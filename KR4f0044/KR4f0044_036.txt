敬業堂詩集卷三十六
海寧查愼行悔餘
道院集(起戊子五月終十二月)
余自甲申以後僦居城南道院者三年今春寓直
西郊五月駕幸山莊避暑余仍回舊寓時同年
賀集洲沈岱瞻及家弟東亭俱需次入都樂數晨
夕遂定居焉安知後人不指此爲浙西道院乎
重寓城南道院
壞壁留題在重來直似歸野鷗終自遠(舊來積水潭鷗騖成群今水涸)
(無復至者)巢燕復相依獨樹風吹急叢葵雨打稀避炎宜塏
爽作計未全非
叠前韻與同年賀集洲沈岱瞻家東亭時三子
皆同寓
曲尺移牀臥分曹賭墅歸浮蹤雖泛泛鄉語自依依到
眼靑山近梳頭白髮稀杜門深自念五十九年非(東坡云定)
(居之後社門燒香深念五十九年之非余今年恰五十九故云)
小憩一莖菴與靜章上人
槐影落空庭晝長鳥聲樂我來叩門入濃綠淨如濯禪
牀聊閉目非夢亦非覺微涼何處生風動袈裟角
寄祝竹垞先生八十壽二首
當代龍門望不輕得官何必盡公卿風淸李泌神仙骨
帝錫張華博物名(研經博物御書賜先生匾額也)茗椀登堂無俗客
籃輿扶路有門生蟫魚不蝕長生字老閱巾箱眼倍明
自返初衣不記春十年鳩杖又隨身百分盞滿休辭醉
萬卷書多轉益貧荻火烹鮮鱸氣味松風吹長鶴精神
翛然出處行藏外要是江東第一人
趙价人乞東籬詩戲贈
君不識陶公而乃號東籬君又未識我來乞東籬詩我
雖未識君尚幸生同時陶生千載上知我與君誰譬如
夢中人此夢非彼知形開神或合閉目若見之孰謂淵
明心與君不相期我詩豈妄作成此一叚竒
題同年詹允繩小照二首
射策成名已有餘百城高擁意何如石田佳句堪移贈
更讀人間未見書
萬卷傳家手澤新五經腹笥目紛綸也應留取餘光在
分乞(去聲)然糠鑿壁人
秀野草堂圖歌次顧十一俠君原韵(王麓臺仿董文敏盧)
(鴻草堂筆意朱竹垞有記)
某樹某水與某丘曠懷往往消百憂無端弓旌被繮鎖
坐對塵壒生牢愁盧鴻草堂圖閱世已千載十志並流
傳其人儼如在問誰好事供瀟洒毋乃眞迹留王宰華
亭最晚出橅本發精采今之妙手繼者誰摩詰前身應
畫師丹靑一變粉墨骨寫向尺幅尤雄竒云是吳中小
秀野何斯佳境移於斯堂中主人顧十一結客論文兩
豪逸百家汎濫流溯源萬口喧傳名副實我是當年入
座人淋漓衫袖棃花春愛其披豁氣誼真丰格仿彿餘
先民宴衎之樂非絲竹水色烟光八窗綠半酣䬃沓風
雨來歕玉跳珠三百斛(辛巳初夏大雨中過秀野草堂坐客皆盡醉)鐵崖老
矣阿瑛貧空巷閒抛薜蘿屋可憐相見鳳城西僦舍還
同燕子棲猶能折柬致朋舊局促肻放詩名低我詩胡
足道依樣葫蘆畫中藁惟君癖嗜之擘紙含毫共研討
留題慣恼麓臺翁作記深慙竹垞老吁嗟乎神仙富貴
孰有無默存豈必皆淸都夢中五岳巾箱圖君歸來兮
挾我俱以神爲馬蘧爲廬一息十反良可娛賃舂齷齪
難久居乃獨憐君屋上烏
椿樹草堂月下分韵得侵字(銷夏第一集)
草堂無樹月無陰但覺風生露氣侵跌宕久嗟良會少
疎狂終託故交深閒消長夏宜甘酒老傍淸光耐苦吟
從此京華比河朔壚邊知費幾招尋
初伏日集張天門前軰寓齋暑甚晚雨微涼
流金已是報初庚誰耐銅街褦襶行伏日人歸東閣早
條冰銜署一堂淸風能却扇炎何有雨解催詩晚竟成
買得荷花兼買葉碧筒留待夜深傾
曉仙謠效溫飛卿體
赬霞照夕騰香氛丹樓絳闕五采文蟾蜍流銀兔噴玉
澹作淺碧魚鱗雲西池宴罷瑠璃淨杯面團團墮圓鏡
露警花宫酒乍醒𬗋文早奏馳名姓天雞振翰來剛風
俛聽萬戸膠膠同九州大夢呼未覺海底忽躍踆烏紅
龕鬖絳節凌虚去隱隱笙璈動初曙一鶴高飛何處尋
羣仙只在朝眞路
天門席上分賦宣窑盤中果物余得文官果限
官字
甲拆終難透勾尖幸自完直同蘆笋淡不比柘漿寒細
剖分甘癭同登秘色盤文名差底用一笑顧園官
長林豐草吾廬圖爲林鹿原賦(銷夏第二集)
鹿原名字天下聞鹿原非鹿乃龍文雄姿壯不受羈鞅
蹴踏往往空其群世家嗜好通八分楷法偶橅王右軍
一目之羅魏舒射此事胡足以盡君然而受知徑以
此遂釋塵褐干靑雲日星煌煌懸御製目眩㫄觀敢
偷睨居然給札給隃縻染翰朝朝得瞻睇天生本性終
難奪疏越么絃發孤詣爲言吾自愛吾廬豐草長林海
南澨問君結廬曾否成向人指圖先署名譬如驥騄負
轅軛心縦欲往歸無程老夫曩客三山麓正值山頭荔
支熟汝兄(謂同人)導我入西禪冰瀉銀盆香剖玉而今道
遠歎莫致畫餅寧堪飽饞腹不如棄置兩忘情且免騎
驢度三伏珊瑚作鞭金絡頭幾時穩放華陽牛林深可
投草可臥此畫便是逍遥遊
李簣齋招集聖安寺納凉得火字(銷夏第三集)
百蟲之長人爲臝熱屬欲逃無計可况當九陌鬱蒸天
萬甑烟騰塵堀堁連晨喜赴遠坊招似翼辭笯鏃隨笴
聖安寺古洵幽寂湖柳村荒尤僻左主人未到但居僧
衆客後來先揖我(是早余最先到)初除鼠跡布禪榻旋掃蛛窠
開殿鎖槐榆蒼翠滳苔磚鬼佛靑紅填粉垜黃金鑄橘
南曦歛空穴來聲土&KR0809;哆須臾雜沓履綦集餖飣駢羅
肴核夥臨淄揮汗河朔豪物外無炎安用躱平生曾授
楞嚴偈欲賦蘭臺愁炙輠一官涉世馬加銜千緒縈身
𧖟自褁動搖煖觸互起滅煩恼淸凉逓吹簸稍知冰釋
還成水不道風生却從火悟來性火本眞空透過風輪
乃初果(以上六句皆本首楞嚴經語)何人可語淸淨退(宋劉凝之有清淨退菴朱)
(子爲作記)此地差堪盤礴祼偶因趁伴作良遊依舊觀心同
宴坐自然熱毒無罅入更怕虚空有堆埵好音到耳微
雨來淸景回頭夕陽墮明朝俛仰便陳迹閒處知經幾
喧㰤野人好凉兼好靜夙畏浮名今亦頗打鐘掃地結
願存(樊南甲藁序云惟願打鐘掃地爲淸凉山行者)莫遣新詩浪傳播
陳月瀧太常蘭竹草蟲畫二首
離披九畹雨垂葉夭矯半庭風戞竿知是誰家舊籬落
却煩秃筆寫荒寒
蛺蝶蜻蜓盡作團幽人措意非無端春蘭作花危石底
瘦棘高於秋竹竿
白沙翠竹石江圖爲吉水宗伯李公賦(即用題中六字)
(爲韵)
展卷復長吟雙淸到心跡秋風何處來滿眼江湖白
我公似康樂在家久忘家盤陀一片石坐閱恒河沙
巖廊四十年夙昔靑霞志興到一回頭鄕山渺空翠
一寸二寸魚三竿五竿竹何必記平泉寓庭幽事足
靄靄林表雲鑿鑿波底石獨抱万里心卷舒不盈尺
過客尚留句愛兹山水邦天生好圖畫應屬李文江
分咏京師古蹟得貫休畫應夢羅漢像(銷夏第四集)
五千五百阿羅漢出世生天登彼岸其中尊者十八賢
龍象騰空來震旦白描晩入龍眠畫魔嬈紛拏雜眞贗
豈知遠出百年前巨幅流傳磨不爛翔麟供奉(貫休入蜀賜𬗋)
(爲翔麟殿內供奉)浮屠人詩才繪事兩絶倫自言夢與應眞遇
覺來肖貌兼傳神心追手橅一揮就少緩則逝將失眞
豐頥槁項多變相喜者含笑怒者瞋蓮藏已登禪月集
(貫休詩二十卷名禪月集刻入大藏)此圖淪落偏風塵老僧古寺深埋照
異物將歸有先兆當時畫本夢中成此夕蘧然神復告
明朝有力負而趨卷軸儼隨飛錫到或疑十八缺其二
恐與李圖均被盗(相傳明因寺中舊有李伯時畫渡海尊者圖不知何年爲人賺去存者贗)
(本而僧不知也)巧偷豪奪孰有無古往今來夢一覺(去聲)嗟嗟神
物難久貯莫逐靑蚨便飛去君不見虎溪橋畔廬山路
羅漢曾爲押綱具(用曹翰下江州事)
雨中蔣靑棠孝廉邀集城南張園用南字
竹梧花藥勢相參門徑依稀到尚諳重與尋幽同野外
早曾聮句向城南亭臺易主名猶昔風雨留人晚更酣
二十五年眞一夢白頭搖落感江潭(甲子秋與姜西𬈑魏水村惠研溪軰)
(十七人飲酒賦詩於此尔來園亭凡三易主矣)
夏日咏物分得靑奴
織作交加翠留筠發冷光卷舒隨笛簟瑩滑稱藤床比
扇三秋棄如童五尺長玲瓏須會取即事有炎凉
次韵荅周漁璜前軰見寄
結習多生未易捐得公投句喜跫然遠山擁髻潭如鏡
秋水平階屋似船已外形骸猶有夢不離文字豈能禪
(來詩云詩人垂老例參禪)秪應借佛論詩境何法真超色界天(時以拙稿)
(就正于先生)
以蜜漬鮮荔枝二枚分餉漁璜前軰蒙示絶句
二章次韵戲荅
從知物以少爲貴兩首詩酬兩荔枝焉得嶺南三百顆
博君一顆一篇詩
重馬馳來幾騎塵開奩分餉孰如新老饕舌在終能辨
風味依稀似故人
立秋日陳南麓都諫招集挂雲書屋
老樹蒼藤捲幔秋㫄添籬落綴牽牛鄰沽滿眼分淸濁
諫紙開箱給唱酬小榻迎凉仍北嚮斜陽如火又西流
誰能不領園林趣每到君家愛少留
匡山讀書圖歌爲南麓都諫賦(九言古體)
我昔嘗吟太白廬山謠亦嘗身到九叠屏風㘭谷簾瀑
布倒挂幾万丈五老峰勢競出爭嵺&KR1895;一笻兩屐十步
八九顧東西南北上下同猿㺜太白書堂不知在何許
樵翁指點此地雲松巢披榛取徑晚入靑蓮谷道㫄石
刻大字深而䫜三尊銅佛塵昏儼泥塑半截苔碣對坼
如坤爻多年老鼠化作白蝙蝠飛攫鶴卵占斷長林梢
爾時曾作世出世間想曷不於此翦棘編蓬茅故人相
招頭白早歸去誤落塵網乃被移文嘲黃門先生今之
嗜古者展卷彷彿以&KR0238;來投膠風埃骯&KR1507;衮衮胡足道
直引謪仙居士爲神交當時手持玉尺往校士剖析白
黑銖絫疇能淆眼中了了忽現雲霧窟匡廬面目踴躍
隨鞭鞘還朝改官載離七寒暑百四十寺鐘鼓猶鏗敲
命工寫圖聊寓瀟洒意遭逄聖主牙笏那得抛羽皇
新銘都付夢遊境興雖勇往跡繫烟中匏棲賢拾遺讀
書舊曾隱公擇山房萬卷亦手抄兹山圖記流傳代不
乏但恐再往之計成浮泡淸泉白石有約倘勿負君其
少緩容我爲鳴髇(陳曾典江西鄕試故有玉尺校士之句)
分咏詩人居址得東坡(迎凉第五集)
東坡本屬宜賓郡桃李陰從郡圃收前軰風流傳白老
後來名勝擅黃州(白樂天爲忠州刺史於郡圃東坡手種桃李往往見於詩句蘇公自謂出)
(處老少粗似樂天東坡之號實本扵白非偶合也)平生得力在憂患此地何心
繫去留大似高鴻向寥廓雪泥指爪記曾否
牛鳴雙村棹歌爲郭于宫賦四首
水淺沙平閣短&KR0963;西陂東埭往來通綠蓑影裏跨牛渡
閒殺兩樵南北風
烟光霧氣不曾乾人與眠鷗共一灘湖似貫珠船似蚌
酒如碧玉蟹如盤
見說江南水拍天而今江北占豐年自來葑塞湖邊住
黃犢生兒愛種田
小墢新開未起租四圍一色萬梢蘆紅薑𬗋芋村村熟
不怕人間有寇鳬
七月十四夜寓樓對月
此地殊空闊高樓更上層天孤一輪月星散萬家燈稍
覺浮塵歛俄看濁水澂夜凉人不寐好景惜憑陵
題恬菴上人匡廬訪道圖二首
惠遠與少文前生定同社可惜愛山人今非住山者
五老雲松頂初登不道難近來無脚力只愛畫中看(壬申)
(秋余遊廬山曾上五老峯觀海綿故云)
七月十五夜陳六謙過寓庭月下小飲(時六謙將出守)
(南安)
十頃空潭半貯泥秋蓮晴湧綠頗黎(是夕積水潭放河燈)城空鼓
角聲初動月出樓臺勢盡低佳夕一歡成邂逅故交垂
老惜分㩦燕堂酒熟梅花發莫忘淸遊𥙷舊題(六謙黔中往返)
(詩無見及者故戲督之)
題史耕岩前軰溧陽溪山圖即次原韻四首
良常東下路斜斜小堨平橋接兩涯夢聽雷平池畔雨
覺來滿崦是桃花(桃花崦見顧况詩句曲勝地也)
栽桑種稻互回連柳色騎牛浦浦烟碧水繞田田繞郭
村翁不識縣門前
官情澹與昔賢同聊寫歸心寄雨濛此叚風期難擬似
王家輞口謝東中
洮湖如鏡照人明雲霧翻從展卷生欲借公詩論米畫
筆端風雨勢縦横(米元章舊有溧陽溪山圖故云尔)
題邵甘來滙水村居圖
修篁出屋柳㳂隄牛放前灘鴨後溪吹得讀書聲過耳
釣絲風色板橋西
初遊城南陶然亭
望遠村東緩轡遊(余寓居道院在望遠村東去亭纔二里)忽從飲馬得淸
流黃塵烏帽抽身晚白露蒼葭洗眼秋風偃萬梢鋪井
底日斜雙鷺起城頭誰憐一泒蕭蕭意我是江湖未泊
舟
種藤歌爲周桐埜前軰賦(迎凉第六集)
吾聞管子云十年計樹木稍欲望成陰寧須校遲速君
言美蔭貴目前疇能欝欝待十年兩株柔木手交植意
取引架遮炎天插竹扶持工乍畢竛&KR4207;未騁龍蛇質綠
痕羃作薜荔墻不與先生障西日盆池㪺水置廣庭細
鱗戢戢多于萍碧天倒影落萬丈夜久却涵三五星此
間露坐差不惡翻怕團團葉垂幕放梢何日過隣家留
待春風看瓔珞(家德尹潤木兩弟先後僦居皆與先生比隣)
德尹請假出都志别八首
去年夏旱今年水八口窮鄕那免饑我坐欲歸歸未得
得歸何忍阻君歸
植檜移松已兩年家書頻寄問西阡洛陽二頃談何易
稍喜躬耕有墓田
纔報歸期想候門夢中燈火荻花村天教此老桑榆暖
六十攜兒似抱孫
舊巢架搆鳩雖拙老樹婆娑蠧已除樊圃早垂黃橘柚
開池先飬白芙渠
涉脚迷途幸未遥六年官簿咲同寮輸他勇退能過我
多賦山居少在朝(弟自癸未秋假歸丁亥冬還朝今又以病告)
乞官無復步兵厨米價新來貴比珠慙愧臨行留薄俸
折支能博酒囊無(宋時檢校官折支例得退酒袋東坡詩有猶費官家壓酒囊之句時俸米)
(方議改折故及之)
消夏迎凉紀歲華(自五月以來同人爲消夏迎凉之會會必分題)離筵忽漫對
黃花一尊勸汝重陽酒若箇登高不憶家
一菴猶欠結茅資竹本花栽要及時煩寄兒曹無别語
爲余勤𥙷舊柴籬
孫觀河無隱室乞題詩
丈室初從月地分木樨開後又逢君香風自滿三千界
鼻孔撩天幾箇聞
座主相國澤州公有别墅在西苑㫄政事之暇
間一憩焉因取唐人郎士元詩意名曰半日村
高咏成篇命余繼和恭賦一章時長至前二日
頻傳騶唱出閒坊沙路西連𬗋界牆一室凝香回暖律
萬峰銜雪冷斜陽圖開别墅原同謝詩取佳名亦愛唐
會得先生蕭洒意寸陰還較小年長
𬗋滄同年出示百聲詩凡天壌間有聲之物無
不入其牢籠和之不勝和也冬至日獨直西苑
心有所會偶拈四題兼寄靈隱諦輝高旻湘雨
兩禪師亦屬並和
梵天一晌泬寥開誰激華鯨怒吼雷日落空林無客到
烟藏遠刹有風來三生同聽人何在半夜孤眠夢忽回
一百八聲敲不斷苦教積劫墮輪廽(鐘聲)
範金琢玉記同編古製難從磬氏傳小雨泠泠晨洒竹
孤燈裊裊夜浮烟軍持老衲腰同折香積空厨室並懸
最憶山堂秋講罷一聲淸徹似巴蟬(磬聲白樂天詩巴蝉聲似磬)
緣木求魚又一竒巧將法器付雕師空虛自與敲鏗應
緩急都於梵唄宜響入松濤疑掉尾枯逃世網賴犍椎
憑誰悟徹前塵事身是他山啄木枝(木魚聲)
三灾驀過晝沈沈窣堵波高蘭若深已向池中懸倒影
又從天半落淸音石如解聽無生話風豈能搖久定心
若問此聲何起滅本來無縫杳難尋(塔鈴聲)
冬夜集潛齋分韵
我愛陳學士古歡金石諧在躍不忘潛而以顔其齋寓
直少閒暇暫歸召朋儕設鱠當嚴冬迨兹風日佳素心
五六軰步屧相與偕君家門庭高俗子無由階相公聞
且喜初筵示模楷獸炭紅麒麟地爐宿燄埋分題命觴
咏(是日相國命題衆各拈韵)合座忘形骸盆梅初著花行列如人排
疎影落杯底淸香入竒懷五言率未成壹醉衆已皆頭
盤雜拇陣錄事主所差錢(絅菴)劉(若干)興頗豪顧(俠君)
繆(湘芷)量靡涯陳子(世南)氣稍怯罰籌密於靫臥罋玉
頽山浮蛆碧傾淮余惟兀然坐幸免出而哇客散二屨
留(是夕余與絅菴留宿齋中)連床聽膠喈明朝寒栗烈雪花點銅街
詩成從馬上醉眼還重揩
冬夜讀亡友錢木菴詩中有咏塵咏影二首嘆
其學道有得追和原韵
果否蓬萊海底生本來無質自然輕狂能眯目虚空暗
細解窺窗穴隙明羊角團團多借勢馬頭滚滚似趨名
泥融雨浥終難盡那得乾坤一掃淸(右咏塵)
寓形宇内豈惟人幻出無端現在因我覺官骸多是假
汝依水月詎爲眞隨身只怪趍難避面壁誰知坐轉親
吹却油燈何處覓佛光中現舜多神(右咏影)
十二月初五夜夢一僧叩門乞詩夢中了了作
四言八句覺而錄之
有目斯翳有耳則鳴人方擾擾竅聰穴明空即是色寂
于何聲混沌不鑿以全其生
謝院長餉白魚牛尾貍
樵山擘水致珍羞陋巷敲門荷見投細刴銀絲防骨鯁
爛蒸玉面惜膏油酒嘗雙榼鮮同擊(周紫芝詩買魚配酒爲君嘗蘇詩酒)
(淺欣嘗牛尾貍)糟壓三冬膩欲流(東坡詩長羡淮魚壓楚糟子由玉面貍詩壓入糟盎膩欲)
(流)自分生平藜莧腹得兼二者更何求
院長叠前韵見貽追憶十六年前唐東江與余
晨夕唱酬事再叠韵奉荅
憶昨狂吟不自羞瓊瑶屢報木瓜投名園擘紙移朱舫
綺陌廻鞭避碧油花下淸尊殊跌宕雪中白戰也風流
唐衢去後交遊冷忍聽嚶鳴出谷求
次日復惠黃柑冰鮮兼來索詩再賦二首
登柈磊落皆三寸照眼輝煌得八枚羅帕分甘先令節
碧香留賦待新醅漸回冰齒瓊漿暖試奏霜刀綠霧開
便與魏橙同給客拜嘉眞自永嘉來(橘譜出永嘉者爲眞柑)
風味依稀似鱠殘侯鯖一月貴長安豐肌弱骨和羹美
雪片冰花入座寒欲報巳無靑玉案盛來兼乏水晶盤
連朝小試烹鮮手只累先生減食单
鑿冰詞
朔風兮夜號百川兮晨凍射白日兮冷光柔變剛兮石
無縫千夫杵兮聲冲冲&KR1154;然解兮塊斯融天倒窺兮尋
丈下歸無極兮馮夷之宮吁嗟乎冰堅可藏兮從爾鑿
亦旣臨深兮其毋履薄
次韻荅李秦川
衰年注蟲魚如蠧蝕書史迂疎衆所易末契得之子扣
門晨有投藻句霞散綺師承得前軰出語究終始子生
本名家抗志矯波靡昨來應秋賦名溢人口耳展足抱
未攄挽頽力堪仔詩才尤秀拔氣壓侯叔&KR1629;當今大雅
宗四海歸繡水一老(謂竹垞先生)導其源揚瀾賴多士新倪
擢苕穎舊調削軟美味道庶在兹詞章寧小技君看鳴
陰鶴豈有寡和理餘風被東南矧廼桑與梓老人愼許
可僂指故無幾往往爲余言後來惟一李余雖分拙劣
夙好附群紀來篇等括張機觸難自止殘冬互酬荅塵
芥何足洗
題劉若千前軰夜雨對床圖小照
我恨不如遵渚雁行列羣群飛不斷又恨不如同隊魚
朝朝在藻還依蒲可憐兄弟如相避萍梗沈浮劇兒戲
壯年作客晩筮仕投老茫無歸宿地偶然風雨一連床
僮僕㫄觀詫竒事平生怕讀潁濱詩中有傷心幾行泪
關中二劉今二蘇才名䆠跡雨不孤有生聚散誰免得
看取對床聽雨圖長公秀骨仙之臞次公白晳豐而腴
題詩尚爾感顦顇令我展卷增嗟吁關河南距四千里
正坐一官爲累耳不見伯淮季江屢詔徵不起肻以元
纁易布被
送勞介巖副憲歸里(十二月十五日)
老伏靑蒲振直聲冰霜凛冽歲崢嶸風波孰與批鱗險
華衮何如拜杖榮九死人皆危此舉一歸天特厚餘生
猶憐不及商山老鴻鵠飛時羽翼成
敬業堂詩集卷三十六
