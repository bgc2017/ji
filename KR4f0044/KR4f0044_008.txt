敬業堂詩集卷八
海寧查愼行悔餘
人海集(起丙寅十一月盡戊辰正月)
故人吳漢槎殁後有以不肖姓名逹於明相國左
右者遂延置門館令子若孫受業焉下榻府西偏
去南城十里而遥人事罕接間有吟咏率出傳題
酬應自丙寅仲冬迄戊辰初春凡十五月所得詩
不滿百篇合爲一卷即用人海記之名以名集
移館北門寒夜不寐起來霜月滿庭有懷諸弟
寒城宮漏永孤館耿無寐起看殘月升稜稜挾霜氣徘
徊夜將半惜此姜肱被獨客不可爲無端感憔悴
題喬石林侍讀梅花莊圖兼送其罷官南歸
湖陂種柳不種梅梅花合向陽陂栽買園舊在最高處
尚怕水泛春冰開沙頭一篙刺歸路淸淺今堪跨半渡
父老來看侍直圖先生咲入花間去
趙秋谷編修見示并門集輙題其後
趙侯曠世才硎發新刃初十八取高第姓名登䂖渠紛
紛冠蓋交僮馬填門閭抗懷對儕俗折節讀古書我友
潛江髯(朱悔人)數數來告余余時懷一刺欲往還趦趄從
來負盛名相見長恐虛何期就館舍先枉君子輿示我
并門詩璀璨瓊瑶琚淸光溢兩目瀏覽無停矑不忍遽
卒讀掩卷姑徐徐留之遣夜長霜月臨窗地爐煖宿
酒繼晷編重舒十首釂一杯頃刻百首餘何堪飲戸小
徑醉同蘧蘧隱几似有人導我蓬萊居李杜踞高坐兩
㫄列仙儒依稀潮州韓髣髴眉山蘇中有靑丘子拍肩
大聲呼醒來几案傍綘蠟開芙蕖悠然接詩境鼠穴非
乘車我欲數子間位君復躇君今富才力著作承明
廬詞章技特卑未足垂聲譽即此見根柢振步捐土苴
神仙才有數此語古有諸我賤不足論願君勉相於
得聲山姪揚州信
隋隄柳又拂歸艭安穩傳書報渡江却寄新詩猶索和
轉憐遊屐不成雙霜欺獨雁寒衝塞月帶疎鐘夜到窗
此際相思倍怊悵燈花何喜燦冬釭
任坦公以趙松雪留犢圖索題留竹垞齋中聞
爲偷兒取去戲作絶句荅之
一呷貪泉盡跖徒壽春遺事近應無探&KR0809;莫怪工相妬
占斷淸名是畫圖
題禹平水村圖二首
蓼洲疎雨荻洲烟一扇低&KR0963;水拍天不礙主人長作客
披圖還有鶴看船
春波十字水西東草淺廻塘有路通着個歸人應更好
倒騎烏㹀柳陰中
除夕前八日立春
驚心看舊曆三十八回春去日成何事流光惜此辰好
風廻淑氣殘雪洗窮塵便擬騎驢出旗亭覓酒人
元日出東便門(以下丁卯)
朝出國東門言循潞河湄層冰裂厚地雪光照曜之草
短没燒痕老楊交枯枝晨曦曖我顔我鬢初有絲自從
客京洛三遍東風吹藏身人海中發興乃更竒誰能當
此日一鞭出尋詩
少司馬楊公潞河寓齋夜話得村字
去京三十里城郭只如村老樹排沙磧春帆次水門談
深孤館靜酒罷一爐温巳覺連宵夢依依近故園
春夜同外舅陸先生陳䕫獻吕彤文許時菴朱
悔人魏禹平王令貽王赤抒吳震一張損持家
荆州兄集朱大司空齋分韻二首
春燈春夕宴一到一回歡不赴先生約寧知禮法寬酒
痕雙短袖歲事五辛盤合坐無生客長安此會難
畫簾開雪後新月到花西雅令投瓊得淸歌按拍齊鼓
催今夜醉詩記隔年題預恐鴉啼曙門前散馬蹄
龔蘅圃屬題攝山秋望圖
昔我道金陵西南出江關船頭東北望秀色堆烟鬟長
年爲指似此山名繖山古寺入棲霞松老苔斑斑玲瓏
刻千佛石骨靈不頑上有天開岩鏡平圜若環從兹陟
高頂一覽收人寰孫吳事業荒南渡衣冠孱詞客弔興
亡動云淸淚澘探懷發深趣此事天寧慳如何雷同聲
萬口若是班我友詩力徤淸奇寫崢潺好風䬃然來滿
眼除榛菅按詩記年月我在蠻溪灣重披一幅圖點染
紛斑斕杖藜者數軰(謂竹垞靑士諸君)風骨俱珊珊同時失同
遊悵望空往還憑君添一葉置我烟波間
王甥漢臯南歸詩以示别二首
草草嫌輕出依依戀此辰也知歸槖儉應諒客&KR0809;貧家
教分諸弟身謀累所親臨期雙淚落併念爾先人
汝去眞長策吾留轉寂寥雪燈分𬒮影風柳斷腸條客
久人情覺春寒酒力消自今長短夢無夜不河橋
送吳靑壇侍御歸里
來乘騘馬來去駕柴車去烟光綠上垂楊梢春淺東門
送行處東門多少罷官人太息何煩感直臣但使朝廷
無闕事不妨歸作太平民
北城寒食有懷南郊舊遊寄呈朱大司空並索
玉友荆州和二首
早桃開後倦游情春事無端閱鳳城忽聽賣花聲到耳
始知明日又淸明
名園狂醉巳經年永定門坊記墮鞭想得出郊重繫馬
一行新柳變新烟
相國明公新築别業於海淀傍旣度地矣邀余
同遊詩以紀之
路指沙堤外園開海淀東好山西嶺接曲水御溝通
綠野名相稱華林興頗同種花兼種樹還費十年功
陳元亮至得令兄撝謙近問
海棠雨墮胭脂紅一尊醉别禾城東旗亭衮衮柳綿白
握手驚從薊門北烏蟾顧影倏忽移巳過五度春風期
看君湖海發豪氣嘆我頭鬢生微絲爲言索遊非得巳
爾乃胡爲亦來此一門甲第矜貴盛王謝堂前燕添壘
藏書萬卷澤尚新負郭二頃業未徙少游但思騎欵叚
儘可浮沉老鄕里天生爾以不羈才伏櫪豈得長徘徊
朝秣吳芻暮燕市聲價自長黃金臺君家髯兄才不細
勇决翻成倦游計粗傳近况喜可知只怪新篇不相寄
故園漸少杜門人往往席帽趍黃塵因君棖觸草堂夢
綠樹正接詩翁隣
送宋牧仲提刑山東
名封十二接關城繡斧前頭父老迎問俗潛移齊右姓
下車先揖魯諸生天開島日三更白濟入河流一道淸
歷下亭邊名士會騷壇行見續詩盟
壽陸菊隱前軰七十二首
熙甫陶菴傳述久百年君又起疁城學能忘世名偏重
老愛讐書眼倍明在璞不妨留玉彩出山依舊覺泉淸
龍門子弟俱英絶及見淵源有二生(謂孫愷似侯大年)
採芝欲去每相羊開閣猶留老仲翔(時下榻大冶相國家)共許康
成多著述誰言安世有遺亡老人祝杖鳩無恙處士歸
田菊未荒十丈風埃遮不得少微争指客星芒
送時菴先生典試四川
驛路曉發聞秋鈴千山萬山叠翠屏秦關百二閱天險
蜀道一雙占使星(同行者爲林戸曹)地遠人才指可數亂餘風
物愁初經同行有約吾竟負譲爾劔閣題新銘
㯶拂子示兩及門
竟得驅除力群蠅不敢貪淸幽吾最羡束縛爾何堪自
愛依書幌差宜挂草菴誤人消底物江左只淸談
送田綸霞由大鴻臚廵撫江蘇二首
東南地重推吳會開府新煩典客卿暫出人皆榮八座
再來公巳領三旌霜淸斧鉞稜稜見風静驊騮尾尾行
桃李一蹊看好在道傍伏謁半諸生(田曾爲江南學使)
詔恩連歲蠲逋賦管内民情大可知棡鼓尚傳迎輦曲
竹枝多上去思碑兩賢治蹟原難繼(謂大宗伯湯公少司馬趙公)一
代人才更屬誰此去但須持簡要不妨小吏日抄詩
呈玉峯少宗伯徐公四首
書局頻開邸第中桓厨鄴架許誰同一朝典策分明在
未有高文不屬公
宏博今無沈晦倫御書端爲寵儒臣講堂及聽宣和
論感激能容下座人
弟子韓門盛一時投書却悔少年爲官高不改憐才意
人道先生似退之
一御何當重李膺對公方媿百無能相逄盡屬龍門客
只是常鱗不敢登
次張超然見懷原韵
昨夜楸庭雨洗埃病餘酒戒擬重開正欣涼自披襟得
忽有風吹好句來榕浦人才君磊落蓴江歸夢我沿洄
此情除共詩翁說(謂竹坨先生)預約藤陰掃碧苔
與時菴别五旬計程當入閬中矣七月十六夜
夢其渡桔栢江有詩見寄醒而作此
相送西南去離心不可降亂山懸客路孤夢墮疎窗暮
雨葭萌驛秋風桔栢江此時占益部眞有使星雙
夜宿傳經書屋枕上喜雨
爲少芭蕉樹初來竟不知及聞簷滳後已是酒醒時静
覺書幃爽凉侵布被宜殘燈如客况不厭作花遲
送周靑士南歸
人間不是少知音愛爾蕭然抱素襟潮似歸期還有信
雲雖出岫本無心戰回酒敵黃花老收取詩名白髮深
此去浮家烟水際五湖一葉許誰尋
丁卯秋闈報罷呈諸先軰五首
明明跂脚有靑雲安上門前路忽分湖海伏龍雷起蟄
關山斷雁雨呼群裘茸欲落霜花吐燭跋初消漏點聞
慙愧上書頻見斥僅留舌在敢論文
夜雨鳴雞事不同也曾投筆學從戎早知有命應藏拙
不是無家轉諱窮楓葉飄殘砧杵月槐花吹過鬢絲風
故人底用慙高第(謂后張仲䕫令詒西厓軰)我比劉蕡策未工
憔悴靑衫感弟兄勿將時論擬縦横五經何負掄材意
萬口先傳下第名(時家荆州以五經被薦)但使低顔對僮僕猶容
長揖見公卿祗嫌鏡裏流光速白髮新抽一兩莖
兩眉愁思一含顰情到無憀去住均短篴聲悽霜後竹
孤桐絃冷㸑餘薪那能造物皆如意不信憐才竟少人
任是亡羊吾勿悔燈前故策試重陳
三年光景易蹉跎又偪登高節物過燕子生涯如客樣
菊花天氣奈霜何狂名幸免聊隨俗野性無拘一放歌
巳買吟瓢租蹇衞西山遊興近來多
九日同荆州兄遊趙恒夫給練寄園
縈成曲磴叠成岡高着樓臺短着墻花氣淸如初過雨
樹陰濃愛未經霜熟遊不受園丁拒放眼從驚客路長
亦有東籬歸不得四年京洛共重陽
題宋石門畫松
蒼髯翠鬛搖向空老榦蟠作靑虬龍雙睛未點飛不得
時有雲氣來相從開時高陰散林麓捲起生綃纔尺幅
人間何處着秋風昨夜城南拔喬木
秋夜紀事
城頭落星大於斗群犬吠怪都狂走或云此星作狗形
犬不見星惟見狗初如地震如雷鳴頃刻閴寂天無聲
但見明河亘天月西没宫漏杳杳傳三更明朝屬車行
射鹿旌幟照山馬量谷不須更載獫猲驕驅爾向前飛
食肉
送朱千仞之任舒城
龍舒傳舊俗淳朴羡民風官稅如期納山田比歲豐月
依琴榻静花傍印牀紅却咲眉山老無緣作寓公
相國明公壽讌詩四章
海嶽遥瞻壽域開喬松直上表崔嵬立鰲一柱承中極
戴斗三星指上台雨露恩深和鼐地風雲力展濟時才
穆淸垂拱邊烽静誰挽昇平氣象廻
千古明良不數逄天教元老際時雍和衷事事歸無我
雅量人人服有容地峻不須銘客座官淸豈在却堂封
但看退食委蛇度賸得丹心荅九重
未應風月屬平章綠野仍開舊日堂玉燭年調光宅里
沙隄柳合善和坊門無鈴鼓軒車静架有圖書御墨
香一桁朝衣雙進酒森森玉樹又成行
八千歲裏紀春秋平格端從運會留寶鼎有光騰玉鉉
皇圖無闕指金甌朝家望久尊黃髮事業公今尚黑頭
慙愧受知同國士嵩高一頌恐難酬
喜唐實君至
風埃易隔經年面忽聽車音喜不勝才氣譲君高百尺
酒腸寬我過三升薄寒坐轉霜天月往事談深雪屋燈
記取鳳城西北頰竹床相對兩如僧
得家信
遲滯經三載平安報一門開從廻雁磧寄自擣衣村身
賤歸難料家貧恨每吞兩親猶未葬先計了兒婚
荅衞源冀先生見寄之什
蘇門仙籍在長嘯出風塵頗怪高賢意偏憐失路人宦
情歸後澹詩境老來眞靈藥如堪斸吾將就結隣
西𬈑竹垞同遊房山余不及踐約口占送之
斜陽聯騎去影落好山中古寺尋碑入幽泉撥葉通勝
遊關俗念閒趣就詩翁隔斷桑乾水黃沙白草風
哭朱大司空六首
忽得彌留信驚疑欲問天更誰承絶學(公爲紫陽裔孫)忍遽奪
名賢存殁眞關運行藏好算年茫茫國西路白日廹虞
淵
正色持朝議從人指異同不聞廷辨語眞有大臣風局
定閒居後名高薄譴中肻留毫髮恨物論久方公
罷官賓客盛不署下邽門萬卷藏書第孤雲倚杖村履
聲今寂莫花氣舊絪緼從此西州泪都銷醉後魂
衣褐初相見雲泥不啻過自蒙公賞識一任俗譏訶才
退江花夢神傷薤露歌轉緣期許厚脈脈負慙多
悵斷西山路曾陪兩度游雲峯竒入夏泉味冷經秋酒
許王弘送詩同魏野留篋中高唱在讀罷泪交流
天不留耆舊人皆惜老成風流餘畫像官號定銘旌年
譜門生輯文編國史評恬侯恭謹似重望起家聲
禹尚基屬題水村圖小照二首
縈靑繚白埭西東門掩檀欒倒影中千片白鷗波萬頃
釣竿只占一絲風
朝衫猶絆未歸人畫裏鬚眉淡有神已辦靑鞵靑篛笠
問渠何路出黃塵
聞周靑士淮南訃信
苦口勸君去筋骸看頗強祗云當暮齒不合久他鄕病
忽中途得神翻永訣傷餘生還自歎歸計尚茫茫
楊耑木來都出示涿州道上見懷八絶句次韻
奉荅
荒程野店暗戎戎灰洞連雲小驛通辛苦琉璃河畔路
一天冰雪兩征鴻(時與家德尹偕行)
短衣篤速又重來雙眼摩挲試一開拚得故人驚黑瘦
斷腸誰似賀方回
舊來書札屢相存難遣離愁閱暁昏今夕和歌燕市裏
不知何事尚銷魂
南園一醉夢難消新指陂坻丈五高迸落客中知巳淚
刺梅花下長蓬蒿(乙丑初夏同赴朱司空南園之約今司空巳下世)
蛾眉里族艷同時錦瑟雖工俗豈知比似孝標還曠逹
上年歸燕併無詩(指耑木乙丑禮闈報罷事)
橫草才情好在無髑髏猶記血糢糊征南賓客今淪落
怕展藍田射虎圖
冰泮西沽喚槳師(春初送司馬公南歸)久留生計太無竒白駒只
合逃空谷一食場苗便縶維
行期爲爾少遲留南酒新香出竹篘楊柳作鞭花壓帽
此時去住兩無愁(時余方計南歸)
喜德尹至都即用道中見寄韻八首
花南硯北屋西東先築都荒想像中此意十年應共惜
一般根蒂兩飄蓬
别是尋常會却竒鶺鴒沙外影離離可憐半世爲兄弟
兩度相逄在路岐
敝裘寒色國西門刮面西風太少恩不是雪花如掌大
豈知姜被果竒温
匪莪蓼蓼感伊蒿此際方知父母勞三尺孤墳何日築
敢將門戸委兒曹
添丁從小絶堪哀抱向花前得幾回(弟去年始得一子名騶虞)可但
生兒憐絡秀有人椎髻望歸來
少賤長貧那得辭浪遊眞愧作男兒只除中酒聯吟夕
不似長安下第時
八齡工賦庾肩吾五十能詩高逹夫勿羡早成輕晚就
天心原不薄窮途
三畝原爲種稻留私逋官稅苦難酬翻因細悉家中事
從此思家又起頭
曉出西華門逄吳震一
九陌紛紛路向岐毛驢䭾客立多時一冬風力今朝橫
吹折街南賣酒旗
盆梅同唐實君揆愷功賦(以下戊辰初春作)
不借東風力全憑火候催夢隨馳驛到香自渡江來物
性違移植人情惜早開草堂留老榦冰雪戰春回
探春花再索實君和
本是丁香種先從臘尾開一叢疑積雪繁蕊欲欺梅南
客今初見新詩悶強裁君看凡草木猶帶好春來
水仙次韻
梔額檀心韻靑裙縞袂姿洛波迎宓女越網得西施(用義)
(山詩中語)脈脈含情遠盈盈欲語遲月中曾解珮爭許俗人
知
壽大司馬梁玉立先生四首
兩朝元老出名賢身繫安危四十年同日蒼生多屬目
向來黃髮少隨肩金甌社稷銷兵裏玉斧關河聚米前
如此皇圖資坐鎮何煩書案更籌邊
萬騎塵淸萬里風殿廷次第與論功兒童往往知司馬
貢使年年問相公排闥山光迎劒戟傍簾燭𦦨吐長虹
太平别有經綸業無用陰符置篋中
盛事雕橋紀一時壽槐千歲尚虬枝贊皇世業平泉記
樞密新堂晝錦詩無價鼎彛歸賞識有人書畫乞題辭
官高依舊風流在不愧人稱海鶴姿
尺五天低韋杜城文星長傍禁垣明每因餘論諳前事
雅有虚懷接後生閣上麒麟圖早識座中鸚鵡賦難成
(謂丙寅春公召飲事)從今一上生申頌感激曾蒙記姓名
送黼皇姪出宰大浦
靑溪一條水發源自白嶽千里赴海舋赭龕爲鎖鑰余
家赭山口子住齊雲脚阮巷南北分裴眷東西拓雖云
支派别夫豈淵源各先朝際盛隆中葉顯儒學煌煌兩
開府(先中丞京兆)事業恍如昨外吏實起家致身上臺閣綿
延君子澤十世不爲薄汝叔(秦望兄)州牧賢掛冠去笻筰
吾宗老觀察(王望伯)近亦返丘壑坐惜數年來衰宗正中
落家聲望子振有若水救涸子才洵超群氣勢竚騰躍
胸藏五千卷試手高第博簇簇刃發硎團團弩張彍謂
當&KR1128;兩翅一舉上寥廓何期赴南宮六度困東郭季子
金婁罄東方米徒索俛首作選人初心豈所樂之官嶺
海外道遠塵漠漠臨分當贈言古人例有作與君屬關
切聊爲舉其略邑宰職親民顧名思義托如何千百軰
疾苦視隔膜寧多才地違或少寬嚴酌子今抱經濟枳
棘棲鸞鶴白弊不足釐餘情故綽綽潮州本善地貢賦
雜海錯大浦居其間頗自異煩劇兵餘奈凋瘵戸口十
半削往者征南師驚駭到鮫鱷剪除兇暴盡政虎尚餘
虐仁人行撫綏所亟在民瘼大僚恣指揮小吏承唯諾
省事先省心自然破拫挌人散訟庭閒官淸條教約蒲
鞭併可去况乃痛敲扑譬如百孔瘡難得萬金藥徐徐
養元氣稍稍起積弱民風旣已佳土物矧不惡榕樹淸
陰留佛桑紅𦦨著文禽好毛羽中有羅浮雀漿分荔子
甘茶代㯽郎嚼珊瑚及珠琲過眼風掃蘀方將寶淸名
未肻計&KR0724;槖從來賢逹意定不俗吏若屈指三年期還
朝報循卓
送沈譽生之任靖安
江西是我曾遊處風土從君一一誇郭外有山皆種竹
春來無路不迷花商船晚閙臨溪碓官課先輸曬網家
此去始知魚米賤十年應悔住京華
寄壽潛江朱䂖戸先生
半肩華髮倚孤笻萬卷竒書貯短蓬日出茶烟吟甫里
雨來巾角墊林宗魚標隔竹參差見酒旆穿花次第逄
如許風期誰獨占白雲高護丈人峰
桐城錢田間先生相遇都門出詩集見示中有
丁酉寓長干寺投贈先君子七律一章距今已
三十二年先君下世且十一年矣感而次韻
敝廬風雨十年扃南北身隨敗葉零先㕛漸如星落落
殘宵愁對火熒熒詩貪記憶關心讀話到蒼涼制淚聽
莫問生涯流轉跡賤貧何事不曾經
(附)田間先生原作
古寺秋聲夜不扃客星幾點共飄零鐘殘隔院禪香
換雨暁長廊塔火熒市隱定從江左覓雅歌還在越
中聽道人入道無他術只講床頭一卷經
敬業堂詩集卷八
