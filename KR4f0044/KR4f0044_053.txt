敬業堂詩續集卷三
海寧查愼行悔餘
餘生集上(起癸卯正月終乙巳五月)
雍正初元再逢癸卯余年七十有四矣江海餘生
唫情未廢正如病馬嘶櫪枯葵泫霜竊取東坡此
意名此集旣以志感亦以志痛也
敬題康熙六十一年曆後
王春天上賜官書花甲山中紀閏餘蚤是孟冬頒朔後
重逢開歲改元初靑陽左个迴羲馭斗柄東方轉帝車
節物不殊年號異敢將新舊比乘除
舊有餘波詞二卷原稿失去將四十年沈房仲
楚望椒園兄弟忽以抄本來歸即用詞字爲韻
口占二絶謝之
綺麗餘波入小詞枉抛心力悔難追依稀四十年前夢
重拾亾簪事亦奇
故物來歸喜可知木瓜原是我家私相投敢謂瓊琚報
兩首詩償兩卷詞
二月三日再過西阡看梅適遇沈椒園遂與偕
行時德尹以腰痛不能出故章末戲及之
臘尾曾經冰雪催旋經風雨又經雷枝頭欲落未全落
眼底先開讓後開天好一春逢幾日身閒半月到三回
(半月來與仁和符趙二生及吳興沈厚餘韓自爲輩兩過此故云)腰輕腰瘦宜相傍故
與東陽結伴來
題沈房仲閉戸視書小照三首
俗物與書仇紛來奪專嗜愛此卷中人胸無戸外事
人方用三冬爾乃取九夏梧竹滿淸隂翛然坐其下
吾衰苦善忘鑿壁仰鄰照蘇老有成言得君如再少
去冬過當湖重宿化城精舍紅椒上人初自嶺
外歸出遊草見示今有詩來索和以四絶詶之
化城菴外水如天每到東湖愛泊船禪老麤償行腳債
詩翁重續對牀緣
消息流傳恐失眞親從六祖證前因黑灰堆裏尋衣缽
辛苦南華禮足人
識取寒泉不二門散花千偈似瀾翻平生痛癢相關處
拍掌中看帶血痕(來詩有吾道痛相關之句)
水月洗𨳩雲霧窟廬山面目現當前從今便結紅椒社
何必靑松有白蓮(來書云將歸老廬山相約續靑松之社)
喜曾濟蒼學博見過次見貽原韻
菰蒲新漲拍村橋鷗外相尋獨倚橈歸路爾貪千里近
離羣我嘆十年遙蚤時風格追思曼末俗交情感孝標
(酒間語及徐淮江後人)忍負眼前林底月直須酩酊到深宵
老友張漢瞻自疁城來有詩感舊次韻奉酬
京洛追隨不計春推移俱是兩朝人故交屈指年年减
邸報傳聞事事新居近幾家滄海曲(謂唐考功東江王給諫學菴)詩
留一卷太湖濱(往有橘社唱和漢瞻曾刻於吳門)眀珠魚目休論價草
木終緣臭味親(時以新刊文集見貽余亦以拙刻奉教)
題符天朗聽琴圖小照
絲布澁難縫譜成惱儂曲(綠珠所作)餘音一以散古調復誰
續不愛指頭纖只怕指頭俗老耳劇分眀寒泉韻秋玉
又題竹里勘書圖
邊孝先腹十萬卷庾蘭成賦三兩竿置爾於雲窗霧閣
擬之以靑瑤眀玕
哭東亭弟(六月十九日)
旬來聞伏枕旦日走憑棺吾哭得無慟汝貧翻爲官功
衰凋喪盡子姓荷承難後死餘家督腸枯感百端
六月廿四夜枕上作
季夏之月魃行虐三旬苦熱兼無風暗雨臥聞來自北
眀星起視生於東民勞尚懸飢渴望吏酷聊借驅除功
杜陵句似爲我設未免憂國思年豐
及門符幼魯將入太學来乞贈行之句
海隅夏大旱處暑暑未徂符子將北遊肩輿叩吾廬告
别乞贈言此意胡可虚我持一杯酒味薄分(去聲)有餘酌
子不盡觴行行勉相於男兒屬有志寧甘老鄉閭京華
聲利場太學才所儲天衢闢賢路馳騁誰不如筮易得
同人謹於出門初豈惟交道爾願以類推諸
亢旱苦唫四章
居非永熟鄉兩世且拙宦歸田踰一紀仰屋屢永歎初
來親故疎近遣僮奴散兒孫累十口穉弱居過半頗覺
生理艱頽齡乏長算何當委時運付以一咲粲
荒政緩催科明明新詔制陋邦亦王土徵發當此際
皇天久不雨瞻仰星有暳郡符夜到門猛挾雷霆勢貧
家窘倉猝慮不及卒歲盡典禦冬衣而充夏秋稅
年年秋八月種菜及是時自從亢旱來風燥土不滋荷
耡破完塊投種計已遲甲拆稍萌牙蟥(去聲)口甘如飴嗚
呼菜色民自古乃有之今方愁歲饉豈獨啼年飢
此鄉本瘠壤寥落窮甿居樂歲尚歉㱂戸鮮升斗儲十
年罹海患疾痛況未舒熬波久無鹽竭澤兼無魚何以
置此輩俾安作息餘吾詩倘可風聞者盍采諸
重陽前四日沿海隄入邑城道中感賦
愁臥閱十旬閉門何所之今晨偶爾出目觸中心悲海
霧一氣黃秋陽敵炎曦黍苗槁旣盡禍及菉與薋有如
經戰地顚倒橫僵屍果然周餘民慘慘靡孑遺赴死聚
百族偷生無一機曷不呼彼蒼天高聽宜卑傷哉莫以
告造物非不慈田間老秃翁罪歲微有辭身謀良自拙
遑恤斯人飢
十月九日重赴沈仁山賞菊之招席上戲拈二
絶句
&KR0881;夏經秋旱太甚問花那得此精神一池水抵三時雨
辛苦朝朝抱甕人
遲𨳩猶及領晴光日薄風輕未有霜只算今年秋帶閏
重來恰好是重陽
菊花中有名舊朝衣者戲咏之
借緋借紫儘無端俗眼多從一例看衣不如新人已舊
枉呼贊善作朝官(香山詩好似東都白贊善被人猶喚作朝官)
題勝予姪牧牛圖五章章四句
飯之則肥飲之則瘦緩爾商聲聆予雅奏(一解)爰四其足
可菑可畬亦兩其角可以挂書(二解)爾牛來思釋兹在兹
既辭輓軛盇解厥縻(三解)黃金籠頭飼于豢牢與其爲甯
毋寧爲陶(四解)出關者靑露地者白自我牧矣各適其適
(五解)
徐觀卿將北行有詩留别次韻奉酬
鉅若鼇戴山微如螘冠粒履幽則坦坦用壯斯岌岌君
才眼罕儷君語口恒澁半月脫朝衫窮年事緗笈躬承
馬班後學富鯤鯨吸勝國史未成嗣賢合重葺烹雞用
牛鼎少膾取多汁嗜篤来衆嚌衿𨳩袪積習東江老名
宿(謂唐實君)惠好稱朋執浥彼古井深資予修綆汲羅千網
必萬粺九糲或十義以晰精觕時乎視闢翕寧非明堂
材盍奏淸廟什行藏勇内斷聲譽恥虚襲峩峩野史亭
燦燦傳家集爲鱗雖久潛在羽難終戢新綸紹前局
初震發羣蟄人皆推掌故官甫踐末級巾笥快提攜直
廬供采緝歲增廩稍豐月受隃縻給同僚歛手避先輩
下牀揖尺木階徐升登瀛門再入矯首有抗顏和衷靡
孑立所期擊汰往安事臨岐泣贈處例當酬蠅蝱附驥
馽山蔬忝饟薄村酒勸飲溼遠道懽莫追餘波感猶及
志士覬業成吉人貴辭輯從教衣帶緩肻作步吏急功
名況時至庸可俯而拾去去慰民望吾方詠臺笠
題徐子貞大司空遺像
我出師門垂四十年通家後進獲奉周旋公之視余猶
稚弟然晚追前躅同返林泉幸不負夫初心遽舍我而
逝焉官止于司空壽躋乎老傳式瞻畫像儼睹生前蓋
逝者其耋而不亾者其天
徐靑藤墨牡丹爲視遠上人題二首
濃墨點雙花枯枝綴一椏目中無尹白放筆自成家
不數洛昜春不上天彭譜愛此甘露瓶紋如衲衣補
題金匡秀戸部南廬圖卷子
婁江之水淸滄浪幽居宛在天一方展𨳩八尺好橫幅
令我興發神蒼茫耕烟筆玅呼欲起(圖爲王石谷所畫)快比幷
刀能剪水樹高竹密綠兩涯日薄風微香十里飛来紙
上疑有聲采蓮歌逐菱歌生亭臺占斷淸凉國宜爾三
人遺䆠情人間炎熱吁可怕亦有扁舟思穩駕題詩預
作隔年期來就圖中消九夏
哭唐東江考功四首
獨上扁舟遡逆風滿天冰雪到婁東賸含溼面雙行泪
來哭平頭九秩翁與我相忘形跡外感人尤在朴誠中
矯時肯擬朱公叔自此交情見始終
華髮登朝僅兩年賦歸樂事在林泉招邀鄉社耆英友
成就師門繼起賢(君歿後數日徐觀卿以輓章寄示具述相成之誼)上瑞人方
占夀國少微星忽隕吳天九原可作夫奚憾自信千秋
業必傳
曾將尺素寄相思亦有流傳肯見疑無間可容纖芥入
此言唯許兩心知麤償晚節行藏約細檢生平贈畣詩
最後一篇皇甫序不教衆目笑詅癡(今年正月君爲余敘詩集)
門館郊園次苐𨳩昔遊幾度獲趨陪十年齒序推兄長
半榻塵封望我來同調云亡應共惜輓歌相續有餘哀
海山兜率茫茫路老向人間首獨回(此章追述京華舊事兼傷揆文端公)
(時文端下世巳七年君集中哭揆詩有見示語故及之)
甲辰正月重訪佟陶菴同年於江寧試院感舊
有作二首
嶺南經判袂海上繼啣杯忽漫七年别猶能十里來短
長踰隴夢辛苦佐時才(君由西寧軍前奉旨起用故云)萬事蒼茫外
重逢又一回
跡忝朝廷舊身叨禮數優入時庸自棄出谷偶相求柳
色回靑眼梅花笑白頭感君期我厚長恐負千秋(曩承分俸)
(刊拙集故及之)
上元前二日陶菴以詩約遊淸凉山次韻奉答
令節長多雨連朝偶得晴陪遊原有約索醉豈無名(香山)
(詩獨醉似無名借君作題目)稅杖扶身健芒鞵稱腳輕老嫌簫鼓鬧
準擬入山行
元夕偕陶菴中丞遊淸凉山寺
山號淸凉寺並稱此山此寺冠金陵展𨳩碧落千重網
湧出紅蓮百萬燈勝踐肯隨殘劫廢(佛殿新被火)危欄知得
幾回凭宰官說法吾來聽或恐身爲過去僧
題秦淮丁氏河房二截句
一派淪漪漾小波風光其奈早春何亭臺夾岸参差影
老柳無多新柳多
畫社詩壇半寂寥百年塵劫履綦銷依稀記得虞山句
丁字簾前是六朝
贈淸凉中洲禪師
師在吾鄉住十年風塵南北見無緣眼前一片淸凉界
二老相逢亦偶然
經史紛綸入剪裁黃山賦可壓天台波流雲委三千字
一句何曾杜撰來(師有黃山賦皆集古人成句爲之)
戲柬蔡鉉升
饑鳳軒前隕客星(杜濬)璞菴歿後少詩朋(王廷銓)能談五十
年來事一個隳官蔡鉉升(高唐賦長吏隳官賢士失志)
席上留别陶菴鉉升中洲禅師適至
高僧來入社𨳩府出登壇韻鬥千巖險唫求一字安足
增行子重敢竭故交歡江渚禽魚便新篇寄不難
自金陵至丹陽歸途即事口號六首
莫愁湖北莫雲橫淳化關南朝日生不管羣情方望雨
出門一步但祈晴
茅菴僧勸趙州茶遙指坡陀去似蛇爲說井枯池亦竭
前頭漸少賣漿家
野無靑草麥無芽捲地風來撲面沙遇著閒人還借問
前村何處有梅花
應試諸生半跨驢就中不少鄭昌圖相看一咲休相避
西抺東塗是老夫(二月補行癸卯鄉試)
滿眼流移大可憐憐渠所至遇凶年絲毫何補飢寒色
忍爲看囊惜一錢
古邑句容隻堠邊僅通車騎不通船詩翁來往無人識
獨結孤燈信宿緣
送李邑侯罷官歸武功二首(名含英甲子科乙榜秦人)
思歸若箇便成歸簿領抽身似爾稀昨日罷官今日去
萬人海裏羨鳧飛
武亭川外武功天禁旅西征近十年留取濟時心力在
讓他卜式去輸邊
薄遊二十日歸時西園西阡梅花已零落而盆
中三本𨳩方爛漫戲成二絶
落盡江城笛裏花主人索咲始還家盆梅亦是移根接
不爲東風長妬芽(見黃伐擅集)
舊圃新阡本一家天工人巧略爭差遲𨳩畢竟先桃杏
及作春頭替代花
庭有柔木二月初吐小白花花皆五出因名之
曰雪梅
紅梅巳死(十年前手植者)盆梅謝五出輸他密綴條比似雪花
看更好入春一月不曾消
石芝(出南海中鄭北山集所云石花也)
海南有異產瑤質波濤姿靈苗豈根蒂歲久成菌芝土
俗名以花泥沙誰惜之我來遊嶺表瑞物始見奇歸無
千金槖石肻萬里隨刷以止濁膠澤以無垢脂藉以錦
文石承以縹色瓷平階水一泓淼若千頃池中央好位
置爲爾呈華滋上有蔚藍天倒涵星斗垂㫄有金鯽鯉
吹唇搖尾鬐菖蒲須漸長荇藻交紛披芝兮得其所永
與山海辭喚醒嗜睡翁此品不療飢吾姑悅吾目君母
朵君頤(東坡有夢食石芝詩故戲云喚醒濛濛嗜睡翁亦蘇詩語)
牡丹花下偶題
吾生去日多來日春事今年减舊年可惜風光太狼籍
彊扶衰病到花前
潤木新居看玉蘭次德尹隔日雨阻原韻兼示
上姪令錄寄京師
唐昌玉蕊豈易得木筆愛吐瓊瑤花倉皇不費萬金買
先後特爭一日差遲開正爾及爛漫治具公然出咄嗟
吾廬無此聊藉口夜醉東舍晨西家
德尹新居看牡丹二首
新堂旣已成名種移牡丹鞓紅玫瑰紫深色鬥兩般迨
兹風日晴家會欣團圞買栽洵得地好與兒孫看(是日信菴)
(自開化歸諸姪諸孫俱在坐)
吾庭非無春其花名玉樓昨開值驟雨爛漫八十頭召
客客不來主人翻出遊(先一日招諸弟于窳軒爲賞花之會被雨阻)有情定
遙妬易地爲勸酬
哭承兒四首
汝兄四十八捨我而逝矣汝沒後十年數亦止於此兩
哀併一慟摧感胡能已明知贅世翁必無久存理所傷
門祚薄壯殞先暮齒生汝兄弟三眼前惟一子䰟兮去
如夢未遠呼應起
小年故多病慮作短折童亦旣見成人庶望送我終天
乎忍降割奪去仍匆匆葠價貴於金積孱氣不充有時
或彊起好語聊慰翁誰知藥㒺效竟坐室屢空
四女各未字三男盡孩提汝在稱慈父汝亾累孀妻一
母將七雛故巢且羣棲饑寒雖僅免晨夕同號啼老耳
實怕聞聞之彌愴懷吾今已耄及嫁娶何時諧
汝叔苦相勸謂我勿過傷人生百歲中壽天齊彭殤六
十且不毀矧迺七十強禮教有格言嗟嗟吾豈忘那堪
垂老境重此遘逆喪委蛻視子孫達觀媿蒙莊收聲欲
制泪泪落復數行
七夕邀諸弟作眞率會先三日爲芝田七秩生
辰兼補夀觴席上口占四絶
一家舊注長生籍合算今年得幾何四個老人三百歲
更加百歲肻辭多(四個老人三百歲用香山成語)
不問賓筵與主筵更番酌必我居先此觴只算屠蘇酒
得歲還應讓少年
人生七十古來稀萬口流傳老杜詩咲引南華爲轉語
行年七十似嬰兒
斗牛光並老人星銀漢中央界紫庭但願年年仍此會
借君生日倒吾瓶
七月十九日海灾紀事五首
門前成巨浸屋裏納奔湍直怕連牆倒寧容一榻安卑
憐蟲窟掩仰羨燕巢乾海闊天空際誰知寸步難
借穿殊少屐欲濟況無舟我怯行攜杖兒扶勸上樓雞
豚混飛走鵝鴨亂沉浮小劫須臾過茫茫織室憂
不有匏瓜苦渾忘稼穡甘奇灾悲目擊往事聽農談高
岸翻爲谷窪居直似潭連山浮島嶼幾點戶東南
驚䰟招晷刻沉氣晦連晨身似乘槎客誰爲裹飯人淊
淊方滿地衮衮總迷津久在人間世徒嗟閱歷頻(水無沉氣)
(出國語)
亭戸千家哭沙田比歲荒由來關氣數復此覩流亡痛
定還思痛傷時轉自傷艱虞吾分在無計出窮鄉
武原故人陳少典下世垂五十年尚未克葬比
聞棺木被海潮所漂感傷存歿作詩寄其子行
中
一棺猶淺土聞說被潮衝痛矣兒無父傷哉殯未封居
貧須量力擇吉乃逢凶(行中精於堪輿家術故云)骨朽難逃劫吾將
罪毒龍
李氏外孫女歸寧其母於南昌詩以示之
汝母年四十無男痛孤孀我時在汝家目睹心悽愴回
頭汝在側肩差如母長弱女良勝無含哀解徊徨亟歸
爲擇壻近出諸孫行前春遣就婚去秋聞弄璋老人破
涕笑稍用慰所望爲婦已三年禮宜見姑嫜却愁形與
影生長未離孃女出孃孤單依依誰侍㫄送汝至中道
此情良可傷愛割乳上雛隨親返南昌分飛二千里東
下錢塘江逮汝夫婦來我復遭逆喪匆匆暫相見悲喜
焉得雙西風吹斷雲診夢占不祥俄來南浦信又報無
服殤人間内外婣歡聚恒充堂天胡於此酷觸境罹奇
殃歸寧亦可憐母在雛則亡想當重會面斷續難爲腸
切勿念老人老人行自量世無消愁藥可有長生方
題仲弟查浦後甲辰圖小照十六韻
鄉黨吾廬會高堂學圃圖(學圃圖先大夫甲寅春畫像也余兄弟四人及大兒克建)
(咸侍列圖中今五十一年矣)承顏猶宿昔過眼特須臾賤日雙靑髩
歸休兩白鬚得兒雖校晚投老倍堪娛(弟生三子皆在五十六十以後)
漸愛隨肩侍長聽隔壁呼(用南齊劉瓛兄弟事)推先讓棃栗交替
飲屠蘇樹是三珠茁庭非一鯉趨自嗤牛䑛犢人羨鳳
將雛膝下添文度(去冬新得一孫亦入畫)毫端識長儒(見北史文苑傳)閒
依髹几坐健却癭藤扶喚出從花下排行繞屋隅起居
方遞進左右亦時須偶作分巢燕均爲反哺烏行看孫
丱角勿忘(去)父勤劬笑問多男子何如五丈夫更煩名
畫手貌爾比商瞿(商瞿老年生五丈夫子竊爲弟留眼望之)
送沈楚望赴汴梁幕兼寄楊次也徐象求
之子梁園去詞華洵絶倫幕僚稱得士村巷感居人夢
豈江河隔情兼臭味眞此中多舊好毋惜附書頻
海魚嘆(幷序)
吾邑未罹海患以前城西有巨魚隨潮至約千餘
觔潮退閣沙附近居民割而食之不半月而來海
潮之禍客有傳其事者作此以補前詩所未及云
永明海鷰移山來(南齊書永明九年鹽官縣石浦有魚乘潮來水退不能去黑色無鱗土人)
(呼爲海鷰)細鱗不數菜黃鮐(桓寬鹽鐵論菜黃之鮐不可勝食)居民分臠彼
何罪天遣先期行告災浹旬以後洪流至鬼泣神號無
處避怒聲似爲魚復仇千萬生靈吞一氣魚乎魚乎倘
有知孰噉汝肉刳汝皮如何了不分恩怨一任波臣恣
虐爲
中秋與佟陶菴中丞相遇於江陰舟次邀同月
下小飲口占一首
淸凉古寺上元遊重展晴光爲我留一咲可知無價買
萬緣何必有心求主張風月推壇坫舒卷波瀾入唱詶
絶勝虎山橋畔路兩頭絃管作中秋(蘇人皆望先生於是夕至虎邱故云)
吳船口號五首
潮痕初退岸猶淹直過吳江水始甜賴有具區三萬頃
不然潟鹵盡生鹽
東鄰禾爛相無舂西舍居然畝一鍾肻信報施皆鹵莽
惰農方欲傲良農
水厄初離大海濱人天孰與指迷津忽然石觸舟中裂
悟徹平生有漏因(過滸墅關石觸舟壞此中似有悟境)
往來屈指一旬中南北東西總逆風勿與此翁同此路
鄰船豈必盡無篷
黑白何心角逐䧺黃羊枰付水流東依稀十九條邊路
也算仙家小劫終(舟中與尊聞姪圍碁遣日今碁局爲水所漂故云)
吊秋花二首
貧到今年甚栽花徑幷荒客疎閒步屧庭失好秋光枯
槁翻因水摧殘不待霜感時覘物變渾似閱滄桑
爲少成陰樹從添覆地花頻頻滋灌漑歷歷萎泥沙凉
蝶飛何處秋蟲話别家陳根如不死春雨望萌芽
題從孫東木說劍圖小影
擁書仗劎眞名士看舞徵歌亦雅儒(令祖聲山有仗劎擁書圖尊甫恒弘)
(有看舞圖舊皆屬余題句)愛爾丰神如父祖爲題詩到第三圖
喜得三弟潤木請假省墓之信四首
忽忽京華别回頭十二年自嗟衰巳久重見恐無緣喜
極淚隨落書來夢告先(前一夕夢與諸弟共飲梅花下)蚤梅消息近猶
及草堂前
一紙平安字中含慘痛辭乞歸寧論暫得請敢嫌遲
恩重身難退天高聽故卑自今方計日倚杖候柴籬
至性吾憐汝頽齡似弱齡銜哀思往事燔告慰先靈
再世恩榮逮千秋雨露零岡阡松栢路冬月倍靑靑
海角承基業秋潮冒石塘三間僅無恙十畝已全荒身
在貧何礙詩成病亦忘古來無此樂四老話連牀(時四弟信)
(庵方赴省試計當同歸)
製地黃丸十韻
恒醫多試藥久病守成方客或餐雲母吾唯服地黃豈
無他佐使兼取理陰陽味以甘爲正材尤熟者良飯蒸
資穀氣酒洗帶糟薌幾遍親炮炙移時謹弆藏磨臍霏
白雪臼杵擣玄霜夜和丸加蜜朝飢嚥用湯參苓從長
價藜藿等充腸若問延年訣君看髮短長(藥性論云&KR0836;地黃久服變)
(白延年)
重陽前一日曾三弟招同德尹芝田登龍尾山
歸飲齋中口占二截句
十年幾度記淸遊一壑能專又一邱輸與主人筋力健
咲看三杖拄交頭(余與德尹芝田俱杖而登山曾三獨否)
髣髴前塵付夢遊認將龍尾作旄邱(詩疏前高後下曰旄邱)醵錢
可是看囊物爛醉歸仍挂杖頭(是日曾三獨爲主仍以百錢見還故云)
九日閒步橫漲橋西過玉禾堂晤言思百原存
叔季益諸姪憶五十年前曾偕荆州兄登宅南
小邱感嘆之餘得一絶句
五十餘年指釣遊憶同把蟹撇新篘竹林便是西州路
賸對諸郞半白頭(言思年過周甲百原亦五十七)
洪梅岑自珣溪過訪即次去年投贈首尾二章
韻用詶繾綣之情
隔年曾讀七篇詩同調如君更不疑久缺寄書成嬾慢
重煩弭櫂訪衰遲菊荒陶徑仍留客楓落吳江巳後時
慰我寂寥何以報敢從鷁路指鴻逵
俗談肻置齒牙間一咲相逢飯顆山知我者希應自愛
古人如作許誰攀漸消實事休回首竊忝虚聲秪汗顏
借取尊前秋好處滿川風月送君還
自海潮退後旱乾凡兩月餘立冬後三日風雨
連晝夜身在畎畝憂樂之境與鄉鄰同率成一
首
大潦之餘重苦旱入冬一雨沛窮檐村翁旋報麥芽茁
㸑婦先知井味甜天澤下施方是益民情取足詎傷廉
缾罌滿貯煎茶水觧渴充饑兩莫兼
題徐學人荼坪書屋圖
易於水澤交中爻有頤象聖人喻諸味義在五與上苦
雖不可貞甘則往有尚詩家釋荼薺彼此互相妨甘苦
味絶殊譬形非一狀荼坪至性士即事寓意匠中有涕
淚㾗么絃出哀唱圖來屬繼和畫好神悽愴我欲釋其
神展圖咲相向苦中適得甘一物取兩況祝君如諫果
甘至苦可忘天方憐斯人今亦蔗境償(上)吾詩非適俗
良用慰瞻望
題沈勉之春江待渡圖
易曰有待行詩云須我友通乎需之義利&KR0881;夫何有韋
弦矯後急軒輊視前後萬事靡不然時來隻成偶命圖
寓深意識者爲頷首
四杖圖歌(幷序)
雍正甲辰秋潤木以省墓乞假信菴南宮下第仲
冬望後相繼到家時余年七十有五德尹七十有
三潤木已開第七秩信菴最少亦平頭六十矣白
首兄弟重聚一堂此生此樂何可多得沈子松年
爲繪四丈圖圖成余首唱一篇屬諸弟共和
兄年杖國兮弟杖鄉昔之少壯兮今皆老蒼伯兮仲兮
偕叔與季杖亦如人兮一二三而四(語本皇極經世書)天教四
杖兮配四翁落我手中兮入我圖中斯圖閱世兮知凡
幾世安得斯人兮世世爲兄弟
從孫東木贈我石徂徠集及舊墨二挺口占以
報
手生慣使雪堂墨眼暗愛看抄本書勿咲老饕貪盡取
譬嘗熊掌得兼魚
東木與楚望疊魚字凡七章連翩傳示再拈二
首以畣來意
才地評量緫不如連朝踏凍費傳書兩賢健比雲端鶻
一老嬾於冰底魚
插架徒然萬卷餘只圖遮眼不繙書詩成亦用白描法
免得人譏獺祭魚(來詩誇余蔵書之富故有此畣)
東木前貺初從楚望轉致詩中未之及楚望有
詩見督戲疊來韻兼示東木
淸況原從君所於報章草附一行書衰顏忘事類如此
重爲蹄筌記兔魚
椒園自杭歸用魚韻繼和四章見示再疊畣之
賸馥殘膏吐棄餘免冠自哂不中書何來好句如香餌
十丈寒潭又出魚(用呂氏春秋語)
多生有味在三餘不是還書即借書童似蟄蟲愁啓戸
主方漑釜喜烹魚
垂白慈幃暮倚閭平安兼望海南書詩人至性吾能識
彈鋏歸來豈爲魚(來詩用馮驩事故云)
霜雪侵陵日月除一尊與爾且澆書賸留五色離披羽
待配春盤潑刺魚(時餉我野雞先以臘酒報貺新年尚擬作主人也)
喜雪九疊前韻
冬旱旋經兩月餘朝朝咄咄向空書欣欣喜動眉閒色
雪兆豐年夜夢魚
烏程王懿誦明府以潯酒八壜見貽再疊前韻
都門醉别十年餘念舊重煩咫尺書與致靑州八從事
不愁換酒少金魚
雪後同德尹潤木於西阡裁翦松柏枝即事十
二韻
五百新阡樹參天待幾時縱饒心欲速夫豈力能爲方
法咨林叟權宜問葬師皆云扶直榦切戒蘖橫枝趁取
冬餘臘母拘日反支及朝行展視有道在芟夷斟酌供
薪穫商量用斧斯攀條防損葉近本怕傷皮翦伐初何
忍栽培擬自兹養成非易易競長勿遲遲鹿去寧教觸
烏來定引慈好留君子澤傳語後人思
甲辰除夕與德尹潤木敬業堂守歲
十里東西宅中央是舊廬但教頻會合何異昔同居就
我生春色(前十日已立春故借用杜句)爲歡卜歲除白頭三醉叟相
顧一軒渠
乙巳元日偕潤木飲德尹梓樹堂
夜點霏微雪晨𨳩爛漫晴吉占逢上歲(漢書天文志正月旦決八風東)
(北爲上歲)殘醉續深更門冷稀賓客年衰有弟兄欲知排日
樂童穉也歡迎
三日偕德尹過潤木雙遂堂小飲
橋北生春水橋南泊舫船(爾雅注舫並兩船也)堂𨳩書插架池動
柳含煙此會經三日吾生又一年未須論聚散取樂及
尊前
信庵四弟自𨳩化至貽我頭陀蘭一盆
海水如鹽變白沙小庭羣卉少萌芽未栽堂北宜男草
忽到山中侍女花(見采蘭襍志)捲㡢移盆香馥郁迴燈入畫
影交加東風吹過寒梅信笑問蘭陔有幾家
再咏頭陀蘭
有美猗猗蘭山人蒔藝成瓦盆移磵谷滋護從孩嬰歲
久葉紛披寶同翡翠罌(見歸田錄)是宜有佛性故以頭陀名
我本老比邱宿世偕修行對之莞爾咲亦若弟見兄適
當春蚤時抽穗百十莖蕊者含其芳秀者揚其英深叢
如自匿高榦或自呈方將入我室豈獨列我庭我庭窅
而深我室幽以淸中空無一有百竅延虚明微颸何處
來鼻觀先通靈霍然蘇病骨邈矣遠俗情同氣何待求
同心何用盟但看露地住爾汝胥忘形(大品云須菩提說法者受十二)
(頭陀其八爲露地住)
元宵後一日德尹第二孫彌月再同諸弟作湯
餅會
昨夜燒燈節團圞正及時今朝湯餅會少長復於斯却
喜抱孫蚤渾忘生子遲回頭看乃祖顏色尚嬰兒(戲用老萊)
(子事)
送潤木假滿還朝四首
百日期俄滿依依旦夕留情應關棣萼夢亦戀松楸繞
膝餘黃口迴腸感白頭稻粱恩漸重何敢說長休
屈指平生日全家聚會難當初殊未覺此去若爲寬盡
撥形骸累徐商出處安古來朝市隱直作故林看
要津居不易況乃近鸞扄密勿絲綸閣承明著作庭昏
歸恒掃軌曉入必侵星前輩如趨步司徒尚典刑(謂張研齋)
(尚書)
直伴多卿貳歸休獨老翁十年供奉後一夢欠伸中起
廢恩長負隨班命不同定蒙相問訊爲道耳全聾
潤木北行後喜學庵弟到家二首
壇坫文章伯儀曹主客郞官曾居粉署歸只守茆堂鄉
黨人皆敬蒓鱸味正長起予腰腳健踏屐到南塘
送迎連日有出處一家中且喜辭朝客重添合醵翁兩
眉雖雪白雙頰尚霏紅偕隱年相亞如何不約同(余及德尹)
(先後歸田年皆六十四學庵亦然)
會城諸子寄示燈花唱和詩卷戲作二首補未
盡言之有
短檠(平)纔二尺高燭或三條艷蕊能含照芳心怕被挑
𨳩原資火力落豈待風飄老眼渾如霧從看漸漸消
到處傳鄉信更番報客過隔宵疑有讖詰旦緫成訛螢
尾光相似蠅頭熖幾何防他蜂蝶咲輕命是飛蛾
當湖過高文恪公墓下有感
天上巢痕掃人間鶴夢回新松陰漸合宿草客誰來廢
瑟餘三嘆題詩擬七哀自傷遲暮眼轉瞬閱興衰
重晤借山和尚時將歸老匡廬故後半云
東湖吾所愛訪友復尋春可嘆論交地唯存出世人(嚴西)
(武於去年下世)烟波寬放艇雲霧密藏身二老心期在隨方緫
比鄰
以陳鳴遠舊製蓮蘂水盛梅根筆格爲借山七
十壽口占二絶句
梅根已老發孤芳蓮蕊中含滴水香合作案頭淸供具
不歸田舍歸禪房
偶然小技亦成名何物非從假合成道是摶沙沙不散
與翻新句祝長生
曉渡泖湖
扶桑初旭射波紅人在波光浩淼中一葉舟如千里馬
落潮時候挂帆風
大司農華亭王公哀輓六首
逮事仁皇帝初終五十年官評崇歿後物望繫生前
進退同僚式詩文異域傳龍髯攀莫及銜痛遂終天
(公薨於雍正癸卯中秋距先帝升遐僅九月)
公豈當言路時方競楚風妄男談禍福俗子走盲聾不
藉祛邪力安知衞道功問誰操白簡衮衮咲諸公(此述辛酉)
(秋公官讀學時劾朱方旦事)
昭代龍門重先朝信史成褒譏歸直道好惡冺平情事
大關千古心勞萃一生後來加點竄此任恐非輕(此述丁丑)
(春公奉專勅纂修明史事今史局重開故結句云)
巾箱家世業鄭孔有箋疏兼綜紛紜說重煩考證餘荆
榛芟藝苑雲霧闢經畬倚賴醇儒筆流傳秘監書(此述公乙)
(未春還朝奉旨纂輯毛詩傳註事)
承家多令嗣柄政有賢兄星叶乘箕兆旌題去國銘
宸衷餘震悼朝典僃哀榮公已無遺憾徒傷後死情
門生門下士時世溯淵源别有酬恩泪深蒙知已言(壬午)
(以後愼行入内廷荷公奬許迥出儕輩)佳城瞻望近(公賜域在平湖縣界内)畫像典
刑存酹酒陳詞意還應徹九原
陶庵中丞來撫吾浙寄示重到西湖詩兼索和
傳語以十章爲率次韻如數報之
一篇乍展兩眉嚬官紙投來寂寞濱值得白家飛醆賀
江山管領屬詩人(白香山詩且喜詩人来管領遙飛一盞賀江山)
花應含咲柳舒顰老葑重𨳩淺渚濱一色春波三百頃
可憐魚鳥總依人(時重濬西湖)
聖主當時愛笑嚬(用淮南子)陪游十日此湖濱閒鷗喚醒眠
沙夢可有鵷鸞隊裏人(來書語及丁亥春隨駕至湖上唱和事)
重傳魚素語含嚬與致珍羞到水濱野老忍充藜莧腹
鄰家還有斷炊人(後十日承手書相招兼貺珍味)
十室相看九額顰連年水旱厄東濱福星一點明吳越
多少人間望歲人
烟雨先𨳩西子顰遙從海澨泝江濱願推睠顧貧交意
次及鶉衣鷇食人
霜松雪柏靑冥上弱藻疎萍沼沚濱地望雲泥心不隔
眼中誰似繡衣人
兩回款洽長江畔一度追隨南海濱今作部民應自量
竭歡肻效掃門人(用漢書魏勃事)
已成嬾病兼衰病合臥漳濱與潁濱辜負先生懸榻待
愧非徐孺子其人
十首唫成抵效矉靈珠一握在淮濱讓君頭地君應笑
我是車前避馬人
春分前補種庭下草花
客土移根茁嫩芽遠從僧舍近山家衰年不作多年計
繞砌仍栽草木花
德尹旣和種花絶句復反前意作一首有惟應
茂叔庭前草不費栽培也不除之句再次韻畣
之二首
隙地纔寬尋丈餘被人比並浣花居浣花溪上花饒笑
(少陵成句)是草如何不剪除(少陵又有除草詩)
百卉全腓蔓有餘鵲巢何異被鳩居静中勘徹因材理
花要栽培草要除
以拙集寄高大立蒙投七言古體長篇推許過
分非所敢當輒成小詩八章報謝兼寄曾濟蒼
初聞檐溜響空庭又聽東軒鵲喜靈報道門前春漲起
雙魚來自菜花涇(木中地名大立自署菜花涇老農)
纏綿眞足慰相思巳得君書又得詩不獨昜春難繼和
久將殘錦付邱遲
自拂小草未經芟慚愧詩存尚致籤(用皮襲美句)老去敢云
聲病少特煩高手與鍼砭
曾記京華把一篇(曩在都下錢蔗山曾以君詩稾屬余評閱)當時唱和獨無
緣直從常侍論家學五十工詩自可傳(來篇有四十以外始學詩之句)
(故用高達夫事以相證)
便從于野筮于郊義在同人最上爻說與後生曾見否
年將八十始論交
門稀剝啄故人疎比並耆英正不如同學尚餘曾子固
(謂濟蒼也歐陽永叔有贈同學曾子固序)罷官依舊比鄰居
無佛稱尊亦可憐白頭兄在弟之前(謂家德尹)好邀張丈爲
同社許我誇張作少年(君年長余一歲故戲取香山詩語以自況)
百里煙波悵兩鄉停雲南北互相望蓴羹未落秋風後
肻棹扁舟過一嘗
曾濟蒼扁舟見過匆匆即去别後寄示五律三
章次答原韻
自聞辭學舍冰雪到家遲不爽經年約(君癸卯見寄詩有準擬明秋共)
(晨夕之句)還縈落月思有情來弭棹無夢到牽絲轉悔忩忩
别煩君又寄詩
各有煙霞癖多忘草木形跡同歸島鶴情比在原鴒家
集光相射淸風座可銘(時以尊甫學憲公淸風堂集刻本賜教)所慚無以
報歸去但空舲
鄉社新農侣名場舊飲徒一生回白首萬事失東隅笑
我方迷野從人欲問途延年如有術相勸服菖蒲(来詩有可)
(許同晨夕鈔書事截蒲之句故用抱朴子韓衆傳中事奉畣)
德尹以階前大紅洋茶花二律來索和次原韻
特因來處遠小本亦名葩似剪珊瑚樹旋𨳩寶相花雪
中猜作火地上擲成砂寵極宜深貯翻嫌出屋茶(山茶出屋)
(人未知唐人句也)
妙手誰能繪施丹别有方(趙昌有山茶圖東坡題云劎南樵叟爲施丹)染根
從赤土耀眼奪紅桑(曹唐詩海畔紅桑花自𨳩)難减一分色如聞三
日香遲開寧免妬芍藥在偏房
牡丹一叢手植窳軒階下已十餘年去秋亦被
潮淹春來花頭頓减十之五感歎成唫
手植芳叢傍蘚階曾經爛漫起樓臺只圖春好花長好
不道吾衰爾亦衰物性近憐多夭闕天工敢信盡栽培
何煩翦却開松徑知是花時少客來(貫休詩春來老病厭迎送剪却牡丹)
(栽野松)
上巳前一日徐韓弈左田父子見過留飲花下
今年已分負芳時連日敲門匪所思鄰舍晚分紅曲酒
(前一日家東木餽琥珀釀)故人晨赴牡丹期禁當齲齒重𨳩戒(旬來因齒)
(痛止飲)撥觸唫脾又得詩花若有知應見哂合將宮體讓
徐摛
祝良仲兄弟邀同朱敬修及子姪輩葆光居賞
牡丹感舊五首
遇酒逢花每自憐當前光景記從前分眀一枕繁華夢
再到俄經十二年(甲午春赴賢昆弟之招余有詩紀之)
檢點尊前少一人(賓季下世巳四年)老夫制泪且𨳩顰郞君(謂勉)
(仁)好比階庭樹世澤長培手澤新
飱和堂與葆光居兩姓相望十里餘眼見祝家花若此
朱家庭院問何如(敬修所居飱和堂前亦有牡丹一&KR1244;花時不到四十七年矣)
嘉辰省對亦前緣日薄風微穀雨天含笑入門扶醉返
愛花兼愛主人賢
慚愧吾家淺淺叢開時只好伴衰翁翁衰事事粗知分
歸勸花神拜下風
烏程令王懿誦同年樓村賢嗣也到官半年三
枉信使惠好有加野人乏芹曝之獻二律報謝
兼寓感懷
半年三問訊一一到衡茅美酒𨳩君罋新烟出我庖情
深車笠際誼託紀羣交十卷傳家集流傳重手抄(時以尊公)
(詩集屬余校閱)
故人凋喪盡萬事轉頭空不有鳴琴宰誰憐採藥翁溪
山鄰壤隔晨夕往時同(曩在武英書局與懿誦共事凡四年)出處何曾判
於今見古風
喜晴戲示鄰叟
海角罹水旱桑田歲無收今春蠶麥好到耳一解憂何
期立夏來晝夜雨不休蠶饑麥委浪彌望成荒疇鄰家
有老翁仰睇蒼蒼愁呼天訴疾痛淚亦滂沱流天意驀
然回如人轉雙眸風驅螮蝀翳日出崑崙囚災弭斯爲
祥即事非外求綠葉旣沃沃良苗仍油油我关謂此翁
汝今已白頭拭汝交頤泪聆我擁鼻謳西成所未知春
花(鄉人以蠶麥爲春花)幸有秋且須貰斗酒偕我壠畔遊踏泥行
插秧決水使瀉溝此乃兒輩事母參老人謀
三月二十九日枕上作
入夏六日半陰晴月當小盡天將明階前初𨳩蚯蚓結
門外亂打蝦蟇更殘花遞風凡幾信新葉滴露時一聲
年年送春如送客自我作主能無情
四月朔德尹招同諸弟西阡看梓花曾三不至
末章專及之八首
村北邨南路不賒西家攜杖過東家此橋恰與花爲讖
梓樹橋邊梓樹花
四株直榦兩行排十八年前記手栽老守墓田差自幸
直從拱把見花𨳩
玉蘭雪落海棠紅讓爾稱五萬木中二十四番都不問
遲𨳩猶壓楝花風(陸佃埤雅云梓爲百木長故呼爲木土)
遮牆出屋勢亭亭一色晴光耀眼明不是詩人唫不到
被他楸樹竊花名(羅願爾雅翼云梓即楸杜詩楸樹高花媚遠天當是梓花也)
椅桐一例可爲琴誰識年來長養心傳語花神須善護
已成材後望成陰
閒向山前把一尊深慚令弟慰賢昆(王右丞詩平原思令弟康樂謝賢昆)
五楸莫作三槐看只要家風及子孫(襍五行占舍西種梓楸五令子孫順)
(孝少陵又有五楸詩)
骰盤索采酒盈升邂逅爲歡取得朋却喜居鄰連二仲
(謂芝田維人)何妨末座置吳興(謂沈椒園)
小雨催人入醉鄉白頭狂得且須狂(用香山語)兩回輕負看
花約(前二日窳軒賞罌粟花曾三亦不至故云)笑問一翁有底忙(東坡詩有底忙時不)
(肻來)
四月八日雨(釋氏以此日爲彌勒佛誕雨則主夏旱)
佛日宜垂照農占視耗登望晴翻得雨爲咎怕先徵俗
已凋傷極吾尤感歎增所憂非越分生理自無憑
知止唫效康節體
知止聊從止足徵牀堪趺坐几堪凭缾花落後休迎客
禪杖閒來侍定僧俯聽蛙池憐呌跳仰看鷁路笑飛騰
呼兒試問春苔色綠上庭階又幾層
晨起聞繅車聲喜而得句
蠶桑原是吾家業五十餘年廢不治(自先淑人卒後久不聞此聲矣)朝
夕飽餐奴婢嬾詩書責效子孫癡力難與國充耘耔(用昌)
(黎語)意取如期佐繭絲(時方急催斜)忽聽繰車聲動處喜於雙
耳未聾時
寄祝文昌令沈麟洲六十生日
三千歲月從頭數六十纔經第一回野老今朝隨客賀
釋迦昨日抱孫來(先一日有得孫之慶)火山荔子長先熟瓊海桃
花或後開(火山荔枝四月先熟見東坡集大林桃花四月方𨳩見香山詩)傳語鶴書徵
不遠簿書寧復滯仙才
馬素村北歸見過
進士幾時進(太白詩有進士不得進之句素邨於癸卯捷南宮不預庶常之選故云)歸舟
暫海涯未尋松菊徑先過竹林家罋拆銷愁酒燈繁送
喜花别中何限事歡喜問京華
庭前香櫞一株自正月後脊令相繼來巢者凡
三入夏復添第四巢見者詫爲奇事感成四章
似求同氣得專爻(京氏易傳同氣爲專爻注云兄弟爻也)四月看成第四
巢好笑先生生計拙一庵&KR2497;(說文三十也)載未編茅(禹鴻臚爲余繪)
(初白庵圖幾及三十年矣)
新綠陰交戸牖鄉連枝穩穩寄連房直同譽樹韓宣子
來與貧家告吉祥
破卵焚巢事出奇依依擇木詎無知只除風雨漂搖患
此外吾能力護持
次第隨羣不亂羣五家成保四成鄰(語出唐書食貨志)婆娑此
樹還三嘆知得幾年爲主人
四月晦夕雨中夢遊西湖
孟夏提月月沉魄(晦日爲提月見公羊傳)仰視重陰方霂霡三更
飛夢到西湖直上孤山少簦屐千年華表鶴羣散百歲
叢林僧履隻(諦輝禪師年九十九於兩月前示寂夢中了了如此)獨來遇雨可奈
何對此茫茫感今昔水仙祠前行喚渡櫂轉蘇堤春漲
拍忽磨眀銀豁雙瞳旋起淸風扶兩腋琉璃萬頃冰一
片倒寫天容落澄碧船頭魚躍浪參差船尾鷗輕烟滅
沒漸深漸入漸蒙翳半篙抵岸如投隙遮頭蓮葉靑出
藍掠面荷花紅壓白中有高人沿岸住遲(去)我門𨳩心
莫逆曲闌幽榭導使前沆&KR1197;漿濃分琥珀爲言塵世苦
拘局紫蓋丹霞爭掃席曷不相從汗澷遊浮名於汝終
何益余時含意笑未答霹靂一聲檐瓦擲覺来依舊雨
淋浪疑有湖光滿虚宅
沿南塘至花山觸目感懷口占以當鄙諺四首
去秋海岸拆奔潮閘口經年未有橋老子不知生處樂
賸留枯眼閱蕭條
災餘仍慮復爲災魚鱉殘生大可哀聖主何曾忘海
角潮神前月受封來
向來畚鍤嘆徒勞保障方期鐵石牢昨日皇華馳驛過
已傳會計析秋毫
不插靑苗種木棉忍饑數到授衣天問渠微命絲難續
何法支吾度半年
黃梅紀災
播種多黃萎如遭旱魃焚雨痕靑沒草鹻氣白成雲樂
土今安適奇荒古未聞空煩春夏鳸應候趣耕耘(左傳賈逵)
(注春鳸趣耕夏鳸趣芸)
次韻詶陳宋齋閱拙集見寄之作
與君降同庚惡月獨在午壯齡失前猛餘照覬晚補捫
腹本空疎報耕宜莽鹵千秋著作堂敢望坐廊廡師門
昔多士存者今纔五(同邑受業棃洲先生之門者凡十五人今唯宋齋廷益梅溪余及德尹在)
(耳)相去復參商雞鳴感風雨如余走流汗僅可籍湜伍
傳業君庶幾後先期踵武猥承奬許加喻以莊蝶栩三
都覆酒罋世尚譏傖父矧收㸑餘薪而謂翹中楚秦彊
乃盟趙齊大顧下莒小技古所卑詞章奚足數君方勤
篹述萬卷恣搜聚吾老未廢書粗亦識甘苦素心樂晨
夕竚跂共傾吐
次韻答吳興沈寅馭見投四章
平生出門交獲覯天下士王楊旣掉鞅屈賈亦劘壘吳
興憶昔遊山水東南美風流及前輩觥錄互作使一别
三十年好奇未知止舊人眼中盡回首腳頻跂夢入鱸
魚鄉秋期猶準擬詩來若相導喜色浮杖几
遙遙泝華胄千載幾望族獨有約後人到今擅品目一
村無兩姓門第不改卜緬惟襄敏公世緒待爾續撫今
萃羣俊望古騁遐矚才氣直靡前虚懷恒抱獨側聞鄴
架富足用三冬讀爲善無近名莊言視緣督
至戚遠漸疎時風薄尤最投名肻顧我欲下老龐拜長
揖就末行尊稱加耄瞶腹枵轉内愧覆發苦難蓋好友
昔見收(來詩追述與東江唱詶事)殆同拾腐芥數篇唱和什豈敢追
彊對何當跫然音蓬藋假謦欬置之勿復道自嘆乃凡
介
大阮(謂厚餘)諧古歡宦遊阻魚素近傳得長告甘澤感汜
濩仕路退良難人情怯鉤注括機有巧發入彀多詭遇
本根衒名實枝蔓托毗附豔奪眼界花幻晞草頭露子
方志進取勇要禺彊護珍重角弓詩毋忘譽嘉樹
敬業堂詩續集卷三終
姪男(學開)校刊
