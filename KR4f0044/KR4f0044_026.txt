敬業堂詩集卷二十六
海寧查愼行悔餘
杖家集(𧺫巳夘正月盡十二月)
歲已夘婦病沉緜爲之料理醫藥入冬悼亡治喪
又踰月始計偕北上時余年五十矣豈意杖家之
日乃爲妻杖期之日乎
四日立春
風從東來雲四散獻節重開月上澣田家占歲在新春
已過三朝不暇懶𧺫除雞柵掃庭宇旋拆牛宮治町疃
去冬無雪土不膏𧖟豆根拳麥苗短直憑今日占今年
喜動桑榆一村暖野夫杖藜亦蚤出走向橋西閒趁伴
偶逢鄰叟看春還云見城門懸詔板鸞輿是月南廵
狩爲念頻年淮泗滿宣房未築茭楗空畚鍤湏臾庸可
緩洪流渙渙冰開後肯信吾鄉猶旱暵勿愁燠沐入春
無(漢明帝永平四年詔冬無宿雪春不燠沐注云無暄潤之氣)雨露行隨拂雲䍐
山陰道中喜雨
謝家雙屐舊曾擕轉覺淸游愛會稽白墖紅亭山向背
赤欄烏榜岸東西波光拂鏡羣鵝浴竹氣通煙一鳥啼
野老豈知身入畫滿田春雨自扶犂
曹娥廟
掠面飛蝙蝠當門印虎蹄我來尋古廟人爲指新泥(前一)
(夕有虎入廟)小市風掀瓦高江浪&KR1062;堤連宵巫覡喜殺盡一
村雞(上元前後里人賽社羣集廟中燈火最盛)
上元前一日飲陶潁儒上虞縣齋
溪山漸入漸無窮短棹飄然又浙東載酒也應懷賀老
折腰母乃累陶公論交世路風塵外得句春帆雨雪中
(是日大雪)記取山城作元夕一燈曾爲兩人紅
雪後從西興晚渡錢塘江
牛車没轂水沙渾暗長春潮二尺㾗萬竈鋪煙沉海戍
兩山銜雪束江舋船開渡口愁將晩月到圓時過上元
莫負承平好風景河塘燈火閙黃昏(宋時沙河塘燈火最盛東坡詩繁星)
(閙河塘)
十七夜會城觀燈
委巷爭除道殘燈未拆棚所難惟物力最動是民情白
屋寒堆雪紅樓夜放晴俗貧官不諒簫鼓徧春城(時萬乘)
(將南廵州縣承上官意比戶皆令張燈𧺫自十三至十七夜照耀如白晝數十年僅見也)
偶題
天閼竹藤緣底事偶因展卷一欷歔武成或取二三策
戰國漫誇短長書(史記索隱云戰國策亦名短長書)未到流傳成帝虎
不應磊落鄙蟲魚曾從顔氏看家訓何用和凝百卷餘
(王應麟困學紀聞云和凝爲文以多爲富有集百餘卷自鏤板行扵世識者多非之此顔之推所謂詅痴符也)
題王松年流觴曲水圖二首
内史家風世不如流觴長記暮春初如今勝事傳來别
禊帖鐫碑換御書
紅墻新割老僧田鑿石穿渠又五年畢竟讓君圖畫好
茂林修竹近天然
題鳴野叔趺坐圖
華髮蒼顔映白須列仙眞個是臞儒一丘一壑誰能畫
留待長康自𥙷圖(叔工畫山水)
春分前三日南湖舟中口占
節物今年異春分尚有梅畫船依(音挨)岸泊高閣偪雲開
水郭連旬雨湖天昨夜雷莫催桃李放留待翠華來
(時聞大駕巳發京師)
連雨不止獨居小樓和陶雜詩十一首但借其
韻不擬其體也
檐空有餘滴窗暗無隙塵几榻隨所設頽然置我身幸
無俗客喧聊與書卷親溼薪爇破竈煙氣迷四鄰明明
際陽和奈此晦昧晨寧無好桃杏寂莫傷遊人
晚色時一晴殘陽帶諸嶺參差入我牖出没墮空景夜
雨旋復鳴三更布衾冷漫漫失淸旦未覺春晝永𧺫望
海岸山依然化雲影狂風卷平地水勢怒欲騁誰知倚
樓人注目心逾靜
杖藜雖鮮適幽事亦易量盆蘭如佳人含笑新出房瓦
盆列左右獨坐扵中央泠泠風露晨宛在南山陽勿將
明媚眼換此冰雪腸
種樹待春風花開人向老媚人以華色花亦難自保泫
然霪潦中倉卒難就燥天工詎汝惜得氣翻悔早蜂蝶
兩不知芳心爲誰抱既開會有落兹理何足道
雙燕將來巢經營尚猶豫窺簷時下上入室互翔翥初
如擇所依終乃訖不去烏衣亦可托寧免漂摇慮舊年
堂上賓風雨今焉如浮塵寓天地孰者爲去住始知鵬
鷃遊未到逍遥處區區挍大小叛道吾竊懼
雨來鳩喚愁雨止鵲聲喜咄哉二鳥微鳴噪強多事陰
晴及旱潦造物茫茫意偏勝豈必無時行偶相值但看
雲靉靆忽散飈如駛馳思亦何爲燥濕隨宐置
我窮不有命生理乃見廹遂令多牛翁傲人以阡陌盎
無五斗陳罋有十月白薰然壹醉富未覺真鄉窄連宵
風雨聲夢破江湖客浮家猶見累何計成拔宅
老夫不任畊病婦兼廢桑本務既兩失衣單食粃糠莾
蒼無所之况需三月粻連陰欲何詣却立希朝陽低頭
爾室中跼踳敢自傷寸田富梨棗辟榖何奇方仙人去
我遥再拜酹一觴
人情動如潮洶洶非一端三農赴力役百賈逐貿遷因
之惰游民狂走成癡顚至尊軫疾苦玉食方風餐肯
以供億繁而爲奸吏緣柔能暨遠邇義在大雅篇
異端好大言談天率無稽欺人盡聾瞶自位高嵓崖使
讀聖賢書未必副所懷背馳去千里詎易相縫彌合之
則兩傷不如聽其漓吾道譬暉曜潜見示角羈積陰等
薄蝕暫蔽焉能虧
海角已窮僻村中更蒼凉春流渾渾來欲濟川無梁舊
來豆麥隴半作鼃黽鄉甘澤苟非時殺菽同殞霜詩成
感蔚薈惡草日夜長
春分後大雪和陶連雨獨飲韻
物情向暄潤天道殊不然却收花桺姿都付冰雪間老
梅閱世久崛強如頑仙瘦竹亦舊栽影障池南天朝來
悉被&KR1062;夭閼無後先初疑冬太暖倚伏理必還豈獨一
黃楊百厄同閏年聞者或不察吾詩若響言
西湖櫂歌詞十首
栽松墄石號花園亭剪㯶毛竹織樊貪看御舟新樣
子遊人多出湧金門(御舟以㯶毛爲亭中植松竹名花園船)
湖面平添積雨餘放生池外葑初除誰司水族加恩簿
開過桃花未打魚
曼衍魚龍百戲張蜃樓幻出水中央船頭風引三山近
方丈蓬萊望渺茫(時禁游人不得登湖心亭)
滇茶紅染鶴頭殷畫檻朱欄點綴間何限兩堤花桺色
却收小景上盆山(亭臺到處羅列盆景寶珠山茶尤多)
草色纔靑桺未齊石函橋北斷橋西琉璃一片樓臺影
過盡笙歌十里隄
鑿開混沌著丹靑落石猶疑處士星白鶴不歸梅樹老
鷺鷥飛上御書亭
萬葉千花綴彩棚火蓮龜背吐層層不知白日長多少
又點湖心照夜燈
漁家小女髮如油新向湖干學盪舟也道城中粧束好
碧波回眼看梳頭
蜂喧蝶閙奈春何拂面風香過綺羅此意少年應未會
第三橋畔落花多
弄潮天氣中秋後競渡風先午日前併與西湖作寒食
人生行樂趁今年
愷功侍讀扈從至杭喜成二律
夢想淸遊十載餘此來兼得侍鑾輿一廚自展將軍
畫三篋行隨秘監書不少吟聯傳館閣(愷功與陳乾齋南來唱和成卷)
可無長策佐河渠自從南涉江淮後司馬文章世不如
扈從風流别一家得官畢竟要淸華曾衝漠北多番雪
及看江南兩月花春服幾人還戲彩(時隨相國偕行)寺門無壁
不籠紗留君暫作湖山住計日頭綱待賜茶
南廵歌八章
吾君盛德邁唐堯河伯波臣詎敢驕一道長虹東跨
海不煩鞭石更成橋
沉玉搴茭事已賖十年泛泛使臣查此行直爲河渠出
望祀虚傳萬里沙
六龍南下宿遷城三月桃花浪巳平多少詞臣爭獻頌
黃河應爲聖人淸
淮泗東南盡海邦家家羊酒壓豊杠綠牌曉奏知名姓
特慰輿情一渡江
盡除鹵簿撤朝班耆老來迎御舫還爲話道旁經眼
見天顔有喜侍慈顔
德音一日徧江湖百万重聞貸宿逋洒道淸塵皆雨露
不因水旱始蠲租
行過山鄉又水鄉豆花褪後麥苗長翠華小駐非無
意要使宮人識采桑
岳牧頻煩事屢詢屬車偶動爲勤民從今便引虞書
例直望君王歲一廵
眼鏡
巧製海西傳能爭造化權隙光分日月宿障掃雲煙頓
覺生虚白猶堪續草玄一編聊炳燭兀兀慰衰年
查浦書屋圖爲德尹題四首
兩磚斜日過墻遲課罷頻看桂影移此樹年來生意盡
可堪頭白話兒時(聽事東偏小齋余與弟幼時讀書處也庭有老桂一本每視樹影上墻爲)
(放學之候今桂巳爲薪矣)
生子還同邵伯温(弟年四十五生子故借邵堯夫事)見爺時節恰能言
挽湏問事休輕嚇直爲憐渠合杜門
五十年來老弟兄暫歸也復可憐生一燈不作(音做)江湖
夢好片對床風雨聲
藏書不過五千卷築屋只消八九楹先被畔煙偷畫藁
(圖爲王石谷所寫石谷自署畊煙散人)問君書屋幾時成
留筍
好筍如人意新梢𥙷舊林汝長應計日吾老望成陰不
礙疎籬破能令曲徑深咸韶如到耳風雨助淸音(竹兼風雨)
(似咸韶黃伐檀句)
五十生日德尹次二蘇兄弟生日唱和詩爲夀
次答二首
百年突過半千慮鮮得一無聞世或疑衰賤天所隲妄
心雖漸退始願竟莫必鐘鼓委盲聾主賓炫名實窮爲
東野鳴拙被南宮黜那將桑榆晚坐待婚嫁畢人言庚
寅降賦命例不吉吉祥在止止虚白生爾室結習顧未
忘時猶弄詩筆可傳或有在老境知幾日
蹉跎向遲暮孤露追本始自我稱鮮民缾罍久抱恥有
親飬不逮具體痛瘡疻忍復把一觴覥顔對兒子稍欣
老兄弟兩杖交頭倚分飛二十年意料不及此驕榮落
霜葉浮慮淨棐几庶幾共殘年服食勝菊杞
池上看雨
五月蓮未華團團葉如扇亭亭不自匿一一出池面細
雨聽無聲初扵葉上見綠盤擎不定的皪珠光旋流汞
忽一傾倒垂三尺練萍開魚影聚萍合魚影散即事偶
成詩悠然觀物變
建蘭巳萎盆中稗草叢生
誰云造物好栽培膏澤多教長不才此理年來看爛熟
建蘭盆上稗花開
梅雨初晴
沮洳下溼生蒼苔三旬苦雨經黃梅水田萬蛤夜羣吠
林巷一蟬晴忽來晒書亭前日淡淡打麥場上風䬐䬐
鄰家作苦一相勞耘鼓正報槐花開
海塘行
邑城去海十步遥塘爲外捍非一朝去年八月塘忽壞
洲潬崩裂隨秋潮邇來沙漲三十里魚鱉殘生差可喜
縣官欲爲先事防倡議重修從此始人輸一石名樂輸
石兮無脛何可驅編排既湏照戶籍運致仍復煩丁夫
里符夜下朝必赴田卒汚萊敢申訴築塘捍海亦爲民
此事不勞官長怒公旬三日古有之向蠲力役誰所爲
(吾邑戶口十萬丁丑冬縣令王某忽盡除丁糧每田十畝代納一丁)人情巳自逐游惰亦
與三農同怨咨火雲燒空日光赤盡遣山田龜兆拆陽
侯勸爾莫漫驕緩我塘工待農隙
暑夜
滿庭荇藻疑浮空樓陰乃在樹影中繁星沸天月將落
銀漢中亘垂天虹夜深人靜氣一歛坐覺襟䄂來微風
波紋搖窗簟&KR0890;&KR0890;煙氣隔幛紗濛濛暑徂凉近誰最警
露草巳報吟秋蟲
缾中紅白蓮花
紅蓮頳如霞白蓮淡如雪兩皆以色故幻相紛羅列或
云色即空紅白本無别或云空即色是紅要非白入我
止觀中萬象隨𧺫滅一瓶井華水眼界琉璃徹空花久
巳除此色爲誰設
秋旱四十韻
槁壤黃塵外明霞杲日西直防金被鑠頗怪火猶稽箕
畢占曾驗陰陽數不齊雄雷張旱氣(師曠占云雷始𧺫其霹靂者所謂雄)
(雷旱氣也)雌霓散朝隮一物關灾青羣情固慘悽潤希蛛網
露乾裂燕梁泥蚯蚓潜深穴蛟龍困老隄蝸涎粘壁死
鷺脚插巢棲舌燥呼羣鴨沙歕振羽雞魚噞貪涸轍牛
喘失涔蹄萍塊膠連蚌苔㾗兆拆蠵涉波無白豴聒耳
厭靑&KR2171;古栢俄成杌衰楊那復稊瘦針撑棘枳柔木偃
㯅㯕蕉碎離披卷桐攣小弱圭宮槐當晝聶(爾雅守宮槐葉晝聶)
(夜炕)岸菼舉叢低乾暵悲茺蔚爭先任蒺藜(埤雅蒺藜旱草也歲欲旱)
(旱草先生)竹身焚忽爆花面炙多黧是水湯同沸無岡石不
臡爲時宜長飬有力故排擠壞葉頻辭樹良苗半萎畦
村村抛襏襫戶戶挂耬犂瓶卧空依井橋長尚跨谿蝗
來疑布陣螢照儼然犀東海行枯矣南山望蔚兮更誰
施𥙷救不過禁屠刲巫覡終難信童謠豈有倪吁嗟聽
藐藐(爾雅注雩之祭舞者吁嗟而請雨)瞻卬目睽睽客或歌雲漢吾方
賦病梨相煎何太廹欲避奈無蹊烈𦦨融爐炭焦煙著
竈烓袗絺同挾纊懲熱到吹虀不擬開三徑因思接九
梯(後漢東夷傳挹婁國土俗極寒穴居以深爲貴大家至接九梯)窮扵入角鼠窘甚觸
藩羝晨課書渾廢宵眠枕罷㩦蠅聲俄巳集蚊翼詎勝
批瘠土天難問勞生計總迷但聞風發發幾見渰萋萋
作苦隨鄰父沉緜奈老妻更愁兒索飯早晚傍門啼
即事
老夫畏暑如酷吏逃入鄰園樹影中貪趁槐陰成久坐
歸來衣上帶靑蟲
大雨二十韻
時雨何妨驟秋陰不在多民情方&KR1333;望天意一滂沱卷
幔聲初到傾盆勢巳俄隙光飛䃱磹萬籟入礱磨地闊
雷全動風驍電突過冰綃龍挂練罋繭鳳投梭急點齊
穿屋橫流倒瀉河搜林駈虎兕劈岸徙蛟鼉旱魃駢頭
溺天吳拔尾拖崑崙囚甫創蝃蝀指非訛轉眼陰晴判
宐人燥溼和不關居塏塽乍喜去煩苛野氣通籬落斜
陽在薜蘿板橋閒倚杖茅舍亂堆蓑曖曖連村樹油油
被隴禾遠煙微映竹新瀰半欹荷菱角紅將采雞頭白
可搓蟬凉猶抱葉魚樂自跳波大有豊年象初聞野老
歌詩成無好語改罷亦長哦
打魚歌
秋池瀰瀰瀏且平罟師撒網初無聲綠玻璃碎鏡光裂
一尾撥刺千頭驚蛙跳蝦擲鰌䱇亂似欲去此舉族行
豈知縱舍固有道竭澤之利吾忍爭老魚勢屈適就烹
死非其罪如韓彭弱魚力小如孩嬰分無倖理乃放生
本來扵汝何厚薄恩怨不入須忘情可憐韓子不知足
一飽欲鱠東𬈑鯨終當不殺賦淨業(梁武帝淨業賦見淨業之可愛與不)
(殺而爲因)毋以口腹戕生成
曉過南湖
卧看西南落月圓𧺫來晴色滿湖煙孤城傍水開門早
一鷺如人導我前菰葉曉沉風外岸菱花秋淡影中天
何當穏與漁翁約長守蘆根舊釣船(時計偕北上)
㟃峿題壁
小驛三家市西京百里侯(漢書地里志有司吾侯國即此)河聲下淮甸
山路入沂州瘠地人多儉殘年客善愁南飛有孤雁急
急復奚求
喜遇同年汪東山與聯轡北上
京洛三年別升沉分巳殊如何偪殘臘復此共長途(東山)
(丁丑成進士今赴明年殿試)故態狂猶在名心老漸無夜寒君不飲
吾醉好相扶
除夜平原旅舍夢亡妻
分明入夢又瞢騰昨歲今朝病正增倦枕爲余猶強𧺫
殘樽到手巳難勝圍爐杴火兒烹藥薄雪鈎簾婢上燈
誰遣荒雞忽驚覺北風茅店冷扵冰
敬業堂詩集卷二十六
