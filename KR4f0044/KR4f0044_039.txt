敬業堂詩集卷三十九
海寧查愼行悔餘
棗東集(𧺫庚寅八月盡辛夘十二月)
庚寅秋閏大兒婦攜諸孫將至槐簃湫隘不能容
乃遷居魏染衚衕西鄰棗樹一本己纍纍垂實矣
余下榻扵東偏故名棗東書屋
移寓棗東書屋
一卷新編百首詩老夫昨日别槐簃兒童上樹鳥烏樂
正是鄰墻棗熟時
同劉若千前軰汪紫滄錢亮功兩同年登密雲
縣鐘鼓樓
三面巍峩一面平亂峯如玦吐孤城望中禾黍開畿甸
掌上風雲接帝京出塞雙鵰盤遠勢入關萬馬壯秋聲
夕陽樓下枯荄裏半截殘碑紀用兵
重陽密雲道中
過盡車聲十里岡牛欄山外作重陽黃花小店豐年酒
紅樹遥村昨夜霜短髩愁侵新節序浮生知閱幾炎凉
西風吹落參軍帽不是年時入塞&KR1149;(是日上自口外回鑾)
樓敬思送菊
老去逢秋愛晚香故人與致滿車黃憐渠亦在風塵際
置我居然籬落旁折免小鬟偷插髩來如佳客快登堂
曾分一斗泉邊釀準備花時洗盞嘗(菊花易酒北釀之佳者夏初蒙院長)
見且駭尤物乃落駔儈兒&KR1149;褫仍用毬路錦十卷首尾
完無虧叩之高索錢五萬而我囊乏三錢錐少需便恐
被豪奪一計猛出居巢奇烏驢充貨價相直快挾墨寳
徒行歸入門㸑婦告米罄一笑那顧朝來饑明窗小几
風日亮塵垢不敢侵吾帷古香透紙辟蟫蠧元氣入骨
騰蛟螭熊熊異光黑點&KR0238;滑滑膩理膚凝脂試臨只愁
鬼掣腕旁睨幸免食朵頥嗟嗟世俗慣傳誤目所未覩
公謾欺曹家譜系格古論歲月舛繆餘可知(曹士冕法帖譜系云)
(淳熙十二年乙巳二月十五日橅勒上石曹昭格古要論云淳熙二年乙已歲二月十五日修内司摸刻上石)
(按今拓本乃十二年乙巳九月十一日當以拓本爲正)偶憑一端爲駁證食古以
耳皆如斯
題蔣樹存繡谷圖爲王石谷所畫
憶初訪君尋繡谷㳂緣棹轉閶門曲桃花深隖數千家
三徑依然蔣生獨到門先看八分字爪甲如龍䧟蒼玉
恰當首夏候淸和一色園林雨新沐滿堂狂客歡譁集
詩酒衝筵事徵逐曾蒙分韻強留題不怪歸舟避糟麴
別來塵土換顔狀霜雪盈頭沾寸祿我方寓直鄰浴堂
君亦辭家赴書局寒窗瑣細註蟲魚十指排籖管鋒秃
此時忽漫披橫卷快若重遊爽心目奉常筆法付宮端
分派同時一嘗熟精研往往到毫末縱逸寧容拘尺幅
雲頭解駁天光開地脉盤旋風氣蓄奇峯翠蹙黿山石
高幄濃張洞庭木莎痕苔迹斷復連寬處編籬還𥙷屋
漸深漸入窅無際中有千竿萬竿竹野老時拖拄杖來
幽人自展遺書讀城端殘照紅將歛遠勢投林鴉伴宿
惜哉此景落東南欲往從之輿說輹畫圖非畫乃眞境
試問歸期何日卜㯶鞋桐帽吾豈無準擬相隨友麋鹿
題顧天山南原讀書圖
吳中多世家君豈瑛後人抱奇乃日富所得在一貧冰
叟昔愛士門墻分彌親我自識君來今幾三十春姓名
達館閣蹤跡仍風塵磊落見高才激昂露天眞深惟讀
書力頥此遠俗神精理入毫鋩古言闢菑榛兀然三尺
几上與萬古鄰糟醨殊少味願君飲其醇
再爲樹存題王麓臺宮詹所畫蘇齋圖
元四家法傳渺茫華亭一老誰頡頏我昨題詩䛕石谷
派裔近遡婁東王朝來復見宮相筆令我展卷喜欲狂
君家繡谷中舊有交翠堂蘇齋想在交翠旁不知結搆
幾時改但覺城西竹樹轉盼生輝光一丘與一壑一重
復一掩似淺而愈深爲奇豈關險興酣揮灑如化工岩
巒出没初無窮能將萬里勢移入園亭中主人好事客
不同三徑非復求羊蹤招邀笠屐作晤對尚友直到眉
山翁(樹存得東坡笠屐小像因築此齋屬麓臺圖之)翁之來兮萬木風嶺海一
氣遥相通當時買田陽羡歸未遂六百年後畫像乃落
江之東麓臺麓臺眞老手筆落神來洵非偶紀聞異日
傳中吳繡谷名與蘇齋俱此圖此像他家無
送張志尹前軰視學江南
雙江西南來銅崖𧺫何陡中流作砥柱萬馬盡回首先
生生其間名望燦星斗决科上甲乙掇第聯子丑詞館
服虚衷同官半師友讀書事默識呐呐不出口洪鐘扣
則鳴傾倒靡不有高明本乎質器局隨所受公實狷者
流貌和中有守平生取與分纖芥眞不苟天子稔公
賢臨軒簡端右量材今始用注意蓋已久江南往持
衡𬗟維人文藪銀臺門下士(君鄉試出西崖先生之門)根柢視出手
時會適使然前車鑒諸後自從風教薄士習競趨走腦
盬爭一門日中有豐蔀情先絶請託物自呈妍醜或虞
節制尊文柄操賢否因之敵以下鬱鬱徒抱負坦懷吾
無蹊納約彼自牖方當前造膝胡慮旁掣肘率非公所
難時論何足剖古來不朽業要以精力取旌旍行出郊
祖道缺巵酒片言聊贈別敬𧺫爲公夀道在履初爻素
往義无咎
杜大宗名維翰與余同舉順天鄉試三上春官
不第而殁家素貧乏寡妻稚子煢煢相倚十餘
年矣今秋周桐埜視學畿輔拔其遺孤若馨入
泮馨貧未能娶因以族兄之女妻之作詩以紀
兼示杜郎
牧之京兆曾同舉稍長慙渠兄事余回首神傷三黜後
過車腹痛十年餘獨留病婦持家教能使孤兒讀父書
今日兩家羊酒賀老槐猶認舊門閭
陳乾齋前軰以院長兼領教習作述懷詩四章
示館中諸君諷詠循環贊歎不足輒次原韻奉
簡
重然藜杖照傳經光透文星是歲星鈴索自諳淸氣味
畫圖人識舊儀型(用白樂天畫像集賢故事)波涵鯨海千層碧地拔
鼇峰一朵靑此日門墻稱最盛春風桃李屬頭廳(唐時翰林)
(承旨所居名頭廳)
北扉淸切接延英一片臯比寄不輕半載岩廊虚左席
六年林壑仰高情谷中吹律春長煖句裏探珠夜自明
豈獨殊才歸領院雅輪當代荷扶檠
鸞凰多出上林枝劉井柯亭有去思公望久推師表地
人才况值聖明時來聽長樂鐘聲度𧺫視花磚日影
移法醖錦袍冬拜賜太平故事在蓬池
經名千佛籍羣仙總藉文章與作緣冰署頭銜差耐冷
玉成國器頼攻堅鸞坡地重官宐攝驥路風淸駕獨先
四首新詩代條教玉堂氣象一時還
郊祀喜晴恭紀
齋宮肅穆五雲端大祀躬親不遣官閣道風淸千步
輦慶霄日麗九層壇陽和徧宇冬回律爟火升中曉辟
寒天竝君王同霽色萬年歌頌溢鵷鸞
周策銘前軰雪後入直武英疊院長四首韻見
投感舊抒懷情詞斐亹再次韻奉酬四首
酒邊劘壘記曾經白戰詩成擬聚星(甲戌冬新城先生座上徵雪事分題)
自入道山稱後軰每從延閣想前型重來客髩痕添白
相對朝衫色總靑劇喜歲寒同寓直不煩廵到第三廳
(李濤乞酒詩惱亂玉堂將欲徧依稀廵到第三廳)
人物他時數武英轉頭存殁感非輕(傷松坪安公山堂三前軰及同年朱)
(字綠也)申歸寅入餘書課火冷香消付宦情粉蝕瓜牛粘
壁燥氣吹野馬瞰窗明天公未放勞筋息幹合弓膠且
受檠
鳳條安穏舊栖枝出入頻深望闕思地異終南非捷徑
羣空冀北已多時宣毫在握才逾富江硯隨身榻未移
十四年來翔步地後先鱗羽太差池(此首叙先生重赴教習廳事)
縞衣昨夜舞羣仙冷淡閒坊醉少緣至日我偏愁晷短
履霜誰與警冰堅寒寧易就桑榆暖駑豈能爭躞蹀先
何法商量了官事便隨二老賦言還(時座主相國陳公宗伯許公相繼引)
(年予告命下)
嘉定譚生名在欽取之列而外來無咨送之
文不獲赴書局辦事留余寓兩年將歸口占送
之
知爾不能薦世情良可歎往年曾獻賦同軰盡彈冠(近奉)
(上諭各館纂書人員俱加恩議叙)歲晚獨行急家貧久客難向南冰雪
少莫慮布衣寒
奉送座主大宗伯許公予告歸里五十韻
六卿予告吾鄉少此舉公今冠海寧秩領春官大宗
伯光分南極老人星傳家忠孝遥承緒得路煙霄早發
硎瞻斗地崇依象魏摶扶力厚𧺫鵬𬈑東流赴壑隨川
后西掌開山比巨靈質抱圭璋爭就琢文融金錫儼流
型(淮南子金錫不消釋則不流型)紫淵欲涉迷津筏翠嶽難攀歎絶陘
鶴禁向曾推舊學龍門誰不企高扄容臺洊歷非通職
宰相他時待掃廳吐納心虚惟愛士交遊道廣總忘形
絳紗夜捲談經帳雲母朝排隔坐屏獨以㓗身嚴漏室
每持淸議答明廷苞苴不入門如水進退何慙戸亦銘
正使含沙潜鬼蜮未妨擲瓦試淸泠色寧可改緇加素
濁豈能侵渭别涇氣盛或滋曹耦忌言高偏徹九重
聽引年自據尚書禮(唐孔戣以禮部尚書據禮引年韓愈上疏留之事見唐書本傳)歷
宦還符退傳齡(白樂天詩官歷二十政宦遊三十秋公自壬戌登朝至辛夘恰三十年矣)鶚
立雲端原矯矯鴻飛天外又冥冥頻聞入市蠅傳赦爲
報歸期鵲喜聆率土三辰光禹服泰階五紀慶堯蓂
行抛手板牙雙笏笑解腰圍帶萬釘海外投竿連巨犗
人間巢睫任焦螟宮聲緩應車前鐸墖語欣聞岸上鈴
無跡可求羚挂角忘機相對鶴梳翎行時楊桺風迎䄂
到日桃花浪泊汀羅雀閒情甘寂莫烹鱸餘味取鮮腥
主張泉石精神爽拂拭雰埃眼界靑泮水西來開第宅
六峯幽處置林亭(硤石梅會之交大小山凡六竹垞曾以名閣)舊栽松菊重
移徑新茁芝蘭漸滿庭兒是象賢齊謝鳳孫皆夙慧辨
終鼮昂藏駒目人千里珍重巾箱世一經鄰有古風連
樀梠巷無俗客駐箳篂許評字字榮華衮顔誥家家奉
典刑物外衣冠全洒落社中耆宿半凋零平生誼最㪟
花萼老去情尤感鶺鴒徧逮九宗多䘏睦近賙三眷少
伶仃官貧并乏元紘馬業富猶餘武子螢何處追遊擕
几杖偶然乘興出郊垌靜敲深院棋枰響醉問名園櫓
窡停笛簟微颸凉過竹吟窗晴旭煖穿&KR0905;爐香馤馤分
茶灶樹影離離上碓桯童戴笠簦淸入畫僕充耘耔健
添丁先生樂事行如櫛小子浮蹤寄若萍局踳伏轅踰
弱歲衰遲𧺫蟄及春霆久知世路殊難騁屢夢田廬奈
未醒心賞隨時勤造請耳提即事發聾瞑飲醇特許沾
觴瀝饋食無由進土鉶祖道逡廵思效駕守官怊悵類
拘囹(昌黎詩守官類拘囹)白家池上尋芳屐戴氏溪邊泛雪舲華
髮門生歸有約相期壽考頌椒馨
十二月十七日出阜成門重過苑西舊寓是日
立春夜飲蔣酉君同年筏喻齋
多時不踏郊西路寓舍重來尚有鄰霜葉滿庭槐失蔭
雪芽穿土薺先春孤蹤易著棲遲客一宿猶煩洒掃人
博得樽前開口笑白頭旛勝兩回新
謁座主相國澤州公扵邸第見示予告後新
詩恭上二章
上章今始遂初衣五十餘年願不違老鶴林端排霧出
高雲天上作霖歸别開仙境爲詩境便息塵機入道機
若論龍門原峻絶不因罷相客方稀
八載追隨在禁林奉公淸誨識公心重編潁上歸田集
不比伊川擊壤吟流水一彈眞絶調朱絃三歎有遺音
管窺蠡測終難盡領味從人自淺深
沈岱瞻同年餉寳坻銀魚
濕薪爆竹歲將殘宦况聊同苜蓿盤三寸玉分良友餉
一條冰合腐儒餐別中加飯開魚素飽後投床夢釣竿
無物報君還自笑近來詩語帶梅酸(東坡詩往往亦帶梅公酸謂聖俞也)
除夕與吳少融程蒿亭湯納時陸宮翎朱以靜
湯公望家韜史小飲分韻得懷字
藥爐新減兒曹病(時兒建病初𧺫)酒盞重開老子懷萬事過頭
成舊曆一官嘗我似淸齋好吟畢竟爲情累懶性殊難
與俗諧倚頼諸君相煖熱隔鄰分火爇麻䕸(除夕焚麻稭京師風)
(俗也)
辛夘人日赴座主澤州相國之召席間公首倡
七言律詩恭次原韻
重開東閣撰良辰喜入新年倍爽神句挾煙霞非俗韻
坐談風月許門人黃封例賜承恩舊白社閒居致政
新自此淸遊好排日從公賞徧洛陽春(東坡詩華顚賞徧洛陽春)
送同年徐師魯出宰安陽二首
掉臂飛騰籍甘心本分官八年需次及千里計程寬邑
以名都劇人言簿領難誰知游刃意只作小鮮看
門風卿相後棣萼盡龍媒東海承儒術中原展吏才淸
流泉百汊古跡鄴三臺片瓦今難致煩君訪硯材
得石軒歌爲汪千波兄弟賦
行人學士兩詩伯兼抱元章好奇癖近因得石𧺫軒名
復以長篇誇示客軒西舊是金張第臺榭居停凡幾易
丈人閱世如老仙土蝕塵埋久遭厄時乎顯晦豈天意
不遇閒官誰愛惜偶憑鄰叟指墻隅試劚靑苔開地脉
雲根下插三十年虹氣高騰二千尺聞雷隱隱動牙角
出坎掀掀呈尾眷直疑井底飬成龍不信飛來化爲石
君家院宇頗淸曠添設闌干𥙷籬柵長藤接葉樹交陰
特欠懸崕剖蒼璧移山之力十夫耳四片湖黿一朝獲
淸泉淨洗見眞形衆竅玲瓏受搜鬄東西南北隨所置
未覺中庭異寬窄花能含笑鳥能歌總向吟窗助搖襞
醉眠大可當高枕雜座尤宜羅廣席吁嗟兮人情賣菜
爭求益叠巘層巒事堆積周旋孰與一拳多乃至以身
爲物役石然吾言應點首好共先生數晨夕試問閒歸
京兆亭(劉原父事見長安志)何如品入奇章宅(見白樂天太湖石記中)
南海子四首
萬株楊桺密藏鴉苑戶如農不種花四百餘年飛放泊
至今樵牧屬官家
纔過春分未禁煙畫橋冰釋溜涓涓淸流愛照垂鞭影
不賺人間飲馬泉
文囿如山百物馴黃羊趯趯鹿甡甡生來便入雞豚隊
卧草眠沙不避人
紅門草長少飛埃萬頃平疇掌上開一道修眉濃似畫
近南遥識晾鷹臺
重經朱大司空花莊有感二首
載酒看花不計廵履綦陳跡愴城闉舊遊屈指誰還在
我是當時末座人
蕭蕭宰木拱梧丘二十餘年奠醊休見說郎君頭雪白
一官渾似謫江州(公子敬如出守九江已二十二年矣)
廖若村同年屬題椿萱圖
莊子紀大椿八千爲春秋風人樹諼草北堂取忘憂物
類致不齊寄託各有在誰將女兒花(孟東野詩萱草女兒花)猥與
丈人對後來遞相承用代父母稱雷同傳萬口故事扵
何徵陟屺亦望父陟岵亦望母拘文恐害辭義可斷章
取廖生我同年天性實過人四十而孺慕有懷雙老親
雙親從宦歸志未遂迎飬所以仕扵朝時時深悵望晨
昏難自慰作底承歡娛重將望雲意添寫椿萱圖誰非
人子歟此樂洵關命試問儕軰中幾家猶具慶
淸明雨
九陌廉纖雨朝來阻鈿車擔頭春事好添種幾盆花
即事
舊日兒童戲風鳶跋扈鳴近來雌蛺蝶栩栩鬭身輕
午亭山村座主相國澤州公里第也十五年前
公官大司農時屬虞山王翬繪成横卷今從政
府予告將歸上賜御書扁額公既作詩紀恩
復出此圖命愼行繼和恭賦七言絶句十二章
天井西來第幾陘浮嵐千里拱翠屛井西道人畫不得
自有此山無此亭
萬丈光芒臨一州宸章奕奕垂銀鉤煙霞指點最深
處中有御書縹緲樓
嵩少之旁多名園家山近繞申甫門丈人石踞天下眷
三十六峯皆子孫
午壁午橋名偶同佳名豈襲裴令公屋頭山色屋下水
多載桑經酈註中
他時物産按圖經見說長松似茯苓曾活萬人餘世澤
天教仙草生槐庭
南陌東阡不斷雲瀧岡佳氣何氤氲行人過者日無數
下馬來讀歐陽文
展卷尋常思釣遊太行天半阻歸輈誰知老鶴出羣意
早在千花墖上頭
崦裏人疑小洞天如今眞個著神仙蒼髯白甲問無恙
巳是歸遲十五年
幅巾藜杖去尋春盛事一時讙四鄰不獨公顔如雪栢
亭旁竹樹多精神
濩澤灣澴走白沙一渠新漲給千家野翁邂逅勿相避
丞相小車來看花
到眼風光涉筆成天然何必煩經營野桃官桺村村遍
五畝不居獨樂名
一德君臣進退間恩深容易乞身還袖中擕得片雲去
肯羡爲霖重出山
次韻答雲間黃若木三首
雅音日以遠里耳方好新凡卉擢穠華過眼同一春不
有味古士誰歟範師民(任昉云師民之選允歸人範)朝家宏網羅棫
樸皆槱薪人人珠在握一一鳳集身君豈躍冶耶顧獨
遺陶鈞不欲輕比擬擬之恐非倫
我初未識君聞君窺奥府平生不苟出厥德自藻斧朅
來京洛遊黥刖覬息𥙷居停得所託飬此好毛羽昨者
荷見存溫溫夙心吐深知君子性不逐時翔武即以詩
學論自可立門戸
老年業不進少作悔子雲遷地胡能良鄭刀宋之斤輇
才不自給何以揚英芬官書日有課兀兀膏繼焚結習
猥未除多生墜聲聞我惑歎滋甚君懷感彌殷世豈無
士安與序瑶華文
題陳緘菴前軰西溪探春圖二首
寳所墖邊松木場小溪冰泮綠泱泱竹篙撑到水窮處
臘雪不香春雪香
不怕京塵漲帽裙參橫月落正思君何人喚醒羅浮夢
萬壑千巖皆白雲
奉題座主宗伯公松下讀書圖四首
七旬過後便懸車八座歸來尚讀書不礙須髯銀樣白
精神猶似入朝初
昨夢曾占十八公今扵林下復相逢鄰翁笑指童童蓋
此是先生手植松
畟畟濤生細細鱗喜從畫裏著閒身腰金手板全抛却
别換輕紗一幅巾
階庭蘭玉看初成萬卷傳家抵百城他日松風吹几杖
執經猶有老門生
題李後圃鶴怨猿驚圖小照二首
晨鳬夜鯉烹殊僣春韭秋菘味最全此叚風流君不乏
故應慙愧督郵前
文人自古相輕薄不獨山陰孔稚圭我爲解嘲還一笑
絆將驥足展牛蹄(時李赴唐縣任畫一牛車坐其中)
老懶吟
筋駑肉緩稽叔夜齒豁頭童韓退之自分我今兼二者
那將老嬾逐兒嬉
張研齋前軰餉梅花片茶
摘得梅邊小瓣香雨餘出焙勝旗槍茶人預入前宵夢
茗使旋分細色綱水態花情論臭味髩絲禪榻借風光
開籠未敢輕煎點待㵸淸泉自在嘗
盆池魚
埋盆當小池中貯斗斛水紅鮮二三寸厥族殊鯽鯉擘
粒晨飼之駢頭而接尾居然樂同隊似識爭競恥江湖
豈不寬吾力止扵此含珠或望報一笑可以已
送同年張耦韓宰靈寳
地當分陜舊稱雄劇邑依然函谷東百里桑麻通虢略
一塍花桺界臨潼神明世合推賢宰悃愊君能復古風
别有高人占紫氣仙才寧滯簿書中
題同年徐師魯小照二首
琴調古扵松琴心淡扵水君勿改君絃吾方洗吾耳
林風吹月上下有涓涓瀨何處覓知音知音不在外
師魯索題小照適飲藥酒微酣誤以爲撫琴圖
率題五言絶句二首明日視之乃烏皮几也再
作二絶解嘲
認將髹几作焦桐笑口重開展卷中道是醉人多謬誤
終慙老眼太朦朧
松風水月與傳神何物能消簿領塵不待客嘲先自解
畫中頼有抱琴人
墻西棗樹一枝下無居人似爲余設也花時口
占二絶
童心預想三秋實吾眼聊看四月花見說西鄰曾去婦
故來與爾作東家
獨樹移陰落檻前淸香端爲病夫傳斜街一榻槐花雨
已是浮生過去緣(憶槐簃舊寓也)
四月廿二日早赴西苑送駕避暑幸山莊
麥壠瓜疇曉氣溫䑃朦淡月漸無痕殘星帶火沈千點
新綠如山擁一村老馬熟諳城北路雛鶯又報苑東門
征衣長短曾蒙賜篋笥三年倍感恩(自入武英書局三年免扈)
(從矣)
科詔
科詔重聞下大廷忩忩幾軰出郊坰冬烘一老粗知分
閒卧天街閱使星(余自乙酉以來鄉會試應列銜名俱引分辭免)
即事
盆池綠淨午晴初尺水中涵萬象虚一片玻璃天上下
白頭影裏過遊魚
病枕聞蟬
閒門無剝啄倦枕閱晨暮風外一聲蟬誰家庭下樹
喜德尹至二首
近接元宵信添丁報玉川(弟扵元夕得子)重來堪一笑小别費
三年貰酒逢花醉移床聽雨眠城南數間屋相遲亦前
緣(弟所居即三年前舊寓也)
六十吾過二君年正匝廵所傷非齒暮無愧是官貧骨
月性相近田園話倍眞舉家同旅食渾似帝鄉人
喜雨
六月黃塵裏炎蒸何處逃乍凉蟬嘒爽將雨燕飛高天
意回枯槁人情散鬱陶久醒思一醉連夜致香醪
大雨中將入直柬紅椒上人
泥深路滑強肩輿童僕何由借蹇驢輸與城南詩老衲
一爐香坐雨安居(印度僧徒扵五月十六後坐夏謂之坐雨安居以此時多雨也)
種决明
眼昏欲試醫治(平聲)法庭下朝來種决明八廓五輪全是
障(龍木論眼有五輪八廓内外之障)却思草木飬餘生
六月十三日大雨獨坐武英殿書局
宛轉西城路衝泥入禁垣稍欣人語少故覺雨聲喧螭
吻&KR2421;雲黑龍頭吐水渾微凉生殿閣沾洒亦君恩
題汪千波淸溪放艇圖二首
三百八梯白岳四十七瀨淸溪船頭已安茶具船尾可
少偏提
載書我昨曾到老去重遊大難五百灘頭回首羡君搖
艇新安(太白詩聞說金華渡東連五百灘他年一擕手搖艇入新安)
偶詠庭前花木五章
茉莉本鬘華(佛書鬘華即茉莉也)南人不之重結籬雜枳棘爛漫
寧煩種西江糧艘來此物充土貢民間近亦夥廟市排
缶甕一本值數千探支一月俸貧官俸有幾減口爲目
用
秋葵特小草幹直葉頗剛鴨脚不中蔬移根自銅梁(韓偓)
(黃蜀葵賦移根遠自扵銅梁)經時得土性伏雨回微凉一日閱一花
半月如人長檀心暈深紫金琖含嬌黃詩翁亦何知輕
比道家粧(薛能黃葵詩記得玉人春病後道家粧束厭禳時)
棗實初如芡垂垂挂屋角秋陽一以曬脆美漸可攴或
慮壓枝低隔垣探掌握家童方竊食遑問野鳥啄朝來
風太狂響瓦若冰雹天公有暴殄靜者庶先覺
决明乃叢卉細莖挺蓬麻兔目葉如槐秋前吐黃花入
秋况多雨亂發正復佳勿矜顔色鮮行矣霜霰加吾方
感獨立何暇爲汝嗟(少陵决明詩凉風蕭蕭吹汝急恐汝後時難獨立)
石榴八尺長灼灼花頭密火雲催落瓣秋蒂齊結實初
看顆顆同罅拆謂可必根孤力苦弱黃殞無虚日滋培
吾豈殊成朽視其質何當慰老眼存者十之一
續咏庭前花草四章
木槿日及花難開易憔悴人情無久暫枯菀適時至敷
條自仲夏(月令仲夏之月木槿榮)荏苒雜秋卉老人齒髮衰閱世
殊少味炎凉等晨暮草草寓生意
江南第一花(山谷詩玉簮墜地無人拾化作江南第一花)得名獨因蘂金方
秉正色厥白孰與比愛其玉無瑕持以配君子終焉忌
太㓗采摘從此始莫上美人頭膏油能汚爾
海棠以秋名應候開最早媚人取顔色娟秀亦自好大
葉承綠盤幽芳出紅褓亭亭矜獨豔脉脉視羣槁春爲
耀眼花秋作斷腸草寄語賞花人千金須善寳
高梧葉旋殞苦竹歲不實九苞鳳德衰墜地尚仙質翩
翾宜具體五綵爛初日俗眼視如蓬紛紛難致詰稱呼
隨世變愛惜從緣結誰知好女花可入毘耶室
吳文藪員外餉鮮荔枝憶戊寅六月與竹垞先
生同遊西禪寺飽噉此味慨然有作
不踏三山路扵今十四年每談甘露味輒想荔支鮮好
友能分餉浮生感宿緣曾同朱老喫惆悵望西禪(少陵詩果)
(熟且同朱老喫)
翁蘿軒爲西厓畫桺舍漁莊圖有詩索和次韻
三首
縹緲虚無外空明蕩漾前何從分筆墨直是散雲煙詩
好原通畫神淸果得仙漁村楊桺岸放眼即湖天
宛轉橋臨渚參差樹隱莊棹應迷客入車或遣兒將命
意何瀟灑爲期但渺茫兩三垂白叟篝火話溪堂
歸宿知何地披圖大可尋冷官疎熱客老境炯初心重
碧千層浪遥靑一寸岑篋中無長物終不羡籝金
西厓視學中州重修龍門香山寺後一年汪退
谷以事入秦過洛中命主僧種松數百株因繪
成横卷兩公往復之作在焉索余繼和四首
俸薄官淸舉廢難種松初返舊時觀風流二老知誰繼
畫裏亭臺𥙷復完
甲子俄驚十五周刹那減劫已千秋(自開成六年至今踰十五甲子矣)
多情八節灘頭水重挾松聲上石樓
曾否經堂認寫眞却將綺語懴前塵他時編入支提藏
莫忘題詩第四人(兩公倡和而外惟索西谷及余詩故云)
夢裏曾遊亦勝緣鼎門南去是伊川打鐘掃地初心在
終著袈裟喚渡船
食鷄頭
芡盤每憶家鄉味忽有珠璣入我喉絶勝嘗新會靈觀
鷄頭池上剝鷄頭(汴中芡實出會靈觀歐蘇皆有詩京師德勝門内有鷄頭池當因此得名)
(也)
以庭前新棗餉德尹二首
巳經半月申童約又剰高枝與鳥鵮比似洞天無核棗
一枚聊解此生饞(東坡云朱明洞是蓬萊第七洞天有無核棗唐永樂道士侯大華以食棗)
(仙去予在岐下亦得食一枚云)
人間千樹等封君此語曾聞貨殖云好笑貧官貧徹骨
一株還就比鄰分
晒藥示紅椒上人
故人憐吾衰往往致藥料(王幼芬自蜀中貽黃連貝母附子鬱金湯西厓自遼東歸)
(貽鹿膠五味子)東西朔南産地道悉精妙賤棄靳菅麻貴儲同
美鐐居然聚成肆巾笥蓄海嶠炮炙所未加蠧叢劇牛
噍幸辭梅雨漬喜及秋陽照連朝風色佳拓牖啓奥窔
淸泉滌宿垢緩火焙瓦銚鼻觀通衆香薰然徹腦竅調
柔在心性外物徒詭弔還復觀我身癡愛扵何名(維摩經從)
(癡有愛則我病生)然而我有病此病非藥療自從客京塵四大
苦纏繞(去聲)攀援乃根本客疾從此勡齒落憐舌柔聲讙
憎耳剽狂華瞥眼翳殘熖灰心燒依回翦翮籠潑刺貧
餌釣窮非學子諱痛甚舍人譥近讀維摩經衰年忽如
少虚空一床座環顧不得徼芥子納須彌諸天初不覺
大海入毛孔黿鼉性無嬈向來煩惱因摒擋付煙燎而
今方丈室誓絶慈悲呌欲將藥施人恐被醫王笑
中秋赴座主澤州公之召公首唱七律一章仰
次原韻
乘鸞顧兔望盈盈恍坐璜臺第十成桂樹有香秋倍爽
丹丘無月晝同明滿堂賓客沾餘斝前席生徒奉橋衡
公視浮雲如富貴何煩問夜卜陰晴
席間遇雨相國復有留諸子待月之作再次原
韻
子魚通印雀披綿不數侯鯖侈食前東閣再開延客地
南樓重上晚凉天林泉興在何時遂風雨情深此夜偏
兩串驪珠光照座賽看蟾魄十分圓
題王文選浣花溪垂釣圖小照二首
小舟閣淺沙巨石壓深浻忽動綠玻瓈遊魚嚼花影
溪頭幾株桃多被桺拂開幽人此中坐蒻笠靑扵苔
題表弟湯納時授經圖
與君中表序弟昆往還猶記隨家尊來時奉杖出候門
長者前導幼踵跟聖童十歲名早喧六經背誦河傾源
我慙却立心自捫同年詎可同隊論爾來幾何閱晨昏
年踰六十手一反女長巳嫁男已婚不獨抱子兼抱孫
我雖竊祿鶴在軒君猶需次羊觸藩夢歸往往得故園
披圖相對兩悅魂君家紫雲山下村護田之水淸不渾
有孫可教經可翻只坐八口艱饔飱絃歌三徑思所存
桑榆力挽扶桑暾黃精掃盡霜蓬根一笑重續兒童言
王樓村同年忍冬齋賞菊分韻得頭字十韻
晩菊多佳色書齋位置幽乍來寬束縛相對解綢繆冷
偪精神透淸宜臭味投近杯浮藥氣照影出花頭肅肅
霜如剪團團露欲流蟹胥黃剖殼鶴&KR0769;白披裘籬下非
無伴盆邊剰有秋酒徒讙復合詩主病初瘳莫以蹉跎
歎終能爛漫酬年年高興在亦足慰淹留
次韻答東亭弟滇南見寄之作
西風萬葉催黃落鷙鳥盤空恣拏攫南中誰遣雁飛廻
滿紙言愁嗟落魄我從前夏與子别行坐時時感離索
荒山亂水夜郎城憶走從軍恍如昨一身輕出曾投筆
萬里初歸但垂槖兵戈回首三十年鳥道羊腸夢猶愕
子今宦遊乃落此恍惚披圖見滇略邪龍東徙窟宅淸
狂象南奔夷㸑削浪穹水曳靑羅帶點蒼山淬芙蓉萼
武侯故壘屹關城阿育遺封割岩壑鳴琴理訟三時暇
傳鼓排衙百吏諾才優官事非難了俗儉民情遥可度
愁懷得酒且暫開詩體如騷亦間作比間索米大不易
應笑枯匏繫京洛性癖難陪冠蓋游興闌只想田園樂
馳書爲報天南弟待作癯仙同跨鶴
武英殿書局告竣除夕口占
窮年書課恰如期喜甚兒童放學時剩曆一行還餞臘
涉冬三月可無詩舊巢天上重來夢殘局燈前未了棋
斑鹿黃牛仍拜賜白頭慙愧被恩私(前二日復入南書房蒙)
(賜歲酒羊鹿魚雉等物仍年例也)敬業堂詩集卷三十九
