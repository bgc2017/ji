敬業堂詩集卷十八
海寧查愼行悔餘
白蘋集(起甲戌三月終六月)
甲戌二月將出都作詩留别諸同年座主淸谿公
見而垂和有下第情懷刀劎傷之句蓋用東野詩
語也時公亦將南旋買舟通潞命余隨行東野不
又云乎棄置勿復道楚情吟白蘋他日舉以似公
公曰子庶能自廣矣
下第南歸留别同年姜西溟廖越千劉大山王
崑繩李若華諸子二首
一顧人間事不輕敢將汲引望公卿張羅天遠鴻雙去
彈鋏心粗劔一鳴誤喜靑燈回昔夢枉煩芳草勸初程
歸人别有看花約明日騎驢便出城
明知歸計尚茫茫且作無聊别帝鄉下第兒還添客累
當歌酒或替人狂膏肓痼疾貧難療須鬢流年老易傷
聚鐵豈堪頻鑄錯早收心力事畊桑
虞山錢劬谷屬題采藥圖二首
小年長日正遲遲算是樵柯欲爛時大抵人情多好勝
偶逄仙敵亦爭棋
玉柱金庭境久閒頗聞巖谷異人間長鑱誰斸雲根斷
片片飛來盡出山
奉陪座主徐公遊一畝園次吳京兆韻
履綦陳迹已多時(乙丑秋先生召同人於此地雅集)十載重游醉不辭
初綻柳如時態軟未開花爲閏年遲罷官樂事苔邊杖
去國閒情局外棋又是一番寒食過餳簫聲裏雨如絲
張灣舟次留别姚君山别峯兄弟
久作京華客今知去住難老方隨計吏名不上春官别
酒靑燈戀離程白髮拚眼明楊柳岸稍喜見桅竿
馬坊口大風送劉大山還京次座主韻
明波如鏡瀉天津忽捲狂飈萬斛塵酒色難寬臨别恨
楊花只似未歸人家貧不信貪爲客母在尤應重此身
重過杏園休悵望等閒狼藉道旁春
天津别姜西溟次韻
同是春風失意時送君眞覺拙言辭杜陵旅食經年久
熙甫才名一第遲靑鏡從渠增算髮白身輸客賭殘碁
老來别緒兼師友那得幷刀剪亂絲
晚泊獨流
關城春向盡小艇下津門風止橋形直潮來水氣渾蒲
魚喧晚市櫻笋憶鄉園歸路三千外從人屈指論
滄州阻風謝别峯同年餉酒二首
風程半日滯滄州客恨除非醉即休安得春江變春酒
薩摩陂外水如油
靑旗夾岸酒家樓正坐嚢空價莫酬慚媿貧交分一斗
爲余親典黑貂裘
大龍灣阻風奉次座主原韻
有聲南來猛如吼白日無光移卯酉荒灣曲岸萬木僵
摧折萌芽比腐朽蛟螭勢奪虎豹窟塵堁居前砂礫後
舟行逆水兼逆風或跋其尾或掣肘天公如醉意未豁
人事徒施力何有先生晏坐百怪恬萬籟無心發于喁
已憑忠信涉波濤更列圖書環左右詩成一咲自投筆
臥拓&KR0963;窗見星斗江河日下是知津高浪攤錢輸水手
靑春忽忽乍經眼平野茫茫一回首此時看客挂征颿
何異癡狂中風走乘流習坎吾有命底用旁觀别妍醜
熟諳世路忌爭先飽閱人情能耐久蹉跎不負遂初計
神貺先生亦良厚檣烏歛翅旗脚廻頃刻雲衣變蒼狗
鄉程有期行漸近柈飣嘉魚樽貯酒朝南暮北待公歸
肻譲山陰採樵叟千點桃花一葉萍鷗波正漲苕溪口
德州同年李文衆招集見可園二首
東風有約出京華弭櫂相尋到水涯得地百年因種樹
留春一日爲看花(明日立夏)亭臺縦好須賢主子弟多才必
世家直得此間成茗艼甕頭墨露不須賖(墨露德州名醖也品在盧)
(酒之上)
槐陰小徑轉閒坊猶記田家舊草堂(田紫綸司寇鬲津草堂去文衆居半)
(里余去春同康飴過之)歸路重經疑昨夢名園欲别惜韶光濃熏
酒氣荼䕷架翠滴苔痕薜荔牆最愛一軒幽絶處紫藤
花罩讀書牀
四月十五夜鄭家口對月以江淸月近人分韻
五首
孤舟淹旅程初過平原郡樹色燕帶齊河流衞交汶可
憐一輪月偏與愁人近已經連日風更怕宵來暈一笑
起推&KR0963;淸光吾有分(余得近字)
明月窺我船我影在船窗我起却望月影落玻瓈江人
影與月影無端各成雙泡幻豈有情妄見生紛龐不如
抱影坐閉目心自降(右和江字)
風止波亦息濁流同一淸小杓夜分江龍頭注茶鐺須
臾波心月却向杯底生我醉竟吸之謂是方諸精孤光
入懷抱耿耿留空明(右和淸字)
隣舟悄無聲高臥如避月此時敂舷歌撫景更淸越密
疑穿荇藻細可數毛髮微風蕩酒襟凉氣入詩骨紞如
打五鼓&KR0963;罅猶未没(右和月字)
京城豈無月眯目多飛塵從公作上元忽然涉殘春扁
舟落吾手日與魚鳥親始知天壌間淸輝屬閒人行行
莫回顧永結江湖隣(右和人字)
重過臨淸感舊(傷外舅陸射山先生也)
重經淹泊地往事獨心驚客路貧相倚歸舟病不輕百
年隨夢斷孤月傍愁生流盡州門淚潺湲是水聲
初入牐
河縈千里曲岸束一門高不有乘流便誰知上牐勞木
痕深記&KR1850;石眼密容篙咲指長年說吾舟聽汝撡
次日連上戴灣土橋二牐晚抵梁鄉和座主韵
一月郵籖算水筒快從入閘奏竒功柳綿渡港船船雪
麥浪翻田岸岸風尚有貽封尋晏子(梁鄉屬堂邑晏子食邑也)不教
瀧吏惱韓公河神伎倆全無用鼻息如雷耳正聾
阻牐
徤水分支總入漕客程守牐似填壕忽飛瀑布簾垂地
旋滴珍珠酒壓槽鵝鴨淘沙還善没魚蝦出網竟如逃
人間行止原難料小住差償昨日勞
聊城和座主作
談咲封侯事不難西歸仍作布衣看紛紛眼底皆商賈
只是人情戀此官
南旺分水處
一綫分鼇背千帆掠馬鬉江河方日下南北此居中水
氣空灘雨槐陰古廟風兩朝溝洫志但策轉漕功
即目二首
關吏逄迎堠吏譁飛流一道走京華綱船果熟盆池樹
驛路香馳御苑花長見名材充土貢幾聞中使出天家
荔枝龍眼隨年例笑指炎荒萬里賖
子弟梨園舊賜緋樓船南下疾如飛衣冠氣盡魚龍雜
帷蓋恩深犬馬歸桃葉何心隨短楫楊花多事打春旗
就中别有靑衫客聽到琵琶泪暗揮
韓莊閘口望嶧山湖
嶧山鑿石東作隄天勢半落陂湖西湖波吞天入豐沛
日脚插地生虹霓(湖西爲沛縣)芒碭雲氣忽斑駁倒影摩盪
靑玻瓈須臾水光變深黑湼盡萬古蛟龍泥洪濤怒挾
風雨至列岫出没頭皆低呂梁直下二百里但見漁舠
散亂隨鳬鷖琴高可跨吾徑去誰能臥壓&KR0963;底同鷄栖
新河
别穿地脉轉龍腰新插荒堤柳萬條故道視同甌脫地
小兒爭唱復陂謠陽侯受職工粗就幽鬼啼墳骨已銷
莫道治河無善策主恩存殁冠群僚
出牐後順流揚帆
牛頭灣接猫兒窩小船出牐如擲梭客程已過十六七
歸夢尚隔江淮河鳴鳩催雨麥秋近貰酒配魚蒲節過
黃流正報落槽信更喜枕上無驚波
天妃牐
淮勢今年盛洪河不敢侵濁流三舍避淸漲一篙深瞥
眼移蘆汊回頭失柳林生來供作帚容易待成陰
王楚士惠鰣魚二首
南歸一飽願無餘正及江淮五月初值得老饕開咲口
河豚嘗過又鰣魚
辛苦漁榔逐販鮮江城一尾賣千錢朝來下箸還三歎
半月前頭遇貢船(四月抄在濟寧鰣魚巳入貢矣)
雨後過馬寒中山居
君家葫蘆山我家菖蒲港山淺游可屐港狹行礙榜塘
南十里餘野色平於掌田塍針水足夾路新苗長兩夫
肩一輿四足比雙槳前行忽坐睡縹眇入無想漸聞竹
樹聲出谷逓淸響到門山亦住斗室寬且廣尊卣間圖
書目存不暇賞主人爲指似一一開疑網我老嗜好蠲
因君覺背癢興來乍飛動偶發難自強昏昏燈吐籬灧
灧酒浮盎不辭日過從所願歲豐穣明朝雨决渠濕氣
潤流磉奄觀早稻熟後約赴秋爽
原𧖟行
村東村西桑葉綠頭𧖟不熟二𧖟熟薄於片紙白於脂
五月南風齊上蔟繅車聲中湯百沸出釡持將易斗粟
去年苦旱秋不登民命全憑寸絲續我聞周禮有成法
一歲不容種再浴𧖟多害馬理或然物類區區别田畜
國家官馬百萬強惜薪監督煩曹郎(口外官馬設内務府郎中歲收馬矢)
(變價歸惜薪厰)原𧖟微利幸無禁勸汝努力須栽桑田夫暑雨
多咨怨不如且喫𧖟娘飯
秋鳴集(𧺫甲戌七月盡十月)
蟲之鳴秋候至適然爾而昌黎以爲物不得其平
則鳴余非善鳴者也特假蟲之鳴以自文其詩若
云其志弛以肆則吾豈敢
送王子穎赴龍游教諭任
子弟芙容幕先生苜蓿柈儒風吾土近師道此時難屈
首居貧地安心送老官所欣賢尹在臭味定如蘭(時繆虞良)
(以名進士爲是邑令故云)
朱竹垞表兄屬題小長蘆圖用阮亭先生體賦
五六七言絶句各一首
君住鴛鴦湖儂占鸕鷀浦(一統志云鸕鷀湖在海鹽西南四十里今其名無可考當)
(即黃道湖去余居十里)同爲蓑笠翁貫聽菰蒲雨
種魚三畝五畝隁水前溪後溪認得隣莊老樹草堂在
鸛巢西
白首初辭供奉班一身那不愛投閒江湖老伴多星散
知已無如父子間
德尹閩歸戲調之
盧橘楊梅已過期别來鄉味剰空枝八千嶺路到家日
算是荔枝初熟時
補和大司寇徐公遂園修稧詩限蘭亭二字二
首
别起林園十畝寬築亭何必更名蘭杯流細浪魚鱗活
花補新巢燕羽乾春事無如三月好人情特去一官難
吳中父老矜稀見每到佳期約伴看
獨擅千秋著作庭文躔光透老人星官同白傅歸仍蚤
(樂天以刑部尚書致仕)史到温公局未停妙手成圖初見畫高僧
入社亦忘形分明洛下風流在不數詩家曲水亭
淸流山瞻支公塔
石路秋花艷沙田早稻香壞牆連廢寺古墖表平岡境
寂蝉聲合松高鶴骨凉永和年號在苔蝕不成行
天池山寂監禪院
荒榛下接瓜芋區微徑漸上多縈紆山果甘垂紫桑椹
僧廚脆㵸紅竹菇(山中所産味最佳)三間古殿石將泐一眼碧
泉秋不枯我來登眺試脚力且喜未用靑藤扶
過文與也竹塢草廬
坐閱滄桑五十年不知顔狀已蒼然世家文物傳詩畫
相國衣冠傍墓田(文肅公未第時讀書丙舍喪亂後即附葬贈公墓旁)亂竹巧遮
行藥徑濁流閒送出山泉丈人有福能高臥一榻秋陰
萬樹蝉
夜至當湖訪李辰山不值
風色晚尤惡扁舟逆浪翻渠添浸稻水雨熟種薑村遠
火欲投岸孤城將掩門到來還躑躅疎磬報黃昏
沈客子舊寓都門所居名獨樹簃自撰七言古
詩曹實菴錢玉友湯西厓皆有和章今來索余
補作仍次原韻
沈子淸才在塵坱有如菡蓞生淤泥又如服鹽駕鼓馬
下有逐電追風蹄靑衿蚤爲命所制百甕未了酸寒虀
三年四門作都講啄粒亦到官倉稊人中嵇紹本易識
孤鶴氣壓千群雞家家朱門當大道爾獨隘巷尋卑棲
歸來欠伸眉礙戶一咲入戶頭仍低空庭得樹翻自喜
有渰仰視雲萋萋忽驚霜秃九秋幹旋見雨長三春荑
&KR1089;巢晨拾赤脚婢落葉夜掃長須奚問君此間亦何樂
乃挈穉子携山妻狂來對客發高論麈柄手捉談天犀
北郭槁枝聊隱寓東方窶藪眞滑稽孤松祗宜伴彭澤
五楸大可娛昌黎翻身買櫂竟南下野性終近深山麛
故園喬木正合抱町疃旁接澆花畦昨非今是恍夢覺
涉脚尚淺幸未迷伐檀河干等無用美哉河水淸漣兮
塘西訪張介山病
十年小别隔江淮重叩溪南煮藥齋醫可活人偏善病
閽非拒客况吾儕名場交作吹虀冷老境詩同噉蔗佳
一髮弁山靑到眼吳興游屐與誰偕(初意欲約介山同遊湖州故云)
哭同年王載安
判袂京華半載餘扁舟歸造故人廬不圖别後遊難續
只道秋來病已除五畝未曾營世業一名無復上公車
讀書已悔生涯誤還望孤兒讀父書
張權六招同許舜功王載南兩學博及兒建泛
碧浪湖徧遊近山諸寺觀次東坡汎舟城南會
者五人韻四首
葑田秋漲碧鱗鱗依舊淸風起白蘋且喜此遊容我輩
不知當日定何人(五人者自蘇而外皆不著姓名)鱸魚入饌羹尤美鷗
鳥迎船意亦馴載取烏巾名釀去黃甘寧數洞庭春
木樨香透老僧齋爽氣宜人樹樹皆詩興賴君多撥觸
秋光爲我洗塵霾&KR1321;山客到茶如雪箬水船移酒似淮
已辦芒鞵斑竹杖丹梯隨意轉雲階
道峯負石還兼土遠岫當窗晴可數花到秋林不喜紅
竹生幽磵何妨苦平鋪稻壟翠千頃高引炭烟靑一縷
斜陽緩緩送遊人出谷猶聞上方鼓
佳處溪山意未厭塔鈴一角響風簷烟波野渡初廻棹
燈火河房半捲簾愛客不嫌官獨冷過時誰道日長炎
敢誇豪氣除難盡痼疾聊從好友砭
雨中奉陪座主徐公及韓丈子蘧放舟夾山漾
欲遊棲賢不果歸登峴山作四首
高簇簇簟鋪霅水細鱗鱗名園長泊鷗波畔(座主新買一舟名秋)
(水園)細數陪遊第幾巡
中秋鳳晨堂讌集
吳興我初到風景值淸美縦爲冷澹遊亦戀佳山水矧
迺多良朋盍簪履錯趾十日九放舟波光嵐影裏夜歸
漏必下旦輙扣門起如此以爲常行期難凖擬中秋節
漸近未到先屈指朝登鳳晨堂少長各就齒森然敬愛
客未覺肴核侈是夕雨忽晴天容出新洗華鐙挾朗月
㶑灧落杯底倒影射空堂濛濛烟霧紫談諧雜絲竹觴
政不暇理我醉問主人雅集歲凡幾答言良會難雲散
波旋委自從庚申後十四五年矣(庚申春吾邑陳寄齋來作社集)同學
近無多含情俟知已此邦富人文槃敦執牛耳耆英洛
下社子弟高陽里往往前輩交久要或在此平生好求
友出門失桑梓落魄肻見收同心庶堪倚溪山勿吾咲
來往自今始
鄭春薦唐殿宣諸子招集湖舫二首
萬株老柳陰猶綠四面靑山影欲沈此段秋光眞冷落
孤山不泊泊湖心
誰遣秋娘來喚渡忽攜風雨到尊前老夫借得纏頭費
無數跳珠盡入船
明日再飲春薦宅座有濮姬吳人也姿性明惠
臨别口占四首
故人道我風情在别選紅粧勸酒巵不料窮歸無好句
累他羅帕乞題詞
綘蠟花開照卸頭眼波入鬢却横流問渠肻顧含何意
一笑千金異日酬
落拓生涯大可憐江湖人老杜樊川倦游雙鬢無多白
白盡紅燈綠酒前
風雨催人向婺州輕裝半月算歸舟富春江外無潮信
鴉舅霜紅在晚秋(時余將往金華)
雨發江干
皛皛江光去昏昏海氣連雲沈離岸樹風漲落潮天熟
路便孤客輕裝稱小船十年遊跡在重檢舊詩篇
富春舟中先寄桐廬學博吳鹿砦
朝發定山村暮投富春渚淸江帶小郭檣影稀可數已
飽挂帆風猶聞滴&KR0963;雨山環水疑盡水轉山復吐本爲
寂寞遊未覺應接苦桐谿喜漸近中路有賢主
劉南村署齋同鹿砦夜飲二首
浙西山水縣最好是桐廬地僻本無事君才長有餘秋
林聞割漆晚岸見&KR0699;魚許我來相就嚴陵好卜居
故人多薄宦解后見交情燭院三更話風江半日程山
肴蒸栗熟法醖帶泉淸醉裏騎官馬星光照出城
舟次桐廬聞唐實君補授儀曹喜而有寄
謁選初聞欲赴秦(唐已選朝邑令奉旨特留)改官特荷主恩新
起家科第原難料得路文章洵有神東閣游揚因客重
南宮期望感君眞欲知喜動江湖色忘却身爲失意人
嚴灘早發
紞如鼓打巖頭戍催起栖鴉天未曙飛星過水如有聲
苦霧迷津忽無路長年眼昏心手熟已報前灘暗中渡
遠氣朧朧日射穿秋光紅上嚴陵樹
由蘭溪縣坐茭白船晚至金華
疎林野岸開平遠漠漠江天秋向晚陸龜蒙鴨戴嵩牛
一帶村家供畫本赤松門外問長年指似金華小洞天
偶然走入羊群裏去作人間狡獪仙我與初平稱莫逆
重來已是千年别可惜巖頭乏主人亂山依舊堆頑石
登寶婺樓
斗杓倒插勢凌虛高出城端五丈餘一雁下投天盡處
萬山浮動雨來初别開戶牖通呼吸旁引風雲入卷舒
八咏門荒詩境改譲他仙子占樓居
金華趙鹿友明府招同家春谷兄賞菊
四先生里古金華循吏如君自一家早稻喜嘗豐歲酒
秋庭閒放午時衙官同彭澤宜栽菊客到河陽許看花
猶勝寒氊貧博士朝朝巖洞訪烟霞(春谷兄時爲府學教授故戲云然)
歸舟雜咏六首
湯溪蘭蕊及秋香覓本猶煩遠寄將多謝故人先損惠
兩頭載酒作重陽(教授兄許覓秋蘭見寄舟過蘭溪陳進士紫馭以名酒相餉故並及之)
南遊何事太匆匆及取歸帆半月中轉盡淸溪三百曲
萬株烏柏一霜紅
恨不淸江處處灘一聲鳴櫓下奔湍來船莫妬歸程速
我亦曾經上水難
昨到金華洞口還明朝又看浙西山風前自覺衣衫重
穿過千重濕翠間
靑山漸遠漸糢糊散入雲烟澹欲無畫手稀逄王子久
詩家别寫富春圖
滚滚秋濤浩浩風烟茫茫處雨濛濛不知誰割東西界
半幅江山展越中
初換烏&KR0963;船
濤江日夜攪秋天聽雨聽風那得眠莫怪朝來貪晏起
烏&KR0963;夢穩越人船
山陰道上
道德經翻晉永和書家好事例傳訛至今似帶羲之癖
風俗村村愛養鵝
重陽前一日至越州自太守以下地主無一人
在郡者即日返棹作此解嘲
夢寐平生慕越州偶然訪舊作東遊半醒半醉他鄉酒
黃葉黃花古郡秋九日溪山無地主一天風雨在歸舟
此身到處初乘興興盡誰能更強留
晚至西興
魚菱論斗米論斤蟹膏擘臍鱉割裙豐年亦覺旅食好
一飽媿與居民分詩人好游無定處乘流則行得坎住
吳山滿眼待登高暮雨西興挂帆去
贈紹興太守王憲尹
千巖萬壑浙江東典郡聲華迥不同七十葉傳王内史
二千石視漢三公誇人詩句蓬萊上寓意文章山水中
誰似先生觴咏地蘭亭原是舊家風
閱邸報知揆愷功改官翰林侍講喜寄二首
邸報傳來遇絶竒才名一日動丹墀不矜官爵由門廕
獨愛文章結主知跛鱉敢爭騏驥路拙鳩休奪鳳皇
池未妨小變平生格從此須工應制詩
知子無如我最眞性情長與一編親有才畢竟難埋没
此事曾經共苦辛草閣孤燈回白首荷塘昨夢隔紅塵
(記去年銷夏事)沈吟爲感傳書意可少當時唱和人(時愷功屢馳札促余)
(北行東江已補官禮部故並及之)
敬業堂詩集卷十八
