敬業堂詩集卷三十三
海寧查愼行悔餘
甘雨集(起丙戌五月盡九月)
入夏以來畿輔稍旱自五月二十一日駕發西苑
大雨五晝夜田疇霑足萬口歡呼咸謂聖天子軫
念民生甘霖應期不禱而自至視靈雨甫田諸什不
旣多乎哉臣以珥筆隨豹車之後沭膏澤而咏豐年
固其職也
五月二十四日駐蹕密雲連夕大雨
輦路涼生暑乍融到來連夜雨兼風四山雷轉車聲外
万帳燈浮水氣中入夢以聞泥滑滑占晴行見黍芃芃
頻年眊筆慙無𥙷枕上吟成願歲豐
謝賜普洱茶
洗盡炎州草木烟製成貢茗味芳鮮筠籠蠟紙封初啟
鳳餅龍團樣並圓賜出儼分甌面月㵸時先試道㫄
泉侍臣豈有相如渴長是身依瀣露邊
喀喇火屯口占
水無蚊蚋地無蝻寺有旛幢石有龕山是膏腴溪是乳
草如桑葉馬如𧖟
蔣酉君同年爲余寫芙蓉折葦扇頭小景戲題
二絶
偶拈秃筆寫霜容點綴誰知不取濃會得江湖淸氣味
蒹葭只合倚芙蓉
塞垣歸思入秋多欲涉江湖奈晚何一葦可杭吾亦去
詩翁莫嘆葉沉波
七月朔烏城立秋
行宮六月全無暑早覺凉生大火中客裏心情原草草
老來光景又匆匆千山朔氣初迎雁一雨秋聲盡入蟲
笑指伊蘇河畔柳三年與爾共西風
七月十五日四更發熱河度嶺至喀喇火屯天
未明
塞天暑亦涼矧此秋候變披衣起我早熟路馬重踐群
峯競高低孤月逓隱現參差樹交影斷續雲流片長風
從西來過耳劇嚆箭行行得平地星火遥可辨嵐霧滃
然蒸横前舖白練道㫄有雙塔隔手不復見磵絶賴橋
通泉鳴知徑轉忽聽一聲鐘微茫識行殿(口外無佛老之宫惟)
(烏城行宫旁新創穹覽寺琳霄觀)
七月十六日烏城直廬驚聞房師虞山公訃音
哀情痛切托於短章四首
公去京華日余方扈從時(癸未秋先生奉太夫人乞假南還余時方隨駕口外)
三年歸失約一别見無期昨寄書猶逹(前月接家弟德尹揚州信云端)
(陽前與先生同渡江)初傳病尚疑何當聞訃後驚發早秋悲
洓水㩦書局蓬山入選樓(去春奉旨於揚州校刊全唐詩)奉親恩
最渥給俸禮仍優(在籍官恩凖開俸從來無此例也)風格詩篇著儀容
畫像留(先生出都時留秋帆畫卷命題後復奉乎書命慎行挍閱歴年詩集)到頭天莫問
公自有千秋
壯歲官情澹懷歸至性眞科名無媿色(庚辰殿試公第一人及第)
巖壑早收身穉子將周晬高堂正六旬懸知方易簀俯
仰劇傷神
歷憶追隨地多慙屬望情早曾同座主(癸酉鄕試愼行與先生同出淸)
(溪徐公廬陵彭公之門)老及作門生寢哭知何日心喪痛失聲灤
河兼淚雨滳滳向南傾
題酉君爲家少詹姪畫四時花卉卷二首
乍驚五色江郎筆幻出黃筌四季花知是餘波多綺麗
未妨游戲亦名家
吹開吹謝自年年人世風灾絶可憐一片丹靑非色界
四禪天是飬花天(佛書有初禪二禪三禪四禪天至四禪天始無風灾)
座主總憲吳公請假旋里恭賦四律寄送
乞歸偏在眷深時臺望非公更屬誰岳峙淵渟瞻氣
象蒼松白石表襟期久持綱紀群僚肅獨抱冰霜聖
主知眞喜太平多盛事大臣進退總逶迤
法曜文星並一垣高從河漢溯淵源回瀾力比鈞衡重
下士心忘副相尊秘閣有書皆博覽岩廊何事不深論
即看拜䟽辭朝後尚引肩輿到苑門(公前赴西苑辭歸上特命肩)
(輿至小東門慰問賜茶真異數也)
詔恩暫許憩林閭不比尋常賦遂初别路人皆期徤飯
引年公未及懸車一門老去仍同㸑八座歸來只舊廬
何物眼前當七發蓴鄕亭外有鱸魚
一時祖帳盡名流才子同朝挽不留三殿文章行接武
五湖風月侍歸舟蒹葭隔岸雞催曙橘柚開園雁報秋
我是歐陽門下士柴車何日獲從游
題少詹姪寫經圖時在塞外直廬
我觀人世間知巧競一途乃至事所生虚名亦求沽不
見古孝子用心常近愚愚則本乎樸樸爲誠所孚苟有
禆於親寧論事有無唪經祈冥福此語傳浮圖庶幾抱
微誠上荅父母劬通乎立教意可以輔吾儒宮詹吾宗
賢至性具髮膚少禀二人訓學優過庭趨出爲鸞鳳鳴
歸作膝下雛中承贈君訃痛絶天難呼北堂垂白母爲
爾增歔吁黽勉進水漿傷哉反哺烏母氏繼下世兩喪
一時俱平生風木悲血泪交糢糊君時年盛壯頓覺形
神臞霜寒宵寢磚味苦晝茹荼旁人競相勸勸保七尺
軀似聞西方經報恩古有諸親恩等山岳子報眞錙銖
遂發寫經願寸心懷區區幃前一瓣香几上墨一盂竭
我兩眼力拚我十指瘏眼昏指如椎口誦足雙趺誦巳
還慟哭哭罷復細書如此踰兩年白抽頭髩須當其廹
沈痛信筆非臨橅果然妙蓮華一一紙上敷一卷万餘
字七卷七萬餘人天合掌敬燦若琳琅珠俞子亦好手
爲君寫成圖今來十五霜故山拱楸梧偶然展卷看淸
泪猶承矑我生乃鮮民蹤跡歎早孤先人尚淺土齒髮
日夜枯作詩志吾媿汗出成沾濡
八月十三日駕幸翁牛特恭紀時八公主下
嫁於都倫郡王
一統車書域三朝雨露天名藩星拱極法駕日臨邊
遐裔元家貴崇姻聖代聯肅雝輿衛盛錫賚禮文全
事與和親異恩加屬國專不煩湯沐邑特給水衡錢
甸服居相近華風被獨先丹靑開殿宇錦繡褁山川封
爵原仍舊王庭遂不遷副車常侍輦駙馬每從田負
弩鸞鑣下呼嵩豹仗前從看外孫國望幸自年年
木克帶西行十八里山下有湯泉
北行漸入苦寒鄕喜見湯泉湧道㫄自覺温能回黍谷
或云下必有砂牀波痕消盡冰霜氣石髓流爲草木香
便作解衣盤礴地暫時休澣也淸凉
中秋夜柳林口翫月與玉符先生及亮功紫滄
酉君三同年小飲偶成十六韵
露白霜淸候千巖万樹頭銀河斜繞塞金鏡迥懸秋輪
自東隅上光從西極流天長雄鼓角野静散貔貅星火
移躔避關山倒景收賞應同北闕興不減南樓蕭爽
披襟得高空與目謀幾年叨扈從一夕抵旬休已免㩦
衾直還爲秉燭遊王程千里共恩賜兩宫稠佳果充
柈桉鮮禽入膳羞班荆傳酒令隔幔數更籌餅似團圞
樣詩須酩酊詶老狂尤爛漫小坐獨遲留明日追成夢
吾生咲若浮起來林影下嵐翠濕衣裘
八月十九日皇太子睿賜初白菴扁額恭紀
十六韵
地近瞻儲聖天高鑒積誠三光開睿筆四海識菴
名夙昔棲禪志今來戀闕情靑雲垂欲上白髮正初
生有作皆邀賞非才竊自驚蓬茅沾雨潤葵藿向陽
傾感激桑榆晚駈馳歲月更去家無累遣下直有僧迎
往往誇儕軰時時話寵榮一瓢蟠木癭(松癭瓢)三秀紫
芝莖匣許香楠貯(賜帶數珠)盂教淨水盛(頗黎水盂)白巵傳漢玉
綠硯琢洮瓊是物皆堪供(以上六種皆兩宫前後賜物)何年築始成
雖蒙頒扁額未敢計柴荆蟣蝨微生賤龍蛇尺幅盈万
鈞餘腕力恩重倍難擎
塞外大風二十四韵索同直諸公和
天上箕星動山中月暈生土&KR0809;俄出口沙磧欲填平猛
拔群峰立喧招萬籟迎奔衝來若騖颯沓去如傾牛馬
渾難辨蛟龍怒欲争蓄威雷隱轔助氣鼓砰鍧劔戟齊
攻壘波濤迥撼城餓鴟當晝呌饑虎傍人行鼠黠藏深
穴蟲僵跼斷莖草埋蛇鼻淺寒噤蝟毛撑昨夜還防雪
今朝竟得晴駈雲成片段轉石落崢嶸鴉起斜行亂雕
盤遠勢成向南惟雁路直上是鵬程曀本難終日狂猶
逞二更將收偏作力忽散寂無聲谷以虚能受心緣静
不驚勿愁開槖籥祗是聽竽笙衮衮除塵坱悠悠指旆
旌回頭千樹秃稱體一裘輕酒近移床暖爐添宿火明
却看天宇曠翻覺塞垣淸落帽知何處飄蓬且自征蘭
臺多賦手小律倘同賡
行經玲瓏山下
鑿開渾沌得玲瓏片石居然絶塞雄地肺想從岩竇入
天台信有石梁通風雲嘘吸千尋表日月廻環一竅中
莫怪經過屢回望佳名却與故山同(余鄕餘杭縣亦有玲瓏山)
八月二十三日上入山行圍射獲白鹿一頭
恭紀十韻
白鹿非凡種仙山歲月長出當時有道瑞叶壽無疆
洞口眠時月原頭望處霜明明開射的皎皎入圍場碧
砮千鈞鏃瑶星一道芒最宜豜並獻肻與豹深藏至潔
斑同雪如膏色勝蒼皮能留素質草不療金創雕爼充
庖味銀毫耀眼光謬慙陪羽獵作頌比麟祥
酉君分餉棃藕賦謝十六韵
行厨滋味重肥膩饜牛羊正爾宜佳果俄看致滿筐遠
分慈母惠特並故人嘗藕抱玲瓏質棃含沆瀣漿嫩疑
新出水紅似乍經霜洗剔親教淨摩娑愛倍常大瓢㪺
雪汁小片截瓊肪鬆脆鳴牙頰芳鮮潤肺腸真堪解消
渴况乃佐淸凉我本柴桑士居連荇藻塘踏泥風葉底
&KR0933;顆露籬㫄賣菜多求益堆盤輙賤償幾曾虚野饋長
是及隣莊物理因希貴人情感舊長鑿池從憶白入谷
每思張二者今兼得何須問故鄕
道㫄冡(其一在土城南岡上石獅二白碑一統其一在土城東十里石几一石亭二上)
(刊孝敬之墓四字姓名皆無可考)
衰草茫茫近土城白碑相望兩荒塋當時馬革尸同褁
今日牛眠地緫平野火漫容荆棘長塞田并乏子孫耕
有知合咲曹瞞拙欲刻征西占墓名
重過玲瓏嶺看霜林作十二韻
犖确重來路秋容最好時往年經雪早今歲得霜遲二
月花相似千林景特竒問名難辨種設色故多姿濃淡
丹黃葉交加爛漫枝簇來成綺繡疎處度旌旗換眼層
層别廻鞭步步隨巳憐侵暮色還與發華滋粧點江南
畫鋪張塞外詩衰顔熏欲醉白髮巧相欺好事何人賞
登高此地宜丁寧朔風候旦晚莫狂吹
聞同年顧書宣前軰湖廣訃音愴懷今昔成五
十韻
絶塞來凶問初疑後果眞恨難埋厚地狂欲問蒼旻憶
昔充鄕貢時同忝國賓紅箋通姓氏麗正約比隣名稍
居姜後(癸酉同舉京兆書宣名在十八西𬈑十九余二十)心常與顧親雁行聯
弱羽魚隊狎凡鱗雨雪連床數篇章擊節頻嗜痂良有
癖遭砭各無嗔搜剔疵瑕出銷鎔鑛鐵純偷來輸格律
讀罷爽精神自爾投膠&KR0238;何曾計屈伸禮闈看再舉臚
唱聽移旬獨脫&KR0809;中穎先呈席上珍列科登一甲同榜
得三人金馬聲華盛芝蘭臭味均(甲戌殿試書宣第一甲第二丁丑西𬈑一)
(甲第三庚辰余房師汪公一甲第一皆癸酉同㮄也)自忘頻下第翻羡早抽身(君于)
(甲戌冬乞假回籍)病喜鷗情適閒教鶴性馴落帆揚子夜踏月
廣陵春出處都如夢参商那記廵分㩦從甲戌會合又
庚辰却話靑雲舊俱添白髮新木樨參佛法黃葉證前
因(黃葉打醒游子夢木樨參透老僧禪余與書宣同宿天寧僧舍句也)景巳當搖落衰拚
向隱淪未成棲倦翼寧免作勞薪元老開黃閣微名逹
紫宸(壬午冬余因京江相國之薦召直南書房)寸長嗟莫效六論咲空陳
釋褐推先軰含毫托後塵我仍留輦下君亦起漳濱
(癸未冬書宣方還朝)花底隨朝謁燈前惠討論詞源寬万頃筆陣
敵千鈞妙斵斤能運竒方手不龜輿圖歸指掌道路識
迷津(乙酉冬書宣奉旨入直南薰殿纂輯方輿路程)乙覽皆稱善公才久
合掄使車方簡命省試且陶甄場屋收羅鄴門墻進郄
詵爲爐分玉石握管稱金銀毷&KR2765;徒喧謗從容視咲顰
不慙膺特眷彌覺重詞臣(紀進士㮄發後事)遂啟扶風帳重
持大雅輪楚材傳自古儒術近尤振辭闕還瞻戀之
官亦苦辛行期何苒苒别語太諄諄(君于初春奉督學湖廣之命四月)
(中乃出都臨行時頗以善病爲慮)北轍俄經夏(時余扈從避暑口外)南轅似隔晨
鯉書猶待寄鵩賦忽遄臻江漢文星墜瀟湘士氣冺雖
云蒙寵異寔未展經綸澤國秋多慘騷人例豈循歸
旌千里遠宦况一生貧憔悴孤蹤在凄涼往跡湮老年
殊少泪痛極爲沾巾
院長惠裘一襲賦謝十韻
推解情何厚炎凉序忽遷初過搖扇景已廹授衣天蒼
腋茸交密銀貂色最鮮製成微霰候拜賜朔風前輕暖
渾踰帛竒温又勝綿秃襟便跨馬短後稱垂鞭禓襲隨
時尚冰霜是夙緣曉披廻醉纈夜脫聳吟肩䄂裏㩦新
卷箱中感舊氊敝裘從唱和回首十三年(癸酉冬余作敝裘詩先生)
(與西𬈑實君元龍皆有和章)
謝院長贈馬十二韻
廿載曾徒步三年會上雍借驢長自咲騎馬忽相從華
廐蒙分賜貧家慮乏供品應超脫兔種本出飛龍(宋時學士)
(例賜飛龍廐馬)突過風前影難尋月下蹤蹴冰蹄似鉄批竹耳
成鋒一色全凝雪三花待刷鬃密看毛細膩垂愛尾鬔
鬆王濟雖多癖孫陽詎易逢駈馳憐盛壯剪拂愧衰慵
捷徑休争取歸途幸見容最宜隨下澤安穩代扶笻
半截塔次院長韻
龍沙茫茫荒怪集佛界劖天絶梯級誰興此塔此山中
高湧蓮華嵌空立大千起滅微塵過小劫須臾轉輪急
頑礓亂礫泐作堆風雨猶疑鬼神入當時委蛻兩夫婦
華表歸來改城邑(相傳元時有某万戶與其妻棄官學佛殁後合葬于此)冰天下
壓巔頂平雪谷深埋半腰及我來訪古興桓地欲寫山
川入行笈每逢陳跡輙徘徊口業未停餘宿習草間定
有碑銘在野火燒殘沮洳濕國書難考竒渥温筆授惜
少鳩摩什公詩紀實良足徵歸去皇輿付編輯
院長惠家製金銀花露一缾賦謝二十韵
佳名傳本草舊識鷺鷥藤黃白移時變金銀任俗稱但
聞兼葉曬寧解帶花蒸方法誰邊得園林手種曾栽培
無棄物筐筥亦時登籬密開從徧枝繁采勿勝製乘香
未散候視氣先騰倒挽河車水徐收井甃繩夜窗珠滳
瀝晨旭露鮮澄澹比初融雪淸於乍釋冰恍疑仙掌露
直向玉盤凝出火經三日浮缾貯半升諒非供熱客間
或餉良朋邊地尤難致塵襟豈易膺流匙宜少許瀉盞
感多承點酒竒芬溢和茶别味增唇沾良已足肺潤更
相應沆瀣咨仙侶醍醐問老僧薔薇紅莫擬玫瑰紫休
矜白戰聊成咏慙無故事徵
重陽日度木倫喀喇沁
亂山高下入圍場掠面西風似弩強馬足聲乾千澗葉
雁群寒警一裘霜登臨豈必皆吾土今古閒消幾夕陽
記取題糕重九節燎毛燔肉共分麞(是日撤圍賜麞一頭)
雪後隨駕度汗鐵木兒嶺
校獵秋初罷回鑾雪乍零雲峯晴皛皛風磴曉泠泠
換景供吟筆收圖入畫屏丂株枯樹頂獨愛一松靑
重過唐山營
去日村村翠剡堆歸時碌碡廣場開天教朔野西成早
又待君王射兔來
發波羅火屯至藍旗營
劔分一嶺隔西東(自駱駝嶺東北爲校獵之區其西南則山莊也)半月風光迥
不同沙磧人歸黃落後山家烟起翠微中年豐障塞秋
先穫水落浮橋路盡通誰信古來甌脫地築場樊圃入
豳風
自星龕岩歸至烏城道中重見霜林酉君有詩
再次前韵
過眼當搖落繁華又一時地非千里遠候較兩旬遲㬠
日晨猶麗烘霞暖更竒黃留將雪景紅發未霜姿秀拔
多喬木輪菌乏醜枝似燒原上火愛映酒邊旗猶憶衝
炎去曾經緩轡隨綠陰晴借爽潤色雨添滋忽換登高
屐來題看葉詩含情如見待有信不吾欺榮悴天難主
妍媸分各宜本非松與栢那免受風吹
九月十四日烏城旅舍連接諸弟諸兒兩孫八
信口占一律
燈花如穗吐烟煤果有家書出塞來三處豈應同日發
八函却喜一時開勸餐兄弟憐年長到眼兒孫抵夢回
爲報老懷殊不惡地爐氊帳撥寒灰
重陽後十日入古北口
踏徧雲中雪外山敝裘重脫柳重攀寒花過節如迎客
朔雁先期已度關官馬散隨黃犢卧戌兵秋較老農閒
勞生屬有駈馳分默數三年六往還
石匣城南村民有駕牛墾田者上駐蹕親履
田間扶犂行百餘步一時觀者万人咸謂
聖主重農勸穡至意真千古所未有臣身叨侍
從目覩盛事恭紀二十韵
雲捲三秋稻霜淸百頃陂君王除警蹕郊甸正鎡基
近接鸞輿過群瞻玉趾移羽林分仗立耕叟執鞭
隨龍見天垂象牛馴帝解縻沾犂皆雨露被隴即京
坻久悉艱難意重蒙疾苦咨事傳千載盛恩豈一夫
私自昔豐穣慶嘗聞史冊垂紺轅曾屢駕黛耜亦頻施
千畝周官籍三推月令儀大都修典禮已謂致恬熙幾
見勤民主行當省歛時西疇躬自蹈田噐手親持積
厚培尤力居高履愈卑九州胥樂土萬乘是農師擊
壌歌相勸吹豳繪緫宜人歡聲動地風遠播爲詩作所
陳無逸釐成付有司小臣慙頌述振古孰如兹
俞扶九寓齋賞菊分韻得時字
關榆塞柳别經時一夕從君那得辭衝雪人過重九節
傲霜花剰半開枝寒香泛夜差宜酒病眼經秋漸怯詩
記取燈前論聚散明年相憶在東籬(時余將請假南歸)
題張研齋前軰桃花流水圖小照(時在西苑直廬)
北風夜狂轉冬律墜葉階墀寒瑟瑟生綃忽展横幅圖
暖氣春回映簾日垂楊夾岸水沒篙碧色染透胭脂毫
晴霞燒空半天赤點出万株深淺桃玉堂學士神仙客
每到花時懷舊陌鷺鷥翹足鷗刷翎下有鱖魚長一尺
船頭舉網船尾炊何如斫鱠留蓬池披圖空看畫中景
對鏡微添頷下髭我昨南帆經古皖棹入樅江春過半
至今淸夢繞龍眠三十六峰紅不斷可憐此地不相逢
却在雲窗霧閣中靑篛綠蓑何日辦且教閒處付漁翁
敬業堂詩集卷三十三
