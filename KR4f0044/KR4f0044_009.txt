敬業堂詩集卷九
海寧查愼行悔餘
春帆集(盡戊辰一年)
客京師忽四年戊辰二月以外舅陸翁抱恙扶侍
南歸水程濡滯凡四閱月舟中多暇以詩送日翁
雖手顫不能執筆每口授余書見余作又未嘗不
色喜也到家後周旋湯藥余亦無詩矣
將出都前軰及同學多有贈行之句短章酬别
朝市山林跡緫賖又扶病叟出京華一巵北酒春傷别
幾度東風客負花草色靑回夾城路凍痕白退隔年沙
多情通潞亭邊水穩送歸航直到家
衞凡夫郎中索題詩册兼志别
雞鳴九衢曉城角轉星斗不忍去長安此中多好友友
亦不在多同心十八九醵錢餞歸人宴會連夕有下車
揖戴笠古道君尤厚君家好門庭淸不借箕帚堂前兩
株藤植自相國手(凡夫所居卽文淸公舊邸)春花紫蔕簇秋實明珠
剖我來婁洀洹晨對或終酉有時咲捉鼻隨意語脫口
纏綿示君眞坦率成我醜如此兩換年未覺日月久君
行入郎署約略歲紀丑風流白雲司下視牛馬走讀書
兼讀律梏拲等枷杻賦性非所便時時夢田畝今春始
轉秩望出曹郎右好理舊襟懷依前向詩酒我行惜薄
遽唱和少于喁此地最難忘臨岐幾搔首
梁藥亭以端溪紫玉硯贈行
吾家老詩翁(家二瞻兄)遠寄數挺墨行裝無好硯一試那易
得前年送君歸許我端溪石匆匆過三年此語時在臆
夜聞君到京壺漏下初刻入門異彩發君故不自匿欣
然咲相謂前諾幸免食開&KR0809;把贈余理膩不容拭何來
琉璃匣飬此馬肝色餘潤吐紫烟燈光忽被蝕吾弟(德尹)
兩踰嶺嗜好癡已極曾抛金珠装蓄硯比封殖窮搜願
難滿妍醜庶能識亦云此石精温潤含玉德忽然落吾
手㫄睨三太息物歸洵有數在獲詎須弋奈無十五城
豈易償拱璧君才本間世海嶽鍾竒特仙人五色裙來
跨鳳皇翼飄飄凌雲賦一一好句逼留以供濡毫揮洒
固其職顧蒙謬許與䧏氣自摧抑我詩苦非豪邊幅守
封洫近來尤懶惰故步荒學植得錢了應詶例取加粉
餙詆娸人挾喙描寫腕無力徒然辱佳惠胡取三百億
逝將返柴荆稍稍闢畛域門前一溪水潑眼淸湜湜洗
硯先洗塵有如苗去賊學書兼學字尚覬名副實持君
贈行具寫我長相憶因之謝吾宗墨點漆光黑
茨棘
牛李仇初作張陳望苦深全憑翻覆手大負始終心菀
柳傷餘蔭飛鴞誤好音誰非門下客茨棘莾成林
曉出沙&KR0810;門
草綠國東門舊來送行處今朝一鞭出喜赴歸人路麥
隴春未耕杏園寒尚沍冰槽沮洳濕鵝鴨各引嗉遠氣
如湖光蒸蒸動原樹長空豁遐矚變景失回顧不復夢
春明三年墮雲霧
張灣舟夜寄德尹都下
漁汀鳬渚夢依稀長是思歸未得歸底事得歸猶悵望
可憐倦羽又分飛
發舟後連遇逆風間或阻淺兩日纔行十里許
遠歸决所從筮易利涉川意亦厭馳逐捨車遂乘船何
期初放溜斷渡春風顛罟師邪許聲蟻附百丈牽進尺
旋退咫膠淺不得前廢閘二十四一一淤泥填郵籖算
南程約略踰三千一日行五里到家須兩年誰能侣鳬
雁久坐烟波間
曉𧺫回望西山
好山隔黃沙隱隱一重霧霧歛日紅時螺靑出高樹
漷縣晩泊
鷗鳥灣洄泊小舠蘆溝西望樹周遭殘冰裂石頽兼岸
春水如油滑上篙老柳耐寒如許瘦壞垣經久不多高
畫眉塚冷鷹臺塌一片斜陽雁下壕
舟夜書所見
月黑見漁燈孤光一點螢微微風簇浪散作滿河星
打魚莊遇西塞公歸舟述舊有作
長安棋局莫深論秉燭依然近酒樽烟火一帆春去國
關河雙鬢雪添痕嘗黿宦味經調鼎羅雀交情散署門
記取故人垂老别病歸猶感向時恩(時余同外舅附楊少司馬歸舟)
口占送陳仲䕫舍人還都
别語無多别恨新短橈明發指天津殷勤百里猶相送
萬叠西山一故人
亂鴉
白項非無種烏頭亦有名野田留點點古墓去程程陣
忽遮天暗貪因得食爭君看稻梁雁失次敢先行
自王家浦晚至楊村驛
土屋多依堡民屯半屬官樹從王浦密河過蔡村寬鷗
外新蘆茁犂頭細麥攢蒲溝行未到月黑夜漫漫
三月朔日(先君子忌辰)
昨夜還家夢依依白髮親覺來三月朔又感一年春窀
穸悲何地飄流愧此身那堪寒食近南望獨沾巾
桃花寺
巳過桃花口再問桃花寺獨客扣門來老僧方坐睡欲
知春淺深但看花開未
掛帆行
船頭船尾收鐵猫三尺五尺堆銀濤弓張帆腹機㴬箭
原樹却走如奔迯西山巳没烟霧裏初日欲吐春雲高
須臾倏逹直沽岸風勢未已猶颾颾當前有關敢飛渡
又向津頭卸帆住
天津關用薛文淸舊韻
地勢東來一掌平忽開官閣起崢嶸風腥曉市知魚賤
客過嚴關喜篋輕暮雨暗添丁字水春陰低壓直沽城
雲帆轉海非難事誰念東南物力傾
三月三日寒食舟中風雨感懷都下舊游寄朱
公子恒齋厸部三十六韻
愁中時序兼百六又重三客路流光感京華節物諳尚
書期不遠别墅興尤耽憶昔春城外陪遊小築南年年
修禊事往往盍朋簪土甑茶開箬泥封酒拆壜羽觴佳
客泛蠻榼小童擔苞愛丁香破梢宜豆䓻含地衣紅匝
匝䂖髮翠毶毶筝擘斜行雁絲淸獨繭𧖟隨方呈妙技
即事借深談雜座門生列巾車野老參幾家同上塜隨
意去停驂一院鞦韆女干場蹴踘男花遊聮竹轎芳信
簇筠籃候煖鶯吭滑烟濃蝶夢酣種桃尋紫陌看杏入
茅菴隔日頻相約先期或預探柳花登客饌帶草拂僧
龕沙徑晴熏轉澄波曉鏡涵餳簫吹寂寂粥鼓報韽韽
到必移吟笈歸仍側帽簷撲翻愁墮鐙豪徤咲驅驔後
軰忘形接先生好士貪淸狂眞辱愛疎略緫無慙好會
原難數傷神忽不堪東山殂謝傅西路避羊曇故業留
桑梓佳城閉栢楠詩曾傳魏野曲忍聽何戡只益窮途
苦寧知世味甘無人臨曲水有淚滴春潭岸濕烏銜紙
船空鼠匿甔風鳶行斷續檣燕語詀諵野意將舒綠川
光未放藍離情風挾絮往事霧沈嵐此恨郎君識緘題
寄北函
舟晚
晩色一天霞空明炫眼花濁流供飲犢新月領歸鴉野
曠風長急塘廻路向斜兩三人待渡此去必村家
白廟
一院槎枒樹居僧守鵲巢俗貧稀賽社瓦缺只編茅暗
處蟲絲接塵邊鼠迹交漁人來寄網時有一船捎
泊頭鎮見杏花
澹烟消處日初銜酒旆微風到布帆我自偶從花底過
不勞蝴蝶上春衫
交河道中聞人稱河間縣政績之美輙述其語
寄彭椒嵓明府
客經新橋驛泊舟交河湄偶逄垂白叟借問邑宰誰蒞
兹凡幾年當官何設施叟置不一荅别舉巳所知爲言
河間府畿南極衝疲兩州十五縣首縣又難治黃昏簿
書交白晝羽檄馳四野雜莊戸土著留孑遺責之辦賦
稅肉盡空腔皮可憐牧民官往往猶鞭笞追呼力不任
竄身并歸旗方將計&KR0809;槖焉問疾苦爲前年來好官忠
信神明慈聞官乃彭姓門第江南推祖父盡公卿家業
貧難支到官但飲水一意存撫綏不承上司喜不顧同
列嗤不假左右手不煩誥誡辭赤子視吾民子忍父母
欺即如春夏交輸課有常期鼕鼕三堂鼓出早退每遲
文書赴期會閒暇無停披木匭設中央金錢隨所齎吏
前但執算母許參一詞一日投百封數計若察眉半月
率滿匭封識宛不移明朝上大府手不沾毫釐自餘了
無事止酒或賦詩官淸民方寬漸漸歸流離厸來俗大
變迥絶非曩時朝廷方勤民下問㫄諏咨大府昨薦逹
某官轉高資分明馴雉歌載在墨吏碑坐令惠愛政平
平覺無竒誰能持此情流傳向京師言罷歎息去春風
吹鬢絲
御莊舖
小縣他時號阜昌近城曾築讀書堂不須更唾劉郎面
豕柵牛欄是御莊(僞齊劉豫僭號更阜城爲阜昌郡城北有讀書堂城南有御莊舖明程篁)
(墩詩有居人不唾劉郎面猶把亭名號御莊句)
德州留别田雨來編修
帝里經年别書來少北郵故人多請假游子暫稽留風
雨燈前話江湖夢裏舟一笻雙不借行踏半塘秋
戲恼德平令楊建垣
草接平橋水拍津好風裙帶跨驢人淸狂幾許冶情在
惆悵自嫌官裏身
四女祠(在恩縣西北四十里土人云漢景帝四年貝州人傅淸字景山妻羅氏無子生)
(四女守志飬親終身不嫁各植一槐以明巳志四女通釋氏書日頌法華其後拔宅昇天云按)
(史周宇文氏始置貝州漢時未有此名自是傳聞之訛考唐人王建詩注云宋氏五女貝州宋)
(處士之女也曰若華若昭若倫若憲若菌其父老病誓不嫁以奉事之云按貝州乃今恩縣及)
(淸平地疑此即是矣)
何處著鶯花春深孝女家門前古槐樹兩兩聽慈鴉
夾馬營
櫪馬驚嘶嘶不止紅光夜半熊熊起男兒墮地稱英雄
檢校還朝作天子陳橋草草被冕旒版籍不登十六州
却將玉斧畫大渡肻遣金戈踰白溝隔河便是遼家地
鄕社枌榆委邊鄙當時巳少廓淸功莫怪孱孫主和議
君不見蛇分鹿死闢西京豐沛歸來燕代平至今芒碭
連雲氣不似蕭蕭夾馬營
月下聞吳歌
客愁今夜較偏多歸路三千尚隔河五十六回圓月底
南來初聽本鄕歌
衛河四絶句(王弇州有衛河八絶多叙行役之苦于風俗有所未備輙隨所見𥙷)
(之)
河流千百曲來往候風信東南西北間那得灣灣順
微雨曉來霽孤雲斷不還黃沙千里道何處著靑山
佳人跨驢去隔岸是娘家渡口風長好吹開罩面紗
茅屋&KR0699;邊市蘆場柳外橋誰知燕趙地生計儘漁樵
將至臨淸州
小雨吹午晴菜花黃被阪方愁白日暮又惜芳春晚河
流合汶衞客路投東兗樹杪見浮圖去城應不遠
夜泊南板閘
來從潄玉響漴漴一枕神淸静聽中只似秀林亭下宿
隔窗今夜雨兼風(北河紀潄玉泉在州城内秀林亭在州城外)
聞荆州兄聲山姪南宫捷音却寄一首
各有高堂奈老何此情眞足慰蹉跎到家鵲喜連朝有
照客燈花昨夜多從此朋遊推二阮向來場屋說三羅
壯心自倚消難盡歸去羞爲伏櫪歌
汶河阻牐少司馬楊公從陸路先歸余與外舅
尚滯舟次詩以志別
昨歲春風記出京再來何意得同行熟經世路歸貪早
老念貧交別忍輕水落汶河停去舫花穠淮岸待行旌
竹萌怒長櫻珠綻鄕味先輸一月程
謝孔心一大參餉酒
城南高會已多時曾和東風芍藥詩賞到鶯花春爛漫
醉題襟䄂夜淋漓尚書没後園空鎖(謂朱大司空)騎省歸來
鬢有絲多謝故人猶念舊一樽重對却成悲
入牐
萬派東南傾水勢本趨下何年廻地脈一股西北瀉自
從燕建都饋餫吳楚藉千艘万艘尾重載接春夏黃河
故道移東向海門射如彀水犀弩潮汐俱退舍支流導
不得脈絡乃近借沂泗濟汶洸横洿孰分汊九十七名
泉(會通河在濟寧州城南南抵徐州逹清河入淮北經臨清州合䘙河入海沂泗洸汶入漕之泉九十有七)
扼吭走一罅綿綿數百里寸寸阻成&KR0309;層層板堵束宛
宛巨綆架通透蟻穴穿點滳糟床醡一牐守一官役夫
供咄咤么䯢成鬼怪有若腐鼠嚇毫釐日主進傲慢禮
無迓糧船排幇來客棹何從駕汴堤鄭國渠事往役隨
罷豈惟滋禾黍兼可活桑柘不聞溝洫成止用通艋舴
奈何并梗塞行旅見來乍我生昧時向永與捷徑謝所
遇緫紆途濡遲復奚訝
閘口觀&KR0699;魚者
牐河一綫才如溝戢戢魚聚針千頭其中巨者長二寸
領隊巳足稱豪酋爾生亦覺太局促漂漚散沬沈還浮
不知世有海江闊長飬何異蒙拘囚縦教族類繁鰍魭
變化詎得同蛟虬居民活計乃在此勞不撒網逸不鈎
竹竿綳&KR0699;密作眼駕以一葉無&KR0963;舟朝來暮去尋丈内
細細粘取銀花稠庖厨却緣瑣碎棄曝向風日乾初收
微鯹苟適飼貍用性命肻爲纖毫留吾聞王政雖無澤
梁禁鯤鮞尚有洿池游人窮微物必盡取此事隱繫蒼
生憂一錢亦徵入市稅末世往往多窮搜
京城西南豐臺芍藥最盛余未嘗一寓目也今
年與唐實君有約同賞復匆匆出都長途春杪
省記前言時實君已捷南宫矣作詩以寄兼示
梁藥亭鄭禹梅王后張張寄亭吕山瀏徐虞門
孫愷似王令貽陸冠周湯西崖吳元朗陳仲䕫
錢朗行皆同年進士也
四年騎馬客京華不問豐臺賣酒家巳約同遊向春尾
獨憐回首又天涯驩場易醒繁華夢貧女羞簪富貴花
但是成名寧論晩少年能得幾人誇
阻牐十日始得渡臨淸關
明知前路方多牐且喜今朝已渡關薺菜花開春事了
荒城十日鬢催斑
晚抵梁家鄕牐
十里五里程三板兩板水遠寺有鐘聲朧朧烟樹裏隨
風渡渚去已斷還復起獨客此時聽孤燈壓&KR0963;底
東昌道中
黃沙碧草兩無情鶗鴂愁聞第一聲辜負遺山詩句好
杏花開後過聊城(杏花尊酒記聊城元𥙿之詩語)
聊城舟中再得荆州兄臚唱之信喜叠前韵
才藻稱量去幾何有誰高占五經科一名縦使輸人後
頭地終看譲爾多逸足逄時爭築館高鴻回首咲張羅
靑山憔悴無如僕破涕猶能擊楫歌
登光嶽樓
聊攝城端万木風層樓高勢拓齊東晴光過雨浮浮白
初日迎帆靄靄紅汶水曲流荒甸北泰山遥指亂雲中
綠蕪滿眼春垂盡獨倚危欄看斷虹
曉晴即目二首
水潤沙田楱犂毶毶兩岸麥頭齊柳綿已被風吹盡
不化浮萍但作泥
灘平風軟出前津畫舫南幇自作隣一練波光如拭鏡
翠烟扶起柁樓人
晩泊周店雷雨大作
己作廻風半日涼忽聞雷雨洒淋浪洪流赴牐增雷勢
一綫穿雲走電光斑籜定抽苔徑筍綠針初剪水田秧
喚醒孤客田園夢剰有蛙聲似故鄕
入兗州境望徂徠山
靑山雅淡如故人何可經時不相見我行久與故人别
轉向靑山增眷戀來從燕趙歷齊邦千里平沙黃一片
眼前俗物厭勃塞物外心期失葱蒨朝來雙眼豁然開
已報汶流通魯甸日高螺髻矗諸峰天遠修眉浮半面
含姿獻態各自媚一老峩峩聳冠弁兹山洵屬魯之望
指點兒童悉能辨猶傳有道石先生六一垂銘抵佳傳
聖人已遠道僅存此事終應賴狂狷景行併作高山仰
恍惚風流覿前彦白楊風急不少留片帆忽過東阿縣
南旺分水龍王廟
兩龍爭掉尾萬馬各隨群勢自中流劈聲猶隔岸聞江
河雖日下南北竟平分先寄歸心去吾家傍海濆
孫村
村繞河流一曲路分湖面三义靑蜓雨催麥秀黃雀風
開棗花蘆邊橋影人影林外漁家酒家漸近南中土俗
居人多食蝦蟇
過濟寧不及遊南池
人咲平生頗好竒勝遊到處每差池(曩在武昌不登黃鶴樓過長沙不游)
(岳麓書院故云)不才自信能藏拙况有光芒李杜詩
魚臺道中
一碧開平遠居人就土泉斷山連石麓涸水益湖田風
俗佃漁地菰蔣雁鶩天自慙生理拙飄泊過年年
沛縣泗亭驛二首
萬乘還鄕父老迎大風歌罷氣崢嶸不知何事翻垂淚
方覺英雄别有情
一劒親提帝業成枌榆猶動布衣情沐猴豈是眞龍匹
富貴徒誇晝錦行
出牐
烟波六十宿淹泊情不洽前途得通津客况喜出牐平
流一川穩叢葦兩岸夾好風綠陰來黃鳥啼恰恰南船
各相傍北客焉得狎蠻歌楚傖和香稻吳娘臿明知漸
近家畏路接眉睫近聞黃河流怒氣中尚挾治河如築
舍國計司農乏盡輸竹楗沈更費柳帚壓坐視淮泗民
爲魚鱉鵝鴨餘生猶應役婦女助畚鍤廟堂宵旴憂疏
㵸豈無法九年始殛鯀厥罪浮令甲書生托空談快意
取一霎作詩攄憤懣強韻苦難押
宿遷
纔過桃花漲沙痕嚼岸新孤城依井底三面轉河身鼃
黽居相雜蛟龍性不馴長聞淮泗滿嗟爾一方民
雨中渡黃河六韻
直放東南去無風自作聲中流帆影没遠樹浪頭生雲
與平蕪際灣隨曲勢成竟同浮世濁待得幾時淸官柳
行行密閒鷗對對輕空濛三十里轉眼失孤城
桃源縣
廢綠春荒瘠土耕河壖小縣併無城武林雞犬應相咲
如此蒼涼浪得名
淸江浦
淮山浮遠翠淮水漾深淥倒影入樓臺滿欄花撲撲誰
知闤闠外依舊有蘆屋時見淡粧人靑裙曳長幅
漂母祠
慙愧恩叨一飯深當時果否識淮陰後來不却千金賜
難說初無望報心
淮上曉發
紞如五鼓催船發輪仄高城下弦月已聞兩岸過鈴聲
燭燭曉星光未没依稀枕上續歸夢尚隔江湖浩難越
起來照影向淸淮愁見塵顔映華髮往還跨下橋邊路
萬事回頭緫飄忽只有年光不負人鮆魚絮煖蓴絲滑
遊喬石林侍讀縦棹園出圖索題
海棠花紅紫藤紫日日酣歌向燕市别中兩度負春風
短棹來尋白蘋沚奕棋時局經眼見去國名高今有幾
先生一賦歸來辭多少陰功被桑梓朝廷巳用當時議
海内方思正人起那知一意方掉頭風月無邊任驅使
别開小墢植籬楥汀瀅三鵶板橋水水窮橋斷去無路
賴有輕船纜沙尾迤邐初疑村落傍灣澴忽轉高城趾
蔣芽荻筍芰荷葉淨綠澄鮮雨新洗釣絲影裏亭榭開
萬瓦鱗鱗動波底琴床旋傍曲檻設門徑從教比隣徙
梅邊𥙷種竹數竿柳畔移栽花万蕊莫言此樂乃易得
抛却金龜纔換此假公尚直蛾眉班夜枕終當夢田里
斜街草堂縦峻絶未免浮塵洒窗几空看圖畫憶故鄕
何似妆身圖畫裏只今杖履歷眞境愛護猶珍一幀紙
經過不拒野人遊敢惜留詩嘲鄙俚水南地空多莎草
鷗鷺成群占涯涘許我閒撑放鴨船與公唱和從兹始
(余亦以放鴨圖索公題句)
秦郵道中
高田半没低田淤小舟賣藕兼賣魚可憐活計墮水底
盡是失業耕田夫湖波怒囓孤城口一派&KR0841;苻萃淵藪
但望南風長黍苗不須東岸栽楊柳
紅橋即事
對門楊柳慣藏鴉斑竹籬前姊妹花十里珠簾消不得
扇紈風起客思家敬業堂詩集卷九
