敬業堂詩集卷二十二
海寧查愼行悔餘
中江集(起丙子五月盡十二月)
留皖城兩閱月九江郡守朱恒齋枉札見招復買
帆溯江而上又踰月乃賦歸按禹貢有北江中江
之名皆在彭蠡東孔氏傳以入震澤者爲北江則
古之中江當在皖口以上湓口以下今湖口一縣
當江湖之滙與經文所云東迆北會爲滙東爲中
江者正合而正義引地里志乃指爲震澤之中江
竊恐不然輙据所歷攷正焉
久客皖上將之江州劉東臯以詩見送次韻留
别
大小孤山色西南兩點烟獨携孤枕夢又上九江船岸
闊沙沈樹風狂浪拍天感君投贈意臨别倍依然
酬别高雪亭
五年經遠别一月又將離捷徑人皆騖頭銜爾未移(雪亭)
(爲桐城令九年矣)上官須善事衆口莫相疑但去沽名意後來
終見思
皖城早發却寄姚君山别峰兄弟
又背孤城去驪歌不忍聽薄遊逄地主久住爲山亭月
黑江光動魚跳霧氣腥檣烏啼最早愁鬢轉星星
黃石磯
水淺舟膠細作鱗半篙撑過石𥻘𥻘風傳茅店楝花信
山作畫家荷葉皴(王濛畫法也)鼓角自鳴孤戍壘江湖暗老
獨遊人郵籖不用長年報熟路重來免問津
重泊路灌溝憶十八年前曾阻風於此
沙嘴沿廻又一灣人家初在淼茫間帆生浦口霏微雨
岸走雲根斷續山芳草迎船依舊綠白鷗如我幾曾閒
可憐路灌溝邊柳暗閱勞生六往還
蘆洲行
江干積薪如列屋巨艦裝來聯萬斛天生此物充正供
歲歲陳根發新綠舊崩沙岸册未除新漲荒洲報方續
三年一丈久成例增减何曾量盈縮不知此課起何年
坐待摧枯濕同束我聞王政有遺利藪澤閒田聽樵牧
如今尺寸籍農丞作俑必由桑與卜踏地輸租爾勿慳
逃空那得出人間但看歸雁知人意不敢啣蘆徑度關
花洋鎮阻風望小孤山借東坡慈湖峽五首韵
積水西南一眺空海門遥在有無中行人已逹大雷岸
好借半帆潮信風
遠色蒼然近皛然鷺鷥衝破夕陽天烟江叠嶂無人畫
一硯題詩落眼前
魚網漸收沙際市酒旗猶綽水邊扉靑裙縞袂誰家女
日暮一砧來浣衣
萬竅爭號怒未融輕篙弱纜總無功老夫只作參禅坐
定裏松濤起半空
小孤知我重來意先向江心矗片帆爲報白頭猶徤在
擬尋初約上巉巖
避馬當之險從磨盤洲經沙灣至喻家洑
淸江吐白沙去岸二三里小艇泛&KR1299;艚團團磨旋螘江
豚鼓鬐鬛簸蕩南風起篙工群作力進尺退或咫馬當
突兀來石狀怪且詭半爲鬼斧劈倒插截其趾白鷺導
我前依依投别沚紆途雖較遠脱險差可喜輕生涉波
濤鹵莾廹暮齒前非踵知悔恐懼及兹始
阻風小孤山北晝夢家園牡丹盛開醒而聞鷓
鴣聲戲成一絶
群仙一味嘲輕脱故引名花入臥遊却被鷓鴣呼客起
黃蘆苦竹近江州
遊小孤山二首(并序)
大江經湖口縣合彭蠡之水達於皖口禹貢所謂中
江也小孤山屹立於其中當盤渦激湍之&KR1672;雖好事
者亦罕游余過此數數矣至輙風濤間作丙子四月
杪從安慶溯江而上連遇西南風舟行濡滯五月戊
午黎明發喻家洑刑牲默禱須臾風止余竊喜曰登
山夙願也神其許我乎亟令榜人剪渡山形三面懸
峭惟西南一角橫石坡陀首受分派其下洄流可以
弭棹攀磴北上劣僅容趾凡百餘級入洞門折而東
鐵柱在焉稍西爲神女祠再上爲大士閣從神女祠
西北上兩旁峭壁中穿石罅如入螺殼中背東面西
已復折而北路盡一亭翼然行者必少憩以蘇喘息
然後躋絶頂焉山之顚遠而望之初若半圭已而如
拳如髻至此乃知其中分爲二也環而計之東西北
皆方南獨圓南北長二里許東西得三之一東麓距
岸約四里西麓僅三之一山之大槪盡矣旣序兹遊
之始末又綴以二詩夫有所感也
一綫長江直向東可無拳石兀當中僧忩坐湧千帆日
客袖來當五月風筋力將衰酬夙願波濤不拒賴神功
山雲海市尋常事敢擬韓蘇說感通
鳥道羊腸盡坦途身先僮僕作前駈能爲砥柱何妨小
不傍群山轉愛孤江海一關留鎻鑰金焦兩點闢門樞
從他萬口流傳誤肯許彭郎作配無(小孤山神之爲女郎不知始于何時)
(歐陽公歸田錄稱小孤在水中嶷然獨立深譏轉孤爲姑爲俚俗之訛然東坡詩小姑前年嫁彭郎則宋以前)
(久承此譌矣)
午日重登庾樓和朱恒齋太守
已上孤城又上樓使君高宴最風流重來湓浦逄佳節
閒對廬山話昔遊畫鼓綵纏爭渡楫曉粧紅插半開榴
賞心事事多非昔不獨思鄉易白頭
湓城喜雨
塝田長苦旱(九江民俗呼遠水田爲塝田近水田爲龍田塝讀作胖上聲)炎夏方藴
隆坐看匡廬雲出没千萬峰不肯作霖兩厥占歲當凶
天心有轉移夜枕聞霻霳火光出飛電起蟄鞭潛龍朝
雨忽滂沱雲來相附從偶然得際會似欲貪天工野人
本無心詩語出至公旱吾不汝罪雨亦非汝功
次韻酬南昌葉素我
寥寥海内幾同心此事終緣臭味深乍喜芝蘭留獨賞
每談風月輙相尋數篇爲我開詩戒一語從君進酒箴
惆悵琵琶亭畔柳中年聚散最難禁
題恒齋太守春江載鶴圖小影次韵四首
麯塵濃綠染初勻紅杏村邊雨洗新不向春江看畫稾
誰知太守是詩人
也如泛宅也浮家畫舫移陰柳半遮好與茶山留故事
閒封遠信褁靑紗(黃山谷以靑紗蠟紙褁茶寄人不過二兩廬山産閴林茶故借用之)
自飲廉泉不願餘更留何物伴琴書仙禽最得貧官意
未肻臨淵便羡魚
一群紅掌漾淸波官閣詩成記放鵝(恒齋有放鵝詩)斗粟累人
添鶴料二千石俸近無多(今年官俸俱充兵餉)
發潯陽詶恒齋贈别二首
遊蹤䆠跡並沈淪管鮑交深在一貧小别星霜經五稔
遠來風雨又三旬弟兄托契情原厚兒女相關意倍親
料得他時了婚嫁兩翁俱是白頭人(時與恒齋初結兩姓之好)
攀轅截去何之廉吏誰云不可爲風月招邀蓮社酒
江山開拓庾樓詩官情向冷憂還喜苦語臨分頌亦規
莫聽琵琶空洒淚淸名難得九重知(恒齋已挂吏議奉旨特留)
重過湖口望五老峰
又挂輕帆過石鐘有情難忘是遊蹤風痕忽散一湖浪
雲氣愛迷五老峰此日舟中回白首當年天半倚孤笻
衰遲定被山靈咲歴險探竒漸漸慵
赭磯雨泊
午汗翻漿晚未融雨聲夜入荻蘆叢孤舟野岸少嘉樹
六月大江多暴(江湖舟人呼作報)風蚊響似爲雷助勢螢光敢
與電爭紅等閒何用生分别多付微涼一枕中
彭澤阻風追憶壬申舊遊寄朱恒齋九江魏昭
士寧都
綠楊陰裏幾家烟小縣重來記往年劈紙風流看駐節
隔江雲樹識歸船故人久别稀書札太守新聲在管絃
欲上旗亭無酒伴鬢絲愁絶杜樊川
曉晴過馬當
風止波猶鳴空江蕩餘勢千帆散萍點飄轉豈有蔕夏
雲少媚姿突兀拔空際小孤曉粧就回首露寶髻但覺
兩岸移寧知一川逝詩成枕席上出語如噴嚏境過旋
已忘中流方鼓枻
大雨泊東流城下食頃放晴二首
沙頭初繫䌫船尾忽聞雷高浪吞天去長風帶雨來近
城嵐氣合對岸夕陽開六月川程惡陰晴日幾回
只有靑山色差宜雨後看天心今若此行役倍知難翠
柳騎牛岸淸流浴鷺灘不逄陶靖節誰肻說休官(東流古彭)
(澤也)
夜泊吉陽湖
酒旆當門柳拂船雨餘一帶好山川漁村吐火江初練
葦岸沈鈎月未弦風進微涼知夜永客欹孤枕覺秋先
亂蛙最是無情物苦向荒灣聒醉眠
曉發望江岸晚至樅陽
中流沄沄浪作花輕帆南下整復斜家書曉報大雷岸
客夢夜落長風沙船頭一轉二百里水面忽浮三兩家
烟收霧散目力短白鳥飛去移蒼葭
樅陽僧舍消暑七首
樅陽古重鎮六代推繁華軍府建旌麾居民十萬家自
從郡邑改夾岸惟蒹葭誰知近水市客饌無魚蝦
古刹聚劫灰入門尚茅茨曾經上番住徑造不見辭短
墻日就頽故榻猶未移闍黎頗好事指我壁上詩重來
亦偶然翻觸徂年悲(壬申客樅陽曾寓此)
昔與錢少陽兹焉互酬唱頻爲文字飲屢荷雞黍餉别
中兩寄書松竹問無恙答言吾老矣後會恐難望世薄
風氣衰老成果殂喪田間一茅屋過者今悽愴(傷錢飲光先生)
道楷本名僧文士相往還築居傍闤闠長苦不得閒遠
客寡交游避暑來掩關汝出我居守嗒焉似空山
庭空白日長竹樹森成林彼當炎歊氣我受淸涼陰北
忩多好風時時中衣襟長恐俗子覺叩門來足音
客贈贑州蘭幽賞自矜貴遠遊無長物爲爾添一累月
明看露光人靜覺花氣提携成老伴一咲吾臭味
老夫方晝眠風雨來縦橫欠伸得餘味群動了不驚電
影搜破壁謂是吾眼明雷聲殷空牀謂是吾耳鳴須臾
萬竅寂殘夢續復成
過靑山弔田間先生示懷永懷玉兄弟及令姪
廷益三首
田塍高下路欹斜小雨濛濛早稻花到此不愁迷失道
讀書聲裏是君家
絮酒何辭觸熱過依然廢瑟在巖阿較他短笛山陽泪
三世論交感更多
存亡出處總相關惆悵燕臺客未還滿架遺書付君輩
天教風雨護名山(時越秀客遊京師)
順風過池口
&KR1299;艚船上南風急好片池陽雨後天九十九峰靑不斷
白雲蒸出九枝蓮
大通舟中看雨
南岸雲埋山北岸雲出岫乘時各行雨天本無私覆豈
知倉猝間中有龍蛇鬭當其鬭未合中流猶白晝南勢
漸北侵渡江躡窮寇馬牛殊順逆蠻觸爭左右北風忽
不競退縮示免胃坐聽南風狂蛟涎捲奔溜雷公與電
母飛檄亟相就盡助昆陽圍誰爲鉅鹿救須臾賀戰勝
雨點隨其後的皪走明珠淋浪撒金豆魚蝦半空落虎
豹或驚仆我窮客江湖境險廹邂逅閒中閱造化觸目
誇日富吟成看雨詩&KR0963;隙日光漏
六月十五夜紫沙洲對月
檥船古柳岸江闊風吹裳快哉雷雨餘復此終夕涼淸
波洗眉目白露入肺腸炯然孤月明漏此一掬光願從
魚鳥住永與江湖忘
當塗道中
六月江路惡驚濤戒舟杭挂帆入支河如馬馳康莊雨
過禾苗齊風來蒲稗香平灘立鷗鷺淺草眠牛羊宛宛
柳拂渠修修竹遮墻時見荷耡叟休陰坐微涼游子久
離家歸心日夜忙寧知此間樂風土近故鄉
晚登高淳縣南水月閣
偶爾經過偶泊船偶登佛閣亦隨緣一茶不負居僧意
留我西忩看稻田
渡高淳湖
曉程貪穩睡天色尚濛濛人語蓼花外鳥鳴茭葉中舟
稀知路僻水淺賴潮通脱盡江湖險朝來不怕風
從洴練出西氿二首
到此無風也自涼繞身四面是湖光舟人遥指宜興縣
孤塔對船如筍長
蘆灘淺處作人立白鷺一群如白衣何事近船還引避
故應慚我未忘機
九龍山下人家
小屋疎籬透晚涼亂蝉啼處正斜陽綠槐樹&KR1284;通頭女
風過微聞抹麗香
初登惠山酌泉
九龍蜿蜓來垂首倒吸川歕雲洩乳竇至味淡乃全我
携陽羡茶來試苐二泉山僧導我至古木枝參天不知
閱幾朝仰視皆蒼烟蔭此一眼碧自然得澄鮮出山豈
不淸眞&KR0915;恒相懸缾罌列市肆例索三十錢挹注苦被
欺向來殊可憐會當置符調此法休輕傳
六月廿三歸舟過荷花蕩口戲作
綠水紅蕖連夜開明朝多少畫船來歸人合被遊人咲
揀取花前一日回(吳中風俗六月廿四日士女遊荷花蕩)
常州道中紀事二首
一丈黃泥浪郊扉尚有痕孤城經雨塌百瀆被湖呑鵝
鴨回頭失蛟龍掉尾渾亂帆如白鷺點點稻花村
暴漲衝橋斷騎牛當渡船築塘連絶岸戽水出低田沈
竈蛙魚入疎籬荇藻懸天心人不測容易說豐年
春間從吳興買藕寄歸種園池中今歸自皖城
白蓮已試花徘徊池上有作
廢圃遺利多汚池荒一畝養魚飽獱獺棄作葭雚藪計
窮乃得變水淺規種藕種藕利稍遲事在三年後先爲
看花計於義微有取呼兒移竹榻謀婦出斗酒舊來小
池亭頽圯惜已久(池南向有石亭乱後燬於火)艱難生理窄一醉還
家偶結茅何時成惆悵回白首
顔學山學憲招同劉坡千林碧山沈昭嗣湖舫
燕集
京國頻年散素心湖山一夕盍朋簪笙歌隔座通荷氣
臺榭移舟過柳陰解后不愁佳客少往還誰似故交深
只慚當路憐才意猶許方干作醉吟
九月同趙蒙泉項霜田楊次也泛舟西湖登孤
山和蒙泉作二首
淸醥盈樽蟹劈黃故人有約作重陽啼殘楓樹鴉翻陣
影拂蘆花雁起行此日烟波還命侶去年風雨正遊梁
回思南北勞勞路翻怪登高得故鄉
涵碧橋東畫舫停遊人多上御碑亭樓臺頓改才人
畫丘壑潛移處士星紅葉晚燒諸寺赤碧天秋縦兩峯
靑詩翁老去狂猶昔肯向湖山更乞靈
唐考功東江爲仇滄柱編修禮闈所得士今來
典試吾浙出闈後爲湖舫雅集邀余奉陪即席
和蒙泉韻二首
前輩風猶在斯文寄不輕歐陽爲座主蘇軾得門生一
月了公事三秋多勝情旁觀爭太息誰不重科名
錦䌫牽官舫餐錢費客庖酒開淸箬甕橘拆洞庭包霜
嶺將楓葉烟堤尚柳梢湖山君作主何地置貧交
題吳紫莓所藏吳白畫設色金銀花
天公省事厭紛華澹白微黃本一家却被毫端勾染出
無端分作兩般花
秦郵道中即目(以下十月北行作)
不知淫潦齧城根但看泥沙記水痕去郭幾家猶傍柳
邊淮一帶已無村長堤凍裂功難就濁浪侵南勢易奔
賤買河魚還廢箸此中多少未招魂
舟經寶應居民被水者多結茅於堤上故廬漂
没不可問矣
蛟涎魚沫奪殘黎收復流亡賴此隄寒比蟄蟲宜墐戶
忙如巢燕正爭泥雲沈雪意千帆合天壓湖光四面低
好與官家勤畚鍤免教歲歲逐鳬鷖
季冬朔日渡黃河(是日河冰合而復開土人名曰灙凌)
崑崙萬里來盛氣日盪决嚴寒一揫歛流汞變積鐵下
容蛇龍臥上少螻蟻穴風雨過輪蹄䨓霆駭魚鱉河神
不敢偵縮頸比蟲蟄東風昨夜至氣候改栗烈忽開無
底竇&KR1154;與厚地裂將母銀山崩散作萬堆雪小船晨喚
渡投間伺其缺虎齒齧兩旁羊腸廻九折中流倘失勢
過涉慮頂滅篙師皸瘃痕手足互流血非無白日照煦
汝乍煖熱造化故無私寧爲一夫悦客子衣裘单長途
計尤拙歲窮廹行役旣濟轉愁絶
王家營旅店遲楊次也家東亭不至
已過江淮半月期一行雁羽尚參差勞人相傍貪同伴
熟路頻經漸少詩急景欲回西日咲輕裝那免北風欺
鯉魚信斷河冰合悶極寒燈照影時
紅花埠遇雪
記得芳時幾度經(自此至郯城五十里間桃花最盛余甲子已已庚午皆于三月過此)衝
寒明發又郯城橋邊雪意詩催就鬚上冰花氣結成堠
舘迎來風北向鄉程譲與雁南征敝裘或有天憐分只
費殘冬半月晴
雪後蒙陰道中
日出天忽高山寒雲不附峰峰帶晴雪遠近畢呈露馬
蹄碎瓊田蛇尾曳絲路草枯燒不盡白者疑㐲兔饑鷹
下攫之注目始知誤紏然&KR1128;身上却立槎枒樹樹更僵
於人咆哮風正怒何處問旗亭衝寒背城去
張夏旅壁見德尹墮車傷指絶句戲次原韻三
首
役車歲晚幾曾休斗酒何時與婦謀此意自憐還念汝
一燈今夜白人頭
一咲驅馳老未休墮鞍如與少陵謀回思下澤車中客
不爲封侯合轉頭
安穩生涯一醉休天全畢竟勝人謀人間險語何須鬭
不說矛頭即劒頭
趙北口夾堤柳陰最密不知何故忽被斫伐存
者惟枯樁而已感歎成詩命兒建同作
五度征鞍柳拂絲重來秃幹已無枝摩挲老眼還三歎
看汝成陰又幾時
白溝旅店見甲戍冬杪題壁詩談是山繼和一
首再次前韻兼寄未庵
帽褁驚沙鬢點霜三年前記卸行裝天寒倍覺暮程遠
酒薄不禁冬夜長吳語同來還有伴燕歌相和若無旁
詩成爲報君兄弟飛夢三更已帝鄕
敬業堂詩集卷二十二
