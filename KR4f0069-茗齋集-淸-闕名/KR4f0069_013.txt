茗齋詩五言古
淮南彭孫貽羿仁著
古興三十三首
匠石求連城鑿厓穿榛樾沒人縋重淵採此盈握月下墜螭蜃
宮上探豺虎窟歾身營至寶灰命入超忽安知方寸間襟嗉藴
靈物至人葆其真榮爽無流越朴然澹遂初庶以遠天伐
二
孟軻言仁義乃立汙君朝抗論薄鄉愿言必舜與堯謂彼絶刺
非廉㓗自名高混俗汙流𣆀周以逍遥希光絶其朕祼䄇豈能
撓不見狎世禽傲跖任同條鄙哉刀錐末儒墨空紛呶
三
魯人怪仁獸雜然縱斧尋鴟鴞囀良夜自喜工好音世道行復
然殃祸常見侵方幅矩步徒衆目謂宵壬下士長大笑養拙屏
喬林
四
幽居逹元化弱喪悲群生飛奔逐物態將随萌坼榮桃李各相
媚因春吐忱誠榮爲賤所基衰與盛相并不見榮啟期衣䋲若
組纓
五
龍爲幽陽質雲物司威神一卧千百載崩厓豁騫騰大之彌四
海小則藏膚皴謂龍乃無欲嗜燕及璣琛以斯登醢𦵔八珍肪
紫鱗塊形土木魗不材夀千春
六
絡緯何殷勤鼓臂鳴我側托身寄微命沙蟲比形質因君爱此
聲張燈啼著夕人生無萬歲所貴逹胸臆清商滿天地蟲響叶
金石抱琴而不彈此意無人識
七
務光譲天下乃自沉于河殉名者墜形何異赴爥蛾至人能外
物剷影韜至和商丘躬牧豕穢迹親負塗紛紜巢許流驚世嬰
樊羅
八
朝菌生松上朝榮不至夕青松哀其夭寓采徒曄澤一朝斧斤
至松栢就蟠炙賢愚同形命戕真事非一茅茨瘦堯禹桐棺葬
孔翟蜉蝣夀己足寄暢蝜蝂室雲中方瞳人空自矜顔色
九
淫霖决檐霤廻沫沾我裾大者鳴匹練其細散成珠山澤理自
通膚寸歛盈虛倚楹騐物變餘潤漬琹書幽潜龍見中動蟄將
焉知
十
丕莾悦尭舜禅譲愚黎元詩書謨誥存皆以文奸言伊周負土
才如奕寘所尊以斯不學徒蹈此成滅門嵇生非湯武流俗烏
足論天道有轉轂元氣為朝昏何由扇薄習汰偽返扵純
十一
仙人煉大薬潜形海島間六合寓玉壺日月跳兩丸何為鶩佻
巧神鬼衒無端逝將流澹漠冲氣息扵寄聲鶴上翁寕貴生
羽翰
十二
造物恒往復螾蠖或為龍寄奴與子元豈必皆英雄酒人廣武
歎狂言似大公世會所使之智巧成愚蒙俛仰函盖間流沙不
可終
十三
東臯事耦耕力畊賦不給八口喧嬰雛焉知兩税急争梨與分
肉啾啾烏攫食兹累本自然寕敢薄稼穡憶當昌盛年君親咸
有責自許乃臯夔豈僅可岳伯時變安其常秉耒吾道畢秋成
良在兹桔橰挂西壁
十四
真宰閟靈境偶罅桃花源漁父彼安知乃為外人言雞犬不世
情鄰里互壺飱既無官吏煩惟識耉老尊人間紛甲子榮落候
斯存無曆自永年求仙虚討論
十五
中散暮養生絶以遠患才儁累大道畢命廣陵散阮生盡其愚
沈湎寄誕謾所惜册命文醇白見汙漫蘇門長嘯人凝睇無流
盻鸞皇在絳霄仰視隔天漢
十六
蘭生於幽谷含氣無人知神飈忽相送絪緼風所為採摘登華
堂君子佩攸宜既以&KR0574;令聞夭形亮在兹
十七
雀雉為蜃蛤陵舃烏足遊誰哀人不化瞽舜産蟜牛倡樂歌舞
人一夕後宫收光寵耀門閭弟昆奴為侯大運有衰榮雲生而
川流槿落非惡夕木凋豈怨秋儻然齊物始寄生亦何憂
十八
行遊步中庭喧累苦未屏囂然稍遠市湫隘意靡騁縱目憑廣
除遐觀送流影纖雲辭太空素月上東井蕩蕩六宇寬不礙山
河影引醇忘萬物紛惑從兹静
十九
利俗苦諍闘斧戈日相尋托分為兄弟轉瞬胡與秦邁俗有上
土思脱思汰淫西排化人宫請得舒憂心花氏諸聖賢蹙頞謝
時人此中末法敝險毒逾灾祲不如返濁世歸葆愚孩真名理
口不談餔糟㸑長薪
二十
世人已富貴服食祈長年延年亦何為盛衰同轉圜公卿降氓
隷覇圖随飛烟雞皮老夷光衆嗤為不妍苟欲娛彼目塗澤窮
朱鉛朱顔非此時涕泗慕婵娟
二十一
眷言埃宇狹遠適昆侖丘肆形理亂外暢志冥百憂乘雲若寢
床明玕為庶羞浩樂澹忘歸意足復焉求仙人趨我返子歸復
来遊歸来人代易九點移神州其中蠛蠓子興廢幾王侯流涕
復自笑顧影俄白頭
二十二
大海無輕舟修塗非疾步將褁萬里糧遠適遺世路桃花為我
飯白雲齎幬幕一往去不返松子墜成樹回觀望故丘井邑徒
蟻聚
二十三
漚鳥舞海上喋唼随風湍網罟既靡外無異患千翩翩雙玄鳥
營巢廣厦出入華堂側衆鳥羡其安一朝貴盛厺朱門倏摧殘
荆棘生綺䟽貛貉嘯臺端燕歸尋故巢巢傾卵不完寄托藉榮
勢零落徒含酸
二十四
幻人示妙技萬變不得瞬偃師所造倡膚毛丹&KR0238;㸑百竅理斯
存象指靡不徇大巧奪化工神鬼熒悔吝技止諸無作弛貌類
儺侲以斯貴太朴塊然以形順如何雕辯子日夜窮心刃
二十五
蚩尤造五兵爰以毒天下軒轅始用師伐暴除亂者仁義成盗
貲神武為凶假安娲氏罏隂陽為大冶消盡金革事弦絲長奏
雅
二十六
處世既多患悠悠念無生紛感雜然来中夜忽涕零昔我携手
好恍惚夢餘形揮杯滌哀樂坐見高臺平
二十七
朱蘭竟秋杪凌寒畏晨霜徙之就南牖庶以媚朝陽嗟彼在幽
谷曾不憂夭傷士願守蓬茅貞素安其常
二十八
杜鵑為望帝胡蝶為莊周欣戚理或殊自得者夷猶草衣橡食
子行歌樂歸休陶白殚精魄聚智營筭籌徒為造物愚役役萬
世謀青山黃壌間祼卧一黔婁逹者意有餘羸形亦無求
二十九
大化本浩浩物感無終窮化虎成異類微者為沙蟲天心豈衒
妄含識噬相攻獯鬻盤瓠祖軒轅與神農天道絀諸夏四裔代
為雄聖詰其奈何沒齒隐顓蒙
三十
風胡造良刃其澤若連波光影鑠太隂魑魅不得過所遇無衡
物精神燭宵多佩之既有年一日屢摩挱不當宰割地良材且
如何
三十一
南國産之子容質妙端妍燁若朝霞敷氣勝茞與蘭秉德含惠
心幽貞明自然十載隐蓬茨無人察盛年北里有名倡巧笑出
人所顧一當意属車載言旋歌舞傾戚里俱飛入九天顧視彼
姝子低眉長獨憐
三十二
仗劍出門去北遊渡遼濡漁陽多游俠椎埋從博徒我欲結豪
儁微功立區區風塵孰相識立馬且斯湏
三十三
浮偽日相扇閉戶避塵樊吾形已不逮不遑肆典墳攤書暢情
素意得獨嘯言雖無琹樽具自覺斯道尊燭至命濁醪引醇祛
鄙昏時或物外友相思叩我門荆扉為君開酬酢弗我煩談諧
竟晨夕退坐䆒化原
詶胡山梅里見懷用牧雲大老湖上見月憶南中諸子五
十五韻作
憶離燥髮年志在四方久辟彼中林鹿其行必求㕛所慕鴻鵠
舉恥學牛馬走是時皇塗寬不跼地益厚豪遊少年場繫馬在
烏臼常將肝鬲事寄與寶刀口醉時呵亭尉行不避牧守同遊
十數子出必互先後零落經變故世亂如焚廐不聞歲在吳惟
見月犯斗吳中諸高士求死羡速朽我亦奉老親走而遺厥偶
群賊與義兵往往小勝狃將以卒與敵臣也主為售雜然詣牙
下倡楽笑鼓缶此地無深山管葛僅部塿雉羅觸易罹距虛負
空陡兹事難重陳偕亾竟安捄破甑顧何益敗棋劫復誘不見
獵者乎諸君功乃狗嫫母既云妍毛施自然醜晚交得胡山流
寓一㕓受談諧多觸發過從無時候携詩以見示正變靡不有
高文每破的下學猶張彀邇来益醇深不復輕臧否苦飢屡播
遷賣薬供粔糗嗟無好事者百金為母夀梅里多賢逹長水清
且瀏賓謁日滿門戶限穿踐蹂塈茨躬負伐木山有杻且爾一
枝栖聊藉把茅覆屋梁仰見月故人隔枕潄相思寄雙魚疎闊
喜我宥古南古尊宿𣣔質此義䆒與君預相期共詣一析剖身
同寒號蟲窒穴秃抖擞經旬卧風雪噤不出甕牖懷君秉幽貞
素履往無咎幸托高隐廡詎嫌或曰陋長篇實寡和諒難逾子
右鼎立馳中原逐鹿入誰手文章明寸心於言無所苟何年北
山田與爾作亞耦耦耕復和歌蕢桴應屢叩賦繁民重困林澤
咸盗薮臯壌半流亾空梁委敝笱茫茫大塊中無地著此叟妃
匹猿為雌餱糧菊十𤱔庶幾避追呼守此待康阜斯願恐莫必
吾衰已蒲柳泥塗安蠖尺勲名僅&KR0809;垢突梯而取容寓言恒十
九撩虎尾箕尾烹蕨首陽首悠哉且卒歲努力各飲酒
燈下和鍾伯敬瓶中梅影映壁上畫梅影作
素壁寫梅影空香如有聞瓶花就遠燈濃淡了不分花側影乃
輕影重識花正燈斜古墨痕寒光與之静欲於無影處𥙷作吹
粉姿燈昏偏作花向背費尋思搨紙向壁間影搖花屢改詩成
畫不成燈盡梅花在
又(麟溪沈獻吉梅影詩注花傾者影淡花正者影濃梅萼影淺梅枝影深梅心無影可謂妙得畫理思致入微)
沈郎梅花屋燭冷滋遠心静坐察花影微悟欣自今梅萼寫則
淺枝梅横更深素壁為之㡠真賞會在襟淡墨無𧺫止帷燈耿
幽沉含毫竟遥夜未忍即空衾
禾水晚歸
風逆歸舟遲薄雲驅晚至飛鳥各知還沿洄此留滯林燈警河
光破瞑析幽視夜景只蒼蒼天星到空墜倚舷似有會欲言忘
所自
西鄰詩用古南韻戲作和胡山
我有西鄰叟與我北屋接出入同一巷不遠數步屧其先亦軒
冕所遺豊世業刀布溢帑藏緡帛盈笥笈雞豚㕍鳬鴨烹射必
雙叠收責徧里閭子母四漁獵壚多數錢女水有賃渡楫峻宇
高垣墉飛蹻不可躡陳倉紅腐滿營利逮錐鑷口不談文義握
管氣先懾儒暫入戶憎恚動眉鬛矢不豎儒親寕逄狗盗劫以
兹雀可羅及階斷賓攝每哀彭生愚胡乃困淹浥孔方吾同氣
君獨不與恊身無卿相寄妄或議調爕當途肆詆譏楮墨多枝
葉君如朝露菌鮮采虛暐曄騏驥無試不如田牯捷欲答莫置
詞叟且謂讋鄙夫誠復懦豈伊陶白愶彼哉何足較休矣母煩
諜青雲諸大夫梯榮非驟躐爾既慕彼榮有兒不鼓篋霄路亦
茫茫仰視難見睫將尋天馬去空逐浮雲薾昇高顛必墜予角
翼靡挾奢願寕可踐長貧宿余惬知交憐寡徒投贈紛牋牒詶
唱取捷給何殊利口喋富貴本祸羅玄端說牢荚亀言不我欺
蓍言無用揲俄而虎為鼠胥也蟲化蝶噩夢衆莫醒蟄龍睡不
魘今之詩書子發塚探珠類如箕亦如棬巧佞腰百摺不恥有
鴞刺惟叩無魚鋏兹事僕未能奴顔羞寺妾老去心偏壮窮居
志猶俠𣣔濟川無梁卬須抬人涉大言驚寡成舌嘺口虛呿人
識長卿慢市笑韓生怯力畊謀未遂尸饔婦空饁條桑四月天
綠蒲美於箑青菰持作飯大布裁為帢負薪而行歌怡然此中
怗寄語西隣叟積金任過堞屡空良晏如銅山何嶻嶪
入吴雜詠四首
其一(吳江&KR1287;)
吳江城下麫一銖成百素案鋪雪茵薄刅翔飛葉似聞宫商鳴
不離心手捷輕縷縈落花重縷晃胡蝶皎然淡無影濡汁忘沾
唼數經松陵城留棹因此物昔来悵兵燹今過舟速發懸釡空
作羹流涎沾明月
二(虎丘蓑衣餅)
盤桓千人石日午竟忘飱風吹餅餌香麥秋花事闌携朋詣餅
師環玦薦玉柈春酥&KR0632;截肪豨膏溢泥丸文武得疾徐空明透
肺肝析蓑比輕脆角徵叶齒端人飽必數枚分甘童僕歡樵青
寄汝力寕忍使飢寒
三(惠山泉酒)
嘗聞酒人言清和乃酒勝聖次冽又次甘飴餳品非正過甘靈
宇淆大烈妨湛定惠山泉下酒雲液升丹甑葛冽蔣則甘冽者
譬臣諍諧佞比甘醴時咸謂甘勝檥舟飲山下醉殺春申徑晨
𧺫潄餘酲松風眠石磴
四(天池茶)
春杪萬峰雨一旗始展青金虎阜下泉得比中南泠我因望山
渴澄觀入青冥散步翳修廊一椀滌素靈下觀俯雲海(人世浮)
蔕萍胥門杳茫茫蚊睫喧雷霆寕知曠覧士瀹泉坐翠屏
過鄭公丙舍作
㫺過尚書廬戶尚列棨戟是時甫鴉角兄弟争棗栗乳媪曳阿
縞臧獲盡文舃我僕多喜悦每過飫酒食俛仰五十年此事成
陳迹往者朱門閭燕巢驚主易我行知束芻不携絮雞炙丙舍
枕墓田野花夹寝室道逄采桑女導我出阡陌臨風懷昔賢無
淚自沾臆
行七弟空園
獨往叩空園應門惟有媪湏臾跛兒出釋杖僵欲倒我来因苦
笋蹈葉入荒草新篁半成林舊籜半已槁春殘花則稀亂紅厚
無掃地荒斷種魚止有蛙黽道主人絶遊觀海鳥下沙鴇歎息
坐徘徊孤情歇幽討浮生嗟多累尺寸難自保胡不暢素襟丘
中豁懷抱
喜金二劍耿投劾歸自海南
一葉落天上飛墜大海南君銜百里符冐毒渡瓊儋黎母界其
間山行雜虺蚺感恩城斗大官舍同僧庵香草為人眷訟庭闘
鶉鵪黎女戴雜花輸租語呢喃蒲鞭挂茨戶伍伯多蠻男聞君
在海外公衙無一事自擇獠兒秀目稍辨字飯之在官厨句
讀躬訓咡十年各通經可應貢舉試嗟爾經綸才志大恥作吏
奈何簿書堂蕭條仍講肆鱷潮鰌雨下沉冥十二年誰知瘴外
人皆通聖人言為吏等治生賦給民不煩胡為清貧令乃荷弹
墨恩觧組况累歲三易榕葉根鷓鴣趣我歸桄榔授予飱去時
尚紅顔歸日髭雪繁海南所納姬生子觧魯論海波噏連山巨
舶吐吞巨絙床中懸嘔偃營胃翻君槖間少海若諒見存
徐聞既北涉賣葛始具轅躑躅過弋陽改歲逹故村余弟昔度
嶺訪君瓊臺門朱厓隔聲問空役旅客魂病夫掩倉琅賓謁久
斷閽片紙見名刺驚𧺫屣倒捫再拜驚各瘦無暇及寒暄憶昔
祖筵别吳生共離樽故人半黃壌雲霄或鶴猿君才豈令宰帝
室誰愷元四海想臨御英豪困虞樊皇途如更清公等莫懸貆
君無八百桑更乏三徑園何以慰十口空&KR0809;曝頽垣久䆠楽罷
官力畊羡乘軒逝將歲寒期窮逹長勿諼
夢三君詩
欹枕綠窗眠忽焉在齋室琹書静無人凝塵湛滿席飄然兩髯
至笑與二公揖拂我東閣床侍坐見生側見贈羅浮枝魁此衆
春色索句欲相詶耿耿含素臆又報蕭君来不衫亦不幘三人
成一笑墜枕窗月白寤言驚同夢花影透簾隙小喜共徘徊已
悟春消息
龍文鑑公卜築海上投贈
僧鑑人中英五峯削神骨文章鸞鳳姿不受世羈紲一滴曹溪
水開徧人天目師子下喬林百禽喑偃伏忽發大音聲震動山
河窟公從虞山来草屨半泥沒拂水巖下雲猶沾行衲䄌公將
結團焦南郭倚榛樾携杖叩我扉我行采荼蕨及我叩行窩乞
士出持盋先蒐床書讀詩槀皺塗黦公曾見我詩和句妥突兀
行者尋公歸相見眉宇豁謂公吳地雋江山秀無歇安知秦晉
間産此盈握月朗潤奪地靈清言破煩堨公言昔喪亂在昔尚
燥髮憲中飢豺狼所經恣屠割日刳千百顱盬腦甘其血平陽
蒲坂墟尭舜澤汪&KR1070;虎嘯太行道咸作吻中物朝寇夕官軍不
停車轉括流離竄鳥獸夜逐鬼火滅奄忽三十載灰飛羣梟圽
真龍有九有此軰乃螟蠛兵戈蝟毛𧺫孤鶴自超越騰出世網
上千仞罡風拔我夢虞山好惜未一指轄時登吳山巔北望隔
溟渤陳朝七星檜似見霜硉矹公胡去此中瞥若絛辭鶻秦徑
多槁壌河流况今渴攅眉歎師言海虞民力竭賦重米逾賤鍰
一六十斛盡刈田中禾不充公賦役孝秀胥靡牽薦紳姬女鬻
世事今盡然四海望黃屋安危在親政更弦民始活斯土尚苟
安樸陋少逐末僦居城南端稍稍剪蓬葛亭泥聊窒鼠植四防
獺容膝茅盖頸同乳燭共䟦浮世本露電寓形鄰海玥嗟余塵
鞅深紛累難湔祓道風拂晨夕五藴得條逹待公誅茒畢移榻
就松栝身心竟諮叩苦荈為我潑
毘陵逆旅婦行用朱四張韻
朱張云毘陵旅舍有夫婦自北至吳探親者北歸至毘陵
逄胠筐者資斧既竭留滯旅邸不得歸漕艘之魁窺其
妻悦之問逆旅主人得其蹤大喜招其夫願載之往北
夫既欣然婦察魁色不良固不從夫怒之強與附載彼
魁厚欵通殷動婦益疑之魁以他事遣其夫至吳婦泣
止之不聽婦潜為防衣䄃腰帶縫紉俱百結夫既行魁
置酒欵婦聯舟舵師婦數人皆魁外宅也從容道魁結
好意婦毅然拒之中夕魁相逼婦大呌驚𧺫鄰舟人不得
肆魁怒而止婦就縊舟中魁豪有力經營寝其事同舟
者不平鳴之官魁乃抵辟惜未詳其里氏亦朱張云張
以詩見示即用其韻為毘陵逆旅婦行一篇以傳於時
朱張為我言有婦信竒傑傳自毘陵道道路稱不絶名氏今未
詳久恐益冺滅或云彭城産濁流激清冽流轉客毘陵舉室行
相挈訪戚過茸城歸槖胠箧竭乞食毘陵肆死生寕可决何來
飛輓獪求匹狐則悦投餌媚厥天附載謀篡竊嗟哉見金夫烏
知彼網設夫遣婦安恃矢死志靡缺鑑貌中自防毁形衣自結
填&KR0574;望夫石飲泣濡縷血群鴇麀一梟益覺貞㕍孑見逼甘就
刅退縊更遑說所恨同牢人不得握手訣乾坤樹大經柔粉作
金鐡衆喙何由平芳酷終見雪英風流鬼哭口碑宣鐸舌惜我
吳趨歸歸途未諮晰人生貴求義窮逹豈有别忝兹軒冕徒有
恧笄總列黃輿東南傾支柱頼恒碣甲申乙酉際何乃多明哲
曾参當我欺寄命臨大節擲筆望毘陵悲歌如意折
同董大尹志訪龍長老不遇
拔俗離城市行歌遵翠微積隂梅雨歌試葛初成衣耒尋清凉
地觸暑無炎威衣上深樾影五藴生寒暉已到忘叩門良久欵
竹扉旅葵夾徑開宿羽穿林飛童子啓水窗言師出未歸風磴
石自掃枯查卧成磯欲叩身心事於焉知息機沉吟理歸屐灌
木四成圍
次鑑公初居城南見贈韻
飛鳥本無心倦飛枝偶憩豈翳營巢謀經營倪與計欲言莫可
告頑石聚相礪世人役精爽多才為道蔽雕鏤太空中小慧驚
匠製如瓶瀉瀾翻美哉其己細萬殊無一有群動誰傳麗公来
蜃市角猥獨與余契嗟余嬰世網望林慕松桂幸絶外物牽形
累神不滯欲以鈍鋒機當公飛括銳矢聲鋒自相觸雲出山不
閉卜居未梅雨徂暑蝉一唳時當詣幽棲警策期勿替
鴛湖貞女篇為金孝廉大𧺫賦
貞女鍾氏就李諸生楚竒女許聘同里金孝廉大𧺫從
子鼎鼎年十九死于兵貞女二十猶未嫁聞鼎喪縞素
三年喪畢告其父請從金氏謁舅姑楚竒許之登車辭
其母曰兒生金之人死金鬼也既之金氏出笄䄂間拜
舅姑修婦職致敬金之大小無失禮四年舅殁又三年
姑殁奉事湯薬盡孝如父母喪葬㐮事如禮遺有瘠田
四十𤱔拮据僅足完公賦饘粥不繼紡績刺文繡以供
朝夕凡二十有一年貞女年已逾四十父過省而哀之
女曰維虀維脱粟未亾人甘之固如飴且纂組足以餬
此父何憂倘徼福扵父未亾人得殁扵地下俾死者終
有身後名父其念之楚其歎曰孰謂竒也乃有此女乎
邑人聞之列状上有司將樹坊表里焉貽聞楽得而賦
之為賦鴛湖貞女篇以風世云
冬青萬年樹霰雪詎云凋其實曰女貞秉德異申椒如掌由拳
城婺嬃爥九霄孌彼淑令姿鳳質翽以翹詩書幼所敦大義明
久要結縭雖未遑婦職亮夙昭夫子生民秀芝英茁芳標金行
鎩鸞翮崑炎璠璵燒百歲願方違十年字徒勞委禽久定誼豈
伊必同牢奔車拜姑嫜笄加客光消妾身既分明庶足奉昏朝
肪膬殚卒瘏㐮窀瘁行橇黾勉二十年茹荼螫中焦望夫空抱
石㙼塊何嶕嶢尚未識藳砧石闕悲憀蕭明明中天月魄死精
不消桂栢理雖枯芬馥判蘼茅流聲被鵾絃令名永不祧
中夏同維申雲其静庵巨展諸公集劉倩敷文山堂夾池
然火樹林木晃耀烟靄四合賓主驩洽逹曙紀事
高燕洽良朋簮裾集扵此林臯媚煙景燈火照川溪以兹蘿薜
情暫惬岩觀旨山堂類喬林炎暑消為水絲竹一發聲清商肅
然𧺫平生金石交投分期終始榮賤非異階窮逹同素履殷勤
命康爵酬酢諒有以文章今古心終不負吾子願言勖所聞黾
勉副青紫
宿旅庵作
經旬不出戶肺腑空雲山携此遠俗心暫得離塵寰微凉踏曉
徑叩兹松竹關掩關斷人事竟日身世間賖醖勸酒人提壺溪
上還醇醪滌氛累皓魄澄形顔板床木棉幬静氣了不煩檜栢
影裾塵骨咸珊珊不寐警林籟風繊斗間攬衣矍然興晨光
了瀛寰
苦熱行四首
愆陽赫炎月六氣無餘隂耳厭玄蝉號終日沸北林散髮石床
上几席如釜&KR1092;木火共㷊和澄府虞見侵至人觀其初踵息于
焉深何煩䟽形滯流衍戲五禽
二
赤日無逃形祼袒眠空舍客至遂不冠頗遭俗物罵冥心遊物
外暫作炎蒸謝安得買山錢隂厓鑿臺榭芰荷夾寝床水周於
堂下此願徒夢中浃汗沾蒲籍
三
累月不出門謝客十七八揮箑尚沾衣况兹輪蹄軋越葛作單
絞剪製輕無猶懷懷武秋喘謂重由基札累次入寥天流鈴
風瑟戞以兹重代毛盪滌驅疑&KR0632;
四
大火金石流炎景不可狎雖服五石散神明困湫隘空齋送餘
眠憫彼農夫鍤桔橰遠風上沒水羡鳬鴨耘耔敢云勞畏兹嚴
令甲暴巫斷屠沽有渰空颯霎烹羊天乃雨讀史抛書夾
為琰旉題張遠畫飲中八仙李白圖
太白真謫仙詎臣荒天子羞從白蝠軰高論吐嚥事酣飲非酒
人聊以汰其滓偶來金門裏遊戲人間耳開元有急召眠市乃
不𧺫諒無宣室問徒然媚妃子萬古一知心千秋狂道士飯顆
山前流悠悠豈識此
與粒粟庵静公同訪龍文鑑公
吾家老尼父博學尚默識于其所不知盖以闕如貴刪定百家
言筆削去其偽粲然立大經義取于衆著孟軻不信書智辯乃
莫二臯夔稷卨時誦讀者何事奈何子雲等躭癖以為嗜沉博
擅雕蟲不恥美新句荆公尚古學以此亂宋世明室有新都藏
書奪中秘及其論大禮不如兩張桂大道如日月昭昭眉睫際
着衣與喫飯豈必尚竒異况此竺乾言飛鴻跡偶寄三藏十
二部本來無一字阿難大搃持見斥飲光軰聦逹不足恃忽
悟而悲涕大士乃西来文字掃一切知公有神悟早己超義諦
能以迅機鋒破彼衆疑滯于今知觧流紛紛詞說費多才為道
累口耳作三昩畏公墻壁堅卷舌收其銳慚余亦夏蟲未識冰
雪意與師相觸發豁逹竄翻器不離文字禅頓入三摩地生天
與成物搃非第一義不如兩忘言是真見師利桂花落閒階香
乃在衣䄃吾無隐乎爾你且喫茶去
馬嘷城秋望
步屧登高城拔身秋氣上不離塵物外焉知宇宙曠俯屐園林
杪烟井隐相望樓臺如水雲晻靄各異况乃知圖畫裏理能窮
所難状大海空茫茫東垂杳無障浩瀚萬古胷于斯齊得喪幽
懷見尋菊邈焉寄孤尚傾壺就籬落向夕遥情暢
同崔大蘧非及渭臣子服信弦幼瑜諸弟昭威寓庸露況
三從子郊行訪菊留飯粒粟庵
素秋探夕英循歴徧幽甸金颷從西來千林旬流霰遥風泛空
馥香近花始見既酬飱英志言過花氏院静喧各有屬一任寒
罏濺相對两忘形歛枰悟無戰飽飱滅萬慮流目送歸㕍悠然
至斜陽為君樂游衍
秦山僧案賦歎三首
老氏貴無身曇摩輕有漏此功德主吹若衣毛垢不如緘身心
滅形而𥙷竇憫兹有情類趨罪勇赴闘苟既中不虧何傷䟽梏
福堂本阿含鈴柝同唄呪聊將清静理滌此多生疚
二
大法日淩替又刈共晨昏天親與無着今誰良友昆默然諸見
滅始是不二門至道一無諍寕辨風與旛雖居榛棘中自有觧
脱存能坐滿團破畫地亦忘言拈花供圄帝如對希有尊兹意
仁者知群忘何足論
三
巨鱗趨涸澤螾蛭群噆之朱鳳罣虞羅&KR1175;鶬噪相欺寕知彌天
網止麗冥行兒晏坐無畏床羅徒爾為利刃雖吹毛虛空復安
施譬若斬春風風自了不知知君久辦此流俗任然疑
客游上洋謁先伯令公祠堂歸述感賦
客游茸城歸云理上洋棹暇日詢謠俗言過令公廟在昔令此
邦仁慈流怙冒廉不名一錢飲水必予鈔鞭箠終日弛朽蠧至
枯燥煦育若乳哺聲色冺静躁朞月風遂醇漸且希两造去官
因鼎革世亂多聚嘯孑遺懷舊德尸祝象惟肖飲食必醻酹巫
覡神卜筊彷彿我公存細大必報告二十四載餘口碑長載道
客来因游謁過此一瞻眺東海聖人榜爛爛揭堂奥入門形已
肅松栝幽窈窕巍峩進賢冠鬚眉&KR0770;遺照和氣溢大宅容光霽
微笑知公惡鞭撻象設無獰貌寓形諸掾史寬博垂衫帽公知
故人来當必動幽順祠傍逄父老指點為我導凄凉談往事流
涕沾耆耄經亂廟逾新不罹兵與盗祠下黃浦流萬古長浩浩
山河有旋轉楹桷無頽撓憶昔此中遊官衙侍清悄晚食僅魚
飱宵寒幾薪燎閔閔憂早容對酒不得釂俛仰隔人代風流足
憑吊殘書相為理往往見牋教上洋估客多至或至海徼每詢
公後人相見喜劇倒深澤在人心淪㵸入髓竅&KR0742;恩頒縷縷流
連相慰勞欲紀昔所聞吾形惜己耗重聞歸客言於邑中自悼
䑛筆揚仁風流泗如横潦
海烈婦行仍用朱張韻
前為毘陵逆旅婦行矣今得其詳云烈婦彭城海氏陳
有量妻也有量貧困携婦之雲間就從子海雲龍于梁
大將軍牙下雲龍移戍閩亾憀返下邳舟次毘陵族子
海秀從軍在江隂以事往鎮江遇烈婦子途驚問之哀
其流落捐十金為僦居常州期江上歸更謀進止毘陵
亡頼兒楊二窺烈婦姿艾挑之峻拒之楊二飛揭有量
為逃人以脅之毘陵僑寓者多彭城人共證公府事得
已二更結驩請兄事有量烈婦知其不良數諫有量不
聽時時從二飲酒醉乃歸二復貸有量金錢以嫂謁烈
婦軟語撩之必怒而詈二含愠未有以報也鳳陽艘兊
漕毘陵旗丁林顯瑞兄弟五人横濠上顯瑞為之魁顯
瑞淫惡二常漁而致之稱莫逆二既無如何于烈婦因招
顯瑞飲盛稱海麗顯瑞心動二復語顯瑞有量夫婦圖
北歸顧力不任假之附載何圖之弗遂顯瑞日素無謀
面彼烏能就我二曰君苐捐數金令我聘一書寫人說
之無不濟顯瑞立卑三金予二二囙說有量如約二因
扣前所貸金僅以數星予有量有量乃告婦烈婦曰曩
見顯瑞狐涎而狼顧死則死耳不能與共載有量遂寝
則金已盡二聞烈婦不行也嗾顯瑞訟逋金于運弁攝
二人入舟厚欵餌烈婦累日不食數日楊二走嬲曰彼
姝樂乎顯瑞愠曰舷戶不一啟而乃云云二曰胡不遣
夫夫顯瑞悟乃以二十金遣有量市風帆于鎮江烈婦
止之不可既行顯瑞誘烈婦勿能動市帆返二復至問
問已諧乎顯瑞曰二笑何懦乎彼焉能趣就若事在君
耳顯瑞拊掌頷之復遣有量下姑蘇買䌫及香箑烈婦
力止不聽囙泣與别既行顯瑞令所淫二婦持十金餌
烈婦烈婦罵之竄去密縫上下衣裳自衵服履褋層沓
相連屬明燈支牖坐三更顯瑞决牖入俯而滅燈烈婦
仆顯瑞叩大呼盗殺人鄰舟盡驚𧺫共呵顯瑞倉皇
走烈婦拒戶自經顯瑞潜𧺫傍徨聞烈婦咽中格格急
呼二婦失戶入已絶觧捄之不復甦藏尸米中遣弟林
四疾走姑蘇令搜有量所携金鳴官謂之盗急收吳縣
獄絶食以斃之已復令水工藍廷追佐四廷北平人心
不平潜走常州府告諸董漕林推官推官令廷潜伏
舟側戒曰中夜官吏至收顯瑞若急出辯之抵暮推官
召經歴繆明密告之期防弁吳守偹贊漕王縣丞開城
至水次稱奉漕司飛檄逐捕逃人于漕艘運弁則令顯
瑞詗其艘顯瑞走詣經歴前謂艘實無逃人也藍廷突
出指之跪曰此即強姦殺人賊經歴急令騶卒琅鐺擁
而返笑告運弁曰斯即逃人矣握弁手步入城乃謝却
之寘顯瑞于獄推官令經歴鞫之顯瑞以黃金賄經歴
不受鞠同舟盡得逼姦死烈婦状檢烈婦尸容色如生
繯痕儼然衣寸寸縫不可觧經歴曰尸傷明白烈婦大
節昭然勿再檢令以良材殮之并收楊二有量既至吳
烈婦見夢旅邸告以死状趣急𧺫奔歸林四至不遇乃
免海秀亦自鎮江至共詣訊鞫所士民叢擊楊二垂斃
數日死顯瑞卒抵法毘陵人士倡建烈婦祠欲肖其像
易棺更殮尸三月不變因肖其容于祠往来者咸以詩
弔之廡序壁皆滿即葬烈婦扵祠後云
下邳英雄場好女状人傑萬古黃流濁清氣今不絶義烈奮寒
媛魄死名弗滅延陵城下水江潮激芳烈彼匹誠懦夫餬口室
南挈訪故軍已移歸&KR0809;則竭窮途遇親識屢顧驚未决捐金
聊相振僦宅稍慰悦綏綏狐與豺狼顧而鼠竊金挑計不成邛
涉羅遂設泣諫匣石轉矢心無璧缺鴻毛視七尺嚙指鍼萬結
願糜滛毒肉齒我罵賊血身懸梁燕輕魂暗檠燈孑見夢愬所
天嗚咽分明說綱常既已樹生死從兹訣幸逄郤金吏執法凛
霜鐵㱲彼九頭暴為爾重泉雪廟貌奔百工弔頌殚衆舌瞽史
入搊弹稗官助詳晰露筋義不殊剛猛寕差别突兀黃絹碑峥
嶸紅粉列紳維頼以峙十字延陵碣嗚呼立懦風翻在傾城哲
斑斑淚不磨堅貞森若節此腰不屈人瓣香遥磬折
漢季高士詩六首
田疇仗節士表信立高名抗義折白馬哭墓答忠誠﨑嶇並塞
馳國卿非苟榮將以報所命庶不負生平先願既弗酬掃迹遠
人世深耕徐無山㓗身明吾志區區方寸歸者遂成市聲服
蠻族穢貊且致遺彼牋我冠盖恨未能報之聊藉梟雄力蟻宸
一剪夷何惜单騎導出此斷徑危功成耻受爵徙族田鄴畿高
蹈不可攀覇主徒嗟咨
二
幼安秉潜德避亂遼海濱結茒翳山谷括&KR0809;閟經綸曾是龍戰
時能使荒俗淳諸賢盡應召長往獨況淪見幾去危邦浮家還
北海疾風簸巨浸晦冥迷厥載神燈幽島出遠火泛光采台司
累見徵丘壑隤然在義不汙君朝三事塵鼎鼐高賢留躅痕木
榻穿未改
三
邴原懷雅量淡泊見清真終日無醉容能引一石醇斷酒惡荒
湛浮查避黃巾猛虎囓賢豪不窺大德樊異類且無猜梟桀難
共存清剛當見忌削迹返丘園嗟此亂世雄羅致國士援五官
佻逹兒豈知斯道尊歎息未高舉栖遲霸府門
四
王烈隐方矩自汙扵商賈身在樊籠外乃可狎雕虎遼西阻海
僻暫以紓刀爼奈何避地士危冠講鄒魯持此驚謠俗焉能安
農圃彦方實俊民不與管邴伍公孫若漚鳥視我如塵土以兹
終消搖脱然遠圭組
五
焦先隐河上不食亦不語縱然忘萬物亦莫知寒暑寓迹瓜牛
廬編茒代蓐苧野火見燔焼祼袒以露處太虚為我床霜雪為
我禇心遊五形外猿豕行相與寝處土侵膚骸垢神不滓婚宦
胸不交休咎豈獨許誰能向邦伯詶對作椘椘焦山兀江門髣
髴見遐舉
六
青牛何先生無姓徒有字飄搖理亂間跡偶落㕓肆風角及鳥
情聊卜行藏事青葙駐顔色百歲容無二相從一扈累喪耦随
流寓㼾甎作行障厨床因假寐晝寝寄潜思宵分望星氣沉吟
詠内文詶答忘所自世豈無其人云誰察孤致
崔甥雲萬歸自遼西以詩卷見呈作以兼示陳大龍孫舍
弟羡門
送君渡遼時春冰始迨泮君昔到遼西是時冰未半長征銜舳
艫溽暑困蒸汗含悽别所生酬恩赴親串丈夫志四方寕貴守
里閈不涉萬里途幽襟豈能散江湖廓勝情邊塞凌壮觀羅列
山川胷次第入柔翰羡子數飛鴻翺翔去霄漢陳生故我友相
知總角丱少年如雕虎英賢資博覧志豈居人下常羞伍絳灌
一行去作吏捧檄學治幹埋頭着青衫屈指理緡筭遼東百戰
場三帥此魚爛在昔錦州圍大凌築且斷當時虎闘地今為豊
沛冠飛大漠上貂挾豐毛竄長白與黑龍廻環周几案所部
多貴人圈屯接烟爨賦簡訟亦稀牋牒敝漫漶庭鼓不須撾吏
人同水&KR1295;朝朝故衙罷瘦馬飲河畔公子逐圍獵奚丁射狐豻
妺氏長閨閣足不窺井幹褰帷遊絶塞直欲效錦繖弱兒及穉
女風霜途不惮繡床終日閒針薾歇女伴時觀可敦入語若鳥
相喚驛馬送皇姑槖駝錦繡叚勞乎百里宰趨走疲昏旦却笑
鳴琴堂每作射熊舘吾甥挾文筆無所事講貫翻喜富魚錯
鯔不論擔鮮蛤大於錢灤鯽肥飽啖黃鼠玉瑩脂雪蛆甘溢瀾
葡萄榛松實編貝齒芬&KR1662;以兹緩鄉思庶其忘羈絆惟苦遼酒
薄千鍾夫豈但奉錢止榆莢貂参空璀璨巳習飲潼酪兼耐咀
胡蒜何圖初願違倏己歸装換犢車驅塞塵春色臨關暗山海
劃争開中華於此判旅食淹潞河益𧺫歸欤歎伹秋復沍寒返
旆辭鞅靽横波沿决口瓠子遵殘岸往返悉水經久遊辨方諺
倚閭繫親帷卜卦疲爻彖重挑未寐燈細照歸人盥别緒及行
蹤總向詩筩騐慚余老牖下跧伏嬰多難攬此壮懷發如聽漁
陽掺沉吟返子詩朔風卷閑幔
行園問朱甥雲卿疾示甥三首
羈栖囿㕓肆雲壑意徒殷暫來一詣君何必更深山流水周堂
下林篁翳檐間弹琴暢神智服散妙怡顔
二
寓形寄大塊不異羈旅客胡為役精爽戚戚在朝夕君看帶索
翁行歌遺穗拾百年諒有窮憂生亦何益
三
松栢生高嶺雪霜不能摧山谷忽崩移拔兹隆棟才無情尚有
壊有情良易灰至人慎危殆泊素保其孩
七言古
日出入行
飛光汝何往来不暫停浴乎暘谷汜乎無景周圍三十六萬里
屢易&KR1280;尾辰為經尊盧太皇以上人夀各億計黃帝尭禹僅百
載猶謂役智雕殀干天刑我欲長縻繫烏足使之不得墜入窮
髮趨玄冥赫曦中天無寒暑月不盈朒同恒星丹顔不老亦不
死姣好宛爾桃花形青春奈何衰且至雖有聖喆誰千齡南山
陳黍瘞此物玉椀已出流胔腥少年相見願努力眼前利逹俱
浮萍賢豪椎魯莫嗤笑摶土引絙空精靈
鞠歌行
夷叔餓死季倫族老籛亦亾回不禄束身罄折苦自拘不如酣
飲長擊鞠平頭小奚椎大鼓鞠場軟滑净如鹵驚塵駿馬迅游
龍細仗捎雲落花舞邇来輕薄兒自誇好身手不上蹋鞠場齊
立錦茵厚雙尖鞾縫不動塵鴛鴦小蹴㢠身後朝出惟鞠歌暮
歸惟鞠歌鞠歌未畢司命召悔不娱樂相蹉跎
雉朝飛
雄雉日出而高飛晨光陸離揚其翬澤中無復能孑處十步一
啄將厥妃吾寕山樊挾雌更抱子何用織文析羽貢衮衣蟜牛
有鰥尚二女我獨惸老長無依朝出牧犢驅復歸孤羈絶絃古
調稀单棲之雉啄不肥
荆山之髯一丈二紫光熊熊爛照地小奄攀得髯尚存往往仙
人此遨戲我奪胡&KR0971;謁紫皇軒轅宫通輦道傍白茅藉地燕息
坐厭棄萬乘仝羈韁軒皇謂余神不懌授以容成素女之秘方
用之不衰復不夭長運靈液搖天漿再拜稽首謝軒后人間至
樂誠無央焉能猥璅學嬰姹日弄婦豎巾帷房束茅為龍亦可
馭獨来獨往高馳翔
公無渡河
吕梁無風長白波高檣連山未敢過三千懸仞在天上况復甘
人者黿鼉公不顧妾柰公何誰能止公無渡河太行車箱未云
絶人心嶮巇常苦多高車不可馳峻坂盛勢長見嬰祸羅勸公
回趾保妻孥風波無涉安䋲樞公胡狂行汨泥塗箜篌淚盡魚
目枯河伯有婦妾有夫河伯不仁沒須臾自嗟不及填河鵲願
搴長茭從夏芻
君子有所思行
思美人兮在天末瀟湘之南蒼梧北朔風捲驚沙驅我棧轅笮
馬入窮漠箐篁翳天猿狖愁湘娥泣花江水流鼈靈峡拆杜宇
死貳負䟽梏尭幽囚蠻文貝葉不可識吳將軍首何處得傾城
帝主婿槃猧目望南雲淚沾臆
前有一樽酒行
顧兔在東西赤烏日月轂轉同流波昨日少年今皓首青春不
住柰公何顔回短折舜野死原壌喪母猶高歌聖賢無禄不肖
壽三公五等俱媕婀身佩相印妻尚主不易半醉朱顔酡勸君
痛飲金叵羅今朝一花開明朝一花落落花不再上故枝主人何
忍離棬杓焉能富貴復長年空服大藥求神仙君看嬴劉两狂
叟蓬莱方丈成烏因之日作爛漫遊日日相逄互相壽身後之
名烏足論所歡前有一樽酒
結客少年場行
百金買狐裘萬金買良劍白日殺人無主名夜夜紅樓醉相見
千場縱博乘餘興更復探丸賭身命平明上直入羽林竄身隂
借孤兒姓相合一杯酒相怒一杯酒片言罵坐各出門狭路相
逄無不有羽書昨夜入薊門三年亾命身幸存獨携寶劍遼西
去未暇報讐與報恩
大道曲
堇羔不以止渴野葛非可療飢墨知徇名而餒死姬旦負扆首
領危棘津老叟貪赤社𧺫擲魚竿從虎羆張良強飯因吕雉橋
邊黃石忘我為古来賢逹盡皮相松喬安羡混迹誰知之悠悠
蓬蒿寕願富與貴青芻白飯何患無醒時胡姬十八工歌舞細
馬輕馱挾騶豎紫衫下馬大道傍對撥瑟琶滚花雨狂吟豪飲
醉莫辭寕惜車茵任君吐白頭傾刻成少年亂插花枝帽&KR0585;嫵
君不見洛城日夕幾歌鐘此地遊人已黃土
明妃詞
明妃辭漢宫光采照天子漢皇重大信不惜蛾眉死蛾眉萬古
落邊塵三十六宫皆不春君王按圖空索駿畫師不識傾城真
莫因國色誅延壽雲臺將相更何人燕支入漢家胡女無顔色
青冢葬如花徒羡南歸翼可憐絶域近烏孫瑟琶馬上長相憶
楚妃歎
阿錫曳翠懤君在高唐寝仙䄃下巫山彷彿留神枕君王雲夢
遊不歸細腰楚女無容輝樊姬當御内寵歇龍陽陪席前魚非
君心自是同明月易缺易盈終夕稀花殘待更春月虧應復朓
不見瀟湘苦竹痕斑斑濕盡蒼梧道
邯郸才人嫁為厮飬卒婦
趙宫舊舞人著得羅衣在春色落叢臺猶復留光采夜来春夢
入邯郸舞衣歌䄂尚珊珊鼓瑟趙王一時顧平原公子醉頻看
嬌羞意態曾相目酒痕燭影横相干棧馬一鳴荒雞白紅衣空
對三騶濕漳水悠悠不復回鸞鎞欲寄無消息
中山王孺子妾歌
中山嫗人辭漢宫未央絲管随春風蛾眉永巷尋常見纔入恒
山貌不同靖王宫内俱穠李伎園一一紛羅綺承恩花下見君
王御筵開樂悲歌𧺫同携漢月出宫墻一時粉黛空朱邸名花
滿眼盡君恩枝枝百二十同根不知若個尤宜子抱日樓桑照
薊門
臨江王節士歌
已渝水疾雷霆奔劍門抉險排天根鼈靈峽坼望帝死湘蛾泣
霧留斑痕東園帝子宫車發朱輪低摧輪掩月一時祖道泣驪
駒烈士不平咸指髮君王重士高青雲干將照人肝膽分爲君
伏節許君死何須絲繡平原君
博陵王宫俠篇
博陵帝子稱豪雄結交輕俠生死同一言不合揕胷腹氣盖酒
徒博肆中寶刀不惜國租賦下士寕論人困窮白日貪吏忽斷
首大索主名竟無有長安年少探丸兒辟易市中衆共知金吾
司隷不敢問薄暮紅塵無不為太平矛戟無可試伏節從戎向
月支
扶風歌
朝飲㶚陵酒挟客宿新豐闘鷄平樂觀走馬右扶風扶風豪士
偏爱客白璧黃金多不惜後房家伎出秦筝前部名倡横趙瑟
眼中輕薄各自賢結交何必皆盛年開閣平津厄晚逹棘津釣
叟貧華顛窮途顛倒莫須笑魚龍燕雀俱茫然得雄者王雌者
覇陳倉寶鷄惟野煙渭水縈回界汧&KR0238;渼陂演漾淫藍田豪華
戰闘一陳迹郿隖積粟臍空然不如娛樂肆心意絳紗女樂喧
管絃五噫童子徒自困鹿車椎結何人憐
東武吟
君行瑯邪道定聞東武吟泰山猛虎手可摶入林豈懼惡木隂
早年剽賊作亡命三次殺人變亡命名姓赦歸仗劍出玉門馬
毛逆風角弓劲軍功數立終未錄恃勇囙輕霍去病徒行賣馬
重入關低頭向人空手還崛𧺫逆旅偏争席撫劍悲歌一叩環
君不見緇丘斬黿河伯駭二桃殺士亦等閒烈士寕論碎腰腹
誓將猛氣留人間肯随牧豎逐豚犢空使宣髮成斕斑螳郎怒
鼃公莫忽博浪屬章且見攀
齊謳行
臨淄倡楽十萬家高堂遺調相矜夸為君歌齊奏竽筑請君傾
耳聽無譁營丘四履開子牙小白尊王朝京華談天碣石傾稷
下好辯騶子輕田巴豪雄將相禮殊賤鷄鳴狗盗權竒見一炬
初燔即墨軍尺書立下聊城箭魯郊不識西狩麟三齊忽王胯
下人文夫厄窮皆如此弹鋏無魚非是貧惜君豪遊苦不早丈
人日觀寰瀛小滄海安期倘易逄金𬞞玉椹湏應飽求仙終古
眇虛無一石縱飲真吾徒且挟青州老從事羅𥜗香澤長歌呼
吳趨曲
楚妃越豔歇謠歈聽我緩聲歌吳趨吳門匹練連閶闔虎阜金
精照湛盧昔時文身蛟蜃族今盡鸞鵠雕龍徒延陵碑字炳
日月澹臺姓氏流山湖覇圖割㩀英雄𧺫三江两越無前壘伍
牙一戰水犀鶖荆尸既出平陵毁間首斷莫邪鳴魚腸鱠斫
專諸死興亾千載綺羅空闘鷄陂冷草丰茸西施顰處月留鏡
貞嬢墓下蝶翻飛風獨有藏名采薬客吳市浮沉逐門卒靈艸
還尋星檜壇秘方𣣔訪鴟夷宅洞庭山下千木奴久判浮家老
具區更携舂粟臯槁士同上荒臺感鷓鴣
前緩聲歌
晨風出林逐鴐鵝鷦雉下入蓬蒿多太行蟻垤争高下顯位長
自遭讒詖開心寫意成管鮑翻覆蘇張原舊好鉗徒来索魏相
頭厠中死人能報仇榮枯非所問泥塗敢申悶車輪過腹空百
轉五岳不平隐方寸眼前榮辱未可知莫怨富貴忘我為
行路難三首
提君青絲之玉壺勸君&KR1641;醁之美酒太行嵯峨不為高孟門非
險六馬朽樽前意氣弟與昆明日戈矛在翻手季子車裂成安
刎殺身本是同門友虺蝮可握堇可餐多謝知交不忠厚
二
我有匣中雙玉劍蟠螭為帶綺作緱太白屬月光耿耿㒺两匿
景鬼魅愁悲鳴十載長不試大仇在側猶戴頭壮夫摧頽寶刀
賣傖奴無用將觧牛
三
瞽者欲測天蹇兒思歴塊跛牂焉能踰太行折葦可以杭東海
風雲未濟虎爲鼠吕牙鬻漿由也醢宣尼微服拜婁豬李斯教
獄困胡亥行路何難遇遘難頭上秋蓬不相待
長相思
蜀柳柔碧色盡是含情枝吳𧖟不上筐那得長相思相思道長
心斷絶隴水無聲寄嗚咽悠悠千里下晴川秦川盡處洲如月
月明恐不到君傍君對月明應斷腸清霜兩地訴容髩莫憶故
人憶故鄉
烏棲曲
栖烏夜飛猶未栖門前烏臼争夜啼閨中紅筯應聲落知是遼
西蕩子妻夗央錦字廻環織銀釭作花影着壁爲君眠食寝容
儀何况關山欲歸客
燕歌行
征燕横霜流草根青髩漸改愁人心少年盛氣干長雲思扼雕
虎批龍鱗逡廵遲暮成積薪當時執乎諸故人皆已馳騖懷黃
銀歲華一去不再春且酌九醖浮蘭淳左挾夷䴡右洛濱蛾眉
巧妙工入神芳時豔令娛衆賓忽聞清歌激哀音滿堂變容各
沾巾殊悲異戚無不顰始知名逹長苦辛燕樂無方湏及晨
白紵辭
新成白紵勝檿絲裁為飛袿冐&KR0655;離酒容歌態世所稀為君騁
妍呈妙姿人前作意大小垂輕盈無骨迅中規歛容内視息不
吹修趺凝植猶若移齊心同願相追随華豔易老况離居日成
向余一揚眉君憐君惜端属誰不在容悦在心知
東飛伯勞歌
東飛伯勞東復西鰥魚獨宿鶯對栖誰家女子省人事未到破
瓜愁孑居盈盈十五看不足叵曾掠削先驚目願持花豔得人
憐軍情個影只争眠空將無限懊儂意亾頼今年同去年
河中之水歌
河中之水河上舟莫愁一見使人愁相思相就不相信何異溝
水東西流燕姬未及莫愁好能持厚意投懷抱人生貴在相知
心濁醪亦足同傾倒酒酣爲我弹坎侯知君高氣凌九秋清商
繊指爲君發一一白髮生我頭豪游海内無人識可憐鉛粉攄
心臆逝將密爱結襟期不羡陳雷古膠&KR0238;
楊白花
浮萍入水柳作蛾随人輕薄可人多曲房宛轉三百六蝴蝶深
深入綺羅春風漫天雪飛去愁殺江南江北何青娥連臂歌思
苦不忿朱顔棄成土空宫早啼白項烏白楊生花楊未枯寄語
南栖梁上燕飛絮沾泥迹在無
楊叛兒
花飛白門道大者乃如鴉君身本輕薄况復過儂家雙心壹意
共百孔玲瓏獸吐金辟邪沉香火底君莫坐宫鶯啼殺上楊花
效鮑参軍梅花落
梅花發嶺上九月已盈枝随風飛過嶺寒盡春歸人不知閨中
只怨含情苦那識長征隴上兒隴頭春殘梅未落江南梅乳己
相思
雙燕離
雙燕巢君幕出入不相離雄飛漢水曲雌入椘江湄羈禽飄泊
慕儔侣君獨何為長獨栖楊花上天雨落地随風搃作路傍泥
宛轉歌
三星渡漢河作橋相歡相見属今宵傾情輸意無所惜焉能含
態復含嬌含嬌重宛轉宛轉向君前憶君密爱寕獨宿感君心
知逄盛年姬人空簟懊明月小婦挾琴悽夜泉沉冥衣䄃君得
觧纏綿氣息君宜憐博山爐香裊氤氲徘徊流光兩難分鳴筝
在膝絃歇指低聲就君又不聞
擣衣篇
邊庭歸信返金微却言春盡尚寒衣昨宵秋風卷綃幕連夕妾
身不下機殷勤䄂卷雙羅綺萍花波動門前水自憐减退别時
顔臨流獨語衣重理戰裙蟣蛻舊針&KR0621;矢鏃痕穿密縫縷襊成
絞角錦石傍可憐細杵發微霜空閨力怯君不見野外音多人
斷腸將新手𥙷稍歛縮久别君愁當瘦長襟前繡作當歸字願
着槀砧還故鄉
仙人攬六箸篇
天帝寂居云不娱趣召玉女暫投壺偶爾中耳電母笑二十四
驍翹鹿盧侏儒二帝弄臣哆口短下博山巾命司博矢矢墜地
大咍絶倒瞬目上掩脣帝愠眡斥籍謫作&KR0632;稽郭舍人嗸牙嘲
嗤靡不有長受榜箠抑僂身帝遣省之戒莫傲戲無悛躭六博
潜上太山日觀峯日與神人争握槊攀翻玉姬洗頭盆擲塞狂
嘷振林薄岱輿員嶠點作籌積筭五城十二樓酒緡準罰不可
數倒吸天河涸絳流得梟為王雉五覇却為一局分項劉人間
齡齷齪無博進虛將寸壌賭方州
元旦飲劉生研山草堂歌
參政飲酒讀書處我友種松皆鳳翥元正避客就劉郎主人相
留客不去手談已倦倒巨鴟百罰金尊百不辭呼盧决勝賭年
命快絶投梟翻酒匜人生所貴適志耳公侯將相將何為今年
種秫𤱔二斛不了麯蘖糟丘池科頭跣足雙不襪山寒毫侵幽
姿山童驚顧怪袒禓疑是避暑高陽兒壺乾杯燥客盡醉罷席
酩酊歌接䍦張燈扶醉踏霜返春城海氣搖参旗
食頻果作
早年策馬歴山返羊棗查梨滿秋坂就中頻果不論錢玉切風
絲蒸作飯却憶兒童大母前争果分甘豈讓先當時江南珍貴
此雕盤封餉恒連拳邇来洊亂分南北三十餘年斷珍目雙丫
婢子忽擎將紅紙題椷出黃玉已驚萍食椘江来不數林檎柰
苑開芳脆投頥供阿母魁竒刺眼喧嬰孩霜刀剖取命小婦染
指流涎亦何有木奴壓倒洞庭春一斗莫愁無下酒
長歌寄懷周行客吳門
周行妙畫世無敵大手一揮數十尺千巖萬壑肺腑生盡向老
髯筆端出家貧恥作干謁人能詩善書俱絶倫可憐翰墨無人
識淪落摧藏五十春人間未知重手蹟時寫雲山抵酒緡聲名
一日傾吳下吳中作者驚相訝此中那有斯人坐令時軰摧聲
價競輸長幅買生綃巨壁虚堂坐高架烟雲滃浡随丹青墨酣
筆飽機不停峥嶸五岳峙方寸二儀高下窮流形時人空自弄
毫素徒有刻畫無精靈山川從此開生面唐宋居然見典型杪
各留滯婁江客大雪欲歸歸不得經年契闊換髩毛書斷故人
鴻㕍高東風聊借吳江鯉蕩漾春流上海潮
朱二景肅胥川草堂觀黃鶴山樵十二家山水歌
至正以後畫格敝大痴倪迂盛得名粗毫淡墨益老草無復秀
潤流清英黃鶴山樵文敏甥筆墨神雋天機精十二名家古山
水随意經營毫末裏烟嵐濃淡各有情草木暄妍澤膚理荆關
董巨觸手變作者都忘神所以其中數幅更絶殊金碧洞耀丹
青腴似到藍田輞川下身随田牯行東圩朱生好客兼好画寶
藏此冊寕論價不逄識者肯借觀秘惜寕邅俗物罵我來探梅
坐石根爾時丘壑容獨存十年不見此畫久錦&KR0809;為我開南軒
纔披短幅己滃欝水雲漠漠池晝昏形神漸入畫圖去那知對
坐成枯猿細看梅柳盡甲拆誰者綃紵誰林園主人屡呼客不
應良久始覺持金樽呼童急為卷此畫軸寒具已寒酒不温無
須主人重勸客客竟醉矣忘夕飱畫中先為我寫照歸晚帶月
敲柴門
春鳥啼曲
春鳥閒啼聲可聽間關宛轉盈前庭山客尚眠林欲曙百囀喚
𧺫春沉冥花枝纔動音裊裊飛上紅樓猶未了美人午夢恰驚
回道是巫山春乍曉有時一鳥獨自鳴一聲一聲復一聲啼来
𣣔歇殊不歇疑若無情似有情忽然相呼下儔侣巧舌交交學
人語衆聲錯雜各分明璅細窗前話兒女春隂帶雨花不關春
鳥呌花日百回花隂深處啼斷續常帶林中風雨来為爱禽言
坐花下小鳥啼春嬌似罵落紅庭院静無人百舌春殘杜鵑謝
為劉倩敷文賦項聖謨大幅山水歌
近畫多推項聖謨尺幅往往時人殊烟雲明潤草木秀居然萬
里開江湖平生大手不多見項生巨幅尤竒變高壑千巖高插
天白石移山入庭院邇來畫手圖雲山𥙷綴烟雲斷續間山高
必借雲氣隔暗谷隂崕何處還吁嗟項生畫雄闊見神力連山
不斷百十重鳥道盤天鑿空入林疎谷朗無片雲隐約烟嵐在
膚澤項生頭白筆轉妍此画還應及壮年荆關筆力未相讓近
代何必無前賢老夫登陟苦足弱十年一息如蟲緣松根石上
屡坐臥翹首却望樵子同飛仙纔觀此畫心己怯&KR0621;鞵斗笠不
知幾日乃可窮其巔勸君寶此同尺璧必逄佳日堂中懸
惠山老松歌調朱二子于(子于欲畫此松腹痛臥舟中囙調之)
惠山老松勢竒絶虬枝連蜷形百折衆竅俱含丘壑姿古心欲
迸肝腸雪何年偃蹇卧山中疑見春申此澗東吳亾楚滅幾千
載呼噏雲烟與昔同我来探泉更倚石竟日嗟咨老蚪側摩挲
坐卧看此松返棹催歸歸不得朱生自謂畫無敵悔不登山携
紙筆直湏腹橐掃龍形鐡幹槎枒撑素鬲憐君腹痛卧輕舟應
是松根矗胷臆歸粉君家雪色壁潑墨蒼龍三百尺畫畢同烹
第二泉謖謖寒濤盪襟掖
爲劉煒賦李星明檇里歌夀湯重庵司理
左角天官臨就李上指李星明太紫滮湖一片清照人不見秋
霜見春水當今聖主重祥刑使君佐命廣好生福堂草深人
不入一十一郡推廉平訟庭日長晝漏永昌陽榴火紅弄影乃
知佳節近天中南極光輝傍東井使君自是神仙儔九仙山下
第一流文章吞吐抉元氣風骨翩珊鳴玉球暫來作吏司淑問
直靈位業同千秋鴛鴦水繞范蠡宅自古仙真隐越州知公軒
冕若蝉翼游戲金門非有求方壺員嶠東海外在公轄下堪夷
猶塩洲却近徐福島安期羡門之所游願從此中乞靈草採得
九節浮金甌登堂門生挟白鹿共借海屋添觥籌祝公三爵為
公壽上考中書還黑頭
竹醉日詩
竹醉五月十三日不知竹醉何時醒窗前恨無尋丈地乞取百
个琅玕青每到池篁幽絶處輙思載酒賖林亭世人冨林園種
笋非種竹未遇春雷理短鑱不爱篔簹千𤱔綠憐余舊是高陽
陽尸祝鄭泉親酒壺近來爱竹不爱醉十載無論麯蘖事我醉
無寕令竹醉竟日沉酣飽空翠竹醉爛漫寫竹真醉竹豈必在
酒人為君干霄拂青雯上飲天漿吸流雲酒可千日而不飲何
可一日無此君
築門歎
築縣門縣門欲高高入雲樓傾門倒民尚可築門工𧺫愁殺人
南山流髠多巨木沒官造樓估己足巨木斷作杙長材截作椽
賣充小吏纏頭錢十金日罰磚百金日罰瓦輸納稍遲邅楚檟
不湏買瓦上門楼官今折價准庫收只恐門工完莫怨門工急
門工已餘罰未息
開河謠
褁錢復褁飯縣間出開河河高泥一丈下者五尺餘欙土詣何
許舟載海上灘無舟安得前聊復畚泥兩岸間河深未及底市
中累土高于山又復捉民丁負填龍君祠下窟見年出錢重雇
夫千錢三日苦未足不如將錢買老胥土泥不挑河任淤河塞
尚通舟河開絶水路厓傾沙墜石填河民錢空費河柰何
祈雨諺
祈雨祈雨爾出巨羖我出牡豕官今下令云斷屠官衙支肉敢
謂無伍伯來飲酒索錢曰無有攫肉告縣官官差如雨鞭若狗
鞭之見血木&KR0809;頭囚何罪以豕首三日不雨禾為立槀鳴鼓聚
人官以步禱秋收無望困箠鞭賣兒夜夜償棒錢
張遠畫士女屏風自吳門緘寄舍弟信弦同觀欣賞賦此
寄張并示遠門下吳章朱亶二子
周昉畫後無美人瘠雨微雲掩至真人間佳麗君閱盡落筆嫣
然觧損神屏山十二春斷續廣額豊鬟看未足舂容修短無不
宜秀外惠中各清淑内家貴重天貌嚴位置神仙在金谷疑君
曾到宫掖看萬朵宫花照上闌豈無閨中林下質草茅人物猶
单寒吳門緘寄張堂上凝立神痴兀相向頓令精魄成綵灰便
欲飛形上圖障其中尤物費百思如顰欲睡端為誰欠申背面
無窮意不入圖中不遣知憐君客邸孤棲久畫成始覺羈無偶
吳中妙麗見應多鉥腎&KR0866;肝副心手近代士女推仇英淫思古
意殚至精吳章朱亶君門下將次與君争盛名卷圖莫向燈前
出絶纓恐誤諸狂客伎圍笑殺肉屏風空自横陳滿君側
夜聽絡緯歌
幽窗無人客獨眠蟲聲續續月上弦初啼咭戞未成調疑有繰
車當戶前凄其乍聞似山雨窣沓林中斷復連閒階曝薬忘收
拾驚𧺫山童履倒穿&KR1415;&KR1415;札札鳴不已始覺絡絲蟲夜語深閨
小婦夢難成那怪床空頻夜𧺫乍歇乍啼如有情數聲漸低高
一聲聲殘月黑音莫了更漏初長花悄悄山翁卧聽忍悠游挑
盡疎燈螢火流更稀燈暗啼更急偏是幽人不觧愁隔墻隣女
猶夜作難息停機望女牛
馬窵篇戲為六弟望賦
葉子𧺫於宋季五方土俗各不相襲錢塘闘特楊州闘
虎六張八張取勝不同五十年前絶無所謂馬窵者其
風盛于啟楨之際明末清興其流益廣禾中黃觧元在
獄增為新目南北諸院翕然宗之都下䢴溝吳門又各
為譜士大夫下迨負販無不風靡成習不佞酷不好之
亦猶寄奴云畏觧不畜也秋日屡過阿六所見十弟信
弦與苕客軰角戲連日夕故為賦之
宣和稗官啞貫中三十六兕横山東罡星墜後嚆矢盡猶復紙
上争英雄三吳自昔闘特虎邇来馬窵争新譜名姬賽巧矜散
花豪客留錢衒兜肚我家十郎久罷官少年意氣横闌干自誇
彦道驩絶倒常笑劉毅猶酸寒驅車委巷拈百子四隅兀坐分
槃瓠共啄矢誰嗾臣獒使躇階君家白棒不離手獰龍毒象鉗
椎走直饒相遇古伽文亦教棒殺將餉狗只今狂薬滿泥塗紛
紛長啄皆瘈奴權門搖尾子盧軰捫足避若公莫呼從此豁然
破疑滯狗子誰云佛性無
鑑公入山期訪公山中桂花下遇雨不果公已出山與静
因長老弟渭臣共訪有作
桂花未放師入山與師相期岩桂間桂枝開盡月亦盡山人不
至山花開花開花落秋無主雲蹤懶出非關雨雨餘山霽山僧
歸携得秋香拂柔艣平生懷想入山深寕煩叢桂相招尋况逄
白社不禁酒羞殺黃花空布金師歸我出吟秋色尋僧聯屐行
南陌上堂若道木穉香只問同来老禅德
朱亶畫會真人物圖題冊
君游周張二公門十年精耗移形䰟心縈毫末窺萬象神妙時
時輕宋元見君西廂圖如見微之言漢卿實甫所貌寫已洞情
髄非神存想君含穎定慘楚筆憨墨恨雙文語將軍白馬嘶鱗
鬛侍女紅腮暗綃紵形消骨化美人情千載酸辛溢毫楮漢唐
人物今不傳近推仇英前龍眠游絲縈鐡渲入肉兼此二物君
其然聞君近畫麒麟閣漢代丹青開丙霍圖成未了人競觀好
事携金坐相索功名將相自有真定無痴骨妍皮人營平博陸
各異状一一虎顧鳶肩倫可憐先入吳儂手不作内府天家珍
今君此畫宜自惜借觀評䟦湏佳客莫與吳中子弟看綵灰倘
或汙真跡
九日子服弟約尋菊微病不果口占
年年重九菊未花却如羈客滯天涯今年花開先重九幾度見
花惜無酒相期采菊在重陽未到登高髩已霜搖落西風供伏
枕孤負秋光照人飲自憐病骨怯登山白酒黃花相對閒黃花
未殘酒未竭遲我寒香在明發卧游山客𥙷登高尋菊歸來尚
足豪
重九後一日同六弟望行南郭登孫戶侯寓園林亭小山
采菊歸有述
今年黃菊為誰好途遇孫侯&KR0794;劇倒相携爱弟登小山果已秋
光入林早君家鄰老花隔籬種滿林無好枝非無好花花不韻
園林縱有不題詩喜君折花許相贈鬢插清霜展孤興銅瓶急
洗鷓鴣歸喚花奴叩三徑
飲劉倩研山草堂聽諸奚擊鼓歌
霜黃菊紫秋更嫵上客深杯酌鸚鵡劉郎勸客且盡觴為喚花
奴夜擊鼓燈花歴亂簷花舞微月朦朧為君吐繁音緩節各有
情簫沉管咽流泛聲游絲宛轉捲花雨飛絮輕颺點渌萍青山
亭亭頭不動揎䄂横掺神采勇為君變作漁陽撾滿座風生洒
毛孔聲沉鼓歇客散時林霜坼盡東籬枝
天岫自梅里過訪草堂以省墓不相值寄詩為報
相思每憶君到門君至我行入西村歸来惆悵君不見却喜寘
几詩篇存黃花巳盡隐士園木棉可着裘不温閉戶不出畏荆
棘長身漸瘦同鶴猿羡君流寓多勝友重君遠游無羡援迷楼
故址弔枯柳金焦帆影衝老黿江山盡入興廢眼筆墨半寫漁
樵言拏舟何日泛長水烏臼葉丹楓已翻催租興敗無好句聊
寄尺鯉通寒暄
就飲六弟望所放歌
朔風凛凜集百憂六博不能消我愁&KR0809;錢已盡無可典焉從貰
酒鳴雌侯吾家阿六伶籍儔一日不肯離觥甌暇時徒步日相
過便窺大甕登糟丘君看世路盡荆棘轉眼膠&KR0238;戈與矛漫誇
文章好箝口且避時名罷浪遊一夕一夕一白頭君胡不醉醉
豆休杯中能使人年少暫得紅顔相勸酬山河枰局戲嬴項詩
卷咳吐争曹劉身名焉用此長物二豪瑣瑣皆蜉蝣
五言律
題子卿牧羝圖
屬國歸來後麒麟貌已高當時困沙磧大漠在秋毫冰柱懸羝
角天花墜節旄李陵臺下雪潼乳沒黃羔
詶長水周篔見懷韻
愧未芝眉識相聞辱報章高山長在望空谷亦何傷雪軫弦三
歎銀筝㕍幾行和歌疑有誤屢顧矚周郎
首春過密庵訪東明禅師
風急春城外晴雲海氣寒相携龐藴去一詣懶融看松火生煨
芋茶香泛握蘭䋲床話雙徑繚繞白雲端
自三昩庵至栴檀菴
精廬不數武小憩各經過幽意無人問禅機一字多春光駐啼
鳥瞑色上烟蘿末已探梅興行吟奈晚何
用韻詶董大尹志得四首
殘夜驚衰暮幽栖感歲時流光大衍曆心亊少陵詩雪後燈將
燼花間漏轉遲年華不相待已遣鬢毛知
二
薜荔新衣帶條風澤鬢絲搃無軒盖過任啟竹扉遲檐旭生何
早江春到幾時呼童數梅蘂曾發向南枝
三
物態稀懷刺年光逐酒巵春來土牛潮上午鷄時瓦卜占豐
稔農祥騐雪知蜃窗隂似雨把卷一褰帷
四
不識東風至開門綠始知徑苔㢠凍久巷柳折絲遲綺思看花
發雄心引鏡悲酒徒寥落盡空對月如巵
潜夫李先生抱病卧東郊再過不得晤留詩言别依韻奉詶
平生丘壑意去住總難忘病𧺫先春色歸舟帶夕陽懷君芳樹
合言别渚蘋香卧看公車客勞勞上帝鄉
秦山法雲寺
偶爾看山至雲山有宿因當機無可語對坐更何人竹外松風
静沙頭鳥迹新相看俱了義梅影印階塵
禮破顔和尚塔
十年弹指事孤影塔輪中日午群峯正天高大海空魚龍咸喻
法松竹久聞風無縫誰相扣捫蘿舉似公
過夏家庵訪千公不遇遇之山上投贈
相尋不相見相見偶相逄送客梅千點盤山路幾重海潮涵印
度山月指門宗誰道公孤廻寒岩石上松
藍田浦野廟小憩
野廟藍田浦東南敞不扃海王朝嶽瀆水德表威靈净肉齋鐘
冷顛毛客鬢青尋僧無可語索茗眺危亭
馮氏天坐閣眺
紅塵只尺裏誰識有雲林空際此間盡幽篁幾曲深闌干山四
面樓閣蜃中心不隔紗窗畫梅花雪滿襟
陽羡胡天岫檇李陳九陶禇幼隆並過草堂
屐齒遒然至何人集草堂諸君俱大雅乃不鄙疎狂湖海論交
舊名山托業長野夫欣竊比此道日輝光
病𧺫
一卧春將盡流年強自扶浮生嗟物累多病覺身孤跡漸疎詩
社名空罣酒徒嚮来飛動意幽夢滿江湖
野老移送来禽喜作
繁英驚滿樹野老送来禽接得棠梨種移栽小院隂試花知雀
喜候實辟蟲侵爲趁清明雨流膏劚土深
春盡十首
春盡江城日風花作意飛輕隂生海市漸暖入牛衣愁病思岐
伯身名騐少微亂紅雙徑滿相約采茶歸
二
伏枕餘年在當杯萬事空鶯啼雙屐外春去百花中寒食開𧖟
市條風報社公石湖船有約稍待五湖東
三
湖海烟波闊風塵出處難饔飱菱角飯栖遁行皮冠買妾非司
馬無妻事伯鸞時平多禁網不敢問垂竿
四
飛絮過三月啼鵑滿一枝感時江統論懷友李陵詩山市收蒼
耳松隂闘畫眉閒中理幽事伸紙譜圍棋
五
燕子梨花候清明禁火餘悲風搖墓草喜雨潤林𬞞故國龍蛇
盡新愁杜宇初相看何獨瘦憔悴念三閭
六
少年行楽處回首鬢滄浪豔曲傳歌清樽醉索郎風和盤馬地
草軟闘雞坊事事關心緒鶯花搃斷腸
七
獨往空携屐歸来早閉門木闌栖海燕沙雨濕山樊身賤親偏
老民窮吏益尊著書夫豈敢流涕賈生言
八
砌石移花影鄰隂下草堂吹簫賣餳過擊鞠落紅坊魚虎窺&KR0585;
坐風鷹閙紙長兒童看共喜翻逐老夫狂
九
巫門東望地於越會稽山窮髮通諸夏文身自百蠻黃流南印
闊赤道大瀛環驚顧乾坤狭漁樵何處間
十
春来躬灌卉半臂著单衫小句教鸚武新詞摘阮咸愁多疎酒
盞懶甚斷函每薄相如賦文章逹狗監
王家溪
風帆溪口望楊柳沒深邨花密人烟小雲多水閣昏王祖半漁
稅家政在鷄豚此地民情古焉知官吏尊
行虎丘再次信弦壁間舊題韵
勝地同良友雲林思轉遥山情人外冷春色雨餘調野豔撩歸
夢清暉殢小橋貞孃墓傍石藉草一相招
遊惠山秦園次壁間韻
一境入圖畫烟嵐擬巨然何人買山隐想在避秦年窗鑿生雲
石池分吐月泉焉能及群鶴終日此中眠
二
磵戶幽房冷塵囂静不聞名山真托契人境已離群空翠生松
檜清暉淡水雲暫來忘返棹魚鳥莫移文
詶梅里凃長簡韻
新詩長把讀片札忽相聞四月初弦月懷君若見君蓬蒿藏仲
蔚羔㕍薄陳羣窮逹平生審雲山自此分
即事和胡天岫梅里見懷韻
相思嗟不見忽忽似殘春天地無情甚棲羈如此人隂濃了花
事海色斷山巾詶唱言愁句雙魚往復頻
用韻示胡周二君
天岫和青士訪二上人不遇詩有欲竟浮沉事句此事
如何竟即用前韻舉似二君不必示二上人也
浮沉竟何事欲數已難名般若同蛛網成唯亦蜃城篆微香不
了月正影無生二士誰堪論團焦可結盟
二
何煩相覿面原不費参求無處堪屑惟應問石頭茅亭杳然
閉花徑自成幽莫可容詞句君其任去休
訪虛白上人
聞說虚公久幽栖得暫過經行盡林樾氣候尚清和塵事此中
冷孤蹤一鉢多茅茨聊隐翳疎懶奈公何
二
到處名山滿山僧不住山寕知把苑地自足遠人間燒茗春潮
上參禅鳥語間何煩公說法聽水自潺潺
午日感懷三首用商隐韻
令節逄重午端陽夏已深高堂長命縷為黍歲時心漸老諳修
薬多愁觧畜琴五兵符可辟偃革望當今
二
使者煩頻至東隅久宴如其空悲白苧每食斷黃魚昌歜孤斟
懶蒲葵却扇疎午眠驚半覺風至墜床書
三
阿况嗟零落三年絶燕游晚凉生海月舊恨在江樓小婦驚梟
汁雛兒繫虎頭前邨聞競渡欲趁采樵舟
再和董大尹志同訪静公作
言過方丈室正及可中時潮信逄弦减茶烟上午遲人間逄二
士物外得相知岸幘槐隂下松風竟日吹
大暑避客旅菴四首
浮生原逆旅随遇足栖遲避暑依深樾披襟蔭曲池炎歊對僧
盡吟唱有蝉知只此堪忘世雲林慰宿期
二
久惬丘中賞言抽物外身浮況寬世網老病怯生辰弄筆惟題
句科頭喜避人紛紛城市裏名刺沸蹄輪
三
叢林多杖拂吾爱此公真乞食随供佛無禪可答人何常離法
總不厭僧貧諸累空俱盡寕須掃六塵
四
午餐無一事繞室漫經行掃地留花影闉門隔鳥聲偶來如出
世静坐覺浮生遂息身心卧䋲床夢始清
秋夜獨坐集字
招得棲遲客菰蘆聽雨眠踏歌傍樵路露宿半漁船面郭溪橋
冷輕隂夕照懸淹留三雅畔詩思滿巖泉
二
玉砌望舒隐當杯聞洞簫堤槐垂細細葭露乍蕭蕭碧落臨虚
沼磯痕送暮潮空齋清興接下榻幾愁消
秋夜集字
卧閣夜展轉秋蛩滿院吟短蓬初入鬢畫扇倏驚心漏斷辰星
淡苔稀破屋侵仙居倚叢桂遥過萬峯尋
二
昏中廻北斗潜景杳蒼蒼囱影移燈聚環波印沼方梅林莎徑
綠蘭若菊花黃放浪壺樽久平時見古狂
夜𧺫燒茗不覺達曙
老去秋懷减清宵未忍眠雞聲流燭䟦蟲響咽茶烟已負看山
約空尋乞食緣鈔書重剪炧詩譜已三牋
摘白髭次韻
心事蒼髯外添愁更幾莖空勞懷地肺何用避山精少艾窺微
笑雄心照屡驚高堂雖徤在垂老愰無成
種竹次韻
數箇扶亭砌喧卑覺已新非關移遇雨終日遠囂塵疎節真吾
友孤標重此人愁然成獨嘯未許客過頻
秋日病中次觀濤韻
秋清驚伏枕潮響撼空塘病骨添疎放幽襟𧺫激昂山河搖地
影角徵激林霜無復觀濤興寒罏瀹乳湯
二月雪和僧衍維韻
二月花無頼無風作意吹千林惟一色向暖不多時寒食飛何
早尋春濕未知綺羅歌䄂澀毳衲自離披
早𧺫燒柘煮茗有作
幽事無人識晨興候鳥鳴鈔詩兼楷法聽雨惑茶聲酒德衰殊
甚文心賦晚成敢希高士傳庶不愧躬畊
東觀商隐期共訪僧鑑不佞先詣鑑歸見二子留題乃有
此作
久負尋僧約何當把菊枝空堂來二屨携杖出多時海氣林楓
冷霜天侣㕍悲相尋不相見定有感秋詩
同潘大洪㣧董大尹志訪虚白上人自和舊題韻二首
秋色滿三徑幽人更一過竹高晨景暗霜暖晚風和林下僧元
少人間跡遂多同来携二客皆不愧羊何
二
語默對深坐夕陽已在山種枀籬内外造屋竹中間僧𧺫自燒
茗客來相向閒因機欲忘去月上澗潺潺
客夜聞曲見懷答胡天岫韻
飄零何處客短棹逐淪漪旅夢同歌枕離燈對雨垂相思無片
字過㕍幾行悲剪燭書梧葉憐誰為觧頥
同董生商隐六弟渭臣訪密庵東明長老
幅巾同一出精舍叩㢝欵語機鋒外清談末法無南軒負晴
旭北牖矗浮圖坐久茶三&KR0836;籬猧送客呼
二
怖鴿聊棲止瓜牛自有廬浮名悲物役懶性合真如積水寒蕪
沒遥風朔氣虛天親與無着每出屢相於
冬夜讀史懷諸葛武侯八首
炎燼垂將滅隆中寄此生君王重三顧談笑服群英峽拆黃陵
廟鵑啼白帝城定軍山下路終不負躬耕
二
漢賊知何限興亾只繫君當途將易代此出始三分梁父誰為
和州平雅不群西川諸傑士因得附青雲
三
長嘯隆中日南陽抱耒動如何秭歸路孤負渡瀘人龍虎茅廬
小風雲水鏡新凄凉出師淚千古尚沾巾
四
流馬終年出綸巾竟不歸天心知已去臣力事應非魚復江聲
急荆門樹影稀無慚公父子身後願多違
五
三代遺人物寕須論廢興翻然下㐮漢致主遂飛騰管楽竟誰
許周郎雅自矜祠堂滿巴益餘恨在西陵
六
風流漢名士千古歎竒才出處心無愧君臣義自該知人負先
帝上將坼中台五丈高原路於今尚可哀
七
磊落雄姿者何人得羽翰忠誠匹伊吕竒巧奪輸般此土不可
再乘時自古難悠悠渭南水無日下長安
八
條桑沔南士蹤跡兩相高抱膝復何事鞠躬良自勞流風銅鼓
寨餘恨錦江濤寂寂斯人往徒令典午豪
弔孫伯符
英姿何闊逹壮略冠江東所遇無前銳同時不兩雄斯人苟不
死孟德若爲功吳越今寥落山川與古同
懷周公瑾
竒寸不世出英逹見周郎搃角君臣合同心計略長蛟龍變雲
雨熊虎逼荆㐮歎息巴丘路餘風更莫忘
二
風流兼雅量一見意應消遠度涵諸葛英姿照小橋江山人物
盡歌曲覇圖遥公與孫郎在曹劉未可驕
弔大史子義
東莱徇義客排觧見英風酬德囙慈母輕身報孔融寸心然諾
外勲烈壮懷中歡笑神亭士非君孰與同
弔龐士元
㐮陽産英杰驥足在蒿莱指顧三川定君非百里才干將犀一
折威鳳鎩偏摧零落涪城下啼鵑為客哀
懷法孝直
孝直風威厲功名在鼎彛竒謀脱險阻致主見清夷睚眦酬何
疾君親報豈私東行嗟明翮惟有葛生知
弔徐元直
早歲悲輕俠從君識所歸相期共王業此願與初違豈不識明
主無因奉德暉隆中談宿昔慷慨意應非
融雪
高樓融雪外懸霤漸成聲殘歲疑多雨終宵漏到明岫雲屯更
濕海市厚難晴徐理看山屐呼童掃徑行
二
鄰竹枝枝折寒河往往冰棹随流液動山待泄雲登徑&KR0632;苔歸
綠林疎月隐稜墨池呵暫暖待拂剡溪藤
謁歟城蕭相國廟
相國何年廟西風繫短舠吳中諸子弟誰識故功曹谷水溪橋
鎻欤城秋氣高丘陵入懷古登覧更蕭騷
二
古木荒祠外俱傳祀鄼侯元功刀筆吏野廟鬼神遊馬矢寒焼
茗茭田夜飯牛從来輕絳灌感慨重淹留
五言排律
秦山詣始皇廟
遺廟千秋在求仙誤祖龍循山開輦道並海盡提封王氣東南
見英雄草澤鍾一呼蛇劍躍萬乘鮑軍從粉黛三千散金人十
二鎔精靈留肸蠁像設冷塵蹤蜃市成宫闕鼉城作附庸隂風
栖冕蝠雷火削門枀斷碣猶通讀丸泥孰見容餘威叨血食失
勢困耕傭石馬嘶無汗雲旗燁幾重澉湖環若帶越嶠望来濃
向晚神燈出知應亂夕峰
春行過旅默二庵同醉月作
久負尋親約行吟見古狂同携阮生屐来叩郎公房亭午春潮
滿巫門海市長輕隂苔漠漠深坐竹蒼蒼塔院幢相向經行徑
不妨氣暄鳴石蛤花實接沙棠飽食蒸藜飯間談種菊方鑿池
收積雨移卉避餘霜半字誰題偈多時懶上堂歸途逐樵牧新
柳已斜陽
奉和張黃門螺浮承詔省稼畿甸入謁鳳臺山陵三
十二韻作
省耕循甸服蔵劍拜橋陵陪位群公在威靈九廟憑御圖知有
兆景命亶新&KR0574;大寶淵冲纉洪庥密勿凝帝圖恢一戰王會下
三登氛祲扵焉息皇猷自此升投戈戎革偃觧網泰階弘天授
非人力多才悉與能聰明誠莫測巍蕩洵何稱至德周其盛卑
宫禹不矜端居辰極建重譯海波澄從諫虚懷受求賢納陛陞
推心人置腹勵翼汝為肱反側歸寬大奸回就準䋲無偏神獨
運猶病若難勝黔首咸膏雨宵衣益履冰優俳疎束晳詞賦重
枚乘龍馭終攀駕鴞音憶啟縢隂疑際居攝末命得依凭遏密
云殂落如喪盡角崩郊壇配顓嚳昭穆徧曹滕給事邦之直朝
陽日者昇周爰慰荼苦汛掃拂騫騰蒿目紓籌策披肝想鉄稜
欲將宣室對奏伐謁外羡(音延)燈萬歲襟山海中條鑰岱恒暫看
持節使非久賜環徵武庫堪前箸文昌上左丞封章嗟賈誼豪
舉羡何曾談虎餘驚悸探驪尚震兢安危望諸老畿甸困頻仍
且盡離樽酒誰論淄與渑
送周篔之太原
周篔忠信士仗策赴關西岐路誰知已長征任馬蹄朔風榆塞
𧺫邊樹㕍門低此地頻攻取于今罷鼓鼙當罏趙宫女挾瑟侍
中妻代騎多羌部并刀照鸊鵜罽裘霜不入潼乳醉成泥洵美
非吾土憐君更可兒相逄定豪雋作客勝羈棲汾晉諸参幕聲
名動刺閨上賓尊皂帽别館致朱提咳唾羣英廢山川片紙題
三河黃浩浩四月草凄凄祖道歌行邁離情手獨携鄉園廻月
越燕藩鎮傍觜蠵到日滹沱首還應念故溪
和商隐訪虛白上人韻
避世嗟無路浮名悔有家但能從白社何必訪丹霞古道沿溪
曲柴門帶樹斜候禽啼布糓地産足菰麻短褐&KR0794;迎客長薪自
煮茶施臺留鳥食斷罟懴漁牙阡界因栽竹餘泥乃種花狸奴
作童行糞掃見生涯誰復依禅德空来玩物華相期當再訪凉
月變蒼葭
海上楊廉使祠與海神廟同時落成夏日修謁有懷荆南
張觀察得三十四韻
邑持捍海塘爲固明廉使楊公瑄豊城人在言職弹曹
石得罪出搃外臺築塘海上有大功民尸祝之與海神
廟並載之祀典有司不以時葺二祠日圮龍君象設披
苫盖秋祭露禱壊楹下牲醪僅草具張黃門螺浮請
上親覧萬幾失大臣旨出鎮荆南便道歸里謁二祠慨
然捐金半千一新之夏日謁祠喜而有作兼懷張公
析木黃輿上扶桑赤縣東安危惟一髮保障藉羣公工吐納生
成外周流闔闢中澹灾當睿聖廟食久楊公曹石封章奏臺
臣社稷功紀綱存秉憲川瀆助孤忠下楗黿鼉窟爲防鱷蜃宫
精誠干地脉物怪役靈聪底績三吳奠攸居百粤通先朝思捍
患典祀異神叢向若祈雩配巫咸降格同星文次辰位威德長
鱗蟲土偶鯢桓重龍堂日角豐山玄圭穆穆畫衮雨濛濛將吏
皆鯨族蛟螭擁介弓禱祠虔祝史膏澤寡年凶慨自揚波警何
人報禮崇荒臺横馬矢壊殿挂魚筒軒冕泥塗盡鮭鯖爼豆空
瘞毛臨糞壌舞樂翳葌蓬箕尾光&KR0621;昩胡髯鬼怨恫陽侯狂肆
虐精衛力斯窮給事歸休澣廷争見匪躬咨嗟感頽廢指顧𧺫
穹窿丹黍仍桓角金鋪更蜀銅女墻吳越判蚩吻斗牛籠厭勝
秦皇道形塩覇國風門圖宋无忌仙繪古韓衆壮觀提封䴡綢
繆海王雄尸鰥羞邑宰班胙及鄰翁殊盛真希有方鳩頼始終
鄙夫耑肅謁小喜破幽忡遥望荆門樹高飛夢澤鴻憑誰涵尺
素為我寄行&KR1301;
七夕喜聞劉氏女舉第六外孫時姬人久未就館因得句
調之
炎劉傳奕葉唐棣已連柯烏鵲為橋早熊羆載寝過月垂弓韣
影襁繡錦雲羅蛛網宜男巧池凉百子和舉雄懸犢鼻就館駐
鸞梭紅甲研朱的青房哺綠荷辟邪針九孔鎮惡石雙珂犀貫
三台正干無八字訛祈靈禱牛女防駭徙鸚哥客座謙豚犬宗
祠報祝鮀相期湯餅會暫罷果瓜多抱預儲阿保風湏避孟婆
支機今叶卜周晬定提戈小字工誰擬竒徵洵則那應憐虀臼
好其奈草翁何謔學黃幡綽園師郭槖駝未甘為蜾臝猶服御
纖蛾宅相占頻慰長生願不磨曝書驩倒劇織句費延俄帶笑
調西閣頻年浪渡河
自和前韻
試向牽牛問憑誰為執柯應煩嬃婺軰相媵帝孫過天上橋初
就人間雀可羅當階數&KR1396;葉停織理雲和錦製三朝襁㐮成第
七梭裹兒衷袒腹益母煮么荷象齒胎留誌簷牙月似珂室温
就西爽暑退改南訛争抱讙群婢餘泉浴八哥顛毛驚䑛犢奓
口愧鯊鮀香粉筵虚設麻姑蛘漸多穿鍼無綵女懷果有頻婆
良會愁催箭佳期願挽戈開襟留婉孌私語避伊那祝彼螽斯
羽當如粲者何金錢飄繡穗珍異賽明駝他日騎銀鹿牽嬢汙
翠蛾重拈丹不律闘捷鏡新磨小婦長眉淺兜郎側弁俄腰支
今更削羞殺帶如河
