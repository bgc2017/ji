茗齋詩
燕山小草五言古詩
淮南彭孫貽羿仁著
燕山懷古六首
燕昭奮衰服求士飢忘飱英英辛隗流湍水赴國門樂生振長
策仗信秉櫜韃二城雖善守亦欲國士存功高道所忌身去明
主恩黃金臺蕪没覇業惡足論不見千年表狐狸木魅言
二
羊角與伯桃同心如合醵褁粮適諸侯相携互僕御道遠難並
前進退兩無據俱死惜徒没一存或猶庶風雪空樹中故人從
此去嗟哉上卿秩不暖䰟衣絮兹義足死生尚其愧猶豫
三
荆卿游燕市酒酣意氣壯平生方寸心白刃烱相向西去游咸
陽赤手扼虎狼羣英一時集置酒易水上不須漸離筑壮士色
惆悵秦王肉視燕眇若廷無人咫尺督亢圖何煩設九賓擿柱
計不成燕社自此畢君看餒死兒亦作松間客惟有渭上虹至
今貫白日
四
田疇洵竒杰烏肯事公孫浮海達洛陽流涕報墓門退築徐無
山柴車柵短轅寇鹵斷鈔掠服此明信敦假彼梟雄力一掃蹋
頓䰟布衣竒策建不拜爵賞恩歎息清風絶日没原上邨嚄嚄
頽垣下惟聞牧豕豚
五
西出長安門榆柘何晻靄南望獨鹿山樓桑更安在當年大耳
公目已無湖海車騎産同里猛厲夻朱亥鼓刀賣履雄拔刃河
山改風雷得其翼雲雨流光采龍乕合有時丘原猶㟴&KR1394;
六
石郎抱羸疾不朝仗帝姬英雄有運數乃作帝豝兒歎息十六
州未知趙宋誰俄焉遼金壘已作元明基黑龍長白間雄若萬
馬馳真氣固有定羣策徒爾為
天鳴(七月十五日)
宵長不能寐仰視見明月空館竟蕭條萬籟静不發忽聞&KR0907;雷
作疑已孤電没披衣望林端飛霰皎凉樾河漢自蒼蒼纖雲斷
超忽夜闌更就枕峥鍧聲未歇憂時心閔默已白簮上髮寄言
慰羣公何以𥙷天闕
弔定南篇和鄧州禹峰宗老作
雕乕在檻中曳尾同伏雌一朝投大澤長嘯雄風随偉哉長白
英豐頥磔蝟髭束髮從島帥血戰尸魚皮一奉蓬莱檄久戍津
門羈東人虐遼戌不異雞犬為王之奮東海袒臂寸刃持山東
七十城爛作杵下糜中丞礟碎首莱撫咼觧肢全齊盡土崩邊
帥入援綏揚帆黑龍江為此興王資文皇識雄槩拔自逋
亡纍授以上公秩俾屯遼海陲結托恃主恩不受權要知伐楚
謀不用定秦功見推從此寄心膂元戎綂六師南征下武陵揚
旆江漢湄洞庭浸無岸澄為飲馬池五溪跕鳶墜三苗伏壘夷
士飽鷓鴣鮓刃膏槃瓠脂帝曰粤未寕王其填撫之休粮
荔支浦剡矢桄榔枝鱷魚烏鬼宫汛掃無蚍蚳尉佗椎結人稱
臣遂髠耏乘勝踰桂嶺蒼梧寘鼓旗闞彼銅馬魁間道詭出竒
四山定西幟圍匝月暈虧象陳横丘陵交加矛鎩施怒鼻雷鳴
號毒熖飈翕吹觸門樓忽崩蟻墜我守陴五千死戰士援絶寇
益滋刀折國殤㱲戰苦孤城危望闕再拜謝臣力竭難支積薪
以自燔手劍刃諸姬從容乃引决英風颯騎箕長城萬里壞九
重悼嗟咨南招矢服䰟築冡祁連陂王身既徇義血胤無孤[婺-矛+牙]
惟有弱女存趣召入宫帷太皇助膏沐后妃為結縭孫郎
傅粉質主壻作門楣朝脫白身籍夕印黃金垂帝寵娘子
軍蛟龍繡旌麾侍婢環劍俠轅門拜閼氏桓桓定南軍十萬皆
熊羆縣金横玉帶大帥若偏禆不見汾陽女節鎮捧奩&KR1250;生男
何足喜生女惡用悲君看畫眉主乕帳握鸞鈹十二羽林將
何如紅粉兒
維揚懷史相用歸德侯朝宗韻
南國成陳隋中興無李郭萬騎渡江来指顧金焦涸乞師表不
發結恨臨春閣史相雖仗鉞麾下本單弱猥恃徑寸心遂荷天
下托鳳督内秉權羣公俱燕雀朝議曰紛拏藩籬自窳薄霄小
崇甘陵黨禁申蜀洛空持北伐詔恃鎻沉江鑰烟花秦淮市粉
澤窮丹艧維辟尚崇飲云誰倚摧擴中原任甌脫虚懸吏纍若
河洛趣進師無乃費荒度軒昂四強藩綂以使相幕所請咸掣
肘事權日寖削靖事獨忠勇比肩盡班爵廣昌東平軍酒食烏
鳥攫妖姿曰歌舞士女旁俘略分鎮各上游樓船遠沿泊獨驅
興平旅披榛掃藜藿敵境逼孤軍難詶渡河約隂謀賊大帥剚
刃起桮杓反噬倀為導出柙獸靡縳奪符椎晉鄙召亂戕鎮惡
彈丸廣陵城豈遂支攻掠恩深僚佐徇義激師徒躍一死事何
禆臣誼則綽綽碩言祚靈長厲鬼見汛廓同心惟靖南灝氣騰
翕霍刎身以報國不負平生諾援毫寫壮烈手茟兩無怍糜血
膏黃壚流芳委玄壑山青江渺渺水白石鑿鑿臨流弔遺事精
爽怳有作
詶武曾長安客舍見投韻二首
性本畏城市豈不慕林居世網既云密山林寕晏如親老安近
郊未敢遠畋漁余家滄海上山嵐横烟墟置戍多堠人臨淵徒
羡魚慷慨登古原南望弔無諸風波警潜鱗千里巾柴車逢君
燕市傍水寒葉飛初磊落一寸心相照固有餘
二
青雲盛意氣謂不負生平義命久自安誰云薄世榮何用季主
卜窮達任吾誠養拙固其宜非以竊高名故人依日月舊好在
班荆素衣易為淄淇衛濯我纓迢迢西山色庶敦招隱情伏枕
益歸思馬瘏不可行拂袖自兹去東臯長耦畊
太山渤海篇投贈王阮亭祠部
巍巍聖人居太山峙崒嵂渤海環其左洩靈盪雲曰清英元氣
上趵突騰泌滭夫君既挺生榛蕪闢奄銍菁華流玉聲黃中縝
温栗連枝盡璠璵光澤耀莫匹名流讓門第吏治推文茟先朝
琅琊王蟬冕甲天室將相相接踵棨戟夾衢術節鎮環階除金
紫逮騶卒六代有興衰烏衣仍第一君才宜秘書抑首就法律
器大固有餘無所事鞭抶從容鄼侯書署尾俄已畢詞清訟亦
稀風動簾瑟瑟放衙孤鶴鳴開卷吟抱膝閒看廣陵花次苐標
甲乙風流映江表水鏡歸評隲春官更清曹䕫龍奉輦蹕退朝
常秉燭書聲吹散帙過門呵殿兒每聽駐蓬蓽夫君本無雙顧
惠我弟遹異氏如一姓友昆而膠&KR0238;唱詶滿京華一日聲名溢
麗情工秘辛豔句鏤屈戌瀕年各南北萬里離鴻鳦賤子久沉
淪熏鼠戶長窒時得奉音徽何期接清謐于今千秋業云誰更
討質當年歴公探古肆羅罼同時狎齊盟屈指僅六七白雪
已零落青雲眇相失邇来耳食徒抨擊借口實鍾譚自幽榛三
袁尤俚躓王李與李何卿雲爛回霱咸池張洞庭震蕩沸洄潏
五字䓁連城下者猶百鎰旁鳴颯弱音伏砌類蛩蟀作者愈紛
呶蹶張奮狂獝大雅當復振非公復何述朱鳳在高岡威遲不
可即来遊集阿閣自為聖人出衆鳥何啁啾蓬蒿怒决疾仰視
雲中鸞翂翂徒翐翐
聽客談靖南侯遺事作和雲間張洮侯韻
襄洛既淪亡羣梟思帝制崇禎之末年事事乖措置一時南北
鎮諸將茅土被吳黃唐左流封拜抑何亟西平及定西與靖南
而四是時秦巳䧟乃失我西鄙世事何可論悲歌付沉醉靖南
實桓桓智勇咸體備奮身起偏裨首尾見遼事孔耿躪東萊糜
爛深足喟重臣身已尸欵議書徒賜侯與祖寬䓁跳宕盡邊帥
蔑視孔家兒曰請與君戲鋒接遂披靡侯益氣盖世揚帆奉頭
竄不敢少留憩戰扵廬鳳間大小百十計賊望牌子軍相戒勿
輕易寕南屢被闖圍掠肆忿&KR1264;擁衆避闖鋒郢人尤毒恚舳艫
沿江下焚掠良縦恣聲稱勤王師漸于國不利先臣佐留樞詰
戎蒐伍弊江上諸草竊雲翔合亡頼列鎮咸入援奉此廟算秘
靖南長八尺凛烈表英致紫髥跨高騎赫奕天神至俯視花馬
將風采亦殊異南都聿再建四鎮争攘臂五萬靖南軍無一非
精銳良玉再犯闕望而避其銳幟惜哉秉國臣忠良肆屠薙猛
將時豈無所置違人地中原雖版蕩凌䮐尚未縊移侯倡前茅
當不至隕躓興平反側子詎能率忠義遂令狂定國剚刃公無
忌軍政一不綱决裂及神器淮揚困衝輣采選遴嬌穉青盖出
白門侯已知無濟鄭氏家三侯棄主若敝屣瓜步筏未前金山
帆迸避廣昌遂崩角偷生首領貰反更躡宮車忍睹軹道莅彼
夫徒&KR0804;顔思托開天契定國不汗死洪範北庭逝榮華幾何時
萬歲斗印繫寕知三寸桐寓形終有寄血氣亮終盡汗青責誰
諉峥嶸闖子骨誠何慙委質進賢冠纍纍孰不斯人愧英風想
餘勇激烈增予企
北酒品詩十一首
凉州蒲桃湯苐一
凉州釀蒲桃十千釀一斛清芬非有質自然成芳馥引滿無英
雄沉深穆陶淑美人眇難即相思隔空谷
晉酒第二
晉酒天下冠醉客非醇醲十年可不敗澄鮮異酒容中和盡妙
理聖賢同所宗醴旨有尭舜百觚師千鍾
内酒第三
内酒出尚方九醖成醇酎純醲欲熏髓芳旨難勝口不遇大度
人焉能悅重厚此道今已無人間固希有
易酒第四
燕市聚酒人易酒為上品爽烈若易親温粹未全稟如逢悲歌
士擊筑風前飲必逢君子徒庶可無餘瀋
羊膏酒第五
羊膏味稍甘清英見純德寬和覺有情恬愉似無力但存貞白
心亦足柔剛克風致殊自佳吳儂雅相識
濟上薏酒第六
濟性本清勁薏實乃輕身水乳一相合爛然見天真微甘能和
苦深得茗柯神雅士長不厭願以樂嘉賓
淶酒苐七
長安索醉兒涞酒柔而旨春愁夢易醒花釅情如水雖慚君子
交幸未甘如醴百壺試更沽塊㙼澆難止
黃酒苐八
北地苦黃酒黍成和以檗老傖巧為目傾甕任浮白新柳渾河
上鵝黃弄春澤蕭條野店中亦足娛行客
稉酒苐九
吳稉雖膏粱視&KR1045;少黏埴釀稉寡濁醪疎爽無餘地還如流寓
公高興仍似寄醉醒本不殊松風作鼓吹
黍酒苐十
騾背赤日炎瓢杓黍白酒甜淡非乳泉甘辛稍雜糅蒸酒啜其
醨一升釀盈斗秧馬勞歌時可少此君否
燒酒第十一
南中蒸糟雲北土燒麥多祛滯雖迅烈五内巳焚和日以斧斤
利坎離方寸過吞刀復吐火奈爾諸傖何
北方酒盡此中州有佳酒京師惜無致者不及品目北
傖搃以燒刀為上品祛滯攻熱可耳釀品之烏頭附子
也豈養和之具哉抑之扵末聊醒老傖之夢
查都諫王望邸夜談故友董吏部紫冒海南見夢感賦呈
都諫
董公特立士為文亦畸孤雖善二三子一言雷同無抱絲渡大
海耻從斷髮徒甬東師既潰重趼赴閩都見扳作選曹上書矢
匡扶出師趣鄭氏不畏撩虎鬚所碩復有違泣血奔蒼梧哀號
望行在猿狖慘共呼欝欝一腔碧捐麋七尺俱委形故交邸付
此忠貞軀心随古帝䰟泣血南劍趨桐棺葬嵐窟青蝇集生芻
山魈為守冡猩猩致臘膢故鄕七千里渺渺天一隅存亡兩不
聞何以慰區區念我平生友東莞組且紆歡言笑執手得子遂
歸歟踰嶺與涉江夢不離須臾夢斷且有亡相憶復踟蹰不因
孝廉言安知良友殂捐金返瓜髮作書致諸孤白馬翩然来芻
靈以前驅瘴雲為我開絮雞為我濡復魄枕黃壌馬鬛照泉途
秋燈夜相語英風搖燭趺范張雞絮情萬古永不渝
贈新安查孝廉匡来
孝廉湖海彦結納徧寰瀛聲華動輦下所至席盡傾才高忌乃
集遂罹黨錮名世祖實爱才未忍殺俊英一徙榆關表五
載遼西行王公咸倒屣每以上客迎縳茆作數椽析葦為簾旌
踏雪毉無閭射兔銀州城天寒擁爐坐蕭蕭讀書聲身忘在遼
海遂此幽居情今上念放士說築召還京如君洵偉器寕
遂老韋衡際會固有時雲雨必飛鳴羈棲在京國寒暑忽巳更
托契多賢豪到門皆列卿鄙夫来海曲燕市得班荆樽酒屢接
歡燕笑歷晦明肝腸何落落片言識素誠今當即長路潞河滌
塵纓同是天涯人臨岐各屏營良晤非有期能無心曲縈&KR0907;勤
托綵牋聊代報瑶瓊
長安客舍送静公南歸故山
閒雲本無心去来原如幻行腳住京華偶值芒鞵綻長安車馬
塵不上方袍襻破衲吹布毛飄若梅花瓣日行㕓肆間詎肯謁
榮宦惟從石小兒(同里石生楷行藥都門痘疹竒效咸稱為石小兒生供静公故戲之)藥鐺煑葵
莧飯罷望西山策杖盧溝澗飜然懷故林徒步逐輕輚我出類
雲游歸裝早已辦送公返吳天朔風先南㕍
帝京十二詠戲作示同遊者
驢馬矢
長安佳麗地寶馬間雕輪車馬所踐場遺矢相因陳條風一動
物吹作五色塵既上侍中貂亦滿丞相茵熏衣少香令穢形無
璧人糞壌為百和牛溲劑五辛此中馳騖者不厭汙車巾
蠍
神京類仙都麐鳳集仁躅烏知堂奥間潜此&KR0877;生毒張距鋒既
銛著刺痛何酷汝形本穢惡多戕意安欲大道任虚游齎怒乃
成觸壮夫驚螫腕狂王歡寘獄掇拾祝醫工跣行戒童僕君看
長安道在在皆此屬法曹言路傍蠆尾利鉗頊羡殺吳儂鄕甘
寝穏舒足
壁蝨
豪遊入帝鄕謂上五雲去生憎蠕蠕族先已要津據薦枕早登
床提領在冒絮噆我膚屢創微躬供饜飫醜類本生成一氣觸
難禦瓜撮不可聞溲惡其殆庶龍涎劉鶴劑徒然費湔濾宜有
逐臭夫與爾相暇豫徘徊老京華未忍叱歸馭
蝇
蝇本附熱者宜其滿皇都鼓翼釜甑間聚族還群呼郇公厨自
滿不遺范菜蕪晚吟猶抱筆午夢争緣膚麈尾秃仍集紈扇疲
難驅交嘬良馬驚偶點新衣汙青雲附驥人公等何必殊警夢
賴賢后盈朝皆吾徒非遇歲寒候誰明堪有無
炕
游戲鳳城中向夕投棲止所遇咸土床瓴甓以作第空懷莞蕈
夢徒有形骸累曲肱驚枕石企腳虞曲觸趾身非雪窖人凶塊
空坑委著火更焚和重茵尚如燬必也條侯健堅卧能不起惆
悵温柔鄕先生且休矣
溝
聞道御溝頭春波随綠上宫葉有詩流垂楊飛絮颺我来遊帝
里無復東西状斷塹垣際横茅坎門相望厠牏乘月傾遺矢迎
風嚮謝公疲捉鼻勾踐驚扼吭汾澮難流惡觸發不可障奈何
錢刀徒冥行無骯髒
䭧&KR4692;
金臺上客供每具必胡餅随地無不然侯門及市井無饀中復
麄捩齒咽易鯁堅如煑鐺石醜類随胡癭羣傖相啖噉風捲在
俄頃馬騶珍褁糧黃口争引領怪殺諸吳兒忍飢終見屏
蒜
蒜本出胡中遂汙諸夏口南中噉不無北客飱必有皇都五侯
鯖此味首盤缶搗泥或乞醯擘片先下酒豪談觸鼻至凑氛鄰
坐走吮箸驚厠籌殘羔疑渤溲安得萬斛泉雞舌煎百斗一滌
京傖吻庶堪同飯
丐
賢達且乞食况彼飢寒夫淮隂非漂母餒死城南隅所嗟京兆
轄猖獗容此徒其魁擁巨萬抱妾衣璣珠不逞亡頼兒百十行
與俱詣市任頥指㩴蔑敢呼沿巷有猦母叩頭牽人襦不避
司隷仗反罵司閽奴逢謹趨讓諸公正當途
僧
夙習慕僧閒林下每相造輦轂見緇流騎騾塞官道衲衣或被
裘幅巾遂加帽佛法一字無國恩舉身傲跡同喇嘛穢門借朝
廷號募冊羅王公施旛刺花誥内酒秘釀方禁臠讓烹竈静室
斷點埃機利速羣盗斯軰宜掃除何必逢崔浩
婦女
燕趙多佳人佳者不多遇九衢十二街何物皆彼嫗高顴銳隆
準長頸夾豐嗉頥癭謝胡嚢額装楊惠塑假髻瓜五色細珠沬
初唾罵巷宵尚聞作保色無懼相看惟老醜驚怪更嬰孺鴉頭
長尺餘梳掠學淫具疑猶羅刹國從此畏旁顧
馬厮小子
三條九陌上滿市皆馬厮馬厮大猶可謹避諸小兒露頂并跣
足犢鼻無寸絲腰鎌曰取薪不問其所之屢攫市中肉時傍城
門窺車轂馬腹下出没類鸕鷀截笥鐙并割剪囊腰亦危行人
惡敢問若軰陽遨嬉君行慎懷寶黃口能見欺
匡来邸遇子玄自遼東至
子玄鸞鳳翮豊文敷藻麗著成一家言尚書立新義名高動主
司道廣来讒忌幸遇憐才君滂晊免市棄流人既出關輝光照
魑魅玄菟樂浪鄕忽有仁麐至重尋古賢蹟𬋩邴所居地誅茆
扵其間高蹤堪匹嗣閒讀軒岐書完我良相志却笑韓康拙賣
藥徒不二遠携三婦豔彈絲或連騎出塞入塞音胡兒亦流涕
十年遼東帽清風滿邊遂賢藩國子公一榻為君寘才華百蠻
知人物九關記匹馬入長安邂逅還相避問訊重更前各駭形
容異追憶疇昔篇復論平生事馬首君復東我行且南轡征雁
一飜飛徘徊相顧視
留别伯旃
與子早結契不啻和壎箎相勖自千古榮名非所期奄忽人代
更韋布猶在兹君才豈終窶雲路應載馳霄漢多故人鸞鳳接
羽儀努力志千里母憂渴與飢我歸懷舊林玄駟授前綏殷勤
惜分手立馬駐河湄
二
易水何蕭蕭朔風天雨霜仰觀淸漢上征鳥巳南翔京國富才
彥青雲互激昂友朋非不戀北山懷草堂游子念所生中夜起
傍徨躬畊亮未能餬口且四方羈人送歸客能不重浪浪
留别季容
早歲恒自負束髮從元昆聲華共馳騖富貴惡足論中年友仲
氏斟酌平生言流涕感君親終老共丘園故人隔黃壌岩壑悲
獨存相逢長安道執手倚短轅我行君尚留征鳥自飛翻
又
秋氣日漸高蕭條滿平陸潦水各知歸百川争赴谷悠悠遠行
邁征馬鳴相逐故人尚留滯徘徊在輦轂朱門若雲霄欲往空
躑躅飢来徒索米胡能具旨蓄相招歸去来故山已黃菊
留别王望
憶昔識公時搃角年相若爾時各飛揚自負仰無怍鏘鏘挾紙
筆不受世羈束馳驅聲名場襟期益磊落每重公孝友承歡在
處約十年遂成名紆組南粤郭板輿奉所生五采雕輪絡廉歸
合浦珠仁避潮陽鱷清聲冠海南追鋒逾嶺彴郎署佐平反廷
已推謇諤簡拔寘省垣風采映臺閣天子每改容霽顔相諮度
我来客公所門静寡羅雀山堂無雜賓丹榴紅灼灼垂簾共觀
書欣然以為樂夜色催秉燭一樽雅詶酢所論非世情身心間
談謔憂時每攅眉天心何漠漠百僚咸充位大臣皆畫諾恥以
耳目臣營私肆擊搏公今在清要乃益見貧薄俸錢僅餬口食
指常藜藿當年作令時償賦既傾槖稱貸代民逋至今劵未削
猶聞子錢家時来坐相索君誼高雲天友朋䓁花萼官貧囊屢
空有永不忍却觧衣憐我寒飲酒先我酌遂令羈客魂起色喜
勿藥兼金誼良愧瓊瑶報靡托今當與公别還山事耕穫倚閭
念老母烟波繞行屩陸行太山震水宿黃河涸行路難若斯兹
遊殊落魄知公歸思深非為蓴鱸作千里望高堂秋風動幃幕
誰能久羈宦索處同孤鶴今皇早臨御朝夕求民瘼時事
猶可為毋庸慕林壑野人乏時用宜其荷鋤钁歸里望青霄北
斗横支鵲傾耳聽封章披雲見寥廓
已命駕麐士走送從道傍驢背揖之却寄
歸心日夜馳策蹇朝霞市游龍車馬衢烟中五雲起奔蹄自東
邁欲控不可止道傍遥見君飢騾驕更駛相望莫片言縈帶揖
馬箠憐君獨滯留栖栖尚栖此空將干禄情久切倚閭俟感君
&KR0907;勤意相期慰甘旨泖潮秋彌壯鱸魚霜鬛美九龍湖上月珠
瑩波横綺况復長安道鸘裘典安抵客况諒久諳智者當去矣
聊明徑寸心溯流寄雙鯉
茗齋詩
燕山小草七言古詩
淮南彭孫貽羿仁著
渾河水没都城行
東遊冒雨濕已多入都更復憂滂沱决簷鳴霤響雷瀑崩垣頽
室奈公何宵眠壞墻委年命晝走漏屋同鳬鵝夜分庭水冒階
上琮琤寝除遊甕盎山童始覺鞾履浮幾對輕鷗泛兩兩暗中
打火衣倒捫相呼戽水盤杅翻須臾日出薊門道巳報渾河决
北源盧溝橋裂玉龍斷微服至尊御午門給錢少府掩浮
胔具槥司空承至恩淇涞諸水倒灌入直吞左掖浸禁垣早朝
車馬泅僕隷上直大僚浮澡盆咨嗟老父歎希覯脩省廷臣無
片言何煩野人私切切欲愬商羊叩九閽
報國寺雙松歌
報國十有二古松一一皸蠢無春冬其中二松尤竒絶似蟄蛻
角雙乖龍胡&KR0971;連蜷蝟倒磔敗甲剥泐龜難封幾人摩挲三歎
息繞樹千回圖不得霜鱗雨鬛元氣蔵朽盡枯毫慚茟力我有
古松舊畫圖畫若茲松世絶無烟雲草草弄姿媚近代徒稱項
聖謨千年渾朴含淳古不識河山頻易主嗚呼雙松古誰伍徘
徊欲去還嗟咨童子趣歸日落時莫凭拔地倒垂枿為蛟為螭
焉能知
朝鮮公子行
朝鮮公子能詞賦麗辭綵茟傳毫素上卿持節莽先生携得驪
珠返玄莵中國詞人盡歎嗟一時鈔紙徧京華旋宫刻羽追餘
韻鏤鬲雕叶錦牙由来樂浪聲名地茟精墨妙牋尤麗使臣
猶著進賢冠衣幘光輝照幽薊南衙内史直金鑾鳥跡旁行彷
習難幾度繙謄經帖式尚須重譯觧周官才人驚見生無海學
士還應出馬韓鴨綠江波流不盡東珠長見夜光寒
奉和史館諸公直内院觀宋元明諸帝畫像歌
七百年来羣雄起三者真龍餘虎兕芒碭狗盗刺雀兒帝豝阿
骨沙陀子華山道上已先知天下從兹而定矣香孩方面大耳
公日侍殿前交戟中英君不疑人臣相藩鎮心死無奸雄倏忽
真人奮大漠西極流沙南𬗟莫黃河清日無百年赤精又躍濠
梁前元興明繼相禅代列聖遺容圖史在高辛堯顙亦虚無人
間總少斯英㮣王侯將相盡竒姿對此何能望肩背數定山河
屬隆準時来日角成文采腐儒眼孔針芒塵無因獲睹天家珍
蛇身牛首俗師畫厚誣先聖怪與神不觀玉堂學士茟寕信帝
王自有真盡焚邨史畫糊壁毋令蹻跖窺麒麟
題丁雲鵬洗象圖
萬曆以還人物工丁南羽及李次公丁生畫佛尤俶譎茟所鏤
刻天無功曾見子昂寫立象應真端坐懸厓中兀然人立此巨
獸二蹄合爪當前胷其後兩蹄森植鐵蠻筋虬肉盤屏風直伸
長準供花藥雙竅房插蓮華峰欲尋妙手寫竒状總無六茟工
形容今見雲鵬圖茟力孟頫同披罽烏蠻赤䨇腳揮帚連筒聳
山膊噴鼻泉飛天柱頭摩牙瀑漱昆侖齶奚官宣索催早朝鉤
梯蹴肘盤金索天街突兀走陂陀野兕鳴駝避驚愕生平見此
歎絶奇未信大獸能巍腄偶来京輦見此物始晤丁生工爾為
都中初伏看浴象士女傾城御河上羅綺生香大火天鐃歌部
導金吾仗懸柱龍拖香海飜鳴鼍雷吼横波漲才子争妍闘詞
賦畫師搨本成圖障我来惜已晚勝事空寂寥虚從絹素想陳
蹟金水河流濕未消丁生手茟不可再灰頽立仗干雲霄
王學士草書歌
江南書推董宗伯真行姿媚少風格不如同郡李待問秀骨珊
珊舞飛白北方盡稱王覺斯真跡未逢信半疑偶来蕭寺見搨
本䈥骨丰稜合古規逢人每購學士茟始見絹素烟淋漓龍鶱
鳳翥出異態虎卧熊蹲懾䓁夷客言王學士墨瀋常自随若逢
知已徒心手豈告疲酒酣對客揮巨管十丈吳綾照墨池旋風
滿堂入腕疾謖謖聲動吳𧖟絲磨墨小奚僵欲倒學士迅掃烏
容遲興酣絶呌墨汙袖顧問傍人那得知張芝索靖軰陳跡徒
參差顛旭狂僧死千載此道已絶空遲疑近代草聖宋與祝力
追古昔公堪垂其中合作洵不愧王衡邢愿徒爾為風流學士
惜晚節徒令識者稱嗟咨
托駝行
君不見槖駝从重勝百鈞負載惟多脊始申蹣跚尚行數百里
健牛快犢徒逡廵朝負穹廬黑山道暮送甲仗燉煌屯馬贏異
行遠疥癩兒童逐臭随汙塵吁嗟此物滿城闕連隊成羣何鶻
突鵝行鴨步塞天街糞啄沙毛乏風骨項領翹同句踐長脊溝
惡駭哀駘兀只今衮衮升羣公不貴神駿尊聾蟲肥頭大耳即
嘗庶巨肉蠻䈥始殿中汝曺食粟故宜厚胡腹委地空心胸侏
儒旅食飢欲死晨炊無烟拾馬矢安得徐夫人匕首快截峰蹄
堆肉壘滌盡黃泥道上腥大嚼屠門餘作胏
與錢塘施清共觀市上武夷圖卷
性僻躭詩解畫理觀畫惟佳潜獨喜見君便面寫晴秋如見孤
山圖畫裏君今示我名山詩名山不到竒不知君詩工處畫難
及令我翛然憶武夷市兒抱賣名山畫千峰萬嶂圖幽怪畫山
在韻不在形刻畫何能狀幔亭觀圖未竟意巳倦抛卷惟須對
酒缾俗師熏破縑每托名流跡長安諸貴游好古寕論直惟知
貴舊不貴真絹腐楮灰遂見珍麄工摹泐形略具石田徵仲題
標新當年延夀枉見僇只今畫肆誰何人江南賞鑑已垂盡真
跡飄零換酒緡豈無神品世不識内府所貯空嶙峋
花下唻囉曲
夜夢巫覡雜坐倡樂娛神拊節婆娑一唱百和問何歌
曰花下唻囉曲也追寫其聲云
花下唱唻囉一人蹋地百人歌舟中女兒花一色歛袂含顰蹙
翠蛾棚頭十番細腰鼓花娘踏燈阿郎舞紅燈如火香滿前誰
能相調色無忤肥羊美酒娛百神就中不醉自有人雙鵷繡帶
吹紅巾緘情作意媚所親醉復舞舞復歌花枝入手君奈何舞
歌未畢日東出五花茅馬連錢色插花歸去戴滿頭旋風著樹
無消息
静公海上别將遊五臺余先入都静公始至因賦示静公
我昔未離家送公五臺去揮手曳芒鞵五月添衣絮我来京華
月再圓公忽驅京兆前相逢燕市驚相見随處雲山各偶然
五臺早寒不可上龍門炎天冰積丈鐵瓦秋翻大漠風雪蛆暖
曝寒厓掌已矣已焉㦲歸歟歸去来方寸五岳徒崔嵬羡公閒
雲無去住共買扁舟弄雪廻
錢都憲黍谷畫蘭歌
虞山學士古文憲見者如獲登龍門學士巳往不可作副都尚
覺風流存時賢接踵索翰墨絹素堆積堪袍褌副都畫蘭尤超
絶一葉一花俱秀傑文情清映楚江秋益覺人間畫工劣畫蘭
如畫竹不以形似工茟法雖各異天機大略同公之寫貌合草
聖茟力出入竒無窮花之濃淡随點染蕭蕭波磔生光風每見
公為作大幅懸厓倒壁烟嵐中風條雨穗状百變無一姿媚猶
人功伏床悵未識公面喜公為我寫數叢悲吟病客霍然起既
覯君子寕憂忡南歸携爾山牎下美人冉冉来江東
長安惡少行
長安惡少無名字出行常逐金吾騎乍見都堂厠掾曹忽然捉
棒随司隷黃金賺得不問人日日呼盧仍赤貧紅樓到處買歡
笑别有痴兒貸酒緡殺人公事下京兆刺姦逐捕諸年少已聞
亭尉得主名夜半飛書下權要竄入將軍功籍中立在紫宸班
直東賊曺失賊空奪爵殺人死囚道乘騘
郭忠恕滕王閣圖為新安客題
恕先自是神仙流胷蔵五城十二樓千門萬戶出毫末累黍規
合窮離婁茟法天然同小李森嚴飛動流神髓新安程氏寶此
圖遠携南北浮江湖必逢佳士能賞識始出相示敷氍毺錦嚢
纔啓烟縹緲咫尺紈素景已殊微茫辨得章江渡南浦西山渺
欲無珠簾畫棟何蕭爽元嬰臺榭閻公仗此中句報落霞竒不
知誰坐王郎上家君作守古豫章曾随江上弔滕王閣中風物
那堪畫未及丹青妙理長身經離亂重遊歷臨江高閣堆榛礫
近聞高興有蔡公更築樓臺雲氣中二孤彭蠡歸檻楯長天秋
水摇簾櫳觀圖瞪目窮神繪馬當儼在生綃外此中颯起一帆
風令余超忽匡山瀨
馴象行示静因禅公
客邀共詣馴象所五十餘個頭連山巍峩鐵鎻盤廣厦鑿池方
丈當門關時防逸出戲抵突蹈坎瑟縮驚旋還象奴索錢屢請
益盤旋作能娛客長齁咆地鼓鳴鼉横準呼風横篳篥有時
鼻飲費轆轤碧筒曲注連千壺銛鉤札肩肘皺蹙踐若攀級登
浮屠圖更復引客觀弭耳調象雛生来踰十臘僅倍水牯麄林
邑烏蠻云此畜胎孕百年方産育墜地須看人白頭雪刀成就
銀刀矗先朝孳養三百年產子惟聞隆慶前爾後相沿百餘歲
未見乳象生幽燕此雛始産時夜半報天子紅燈寶炬百道来
金魚銀鑰深宫啓世祖中宵下九重龍髯一顧天顔喜蝦
子追呼趣賜金青芻白粲新承旨俛仰橋山隔鼎湖年年浴象
空流水午門引隊相循環月支薪奉踰千鍰曾郎禄薄飢欲死
品料應輸賄齒班知師定力馴狂象六牙曾見天宫狀指端莫
放五獅形驚摧恐蹋朝儀仗老我慵過禁籞東未能游戲遠從
公閒參香象渡河偈一任落花啼處紅
搗衣曲
長安月明秋夜長何人錦石擣流黃縫来妾手應自見寒到君
邊空斷腸殷勤密意傳雙杵飛霜四顧無人語碩將别恨托秋
風吹到邊城寄衣處南来羈客多夜愁未聽砧聲先白頭那堪
夜夜搗衣畔回首故園長淚流
題包庶花鳥翎毛册(庶雲間人字虞尹)
黃荃蟲豸道君鶻尺幅已踰百萬錢沈周近亦稱竒絶點染妙
在形神先此人真跡不可見蒼莽老茟今徒傳雲間包庶畫暄
媚殊足憐草蟲蜂蝶互追逐鼓鬣軒翅俱翩然枝頭好鳥刷毛
羽階下閒烘幽妍却如曲房隱閨秀鉛澤不御尤娟娟想見
含毫蘸穎者心縈物態豪釐前會稽巳死陳洪綬王醴不復生
由拳章侯之人物古崛無拘攣及其畫蟲卉欲奪造化權三泉
形率略畫更空蹄跧二子命茟若無意不與物態璅屑相周旋
觀其揮毫似草草墨瀋之外神姿全吁嗟此類今難再徒令麄
工俗史粉本盈吳㕓包生此册猶乎賢
鄧將軍歌
鄧將軍身從島師刀百斤百戰殺身尸離紛烏鳶啄肉骨瘞島
精靈野廟遼河濆真龍闘巳困呼神神有聞靈旂翼龍龍戰分
從兹大祀牲祝焚歲時祀奉先郊社薦蒿焄每祭英靈先祖禰
黃袍再拜羞玄纁九秋告朔霜未雰鹵簿躬出開南薰赤翣如
日白霎月博山象戴浮五雲翠華親駕御神仗直入大内雷鼓
鼖男兒死耳捐七尺何物毅魄勞人若禮䰟國殤招山鬼禦魅
大厲屏國氛千秋秩祀自有典太常祀史當何云
宋元十六家寫生畫册
中有趙昌草花徐熙貫鰓鯉李唐翠鳥黃荃雞冠花子
昂石榴子昭蜂蝶皆神品也
宋元畫山水點染忘形骸人或無髮山無頂天機雖具貌已乖
至其寫生妙茟墨神工偕偶来蕭寺繙故冊腐綃觸手坌烟霾
絹素固已朽精采未沉埋徐熙碧檻葵趙昌寫野㕍䎐林成佳
話逸品不可見錦鱗撥刺柳葉穿䟦扈須臾眨眼前娟娟翠鳥
渾相語覓宿風枝月暝先霜皮百子裂綘幘疎籬眠諸公想入
闘草隊何處摘来顔色鮮蜂鬚蝶鬛磔尚濕初出花房沾紫綿
玉堂館閣仙爾許閒心目草蟲前却時雙距驚還縮不是蠻童
翳籬落那識形容非點矗恨無囊底賣文錢展卷沉吟空反覆
太醫院古銅人歌
曾讀黃帝明堂經了徹偃側身五形越人元化不可作人間鍼
灸都無靈尚方金人元宋存百骸六府如洞垣銅花瑩作鏡照
膽潜懾賊害通關元江南有凌雲竒技稱超絶宣宗召試禁署
中三緘金人窒其契凌雲落手工入神七十二鍼無遺穴摩挲
更歷數百年靈怪時時駭内涓近来大官拓署址遂移銅象醫
皇前殿門深閉火空發雕楹為燼銅依然天厨既侵太醫地隂
雨怳惚游銅仙亟歸金人返侵壤神光赫沃疑歸旋石生賣藥
長安市達官相挈来觀此鳶肩猿髆骨格竒睹之萬竅寒毛起
書生疑有磨兜銘國工妙悟靈樞旨我聞生語宛見之自憐錮
疾醫難施安得滑臺使君術療余泉石膏肓癡
徐渭潑墨畫册吟
文長嶔㟢可笑人醉必罵座或吐茵胡公勢位傾海内長揖徐
渭稱上賓飛章草檄落腕疾見者歎絶謂有神錦袍諸大帥叱
之不敢嗔胷中塊㙼吐不盡肆茟潑墨舒天真偶来閱故書喜
見天池蹟墨瀋四淋漓随興忽成册卉藥翎毛非一形遠或雲
山近拳石如看草聖醉張顛茟法關生宛勾磔敗荷折葦颯有
聲枯墨不流神采溢翻疑黃荃與趙昌烘染暄妍减丰格亦寫
人物作數番面目不貝氣韻存始信天機非茟墨探微道子殊
覺有待之為煩當時東坡翁竹學湖州派及其伸紙作枯枝蹊
徑超越彭城外高人逸氣自不羣焉能屑屑随墨君盧柟坐辟
渭繫獄衆人深忌附青雲于今寸楮争見寶當日誰捄芝蘭焚
鄧將軍後歌
鄧將軍或曰帥毛文龍部卒勇闘死島上有神靈或曰
明之將帥戰殁海上者也萬曆時有副將鄧子龍立功
南北從征朝鮮戰扵釜山焚死石曼子子龍亦陣殁將
軍豈其人耶子龍渡鴨綠江有物觸舟沉水香也似人
首愛之常置左右戰殁失其元刻香為首將軍英爽固
宜有神更作歌以𥙷前缺云
將軍熊虎魁立功徧南北帳下諸健兒玀&KR0624;猺烏賊殺人如麻
算不勝每戰骨飛肉亦騰一朝泛海渡鴨綠思捉豐臣縛以䋲
釜山夜燒海水渾石曼子死行長奔將軍戰苦亦喪元不知首
上何牙門丈夫額顱直如寄此頭雖斷視猶恚沉水雕鎸非我
求七尺可捐安用頭精靈来往碧蹄館國殤盡隷旗弧蝥黑龍
江黑龍戰急斷頭大將靈風入黑龍上天天門開將軍廟貌天
家立無須太保跳神巫將軍一怒厲晝呼君不見鑾輿迎神躬
拜酹百神未礼先京都
望西山
西山山色如高人從来不入長安塵長安貴人愛山色看山只
在長安陌偶来訪友問長安擬入西山度歲寒如何累月卧燕
市惟向長安道上看西山&KR0772;窱多竒勝雲峰百折千盤磴玉泉
空際抱青冥翠微天畔開霞㡠先朝功德院到處成精藍百尋
珠眊間拇碌九蓮瑞像雕伽南中有退院僧眉若長阿含談宗
問法搃不語一任堂頭人放參可憐䠥&KR0887;長安道塵沙吹滿遼
東帽出門借馬驅向人名刺探懷徒紙耗邇来渾河决山路窪
崩摧游人絶跡僧飯少樵子深林驚虎来南歸定矣與山别此
行為謝来轅轍碧海白雲無盡期招余早趁歸舟雪
再遊報國寺雙松下
屢遊非訪友為問雙松来雙松留我未得去蟠根怪石重徘徊
枯查曾剥遼晉雪鉄榦如劈幽并雷看来古拙覺愈好妍皮媚
骨堪誰道神鬼長疑兵燹護山川潜令堅貞保寺中百物粲列
陳交輪聯騎次若鱗松根往往盖茅肆不許青松使出塵俗客
空来坐松下却笑看松無一人南歸欲去與松别撫松反令歸
心折恨無韋偃畫松歸回首虬柯空斷絶
茗齋詩
燕山小草五言律
淮南彭孫貽羿仁著
武曾見訪京邸伏枕不得晤占謝
薊門秋色至先上白綸巾同作他鄕客應憐伏枕人還携廣陵
雨来浣帝京塵孤負停驂意蒼苔馬跡新
涿州張桓矦廟二首
烈烈張車騎居然國士風並驅誠不易義釋故堪同魚水開荆
土蛟龍入閬中范陽餘俠㮣千古足稱雄
二
雄姿傑出者侯早識斯人百戰成功晚三分致主真英風流燕
頷正綂附龍鱗會合君臣地樓桑跡尚新
接待寺訪麐土二首
下馬投荒寺秋深古刹寒上階風雀墜繡壁雨苔殘易酒難禁
醉燕姬且暫歡獨憐留滯客人作布衣看
二
憐君不得意去住兩蹉跎季子黃金少高堂白髮多填詞寫溝
葉角弈爛庭柯稍足寬鄕思秋風奈客何
再訪武曾投贈
作者知何限斯人未易才古風君自見今雨客猶来賢達欽孤
尚文章照九垓平津方礼士東閣幾時開
和麐士見詶韻
京華清鏡裏相顧白頭新客軰無朱亥君才過劇辛路岐成苦
李車轍逐勞薪去去從謠諑蛾眉肯學顰
二
燕齊多戰壘東去弔田單飛矢蓬科轉鳴笳木葉乾征鴻来絶
塞驅馬下長安此地堪頭白空憐革帶寬
燕山逢歸德士報宗長
雪園遺老在意氣薄高雲海内多知巳天涯喜見君英風灌夫
座激論葛陂帬豈戀綈袍贈栖栖㕍鶩群
金五敏鎮以黃精笋脯見餉各賦一篇
黃精
故人憐病起藥裹報秋新手題標每訝添華髮何因斸雪苗衰
容廻久駐甘液潤中枵他日休糧去長鑱莫更腰
笋脯
君念天涯客長齋歲月深空山敲石火帶雨炙春林玉版芳生
箸金刀雪在碪頓添麋粥飲起色滿冲襟
螢
幽潜升草莽行止有光輝照座心常冷觀書見亦微跡非因熱
附明足引身歸知爾元無染能容入禁闈
蟬
委質升華久聮冠奉珥長清高雖飲露緘默早禁霜已脱汙泥
跡惟栖槐柳行子居堪買妾應得比輕粧
鴉
啞啞成頭白鄰枝莫借低臺端將見逐幕府尚堪栖同類空相
哺逢人搃漫啼不須憎喜鵲物態自難齊
蛤
扃闔原無&KR1667;濡涎祗自腴中惟含混沌行不離泥塗煑玉開房
暖胎珠擇竅無生成關物理未忍極庖厨
荸薺
登爼非佳果能消亦爽咽温中疑内熱利物可融堅齒頰含宫
脆汙泥滌滓鮮盤飱逢酒渴遇爾遂泠然
咏吟古跡奉和諸公十五首
慶都堯廟(和張司馬坦公)
道大終難極何人感至尊此中皆帝力無地見私恩餘慶流神
母荒茨隱殿門惟應汾水上可共許由論
弔首山祠和(熊侍郎雪堂)
二子逃孤竹飄零竟不歸弟兄嗟共老湯武敢云非渭水日東
下清風近亦微溪毛倘相酹莫采此山薇
南陽光武廟(和鄕魏涵一)
欝欝舂陵氣當時辨己真如何白水上猶駭綘衣新故友共高
卧賢君容此人畫圖三十二雲雨自相因
項王廟(和吳梅村祭酒)
天下英雄少何人可敵君功成竟東返事去始中分駿馬千金
劍龍文五色雲悲歌慷慨意猶使楚臣聞
淮隂侯釣臺(和江隂戚价)人
四海無雙士三齊異姓王奪軍先卧内得罪豈弓蔵漂母不可
見黃淮萬古長漁歌過臺下野艇日鳴榔
漢江諸葛武侯廟(和榆林王雪蕉)
沔南龍卧日抱膝自云高盡瘁以殁齒勞生渡不毛忠誠格蠻
陌衰季見伊臯漢水祠堂下徘徊繫小舠
登蕺山礼右軍像(和景陵胡公吉)
會嵇南渡後江左映風流海氣侵郊市山光隱郡樓名賢遺跡
在素箑白雲留公自思弘濟寕甘老越州
八公山
苻氏南侵晉師行與衆違大功兒軰立小信覇王非烟樹迷淮
甸征鴻没楚圻登臨訪仙跡山客遇應稀
易水古道
蕭蕭易水上古道向咸陽白日幽州冷黃雲薊闕長風塵迷馬
客肝膽照魚腸此地荆卿醉悲歌感不忘
迷樓故址(和宣城施愚山)
平山堂上望云是昔迷樓淮海窗中盡江山身外浮玉鈎宫女
影素練阿𡡉愁向夕飛螢滿疑看清夜遊
三齊懷古
三晉相鄰境羣雄幾戰争河山誰是主割據竟無成水没田横
島風高即墨城獨憐胯下客猶羡假王名
彭澤懷古
寂寂柴桑里江城早閉門白衣人不見黃菊徑猶存秋氣生彭
蠡連山到海昏陶公觧組邑小吏察雞豚
黃山谷祠
一代推詞伯窮荒亦盡知比肩蘇氏客見齒黨人碑花月濃文
藻虬龍瘦茟池瓣香祠下過誰復敢題詩
李崆峒先生墓(和戴少卿道默墓在慶陽碑題云明詩人李崆峒先生墓)
北地無豪傑斯賢乃崛興五侯堪唾罵六代失飛騰傲物嵇中
散驚人杜少陵道傍孤碣在茟冡尚崚嶒
椒山祠和王學士覺斯
西苑端居日東樓肆志時可憐狄道吏恐負世宗知蚺膽心猶
赤鸞乩帝始疑&KR4035;山堂下過蔓草更離離
長安秋夜雜感詩十首
聞碪
素月流天夜秋風故國情那堪孤枕客終夕搗衣聲清淚懸雙
杵微霜濕五更無因將别恨流響到邊城
聞漏
不寐月當牖起看星滿天難堪是今夕何處著人眠幾點愁如
海將殘夜似年空閨有思婦應在斷腸邊
聞角
宫漏將殘夜霜天欲曉時一聲驚月千里起横吹殺氣生邊徼
晨光黯戌旗長征歸夢斷能不重淒其
聞㕍
獨客思歸早征鴻入塞遲邊聲吹不斷秋氣到先知頓覺關河
遠翻因物候悲寄書人未返此夜聽誰宜
聞蛩
寕知羈客苦&KR0704;&KR0704;語隂蟲益騐孤衾冷驚看四壁空助愁非待
月淒斷不因風賴爾相詶和悲吟覺轉工
聞雞
喔咿来枕上何處唱司晨野曠聽逾遠天寒候未真易驚孤客
夢徧警早朝人壮志今寥落焉能起舞頻
聞笛
夜半客欹枕月明人倚樓梅花吹數弄榆塞迥含愁曲豔知紅
䄂音淒易白頭故園有盧女應自不禁秋
聞雨
孤館蕭條夕西山暮雨殘空階閒自滴高閣漏將闌梧響終宵
亂書窗一夜寒愁人聽不得把燭卷簾看
聞鐘
禁城仙漏斷萬戶始聞鐘帶月過雙闕穿花出九重寒随鄰磬
發暝入戍烟封早晚空相警疎狂卧起慵
聞梵
久客羈懷積遥聞仙唄音清機生萬籟流響滿空林去住復何
有蕭條只此心難將人外理役物共招尋
贈泰州陳其年
鼓吹含風雅飄飄屬美髥詩評開六代碑版薄千縑春入生花
筆江横讀易簾相逢驚座客到處檄書傳
頻蒲果
東北稱佳果頻蒲品獨先林禽驚猥璅桃核愧纏綿淡翠鬆無
質微頳色更妍&KR0694;香俱不著風味覺天然
沙果
沙果形相亞投瓊並握瑜朱瑛規赤玉緗栗綻青瓐柰苑嗟殊
品梨園讓摘腴分甘倘堪致何用更懷珠
蒲桃
蒲桃西域種佳品比伊凉映日晶熒白迎秋冷淡香清甘嗤馬
乳滴翠潤阿房何用釀爲酒方能醉渴羌
任丘桃
山桃魁衆實小者尚如拳但噉休懷核爲豪勝得仙兒偷須莫
問士殺覺猶賢碩作任丘長千林種滿前
東光梨
東光仙吏好坐㗖滿林青虚腕霜刀下餘津露顆零澄鮮生玉
腑縹緲望金莖爽口應多失君宜耐醉醒
青州柿
殷紅朱柿美清沁冷中焦華盖流寒液蜂脾過蜜饒君遷形遜
劣司馬消應消贏得兒童閙冰霜索更驕
同伯旃季容集王望邸因懷仲木
旅館孤燈晚清秋對酒遲河山懷舊友烟草亂相思雲岫登高
處山堂卧雨時昔遊真隔世能不重淒其
二
故人開璅闥韋布重乘軒霜白滹沱蟹秋清易水樽憂時詢諫
草行役羡丘園出處難相槩君今尚可言
詶季容見投次原韻
良朋千里至相與話平生白首論先達青雲見故情風花燕市
酒冰雪潞河程歎息京華事相親只孔兄
二
蓬飄寕足感萍聚暫爲歡行止皆雞肋勞形亦鼠肝朔風寒大
陸何日下長安别後懷君處浮雲向北看
茗齋詩
燕山小草五言排律
淮南彭孫貽羿仁著
燕京篇二百四韻
初入都苦洞下不能對客襟被空囊無書可觀借得冰
脩䄂韻一冊卧而觀之詮次所憶未竟二曰遂成二百
四韻韻既窮矣名曰燕京篇以代少文卧游枚生七發
云爾
兩屇分條厚中丸倚盖孤大章初矩步督亢近披圖囊括函開
闢川流喣沬泭嶽形鐫詰屈瀆竅劃盤&KR4208;兹地苞真氣鍾祥洽
泰符蚩尤爰俶擾黎庶被殘痡維裂共工柱行迷列聖舉麾
摧涿鹿秘策授玄狐榆㒺終移祚軒轅始肇區卜基因戴斗貫
緯系連珠億兆離黥㭬狉榛避猰㺄迭乘顓繼嚳側陋耄傳虞
昏墊懷襄奏随刊洒澹俱爥銜窮髮炤箕尾冀方都畿輔屏王
甸要荒弼禹謨毉閭標作鎮淇衛曲環郛扵赫燕昭覇嗟嘑樂
毅徂駿臺偏兀律騎劫倏亡逋空使悲歌士相尋縱酒徒風吹
漸離筑髮指慶卿顱碣石虹高下咸陽匙轆轤興亡關蹻俠隱
約寄傭奴鼓鬛閒屠豕腰鎌伍負芻長城勞扼險嬴氏力防胡
地脉蒙恬斷山支上谷刳左賢仍犯塞北鄙動援枹矢挟能飛
將身騰已墜駒時時盗乘障在在警穿窬白馬公孫去樓桑帝
子枯憑誰擒蹋頓聚族返徐無蠭蛹争馳突陵園斬臘膢逡廵
奮垂寶慷慨弔劉盧六代湮彈指羣生洊剥膚范陽雖節鎮沮
澤半萑苻絛觧颺難控鞭長腹莫須梨園湎妃主繡襁浴胡雛
插羽邊書至淋鈴蜀道逾諸藩皆坐視二叛久稽誅篡代紛旋
踵幽并總隔膜和戎謀詎失割壤計尤愚石晉終狼狽桑生死
囁嚅燕雲淪異國灜莫汛除驅幸輦豝還幕猶狺虎負隅元興
實超忽金遂不支吾南面收函夏中原據沃腴窮兵角&KR1511;野横
海鱷魚桴媳婦縻蠻𬗟孤兒鹵趙俘斡灘王氣盡演迭後宮汙
攘臂諸亡賴天心右有朱稱于下江浙掃籜卷衡巫建德門無
閉厮蘭系竟殂故宫留燕子大内儼金鋪靖難名安㧌流言事
倘誣雄姿决姑布王佐匿浮屠神器原馮翼隂謀恊覬覦曺公
乃紈絝齊傅等優侏河上殱乘鶴乾侯哭走鴝彼軍屯螘蝨我
衆怒豺貙一戰皇輿定三征絶漠蕪攷鐘調谷黍飲馬斷葫蘆
歷祚昇平久諸司政教敷女紅勤絍績頒白飽田租競侈銀跳
脫焉知金鏷&KR2255;米脂狂袒禓草窈弄潢青澗兵常弛雕旗帥
本懦寇多狙詐術民以國情輸哥翰軍全潰黃巢膽益麤狼頭
侵帝座貍首瘞天弧率土&KR0574;填憤號天血縷濡度遼黃鉞仗捲
甲白檀趨革輅車三綴彤弓矢百壺指揮從墨勒摧廓冠平吳
漂杵戈前倒連營衆疾呼長飈喧觱發萬騎静吹箛皆曰心非
富寕云殺不辜舊臣呼縞素原廟葬蒼梧世祖尊遺烈疇
咨顧巨儒宸章輝鳳翥奎碣峙龜趺表屹凌雙闕祠脩薦四瑚
京華新定鼎邊徼罷傳繻恒代縈圍扆辰韓鞏覆盂瘴開交阯
粤笮泛不瀘絶域稱氓隷雄藩附莒邾削除皈次苐底績奄
須臾再破雲中壘旋尸閩外孥游䰟滌魚復深箐竄鼪鼯劍閣
蚕叢道金沙黑水柎江鄕糜伏蜃荆戶檻扵莵血氣遵司命成
能首握樞百靈虔相度兩曜在幬幠丹地雲霄闊飛甍靉靆扶
仙靈翔藻井神怪萃楄櫨綵繪金膏碧紅殷句漏硃簷牙鶱鳥
翮斗栱插華荂輪扁驚希覯般倕歎蔑揄朝正嚴羽衛班爵整
冠襦駕引随行象樓栖肅隊烏鸞和金騕褭獸錦紫氍毺貢使
馴符扳期門偉巨毋銀臺巍夾戺玉斧御交㡡清遠廻臚唱鏗
鏘曳履絇從容聞記注反覆廣詢諏邇更災頻降差令喘暫蘇
征求苛剜孔文法麗施罛帝德崇寬大王言式楷模亶宜成順
治羌曷贊都俞民物瘡夷釋乾坤悔吝无英髦思祓濯體貌鮮
虚拘庸相懲氂組強矦戒屬鏤降王犀入柙叛儈隼投笯册寶
浮汊嶼杭琛獻舳艫竒珍光韎&KR1944;刀器麗錕鋙擘畫資羣策雍
容賜大酺&KR0758;旌希類禡灌瓉徧封嵎甘露時膏壠靈星罕祭雩
優俳䟽束晳將作减斨殳屢赦原罣累長蠲損御帑璣璿參亞
細律呂扣錞釪訪落宵忌寐延英曰過晡太平人引領方幅士
衡盱國是攸歸一皇猷允載訏坦衷容蹇諤邪說斥奸諛庶共
遵同軌誰行敢竊鈇太清辰爛爛大有歲膴膴仁夀消疵沴公
功謝卒瘏蒙安登莞簟殁齒稔禾稌遏密悲非遠升遐慕弗渝
配郊陳冕舄路寝儼戣戵輦路熊將侣佳城鹿嘯麌至今謳&KR1070;
澤薄海劇憂&KR3638;成憲紛沿革宵壬競伺不承權夏屋少密苦
秋荼耆英歡恬退言官貴怯恗用人薪楚楚失職缶嗚嗚卿寺
惟瘖㰳臺僚過僂佝其風斯下矣將子盍歸乎衰劣慚蜚遁来
遊策蹇駑浮舟越淮泗執轡歴汶洙行色飄鴻㕍鄕心緩鷓鴣
那教携䠥&KR0887;終得踐﨑嶇朋好哀衣敝支離感貌癯入都僵偃
卧借箸醊徒餔旅食居寕易鄰醅榼漫沽壁蟲熏薦枕馬矢燎
行厨胡蒜家為具山薑㸑必需真茶和肪毳豉汁蘸醍醐䬪飥
堆盈尺高粱細雜稃祗應甘𦵔菜宿昔進蕪蔞何地彈無鋏奚
煩口更餬翩翻遲越燕縹緲憶蓴鱸秋色剛辭暑相風乍轉烏
早霜搖御柳稀葉墜關榆納履旁穿决縫裳綻曳婁眩看花瞀
眼撚覺霰侵鬚藥劑甌充量葠羔手自&KR1893;叵勞親砭灸耐可引
醇醹𬞞水兼糟粕蘐椒當脯朐向衰惟老母敢勿愛微軀骨立
虺隤驥焦脣涸澤鶘外強空腊鮑枯沫潤虒蝓𥙷紙穿風牖添
煤宿火爐頗妨持鑿落久却沐盤杅垂幔禁蚊蚋喧眠惡蟪蛄
故人疑兀傲何以荅殷劬縣罄垂單槖嚢錢乏五銖虚疑點鉛
虎那觧血王蚨彌刺懷無用嵇琴聽莫娛油場荒擊鞠慱肆懶
摴蒱豪貴從諸賈妖童挈彼姝纖纖垂妙舞湛湛轉清矑犀粲
編來貝肌凝塞上酥蒼凉生趙瑟杳眇入吳歈觀者咸淒切聞
之愴欝紆征夫多下泣游子獨長吁遮莫增繁抑胡寕暢疚瘉
神臯才彥藪雋乂品流殊代長滕還薛何生亮復瑜忽焉中奪
席豈少濫吹竽皮相驪而牡韜精璞似玞索瘢訿袖旦粉飾笑
塩嫫津要宜高足衡茅任守株榆枋搶斥鷃圭竇冷蛸蛛玉帛
三千國樓臺十二衢靈旗直玄武周髀俯黃壚乾象儀龍衮坤
貞副翟榆殿争希觸豸廷覲止飛鳬告禪騰蕭&KR0778;銷鋒却砥砮
羣公俱鸑鷟下士眇精鼩曷任塩車躓惡容糞土杇長拚耦沮
溺終老問泥塗到溉虚貽厥姜肱慟友于徒歌莪蓼蓼妄意啓
呱呱且樂聊云爾胡傷命也夫披裘行拾橡煑石坐炊菰去去
尋梁父迢迢望藐姑来方佩艾遄返近援茱蕉鹿誰醒夢岐
羊任戚愉蔑繇飱沆瀣好復暖辟榖千齡术輕身九節蒲
牝根融内視風穴鑰中孚象㒺求方得關元路不迂澄懷長却
掃攡指歇操觚頑甚生公石枵然魏后瓠行蔵斯足信汎汎滿
江湖
聽秋蟬
殘暑林中斷秋蟬颯已鳴商飈随響發爽籟自然生斷續長疑
咽哀吟却有情羈人心歷亂伏枕病多驚翳葉嗟零落飄蓬噪
遠征飱風箕數點吸露月三更高潔栖冠小翩翾入髩輕悲秋
騷客在莫復唱荒城
闕下秋望
旭日都門麗清秋輦路長輕隂生閣道垂柳拂宫墻鹵薄初寒
上朝班立仗香御園花半出樓觀雀高翔晝漏知亭午宵衣儆
未央周廬森武衛雙闕近文昌漸覺稀封事虚傳召夕郎九閽
徒咫尺三殿少平章爽氣西山外宸居北極傍帝城徒眺望雲
物自蒼蒼
帝京篇一百三十六韻和當湖陸麐士楙并步元韻
已賦燕京篇二百餘韻已而見陸子帝京篇奥衍閎肆
逡廵小巫夫長律盛扵杜陵濫于元白近代弇州之哭
歷下羡長之上王吳或文不耳篇或文無餘勁知兼才
之難也原夫義取乎排斯連類有序體存扵律必音響
是諧苟膚綴經句既膴腐不靈若多摭賦詞則艱深難
會况乎意本非竒形標字易必也篠驂虬戶何禆祭獺
續貂乎更步陸篇抒其未盡刻猿棘刺盤馬蟻封雖險
仄終乖要工拙可睹已
有截中斯建無偏路是遵乘時看肇造厚載式洪鈞景正扶桑
右躔釐析木津堯都平在朔鄒谷暗生春寰㝢岐分脊名城次
若鱗䟽流夸父液摶土女媧塵赤道天欹盖黃儀水激輪晦明
相代謝翕闢始更新欲表宸居壯爰推物首陳軒皇開覇遠姒
后畫疆均九域函中夏三垣拱北辰佚游風近衛陶復陋同豳
浴鐵為被服鳴弦作引伸毉閭羣望會星日六宗禋割據紛然
起弘基授有因神州方&KR1142;&KR1150;藩鄙遂沉淪邪律初仍胙完顔傑
不賓衆謀資喝术彼相乃攸悖艮嶽旋移苑丁男括徙民蒸泥
融渾噩濾埴潤陶甄插堞空凌昊穿泉下極垠分京嘗駐蹕像
汴製諮循齊履連無棣商規翊有莘墉環黑龍闊極準紫微真
冠爵雕廷瑞文虞繪趾仁輪囷鬼工駭雄麗百蠻馴混合元營
宅桓東改卜闉地靈佳欝欝陸海走轔轔更擴輿圖廣還師國
俗淳端門方正午尾位直當寅寶曆超多祚蒐畋戒十旬妖生
飛涎涎謠應&KR1280;䟴䟴絶徼徵淫巧窮厓斵璞珉誰書前甲子終
遜帝庚申永樂紆長策持籌互討論堪憑恒代險豈謂冀方貧
朝宁綿成菆郊壇祀必諲待邊長自將建輔罷周親恢罭羅威
鳳懸置致郭㕙林鴞懷革響雝鷺振輕翷卜世占豐芭祈年笑
大椿柱冠彈共慶河帶誓難冺扼阻居庸塞通漕渤海漘魚皮
藩北落玄莵撫東鄰封貢綏蕃族懷柔礼岳神迨乎熹廟季狎
此珥璫臣伐棘騷巴僰征毛盡翠鷷膠枯鰉淅灂角殫鹿羣甡
複殿驚殊邈重隂蔽廣奫工師圍玉濫熏腐賜金頻土木中無
息防維外不墐借資棼亂跡啓我創垂屯幽薊三圍合軍興億
算緡勤王及黔粤調發及䕫岷自此成塗炭終然厝積薪危亡
摧腕斷飢饉賤鴟蹲徯后戡仇敵徂征礪鍔釿遷岐卣定鼎肆
類壁升珣元氣旁鎔洽榮光湛暗&KR0776;籍田躬秉耒履畆井聮㽦
歲儉靡憂菜秋成易指囷檿桑都上篚吳榖並盈紃恊律調諸
部觀丈列兩振羌氐朝土魯𬗟貝站都勻側席勤清問殊方入
廣詢英謨雷渙汗武德碣崚嶟反反安床第跳踉縶檻楯漫嗟
舟漏網行見軌同倫弩㱲鮫魚齶槃收瓠犬狺遠人争附譯天
府詎求珍博購秦坑燼徐斟漢相醇如何揚末命奄忽改封疄
禹穴非耘象佗宫却瘞蠙覇原纔䰍絮舍襚斥斒遺澤森陵
樾豐功勒屓磌委裘朝四輔奉璽拜千紳丞弼襄熙謐霜霆歛
震砏時和春穆穆政肅士彬彬孔盖瓊華整鸞旗組繡&KR0813;雨暘
惟順若疵疹少嘔呻褅至隂無伏先農蟄未震拜稽歸負扆復
辟萃裾巾蠲吉垂剛卯瞻顔肖嚳辛夙成如啓廸天表在&KR0776;純
肱惰箴叢脞脣寒儆礪齦舊僚優艾耋原獸放飛踆銓叙蘇淹
滯刑條息訟嚚五流懲墨罰三互觧㜕姻賤貨嚴夷舶儲邊刷
冏駰椒房嫓動德桂寢叶虞嬪溝洫卑宫久漁陽故井湮暵雩
珠作雨地坼燭流銀怨魃空籲漢荆鋤懼過秦齋心虔露禱沛
澤降時廵赦令泉封楚星祥德聚荀流人魚圉圉空圄鼠侁侁
城旦寬輸作翬飛自藻茵銅駝門鎻&KR1387;(音近轄胡轄切駱駝鳴聲)射犬埓懸
㺦(音嗔)督責將威鉞求言削處錞泰圻崇蠒栗宗伯率&KR0686;袀鼓吹
横朱鷺賢良對白麟陸生鴻舉彦挾策鵡湖濱玉壘蟠方寸文
江貯渌潾賦京騰素紙彈劍動青蘋研石穿桑鉄毛錐秃管筠
壮心猶汗竹遠志莫思蓴貫蝨輪看蟣靈蛇握照蜦絶交輕叔
夜起舞蹴司晨薦達羞楊意恩施薄鄭絪憂時甘隱漆衒美恥
呈姺流品涇殊渭淫朋洧及溱食貧随沃若索處避夭蓁零露
楓將落滋蘭佩再紉脅肩慚齲齒苦口却飴脣媚寢無懷蛤飛
蓬懶著螓寕投妬津水不作入宮身布諾恒難踐絲辭未易詵
且須從曳褐聊復逐垂綸欲斷周妻累翻成買妾顰高門謁者
鬼誰辟大夫僎堅白臧三耳驪黃牡一驎綈袍惡足戀敝袴勿
輕嚬裎裸焉能凂磨礲頗見磷天其全擁腫君豈悔邅迍貽也
追長往歸歟興可論寕親歡奉旨羞耉祝駢臻拊節閒調鶴開
籠戲闘鶉悠游乘欵叚曠望極高旻弱羽成超忽飈輪越&KR1394;峋
移山愚竟遂填海力徒礥(音寅難也)世事屠龍漫知交相馬歅但尋
飱栢侣自遇采芝人
次韻非詞家所尚病餘不能訪友劇談取而強押以自
遣較之原作亦時有上之然㺦礥砏磌嶟釿鷷十餘字
不能工也十一真尚有餘韻如侲齗誾麋龜恂徇榛
瞋尚有意義可押較前諸字猶為勝也羿仁貽自記
茗齋詩
燕山小草七言律
淮南彭(孫貽羿仁著)
初至都下喜遇伯旃冰脩俱集王望給諫邸
碧海停雲萬里長相逢二妙過山堂開樽殘暑生秋思露坐清
宵納晚凉璅闥故人留繾綣飄蓬游子鬢浪滄酒酣欲訪悲歌
士且喜無煩典鷫鸘
送冰脩南還
零雨金門落木初故人此别意何如離樽共醉荆卿酒墨妙争
傳樂毅書伏枕高山高駿骨歸帆江上憶鱸魚家園叢桂如招
我為報淹留及歲除
卧聞給諫入朝作
端門聞道始秋嘗鵷鷺頻催入直行左掖凉生飄御柳西山雨
過浥罏香輕隂不散天如羃曙色微分夜未央争似南窗胡蝶
枕日高猶自卧蒙莊
金臺卧病雜感八首
綵茟雄文慕兩都頻年身事在江湖聲華南國風流盡游侠中
原意氣孤雲入帝城廻縹緲秋歸邊塞動虚無空將病骨妨高
枕激笑還堪和酒徒
二
天設居庸百二關龍旂曾指北庭還金甌忽見清光缺玉椀長
看紫氣閒太液宫花俱白露邯郸倡樂尚紅顔茂陵獨有相如
渴寂寞文君斷遠山
三
掖垣梧竹鎻清秋封事稀聞動衮旒都下空傳豪士賦市中誰
續酒人遊輕寒榆塞春無色急雨桑乾水逆流此地由来先挟
纊行縢况少敝貂裘
四
游子天涯憶故園白雲千里間朝昏西園松菊歸期緩北戶烟
花旅夢繁無復薰風開紫禁惟將苦雨對黃門江南何限青山
好羈客難勝此夜猿
五
舊友青雲侍從年客窗時聽入朝鞭夢中胡蝶江南路病裏明
駝薊北烟結客興闌疎擊筑挟書遊倦罷談天空扶雙眼峥嶸
起酌酒三騶犢鼻邊
六
羈人寥落不勝情楊柳西風五鳳城臺閣羣公前士少幽燕老
將故侯輕天街駿馬横金彈日暮倡樓擘錦筝為問牛衣床下
客可能起逐屬車行
七
千門落木下滹沱宫樹寒生綠始波海内知名厨顧在微時朋
舊阮嵇多天廻北斗條垂華盖山擁中條扼潞河遊眺帝都原
壮麗羈懷無奈客蹉跎
八
垂釣滄江舊隱淪誰令匹馬涉風塵邊沙大暑衝炎雪澗月中
宵濺水銀柳絮自沾官道雨蓬科空逐禁城春故鄕兄弟東堂
會未到茱萸已憶人
却寄家音懷故園諸弟
迢迢尺素寄天涯歸路鄕關桂有華明月長懸孤客夢秋風未
到五侯家黑龍江漲浮查入丹鳳城高斷雁斜病骨欲蘇扶自
起誰憐流滯倚京華
譚中翰輈石病中見顧
中翰才華迥絶塵忠貞奕葉尚如新青雲僚采多先達紫閣文
章屬近臣虎榜待看題處字鳳池應占禁林春荷衣潦倒君無
訝白首長安幾故人
金魚池
澄泓一曲枕清渠暫滌塵襟俯碧虚便欲乘查犯銀漢不須換
酒脱金魚秋風益動蓴鱸興水畜何勞范蠡書明曰南歸買雙
漿釣筒烟艇上桐廬
題繡君堂為周都諫菊人
秋老靈均好結鄰歸田乞得病中身誰將七尺詶知已不惜千
金觧贈貧一片襟期流絹素滿堂肝膽照鍼神此君只合毛生
配莫繡階前十九人
登涿鹿山
軒轅黃帝在丹丘自有神靈鎮九州一自隂符授風后何愁綘
氣属蚩尤阡眠岡阜疑成陳縹緲仙真儼出遊此去空同知不
遠桑乾河水日西流
詠懷今古奉和諸公詩共十六首
湯隂岳忠武廟(和金陵紀伯紫)
漳河千里抱高城川岳英靈此誕生文背由来知報國曳柴何
處更談兵雲旂尚指黃龍府香氣應分夾馬營近日紫微無上
相旄頭長傍塞垣明
項王廟(和華亭張越九以下三首俱詠彭城古跡)
高城西楚欝崔巍蒼莽雄風萬里来壮士悲歌紅粉盡河流激
蕩覇圖開五雲早辨成龍氣九日空登戲馬臺向晚神燈隂兩
出精靈自擁錦衣回
留侯廟
留矦辟榖晚從師早歲英風盖侠兒為問一椎滄海上可應未
到圯橋時美人歌舞悲何極帝佐游仙去未遲孤負山中舊黃
石高墳衰草自離離
燕子樓
雨過黃樓舊女墻建封邸第有衰揚多情海燕頻相語冷落閒
花觧斷腸春淡河流歌管咽夜寒山色舞衣霜獨懸一片彭城
月萬古冰心照洗粧
再過赤壁祭風臺(和大理王威仲)
荆門回望楚天東諸葛虚傳此祭風事往遺蹤成附會秋深江
水自空濛英雄雲散烏飛盡騷客行歌落木中我更題詩遥和
答洞庭無際送歸鴻
王郎城
漳洺諸水夾城隅故壘蕭蕭下晚烏抱火星稀殘店冷流澌冰
泮入春無真人巳見名符䜟卜者焉能窃覇圖此地興衰等閒
事黃塵大道自鳴弧
韓信嶺
井陘天險太行分韓信當年破趙軍座上左車誰更識谷中旗
鼓尚疑聞排空叠障開成壁背水寒鴉陳入雲清泜東流山北
向野花點幟自紛紜
臨平申包胥祠和錢塘陸景宣
申胥一哭致秦師吳地何年别有祠五月藕花溪上路千秋餘
淚道傍碑故人白馬江聲外衣錦英靈大樹垂我欲向君歌楚
些吞聲野老不勝悲
吳興沈隱矦祠(和丁飛濤祠部)
高閣山樓冠白雲風流還憶沈休文赤章曾否通前帝青嶂何
因尚祀君八病瘦生雙帶緩五言籟叶萬峯聞鑄金宜範詩人
像釋菜騷壇薦綠芹
謁木末亭方正學祠(和方太史密之)
松檜虚堂木末亭清風蕭瑟動山靈祗將一字争千古豈顧參
夷備五刑魚䟦空江孤浪白鳥歸絶壁衆峰青故宫燕子誰家
去依舊金川夜不扄
二泉點易臺
二泉書院鎻名山講席荒苔久閉關窺案只留飛鳥跡研朱猶
綴野花斑縦横草聖鶱龍鳳屈曲溪流響珮環獨坐空亭觀太
極閒雲去盡鶴初還
陽明先生祠
先生人物空千古三百年来苐一流天上星辰来謫籍時危豪
傑易封侯溪花貢水談兵席寒雨姚江問渡舟到此不須論片
字汀鵝溪鹿共悠游
行經盧柟墓(和雲閒周宿来)
盧柟遺墓濁漳濱君自風流冠隱淪才子能無憂鵩鳥野夫終
欲殺麒麟聲名一代徒銷骨兀傲千秋肯向人誰辨冶長虚縲
紲禽言嘲唽栢林新
讀河朔義旅記(和沈新寕子相)
米脂羣盗犯我衣未見孤城久合圍見說當關司馬在祗聞内
寺負龍歸義旗十萬虚河朔史筆千秋有是非今日故臣君所
見寗宫㙮下去人稀
赭山雜感二首(和太平湯去翼)
赭山風雨下樅陽青盖參差散野塘帳下義兒須富貴營中猛
將巳消亡豈曾擒虎排宮入不見牽羊降輦傍欲賦招䰟眇何
處城鴉啼殺白門霜
二
早朝忽罷景陽鐘朱雀桁開夜不封亂落宫花飛自出周環羽
衛散從容露車重見驅青犢蹈水無人負白龍惆悵錦帆江上
度空勞越女采芙蓉
王祠部阮亭招同飛濤小集
摇落金門朔氣飛開樽從席坐斜暉江南秋思飄宫葉薊北晴
雲捧禁幃官舍久懸高士榻主恩新許逐臣歸只今相對宜沉
醉空向青雲望紫微
榆肉(出山西乃榆樹所生菌也)
何曾累盡五葷捐參得雞蘇佛外禪春浥清凉臺畔雨氣蒸師
利窟中烟肥肪半摘林成塞香脆生憎莢似錢會取肉邊諸菜
味利根應在齒牙前
雞椶菜
碧雞峰下定真如雞足山開出五𬞞采擷箐猿啼曉月流膏香
象浴清渠易牙嘗笑腥無用德祖拈来肋有餘莫恨夜郎天萬
里菌英飽啖瘴消初
梅花樓(和孫赤崖鉄嶺懸崖石梅一枝柯萼宛然李寕遠伯千金買山搆樓其間為一城絶勝今址尚存)
鐵嶺寒厓迸石虬李家開閣冠銀州瑶華欲贈終難折玉笛頻
吹更不愁行酒帳前皆美女横金階下半蒼頭只今牧豎尋荒
址閒與流人說故侯
太子河(和孫赤厓在遼東太子避秦兵衍水上即此)
遼河湍急下三韓避寇曾来太子丹匕首圖窮遺勝在烏頭人
返故疆殘千年華表無狐跡一去荆卿尚水寒舊客重来漫嗚
咽秦關不復閉長安
石鼓文
車攻竒字&KR1062;雲亭史籀遺文見典型詰曲乍驚蒼帝目臨摹小
變禹碑形國書空費詞臣譯古學誰令御覧經白虎諸儒繙搨
少漸看上壁蘚㾗青
黃金臺
荒臺何處訪嵬峩覇國空傳俊傑過不少黃金高北斗祗看白
日夢南柯隆中樂毅龍誰卧市上涓人駿自多舊曰英豪零落
盡塵沙車轍轉蓬科
張茂先宅
司空廢宅在皇都故址披榛尚有無共羡英聲傾許洛不教歸
骨渡滹沱星精自辨沉淵劍物怪能窮破冡狐何事南風坐相
待却令高蹈愧蓴鱸
文丞相祠
丞相精忠照古今柌堂燕市晝沉沉黃冠不了孤臣事炎午焉
知未死心草舍啼鵑歸魄冷螺川白鷺水雲深徘徊擊節懷先
子正氣長歌淚滿襟
中秋同伯旃匡来集查給諫邸
小雨輕雷送暮寒清樽遲月醉長安乍聞宫漏翻支鵲似有天
香出上蘭星聚都門皆是客酒糺小史不須官半酣重話少年
事始覺吳霜上籜冠
都城八景詩(將出都門未能免俗聊一效顰為之)
太液滄波
上苑清流漲綠波䟽泉龍首象天河千門御柳縈明鏡五色宫
花照影蛾魚戲忽驚仙鷁下風来時傍石鯨多采蓮倘不禁游
女何必江南有棹歌
瓊島春雲
禁園淑氣曉氤氲知是飛来水上雲低拂綘霄連鳳闕輕籠綵
仗卷龍文烟霞還向峰頭合晴雨遥從樹杪分為近蓬莱常五
色瑶天笙鶴自繽紛
西山雪霽
積素流暉接太行西清曉仗有晴光寒生碧瓦金支外翠歛丹
樓粉堞傍上苑林花低不落六宫粉黛有嚴粧鳴珂立馬瓊瑶
路共著銀貂侍玉皇
金臺夕照
落日層隂萬里開蒼然晴色滿金臺平看大陸浮雲盡返眺諸
山積翠来伯樂空求天下馬劇辛未是出羣才登臨漫復悲今
古易水西流去不回
玉泉垂虹
萬壑飛泉下碧空迢迢濺沬注離宫遥看素練銀河上誰捲珠
簾瀑布中玉螮長應穿雪竇水精寒欲降冰童晚霞返照還相
映五色霏微貫綵虹
盧溝曉月
千山夜色滿漁陽西出都門曙景蒼宿醉未消燕市酒殘星猶
滑鳳城霜白虹冷浸扶闌起秋兔光流淡暈長回首帝京雙闕
下尚留玉鏡挂昭陽
薊門烟樹
夕風朔氣捲蓬根烟樹參差望薊門地㢠邊愁空極目天涯羈
客易銷䰟鳴駝沙草渾河磧落㕍長榆古塞垣擬買名鷹逐年
少翩翩裘馬獵平原
居庸叠翠
萬叠居庸立翠屏五雲金碧抱彤庭烟開北闕看逾紫雨過西
山洗更青林樾九關天漠漠秋霜八月曉冥冥黃花戌遠人烟
冷無事摩厓待勒銘
茗齋詩
燕山小草五言絶句
淮南彭孫貽羿仁著
易酒
把酒金臺下蕭蕭易水寒眼前相對客莫作酒人看
涞酒
索米長安道徒聞酒價高殊非涞上水都為作春醪
月
明月清秋夜無人獨倚闌故園何處在不敢舉頭看
盆中秋海棠
幽草栽罌缶嫣然穗一金遥憐故山下應滿北窗隂
盆榴
海榴數尺許漸覺過人長抱子如相媚舍珠綻綘房
宫怨十一首
永巷金輿過空宫獨坐時西風滿階葉不敢復題詩
二
含笑看同伴蛾眉幾許長可憐明鏡裏日日競新粧
三
一片關山月流光入禁城秋風無限恨吹斷搗衣聲
四
幾見初生月殷勤過上弦不知瑶砌上明月為誰圓
五
自入深宫裏扵今更幾年碧桃曾手植花出畫樓前
六
得句題宫樹舍情不示人御溝多少葉識字幾詞臣
七
生小填宫日盈盈未十三春来花草色稍覺似江南
八
長日教鸚武吟詩向禁園年来稀進御不復重能言
九
魚鑰鎻長門流螢下如霰庭院寂無人飛過昭陽殿
十
不見君王久三春夢亦稀朝来問司寝若箇謝恩歸
十一
吹笙深殿裏夜夜直宫門時得分枝个空憐奉主恩
宫詞四首
銀筝對月明花下蒙宣召絃索未生疎初學邊關調
二
歌舞著羅衣巧試驚鴻步時作漢宫粧長得君王顧
三
月華門下度書館滿青苔自侍章皇後誰呼女秀才
四
輕翠掃雙蛾押班金殿側少小共深宫相見不相識
皇庄詞
小小成金屋幽房勝禁中承恩獨當夕何必在深宮
二
向晚宫車出紅顔早斷腸不須河滿子地下待君王
八月十八日長安客舍
故國三千里憑高十二樓海塘今夜月只少一人遊
二
共說潮生日錢塘及海塘看潮塘上客若個憶他鄕
望西山
朝夕出門前不改西山色惆悵望西山無人見行跡
聞雁
風雨蕭蕭夜那堪朔㕍飛長安多少客秋盡未成歸
魚皮海人曲
北海黃須族登山慣射麋衣裳何楚楚五色盡魚皮
二
射蛟魚海上身本是鮫人蔵得東珠在誰言席北貧
寗宮㙮歌
鳳皇城北路能得幾人歸羡殺沙頭㕍南飛又北飛
二
義州春市罷各自返𨳩原從此稀人跡蕭條望塞垣
三
寗宫㙮前月只是照流人空自題詩徧無因寄所親
四
莫道窮荒苦春光日漸多長安諸將相今在此中過
騾鳴
每憶家山好風花弄鳥聲黃金臺下卧終日只騾鳴
聽車聲
轆轆長安道輪蹄惱殺人誰知鄕思苦腹内轉車輪
偶聞
扈從詞臣出青驄逸不還朝来宣學士親自選天閑
楊叛兒
楊花未随風與樹本一色何處逐逃人雪中見行跡
雙行纏
裂紈效禁中始得微收束何煩黃閣下彈射雙弓足
蹋銅鞮
馬革錦雲縫蟠龍踢膝齊圓花釘三足豈羡白銅鞮
西平樂
黃金萬間厦拇綠百寶樓西平洵足樂不羡帝王州
安東平
飛沙如雨雪白馬黃塵生今日山東道東平更不平
那阿灘
雙漿不著水五兩如馬馳相喚陽不觧那阿灘上兒
黃督
巨木持作杙鮫魚未許遊黃督不可恃馬螾行兩頭
白附鳩
乾鵲喜作巢疾風巢不危可憐白附鳩今作纛下兒
報國寺見賣菊者
霜落燕山早如何菊未開應憐羈客恨秋色不教来
茗齋詩
燕山小草七言絶句
淮南彭孫貽羿仁著
明妃曲
君王莫更誅延夀留取麟臺畫子卿無限玉關人不返祗須漢
節付傾城
二
萬里驚沙㕍到遅年年花鳥亂燕支穹廬月夜琵琶奏未及宮
中永巷時
燕京雜詠十二首
雙鴉如剪鳳頭簮粉黛傾城可十三燕趙佳人誰得似填宫新
籍進江南
二
金龍縷縫錦文鞾綵隊宫鴉細輦䭾寶絡雕輪承賜出慈寕親
覲太皇過
三
怒臂名鷹出禁城包衣作使殿頭名逡廵下馬齊回首牛鹿前
邊不敢行
四
秦筝斜抱紫貂裘月下誰水調頭多少長征人未返西風容易
入邊愁
五
曲檻雕楹額駙家監宫中貴坐當衙紅粧滿眼繁如錦不敢偷
看苑外花
六
南中珍怪走雕輪通馳謁争馳内大臣小鳳紅牋書報帖已知
明日有温綸
七
宫城列肆啓瑶函坐踞胡床舊紫衫話及先朝常下淚何人知
是故宮監
八
御前蝦子脱朝衣鹵簿平明散紫微十二天街人辟易傳呼羣
象午門歸
九
徑寸東珠照禁林紫貂入直盡千金早寒一片燕山月獨向羊
裘冷客心
十
烟巒西苑望崚嶒萬歲山頭不敢登知有神靈尚臨御佛寮長
供喇嘛僧
十一
雙闕端門切太微帝城雲物迥光輝司空城旦書頻上屢放流
人故里歸
十二
秋風馬上角弓鳴篳篥聲高滿鳳城次苐各旗分隊出西山射
鹿打圍行
十三
樂府新聲出教坊内家子弟冠平康院中苐一人誰是多人詞
人賦郭香
燕山秋思
燕山秋色滿天洼八月金臺桂未花應笑西風不歸客夢中也
自忘天涯
二
旅館孤眠夢未成滿庭花影夜三更無情最是床前月不管人
愁直到明
駕幸南海子詞八首
豹尾鈎陳出紫微清秋初旭照龍旂奚官乍進新調馬明日君
王自打圍
二
御苑秋深聚鹿䴥八旗團簇繡如花争来飲馬清流上海子魚
龍識翠華
三
馳道清塵盡武冠千乘萬騎出長安五雲多處龍又聚未許都
人夾仗看
四
羽獵風高落木初上林詞賦待相如不知若箇陪雕輦早晚應
傳諫獵書
五
千官立仗整朝班鵠立端門候駕還聞道上林狐兔盡不教射
虎過西山
六
行宫張設儼朝堂象馬明駝擁帳房倚馬屢聞宣學士直廬㘩
答建言章
七
浴鐵屯雲雪不消圍随蝦子盡金貂黃旗十萬能穿的萬乘無
煩更射鵰
八
宵衣幾度御瀛臺京兆頻聞上水災不為廵遊行較獵渾河親
覧築防来
酒樓
木落滹沱萬里流西風回首憶同遊歸心怕見南飛雁不敢携
樽上酒樓
凉州曲四首
大漠黃沙遠接天朔風千里落飛鳶玉門關外今如此誰碩封
侯向酒泉
二
殺氣蕭條古塞門平安烽火傍黃昏相逢莫話沙場事且盡蒲
桃酒一樽
三
西風吹急雪紛紛沙磧黃河掩白雲多少邊城諸將在只教青
海内移軍
四
賀蘭山下馬羣嘶邊塞傳書聽鼓鼙夜半金繒雙闕下槖駝連
載過關西
營州歌五首
銀州鐵嶺滿人家錦石斑斕勝落花遼水青青同乍沐春風漠
漠不飛沙
二
魚蝦滿市足雞豚夜卧還堪不閉門自斫松杉將結屋多栽梁
稻盡成村
三
野鹿黃羊跡滿山相呼結伴打圍還林中射得香狸子帶雪烹
烟五色斑
四
鴨綠江頭雪未消無閭下霰猶飄林端忽見過人跡知是鄰
兒出賣貂
五
十三山下雨頻過塞草青青放槖駝頭白野夫常百歲人葠泉
上飲来多
南海子曲
羽獵風高幸上林馬肥鷹健草尤深六飛抛鞚如飛電又見彤
弓落野禽
二
平南王子盡並来朝兄弟承恩賜兩貂宣取行宫教扈從御前
射兔每聯鑣
三
詞臣虚秣紫騮肥不及天閑迅若飛命選乘黃騎學士禁園
馳逐與同歸
將南歸題長安邸舍
燕山秋老葉初稀千里關河送客歸却似随陽来去㕍北飛纔
定又南飛
茗齋詩餘
燕山小草
淮南彭孫貽羿仁著
雨淋鈴燕山七夕
燕山秋到御溝寒雨木葉微脱離情自勸孤影梧桐有滴簾鈎
無月共道雙星此夕正乞巧時節却惹起撩亂閒愁記得凭肩
愬離别丙魚乙燕音塵絶倩牛郎欲借天津楫知道西樓小
婦顛倒穿針嗚咽拚得孤眠夢裏人歸枕中胡蝶又點破禁裏
疎鐘不放關河越
梅花引和閨思
人如月花如雪風定秋千猶未歇綠楊天聞杜鵑傷心無那忽
忽是今年春眠泥睡何曾著慵起屏山閒掠削鏡雲收罷梳
頭侍兒私聽低語絮閒愁
小重山和秋思
御溝流水過銅駝未央鴟尾角挂銀河藕衫小扇掩輕羅故園
花影外月無多清露濕顰蛾隔窗螢火入照停梭良宵未審
夢如何携燈看且喜睡鸎哥
一斛珠燕京秋夕
衰荷病葉助人愁緒閒淒切桑乾夜色盧溝月流火頻飛點點
螢明滅思歸小夢輕亍蝶前西風暗燈花炧關河夜冷人蹤
絶萬叠青山遮斷東南缺
