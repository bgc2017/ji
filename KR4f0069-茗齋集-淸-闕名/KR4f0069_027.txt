李東陽(王元美曰李西涯如陂塘秋潦汪洋淡池而易見底裏又曰長沙公少為詩有聲既得大位愈自喜携)
(拔少年輕俊者一時争慕歸之雖模楷不足而鼓舞攸頼長沙之扵何李也其陳涉之啓漢高乎胡明瑞曰成化)
(以還詩道旁落唐人風致幾扵盡墮獨李文正具宏通格律嚴整高步一時興起李何厥功甚偉是時中晚宋元)
(諸調雜興砥柱其間固不易也又曰國朝詩流顯達無如孝廟以還李文正東陽楊文襄一清石文隱瑶謝文肅)
(鐸吴文定寬程學士敏政凡所製作務為和平暢達演釋有餘覃研不足是時厥後李何並作宇宙一新矣)
南風謠
夕陽亭中車不發南風吹塵暗城闕凌雲醉客噤不言蛙聲亂
起華林園城頭鹿車走碌碌洛陽少年美如玉宫中夜半牝雞
啼千門萬戶皆翻覆金墉城城近遠朝来暮去誰能免九原若
見楊家姑應問婦來何太晚
花將軍歌
花將軍身長八尺勇絶倫從龍渡江江水渾提劍躍馬走平陸
敵兵不敢逼主將不敢嗔殺人如麻滿山谷徧體無一刀鎗㾗
太平城中三千人楚賊十萬勢欲吞將軍怒呼縛盡絶罵賊如
狗莫敢狺檣頭萬箭集如蝟將軍碩死不碩生作他人臣郜夫
人赴水死有妻不辱將軍門將軍侍婢身姓孫收屍葬母抱兒
走為賊俘虜随風塵寄兒漁家属老姥死生已分歸蒼旻賊平
身歸竊兒去夜宿陶穴如生墳亂兵争舟不得渡墮水不死如
有神浮槎為舟蓮為實空中父老能知津孫来抱兒達行在哭
聲上徹天能聞帝呼花雲兒丰骨如花雲手摩膝置泣復歎雲
汝不死猶兒存兒年十五官萬戶九原再拜君王恩忠臣節婦
古稀有嬰杵尚是男兒身英雄在世竟不朽下可為河岳上可
為日星君不見金華文章石室史嗟我欲賦豈有筆力回千
鈞
眀妃怨
莫倚朱顔好妍媸無定形莫惜黃金貴能為身重輕一生不識
君王面不是丹青誰引薦空將豔質惱君懷何似當時不相見
君王幸顧苦不早不及春風與秋草却羡蘇郎男子身猶能仗
節長安道休翻胡語入漢宫祗恐伶人如畫工畫工形貌尚可
改何况依稀曲調中
張弼
假髻曲
東家美人髮委地辛苦朝朝理高髻西家美人髮及肩買粧假
髻亦峨然金釵寶鈿圍珠翠眼底何人辨真偽夭桃窗下來春
風假髻美人先入宫
謝鐸
歲暮行
歲暮君莫憂歲暮君莫喜人生百歲苦不長一日愁來劇如此
古來志士悲白頭一息尚存心未休達人往往亦觧此秉燭欲
為長夜遊歲暮君莫憂歲暮君莫喜百歲千秋共如此
史鑑
秦淮歌
停君金叵羅聽我秦淮歌長江西来幾千里沿洄直入臺城裏
浮青蕩綠南北流至今猶號秦淮水秦淮之水能容舟秦淮之
上花滿樓美人捲簾垂玉鈎太白仙人清夜遊酒酣乘舟往石
頭棹歌渡淮水倒披紫綺裘英風撼五岳豪氣隘九州邇來四
千四百九十五甲子無人繼此移山倒海之風流水光依然月
如故斷雲零落令人愁豈無清歌與美酒與子碌碌誠堪羞我
歌秦淮歌送君秦淮去城西酒樓在何處主人今非舊孫楚且
須痛飲歌達曙達曙歌醉方寝笑壓吴姬股為枕滿身糢糊覆
宫錦眀年我亦泛秦淮手觧金龜就君飲
王鏊
棄婦怨
妾命薄妾命薄妾命自薄君不惡玉顔自昔誤主恩得奉餘光
侍帷幄兔絲横倒附青松豈謂青松久難托前時糟與糠常與
君同怡今日梁與肉知君懽對誰君如大江水妾如水底石江
水日夜流不回石抵狂瀾終不昜哭城城亦圯灑竹竹亦斑土
木猶可感君心終不還妾命薄妾命自薄君不惡
李夢陽(王元美曰歌行之有獻吉也其猶龍乎仲默于鱗其麟鳳乎胡明瑞曰獻吉學杜步趨形骸登善之模)
(蘭亭也于鱗擬古割裂餖飣懷仁之集聖教也心如獻吉歌行于鱗七言律斯為雙雕並運各極摩天之勢)
上元訪杜鍊師
宣皇昔時乘八風御龍游戲行烟空馬前两两侍玉女别館多
在蓬萊宫朝天宫中舊時殿樓臺晝鎻無人見琉璃井塌青苔
滿松檜森森月如練嗚呼往事難具陳燈火如山又一春北斗
壇西訪隱淪我師黃衫白&KR3539;巾坐我更致西樓賓玉杯㶑灔赤
瑪瑙織罽四角銀麒麟酒肉山堆滿堂醉仙厨往往來八珍孝
宗之朝五真人師也磊落當其倫自言召見親賜食曾把丹書
獻紫宸如今寂寞看春色銀魚玉帶無消息豈惟魚帶無消息
欲語吞聲淚沾臆勸師對此莫酸辛世間萬事如轉輪且將芳
草供生計聊與烟霞作主人月偏綵雲當牖生旋呼两童吹玉
笙聞師妙得逡廵術百壺倒盡還須傾古來仙子尚誰在飲者
翻垂千載名名垂千載亦區區酒闌燈昏夜復徂不見泰陵草
已宿春生樹啼雙老烏此時亦應羣帝趨金燈翠旗光有無
寄張侍御
嚶其鳴矣彼何求天下碩識韓荆州心傾義投神便往萬古不
廢江河流張侯窟起西南裔覽輝振翮風雲際鉤陳蒼凉閶闔
閉排閽直謁蓬萊帝豸冠峩峩不動紳挺身遂作蘭臺賓竊憤
辛裾謂淟涊誓與朱檻争嶙峋已看騕褭狹道路復訝鵰鶚卑
風塵霜飛維楊海月苦陽行沮洳汾花春還朝衮衣換日月立
仗正色揩星辰行步既工馬從瘦諫草每就雞將晨餘力猶馳
翰墨圃先秦两漢文心苦壮志真趫劍閣銘幽懷緬擬歸田賦
拖朱響玉豈不足靦面徒餐竟何𥙷及時碩作朝陽鳳不然退
與漁樵伍予也綸竿孟諸客心本無他衆莫白李白世人欲殺
之蘇軾能詩遭貶斥雷劔雖埋光在天卞玉未剖終為石垂老
重逢四海清虛名幸免諸公擲思君欲追稽吕駕贈言輒踐回
由迹有田負郭不餓死且自射獵芒碭澤
石將軍戰場歌
清風店南逢父老告我己巳年間事店北猶存古戰場遺鏃尚
帶勤王字憶昔蒙塵實慘怛反覆勢如風雨至紫荆關頭晝吹
角殺氣軍聲滿幽朔胡兒飲馬彰義門烽火夜照燕山雲内有
于尚書外有石將軍石家官軍若雷電天清野曠來酣戰朝廷
既失紫荆關吾民豈保清風店牽爺負子無處逃哭聲震天風
怒號兒女床頭伏鼓角野人屋上看旌旄將軍此時挺戈出殺
胡不異草與蒿追北歸來血洗刀白日不動蒼天高萬里烟塵
一劍掃父子英雄古來少天生李晟為社稷周之方叔今元老
單于痛哭倒馬關羯胡半死飛狐道處處&KR0794;聲噪鼓旗家家牛
酒犒王師休誇漢室嫖姚將豈說唐朝郭子儀沉吟此事六十
春此地經過淚滿巾黃雲落日古骨白沙礫惨淡愁行人行人
來折戰場柳下馬坐望居庸口却憶千官迎駕初千秉萬騎下
皇都乾坤得見中原主日月重開再造圖梟雄不數雲臺士楊
石齊名天下無嗚呼楊石今已無安得再生此軰西備胡
吳偉松窗讀易圖歌
仄巗泉流石無數素壁濛濛起烟霧君家屋宇在城市何以堂
上生松樹側聞江夏生氣酣掃毫素絶壁風雷拔地起意匠鑿
天天為怒泰山古根生眼前俄頃縮出徂徠山懸蘿掛薜裊裊
黑復有草舍松之間窗間老人鬢髮秃手翻一編周易讀空山
瑟瑟翠濤激長千冥冥暮花撲遠知既已死希夷不復作青山
石室杳何許恍然置我此丘壑翻愁一夕雷電入六丁追書上
寥廓又畫石下根屈曲如老龍胡奴暝踏孤岩菘蓬頭赤脚露
两肘月眀汲泉山澗中却憶前年召畫師江夏吴生亦與之短
褐垢臉見天子禮貌雖村骨格竒帝令待詔仁智殿有時半酣
被召見跪翻墨汁信手塗白日惨淡風雲變至尊&KR0877;笑中官羡
五矦七貴争看面請觀此幅松舍圖黃金失價連城賤吳生吳
生大氣岸一言不合輒投硯
送李帥之雲中
黃風北來雲氣惡雲州徤兒夜吹角將軍按劍坐待曙紇千山
搖月半落槽頭馬鳴士飯飽昔無完衣今繡襖沙場緩轡行射
鵰秋草滿地單于逃
楊花篇
洛陽三月春風起楊花飛入千門裏只見朝縈上苑烟那知夕
逐東流水苑烟流水無休歇暧日輕盈渡仙闕趙女瑶臺貯綵
霞班娘團扇啼眀月綵霞明月幾沉輝陌上行人亂撲衣征夫
柳塞愁看雁少婦香閨懶上機柳塞香閨萬餘里草色連天度
隴水玉門關外雪猶飛章臺樹裏風先起誰家浪子千金馬平
眀挾彈章臺下頭上羅巾玳瑁簮腰間寶鋏珊瑚把踏絮來尋
賣酒家持香坐調當壚者當壚美女怨陽春笑掇楊花襯錦䄄
青樓薄暮難消遣白雪漫天愁殺人冥冥漠漠春無極此時惟
有楊花色一朝風兩蘼蕪爛獨掺垂條三歎息
漢京篇
漢京臨帝極複道衆星羅烟花開甸服錦繡列山河山河自古
稱佳麗城中半是王侯第峻閣重樓夾道懸雲房霧殿森虧蔽
牧䐁賣珠登要津樊侯亦是鼓刀人時來叱咤生風雨奄見吹
嘘走鬼神平津結兄盖侯弟杯酒相看何意氣執鞭盡是虎賁
郎守門不說長安尉長安烽火入邊城挺劍辭君萬里行去日
千官遮馬餞歸來天子降階迎朱弓尚抱流沙月寶鋏常飛瀚
海星不分燕然先勒石真教麟閣後標名豈知盛滿多仇忌可
惜榮華如夢寐地宅田園奪與人丹書鉄劵成何事霍氏門墻
狐夜號魏其池館長蓬蒿三千劍客今誰在十二珠樓空復高
後車不戒前車覆又破黃金買金谷洛陽亭榭與山齊北邙車
馬如雲逐隂郭豪華真可憐雲臺將相珥貂連當時却怪桐江
叟獨着羊裘伴帝眠
何景眀(王元美曰李源風何源雅風故長變以眀志耳覩其沉深莾宕激昂鼓壮喑嗚&KR0579;悽忽正而竒正若嶽厲)
(竒若海颶則李子哉是固少遜要之其緣情即象觸物比類靡所不遂璧坐幾馳文霞淪漪緒飈摇曳春華徐發驟)
(而如淺復而彌深疑無踰何子而上者)
行路難
牀有織綺箧有織素請君視綺還視素憐新不如莫棄故樽中
有酒盤有飱聽我為歌行路難衆中懽樂多志氣豈知他人不
得意白日有時不照地安能保君常不棄天河熒熒西北轉織
女牽牛不相見由來天上亦别離何怪人間有悲怨世情磷薄
惡衰賤駕車馳馬如雷電少年不得君愛惜紅顔勝人亦何益
俠客行
朝入主人門暮入主人門思殺主仇報主恩主人張燈夜開宴
千金為夀百金餞秋堂露下月出高起視廐中有駿馬匣中有
寶刀拔刀躍馬門前路投主黃金去不顧
易水行
寒風夕吹易水波漸離擊筑荆卿歌白衣灑淚當祖路日落登
車去不顧秦王殿上開地圖舞陽色沮那敢呼手持匕首擿銅
柱事已不成空罵倨噫嗟嗟燕丹寡謀當滅身光也自刎何足
云惜哉枉殺樊將軍
鴻門行
沛公昔日分義軍旌旗十萬西入秦山東諸侯皆後至咸陽萬
姓思為臣項王東來怒如虎置酒朝會鴻門下門前壮士擁盾
入座上小臣拔劍舞爭雄較勝未可量相看杯酒成倉黃揮刃
醉擊玉斗碎攬帶空懸寶玦光沙丘城邊祖龍死芒碭山旁匿
天子澤中夜聞白蛇斷覇上朝看赤雲起君不見劉郎供帳出
秦宫宫中火照三月紅英雄為謨自有術亞父徒知殺沛公
垓下行
咸陽原上失秦鹿戍夫入關競馳逐君王自負十尺軀傍人更
訝重瞳目横行按劍一何威叱咤四海随指揮諸侯北面受金
印壮士東歸盡錦衣隂陵道中夜失援垓下孤軍獨迎戰百萬
王師來震天八千子弟随飛電自言百戰當一身寕知一敗損
威神美人帳下看無主駿馬江邊棄與人楚歌聲高暮雲佇孤
燈對酒惨不語盖世英雄力拔山一夕悲哀淚如雨君不見三
軍縞素行負戈烏江不渡愁風波古來失道衆所棄父老雖憐
將奈何
大梁行
朝登古城口夕藉古城草日落獨見長河流塵起遥觀大梁道
大梁自古號名區富貴繁華代不殊高樓歌舞三千戶夾道烟
花十二衢合沓輪騶交𬗋陌鳴鐘暮入王矦宅紅粧不譲掌中
人珠履皆為門下客片言立賜萬黃金一笑還酬雙白璧帶甲
連管殺氣寒君王推轂將登壇彎弧自信成功易拔劒那知報
怨難已見分符連楚越更聞飛檄救邯鄲一朝運去同衰賤意
氣雄豪似驚電楊花飛入侯嬴館草色淒迷魏王殿萬騎千乘
空雲屯綺構朱甍不復存夜雨人歸朱亥里秋風客散信陵門
川原百代重回首宋寝隋宫亦何有遊鹿時銜内苑花行人尚
折繁臺柳繁臺下接古城西春深桃李自成蹊朝來忽見東風
起薄暮飛花滿故堤
漢將篇
漢家西北烟塵起烽火夜照西京裏胡馬奔騰一萬騎關塞逶
迤五千里飛符插羽何精強連營列陣掃邊疆已見將軍屯細
柳更聞天子獵長楊長楊羽獵兵威振疊鼓鳴鉦聞遠近龍鳳
遥分天上軍魚蛇徧閱雲中陣長安驄馬俠少年金鞭玉轡鐡
連錢共看拔劍追驕子自許彎弓射左賢驚風晝起邊沙漲疎
勤黃雲迷所向飲馬寒臨月窟傍驅兵夜度天山上降旗欵節
樹戎城卷旆逥旌入帝京征人半死龍庭戰壮士俱標麟閣名
麟閣功名不易得貴臣良相徒顔色威胡盡道李飛將還漢誰
言蘇屬國玉門關外朔雲愁燕頷書生亦白頭君王自憶廉頗
軰義士羞稱萬戶侯
明月篇
長安月離離出海嶠遥見層城隱半輪漸有阿閣銜初照㶑灔
黃金波團圓白玉盤青天流景披紅藥白露&KR0877;輝泛𬗋瀾𬗋瀾
紅薬西風起九衢夾道秋如水錦幌高褰香霧開瑣闈斜映輕
霞舉霧沉霞落天宇間萬戶千門月眀裏月眀皎皎陌東西栢
寝岧嶤望不迷侯家臺榭光先滿戚里笙歌影乍低濯濯芙蓉
生玉沼娟娟楊柳覆金堤鳳皇樓上吹簫女蟋蟀堂中織錦妻
别有深宫閉深院年年歲歲愁相見金屋螢流長信階綺櫳燕
入昭陽殿趙女通宵侍御床班姬此夕悲團扇秋來眀月照金
徽榆黃沙白路逶迤征夫塞上憐行影少婦窗前想畫眉上林
鴻雁書中恨北地關山笛裏悲書中笛裏空相憶幾見盈虧淚
沾臆紅閨貌減落春華玉門腸斷逢秋色春華秋色逓如流東
家怨女上粧樓流蘇帳捲初安鏡翡翠簾開自土鉤河邊織女
期七夕天上嫦娥奈九秋七夕風濤還可渡九秋霜露迥生愁
九秋七夕須臾易盛年一去真堪惜可憐揚彩入羅幃可憐流
素凝瑶席未作當罏賣酒人難邀隔席援琴客客心對此難蹉
跎烏鵲南飛可奈何江頭商婦移船待湖上佳人挾瑟歌此時
憑闌垂玉筯此時滅燭歛青蛾玉筯朱顔苦銜怨緘怨含情不
能吐麗色春妍桃李蹊遲輝晚媚菖蒲浦與君相思在二八與
君相期在三五空持夜被貼鴛央空持暖玉擎鸚武青衫泣掩
琵琶弦銀屏忍對箜&KR1283;語箜&KR1283;再弹月已微穿廊入闥靄斜輝
歸心日遠大刀折極目天涯破鏡飛
赤壁圖
周郎舳艫大江半曹氏旌旗眼中看當時萬馬下中原江水千
年餘斷岸黃州逐客玉堂仙停舟到此悲秋天龍争乕闘慨往
事酹月酬風懷昔賢古人今人皆已矣吁嗟丹青乃誰子赤壁
之山只如此
畫魚
大魚昂蔵若人立衝波䟦浪風江急傍觀二鯉各有神倏忽波
濤随出入中堂鬐鬛動杳冥坐久始識為丹青青天萬里拂絹
素筆力咫尺開滄溟禹門天池雲霧裏白晝雷霆行地底何人
有力移置此酒酣相視一改容只愁化作三蛟龍
徐禎卿
青門歌送吴郎
吴郎醉嗜長安酒落魄自言為客久走馬頻看上苑花回鞭幾
折青門柳青門瞳曈魚鑰開乳燕游絲相逐來柳下雕鞍留别
𬒮花間酒盞覆蒼苔浮雲去去辭城闕芳草連天那可歇野店
春風聽早鶯關河曉樹懸新月千里淮流雙畫橈廣陵驛前逢
暮潮落日帆歸楊子渡青山家對伯通橋吾家流水原非隔宛
轉胥臺通巷陌草長難尋仲蔚居林深不辨陶潜宅清溪屋下
可垂綸復有蓴羔足養親君歸倘食冰絲鱠為念羈棲塞北人
將進酒
將進酒乘大白硨磲為罌錦作羃燕京杜康字琥珀朱緡三千
酒一石君呼六慱我當擲盤中好采顔如花鴛央分翅真可誇
壺邊小姬拔漢幟壮士失色徒喧譁拉君髥勸君酒人間得失
那復有男兒運命未亨嘉張良空槌慱浪沙秦皇按劍搜草澤
豎子來為下邳客一朝崛起佐沛公身騎蒼龍被赤舄滅楚蹙
項在掌間始知橋邊老人是黃石狂風吹沙黑漲天天山雪片
落酒筵錦屏繡幕不覺煖齊謳趙舞繞膝前人生遇酒且快飲
當場為樂須少年何用窘束坐自煎陽春豈發斷蓬草白日不
照黃壚泉君不見劉伶好酒無日醒幕天席地身冥冥其妻勸
止之舉觴向天白婦人之言不足聽又不見漢朝公孫稱鉅公
脱粟不舂為固窮規行矩步自衒世不若為蝨處禈中丈夫所
貴豈窮苦千載倜儻流英風人言徐卿是癡兒䄂中吳鉤何用
為長安市上歌擊筑坐客知說高漸離我醉且倒黃金罍世人
笑我哺糟而揚醨吁嗟屈原何清漁父何卑魯連乃蹈東海水
梅福脱帽青門枝眀朝走馬報讐去襄子橋邊人豈知
邊貢
題金谷園圖賦得綠珠怨
誰言妾命薄結髮承主恩誰謂妾身輕寵冠金谷園園中桃李
千萬樹對妾妍華避無處徘徊歌舞曲未終門外戰鼓聲逢逢
當時只倚紅顔貴豈料紅顔為主累主家高樓天與齊妾身不
惜委黃泥他生碩作&KR0742;泥燕長傍樓中梁棟棲
康海
秋風詞
長安道上秋風起吹入青門草靡靡客子携琴燕趙來一感秋
風心欲死鳴鞭躍馬過我前那堪杯酒重留連酒酣意氣百志
奮談笑須臾空百年坐中歎爾壮士心人事何須問古今張蒼
亦能論刑法君平徒然卜六壬仲尼治國苦不稱曾参事母尤
難信時勢摧人着處生英雄遇抑常遲鈍南山磊磊雲氣横寒
泉湔湔終日鳴請君拂䄂謝人世與爾常為谷口耕
孟洋
客有謂余道京師故事感而賦傷歌行
君不見長安富家種花竹綺窗蘭榭如金谷四時留客宴常開
齊絲燕管日追陪酒酣賓主皆傾倒盡道結交苦不早醉倚佳
人池水邊腥膻厭飫出時鮮促歌索舞從君欲風度青林眀月
懸可憐今夕同歡讌事到眀朝有更變家破亭臺日漸非園荒
桃李花如霰主人辭舍燕分飛送葬無人弔者稀諸兒道上有
飢色舊客相逢不相識莫笑哀絲重博徒人生緩急誰所無叩
門不以親為觧始是昂蔵一丈夫
殷雲霄
行路難
少年白馬珊瑚鞭游冶長安大道邊歸來暫向青樓卧千金買
醉不論錢窮巷老生亦何為經年讀書只下帷漢朝天子方好
武頭童齒豁憐者誰
鄭善夫
汶上對月
焉耆八月風高起鴻雁羣飛渡淮水月下清砧愁遠人天涯芳
草思公子王郎哀時最蕭瑟萬里迢迢向南國呼我上船設冰
鱠仰天頌酒開胷臆關山茫茫何處邊但見急管哀中天馮夷
聽曲波面出楊柳亂落西風前酒酣月落歌未巳隴思江情㗳
然起未掛姓名玉策上碩添海水金樽裏人生合歡那可測有
似大海翻萍葉回首親朋各别離豈無江漢通舟楫浮光過鳥
不復駐達官好爵身之蠧况乃豺狼横地軸何限驊騮窘天步
竹林諸賢皆酒徒嗣宗只碩步兵厨古来賢達一澌盡醉鄕之
托今何如
顧璘
古壮士歌
山西壮士何才雄虬鬚燕頷生英風青春挾槊三邊外白晝探
丸九市中一身列侍麒麟殿跨出龍駒萬人羡狐腋朝裁趙客
裘鵜膏夜淬吴王劍生年十五事横行肯學操觚記姓名當衢
賈勇萬乘避臨危重義一身輕田文雞狗真餘子有足不曳春
申履眼前國士稍傾心慷慨橋隂為君死
王廷相
南昌行
豫章妖星蝕太白飛入鉤陳闘光赤欽天博士不敢奏遠臣見
之空嘖嘖周公卜鼎八百春漢代規摹遠過秦山東諸侯自破
滅淮南雞犬安能神白洲老子中臺長何用文章䛕莽新慶陽
鄙夫稱雄特學得兵書翻助賊南風不用北人力東門黃犬嗟
何及君不見河南許汝登皎皎真丈夫口中舌可斷萬歲不肯
呼匣裏寶刀光雷電悔不先彂梟賊顱報國心丹不言苦甘死
寕能效囚虜巳拚魂作太湖雲何惜血染洪州土黃霾塞天白
日昏長風翻江帝心怒鄱陽未接動王師坐令狂奴氣先阻汝
登汝登振古豪吞聲苟免蜉蝣曹
王守仁
廬山東林寺
東林日暮更登山峰頂高僧有蘭若雲蘿磴道石參差水聲深
澗樹高下遠公學佛却援儒淵明詩酒不入社我亦愛山仍戀
官同是乾坤避人者我歌白雲和者寡山自點頭泉自瀉月眀
壑底忽驚雷夜半天風吹屋瓦
宿廬山寺
昨遊開元殊草草今日東林遊始好手持蒼竹撥層雲直上青
天招五老萬壑笙竽松籟哀千峰掩映芙蓉開坐俯西岩窺落
日風吹孤月江東來莫向人間空白首富貴何如一杯酒種蓮
栽菊两荒凉惠遠陶潜骨何朽乘風我欲還金庭三洲弱水連
沙汀他年海上望廬頂烟際浮萍一點青
杭淮
畫山水
烟霞蒼茫忽在座半空樓閣浮青春不須更問畫者誰對此頗
覺滄洲真白鷺羣飛雪點亂綠江萬頃苔文新漁舟两两停不
去桃花春雨迷江津更扵松下貌二老凉風蕭蕭白葛巾仰天
一笑觀日出避世豈是巢許倫吾生亦有烟霞癖瀟洒筆端欣
會神酒罷聊歌紫芝曲谷口青山生白雲
王璲
和高季廸將進酒
君不見雲中月清光乍圓還又缺君不見枝上花容華不久落
塵沙一生一死人皆有綠髮朱顔豈能久尊前但使酒如䋲肘
後何須印懸斗咸陽黃犬悔巳遲至今千載令人嗤試看古來
功業士何如陌上遊冶兒百年飄忽寄宇内日日歡娱能幾歲
勸君莫惜嚢中金便趁人前先買醉臨邛壚頭綠蟻香柳花捲
雪春茫茫吴姬越女嬌相向痛飲須盡三千觴興來狂笑縦所
適慎勿畏他權貴客東風吹落頭上巾此夕獨醒端可惜一朝
羅綺生網塵粧樓空鎻青蛾人酒星不照九泉下孤鳥自弄山
花春觧我金貂脱君素裘白日既沒秉燭遨遊君為我舞我為
君歌歌舞相合其樂如何
李春芳
織婦詞
白露沾衣草蟲唧唧老婦田間夜夜紡績達曙猶聞機杼聲衰
年辛苦何時極初三初四月初見連宵坐待月如練木綿花少
筋力衰七日促成一疋半兒啼飢女號寒里胥到門横索錢機
杼倚壁雙淚漣
柯潜
山水圖為兵部員外郎王恕題
玉堂清署春風前焚香看畫皆神仙畫中風物得真意峰巒隱
約生雲烟大山如龍欲飛去小山盤盤如虎踞奔流一道破山
來散作濤聲滿江樹遠村徵茫三两家古渡無人横斷槎近村
茅屋蔭榆柳門前沃土饒桑麻别有高亭向洲渚斜日滿簾水
禽語滄波浩浩勢吞天蜃氣昏昏欲成雨初疑匡廬山下落星
灣又似洞庭湖上之君山瓊宫貝闕倚霄漢無乃蓬萊方丈非
人間我生慣喜山中樂随意雲樓與山閣故鄕一别今十年石
洞梅花幾開落臨圖忽憶舊遊蹤便欲沿溪上丘壑此身留滯
未應歸回首江天雲漠漠
雪麓漁舟圖
大山小山無寸青長江萬里如月眀楚天不盡鳥飛絶老樹欲
動風無聲何人方舟順流下草衣篛笠俱瀟灑蓬底有兒能讀
書不是尋常釣魚者玄真子陶朱翁避世逃名俱已矣後來空
自談高風我視功名等塵垢何似忘言付杯酒武陵豈必皆神
仙桃花流水人間有
俞泰
朝天宫杜真人畫
亂雲閣雨山欲低溪烟籠樹村欲迷鍊師採藥入雲去樹底茅
茨空鶴栖雲開須臾鍊師返庭鶴一聲人意遠本來大道自森
然萬木蕭疎落霞晚
顧清
夜泊鳳皇山聞鳥啼有感
吴𧖟三眠欲上山吴禽夜啼吻欲乾啼言摘山湏看火天欲眀
時啼更苦青樓美人紅錦帷歌舞歸來月已低銀缸斜眀照春
睡問着摘山渾不知
張鳳翔
從軍行
桓桓二十羽林郎時緣宿衛親君王逢時馳上上林道虎皮裁
鞍装七寶遼東弓挽五石強逢虎虎斃逢熊殭俄聞戰書報天
子怒拔寶刀斫案起刀頭字刻天漢年曾助衛霍收三邊黃昏
繋肘出城去刷地龍媒等飛翥半夜已度黃河流平眀手提血
髑髏單于斬獻夭顔喜侯封裂地一千里廟堂肉食多詭随争
如六郡良家兒
錢福
對酒行
君不見仲尼大聖生絶周道德直與天地侔河水洋洋賦歸去
不與石闘并龍求魯人有目詎能識乃云此是東家丘又不見
晦庵始仕桐安時自云抱負無一施立朝未滿四十日拂衣歸
去成棲遲要津忽起偽學禁弟子遠竄遭流離聖賢不遇尚如
此薄材何必干眀時不如常對一尊酒午醉未醒眠到酉世態
人情淡不交清風眀月來吾囿亂愁豁去壮顔開此身如在無
何有樂矣乎樂矣乎天地皆吾安樂&KR0810;何必馳驅名利途竇梁
顯宦今寂寞石王富室還如何到頭萬事一蕉鹿有酒莫惜頻
頻沽春風吹來何處鳥聲聲似喚提胡盧花前醉倒花下卧月
移花影來相扶試看屈子沉湘水不如賀老遊鑑湖春風行樂
莫蹉跎頭角不受風塵磨今日樂眀日樂李白去兮吾復作生
計在天從厚薄咲煞楊雄讀盡書寂寞無言自投閣
孫一元
山中人歌
山風日暮吹黃獨山人歸來山中宿白雲萬頃高映屋山光相
對眉髮綠萬物到手吟不足詩草床頭牛腰束麋鹿相過亦不
觸毳袍芒屩識高躅我今鍊藥山之麓山中之人駕黃鵠
沈周
暑中寫雪圖
六月添衣喚童子自畫雪圖茅屋裏玉花出筆飛上樹惨澹隂
山無乃是老生放筆還自笑顛倒炎凉聊復爾門前有客來借
看滿眼黃塵汗如雨
看送吟勸陳世則酒
花下一壺酒人與花酬酢樹上百枝花花對人綽約昨日顔色
正鮮妍今朝少覺不如昨人若無花人不樂花若無人花寂寞
看花不是久遠事人生如花亦難托去年花下看花人今年已
漸随花落花且開酒且酌催花鼓板撾芍藥醉他三萬六千場
我與花神作要約
將進酒
君不見人生百年駒過隙何况人生不滿百又不見來世不可
待往世不可追百年三萬六千日日日爛醉君何辭天公那得
私人物頭上不可掃自髮所以知章眼落井底花太白手捉江
中月金蓮畫炬飛碧烟趙女起舞踏四筵主人勸客連夜飲似
恐明朝非少年新豐酒槽滴紅露十千一斗亦有數為君點却
𬗋綺裘不惜更脱珊瑚鉤門前楊花如水流入來愁人風滿樓
將進酒開君愁
春歸曲
今朝三月三十日問春果是眀朝歸春歸當尚何處去春亦不
言花亂飛東家蝴蝶已無頼強逐游絲揚落暉青樓粉暗女子
嫁朱門烏啼賓客稀春一去萬事非臨岐更把一杯酒愁見墻
頭梅子肥
文徵眀
見新燕
杏花飛飛春燕來主人花下新堂開花間相見驚相識綠樹東
風捲簾入漠漠疎簾碧草齊斑斑小雨青泥濕城中甲第連雲
起畫棟朱甍春旖旎如墨寧無繡幕思多情却向茅簷底茆簷
日暖繡戶寒古來只作尋常看乃知物性無新故世情自爾分
貧富我家舊宅經幾遷僅有此屋三年前人言禽鳥得氣先主
人貧病何當痊人生未怕常貧賤但碩年年見新燕
五月十七夜與湯王諸子石湖行春橋待月
夕光浮山蒼靄横行春橋東江月生長風吹波天鏡闊白波渺
渺菰蒲聲微瀾壓玉搖空眀扁舟忽動江湖情&KR0699;頭魚蝦夜可
買得酒試與諸君傾山空夜久人竟醉高歌互答漁舟驚漁舟
天上來棹入滄溟去似聞漁歌縹緲不斷出烟蘿水遠天長不
知處一髮青山落鏡中萬里横河碧空曙人生行樂不易得賞
心况有尊前客江山如畫酒如澠相看不飲空頭白不見橋東
千尺臺吴王曾此夜㘅杯歡讌不堪芳漏永西施舞罷越兵來
越兵已成功越王安在哉鴟夷竟去不復廽吴宫越壘空復生
蒼苔千古興亡搃烟滅只有湖山未消歇吴王去來今幾時幾
人能醉湖中月
漁隱
漁翁老去頭如雪短笠輕蓑舟一葉百頃魚蝦足歲租十隻鸕
鷀足家業横笛朝衝柳外風浩歌夜弄波心月不嫌湖上有風
波世上風波今更多
祝允明
答孫山人太初寄吟卷歌
秋風落葉露為霜美人去我天一方只知朔雁翔南去寕觧魚
書可寄將分開尺素雲生手濯濯芙蓉倚楊柳金丹熒熒伏鼎
竈寶劍時時拂河斗仙韶本是清都樂欲奏人間舞羣獸去年
送别吴王臺屐齒微蹤長綠苔相思每望秦川月寄信俄傳越
使來越使能寄書不知書中意何如君能寄書卷不知我腸車
輪轉李白上天鮑照没此聲何處君留得霞為衣兮月為澤金
光草兮換君骨二子雄風不可尋九霄星露夜沉沉但看一片
千年月懸向青天照我心
王右丞山水真蹟歌
生烟漠漠中有樹樹外田家幾家住重巒複塢随不斷茅舍時
時若菌附两人並向魚梁涉一鳥遥從翠微度行雲淡映荒水
陂似有斜陽帶微煦傍篠白沙眀青林滃成霧乍眀乍晦景萬
變想當夏盡秋初處石墻短緣隈隈水淺縈廽寬平一畝蔽層
屋板扉犬吠無人開書堂樹深晝寂寂主人應是王摩詰清晨
騎鹿看田出行過柴沜日向夕會招高適與裴廸共賦輞川佳
事畢圖成興盡詩未筆
唐寅
七夕歌
人間一葉梧桐飄蓐收行秋回斗杓神官召集役靈鵲直度銀
河横作橋河東美人天帝子機杼年年勞玉指織成雲霧紫綃
衣辛苦無歡容不理帝憐獨居無與娱河西嫁與牽牛夫自從
嫁後廢織絍綠鬢雲鬟朝暮梳貪歡不歸天帝怒責歸却踏來
時路但令一歲一相見七月七日橋邊渡别多會少如奈何却
憶從前歡愛多匆匆萬事說不盡玉龍已駕随羲和河橋靈官
催曉發令嚴不肯輕離别便將淚作雨滂沱淚㾗有盡愁無歇
吾語織女君莫怨天他無窮會相見猶勝嫦娥不嫁人夜夜孤
眠廣寒殿
蔡羽
越來溪
越來溪光常浥浥遠接吴江混寒碧暝鍾未起秋霞飛坐眺無
如茶磨石越來溪上多遊人香車寶轡俱生塵桃花始紅芳草
綠三月來尋曲江曲春花秋月無盡頭朝來暮往何時休吴臺
越館今何在蒼烟碧石俱含愁我来八月露氣凉常從雲端開
竹房溪山一卧便十日形骸爾我渾相忘沙眀鳥白奈不得况
是長橋菰米香
陳淳
搗衣篇
夜迢迢草白露寒衣未曾絮碧杵白玉床桂花龍水香長廊曳
&KR1231;踏月光莎雞出戶螢入房金井梧桐生夜凉凉風起聲轉促
繡閣瓊窗眀燭悽悽玉關情秋半亂心曲亂心曲其奈何銀
河咫尺愁風波何况桑乾道路多
常倫
去歲
去歲偶來游燕趙不謂留滯長安道半年館糓長安道自笑謀
身何草草買舟復作壽春行南北相望何浩渺千里遨遊類轉
篷百年悠悠不自保古稱沉憂令人老覧鏡自覺容枯槁男兒
三十亦不少浩歌歸去誰云蚤
楊慎
流螢篇
沉沉雁沼鬱棲連隱隱龍宫熠燿然濛晴零雨東山下䬃轉薰
風南陸邊可憐合暈暉玄夜可惜分華簇綘天綘天玄夜景微
茫冰簟銀床漏未央誰家院落非天燭何處園林不夜光夜光
瀼露下天燭凉氛瀉隂雨遥穿翡翠簾流星近度鴛央瓦此時
蟋蟀罷宵征此際蜩螗停沸聲長門團扇班姬阿房卷衣秦
后屏蘇婦下機粧不理卓女當罏酒半醒為見流螢思遠道為
感流年惜芳草暝看雙星烱不眠曉望長河白如掃蕩子從軍
向月支閨人對影殢秋期𧖟絲婉轉連環字雁帛殷勤織錦詩
碩得逢君拾光彩不教賤妾歛愁眉
垂楊篇(椘雄苴刀橋有垂柳一株婉約可愛往來過之賦此志感)
靈和殿前豔陽時忘夏館裏光風吹千門萬戶旌旗色九陌三
條雨露滋蒼凉苑日籠燕甸縹緲宫雲覆京縣芳樹重重歸院
迷飄花點點臨池見臨池歸院總仙曹應制分題競綵毫詔乘
西第將軍馬詩奪東方學士袍金眀綠暗留烟霧舊燕新鶯喚
朝暮只知眉黛為君顰肯信腰肢有人妬從此沉淪萬里身可
堪憔悴四經春支離散木甘時棄攀折荒亭委路塵搖落秋空
上林遠婆娑生意華年晚腸斷關山明月樓一聲横笛清霜坂
薛蕙
江南曲
江南光景殊無頼水如碧玉山如黛吴王舊苑芳草多鴛央飛
過斜陽外船頭醉岸烏紗巾興來看遍江南春五湖倘遇范少
伯奪取當時傾國人
寶劍篇
昔聞歐冶鑄寶劍冶中蛟龍歘揮霍冶開火歇蛟龍失黯黯青
雲吐芒鍔赤山丹液色鬱勃白帝金精氣縈薄翠珉磨出冰洞
眀寶鞘装成金錯落鵜膏瑩科斗字鹿盧玉映芙蓉鍔坐上
傳看疾風起尊前拔舞驚虹躍蚩尤蒼黃化石隕天吴辟易随
潮却果然魑魅忌精爽坐令神物蔵冥漠由來世事不可測湏
臾淪落豐城側玉珥彫零苔蘚昏雪花蠧蝕塵沙黑當年得意
斷犀象今朝失路埋荆棘地底龍眠鬼猶泣斗間氣騰人未識
泥塗汙辱君勿悲風雲變化時將逼掘獄重開雙寶刀入市爭
酬萬金直自古英雄每如此平生蹉跌長歎息哀歌謾作行路
難高飛自有横行翼
王庭陳
燕歌行
漢家防胡重北鄙薊門遼塞連天起雲中帶甲三十萬河外營
田五千里漁陽都護李輕車逐虜常從翰海隅金戈鐡馬横行
日伐鼓吹鐃血戰餘白登山下舊屯軍青海灣西新闘氛漠漠
春生猶白草蕭蕭日落盡黃雲磧裏隂風捲沙柳月底秋聲咽
刁斗戰馬常嘶邊地寒虎士悲傷别離久離人日日念還家處
婦年年望返槎塞垣久遇鵝毛雪閨中十見櫻桃花櫻桃花開
燕來早不見征人見芳草無書寄與洛陽春有夢迷却邯鄲道
胡平燕代羽書稀壮士功成盡錦衣不恨賤妾憔悴死但碩良
人及早歸
楚岸吟寄牟子
楚岸長楊垂至地百鳥嬌啼春自醉晴絲冉冉墮碧空風光頗
為遊人媚我家黃子國君住鄂王城大江東下雲霧接滔滔應
瀉故人情憶初同領南宫宴白馬青袍花暎面本期霄漢共翺
翔寧知世路更多變我歸十年前君歸十年後榮華顛倒若夢
中人情翻覆無不有我將振衣從子遊請君洒掃鸚鵡洲遲日
經行桃竹杖烟波摇漾木蘭舟須令漢水變春酒更遣大别為
糟丘蛟龍自吟鶴自舞仙人鐡笛沉高樓留連坐待明月上翠
娥勸飲來沙頭竹林諸賢真瑣瑣高陽酒徒安足儔吁嗟此會
難即得使我悵望無時休君不見楚宫寂寞臺殿荒歲歲東風
開野棠三閭憔悴行吟處千古猶傳杜若香丈夫眼底安足計
君行采采莫相忘
敖英
長干行
鴨觜岸低春水滿水邊膩綠蒲芽短誰家兒女採蒲芽鬢溜寶
釵金鳳斜娉婷自信心如鐡坐閱江流千萬折歸來結鏡思獨
苦露滴風簷月亭午
擬長信宫詞
春雨霏霏春草短落絮飛花春不𬋩珠簾聞捲珊瑚鉤南雲望
斷龍旂遠飛龍凌波百靈從萧蕭陵木搖悲風更聞較獵觀成
功妾身恨不當前熊孤燈掩映百憂集歴歴羅繻淚㾗濕監宫
夜半伏青蒲又報遼陽羽書急
蔣山卿
燕歌行
清霜落木寒蕭森白日既匿光景沉關山迢迢絶信音目極千
里傷人心念君他鄕久滯淫長夜展轉憂難任空閨寂寞愁錦
衾涕零如雨不可禁泠泠纖指彈鳴琴張絃促柱發哀吟月眀
洞戶流清隂凉風飄飄吹我衿起看樹上雙棲禽雄鳴雌飛守
故林我何煢煢獨至今
陳沂
重别行
帝城門外揚車塵盡日勞勞行路人人生離别重繾綣况復送
君當暮春昨日花開復欲落黑髮幾時不為樂我今向衰君少
年我少年時亦如昨燕臺黃金照日邊古人已往今誰賢世事
多悲更難語繋馬躊躇樽酒前
傳起岩
放歌行
君不見長安貴家賤纓組女作婕妤兒尚主九衢甲第干青雲
廣堂白晝生風雨黃頭奴子綠鞲衣殺人市中如磔鼠又不見
季倫任俠起荆州一朝宅舍擬王侯明珠百斛市妖冶夭桃濃
李充朱樓鞲鷹牽犬厭梁肉平生不識農圃憂深谷高陵如覆
手昔時富貴今安有北邙荒草日更多尚見當年古阡否素絲
縈頭倏可繅朱顔叛人不易守東海徐生更渺漫人間安得九
還丹秦皇漢武但蟻穴天台石室空雲烟莫信籛期非鬼籙莫
謂嵇阮非神仙吾生少長山水國青峰繞屋沿江邊桑麻雞犬
滿村落疑是武陵溪水前年來尤覺厭人事抱書散髮山中眠
閒雲時生見圖畫野鳥忽來成管絃依岡夕日斷虹隱挂巖暮
雨幽花然劃然長嘯裂山石酒杯自可支流年浮生槁壌已自
惬未慕方丈蓬萊間
黃佐
月下酌李王二子歌
青袍白馬欵我扉綠蟻沽就霜螯肥長風送秋入燕樹但見萬
里銀蟾飛持螯酌酒向二子銀蟾弄我杯中輝古来幾許歎圓
缺今子不醉當無歸君不見王子喬君不見丁令威雲間笙鶴
去不返遼陽仙誰能希相逢高歌且傾倒耳熱那聞今是非
酒闌揮手一為别滿空白露眀秋衣
皇甫冲
廬山行
廬山秀出南斗傍錦屏繡谷遥相望五老峯連紫霄裏飛流瀑
布搖天光披雲摘星結遐想安得鶴駕随蒼茫洞前桃杏幾千
載東風遥遥不相待匡君已逝留此山蘿月冥冥至今在香罏
赤石春草生瓊蕊蕭條為君采青天不動九江眀我欲因之朝
玉京石梁遥指金銀闕山空無人猿夜驚他時肯擕九節杖與
爾長吹子晉笙
皇甫涍
傾金罍歌
吴王城裏花如錦東風吹愁復愁甚花間莫遣空金罍臨流折
花勸君飲勸君飲君勿辭月光花影常相随何為失足太行道
坐令齷齪愁雙眉桐隂未落秋風起夕陽惨澹東流水浩歌荷
鍤蒲萄春古來痛飲真難比君不見百花洲上空蒿萊城鴉暮
雨江聲哀碧山江頭更今古麋鹿又繞姑蘇臺白楊蒼苔幾人
在清歌妙舞何時開不如攀花對明月與君夜夜傾金罍
西湖歌寄方思道
西湖窈窕三十里柳絲&KR0877;烟拂湖水青山蕩漾春風來蘇公堤
邊花正開玉缸春酒映江碧幾醉江邊柳花白城頭日出照高
樓銀箏翠管喧行舟吴姝如花捲綃幕山水倒入金屏流朝來
復脱千金駿還有床頭紫綺裘人生行樂莫顧惜落日松風吹
古丘我憶京華舊遊地漁浦東看動愁思醉裏空歌鏡湖月夢
中尚識孤山寺信安使君還舊溪應對花巵惜觧携白沙翠竹
無人問湖上孤吟聞馬嘶
皇甫汸
出門行
君不見李君出門仰天笑仗劍直走長安道又不見蘇季還家
人盡輕敝裘載入咸陽城丈夫意氣横雲海跼促寕為轅下態
白璧雕磨美益光黃金百鍊精還在身若藩羊觸未安心同塞
馬達能觀人情谿壑非云險世路風塵本自歎魏尚朝聞起代
門夕看持節擁朱軒觧道聖眀能使過須知感激為&KR0742;恩
蘇祐
哀長平
長平一夕悲風起四十萬人同日死燐火蕭蕭隂雨青膏血茫
茫土花紫衰草黃沙寒日曛山空野曠度愁雲西望咸陽杜郵
道不須重弔武安君
高叔嗣
月夕望時需家音不至
魚雁欺人不作使蟾兔從鄕到何駛两地微心托遠將消愁豈
待赫&KR1389;紙屋梁此際想玉顔樓船何日同皓齒月高霜白夜難
徂天遠人孤恨益多燈寒燭微相寂寞草香花彂空婆娑三星
在天更何夕角枕錦衾奈樂何
唐順之(顧玄言曰唐中丞詩稱名家早居翰苑便躋貞觀武德羣躅及還毘陵直造開元大曆妙處並足流響詞)
(林其古體如雲津躍龍幻變莫状近體如風澗鳴琴幽逸有致蔣仲舒曰弘正間李何軰出海内多師宗之迨其)
(弊音響足聽意調少歸剽竊雷同正變雲擾太史少振之為初唐宏䴡該整咳吐金璧)
結客少年場行
長安少年膽氣麤生來耻作轅下駒買交不惜千金産使氣能
拚七尺軀探丸夜入平陵郭走狗時過渭水隅朱門傾盖争言
晚白首同心不碩餘俠士由來重然諾一言妻子堪相託魯國
朱家不學儒洛陽劇孟偏能博别有侯王勢絶倫甍甍甲第接
天闉蕭朱自倚金貂貴班許元稱肺腑親青牛翠&KR0955;朝朝合琴
瑟朱絃夜夜陳門下俱為驚座客堂中皆是報恩人當時顧盻
生光彩自矜意氣長無改何言榮耀有沉銷雲散星分在一朝
舊客誰過竇車騎新知盡入霍嫖姚始知富貴多親故始知貧
賤長辛苦他年北闕競彈冠今日南山空射虎積薪前後逓相
踰一死一生交態殊獨有子雲甘寂寞閉門自草太玄書
從軍行送吕兵曹募兵遼海
匈奴十萬入雲中烽火照耀甘泉宫戰士三春不觧甲天王一
怒欲臨戎追兵盡選流星騎併力齊分眀月弓虜氣憑陵恒侯
日本刀歌
有客贈我日本刀魚鬚作靶青絲綆重重碧海浮渡來身上龍
文雜藻荇悵然提刀起四顧白日高高天冏冏毛髮凛冽生雞
皮坐失炎蒸日方永聞道倭夷初鑄成幾歲埋蔵入深井日
月煉火氣盡一片凝冰闘清冷倭夷塗刀用人血至今斑點誰
能整精靈長與刀相随中宵常見倀人影邇來胡虜頗驕黠昨
夜三關又聞警誰能將此向龍沙奔騰一斬單于頸古來神物
用有時且向嚢中試韜穎
胡纘宗
君不見贈朱士光太守
君不見絶代李廣未封侯君不見劉蕡才高翻下第君不見賈
誼白首淹長沙君不見屈平離騷空灑淚君不見回也陋巷嘆
屢空君不見夷齊首山嗟不世君不見文王演易羑里囚君不
見周公獲謗東都避君不見棧道嶮巇盡雲上君不見江濤洶
湧遥天際君不見豺虎嘵嘵君不見荆榛翳翳君不見陶淵眀
君不見柳下惠
顧夢圭
招盧駕部遊西山
盧生逸興古來少瘦馬年年踏芳草聞說東曹公事稀山行須
及鶯花好蕭條旅館製春衣拄笏西看冷翠微與君明日即偕
往醉看流鶯花下飛山中絶與江南似恐爲春光亂鄕思未得
扁舟訪故廬且復聮鑣脩禊事人生百年幾日春休將黑髮戀
風塵去年此地君曾至想見鶯花待故人
張治
山人歌
之山山人來武夷自言曾上看天池層巒疊嶂不可數香爐五
老青纍纍丹梯百丈倚空出下有三級泉倒垂奔流直瀉落絶
壁龍跳虎躍猿猱悲攀蘿策杖訪白鹿林深石滑巖﨑嶇棲賢
橋頭弄眀月醉歌擊斷長松枝聽之發我胸中竒凌風欲呼黃
鶴騎周遊六合覧八極南窺衡岳窮九疑羅浮四百搃烟霧岷
峨積雪連須彌西躡太華尋紫芝三華少室紛離披太行王屋
幾千里漁陽上谷黃塵起砂磧雲寒胡馬嘶日暮殘兵哭遼水
蓬萊碣石遥相通泰山齊魯青不窮坐觀日出扶桑東海上萬
點金芙蓉梁雁宕排長虹會稽下瞰神禹宫沃焦天姥俱濛
濛却捲九曲懷胷中歸來濯髮晞天池竹林洗剔顛仙碑九華
灊霍相追随倒蹴彭蠡掀鯨鯢上扶乾軸廻赤曦下盤鼇足寧
坤維天吴九首僵不飛頓令四海還清夷吁嗟丈夫志氣吞五
嶽安能局促徒爾為金焦夜深老黿語洪河浪沸蛟螭舞山人
山人且莫歸長嘯與爾傾金罍
馮世雍
古意
眀月暗龍沙漢軍渡遼水都護錦袍鮮照耀黃雲壘玉門忽報
虜交圍上馬彎弓去若飛轉戰直衝鹿角塞摧鋒半䣃鉄稜衣
歸來大將論功賞例賜黃金三十鏹遍分麾下不自私笑倚轅
門射柘枝
樊鵬
贈甘子
弼柳長堤拂地垂金條翠葉鳴黃鸝烟籠落照鋪芳草忽憩春
風有所思君能乘月遥相見桃花欲紅柳欲暗丈夫投契須高
歌匣中寶劍不用磨與君大醉蓮渠月莫遣相思去後多
屠應峻
歌風臺
漢皇昔日還沛中四海為家憶故宫沛中父老獻牛酒争識當
時隆準公咸陽宫中鹿為馬芒碭山上雲成龍子弟遞進鳴歌
鍾酒半泱泱歌大風湯沐之邑恩澤隆千秋萬歲樂無窮人生
悲樂須臾改猛士之思復誰在韓彭爼醢英布誅遺令猶令檻
樊噲古來豪傑搃堪悲沛水東流西日微歲歲山川猶故色風
雲不向沛宫飛
王格
晨起書懷
城頭日出何光寒下照遊子秋風顔秋風吹人令人老况復紅
塵太行道毵毵落木覆高樓錦組銅章翻足憂丹丘羽鶴杳何
許𬗋閣青雲空滯留丈夫生無稷契時日餐萬鐘不禦饑俯頭
未敢越階序胷中有竒誰得知君不見簟瓢曲肱樂不改千秋
萬載芳名在紛紛達者據當路一廻一盡草頭露昨夜有人江
上來傳道江南秋色開蘆花覆地藕絲蔓可以持竿上釣臺五
斗束腰不得去使人意氣如死灰
陸粲
俎上翁
廣武城邊列旗鼓重瞳拔山氣如虎手提老翁坐高爼漢王嫚
語項王怒爼上老翁心獨苦心獨苦兒不聞兒言但索杯中羹
兒自生翁自死三軍縞素為何人幸有君臣無父子由来久假
終必歸機心一發不自知匆匆數語殊可悲漢家創業何草草
誰云雜伯真雜夷君不見當日隂山沙磧中胡兒鳴鏑親射翁
擁篲行
漢困楚阿翁忍死登高爼楚和漢阿翁歸來依舊戰吁嗟翁歸
方立炎漢基三年為虜生無幾功成不記翁危辱但記曾嗔無
頼兒泗上亭長作帝王宫中老翁猶布衣翁生不知皇帝貴家
令一言翁始畏兒來朝翁擁篲須臾趣詔尊上皇家令歸來金
滿床昔為田舍公今為天子父擁篲一迎真有助嗚呼擁篲何
足嗤猶勝當年爼上時
袁&KR1030;
送陸子玄遊泰嶽
有客手佩蒼精龍告我遠遊登岱宗岱宗根蟠九百里絶頂上
有秦時封金泥玉笥秘難見古文竒字誰能辨日觀遥看碣石
津雲峯正對蓬萊殿海中鰲身映天黑三山湧出神仙宅貝闕
參差結蜃樓珠宫掩映蔵蛟室君登泰嶽觀滄海九州四瀆皆
安在堂上遺音想絲竹壁間經傳尋魚亥丈夫所志在蓬桑焉
能局促籠中蔵看君一劍行萬里五嶽之遊自兹始
黃省曾
惜日歌
今日日已去眀日日復來誰將長䋲繋六龍使我紅顔長不摧
芳花寂寂委綠苔吾人難免為黃埃殂落不問帝王貴撤瑟豈
管聖賢才軒轅几杖今安在漢家陵墓昔已開仲尼往時慟顔
回後來亦悲泰山頽嗟余生長姑蘇臺不惜青錢釀酒杯擕琴
把釣五湖上醉來與日同徘徊
雞鳴高樹顛
雞鳴高樹顛聲繞羅幃前起視夜何其素月蒼穹圓人生少小
輕歲年芳鬢一縞不復玄逝如東流川盡若秋空烟卷衣出門
歷海嶽碩餐靈藥為神仙黃山並數百白日齊三千竦身綠雲
中控鶴升九天揮手謝鄕國攬睇心茫然
王寵
楞伽山夜同吴何二子掃雪烹茶作
楞伽一夜三尺雪疾風澒洞茶磨裂五湖粘天凝不流虎豹咆
哮萬峰折短衣蠟屐荷長帚絶壁巉巖力抖搜支撑桃竹杖兩
根快斸藍田玉數斗何吴二子皆好竒山僧顛倒袈裟披十步
回頭五步呌複磴懸崕相把持歸去急試煑玉法夜半紅爐炙
天熱中泠惠麓浪得名玉液瓊漿果竒絶稽康自是餐霞人管
城食肉骨相屯且須罄飲盡七盌鍾鼎山林安足論
去年此日
去年此日雞籠山卧病禅林長掩關今年此日越溪上窈窕銀
塘楊柳灣負劍行遊多苦辛如何只作灌園人東岩桂叢露華
白北渚荷飜秋色新秋色盈盈動秋水一片琉璃澄見底雙雙
鸂鶒隱蘆洲隊隊鯈魚戲蘭沚復有秋山千叠青穹窿靈巖羅
畫屏繚繞如圍謝公墅虛無遥對楊雲亭少年枉汚京洛塵費
盡黃金季子貧乃知窮達皆由命負却山庄蘿薜春
池州章汝愚家九華山之陽邇來游學吳中盛談峰巒之
勝慨然長懷作九華山歌
平生窹寐九華山不謂今逢九華客上談絶嶂下瀑泉已覺風
雲生两腋蓮華之峰九十九江海為池插天碧合沓千里來荆
吴嶙峋四面開旌戟神光絶頂最上頭傳是金仙此蛻骨至今
白日虹霓生青天倒映五色石飛流挂劒不知數雷聲霹靂蛟
龍格散作銀河下五谿東走長江西七澤六月隂崖雪不消三
冬琪樹花猶白齋房乞鉢饌𬗋芝古洞朝元奠瑶席笙鶴嘈嘈
空外音鹿麋隊隊雲中迹嗟予濩落無所成狂心時夢升天行
名山或有異人遇跪受寶訣求長生浮名栩栩何足戀斥鷃騰
躍蒼蝇鳴青鞵布韈已結束桃竹胡藤相拄撑遨遊五嶽從此
始他日寧慚尚子平
贈唐伯虎
唐生磊落天下無高才自與常人殊騰驤萬里真龍駒黃金如
山不敢估秋風落日嘶長途我亦垂眉下帝都終軍錯棄咸陽
繻鯨鯢失水鱗甲枯仰天擊劍呼嗚嗚男兒落魄日月徂相與
把臂揮金壺滿堂賓客照珊瑚江東落落偉丈夫千年稽阮不
可呼後來豪飲非吾徒氣酣争慱呌呼盧四座飛觴傾五湖人
生長若今日娱何用錢刀衣紫朱坐茵未暖行已晡得不取樂
窮須臾君不見少陵不保千金軀醉後仔細看茱萸
孫宜
武陵行送李子
武陵落日啼猿合洞口雲深鎻崕壑夾岸桃花暮寂寥緣溪草
色春蕭索憶昔漁人行放舟孤舟暝踏溪水流境竒豈記歸路
遠林盡偶得連山幽山開路豁平原見茅屋蒼苔此中徧白髮
衣冠識避秦赤劉歲月經過漢武陵之事幾經春叩枻携手誰
問津荒凉雞黍相留地想像園黃共逝身李君今尋武陵去釣
竿直拂溪頭樹碧蘚蒼蘿迹或存仙源會有重逢處
張意
反眀妃怨
眀妃顔如玉美並荆山璞良玉翻為卞氏災三獻两刖真可哀
傍人盡歎妾薄命漢恩日遠胡日近妾心自安妾命薄寵極無
過貯金屋一朝舊愛移新人日影不及寒鴉親豈如遠嫁單于
王坐令烽息安邊疆君憐人命重女色和戎自是一長策築城
不須勞萬丁妾身乃是一長城
王問
醒樂翁放歌
春城累麯成高丘酒泉狂人荷鍤遊高陽小飲真瑣瑣山翁酩
酊誠風流古來酣醉非關酒世事紛紛何不有道上相逢七貴
人軒車傾覆君知否昔時賓客競豪華一朝雲散孟嘗家梁園
棲鳥悲殘月金谷啼鶯怨落花節物風光不如昨醉者何知醒
者樂三秦乕闘如風雷採芝自有商山谷山木壮兮江雲深靚
遥夜兮玄猿吟松窗寥寥獨不寐蘿月正照幽人襟歴歴眀徽
冷素琴高山流水無知音巢由洗耳穎川水千古悠悠獲我心
涪翁歌
雪峰丈人槲櫟衣手擕玉杖行如飛曾披雲錦朝閶闔曾騎白
鹿山中歸山中逃名何太早服氣調經顔鬢好石徑雲深客到
稀蓬門落花閒不掃石徑蓬門涪水邊祗看松老不知年常將
十二峰頭露自寫黃庭内景篇
團兵行
銷鑱钁鑄刀兵佃家丁男縣有名客兵貪悍不可制紏集鄕勇
團結營寧知縣官不愛惜疾首相看畏占籍奔命疲勞期會繁
執戟操場有飢色星火軍符到里門結束戎装早出村將軍令
嚴人命賤一身那論亡與存保正同盟衛鄕里何期遠戍吴淞
水極目沙壖白骨堆向來盡是良家子
馮惟敏
禽言
報榖報榖透犂好雨夜來足不愁田中悪草多但碩年年風雨
和夜来雨急風聲悪聞道村南一尺雹老翁歸來語老妻村中
報賽烹鳴雞
題閭山觀音閣壁
馮生生平躭竒賞五嶽皆有馮生蹤遠探勝地興不愜不知近
在醫閭峯家人最有醫閭秀遊子歸來問朋舊高人四五雅有
情登臨正及悲秋候謝公健足輕嶙峋褰衣直上如有神怪石
齧穿東郭履懸厓礙折華陽巾會臨絶頂跨寥廓翩然回憩山
腰閣閣起山腰勢已尊笑看九宇何蕭索蟻封蕞爾一城區蝸
角對出雙浮圖遥瞻白雲隔滄海回覧大荒環羌胡泉飛龍口
灑眉睫意興横生山可挾騷客題詩拭翠岩山僧煑茗然紅葉
天公注意詩意豪夕陽未下片月高掌上百杯作牛飲胸中萬
事真鴻毛坐卧莓苔不知久酒力耐風風遣酒起來咄嗟下山
去吾曹豈是風塵偶
駱文盛
戰城南
胡風衝城蔽天黑曉戰城南暮城北城南披靡城北辟易將軍
素號萬人敵一朝遇虜心膽慄何况疲兵與羸卒君不見黃金
鑄印空纍纍城邊白骨翻成堆
何遷
邯鄲道中
吕翁祠前秋草衰邯郸道上車輪廽青山一片市朝改白日欲
下朝歌隈平原客散趙宫廢魏家歌舞寒烟積世間萬事春夢
中枕邊豈羡仙人術吁嗟乎仙人一去不復來洞簫寂寂青鸞
哀黃梁蹤跡俱塵埃行人夜渡漳水上但見當年銅雀臺
李時行
若耶溪泛舟
溪頭碧樹掛晴霞一帶溪流映落花落花渺渺随流水蕩漾春
光未有涯沿溪雜錯莓苔色尚有西施浣紗石溪邊兒女踏歌
來坐見莓苔空歎息泛泛蘭橈得自由少年春日恣遨遊鸞簫
鳳笛遥相和共倒金樽醉不休此時風物真堪羡過眼韶光疾
扵電眀朝携酒擬重來莫遣楊花亂如霰
李攀龍
歲杪放歌
終年著書一字無中歲學道仍狂夫勸君高枕且自愛勸君濁
醪且自沽何人不說䆠遊樂如君棄官復不悪何處不說有炎
凉如君杜門復不妨縦然疎拙非時調便是悠悠亦所長
賦得金谷園幛子
誰將金谷傳毫素座上無人不回顧乍展旋驚澗水流纔開已
識河陽路四壁真看片錦圍中庭如見雙鬟度移席休臨墜妓
樓觧衣欲掛沙棠樹彷彿眀妃出塞吟聽來未必梁塵誤詩成
酌我我豈辭便過三斗無論數綠珠安在恰當壚似留且往勢
可呼意惨崑崙𬗋&KR0772;窱色寒滄海紅珊瑚君家富貴合如此此
時那知有障子縦然客散掩空堂猶聞夜夜春風起
俠客行為子與贈吴生
本自吴越冶遊郎結交燕薊少年場長裾不曳朱門裏樗蒱大
呌青樓傍被酒目攝羽林騎擁金作使邯郸倡弟畜灌夫師事
田光得意一言失意一言相怨一方相慕一方男兒過逢好驚
座世事齷齪寧陸梁姓名何惜借輕薄出處未須論侯王親知
猶向隅有錢徒充嚢讎家猶戴天有客徒滿堂猛虎可值俗子
莫當平生片心照秋水眀日報恩還故鄕
題申職方五嶽圖
誰將五拳石錯落余之堂坐看素壁纏雲霧安得羣峰掛屋梁
更愁深林暝難入嵐影眀滅侵衣裳左盻欲生滄海日右臨少
昊凝清霜掃練白沙走朔漠回毫𬗋盖垂炎荒須臾二室崚嶒
出杳然置我烟霞傍不聞吹笙控飛鶴浮丘子晉俱冥茫良工
拓筆天為開長風西逐層隂來中庭無人數移席巔厓乍墮松
杉摧眼前突兀太古色九州慘淡如浮埃宓羲神農未誕降元
氣始判洪濛哉大江浩浩黃河流巨野相望懸暮秋異代猶探
秦漢策真形或結金銀樓憑軒忽驚去千里青鞵竹杖胡在此
復疑窈窕迷歸路何當税駕聊徙倚捲簾逾添空翠寒張燈更
愛夕陽紫邢襄小吏困時名知君雅意憐泥滓
贈殿卿
前年賜環承主恩去年觧裾辭王門身經畏途色不動心知世
事口不論自顧平生為人淺羡君逃名我不免自憐垂老尚憑
陵羡君混俗我不能有酒便呼桃葉妓得錢即飯蓮花僧
逼除過右史水村江山人同賦
夜来北渚北風急打頭雪花大如笠片紙東飛石史書詰朝小
作湖中集到門白鳥出高巢繋馬南山迸人入使君亭午未觧
酲肅客登筵一長揖地僻兼無俗子妨樽空况有鄰家給意氣
還須我軰看功名但任兒曹立瞥眼旋驚青歲徂沾脣莫放金
杯澁世上悠悠已自諳即今不飲嗟何及醉聽椘調起寒雲綵
筆憑陵朱絲濕平生多少伯牙心此日因之寄篇什
和殿卿春日梁園即事
梁園高會花開起直至落花猶未已春花着酒酒自美丈人但
飲醉即休纔到花前無白頭紅顔相勧若為留春風何處不花
開何處花開不看來看花何處好空回
王世貞(宗子相曰元美歌行辟則太華諸山突起几席蛟龍大呼風雨驟至幾至顛倒胡眀瑞曰李饒幻化而)
(乏莊嚴何極整秀而寡飛動鳳質龍變弇州其自謂耶顧文玉曰擅太白之豪宕鬱少陵之沉雄獻吉遜其縦横)
(仲默譲其逸徤集四子以大成跨百代而孤出)
結客少年場行
驄馬玉連錢流蘇障泥瑪瑙鞭經過五陵畔結客多少年如澠
之酒傾肯惜突兀黃金若山積散盡姓名都不問肝膽但許英
雄識扶風夜深雪花白手提人頭刎君側為君報讐身併擲細
看乃是當時客君不見東家錢刀坐朱𬗋魏其為朝武安夕如
此結交竟何益
游俠篇
側坐&KR2842;眉騧雙牽短尾刁豪鷹逐呼來萬里天風驕平蕪如䄄
楊柳綠新豐酒美兔肩熟白日&KR0742;山不肯歸醉擁胡姬野中宿
歸來唾謂文成侯汝曺㸑下不自羞斗大黃金何足問獨身西
斷郅支頭
碧眼崐崘奴腰間雙明月杯酒然諾間寸心縦横發三尺吴鈎
七尺身為君一擲同秋塵白虹貫日日無色咸陽道血波濺人
君不見平津邸車門戟士夜如蟻乾坤不平從此始曷不一洗
報天子軹深里人安足擬
擣衣篇
驚烏撲速起空林&KR1741;&KR1741;雕輪過漸沉此時何處青樓女此際無
限塞垣心青樓小女字莫愁織得流黃錦並頭記别狂夫辭故
里昨傳書信在梁州機頭金剪三四轉燈下玉筯一雙流熒熒
青燈軋軋機還理狂夫箧中衣宛轉涕淚新㾗積約莫腰肢舊
帶非杵影高低尚自雙煢然賤妾伴空房搗成白練渾如雪愁
得蛾眉已似霜規月蒼黃低落雁商飈悉律和鳴螗意怯腕弱
夜還賖誰能聞罷禁咨嗟疑是梁州砧響絶十年零落不思家
眀月篇
長安月團團薄太清初見扶光浴東海俄看垂象滿西京東海
一輪承日起西京萬戶廽光裏葉葉墜雲衣溶溶飄露蕊露蕊
雲衣濕奈何三衢九陌勝偏多鳷鵲觀頭銀作棟鳳皇池内玉
為波誰家冶女能閒坐若箇游人不嘯歌此時漢帝發長楊白
馬鳴珂返建章羣烏争宿玫瑰樹雙燕元棲玳瑁梁甲帳全鋪
雲母潤湘床欲透水晶凉亭亭綽約還旖旎宛宛參差更頡頏
小觧羅䄜交&KR1341;蓞回看碧瓦甃鴛鴦别有愁規永巷中輕寒如
水浸房櫳葳蕤盡澁朱門鎻䬃瑟偏歸玉井桐陳后黃金買夜
色班姬紈扇篋秋風千年羿嬪長生藥百鍊秦王照膽銅搗兔
分輝渾不羡棲鸞顧影半成空分輝顧影愁無已天上人間略
堪擬先驅蹀躞富平家後引鞦韆冠軍里琥珀千鍾寫不寒珊
瑚七尺看逾𬗋吹簫弄玉醉樓頭奪篦秦宫卧花底為道難忘
復易知結碩同生便同死東家羈婦望刀環西隣棄妾守釵鈿
織成霞綺愁難寫搗盡霜砧響不傳熠燿熹微時自没絡緯刺
促觧相煎眀添密障銀燈恨暗促芳機玉筯懸玉筯銀燈耿沾
臆龍城一土無消息軍前刁斗欝邊聲匣裏芙蓉煉玄魄片片
精光映太隂聲聲淒調中無射候滿俱驚似璧圓臨流忽映如
絲白托夢還鄕未有期馳輝見君渾不得初二三夕展蛾眉四
五眀蟾已蔽虧君聽樂府關山月只向征人唱别離
從軍篇
君不見匈奴游獵犯邊疆復從朝那入漁陽孤軍慘淡秋看月
萬馬奔騰夜踏霜促詔元戎屯細柳還聞烽火接長楊金符電
發徵車騎玉劔星移下室皇博士持和令守障牧兒助費拜為
郎横行盡選六郡士轉餉俱齎百日糧六郡良家俠少年從來
結客不論錢生將猿臂能穿葉鑄得龍泉獨吐蓮去逐輕車馳
騕褭還要劇孟賭嬋娟雙層鐡鎻桃花甲三尺絨緣瑪瑙鞭自
道青雲能立上復誇黃石有真傳機頭少婦悲相向親黨臨岐
重惆悵大白三杯醉不辭凉州一曲歌偏壮海内常埋甲胄塵
人間自少公侯相新投主帥霍嫖姚長揖轅門意氣饒别將晨
驅玄莵塞竒兵多斷白狼橋行逢使者曾書雁捕着胡兒慣射
鵰䟽勒西來通帝朔居延北望絶天驕酡酥醉進閼氏捧夷樂
傳教敕勒調燕然刻石名居首漢殿頒恩世稀有已賜甲第高
入雲更懸金印大如斗功成莫傲機頭婦燈寒月沉君知否
文皇御槍歌(相傳文皇御槍在午門中樓黼座之右甲戍仲夏六日世貞以朝退偕其僚得寓目焉)
(槍以漆攅竹為柄有黑纓懸黑旌若號帶者中繡列星之属槍柄為刃㾗者三旌為矢穿者五按記稱文皇)
(每遇大敵輒率驍騎衝中堅繞出敵後舉旌颺之士争奮輒大潰此即所執銳也其明年兹日鎮鄖追成一)
(歌以紀其盛)
天欲大綂歸文皇健兒插羽起冀方隆準重瞳美髯秀如雲
黑幟綠沉槍幟尾絨排七曜色槍尖鐡浴九秋霜母論此槍丈
二尺尺刃能為萬人敵㸌如掣電長繞身裊若脩蛇四生翼銜
枚直透深陣後立表時懸伏兵色白溝河潰呼吸中金陵鐡甕
無堅墉保兒身手豈不健凢介豈敢追真龍𬗋茸甲彫赤驃死
若論元勲此槍耳貫鏃中穿懸昧白捍刃㾗多斷鱗𬗋星斗長
依黼座邊虹霓不吐太平年寕知漢祖斬蛇劒武庫風多遽上
天
夀寕矦故第歌
誰家甲第横道周路人齊指夀寧矦空餘棨戟連雲暗不見軒
車學水流卧壁蠨蛸閒向暮當門鳥雀亂先秋道傍老翁眠不
起自謂能言夀寧事貂珥那傳就日功椒房已挾薰天勢當年
兄弟同侍直白馬前後黃金勒天子宫中賜歡笑五矦門外
看顔色有時日晡復召宴龍鎻東華歸不得秃䄂黃衫倚醉逃
别院春風墜香幘鄧山横壓蜀雲低郭穴偏承漢露滋去奪冠
軍沁水里鑿成安樂定昆池初來後厠渾疑錯乍入危樓意欲
迷三尺珊瑚闘如意千金蹀躞射彈碁歌屏掩翠鏡窺紅粧粉
圍春肉障風急管繁弦開永巷朱簾高棟勝離宫石家富貴乾
坤小霍氏功名旦夕空可憐世路同轉轂君恩覆水難再復西
第千甍不足居東門尺土翻相逐隴頭寒食麥飯青若敖無人
餒鬼哭君不見羊腸峻阪危插空後車肯問前車覆
昌平矦鐡劵歌
英皇昔日困魚服惨淡四廟精靈哭乾坤膏血付虜馬烏鵲晝
向行人啄于公石帥獨當柄指顧號令無翻覆天下勤王頗不
少楊侯上谷能神速鳴鞭游騎出飛狐咋指單于遁涿鹿侯氣
早已平吞虜左右弧矢垂雙箙居庸關頭落日黃飢卒盡飽降
許生少小青門客一日交游滿東國是時歴下李攀龍往往道
汝文章伯貞也乾坤昧夙昔飛書莾蒼神相識薊門紅塵萬楊
柳五馬初停趙州守酒徒零落聲華盡且復低眉事奔走乍看
恐失許趙州胡為刺促不能休要知肝膽酒邊露還是當年荆
聶儔清霜片片壓羽曲北斗插地河西流有足肯躡朱門履獨
棹南天破盤水未容魑魅快時人尚有頭顱辨山鬼擕手慷慨
河梁篇丈夫微名安足憐眼前離合差挂意此軰豈與千秋權
李于鱗罷官歌
人間竒事竟何限李生掉頭西出關金魚紫衫擲中道曳耒長
耕歴下山巨靈高掌摭不住玉女噏囈愁雲鬟以東海嶽奮生
色星河錯落雄其間雕鏤萬象抉元氣從此天公不得閒詞場
雁行沗王李悵望逸翮胡由攀燕京冠盖但&KR1005;嵲狂夫往事猶
能說酒歌哀絃下風雨劍舞急調排虹霓謝榛十詩九不道布
衣吾儕甘折節鳳皇池頭失傲吏餘子散作中原别已許骯髒
驕青雲復將飄零闘白雪雖其遠游足暢意五斗往往摧余舌
嗚呼李生太竒絶贈生两丸弄千秋騎一黃鵠覧九州君不見
古來豪傑多自量屈宋惡敢兼巢由
慰明卿再謫
眀堂堂成不見帝十二牧伯朝逡廵承相肩輿入内殿摇筆一
掃三千人王生東装視黜籍乃見武昌吴國倫無官可謫左已
久有地足徙恩仍新甘泉諸貴氣成雲吴也亦是甘泉臣小臣
無状業萬死尚許短檄随風塵長沙坐中止鵩鳥魯東門外悲
麒麟何方魑魅不撫掌何處猿猱不鼓脣李侯杜門十月矣唶
汝再黜奚其陳此時尺一馳南康府主揶揄目吴郎卷衣大笑
出府舍一舸乘風上武昌匡廬五老宛相揖長江九派流飛觴
歸來萧條四壁立大婦誶罵小媍傷女等徒稱扺金石豈無宗
徐李與王時從處士誇鸚武可捄文君典鷫鸘何物故人能見
負却令妻子徇文章啼寒苦飢泣未已東馳西竄窮遐荒燕中
炊米若炊玉公田種秫不種秔貢家車馬誰與買季子貂裘胡
計蔵觧道人間富官職女豈不念頭上霜吴郎欲答答不得王
生請為歌夙昔日者歲之丙辰前五星猶聞在奎壁片語高呼
白雪飛寸心豈譲青雲色吾宗少年強觧事吴郎目攝遺其舄
豈唯吴郎衆辟易但語吾曺少堅敵司空撾鼓盡祼袒武安行
酒半膝席小兒僅呼楊德祖一錢可擬程不識倘問曹中理公
事君其且看西山碧故知萬變同翻手風雨青天晝能吼遺舄
少年坐上坐誰哉捧案前奔走世人榮辱強相制吾軰行蔵終
自取妻子寕須饒遠略且用七尺餌其口即使女官更削盡豫
章男子得活不女乏江陵千樹橘来共吴門千畦韭耕盡要離
墓上雲洗眼看他竟何有
眀佐游梁無資作歌見援聊此奉復
北風吹漢銀濤顛客星夜簸不得懸自從幞被青州出陶令嚢
空無一錢隕涕倉黃訣妻子行乞佯狂燕市裡落日誰憐故貌
非青雲久信雄心死吾家弱弟慚小陸洛下東西两間屋披肝
未擬閶闔廽灑淚如添海波續門前春雨新綠苔長安車轍無
時來杜鵑吞聲鶺鴒哭空庭寂寂荆花開王郎昔卧平津館裘
馬春生上林晚不合汚他丞相䄄何人更進王孫飯月比侏儒
少一&KR0809;誰憐貧病有東方昨夜細君應見譲不如枚叔去游梁
慷慨相逢並羈旅狐白何當禦君暑亦知羊角卧空山親在微
軀未堪許
淮隂侯廟歌
咸陽傾城葬祖龍嬪嬙掩泣千花紅十二金人銷不盡揭竿斬
木飄于風是時韓生業釣者其志固已無山東轅門執戟重瞳
子巴蜀為壇隆準公白帝雄圖久成滅烏江獨馬非為功歸來
故鄕高築宫黃金如山一日空齊趙諸侯在指掌俛仰宇内無
英雄三奪軍權再被縛束手不待如發蒙乃知天授豈人力代
相之約何匆匆當時幸不烹蒯通嗚呼餘子焉足數往往鐡劵
埋膏斧驪山刑客布乎王長安徹侯噲等伍微時猶營萬家墓
貴日翻慳一杯土尚令黃河羞漢帶日夜崩濤奪鉦鼓乍可吾
徒設瓣香莫令兒軰陳牲酤荒階突兀見老檜乾坤熒熒日漸
吐五陵王氣横亘天亦復寂寞成今古
汾陽王單騎見虜圖歌為郭都督作
中興八葉唐成王手挈太阿歸權璫是時吐蕃大披猖河隴業
已腥冠裳回紇角之蕃益張横氊浴鐡霾大荒其氣似欲吞秦
凉令公七尺萬衆當親捧紅日騰扶桑九花神虬超欲&KR0750;翿
貝葉青絲韁令公眼底無豺狼免胄微見鬚髯蒼大酋咋指小
酋僵两都香火當復長乞公片語還氊鄕舉觴釂天天為黃馬
毛蝟縮喑不揚萬刃立捲三秋霜先聲一夜摧西羌穹廬倒卓
贊普亡俘兒觧瓣血洗瘡朔方以北仍稱唐歸來鍾鼓登眀堂
二十四考黃金方臨淮愧死軍容忙田家老奴跽道傍何來樞
密開同光後人往往誇身強將軍少年鐡裲襠連錢插羽梨花
鎗用如電掣星流芒巴蜑賨叟黃頭郎愛養死力同肝腸一葦
坐掃千餘皇為侯此圖侯莫忘白茅虎竹出御床還侯太尉邑
汾陽
題獅子搏虎圖
山君夜嘯山月迷當其所遇無衡蹄何來斗尾青狻猊萬木草
偃天為低两雄相值其一雌須臾力盡氣亦奪欲竄不竄足如
紲哀嘑踣地地欲裂金精淪光夜深彂身作狻猊掌中血君不
見赤豹慄玄熊靡狐兔走為麋鹿喜爾曹肉余行及爾風塵草
昧人自竒男兒墮地須知幾又不見李密未遇秦王時
沈啟南春山欲雨圖歌
千山坐失千巃嵸似是帝遣雲君封巫鬟不辨青婀&KR4684;華掌難
撲金芙蓉已應羲馭走驕日或有雷門呼蟄龍天閶元氣漏不
斷倏忽絪緼二儀滿遠看隴樹春欲無近即庭花暝差緩村村
麥苗俱望幸川川魚子希休澣欲雨不雨春山姿欲吐未吐胸
之竒指端已覺氣出没眼底尚欝天淋漓丹青洗盡太素顯彷
彿乾坤垂闢時誰為展助虛堂色怳有蛟螭蟠四壁摩娑紙素
若未乾矯首長空俄潑墨野大抱膝一沉吟襄陽耕雲雲正深
亦知大旱為霖在終是南山隱霧心
石季倫金谷園圖
石家金谷闘繁華春風占盡河陽花連雲錦帳五十里壓角流
蘇玉辟邪瑩蹄快犢夜光銜平頭小奴火浣衫君王珊瑚敵不
得七尺神柯産日南回巒别起清涼臺綺楯交䟽面面開芙渠
千頃映朝日日炙風掀香氣來楊柳低纖姹女支琵琶小按眀
君辭九齊芳塵騐履跡舞罷珍珠第賞遲急管繁絃響清漢酒
闌金釵自凌亂小婢收將處仲衣胡姬觧拾安仁彈翾風退房
泣秋草綠珠轉眩青春好回眸一盻光彩生八百蛾眉盡如掃
長安使者白鼻騧升堂左顧何矜誇連枝分折秋霜手不入侯
門映綘紗何人白首咏同歸倏忽豪華事已非惟有殘霞零落
處至今猶似墜樓時
為吴舍人題匈奴出獵圖
誰爲舍人畫此圖高堂日落秋洶洶細看乃是單于獵白草黃
雲骨俱悚馬如游龍戲溟渤人即饑烏暗霜壟無論衆馬姿態
雄飲齕雖異驕心同嘶鳴欲追青海日蹴踏亂起祈連風魋結
徤兒鞭寒空中間畫纛摩雙熊一矢奔傳號令出霹靂盡響鳥
號弓蒼鷹脱韝乍有神撇捩羊角盤車輪迥如流星漸不辨白
羽散墜飄紅塵小胡拍馬呼聲頻奪將頭鵝任衆嗔臂鷹矁目
逞絶呌百鳥骨折顛高旻草中狐兔眠難穏盧鵲何甘譲秋隼
一線光銜尾初及千林越遍心逾緊豈無狡捷勝東郭年命今
衰氣力盡哀魄黯䨴歸荒烟肩稍袒割太劇顛&KR1060;鼓小擊萬馬
歛群胡笑立穹廬前黃金犀比上功賞妻子改色懽相延此時
單于醉何有極目茫茫失飛走鵾弦教上叱撥調酡酥醉捧閼
氏手天留大鹵任長驅莫作欃槍犯南斗漢家天子獵甘泉頭
白楊雄罷草玄煩君好手圖王會為是呼韓欵塞年
乙卯病後遇生日獨酌至醉漫歌
東風吹酒星倏忽辭青天自墮吴江湄一往三十年十年抱案
尚書前腰腹半已成杯棬歸來覧鏡忽大笑咲汝低眉為俸錢
忽逢蕭相營未央雖有月請歸胡堂酒腸唧唧如欲訴且向文
君乞鷫鸘陽昌罏頭春酒香白眼瞪視天茫茫杜曲梨花飛㶚
陵楊花落不愁花落無處歸只恐長條坐蕭索以兹日作爛漫
遊妻嘲女諫安足酬汝曹骨肉偶相合世間萬事俱蜉蝣君不
見王元美昨者病欲死眼前七尺無奈何胸中萬卷長已矣只
今幸逐陽春蘇那不盡倒白玉壺當時倘便騎鯨去北斗南箕
未可沽
醉後信口勸客飲
今日為客挂却頭上豸觧我腰間魚簮纓縲紲不足道形骸土
木終何如少年彈碁六博兼樗蒱一一將置前庭除與客逓起
為歡娱東流之水西上艫世人自賢吾自愚客不見洛陽蘇生
惡少年開口造化俱無權横六黃金五車裂總為城南二頃田
客不見魏齊聲勢同山丘厠中死人斷君頭黥徒馬食相堂下
當時溺者秦應侯人生反覆難預期精靈一别千憂随請看草
木有榮悴榮者何恩怨者誰丈夫不能齷齪權門取富貴驅遣
七尺供妻子又不能仰面看屋梁萬歲千秋亦如此濁涇清渭
何能理先生一言客記取拍浮酒船吾足矣
甲戌春暮再入都憩善果寺逢杏花作
東風吹車入精蘭晨鐘數杵雞聲殘龐眉老僧来攝客慈雲殢
春春未闌墙東杏花一樹白扵霰時有流鶯啄花片我自驚逢
今日花花應不記當年面莫言花落不如人人老能如花更春
唯有江頭探花使祗今還作踏花身流鶯欲答忽飛去怳忽如
歌舊游句但使新豐酒價平老夫得住聊須住
王世𢡟
人日袁考功見過留酌小窗前酒酣放歌却贈
今年人日百不娱客遊金陵家在吴金陵春事亦不薄有官何
似當年無清溪館前日欲晡誰其過我袁大夫喜是舊日高陽
徒十千斗酒不用沽牀頭春甕足百壷春盤未到綠窗莫春陰
滿地雲糢糊渡口桃花未着葉門前楊柳難蔵烏金陵少年𬗋
驪駒有酒只過秦羅敷那知晼晚日昜徂三十之年一再過二
毛便欲侵頭顱男兒纔拄馬曹笏河山已隔黃公壚仰天且莫
歌嗚嗚尊中酒盡可復呼霜落烏啼更眀日摧眉還向府中趨
蒼潤軒詩
身是子猷後雅好青琅玕昨來過君軒蒼潤函壁端循覧未及
竟對此心神寒君家一椽日萧&KR0904;位置翩翩無不雅生扵幽事
多所關時以卧游追作者就中竹石最成癖師得倪迂妙天下
中庭種竹凢幾行綠影倒拂雲林堂有時會意翻墨汁點染尺
素生瀟湘着葉還疑泣烟雨揮條復似&KR0877;風霜淺態深情一丸
墨數枝沉沉翠如滴萧然得意屏几間却使中庭慘無色重憶
當年沈啓南首拈二字標清格文翁八分題更遒前身便是文
湖州新都太史善紀事竒字往往楊雄儔眼前何物不堪寶使
我擊節成淹留風流遇合有如此男兒即窮亦得耳何况三冬
足文史石渠東閣待吾子竹林之事不足侈龍吟鳳舉從此始
徐中行
送李于鱗守順德
去春從君燕市遊眼前諸子同杯酒今春送君河梁上爾我躊
躇自擕手大雅沉淪况已久百年麟鳳生郊藪孝宗作者李
與何力挽江河始東走君也蚤得哲匠心玄夜昭回開北斗睥
睨堪凌異代人招携復得同心友朅來陸沉郎署中玉石茫茫
竟誰剖王生披覩自青年謝客隂森同白首余之同袍梁與宗
感會風雲成不朽嘯侣頻過碣石宫善謔清懽何不有席上揮
毫烟霧飛燈前擊劍風雷吼唶嚄雄辯謝雕龍等閑世事同芻
狗嗟哉此意人知否世路風塵莽荆棘相知歲月違南北褰帷
君遂守扶風執戟余猶滯京國酒殘日落君當行且復斯須岐
路側龍劍精靈雖共存瑶琴神理終誰識平生知已自君盡别
後何人寫胸臆趙地曾誇三輔豪意氣瓌竒自疇昔士慕平原
有處嚢予懷鉅鹿無終食卧閣春風鼓瑟聲行軒眀月連城色
秋日如逢璧使來報書慰我長相憶
梁有譽
湖口夜泊聞雁
北風夜泊蘆花渚蓬底青燈雁啼雨水宿雲翻路幾千更闌月
落知何處風塵澒洞誰非客憐汝南飛霜霰隔哀鳴却似畏矰
繳塌翅胡能傳尺帛嶺樹重重是故鄕故園諸弟日相望寒宵
聽汝應欹枕两地相思䰟夢長
謝榛
宫詞
寂寂簾櫳百花裏銀床冰簟淨於水月明初照長信宫太液池
東片雲起禁門深鎻夜如何祗恐芭蕉風雨多
送楊伯玉歸涇陽
鳳皇城南楊柳絲當春裊裊牽别離古人折贈意偶爾至今千
里傳相思風吹柳花正西去黃鸝喚春春不住落日關河悵遠
人青絲白馬歸三秦壮年不歎功名薄獨將寶劍随風塵有時
大笑對樽酒七雄能戰不能守燕昭之策非遠圖空使黃金高
北斗君今落落誰見知且向滄浪垂釣叟秋來水上烟雲重慎
勿濯足驚魚龍
許邦才
歲暮贈于鱗
長卿慕人千載前何似與君俱少年子雲期人千載後何似與
君俱白首君有仙才自不知顧我逃禪衆所嗤擁褐閉關恣偃
蹇買山百里猶嫌淺終年藥裹清羸疾深夜高吟獨抱膝興來
攝客登華巔醉去目客談劍術
李先芳
宿天池寺
南下潯陽道遥見匡廬山以余薜蘿情睠兹山水間舍車陟修
坂飛舄扣禅關禅關寶塔凌雲𧺫古刹霏微掛天紀鳥道不聞
金磬聲龍泉半落銀河水錦澗橋邊凭玉欄萬嶺松杉白日寒
怪石嶙峋真乕踞廽溪歴亂俱龍盤更覓真源向何處杖藜直
指天池去石傍孤嶼出竹林洞簫忽下羣仙馭即有周顛騎白
龍拍肩並駕九竒峰天眼尊者持丹藥赤脚高僧獻𬗋笻須臾
水月湧金沙法鏡澄澄照落霞浮雲着樹皆甘露靈氣飛空即
雨花文殊臺上天燈燦佛手岩前石髓嘉名香仙梵三天外紺
殿玄珠綴華盖振衣獨立上霄峰五湖九江纔一帶山廽風高
吹日暝歸依夜宿匡廬頂天雞一唱石門開夢裏聞鐘徹清境
拂曙憑虛下紫氛竹孫鹿女悵離羣停車立馬頻回首萬壑千
巖空白雲
陳栢
贈廬陵黃生歌(生口給而跛賦是歌以贈之)
莫悲雙足短閉戶日休澣扁舟曾向五湖遊江上指點歸毫管
莫矜寸舌長逢人輒雌黃彭殤舜跖俱已沒古今天地何茫茫
君不見漢之蒯生空有舌批逆龍鱗猶恣說寬仁不逢隆準公
七尺之軀將車裂又不見臏也聲流七國時雙脛纍纍如病痿
羣雄驅使如走狗至今兵法稱人師羽者两其足角者奪其齒
萬物盈虛已如此黃生黃生且休矣
白悦
明月篇
少小嫁君時顔色如花好君嗟得妾遲妾幸逢君蚤春溪雙鴛
鴦晴景眀如掃如何忽風波恩愛如行潦知君不終棄顧妾亦
未老愆忒豈無因妾敢云自保非君樂新知視妾如露草妾去
欲何之憂思惄如擣吁嗟乎君心未必同秋風齊紈入暑還相
逢妾心未必如斷絃鸞膠續取還相連古云知已不易得白首
如新嘗歎息仰天欲訴愁氤氲撫躬有流淚胸臆月當幾望未
圓時難把光輝測盈昃試看松栢歲寒秋郤向青天有眀黑
蔣孝
送友人之江東
對君賦碧草送君之江東白馬盤雕鞍腰褭嘶長風路傍柳枝
綠堪折下馬當筵贈離别別後與君相憶時不獨江南有眀月
沈明臣
浴鳬池館觀朱邦憲唐子才投壺歌呈趙太僕時章
高館澄波沉綠雨唐生選勝邀賓處桐花未蕊燕&KR1667;梁荷錢貼
地百舌語堂中玉壺高丈許两雄對壘誇長技矢聲落鼓春漏
遲酒滿玻璃寒玉乳鏘鏘迸地墜流星貫耳穿心驚復喜負徒
就飲獵長纓饑蛟注海吞無聲勝者張旗鼓餘勇把箭似欲摧
長城伸臂仰天目不瞬帣韝大白仍自進齚指揚揚意獨矜邯
郸道上逢廉藺白日欲墮芙蓉谿柳梢新月生天西出門賓主
俱大醉太僕先還碧玉蹄
黃姬水
俠客行
三月春風滿洛陽翩翩玉勤度垂楊臂上琱弓挂眀月腰間寶
劍懸秋霜遥看夾道花如羅連鑣何處不經過闘雞南陌方驕
勝射兔西山又較多平生一片横行心報仇何用相交深不識
人間重𬗋屋但知意氣輕黃金大義翻從犯禁來策名却向忘
軀回顧看寂寞讀書者多少蓬蒿多負才
阮侯北征贈以古劍因系短篇
予家寶劍昆吾姿麗藻繁縟雙龍螭星文照夜光陸離開函六
月霜淒淒張華已矣秦客遠沉淪一世誰相知山人偶爾多歲
月幾共吴門芳草歇平生空抱飛揚心愁把青萍伴白髮將軍
别我來我家乘軺去去向龍沙丈夫意氣在心許醉觧秋霜贈
知已君别我兮我别劍蕭蕭風聲芙蓉豔酣歌起舞落日前躊
躇回顧心茫然乃知神物終當遇會看騰躍入雲天
王穉登
碧雲寺月出贈朱十六短歌
燕山一片月夜照白蓮花千里萬里同為客三人五人同憶家
與君俱是悠悠者意氣相逢不相下平康俠士能闘雞邯鄲才
人堪換馬眀星落木亂紛紛同向山中卧白雲秋風乍起黃花
塞眀月初生青艸墳齊門彈鋏相知少漢廷執戟郎官小漸離
筑傍流水立干將劍上青虹遶才子風流多落魄青樓狹邪善
諧謔趙玉刻就箜&KR1283;柱蜀繒裂作鞦韆索禪燈繡佛夜厭厭半
醉能歌阿鵲鹽朱公大笑黃金盡三十青衫一孝廉
楊伯翼贈日本刀歌
楊郎手持一匣霜贈我拂拭生寒芒鉛刀紛紛空滿目君與此
鍔真魚腸南金換却東夷鐡上帶倭奴髑髏血血未曾消刃未
平皎若蓮花浸秋月燈前細看鸊鵜鋒入手還疑蛟與龍門外
湖深恐飛去朱䋲夜縳青芙蓉苔花斑斕土花紫白虹沉沉卧
寒水歸家不惜十年磨他日還看報知已
憶昔行(從會稽還時邑宰召傭書作)
憶昔投書芝閣年青袍白馬何翩翩天子時時賜筆札大官日
日給餐錢布衣出入金鑾殿常侍中郎争識面蓬萊曉日對揮
毫太液春波供洗硯斜陽下值長安遊結交七貴兼五侯紈扇
題成持障靨羅巾染去老纏頭世皇鑄鼎一朝就星移物換人
非舊東陵僅自保瓜田東閣俄然作東廐流落江南作漫郎伯
通橋下舊茅堂麋隃一斗光如漆掃盡吴箋如雪白縣記從來
如霹靂起召傭書為記室筆上那看夜夢花池中不敢朝&KR0877;墨
嗟余本是悠悠者散髮狂歌野人也乍可釣魚東海頭不然射
乕南山下安能如蝨處禈中折腰低眉事乃公牀頭黃金雖欲
盡篋中猶有劍如虹楚國何人能剖玉士也寧知不可辱黃鳥
無心戀此邦白駒從此逃空谷寄語山隂王子猷雪深未可便
回舟剡水𥻘𥻘清見底聊作當年洗耳流
醉歌行贈黃一之
丈人昔日稱黃童衰鬢只今成老翁文章經緯有靈怪星辰雲
錦盤心胷柴門無人濠水綠烈氣貫日成青虹感君交情重金
石肝膽磊落照人赤人生對面非知心老死何如不相識朱琴
茫茫黃犢前鍾期子牙古難得白玉斝黃金盤寒雨夜滴青琅
玕出門咫尺是蜀道豈必劍閣方嗟難王生三十尚微賤白日
不動朱顔變柳色金閶客邸貧門前自賣芙蓉劍嗟君胡為獨
相許謂我年少稱才彥筵前豈無鸚鵡才世上時時亦見猜芳
蘭當門將鋤及蕭艾無人風颯颯腰間雙佩五岳圖山鬼不承
相歌呼弱水清淺通方壺可以下見鮫人珠金堂貝闕烟糢糊
寰宇蹙蹙胡為乎與君不歸飯雕胡萬歲直見滄溟枯
醉士行贈山甫顧君
金閶新酒青扵竹十百青蚨買一斛登樓開盞殘雪眀南山岧
嶤秀寒玉山頭雪片還易消人生白髮不再綠先生落落不世
情古人行事今人驚少年射策不得意歸來躬買山田耕茆屋
蕭蕭蔽風雨山妻辟纑兒織屨灌園目作於陵人饑餓還餐井
邊李短袍白幘環堵空萬壑千峰讀秋水嗚呼世道如彎弓君
門如天路不通楚庭良璧指為石不若抱璞青山中與君呼吸
樓中酒豪氣如虹骨如柳班超自有封矦相書生薄命空惆悵
胥靡屠釣皆聖賢英雄豈必多金錢得錢買酒湖上醉白眼茫
茫睨遠天
端午日卧病問范員外
長安端午日卧病復思鄕十日不登丞相閣孤眠却憶尚書郎
郎官亦是江南客蕭散神情能落魄著書屋裏不梳頭墜馬花
間幾破額與君同病戀家園聞說江南即斷䰟官舍三間隔楊
柳不得共倒菖蒲尊江南此時何所有山市漁郎誇石首銀冰
滴水盡承鱗木槿花開齊貫口傖奴争買不論錢一尺銀盤瑇
瑁筵榴花選取雲鬟插艾葉&KR0829;將玉腕傳今朝流落薊門西可
憐寂寂又淒淒两行疎樹風中綠半日殘鶯雨裏啼看君意氣
何落落感君交情重然諾詩思清如隴頭水瘦軀輕似華亭鶴
前日題詩贈病夫盤中亂走眀月珠却疾勝操長命縷辟邪勝
佩五兵符夕陽騎馬能相訪豈惜床頭濁酒壺
張鳳翼
亞父行
春風策蹇過彭城亞父墓前春草生千秋人傑一坏土生能仇
漢死仍楚秦人失鹿誰可當楚人沐㺅未足強紛紛韓陳與布
越廽翔擇主俱傍徨鏡幾亞父寕不識五載惟勤幕中畫不從
諸豪輕去就自與君王乞骸骨心知成敗任雌雄義重君臣罄
肝膈嗚呼為楚為韓同此心未許留侯坐分席
周天球
江南春詞
園林三月抽新筍微風細雨郊原淨柳條處處變鳴禽簾幕差
池雙燕影館娃宫裡青草冷桃花半覆吴王井陌上遊人落醉
巾寶馬香車逐綺塵花開遲花謝急曉𧺫看花薄羅濕踏青拾
翠如不及回頭日墮山凝碧愚者惜費長悒悒賢達又愧脩名
立那知人世若浮萍胡乃不樂徒怔營
張獻翼
徐長吉燈宴
我爱主人能好客清夜然燈啓瑶席猶嫌高宴不盡歡别向園
林永今夕百枝千炬滿逕然冰輪寶熖眀春烟依林似月重重
見接漢疑星處處懸蘭缸縟綵斜分地火樹繁光遠綴天園林
今夕春何早千重百轉皆花鳥三五良辰秉燭情銀壺玉漏惟
愁曉子夜歌前溪舞北里南隣何足數一時齊出小平津當年
誰掺漁陽鼓絃管奏春風綺羅雜璣組初訝朝霞起赤城復擬
眀珠歸合浦傳柑為問夜如何主客能文盡踏歌吴宫自昔稱
佳䴡彷彿開元廣陵事别有長齋繍佛前神火傳燈照初地春
烟半吐玉毫光千門九陌多相望浮生長夜真如電對此那能
不盡觴
徐渭
贈嘉則
白藤織笈春花密青袍剪水波紋濕出門寸步即天涯幃底牽
衣絃正急關山斷路不斷雲吴刀割水那得分章華楊柳弄舊
色何地却少春申君人生遠遊湏及春青天能容七尺身芳草
長途去萬里望望吾家随處是
俞允文
胡笳曲
長風吹高海底月半落洮河色如雪胡笳寫出隴頭聲千聲萬
聲吹不歇沸地黃沙凍欲牢連天白草燒難熱玉筯啼還徧紅
顔坐相訣楊柳曲中離别久梅花管裏音書絶胡笳本自從胡
起曲曲緣雲咽流水飛入重城怨已深聽臨遥塞愁應死誰知
沙畔捲寒蘆一曲能消膽氣麄更使胡雛雙淚落萬羣嘶月過
飛狐
潘緯
月夜過湖隂贈鄕友
天門昨夜蟾光發峨眉山映峨眉月江城今夕月如新他山月
照故山人故人家寄湖隂口遠别依依戀携手豈知浪跡度三
春還鄕恐落風塵後赭神山前歸路賖楊花漫漫捲白沙此時
對月增鄕思新月圓時好到家
童珮
關山月
賀蘭山頭一片月長安城中萬家雪征人夜渡流沙去草色遥
將玉門曙吞聲出關風淒淒黃雲白雁何年歸
白苧辭
秋風起白露垂天涯客子夜索衣箧中惟有江南苧一片銀絲
萬行淚猶是前年暮春寄寄時不為秋風寒此日却同秋月看
山中見落花作謌
山家住處石為塢一帶青巒似環堵芳草蒼苔碧半簾四壁寒
將竹烟𥙷清森萬木夜雨宜百道流泉入窗舞朝來晴氣飛滿
山却喚流鶯深樹間流鶯亂啼花亂落呼童夜𧺫開山閣秉燭
前村沽酒歸生涯安問年來惡神仙富貴皆如此寕使尊中虛
綠蟻誰見長留世上名錢鏗八百終湏死青塚黃泉無酒澆生
不追歡亦徒爾吾生少長常貧賤性僻山川鄙州縣生來不識
父母邦吳江楚嶠青鞋遍年年出門酒一壺腰下輕盤山海圖
往來雙眼小六合崑崙渤海烟糢糊去年到家頭半白相見鄕
人不相識空嚢孤劍草堂前翻遣兒童揖行客憶昔尋真江海
邊家人幾見鶯花妍到家經春春又暮把酒看花徒自憐題詩
為寄東隣叟&KR0809;中莫戀黃金錢金錢散盡還復來幾見老人仍
少年
申時行
題仇十洲畫赤壁圖
江流東邊千尺堤山鶻上結危巢&KR1667;游人夜半放舟過舉酒曾
說曺征西征西當年下京滸八十萬軍盡貔虎眼中見慣劉琮
徒吴蜀區區何足數舳艫相&KR0742;千里連氣吞劉備兼孫權豈知
策士已旁笑笑彼遠來非萬全長江之險人能共不獨阿瞞兵
可弄東吴會獵尺書馳權也難將首親送帳前拔刀軍令行如
此奸雄安足驚周郎蚤已借前箸黃盖何曾論五兵五兵争如
一炬火北軍散走南軍坐紛紛燥荻與枯柴乘取便風纔十舸
波濤起立半天紅強虜灰飛一夕空平生親手註孫子未信水
軍能火攻誰云此行纔足耻更褁瘡歸淯水玄武池頭計已
疎銅雀高臺仍自起當今四海如一家三國争雄真可嗟尚想
綸巾尋壘堞猶將折戟洗沉沙武昌夏口東西路畫史分眀入
毫素空携赤壁付遊人贏得坡仙两篇賦
陸可教
詠大風歌秋風詞
君不見漢家高皇按劍起電掃六幕烟塵空時平過沛會父老
四顧激烈歌雄風秦誅楚滅了無事中原鹿得狐兔窮猶思猛
士憶惆悵無乃轉憶韓彭功又不見建元天子横汾日秋風白
雲莽蕭瑟高歌未絶哀思生四座羣臣慘無色南驅百粤北走
胡天馬如雲自西極功成志得何所悲從此雄心頓衰息我觀
二帝皆英主大略長材駕區宇帝圖零落幾千秋猶自雄詞照
今古幾回擊楫悲風生驚沙颯颯浮雲停乃知庭草燕泥句唧
唧何異秋蛩聲
王肯堂
天子選將出師歌
旌旆悠悠班馬鳴將軍轉戰出遼城遼城冰堅夜可渡隂山積
雪黃雲平霜威日光生劒刀大白入昴誅天驕草宿寒侵壮士
鐡露下沾濕將軍袍袍䄂音書字不滅肯令玉筯空啼血朝廷
本望樹功勲關塞那因怨離别男兒燕頷志封侯勒名湏上天
山頭羽書瀚海飛猶急金繒和戎非遠猷君不見漢嫖姚横行
朔方入天際匈奴未滅何用家天子無勞開甲第又不見曹景
宗萬里馳突生長風去時兒女盡悲惋歸來閭里生光榮古來
豪傑多如此何况英眀遇天子威略尤勤六月師逐北應趨九
萬里玉關指日淨胡兵眀月吹笳四面聲護羌不用朝乘部破
虜何須夜列營洗戈休馬事春農充國屯田詔可從寄語將軍
休樂戰君王不賀斬胡功
黃汝良
少年行
少小疆場事鞍馬聲名不肯居人下蹀躞堪先薊北雲叱呼可
振長平瓦呼鷹逐犬出東門綠幘紅纓去若奔日暮歌鐘起華
屋玉顔𬗋䄂春風温座中豪客醉起舞陸慱投壺賽如賭自謂
金樽長不空那知白日難為午君不見五侯七貴何憑陵一朝
麋鹿游中庭何似寥寥楊子宅終年獨草太玄經
李贄
九日同袁中夫看菊寄謝主人
去年花比今年蚤今年人比去年老盡道人老不如舊誰信舊
人老亦好秋菊搃開舊歲花人今但把新人誇花開扵我復何
有人世那堪逢重九舉頭望見鍾山高出門便欲跨牛首褰裳
緩步且相随一任秋光更誤施天生我軰必有竒感君雅意来
相期入門秋色上高堂烹茶為具呼兒郎歡来不用登高去撲
鼻迎風尊酒香子美空吟白髮詩淵眀采采亦徒疲何如今日
逢故知菊花共看未開時
袁宏道
西施山
西施山一片土不惜金作城貯此如花女越王跪進衣夫人親
蹋鼓買死傾城心教出迷天舞一舞金閶崩再舞蘇臺坼槌山
作館娃舞䄂猶嫌窄舞到夫差愁破時越兵潜渡越來溪
淮隂侯祠
秋郊兔盡韓盧窘三尺青蛇捲鋒穎到手山河擲與人却向雌
雞納腰領英雄挃足歸羅網辯士舌端空來往本將衣飯畜王
孫未許肝腸敵亭長一局殘棋了項秦五湖西子白綸巾貪他
一顆真王印賣却淮隂跨下人
為楊粉署題小像
鵝溪絹冷花紋澁四尺春波吹粉墨幼輿豈非丘壑人筆底瀟
疎誰貌得高人氣韻不在似如寫寒松與幽卉寬眉廓額信手
塗疎淡只似鋪山水馬遷文章杜公詩此意却許徐熙知
子房山謁子房
蓮華冠子紅犀導雪面風髯一年少夢裏山河慱幾場抽身笑
指長松道英雄老盡故交稀眼底脩毛幾翅飛功成辟榖或有
以未心神仙湏布衣
屠隆
行路難
君不見石家金谷花滿園須臾野蔓生荒烟君不見魏武銅臺
走牛羊昔日金釵歌舞場時來屠沽取卿相運去英雄沒草莽
李斯黃犬空悲辛青門不及種瓜人鳥盡弓蔵淚盈掬何如垂
釣淮隂曲富貴亦不快貧賤亦不憐烹羊宰牛進美酒咀宫&KR0877;
羽彈哀絃坐愁行歎爾何用我生有命應在天
老醜君莫歎朱顔皓齒君莫歡落花飄風向濁水東西曲折随
波瀾無塩垢面首飛蓬龍輿鳳輦登王宫昭君玉面嬌如花蛾
眉萬里埋風沙王孫富貴金作丸東方先生苦飢寒五侯道上
驅駿馬處士老死蓬蒿下我歌行路請勿喧古來如此今何言
曹昌先
間笛
嚴城柝罷角聲起西風吹入千門裏壮士扼腕思封疆寶刀夜
光吐秋水男兒四十未封侯齷齪空對妻子羞拔刀竟赴龍城
去道傍不斬仇人頭
鍾惺
八月十四夜集别張金銘年丈暫假歸沐
今夕與君同杯酌君言不如歸家樂歸家各有索居時晤言今
夕成今昨長安忍作終年遊苦死難為眀日留眀日不留吾不
強途中豈可值中秋滿口留君意羊闌誰能此夕滯長安思歸
轉挽將歸客但覺臨岐置語難
無名氏
貧女行
妾肌如玉顔如花長眉窈窕青山斜鄕閨學成新婦禮鸞鏡不
為留年華昨朝東隣裁嫁衣今日西隣催結褵自憐青燈照孤
夢年年風雨梨花時不怨父母貧不恨謇脩拙妾生賦命自坎
壈底用閒情寫紅葉千絲萬絲霞練光共誰織作雲錦裳千針
萬針成黼黻與誰佩服朝明堂吁嗟妾薄命薄命將奈何失時
還自羞失身羞更多妾寕失時無失身平生分定月下䋲但把
貞心守貞色肯信嫦娥觧誤人
東陵行
君不見河陽花今如泥昔如霞又不見武昌柳春作青絲秋作
帚人生馬耳随東風柳色梅花豈能久秦時東陵千戶矦華蟲
被體腰蒼璆漢時沛邑刀筆吏折腰事人頭搶地蕭相當時謁
邵平中庭百拜百不譍邵平異日謁蕭相故侯一拜一惆悵萬
事反覆世豈無二子豈是大丈夫流行坎止亦偶耳扶搖豈必
勝搶榆
朱静庵
春睡詞
茸茸芳草含新綠露井夭桃錦雲簇石闌干外早鶯啼又喚春
光到華屋綺窗花影搖玲瓏玉人夢破春溶溶雲鬟半軃鳳釵
滑枕㾗一縷消輕紅香汗輕輕透衾濕含情欲起嬌無力海棠
庭院鳥聲和睡足東風一竿日
陳氏
寄夫
野雞羽毛好不如家雞能報曉新人貌如花不如舊人能績麻
績麻做衫郎得着眼見花開又花落
釋仁發
弘上人蓄秋山圖
萬峰霜晴翠如洗峰底行雲度流水西北高樓爽氣邊江南落
木秋聲裏蒹葭潮長魚在梁白鷗飛盡天茫茫松根丈人讀書
處時有疎鍾來上方仙槎影沒銀漢遠木末芙蓉為誰剪何處
凉風送客船歸來似是東曹椽東曹頗笑未識機掛帆直待鱸
魚肥山川搖落已如此不信草露沾人衣平生畫手不可遇坐
閱新圖得真趣題詩寄與沃洲僧吾亦買山從此去
螺山隱士謠
螺山有隱士飄飄仙者徒朝游螺之巔暮息螺之隅紅塵拂落
身外事白首讀盡人間書不騎琴高鯉不釣任公魚手披演雅
篇架列山海圖蛾司漫給五斗黛蛤浦豈羡雙眀珠槐臺封矦
笑螻蟻楚關脱網憐蜘蛛人言大隱隱朝市小隱螺山無乃是
何物老病香山翁隱作流官良可鄙酌螺之杯隱螺几坐對螺
山净如洗鈿屏矗矗鏡邊來佛髻峨峨望中起千林翠靄散晴
空半島寒雲浸秋水我尋螺山居遂識螺山路一見螺山人再
誦螺山句紛紛草堂文悠悠遂初賦丈夫無遠謀千載何足慕
我本逍遥人亦有罝網慮買山每寄沃洲書寥落江鄕歎遲暮
江鄕寥落不可留便當卜爾山之幽安得神鰲負山去共踏青
螺海上遊
