茗齋五言古詩
淮南彭孫貽
郭璞墓
松柏繆蒼蒼蛻此石上髮兀立矗黃壚千載閟靈骨高人雖長
往神理寄林樾綺㑺自為累仙才若滅沒歎息幽潜姿云胡抱
天伐大江浩無際蛟龍氣清越五步攬芳草芝笝壽靡歇登躋
深有悟嘯歌静不彂剖魚酹江伯蒼水護貞碣
早發句曲至金陵
晨發古句曲&KR0714;月猶紛紛岡巒曳春姿眀滅烟雨文天際片霞
出秀骨不可羣三峯縹緲間揮手揖茅君我隱滄海渚十年不
入塵大藥功未就毛齒含清芬亂餘被人事多難策微勲謁帝
金門側馬涉江濆默默愧形役高鴻翔𬗋雯逝當謝北闕還
山弄白雲
謁卞忠貞廟
清言墜神州鳴甲干天步元規一長嘯星隕丹陽渡千秋兩旴
眕忠孝留封樹生氣奕雲旂英姿颯逥顧山川毛髮壽龍虎江
潮怒清淮繚未垣蚩吻有翔鷺瓦棺青苔春巫祝蛛絲暮豈無
朝天彦誰弔昔人墓纍纍石子岡明滅芳草路黃輿埋正骨廟
貌存遺慕日晏倚雙扉題詩闔烟霧
登報恩寺㙮
空界跨六合俯身闚八荒雕鏤殚靈怪雄麗資人王晃耀天眼
中倒景搖青蒼磅礴萬古胸攬此浩茫茫孝陵神鬼宅紫氣如
龍長大江從西来春流淡淮陽鶯花帝城滿元后坐明堂綠波
平燕子古臺下鳳皇所見但高樹隂沉環御墻遊子戀雲物山
川亂故鄕欝紆千里目征鳥東南翔
上元雜感二首(丙戌)
促促苦無歡佳辰亦超忽干戈滿天地四野多白骨况此横征
繇民力殫已竭比聞賦馬芻百萬山突兀亂餘薪藁貴取盈在
倉卒敲扑既不辭鞭背胡顛蹶民之鬻子供吏乃恣漁沒里更
賦十丁以為輓船卒民窮多慘栗相對泣雨汩愁霖闇上元萬
家燈火歇破扉聞怨嗟飢殍無短褐何年見小康舉杯訴眀月
二
燈市既己罷忍聞𥙷上元民且無斗米當此賦役繁長吏不我
憐剜肉烏足論嗷嗷其奈何欲泣每聲吞斬竹結山棚不遺遠
近村椎結者在市酗罵倚市門惧其暴虎威脱衣具壺尊相邀
入燈市盆盎踐為翻計自毳幕来市久絶雞豚里正夜歛錢買
燭勞彼髠何敢惜錙銖哀哉婦無禈
累夕夢大人歸里(丁亥)
秋楹風翏翏寒蟀助無寐昏燈逥淡月行翩然至飢馬帶塵
色林鴉響簷翅世亂少歸人流離此身悴豈無故山田荒穢非
吾事恩深義何怨不落還鄕淚倉黃隔宵語四更古蟲唳千山
萬山雁三年無一字
二
去日吳山巔王程慘行色天涯任僕馬行李蔽天黑關山一何
長短札不可得故園茫茫青舊官生野稷胡為有歸翮翻飛在
我側吞聲惜鬢毛素志填胷臆長賤表寸心兒曹其稼穡開帷
念髣髴墻月自西匿
三
杳杳河漢沒起視乃參横屢夕照言旋庭月豈無情存亡慟一
别未敢訴分明夙懷婦子知寧能念死生陵園已荒露余豈歸
来耕努力保賤貧執珪非爾榮亦既志靡虧何假身後名掩衾
抆涕窹床雨啼鼯鼪
宿西林三首
夙昔遠物役高枕離人羣謝兹世網牽獨往斷塵氛萬竹滴孤
露禪關抱白雲冥心卧松牖氣静息飛蟁暝色聚鳥音池光静
苔文夜永衆喧歇空階如有聞候至短髮改春来庶草芬余既
澹無為榮落又焉分忘言謝詶對燭炧寒紛紛
二
萬樹杳無聲高林哀梵急鳴鐘警幽沉淒其神鬼入獨坐冺羣
慮當門衆峰立寥寥虚堂上張燈草蟲集物外寡所營孤懷邈
何及不眠天漢高星河覆井邑欲言誰予晤落月在西隰浩然
夜氣中松根露初滴
三
平臯鬱蒼蒼獨往無所遇林臥不知春攬此芳草暮野橋鳴伏
泉霽色照歸鷺飄風一蕭瑟坐見萬物故我行日己斜夕陽懷
往路侯蟲啼未止起聽怳已悟夜景浩縱横殘月忽焉吐詩成
無一字桐窗暗山霧
大風雨歸自海上
積氣鼓大壑烈風變昏晝倉黃曳屧出側帽怯天覆怒號發屋
扉堵墻立蜃鱟雖有曠士胸茫然百憂搆丘陵賢聖盡牝牡川
瀆壽蛟龍舞太隂鵬力舉坤厚孤城嚙其足巨石若穿溜聲雄
鬼神恐勢挾雷雨闘崩厓裂千尺長波拂肩脰我屋三重茅晴
亦燕泥漏軋札樓楹鳴錚鍧庭盎走危哉萬家邑魚鼈居雜糅
一綫恃古隄羣山罅浙右民啼壊塘下官臥放衙後蟻墜果根
黃草醎禾耳秀恨無精衛誠莫𥙷斷鰲舊時艱波未息東面泗
盈褏安危愁杞人哀哀作詩瘦
渭臣弟箑上畫菊
我似陶先生愛此籬下質惜居闤闠中無地綴蕭瑟吾弟學花
師蒔菊滿蓬室誰寫半抹霜寒姿溢枯筆同是白衣人得酒莫
相夫凉飈動懷抱秋容䄂中出西風漫棄捐明朝已九日
胥里一布衣行
胥里一布衣有眀之遺老早歲嗤巢由盛世乃枯槁眼見萬曆
年朝野穆清昊聖人乾清坐晝漏春浩浩宫花遶諸賢講席鶴
院曉仗御承天門露布磔王杲時則廟論平廉貞厲玉藻壮夫
雲霄羽致身恥不早雅負禁闥望挾策自探討抽毫飈衮衮搖
筆迅飛鳥城西鄭公園隂映富林沼名流草堂集屐齒徧深篠
夏檻蓮房花秋庭桂香窅揮杯論史漢燭滅詎得了書成不一
上寂寞萬言草吾君實堯舜彼相黨羣小淒凉甲申淚忠義哀
素縞鍾山魏魏雲氣象入窈窕孝陵有神在公等何佻巧秦淮
醉烟月宫眉淡㾗掃大江以南北狼火照縹緲藩開花馬將封
寢諫官表乾坤六代改龍乕衆山杳狂夫獨慟哭嗚咽霑海島
低頭拜宣尼麻衣着顛倒焚其青衫去長歌東門道歸理半頃
田土耨防夏潦豈無蕪穢惧庶以免飢殍白髮前朝留清尊故
人少憤讀田横傳悲燔少陵槀貽也同幽憂沉痛傷懷抱翁姊
我大母豸冠儷王考女&KR0912;詈三閭婞直云不好緬維先大夫黃
壚巋肝腦琅琅渭陽字風霜搖畢昴正氣高隱淪屈節罵輿皂
俛仰六十載喪亂方雲擾諒非金石姿胡寧緬芳醥林魄出漸
高空壼苦時燥賓朋起相壽横參夜逾皎登樓指太白金風戰
秋杪
秋歎四首
豺乕晝方喧白日長閉門我行宜木杪胡為猶故園愧無荷鋤
力上累慈母恩近聞湓城下水戰魚龍昏大江日夜流萬里長
波翻跣行踐荆棘苦月送旅䰟烽火塞路岐欲去每聲吞
二
夜哀草蟲號隂房何惻惻松䶉知未眠怒毛啼我側高臺埋悲
風歸者乃無翼三年江楓青一夢秋月黑淫雨吹覆巢其傍多
矰弋毁形謝交遊廢圃自耘殖柴車吾將行歲晚不遑食
三
秋風欺我貧吹我壊籬倒呼童拾籬竹墻角旋自掃斧薪惜行
蟻闢徑愛幽草猶憶壮時年恥作巢許槁黍苗巳離離身遯惜
不早長歌動短髮沉憂結懷抱
四
壮年志騰躍盛氣若飛隼高談論管葛干禄卑僕尹逥觀雙闕
樹臺閣相隱軫高皇之所都雲物鬱然盡戎馬清溪傍壊殿
生朝菌淒凉家國難一哭罷沉飲斷肉烹園蔬春風多苦筍
五
秋雲遠晶晶仰視天漢白窮巷隔人事親朋斷行迹寒庭鳥雀
遊泥垣蓏一尺病兒日臥床不復挾書筴典衣子錢盡空瓶嘯
飢鼫丈夫各有懷閔爾妻孥謫門外縵胡纓挾彈過豪客
唐伯虎題宋祖蹴踘圖(青巾黃袍者太祖也正面居中者太宗也立于太宗之下者石守信)
(也垂巾于頂者党進也年少無鬚者楚昭輔也對蹴踘者趙普也唐寅題)
夾馬两雄墜乾坤正&KR1043;洞黃袍問周鼎君臣合智勇誰傳御容
在畫院有供奉凢材染長鬛天采不為竦觧元丹青妙藝苑之
&KR1007;董所状必英物風雲一時擁當其徒步奮將相相接踵擊鞠
不忘武猛烈志騰踊龍跳虎躍中虬髭颯然動亦知縑粉腐爛
爛神觀聳山河溢異表日角照簷栱古圖零落盡顧陸翳榛壟
帝王留竒蹟麟臺寫威重悠悠宣和聖花鳥埋幽冡
題畫小景
避世無巖穴豺虎吠柴關桃源苦未深况此膚寸山野鹿思長
林高人樂茅菅安得壼公壺携跳離塵寰聊寫一拳石置我懷
䄂間踊身入圖畫深樾嘯潺湲
望㙮火
鳴鐘人籟息歷歷見㙮火蕭條萬象外獨抱身心坐夜氣覺漸
深秋懷淡無我河光衆星濕晦魄亂螢墮百蟲草根號物感紛
坎坷茫然大塊中勞生事多左眀燈警迷方不寐照羣惰兹意
為誰言吾將問璨可
鸕鷀行
鸕鷀水中鳥虞羅安所知奈何罟師得用紲繚繞之被驅下深
淵水深得魚遲所得不下咽濡翼忘其疲淺渚鱣鮪盡鰕䱉今
在斯晨夕詎皇息哀鳴當告誰仰視見鷗鷺飛翔無定期羣游
于涯涘飢則嗛鰱鲕爾有涸澤臆豈見盈嗉時溪壑既靡厭鱣
獺義徒虧水族所見仇羽類之所悲漁人坐得飽衆鳥常苦飢
歎息投網去刺船泛鸕鷀
呈張高要
張公龍鳳質密理歛英岸深巖老斯人九有乃塗炭維昔馬南
渡時已豕西竄中原雖陸沉江表未糜爛翻然出山駕逝以匡
多難奈何帝有醉曾是懷食旰顛危任彼相内訌壊藩翰方憂
鳥誰屋預卜流可斷先幾回其車匿影隱海畔右賢既奄至左
仗亦星散降書大臣草犯闕羣帥叛鍾山萬松栢斬伐入烟㸑
義士狗盗伍隱流廢書歎惟公蔵智勇深心經世亂肉食閉遠
謀韜精入禪觀諒無維摩疾詎假應真讃半偈空文字三堂罷
公案陶公晉處土義不問仕宦相從廬山僧白社蓮爛縵
將西行
兵甲滿四野風雨路漫漫十步半荆棘誰言天地寬豈不憚行
役君親事辛酸大江浩無涯哀鴻急羽翰荒臺委白骨抱此長
恨端我行逢亂離豺虎塞㠝岏存亡達義命敢怨行路難再拜
别所生忍痛摧心肝遊子有老親恒言客途安揮手各努力母
湏重汍瀾
茗齋七言古詩
淮南彭孫貽
七夕分賦得支機后
眀河曳若吳綾白蟾杵秋鳴搗衣急石床絡緯百聲啼桂樹白
榆秋歷歷帝女河經軋未停紡天尺幅璿璣形絓雲織霧網愁
雨隕石天南墜杼星森寒列緯機一方龍梭赤道五文章山河
影搖綸軸動機絞觸石虹霓張河源槎漾張星碧買綃直犯天
河陌贈君片石當緡帛金錢為訪成都客淮南狂士黃姑匹醉
謔帝孫機杼側織女投梭折其屐謫籍彭郎古山宅近事君平
學周易借石研朱點紅的山妻偕隱能辟纑幼女織素瑩肌膚
年年祭杼賣新巧巧婦無米炊秋菰蘼蕪機上日丈五札札星
前共辛苦昨夜流黃迸流火石破驚天笑天姥匏瓜渡河人未
歸抱石逥文不下機人間虀臼敲秋夕鮫絲天上啼紅日第七
車傍問槀砧機中立化望夫石
天壇老松歌
天壇之松十萬樹其響亂玉鳴璜琮兩行鵠立夾輦道鐡質蒼
皮苔數重于中怪松更竒絶攫若迸穴騰雙龍孤根觸地鱗角
怒枯甲搖身風雨從壇中高殿古瓦綠松䶉窺人舞還伏天人
手植百靈護齋官方澤嚴森肅掃除自是祠官力樵採寕因鬼
薪鬻太祖太宗英爽動山川嶽瀆朝牲祝鍾園輪囷五色
雲巍峩王氣開山文當時執玉賓上帝萬象怳惚随神君此地
親承帝膏澤松隂漠漠松花紛百年龍乕留天地老幹冰霜未
顦顇鳳泗摧&KR0714;馬鬛空思陵惨淡胡髯墜一株蟠拏低屈局
橫枿查牙迅相逐游人撫此長歎息攀樹徘徊忘櫛沐偃柯挫
節烟裊裊哀竅含凄颷謖謖爾其擁腫慚棟梁我亦支離樂山
谷荷鋤斸藥且去来瘦馬長安鬢毛秃歸呼韋偃畫兩枝對畫
摩挲卧茅屋
諸葛莱作花爛漫感賦
春霖百卉爛欲死忽睹草花顔色佳空齋對此愁灼灼二月山
城無好懷昔時移種自歷下老父抱鋤恒下階棄官歸臥三畆
宅僻巷不掃當門柴可憐飄泊干戈後蹤跡遠逐飛蓬荄小人
有母未敢出萬里關山號虎豺庭前春草巳三易音塵搖落天
之涯感時對花長歎息零落莫向泥中埋極目江雲倚山閣春
隂漠漠搖風霾
聞七弟槽頭酒聲戲為短歌
東風知我眠不得二月山城無杜鵑薄醨一斗酤自飲傾壼濁
若蛙行田抛樽岸幘過阿七忽聞嘈嘈鳴暗泉甑傍香作杏花
雨缸底聲逥歌女弦酒師操瓢拊床笑饞客窺甕糟中眠子錢
思脫閨婦珥塗麯流殺詩人涎自我幽憂罷沉飲累月枯坐辭
觥船逃名每從賣漿友侫佛時醉聲聞禅聽君槽頭新釀滴思
與稽阮相流連知君不惜携百斛酌我三樹梅花前
子行摘余句為畫余復題畫以詩(余和半邨漫興十首子行摘余寒山殘月下牛)
(衣及病馬荒城隱戌笳句各為一圖茟意清遠龍眠雲林之間畫以見贈囙系之詩)
周郎十年隱城郭山心水心入寥廓母老家無半頃苗未嘗缾
黍從人索伸紙風窗寫荒葉抄詩&KR0714;月横空閣飄髯如畫誰匹
儔板扉佳士多從遊苦吟未悔飯烟絶結客不遺高堂憂我行
山涯得秋句字字搖情滿烟樹周郎採句創秋圖夜雨寥寥草
蟲聚彭郎見畫不憶詩周子還忘命筆誰荒燈永夜心語手我
亦前身應畫師沉吟抽管題相贈滿楮清音山水應眀年添我
畫圖中千樹桃花一樵徑
仲木携示仇英所畫文姬出塞圖卷(畫十八幀自出塞至入塞各自為圖人物)
(淹雅槖它羊馬各數十百頭毫未神駿備得穹廬氊罽草木荒淡情状畫手之工未見其亞也)
近代畫手推仇英雕抉毫釐動至精時人貴古輕近代破縑毛
楮徒縦横豈無開元以前蹟絹素既朽凋神情錢唐惟師戴文
進不與實甫相爭衡春城落日見吳子䄂携一卷荒園裏風窗
墜葉開横幅眉髮微茫映長几坐看毫末成惨淡未覺丹青出
神理胡笳少女留黃絹入眼穹廬在庭院羊馬明駝千百蹄白
草荒荒集飛霰淹詳人物瑩繭絲恢瑰譎怪窮殊變文姬清淚
落胡髯漢使驅車指歸雁空堂掩几風淒淒城角哀笳起悲咽
只今戎馬填郊關六朝粉黛葬江山宫花千枝抱犬馬峩峩雙
辮搖朱顔燕支未奪胡女色毛節誰贖蛾眉還空餘繪事濕目
眥老眼清泗殷斑斑掩圖兀坐雲脚暝庭竹萬箇啼烟鬟
竹林山紀異
長颷擁潮排巨壁石脚槎枒插空立沙平土豁見遺址甃甓蜿
蜒辨阡術擔鋤抛網走漁子壊岸崩崖淖遊屐金銀出地沙電
生大者鼎鐺小刀帛吾聞廣漠多樓臺其下㦯有蛟蜃宅乾坤
變化事虚無世路平陂理安測丘陵萬歲聖賢盡幽怪中流神
鬼出飛湍滅沒昔時人隂火茫茫招不得竹林山閣曾遊眺灝
淼三山傍巾舄黃塵泥滓生羽毛元氣浮沉盪胸臆只今平陸
改雲濤短鬢頻催見疇昔我家居與魚鼈鄰日夜轟騰鼓潮汐
今年秋雨嘯盲風竹瓦翻飛捲茅脊拾玥休饕海錯甘厭犀莫
倚孤城力桑田自笑愚公愚滿目洪波撼東極
苦獨力
白羊山深草一尺漢兒夜指漢關泣兒時出關今入關二十年
為苦獨力短衣無禈牧大馬委頓流離隷旗下霜花裂肘磔馬
芻馬矢沒脛卧曠野義兵去年来打仗固山移營大江上滿洲
部落多大人漢兒為奴更苦辛朝䭾帳房過山嶺暮驅馲駝飲
鹽井飢食草根渴泥汁随軍東西脚無力大人令嚴酷鞭笞夜
半亡歸返鄕籍生小被虜越長城翁姥不知誰死生野雞擈天
兔竄地訪問鄰里無親丁形容慘慄語音改對面父子難分眀
大人購捕軍書急纔入里門重屏迹破衣未脱連夕逃老母縫
裳中夜號
竹醉日
醉心問杯斝嵇阮何紛紛愛竹必種竹未嘗知此君昔我有竹
齋西頭三竿兩竿鳴早秋春風蜕盡蘀龍去暮雨飄零鸞鳳愁
只今石壓笋斜出壊竹参差抱拳石幽人高潔無纖塵胸有成
竹干青是竹林酒徒徒縦飲但能沉醉非天真虚堂長日清隂
墜磔磔山禽呌空翠其中何可無我吟刻盡琅玕千个字一往
冥心山水音十載浮湛麯糵事高梧滿天蕉滿窗雖無片竹多
幽思天然竹笑我亦眠不知竹與我誰醉
較小瀛洲十老詩題後
正嘉之日廟社隆臺閣衮衮升羣公東海以東老諸老獨臥白
石蒼山中襄陽同時三太守朱陳布衣亦其友十人隱顯猶一
人文酒南園聚耆舊余昔見圖未見詩泉石皴勒生幽姿圖中
人朽圖不朽縑粉生動飄鬚眉百年父老一佳話臨摹裝潢騷
壇掛圖再易主詩卷傳今我見詩如見畫干戈文物徒荒艸先
皇冊府無留槀義士哀歌惜鬢毛詩史流離悲野老諸公白首
承平代昔視于今多感慨何煩按址搜頽垣似睹聯吟出雅繢
鳳陽司李臨江孫先軰流風彷彿存手讐三篋魯魚正繭搨千
本蘭亭翻前賢已沒垂後昆瓣香直欲窮河源鐘期巳老錢劉
在殊勝中郎有虎賁
莧園主人清齋酌客張公嚴公斷飲惟啜茗汁賦長句謝
主人兼以呈張公
莧園主人古給孤䟽盡楞伽一字無何煩白社尋慧遠為客清
齋摘筍蒲自我斷髮逃浮屠雖捐何肉猶酒徒同龕米汁弥勒
供破戒梵網黃公壚張公嚴公兩尊宿自飲般若成醍醐張公
避世東海隅恥作秦時五大夫報韓子房辟榖隱處士陶令田
園蕪武陵可漁疎釣弋醉鄕欲往無唐虞蒲團一片了萬事坐
看嬴項争梟盧主人豪飲如鵜鶘願瀉海水添盤杅百杯勸客
客未醉棋枰日影花糢糊焉能齷齪從陶朱焉用車前鳴八騶
干戈滿眼行不得啼殺山南山鷓鴣黃塵白骨千萬壽乃知獨
醒非良圖君今不醉何為乎
北窗避暑用韻和十第駿孫
火雲六月驅䮦陽散髮前軒愁日長安得瀟湘八尺雪掛我素
壁之虚堂高蟬無聲鳥息啄菱絲藕絲覆池角君不見紫衫豪
貴客門外走黃埃胡纓大劔向幽朔馬頭汗雨鳴車雷我渡大
江去遠訪廬山師廬山瀑布五千丈蓮花正放陶公巵北窗羲
皇枕白石南柯勲業馳玄駒眼中萬事且休矣河鼓自巧愚公
愚
茗齋五言律詩
淮南彭孫貽
焦隱士廟
地僻遊蹤少高風物外宜不煩眀詔辟應避黨人知江霧蒙&KR0714;
月山猿導采芝沉吟懷古意歎息罷題詩
招隱寺
松梧青一里古甃石紆斜招隱騷人句蔵書帝子家風泉亂僧
梵雷樹閡樵車此地堪清嘯林端鳥不譁
甘露寺北軒夜坐用唐人韻
登眺極幽深江山入苦吟度林鐘颯颯濕露月涔涔鶴語傳羈
思爐香歛道心遊蹤無去住野衲莫招尋
二
浪跡久忘名雲林却有情堂空依佛静句穩繞燈行茶鼎潮吹
雪風軒竹和笙塵襟知久滌蕭瑟聽江聲
玉山寺
斗笠逢僧話松房古院存山光印衣摺佛足上江㾗施食黿窺
鉢開關月到門勞勞倦行役小憩過祗園
銀山寺
山色濤聲裏花關叩了元苔深僧不出江静佛無言亂石禪機
寂眠龍水勢尊寥寥放參罷詶對久忘喧
鶴林寺古竹院步先侍御舊題
荒榛翳空院非復斿竹春来少虚堂鳥下窺晨鍾僧乞
食深莽客臨碑感慨懷今昔斜陽度水遲
江上行
林月雞聲墜籃輿樹杪行江潮随馬走嵐霧觸衣生谷鳥鳴芳
甸山龍壮舊京五雲天咫尺縹緲石頭城
望鍾山雲起
孝陵松栢路鬱鬱吐竒姿王氣江山合烟光草木私青天謝公
墅白鳥蔣侯祠萬古真人宅蛟龍護舊碑
雨中登雨花臺
春遊望不極携屐上長干衆鳥忽飛去青山獨自看草肥三月
雨雲濕萬峰寒懷古荒臺畔烟花六代&KR0714;
晨至燕子磯
晨行来野眺旅食减春遊遠樹平蕪積空江白日流微風留燕
子芳草徧皇州何心携壼出楊花撲酒樓
青溪
青溪一片月無復小姑祠社雨神弦濕清歌子夜時山風墜烏
桕江路發薔蘼採得幽花返何因寄所思
昭明讀書臺
週遭雲木境何處是荒臺雨過溪隂合天寒夕翠来空山惟鳥
跡幽徑數花開欲問蕭梁事江春去不回
祖堂山
石窟仙巖北融公古道場苔侵祖衣冷雲覆定僧長嵐作移時
雨花生一院香相尋蓮社佀清賞正難忘
攝山
巖棲懷宿昔登躋及春天屢憩孤雲沒將飛衆壑懸羣山歸宿
雨遠色見江煙獨往無人識長歌落日前
入棲霞寺
尋幽入古寺松竹亂巖扉遲日山光静高天夕氣微澄潭宿花
影清磬出烟霏欲向中峰住閒雲去不歸
靈谷寺松徑
一從靈谷去數里見高林亭午羣峰正空山萬籟深鳥歸遲暝
色雲至改松隂不必尋僧語蕭條物外心
登清凉寺山麓
獨行臨古刹一覧望高城鍾磬下方寂雲林百變生山川移草
色吳楚入江聲寥廓論前代鳴禽又晚晴
天界寺毘盧閣
傑閣凌羣有憑虚萬象生宗門數花落法界衆山眀霽色浮淮
樹江流入舊京羈心傷遠目烟卉自縱横
登牛首山
百折憑危磴雙峰列翠屏隂晴干象緯龍乕斷江形谷響傳僧
磬烟蘿蔽石亭禪機無一字松檜更青青
晚過西掖門
尋春歸騎緩落日掖門長御桺搖青璅官鶯出苑墻江淮聞羽
檄臺閣罷封章向夕笙歌發宸遊在未央
避地村居十首
避兵離井邑抱耒入深村烏雀柴門喜風塵寇盗尊輕隂秀禾
耳積水壊籬根向夕占晴霽前山白鳥翻
二
策杖信所適看雲歸每遲秋風伍員渡海雨鮑郎祠竹瓦鳴松
鼠魚&KR0699;立鷺鷥干戈滿天地野老欲何之
三
風泉圍灌木薄暮更清幽螢火窺人過唐郎抱蔓遊長河低入
戶&KR0714;月淡依樓野次占兵氣時時望斗牛
四
烏臼溪橋路言尋隱士家三春鳴布榖五月採菰麻水碓晴生
菌牽牛晚着花旌旗遍南國永夜起悲笳
五
官道無行客空原只晚晴魚龍横大海吳越隱孤城較雨農書
騐為漁世網輕無煩故人問牧豎久蔵名
六
避世吾安適卑棲俗頗宜魚竿驚野獺蝶粉觸游絲邨落無官
長鄰翁觧賦詩遥聞天北狩流涕問安危
七
把酒時一醉好山當我前三川正龍闘八口寄漁船日脚收&KR0714;
雨林光媚遠天千山斷歸雁西望更茫然
八
獨酌臨溪口孤吟傍水涯野花難辨種乳鴨各知家竹色團清
露荷香貼淺沙愁多妨伏枕小雨閙羣蛙
九
幽棲簡酬應里巷少經過時與野人飲或聞樵者歌天晴收藥
褁雨至借漁簔鎮日茅堂上雙扉掩薜蘿
十
草木中原盡風烟太白高何人逥北轍未忍卧東臯濁水肥菱
芡秋霖罷桔橰故園三畆宅知已長蓬蒿
苦雨
愁霖無日夜一望失江湖溪漲危橋沒川平斷岸孤濕螢生井
竃朝菌發盤盂倚杖茅簷坐門前長綠蕪
二
澤國三秋候神州一壑餘積隂蒸岳瀆流潤濕琴書臥榻朝喧
黽高田夜拾魚何時洗兵馬買笠共樵漁
深邨
深邨蒲稗裏细雨草堂歸逆水河魚上穿雲野鶴飛朔風搖鼓
角秋色隱旌旂累日柴門閉平蕪沒釣磯
野望
高天来野望大海日滄波舊國青山在閒門白鳥多江湖歸客
老歲月傍人過霜露中原偏西風折芰荷
秦溪雜詩八首
水國經秋雨秦谿盡日流黃雲沙雁沒孤月曙螢收兵火眀山
市邨橋閡釣舟畏聞言理亂高枕卧汀洲
二
朔漠風塵起東南百戰時流人聞野哭山鬼蔽叢祠隂電龍蛇
蟄秋飢鳥雀悲三吳正戎馬關塞罷登陴
三
朱家游俠子分宅草堂幽傍水斜開戶看雲又上樓飄零依藥
物兄弟各孤舟貧病兼秋老何堪對白頭
四
秋風西北望百里見人烟古戌依山盡孤城傍海懸看花愁滿
眼聽雨夜如年薄暮胡笳合沙鷗莫浪眠
五
虚堂深樾裏風雨晝冥冥獨坐開書卷無人問草亭山連大鹵
白天入島夷青何地堪逃世烟波隔洞庭
六
世亂愁生計日高長閉門閒居諳稼性鄙事觧禽言露白園𬞞
長霜清果臝繁每從鄰父老歎息話桃源
七
聞道乘輿出行宫萬里橋風花安燕雀忠孝感漁樵白帝秋逾
老青林晚見招空令流落士嗚咽紀南朝
八
携家栖曠野吠犬警深更每食惟瓜瓠空壼問酒罌風吹壮士
髮月白義師營萬事悲歌外清樽負此生
聞寧海寺鍾
何處霜鐘動蕭條覺夜分虚堂諸妄息萬籟此中聞山溼鴉翻
樹窗眀月破雲餘生了無着物外憶人羣
管葛兩山
平生思築室管葛兩山間巳負雲林約徒悲芳杜顔江天含禹
穴花鳥入荆蠻白石樵歌子無人獨往還
偕朱崔二子登豐山問避兵處
秋隂生四野山色欝相望一水沿溪入羣松帶雨長荆榛隱烟
火花藥繞茅堂尚畏雲峯淺尋源共夕陽
自秦谿間行出梅園
風雨秦谿道流離見甲兵黃沙随陣合白刃四山眀岐路無南
北扁舟隔死生相逢惟一哭暴骨正縦横
初抵家
豈謂餘生日重来未死身空城無舊識飢大喜歸人白髮君親
苦黃花戰闘新扶傷對兄弟嗚咽每盈巾
二
故里潜行入秋隂慘不舒窮途安正命羣盗妬&KR0714;書忠義飄蓬
外烽烟落雁初山中有老母未敢托專諸
野泊
野泊沿洄住秋懷苦未諳貧村眠病犬空磬出孤庵露白苗根
悦風鮮菊意甘東臯可歸隱剥蟹問農談
二
山郭行將近停橈避市烟鳥歸催棹發舟小趁吟眠溪嚙危橋
瘦林收古葉乾還家生計晚頃豆落秋田
采菊
把菊誰相賞飄零殿衆芳無人知此意不採亦何傷衰草離騷
國清秋王者香願言深寄托傲士卧潯陽
問維申病起
不見吳郎久西風動索居蓬蒿尊掩戶兵火惜&KR0714;書詩助謀生
拙員添入世疎所思惟舊友斗酒歎無魚
二
一卧新秋過經年謝病中詩名堪止瘧文癖不醫窮祭獺陳書
滿来禽彷帖工那堪憔悴裏切切語隂蟲
酬二子(伯旃仲木)
一從歸謝客不復敢論詩小病添疎懶新蛩亂衆思鳥鳴懷舊
友龍悶得吾師兹意違流俗惟應二子知
二
空窅秋讀夜竹影正童重拾句題新月刪詩尚古風耕耘寬母
力窮達忌文工澤畔吟何苦天涯有斷蓬
和真長司李丙戍除夕
老去悲殘臘驚心此夕中窮愁和酒畫詩債逐囊空短髮經年
雪孤燈半夜風梅花真我友白首歲寒同
歲盡
悠悠空歲晚孤負十年心往事凋雙髩寒燈守寸隂身名悟窮
達世網出飛沉蓬累真吾素風波一任深
尋菊至博陸祠用舊題韻二首
野步探幽去尋秋入古祠僧歸鳴磬早菊瘦報霜遲鴉陣初寒
月苔衣沒字碑無人識孤往自和舊題詩
二
采兹秋一掬為酹古時侯墮果松䶉喜窺門瓦雀愁城砧傳戌
怨村雨斷詩郵心事天涯苦千山隱越州
元日
苦霧庭隂白虚窗木葉乾年華清鏡改天地戰場看短燭消&KR0714;
史空罇餞薄寒不因堂上祝寕忍強扶冠
郊外訪春
寒梅如速客先我到鄰家澗長因春水詩成報晚霞落潮喧屐
齒歸鷺點山涯刻盡春林竹驚雷蟄筍芽
踏月
蕭條成獨往清景畫無權坐石人同古臨風句亦仙鍾昏鄰火
後鳥睡月㾗先悔不携琴出空林鳴澗泉
野庵訪滇僧
籬落蔵幽槿柴扉縳古藤禽言人外語石火定中燈壊衲蘆花
𥙷殘經楮葉謄西来無一字持此問滇僧
棹雪宋浦
買墅荒寒外初乘載鶴船天橫低草閣橋瘦隔溪烟枯蚌乘春
漲鄰雞咽墓田籬花猶未盡倚棹對山眠
二
萬山人迹絶乞火到田家梅氣收殘醉瓶香歇點茶漁歸辭宿
鷺林重壓棲鴉却笑扶笻者吟成髩已華
三
十里溪光白孤篷斗笠安人烟和澗瘦詩思敵郊寒蜕蘀随龍
蟄空罾捲獺&KR0714;尚嫌林樾淺振屐赴前灘
四
雪深埋馬迹烟郭已鍾昏童子初開戶歸舟正欵門山携殘粉
本琴抱斷冰紋詩骨應清絶孤吟倒石罇
金子讀書城南僧舍題壁
古寺如山僻空齋對雪深坐談忘日夕選句送春隂家國懸雙
淚雲泉鍳此心悠悠十年意無復論升沉
二
嗟君能寂寞何愧古之人世事逢僧盡文章得友真歌横指冠
髮劍許借交身無限風塵色寕甘守釣綸
示吳大維申
甚矣吾衰也新詩敢細論竒文金石壽古誼鼎&KR0595;尊世事抛孤
枕深情在五言憐君正同調携句欵柴門
期仲木訪半村
與君為二仲蹤跡更相鄰家國風波苦文章毁譽真卜居諳陋
巷新友得詩人何日同過訪西風整角巾
與仲木索季容詩
知君有愛弟詩句更清新文在黃初上名蔵白屋貧好風人夢
遠舊雨客来頻莫惜携草玄亭與細論
贈子行
破榻延佳友賓喧集草堂娛親忘来貴飛墨覺髯香道貌山容
秀文心畫理長家貧子錢盡初典十三行
二
空屋書聲出汙萊自滿堂名藏村塾老句授孝經香落葉羈愁
積昏鴉定省長不須鄰壁照虚牖過宵行
贈子游
毛穎傳佳士銅觥怯酒神僦園和月典贈婦貌山頻花鳥真長
物烟雲不我貧到門無俗客洗岕墨池濱
三
肝鬲眀子雪錢刀賤不神老親江火斷密友雨𬞞頻巷柳雙扉
小家山一研貧行吟訪秋意落葉下河濱
書感
搖落孤生客先秋己自驚挑燈通夕語覓句避人行遠字書難
寄悲唫劍有情寸心灰滅盡爐火坐&KR0714;更
無事
羈人秋歷歷孤坐自成哀小巷如山僻空庭只鳥来書催蕉紙
盡句報藕花開從此吾歸去西風滿釣臺
簡童大
避世將焉往尋君喜地偏逃名屠狗畔感物候蟲先衝靷狂歌
楚投金恥赴燕故人多雀起與爾共鷗眠
再簡童大
天地遊逾窄風騷托更狂一貧家隻立百感鬢蒼茫廢筆真成
冡提壼老是鄕過從来二士不遣徑苔荒
往事
往事惟孤憤蕭條一倚闌蛩聲催鬢短酒力破愁難貧病秋將
老宵眠月易殘平生流水意寂寞抱琴彈
禾中雨酌
相對滿天雨蕭條此一時微蟲響秋色深坐過花期百感論詩
苦餘生對酒悲西南流落客杜老在巫䕫
中秋雙溪橋坐遲月
野月何能好偏從愁望生秋光美溪影棲鳥悦寒更人助蟲聲
怨村傳鶴語清亂餘甘習隱寕敢傲躬耕
南郭農談
並坐桔橰上秋隂正滿田農談諳穡事世雙惜流年古桂為薪
盡良苗壓水眠盤桓忘日昃村飯又孤烟
聞武塘信
喪亂餘生在干戈此地偏交遊無半字涕淚續&KR0714;年身自甘長
賤飢猶恥俗緣相逢驚各瘦飄泊鬢絲邊
龍湫
苔甃危亭上清泉沁石闌烟雲山骨冷毛髮古潭寒酌月人俱
淡尋秋夢未&KR0714;相期共龍卧選地買林巒
龍母冡
攝衣凌峭壁藉草酹龍君蛻甲松鱗老逥峯樹鬛分天容海眀
滅晚色鳥紛紜好倩山靈護他年誓墓文
湯山
烟海非一状秋光亂衆山浮雲去不息行者能無還霜老天根
涸風黃雉子斑將歸忘日夕新月在禪關
雅山
久慕探幽賞兹遊雨更竒前岡鳴犬子仄徑下鷹師豈謂勝懷
减其如秋氣悲悠悠北山客采菊寄相思
一目泉
石泉甘可掬塵土洗雙眸蟹眼松風寂蛾眉黛月流照人無限
碧眺影一分秋為挈銅瓶去花隂蕩小舟
佛閣晚眺
尋秋無遠近開院共憑樓斷雁一聲晚有人相對愁山風飜瓦
雀海影落簷溝送目忽千里白雲天盡頭
尋菊至慱陸祠再和舊題韻
為憐秋色好三度問荒祠懸瓠空瓢苦炊茶古竈遲胡藤癭老
樹漢字蠧&KR0714;碑亂卉頽垣裏騷人易有詩
二
行吟憔悴子采菊酹君侯野墅蒿三徑新詩客四愁魚荒烟戶
税㕍阻故人郵不為尋秋渴茶寮訪趙州
曉坐當湖德蔵寺
侵曉投蕭寺晨光上早霞斷鐘眠壊殿枯木亂棲鴉客鬢催黃
葉歸舟誤菊花無人見行跡塔影在寒沙
韓明寺竹樓
野廟知何代山僧說魏公人烟半邨樹鳥語一溪風深草寺門
古夕陽歸棹紅荒凉無可詠獨嘯竹林中
石庵
秋草延野步幽鐘客至門粥魚人外寂山鵲定中飜塵事入林
盡新詩白佛言坐深無一字松檜綠隂繁
玉庵禮大悲像
微雨晨鐘外溪門宿鷺邊幽蹤茅徑細忍力草㾗堅秋茗添僧
苦山衣上佛烟還持蓮社酒禮戒梵王前
宿當湖德蔵寺
短棹舞寒葉僧房正掩門&KR0714;鐘警寥廓新月易黃昏空境生羣
動羈愁積衆喧晨光滿幽聽一一早鴉飜
二
一榻掩雲卧藤花眠竹床庭隂生古檜客夢出山房枯磬身心
寂孤梅寢食香幽沉數年事未忍對空王
舟經石佛寺
朔風搖晚色獨鳥下寒流山徑積黃葉離人成白頭苔荒石佛
古水折寺門幽徙倚林塘暮羈懷不可留
和仲木除夕有懷
十里湖光外故人今夜同觀書共窗火不仕見門風情思君親
裏知交雨雪中長貧慰堂上莫使歎瓶空
元日酹從吾處士墓
夫子真前哲同時見古人青山昔賢宅白首石蘿春花月兩湖
老軒車一巷貧姚江東渡處百里指迷津
再經雞山弔𨳩美
一臥故林月千秋同所歸生還眀主意宿草寸心違山色前朝
在溪聲萬樹飛惟應知己淚獨灑故人衣
春王四日和菁莪沈先生初度
山中無曆日何地問王春邈矣從黃綺蕭然一隱淪乾坤難北
望滄海是東鄰誰識陶彭澤歸来處士身
盆中綠萼
盆山添小景物候報芳春素萼低相媚蒼苔跡漸淪歲寒孤自
抱風雪四無鄰寂寞林居士無何慚世外身
雜興
經旬掩蓬戶命屐過深知烽火催行役流年擾夢思春愁離酒
動暮雨赴花遲避世吾安往乾坤正可疑
二
危城驚戰闘愁病惱燈期海氣漁龍上軍聲鼓角悲二毛慚掩
鏡百感廢論詩戎馬關山道春風攪别離
重過西塘
親知各異縣去住惜離羣有姊先朝露空墳隔暮雲&KR0714;星三店
火横角半河聞歸思昏鴉亂江城夜氣分
馬眀渡
野廟臨欹岸新流沒亂蕪干戈歸燕雀豺虎涉江湖落日孤舟
迥先秋一雁呼主人留客苦揮棹别羣鳬
驟雨
危檣逢驟雨斷岸只高天蒼莽江山亂風波宇宙懸疾雷龍尾
會暝色月㾗先畏路安吾拙沙鷗急瀨眠
虹見
戎馬烟波老扁舟身事違日規虹外合螢色雨中微永夜星河
直空邨鶴雀歸漁樵吾計拙明日掩荆扉
鶴湖
夜氣蒼茫上危樓鼓角闌風搖鶴湖白月抱柳洲寒客夢愁蟁
虐僧餐惜鼠&KR0714;昔遊惆悵句壊壁掃塵看
半邏夜泊沽酒見白虹貫斗分
沽酒鄰燈出移船宿鳥喧白虹圍雨急隂電過河昏野老占兵
氣天王次劍門乾坤莾蕭瑟秋草沒中原
舟行夜歸
天漢秋空盡舟行獨夜時露寒人影濕水定月華遲吠犬&KR0714;更
緩驚鴉萬籟疑山城苦屯戍喪亂畏題詩
金粟山五月菊花盛開詩社共賦
古刹傳宗舊秋花冐暑𨳩如何蓮社裏早巳白衣来炎氣凝高
節空山隱異才孤根葵藿侶霜霰莫深哀
入南宫道院
晨行入古霧幽徑過琳宫得句人烟外開門墜葉中茶烟文火
細啄木禹符工歎息勞塵事無因訪八公
七夕雷雨
&KR0714;暑驚雷後高齋灌木傍山城依節物秋思改衣裳河鵲驚檐
墜蛛絲胃雨長疎燈照雙電牛斗夜蒼蒼
水西寺
雙院鄰鳴磬扶筇過水西禪心古池月幽事晚鴉啼墻薜牽人
綠瓶花向佛低真忘在城市松竹映山棲
大中祥符院
寂歷過禪院齋鍾報客時蟲侵宋碑字鳥下蔣侯祠戰壘黃花
瘦寒城白日遲相逢僧話久不作感秋詩
南湖晚眺
落日南湖迥餘霞晚暫明水光催暝色砧響動空城平野寒燕
積孤舟白鳥横風塵悲物役短髮豈無情
太古道院
太古何年雪松隂覆石壇風霜雙樹偃龍乕六丁&KR0714;香炧銷雲
篆雷尊醉籜冠浮沉城市裏高舉羡飛翰
不寐
不寐夜何永角聲霜滿天鄰雞搖旅夢山鼠攪愁眠羣動晨鍾
外歸舟宿鷺邊悠悠論身事愧負主人賢
弔黃谷(滇人黃谷棄戶携丹青萬里来遊二十年矣洊經世亂棄家不歸知交所贈随手付酒家子錢)
(貧病無依依其門下士張遠以老無疾而逝張經营其喪人咸義之作詩二章一以弔黃一以美張張甬東人)
一代黃公去無人識故矦嚢錢浮白盡山水點蒼留久卧嗟蟲
臂前身是虎頭獨憐門下士負鏡葬南州
二
天南流落客異域久来遊白首諸侯老丹青萬象收知心一道
子(侍御朱公道子携谷来海上)絶筆付僧繇流寓他年傳何人誌故丘
西林晚歸
春盡草木長夕陽鐘磬微無言花自落不住鳥還飛空梵息羣
動閒雪送獨歸寥寥對城市深掩故園扉
浴佛日齋居
齋居同野衲浴佛此佳辰水觀知魚動池光受雨新山禽忘語
默花月見天真相約臨流去春波浣角巾
茗齋五言排律
淮南彭孫貽
雞鳴山功臣廟
一綂還華夏羣雄服異人乘時龍乕合結納狗屠親胡會知將
盡天心自有真竒材開嶽瀆精氣列星辰仗劔驅亡虜投戈拜
至仁秋毫皆帝力往事更誰論勲烈諸公在遺容廟貌新英靈
逥顧盻毛髮動麒麟鉄劵河如帶丹青筆巳神十王凝袞冕二
卣報眀禋淮水縈朱戶鍾山近玉宸蕭條豐沛里掩映禁城春
草長祠前路松生石上鱗間關同創造櫛沐憶艱辛麥飯王孫
死祈連故冡湮野花低送蝶桺絮細飛塵芝菌師黃綺丸泥弈
項秦何来帷幄貴豈少博徒貧相契堪金石棲遲老釣綸故都
今再建早晚見推輪
望孝陵
雄圖開曆服寝殿合烟霄大漠真人去江東覇業銷地形蟠泗
水龍勢入南條一戰琱戈偃千秋秘器遥玉衣春寂寂石馬夜
蕭蕭原廟蔵弓劔山神護採樵閟宫羣鹿衛岳瀆百靈朝文物
無前古豊功更不祧五雲低縹緲雙觀鬱岧嶤歌舞猶思沛郊
壇已配堯翠華如髣髴松盖共飄颻翹首瞻佳氣蘢葱上泬㵳
天壇晚眺
周垣環輦道雲物鎻圜丘大典刑牲帛祠官識冕旒銀潢扶砌
落珠宿抱壇流二祖功殊絶羣倫慱攷諏乾坤含一氣岳瀆
視諸侯神鼎高陵閟齋宫御蹕留綠苔蟠古簋香草入空卣夾
路松隂直虚簷鳥迹遊兩京分郏鄏百戰定嬴劉五馬今南渡
三山控上游長江龍虎闊孝廟石羊秋野蝶飛花緩春蕪燕
子愁芳郊偏寂閴幽客獨夷猶何日論封禅皇輿奠九州
壽叔王父季親隱君
高陽傳系古票騎舊名齊早歲甘投幘何心傲執圭避名烟市
裏卜宅草堂西欄檻蘿垂戶茅茨燕共泥當軒惟石文偕隱有
梅妻亂後安耕鑿知交半阮嵇隱鱗離世網倦羽樂卑棲老去
文章賤平生身事暌買山貧未遂訪嶽侶空携槖剰詩千首田
荒雨一畦二毛殘白髮三月正黃鸝簷雀辭觴客囊琴命短奚
逃喧尋野衲斷酒餉蒸藜相約秦源去桃花正滿溪
七夕柬謝三丈叔簡
叔也抱竒尚懷哉歌式微先朝餘白髮古巷老烏衣高枕江山
改流年故舊稀離憂搴杜若孤憤續韓非戴笠吟何瘦投林遯
亦肥清襟動琴阮静氣入陶韋理亂惟醇酒塵喧一掩扉西堂
連夕夢南郭幾朝暉無悶師龍德長貧慰鶴饑身名漆園蝶心
事富春磯松子尋同去桃花避不歸棲遲甘𣏌菊混迹又烟霏
小句遊仙隱時人乞巧違匏瓜宜勸飲河鵲正飜飛
詠雪(十二韻得陽字禁用絮花月塩玉鶴蝶諸纖巧字梁園郢曲謝庭剡棹諳故事同子服駿孫弟分賦)
朔管吹嚴律寒威歛太陽山河清氣逼晦魄積隂蔵薄暝樓臺
合先春卉物芳銅龍添漏冷銀鴨隱灰光羈客催華髮高人閉
草堂印階苔齒沒抱甕酒㾗香閣思凝簾重邊愁阻雁長舞園
雲漠漠烟闕樹蒼蒼六代銷鉛粉孤吟破混茫白眉交斷軫素
手婦無裳破壁牛衣泣霜阡馬鬛傷飄零對羣從倦羽欲飛翔
殘雪
&KR0714;雪林間白窮隂夕氣昏餘寒生閣夜霽色動頽垣掃竹初開
徑低烟稍出村聚英歸茗竃餞暖上清樽漸覺丘陵復微聞鳥
雀喧曉樓融幕濕積翠减裘温海蚌中宵朏簷鴉古瓦翻遠山
黃返照凍雨漲沙㾗獨有麻衣客蕭然半畆園知心素交盡皓
首北堂存身世同飄霰風塵一閉門流澌將送臘早晚彂平原
春雨邨居
幽棲謝城郭獨往自悠然雨足桑麻長邨深歲月懸野航維屋
角新漲到籬邊燕麥花芒白魚梁獺尾去耕耘寬出處理亂任
山川隱几羣書冷傾壼萬卉妍何煩聽清嘯衆響在鳴絃
章有堂牡丹開逾百朵拈賦十韻
輕隂籠短榭正是釀花天鎮此茅堂寂寕百卉妍留香𧖟月後
護砌燕泥先蜂蝶晴絲捲簷楹淑景懸氣清紅䄂外豔發慱山
前綺句人宜老名園記往年日高簾影正風静露文圓一代空
佳䴡新聲在管弦惜春啼衆鳥把酒對羣賢共剪西窗燭當軒
擘彩箋
先侍御手植牡丹二本于松桂下今松桂成隂牡丹零落
殆盡感賦百字示駿孫
一從柱史去寂寂對花神松桂輕隂合苔莓古徑新藥欄縈蝶
少畫鼓壊床貧舊壁蛛侵字虚墻燕掠塵飄零浣花叟孤負洛
陽春南國多才子東山罷衆賓燭来庭似月簮却鬢如銀榖雨
紅争墮柴門晚負薪大夫猶有賦招隱更無人何處尋姚魏烏
衣整角巾
茗齋七言律詩
淮南彭孫貽
禾上晤諸子
飄泊亡家逐海鷗河干驚見各維舟草間伏蟀空相語風下孤
螢可自由一夜鬢絲經亂白三年劔鋏傍人秋洞庭雖有鱸如
玉不敢漁燈買釣鈎
二
柴車枯悴濕樵巾短褐流離變苦辛此去蓬蒿深謝客他時荆
聶更無人椎埋年少千金俠風雪家園一研貧今日相逢訴惆
悵桃花未必許垂綸
茗齋壁間題句多作古人矣
蕭瑟空窅滿硯塵紙屏藤几各横陳階前舊草無行客壁上題
詩半古人刈草聊添来夕火抱鋤不悔此生貧眼中何限飄零
恨鄰笛誰家月下新
重九前一夕聽雨賦滿城風雨近重陽
獨客驚秋黯自傷夜深哀響亂梧床烟鐘出郭砧初濕隣屐探
籬菊漸黃窮巷林稀喧澗葉幽齋茶静滴空堂遥知孤雁千山
外未到登高鬢已霜
丙戌除夕用韻
鄰烟燒芋點&KR0714;杯堂上娛親舞百回寸草恩私慈母竹三年音
問嶺人梅山城儉歲貧無火空廪飢烏晚自来坐惜流光到容
髩愁心不待曙鍾催
二
吟窗寫盡剡溪藤惟有&KR0714;書伴寝興莫向君平重買卜已羞賈
島不為僧空山獨客經年字短髩愁人一夜燈回首昔遊成往
代故宫舊帖暗紅綾
丁亥元旦用韻
年華苒染寄愁中聞道干弋在二東正朔不知誰氏曆交遊敢
壊古人風鶡冠著𫐠留殘史雁帛飄流有斷蓬世事莫論惟痛
飲醉鄕從此老無功
二
讀書抱耒事多違生計蕭條漸已微市肆相看屠豕俠泥塗何
恥飯牛肥木奴半畆供漁税莱婦三餐共蕨薇已自抛書焚茟
石不煩國語辨非非
雪後觴諸子
空樓&KR0714;雪帶高城永夜清言對麯生種竹已成盟晚節八山未
得愧浮名久逃臧否惟中聖不為窮愁哭步兵諸子但能同寂
寞扵陵與爾共傭耕
花朝雨中飲維申齋頭
二月看花始出門花時冷落似深村海棠杜老新詩少燕子春
風舊社存何處禽言怨疎雨可憐心事負清樽為君潦倒傾三
雅紅燭枝傍舞醉髠
題師陶閣
布簾城曲枕疎樓坐擁𬗋桑半卷遊寂寞寒花温鶴絮風塵人
事罷漁鈎茅堂高寄餘雙眼短劔哀鳴已十秋且復孤吟随燕
雀青山白榻卧黔婁
同諸弟入西林庵
天親無着喜相随携屐尋僧出每遲白社青林成眷屬黃花烏
帽負心期同来蕭寺惟燒芋况遇寒山且和詩元亮只今新斷
酒遠師莫復笑攅眉
二
坐久西林日可中還將半偈問禪公滿天黃葉雙扉掩一片蒲
團萬事空出定慈烏下鳴磬&KR0714;棋竹院響寒風小橋眀月勞相
送我與閑雲出偶同
自和西林韻
平生浪迹倦追随今日投林計已遲流水十年懷往事名山雙
屐問前期白衣客至偏無酒黃菊花&KR0714;未有詩搃為塵因躭歲
月獨令慈氏久低眉
二
開籬誰叩竹林中身是山人白兔公幽鳥啼殘當午寂孤雲飛
盡只寒空齋厨𬞞長前宵雨瓶桂香生退院風歸去持杯供彌
勒半龕他日與君同
和伯旃秋日偶成
南北淒凉事已&KR0714;悲歌行子怨衣單年来孤憤惟弹劔日落疎
樓一倚闌謝豹山寒歸客少枯魚淚盡寄書難何時築室要離
冡披髮空江把釣竿
夜酌潜夫鄰鷗池館
河流蕭瑟㕍聲哀相約登高客自来歲月幾何成短髩山川如
此負&KR0742;杯荒城雨過潮初上老圃秋深菊未開共話昔年惆悵
事寸心&KR0714;燭有餘灰
九日登陳山
靈湫萬木鎻烟鬟絶壁捫蘿上石關大海衆流環積氣蒼龍一
雨過前山清秋搖落三年怨野菊參差滿&KR4018;斑不爲憑高多涕
泗白衣雙䄂久潺湲
竹林山樓海望
琳宫寂寂枕寒流海月山風獨倚樓極目雲烟欹皂帽側身天
地羡沙鷗紅塵白髮三千丈野戌黃花一片愁何似垂虹釣鰲
去軒窅只尺面瀛洲
湯山
落木風高海氣清林僧送客少將迎坐深澹霧衣前出茶罷寒
潮竹外鳴衰草亂山餘戰壘夕陽千里見荒城天涯無限傷秋
色已分漁樵過此生
登高和潜夫
散髮相期老澗阿十年身事付滄波憑高風雨江山改亂後登
臨感慨多古戌烽烟殘菊短騷人愁緒一秋過松根敲火泉初
沸且傍巖扉共嘯歌
雅山遇雨
怪石&KR1713;砑鳥道危屐㾗扶雨過厜㕒高厓草木深秋變衆壑隂
晴萬象疑殘月吐洲孤蚌减枯松墜子野禽飢披榛處處尋遺
迹惆悵山僧總未知
再入西林
風急晴臯落野禽葛巾又復入西林白雲難洗天涯恨黃綺焉
知避世心哀梵驚寒搖墓草疎鍾過午改庭隂多愁多向空王
懴燒盡名香寸寸深
訪朗公
春風㙮院罷繩床聞說支那入道場怪石雅山聊設供經壇古
寺舊開堂浮生百感頭空白小閣重陽菊巳黃身是維摩病居
士題詩又過朗公房
送雪濤上人還山
亂餘久矣謝塵因半似頭陀尚角巾破衲願依無上士名山尚
憶再来身孤飛白鶴如招我滿地黃花欲笑人眀日從公借瓢
笠看余行脚虎溪濱
過黃泥橋有感
小橋無主晚花開芒屐尋僧渡澗来野火梟啼周處廟亂鴉客
弔李陵臺黃泥舊坂蒿禾合白骨荒原鳥雀哀獨有蕩隂三士
冡魚腸千載不成灰
分賦豺乃祭獸
秋郊虎迹草根黃鷙獸尋鮮酹澤梁得食聲喧驚咋犬啖餘飽
罷餉貪狼風號御史埋輪道月黑虞人較獵場應是取狸先物
候江南公子正無裳
虎始交
暖律初回白獸宫山君求匹下蒙茸尾箕光動扵莵上鉛汞精
飛巨澤中彩暈忽圍班女月巫雲同嘯大王風只今草莾多豪
傑未許雙棲有二雄
天氣上升
碧落高凝俯大荒盡收元氣入蒼蒼山河清景初寒上霄漢罡
風太液傍烟客排虚雲路直仙人乘霧羽毛香卑飛久息摩空
志不逐蓬根朔吹翔
並蒂菊花為七弟正仲賦
霜落衡門手自栽悠然三徑並枝開却疑蘭澤同心者相約寒
臯二仲来共傲兩山風雨色雙浮重九弟兄杯東籬從此堪偕
隱莫伴靈均楚客哀
晚至金粟寺
古寺疎林下暮鷹祖衣共禮一枝燈宗門無語花長落羣動俱
空月自升相對山禽閑送客獨眠幽石静依僧堂頭倘許頻燒
芋擬便携舂佐惠能
登甪里山
枯草芒鞵踏更輕却来甪里訪先生孤花小磵寒逾好落日諸
山晚暫明導客野猿依樹嘯窺人宿鷺過溪行逋翁去後書臺
廢鳥迹荒荒石磴平
丁亥除夕
兵火荒城减市烟愁多此夕酒無權家園欲别翻如客&KR0714;夜偏
長小似年丙舍空懸鍾傅帖白衣哀動慶卿篇挑燈坐待鄰雞
曙慈母東堂尚未眠
二
瀕年短髮損形容憔悴幽房對欵冬名姓久逃高士傳行蔵略
似酒家傭空山羊角誰題墓半壁牛衣自賃舂聊共團圞煨柮
火壊籬焼竹汰龍鍾
戊子元旦書事
市橋曲巷轉槐衙早起開扉候曉鴉愁坐未容生好句感時不
敢說年華門前舊雨稀投刺窗外&KR0714;梅有剰花此去天涯休問
訊江南羣盗正如麻
二
南窗晴色上庭柯鳥雀柴門未可羅海内戰場春事薄江湖行
路此生多離懷定有登樓賦兵兆先占缺餅歌東郭衆山山近
海待余歸日築烟蘿
窮九
可憐此日真窮九喪亂江南苦未休戎馬荒城惟列戍故人累
月斷詩郵魚腸俠士空屠狗犢鼻王孫自飯牛何心茅簾徒點
易祗須荷鍤枕糟丘
二月二日
八春人事傷懷抱負却窗梅一樹花丙舍墓田鴉萬箇烏衣古
巷燕誰家社公賽罷偏多雨地母占来合種瓜閒殺菜根貧措
大揮鋤南郭理汙邪
二月十五日春分雨中賦春光九十今將半
經旬紅雨惜繁華一半春風過狹邪滿眼王孫惟見草思歸謝
豹正無家六朝金粉飄&KR0714;絮二月江城掃落花歷歷新愁話雙
燕離人心事遶天涯
避地賁湖和緯度
窮巷荒邨罷掃除前溪&KR0714;月上方諸紅塵避地經年睡白眼看
雲萬事疎篋草屢刪詩律細桃花幾放酒尊虚還應鄰叟時相
就楊桺深村坐網魚
二
柴扉客至捕魚還花底茅堂竹半間蓑笠自宜𧖟月雨妻孥何
愧鹿門山啼鳩每笑營巢拙學圃應知抱甕閒不是故人時問
訊荒苔經歲斷松關
維申席上送劔耿
耿耿横參夜未高翻因分手惜同袍琴書行色離觴滿兵甲關
山客夢勞君去黃河正春水我尋白馬渡江濤北風鴻雁南枝
鵲招隱他年寄反騷
五日偶成
幽居人事日䔥騷昌歜樽前命濁醪海内烽烟豺虎亂山城槐
火暮蟬號經旬愁思過梅雨五月榴花惜鬢毛欲弔靈均渡江
去大江千里正風濤
六月十二日歎
窮年歲月老潜夫意氣西風強共扶白石棋&KR0714;驚世變青山琴
響覺音孤鮫人涕淚言愁久蝴蝶功名入夢無我自悲歌入林
去何煩野鳥勸提壼
夏坐
渺渺西風隱素河悠悠心事在烟波空壚笑殺窮司馬廢圃貧
于老槖駝畫角孤城荒草合衰荷古苑亂螢多江雲海燕無情
思繚繞羈懷激浩歌
允光為其友徐君乞詩賦贈
幽居泉石獨相親萬事浮雲傍角巾早歲種松鱗漸老經年謝
客徑無塵青山一榻懸高士白日千觴中聖人我友嚴光君所
識釣竿曾與共垂綸
送漸磐叔子服駿孫入虎林
西風羣㕍起青霄獨有冥鴻破泬寥雙淚君親懷往事萬松宫
闕想前朝吳山桂子秋如雪浙水江聲夜上潮裘馬少年多意
氣此行且莫念漁樵
二
秋颷八月滿錢唐相送津亭葉漸黃老我湖山知出處諸君雲
雨各飛翔兩高天際題詩徧重九風前落帽狂若到西泠舊遊
地為余再過義公房
與劉將軍弈將軍屢北以三壺一豆為賭戲以索之
日長飯罷渾閒事一局蕉隂對璅窗勝敗悠然秋寂寂簾櫳花
下影幢幢十千酒價輸平樂三百枯棋築受降忘却普天猶戰
闘迢遥烽火接西江
秋社送歸燕
秋風露冷燕歸遲野老蓬門獨賦詩此去炎方無瘴癘何時故
壘訪茅茨烏衣古巷連荒草碧海青天感夢思同社弟兄淪落
久眀年待爾杏花枝
九日飲朱子書巢
携屐登高倒影斜還從豪客過朱家清樽黃菊關心事岸幘天
風惜髩華故國霜前来白雁戌樓城外隱胡沙主人莫勸無歸
去醉殺狂吟老孟嘉
二喬菊花
昨夜西風報晚黃誰移二妙過山堂一枝趙燕誇兄弟九月湘
蛾闘女皇顧曲人来花弄色舞臺伎散露為霜何如獨卧東籬
客不賦嬋娟怨楚王
送秋
蕭齋蕭瑟送秋歸短髩飄零又掩扉芰葉衣&KR0714;砧夜發故人書
去雁南飛空山白帝江城晚戰壘黃花古戍稀莫向西風怨搖
落暮雲雙闕更斜暉
二
騷客驚秋已自悲况逢秋去悵離居青楓遠道經年别紅葉宫
墻五字詩何處飄蓬流朔管空傳嶺樹報南枝芙容落盡江干
泠眀日披裘理釣絲
三
茆堂蟋蟀十經秋萬事&KR0742;杯送客愁空館葉稀歸夜鵲離人江
火夢扁舟柴門一雨吹&KR0714;髩牛斗孤城各倚樓惆悵悠悠成歲
晚春蕪燕子少年遊
四
羈人秋思遶天涯一夜林霜落戌笳過嶺雪猿啼古嶽開籬黃
葉滿貧家二陵殘日收禾黍獨客孤邨數暮鴉從此寒廬掩愁
卧葛巾風霰待梅花
題禾水旅壁
㙮影臨流鎻石幢凭闌烟樹散當牎危橋古渡虹千尺平野青
天鳥一雙廢壘無人花自發愁眠多夢酒難降夜寒鈴柝空相
語船火孤村吠小厖
鴉陣
驚禽啞啞繞林啼高下随風西更西遠樹數行飜亂葉孤邨萬
點噪寒溪秋河橋上星初沒子夜門前桺又低莫便無枝怨三
匝江南日日唱烏棲
閉關贈南溟濮鍊師
松關掩閣寂無塵隱几蕭然物外身白日黃庭香縷息清風文
火藥罏新花前揮塵譚莊老夜半朝元役鬼神願借茅山一䨇
鶴從公五嶽共尋真
項氏舊山
(項氏兩山舊山雖軒楹稍圮磵戶辰然新園則亭榭巳盡小山數拳獨存于荆榛瓦礫中遊眺之餘各係一詩)
窈窕名園鎻碧灣蒼藤依舊護柴關五峯巧障逥環水片石能
分向背山亂竹烟鬟寒漠漠古松鱗甲蘚斑斑亦知城市兵戈
滿乘興探幽日往還
新園
亭臺餘址野田分廢沼衰荷亂水文相國祠堂蛛網合山僧鍾
磬竹橋聞苔莓石老眠蒼兕枳棘花開點暮雲惆悵舊遊絲管
地西風黃葉下紛紛
金光眀寺
平楚蒼然萬木疎又携筇杖叩精廬長松天目浮雲駐小句中
峰出定餘施食漸看飛鳥集放生欲廢種魚書烟波如此不歸
去空向花宫問索居
范蠡湖
就李城荒草木幽空祠寂寞枕芳洲昔人一去片帆遠寒藻無
波雙鯉遊南渡湖山照西子胥江風雨亦東流開樽且對䲭夷
醉吳越興亡萬古愁
送陶子之淮上
春風吹雨過東郊繾綣輕寒上緼袍誰為行程忘歲晚飜于多
難見貧交梅花萬點迎征棹山鵲雙飛出故巢有酒如淮須一
醉江帆眀日拂雲旓
二
君去淮隂淮水頭十年前憶舊冑遊離心落日何人見揮乎孤
蓬可自由楊子東逥通白下彭城北望枕黃流到時遮莫添鄕
思我昔題詩在郡樓
臨平夜泊
歲暮扁舟江上行江花如雪滿臨平錢唐雨歇潮初上天目山
高晚自眀何處白雲歸鳥沒孤邨漁火遠林生傾壼潦倒西風
急今夜沙頭有㕍聲
雨霽眺吳山
三年戎馬暗郊關皂帽風塵損壮顔今日重来對西子不堪雙
髩照吳山六陵花鳥冬青&KR2297;伍子江流暮雨還欲問南朝舊宫
闕鳳皇嶺下草斑斑
江春入舊年
歲暮柴門久不開漸驚芳意桺條回鬢絲未覺華年改春色先
從舊雨来臘月流澌送殘雪江城客思落寒梅東風狼籍綈袍
冷故國烽烟入酒杯
戊子除夕
茅籬曲巷守枯蓬短髮蕭騷巳負公出處無成嗟歲晚兵戈未
定願年豐何煩卜澨知无妄搃有文章只送窮寂寂山翁擁爐
坐鄰家燎火沸東風
二
輕寒薄暮上重裘砧杵山城入倚樓小閣星河將盡夜故人淮
海未歸舟臨風涕淚&KR0714;紅燭寸草恩私報白頭欲去章江烽正
急憑高西望獨悠悠
巳丑元旦
布帽幽居廢送迎詎勞車馬問柴荆懸符尚見盈街術柝羽何
時偃甲兵買刃獨尋滄海客出門誰賦豫章行陽春莫訝無同
調我自悲歌有變聲
二
鳥雀虚簷弄好音空齋節物助孤吟無家却羡為漁樂有托焉
知頌酒心已分田横終海上將依漂母過淮隂乾坤莾莾真難
卜何事巢烏戀故林
寄題徐道力玉禾堂
山客茅廬谷水傍半椽無恙舊柴桑何煩歸去尋荒徑恐有移
文到草堂十畆稻孫梅雨足三春燕子麥秋長東屯卜築從君
隱遥指門前桺數行
得江州書
滿地干戈接楚天尺書每到更茫然春風望帝空千里宿草孤
臣已四年一入虔南諸嶺逼經過湓口大江懸好携羊角山中
骨歸種要離墓下田
五日即事二首
梅雨空階潤綠茵輕雷點點動芳樽簷前戴勝啼何巧石上昌
陽剪更新香草離騷懷帝子荒山採藥自君臣角巾莫向榴花
照昨日西風鬢似銀
二
艾葉青青草色毿蘀冠散髮不勝簮雙魚樟浦驚身事一局蕉
隂變手談南史何時書夏五東人今已困朝三辟兵便入深山
去雲樹千重鎻釣庵
艾虎
藥市誰携病草還辟邪更擬問深山蒺藜欲採朱顔改猛虎空
吟白日閑才子漫誇名似繡衰翁巳笑鬢同斑汨羅江上多香
質好佩文貍入楚關
鴛湖雨泛遥和子玄飛濤近脩諸子分得咸字
故人江海斷魚函此日眀湖住片帆亂後烟波餘返照花前風
雨濕逥颿十年流落嗟王粲四座悲歌奏阮咸獨有草堂垂老
客蕭蕭短髮荷長鑱
墨葵
蜀纈戎戎被衆芳一時開徧墨君堂誰從黑水翻新錦忽有玄
雲抱太陽濃霧滿庭花不見烏衣小院日偏長無煩再乞廷珪
麝畫入徐熙碧檻傍
賦得明妃夢還漢宫
風塵絶漠損紅粧榎道分明近漢皇何處行雲来遠塞一時胡
蝶入昭陽三千粉黛官花暝十二關河禁漏長欲訴琵琶君不
見燕支山月正昏黃
送鄭壽子南歸武林
名山書就更何年别後相思隔海煙一出微官真小草幾時野
老定長編錢唐潮水餘殘月西子荷花有釣船今日康成門下
客南遊幾箇問離筵
早秋
行蔵已定廢論文未卜青山臥白雲久學無生逃萬物可堪後
死属諸君江州有約尋元亮楚國何年報伍員去矣家園松菊
好西風滿地㕍紛紛
茗齋五言絶句
淮南彭孫貽
田家
秧田飜桔橰婦子共畚戽朋年買水車黃犢健如虎
二
種桑𧖟已成新絲踊方貴入城賣絲歸田租巳完未
三
大水沒前港家家理魚罾得魚且作飯不湏重採菱
四
三月荳苗長麥盛荳苗低隱隠前山雷紫花落如泥
五
流水當屋角藕花繞四圍採蓮冐山雨荷葉蓋頭歸
六
鋤禾風打笠始知山雨驟抛犁看雨眠前邨有牛闘
題箑
一朵兩朵雲三株四株樹憶昔在空山落葉無人處
二
昔我遊澄江江清似無水今君畫寒流見水不見紙
題畫贈僧
茅茨自一村竹栢秀而雅溪深宜有魚不見垂綸者
二
空山四無人人迹生莓苔誰歟避世子入此山中来
三
山居便行藥草木亂香味不因山雨来時時見雲氣
四
白雲在山上流水在屋下此中自有人請廽俗士駕
五
寂歷衆山響泉聲如有聞茅亭枕流水誦我冰雪文
六
抱琴深樾裏讀書清溪上君看城市中紅塵深十丈
七
青松作門扉白石橫几榻何人叩隱居秋林卧荒柵
八
終歲在城市日夕懷秋山為問幽居者看雲可已還
戲題嚴子畫菊
南鄰老君平讀易卧空谷枯筆忽生花淡寫半叢菊
二
彭澤真吾友生平愛菊花墨君無妙本風葉動窗紗
宣公橋踏月夜歸
夜寒星寥寥霜華如大雪何處醉歸人踏碎滿橋月
詠宋氏二喬菊花
眀月霜天下西風憶美人祗應憐宋玉寂寞在東鄰
二
我是陶彭澤東籬把落英白衣空佇立不復賦閒情
三
眀朝是重九雙帶換茱萸疑有離騷客嬋娟對女&KR0912;
四
黃𬗋紛交映離披白露中何如銅雀伎相向舞秋風
雜詩
柴門雨蕭蕭徑添一尺草為惜青苔深十日九不掃
二
家貧子錢多典盡敝羊裘惟餘十年恨未忍賣吳鈎
三
買山湏買鄰賣魚聊買酒此中有隱人桃花古溪口
四
亂後厭城郭村居若深山夜分坐眀月竹門每忘關
五
頽垣沒短蒿病犬眠不吠中有人腰鎌荒田自鋤菜
六
鳥雀下深巷空園門自開剛欲灌花去恰逢山雨来
七
草堂面山郭其中張素琴客至主不出但聞梁父吟
八
野桃滿墻花春雨一林竹抛琴着簔出前溪飲黃犢
九
春事已云晚花落空園中舊巢雙燕子相與訴東風
十
茅屋臨溪口小舟䌫初觧月上漁燈黑溪翁方捕蟹
十一
道逢鬚兒痛飲說平生一諾拔劒去不告主人名
十二
桑落則酒熟溪深而魚肥一飲三百杯不知人是非
十三
披髮懷入林三年卧城郭風雪大江干廬山一行脚
劉將軍以腹瘍臥床將軍所歡文娘戲嘲四首
將軍虬鬚兒謝病久卧床寶刀繡已折猶有戰餘瘡
二
秋蟲助呻吟蛩聲細于杵倘有党家姬相嘲腹負汝
三
寂寞荗陵客知交都不聞相如久消渴可是為文君
四
石火起茶烟古鐺立三脚應尋劉寄奴蛇床共舂藥
漢飛除夕買姬奉調
三日新嫁娘剛逢是除夕為歡縫新衣眀朝有賓客
二
小姬年十四翠翹初壓髮上堂拜大家下堂拜新月
三
銀缸羞作花熒熒照錦簟為問雙眉長何如三婦豔
四
莫問長鳴雞春宵時一唳好夢不難成陳摶况多睡
摘佛見笑數朵供佛戲拈小句
我是拈花人誰爲散花女花謝又花開山禽無一語
二
摘花供繡佛花影爲飛翻庭花自觧語我佛久忘言
茗齋七言絶句
淮南彭孫貽
舟行見紅樹
楓葉蕭蕭草半枯亂鴉飛盡夕陽孤扁舟忽憶西窗畫古木雲
林三两株
禾邸夢江上
横参耿耿夜何長襆被蘆花一寸霜况是秋風吹夢去白衣千
里渡潯陽
過僧舍飲徑山茶
紙窗茅屋日西斜閒坐僧房乞施茶歸路不知山月上滿天風
葉未棲鴉
題薛素畫梅
淡墨含情手自栽水仙花畔古梅開紙窗眀月西樓下想見當
年薛夜来
二
曾到孤山隱士家美人清夢滿天涯薜濤手蹟今零落落盡窗
梅一樹花
禾城書所見
白馬胡纓金絡鞿雕青年少臂鷹歸江南千里人烟少太守城
南自打圍
二
畫角凄凉永夜鳴馲駝牛馬滿荒城天涯處處吹蘆管何必重
歌出塞行
三
洛陽女兒紅顔多遠随夫壻成三河只令海上年年别啼殺山
南山鷓鴣
詁石弦不遇雙鬟應門題句
曲巷高槐似古村寥寥小犬吠籬根青衣不識郎君容收拾寒
砧自閉門
七弟正仲買姬賦贈
桺枝二月已春深消得文園買賦金莫倚新懽惜容髩悵旁宜
有白頭吟
二
邯郸公子日開尊獨有如姬不負恩可是美人仇已購空勞客
到信陵門
三
盈盈十五羡羅敷羞觧眀璫一寸珠君向臨邛方賣酒可應小
婦為當罏
四
春色三分已二分嬌鶯恰恰語雙文從今携肉歸春社不復東
方念細君
四眀禅院舞蛟石
梧葉西窗剪燭頻舞蛟怪石夜窺人只今石上題詩盡風雨莓
苔綠滿身
二
徑草霜根嵌石楞依然古木舞蒼藤書臺客散鳥飛絶白日寥
寥閃佛燈
三
蕭齋高詠日留賓把酒歡呼石丈人此日荆榛餘瓦礫枯松獨
對古先生
