南行集七言古詩
淮南彭孫貽羿仁著
水上聞洞簫作
清秋朔吹波面生獨客舟中無限情忽聞水上洞簫發縦不孤
眠夢不成况經千里關山道聽盡砧聲與㕍聲羈心入夜偏易
感猶幸今宵非月明簫聲忽斷愁還續山童屢喚屏風觸燈昏
月黑水邊樓有人腸斷闌干曲
牛車行
江南歲輓漕每困旗下虐唱籌同虣危弱者恣吞攫吳地稻粱
賤如土剜肉量沙泣田戶秕穅時欲參堯舜珠玉常教著風雨
通津偶抵泊附載問漕舟水行陸輓既已困更復重雇煩車牛
泥行淖止轍銜尾窒路中宵不得休河隄司空劾遅玩大農使
者嗔浥爛片紙驚飛騶卒来子錢典盡難盈貫安得河成鄭國
渠京坻步擔罷牛車
潞河舟中遣懷
舟停不行客無那當晝攤衣舵樓卧霜花霜葉歷亂飛家鳬野
鳬無一箇舟師羖牂盡著毛我褐懸鶉纔𥙷破幽并漠漠騐氣
寒箕尾搖搖識風大攪眠蒼鼠叩壁鳴䟦網白魚跳舷過呼童
滌研汲瓦瓶背壁痴吟起枯坐吳歈歌出傖不知紅秈飽食何
所作
陸大麐士寄示代北客嘲南歌反嘲寄陸
王西樵作嘲北客歌久傳都下近時内丘喬文衣作嘲
南以敵之一時並傳佳話余在京邸有長安十二詠亦
西樵餘意也錄之别本不敢示人陸生所作則文衣之
餘也南士嘲南無乃為侫更作反嘲以觧之
吴儂嘲燕人批窽已濡血苟遇荆卿軰拔刃必指髮北傖嘲南
士吴楚連閩粤未能令士衡絶倒笑顛蹶王郎作惡謔見奇窅
娘空倩喬知之寕從苦筍酪奴飲不羕羊羔美酒巵陸生流寓
鳴珂里南士嘲南胡為爾宜令革響盡懷椹反似踰淮身化枳
我踏鳳城車馬塵&KR1057;搔壁蝨緣裾巾茗熏煤竈烟一色虀雜蒜
畦氣五辛題成品物蔵夾袋未出都門不示人居今自嘲衆無
忤我更嘲君心獨苦公乃為詩敢誚公能令公喜令公怒安得
楊雄作觧嘲南北相看各起舞
河西夜行歌
十里九息天已昏舟行艱阻涉孟門漁燈閃屍何處岸犬吠呀
咋誰家邨廽橈撥捩轉無力沙霧汀花黯難極船舷戞戛星倒
垂帆檣茫茫月欹側游子悲歌涕沾臆高堂歲晚低顔色白河
到海元氣收中條入雲太行直来鴻去㕍繁如織一字不寄歸
飛翼江南江北應斷腸莫倚烟波望京國
泊磚厰晨起作
南歸行棹東復西百里洄泊仍雞栖烏啼日落行不息苦霧酸
辛吹蒜泥維梢磚厰認枯杙返照天作青玻瓈獨遊長安成獨
笑富貴何求恣登眺錦繡神仙過犢車帝王宫闕開晴照掃門
丞相僕未能脫粟故人喜同調金臺西風打黃葉疲驘出門驕
蹀躞一紙無煩河北書半嚢自有河東箧長溝直下路更長羊
裘尸寝避曉霜請看四十八牐水誰禁彭生還故鄕
望桃花口醉吟
王家務南不繫舟老米店前順水流决河勢挟神怪入分野象
變邊廷愁防秋老將玉門泣徤兒盡畏西風急騎騾野客歸釣
魚晴天雨天一雙笠歸航尚滯直沽東白河水與渾河通不少
参貂過𨳩鐡時見榆肉来空同客遊雖樂休作客小婦紅顔母
頭白津亭風霰阻青齊夜闌欲曙聞鳥啼長宵嘖嘖數錢鼠露
棲閣閣愁風雞人生焉可長馬蹄悵望昴畢迷東西
風泊
通津水曲如環玦未至張灣先百折鷁首遥瞻漷隂樹櫓背猶
栖薊門雪廽颿轉柁捷有神激水盤渦勢相齧舟停不行風不
高東歸客子心斷絶
天津遇子政素師舟戲占
灣頭送君舟巳發烟樹停橈悵秋月舟經津口識君舟相望遥
呼打梢橛蒼頭走訊嗟滯留却羡孤帆忽超越人生去住本飄
蓬流水何心西復東不如三十六鱗鯉河水沿流又江水不如
一雙比翼鴻朝乘西風暮朔風君今盤桓戀海錯此地魚鰕勝
雞臛雪蛤風蟶曝若陵蟹黃魨白脂流鑊君今不歸留亦得
飽殺吳饕老脣齶我下中條更待君千檣百里望屯雲總然連
夜棹歌去欸乃聲中定得聞
夜泊楊柳青歌
楊柳青西暮色昏不知舟泊誰邊邨搖搖巷火沸夜市杳杳船
燈移水門曉風殘月上溪口不見垂楊與垂柳攀條應巳盡行
人飛絮何因復見春金穗倒拖寒食路綠䄄低拂落花塵難尋
細葉穿魚好止認枯樁繫馬頻楊柳青青未歸去楊柳青稀秋
盡處楊村北望幾郵亭冷落無過楊柳青纔見柳枝心巳繫揚
柳青時不可停
象雛行流河驛逢安南貢使作
母象乳雛時一孕數十年視雛成大畜壮歲必華顛由来巨獸
生荒外南蠻購象窮狡獪齎糧百軰入窮山搆巢高樹防戕害
林中鑿阱深若池覆以浮土空下支象行入穽騰莫起穽傍守
伺令飢羸象觧人言漸弭耳日伺之食馴且随以土實阱象乃
出教之騎戰威蠻夷交人久已就戎索載雛入貢来瀛莫聮舟
浮渡踰衛河却疑香象朝華閣銀牙未長素革柔具體小已
犎牛蕩舟或恐奔燧尾馬驚溺作蓮花溲拳老番坐鷁首猶
煩貢使郵符走上林請益大官芻監司月奉新裁久
中條山歌
中條山雲如擁絮下有陽城隱居處白雲飛盡出中條始識滄
州從此去白衣昔時隱此山惟與白雲為往還姓名不落長安
市幽栖豈顧時人顔不逢衣紫山人薦終老中條終日閑一朝
白衣作諫議中條山空雲不異閉門痛飲丹地傍不論璅璅朝
廷事諍臣論就若無聞昔日友人咸引避𬗋宸列仗拜南衙宣
公且蒙嚴譴加中條白衣起伏闕泣血咸英裂白麻直臣聲震
善類免肯令國是淆䜛邪滄州吹片帆飛傍中條樹中條無古
今白雲只如故中條白雲山色新中條白衣無昔人白雲長在
白衣去千古陽城一隱淪
夜漏沉沉曲
夜漏沉沉聲陸續良夜何長晝何促人生不得少須臾葉上露
晞風動燭暫遊千里别經時紅顔幾何白頭速神仙黃土兩茫
茫今古河山一轉矚遠遊不歸宦不休有酒不歡愁不足勸君
莫聽五更鍾日出人間尤錄錄
七字堰
剪刀屯南撥棹過一里數泊行蹉跎丙形只辨雙尾鯉丁字不
記三汊河泊頭巳近甘陵道舟子多誇買魚好喧呼艄尾皆小
兒沿泊邨庄惟買棗附舟野老非賈人每一停舟必問津時登
戰地弔今古四顧山川岸角巾雄心不熱遊屐冷卧舷自煑松
蘿春何心尋五岳嚴霜草蕭索向客借羊裘殊堪傲狐貉河盤
水曲尾似鈎半彎昆腳與皆頭長年三老笑指顧豈獨巴江學
字流
夜過笛兒屯
四女寺低月色昏大風吹斷笛兒屯小魚跳浪大魚立白水俱
作渾河渾皇天似怒魑魅匿海宇欲掃烟塵奔遥聞邪許助酸
楚却疑呼笛何處邨晚来風息舟相喚曳䌫前行霜激腕人影
林影夾水流月光倒垂星斗亂来舟客子相抵讕傳言累月黃
河斷清淺前&KR0782;董溝口卷埽新築黃觜岸去年河口决安東
風雷水怪朝河宗牛身人面髮蓬首後擁驚濤四白龍魚山魚
鱉人百萬至今淮海無東封安危當國大臣在野老私語徒喁
喁月中鼓枻還失咲毛裘擁絮何龍鍾
武城歌
武城之南昔古城此中乃有絃歌聲今之武城非疇昔猶是武
城昔日名絃歌廢臺惟鳥哢澹臺荒宅皆驢畊空將私淑諸
人意感激河山萬古情世無仲尼誰北面東游洙泗孤平生武
城今日臨官道濁河三面環空堡停舟振屧入城闉惟見牛衣
遮櫪皂南方學者首言游頖宫尸祝皆同儔七十二子咸肖像
一一廟貌尼山陬形骸土木麟鳳質皆可將相為王侯低回留
之未能去其奈五两催歸舟
月離于畢歌
夜過夾馬營星稀何歷歷明月近天街清光照東壁屈指蟾暉
過畢隂雨西風當淅瀝冬寒那得見滂沱妄臆天官疑未析
夜分蓬底颯有聲客心孤夢廻三更燈殘半滅半明火窗作風
鳶風鐸鳴乃知畢雨箕風好不異詩懷及酒情蓬窗對雨讀家
語門人持盖今宜許月離于畢昨宵看相對旄頭若砧杵
舟行夜入臨清城
清淵城𨳩月光霽舟人夜行困相詈霜高被冷客已眠更著羊
裘坐披毳清淵空城同野郊寒風兩岸吹白茆夜分遠雞近雞
唱知泊新城第二㘭南行四十有八閘一一水高聲怒虓剛来
此閘苦淹滯喜見日出紅林梢漁人撒網臨墟往往髑髏上
漁網漁人見慣總不驚手擲枯顱付魚嗓可憐南北幾戰争英
雄白骨驢騾江山盡入黥徒王灰烟已没忠良黨破帆漏月
見星光傍見太階平兩兩近聞萬乘出行邊尚陽兔鹿行比肩
少年天子能射獵一箭正墜孤飛鳶大臣從駕虚珥茟武功無
事銘燕然玉門西望八千里枕戈老將愁烽烟
光岳樓歌
光岳樓高逼太清聊城四望神州横東觀滄海見日出蓬莱化
作金銀城島上有道士手把芙容摘石英身騎雪色千歲鹿遥
望識是安期生招我乘風駕黃鶴泥滓未能毛骨輕遺我紫砂
未肯服紅塵滾滾歲幾更太白徂徠羅㟴&KR1394;白雲紅雲須臾改
其下青齊虎嘯場英雄百軰相屠醢聖賢螻螘共古丘只今惟
有河山在汶水濟水溝水流黃河一條走大海曾見媧家罏火
消更憐瘦禹形神猥人生齷齪死牖間醢夏蟲不我待風波車
馬同白頭造物小兒長見紿扁舟過此浪拍天三日悶坐拖蓬
船登樓一豁萬古眼坐看九點浮青烟仲連先生惜已殁無人
同立斯樓巔
沙河東望吟
東行千里無一山日日捩柁沙塗間羊腸詰屈帆上峡鼠穴崎
嶇棹刺彎行客低眉舟子歎河伯鉤距風師閒忽驚沙河入皛
渺暫得豁達舒心顔船舷傍指榖城綠篙槳背擊魚山環當年
子房祠黃石至今古廟来游客莓苔辟邪卧峽青深林虎豹眠
斑赤瓠子長茭當奈何秋風漢武歎蹉跎道傍官柳斫已盡淮
海長鯨齧尚多淮黃如龍河似虎晝夜喧豗闘白波東歸游子
心斷絶三豕何時當渡河
梁山濼謠
梁山濼涸塵已生百里一片蘆花横此中嗃矢所出没戌守安
山新築城摐金浴鐡馳甲馬常逐輓漕舟畔行居人往往誇羣
盗弓勁馬高箭夜鳴北方健兒好身手隻字胸中無一有口傳
耳食只肓詞百事俱訛毫不醜宣和遺事稗官編作俑大盗聲
名傳貫中喑啞弄茟墨水滸頻張暴客賢詞人滑稽肆胸臆戲
謂朝賢不如賊遂令此軰得公行盗跖莊生儕孔墨闖王闖將
聊效顰王侯半出其中人梟雄藉此作佳話俱道梁山泊是真
路傍古碑已斷爛指作宋江所勒珉彦章鐡篙謂果有壽亭單
刀畫更新野人對此徒失笑焉能家喻戶曉頻
南旺湖歌
柳林南下流已清南旺湖頭眼暫明蜀山太白相向出兩岸水
光同水精芙蓉芰荷枯略盡芡葉菱絲矗敗英鸕鷀飛過鷺鷥
起隔浦已聞打魚聲烟波接天日出没千舟雷鼓魚駭突此中
鱣鯉持作飯沐浴腥風卧魚窟惜我長齋久茹𬞞一任銀刀罥
苔髮汶川流水接天流七十二泉經濟州蒼龍相挟白龍下掉
尾安山湖盡頭土岡高陵漸成阜牝牡川澤通襟喉徘徊水上
與龍語宜有神靈佐職幽靈風颯動宋公廟波上雲飛太白樓
扣舷擊汰歌復嘯百丈已過雙長溝
夜行柳林聞跳神巫歌
龍君祠黑衝夜過魯巫齊巫跳復歌摐金伐鼓阿郎唱魚頭人
面儺形多蕭公晏公各索酒千壺不醉奈公何長刀白棒躍復
起熻燿圓月光㜑娑鼓如繁星金如雨頳頰河神弄大斧赤身
斫臂膚不撓赫赤鐡繩火蛇舞乞公牡豕更樂神太保半醉斜
青巾花枝滿頭踏歌去明日横風自下津
登任城李白酒樓歌
岱宗五岳長黃河千里流萬古一李白飄泊山東遊闘雞擊劍
不快意携酒豪吟登此樓瑯琊新作罍爼思吞大海傾瀛洲
蓬莱咫尺入几案方壺暫借登堆糟丘此中恨無下酒物孟嘗
管晏皆蚍蜉白日不再中青春互相送黃金可成河可塞萬金
雙璧誠何用君不見秦皇漢武遊之罘神仙不降難白頭麒麟
見殺鳴犢死媪豎咸輕東家丘柳禽名高三被黜盗跖樂過東
陵矦老大賀監齒衰豁猶乞鑑湖歸剡舟能𨳩大甕任取醉何
惜立捐宫錦裘身登太白樓太白不可見酒樓空復高寒風射
人面倚檻長吟李白詩濁河浩浩下東除古人自往今人在有
酒何須更問誰壺乾携客下樓去復就城南青酒旗
鸕鷀行
江南澤國盡淪漪漁家到處放鸕鷀水禽曰飼鰕䱉共八口分
粮水面居九峰三泖三秋候春水桃花二月時捕得鱸魚脂似
玉斫来飛鱠細成絲北遊糞壤沾衣裌千里何曾見鳬鴨惟見
章雞高樹鳴只看遼豕盆牢狎南下魚臺忽水鄕魚鷹水鸛各
飛翔綠波明處青山合百十漁舟泛渺茫腥風吹處浮鷀過舟
子持竿放禽坐波中出没逐船行波間山影旋渦破儼似江南
烟水村滄浪歌罷無人和
微山湖魚鼓謠
寒冰戛戛鳴菰蒲水鏡忽裂微山湖漁舟十百打冰入寒花綠
縐飜平蕪鏗鏘遠聞漁鼓響似驚競渡魚龍上白鰷撥刺跳水
心讙譁鳴釦齊收網大魚小魚帶冰躍金鱗照日寒光掠自憐
𬞞食却飛鮮馮驩長鋏歌無作為公罷供水梭花&KR0742;珠誰觧枯
魚索
彭城行
雲龍山色青巍巍覇王精爽流餘威韓彭壮士去巳盡猶自矜
誇衣錦歸漢王置酒彭城下終日酣歌盡杯斝泗水填尸湧不
流一時奪魄烏騅馬楚亡漢帝幾紛争虞姬纔泣人彘成英豪
轉瞬随烟滅千秋不改古彭城戲馬臺高只狐跡燕子樓空無
月明風流雲散羣雄老辟榖留侯墓草平祠堂黃石竟安用游
仙赤松終不行亡賴寄奴徒縦慱斬蛇兒孫鬼驚却虚傳北伐
唱量沙佛狸南牧名駝索濁流浩浩下黃河吕梁懸水奈公何
宣房瓠子塞未竟長茭&KR1667;竹愁横波
下邳行
留矦猛氣干青雲少年結托滄海君一椎沙中龍不死大蛇中
斷咸陽分圮上老人惜英槩素書寕敢秘竒文借箸破秦復
覆楚功成報韓心獨苦可憐辟榖強從師坐看韓彭登醢爼赤
帝子逝仙不成山頭黃石祀無名更親粒食從老雉空招諸皓
徐塘冰阻歎
天寒風雪道路長客舟阻凍泊徐塘昔時吳魏苦戰地敗草荒
茅亂礫場廢興何預今人事何事客心多慨慷五日雪消冰不
消黃河凌積成山椒大聲忽過迸溜下五岳搖撼摧晶潮欲歸
不能住不可連夕咨嗟眠復坐冰童水怪欺羈人累曰凌隂應
為我舟人炊飯晨斧冰稷黍已盡魚無羡可憐天涯敝裘客頓
起氊飱窖雪情三錢明日買草履擔簦踏霜千里行
駱馬河歌
西風馬首行盤陀揮鞭遥指駱馬河綠波不流凝作鏡冰墻堆
岸豗黿鼉遠行欲歸愁奈何羊裘披毳蓬如蓑馮夷不靈韜顏
面滕六肆虐添皴疴漁舟敲凍網莫下千檣鱗戢栖駕鵝晴
雲忽開照遠碧水精演漾浮青羅轉漕誰是蕭相國負土不見
宣房歌江南民力今已竭老眼憂世空摩挲
徐塘捨舟陸行
徐塘渡口晝夜明月下冰上人早行附舟羈人捨舟去長年相
送愴繫情天涯偶聚即相狎流水東西萍尚縈烹𬞞沽酒一相
餞賤子孤悶何心傾買得芒鞵荷槖走慄慄履冰過河首綠波
如鐡萬頃平飢鳥魚鷹啄無有累趾還驚重趼生路岐屢問扶
犁叟覓驢索飲入邨庄茗汁黃如河水黃騎驢躑躅下邳道寂
寂咲人懷子房壮夫失意烈士困猛虎摧頽同檻羊吾寕貧賤
老泥滓不羡多金還故鄕
烟墩口
去年河决烟墩口十萬人烟作烏有白波雷鳴天地崩水怪如
牛而人首蓬頭蹴踏巨浪行横驅水上五龍走安東城郭委滄
茫桃源平地蛟鼍吼可憐小吏困畚欙河隄使者邯横肘水衡
二十五萬緡如土金錢落人手明年春色减今年沿隄伐盡河
干柳使者論功爵上台河上纔畢决復開我行去年舊築地人
民絶蹤稀草莱沙間往往見瓦礫當時井邑千樓臺金龍像設
猶粉澤尚復鱗鱗登瓦材填河萬骨公莫問悵望金隄使我哀
望黃家觜决口
我来渡河方大水白浪連天濺馬耳河堤一線蟻漏危行子攅
眉憂易毁六月地震隄亦崩馮夷又决黃家觜南歸重傍觜畔
行卷埽蒼龍十丈横千夫譁釦下樁橜百里載柳連楓檉天公
不䘏人力竭歲歲畚欙勞斯氓錦衣尚書圍蟒玉沉璧使者雄
珂纓鐡鎻誰能制水怪金簡空望榮河精時危小吏困彈事功
成大臣侈弓旌騎驢低首歎息去失笑何異愁天傾
渡淮
濁河行盡渡長淮海霧東合成烟霾淮渦水神萬歲鎻不煩禹
后重决排山川雄怪産靈桀吳楚紛争聚虎豺覇圖不成餘&KR1427;
滅後亡劉濞前夫差梟鴟墜地鮫鱷㱲羽山截業横巉㠢惟有
古祠漂母在千秋兀立河之涇歲暮風霜攖客懷髮蓬不&KR0808;枯
形骸到此摧蔵激壮志擊劍江水驅紫騧慷慨淮隂乞食事何
傷短褐拖芒鞵
闘雞行淮隂酒樓作
淮隂留滯愁羈栖仗策倚檻看闘雞主人呼朋理角距小兒軋
札羅東西兩雄相見怒决疾將前復却形勢齊風翹電膞倏圍
合苦戰二敵争昂低圍場騰出退仍進羽毛森立氣亦震張翼
空持扼吭心雁行似列為鵝陣真同壮士奔敵軍喪元不悔身
離分更如俠烈勇赴義斬頭䧟胸中不二羈人潦倒恨無成聞
雞中宵慷慨生璅璅微禽尚能奮丈夫萎空伶仃干將埋土
終不試烏獲一勇猶知名呼雞入籠且罷闘送目長淮搖旅情
射陽湖歌
射陽湖頭風浪多白晝時有蛟龍過長堤一線屇空漢兩岸湖
光没曉河小舟出没風際葉山郭浮沉波面螺層冰不消成白
石金椎齊敲鳴霹靂舟子狂呼遠避凌大者如山小如席惟有
魚查不畏寒手弄冰花少龜坼蝦鬚出凍矗水精白魚過人長
八尺霜蓑雪笠沽酒来水宿風飱同卜宅江湖行客狎風濤屐
齒霜芽茁矛戟片帆張風風轉急船頭倒流怒濤逆凌寒布衲
鐡十重粟起膚毛冷胸鬲故山千里水雲端窗下寒梅定堪摘
邵伯驛望洪澤河冰山作
邵伯驛流二十里白光連天天即水鱗鱗萬道初旭生魚眼透
紅雲腳紫欹傾船舷小膽怯凛冽衣裾寒粟起水天之外復洪
濤平波立䓁帆檣高舵師遥指是洪澤舟行此中輕一毛晴空
蛟龍挾闘搆簸盪憑拖五鐡貓巨黿輪轉浮作槗湖光豗卧勢
獨驕寒冰欲合不得合白浪蹙聚無融消蘋末忽驚矗鷲窟
水面何得森山椒真堪空洞澄肺腑那容虚白凝玄枵老夫緼
袍已噤手長年呵指難横橈邨稀風急無酒肆塊壘胸次何繇
澆
錫山溪口入放生禪院觀魚
九龍山空水自流惠泉溪口猶淹留登岸閒過放生院清池十
畆方塘幽池中大魚巨如舟窺人水面浮魚頭青鱗白鬛帶荇
藻波光動搖華蔵樓水寒日冷潜不出梵語相呼若避鉤十千
天子不可見流水長者空復愁饞夫操砧思作鱠壮士抽腸可
碪仇先生大笑何用爾對此真同苝惠遊山僧公且弛梵網食
客君無彈蒯緱决池放魚歸大澤烟波水畜随浮鷗從兹不殺
亦不放江湖相忘復何求
舟行繞出吳關
去時雙棹過虎丘青山留人人不留歸舟不過虎丘寺繞道吳
關出吳地江風蕭蕭山雨来伍胥門下孤帆𨳩此中尚有蔡經
宅鳥瓜麻姑至幾回吴趨空道繁華好百花洲畔惟荒草不見
當初響屧人月懸粧鏡靈巖小相逢俠士少專諸寶刀行徧長
安道刺得吳江舴艋歸楚霧淮雲尚滿衣曾踏黃河冰雪過試
看雲根雙履菲横塘凍破水禽起帆逐鵁鶄湖上飛
西昌二士行(并記)
二士者楊大器曾道㫤也大器年少從太僕南樞習學
拳捷既赴湖西嶺北周旋行間者二載虔圍無日不當
矢石萬制院吉人錄其功署為守備太僕徇虔難大器
被鹵入營中遇湖西故吏杜鳳林桂芳泣告太僕盡節
地鳳等上章貢臺彂覆收遺骨葬臺上大器得脫潜
移骨走萬安百嘉村居三郎廟側有一妻一妾結納義
徒往来山中南昌兵起與侠少數人仗矛東下臨行托
其友曾道㫤曰此行也不秉高牙誓不返惟故君遺骨
春秋麥飯以屬子苟大器無歸素車白馬累子矣南昌
敗竟無一人還貽入虔再訪大器于邨中時方索山中
餘黨邨中人無敢言大器者弟遹南遊復過此人亦無
有為言者道㫤後皆知之追訊皆距數日度不及而止
逡廵二十年太僕屢見夢道㫤趣東歸道㫤歎曰俟
河幾何倘一旦復填溝壑誰復知故人所托者死不暝
矣石門胡公樞作令萬安道㫤上其事胡公給郵符遣
人護視啓行遂東至海上人盡驚貽兄既亡貽北行未
返同氣惟一女弟在與元孫復曾囓指出血皆館骨舉
家且悲且喜發衣冠舊蔵更殮之邦君大夫咸弔守帥
楊公倫當時先登䧟城人也具知太僕盡節事拜酹為
泣下嗟乎先公大忠在天壌與黃壚同不朽非二士間
關赴義存亡不移孤兒即行盡江鄕焉能識殯宫于幽
瘞哉大器字德山金陵人道㫤字日永西昌人皆系之
西昌者二士死生赴義地也大器妻今猶存
西江千古多義徒西昌二士近亦無皇皇太僕能得士死士忘
生義不孤忠臣死忠士死義一諾存亡終不二潜移寒燼度魚
梁墜盡聞猿數行淚不乘高車誓不歸還壮夫豈死床第間事
成封矦否赤族寧顧妻妾啼紅顔故君遺骸阻廣柳白馬塗車
累吾友一别悠悠二十年人夀驚幾何驚皓首英䰟頻夢趣言
歸祖道何人送白衣荆卿雖亡漸離在未忍平生所托違鴟夷
嚢負涉彭蠡平原瓜髮函重啓青山香骨耀雪霜囓指朱&KR0907;飲
丹泚吁嗟二士無士名得士如兹大義明故君義不負故主感
激令人生死輕有妻亦不負大器苦竹荒邨啼鴃聲斯人已往
不可作猶存道㫤堪相托可憐雨雪滯關河交臂失之莫由索
西昌西望隔江天燕樹吴烟寒漠漠
南行集五言律
淮南彭孫貽羿仁著
舟泊四首
水宿風湍夜羈心奈客何西山連郭近北斗入檣多旅夢分城
柝鄕音亂棹歌悠悠南去意先巳下長河
二
巳遂還山計猶遲久客蹤雨中驅代馬雲際出盧龍野泊連宵
月遥聞何處鐘江南江北路秋色老芙容
三
歲晚淹津戌烟波隔市喧倦遊驚物候屢訊辨方言沙渚涵鷗
白風林罥月昏髩絲消不得搖落悵羈䰟
四
游子高堂暮寕堪滯旅塗邊風吹束鹿殺氣度飛狐身賤憂時
切詩窮作客孤薄田猶足飯歸隱著潜夫
舟雨
舟雨淹歸客沙邨滯驛程汀花棲曲岸檣隼坐危旌鄕國無来
字漁樵信此生惟應念親在未忍視身輕
晴
野泊風將雨霜天晚復晴雲山低近塞砂磧去孤城作客烽烟
苦還家履幘輕囊空無一物相見若為情
夜起眺月
霜氣侵眠榻披衣倚舵樓水光寒野色人語警河流箕尾風檣
動瀛滄野集幽月明羈思裏更為一添裘
香河道上
落日香河道廽颿蕭氏林柴車驅病犢草店拭空砧霜暖知秋
盡魚潜識浦深停橈騐風土舟子問登臨
舟經静海
廻橈瀛海曲小邑堠人稀帆轉河形折城荒樹影圍飢騾鳴近
墅瘠犬卧空扉此地兼營戌田疇生計微
詠蟹
一介泥塗士秋成足稻粱屈申承跽易鉗鑰入螯長蛻委生虚
白匡居在内黃非君偏見嗜誰為啓膏肓
會川夜行
驛路流河外舟行暝色間夜明疑小盡雲歛識中山風急争檣
上更稀到曉閑雞聲鳴不已知傍郭門灣
晚過范陽舊邑
夕陽原上路檣外少人行濁水環空縣輕隂隱廢城日躔箕舌
短山入范陽明無復連宵夢荒雞莫報更
小盡
小盡將殘夜長河旅泊舟道長憂卒歲髩短怯經秋寒暑随鴻
㕍江湖傍斗牛離心將落葉先入海天流
舟霧
苦霧兼天白寒波帶暝流無因看落㕍何處認歸舟昏曉依雙
櫓江山合四愁晨光憐稍辨穽隙濕披裘
濟北雜詩十首
水落江湖减歸舟及此時小春風色正細雨雁飛遲行旅從軍
衛津亭出戌旗登臨資眺聽誰為助淒其
二
鄕國路迢遥京華傍斗杓青天来上黨白水下中條易酒愁難
醉吳霜髩暗消驚沙蓬轉地人盡望雲霄
三
汾水西飛㕍年年早渡河朔風沙漠遠春色酒泉多戌久邊情
苦軍閒殺氣和甘&KR0765;諸將在誰願奪蓬婆
四
漁陽多侠少赤白弄丸兒水涸毛精壘天寒督亢陂餓鳶鳴鏑
迅駿馬絶塵馳亰兆方追捕明朝侍羽旗
五
津門通渤海士國轉城漕北望京華近東米岱色高摐金遊宦
貴索米乞兒豪慷慨難平意時時看寶刀
六
河北長飛霰汶陽尚石尤月光連暈冷人影帶萍流牛屋雞栖
樹漁燈獺趁舟飄零原夙昔寕作望鄕愁
七
千里河梁路悲風盡白楊中原豺虎盡鄕國斗牛傍抛卷懷投
茟停舟訪賣漿此身關母在未敢許登堂
八
幽薊嗟留滯甘陵久溯沿風號圍獵地月黑賣餳天高爵尊羣
盗閒官戱散員宵行無畏路豪客已朝賢
九
客久驚殘歲更長似小年猶看衛河月相望歷亭烟兄弟池塘
夢姬人服散篇遥憐兒女在目斷隔江船
十
閩粤南天近幽并北斗低繭絲寒女外征戍夜郎西世事随灰
溺餘生付醉泥浮沉悲物役清夢早潮雞
四女寺二首
古院依荒集人傳四女靈緹縈慚寂寞湘竹羡芳馨梵網同笄
總冰心在澡瓶千年女貞子應為種冬青
二
連枝皈法乳不字供毘邪月上天親座優曇姊妹花色絲題孝
女香草斥巫巴過客聞芳烈何人不繫槎
夜過故城夢先兄當世
月白風高夜長河轉玉䋲清流澹臺里古木漢甘陵久客愁如
海寒天酒似渑十年兄弟夢布被愧姜肱
舟經武城懷故孝廉鄭昭矦(昭矦卒扵武城北舟次)
之子今何在臨河一泫然籯金懷舊德冠玉映名賢七尺桐三
寸孤舟路幾千絃歌臺下路為汝斷哀絃
二
嗟爾生民秀尚書舊履傳悲風武城道長恨孝廉船歸旐随流
水遺編蠧墨烟還悲北堂上白首哭啼鵑
梁家鄕閘
司昏津堠火測水榜人妻斷䌫河流急高岡斗柄低聊城入烟
樹汶水减寒堤邪許喧呼裏驚飛烏夜啼
阿城道中
陽榖城西路河流閉㰱深長風溯流疾斜日過湖沉阿井蔵泉
脉荆門隔柳林霜天無斷㕍阻絶故園心
二
沙塗平野外村集路參差烹吏威王鼎生豚孟母祠人烟通喚
渡鉄冶冷流澌日暮天寒後殊非問酒巵
汶隂雜詩八首
越客將南返汶川尚北流天寒鄂君被人共李&KR0574;舟采藥無三
秀懷人有四愁遥知藁砧妾幾度望刀頭
二
沙河一南望瀦澤亦潺顔洲露魚梁淺鷗栖野廟閑古河湮馬
頰亂石辨魚山霜霰宵征苦乘風向夜闌
三
列國環洙泗天文入降婁㕍飛過岱疾河勢到淮留戌壘梁山
濼雲烟太白樓江湖空渺渺能不黯生愁
四
安山新築壘幕府碧油幢大帥無宗澤居人說宋江霜高鳴鏑
馬地瘠吠聲厖畏路寕堪托驚沙撲水窗
五
千秋齊魯境今日少賢豪愛客田文往傳書歷下高河身抱箕
尾岱首入秋毫嚮往尼山路低回思獨勞
六
帆轉蔵山影天寒變水容何年沉璧馬到處祀金龍鴉背穿林
日雞時渡浦鐘歸心争晝夜倚棹盼高春
七
地震全齊後流亡繪滿車依然太山下無恙聖人居百雉防河
戌千牛貨殖廬維梢聊小駐風壤雜青徐
八
方寸句須國無塩醜女城至今稀粉黛羣婢挟瓌瓔白髮雞皮
少紅粧犢背明愁顔時一笑也觧旅懷輕
魚臺伏羲廟(以下山東古跡十四首)
萬古庖犧氏青陽祀有神觀文先鳥跡畫象駭蛇身牲殺屠門
闢畋漁物產陳魚臺識崇報五德首明禋
濟州女媧陵
女聖同開闢神竒詎有陵山川形牝牡天地冺騫崩太岳遥支
鼎黃河小薦登任城一撮土瓜髮恐難勝
東昌巢父墓
千載清風絶高蹤笑許由巢居随木客犢飲自寒流卞務悲沉
溺夷齊失怨尤何煩為封樹不用姓名留
滕陽鮑叔墓
何處尋知已千秋鮑叔牙分財寕問友薦士不為家五覇功名
小三齊結納誇皆蔵公度内感激一長嗟
東阿三歸臺
棠阜纍初釋匡扶立致君羈囚離糞土烈士感青雲小白河山
壮葵丘覇業分高臺日歌舞何必損功勳
陽榖孟母廟
陽榖荒陬陋猶知孟母賢一時尊四氏百世仰三遷徵在名同
諱鄒人礼共傳低回感廡下回首北堂偏
東平無塩醜女城
傾國嗟妖豔隤顔立女宗德齊非地醜貌取賤為容配跡師嫫
母追蹤想伏龍妬津應不遠環珮可相從
滕陽孟嘗君墓
狗盗雞鳴客當時盡上賓嗟君能下士多致此中人焚劵空收
薛為謀莫拒秦名高非利國眇小復何論
東昌仲連臺
魯連遺世士蹈海豈求名狼虎罷稱帝鵷鸞從此行千金糞土
視萬古高臺平歎息聊城下紛紜何所營
東阿黃石公祠
榖城山下石帝者自云師老父不復見空山但有祠英豪多托
跡雄主乃無疑應笑千秋後仙真役夢思
陵邑東方先生祠
玩世東方朔微官執戟郎神仙詭蹤跡狎客事君王文藻輕司
馬身名變子房慚無羲獻茟書贊勒祠堂
嶧縣疎廣墓
昔日都門道賢哉二大夫賜金不事産置酒自為娱陸賈裝堪
斥商山翼已誣可憐頭白客遲暮老泥塗
金鄕雞黍城
友誼今如土何人信死生黍雞經歲約白馬故人情往者不可
作高風寄此城悠悠行路客斯道䓁浮萍
太安竹溪六逸堂
孔公忠烈士供奉謫仙人岱畎同棲遁徂徕老逸民東山分出
處西蜀走風塵寂寞溪堂上何年慰卜鄰
河上雜詩八首
昔渡大河北南風五兩輕歸舟寒色斷殘歲旅愁生冰雪魚頭
集烽烟下相城徘徊行不得怪殺鷓鴣聲
二
韋虎當淝水梁皇更築城僧居穿廢壘戌火送殘更河外三齊
盡淮西六代争覇圖烟燼滅沂泗衆山平
三
再入鍾吾國層冰積礫間燒痕圯橋道雪色馬陵山獵騎随鷹
疾魚舟蹙凌還自来嬰世難險阻漫摧顔
四
霜雪古城口北風南㕍哀千檣屯馬集百里凍魚臺鄕夢親庭
遠故人書信来殷勤孤寄托東望更徘徊
五
游子衣裘薄天涯歲序催横波河伯怨故里水仙開撥罏添
火填愁酒滿杯夜寒騶獨起秣馬剉枯稭
六
潦倒荷衣客兹行思若何京華止兵甲天地入風波馬市空成
欵魚山浪作歌淇園多&KR1667;竹使者枉頻過
七
遠别懷兒女殘年惜歲華僑居項王里盻斷客星槎海岱随行
屩濠梁憶故家渡江冰雪阻清夢隔梅花
八
客行憐火伴水宿狎長年舟犬司環衛沙鳬共晝眠餔糜惟煑
稷菽汁代烹泉到處供憑弔頽垣敗冡前
淮沂雜詩
江楚持南北淮黃挟泗沂名城四戰地覇烈百年稀鸛雀盤
遠䲕䱐下海肥躊躇登眺意漸與世情違
二
白水黃中斷青山地四垂民窮賴魚錯戌重只旌旗野草甘羅
壘荒亭潥母祠淮隂千里地鳴鏑尚驅馳
三
海錯稀嚴禁河防重轉漕女桑多沃壌官柳盡寒臯鳳泗歌工
賤清河酒價高聊將澆旅况對客共持螯
四
楚水不可極淮西舊廟存蕭條豐沛里零落夀陵園雲氣收
濠上江聲下海門旅途雖寂寞何假飯王孫
五
駱馬湖南望層冰積亂山崩厓檣影仄斷路舵牙閑豕囓希青
草魚潜餓白鷴從来任行止能不髩絲斑
六
黃淮分派處東面水茫然月黑張飛渡風顛米芾船履冰初步
怯荷槖故衣穿愁絶歸程遠空嚢乏酒錢
七
沂水東流盡南行過下邳馬陵孫臏道圯上老人期山色如今
昔興亡豈在兹柴車黃犢畔此意復誰知
八
酒樓聊信宿不醉亦如泥大道看調馬圍場合闘雞隔淮吳樹
近並海椘天低喜得同舟侣行縢挈共携
晨行桃源
晨征踐霜雪驅馬古桃源土壤無城郭河源過縣門冰堅漁斷
市官拙邑如邨寂寂南還客聽鴻憶故園
晨過清河
小邑寒河上人烟百室孤無城似邨落羣吏雜鷖鳬魚市腥風
冷牛衣稗草枯莫愁鞍馬困此去入菰蘆
舟行陽平
陽平原澤國冰雪積寒流白馬重湖影丹徒獨客舟夜遥便旅
夢鄕近慰窮愁為報停梭者無須更倚樓
揚州雜詩
維揚燈火市烟月舊名家堤樹隋宮柳妖姬汴苑花江山秀人
物絲管送年華到此疑天上何煩漢使查
二
南北繁華地揚州勝越州神仙春富貴參佐晉風流形勢分吴
楚星文屇女牛紅橋花滿市不必渡江遊
三
為訪瓊花至迷樓路不迷春風多芍藥寒食在棠梨錦瑟倡家
女紅樓蕩子妻相逢半游冶二十四橋西
四
莫問梁陳事南朝幾廢興雷塘無限恨月夜思何勝淮海流空
闊蕭條舊廣陵誰堪消綺思禪智訪名僧
禪智寺
薄遊尋古刹廢院只頽垣𣑽唄烏啼樹禪燈月在門烟花俱法
喜智果定心猿欲問西来意余曾溯濟源
福緣寺
靈隱曾回首名山洵有緣人天多小果緇白少高賢自布區中
勝誰明教外傳聊將塵表躅為爾一停船
過丹徒
巖城吳地險雄據古丹徒六代俱𨳩府三山翼故都江潮過口
急烟市入看無漸喜還家近今宵酒再沽
晨過曲阿
旭日浮吳榜凌寒過曲阿柴車黃犢瘦江市白魚多布被眠慵
起冰毫凍自呵叩舷聞欸乃相和一長歌
吴江雨泊
寒雨吴江上青楓一繫舟洞庭天外見笠澤水東流霽色添歸
興親年悔遠遊蓬窗聞漏滴鄕近少離愁
拾遺
通州道中
清秋霜落後策騎薊門東津樹催寒色邊笳動朔風馬頭千雉
外鳳闕五雲中鼓角軍城晚岩關自昔雄
歸舍過信弦草堂見屏閫商隱七夕見懷韻依和二首
抱拙羈棲客雲霄乞巧疎猶煩泉石侣想念夜窗虚河廣難填
鵲天長莫寄魚東堂題句在塵拂數行書
二
天上風波闊明河各要津何如鳥瓜去共看海東塵巧卜蜘蛛
隱星占飲犢人芙容褰木末誰寄楚江蘋
南行集五言排律
淮南彭孫貽羿仁著
舟望
野望千檣外津門萬里遥河流盤左輔山色到中條風緊長驅
雁烟横遠射鵰天垂平楚盡沙積大荒消牛女懷吳會燕雲傍
斗杓羈心黃菊候歸興木蘭橈漸與舟人狎因看物態饒倚舷
時獨嘯勸影巳連宵鏡裏霜先降丘園隱自招憑高還極目游
子尚蓬飄
舟况
客泥淹歸路烟波寄此生關山兼夢斷車馬傍愁行江月懷南
部邊烽動北平空勞簮紱友難易薜蘿情裘敞衣如雪緱殘劍
不鳴霜籬九秋老烟艇五湖輕官鷺窺漁榜篝狸䑛獺贏誰
能識孤往滅炧聽嚴更
泊玄州行勝教禪院觀然燈古佛舍利㙮
勝蹟傳貞觀(去聲)幽并偃革年莊嚴開往劫舍利示人天古甓怕
沙聚雲標布刹懸一燈融五印七佛鑄千賢此地迷真諦諸方
恃化權施金多寶上度物有情先北秀宗虚樹西堂偈不傳風
旛亂檣影香積傍風烟散步行經此兹遊詎偶然巾瓶科律少
碑碣斷文全盆水知魚樂霜榴俯砌妍塵蹤成小憩白社有因
緣
戲詠羊裘十韻
曾曳桐江去相從老客星帶蓑臨釣石振雨落疎汀久積千羔
毳還分五羖形選純同集翠理亞梳翎二仲披蒿徑成羣執
㕍庭剪毧當腋短環腳離胎腥籠𬒮霜全起緣裾雪屢經毛稀
羝似乳樹挂角疑靈舌肸寕懷素牂墳不愛青願随衣氅侶訪
皓卧林坰
賦得鴛央舟
舟狭而長可斷爲二聮之則一行大川則聯之城壕市
港分之可以随行曲折因目之曰夗央舟而系以詩
誰造鴛央艦般輸見國工片帆蔵合櫓五两不分風夾棹廽颿
輳交窗屈戍同蒼龍疑首尾青翰有雌雄比目魚銜索連環鎻
繫戙一杭驚競渡獨釣亦連筒半契堪符驛成梁可斷虹兩頭
從卧起决絶任西東𨳩闔常相助機牙互致功離心雙槳判野
泛剖壺通牝牡河形外隂陽水戲中孤舟時並宿豈復感途窮
舟眺日落月昇
寰宇雙丸轉川原四望低升沉移晦曉廽眺眩東西玉鏡呈丹
地金天下赤圭桂輪光漸白萍實墜堪携璧合三辰正機旋
百寶迷咸池容浴景烟路願攀躋
河西曉望初暾落月
二象平臨地千檣欲曉天似將殘夜景飜得兩回圓赤縣山河
影朱厓海曙烟同規向黃道相對浴丹淵分𬒮疑環剖連城抱
璧全晨光喣初旭倚艦枕裘眠
天津晚眺
百里津門闊專城地勢雄星文連閣道寰宇定禺中蜃氣浮千
雉魚梁飲片虹檣旛濠外影潮信海天東鎻鑰關飛渡金堤障
鑿空樓臺番舶寺沙溆水仙宫已列屯營次還資轉餉功形塩
登斥鹵山繭上機紅鴨綠開玄莵龍堆入蠮螉南支踰岱遠西
戒畫河通陸産純狐賤珍膏捕蟹工筝歌多趙女极屋有秦風
割據難分壤喧囂易内訌治軍須衛尉選吏貴吴公霜色臨燕
樹秋聲並塞鴻停橈四廽眺澤國宛沖瀜
舟雨
九月悲秋客千檣直沽舟飄搖天北極日夜水東流忽洒滄洲
雨頻添故國愁白雲生渤海黃葉滿長溝身事雙蓬髩烽烟一
蒯緱川平沉躍鯉風緩下輕鷗多病扶衰骨窮交傲敝裘鳴弦
警張掖占易犯牽牛歸去吾將老殊方不可留鄕關今夕夢先
已到西樓
行經滄州
川原開甸服鎻鑰扼輿圖地力寬三輔人烟合五都漁鹽諸賈
集屯戌列營孤遼薊遥通貊青徐下控吳城高連宿霧秋盡卷
寒蕪雪羽魚鷹過風翎鴇子呼曉星穿曙沒初旭入林無畏路
哀羣盗空嚢寄僕夫此生随一葦小雨泊長蘆傍濕攤書册因
閒瀹茗罏久諳炊石黍不憶飯雕胡形勝憐雄觀江河瀆委輸
飄零雙眼在衰病兩相扶
㕍字
羣鴻随朔管千里捲蓬科風雨聲成陣縦横影擘窠封椷来𬗋
塞淡寫印清波碧落誰題鳳黃庭更換鵝鳥官將紀曆牛女謂
填河籟息分行整烟斜曳白訛書空嗟悵望傳帛眇愁何戲海
虚留瓜文江豈報羅銜牋工莫匹委羽訪頻過不到衡陽下瀟
湘鯉素多
重經德州
匹馬臨津渡重来一檥船停橈問風土侵曉集人烟旭日營旌
上清霜戌壘前山連辨齊魯水疾下幽燕游俠猶如昔雄豪譲
往年魚腸彈鋏少狐白盗裘捐屠慱無煩訪繁華竟惘然題詩
憶耆舊去郡愴先賢帆落檣烏語寒生市貉懸檿絲登篚重文
布上筩妍去國鴻千點歸程月再弦微凋濟隂樹已刈衛河田
畫角悲巖郭羈心積暮天遥看舊城闕錯繡尚阡阡
(先大夫守濟南則德故舊轄地同里胡孝轅先生擢知德州題詩扵牒不赴謝容成先生代知此州)
鴉陣
萬點寒村起呀呀接翅歸成行随㕍過紛優怯鷹来片片随
飛葉飄飄動埽埃白門栖幾曲烏府噪空臺鸞仗千官散天
禽八陣𨳩林昏看作雨聲遠聽疑雷何處占凶吉悲鳴詎觧哀
喧争分腐鼠竿逐聚羣孩客髩從高下刀翎費剪裁羈人心歷
亂倚眺更徘徊
詠河濱土窟
身是巢居子来觀土室中傍行搜孔隙掘地入玲瓏陶穴蔵鰥
聖豳人憶古公窄從穿岸獺呼作應聲蟲篝火狐相共盤封蟻
可同獾猯游夜月鳥鼠益秋風戶口飛猱窟生辰巨蟹宫堤沙
愁洞塞圭竇怯泥鬆厓蜜蠭房礙脩羅藕竅通真疑秘仙館
巧似出龍工蘇窟應輸暖&KR0784;費鑿空築防當不遠須叩藻廉
翁
汶上分水龍神祠下觀汶濟分流得十韻
衆水環東注羣山赴濟廻地形成嶺脊河曲剪魚鰓瓠子沉中
剖桃花没兩垓江山判南北丁甲劃風雷一氣龍精抱臨岐燕
尾𨳩豁然犀入浦宛爾獺分杯雙劍何年會孤帆幾處来豈憂
涇雜渭應笑峡侵涪此日嗟離别相思各溯洄不如磯上鷺小
立暫徘徊
濟州感舊二十四韻
太白樓前月經行乂幾年秋風三十二重下濟州船感憤空回
首飄零愧黃賢浮雲汶隂樹落日兖西烟人事何遷次江山入
倒懸亡臣綿上火古帝蜀山鵑耆老今誰在低回更惘然清貧
官拙久貪亂盗心偏乕兕防難柙狼胡䟦易顛拂衣看去國接
淅漫停舷野店殘雞後關河暝色前身輕真似葉拜起兩疑仙
骨肉悲歡聚烽塵涕泗捐游魂依岱岳匹馬過沂川墜淚碑猶
峙蔵紅血尚傳精神貫箕尾火色想鳶肩五父猶無墓孤兒愧
及泉莫邪中夕嘯破鏡幾回弦地震皇輿動河枯宿海旋鱷魚
潮浸粤束鹿氣浮燕瓠子踰時築桑乾欲雪天羊裘寒莫禦龜
手澼空便地曠青徐合宵長晦朔連倚閭心斷絶愁對月痕邊
子路廟
先賢留廟貌攷室作新宫爼豆懷純朴衣冠見古風羣山俱譲
岱萬水自朝東簦笈從玄聖門墻有折衝文章遜游夏將帥亞
飛熊正氣雷精隱甄陶虎尾空升堂疑肸蠁覆醢歎初終素瑟
絃猶厲朱干舞尚雄地名傳姓氏纓結表餘忠落日魚梁紫清
霜柿實紅威容圖畫裏劍器蜼彛中壮烈長如在清剛想對公
題郗山彌勒院壁
此地俗傳宋呂參政蒙正投齋地過客留題詩於壁按
揚州有木蘭院唐相王播微時有飯後鐘事傳居竒者
附會吕公實無其事也居人耳食傳訛可發一粲題此
觧之
曳履郗山下閑尋古院基訛言何足道此事在傳奇地志聊相
借山氓信不疑還將木蘭寺附會宋參知過客空留棹行人強
賦詩遊僧憑乞食措大轉嗟咨一笑寕須辨無聊任所之沙彌
忘白法力士倒黃随蒿里誰家墓屠門比舍兒斷碑眠屓屭小
艇盡鸕鷀河吻連淮泗星分接尾箕風帆亂沙鳥水怪拆流澌
子午針南北陵阿澤險夷渚蘋過浦綠霜柳帶黃垂客况扶登
眺年華攪夢思平生湖海意搃未識淒其
入滕陽境懷祖德詩
侍御栽花地滕陽尚有祠遺黎懷舊德尸祝報恩私慈哺長疑
乳蒲鞭竟不施忽乘驄馬去徒見峴山碑亂後妖蓮起愚民斬
木随黃巾煽張角盆子盡塗眉寇賊過壝廟燔燒戒等夷靈光
巋然在畏壘歷多時五馬来先子中牢愴孝思趨蹡諸父老踴
躍繞旌麾故吏稱仁政清風動路岐河山驚禪代兵革觧艱危
冠豸人何往騎箕宿屢移配林崇岱祀虎蜼列羣彛惟爾玄孫
某猶能吾祖知銘常同考甫傳愧𫐠宣尼衰劣扶堂搆烽烟雪
涕洟寒波蘋漠漠大道柳垂垂日月經天久忠貞奕世宜沿洄
頻繫舫欲去更栖遅
舟雪
一片孤舟雪朝来掃落花陂寒無躍鯉地冷不飛鴉草色深埋
徑樵痕半沒車兖青昏彷彿海岱狹紆斜雲壓低天外山沉斷
水涯榜人衣荷毳歸客髩添華帆影飄澄練湖光上積沙高岡
騰粤象曲岸走巴蛇村店難釀漁郎怕展义兒童顛共踏艄
婦懶成髽璀璨波斯舶寒芒貫月槎枯吟愁退茟冰柱欲生芽
渡淮登眺天妃廣濟祠
川瀆依真宰靈祗有式憑神州坤母外太液水妃凝鎻鑰當淮
角鴻濛面日升祠官馳敕使典座命名僧薦帛人鮫織嘗魚蔡
獺烝從兹安袵席無慮改丘陵河伯朝新婦湘君致采菱霓旌
風閃閃鯉舄浪層層犀照千秋燭龍晴半夜燈畫圖增粉飾幽
怪翼功能繫楫閒舒眺披襟漫觧&KR0574;波臣知效職海若貢休徵
赤豹文貍衛黃熊伯鯀懲出花殘霽雪堅腹散寒冰列宿天喉
舌雄藩郡股肱斗牛分野闊吴楚大江澄黷祀虔舟子華旛施
綵繒丹㨕見浮動刻桷駭飛騰勝攬收柔翰豪遊逐擔簦歸航
散餘興沽得酒如渑
戲詠廣陵方燈
巧匠穿幽篠規方織作籠削成随四面䋲尺應虚中月戶先𨳩
牖星橋直貫虹夜光珪出匣流火角移宫員嶠壺相亞蓬莱丈
若空煇煌懸斗口掩映闔簾櫳蠟熖&KR1152;稜吐蟬紗界道融上磚
疑日匭餬紙想窗紅鏡射屏山瑩池圍藻鑑通飛蛾驚聚格相
馬夾雙瞳稜厲堪孤照廉隅亮不同宵行從矩步佐績有貞工
待且雲長燭無邪柳惠風正容明暗室整炬引端公豈入竒袤
徑寕迷大道窮自来甘抱拙對影共衰翁
行經太山詩一百二十二韻
僕自丁丑過岱麓以省覲歷下將因歸途登陟巳而泛
舟還不果上今年北遊重經此須返旆後期水行復不
果再度岱首不獲朝青帝之宫舟過兖東追企昔遊乃
作斯篇
曠覧神州小舒眸萬古空平生屐幾两方寸㙼無窮擔笈瑯琊
側鳴鞭濟漯東遐瞻殊坱圠近矚漸巃嵸齊魯交紆畛奎婁次
配穹炳靈魁赤縣孕毓表青宫六品開高上孤撑迸混蒙頡頑
羣望頫樞紐四維隆呼吸關扵穆翺翔戱偓僼員簦澄碧外樓
炭月形中肇紀軒皇禪奚庸后禹功環堪䟽伯益贔未觸共工
贍部洲隤鎮靈威仰式崇六千三萬歲七十二君同虞帝春廵
牝官蛙亂蛞祗餘星滿罶惡睹鳥銜穜轉壑僵填骴貧家賤
買僮揭竿民攘臂奮梃敵重瞳鯷貊戕孤竹狼烽撼九嵕興衰
淒翕霍車騎磕埃塳梁父吟亡恙神房恍再逢圖形傳欝茀元
氣渾&KR3498;躋陟人何限篇章自折衷誰歟舍腐兔惜也止雕蟲
摛茟愁平子騰箋羡太冲世移滋感慨物故積憂㤝憶昔惟丁
丑遄征覲我翁蹇驢踰歷下短棹涉梁洪奚暇超埵塊倉皇度
蔚葱天孫長役夢神府蔑齎躬鼎革乾坤震師臨否剥豐力畊
紉襏襫遁野逐葌蓬塗豕身親穢驚禽羽避罿跣行随芧橡病
色却芎藭巢破虞殘卵創深怯引弓妖姬皆笑䠥社酒不治聾
強起從豪帥驩呶就酪潼冠緌貂尾狗被服豹文䶅鳳管横羌
笛鸞鞾醉舞䩺佯狂疑刁瘈防螫恐蜈蚣河夀誠難俟尸居慮
更忡褁糧奴荷槖操簋旅求饛邳宿全荒黍瓜儀半種蘴賣漿
希遇薛彈鋏浪歌馮潦久淹狸穴屯遷廢麂罞寕辭為目蟹耻
挟叩頭猦暑冒弘羊雨晴衝荆慶虹還經泰畤畔依舊介丘雄
磴蘚鈎盤曲巒光返照烘石閭穽&KR0772;篠香井歃玲瓏瓠子微縈
帶扶桑影入籠土圭端汴洛大漠限崆峒頓覺諸根滌茫洋五
内融罡飈觧凢蛻真炁躍疲癃炎瘴消猺蜑邊垣綴蠮螉昆侖
岐毳脊溟渤漱咽嚨左蠡斜當軫西肴直貫灃圓衡詳杪忽浩
劫冺瀜峭崿聞潜狖嶕嶢礙去鴻清暉眩金碧布瀑罥簾櫳
列國圍枰局川原漬水葓旁窺&KR0574;象緯俯聽㰳靈霳劾鬼魂縈
昊司幽秩典酆碧霞幢偠紹瓊樹闕朦朧白橘紛懷實寒林淡
映叢琅霄依九氣綘節嫵雙童斗笠千年槲團標片葉椶梵猿
皈跳躑仙驥燎氋氃絶險顛宜隕飛尖突徙囱盪胸增浩瀚晞
髮竪丰髼壁立蒼屏扆規旋綵螮蝀滓鎔骸栩栩竅舉籟渢渢
藤杖輕忘策銖衣薄較襛伏犀泥踵息意馬淨繁鬉棼利焉從
昧羶榮豈易詷浮名湛鹿鹿内景朗熊熊宗少遊酣卧莱兒老
幼种逍遥凌汗漫淳朴守愚侗淵嶽論刑德波濤仗信忠澆除
拚綠蟻鑑别頼烏銅放達疎繩墨淫思豔管彤雕搜抉隂奥版
碣待磨礲峯柱歌懸杵星河罅覆筩輪尻驅孰御周髀筭安通
思假排虚翼飄然遂上翀若華攀燁燁玄圃擷芃芃沆瀣津成
沐芝田摘刈菘凰馴班孔翠麐畜類豝豵露浥丹臺桂霞凝棗
地楓罷觀熒幻妄詮𫐠苦瞑瞢乍識臋廣疇令腐骨蓊歸途
離嶻嶪廽首倚艟艨窹寐猶捫&KR1053;徘徊且繫戙徂徕懷逸軌孤
嶧理新桐莊叟鵬非鷃琴高鯉似鮦慱瀛迷季札巖電爛王戎
陳蹟頻繙牒閒哦雜飲酮蓬玄恒入眼振袂欲乘風
(雲笈七籖六品之音東方弗于岱是高上始氣上學之士恒吟詠晉書東海之氣如員簦樓炭經閻浮)
(提上南狹北廣形如半月左思魏都賦矞雲翔龍澤馬亍阜注亍小步也雲笈廣乘之山在東海有碧霞)
(之闕瓊樹寒林碧藕白橘青帝靈威仰居九氣青天内淮南鴻烈觧山爲積德川爲積形張子房赤霆經)
(崑侖柱天萬脉由起西北下爲臋上爲髮際道蔵謌觧枝七元腐骨再蓊應劭漢官儀磨胸&KR1053;石捫天)
(之難)
南行集七言律
淮南彭孫貽羿仁著
通津九日
雲物登臨異故鄕歸舟獨客易沾裳風高薊苑霜先到水冷桑
乾菊未黃邊塞三秋同十月茱萸雙佩見重陽蕭條華髮依閭
久護草何因慰北堂
二
木落霜清潦漸收潞河秋色滿津樓黃生紫蟹鱸魚上風急盧
龍旅㕍愁思婦機中停織素有人天際望歸舟客心今夕随明
月空逐寒波萬里流
潞河旅泊
榆葉高城送早寒潞河秋思倚簾看盧龍朔氣邊聲至倒馬西
来黛色殘歸去故人尋遠志漫勞塵夢入長安津頭無限箜&KR1283;
怨客子休歌行路難
冒雨入通城門閉不得出旅宿
霪雨淋鈴滯犢車嚴城已閉夜何如蓮華漏上人行絶竹葉帘
收滅燭初容膝暫安騶抵足戛羔久盡食無魚暗中摸索非難
憶坐待晨雞策蹇驢
舟發
長河日夜送歸舟倒載拖蓬逐水流風急皂鵰盤更上月暝黃
犢去還留美人秋老沙棠檝故國蘋香杜若洲雲樹三千將歲
晚那堪擊汰更夷猶
漷隂道中
霜暖川平晚更𨳩雲帆争逐水瀠洄路經廢縣人烟冷風急空
檣㕍陣回瀛莫地環山盡外漷隂天入尾初来不知今夜誰邊
泊涞酒堪沽待舉杯
月下舟泊聞賣餳作
斷岸沙頭一繫船霜花如雪滿前川罟師盪槳去安向客子聞
砧尚未眠明月自来沽酒地東風不冷賣餳天夜闌燈火家園
晚可憶羈人何處邊
舟次衛河懷故園諸叔兄弟共十四首
懷信弦弟
桂華竹實滿幽房燕樹吴雲各渺茫茟陣四圍臨帖座屏山雙
擁讀書堂春明車耳勞相問夜月刀頭夢已忘為報故人遥問
訊歸帆争逐㕍南翔
(時王祠部阮亭有書寄訊故及)
懷渭臣弟暨序皇少咸掎天三從子
竹林暇日屢經過諸阮相從半酒徒燕市和歌逢客少馮驩彈
鋏傍人多甕頭綠釀皆嘗否籬下黃花尚有無曰寫華嚴誰浣
茟同龕米汁好頻沽
懷子服幼瑜兩弟昭威寓庸二從子兼呈石書嬰垣
東頭兄弟喜同堂詩卷牙籖共茟床文伯庭幃惟載績令君客
座尚餘香清羸並念勝羅綺落魄休憐典鷫鸘夜夜扁舟衛河
上夢中春草徧池塘
(石書寓庸並羸善病)
懷中黃脩遠
燈火空齋伴讀書天涯尺素慰離居庭前卉藥愁無恙座右琴
樽興有餘共羡新人殊勝故更誰買妾惱相如到来屈指連床
會應巳梅花雪滿廬
中黃方新昏脩遠侍兒久未生子
懷然明漸磐久安無為諸叔
一門叔父冠烏衣雲樹千重阻㕍飛北地竹林殊自少南中橘
柚巳初肥盈庭蘭芷懷香草負郭樓臺隔翠微應羡四君賓客
滿賣槳徒慱幾人歸
懷七弟正仲兼呈殿方
東臯花月憶從容出郭常聽傍晚鐘共爾沉酣同阮籍一時名
勝得林宗芙蓉四種堪防獺潮汐三秋恐制龍何日重扶雙屐
往開軒把酒對秦峰
懷敷文
津門海樹欝參差却憶東軒命酒時折柳離渟𬒮久采芝歸
隱故林遲丈人峯震驚禽向嬌女詩成悵左思傳語俊厨當命
駕青雲今日有交知
(余過太山逢山東全省地震)
懷荆門
滮湖分棹各西東贈别鴛央織錦工洗馬神清真玉立伏龍擇
偶豈池中河濱久定潜夫草林下常懷少女風聊寄津門一雙
鯉蓬莱南泛越溪通
懷道彦兼寄妹氏
蔆月樓西望綺䟽吹藜窗火夜何如十年作賦懷司馬終日聞
詩羡伯魚每憶因風飛雪詠慚無與妹大雷書飄蓬游子無南
北賴爾庭前慰起居
懷子于
草堂背郭面胥川水樹風庭抱膝前&KR1045;釀兒供頻中聖楸枰客
到戲猶賢燒丹竈暖金泥火潑墨雲收米畫船此老勝懷知不
減可能相念倦游年
懷蘧非琯朗兼寄崔徐徐氏女兄弟
矩棹黃梅破白蘋空携芒屩走風塵何如清酒時中聖依舊桃
花任笑人遏末故應輸道韞女&KR0912;可復念靈均楊邨日暮空相
憶玉鱠金虀正似銀
懷龍孫
憶君旅泊潞河濱南望吳天歎滯淫燕樹薊門遷客夢海山錦
杏倦游人祗今黃閣争除吏豈有青雲及外臣漉酒葛巾還
可著歸来陶令不知貧
懷商隱道旃
晨夕論詩共咲言故人千里隔寒暄種瓜秦逕行將徧采藥吴
中去幾番無事安仁宜作賦不妨董子暫窺園相思欲寄何因
寄㕍陣風高出寒垣
懷冰脩先歸里中
歸思秋風髩欲斑羈人躡屩已東還别時烏鵲横天漢到日黃
花徧海山陸賈虚傳行槖滿彭咸自誦涉江閒知君豪氣仍無
減不為烽塵換旅顔
懷查給諫王望客京師
故人鎻闥傍雲霄近日宵衣更早朝客路未過踰水貉邊霜已
上侍臣時艱焚草黃門冷主眷思親綠髩消為喜九重寬賜沐
北山猿鶴不煩招
懷伯旃季容麐士武曾諸子留京邸
雲山縹緲片帆過欲寄芙容奈晚何見說京華易留滯空聞燕
趙有悲歌秋来客思聞砧早風起邊愁入苑多不少長安知已
在未煩千里發明駝
東光感懷
侯封莫論畫圖人吕望曾經困棘津寄跡賢豪半屠釣乘時短
褐掃風塵空城市販仍如昔萬古河流日夜新千畆梨花三頃
棗執圭豈譲渭川濱
吴橋道上感賦
烟樹參差欸乃間吴川晝夜自潺湲一軍猿寉須臾變三帥蓬
莱去不還范相衮衣懸日月孔家錦繖鎮溪蠻無多父老知離
亂雲鎻成連海外山
夾馬營
五家八姓十三君自此中原息戰氛不待黃袍加檢點已占紫
氣照諸軍古人遺跡無人問衛水西風只㕍羣惆悵陳橋舊時
驛尚疑奎府聚星文
二
汴洛真人誕降時營中香氣滿旌旗華山道士曾先識柴氏英
雄竟不疑汶水自分南北去朔風不斷古今吹趙家故業還應
在誰向叢臺問廢基
武城言子廟
荒城朝日照頽垣想見弦歌古巷存魯國諸生遜文藻南方學
者有淵源椒薌誰致吳中爼雞割長羞汶上罇一葦經過愧私
淑溯流得望聖人門
絃歌臺
絃歌臺下盡黃塵無復絃歌拂軫人文學名家多政拙青齊小
吏苦官貧只聞挾瑟調絃坐到處悲歌擊頻言子風流誰得
似琴堂咫尺可為鄰
聊城懷古
千載聊城一紙書賢豪風尚近何如高人每托神仙去市侠猶
傳覇國餘汶水北流燕地盡太山東望漢封虚魯連舊跡今誰
識罟客随波自捕魚
二
孤城飛閣倚天開大陸長風萬里来牧犢漫過巢父墓呼鷹直
上仲連臺幾家戰壘依城堞滿眼河山入酒杯倚棹臨流嗟歲
晚夕陽西下更徘徊
季札挂劍臺
吳札高風故不羣東游夙諾許徐君千秋人代空流水一劍心
知挂白雲夜冷魚腸銜自照天低牛斗望難分徘徊臺下題詩
客長鋏淒凉未可聞
二
生死交遊自有期不將故劍易新知千金雖直曾何惜一諾相
看兩不疑宿草未生封後壠莫邪聊挂墓傍枝只今祗有荒臺
石曾見清風拂樹時
東阿道上有懷
沙河灝演水雲間暫對烟波𣪚客顔千里秋風生瓠子幾家寒
色照魚山冰花蜃蛤流瀦冷葓草夗央赴濼閒豈有浮名羈旅
迹空令歲盡未成還
二
齊魯山川極望平東阿東去一帆横林中虎豹迷黃石天際仙
真見榖城年少英雄多浪跡功成智士易蔵名却憐短髩空蕭
颯回首烽烟黯自驚
謁汶上宋康惠公祠
治水神謀叶禹功玄圭手錫付司空行堤自曳尚書履掘地真
探黑帝宫汶濟泉源經衆水琳琅奎茟照三公文皇御茟高
懸在明德千秋尚不窮
長溝會麟渡(在鉅野古大野地)
空將西狩問東流馬跡牛涔没古溝樵子尚疑留麕角魯人誰
復憶魚頭功名妄意圖形閣仙侣虚傳海外洲世事不勝尼父
泣豎儒猶擬續春秋
浪花二首
何處飛霙下急流霏霏亂落雪山頭將飄復墜看無迹乍合還
分散不留日暖禹門千點濕雨餘巫峽一春愁水仙拾得瓊瑶
去十二珠簾卷未收
二
不見瑶枝水次栽但驚萬點蘂珠𨳩因風忽起疑飛絮帶雪遥
看訝落梅灌溉不繁随雨腳飄流到處滿天涯封姨連夜催花
放春色應添灔澦堆
魚臺懷古
烟波四面繞魚臺一片雲帆拂曙来山抱湖陵溪路合水深棠
邑釣舟開却金人去惟啼鳥廢主城荒只古苔巳是歸心随短
棹翻因登眺重徘徊
菱米
細腰生小楚江多嗜芰先生奈老何金粟曾分花作鏡玉稉微
粲采時歌虚傳白石炊州鼎一任青菰餉綠蓑却粒還堪餌沙
角胡麻從此謝仙娥
夜聽流澌
終夕流澌砉有聲羇人展轉夢難成乍驚水樂鏗鏘奏似巳春
雷轣轆生鏡裂忽疑沉璧躍厓崩如聽石鐘鳴夜深水上聞環
珮可是湘妃步月明
行下邳道懷留矦
素書此地遇真師何事功成辟榖遲博浪奮椎心獨猛商山訪
皓髩如絲荒山黃石横空墜當道危橋過圯遲馬首濁河聲震
宕壮懷感激更淋漓
微山湖夜泊聞㕍
烟波一片夜淒其獨泊微山聽㕍時兄弟中年行久斷關河千
里信歸遲月臨昴畢天街白水合淮黃海色疑蹤跡飄蓬信南
北可因作客漫成悲
臺庄雪望
臺庄晴望掩柴門沂泗諸山變雪㾗鶴鶴江湖明去鳥鱗鱗聚
落失沙邨天涯心事親頭白歲杪風霜旅夢昏此處鷓鴣啼不
到空憐留滯隔河源
自下相敲冰再渡黃河
層冰山立雪崔巍鑿凌黃流渡艇稀河伯不仁空見阻山人已
喜得當歸中原南北銀墻坼深蟄蛟龍鉄甲飛莫訝風波頻踏
險平生自愧意多違
重經白洋河
落日平沙馬跡多歸人重過白洋河山窮沂泗青無了水近江
淮綠始波書劍蕭條無一物風塵激楚有長歌丈夫坎壈應如
此誰遣荷衣此地過
桃源道上賦得青鶴二首
翩然仙骨上揚州相逐青鸞翠羽遊唳入秋山看一色浴来渌
水渺難求却疑使者龜臺下應傍湘君孔盖留休羡華亭誇素
質淄塵原不到滄洲
二
仙禽不用縞為裳翠鳳真堪作㕍行碧海雙飛迷上下青天無
際任翺翔豈随雪氅来緱嶺何用金衣入建章綠水蒼霞懷故
侶幾時栖遁共江鄕
淮隂五詠
公冶長墓
聖門未易作門楣七十諸賢獨見知鳥語圜扉誰折獄鯉庭之
子定聞詩太山安仰脩文去淮水長流斬坂宜多少麒麟仆高
冡姓名不辨草中碑
漂母祠
長淮屯戌盡旌旗漂母河干尚有祠洴澼自甘貧媪老壺飱聊
慰少年飢英雄失路誰當識廟祀何人報所知一飯王孫戀推
食詎能辟榖早從師
千金亭
胯下貧兒裂士歸淮隂駟馬有光輝千金一飯詶知巳鎮古兹
亭壓海圻高鳥盡飛天漠漠萬人廢冡草菲菲王孫且莫論恩
怨老雉深宫事巳非
淮隂侯釣臺
黃淮漲减見清渠人說韓王此釣魚大澤流澌翔鸛雀青天殘
雪凍芙蕖綸竿事業飛熊侣種蠡功名水畜書何似浮家携八
口𥙷蓑繫艇閉蓬廬
劉伶臺
湖海襟期曠士才伯倫縦飲有荒臺竹林七子皆何在酒戒千
秋為爾開豪客懵騰同蜾蠃淮流浩蕩入樽罍清河美醖紅如
玉恨不同君盡此杯
秦郵感舊
水衡使者有西園調鶴池塘憶故軒亭際薔蘼周水檻林端鸛
雀下牙門騎箕人在含香舌墜淚碑横破蘚痕今日䢴溝乘夜
過河流嗚咽洒蘋蘩
(署有西園園有調鶴軒)
夜過露筋祠
清波長繞露筋祠紅粉餘芳被水湄人語蚊雷喧夜舶凌隂玉
骨照流澌礼䰟香散䢴溝曲過客閒看米芾碑自笑輕舟數来
往多慚黃絹有佳辭
廣陵七詠
盤古塜
淮海鴻荒澤國低神靈托迹豈塗泥雲山毛髮長疑動川瀆精
神詎有倪揚子九龍堙息壤䢴溝一勺渺涔蹄誰從甓社論𨳩
闢封樹茫茫孰指迷
文選樓
昭明才藻冠蕭梁克棟圖書聚滿堂無復舊基連古巷空傳
文選甲奚囊金樓萬卷難牋釋玉海名山自寶蔵今日舞裙歌
扇地可從藜火借餘光
二十四橋
十年看徧廣陵花到處垂虹貫綵霞風色幾番春有信吹簫莫
問阿誰家畫樓六六雙成倚曲水三三四望斜不是小𡡉能觧
事空令措大說豪華
送樓
複閣重樓高復低真仙一入杳然迷房中日月晨昏合鏡裏屏
山枕簟齊来夢佳人微破睡無愁天子只如泥于今零落紅暉
後惟有哀猿鎮日啼
玉鈎斜
蝶怨花愁搃斷腸殘脂剰粉有餘香䰟随堤絮飄何處夢入迷
樓卧正長綵䌫須臾收殿腳寶釵巳自出雷塘當時祗道江都
好汴水空宫更渺茫
瓊花觀
唐昌仙觀表蕃釐天上人間只一枝豈共凢葩争玉蘂由来閬
苑下瓊姿翩然獨立原無耦久駐塵中搃未宜千載游人空想
像琳宫彷彿散花時
平山堂
廬陵才子古今雄典郡風流不負公想見江臯參佐集共看山
&KR0694;有無中參差水樹連堤綠掩映芙蕖擁伎紅一自醉翁仙去
後淮南從此酒杯空
南渡揚子江
一鏡江光夾翠微濛濛空際撲人衣獨憐歲暮猶為客誰道登
高可當歸海岳参差隱甘露金焦掩映送斜暉無因汲取中泠
水遥羡沙鷗立釣磯
京口
鐡甕諸山繞郡長當年北顧有蕭郎英雄崛起多烏合潮汐中
流湧㕍堂萬歲樓高雲氣白千秋橋下水波黃提壺沽酒来京
口醉裏江南即故鄕
曲阿七詠
季札祠
清風振古滿延陵坐見勾吳幾廢興烏喙人来臺卧鹿黃堂人
去院留僧名賢縞帶襟期遠大聖題碑&KR0238;簡凝至德讓王堪伯
仲書銘聊為發行縢
吴大帝陵
莫輕短下紫髥兒結托英賢若等夷却笑阿瞞心已折空勞會
獵檄先馳祖龍虚鑿雲陽氣石虎猶眠隧道基一自降幡過建
業野花荒草冡離離
魯子敬墓
少年結納徧江東俠烈俱欽國士風致主片言成覇業拒曹一
戰奏奇功蛟龍借雨終相翼熊虎爲鄰不讓公猶有精靈自来
去樵蘇慎莫近幽宫
吕蒙城
阿蒙年少早知名吴地分屯此築城江入卅徒魚腹狹路通白
下馬蹄輕數家猶在荒雞咽古戌無存蔓草縈来往居人知舊
跡河山六代幾回更
梁武帝宅
雄姿久已識蕭郎零落南齊事可傷銷盡壮心躭侫佛猶誇遠
略恃貪狼風鳶空向三山起戰鷁遥看一目長故宅蕭蕭多苦
竹千秋魂魄憶丹陽
米南宫墓
風流文藻事多兼寫盡吳牋與蜀縑媟狎公卿非是慢搜奇泉
石更無厭書名欲奪蘇黃席清夢常依海岳庵謂爾云顛何不
可不須從衆質髥瞻
陳少陽墓
諸生伏闕屢攄忠國是咸皈請劍中淵聖尚能容直士建炎竟
自殺陳東鴻毛一死誠何惜馬角難歸恨不窮墓草楓林霜落
後枝枝血洒杜鵑紅
望由拳城喜占
雲木依微水國連望中林表見由拳寒波已泛鴛央去古㙮遥
栖牛斗邊貂敝蘇君還故里鴟夷越客有歸船柴門鳥雀知應
噪白髮高堂望久懸
北歸詩四首
霜蹄千里踏寒冰雪滿黃河未解凌鴛水風高初破暝馬嘷城
黑已張燈歸田豈遂貧元亮故里重来病少陵惟有半肩詩槖
在柴門敲火發行縢
二
山堂閴寂類深邨鳥雀喧喧噪蓽門垂老知交多契闊乍歸客
子喜田園書床久閉惟巢鼠馬箠空懸可牧豚誰道遠遊多勝
覧何如容滕曝南軒
三
歲華荏苒逐征蓬雙屐名山路未窮行盡關河連雨雪愁多絲
竹廢朞功盧龍絶塞秋偏急白馬宣房&KR1667;已空潦倒世情宜一
醉休孤二十四番風(時有伯母沈孺人之喪)
四
朔風歲晚幾人歸寒盡江南雪尚稀殘臘柳條春脉脉高天㕍
字暮飛飛屢過太岳游蹤遠一入京華宦興微空向五雲看北
斗緇塵長與寸心違
戊申除夕
東風殘歲報將春入夜晴光展燭銀肺病難勝除夕酒燈花喜
對遠歸人昏中白&KR0849;參旗轉海錯巫門夕響頻莫話年来惆悵
事高堂華髩更增新
依韻詶半邨見懷泊楊柳青作二首
黃金誰上郭隗臺行徧關河感七哀久托幽栖甘遁跡不煩開
閣礼賢才多愁平子研京老畢願禽生訪嶽回慚愧故人遥問
訊馬蹄秋水羡新裁
二
幽冀從来古帝都少微天畔客星孤黑龍淫雨無銜燭赤水軒
丘尚索珠把臂雲霄分出處歸心鷗鷺滿江湖蕭蕭綿上亡臣
燼淚血重看沁綠蕪
魚行集五言絶句
淮南彭孫貽羿仁著
枕上偶成
孤夢附舟歸秋城隔砧杵那堪單枕上夜夜聞邪許
五更作
水白知夜眀窗罅星河影朝朝屠豕聲晨鐘空自警
夜聞洞簫
作客三千里秋来恨易生誰將羈客意吹作斷腸聲
雞鳴
雞鳴天未白寒氣入絮褚四聽無人聲床頭鼠相語
潞河月
客夢随山月波間徹夜流飜憐潞河水不肯送歸舟
二
朔風知客心連夕催舟發飜從潞河上停棹看秋月
勝教院僧房紫菊
已過茱萸候閒過賜紫家應憐燕地菊能作客中花
李兒寺
水柳夾高樓云是李兒寺欲訊四無人沙鳬立水次
沙孤堆
疾風轉蓬根吹作洲上雪欲去訪孤沙驚沙堆不絶
公雞店
時有雞鳴客窺關夜問津不如畜五母堪給抱雛人
魯家渡
長年不識字將篙順水流因過魯家渡指點問魚頭
王家擺
驅騾追行舟月黑聞欸乃前火逐漁燈及過王家擺
河西務
日落川尚明望見河西務下杙記枯楊轉滙三株樹
紅廟
夕陽上霜林千林同野燒返照明頽垣誤指為紅廟
不寐
不寐何曾著天寒識有霜始知殘月夜只為一人長
二
夜静水衝船知是大魚躍呼童試一看霜濃人睡着
三
野泊背人烟拖蓬明月裏隔河聞犬音舟中人夜起
白廟
北地半神叢斷岸空塘側白廟在前邨已過不相識
楊邨驛
蠻童蕩小舟雙櫓魚罾處遥問向誰邊相逐楊邨去
蔡邨
山山下林葉曲曲轉河源到處人烟滿何村是蔡邨
尹家灣
蠻童争捕蟹没水同鸕鷀參差笑相問誰是尹家兒
丁字沽
沽口酒漫沽舟子半漁蠻不識一丁字舟從何處灣
二
丁字沽頭岸漁家有萬家漁郎那觧字只認是三汊
滿溝
水闊津門道無邊四渺瀰斷隄迷决口猶喚滿溝兒
聞磬
風高客不眠擁絮披衣起朝来殘夢續晨光罄聲裏
新庄
新庄庄口住駝馬滿茅堂流水柴門下誰家有舊庄
馬家口
早過馬家口人烟只枯柳今人非昔人馬家今在否
齊家堰
昏黑呌漁舟賣魚魚作飯侵曉買鮎歸不知泊魚隁
磚河
十月滄洲冷無風水亦波乘風溯流上寒色滿磚河
薛家窩
夜過盤渦水黃昏星滿天東風吹不巳打火照行船
五里二屯
五里復五里連屯為誰畊昨日畊田騾輸租庄上行
十二里口
河流百折餘猶復置多口夜行過荒村百家無吠狗
下口
河勢若懸壺倒灌此下口輕舟過急流還能涉卬否
新月
交河河水東倚舷見新月試問未歸舟幾度看圓缺
望北斗
夜夜倚南樓斗魁簷際墜吴川野外看北斗卧平地
連兒窩
萬樹梨園下騾車渡水多驛前車馬道芳草自成窩
良店驛望月
今夜西樓上閨人定倚闌可知良店月南望斗牛看
桑園
何地無桑園此地桑園是桑園今已無行人尚停此
老君堂
高柳盤村盡寒波過峽長沿溪多野廟草沒老君堂
月暈
月暈大扵屋船燈霧中聚搃是未歸舟一任明朝雨
黃家園河口
古城非疇昔道是古平原百戰江山後誰家何處園
聞漏枕上偶成
愛好還家夢連宵斷四更殷勤嘱殘漏相待到天明
四柳樹
四女古祠傍昔有四柳樹枯楊今盡無繫船何處駐
二
四女捨宅時各植一株柳五柳先生過青青今在否
夢
夢别所歡久雙魚忽渡淮被衣跣一足或恐事非諧
二
求諧事非難妾久留襪線好夢報閨人足下當一見
防淺
水落閣輕舟水流魚不流沿流水清淺豈獨古防頭
鄭家口
店火喚行舟賣梨明月下相如未消渴一任梨花謝
二
鄭家口上月夢歡與分梨梨開子當見傳喜報空閨
霜
早起掃飛霜堆蓬遂盈寸始知昨夜寒不是蘆花褪
二
扶梯下小舟霜滑傷手瓜酒酣背蛘時益念麻姑好
雙淺
白水雙家淺青天獨櫓船霜風吹不斷凍月幾時圓
陳官營
故侯鋤菜久莫問舊時營惟有千林棗年年爲客生
魏家灣
魏家灣下泊斜日墜山涯呵凍題詩客寕因嗜棗来
土橋
土橋流水平月黑溯流過天星高復低舟子倚舷坐
疎地淺
此地誰家淺令人憶二疎土人不識古欲問更躊躇
李海務
李海昔何人此地傳名氏此氏今亦無惟有道傍李
安山城歌
一路防河戌沿河更築城城高猶畏賊閉壘夜知更
二
百里蘆花滿河乾路更彎防兵俱帶甲猶畏說梁山
靳家口
岸火津亭口輕舟每夜過魚山支港雜夜黑認官河
劉家庄
犯夜輕舟去劉家復幾家天台山下客猶憶飽胡麻
袁老口
枯楊盡無枝查枒滿官道稷薪荻葦中無人識袁老
開河
開河河水平舟行溯流過不須助刺船羊裘倚舷坐
虎頭灣
黃沙没牛毛沙草斑復斑大風動地吼知在虎頭灣
耐牢坡
一葉復一葉霜風如剪刀古樹尚如此何人耐得牢
二
古坡云堅牢水囓沙亦損今人作古人髑髏又生菌
又虎頭灣
斑斕赤土岡水激作龍跳莫枕土坡眠黃河秋易嘯
小長溝
寂寂長溝過無人可問津道傍雙石虎疑是泣麒麟
草橋
霜寒午不消衾幬如水凍草橋旅店多待客今宵夢
天井閘
任城水紆曲縈作轆轤綆扁舟下順流銅瓶出深井
趙村
流水去何急深村閉柴門村村盡流水知是誰家村
石佛閘
初月光已沉夜行看彷彿荒林亂石眠苔莓疑卧佛
棗林閘
萬水俱搖落人傳是棗林枯枝風易動幾度起栖禽
鳳皇觜
昨夜夢還家歡然見阿子屈指數歸期郎在鳳皇觜
滿家灣
朝暾上騾背平岡若亂山行人行幾曰始過滿家灣
古城
何地非古城古城在何處今人非古人猶向古城去
淮角樓
南望大湖濱雪山何确犖風帆十里餘猶在長淮角
横浦
種藕滿横浦藕枯魚作窠采蓮人不見只有采蓮歌
二
六月過横浦白蓮夾岸開寒天芰荷盡只有棹歌来
三
横浦冰如雪風高浪打船漁家魚作飯換酒不論錢
泛水
敲冰順水流冰裂破眀鑑風微帆不行輕舟偏泛泛
缸橋
黃流既已盡水綠如春缸小橋落虹影帶月入蓬窗
清水潭
鑿冰水天裂江色展雲藍汲水清流上魚遊動碧潭
邵伯驛
風急暮雲繁日昏疑隔霧行人問去程寒流臨驛路
揚子灣
揚子灣頭路烟花下廣陵少年豪興盡只望㙮前燈
再過揚子橋
聞有過江魚南下揚州路雙槳疾如梭揚子橋頭渡
瓜步
蘢葱雲外山望見江南樹君早渡江来寒潮落瓜步
猪婆灘
三豕渡河後扁舟下海門牧豬灘上過猶道上江豚
大瀆山
羣山渡江来江斷山亦盡大瀆析餘支谽谺横谷牝
新豐
寂寂新豐市歸帆犯夜𨳩咸陽在天上何處更移来
夜過毘陵
襆被擔行笈蕭然似野僧可憐寒雨夜一棹下毘陵
横林
長風吹不息直下過横林愛殺江流水應知久客心
凌口
聞道黃河北東風不觧凌歸航下凌口無復見殘冰
楊青鋪
伐盡沿河柳無因見一枝楊青閒繫艇霜樹尚垂絲
白家橋
風起浪如雪天寒搃不消舟人遥指點隱隱白家橋
潘楓鋪
維艇投荒店人行霜跡中潘家在何處不見有青楓
洛社
樹杪望人烟繫舟古村下莫笑三家村此中彷洛社
王婆墎
王婆墎下過短棹逆風𨳩不是三山客舟從破冡来
閭江舟雨
擁絮扁舟卧横波撲水窗那堪將盡歲風雨泊閭江
南行集七言絶句
淮南彭孫貽羿仁著
通州道上雨
馬首猶沾薊北塵帝城飛雨送歸人天涯客已思歸久風雨何
勞滯客頻
二
京國三千客遠遊歸程無雨已堪愁如何羸馬偏轅道雨打桑
乾水急流
通州客舍送查生梅先
同是天涯作客身歸舟又復送歸人那知今夜孤舟上歸夢還
先客到頻
夜聞洞簫
天高月白夜寥寥水上何人奏洞簫忽憶故園家萬里蓬莱
東去海山遥
舟中别子政素師輕舟南發
與君同作南歸客今日舟中又送君不是路岐偏惜别薊門烟
樹悵離羣
通津久泊
雲樹通津萬里長千檣歸色滿漁陽客心更比東流急到處停
舟一望鄕
潞河月下獨坐
江南已是菊花天風緊霜淒涞水邊明月不来舟不去一燈獨
坐佛龕前
通州勝教院僧房始見紫菊一枝
停舟潞水客思家閒叩僧寮訪菊花髩裏飛霜催客老勞
生虚乞趙州茶
舟過張家灣
張灣烟樹掩平蕪霜滿飛蓬水氣孤千里秋風帆外影荒邨那
得問提壺
河西務夜泊
西風吹過武清城絮被蘆花壓五更夢裏關山容易到莫愁歸
路不分明
桃花口夜行
月上中宵斗轉餘桃花口冷夜行初三千里外離家客不及東
遊一尺魚
天津再逢子政素師
相送灣頭日巳曛那知津口又逢君别君先逐西風去斷㕍沙
汀不可聞
游絲
晴雲大澤卷游絲却似江南二月時不道衛河秋已去日高霜
暖一帆遲
瀆流
五兩歸風送客舟無情衛水逆船頭連檣多少南来棹不獨邨
西水獨流
霜高稲實鱖肥天塩虎俱醎縮項鯿柳下小舟頻喚渡賣魚人
上浙江船
魚躍
水鳥高翔下白雲錦鱗驚躍水生文午眠忽得江南信夢裏傳
書恐是君
新口
流水東西送客頻相看漸少舊時人却憐殘月来新口依舊清
光照白蘋
偶見
荷葉羅裙映碧空緋衣少婦綠楊東霜林九月芙蓉盡驚見桃
花一朵紅
雙塘
孤舟千里夢秋江兩岸人家映水窗随意空塘成獨泊沙頭宿
路易下雙雙
釣魚口
展轉雲峰曲屈渠秦溪山下憶吾廬何須此地尋漁父到處桃
花可釣魚
滄州雨中
滄洲寒雨下中條風裏攤書濕未消却憶薊門黃葉路朔風騾
背更蕭蕭
南北易氏園
雲林掩映樹蒼蒼面水樓高瞰夕陽南北山川常易主易家池
館自垂楊
捷地
黃土茅墻地未畊水濱跛犢見人鳴荒村落日行蹤絶何處停
舟問地名
白楊橋
水狹河流過隁長一雙魚虎下寒塘野橋流水無尋處到處悲
風滿白楊
剪刀屯
木落滹沱霜正高早寒已綻鷫鸘袍縫裳相憶應腸斷呌徹風
前賣剪刀
交河
西風落葉滿寒波斷㕍清霜入塞多不是欲歸歸未得應憐十
月在交河
夜望檣燈行霧中
船火鱗鱗落遠汀夜行次苐照溪萍數燈忽入霧中去疑是晨
光没曉星
大風泊尹家庄
月度天街起大風扁舟竟日尹庄東澹臺故里無人識只在甘
陵一望中
鄭家口
野廟狻猊坐石塘鬼門關冷月如霜同舟相喚看明月已卧蘆
花雪一床
二
天高霜冷有微風呌唱鵝梨夜月中不為夜寒慵看月夢中人
約楚江東
姚良門
故老當時古宅存璽書曾下棗梨村而今舊姓多遷徙小邑何
人更表門
二
姚良門苐今何在南北相懸十里餘猶有漁翁閒指點大風小
棹打溪魚
戴家灣晚行
戴家灣口日初曛萬點寒鴉暮入雲水落天寒歸去晚何人月
下獨思君
狄家樓
萬曲彎環繞衞河狄家樓下片帆過汶陽南北分流水只送行
船北去多
舟過張秋城
張秋斜日晚氤氲一片孤城兩岸分水激浪花飛不住高帆千
里入青雲
二
風帆天際水争流一葉南飛汶上舟城外雲山城裏樹不知何
處過張秋
荆門驛
落日荆門但有烟遥看陽榖更蒼然片帆行盡汶陽路萬折河
流一線天
俠客行
五原少年喜馳逐身從驃騎搗光禄首功不上不封侯仍𨳩屠
門身賣肉
二
市中弄椎賭身力手舉百鈞無改色周公孔子彼何人一字從
来不肯識
三
屢立軍功仍白身告身抛却狎遊頻道傍偶遇不平事立贈千
金不問人
四
秃袖黃衫駿馬騎千金南院買名姬訊知不是倡家女立嫁尚
書散騎兒
閨怨
辛苦深閨不下機春衣寄盡到寒衣燕山花草應如許何事良
人竟不歸
二
書報歸期屢過期南窗又綻早梅枝遥知客枕淒凉夜正是空
閨腸斷時
三
十五盈盈貌獨殊自言夫壻勝羅敷那知飄蕩天涯久却似楊
花徧客途
四
花鳥空閨祗自憐傷心忽忽過啼鵑胡盧河上飄蓬客夢裏曾
歸又一年
五
東風憔悴倚西樓散髻花鈿懶上頭枉作多時遼海别夫君原
不爲封侯
魯橋
千山萬壑繞長堤百道流泉下碧溪無限水禽飛不住風帆争
過魯橋西
仲家淺
汶上青山汶水流山東七十古諸侯只今姓氏無人問此地猶
然記仲由
郗山偶成
王播曾聞飯後鐘傳奇附會宋賢中時人不識&KR0907;剛墓頻向闍
黎問吕公
二
古寺金元有廟碑痴人空說吕參知座中笑倒尊彌勒誰遣狂
兒強賦詩
微山湖
萬頃波光一鏡平微山湖畔放船行石塘如帶山連水想到秦
溪海上城
韓庄臺
水急泇溝魚上遲青山兩岸草如絲韓庄臺下南流月夜夜霜
花撲戌旗
泇溝詞
泇溝河北水急流踞梁橋上月如鈎舟人沿月唱歌去水急風
纖懶泊舟
二
魚鼓鍧鍧水四圍微山湖畔捕魚歸西風凍合明鏡綠打裂冰
花水濕衣
三
五色纍纍石子存土岡高下隔魚村青黃亂石鱗斑剥傳是當
年潑醋痕
四
河曲如弓水似弦風多閘口怕沉船長年共賽蕭公廟争買肥
雞不論錢
五
艄公舟尾女兒多嫂子南粧髻懶梳終朝舵畔袖手坐時脱單
衫換子鵝
守凍作
風緊雲繁欲暮天敵寒酒力薄于綿地爐煨芋頻添火凍筆閒
呵第幾牋
掃雪
夜聽窗楞撲紙聲衾寒如水夢三更朝来欲看青山色自起呼
童掃雪行
二
兩岸青山積白沙平岡一片不飛鴉舟人踏雪高檣上陣陣推
蓬下落花
丁家廟
千里關河久客身曺滕行徧尚河濱可憐風雪丁家廟尚有天
涯未返人
萬年庄
經過芒碭即滕陽留滯他鄕憶故鄕夜冷宵長如隔歲由来舟
泊萬年庄
猴仙閘旅泊
盤紆亂石出山村路盡溪廽見水門何處猴仙堪駐泊青山萬
叠只啼猿
下相城旅舍聽&KR2954;師琵琶戲作
何處佳人許目成淫詞字字唱分明生平不觧生鄕思此夕紅
樓却繫情
埧頭旅宿
野宿荒村夜似年土床抵足客同眠鄰雞不用催人起一路歸
心盻曉天
堰頭早行
雪霽河冰凍不流五更驅馬過邳州霜花馬首堆盈寸却訝相
看盡白頭
河西回望下相城
冰雪黃河冒險行回看吕布下邳城東風無限不平事試聽河
流日夜聲
蘇家樓
野曠天低千里遥蘇家樓下路迢迢明年何處春光至斬盡東
風萬萬條
行桃園口號
小邑無城只土垣寥寥百室似山邨吏人各𣪚稀公事只有黃
河在縣門
行河西望崔鎮
雪滿黃河水腹堅隔河一望少人烟微茫樹色晨光裏疑是樓
臺蜃外天
宿淮上酒樓
三十餘年渡楚州青驄猶是少年遊只今短髩天涯客風雪蕭
蕭上酒樓
平河橋舟宿
天寒楚客喜同舟凍合平河水不流夜卧推蓬看殘月横西北
斗在船頭
涇河
風剪鮫冰起素波輕帆掠水過涇河天寒一路行人絶只有漁
舟出浦多
白馬湖
萬頃湖光天際𨳩水中疑尚有樓臺歸心落日陽平道已帶吳
門匹練来
甓社湖
粉署高樓逼太清風檣来往過江城依稀憶得題檐句樹畫南
湖一片明
望楓橋
金閶亭下雨蕭蕭可是婁門上晚潮日暮停舟宿何處隔林烟
火在楓橋
尹山
烟水連天接太湖尹山如有亦如無片帆東去疾于鳥一任西
風呌鷓鴣
舟經平望驛
平望橋平望夕曛婁江笠澤此中分風帆剪取一溪綠半入江
雲半澤雲
王江涇
風色寒江上緼袍長虹橋下片帆高髑髏往往沙洲上魚網時
登日本刀
詩餘附
漁父引阻雪趙村
白浪没魚山風雪扁舟懶下灘青蓑不及烟波綠皓首漁翁把
釣難守凍鷺鷥還天涯千里客况轉闌珊環脚羊裘蘆花
絮被且蒙頭高卧歸夢渡河關
燭影搖紅汶上感懷
南旺湖南太山一帶青無了須臾盡入碧霞中惟有雲飄緲南
北遊人多少斷送他青山易老鮑魚車返龍祖仙遊馬肝人殀
管葛山人家居原近蓬莱島誰教匹馬走天涯行盡汶陽道
放眼乾坤都小只烟波一雙白鳥江天微雪野店殘雞關河將
曉
霜天曉角寒夜怨
霜濃月晏一枕愁如線暗想桃花人面炙手金猊香畔鵝笙
哨徧簧澀音難辨聽到玉罏三澗又被峭寒吹斷
桃源憶故人别思
簷前風馬丁冬鐡好夢幾曾寕貼天涯一片無情月那管人離
别别時盻斷歸時節枕上相思鋪叠魚臺城下魚書絶萬點
江天雪
