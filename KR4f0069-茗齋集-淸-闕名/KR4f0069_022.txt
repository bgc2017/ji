茗齋詩餘
淮南彭孫貽羿仁著
齊天樂為卜太夫人夀
北堂高敞薰入日高畫簾風透綵簇宫花金泥報帖新整烏
衣門舊機中手授喜三策成名萬言初奏微笑慈顔臨風為舉
一杯酒陳情書上也未玉鞭銀勒幾日綵衣歸繍上客千金
登堂百拜剉薦故人來否君恩高厚莫為我倚閭便圖錦晝留
祝三宫太皇千萬夀
晝錦堂為信弦夀卜太夫人
&KR0868;挂弧南護妍堂北我愛夏日偏長教子薄他卜式賜爵為郎
綘紗帷中經自授青綾障外客誰万慈恩寺第十九人題名已
報高堂尋紫芝甪里爲阿母三千桃實稱觴愧我東南留
滯采藥吴閶道逢靈鳥麻姑使寄書瑶島白雲鄕神仙宅且再
人間游戲碧海扶桑
尾犯詠絡緯
孤枕覓秋聲月挂床頭離思蕭索斷續吟蟲任金飈吹却停夜
織蛛絲當戶坐支機天河横角無端無緒露緯風經閙殺閒綃
幕歎深閨久別鬆書鎖項金絡悔不當初莫訂西窗約百忙
裏泣書回文報相思終宵軋札騷人一笑任他兒女雕籠索
玉漏遲詠促織
向空階絮語不知何處愁人偏切金井銀床一夜碎啼明月怪
殺天涯蕩子禁得過凉天時節低嗚咽初燈四起曉鐘纔歇
可憐枕上關山被片晌凄凉驚回胡蝶細兩孤衾此情更和誰
說追憶金籠閒闘佯輸與一雙條脱空悵别雕闌桂華如雪
南歌子懷信弦弟客五羊
踏月還珠浦觀潮祭鱷州獨客海南頭寕知深閣裏倚西樓
荷葉杯懷崔大蘧非同信弦客五羊
萬里尉陀城下旅舘百花中蠻姬沽酒歡客君醉可憶錦閨空
上西樓得日南書信
海天椰實初肥荔枝稀料得鷓鴣啼處客沾衣作書就無来
㕍向南飛寄語隴頭春色帶人歸
摘得新聽蟋蟀作
蟋蟀鳴離人夢不成夢人萬里月三更消䰟夜色難禁架亂蟲
聲
昭君怨首春三日作
兩扇板扉深掩八尺湘簾自捲並没客兒来水仙𨳩花下擁
爐清坐只有閒人一箇獨自據胡床一罏香
前調中秋
記得去年時候雙眼醉扶紅袖待月正當潮鮑家橋夜静露
濃如酒潮满銀河斗口彈盡欝輪袍月兒高
前調秋月蕩舟南山下
綠漲長川西壩蕩槳豐山腳下深水蓼花灘把船彎折葦烹
茶烟起驚覺鷺鷥沙觜路斷問魚蠻出前山
小樓連苑食新栗作
秋園白露初肥家家拾紫登山麓金颷小罅吴霜乍點嫰黃纔
足未出瑶房暗驚纖手顰眉刺促喜合歡腰細中微束稱夗央
比肩佳目作意春尖笑剥褪中衣軟温澁縮漫投歡袖可堪
君口情甜意熟度脆飴脣回甘犀齒秋魁冠玉恥雕盤薦飾紅
牋私裹寄緘重複
阮郎歸秋日放舟入南山作
綠楊樹下暫維梢白茅䋲繫牢隔籬犬吠竹門敲唤人扛板橋
剛觧纜又停橈樹頭垂酒標瓦盆連舀入椰瓢櫓横無力搖
連理枝七夕立秋嘲信弦
一葉梧桐早報道新秋了晚粧時候曝衣庭院日沉花杪騐相
思紅筯淚㾗多看羅巾多少鵲噪歸期杳河闊牛衣早龍梭
罷月夗針繡露蛛絲織草笑年年何處巧曾来只郎歸凑巧
一叢花(初秋)
藕花天氣試輕綃紈扇倚風遥三銖衣重嫌無力飛絲摺印損
裙腰&KR1608;月梳收麝雲髩歛妥髻坐良宵冰肌無暑暗香飄小
喜頬紅潮黃昏螢照羅幬裏横陳外河鵲成橋道是忘情幾人
真個誰耐不魂消
天仙子閨情
小院無人啼促織絡緯遲遲錦機急歡情薄似暁河多日未出
先無迹夗衾臂冷剛纔則昨夜秋聲傳杵入荷裳零落紅衣
泣因憐得藕惹人絲中未的虚相憶空房易老風前立
菩薩蠻(春愁效東坡逥文)
絮飛花盡春餘雨雨餘春盡花飛絮人惜可憐春春憐可惜人
句成愁字字字字愁成句愁更上高樓樓高上更愁
霜天曉角(賣花用蔣竹山折花韻)
睡起煎茶聽低聲賣花留住賣花人問紅杏下是誰傢兒家
花肯賖却憐花瘦些花瘦關卿何事且插朵玉搔斜
望江南(閨思)
春眠起餘夢滿天涯柳絮飛殘夫壻粉棠梨落盡女兒花無奈
不思家
茗齋詩餘
淮南彭孫貽羿仁著
畫堂春(中秋樓望)
西樓剛報月兒圓璅窗花影嬋娟清光都魝倚闌前素面嫣然
露渲飛鴉初濕雲横睡鴨無烟重明虚設小游仙儂只孤眠
(飛鴉髩也睡鴨罏也重明游仙皆枕名)
點綘唇(折榴花有感作)
折得榴花繁英簌簌紅窗雨種花人去花尚留儂住行遍雕
闌舊恨無尋處傷心句銀鈎小字題傍床前樹
醜奴兒令(豔情)
蕭孃病起無情緒睡損脣朱淡掃文殊雲薄春山黛有餘夢
中歸信凝思久月上方諸玉滴蟾蜍懶寫蕭郎别後書(花陽鳳池院尼)
(穠䴡明後作局輕纖時人謂淡文殊)
戀情深(本意)
作悪東風輕薄絮送教春去斜紅遶臉思淹淹在眉尖女郎
花謝粉廉纖側帽闖疎簾雖則個儂亡賴不憎嫌
沁園春(夀魏里姻家錢母袁太夫人六十)
南國天人府甲烏衣族表袁羊佐伏波銅柱曾平徵側雲臺勲
烈不藉椒房錦繖西旋夜郎南返手抱雙麟下點蒼門庭舊喜
忠留箕尾才育卒陽幾年清淺扶桑早碧海扶紅塵取次揚
羡荀里門高有龍下食茅容客貴為黍登堂河女靈瓜華峰船
藕阿母長持萬歲觴兒曺事繼西臺持鉞東閣乎章
水龍吟(西湖春暮次孫子黃序皇徐功爕淮江二子韻)
花飛時節飛花飛来飛去春無隔斷腸天氣增人懊惋水光山
色拾翠誰邊約略花間似曾相識奈催歸杜宇不容春住傷心
煞傷春客細犬秦樓繍陌更阿誰月明吹笛流鶯已老六橋
飛絮粉痕山積嬌馬䭾愁畫船繋恨西泠西壁有知情伴侣多
情小小輕顰凝碧
滿江紅(憶舊次子黃韻)
乂早東風棠梨片亂紅堆雪河橋路柔絲宛轉為人周折画角
樓高河鼓直江關夜冷人聲絶歎離人不是未曾經難為别
別時語黃鸝歇別時候銀蟾缺縦千條難繫木蘭雙檝尺素經
年魚間闊孤燈一點螢明滅耐人愁無奈杜鵑何春三月
燭影摇紅(春閨次子黃韻二首)
風軟游絲繡衾無力支春暖多愁不為落花多忒殺殘紅徧且
閉海棠深院把十二屏山半掩難消顰黛易减鉛華桃花人面
悶擺簾鈎一鈎新月絃初滿春深尚道怯餘寒雙頬垂紅斷
並宿紅襟小燕怕空梁月斜夢遠鏡潮鏡汐三眠三起香篝屢
換
二
香篆文廻博山雲瘦金猊燼晨粧不喜上蘭翹淡掃寒鴉髩愛
好脩矑頻整個中人可憎難盡倚闌心事倦繍眉梢隔窗人影
玉懶脂慵春深不敢多臨鏡因春消瘦惜花殘檢曆占花信
坐到燈昏月隱不眠人熏籠猶凭戍樓横角芳草天涯荼蘼時
令
倦尋芳(詠燕次子黃韻)
畫巢香乳藻井泥融梨花深院到處雙飛紅雨不教吹散掠鏡
頻窺釵鈿小穿簾低入樓臺徧是誰家烏衣人物依稀曾見
聽玉樹庭花歌斷水榭磯寒平蕪烟暖金粉六朝東去伯勞非
遠細雨拜飛金剪下輕風巧避晴絲捲乍歸来午眠時海棠春
倦
醉蓬莱(秋閨次子黃韻)
見明河清淺烏鵲驚枝嫰凉庭榭露禱雙星冷紅消虬炙梧葉
頻飛半輪斜轉挂雙䲭銀瓦欲擘瑶笙生疎纖指沉吟花下
暗拭檀㾗間思往事共剔秋燈一宵情話恨殺荒雞催紫騮早
跨三十六鱗十三行字雙鯉書空寫小院流螢照人獨自空床
遥夜
過秦樓(&KR1659;青樓次子黃韻)
行雨人歸綵雲飛去留得乘鸞畫扇塵生錦幔絃澀銀筝從此
尋春路斷可堪人跡紅窗印砌香鈎綠苔新換憶仙丹繡被綠
楊啼鴃避人私䌫儘生受玉釅花濃翠消紅滴勾盡相思哨
徧衣韝涴處倦枕醒時難數斷腸悲怨相逢未必他生祝碩牽
牛懴情廻㕍縦重来再倚玉簫可認當年歌院
鏁窗寒(旅中對雪次孫子黃韻)
羈棲櫪馬凍咽荒雞淒淒朔氣千山路斷似卧窮巟沙際念空
山白石孤烟悵霜枕紅情雙繫早驚寒鴉陣戍旗殘角征人將
起不是淹歸計信一笠烟蓑羊裘篷背夢裹還家屈戌銅環
忘閉悔别時容易天涯拚今宵兩騶同醉任西風舞盡梨花并
作離人淚
長亭袈慢(送别次子黃韻)
行折柳灞橋西柱芳草萋萋雕鞍纔據燕子剛来匆匆共作河
梁語馬蹄雖住先負離情東去無計為君留不是不留人春盡
已盡暮聽檀槽銀背叠到渭城三句野館濃花空極望隴雲
秦樹知今夕旅夢誰邊指一帶遠山多處此地即天涯况又天
涯前路
望湘人(金陵懷古次子黃韻)
望秦淮渡口烟樹茫茫惆悵可知何故淚濕紅裳暗消翠䄂多
少菱花貴主社鼓神鴉寄奴荒草昔人雄據儘長江日夜東流
浪打汀蘆萍絮哀怨啼烏相訴見金&KR0849;西来羊車南渡只湖
上莫愁未作填宫人數舊時月色淒凉曾照當日凭闌干處算
多情只有烏衣尚復春来秋去
(子黃顕武二子才情殆難伯仲子黃情深婉麗可稱詞家當行惟醉蓬莱一闋押炙字未妥徧考諸書惟膾炙字作此音)
(其餘皆押十一陌韻亦尺璧之一類也顯武和韻涯不佳但情景往往雷同原唱惟水龍吟一闋幾幾奪憾满江紅巳不)
(免一轍燭影摇紅之衾寒長凭凭字勉強凑韻其不念人腸斷青山驚換皆不離原唱潘令荀令尤為合掌倦尋芳起二)
(句不佳醉蓬莱彩鸞同跨亦遂句同過秦樓綠楊曾䌫馬不可以言䌫只有春風只有月明句同長亭怨慢離愁無據與)
(相思無據同殘照隱一聮終是凑句望湘人一闋情意大都相似如故非故無據難據飛絮春絮沾帶不能超脱重訴官)
(渡無數何處歸去五韻脚皆仍之不變何取乎叶韻也可不揣效顰步武自謂庶幾奪胎水尨吟之起結满江紅之兩結)
(燭影摇紅之落句望湘人之故主據没數處諸韻腳皆變化了無痕迹作詞次韻須氣逸茟超不為原韻束縛始佳如)
(東坡和章質夫水龍吟反駕出其上始為妙手貽于二子未知其何如也壬子人日彭孫貽羿仁自識)
簇水(問侍兒月上花梢幾許戲和程韻)
候月司花知更須擇康成婢知儂心事休躭誤燈前戲心坎背
燈私語所約牢牢記諒月子可知人意漏下矣為儂候棠梨
木杪紅影過闕干未燈花可據會月&KR0694;昏黃意花為玉人弄影
已到紗窗裏侍兒觧事暫時廻避
瑞雪濃慢(人日調閨人)
玉蛾剪勝金蟲滴翠鴉髩栢枝增媚春衣驚怯瑶粟凝寒紅綿
添個半臂今年此日水仙將謝紅梅猶未問侍兒撿樓羅新曆
花風已幾上絃頭殘臘尾算佳辰為個人兒至花前雪豔㕍
後春愁惱亂掃眉才思額粧且住護春山遠條風避安排眉豔
加翠貂鈿蟬仔細
山花子(人日嘲閨人)
今月新春始覺新佳人未信是佳辰誰把綵人金勝帖個人人
勝比個人人可勝個人人日恰宜春鏡裏雙人俱小小小山
顰
月當&KR0550;(燈期阻雨艷情)
燈期燈市無燈夜淒淒花墜蘭燼銀莖月黑星橋不聞馬滑人
聲故使良宵冷落想上元青鳥忒忘情渾休𬋩鴉頭襪涴鰲之
烟冥紅橋斷盡揚州路廣寒人巫山左側消停紅澣夕連
宵惱殺卿卿霧髸風鬟花有信教雨工偏住山棚生怕您貪燈
謎月勒住春晴
又(燈前雨止晨起再叠前韻)
携燈將踏春燈夜舒荷么紅燭冷雙莖月暈䋲河夜烏稍帶歡
聲多謝水妃歸去半雲遮花掩弄春情輕籠着麗譙隱隱参
足冥冥燈前盡是看花侣繍幛泥流蘇珂穗休停粉圍約伴
花孃月姊芳卿腰鼓十番金絡索綺羅何處花棚低相謔昨留
歡雨今為儂晴
又(元夕大雨三叠前韻)
鰲峰今夕張燈濯龍池撲翻露掌金莖鏗鏘永樂喧填鉄馬
無聲欲倩行歌穠李恐濃鈴纔唱巳關情黃昏後燈沉花重蠟
睡烟冥挑燈共作愁瀮賦落簷花茟花兩未曾停天街如洗
金貂閒煞公卿金門朱門偏冒雨碧油重幕朱棚珠簾外有千
條綘炬蜃市烘晴
又(上元既望兩稍止四叠前韻)
燈辰可耐孤燈捧瓊肢瑶肢瑩奪荷莖鵝笙對炙輕簧送媚遲
聲奈可良宵二八比盈盈十五更牽情難禁架沉香火底睡玉
沉冥行雨人来收舊雨尺今宵燈前好夢調停閙燈鮑老不
煩雙漸蘇卿十二樓臺寒不入貯月輪花滚毬棚渾忘却水簾
珠箔全未曾晴
菩薩蠻(小兒暫詣長女家寄女趣兒歸)
燈前竹馬無消息哥鸚子燕離窠出暫覓小羊車言過月姊家
春寒風側側莫出門前立冒兩寄當歸索孃金縷衣
西平樂(馬嘷城春望)
烏夜邨南馬嘷城北樓頭即是天涯一帶寒蕪數行平楚遠山
淡抺濃遮問秦徑美人何處昔日舞衣可在綵灰胡蝶飛飛未
知吹落誰家鏡裹澄波海月照人憔悴玉枕寒沙多情燕子
雙来雙去賣餳天氣攪碎梨花多應是紙鳶粘恨故惹游絲閒
把落紅牵曳亂打秋千不𬋩堆蟬兩鬢斜細數春来幾番花信
花外朱扉花底雕闌花上流鶯流光送盡鉛華(阮亭云此調一百三十餘字止)
(用七韻字面韻腳最難妥叶阮亭謂難于押韻愚謂不難叶韻難于一氣轉旋不可閒斷始足云工)
怨朱絃(送羡門弟遊黃山)
趁春流一葉輕航君過桐江為我寄聲釣磯亡恙雲山依舊蒼
蒼西去藤溪三天子障江聲不到錢塘向梅鋗城上南望烏聊
笋拔篔簹為尹掃黃山片石梯壁雲床追憶起竹馬時年曾
随紗悵虎跳鱣堂子墨塗鴉女墻掘鼠上屋中郎庭虚過鯉木
壊空梁惆悵舊時陳跡五十三秋雙髩滄浪君到武溪深處攫
取紫雲龍尾照耀歸装生俊煞烏紗邨樣紅粉喬粧(奮嘲新安人止破鈔)
(于鳥紗帽紅㴋鞋此外不名一錢阮亭謂此淍染指甚少因戲為之)
雨中花(别意次伯旃韻)
香獸熏殘衣懶脱更作意羅裳帶絶螢火窗前蛩聲枕上那𬋩
人離別生活剔去燈花偏再結閒池館凉天蘋末馬首連錢
魚牋方勝容易教人别
意難忘(次伯旃為冰脩病起惱香史作韻)
病起當歌把一春鶑燕花事蹉跎背人憔悴殺可是為儂多非
中酒覺微酡黛子遠山磨拚為伊文園生瘦消渴難瘥為卿
小𥙷雙蛾已髩絲斷送一轉秋波多情思自懴無奈個儂何行
不得也哥哥儘消麽瘦麽索問他神君交接素女方科
八六子(燕邱清明次伯旃韻)
禁烟時江春己徧江南蝶閙鶯忙奈旅舘春光不到柳絲短似
髩絲䰐鬖許長行雲偶到高唐夢裏那知是客送人空復沾
裳取醉十三酒樓花下睡鄕寒食鳳城細雨幾番和悶和愁
半逐東風吹落殘陽九廽腸春江可同淼茫
三臺(聞畫眉啼作)
正春眠睡起無緒不喜窗禽催曙㙁小時倩婢教鸚哥偏念誦
傷心詩句花隂下顧影低鬟語原不為惜花早起儘生受一捻
腰支怕不彀十分顦顇况雕闌畫眉䀨絮消盡遠山濃翠忽忽
裹斷送幾殘春支值綠零紅碎畫眉夫壻遠天涯去全不𬋩
鶯嬌燕乳早難道花外鷓鴣偏不到薄情人處寄驛使殘月梅
梢尺書斷腸魚尾料情人不是不歸来恐春&KR0694;不留儂住了荼
蘼花事楊花雨更一絲兩絲牽曳拚今夕單枕夢回伴殘缸花
尖燈背
戚氏(贈盛八南樵)
席為門家徒四壁不知貧閒思往事倀倀惆悵莫重論笑顛毛
種種頭顱欲擲向何人當日酒衫歌䄂知幾度輕付消䰟豪傑
灰飛風流雲散烏衣燕子斜曛悔愛姬換馬賣刀買藥乞食尋
真此地戰血猶新魚腸繡&KR1882;狗盗已黃麈多半作國殤大厲
山鬼叢神只逃名軹里留得腰身削漿聊給晨昏壚頭犢鼻衲
頭糞掃非傭非丐非髠千篇詩句在飢来難煑兒女啼嗔自
有撑腸白石懶蹲鴟山下斸雲根猶然侠氣干雲博徒馬侠緩
急曾無吝羞依傍名下諸厨俊避弹射猿寉移文一些些逼窄
乾坤好難容傲骨與吟䰟糟丘坐隱爛柯功業麯部階勲
無悶(有憶)
青璅翠圍綺窗朱槅睡透花梢紅日耐半臂奇温一身憐惜料
得憑闌凝盻送木蘭漿破遥天碧回眸處幾度斷紅收雨遠山
濃濕悄立錦屏人聞歎息消受昏鶯軟花煩蝶困風纖燕
側一并情絲堆積怕不是東風無氣力吹不轉蕩子天涯子規
時節禁得
蕙蘭芳引(為陳大催粧)
春色梅梢胭脂厚曉風香縟正𬗋馬尋春遥望入畫樓一簇雲
英天上知此夕支機停軸有傳言青鳥報道黛痕新沭扇月
斜窺鏡波低影翠扶紅足料今夜留心略飲合驩暖玉錦帶知
情朱缸觧意作燈花兩朵暗遮雙宿
漢宫春(和伯旃客感)
秋氣悲哉漸西風落桂㕍朔管吹蘆多少龍泉燕市笮馬魚鳬
南柯蟻闘夢回時半㭠胡盧淒凉煞暮雲宫樹斜陽冉冉寒蕪
顦顇天涯作客伴殘燈孤店餘雪長途腸斷天寒翠神幽夢
熏罏故國何處江天外烟月吴都聽不到菱歌水調清商子夜
棲烏
春風裊桺(和伯旃春感)
剛春眠雙笑夢裏人歸幽夢斷落紅飛嗔紅兒亡賴情知夢好
故挼花朵不打黃鸝道是無情幾回偷眼個裏春情伊索知着
意梳頭學顰黛背人背地澣紅衣懊惱東風薄倖無人憐惜
闌子上花影頻移將紅豆寄相思賺人幾度門外猧兒臂側游
仙粧凝半枕被頭繡領淚滴雙池去年花下記分明執手消停
這歇雞未鳴時
點綘唇(客怨和伯旃)
烟歛遥天雲山下有還家路夢中歸處暝色沾殘霧一點江
春釀作濃花暮天低遠樹人在蕪城賦
醉花隂(秋愁和伯旃)
月到梧隂秋一線細杵誰家練家在月明邊只隔銀河半幅鵝
溪絹輕羅小扇流螢院獨夜情難遣絡緯挂簷端萬緒心頭
夜夜愁千轉
念奴嬌(長歌曲闋次信弦韻)
長歌擊石看風翻花笑竹摇金碎飽食抛書眠跂腳脱襪煩
廷尉𧖟豆花香燕來笋出遇此能無醉&KR1045;田初種平生碩可能
遂逢場謔月嘲花拈毫信手滚滚閎而肆苦瓠為羹菱作飯
絶勝紅消虬膾磨蝎填宫貪狠照命運退逢輿鬼榮枯萬事大
槐根轟騰睡
二
何須髮指令酒徒髮指羈孤心碎眼底須眉少男子半是寺人
中尉捫舌空存折腰可耐去去吾寕醉芰荷可製遂初賦今初
遂巳知骨相無侯升沉久定莫詣君平肆蔬食清齋魚錯斷
懶著書成斫鱠烏有身名諾臯身世姑妄空談鬼不如乳鴨向
池塘綠隂
三
滑稽狎世笑殿中檻折正言衣碎提酒旗亭歌絶句獻倒龍標
仙尉入覲釀王出藩歡伯帝有鈞天醉糟丘可老莵丧計豈難
遂焉能逐取乞兒侯門獻笑呈技如凶肆三泖四鰓魚恣噉
莫管魚頭人鱠胸留生鱠忽憶故人瘴烟猺穴作吏如猶鬼清
樽且酌照海棠夜深睡
四
酒酣起舞驚山香亂落浮萍吹碎秉燭清遊長達曙那顧夜行
亭尉此客休談西湖雖好萬事無過醉羸羊世網不能退焉能
遂身輕却喜無官歌呼蒱博貧賤真堪肆濠上會心即我
夢破魚頭人噲畜隻鸕鷀黃魚時節塤頓飱烏鬼飽眠一寝不
睡龍枉禁睡
御街行(和伯旃寓内庭韻)
真茶滴乳濃扵酒吹筆篥嚴更後天街人静月明中露滑綘河
珠斗夾城鳳吹穿花隱隱風定還無有御溝金水無聲久玉
鱗躍聞魚狗周廬上直羽林郎風骨幾人將肘悔教夫壻閨中
夢裏曾到漁陽否
醉蓬莱(癸丑七夕題醉仙圖為丘母夀)
正仙蓂七展靈鵲雙飛[婺-矛+牙]星降夕清露新桐洗天河一碧金鳳
花明玉船藕脆佐夀觴浮白香粉筵開舞綵衣前穿針樓側
何處丹青出羣仙鹿脯麐巴沉酣倒劇為問茅容可多儲
胹炙此月填門幾何車馬軋渡牛軛鸚武樽中玉山頽處誰如
此客
聲聲慢(七夕病中)
一痕秋碧半簟湘文印臂花影纖穠焼藥紅兒夜分頭觸
屏風曲闌干外私語獨眠人只有愁儂天如洗看匏媧左側烏
鵲橋東懊惱人間天上只多情難懴藕孔玲瓏幾度暗消衣
骨費盡鍼工願繅乞巧蛛絲喚玉清共擘輕容醉擁着睡鮫
綃槐郡夢中
茗齋詩餘
淮南彭孫貽羿仁著
弟孫遹信弦評
十六字令
寓感
孤劍說知君意未平萬古恨方寸負平生
春睡
殘夢尾何人念小名鸚武喚紅雨落朱櫻
詠美人紅指甲
釵鳳小垂么首徵搔紅尖露綠褁羡人蕉
南歌子
豔情
闘葉輸千子揉花罵八哥眼語巧騰那兜郎心上事&KR3424;眉窩
南歌子(第二體)
閨情
戴勝蠶兒月荼䕷燕子家朱門晝掩郎天涯空鎖曉開晚合合
歡花
荷葉杯
玩月
庭院梨花非雪明月月何如月痕如水浸羅幌簾上獨窺書
春雨
花澁黃鸝無語春雨雨絲絲絲絲連夕客頭白愁織巧催詩
望江南
垂絲海棠
游絲裊睡色满簾櫳刻畫無塩比西子任他石醋罵東風燕尾
掠驚紅
浣溪紗
嘲子服病
病起因春不耐春春風不會不吹人細君疼惜故嬌嗔竹珓
笤斜防雀口琵琶算值梟神那須絮絮惱卿卿
南鄕子
春暮
蛾綠成綿馬頭娘賽浴蠶天蚕荳花開香一面驚電霍閃流光
紅一線
如夢令
春遊
楊柳短亭官綠紅杏小樓人玉春思不成吟墨瀋淚乾鸜鵒鸜
鵒鸜鵒起舞柘枝眉曲
酒泉子
睡起
花落鳥啼睡起春愁亡頼海棠梢紅兩外燕單栖博山罏裊
烟成盖濕粘雙翠帶蝶翻飛花影碎墜銀泥
又
睡損櫻桃鈿盒重勻金粉黛痕深愁隱軫上心苗粧成不喜
上蘭翹悶倚鴨罏香燼撥琵琶犯花滚月輪高
河傳
寒食
寒食今夕杏花天墻角秋千水邊幾家綵裾飛畫船人前低眉
聞杜鵑微雨烟波平綠軟雙燕飛剪魚網游絲捲踏花歸金
獸扉更衣亂香蝴蝶飛
春夜
庭下花謝所歡不至可憐今夜杏花飛盡柳花飛不歸晴消金
縷衣春江夜夜江潮長木蘭槳盻殺闌干上赤欄橋獨吹簫
夜遥一聲紅月高
(羿仁花間嶺詞有一調幾韻者有隔句遥&KR2757;者節短而音促有繁聲而少餘韻夫填詞之家貴叶宫羽叠韻)
(宜繼之以永言曼聲則收之以急拍河傳酒泉諸調豈可施之檀板紅牙間哉聊一擬之亦邯郸之步不足學)
(也)
河傳
戲兩和少游山谷
瞥時半面意中心上夢裏如經慣月閉雲低好殺人兒勾幹落
花風不方便夢回金鎻横門限臂冷餘香花影疑鬟亂愁
損也天巧又流鶯低勸我自愁誰耐管
卜算子
閨望
相約海棠𨳩花謝何曾至郎處江流到妾邊那有相思淚睡
起獨看山山遠江無際盡是前宵夢裏程江静翻如睡
菩薩蠻
閨情
憨時璅事兜郎做悶時百事猜郎錯何處不如他碎郎手内花
撩人翻哎也小啐勾人打匿笑故装嗔叨叨絮絮人
巫山一叚雲
豔情
錦臆嬰兒燕紅屏姊妹花睡㾗和夢閃窗紗梅香唤點茶堆
枕雲三綹&KR0742;梳月一芽多情薄命薄情他風前嚏准麽
謁金門
怨情
孤枕月上透一分羅帳直送花隂高幾丈捲簾鈎蕩颺昨日
鵲兒相誑添得今宵惆悵恰恰難勝金鎻項可憐花一樣
好事近
詠落花
作意亂紅飛吹近游絲方落燕子蠻將春色轉花梢墻角墻
腰柳暗綠昏黃積絮織簾箔半雨半晴半日哭東風姑惡
清平樂
春思
游絲自捲人困春光軟好夢剛成纔一半又被鶯聲斷今
春今日今年多愁多病多眠自是春歸容易豈宜苦怨啼鵑
自詠
竹罏藥臼花月為三友萬事不如杯在手努力花前飲酒布
衣𬞞食躬耕姓名不達公卿笑殺吾家籛老當今何用長生
宋浦春望
川原成繍熨貼春波皺穿過小橋紅雨右惹得松花盈袖碧
桃影底闌干粉墻半出秋千到處韶光相惱關心忒殺今年
春遊
春山如笑笑殺鶯花閙花六無情人自惱多謝多情謝豹板
橋左側魚义綠楊書處人家驀地捕鮮船過順流帶出桃花
憶少年
上巳
愁中春色綿綿飛絮青青芳草道不如歸去聽枝頭啼鳥鶯
立秋千門静悄海棠上月高風小未清明寒食巳梨花開早
更漏子
齋中自遣
博山雲沉水月不及梅花清絶茶臼雪竹罏風鉤簾香影中
無些事惟搜句思入鷓鴣啼處填曲尾𥙷詩餘鳥絲砑粉書
眼兒媚
章有堂牡丹盛開獨遊花下作
和雨和晴釀花天春醉玉欄前畫樓香暖繡簾風軟蝶坐蜂眠
斷腸春色阿誰邊何處不曾憐多情紅雨多愁紅黛多付紅
箋
海棠春
詠海棠
晴絲裊盡風柔淑簾影外軟扶紅玉嬌眼泥春寒睡殺何曾足
纖穠花雨催膏沐嬌不起豔情無骨燈下更消䰟花魘頻燒
燭
驚藝俗名為魘
柳梢青
送春
春歸何處子規苦勸不如歸去惜别東風有情流水薄情飛絮
柳條折盡官樹教春住如何得住减損朱顔添除白髮幾番
紅雨
阮郎歸
花影
無端花影上紗牎冥冥春思長一庭蜂蝶不聞香隔簾人淡粧
随月色下西廂枝枝横繡&KR1291;安排畫槀向逥廊片雲糊短墻
憶餘杭
追憶朱廣文
記得餘杭山下路深入畫眉啼處去破山寺下亂紅飛堆到處
杜鵑開而今兊得餘杭酒好客主人今在否獨随乕跡出西
溪天目採茶歸
尋芳草
和稼軒嘲人憶内
這裏一雙淚却愁濕那廂兒被被窩中忘却今夜裏上床時不
曾睡睡也沒心情攪惱殺雪狸攛戲怎月兒不會人兒意单
照見闌干字
怨王孫
怨情
夜半月上海棠乍放偷喚小名鸚哥無状何處偏惹閒愁最高
樓三更羅幕銀缸火淒凉我小喜燈花可打叠夢来停妥鉄
馬丁冬罵春風
浪淘沙
閨况
鳥語近紗窗商略流光合歡人倦尚横床幾度低回重昵枕將
息檀郎枕上印殘粧半臂收蔵暗將春意貯羅囊侍女巳知
佯不應自滅銀缸
初秋摟望
斜月上西樓簾捲銀鈎閨中少婦不知愁指點銀河鴟尾外箇
是牽牛殘暑晚凉收大火西流露華秋冷濕衣韝花底夜香
燒也未低問鴉頭
誤佳期
夲意
銷繳從前别恨說道那回定准起来三次剔銀燈欲呪回心忍
濫姓名高士傳中
洛陽春
用稼軒閨思韻
花底一春閒却雨梳風掠小姑情惡引人愁也謔恁真姑惡
鴉觜細彄金箔錦鞵綾托分鸞一隻寄情人認嚙底郎輕薄
虞美人
詠虞美人花
美人愁絶閒偕立無語朱顔濕懊儂何事最情多疼殺虞芳可
奈奈愁何子規三月傷心過酸楚紅于醋遺釵墜鈿不關情
一搯脂消粉瘦可憐生
鵲橋仙
七夕
填河有鵲洗車無雨河外綵雲如縷人間何夕不歡娛笑天上
相逢能幾牛衣婦泣夗機夫戌秋冷關山千里空床薄倖苦
相思羡一度一年牛女
踏莎行
憶遠
月盡天涯花飛夢外春愁百結如衣帶只因春在惹多愁如何
春去愁仍在紅雨泥乾綠隂影碎東風不𬋩情亡頼寄將離
恨下江南逆風倘與歸帆會
紅窗迴
曉粧
屈指来春一半小窗内女伴懶聽紥山聲唤風略定停銀蒜
裊花枝歷亂易惱心情生小嬌慣催掠髩鬟不喜梅香偷眼使
性重洗粧勻面又擲下金釧
和周美成韻
恁的愁濃似醉月兒到墻外洞簫按低一指尖滴溜心兒碎
擡春愁不起靠甚花枝消得慘楚床上獨眠晌午沉沉過未醒
不成悶淹牵地到不如真醉
小重山
春盡
窗外餘寒剪綠紗東風吹不盡一枝花墻頭飛過别人家晴絲
掛蛛網罩簷牙春盡閙池蛙林端喧鼓吹正平撾晩来新月
直天街風林下三兩未棲鴉
惜分釵
春睡
燈花乳飛銀雨朱樓月向屏山吐髩雲生枕紋横小字低聲小
耍留情卿卿侍兒睡燈兒背温桑儘彀羅衾内撚殘更沒
殘星好睡難醒好殺曾經惺惺
臨江仙
感舊
寒食清眀都過了只留春色三分二分愁病一分春盡情花外
雨不𬋩奈何人回首少年行樂地酒旗歌扇消停白頭倡女
舊時筝殷勤絃上月曾照可憐聲
東坡引
曉起
綺窗紅日小餘睡殘燈繳水沉宿火烟猶裊賣花聲恁早賣
花聲恁早小鬟呼未應熏爐閒抱暖玉女調歌鳥鸚哥念句
休忘了春眠不覺曉㫪眠不覺曉
唐多令
西樓感舊
道是不消愁憑闌閣淚流倚東風重到西樓三十年前心上事
只今夕聚眉頭紅燭話難休三更直女牛暖羅衾再爇香篝
總是不眠思舊夢怕重夢少年遊
夢
暝色帶殘霞簾鈎下綠蝦隔墻頭巳定昏鴉超早今霄尋好夢
逐眀月到天涯譙鼓巳頻撾天河獸角斜門搖摇風動燈花
夢到天涯人不見他夢裏自還家
蝶戀花
别思
抵死春風吹客去倚徧高樓春去關何事今夜纔知成獨自朦
朧唤起分眀是怪殺殘燈眀不住剔去殘燈夢又無尋處比
較消䰟無第二孤眠情况今番試
青玉案
秋雨
一庭殘暑將秋墮風聒碎誰能那無端添得愁無數黃昏幾陣
空階點滴都向心頭過幽懷欲寫難題破昏黑殘燈剔花坐
雨重濕螢如隔霧虚堂似水爐香似夢消受淒凉箇
少年心
閨怨次山否韻
不是沒點兒悶筭愁来也無分寸是當初奴忒恁惹伊短倖悔
一霎真箇兒嗔莫耳薄情根問若再恁折伊福分欲便丢伊
呵除非真恨無頭瞇煞着也虧人
歸田樂(二首)
次山谷韻
步徧閒庭砌促織兒無端絮䀨䀨得心兒碎不是我恨你你須
念我甚的情懷放教是差那只自巳算左從前千千計雖
伊奚落甘為伊憔悴放下只睡裏那得放教人睡悔了還疼兩
般淚
其二
不為伊消瘦兩月餘淹煎則甚空道和他有只我有你你可有
我劖刴殺人也消受虧人已儘勾削减裙腰多般皺那回相
見肯放伊將就早哩做夢裏夢又不知那裏只恐夢兒也
非舊
憶帝京
次山谷韻
一點相思如梅豆酸滴滴心頭有驀地得相逢索不恁難抛
手多謝落花風滚軟蓐相圑就花嗚咂蜂身酥透恨殘更曉
河眀滅如洗露華濃于酒這腰肢一霎柳條兒瘦恐那回别後
又不比今僝僽
(羿仁記弇州曰美成能為景語不能為情語是以價微劣于柳能造為情語刻畫次骨蔵穠緻于俚質無如)
(山谷秀鉄面所謂當墮泥犁者也戲摘數首次其韻意欲直奪其席非特不愧之而已然詩餘之義消亡殆盡)
(豈非關馬之嚆矢乎)
賣花聲
本意次元人韻
無價春光買斷萬紅千紫認天街蜂尋墜蘂鸚哥夢破呌小鬤
提水催遠山鏡中雲起佳人聽得問道花奴來未帢粧成寳
簮做美兜鞵忙出聞隔簾揀取露一分瘦尖紅底
其二
順趁東風唤徧魏姚黃紫數不盡姬英妾蘂擔肩春色深巷門
如水忽倉琅獸環雙起流鶯同囀粉耳玉人聞未倩梅香添
娘貌美低聲呌住摘並頭奪取恁嬌痴撒錢花底
傳言玉女
詠雙蝶和劉文成
病起春心自笑不如雙蝶草眠花宿賣風情俊捷羅幕綉戶百
徧尋香未惬掃蛾豔質羞他低睫傅粉何郎蘇蘇空自汗浃
舞以零亂驚流風落葉生怕玉人相妬輕羅吹箑向花深處恣
情交叠
祝英臺近
七月初八月詠牛女
叠針箱蔵錦幅愁望隔河路乾鵲催歸且自慢些箇索性决斷
銀河不留橋堍誰要您烏鴉重做漫分訴回首昨夜佳期却
似巳虚過收拾歡娛冷抱支機坐不如嬃女三星匏瓜東畔翻
近他牽牛幾度
金人捧露盤
詠苿莉
似梨花争香色也輸他浸炎月凉透窗紗蠻烟瘴雨未曾經過
美人家淡粧清雅粉肌膚菽發&KR0877;葩犀梳畔髩雲側翠翹下
玉簮斜映雪質積素無瑕冰心自冷不容香汗涴鉛華閩南萬
里随清夢吹落天涯
驀山溪
和山谷贈伎韻
人前可意眼語郎休醉歛笑又無言肯逐豔春来穠李如顰似
喜總不慣春風&KR0907;勤語惓遊人略與花争氣歌容酒性點勘
間情味何處肯消魂出紅塵一人頭地而今相約莫要更相思
若相思不相見兩點春山是
瓜苿莉
春夜戲用柳七秋夜韻
不是春宵那知枕上味羅幃小定情無地雲沉雨重不曉那雞
聲璅碎侍兒把綘蠟高燒只增幾堆燭淚昏黃淡月有情天
也如寐人静悄慱山烟細知更玉女枉丁各壺傳逓笑情人不
到高唐夢底肯放工夫睡裏
满路花
和朱希真風情韻
花低月影那雨歇雲身破濃歡貪未足燒心火羞眉豔目一半
憨裝褁吹黑燈兒耍恣意相兜幾曾容霎時卧一從離別使
性都成左重門金屈戍休教鎻尋歡夢裹好放情人過只孤
單的我不奈他何害殺人那遭呵
满園花
次少游怨情韵
此事人知久搯斷伊衫䄂問是誰先肯從伊就倒不如和伊說
先是奴心有幾箇更兒守寡意的撇閃反粧幌相僝僽我如
今再和伊也醜並不眉窩皺索不共伊交口任嗑盡酸牙不信
無梁斗伊今後他處厮哄謊殺我也多勾
江城梅花引
閨情用康伯可韻
黃昏無伴立閒階惜梅花雪飛花折得一枝何處寄天涯約過
小春春又過百千徧踏花行涴繡鞋繡鞋退些懙擎拏月一
芽雲半髽可也瘦也瘦不上鴛釦交义减褪羅衣多半不争差
判爲東風憔悴殺憔悴殺嫁春愁害那家
魚遊春水
和宋人韻
棠梨花飛盡柳絮成蛾吹陣陣紅芳消瘦新粉着篁猶嫰罥蝶
簷牙絲半井没襪苔文茵三寸花蝨低迷蜂身酥困怪道水
紅衫褪早是暗中催容髩雙雙乳燕飛回鈎簾風定未酸梅子
懷仁苦小破么荷胎珠暈春歸幾時悶来因甚
詠朱魚
朱魚寬游躍風動淪漪上簾幕盆山&KR1125;沼如在江湖寥廓千仞
青旻藻鑑空幾點流水桃花落人影忽驚萍飜撥刺水面噞
喁吐納一片斷霞生鱗鬛何須水畜䲭夷泛宅苕霅如子終非
池中物非我安知魚之樂尺水十洲寸鱗三峡
满江紅
和鄂忠武王韻
一掃燕塵拚直抵黃龍小歇看中原震動背嵬猛烈拐子山摧
胡馬陣孟婆風轉盧龍月歎遺民飛送上皇書誰關切繡旗
字絨花雪膚湼字雕青滅待燕雲唾手金甌無缺雀弋粘罕竿
首肉杯刳乞買顱間血奉南還二聖謁園陵脩宫闕
其二
衝地金風掃禁院繁華都歇傷往事朱仙北望浩歌激烈老檜
能搖南渡楫敗荷空戀西湖月聽天津橋上子規聲聲凄切
冷山皓頭如雪渡河澤淚㾗滅歎英雄空老寳刀欲缺望裏黃
龍虛痛飲車前太乙休啼血看秦城王氣暗錢唐遮陵闕
次文山和王昭儀韻
曾侍昭陽廽眸處六宫無色驚顰鼓漁陽塵起璦花離闕行在
猿啼鈴斷續深宫燕去風翻側只錢唐早晚兩潮来無休歇
天子氣宫雲滅天寶事宫娥說恨當時不飲月氏王血寕墜綠
珠樓下井休看青冡原頭月碩思歸望帝早南還刀環缺
其二
有客黃冠請歸看江南山色謝家燕烏衣春老傍人宫闕金縷
堆鴉雲髻亂玉容上馬花翹側恨半閒蟋蟀費平章秋聲歇
紫氣散朱厓滅臯亭路和誰說縦鮫人無淚桃花成血心逐&KR0742;
蘆沙塞㕍夢回蝴蝶宫墻月歎妾身難補女媧天東南缺
(羿仁記昭儀嫦娥相顧肯從容随圓缺句須于相顧處峪讀斷原是决絶語不是商略語文山惜其少商量)
(似誤然文山所和二結句又高出昭儀上讀之悲感敬步二闋)
六么令
和小晏春情
春心無鎻飛夢出樓閣東飛西飛難定輕薄絮相學悄被流鶯
唤住半晌無人覺落花三匝满地殘英細數花鬚幾纖搯小
樣鸞牋寫恨鄭重邀郎答幾度臨發重開紙尾還添押憶別櫻
桃花下春去無多霎流乾銀蠟相思緘寄認取啼綃舊衫角
水調歌頭
齋閣看玉蘭花
昨夜瑶臺雪千里舞東風唤取織綃神女剪綵月眀中排列霓
裳全隊簇擁素娥十二盡下廣寒宫穠李伎無色飛絮撲簾櫳
畫樓前雕闌外粉墻東清暉一片不許胡蝶攪丰容記得玉
峰舊侣相約瓊花開日羽䄂訪山翁笑我已華髮尚復映花叢
寄懷信弦弟客婁東
黃浦一片月照我最高樓去年眀月相送記得是中秋二十四
番花信三十六灣春色何處踏花遊勸汝一杯酒莫向莫愁愁
杏花天寒食後曲闌頭誰家紅䄂吹笛素手押簾鉤寄語吳
江雙鯉可憶閨中年少典盡鷫鸘丧歸去且歸去杜宇笑人留
春日飲朱氏大觀樓
今古此春色幾箇客登樓把杯還問春色畢竟爲誰留歲歲燕
来燕去月月花𨳩花謝白盡少年頭花下一壺酒且莫替春愁
憑南望山北向海東流樽前眼底吳楚千里落雙眸潮打越
王臺下雲𣪚始皇祠上豪傑已山丘我醉與君別相送木蘭舟
鳳皇臺上憶吹簫
和漱玉詞
易惱鵑啼無憑蝶夢一時多上眉頭訝歸来書信啞謎蔵鈎半
紙相恩牋牒循環簿撿勘無休勾消了今春病害又也今秋
驚秋多情輕薄此處不留人怕有人留仗閨中眀月照到江摟
還恐山高月小照不見兩處顰眸凭閳外千山萬山砌殺離愁
聲聲慢
和李易安秋閨
自眠自起自歎自嗟自憐自笑自戚巳自難捱何况暗蛩聲息
一絲兩線氣力怎彀能髻鬟梳急不道是巳秋深看到菊花纔
識单枕被池重積鎮日睡長把翠翹都摘鏡裏容顔能得
幾時髩黑臨風暗彈素䄂又零星三滳二滴箇情緒問薄倖心
上過得
暗香
和白石梅花
淒淒夜色且醉扶紅䄂倚樓横笛喚起玉龍斜月鱗鱗暁星摘
回首故人天際欲書寄瑶華無筆誰共我枕石山中霜冷露盈
席南國音信寂縦千里相思方寸堆積悲吟當泣不是思君
定譙憶猶記一枝送影香夢入羅浮空碧奈可翠禽呌轉不歸
也得
帝臺春
春恨用南唐元宗韻
花影脉脉春愁黯無力成陣亂紅不𬋩人愁無風飛急冷落秋
千上巳後較愁似去年今日問多情燕子剛來天涯消息無
消息歸未得守月直到燈黑儘夜夜朝朝淚㾗多准不過一江
潮汐人去今春已非舊春去那人可如昔便儂做東風肯花枝
憐惜
長亭怨慢
别怨和姜白石韻
是何處流鶑低語不道高樓有人閒倚飛絮漫天馬蹄蹂碎暗
塵裏青山江尾堆積到愁多處山自不消愁何苦兩峰窩雲歛
碧聚春江非有淚那只𬋩流難住總饒是淚也和雜楚天風
雨是不合獨自凭闌見無限江山如此取次若重來無杜鵑時
方許
八聲甘州
夏夜聞蛙和劉青田韻
聽池塘青草閙終宵六何减塤箎笑巴童井底秃厮紫色騃帝
園池只有憑車烏喙啄矢沼吳時偏愛他強聒餘怒鳴悲合
向幽人林下代筦弦絲竹乹札呀咿更詼諧調笑白出紫之詩
道先生家無伎樂送歌兒一部盡青衣問誰到蝦蟇陵下讀曲
從師
(羿仁記青田詠蛙小有恩致未極才情結語&KR0904;灰似燒琴煑鶴因用其調賦以見意頗謂勝之)
秋怨和柳五
憶當年匹馬向潯陽白雲渡河秋正天横霜㕍山明驛火風入
江樓最是江聲送客日夜豈曾休不𬋩歸期未先自東流回
首鄉關千里漸渚蘋汀鷺殘照將收任雲山留我難為鷓鴣留
想倚闌舊時人在幾夢中随我上孤舟又誰道夢中人返反為
伊愁
醉蓬萊
和屯田老人星見應制韻
(宋仁宗禁中秋宴太火奏老人星見命詞臣為樂章屯田應制詞漸亭臯葉下帝覧詞首漸字天顔不怡)
(至宸進鳳輦何處又暗合御製真宗鞔詞御容慘然至太液波翻帝曰何不云波澄乎擲之地不復擢用)
(按屯田詞于老人星見並未一言形容明主具眼見斥不特觸諱巳也為改定一章仍次其韻)
正銀河夜永碧落秋高天街澄霽南極光輝拂參旗雲氣萬歲
山開長生殿啓老人星照砌喜動天顔歡騰黃屋玉繩映水
四海無塵一人有慶樂奏仙韶花隂徐逓試候江湖有異人應
瑞鶴骨竒姿龍&KR0971;短下美童顔韶脆璿璣不動山河影静桂輪
香細
天香
詠桂花
羅𬒮餘凉綺䟽餞暖金風謖謖&KR0585;觜白露横空月華當戶忽憶
美人千里山河影外横一樹虬龍相倚問取蟾宫消息廣寒夜
深如水龍涏暗飛金屑一沾人伐毛洗髓定有素娥下降芳
𬎼竟體高卧小山老矣惜五嶺迢遥拔空起遠道無因共尋黃
綺
倦尋芳
本意用王大祝韻
花身影正睡眼紅消徐起中晝雲亂屏山猶戀雙夗衾繡閒殺
東園秋千影垂楊風逆鶯飛透惜春殘怕尋芳徑冷杜鵑相候
幾多日朱消粉倦絃指生疎冷落筝手懶畫眉兒不喜畫眉
兒闘剛則雕籠啼一囀遠山蹙過顰痕舊甚情悰把花枝轉添
人瘦
孤鸞
本意
屏山舞隻問寡鵠情悰離鴻消息目斷青霄何事不如比翼東
風容易吹轉不肯送天涯歸客如此暗牎疎雨可梨花禁得
總梨花禁得也誰惜祗對影纔雙除影只一恨比空江水能
深幾多尺誰道春光觧恨算只有斷腸春色分付流鶯漫囀夢
回時剛則
東風第一枝
春雨
空館留寒深閨冷夢沉沉斷送春暖暗消花事紅稀添濃柳條
綠淺殢人無力低不起風柔草軟幸海棠繡幕深遮不透紫衣
輕燕疎刺刺紙楞窗眼撲簌簌水紋簾面關情何處偏多門
掩黃昏小院羅巾濕盡細細織春愁如線再相逢百舌㗋乾約
到黃梅時見
催雪
太意
徑沒蒼苔庭無積葉盡作雲階月地似天上飛瓊下臨塵世偏
爱竹籬茅舍有野鶴寒梅為姬侍江天淒緊千山人絶漁舟獨
去休去且教住倘沽酒得魚同来索句先剪碎詩閣滕王蝶
翅吟罷蝦鬚高捲笑輕薄楊花無才思謂新詞不减四愁伸紙
瓊瑶盈字
玲瓏四犯
招夢寄調信弦
春夜招子玉飲花下談及信弦茸城旅况歸思凄其恨
稀春夢夫元日女園消渴方苦夢多信弦旅館單栖反
悔夢少槩括其意成玲瓏四犯二闋寄調信弦并嘲元
景寄亦墨樵渭臣以發客枕一咲
八尺單衾恨好夢多般蔵貯的少睡後淒凉生怕枕兒知道空
館也忒欺人死不放高唐人到恐陽臺雲雨勾管不容出巫山
廟月痕寒透孤眠印只嫦娥影来偎抱睡鄕冷逼情根熱填
殺春風竅應悔別淚那宵輕發落櫻桃却要怕閒花反目偷央
蝴蝶註銷一覺
却夢用前韻嘲元景
央及鶯花暫雨約雲期告假些少夢裏情人走&KR0836;睡鄕官道應
是花神發配花神夜夜向藍橋投到問業緣銷限何日賽徧妬
津祅廟離䰟倩女雙勾引向虚空倒郎懷抱春光漏洩歡悰
竭碩三生無竅賭呪紙帳獨眠朦朧裏此人偏要拚海枯石爛
割恩𧖟室不眠一覺
招夢自和前韻
誰箇卿卿心坎裏纏綿姿豔偏少甚處相親夢亦舞緣難道幾
度冐雨巫峰獨宋玉唱名不到遮莫被巫陽奏貶提舉有鰥孤
廟朦朧想到和伊睡却是竹夫人横抱孤眠真箇何曾慣枉
風情多竅空随胡蝶尋他也難把鏡中花要須索跟来夢人兒
暫借迷樓睡覺
却夢自和前韻
上覆花神莫暗逗妖嬈狐媚三少燕約鶯期鑽穴隙南柯道告
免雲雨差除又掌㝱脾符提到碩長作不眠魚目筦鑰𣏌梁妻
廟溢情波驚精香散猶軟囈轉身廽枹虚空吃吃歡持足恨
情花開竅何處相尋素女參握固牝門玄要任思香楣寝蝶交
蜂退春眠不覺
桂枝香
春望
年年風雨偏今日今年較愁容易屈指清眀近也杏花還未春
光未老空消瘦斷送人遠山横翠箇中情事不教愁殺除非沉
醉憶當日樓頭舊侶想人面依然桃花何處往事消䰟費盡
斷腸詩句燈前細認人何似怕舊恨重新提起佳人相勸落花
蔌簌揾君清淚
金陵懷古用半山韻
春蕪满目問何處三分公瑾魯肅惟見長磯碧鎻落霞紅蔟鷓
鴣飛上南朝殿看三山白雲晴矗畫樓天角錦帆江尾雨花風
足柳隂外雕鞍共逐問吳官晉寝碑斷難續未到景陽多少
粉殘花辱幾番興廢荒臺院随燒痕一夜都綠多情遊女庭花
纔唱顰眉先曲
念奴嬌
追和東坡赤壁韻
周郎年少想當日眼底曹劉何物萬古長江流不住吞盡東南
半壁鸚鵡洲寒洞庭葉脫正好鱸如雪得魚沽酒臨江共弔竒
傑空留無主江山多情沙草依舊東風發吳楚英雄流水去
漁火半眀半滅黃石磯頭白蘋波裏折戟生苔髮南飛烏鵲曾
噪魏室眀月
其二
江山千古渾不改一派烟波雲物白浪粘天天接水冷似畫圖
粉壁幾徧旌旂數行鷗鷺眠破蘆花雪漁家守網閒話南國人
傑笑煞銅爵癡翁小喬嬌壻相顧雄心發野草紅霞連夜火
儘付寒濤蕪滅金馬閒人醉携翠䄂歔摘山僧髮浩歌長嘯猶
憶壬戌秋月
換巢鸞鳳
七月初六日詠牛女
只隔今宵悵銀河未沒欲渡無橋細風吹鵲尾淡月上牛腰初
秋那更夜迢迢則今巳愁来宵那遭離情久怕說起好期將到
機絞愁未了天津畔收拾牛衣早河鼓頻催錦梭方擲打點
相逢話藁今夜今年您多長雙星雙䦇偏難曉天孫辛苦眀朝
莫乞新巧
觧語花
無題
鴉頭婢散鳳觜釵横紅蠟花低亞綘帷開也銀燈背羞澁羅衣
未觧輕顰可畫怕瘦損腰肢難把不分眀花氣參差嬌輔清于
麝消受錦衾良夜憶梅花紙帳单枕巫峡相逢未嫁驕夫壻
不是援琴司馬春宵一霎約略記雨纔雲乍驚畫眉紅日花梢
唤美人醒罷
美人捧菕和弇州韻
南泠月小北峒山高甲坼驚雷細翠鐺影入雙蛾綠皓腕碧旗
初試乳珠雪蕊三沸盡笙簫如縷要玉人仙掌竒擎色授嬌波
意小顫巍峩鬟髻褁春尖籠䄂疼護柔指碧甌青脆鸚哥唤
消渴文園曾起鴉頭美婢也不染粉脂穠麗帶松風吸傍花枝
俊殺瓊漿味
木蘭花慢
新月
唤雙鬟低問是初月是簾鈎正犀梳斜吐菱花半掩銀甲微彄
掻頭晚粧拜起恰下階私禱見人羞三點香燒心字一痕側近
牽牛登樓纖搯照箜&KR1283;陡的上眉兜憶相期小盡刀環破鏡
天際孤舟還愁團圓不彀把分鈿剖玦筆兒勾弓樣鞋幫瘦减
彎彎寄與風流
花犯
立夏詠梅子用清真梅花韻
亞枝低纍纍掛綠秀才賣風味紺珠勻綴憶嚼徵含宫齲齒妍
麗佳人手摘簷牙倚吞酸私自喜記前月紅潮初盡香篝曾共
被心中難抛撇仁兒春山皺蜇得和愁憔倅還可惜雙頭打
流鶯同墜難甦醒日長人困剛脆滴櫻桃濃睡裏巧一陣棟花
風過吹芳䰟似水
眉嫵
詠美人畫眉用白石韻
把湘簾高捲日上菱花紅入綺窗眼怕暗塵凝匣羅衣拂澄河
匹練斜展遠山近遠在箇中酌量深淺霎時裏鶗鴂能傳怨兩
峰翠微歛瑬眄可憎人面爱鏡晴山笑鏡潮雲變畫影分嗔
喜宜人處黛㾗無限繾綣春愁一點寫不成九曲湘轉還留取
斷烟一抹待郎染
瑶花
詠雪
先春冰散入暝花眀沒檐牙高啄籬梢庭卉折幾枝都似梳翎
凍鶴玉人何處正暖炙鵝笙小閣倚獸罏纖指頻温字澁紅牙
新學珠簾十二重遮想此處清寒不上梅萼金罇翠䄂生俊
煞呵筆彩毫相角苦吟句就憶驢背舊遊如昨較淺斟低唱今
宵如此風情不惡
宴清都
和信弦詠螢火
暝色黃昏坐間照庭榭誰照寂寥的我花梢露滴暗窗燈燼空
階流火深深小院無人隱約見門横金鎻又誰家連夜催花随
風亂點紅雨幾回乍去還来半眀不滅將飛仍墮暗窺綃幕
未觧羅衣有人獨卧輕紈小扇抛却數徧牽牛星幾箇呼侍兒
半捲晶簾放他低度
(羿仁記信弦蓮花螢火二詞極為阮亭所推歸以示余亦賦二首終不能有以勝之)
安公子
題余氏女子繡洛神圖和信弦同程邨阮亭賦
清襞吴綾軟非烟非霧神光閃繍虎情絲重吐出凌波人面微
步盈盈翠羽明如剪遥思想描影菱花展怕前身粉夲儂比虙
妃近遠可待丹青染生塵羅襪香沾腕千古才人悔不倩鍼
神寫怨銅雀漳河遺枕同悲惋十三行萬縷柔腸轉付青衣紅
線補入填詞絃管
(冷朝陽送紅線詩有洛妃乘霧句)
水龍吟
道中見楊花和東坡韻
東坡道是非花尋思好句從空墜幾家閨閣巧將比擬逞他才
思撲蝶吹開粉墻飛出畫樓還閉似春愁散漫無情無緒髼鬙
三眠三起緃使東風不𬋩也難教舊條仍綴怪伊輕薄閃人
抛躱揉人心碎莫道風流有時飄泊浮萍随水勸惜春公子夜
遊秉燭多收紅淚
看正仲園中杏花用東坡楊花韻
小亭深掩重門正玉笛樓頭吹墜一枝嬌豔如啼欲笑非顰多
思怪是春来玉容人倦繡帷深閉把珠簾乍捲欲尋新恨嬌困
乍扶慵起墻外酒旗斜矗望別路去䰟牽綴閒愁萬縷游絲
惹着鶯聲聒碎朱粉香勻淡羅衫瘦柔情如水只殘春幾點非
關風雨難消紅淚
秦溪弔古
春南日夜波濤恨填海祖龍不了英雄巳矣虞兮可奈吳其為
沼無限興亡水犀星𣪚䲭夷歸早試憑高千里越山數點時出
沒随鷗鳥滿目山河如此止潮打空城古道江南江北舊時
燕去故宫人老細數落花亂飄飛絮暗傷懷抱且歸来收拾漁
竿扶醉去眠芳草
拜星月慢
立夏
燕子巢成棟花風過鶗鴂送春去罷何處春歸問新来初夏小
庭院到處隂隂嫰綠襯貼荼䕷低架摺叠春衫展生綃裙&KR1651;
北源茶寄到山僧舍香篝火雪帶松濤&KR1590;閙殺兒女嬌嬰笑
争分梅蔗尺佳人笋試春尖乍舍桃小色溜朱櫻罅聽西園惜
别殘鶯惱荼䕷欲謝
霓裳中序第一
感夢
斷䰟未消得又見當時舊春色人静後月移花直掩複帳流蘇
重門屈戍珠光玉汁暈瑩瑩清淚凝臆偏惆悵人間往事今夕
是何夕頃刻雨蹤雲跡杳冥濛蓬山千尺追思古懽疇昔憶
牛女臨河夗湖共鷁餘香冷瑶席縷金暗蝶裙灰積挑燈起紙
窗楞下幾點亂螢黑
春從天上来
詠鞋杯
一捻生春便口角流涎惱亂間情竒擎掌上軟玉偏温莫愁量
淺難勝恰弓弓窄窄掬不满眼㡳盈盈嘱才郎儘鳳尖喑咂休
涴車茵依稀青樓錦被幾含笑相鈎低語曾輕未倒玉山且
依金谷頻吸舌上蓮生任糺彈餘瀝端詳視可濕香塵漫留髠
認暗中墜舄微减三分
綺羅香
鴛湖舊遊題壁用央邦卿韻
憶昔尋春美人未起綺戶暁簾如暮花困香横餘裊水沉猶住
翠被歛雲出巫山犀梳吐月眀湘浦好菱花出落風流蜂窺蝶
引己盈路十年萍梗飄泊只柴門空鎻小舟横渡消瘦嬋娟
想似霜濃菊膴西風剪窗外疎桐恰墜題斷腸詩處庭閽悄鎮
日無人畫眉鄰巷語
瀟湘逢故人慢
題余氏女子繡高唐神女圖遥和程邨阮亭
朝雲何處從黛裏九疑裙端湘水飛下岷峨路想十二峰頭烟
絲霧縷繚繞君王略廽避細腰官女暗追尋帝子行蹤三峽碧
空中住山靄蒼蒼欲暮奈花落黃陵如花人去腸斷高唐賦
笑宋玉情多楚襄夢錯髣髴搴幬痴絶到繡床燈涴倩才人
雲雨清詞重向巫山題過
(神女賦燁兮如花)
懷黃浦舊遊
舊遊黃浦憶霜蟹横秋江豚吹霧一棹蘆花雨帢重九登高上
洋官署舟鳳城樓隱隱見海濤吹鶯閃驚沙一夜胡笳烽火斷
雲間路九峯青低可數見海市依然栽花人去濁浪黏天舞
感故國飄零故人黃土墜淚祠前尚填咽神燈巫鼓二十年無
限興亡只有寒潮如故
花心動
花燭詞朱生洲士
畫扇徐開問多才催粧麗詞曾畢頻整雀釵小顫花冠作意綵
輿遲出羞饿偷注微波綠難消受暗中春色殢人處纖彎半搯
輕那無力此夜相逢如客儘摶捻今宵雙身成一低躱繍衾
代觧羅𥜗急性才郎真忒玉鈎響定燈花動温存然翠紅嬌滴
恨正好春眠養娘將息
永遇樂
和稼軒北固亭懷古
吴楚東南長江萬里人傑何處鉄甕周遭金焦相向浪打空城
去雲颿沙鳥往来無定不為遊人吹住孫劉事蒼苔蕪沒獨留
狠石如虎山川猶昔中原板蕩腸斷蕭孃一顧幾度春風杜
鵑零落瘞鶴亭西路英雄已矣無情潮水日夜江聲鼉鼓憑兒
戲蠻童闘草寄奴勝否
氐州第一
和耆卿秋思
紅樹高樓黃葉古渡遥天一抹山小斷㕍行低驚鴉陣破吹落
秋聲縹緲只柳梢殘月猶把孤眠人照螢背銀缸蛩邊羅幕暗
催人老應是離多歡會少只無柰羈情縈繞枕上天涯闋河
千里屈曲屏山遶争知今宵夢裏相看處桃燈欲笑是否巫山
是巫山楚天已曉
折紅梅
本意用宋人韻
問羅浮千里夢中盤盡瘦笻幾節黃昏後分眀玉洞溪頭碧桃
先發朱衣素質自是神仙風格舟臺后室不到紅塵有天上飛
瓊携来綘雪歲華空閱聽羌笛樓頭頻吹離别一夜胡霜零
亂吹落燕支山月羈愁漫說横參外翠禽啼咽醉来莫倚赤玉
欄干恐狂歌一曲珊瑚敲折
西河
金陵懷古次美成韻
龍虎地繁華六代猶記紅衣落盡祗洲前一雙鷺起秦淮日夜
向東流澄江如練無際白門外枯杙繫倚樓船朽橛難繫石
頭城壊有燕子&KR0742;泥故壘倡家猶喝後庭花清商子夜流水
賣花聲過春滿市閙紅樓烟月千里春色豈關人世任野棠無
主流鶯成對&KR0742;入臨春故宫裏
(杙繫舟木也)
望海潮
題余氏女子繡龍女傳書圖遥和程邨阮亭諸公
涇陽雲散洞庭波遠淒其霧髩風鬟客似初兒非雪窖雨工
毛髮生寒鮫淚濕輕紈盻蘂宫綃闕歸去應難尺素千行憑君
作鯉寄書還似聞嬌泣迴鸞矢報恩徑寸愁緒無端䄜結指
湘山柳色依然綵舟縹緲人間萬歲為歡有深閨偷傳錦字刺
上冰𧖟誰獲驪珠璇璣小樣句回環
和屯日錢唐懷古韻
川原衣錦樓臺錯繡英雄耗盡豪華潮打空城射潮人去興哀
都付漁家吳越一溪沙恨越江吳地咫尺天涯半壁江山半閒
亭榭小窮奢佳人南國偏佳只西陵栢下千古名花堤雪流
鉛路桃獻咲六橋閙殺羣娃渌水按紅牙幸荷蕖風細吹遏朝
霞拾翠人多零香剰粉向誰誇
一萼紅
詠睡鞵和信弦
玉彎彎訝非花非月偏入綺羅叢莫道無香自然有迹勾人不
露行蹤最疼惜盈盈掌上咂春尖小印齒痕鬆雲起雙飛雨餘
並宿夜夜相逢幫襯思香媚寝怕夜舒新展點涴驚紅帶孔
頻移被池緊扣夢廽踏徧巫峰追思憶腳蹤心事那回好煞不
言中消得九成帳底一搦春風
(羿仁信弦詞己爲工絶然雲起雨餘二語恐温李秦黃亦難更爲措手以較信弦玉樓銷䰟句不知誰堪)
(伯仲)
望湘人
詠張遠畫寫生卉物紗窗
看輕籠薄霧濃罥重隂畫簾高下婀娜姹紫晴烘妖紅深染羞
殺東君低躱亡頼游蜂輕狂粉蝶謂他真個怪今年兩度韶光
風雨花朝重做莫傍美人低坐怕花容人面難分你我照影
問張郎多𬋩畫眉筆錯封姨莫妬愛他百子新納石家阿醋更
將取繡幕重遮怕損落花風大
一寸金
詠蓮花和信弦
何處飛仙羅袂從無點麈涴似朱顔二八臨風雙笑良宵三五
銀河獨坐愁到江南路唱徧了菱歌千度休教見楚豔吴娃應
是紅衣有人妬恨若無情嬌来欲語啼珠寄綃府恐江干製
芰莖還多刺水中結屋荷難為柱費盡騷人詠多半似六郎
貌取問阿誰出水天然秀奪天然句
詠十姊妹花追和幼玉從姑呈玉映女兄作
合蘂分英不與羣芳争品價縦彭門貴種非矜富麗朱門玅
質自然幽雅二美誰高下算閨閤陽春和寡錦屏中花萼
相輝道韞才名冠諸謝不藉花師難呼月姊深閨二難也似
成行五五豔歌雙當花葉葉董嬌妍冶黃絹成佳話流遺墨
銅臺雀瓦把花牋重到花前不見看花者
(叔大父君山先生工詩有二女長季琬次季琰琬字玉映琰字幼玉皆能詩于貽則從姑也幼玉姑多詩詞病)
(革語其子朱昂日吾聞之古閫言不出于外况詩詞之流播乎吾死後取遺藁悉焚之昂不忍棄置稍收遣佚)
(十不存二三偶撿故笥得此篇敬和而傳之令詞家編之彤管焉附詞于後)
(季琰詐十姊妹花調寄一寸金呈玉映女兄繡幄銀屏生小連枝開取次笑昭陽合德空傳雙絶二喬傾)
(國輸他未字枯下標風致論才貌誰甘第二閨中費幾許評章連譜添枝上花史只數排行難分娣姒紅顔)
(總相似便成都眉樣粧成一色回心詞艷香分何處惱亂探花使原只合花閒序齒殊非是十八封姨花信知)
(同乳)
疎影
和白石詠梅
月痕如目送昏黃暝色翠羽雙宿耿耿横參清切鄰家飛霜暗
上絲竹美人林下驚相遇想身在孤山亭北却夜深白鶴歸来
雪满山中黃獨為訪冰臺故侣依稀曾記得名字萼綠謫下
瑶池暫住人世流水疎籬茅屋儘教歷盡荒寒徑不肯到春風
杜曲問幾枝臨水欹斜紙帳已横前幅
沁園春
和文山題雎陽雙廟韻
自古誰無視死如歸死亦何妨恨洗兒妃子暗馳駝足白頭太
上驚走羊腸老將潼關詞臣凝碧不及睢陽雀鼠香忠肝照似
山河桂影不缺吴剛淒凉宗社興亡又經歷金元幾戰場歎
徘徊汴水空留雙廟從容柴市尚有餘芳燕子蘆花水萍風絮
何處乾坤着首陽從張許無煩炎午委宛商量
初度自嘲
甚矣吾衰歸去来兮亦巳焉哉笑山中甲子年忘曆日予惟乙
卯謫豈仙才白髮生顛青衫脫手卿相何如兩芋魁難消受藥
爐香燼書帳燈煤乾坤都付猜枚碩傾取滄溟作酒杯比米
家顛老并無丈石孤山處士更少妻梅兩隻芒鞵萬年藤杖報
道桃源花又開身名事付南柯駙馬東閣官槐
又
今日苦樂来日幾何亦何為哉但陶潜漉外不愁無酒江淹茟
下巳恨無才且盡尊前休論身後醉到横參斗轉魁燈花好故
人至也莫剪青煤曹劉班馬鄒枚總不及先生此一杯縱封
候萬里天山青海逃禅半偈雪竇黃梅買个扁舟五湖歸去
相約漁船開未開還相訪冬青烈士俠客鉺槐
送友北上
上馬一杯馬上相看欲去仍留問長安花信眀春禁院長途旅
夢殘月蘆溝五色雲邊萬言草就喜氣天顔動袞旒臚傳早看
昭容紫䄂玉捲簾鈎泥金他日歸舟繋野老柴門水盡頭正
山中高枕深埋人跡花前飛盖曲礙行輈倒着荷衣斜支席帽
罄折生疎索罷休如相訪莫松間呵殿為减三騶
夗湖旅寓調朱大所歡
憶昔當壚二十年前十五盈盈自劉郎一去巳非前度徐娘雖
老尚復多情秋水波平遠山黛皺舊侣相看捴目成提壺就見
落英满砌菊嫵霜横低聲萬福卿卿問何事腰支太瘦生想
文園消渴偏思露掌文君未寡早有山盟邨釀娛人野花送客
犢鼻臨風滌未鲁羅裙濕正夗央湖上舊雨新晴
摸魚兒
寄信弦弔客茸城
記前秋夗央湖上短篷搖曳眀月西風連夜催人發不𬋩情悰
難別人去也早又是新秋落葉凉時節海天那缺那堆裏雲
山茸城一點空水互眀滅不堪說兩字功名周折空勞枕上胡
蝶還家蕩子空閨妾驚散了東簷鉄休悲咽儘眼底輸嬴未
了殘碁劫松江如雪知不為鱸魚臨流把酒買棹弔黃歇
賀新郎
嘲少咸姪墜馬傷眉鼻
風暖海天直正長堤平沙藉草軟塵鋪陌蹀躞玉驄驕不住倒
墜踏花狂客驚墜舄遺簮狼籍可是惜春殘杜宇随落英點
破啼紅濕血濡縷眉間尺遠山驚蹙文君碧笑檀郎學人墜
馬髻偏粧額㪣斷&KR1296;瑚鉄如意細詠洛生捉鼻非睡漢華山蹄
失定是眼花眠賀監似乘船醉落天街側鷓鴣道行不得
感時用稼軒韻
孤憤韓非說恨茫茫乾坤無地避秦仇葛江左夷吾誰底是楊
白花飛成雪笑久矣吾其被髮咫尺彿俚飲江水猶尋常乳燕
巢梁月弹不盡雍門瑟金樽到手休輕别望滹沱朔風不起
河冰難合移得冬青三兩樹誰辨六陵餘骨且莫道先生痴絶
燒取咸陽三月火也難消方寸肝腸鉄髮上指眦雙裂
再和前韻
時事尊新說鄙孔尼春秋朝報虎牢長葛博帶寬衣奓口論又
向風痺掻雪弄宇宙倒懸如髮莫嘔是兒肝五色且聽他彼婦
韶三月秦王缶趙女瑟送春不忍春將别有所思美人未至
碧雲欲合屈指平生無限恨何止鰣魚多骨只贏得連痴三絶
老筆鏦錚金石響知乃公胷有𬎼賓鉄池一躍眀鏡裂
三和前韻
說法本無說任逍遥此身喫着青精黃葛飽後苣鞵拖兩隻閒
看海潮如雪直望到天池窮髮歸把亂書随意讀渾相忘某
傳何年月抛書起風瑟瑟老彭殤子誰差別且瞢騰邯郸一
枕眼皮長合睡足平西紅日墜烟燼博罏山骨甚功課古詩唐
絶跳出錦鱗千尺網聽他張海底珊瑚鉄六印佩五車裂
和稼軒詞用辛韻
吾老是鄉矣醉鄉睡鄉而外醒時無幾六一先生齋中物便作
開門七事奈見獵猶然心喜除却平原絲繡像又未知肝膽向
誰是欲把贈誰堪似橪髭長嘯西風裏想稼軒凌雲意氣揮
毫情味落句鏗然金石響殊勝新桐初理豈屑效劉卿錢起萬
古詞人無敵手只使君之後惟孤耳寕鹿鹿數餘子
金眀池
次少遊春遊
紫陌花横青郊柳直寶馬紅塵一路馳道上和風淡蕩落紅過
點點似雨粉墻頭掩映秋千露半幅裙角彩雲飛處聽墜釧如
尋流蘇疑動語燕雙歌雙舞傍水桃花嬌無主恰婀娜&KR0877;情
巧留人住花教住玉驄且住愁漫訴伯勞休訴一霎時攪亂春
心煞怪是啼鵑惱人的苦把折得花枝可人分贈恐帶將愁歸去
白苧
本意用元人韻
山鳥啼采越葛山間落落香篝貯火恐到黃梅雨惡輕風吹玉
纖金斗熨綃幕銀剪入生綃蹙半幅澄江魚躍相思針孔朱吐
丁香略略不抵防唾痕點暈紅櫻萼記昨春衫一角欲剔
燈花細看雙蒂疼惜春尖嫩削幾次裏停針青煤涴郤正迷
離倦眼鳥驚鈴索誤玉人半晌相逢殘夢深閣奈天涯人遠羅
衾薄
題余氏女子繡西子浣紗圖
罨畫中繞匹練溪流眀静色絲妙絶構得苧蘿小影浣溪紗青
苔石髮照容髩眉黛蹙興亡剪一半吳江先冷紅衣落盡越女
&KR0877;情多恨怕無端騷人繪士臨圖本顰後沼吳一瞬渲點清
矑仙針九扎難刺捧心愁病訝淡粧濃抺淺深莫定重劈縷分
芒追思幽靚問當年女伴若耶箇人誰姓恐無鹽刻畫争分寸
蘭陵王
詠柳和美成
汴河直官柳兩行曳碧能禁得幾度别離落日津亭淡無色飄
零况去國憔悴多情逐客風流散春暗鳳城韋杜參差去天尺
浮萍轉行跡憶馬滑霜濃花媚當席月圓翻作如鈎食随一
片飛絮幾程茅店折梅從此斷戍驛恨天限南圵愴惻寸心
積莫别後經秋為我愁寂攀條執手情何極且暫繋征棹慢吹
離笛怕樽中酒袂上雨雜淚滴
瓶中桃杏争妍賦賞
杏花早剛是春分過了畫摟上幾度玉人翠䄂凝粧倚春曉掃
眉新樣巧又見碧桃一笑紅肩並兒鶯子燕匹配東風豔陽閙
相憐故相照縦减瘦三分也成二玅怕鏡中人妬畫中人錯
箇中約略誰較好也難判多少嬌小各波俏向畫影雙鈎百
媚難討韶茟透出風情藁恐露釀蜂醉粉殤蝶殀損花懷抱合
二美無月老(玅字下少一句)
多麗
憶西湖
去年秋移家鲁到湖頭正西風山山黃葉飄零偏打秦樓翠嫣
然西施歛黛渾消瘦蘇小含愁無限湖山那堪回首柳枝争似
舊風流問當日舞鬟歌靨衰草亂汀洲空腸斷酒醒花倦同
睡蘭舟任芙蓉紅衣冷落不關溪鷺沙鷗萬松前故宫何處
兩高外殘照將收風雨多情烟波有恨江聲日夜幾時休暗想
昔時心事人月兩悠悠休重把新愁釣起初月如鈎
稍遍
用丁竒遇花燭詞韻為猗天姪
珠簾圍繡交窗䟽綺去盡形骸累從頭算日日數花期剛只箇
今朝正是排一對鳳觜綘紗燈引鴉鬟捧扇俱韶穉覷釵矗紅
兜瓔垂粉耳打點消䰟從此沉沉網戶暗朱扉漸蜃脂低亞燭
花飛喜媪催眠小姑先去巳知人意便神仙也甘謫墜生生
共塵世人間美满受清供雨滋雲味莫漏洩小春梅梢青帝屏
山十二寒如水儘玉枕竒温随郎轉側紅日紗㡡上矣却衆裏
低頭佯整瓊珮有無限&KR0877;情匿笑時欲將息才郎無計幾度暗
呼小玉手語郎何處虧他准折紅鸞天喜驀地偷睃心醉閒思
可奈昨宵何顫金鈎流蘇未止
