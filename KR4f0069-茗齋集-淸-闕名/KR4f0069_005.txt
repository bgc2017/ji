茗齋五言古詩
淮南彭孫貽
西征留别
秋氣日凛冽西風浩漫漫豺乕塞路隅脩途阻且難南望鬱孤
臺萬古摧心肝流離此身悴白月義所安荷擔出門去長河渺
無端柴門語草蟲游子羡飛翰盤紆陟高嶺江正微瀾無言
行役苦慈母方辛酸
老雅觜
紆斜出江帆沿洄老雅觜疾飈劃長雲江豚大于豕迎風噪鳥
雀折葦浮蟲豸矯首眺中流金焦青旖旎微波木葉脫幽花落
蒼耳天高飢鶻下石怒蛻蛟死榜人叩舷笑驚雷繞窗几伊余
慕竒曠湖海寄雙履塵土十年心幽憂墜蓬累何當凌寥廓三
山採芳芷
黃天蕩
大壑無端倪四顧惟宿莽虚舟一超忽遂入黃天蕩宇宙魚龍
外星辰蒲稗上當時百戟地長飈氣蕭爽功成雲雨逝世謝江
潮長鷹揚南渡士驚濤流肸蠁古髑貫蘆芽名刀入漁網我来
弔遺跡慷慨鳴吳榜淒凉靖康事颯栗蘄王像懷古獨躊躇烟
波横&KR1071;沆
瓜埠
輕舟&KR1574;微瀾亭午見瓜埠雞鳴村埭裏水没魚梁渡何處隱茅
茨離離隔煙霧溪門花閑娟水田莾廻互江南穡事勤勞歌競
奔戽維梢曳寒瓜擊汰起棲鷺所在聞亂離山川渺非故沙㾗
眀臝蜯晶瑩月東吐欝紆千里目清吟托豪素
金陵紀憤四百字
弘光改元歲徂夏維四月猥附江藩貢而作金門謁孝陵紫
雲長山翠滃勃窣皇都舊佳䴡官鶯啼不歇笙歌沸侯門羅綺
翳林樾曾遊臺閣下每訝論顛蹶濠梁已鳴鏑史相援既竭誰
何處堂坐兵事封寝閼側聞御門語維帝亦英豁孌彼蠱佞
流聦眀致亂滑帝始七日醉鈞天夢超忽爰詔選椒房採
蒐于吳越奪此千紅女聚以充后闥江南騷然動因之吏為猾
嫁及再鰥妻笄加垂齓妾赫矣貴陽輔汝其今平勃胡寧殚廟
算一為暢薄伐鬻官秦淮渡黃金山突兀奸黨司晨馬騶濫
秉鉞以兹搖吻士彈墨事攻訐史聚先朝訟廷閧諫臣笏妖孽
戾園獄何人辨倉卒逆左久鴟張遂舉兵犯闕是時殺興平叛
將先辮髮撤彼江上師𤾂口相抵搰塞馬竟南渡宫車縶北彂
哀㦲鸜鵒遜釁此杜宇血巍巍四鎮雄稱藩盟嶻嶪靖南好男
兒獨死見壮烈餘者多稽顙倒戈效反嚙鄕導迢海隅前驅入
閩粤在在降表馳寥寥義旗揭北庭老洪皓鬚髯皎如雪今古
不同時垂殁墮晚節漢兒效羌語軋茁囀百舌踞坐金陵宫指
顧成生殺鍾山萬松栢一一盡剪掘鹿散高臺基椀閉昭陵穴
涉江憔悴子徒行負骸骨重来望舊京禾黍沾嗚咽繫舟石頭
城登山採薇蕨高廟有神靈王氣忽焉沒
&KR2998;磯
長江劃西来孤石立水裔秋風折夫容浮萍縶其蒂魚龍互吞
噏苔莓相蔽翳怒濤截中流風威時一霽湏臾須曳微瀾益覺
風日麗江妃儼眀粧秋鏡出鬟髻尚存空山廟山鬼含幽睇雨
工蟄雌霓珠房照牡蠣欲上踏青螺下卧蛟萬歲
雨泊魯港
凌晨發蕪關沿洄泝赤岸危檣青天迥幽卉紫茸爛風林秋槭
槭游子坐三歎大江從西来乾坤劃然斷窪缺日月虧奔流吳
楚亂廽飈入魯港江色暝㾗判潜磯窺伏黿决霧騰山鸛一雨
太隂黑屯雲衆山冠漏舟若天穿短衣濕至骭長年呪石尤店
火絶烟㸑悠悠西征客含酸游浩瀚河干搖落日照水眀環瑑
板子磯上有遺壘乃是黃蜚諸軍禦逆左時所築
羣山罅江門四瀆相摩蕩崢嶸版子磯突兀非一状舟經潺灂
中廽惑失所向石脚噉怒流瘦出齦齶上晴隂變晦朔風雨關
衰王其厓留戌址云自靖南剏當時羆虎士勇烈冠諸將幽花
繡白石莎草埋遺仗故壘風蕭蕭哀潮激悲壮客行逢早秋添
衣怯山瘴清暉入遠渚暮色聞漁唱沉吟俯落雁扣舷獨惆悵
荻港阻風
舟行三十里阻泊已累日長風捲大地二象氣奔軼東流激飛
矢洶洶勢彌疾欹反巨魚立回皇萬靈失海濤聚鳬毛岸渚沒
馬膝我行陟高岸倒竪毛髮栗山河古今改興亡人代畢長雲
擺龍尾日脚暗如&KR0238;孤蓬簸敗葉堅碇下潜窟舟子飢斧薪僕
人卧捫蝨排悶強裁詩江猿吟瑟瑟
蘆席夾
客心與萍梗日夜随波漂奈此石尤風便作千里潮八夾水形
曲盤沙江漲消蒿萑隱水鸛蘆壁映蠨蛸荒村三两家織箔自
緯蕭高秋荻花白漁火茅烟燒倚棹沽濁酒醉眠枕大瓢還持
酹江泊掛席待廻飈
鯉魚套
連朝鯉魚風吹入鯉魚套游鱗徒撥刺鼃蠙亦騰踔靡靡白葦
中一往失所造豺狼喧當途乾坤入羣盗嗟此涸轍人憂心寄
結旄遠附横江檝西觀廬阜瀑江路絶烟火旅服忘寒燠誰歎
食無魚恒愁蛙産竈垂綸問雙鯉定有尺書報
𬗋沙洲
三日阻江臯大風鼓巨壑風霽雨亦歇孤舟出烟郭村居出層
厓叠屋亞樓閣天青雲鱗鱗波白石鑿鑿其陂翳禾黍旁復紛
花藥山明鷺鷥小雨暗牛衣薄人穿葭葦中如蟹行郭索蒲芽
刺我足欲上還躑躅龍蛇厓岸斷子午江潮落鬱盤紫沙洲彌
望惟蕭藿維舟趁桺隂呼童市魚錯
銅陵縣
凌晨逆水風行次銅陵縣山郭無人烟迎人止江燕何年釣魚
磯石髮出波面寒苔自青蒼高躅不可見幽房入窅窱丹霞閉
隂電我来叩石門𬗋芝飢共咽願此税塵鞅海上尋期羡
麻布蓼
舟居忘道里昕夕凌浩淼梅根一捩舵巳涉麻布蓼秋花木棉
吐春雨枲田繞人家多水村白蘋波嫋嫋鳬鷖結亞旅烟雲蕩
昏曉東来墨縗客麻衣雪窈窕予夢已江臯予舟猶木杪呼童
理布帆東風動林表
烏沙夾
長波駚無情勢與海吞壓右顧撼池陽孤城鎻深峡盤拏溯上
游稍殺烏沙夾風培天背高水怒江形狹迢遥碧芙蓉九華雲
際插為我洗塵容一開霜鏡匣榜人歌擊汰雙槳折蒲甲魚梁
曳烟柳水村亂鳬鴨山翠自東来已知雨㾗洽高吟吳舷尾卧
看鷗鳥狎
長風夾
石尤斷行旅月暈如張弓累夕維梢臥沙際閙草蟲今朝始掛
席寥寥送長風烏鵲噪高枝蜻蛚鳴短蓬坐看前峯雨秋氣生
白虹烟靄一以碧遠近山色同遥望見𤾂口數點青濛濛客心
日夜流江水西復東舟人坐鼓棹閒數南飛鴻
晩過黃石磯
星河芒搖摇天漢西南瀉何處問興亡山川俱向夜昔時有臣
濠雄姿奮圖覇十萬擁朱旗横槊石頭下浮雲壮士散蟋蟀王
孫化往事感幽人憑弔銷殘夏隔浦望人烟孤帆入桑柘滄波
朝夕流秋風相激射徙倚望空磯零落蘋花謝
大風夜入蓮花洲
日落帆不已扁舟歷叵測怒濤鼔一葉随風為欹仄明河澹無
光漁火映江黑天吳擁舷笑黿鼉立人側舟子既回皇僕夫變
顔色我行安義命蹈險意何惑豺狼横我前蛟龍思得食仰視
蒼天高吾生豈有極楓林青熒熒山鬼招䰟匿曾是懷故都憔
悴此心惻殘夜蓮花洲惨月照孤臆
上鱘魚觜
二十年前来曾上鱘魚觜今来已非昔蘆屋亦頽址人烟氣惨
悽荒柵有孤豕閑尋鄰父老相與問殘燬兵丁利鹵獲屠夷徧
虚市欲殺名亂民倖逃喪妻子哀哉無家獨老矣生計死舊時
飽厭肉苟活貧賣履聞語意辛酸茅簷去徙倚歸舟擲釣竿呼
童放雙鯉
過彭澤懷靖節
陶公晉處士抗志薄高軒飲酒遠自托行吟歸故園翔鳥不受
弋焉能入塵樊伊余慕遐躅秉耒耕北原頃豆既時穫白露浩
以繁西行過彭澤歎息望江村古桺巳零落翳翳見柴門此中
宜有人清風出城垣往哲不可作空山耀朝暾
宿通遠驛
昏黑黃茆嶺山行更然火深林交鹿跡壊陂礙蓮朵踏露望村
燈人聲溪上墮入門索盤飱何處具蓏果聊復慰飢渴濁醪無
不可夜深闤語息雞棲垣北垜破扉支短床還惧脚偏頗繁星
照暗壁隙光射碎瑣羈懷難成寐披衣對螢坐奈何墻頭螿怒
毛啼向我掩衾帶愁臥物感交坎坷倘暫夢天涯柴門秋不鎻
發蒲亭南出米嶺
驅車出蒲亭南行過米嶺崇岡裂赤坂亂泉鳴素綆人行萬松
上青蒼入衣領天高羣象肅秋近衆峯冷雲山洗形役觸物心
自警雨霽啼鵓鳩晴光躍蚱蜢行經亂離後頽屋有殘井阪田
寡良苗稻孫秀餘穎我家秦谿下未荒田一頃何時返東臯犁
鋤躬自秉
飯茨菰嶺下
羣山赴海昏槎枒入虎吻日行萬峯巔豁達了無藴輿人汗流
踵屢憩忘遠近幸逢前峰雨昨已洗塵坋茨菰嶺下路芳草細
絪緼𬗋沙繁雜英嬌花類蠲忿佳人在幽谷嫣然見紅粉人生
寡所營榮落看朝槿胡為困行役勞生速杯堇去矣歸草堂南
山誓终隱
宿羅坑
疲馬過羅坑坑谷勢㘭缺天罅望長江一面虧如玦每折迸溪
流亂石争吞嚙西南氣清勁山膚繡積鐡崩厓盡馬力偃樹窒
龍穴山晴蝶粉眀苔古松皮裂曰暮飛鳥歸行人慘無悦望林
投茅屋破壁挂車轍隂蟲為我啼客恨不可說中夜望星河眀
眀照寥泬
洪都感懷三首
元季逐羣鹿拔劔擊亡胡陳王忽左顧目已無洪都虎闘勢未
决天地震鄱湖危哉豫章郡幾作几上屠並驅一龍死射鮫血
糢糊萬戶雞犬存百戰熊羆枯從此長江潮安流下西吳巍巍
忠臣廟功烈表畫圖山河人代改憑弔獨躊躇
二
我武樂遊畋乾清釋宵旰名倡挾寶瑟雕弓鳴珠彈穆駿天外
歸殷鴞雨中亂藩濠覬南服一夕搖屏翰嗟彼不逞流徒說淮
隂叛風霜照孫許白日長虹貫朱邸既狼戾江城欲魚爛不朽
文成功反掌無遺算千秋黃石磯淚下婁妃歎長蛟空自殪真
龍起襄漢
三
豫章古名郡流風表疇昔江山清氣生奇俊相絡繹東湖千載
月長照高人宅時移天地變戎馬徒克斥當時文物里今惟有
兵革奈何金王軰反覆同棋弈昔逞中山噬兹成斷腕螫背漢
亦覆楚誰能遁幽責首鼠空两端猰狗非一咋死愧先皇髯
生慚罵賊磔哀我江鄕士殉此陽九厄忠義餘㸑骸賢豪就屠
伯悠悠蒼天高仰視星河白
市汊
晩出市汊口赤厓立孤㙮江沙蝕淺岸水迹漬臝蛤並泊上水
舟帆檣紛馺沓歸雲繞柁牙漸與暮林合小集百家存未晩扉
已闔新經兵火後棲類烏三匝荒荒白草中鬼伯相糅雜殘髑
&KR0742;紫花頽垣語素鴿艤舟買瓠羔市不具壺榼哀歌臥船尾野
月入我榻
老虎口
章江盤脩蛇南入老虎口豐城伏巨象兀峙更回首奕奕沙文
黃斑斑土花&KR0627;風折石牙怒江潮峙一吼地确溪毛疎草木理
麄醜阪田乃蓻黍飯麥以為酒所種惟瓜瓠纍纍貫子母大江
迤西路貧瘠無不有客行攬風土喟然我心疚漸覺改秋衣天
風墜烏桕
舟中夢大人
虔南三千里行役已十九四更見顔色遂撫游子首爾来何遲
也宿草三年後章貢臺巋然吾骨幸不朽平原留爪髮鉄質金
石夀爾鬻故山田蕪穢餘十畝明明古今義無幾巳無負歡言
忘夢寐止愴别離久奈何江天高搖摇動星斗秋風雞一唳迸
淚濕林藪
三姑灘
漸入螺川境山水弄竒態三姑灘上石色更眀于黛叢祠昔已
廢烟鬟猶靉靆一再經燹餘千家惟井在立鷺覺人稀横洲騐
江退船頭指山城冥冥沙雨晦
湖西感事
湖西使者子徒步曳雙靸間關冒烽火又作湖西客潜行問居
人多能語疇昔賊獻既覆椘雜部突袁吉曩者左家軍衆謂可
辦賊偏師渡湖来寇去兵乃入賊所未殘掠靡不恣鹵獲三府
蕭然虚城闕盗充斥湖西多朝列左右先皇側云昔豫章守
守郡有成績于今尚見思不啻我邵伯微公捄三府湖西禍滋
劇爰自司馬門出秉江藩戟城經殘燹餘郊外半鳴鏑喣育此
瘡夷撫以登祍席市上有贏糧鈐下少虚籍奄忽金陵䧟天
王委宗袥逆桓襲江城捲甲上彭澤撫軍棄其師屢引所部却
江右昔多賢顧厨而俊及縷金繡降榜羅拜所屯壁列郡知名
流馳書奔絡繹𬗟惟先大夫秣馬厲兵革義幟插江干手草討
賊檄萬古挟風霜字字照肝鬲天崩地终裂閩破虔孤立三年
貢臺骨山寒抱白石我行涉贑江兩見弦再易欲上川無梁委
頓臥旅室昔日使臣邸胡纓叢赤幘其堅兩牙旗猶是義旗帛
轅門故部曲賣刀退鋤麥吞聲行城市&KR0904;涕及衢陌遺民徒口
碑時禁幾瀦宅淒凉看店火嗚咽夢鄕國眀月入我床流光射
門隙苦瓜上盤飱厮養同晚食舊人一杜鳳感舊慰行役日聞
西昌儆阻我南征屐延佇望虔山徙倚成頭白
客螺川聞西昌兵阻
螺川上虔南五日帆可到欲往無輕舟愁臥夢顛倒坐聞西昌
儆連夕數見告我行涉艱險白刃甘所蹈僕夫怯前途行者斷
先導自兵起江鄕百無一全竈黔首久狼顧墨吏猶虎暴徵已
竭脂膏屠乃迨嬰旄天心詎厭亂忠義安羣盗悠悠我心憂吳
霜我生皂帽
義虎坊
龍泉有老姥慈惡物命傷所生亡頼兒彈雀手射麞母訓兒勿
悛弋獵于山陽姥日轉法華結廬深榛傍觸扉来巨獸號踣門
中央躑躅俯窺牖目閃眀星光見姥伏搖尾伸掌視傍皇姥呼
獸使前隔牗拔其創巨刺随手去虎躍喜跳踉點頭拜老姥長
嘯騰前岡兒歸母不言兒退剥山羊暮還朝又出姥自閉茅堂
月黑姥獨居虎嘯呼南墻擲物跳仍去開門天微茫門有好女
子僵仆損衣裳肌膚幸莫毁端麗容非常良久始能言扶歸坐
之床云是前山女浣衣坐石梁猛獸突相攫百里奔康莊姥喜
為梳頭更衣以新粧命兒為夫婦結髮永不忘神媒謝山君感
此獸中王兒亦殁為神叢祠主禨祥至今龍泉里尚存義虎坊
張家渡
螺川幾百折南上張家渡寒灘照毛髮石子清可數暝色赴荒
邨歸雲斷高樹漁舟三五並雞犬烟火聚獨我孤蓬征朝夕千
山渡鍾聲動寥泬萬象杳非故浩然洲渚秋又逐棲鴻住
花石潭
清川去閑閑溪石頗白晳山廻水數折風水自相擊潭空文藻
静波裂跳魚激江花何&KR0813;紛吹我客鬢寂故鄕杳天末征鴻轉
寥歷欲問渡頭人採此芙蓉的迢遥不得語愁心迥孤笛
牛江口
章貢二江流似合雙屬玉析支下牛江角立相盤束亂石障溪
門長沙連雁足漁刀八尺餘五口共拳曲仰憂天礙笠臥喜江
平蓐譬葉墜寒流随風舞幽谷千山萬山中了無一所觸身輕
謝物累泛泛同鳬鵠林空蟬忽噪川眀鷺初浴日暮桂華寒故
山落金粟
雷雨上萬安城南第十八灘
未上十八灘無雷長震蕩入灘挟暮雨不聞雷在上喧豗壁立
中萬險集奔浪溪聲與篙力莫敵孤蓬壮上灘如上山懸流陡
尋丈輕帆平掠波燕尾游絲颺平生慕遠遊此行多感愴悠悠
東南流英雄日凋喪文沙沉雁字竒峯捲龍状回首魚梁城山
鬼窺乘障灘寒短蓑冷添衣禦秋瘴
石人羈天子地
嶺嶂開北門寰宇相軒輊勁氣鑠羣峰湍流自猛鷙蒼莾荒厓
間誰識天子地㶑江奔上游孤鳳騫其翅萬年盤古山鑿破洪
濛翠從此金精闢英雄奮頽季于今悲倒懸神器沉幽冀逥看
五嶺外覇圖争未墜炎漢高蒼蒼山河起秋思天王在山徼
日月躔南次野老盻鸞輿瘴海留忠義悠悠我行邁無限興亡
事欲上粤王臺一洒啼鵑淚
九脚灘
萬險歷不盡逆流争馳驅恒苦退飛鷁莫輓千轆轤急湍闘雷
霆大力負以趨亂石虎牙峙陣列魚腹圖僕夫咸祼袒拏舟赴
泥塗如立數水鳥鼓翼&KR0742;巨鱸一罅溯百折怒臂廻羣呼淫澦
古云險九脚恐不殊魚鷹狎舟子鴻毛泛輕鳬出險已林月石
蚌眀胎珠
章貢臺
危樓插孤城傍有半死木悲風一時至驟雨泥沒足荷鋤上臺
去吞聲不敢哭三年亡臣墓宿草叢野菽滕公已移室馬鬛誰
改卜茫茫烏鳶場搶地頭莫觸下臺訪遺民僂傴出茅屋面皆
帶金痍珊瑚繡紅&KR1518;云自圍城中刀鋸見虔㭬悲號訴前事咸
能譚太僕戍歲蛇之月清人圍始築貢臺高嵯峨如蝟拾遺鏃
太僕日嬰城寝處忘櫛沐麾戰七月匝節毛漸為秃大小百十
餘辮髮懸胡髑糢糊劫營火呼噪舞相逐戰士突重圍屢破所
設伏沙平日昏黃闘苦兵氣酷北師敗逾集江城圍益蹙四山
樹壁壘萬柝喧剥啄外攻殷雷霆内汲斷樵牧慷慨我先子吞
胡志憤慉鴻毛視軀命雪刃枕函櫝眀主實天挺厲精圖恢
復天乎未厭亂神州沉百六煌煌隆武詔流涕軍中讀誓捐
一寸心上答累朝禄文山正氣句悲歌吟反覆從容拜遺表長
瞑懸初服城夷臺亦燬大星墜原陸何處焚龍蛇餘灰照綿谷
哀此虔城人百萬殉屠戮池填志婦屍骴臭忠良肉白骨撑成
堆隘巷紛踐蹴城郭人民非臺址亦啼鵩至今七姑廟芳草不
成綠我来泣遺骸淚盡鴟夷目虚留七尺在詎假百身贖敗絮
褁芻靈輀車曳黃犢長號下高臺萬古西南矗
猛虎行將之庾嶺山多虎狼為賦猛虎行
亂國無慈吏厲網多悍民賢豪友暴客烈士長悲辛炎方&KR0706;﨑
窅窱荆榛戾蟲白日遨嬉城闉厚禄汙吾人吾寧飲盗泉廣厦
伏矛鎩寧棲惡木根瘴嶺高高不見雪霜乳虎離險踣于羣羊
忠良遁毒壤豺狼今在堂撫劍擊蕭柱悲林激傍徨
客盧陂𬞞食不繼每啖煨芋
盧陂土力薄菜甲間鳬茈矧此遘兵革比戶寡晨炊羈人阻戎
馬日旰常苦飢憫默愧杜老草堂躬餉藜荷擔山上去百錢買
蹲鴟煑作白石香青塩彂紫泥人飽數枚已每剰釡中糜世亂
困衣食行役息何時城西一頃荳知已落為萁安得間道歸歲
晚躬扶犁
舟行樵舍大霧失所向
晨發林已白殘月如黃昏孤舟衝苦霧微茫下天門積氣星斗
濕焉能辨朝暾夜来寒溪退減却江雨㾗捩舵失南北鳴榔涸
轍喧雖有荒雞號知近誰家村暗鵲動浦樹人語眀高原浩然
萬象收獨覺丘陵存余亦睹寥廓形觧體不煩水盡木葉脱蒼
山出其根無人識孤往倚棹數飛鳶
月夜宿淳湖
亂後入江境豺虎深榛喧愛此田舍静清流黃葉村茅茨隱疎
柳依依蔽柴門野老能好客呼兒具壼飱共話兵火事張燈一
宵言盡燭客乃已退就屋西垣雞棲于其下藜床架竹根皓月
穿屋角星河正黃昏露寒魚梁起哀歌愴客䰟不待曙光發驅
車出北原
茗齋七言古詩
淮南彭孫貽
題揚子江干旅壁
晨行遠望潤州道江上諸山插晴昊十年清夢落金焦今日披
衣欲顛倒遠見好山如故人相看為我開懷抱我今萬里入南
天江花海燕愁中老負擔躑躅髀褁瘡平頭為我拂胡床入門
僵仆血流踵強起看題理藥囊兩楹旅店一茅屋板屋蘆扉亂
芽矗麥飯甌沾胡韭香馬矢烟迷僕人目轟騰白鳥入絺帷枕
上蟁雷間絲竹病夫獨坐情懷惡索酒開瓶問桮杓清齋無復
論鮭菜入市寧須買魚錯傾壼不盡山雨来臥對江雲紛漠漠
汲中泠泉作
三年夢繞中泠水欲採芙蓉隔江涘今来赤日驅黃埃我馬虺
頽僕病矣行吟登眺詩倩枯山僧為我鳴轆轤雲根入地石竇
迸雪綆千尋飛玉壼澄江入腑泥滓盡山骨生寒毛髓殊肺病
已蘇塵事澣石鼎松風坐蕭散空憐陸羽苦箋經更笑盧仝但
論椀殘暑將盡秋蟬號林月出地吹素濤拏舟泛月入京口目
送飛鴻天際高
晨發李陽河白魚躍舟中長一尺彭子久𬞞食斷魚錯放
魚江中送之以詩
打頭浪花大于席躍起白魚長一尺陽侯閔我久飯𬞞故遣飛
鮮登爼鬲銀刀撥刺跳玉波雪沬參差潤瓊液平頭戟手舟子
笑汩汩流泉下涎嗌吾聞古史紀孟津磻溪隱者上釣綸今我
舍悲過河泣老淚欲濕枯魚鱗遠書久絶尺素字門下已散長
歌人殷勤放魚謝江伯為道清齋斷魚腊他日風雷飛上天慎
勿相逢射鮫客
公無渡河
經鱘魚觜見鹽估巨舸碎于巨浪數十人俱沉江中身
坐敝舟欹傾欲覆無力捄援哀而賦公無渡河
潯陽江滸巨魚百尺江何嵯峨魚所窟宅鱘魚觜頭多估客朝
上潯陽暮下岳陽高檣巨艑吳鹺雪霜力田萬頃不如服商揚
子東来波浪惡五兩迎風烏畢膊公無渡河公更作眀朝北風
大于昨北風打舶魚斃山立長鮫腊人欲獻江伯仰天呼號鰕
䱉㗲嘖公無渡河公渡河横江估客何其多
廬山謠
十年望廬山夢落雲深處今日到匡廬行役催人去廬山迢遥
千萬重向空亂插青芙蓉石梁下飲三彩虹倒挂飛泉雙白龍
須臾返照交紫翠金碧炫燿香罏封我来尋慧遠虎溪已晚鐘
十八高賢誰復在白蓮花落無人蹤山僧送客客未别寒月早
掛西林松吾聞天地最高頂上有御筆開塵容彭湖二孤浴日
月匡君五老随短筇欲上廬山巔結茅紫霄住浮雲不我留又
向湓城渡回首烟霞九叠中山靄蒼蒼石潭樹
南昌七里街弔金譚戰場
七里街頭涉江去正到金王戰場處平沙白骨撑亂麻夜半髑
髏作人語南行嶺上驅車度遥望江城只烟霧道傍頽竈絶人
烟旅店荒荒走狐兔舟師指點赤沙洲固山兀真此屯住浮橋
十里横大江毳帳連營截行路塹外多夷掘後墳道側常仆斫
餘樹江城兵火遭屠戮猶是飢人啖餘肉酸辛兒女葬齒牙呼
吸刀砧充豕畜洪都古郡枕鄱陽曾侍先公守豫章三載遺恩
諸父老一夜荒丘萬國殤義旗一折義士死章貢臺傍劔光𬗋
當時草檄討聲桓千古湖西數行字天狼狼顧亦飢鷹背漢依
然故李陵飜雲覆雨在反掌湼膚嚙指終誣㒺可憐忠孝古南
州祗殉長蛟入羅網我行斷髮出荆蠻負骸潜步入吳關賣刀
何處購仇首淚盡江猿山外山
〇古豫章行
洪都公私𪠘舍俱燼于火澹臺滕閣咸在壊礫惟豫章
古樹無恙為賦古豫章行
洪州一炬飛烟霧神物猶留豫章樹鉄色枝蟠漢代雲霜皮蘚
剥吳都雨龍拏虎攫偃根株石爛天枯歷寒沍旌陽鉄柱數千
載此物居然閱人代長蛟迸罅噏淒風山鬼含癭見竒態撑護
全憑天地力精靈應有眀神配自来撫眺幾婆娑今日相看更
誰在荒陵雷樹仆狐狸劫火空桑燼魑魅樟公樟公奈爾何乾
坤反覆何其多百戰英雄一啼鳥八代江山葬綺羅歲寒偃蹇
心自保枯枿摧豗理不磨我来攀樹三歎息回看雙髩成蹉跎
湖西義士行
太僕殉節虔南湖西門下士杜鳳林桂芳收骨葬之章
貢臺上余經湖西道遇杜鳳感涕賦此
章貢臺高山突兀樹木隂沉蔵爪髮六陵巳種冬青花誰為孤
臣拾遺骨湖西義士杜與林手闢壊垣啓幽窟巳捐七尺方寸
留鉄質丹心懸日月薪火長飛浩劫灰碧血難随天地滅四年
宿草上荒臺半明不滅三字碣我逐哀猿渡江滸潜訪孤墳渺
何所吉江水流作字形正是湖西草檄處道逢杜鳳共江舟遥
指虔南江盡頭江流欲住人不住流盡山川萬古愁君不見虔
南路水嚙髑髏沙上聚盡是先朝忠義魂不及田横墓傍土君
不見石頭城孝陵松栢龍鱗青只今剪伐入烟㸑鐘山雲氣空
冥冥可憐一代孤臣死門下報恩惟二子彭越頭邊哭未休千
載何人知國士
漁舟歎
螺川買漁舟一葉五人共坐蓬底不得伸足作漁舟歎
萬安高灘灘怒號東風逆水吹牛毛盧陂十日不得上欲上不
上無漁舠漁舠買得剛八尺未舒左肘先横凥五人并作一人
坐偪仄厓穴棲猿猱先生夜臥屈两足巨蟹被縳穿二螯涔涔
舷罅日篩影旁見水藻流週遭用泥塗之漏稍緩巳濕一寒敝
緼袍漁師不知灘迅疾拽䌫忽斷驚横篙裸而刺船助邪許憫
彼困苦同其勞布帆軟曳風一幅襆被張破絲三繅夜深兀坐
舷代枕林月出地溪嘈嘈何時歸放剡西棹伸脚蓬底飽看吳
山高
買米魚梁城下城空無人遂至絶糧
東来携得两斛黍未到湓城巳懸釡西江榖賤空槖行時買紅
籼入糜鬴西昌兵起烟火黑月暗偷過武山隖漁舟炊斷釡夜
鳴買米午泊魚梁城魚梁城空人迹絶狐狸守壘循城行槐衙
柳衙鴉聽事晝漏夜漏鼍司更草深一丈沒墟市犬尾野穗難
為羔舟師飢咽愁如雨強自撑腸弄柔櫓野夫細過瘦腰鶴欲
煑溪頭白石乳蜀山蹲䲭大一升巴州蔓菁長于瓶歸舟好買
十萬箇飽食吳歌揚短舲
虔臺寒食怨
太僕盡節章貢臺湖西杜鳳葬之臺土眀年寒食虔人
劉旭章獨以杯酒酹墓下感慟賦此
虔南草枯向南樹吹作虔臺冡旁土望帝思君君未歸啼盡贑
江寒食雨紙錢濕烟飛不起五父墳荒石無主幾人江上共招
䰟瘴海青蠅弔泉戶平原門下客劉生沽得梨花一杯乳獨洒
西州淚數行滳入泉臺草根苦嶺頭孤兒望臺哭跽問道傍雙
石虎何處龍蛇綿上灰浩浩東風鷓鴣舞
太隂井
朔風吹角虔南摧滿城紅紫飄龍堆眀粧翠䄂馬上去李花桃
花參差開可憐一片太隂井萬古隂沉照人影貞姬志婦泣呼
天石髮重泉抱銀綆井中白骨撑如山黃土青苔葬香冷扶闌
鉄繡半生花猶有清寒逼蛙黽我從綿上問餘灰子規血盡越
王臺枯腸過此不敢飲乞取佛鉢分僧罍
虔之山行
虔之山高虔溪日喧豗章江不譲貢江去二水争道誰雄魁
飛湍直下三百尺十八灘溜殷其雷怪石如鬼出水底矗者乕
牙伏者虺輕舟一葉觸即粉江魚鼓腹不我哀虔城十萬八千
戶今者白骨撑成堆荒榛官道人跡絶白晝遨嬉狼與豺有虎
小于貍飛而食虎騰蒿萊野豕怒觸人大樹為之摧豪豬激矢
矢飛射黃沙漠漠天倒埋嶺頭行子望嶺哭招䰟涉江歸去来
逆毛九尾啼我側行人聽之色死灰虔之山自崔嵬山北高臺
止孤樹長號為我山崩頽高臺雖崩臺中石骨不得朽應見西
生日月江東廻
山鷓鴣
山有豺水有蜮山之南行不得欝孤臺高高無極行人過此淚
沾臆炎徼嶮巘插天瘴癘山中杜宇人謂望帝君行不行胡留
滯有鳥有鳥自名鷓鴣鴻雁雖嗸不慕愁胡雲填填雨墨墨蛟
龍在海南虎咆嶺以北嶺行逼仄跣踏荆棘龍行泥中虎為蟲
食鷓鴣鷓鴣行不得
螺川過王大翼
嶺頭游子何僝僽麻鞋無耳短衣皺螺川道側遇王郎馬上遥
看驚各瘦連天烽火子遠行蒼莾江山入羣寇我行萬里返南
天嶺猿腸斷啼三年荒山亂木隱古帝羈客低頭拜杜鵑君腰
雙&KR0707;騎大馬射虎七十二峯下其中多有奮椎人半是前時避
秦者賢豪亡命逐探丸此時相勸祝無官憐君令弟龍溪長抱
印空城雉樓上荒草萋萋茅屋燒横角蕭蕭鼓鼙響馬頭自西
雁嚮北臨岐揮手無顔色黃菊招予歸去来鷓鴣道我行不得
東歸丙舍墓田寒為君傳語報平安片帆何日渡南浦君向鴿
湖山上看
南安孫申公以壼爼相餉戲為答之
先生累月食無肉逆旅江干烹苜蓿自觧諸生月俸錢買得寒
瓜綠如玉忽飛片紙落彭生開緘酒氣搖雙罌愁腸綆作轆轤
轉詩籟哀同猿狖鳴年来斷肉未斷飲一醉傾壺倒餘瀋暫許
天涯游子還欲向華山借高枕孫公孫公奈爾何坐談感慨何
其多寄語龍溪王大令為言羈客返巖阿
弟望種菊滿屋貽行時叢叢數尺矣自行江鄕秋盡不見
一枝九月十九日在螺川忽憶故園籬下菊因懷諸弟
故園黃菊為誰好搖落江干秋思早菊花開徧客未歸客自思
歸秋自老遥知兄弟望江濱空對黃花無數新那知客思正愁
絶夢裏花殘江上雪江城無菊斷江春不見秋風見戰塵忽憶
東籬籬下菊西風笑殺渡江人
雨窗琳長老見示李次公水墨大相筆氣高妙是此老
說法也為題小引
荒庵滴瀝眠秋草客子沾衣悶潦倒山僧丈室收雨花忽披水
月澄懷抱示我磐陀石上人淡墨空眀雲一掃次公龍眠之後
身直從無相悟前因含毫萬法成觧脱非復筆墨關天真世人
粉本眩金碧圓相雖具生根塵彭郎愛僧兼愛畫觧得聲聞非
色界三年繡佛醉清齋未肯攅眉持酒戒昨入西林寫道場
東張遠婺周行次公别派有二子絹素光怪開微茫只今干戈
二千里補陀東望蛟關長擔囊行脚萬山外展禮蓮花皈自在
無須隻履還嶺頭坐對畫禅入三昧
征粤營
買𬞞晨入市喧呼聞打門云有征廣卒札營水東村道逢邨民
抱舂哭鴉鳴樹頭人打榖兵来強斛五斗去又拆茅柴兩間屋
肆中買酒無一錢醉蹋門扉瓶上眠腰懸弓刀手握矢牽歸三
豚一牡豕上船挟彈唱唻囉彈殺官舟白項鵝
兵途阻絶附營舟下洪都馬騶厮養抵足臥肩脰軋砉成
響四夕
兵馬塞途行旅絶附舟客子裘敗裂馬騶厮養抵足眠軋茁船
舷腰欲折身無仙骨砉響鳴百節鏗然碎環玦江天早寒霜氣
高白雲絮絮生衣纈呻吟病僕襆被單伸手衾禂堆積鐡起看
星斗轉三星横永夜占風望箕舌
萬安婦
附載下洪都舟有萬安婦坐舟背面啼淚洗面㾗垢云是山中
田父妻跣足水田朝抱犁鴉鳴啞啞大兵至奔竄不及行塗泥
大兵牽来入營買賤價不殊韭與薤貧困無容顔垢塵每受鞭
笞長苦辛而今轉售遠方去身似楊花落何處山頭望夫山上
山鏡破上天何時還兒家有夫夫有姆昨夢還家入鄕土醒来
嗚咽盻長江又喚行厨佐夜舂
歸萬安婦
湖西牙將董君捐十金贖萬安婦歸其夫見而歎之
風吹苦李花那見復上枝銅瓶斷素綆詎有出泥時一朝遠賣
金陵客東逝江流西上日去珠復還花再好&KR0742;結青青千里草
君看絶塞嫁燕支萬金誰箇贖蛾眉好放鵓鴣林密處鳩婦重
棲舊巢去
附載東還從琳長老乞得東坡殘集數卷時一誦于船尾
東歸游子足重繭襆被一囊飢亦典從師乞得舊眉山雨剥風
殘蟲數卷海外文字今不傳黃樓手跡随飛煙太白巳死五百
載後来其蘇髯已仙時賢知重唐代句詎識高人詩外意殘編
永夜聞草蟲江霧蕭蕭林果墜前身自是參寥師曾與坡公語
山寺歸舟携得臥舟尾夜照江光月初朏誦罷一篇猿一吟熒
熒青燐起山鬼似逐黃州赤壁遊白露横天濕屏扆
僕病行
甃鶬南飛鬢毛秃赤日上山脚皴瘃僕夫咨嗟荷擔苦十日黃
泥九不沐我携長足三奴丁一已委頓僵欲瞑憫其憊困載船
尾贖藥入市尋豨苓呻吟永夜唳病鶴東風長呌思滄溟遣之
歸附估船後却宿家音涕沾䄂為報堂前垂白人莫言游子形
容瘦
蒲亭客談廬山棲賢寺之勝貽再經廬阜總未及遊聊為
長句以須後期
廬山三百六十寺最勝歸宗及棲賢我投白社不信宿尚未一
到天池巔蒲亭細雨燈花落指點游蹤共商略從君齒頰出烟
霞使我胸中有丘壑寸心五嶽隱不平小句四愁徒寂寞麻衣
芒屩還山去買得南州高士絮剪作招䰟屈子衣身挽柴車黃
犢馭他年削髮訪匡君定到君言幽絶處君憶名山我憶君相
看總是無心雲青山上天雲在地眀日雲山從此分
遇雨廬山分水嶺下因宿茅舍
驅車北走廬山隈白雲紅葉紛成堆天寒雁疾氣淒緊江雨不
来山雨来匡廬滃渤曳泉布白龍倒捲珠簾開屐齒不前住亦
可濕毛泥滑啼向我停車避雨叩柴籬下馬三騶相對坐地爐
煖入熏鼠室龜手寒廻煨芋火瓦盆老婦倒濁醪勸客燈前花
炧墮茅簷滴盡雞一啼松楞星月照銀泥两三峯出亂雲西
後猛虎行
蒲亭多虎暴一歲戕吏民千人矣詰蒲之人曰曷不檻
捕曰鄕之魁而武者嘗能射殺之民捕得虎例聞縣官
官取其皮胥以下索酒食錢布亡算也其遂破産于虎
無寕飼虎傷哉負芻子其安卒哭耶敬賦斯篇用獻虞
人
灌莾何蕭蕭白日虎攫人誰謂虎攫人壮士折其樊嗟我乳虎
寧逢汝怒猛虎食我不破我釡銅牙伏機公取其皮公取其皮
吏来擇肉傾我鬴中糜哀哉負芻子朝出暮不還有倀闚門中
閉門恐是虎而冠蒺藜喧喧作書寄猛虎我歸汝貍貧邨牙齒
已不完
獨行虎丘寺
十年不踏金閶市今日經行虎丘寺乕丘無復昔時人獨上昔
人舊遊地生公石冷池臺荒昔時題句留竹房山風蒼蒼積紅
葉知是昨夜千林霜門前小舟暮不發欲上未上太湖月棲遅
却羡山中僧人代淒凉任廢一笠一瓢一殘衲自掛萬歲天台
藤我去吳江楓未落歸来采盡江南菱溪頭梅花勸我住身事
勞勞愧未能
茗齋五言律
淮南彭孫貽
禾水别諸弟作
萬里虔中路大江西更西河梁木葉下原上脊令啼兄弟嗟離
别關山尚鼓鼙何時對池草歸掩故園扉
毘陵道中
七月毘陵道扁舟觸暑来濕螢收淡月水蚋隱殘雷山入梁溪
秀江環震澤廻西征憔悴客毛羽日摧頽
開家河
十里雲陽路重城枕濁流網車棲水鶴翁仲立沙鷗地狹江潮
怒厓傾馬迹留此行罹世難歸計任滄洲
蒜山戲題
拔薤孤峰起青青獨自看風搖黿穴動僧坐鳥巢安頑石無香
草空江静藻盤含辛游子意一採韭花寒
舟行雜詩十首自就李出吳關抵揚子津
去去辭鄕國行行出海湄檥舟買臣墓酹劔伍胥祠只尺人分
手初三月似眉尋常往還地此别獨淒其
二
獨雁天南渡孤城水北流談深重秉燭惜别更停舟去住風前
柳行蔵海上鷗雲山從此去幾日到江州
三
一入松陵道烟波四望眀帆行風脚正人坐水車平斷岸分吳
越鳴鳩各雨晴長橋千步月肯復照荒城
四
蘋末凉風起林端秋色殘騷人悲杜若童子折幽蘭笠澤荷花
老包山橘柚寒淒淒歸客意白鳥過凭闌
五
舊日吳趨里津亭憶昔筵清歌虎丘夜微雨石湖船往事人傷
别新愁月上弦五噫西去客淚盡故山鵑
六
羈懷不可道幽事向誰論蠅虎縈麋釡蛛絲下釣綸水含將落
日花惜倦游人無奈今宵夢依然故國身
七
陽羡荆溪路河流碧似苔盆蘭叢牖戶沙礫范罇罍秋茗和烟
摘山船載水廻此中堪買宅他日卜居来
八
丹陽秋色滿回首即吳門馬跡随風合江流映酒渾雨餘高岸
斷日隱夾城昏伏枕星河沒低螢入草根
九
早泊新豐市停橈問酒家閑門過黃蝶隂沼戲朱蛇空井星垂
野枯田穗吐花雩龍方閔默赤日偃平沙
十
戰壘依山在空聞築受降潮来平隱几魚躍濺當窗淮海吞雄
甸金焦大江淒凉南北事高鳥去雙雙
江行雜詩渡揚子津過金陵西上湓浦共十首
昨夜津亭月離家巳再弦遠沽京口酒重上石頭船秋浦紅衣
冷清商白苧妍當年佳麗地歌舞自山川
二
皇都雲氣盡白露禁園荒塞馬鳴馳道宫花出御墙遊梁詞客
老啼蜀子規長曾憶金門對垂衣坐未央
三
風露三秋鬢關河萬里舟懷人天欲暮獨客水空流國士哀黃
鳥高堂感白頭虚存七尺在洒泣向吳鈎
四
蕪關聊信宿問俗訪茅檐㩁政弘羊密流民碩鼠添長年論月
忌風角騐星占仰臥看牛斗江波湧暮蟾
五
寒波生水末秋色滿林皐入夾江流怒維舟月影高蘋分魚避
艇岸側柳横篙取次開行篋新颷上緼袍
六
水國凉秋早荷花送遠行空江收暮色斷雨續蟬聲夜露漁罾
重山寒布被生無人照孤宿螢火對殘更
七
一棹破烟水千山歷翠微風輕洲蝶下帆緩岸花飛宿霧開臨
鏡寒波動浣衣停舟屢相訊每訝昔遊非
八
江村多聚落八口一漁船蘆葦環扉戶魚租給酒錢浮家黃雀
浦醉臥白蘋天應笑風波客飄飄瘴嶺邊
九
雲樹江潭北烟波楚水西山夷戰後壘草沒渡餘溪廢埭留魚
笱長沙印虎蹄故林歸思切謝豹莫争啼
十
行經湓浦月一上九江城落日何蕭瑟瀕年有甲兵草枯胡馬
瘦山近夜猿清莫更頻登眺飄蓬客易驚
濂溪先生墓下作
下馬看幽碣匡廬大麓西樵人知禁採有道自留題鹿洞分青
嶂蓮花印𬗋泥中天一片月萬古照濓溪
蒲亭雜詠四首
蒲塘古殘驛今日更蓬蒿兵火凋生齒溪田半不毛江流星子
斷山鎮慱陽高莫惜他鄕醉公厨有濁醪
二
小邑隣三戶空城僅百家雲山環聽事鳥雀噪排衙地瘠無官
馬秋荒减貢茶相逢諸父老為勸種桑麻
三
江鄕多歲歉此地薦秋新所在寧無亂微官莫厭貧掾曹同野
鶴判事只綸巾倘晤柴桑老匡廬是主人
四
搶攘干戈後窮鄕每夜驚柴門虎為盗街鼓雀知更吏豈煩鞭
扑民今漸耦耕余過再相過黃菊滿江城
建昌城絶糧口占
白水沉官道青山繞廢城遺民百戰盡落日幾人行雲斷秋菰
冷亭空石菌生僕夫今病矣愁絶㸑烟横
建昌渡口僧舍雨宿
渡頭風雨夕岐路更蒼茫野曠無人處禪居萬竹傍幽燐資佛
火飢鼠守僧床不寐他鄕客江聲一夜長
山行雜詩發湓浦出蒲亭西渡上豫章十首
彭湖波正急驅馬涉江潯沙雁先秋到溪猿傍晚吟川眀收霽
色雲至改松隂誰謂寒山好他鄕思轉深
二
籃輿行復止溪路更沿洄山遠知江斷林昏覺雨来風高栗里
樹秋近菊花杯兵火村煙絶雞鳴翳草萊
三
廬山高不極重複嶺參差下馬濂溪墓看題北海碑偃松支屋
正亂石閡泉遲随地看留憩秋懷易有詩
四
西林溪盡處直上即天池泉冽過楊子茶甘亞武夷山田和雨
足松穗帶雲炊胡不携家至療飢共採芝
五
僕夫愁躑躅終日度巉巖煑石分朝餔尋芝荷短鑱人稀歡鳥
雀車倚松杉坐使塵襟滌清泉照祫衫
六
白雲抱烏石赤日過林青地瘠河流瘦兵荒草木腥蹲鴟留儉
歲鬼蔓曳空亭灌莾叢祠畔人烟隔杳冥
七
河梁低落照飄泊滯江潭衣濕海昏雨山廻米嶺驂風鷹横野
渡霜犬吠茅庵暫息身心坐清燈臥佛龕
八
海昏官道直膏壤夾阡眠籬竹蔵邨塢池荷次水田山平雲繞
碓雨細犢犁烟雲木週遭境何煩畫輞川
九
曠野随星盡高天近嶺寒羅坑今夜月石澗幾人看秋入蛩聲
苦江懸樹影殘西風憶兄弟對酒若爲歡
十
白草平沙合俱言舊豫章江横官渡闊鳥下女垣長雷樹焚空
井漁鈎墜戰場近城逢浴馬却立塞塵黃
過豐城
西江南渡客暮入古豐城隂雨張華廟春風伯趙鳴孤舟望牛
斗一劍說平生莫問延津路蛟龍混太清
過峡江城
峽江三里郭積雨壊城垣一水縈空井羣山繞閉門沙寒魚不
聚人語鵲頻飜搃是羈棲地何須聞夜猿
弔周公瑾墓
巴丘一片石終古弔周郎南國英雄老東風山水長功成人寂
寂月出樹蒼蒼莫恨知音盡吳吟詠不忘
夜至泰和縣
昏黑投山郭天寒水急流歸雲失江樹人語辨漁舟嶺近星河
直城空戍火秋風塵安寇盗行止任沙鷗
白家村
一入江鄕路荒城每閉門人烟青草渡野燒白家村故老依羣
盗遺民想至尊空令流落士激椘賦招䰟
江嶺雜詩自豫章上虔南十首
南上千盤路東風半月程浮雲鄔子驛殘日灌嬰城江色連吳
楚溪隂變晦眀兵戈漫回首搃是故園情
二
烽烟搖燕雀天地闘龍蛇白日空城閉清流小市斜客喪誰着
絮溪女自漚麻薄暮收帆緩空林静亂鴉
三
星河莾蕭瑟雲樹迥嵯峨沙土耕尤瘠鄕音辨更訛月臨空縣
白山傍故園多何日還初服春風老薜蘿
四
石澗黃沙地春来舊戰場樹稀烽堠出草貫薜蘿長山鬼窺漁
火江鷗印渚霜停舟問離亂處處訴金王
五
湖西諸郡邑清麗甲螺川高髻多漁婦深山半澱田文章兵火
廢人物革朝偏故老今誰在飄蓬瘴海邊
六
烽火西昌道秋風戰氣消虔山過嶺近贑水赴江遥日月開炎
海魚龍隱惠潮窮鄕樵牧子尚自說先朝
七
萬樹溪聲裏孤蓬木葉初山根閑立鷺石子礙游魚河漢横秋
半江城入斗餘沙頭多落雁何事斷音書
八
灘行逢落日險絶怕登天舟子驚抛䌫山童裸刺船石排魚腹
亂江吼虎牙眠身事罹多難兹遊每泫然
九
孤邨雲外斷細杵月中殘戰後人烟冷秋高水氣寒乕方寄
迹烏鵲暫相歡愁絶招䰟地還山整素冠
十
溪路孤舟盡江流二水廻天荒盤古宅草沒欝孤臺木客題詩
去山君嘯澤来三年腸寸斷夜夜嶺猿哀
宿净嚴庵示磐石上人
荒榛深徑裏鎮日掩松關晝静鴉啼緩人稀草色閑種蘭分綺
石登閣見青山莫訝歸来晚前邨乞食還
二
萬籟交秋境禪燈耿夜長遠鍾来晚郭流月入匡床句了花前
偈心空定後香維摩方示疾對榻語山堂
三
東海關山客西窗夜雨時還持蓮社酒来問已公詩洗筆雲收
鉢談經月到籬從師借瓢笠歸去訪天池
四
經行随老衲深坐隱寒灰僧出茶烟冷花殘佛院開齋留施禽
飯惜印階苔不寐觀羣妄蕭條夜梵哀
霧
苦霧荒城白秋山十里隂戎戎江市暗翳翳竹堂深霽色低林
景晨光積鳥音天涯有羈客愁絶搗衣砧
江邨雜詩十首
由樵舍溪行入淳湖淳湖舍舟走山徑出蒲亭自蒲亭
過馬回嶺小道之湓浦所行皆邨落也
吳城十里霧破暝出林梢水氣星辰濕江光日月交舟昏雞失
曙樹暗鵲翻巢漸覺漁村近炊烟起白茅
二
野店臨山驛樵風送釣船人烟老鸛口江霧鷓鴣天小集多開
市高畬又刈田停舟買魚錯猶用大眀錢
三
江郊行累月所在被干戈愛此青邨晚秋来黃葉多衣裳仍漢
制童穉學吳歌闘草驅黃犢前溪飲澗阿
四
倚棹臨烟水衡門對晚晴飯牛霜正下舂杵月初生伏臘叢祠
古耕桑土榖平猶看燈隙裏永夜有機聲
五
淳湖一村地無處着蒿萊絲網收鰕子霜林得芋魁牛羊茅屋
小楊柳水門開野老深留客呼妻滌酒杯
六
亂花眀雜藥林果繞山莊啼鳥臨風緩游絲渡水長清霜肥蟹
斷夜月冷魚梁更喜聞邨塾書聲出草堂
七
竹屋依山水雲林入畫圖真堪招隱去或可避秦無馴犬迎賓
喜歸鳬望壠呼添籬防野獺抱得五雞雛
八
籬落行来徧芒鞵信所如小橋通竹筏欹樹閡樵車賦給千頭
橘年豊萬石魚此鄉未貧薄應習計然書
九
小徑盤廬阜驅車度石門溪流分瀑布雲樹失江邨細雨雞聲
遠初寒木葉繁山家成信宿松際望朝暾
十
分水林西路幽深可易尋村横松嶺屋江斷竹橋隂山栗炊黃
玉霜柑剥紫金輿人每停轍泥&KR0632;呌寒禽
望𤾂
流水空江上孤城返照間黃坌山外樹白下霧中山魚錯銀刀
賤鳬毛雪浪閒逢人問殘壘祇益髩絲斑
泊采石
落木寒江盡空留太白祠山圍南國在江湧北風遲烽至分殘
燒潮歸報午時誰憐緼袍客雨雪載鴟夷
茗齋五言排律
淮南彭孫貽
七夕泊雲陽新豐市
客路嗟何夕扁舟傍落暉關山孤電沒河漢故人違此夜看牛
斗他鄕只㕍飛浮雲生計拙舊雨世情非老母猶啼筯空閨可
下機野禽鳴巧婦藥褁市當歸白馬申胥怨芙蓉正則衣倘容
廬丙舍長隱釣魚磯
昭關
憔悴蘆中子西風出楚關長波浮白馬壮士改朱顔尚有吹簫
過空餘匣劔閒蛟龍觀戰伐江海入荆蠻怒氣餘鼃黽逥流斷
玦環幽花紛可擷厓石迥難攀自我亡家後王孫乞食艱三年
裘帶易一夕髩絲斑墓下歌黃鳥沙頭送白鷴津亭惟木葉秋
色滿河山岐路無相識淒然返照還
銀山玉皇閣
危磴攀躋上凭虚出綘宫中流依日月一覧破洪濛薄霧雲旂
濕清暉灝氣通雨花搖珮冷石筍擁幢空思入乾坤外身遊象
緯中萬靈朝水帝六甲役龍工屢憩天逾近高盤路不窮沙㾗
平落照目力盡孤鴻回首鄕關遠蒼山大海東
謁金山韓蘄王廟
命代英雄起千秋今在兹乾坤闘南北心膂見熊羆帝謂王忠
勇功誠邁等夷一麾羣策力九廟出艱危日月無私照君臣有
故知何来驕飲馬轉戰獨搴旗萬古金山壮孤城鉄甕垂朔雲
翔老鸛江雨濕神龜烈士嗟遺傳幽人彷舊碑只今悲左袵諸
將潰王師魚躍黃天蕩烏啼白石祠精靈應颯動幢旆自參差
暝色低回去汀蘋採奠遅回看昔時壘花蘤正蘼蘼
謁豫章鐡柱宫
巨澤東南䧟玄宫戶不扃自来留䜟緯一柱奠流形忠孝傳丹
術神仙配帝庭功成先拔宅水怪續圖經蛟蜃窺雙劔隂陽護
六丁至今存廟貌在壁畫精靈革鼓縈蛛網華冠斷鶴翎高
羣瓦綠遺烈萬山青遇劫焚殘籙重遊索舊銘庚辰扶鉄鎻星
七閩巳知炎鼎墜未忍帝圖屯杜宇終思蜀留侯莫報秦鳥啼
燕市雨花落贑江春丞相祠堂古干戈爼豆湮蟲緣舊蝉冕竹
坼壊龍鱗往事悲仁考湖西故使臣哀歌吟正氣力戰却胡塵
一死公何愧千秋更有人零丁今日事炎午復誰論天地漬笳
合山河戰鼓頻此邦黃鳥盡入粤猿賓再拜沾泥土低頭墊
角巾還尋謝臯羽同弔越溪濱
普賢寺
古刹前朝寺荒城異代碑龍鱗扶灌木鳥迹落罘罳石像丹青
老經文密印竒誰来證天眼真似到峨眉銀海横香象蓮臺出
寳池有情堪位果歷碩只脩持蘚剥山門冷僧歸洗鉢遲沉灰
賢劫盡梵網法雲垂倘許迷津照然燈禮辟支
聞鐘
獨客披衣起荒城半夜鐘凄其移淡月蕭颯動林松聲入霜天
迥寒棲玉漏重清機羣籟應歸思萬山濃哀梵收繁磬空江歛
霧容微聞度城闕悄已墜芙蓉静理生幽聽羈心積亂蟲殘燈
影無寐遠夢帳難封灝氣星河轉孤情物態慵&KR1779;椎如可叩度
嶺印南宗
江霧
江霧晨光濕川雲水氣殊依微交遠樹眀滅泛平蕪楚岫依帆
出巴丘入漢無岸花寒隱約溪雨澹昭蘇邨失聞人語林分覺
鳥呼能添羈客苦益騐小舟孤瘴癘收炎服漁樵沒戰圖故山
看不見愁絶滿菰蒲
山邨
漁艇沿溪棹江邨繞屋鴉飄零去戎馬信宿寄田家草白新經
燒蘆枯尚帶花寒山縈樹出苦竹過鄰斜野老思天寳中原亂
永嘉生還甘橡栗央路混龍蛇行在居空卜歸心鬢有華故林
招屈子莫復賦懷沙
江邨多竹屋簷楹梁棟窗楯壁落皆竹也
水邨多竹屋苫盖覆茅堂方寸還通筍三竿巧稱梁殺青交素
桷集翠映幽房檻帶瀟湘雨簷棲嶰谷霜龍鱗枯柱坼鳳尾捲
簾長北牖虚添簟東籬竟作墻入椽風弄笛巢燕粉拖篁裊裊
烟籠戶蕭蕭月到床何煩題字去應住此君傍
野燒
野燒荒村晚蒼山古戌平隔林微覺斷入水自然眀苦霧光難
滅空原響漸生隂厓開月晦衰隴减秋聲暖逼龍蛇蟄寒催雨
雪晴夕烽餘百戰曙鳥起三更鬼火枯桑出漁燈細杵鳴草根
收墜露雲外掩孤城絶塞衣偏冷飄蓬客易驚柴門倚牛斗河
漢浩縱横
雪後望鍾山
積雪浮隂上鍾山更欝盤昔時佳氣滿千古孝陵看地暖熊羆
守江朝嶽瀆安川原包渾噩海宇逼高寒白石金莖出烟花璧
月殘朔風摇大漠苦霧散長干玉椀無相問銅人泫未乾濕雲
融粉堞凝練皎澄瀾尺素懷天末晨暉及夜闌麻衣正愁絶矯
首暮林端
茗齋七言律
淮南彭孫貽
吳江道中
破浪長風五两催驚濤坐擁晝成雷沙頭宿鷺窺人過席上蘋
花傍水開一片夕陽吳苑出無邊秋色具區来故山只尺人千
里落月孤舟首重廻
鸎脰湖望震澤諸山
鸎脰湖光沁客顔汀蘋沙柳共潺湲秋廽殘暑蟬聲急月落荒
亭草色閑吳越水分平望驛荆蠻天盡洞庭山胥門此去無多
遠買劍亡家出楚關
舟經虎丘
憶昔樓船泛古塘山川人事各蒼茫眀湖自抱孤城轉衰桺何
如客髩長廢苑亂蟬鳴響屧荒丘無虎泣干將扁舟一過添惆
悵故國秋風水蓼傍
早發晉陵望錫山
短棹翩翩發晉陵汀花溪柳散炎蒸孤蓬客髩秋先動小暑山
泉夏亦冰去路江天横白鳥曉行殘月掛蒼藤遥看揚子風波
惡却羡漁舟自採菱
登金山二首
水天樓閣敞軒窗疑有黿鼉捧石幢二象微茫吞大海羣龍盤
屈走長江英雄巳盡山仍在客子孤吟鳥自雙幾度妙高臺上
望黃流漠漠日沉舂
二
西来客思巳蕭梢更上危峰瞰遠郊日月並從環際出江淮莫
辨濟痕交堂中曉磬聞瓜步巖畔歸雲沒鳥巢漫對焦山吹鐡
笛潜磯下有萬年蛟
三山
故國山川自古今舊時詞客感登臨澄江曉樹含殘月秋浦荷
花下水禽京口帆随雙雁度石頭雨送一溪隂豪華歌舞紛如
昔陳蹟淒凉不可尋
采石月下弔太白
星斗横天夜露高空亭眀月照林皐三山白鷺留詩卷六代官
花照錦袍君是謫仙遊碧落我来把酒弔文豪長歌擊節驚鴉
起浩浩江流捲素濤
過池陽舟中望九華山
高天無際碧崔嵬倚棹中流首重廻積翠遠浮青黛出蓮花長
傍白雲開東盤龍乕三山斷南繞匡廬九叠来未淂淹留悵行
役登臨誰是謫仙木
二
九峯雲外立㠝岏𤾂口城高過水痕衆壑星辰朝太白二孤風
雨下江門烟光返映魚龍𬗋厓電能開日月昏遲我還山尋舊
隱葛巾羽䄂訪真源
李陽河阻風登太子閣
高閣岧嶤眺落暉孤帆每逐雁南飛黃流直下長風夾白浪遥
過太子磯故國依微山色裏天涯浩蕩月明歸凭闌無限傷心
事獨上江樓淚滿衣
過馬當山
天門峭絶水中兵孤枕横流破大荒萬壑奔流下彭蠡羣峰四
起上潯陽江聲今古含悲壮地險丹青届混茫此去登高賦搖
落東風滕閣片長
經小孤山
斗削孤峯擘𬗋烟滄波眀滅渚雲連半厓古木横江鸛萬里隂
霞沒楚天神女夜歸環珮冷山僧曉起石鍾懸東来澎浪磯頭
客可許漁竿泊釣船
湖口望鄱湖
石鍾鏜&KR1861;變秋聲滙澤稽天一望平南去洞庭青草合廽看廬
阜白雲生長川自下雙飛鳥孤客空懸萬古情惟有彭郎山下
月曾随遠棹入江城
遥望大孤山
彭湖開闔鎻青螺風急高帆隱浪過雲外浮圖屇河漢天門石
脚枕黿鼉江花似雪思歸早楚客驚秋奈晚何莫上峯頭更回
首吳山楓葉下微波
潯陽望廬山四首
十年夢繞𬗋芙蓉未到天池第一峰今日獨尋湓浦月秋風遥
聽虎溪鍾雲昏石壁開丹洞雪捲飛泉下白龍聞道羣賢投净
社可容藍轝遠相從
二
叠嶂層巒夜不扃空山草木晝冥冥斷雲忽散于峰雨積翠初
開萬仞青直上紫霄留片碣何人白鹿訪殘經尋真便踏芒鞵
去囊裏空圖五嶽形
三
空山何處訪匡君獨上峰頭掃白雲閑把道書尋舊隱遠随
孤鶴謝人羣雙螺烟靄中天合三峡溪流静夜聞他日結茅從
五老清泉靈藥自紛紛
四
玉房金闕渺虚無尚憶扁舟下五湖隂洞蓮花低自照蒼厓雲
物迥相扶石梁天矯窺牛斗星子浮沉沒大孤坐久題詩干象
緯晴烟片片裊香罏
東林寺
東林精舍枕巖隈入谷飛泉百道廻古殿尚餘蒼蘚合空池無
復白蓮開山中高士誰投社石上松濤自起雷莫訝老僧相送
遠遠公常過虎溪来
二
長松窈窕隱禅居磐石清泉映古池山翠深環師利閣藤蘿細
繞李邕碑花殘佛座開堂久雲護溪鍾出定遲十八高賢更誰
在看余西澗獨題詩
慱陽山即禹貢敷淺原也(以下十首乃蒲亭十詠)
敷陽古岫鎻岧嶤禹迹千秋鎮泬寥西面斗分垂右掖北支山
脉盡南條天窮地力無荒壤水應江流又上潮今日貧鄕生計
薄野夫猶自羡漁樵
李渤書堂
江州刺史有書堂迤邐羣峰繞夕陽蝌蚪水田池漠漠雲烟
鳥跡晚蒼蒼何時白鹿高賢去無恙青山古道長父老幾人知
舊跡擔囊欲問使君鄕
九仙臺
孤峯斗拔越塵埃返照時看紫氣来丹竈尚蔵千歲火白雲深
鎻九仙臺採芝西去無靈藥玩世東方有異才空向秋風懷往
事野花漠漠斷猿哀
蒲塘古有廢驛
古渡寒橰轉轆轤幾家烟火入菰蒲亂山疲馬經殘驛小雨横
塘剪綠蕪林外鳥啼泥滑滑人歸牛子笛嗚嗚道傍行客休回
首斷雁西風一夜呼
崑崙山王喬禮斗石
琳宫閴歷出風塵飛舄當年上紫雯片石雷文環禹步五更灝
氣濕星辰黃精採罷春盈握白鶴歸来雪滿身此地丹霞堪自
老何煩負笈遠尋真
金帶河
獨上荒城眺澗阿灣環幾曲抱城過淪漪風動文章草篆籒沙
平學海波何處紵衣留縞帶虚傳赤社指黃河折腰小吏空搔
首近較吳興瘦更多
葛洪井
送目仙壇日已斜蒼藤裊裊掛寒霞松風欲舞移時雪藥本長
開四季花壁瘞道書生綠蘚泉流隂井養丹砂稚川一去無消
息跨鶴還過羽士家
紫巖洞
翠壁蒼厓護洞門更開靈境隔塵樊草根乳滴芝長夀松下泉
鳴鳥不喧虎耳生時穿石筍山僧定處掛啼猿自憐物役多泥
滓深坐孤峯了化元
烏石門山泉
夾岸青山立翠屏荒庭下馬俯澄泓溪風入澗吹珠乳石齒生
寒漱月眀漫向谷簾尋瀑布無因陸羽借茶經詩瓢取次空潭
汲不數驚雷落椀輕
陳氏義門百犬牢
義門遺跡歷陵西故址參差映稻畦古樹多存交讓木佳山何
减若耶溪村深夜吠驚如豹俗異朝歌恥闘雞我去襄陽携婦
子此中八口卜幽棲
望夫山(以下二首係蒲亭續詠)
風雨苔莓盡日閑蒼藤白石舞烟鬟獨留眀月空相照不見浮
雲去復還無主野花春色老窺人苦竹淚㾗斑故園昨夜還家
夢小婦應占山上山
思艱亭
馬蹄荒草徧空城閉閣槐隂枕上生山郭夏雲當晝冷水邨沙
鷺傍人行江聲白日收殘雨禾黍青天倚晚晴戰後流亡幾家
在提壼眀歲勞春畔
將南之嶺留别蒲亭長
天涯相聚更淹留眀日天涯又遠遊客子可堪郵傳累離人不
為故鄕愁欝孤臺近猿淒切伍相潮廻水逆流行矣使君宜自
愛白衣雙淚向江州
行經西山
十里籃輿傍水涯雲山滿眼上芒鞵遥看積翠迷芳草空有啼
猿亂客懷十二洞天蔵鶴嶺萬年古樹見洪厓江城兵火今如
此卜築幽棲計未諧
二
屈曲深巒面面開西風爽氣入樓臺峰頭雲過濃于畫石上泉
鳴晚自雷曠野獨看高鳥去江聲忽帶夕陽廻滕王舊閣飄零
盡空送千山暮雨来
渡章江
平川渺渺上孤舟彷佛羈懷憶昔遊白鷺下洲魚忽躍青山夾
岸水空流幾年客思過寒食百戰江天對旅愁獨有龍沙城畔
路舊時殘月在荒丘
東湖
東湖城下枕荒陂尚有殘荷綴廢池芳草萋萋徐孺宅秋螢寂
寂澹臺祠江干塞馬鳴空壘墙上寒鴉憶故枝欲訪南州舊時
路縱横十畝種蹲鴟
登眺滕王閣廢址
繚繞川原入故宫當年高閣自西風野花開徧朱垣廢檣燕飛
来畫粉空吳楚江聲人物盡雲山秋色有無中獨留千古題詩
客孤鶩寒霞思不窮
二
帝子樓臺事惘然空餘歌舞照山川嶺雲西上無窮路江水東
流似往年雷令斗牛消夜氣滕王蛺蝶寫蒼烟于今百戰沉戈
地孤負黃花落雁天
發南浦
渺渺西風引素波片帆南浦入烟蘿空城木葉驚秋早故國浮
雲帶雁過白髮暗生江月滿青山無主夕陽多天涯游子增哀
怨腸斷吳西囉嗊歌
中秋日泊樟樹鎮月下聞笛
夜静天空月正眀隣舟何處弄新聲關山千里烏棲冷河漢三
更斗柄横亂後離家過渝水愁来吹笛傍江城秋風羈客情無
限此夕高堂白髮生
新淦道中望玉笥山
三十三峯秀入雲洞天深處渺無羣金川月落清江隱玉澗溪
流過峡聞仙女晚歸林窈窕真人古宅草氤氲何年一訪南昌
尉猿鶴應知舊隱君
過螺子山弔文丞相墓二首
太僕備兵湖西為文山所生地盡節虔中復為文山倡
義地身在虔圍日取文山集撫節悲吟每以自况曰必
不慚色古人也負骸南行經此不勝感涕題句以攄幽
憤
湖西使者懷遺烈拊節悲吟日幾迴公在乾坤長不朽邇来忠
孝益摧頽燕京花鳥年年怨杜宇河山夜夜哀直上文峯望鄕
國浙潮東繞祭忠臺
二
東来行客問豊碑松柏蕭條信國祠巳抱零丁十年恨祗應炎
午一人知鷓鴣嶺抱羣峰暗白鷺洲横野渡遲墓下文江成吉
字更誰洗筆共題詩
螺川晤黃交矦共談家難感憤書懷
哀鴻斷處入江鄕再世論交欵語長一慟君親同涕淚十年生
死各淒凉虔中南去桄榔暗吉水西風橘柚香嗚咽相逢重賦
别雲山渺渺路蒼蒼
二
干戈滿地接山城所在流亡苦甲兵游子那堪天北望孤舟應
共雁南征俱傳欒布收彭越相對黃公哭阮生惆悵莫須論往
事嶺猿已過第三聲
過龍泉江口
聞道龍泉擬渭川竹園千頃勝秋田鴿湖茶熟先輸税抱石魚
肥不數錢雲裏萬山環縣治溪頭一㙮鎻江煙當時避地桃花
隱烽火孤城夕照前
萬安城
風急魚梁古渡邊荒城數里絶人烟沙頭水沒春前燒城上烏
啼戰後天皂口暮雲收宿雨舜祠秋籟歇鳴絃青山遮盡来時
路何日歸帆下峡川
過皇恐灘二首
皇恐灘高瀉碧虚深秋風雨過城初扁舟客子愁難度故國先
臣恨有餘望帝山中春老矣彭咸江上夜何如南来亦抱零丁
怨江鯉迢迢莫寄書
二
一片孤帆縱所如疾雷轉電震游魚愁邊白雁三秋盡天外黃
花萬里餘粤嶺山川行處斷吳門烟樹中疎年年山鳥春歸
恨浙水潮廻送子胥
虔中九日
江空木落嶺猿哀游子憑高首獨回歸思自流章貢水家山偏
對欝孤臺堂前白髮愁應斷籬下黃花晚未開遥望茱萸今日
會西風小閣弟兄杯
先大夫舊時部曲毛熊諸人俱遁跡山中賦詩招之
欝孤臺下起黃塵部曲飄零瘴海濱老馬悲鳴神駿瘦寳刀新
賣俠兒貧長安銅狄空辭漢松下毛民半避秦試問平原舊賓
客只今誰是報恩人
藕庄庵強陀𣑽相為風日所剥
羈客干戈滯異鄕尋僧又入藕花庄水田零落荷衣盡雲木週
遭雉堞長十萬彌陀禽唪梵三千金粟桂飛香給孤居士今安
在壊閣欹鍾墜講堂
吉州黃氏園亭石林水竹荷沼魚陂互相映帶惜已圯廢
兵阻無憀排悶縱目荒榛刺人歎息成句
黃公亭榭枕城闉水竹參差映四鄰雲入山樓棲畫壁草平磯
石駐游鱗芙蓉欲贈無裳客巖桂初招未隱人偏是秋風不歸
去黃花閒殺白綸巾
穎川侯祠
江右諸郡豫章廬陵江州皆祀漢潁川侯為城隍神吉
之祠宇尤壮麗殿宇幽邃刻桷竒古豫章一株乃千載
物也
羣山映帶鎻高城處處臺隍祀灌嬰隂殿鬼工扶刻桷虚堂畫
粉剥題名千尋古樹凌烟直一郡寒江過雨清知是羈人怨搖
落白雲紅葉太無情
秋盡江城無菊(不言無菊已句句是無菊此真詩也)
羈人留滯怨天涯一夜西風鬢巳華空有音書随白雁難將心
事對黃花故園籬下應盈把獨客秋殘未到家欲採落英過楚
水彭咸江上濕懷沙
重過鉄柱宫
十月林霜拂布袍東歸短髮更蕭騷重来鉄柱尋遺跡無處銅
瓶買濁醪古壁畫圖蛟蜃沒空江風雨石幢高仙都道士無人
識孤鶴西飛振雪毛
賀大設𬞞食招予普賢寺夜分踏月相送分手溪橋上
江城眀月逼寒輝蕭寺清樽燭漸微豈為浮屠甘斷肉那堪急
難見無衣悲歌酒肆人相泣彈劔思家客未歸世事可知公莫
舞秋風不少故山薇
過孫許二公懷忠祠祠巳廢
女墻薜茘鎻荒祠下馬披榛讀舊碑何處長蛟沉鉄鎻空令山
鬼奠辛夷烽烟古壁龍蛇動秋色高臺鳥雀悲憑弔二公傷往
事西風斜日採江蘺
東歸蒲亭留别
蕭條官况巳經秋反爲狂夫動别愁變徵未須歌易水要離此
去葬吳鈎連床五夜同歸夢分手雙魚寄遠郵不見津亭飛葉
滿眀朝那識是孤舟
蒲亭别金陵周演閩郭梅豫章吳殿重九爲諸君
朔風征鳥度江關爲送羈人履屩還雁外兵戈炎海月馬頭烟
雨秣陵山孤城落日催行色雙淚臨岐損壮顔公等豪遊看治
亂莫從揮手羡刀環
重經廬山二首
罨畫青邨萬木齊重来行客問前谿山巒不定高還下澗水無
心東復西烟起芋田分煑石雲封牛屋罷扶犁眀朝霽雨渾難
卜駐馬林間聽鳥啼
二
秋来曾憩石橋松又入盤紆滯短笻積雨烟光分遠近平林樹
色變秋冬白雲紅葉前村路殘日寒鴉傍晚鍾如此好山留未
得故園落盡碧芙蓉
上潯陽酒樓
天寒疲馬客江州獨倚潯陽舊酒樓漢口諸山俱北向湓城九
派盡東流孤邨砧杵驚秋早古郡荆榛帶雨愁遥憶柴門滄海
上雲中西望未歸舟
重上潯陽酒樓
高樓重上更依依風急雲繁木葉稀匡阜迥連江霧𬗋湘山漸
入楚天微獨憐歲晚長為客何處登臨可當歸戎馬孤舟淹日
月故園梅蘂發寒扉
再過小孤山
潮落江痕在白沙孤峯四望更谽谺誰從鏡裏開朱閣試上雲
根拾彩霞魚部長朝河伯婦山僧獨供水仙花東歸吳客扁舟
迥願借分風下館娃
二
霜高葉脱白雲層天際歸帆許再登江上波搖雙鯉佩峰頭月
掛萬年燈湘靈鼔瑟邀仙女水怪分犀供定僧南望大孤同黛
色共随暮雨上巴陵
&KR2998;磯神女廟
烟樹寒蕪澹欲平琳宫環珮映高城春秋香草招山鬼南北江
峰列畫屏神母獨馴蛟萬歲水妃空對月孤眀年年楚客嬋娟
老誰採椒蘭酹杜蘅
風雨泊慱望山通似楚王宫北之調但重耳
石尤吹雁墜沙邨慱望山横帶雨㾗千里白雲来地肺一江飛
霰鎻天門流人旅食依烽火殘歲他鄕入酒樽歸去非關憶三
徑湘君淚盡賦招䰟
宿昭關
曉風東下渡南徐遠道迢遥萬里餘客路豈堪頻見月故園况
復之無書青天劔泣思吳市白馬潮歸送伍胥一夜昭關雙髩
改蘆中淚涸楚江魚
茗齋五言絶句
淮南彭孫貽
西行題壁
空齋裊松竹欲去更惆悵何日是歸期南窗梅蘂放
金山留雲亭二首
白雲出孤峯未雨自飛去雲出本無心不為孤峯住
二
空亭無人来無惟有白雲過山客掃孤峰日日雲中臥
吞海亭二首
東面望水端茫茫見窮髮把杯向青天吸此波上月
天門落海影雲物互吞吐面海坐危亭江花映眉嫵
裴頭陀洞
空尋裴公洞裴公更何處無復問山僧江頭老黿語
江港
空江四無人日暮見漁子殘月共漁燈掩映空江裏
荷葉港(以下江上小詩二十首)
泛舟荷葉港花殘荷葉稀秋風渡江客零落舊荷衣
螺螄港
遠山浮青螺旋渦入烟水此去上螺川迢遥二千里
鑰匙河
羅綺照青山烟花正婀娜從此入江南不須沉鐡鎻
東溝
潮白風初起天青水自流西州橋下月流出照東溝
青山
遠水孤雲沒清川去鳥閒興亡千古恨日日對青山
觀音閣
江水東西流山雲朝暮改惟有住山僧禪心長自在
梅子洲
梅子洲前月何人獨自看莫教停两漿游子正含酸
𥙿溪口
萬里長江客東風過裕溪不知今夜月何處聽猿啼
郝山磯
江路無行旅鄕心見鳥飛西風吹客鬢又過郝山磯
螃蠏磯
郭索磯頭石霜螯嵌碧楞夜分江月黑石蟹上漁罾
月子河
月子河西月年年渡綘河非關易圓缺總為别離多
老鼠夾
蘆葦風蕭蕭空林語山鬼孤舟不寐人悲吟臥舷尾
老洲頭
沙路行人絶疎燈映竹扉江村烟火夕知是夜漁歸
梅根
五月黃梅雨江流盡日渾誰持渡江檝隔水喚桃根
吉陽湖
燈火亂星斗帆檣隱荻蘆孤舟風雨外遥辨吉陽湖
雷洲頭
隂電長河沒輕雷白鳥横荒雞莫相儆枕上有鼉更
蛾眉洲
江流寫彎環沙草紛幽態新月傍洲生羣山巧于黛
斷腰
江流束素中山勢蜂腰外豈爲望鄕關秋風减衣帶
胭脂港
霞綺眀如畫江花染欲流可憐江上夢紅粉故園愁
老鴉磯(以上二十首畢)
風帆何處宿日日數昏鴉此夜江天晚孤邨三两家
歸夢
江月照歸夢分眀月中語江水忽潺潺月影在寒水
野泊
山村斷人煙眀月低未落獨坐望清江夜静聞魚躍
灘上拾得白魚
落日灘聲裡天寒人迹稀秋菰炊未熟溪上拾魚歸
二
前灘跳白魚銀鱗長一尺呼童拾魚歸寒山煑白石
溪行得鴻羽
為問南棲鴻何時至江滸欲寄一行書借我雙飛羽
龍丘
百戰江城地沙場聚髑髏舊時嗚咽水仍復到龍丘
桕樹街
渡口集寒鴉欲渡人未渡忽憶白門行烏啼烏臼樹
君灘
嶺上桂花發人来花已殘東風如有意送我上君灘
魚梁城
日落魚梁城城空草深矣只有芙容山返照空城裏
舜祠
舊日韶山下人傳有舜祠灘聲正鞺&KR1861;似奏九招時
雲洲
天南東北望慈母隔江濆今日雲洲上相看祗白雲
棉繩灘
空江直如繩游絲牽百丈憶我涉江時木棉花正放
大&KR1543;灘
江聲無古今送盡遠行客昨夜上灘人一夕成頭白
小溜灘
石澗鳴笙竽山翠滴于乳宜有不眠人拖篷聽秋雨
嵯峨灘
山根插流水溪影亦嵯峨不是秋風早誰教一葉過
匡風灘
千山行欲盡君今更何去願作石尤風阻君山盡處
曲尺灘
千尺長江流縈紆凢幾曲盤盡九迴腸雲山黯然綠
五座灘
萬石列寒灘什什復伍伍輕舟疾無影帆正日卓午
黃金洲
作客黃金盡西風白髮盈誰憐敝裘意一爲贈生平
凉灘
溪水去何急孤帆暮未收凉灘無限月客鬢已先秋
銅盆錫洲
纔過黃金峽銅盆又錫洲客愁共江水日夜兩悠悠
大鳥洲
渡口漁舟去收筒捲釣繩空留磯畔石照水立魚鷹
小鳥洲用古
秋草渡邊渡夕陽山外山溪頭只小鳥飛去又飛還
桂灘
涉江荷未殘今来桂花發那堪千里人两見秋山月
鼈灘
鼈靈江上月流照粤江隈欲借溪頭石將龜換酒来
白澗灘
八月桂花寒秋風滿西澗拾薪煑白石驚起沙頭雁
蝦蟇渡
魚梁荒城下空舟有立鷺隔江喚渡人遥呼久始悟
蘇溪
客心日東流随風下蘇溪鷓鴣勸客住出溪數里啼
白鷺洲舟泊
沙頭捕魚艇朝出晚未還不如洲上鷺閑立看青山
荒庵
山僧坐荒庵深草沒門徑對客了無言晨昏數聲磬
揚子洲
揚子洲前月離人未覺愁不因風雨夕那識是孤舟
樵舍驛
江霧暗如雨孤舟横水濱不是棹歌發那知中有人
老鸛口
亭午人烟冷天寒鸛雀飢釣船收不住大澤捲游絲
昌邑城
下馬昌邑城荒城今巳廢無復昔時人寥寥惟犬吠
白茅滙
十里無人烟白茅如人長蘆花今夜絮又作一朝霜
郎箕渡
維舟蓼花岸江清月初轉柴門静無人魚躍驚吠犬
二
山邨不知亂映月坐柴門朗朗深更裏彌陀十萬言
淳湖
淳湖一夜月羈客帶愁過相遇他鄕客他鄕思轉多
二
夜寒不得夢驚起曙光發始覺未成眠仰見屋梁月
三
柴門向江開江風動林薄幸有數垂楊映門似簾羃
吳城後湖
昨宵山雨来沒却前村碓夜半閣漁舟寒江知水退
潭川集二首
樹下維漁舟江邨多竹屋瀟湘一夜雨山翠人煙綠
二
水村枕山椒白雲作門幌臨溪獺伺魚雞棲高樹上
潭頭渡
天寒飛木葉水涸有飢鷺不是偃樹枝危橋那得渡
奉新河
溪水平更綠空波澹不流寒江風送葉惟見採樵舟
龍口
紅樹褁青山樹裏聞人語遥問隔林僧江村何處去
折橋
茆屋野橋上炊烟小店開道是白雲起恐防山雨来
楊墩
官道馬蹄絶夕陽山月昏行人與歸鳥争渡過楊墩
木環寨
嶺上旌旗滿江城鼔角新昨宵林下犬不是吠歸人
烏石門别馬丈
黃葉長亭下青山駐馬前離心將别酒共酌使君泉
二
征馬自兹去夕陽眀北原白雲空滿地不肯鎻江門
馬回嶺
雞鳴路微白殘月萬松西衰草連天綠無心住馬蹄
分水嶺
山勢連天合溪流過峽分難將一溪雨寫出两峯雲
爛泥灣
萬峯圍水田行人駐不發停車聽鳥啼但聞泥滑滑
沙河
白瓦齊茅屋青山盖竹樓居人同野雁雜住藕花洲
瓜子嶺
秋深瓠犀爛霜甘斷壺苦歸去問東陵共墾青門土
江邨
清江木葉脱紅樹被秋堰何處尋郭熙寒山寫平遠
湓浦渡
隔水喚漁子抛罾客上船渡頭人過盡白鳥傍舟眠
雞鳴
怪殺長鳴雞自謂知天曙歸夢不分眀又渡秋江去
磨盤洲
客心同日月晝夜轉雙丸那禁雲山裏江流更幾盤
雷港
久客鄕音改還家鬢髮疎應憑小池雁為寄大雷書
寡婦磯
寡鵠磯頭立青天夜夜霜應憐小姑女昨夜嫁彭郎
六百丈
寒江深幾許應未抵愁長西風吹不斷繚繞下潯陽
生未潭稍泊已雞鳴矣
夜盡舟未息雞鳴誰家林草根微露白稻田已生孫
茗齋七言絶句
淮南彭孫貽
尹山
江千楓落水潺潺雲際微茫見尹山山色似憐憔悴客西風雙
鬢出吳關
寳帶壊橋
木蘭船小片帆孤雨外長虹斷太湖殘月易圓還易缺歸舟何
日下姑蘇
苦蚊
夜永横參斗柄翻流螢寂歴更無喧惟餘白鳥欺人甚不放離
人夢故園
望亭
江關流水送浮萍吹盡離愁酒半醒莫上河橋看草色望亭西
去更青青
舟行晉陵憶齋頭竹篠下
高柳西風送夕陽夜深牛斗各蒼蒼扁舟忽憶南軒下萬箇清
隂竹篠傍
横林
梁溪雨過改秋隂一曲菱歌亂客心遥指前邨人宿處驚鴉千
點下横林
洛社
蓮子花殘菊滿枝燕飛已定㕍来期只今秋社西風起不及春
歸洛下時
吕城
乍别吳關两日程曉風又過吕蒙城汀蘋烟樹休回首總是離
人故國情
題金山佛印禪居
山僧已去石堂存欲上峯頭問了元木落天空無一字寥寥海
月印江㾗
夜泊望梁山
天門中斷两山空一片孤帆落晚風莫向秋江望眀月故鄕千
里月眀中
蟋蟀鳴舟中
白蘋紅蓼月眀中睡起&KR4141;燈住草蟲暫入故園惟有夢何煩啼
徹五更風
宿蕪關聞夜哭
昏鴉定後草蟲喧一片羈心落曉猿那更悲秋禁夜哭月眀明
日是中元
黃坌山布
千里飛帆落照前黃坌山市草連天孤舟不向東流水偏逐西
風入楚烟
柘磯
江門西望見鄱湖湖口烟波接二孤風送片帆飛不住柘磯一
點沒平蕪
江州庾公樓
空亭落日映江流過客誰登庾亮樓為徙胡床避眀月清猿露
下對人愁
尋琵琶亭已廢
一郡荆榛草獨青重来湓浦問荒亭朱弦巳絶江聲急夜夜悲
風入洞庭
蒲亭荒𪠘有甘蕉數株夜雨不寐起題于壁二首
夜雨空階碎綠蕉無眠山客更蕭蕭西風縱有還家夢難渡潯
陽八月潮
二
紙窗寂寂網蜘蛛風折芭蕉動碧㡡想到北窗齋榻下石欄井
上两三株
雨中過海昏渡
荒城日落水空流只有青山送客愁幸是鷓鴣啼不到滿天風
雨上孤舟
羅坑邸舍
羅坑日暮盡人烟寂寂星河照暗泉蟋蟀自啼秋夜冷那知山
客未成眠
道經南昌府君祠下
太僕去豫章二十年矣父老尸而祝之乙酉聲桓叛太
僕自湖西移檄討之丙戌太僕殉節于虔聲桓毁祠為
雩龍地居人竊蔵像于小𪠘中戊子聲桓又叛清譚太
攻滅之屠南昌余過南昌訪故祠城經兵火彌望瓦礫
祠後小𪠘夷為平地有弓人造弓人於祠中詢之南昌
遺民也𫐠太僕惠政不去口已而知為貽也驚曰若固
彭公子耶相對歎息余為泣數行下因題四絶句
枳棘花開點暮雲空祠仆盡斷碑文居人不觧興亡事猶說南
州舊使君
二
病馬蕭蕭卧女墻灌嬰城壊只斜陽豫章太守祠前月獨照西
江萬里長
三
啁啾鳥雀下虚檐刻桷依然畫藻廉莫更雩龍廢祠下孤臣泣
盡舊胡髯
四
&KR0714;碑零落古城阿游子重来掩涕過今日洪都諸父老不知若
箇淚㾗多
龍沙廢寺
古寺荒臺石徑斜青山依舊繞龍沙僧房昔日題詩處佛座俱
開枳殼花
章江夜泊
城郭秋風起戰塵江山無復昔時人相逢只有河梁月獨照孤
舟萬里身
沙頭見雁
嶺上山川近瘴鄕雁飛不到古虔陽孤舟今夜思家客北望南
飛雁一行
龍門山馬祖道場
馬祖禪林迹已殘山花開落舊經壇龍湫一片傳燈月長照雷
池萬古寒
巴丘野泊
江寒星斗夜蒼蒼夾岸青山萬里長偏是東風吹不寐巴丘落
月弔周郎
螺川八月十八日旅思二首
三千里外思家客十八灘頭上水舟料得海塘今夜月故園絲
管一時秋
二
一年一度此夜好八月十八看潮生天涯兄弟空回首孤客江
城無限情
深秋嶺上見燕
海上年年送燕飛南天瘴嶺去人稀可憐嶺上南行客秋燕歸
時客未歸
孤舟獨泊
行盡西江两月程孤舟夜夜聽灘聲江流不待東歸客先逐秋
風下石城
過浩溪驛
江自東流客向西雲山萬叠嶺猿啼三千里外還鄕夢又逐秋
風入浩溪
白家村訪楊大器不遇
兵火寥寥百室存空江自抱白家村舊時楊器無人識草沒三
郎古廟門
皂口
皂口停舟理釣綸魚梁亂石白鱗鱗孤帆自向前山去飛盡寒
鴉不見人
凉口(地名)
東風吹我上凉灘月晦山寒日已殘不及沙頭南去雁随風先
到貢江干
憶家
露白風高木葉稀客行早已及寒衣離家不道關山遠秋夢猶
能夜夜歸
儲潭
離家三月到虔南又見吳霜落曉簮聽盡鷓鴣行不得傷心秋
色滿儲潭
懷家宜人
南天瘴癘𧺫秋塵游子高堂憶老親總有家音傳驛使干戈愁
殺白頭人
懷諸兄弟
雲樹連天阻夢思江花如雪雨如絲石床長日攤書處想到南
窗對弈時
憶内
九月江鄕橘柚秋秋衣着盡着羊裘高樓只自憑西望那識孤
舟夜夜愁
憶南窗下松桂
山窗寂寂掩雙扉松桂無人客至稀不是子規啼不到故園雖
好未成歸
聞鷓鴣啼
章水東流貢水西欝孤臺下草萋萋雲山萬里行應徧山鳥空
勞向客啼
東歸發虔中
叢桂花殘五嶺間斷腸行子又東還江流不放歸舟去重叠千
山與萬山
白家村再訪楊大器
三郎廟壊掩倉琅古樹千年掛夕陽重訪信陵門下客故居秋
草沒人長
江干見芙蓉
山城寂静掩重闉行見芙蓉照水濱莫向秋江弄顔色天涯尚
有未歸人
山庵曉起
曉起山窗月未斜一林風葉動寒鴉荒庭秋色無人徑惟有牽
牛滿地花
行荒園見素槿一枝折以供佛
獨穿幽篠入荒荆忽見孤花照眼明折取一枝瓶水供茅庵長
坐古先生
磐石上人以粤香一瓣見贈兼示口號依韻詶之
樹蘭習習勝龍膽金桂霏霏點石臺何似瓣香爐火外寒灰相
對思對悠哉
盧陂逢武林僧
西子湖頭憶舊游天涯行脚十經秋山僧也道還山好那怪游
人易白頭
却寄家音口號
嶺頭梅放桂初殘雲樹連天道路難歸去高堂應問訊但言游
子正平安
螺川别杜老
留滯天涯去住難雲山此别路漫漫柴門杜老休相送江上青
楓白露寒
夜雨過蕭灘驛
木葉蕭蕭尚遠行搃無風雨亦關情那堪今夜蕭灘上一半江
聲作雨聲
偶見(北命題不覺感係唐人二者此題止作綺艷語耳有何關係)
五嶺高高上接天關山戎馬已經年南方流落無消息愁見街
頭永曆錢
附潯陽舟臥舵牙下累夕歸夢不成
昨夜風吹客到家故山開徧水仙花寒雞不肯完殘夢空有歸
心繞柁牙
江樓
高樓遥望水雲間不是湘烟是楚山帆影滿天江不見烟波何
處下吳關
泊白水灣
白水空濛浪拍舟啼猿不到已堪愁空江斷盡還山路那禁歸
心萬里流
早發見廬山
孤帆天際下西吳霧裏看山澹欲無似卧石梁三峡畔不知枕
上是匡廬
風阻湖口
萬里孤舟下碧天歸心先度雁行前東風不住東流水只阻吳
頭楚尾船
桑落洲
桑落洲頭日未斜可憐春色在誰家不知何處中山酒醉殺碧
桃千日花
急水溝
雁白蘆花急水溝長江漫漫送歸舟客心尚恨江流緩不信西
風水急流
𤾂口
長江千里片帆前兩岸青山斷復連吳客不須重憶鱠鱘魚風
起𤾂城煙
夜泊望樅陽
李陽湖口見樅陽夜静江光幾許長歸路分眀明月裏雲山一
望但蒼蒼
過梅根懷江東羅隱徵君
梅根衰草日紛紛何處江東舊隱君惟有水濱殘燒裏數椽竹
屋一溪雲
望荻港
青山如畫水如烟日落空江月未圓東望故園知不遠白雲只
隔秣陵天
夕泊板子磯
昔時風雨留題石水落江㾗長綠苔多謝鳩兹湖上水送人千
里又東廽
泊江東門
江干遥聽景陽鍾夜静江空歛霧容歸夢不成眀月上故園相
近两高峯
石頭城下漏止四更
星斗闌干寐未成江鼍點點應江城荒雞莫怪天難白月落霜
高只四更
歸泊潤州江口
南徐北望已蕭條歸客思家更寂寥夜半潮来殘醉醒江潮不
是浙江潮
泰和仙槎江口(此首當在過浩溪驛下)
秋風千里雁横沙桂嶺無霜墜桂花為感仙槎江口月故園随
我到天涯
