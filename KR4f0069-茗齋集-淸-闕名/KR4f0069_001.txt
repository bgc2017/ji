茗齋詩初集
海鹽彭孫貽羿仁先生著
同里後學張伯魁春溪校刊
五言古
子陵釣臺作
子陵非釣者垂竿此烟水不樂經世務何心見天子御
榻共龍卧辭歸富春山仍披故羊裘理釣白石間江峯
渺然碧溪流亦潺湲所志不在魚綸竿聊自適山中有
斯人烟水不岑寂我來斯人往古磯空蒼苔荒亭絶行
迹高風安在哉蕭條桐江上檥棹此登臺
古詩
鴻鵠志萬里振翮摩蒼天徘徊在霄漢俯視六合間稻
粱豈不營烏能入虞樊朝啄蒼梧粟夕飲華池巔孤尙
自有托饑渴何足患翩翩華堂燕乃巢檐幕端細娛足
媮樂廣厦非所安
崇蘭發幽澗馨香吐奇姿流風攬其輝承露挹華滋荃
蕙本自芳蕭艾欲因之攀緣時作伍紛糅誰見知結佩
奉君子明德欣所私凡卉待春暘霜雪委路岐容華寧
久畱恐隨秋草菱願言事松柏歲寒以爲期
灼爍桃李花含英發中庭聞君愛顔色私自吐芳馨陽
春沐光澤衰草日夜青容華慮消歇舍意苦未屏欲以
委所歡落落如晨星意長惜歲短獨立自屏營
蟪蛄嗚桑條焉知春與秋浮萍泛大海莫定東西流人
生非不朽脩短焉可謀奄忽謝朝露白骨歸山邱生時
長氣盛冺没委道周萬物信所化蚓蟻嘬王侯勖哉保
令德千載長悠悠
飄風起長河千里浮雲來流氛蕩華日總總生塵埃倦
鳥眷故林征馬憚崔嵬何爲遠行子朋好易相乖峨峨
高山柏盤石亦礧礧磐石永不移松柏安由摧飛蓬起
何因漂蕩無根荄高飛南山巔遠墜北海隈零落信所
遇躑躅動予懷
明日未可卜不飲當何時回樽酌美酒自勸玳瑁巵二
八理朱絃逸態世所稀高音動中曲欲言難致辭同聲
意相悅情諧心自知爲歡浩無方顧景惜若悲人生鮮
百歲憂樂常互俱歡娛不宿昔零落在須臾無爲感窮
逹刺促日摧眉
明月何皎皎攬之有餘輝不眠知夜長鳴蟀動中帷紅
顔苦無歡蕩子愁無衣凉風變庶草肅肅征鳥飛遠望
何益別輕行何益歸潔身待君子誰復惜朝饑
少年重意氣結客長安陌千金買寳劍爛若芙蓉色相
逢豪俠友脫贈無所惜烽火連朔方羽書蔽白日壯心
縱橫起結束吳鈎出焉能老牖下腰鎌事阡陌
晨征入空谷仰見百尺桐枝枝拂青雲葉葉生回風其
根激清泉瀉湍若驚鴻匠石持斧斤揕伐離澗中伯牙
一顧此旋以命良工黃金錯其尾白玉爲絃徽飾以合
歡綺檿絲以繚之昔爲枯朽質今登清廟隅貴重非所
羡長願守根株
秋風動百草游子多惨顔四顧白日墮客行殊寡歡悠
悠思故鄕去去忽言旋故鄕非云樂客行常自憐欲歸
道無因願言托綵牋桑榆易云晩惜此華盛年
京洛欝紛紛車馬争絡繹春風吹衣帶冠蓋互相値共
投金門裏竝戲長安陌追隨令人好黃金捐不惜英英
天上雲磊磊澗中石母爲要路津各轍避疇昔
南山一何高去天不百里白鹿遊其上丹霞觸膚起中
有飛仙人鶴髮綠覆耳不病亦不饑往來自輕舉對我
大歎息言汝勞神髓再拜長跽之予我藥一圭服之耳
目異混混無所思無復煩名理口亦絶令辭茫昧觀萬
古偓佺相等期
湖上晩眺
長河見天末流雲澹明昧園林入清曠廻巒暝奇槪斜
陽下平臯歸笛隐牛背晩出人負薪夕飱畦刈菜炊烟
邨竝起船火魚潛退遠樹巳烏啼柴門况犬吠菰蘆客
未眠兼葭人可在孤懷賞幽豁登陟窮眄睞山川感今
昔風物嗟人代憮然發遠想長嘯高巖內
湖上雜興
眷兹杪秋日曠焉涉平臯空林翳陽景澄江繫寒舠斜
日樂遊鱗鳴琹散夕號𬗟懷岩穴士邱中友蓬蒿抗意
絶塵表長往辭干旄白雲積戸牖石泉沁瓊醪所嗟芳
蘭質幽谷徒爲勞躊躇一命駕援琹不成操
宿吳關
夕氣霽高樹長河帶平原天低萬象暝鳥雀無復喧遙
阡交遠風征鶻翩焉翻遊子眇無緒客懷忘故園山川
變離吟登眺入愁言夕息共澤鷺曉夢驚啼猿含情睇
烟樹落日下吳門
竹醉日詩
衆人苦愛醒是惡知醉意卽有解醉者惟與酒爲比醉
可令人遠不在麯蘖事蕭蕭竹數竿廉虛寡外嗜清疎
見妙理其志諒可異眞得茗之神醉醒各有寄余亦沃
醉泥笑彼獨醒類然非公榮儔不飲亦無寐竹醉以得
雨雨多竹如睡醉竹竹蕭散醉雨雨蒼翠我醒起對竹
欣然忘醉思不知竹醉日竹與我誰醉
哭伯母劉五百五十字
戊寅應鍾月伯母棄桮棬是夕天凛霜侍女搜衣顫夜
黑哀鴟啼睡昏燈色眩窗楞紙縫鳴窣颯鬼風旋屈指
病沉綿十旬卧帷薦畏喧罷機絞俱從事罏碾返魄少
胡香燼乾膏益煎參貴兩一鍰買不惜環鈿告凶龜兆
橫示儆妖夢踐牲殺窮師巫祝釐合族眷形銷骨附衣
垂革愴所戀兒女掩淚坐呻吟不忍見刲腸苦難割長
瞑目微眴嗌轉如有言緦緦哽連咽愛女年及笄裝須
及時繕手刺衣上花裁我篋中絹遺金可作釵零瑣宜
整穿所事無缺遺如璫珥環釧阿坤止入齡妹更小而
獧呼母母不聞扶床袂空牽天乎遂冥冥見背何可援
搶地仆無聲百身贖堪填有婦侍重泉無婦執羹奠地
下巳待姑夜臺三夕先可憐垂絶姑悼亡淚猶濺寧知
哭婦淚噤作含珠嚥長別不須臾蓋棺遽相面繐帷垂
不單青熒缸閃煽互哭酸婢鬟人聞之腸斷伯父尙丁
年何以慰言晏入戸怳有亡殘針骨遺線痛定始知哀
悲深畏來唁開箱檢餘物施佛邀冥緣懴罪禮空王華
幢結壇墠慈儉仰餘徽衣無踰縞練井臼每有常纖縮
而盈羡其童僕指千肅然懼呵譴自念無過愆惟悔性
稍卞粘壁以自警暴怒戒能遣中年奉佛名長齋謝葷
膳我五六歲時憶髮猶未卷長弟我長之止二歲相懸
兄姊年比肩都得伯母眄視伯母猶母母顧亦歡忭俛
仰二十年兄弟盡婚弁長兄病十載長姊墓草芉崔姊
兩舉甥陳妹巳適倩長弟今煢煢降割禍眞延昨秋哭
殤子勞瘵婦相纏方悲同夢逝天只遽徂眩之生痛鮮
民之死愴所媛䨇寢成虛房空堂去梁燕昔日黃梅花
芬香繞庭院人謝花亦零憔悴搖霜霰攀花餘履迹苔
滑生人莧
偶作
卧疴偶居內百憂相煎蹙嗜睡瞋啼鳥畏喧遠童僕微
雨打梨花經月廢櫛沐斷飲疎洒人箕踞啖筍菽昨秋
年糓儉畝收不盈斛晉楚盗如毛未聞奏平復軍興更
加稅賣兒多道哭餓骸仆路衢爵啄死人肉荒荒豺虎
橫夜眠不能熟
愛此間庭幽移床就花影蒼蒼古瓦綠衣桁駕紅杏春
風吹好懷濃睡得寒醒添衣拂林坐松竹對孤冷小酌
攜榼壺微酣舄鳴警以兹怡遠情潔焉抱高秉
岑寂苦畏囂病與愁相友閉目理枯坐匡床不舒肘素
書束梁上恐以勞心手山妻未解意申申詈偏詬有兒
懼讀書好弄挈瓶缶幼女能學拜十日九蓬首其小者
可憐牽衣繞床走家貧未能奮衣食累父母念此五情
震焉能守蓬牖
晨起初盥潄獨坐前軒楹鳥雀悅曙景林端弄春聲心
無榮物慕淡永得高情忽念蓬茅質譚道友躬畊滄海
歎橫流塵坱何時平閒居愧獨樂聊以安吾生憑高常
北望慷慨頓長纓
七言古
落葉吟
八月初寒風獵獵滿庭秋怨啼還怯妾身薄命如落花
君心搖蕩如落葉落花春夢杳難尋落葉秋風愁殺人
去年落葉送郎去今年落葉知何處搖落生憎君不知
東西兩地總相思浮萍聚散有時合落葉分飛無見期
江口丹楓紅徧野離人掩淚長亭下邊塞胡笳捲復吹
御溝流水愁難寫惆悵輕軀不耐秋辭條一去恨悠悠
斜拂搗衣砧上月廻侵望遠驛中樓寂寞闌干間徙倚
紛紛亂墜空庭裏偏將蕭瑟感深閨那復飄零愁蕩子
何人對此不思家獨有狂夫行未巳憶昔繁華妾少年
而今憔悴妾空憐安得妾身輕似葉隨風一夜到居延
魏監生祠歌
世間萬事胡可測魏監昔時祠此堂土木森然有氣勢
嵯峨面貌生精光貂蟬方冠大璫珥蟠龍錦繡泥金裝
尙方賜額耀日月詞臣據石書文章監司鵠列朱垣外
崩角中丞冠獬豸土偶氣𦦨若有神鼻息威靈動光怪
熹皇龍髯攀不住叢神無靈木石壊父老猶能說上公
當時殺人惟睚眦嗚呼睚眦能殺人帝謂忠賢予弄臣
至尊嚬笑藉靈寵四海望氣俱逡廵金書鐵劵白手得
乳兒黃口金麒麟厮奴養子盡湯沐錦衣出入明光宿
陸博能令天帝笑監宮不畏長門哭有時倚醉戲殿上
手攫龍袍殿前服銅山橫壓金門齊甲第翻笑天家低
沁水公主不敢奏平奪田園豈須售五侯伏道望馬箠
承相肩輿從狗竇天旋地轉日翻覆霹靂青天赤龍吼
狐兔紛紛㱲首死彪邪虎邪竟誰是昔時權勢安足論
棘刺頃刻叢朱門陰風獵獵墜蚩吻頽垣鬼火司其昏
道傍行人未敢過蒼狸夜泣青門路豈惟邸第生悲凉
四海叢祠亦非故舊時有司下馬入今日野犬當門坐
掉頭行
黃金臺成凡馬至驊驑騄耳俱逡廵凌雲詞客新得意
驕嘶高馬胡由馴彭郞掉頭仰天笑翻身歸釣西川鱗
鱸魚正肥蓴菜熟痛飲三百青梨春狂來或走諸山上
海水一杯莽相向觀潮起色僕未能文園卧病人亡恙
世上文章那足論窮途意氣輕相讓丈夫落落非失意
乾坤尙有容汝地或可披裘大澤中不然去採湘江芰
齷齪母爲妻子羞清狂不畏時人忌長安第宅高比天
須史鳥雀羅秋烟黃金横印何赫奕指顧牛羊上墓田
以兹感慨更投筆曳耒歸山抱犢眠
七夕篇
湖頭楊柳秋風多天上白榆鴻㕍過一一梧桐墜金井
雙雙烏鵲飛銀河驚鴉樸簌空林起長河明滅清光裏
未須抱犢待黃姑幸不投校逢織女黃姑織女有前期
紫陌紅樓相見時良人盡出三星戸宮妾俱臨百子池
太液蓮房船似藕青門瓜蒂玉連枝迎凉若箇承歡宴
乞巧誰家鬪女兒水榭風亭誇富麗池館侯家羅綺細
薤簟三花月下開龍綃七尺風前曳共看北斗酒漿傾
更憐南阮衣裳敝君王此夕館招凉高捲珠簾月未央
雲母雕盤承綘雪水晶玉殿搗玄霜結成綵岫飛神雀
更起高樓引鳳凰齋宮夜宿長生殿青雀翩翩集臺院
琤琮環珮五銖衣歴轆雲軿九華扇桂麝微吹菡蓞香
蘭燈小結芙蓉片偏是長門有夜愁玲瓏不下九龍鈎
舊恨年年掩紈素新聲處處起箜篌九孔連環針易透
同心宛轉結難收獨有長安遊冶客把臂行歌過南陌
開襟方醉胡姬樓曝衣卽卧平康宅妾似天孫雲錦裳
郎尋帝子支機石深閨何處試輕風香汗流蘇半臂紅
小合蛛絲粘翠帶明燈蟋蟀鬪金籠焚香閣裏私祈罷
拜月堂前細語通却笑畫樓秋不度蕩子空床無曉暮
機上千絲織不回刀頭一鏡飛猶破歡會何時動綺筵
相思獨自看庭樹太白西南耿不明客星海上泛槎行
傳將方士臨卭信問取驪山避暑情人間天上俱惆悵
莫賦明河惱太清
小木天歌爲王蘇作
混沌初開蒼帝目神工黯淡精靈哭名山徧地藏不難
有亦人間未能讀王郞好客書滿床更闢茅堂作書屋
其中充棟盡縑緗枕藉無非漆與竹客來抛卷卽呼杯
奇字相商驚詰屈吾聞木天多秘書金函玉冊百萬餘
侍臣簪筆俻顧問內史讐校承明廬豎儒泥首卧牖下
秃毫破帙長趦趄半生腹恥識字豸老死蠧殺神仙魚
布衣咿唔倚虀石十年賦成人莫識尙方筆札堆於山
白身欲前那可得近傳天子重詞臣甘泉諸彦皆要津
帝謂文章在天下焉知散吏無經綸簿書羣吏亦仙吏
掌書乃與天顔親起草徒聞屬高第紫衣例不衣山人
王郞意氣殊寥廓小有百城殊不惡雪牖寧煩金馬門
蕭齋何减然藜閣隃麋在右麐角左終日丹鉛坐探索
瀛洲貴人徒草草白眼看之勿復道閒將醉筆寫凌雲
君軰風流堪絶倒
峽山老衲歌
僧海上來雙行脚杖擔兩頭頭覆箬白雲破衲穿糢糊
衲只懸囊多貯藥道傍施亦隨手散誓不從人一錢索
叢林僧飲不肯飱市中自托蓮花盆是何居士長閉門
乞食其門通者&KR1377;主人方苦齊侯疥麻姑鳥瓜無全痕
攢眉向師師大笑良苦主人可試言刀圭出手不盈七
季和痂失桃斑存乃知神術不思議不然藥上何爲尊
居士霍然欠申起起謝云師且休矣師言此術何足奇
貧道濟人徒爾爲仰天曳杖出門去贈錢不收仍置地
惟取諸公所贈萹且行且誦名山前
春睡曲
落花風輕簾不動桃李無言鶯有夢美人飛上巫山峯
珊瑚枕寒玉肌凍闌干十二悄無人遊絲寂静吹網塵
蜂喧蝶嚷春不管一縷雲鬟香剪剪無端芳草是天涯
歴亂關山忘近遠
鄂王廟歌
金風北來汴河濁汴梁城高晝吹角三千神臂禁不發
宮車鹿鹿走窮朔渡江匹馬化爲龍六飛縮地吳山東
岳城春秋讀未終起挽五石烏號弓背嵬徤兒盡如虎
長刀擁雪不鳴鼓岳家營陳若撼山繡旗血染桃花斑
燕雲唾手八杯酒痛飲欲奪鑾輿還朱仙鎮頭胡馬走
倉皇書生叩馬首二帝空騰白㕍書諸軍虛望黃龍口
風吹丹詔從天來丞相力促班師回風波片紙大星隕
十年報國成飛埃臣飛一死何足耻從此中原長巳矣
死痛重昏五國冤生慚臣構中華耻杳冥四壁神鬼愁
精靈長爲乾坤留荒階老檜徒突兀石馬躑躅嘶驊騮
蘄王歌舞半荒草趙相箕尾歸丹邱松楸南偃百萬樹
六陵玉椀同千秋
山中有得豹雛者文采陸離具威猛德爲賦豹子
行
豹子何斑斑連錢錦毛五色爛草枯木落生氣勢雕虎
咤㗫文犀還豹子來自南山南山霧深一千丈猩㹳驚
嘯浮雲閒飲齕泰山側矯顧青邱址樵蘇一失足羅網
從兹始豹子來燁燁以離披星芒粲爛射箕水山鬼窈
窕從文貍曾聞七日澤雲雨詎容寸管窺瑰奇長林深
谷翳光彩虞人矰獲奚施爲豹子來錦尾曳徘徊黃風
奪色白日掩赤嶺凋氣玄雲來青熊紫羆互相弔蒼精
野兕紛驚猜豹子來互爲在樊籠我欲乘汝去浪坂千
尺青蒙茸君不見乾坤跼踳多陷穽中原未絶豺狼蹤
濠梁歌
濠梁水深赤龍起大風猶吹故豐里父老多能識太公
鐵冠天眼開鴻蒙五丁闢地成龍穴亘天華渚眠長虹
蟄龍一卧三百載銅馬躑躅黃河東寳氣猶騰虎邱阜
風雷不徙媧皇宮橋山衣冠烏夜號支祈躍泗龜山搖
高垣土崩鳥獸亂王孫啄矢隨林燕况復草菅人亂麻
紅門火照無陵殿芒碭千秋雲氣眞屠兒酒肆舊何人
開平中山塵土像毛髮怒欲張麒麟
五人墓下作
軒臺晝晦鼾驪龍妖狸噴沫塗椒宮貂衣社鼠夾扆嘯
白日彪虎嘷雌風小臣斬馬徒碎首中監指鹿移重瞳
句圜星搖貫索裂北寺虹埋萇氏血錦衣緹騎行辟易
乘傳南人黨人籍吳門側目勢如虎市中屏息不敢怒
紫泥初開詔書發億萬人冠盡衝髮競前交口問詔書
吏部何愆蒙檻車黃衫獰惡諸列校馬撾擊人大呵呌
魏公之意欲爾爲寧問區區天子詔萬喙飲氣吻若雷
轟然蹋地山崩摧黃麻矯詔入手斷香案橫墜揚飛埃
官旂折脅尉破額中丞繡斧無由裁事往幕府誅亂首
藁街五頭血一斗此曹生亦屠酤耳吳門惡少足齒否
翻令豎子得一死天下聞其名某某諸公箕尾騎上天
或收此曹隨馬走青天震電蕩飛塵橋山龍甲升高旻
冰山西傾媚祠拆空基瓦礫生荆榛莫鋤荆榛鋤瓦礫
要離髑髏今瘞得
蝗不爲災行爲劉快閣明府
倚鋤田叟支斜笠月黑飛蝗打頭入風吹禾黍颯窣動
八口荒黃繞阡泣老婦持竿折衣桁敝帬縫幟當風立
跳躍兒童似蝇虎掩撲讙譁撲前拾是時六月禾秸微
欲棲不得還羣飛民之訛言蝗神物助天爲虐禾可食
家家屠豕禱田祖里巫醉飽坐鳴鼓賽社甘賖剜肉錢
卑災怯舉祛螟火黃風北來天角昏吹若敗葉翻空原
村農額手起相慶蝗咽奪得殘黎命豚蹄敢冀滿汙邪
庶免鬻妻哭婷娉近聞加賦派民田暫累吾民又一年
中原羣盗如毛髮軍需億萬縻金錢亢暘况遇連饑疫
桔橰生&KR1472;脚無力無蝗歲事尙間關奈可追呼吏如織
憶昔揮鞭出淮甸蝗遮馬頭不相見淮揚千里草不青
菜色芸黃上人面三吳通歲尙有收氓之蚩蚩昧遠憂
豐年狼戾忘歲儉亦不甚惜於乾餱市鮮傾囷出賤粟
嫁女飾裝買犢牛所嗟智不如鳬雁秋饑常早稻粱謀
祲災詎曰非天意三餘好作餘三計勿喜蝗今從此去
勤動幸母然泄泄
雨中燈市歌
春烟帶雨吹香霧春城漠漠搖春樹春雨霏微澹月流
春燈歴亂輕寒駐可憐殘雪落梅花可惜春寒冷狹邪
鮫珠出海光全濕麝月含輝暈亦華細雨樓臺春一縷
燈火依微疑不雨石燕啣花鳳咮明燭龍浸影蚖脂吐
火樹烟花照碧空却疑春霽斂長虹倡家盡唱淋鈴去
遊冶齊歌水調工密雨銀花輝此夕不羡晴光搖紫陌
繡馬障泥惜未行桃枝蠟屐攜相失華燈彩映雨珠香
紅雨花飛燈燼芳誰家結綺留春夜何處梨花映洗粧
春雨春燈各自春瓊枝璧月綺羅新却憐烟火揚州市
偏照巫山行雨人
春日登西郊浮屠圖復觀儈房倒影作
萬山落日凌倒景振袖扶闌風力猛足底平看出地雲
忽掣斜陽落人影一點粘天颺紙鳶高於小鳥沒蒼烟
援毫題字盈絶頂海氣搖筆蛇龍旋凭闌長嘯海波湧
角鷹呼風天地動高舂三尺巳無痕掉臂下天意猶勇
下方烟樹晩蒼蒼行吟重過朗公房石橋流水閒吠犬
深林啼鴂眠幽篁山僧對客忘主客相逢不揖相攜入
庭際浮圖倒影來桐窗半掩開西壁七盤隱映何玲瓏
還驚阿育留神功憑虛如墜最高頂胡爲匡坐䋲床中
松軒寂寂春陰暖㙮院松濤吹茗椀相對曇摩壁觀深
倚簷優鉢飛花滿月上疎鐘破夕曛壁間風鐸静疑聞
相將歸踏落花去回首香臺生白雲
種蘭
閩南紫莖青數尺贑水綠葉久參差道遠無因致佳種
黃磁綺石俱傾欹陽羡叢蘭細於葦一穗數花相間之
青錢三百買十束小奴擔負歸我居龍泉盆子綠玉窰
青花隱起爲蟠螭山泥細和插數本欹疎歴落紛離披
懷風蕭蕭舞容與對我故故翩葳𬎼鐵棱棐几怪石供
山窗坐隱䋲床支罷琴枕書欠申卧清芬如與幽人期
滿墻桃李閙鸎蝶睹此何異茅艾蘼
壽吳母查太孺人
尙書家無餘奉錢公子但給城南田十年共姜奉宗祏
清門不墮尙書賢黃門仲子美且仁守祧爰作尙書孫
共姜有子若巳子子若子騫無間言吳生年少吾畏友
束髮角巾共攜手勖哉相礪猶弟昆恒許登堂拜其母
猗歟令德垂令名清節嚴似青山清尙書門前霜十丈
寒入松栢俱堅貞奉觴再拜更前壽三爵攸宜豈多又
高尙書門必賢胄
西院雅集詩
僧寮梧竹高於城萬樹風起俱同聲白雲在天月在地
相對無語知平生古人結交必有以黃金如山視如水
吳鈎三尺身七尺不與吳鈎說知巳豪華任俠等輕塵
布衣卿相安足論寸心耿耿自千古何事昭盟爾大神
酒酣意氣忽坌湧搖筆天人壯英勇角巾窕窈策一通
滿袖成謀指畫中乃知瑣士角文采相鬪何異鳴秋蟲
乘車戴笠各相語子其爲龍我能雨懽歌耳熱燭花沸
海風欲搖整毛羽
與諸子就飲漢蜚家
秋日一繚拖雨痕與客攜手俱入門客子據床岸幘嘯
索酒爲余開巨樽小山嵯峨高刺天名山名以黃門傳
穿林據石坐危磴慷慨臨風懷昔賢丈夫墮地須不朽
榮枯不與天公權一心異姓而兄弟良友娛人同筦弦
敝衣芒履豈貧賤今之從政吾何羡觴前自負非狂言
青天高眺眼爲電陳子年少書滿床鍵戸著書人莫當
門前倒屣盡豪儁中懷凛烈天雨霜晶晶北斗下垂地
明河澹芒欲搖彗風烟滿天卧一龍矯首長安雨清淚
五言律
過法相寺
山行如入畫野寺忽相通松影石壇静鳥鳴春澗空籜
龍橫竹徑石虎嘯溪風便欲離塵俗澄懷叩朗公
和叔大父季親隱君招諸衲入社詩
朱門友山澤净侶得無生思向拈花發詩從擊鉢成槿
籬芳徑曲苔砌石床平晨夕談交處枝禽語共賡
白社高蹤在蓮華許結盟塵中無俗駕方外謝浮名小
句寒山和清泉陸羽評坐談忘語默風送落梅聲
人日隨大人飲外大父方將軍咫園
别墅風光媚飛觴佐劇談主賓賢共七伯仲雅成三(時賓)
(主七人三舅氏俱在座)燭爲催詩剪梅因問信探不須頻煑茗霜
果剥餘甘
九月庭梅忽吐數萼伯父喜而成詠命貽和之
九月梅花發催寒物候知笛驚吹律早庭訝降霜遲嶺
上開應晩江城落未宜美人何處在夙夕夢中期
吳門無題
朱欄金井上倚水是兒家照月堪移鏡臨流欲浣紗門
多交讓木庭有合歡花爲問青驄馬何時過狹邪
得濟下書
驛使江南至鄕書濟下傳平安稍足慰留滯幾時遷俸
薄難分餉官貧更貸錢遙聞留五馬東岳罷朝天
老鸛亭
老鸛亭西路晨征更閴寥草深將斷徑水涸欲欹橋沙
雁衝人起飢驘向客驕此來安畏路不遣旅魂消
牛山
驛路秋蓬裏牛山返照前斷雲縈濟樹遠雁極胡天花
落雄圖歇猿啼客思偏當時揮淚地陵谷徧寒烟
雷澤
石瀨群流滙人傳古帝漁暑雲凝樹濕沙日抱潭虛歸
電龍收雨空梁鸛伺魚舜祠樵牧外荒草沒柴車
兗東雜詩
淮陰西北望平野日昏黃千里無青草悲風止白楊地
環齊魯闊山控岱恒長縱有還家夢應遲到故鄕
沭陽驅馬道灌莽接萑蒿赤日長河紫青天野雁高風
塵隨寇盗輕俠少賢豪雲樹庭帷近寧知客思勞
蕞爾鄒滕邑遺風古俗存不毛多瘠土蒿目斷中原梨
棗垂官道牛羊卧郭門三騶同晩食野薤足盤飱
驅馬大河北蕭蕭鳴雁悲黃塵肥子國碧落女郞祠齊
婦廮垂項胡僧雪覆眉蹇驢休躑躅茅舍有青旗
登臨溪城望葛山
一片青山色週遭上女墻貫城穿渌水抱郭鎻危梁茗
外人烟少林端鹿跡長憑高遙以眺烟靄正蒼蒼
蟋蟀
小兒憐健鬪思婦惜悲吟巳作籠中玩空留物外心斷
腸摧曉露餘響在秋砧夢到豳風侶莎雞老故林
惜壊蝶
鳳子何來集山童捉共圍蛾眉愁後損粉黛墜來稀落
羽沾輕扇鉤花碎舞衣飄零風剪剪猶作綵雲飛
五言排律
海上千佛閣落成時沈菁莪工部奉使桂藩賢王
題榜施金遠頒海上里人詠歌紀其勝事敬賦
長律三十韻以步其末
化城雄展武璇榜下湘都粟雨空中墜星芒象外孤布
金傾舍衛賜饌佐伊蒲石鼓疑傳籕靈威乍啟符犀文
洵龍種鳳德表鵷雛同姓咸推旦尋盟舊長吳歌風唐
蟋蟀協頌魯騶虞鴻挾淮南寳驪探赤水珠西園尊揖
客東閣禮羣儒神解知潛契僧祗誓共扶慧心標指月
宏力轉浮圖巳悟三乘妙何煩半字敷擘窠縈鐵畫飛
白麗金鋪芒角垂雲篆璿璣貫斗樞捧書鱗族至啣帛
雁行趨署體師梁鵠奇章紀董狐瑞毫隨翰湧巨手到
空摹蒼頡觀殊駭韋將瞪絶呼遙通航海竺遠寄渡江
蘆星使頒茅土天潢禮苾芻如椽爛奎壁不壊鎮枌榆
勢壓摩厓壯鋒馳筆陣驅諸天窺倒井五色炫離朱驛
假冬曹節香披帝子罏繙謄嗟譯史彷搨亂官奴賀厦
喧元鳥開林系赤烏一時新刻桷從此照迷塗宅捨裴
丞相橋題漢大夫重樓動波磔入法變虛無遙望朝宗
地衡陽隔楚巫
茗齋新搆二十韻
小築移庭石新條罨座隅八窗朝蜃眩沿砌古苔鋪屈
戍初開竇汙邪乍剪蕪野花栽菊婢馴鴿蓄飛奴有約
時看竹無人獨據梧客來聞剥啄談劇更懽呼箋易元
誰解焚香静自娛逍遙註莊子孤憤續潛夫痛飲傾家
釀高歌對唾壺此身眞鹿鹿擊缶且烏烏楚客非狂士
荆軻詎酒徒龍泉知我者松徑曷歸乎白社疎巾幘青
郊縱履絇荷鑱尋橡栗遵渚采雕胡隱矣鳳兮鳳嗟哉
觚不觚尙容卿軰在何可此君無出處隨漚鳥行藏唱
鷓鴣名山千帙擁流水五絃孤漫挾風雲壯寧知歲月
徂茗柯懷實理三沸點寒爐
詠庭中雪山三十韻
積雪初成岫諸峯杖履前乍驚飛忽至恐與谷同遷逼
檻寒光繞凌軒霽色鮮玲瓏巧射月明净不生烟融乳
岩常滴崩厓髓未堅背陰争障日縮地擬參天象鼻垂
如墜羊腸沃始連彷緱疑見鶴壓華欲舒蓮苑裏螢争
耀園中兔避筵蜀蠶叢並狹越犬吠尤獧神禹虛探簡
狂嬴誤着鞭謠聞黃竹凍封笑白雲乾詎數夸娥力奚
殊聚米年素鰲寒競捧粉鷲暗仍騫綴葉琪堪剪刳瓊
璞始穿也應鮫作室非謂鵲能填羣玉今安在瑤臺竟
杳然錫驚難傍麓石叱未成眠嶺訝催花發宮疑擢蘂
妍燭啣低自照星隕爛孤懸僵卧躭幽壑清音動撫絃
美人庭絮下詩思㶚橋邊莞爾歌招隱欣然欲拜顚懷
君玉樓賦對客藐姑仙銀闕何時夢冰心此夕憐風塵
閉元圃子弟想藍田謝屐空攜齒洪崖浪拍肩剡歸疑
有棹郢和可無篇朗朗成公似峩峩叔夜偏高情堪獨
賞豈費買山錢
奉和世父新葺蕉室書齋卽事二十二韻時將待
對公車
築室懷嘉遯躭幽樂遂初門風高有豸館籍謝無魚霽
月光懷抱浮雲任卷舒武冠辭韎&KR1944;野服集芙蕖榻敝
輕華莞窗空傲綺䟽蕉因題句盡草亦帶經鋤花影低
婀娜松聲引疾徐誰歟堪比屋我自愛吾廬世事從抛
枕時艱入累嘘詎煩焚燭蠟時可借蟾蜍對座常揮麈
凝塵不上祛論文窮四部裁賦弔三閭豈謂衡茅下悠
然大隱居寧教蓬戸掩未放酒樽虛癖古摩周鼎休糧
嗜禹餘將軍多揖客柱史秘藏書靈運窮登眺陳蕃倦
掃除斯人猶短褐公等曳長裾攬&KR0581;方滋蕙羹藜且刈
𬞞征途將結駟射策定巾車落落嗟薪桂勞勞羡散樗
上林行較獵早晩覓相如
南湖放舟
菰蘆三十里雙槳蕩烟霞一艇纔飛葉沿溪數落花天
疑寬浩淼地轉失盤拏汗漫遊無定滄浪興有涯澄河
肥藻甲淺渚浸蒲芽秋思中流楫仙人貫月查兩頭行
載酒八口合浮家漁父過湘水鴟夷去館娃至今留古
宅何必賦懷沙相約尋西子扁舟訪若耶
三塔寺賦得三塔
鼎立皈依地宗分衍教年仙山湧阿育華掌削金天牛
乘連車至龍文并藏懸光搖諸界合影矗法輪圓定力
超眞宰神功攝衆權恒沙無量滿覺路幾燈然證聖身
俱幻觀空相欲捐三塗堪共指從此不述川
檇李天寧寺寺有嚴助墓
祗林輝勝域古郡闢蓮臺初地恒沙静諸天梵月開鷲
峯依崒嵂雞嶺擁崔嵬香蓋雲常繞珠毫夜自迴函經
龍藏啟聞法雁王來花鬘空中雨鐘聲下界雷承明題
墓去衣裓禮眞回風外時飛錫河流可渡杯現身分色
相凡眼尙塵埃便欲超神諦無因辨劫灰幻觀窮一切
證聖本秭垓悟後俱無着何當置辯才
楞嚴寺
净土莊嚴外阿蘭出世間大千分色界不二冺河山喻
法青蓮現繙經白馬還金人緘石室銅掌出禪關花散
香雲蓋天低滿月顔楞伽無一字妙湛總成間五葉空
相辯干函盡可刪欲投方丈室壁觀掩䨇環
東遊紀行一百二十二韻往歴下省覲作
朱明徂暑候玄駟授旌綏采芭搴長薄飄蓬觸遠思晚
英翩躑躅繁芷颯萎𬎼咫尺辭庭榭蒼茫判路岐柳條
禁贈别芍藥怨將離行色匆難止當樽慘不怡塵埃蔽
晻曖昃景在崦嵫戚友臨征術閨人計返期線添縫袖
密書囑寄函私揮揖回諸弟牽裾撫弱兒天涯從此逝
慷慨詎須悲井邑看旋失河梁竚巳疲木蘭春棹急攜
李夜帆遲閃電隨燈黑低蓬帶枕欹金閶停鼓枻林屋
納流颸吳市肥魚鱖蘇臺滿鹿麋竹枝歌漠漠荷葉水
瀰瀰嵐霧迷汀煖蘋鷗竝席移榴花驕客鬢蒲節届浮
巵繋䌫雲陽市郵亭日午時&KR2081;簾招野鳥把盞酧芳蘺
賸有愁千縷奚煩佩五絲龍舟觀競渡鼉鼓賽靈祇浪
濺辛夷棹波翻結桂旗佳辰懷楚俗幽恨弔湘纍候入
黃梅變衣教白苧施旅途中夏杪行次大江湄鐵甕圍
於帶金焦峙作坻山川增灝淼登覧助凄其延眺人千
里占風月半規羈心横暮笛斷夢隔天陲烟火維揚域
鉛華往代遺倡家多趙女酒肆衒胡姬勝蹟猶存晉窮
奢夙著隋草深荒苑樹螢照廢樓基破壁凋圖畫蒼苔
間菉葹故宮埋瓦礫瓊觀易蕃釐鶴自何年跨簫應此
夕吹昔遊增悵望新句懶題詩牛斗星分盡東南地脉
虧摩霄翔鸛雀潛滸懼蛟螭賈舶宵銜尾嚴關曙解維
滄浪旭低出淅瀝葦交蘼泗上俱罹寇淮陰正誓師近
聞方輟警數日散登陴百感艱難集孤征雪淚隨束裝
稍戒陸策蹇乍橫羈曠埜天爲羃平林樹若薺饑狐竄
豐冡狡兔躍頽陂邨落墟殘竈岡巒布累棋無邊惟灌
莽所歴但茅茨浣服經時換舂糧并日炊眠寧親莞簟
餐曷具盤匜纂纂徒懸棗萋萋只旅葵羹藜空啗黍煮
豆卽然萁瘠馬嘶寥廓荒雞唱喔咿蜚蝗蔽丘隴枯澤
老蒿萑古邑郕侯國寒城嶧首碑漸臨齊境土回盻魯
郊垂引吭謠梁甫低回嚮孔尼鵲峯行在目岱麓可容
窺亂岫穿堯嶺空原過舜祠花洲晨飲騎趵突暑流澌
抃舞渾忘倦奔趨不自支高堂今近矣遊子復何之長
耳驕逾疾蒼頭悅載嬉稍堪勞苦慰預擬問安詞八郭
遙傳訊前驅愕乍知掛冠先命駕卧轍巳遵逵自乞淮
陽病將尋扁氏醫大清湖寂寞長白嶺厜㕒後至來何
晩窮途哭可追僕夫呼偃蹇從者立嗟咨默默神搖曳
皇皇意忸怩芒然喪家走困甚觸藩羸資斧囊羞竭乾
餱腹畏饑趾傷重繭裂篋負一肩罷袍類西河敝顔看
季子黧肥陽崖嶻嶪濟北澨漣洏雲樹成脩阻征途亘
委蛇隻身附萍梗單舸逐鴟夷畏路風波惡孤蹤霜露
欺輕颷漁艇速巨艦石尤危儆暗行船喚旁呼泊岸誰
辯聲同雀躍審聽兩狐疑夢寐驚猜見蒼黃拜起遲欲
言噤不語未泣慟前持嚙臂分兒痛傷心惻母慈酸辛
塞喉咽嗚悒愬興居夜盡重添燭風纖更掩帷躬從遭
難得貧亦罷官宜天意開羣盗人生遘百罹長成憐弟
妹僮婢憫創痍喜劇餘怦怖譚深轉涕洟濁河湍漭沆
擊汰楫淋漓返旆兼程迅還家計日推芙蓉生極浦風
雨滯邗池荇藻牽青髮蒹葭映綠荑橫塘睡島鴨烟渚
美蓴蕬斫鱠鱗飛玉浮瓜月剖脂鄕音諳髣髴城闕睨
參差揚子高檣稳中峯兀植奇攀躋熒象罔指顧見支
祁景物從來好江山似舊披蘭陵買醇酎震澤釣文魮
冐濕衝霖㴻探泉汲綆縻褰裳飛瀑湧濯足亂流徙信
宿郊園到旋歸婦子嘻戸庭剛洒掃車馬軋喧卑隣巷
填肩背賓朋接履綦家人譁聚首羣穉競含飴鞅掌勤
初釋田疇樂始兹石猶青故故蘭亦茂猗猗媚眼娛階
卉投閒坐竹籬桂香皆釀秫草秀自生芝浮世吾何有
狂歌今殆而憂時休扼腕曠覧獨舒眉直道應安黜清
眞且任訾希因知我貴隱又用文爲萬事聊云爾千秋
諒在斯東臯容嘯傲南畝或耘耔遮莫生騷屑哀吟賦
五噫
呈鄭鴻逵郡伯十六韻
專城雄列郡五馬古諸侯湖海搴帷入山川露冕收餘
風肅僚采比戸有歌謳清論推匡濟承明動袞旒康成
讓經術子産伍田疇白鹿隨車至鴛鴦繞郡流城漕通
國計導水浚長湫河潤由拳樹波平范蠡舟弘文開別
館聲教及窮陬桃李連枝發英髦接軫遊時賢皈北斗
物望屬南州此地眞仁壽蒼生仰覆幬新飈吹醉里天
漢燭牽牛爽氣看橫笏廉泉瑩泛甌遂&KR0574;三事召眞上
五雲頭應照銜恩侶泥塗恐暗投
詠螢火
熠燿西風裏飛飛攪獨愁太陰連月犯大火未西流腐
草甘長隱餘輝肯惜收燭銀搖不定雲母障空留點袖
光偏冷穿林映轉幽暗侵車武室俱集阿𡡉樓入雨燃
難滅無烟燒巳秋聚星占太史照乘會羣侯怯膽驚燐
出室庭訝露浮暗窺燈隱現祇避扇輕柔願入佳人幕
羅襦見解裯
壽外王父副將軍方耆翁七十三十韻翁以七月
初度避暑改卜佳日於九秋
豐沛攀鱗舊平原賜履先壯猷元有在繁祉古希全世
印常懸鵲高文早勒燕牂牁通𤏡道建水出蠻阡瘴雨
昆池煖滇茶洱海鮮鴨輸金入賦螺數貝當錢銅柱南
陲矗勾町井野連旋師六詔定移幕入閩遷較射桄榔
嶼投醪荔子川龍江鳴柝静象郡獻琛偏桂蠧佗方貢
朱厓漢不捐驛隨梅信遠柑共橘奴傳一檄開窮島羣
&KR0889;請受&KR1185;功成黃石隱遊遂赤松還買地新開圃穿林
曲引泉看山時莞爾聽鳥故悠然露警知更雀萍翻縮
項鯿繞籬栽槿藿和土種蘭荃結屋芙蓉上垂綸楊柳
邊杖留卭笮竹屏割點蒼烟義故無前軰耆英各比肩
公今正強健衆謂卽神仙七月生申候初秋避暑筵逃
人祈巧後借酌佩茱天籌數添重九樽㩦價十千黃花
吹鬢冷青女搗霜妍舉案同眉壽遺經總象賢瑤臺王
母詠虀臼外孫篇肥牡隨諸舅靈椿祝永年老彭吾祖
也願祖亦如籛
奉送朱渭叟明府內擢兵部尙書郞
赤縣東封戸文昌右列丞天迴郎宿轉地静海波澄夫
子西昌彦朝端自此升當年初製錦豪族畏批䋲驥足
奇龐統龍門峻李膺盡人帡夏屋諸吏飲寒冰凋瘵今
尤甚輸將困不勝至尊憂寇盗加賦出金繒未見兵能
戢還祈歲漸登樂郊猶袵席洊亂苦頻仍昔覲飛鳬舄
遮轅截馬鐙重來驩父老動色慶紳朋邦政虛前箸追
鋒趣上徵僉云民失乳帝曰汝爲肱五餌方論欵雙殽
巳躪澠同時推賈誼行卽相孫弘物望高司馬歸心折
季鷹暫淹彭蠡棹相送越杭層天目山橫浙章江閣倚
滕門生追執轡學者走擔簦貽也嶔㟢久君其棄置應
入罏陶大治傳火愧元燈拔自衆人後加之國士稱片
言金未貴一顧價俄增短翮難攀鵠培風漫上鵬寸心
空磊落兹道寡師承原憲貧窮巷相如病茂陵泥塗隔
霄漢翹首五雲凝
壽如臯冐嵩少憲副偕配馬宜人五十令子辟疆
乞言海內爲祝敬賦長律十四韻
江山雄奠服眞氣滿如臯邦國推英略安危倚俊髦皇
華馳使節水鏡領天曹麟鳳羅應徧䕫龍望益高威聲
下齊魯成績表旌旄石闕碑千口丹顔鬢二毛拂衣海
門月酌斗廣陵濤婪尾收羣卉𬎼賓叶八璈青青綻梅
子的的乳含桃眉有鴻堪並車將鹿共操攝提貞肇錫
服政鮮遊遨南極星文燦東山夢寐勞百齡輝合璧雙
柱見擎鰲豈羡揚州鶴孤飛振雪翿
崇安柴明府遠翰惠存賦詩報謝兼述鄙懷
雲札來梁月書郵動使星開椷懽踊躍把卷意丁寧契
闊秋三易寒暄露再零當時奉函丈髣髴想儀型白鹿
新移院飛鳬遠渡汀堂高綠野静峯合五夷青清嘯餘
琴軫垂簾只幔亭絃歌少塵事吏隱亦仙靈績巳書循
傳名應寫御屏何當滯花縣行矣上槐廳門下留綿菆
從公舊執經鹽車猶伏櫪羊角漫摶溟閩樹參霄暗甌
江過甬停懷人題尺素挑燭起流螢去雁衝寥廓虛窗
思杳冥錢塘潮信闊字濕鯉魚腥
雪山三十韻
貌山開磵戸積素俯庭陰邱壑於中置烟巒只此深餘
寒搖片几暝色上孤吟&KR0772;窱循難竟清高夙所欽居然
成委宛觸處盡球琳小院春遲入荒園客滯淫狂呼懽
劇拜買隱得招尋在壁俄分響當窗忽撫琴階前渾皓
闕塵外挹瑤林芋火凉松牖茶烟覆竹鬵懷人看作案
怨妾想凝砧潤覺輝長韞光留璞尙禁非緱偏見鶴彷
嶽遠遊禽削出工何巧驅來勢豈任愚公誇徙谷郢里
絶聞音五朵粘雲起三尖抹霧沉吸風姑射外凍雀不
其陰點綴俱云勝嶃巖詎待鋟近檐低合沓盈砌亞嶔
崟延爽徒支笏添峯更着簪凭闌邀命屐坐對怯披襟
島瘦眞余侣稽頽怳至今擘痕留華掌築手倩商霖暮
卽梅橫嶺晴宜月滿岑一簾增皎㓗環堵澹蕭森輕笑
麻衣襞融驚汗粉淋染嵐飛白重疉幅米家臨盆石聊
拈景壺冰未喻心含毫花乍墜得句酒頻斟寫後霜流
字濤箋顫冷金
夢謁禹陵詩
杪秋夢遊會稽探禹穴山靈&KR0975;衣前導過雙闕
下金人數百介冑立各長數丈入門數重巨神
夾道各異其狀又進則五雲擁座山川嶽瀆諸
神鵠立左右或端冕執圭或兜牟帶劍最上達
石城高出雲表左懸萬石巨鐘聲若雷霆石城
之上五色雲湧起如柱夭矯百尋金人掌自雲
間出上捧丹書雲篆大踰方丈仰視可辨而髣
髴莫識山靈示余曰此神禹陵也再拜而寤異
而紀之
卧遊窮禹穴占夢問&KR0975;夷神觀連雙闕重樓敞四垂斂
容朝象帝通謁贊龍威擁陛金人護司香玉女披石函
藏宛委鐵鎻壓巫祈澤有防風骨川依導水師巨靈皈
大手岣嶁鎮豐碑啟母陰符合媧皇造化移五行含一
氣九鼎鑄無私仙掌擎霄出丹陵蔽雨虧精英搖海岳
肸蠁動雲旗夙昔懷明德平成厪衆思冥心餘髣髴幽
寤忽參差綠字探疑得蒼厓泐未隳註經聞郭璞溝洫
表宣尼不朽文謨在千秋甸服遺應知聲教訖裸壤亦
冠綏
過當湖投吳元萼明府二十韻
三台郎位近九水五湖深遂有神仙令來從翰墨林雄
文蔚麟鳳粹品重球琳清白高相映聲華世所欽遠猷
占魏丙正氣懾宵壬蒲邑寧殊古中牟復見今萬花栽
滿縣百里坐鳴琴談道開公廨樞衣進子衿如公眞愛
日若旱定爲霖猛虎俱潛渡飛鴞亦好音入邨無吠犬
在道少遺金畫諾煩諸掾催科瘁此心官閒多卧閣退
食只孤吟陸茗浮陽羡荀香爇水沉訟庭來野鶴奏最
下神禽擬昔循良傳何須漢代尋他年襄袞職當宁問
宵箴褐短難藏璧珠投愧獻琛仁風動懷扇霽月映披
襟會送䨇鳬舄冠彈柱後簪
上文燈巖司理
文峯左蠡遠垣角法星寒氣肅由拳樹威迴鐵葉冠觸
邪堪豸佐棲枳暫儀鸞早歲翔天府清時振羽翰風生
霹靂手冰瑩雪霜肝砥世眞孤柱中流障倒瀾宮庭遵
畫一金石著無刊大憝新鋤艾當門不礙蘭宵人俱側
目畏路若飛湍直道應如矢危言仰辯奸一時推陸賈
八代起歐韓學海高江表登堂拜講壇褰帷觀禹穴拄
笏眺銅官檇李公門滿嘉禾獻瑞看追鋒千里駕直上
五雲端水鏡天曹領除書押未乾
七言律
玉山旅宿
玉溪别館倚斜陽夾戸雲峯萬里長天入牛斗連太末
山分江浙下西昌身隨去雁忘爲客夢斷啼猿憶故鄕
驛路鶯花正明媚傳車喜得奉高堂
弋陽城早發
朱幡皂蓋引危旌曙色光輝擁傳行疲馬幾家臨驛路
亂山到處有猿聲東來二浙春光盡南浸三江夏漲生
冷落公厨添旅思饑烏空噪弋陽城
貴溪道中
褰帷五馬捧除書馳傳旌旗擁屬車見說省方容露冕
未須游子奉籃輿鵝湖水長春江暖龍虎山空綘闕虛
暫得淹留探勝蹟洞天金簡近何如
遊龍沙寺
灌嬰城闕鎻春風指顧江山極望中天矯蒼龍圍玉扆
嵯峩丹鷲擁珠宮身遊法界諸塵静日出恒沙萬境空
知有仙眞留記載更教題句紫雲籠
早發鄱湖
大江風雨片帆開巨浸稽天入望迴五老參差烟樹合
二孤明滅白雲來樓船尙憶沉戈日高閣誰占作賦才
南望瀟湘更無際歸鴻欲下自徘徊
舟經南康晩泊望廬山
廬山積翠晩氤氲道是江干五色雲北面蒸湘猶萬疉
南天軫翼此中分行空瀑布羣龍下氣裊香罏午夜聞
未識紫霄峯外路暫來岩畔訪匡君
湖口望鞵山戲作二首
萍蹤踏徧楚天涯屐齒寧堪印渚沙初月半彎浮玉筍
澄江如帶浴蓮花圖歸南岳青絇濕醉卧湘君墜舄斜
賜履倘分湖一曲日㩦芒屩弄蒼霞
錦鞵詞客故多情欲賦名山惱尙平仙子凌波羅襪冷
江妃歸峽步虛明落霞岫映飛鳬沒澎浪磯迴響屧鳴
争似道人心似石獨㩦隻履問西行
金陵晴望
十里鶯花繞苑墻鍾山佳氣欝蒼蒼城頭芳樹連朱雀
臺上宮雲下鳳凰寳馬驕嘶馳道直清江曲抱孝陵長
蹇驢踏徧天街道擬賦三都壯帝鄕
同霅川盛叟登金山塔巔
四顧黃流迥絶塵更攀飛磴出嶙峋樓臺空際眞無地
霄漢中天若有人逼檻虛危低七曜盪胸𬈑渤渺三神
吳門咫尺家鄕在迴眺澄江匹練新
秋夜海上望月
海天清望極神都振屧長堤迥自扶平野秋空千里盡
大荒月湧一輪孤銀河夜色垂金斗鮫室寒光滿玉壺
咫尺龍宮知不遠綵毫若箇得驪珠
送人歸霅川
人散棲烏夜起時青天白月照江蘺秋風縱好難爲客
衰柳何堪又贈離秦駐峯高迴棹遠霅溪水冷去帆遲
不知別後愁多少且醉今宵酒一巵
訪藴虛上人
精廬小徑閡樵車策杖還過開士家定起却隨雲出岫
客來先向佛拈花夕陽排闥疎鐘晩哀梵穿林落葉斜
小句偶題旋不憶閒看鴻爪印寒沙
送馬丈省覲舟山
離筵把酒送斜暉客裏登高可當歸去路自看青草合
孤帆只向白雲飛樓船幕府開於越上將星文切太微
君到牙門多暇日凝香畫戟繞庭幃
癸酉元旦得齋字和胡德州孝轅韻
掩關物色擁高齋碧蘚無人自上階謝客不煩開竹徑
探梅有待試芒鞵江南春事亂花鳥河北風烟多虎豺
聞道君王頻側席徵書旦夕下天街
元夕前一日侍大人邀胡孝轅德州姚孟承山人
小集得文字
張鐙高館漏稀聞蘿薜簪纓對隱君照席何人懷似月
生風四座客如雲刻殘銀燭催花落禁啟金吾識夜分
盡醉莫教愁墜舄尙容進履挹餘芬
元夕後一日世父置酒齋中邀諸名勝燕集分賦
攀字
簷花細雨自闌珊月暗嚴城夜不關燈市尙留元夕後
酒星偏近少微間詞人列坐依金谷醉客臨風想玉山
末座尙容狂小阮竹林高會幾追攀
登湧月臺望海
登臨遠眺極蓬瀛萬古滄波日夜橫廣野樓臺争蜃出
長檣風雨射鮫生吳潮北折浮黃浦越燕南歸辨赤城
誰向高臺題湧月凌空筆勢挾飛鳴
望海
大壑中央亘地維茫茫積氣載坤儀披圖分野星垂盡
測影山河夜不移東去文身通日窟北連窮髮有天池
雲霞欲問蓬萊境縹緲神都總未知
萬壑東南擁谷王天垂極目總蒼茫何煩採藥求徐市
自有飛車返越裳牛女浮查侵析木鮫人結室倚扶桑
乘風不待樓船出斥堠春波見遠防
浩蕩滄波一氣流飛揚何處見瀛洲星辰積水寒光動
日月虞淵片影浮坼地東南窮禹迹談天中夏定神州
亦知廣澤無荒漠自有魚鹽佐國籌
蛟門江上對嵯峩白晝風雷隱浪過填海神禽飄木石
驅山帝子策黿鼉島夷向日窮荒至颶母迴颷入夏多
當代聖人辭遠物未煩市舶探滄波
滇戸侯黃袍任俠嗜飲酒兼妙丹青萬里遊海上
更名曰黃谷字松石因贈以詩
萬里風塵一蒯緱囊中金盡不知愁曾㩦粉黛參牛首
自謂丹青類虎頭行篋止㩦卭竹杖酒錢不惜鷫鸘裘
凌烟勲舊今誰寫君是雲溪老醉侯
九日登湖上山望浙江時藩臬諸司合樂山上
千峯夕照迥登臨縱目蒼茫盡古今哀壑經秋惟落木
愁人薄暮一長吟寒江白日如縈帶大地黃花有布金
聞道羣公正高會西風皂帽可勝簪
陳隱君則梁畜二鶴而跛其雌以雄者贈馮子贊
皇雌雄俱不鳴似有悵別意復媵以病鶴作詩
送之余亦和焉
芝田仙驥本同生霄漢分飛豈獨鳴自是胎禽無俗匹
非關别鶴有離情前身子晉三峯近病骨青城萬里輕
此日銜恩皆舊侶不須遼海變歸聲
首冬拜掃宋浦湖阡有黃芝生於壠上正當先王
父侍御幽宮光采暐曄上産小芝更層疉吐秀
孝廉世父賦詩因步原韻
青楓落葉錦離披神草幽宮競吐奇偃蓋金雲仙液滿
靈根石室露華滋却憐謝傅稱佳後不羡秦源避皓時
遙望纍纍三秀畔眞人紫氣未曾移
姑蘇懷古
吳宮零落野烟消感慨興亡說往朝雞市少年分擊鞠
魚腸劍客逐吹簫當時舞蝶臨香徑尙有菱歌鬪畫橈
今日高臺止麋鹿多情芳草亦蕭蕭
登虎邱寺浮圖遇雨
蓮華高掌欲飛鶱金虎消沉瘞蘚痕山氣洩雲蒸震澤
河流縈練繞吳門天低落雁翻風盡水闊長虹帶雨昏
縱目下方烟樹晩蒼蒼斜照没平原
謁于忠肅公祠
野徑蒼苔虎迹腥空堂蕭瑟語精靈誰令北極金甌壯
却憶南城玉輦停事往孤臣埋白骨夜深山鬼哭丹青
石家樓閣荒凉盡猶識清風共勒銘
棲霞嶺夜歸
松楸夾道亂山低咫尺前峯轉欲迷松鼠晩窺僧鉢下
竹雞晝隱墓林啼隱囊白袷寬相稱靈壽烏藤倦卽㩦
日落歸途棲鳥噪芒鞋踏月更沿溪
懷家宜人時偕任濟下
鮑山雪下近燕州慈母高堂滯宦遊青鏡流年驚改歲
白雲千里見登樓排空岱岳中天出坼地清河繞郡流
欲寄北風無雁到樹蘐何以慰忘憂
大人歴下初度伯父以公車便道過濟南賦詩遙
祝
江南風信候梅花攬景遙知感歲華投轄共傾官舍酒
垂簾自散訟庭鴉馬蹄踏雪燕關遠雁足衝寒岱首斜
相對樽前鄕思發故園無恙莫思家
錫山舟曉
五兩沿洄去復停沙鳬泛泛起疎汀離家海月愁初見
歸路江鴻不可聽林屋蒸雲遙嶼白錫山收雨衆峯青
秋風好待南還棹汲水重翻陸羽經
五日雲陽午泊
長河風起散微暄野屋榴花出短垣梅雨欲晴江漲减
山城過午水雲昏愁中客路寬衣帶醉裏天涯憶故園
誰向烟波重弔屈孤舟客子正銷魂
舟阻邗關
淮海盤紆道路長羈人心事正茫茫江聲白日收殘暑
夜月青天在野航孤客豈堪聞謝豹嚴關何意困宏半
㟙山此去猶千里河水東流濟半黃
登北固山眺長江
磴道盤紆歴翠微空江浩蕩送斜暉孤城夏月隨湖上
暮色歸帆帶鳥飛大海波迴吞鐵甕長淮天壓鎻支祈
他鄕烟樹茫茫裏何處登臨可當歸
千里滄波日夜流憑高客思自悠悠祇因風物留吟眺
翻覺羈人易遠遊句曲白雲橫建業海門飛雨過揚州
孫劉故跡蒼苔上南北江山返照收
廣陵卽事
日落蕪城暮色凝登高更覺旅愁增濯纓邗水河如帶
縱飲清淮酒似澠廢苑月明螢自照荒堤風起柳難凭
吹簫怯向樓頭聽歸思琴心徧廣陵
江都懷古
城闕參差列畫圖翠華曾此幸江都長堤柳色遙通汴
廢苑潮聲暗入吳燕墜寳釵耕自出草深螢火夏常枯
雷塘北望愁心折昔日烟花近有無
露筋祠下作
白鳥千邨徧野塘露筋祠下水茫茫一江明月流環玦
夾岸青山遶畫墻天入射陽淮泗合草深甓社芰荷長
無人過此題黃絹空向清溪祀女郞
登淮安城
畫角孤城淮水濆登樓詞客感從軍沙橫赤日低炎樹
雨過黃河變夏雲漂母古祠江漠漠羈人長笛雁紛紛
窮途意氣空相激搖落西風不可聞
自淮陰北渡黃河
驅馬平沙涉大河夕陽明滅亂流過中原地劃邗溝斷
大鹵山橫海岱多行篋水經懷禹跡孤舟鄕思入漁歌
青徐歴歴空雲樹到日西風動薜蘿
舟經桃源謁先主祠
古廟桃園野岸西荒原石馬草萋萋長河不識三分恨
山鳥空勞鎮日啼謝豹只知懷蜀帝銅駝何處問漳隄
獨留一片淮陰月偏照黃流濁水泥
𣏌梁妻廟
𣏌梁遺廟鎻荒坪過客題詩折杜蘅畫壁幾朝留故粉
青山萬古抱頽城女貞樹老春長在石闕碑横草自生
惟有哀音流激楚汶陽溪上斷猿聲
舜井
馬首嵯峩辨歴山舜祠遺井白雲間無煩野老論遺跡
且酌清流湛客顔古甃碧苔寒漠漠石欄晴竹雨斑斑
行吟游子空紆目南望湘烟未可攀
汶陽道上雨中望華不注
青霄翠壁削炎氛一半晴光散夕曛汶水人烟林杪合
濟陰山色雨中分秋來驛路連黃葉天際孤城上白雲
知是高堂歸思早北風南雁日紛紛
度泰山麓四首
名山結志遠相從驅馬迢遙訪岱宗翠輦未窺軒后迹
青天忽落丈人峯夕陽海月明三觀欲雨秋陰下五松
歸路定來探漢簡題詩會掃白雲封
岱麓縈紆輦路長中原四望欝蒼蒼巖前返照低華注
馬首飛雲接太行避俗禽生空有約多愁平子信難忘
征途莫恨偏消渴好乞池頭玉女漿
嶽勢崚層擁至尊欲排閶闔禮天孫中宵星斗懸厓出
入峽蛟龍過雨昏梁父獨吟還自和茂林遺草更誰論
應憐物役多塵滓會駕翔螭訪羡門
紫炁氤氛接太虛却疑身到列仙居休從漢簡探靈境
好傍秦松結草廬河勢西來交濟漯山形東坼繞青徐
行吟遊子歸心切匹練吳門思有餘
元覽齋丹桂下産紫芝一本莖高盈尺秀出芳草
間喜而得句
蕭齋秋色正紛綸靈草葳𬎼吐綠茵喜見小山招隱客
同㩦甪里避秦人彤雲偃蓋低初住玉露金莖濯更新
何事沅湘問空谷階前三秀自相親
春日登遠人樓
俯檻羣山展畫看縠池風皺柳絲寒好啼幽鳥行相答
避蝶飛花落未安桃塢緋烟薰夕照石林晴綠暈空闌
春光一片圍村樹不放歸雲過遠巒
湖上贈相者王生
湖上西風起亂螢相逢雙眼爲君青浮家小艇來苕水
故里名山指洞庭却笑方瞳空相馬何須長鋏有侯鯖
塵埃物色誰能辨目送高鴻上紫冥
杪春侍大人飲外祖方大將軍文鱗閣得斜字和
俞福寧坤名韻
高樓雲物湛清華座容風前欵落花白墮傾來零露重
綠么抱出忽雷斜盡歡寧更勞投轄歸隱何須學種瓜
喜得追遊陪杖履城頭暮色候昏鴉
五日風雨舞蛟石下小酌
一庭風雨護烟蘿共把昌陽泛叵羅照座小山蒼蘚合
支楹高樹白雲過樽前雅集無苛禮醉裏羈懷托放歌
深掩西窗重剪燭窺人其奈舞蛟何
秋日同漠飛雲舒子羽遊秦駐山
人迹空山破杳冥草荒石磴坐頻經歕沙小雨衣前紫
貼水羣峯屐底青僧院午炊饑鳥集雲根松卧蟄龍腥
同來弔古誰堪問共拂苔痕讀舊銘
次韻雲舒謁始皇帝廟
金支想像翠旗來馳道清塵斷海隈天子氣消沉九鼎
大夫松折圻三台鮫人遠避行營去魚燭虛傳內隧開
今日荒祠繞叢棘潮聲猶殷屬車雷
晉陵唐山人君則久遊邊塞歸隱賣漿㩦家釀遊
海上贈之二章
混跡風塵貫濁醪破羌㩦種舊葡萄散金劍客盈前席
凍雪蘭生滿後槽使氣怒常呵醉尉報恩貧不賣并刀
酒泉乞得堪歸老食肉空憐燕頷高
欵語憑君借酒籌窮年馬走誤封侯天涯傾蓋多青眼
醉後悲歌易白頭擊筑應從燕市飲賣漿誰共信陵遊
肆中倘遇臨卭客莫向相如索典裘
婁東王生以幻術客海上
江湖滿地逐飄蓬浪跡人間計轉工秘戲禁方傳素女
丹符役鬼禮壺公擲杯滿座俱看鶴彈劍雙丸便起虹
呪得綵灰人欲語返魂香裏月朦朧
七言排律
賦得梅花落處疑殘雪得肴字二十韻
疎林如霰動輕颵露濕殘英草映膠淅瀝偏疑聞墮葉
飄零何處惜餘苞沾衣細細看徐下傍沼霏霏澹未淆
雨送辭條迴斷影魚吹浮沬吐微泡空城暮色催橫笛
繞屋清芬藉短茅拾蘂兒童閒故故啄花小鳥弄咬咬
遊人踏去還迷徑山雀銜歸欲趁巢墮片過墻猜蛺蝶
飛絲罣瓣喜蠨蛸俄驚玉屑揮談麈却怪綃痕剪夜鮫
荒墅孤烟縈古樹野航數點綴長茭尋來索笑愁成句
評後輸香解獻嘲入院共憐梨夢冷繞籬一任竹聲敲
徘徊騷客禁吟眺惆悵嬋娟歛豔姣曾否風流誇水部
可應瘦韻讓寒郊承茵歴亂眠仙萼侵鬢參差曳舞髾
誤却菱開霜鏡側倩將苔襯小亭坳遺鈿乍訝盈蘭砌
似絮生憎見柳梢浸向幽泉沉月茗泛教雪爼透芳肴
也拚紙帳圖相竝不放湘簾捲乍交好待泥金箋襞盡
瓊瑤堪競吐珠抛
九日同海昌陳雲舒及家弟麐孫登西郊浮圖絶
頂得三江十六韻
聯屐登高塔影谾同攀飛磴躡霞幢生風屐底輕無兩
攬帶茱邊佩亦雙鱗次人烟低附郭熹微野色散當窗
曲盤一線河身狹尖矗三山海勢降越岸天雞知甬上
吳雲如馬辨婁江下窺華藏紛成粟俯聽蒲牢吼似撞
帝座摘星俱在掌佛燈指日爛於釭旋螺印度蝸争角
擁霧栴檀鼎罷扛法乳藻瓶流净域頻伽仙樂洗凡腔
排虛倒影翀宜舉側足危闌眺不&KR0719;斷雨斜侵支短笠
渴虹小飲挂徒杠霜隨青女沾迴雁雷學啼嬰儆吠厖
便擬剪霓爲羽袖從兹入漢駕飛艭悄然無用重參趙
空有何勞更問龐綺語久空文字障禪機猛喝酒徒憃
聊將米汁供彌勒擊鉢分籌傍玉缸
五言絶句
迎春曲
東郊迎春去車馬雜飛塵不見春色至看殺尋春人
誰家細腰女競唱踏春詞紅衫不掩面微盻冶遊兒
懊儂曲
可憐姑惡鳥啼著楊柳樹楊花願飄揚不愛銜着去
荷花自有心殺藕絲難斷辛苦背面啼底是嗔郞喚
昨夜夢歸家雙槳石頭下江路不分明五兩健如馬
無端忽對鏡空留可恨容落花作聲息吹向東南風
連日強梳頭挽髻坐當窗懊惱乾鵲噪唶唶語成雙
吳門觀競渡
蕩舟湖上去俱言弔屈原鴟夷倘相遇莫復過胥門
日落湖水生紅粧出波上儂作木蘭舟歡爲木蘭槳
揚州曲
婀娜一相顧含羞未能前遺歡藕花子儂自得人憐
高樓望江口天盡闌干頭聞歡隔江去流盻長江流
浣沙吳女郞臨江出素足相逢不得語迴眸背人矚
誰家女兒子持鏡照嬌羞今朝可憐色扶病對梳頭
七言絶句
桐江夜泊
一路春山江影空雨添新翠落孤蓬微茫小徑入雲去
寺在半天疎樹中
乞梅花
玉樹迷離破曉寒臨風朵朵雪中看君家正與高樓近
畫角聲多恐易殘
眞娘墓
眞娘墓上草芬菲粉蝶香銷舊舞衣春色似憐紅袖盡
落花不住向人飛
蘇臺夜眺
楊花如雪野鶯啼細草絲絲雨不迷零落采菱歌巳斷
夜來月上越來溪
和伯父贈歌者送別鴛湖之作
急雨西飛一葉舟嬋娟相送悵同遊徘徊無奈船頭鷁
翻逐鴛鴦水北流
新婚別四首嘲子羽弟
流蘇羽帳貼飛凰竝蒂蓮開紫玉房慣是獨眠憎繡被
合歡新樣織鴛鴦
别語丁寧屏侍兒恨無芍藥寄將離雙分臂上金條脫
莫忘嗔郞挽臂時
百鍊金彄映骨寒别時留取贈君看離愁繞指柔腸轉
紅筯春尖不忍彈
蘭釭花落燼烟低鐵馬丁東烏夜啼可奈愁多禁漏永
從今不恨汝南雞
五日舟泊雲陽
孤帆日午去遲遲蒲葉青青照酒巵莫問樽前長命縷
客心早巳亂如絲
渡揚子江憶家
江雲千里送孤舟此夕閨中定倚樓傳語行人寄消息
片帆今日過揚州
青樓曲二首
青樓日暮按紅牙急管催花月未斜莫唱關山楊柳曲
應知蕩子不思家
花落胡姬上酒樓商歌一曲古梁州不知江上三年别
却道嬌歌易白頭
語溪夜泊
月黑天星高復低扁舟夜泊語兒溪酒醒忘却半宵夢
記得棲鳥不住啼
