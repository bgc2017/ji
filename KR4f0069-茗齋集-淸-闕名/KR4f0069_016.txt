燕遊行橇集五言古詩
淮南彭孫貽羿仁著
自齊適燕黃塵大道也青徐淮泗三月雨所歷無非巨
浸雖在騾背日行波中每䧟於淖山行水行皆泥行也
名之曰行橇盖直寄衛為橇云
將適燕
滛雨零廣術北風浩漫漫丈夫志四方豈惜行路難所慨齒向
頽拊髀良足歎風波横道周荆棘環無端豺虎互嗷嗷虺螫非
可安上念老母慈情塞巳含酸孔懷既終鮮高堂誰為寬何時
遂歸畊負粟慰長歡
附舟歎
城市羡雲山身似籠中鶴既已離籓籠便欲翔寥廓胡爲在江
湖反更從羈縛曲肱卧艎底不得長舒腳坐愁舷&KR1062;笠袒畏塵
侵膜營營衆白鳥刻肌恣鎸虐清畫蒙頭眠如汗須行藥篙師
與估客箕踞相前却人生偶此軰焉能有談謔冥心廢形骸歛
息澹冲漠雖居桎梏中默然寬酬酢榜歌發幽娱水聲警潜躍
以兹冺静躁庶幾欣有獲
蟁咮歎
携枕吳舟尾炎敲正惔焚艎底鄰釜甑卧此尤灼熏袒禓喘莫
舒其奈水際蟁絺幬蔑由張紈扇空復勤營營集向晦當晝暗
成羣單衣曳越布銳啄&KR0579;斵斤午眠亦累裌覆趺須練裙悶極
暫觧帶成雷聚瞢&KR0907;匝體非矢瘢鏤肌𣪚餘纁斑斑刺雕繡疎
點桃花紋未渡射陽湖微躬幾露䈥開懷語白鳥七尺且委君
爾曺徒利口彈指見横分胡為恣相嬲喧囂不可聞焦螟虚在
睫夜明砂已紛苟遇白蝠軰宵小安足云
𨳩家河
祖龍所鑿地赤坂横連山大江西南来倒灌鐡甕間舟經黃泥
窪百丈不可攀清川上潮濁高岸凌阿彎其中開家河貯此綠
數環决渠俯下㰱鳴瀉長珊珊水碓時自舂石隁流復還湖傍
捕魚子没水同烏蠻荇帶躍蒼鯉江光明白鷴野花緣道生旁
照車跡斑送目眺遠渚暫得舒心顔
舟興
每欲逐浮家一杭泛春水五湖三泖中烟波共行止浴鳬與宿
鷺偶狎如家累斯碩既寡諧低頭就舟子金焦及虎阜布帆張
自駛登眺意徒殷無因濯塵澤
大儀感眺
䢴溝赴大儀百里環岡阜淮泗合沓来奔馳日東走羣雄歷戰
争大物竟誰有客遊驅匹馬盤紆出林藪駐馬立此郊指顧倚
枯柳𬗟想蘄王功命世生不偶劉猊藕塘師已摇建康守談笑
王移軍借諜使臣口葭菼沮澤間伏甲翳菱藕錦裘秉小麾身
餌敵為誘鳴鼓五陳東旗出紛雜糅蘆中麻札刀捕鹵若魚笱
天未欲滅金不盡此公手川塗浩横流馬跡交壠首英雄一以
往戰骨髑亦朽此地今無人俠者只屠狗咨嗟不能飯脱幘且
命酒
蘆龍集
蘆龍扼瓜儀水陸相牽綴吳晉及中原燕齊四交臂丘陵翼大
道屏列為環衛馬肆闢廣庭高軒擴賓次題壁多晉商騾䭾負
氊罽昔時換馬俠鳴鞭過千騎只今禁孳牧驊騮已凋氣我行
將北轅東遊涉淮泗蒼茫望濠梁雲物自西至昔人虎闘場優
優賈蟻聚紅䄂彈絲孃媚聲勸客醉憮然立崇岡誰知登眺意
宿義井
義井晚投宿乃遇平西軍衣染夜郎雨旂卷滇池雲桃花毛五
色笮馬皆蘭䈥天南異姓王郡主同邦君錦繖自為隊廣陵郭
中分小築夫人城䢴池淮水濆媵婢帶刀劍石榴紅戰裙貲重
盈百两鴨金&KR1062;騾羣車巾盡𬗟布組織貝葉文義井僅百家屯
聚苦囂紛獨客驅蹇衛欲行日已曛雞栖得半椽豖橧共穢氛
低頭縮足眠束如包死麇雷聲動淵默暗壁喧飢蟁扵世本形
寓何地别蕕薰日出驅騾去馬嘶各不聞
管公鋪(道傍碑云是管鮑分金處)
烈士在糞壌不及椎刀徒一錢亦摧眉何惜販鬻汙管子天下
才為賈豈遠圖非遇鮑叔知多金誼巳孤纍然棠阜囚寕得離
泥塗君臣片言合王會遂馳驅山高海王書始展緡算紆淮西
隔齊鄙斯地半屠沽高名借昔賢邨集自榛蕪歎息讀題碑千
秋此義無
雨後宿青陽集
山雨打客衣和暑達袴褶客衣非芰荷跳珠濡易入太山膚寸
雲亭亭覆車笠雲收出千峰雲布彌廣隰風吹雲上天席帽墜
屢拾驅騾踏殘霽遂止青陽集空庭既八達索綯曝重襲踞床
箕二股觧槖𣪚衆濕潮㾗黴襆被暈氣蒸書笈篋熱蝇羣遊蹄
乾騾兀立閒鈔辟术方引此傾壺汁白苧尚可紉呼童理相緝
暴雨歎止歸仁集作
甘雨驅酷暑煩襟盡騰懽獨憐騾背客咫尺行路難疾颷卷行
旌滛霖注急湍平陸浩茫茫我馬步蹒&KR1552;皇携子貢盖俄側茅
容冠以瓦則不漏油碧具無端著蓑羡老漁披氊逐野羱帽簷
飛霤垂冷氣侵泥丸樾蔭想高樹晴光盻深巒須臾霽虹歛依
然赤日團曝背既如炙灼膚每成瘢水滛日炙兼燥濕横相干
身為九蒸品風隂露復乾雲氣障肌理大火鑠肺肝此身非金
石那逭天毒殘衣翳且無色書爛不可攤長物安足問炎敲戕
五官誰療吳牛喘一借鮫皮寒何人仍企腳自作羲皇看
過下相城項王故里
昔過下相城雲帆擘波駚今来復渡河荒城繋長耳黃垣浸滛
潦云故項王里重瞳徒步時猛志欲取彼壮圖一朝就片炬咸
陽燬笑殺避秦兒槁項老黃綺淮泗浩横流人烟疎古壘蕭條
千里中英雄忽焉起我来弔遺跡惆悵撾馬箠壮夫厄長途垢
若負塗豕羈心積不平自謂長如此
紅花埠
紅花埠上集徐魯境所交地猶近淮泗魚錯登舟鮫比戶近千
室屠沽接盆牢袵席枕騾矢毳褐衣馬毛投鞭入旅肆飱惟萊
菔芼客呼命割雞减彼晨三號魚肉次苐供侑以濁水醪飱已
並不眠客興尚足豪載伎嗾馬厮紅鞾走市挑拊節歌邊關琵
琶捩紫槽濁河浩浩流激挫生雲濤馬屋薦横陳雙騶效吳騷
聽之足破顔聊以散欎陶雞唱日未出驅馬涉泥壕
三涉水及郯城
舊遊郯子郊揚塵赭平陸渺然今無涯溝塍咸巨瀆初浮馬没
頸萍藻縈行簏先渡懷同遊兩騶夾馬腹擎足翹水端掠波翼
雙幅我鞾巳墜波何惜波中逐扶轡資没人裸跣閔僮僕再渡
及馬頭蹇衛惧沉伏居人泛木罌如甑亦如斛曲身猿栖厓拳
跪蟹登櫝四人戴以肩浮泳借洄洑疑鼎出泗水似甕入廷獄
顧笑還自憐僕馬尚僵縮三渡始一杭飢鼯獲升木餘暉帶城
隅殘雨洗騶服勞形頼濁醪毛髓澤膏沐
泥行歎下相赴郯城作
蓬累在泥塗久已超塵鞅胡為入樊羅更復就羈網青騾山東
道躑躅其焉往天將困齊魯滛潦無乾壌淖深仍摑膝水濫堪
浮榜馬矢與騾溲糅和若餬釀蹈坎控屢踣拔山蹄盡響身作
醉知章行船波浪上恐逐睡圖南驚落仙人掌俯窺汗流踵旁
睨眩磕顙乘知禹撬苦滑豈禽言妄何時得稅駕重膇離漭沆
青羊九館行青牛一丸訪寕任太常妻清齋愁悵惘母使康成
婢胡為警惻愴下騾却大笑公真善自廣洗足飜瓦盆斜陽曝
車輛
李家庄
郯城赴李庄大道直如線水没官路沉紆途走回旋淖深馬力
盡行困人容賤舊痕浸樹杪新漲浮橋面旁出苟一步危墜在
俄眴歷險殆萬端搖旌動千顫昏燈始詣庄赴暝僵馬薦眼花
燭暈綠青紅閃窗電瞑目廢五形神遊栖物變流汗自屬踵露
華溢璣串興来忽蹶起索紙瞀無見飢哦忘晚飱聊慰詢平善
小草殊自嗟相如久遊倦
鵝庄
陸行徧魯郊每就邨庄宿高樹盡雞栖未嘗見鵝鶩投策聞鵝
庄喜問鶃鶃畜緣邨訪朱掌不識同鸞鵠天邊指鳦稀澤畔尋
鶖秃安知陽羨籠皇辨於陵肉深慚非右軍黃庭換誰贖脱鞾
塵且刷擲笠頭再沐屢蹶哀騾善繁蝇憎暑酷野穗垂犬氂厠
溷當牛屋朝霞散成雨晚色霽川谷鳬繹雲錦張屏風障寝墪
塹忘在破茆凉颷代羅縠矯首望南端長沙迷隼目
青䭾寺
一入濟陽境邨邨打紫綿癭婦日攡指秃傖抱比肩野蛹之所
成為繭山桑巔採摘旋自繅織帛厚于錢懷帛出遠鄕皆聚青
駝寺我来繋短驢觧鞚卸行笥欲問寺何年青駝何地至徧詢
無人識野廟傳訛異歸坐投馬撾旁睨騾䭾飼檿絲五丈長袴
褶可成二空囊已垂槖睹此莫顧視山峯弄晴雲川澤互相媚
不知幾峰雨沐盡千林翠飯罷候前溪水深將及轡驅騾出門
行午雞巳軒翅
蒙隂道上野飯見䢴客題壁
昔人尚無求相合在同德以類共投分胡然憂反側黃金為肝
膽亦易成荆棘寕知刎頸交即是矛與革郭生重然諾袁絲若
敵國鴻毛視喪元七尺委溝洫寄聲䢴上翁無為深太息窮達
自有素胡乃摧顔色高卧豐林閒猿鶴可相識
涉波歎
東遊濟汶間將過岱宗址擬上封禪臺五松拂衣紫如何山行
騎無日不涉水歷波千萬重計郵未百里灘淺蕩漿艱空驘先
涉彼褰裳厲一葉激湍溜吾趾稍深跨驢背蹀躞旋渦裏飛雪
濺四蹄寒泉照長耳山月自澄華得水愈清綺宵征度碧溪顧
影我與爾時時衝濁流白日畏顛跪鞾韈盛黃濤韉轡罣鱣鮪
戰栗手捉鞍惡暇旁眺視譬入跳(平聲音條)白舟微仄驚覆底如騎
獨木梁失足靡因起寄命潢汙上問道溝瀆子登覧灰壮心阽
危在泥滓陸走有波臣水程算馬箠安得從飛仙一借琴高鯉
苦雨
川塗潦縦横絲雨縟繾綣何意康莊衢竟為九折坂游子念所
生中食不能飯他鄕易成老白髮惜歲晚我馬况已瘏脩途更
云遠山雲何欎阡早月上魚隁碩逐西北風吹我夢魂返
曲盝店
窈窕東蒙峰雨晴雲不歛嶅山益陡拔高鑿空中塹羣峰若奔
鹿回伏入窪墊地勢走未夷彎環曲盝店我行日已疲笥尚蔵
鉛塹顧瞻題壁句塈茨流香豔蕭散詩格超放誕文心驗山隂
女右軍直上詞壇坫字彷梁鵠書句堪鸚鵡念循墻百回讀讀
此長不厭再和茟蛻尖閒鈔燈弄熖夜闌猶上口痛飲忘酒釅
吟罷攪愁来飄零耿書劍
病卧易城旅舍
窮通自有素十載歌采薇如何有親在千里冒炎威别時慰所
生不敢淚沾衣驅馬渡大河漸與子舍違欝紆高岡上南翔羨
鳥飛微躬宜自愛胡不慎朝飢欹枕憩旅館静攷身心非歛息
息更澄懷三伏避羲暉焉得療愁草歸以慰庭幃
易城邸噉菱飯作
吳儂生水鄕菱芡持作飯策蹇渡滹沱已恨江南遠北上魚君
陂渚澤何瀰瀰駱駝卧淺溆鵁鶄戲深池芰荷菰蔣中往往漾
菱絲卧病息瓦橋水栗忽登&KR1250;一甘緩鄕思餘爽開心脾遥思
北堂上恨未獻尊慈輟食心茫茫顧景長不怡
無糜歎
客行乏多端所畏更苦飢停頓詣荒集干飯斷晨炊薄餬惟漬
黍和水若啜醨中枵已難填冷淘况苦脾時復困羸憊餔糜強
自支鍋焦浥井渫如澆石纍纍捩吻雙頰頳錯喉九咽危漉糜
持作飯濡飯持作糜為炊亦良易顛倒乃爾為中懣觸乾糗洞
下洩溲麇我生既有涯饘粥寕在斯遥憶井&KR0875;婦草堂躬烝藜
辰粥綠菰早午飱黃粱遲香氣伏犀達液潤華池滋不礙空洞
腹可佐高堂飴對此灼五内焉能無朵頥
酌道傍井
炎景鑠流膏重樓焦熖發携瓢激井泉野甃沉寒月一酌煩襟
開肝腸流綘雪遥思北窗下支鼎㵸石髮三沸綠潮鳴甌傾芳
未歇誰知道傍子燥嗌同枮玥
度琉璃河橋
驅馬陟大橋河山成壮觀滹沱自西来滄茫上霄漢南望見中
山井陘在天半經此每路岐川塗自流散鮫龍一相闘所過必
魚爛幸逢罷兵日羸車走鞅靽升高眺京華雲霞糺縵縵北門
居庸繞插翠作屏翰昆侖析一支華夏扵此斷不有鞭石工焉
能凌堤垾俯觀人涉波與馬同没骭鴻鵠頭上飛鳬鷖水中亂
曠覧九域胷烟水堪滌盥潺潺聽溪聲觧秣忘羈絆
燕遊行橇集七言古詩
淮南彭孫貽羿仁著
鸎脰湖
鸎脰湖東秀水西濫溪相接王家溪捕魚箇箇勝野獺織素邨
邨連曉雞此中卜宅五畆有随處浮家八口携孤蓬過此月將
杪暑雲未合水雲繞菱花藕花礙刺船尹山明滅青無了片帆
落日小舟横輕帆張幕微風生洞庭縹緲入畫障水白河光如
月明七十二峰應笑我如此雲山乃遠行
龐山湖歌
片帆趕棹風忽過龐山湖塢閑殺老長年青天一雙㯭龐山廟
前縛彩樓優伶歌舞賽豕頭高檣巨舶塞官道太保端公跳客
舟龐山新茄尺踰半百錢吾邑猶争算此地烟波人種𬞞雪艇
銀山斛量蒜舟經已過黃梅天楊梅紅透銅坑烟賣花舟上玫
瑰滿呌唱春歸随杜鵑人生所貴在適志眼中莫計悠悠事杯
酒生前身後名請君試問還誰為却羡當年張季鷹鱸魚蓴菜
興堪乘豈能戒飲愛僕射尚堪下筯嗤何曾拗項壼盧且須炙
多酸金橘仍無憎檥舟碩駐莫釐下飽噉紫衣千聖僧
望乕丘歌
去年遠送荆門客虎丘寺前停五日山香桉舞雪兒歌敵碎珊
瑚紅五尺䓁慈閣上望虞山青雲白雲海上閒青雲飛去白雲
在又買扁舟度此間浮蹤来往仍南北昨日高歌今太息青山
悵望阻登臨雲水雲山空弄色貞孃花下可再来生公石點無
消息每笑名山不住僧山中僧老住何曾山頭日出僧俱出惟
有空山半夜燈山靈遇我定相笑猿人窺人易騰誚千頃雲邊
不見人千步廊西復誰嘯君笑山僧山笑君竹亦得風鳴&KR0772;窱
片帆浪向虎丘過山鬼揶揄短簿廟
閭江夜行歌
艎底蒙衾榜歌發枕上潺潺波不歇暗呼知過晉陵山殘星滿
天半將没柁牙卷足足如刖奚奴舟子軋抵搰睡雷吹息烝酸
霧人氣滃雲上烟突雞鳴暫詣野店中盥漱茅檐一晞髮梢公
溷傍雖掩襟猶有柳風帶殘月久矣髠形雜隷氓亡是公偕烏
有生不煩魚服原毛衲何用騶兒知姓名鉗奴季心能掃迹傭
保漸離猶自鳴丈夫不用則為鼠臯橋廡下随舂杵牧豕聊從
勃賀遊飯牛豈逐羊皮侣古来賢達多陸沉東方小兒吾與汝
舟中排悶
棹歌欸乃喧不絶湖面水風著人熱天星倒垂長動摇驚浪奔
騰若踶齧紅藕滿汀未作花菱花蘋花刺水涯流螢照我眠不
得白鳥噆人曉更譁枯蓬却憶南軒下散髮孤吟蔭梧檟當時
尚自畏炎敲誰識流離此中野高堂念客客思親老淚闌干洒
路塵揚子江頭水楊柳青青只送渡江人
江干晚浴吟
十日不沐蓬頭須三日不浴豕負塗附舟渴暑溷埃垢形骸塵
土灰没顱舟人祼裎入河曲澡盆螺蚌泥盤杅腐儒整冠袒裼
畔衣焦不伸汙瀹襦晚風一葉臨江渚行湢燂湯煑山雨俄看
濯魄入冰壺倏然洗髓飛瓊宇疎簾搴箔快當風山巾卷霧江
烟空振衣想到妙高頂海濤萬斛開心胷金焦紫翠蒸落日温
泉暖若&KR0784;山宫添薪助汲喚童子潮上轆轤同激矢相呼伴侣
更探湯君獨胡為尚泥滓
夜卧江干樓
卷跼吳頭楚尾舟觧裝晚上江干樓銀山玉山擁卧榻金焦却
對闌干頭江平如席鋪不流薄紈霧縠張輕幬江風蕭蕭幕巳
秋丹鳥不愁白鳥愁三宵吳舫不得寝蟁喧蚤嘬膚成錦今朝
移我入層霄板床葦簟皆柔荏海門萬里卷濤米潮聲直上雞
鳴枕樓外雲横障外山客舟北去鳥飛還金山老鼋舊相識送
客舟經何處灣
渡揚子江上揚州懷故人冒襄及十弟遹
揚子江津浪卷沙海門散出波中霞遥看鐡甕僅斗大雙扼金
焦成虎牙蘄王戰地漁曝網孫吳狠石壺懸巴帆過蒜山風腳
斜更呼水纜牽浮查君過揚子津可上揚州路聞有負情儂揚
子橋頭住君到揚州莫浪遊瓊花近日已堪愁看花漫上揚州
去名花不在花多處䢴溝曲院好花枝盡向河橋逐飛絮江干
懷舊友冒㐮今健否别来歲序幾秋冬如臯尺鯉訊無從舊時
二十四橋月思君三十六芙蓉我家十弟多交好新詞傳徧吳
歈草蕪城才子閣茟看曲江歌伎㗸牋惱孫郎枝蔚今去無令
人遥憶關中道
盱眙道上賦征人早行歌
晨雞續續鴉未鳴征人夜起侵晨行衝泥策騎塵滿面遮馬亂
山無去程健騾高軸關西客朝渡孟津夕陽翟到處胡姬擁醉
眠不覺車傍紅日出山高築黃金臺重購名卿上將材盧溝
曉霜脆&KR0971;髩不上進賢冠上来人間車馬黃埃道名利紛紛莫
知老輪蹄奔走何其愚爾軰成功空復殊時来糞壤忽椒戚勢
失通侯皆隷徒我有南山田十畆雖未周飢堪養母我有東軒
梅幾枝客来好事同吟詩此行驢背驅炎月親在高堂安所之
泗州東渡行
盱眙望泗州隔水同池閣一葉渡淮来矯若凌風鶴淮水遥吞
泗水黃鍾離真氣寒茫茫昔人百戰渡江地今日漁舟笑客忙
聞道淮渦神雪牙金距曲庚辰鐡鎻沉萬歲龜山足舟過淮流
行逶迤鳴榔恐觸巫支祈往年泗城汨巨浸僧伽㙮院横蛟螭
此日渡雲颿清飈嘯檣鴟浮圖插風湍倒影綺縠湄船頭一點
陂陀綠云是朱陵寝殿基時来神鬼助櫑梩運去樵蘇樹麥葵
道傍牧豎遥見指騾畔羈客同低眉濠愁北望更愁絶羡門(羡音)
(埏乃隧道)新窟巢狐狸
泗上邨店作
江南終歲飽稻粱食必臑胎胔截肪妻嘲女啼怨𬞞藿更揮乾
胏求嘉魴可憐千里關山客干飯頻呼飢未得紅秈綠豆作薄
糜水粥如珠夾食巨盤胡餅堆作陵大嚼殘雲驅月&KR1882;僕夫
咽澀苦下飱豎儒一飽空罌側回首故園麥熟時寒具添酥點
椒醷人此生此味可盡嘗惘惘雲山黯行色
河上篇渡老鴉河作
老鴉河闊風浪多公無渡河竟渡河蹇騾兀立白波面㢲八簸
盪高颿過跨騾更上長堤望長堤一線黃濤壮豐隆震地雪卷
天葦箔障泥遮漭沆堤旁俯瞰高數丈菰蔣人烟草根颺何殊
虷蟹流郭索泥塗上可憐堤上兒苦盖斜相傍白茅黃土中孳
女生雛偕匹伉有同穿岸獺竅穴時緣桁大風忽卷五尺茅不
知何處随湍浪循堤攬轡歎徘徊山雲驟合山雨来風蒲獵獵
四蹄下萬騎驚嘶奔不回横飄斗笠墜難拾重系披氊吹更開
危隄七尺委銜蹷色見濕灰身死灰去年戴家廟口决安東十
萬人魚鼈今年决口塞烟墩河堤尚書新拜恩長茭&KR1667;竹伐欲
盡宣房瓠子今何存褰衣再涉白洋口河勢滔天已非舊人家
鼃黽同陼居刺船奡盪桑田走奈何河伯胡不仁碩鑿魚山佐
負薪安流待我歸帆去何用桃源再問津
東蒙山歌
馬頭日望東蒙山東蒙山色如䓁閒山面壑見&KR0772;窱晴雲如
雨横烟鬟水簾晝捲白龍下香罏青翠苔文斑一雙雪鹿随卧
起鬼谷寝處蒼霞間先生昔時隱鬼谷韜函鬼神秘圖籙儀秦
臏涓學縦横龍乕塵埃自相觸先生避人来此中鬼谷清溪山
始空石床丹井遠人跡烟景蕭森人不同欲從泉傍結茆屋舍
蒙頂石芽花未謝投鞭直上南磵傍松聲寥寥澗中瀉東蒙山
下古顓臾寒烟廢壘行樵蘇泗上諸侯一十二只有沂水流東
隅幽人對此&KR0694;惆悵不入黃公舊酒壚
雨中渡沂水歌
泥行非乘橇涔淖數百里疲盡盧生驢載騎渡沂水沂水南随
泗水流南来客自上沂州龜蒙鳬繹兩山雨来浣客塵紅蓼洲
天河傲客不愛客十八相呼弄石尤烟斜霧仄吹不息倒捲沂
河横覆舟兩涯咫尺不得渡篙師立與客對愁黃葛已爛白苧
濕水瀉懷中激泛漚安得如船十丈葉下覆荷衣上盖頭晴鳩
相喚逐雨鳩不許畢月天街留待余直上太山頂日觀乾封次
第遊
太山吟
太山高高十八盤俯瞰雲氣青漫漫金𬞞玉椹萬歲藥頃刻方
瞳飛羽翰軒轅已去不可見七十二君徒有壇水簾直上四十
里雞鳴日觀朱輪起五松蒼然夾道傍未到松隂巳雲裏太山
太守我先公挂冠未離東兖東我曾匹馬過岱麓為約歸朝青
帝宮酒樓同上任城路不復重遊泰畤中相過太山傍不陟太
山頂青童責負約携我攀玉井大藥不肯飱焉能凌倒景俛仰
三十載素絲吹髩華將謁東華君為乞九轉砂雙鬟玉女岐髻
鴉珠幢導我禮碧霞我行足重趼借騎千角䴥戎毛髓未成去
去培黃芽聞道古羨門已泛之罘去三觀望蓬莱茫茫更何處
我寧采藥混市㕓未碩生羽随飛仙肉芝掘得且夀母嬰兒養
就猶懷鉛勞勞天上豈須往随處塵埃堪醉眠人間聊爾暫游
戲短衣席帽從徒隷揮鞭廻指丈人峰他日誅茆先茢記
太山地震謠宿杜家廟作
盤紆過太山東望摩厓嶺夜窺日觀峰歷歷矗東井須臾白氣
上屬天白雲不見徂徕影杜家廟南烏欲栖客子初眠驢夜嘶
大聲摇撼夢飜側土床撲刺茅茨泥主人呌呼客盡出捫衣跣
足袴倒提&KR1154;然重簸盪狂走鳴犬雞排墻倒瓦聲奔迸塵目迷
岱宗距此不十里太山其頽吾安時丈人傾欹顛莫扶五大夫
摧偃難起金支葆亂碧霞幢玉檢泥崩青帝璽我謁東皇懷璧
過祝釐六宇永弢戈中春妖孛犯參井經天太白訛羲和向平
訪岱碩未畢伯牙崩山絃莫歌腐儒憂同杞國老側身曠野驅
疲騾
蘭江蔣公桓同逆旅出蒙頂茶共飲為賦短歌
蒙山頂上多白雲山共白雲長不分峰頭石乳漱雲液沃盪朝
霞釀夕醺條風入谷黃芽茁遠近林香静始聞蒙隂山丁採茶
客飛梯連臂猿猱入濯莢微濡瀑布泉擷芳遠曝徂徕日衝炎
策蹇青齊道馬足生烟詩吻燥觧装傾槖出數拳瓦壼芳酷凉
翛然消渴相如澤羸肺持筐陸羽狂流涎綘宫重樓炎雪轉忽
變溽景成秋天安得停驂共税駕同卧蒙頂松風前
公桓出草書詩卷相示戲作奉調
張芝索靖不可作惟見顛旭狂僧書詭形怪状稱草聖鍾王遺
則凋無餘蠻䈥大肉恣塗乙食瀋肥痴真墨豬近代豐坊轉獰
惡點畫欹斜聳山膊大者踰尺小毫芒八法盡墮廢波綽蔣生
躭詩復躭書十年墨漬山隂池錦囊嘔出旰五色茟冡瘞過狸
千枝風毫雨磔有神助落紙萬騎縦橫馳秋蛇入草引枯穎蒼
蝇點翅生幽姿傾嚢倒箧相為示瞠目驚看眩還悸詩篇一吟
一絶倒欲記竒言無一字豔思綺語紛然来金谷蘭亭相鼓吹
我愛詩工書更好何减義山及杜槀爾時悔不攫䄂中退坐牛
衣空懊惱
河間道上水濱作
天炎日高飛鳥墮二眸漸昏腰胯惰馬嘶人渴就清泉淪漪風
動溪流鎻水蘋水藻净無埃滌盡煩襟七情火照影須眉溪上
坐白鵝一雙鳴向我凉思翛然殊較可不用擕泉浸瓜蓏身遊
河北憶江南此際荷香撲船柁
魚君陂行
毛精壘過已涉淇策馬更上魚君陂扁鵲宅荒只馬渤虞丘臺
下生鳬茨北来黃泥吹滿目此中演漾廻流颸魚梁魚筩錯水
湄白蘋紅蓼相參差菱須百丈牽荷盖桂棹一雙驚鷺鷥離家
觧作江南夢汀雲海月空相弄那知濡水易水傍漣淪能緩紅
塵鞚青山白石亦等閒黃梁客舍堪生動柳隂柴舟喚渡頻索
錢渡馬始渡人投錢飲馬踏波去歸向魚君借釣緡
病卧易城道傍店别蔣大公桓先入都
大雄山日火流赭客子虺隤病扵馬逡廵流汗仆不前野店就
隂把茆下僕夫趦趄僵復罵揮手别君先趣駕賣漿老嫗顧我
哀致饋五漿公莫訝秃鶖嗷嗷呼鴐鵝鴻鵠高飛其奈何君不
見黃金臺築高嵯峨驪黃凢馬群相過可憐駿骨委中野郭生
今往毋蹉跎
病起瓦橋道上行
瓦橋關下青騾鳴瓦橋道上扶病行野花黃蝶百戰地菱角蓮
房四面生六月秋蟬已有聲客心茫茫未有情携將萬古千秋
意遠眺中原鉅鹿城抱筝美人觧留客賣刀侠士猶蔵名少年
圍獵骲矢呌我軰豈因麋鹿争長庚白氣掃東井懦夫憂亂雄
兒驚西風正急伊凉塞南雲絶遠金沙横邢洺幕府賤奇策蓬
蒿孤負諸豪英欲尋悲歌慷慨士布袍無表冠絶纓青衫臨水
照破帽還自笑病骨上金臺虚謁燕昭廟樂毅墓傍惟草莱千
年華表今為灰君逐狐狸野狼跡暍死炎天何事来黃埃撲面
馬蹄歇金井轆轤為君發且扶雙眼向時人去看紅雲舊京闕
燕遊行橇集五言律
淮南彭孫貽羿仁著
過别女弟呈朱朱道彥
惘惘别離&KR0694;出門安所之京華裘馬地客路杜鵑時緘淚黃金
贈停橈白日遲同根惟汝在能不重淒其
過長女言别兼謝敷文
惆悵忽言别相看各斷腸淒然悲汝母誰為我縫裳明日人千
里臨風泣數行&KR0907;勤寄眠食賴爾慰高堂
豐溪信宿别次女
相逢每歡笑此會獨辛酸努力加飱飯晨征畏薄寒星河夜明
滅燈火話闌干頻嘱歸期早臨行掩袖看
荆門追送滮湖同宿
獨客羈&KR1667;意依依覺汝賢小樓流水上擁被對床眠獺趁空罾
出人興鳥語先臨期無限意今日向君偏
曲阿懷古二首
曲阿城下水盡是大江濤王氣川原鑿英雄結托高黃塵惟馬
迹青史幾人豪行役羈棲外停橈首重搔
二
赤坂黃泥地千秋屢廢興江山混南北人物羡飛騰苦竹蕭郎
宅寒蕪孫氏陵頻来增感慨乞茗施閒僧
行經胡忠安公墓
靖難危疑日當時倚偉人老成安社稷憂患共君臣神道牛羊
下廉貞水瀆新停舟偶相過欲酹少溪蘋
瓜步
瓜步蘢葱樹中流望轉明人烟黃犢浦戍壘白鼉城草店依山
市郵亭報水程不如沙上鷺眠宿往来輕
䢴溝旅宿雨中用壁間韻
征衫揮汗地下馬尚淋漓暑逼荷香早凉歸過雨遲鈴聲摇旅
夢山色亂鄕思茅店吟偏劇寕因愛賦詩
䢴溝野眺
野眺䢴溝上隋堤近若何瓊花遊客少楊柳水田多漁舍依鵁
鸛人烟雜馬䭾鄕音諳彷彿已覺變吳歌
盱眙早行
馬足山千叠漁家水半村川原判淮泗戰陳歷金元曙&KR0694;收隂
電江風散早暄揮鞭長耳疾岡阜亂鴉翻
泗州大聖㙮
僧伽留古跡窣堵矗洪蒙水激黃濤壮陵荒紫氣空龜山沉物
怪鳥篆役神工無復論靈異淮渦自向東
泗州道上
策馬夀春道西風古戰場崇岡夾淮泗萬水湊徐揚雨没人烟
小山盤地勢長空令憑弔客懷往意悲凉
天長道上三首
路入淮西境真成澤國遊黃流眠水犢白鳥雜畊人泗上行將
近吳歌字未真飄零今夜夢應到故園頻
二
蕪城西去路百里少人蹤地入中原曠山圍北邏封魚梁多築
堰古戍尚懸鐘稍似江南景勞歌和老農
三
濠梁西北望易代屢紛争地闊英雄起江分海岱清真茶雜潼
飲短犢共驢畊莫更頻回首鄕心極目生
渡黃河
擊楫中流客孤舟去若何長風吹白日六月度黃河蒲稗人家
沒魚龍水國多平生慷慨意衰髩見蹉跎
萊蕪道上
寂寞莱蕪境川塗帶夕陽亂山遮道綠流水入河黃小邑無貧
吏飢禽下廢庄生塵史雲甑今日滿窮鄕
行經蒙隂山郭
連朝望蒙頂已入古顓臾山郭低平楚邨烟冒塈茨一溪分戶
汲半壑隔雲居肯借岩栖處鷦鷯寄一枝
嶅陽旅店和壁間韻二首
野店殘星下衝泥策蹇行雨喧空澗没雲冒衆山明白鳥橫沙
集青天遠戍城高堂重回首游子若為情
二
聊落天涯外羈愁強賦詩浮雲飛不息流水去何之高枕支炎
景清絃攪旅思故園兒女在一為報歸期
祝阿夜行
夜色冥濛裏昏中望禹城月光連水白河影隔林明風露淒雙
髩關山濕五更炎蒸殊足避衰病怯宵征
曉行祝阿小憩
祝阿聊小憩觧秣及朝曦遠樹臨沂斷羣流讓濟遲青天高岸
幘赤日冷餔糜大道青騾畔無煩問路岐
禹城宵征
二更山吐月古祝早行過野曠人蹤絶天清夜色多空城隔砧
杵遠樹隱星河騎馬宵征客秋衣愧芰荷
聊城道上
古道三齊盡孤城一水流幽燕来策馬海岱入登樓愛客懷公
子邨醪畏督郵悲凉感陳蹟不為望鄕愁
行任丘道上過扁鵲里
異人不可見道左榜空題野渡牛溲滿驚沙馬足迷草香流藥
品犁礙出刀圭卧病遊燕者青嚢悔未携
題昭君里次任丘旅店壁間韻
漢家諸將重十萬羽林郎粉黛人誰在毛生畫未長黃塵迷故
里青冡隱啼粧行客關何事低回黯自傷
樂毅墓
樂生信王佐伐國固其餘知已惟諸葛空談笑太初時危致竒
士人往只遺書華表燕昭墓樵蘇亦滿車
燕遊行橇集五言排律
淮南彭孫貽羿仁著
過吳門次唐李公垂二十四韻
霸國開佳麗名都集勝流經過難極目清興在扁舟采藥花間
市䟽軒蜃杪樓當時聚英傑此地闢長洲婁浦䲕將入蘇臺鹿
未游東南叢侠烈盟會長諸侯甲盾栖仍至餘皇去不留簇基
高瞰澤選伎妙徵謳響屧空飛度顰山翠遠浮雞陂春試闘蓮
棹晚成幽文劍三千瘞烟花萬古丘雙聲金絡索百寶玉斜鈎
銷夏雲峰冷龍威洞府搜酒城随處醉梧葉滿宫秋黃歇堂偏
壮陶朱宅已收鱖魚登水錯蓴菜點肴羞頑石論生滅支硎向
上頭真乘非有法亡主字無愁方外尋司馬杯中避督郵但須
傾百甕惡用列三騶漁釣從疎放升沉任阻脩彌衡虚片刺孔
舉更何憂白眼君奚怪青氊客漫偷此鄕多竹樹吾豈譲王猷
行江干望北固金焦諸山舊戍
鯨海勤王旅龍宫列戍年波心築營壘水面起烽烟烏鬼随麾
幟鯷人控弩絃令嚴林麓静兵銳雪花妍鼎足三軍立旄頭七
萃懸至尊寬北顧猛將在中權鳴甲強藩動危城上相捐不聞
師一戰惟有諜虚傳空壁横江幕風牛下瀨船詎煩沉鎻斷莫
試背嵬堅禽虎来飛渡啼鵑去杳然金焦仍突兀鐡甕自袤延
景物看如畫興亡事更偏寒濤瓜步樹佳氣秣陵天夏蜃蒸猶
起沙鳬冷並眠行吟重極目望盡落霞邊
望泗陵
沙漠羣雄起遼金歴戰争天心回迤北宇内待澄清神鬼知真
氣川原見混成南條淮泗滙東面海山平配稷光郊禘穿泉鍳
吕嬴萬年依聖孝百里近陪京冠劍常遊廟園陵亦薦櫻鼎遷
翁仲去社屋杜鵑鳴芳草離離綠墟烟淡淡生女媧墳欲徙盤
古冡難明斷足龜趺偃樵薪馬矢横布帆時極望空使客心驚
經德州渡衛水感舊十二韻
古戍平原曠巖關扼險雄川塗交濟上鎻鑰控山東衛水襟青
社奎垣翊紫宫野花村店遠津樹驛庭空萬馬嘶朝涉千檣帶
朔風從容懷謝傅慷慨想盧公入塞方多壘同心共即戎旌旗
開廣漠鼔角動葌蓬魯仲猶談笑田單且奏功世殊人代易客
散路𡵨窮去去随行轍飄飄下塞鴻羈懷增歷亂彈劍忽流虹
過白溝河
羣叔危疑日雄藩問鼎年稱戈指君側得士曰王前星氣隂謀
見儒生廟算懸授符虚玉律開壁自金川一戰欃槍掃真人曆
數遷龍蛇猶未决鴝鵒已應先鐡馬摧還起雕弧射必穿丘陵
合風雨神物助中堅易水還西下乾行在左旋棗花燕樹直牧
地冀羣偏戰骨千燐聚營屯萬竈連畊犁遺鏃出漁網斷鋒
纏大厲招殤魄名僧懴梵筵凌飈絲頂鷺褪露粉紅蓮野草荒
官道晨星没早天停驂問遺跡雷火古槐邊
入涿鹿城得十八韻
神京天咫尺右顧即西藩千雉環為帶三刀轄獨尊軍屯鄰壁
落都邑創軒轅黑水渾河道青楊古薊門英雄相代起風俠至
今存羊角空留墓樓桑别有邨昔賢餘舊迹過客望平原督亢
懷荆慶酈亭想道元土膏融雨潤澤氣合雲屯鵝鶩羣遊塹兒
童解牧䐁往時憑乳保國是本淵源朱史傾隆祐椒房撼馬援
難將即墨守遂廢黨人論易世河山改名城市井喧雕輪交入
郭雄鎮亞行邊出塞盧龍近驚沙涿鹿昏歸休長樂老不負信
陵恩小憩投郊店低回命酒罇
行盧溝橋
一上盧溝望山河翼萬重地形盤易水天險設居庸三輔稀鳴
鏑諸屯有卧烽南藩鄰涿鹿北道走盧龍是浸環如帶斯時戶
可封遵途同軌轍率土此朝宗大道臨津樹河梁傍曉鐘泉飛
魚笱動馬滑露華濃覓句仍驢背題橋隱客蹤帝城知不遠遥
指見蘢蔥
燕遊行橇集七言律詩
淮南彭孫貽羿仁著
北行留别諸弟
汀鳬溪鷺送扁舟親在那堪賦遠遊海畔雲山沾别淚天涯兄
弟助離愁乍經梅雨衣生潤欲采蘋花水逆流行矣風塵當自
愛孤帆落日思悠悠
舟過杉青閘
羞墓亭南古驛亭片帆風色過杉青夗央湖闊開漁市檇李城
高騐水經棄婦貴人樵徑掩變名賈客列仙靈龍威有約應相
待未暇浮家上洞庭
過垂虹橋
垂虹千尺飲滄浪河抱孤城向夕陽大水樓臺浮蜃影三江烟
雨帶鱸香游絲剪麥松陵白紅乳開瓶笠澤長七十二橋波上
月待余歸棹下横塘
尹山舟泊
落日吳歌動遠愁尹山天際碧空流葑門水漲荷花蕩梅雨晴
生桂樹舟何處千金堪結客誰知五月有披裘洞庭林屋容栖
遁禽向無須訪岱遊
過吳門不得晤雲客兄舟中賦懷
扁舟咫尺傍仙源鼔枻漁郎出浦喧自向五湖尋越客空從匹
練望吳門懷人笠澤停雲上倚棹菱歌挂月邨此去長安看除
目未容君更卧丘園
毘陵道中即事
繞郡長溪罨四垂羈人倚棹去逶迤蕭梁事業蘭陵市吳越興
亡季札碑天入君山横海盡江朝震澤過壕遲愁来索醉空回
首第二泉傍半酒旗
潤州懷古
萬歲樓高浪拍天乾坤南北兩茫然金焦雨歇鳴榔後鐡甕烟
消立杖前花鳥空啼孫策墓雲山長在米家船風流一往成搖
落縱目横江去㕍邊
揚子江樓曉望
宿霧高樓曉未開憑闌游子自徘徊山橫北固黃淮斷江遶南
徐白馬来到處烟花驚入眼幾人吟眺悵登臺那堪憔悴言愁
客未聽清猿意巳哀
舟中望焦山
海天東望接氤氲山靄微范遠莫分沙霧上潮全似雨江光籠
日自生雲鶴林花落空相憶招隱人歸去不聞采得芙容渺愁
絶汀鷗為我報焦君
蕪城懷古
蕪城千古說繁華晉院隋宮更幾家淮水黃扵春月柳吳姬多
過御園花樓船浪捲鼉鳴市羅綺烟消㕍掠沙誰道風流還勝
昔江南江北有悲笳
留揚州懷信弦
平山堂上題詩客一夕新詞徧廣陵豔句近聞傳粤徼離愁欲
寄少吳綾羈人淚濕庭花曲清夢身過竹院僧此地江關感留
滯連床歸思浩難勝
行經沂州馬頰河
駐策瑯琊問堠亭人烟和雨冷郊坰舊時馬頰盤河曲望裏龜
蒙到郭青久佩岳圖從屐齒更尋禹迹攷山經蕩隂故里懷三
士梁父誰吟試一聽
瑯琊道望蒙山二首
五湖家近足烟波襆被黃塵奈客何廣漠歛雲歸岱首隂雷驅
雨過沂河愁中白髮吟何劇道上青驪夢更多遥望香爐最高
頂能無縈策悵烟蘿
二
鬼谷幽栖絶世氛雙峰積翠入氤氲水簾晝捲晴疑雨蒙頂秋
香遠亦聞雲物縦横開廣甸山川開闔閟靈文揚鞭欲去重回
首擬踏蒼霞再訪君
嶅陽道上望嶅山
斗削雲峰入太霞青天秀出碧蓮華玲瓏洞壑空中見蒼翠雲
烟磴道斜象帝朝元紛羽節仙真馭氣駐飈車路傍消渴人亡
恙碩乞安期棗似瓜
望太山
立馬岧嶤望岱宗天門咫尺白雲封烟霄有路通三觀風雨無
因辨五松匹練遠随吳客至寸椹驚問海仙蹤結茆谷口容栖
止梁父孤吟憶伏龍
過太山二首
盤山歷澗繞青雯萬壑隂晴望不分翠輦久迷軒后迹蒼厓何
處李斯文千巖忽過封泥雨五色長栖偃盖雲幾度東遊少登
陟馬頭遥礼碧霞君
二
翠微天半出雲霄駿馬驕行路轉遥壮觀居然諸岳長隂厓如
有百靈朝峰頭玉女空相訪篋裏金泥定未消欲采五芝歸夀
母松風吹𬒮動凉飈
望梁父山
萬叠千盤繞奉高一峯飛翠落春壕東封百里連鳬繹南望中
原極虎牢武帝去時雲未散隆中吟後客誰豪田彊古冶今誰
在齊相終須惜二桃
杜家廟溪橋納凉同蘭江蔣公桓
山雨初来浣客裝征衫滌盡馬塵黃偶臨小澗依喬木忽聽新
蟬噪夕陽溪月夜流環玦響碧霞晨散羽幢香翛然便欲忘
身世何必風前苦憶鄕
贈蔣公桓
萍水相逢喜易親天涯况遇故鄕人共論書劍堪長賤何地畊
桑可不貧肝膽欲消燕市雪才情自照越江春如君固是金華
彦野老寕能逐後塵
贈秦郵王濟上兄弟(二王鐵山尚書孫也共𫐠先世有感投贈)
河隄使者駐郵津曾見尚書虎榜新(天啓乙丑先大夫奉使治河秦郵尚書方登第錦旋)
南北治兵分戰伐河山賜履曳星辰天狼電掃關門甲奎茟風
生繪象人(尚書有世祖御茟畫像)相識王孫俱俶儻共看驚代得騏驎
行經歷下境懷先太僕
十二河山冠列城先公曾此擁雙旌龍蛇一慟亡臣久竹馬猶
知太守名華不注高天外起大清湖抱日邊明重来故老誰堪
問墜淚碑傍陌隴平
廣川道中
荒原行盡暮淒迷古道猶聞去馬嘶董子宅前芳草没亞夫營
畔柳條低浮雲不定悲城闕野戍無烟卧鼓鼙惟有滹沱河上
月随人俱至廣川西
阜邑行經胡盧河
胡盧河上淚沾巾每向春風笑昔人此日荒凉来古戍搃無惆
悵亦含辛雞鳴草店鄰炊黍馬渡寒塘客問津簡子城南芳草
色年年吹綠道傍塵
阜城道上次邸舍題壁韻
宵行斜眺已將中露下揮鞭拂曉風清漢横天流太白朝霞斷
雨没殘虹關河客久嗟多病憔悴詩窮轉未工到日燕臺秋已
動先飛一葉報征鴻
樂陵道上經滹沱河
中水城南策騎過亂流何處渡滹沱烟生野店雲横嶺秋近炎
天㕍渡河燕趙佳人彈瑟去漁陽豪俠引弓多只今三輔英流
盡大澤深林半馲駝
河間行九河故道
神禹河荒古蹟存亂流踏月犯黃昏殘星没水低平野苦林𨳩
林出遠邨碣石山川青兖合鈎盤沙磧白溝渾只今瓠子年年
决沉壁何時動至尊
行經白溝河
白溝河闊水濺濺茅店頽垣駐馬前白鳥掠波輕似剪茜花貼
坼翠于鈿風塵&KR1043;洞沉戈地沙日昏黃落㕍天戰壘未消朝市
改長陵北望只寒烟
瓦橋懷古
柴后旌旗掃朔風當年此地戰羣雄鵝群荇藻連波白菱角荷
花刺水紅不是帝豝歸漠北可能郭雀定關東金元覇業無窮
事盡在車鈴馬鐸中
題涿州二橋
岧嶤城闕枕林埛並駕飛梁鎻綠汀督亢地圖穿夭矯華陽臺
址跨青冥長虹首尾連空際偃月循環貫水經駐馬憑闌堪四
眺御風直欲上流鈴
廣陽道上望京闕口占
曉日滄凉緩轡行廣陽大道望神京馬頭芳樹燕山近天外長
榆㕍塞清湖海左旋羣瀆滙星辰北極五雲生道傍多少繁華
夢盡逐東風入鳳城
燕遊行橇集五言絶句
淮南彭孫貽羿仁著
過虎丘口號
姑蘇烟樹&KR0694;處處黯生愁支笠孤篷下空慚過虎丘
曉望錫山
白鳥飛螢裏搴蓬杳靄間朝来雲霧起知是晉陵山
沽京口酒
長笛空江上淒然念故丘空沽京口酒莫浣故鄕愁
江樓枕上偶成
旅夢江干客身忘在旅遊不因津渡喚猶道卧西樓
揚子橋
楊子橋頭水南流半入吳為儂遥寄訊今日到江都
九龍岡
欲上蕪城望荒臺已夕陽輕舟冒殘雨獨過九龍岡
食泰州桃
不羡西池實空誇鴨卵圓分甘何處寄懷核思淒然
天長郭西水邨二首
茅屋如截肪土垣若瑩鏡稍更遠人間便是桃源徑
二
碾榖犢閒暇繞溪柳䰐鬖邨庄深樹裏何必減江南
天長西郭放生池
駐馬水亭側垂楊作雨聲鱗鱗風不定柳絮卷魚行
盱眙山中偶成
飲馬高樹下獨行南澗西可憐枝上鳥猶作故園啼
旅店索干飯不得戲作
學道嗟無成辟榖恨已晚身作病頭陀兩粥當一飯
詠道傍四古槐
高槐並亭亭四植如結屋却羨槐根人納&KR0765;閒濯足
二
喬木積層隂四面清風貯中間盖把茆槐根石排礎
青駝寺
野店東蒙路泥深馬跡多關山千里客何處訪青駝
羊流店
沽酒入深村繋馬門前柳茅屋如魚梁水没官道口
二
夜来山雨漲水痕上溪樹君行可速前向晚不可渡
山邨詩五首
黃茆盖作屋白石壘作垣溪聲繞屋角盥汲足晨昏
二
牽牛網四圍戎葵吐池曲楚楚成幽栖惜尚近馬足
三
抱子浴澗中驅犢眠土埂老婦坐浣衣素髮照垂癭
四
青紅桃李實滴翠頻婆果山童上集歸吹石自打火
五
碾麥場乍收賃騾肆初典四月盡上綿家家繰山繭
月夜行溪中
皎月清流上鱗鱗白石明微雲斷人影馬足濺溪聲
曉行偶占
揮鞭明月中與影俱在地忽轉入深林不見前行騎
二
月淡地逾白星河仰漸稀五更松露滴沾袂如秋衣
即事
殘夢送落月詩成枕函内山童呼不應抱書倚騾睡
野飯商家林
敲石深林中取火古槐畔道是白雲生炊烟亭午斷
二
山棚倚深樾岸幘當風處坐看紅日中車馬東西去
魚君陂
欲度魚君陂橋斷不得渡騾從水上行驚起沙頭鷺
病卧野店别同行者
相送情何極風吹岐路塵盧溝河上月獨照倦游人
六言絶句
騾背飢甚買道傍李噉之口號
縹蒂翠生枯吻瑶漿潤挹靈氛殊勝扵陵半核三咽始益見聞
燕遊行橇集七言絶句
淮南彭孫貽羿仁著
浴禾水青蓮社院
夜黑停橈叩竹關擔泉為客洗塵顔塵襟未必清如客却羡山
僧終日閒
吳江道上作
一棹臨風載别離雲帆回首自遲遲遥知今夜高堂上却憶扁
舟獨泊時
二
楊柳深邨應水湄扁舟出没逐鳬鷖龐山茄實肪如玉恨不携
鐺帶露炊
三
蓬窗午夢未曾回刺水蜻蜓去復来随逐賣花人共喚銅坑山
下摘楊梅
毘陵舟宿
枕上潺潺過水聲天涯去路未分明空閨有夢應相逐不在毘
陵在吕城
渡揚子江
江水江花逐浪生漁舟一葉溯流輕中流欲渡頻回首江北江
南無限情
揚州曲八首
廣陵空道昔繁華隋苑飄零只暮鴉惟有雷塘芳草色閒花開
徧玉鈎斜
二
瓊花何處訪仙蹤粉黛妖姬惱殺儂二十四橋郎莫問只今無
處採芙容
三
揚子橋頭水接天送盡南来北去船作書為寄襄陽客更索文
犀翡翠鈿
四
生小纖鈎約束邊細娘不惜越羅纏蘇州髻子揚州腳為問吳
儂若箇妍
五
紅粉千行出女兒捐金争欲買蛾眉十年悔作揚州夢欲選名
花更阿誰
六
紅粉女兒紅黛愁當筵指瓜擘箜&KR1283;幽州馬客驚相見不惜行
装舍利裘
七
倡家女子薄紅粧絃索新詞字句香風調自矜人獨立萬金不
肯顧名商
八
淡掃蛾眉私自持生年十五怕人知江都殿腳空矜貌自恨不
逢煬帝時
渡泗
馬首盱眙天盡頭青山兩岸夾黃流誰知高卧江南客又逐東
風渡泗州
泗州歌五首
泗州城外草連天蝗蝻食盡又年年老牛已賣無苗種昨日州
中徵課錢
二
複嶂崇岡夾岸陳淮黃泗白浸城闉龜山腳下千丈鎻傳是淮
渦舊水神
三
河干賈客集帆檣城上浮圖矗女墻紅紫西關紛雜沓僧伽㙮
院去燒香
四
江淮北渡歲頻仍風力張帆若飽鷹西望青青惟一點舟人遥
指是朱陵
五
乞食江南結伴行唱歌連臂出州城依然風壤長如昨試聽邨
村花鼓聲
宿紅花埠聞彈絲乞食者
行盡山郵及水程故園東望已含情何人更唱邊關調白髮西
風此夜生
次郯城野店題壁韻
道傍車鐸自丁當歸夢頻驚騾背忙草舍投鞭聊小憩卧游殊
覺勝還鄕
二
士垣窒戶似顛當去馬来轅底事忙不及牧牛坡草卧温柔世
外白雲鄕
生辰墜騾沂水戲作
客星一墜越江濱醉月吟花五十春姓字不勞頻借問前身原
是墜騾人
堵庄阻雨
客路間關出兖西一鞭行色草萋萋不知沂水諸山雨何苦留
人住馬蹄
水深不得渡再宿堵庄
萬叠青山阻急流投鞭下馬更淹留自憐不及西飛鳥已過蒙
隂山盡頭
嶅陽旅宿
盤盡千山與萬山去程欲數尚間關無情最是床頭月不照征
人旅夢還
祝阿道上宵征
苦霧荒荒没馬頭微茫殘月上盧溝宵征馬上矇矓裏疑在烟
波一葉舟
二
月黑穿林路未乾暗中緩鞚聽和鸞遥思鼾卧溪山館一任松
梢日幾竿
行平原城下
草滿荒城古戍樓川原寥落感曹劉提壺駐馬旗亭下一為平
原問督郵
和山隂王氏端淑曲盝館題壁韻(王為季重先生女)
泥滑深林呌鷓鴣羇心蹙損遠山圖風愁雨恨關何事又逐湘
㾗上椘梧
漫河投宿
漫河漫漫卷流沙紅棗邨西只幾家不是酒旂留客住馬煩人
怠日將斜
水邨
緣邨水柳舞毵毵紅蓼青菰滿碧潭不是黃塵臨大道令人
顇憶江南
單家橋
愁人不寐怯宵長夜盡荒雞報早凉欲識天涯羈思苦單家橋
下月如霜
噉任丘桃
任丘桃實小于瓜行客停驂代點茶懷果逡廵更東望海山阿
母隔天涯
題任丘昭君里(昭君歸州人任丘所標誤也)
巫山萬叠水雲端花鳥開歸未向闌此地何人標故里少陵詩
句好誰看
入涿鹿城見采蓮盈把行道上喜拈
苦憶江南夢采蓮夢中飜却釣魚船誰從督亢陂中過携得紅
粧出水鮮
二
紅顔南國已飄零日落横塘路杳冥忽見蓮花来道上却疑身
到采蓮涇
廣陽道上行
亂蟬殘暑白雲天豈是游人理策年遥望鹿盧雙樹下一瓢馬
上乞寒泉
南行集序五言古詩
淮南彭孫貽羿仁著
入都困于鞍馬不堪更逐車塵同人四五結侣附漕艘
遲遲吾行也多易小舟以去獨處寡儔無書可觀無
人可言無事可作弄茟成韻語遣興散懷有懷必
吐有見必書有景必紀以彼三無逢此三有纍纍遂至
扵多凢四百餘篇詩曰土國城漕我獨南行目曰南
行集
初出都二首
長安道上土吹作車下塵往来黃塵中盡是利達人雅抱邁俗
姿偃卧岩花春壮懷激秣樾引誼甘沉淪来觀薊門壮酬我經
世真青雲隔同調素志泚簮巾翻飛念滄海完此栖遁身驅馬
出帝鄕秋生潞河濱昏鴉樂故枝潜鮪避游綸寄言霄漢客白
雲待為鄰
二
廽策望帝城廣塵何浩浩隄柳欝参差下乃車馬道駐馬夕
月壇古栢秃羽幬朱絙繚長路黃屋烟霄冒既已離樊籠雲林
随所造一辭簮紱里漸審荷衣耗羈心積歸晨喜劇飜劇倒析
圭匪夙懷臯壌洽幽好為語北山猿雲蹤先此報
通津旅舍雨宿
通津烟樹間隂雨相虧蔽雕輪駿馬場布袍驅蹇衛寸心自不
淄埃垢從坌翳猶煩帝鄕雨来浣風塵袂疎鐘入郭暗㕓火明
燈繼柴車窒里門短轅淖顛隮叩門尋旅店滅燭門已閉夕飯
久斷炊我飢同僕隷麥餅代盤飱&KR0621;角梗咽際擁濕抱薪眠稷
花若披毳雙騶共抵足氣蒸噦堪啑人生徒苦辛益决還山計
潺潺數簷溜聊以澄襟裔不寐待晨雞星火照幽薊
通津舟宿
一身逐輕鷗随地得栖宿烟波千里舟水鳥行相逐襆被不盈
肩傅載就柁屋舟師半吳傖主者乃鄕墪傾槖聊一詶歡言具
笋蔌為我開醇酎呼兒舂秈榖飯甑桃花鮮罇旨竹枝綠相與
無町畦且復親僮僕夜分燭始滅共卧遂加腹此生孰榮賤于
物何欣辱神蚪潜深淵誰識其魚服鳶肩長安客塵褐莫驚目
還將枕流意耦此風湍族
舵師壺𬞞相餉獨酌成詠
兀然傾一壺攤書倚櫓背欲言寡予諧只有孤樽在柁師識微
尚呼婦為擇菜感此野人意廻罇謝儕軰不復假勸詶沉冥齊
物態神明既無累可與三騶對虎賁雅難似漁父醒徒悔剪燭
且共歡寓形空宇内
大風
大風鼓潞河欲翻地軸厚千檣互戛摩疾吼疑龍闘土嚢一噏
旋轉磨紛馳驟箕舌夜昏黃搖摇動簷霤舟師暗群呼添碇騐
杙舊孤客本無眠警枕頻移脰萬籟非有觸怒號因竅受氣清
音自寂雲散宵寒後以此見霽懷踵息深相䆒
扳罾口
千檣上通津軋茁入杵臼柁牙互相摩水狹勢相受廽舟喜順
流灘折不得走驚湍䨇騰鯉赴淺屢浮狗起杙旋下犁邪許非
一手沿洄已四日濡滯無不有好風一為送始達扳罾口棗柳
夾兩林漁師閒守笱窺門嬉羣兒𥙷網坐醜婦停橈試借問今
日得魚否傾霤不論錢削鱗稍寘韭寓境且爾然鄰舟共樽酒
沙月照空壺霜花落盈肘
桃花口
聞道任丘桃其花大扵手我来花已盡到處實論斗小者尚如
拳青紅纍罌缶懷實思種花核蔵肉已朽歸舟非花時直過桃
花口空憶桃花名不見桃花有笑殺武陵人徒報南陽友惆悵
返空航思家及小婦桃葉與桃根持檝相迎否靧面不再妍浮
梗長無偶待去訪天台胡麻飯盈瓿
買蟹戲(作)
天津魚錯富價賤無如蟹百錢三百頭盈載難勝買嗜黃者選
雌擇肥必舉雄斥彼圓臍族進此浮白公紫房函霜氣蹲甲衷
青紅戴筐象司命配德巨蟹宫自我長茹𬞞久謝持螯事幸寬
勸學免不用門人議蛑蝤與蟚蜞異品同一視却憐饞鼎客快
嚼鳴雙螯左車戛擁劒&KR1154;響開顴峱盤&KR1250;委玉甲腹背流金膏
雖絶染指懷相看亦自豪遥憶小兒女嗜之忘餔糟聊復市盈
缶塩醯漬素醪縛跽手惧齧入甕醉莫逃呼童漫求益賣菜非
爾曺
津門望海口憶故山
我家東海曲蜃市積雲屯羣山蒼龍長自甬夾海門步屧大堤
上俯瞰朝旭暾獨鶴滄溟飛遥栖薊門樹秋塵没羽毛長呌懷
鷗鷺南飛過瀛海千雉矗樓臺彩虹飲赤水五色雲槗開遠望
三韓宫紫烟翳蓬萊日月所出没雙珠俱夜来蒼蒼一氣中神
洲僅點埃故山渺何處鼔枻自沿回
夢侍家宜人
宵長雞不鳴忽附歸飛翼入門衣履輕喜拜慈顔色歡劇不自
持欲言還愴惻高堂閔我瘦強復更容飾相見尚含悽相離耿
難憶人生安禄命躬耘勤其力豈伊必干進始克娱眠食憔悴
還獨悲素志暌胷臆尸寝警晨光假寐重反仄
唐官諸屯
瀛海鑰神亰碁布諸屯戍荷戈滄溟上扼阻邢洺路十里一亭
障津堠參鳬鷺轉輸遼海間三吳交委注營州士飽騰貂參走
如騖彈絲與擊筑紅䄂連雲霧人悦宦遊樂士無祍金惧昔人
實遠圖不恃寸咽度一從割大寕左臂成孤露黑龍江上来長
嘯終虎步乾坤入經營河山移指顧當時舊屯營膏腴裂䟽附
地盡時并邑民遷希應募連庄隷諸旗尺籍無三戶稍資魚蟹
利以給塩鹺賦經行問樵蘇歎息哀生聚落日下前邨雲昏會
川樹
風起不寐
倚舷客無寐疾風卷檣旌誰則使之然遇物無不鳴扵風非有
怒盛衰莫與攖大澤曠四垂飛蓬任遠征征鴻何嘹唳飄然身
更輕空宇自能受高危必多驚處静籟亦息吹萬無一聲攬衣
起危坐懸燈澄湛眀
泊頭
泊頭近千室賣棗賤扵土四金斛千觔買者嫌多估棗紅中敗
絮棗黑含餘甜昔時曾晳嗜不與膾炙魚舟人買論載貨易價
更廉稚子喧共啼老妻㗖頻添㗖多乃忘飯竟日停釡&KR1092;我亦
未免俗傾筐詎盈縑故園諸小兒索果恨空奩將欲褁遺之天
末望吳蟾沿洄觧杙去晚色入風簾
東光㗖梨作
東光萬樹梨十顆已盈斗顆顆秋露寒選脆難勝口憶昔雙丱
角苜蓿随大鄣山中富梨棗微官咸得嘗巨若白玉瓠薄肌瑩
有光壮夫噉未半已畏寒膏肓縦啖無所靳連頭或盈筐玉液
腑綘雪金天肺瓊漿熱中漱箕潁謇吃鳴琳琅老夫齒疎豁漸
次怯甘凉睹此纍纍車千顆為一箱欲以奉所親所惜道路長
恨不梨花時来此觀洗粧新月忽東没箕斗澹茫茫
舟經安陵
長風上安陵逆水鳴相激恨無詰曲風送我盤旋鷁晨冰在篙
纂浣衣怯洴澼平原邈千重所在刈枯荻山川益曠然青濟明
歷歷古戍巢伏狸空墳戛翔翟民貧戰争後巷冷牛羊適斷續
茆茨上列雉同壘壁人家半土垣稍稍見瓴甓亭午暫維梢炊
烟出疎櫟
亭堠驛夜行雞鳴達油坊
大風吹逆流拔水起數尺高檣張怒帆力與水闘格風厲水亦
怒吹作連山白所惜河曲盤帆飽峽見扼落帆牽百丈羣篙刺
弥劇夜黑星不高天昏雲覆額不知夜火明已過亭堠驛客作
飢炊糜中宵索魚炙枯鮑久白花銀刀乏九伯鏘鏗芹𦵔鳴澗
香佐匙液夜静柁師眠柁牙吟格磔占風報寒雞五兩吹綘幘
油坊忽在望小雨俄霂霡
借裘歎
歸舟騐水㾗水落踰二丈仰視黃泥阪人行在天上借裘禦早
寒客寒容惝怳顧客心閔默飢寒寕吾黨山中泉石骨冰雪常
見訪感客借裘意欲反色悒怏斥装市羊皮買布傾空帑殷勤
還客裘霜花正侵掌
關吏歎
關譏禦暴客今乃困行者關吏来索錢聲虓色已赭苟能其
求檢括任聊且再索苦不詶毛舉無所捨須&KR0971;盡戟張獰惡類
义馬舟師氣凋喪形死色喑啞任其所胡為誰歟此軰惹搜箧
倒衣装翻瓿出魚鮓寸楮税必登瓶漿籍亦寫篙工含淚愬虎
吏詈且打朝廷設司關法密扵罏冶魚鰕夜過津未一輕放假
爾曺我魚肉胡敢攖楚檟舟人啼益悲吏怒口益哆不見貴要
過連檣踰廣厦重載&KR1062;水平雜貨没足踝關吏立道旁屏氣石
下
官柳行
沿堤掘河泥課民種官柳千錢買一株其大僅踰手貧民苦無
錢稱貸以爲有柳今過人長毶毶拂人首今年河再决水涸黃
觜口卷埽力既窮木石積成阜尚書檄今下斫柳秃如帚連檣
載赴淮千里相雜糅可憐道傍枝盡作斧斤藪青青無一條聯
拳不盈肘載柳更封舟舵師牽械杻不見論功吏黃金印橫斗
七級
上閘同上山一閘高百步水本無階梯遏作鈎盤路陽榖膚淺
流堰坊使成怒懸坂學吕梁飛空爲瀑布魚蝦不得上舟楫徒
如騖百里數百盤川瀆相回互夾堤官柳枝斬伐充樁具遥望
但蒼蒼不見荆門樹沙河稍演漾魚山在烟霧送眺使我愁瓠
子秋風度
南柳林
安山南畔湖虚翕同谷牝何處尋柳林千條萬條盡隔河望人
烟隱約海濱蜃輕舟争打魚網罟及鼃黽漁鼓聲不停朔氣益
淒緊瀕河噪寒鴉危堞棲獨隼高林無悲風萬葉已先霣極目
眺歸雲山城如石囷
舟過汶上望齊魯諸山
自陟廣陵北策馬過蕪城一千四百里日日皆山行白雲生馬
足清泉濺冠纓雖多陟䧏勞遂我登眺情繙然既南歸一帆涉
汶泗日泛濁流間黃泥没塵滓南過太白樓青天来積翠長風
鼔片席遂下石佛寺明湖萬頃開水鸛依帆至遥望濟陽山盤
紆接雲次太岱青巍巍衆山若平地不經萬里途寕辨川原位
悠然送遐觀林壑在夢寐
魚臺吟
鼓枻下魚臺只望青山去羣山四合圍魚臺更何處茫茫盡烟
波綠浪若飄絮飛翔羡水禽風輕任軒翥驅馬太山下大道皆
黃塵誰知塵外境得與空明親芰荷枯葉中湖光瑩白蘋清夢
落江南渺然湖水春伐茆作漁屋寓公碩結鄰舟子趣東發鳴
榔悵游鱗
朱糜閘
曾上洞庭船日飽桃花飯&KR0907;紅流楚秈瓊顆蒸雪甗十年防風
粥寒食東風晚杏酪尚流芬潤浥丹田遠魚臺泛歸棹晚過朱
糜版朱糜復何許糲食滿魚&KR0739;回首青齊道泥行就山館蕭條
黍稷場采菽走鹿疃枵腹問薌萁供客有餭饊索糜煑秋黍紺
珠瑟瑟斷緗汁浮作漿淡黃生素椀寒驚溲魚子膩駭醢蟻卵
疎豁溢齒冷淘怯中懣飜然念故山秋菰綠堪纂鬴糜有餘
清歸思安能緩
過沛
泛舟彭城下慷慨思沛公芒碭雲氣間所産多人雄販繒屠狗
兒皆能立竒功自獲刀筆吏志不在山東身將五諸侯直入咸
陽宫項王徒喑嗚虚負此重瞳不識彭韓軰大業可與同一朝
雲雨𣪚萬人敵亦空泗上老亭長還鄕歌大風至今豐沛里雞
狗樂關中
過彭家口戲占
青山無數出其下乃彭城當時斟雉翁剖符始垂纓四十有九
妻多子更長生博聞實強力八百若孩嬰從此籛祖兒𣪚處各
流聲我来訪公族彭家口上行故老無存者賣薪皆山氓借問
昔此居彭氏孰豪英豈無梁王裔勇烈同曺黥遂令千載下人
傑標地名寂寞竟誰是川流自縦横低回一檥棹焉能此忘情
泇河
在昔神廟時泇河首䟽鑿直從岡巒脊穿出蛟龍齶斧斤殫
百工神鬼互前却顯皇親射牛山靈效詶酢帝刀驅丙丁欎
攸助燔灼酒星流女醯火烏木棉爝從兹百里途安流通略彴
舳艫千檣上不苫河伯虐歸帆下彭城優游随魚樂叩舷石子
岡纍纍尚盈壑雲根爛不消時露虎蹲躩禹功迹豈殊神后不
可作川塗長北望慶陵雲漠漠
梁皇城
崩流豁厓口上有梁皇城沂泗水上山青天互支撑南顧瞰中
原虎視諸雄英連山斷淝泗力盡淮堰成蕭公弋齊祚侫佛無
牷牲一怒淝水决魚鱉海東氓此地接濟陽築城進屯營湘東
大命訖梁園遂已傾頽岡矗殘壘尚表梁家名山僧鑿土室禪
燈耿流萍厓傾僧亦去闍窟跡屢更丘陵覆積雪青齊不分明
厲風久淹泊登眺舒旅情天涯况殘歲能不搖心旌
舟中三詠
鼠
舟宿愁多端絡繹轉機杼攪人旅寝稀清宵竄鳴鼠窺床時跳
踉齧物故齟齬枕簟遺矢腥箱簏窩巢貯悠悠還山夢情話方
詶叙明月在蘆花霜衾白扵褚忽驚飢鼯啼斷我離人語流涎
滴餘樽瞰&KR0902;銜剰黍緼袍有穿袖𬞞果無全芧啾唧永漏中數
錢更嘯侣衛寢嘱貍奴捕逐飜几爼宵小正縦横草竊宜在汝
歸由待迎貓爾軰慎擇處
樟木蟲
襆被下吳艘衣装厄蟲蝕形化感濕生纍纍成百億國儲民脂
血恣爾所𧖟食謖然聽有聲晝夜喙不息我来既空舟此物尚
藪匿緣衣趨領傍登床遊枕側掃去旋復来袪之不可得千倉
與萬廂費盡農夫力輦任涉江河風波憂叵測夭翹彼微廌乃
為國牟賊類醜繁有徒于人太相逼安得古涿壺木螙淨殄殛
小兒
千檣集河涘連艘多小兒未曙先喧聒近岸羣奔馳陂峭攀草
根地滑踔泥淄嘯聚俄十百持竿互追随觧䌫招不歸毁物肆
胡為静坐倚舷窗兒軰来争窺弄水飜研汁偷紙裂書眉暫卧
瞰復前撼寝作遨嬉茅矢射絺帷穿穴百竅吹汙塗濺我裳瓦
礫投我巵不堪一往愬鞭抶啼漣洏雖復懷餘愠閔兹頑無知
扑已笑仍来奈何彼嗤嗤天公信狡獪此物徒繁滋
南酒品詩(十五首)
金壇于酒第一
于酒法禁中澄空妙無迹時汲南泠雪醖此仙源碧風味冠群
賢宣索疲郵驛邈然既寡儔萬里寥天碧
錫山葛酒第二
惠泉已輕清釀聖復淵隽縹青非有色芳冽如柔善雅量衆莫
驚酣適誰流湎清和揚醇風酒德若可勉
虎丘梅花三白酒第三
酒惟清者聖梅且香而幽與泉成三絶天然自難儔含醇非懷
旨暢臆融不流詶酢徧寰宇真誰辨虎丘
錫山蔣酒第四
蔣酒擅名字流聲徧酒人近来豪飲徒恒與葛氏親聖人畏凝
物甘者尚懷仁陶然遂其初終得葆至真
吳門蘭花酒第五
春蘭本娟㓗與梅可爲鄰梅花自空香蘭臭乃芳馨辛香色兩
空淡悠然反太真以斯稍䧏格長足娱清淳
高郵莃薟酒第六
淮上酒至醇空冽常不足莃蘝秉清苦足以散穠縟謂清若黯
淡謂濁仍湛渌耐可引澄懷幽潜達心曲
烏程南潯酒第七
烏程若下酒流風被古今雄爽豁懷抱所乏在沉深山峻水復
闊涵蓄在靈襟苟非三年藴芒角憚見侵
清河五茄皮酒第八
皮酒若融膏含飴亦無有傾壺琥珀紅逡巡凝玉斗清歡暢花
月三杯兩無負沉酣且填&KR0574;碩君戒盈缶
金華花露酒第九
金華佳山水綺麗復幽深竒醖釀百花露澄為醴泉滋已譲惠
山輕甘逾仙乳垂飲醇雖飽德大雅恐非宜
吴江宿砂酒第十
笠澤水淹潤淵渟澤所鍾獨于釀品中猛厲寡舂容觴政既酷
烈酒德非中庸時一取推䧟風裁亦見功
會嵇麯酒第十一
山隂道上行佳在秋冬際高人雪夜舟不盡有餘契麯釀含剛
德扵世無停滯惜之渟泓姿酒兵長蹈厲
白酒第十二
譬酒于美人麯乃其粉澤白酒本天姿何假塗眉額陶然沐春
風沾洽太初液麯生無相苦我軰真歡伯
粥酒苐十三
濾粥以為酒粥香酒亦清粥能盪胷次酒更暢幽情一空&KR1045;黏
膩天一浮菁英聊云標别致佻便易成名
香雪酒第十四
飴餳和蒸麥龍腦為其君因甘以殺苦香澤壓糟雲嗜甘滑其
和慕芳腑見熏嗟哉冥行兒湎兹伐性斤
江西太和酒第十五
西江酒最劣太和庶其魁茹酸皆似醯飲雪且含梅所惜康王
谷以潑紅秈醅寕酌彭蠡水不舉螺川杯
京邸作北酒品舟中無聊因飲吳酒遂作南酒品詩
詩不足以盡南酒盖取曾飲者目之他如雲安麯米
春湘湖之醇酎所在各有名酒惜無因甲乙也康熙
戊申孟冬淮南彭孫貽羿仁氏書扵平原衛河舟次
旅宿下相城
下馬馬陵口黃河發大聲冰厓天柱摧堆作白鼉城斯地數来
往羈懷激不平伍員避仇来項羽殺人去英雄事未成蹤跡飄
飛絮覆楚滅秦年磊落馳清譽猥璅吕家兒反覆類鼠狙評跋
興亡事昔人眇何處冰雪阻行役何曾挫旅顔歎息覇王滅淒
切嬰肺肝登城四憑眺俛仰獨汎瀾
白洋河店宿
投策入邨店晚晴門尚𨳩行役既云疲我馬亦虺&KR3009;下馬坐葦
床幽闇挑燈煤剪茨作土室敗壁無蜃灰腐羔夕飯罷搃未知
塩梅大聲發黃河流此萬古哀西北少英傑屢見天崩摧草間
顦顇徒抱器空徘徊三騶抵足卧破衾絮䯱䰄和光高物色何
傷混市魁疎牖漏明月耿耿中九回傍睨關西客飲噉雄喧豗
拂薦自甘寝鼾息轟雲雷
履冰行
秉志慎履蹈凛凛懷春冰兹地本坦途我来變頻仍星辰失躔
次山川改其恒大河日吞囓嚴寒不觧凌雪山立波間流澌溢
阡塍策蹇走河濱驢足畏顛崩&KR0621;鞵濕沮洳跣行苦未能募力
負余前&KR3907;踔步凌兢賤軀慚舉肥骨重石稜稜小力肩巨任斥
鷃銜鵾鵬數步頻一息吳牛喘交&KR0574;既深踵蹶虞能無膚汗凝
泉刀詎敢恡危險諒難勝有垂堂戒旋歸慰寝興
飯江家店
馬飢行色倦入邨望㸑烟土垣缺一角葦扉朽且穿展仄入圭
竇坐客牛衣邊腐汁秋水淡飯顆桃花鮮中枵遂一飽驅騾復
使前河外見寒山大河亦蒼然出門望日影亭午正已圓衝風
起馬足水鸛翔遠天何當稅歸鞅抱耒就原田
吳城野宿
循河入荒邨只有三家店停驂前叩門土床客已占昏鴉各知
歸罷騾自依塹野夫恥争席屋角觧書劍雪消冰未融日光熒
㶑灔然草助負暄烟迷耿寒熖飯罷聊曲肱蕭條起呵欠吹燈
寐不成酣寝齁僮傔故山斷大江徒有歸歟騐念欲知孤客懷
驛路梅花騐
張飛渡
晨征踐落月霜花濕扵霧馬寒悅朝暾觧轡張飛渡桓矦猛烈
士雄略冠幽并立功銘劍門巴人懾英聲如何荒茆渡猶假羆
虎名我行涿鹿城曾過車騎里廟貌空復存國士惜已死清
河近小沛昭烈困袁曹流離顛蹶中翼德氣彌豪致主自有真
羣雄但如毛英風不可見河水日滔滔
舟宿奔牛埭
江帆趁餘潮未朏仍似晦晚色帶歸橈炊烟罷夕碓旅行少佳
懷維艇登古埭步屧殘雪中振齒花未退遥望頽垣上古樹有
竒懷叩門不逢僧枯蘚黃璅碎攀枝俯喬柯皴剥歷人代俛仰
河山意屢遊驚獨在憮然下奔牛舟燈耿相對
望亭
望亭百十家織席以為食扁舟望望亭相望猶未識襆被南歸
人旅宿常偪仄伏枕風湍上援衾魚鳥側不煩編蒲卧寕待桃
笙織相見洞庭山雲壑無慚色傳語吳江鯉共逐歸飛翼歸心
與行棹東流長不息
南歸詩
客行喜旋歸長風鼔行色片帆迅若飛轉覺官河直徂夏出門
時倥偬尚堪憶白頭意酸楚小婦愁唧唧匹馬渡大河洶洶勢
叵測未幾河已决黃家觜難塞斫盡河堤柳長條淨如拭明年
倉庚鳴春光杳無極泝泗多横潦青齊没溝洫瘦騾踏羣山泥
濘過黏埴不是聞鷓鴣行行行不得假途岱麓傍清寐元君側
揖譲碧霞宫東華喜相識大聲疑天崩安貞失地德驚我五龍
睡土床撼傾仄山東數千里顛踣百萬億羈栖入燕京長安道
憑軾王矦侈朱門車馬各組織何人能下士掃門虚匍匐相逢
少豪侠壮夫多失職石交璅闈吏素心久矜式下榻遲故人文
酒暢胷臆京華雖云樂周覧意墨墨野鶴思舊巢遊魚戀澤國
飜然向碧海城漕附歸翼風雪凍魚臺踏冰滑履革捨楫復遵
途斷水覓蹇力水行九易舟陸走三改勒從此渡江南清流浴
鸂&KR2409;歸航入禾水似已入梱閾轉颿陶朱湖秦溪路可刻近鄕
僮僕喜捨笥衣冠飾遥想衡門下兒女望徒亟慈顔悵久違歡
劇若悱惻所慚只空嚢無物佐漿醷倚舷眺城闉欣然意回惑
拾遺
行經甘羅城(應在張飛渡一首前)
甘羅年十二雄辯立高名片語走燕相趙王遠郊迎竒策下河
間童子作上卿兹方隔息壤乃有甘羅城書傳多附會况此流
俗情異人不世出借為地産榮驅馬下桃源鳴鞭過河涘黃流
行已窮清川從此始自憐雙蓬髩欵叚老田里却羡古少年卓
犖英稱起青山萬古宅白雲出其裏悠悠大川流榮問長如此
偶感
驅馬涉大河纂纂棗未熟歸航浮衛水葉稀棗林秃霜林日以
黃華髩不再綠悠悠榮利途晝夜相轉轂鳴珂通德門奄忽生
旅榖金膏未易逢百歲花間燭泫泫葉上露晞陽墜何速扁舟
歸去来殷水有茆屋
還山雜詩五首
孤帆發由拳望郡即鄕井見人心已喜衣幘頻復整舟子痴索
錢獰劣詬相梗還鄕百端集所慰在定省入郭久昏燈夜暗行
道警幸未鑰魚下疾趨武益騁柴門噪歸人童僕交引領
二
夜闌集兄弟相對論苦辛惟云各強徤聊以慰遠人愴然堂上
言伯母病諄諄已革望汝歸萬感難雜陳俛仰二十年河山涕
盈巾宵長屢易燭鳴雞忽焉晨移旦賓朋至掃我榻上塵
三
到門即聞訊亡臣遺骨歸回平原無瓜髮綿上只餘灰崢嶸魚
梁士涉江千里来&KR0621;屩踵已决容顔瘠虺隤烈爽伍胥靈遥下
欝孤臺江伯導前驅英氣役風雷蛟龍互負舟波濤一為𨳩二
十餘載托存已兩相哀悠悠楊大器雪霜志靡摧
四
久出庭舍蕪似覺門宇改蜃窗盡零落盆梅稀蓓蕾胡床東西
頽塵埃白皚皚賓階既不掃犬豕成塊㙼遠遊自當歸歲月不
相待呼童且糞除拂拭還爽塏荒穢䟽復整敗壁重光采共論
疇昔人餘生惟我在薄遊令人老多累常滋悔碩言慎歲寒蕨
薇尚堪採
五
啜粟洵足樂田疇生事微秉耒所不任俯仰慮朝飢何以餬余
口行歌遵采薇干禄懷義命未忍遺訓違馬覲京國徘徊眺
皇畿芰製敦初服息鞅喜旋歸卧起對南山白雲流寢幃兀傲
俯寥廓惡知塵事非罻羅遥寄謝勞生甘杜機
弔楊大器詩
兩過百嘉村不逢楊大器俛仰二十年存亡同夢寐豫章新被
屠千里皆赤地義故各星散健兒草間避三郎廟下人軍中知
名字遺蹤竟杳然莫我敢宣示猶疑捕季布未免收黨類壊廟
倉琅殘蝴蝶門難閟徧行瓦礫場搃無人跡至邨僻有遺老諱
言大器事掉頭謝勿知捉問唾復誶南登章貢臺悲風繞虚隧
當時會莾徒驚惑咸失次墜鐘故在傍石函器非秘冬青植誰
徙若斧移表識呌閶天豈聞百身贖焉寘時方索亡臣䜛慝哄
毛蛓太僕盡節身口碑彰誄謚招䰟歸来兮靈衣剪幽襚東浮
皇恐灘怒濤激澎濞詣邨重物色遇者益愕眙空流杜鵑血暗
下啼猨淚寕知先臣燼咫尺蔵山寺坐看鷁退飛噤絶龜言肆
世殊朝代更人没門庭異弟遹海南行經此訪安自英靈故耿
耿精爽栖所寄肸蠁儼若存趣歸夢且亟幸遘同鄕彦来作雲
洲吏飛書遠相報郵符護傳致魚梁同盟友不負平生誼大器
别臨岐慷慨指函笥惟有故君骸白馬為子累仗劍走江鄕共
樹洪都幟丈夫各有懷焉能顧妃配不乘駟纛歸誓不兹反旆
竟無一人還寡妻眇依倚烈士成不返寒瓊勞付卑人生脆朝
露溘先慮終棄淒凉徐君劍欲挂何從記徒步涉江来颯沓靈
旗吹鄱湖浪接天幽怪亂鬐翅精忠動江伯黿鼉驅擁篲水退
庾公旐風馳巨卿駟觸寒忍皴裂冒險忘危悸匍匐至海濱履
决形顦顇順途訊里鄰踵門尚屢伺衆駭雜競前哀愴咽童穉
傾城迎奔走感歎互嘘&KR1077;重開蒲身殮更騐丹心骴元孫囓濡
縷小妹朱&KR0907;漬邦君卿大夫酹祭鱗次第先登䧟城帥今在賓
弔位惆悵憶前功憮然發深喟昔也兩仇敵思之重涕泗再拜
一酹公爲主各無二臣忠了已完子罪深芒刺素車衝冰雪扶
凍指堪墜弔哭空市巷我獨滯幽冀生抱終天恨死滋下泉媿
歸途入郭門聞此内崩潰昏黑不能寐破曉跣奔視淺土久滯
滛藁葬猶郊遂追念悄䰟驚江天斷兵燹益悵歸舟遲此士去
交臂悠悠眺南州車輪頭尚恚返顧魚梁城不須再裂眦故人
不負君地下拜君賜所嗟義烈妻窮獨堅守志吳雲與楚樹茫
茫渺烟翠
