周詩
子約避暑竹亭見寄次答
阮生能抗俗稽子淂長林僻境寡人迹閒窗多鳥音蒼藤掛赤
日短榻卧重隂羡爾忘機事雲山意已深
春日山中訪無瑕禪師
幽期覓遠公古寺白雲中一逕娑羅合連山躑躅紅馴猿窺淨
業慧鴿御真空不到經行處那知世念空
唐詩
九日登牛首山
牛首登高處黃花細雨前山深寒似臘江遠澹扵烟寶刹珠光
淨金陵王氣連六龍曾駐輦聽說武皇年
佛日過華蔵寺
野寺客初到山城春已歸晝長僧榻静花盡鳥聲稀勝會追櫻
笋幽懷戀蕨薇信知貪佛日白首欲皈依
喬世寧
𬗋騮馬
騮馬繫朱纓煌煌赤電生千金逢一顧萬里為君行落日城南
戰悲風塞下鳴只愁流血盡不罷漢家兵
關山月
關山一片月揚彩射金微胡馬中宵動天街七暈圍將軍横塞
角少婦搗邊衣為有刀頭望長看破鏡飛
劉生
意氣五陵豪登壇伏節旄生來雙燕頷况有九龍韜細柳垂金
甲連星粲寶刀君恩如可報微命等鴻毛
馮惟訥
春日陪孟東洲憲使重過宋氏園亭
竹色青于染春生宋玉家衆山當戶出一水抱城斜積雨翻高
柳輕寒勒早花風光正如此莫惜醉流霞
何遷
無錫慧山同華𥙷庵周横山携宇功高祚雨中聽泉
邂逅山中客逍遥川上情共依凉雨色來聽石泉聲海濕歸雲
急天秋落木平泠然如有覺為爾淂無生
俞憲
金州餞席留别
别筵臨海嶠去住若為情臺迥雲連幕潮回月滿城千峯當鏡
出萬壑入杯平擬作從軍樂秋風笳吹聲
李汝蘭
溪上晚歸
徑路草萋萋歸人只尺迷水聲聞犬吠月色見雞棲露下沾衣
濕星垂掛樹低今宵有風雨多在杜陵西
王崇古
秋日宿友人隣山書屋
愛爾隣山屋幽懷寄薜蘿白雲擁戶近綠樹入簾多雨過千峰
色風廽萬籟歌夜深秋意静渺渺見銀河
李時行
過崔駙馬山亭
主第開新徑仙源處處通曉雲低拂樹春鳥静吟風水帶天河
碧花分御苑紅鳳簫聲縹緲疑隔玉樓東
别吴山人擴
客中還送客離思渺難任岐路一尊酒故人千里心歸雲衝落
雁寒角亂秋砧湖海風塵裏前期何處尋
宿歸雲菴贈敬上人
烟蘿小徑通一室掛雲中樹影暗浮水秋聲半在空疎鍾山際
月孤榻竹邊風竟夜渾無寐清談對阮公
送張少府之天台
君才堪吏隱佐牧近青山經歲逢迎少終朝案牘閒鳥啼官樹
裏草長訟庭間莫學南昌尉尋仙去不還
陳鶴
風雨望焦山
立馬對山寺隔林聞慧香未能超苦海徒欲禮空王天影連沙
白濤聲帶雨長翛然懷彼岸何處覓慈航
九里涇訪王駕部
欲過王維宅獨行江上沙水邊尋隱處竹裏問人家亂葉疑無
路枯藤尚有花入門忘欵曲携手說年華
鄧欽文
卧佛寺
佛卧何年寺空山日月低花從開智慧樹幾長菩提世事悲浮
夢吾生待指迷白毫如可即香象復來西
羅鹿齡
龍泉寺
入谷疑山斷重蘿覺路懸瀑流分萬壑香逕上諸天莫怪稀人
跡都由選地偏何須風作馭吾意已泠然
李攀龍
同皇甫繕部寒夜城南咏月
片月掛遥岑層城曳素隂寒分宫樹淨影落御溝深結冷悲征
笛勻霜上搗砧西園芳宴後白雪復誰吟
朝陵夜作
上陵無不美秋杪更宜看風雨朝佳氣旌旗擁漢官星流千嶂
後月出萬松寒倚馬清鍾外新霜滿玉鞍
重送楊生
十年湖上别風雪此相親把酒論時事霑衣向故人浮名青歲
換生計白雲貧但去卧芳草山中鴻雁春
春日韋氏園亭同元美賦
藉草到流水看花延落暉客中過寒食馬上改春衣移席青山
出開樽白鳥飛天涯有朋好能使宦情微
出郭
出郭随吾適人家杜曲邊溪流縈去馬山路入鳴蟬禾黍殷秋
早茅茨足晝眠可能祛物役歸買汶陽田
碧雲寺禪房
佛土秋逾淨花臺夜復香一燈醒夢幻孤磬散清凉月上梵輪
滿湖開天鏡光新詩分妙偈病客對空王
春日
為客淹歸騎思家過斷鴻春衣花發後寒食雨聲中生事羞人
問時名與衆同自甘郎署隱不哭宦途窮
夜過元美
眼底誰同病天涯好自親放歌依日月縦飲向風塵世態摇知
己時名走衆人朝參君莫懶漢主憶詞臣
病即科頭出狂仍枕腹眠禮非因我設汙不受人憐興盡銜杯
外言深把燭前開門看墮月騎馬問朝天
登黃榆馬陵諸山是太行絶頂處
黃榆高不極臨眺亦竒哉河勢中原出山形上黨來白雲横塞
斷寒峽倚天開搖落清秋色多慙作賦才
不盡寒雲外青峯落照多秋隂生大鹵木葉下滹沱巨壑蔵風
雨飛梁挂薜蘿重關三輔地躍馬意如何
寄元美
漁陽春欲盡漢使未堪愁邊郡多豪俠風塵一壮遊浮雲寒大
漠白日澹幽州莫更觀遼海蕭條正北流
送元美
把酒論離索褰帷送友生白雲高大麓秋色重孤城偃蹇還詩
句蕭條自世情贍君無趙璧落日片心眀
秋日
還鄕眀日事可奈簿書勞棄置看同病風塵避二毛酒如涇水
濁枕對華山高不是清秋色何人見反騷
春日閑居
結舌論文地甘心養拙年朱門人自老白雪調空傳世路蓬蒿
外浮名燕雀前中原二三子夙昔共周旋
同許右史遊南山宿天井寺
古寺馬蹄前荒山斷復連階危孤石倒厓響亂泉懸喬木堪知
午廽峯半隱天不因許玄度誰得此攀緣
龍集寺
雙林窺壑險一徑入雲愁峰落青蓮色燈懸白日幽香臺高枕
出澗水閉門流聞道羣龍集明珠自可求
再過子與
浮名難自托佳會豈相圖日月高詩社河山壮酒壚歲星時一
出白雪調元孤繾綣非為佞風流不可無
寄懷余德甫
豈亦逢秋色登臨若遠行江通灌嬰井山到越王城何見非交
態難言一宦情大東千里月石鏡好同眀
逃暑
無處堪迯暑高樓坐夜分河流纏宿霧電影迸重雲䊵扇含冰
彩珠簾網露文漢宫多貴幸何以答南薰
聞砧
永夜盧家婦深閨坐自傷拭砧散眀月投杵上清霜别恨繁鴛
綺哀音急雁行同袍征戰盡刀尺斷人腸
送沈郎中守順慶
見說褰帷處千山擁使君嘉陵渡春水棧道轉秋雲郡下平蠻
檄家傳諭蜀文病餘饒卧理能不憶離羣
毛刺史姑蔑高齋
武倰看花處二仲得相聞雨白閩天合山青越儌分書聲散秋
瀑翰墨染春雲府檄何年事猶餘猿鶴羣
涇州
廽磴層雲上孤城返照間人烟趨白阪睥睨走青山芻粟浮涇
下旌旗度隴還時看乘障吏車馬出蕭關
王世貞
俠客
幸舍新彈鋏屠家舊鼓刀風塵看不見意氣為誰高片語忽生
翼此身如拔毛金張貴人里辟易鷫鸘袍
陵祀
廻合宫墻出分趨禮數同夜歸千嶂裏春度百花中列宿俱垂
野洪濤併在空出游神意肅石馬自鳴風
中秋夕沛河泛舟
玉鏡中天掛金波大地流河眀千樹色秋滿萬家樓迥奪魚龍
卧平添烏鵲愁故園盧女瑟應復問刀頭
哭梁公實
客語騎鯨事誰傷賦鵩篇蒼梧墜白日大庾瘴高天吾道有千
古斯人無百年青門一坏土寂寞定誰賢
寄于鱗
遠樹太行壮亂流漳水深風雲來染翰河嶽映披襟鞭弭中原
約車書異代心並驅吾豈敢或可效知音
復與諸君游張氏園
不必誇幽勝唯應事事宜秋隂生檜早暝色赴花遲侍立顔如
玉争論肉勝絲君看廣陵散何異郢中詞
懷柔道中
馬足吾何限山行稍自寬人家梅雨色衣䄂麥秋寒過瀑添新
徑歸雲改故巒斷腸沙雁起一一向長安
途中雜詠
出郭已十里晨炊猶未烟浮雲濟陽樹殘雪灌隂田蔓雜鈎衣
轉坡深隱幔偏那能怨行役馬首正茫然
冶園池亭
小憩據胡床清尊酒未央寒花點新社疎柳出横塘魚鳥來相
近琴書課不妨愀然心自語薄業太湖傍
陪叚侍御登靈巖絶頂
徑折全疑盡峯廻陡自開蒼然萬山色忽擁岱宗來碧澗傳僧
梵青天落酒杯雄風别有賦不羡楚蘭臺
夜坐長山署
覓句驚從得呼杯幸勿空句堪今日老杯借片時雄項領紛成
態腰支轉未工翛翛故園竹偏在月明中
答寄于鱗
屈指人間世名成豈偶然中原方軌在畏路拂衣偏病色高千
古窮愁自一天可無沮溺耒難並汶陽田
何限乾坤事歸來汝自酬振衣滄海月摇筆岱雲秋一字堪金
石孤城各斗牛報書知健在不必泪潜流
義士李國卿歸骨長山哭以送之
生死銜恩在間關病骨遥刀頭空自卜七首為誰驕風色田横
墓寒雲豫讓橋豈無心一寸䰟斷竟難招
阜城道中
春色晝冥冥勞歌倦自聽地過三輔紫天近九關青旅夢從車
續村沽離盞醒如何挂冠後更遣役吾形
入南屏山路
一入南屏路悠然與世疎游人柳枝曲禪容藕花居暖氣催鳴
蛤泉聲跳伏魚雙壺挂籃筍佳處莫教虛
贈王山人
五嶽游欲遍歸來鬢尚玄蔵名詩句後避世酒杯前久客鄕音
改無家旅興偏翛然喚雙屐揮手向江煙
輓楊都督尚英
壠樹縈幽旐江城咽暮笳風摧大將樹霜剥故矦瓜越甲初滋
蘚吴鈎不吐花一貧應莫歎去病肯為家
鯨海氛誰掃麟臺跡尚存生教僕射宅入作奉誠園勢去通侯
冷時平醉尉尊山陽夜中笛不聽巳消䰟
冬夜獨步柬胡元瑞
冉冉孟冬盡熙熙如暮春風光不惡夜月色故侵人棲鳥為三
益空蒼是四隣偶然成一步幽意欲誰論
白河道中
極浦眀鵝&KR1295;天空雙櫓哀河流樹杪出山色雨中來驚鯉超魚
網歸鴻度酒杯推篷坐箕踞鄕思亦悠哉
新河道中
誰遣風塵裏滄浪意不違波光一雨合秋色衆山歸乍可漁竿
老那能馬足肥長歌向林薄紅葉盡翻飛
答王新甫
問訊勞相及秋風阻奮飛地垂齊海盡天入漢京微姓字人堪
避文章計轉非報君應不觧筍蕨故園肥
峻伯將至先以詩來走筆&KR0829;之
忽報稽康駕頻呼阮籍杯乾坤雙眼對海岱故人來雪入朱絃
盡春留綵筆開欲東雖馬首無乃一徘徊
泰安戲呈徐張二使君索會
高卧成吾懶閒居任此情開門稀候吏隱几至啼鶯仗酒為公
亊裁詩問友生城南富脩竹何處可題名
題東臯隱居
世路已知晚山花長見春曾為獨醒者歸學耦耕人小婦能𧖟
事諸孫理釣綸青天五柳下藜杖一閒身
王學士碧水橋
太史蔵書所西林古渡頭橋通千嶂碧溪抱一村幽小徑有時
合落花随意流柳梢維不住身是濟川舟
上谷雜詠
海内兵戈徧兹方可晏然生兒先共虜與鬼不分年馬失來時
道雕盤戰後天城中七萬戶簫鼔舊喧闐
與俞按察登大佛閣分韻
霜旌逗玄刹秋色滿祗林萬井夕陽盡諸天雲樹深醉求扶感
慨别至畏登臨君欲彈流水誰傳空外音
諸城山行
涓然衣帶水忽入松蘿間海雨醖秋色山風澄客顔崔嵬徑欲
盡窈窕谷堪攀濟勝豈無具能如玄度閒
夏日飲煦上人房
野人無一事愛爾雲牀眠緩帶松風集開樽江月懸僧仍觧中
聖客亦喜逃禅欲問西來意難從醒者傳
王世𢡟
長興訪徐子與
相逢盡一醉惜别戀餘歡布帽憐秋色綈袍入夜寒酒令人自
遠詩任俗相看拙宦吾曹事無歌行路難
沈道士館張五嶽李野泉國子
停騶飯深院竟日面藤蘿傲吏玄心近山人幽事多松風搗藥
入梅雨聽棋過束帶愁歸路高眠奈爾何
徐中行
祀陵
風雨從西極河山自北辰林喧萬馬夕花喑七陵春慘澹弓刀
泣趨陪劍履新文園即此地誰復漢詞臣
展祀逢寒食登臨起暮愁隂霾屯乕豹春雨濕松楸燭影千官
静泉深萬壑幽行宫雲縹緲應望翠華留
簡子相
故國同千里新愁總二毛豈緣微禄累應為太玄勞雲月清瑶
瑟風塵暗寶刀知君有起色堪賦廣陵濤
答明卿
燕市驚重見悲歌白日隂乾坤名轉大烽火病逾深萬事猶存
舌千秋未折心豈應吾黨外別自有知音
燕山除夕
舊遊曾此地除夕況堪悲生死天難問文章老自知中原纔一
遇吾道竟羣疑正有山陽感誰教玉笛吹
秋日
風霜物候改歲月客心驚高卧常多病深蔵轉畏名滄洲連夕
夢白髮逼秋生歸計仍疎闊偏傷留滯情
春晚同順甫元美遊姚園
落魄憐吾黨流光憶去年狂歌依白雪醉眼望青天詞賦非時
好漁樵自舊緣試看芸閣吏何似竹林眠
于鱗元美同日發偕宗吴二生送之分賦
萬里知難駐千秋豈更親劍分留𬗋氣杯盡失青春三署傾詩
客中原散酒人勿令歌變徵風雨易傷神
吴給事謫豫章
乾坤震蕩後雨雪豫章行與世安微禄投荒就大名青山飛瀑
色白日走江聲若過柴桑里堪從漉酒生
綠鬢三湘客青楓八月濤未須傷積羽總不廢持螯把劍星文
動攤書嶽色高非君能放逐不復見離騷
出守後寄舊遊
白雪吾何有青雲向未争祗銜國士意遂被黨人名星斗紛摇
落山川亦震驚因思河朔飲一語未堪輕
郭黎梁三生再過客邸
白社疎狂客青門雨雪天邀歡忘歲晚得句覺春偏别易成今
古交難論後先高陽即此地莫問酒罏邊
罷官後作
鷹隼飜韝日魚龍脱網時人應嗟放逐我自戴恩私萬事莊生
夢千秋楚客辭儻能齊物理翻怪罷官遲
卧閣身仍病抽簮氣始豪雄飛吾有在殺翮爾徒勞揮翰千秋
失開尊五嶽高此時嵇叔夜真自感山濤
吴國倫
與黃給事中
落魄無勞歎惟慙負聖眀小臣宜得罪古道不成名爾去招梅
福予歸弔屈平舊來鷹隼意敢復向人鳴
秋日匡山
倚伏誰能測千秋合自盟大名非我有往事亦人情月借銜杯
色江懸伏枕聲豈應遷客夢容易到神京
答于鱗元美見慰之作
五老忽相失秋風歸去來頗無遷容態猶使故人哀白雪開詩
卷浮雲度酒杯岱宗高不極東望日徘徊
宗臣
元美夜過將有江南之役
金樽墮眀月瑶瑟動輕隂砧杵秋城急煙霞故國深不堪惆悵
色兼入别離心去住俱萍梗佳期可易尋
問王元美病
倦遊吾未敢抱病爾何心萬里蘼蕪色秋風一夜深長嘯豈不
得悲歌直至今茂陵消渴日還聽白頭吟
同眀卿子與送别于鱗元美
春色何堪問開樽是别筵中原送二子北斗散高天深語江河
在雄心日月懸千山分馬首那忍遂揚鞭
天目徐山人
天目三千尺西南第一峯瀑來飛萬馬石削起雙龍白日江華
亂青雲海色重行歌秋更好散髮弄芙蓉
梁有譽
歲暮集黎惟仁𬗋芝山房
雲木自蕭疎何慙大隱居雨殘三徑菊塵滿一床書開戶鳥聲
過移尊竹色虛滄江復歲晏誰念病相如
吴維嶽
過冶父寺
谷轉松林密山蔵梵宇幽香花三界雨雲木萬峰秋複磴攀蘿
上虚闌倚鹿遊徘徊看劍跡衣畔忽虹流
張佳胤
秋夜泛舟東溪
吾家山水地對此即依然觴政甘浮白談鋒敵太玄一鐘何處
寺片月滿溪船只恐迷烟霧乘槎牛斗邊
余應舉
七夕同吴給事王比部宗考功燕集張園
山亭原自好此夕更徜佯雲裏支機石風前薜荔裳樽當眀月
滿歌遶碧河長諸阮留連意空餘犢鼻狂
除夕奉答匡南見懷
頻年常客裏兹夕草堂中玄理諳時薄交遊感歲窮髩添眀日
白花近故園紅不必煩生事椒漿任轉蓬
李先芳
劉生
談兵羞燕頷負氣捋虬鬚朝彈上林雀夜醉酒家胡片言傾四
座千金直一盧撫劍平津道挾殺李金吾
鄱陽湖
吴城臨古渡湖水接天開一夜南風起扁舟萬里廽波漂星子
縣雲沒大孤臺却望蒼茫裏匡廬秋色來
除夕雨雪
除歲窮隂積遥天雨雪懸朝昏難辨日晦朔暗分年鴻雁相將
去梅花各自妍笑看兒女長老我大江邊
張九一
風
白日蘭臺動天風下楚城微隂生暝色虚閣至江聲春隔三湘
樹寒禁百囀鶯梅花零落盡愁絶故園情
蒲圻道中
風濤不可楫石路詎能梯灌木留猿嘯長風送乕啼雲歸一壑
暝日落萬峯迷五柳誰家宅蒼茫認故溪
宴集孟真山亭時約卿載酒自宜都來訪分賦
江亭含夕景蒼翠徧諸峯客自山隂至人如谷口逢秋風收芋
栗寒雨落芙蓉莫怪多雲氣隆中暫卧龍
許邦才
谷明府泉亭
每爱揚雄宅時來問艸玄花間摇筆影竹裏出茶煙壑走千山
雨池喧萬樹蟬風塵慙季子蘿薜見高賢
舟中
客子常眀發霜天正寂寥移舟星在水觧䌫月随潮往事流波
駛歸心帆影摇更堪聞過䧹蘆荻共蕭蕭
界亭早發
雲霧饒三楚風烟共一亭霜華添白髮寒色暗青萍逐客元同
調騷人本獨醒當時憐屈賈此地未曾經
舟中雜興
長路楊花盡孤舟事事慵櫓聲揉遠夢檣影直高舂寒食愁中
度春衣客裏縫鳳城知漸近遥見五雲重
盧柟
從軍行
玉塞胡沙静金河虜陣稀彎弓眀月滿按劍雪花飛鼓角轅門
合旌旗射獵歸隂山鏖戰罷殺氣曉霏微
謝榛
天寧寺對雨同正夫于鱗賦
諸天忽風雨蕭颯動山扉殿冷鴿逾静鉢空龍未歸曉留軒冕
客秋到薜蘿衣後夜懷支遁遥聽鐘磬微
送李明府還任安岳
君去萬餘里春風賦幾篇猿聲江月墮馬首棧花懸路入巴西
樹山横劔外天遥知訟堂静還為一鳴絃
榆河曉發
朝暉開衆山遥見居庸還雲出三邊外風生萬馬間征塵何日
静古戍幾人閒忽憶棄繻客空慚旅鬢斑
送樊侍御文叔之金陵
地入淮楊路天分牛斗墟秋帆二水外春草六朝餘冰雪生官
舍風塵走諫書從來知國士豈亦念樵漁
夜雨殷翰林書齋
暝色投仙館開尊秉燭時論文關世變下榻見心期金馬天逾
迥銅龍漏轉遅秋來昜風雨長此寄相思
冬夜集張茂參宅
秉燭坐深更嚴城亂柝聲寒雲雙闕迥夜雪萬家眀世事青樽
盡邊愁白髮生劍塵時一拂莫遣暗龍精
送謝給事封蜀
使星入巴蜀漢節夜郎西樹斷分金馬江清見石犀王孫重茅
土天子錫桐圭異世懷張載應留劍閣題
宿淇門驛
駐馬淇門夕空堂暑氣徂暝烟宫樹合寒雨驛燈孤濁酒聊幽
興悲歌亦壮圖相逢舊朋好三徑日荒蕪
暮秋大伾山同孟得之盧次楩賦
勝遊兼故侣幽興且禪林石上晴雲合松間晚磬沉青山無久
客黃菊有歸心我自悲秋色尊前學楚吟
送劉侍御之扶風
旌節發河陽風塵西路長心懸隴上月威帶日南霜入郡春随
馬談兵秋滿堂于今汲都尉容易鬢毛蒼
贈包明府
青雲南國彦百里試才初賦税多憂&KR0694;聲名一薦書訟庭春雪
滿官舍古槐疎深夜無人見鳴琴窗月虚
寄上孫丈大宗伯兼懷太史文和
纔罷江南戰憑高動越吟濤聲翻日暮兵氣結秋隂聽履青天
近含香𬗋氣深世傳脩漢史誰識二班心
老懷
殘年百事過閱世幾人存風雪雙蓬鬢窮愁一酒尊交游能自
定文字有時論易了浮生意難酬國士恩
秋夜
罷酒南樓夜翛然起越吟關河雙雁迥風雨一燈深老破當年
夢秋生久客心故園常在眼去住總浮沉
送陸令之高要
陸賈振清芬翛然思不羣地轉湯泉脈天開漲海雲潜牛偏好
武孔雀自成文既得鳴琴趣風流併在君
九月七日遊濟南南山同閻許諸君子賦
一樽乘野興同賦攬秋光天迥雲全白山空葉半黃片言干氣
象千載見文章海右多名士深知謝客狂
北征
朔氣犯征裘旌懸大漠秋亂山通驛道殘日照邊樓白骨幾年
戰黃雲終古愁夜來又烽火驕虜寇并州
高枕
垂老堪高枕經旬不到城孤吟随燕雀萬事掩柴荆野曠浮雲
色庭虚落葉聲祗應鄰叟過共話薜蘿情
范惟一
春日同劉光禄徐學憲陳少參過天寧寺遇覺公
出城猶未遠入寺已蕭然覺處諸天淨空邊一㙮懸香花飛迓
客幽鳥語參禪况復逢玄度支公有勝緣
高岱
宋之問詠笛
横笛夜初鳴長風度曲清誰家眀月下無限玉關情春去梅猶
落愁中柳盡生不堪動鄉思嗚咽斷腸聲
高適登閣
向晚登高閣雲天入望遥隂森祗樹合颯沓雨花飄歸雁衝江
霧孤帆落暮潮關河同寓目旅思各蕭條
寄懷李師孟水曹
别署秋光滿千帆霽色開海風吹月上江雨帶潮來名著山公
啓詩傳水部才不知登眺處誰與共銜杯
送元美奉使江南
海内二三子天涯去住情片帆江月冷孤劍使星眀塞北猶烽
燧江南更甲兵感時知有賦還擬寄同聲
贈伯承
李生負高格潇灑淨塵襟抗俗榮名薄論交道氣深一尊聊北
海隻字可南金玄草看充棟無人識此心
春愁
作客長無了春愁正不禁苦吟增白髮貰酒盡黃金笛裏思鄕
淚笳邊出塞心十年驚一夢空自愧朝簮
吴眀卿再謫睢陽
謫去君何恨棲遲今古同名從遷客重賦以遠遊工駿骨傾燕
市蛾眉出漢宫黃金臺下柳折贈意無窮
李言恭
黃岡道
望中蘆荻雨客裏杏花天去國問前路傷春憶往年征帆懸嶠
樹暮鳥入江煙又聽舟人說眀朝泊漢川
南岩宫
南巖煙霧裏蘿徑半空分樹影横青漢灘聲下白雲山家崖作
屋羽客鳥為羣人問餐霞訣慚余尚未聞
訪楊逸人山居
野人高卧處只在白雲巔絶壁疑無路深林忽有煙門開千樹
上犬吠一峰間爾亦楊雄軰山中獨草玄
黃鵠山
繫馬懸厓樹行行一徑開寒風鳴草木高霧鎻樓臺江鳥衝潮
去山雲隔水來鄕思仍病緒相望獨徘徊
萬表
宿應仙山樓
窈窕蒼霞裏登樓愛隱居水聲孤枕近山色四窗虛休静朝看
鹿心閒夜對書獨將耽寂意覺與世情疎
胡安
閒遊
看山意不盡還上釣魚船松影臨清瀨嵐光媚遠天酒闌携月
去歌苦倚雲眠何許長安客經從湘水邊
秦梁
秋日登寶界山
名山多寶界朝爽值高秋石淺泉逾駛松高雲易流湖光當檻
白花影落樽幽共說三洲勝何如此上遊
吴擴
圓通寺前觀海
野寺恒沙側雲門對海安颶風晴易晦龍雨夏常寒島嶼通諸
國乾坤混一丸蓬萊三萬里吾興渺鵬翰
高應冕
江村晚眺
荒村沉夕照煙樹幾人家野渡迎潮急寒山帶月斜漁歸無遠
市雁下有平沙寂寂秋江晚芙蓉自落花
同方十洲諸君飲從姪清閟園池亭
追陪玄圃客泛酒高陽池啼鳥自無意白雲如有期竹深聽雨
細人醉出花遲散髮弄新水烟霞繫我思
冬夜宿山寺
歲暮山中寺寒烟澹翠微一燈僧共宿雙樹鳥同依月上雪初
霽雲寒鶴未歸梅花吟不就寂寞掩禪扉
陳昂
白帝城七夕
酌盡雲安酒酣歌赤甲西鵲橋新往渡鶴駕遠偏低星斗摇三
峽江天肅五谿虚舟自身世今夜醉如泥
秋上白帝城登白帝樓
石壁將天壓山樓反不竒英雄雲散後烟靄日斜時碧澗秋光
老青林鳥夢宜樽前多感慨衰柳己先知
宿雙溪舖
不有雙溪宿能知孤客情山川沉月色天地變秋聲華髮眀殘
燭疎星滯五更出門純鳥道肯信馬蹄輕
谿上陪鄰翁泛月
不有神仙出安能稱勝遊波光搖宇宙花氣醉鳬鷗鏡裏魚争
躍杯中山正流少焉眀月上高興看滄洲
俞允文
朱氏園林
誰謂草堂静春來百舌鳴花間留石砌樹杪出山城竹色含烟
淺梧隂帶月輕自餘無俗事一徑日經行
黃姬水
乕丘試陸羽泉
清和風日好輕舸櫂廽川仙掌携嘉荈禅林問古泉雲寒花甃
外烟颺石牀前桑苧高蹤遠空令憶往年
大弘寺看菊
看菊來蓮宇林丘散曉霞霜迎青女節露洒法王家方訝金為
地還疑天雨花化宫元世外摇落有春華
王穉登
夏至日渡曹娥江
會稽逢夏至朝日散羣峰問路有千里渡江非一重空山祠粉
黛荒塜葬芙蓉寂寞無人問曹娥與蔡邕
龍母廟
松塢石林林秋風萬壑隂泉清塵客耳花照定僧心龍去野祠
破鳥啼山竹深蒼生飢渴甚朝夕望為霖
訪岳山人不遇
石澗艤蘭橈松堂坐寂寥山餘龍母廟地接鹿門樵開徑踏黃
葉題詩剪綠蕉採芝空谷裏日暮不能招
寄方子時
之子卧幽谷相過歲暮時呼童穿馬磵貰酒出龍池生事惟樵
斧年光有髩絲梅花開儻徧雞黍不須期
張鳳翼
訪友
選勝随緣得移家與俗疎舊同梅福隱新卜葛洪居題字門留
鳳垂綸食有魚尋君遂初賦安事絶交書
張獻翼
顧侍御招隱孤山賞木香
湖上狎鷗羣尋芳喜對君花繁全帶雪梅古半蔵雲野蔓留春
色空庭戀夕曛不愁香靄散座客有蘭芬
徐渭
嚴先生祠
碧水暎祠深高蹤那可尋不知天子貴自是故人心山靄鎻春
雪江風洒暮林如聞流水引誰識伯牙琴
懷陳將軍同甫時鎮滇
飛將遠提戎翩翩氣自雄椎牛千嶂外騎象百蠻中銅柱華封
盡昆池漢鑿空雁飛真不到何處寄秋風
沈眀臣
渡峽江
雨後趨官渡春隂野望迷江渾諸水聚雲雜亂山低樹濕鶯猶
困風酸馬自嘶玉孫行處草無奈故萋萋
何良俊
傲園雜興
樹暗斜通徑村深迥帶渠青枝忽度鳥碧藻欲蔵魚宴坐時參
佛高眠斷著書獨餘常閴寂得似子雲居
朱永年
夏日過江上别墅
端居值初夏簫然無世喧鳥啼白日静花掃綠隂繁雲起山當
戶潮生水滿園晨興坐窗下閒看薜蘿翻
周東田
客夜
棄置仍為客言歸久未能數枝霜樹月獨夜草蟲燈河漢秋來
坼關山夢到曾眀朝對青鏡應見鬢絲增
姚廉敬
蘭陵風雨送王二兼憶金西
寒色歸衰柳西風動白蘋不堪頻送客况是又懷人病入黃花
瘦愁随紅葉新可憐江上雨殢恨已兼旬
周沛
登支硎山樓遲遊侣
谷寺尋幽密兹樓表麗觀煙雲連壑動竹樹入門寒獨往迷前
徑憑高遲所歡時聞有清磬遥出暮林端
過棃雲精舍
遠師躭宴寂趺坐石牀深留客開香積談玄就竹林煙藤結暝
翠雲磬下空音淨現青蓮色懸知出世心
張之象
山齋
蕭條棲白社髣髴到青門徑草垂書帶山癭代酒尊披襟臨水
面散髮坐雲根絶却風塵想時因静者論
魏學禮
宿泉上人山房
暮春到湖上遠聞鍾磬音古寺白雲在亂山殘葉深爐香坐清
夜月色卧西林因悟空王理聊同静者心
岳岱
山居
荳熟蔵山兔荷高宿雨蟬獨行流水徑情寄白雲天畢歲無車
馬傾家事石田客來非問字長日對忘還
李蓘
登九華山
高峰平限日絶巘横排霄永歲雲烟護中天神鬼朝石泉飛晝
雨風竹送江潮白也人千載風流不可招
陸弼
大安道中
薄遊歴吴楚忽忽更南征春色關門草年光過客情山銜紆路
轉水劃峭崕鳴一被風塵誤空多世上名
初夏月夜同益卿飲
高樓月又滿清夜漏方頻何意一樽酒相看萬里人瀨聲喧座
冷螢火點衣新共有滄洲興能無憶釣綸
仙霞嶺
疲馬關門路蕭蕭楓色新山腰低落日木杪度行人久客音書
斷清秋藥餌頻游談非所好歸任槖中貧
金鸞
子房山
報主元非漢封矦豈為留還聞清海上常伴赤松遊故國山猶
在黃河水自流王孫歸去好春草徧芳洲
再過虎丘寺
煙霄開紫閣雲日亂青林峭壁臨流淺幽花入院深縈紆盤水
曲迢逓俯城隂為愛招提好春來幾度尋
張敉
寄内
落木迎霜序流霞送夕暉旅情随處起鄉夢不時歸為客烏裘
敝緘書白雁稀還將望夫石一為擣寒衣
王崑崙
月夜宿釣臺下
磵水碧霑席山峰青壓船正須眀月在聊共客星眠寒枕灘聲
急虛窗旅夢懸磯頭鮮可賣晨火發漁煙
立秋日濟之宅聽琴看寫萬峰飛雪圖
筆落萬峰雪琴鳴三峽泉秋聲與寒色殘暑忽冷然但得青精
飯常為白石眠看君多長物莫慮買山錢
晚集范三丈松岡
積葉從欹坐松岡翠薄圍青天龍影亂落日暮濤飛谷暝樵聲
急山寒酒力微主人應怪客夜夜採芝歸
王𢡟眀
湖上隱居
僻境但流水秋風隱計貧石門槐葉暗茅屋荳花新晚食忘兼
味天游嬾徇人將師廣成子澹泊葆吾真
潘緯
夏日過余松泉先生溪園
花榭竹為垣幽隂坐處繁遥疑原上日不到水邊村山雨帶雲
集松濤清晝翻往來三逕裏何地有囂煩
康從理
李環衛惟寅招同童子鳴管建初登靈應觀閣
對酒凌飛鳥河山入望平千峰廽朔氣萬木起秋聲倚嘯簷雲
墮停杯海月生崆峒長劍在寒色照龍城
題樂玄子清嬾窩
避地聊為客頻年只著書鳥啼林屋静花映草堂虚水石遊情
曠琴樽樂事餘自安清嬾性高掩白雲居
童珮
送梁伯龍遊五嶽
出門雲霧氣知是訪山川綠樹春方半黃河路幾千落梅城外
笛行李雨中船道上人争訝禽生是列仙
馬&KR4163;寺
傍城蕭寺好白馬幾年東佛座人烟外山門風雨中一僧孤錫
冷雙樹半潭空見說陶元亮時來問遠公
周將軍廟
樹裏將軍廟桃花入座丹路人瞻水木縣令護衣冠劍在精光
泣神歸風雨寒余鄉知有乕慚愧拜靈壇
度穹窿山尋顧山甫秀才
亂石随飛鳥蒼厓歴百尋為探高士去翻怪隱居深水近五湖
色人傾千里心草堂遥指點雲氣晝沉沉
姚山人茶夢閣
茶香入幽夢小閣夜窗眀紅樹隔城老青山滿枕生哦詩新月
色飲水遠人情却怪占星者遥知處士名
送盛朝用讀書方山
靈巘華陽並松杉遠世氛藥多前代草香是隔山雲花氣惟春
識書聲祗鶴聞傳經君獨往弟子候河汾
沈仕
村居春日
柳堰迷丹日蓬扉啓綠烟人間啼鳥外興劇落花前野色連三
徑山光滿四筵鷫鸘随可觧堪作酒家錢
彭年
登攝山絶頂
攝嶺高何極捫蘿獨上躋江連餘地少天壓亂山低玄覧秋增
爽幽探晚欲迷嘗聞有靈草須此薦刀圭
王錫爵
山齋隱居
石壁蟠松古茅齋蔭竹深淡烟籠樹色高檻落峰隂向夕披襟
坐臨風抱膝吟弓旌眀主待未許卧雲林
白悦
山東法海寺
忘倦莫釐巔松高翠接天孤泉飛素練两壑鎻青煙鳥宿雲林
裏僧棲石竇邊五湖晴㶑灔新漲欲平田
陳文燭
懷洞山周上人
為問參禪意還同不住心顧余淹北土懷爾在東林洞口寒雲
入山空獨鶴鳴䋲床留客處何日復相尋
龔勉
訪李&KR1174;嶁山人
羡爾能忘世幽居淨垢氛柴門一澗繞草閣两山分盡日和雲
卧經年與鶴羣黃庭閒讀罷倚杖看斜曛
初冬同鄧海陽陳紹龍二丈遊牛首
為探塵外勝載酒恰初冬逕曲可百折山深如幾重晚烟迷古
木寒月出高峰一望諸天近雲端起暮鐘
湯顯祖
古意
春澹曲墀滋風輝遥翠時&KR0877;晴望朝日流歎在新知欝欝青門
道悠悠湘漢期玉壼起行酒逥淚濕青絲
送客歸岳州
風隱號蟬急林開放鷁輕柳烟眠際穩江月醉餘清夜色遥湘
渚秋隂冷岳城還憐洞庭水漁笛與歌聲
屠隆
中秋
桂華天上滿河漢氣蕭森萬里中秋月空閨此夜心風寒香霧
冷露下玉簫沉處處金樽裏誰家起暮砧
明月關山白天清萬里流何人不看月若個總&KR0877;愁河影初低
戶桐隂自下樓滿城歌吹發紈扇獨知秋
姚江道中
江村乘曉發秋氣滿衣裳落葉疎林亂行人古路長水寒空雁
鶩天白莾烟霜此地歸心急何言客異鄕
登步虚亭
絶壁孤亭迥登高萬里心鳥聲在平地人語落空材草映春波
綠松盤海邑隂青天開浩蕩長嘯一披襟
贈歌伎
席上總殷勤宫商且雜陳嚮流眀月影低度落花塵鳳語秦樓
曉鶯啼漢苑春不須歌豔曲已自可憐人
袁宏道
舟中
白鳥當窗坐青山映水行看雲諸態冷弔古百愁生近海魚争
大鄰淮酒欲清長亭不可數回首吕梁城
寒山寺
山寺依人境乘閑且杖藜好花營地種熟鳥認枝棲洗鉢防茶
老開軒礙竹低西來空有義記取鵓鳩啼
淮安舟中
空郊不可行積礫與蒿平菌耳懸枯木燒㾗入古城按圖知舊
壘認柳識郵程一望淮隂墓令人百感生
陶望齡
懷昭素
嚴霜净輕籜寂寞但空林杯酒天涯夢孤舟歲暮心情多憎道
淺别苦恨交深何處思清話蘭亭山水音
贈靈隱僧
稽留山下寺客到每稽留僧定年年夏蟬吟句句秋泉新雲護
筧峰午月生樓不獨貪名賞兼憐茗事幽
快晴真為月驟雨更宜泉吠蛤驚來客鳴蜩急晚天清詩難抵
供高論未妨禅一榻茶烟底聊償熟睡緣
馮時可
王侍御席上口占
青林收暮靄眀月洗春波竹葉如泉否桃花似雨何羊車來衛
虎鳳管奏秦蛾最是懽悰罄能勝一石多
石湖泛舟因過張幼于别業
側注興何豪沿流泛小舠楓林張夕錦松瀨起秋濤霞送殘陽
落星依片月高相携尋仲蔚荒徑掩蓬蒿
余慶
夜雨
淅瀝驚虛牖空濛亂竹間水深溪没石雲喑樹連山短灶秋烟
濕孤衾曉夢寒雞鳴天似暝高枕聽潺湲
洪孝先
送項秀谿還半華山房
萬樹蔵山閣孤亭出海城雲深頻見鹿花煖亂聞鶯秀嶺千盤
翠飛泉一線清不須問瑶島已足寄長生
孫七政
豔曲
碧樹映紅樓佳人是莫愁竹枝堪引鳳花色笑牽牛舞罷月初
落歌殘雲欲流何妨千日酒醉殺秣陵秋
張循古
少年行
少年懷壮志仗劍遠横行逐虜窮西海提兵過北平生涯然諾
雙劍在然諾萬金輕欲樹封侯績羞稱俠客名
汪顯節
贈水南上人
淨業南洲上跏趺不計年錫依雙樹掛禅對一燈懸慧鳥窺香
飯慈雲護碧蓮那知芳序歇華雨石龕前
俞琬綸
同慈甫過竹亭是時將别彼此愴然
山晚禪堂静客來宿鳥啼月㾗高樹杪梅影盡窗西語寂爐泉
沸歌殘石徑淒良宵頻換燭别恨不須提
吴孺子
倚杖
貧病吾將老江湖度歲華艱難惟有淚飄泊更無家倚杖慚歸
鳥臨池惜落花秋風何太早瑟瑟向蒹葭
胡應麟
寄戚南塘少保
聞道嫖姚將提兵大漠間旌旗行漢壁鼔吹出秦關白日雙鵰
下黃雲萬騎閒時同投筆吏逐虜過天山
王叔承
焦山月夜聽烺公彈琴
片月廣陵東鳴琴江寺中禪心在流水幻影落梧桐操絶諸天
静聲寒萬籟空我來驚别鶴清梵滿松風
梅鼎祚
懷梘
一改中林轍長懷大士家春來生忍草歲往悟空花洞古全留
雪峯廽半隱霞壁間藤漸老猶可挂袈裟
陳繼儒
道院作
步步穿危磴烟蘿引蔓長竹深山瓦綠松古羽衣香睡鶴衝人
舞幽泉帶雪嘗因兹閑領略杖底忽斜陽
山居
數日偃書卧開門凉滿溪飯僧桐樹下放鶴竹林西潜見師龍
德隂晴卜鳥啼冥心管寧榻似許物情齊
寶劍
黃金装寶玦白玉琢文螭結托豈無客飛鳴定有時電光離匣
走生氣作龍悲貧苦思售價乾坤正可疑
題陸君策畸埜
幽人開徑後卷石化名山巖戶轉如畫雲溪不記灣簾疎花窈
窕松冷鶴高閑祗是詩僧至先生一啓關
天馬山山居
託隱愜中年山廬枕墓田性慈疎釣弋骨傲薄神仙花露一雙
鶴松風十五絃有僧南岳至永夜共安禅
鍾惺
遊九華山值隂
候晴如望歲曾不見殘暉嵐久山容病煙濃岫影肥晚香林氣
亂寒火石燈微谿壑中宵際窅然羣動歸
三月三日雨中登雨花臺柬諸子
不是無遊日遊期貴及春草迷初往路花笑未來人帆影衝烟
直峯紋濯雨新若云晴始出已過此佳辰
夜歸
落月下山徑草堂人未歸砌蟲泣凉露籬犬吠殘暉霜静月逾
皎煙生墟更微入秋知幾日鄰杵數聲稀
八月初六夜小集
睡起理殘夢須臾故國身好秋難作客新月易辭人露咽蛩聲
斷天低雁影親空將無奈意砧急任西鄰
寒夜月
清切山中月依稀水際看入霜惟覺澹過雨自然寒夕净來無
累窗深到已殘添衣須一出此後對逾難
舟曉
冬泊非無曉今朝如此天鴉鳴半樹日蟲亂一汀烟物役疎星
後孤情寒水邊客舟離故處不遠亦欣然
金嶺驛與王帶如夜談
王郎竒快士此會覺深醇口亦詢時變心常在古人樓嫌龍太
傲羅恐雀難親一切皆鋤去村居意近真
立春日同商孟和弟居易集子丘茂之宅
良辰復佳晤皆值此寒天雪與冬終始春居雨後先新詩茶酒
内密意燭燈前共待梅花霽歸舟又隔年
譚元春
同李長蘅尋聞子將龍井山齋
十里蒼蒼路非深亦覺遐隂晴澹山氣雞犬静人家閣迥生溪
水坪香過荈花紅黃光莫豔羣動豈無涯
送周眀卿中丞撫两廣
中外情同仰東西粤可知入疆無雪處過嶺有梅時海闊鮫人
静樓眀象迹竒不須珠玉抵元老亦何私
近西陵橋息舟
湖光一氣合上下映星辰近艇不知露遠燈如有人堤邊黃葉
步水外素秋神過盡歸飛雁孤烟始覺晨
太保周公舟枉草堂賦贈
一舫移風俗非來為辟疆愛予能共被擕弟亦循墻閣燭摇眠
鷺庵鍾定薄霜誰堪榆柳分冉冉學松長
雨中舟進
新晴娛上已過此又如前港氣知花正雷聲入水圓湖窮仍两
岸舟迥只高天意已無卑溼孤懷春悄然
朱静庵
客中偶成
異鄉久為客風雨阻歸程两岸數峰碧孤舟一羽輕蓬窗殘燭
在煙樹早鴉鳴坐待東方曙依稀見海城
李英
初去故園留别諸友
風煙一以别把酒戀同遊人去江樓晚帆飛海國秋青山馳遠
夢黃菊動離愁曾是滄洲客能無念白鷗
釋宗泐
送瀾法師歸雲門
故山從此去何日更相逢獨倚千峯閣閒聽六寺鍾石牀流水
繞蘿逕落花封會有東歸興來尋雲外蹤
釋眀秀
雨夜
燈影西堂裏三年病惠休空山聞夜雨獨客抱春愁花鳥寒應
苦星河暗自流誰家有眀月長笛倚高樓
釋魯山
虎丘寺
欲覓闔閭墓風霜殿閣隂越平吴亦盡劔去水空流字缺碑銘
古雲深竹院幽無心唯野鳥不觧往時愁
眀詩五言排律
海鹽彭孫貽輯
高啓(聖壽節早朝長洲苑韓蘄王墓)
王偁(海珠寺)
鎦績(次韻唐侍讀贈錢隱君)
商輅(聖駕南廵)
張和(遊方山)
李東陽(南京謁孝陵有𫐠重謁孝陵)
錢福(聖駕北狩)
費宏(觀薊鎮邊圖有𫐠)
李夢陽(鄱陽湖)
何景眀(寄邊太常寄題丹陽孫氏七峰山房)
邊貢(送金中丞赴延綏)
鄭善夫(送林大司空赴召)
孫一元(出塞)
楊慎(賦玉壺冰送戶舜弼祀南嶽)
傅汝舟(遊玉笥山)
屠應峻(送中丞洪洋趙公鎮關中)
唐順之(普濟寺同孟中丞作)
黃省曾(金山)
梁有譽(仲冬朔日脩復山中舊社)
謝榛(塞下送董克平宰六合寄王侍御送朱駕部伯鄰使塞上少司馬蘇公之鎮白雲樓同徐以言諸)
(比部夜賦恭聞奉天殿視朝姜節之太史宅對雪童侍御謫嶺南寄别陸明府道函寄别丁内黃贈)
(史中丞天寕寺㙮)
李先芳(德藩白雲亭觀珍珠泉作)
張九一(飲友人園亭)
張佳胤(為㐮垣王長孫賦上磐)
黎民表(遊東山真覺院)
王叔杲(憑虛閣眺望)
申時行(大閱應制)
屠隆(登吴山遠眺)
袁宏道(元定齋不甚寬而布置有態器具亦精餘興未己仍用原韻賦贈兼訂後來之約)
鍾惺(恭謁闕里)
眀詩五言排律
海鹽彭孫貽輯
高啓
聖壽節早朝
天啓聖圖昌流虹叶夢祥飛龍起江左戰馬放山陽御柳垂閶
闔仙桃熟建章遠人陳貢篚近侍浥爐香金鏡千秋錄瑶池萬
歲觴小臣歌拜手堯日正舒長
長洲苑
中國久無覇闔閭思逞功講蒐開别苑訓武出離宫宰嚭應驂
乘巫臣實御戎發鳴深谷應罝掩廣場空遠曳捎雲旆高彎射
月弓三驅儀已畢七伐步還同甲騎從輿後蛾眉侍幄中煑胎
須𬗋豹胹掌得玄熊樂事方難極英圖忽易窮城迷歌黍客地
屬采蕘童輦道當秋雨旗門失晚風犬亡㕙肆狡人去雉争雄
草樹迎蕭索湖山罷欝葱猶疑見獵火寒燒夜深紅
韓蘄王墓
宋室中興日將軍武略優功宜超賈鄧名耻並張劉白馬空前
渡黃龍竟北遊誓擒諸部種還報兩宫讐朝使頒金冊邊人識
錦裘躍戈衝野陣横楫截江流殘虜亡䰟走中原指掌收未終
藩閫寄已惑廟堂謀坐散熊羆士甘臣犬豕酋和戎辭易屈復
漢志難酧闕聳吳山曉陵荒鞏樹秋廉頗歸未老郭令罷誰留
折檻言徒切蔵弓勢可憂俄看星隕壘永使陸沉舟感慨思前
代凄涼弔古丘劍花埋乕氣碑蘚剥螭頭石獸嘶風雨山僧護
檟楸鼔旗何寂寂簡冊漫悠悠父老悲猶在英雄事已休棲霞
嶺前墓聞說更堪愁
王偁
海珠寺
絶島波心見棲身玉鏡中欲觀鰲背日還伏鷁樓風客思員壺
外雲程若木東蜃光晴作霧海氣晝成虹僧刹蛟龍護神珠水
月通同遊多逸侣歸棹擬乘空
鎦績
次韻唐侍讀贈錢隱君
大隱渾忘世真遊不記年静依高竹坐醉藉落花眠酒煖霞融
斝琴清雪泛紛步便藤屧軟吟任葛巾偏煑茗分丹火連筒引
玉泉養魚因作島種石漫成田境勝情還逸身閒道自全雲遮
舂藥碓風約過湖船避俗猶蔵姓評詩恰悟禅鶴經幽子借鴻
寶異人傳俳狎金門客神交玉署賢終期分半榻從爾問先天
商輅
聖駕南廵
聖主廵方日仙郎扈蹕時榮光随鳳輦佳色結龍旂伏簇鶯聲
度雲乘豹尾垂煖風催草色香霧滴花枝賈董名偏重鄒枚賦
更竒錦衣横寶帶駿馬絡金羈行殿凌霄漢周廬嘯虎貔天顔
常咫尺御路自逶迤待詔趨朝早承恩退食遅周南留滯者悵
望在書帷
張和
遊方山
目覩山中勝神遊物外天一塵飛不到千嶂迥相連磑道盤危
壁禅宫近瀑泉馬嘶紅樹裏人度白雲邊洞穴龍吟水香臺鶴
舞烟竹深纔辨路松偃不知年閬苑飈難御滄溟石可鞭經過
暫成趣何必問神仙
李東陽
南京謁孝陵有𫐠
禮樂千年會腥羶四海空商周終愧德唐漢敢論功鳳曆歸真
綂龍山繞舊宫秋風㶚陵樹落日鼎湖弓萬國謳歌在餘生覆
載中小臣瞻拜地江漢亦朝東
重謁孝陵
龍虎諸山會車書萬國同星纏環斗極王氣繞江東地湧神宫
出橋分御水通丹罏晨隱霧石馬夜嘶風日月無私照乾坤仰
聖功十年瞻望地雲樹欝葱葱
錢福
聖駕北狩
萬乘揮天鉞三邊淨虜塵錦鞍天廐馬金甲羽林軍陣列龍蛇
勢旗張虎豹文指揮回日月開闔動風雲聖略宣神武竒才異
策勲鳴鑣青海外飛旆黑河濆玉帳論兵法霜華草檄文礟聲
飛霹靂劍氣接氤氲騕褭從教騁蒲桃每賜醺重窮螻蟻穴生
縳犬羊羣帝業千秋盛天威萬里聞功成封定遠麟閣播清芬
費宏
觀薊鎮邊圖有述
互地開雄鎮臨邊擴遠戎金城屯戊已玉帳宿羆熊塞漠風塵
外天山指顧中隴雲随盖戟關月照刀弓漢壘千秋壮胡沙萬
里空披圖知廟算投筆憶班功
李夢陽
鄱陽湖
太祖平陳日樓船下此湖波濤留壮色天地見雄圖水上開黃
屋雲中下赤烏士猶詢後載戈己倒前徒力屈鯨鯢仆聲回雁
鶩呼横江收玉笥跨海定金符文軓遥通楚梯航訖至吴乕賁
雖莫敵龍戰豈全辜血染猶丹草骨沉空白蕪汀洲夜寂寂霜
月鬼嗚嗚殺氣黿鼉徙腥風島嶼孤&KR0699;人拾古簇艇客慨秋菰
偉彼高光烈還將蕭鄧須英雄恊睿算勇奮想長驅劍瘞神仍
在舟焚勢與徂康山巍廟在忠武激頑夫
何景眀
寄邊太常
不薄淮陽守翻辭大省寮聮翩追近地奉引憶先朝日月旂常
動星辰劍珮摇漢儀瞻鹵薄虞樂典簫韶雅識懷金奏同遊倚
玉鑣聳身殊道路回首隔雲霄鸞翮終難鎩鶯遷本在喬乾坤
五馬貴江海一麾遥
寄題丹陽孫氏七峰山房
聞爾山房勝青天秀七峯芙蓉疊日月雲霧裊杉松階倚嵒巒
積窗通洞壑重丹霞互眀滅瑶草自春冬静得沉冥趣幽探仙
聖蹤源潭暗雷雨白晝有蟠龍
邊貢
送金中丞赴延綏
上郡防胡切中丞入陜遥隼旗眀曉甸鐃吹轉春橋二月花新
綴三川雪正消北門來寇凖西域仗班超國藉和戎利人傳破
膽謠按圖收地險堅壁阻天驕禮樂欽儒將經綸翊聖朝長城
一身是誰是霍嫖姚
鄭善夫
送林大司空赴召
白雪調應少珊瑚得者稀長空古意澹落日壮心飛千載一魚
水羣公覧鳳暉衆心還識斗北極此垂衣爰相中興冠維師後
載非先朝高八座劒履又神畿
孫一元
出塞
夜出漢家城朝來塞上行黃金短匕首白馬縵胡纓瀚海驚傳
檄燕山喑駐兵妖狐衝隊立燐火隔原眀柳拂轅門曙旗翻朔
雨晴笑談開爼豆陳列走鮫鯨帳底鐃歌起軍中殺氣横寧知
謝州簿猶是一書生
四塞黃雲接西征更北征飢鷹掠地去駿馬跑空鳴出磧河聲
咽抱關山勢横風生聞觱篥月黑見欃槍草際髑髏語雲間獵
火眀旋杴白登路暗擣黑山營鼓角三邊肅熊羆萬里行提携
玉龍起擬死報神京
楊慎
賦玉壺冰
雲送千峯雨風凝萬壑冰金莖先沆瀣錦席失炎蒸靈響瓊璜
觧仙膏水碧澄清泠浮綠蟻瀟灑絶青蝇凉草虛疑挂寒菰定
未勝何當却塵鞅赤脚踏高層
送尹舜弼祀南嶽
洞庭環北渚衡麓奠南荒軒帝曾張樂重華舊陟方登封非昔
事秩禮自今王鸞掖馳仙使龍函捧御香栢梁辭曉宴桂水泛
春航星鳥光芒動風烏浩渺揚雲標青磴上天柱赤霄傍峯影
回鴻雁岡音下鳳凰搦毫驚掞藻弭節敬維桑並命還分役同
棲忽異翔行行背去轍肅肅戒歸装南望蒼梧遠西遊碧草長
五津通萬里七澤遶三湘暑殿螭頭暗秋堂燕子凉漢恩虛講
幄唐會别文場離索難為久居諸幸不忘
傅汝舟
遊玉笥山
玉笥開山遠金壇瞰谷重靈光流世界瑞氣渾春冬險澁千盤
磴参差百轉峰宿雲長抱殿遊鶴不歸松虎澗泉為雨鯨樓石
作鍾韭抽堯葉净桃發漢花濃道士随黃犢仙人駕赤龍丹爐
七熖滅瓊籙九霞封亂竹通飛佩繁枝礙放笻愧為福地客叨
躡羡門蹤
屠應峻
送中丞洪洋趙公鎮關中
專主復臨戎長城倚上公嚴威清塞外淑氣滿關中節鉞唐開
府山河漢故宫折衝紓武略禮樂自文雄問俗耕耘遍觀兵玉
愾同星占𬗋微潤月候白狼空經濟無遺策蕃夷不異風佇看
歸吉甫燕賚有彤弓
唐順之
普濟寺同孟中丞作
宛轉雲峰合微茫鳥路通閒來竹林下醉卧石房中隂磵泉先
凍陽崖蕊尚紅攀蘿探虎穴憩石俯鮫宫上客思留帶山僧不
避驄夜深清嘯發流響入寒空
黃省曾
金山
圓嶠長江裏攀遊拂斗槎潮吹香殿草泉秘寶林霞四集帆檣
色中盤日月華龍宫開法蔵鰲界出蓮花矚海紅樓複沿濤𬗋
磴斜不須三島近宛爾入仙家
喬世寕
送莫子良謝病歸
仙郎辭畫省遥望水雲居自歎江蘼晚歸逢海雁初風流張季
子愁病馬相如白紵憐吴客滄浪信楚魚沉冥玄理暢蕭散吏
情疎日月應湏惜神仙擬是虛鶴亭還對酒鳳嶽且開廬玉樹
能消渴丹崖好著書春芳誰共汝烟水渺愁予莫作東山卧蒼
生屬望餘
李汝蘭
山雪
山雪照晴嵐山人睡正酣飢烏啼古戍落雁起寒潭野服初添
絮朝冠久卸簮交情貧後見世故静中諳避俗作巢父全生學
老𥅆草堂有尊酒獨酌對終南
李時行
遊錢塘𬗋陽宫
桂宇開三島蘭宫列九仙雲霞塵外境日月洞中天寒溜披澄
練晴峯擁碧蓮磵虹朝散綺松吹夜鳴絃藥圃芝凝露丹田玉
吐烟函關牛度日鞾表鶴歸年未授黃庭訣先參𬗋氣篇杯將
金液泛鼎以寶香然身陟凢區表心游太古先静探玄妙理兹
意竟誰傳
李攀龍
答謝生盤山詩
愛爾躋攀處竒蹤滿報章山盤元氣出寺抱翠微蔵拂石摇天
影披花帶雨香千峯廽白首萬壑步清霜鼔角關榆墮旌旗塞
草長隂風來大漠秋日下漁陽海色秦城外邊聲漢苑旁欲因
臨望代遂得紀金湯
送祠部莫郎中貴州提學
薊門一相送楊柳未堪攀亦是文章地寕虛供奉班西南天欲
盡羌笮日多艱鼓棹過三楚傳經到百蠻春雲蒸赤水秋雨瘴
青山早就中和頌諸生憶漢關
經華嚴廢寺為虜火所燒
醜虜殊猖獗諸僧生播遷無方超寂滅有地入烽烟境壊秧原
上門空暮雨邊虚聞金作粟真見火生蓮星影疑纓綴雲光學
盖懸焚身香象泣照鉢燭龍然莫辨沉灰劫猶傳噀酒天至今
餘淨土不復一燈傳
和殿卿咏梅篇
忽報探梅句深知水部賢空梁流漢月寒色動江天影落青樽
裏花生綵筆前新粧縈素練白雪洒繁絃南國書堪寄春風病
獨憐更慚清思減不及兔園篇
王世貞
過天寧寺望塔
浮圖隋寶額舍利漢金人龜捧雲蚨篆龍蟠海蔵鱗躡空依日
月飛界隔風塵縹緲遥疑幻崚嶒近復真霞標象外矗玉樹望
中新萬劫留真相諸天護法輪空憐證聖眼猶是滯凢身倘有
摩尼在春風一問津
送顧天臣偕茂秦南還
遊客争歸趙虞卿亦見秦立談雙白璧笑却千黃金觧道國恩
重誰同交誼深﨑嶇依一老流落見餘心擊筑無燕市羈栖有
越吟揖余還拂䄂碣石暮雲沉
秋夜同李申登白雲樓
吏歸西省鑰人倚白雲樓惜晝頻呼燭驚寒憶授裘霜餘薊嶺
出瞑表漢宫浮刁斗金吾夜關城玉杵秋放歌天籟合吹笛露
華收客是陳登侣予仍王粲游盛時雙涕淚非土並淹留歲月
孤蹤偶乾坤萬象稠大夫應有賦珍重向誰投
于鱗郡齋
不淺停車興寧因戀濁醪客顔廽把𬒮吾手任持螯十日布衣
飲千秋冠盖勞北風寒趙瑟眀月隱吴刀湖海身難下乾坤首
並搔宦情餘汝在物譽借詩逃一別安孤枕相知仗二毛白雲
空在望誰益太行高
送萬郎中恤刑楚中
都門惜别地草色更油然爾去金鷄詔應過嶽雁天春波巫峽
滿夏澤洞庭偏干羽尭階後軺車禹淚前鶯啼五溪渡花發百
蠻烟賦就如相問江梅玉笛邊
寄俞丈兵使汝成
握手滹沱色相看又轉蓬建牙秋鳥外乘障白雲中手削三關
險身先六郡雄舉軍驕塞月萬馬聽秋風行路難毋問從軍樂
未窮勿投班氏筆留寫漢臣功
香山寺
聞鐘尋古刹高入白雲層北極諸天擁中原一氣憑攝衣凌恍
忽飛磴插峻嶒不謝菩提樹常眀慧遠燈雙星垂井動片石抱
蟾升怒鬛搖風檜殘鱗坼雨藤劫灰曾鉄馬迷路有金繩忽憶
宸遊事千林色倍增
王丞羅倅虞臣&KR0829;余天雄郡閣因携謝盧登焉
郡閣諸賢在誰堪屐齒高漳流寫衣帶伾嶺出秋毫堞起千家
月松廽萬壑濤新篇携謝眺若士起盧敖羅友須羊肉王猷似
馬曹禮寕緣我設興自任君豪夜色歸長劍天風佐濁醪詩成
誰第一欲觧鷫鸘袍
再游靈巖寺
爲捨祗園竹名山結願偏登臨怳初地徙倚更諸天不改芙蓉
色微添蘿薜烟松雲移疊嶂花雨助鳴泉&KR0621;屩青從引苔衣碧
任穿井猶雙鶴浴瀑似片虹懸磬發僧歸定燈餘客借傳新茶
收月供净㲲割霞眠未叩無生理聊追有漏緣空聞飛錫杖不
見布金田盡劫終成幻降心返離禅祗應何所住一鉢付流年
富陽至桐廬道中
揚舲溯流上秋色競紛紛翠荇波仍繡丹楓壁自文路疑千嶺
盡山為一江分夕照高低出灘聲遠近聞薜客衣過木客椒酒
問桐君欲叩幽棲意峰峰多白雲
久病奉簡曹中諸公
千門動寒色大樹莽蕭蕭日落中涓馬霜歸散騎貂漸諳高枕
趣不畏簡書招態向人間減吟滋病後驕此身難自擲微禄伏
君消滿百如相譴抽簮有聖朝
徐中行
送大梁李公轉東藩左轄
賦别復梁園高秋鼓吹喧張旌臨北海馮軾下中原賜履東齊
壮登封泰嶽尊河山開日觀星斗挂天門闕里風堪問眀堂跡
尚存齊名慚李固對榻戀陳蕃湖月邀仙舫峯雲落酒樽誰憐
虛左地長憶信陵恩
同張肖甫送乃兄張山人還蜀
兄弟金臺别依依玉樹柯鳴琴悽蜀韻把酒醉燕歌曉騎停楊
柳春衣換薜蘿回車赤岸近卧閣白雲多月度峨眉夜花飛錦
水波著書蔵小酉種藥滿中阿風物三巴盡蓬蒿二仲過他時
登海嶠莫惜示羊何
吴國倫
冬日述懷示元美
偃蹇誰青眼飛揚獨素毫途窮羣態見物役此身勞趨走偏雞
舌聲華忝鳳毛異時難遽料清世敢言逃楚璧甘人棄吴鈎祗
自韜銷䰟燕市筑入夢武溪桃亂後偏哀郢愁深更反騷寸心
歸鮑叔尺牘謝山濤生死交期遠風霜病骨高斯文未應喪天
豈厭吾曹
與子相夜酌遅元美不至
春事忽云暮浮生宜醉中鳴珂燕市滿看劍薊門雄策足吾仍
蹇揮毫爾漸工何才堪市駿斯道僅冥鴻樹擁飛觴月天廽岸
幘風登樓有竒思未與仲宣同
宗臣
留别峻伯
握手殊難盡論心日轉紆更誰憐鳳鳥為爾繫&KR0784;駒眀月參相
照浮雲互自踰客途從浩蕩帝里只須臾羣貴安危在孤身去
住俱豈知江海上不有報恩珠
夜過眀卿遲元美不至
楚客傲如昔燕臺高至今雙珠眀月動孤劒曉星侵天地看人
盡冠裳避世深窮途惟白雪失計自黃金詞賦偏生色風塵易
折心何如王逸少此少負山隂
梁有譽
仲冬朔日脩復山中舊社
白社何年别青山此日看風塵雙髩短江海一尊殘猿鶴驚人
去松雲掩徑寒馬卿遊獨倦羊仲過同歡帙向風林散琴迎露
菊弹幽居知節換拙養見交難今古仍蟲伎乾坤自鶡冠登樓
共詞客疎豁望飛翰
謝榛
塞下
路出古雲州風沙吹不休烏鳶下空磧駝馬渡寒流地曠邊聲
動天高朔氣浮霜連窮海夕月照大荒秋擊鼓蕃王醉吹笳漢
女愁龍城若復取俠士幾封矦
送董克平宰六合
東南動星宿淮海得郎官王氣秣陵近潮聲瓜步寒歌謠知俗
變案牘坐更殘古劍還誰識瑶琴且自彈早鶯啼縣郭春草徧
江干驥足知君健風雲百里看
寄王侍御
君王重簡命爾志在澄清節鉞分西顧風雲護北征羽旗荒外
合驄馬雪中行直渡桑乾水還臨驃騎營九關多猛士百戰有
長城夜半仍傳檄天寒未觧兵竒才逢聖代雄略見儒生獨伏
防邊策能收抗䟽名
送朱駕部伯鄰使塞上
早發佩龍泉行看𬗋氣纏寒雲抱亭障枯柳散烏鳶嶺暗飛狐
雪關開白馬天風塵諸將老任俠五陵傳北使眀星動南心片
月懸誰從竇車騎萬里勒燕然
少司馬蘇公之鎮
旌旆發長安邊庭報築壇寒鉦殷地響霜劒照人寒青海連兵
苦黃金結士驩論功多汗馬應募有材官漢檄雲中度班銘石
上看雄圖驃騎在一戰取樓蘭
白雲樓同徐以言諸比部夜賦
西署鳳城陬聊爲秉燭遊和歌半吴越南北有曹劉白髮惟孤
劍清風共一樓苑鍾疎静夜宫月澹初秋露上金莖重河連玉
闕浮靈文猶漢代仙樂自燕州歲序紛吾感山川壮此留又驚
天外雁縹緲下滄洲
恭聞奉天殿視朝
上苑凉颸起西山瑞靄濃玉珂天漢路金闕午時鐘剣珮爐香
近旌旗日影重宫墻落楊柳水檻出芙蓉萬舞趨丹鳳千官識
衮龍遥傳北伐詔光耀紫泥封
姜節之太史宅對雪
向夕變山川寒深歲暮天玉堂輝自動瑶闕燦相連酒訝新豐
貴冰增太液堅媚春殊可賦照夜迥堪憐留滯龍門客逍遥鶴
氅仙共看漢太史還為紀華年
童侍御謫嶺南
帆度三江盡雲飛五嶺遲炎方殊物色秋水澹心期地遠身仍
健官清俗可移瘴烟聊復酒海月尚堪詩正氣驚山鬼威名伏
島夷羅浮春萬里遷客寄書時
寄别陸眀府道函
朔風吹萬里何事復燕都門發星前騎城翻雪後烏征塵上短
褐落日照長途趙北黃雲斷漳南白草枯生涯人自老愁思雁
相呼梁苑多詞客高陽一酒徒昔遊同授簡夜醉更摴蒱為寄
潘懷縣聲名是壮圖
寄別丁内黃
向月琴無侣衝星劍有神棲遲元静者漂泊故愁人薄俗交難
定同鄕情易親客途經雪冷官柳隔年新天遠飛鳬舄時清老
角巾何當共尊酒重醉帝京春
贈史中丞
千載東南計三秋戰守功陣雲回氣色匣劒閉雌雄往事長歌
外流年高卧中風霜唯勁竹江海一冥鴻薄俗懷巢父幽期得
阮公醉來論世故謬許老夫同
天寕寺㙮
舍利蔵千古靈光夜夜開簷高色界盡天近法雲來鴿自虛空
轉龍將風雨廽地形標疊嶂河勢見三臺徒向人間老深慚鄴
下才因從遠公社登眺思悠哉
李先芳
德藩白雲亭觀珍珠泉作
帶礪開宗國湖山列祖筵泛槎滄海上張樂白雲顛臺榭吞寒
浦笙歌拂夕烟地靈歕玉屑天派瀉珠泉鮫室光逾媚&KR0784;宫夜
不眠月中疑蚌出水底見星懸詞客頻中聖君王正渴賢本支
流不盡千古鏡常圓
張九一
飲友人園亭
地引東山屐春生北海尊蓴湖浮畫棟瓜地隔青門雙燕衝簾
語羣峰入戶蹲草芳王粲宅花抱武陵源曉霧文玄豹寒烟嘯
白猿池龍堪化杖階鶴可乘軒人帶烟霞色巾餘漉酒㾗賦
傳十二峽書著五千言避地初依桂忘憂或藉萱風塵難出處
流落信乾坤染竹成湘淚哀蘭似楚䰟會當因病免歸卧茂陵
園
張佳胤
爲㐮垣王長孫賦上磐
突兀中條石霞標衆所同飛磐纏二曜絶壁頫千峰潮汐遥通
海風雷慣作龍芝童蔵玉檢金液&KR0904;芙蓉瑤草王孫賦僊鳬帝
子蹤漢機璇派遠燕碣彩雲封靈髓流丹穴秋花盡𬗋茸瀑泉
吹嶽雨石鼔和霜鐘結屋依青桂捫霄藉短笻髮窺天女鏡衣
挂大夫松指顧三千界空冥幾萬重由來招客者自有八公從
黎民表
遊東山真覺院
鹿園披絶徑鷲嶺逼諸天樹杪驚新瀑花間滴喑泉寶輪承曉
日金鐸韻秋烟戒具蓮花捧經文貝葉聮地從初劫造僧是幾
燈傳住想猿心伏忘言象教詮東遊誰小魯北望我愁燕願就
靈巖宿餐霞度世緣
王叔杲
憑虛閣眺望
飛閣控諸天憑虛俯帝躔九衢雲外直雙闕望中懸樹擁山光
近霞開霽景鮮皇居標麗日梵宇出浮烟都會當窗盡星文矗
斗偏六曹紛綺宴列館沸未絃賜第雕甍合妝樓𬗋陌連花枝
空晉苑柳葉蔽吴阡慷慨悲前代風流感昔賢偶因龍蔵隱欲
擬鳳臺篇
申時行
大閱應制
廟略收羣策宸遊簡六師代當全盛日春是大蒐時雲捧蒼龍
駕風廽翠鳳旗轅門開複道帳殿繞行麾細柳前軍駐長楊後
騎随虬鬚天策將猿臂羽林兒拂劍星文動彎弓月影披連營
分雁翼布陣合魚麗禮示三驅正鋒蔵九變竒張侯仍是豹賈
勇盡如羆引滿羣雕落騰空萬馬馳元戎歸節制法從肅威儀
詎數誇胡獵還欣奏凱期大風歌漢士吉甫誦周詩我祖犂
庭烈先皇保泰規永言思繼述持以贊雍熙
屠隆
登吴山遠眺
騁望吴山頂踟蹰爽氣横東南稱大國吴越見高城水接江門
闊雲連海岱平西陵空草色天目掛松聲落日朱樓迥長堤垂
柳榮湖光眀寶鏡人語雜鳴筝古戍寒仍合寒塘潮自生蕩胸
騐寥廓策足上峥嶸莾莾乾坤外聊舒萬里情
袁宏道
元定齋不甚寬而布置有態器具亦精餘興未已仍用原
韻賦贈兼訂後來之約
莎徑荒才翦叢稍影漸繁山苗分杞菊鄕信覓蘭蓀碧篠蟠為
几黃蕉掛作門卷中流峽水屏裡識湘源引月來楊樹邀風入
淨軒摩鍾絲蠡出洗硯黑蛟飜戶識王恭雋家憐次道温清談
還正始近體襍開元問衲騎頻去呼兒鳥忽言蓮苞收茗葉綺
石養蒲根官長衙參少山林奏記煩團參充午飯瑶柱出常飱
殊域皆鄰里時賢盡弟晜酒鎗貽子晳石墨往平原算口常先
鶴餔糟不忌豚思光鷺羽扇弘正犢皮禈庭卉非時爛罏波徹
夜喧星飛銀不落炷老鉄崑崙採藥朝朝舌登山夜夜䰟易求
王烈髓漸了尚平婚會意成三笑歸憐買一村他時烟壑底洗
足聽清猿
鍾惺
恭謁闕里
聖道求薪在人情敬所居瞻依專有屬登覧又其餘夷夏争相
效賢愚耻自疎面顔開嶽瀆衣履示圖書檜楷知何已風霜想
厥初山頽翻更夀宅壞竟難墟帝力司呵護神工職掃除威儀
王備物請問素焉如
