茗齋百花詩
海鹽彭孫貽羿仁氏著
牡丹四首
画檻陰濃綵羃新雕楹嬌豔有餘春朱樓綺結依仙
掌錦幄風多避舞塵瓊樹竝翻淸夜曲沉香定識倚
闌人懸知國色傾城在姚魏名家品未眞
又
高㙜徙倚錦翩躚十二朱闌鬪色妍浥露晴霞凝曉
暈流風淡影入春煙氣蒸寶鼎龍涎暖香壓花房燕
壘偏共羨人間饒麗質玉樓金谷鎖嬋&KR0945;
又
翠幕深沉下七襄芬菲何惜殿羣芳全欺剪綵瓊枝
滿不借催花羯鼓長將相亭㙜分畫錦神仙衣袂有
天香江南春色眞如綺未必風光讓洛陽
又
京洛名園十萬株淸歌妙舞勝吳趨穠芳三月春如
酒豔質千金價倍珠銀燭光搖紅菡蓞花陰影落紫
氍毹新篇欲奪河陽錦五色江毫好在無
竝頭牡丹
繡圍合錦出花房照影雙來各自香髣髴仙姝標琬
琰參差姚汭擁英皇才人入座爭聯壁明鏡分嬌笑
競妝獨許比肩花下宿故教文綵贈鴛鴦
黃牡丹
百寶闌前粲陸離花王端合鎮軒墀共看綵仗朝黃
幄重見姚家降帝姬金屋佳人嬌笑歛色絲少婦綵
毫疑東皇富貴原無匹掃盡宮鴉六院眉
紫牡丹
魏氏名家占上欄胭脂凝袖倚琅玕蒲桃錦幄香徐
卷紫海春波夜不寒似共洛妃乘霧下恰宜飛燕避
風看檀槽試近花前撥撩亂韶光顧曲難
又
魏家貴種壓芳叢佳麗由來冠洛中穠映禁垣春色
重香流煙翰彩毫空織綃庭院深籠霧飛燕樓㙜暖
避風倘許檀槽歌紫玉雙雙應願入秦宮
綠牡丹
翠雲承蓋上流蘇靑帝移春画檻隅笑殺小家空比
玉若非金谷漫藏珠鴨頭池照穠芳沒螺子眉分黛
色孤凝碧勝遊絲管歇獨畱花影滿春蕪
墨牡丹
彩筆分妍映綺羅春陰穠藹淡相和玄蜂照蕊花房
暗鐵笛横塵暮色多索何烏衣人入夢影蛾墨海月
生波沉香亭畔休頻倚誰辨雲鬟鏡裏過
白牡丹
露浥瑛瑤絶代姿三千粉黛妬蛾眉濃芳隔幌搖雲
母豔質驚人對雪兒壁月長圓休秉燭銀毫一色誤
題詩新聲漫入梨園奏舞罷霓裳總未知
又
素質傾城迥絶儔紛紛紅紫自含愁入宮洗盡三千
黛無雪光搖十二樓姑射仙姿㢠綽約玉堂人物見
風流詩成壓倒諸元白徙倚銀毫寫未收
紅牡丹
朱門花月倚春宵占盡風光赤板橋豔曲雙聲歌絳
樹佳期一品冠紅綃珊瑚照座敲疑折彤管填詞醉
未消似有羣仙下瓊島丹樓五色上霞標
芍藥
婪尾春深豔未收画闌嬌冶占風流儘教微謔廻紅
黛怕說將離易白頭含笑花前挑鄭女多情月下夢
楊州嫣然一顧當階影消盡詞人萬古愁
海棠
柔枝恰恰語流鶯西府名花冠蜀城淺暈垂鬟禁惹
恨淡紅低靨不勝情消魂豔色愁無力滿眼春嬌睡
未成香國夢回人近遠妝成十五正盈盈
白海棠
東風裊裊并柔姿幽豔輕盈點雪墀柳絮簾垂春思
冷画樓人睡月明遲飛來玉燕枝微動夢入梨花蝶
未知莫更催詩照銀燭少陵野老髩如絲
又
一枝淡冶送輕寒寒食芳郊雨後看遲日遊絲春更
靜浣花深院雪偏殘神仙縹緲飛瓊下才子風流傅
粉難從此韶光妬顔色無人重倚玉闌干
垂絲海棠
游絲罥影日沉冥微嚲瓊裾倚小亭嫋嫋流光吹不
住飄飄仙袂舞曾經赤繩月下全疑繫紅線風前去
未停收束春情偏歷亂華淸長覺夢忪惺
又
紅襟翠袂冷冥冥和雨和煙倚短亭倦起曉寒凝露
重夢餘鶯語帶春醒鴛機人困香偏軟繡幕風牽裊
未停惹盡閒愁千萬縷落花無限草靑靑
鐵梗海棠
古榦槎枒絳萼懸昌州别種照西川便同丹棘栖朱
鳳殊勝殷紅老蜀鵑藻豔誰言無勁骨丰稜何必避
暄妍任君如意閒敲徧碎落珊瑚步障前
薔薇
高下倡條鎖翠幃綺羅滿院弄春暉錦屏四照濃芳
合紅袖千行粉黛圍浣露餘香猶竟體畱歡幾度欲
鈎衣玉人纖手頻驚刺代摘繁英插髩歸
黃薔薇
翠屏千片剪緗雲檀暈盈盈百和薰鶯惜金衣低避
刺蜂翻錦翼暗離羣飛英蠟屐沾無迹汲水銅缾照
未分幾度微風香亂落晴窗梅雨訝紛紛
又
翡翠屏開盡鞠裳却疑姚汭擁花王不須厓蜜添檀
暈自有宮鴉試額妝銅掌仙人微辨露金衣公子只
聞香鄰家冶女休頻摘昨日蜂交半退黃
白薔薇
萬綠千紅惱豔陽獨看幽雪弄芬芳簾櫳似水無春
色花月相親有暗香銀蒜觸風微破蕊瑤英入座見
容光屏山十二行難盡玉雨瀛州思渺茫
蘇州薔薇
繁華四月徧金閶減樣薔蘼别有香冶態盈盈廻笑
靨紅顔小小愛新妝吳宮花草俱無色刺史蘇州總
斷腸曾到館娃歌舞地至今墜鈿滿山塘
佛見笑
名花含態占春酣歡喜長宜傍佛龕優鉢此時應解
語破顏若箇可同參飛空散去頻廻靨游戲拈來亦
帶憨移種東林過溪處不須對影已成三
十姊妹
花姑種豔本連枝次第妖紅賦比兒趙氏未應誇女
弟楊家寧許賽諸姨錦屏風颭齊廻首繡幕春深巧
鬪眉一樣朱顔拚共嫁爭須五色認牽絲
又
連理同根并一身誰教獨立詫佳人相當五五雙成
豔共壓茸茸九女春月姊憐香爭自媚風姨解妬暗
中親不愁紅粉難分施一任丁孃索更頻
月月紅
嬌姿濯濯尙含葩簡點春光護絳紗豔色施朱初上
的新紅當夕未殘霞生憎粉退難交蝶羨殺風流正
破瓜二十四番花信後不知何處著鉛華
又
膩粉凝膏淺淡中護持嬌豔倩芳叢春歸夜夜空啼
血月冷年年托守宮未減唐兒私避幸微聞飛燕已
殘紅含芽芍藥休相妬拭取鮫綃問曉風
玫瑰
濃芳鬱鬱滿階栽琬琰標名玉篆廻沉水和香沾&KR1944;
韎火齊等價壓瓊玫日蒸更覺胭脂暖風過俱聞麝
劑開此際百花輸氣息儘教蜂蝶爲君來
酴醿
暗香柔韻自相親嬌冶東風刺眼新嫩色微添紅淺
淡塗黃薄施黛輕顰流光暗濕將殘雪花事頻催未
了春釀取山英堪過臘文園消渴倍詞人
木香
翠條成幄罨清芬入座濃香綴白雲繁蕊倒垂簾瑟
瑟綠陰晴散雪紛紛鞦韆亂影縈高架蜂蝶鈎衣住
舞裙置酒山棚坐花下人人如握茞蘭薰
瑞香
傳聞霛種出禪關睡起奇芬發草間何處龍涎增酷
烈却教蜂陣日㢠環荀君坐久香長惹蘇小心多結
等間莫愛繁英偏馥郁百花消瘦損朱顔
黃棣棠
繁英纖刺吐平蒿驚見金鈿上玉搔錦䂖流黃花影
亂菊裳吹羽蕊飛高穿叢瓦雀爭難辨抱瓣壺蜂坐
未牢一任閒庭自開落紛紛緗綺碎吳刀
桃花
何必三千問歲華人間能得幾回花纔逢漁父溪溪
雪一入天台樹樹霞才子風流看巧笑神仙醉色媚
丹砂踏春莫待春殘後桃葉桃根訪妾家
絳桃
玄都春色九霞飄天上栽來下碧霄殿脚仙妹全歛
黛雙聲歌伎正含嬌帳紗搖燭空無影丹雪凝砂轉
不消何用朱&KR1814;張院落東風獨倚赤欄橋
碧桃
淡冶風前暗自矜玉闌干外入閒凭月華正滿當瑤
岫春雪初殘到武陵粉黛窺墻時不見吳紈掩扇已
難勝白門元是儂家渡素面臨波衍可憎
人面桃
一枝妖豔倚微酡愁絶朱顏奈老何靧面盧家妍自
照斷腸崔祐恨偏多含嬌滿眼俱成笑雙頰垂紅未
掃蛾前度人來定相識容華無恙意蹉跎
夾竹桃
玉洞淇園總不分落英寒翠共紛紛綠陰何處尋瓊
島紅雨還堪掃碧雲入谷吹簫遇劉阮渡江持檝下
湘君重來人面空相憶遠折琅玕寄所聞
又
贑水流光遶藥欄却教紅袖倚琅玕不將豔冶爭春
晚漸覺朱顏耐歲寒蓬島種來高士老武陵人去此
君殘沿溪好約王猷共日日東風一笑看
杏花
日邊爛漫費春工萬樹仙林照綺叢破萼乍沾寒食
雨落英時颭酒旗風玉樓淡月重門冷紫陌香泥十
里紅最喜慈恩探燕早少年人在曲江東
墻頭杏花
画垣嬌送一枝新桃李無言總出塵疎雨吹殘橫笛
後曉風愁殺倚樓人鞦韆花外誰家院寒食村西幾
度春近日舞衫歌袖罷東墻紅紛莫窺頻
李花
誰道紅顏勝玉顏桃花端合讓幽閒纖穠夜月樓㙜
外淡冶東風院落間寒食倚闌人脉脉淸歌廻雪韻
潺潺緯綃萬朵流光冷麗何元應白氏嫺
梨花
洗妝微雨乍廉纖寂寞東風瘦更添煙火淸明長漠
漠昏黃月夜自淹淹玉人小困闌同倚燕子剛來雪
又沾爲問春歸應幾許愁多猶怯捲疎簾
櫻桃花
歷亂風光照綺羅山禽銜蕊滿庭柯海棠分豔紅全
褪唐棣爭暉麗較多小似樊姬含笑後誰從却要捲
裀過莫貪結子春嘗早其奈朱顏老去何
郁李
繁蕊濃芳自滿叢翩反送影入簾櫳棠梨月冷年年
雪玉李歌闌處處紅宜有脊令啼永日恰同荆樹伴
春風相輝花萼還相媚一氣東皇雨露中
木筆
芳心倒磔紫毫吹萬萼描春上玉墀旭日研朱常點
露輕陰如墨正臨池上陽宮女題紅早五色江毫入
夢遲最愛晴窗閒弄影偏隨鳥跡到書帷
玉蘭
玄圃琪林幾樹長藍田移種下三湘露團高掌樓㙜
上月抱冰壺沆瀣傍陳氏後庭爭豔冶謝家子弟有
輝光瑛瑤滿眼堪誰贈結桂辛夷思渺茫
繡毬
上林結綺送春回剪綵琪園巧樣裁月滿玉輪枝外
轉夜懸珠斗暗中開流蘇帳合飛香雪蹴鞠埸深襯
綠苔却恐三郎沉醉後誤教官女蹋花來
紫荆
紅豔紛紜偏六街獨畱紫褐伴空齋共看田舍連枝
樹不羨薇垣侍從階良友藉花班作坐山妻和蕊剪
爲釵白頭兄弟同榮悴歲歲流光慰孔懷
朱槿
淺白深紅映水涯西風開徧野人家嬌姿豔豔迎朝
旭墜蕊翩翩帶晩霞自媿柔條寄籬落寧知麗色委
泥沙山中習靜看來久誰羨同車北舜華
佛桑
粤霧閩烟洗瘴鄉不教容色損炎方淸暉欲冠英韶
粉紅豔寧侵島嶼霜委露因風悲弱槿洧盤浴日倚
扶桑南中誰道元無佛異卉閒花麗太陽
薝蔔
名花何必問曼陀鼻觀參來滿素珂六出飛英廻玉
女半林澹月映維摩色香空際眞無着妙果拈來似
尙多却憶鹿園移植久一枝長許伴優婆
八仙
瑤壇星月路潭潭謫籍初分下草菴隺氅臨風時聚
散流鈴墜露夜䰐鬖七賢照座誰虛席九老催花有
剩簪端讓金荃才思捷八叉折作韻籌探
柳花
楊白歌翻到白門東風滿店撲淸樽飄來舞袖沾無
濕吹入梨花暖欲昏絮絮鳥啼同惹恨綿綿春思暗
消魂謝孃莫自跨風調輕薄才人在雪園
菜花
高下分畦映綠蔬野田千頃布金初飛飛黃雀低時
見燁燁游蜂去自如緗綺羅敷迷陌上壁油蘇小亂
香車桃花淨盡休相惱齩得孤根自有餘
諸葛菜
丞相行師下蜀陲尙畱蔬植吐芳𬎼根蟠炎漢三分
土花繞成都八百枝靑畝送香春瑣碎紫英帶露錦
離披臥龍食少空循壠回首躬畊抱膝時
紫藤花
紫蒂垂垂覆短楹綠陰如幄蔓縱橫蟠枝碧落虬相
結挂蕊桐花鳳倒行繚繞華鬘分寶絡參差山帶綴
繁纓剡溪借得新牋樣欲染雲藍採未成
淩霄
小山枯樹曳喬柯繚繞虬龍下絳河映日干花紅婀
娜垂梢百尺綠巍峩西陵宛轉依松柏湘鬼嬋娟帶
女蘿不分柔情易相附淩霄姿更傍誰多
錦帶
三月春光錦繡中翠條軟綴合歡叢非關百丈游絲
織全勝雙文手薾工楚女細腰堪束素薛鬟飛線乍
分紅不須花下從郎索朵朵同心蜀纈籠
金雀
鏤翮雕翎弄豔陽參差干葆集羣芳莖分厶鳳釵頭
綠花鬪宮鴉髩裏黃巾笥夜銜環月冷銅㙜春入伎
衣香東風墜蕊張羅畔莫報侯家失鳳皇
蝴蝶花
粉質低栖芳徑中蛾眉小隊舞簾櫳画圖滕閣香畱
藁歸夢南華月滿叢樂府花間翻羽調綵衣嵒下渲
春工魏收才思多輕薄試擘瑤牋賦草蟲
又
紛紛鳳子閙春工物化驚看托綺叢舞砌綵衣飛不
定隔紗團扇撲來空魏收輕薄全輸態莊叟逍遙宛
御風傳語游蜂休共逐偷香人在粉墻東
紫蝴蝶花
繡陌濃芳戲已殘蘭心蕙質吐雕闌燕泥墜砌香無
迹芝蓋橫階露未乾鬪草簇裙茱帶亂踏花翻翅棗
騮寒筆牀淸夢閒相媚故落端溪石上看
白蝴蝶花
游戲東園借一枝玉階如練舞翾垂元嬰画入霜毫
動漢樂歌翻素羽遲輕颭暖風輸汗粉暗驚紈扇掩
蛾眉銀燈頻照當軒影不見穿花月下時
秋蝴蝶花
鬱栖陵舄已西風緋脉翩翩出草叢鳳子巧塗丹粉
去蛾眉全暈額黃中圖成海眼飛難起裙簇金泥夢
已空辛苦越孃藏媚蝶紫斑紺縷滿秋蓬
西施夢
吳山越水杳無憑吹盡東風思不勝人困花洲春浩
渺草深香屧霧瞢騰黃麗喚起渾難醒蝴蝶俱飛覺
未曾南望女陽亭外路煙蘿月苧隔西陵
杜鵑花
子規聲裏度芳菲躑躅東風攬夕暉春去錦城香帶
雨花明蜀道露沾衣啼殘月夜空流血開徧靑山尙
未歸此去可應逢七七亂紅偏繞隺林飛
又
萬花開盡弄芳菲躑躅靑山徧翠微謝豹啼時干萼
吐錦城夢到亂紅飛朱顏一顧春將老遊子初看淚
滿衣獨有幽人情思薄枝頭空呌不如歸
雞嗉牡丹
綠英剪葉彷花王百朵懸條貫錦囊絳幘巧收紅嗉
動朱絲淡綴紫羅香頻輸繫肘愁車騎誤摘登山戲
長房堪作沉香亭下伴玉環爲結縷金裳
柳穿魚
武陵漁父入芳林却訝朱鬐罥綠陰綴萼鱗鱗桃浪
起懸枝圉圉雨絲沉看花誰下前魚泣食客空餘射
柳心何用攀條更垂釣五侯門外正春深
剪春羅
繁英如画瑣窗前丹卉參差印砌妍朱露薄研孤暈
重刻繒輕點五衢圓色殷茜袖猩猶淺紅奪榴裙絳
若仙裁盡春工雙燕剪舞衫零落委花鈿
剪秋紗
越地紅妝豔若邪溪頭採葛碎吳&KR4381;苧村刻畫俱成
綺浣石蘢蔥已作霞女樂帳垂書帶亂長房茱插佩
囊斜何勞金錯隋宮剪鏤月裁雲野老家
山丹
明媚丹葩照小齋瓊芬冐砌粲瑛瓌絳紗帳淺微侵
幌紅藥闌低細遶階瑣綴垣衣成赤壁支分珊樹貢
朱厓可應句漏砂中産採摘英華出短柴
銀丹
銀㙜㩦植下丹梯白雪芽生馥麝臍光照燭陰搖素
穗膏流仙甕迸香泥玉房累黍重樓吐鉛汞英華五
出低君自不貪看夜氣金莖爛漫滿幽溪
蜜丹
淡黃初拭越羅衣嫩色盈盈絶態稀小試道裝葵識
侶薄施檀暈麝含暉蜂壺浥潤丹芽煖厓髓咀英蜜
珀微辛苦百花空釀液爭如濯露自芬菲
夜合
開闔花房露色濃輕霞微罣月玲瓏香梳翠帶心猶
結綺合朱絲錦乍籠便擬定情分叩叩忍令相負怨
蛩蛩人間空說黃昏散子夜何曾有懊儂
丁香
春風紅鎖一枝妍宛轉柔情奈可憐解作耳環香旖
旎掩過花鈕病嬋娟含情百結心難展殘黛雙垂笑
欲眠總是生身同小小西陵松下共纏綿
丁東
繁纓分得翠鬅鬙灼爍金莖徧綺塍在隰火虬齊鬪
鬛飲流絳蜺忽垂繒風前飄起紅成線月下看來赤
有繩剪取一枝畱棐几朱絲恰映玉壺冰
紅荳蔲
藥闌春思滿晴窗葉葉相於綴碧幢蕊抱玄珠迷赤
水心同朱火照銀釭含胎一點長畱的照影厶紅各
自雙欲寄相思空折贈懷仁千里隔長江
虞美人
粉黛消亾憶往年楚歌已送玉嬋娟朱顔施草紅猶
在暮雨生愁淚宛然幽恨只迷江畔路春風不入漢
宮妍無因汲取鴻溝水移植閒葩傍紫烟
&KR0902;粟
靑囊吐萼滿平畦榖雨含苞拆紫泥十隊絳幢瑤圃
出千重綵仗錦標齊綠房承露擎罌重金粟分英帶
月低傳語花神護鴉片好將百子種前溪
又
濃綠初肥萬卉收誰家剪綵出纏頭苞垂翠甕擎偏
重萼迸銀缾豔欲流五色如雲成紫蓋干英叢瓣吐
朱樓惜花莫更尋鴉片贈藥堪同士女遊
翠鴛鴦
翠翹紫葆自參差碧水寒塘欲鬪奇弄影曉霜迷瓦
甃廻文夜織傍機絲雙垂錦帶偏連理亂落靑陵尙
滿枝七十二行俱竝蒂不教草草怨將離
僧鞋菊
空齋人跡斷蒿萊行脚何因綴綠苔墜蕊獨歸葱嶺
去飛英三過虎溪來雙趺朵朵承磐石高足翩翩傍
大梅從此草鞵錢不費東籬霜色爲公開
美人蕉
搖曳羅裳下翠微海南晴瘴減容暉春尖瘦削經秋
怯紅甲纖妍蘸露稀幾度臨風常捲袖却憐行雨不
沾衣莫教彈事休文見惱亂閒情減帶圍
纏枝牡丹
垂蘿引蔓結綢繆小作花王附玉樓不羨人前比飛
燕却來河畔會牽牛纏綿意向雙行起宛轉歌成四
月愁姚魏名家零落盡殘脂斷粉擅風流
玉攅梅
含章妝樣幾回新雕琢宜從老斵輪鏤月曾經采玄
圃築脂應不倩花神握瑜懷瑾攅相抱碎璧零璣綴
似眞却笑隴頭吹易落玲瓏欲寄弄珠人
鐵線蓮
𬎼賓爲蒂鍜爲胎百鍊芙蕖火宅來似逐旌陽仙樹
發輕浮海港鐵蓮開白毫葉葉光生座素步盈盈跡
印苔采得若邪春一線干將抱蕊棹歌回
老少年
衰颯西風媚眼前空亭猶自弄嬋娟初誇素女顏能
駐爭道麻姑色轉妍紅葉舊題無限恨白頭新怨有
人憐徐孃莫與重相見拚得多情誤少年
秋色
葉葉風前絢陸離得霜弄色故爭奇紅驕楓坂餘霞
在豔奪花叢宿蝶疑藉草欲披隋苑錦臨流似映御
溝詩新篇媿學顏光祿錯綵偏來命筆時
漢宮秋
淡綠迎秋淺着黃何人曾見漢宮妝藏嬌院冷流金
屋飛鵠衣寒映建章影亂井梧輕未墜露橫仙掌夜
偏長玉階無限閒花草空向西風自斷腸
錦纏頭
五色離披綴素秋誰翻宮樣出纏頭支機織女銀河
下伎樂仙人画繡遊豪客相看金不惜蜀江未濯錦
爭流自憐尙有斑衣在戲綵風前老未休
雁來紅
秋入閒階物色奇輕紅忽見雁來時未霜烏臼驚歡
變無路榆關恨信遲才子多情看寫葉佳人啼筯有
顰眉西風莫畏朱顏老潦落空憐宋玉悲
雞冠花
朱霞忽剪鬪雞埸葉葉攅雲紫翠裝紅入桃都分曙
色影移茅店帶斜陽丹翹夜冷函關月絳幘晴披玉
殿霜夜半微風吹起舞談玄窗下漏偏長
矮雞冠
十載卑棲高樹傍疑隨雌伏戀榆枋叢低絳幘傳籌
殿花亞朱門芥羽埸茅舍短籬横落月空階照舞濕
微霜侏儒合種南窗下臥對談玄影許長
纓絡雞冠
錦繖離披散玉除草間兌畜整冠初分行寶絡天人
至入桀華鬘舞隊虛雀弁何來司羽葆鳥官隨地集
簪裾幽栖多種談玄處拂麈交纓亂綺疏
五色雞冠
祝翁仙窟慶雲多綺繢連叢出錦窩文錯子安飛後
檄色分吳苑鬪時坡般般五鳳扶冠下葉葉霛禽吐
綬過倒磔奇毛成雜組樹巔弄采影婆娑
黃雞冠
日射銅鋪爛有光柴門落葉共蒼蒼木樨院小同秋
冷籬菊叢深接砌長翹綴雙南來麗水條隨五德占
中央侯門鬪侶紛如織應讓霜羣金鳳皇
銀紅雞冠
天雞啼破曉來風粉褪丹翹淺着紅朱露薄流鉛月
上雲冠微矗淡霞中五坊綵隊迎仙仗十日霜容醉
木公回首長坡芳草地無情秋色夕陽籠
鳳仙
紫庭霛種攬芬菲丹穴分叢出翠微漢殿迎仙紅照
輦秦樓吹月露沾衣繡苞爛漫金莖舞花翼&KR0813;紛綵
霧飛今日雕蟲誰解賦草玄亭畔夢應稀
蜀葵
爛漫戎葵滿戶庭嫣紅姹紫照林扃分行異色羣花
亂千葉重㙜五色零宮樣鬪新紅女黛蜀機翻盡錦
官形茹來笑殺園夫俗滿眼繁華列翠屏
墨葵
蜀纈戎戎被衆芳一時開徧墨君堂誰從黑水翻新
錦忽有玄雲抱太陽濃霧滿庭花不見烏衣小院日
偏長無煩再乞廷珪麝画入徐熙碧檻傍
錦葵
蜀機減樣織連錢翻入花叢徧兩川捧日微忱心更
小朝陽正色照無偏寸陰一過金莖側片纈初裁紫
佩懸身是錦官非學製園夫紅女自嬋娟
向日葵
晴旭暉暉四望開却疑黃珥抱輪廻傾陽自注孤誠
往獻曝何心衞足來芝蓋中天騰羽葆蜂房當晝隱
樓㙜扶桑咫尺東君在願上金莖露一杯
一丈紅
朱甍朝旭射簷明赤幟高披散赤纓髣髴霞標生石
壁參差絳闕擁霓旌維摩病室光初滿員嶠方山影
欲平容膝小齋剛十笏花陰横地暗前楹
秋葵
秋陽脉脉寫朝暾淺著鵝黃韵獨存日麗槐廳煙自
淡月華桂殿色微昏檀心不爲風霜老金掌偏承雨
露恩我自支離敦杖久煩卿衛足曝前軒
金絲桃
柔條委地碧葳蕤緗瓣檀心吐異姿風剪歌鶯衣上
縷露寒舞柳嫩時絲臨河堪共黃姑匹藉草宜眠幼
婦碑桃葉桃根通别譜鬱金連得路傍枝
又
幾度來尋阿母家暗驚仙核變黃芽色絲亂吐江毫
出金縷低縈舞帶斜鈿合分叢畱雀導步搖顫萼起
蜂衙玄都道士休移種遙指桃花是菜花
望江南
奇葩北地徧幽龕朵朵黃金上小簪步屧空園驚𣏌
菊聽鸝回首憶霜柑鄉心易向花前發歸夢偏從月
下探拈得韋莊佳句好斷腸春色在江南
金絲梅
南金不上嶺頭枝别綴芳條剪玉蕤刻鏤却疑經巧
匠玲瓏長欲裊晴絲江城五月吹黃寉梅雨千林濕
翠眉雀鈿鴉鬟虚弄色野花偏解鬪幽姿
金線柳
朱顆纍纍細貫珠靑條總翠綴流蘇輕籠軟玉珊瑚
把旖旎絲鞭士女圖千里贈行分陌柳五紋添線傍
宮壺從君攀折無須惜鬪草兒童滿路隅
野薔薇
枳棘花開滿道傍庭花不及野花香茅茨何減淸名
遠寄托偏多諷刺長宮劑天然輸百和露條殊勝釀
羣芳知君風韵原超絶笑殺濃葩侍洗妝
紫鈴
柔條懸蕊盡含扃嫩色參差媚紫莖草閣豈曾淋棧
雨天風何處下流鈴護花不響禽猶下簷銕無聲馬
自靑細犬夜來空吠影枝頭月色動朱繩
茵蔯花
十年種藥滿幽溪花吐因陳萬紫齊淡過紅綿初濯
雨香隨燕粉不沾泥風疏積氣重樓轉暖入丹房寸
黍低自笑胷中多傀儡枚生七發在芳畦
蕎麥花
乳燕飛時報麥秋丰茸野態見風流紫綃入剪英&KR0621;
出翠浪翻雲綺縠收同陌兔葵晴共照先花𧖟荳電
時愁儂家族譜勞相問大小喬居楚尾頭
刺桐
四月陰濃萬卉肥刺桐花下送春歸似調綠綺琴心
上轉見朱顏絶代稀晴晝娟娟紅淚濕輕風簌簌紫
綿飛十年午夢閩天下粤豔濃妝在翠微
萱花
朱蕊離離傍露檐春蔥剪葉碧于藍虚傳蠲忿歡能
合不悔飛蓬首自甘長日高堂應壽母佳名小婦愛
宜男庭前虚種忘憂草萬斛閒愁療未堪
金萱
忘憂佳種避朱陽淡色庭陰媚柘黃不減竺仙莖草
相恰宜西母道家妝擎條露掌銅支壽弄采鈴盤妾
佩長栽向慈幃俱遶砌北堂今是鬱金堂
石榴花
塗林萬里絶炎洲奇實乘槎漢使收旭日懸枝然百
子絳宮叢萼起重樓開殘夏月長如火色亂紅裙縐
欲畱一任封姨偏解妬石家阿醋自風流
白榴花
百子池頭見麗人冰姿玉質謝紅塵却看午月炎生
雪未到凉蟬髩似銀乳燕粉巾珠簌簌畱仙素襞縠
鱗鱗石家姊妹羞鉛澤何用朱幡入画新
粉紅石榴花
萬里輕紅上海槎似擕胡粉媚朱厓塗林春色沾微
醉午日羅巾浣薄霞心憶餅師潮暈頰人憐宜子黛
如花生憎太赤施朱少襞縐無須著絳紗
玉芙蓉
連譜桐君葉竝封分支香國隷芙蓉不從江上迎秋
老自向閨中比玉容紫苑高低風細細蕊宮只尺霧
重重花間宜度傾杯樂亂芷繁葩下酒濃
紫薇花(紫薇枝弱把搔之颯颯動俗名怕蛘樹)
瑣闥淸陰白日長庭柯麗色照嵒廊光添禁掖連垂
綬影動微風拂画墻落蕊只愁脂顆碎開簾時點燕
泥香野夫漫憶麻姑爪倚樹摩挲對省郎
蓮花
水殿淸暉白日寒紅妝箇箇倚闌干風前濯露珠難
定池上浮杯暑易殘萬朵開來香一色竝頭採得兩
相歡洛妃珍重凌波襪越女吳娃倚棹看
白蓮
水精宮闕晝霏微玉洞瑤池出水妃秀質天然非傅
粉香風無汗莫沾衣坐來白日煩襟滌斷盡紅塵素
履稀泥汚冰心原不染願從淨社得歸依
竝蒂蓮
兩兩芙蓉媚晩晴花房相對妬輕盈明妝半面分嬌
出解佩同心覓偶生水殿香來知合德瑤池人下有
雙成可應照影觀魚戲比目窺叢也不驚
蘭花
孤芳淸韵迥難攀長共琴書靜掩關一日知音付流
軫十年幽夢落空山相親君子成同調不見佳人悵
别顏寂寂懷芬虚自賞沅湘千里白雲間
又
薜蘿衣帶白綸巾八室相看可結鄰已自握香稱大
國能無&KR2081;秀托騷人採芝不憚來空谷脩褉長應憶
暮春一壑一丘堪獨往淸時何惜老沉淪
又
紫莖綠葉滿芳叢幾見秋來墜露紅長幸托根依綺
石偏宜轉蕙有光風冰壺一片心相寄瑤草三山路
未通爲約美人江上去行吟同過澧沅東
竝蒂蘭
入谷鳴琴漫自傷同心結友訪都梁共懷公子應相
語何處佳人竝不忘幽夢二妃芳畹合秋衣雙佩弄
珠香庭階子弟誰爭秀遏末連枝道韞長
又
裛露雙來照案頭紫莖秀色迥難儔眞堪林下同心
去相向山中結佩遊騷客自傷空對影高人却笑獨
驚秋沅湘何限孤吟者倘爲嬋娟解少畱
紅蘭
丹房滋穗上虹窗玫蕊同心本自雙秋冷佩瓊過漢
水春殷啼筯怨湘江侯家幾畹連朱邸紅女畱膏粲
夜缸似有神仙降空谷赤綃絳節自幢幢
又
都梁香窟繞天涯脂水流膏吐異葩采處春寒絳宮
雪夢中人到赤城霞聯吟彤管看無色動操朱弦不
辨花長伴幽貞在空谷千年綺石盡丹砂
石氏紅蘭
沅湘春色滿江湖小醉頩顏在玉壺朱草生光流雜
佩瓊玫徵夢映椒圖握香長隱丹山穴裛露俱含赤
水珠總是季倫多勝友紫莖休折女珊瑚
幽蘭
幽芳寧忍混塵寰長伴高人水石間寒食禁烟過二
月江南春雪滿千山烟雲時傍孤根出蜂蝶焉知此
地閒琴阮相親無俗韻凡花豔質浪追攀
夏蘭
光風吹徧入朱明芳信先秋冠紫莖已向淸和畱韵
格久從霜霰荷生成石華九節叢㙜起香草三湘百
畝盈惠質由來傲炎令豔陽爭肻逐羣英
風蘭
香草羅娑網戶看不須種玉楚江干移來棐几雲根
濕挂傍疎簾竹影殘作佩蕭蕭吹帶綠鳴琴瑟瑟入
松寒月明懸向牀頭臥一夜淸芬枕簟寬
珠蘭
西風灃水暗微茫鮫客遺珠照葯房佩冷江臯寒正
吐綠殘金谷墜逾香蕊宮紉露添秋碧燕寢懷芬媚
夜光所惜衆芳空自老却令魚目怨瀟湘
茉莉
炎井生寒照洗妝蠻烟瘴雨路微茫冰肌觸暑宜銷
夏素手抽簪送夕陽南國玉蕤羞百和西來悉茗妬
孤芳年年回首閩中路離别他鄉總斷腸
素馨
悉茗初開南海南蠻孃倭髻不勝簪侍兒畱得佳名
在幽豔多從故壠探弱縷穿殘千嶠雪濃芳鬱作四
時嵐賣花一呌炎方曉蜑蝶黎蜂閙小籃
玉簪
拾翠秋叢夕霰深碧搔頭外月沉沉抽來鳳纂莖相
照插傍雲翹露半侵玉燕瑤釵零斷股蓮花玳瑁可
同心莫須滅燭畱狂客墜珥香邊未易尋
紫玉簪
紫姑借導插華冠别綴雲英映九鸞夜半芝房心盡
展秋深蘭瀣氣尤寒相思紅玉分釵斷一别瓊枝帶
恨看採得莫過夗冡畔吳宮小女怨歌殘
棠梨
二月東風徧野棠鶯花一片兩茫茫重門深掩同寒
食紅雨無人自夕陽芳草墓田黃蝶路村姬茅舍白
雲庄疎籬一任開還落何處春游枉斷腸
桐花
寒食靑林報始花新桐開徧野人家琅玕瑟瑟霏香
細蒼雪紛紛抱乳斜隱起剪珪微似粟藏來厶鳳暗
當衙高山流水誰能識獨對幽芬待月華
松花
淸陰長日偃虬龍晴雪紛紛掃更濃一自六朝金粉
盡坐看三島玉塵封仙眞服餌黏圭七松鼠窺人印
尾蹤高枕臥來黃石沒紫苔增厚綠蒙茸
㯶櫚
山窗淸影下栟櫚驚見流黃映石渠陡拔母陀金臂
起高擎銅狄露盤虚蜂房小結三阿閣蕉槖中抽萬
卷書孔蓋金支何處下却教雉尾護交疏
百合花
雪顆凝暉照夜闌晩凉庭院吐明玕冰心長日疑無
暑麝月空階勝握蘭珠實分英銀薤出金莖承露玉
杯寒移來百子池頭種&KR1151;得枝枝是合歡
牵牛花
天上黃姑不耐秋人間藉草結綢繆捫蘿抱石支機
冷多露沾衣促織愁爲圃空尋星渚客灌花長挹絳
河流感卿到處纏綿意烏帽從君插滿頭
小靑花
幽花葱蒨態初酣嫩蕊窗陰傍晚含媚色染衣迷翠
鈿淸光橫黛画霜𧖟怕同秋草荒凝碧錯把春思怨
採藍生小最憐零落早棄捐朝露未容甘
紫茉莉(一名落陽花)
慘碧蒙茸覆小山臙脂漬露曉&KR1008;&KR1008;霧綃夜剪鮫人
錦茱帶寒吹燕女鬟冷豔花姑驚弄色妖妍阿紫自
低顏却憐華落秋妝怯好拭紅綿映指環
水木犀
水木樨開香滿頭花奴菊婢盡風流微飈不惜珍珠
墜辟暑長看冷翠收黃吐犀梳雲畔月凉生兔杵樹
中秋何須金粟堆邊去到處閒葩繞戍樓
金蓮寶相
綠天欹蓋護花房細吐蓮趺擁法王大葉深藏華藏
界金莖似吐玉毫光欲知多寶原無相詎識曼陀未
有香誰向色陰空際住心燈意蕊本淸凉
金燈籠
綠暗陰濃晻靄中枝枝弄影閃簾櫳非關五葉傳燈
遠借撤雙蓮寶炬紅花睡豈須高燭照月來殊勝碧
紗籠夜深螢火空明滅多露何曾畏晚風
秋海棠
粉黛娟娟翠袖長紅顏薄命惜秋光誰家思婦空畱
怨惱殺閒花枉斷腸長恨玉環虚睡色輕顰孫壽有
啼妝玉階露冷沾羅襪點染臙脂避曉霜
又
憶昔春嬌睡起時秋來更與晚妝宜却嫌紅粉驚多
露疑有幽情妮燕私妬色臙脂爭嫵媚斷腸詩句費
尋思如愁欲訴無人見小立空階待恨誰
十樣錦
細剪芳蕤匝短楹却疑裁纈綴菁英分叢錦水驚新
濯鬪色夗機勝織成空說画眉爭樣巧浪傳瑤草按
洲生&KR0813;紛種出扶風手似逐廻文上綺桁
千日紅
瓊玫細剪紫玲瓏刻畫臙脂屬化工杜宇三啼猶未
歇中山一醉始殘紅佳人染甲嫌尖淡宮女臨波寫
怨同却笑朱顏容易老不禁憔悴怯西風
金錢花
田荷初布蘚圜蕪白水移來第一株初旭銅溝紅照
埒空靑金穴冷飛蚨女郎鬪草添孤注仙子藏衣減
六銖怪底階前榆莢薄可容分取買山無
又
小樣銅山種碧墀飛英赤仄錦離披賭花開徧讙呼
處墜砌愁沾悶擲時金埒泥香朱汗地錢刀溝映白
頭詩荒園無物賖秋色贏得千林買隱貲
菖蒲花
綠髮瀕年餌日精喜看金穗粟分明坐㩦碧玉仙人
杖來摘蒼山白石英九節繞根雲浥浥五時泛蕊露
盈盈漫誇霛異希難見把嗅幽馨伐髓輕
吉祥草花
繞砌靑靑耐雪霜佳名誰爲錫佳祥紫莖自茁蘭心
瘦朱蕊叢生燕寢香書帶汗靑流竹素文章畱草壽
山堂窗前時見紅堆徑每訝丹鉛墜筆牀
橘花
木奴千樹寄林埛長晝幽花馥短扃細綴綠陰驚夕
霰暗侵繁露點晨星斷紅四月過閩嶺晴日孤帆上
洞庭寄語騷人先作頌渡江歲晚弔湘霛
橙花
葉暗花稀香滿城餘芬又復上新棖酸風尙未過梅
雨珂雪長疑散玉霙醋醋白衣愁解妬師師纖手憶
含情江南此日芳馨徧莫待霜黃綻晚晴
桂花
秋冷幽嵒玉露飄白雲千頃隱招搖象林窈窕香全
發蟾府淸虚夜未凋風起仙壇黃雪下月明霛岫紫
煙消懷人一夕深無限飛鷲峯頭更寂寥
菊花
遲暮黃花點素秋芳馨秀色淨堪收就荒曾入陶公
徑欲採深知楚客愁勝友獨尋偏冐雨佳人相憶自
中流可應釀取荆潭水潦倒淸樽待白頭
又
霜落東籬次第栽悠然佳色坐蒼苔曾聞秋鵠爲裳
下詎識春蘭竝秀來何處布金園自滿幾莖承露月
中開相看爾傲何如我勸汝同盟酒一杯
紅菊花
三徑雖荒歸思勞獨存宜伴赤松高丹楓秋坂爭明
滅朱鷺寒潭惜羽毛霞剪落英翻夕照霜含醉色上
林臯十年元亮東籬夢反笑仙源錯種桃
紫菊花
林花籠霧曉&KR0813;紛明媚秋妝豔出羣浮露茱囊香一
色采芳芝谷秀難分佳人夢裏宜投綺狂客筵前錯
喚雲何日相㩦沅水上紫莖同取贈夫君
粉褒姒
鉛華不御占霜林素質天然冠古今何處傾城爭一
笑却將繒綵抵千金褒斜月落腸堪斷粉水人空影
易沉夜半看花休秉燭驪山戍火散秋陰
二喬
昨夜西風報晚黃誰移二妙過山堂一枝趙燕誇兄
弟九月湘蛾鬪女皇顧曲人來花弄色舞㙜伎散露
爲霜何如獨臥東籬下不賦嬋娟怨楚王
二色西施
微黃淺白弄幽姿彷彿深宮逞色時盡道秋光滿南
國一時奪豔兩西施霜分濃淡相宜影露浥顰心幾
樣眉回首煙蘿雲苧地年年憔悴掩茅茨
月下西施
霜老梧宫處處秋落英誰照夜深遊空懸萬古姮娥
影長對含情越女愁隱約捧心憐露冷昏黃香徑見
風流更殘莫上蘇㙜望地白天寒不可畱
醉楊妃
秋入霜林蕊漸肥阿環風態見應稀祇應半睡難勝
酒想到餘嬌乍解衣羅襪香流金縷濕華淸人散露
珠微東籬處士無春思也惹閒情上帶圍
萬壽菊
東籬卉物盡禁霜别吐菁英上柘黃衣白山人遙已
辨求仙金母路何長玉杯上壽無霛草潭水延齡有
異香野老祇堪閒自把磵毛寧敢獻君王
長春菊
園林何處不長春獨占作名匹美人小有風流娛靖
節那教秋老怨霛均繁星點綴金華散累月鉛黃黛
色新三徑已荒籬菊盡亂花細草解畱賓
番菊
山家種落故多奇戎部何來借一枝瓣瓣上金塗紫
磨茸茸名罽剪波斯黃深不爲胡蜂褪春老長嫌羯
鼓遲番錦地衣初試舞散花驚見滿東籬
石菊
四月朱華冐徑生幽妍何必減秋英紅添人面桃花
重露結靑腰玉女輕傍石翠翹和月冷上階金錯剪
霞明山葩不識陶元亮莫借柴桑處士名
翠菊
露草含英不待秋夕餐誰療屈生愁似從藍水浮花
出幾片靑溪帶雨流倡女倩妝添曉鈿宮娥集翠想
雲裘幽芳未老嗟遲暮欲見佳人可自由
翠梅
貼翠幽階點綠苔可應夏月墜消梅芳鈿落地雲藍
沒螺子臨窗黛色開宜與侍兒稱小字不須秋草占
花魁壽陽公主看還笑悔到含章閣下來
菱花
太液池頭月影懸冰花霜下競幽妍開來香水淸無
色濯向銀河露亦鮮越女曉妝秋鏡裏吳宮春怨夜
歌年美人劇有陽阿思采罷空江背日還
蘆花
瑟颯西風點客襟沙頭渡口獨相尋月明洲渚迷淸
夢霜入蒹葭冷素衾白雁驚秋寒不度胡笳捲葉夜
偏吟江湖雪滿漁翁老華髮蕭蕭影半侵
蓼花
叢叢開徧白蘋洲水驛天涯到處秋孤鶩落霞還共
映清江濯錦自爭流含辛詎識風人意淸怨難禁越
國愁耐可吳山楓葉落亂紅一樣送行舟
荳花
種菽南山生事微春殘花盡荳苗稀風從紫電光中
墜香入靑梅乳下肥擊缶狂夫歌唱裏荷鋤高隱月
明歸𧖟時開徧吳孃隴把嗅深沾野老衣
麥花
煙火淸和乍秀邊輕陰覆壠碧雲連兩岐穗吐金支
上四月寒生細浪前濃露微漂高鳳雨暖風初放浴
𧖟天麥枯未呌村翁笑荆布先思易婦年
稻花
蟹&KR0621;赤穬滿靑畦仙液瀼瀼潤紫泥三吐三收微霽
裏干珠千粟露華低金花帶雨晨猶濕銀穗占風午
不迷太史未須歌大有輕繇何日慰豚蹄
木棉花
越布衫輕大火斜嫩黃苞坼雪交加驚秋七月先賨
市破萼千叢待紡車不羨謝家虚詠絮應勞織女爲
司花江南絡緯催人甚夜照寒機髩有華
紅木棉花(粤中徧地有之如山茶而紅鮮過之)
瘴嶺風吹紅木棉蠻方隹麗亦嫣然種來瓊海年年
暖開徧朱厓處處妍無雪不知庭絮詠爭春欲占荔
支煙流人腸斷穠花候月冷荒菴杜宇前
山茶
海紅枝暖日晶熒高架珊瑚映短瓶巨蕊火珠燃寶
樹綠沉油壁照深屏楓天鬪赤齊標錦隺頂驚霜自
警鈴豈畏歲寒顔色老丹葩𦦨𦦨灼山亭
滇茶
名花初發夜郎西萬里春風度碧雞盤照赤瑛開瘴
癘香流虎魄冷山溪寶枝影落昆池月金粉光生麗
水泥脉脉天南芳意晩王褒祠下草萋迷
茗花
先雷顧渚暗驚春瑤蕊枝頭照眼新習習疎芬梅弄
影英英芳潤玉含津色香幽淡如天女風韵淸恬勝
酒人七椀盧仝心已醉綠槍早欲酹花神
山礬花
幽芬寂歷撲芳條香壓春寒冷未消細點瑛瑤長玉
立暗侵霜雪見淸標冰姿不染何郎粉素影難勝海
客綃惟有梅花堪共照空山白月自寥寥
水仙花
縹緲琳宮望欲斜曉風吹夢冷千花洞庭影闊迷珠
蕊弱水叢低帶露華羅襪凌波微辨色霓裳浸月澹
無霞冰㙜只尺深如許却放淸寒透碧紗
又
水晶環瑱隱瑤池一夕幽香散九疑乍識飛瓊傳客
夢只愁解珮怨湘姬冰壺夜色凝霜重露掌春寒上
月遲每到洛濱多豔思新詞應報虙妃知
梅花
香壓羣芳占早春淸寒相照玉鱗鱗每于風雪催詩
思却向江城憶故人紙帳夢回愁寂歷屋梁月落影
橫陳應憐舊侶空山畔花下懷君句轉新
又
蕭疎孤韵倚闌干瘦入橫枝傍水看月下照人同脉
脉林中來影各珊珊尋香野墅荒寒阻臥雪谿山曉
夢殘却笑東風亂鶯蝶惟知桃李滿長安
紅梅
幽姿元欲寄瓊華淸豔當窗剪絳紗弄影香橫朱雀
桁含珠勻點守宮砂天寒翠袖凝初旭林下新妝學
曉霞共看含章風墜處遠山紅雨下桃花
又
橫參宿羽月當天未到羅浮便巳仙斜綴小釵過赤
鳳徐彈流雪引朱弦凝冰暗濕霛芸淚點珀春生獺
髓妍沒骨臙脂寫花影緋綾燭下地衣前
綠萼梅
寒香漠漠淨苔茵影入窗紗不見春掃鏡曾窺螺黛
侶弄珠疑見墜樓人碧雲日暮遙思合靑案愁多報
贈頻自分生身少仙骨萼華那得便相親
又
鴨頭池水照偏明疎影橫斜染斷萍拾得翠鈿惟墮
萼開來靑眼總含情鸚哥窗外銜枝語么鳳花間抱
蒂行惆悵隴頭芳草色共傳寒信到江城
蠟梅
壽陽點額鬪新妝别綴纖鴉入髩黃沉水瓣沾宮蠟
重辟寒金掠舞釵長花鈴護蕊風前亂雀舌含春影
外香自是檀心更孤絶不隨春色到蜂房
又
殘臘年年殿歲華慵隨春色到天涯嚴寒自保冰心
老不落從吹玉笛斜小立瑤㙜詠黃雪試開金屋貯
名花相思欲訊無因寄緘蠟南枝報早牙
詠物詩淸空無迹爲上流麗有情次之纖穠工巧
又次之刻畫堆垜下矣詠花初得百餘首繼蒐他
帙連而比之凡二百餘篇作之不一時是以或一
題而字或雷同或兩篇而句又重出不忍兩弃濫
而竝存要多詞人之下駟殊媿壯夫之雕蟲觀者
幸取裁焉丁未淸明孫貽漫記于舊稿後
竝蒂菊花(以下補集)
霜落衡門手自栽悠然三徑竝枝開却疑蘭澤同心
者相約寒臯二仲來共傲兩山風雨色雙浮重九弟
兄杯東籬從此堪偕隱莫伴霛均楚客哀
菊花
林花寂寂向秋殘黃菊空庭覆井幹亂後雪霜堅臥
老山中風雨故人寒插花吟去逢騷客對酒㩦來坐
藥欄莫笑柴桑狂處士獨畱晚節寄君看
十月梅花
嶺上歸來歲未殘一枝已放暮林端小春花事驚蓬
髩獨客江城畏早寒亂日關山羌笛滿天涯何處故
人看柴門風雪休相問落木空庭自倚闌
梅花十律同吳二仲木次僧巢友韵
荒亭仄徑背人知日對淸寒病較差三板橋危鄰月
暗一溪草瘦鷺痕奇無煙茅店漁沽雪偶叩柴關犬
應籬不必搖樽愁已散橫參耿耿早燈時
其二
孤村殘臘歲云徂野屐衝寒未用扶風月佳時何恨
冷溪山幽處不愁無林昏饑鳥依香坐古寺荒墻對
佛癯雨雪十年盟可共故人蹤跡水雲殊
其三
未到溪橋淸已絶孤香爲我浣衣塵久辭爐火吟窗
冷獨耐村寒擁絮貧古驛人歸殘店月空園信斷隔
江春好花時節眞難負與爾還山早結鄰
其四
孤情掩跡斷垣中茅店林西草舍東不到天涯心事
苦虚眠牀影夜愁空一雙屐破騎驢徑三兩花寒墜
幘風良久凍漁溪畔立鱗鱗初月半痕紅
其五
忽見一枝溪已明澗煙村霧不曾晴深嫌春閙過三
月獨耐孤眠立五更長約淸遊禽繞樹掃除俗轍雨
多情鐘昏山暝催歸去好句牵人未忍行
其六
遶舍千回取次看衝霜曉步枕難安天橫草店荒雞
立霧滑危枝凍雀乾老圃開遲甘忍豔村翁坐久尙
愁寒獨憐僵臥癡尋客破帽廵簷每夜闌
其七
秋人已賦早梅詩悔不歸山慰所思病隺冐寒高士
屋零香臥石古姬碑風巢路絶孤妍處山月人閒獨
笑時無酒也應酣十日君今空返復何爲
其八
高枝何處看逾好背水橫斜小閣齊野步何來吹篴
者空窗坐歎美人兮茅亭避客簾深下書屋凝塵襆
屢㩦瘦笠小奚雙躑躅風巾吹盡蹇驢泥
其九
林白前村月亦新短籬寂寂野情眞山空風雪何來
客門掩昏黃不待人霜瓦鱗斜香一屋疎更雀語四
無鄰書巢歲晚深相結不占貧家燕子春
其十
掃葉蠻童寢未興虬根石骨沒苔層荒山寒事孤琹
語騷客奇懷古研冰倚閣吹殘同夢袖支藤吟瘦過
溪僧紛紜蜂蝶多情思一任春衣醉杜陵
詠俞虹攄園亭竝蒂牡丹(以下續集)
無雙誰敢匹花王驚見連枝鬪豔陽趙燕故應驕合
德姚家不獨擅娥皇分牋盡是同心友聯句何如二
妙長春酒綵衣堪對舞齊眉喜得奉高堂
又
君家花萼本相輝竝蒂仙姿映綺闈競爽二難標琬
琰雙懸合璧麗璿璣迷香蝶并肩肩宿分鏡人圓面
面歸重叠樓㙜春四照兩行紅粉一時圍
元對軒黃牡丹次韵
姚黃何處有名花可是銅㙜吐異葩萬蕊蜂王空弄
色六朝金粉更誰家柘枝影合簾前舞緗綺春分幛
裏紗正喜鵝兒新釀熟聽鸝斗酒莫教賖
聚順堂紫牡丹次韵
東皇賜紫魏宮看百寶玫瑰鬪豔難色麗欲分巫峽
錦氣淸疑握楚江蘭流霞太液凝晨露絳雪重樓轉
渥丹慚媿彭門矜貴種瓊枝分得自仙壇
紫牡丹
袁家仙質本無羣綺合重樓兩不分閃電交窗香隱
約芸暉綃帳隔氤氳澄明共醉春如海穠麗驚呼伎
作雲四蕊餐來晨露下飛裾可謁太霞君
(牡丹有袁家紫三十九章經第四紫晨君天中有綺合㙜黃庭經蔽以紫宮丹重樓隋煬帝)
(觀書窗輝映溢目名閃電窗元章芸暉堂設紫綃帳隱隱如紫氣武帝時異國貢澄明洒色紫)
(如膏飲之骨香南昌國有紫海可染衣魚龍龜鱉砂石草木無不紫杜牧之呼伎紫雲黃帝)
(九鼎神丹有四蕊紫漿内景經紫華飛裾雲氣羅久久行之飛太霞)
又
三雲貴種下臨芳晝錦何因在草堂移出鸞坡原富
麗凝來燕寢亦淸香可同綺里餐芝秀不數風流壓
麝囊十二雕闌深護惜瑞英簾外更春光
(洛陽大内臨芳殿唐莊宗所建牡丹干本有紫龍杯三雲紫廬山僧有麝囊杯花色紫類丁香名)
(紫風流李後主取種移風殿號蓬萊紫天實之亂有得一簾赤紫色簾外望之人繞身有光後歸)
(渾瑊有貴臣識之日此瑞英簾也)
綠牡丹
結綺樓㙜翡翠圍神仙水碧是邪非長蛾宮禁輸螺
黛鸚鵡雕闌讓繡衣菡蓞九華爭秀削陰濃萬卉失
春歸庭前笑指惟芳樹怪殺游蜂亂蝶飛
(吳絳仙善画長蛾眉宮人皆效之煬帝命宮吏日供螺子黛五斛名蛾綠開元中封鸚鵡爲綠衣)
(使者太白詩孤鳴詫繡衣)
又
繡幕苔文襯綠茵珠簾瑟瑟暗藏春探花柳七更衣
早協律龜年照幘新油壁香畱靑馬客綺琹心動遠
山人午橋庄上堂開後野色穠芳辨未眞
(瑟瑟碧珠也唐進士曲江晏以年少一人尋名勝開晏名探花使唐進士衣綠有舉子遇神告)
(日柳七郎君將汁染于衣矣遂登第梨園教坊子弟皆綠幘相如有綠綺琹裴晉公午橋庄)
(有綠野堂)
楊妃吐舌(芍藥名)
婪尾風流别有春藥欄相謔殢何人沉香小語唇脂
濕玉笛偷吹䑛調新酒渴吸花親旖旎睡痕送煖暝
橫陳當階百媚憨生處一點紅尖認太眞
黃荷花
芙蕖異種擅輕盈宛在中央弄色明日瑩緗雲香雨
過月移金井露華淸似隨西土毘盧現不逐東昏顧
步生開向秋江誰比貌騷人何用更餐英
又
幾度江南唱采蓮秋容疑在洞庭船臨波檀暈雙文
淺坐蕊蜂王一色妍全學道裝浮太乙可隨仙掌削
金天蘜衣更覺嬋娟甚製芰霛均更惘然
七月桂花
殘暑天香已報秋微凉開徧小山幽催花白帝疑何
早贈别黃姑不可畱鷲嶺暗隨流火墜蟾宮先照井
梧愁竇家子弟多年少纔度金風插滿頭
茗齋百花詩(附錄)
海鹽彭孫貽羿仁氏著
舟中瓶花
採得山英滿攜來画舫宜藻文涵棐几香影蕩軍持
照水魚潜戲移春蝶未知蓬窗紗髣髴烟雨隔疎籬
蒔菊四首
傲質諳風雨嚴霜亦感私故人躭水石山客臥喧卑
鴈白荒江上天寒古墅時蒼茫隱秋艸籬落未深知
二
老圃秋容淡霜黃壓短籬買山栽亂石澆月剪叢枝
香入孤根細天畱晚節奇蕭條吹野服園綺故相宜
三
滿天黃葉下未識是林臯芳艸緣幽巷茅齋臥短蒿
采之如送酒插以代登高月下頻行圃終宵人影勞
四
村雨行難盡孤花濕未消風黃梧響亂露白艸光遥
落木無相問寒山托久要非君能伴我孤館竟寥寥
盆中綠萼
盆山添小景物候報芳春素萼低相媚蒼苔跡漸淪
歲寒孤自抱風雪四無鄰寂寞林居士何慚世外身
秋海棠
幽花何嫵媚傍砌故含情多露愁相倚朱顏画不成
能添思媍苦獨對小窗明山客秋懷冷空勞繞恨生
咏珠蘭四首次羡門韻
沐芳長在側形穢愧當前委佩纍纍濕流黃瑟瑟鮮
淸芬堆釧粟暗麝著秋烟欲采巴人句相投墜露先
二
種香來合浦應賣館陶家一斛眞無價零璣詎有涯
蘂宮懷故侶照殿暈輕紗寸艸心空報徵蘭感夢蛇
三
魚目瀟湘上何人辨衆芳歌翻堪入串暑退爲招涼
徽蚌光幽操璿璣綉國香枝枝布文露的皪報秋瀼
四
明月晨星畔空香曙未分碎金沾髮導冷玉點楸紋
沉水幽相和雞檀減不聞夜光紛可拾交甫憺靈芬
敷文研山紅紫牡丹種甚佳各賦一詩
研山㙜上卉頰黛弄芳菲國色深含醉花神淺賜緋
妍分朱露滴香亂伎人衣可比紅兒似羅家見亦稀
又
佳麗花王匹俱傳出魏宮玫瑰嫌黯淡阿閣讓玲瓏
一品神仙服三春禁院中堪持擬飛燕嬝娜避微風
一徑園牡丹
借漱亭南砌臨池出麗姿穠芳沾雨重畱豔殿春遲
勝賞連花萼淸言間酒巵園林無不可况復及佳時
羡門弟庭前紫牡丹
今春覺消瘦尙復冠羣芳春入重樓暖香淸片麝長
逐臣猶紫袖小阮勝羅囊爛漫東堂上連宵醉未妨
春艸
千里河梁路萋萋空復榮雨餘添野渡花外滿江城
南國王孫去東風日夜生還憐玉階上若箇獨含情
朱櫻
佳果來江市殷紅出上闌虛言樊素口空照赤瑛盤
山鳥偷時下鄰翁袖未乾分甘從野老猶得奉淸歡
靑梅
摘翠千林下流涎噉自驕夢迴聞亦醒酒渴望應消
齲齒宮商叶門風措大饒山中女醯少鹽豉賴君調
𧖟荳莢
麥壠鮮初擷田家味正長煮分蒸术火嫰入點茶香
莢綻終𧖟月花稀隱電光饞夫和汁噉釡泣笑陳王
新筍
昨夜春山雨長鑱早出林斸雲龍甲坼餐玉粉英侵
快嚼難勝口虛中得素心槎枒生肺腑胷次日淸陰
新茶
雨後驚雷莢吳興日鑄前一旗初展綠三沸了無烟
香色空諸藴詩文玅入禪楝花風外味難爲世人傳
香圓
佳實垂金斗圓圍匝玉盤扶枝連月滿摘葉帶霜寒
蠟鳳封條護冰𧖟絡網看佳人惜纖指空自羡含酸
蜜團
品列餘甘外形居橘柚間玉灮黃珥潤香氣鬱金閒
兒女分爭閙姬人竊裹還野夫看一笑擬入洞庭山
佛手柑
閩甘來絕徼霜掌削千峰度嶺疑傳印拈花已樹宗
色香空觸發聖果冺形容饞吻徒知渴金支潑茗濃
蜜羅柑
黃封南海至紫禁上元傳房重垂厓蜜秋殘摘瘴烟
霜刀飛片月金液響鳴泉聞有菴羅果清甘若箇先
獨囊蒜
胡地傳孤種奇苗冠五葷受辛中獨結解穢氣遙聞
鐵甕山形合仙書薤葉分五時衣自佩不奪麝氤氲
黃精
故人憐病起藥裹手題標每訝添華髮何因斸雪苗
衰容廻久駐甘液潤中&KR1102;他日休糧去長鑱莫更腰
荸薺
登俎非佳果能消亦爽咽温中疑內熱利物可融堅
齒頰含宮脆汙泥滌滓鮮盤飱逢酒渴遇爾遂泠然
頻蒲果
東北稱佳果頻蒲品獨先林禽驚猥璅桃核愧纏綿
淡翠鬆無質微頳瑩更妍色香俱不著風味覺天然
沙果
沙果形相亞投瓊竝握瑜朱瑛規赤玉緗栗綻靑瓐
柰苑嗟殊品梨園讓摘腴分甘倘堪致何用更懷珠
蒲桃
蒲桃西域種佳品比伊涼映日晶熒白迎秋冷淡香
淸甘嗤馬乳滴翠潤阿房何用釀爲酒方能醉渴羌
任丘桃
山桃魁衆實小者尙如拳但噉休懷核爲豪勝得仙
兒偷須莫問士殺覺猶賢願作任丘長千林種滿前
東光梨
東光仙吏好坐㗖滿林靑虛腕霜刀下餘津露顆零
澄鮮生玉腑縹緲望金莖爽口應多失君宜耐醉醒
靑州柿
殷紅朱杮美淸沁冷中焦華蓋流寒液蜂脾過蜜饒
君遷形遜劣司馬渴應消贏得兒童閙冰霜索更驕
羊眼荳
采菽風林下相牽綠滿溪莢應連五羖種欲散千蹄
泣釡分頭爛懸藤入望迷淸齋堪飲噉藥裹漫籖題
龍爪蔥
靑蒨傳奇種春尖笑不如雨工涇女掐艸聖右軍書
薤露探珠得胡蕤攫電餘麻姑休狡獪指爪漫踟躇
龜脚菜
海錯登鮭菜腥風破甲聞預且升鮓葅元緒薦芳薰
魁瓦承趺小車螯斷足分五蔬多異品染指不如君
馬牙松
十八公諸子其如齒長何分房爭自落五粒未云多
流珀疑朱血含犀響玉珂從遊堪辟穀安事嚼鸞和
咏紫牡丹八韻
姚黃元有匹佳麗冠中州穠霧馡難歇玫瑰染欲流
蒲桃開錦幄茱帶惹香篝淸夢胭脂地相思蜀纈裘
嫣然眞絕代豔質故殊尤詞客來薇省邀驩駐棗驑
檀槽歌管亂閃電璅窗幽飛燕新粧在何人更倚樓
秋桺十二韻
貽總角學詩世父上海公有秋桺諸咏貽效
爲十餘首叔王父節懿先生亦拈衰桺十韻
其詩尙黏齋壁詩旣流麗字復遒媚撫今思
昔此景難追敬和得十二韻
東山娛柱史羣從竹林遊老去攀條惜情多咏物愁
何堪如此樹無乃不宜秋露冷三更笛天涯獨客舟
那能怨搖落重復見風流世態猶靑眼騷人已白頭
感時絲觸緒縈影月當樓前正詩篇逸奇姿艸聖遒
綺言高落落波磔偃颼颼餘蔭誰相繼淸陰遂莫畱
徘徊故園廢惆悵昔賢休五桺門空在遺書爛漫收
芳樹六韻
芳樹靄阡阡春郊大道邊鳳城新雨後馬首落花前
油壁低行蓋淸溪隱画船王孫遊女思寒食禁烟天
積翠山光嫵陰濃野色妍茂陵原上望何處不堪憐
瓶中牡丹
折得名花第一株穠芳寂寂小齋孤誰教麗質藏金
屋不遣冰心映玉壺長伴高唫靑案冷何煩深院赤
欄扶夜分獨抱花枝宿消渴相如病未蘇
浪花二首
何處飛霙下急流霏霏亂落雪山頭將飄復墜看無
迹乍合還分散不畱日暖禹門千點濕雨餘巫峽一
春愁水仙拾得瓊瑤去十二珠簾卷未收
二
不見瑤枝水次栽但驚萬點蘂珠開因風忽起疑飛
絮帶雪遙看訝落梅灌漑不繁隨雨脚飄流到處滿
天涯封姨連夜催花放春色應添灧澦堆
梅影
空庭地白淨無塵忽見橫斜下綠茵寂歷紗窗寒弄
色迷離紙帳暗生春淸溪終日流難盡明月黃昏似
有人幾度隔墻風動處所思端只在東鄰
梅風
婀娜南枝弄夕暉幽香遠送入重幃暗飄玉笛吹霜
斷遙帶江春度嶺歸騷客過橋欹短笠美人踏月動
羅衣瑤華欲折無因寄花信先催一片飛
盆梅
一拳位置小羅浮石几移來景物幽細鳥上階風動
蘂影蛾貼地月當頭冰心約束畱方寸玉案橫陳報
四愁坐起行吟堪繞樹美人何必入林遊
瓶梅
銅瓶翡翠鷓鴣斑淸供幽香伴博山金剪雙來春色
&KR0856;冰心一片玉壺間畱燈長得看疎影添水須防滴
小鬟自汲寒泉頻護凍隴頭融雪帶潺湲
春桺八首
落落疎星夜色昏月移新影下長門曉寒鶯谷樓㙜
靜日暖龍池雨雪渾不放飛花愁蕩子故教芳艸怨
王孫天涯到處生離恨豈獨深宮有淚痕
二
池塘新綠漲平川碧浪瀠洄拂綺筵爲愛春風常起
舞因貪纖月未成眠金消一縷嬌無力翠掃雙蛾淡
可憐試擬靑蔥諸玉樹長楊賦客在甘泉
三
紅亭阿嚲碧雲消錦䌫牽風送画橈靑海夜翻春水
曲黃河浪捲雪花潮紋波鴛渚烟如織冰泮鮫絲冷
似綃爲語廣陵隄上月漫將疎影倚吹簫
四
雲翹烟髩玉闌干掩映羅衫翠袖寬雪霽白眉臨鏡
出波橫靑眼隔簾看廻風燕舞山香落冐雨鶯聲水
調寒莫道帝城芳意早春光容易到長安
五
碧樹森森烏夜啼吳儂門外數行齊御溝夜靜春難
曉歌舞樓空月易低南浦綠波惟一色芳郊細雨不
沾衣東風盡日長安道爲送征人又向西
六
牧笛嗚嗚弄晚汀棲鴉櫛雨自梳翎淡烟籠月傳新
火纖露垂珠滴曉星遠塞色沉槍影綠新豐香撲酒
痕靑年年送客知何處不是長亭是短亭
七
吹綠條風上綺疏艸寒花暖影徐徐沿堤水闊新調
馬遶澗絲長夜網魚喚渡欲迷靑雀舫憐香小駐碧
油車橫塘日暮無人見淸唱菱歌思有餘
八
芳潭弄影水淸空飲澗長橋落綵虹洗刷靑山飄過
雨招搖白鷺送歸風暗添疎蔭畱行客淨捲游絲任
釣翁昨夜小池增鴨綠午橋芳艸夕陽籠
秋桺八首
江南江北盡堪悲隄上誰歌楊桺枝腰比休文何太
瘦髩如潘令竟成絲折來羞贈離人手&KR0856;後難添少
媍眉此日陽關三叠後多應愁殺戍邊兒
二
烟靄依微曉乍淸朦朧殘月下江城露華高拂仙人
掌霜葉低翻游子旌細桺艸深何處壘長楊風急不
成聲柔枝可耐寒條冷雨泣花愁無限情
三
夕陽亭下艸連天短拂湖頭載酒船冷落隋堤虛夜
月荒蕪梁苑挂寒烟長條舊繫看花馬涼影新添抱
葉蟬獨有柴桑門外樹五株蕭瑟尙依然
四
秋山歛黛鎖長蛾别院涼生罷綺羅翠袖不迷江浦
月綠蓑常捲洞庭波西風苑冷思眠甚南陌人稀奈
别何昔日韶華搖落盡空令客思歎蹉跎
五
雨穗風條宛委垂總無風雨易生悲寒鴉古渡行人
盡曉角霜天落月時去日空憐花似雪愁人不耐雨
如絲樓頭莫遣憑凝望怕有鄰家短笛吹
六
寥落江頭冷翠微曙烟不碍衆星稀淒涼半入胡兒
笛掩映偏橫織女機素手折腰空試舞輕綃減帶不
勝衣風流回首當年地白鴈霜天尙未歸
七
長亭夾道綠初收一片傷心付陌頭賤妾生懀多薄
命贈人無計綰離愁疎林颺碧霜迷路隔水招涼月
滿樓驚見蒲姿易零落那教楚客不悲秋
八
寒風乍冷九河濱爲惜芳條更愴神少更幾何無奈
老樹猶如此可堪人子山短賦空哀怨洛下名妃委
路塵寂寞永豐坊畔立攀枝能不重沾巾
新桺
風鬟乍櫛淺垂鬈蹙損春愁画未全明綠薄勻螺黛
染淡黃新擘露分箋棲鴉殘帶初更月禁火寒拖一
縷烟惱亂美人幽睡起淸波嬌澀盻嫣然
次閨秀新桺韻
曾憶離人欲去時早鶯啼遍&KR0856;腸枝乍眠乍起禁偏
瘦無雨無風弱更垂每到河橋傷遠别却隨烟艸亂
相思春光未老愁千縷羡殺吳𧖟漫吐絲
附錄從兄學博二高公長女名妙淸字雪軒能
詩事親甚孝歸國子生彭騫曾卽余表弟也雪軒
病革遺語曰詩詞非閨閣中所宜不可流傳于外
我死悉焚之彭不忍棄撿遺帙僅存咏桺二詩附
而傳之或海内詞人編之彤管焉徐兆扈識
徐妙淸詠新桺輕顰含怨寫靈芸淡掃新蛾
瘦一分紫笛嫰寒吹暮雨紅亭小蝶舞春雲燕姬
雙帶香初結𧖟妾三眠艸易焄應是陌頭多惹恨
画眉夫壻故殷勤鴨綠池塘艸正齊碧雲剪剪
映長堤流澌破綠冰堪織梅乳含酸眼欲迷拾翠
玉人矜鬭艸踏春倡女衒畱題風流才子章㙜畔
纔唱靑靑黛已低
秋桺
曾共棲烏宿白門西風憔悴别王孫千條明月淸商
曲一路朝霜子夜村何處斑鵻啼著曙經年驑馬去
平原生來不識臨岐恨未到津亭已&KR0856;魂
和王法曹阮亭秋桺四首
搖落江潭已&KR0856;魂不須攀折傍金門數行來鴈催寒
色一葉哀蟬掩露痕画角空吟邀笛步白頭愁入浣
花村長條似否還依舊昔日靑靑可再論
二
離亭急管下朝霜弄霧梳烟掠野塘涼吹輕捐紈扇
月羅衣寒叠縷金箱不堪眉黛啼梁院只有腰肢殢
楚王腸&KR0856;少年行樂地東風繫馬鬭雞坊
三
汴水溝橫歇舞衣長楊宮廢舊遊非攀條客子情何
極詠絮佳人見亦稀玉露垂梢河北轉金飈入樹燕
西飛風流莫問當年事惆悵芳菲歲月違
四
三眠三起總堪憐榆火梨花憶禁烟蕩子中園猶鬱
鬱懷人遠道更綿綿最憐蹋臂深宮曲何似章㙜走
馬年珍重畱詩題舊帶花時重會洛城邊
潜夫先生移齋頭羅漢松銀杏各一本種之龍
湫山寺各賦一詩
高人泉石迥淸安移植孤根托歲寒欲画奇姿倩韋
偃兼題巨筆倣宜官枝蟠僧臘冬春雪濤激龍湫日
夜湍我悟聲聞無半偈還來雙樹習澄觀
又
家園文木幾經春從此禪居可結鄰應笑爛銀誇素
質何如欄跡寫天眞先秋墜果甘分狖長夏淸陰喜
趁人莫向吳兒驕乞取霜林一任往來頻
(張無盡丞相咏銀杏有欄銀殼破琉璃明之句銀杏一名鴨脚劉原父有葉如欄邊跡句魏文求)
(鴨脚子吳)
羅漢松
蟠枝移下鷲峰頭勁鬛鱗鱗舞翠虬葉近貝多長不
壞寒分祇樹幾經秋聲聞證入寒濤起諸漏空來午
蔭流&KR0856;盡根塵徵聖果荒山冰雪滿炎洲
戲和朗印上人咏松卵二首
萬歲靑虬孕育成馬牙隱鬛散蒼精抱枝鳳翼疑雌
伏帶子龍鱗感濕生日月二形林罅合雲霞百竅茗
烟橫爲君遍掃峰頭實荷擔歸來五石輕
又
抱實含虛百子藏高巖雲雨混陰陽疾風驚墜危巢
破積雪纍垂玉甲張腹上夢生奇勢出山根珀迸澗
毛香知公不受秦封久恥雜桐輪宦寺傍
(啟禎之際天寧多詩僧秋岩朗印楚章諸公皆以吟咏鳴是時胡職方震亨姚山人士麟)
(爲之主盟二先生厭平喜新創爲嗸牙詰屈之調卽近體多爲蜂腰鶴膝藏頭歇後諸句)
(後進效之成風駸駸多不可句讀是時詩社諸僧亦多彷彿其體頃朗公門人以其集見)
(示稍爲刪汰其中警句摘之附紀于此紅葉掃開炊茗竈白雲捲起看詩簾小定入)
(床天散雨高吟落紙海生潮有山必定思攜屐無髮何勞更正冠寒雨半罏茶小熟)
(晴霜滿壁粉新泥紅葉浸溪然濕火白鷗眠樹晒晴霜鳥喧簷際僧將飯犬吠花陰)
(客乍臨)
詠沈獻吉北山艸堂九松十首
九松
古幹參差拂画墻九龍風雨欲飛翔高低黛色爭奇
秀日夜雲濤上鬱蒼洛社香山堪共老楚歌雷雨思
何長麟溪百里遥相憶爲寫虬姿寄艸堂
菜伯
叢枝迸地入雲平風入枯鱗萬竅驚不爲千霄標總
翠却疑過雨拔金莖林蔬坼罅龍鬚出石液流膏虎
魄生我自菜根甘啖得長鑱無復訪黃精
亭仲
千仞喬柯上紫冥坐來空翠落危亭高蹤霄漢攀難
及淸韻雲韶響莫停詎肯屈身埋澗壑寧將直節忤
風霆山中倘許爲亭長日臥松根枕石聽
手季
巨靈移岳散氤氲徙出徂徠帶指文半矗三尖成華
掌全開五朵削郇雲蒼髯倒磔含風雨古蘚流斑臥
鹿麕過客畱詩誰鉅手擘窠題破紫蜺雰
傲五
兀突支撐碧落中平林萬木俯來空氣凌西洛頑夫
石梢拂南箕傲客風偃蹇靑雲甘自老相看白眼與
君同人間項領紛成態晚節冰霜獨見公
危六
蟠根絕壑歷嶔﨑磵戸相扶鳥道危身致雲霄驚險
阻心同冰雪混喧卑懸厓倒影猿棲穩枕石流泉鶴
夢宜閱盡興衰幾人代風霜撑柱有誰知
澗七
虬枝澗底自婆娑歷盡炎暄奈老何流水只宜高士
聽歲寒始覺故人多霜崩石骨成堅瘦膚裂雲根出
礧砢一壑一丘甘獨往風吹薜荔冷巖阿
懶八
籍地淸陰覆碧龕蒼松枕谷自毶毶身同人桺眠還
起影似驪龍睡正酣苔徑艸茵隨偃仰風鱗雨鬛共
䰐鬖若非泉石容高臥懶較嵇生更不堪
橫九
羣峰行徧下虛檐白石蒼烟曳匹縑墜子嶙峋喧雀
鼠古根墳起走蛇蚺頗妨俗轍煩廻駕不礙疎陰漫
捲簾九老未應公作殿臨風長嘯一掀髯
補三
喬林摧挫出羣年誰豢龍雛石窟邊填岳已平三甫
缺撑霄終破女媧天槖佗種後曾畱記摩頂僧來尙
及肩應是山靈知手植風雷長護綠連蜷
詠興善寺古栢幢二首
興善禪院始于梁天監中千佛閣前古栢一
枝頂垂華鬘如斗共目日栢毬今栢子蒼翠
圓者漸叢挺而長余錫以嘉名爲古栢幢賦
二詩咏之祈諸方印可焉
古栢參差紺殿開祗園何用問霜㙜珠垂梵蓋蒼龍
抱翠挾圓光綠鳳來黛色干霄螺髻滿華鬘倒影石
幢廻諸方認取團圞話黃蘗無多倡試栽
二
蕭梁古院表遺蹤鐵幹虬姿簇幾重香海擁潮蒼雪
下法輪垂蔭紫雲封檀欒靑映臨池竹摩頂寒分授
記松參取圓通無着意庭前栢子自蘢鬆
鴛鴦栗
秋林魁實墜寒塘縹蒂霜拳半已黃供出雕盤驚屬
玉剖來銀甲不分房紫衣綻月毛猶濕白露垂枝浴
竝香莫訝佳人籠翠袖暗將連璧擲檀郞
二
上林嘉實報秋暉魁占同房薦棘闈供向盤中猶共
宿擲來筵畔自雙飛瑤枝剖玉難分手湘釡浮金對
濕衣珍重佳人私裹贈合歡待擘細腰圍
獅頭柑
洞庭春色報霜遲香摘金倪上玉&KR1250;耏帶餘甘供師
利形傳元夕貢條支連蜷毛粟酸風起斑駁仙房脆
液滋久共木奴馴狎處辟邪端可療詩脾
虎刺
油碧層層剪綠沉幽巖高下自成林銀花護刺蜂房
遠怪石眠苔虎跡深低綴赤瑛懸百子長流蒼雪蓋
重陰煩君位置倪迂画小景參差著短岑
榆肉(出山西乃榆樹所生菌也)
何曾累盡五葷捐參得雞蘇物外禪春浥淸涼㙜畔
雨氣蒸師利窟中烟肥肪半摘林成塞香脆生憎莢
似錢會取肉邊諸菜味利根應在齒牙前
雞㯶菜
碧雞峰下定眞如雞足山開出五蔬采擷箐猿啼曉
月流膏香象浴淸渠易牙長笑腥無用德祖拈來肋
有餘莫恨夜郞天萬里菌英飽啖瘴消初
菱米
細腰生小楚江多嗜芰先生奈老何金粟曾分花作
鏡玉稉微粲采時歌虛傳白石炊丹鼎一任靑菰餉
綠蓑却粒還堪餌沙角胡麻從此謝仙娥
𧖟荳
櫻筍同時共點茶應輸風味野人家三眠節候炊靑
顆四月桑陰落紫花句就東阿推獨步粥成金谷識
豪華荷鋤辛苦休辭倦飽睡南山到日斜
桺絮
非花還似落花飛飄泊天涯竟不歸遠道綿綿愁蕩
子游絲剪剪上春衣離亭藉艸重裀軟小雨沾泥積
翠微輕薄才人爭比擬謝娘風調見應稀
麥浪
𧖟月靑靑已及秋惠風鱗次拂平疇兩岐高下低還
起溝水東西去不流綠雪亂翻紅雨後晚香晴漲碧
雲頭漸漸莫向離宮望故國飄零到處愁
竹粉
斑龍解籜蛻新篁帶濕梨花映洗粧束素半圍靑玉
瘦凝脂微點綠雲香渭川黛冷烟含露淇水人歸鬢
欲霜漫向楚天頻悵望啼痕損處淚成行
荷錢
榆莢肥時淥沼平田田江上不勝情泉流金埓靑纔
吐水貼銅溝綠始生作鏡菱花盈寸小雧裳仙袂六
銖輕碧筩豪客空畱飲姹女臨流數未明
二
江南春盡已田田鵝眼靑浮萬顆圓雪藕人過畱藻
鑑采蓮舟去墜花鈿山林買隱衣難製姹女臨波數
更妍願借十千賖綠蟻碧筩寧惜飲如泉
金剛拳
花魁霜實正輪囷綠雪炎天滿握春華掌仙人驚齲
齒巨霛阿母捧靑顰酸風透爪黃隨重陣雨連蜷赤
甲新渴睡四魔降未得纍垂壓折幾枝頻
狀元紅(閩中楓香驛荔枝名狀元紅爲第一)
楓香佳實甲南州驛騎傳宣報殿頭上苑神仙辭嶺
嶠木天品格占風流分房絳雪明高掌冠玉朱衣照
画樓一飽瓊林多雨露承恩不羡賜緋遊
佛手柑
佳實傳柑下禁門閩鮮恰喜到江村拈來初果惟金
色授記兜羅憶奈園眞諦駢枝原不二妙香一指了
忘言聽鸝斗酒無消息參得詩禪印乳源
二
閩粤霜黃入貢遲賜來元夕近臣如金天仙掌寒同
削鳥爪麻姑擘自疑鼻觀先參香觸發指輪久印蜜
多時維摩病榻非淸苦設供堪分啖辟支
書齋秋海棠
空齋人寂寂幽卉自參差似有含愁色嫣然悵所思
咏宋氏二喬菊花
明月霜天下西風憶美人祇應憐宋玉寂寞在東鄰
二
我是陶彭澤東籬把落英白衣空佇立不復賦閒情
三
明朝是重九雙帶換茱萸疑有離騷客嬋娟對女&KR0912;
四
黃紫紛交映離披白露中何如銅雀妓相向舞秋風
瓶中紅梅
朱萼初含乳檀心已送春淸影臨香案依依傍主人
瓶中紫牡丹三首
摘得名花至瓶中取次開寄言蜂與蝶容易莫頻來
二
棐几銅瓶濕閒看紫牡丹莫教遊冶客時近玉闌干
三
獨掩空齋坐天香擁座宜追歡豪飲事惆悵少年時
簪花口號
短髩蕭條甚那能上籜冠殷勤謝紅䄂猶作少年看
二
丸髻如螺小幽花更著簪空憐垂老意孤負惜花慙
瓶中萬壽菊
藥卉佳于菊叢㙜爛柘黃無因稱萬壽得致聖人傍
盆中秋海棠
幽艸栽罌缶嫣然穗一金遥憐故山下應滿北窗陰
盆橊
海橊數尺許漸覺過人長抱子如相媚含珠綻絳房
瓶中虞美人
瓶花紅婀娜似覺帶愁多春去關何事虞兮奈若何
二
帶露尚含嬌如顰更疑哂此地若爲容紅顔爲君盡
三
攀折隨人手紅顔黯自傷憔悴春來意無因見楚王
水仙花
霜月下松牖夜分殘夢廻應憐山客臥獨對水仙開
研山盆梅
山郭寒應盡江春尚未來今年昨日至已見一枝開
庭中紫荆花
兄弟凋零盡荆花空自榮可憐枝上紫偏對小窗明
桂花
高臥小山下不知秋氣來西風香入牖知是木樨開
二
山館桂花發尋香客自來呼童掃黃雪家釀待君開
三
當戸月華白倚闌秋思來濃香滿衣袂不覺桂花開
四
把卷桂叢下抛書夢欲來廣寒三萬樹一一爲誰開
五
桂樹高百尺試折一枝來昨夜月輪滿山河影上開
杏子
杏實甘于酪丹漿濺齒寒林風吹果墜早已鳥&KR1335;殘
瓶桂
荷芰香殘霜滿林百花零落送秋隂獨憐幽桂偏遲
發寂寞山窗伴苦吟
窗前紅梅
曾向新寒探早梅一枝未放小春回只今紙帳空齋
畔獨有紅梅冐雪開
落花
小閣微風燕子斜曉寒紅日上窗紗捲簾睡起憑闌
坐閒看山童掃落花
瓶花口號
空齋綠樹冐檐牙疑是深村野老家莫笑無錢買園
圃案頭瓶有四時花
雨中玉蘭花
庭院深沉墜海紅玉蘭花下坐春風年年花發逢寒
食無限新愁細雨中
珠蘭
呼童斸取紫琅玕種得名花怯早寒㩦杖蒼苔扶屐
齒自將重幕護珠蘭
瓶花
小窗寂寂護花鈴蜂蝶尋香觸紙屏貯得茅簷三月
雨玉壷添入硯頭缾
茉莉花
茉莉花開暑欲流家家豔雪淡于秋遙知榕葉成陰
處素面蠻姬插滿頭
瓶中紫牡丹
數朵妖姿豔欲流穠香惹得此身浮花枝不信能消
恨吹送東風一夜愁
二
天香國色爲誰栽蜂蝶紛紛逐影來惟有多情紅袖
在玉壷相向獨徘徊
三
名花脉脉似忘情那識春愁觸處生便向藥爐禪榻
畔也應記得髩釵橫
和李山甫詠桺十首
幾度津橋與灞橋消魂瘦損舞人腰離亭不肯憐攀
折減盡東風萬萬條
二
綠暗紅亭咫尺迷漫天飛絮撲征蹄浮萍蹤跡無消
息陌上空隨濁水泥
三
纔落梅花便巳新深閨猶是不知春朝來小立空凝
望未掃長蛾待画人
四
蜂黃蝶粉總關情誰復章㙜憶小名最是不禁憔悴
處日高風定一聲鶯
五
冷落今春卻似秋未過寒食已先愁靑靑無復關春
草故惹飛花出御溝
六
春城掩映出樓㙜不放閒愁入院來只爲情人離别
苦勞勞亭畔莫教栽
七
長楊風靜故垂垂翠黛含情不自持况復江南望江
北曉風&KR0714;月半如規
八
野花無主亦無名濃綠河梁各繫情總是春歸聽不
得伯勞飛去别枝鳴
九
冰泮榆關桺未絲殷勤羌笛隴頭吹西風莫帶邊愁
至連日深閨嬾画眉
十
霜落曾隨塞草枯東風依舊拂平蕪春衣未寄砧聲
起腸&KR0856;銀床舊鹿盧
牡丹詞十首彷李太白淸平調
穠芳漠漠殿春風無限銷魂一笑中惹盡閒愁君不
見朱闌倚徧玉樓東
二
東風嬌豔一枝春國色天香自有眞十二樓㙜紅粉
盡嫣然愁殺看花人
三
曲檻春光滿上闌錦圍綉幕不知寒人間多少閒蜂
蝶一任東風次第看
四
麗質天然見太眞花穠玉豔不勝春幽香應過昏黃
月不是花神是洛神
五
紅玉雕闌十二重仙人樓閣倚芙蓉曉風簾幕無人
見應在巫山第一峰
六
深宮絶代掩蛾眉天上人間枉夢思不是倚闌人一
顧傾城那得有人知
七
輕雲微雨浣花天淡掃蛾眉分外妍自有濃香惹衣
袂水沉未炷博山烟
八
修蛾不動歛脣朱玉管聲圓字字珠可惜良宵奈何
夜合歡花底獨躊躇
九
閒庭白日轉游絲薄醉佳人午睡時好下流蘇雙斗
帳莫教紅雨濕臙脂
十
紅塵京洛魏姚家鎮重東風冠物華試近屏山見容
髩人間那更有名花
和錢象先茉莉曲十首
桄榔樹暗鷓鴣啼茉莉花開香滿谿蠻娘蛋婦髻如
雪笑殺吳儂水木樨
二
甌外溪山到處開荔枝紅後雪成堆仙霞嶺下裝花
擔直過江郞山後來
三
三衢木本大如拳榦老皮皴迸石穿吳市雪霜禁未
得避寒莫出禁烟前
四
鄱湖湖口浪拍天章江三板載花船小姑山頭神女
廟幡挂紅鞋賽去年
五
斑竹屏風屈曲廊千盆茉莉繞山塘買花莫泊閶門
下盪槳半塘花市傍
六
雨過黃梅雪滿窠兒郞不惜費錢多翻心扁髻鏡面
導個個攅毬玉一窩
七
麥柴作串貫成條賣花雙鴉束素腰湘竹簾開爭鬭
入娘正梳頭貼翠翹
八
秀州傻角愛簮花荷葉單裙髻半髽瓶空買米且莫
顧只問花郞花肯賖
九
鬱孤㙜畔種花師茉莉栽秧五月時江南冶女千錢
買章貢人家編作籬
十
戰爭久&KR0856;海南天一本閩花價十千學得閩天分剪
法衣花食卉彀年年
折海棠
季家西府裊垂垂殊覺河南減豔姿飛燕玉環相對
較睡痕深淺費尋思
甥徐兆扈
徐景穆
男彭騫曾
