茗齋詩古樂府
淮南彭孫貽羿仁氏著
箜&KR1283;謠
鳳鳥畏叢棘麟不伍貙遊頽帶且傾奪何况儀軫儔結髮矢膠
&KR0238;白首戈與矛夙昔金石交今日咸見尤誰能長厪戶同類寡
相求寧與勢位殊願同貧賤憂肝胆自胡越秉信終山丘相逢
莫相疑擊筑彈箜&KR1283;
將進酒
將進酒主人為客千萬夀當時門客去復来惟有金樽不相負
枯草向榮月更弦白髮安能重少年身乘高車印垂肘何似糟
丘終日眠身外浮名豈足問黃土纍纍無聖賢脫衣沽酒須盡
醉青春奈何老將至樽中滿酌勸衆賓眼前誰是百歲人諛言
盈耳公莫聽服藥自誤求仙真今日花開眀日花落相逢幾何
且樂相樂青絲玉缸垂轆轤看君意氣誠酒徒莫通姓名但
痛飲一飲五石如鵜鶘勸君努力消百壷楚人獨醒非良圖
囉嗊曲
妾家住江口夫壻去經年江流日日下只送去人船
捉搦歌四首
犁中僨轅巳生犢麻稭煑飯反爲粥翁姥抱孫猶反目老女出
嫁陽復哭
糞壤種花妍亦醜織成單絞不掩肘姊猶無壻弟納婦機絞低
頭怨阿母
羖毛為壇未堪卧阿㜑無禈連夜作二八女兒當窗坐可憐照
井成一箇
雞飛上樹狸入臼後園竹秃為敝帚有女不嫁空多口不怨阿
母但怨舅
折楊柳歌辭五首
並馬横金鞭意氣各自有相逢不相留投鞭折楊柳
斑騅戲赤岸羌笛手中吹可憐道上柳送盡路旁兒
羌兒娶漢女不作漢兒歌漢兒學胡語胡兒其奈何
大澤羊千蹄種塩五萬石秃駒不服皂無錢底作客
摩娑五尺刀上有龍雀環持環問消息作客何須還
折楊柳枝歌四首
折柳持作鞭驅逥紫騮馬不須留君馬君自為奴下
柳枝易随風無風亦裊裊女兒十五六易入人懷抱
織縑作䄡褕䄡短纔至髀錢刀人有之勸郎行仁義
高田種枯禾不如菌生耳嫁婿婿不憐不如寡女子
隔谷歌
蒺藜刺肌鉄貫足髠鉗作奴死莫哭兄多錢刀嫂阻贖人邪鬼
乎只隔谷
身為俘虜手皸足跛衣有薪食無火兄不救我孰救我急弦逢
緩笴索我楸栢下
企喻歌
重鎧雙兜牟雄兒賭身命刀前拜弟兄一心不一姓
野火燒着天野鴨自塗泥十旬九不飯射得丫角麋
長弓鹿角張羽箭大于檐死作殘髑髏不為野狸噉
男兒刀瘢滿老父莫相憐我有翁老時翁無我少年
紫騮馬歌四首
道逢渭南令驅嘶不肯下不識馬上兒但識紫騮馬
驪駒東門去白日黃塵生對面不相識但聞馬蹄聲
野火出枯桑野椹自生棗童男生白髮少年那得老
草枯還復綠雨落不上天生小離鄊里空自作人憐
紫騮馬歌
羝羊未生乳單雄不成雙誰能着錦袴獨處可是無郎
黃淡思歌三首
山桑黃淡思野繭青碧繂郎無歡容顔知有遠行色
五更踏朝霜歡畏見行跡傍人相知聞已不自今日
雨面垂素綆不成好容姿作氣更問歡歡今定憐誰
東平劉生歌二首
走馬東平但問劉生敗垣偪仄車馬縦横
䄂中懷短書劉生向未識馬上舉鞭問客有不平色
高陽樂人歌
高樓大道北酒作桃花顔但飲無所苦脫取黃金鞭
可憐白鼻騧銀鞍照雪色爛醉渡河歸障泥惜不得
雀勞利歌
前飛老䲭後摶鷙竊脂得肉腐鼠棄乳虎躭躭飽人骴焉知
毒機阬與隧斑毛錦碎光入地啾啾不如雀勞利
地驅樂歌四首
月明高高天高以霜鬻貲為郎不須千羊
黃羊生羝壮士無妻隣有老女不嫁為誰
石人作火相伴兀坐郎心有他我自憐我
板屋不扉十貍九雞雖有旁人但能見疑
淳于王歌二首
十千買雀釵明鐺百萬緡雖有耀首姿不能得郎心
空屋曳蠨蛛絲長得幾繐女郎無好容見歡生百媚
慕容自魯企由谷歌
高樓十二重交牎三十六風吹不教開那見顔如玉
鉅鹿公主歌(四首)
快馬犢車不及鷂子裂封萬戶願只尚主
畫鼓殷殷簫管以喑誰謂倡樂不如南音
陽翟教歌邯鄲且舞黃金百萬棄為糞土
黃姑提壷天姥勸酒帝子得壻皇帝萬夀
瑯琊王歌八首
千金買駿馬百金買鞍口不是賤黃金徤兒耀身手
陽春二三月花與人同色不惜洗鉛華要分花氣息
季冬隂兩雪馬毛縮復僵銀床不撥火嚼凍乞寒漿
買得并州刀月虧刀不缺摩娑久無仇劍閒一百月
赤棒交前驅[騣-凶+(鬯-匕)]馬如龍長生女願作妃得嫁瑯琊王
瑯琊大道王胙土稱西帝布衣俠遊兒與王作昆弟
草生磐石上根株那得長客行久不歸那得識故鄕
十年種檟柳高高欲刺天男兒賤里巷意氣不須錢
隴頭流水歌(三首)
隴頭流水東西北流壮士離鄕何用百憂
狐狸北嘷亦悲在野水何濺濺終朝東下
朝登隴首暮宿隴坂晝短道長夜不能飯
幽州馬行客歌四首
陌頭採桑婦後車載入宫道傍見舊壻殊無可恨容
風吹滹沱河鯉魚飛上天小駟已生駒女無出嫁年
阿母二八時巳不戀翁姥昨歲旣抱孫今年忘嫁女
買得果下駒芻工細步如何遠遊子苦戀漁陽路
神弦十一曲共十八首
宿阿曲
天皇開紫宫勾陳宿魁柄真符自天下紛沓諸賢聖
道君曲
神君何許中庭謖謖不風以雨
聖郎曲
迎郎郎不来送郎郎不去玉女持酒漿青童持藕履不須弄容
姿已識殷勤意
嬌女詩二首
含嬌雲中出豔豔桃李顔青雲繚白雲不分雙髻鬟是儂海
上山
摘花過橋上魚徔橋下過恰恰照我雙不獨魚見我郎亦窺人
坐催人嬌婀娜
白石郎曲三首
仙郎嬌艷與玉同色嬌女無郎願抱白石
玉女雪姿比郎争白笑枕郎臂如枕白石
白石郎采石遊黿鼉相妃偶神魚随隊流河伯戴魚頭
就姑曲二首(湖就姑曲)
湖就赤山頭小姑把菡蓞大姑跨鯉遊
赤山在湖尾虹抱兩姑腰缺暈同月朏
青溪小姑曲
白石隔青溪小姑長獨卧彩虹可作梁青溪不可度
姑恩曲二首
繁霜百草短女蘿松下長白石爛為泥姑恩不可忘
綵雲綵霓作帷幕眀姑坐當中動搖五明扇拳毛獸尾紛清風
采蓮童曲二首
紫菱出四角荷葉如車輪青童共魚戲不顧采蓮人
仙童紅玉面嬌女無顔容神仙不獨處助儂採芙蓉
明下童曲二首
柘弓黃桑靶流電相輝霍側身避金凡彈殺雲中雀
仙童年八百雪作紅肌膚不願夀萬歲長願侍明姑
同生曲
白鶴雙比翼相將飛上天同生不同處寕觧作神仙
茗齋詩新樂府
淮南彭孫貽羿仁氏著
築城謠
朝築城暮築城築城欲高高易傾寇来尚可官今殺我(一觧)盎無
粟鬴無糜坊正来索錢縳去抱鷇雌告吏且勿箠詰朝鬻我離
齓兒(二觧)翁病何苦婦代欙土伐我北墉桑夷我井拔我芧女垣
之外欲以走馬(三觧)高城長五丈下者三丈餘荷者弛擔輿人止
其車載愧拾甓公何怒為乃抶余介者免胄以袒卧持炙飲肥
酒睥睨上頭居(四觧)
飛龍篇
戊戌八月十一日霪雨大㴻海上黃灣以北至于獨山
羣龍俱起每山俱有龍窟秦山始皇廟側龍起者三山
僧云晨起雲黑如墨須臾火發若萬炬照岩谷大聲連
震者三雨霽巨木俱拔龍爪宛然當湖水門俱沒舟從
陸行入蕩槳街衢間舴艋直入縣治二日水始退吾聞
龍之出也以時非時而出名曰龍孽况數邑懷襄乎昔
陳思有飛龍萹言神仙冲舉之術斯萹也名仍其故聊
以紀異云爾
海為百谷王龍也萬鱗長以氣相吞吐二儀為震蕩馬嘷彈丸
土大澤環其東祖龍此来遊遺廟荒山空精靈發幽蟄一怒裂
羣雄崩天迸厓罅出穴驅豊隆随爪巨槎拔噏呼風轉蓬長檣
並海行淖作當湖穴千蜃之所都百雉浮蟻垤忽焉巨浸至疑
有地維挈魚蝦遊縣門帆槳入城闑乾坤倏渾沌東南盡洪波
朱鱗奮赤霄懾伏蛟黿鼉偃仆僵山精陵阿且頽陁陸沉嗟九
有龍兮奈爾何
猛虎行
雲栖寺四面皆虎蓮師授記以来未嘗為暴為賦古猛
虎行
猛獸何斒斒遊戲厓谷間所遇但獾兔未逢豪與賢長揖告乳
虎我寕逢汝怒恥從距而冠乃為蹻跖伍朱草生廣庭爰有德
翼遊灌莽何荒穢鴇鴞自相求君子避危邦至人畏尋斧毋尋
垂堂憂而紆亂朝組酋耳自云仁勿忤鱗蟲鱗猛乕自云武不
食腐鼠腐
泥滑滑
泥滑&KR0632;禽言也先雨出山中未幾雨暴㴻厓崩橋斷母
氏自郎當嶺驅車行幾躓心悲望厓為賦泥滑滑
泥滑泥滑泥深踝沒蒺藜水中以傷我骨山何唐頽車輪以摧
蟹行蛇伏膝交于頥捫蘿附葛懸絙所挈褰衣涉波不如魚鼈
其雨淫淫梁壊河深龍拔巨槎虎咆于林仗劍入山欲斷大首
父仇未報小人有母出出嘻嘻禽言孔悲山行云樂不如遄歸
石㙮怨
保叔㙮纍纍皆滿人竁也十月之朔營婦哭山下者相
次乃賦云爾
石㙮甑山下其冡旁纍纍纍纍者誰子皆是建州兒十年戰烏
傷三年戍閩溪去時鹵載往歸来只輿尸峩峩素面女金環垂
貫耳雙辮學閼氐弓鞾束纖趾昨日高馬䭾今日細馬䭾本是
吳越豔被鹵配孤塗阿姊竄井死阿父被刳屠鹵時女兒身今
来抱三雛馬䭾向何許盡向石㙮下烏鳶&KR0742;紙錢垂髾哭倭鬌
莫哭冡中骨冡中髑已朽髑髏未死時曾殺汝阿母下馬空酸
辛齊哭冡中人莫哭冡中人誰是汝槀砧
田家樂
田率以千金造樓船于西湖長百二十尺畫槳十二可
以燕百客日置酒湖中甚樂也名舟曰逍遥遊
石頭城高高高高百尺許羽盖青葆車西奔上牛渚牛渚矗矛
鎩靖南之壘門部下誰最強胡&KR0971;田家軍闖子好身手彎弓與
敵戰田家插白幟胡纓已脫弁手抱黃衣兒挾之馬上歸
大歡喜義士涕沾衣聖安自北去啼鵑血燕市田家自南来車
騎填殷雷樂哉田家樂駿馬貂䄡褕馬前牽鷹犬馬後随熊羆
座列千紅粉擊鞠間彈絲肥胾填丘陵轟飲沃酒池樂哉田家
樂湖上日遨嬉吳山矗其東葛嶺西逶迤樂哉田家樂田家樂
莫當樓船長百丈蒼龍水中央畫槳三十六两两自成雙大人
雜致賀當戶捋髭須田家貴無比腰帶黃犀毗安淂漢天子再
獻于樂哉田家樂田家樂莫支
茗齋詩五古
淮南彭孫貽羿仁氏著
春日尋梅行張沈二園詩呈二公
經年惬幽居于世寡詶應首春始行園及此雲物勝微暄初負
旭餘霰猶被徑披榛入深篠縈步尋危磴攀條睇業梅朱萼
吐已瑩朝曦栖鳥悅凝沍潜鮪定空籟發林端鄰笛娛幽聽人
外觀物情寰中得佳興于焉薄軒冕誰能&KR0556;羈鐙瑶華倘可析
願言相持贈
春日行海上
首春景物麗溟渤净于濯蒼茫眺越嶠列扆横磊犖神颷微瀾
生漚鳥以游啄雲帆一超越水碧紛可握登高望川原阡術自
綿邈欲攄曠士憂誰喻静者樂林澤渺無營潜隱志弥確方懷
蹈海恥寕忍汙塗濁陸沉浩長慨兹意疇為暴
圓公經年不入城市余他出而公見訪遂不遇歸成一詩
呈圓公
山僧不出戶門掩如深山徑草斷人蹤鄰鷗與往還我昔叩禪
室倉琅啓雙環杳冥喪物我静對一觧顔竟坐了無言枝禽語
綿蠻師昨入塵市尋我梧栝間我逐野雲出草堂終日閒悠然
兩不見柴扉各忘關息鞅悟多累浮生空復殷寥寥廢詶對階
卉墜紛綸
圓師訪余不遇因和余韻見贈再用前韻
出郭尋禪者聫吟賡寒山如風發萬籟風止籟亦還清響動春
潮激石相廻環對此離世蹤静我物外顔伐篠護笋稚出生施
魚蠻一空有為迹沉冥水石間機鋒忽迸觸水流雲自閒更唱
再三和林幽鳥關關玄言誰見賞惟有劉與殷臨淵坐忘筌兹
意問垂綸
宿譚仙嶺下村舍
﨑嶇陟高岑凌險出微霽愧乏濟勝資策杖猶屢憩屯雲赴衆
壑遥山落海裔雨積泉益駛溪窮深則厲勞生悟多役遠眺觀
無際来畛旣云疲歸術復焉詣近舟林已昏乞宿酒堪貰茅
茨夾岩扉蘿薜互虧蔽束薪以為藉臥起雑鳬彘山寒入布被
清夢溢眉眥烟霄倘可期丹砂更何瘞
智相閉關巣庵因為題卷
衲公懷遯跡不踏雲門寺千篇和寒山元属無文字愛此海山
幽携瓢偶焉至掩關梧竹間蒼翠滿庭墜㙮院風寥寥鈴語警
羣寐笑指林月升欲言忘所自門開落花積已没坐禪地非關
斷往還誰歟知此意清溪與流雲去住總不二
中秋日社集擬古限韻
良宵集佳朋相對意孤迥𨳩軒坐流月琴樽疎亦整天高萬象
肅秋至羣木冷何以暢幽情詠歌惜餘景飯牛老寗戚捫蝨貧
王猛嗟彼雲雨資置此無人境朱鳳日萎𬎼青松冠岩嶺逝將
尋隱淪烟霄遥引領
觀新漲
霽餘眺驟潦稍退尚淫灔褰裳涉寒郊陸處舟可&KR2623;大魚亦陵
居小者落濠塹蛙黽栖城根荇藻縈門坫偃樹河中出水田鷗
所占冒檻甕盎遊行泥履綦玷苔㾗升閣道濕菌生床簟横流
咎川后斷火飢商店茫然大塊失沮洳愁昏墊丘陵賢聖沒黃
土沉古窆四顧浩無涯沉憂縈百念濯纓庶自娛嘯歌良不厭
人日邨行
淑氣觧嚴侯晨暉煦芳辰蓐食信所詣出郭諮農人社鼓送繁
節邨烟升遠雯園梅旣盈條庶草皆懷春攬此卉物理含生日
以新不觀萬彙德焉知風雨仁嗟予累多役塵鞅徒紛綸何以
娛幽眺川澤浩無垠景風媚和旭恬波盪文鱗理策謝孤掉安
步辭車巾薄遊暢心曲寧事酒醴醇逝將訪高躅泉石以為鄰
春夜庭際眺月
夜色浩無際月輪纔可中絪緼淑氣交卉物皆舂融積雨滌氛
埃一洗塵宇空步檐望列宿爛然西以東纖阿御寒暉純纊拂
景風無以鬯幽緒朱絃理孤桐豈不惜年歲隱矣復何庸欲言
寡予和高齋聞遠鐘
春日二董一陸見訪
鑿謝輪鞅日晏&KR0808;未理既鮮賓從驩跌宕惟文史縄樞欵誰
歟啓闔見三子晨光映巾幘藻論溢脣齒懷袖出素書攡詞爛
何綺大雅曰淪喪吾衰亦久矣媿無要眇言可以詶彼美朱鳳
在岩阿文麐布仁趾吐節叶宫商含徽激流徵神觧諒有屬寕
虞孤絃毁陽春再三歎清吹為君起
海上春望寓感所見
理策諮所詣薄言信孤笻望溟眇端倪躡虚惟洪蒙吳會萬瀆
来甌甬樊其東川吳静安流靈若怳景風浴渦無停鷗戾霄有
遠鴻顧憫隄築勞畚疲羣公功驅山鮑奄殂銜石羽亦空徵
禹我其魚師聃子猶龍蹈海耻汙朝乘桴問夷封逝者乃如斯
歸歟吾道窮聊攄東臯嘯憺慈煩冲
探梅小憩朱二子于胥川草堂
乘春探早梅恒雨淹韶令信美憩兹園&KR0772;窱非一境白雲冠幽
薜翠篠被逥磴叶候宿羽啼凌寒伏鱗定隂厓負餘暄陽萼弄
孤靚千虬欹岩枝萬玉夹池鏡戶蘚拒来轍林吹惬往聽以此
泉石娛傲彼軒盖盛繁卉無冬春澄懷離喧静彈琴友桑扈詣
嶽諧禽慶烟霏既云夕詠歌良未竟重遊申前期庶以展佳興
雨中登虎丘作
一雨衆山合乕丘杳冥濛觸雲陟危磴路盡泉不窮玉龍迸隂
液金虎逥溪風排霧上傑閣探竒俯幽宫魚腸所埋徑蘚壁皆
青紅僧房隔磵戶卉竹如簾櫳欲尋僧生公語一問日可中空
庭横亂石荒草徒戎戎攬景有餘慨栖遁無與同清遊信孤賞
含意誰為通
登錫山望太湖
登眺有餘興逥策躋東峯窈窕越深谷入林更幾重濯垢沐寒
泉披襟滌塵容神颷自遠至吹挾萬壑松茫茫具區出空闊澄
心胸波上見林屋雲氣成白龍排虛望八極六合一蟻封然
嘯鸞鳳手摘青芙蓉岩栖倘有人稅駕欣相從
登惠山酌第二泉次唐人壁間韻三首
甘泉發靈苔蘚俱青蒼時有白雲流悠然下石堂山風掃積
葉將墮還復翔良久素月升暝色生寒光羈禽起深樾松檜落
子香平生丘壑姿欲去洵難忘
二
命駕入岩曲言訪山中人殘梅尚作花芳樹一以新泉聲出幽
澗白石自磷磷自顧遠世蹤滌兹物外塵登高望笠澤微茫見
青旻空山獨淹留猿鶴可為鄰
三
尋山及佳辰春雨澤芳樾披襟獨對寒泉未飲塵已絶山翠交
林光隂霞互明滅盤桓悵忘歸不覺林吐月寥寥虚堂上薄暮
孤磬發岩花觧笑人誰為拒来轍
幽蘭
蘭生霜霰中含意待春陽霜霰豈不懷孤根亦奚傷虆虆澗中
葛蔓生磐石傍葌茆以為鄰空谷翳何長蕭艾將見榮蘼藿
自言香秉此貞㓗姿寧忍伍衆芳一朝蒙採錄得上君子堂習
習揚清風四座攬輝光同心而一德結佩莫相忘
樹蕙
滋蘭復樹蕙采采將安之遇客訊何来言從南山垂朝曦耀岩
戶惠質紛葳𬎼隱彼無人境珍重丘壑姿凢卉沐春陽雨露咸
所私榮光諒有以霜雪將見疑嗟此蕙與荃含氣寂無為徘徊
待炎德詎憂見節遲伊余慕孤抱㰖薋葹錯以丹厓土綺
石間瑰竒芬芳為君發信美今在兹不遇彼之子空谷徒逶迤
游禹廟用上虞徐子貞韻
雲門以西境峰拔類石弩元氣相雕鎸無煩鑿神禹昔我謁真
宰溪暗日卓午羣松何青蒼乃綠我眉宇悄然谷響生石磬自
成拊丘陵無聖賢萬古一坏土送目神州外窮髮了可數
東軒五首
荷鋤東軒下其雨候檐隙雨甚百草長憂我荳苗瘠呼兒闢其
蕪刈草見蚓迹匪云理荒穢聊以攄晨夕
一
世亂親𬞞食諳兹稼穡言力畊愧未能治圃給盤飱瓜壺吐餘
犀晞陽及朝暾理亂不深詢揮鋤長閉門
三
晨起先衆鳥交交語前楹無營物自親朝飢向我鳴瓶粟幸有
餘飲啄繞舍行閔默愧素飱學稼實其情
四
衆卉日夜生候變識時至萬物良自榮寕復憂其悴塊然少
所娛翩翩見唐棣浩蕩春風中欣戚非有意
五
薄遊每晚歸落日星未起孺子候我至洒掃亦可喜雖無園林
勝亦自紛紅紫養疴遠世榮敢曰從黃綺
貧土樂和越中胡天岫四首
海濱有狂士脱粟常飲水高論黃虞事宴坐自隱几叩門聞買
藥罷琴為之起客去仍閉門但蔭桑柘美
二
土室寡所憂庶以攄永曰詩書言理亂偶誦邈無懌寂寞空
宇中惟與鄰叟密濁酒聊共持誰能念家室
三
茆簷時雨至承霤以濯足豈云離世榮干禄諒匪禄閉門樂春
時鄰卉為我馥無求簡往来持此勸比屋
四
春風知我貧不間我朝夕古木縳䋲床穿膝三已易飛飛語玄
鳥銜泥壊我壁卧起深草生欲掃憐其碧
乞張遠畫淵眀飲酒把菊圖
我爱陶元亮飲酒蔵其真乞食從鄰叟典午不可臣庶物盡搖
落獨有黃菊存把杯摘落英聊以謝衆榮孤鳥旣一舉含歎予
何言從君乞紈素為寫遺世情清風入我懷扇此萬古塵
病足謝客二首
卧病與俗遠養拙遵丘園雖之濟勝資尊足者猶存支離笑
此生偃蹇寡所援决雲羡逸翮嘯木思閒猿箕踞高樹下閉
戶拒来轅嗟彼捷徑徒精爽勞飛奔絶臏策尚干懷璞將復
言梯榮誠有階一蹶誰為原庶幾息營騖端坐觀其元
二
山寒入我足春盡猶負暄白日寡人事企腳卧南軒以此息微
躬可與智者論興至行植杖尊生長閉門客来倦倒屣詶對言
不繁初煦羣螘遊微颷一卉飜逍遥樂無營高舉遠虞樊時
鳥漸發聲地静同山邨寥閴見孤往二屨埋蘚痕
再題淵明把菊圖
淵眀磊落人飲酒非其意寕愁鄕里兒沉湎聊避世寄奴熊虎
姿殷劉亦蜉螘黃菊無世情蕭條見高寄可憐岩壑茟睹此
丹青士柴桑憶昔遊清風在山寺知心惟遠公頽唐任我醉
午眠聽雨駿孫挈子玉至因與從子脩遠對弈呼童烹泉
坐觀竟日
飽食萬慮滅冥心遊六宇叩門見二屨驚𣪚半床雨呼童烹新
茶濃綠映潑乳諸君興有以對局無賓主畢膊夾簷霤落子聲
可數久無勝物心累月枰掛柱隅座攬弈者色若貪欲取旁觀
為動容一咲决嬴羽局殘爐巳歇微霽漏窗樹俗客談理亂無
言止揮麈
松月夜窗虚各以一字為韻
秋氣從何来吹我岩畔松所思在天末道遠豈易逢耿耿夜不
寐月吐東南峰開軒眺前溪正墜雙芙蓉
二
窗隂松桂寒起弄松際月夢中識故山蒼蒼苔露滑故人京洛
滿玄黃爛篚厥西風歸去来白雲卧天闕
三
幽窗若空山彈琴竟良夜清吟謖未歇風露浩巳瀉月暗資螢
光餘暉倘可借何煩秉燭遊角飲
四
松檜媚幽獨皓月隱南窗仰觀清漢影列宿横天江林空颯有
人露下驚小厖遠聞夜漁起勞歌凄腔露滑涉徒
五
月出羣動息浩浩觀太虚不因竹栢影寕復憶吾廬森然鸞
鳳下清吹生庭除真賞良有巳君今意何如
夜雨滴空階五首各以一字為韻
高齋夕響繁寒燈耿遥夜蕭颯過虚堂庭花知巳謝濕螢疎
牖度殘漏嚴城下愁来浩無端端憂況多暇遠念山中人風泉
卧茅舍
二
懷人正無寐颯歴風入戶何許獨關愁君聽石上雨悠悠虚砌
生餘響在檐樹孤弦寒自抱瑶瑟不可撫坐惜芳夜闌燈花為
誰嫵
三
隂電百蟲鳴使我空館寂綠苔巳盈砌簷牙何淅瀝離心將遠
夢共此秋雨滴荷重聞珠跳泥融知萼坼應諳此夜長獨有孤
蛩壁
四
秋聲亂梧竹終夕長丁東所惜幽窗下無人觧與同昨宵聽雨
客别我還山中此夜玉階上凝塵知巳空蕭條寄高枕含意共
疎桐
五
清宵不成夢山雨来空齋惆悵故人去搖落天之涯近楹聞宿
鳥隂晦終當偕何况連床人羽翮猶參差携燈就檐霤滴研
臨間階
晨起天猶未曙
山鼠驚我眠披衣窗尚晦天漢已西流牛斗挂戶内奎壁黯無
精明滅自相對浩歌懷往昔吾道宜其廢擊楹動棲鳥樹摇
林影碎晨光猶未晞燁燁風露外清氣浩無垠獨有蒼山在人
間何限事黃塵紛大塊
記園中草木十一首和二蘇
夏日齋居恨無隙地可植竹木庭不數武聊植草花藥
物寄之盆盎可以移徙出入亦自斐然殊忘喧卑矣缸
蓄朱魚十餘頭好鳥在樹游魚窺案亦何必濠濮華林
哉偶讀東坡和子由園中草木詩欣然用其韻亦得十
一首
車馬交五衢杜門避時彦抱此草木質間心察蕃變确犖治其
穢未覺荷鋤倦濁潦醪且獨斟飲罷席自捲自中年無姬侍卉
物同嬿婉雖無賓從歡幽興聊自遣柴門有簾幕牽牛為垂
幔何必羡金張朱戶羅戚畹邇来懶是真入山已恨晚
二
湫狭寡隙壤鄰樹借喬林微暄蔭新綠意足莫相矜野卉雜吐
花輕紅柔莫任可憐十量錦蹙此山姬襟採之欲戴首䯻小不
可簮且從兒女笑吾衰思何任深灌濯及晨露常先宿鳥興造
物豈勞我汲汲則安能
三
先公之所植盆有雙栢老屈蟠意徒高磔磔鱗鬛倒風雨蒼然
耒烟霄時一造攫拏掣不去剪縳煩人巧無復更干雲摧頽歲
月耗咨嗟良棟材璅璅伍衆草
四
閩粤多竒花珠蘭更幽拔剪来好事家黃土分條插和泥及梅
雨日日候牙蘖灌花衝早凉每與晨星約笙簫早蚊喧窗翠曉
如潑灌已倦復眠高枕送落月
五
龍泉綠玉瓷以養石上蒲古蛇蟠瘦根石罅張虬鬚靈苗雪下
青雲液暑不枯食之益聦明禁方傳五湖却笑燒丹客採藥空
辛劬吾將訪九節行按五岳圖
六
架荳以為棚螳螂絡絲早可憐苦瓠子蔓雜寒瓜老朱顔凋喪
亂使我容髩槁焉能逐車塵摧眉向輿皂腰鎌從老圃日夕甕
共抱采葛秋衣輕以兹謝纖縞
七
苦雨暑謝客科頭步前&KR0550;古苔發新綠瓦松密前釘山中移苦
茗叢生羅中庭茗瘦石不肥芳香裊竛竮日落擕胡床對此莞
簟青何必蕩江月拏舟訪南泠
八
梅瘦蟠古鉄隱映璅窗南青青子生仁隽永勝餘甘心閒絶煩
渴古甕澄淵涵採菌佐朝𬞞菰蓴亦盈籃朝飢非所憂芻豢不
可堪長往與物辭猿鶴庶無慙
九
晨興鳥未啼空庭長獨遊須臾鴉鵲喧益覺空庭幽驟雨昨宵
至泥没花下溝把耒䟽其&KR0782;决渠掣若抽世亂且閉門長學潜
淵蚪黃虞不可作坐歎醇風偷
十
山僧自何来採茶自天目白雲抱寒泉共出北山麓擷得驚雷
芽歸泛浮梁玉盞青茶自白眉宇照人綠幽香發戶牖氣奪庭
下菊石罏細響生非阮非竽筑十年名山夢徒亂我心曲
十一
蘭生在空谷豈畏無人知一朝委樵採時命亦何悲幸登君子
堂殊勝幽澗湄佳人在天末風雨無前期嬋娟將告誰攬此秋
江蘺相思不相許莫慰怒如飢
四君詩
有乞畫四公子于張遠者張遠乞余為之詩因各賦一
章
孟嘗敬愛客名已傾山東奈何入秦餌觸㒺登樊籠脱身幸姬
口乃出雞狗雄蒯緱空數彈市義止自豊輕侠六萬家一變鄒
魯風豪華墜頃刻薛城有葌蓬
二
平原能下士海内景英聲錄錄十九人不識一毛生歷階折楚
王雄辯激長纓乃知曳裾客唯諾徒虚名賣漿與慱徒恥見趙
公卿不遇魏公子邯鄲功孰成
三
卓哉信陵君英㮣塞天地岩穴無遺賢躬下天下士雄豪豈足
矜徒慱所嚴事執轡夷門傍鼓刀揖屠肆西抉一丸泥秦人罷
虎視雄心畢醇酒聊云遠時忌
四
黃歇駔儈雄見紿一李園假父祖其智不火咸陽燔淮北十二
邑以易勾吳藩南鑿春申浦引江婁東門闘雞黃堂上風流此
俗存三千珠履客不共朱英言
詶胡天岫作
安危有羣彦寕容患時艱所嗟山澤蹤丘壑亦余慳帶甲滿四
野望林已摧顔干榮誠有途逢世非予嫻焉能曳短褐低眉向
人間&KR0758;光諧塵俗賣藥隱市寰蒼精克我糧白髮不須删與
爾日携屐沙頭狎鷗還
秋泛篇
秋泛渺無際鼓枻眀月時水流月與俱未棹舟已移流坎任行
止林壑非有期引領望天未嘯歌懷所思寒光積水生空籟吹
淪漪悠游慕潜鱗長與世網辭何事罥塵鞅役我雙髩絲聊從
漁父去綸竿互相持志亦不在魚無復羡臨池采芰持之歸月
落已横陂
冬日就飲正仲東臯草堂候月
欎伊不自釋薄暮出東城小春媚餘旭林篠各含晴園𬞞為我
摘一壺聊共傾坐久華燭至俄巳素月生徵雲籠綘霄皓魄尚
流頳仰視衆星沒繁霜宁夜横&KR0742;杯對良友頼此達吾誠于中
既鮮缺何假逐浮名人生非金石意氣徒營營不見初生景須
臾墜西楹
就宿草堂中夜眺月屢起俄見朝旭出海上
孟冬久晴煦霜氣緩喬林夜静海月高遠濤夹清砧澄懷得無
寐披衣起行吟喜見月入戶天横井與參曙光從東来星斗漸
以沉茫然大塊中物感乃交侵日出羣動作翺翔數羈禽溟
濛混六宇天地肅高深曦陽麗蒼穹積塊破重隂浮雲莫相
翳昭質鍳余心
茗齋詩七言古
淮南彭孫貽羿仁著
入禾風阻不得達小舟野宿船屋下
大風吹地成乕嘷白波連山飜怒濤雲昏月黑雨不已點點江
花濕緼袍檥舟貼岸望鄰火柴籬深掩空呼號野夫拒扉戟手
詈不見羣盗今如毛僕夫巽辭公無怒乞火為㸑支飢枵就檐
煑糜漉脫粟硬若白石鳴琳璈飯罷低蓬入船屋緯蕭壁敗惟
索綯七人共舟剛八尺拳曲軹膝難横凥倚舷身警天地側擁
絮夢&KR1062;關河高羈人不寐頭半白驚覺霜霰生寒臯呼童鼓
棹破烟去為汝傾嚢沽濁醪
叠山圖引贈孫戶侯輔庭
輔庭先代故矦也戎馬渡江江上諸侯多革向而事北
庭者君獨遁去僦荒園灌花城南其賢矣棄去黃石
諸書不復論選石斵山驅策林丁山子為治囿者位置
丘壑得南宫營丘茟意好事者多與之遊因貌之為圖
相與歌詩以贈之而彭子為之引
我欲遊名山圖歸寫綃幕却咲圖中人先我寘丘壑啚中之人
漢故矦三毛颯颯髯蒼虬眼前將吏半降組君獨灌圃城南頭
胸蔵塊壘何确犖方寸槎枒成五嶽指顧千嵐萬壑生山鬼幽
憂畏雕斵誰為此公貌此圖七十二峰来座隅非遇龍威定善
卷入室恒覺烟嵐俱五丁無權巨靈去畚石真笑愚公愚買山
我已慚高隱思向輞川乞粉本為君賦得畫中詩始悟山人夙
畫師詩成寫傍空山掛日日看山如入畫青山不是無白雲黃
塵招隱徒紛紛此中添我題詩者莫使青山獨見君
七弟翼叠石作小山雜植卉物醉中為之作歌
夙志樂登臨出必携杖笠所居愧岩栖馳神騖園隰吾家阿七
老觧事叠石為山周一室﨑嶇軒楯作林巒點漬苔莓增詭矞
山丁壮髮類山鬼搜剔雲根刳石髓高者陵阜窪陂陁只尺居
然有千里憶昔浪跡遊名山匡廬岱畎曾躋攀香罏五老披紫
霧天門玉女搖雲鬟年来病足東海上臥遊彷彿聞潺湲羡君
窈窕在丘壑即此壺嶠非人寰俯檻沉冥倚寥廓疑入衡霍
岷峨間君家書館多瀟灑左列圖書右杯斝弟兄轟飲百不
辭五石酒缸如飲馬有泉有石滿窗中無日無花發林下相看
只欠壁間詩為爾高吟擘蕉寫
介子以扇頭美人命題戲以調之
昔時周昉不可作近代仇英亦超越可憐俗手状妖妍膩粉塗
朱恣點湼朱生自是閑情者買寫空從畫工寫畫工着意黛
色深何處夷光更捧心羿仁居士同魚鳥毛麗飛沉失妍好革
嚢應笑扇中人却扇秋風容色老
游仙詩二首和圓長老
来詩和蕭氏作雜用寒删二韻攷古二韻不相通因分
為二篇其次苐仍蕭之舊焉
伐毛久咽元氣飱未肯入霄跨八鸞三千花實春闌珊空餌蒼
精服射千方壷只尺隔遠巒其上清都鄰廣寒衣六銖衣冠雲
冠異香繚之非以蘭前驂赤蚪後角端道逢童贈藥瓦能返
白骨為渥丹方看竅鑿混沌殘須臾黃虞纍瓦棺手弄造化黃
土搏日月雙轂馳飛湍清流戲摘千明玕
二
至人應化墜塵寰名山浪跡窮躋攀暫時遊戲来人間南度九
疑湘九灣東俯蓬萊淺潺湲人代屢換不改顔山河興廢空循
環青精瑶草不可芟麟芝鳳芝赤斑斑摘以相贈無少慳却笑
留矦戀朝班晚尋松子何時還
送窮辭戲效昌黎詩體
茆船柳轅具粻餌除夕呼幽送窮子咿嚶肹砉如有聞豈余窮
子子乃云高文嗸牙衆駭吐拓汝心胸抉萬古詈侫斥邪鱗逆
攖送汝投荒就大名子腕有鬼司詰屈怒茟憤與蛟螭争囁嚅
李牛等蟣蝨所不子榮公與卿非予汝窮予汝右子不予愉子
何疚呼兒焚車斬茆馬友子請同孟若賈
七夕雷雨詠牛女
輕雷急雨鳴原隰天上佳期空佇立織女機中織素寒牽牛
河上牛衣濕可憐此夕浣新粧可憐此夜搗衣裳填橋空自勞
乾鵲洗車先已向高堂豐隆隱軫轟車側玉女梟嘑帝子傍
却驚仙樂喧河鼓應是催粧喚阿香人間愚公徒乞巧穿針兒
女停機絞虺虺势壓綵樓飜填填光掣蛛絲攪天孫今日愁奈
何愁霖霡霡夜還多黃姑相喚隔河語公無渡河終渡河
鏡聽詞擬王建三首
匣中鏡掩塵滿衣蕭關夫壻猶未歸空床昨夜夢歸壻人傳郎
過黃花戌粧成對鏡還自傷夜懷眀鏡潜下堂殷勤再拜出厨
下細犬吠人還自諕出門聽得子規啼已卜蕭郎回馬蹄潜過
西鄰採藥室聞說當歸喜倒劇含咲上床却人静脱衣始憶懷
中鏡攬衣照鏡重下床明日郎歸若樣粧
二
雙鸞作鏡錦為帶潜繋胸前入厨拜紅衫貼地祝竈君行人消
息君應聞昔時對鏡驕顔色今向青銅卜消息出門小胆行綷
縩人影鏡中潜更退道遇兒童捉嬉子知定郎歸先兆喜歸来
胸冷菱花熱抱鏡同眠數圓缺應知鏡破即歸期三更恰見月
如眉
三
胸前寸鏡如寸月躑躅下階行未發暗將心事出門前細聽行
人語倉卒宵行無燭祝紫珍欲代金錢卜遠人百蟲夜號人語
亂報得平安剛一半自嗟不及鏡中身長與鏡前人對面鏡聽
鏡聽鏡何年年歸信成蹉跎
追和東湖望山歌
唐顧况有東湖望山歌歌中徐孺宅洪厓井西山鉄柱
諸語乃詠豫章東湖也舊海塩志在當湖未分之先以
爲即當湖之東湖遂誤收之仇學慱邑志仍舊志之訛
郡志亦因之當事者遂因逋翁題以試士世無知者一
正其訛余昔遊豫章曾至湖上所謂徐孺宅已不可攷
澹臺墓尚存湖上北望西山西揖洪厓南眺鉄柱真勝
地也逋翁之歌尚未盡其勝今追篇賦一篇一以懷昔
遊一以訂今悮詞之工拙勿論也
昔過豫章城垂竿東湖曲澹臺墓前湖水東四面羣山向人綠
東湖北望西山西南浦白雲滕閣低洪厓千尋瀑吼雪鉄柱萬
歲蛟蟠泥道遇洪厓生授我素女術唾之不肯受飜身弄朝日
華陽真隱滄溟客濯足曾過徐孺宅高賢已往高吟在字字雲
霞寫遊屐湖光千載人不同山人去後千山空看山長詠逋翁
句夢裡東湖渺烟樹海山不是望中山疑有幽人此来去
早春風雨同弟望飲潘戶矦道旃所長歌見意
潘矦文弱如處子匹馬曾馳數千里江南豪侠通交遊亡命探
丸借名氏&KR0809;頭榜掠膚無完滿面刀瘢身不死歸來觧印辭故
侯溷跡屠沽時賣豕黃衫野衲相招呼其中擊筑半酒徒醉向
僧寮雪色壁豪吟信手縦横塗今春風雨無以娛扶屐招我傾
一壺我今𬞞食師浮屠長齋斷肉久矣夫縳雞不烹剖木奴鮭
菜蹲鴟菽筍蒲阿弟興會不减吾飲若涸澤雙鵜鶘主人先醉
客未起蔵鉤决勝心膽麄君看車磔多卿相只今不醉何為乎
如泥爛醉且歸去城南早鴉啼着曙
首春四日次沈希園大參韻
嵇生所不堪者七五絃近疎三雅密君看左列多斷&KR0574;何似南
窗且容膝歸休乎君麇氏麇知我者希茟公茟自笑三百五日
齋輸公三萬六千日
輪燈
兒童縳竹為輪展轉相環懸燈環中旋轉飜覆而燈不
傾滅壮士運之衢中騰擲不休日滾燈
耀靈西頽望舒吐地湧圓機燭隂舞滾塵步步生夜光照乘轔
轔軋瓊宇初驚豐隆呼阿香火輪旋爇天中央更訝地靈戲擊
鞠赤毬蹴起扶桑谷規裏星橋閃不停寰中銀甕流何速蹋燈
壮士誇身手騰擲縦横無不有離朱瞬目幻人眩捷若宜丸鬼
戴斗列炬疑看圜陳收横簫欲挈璿璣走訇填鉦鼓閙兒童争
沓窗扉墜釵鈕羿仁先生戶獨扃觀書夜静挑殘燈願分餘光
出鄰壁屢候鶉火觀春星君看燈市喧華轂官課山棚遍窮屋
安淂金支百丈輪轆轤四照流亡燭
題仇英畫文皇便橋盟突厥圖
錢塘戴進畫人物顧陸張吳相驅馳仇英繼之更入玅欲與造
化争豪釐君家高堂之素壁風烟漠漠氣忽殊何来千乘及萬
騎雲屯霧集于座隅當時英筆洶湧手闢混合開華夷虬&KR0971;
英雄十八子新受單于臺上璽羣雄盡㱲二郎手隂山兩雛心
未死涇陽平抉塞垣入百萬鉄蹄嘶突兀長安搖動日昏黃羽
林彍騎無顔色玄武門𨳩六飛出六騎如龍一龍赤隔河立馬
呼頡利兩雄服雌驕不得拳毛騧上真天人以鼠遇乕首莫伸
咸陽城西日五色其氣雲物皆龍文須臾便橋刑白馬西𨳩潼
關水東下可汗稽顙贊普伏蝟縮胡髥若瘖瘂六軍嚴陣刃有
霜鸞旗徐動文龍長却駟御輦還眀堂英公
衛公咸珥璫將軍無戰空騰装立捲駝帳歸穹荒風沙一洗見
㶚滻髣髴皎日昭陵傍我来觀此圖微茫窮目力踏君長几緣
君壁三日卧觀淚侵臆君不見宫車蠻府夜郎西吐蕃遮隴箐
狖啼蜀天空流杜宇血冬青不掩諸陵泥誰為百王重雪恥隂
山直拓無撑犁
早春舟行入吳風雨龍見有作
北風横吹大魚立天際蜿蜒白龍出移山倒海不復難盡捲雲
雷起山澤具區以南滬瀆東長波萬古𨳩洪濛綠蓑弄艇者誰
子咫尺五湖收釣筒鰕䱉跳踉蛙黽笑爾軰嚄唶誰為功山川
戰闘改渾噩神鬼叵測随豊隆已驚陵谷失牝牡遂先幽蟄驅
鱗蟲我欲拏舟適吳會坌合春隂若車盖船舷天際笠澤傍菰
蒋風亂滮湖外倚蓬神王嘯復歌笑判七尺從黿鼉羣隂久自
怨恒雨世路忽復成風波泥蟠蠖伏終有待萬類變化何其多
龍兮龍兮奈爾何
惠山華孝子祠作
孝子名寳宋義熙中父豪戌長安語寳曰我歸為汝昏
冠苻秦䧟關中父殁戌所寳終身不復冠昏南齊時年
七十餘朝命旌之而以兄之子為後祠在惠山上其像
髥而卯角云
莫笑烏頭白烏哺歸無日莫歎老魴鰥枯魚泣尚斑氐羌入關
父不返白頭總角何嗟晚兒時送父戌長安兒今成翁戌未還
誰更三加約兒髮應返長安戰場骨不冠尚可無後何千秋涕
泗猶滂沱君看干禄絶裾者皆戴進賢有車馬抱孫弄子憂所
生眼前大半多簮纓
月氐王頭飲器歌
山隂大家丁啓光宇步孟丁别駕承芳女朱子元德配
也工詩歌有月氐王頭飲器歌惜其意壮而歌未稱因
為和之嗟乎操觚之人多矣顧其識反出總笄者不安
得拾盧龍殘綴為伏乕飲彼冠而幗者哉(漢書老上單于破月)
(氏斷王頭為飲器非出漢兵手也丁詩誤五單于欵塞漢俠護之北歸更盟諾水上㰱血立誓共飲月氐王頭)
(千古快舉以此正之鉄厓有詩頋亮李費張憲和之亮費詩極為鉄厓所賞費詩尤佳憲見之遂焚巳作)
漢皇猛志狹九州斷元壮士貪公矦貳師已梟王母寡北闕初
竿南越頭撑犁胡雛頭曼子西嚙樓蘭數千里鉄蹄踣盡監氏
城二十六國朝王廷月氐髑髏大于斗熱血新膏老上手雕題
紅壓蒲萄香單于意氣驕羣醜借君頭顱為君夀月氐勸汝一
杯酒百年虜運傾五雛再㱲郅支屠休屠韓稽顙渭橋下不
煩頸繋兒單于黃龍朝罷漢使發相送北庭返甌脱更刑白馬
諾水上共㰱月氐王首血伏犀盬腦朱糢糊留犁撓酒承以杅
將軍含笑浮此物裂眦猶磔胡虬鬚山隂大家女學博羞效丁
娘歌十索壮志應吞錦繖人花毫一掃燕支春欲將黛茟寫獻
馘閼氐京觀高麒麟千秋快事翻扼腕却恨弓蔵茂陵椀無復
乕頭去病青拂廬狼纛紛郊坰頭飛鼻飲自相食理宗玉枕
空蘭亭願借當年武庫首飲盡黑龍江上腥
神祖南郊圖歌
高皇九葉主鬯昆四十八祀承郊燔五星如珠環𬗋垣邊塵不
動塞草暄西羌時却狻猊貢内樂不奏梨花園流沙以東𣢾北
門名王貴人皆執膰帝介大圭報所尊袞衣穆穆朝上元絺繡
日月交龍文萬象怳忽天無言御容供奉随仙仗日侍龍顔近
天上圖成鹵簿歸太壇髣髴山河秀堯顙松隂謖儼千官公
侯卿相皆倜儻三十年来御府蔵神孫三見升明堂斯圖時展
奉先殿慶陵老璫驚遥見白頭宫女淚闌干猶識西宫舊遊
面米脂盗入禁垣穿王孫零落燕山烟往往人間得宸翰此軸
何人質酒錢北闕貴臣再易主半是前朝故宰輔降相應羞論
萬曆遺民尚復稱神祖捧圖嗚咽空沾臆野老相看不相識
君不見鍾山雲氣長亘天天壇樹盡春無色
再次希園見示韻
春光已去十之七落紅漸稀綠隂密尋芳欲插花滿頭扶笻尚
愁泥沒膝流光去我悲莫悲得句煩公茟則茟一杯一杯且一
杯眀日今日成昨日
三月三日
一百五日禁烟節二十四番花信風風光滿眼但相對孤負清
樽明月中人生百歲若轉轂昨日年少今成翁落花再發糞上
英腐草半化沙中蟲空燒黃金買大藥白骨難轉衰顔紅古来
聖智亦黃土萬里山河忽無主青春不醉無奈何我為若歌若
其舞君不見敝貂小兒六印懸口吻呼噏生雲烟蛇行纔起車
已裂死為城南二頃田歌鐘富貴豈長保皓首猶虞拂衣早
十君四姓等弈棋穢骨須臾已秋草却慕區區身後名獨醒刺
促辜平生途窮豪士空慟哭笑殺桃花無限情對花沽酒且復
酌醉眠不放鸕鷀杓春光欲别尞忍醒夢枕杜鵑紅漠漠
卞山僧談山之勝欣然未能一往短歌懷之
昔泛白蘋洲未到雲深處今遇卞山僧遥指雲中樹卞山處處
皆白雲千峯萬峰雲不分白雲逥合即山寺僧在亂雲堆裏睡
脩篁蔽天虧日月香茗流泉隱仁智霅溪南下合苕溪百里蒼
蒼猿一啼我欲尋僧採茶去更入此峰西更西
月夜登樓望秦山
把酒欲飲壺已空登樓登對月誰與同倚樓千里入長嘯宇宙
參差清氣中春城縹緲浮烟樹城上遥山天盡處海潮如雨月
西流露重星稀不知曙青山招我更不眠山路蒼蒼從此去
從鄰老乞罌粟花不得戲拈
南鄰千瓣好罌粟粲爛宫錦披明霞主人好事客踵至喫書埭
溪糓雨茶可憐偷摘半隣女大髻小鬟紅滿髽我亦愛花常闖
戶每逢婢罵嗔雙鴉今年脚氣發頗早欲行已躓黏壁蝸好花
時候苦兀坐惟有瓶卉横窗紗恨無隙地種此物時向鄰翁爲
乞花此翁惜花恡我乞敲籬竹影空紛拏無花可採還一咲閉
門格格喧鄰蛙
嚴子允光摘芍藥數朵見贈欣然成詠
尋春曾踏姑蘇市萬紫千紅滿花肆何處更誇婪尾春鼠姑鹿
韭無名字今年牡丹當晝開三百六十紅樓臺釀花濾酒年年
熟叩戶游人日日来牡丹開盡春零落聞道君家好紅藥也須
扶杖走一看東風病我春游腳鷓鴣一啼行奈何美人共笑跛
前郤園丁跣足搖倉琅數朵妖姿分綽約正逢佳客得盡歡不
使名花供獨酌老去渾忘溱洧遊恐君相贈猶相謔
首夏見海市作
我家東海濱曾未識海市却笑海濱人時時望雲氣病足僵卧
寂不娛藥闌行砌須杖扶兒童奔走報山現蹷起郭索行沙塗
海人東面環指點萬象已變山容殊斷山相連作屏障方者如
墻圜者帳須臾十二樓五城幢葆旌麾非一状峰巒㮣浮空翠
中譙櫓飜懸白波上我其阿閦游天宫不然諸界何虚空三山
靈境只尺是竹杖棕鞵胡在此雕鏤巳洩元氣虧眩惑真疑幻
人技昔見周行貌此圖幻怪微茫事有無今日沙頭問潮信始
悟周行圖未盡周郎玅茟蜃不如羿仁賦尚慚玄虚隂陽闔闢
互吞吐坡老千秋更啓予
追和東坡登州海市詩
平生諸境悟本空亦如蜃氣虚無中桑田身世皆幻影何况滅
没鮫人宫不須隂雨聚靈怪倏見樓臺成鬼工豈其當年鞭石
者百神于此朝祖龍我聞文登此去三千里海市之現因坡翁
坡翁巳仙彩茟在詩句尚與潮争雄蓬莱方丈生肝腑噏嘘以
吐奇不窮少焉一碧渺雲海依然六合還昭融狂呼把酒快呌
絶得不鯨吸傾千鍾我懷坡仙不可見時撿逸史尋元豊揮毫
有物助幻㒺研水醮盡蟾蜍銅嘈嘈海潮響急雨東面而望天
無風
觀棋用東坡韻
木蘭之隂可横几恨無古甓累琴址少時嗜弈今巳忘揩眼莫
醒午睡美誰歟剥啄風欵戶巳而客至携二士坐談良久入杳
冥三人各默無有二欣然意足起對局蕭𣪚殊無關布子漸
看兀坐成枯枝形神俱往茗何味小兒畫紙旁紛紜兒戲母煩
問庭鯉世外身心物外情了了興亡一彈指經營辛苦此中人
成敗須臾變驚喜呼兒歛子自掩扉未歇竹爐清入耳
海禁厲黃魚不復登嘲嗜魚者
少時饕餮快擊鮮黃魚但飽不論錢而今𬞞食止鮭菜不向
鮑肆猶流涎兩年戎馬斷海口無復飛鮮登石首饞夫鶴頸望
滄溟瘦殺銀花鱠腥手憶昔貢魚来市橋飛舠聒地喧鳴鐎家
家開冰出紅玉插徧江南萬柳條朱門公子恣一噉不譲飢獺
逢鱨鰷東海老僧脂病吻吳門刺客舞庖刀邇来斷罟掛蛛網
仙醋流芬空握椒㗖鰒摧頽頭秃喙彈鋏餓瘦馮公腰何如米
汁長齋客笑指枯魚過河泣倘君巳厭水梭花為燬䲭夷種魚
術
苦雨三首得尾字
衣濕雖熏尚生蟣滿階淹浥爛庭卉欲觀細字銷晝眠亭午暗
于初月朏新蒲作劍長沒腰蝌斗成蛙斷其尾茅檐决霤聲
滄浪苔繡粉墻圍綠扆未暝蕉窗風獵獵若有紅裳窺山鬼野
夫病足難出門一生着屐量有幾
二得薺字
束芻百錢濕于洗城中買薪貴買米家家斫床雜荳萁十九突
煙晨未啓兒童淒凉斷肉味煑茗為羹甘食薺河魚大上四曾
滿街撥刺銀刀登海鮆得魚貫柳昜薪歸餘者以烹遊釡底坐
敲石火遲晚炊腸中轆轤相突抵
三得蟹字
老蝸書涎角而豸老眼學書半非楮欲將好句破愁霖亂擘窗
蕉縦揮洒枝頭梅子連拳重翠滴枯腸愁莫觧蜃蒸澤氣潮
喧豗雲委太隂龍劃擺&KR0561;呱雨鳩抵死啼一隙晴光何處買倚
檐終日自孤吟網戶蠨蛸如巨蟹
題忘憂勁節圖為吳門袁節母夀
堂前蘐艸花莫觧堂下憂百卉向冬悴孤松為誰留昔時青陽
别之子摧挫冰心寒不死西風凜烈七十霜宜男草長過人長
可憐佩盡忘憂艸贏得朱顔未霜老袁家土室今何如身將隱
矣又焉之子能如是偕子隱今日浮榮止朝菌為歌南山貌此
圖恥受秦官五大夫
張遠畫雙蝶于素扇玄質紺羽金翠欲流儼然飛動因題
其後
蟲食百卉英窩繭同春蚕因風化胡蝶五采攵無端化工肖物
非有意爛慢天機見深致當時妙手擅滕王粉翅霜蛾儼無二
元嬰死後一千載草蟲俗筆紛紛在甬東張遠萟入神人物玅
奪曾波臣意所欲寫無粉本萬象落腕俄成真花前忽見俱飛
蝶雨暈晴㤨出鬚鬛圖成含咲向花前階下羣花自飜葉兒童
走撲笑相看不信丹青繪輕箑少時游戲走東園随風捉蝶芒
履穿霜毛在頬今老矣對此尚復成狂顛便應攫取君莫吝恐
君此畫因余傳更買生綃數尺作團扇乞君為我别寫花下雙
翩翾魏收輕薄莊叟夢與君茟墨相周旋余詩君畫各飛動花
隂雙影同娟娟
張遠畫美人于素扇飄蕭古雅玅絶時人俗茟為添甘蕉
若榴數株于側甚可惜也戲以調張
僧繇昔時畫鄰女素壁捧心渾欲語二千年後君前身重見仙
姿下綃紵三分眉黛五銖衣輕盈始覺周昉肥不須近花已婀
娜獨立人前無不可知君落茟會有神定識人間無此人可憐
妙意無人識拈草添花妄相益石家阿醋無容姿焦氏綠衣舉
羞澁悔教不殺諸畫師坐令傾國汙顔色為君燒却雜綵灰猶
堪灌取真真回未容更落傖父手寕與先生驅蚋来
題黃谷仙人壺盧浮海圖
滇黃谷死十餘載人物玅理無人傳我開廢篋得此畫展軸未
半先飄然塵坌觸去海色起帒上茫茫成萬里筆所不到皆波
濤洶洞胡為在屋裏二人出沒波中流共踏大瓠同浮舟天風
蕭蕭髮覆耳鉄笛下有蛟龍虬大瓠半沒人不動非仙那得輕
于鷗人間畫手徒突兀俗筆焉知塵外物布袍赤脚頭鬅鬙五
岳姿形隱神骨天炎揮汗卧空齋對此形神已超越先朝大手
吳小仙枯毫焦墨拳虺蚺筆端波磔合草聖此意冥默誰能參
人間粉墨空肉好此畫此人埋宿草當時落紙換酒錢今日破
縑猶見寳我家海濱同此圖東面而望隱隱岱輿員嶠及方壺
去年有客採藥返贈我如甕三葫蘆欲尋黃谷畫我于其側上
世人不識指是拾虷海上盧敖徒吁嗟黃谷今已無
送别山上人還卞山
卞山四面皆深山羡公身住烟雲間山人住山山亦好出山何
事来塵寰海濱參差山繞屋不及苕中山屈曲白蓮寺古白蓮
開乞食山僧回未回山猿啼風虎倚樹秋色滿天歸去来别山
别我何山去仍到烟雲幽絶處千偈瀾飜一字無眀夜月眀誰
與語
烈皇帝御書歌
槜李鍾子宣遠徧蒐申申以来海内死事諸公遺墨勒
之石冠以崇禎御書宣遠至海上訪求吳忠節司馬及
先太僕遺茟入石因以此帙見示伏睹先帝宸翰龍
蛇盤欝有眉山南宫餘法羣公手跡鉄骨冰心森森並
發悲咽感激敬攄此篇用志瞻仰兼以謝鍾
十八小兒撼天柱烈后龍髯攀不住琅琅血詔泐山河鬼哭
蒼皇數行字二十一人箕尾前小貂負龍以昇天羣公絶茟夾
日月金甌雖墜丹心懸自兹炎燼西南歇洒盡蠻荒遺老血可
憐一火燹虔臺皇恐灘高碧燐滅春殘蜀徼鵑吻乾淚漬湘潭
竹枝裂十六秋霜漢寝扃更無玉匣殉蘭亭人間流落傳宸翰
軒翥龍蛇動霄漢英靈尚挟風霆怒書法空為帝王冠鍾繇茟
訣世莫聞墨寳相傳今見君義熙題署止甲子宣和卷所歸燕
雲重觀天藻成嗚咽欲碎常山罵舌應知主烈激臣忠共吐
忠肝照寒鉄介山禁火訪亡臣墨光紙背流貞珉誰堪跋尾附
不朽鎸碑願勒常安民
包義士行
吳太常之殉節燕京也故人祝淵視其殮周行助襄事
有&KR0238;工包君携髹器為太常澤木焉日卧柩側一夕火
燭天鄰里奔告曰賊燔太廟矣包君呼天而踊遂投井
死潜夫作歌貽從而和之
長安火光燭太廟米脂盗魁眇目嘯太常箕尾從胡髯三寸桐
棺亂蝇弔誰攀貍首傅灂膠僅聞義士身姓包匆匆不及傳名
字剰有餘芬流髹器漆身不及豫家兒井泥自了平生事誰言
執器多賤工寧更塗丹凝碧中生来未食眀室禄忍看廟貌灰
狂烽龍湫野老吞聲哭欲寫哀歌編野錄漆書且自蔵壁間井
中心央今誰續
短歌為漢飛夀
樽中酒空君莫憂田中&KR1045;穰何所求請看長安貴遊客風吹馬
矢塵滿頭何如高吟卧丘壑黃菊巳吐山之幽君今四十非年
少身事未成人莫笑萬言未試所上書有官不仕仍皂帽昔時
意氣各飛騰白眼對客俱憑陵雲搖雨散異出處我巳閉戶同
山僧調絲炙笙奏清越小婦挟琴曳羅襪花枝入手子夜長憐
君尚未生華髮黃金積斗高突兀南牙北寺何倉卒眼前窮達
自有時勸君且盡杯中物
題眀皇出遊圖
畫馬雖瘦筋骨雄二十餘騎無一同其中拳毛更竒絶天人與
馬皆赤龍風流天子真英儻撥亂雄心仍跌蕩五王聫騎打毬
回將相横稍随鞠杖瓌姿秀鬛容質竒鳳咽麐章兀高顙韓幹
畫本今已無近代承旨亦絶殊昔蔵子昂二𣪚馬磊落斯圖踰
作者滇人黃谷張遠師遠今人物良勝之世人不識神駿骨空
覓海上虬龍姿驪黃滅沒誰方駕千里風沙出毫下貽詩如畫
畫有神不須伯樂應增價
梁生行贈仲德
梁生脩髥磔如戟避地常懸寓公籍未從滄海訪安期時語鬼
神叩宣室可憐讀破萬卷書瓶粟不足胸有餘少年結客慕輕
俠思㱲左賢屠單于𣪚家金盡壮士死竄迹賣藥来草廬我亦
常從採藥叟枯楊無秭柳生肘與君結交如宿昔與君坐談忘
日夕我持阮宣無鬼論兼樂稽康養生術與君相對還相期向
人萬事堪低眉黃金可成大藥就與爾名山同採芝
題周行右軍籠鵝圖
周郎家無半石黍日日丹青弄毫楮可憐脱粟向老親玅茟空
留滿綃紵張萱圖畫巳塵埃右軍生面為重開會嵇誓墓久不
出惡用鶃鶃者為哉山隂道士今何往不見鵝池流&KR1071;沆當年
曾訪若邪溪髣髴高賢餘想像歸来小繭搨黃庭細書潦倒塗
蒼蠅不如攫取蕺山扇懷䄂清風拂紙屏
茗齋詩五言律
淮南彭孫貽羿仁著
春㕍
征㕍去云疾東風向帝畿花時離楚塞雪盡到金微兄弟江南
别烽烟河朔歸高樓有思婦一為寄春衣
春雷
殷雷生積雨隱隱發遥岑氣變蛟龍候人占天地心中宵起羣
動百卉滯輕隂惟有新栽竹孫枝茁北林
春草
千里河梁路萋萋空復榮雨餘添野渡花外滿江城南國王孫
去東風日夜生還憐玉階上若箇獨含情
春雪
園林春未徧早已落英過垂柳先飛絮深宫盡掃蛾畫簾疎
影亂高閣薄寒多莫訝朱絃冷幽蘭思若何
春雨
膏雨陽和潤昭蘇萬象知江山融一氣草木被無私花下催歸
屐愁中减曲巵連床憶兄弟千里正相思
春月
三五清暉滿樓臺皓魄妍隔花偏隱約照舞更嬋娟少婦空凝
望離人更不眠惟應夜遊客滅燭綺羅前
與諸弟夜就田家宿聽雨枕上偶成
載酒過山寺提壺就石泉麝香粘栝子松影亂茶烟蒸菌雲根
溼侵苔屐齒妍士床茆枕卧小雨警春眠
春日山行
不盡攀躋穿林更遠尋烟横諸嶺斷天入萬松隂岸幘眠幽
磴&KR0742;杯狎野禽由来高尚士空抱薜蘿心
二
鷹岫雲容紫蛟關海氣黃憑高坐磐石極目盡春光苦竹穿
泉穴閑花繞戰場無人識幽恨倚杖竟斜陽
過澉川懷故友仲木
夫子清門彦行蔵契古人論文偏愛客學道詎言貧草長湖
南路鶯啼宅外春淒凉舊遊地無處不沾巾
二
昔時携勝友連屐共登山海氣搖書幌鐘聲静市寰堂空梁
蝠嘯槐死網蟲斑惟有藤蘿徑依然覆石關
宿澉川僧舍
野艇随魚泛深溪到堰平青山環廢寺白水没荒城雨歇虹兼
斷雲濃畫不成淒凉助無寐床鼠嘯三更
真相寺登大悲閣唱和詩遥和黃梅南和尚范隱君文白
共十首
久慕雲山侣招携惬素心論詩来净社登閣散春隂相對寥天
闊無言命嘯深三人成一咲初月上高林
二
物外尋初地能生遺世心松梧青未已庭院晝成隂鳥語參禪
静鐘聲入定深此時誰獨契花落滿風林
三
維摩来丈室何處更徵心溪水聽無盡山光弄積隂雲開松殿
古花覆祖堂深待注南華畢相携訪道林
四
青鞵投白足無復問安心暝色收羣動春光駐寸隂拈花顔共
觧隱几思弥深只此令人遠何須就竹林
五
早已空諸有因知静者心放參飛鳥下坐卧落花隂絶句投機
轉長松度臘深他年公案在佳話𥙷珠林
六
無生原共契出世有同心倚閣諸天盡浮空廣殿隂閒雲随客
住野水到門深况遇䲭夷子相招並入林
七
黃梅聞法後無住獨明心移艇来玄客開門就綠隂知交煨芋
冷詩思喫茶深接待忘賓主䋲床倚石林
八
論詩忘日夕大火直房心草際螢光濕風前燭燼隂牛頭迎客
懶雞足住山深莫問西来意桐關即少林
九
一從空綺語何地着文心半偈通諸品微言破五隂坐依頑石
老禪對酒人深擬即尋開士移家䨇樹林
十
霽月流天末孤雲出水心清華同二玅空宇净諸隂白社棲
賢遠丹霞退院深何當携杖笠持偈印香林
謁錢太常祠尋鍳長不遇
積雨逢初霽携文就所思清隂鄰寺竹勁草諫臣祠覆研遊䨇
雀虚窗照旅葵空勞題字客銀鑰叩萎𬎼
木末亭弔方正學先生墓和董陸諸君作
遜國當年事千秋有是非臣今甘赤族王豈遂黃衣月落金川
冷春從望帝歸騷人搴木末再拜奠山薇
二
清川流不盡惆悵獨思君定論收遺骨諸賢愧建文山空鸜
鵒怨香酷麝麋羣今日長陵道哀猿不可聞
題監門鄭司法讀書臺
安上門前淚咨嗟動至尊罷官時相意不死自君恩苦竹幽
篁直書臺鳥迹繁惟餘宋時月清照滿江村
二
慷慨監門奏君王不忍看空勞正人助豈為逐臣寬諫苑傳圖
畫臺郎愧法冠半山亭不遠杜宇報春殘
張高要園亭二首
徑曲松蘿合池空水樹分高樓秦岫雪竒石嶺頭雲亂後賓
朋盡愁中鼓角聞物情公自見鷗鷺且為羣
二
草閣朝延旭松關淨掃塵日遲林漠漠魚定水鱗鱗節候多新
景河山少故人南枝梅正發猶是舊時春
再訪鍳長不遇
尋君復不遇扶屐又空還高柳過垣綠虚堂片石閒雨殘瓶外
卉雲潤研頭山題壁無人和松風自掩關
旅庵即事六首和黃梅南音和尚其上座無畏坐脱于塩
和尚至塩送之故及
芒鞵携杖笠精舍獨招尋黃蘖傳宗古青山卧闥深風纖螢
不定竹瘦雨難禁却憶西歸客先予返少林
二
千山雲濕外插槿結茅庵院碓留心印鄰燈罷手談煑麋憐灶
破㵸茗識泉憨幽事堪題壁詩筒約共探
三
禪扉聊信宿行腳且随緣夏潦鳴山蛤秋畦種木棉露華蓮漸
側雲潤菌逾鮮燕坐忘寒暑西風何處蟬
四
䋲床枯坐處無處說無生曲徑寡人跡閒門見物情林空聞果
墜水静息蛙鳴總未離詶應流雲自送迎
五
結廬還負郭水竹翳池隍此地有高座何煩詣上方風林禽剥
啄隂雨電騰驤盡付無聞見冥心入混茫
六
柴門支石掩野卉倚階栽禪自同枯木人應到大梅風生叢竹
篠雲積亂山堆已忘身為旅時時掃徑苔
秦駐晴嵐
並海諸峰盡隂晴氣象殊蜃樓凌縹緲鳥道歷盤紆吳越横
煙斷虚危入漢無求仙空冥漠何處有清都
始皇遺碑
海上求仙客侈心萬歲存渡江多望祭勒石自言尊古篆垣衣
沒寒潮輦路喧幽人尋斷碣興廢復誰論
白苧溪橋
阡陌同山徑茅茨各水門青溪堪命棹白苧自成村沙暖魚争
躍花明路不昏干戈方滿野此地即桃源
澉川春漲
野水連天闊溪流徹夜聞湖光林表合山色雨中分古戌多青
草孤城掩白雲沙頭有鷗鳥来往自知羣
烏夜村居
驃騎前朝墓猶傳第五名烏啼人不見村静月空眀海市春多
雨風林夜有聲南原獨惆悵去鳥下荒城
金粟古寺
甪里前溪路雲峰入幾重客来人外徑僧定午時鐘古殿栖簷
鴿春泥迸籜龍祖堂燈未熄青色照羣松
胥橋泉脉
鼓棹穿虹入停橈問水中跳波翻碧落飛雪濺澄空清照沉
潭月寒生渡渚風吹簫止吳客珠室在鮫宫
顧况書臺
華陽有真隱曾此卜居来古宅惟流水閒門自綠苔鳥啼千嶂
暝春至百花開不改雙峰色寒烟滿石臺
陳山龍湫
靈湫一頃碧龍至自何年松拄將崩石雲蒸欲雨天氣清泉不
乳山潤瀑常懸無復飛騰意泥蟠共爾眠
西谿㙮影
西谿松竹下㙮影漾清流河漢横天掛軒楹十地浮題詩猶
畏墜返景惜難留共約登高望滄溟接祖洲
大海秋濤
雷雨潮聲壮川原秋氣雄勢&KR1272;河漢上波盪盖函中積雪連天
白黃流浴日江因君生壮思萬里破長風
石塘雪霽
雪霽金隄外羣流積未消蛰龍寒自卧凍雀曝相驕羽雧山人
氅冰敲海客綃携笻催暝色流霰濕嚴宵
琴臺夜月
千載荒臺在知音不可尋空留一片月無復再携琴夜色皎
于晝疎桐響至今自憐遺世意孤負絶弦心
茅庵雙井
誅茆秦徑隖鑿翠潤幽軒到此已塵絶何當更滌煩雙龍穿
石髓一錫迸泉㾗且住喫茶去風鈴詎足論
雲岫合朔
大壑窮無際浮雲奄上馳規圜龍尾會光沸沃焦遲琬琰羣星
没璇璣七緯披野夫忘正朔只騐早㫪時
朱魚
朱魚在盆沼已自足浮沉無復江湖意空餘濠濮心避人驚屐
齒分藻出花隂却咲垂綸者持竿向竹林
初秋過冰衲上人山房三首
殘暑微凉與子服弟同過㙮院息蔭水閣上閣三面臨
流脩篁林樾隱翳清溪環檻竒石窺牑坐久炎氛頓盡
煑茗觀詩殊忘身在人境也歸坐空齋綠隂下作詩三
章紀之
微&KR0765;過㙮院曲徑得幽尋虚閣含疎樾風泉帶石林論詩紅日
冷煑茗白雲深不到塵氛外寧知出世心
二
逃禪寧禁酒索句每尋僧斗笠收山槲䋲床縳古藤荷香人外
静溪色定中澄竟日談空坐不知林月升
三
虚亭坐白石相對如深山流水有時住上人終日閒潭空倒魚
影萍動搖花關林鳥隔溪噪鄰僧乞食還
訪衲山上人巢庵不遇
相公樂栖遯結宇西林東獨倚槁梧坐掩關深樾中閒雲沒花
影秋色生寒空去住搃無意水流心與同
二
行吟入古寺花竹亂幽栖垂柳渡傍渡夕陽西又西無人松子
墜對客野禽啼只有閒階綠蒼苔草色齊
夜聽絡緯
絡緯中宵響含情啼向誰不堪聞雨後况是獨眠時思入清商
苦聲兼玉漏移張鐙眠復坐起作感秋詩
桐鄕夜泊和韻
桐鄕無限綠桑柘抱城灣微雨冷秋色清溪眀客顔岸花邨徑
暝船火夜漁還遥指青帘下提壷叩竹關
皂林早發次韻
皂林秋瑟瑟行盡早行天野戌少人影孤舟何處烟殘星曙螢
畔古驛水鳬邊早赴還山約呼兒收&KR1045;田
鴛湖月泛
由拳城外月不是薄遊天秋思奈何夜清光可惜眠洞簫紅䄂
畔織女綘河前無限鄰家杵偏驚獨客船
和顯公買舟乞食龍山雨阻菩提寺喜晴
輕舟凌宿雨信宿寄招提野水浮杯沒烟邨乞食迷天高過白
鳥虹斷入青溪稍喜晴光出斜陽下小隄
香風庵
草香花香合何心有風時于此得蘭若相扶頼竹枝面山雲势
險乳澗藥苗竒不下中峰久因君出水涯
龍山舟行
野水先秋闊孤帆樹杪行天長看鳥沒岸迥覺舟輕花褪將殘
蝶林蔵不語鶯沉冥諳物理懷古測幽情
二
浮家原不繋恰與野僧宜試和船子頌還聞漁父詞蘋飜採菱
亂魚没出鷗遲身世俱無累虚舟任所期
三
此身瓢笠外總不滿漁船舠牛斗星初落龍山月不高曉烟凝
白露秋水渺寒濤彼岸行方近何煩更着篙
四
曉舟衝霧出一望但蒼烟風葉鳥移樹草蟲黽躍淵崩雲分石
墜偃樹輔梁堅高卧拖蓬客沿洄聽自然
鑒長以閩甘三佛手見餉口號賦謝
飛帕傳柑至相如渴正深寒分仙掌露翠摘母陀林清苦通禪
悦空香見道心可堪同子建剥果共聫吟
二
閩柑来度嶺初果出祗園金色拈留記藍尼指獨尊母遺先啓
榼佛供並登盆一滴曹溪水清香沁北源
登采石磯懷太白和董生商隱
長川杳無極今古大江通昔日斯人在千秋作者空青天惟皓
月采石自清風酹汝一杯酒懷君思不窮
衲公山房折松
孤根摧挫後搃不改貞操偃盖移蒼雪枯鱗曳素濤風霜身百
折霄漢志弥高共抱支離拙相將卧遠臯
二
禪房倒影外偃蹇一枝寒以我折腰傲從公摩頂看世寧容直
節龍亦老泥蟠枕石雲根曲悲吟伴懶殘
長女以三佛手爲供復占二首
襄陽老居士拾橡巳經年詩思雙柑减禪宗五指傳青腰飛玉
女霜掌削金天爲問賢靈照分甘若箇先
二
閩溪留佛手秀出五蓮華自是維摩供来從道韞家洞庭過鳥
爪月上點金沙搃未離香味何如且喫茶
石鼓亭
停舟来市集柳外即臨平細雨官橋冷空梁堠鷺迎芋田魁漸
老霜降斗初横寂寂危亭在虚傳石鼓名
舟經半山汲安平泉
半山雲雨没雲斷只茅亭清逼山光冷甘分石乳青行嚢携藥
鼎幽事騐茶經幾度孤蓬夢松風喚易醒
登南屏山禮夀禪師㙮
南屏鐘響後誰不洗塵襟湖月懸宗鏡松風了法音羣生咸自
夀仁者本無心神鬼朝幽㙮林燈烱夜深
雷峰廢㙮
清池沉倒影僧指是雷峰松暗忘亭午秋隂報晚鐘放生魚聽
偈碓楮水随㫪欲識西来意芒鞵及短笻
遊三潭觀放生池
三潭空月影何處是菰鄕虹曲橋通徑山圍翠繞墻池霜沉芡
實岸柳塞魚防持此論莊惠江湖意兩忘
放舟湖心亭
秋水杳無際輕舟信所之偶来沙渚上似與野鷗期塵事此中
盡烟波到晚宜歸遅遲明月擊汰詠江蘺
盧舍庵
阿監空祠冷拘盧古佛尊青山為眷属白社有琴樽秋漲荷平
岸昏鐘月到門應憐漢常侍誰掃舊陵園
望湖亭夜坐
湖光秋望好夜色更何如待月疎鐘後行吟落木初山横上河
漢露重墜芙蕖濯足空明裡金波跳伏魚
西陵橋眺月二首
三秋湖上月總未及西泠陵星漢出疎樹林光如遠燈清吟山
籟應深坐水波澄自覺塵蹤静蕭然冷似僧
二
西陵夜夜月日日淡于秋林樾清暉裏江山灝氣流天高無際
碧地勝自然幽泛濫壷觴客誰能識此遊
夜至放鶴亭二首
西陵橋畔月不冷亦空冥况照高人宅悠然對草亭露華人影
濕山淡鶴林青長嘯誰相和寒猿吟石屏
二
湖山原淡遠底事雜遊塵愛此清秋夜来尋放鶴人亭空寒更
迥水静月相親更與梅花約提壷及小春
普度庵
南屏山咫尺灌木隱精藍花吐百千億人參五十三到門風竹
笑入座水雲涵提榼尋慈氏他年爾共龕
再至南屏山
倚棹湖南寺南屏隱石關松隂應真殿佛國永明山坐久忘為
客遊頻不礙閒夕陽林外路無雨籟潺湲
壑庵尋休山上人不遇
庵枕南屏之右鑿澗為池剖古槎為橋峰巒洞壑巧相
蔽虧虎林人目為小西湖云
小山穿&KR0772;窱不復憶西湖一自名僧去空留片石孤飛梁貫槎
腹精舍斵雲膚身世成幽絶壷天更有無
二
人說西湖好湖山未足多何如来澗壑空翠滿岩阿戶冷惟猿
守荷欹有獺過幽情無可共隔塢和樵歌
再至放鶴亭弔和靖墓
先生高尚士泉石自為鄰聖世容栖遯湖山愜隱淪空亭孤鶴
唳宿草古梅新疎影横斜句行吟若有人
大佛廢寺
湖山環廢寺無處礼能仁說法惟頑石沉灰了現身佛頭栖鴿
住僧院牧羝馴向晚經行地傳燈鬼火新
和維申秋夕同友人泛月西湖四首
良夜皎于晝清光逼太陽舟疑犯河漢笛欲度伊梁秋氣商颷
發江聲子夜長滿身霜露濕晞髮斗牛傍
二
擊汰空明裏維舟傍水亭天横河影白山洗露華青宿鷺驚
漁火林燈沒遠星洞簫吹不住風起冷冥冥
三
露白竟夜良夜清光幾處多誰家秋思冷孤負月眀過山遠生
空籟天清皎素波懷人君不見無奈此宵何
四
湖山與明月此夕兩悠悠何處高樓笛其如獨客舟夜寒人語
静露冷葉飛稠萬頃烟波上滄茫盡作秋
梵邨
梵村江路冷山色已迎人虎避僧擔笠樵随犢負薪浙潮占月
長吳稻碓秋新到此忘名利何須浣俗塵
栖真寺一名七佛院
未到栖真徑塵襟已自空萬山松籟上七佛澗光中寒竹迎門
綠秋花繞座紅還應尋惠遠一為證蓮宗
雲栖山行四首
一入雲栖路重重入翠微松䶉飛打笠銀杏墜汙衣蟄笋聞雷
長樵僧怯虎歸自憐棲遯晚方外意多違
二
策杖投山寺盤紆入古村寒溪魚抱子秋雨稻生孫路斷尋鐘
響泉添騐草㾗林深忘月上薄暝欲黃昏
三
萬壑千峰裏孤吟杳靄間林分三竺徑天接五雲山躍草虺潜
伏蟠鱗籜自斑相忘是行腳嘯詠不知還
四
上士幽栖地蓮峰類削成入山惟竹徑過嶺有江聲泉咽危亭
轉花開小院明悠悠行役客寧復念浮生
礼蓮池大師㙮二首
何方尋上士淨土此中深石覆頭陀草花生智果林飛潜皈梵
網山水證禪心虎嘯溪風裏誰聞大法音
二
祩公一巳去寂寂五雲峰從此梵邨路虚聞入定鐘慈光迴虎
跡哀唄𣪚厓松欲問無生侣聊舒物外蹤
輓無住戒和尚
和尚光山人以明經入仕國變削髮入山其子追之不
返徵疾化去夀八十六僧臘十五年
削髮逃人境幽栖寄净眀亡臣宜一死此地得無生灰滅丹心
泠名蔵白社輕慚余猶短髩俛仰不勝情
蓮大師竹窗二首
丈室脩真地千秋選佛場傳心留隻履行腳有䋲床僧臘慈篁
老頭陀忍草長方袍遺軌在清磬滿山堂
二
山窗依舊好庭竹更參差松古移天目林空呌畫眉威儀鳴磬
肅清苦喫茶宜試問諸仁者應參念佛誰
雲栖山居雜詠六首
夙昔懷栖遯尋真愜素風浣衣雲氣裡倚枕水聲中一鉢随僧
飰孤吟滿佛宫俗塵知不到久已萬緣空
二
世累元無着山居意頗宜聞鐘諸慮盡聽雨獨眠遲掃徑晨
收栗然松夜煑麋却勝陶處土禁酒未攅眉
三
空山時燕坐物態入沉冥竹徑日當午秋隂寒滿亭花開佛桑
白果種聖僧青倚杖前峰去泉聲獨自聽
四
窈窕山房静悠然似虎溪齋時松鼠下亭午竹雞啼林樾交風
雨烟巒護隱栖周妻與何肉總付醉如泥
五
飛葉芒鞵軟寒峰處處登山君知梵語澤鬼嘯林燈有句堪留
偈無錢可飯僧獨携瓢笠在踏徧白雲層
六
松竹深虧蔽禪關晝掩扉山寒增布被霜重濕荷衣晴雨禽言
騐樵蘇虎跡非故林黃菊好應待主人歸
獨遊天池庵
寂寂天池院禪扉午不開千山人跡外獨客虎谿来水碓㫪泉
脉松濤㵸茗杯歸途僧莫送自逐野雲回
再過栖真寺
重遊過覺院誰是再来人水石空羣品風篁掃六塵花迎曾至
客澗度不迷津紅樹秋山下随方有净因
逥龍亭
逥合青冥上到門還幾重但聞秋澗雨不辨午時鐘幽壑眠蒼
麂飛泉繞白龍此中堪枕石莫復再携笻
洗心亭
茅亭俯幽澗獨坐杳然深只此已忘境何當更洗心山光融積
水人籟静高音欲枕清溪卧寥寥聞梵音
三聚亭
啼鳥不到處空亭無一喧路岐松際判日晷竹隂昏青草有人
徑白雲為我門坐深聞見静飛葉積高原
乕跑泉
荒刹名泉外山空人亦稀鍊魔松院冷擔水月明歸鳥雀喧成
集林嵐净染衣乕蹄連屐齒歷歷滿苔磯
伏乕亭
伏虎空亭在名僧道出羣放生朝水族護法有山君蘚石斑長
卧霜天嘯或聞偶来驚久憩風葉自紛紛
瑪瑙寺
荒山頽古刹徙倚數諸天佛古僧多寳僧貧丐施錢禪扉凋竹
蠧香積冷嵐烟客至何人問斜陽乞食邊
三宜和尚精舍
精舍不數楹䟽泉刳石為池者二一以通㸑濯一以畜
魚物前池環以小山短廊橑柱循石為高下韋䭾尊者
立水中上覆軒楹池入屋下人非人等蹈空而行巧若
鬼工云三宜與費隱争宗綂當道者左右之紛紜數年
今退住姑蘇以數僧守之
棲霞留退院曹洞問傳宗水際人天湧雲根樓閣重松風吹梵
細山翠滴衣濃歸路湖光上銀蟾傍晚鐘
法相寺
了法原無相真空即肉身烟含非色境花笑破顔人壊道泉聲
咽空寮毳衲貧惟餘樵牧地剥啄亂松筠
端木子使越祠
俎豆湖山在千秋景昔賢驅車存魯士結駟說吳年香鬯雕胡
入蓀撩水藻前諸生誰誦習越絶有殘編
柳洲亭
亭空縈敗柳無復舊長條水定魚潜樂風微鷺屢飄采菱人
喚渡沽酒客横橈總向湖山裏烟波送寂寥
臨平旅宿
家山原咫尺旅宿已驚䰟飯犢月當戶賣漿人啓門泉喧石鼓
路雲隔錦衣村那得中宵夢先余返故園
惠山泉上次姚少師榮公壁間韻二首
石磴雲泉合山風紺殿開題詩人巳去懷古客重来幽澗和烟
汲孤松帶月栽無因見高躅一爲酹行杯
二
尋幽過勝地尚未木蘭開帝者師何在山中月自来佛龕分石
坐僧院乞花栽却喜詩瓢滿還應勝舉杯
遊惠山寺次嶺南曾使君韻
登臨入古寺泉石有餘清流水春申澗寒雲太伯城野花縈磴
細衆壑俯階平得句還題壁何須注姓名
遊鄒園五首
園在九龍山下今已割為五姓名鄒園者仍其舊也
名園當勝地賜沐想清時林下多冠盖風来雜鼓吹詞人題草
徧女樂出花遲今日荒臺榭青山更屬誰
二
亭臺隔雲雨丘壑改隂晴鳥語三春徧池光萬象生欹闌縈蘚
徑危閣動松聲斷石頽垣下依稀辨勒名
三
幾度溪山過空園立馬頻泉喧長似瀑樹老不知春野月来深
宇名花易主人新巣畫梁燕猶覓舊承塵
四
九龍山下路所至出塵氛鑿檻穿竒石䟽簾夹衆芬池分惠泉
雨峰剪具區雲到處留題滿何人寳墨君
五
&KR0772;窱穿蘿入參差落鏡中畫橋通複道飛閣寫含空花墜非
時雪香生不斷風移山成澗壑誰復笑愚公
二泉書院謁邵文莊公祠
高文千載上講院百花前苔跡尚書履沙㾗學士泉題詩留草
聖問道少朝賢寂寂山堂上無人有鹿眠
閭江晚泊次東粤曾仕鑑韻
倚棹閭江晚雲山望不遥昏鴉歸野樹官柳暗河橋雨濕鄰舟
火溪喧隔浦潮東風不相待早已落梅飄
二
澤國多春雨溪雲接暝烟鍾聲惠山寺風色太湖船苦霧沉江
郭殘星没曉天應憐歸夢早先見月初圓
寄懷李岳東學慱
海上論交地相思又幾年談經兩高下點易百花前世亂浮名
賤官貧小吏賢還山應不悔随處有林泉
二
一官良已誤三徑始成還吏議容投老詩人合就間高亝天竺
雨歸路赤城山祖道諸生在看誰獨愴顔
澉行
春草滿迴塘春流泛野航山圍吳猛院潮沒鮑郎場雞黍故人
盡鶯花游子傷歸舟争落日徙倚有高堂
二
細草芳郊滿荒城畫角哀山姬衒胡粉塩井曝蘆灰蚕月河流
暖花時社燕来陽侯如可問海市為余𨳩
旅庵尋古峰上人云雪濤長老在其舍他出遂不遇古峰
烹林笋點茗食飽乃題壁
相尋逢所憶乞食又山城花盡月將杪坐深潮始生樵風過𣑽
唄鳥跡點經行一飽春林雨清機縦復横
默庵晤圓明和尚時微疾初起
高寄示微疾維摩了不言深林過春雨徑草入閒門近午一花
發去人孤鳥翻因機随語默玅義不須論
梅庵時結構未畢
荒庵夕陽會桑柘掩紆斜高座尊無佛枯梅倒着花鼃池寂
清磬龍雨洗塵沙客坐胡床久山僧謂喫茶
栴檀庵有曲池紫荆一枝照水妍麗留題壁間以待僧返
栴檀池一曲灔灔紫荆開欵戶偶然啟抱琴終日来空階惟卧
犬枯坐燼寒灰咲折荆花起將行更却回
密庵訪東眀和尚已徑山退院庵有小山可遠眺池止一
掬花藥&KR0813;紛野僧主之不知對客口占示同遊者
東明南去後花藥冷禪關退院木樨老倦遊胡蝶閒茅堂人外
客樹抄海中山野衲無賓主相看水石間
三昧庵一椽未竟荒落可念僧為燒茗追留客因謝其意
綴薜竟茅屋物閒僧未閒為余起燒茗相送遠柴關罷飯衆禽
去安禪亂塜間躊躇苦空境歎息過前山
上巳小憩影庵次韻
臨流脩禊往有約踏青来客髩春將改僧寮午未開杏花寒食
盡草色野橋索句尋三影何煩擊鉢催
訪程大定侯時養痾山齋
蕭瑟空齋上何喧到草堂良朋来藥石佳卉代姬姜獸炭罏中
茗禽經肘後方知君堪七發遮莫問長桑
二
維摩同二士問疾得依禪文火春燒藥松風夜品泉冥心無外
物習静可長年礼豈為卿設何妨我欲眠
