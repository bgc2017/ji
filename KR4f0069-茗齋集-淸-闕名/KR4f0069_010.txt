茗齋樂府
淮南彭孫貽羿仁著
吳山寓草
吳山神絃曲三十五首
三吳尚巫浙中乕林尤甚吳山盡道流𣑽刹十不及一
焉昔稱十廟今且倍之甲辰秧杪住山累月士女雜沓
于途風雨無虚日下元之辰車馬鱗次琳宫填咽先期
宿山者數千人羽流上章未匝夕而婦女注籙者巳踰
八百執香膜拜而至者又不啻數萬引唄若雷緣途若
蟻鼔鐘之音自宵達曙粉白黛綠連𬒮于庭寓目者無
不屬饜而去因戲作吳山神絃曲共得三十餘首令雙
鴉玅伎舞倡樂以娛歌之當必令神君立下知音者幸
采之以備吳風云
三元三首(祠天地水官三大帝)
西興青雲頭西陵白雲尾江中五尺魚是儂寄来許
二
地肺化酒壺天目削匏瓜仙人在何許持榏雲中歌
三
沙糖作漿吾不汝吐盗飲我酒八百媳婦
東皇一首(祠東岳)
太山之雲去如馬以風以雨靈不得下
歲德一首(祠太歲)
日日復一日年年同百年但碩生共歲不碩各生天
鉄面神君二首
(杭州城隍神相傳為按察使周新執法不撓號日鉄面永樂中為憲院以直諫被殺殁為神云)
菡蓞作香爐神燈繡如火可憐冷面人不顧千婀娜
二
大鼔若鳴鼉棗杖細腰鼔馬上黃頭郎側坐驕無主
玄武一首(祠北極真武)
参為旗井為鉞步虚危歷天闕
伍相國二首(祠子胥)
妾家鳳山下日日對潮頭望見郎白馬潮廻人不流
二
白馬素車公乎焉如三潮三洑白馬如鵠
劉主者一首(祠痘神安和劉君)
種豆采得菽種花采得英人間自多子何用慕長生
三仙一首(祠仙人張三丰有睡坐立三像立象蓑笠)
思君石上眠望君山頭坐蓑衣生兩角不遮郎盖我
藥皇二首(祠炎帝神農)
素女侍儂旁天姥卧儂左日飲午荼羔儂亦不言苦
二
將刀割江水斷水不斷流三百六十草何物燎儂愁
皮場張令公一首(祠東漢湯隂令張森)
(湯隂故有皮場積革蒸欝其毒化為虺蝎沿害河北森已罷令與好義者大市藥物以救之蝎毒為絶人德其)
(恩立廟河北祀之號曰皮場廟誌其始也黃巾犯境望空中甲兵驚遁而去宋時屢有靈應累錫封號南渡河)
(北士民仍為立廟吳山因舊號示不忘也)
琵琶作虺筝作蠍生皮伐鼔擊蒼鶻天公地公喑不發
關將軍二首(祠壮繆)
黑霓如旌赤雲如盖殪吳封豕以炙以膾
二
蚩尤之旗百尺長化鹵之血玄以黃赭白我馬臣馬良
聖母二首(一祠司目眼光聖母一祠衛房聖母元君)
持石磨作鏡光發火潜流抱歡相轉矚底是不廻眸
二
梧葉墜掌中梧子自相連青童語玉女空侍阿郎前
曺將軍一首(祠司瘡主者曺將軍)
金甲穿兩孔無一紅瘢痍刳儂三牡豕持歡作肉糜
元君三首(祠太山碧霞元君)
南高山上雲北高山下雨兩山近咫尺隂晴遽如許
二
丈人在日觀碧霞出其東大家自有子將兒故惱公
三
膚寸太山雲飄颻過吳會朝霞不出市開帷歡在内
崔府君一首(祠太山判官崔府君)
赤虹抱白虹兩環相貫繚當中人生沒命不相待灰死寸心愁
殺儂
太君三首(祠催生送子四太君十五太君十六太君)
魚從藻上躍蓮向房中墮未知子許多儂與歡争數十十又五
五
二
三五月巳滿二八月未虧暗指腹中兔雌雄定問誰
三
濃霜作人跡巳知歡夜来懷中身有無足下定當諧
青衣童子一首(祠青衣泉上主者)
鑿井石壁上多鑿泉始流不悔儂辛苦但碩生兒似阿侯
三茅君一首(祠茅山三茅真人)
大茅若小茅君縳茅為馬不得上馬毛風起龍入雲
雷使者一首(祠雷部諸神)
豐隆持酒榼謝仙炙鵝笙天上足娛戲人間為誰驚
天醫二首(祠許吳陶三真人)
燒却千金方投書鉄柱井空服黃昏散孤燈為君盡
二
仙人吳彩鸞倒騎𬗋鳳皇暫過省阿父送兒還故鄕
丁野鶴一首(祠羽化道士丁野鶴遺蛻令燬于火乃肖象也)
湖上雙夗央將雌水中浴不作山頭蛻羽鶴千年為仙猶獨宿
火德一首(祠火帝)
南山有焦木膚枮理不然中心既有他空自費鑚研
水德一首(祠水神)
將水滴嶺上半江半入湖人前各背面兩淚合成珠
六朝神弦諸曲以質俚之言發藻豔之思非歌非謠若
變若正玅絶千古可與郊祀鐃吹分䥥擅極後代詞人
窮態極妍終不能及太白之擬樂府綺思粲發然于于
夜神弦諸曲不復措一詞盖才大則易流靡曼節短則
難抒麗情龍標右丞諸絶句可以冠絶唐代終不能追
駕六朝故知兼才之不易也于鱗摹擬樂府徒得膚理
神情去之千里其擬神弦正似戟髥傖父欲學垂鬟玅
姿徒資撫掌耳弇州模揣極工大篇小章往往破的離
而若合變而不詭亦命代之一人矣然于神弦諸曲無
可出竒終于閣茟不揆蕪鄙揚厲吳風自謂質之于古
毫髮無恨敢謂世無子雲聊以自識終不使湖山寂寂
千古笑人也孟冬既望彭孫貽書于吳山三元閣之禮
雲堂
吳山續神弦曲七首
玉皇一首(祠昊天大帝)
紅雲四五朵朵朵無相連天門夾豹尾儂誓不上天
文昌司命二首(祠梓潼帝君)
聾非聾啞非啞騾生駒白于馬
不啞不聾巴江作字蛇作龍潼川有梓梓有桐青衣生子似乃
公
天妃三首(祠天妃水神)
藕履單作風藕履雙作雨洗腳鯨魚頭海鰌是魚婢
二
枯淚合&KR1109;珠滴入成樓蜃三歲無東風不是潮無准
三
青龍黃龍金鎻甲神燈兩兩互前却水妃欲歸風折腳
五昌一首(祠五德叢神)
千花同一豔同氣不同枝誰為儂阿子認歡五色衣
茗齋五言古詩
南譙彭孫貽羿仁著
吳山寓草
吳山道院雜感
山行逢杪秋夜宿雲生處夜深山月眀流雲自然去風微林影
動松際跳飛鼠輕寒枕簟生衾絮薄于楮泠泠窗紙鳴更稀聞
鳥語仰天星河高畢觜似砧杵滿身霜露濕灝氣欲輕舉挑燈
起題壁秋思茫如許
二
山房支秋山山色對高寝松風起席底空翠撲衣祍夜静天翏
翏清氣肅羣品浮生萬感集役役搖素稟憂来浩無方命酒不
成飲大塊勞我形誰能避坎壈悠游順物情履變恒自審以兹
祛衆累深卧觀其朕雲堂鍾鼔歇殘月上孤枕
三
山窗面湖光水雲積其下水流雲不流雲歛露茅舍遠見漁舟
動滅沒入平野風蓑雪笠間荻葦互瀟洒孤鷺立空舟始覺非
漁者凭軒坐超忽墜栗警檐瓦
四
長林一何高不見秋聲起颯颯江雨来秋聲胡為爾晨光在西
嶺厓露濕棐几晴雨分半岩湖山乃如此静者意有餘浩然忘
所喜
登吳山第一峯望江海湖山作
天門豁東開大海苞世外蒼龍屹然住遂扼錢唐會奔騰来天
目羣峰譲其銳翩翩雙鳳皇軒翥破草昧下見宋宫闕石路剥
古檜側足俯井㕓城郭届繡繪湖山與江海清光交&KR0574;肺我生
固有涯塵俗日淫汰摧此曠士胷茫茫客感害縦目浮雲端始
覺六宇大長嘯引谷風竽瑟動衆籟將尋鸞鶴侣馭氣出函盖
吳山絶頂風雨望浙江作
疾風拔危闌俯聽喧萬瓦溟濛羣象變元氣蒸大冶江流渺無
際倏忽騰白馬歛翮蒼鷹低亂葉林麓赭羈心積秋晨歸思浩
難把慘淡倚檐楹潮聲撼孤厦
山行入靈隱
探幽素所懷捨舟遵樵徑長林寡遺柯秋日類炎令數折入&KR0772;
窱出谷巳聞磬松杉送餘青衣幘光不定惬此岩栖心造境臻
最勝危亭俯冷泉潺湲悦視聽泠泠緒風至爽籟生咳罄登陟
亦忘疲戀景憩戶磴山色殊可飱白雲煑如甑浩蕩順歸途歌
嘯寄高興
飲乕跑泉
晨夕陟寒山黃泥撲成粉嘯歌寄清酣詩腸鳴渴吻山丁走樵
青擔水破塵坋呼童拾荆薪敲石發其藴松風帶乕嘯三沸
雷隱隱入椀淡若無寥天碧可牧白雲㳘肺肝洒然欲蠲忿推
窗望眀湖意足忘遠近
吳山曉霧
曉霧起山根茫茫俯大海人行雲霧上積絮沒肩脢下見雲中
樹荇藻紛可採撲簌聞鳥音始知林麓在須臾氣微歛陵陸萬
象改蒼然遠山出濃淡各磊磊烟盡日巳高金碧耀衆彩安得
右丞茟丹青狀晻靄
吳山落月二首次黃岡王雪洲給諫韻
曉行吳山上日出猶見月流輝故相照徘徊待眀發所抱既不
虧何慮光采歇微名懼見淄無用托貞碣昭昭仰天漢白日不
可揭
二
月生在東嶺月落下西浙升沉亮有以幽黯向誰說為君借餘
光照燭五情熱結捷足鶩長晷炎炎傳衆熱寕知山澤間留采
更孤絶攀林遠相送似與知者别巳盈當自持待君𥙷其缺
吳山落葉和王雪洲給諫
人生無聚散紛紛任榮落黃落此其時霜雪豈云虐古木蒼然
存飢禽欣有托繁華不相待何恨風吹蘀物候各自知君心未
識度
詶雪洲給諫見示感懷之作
郢客多高吟寡和驚下里苦調無緩音浪浪不可止孤桐生深
澗飛湍出澗底良材登君側流徽向君理一弹發清商再弹激
流水此調今不傳知音絶瞽史罷弹再三歎沉吟為君起知心
良獨難慷慨何能巳徒工悦已容誰為知者死哀歌操報章讀
曲知其始
雜詠二首
松䶉行木杪翺翔䓁飛仙擇橡以為食謂無異患干文貍窺樹
下伺執難遽前緣樹登其柯細犬騰草間欲下虞見咋欲上畏
枝顛援木自鳴號梯之抱持還松䶉語狸奴胡為爾乃然啾啾
床頭鼠如瓠亦如拳盗我宿舂粮攪我中夕眠嗟爾瓜牙職不
摶自云賢
二
山雀步檐側馴繞長自如抛粒飼山雀日日下階除啄食有餘
粒欲去復踟蹰敗葉積檐溝陳陳自相扵&KR0742;粒蔵葉間以為雨
雪儲人生困衣食道路日巾車誰能安屢空日旰閉吾廬無累
意常得欣然委琴書
歸興
自我来吳山秋林尚蕭森朝朝見落葉漸已成空林淹留既歲
晚歸思浩難任朱顔易消歇霜雪長見侵吾衰懼親老華髮不
盈簮力畊既未能出處非自今飛飛堂前雀朝飢勞我心林壑
獨踟蹰胡為此滯滛
茗齋七言古詩
南譙彭孫貽羿仁著
吳山寓草
湖上豔曲四首
茱萸作裳桂為帶二色流蘇心向外可憐素面只垂鬟空將二
八惱朱顏
二
飛袿如雲不相結女兒妍華作人悦下車歛髣為君斜青騘阿
子復誰家
三
山禽羽毛紅勝鳳眀眸背地還相送金鈿犢子細娘家車前小
婢賽如花
四
木舜朝朝下紅槿家家胡蝶添新粉夗央背面作交粧人前吹
和百花香
吳山望浙江潮歌
君不見會稽神禹誅防風專車骨矗吳山東桐江一線牽不住
銀墻雪壁排豐隆前驅素車後白馬壮士拔山喧萬瓦神鞭揭
地随祖龍到此横波未能下錦衣英雄徤如虎強弩三千齊飲
羽水犀一發天吳低廽打西陵夹風雨我家東海上日日弄潮
頭北盪三韓南甌粤扶桑浸日景倒流朝朝暮暮長檣望長鯨
連山䟦波浪揚鬐横截浙東西濡沫旁吞江下上龍飛鳳舞帝
王都鱗磔萬松湖捧珠旋轉山河失圓晷噏張地軸搖黃圖雄
心對此益激蕩浮世一覧皆虚無鮫宫蜃市不可即震霆鼍鼔
還讙呼枚生懶病今應起仲連意氣長如此碩借珊瑚千尺竿
釣取金鰲鱠其子
十月吳山雪望放歌
羿仁終歲長掩關七年重踏湖上山江天漠漠積風雪晨起呼
杯得閒錢唐雲黑凍白馬兩高横黛愁雲鬟我家只尺秦望下
海潮逆送江潮赭鯉魚五尺長過人欲寄歸書向誰寫憑闌山
閣添木棉臂粟栗栗西風前千山萬山飛落葉黃雨白雨俱連
綿山童絮薄坐縮腳一足睡鶴拳霜天呼童傅火茶灶然且瀹
苦茗烹寒泉鄕心歴亂惜歲晚冰霰颯沓鳴湖天眀朝移棹斷
橋去獨弔放鶴山中賢
許掾屢餉酒戲作短歌招之同飲
枯腸渴作涸澤鶘山童偃蹇提瓠蘆深林畏聽泥滑滑驅之不
去如木奴許掾為我沽一壼飛書走送衝泥塗傾壼相向浮巨
椀金盆一擲成梟盧子英雄虎變鼠塵埃物色烏非旅勸君
痛飲莫辭醉勸君酒盡還更沽但論世事頭巳白俯視時賢眼
若無興酣落茟呌絶呼生真不愧高陽徒且来同醉慰寂寞所
惜促坐無當壚
將歸留别湖山
湖山與我成相知朝夕座右長不離將歸似與故人别凝望湖
山更愁絶湖山應咲客思歸徒抱相思寄眀月眼前相對不盡
歡别後徒勞夢林樾眀湖一鏡冷照人照君夜夜思歸心朱顔
鏡裏幾回好何必看山憶故林殷勤欲去還題壁重訂前期當
此日再来先與白雲期附訊浙江潮上時
茗齋五言律詩
南譙彭孫貽羿仁著
吳山寓草
宿惠力寺僧房
幾度来山寺萧條秋徑荒十年懷故友此地讀書堂古殿支欹
樹遥峯出壊墻逢僧無可語幸有木樨香
二
欹枕西風裏高眠清𣑽樓應憐今夜月何處是中秋露下纖雲
盡天空清漢流誰家倚横笛吹徹小梁州
東山大悲閣
丈室依山足雙橋鎻石潭枯槎燼雷火水月在茅庵濟勝行何
倦探泉淡自甘僧房虚借問若箇識羅&KR0877;
晨行南山道院
曉入南峰去晨行路不迷林深氣微白天澹月流西吐日河光
動經秋地力齊停舟尚徙倚分蕙斸山泥
𬗋微山晚眺
薄暮重登眺遥天欲倒垂秧鷹栖壊㙮古蝠嘯叢祠海勢環東
極山尖入上規憑高無限思獨有白雲知
放鶴洲四首
短棹沿堤入柴扉傍水開獨留孤鶴在應待主人来路斷危橋
接亭幽竹徑廻惟餘湖上月夜夜照樓臺
二
草堂秋色裏荷榭水㾗間古木如深磵流雲似遠山萍香魚自
樂藥塢晝長關閒殺題詩客行吟擊汰還
三
籬落遮樵徑林扉纏古藤入門惟見竹掃葉忽逢僧茶氣生殘
竈波光動采菱漁家堤柳外落日挂魚&KR0699;
四
煙雨南湖上俱言放鶴洲到来人不見無限水空流梅墅參差
月雲房宛轉樓桂花開自落孤負此清秋
重九後一日登嚴助墓書所見
乞郡君王賜承眀憶直廬夜郎空自大天子近何如城郭晴雲
外風烟古殿餘憑高見黃菊欲采意踟蹰
重九前一日登真如寺㙮
一棹来真境輕寒點緼袍川原包暮色吳越入秋毫叢菊黃金
地孤鴻白雪毛眀朝定風雨今日且登高
過金光眀寺謁范大夫祠
徙倚陶朱里空亭忉太虚疎鐘隱叢薄寒藻帶清渠此地復
為沼無人更種魚高風邈千載誰觧計然書
過曺秋嶽司農園亭
曺公池館在林樾近何如邊戍無回㕍園丁自網魚山樓飄桂
子水檻媚芙蕖為問平津客誰傳塞上書
楞嚴寺
寂静楞嚴地塵坋一掃空經旛風不動講院日方中寳鼎書
軒翥栴檀樹欝蔥現前俱了義二十五圓通
再過南宫道院留宿
騎乕仙真去丹房古墓存道人知相鶴童子學朝元静夜星河
直深更鳥雀喧勞勞困行役慚愧五千言
題陳太嘗吳山山閣二首
羈旅雲山客巢居俯市寰談天笑騶衍採藥隱荆蠻卉物為供
奉麏麚雜往還君平不須問偶爾到人間
二
讀易荒岩上山雲代下簾江潮生茗竈湖月上茆檐抱甕世情
淡論詩風格嚴何妨在城市漉酒溷陶潜
雲居寺礼中峰大師像并觀遺履
日暮雲山合雲居正晚鐘祖堂留隻履何處見中峯法乳流詩
派空花識幻容寒梅有消息持此印南宗
吳山伍胥廟
婺女吳東鎮錢塘越北門千秋餘父恨一死報君恩少伯五湖
遠專諸古巷存英靈自来去神火照江邨
南屏山礼永明夀禪師㙮時豁堂和尚往吳門
曉入南屏路捫蘿到上方湖開宗鏡閣山擁應真堂僧院閒雲
出門風法雨長徘徊夀公㙮萬劫礼慈航
靈隱寺
杰閣凌無景危堂過九重此中皈正眼絶搆顯神蹤泉涌千僧
釜山鳴萬石鐘何方尋佛法一指見天龍
詠飛来石和王雪洲給諫
飛来何處石遮莫更飛還天上一高枕人間自掩關寸膚雲尚
出方丈路難攀試壓歸裝去誰争䄂裡山
讀皮場廟碑作
東漢神仙令南遷廟社来雲旂走風角靈藥避蟲虺往事殘碑
在江聱到岸廻淒凉不可問沽酒對行杯
聽羽客王順公彈琴作
閒行過小院相對理鳴琴此調無人識悠然太古音松風清客
耳梧日轉庭隂門外紅塵子聞聲何處尋
吳山再見月作
吳山一留滯重見月如鈎兩地相思客懷人何處樓清光滿江
海寒色入衣裘回首高堂上雲中起暮愁
海會寺
琳宮叠相次寂寂此香臺院冷無僧出門空落葉廽江天開印
度潮汐湧如来何處論心眼拈香問死灰
雪中集陳太嘗山閣
寒雪集高閣一壺聊舉觴相看俱落落彌望但蒼蒼樹冷飢鷹
坐籬疎凍犬蔵江山增點綴能不引杯長
盧錫庵
循火德廟後垣鑿垣得門其徑數折有玉皇閣盧太監
九德所建也閣西精舍三楹背山面湖南屏五雲環列
几席石戶深蔵竹林屢曲窅然人外真佳境也
尋真叩朱牖鑿壁啓青林竹逕窅然入雲山如許深湖光資眺
聽鳥語助書琴豈必岩栖者方諧出世心
白澤廟
白澤城南廟青山鎻市垣隂房閴神鬼丹鼎鎮坤元星斗雲旂
動江潮井絡喧塵埃空優優何地有丘樊
永福寺訪友不遇
曲巷尋禪窟相携訪寓公紅塵連屐外白日閉門中僧律三衣
雪茶香一院風何為困行役溝水各西東
茗齋五言排律
南譙彭孫貽羿仁著
吳山寓草
大佛寺
大佛之燬于火近百年矣喜還舊觀紀以十韻
浩劫開賢首懸厓舊羼提百年虚莽闢千尺大雲垂眀聖當天
眼羣山盡辟支削成非相現涌出法身危初地看無盡超凢自
有基兩高遥灌頂三竺近低眉象教驚殊麗諸方属搃持鑿空
心印顯阿閦幻人疑鬼斧工難及山王勝在兹白毫如可見莖
草未牟尼
謁宗陽宫
二極交黃道羣真翼𬗋宮摩霄凌象外闢地出寰中位叶輿圖
壮垣周天市雄星辰環楯陛丁甲冠刀弓肅穆金容静清虚帝
座通参旗飄奕奕露冕儼融融毛髓超諸濁精靈殚百工白雲
鄕可近玄牝路無窮浩劫多生盡煩襟一息空何當追羽駕飛
越海門東
范澚
范澚論功處孤臣就僇年風波二十載廟社幾推遷累戰横吞
越先聲直到燕談兵鰲極外破浪乕牙前日本遥通貢雲安數
奉箋夜郎忘漢大望帝怨春偏江上何遷次閩方亦杳然艱危
兄弟共飢饉士心堅愴惻王陵母摧頽下瀨船水犀星自去銅
馬事虚懸衆散無全壘營空失將權此身惟一死貿首庶猶賢
徇市從容地騎箕惨澹天浙潮騰壮氣虹血貫寒烟成敗寕須
問忠貞矢獨捐凄凉誦遺句灑泣向誰傳
弔武穆故宅今為臬司有忠佑祠後有孝娥井
萬古傳遺宅文昌隕將星西曺騰殺氣北寺想精靈野戰空無
敵風波别有亭斯人長不死廟貌儼儀形軒冕泥塗損弓刀戶
牖銘寸心留汗血湼背自雕青天地悲何極河山淚再零中原
淪鐡馬露井弔銀瓶往事羞臣&KR0799;遺忠見史桯朱仙塵黯黯白
虎宿冥冥嗟我来三月棲霞僅一經題詩拜廡下欲酹之青萍
茗齋七言律詩
南譙彭孫貽羿仁著
吳山寓草
三茅觀
直上吳山第一峰青天巳得借茅龍半江吳越分千里三竺烟
霞鎻萬重禹步雲生空際石流鈴風度下方鐘曾從句曲探靈
蹟笙鶴飄飄喜再逢
登吳山第一峰二首
坐攬江湖指顧間罡風屐底送潺顔俯窺樹杪人烟合下見雲
端倦鳥還積氣東南浮大海雙飛龍鳳舞羣山自憐物役多泥
滓回首塵氛始覺閒
二
西望湖山渺一杯鏡中花月隱樓臺天圍城郭川原改日落牛
羊鼔角哀蒼水赤符神禹去長波白馬伍胥来紅塵蹤跡無人
識掃茟荒厓破𬗋苔
吴山感懷二首和黃岡王給諫雪洲韻
極目吳天盡落暉五雲曾憶直金扉郢中春雪推高調越絶山
川問布衣投杼何来驚乍起迷途今悟昨為非君恩自許寬
休沐敢薄承眀舊瑣闈
二
湖山千里弄清暉雲際初排玉女扉篋笥尚蔵中秘草風霜欲
冷諫臣衣江潮五夜偏悲壮史茟千秋有是非早晚知公重上
直今皇親政御&KR0686;闈
湖中晚歸
林卧岩栖日閉關輕舟又入水雲間洲前白鷺一雙起湖上青
山相對開蘇小西陵孤月吐錢塘南渡晚潮還萬松宫闕今安
在石磴盤紆懶自攀
至江上作
偶来江上訪浮查水落江㾗在淺沙三折溪流嚴子瀨千岩古
宅許詢家地多戰壘無全竈風入霜林似落花惆悵興亡幾陳
迹空随歸犢引柴車
三仙閣望江
斜日吳山傍晚鐘共排飛閣礼三丰危厓斗絶棲孤鶴睡相希
夷蟄五龍毛骨欲仙風栩栩江天一碧岫重重白雲蹤跡無尋
處踏徧湖頭七尺笻
𬗋陽洞
丁令前身鶴骨奇𬗋陽别館青葳𬎼仙人遺蜕不復見隂洞白
雲無盡期夹道脩篁路迥絶當空亂石天横垂徘徊此去未忍
去城市黃塵安所之
吳山偶見
徙倚雲峰最上頭平分吳越豁雙眸人聲下界蚊雷起羽閣中
天蜃氣浮坐對湖山消客况行逢士女攪春愁錢塘江畔空凝
望如此風波不可留
棲霞嶺晚歸
棲霞嶺下數歸禽落日秋聲掃石林鉄馬夜嘶風北起黃龍江
暗霧南侵時危每恨英雄少事往空悲野客吟已上輕航重回
首古祠殘檜尚隂隂
詠雪用八白字和友人韻
白玉堂高醉麯塵何如白屋見清真山横長白黃雲合裘擁流
黃白毳新江色蒼茫迷白馬楓林紅白變青春詩成壓倒諸元
白塞白寕教白嫗嗔
和周行贈陳太嘗山居作韻
混迹甘從麋鹿遊卜居近喜得林丘寒江送月長當枕喬木穿
雲不礙樓藥采君臣蠻伯仲詩題甲子晉春秋應憐車畔千名
客白石悲歌自飯牛
重九前四日寄賀陳三兄輔庵新婚
羔㕍門風&KR1199;出塵少年才調更無倫佳期偏占重陽候賓相應
逢下榻人陳氏玉顔推獨冠張家眉樣倣来真夜分錦被知寒
早添得三郎半臂新
九日南湖雨中
留滯南湖已浹旬漸看黃菊滿東鄰天涯游子書難寄旅館秋
風夢更新管葛諸山收雨腳夗央二水夹城闉愁中興盡登臨
倦細摘黃花命酒頻
茗齋五言絶句
南譙彭孫貽羿仁著
吳山寓草
初至武林望湖上山
未到西湖上遥望湖上山青山應識我不改别時顔
七寳山口號
憶昔下山庄石徑填鉛粉今日只蒼山紅顔為君盡
遇流球使者
斷髮文身地當年百越看誰知滄海外尚有舊衣冠
吳山别館雜興
枯竹編作床枕簟西風動幽人夜伸足踏破梅花夢
二
倚閣青山巔&KR0742;杯白雲上拇陣夾松風狂呼衆山響
三
細雨無人来羽流賭雙陸倚楹呌絶呼松鼠墜茅屋
四
吳山諸女郎盈盈盡纖足頼此有情人消得愁千斛
五
沽酒吳山下千錢買百杯閒愁消不去添得此心灰
六
朝看黃葉飛暮看黃葉落落葉有盡期歸期尚無着
七
吳山三見月如鏡又如眉眀知歸未得日日卜歸期
八
紅樹帶清江青雲横白石如此好雲山不歸人亦得
偶成
落木自蕭蕭飛鴉亂高下佳景此中多只少倪迂畫
臨平夜行
風雨臨平道衝寒此夜行青山莫相送無限故園情
晚過斜橋
斜風細雨天旅宿斜橋客今日盪舟還可否曾相識
硖川夜泊
推篷立五更霜花如雪厚東面見雙峰彗尾長于帚
茗齋六言絶句
南譙彭孫貽羿仁著
吳山寓草
湖上口號五首
三笠捴輸下竺六橋又復六橋堪笑西湖遊舫只教花柳相招
二
蘇堤並無垂柳斷橋那得桃花獨憐湖上眀月空照秦樓酒家
三
南高雲出欲雨北高雨歇歸雲閒殺兩高山色只少三高隱君
四
南屏豁堂寂寂靈隱具德紛紛試問誰喧誰静湖山為我中分
五
吳山半屬羽客湖上盡是僧房若箇談禪訪道粉叢花隊紅粧
茗齋七言絶句
南譙彭孫貽羿仁著
吳山寓草
舟經長水
七年前憶此曾遊冰斷夗央凍不流今日重過長水上不知何
事問杭州
斜橋旅宿
野店斜橋暮雨横夜深喜聽紡車鳴荒村一宿休題壁恐使人
間落姓名
安平泉
菊花時節過臨平紅樹寒山秋更清倚棹安平泉上石松風吹
作煑茶聲
臨平舟行
九月臨平道上行羣山如送復如迎應憐湖上看山客偏是秋
来獨繫情
湖上書所見
雕青悪少赤狐衣側坐拳毛浴鉄鞿抛鞚長堤飛鳥疾吳山日
落臂鷹歸
二
倭蠻作髻粉為腮石㙮墳頭細馬来多少遼西征戰客西風吹
作紙錢灰
三
两两湖船去復停叚橋魚步水風腥蕭條日暮人烟冷不放蘇
堤柳色青
四
秋杪湖頭有菊花山山黃葉似飛鴉行吟欲去重教住少坐秦
樓待煑茶
湖上口占
淹留湖上改寒衣客似三春鳥倦飛如此雲山好風日聲聲只
呌不如歸
錢塘江上觀八旗較射作
曾憶文姬出塞圖穹廬極目滿平蕪當時不信仇英筆此地今
堪入畫無
二
鉄騎珊珊甲盡鳴餓鳶鉄呌覺風生横飛一道驚塵起不見騰
空馬足行
三
旄頭相對八旗分列陣遥看五色雲漠漠平沙過落㕍射鵰若
箇李將軍
四
鉄衣藉地滿沙場馬乳紅生入椀香今日相看須盡醉十年戌
客老漁陽
五
雕&KR0707;引滿月同眀鉄鏃飛蟲若紙輕雷鼔亂鳴争中鵠江干無
復有潮聲
六
當年遠戍老紅顔未到遼西髩巳斑今日江南征戍客黑龍江
上幾時還
一松亭
牧馬江寒草不青江聲空到一松亭萬松寂寂今何在只有黃
茅乕迹腥
九里松
赤日亭亭照亂峯石羊石虎伴狐蹤樵蘇滿道荒山裏喜見當
年九里松
留别西湖
倚閣朝看湖上山西風買棹欲東還臨行重與西湖别湛湛清
波送客顔
茗齋詩餘
南譙彭孫貽羿仁著
吳山寓草
吳山懷古調寄水調歌頭
吳越幾争闘不改此江山錢塘昔日西渡風雪過江寒回首宋
家宫闕試問萬松何處荒草有無間落日牛羊道虎跡自斑斑
興亡事蘆葉岸白鷗閒英雄多少衣錦大樹已摧殘三折雲
峰盡處七里灘頭釣客自在一漁竿笑煞風波子日日弄潮還
吳山雪霽調寄漢宫春用康伯可韻
何處湖天只茫茫雲海冷迷凍鵲琳宫環珮風馬琮琤天樂春
回萬木一枝枝瓊條瑰萼此處斷塵凢不是飛仙也翔寥廓
湖山笑人輕薄恨瑶臺伴侣負他舊約蘂珠托宿倚徧織綃樓
閣江妃贈我玉芙蓉曉寒零落因風寄相思尺素雙鯉銀鈎椷
却
吳山旅思調寄南歌子
雨雪雲床冷湖山木葉疎秋殘又過小春初回首高堂歲晚斷
音書襪短須添線衣單不掩裾空閨小婦惜離居抱蘂南枝
消息近何如
吳山風雪懷信弦弟客五羊調寄雪梅香
憶分手清眀三月禁烟中悔别時容易一帆飽送西風千里相
思葉綠五羊殘照荔支紅楓亭路黎母山高不到征鴻潮
陽鱷魚外烽火連天何處行蹤縹緲烟波吟成好句誰同嶺上
梅花已開徧閨中錦字恨難通吳山上連床夜雨夢隔江楓
閨怨調寄浣溪沙
雲母屏深睡髩鴉被池春重玉交义羈人何苦不思家夢裏
斷雲收雨足床頭單枕即天涯薄情夫壻奈何他
不寐調寄夜遊宫
月上蘆花絮被正好句吟成思起挑得燈眀惜無紙下空階拾
飛梧填句尾疎漏如秋雨點滴上愁人心裹欲寫閒愁添研
水玉壺冰峭寒生眀月底
三元閣偶遇調寄小重山
窄䄂弓彎翡翠衣湘裾三尺水不沾泥倭蠻髻妥插文犀誰家
子兒住若溪幽意阿誰知篆香私自禱巧音低萬千心事
在雙眉登車去小住尚依依
夀三元閣羽士吳清琴調寄杏花天
朱顏鶴神仙客未肯注長生丹籍吳山高枕飛来石閒看人
間鼎革喜滄海烽烟寕謐暫遊戲紅塵𬗋陌小春只記梅消
息忘却山中曆日
雪後憶齋中蘭卉調寄桃源憶故人
江天雨雪和愁凍凍斷還山幽夢遥憶蕭齋清供窗影梅花
茗齋詩樂府
淮南彭孫貽羿仁著
擬漢鐃歌十八首
生平不喜擬古至于郊祀鐃歌尤所厭聞漢代去古未
遠詞奥澀難于觧其可觧者不必皆佳盖聲調已
不傳其中乖訛多有今欲強為札茁以彷其音無情之
辭于我何有也歷代名家轉相祖述高者取其意不沿
其文下者割其膚以&KR0670;其貌雖臧穀不同其離一也暑
雨困人無以排悶戲學為之以發一粲搃似新安賈人
作閩方語終不可觧也
朱鷺
朱者鷺邪&KR0907;其羽鰕䱉斯㗖魚乎悲矣靁何虺虺谷以豗震百
里鼉邪䕫維后威德強者摧列缺司閽豐隆丁寕我欲披天閶
達吾誠陛下明聖讒侫喑伏敢諫者鳴
思悲翁
思悲翁翁勿悲大澤腓腓十羖九羝煑石持作飯不及鬴中糜
麋斯鬻斯白石齒齒白頭之翁羝莫能以乳
艾如張
艾而張羅太山為罕烏弋為罝渤海為罦繳嘄陽鋋猛氏飛廉
為肉貘為骴鵠飛高哉雰霧離止一目之羅焉得士
上之回
上之回上乃祀甘泉百神朝靈蜿蜒從萬乘旆高馳以刺天帝
何况况有德非伊遊豫征勿率南淫五溪西轢安息條支以東
西月窟莫不来享来服唶汝老上扞我蹕乃之元灂以漆留
離撓酒祠太乙天子萬壽堠無斥
翁離
雍離趾中水中可築室芙蓉爲橑葓爲壁上有宣房下乃巫支
所宅勞吾人畚之欙之一茭一石藻廉汝歌歌乃后德
戰城南
戰城南凌白刃食君之粟用君命短兵十數接使我飢不得食
渴不得飲跽而兩驂右刃傷左有流矢貫白肉而僵彊敵未
盡與爾同生死敢惜裹創烏號我東鬼嘯我西出門赴敵幼妻
向我牽衣啼懷子乳再歲父為忠臣臣巳有兒焉能復顧軀骨
糜生為百夫雄死為野廟魁髑髏語烏鳶我能使汝一飽為
巫山高
巫山高高不極翳日月以出入巴渝以南滇而北懸索以度跕
跕虞墜水有蜮鼉為梁笮承之黃陵之峡一開一闔黃牛之洑
一象一鵠帝庸作歌巴巫倡樂永綏我南服
上陵
上陵欝欝阡阡白獸蹲其上蒼龍矯雲端王子喬從帝遨嬉付
臣金箱玉椀傳人間灞陵之下淦爲車茅爲馬㶚水㶁㶁纔通
流泉不見驪山高鑿不入燔不然日月機張空空而上天列聖
實明德山高水威迤道傍翁仲胡知之
將進酒
將進酒后萬壽内史在前中執法在後再拜受爵不敢以多又
碩賜一石北斗之太山持作爼東海&KR1250;而杅甘露降天漿下
帝有醉焉曰不號不吳
君馬黃
君馬黃臣馬騘臣馬雖良惟步工二馬並驅一馬龍凌無景竟
四極精僄搖雲出入馳驅八荒砥若一具之山童牧馬天老
執羈風后爲清野六轡如琴神志雅雅臣馬汗血巳流赭
芳樹
芳樹繆何離披紛而風哉以東以西促促錄錄妾爲畫鵠君栖
其皮不中其目茄莖入泥藕乃華中空無心謂有他悲哉魚乎
泣則枯須君新知樂不厭多
有所思
有所思不在天之南海之北三年羈孤各爲隻鳳鳥不可乘傅
應龍以翼周流六宇哀子獨處原𧖟作蛹蛹作蛾絲之棼棼治
若何遺君鑑雙盤虬懷之如月弄而刓以缺一夕一夕明鏡化
爲鈎純鈎終不可成玦知君無意請君絶
雉子班
雉子班紛而翬鶯衮背㶤頳撾厲耿介奮陪澤中多罟其父
一其子五父呼其雛以高飛其子顧母猶徘徊將欲取子母其
媒至仁御六合黃口之雉羅弛不發彰厥文明表翟德
聖人出
聖人出鑠炎精光裔裔一六合窮無有酌元氣高高者山坱兮
大海星辰之行不在内外乕豹耳耳&KR4632;者柔巨闕無試光離
留至聖垂衣黈而前旒千秋萬歲遊以休
上邪
上邪人生何用知心片言洞鬲白石成黃金割丹雞刲玄一
心異姓矢兄弟青青之柚忽焉枳牝谷成陵牡者成澨人心焉
得長如此與君相知慎勿相誓
臨高臺
臨高臺千尺上凌蒼蒼極無極樅陽澹澹九疑若滅若沒江水
有盡帝夀永無息跨趿姿駕别風仙人下来降光景噏霍翔如
繚白虹告帝祉朝空同洞肹皇哉高築宫
遠如期
遠如期千百世龜雖夀徒知筮章亥之步蔑識其紀盗驪騰黃
飛而馳日行三萬里天子歸来七萃以休士虎齒戴勝執玉而
上賓嗟汝青海之羌卬笮之蠻靡敢不臣神獸至白璧沉坐眀
堂禅云云
石流
石流洋洋洋洋以汩汩甘露降上林醴泉出于谷磊磊者如珠
落落者玉天不愛寳以錫景福䟽賢才者難為輔握芳蘭者易
為沐斥貝琛嘉百榖豐年穰穰而樂康神瀵太液不如女漿
擬漢郊祀歌
練時日
練時日建太清&KR0778;蕭光降百靈敞九閽闔一闢精淠淠靈出入
孔盖張旌白蜺赤炎銳翳靈旂萬竅喑紛而下飈為策控靈馬
抉元氣奔虚無若滅沒翔靈車蕩默默非有光一羣慮冥消亡
感至精坐靈堂憺淫汰入無有疑使物啓靈牖靈翕肅震未怡
舞倡樂用虞之箾筑籥鞉隂隂折中矩横自陳䀵光玅入神
愉以豫感靈心靈何享薦清旨颯而来聞靈語揚玉瓉燭明玕
瑶籥啟羅萬端神流矚鍳孔肝降五福陟太元
帝臨
維帝臨矣降精方祗集汾之隂榮光黃離媪錫嘉祥用登百穀
昭融五緯文明甸服山河澤牣德洽形區百昌云云喘耎無私
青陽
青陽啟陸孩乎無垠太和萬物流光其聲隂電發皇一墳一拆
蟄蟲乃窹天機以出維皥氏德苞如不盈亶羣生遂植如不榮
朱明
朱明炎若雲族而雨敷施九有茂長我黍刊故即新槐藴内笑
發其潜光化腐絪緼既敷既達鬼是用啜麻麥之盛馨香之發
西顥
西顥禀肅蓐&KR0776;司金羣秀乃酋韜穎含仁回慝勿反征鳥斯偃
長狄喙伏武節聿其侯也度四履四塞其皇矣后受同受璧
玄冥
玄冥伏沍萬彙閟蔵以霰以凌天威肅將跋蠉坏戶黎旨蓋
民物阜成去智返樸枵辰奠位蟄陽蘖牙水歸其宅函孕始和
惟泰元
惟泰元尊蔑貳二氣萌于無始官五帝極自然雕萬物為聖賢
吹息薄日月生沬其微列星辰嘘九圍噏喬嶽精氣散鬼神作
皇矣昊宰穆清靁闔電為之門太神下雧龍壇翠旗糺駟八鸞
吒瑶樽亨醽勺唾彼羶一繭角澤下土威福握雨澤之霆斯撻
戴玉弁羣聖朝祈萬年達赤霄
天地
天地况予俾而昌富媪皇父德不忘惠施九垓風雨其鄕桐生
勾拆芘藾動植紛而茀哉莫知誰澤秩宗其祈會羣辟黼絺
繡翳羃帟飛纖袿離舞若一鏗鐘搖敔匏絲戶神既醉止愉漆
漆公尸顔酡縮茅脊帝庭震憺大樂成胥軒黃炎彙至精肖翹
偕作庶萌生寒暑迭代五化庚河嶽受職枹不鳴皇路蕩貘
譯眀神獸神爵鴹西清至德昭回格太寕
日出入
日出入睨安之魄哉生朒誰而日月不我相待夏䖝難語冰朝
菌難待晦雕雷造霰寒暑莫我改胡不撓挑八極混同萬殊流
觀六虚冺若無贏彼二蟲孰聖與愚無為愁刺促耳獨娛
天馬
帝圖擴極無野流炎精下天馬若滅沒光景生志氣一秉至誠
恥凢禽須伯樂從王良上天閣
天馬徕徑大荒賓百蠻朝上皇天馬徕鵠容與汙朱歛霽雨雨
天馬徕五花文麟之臆縈蘭筋天馬徕服無皂以消搖歸有道
天馬徕房其匹氣上騰景出入天馬徠德龍師涉四極翔槐眉
天門𨳩
天門洞以廣開光下屬燭九垓貪狼司閽白乕抱關令我欲叩
而徘徊參者斿井其鉞靈負扆帝扉發貝闕璇則題璚雲而珧
房虹蜺䟽牖電交窗八萬屈戌纖離宫金斤斤之玉斧匠氏名
曰剛五城十二樓相望翡翠下降承帝漿賜汝萬夀延命長乕
齒介乎西清啟明闢其東廂五岳鈎屈形文章海以澹之塵哉
揚黃斯珥斯交重光皇人受祉六合康若有而無神忽荒求仙
真人無何鄕
景星
景星焜煌華覆融澤含譽安出四照休德天不愛寳汾隂以升
維帝曰饗焱感靁文塞回象物陟禹迹后澤㒺兩䕫賦形類醜
雲譎波詭肖神奸以臭達之椒有蘭匏絲鼓簧敔罄塤清角流
徵激脾肝神酎和光承玉敦吳酸越䐪芳爼燔河伯出鯉嶽熊
蹯告帝介福億萬年武節不試于八蠻文露柯布澤圜壇
齊房
煒彼三秀茁于齋房木公擢英兆錫嘉祥玄精之祐玄兔之守
九有是同我后所狩
后皇
后皇降祐蕃釐兆人克君克類六宗孔因鳥言貘首並育庶物
靡懷不柔維岳四瀆
華㷸爗
華爗爗枝般紏神巳降駝圓丘前雷師從蚩尤神巳来離閣道
斑璘質驂赤豹神已下弛飈輪六毛龍秣天津神已上升太圻
璆玉鸞折旋之神已坐節安歌二八舞顔敷華神已醉沐蘭生
酡絳宫中目成神既娛鴹𬒮雧慶雲縵囷五色報嘉祉瓉流瑟
湛神瀣波洄泉上太清妙自然耿流鈴景造天
五神
五神匹帝四時穆中皇化無爲奠鳥龜峙龍乕軒轅宫鎮星土
功相乘禪相代綏芸生熙帝載圭璧琮判厥章精神騰雲繆蒼
折靈茅藉若福汪&KR1070;逮于物
朝隴首
朝隴首順金行仁趾現章白文王毛羣偃虣武明堂坐韜玉斧
友騶虞與格澤皇人御儀萬國踰昆侖絶流沙邈萬里月之涯
不詳辟靡妖虐肖若形圖于閣角而&KR0874;臆授書開天鹿延諸儒
象載瑜
象載瑜崇其牙銀甕出澤器車賓鳥来朱翐翐苞元命伏符赤
帝南狩獲元獸六合一裔為守
赤蛟
聖武輯柔赤蛟弭無角九譯朝靈艸産致神爵靈孔綏赫曦樂
象設舉僛茅人搓屢舞感余心天漿下金狄柈爛有光琲離般
泰罇釂傳靈嫗曰臨饗歸帝所靈風颯壒上征儵焉逝燔告成
杭日出鑿魚鳬桂蠧蒟助天厨帝德湛淪無厚大礼洽禧萬壽
茗齋詩新樂府
淮南彭孫貽羿仁著
擬明郊祀歌二十四首
漢郊祀歌十九章帝臨青陽朱明西顥玄冥齋房后皇
諸萹雖無雅音欝森蒼奥與三百萹相跆籍練時曰日
出入天門諸萹竒譎簸盪鍾嶸以為秦風小戎之遺揚
厲過情殊為不倫大都宗楚歌之變騰踔發皇非清廟
之奏然實天下之至奇也明洪武郊祀社稷有中和凝
和諸曲嘉靖分祀天地有圜丘方澤朝日夕月雩祭諸
篇當時詞臣材識弇鄙其文嘽緩以視綠巾諸白僅能
過之今倣漢人遺意參以新義揚詡二祖列宗盛美苟
以上奏郊壇何愧宗祀明堂之旨乎馬班載茟屈宋遣
詞知無以易矣
圜丘
穹冒九有血氣斯一隂用隲各徧爾德予諸夏祓兹匪茹
形諜大光亭毒仁區風雨會和四辰有爛掃地剡靈非旦伊旦
方澤
坤媪肓予用牲牝馬黃中厚德韜精闔戶山玄水蒼衡紞穆皇
后来&KR0681;止䆮沴降康昆植遂長師武匽革立柴中央薦馨休璧
朝日
大明啓運羣隱潔形亶及幽沕畢貢諴恒春朝蒼陸迓景暘谷
一人介福眷&KR0574;百禄至精赫赫窹蟄發榮乃昌乃熙彙秩夷庚
夕月
柔祗隱曜朒朓毓吐庶明成光太隂翼輔玄禽南嚮夕魄司分
告庥欝儀神族絪緼六虚露&KR0697;息斯氛害泥泥嘉榖祈豐以沛
岳鎮
維岳錯止鎮以翼兹泄雲報成建邦布規我王度一嵩長勿騫
庶神哉格牢是用虔盡地諸毛閟天奥府非貪若寳永奠我土
海王瀆
海蕩蕩百谷王瀆視侯布四方浮元氣鼔翕闢流惡盡精神出
通地絡鴹龍德肅壝列怳靈入頫羣冕咸有執瀆貢珧海玄璧
后萬夀薦誠一錫凝祉淪靡極
大社
勾龍配德上功反樸土敦其宅水歸于壑奸慝戢智兆氓乂安
人鬼食穎歆此陶柈載培載成㓗齋非屋皇靈孔勞嚌以受福
先農
先農大神降精腓字嘉種哉生粒萬世報兹土功敦穡事嫗所
眙棄農之祥祀為田祖禱之以福穣麥𡵨有兩禾有英民庶淳
力本不慕為賈以東西為吏才而良鸞刀血牛玄者豖黃者羊
神既醉飽愉㦲樂康
先𧖟
先𧖟每每天駟昏而入地藴火浴我子女桑坼始雷金根縹&KR0955;
至徘徊曳玉鉤朝翟茀維后躬桑出原陸山河之衣廣員幅采
之不盈筐膴以柔綠為天子純薦嘉黻神克相予士女咸壽榖
馬祖
馬祖皇炎炎光銳入于漢王良不得御凢馬之跡日爛縵大金
元精川颯爽其文非龍熻来往毛耏獰颯乕為黨人立而踶不
可上馴服有德驂左廣迅若無影駘蕩蕩風偃西域竒毛神足
登我皇櫪
黃河清
黃河清聖人出赤光属于天不知為夕鳥皆夜嘑奔眎之不在
河之南河之西河之東以北泗何青青濠何赤巫支縶龜山囓
其足龍起其中雲合則雨從混一海宇川瀆會同河之清可俟
皇夀昌及萬世
玄武降
玄武降佐人皇白溝啾啾哭隕霜闘士一瞑生公侯死國殤陛
下萬歲臣死何傷巨人丈有尺踰咫下雲端披髮而握蛇大風
晝暝颺砂我刃三折三易騧萬簇旂蝥&KR0707;貫有華蹶者復起鼓
喑復撾北軍奮擊南軍崩摧支亂麻白溝不流骸腐濘窪黃金
山積高築宫太和萬夀神器封大江漢沔長浩浩而東
騶虞
騶虞神族白章五止流精昴參祛暴洊祉仁不折萌武勿殺齒
我王靖亂格奸鬯匕天苻聿臻澗瀍獻趾叶瑞成周報福燕畤
猗蘭
蘭之猗其香沃沃蘭之猗亦集于谷山谷崔嵬石斯磊之賢之
敷庸爵斯膴之無膴何畜無磊何族予寕伍艾與蕭謝是干䘵
英皇窹寐兮援琴于軸
&KR0877;譽
含譽含曜炯乎爍璀魄若鑑若燭與桮與瓊玫三五未歇其照
四達熠燁莫虧景星復出紫垣南望軒轅之宫五緯昭融布九
垓天祐有道耆英久于位六官奉德以勞来里無敗車野無棄
材慶雲見黃壇光剡下徘徊
玄兔
玄兔&KR0627;以澤黰兮如髮鬈秋芒予求汝輔進與物偕昌予棄汝
德爾行遁于荒脩脣間蜷兮月初朒維予作會兮其形渥恐羣
賢之在野長隱曜其墨墨
老人見
老人見&KR0707;之傍夹五位爛當陽氣&KR0697;霽六宇長益聖夀帝道昌
星之精化異物&KR0971;短下侏踰尺魁而頎岸寡髮秀龍姿僂鶴骨
御白獸酌泰罇六尚書調元辰刑不試民阜仁海沃蕩山蔵銀
上無貪樂千春
江漢明
江漢湯湯衡峙其南隂南嶽表其陽龍騰鳳翥軒乎以翺鴹
帝星晃其昭昭乃明江漢之野孌彼狡童仰闚玄象弄戈飲馬
日重光月重華千乘萬騎迎輦扵江沱我歌若舞于樂婆娑
聚營室
聚營室五星若連珠天子神聖奄珥貂梟猰㺄太阿剸斷蔑勿
夷誅三光安其行緯曜麗乎區百辟淬志恪共是圖降格明堂
潔齊翼愉
甘露
甘露降于陵于岑甘露布于栝于林甘露纍纍以沉乃如貫珠
如膏如飴如乳亦如金天子大孝錫休徵百鬼咸若咸歆澤出
器車山出銀甕谷產琛帝在南郊日在牽牛之次和氣烝而觧
凝神人效職㒺勿欽祥風布德景命有馮
龜五色
龜五色出遊渼陂之上曝偃牛首之谷朝朝暮暮咽日精吐納
靈臺之雲物仙人下来飲告爾靈龜陛下神聖至德萬夀永無
極薦以山玄寝以雕室遨嬉西苑醴泉玉芝側咄彼太祝乃卜
而食
白雁
白㕍来雝雝雝雝昂昂来何許章之東鄱之陽疇之貢藩淮王
亦絜其羽雪翿銀為章彼禽服義妃必雙序則弟弟相和將大
君敦物明倫常精白外臣遵弘綱鴻臚句傳肅賓于堂
金芝生
金芝生燁而大赤堇輪囷緗鞠承盖皇考夀宫肸斯配英兮九
岐房兮五衢誰其茹者子喬與安期皇帝三萬歲子孫千百億
大孝烝哉休德嘉備
白鹿
白鹿角而珧萬歲則垂胡不入羣不驚不跳来自海島舟山横
波弱水墻立下有蛟天子威服海外組縳蠢兹王毛海無童山
無䕫㒺兩魈𬗋清之真人騎白鹿朝玉晨下觀瑶壇月星辰佐
我玄脩登至真
明鼔吹鐃歌二十三首
鐃歌軍中樂也漢武列之殿庭有十八曲益以務成以
下四章共二十二曲魏晉祖述屢變益下齊梁靡靡古
音殆盡唐宋及元其曲不傳明制朝賀諸曲膚立擁腫
萟苑諸家規模漢人步之趨之僅存其貌不啻塗羹即
弇州之才不能自拔俞山人羡長創為新製而名仍漢
代阮光禄以為一代絶搆似是而非夫帝王之興揚厲
威德代各有詞吳魏同時各不相&KR0670;何必千載之後仍
冐漢人殘目㦲不揆蕪鄙采明舊聞制為諸什𥙷亡國
樂不為無禆云
炎精
尖精乃何𦦨𦦨火邪絳氣屬月赤煇瀰旦夜光何許鍾離之滸
河伯貢綺濠之陽厥綠茅蒐腓而香昴精淪地華道昌神器有
兆煴赫斯皇
龍非角
龍非角蛇而足緣我縵胡纓免胄弗震弗辟祝之曰龍乎我戰
斯克援矛而前翕霍四生翼和陽郛北介而馳有光五色早住
之徒搏之䓁糜蝨
鄱有鱗
鄱有鱗非甲非鬛鱗之兩之夹我舟以躍白波連山鉦震盪斷
㯶人立扵波上百千鬼雄毅魄為之長鼉翠旌黿白馬從帝禡
枉矢㱲鮫貫曥不得復豪肅清漢沔朝百神小孤厥妃廬山君
江流浩浩揚國勲
黃葉
菜之萋萋葉以黃汙菜我途蕪我堂維菜茂茂維葉是刈維黃
斯醜吳氓困汝思虀是臼大風吹汝若去垢入吳軍踐吳郭白
駒之狙矜甲以自縳嗚呼有吳女櫜永槖
入大漠
入大漠大漠漠漠西不見流沙南不見幽朔托佗之跡亦滅亦
沒嗟爾龍祖崛起斡難盡吞萬部乃遇一角神獸人之言爾胡
荒娭淫是用湛縱女沙漠歸汝骨母染我夏女貊族
䕫門高
䕫門高虎牙矗障次天繚鉄為絙魚鼈莫之前舁舟子谷穿石
窟舟腹負天蟹跽百足青莎以衣蟻緣越木猱不知瞿之湍十
步九愁削柹百萬沉者浮我甲踰汝阻揚旌譁釦寘所卑来上
游勿恃乃阻朝為王暮俘囚傅一廖二錫兩卣
靄翠
靄翠爾母章皇疇其恐爾馬閻王八百媳婦靡遠勿届維乃後
至有奢香滇山如出黔山如入非貪乃貝勞乃十驛南交以南
碧雞北僰𤇺無烟鴨金赫曦貢于朝日
一六合
一六合類砥平掃芒昧見大明貊鳥言㒺勿庭一六合盡九有
穹所昌庶萌宥蠉動植齊形夀一六合暢皇風海澹澹族魚龍
辰列宿環其中一六合止不殺消兵氣崇文物刑無刑布魏闕
燕子
燕子翩而飛紅襟玄裾因風渡江集扵磯嗟江城之麗龍乕或
糺或踞赤烏創之六代禅而帝越甲百萬莫能踰翩彼燕子栖
金川之譙反反下唐棣江城崔巍高哉自無際
四駿
四駿埒咸房精雄略一齊死生成大勲圖閶闔雲物聚入麟鬛
佐神武襄竒材决疑貳精誠開夷内難威無外形翰素星辰會
戴北斗
戴北斗天狼沒入地南面以指魁首夗央沙濼夜行不止莫定
以東以西下馬伏地浮盾乃知之允蠢夲雅勞我天鉞山谷邈
邈輪蹄漫沒帝曰歸哉歸哉我旅我瘏我秣我渴
玄石
玄石陂陀屇彼荒漠鬼工隂厓車馬不得馳逐更有玄冥之池
鵁鶄水爵羣唼之黃羊野馬出沒廣野跳踉哉兀良竄山谷駝
牛凍而僵&KR2421;石銘功斵以斤刳胡血肉刈若林石闕嵯峨兀至
今
杭西極
杭西極泛無景大浪山以南連檣立波垂天之雲拂東井則有
把勒亞巨鱗㐮首千尺噴流㴻舟滿以沉水妃飛飛下黃爵或
化爲蝶栖諸幕海王效職蠻豈有愛焉獻兹琛落落
三下交
三下交雕題諸蠻雖有三帶老撾爲窟英國焉能縦子逃毒機
肉墳出扵幽箐蒙馬狻文象股而戰汝犁汝定汝擴汝徒戴汝
元朝偽也冕夕行萬里登槀竿
交龍旂
交龍旂匪軍容翳國容旂有九斿中蔵黃纛介馬而馳越喜峰
彼胡蠕動鼷鼠窺穴或聚或散游如蠭鉄騎三千躪胡之肉泥
且同胡駭蒲伏縶之歸闕下觧乃縳帝釋戎衣御冕服
射乕
射乕乕騰薊門北灤河隂高厓狭谷騎不成列車不可乘乕摩
其牙血我人物為肴烝布士為圍天&KR0707;一發中白額陛下萬歲
莫不懾威德
歸六龍
歸六龍騎沛沛鸞旂旋廵徼外蠢小醜止帝車天威震震若駒
黃炎炎氣騰上龍夜卧光萬状胡懾魄跽獻觴婦舞歌送我皇
六龍歸御南極日再中朝萬國
師子来
師子来自撒馬兒罕蹂象之林决熊館火晴金額鉄距牙斗尾
黃髮形醜辟邪獨行萬里而越滿刺加朝&KR0686;庭䑛吻喑默默大
聲忽發辟歷乕遺溲鬼幽咿賜汝禽犢掌而吹毛雪紛飛維帝
綏柔輕遠物却除不詳威不若
大藤
大藤紏拏梧則右潯則左南截府江成徒杠冥巖深谷前後為
阻猺獞緣度螘行猿引十步九顧長鎩利刃雖得前徒血彼毒
弩天兵鑿空而入彼險安得馮封獞髑髏肉猺陵斬乃苗蘖斷
乃藤
南廵
南廵涉江禡于社祀于孝陵萬騎而千乘岳瀆伯㒺不廷西江
蜃孽鮫無角黃石磯濺濺亦㶁㶁豫且張㒺以待此今登于罟
昔龍子不聽厥妃魚乎悲矣
大海東
大海東日所出蕩蕩莫知紀極鯷人烏鬼囓我甌以東甬以北
遠至儋耳靡不螫我有鳥傷之甲犀若無質夗央為陳夹以枝
兵四矛之三盾之一旁行不畏山林沮澤毛葉林林駢伏鑕横
波釡山援屬國
豹子
貍而斑乃豹子瀚海東魚革之氐射飛食鱗族衣其皮文德所
莫格後服先叛鳥徙獸竄亡恒居聖人入自南服登明堂礼衆
祗惟兹女直羾彼連錢戾蟲黃幡璅尾青毛蕤我王不貴異物
嗟爾来何為
玉壘裂
玉壘裂悲乎播乎千年所守萬山所截夷為原瀦為穴汝何奸
我王度燔蛇入人㭬人杙人灰人墓九股生苗弄兵衡刃跣而
跳携孥海龍囤頓趾長號天子開道西南從此毁若弩銷若鏢
郡斯縣斯編戶以食毛
明房中樂歌十首
周有房中樂秦名曰夀人漢惠改名安世樂唐山夫人
所作十七章禱祀宫中者也二南首關雎雅頌列閟宮
謂房中不歌后妃謬矣明室内教同符三代母后未嘗
垂簾外戚不聞國政視之漢宋尤為遠矣因仿漢人之
歌追頌列聖後宫之德以備一代之音凢十篇
明命景鑠孝德斯烝攷材寝廟大樂縣庭晦冥靁電淮渦沸墳
有鬼使物自然為陵紅巾飈息滁版乃登皇&KR0574;眷命苴而省堘
山川所閟勿遷勿陾篤祜百億麗兹雲仍
二
丕乃高后隂相龍興㒺羅俊豪爰托後乘屢脱危殆抱日而升
坤符荷籙寳翟瓊纓廣我皇御多樹藩屏叶慶笙敔凝禧有馮
三
扵昭文母潜龍舊京元勲毓德集禧嫄靈式敷大訓承華誨弘
作百世則繪縑刊銘㐮夷内難肇闢文明曆數攸定僣忒用懲
貞我王度母簴震驚
四
煒矣太皇德匹仁考勝殘去殺佑民有道啓廸哲皇毗輔耉老
三楊勵翼攘寇寝兵刑僇衰息吏皆廉平逮乎元孫爰正初服
貂豎禀稟勿奸于軸
五
穆穆恭讓柔嘉永貞大位椒圖未曜前星誠忱表遜守一仙真
用光夀聖配極堯門君德勿虧地道順成
六
君哉夀聖持危弭亂簡賢却敵權紓天難神靈所懾驕貊革面
鸞輅天旋上穹幽贊鍾鼔載鳴重光復旦既奪再予大器相禪
七
在宫肅肅德之儀大孝無匱邦之基㒺干于政㒺寵為徇後宫
之慶惟内之聖憲憲純皇孝治用彰勿恡于郤戾園復皇勿盭
于典大寝克襄宗祀靡忝禰廟洋洋
八
維歌維謠樂不知革維風維雨佃不知德桀藩就組鈇勿交凶
奄載矺宫勿搖江漢㴞㴞后来南紀祫祀郊壇萬靈燕喜靈斯
格矣帝心一矣維恭穆矣脩玄德矣白龜麋兔致于澤矣芝英
𡵨禾瑞屢錫矣
九
肆及冲聖徇齊委裘朝不垂簾穆清袞旒海祲外攘苗内搜
波偃鼉鄕山夷犬洲明堂雍雍夀愷是遒
十
鴻明慱矣畺㝢擴矣西屇天方北窮漠矣昭回玉牒萬億斯千
慶成百子螽斯是延家禎國瑞告馨昊天野忘耕鑿朝絶佞權
受帝之祜正民之愆本支敦雍考翼子賢令聞不遺鼗罄鏗淵
洪武武舞歌
揚鞞拊鐸旋宫鏗蟄蟲未啓震者霆濠泗淮交龍所興一揮天
戈收吳荆萬里華夏擴爾清削鋤巴粤卭僰平符拔師子百厥
形咸自西旅來王庭九譯始通杭弱瀛皇威叠霈動萬靈干翟
雀躍蹌八行拂巾蹋頓彯華纓七進五止大舞成
鴻武文舞歌
我欲澹滌九垓㓗除汶沕隂霾馮生日月昭回奎壁精炁弘開
皇帝應運御期渡江畢羅賢才俊乂耆德旅進布于寺院棘槐
振縰曳裾辟雍公侯執經典䕫回慝歲革月化喘耎肖翹無灾
鼚鼓蹌儛匽邛折旋中矩循絯
永樂舞歌
君不見燕市尾箕氣燭天羣鮒㗖大魚大魚䟦以鶱揚鬣排山
岳宇内沸觧倒懸犍牯追雕虎不識虎吻涎援矛馬一蹶龍乃
躍于淵受終格文考金縢躬告虔姦讒就屠醢十族亦不延方
練波濺人血流遂成川功成奠安攘神鼎都北遷三征絕大漠
白旄予歸旋皇天所眷命子孫萬斯年
宣德舞歌
皇矣乂辟早履戎行翼兹烈祖逐胡大荒逮握乾符受福明堂
桀藩勿率覬覦譸張黃鉞東廵以組縻王謂我初服蠢茲兀良
皇出薊門我武維揚乕賁三千龍旂鳥章胡崩厥角望旆仆僵
脩文偃武寤寐仁良孝德愉愉昭事太皇維耆維舊予匡予襄
干戚既陳管鼗是鍠囚馘不試夙雨遂長庶物阜豐永綏我疆
正德舞歌
孝宗御六合久昌熙甲兵戢無試窳而娭武皇&KR0670;洪業垂裳衣
唶寺人八豎盗化機帝曰汝孺子干國威縛瑾寘司敗矺其皮
賀蘭山下長藩介圭乃奸我宗盟搖河西予瓜牙惟鉞執縻之
不煩予天鈇俘于圻鄱陽浩蕩蕩族蜃螭伺車轍馬迹雲中居
戕我燧我逵拒厥妃維帝赫斯怒禡鸞旂南狩謁孝陵躬六師
女守仁在贑批其虚奉帝之成算獲濠歸王師遂不戰旋京畿
江漢長安流謐九圍
後序
漢有巴渝舞擁盾舞劍象巴人之跳宕所以揚武功
也其鞞舞鐸舞巾舞拂舞總之揚厲威德以視文德
舞遠矣明室高文宣武皆親御六師或則建威或則
啓疆張弛互用文武一揆斯則諸帝所莫及也因各
爲舞歌一篇表功德焉
雅樂四篇(英皇殷憂啓聖孝宗尊賢尚德嘉靖礼樂脩明萬曆端拱垂委皆明極盛也各為樂一篇)
天順樂
帝至自北狩天左旋而然帝出自南城日重光于天明夷開大
聖沕爽曜虞淵三楊旣代謝股肱一李賢貪黷者見黜廉平秉
衡銓去邪乃勿疑庶位儆官聯邊塵不復起休養及曾玄仁夫
見末命永罷殉陵園歌頌長無歇清廟流筦弦
弘治樂
穆穆敬皇虔恭朝夕求民之瘼維帝之則謂天高高斯高莫極
謂海浩浩斯深莫測博矣厚矣既莫知德容矣畜矣亦靡敢忒
嗟予有位各共乃職豐無倡樂儉無菜色民非柔耜不飲不食
家非黃耉不肉不帛蕩蕩仁風雍雍化日羽籥成行古鍾是擊
凢百君子脩身不慝帝廷闢矣用光邦國
嘉靖樂
神聖御極秉德純手握乾綱剪宵壬天經地義眀大倫羣小噂
沓徒囂嚚不有鋤汰何由醇礼成樂備報眀禋享國久長荷鴻
均天地况予休嘉陳仙人下来白鹿馴告帝萬夀登至真炎黃
無為道絪緼南宮玄穆礼百神下感嶽瀆上三辰靈芝嘉禾来
紛綸白章騶虞&KR0874;角麐昊蒼眷祐景命新
萬曆樂
習重熙逢豫泰承列聖逓相代日月光燭函盖維慈聖啓聖明
敬輔弼君德成東屇海鯤鯷鯨西番漠山砥平胡塞繒易馬
羊佗槖充塞下帝德儉躬綈衣山獻寳礦吐輝蔵羡溢非帝私
蚕桑富民共之播不庭夷其窟為郡邑開南國倭齧鄰入朝鮮
我師東横樓船海波清山箐擴烽斯息瘴不作童歌謠父耕鑿
屢豐年萬歲樂
雜歌辭
以下皆諷也
南城歌
金鎻苔古澀亂查槎枒生老藤塞門隙上皇在南城(一觧)南城
何高高高高百餘尺斧碪城上樹墻下有人跡(二觧)城下何譟
讙巨木撞城開燭滅無燈火星光問来誰(三觧)
康陵樂
宣府女兒好馬肥草復長與儂作家裏不願歸故鄕(一觧)太原
多角伎劉娘最妖妍贈歡頭上簮憶儂長見憐(二觧)黃須健兒
子面有貫矢瘢赤身手搏乕豹房長伴歡(三觧)赤馬黃皮弁秋
翎佩兩刀不識馬上郎細鎧金龍袍(四觧)
西宫引
坤寕何寂寂椒圖雙闔橫隔門聞鳳吹西宫多鳥聲(一觧)阿子
儂所愛不入景陽宮三郎五采衣衣與阿子同(二觧)莫言西宫
内承恩恩數稀對食暖殿兒玉帶俱錦衣(三觧)狂風吹木人叩
門自相擊投書玉階上大索杳無迹(四觧)
德陵樂
金冠約髮雙雉尾窄衫盤龍黃罩裏院中走馬礟若雷内操
西海夜始回粉面乳璫姿媚耍就中最幸高小姐朝朝海子
蕩龍舟舟腹負天龍倒流
金陵樂
舊院新院伎供奉内殿頭猶憶渡河時赤身旅店遊金陵多
美女梨園善新聲夜夜西宫裏月高弦索鳴江南佳麗地六
宫員尚稀内官江浙来畫船采女歸大麥釀作酒白如餹水
漿日高醉未起御厨新始嘗
漢王樂
漢王健跳蕩胡騎隷旄頭功成不受賞肯作東諸侯(一觧)滇池多
珍怪青齊多箜篌漢王不肯住盤馬戲皇州(二觧)夜入魏公廐盗
出五花虬揚鞭疾如鳥乘月返蘆溝槖佗百卄蹄錦装花裌韝
明光賜相屬富樂復何求(四觧)
安化王樂
祅廟婆娑九兒舞女巫二八細腰舞鸚哥朦朧學神語王孫
呼作老天子魁頭長鬛作官家賀蘭山下建紅牙
寧王樂
鐵柱宫作寢洪厓井作床鄱湖聊具沐王卧殿中央陽春起
書院飛甍雕九楹斗牛在藻井王宫集公卿萬金買死士千
金壽賢豪大王好仁義虬&KR0971;龍凖高君王驅駿馬挟瑟邯鄲
倡夜来望氣兒吳楚有輝光
壽寕樂
輕薄馬上郎唾罵夀寕侯明朝對仗罷金吾騎見收宫門夜
巳鑰月暗為誰開爛醉墜貂蟬承恩南内来五色金龍衣御
床教遣着袒禓呼殿中對御争陸博尋常戲殿上宫監不敢
呵黃金高至天侯家恩賜多
奉聖樂
輕車引細蹕青盖月華門飄飄奉聖来暖殿謁至尊千歲千
千歲讙譁徹殿頭至尊為升座阿母樂無憂平明魚鑰啓直
入噦鸞宫嬪妃手相戒奉聖在其中阿母暫請假御膳賜
飛向夕宫門開火城阿母歸尚公見阿母宫娥屛不聞惟傳
杖闕下二十四彈文
雙鉞舞歌
風吹黃沙赤如血咸寕魚海馬蹄裂金貂大璫倚雙鉞生驅禁
軍探虎穴歸來西厰金突兀積級八百成丘陵繡衣使者莫敢
懲横受上賞縻金繒叱縳宰執等蒼蝇嗟爾雙鉞徒斧冰
翠翹舞曲
伽楠作床瑟瑟作帳海中大樂不慕天上長刀兩兩柔刃可
摺筵前試舞雙飛蛺蝶皇帝小家&KR2618;&KR2618;泉布脱儂大珠足抵
十庫尚書重賂天子恩詔不如翠翹歛兵一笑翠翹下女
本屬倡家不將餘命重撥琵琶
彪虎謠
奉聖我乳常侍我父奄貂生兒五彪五虎至尊嚬笑千金莫
買椒風凄凄不如客妳彪衣短後虎尾則長虎彪何食必嚙
賢良戾蟲在朝怪哉滿獄神羊一角囊頭三木
俺答樂
豐州肥美茙草蒸槖它羊馬移板升官軍雪後搜河套磧西
傳箭收狼纛草人剪就来喝城城高夜深角嚶嚶喝城不
崩馬絶市胡盧絶倒三娘子駝金斗大抱印歸雜部大人衣
錦衣殺人不如稱王樂西邊黃裏任開郭
闖王樂
闖子好身手彪形八尺強刀瘢及箭鏃面成五文章樂哉闖
王樂殺人百無愁刳腹作馬槽馬臕大于牛鉄城高百尺朝
攻暮須下夷城可走馬血流滿溝瀉闖王何所樂盤馬金殿
頭弄象作篳栗朝班獵犬遊械手兩梏足三閣六尚書黃金
買身命捆載上牛車小帽尖如棐盤龍青箭衣翹足蹲帝座
樂哉樂莫支
西王樂
渝水畫西塹䕫子閉北門詎數十八兒西王自言尊巴江深
莫鑿流血漂劍閣白帝險莫增斷骸踰丘陵玉壘三千里人
膏紅滿川殺人莫留種西望遂無烟闖子自云樂不如西王
樂米脂鮫一目咸安虎生角任宦屠既盡傳令試諸生可憐
青襟蟲帶葦就醢烹斬手須斷右砍頭騐小功畚欙積城西
高與青城同
安西歎
象陳如山如雲如月直入桂林王頭可掇衡山之下蝦子億
數躪之為泥留王一股長刀大鏃肉醢生苗玀&KR0624;女國亡魄
来朝海水可枯不入𬗟郛洱河可壅勿遺緬種寳刀自折
駿馬自蹶白衣士散壮夫嘔血
吴巫舞曲
吳人好巫巫覡歌舞娛神其詞鄙俚不堪然一方謠俗
見焉昔九歌成扵正則神弦被之清商誰謂聖郎嬌女
山鬼國殤有異扵賢聖女郎七殤五道也因其夲詞變
為新奏鼔而舞之必能令茅人拊節木寓機踊豈特
祠之佳話亦徵樂郊之土風云爾凢二十一篇三十七
觧
玄壇歌
金鞭持作&KR1667;鉄人支向戶不畏天賊来但苦黑虎卧
盗跖提酒壺貪狼出美酒胏婆娑攬公須大索事須已
劉猛將歌
盲風打纛不得仗雷車造冰雹如盎飛蝗入泥成醢醬
草蟲出苗咋殺蚱蜢彘肩生啗公乎未猛
七總𬋩歌
太保喑啞木杖作馬神不得下
五聖詞
單花减郎媚雙花助郎嬌閶門五綵絲爲儂結成橋
沉沉睡白日無歡不成雙夜夜夜来慣儂自起濃粧
殤司祠
三十六畫槳綵舟快如風母媼莫悲啼阿兒坐當中
李百戶祠
持竿盤門下打殺兩頭蛇男兒徤闘死火伴莫咨嗟
楊四將軍曲
鉄索赫火赤盤頸不言苦將軍索牡豕倡樂且歌舞
利斧椹儂臂斧缺臂不撓綘紗繡裲襠易儂紅錦袍
馬公曲
阿公樂美酒嫌淡不嫌多莫道無算數八甕卄三壺
蕭公曲
輕船入泥重船入岸赤稍魚頭儂塞河眼
决河單家口沙流河不流蕭公醉歸来花枝插滿頭
晏公詞
卵雞無夫父不明鱉婦有裾孕隔涇
雄劍畏雌夜空嘯赤面叱人背面笑
人心如水中有泥皇粮作秕盗知之
拔刀斫水水不斷勸公打樁上西岸
毛老人
賄老人麥升飯紙千緡
草鞵三郎
三郎諸娘子各愛百種花大花戴郎帽小花娘髻髽寄語諸園
子莫須織草鞵
殺儂黑狗供郎下酒盗抉我牖
阿潮郎曲
阿潮郎弄潮歸赤蛇持作篙烏梢持作縻
老郎曲
肥羊勝玉餹酒成粥三郎来飲阿環萬福
黑雲作風風作砂雲頭黑海懶似蛇
田叔不至誰歌苟留洪智舞那
痘哥詞
黃毛騧白牛鞅詣何許黃粮長
采菽南陌百畆壹石人怪荳苗稀我嫌荳花密
花太歲歌
鳳釵尺二長翠翹若車盖莫唱郎流連流連郎所愛
丹砂掠髮牙勿外居然青儉勝紅黛
三夫人詞
買胭脂靧面益妍姿買花粉添嬌助紅矧
烹童雌鍋中啼童雌啄閉賀兒宜弟雞無啄張莫須女郎
床公曲
床公教兒笑床姥教兒啼祝兒無夢魘公姥共羊脾
𬗋姑曲
𬗋姑買卜𬗋夫食肉
𬗋姑落魄𬗋姑姑惡
天姑詞
火罏娘出粉厠姑寄紅鞵天姑未肯下索郎䄡䄖雙鳳釵
馬頭娘曲
大風馬革飛上天馬革裹儂墜樹顛
蜀蚕如牛吳蚕如馬剪繭作花插儂髻髽
