明詩五言絶句
海鹽彭孫貽輯
劉基(懊憹歌玉階怨長門怨閨詞)
宋濓(憶遠曲)
汪廣洋(對竹)
高啓(吳鈎行碧玉歌龍門飛來峯刀西寺晚歸淵源堂夜飲)
楊基(花開詠眉)
張羽(秋夜卧病)
徐賁(送吕庸南)
劉崧(京師得家書昭君)
袁凱(絶句)
鎦績(結客行)
趙廸(遠嶼堆藍)
楊維楨(古意)
張以寧(題青山白雲圖)
施敬(巴陽夜泊)
王偁(送人隱松溪題美人撲蝶圖)
姚廣孝(壮士吟)
曾棨(湖上)
王恭(鷓鴣)
王誼(婕妤怨)
薛瑄(紅白二梅花落)
劉球(山居)
徐有貞(龔氏郊居)
郭登(客中春眺)
姚綬(洛陽陌)
張寧(莫愁樂)
張楷(江南曲)
錢百川(古江南曲)
李東陽(蘇臺曲)
張弼(白頭公鳥)
張琦(海棠)
李夢陽(豔曲楊白花開先寺寄都主事穆鶯曉江行雜詩贈何舍人)
何景眀(長安寄劉東之憲副晚出左掖簡薛君采)
徐禎卿(江南樂隴頭水)
邊貢(雜詩送劉約中之金陵西園上陵道中)
顧璘(葉澄雜畫)
王廷相(宫怨江南曲閬中歌春草謠秦川雜興)
徐問(晚渡)
孫一元(春日遊慧山)
祝允眀(題子昂小景)
文徵眀(長安郡中作)
常倫(采蓮曲)
薛蕙(宫中樂)
敖英(連雲棧)
周君祚(楊花)
謝承舉(南浦)
張時徹(閭閻曲)
唐順之(松關遊南山)
高叔嗣(登真定大悲閣題東門壁)
胡纘宗(登乕丘千頃雲閣)
華察(白雲堂)
王格(自君之出矣)
蘇祐(春詞)
吴子孝(病中懷白貞甫楞伽寺)
袁&KR1030;(廽雁峯作)
黃省曾(古意)
王寵(秋夕)
孫宜(閨中)
駱文盛(村居雜言山行)
(人日王子江口教坊婦閨恨為僧題畫濰亭逢)
徐中行(活水池詠顧汝和舍人種桃卭竹杖題顧汝和石鼎察)
宗臣(聞雁憶弟子培郊行)
梁有譽(東林寺前作)
許邦才(下第初至永寕漢江驛少年行)
李光芳(明君曲)
胡安(樓上)
徐渭(題畫題抱琴美人)
顧聖(試劍石)
林世璧(長門怨)
王崑崙(月夜泛石湖揚州曲)
屠隆(西施)
梅鼎祚(野田行)
張鳳翼(蛺蝶花上蛺蝶)
陳繼儒(招鶴登攝山山居)
釋宗泐(秋江送别)
釋魯山(問春)
眀詩五言絶句
海鹽彭孫貽輯
劉基
懊儂歌
白鵶養雛時夜夜啼達曙如何羽翼成各自東西去
玉階怨
長門燈下淚滴作玉階苔年年傍春雨一上苑墻來
長門怨
白露下玉除風清月如練坐看池上螢飛入昭陽殿
閨詞
剔却燈花蕊從教汚翠鈿幾回虚報喜誤妾不成眠
宋濓
憶遠曲
淚盡愁難盡燕歸人未歸遥知君念妾比妾憶君時
憂心不可寫天際望歸舟江長望不極更上一層樓
妾有五字詩寄君君勿忘十朝成一字字字九廽腸
關河勞夢䰟欲見杳難憑照君文繡帳相近不如鐙
汪廣洋
對竹
我家湖水上長與竹為隣今夜月眀裏相看如故人
高啓
吳鈎行
吳鉤若霜雪吳人重游俠尊前含笑看上有仇家血
碧玉歌
碧玉小家女初無珠翠粧感郎相顧重朽質自生光
刀
大食購千金妖精泣太隂燈前開匣看無限許君心
西寺晚歸
遠寺别僧歸随鐘出烟嶺犬吠竹林間斜陽見人影
淵源堂夜飲
懸燈照清夜葉落堂下雨客醉已無言秋蛩自相語
龍門飛來峯
風吹峩眉雲來依此山住我來不敢登只恐還飛去
楊基
花開
花開醉不休花謝莫深愁縦使花常在東風也白頭
詠眉
雙彎畫得勻烟桺闘輕顰莫對初生月姮娥愁殺人
張羽
秋夜卧病
清齋夜方寂臥病誰相親秋螢如有意殷勤來照人
徐賁
送吕庸南
雪色上征衣雲沙雁自飛去家千萬里只觧送人歸
劉崧
京師得家書
江水三千里家書十五行行行無别語只道早還鄕
昭君
承詔辭金闕銜悲入塞城可憐沙上月渾似漢宫眀
袁凱
絶句
門外草青青今年更覺深前時玉釵墮侍婢不能尋
鎦績
結客行
結客千金盡酬恩一劍存羞為狗盗伍不傍孟嘗門
趙廸
遠嶼堆藍
微茫江上峰青青雨中積幽人興無窮開門對秋色
楊維禎
古意
買妾千黃金許身不許心使君自有婦夜夜白頭吟
張以寧
題青山白雲圖
雲氣曉來濃前山失數峯道人夜作雨呼起碧潭龍
施敬
巴陽夜泊
獨棹三巴夜秋高片月孤灘聲將客夢萬里下東吴
王偁
送人隱松溪
送爾松溪上猿聲樹樹聞夜凉弄溪月衣上拂松雲
題美人撲蝶圖
為惜韶華去春深出綉幃撲將花底蝶祗為妬雙飛
姚廣孝
壮士吟
寶劍直千金曾將託生死不知燕趙間何人是知已
又
相見各知心時聞擊筑吟懷恩在一飯不用酒杯深
曾棨
湖上
少婦含嬌羞逢人隔花語荷露濕衣裾不是陽臺雨
王恭
鷓鴣
綠樹殘春外雙飛錦翼齊長沙有遷客莫向雨中啼
王誼
婕妤怨
玉簟夜凉新秋蛾暗裏顰如何天上月獨照掌中人
薛瑄
紅白二梅花落
簷外雙梅樹庭前昨夜風不知何處笛併起一聲中
劉球
山居
水抱孤村遠山通一徑斜不知深樹裏還住幾人家
徐有貞
龔氏郊居
山巔多白雲山趾多紅樹蒼凉一片秋不辨猿啼處
郭登
客中春晚
遠塞書難寄空庭花自開舊巢雙燕子今歲又歸來
姚綬
洛陽陌
馬上相逢處春風在洛陽陌頭楊柳色一一斷人腸
張寧
莫愁樂
金雀玉搔頭生來喚莫愁自從歡去後不出石城遊
張楷
江南曲
忽得三巴信郎歸未有期只緣風浪險不是薄情兒
錢百川
古江南曲
小姑未成人不慣見郎君蕩舟入新荷牽壊𬗋羅裙
李東陽
蘇臺曲
草深香徑合花冷屧廊空惟有吴宫水春城四面通
張弼
白頭公鳥
春來又春去無計為留連鳴鳥亦頭白誰能長少年
張琦
海棠
微紅初上頰便覺春多夢窗外有人無鳥踏花枝動
李夢陽
豔曲
父母愛少女女是聰眀子生不識鴛鴦繡出鴛央是
楊白花
寧唱采菱曲休歌楊白花菱生猶有蒂花去落誰家
開先寺
瀑布半天上飛響落人間莫言此潭小摇動匡廬山
江行雜詩
日出青蘋濕江渾路不分昨宵驅雨至知是海南雲
贈何舍人
朝逢康王城暮送大堤口相對無一言&KR0877;悽各分手
寄都主事穆
江草喚愁生思君黃鳥鳴遥心將夜月同滿闔閭城
鶯曉
睍睆夢中迷流鶯碧樹西起來紅日落已度别枝啼
何景眀
長安
白雲望不盡高樓空倚闌中宵鴻雁過來處是長安
寄劉東之憲副
長安經歲别日日望春歸不及随陽鳥雙雙又北飛
晚出左掖簡薛君采
露重芙蓉館雲輕翡翠城文園病司馬消渴望金莖
徐禎卿
江南樂
生長在江南不愛江北住家在閶門西門垂雙柳樹
隴頭水
磨刀隴水頭刀澁指爪柔將刀割斷水那用東西流
邊貢
雜詩
月色沙上澹山雲天際浮春江萬里闊獨見一漁舟
江静無飛鳥亭空有落花主人何所在沽酒向漁家
送劉約中之金陵
君到石城邊應看石城樹樹杪百尺臺是儂行樂處
西園
庭際何所有有萱復有芋自聞秋雨聲不種芭蕉樹
上陵道中
蒼蒼土門口日出逢樵叟問爾何事來山中苦無酒
顧璘
葉澄雜畫
古琴彈古調今人誰愛聞獨往山中去因聲寄白雲
王廷相
宫怨
夜輦昭陽月春筵上苑花不成供奉日枉自學琵琶
江南曲
江上楊柳花裊裊不肯住随燕入簾櫳因風復飛去
閬中歌
天闊浮烟迥沙平落照低春江同在眼只覺異巴西
春草謠
塘上草離離照妾春羅衣待君君不來滿庭螢火飛
秦川雜興
古陵在蒿下啼鳥在蒿上陵中人不聞行客自惆悵
徐問
晚渡
霜白城下寒江空夜船渡蘿月轉依微照見行人路
孫一元
春日遊慧山
閒撫溪邊石坐依竹下門殘霞不作雨遠水欲浮村
祝允眀
題子昂小景四首
春山雨新沐晻靄結穠綠一葉金芙蓉粲粲迎朝旭
漁舟何所至兩兩鏡光中沿洄泝春漲更喜天無風
晴陽破嵐暝水色當春和如何異人境而有樵者歌
隔塢有絶壁蘿薜對山開客子何為者能入深山來
文徵眀
長安郡中作
卯酒意醺然焚香閉閣眠長安塵十丈不到竹窗前
常倫
采蓮曲
素月開歌舞紅蕖豔舞衣隔江聞笑語隱隱棹歌歸
薛蕙
宫中樂
偶過昭陽館雕籠閉綘紗捲簾通一笑落盡滿庭花
敖英
連雲棧
朝朝木末行路險色惆悵絶壁何蒼蒼猿聲在天上
周君祚
楊花
三月楊花暮看花併送春茫茫渡江去白日易愁人
謝承舉
南浦
江流入南浦浦上有高亭日日送行客年年芳艸青
張時徹
閭閻曲
榖熟不到釜絲成不上身莫道江南樂江南愁殺人
唐順之
松關
月出照松關松隂正滿地恐有山僧歸終夜不須閉
遊南山
洞口石縦横流泉不住聲柴門何處入雞犬自相迎
高叔嗣
登真定大悲閣
青山地北横白日天南落欲緩故鄕思聊憑最高閣
題東門壁
試走夷門道徘徊念此身抱關空有客虛左竟何人
胡纘宗
登乕丘千頃雲閣
秋日登乕丘海鶴盤孤影上有月一方下有雲千頃
華察
白雲堂
虚堂澹秋色鍾𣑽寂無聞盡日觀空處悠悠惟白雲
王格
自君之出矣
自君之出矣園花歲歲開常將朱戶掩愁見落花來
蘇祐
春詞
瓊樓十二闌簾捲怯春寒燕泥香墮地知是杏花殘
吳子孝
病中懷白貞甫
帝里復秋色風林葉自鳴美人不可見白露滿高城
楞伽寺
一入白雲裏蒼筠遶石壇獨眠秋滿寺風雨灑衣寒
袁袠
廽㕍峯作
北雁不南去南人今北歸故鄕愁尚遠欲與㕍同飛
黃省曾
古意
君夢妾不知妾夢君不識安得兩夢諧相逢皆此夕
王寵
秋夕
秋風日夜清房櫳有佳色悠然東窗下落落羣松直
孫宜
閨中
地遠書難得愁多夢不成高樓吹笛夜腸斷玉關聲
駱文盛
村居雜言
飛花郊外路啼鳥水邊村莫厭過從少青山日在門
山行
杖藜渡青溪溪深路復迷忽聞山犬吠行過竹林西
何遷
磁州曉發
水落草初茁沙暄花欲開自憐江閣上人共早春來
雞鳴山
一榻留孤巘千峰在小樓月中雙雁下無限秣陵秋
喬世寧
莫愁湖送客
相送莫愁湖愁生烟水處鄕心共春草萬里随君去
遠望
江山開秀色天地入新秋日暮浮雲散鳥飛天盡頭
水至
門前春水至溪上酒壚開無數酒船過郎從何處來
莫望横塘水横塘白鷺多雙飛君不見日暮奈愁何
馮惟訥
題文姬歸漢圖
邊柳拂鵰旂山花照貉衣驚心問關吏春色幾時歸
高應冕
湖上醉歸
日日醉湖濱山風吹葛巾不緣花柳媚難負酒家春
金鸞
促織
終日不成粧誰家絡緯娘幾時纔一疋添作舞衣裳
薄暮
垂柳拖新綠横橋鎻斷烟采蓮人已去空繋木蘭船
李時行
江南曲
蕩漿越江邊烟深江水綠不見採蓮人空聞採蓮曲
春曉
枕上雨初歇庭前花亂開春風在高樹啼鳥去還來
旅思
寒月下疎桐清霜醉晚風客心元自冷不是為秋風
朱觀熰
梅墩
誰將庾嶺梅栽傍草玄宅一夢入羅浮覺來山月白
趙綱
宫怨
長信恩猶薄昭陽寵正新如何天上鏡獨是照愁人
李攀龍
𬗋騮馬
出入渭城中少年獨妍雅不知是阿誰但識𬗋騮馬
石城曲
陽春二三月花與郎同色眀知苦淹留盛年不可得
夜度娘
儂來星始集儂去月將夕不是地上霜無人見儂跡
黃督
誰能見歌舞不自愛陽春少年雙淚落知是他鄕人
渡易水
匕首腰間鳴蕭蕭北風起平生壮士心可以照寒水
戲呈子坤
聞君携愛妾辛苦事求仙自繡浮丘鶴長齋子晉前
家有秦臺女青雲路不遥但愁眀月夜天上喚吹簫
丹竈幾時開粧成倚鏡臺不須嗔竊藥本自月中來
王世貞
瑯琊王歌
小女十四五許嫁瑯琊王新壻呵殿來舊壻趨道傍
黃淡思歌
與郎指刀頭眀鏡中天流一夕深一夕眀鏡化為鈎
幽州馬行客歌
為郎閨中婦不若轅下駒百金買鞍韉十金買轡頭
阿母不嫁女阿母故相惱教作繡鴛央夗央是何鳥
折楊柳歌
懊惱楊柳枝窣地黃金絲門前不種爾那得管别離
莫作中女郎懊憹不可言大姊得蚤嫁小妹得娘憐
下馬繡盤龍上馬金裲襠男兒好光彩只是耀他鄕
桃花二三月故愛東風吹阿母不嫁女忘取少年時
歡聞歌
感歡千金贈亦擬報千金數盡人間物無如儂寸心
黃鵠曲
黃鵠摩天來不及青鴛央夗央雖小鳥出入定成雙
烏夜啼
歡作馬行客妾歌烏夜啼妾啼端憶汝烏啼今為誰
江南樂
與歡臯橋别日日上臯橋不比西陵浦唯看两度潮
郎家流蘇帳對對玉蟠螭登車辭阿母強作數行啼
衛河
青青河畔柳萧索半無枝為是輕攀折非關贈别離
人日
人日江南好風光梅柳新誰將故園日乞取去年人
江口
江口安檣處孤舟盡日停秋雲無限好只傍蔣山青
教坊婦
小拂乾紅䄂新聲十四絃不知頭已白猶唱想夫憐
閨恨
興慶坊前柳萧郎手自栽蔵鴉今漸稳只是不歸來
為僧題畫
别僧乕溪渡扶藜踏微月一笑春風來林花偶然發
濰亭逢王子
汝從秣陵來還向秣陵去惆悵不忍分隣雞酒中曙
繋榜濰亭柳呼樽且嘯歌罷官應不悔到處酒船多
徐中行
活水池
池分㐮漢水岸夾武陵花但得高陽侣寕須問習家
詠顧汝和舍人種桃
不言温室樹却種武陵花豈是金門客偷桃出漢家
題顧汝和石鼎寮
雲英烹石鼎月色照冰壺何必金莖露能令肺病蘇
卭竹杖
仙人方竹杖遠道出臨卭挂壁風雲動還應欲化龍
宗臣
聞雁憶弟子培
秋雨千峰散寒雲萬里開不知天際雁幾日故園來
郊行
並馬出春城搖鞭一相語楊柳遍西湖應從何處去
梁有譽
東林寺前作
山色斜依寺江流曲抱村時有山僧出殘陽獨掩門
寒日照流水晚風吹古樹遥聽暮鍾聲依依渡江去
許邦才
下第
雖負傾城姿無媒豈自悲詎知館娃内勝似浣紗時
初至永寕
風塵難自料花鳥故相猜問是山東客何由萬里來
漢江驛
山雪照庭除冰霜滯簡書不因作遷客得食漢江魚
少年行
楊柳散青絲驊騮白玉羈有錢不作人是底游俠兒
李先芳
眀君曲
彈來塞上曲本是漢宫詞胡女無華色蛾眉處處疑
胡安
樓上
一麾山水郡衡麓帶湘流無暇登臨去時時倚郡樓
徐渭
題畫
夜寒霜露湍飛烏去何處秋白月蒼蒼空亭數株樹
題抱琴美人
身去盻猶轉抱琴何處來定知清夜裏去望長卿回
顧聖
試劍石
石上誰試劍高歡猶著名覇業浮雲盡黃花秋自生
林世璧
長門怨
玉殿星河迥金宫春夜長笙歌何處響彷彿在昭陽
王崑崙
月夜泛石湖
船載青山去南湖借月華醉眠秋氣冷两䄂白蘋花
揚州曲
羅衣束素雲繍履褁纖玉低徊不自前含嬌滅華燭
屠隆
西施
白日荷花語青春山鳥啼吴王宫裡月不及若耶溪
梅鼎祚
野田行
隂風吹白楊饑鷹啄枯骨夜深燐火眀老狐拜新月
張鳳翼
蛺蝶花上蛺蝶
蝶觧傳花魄花能引蝶來蝶疑雙宿影花作並頭開
陳繼儒
招鶴
仙人掃石去手揮石上琴不知山鶴來踏破松花隂
登攝山
凉風吹雪驢送我秋木杪頭上有殘雲足下有飛鳥
山居
春隂壓杏花欲落猶未落翠羽两三聲飛上秋千索
釋宗泐
秋江送别
江頭楊柳樹秋雨更蕭䔥可惜長條盡那堪折短條
釋魯山
問春
春風送春來散入翠芳去花謝鳥聲閒春歸向何處
眀詩六言絶句
海鹽彭孫貽輯
高啓(楊氏山庄)
倪瓚(田家)
方孝孺(題畫)
胡儼(題畫)
王恭(題小景)
徐從禮(題水墨小景)
張楷(送鄭二)
黃佐(春日遊鄭氏莊)
張弼(觀泉)
何景眀(盩厔清眀日江南思)
王廷相(江南春思)
薛蕙(田園樂)
沈愷(秋)
張時徹(田家樂)
駱文盛(閒居雜詠)
何良俊(金陵弔古)
金鸞(秋夕小景)
馮惟敏(齋居夏夜)
李言恭(山居樂村曉)
江震祚(春暮)
鍾惺(雨後滁州道中)
釋宗泐(山中小景)
朱静菴(惜春)
眀詩六言絶句
海鹽彭孫貽輯
高啓
楊氏山庄
斜陽流水幾里啼鳥空林一家客去詩題柿葉僧來供煑藤花
倪瓚
田家
山鳥下窺窗牖春風時過柴門避世何須鄭谷作書已絶巨源
方孝孺
題畫
茅屋東嶼西嶼白雲前山後山為報溪頭流水落花休出人間
谷口驚湍雨歇柳隂芳草春還試問太平樂事夕陽牛背青山
胡儼
題畫
綠樹平林遠近落紅流水西東幾處雞鳴烟外數聲犬吠雲中
王恭
題小景
白鷗門外孤艇黃葉山中一瓢惆悵青雲舊侣相思不到漁樵
徐從禮
題水墨小景
出岫雲非有意忘機鳥亦知歸莫話城中舊事與君同是荷衣
張楷
送鄭二
芳草堤邊渡水百花原上逢春在世誰非過客入山方是閑人
黃佐
春日遊鄭氏莊
寒食園林載酒暖風簾幕啼鶯高閣一回欹枕小樓何處吹笙
張弼
觀泉
山巘高低如繍溪流屈曲無聲幽人閉戶不出門外小橋自横
何景眀
盩厔清眀日
獨樹桃花自發高樓燕子誰家可惜年年春色催人白髮天涯
江南思
燈下雨鳴秋舫浦口潮廻暮鍾何處相思不見江南開徧芙蓉
二
竹淨娟娟帶月山寒窅窅沉暉天邊晚樹獨眺江上春潮客歸
王廷相
江南春思
落花闇闇随水芳草萋萋掩門誰道江南春色能禁風雨黃昏
薛蕙
田園樂
一徑垂楊高下數家流水東西麥隴青青雉雊柴門寂寂鶯啼
沈愷
秋
坐月敲砧何處迎風弄笛誰家驚起天涯鄕夢吹殘江上蘋花
張時徹
田家樂
茅舍東方日出鄰家何處朝舂黃鸝喚起春睡猶在芳洲夢中
二
籬外人行犬吠樹頭日出烏驚壁上高懸耕耒織麻自𥙷魚罾
駱文盛
閒居雜詠
池邊雨細花落簾外風清日長呼兒採藥蘿徑對客㰙書石牀
何良俊
金陵弔古
周處臺前草長莫愁湖上雲深不惜英雄代謝獨憐紅粉消沉
金鸞
秋夕
閉戶盡消百慮燒燈常到三更山静寂無人語夜凉微有秋聲
小景
雨過更添山色水流偏帶花香啼鳥聲連遠樹行人影度斜陽
馮惟敏
齋居夏夜
對立長松百尺旋栽新竹千竿山月一鈎初上江風半夜猶寒
李言恭
山居樂
一徑杳無車馬萬山忽有人家相問不知歲月惟見開花落花
村曉
山下數聲犬吠村中幾處人歸短笛醉横牛背斜陽正對柴扉
江震祚
春暮
床頭一水深澄几上两峰青黛春歸白日鶯啼花落蒼苔犬吠
鍾惺
雨後滁州道中
雨過石頭齒齒風殘波面鱗鱗鳥啼深澗纔曉花落空山尚春
釋宗泐
山中小景
四山一片秋色野客獨坐茅亭渡頭紅葉如許石上長松自青
朱静庵
眀詩七言絶句
海鹽彭孫貽輯
劉基(仙人詞漢宫曲雙帶子王文明漫興宫怨憶昔春江曲過蘇州和)
汪廣洋(登溪橋蘇溪亭淳安棹歌)
高啓(少年行洞房曲吴宫詞椘宫詞魏宫詞吴王井宫女圖聞舊教坊人歌山中别寕公歸西)
(戴叔鸞入江夏山圖徐幼文余唐卿送吕卿憶挹翠亭聽歌示)
楊基(登宋宫故基祁陽道中十二紅圖天平山中紅椒士女圖梁園聞雁)
張羽(取勝亭感舊燕山春暮)
徐賁(上菁山尋王張二山人不值折蓮子呈孟載)
袁凱(淮西夜坐客中夜坐李陵泣别圖)
孫蕡(寄王彥舉題扇楊妃對鏡圖)
林鴻(題朱舍人為史太守寫梧竹)
浦源(并州寒食送友人題青山白雲圖)
高棅(溪上别馮一嶼)
郭奎(寄劉彦基開歲卧病)
趙廸(題山水)
鎦績(畫馬)
張以寧(過桐廬)
王蒙(宫詞)
倪瓉(偶成)
楊維楨(詠酣睡美人詠匏學舞美人)
王紱(花上白頭翁題畫)
唐肅(題畫題宫人圖)
董紀(江行)
觧縉(市橋會郭千戶作)
方孝孺(題畫)
曾棨(即事)
王偁(閨思雨中過洞庭)
錢蒙(絶句)
施敬(塞上曲)
王紳(題小畫)
倪敬(小景)
鍾政(到楊州)
郭登(甘州)
徐有貞(遊乕丘嘲同遊者鷓鴣圖)
熊直(薊門秋夕)
薛瑄(竹枝歌)
張寧(宋太子墨竹題畫)
沈愚(舊遊即事)
趙介(題昭君圖)
鄧定(明妃出獵圖)
張泰(漢宫詞)
張楷(古詞江南春)
金寔(題花鳥圖)
王誼(春思)
張注(有感)
彭華(明妃曲)
王越(西渡)
聶大年(題畫瓜題畫)
李東陽(虞美人畫竹虢國夫人早朝圖題趙仲穆挾弹圖)
丘濬(春閨怨)
陳獻章(桃花)
夏鍭(山中雜興)
史鑑(塞下曲)
石瑶(楊柳枝)
張弼(方文美畫)
楊時秀(吴宫)
蘇平(閶門柳枝詞)
羅柔(枳花睡起)
陸容(楊妃上馬圖)
周在(閨怨)
吴寬(二月晦日題桃花)
王守仁(文殊臺夜觀佛燈)
謝鐸(題山水圖)
李夢陽(郊祀歌贈黃州守遇王子送周判官夏口夜泊别友人贈李沔陽雲中曲歸途詠古)
(登嘯臺春日漫興汴中元夕送人之南郡)
何景眀(竹枝詞終南篇閨情送韓汝慶還關中寄鄭少谷)
徐禎卿(宫詞燕京夏歌送蕭谷愚)
邊貢(迎鑾曲金陵逢方日昇劉希尹謫夀春送潘伯振守漢中送蘇别駕題美人寄胡丈海青圖)
(雜興大隄曲曉起口號習池)
孟洋(中秋冥城西樓别張子言)
鄭善夫(櫂歌)
顧璘(武皇南廵舊京歌)
張琦(二月二日送陳東之之廣右)
王雲鳳(送客)
薛蕙(皇帝行幸南京歌)
方豪(答林炫見懷)
王廷相(弋南凱旋歌巴人竹枝歌謁陵歌蕪城歌遊仙宫詞扈從)
杭濟(楊柳枝詞)
王韋(春草)
顧清(宫體)
朱諫(春夜獨坐)
孫偉(送廖汝謙入蜀)
陸深(閨詞)
湯㣧勣(白鵲)
孫一元(醉着寄青空道人)
沈周(送祥公歸靈隱)
祝允眀(戲題秉叔燕月之什雜題)
文徵眀(越來溪出京題謝諸送客景德寺)
唐寅(題畫)
韓邦靖(漫成)
張治(登石鍾山望廬山)
楊慎(望中條山寄遠江陵舟中贈田李二子)
敖英(秋興呈邊華泉)
蔣山卿(從單行昭州歌)
陳沂(南廵舊京歌)
錢琦(過滁州)
許相卿(月林僧舍)
傳起岩(雪夜)
王謳(遊淮南曲)
朱豹(宫詞宋宫人斜)
傳汝舟(野蓊)
謝承舉(吴歌)
鄭達(聞燕)
許僴(罔極寺感舊)
唐順之(南征歌塞下曲)
胡纉宗(天王寺)
楊循吉(利濟寺宴後出見白牡丹)
華察(清虚閣)
姚咨(春日漫書)
皇甫涍(河陽馬上看江寄謝司直)
皇甫汸(古意永興寺散步)
蘇祐(塞下曲)
訦愷(塞下曲夢到家)
王格(塞下曲)
陳束(高陽行)
潘恩(從軍行)
屠應峻(漢官詞)
陳蒙(寄晚香居士)
陸粲(長門怨)
吴子孝(題虎丘僧無言翠微樓)
袁&KR1030;(美人圖)
黃省曾(夜冀秣陵)
王寵(贈錢光禄元抑挂冠還山)
陳淳(失題)
馮世雍(金陵春興)
孫宜(長門怨)
包節(俠少年)
駱文盛(西莊漫興凉州詞)
王廷榦(春雨登樓)
薛應旂(桐廬夜泊)
王問(贈茅山道士)
謝少南(募兵行)
舒纓(柳枝詞)
尹臺(西湖采蓮曲)
陳鳳(竹枝詞)
周詩(秋日六橋晚步)
唐詩(吴下竹枝詞)
靳學顔(東京歌)
王維楨(送陸史之楚)
喬世寕(邊事)
馮惟訥(臯蘭觀兵)
馮惟敏(柳枝詞桃源洞)
王言(都門别友人)
蔡靉(送李樂菴赴池州司訓)
高應冕(春湖曲)
俞憲(遼城寄憶遼城望月)
張才(朝陵歌)
劉鳳(送人從軍)
金鸞(白苧詞)
張之象(賦得舞蝶尋花)
李時行(白下别宗秀才)
陳完(閨怨)
李攀龍(九日小山招許殿卿美送子相歸廣陵送殿卿塞上曲席中鼓吹歌送元扵郡城送明卿之)
(江西酬殿卿長史夏日過飲山中簡許郭寄元美重寄元美四里山送右史之京眀妃曲寄茂)
(秦九日寄送方山人歸歙州)
王世貞(閨怨西宫怨從軍行送蔣子南歸再贈子與楊柳枝凉州曲正德宫詞題畫别王使)
(君督别李邢州諸君贈别于鱗還邢州寄紫荆龔都過于鱗郡齋分賦題沈參軍竹林圖飲歐陽鎮)
(朔即事寄魏順甫高唐王邸夜宴口占晚春秋思重九日登高懷故人廣陵訪周公瑕不遇聞朝)
(鍾偶成即事送孫兆孺還華容西興詞秋宫曲戍卒挾弹者莫愁樂横江詞)
王世𢡟(徐州口號)
徐中行(送子相送于鱗之邢州送趙許州兼訊李邢州送元美同明卿惟敬登太白樓感舊征南)
(鐃歌于鱗謝病歸濟南寄訊寄答汝南諸明府張五嶽遊武夷青樓詞停舟溪上懷宗子相送)
吳國倫(送于鱗還郡九日同于鱗賦寄懷于鱗再寄于鱗香罏峯石鏡峯舟彂原至水口)
宗臣(過采石懷太白)
梁有譽(比山訪梁思伯諸子不遇閨情)
謝榛(衛水遊金燈寺郭夀卿園亭本公山房搗衣曲詠牡丹送王夢白歸江東遊天壇塞下曲)
許邦才(留别劉公汴河守凍寄懷元美送别郭子坤寄贈于鱗與于鱗遊南山初宿天井寺夜投)
(林泉觀花謝中丞歸射洪九日于鱗招飲南山丁香)
李先芳(早春懷元美怨歌行)
張佳㣧(送劉使君之㐮陽題徐生夢雲卷宿太華山寺)
張九一(古意)
魏裳(寄元美)
朱曰藩(北園春日雜興)
吳維嶽(登蓬萊閣)
黎民表(元夜曲)
歐大任(金陵元夕)
高岱(凉州曲)
陳宗虞(送胡生南歸)
潘子震(秋樹下送張雲少憲使)
胡安(客窗雜興出塞詞秋盡)
吳擴(遊白雲觀楊靳二公園)
李元昭(春日宴山中)
張文柱(春江别)
汪時元(春日漫興)
陳鶴(池上聽陳老琵琶送張伯純還關中登金山)
莫是龍(送馮子遊金陵送人)
俞允文(園居)
王穉登(織錦詞)
張鳳翼(戲王姝礼大茅峯與袁考功索酒)
徐渭(龕山凱歌抱琵琶偶佇蕉隂美人)
沈眀臣(宫詞别)
陸弼(泊毘陵朱君携酒過集丹中)
康從理(送童山人南歸)
何良俊(白下春遊曲)
魏學禮(送人之北)
林世璧(春宫詞)
周東田(宫詞)
莫叔眀(贈别)
胡應麟(塞下曲)
梅鼎祚(春辭)
吕時臣(對月東繡嶺主人)
俞䕫(遊圓覺)
宋登春(遊桃源洞)
曹道(春怨)
姚汝循(回雁峯)
屠隆(塞下曲渡黃河感事)
湯顯祖(病酒答梅禹金樓外七夕醉答君東)
鄒廸光(閨怨行經長坂橋見平康零落殆甚詩以傷之)
湯賓尹(送區海目赴滁)
馮時可(寒山寺送别寒夜曲)
王野(閨怨)
丘兆麟(紅蓮)
陶望齡(雲巖)
袁宏道(希夷峽湖上贈錢唐湯令)
陳繼儒(酌婉孌堂中睡起山中)
鍾惺(送荆延卿罷丹陽令歸秣陵桃葉歌)
譚元春(湘雨歎)
周憲王(楊柳枝)
釋宗泐(徽宗雪江獨棹圖)
釋守仁(明皇小車圖)
釋明秀(過孫山人故居)
釋魯山(寄廣川凖無則訪張佩之不遇)
釋天祥(榆城聽角)
釋方澤(塞下曲)
章志宗(春曉)
孟淑卿(春歸)
朱静庵(日暮秋日見蝶竹枝詞)
明詩七言絶句
海鹽彭孫貽輯
劉基
仙人詞
玉府仙人冰雪姿生來即遣侍瑶池五雲隔斷塵凡境說着人
間總不知
漢宫曲
小雨如烟晝掩扉捲簾忍見燕雙飛不知春色能多少總向昭陽
柳上歸
雙帶子
嫁時雙帶繡麒麟翠鈿金花色色新寕教玉匣蒙蛛網不肯將
來贈别人
春江曲
江上風帆日日歸獨自狂夫音信稀無因化作鵁鶄鳥随着郎
船到處飛
過蘇州
姑蘇臺下垂楊柳曾為張王護禁城今日淡烟芳草裏暮蟬猶
作管絃聲
和王文眀漫興
芙蓉湖上夕陽低楊柳枝頭一鳥棲獨倚闌干看山色白雲飛
過若耶溪
宫怨
何處春風拂苑墻飛花片片入昭陽多情尚有池邊柳留得啼
鶯伴日長
憶昔
憶昔上林花發時黃蜂撩亂蝶参差如今花落枯枝在付與秋
蟲挂絪絲
汪廣洋
登溪橋
空谷無人響石泉隔溪茅屋見炊烟東風故遣飛花出知是桃
源别有天
蘇溪亭
蘇溪亭下草漫漫誰倚東風十二闌燕子不歸春事晚一汀烟
雨杏花寒
淳安棹歌
淳安縣前江水平越女唱歌蘭葉青山禽只管喚春雨不道愁
人不碩聽
高啓
少年行
下直平眀出禁門提携博局伴王孫寶刀不敢輕輸却明日沙
場欲報恩
洞房曲
洞房香吐合昏花月轉勾欄啼乳鴉今宵有酒留君醉不信倡
家勝妾家
吴宫詞
芙蓉水殿屧廊東白苧秋來不耐風怪得君王長夜飲月明歌
舞在舟中
楚宫詞
雨去雲來十二峯渚宫樓閣暮重重細腰無限空相妬不覺瑶
姬夢裏逢
魏宫詞
翡翠明珠入掌新承恩長占鄴宫春至尊休信陳王賦那得人
間有洛神
吴王井
曾開鑑影照宫娃玉手牽絲帶露華今日空山僧自汲一瓶寒
供佛前花
宫女圖
女奴扶醉踏蒼苔眀月西園侍宴廽小犬隔花空吠影夜深宫
禁有誰來
聞舊教坊人歌
渭城歌罷獨悽然不及新聲世共憐今日岐王賓客盡江南誰
識李龜年
山中别寕公歸西塢
一上香臺看落暉沙村孤樹晚依依老僧不出青山寺只有鐘
聲送客歸
戴叔鸞入江夏山圖
歸隱初辭薦辟章西風黃葉滿車箱青牛只識山中路不是無
心向洛陽
送吕卿
遠汀斜日思悠悠花拂離觴柳拂舟江北江南芳草遍送君併
得送春愁
憶挹翠亭聽歌示徐幼文余唐卿
清歌一曲動梁塵只憶當時淚滿巾何况春歸花落盡眼前漂
泊兩三人
楊基
登宋宫故基
上皇宫殿碧參差嗟我來登見廢基盡道河邊金線柳腰肢猶
似李師師
十二紅圖
何處飛來十二紅萬年枝上立東風楚王宫殿俱零落說盡春
愁細雨中
紅椒仕女圖
两樹紅椒隔禁扉晚凉携伴試羅衣金鈴小犬迎人吠應怪秋
來出院稀
梁園聞㕍
萬里飛來一雁聲梁園枕上夢初醒誰憐今夜江南月又是空
齋獨自聽
祁陽道中
紅深翠密不成蹊脩竹玲瓏巧更低黃鳥未知花又落野棠風
裏一雙啼
天平山中
細雨濛濛濕楝花南風樹樹熟枇杷閑行不記山深淺一路鶯
聲送到家
張羽
取勝亭感舊
綠雨微消𬗋陌塵湖光冷落似無春朱門記得曾遊處楊柳青
青不見人
燕山春暮
金水橋邊蜀鳥啼玉泉山下柳花飛江南江北三千里愁絶春
歸客未歸
徐賁
上菁山尋王張二山人不值
此日尋君竟不逢閒行直到最高峯歸時已是斜陽後惆悵荒
山寺裏鍾
折蓮子呈孟載
落盡紅衣見綠房折來猶帶水雲香柔絲零落芳心苦未及秋
風已斷腸
袁凱
淮西夜坐
蕭蕭風雨滿關河酒罷西樓聽雁過莫怪行人頭白盡異鄕秋
色不勝多
客中夜坐
落葉蕭蕭江水長故園歸路更茫茫一聲新雁三更雨何處行
人不斷腸
李陵泣别圖
上林木落雁南飛萬里蕭條使節歸猶有交情两行淚西風吹
上漢臣衣
孫蕡
寄王彦舉
綠楊隂下玉驄嘶絲絡銀瓶帶酒携夢入南園聽夜雨不知身
在蔣陵西
題扇
凉風吹動影娥池百頃秋波漾素輝十二玉闌閒倚遍桂花清
露濕人衣
楊妃對鏡圖
舞鸞金背隱青光中有開元墮馬粧一線枕㾗春色淺夜來知
是夢漁陽
林鴻
題朱舍人為史太守寫梧竹
舍人退食寫閒情公子開緘玉雪清曾向鳳池同夜直掖垣梧
竹總秋聲
浦源
并州寒食
夢入故園千里遠覺來寒食在并州垂楊不是相思樹那得花
開便白頭
送友人
孤舟春别萬花西雲淡山青水滿溪料得客愁何處是綠隂官
舍聽鶯啼
題青山白雲圖
青山欲轉綠溪廽古木春雲掩復開不識桃源在何處但看流
水落花來
高棅
溪上别馮一嶼
出門紅葉滿清溪君向東湘我向西今夜青山眀月在相思兩
地聽猿啼
郭奎
寄劉彦基
九月征人未授衣年年書到故園稀無情恨殺湘東雁不帶平
安一字飛
開歲卧病
卧病文園渴未消自從人日到花朝不知楊柳將春色綠到淮
南第幾橋
趙廸
題山水
幾家茅屋水邊村花落春潮夕到門溪上數峰青似染居人說
是武陵源
鎦績
畫馬
雙駒汗血已斑斑蹀躞春風意態閑聞道千金求駿骨不應龍
種在人間
張以寧
過桐廬
江邊三月草淒淒綠樹蒼烟望欲迷細雨孤帆春睡起青山两
岸畫眉啼
王蒙
宫詞
南風吹斷采蓮歌夜雨新添太液波水殿雲房三十六不知何
處月眀多
倪瓉
偶成
坐看青苔欲上衣一池春水靄餘暉荒村盡日無車馬時有閑
雲伴鶴歸
楊維楨
詠酣睡美人
漏減良宵畫日遲困人天氣酒中時東家女伴太嬌劣偷觧裙
腰竟不知
詠匏
日落海門吹鳳匏湏臾海水沸如潮船頭到處來聽曲疑是洞
庭千歲蛟
學舞美人
十六天魔教已成背反蓮掌苦猶生夜凉不管排筵散尚向燈
前蹋影行
王紱
花上白頭翁
欲訴芳心未肯休不知春色去難留東君亦是無情物莫向花
間怨白頭
題畫
汀洲潮落雨初晴獨坐蘭舟酒半醒欲採芙蓉過江去迢迢秋
水數峰青
唐肅
題畫
溪風吹冷芰荷衣一葉船頭坐未歸貪看陶朱養魚訣不知流
過綠苔磯
題宫人圖
洗花染線刺春羅鳳翼雙飛錦作窠暫起非關針力倦海棠時
節困偏多
董紀
江行
江水悠悠江路長孤鴻啼月有微霜十年蹤跡渾無定莫更逢
人問故鄕
觧縉
市橋會郭千戶作
沙磧茫茫塞草肥桔橰烽上暮烟飛交河北望天連海蘇武曾
將漢節歸
方孝孺
題畫
落日斜眀掛樹瓢下方城郭去人遥青山過雨僧初定門外雲
封獨木橋
曾棨
即事
片片飛花逐水流傷春何處最多愁紅粧獨倚闌干曲望盡征
帆不下樓
王偁
閨思
冷落殘筝十指疎良人遠戍近何如樓頭多少南飛㕍不見南
陽一紙書
雨中過洞庭
昨夜南風起洞庭曉來湖上雨冥冥忽看天際驚濤白失却君
山一點青
錢蒙
絶句
湖海風塵入鬢毛歸來燈火對兒曹道人不是封矦骨錯把黃
金鑄寶刀
施敬
塞上曲
八月秋高塞草斑將軍千騎獵前山彎弓不射南飛雁恐有征
人附信還
任立
贈同舟從軍林生
青天無盡碧波長百丈雲帆挂夕陽海路音書何處寄北風征
雁不成行
趙羾
城南書事
三年為客寄龍沙望斷南雲不見家唯有受降城外月照人清
淚落胡笳
王恭
步虛詞
綠章封事奏瑶京侍女如花弄玉笙夜半朝回人上鶴九天環
珮月中眀
送劉伯孺侍御謫嶺南
尉佗城外泛孤槎西望峩眉不見家莫道日南天萬里歸心一
夜過三巴
聞子規
枝上聲聲怨落暉居人聞此亦沾衣啼時莫近湘山路更有長
沙客未歸
題梨花斑鳩圖
縮頸斑斕錦翼齊梁園春柳好栖遲樂遊年少偏嫌雨莫向花
間自在啼
老馬
百戰沙場老此身長楸宫草幾回春只今棄擲荒郊裏猶自悲
鳴戀主人
題白頭公鳥
竹下棠梨花漸稀白頭相對語依依五陵年少多金弹莫戀殘
春忘却飛
新燕
海燕雙飛下柳塘主家臺榭巳荒凉玉窗繡戶春雲外不忍翻
飛過别墻
春雁
春風一夜别衡陽楚水燕山萬里長莫怪春來便歸去江南雖
好是他鄕
山窗夜雨
深澗垂蘿暗竹房半枝殘燭兩聲凉蕭條樹葉千峰裏不獨啼
猿斷客腸
海城秋晚
西風一雁海城頭羌笛聲中水亂流楓葉蕭蕭山月下戍樓殘
火幾家秋
客舍聞搗衣
山館猿啼碎客心更聞何處響孤砧數聲驚覺還家夢一夜挑
燈憶故林
胡儼
詔直内閣即事
清曉朝回秘閣重坐看宫樹露華濃碧窗朱戶圖書滿人在蓬
萊第一峯
王英
重登岳陽樓望君山
五湖烟水接天流天際孤峯掌上浮欲弔湘君何處是不堪重
倚岳陽樓
題胡人獵歸圖
獵罷隂山薄暮歸繞鞍雉兔馬行遲風高不敢鳴笳鼓只恐防
秋漢將知
楊士竒
三十六灣
湘隂縣南江水斜春來兩岸少人家深林日午鳥啼歇開徧滿
山紅白花
晏鐸
折楊柳
河橋楊柳半無枝多為行人贈别離羌虜不知蕭索盡月眀猶
向笛中吹
萬節
幽居
數里莓苔一徑斜洞門深處有人家東風昨夜知多少吹落庭
前滿樹花
韋仲平
訪道士不遇
白雲深處訪仙家行過前村路轉賖春色滿庭人不見東風開
遍碧桃花
王紳
題小畫
青蘿山下結松樓幾度臨風憶舊遊今日畫圖看彷彿淡雲疎
木不勝秋
