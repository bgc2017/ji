茗齋詩五言排律
淮南彭孫貽羿仁氏著
丁酉除夕懷駿孫弟客燕邸
金臺留滯此夕憶他鄕兄弟樽前遠關山别後長青雲滄海夢
紫馬薊門霜夜色搖官燭烽烟入旅裳江春歸㕍發朔管落
梅香恒代横邊徼滹沱繞苑墻數錢胡女豔擊筑酒人狂故舊
綈袍冷空閨錦字傷一身同小草十載賦長楊應笑扵陵仲東
臯築草堂
春日過豊溪留飲盛氏草堂不寐成十二韻
薄暮扁舟至茅堂破寂寥疎星低野樹殘月上溪橋兒女添燈
閙花枝向客驕八門羣鵲噪中坐百壷消几席論文静琴樽托
興遥河山懷舊友車物想前朝往事真懲艾含辛尚握椒真人
無白水苛政有青苗不寐聽鄰柝空梁見斗杓田蠶照餘火沙
鷺帶歸橈老矣徒蒿目安能更折腰朱華相折贈何以報瓊瑶
舟過馬涇謁曹武惠王廟
夾馬真人出江東覇氣消至慈皈佐命偃甲並還朝草木金陵
潤煙花燕子飄宫鶯吟左纛街孺拜前鑣計曰開吳會仁風
動浙潮詎勞宸算舉坐入版圖遥使相功何伐黎元福重徼錦
衣收石鏡黃鉞定陳橋俗自祠諸葛民猶愛鄭僑麟圖貴臣
像花插侍中貂山鬼疑司戶神巫更下招原𧖟争卜繭屠豕競
迎貓冶女矜紅粉妖姬盻彩橈罏香晴若霧蘚壁畫長凋幽
客多題句邨兒半賣綃簫古涇環夏屋芳鬯薦春椒歎息懷
遺烈雲霓已寂寥惟留宋時碣大樹曰蕭蕭
弔吳忠節公墓感憤十六韻
先帝昇遐日悲號徧海隅羣公誰握秉多難乏除驅慘淡龍蛇
墜横流鳳闕紆秦烽驕太白嶽隕醫無啄矢王孫盡䧏旗將
吏趨觸庭惟舞象升殿有鳴狐諛莽攵何劇逃嬴士不汙當時
忠烈軰都被黨人誅萬死明臣節偏安失覇圖江深哀杜宇川
溢嘯天吳雲物鍾陵改濠梁石馬孤旄頭煇虎黔首望蒼梧
義士甘為盗夷官半大儒河山留正氣隱逸致生芻水抱廉貞
曲林分布榖呼燕臺數行淚重復洒春蕪
秋曰𫐠懷四十韻
短髮飄蓬客傷秋黯自驚十年徒學劍百畆愧躬畊在昔逢屯
難中原擾甲兵大呼興隴卒奄忽燼燕京五馬浮南渡諸藩阻
北征此時猶粉飾半壁彷承平龍虎金陵麗烽烟建業眀西崑
充厥貢東閣進儒生移仗臨華盖垂衣御武英螭頭奎藻出豹
尾講筵清坐失和戎策虚煩列鎮争賢登魏闕上將隕長城
所至馳䧏表遺民舊棘荆伏尸占積氣帝座掃欃槍竄迩荒山
曲棲遲度嶺行歸来松徑改喜見槿籬成處士從元亮狂夫厄
彌衡泥塗避胡騎野館聽流鶯防雨先扶菊經霜待剖棖悲歌
子山賦悵望伏波營黔布方為盗吳儂久作傖死灰愁束濕側
足惧焚阬掩戶逃豺貙填飢摘蔓菁餘生惟舌在無累巳身輕
諒復諳椎罵何妨對祼䄇林𬞞甘坼甲樵豎畜添丁盆養朱魚
小階栽素柰榮得梟喧博齒下子競棋枰僧偈常留册茶經或
試鐺己而吾道盡隱矣復何名六詔開卭笮三巴困井黽中興
誰李郭再造想韓彭杜宇難歸蜀窮猿巳遯箐何時收有扈
遮莫送䧏嬰熏目空弹筑吹簫逐賣餳蠻中尊衛律海外少
田横故國悲翁仲荒陵問女貞採芝偏燁燁涉漢巳盈盈撥悶
真無計提壺偶自傾秦聲多慷慨擁伎聽彈筝
元日雨中閉門同渭臣正仲二弟三人共酌得十六韻
輕隂翳元日淫雨冷朝暉童稚新袍濕庭階舊卉腓到門張負
少通刺弥衡稀脱帽惟轟飲呼盧動掩扉醉吟增激烈佳思惜
芳菲豪態千金賤人情萬事非催科嗟虎翼貧病泣牛衣垂老
甘頭責相逢任腹誹此心多扼腕遇物漫脂韋百舌讒何巧孤
弦識者希且須湛麯糵莫復畏飢滄海添杯滿丘陵累胾肥
催花喧社鼓剪勝汙春旂誰更呵中聖寕愁犯少微擊壺忘敗
缺禦霰失嚴威對榻還堪卧無言緩緩歸
春雪二十韻
隂霰凌妍節飛茵布落茵樓臺全不暝卉物巳争春坐裏千林
變風前萬象新和泥融堊室將粉集承塵薄暮幽蘭奏微寒翠
䄂顰佳期思縹緲詞客賦逡巡衛女顔如空妬何郎傳未真畫
簾縈瑟瑟鴛瓦沒鱗鱗&KR0238;吏看為蝶珠娘拾作蠙琪葩分二室
瑶闕想三神獨有淒其歎誰知卧者貧晶盤只塩虎毳衲更懸
鶉入雒皆成皓懷璵總賤珉冰絃動丘壑夜氣厭金銀蕭𣪚王
公氅飄零長史薪青氊温晉令白石爛齊臣甲坼&KR0877;舒慘輕清
覆至仁虬龍移薜荔鸞鳳改松筠夜半歌招隱吟成少和人還
須待花發一問剡溪津
戲詠罏烟裊幔風
慱山垂幌外暝色晚風催篆縷初搖曳簾波與溯洄夢回低
後枕人倦避時臺歛馥行雲小凝香燕寢開霏霏初𣪚霧漠漠
不沾苔此夜西窗月情悰何處栽
茗齋詩七言律
淮南彭孫貽羿仁氏著
武原十五詠
石塘觀潮
宛轉金隄飲白虹雷霆當晝㙳晴空浮沉日月雙輪外吐納山
河一氣中龍女獻珠搖海玥蜃樓縈雪舞廻風莫言縹緲三神
遠咫尺褰裳若木東
雲岫候日月合朔
雲岫排雲雲上頭天雞忽報曙光流巳看鏡合金支起遂有珠
分玉案投赤道大荒交晦朔黃輿懸象辨沉浮風波誰奏重輪
頌投璧還從汗漫遊
陳山龍湫
陳山山寺鎻寒臯中有幽人臥短蒿玉鑑靈湫孤月上蒼龍鱗
甲萬松高雲收宿雨歸潭樹石瀉鳴泉濺海濤我自泥蟠甘尺
蠖横流若箇奠神鼇
秦駐山望海
石磴盤紆輦道開懸厓曾此翠華来空山漠漠春隂合大壑蒼
蒼積氣逥牛斗東窮箕子國蛟龍南沒越王臺凌風倘許探溟
渤碩乞三漿飲一杯
永安湖春遊
海嶼周遭散遠汀湖光十里落滄溟長隄偃月分明鏡烟樹連
山繞畫屏沙渚波輕鷗故故水雲春重柳冥冥扁舟不少垂綸
地幾箇高人傍客星
望珠亭泉上眺月
木末危亭倚寂寥吹簫獨上伍胥橋甘泉飛雪千珠動華月流
天五色消露白驚烏聞遠渚水明靈蚌吐中宵何人更抱乘查
興拂䄂銀河弄斗杓
西郊浮圖佛閣野眺
中天飛閣敞傀俄手挽金䋲入綘河檻外樓臺随蜃合窗前吳
越隔雲多珠懸海日神龍擁鈴送天風法雁過身世已空塵累
盡拂衣随處有岩阿
雅山
羣山海上插烟鬟一片飛来落雅山怪石累棋争向背伏泉鳴
筑瀉潺湲潜虬幽壑雲根黑射隼霜林雉子斑擬寫竒巒歸紙
障不知身入畫圖間
金粟山禪院(寺有獨桑鼓云是氏物也高皇戰鄱湖所獲陳)
赤烏僧至古招提千載蒼苔剥舊題画鼓鄱湖龍戰後法身康
會像来西山花不落苔盈砌禪觀無人月滿谿欲叩宗門誰共
語松隂萬樹鵓鳩啼
紫雲山村
萬叠雲山繞畫垣不知何處紫雲邨平疇高下青林出澗水東
西白鳥飜犢子晚歸看海月杏花春冷閉柴門深村却喜無官
長晴雨桑麻可細論
譚仙嶺
譚仙高嶺白雲間亂石蒼苔鎮日閑五色烟封丹灶冷萬年芝
雜野花斑神洲隔海多靈草越嶠浮空只遠山行把化書岩際
讀却忘林月下松關
舟經鸕鷀湖
鸕鷀湖上蕩輕舟雲樹烟波動客愁幾處漁歌来極浦孤村水
碓映清流紫微山隔江天遠黃道祠空野岸秋見說雙峯有真
隱汀鳬沙草日悠悠
豐山泛秦溪入覺林寺
野寺疎鐘動遠村舊遊重訪避秦源山僧掩關月未上樵子負
薪林已昏海市接天迷澉墅沙雲驅雨暗巫門歸舟莫惜春歸
晚萬點飛花百草暄
紫微山寺
雙峰縹緲割烟霞朱土青林映碧沙花滿禪房分澗壑山蔵樹
杪出人家碧雲寺冷看題碣天目僧来約採茶不憚尋幽還屢
憩飛泉石磴故紆斜
賁湖秋望
紅樹青林杳靄間漁歌一片弄潺顔蘆花風冷飜黃雀菱葉波
平泛白鷴野水無際天際樹斷雲如畫望中山年年丙舍逢摇
落分得秋光萬頃還
重遊朱侍御園亭有感
柱史名園谷水邊風流文雅冠當年花間按舞低紅䄂席上題
詩闘綠箋罨畫高樓環水樹點蒼竒石割雲烟獨留丹筆蔵
書室蛛網空梁燕壘前
二
遠人樓下昔經過已見頽垣鎻碧蘿萬箇琅玕題字少無邊
芳草倚闌多松根雲護將崩石蘋末魚飜欲敗荷為報西園公
子平原賓客近如何
丁酉除夕雨雪
江城寒雨霰初飄紅燭高堂夜半消老母分甘娱子舍山童持
㸑類僧寮角巾南郭千山徧策杖西風萬里遥擬向海濱尋舊
隱時危未敢逐漁樵
二
子錢質盡酒家傭却咲空瓶斷晚舂游侠久疎江海客躬畊甘
老石田農瀕年嫁女惟牽犬同學干時祗好龍混跡市朝淹歲
月雲山孤負一枝笻
戊戌元旦迎春
永夜方殘晝漏聞桃苻綵勝競紛紜開門竹馬春城滿倚檻天
雞曙色分花信南枝逥素萼烟光東海接青雲掩關竟日辭賓
謁小楷黃庭倣右軍
二
東郊綵仗及元辰宿霧初收紫陌塵回鶻自呈胡旋舞闘雞猶
學漢宮春千金寳馬逥珠勒十里粧樓擁麗人獨有草玄楊子
閣幽蘭寂寂吐苔茵
和沈大參課孫入塾作兼兒軰
春隂漠漠搖窗扉老子當時此下幃誰云後来者居上始悟今
是而昨非手談徒勞忘日飦舌畊可以無年飢君看驅車駟馬
客悔不咸陽終布衣
過默庵訪圓明和尚不遇因至尋旅庵尋古峰禪人適雪
濤師在座因用雪師壁間韻呈二公時聞慧林庵女師古
鼎將開法席故并及之
淨社閒投物外身入山未遇住山人相逢月上元非女不見文
殊始悟真滄海兩潮随𣑽唄梅花萬點亂江春談空竟日渾忘
語誰向秦源更問津
軒岐家徐叟元上嗜弈能吟七言小詩其六十初度以青
鞵布襪為夀兼系以詩
採藥名山己有年一經傳後謝時賢妻孥累去惟留髮服食功
成不碩仙家具詩箋千百首棋枰兵法十三篇青鞵布襪聊持
贈與爾相期弄紫烟
銀河吹笙效義山
碧落星稀玉井隂紫鸞聲斷杳難尋獨留銀鼻薰殘枕自踏金
鴉步上林觧珮何人愁渺渺遊仙多夢夜沉沉隔河試共雙成
語應悔青天此夜心
贈陶君廣生
逃名採藥事長桑混跡塵中髩未蒼籛氏自慚無秘術通明君
定有丹方嬰兒鍊就花生頂老子箋成帙滿床辛苦度人遲抵
宅提壺且醉酒罏傍
初夏臨平道中和曺二鍳長
輕帆野泛及春餘猶是錢王覇業初水闊山村多白鳥雨肥天
氣足黃魚採茶人出絲盈箔布榖聲高月滿畬君到西湖訪西
子可能為寄一行書
天竺山行和韻
九里松隂憶昔遊年年清夢遶山樓憐君攬勝諸篇就坐見眀
湖衆景收僧院隔花通麯院雨鳩臨霽喚晴鳩籃輿到處堪乘
興况有青帘勸客留
靈隱寺用韻
飛泉濺石送清隂寂歷虛亭静客心絶磴草眠知乕迹羣松風
度作龍吟幽栖早向山中惬詩思偏從物外深莫問沉灰嗟浩
劫逃名随地是禪林
螢光如曉露和呂戶矦(附呂詩銀燭屏寒晚氣清流螢冉冉度風輕光分水檻荷珠冷豔)
(奪花梢玉液眀久坐沾衣渾不濕頻看墜草寂無聲建章前殿如飛入莫向仙人掌上行)
熠燿西風送夕暉却驚隂雨火雨中微夜明仙掌銅龍濕星渡
天河玉漏稀珠箔暗侵時弄影羅裳輕點不沾衣飄零常恐為
霜早無復隋宫後苑飛
睡燕
小院春寒月滿庭雙栖玳瑁冷銀屏風微翠暮簾俱下夢入烏
衣草正青人柳幾眠同旖旎海棠先起帶沉冥昭陽殿裏殘紅
歇怪殺流鶯喚不醒
睡蝶
草薰風暖倦雙飛罷掃蛾眉歇舞衣幾片落花驚未起數聲啼
鳥喚還非綵雲西院春無影殘月南華夜自歸應伴繡幃人
寂寂曉烟欲𣪚楚峰微
睡鴨
畫欄闘罷入池塘垂柳沙頭卧夕陽自愛閒眠伴鷗鷺不將獨
宿羡鴛央綠江水暖青莎穩寳鼎香寒白日長幾度呼名渾未
覺采蓮舟過任鳴榔
睡鶴
松隂冷露下中宵獨立蒼苔警寂寥一卧幽人同枕石五更清
夢欲凌霄歸来緱嶺風敲早覺後孤山客去遥遮莫聞雞驚起
舞浮丘羽士正相招
荷錢
榆莢肥時渌沼平田田江上不勝情泉流金埒青纔吐水貼銅
溝綠始生作鏡菱花盈寸小雧裳仙𬒮六銖輕碧筩豪客空留
飲姹女臨流數未明
詠懷武原古蹟二十六首
昔少陵寓蜀有詠懷古跡五篇頫卭人代揚扢風騷蜀
産地靈藉以增勝貽世居谷水且三百年攬英傑之覇
圖溯昔賢之風軌興懷千古尚友羣哲良用慨焉爰彷
少陵亦得二十五詠質之吟社以倡同聲庶惠德音傳
諸来&KR1124;
馬嘷城
徙倚高樓百感生馬嘷何處昔時城英雄割據青山在吳越興
亡白鳥横潮過錢塘秋更闊水流就李夜無聲獨憐芳草年年
綠吹盡東風萬古情
伯牙琴臺
流水音孤識者稀琴臺千載是耶非寥寥海月蒼龍嘯戞戞松
風野鶴飛古調不傳人已往高山相對客忘歸經過每欲尋幽
址梧竹成隂冷翠微
伍胥祠
伍胥祠廟鎻溪橋灌木千章夏自消此地避仇空說劍只今乞
食有吹簫東風芳草連吳苑南渡江流盡浙潮羡殺種魚三徙
客烟波一去五湖遥
始皇美人廟
玉顔曾此侍東廵粉黛閒花空復春海月尚懸宮鏡曉山雲時
捲舞衣新峰頭毛女遥相憶島外仙童訪未真一去翠華長不
返秋風露冷泣鮫人
又
秦逕山頭草陸離萬金却恨掩蛾眉空勞鞭石填精衛極望沙
丘怨子規十二樓臺雲滅沒三千歌舞蝶参差獨憐徐福洲前
月不照宫車晚出時
吕蒙冡
吕冡春風呌鷓鴣阿蒙竒策冠東吳白衣江上人何在青草原
頭墓有無地勢三分留故壘丘陵萬古積寒蕪未須惆悵臨沮
事潮打樓船歇覇圖
康僧真象
萬里流沙絶域邊西来猶記赤烏年幻身甪里峰頭石毳㲲康
居雪外天孤月輪空宗鏡上五燈光聚白毫前尋師問法無堪
語金粟香聞滿院傳
比肩里
風流文物擅江東不羡梁家有漢鴻人笑海魚徒比目里存空
井亦雙桐鴛央冡近夫差國牛女星分越絶宫總譲少年賢討
虜二喬嬌壻各英雄
烏夜村
女墻背郭望巫門明月烏啼自有村不見宫花連戚畹惟餘野
雀噪空原長秋晉室椒房盡子夜江南羽調存休問昔時何凖
墓高林松栝鎻頽垣
戴威宅重光井
將軍施宅古精藍烟火樓臺壓市南幢外殘燈秦海月竺中小
品晉人函寒光盌井傳遺跡退院名僧罷放參試聽晨鐘上寥
廓鯨音萬里海潮涵
顧野王讀書臺
丹厓檜栢迥蒼蒼獨上高臺憶野王鳥跡經霜随蘚合松根過
麝出林香六朝文物淪烟水䨇峽雲峰冷夕陽著𫐠未成栖遯
晚可容此地築茅堂
逋翁横山故居
雲峰&KR0772;窱閟精廬誰識山人舊隱居古樹尚巢松際鶴清流可
數鏡中魚長溪河抱孤村遠硖石烟横返照初遥想當年文酒
地落英侵案鳥窺書
徐正字白㙮山桃核
南遊正字俯滄茫拾得仙桃巨核長試剖大樽傾北斗似分瑶
實賜東方潮平白㙮浮螺勺石蜕青减蠣房只有秦源花似舊
還堪買棹逐漁郎
準公㙮
石林孤㙮覆寒藤香刹拈花禮聖僧梵網自懸初地品宗門獨
照昔時燈諸塵不動山雲歛五藴皆空海日升應向此中尋法
喜莫教度嶺問南能
天仙湖徐彎宅
仙家遺宅訪徐彎伐木腰鎌去不還苔漬白龜浮水裔蟲侵丹
篆滿林間神砂古井潭前月羽化剛風海外山可有當時舊雞
犬深邨寂寂吠柴關
魯參政祠
魯公遺愛在塩州古廟殘碑斷復留去日黃童遮馬首千秋青
史識魚頭松杉鄰寺風濤壮軒冕虚堂鳥雀遊每困追呼憶良
吏魯溪橋水尚東流
福業禅院殿梁巧接沉水大士像乃自海浮至
隂沉古刹面城垣𥙷處居然勝跡存沉水蒸烟浮梵相接梁貫
月跨雲根橋從明鏡登初地風送潮音入普門空傍聲聞參自
在寧知大士久忘言
楊宣慰粧樓
畫閣青山宣慰家曾將金屋貯名花朱樓吐月開粧鏡紅䄂飜
風駐彩霞樂府旗亭銀落索姬人宫粉玉鈎斜舞臺歌榭今何
處澉水荒城只暮鴉
梵琦大師衣鉢
玅喜聞孫屬梵公千秋衣鉢鎮蓮宫衣飜火浣炎洲雪鉢洗桄
榔瘴海風自有楞伽傳密記長留心印表真空懸知娑竭羣
龍護夜夜寒光貫白虹
趙公範舊時月色軒
王孫幽興寄滄洲人代淒凉獨倚樓烏鵲驚寒羌鉄笛山河
清影宋金甌當軒夜色紅衣冷故國風煙白露秋古縣蕭條眀
月在月明何似舊時愁
張汀州一笑山
黃門諫草摘星辰瘴海歸来卧逐臣彩茟烟雲流絹素小山洞
壑媚綸巾名園石去花移主文冡銘荒草没人總向西風成一
笑坐看碧落起紅塵
陽明先生杏花樓
蕭寺高樓天上看陽明東眺白雲端山川如此昔人往風露依
然古杏殘海市千家過社燕禁烟二月尚春寒自憐不渡姚江
水遥折名花寄講壇
鄭尚書百可園
鄭公別業古城西兔麥鳬葵滿菜畦自荷主恩寬老圃非關黨
錮卜幽栖尚書履過魚争躍廷尉門開鳥自啼萬卷只今遺
草在何人五夜更然藜
徐太守小瀛洲
河抱城南水竹幽人傳此地闢瀛洲祇因聖世容高隱轉覺名
園有勝遊黃綺衣冠漢圖畫清商絲竹晉風流朱門邸第多朝
列幾箇抽簮未白頭
許黃門九杞山
觧組黃門賦卜居紫雲長繞寓公廬聖朝不諱批鱗草隱士
争傳餉鶴書茶綠千山泉碓急烟深九杞晚鐘初先生事業綸
竿上斗笠行吟坐網魚
孫太初高士湖
太白山人湖上遊開樽明月坐高秋銀河倒掛星垂地玉笛横
吹海逆流萬頃寒光生皓魄羣公幽興落滄洲兩朝烟草萋
萋綠閒殺汀蘋對渚鷗
中秋後一夕朱生新婚于蔣以箑乞詩因贈
平分秋色問嬋娟月半初過月又圓人與佳期俱二八花從結
子各三千蔣山眉金陵黛朱草階生玉樹妍聊贈新詞障紗
扇莫教&KR0877;笑太真前
龍山夕照
龍山千里夕陽開搖落西風賦快哉絶壁烟光寒自照落霞秋
思迥難栽長天忽送孤鴻遠暝色時驅野犢回策杖行吟歸路
晚又随樵唱入林来
過澉川仲木故居有感
澤國天高落木疎西風况是燕飛初烟中上刹隣清漢天外寒
江切太虚綠水遠随漁父棹青山遥望故人居草堂賓客今
誰在宿草離離恨有餘
和沈大參秋海棠
憶昔春嬌睡起時秋来更與晚粧宜却嫌紅粉驚多露疑有幽
情妮燕私妬色燕支争嫵媚斷腸詩句費尋思如愁欲訴無人
見小立空階待恨誰
和沈大參謝友贈瓶荷作
湖上菱歌引客笻曕瓶折贈雅相供玉壺相伴凌波侣棐几長
寒照水容却笑山妻製荷芰可能秀句敵芙蓉清凉一枕驚疑
墜露白風微正曉鐘
過胥溪訪朱徵君不遇留飯朱母所徵君以詩見遺次韻
奉答
清秋野老叩柴門避客虚堂破蘚㾗空使長髽截陶母無人一
石醉秦髠頽垣樹出當山角新漲舟横繫竹根且割雙雞烹尺
鯉樽前世事復誰論
&KR4114;雞冠花戲和沈淮參
十載卑棲高樹傍疑随雌伏戀榆枋叢低綘幘傳籌殿花亞
朱門芥羽場茅舍短籬横落月空階照舞濕微霜侏儒合種南
窗下卧對談玄影許長
白下過洪武門故宫作和商隱
鍾山雲物舊宮連曾見臨軒晝漏傳鐡甕江流廻北顧金陵王
氣歇南遷蠻方尚進随朝象野老空哀故國鵑獨有秦淮堤畔
樹春隂猶似禁城烟
二
交戟罘罳野蔓連猶聞洪武禁名傳䧏旗一戰收牛渚遺史何
年定馬遷宫女盡随胡隊舞亡臣半老蜀山鵑孝陵咫尺空凝
望百五無人掃禁烟
九日舟經紫微山雷雨
擬約登高掃石苔片帆海上破烟来一江風雨潮應滿九日蕭
條菊未開白晝紫微移晦冥蒼龍赤岸走雲雷山人不着參軍
帽蓬髩狂呼對舉杯
初至湖上三首
十五年前憶昔遊笙歌畫舫徧汀洲只今片月長堤白依舊青
山碧水流放鶴人歸惟野鳥釣魚船冷有眠鷗烟波花草元無
恙獨送江聲動客愁
二
當年湖上採芙蓉吟徧吳山處處峰書槳滿川輕似葉青騘飛
鞚疾如龍松梧蕭瑟前朝闕人代淒凉古寺鐘今日白公堤畔
路若為眀月伴行蹤
三
錢王宫觀半成塵戰後湖山故壘新青草洲平迷古渡白頭僧
老識游人葛仙丹竈雲成盖蘇小西陵月滿輪獨照清溪慚短
髩烟霞還伴舊綸巾
馬德安君實招同潘小侯道旃鄭三璧人六弟渭臣小酌
湖上酒樓
湖光浩渺不勝秋携榼憑闌問舊遊簫管畫船催急雨烟波
皓月起中流鶴歸知靖孤山墓鐘響南屏古寺樓此日相逢聊
盡醉不須重論昔時愁
斷橋夜眺
長堤疎柳淡烟籠杳靄湖光漾遠空水浸樓臺燈火外露寒人
影月明中星河遠掛&KR0742;山樹棲鳥低飜渡渚風夜冷欲還眠未
得更持雙榼叩黃公
岳鄂王墓
檜栢森森武穆祠游人感慨讀遺碑却憐太乙還車淚不見朱
仙痛哭時林壑秋風嘶石馬河山隂雨見旌旗北枝萬樹應回
首南望冬青更可悲
孤山兩朝忠烈祠
徙倚湖天暮色凝江城樓閣俯閒凭先朝人物空祠宇故國興
亡悵德陵放鶴亭高青艸合鳳皇山暗白雲升無窮感慨江
聲裏倚杖松寮訊老僧
四賢祠
高人野鶴兩無羣千古風流映使君明聖湖開清浙石少微星
動耀吳分春秋山鬼歌香草鹿麂虚堂卧白雲亭外梅花堤畔
柳不煩重奠&KR0581;蘭芬
吳山伍胥廟
搖落川原四望開江天隱見畫圖来三秋白馬長波湧萬古鴟
夷壮士哀山繞苕溪舞龍鳳鏡分湖海夹樓臺興亡吳越成何
事閒讀殘碑拂紫苔
過潞王故邸
王避寇南来詔以舊織造局為邸甲申貽一朝謁王
賜金置醴乙酉王被鹵北去薨燕市故監盧九德䧏北
為督織造于江南復以邸為監院
鳳皇山下宋宫門朱邸曾開擬雪園燕啄王孫龍準盡貂垂常
侍狗監存氊裘空問新機杼醇醴誰分舊酒樽却羡沙陀老
承業不随供奉上含元
自六和㙮渡江
吳山相望越山前此地曾經駐右賢漁父停舟談戰地胡僧浮
鉢渡江天邨深虎豹窺林出雲黑黿鼍枕枻眠莫聽鷓鴣行不
得遨遊還欲挾飛仙
初上五雲山行小徑遂墜叢棘中望江如帶不得道因返
賦詩二首
千峰積翠午氤氲歷險高攀鸛鶴羣樵徑江光空際出溪風
虎嘯静疑聞山從天目連青嶂水落湖心印白雲向晚秋隂岩
畔合鳥巢飛葉墜紛紛
二
五雲山色聳岩嶤杖底疎鍾上泬寥三竺遠蔵靈隱岫萬松寒
度浙江潮岩前香艸堪行藥樹底飛泉欲掛瓢早辦青鞵負行
笈不煩猿鶴更相招
金液泉南度岡尋天池下院
絶壑飛泉走玉龍翠微天半白雲封山圍萬樹深蔵刹谷轉干
盤不礙鐘拾果每分猿供食捫蘿時躡虎行蹤不教濟勝輸玄
度一两芒鞵七尺笻
四上五雲山因至絶頂野廟側遇雨歸院
木落吳霜冷緼袍江湖千里入秋毫丹青野廟開羣象雲雨中
天出兩高南鎮紫霄神禹穴西風白馬伍胥濤故林咫尺黃花
好若箇行吟續楚騷
再渡錢塘江
雲泉累月隱招提擕屐東歸路不迷杖底客星嚴瀨小帆前禹
廟越山低巨鼇十二浮靈鷲強弩三千壓水犀却為觀濤生壮
思欲探滄海截虹霓
自雲栖寺歸再湖上
湖上重来欲雨天湖山湖水更悠然誰教侫佛稱居士未許持
觴問聖賢伏乕禪林詩笈裡黃龍公案道衣前行吟自策孤笻
去不附西陵載鶴船
登葛嶺上初陽臺
吳山未暝巳栖鴉更踏孤峰弄綵霞倚檻獨收千嶂色御風疑
到列仙家真人採藥惟留井野衲鋤烟自種茶更上初暘臺上
望清風霜巳徧後岩花
靈隱寺
萬壑千峰繞法堂松杉白日迥蒼蒼飛泉夾院長疑雨澗草無
花亦自香竒石參差分佛座白雲高下出禪房行吟桂子憑誰
和更復尋僧向上方
靈隱寺遇具德和尚
婚嫁團圞了尚平随緣杖笠此身輕聲聞久斷逃禪地雲水偏
諧出世情燒後丹霞無佛在種来白社有蓮生相逢松下渾忘
語仁者寕勞問姓名
上韜光庵能仁院
詰屈松蘿轉石林扶笻踏葉上遥岑丹梯曲折迷仙徑空水澄
泓見道心絶頂罡風堪羽化步虛灌水有猿吟名僧一去山光
冷寂寂藤花落午隂
冷泉亭
松隂白日轉危亭枕石飛泉夢裏聽當坐水雲黏袖重憑闌空
翠照人青疎絃未動羣山響長嘯無風萬葉零到此塵襟元
不染清暉林樾冷冥冥
飛来峰
羣山窈窕滯孤笻何處飛采更此峰隂洞蒸雲偏作乳響泉鳴
澗不聞鐘雲根秀扷三天掌石罅泥蟠萬歲松只尺瑯嬛疑有
路異書將梜問痴龍
下天竺
初入名藍即道場便從下界得清凉溪聲蕭瑟流仙籟山色虚
無擁法堂月滿大悲空裡相雲開𥙷處寂中光浮生趣盡憑誰
懴一為天親礼梵王
中天竺
石幢流水動風旛又躡飛梁入普門空際玅華長自轉行深般
若亦忘言無僧更覺諸天静希有還皈两足尊欲掃身心礼塵
刹黃花翠竹自飛飜
上天竺
絶巘盤紆入紫烟上方疎磬礼金仙慈雲不動初禪地水月空
明自在天九里古松龍鬛盡六時清梵鳥音傳此生流浪逢多
難碩洒楊枝大士前
謁于少保墓
北狩攣輿事巳空當年神鼎奠于公青山久抱孤忠冷赤社誰
論再造功春至銅駝生蔓草夜深石虎嘯溪風𥙿陵遥望無
窮思盡在棲霞夕照中
同朱二子于小酌南屏山樓
憑闌四顧大雲垂小酌當風岸接䍦誰向湖山留正眼不愁净
社有攅眉中天慧日懸宗鏡倒影雷峰落酒巵𬞞笋正佳堪薄
醉欲傾米汁上軍持
行經表忠觀
英雄虎㩀跨錢唐衣錦臨安自有鄕一代真人皈率土三吳義
士歎䧏王麒麟祠墓青丘閟夾馬山陵紫氣長今日消沉祗遺
廟汴京南渡路茫茫
湖上雨後觀新漲
新漲無邊遠岫横烟波更覺畫船輕溪喧龍拔枯槎出荷沒魚
跳野岸行疋練青天瀉河漢飛梁白晝闘雷霆夢中巫峡匡廬
瀑渺渺滄波素芷生
湖上初歸病起示諸弟
天際孤帆下海門江風送客浙潮喧歸裝西子明湖月卧病錢
王石鼓村自笑還山後黃菊非關伏枕負清樽池塘兄弟勞相
憶幾度東堂夢故園
和諸家烟雨樓詩十首
滮湖雲物暗輕舟和雨和烟一倚樓飛閣横空雲欲住長河夾
鏡月偏留簷楹北面虚危近江海東流日夜浮只此紅塵飛不
到人間何處有丹丘
二
拍浮載酒昔經過樓閣冥濛出素波槜李古城無限冷平江暮
色不勝多隔溪雞大蔵紅樹近水鳬鷖𣢾綠莎豪客相懽須盡
醉碧筒争折跳珠荷
三
青天忽落美人虹罨書軒窗面面風采葛昔時過越女掃眉從
此入吳宫山川歌舞留高榭湖海烟波墜渚蓬何似綠蓑横笛
去不須晴雨候天工
四
水榭朱甍俯碧沙却驚閣道紫宫斜倚檐疑坐仙人掌馭氣
堪過羽客家窗掩月輪脩後戶樹横星漢泛時槎酒酣獨抱漁
竿卧罷釣連筒捲落花
五
濠上臨流問惠施相看空水映鬚眉朝霞吐日籠朱閣暮雨將
雲透碧罳牛斗孤城天只尺鴛央極浦雨如絲游人載酒多乘
興風景還應勝習池
六
麥隴平疇滿朔臯山城紅雨落櫻桃當窗遠樹疑無地到檻寒
波自起濤畫槳遥飛過宋鷁綵虹雙貫戴山鰲倚闌&KR2695;悵春
歸早日暮東風送伯勞
七
高樓百尺倚空榦簾捲珊瑚挂赤玕搖筆花間驚雨過振衣天
上御風看由拳城抱長河曲天目雲横遠岫寒寥闊山川幾登
眺臨流懷古一憑闌
八
荒徑重開闢古榛樓臺蜃市望中新雲烟過眼争相媚魚鳥依
人冷自親橘圃千林霜入貢蘆花萬頃㕍来賓此中只少披裘
客明月青天理釣綸
九
渌水菱歌盪綵船吳歈盡唱想夫憐濃芳冶女粧相亂豔曲旗
亭伎共傳海燕低飜横浦雨征帆暝入太湖烟闌干曲曲閒凭
徧春思應歸何處邊
十
名園水竹接清虚蘋末凉風汎碧渠止許中流浮桂楫不教隔
浦渡籃輿宣公橋暗縈芳樹少伯居空鎻異書知爾登臨題句
滿碧紗若箇護交䟽
徐届甫中翰以詩草見投賦謝
薇省聲名動袞旒偉長詞藻冠應劉天涯作客多青眼故國詞
臣巳白頭海上空懸仙島藥囊中携得幔亭秋知公元自龍門
峻若箇真堪御李遊
詶届甫見投作
詞客當年賦大人禪那今喜奉天親應知黃髮多先軰尚許
清光接後塵謠啄未妨讒鄭䄂頭陀久巳著王巾樽前莫復論
耆舊淚滿山陽笛裏頻
戊戌除夕稍謝責逋者浣花滌研口成自嘲
歲盡流光已暗新敝裘半抵酒家緡十年初了禽生碩四壁徒
嗟犬子貧滌研曉雲籠墨海浣花瓶水照江春春来預訂探
梅侣携杖尋源更問津
除夕獨遊海上用鍳長韻
出郭寒潮午未平獨遊更覺此身輕青山對戶少塵事白眼看
雲無世情爆竹滿城飛雹集秋千罥樹晚風清野夫閉關忘歲
月何處春王自紀正
二
孤笻歲晚出荒城屐底千山若送迎博陸祠低蒼鼠上無諸臺
冷白雲横天風斥鹵多摇落人事桑田幾變更却羡沙鷗閒似
我海潮寥闊吼寒鯨
已亥元旦早起坐候司晨鄰雞皆烹無一鳴者
遠鐘高枕起徘徊無復雞人徹曙催夜色未分河鼓直曉寒將
歇水仙開不煩典謁通懷刺尚有餘燈照舉杯寫盡吟箋窗未
白燭花頻墜獸罏灰
元旦詠燭花
銀蠟低垂雙鳳皇條風不動綘枝長燄分江令毫端吐影照隋
宫剪處香藻思蘭膏汙翠鈿豔情羅綺暗高堂人間昨夜多同
夢喜摘青煤贈阮郎
吳江望洞庭諸山作
大壑東環積氣逥垂虹南眺白雲開烟收林屋靈威入雨挾吳
門匹練来千里蓴鱸生逸興五湖風月隱仙才此中卜宅無須
徙何事鴟夷去不回
金閶夜泊
闔閭城下水迢迢覇業東吳悵巳消採藥偶来梅福市停舟一
問伯通橋春深茂苑籠芳樹雨歇婁門退晚潮知是客懷禁不
得夜深若箇更吹簫
乕丘雨泊
春風二月徧姑蘇到日梅花雪滿途地濕句吳多暮雨江通婁
子有平蕪錦帆冷落扁舟在金乕消沉覇氣孤欲訪生公舊時
石遥看㙮火閉浮圖
惠山寺次鄧原岳韻
雨過梁溪水半黃尋遊踏徧古苔荒杖頭索醉頻何惜屐齒穿
雲濕末妨隂壑泉鳴飛瀑出驚雷甲坼乳茶香因貪山月重登
眺林屋依微接渺茫
二
春水春山盡可憐春遊巳是落梅天何来神女空留珮未出塵
寰便巳仙空際樓臺依絶壑名園花竹届飛泉非關杜宇催人
去惆悵河梁隔暝烟
惠山和壁間陳静齋開府韻二首
青山踏月喜重登杖外雲峰更幾層嶺抱九龍連蜃氣天垂七
宿亂漁燈花枝勸飲寧須伎竹院題詩不問僧野蔌正佳堪一
醉萬錢應巳笑何曾
二
尋山却逐載花船雨後春山色轉妍詩句吟成閒刻竹茶經携
得獨臨泉林開皓月緣溪下雲濕孤峰掃石眠興盡欲歸還惜
别河橋官柳更相牽
自金閶夜至吳江
笠澤江流過女墻片帆挾雨下金閶春波青雀長浮動夜入垂
虹入莾蒼高唱松陵人一往孤吟楓落思何長故園咫尺還山
路歸夢無須到草堂
惠山泉上謁尊賢堂堂祀桑苧少游雲林諸公
佳樹清溪入院幽祠堂春色爲誰留天容丘壑蔵真隱地寫雲
林待勝遊畫史茶經丹壁滿詩篇樂府綵毫收漫將二品泉相
酹猶讓諸君第一流
過洪武門故宫用陸子端木韻
鍾山雲物尚穹窿水繞宮墻輦道窮月落金川門半掩花殘
玉樹曲方終二陵佳氣無春色萬馬江聲自朔風惟有烏衣舊
時燕&KR0742;泥飛入禁園中
海上四首
磐石沙頭越隹燕過樓船諸道正横戈東垂日月周官少南紀
山川禹貢多度嶺瘴烟消橘柚到江海市隱黿鼍春光若此
寧須惜其奈楊花似雪何
二
尉佗城闕斷閩天甌粤横波入眼前見說南中開瘴癘由来
江左自烽烟水犀出海蛟龍怒太白當風昴畢懸野老只今憂
戰伐鶯花回首重茫然
三
擬卜天台學避秦石梁夭矯隔蒼旻龍湫瀑布旌旗濕蜃市樓
臺壁壘新元氣茫茫搖八極長空澹澹出三辰漁樵自識謀生
拙何處移家傍隱淪
四
百尺高樓晚獨登江城風雨散春冰蛟關晝夜波搖動禹穴東
南氣欝蒸海上報仇虚結客山中吟句未逢僧羈栖燕雀巢難
穩赤羽遥聞過秣陵
西郊春眺
羣山海上遠如屏約伴郊原共踏青百五禁烟花蔌蔌秋千院
落晝冥冥鯸鮧風暖催飛絮卵色天横照觧酲盤馬闘雞年少
事暫忘衰髩久飄零
戲詠諸葛菜
丞相行師下蜀陲尚留𬞞植吐芳𬎼種来炎漢三分土花亞成
都八百枝青畆送香春鎻絮紫英帶露錦離披伏龍卧處叢叢
碧想見躬畊抱膝時
和硖川諸君送胡天岫賣藥武原作
八口移家易肆開塵中誰識異人来寸心磊落懷珠在被褐翻
然抱璞回古道荆蠻多藥市幾年海島有仙才相看無限咨嗟
意爲爾同登郭外臺
鴛央栗
秋林魁實墜寒塘縹蒂霜拳半巳黃供出雕盤驚屬玉剖来銀
甲不分房紫衣綻月毛猶濕白露垂枝浴並香莫訝佳人籠翠
袖暗將連璧擲檀郎
渾沌鴨
沙頭不及自呼名腹毳先膏雪腕羔破殼氣蒸肪玉暖中黃
香抱糞金生宫椒點肋融春乳蜀醬&KR0877;酥醉紫瓊應笑王孫誇
一飽闘闌减却幾羣争
白牡丹
素質傾城迥絶儔紛紛紅紫自&KR0877;愁入宫洗盡三千黛無雪光
搖十二樓姑射仙姿逥綽約玉堂人物見風流詩成壓倒諸元
白徙倚銀毫寫未收
紫牡丹
魏家貴種&KR1062;芳叢佳麗由来冠洛中穠映禁垣春色重香流
烟翰彩毫空織綃庭院深籠霧飛燕樓臺暖避風倘許檀槽
歌紫玉雙雙應碩入秦宮
黃薔薇
翡翠屏開盡鞠裳却疑姚汭擁花王不須梅雨添檀暈自有宫
鴉試額粧銅掌仙人微辨露金衣公子只聞香鄰家冶女休頻
摘昨日蜂交半退黃
杜鵑花
萬花開盡弄芳菲躑躅青山徧翠微謝豹啼時千萼吐錦城夢
到亂紅飛朱顔一顧春將老游子初看淚滿衣獨有幽人情思
薄枝頭空呌不如歸
蝴蝶花
紛紛鳳子閙春工物化驚看托綺叢舞砌綵衣飛不起隔紗團
扇撲来空魏收輕薄全輸態莊叟逍遥宛御風傳語游蜂休共
逐偷香人在粉墻東
紫蝴蝶花
繡陌穠芳戲巳殘蘭心蕙質吐雕闌燕泥墜砌香無跡芝盖階
横露未乾闘草簇裙茱帶亂踏花飜翅棗騮寒茟床清夢閒相
媚故落端溪石上看
白蝴蝶花
游戲東園借一枝玉階如練舞翾垂滕王染翰流霜早漢樂飜
歌刻羽遲輕颭暖風輸汗粉暗驚紈扇掩蛾眉銀燈頻照當軒
影不見穿花月下時
盛葵園亝頭虞美人與蕙同植一時吐花有時詩見示奉
詶来韻
幽卉連枝見二難妖紅香澤兩相看誰畦百畆思公子空下千
行對所歡粉黛尚驚炎漢月光風長拂楚臣冠寕須角險騷壇
上一夜悲歌折澧蘭
&KR0902;粟花
濃綠初肥萬卉收誰家剪綵出纏頭苞垂翠甕擎偏重萼
迸銀瓶豔欲流五色如雲成紫盖千英業瓣吐朱樓惜花莫
更尋鴉片贈藥堪同士女遊
千日紅
瓊枝細剪紫玲瓏刻畫臙肢屬化工杜宇三啼猶未歇中山一
醉始殘紅佳人染甲嫌尖淺宫女臨波寫怨同却笑朱顔人昜
老不禁憔悴怯西風
和錢若庵撫松雜詠六首
移得虬龍護隱居幽姿頗與歲寒宜長康把贈惟痴絶韋偃
前身豈畫師風雪故人雙命駕冰霜遥夜一相思高天大有風
雲勢空老泥蟠石上枝
二
避跡深村綠萬重哀歌採藥和炎農槁梧南郭風前籟怪石
東坡海外供白晝烟濤鳴草閣紫芝麟鳳拔岩松攀條長嘯
無人和目送流雲滿徑封
三
雲卧丹厓歲月深中宵雨過老龍吟九天鸞鶴儀空谷十載風
霜老故林黃石授書聞過鯉青山遺帖有来禽盤桓惟許陶公
共三徑黃花識此心
四
深松密竹老農家何必遺書問趙奢試選龍材培母笋先占蚓
出候王瓜牧牛坡暖風横笛乳鴨池平月在沙此際笙簧堪一
聽誰將兩部向君誇
五
窗外遥山峰外峰雲烟爲我洗塵容幾年越女無黃葛莫
報韓仇友赤松春草和愁相間發午隂連睡一時濃若非好鳥
喬枝哢累月林端少過從
六
何事尋芳載酒行且来開閤聽松聲一寒不改山中節萬卉空
争糞上英黃獨無苗鋤自抱白雲猿巳去劍難成惟存此石真
宜丈袍笏南宫拜莫驚
蘇堤懷古三首
坡仙巳去邈難招千載長堤抱泬寥山月曾窺蘇小黛荷風時
送伍胥潮荒祠過客人誰識到處題詩墨未消今日南屏向西
路水光雲色尚相邀
二
野眺西陵西更西白公堤盡即蘇堤荷花㶑灔迷舟入柳色隂
濃只馬嘶三竺兩高烟漠漠四賢一去草萋萋祗宜明聖湖邊
月仍向風篁嶺上低
三
六橋花柳擁笙歌十里長堤夾芰荷誰把湖山擬西子若爲詩
句和東坡錢唐弩盡潮偏壮龍井門空虎自過莫更萬松宫闕
望鳳皇嶺暗白雲多
茗齋詩七言排律
淮南彭孫貽羿仁氏著
顧况横山故居十五韻和衲山上人
著作千秋跡杳茫横山故宅半荒凉雙峰北繞青林出長水東
流紫硖傍古徑獨埋莎草沒閒門亂發野棠香笛驚歸犢人回
首春惱啼鵑客斷腸畫裡白雲全接漢溝前紅葉想經唐樵歌
入谷傳新響枳棘成叢冠衆芳舞䄂祗餘𧖟婦豔吐茵寕睹酒
徒狂離離旅榖栖殘隴黯黯戎葵向太陽未見隱鱗潜一壑忽
看羈鳥任高翔蒼精尚吠穿花犬牧豎時驅化石羊平楚四圍
低廣漠寒蕪萬里積廻塘眼中風月憑誰主到處烟波老是鄕
茗齋詩五言絶句
淮南彭孫貽羿仁氏著
除夕不寐口占
今夜今年盡孤眠客未眠莫須愁短髩此夜正如年
又
二十年前夢相思更惘然年年憐此夕今夕是何年
詠守歲燭
鏡裏年華模樽前髩漸絲相看只紅燭淚盡寸心知
偶成
山童負薪去未歸日已午自起拾枯松烹茶煑春雨
花影
簾前花影動枝頭有栖鳥鳥啼寂無人落花閒不掃
白頭鳥
白頭枝上鳥日日下花前却笑看花客今年非少年
又
野禽頭巳白猶自上花枝那識花前客相看各髩絲
和顯公看荷花五絶句
青泥生蓮花凌波自輕舉今日散花人昔時采蓮女
二
爱蓮何所喜殺藕亦忘嗔水流花自落空池静無人
三
風吹荷芰香任把芙蕖嗅香是風所為花是香生就
四
湛湛歌露斯墜珠滿紅池為問弄珠客朝陽晞幾時
五
索句亦無心拈花成口號山雨沒荷池何處朱華冒
山行四詠
籜冠
短髮愁中减秋霜鏡裏深籜冠空製就多恐不勝簮
藤杖
每約雲山友高峰只獨登莫愁無伴侣猶有一枝藤
芒鞵
人說溪山好無人問水涯青山應笑客不是少芒鞵
襆被
杖頭肩一襆中有五嶽圖山寒入布被絮絮白雲鋪
雲栖六詠
昔蓮公六詠原以禪餘為法喜非牽語言而諸公連和
反以音韻學支那徒執文字貽追步高賢俛仰近景不
離關捩便得觧脱即蓮公在所掀翻令後来勿落窠臼
若作詩讀定非觧人
寳刀巄
明月似刀環啣山剛一半勇猛入深山世塵于此斷
逥耀峯
初暘廻山光曰落山隱隱山光自無明亦無無明盡
壁觀峰
十年面山坐不識此何山蒲團破幾片山雲終日閒
青龍泉
龍卧泉泓澄龍起泉滛澦莫問青龍䟽你且喫茶去
聖義泉
山水自空生聖諦亦不二溪聲松風聲誰是第一義
金液泉
山泉本無心随衆所欣悦若作多寳名眼中亦金屑
象鼻岩四首
岩西石窟有僧坐禪其中病足夜起憑杙經行羣虎避
道二虎絶大如巨牯僧不久化去象鼻岩亦為奔馬所
折
山僧坐石窟積葉與床平夜深扶杖出獨伴虎經行
二
頭陀在空山巨獸為侍者東方總無佛不如歸去也
三
世出世間法人非人等聞象王非頑石彈指喻山君
四
岩石久垂頭獸王亦弭耳佛法本無多捩折象鼻子
山行見虎跡
獨行入深山無人有虎跡興盡始知還林昏風墜幘
抛杖憩逥龍亭枕石卧泉上忽不覺至暝
尋山悦泉聲枕石茅亭卧山風吹未醒松鼠當人坐
秋盡未見菊靈隱寺禪堂乃有數本
我是東籬老移家惠遠鄰黃花定相笑祗少白衣人
又
寂寂禪房静霜花點石臺故山籬下菊未識向誰開
床頭七詠
眀月在牖吹燈就月眠不忍寐清思絶人惜無可與言
者顧見床頭卉物口占寓意各成一首
瓶花
微月上窗紙幽人未成寐床頭暗香来知抱瓶花睡
倚杖
瘦藤倚孤榻蒼蘚尚斑斑夢中扶杖去猶自繞千山
孤劍
十年不平事未肯分明說夜半枕吳鈎&KR0877;悲嘯眀月
枕書
把書倦復眠枕畔如山積不須更枕書自有松間石
葫盧
卯酒未得醒午眠將至酉忽聽提壷盧呼兒復沽酒
麈尾
空齋卧良夜佳月照窗卉無人可與言胡床挂麈尾
羽扇
疎牖延月光照我白羽扇風吹入君懷所思不可見
馬大青瑶除夕前一日娶婦拈句調之
除夕又何夕今宵勝昨宵相忘過元日只記是三朝
二
今日畫眉長相誇向夫壻卿是謝家人可能重詠絮
三
鰥魚夜夜泣比目巳争新見說新人好何當憶故人
四
帳旁白頭吟喁喁小窗下應知舊侍兒祗宜將換馬
除夕口號
除夕年年去愁人較自如偏留酒家債不共歲同除
詠守歲燭
三更今歲盡新年夜半遲流光看不覺只有此心知
又
刻燭年華換詩成歲巳移驚添花一寸頻問夜何其
見早梅
入春巳人日春色未曾来南軒曝晴旭喜見早梅開
瓶中紅梅
朱萼初&KR0877;乳檀心巳送春清影臨香案依依傍主人
顧生買妾賦四絶句嘲之
錢刀故所輕黃金將買妾畫得新眉長虎頭故痴絶
二
晨起拜大家向夜拜新月堂前人不聞風吹徒切切
三
玉壺浸梅花為郎治春酒冰心故映玉原是顧家婦
四
春宵易可憐可憐復誰媚催歡且早起今夜昏時睡
河干過舊知口成
相遇忽今日故人無少年臨風重回首况是落花天
折得桃花
寒食多風雨西鄰是酒家東風應笑客空自對桃花
掩關
春風自東来為我掩竹扉艸堂坐終日花影搖人衣
晏起
白日鳥聲閙草堂門未𨳩剛為灌花起恰逢山雨来
乞梨花
昔日將軍第空園有暮鴉叩門無箇事只為乞梨花
獨坐
空齋掩關坐了無一可悦風動研頭缻梨花落如雪
聽雨
花落傷春盡今年不見春高樓連夜雨只為不眠人
送春
一春風雨過杜宇詎宜聞况復春歸去河梁一送君
新月
虚廊見新月欲暝尚憑闌却笑關山客偏愁獨自看
月下獨坐
夜深徵露下庭花暗香發無人可與言獨坐見明月
二
月暈大于屋眀朝風或雨幽人總不出斗笠久挂柱
三
坐久覺夜凉月華淡于水燭滅花隂深濕螢飛不起
螢火
月落暗空階花隂同寂寂飛螢入戶来眀朝有佳客
齋卧偶成
風定絡緯語晚凉池館生蕭蕭響高樹半巳作秋聲
二
萬葉喧高林却疑過山雨夜起自移花方知風在樹
茗齋詩七言絶句
淮南彭孫貽羿仁氏著
春雪偶成
雪花剪剪舞林端紙帳紅爐夢亦寒尚有衝寒驢背客又随胡
馬上長安
偶作
水殿驪山浴未乾漁陽鼙鼓入長安燕亰聞道眀駝發又向温
泉賜合歡
秋日見子規
子規花下惜芳菲日日枝頭呌翠微今日秋風更相見不如歸
去更忘歸
少年行
白刃如霜雪滿天相逢意氣酒杯前生平却笑無仇報多謝城
南俠少年
二
樽前百萬判呼盧更脫鷫裘付酒壚惟有寳刀輸未得感恩巳
許借頭顱
三
買得吳鈎雪色明從師未肯學長生學成擊劍無人知行盡人
間問不平
湖上竹枝詞十一首
西子湖上春不留蘇小墓前蝴蝶愁誰家女兒未觧恨偏插山
花紅滿頭
二
荷葉貼波藕出泥儂家正住藕花西郎来若記門前柳鴉在向
西枝上啼
三
豔豔春衫淡淡羅家家盡唱懊儂歌曰斜蕩子歸来晚猶自花
隂闘八哥
四
八月十八潮水生三三五五踏莎行見說浙江潮有信遠戍江
南太薄情
五
荼䕷花落絮沾泥乳燕池塘鶯對栖不是空閨聽不得畫眉
人惱畫眉啼
六
錦帶橋平細馬䭾弓彎鴉觜踏青過堤頭十萬桃花樹不及樓
中紅粉多
七
人前故自出紅衣學畫長眉對鏡非一陣東風蝴蝶閙秦樓左
側賣花歸
八
粧成車力巳頻催油壁車簾素面開歲歲山中作寒食岳王
墳上踏春回
九
粉面朱衣髻子新衆中&KR0877;咲屢回身歸来夫壻相誇羡惱亂蘇
堤看殺人
十
柳洲亭子綠楊邊姊妹濃粧笑一船相遇少年陽不識蕩舟故
自擺紅蓮
十一
鳳皇山下妾新居種得琅玗萬竹枝日日江干望歸壻幾回錯
喚弄潮兒
湖上初歸始見故園林下菊
蕭蕭江雨日將斜海燕西飛客至家未到柴門秋已去歸來和
病看黃花
二
東籬黃菊主人栽客未歸時菊未𨳩今日移床就花卧呼童且
莫掃蒼苔
海上竹枝詞十三首
竹枝起于巴東流及三吳與子夜烏棲並傳樂府質而
非俚豔而無縟有古風人之遺焉備一方之謠俗極士
女之情状夫子刪詩不廢鄭衛豈非意兼美刺樂操土
風令太史有所徵攷乎吾邑壤僻海陬漢晉以還葩藻
代起逮乎元季鉄厓宣慰樂府樂東南然鉄史未該風
土楊氏僅布梨園非吾邑之缺乎不揣固陋撰集燕詞
知下里之音不愁寡和矣谷水野父貽撰
烏夜邨西烏夜啼馬嘷城外馬頻嘶三更歡去月上樹照見踏
霜郎馬蹄
二
彎彎海月照牛衣雪浪漫天沒釣磯儂起賣漿潮正落頭門
下飯牛歸
三
葫蘆山月長珠胎海市未開漁市𨳩殘星滿天細犬吠黃魚船
上販鮮回
四
苦竹山樓春滿街苦竹山下闘弓鞵相逢年少羞相見暗墜人
前雙鳳釵
五
妾家正住南市南鮑郎場外柳毵毿柳梢繫船雞喔喔知有新
安客買塩
六
蠶子未收桑吐芽紥山看火呌田家小姑作伴細娘出茶磨山
深約採茶
七
江東歸信約今朝空自秦皇石作橋三十六鱗書未到曹娥江
上不通潮
八
潮滿石塘花滿城女郎連臂踏歌行落花作泥絮作雨不信春
光太薄情
九
促織聲中催紡紗木家花杼徧隣家獨有儂家無紡織偏喚雙
鴉去賣花
十
郎来飲酒太如泥醉卧葡萄短架西海燕歸時不歸去雞冠花
下晚雞啼
十一
杏子紅衫綠玉簮荷花池院傍城南鹺商嫁得教歌舞偏諱
歌名阿鵲塩
十二
鮑家橋畔柳千枝霜下芙蓉冷鴨兒多着長裙憎傳粉琴臺
高處看迎旗
十三
永安湖頭春水多梳粧樓閣照清波十三子弟鴉頭女盡唱楊
家宣慰歌
籬菊未謝蠟梅巳吐花胆瓶各折一枝戲為二絶句
蠟梅花放滿林霜留得重陽一半黃插向胆瓶渾不辨不知是
菊是梅香
二
棐几清寒掩碧紗銅瓶花影自横斜莫言花氣難分别半是梅
花半菊花
元旦雨中
海雨蕭蕭白鳥飛海紅花瘦水仙肥非關避客無人問久巳門
前半刺稀
燈市作
月黑高城暝色流踏燈扶醉唱伊州江南烽火今如晝可是催
花照夜遊
雨中
木蘭花放約春遊日日東風喚雨鳩未到清明巳寒食滿城風
雨爲君愁
花下
零落辛夷小院東花開一半在愁中那堪三月春愁裏日日朝
朝暮暮風
聞㕍
塞上中春草未生玉關人去不勝情江南春色應難别留得
霜天㕍一聲
雨中玉蘭花
庭院深沉墜海紅玉蘭花下坐春風年年花發逢寒食無限新
愁細雨中
上巳見雪中桃花
踏青芳草徧天涯驚見朱顔髩巳華莫笑新来雙白燕誤随
紅雨入梨花
為嬰垣弟題扇上美人
水上輕盈步洛神人間一顧盡&KR0877;顰憐君卧病多消渴又向
文園畫美人
食枇杷口占
雕盤帶露摘枇杷翠滴金丸濺齒牙却憶寒林閒煑茗僧房
共對欵冬花
二
盧橘參差滿上林南風摘盡一園金當時避暑同遊客只有哀
蟬鎮日吟(憶辛巳與仲木偕諸子避暑水竹西院僧秋岩摘枇杷為供今仲木巳亡山僧久化去諸子存亡星𣪚故)
