眀詩五言古
海鹽彭孫貽輯
劉基(晚同方舟上人登獅子巖作旅興)
高啓(慧聚寺宿幻住棲雲堂)
袁凱(從軍行)
林鴻(雲林清隱江閣秋雲圖題金雞岩僧室)
汪廣洋(望夫石)
觧縉(車遥遥)
浦源(秋夜懷陳生)
張伯雨(專壑)
姚廣孝(蠡口夜歸)
李德(宿棲雲庵)
張以寧(送重峯阮子敬南還)
胡儼(秋懷)
王偁(感遇胥廟入西山訪張隱士送陳貢士題吴山伍子)
高棅(林伯明阜林高隱野橋春水圖)
薛瑄(遊習池)
李東陽(習隱)
桑悦(感懷)
張洪(古東門行)
王守仁(通天巖夜月山翁家偶書)
王廷相(黃金臺)
常倫(東樓偶然作)
王廷陳(少年行)
高叔嗣(古歌再調考功作病起偶題曉出前林)
頓銳(出聖水關往鳳皇山)
馬汝驥(寓善應寺)
孫偉(登昆盧閣)
張時徹(邾城行秋懷)
王謳(寒夜思歸)
張治(夜過洞庭)
嚴嵩(山塘)
華察(澄觀僂曉坐晚至湖上遊善卷碧雲巖秋日觀勝樓曉望秋日施子羽姚山人見過宿玉陽山房)
(過烟水莊雨後山園即事)
施漸(移家湖上作)
皇甫濓(春日訪于鱗天壇道署)
王問(秋塞)
吴子孝(贈張詩)
靳學顔(藍田道中)
沈愷(園中雜言)
袁&KR1030;(移居峴山精舍)
黃省曾(秋夜醉起言志)
王寵(入銷夏灣楞伽寺)
祝允眀(漁釣)
陳淳(秋日山齋即事)
李攀龍(結客少年場王明君吟集張使君別業)
王世貞(擬魏太子丕公讌擬左記室思詠史擬許徵君詢自叙擬謝僕射混遊覧古室别于鱗暮)
(坐藩薋園即景答汎小洞庭觀竒石上谷道中遇胡兒)
徐中行(題萬言卿西園精舍)
宗臣(寄人)
盧柟(贈西亭中尉)
俞允文(新秋東郊遊矚園居&KR0309;上留别張孺穀)
王世𢡟(遊惠山酌泉次唐人韻偶過無錫遊漆塘山)
唐寅(聞蛩)
唐詩(夏日閒居)
岳岱(出自薊北門行)
李時行(宿湖南净寺)
王𢡟眀(宿玉陽山房)
王叔杲(郊行訪近齋先生孟春初入山)
徐渭(與楊子步浣紗溪橋有懷西施之鄕)
萬虞愷(妾薄命)
申時行(題張子房圯橋進履圖)
俞沂(古風)
張獻翼(傷春)
王穉登(古意)
屠隆(登天馬山塞下曲)
袁宗道(詠懷效白)
袁宏道(浩歌時登天日山頂渭津齋中舟中偶成櫂歌行飲方)
鍾惺(山中夏月宿張明府縣齋起坐大桐樹下口成月十五夜六)
譚元春(夜次陽同夏平尋山麥枯鳥生秋夜喜王朱明李朱實見過立秋日答茅止九日同王永啓)
(自新庵春十八澗草夜泛為葛震甫題幽閨人所畫野)
吉大同(流雲亭别羽士)
釋果斌(匡山寄是堂相公)
釋宗泐(雨花臺送客)
釋仁發(趣上人蘿壁山房)
明詩五言古
海鹽彭孫貽輯
劉基(王元美曰劉伯温如劉宋好武諸王事力既稱服藝華整見王謝衣冠子弟不免低眉顧玄言曰公伊吕之)
(佐文其緒餘耳故駿才鴻調工為綺麗亦足以追步梁父憑陵燕公矣)
晚同方舟上人登獅子巖作
落日下前峰輕烟生遠林雲霞媚餘姿松栢澹清音振策縦幽
步披榛陟層岑槿花籬上眀莎雞草間吟凉風自西來飀飀吹
我襟榮華能幾時搖落方自今逝川無停波急弦有哀音顧瞻
望四方悵焉愁思深
旅興
日落天氣凉逍遥步庭墀蟋蟀己在宇鴻雁來何遲少壮輕遠
遊衰老傷別離念我親與友各在天一涯音容两契闊悲歡絶
相知鎩羽懷舊林葺鱗思故池百年能幾何逝者無還期俯仰
增感歎有懷當語誰殷勤托宵夢聊用慰所思
高啓(楊叔庵曰洪武初高季廸哀可潜一變元風首開大雅卓乎冠矣二公而下又有林子羽劉子高孫炎孫蕡黃)
(玄之楊孟載軰羽翼之近日好高論者曰沿習元體其失也瞽又曰國初無詩其失也聾一代之文焉可誣哉王)
(元美曰高季廸如射雕胡兒伉健急利往往命中又如燕姬靚粧巧笑便辟顧玄言曰高侍即始變元季之體首)
(倡明初之風發端沉鬱入趣幽遠得風人激刺微旨故高楊張徐並稱豪華而季廸為最其古體咀嚼劉楨近體厭)
(飫李頎宛如霜隼摩空風翮健拔胡明瑞曰高太史格調體裁而才具瀾翻風骨穎利則遠過元人國初吴詩)
(派昉高季廸越詩泒昉劉伯温閩詩沠昉林子羽嶺南詩派昉孫蕡仲衍江右詩泒昉劉崧子高五家才力咸足雄)
(據一方先驅當代第格不甚高體不甚大耳)
慧聚寺
鳴鐘警迷方枯松兀趺床石姿生寒稜松子落古香殿鎻山雨
氣樓迎海暾光遥望蒼蒼城中有車馬場
宿幻住棲雲堂
窗白鳥聲殘曉鐘度溪水此時幽夢廽獨在空山裏松岩留佛
鐙葉地響僧履余心方湛寂無使羣動起
袁凱(王元美曰袁景文如師手鳴琴流麗有情高山尚遠胡明瑞曰仲默扵國初特推袁海叟其詩氣骨出高楊)
(上才情大弗如也)
從軍行
烽火塞上來發卒備戎虜翩翩長安兒力未勝弓弩幸蒙車騎
念出入在幕府烽烟一朝息歸來受茅土翻笑李將軍血戰自
辛苦
林鴻(王元美曰林子羽如小乘法中作作論師生天則可成佛甚遥)
雲林清隱
夙性抱高致端居厭華簮尋泉鑿石壁結宇依雲林經鋤有時
間班荆坐檉隂清飈引長嘯白雲勸孤斟處默謝流俗任真曠
冲襟惟應同調者聽我丘中琴
江閣秋雲圖
山雲初歛夕雲氣已歸壑何以散冲襟孤峰坐江閣美人期不
來天寒楓葉落
題金雞岩僧室
遠公青蓮宇百尺構雲閣一逕入松蘿山泉濯苔髮石房彈玉
琴清響在林樾夜來滄海寒夢遶波上月微吟白雲篇高興了
未徹未能悟聲聞安得離言說
汪廣洋(王元美曰汪朝宗如胡琴羌管雖非太常琅琅有致)
望夫石
送夫夫當發望夫夫不還夫死既許國妾生何為顔妾身百鍊
鋼豈作繞指柔妾心東流水豈學洄洑流鋼亦有時斷水亦有
時住碩為山頭石望夫夫行處妾心不可轉妾身不可移年年
江上月照妾影相隨
觧縉(王元美曰觧大紳如河朔大俠鬚髥戟張與之周旋酒肉傖父)
車遥遥
車輪何遥遥西上長安道不見車上塵空悲道傍草君行日己
遠恩愛難自保憂來當何如一夕夢顛倒豈無中山酒可以浣
懷抱但恐三春花顔色不再好車聲何轔轔風吹馬蹄塵飛逐
君車輪
浦源
秋夜懷陳生
遥遥晉陵城中有澄江客殘燈照孤寝歸夢秋山隔喬木烏夜
啼空庭露華白同心嗟久違思之徒脉脉
張伯雨
專壑
專壑猶專城政在治蕪穢輕裘老禦寇坐嘯鼪鼯地孤松撑屋
角&KR0770;有曲盖製古杉列四三雄然樹旌旆前驅虎廵邏後部蛙
鼓吹清泉共足厨白雲作輿衛異時誤仙史置我在循吏高却
華山冠露冕無所愧
姚廣孝
蠡口夜歸
日沒渡口昏水風着人熱漁燈帶螢火微光互眀滅舟人報水
程路遠行欲歇故山不分眀目盡心力絶遥想山中人待人仍
待月
李德
宿栖雲庵
衆壑忽已暝遠近響清湍山中對僧定疎雨掩柴門柳暗猿狖
集氣交風露寒攬衣中夜起蘿月在巗端
張以寧
送重峰阮子敬南還
君家重峰下我家大溪頭君家門前水我家門前流我行久别
家思憶故鄕水何况故鄕人相見六千里十年在楊州五年在
京城不見故鄕人見君難為情見君情尚爾别君奈何許送君
遽不堪憶君良獨苦君歸過溪上為問水中魚别時魚尾赤别
後今何如
胡儼
秋懷
落葉走空階凉飈度脩竹疎星澹長河白露下庭綠遊子行未
歸清砧動華屋感此悲歲華何由寄遐曯丹丘倘可期舉手招
黃鵠
王偁
感遇
嬴皇虣威武漢帝非仙才玄關閟靈府何處求蓬萊終遺鎬池
璧空獻新垣但見金泉下寳衣變寒灰
入西山訪張隱士
西崕噴飛瀑結屋烟霞裏山人不冠履客至同隱几獨鶴海上
歸孤雲澗中起净掃白石床風來墜松子
送陳貢士
陳生江海士趿履當豪門五矦少知已倚劍思平原海國一相
訪别余歸故園杯銜霜夜月𬒮拂秋山雲四望大野空蕭蕭鳴
雁羣意氣但自許離懷何足論
題吴山伍子胥廟
朝驅下越坂夕飯當吳門停車訪古跡靄靄林烟昏青山海上
來勢若游龍奔星臨斗牛域氣與東南吞九折排怒濤壮哉天
地根落日見海色長風捲浮雲山椒戴遺祠興廢今猶存殘香
弔木客倒樹哀清猿我來久沉抱重此英烈䰟吁嗟屬鏤鋒寘
爾國士冤峨峨姑蘇臺榛荆曉露繁深居麋鹿遊此事誰能論
因之毛髮竪落葉秋紛紛
高棅
林伯明阜林高隱
小隱溪壑古松風引凉隂片月對虛牖曉日明疎林百里見海
色孤光霽人心悠悠塵外意寄韻丘中琴
野橋春水圖
野色歛晴翠春流澹無波空原絶行人青峰天際多漁榜繫宿
葦荆扉閉烟蘿余亦掉頭者投簮偃巖阿
薛瑄
遊習池
谷口一逕入蒼山四邊開中有習池水水碧無纖埃微風一蕩
拂林影久徘徊寒光空心性俯翫何悠哉
李東陽(王元美曰李西涯如陂塘秋潦汪洋淡沲而易見底裏)
習隱
野色澹蕭條城居類林壑閉門掃荒徑秋葉紛欲落園亭雜花
晚紅紫相間錯采芳意未遲及此霜露薄陶韋去世遠古調方
寂寞撫景非少年悠然念今昨
桑悦(王元美曰桑民懌如洛陽博徒家無儋石一擲百萬)
感懷
東園有竒花容姿鮮灼灼雖是春風開亦是春風落甘霖被郊
原蔓草輕蘭葯所以高岡松無言樹寥廓
張洪
古東門行
僕夫顧我悲轅馬跼不行古來離别地青草不復生居人攀桃
李悵望難為情流塵起阡陌遠樹花冥冥欲向東門道唱此東
門行土中有朽骨聞之復心驚
李夢陽(楊升庵曰空同李子獻吉以復古鳴扵弘德間觀其樂府幽豔古秀有鐃歌童謠之風其古詩緣情綺靡)
(有顔謝徐庾之韻雅流之一振也而人但稱嗜其律詩予謂空同之可傳者不在律空同之律少陵之遺胏餘瀝耳)
(王元美曰李獻吉如金翅摩天神龍戲海又如韓信用兵多寡如意排蕩莫測又曰獻吉才氣高雄風骨遒利)
(天授既竒師法復古手闢草昧為一代詞人之冠要其所詣亦可略陳擬樂府自魏而後有逼真者然不如自運滔)
(滔莽莽選體建安以迨李杜無所不有苐扵謝監未是初發芙蓉僅作顔光禄耳七言歌行縦横如意開閤有法最)
(為合作五言律及五七言絶時詣妙境七言律雄渾豪麗深扵少陵抵掌捧心不能厭服衆志)
祫祭頌述
嗚呼大聖人肇迹或漁樵蒼龍戢其角志固無丹霄德祖始側
微濬葉開皇朝禮盖視后稷面南綂羣昭大哉九廟議親盡敢
不祧再遷及皇熙世室閟以寥祫祭復來集鳳皇鳴箫韶惟皇
率百辟孔祀自今朝白日照寳旂御氣如綘綃將將磬筦鳴颯
颯靈旗飄恍惚帝醉焉諸王亦飄颻下有開國勲偃蹇羅金貂
愚臣叨對越精魄為之搖鼓鍾送羣公玉戶風蕭蕭唐侯昔踐
位十八號神堯皇實秉敦默龍性無逍遥道合天人際志與神
眀超降祉倘冥漠四海無征徭
功德寺
宣宗昔行幸游戲玉泉傍立宇表&KR1005;嵲開池荷芰香波樓逓蹙
沓風松奏笙簧百靈具來朝落日錦帆張萬乘雷霆動千岩滅
流光綺繡錯展轉翠旗沓低昂法眷撞鍾鼓宫女拭御床笙鏞
沸两序星斗宿岩廊至尊奉太后國事付三楊六軍各晏眠百
官守舊章廵非瑶水遠跡豈玉臺荒嗚呼百年來回首一慨傷
鳳騰赤霄暮龍歸竟茫茫山風撼網戶紫殿生夜霜退朝值休
沐我行暫翺翔娟娟登岸林慘慘度石梁廢道哀湍寫松栢間
成行啓鑰肅覧歴過位增悲凉積久洒掃缺乳鴿鳴膳堂舊時
琉璃井倒樹如人長神已佐上帝教猶托空王鈴磬颯鳴戞晨
昏禮相將盤遊非聖理操縦在先皇至今朝廷上不改舊紀綱
三忠祠
憶昔漢諸葛龍起荅三顧志决竟星隕嘔血為軍務鄂國與信
國屹屹两玉柱殺身不救國冤憤水東注往事勒鐘鼎新廟傍
官路慘慘冠劒並凛凛生䰟聚翠旗晚明滅往往鬼神駐懷歎
各不申翻然向煙霧我征久奔迫過此感傷屢時來展肅謁繫
馬門前樹香臺野蘝上羅帳蟲蟻蛀烈士為吞聲清風激頑懦
已丑除夕追往憤五百字
憶昔𬎼賓初皇疾輟臨仗維日白氣亘黑風復排踢俄傳天柱
折忽若慈母喪帝夲堯舜姿未履轉清伉歛袵接耆碩高出文
景上两宫悦孝子九廟歆流鬯毅然整六師霹靂無前向犬羊
遁朔漠鯨鯢蟄溟漲淵冲不凝夀日表空殊相蜿蜿湖中龍一
夕拔驚浪回首哭蒼梧䰟斷湘南瘴念昨下眀綸臣也誠無状
誓死呌閶闔伸頸甘碪盎梁竇勢如灼漢廷色惆悵皇乃西園
游召彼侍供帳從容杯酒間似譲還非讓未剖青瑣封已下金
雞放臣某詎足惜綂體關衰王歴數古眀辟聖節疇能尚逝欲
碎臣骨籲帝不得廷攀髥渺莫及痛哭橋山葬玉光動前星朱
符闡靈貺主器難久虛勉起答羣望金木歘為祟太白晝相抗
羯胡敢余侮吾徒盡乘障嗚呼榆關役棄我六千壮踉蹌戰士
骨躐趿將軍韔二豎固輕率腐屍亦云當所恨國威辱北鄙氣
悽愴鉦鼓疑皇情何以慰宸况悽悽建未月臨門遣征將紈絝
作元戎京軍本浮宕翻使沿邊卒束手遭箠掠揭&KR2083;雲中城誰
復扼其吭胡來風雨聲胡去横拍唱千村與萬落人烟莾蕩蕩
嬰兒貫高槊志婦經衣桁狐狸呌破壘落日悄濸&KR1071;此軰誠鼠
竊反覆亦難量騏驥駕鹽車虛名縳骯髒世豈乏頗牧賤或執
鞭杖瑣瑣登壇子飽之則飛颺吁此良太枉國愾何由暢水旱
而秋雷隂陽迭驕亢皇天雖至公視之但坱坱臣當歴服始謬
進大走行退朝實憤切欲吐畏官謗武王秉黃鉞師事太公望
列聖構梁棟駕馭亦英匠先帝升遐日臨榻名三相
湘妃怨
采蘭湘北沚搴木澧南潯渌水含瑶彩微風托玉音雲起蒼梧
夕日落洞庭隂不知篁竹苦惟見淚斑深
九潭詩
岧岧千仞嶺下有百尺潭夕風起微瀾浟浟動晴嵐俯之鍳我
心佇翫雲波涵流𬎼颺寒清躍魚手可探蹊暝樵響歇猿烏來
相參寄語泥中物長蟠恐未堪
程生遊華山歸誇我以絶觀爰贈此章抒我夙悰
君行值杪秋飄飄登雲巔笑弄石蓮花俯漱玉女泉秦時采松
女有無嬉紫烟雙騎两茅龍曾逢呼子先夜棲何峯頂遇師叩
何詮一虎嘯海月萬壑驚風旋䬃然毛骨換錯落神光圓晨興
扳長蘿朗詠青霞篇黃河衣帶去蓬萊瞪目前赤日跳扶桑仙
掌發紅鮮伊予歉兹游挂心三十年夢想落雁頂携詩問青天
林麓限層雲奮飛悵無緣安能振衣去共爾追羣仙
何景眀(王元美曰何仲默如朝霞點水芙蕖試風又如西施毛嬙無論才藝却扇一顧粉黛無色又曰仲默才)
(秀扵李氏而不如其大又義取師心功期舍筏以故有弱調而無累句詩體翩翩俱在雁行顧筆玉稱其咳唾珠璣)
(人倫之俊騷賦啓發擬六朝者頗佳他文促薄似未稱是顧玄言曰獻吉仲默二學憲氣象弘闊詞彩精確力挽)
(頽風復臻古雅遴材两漢嗣響三唐如航琛越海輦賮輸嶠琳闕珠房輝燦朗映各成一家之言繼而海内翕然景)
(從為明音中興之盛實二公倡之也二公古體並出椘騷詞漢樂府而憲章少陵者近體尤酷擬杜李古勝何如屯)
(雲出峽驚風湧湍波瀾幻變層彩叠出何近勝李如石門寒瀑劍閣朝霞空中聲色高遠難攀薛君采云俊逸終憐)
(何大復粗豪不觧李空同則何似勝李耶)
送劉侍御
臺臣今按地聖祖舊開疆白雲萬里來千載還帝鄕伊昔草昧
初血戰塵茫茫一馬渡天塹六龍飛淮陽堯階起三尺禹跡拓
八荒江海控形勢邦家存紀綱遐哉百年餘世變墮其常城社
穴狐鼠當途走豺狼君埋都亭輪再覩司隷章述職屬兹歲廵
狩代我王泛舟波濤急褰幕風日凉鷹隼在遼闊一擊乘秋霜
送崔氏二首
疇昔衣冠士同遊若雲爛懽宴未及終存亡在轉盻亡者長沉
埋存者各漂散俯仰天地間念之一惋歎出門送我友言返故
鄕縣登高望古疆河衛浩以漫山川白日冥匹馬啼相亂愴惻
懷征途令我腸中斷
飄飄山上葛纍纍田中瓠苟非同根蒂纏綿安得固人情易反
覆結交有新故嗟哉夙昔好乖棄在中路眀珠儻無因按劍不
我顧深言匪由衷白首為所誤亮君勖恒德永副平生慕
徐禎卿(王元美曰徐昌榖如白雲自流山泉冷然殘雪在地掩映新月又如飛天仙人偶游下界不染塵俗又)
(曰昌榖少即摛詞文匠齊梁詩沿晚季迨見獻吉始大悔改其樂府選體歌行絶句咀六朝之精旨採唐初之妙則)
(天才高朗英英獨照律體微乖整栗亦是浩然太白之遺也皇甫子安曰徐詩可以繼軓二晉標冠一代胡明)
(瑞曰弘正間詩流特衆皆近逐李何士選繼之升之近夫獻吉泒也華玉君采望之仲鶡仲默泒也昌榖雖服膺獻)
(吉然絶自名家遂成鼎足)
古意
空為郢中客不見郢中吟美人高堂上自奏山水音帝子葬何
處潇湘雲正深寂寥誰共賞江上獨傷心
邊貢(王元美曰邊庭實如洛陽名園處處綺卉不心盡稱姚魏人如五陵裘馬千金少年顧玄言曰袁氏獻實云)
(李何徐邊世稱四傑李雄健何秀逸徐精融邊朴實故並稱盛名輝映當代四公殆藝苑之精英也邊稍不迨祗堪)
(鼔吹三家耳)
秋郊别意為汝南孟翁𥙷作
桑梓在何許藹藹汝南村綠叢帶長薄清川映柴門言别上春
時當秋始來還禾黍一已穫膴膴見高原落日樵牧歸凉風散
雞豚登堂見隣叟呼兒共盤飱依依丘壑中欵欵醉後言即爾
足為樂安用乘華軒
薛蕙(王元美曰薛君采如宋人葉玉幾奪天巧又如倩女臨池疎花獨笑蔣仲舒曰薛詩如刻錦雲霞叠石島嶼)
(欲以人巧而擬自然未及大觀能無激賞間作冲淡若落花遊絲情致可喜稍更骨氣便復無儔矣五言律勝七言)
舟中看雨
微照下亭臯輕雲翳川曲一望春波上萧條烟雨綠餘花飄近
渚衆鳥喧深竹借問同行子何處停舟宿
顧璘(王元美曰顧華玉如春原盡花芭蘼不少)
柬鄭生
圖史聊足娛胡為苦多營經旬謝賓客春草當門生白髮午未
櫛青山時獨行萧蕭樹上瓢莫與風俱鳴
孫一元(王元美曰孫太初如雪夜偏師間道入蔡又如鳴蜩伏蚓聲振月露體滯泥壤顧玄言曰孫山人朗姿)
(美髯飄然風塵外物也其才清趣勉頗擅詩名五言得孟㐮陽佳處七言得張句曲曠處)
雜感
抱易住南山日與湖水對煙霞散不收晨昏變竒態亦知避世
心翛然自我軰乾坤古神器機運相代謝道術獵羣動兀兀意
獨在
訪樵者
遠尋山中樵不識山中路隔林伐木聲遥憶林深處不見竟空
歸日墮西陵樹
紫陽山中徐步
窮壑卧孤松寒風生杖履幽人獨往來鳥弄自成句因山幸得
秋欣然有餘趣片雨弄江光孤雲起汀樹望中水似天嘯坐漁
舟去
種松
種松滿崑丘眼中生蒼鱗松根化為石松葉不受塵中有結廬
者長年事隱淪入雲荷長鑱劚苓青澗濱木石有竒志乃與天
為隣放歌白雲裏去去空山春
首夏一日坐錢員外士弘竹間小樓作
首夏鳴琴繁晏坐竹間樓天風灑琳琅碧雲衣上流焚香了長
日短童具茗甌枕簟對青山頓覺五内幽地僻不受塵主人更
清脩何當拜龐老同入鹿門遊
沈周
別岩天道院
林館愜清賞樓居俯城隂高竹間喬柯幽然自山林我本草澤
士不諧市俗心能來勿緣招忽去亦莫尋翩翩拂雙䄂孤雲渺
秋岑
文徵眀(王元美曰文徵仲如仕女淡粧維摩坐語又如小閣疎窗位置都雅而眼境易窮)
新晴
積兩浮宿潤新晴人意適逍遥竹窗中啼禽破幽寂初陽動&KR0585;
瓦殘溜時自滴曲巷行迹稀苔花繡深壁
山行
高澗落寒泉窮岩帶疎樹山深無車馬獨有幽人度幽人何所
從白雲最深處出山不知遥顧見雲間路
王守仁(王元美曰王新建如長爪𣑽志彼法中錚錚動人)
通天巖
青山隨地佳豈必故園好但得此身閑塵寰亦蓬島西林日初
暮明月來何早醉卧石床凉洞雲秋未掃
夜月山翁家偶書
山空秋夜静月眀松檜凉沿溪步月色溪影摇空蒼山翁隔水
語酒熟呼我嘗褰裳涉溪去笑引開竹房謙言值暮夜盤飱百
無將露華眀橘柚摘獻冰盤香洗盞對酧酢浩歌入蒼茫醉拂
岩石卧言歸遂相忘
王廷相(王元美曰王子衡如外國人投唐武將坐禅威儀觧悟中不免露抗浪本色)
黃金臺
興邦良有激好賢輕千金破齊如反掌圖報一何深二城乃不
下疇測平生心白璧易為毁喟然傷古今
常倫
東樓偶然作
狂士偶坐忘童子為焚香寂照滿天地不覺松風凉劃然見眀
月長嘯歸岩房間留日月住且獨與相羊
王廷陳(王元美曰王穉欽如良馬走坂美女舞竿五言尤自長城)
少年行
長安本俠窟烈士多英風殺人帝輦側射獸上林中金羈及狡
兔珠彈落高鴻歸就慱徒飲酣歌意難窮
悲歌白日變裂眦秋雲高仇家諒不釋怨吏幸無遭全生脱虎
旦閶闔凌雲排入屬金馬籍出與羣龍偕積賤詎有基履榮誠
無階但惜平生節逾久侵沉埋既妨來者途誰眀去矣懷鳥迷
思故林水落存舊涯惟當存素業歸卧守荆柴
病起偶題
空齋晨起坐懽遊罷不適微雨東方來隂靄倏終夕久臥不知
春茫然怨行役故園芳草色惆悵今如積
曉出前林
理櫛聽鳴琴搴帷望朝旭快然登前林煙芳紛滿矚秋晴帶餘
隂夜雨生新旭道勝絶紛華情惬開幽獨在天羡白雲凌風慕
黃鵠賞心久己違感此勞中曲
流天空香自發齋心入杳冥道性行超越虚空照無鏡玄津通
有筏燈傳叨雁堂駕肅慚龍闕
孫偉
登毘盧閣
秋意集高欄夕陽澹羣壑飛雲在襟𬒮語笑應寥廓林響吹霜
氣時見一葉落川帆去前浦烟鳥廽丹閣素懷塵外想及此静
中樂俯仰易為陳溪山宛如昨登臨亦是夢感歎空悠邈
王謳
寒夜思歸
秋夜宿山城凉風吹古月空槐落子稀暮雨幽庭歇䰟夢俄歸
來關河忽飛越擁被坐天眀愁心應未歇
張時徹
邾城行
朔風吹枯桑原野莽萧疎烟火杳不接十室九逃逋鄕土豈不
戀官司急徵輸上有貪令尉下有黠里胥膏血寕幾何浚取乃
及膚親戚不得顧豈復念田廬空囊擔破釡黑夜牽妻孥白晝
但伏匿奔走不遑舒亦知死不免且復緩須臾頽垣棲鼠雀長
隰翳榛蕪隣里亦以然王賦將誰需寄與長民者為牧不為屠
秋懷
蝜蝂不畏重蝸牛好高升涎盡不返宅力疲竟顛傾華亭悲鶴
唳上蔡思蒼鷹光寵難久恃機阱互相仍寕甘首陽卧無作五
鼎烹
張治
夜過洞庭
曉發吴閶門夕渡廣陵沚日暮江帆遲洞庭三百里微風澹無
波眀月照天水隱隱見君山鐘聲翠雲裏樓船坐中流長歌白
波起
嚴嵩
山塘
山塘深且廣迤邐抱山麓隔浦見人家依依桑柘綠日落煙水
寒遶塘飛屬玉
華察(王元美曰華子潜如磐石疎林清溪短棹雖在秋冬之際不廢楓橘蔣仲舒曰學士閥閱貴胄少都清顯廽)
(翔秘苑跡惠山籍典肆其精華泉石縦其漱枕刊洗浮靡獨秀本色如秋水涸天根露木葉脱眀蟬出誠陶韋之)
(妙境盖詩宗之玄觧也惜才具稍乏七言微短)
澄觀樓曉坐
曉色澄秋林霞眀映山翠貪竒事夙興爽氣醒殘醉空霜日夜
繁坐見木葉瘁天高宿霧收白雲出平地初日照重巖寒流響
虛隧景物清心䰟冷然起遐致
晚至湖上
山中讀書罷來憩澄湖濱綠隂暗溪路草堂静無塵平生滄洲
意煙波夢垂綸石梁度落景花渚蔵餘春閒情狎魚鳥悠然適
吾真雲天澹晴霽空水眀衣巾未遂乘桴願徒懷江海人
遊善卷碧雲巖
落日下空門齋鐘出林莽偶兹叩精廬再宿翠微上舊遊不知
處但見松杉長巖虛露氣清坐覺心䰟爽月白山窗高夜静風
泉響遂令窹寐中超然脱塵網白雲永可棲碩言税歸鞅
秋日觀勝樓曉望
日出天氣清山中悵幽獨登高一眺望風物淒以肅流水映郊
扉炊烟散林屋秋原一何曠薄隂蔭叢竹時聞鳥雀喧因念禾
黍熟悠悠沮溺心千載猶在目
秋日施子羽姚山人見過
掃徑秋色佳衡門遲來客山厨薦園𬞞戀賞淹日夕荒臺蔭叢
桂倚徙對巖壁夜静人意閒潭空月華白信宿愜所期去住欣
自適養生慕彭聃學道窺莊易碩言葆微尚歲晚成三益
宿玉陽山房
返照眀溪梁深松晦夕景巖臥符夙期雲隂石牀冷因投物外
心遂入清虚境天寒木葉疎月落山房静然燈獨不寐秋宵一
何永眀發從此辭白雲鎻蒼嶺
過煙水莊
垂楊蔭平田湖畔多菑畬茫茫烟水中結茆成隱居閒門閉白
日密竹臨清渠行随溪上雲倦枕牀頭書客至時命酒興來兼
捕魚碩言托幽跡卒歲同樵漁
雨後山園即事
山色嶢微霽山鳩鳴不已雨氣積重林巖隂木生耳荷鋤歴中
園開畦看新水羣峰對草堂白雲滿窗几因兹避世心悟彼攝
生理萬物皆自然至人貴無己
施漸(王元美曰施子羽如寒鴉數點流水孤村惜其景物萧條迫晚意盡詷林人物考曰武陵學不務博而屬比)
(當情才不稱華而彂揮合刖盖苦心考索竭力磨洗而後工者大都清遠間適絶類王孟至扵趣味悠深聲調儁特)
(又在韋柳錢郎間盖卓乎可傳矣)
移家湖上作
夙昔厭喧優湖壖聊聚廬五柳隂到門客子擕家初歡言治隱
計織履兼藝𬞞妻孥哂荒陋而我良自舒魚鳥欣幽性水竹澄
貧居開簾峰翠繁停舟潭月虛心與勝㮣遇跡將城府疎養生
黃精飯銷憂老氏書了悟損益理何須擔石儲食力愧伯鸞攻
文匪相如所長惟達命天地寕窮予
皇甫濓
春日訪于鱗天壇道署
曉出城南郭芳坰展新矚柔荑秀綠野和煙蕩華旭穹壇結翠
氛玄宫麗瑶玉雲門藹以深芝臺歴紆曲彼美丘壑姿寝瘵際
遐躅淪躓警宿心恬曠憺方足既擬長卿慢兼抱邴生欲道勝
物自遺神閒象不束緬此逸世途媿無區中禄至理非空荃亮
懷在微勖且深離索情兹往誰為告
王問
秋塞
驚沙撲人面朔風城下號草低見牛羊馬肥胡氣䮦嚴霜冷鐡
衣寒月瀏寳刀將軍夜遷營野曠天泬寥
吴子孝
贈張詩
俠骨走風塵英風滿燕甸朅來窺禹穴千里如飛電滄江寒雨
深古苑秋花變當罏一杯酒白羽腰間箭
靳學顔
藍田道中
遠薄藹蔥蒨危峰抗峻朗晻鬱紺烟流娟妙璚臺上靈境澹無
言神理渺難放搴翠披林深弄珠挹泉爽物性總怡悦人和信
駘蕩將諧遺世情庶永幽期賞撫景謝良晤沿流牽念長軒丘
有絶控綺園非近響悵矣托深衷縈兹玄谷想
沈愷
園中雜言
地僻仍寥落避人居更深閒雲常憩石倦鳥不辭林偶見碧湖
水澹然空我心抱琴從所好悵矣渺知音
袁&KR1030;(王元美曰袁永之如王謝門中貴子弟動止可觀)
移居峴山精舍
山寺閟精廬移居性所適寕知賓客稀漸與城市隔岡巒何秀
美蒼翠還日夕夏木密以隂幽鳥來几席開窗見漁舟湖水清
且碧焚香日晏坐遣興在篇籍余本迂散人禅林亦静僻兹焉
遂吾好己矣思屏迹
黃省曾(王元美曰黃勉之如假山池雖爾華整大費人力)
秋夜醉起言志
桃花觧春開雁亦識秋鳴不知三五時兔魄胡為盈江海結黃
土何代無人耕人生果何來沒也又何征歘忽自可哀誰能戀
空名
王寵(王元美曰王履吉如鄕少年久游都會風流詳雅而不盡脱本来面目又似楊州大宴雖鮭珍水陸時有宿味)
入銷夏灣
千山翫廽轉雙闕開嶙峋圍作玉鏡潭流水桃花春雞犬自甲
子衣冠乃秦民表裏重湖阻丹青四望勻孤峰表曰觀羣嶂摩
天垠波光别駘蕩霞采相鮮新疑觴西王池誤攀織女津海鷗
戲蘭薄游儵瑩心神牙檣悲昔年玉輦罷今廵榮華無常玩山
水有天真塵纓聊以濯慚爾棹歌人
楞伽寺
雲竹素所愛山林道難忘荆蠻屹水府五湖瀉湯湯連峰枕其
腹翠壁森開張流峙两參錯南斗廽文章絶境閟蘭若金天建
旌幢嵯峨古楞伽颯沓開雲堂星河掛北戶日月經其陽法雨
不斷灑檀樾紛成行時時吐虹霓下飲平波光風帆日如織寳
筏度迷方道林更愛客文燕依松篁脱屣石苔&KR0632;科頭飛雪凉
掃除洞虛白盥浴披天香回思隔朝市執熱眇相望
祝允眀(王元美曰祝希哲如盲賈人張肆頗有珍玩位置總雜不堪)
漁釣
幸非城市往不舍煙波宅白鳥麗金沙蒼苔繞黃石凉隂木澗
青平遠水天碧梁寒魚盡落稻晚蟹猶瘠脩綸倚笭箵敗笠盖
襏襫沽酒自昜醉楓㾗忽終夕
陳淳
秋日山齋即事
閉關成獨坐偶得静中緣但聞山鳥鳴迥無人事牽湘簾轉白
日慱罏散清煙四壁閒卷書半榻古琴絃𣏌菊晚正好梧桐秋
失妍撫景歲時換覧鏡顔貌遷優擾竟何益勞勞真可憐會湏
登終南享此日如年
李攀龍(王元美曰李于鱗如峨眉積雪閬風蒸霞高華氣色罕見其比又如大商舶明珠異寳貴堪敵國下者亦)
(是木難火齊又云于鱗自棄官以前七言律極高華然其大意恐以字累句以句累篇守其俊語不輕變化故三)
(首而外不耐雷同晩節始極冥搜使事該切措法操縦雖思探溟海不墜魔境世之耳觀者乃謂其比前少退可笑)
(也歌行方入化而遂沒惜其不多寥寥絶响)
結客少年場
翩翩白馬客遊冶長安城自矜有俠骨骯髒多交情羞倚將軍
勢詎借傍人名利劔一在掌四海皆弟兄片言出肝膽杯酒如
平生恩讎等白日然諾千金輕君看少年場意氣誰縦横罵坐
亦已麤探丸非老成淺之為丈夫賢豪大所營長兄推魯連仲
兄推虞卿小弟處囊中黾勉荆楚行但令稱國士不必取先鳴
王明君吟
我本良家子承恩入漢宫光彩射綺羅語笑生春風君王希召
幸在遠誰為通漢宫三十六各各兮當熊黃金買顔色丹青多
益工寕知佳麗人不出所圖中黃金猶糞土丹青復何功顔色
非可恃粉黛故難同因念長門賦夙昔亦相蒙君王寵自娱賤
妾以和戎豈惜賤妾去但惜長門空涕泣顧長門從此遂飄蓬
集張使石别業
清河迅寒流金輿杳空翠秋氣下高原蒼然西北至返照散疎
林萧條烟景異零落復佳期茅茨况幽致握手平生人笑談出
往事舊游數子盡風流吾黨備千金抵白髮一醉滿君意
王世貞(元美自評曰吾扵詩文不作耑家不為雜調夫意在筆先筆随意往法不累氣才不累法有境必窮有證)
(必切敢扵數子云有微長汪伯玉曰元美上窺結䋲下窮掌故於書無所不讀扵體無所不諳其取材也若良冶)
(之操罏鞴即五金三齊無不可型其運用也若孫武韓信之在軍即宫嬪市人無不可陳無不可戰左之左之無不)
(宜之右之右之無不有之則惟元美能耳王敬美曰詩道拓基扵北地極深扵濟南然而採蓄之途尚狹游矯之)
(神木充兼此二家登乎彼岸古惟陳思子美今則吾兄庶幾吾兄境雖神詣然亦學以年造白雲之什雖經刪改未)
(離矜莊逮乎讞獄三秦建節青土字字快心言言破的性靈效矣變化見矣擊節賞勝每恨古人無此快句然謂稍)
(遜古十儿首意者亦坐斯&KR0839;居憂以後縦心觸象取材愈博演教彌神或鬼篆蛇文冥搜六合之外或牛溲馬渤近)
(取咫尺之間離觀則渺若無闕湊泊則天然一色大都字險者韻必妥韻竒者聲必調天壤之間若為豫設此真藝)
(林之絶伎律家之玄造也胡明瑞曰弇州古詩枚李曹劉阮謝庾鮑以及青蓮工部靡所不有亦鮮所不合歌行)
(自青蓮工部以至高岑王李玉川長吉近獻吉仲默諸體畢備每效一體宛出其人時或過之樂府随人遣辭随題)
(命意詞與代變意逐題新從心不踰當世獨步五言律宏麗之内錯綜變化不可端倪排律百韻以上滔滔莾莾杳)
(無涯際五七言絶句本青蓮右丞少伯而多自出結構竒逸潇&KR0904;種種絶塵七言律高華整栗沉著雄深伸縮排蕩)
(如黃河溟渤宇宙偉觀又如龍宫海蔵萬怪惶惑王太常云詩家集大成手古惟子美今則吾兄汪司馬云上下千)
(載縦横萬里其斯一人而己)
擬魏太子丕公讌
置酒臨西園澄夜佐微凉華盖飄圓月列宿散陂塘景風媚芙
渠冉冉布竒芳清吹相間發驚鳥顧我翔急節促飛觴為樂浩
無方俄俄衆賓舉相與歌太康芙渠自有芬君子自有心良辰
不重得命爵莫沉吟
擬左記室思詠史
堯舜相為貴不能屈巢由挂瓢箕山樹洗耳渭水流四岳等朝
榮二女亦蜉蝣黃綺卧商巖目若無嬴劉曄曄五色芝可以飫
千秋如何崦嵫路俛首建成侯神龍雖自尊饑則鰍鱔流寒蝉
雖自眇耻與燕雀謀
擬許徵君詢自叙
方朔稱大隱君平探幽蹈去矣無足差吾將從所好春理霅上
耕秋歸剡中釣在物多饒境選隙時一造丹霞挾回漿白雲装
行屩奔險吐蔥蒨芊眠合呌窱何以明有獲听然動微笑徇跡
非餘術資身良已要豈不愛薄名空谷將誰耀
擬謝僕射混游覧
顧此有盡日慨焉生游思訊牒紛委馳觧者應自寄清池留叢
薄沿洄信疲駟層觀景風返喬陵紫雲憩跳波悦文鱗廽陽煖
接翅黃菊紛葳蕤萧條得其意時序非良適取足竟有會寤歎
言故歡幽芳徒延遲彼境如可欣合并安所事
古意
幄中有素質疑是吳宫姝腰間瑰瑜佩耳綴大秦珠宛若驚鴻
度燁如舜華敷動搖幽芬發行止宫商俱游從非古歡枉盻意
相驅禮亂併一身千金在須臾眀誓指秋天誰能信不渝臨當
相决絶抱此盡區區
黃鵠辭天池周游扵中土秋禾鬱如繡徘徊無能下所顧充口
腹當眸失罘罝班班原中雉躑躅同鼎爼以此唳霄質俛首凢
禽伍
别于鱗
置酒前為别炙笙理哀絲中有豔眀璫二八絶代姿輕裾飄廽
風自然成蛾眉色授不能道婉孌心自知彈作雙鴛鴦流飈忽
間之舍辛上車去引領淚沾衣時俗慕朱顔朱顔職為誰
暮坐蘺薋園即景
高齋語來豁偶爾成幽憩崢嶸石色古窈窕川流細新月在疎
篁娟娟自相媚顧此羣籟寂恍然睹真際欲叩俄已忘呼杯但
成醉
汎小洞庭觀竒石
兹山饒竒石混沌帝所鑿墜如渴猿飲森若驚鶻搏龍晴過猶
閃猊坐望還却萬竅吸籟號一柱危崖閣玲瓏蔽秋漲突兀坐
搖落赤鯉舷際驚白鳥波面掠揮手攬青蒼為余佐杯勺
上谷道中遇胡兒答
降胡何方來白馬戀懸椎寒霜腰鳴鏑宛轉疾扵飛問之不能
言譯人為致詞少小雲中住微命便如絲大荒衝風發吹落樹
頭枝十三行遇胡令牧青海羝二十娶胡婦遂有两胡兒有羊
既千足馬亦四百蹄槖駝載穹廬水草去随宜春漁條攴渚秋
獵祈連陲胡中無文法貴賤不相欺肉酪冨醇鮮所過皆若歸
剽人長城裏忽憶故所居父母猶在堂廬井未曾移抽矢射北
方誓與胡天辭幸蒙主將顧收作帳下師不知中原好但覺飲
食非炒菽調水漿醉飽永難期夜卧不得甘晝起不得馳胡婦
属他人两兒盻爺歸語罷吞聲咽愀然涕交頥胡寕君臣兮要
在恤其私寄語諸邊將厚禄擬何為
徐中行(王元美曰子相天才秀竒其詩以氣為主務扵勝人間有小瑕及遠本色者弗䘏也明卿才不勝宗而能)
(求詣實境務使首尾勻稱宫商諧律情實相配子相自謂勝吴默已不戰屈矣子與斟酌二子頗得其中己是境地)
(精思便達)
題萬言卿西園精舍
矯矯豫章才瑋識一何朗蚤歲升當塗眀堂振清響輝赫冠盖
間而獨秉高尚依依箕穎情窹寐發遐想九江湧坐隅匡廬出
諸掌魚鳥宛来親煙霞日排蕩曾是青瑣居冷然白雲賞道勝
貴陸沉天游謝塵網所以達賢人金門寄偃仰
宗臣(宗子相王元美曰子相如渥洼神駒日可千里未免嚙决之累又如華山道士語語烟霞非人間事)
寄入
浮飈動廣野白日慘無色之子在萬里山川渺難極豺狼滿路
隅况復&KR0878;與棘我欲往從之惜無晨風翼因風寄瑶華歲事日
云夕去住尠慘悰撫膺長歎息
盧柟(王元美曰盧少楩如翩翩濁世佳公子輕俊自肆顧玄言曰盧生占體如寒流出谷宛若調軫音随意適近)
(體如夕禽觸林矯扵避矰象逐思馳格高韻雅駸駸乎元嘉之境矣)
贈西亭中尉
驅馬黃河渚栖迹夷門間公子盛物色俛仰罄交懽投兮重一
諾千載不為難
俞允文(王元美曰俞仲蔚古調本自名家五言律亦不惡)
新秋東郊遊矚
高齋散凉氣秋郊欣遐矚曠嶺赴遥波清雲響疎木日入會田
作荒溪鉏鉤斸孤村生夕烟新苔入鳴犢歸來無餘物山月亂
簡牘
園居
窮居寡儔匹園廬有餘清落葉覆荒池疎竹映高城野田刈穫
盡霜畦𬞞復登寒月無密影中夜露氣凝是時煩囂息沈思方
入冥沉冥道真見一悟還自驚
&KR0309;上留别張孺榖
銛銛龍雀刀燦燦棠溪鐡潺潺床頭泉皦皦䄂中雪脱君匣間
佩就我腰下結贈我豈無意可以助俠烈平生國士心對面為
之熱黔首何紛紛所貴者豪傑豪傑徇知已豈為衆人說干將
刈園葵不如上中折服之虹霓生慷慨與君别
王世𢡟(元美曰吾弟世𢡟自家難服除後一操&KR1152;遂爾靈異神造之句憑陵作者惟未為古樂府爾其他皆其體)
(而微于鱗亦云敬美視助甫軰自先驅視元美雁行也)
遊惠山酌泉次唐人韻
舍舟登蘿徑停策憩松樾孔竇何冷冷臨流歎幽絶寺古行跡
稀苔深石文滅雙鳬擁春雲百壺倒山月歡餘會有歸顧景不
得發徇此丘園姿願屏塵世轍
偶過無錫遊漆塘山
尋山涉逶迤撫景窮旦夕遊目翠微巔巨麗生咫尺遠近標羣
峰東南淪大澤山高日浮紫水闊氣生白蒼莽千古懷沉冥萬
象色悠然命尊酒一醉滄洲客放曠湖山間吾生付雙屐
唐寅(王元美曰唐伯虎如乞兒唱蓮花落其少時亦復玉樓金埓)
聞蛩
孟夏蟋蟀鳴白露零蔓草四時序相代物候興何早遊子尚寒
𥜗佇聽傷懷抱隙影無淹遲壮志空衰老
唐詩
夏日閒居
沐髮臨風檐當午倦炎燠輕縠起微波繁隂翳高木坐深荷氣
生吟斷鶯聲續舉觴盡餘懽玩物寓游目時閒足容與慮淡悟
幽獨己慰平生懷但惜流光促
岳岱
出自薊北門行
白草死邊霜海風掦黃塵虜騎縦横至胡馬氣驕盈羽書飛日
夜烽火若流星天子方垂拱武將皆虎臣揮戈落旄頭直搗殄
羶腥戰勝俘部落左衽如束薪主帥咸歎服决策真有神武功
侔天山凱歌連燕秦漢兵一當十千里胡無人
李時行
宿湖南净寺
攬勝投名山信迹遵玄境興随覺路遥心與空門静雲樹澹蕭
疎水月相輝映天寒夕𣑽微木落霜鐘應倦鳥下松林歸僧掩
蘿徑景眺遐想舒物討幽懷罄揮琴鶴共娛講法龍争聽祗樹
鳴山風雨花落湖鏡于焉結芳社聊以祛塵病睠此碧巖棲因
之定吾性
王𢡟眀
宿玉陽山房
澗道行未窮餘霞滅殘景然燈宿山房枕席雲泉冷始知玉潭
隈乃有真仙境翠微一磬幽皎月寥天静葉落霜漸寒秋高夜
彌永不寐若有懷啼鼯下松嶺
王叔杲
郊行訪近齋先生
和風扇郊原草樹綠成綺欣然及春行偶過柴桑里新漲拍斷
堤初荷覆廽渚夾岸桔橰翻壠畔歌聲起農夫饁茂隂殷勤話
晴雨令拙民亦安地僻俗猶美高人川上居開軒向流水呼童
具盤飱相與論治理日斜命駕歸炊煙滿虛市
孟春初入山
孟春時雨歇旭日散晴嵐晨起理孤棹駕言歸舊山斷岸翳脩
徑好鳥鳴林間山童悦我至倉皇啓柴關雲中走樵牧迎謁多
歡顔聊引尊中酒同醉清溪灣今夕已云疲眀晨復躋攀閉關
謝交接白雲相往還
搴衣愛晚晴海霧匝千里羣峰暗復眀江邨畫圖裏落日在遠
山纖霞映孤壘消搖曳杖歸華星出水底短檠展遺編倦讀凭
文几松瀨雜湍聲偶逐微風起景觸意忘疲慮息神如洗以兹
幽寂居悟此清虛理
徐渭
與掦子步浣紗溪橋有懷西施之鄕
眀月照江水截梁與子步當時如花人曾此照鉛素江流不改
易月亦無新故薄雲淡林杪晴沙泛寒露借言伊人閨應在烟
生處
萬虞愷
妾薄命
古來妾薄命莫以青春好寵極妬方深恩情那却老昨日含笑
花今日斷腸草翻恨西風遲凋零不如早
申時行
題張子房圯橋進履圖
行經古邳城為訪留侯事遺跡今何存臨流漫相指侯也本韓
人天其卑劉氏能擊沙中椎顧取圮下履何必魁梧人中心始
知恥舉足直受之匍匐更前跪欲為帝者師寕被老人使嗟當
嬴秦時虐𦦨到經史兵書無所禁搜索徧焚毁一編出神中仍
是先秦字廼知老人愚遠勝始皇智黃石聊托名老人亦人耳
避世能全身同時類黃綺維古多斯人過客勿疑此去之千年
餘為侯䆒終始始見滄海君終從赤松子
俞沂
古風
年華換人代顔色非昔時風吹落花去不復還故枝花落豈足
惜春歸猶有期人老不再少役役將何為
張獻翼
傷春
薄暮動絃歌桂檝泛中河破鏡不重照落花難上柯春盡欲如
何
王穉登
古意
桓桓班生志矯矯龍乕姿朝為白面生夕建交龍旂繁星麗匕
首匹馬穹廬馳蕭蕭玉門關胡笳不敢吹靈鵲化金印紫綬腰
間垂天子封公矦舉氏稱男兒嗟嗟楊子雲骨若柔桑枝不能
一雞縳焉能斬郅支竒書滿腹中不值修文時白首太玄經命
也復何為
屠隆
登天馬山
登高望吴會送目扵朝陽空樓出烟霧大湖浸蒼茫紅泉瀉岩
穴綠草緣脩岡溪眀遊魚出竹暗啼烏蔵獨行寡儔侣心清情
境忘酌醴烹野葵逍遥步雲房水風動高䪨山花逓幽香延賞
不能去年華感盈觴春陽不一睇倏忽零秋霜
塞下曲
昨得征人書歴歴見懷抱但愁虜不滅不惜朱顔老丈夫守邊
塞安得顧情好生當萬戶侯死當埋秋草
袁宗道
詠懷效白
人各有一適汝性何獨偏愛閒亦愛官諱飢亦諱錢一心持兩
端一身期萬全顧此而失彼憂愁傷肺肝人生朝露促世福誰
能兼裴相空不達髮白若壮年北窗高卧人垂老缺朝飱良無
丘壑貴安有火食仙陵谷且時平稊米寧不然一毛附馬體安
期缺與完角者奪其齒飛者不能潜鵬飛不笑鷽䕫行不愛蚿
爾莫信爾意两粥擁衾眠
袁宏道
浩歌時登天目山頂
一笑廓天籠邈矣何空曠千山如藻萍點點白波上世界無安
置虛空有等量茫茫蟣蝨人妍醜分何状丘翟語曰知舜噲禅
為譲禈中閒是非甕裏閒波浪千年學貢高一朝色沮喪
舟中偶成
冶媱豈不見見之如青巒絲肉豈不聽聽之如激湍聽水無蕩
思愛山無熱顔琴如懷抱兒挈手弄金丸山雞眩其影竟死白
波間
櫂歌行
妾家白蘋洲随風作鄕土弄篙如弄鍼不曾拈一縷四月魚苗
風随君到巴東十月洗河水送君發揚子揚子波勢惡無風浪
亦作江深得魚難鸕鷀充餻臛生子若鳬雛穿江復入湖長時
剪荷葉與兒作衣𥜗
飲方渭津齋中
山齋多快事彈碁角杯斝衛水齧墻流瓶中見帆寫魚鷹窺筆
床溪花亂枰馬開簾觸新韻高吟對梧檟
鍾惺
山中
山中寡所營榮落觀朝槿出門見秋山疎密意可領秋色殊未
深秋氣己淒緊想見山阿人翛然萬慮屏亦已備幽深而未隔
人境
夏月宿張眀府縣齋起坐大桐樹下口成
空庭浸琉璃蒼凉不受暑風檐鳴墜花斷續如殘雨披衣驚梧
月清霽忽如午静夜㗳焉秋山水作人語何知是嚴城寒譙轉
三鼓
六月十五夜
眀月春幽人夜久光不減良夜妮佳月月殘漏愈緩未秋已高
寒秋至更清遠逝將齎幽魄照此夢䰟淺攬衣起行坐孤光林
外緬
譚元春
夜次陽邏同夏平尋山
静人真可偕高趣晚無逆人家殘漲後初乾沙紋迹軟步過秋
草寂寂林下宅宅邊如有逕諒為兹山闢微茫犬吠巔向下人
聲積高處天地靈長江動空碧一燈磬杳然嶺為溪所隔不必
詣其所惆悵亦有獲
麥枯鳥
麥枯當曉窗啼作田家聲青黃接平疇老農一飽情開窗語麥
枯啼時莫向城城中富人子挾彈傷汝生舊榖正須賣恐令米
價平
立秋日荅茅止生
桐葉不妄落静待秋光入一葉蟬雨間風吹疎簾急秋紅欲愁
人振衣光中立想君白門夜淮水兼露濕三年書不報字字成
疇昔
秋夜喜王朱明李朱實見過
暇日多在秋懷孤照曉月白鳥飛高冥一聲砧際滅我友同凉
風出入於林樾帆影遇天機亭端有超越各盡丘墟務庶清烟
火骨秋草是何情霜露莫相忽
九日同王永啓自龍井尋新庵及十八澗
两日湖中居意想行冥穆久客兮山趣守此如碌碌蟲聲如晚
秋馬蹄知空谷溪流淙淙然花雨奔晴旭老僧開青山遂與猿
鳥熟愛泉不多取客到瓶往觸湖静與澗動有似光相屬心清
不覺殊高低是耳目
夜泛
楊柳照火光上卡流波影鳥鵲飛月色差池穿雲境汎兹素心
人歌吹動而静秋意存汀洲冬情在坡嶺棹知河源涸衣知荷
氣冷諸人同不言其心諒耿耿
為葛震甫題幽閨人所畫野草
燕中草木稀何人畫此草自是幽閨人無端發静好偶見上階
生索筆向秋杪毫素覓不及閒心豫成稿咳吐化野烟足令秋
天了
吉大同
流雲亭别羽士
清遠登高臺晃朗縦覧逸濯然歎仙風招此盪靈魄冷光邀遠
目百里見海色羽客歸蓬萊鶴駕滅秋碧波流收日氣天日廽
澄寂百越落掌中十洲點空白身居飛鳥上口誦玄元籍飄如
出塵籠想望吹簫客冥冥人間世歌嘯不足惜朅來吳山巔披
雲煉瓊液謝公雲岑興可以躡高跡吾將抱瑶琴絶境縦所適
釋果斌
匡山寄是堂相公
晨起入東林閒蹤聊自托零露濕草衣飛雲蕩隂壑倚樹見流
泉攀蘿得虛閣遠思寂無言空階松子落
釋宗泐
雨花臺送客
梁朝雨花臺近在城南陌不見講經人空林澹秋色登高俯大
江目送千里客白鳥下滄波孤帆遠山碧
釋仁發
趣上人蘿壁山房
我懷雲林居夐在蘿壁下幽花落窗扉秋藤覆櫩瓦重巒紫翠
深中有忘機者壁觀坐來久風骨更清洒聲沉萬境寂忘遣百
慮舍何事支道林區區猶愛馬
孫炎(寶劍歌)
王禕(築城謠)
浦源(送王濟民歸盤谷)
黃哲(王彦舉聽雨軒)
王冕(大醉歌趙千里夜潮圖)
王紱(吴姬留客行)
張以寧(題徐君美山水圖)
郭奎(夜坐吟)
趙廸(咸陽古渡)
張籌(劍石歌贈鳳山)
顧禄(秋夜讀書圖)
張昱(歌風臺)
鄒緝(白楊河)
劉秩(裁衣行)
楊榮(題吴尚書山水圖)
朱昇(里夫石)
黃肅(短歌行)
高棅(擬岑嘉州凾谷關送劉評事使關西)
鎦績(大堤曲)
王佐(醉夢軒為錢公鉉賦)
華幼武(義兵行)
林鴻(月夜聞李生彈筝歌)
唐肅(張良鐵鎚歌)
觧縉(題文文山上已詩後)
王偁(短歌行行路難古劍行贈周辰)
姚廣孝(楊白花公莫舞)
曾棨(邯郸曲燉煌曲圖天廐神兔歌題楊諭德所蔵王孟端潇湘萬竹)
胡儼(遠將歸)
唐泰(歎别者)
唐文鳳(遊子吟)
李禎(過吴門次薩天錫韻)
張和(夜宴曲)
于謙(古意)
郭奎(哀征人)
徐有貞(題所翁出海龍圖)
張泰(用韻答陳克敬杏花下和坡公之作)
陳靖遠(姑悪鳥)
李東陽(南風謠花將軍歌眀妃怨)
張弼(假髻曲)
謝鐸(歲暮行)
史鑑(秦淮歌)
王鏊(棄婦怨)
李夢陽(上元訪杜鍊師寄張侍御石將軍戰場歌偉松牎讀易圖歌送李帥之雲中楊花篇吴漢)
(京篇)
何景眀(行路難大梁行俠客行漢將篇易水行明月篇鴻門行亦壁圖垓下行畫魚)
徐禎卿(青門歌送吴郎將進酒)
邊貢(題金谷園圖賦得綠珠怨)
康海(秋風詞)
孟洋(客有為余道京師故事感而賦傷歌行)
殷雲霄(行路難)
鄭善夫(汶上對月)
顧璘(古壮士歌)
王廷相(南昌行)
王守仁(廬山東林寺宿廬山寺)
杭淮(畫山水)
王璲(和高季廸將進酒)
李春芳(織婦詞)
柯潜(山水圖為兵部貧外郎王恕題雪麓漁舟圖)
俞泰(朝天宫杜真人畫)
顧清(夜泊鳳皇山聞鳥啼有感)
張鳳翔(從軍行)
錢福(對酒行)
孫一元(山中人歌)
沈周(署中寫雪圖曲看花吟送陳世則酒將進酒春歸)
文徵眀(見新燕五月十七夜與湯王諸子石湖行春橋待月漁隱)
祝允眀(答孫山人太初寄吟卷歌王右丞山水真蹟歌)
唐寅(七夕歌)
蔡羽(越來溪)
陳淳(搗衣篇)
常倫(去歲)
皇甫汸(出門行)
蘇祐哀(長平)
高叔嗣(月夕望時需家音不至)
唐順之(結客少年場行本刀歌從軍行送吕兵曺募兵遼海)
胡纘宗(君不見贈朱士光太守)
顧夢圭(招盧罵部遊西山)
張治(山人歌)
馮世雍(古意)
樊鵬(贈甘子)
屠應峻(歌風臺)
駱文盛(戰城南)
何遷(邯鄲道中)
李時行(若耶溪泛舟)
李攀龍(歲杪放歌賦得金谷園障子俠客行為子與贈吴生題申職方五嶽圖贈殿卿逼除過右史)
(水村江山人同賦和殿卿春日梁園即事)
王世貞(結客少年場行游俠篇禱衣篇眀月篇從軍篇文皇御槍歌夀寕矦故第歌昌平矦鐡)
(劵歌千秋行再贈殿卿李于鱗罷官歌慰明卿再謫明佐游梁無資作歌見援聊此奉復淮隂矦廟歌)
(汾陽王单騎見虜圖歌為郭都督作題獅傳乕圖沈啓南春山欲雨圖歌石季倫金谷園圖為吴舍人)
(題匈奴出獵圖後信口勸客飲乙卯病後遇主日獨酌至醉漫歌醉甲戍春暮再入都憩善果寺逢杏花作)
王世𢡟(人日袁考功見過留酌小窗前酒酣放歌却贈潤軒詩蒼)
徐中行(送李于鱗守順德)
梁有譽(湖口夜泊聞雁)
謝榛(宫詞送楊伯玉歸涇陽)
許邦才(歲暮贈于鱗)
李先芳(宿天池寺)
陳栢(贈廬陵黃生歌)
白悦(眀月篇)
蔣孝(送友人之江東)
沈眀臣(浴鳬池館觀朱邦憲唐子才投壷歌呈趙太僕時車)
黃姬水(俠客行阮矦北征贈以古劍因系短篇)
王穉登(碧雲寺月出贈朱十六短歌楊伯翼贈日本刀歌憶昔行醉歌行贈黃一之醉士行贈山甫顧)
(君端午日卧病問范員外)
張鳳翼(亞父行)
周天球(江南春詞)
張獻翼(徐長吉燈宴)
徐渭(贈嘉則)
俞允文(胡笳曲)
潘緯(月夜過湖隂贈鄕友)
童珮(關山月白苧辭山中見落花作歌)
申時行(題仇十洲畫赤壁圖)
陸可教(詠夫風歌秋風詞)
王肯堂(天子選將出師歌)
黃汝良(少年行)
李贄(九日同袁中夫看菊寄謝主人)
袁宏道(西施山謁子房淮隂候祠為楊粉署題小像子房山)
屠隆(行路難)
曹昌先(聞笛)
鍾惺(八月十四夜集别張金銘年丈暫假歸沐)
無名氏(貧女行東陵行)
朱静庵(春睡詞)
陳氏(寄夫)
釋仁發(弘上人蓄秋山圖螺山隱士謠)
明詩七言古
海鹽彭孫貽輯
劉基
蜀國絃
胡笳拍斷玄冰結湘靈曲終斑竹裂為君更奏蜀國絃一彈一
聲飛上天蜀國周遭五千里峨眉岧岧連玉壘岷嶓出水作大
江地拍天浮界南紀舒為五色朝霞暉慘為虎豹嘷隂霏翕為
千嶂雲雨入噓為百里雷霆飛白鹽雪消春水滿谷鳥相呼錦
城暖巴姬倚歌漢女和楊柳壓橋花纂纂銅梁翠氣通青蛉碧
雞啼落天上星山鬼號風寡鵠泣杜鵑嗚咽愁幽冥商悲羽怒
聽未了窮猿三聲巫峽曉瞿塘浪翻九淵倒瀉流泉喧木杪
樓頭仲宣羈旅客故鄕渺渺音塵隔含悽更聽蜀國音不待天
眀頭盡白
長安道
長安道送盡芳菲到枯稿人生盛衰苦不常何異長安道傍草
漢家將軍初拜官門前上客車班班一朝勢衰烟𦦨歇車輪無
聲馬蹄絶眀年有詔封冠軍依舊車馬來如雲
為祝彦中題山水圖
高軒玲瓏不受暑半幅輕綃宿烟雨白間素壁生空眀似聞水
聲繞庭宇松髯拂天藤蔓垂枯根瘦石相因依寒濤不驚虎兕
卧嵐翠欲與蛟龍飛空江悠悠一漁艇渚白沙眀萬魚静武陵
桃花何處尋落日微風片帆影
高啓
將進酒
君不見陳孟公一生愛酒稱豪雄又不見楊子雲三世執戟徒
攻文得失於今两何有勸君相逢且相夀試看六印盡垂腰何
似一巵長在手莫惜黃金醉青春幾人不飲身亦貧酒中有趣
世不識但好富貴忘其真便須吐車茵莫畏丞相嗔桃花滿溪
口笑煞醒遊人絲繩玉缸釀初熟搖蕩春光若波綠前無御史
可盡懽倒着錦袍舞鸜鵒愛妾已去曲江平此時欲飲焉能傾
地下應燕酒罏處何苦寂寞孤平生一杯一曲我歌君續眀月
幸来不須秉燭五岳既遠三山亦空欲求神仙在酒杯中
南園行
君不見平樂館古城何處寒雲滿又不見奉誠園荒臺無蹤秋
草繁白日沉山水歸海寒暑頻催陵谷改皇天大運有轉移富
貴扵人豈長在請看當年廣陵王雙旌六纛何輝光幸逢中國
久多故一朝割據誇雄強園中歡遊恐遲暮美人能歌客能賦
車馬春風日日來楊花飛滿城南路叠石為山引泉為池辟疆
舊園何足竒經營三十年欲令子孫永保之不知回首能幾時
繁華掃地無復遺門掩愁鴟嘯風雨種菜老翁来作主空餘怪
石卧池邊欲問興亡不能語春巳去人不來一樹两樹桃花開
射堂鞠圃俱青苔何須雍門琴但令對此便可哀人生不飲胡
為哉人生不飲胡為哉
王明妃
都門塵拂春風面臨別看花淚如霰君王惆悵惜蛾眉不似前
時畫中見白髮呼韓感漢恩寕胡漫號閼支尊羶裘肉食本異
俗不如但嫁巫山村黃沙白雪無城闕手冷鵾絃夜彈歇相随
萬里到穹廬只有長門舊時月妾語還憑歸使傳妾身殁虜不
須憐願君莫殺毛延夀留畫商岩夢裏賢
行路難
君不見盤中鯉暫失風濤登爼几君不見枝上蜩纔出糞壤凌
雲霄推移變化詎可測勿謂眀日同今朝出乘高車入大馬半
是當年徒步者范叔曾逃客溺餘衛青亦在人笞下悠悠行路
莫相欺為雌為雄未可知
憶遠曲
揚子津頭風色起郎帆一開三百里江橋水栅多酒罏女兒觧
歌山鷓鴣武昌西上巴陵道聞郎處處經過好櫻桃熟時郎不
歸客中誰為縫春衣陌頭空問琵琶卜欲歸不歸在郎足郎心
重利輕風波在家日少行日多妾心能使烏頭白不能使郎休
作客
姑蘇臺
金椎夜築西山土催作高臺貯歌舞文身澤國搆王基却笑先
人獨何苦銅鋪玉檻盛繁華幻作峰頭一片霞望處直窮三百
里役時應破幾千家蟠空玉路迷千丈攀盡瑶梯纔到上外繞
雕龍宛轉闌中施錦綉葳𬎼帳熏罏長爇欝金香共道千齡樂
未央茂苑月來秋佩冷洞庭雨過夏綃凉當窗衆伎如仙女揚
𬒮迎風欲輕舉人從天上見經過鳥向雲間驚笑語日暮横塘
花盡開卷簾臺上望王來宴舟初自觀魚返獵騎還從射鹿回
從登不用持鈹隊自列紅粧侍高會香傳羅帕進黃柑縷切鸞
刀供玉鱠燭光遠落太湖波驚起魚龍出沒多城上烏啼河漢
轉此時誰問夜如何管絃嘈嘈䀨人耳不聞兵來渡溪水欲携
西子走登舟醉倚畫筵嬌不起瞑目無因到甬東可憐一炬綺
羅空獻楣竟墮仇人計賜劍應辜諫士忠客來試問遺宫路物
色荒凉搃非故搴衣始信不虛言滿地荆榛見零露當年争奪
苦勞機却把山河付落暉聞說越王臺殿上如今只有鷓鴣飛
趙希遠畫宋杭京萬松金闕圖
長松掀髯若羣龍下繞宫闕雲千重鳳皇山頭望前殿翠濤正
擁金芙蓉海門日出潮初上白鶴飛來近仙掌百官候綴紫宸
班露滴朝衣氣森爽漢宫楊柳唐宫花容易零落空繁華何如
可獻至尊夀茯苓美似安期&KR1000;鑾輿因瞰湖山好樓閣清隂勝
蓬島不知風雨汴陵前虜卒新樵幾樹倒當時榻前初進圖黃
金趣賜聞傳呼何年流落在人世父老猶看思舊都客行近過
湖山下落葉空林惟敗瓦豈無畫史似前人秋色淒凉不堪寫
初入京寓天界寺對辛夷花懷徐七記室
去年寺裏開辛夷君来憶我曾題詩今年我來君已去思君還
對花開時欲尋花下君行迹日暮空階古苔碧殷勤把酒問花
枝看過春風幾行客
羈旅行
馬頭北風吹地白手冷時驚墜鞭策隻堠欲來雙堠過客程不
盡關山多狐狸縦横古城壊旗折官亭無酒賣土風處處殊故
園鄕音只聞僮僕言天涯歲晚無相識囊金已空歸不得暝投
人家自炊黍土屋青燈雁啼雨此時暫觧羈旅愁夢與家人夜
深語人生出門即苦辛何况長為萬里身遠遊搃得功名好不
如貧賤鄕中老
吴中逢王秀才随朝京使赴燕南歸
江南草長蝴蝶飛白馬新自燕山歸燕山歸不堪說易水寒風
薊門雪朝邸空随使者車禁閽不受書生謁一杯勸君歌莫哀
歸時應過黃金臺不見荒臺秋來上花紫覇圖已歇昭王死千
載無人延國士
楊基(王元美曰楊孟載如西湖柳枝綽約近人情至之語風雅掃地)
掛劍臺詩
語諾諾尚淺死諾諾更深當時季子意即是徐君心嗟嗟徐君
骨己朽寳劍摩挲在吾手正擬臨期觧贈君不意掛君墳上柳
掛剱果何益聊以眀不欺當時譲國心肯使徐君疑於乎劍折
臺可毁死生之諾不可虧
張羽
咸陽宫行(客言咸陽宫巳廢民有種瓜其上者故感賦此)
百二山河蒙祖力六雄仰關不敢敵金人十二高峥嶸天下甲
兵從此息天子曉御咸陽宫樓閣高低複道通千石之鍾萬石
簴遥聞天樂在虛空宫車隱隱春雷起渭流曉漲臙脂水六宫
粉黛漫如雲不救眀年祖龍死榮華奄忽何可論千門萬戶無
復存遺墟久被民家占四望空餘瓜蔓根有人為問瓜田老地
上揮鋤休草草荆軻昔日猛如狼曾來此地見秦王百夫之勇
猶披靡汝今唐突何敢爾
徐賁(王元美曰徐幼文如鄕士女有質有情而乏體度)
田家行
谿南種田溪北住屋東栽桑屋西樹阿翁八十不出戶長男踏
車婦織布大女送飯小絡紗幼男放牛未還家年年納得官家
足篋有餘布甑有粟田家古來多苦辛飽暖各自全一身我碩
子孫親畎畝終身不識離鄕苦
袁凱
楊白花
楊白花飛入深宫裏宛轉房櫳間誰能復禁爾胡為高飛渡江
水江水在天涯楊花去不歸安得楊花作楊樹種入深宫飛不
去
徐子脩畫山水歌
夏屋高堂生晝寒徐卿畫圖墨未乾深山大澤貯烟霧黑處似
有龍蛇蟠㐮陽小米師董源妙處不受繩墨牽頃刻萬里凌風
煙房山尚書世稱賢化為白雲滿晴巔至今海内人争傳卿情
得此二家意損益往往無凝滯心思元居造化先筆力正在蒼
茫際前年為吾寫林麓百道飛泉出幽谷老夫醉來不敢眠深
慮波濤捲茅屋荒堤曲阪路如線遠入深林隱隱見水上人家
不閉門門外幽花滿芳甸徐卿徐卿我所慕廿載相看髮垂素
安得吴淞千尺水更畫城東種瓜處
孫蕡(王元美曰孫仲衍如豪富兒入少年場輕脱自好)
白紵詞
館娃宫畔風蕭蕭芙蓉隕香楊柳凋銀河影淡烏鵲橋熒熒雙
星麗碧霄美人微醉臉紅潮筵前舉䄂吹玉簫齊歌白紵闘妖
嬈越羅楚練風飄飄此時奉君情欲絶銅龍夜深宫水咽銀床
低轉梧桐月
孫炎(王元美曰孫伯融如新就御馬步驟未熟時見輕快)
寳劍歌(贈劉基作)
寶劍光耿耿佩之可以當一龍只是隂山太古雪為誰結此青
芙蓉眀珠為飾錦為帶三尺枯蛟出冰海自從虎革裏干戈飛
入芒碭毓光彩青田劉郎漢諸孫傳家惟有此物存匣中千年
睡不醒白帝血染桃花㾗山童神全眼如日時見蜿蜒走虚室
我逢龍精不敢彈正氣直貫青天寒還君持之獻眀主若歲大
旱為霖雨
王禕
築城謠
朝築城暮築城築城欲高高輒崩江南五月盛霖雨随崩随築
人人苦大家築城多賣田小家賣産來助錢朝築一寸暮一尺
盡是齊民膏血積争道城高可防賊民力已窮何所益君不見
君王盛德猶如天四海一家千萬年金湯之固非所恃何乃坐
令民力敝
浦源
送王濟民歸盤谷
官亭酒香柳花白下馬持觴送行客客歸江上愁更多春水雨
中生綠波青山遥對揚子渡殘日微眀廣陵樹渡江酒醒傷别
離夜半舟人歌竹枝烏啼月落海天遠驛人己過淮隂縣椘鄕
菰飯食有魚宵征在鞍宿在車中原漸近大行麓不知何處通
盤谷一徑縈紆萬壑深始知舊宅隱雲林昔年泉谷渾無恙猿
鶴猶存松桂長遺老家家懷故情相邀雞黍話平生尊前不問
宦遊好只說山中農事早數畝何須負郭田郡中太守正求賢
知君不肯入城市日逐漁樵向山水江南故人那可逢有書應
寄南飛鴻
黃哲
王彦舉聽雨軒
輞川給事才且竒自我相親童冠時高談甚愛風雨夕世上閒
愁都不知幾回共酌東軒裏正值蕭蕭滿人耳當窗滌筆寫黃
庭凉聲散落鵝池水竹外淋漓芳砌寒簷端飛洒落花殘先生
擲筆向予笑如此宫商真可懽况復交游盡文雅傾倒對之情
不舍銀觥夜酌凉蒲萄琵琶嘈嘈急如瀉先生醉坐銀燭低行
雲入簾花氣迷喈喈屋角聞朝雞出門只見花成泥當時雄茟
誰更好孫公狂歌君絶倒横眠三日醉復醒夢見池塘生春草
一别淒凉十二年關河風雨隔幽軒懷鄕淚逐燈花落隱几情
忘春溜喧君入蓬萊獻三賦我踐泥塗走中路歸來相見頭總
白坐上逢人半新故西窗舊話誰與傳思君昨日空廽船綠蓑
青蒻重來訪莫厭連床終夜眠
王冕
大醉歌
眀月珠不可𥜗連城璧不可餔世間所有皆虛無百年光景駒
過隙功名富貴將焉如君不見北邙山石羊石虎排無數舊時
多有帝王墳今日纍纍蟄狐兔殘碑斷碣為行路又不見秦漢
都百二山河能險固舊時宫闕亘雲霄今日原田但禾黍古恨
新愁迷草樹不如且買葡萄醅擕壺挈榼閒往來日日大醉春
風臺何用慷慨生悲哀
趙千里夜潮圖
去年夜渡西陵關待渡兀立江上灘灘頭潮來倒雪屋海面月
出行金盤水花着人如撒霰過耳斜風快如箭呌霜鴻雁零亂
飛政似今年畫中見寒烟漠漠天溟溟展玩頓覺心神清便欲
吹簫騎大鯨去看海上三山青
王紱
吳姬留客行
吴姬年少纔十六能抱琵琶唱新曲愁連山黛鎻青蛾汗濕霞
綃透香玉問郎今去宿誰家郎須聽妾彈琵琶吳城有酒不肯
住巴姬未必顔如花遲留那得情相與芳心一一絃中語空江
霜落呌征鴻孤棹風高響秋雨須臾彷彿臨三湘切切哀哀堪
斷腸巫陽雲暗椘臺晚故山不見關山長彈到胡笳少三拍郎
心欲去何匆迫挽郎不住郎過船滿江月色秋潮白
張以寧
題徐君美山水圖
天雲慘淡江欲雨古木隂森精靈語春潮夜落富陽江短篷曉
擊蒼厓樹篷間丈人清隱者傲睨滄浪吟太古蜑人捉魚貫楊
柳沽酒欲歸沙店暮掀髯以手招其來劃起沙汀數行鷺鷺飛
不盡青天長漁舟散入蘆花霧遠山近山無數青我恐斯人有
新句開圖興發思賦歸山水東南美無度
郭奎
夜坐吟
江風蕭蕭吹古樹關月蒼茫海生霧北斗漸落眀河微城頭烏
啼天欲曙客子不寐憂無衣東征三年猶未歸蟋蟀在戶歲將
暮洞庭霜白芙蓉稀男兒生當百戰死不執金吾即挾匕閉門
勿用長夜歌騏驥終能致千里
趙廸
咸陽古渡
楓林野水秦川曙今古行人自來去行人來去自無窮渡口晨
昏水東注當年此地何雄哉五侯甲第連蓬萊馬嘶渡頭燈火
起龍興夜幸温泉來温泉故宫不知處居人猶指咸陽渡天隂
鬼哭漢家陵日落猿啼秦隴樹秦漢紛紛幾百年空餘古渡夕
陽邊英雄已盡東流在愁見寒蕪起暝煙
張籌
劍石歌贈鳳山
干將飛空化為石石耶劍耶誰復識陽文藴秀墨色古隂漫積
潤苔花碧郤疑女媧𥙷天時手斷鰲足為立極風霜剥蝕綠龜
鱗鬼神呵護蒼龍脊東吴南越事巳矣何物君家乃有此好竒
笑煞白猿公有道終歸赤帝子日出遥瞻殺氣凝雨洗似聞妖
血腥煆鍊不須爐鞴力胚胎自是隂陽精鳳山見之三歎息至
寳空為豪者得翻然作歌領其德神物揮霍生顔色我能為爾
礪鋒鏑彂爾幽潜使昭赫出掃妖邪扶正直慎勿立此空庭側
顧禄
秋夜讀書圖
一寒一暑相推移四時平分秋正悲山川蕭條草木萎金風淅
瀝吹羅幃夜何其長晝何促欲眠不眠歎幽獨樓上寒更聲斷
續飛蛾翩翩繞殘燭
張昱
歌風臺
世間快意寧有此亭長還鄕作天子沛公不樂復何為諸母父
兄知舊事酒酣起舞和兒歌眼中盡是漢山河韓彭誅夷黥布
戮且喜壮士今無多縦酒極歡留十日感慨傷懷涕沾臆萬乘
旌旗不自尊魂魄猶為故鄕惜從來樂極易生悲泗水東流不
再回萬歲千秋誰不念古之帝王安在哉莓苔石刻今如許幾
度秋風㶚陵雨漢家社稷四百年荒臺猶是開基處
鄒緝
白楊河
白楊河春水碧白楊河邊多估客東風二月柳條新却念行人
千里隔岸上居人纔數家茅茨深處見桃花小婦河邊汲新水
老翁門外看雛鴉桑苗未青麥苗綠牛羊散落村墟牧行客年
年任往來居人自住楊河曲
劉秩
裁衣行
裁衣須裁短短衣短衣上馬輕如飛縫䄂須縫窄窄䄂窄䄂彎
弓不碍肘短衣窄䄂時樣新殷勤寄與從軍人碩郎着衣便弓
馬破敵長驅古城下眀年佩印披紫緋裁衣不比從軍時
楊榮
題吴尚書山水圖
青山嵯峨半空立萬叠芙蓉紫烟濕峰前昨夜春雨深繞澗飛
花水流急隔嶼人烟凢幾家一徑蒼苔石磴斜溪廽路細長芳
草月落林幽歸暮鴉山深洞口行人少白雲飛堕青山表恍見
滄洲樹色微如聞古寺鍾聲杳茆簷日出雞大喧十里烟光連
遠村依稀乍入篔簹谷彷彿自是桃花源乃知畫者通玄理點
染天機筆鋒裏尚書好竒欲得此素壁高堂見山水人間好景
不易尋舉目隱見高低岑幾多溪壑幽且深欲往從游吾素心
爽氣蕭蕭風滿林
朱昇
望夫石
山頭照離筵望夫上青山青山日將晚行人去不返望望無休
息長江浪花白郤將望夫身化作山頭石夫歸莫訝無粧束年
年春雨苔衣綠
黃肅
短歌行
來日苦少去日苦多人無百年痛當奈何不如沽美酒與君常
嘯歌日月两跳丸川水無停波生年不滿百痛復當奈何来日
苦少去日多
高棅
擬岑嘉州凾谷關歌送劉評事使關西
凾關月出照秦山秦時眀月漢時關秦漢蒼茫幾千載唯有關
山眀月在此地曾經幾戰争太平設險尚嚴兵君不見至今古
道人行處草木猶纏戰血腥故人去作關西客驛樓官樹連秋
色華岳雲来漢畤青首陽日出秦陵白正是關門一葉飛送君
此去幾時歸到處知君有知已關西詞客未曾稀
鎦績
大堤曲
春風起大堤歴亂樓前柳樓頭多女兒觧勸襄陽酒襄陽估客
足黃金百千争買女兒心茱萸帳薄燈光透翡翠衾重蘭氣深
蘭氣未銷燈未滅合歡交綰丁香結良宵一刻惜如金黃金昜
擲情難歇前船南商去後船北商來不知粧鏡匣今夜為誰開
王佐
醉夢軒為錢公鉉賦
東吴錢高士索賦醉夢詩十年不是不題句我亦醉夢無醒時
問君醉夢緣何事君言不觧其中意但知痛飲復高眠即此悠
悠是生計滄溟傾瀉供杯孟乾坤偃仰如蘧廬神遊溟涬鈞天
外心寓洪荒太古初人皆掉舌談臧否君方默坐糟丘底人皆
眀目辨媸妍君獨瞢騰黑甜裏君不見泪羅江邊人獨醒指軀
博得千載名又不見王戎鑚李執牙籌晝夜營營筭不休人生
適意此為樂何須苦覓楊州鶴竹葉杯中閱四時蘆花被底舒
雙脚錢公錢公真我師平生此意君得之連床未遂論文約潤
筆先求買酒貲我生落魄惟貪飲百事無聞只酣寝生死真同
力士鐺榮枯付與邯郸枕邯郸枕上意如何笑然當年春夢婆
貪看北海清尊滿誰顧南山白石歌吾聞醉夢之鄕一萬八千
里中有仙人長不死李白佯狂不自如陳摶鼻息呼難起行行
又入無何有之鄕麒麟作脯瓊為漿借得仙人笙與鶴三清八
極同翶翔
華幼武
義兵行
風蕭蕭雨淒淒義兵起程行路迷腰刀手鎗耀光輝青衫白帽
行隊齊問渠遠行將何之官司召募征江西妻兒父母夾道啼
我今與汝生别離生别離不得己在家出征同一死麥未滿田
穗將結皇天滛雨無時歇去年秋旱號飢寒今年夏麥不得飡
生為淛西農死為江西卒廽頭語妻兒何處收吾骨率土皆王
民安敢辭苦役但愧扶犂手疇能用矛戟碩得將相皆賢才掃
除盗賊無纖埃義兵歸來舊田里賣刀買牛復生理
林鴻
月夜聞李生彈筝歌
越客本浩蕩秦筝何激掦浮亭子夜月色古一曲萬籟鳴清商
初聞椘調聲戞烈志士報仇思飲血再聞宫音如扣鐘魯生揖
譲顔雍容清和變調有如此俠客聞之心欲死銀甲彈來態更
妍金魚脱却渾輕爾吾聞錦瑟五十絃湘靈夜鼓聲淒然遂令
弟子剖其半遺音尚有秦人傳秦音楚調聲雖異今古由來同
一致燕市誰知擊筑心吳門孰識吹簫意今夜聞君鼔曲聲百
杯百醉壮心横衆賓枕藉秋衾冷獨倚高梧看月眀
唐肅
張良鐡槌歌
秦氏并六國收兵鑄金人金人十二臨長城子房鐡槌何所得
力士一挾五百斤慱浪沙中旋風起車中白蛇欲鮑腥鐡槌一
擊副車碎白蛇未死䰟先驚偶語者棄市步過六尺刑黔首誰
不讐狂秦所以愛良與客不爱君君惟務重法法重乃不行耰
鋤又起山東兵嗚呼韓槌不殺始皇帝楚刀終斬降王嬰
觧縉
題文文山上已詩後
崕山雲塞海舟覆六載孤臣老燕獄東風杜宇三月三五陵望
斷春蕪綠墨花皇皇五十六寫出江南愁萬斛當時下筆眼如
虎日落天低神鬼哭揚帆昔走儀真船手持鰲柱擎南天間關
嶺海血灑檄回首家國随飛烟六宫粉黛黃埃裏漢火無光吹
不起全軀肯學禇淵生嚼舌甘為杲卿死薊門草碧春萋萋高
官不換西山薇哀吟一曲肝腸裂勁氣萬丈蛟龍飛當年恨殺
葛嶺賊恨不刳心食其肉堂堂忠義行宇宙白日青天照遺墨
落花寒食風雨時展卷如對龍虎姿再拜酹公金屈巵有酒不
讀蘭亭詩
王偁
短歌行
東風吹花墮錦筵綠楊半軃青樓烟主人自為鴝鵒舞小伎更
奏鴛史絃當杯入手君不醉落日己在西山顛短歌一曲心茫
然請看眀鏡高臺上何須白髮悲芳年
行路難
倚劍且勿歎聽我行路難世途反覆多波瀾焦原九折未為艱
君不見漢謠斗粟歌未闌長門一夕秋草殘骨肉之恩尚如此
何况他人方寸間又不見綘侯身榮應繫獄賈生終對長沙鵩
功成更覺小吏尊才高寕避眀時逐所以赤松子遠赴中林期
誰能吴江上見笑鴟夷皮驪龍有珠在滄海勸君&KR0647;鱗勿攖之
子推介山下屈原湘水湄當時枘鑿自不量至今憔悴令人悲
行路難難為言滄浪一棹且歸去長安大道横青天
古劍行贈周辰
憶昔干將初鑄日五夜龍池飛霹靂秋水芒寒鸊鵜膏虹光鍔
吐蓮花質當年曾聞昜水歌荆卿不濟當如何從來相随赤帝
子颯颯秋郊泣[婺-矛+牙]鬼乃知神物用有時風雲變化誰能知祗今
蕭條潭水上白日往往蛟龍飛俠客相看䰟欲死一片雄心許
知已别來夜夜匣裏鳴憶君清淚如鉛水為君摩挲試相看劍
歌有曲君莫彈從來烈士皆如此茫茫萬古悲風寒
姚廣孝
楊白花
楊白花雪同色既是無情况無力西蕩東飄意難必斷送春光
何太疾薄暮水烟點綠漪化作浮萍不自知碩托春風廽故處
為伊吹入深宫樹
公莫舞
公莫舞公莫舞沛公倜儻真英主隆準龍顔絶代無三尺清霜
奮神武天命有在成大功况爾良平作臣輔區區范增何足取
瞋目起来撞玉斗世稱人傑未為公我謂不及王陵母豈似當
年屠狗人怒髮裂㫮氣欲伸彘肩斗酒快意啖但知有主忘其
身公莫舞公莫舞頃王即日為亡虜秦楚來歸萬國朝六合之
中皆漢土
曾棨(王元美曰曾子啓如封節度募兵東征鮮華雜沓精騎殊少胡元瑞曰宣廟好文海内和豫雖大手稀闊而)
(名流雜出若曾子啓劉孟熙張静之李昌祺及閩中諸王軰皆浸潤明風觧脱元習然才俱不堪宏鉅非國初比)
邯郸曲
邯郸女兒貌如花手綰雙鬟盤作鴉窄襟小䄂巧粧束畫得秀
蛾雙黛綠婷婷嫋嫋十五餘自矜嬌態誰得如春眠不穩翠衾
薄起向東風惜花落誰家寳帶繡鴛央何處畫屏開孔雀邯郸
城中多貴遊投金填璧紛相求父憐母惜嫁時早自比連枝碩
終好芙容帳深紅錦幔烹犢炰羊列華饌生來不識機杼聲身
上羅𥜗幾回換翻憐鄰女嫁田家朝去採桑夜績麻年年辛苦
事織作嫁時衣裳老還着
墩煌曲
吐蕃健兒面如赭走入河湟放胡馬七關蕭索少人行白骨戰
場縦復横燉煌將士抱戈泣四方胡笳聲轉急烽烟斷絶鳥不
飛十一年來不觧圍傳檄長安終不到借兵回紇何曾歸愁雲
慘淡連荒漠捲地北風吹雪落將軍錦韉暮還控壮士鐡衣夜
猶著城中匹綾換斗麥决戰寕甘死鋒鏑一朝胡虜忽登城城
上蕭蕭羌笛聲當時左祍從胡俗至今蔵得漢衣服年年寒食
憶中原還著衣冠望鄕哭老身幸存衣在箧官軍幾時持獻捷
題楊諭德所蔵王孟端瀟湘萬竹圖
王郎畫竹何神竒落筆便覺清風吹蛟龍怒爾雷雨泣滄溟倒
捲雲淋漓有時氣酣索紙筆兔起鶻落誰能測縦横滿眼金錯
刀四座隂森冰雪色九疑峰高青入天洞庭水與三江連霓旌
翠羽半眀滅至今遥拂蒼梧烟玉堂之居迥蕭爽誰與此君同
一賞關西美人襟抱清對此蕭然絶塵想我亦平生愛竹流乘
興欲作瀟湘遊何時泛舟弄眀月推篷却聽江南秋
天廐神兔歌
天廐名馬不易得鳳臆龍鬐秋兔色圉官厮養十載餘云昔來
自朝鮮國想當此馬初生時蛟龍降精雷雨垂房星夜墮水盡
赤雲霧下繞靈風吹雄姿逸態真神駿踠健蹄高雙耳峻目光
夾鏡烱方瞳汗血流珠膩紅暈朝鮮得此不敢騎覆以黃氊獻
赤墀廼知天廐盡龍種如此萬疋皆權竒今晨鞲出迥殊絶扈
從鑾輿自超越朝趨遠蹴交河冰夕秣驕嘶薊城月君不見驊
騮驌驦古亦多老不一試將奈何駑駘無力枉蹀躞俗馬有肉
空嵯峨平生憐爾獨遭遇繡勒金鞍照瓊署相期慎保不凢姿
萬里長随六龍馭
胡儼
遠將歸
去年與即别楊花飛白雪今年候郎歸楊柳綠依依聞郎買船
下湘渚日日門前望行旅行人過盡乳鴉啼徘徊日暮空延佇
攬衣回洞房對鏡下新粧那知清漏短但愛眀月光月光照席
凉扵水帳裏燈花散紅蘃好事從來不浪傳眀日升堂報姑喜
唐泰
歎别者
落葉分飛渡江島江上離筵對秋草千觴不滌寸腸愁強作壮
顔心已老一夫從征邊海頭三千賓客無能留在家莫笑行者
苦門風易樹身難謀君不見金瓶玉椀人皆愛東隣買取西家
賣又不見華榱廣厦交光輝前人抛棄後主誰人生少作子孫
計千里萬里難相随
唐文鳳
遊子吟
朝為游子吟暮懷游子悲游子去日遠慈母將疇依母髮白如
雪子心皎如月但得子心如月圓照母白髮高堂前
李禎
過吳門次薩天錫韻
七澤三江通甫里楊柳芙蓉照湖水閶門過去是盤門半掩珠
簾畫樓裏莓蕪生徧鴛央沙東風落盡棠梨花館娃香徑逐䴢
鹿清夜鬼燈眀綘紗三高祠下東流續真娘墓上風吹竹西施
去後屧廊傾歲歲春深燒㾗綠
張和
夜宴曲
銅盤綘蠟流晴虹蜀絲步障圍春風瑶釵寳髻光玲瓏紅牙按
腔白苧舞仙𬒮飄飄欲輕舉驚鴻翻雲雛鳳語水晶簾箔搖寒
星金鴨腦麝流芳馨蘭芽玉茁春娉婷鈿簧悠悠歌宛宛鯨吸
流霞恨杯淺曲欄露寒斜月轉
于謙
古意
妾顔如花命如葉嫁得良人傷遠别别來獨自守空閨夜夜焚
香拜眀月月缺重圓會有期人生何得久别離碩將身托蟾蜍
影照見良人不寐時
郭登
哀征人
天寒隴水鳴嗚咽戰馬無聲寳刀折冤鬼慘酸啼夜月青燐熒
熒眀又滅照見征夫戰時血
徐有貞
題所翁出海龍圖
烈風怒捲海水空霹靂撼動扶桑宫潜淵龍子睡不穩一躍飛
上蒼天中天旋地轉吁可愕盡歛青雲出山岳釀成一滳瀉靈
瓢頃刻人間霖水作不見田居之士愁苦多把鋤學耘莘野禾
亦欲濟世興滂沱龍兮龍兮奈爾何
張泰
用韻答陳克敬杏花下和坡公之作
春來幾花開過春幾人復為花主人臨流問花花不語一片已
堕青溪蘋我有春詞為花彂韶華瞥見春江雪花時不抱花影
眠孤負青天送眀月謫仙坡老一生中吟花醉月愁樽空風流
亦欲追清賞来趁君家山杏紅
陳靖遠
姑惡鳥
芳池月隂春草碧有鳥有鳥啼不息千聲萬聲道姑惡粉面低
回淚㾗落姑惡姑惡姑不惡勉力窗前勤織作食蚕繅蠒成裳
衣一家和悦無怨咨汝道姑惡胡不思新婦會做阿家時
