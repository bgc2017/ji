茗齋詩五言古
淮南彭孫貽羿仁著
古怨歌
蟪蛄鳴素秋無以理衣裳况我有明月照此無容光明明匣中
鏡秉志德不忘舍辛君不察抱石高山傍為君指白日何以荅
嚴霜踏草成古蹤不入君子堂歲宴冰雪苦高㓗俟春陽幽蘭
在長坂無人亦芬芳
蠛蠓行
赤鯉失雲霧不托涔尺流歸昌無短翼寕與鴞鴇遊萋萋百尺
桐柔蔓乃相糾瓦缶鳴以雷榛翳蔽高丘君子懷大節豁達寡
阡疇雖落吾爲瓠雖寒狗不裘目之者曰愚敝袍非所羞猥彼
蠛蠓智翕訿蚉睫謀我拙不如鳩而營在九州
昔昔鹽
穠李俱言笑芳桃本自夭熏爐寒夜夜畫鏡淚朝朝宜男贈丹
棘多子搗紅椒眉新方上翠靨避欲添潮雙聲歌婀娜十五隱
妖媱生憎留屈戌孤負聽啼么對月羞羅幕因更恨麗譙丁環
徒觧索甲桂未須燒不憶楊花壻空憐柳葉腰還應悲蔥草無
復惜河橋
憶遠曲
送别上鴛湖湖水清於淚再拜祝平安牽衣濕行𬒮扁舟過語
溪語溪烏夜啼客愁正不寐展轉傍烏栖行人去應遠望望金
閶晚涕泗下吴山浮雲行不返功名若柳花蕩水作浮萍東西
不相見非是為無情白門雲樹綠大江天一曲縦有夢相尋關
山斷難續關山夢未成風雨待愁生偏是河梁月今宵可惜明
古意
爰有南威質令姿閑且端披服耀纖阿密理表中單顔若朝霞
舉澤悦秀可餐貞心雪同德竟體近吹蘭意静百無違指日天
雨寒贈以古素琴良桐錯琅玕雷威之所成冰絲八繭𧖟正容
一相餉願結白首歡微忱不遽通逡廵未一彈豈不感精誠知
音世所難
勵志詩
達人薄遐算志士惜分隂達人豈不懷放曠莫敢任結髮慕黃
虞所好在沉深諒無宣尼智竊比多所欽梯占誠有階躭乃
我箴歲月同懸碪昕夕搗予心良壁棄如泥以礫視兼金無德
而好爵晛彼能言禽言隱於榮華亦遠若宵世
百一詩
微霜刺革屨潰堤窒蟻穴誰為未雨憂乃慎點圭缺壮夫鮮後
艱哲士敦初節愆集於乾餱禍懲以廢噎懷哉無燕居往者有
覆轍成河止濫觴離山乃躓垤晰惑若荃蕕覩微察蠓蠛巢鵲
知天風敗龜能食契奈何人夢夢貽彼悔截截胡寕戒細行毋
庸忽近贄鍳以虚見形淵以濯揚潔朝夕斯槃盤碩言書衿纈
詠史十三首
鷸集扵深林蒙禍翠見珍熠燿能夜行因光時隕身黃綺耄何
求乃佐牝雉晨魁梧云多計辟榖鬢如銀不如漂母賢豈望報
於人
二
仲舉俊民族蒿莱塵满戶一室未掃除頽厦安能柱名高物所
敗器隘禍斯聚宣尼大聖人棲棲時見侮矧彼泥中龍高趾覆
國武
三
舞陽一狙儈鼓刀屠門中食豕如食人乃逢隆凖公白身佩侯
印姊婦連椒風目無一丁字椎魯排帝宫璅璅魯兩生致身仰
雕蟲
四
孟嘗狗盗雄丐命一竊裘趙公子重客乃恥賣漿遊三千者何
為簞豆各相求六王次第俘誰先漆室憂祖龍知其然視士若
蚍蜉奈何牽犬兒猶為逐客羞
五
巨魚不死綱鴆鳥飢啖虺負此雄桀姿殺物亦見才魏祖吞九
鼎躭坐漳水臺所戕止螾螘寕摧濟世材楊孔兩小兒佻巧詎
足哀閉門鋤菜客墜筯扵疾雷龍伏虎不知燕雀徒驚猜
六
𧖟殉人於巧鳩拙不𥙷巢披髮而行吟坏戶居草茅我有池有
魚子有竺可交將尋於陵子灌𬞞烹苦匏
七
長卿慢世士亦以貲為郎錢刀信足重胡為譏孔方屈意事狗
監乃遊日月傍五斗麥易婦文君何慨慷鹿門自有人偕隱共
條桑
八
嘯登北郭壠南望城南田昨日炙手客今来荒墓眠卿相多憂
貧松喬不永年貽我三執圭吾仰視飛鳶坐我萬仞巔俯瞰市
井廛
九
門有五柳客恥仕汙君朝長歌曳耒去步行歸山椒飲酒醉無
期既醉即嬉謠日犁一畆田家給半頃苗荷鋤豈非勤紆組寕
所要歎息無絃琴而尾胡為焦中散自形觧知音徒早凋
十
秦王一六合拔劍逐亡胡威殫乃厭死求仙問神都玉椹尚未
來水銀閟龜鳬生掘闔閭冡金精發湛盧猥以鮑車朽疲此驪
山徒不見㶚陵下瓦器流泉塗
十一
結客無所須交驩夀千春朝遊貴戚里夕轍托要津满堂碩刎
頸明日岐路塵翟公見何晩門雀吾故人知巳已矣夫謝彼風
波民
十二
野蒿何戎戎雞棲於其垣中有箕踞士牧豕共一樊汙世龍為
蛇泥行虎囓黿朝出晚擔薪牛衣婦無褌百里烹伏雌少伯狗
吠門其狂衆椎罵不屑與世論蚩蚩彼羣愚俱言華轂尊
十三
朱鳥丹其冠翼武胷有文其禽蹈仁義不食惡草薰十年無飛
鳴鳩鷽各紛紛衆鳥謂此鳥其必鴨鶩羣生子曰鵷雛高舉共
長雲凢禽徒啄肉仰眡絶霄旻所以濠梁士掉首謝玄纁
山中晚坐
林鳥鳴不巳月出羣山空萬木有秋意蕭瑟成微風泉響人影
寂寒光澹無窮坐深忘萬物無累撫枯桐浩浩夜景移不言悟
微躬白雲還高嶺蒼烟在其中昏鴉畏露寒墜葉警幽叢余意
自兹息歸隱含愚蒙
自居然廢亭登南屏絶頂望浙江
沿堤随柳隂入寺尋疎冷烟巒恍故人遥睇歡引領稍出嶔&KR2163;
上居然愛亭静捫蘿峭壁行歷險潜自警山花弄幽娟欲以媚
孤秉厓傾盡足力乃造最高嶺天容惟有空杳不見江影冥心
送遐觀沉穆含靈惺興劇憺忘歸天低惜餘景溟濛四峰合别
此情耿耿廽徑下僧寮初月如紅杏
登南屏山
品石如品士林巒為殿最况以蒼然松青從山暎帶山屏湖之
南雲根迸秋瀨寒翠交夕陽往與深紅會秀出濃淡餘經營自
成繪陟高目始曠意盡偏增嘅飄蕭静萬物寥寥總人外永公
不復語誰為發余籟
和放鶴亭晚坐
閑雲無所為乃戀余之襟梅與我為三以友鶴在林得句數四
吟迭唱如幽禽山秀以夕氣我其山知音意静遂止嘯杉梧盡
森沉葛巾褁蕭散高寄無凢今松暝烟蘿合青蒼圍十尋未忍
令山寂勸月成孤斟
入天竺自棲霞嶺步歸
步予巖之阿山深宿雲卷萬木成秋冬亂泉奏琴阮古寺居幽
岑疎鐘抱廻巘山茅滾虎迹竹雞啼墓阪我情已閒娟野花能
燕婉散髮蔭石苔烹茗支雪甗遂與林壑親不怯前途晚羣峰
一何長費我屐齒遠累坐日己移偶眠聊自偃去山如悵别將
行復繾綣烟巒代餱糧夕歸尚忘飯
飛来峰澗下
近澗人已寒青山抱紅寺閒雲打山鐘白雲領幽事得泉烟亦
活妙茗僧堪醉經聲穿淡雲古拂坐幽翠啖花魚影明趺樹猿
心睡遊情覺日佳意遠忘花媚只此斷炎敲清凉無嗜
卧病
短門深野蒿蒿深斷行迹鼪鼯當晝啼决明花一尺久卧帶生
蟣捫蝨枕周易衆舄欺病鶬亂樹喧磔格哀其毛羽創俯拾置
檐隙飼之以桐花紅豆搗乕魄慰爾羽旣成感我孤蓬客
二
前山有蒺藜深榛嘯鴟鵙褰裳不敢進牽衣多枳棘燁燁五色
芝黃雲遶其的食之旣不飢夀命算靡極欲采隔重梁弱流駛
不測小人化沙蟲射工鳴鬼鏑靁雨天冥冥噩眙徒自惕
三
東鄰彼姝子縞綦隱殊色貧病工織素懷杼恒歎息孤花棲弱
草盛年不察識桃李感華序霜雪苦歲逼南鄰齲齒笑粉澤工
雕飾君愛容即妍明璫在君側東鄰歎息聲空床成偪仄
四
因愁夢無力夜哀百蛩哭街狗請勿喧使我餘夢續墻低鳴敗
蕉風打入鄰屋嗷嗷横㕍呌河底鰥魚獨我婦憐我寒數起視
寝熟
五
木榻一角穿作床加以幕晝眠苦秋暄芙渠摘紅萼瓦壺注寒
泉對此愁灼灼夜眠未白鳥蚊市沸帷箔愁多每達曙烏鵲喧
簷閣下床蹴小婢然薪起燒藥
放蟋蟀
病𧺫百不娱呼兒失蟋蟀編竹以為籠飼之芡與栗綠腰躍長
股怒臂相决病憐此壮盛心猛志見跳佚嗟我何摧頽感時恒
自失夜短常愁永蟲聲况瑟瑟蟲聲一何悲使我愁難畢𨳩籠
會縦汝深草富蓬室
不飲
飲酒以為歡乃以益我愁白露感素序鳴颷忽已秋頽齡焉可
制壮士成荒丘霜雪何其多古草榮陌頭臨觴發浩歌沉痛無
良謀年歲不我與朱顔須臾留千金餌落魄缺劒悲無讐棄此
杯中物萱亦助人憂
二
良朋為我言胡為愁不寐酒國無聖賢四時自成歲欣然往從
之百杯不得醉夫子何其愚醇醪養無累黃蘗心不聦抱苦自
云智憂生止蓼蟲含辛本其嗜良酒非黃虞焉能藥悲恚去年
&KR1045;田荒不了麯糵事吾卧吾敝廬雞拪不得志
感秋十二首
攬衣步行游躑躅位巖阿高山葛蔓蔓盤石亦嵬峩霜露悴百
草蕭艾將奈何黃花媚幽姿時菊獨妍華綠葉被短隰秀篠發
寒柯感此歲已晚零雨怨蹉跎啓明西北流匏瓜沒長河盛年
不自持哀樂常苦多
二
日出車隆隆填我東門道高衢貴人居華軒夾羽葆道傍輕薄
兒罄折共顛倒奈何曲巷士支戶蓬不掃沉飲非世情浩歌傷
懷抱袖中一卷書衆毁言不好衰蘭在幽谷不随羣植槁丈夫
悲有懷埋没同秋草
三
愁人夜不寐仰觀天宇澄明月出東井河漢直如繩秀葽鳴草
間寒露淒旣凝歲暮換衣帶蘿薜誰為勝明發志遠遊駑馮不
可乘黃麈蔽天地山川變丘陵孤鴻棲朔風賤子懷履冰起問
夜何其鳴者乃宵蠅
四
凉飈薦幽草征鳥東南翔人生多苦辛兒女乃沾裳短衣不我
寒䟽麻為之粻巾車從此去曠野杳茫茫墜地即晨星非參則
為商兔絲守根株征蓬飛四方雖懷吾故丘寕能戀榆枋黃姑
語織女努力各相忘
五
蕉生北牗下因霜漸黃萎竹惟不畏寒竹花隕差差無情有榮
悴有情能弗悲相辭風雨霰相娱竽瑟箎良朋共晨夕常苦隔
山涯誰能不惜别皓首惋離居
六
秣馬扵河曲將至洛水濱洛陽多貴遊車轍阻要津掃門傲不
能衒玉非所仁掉首歸去來菰蘆采秋蓴興至閒命釣獨蠒絲
可綸營管彼槁項石火炊勞薪
七
拾橡不自給采菽来丘隅長鑱復短鑱秋𬞞飽蕪蔞力弱愧深
畊一丁佐樵蘇輟畊還歎息抱犢随邨愚刈穫貴及時少壮在
斯須豐草美於稗石田不如芻曳耒悵歸休強飯終不愉胡不
振鱗鬣乃蟠扵潢汙
八
賤不佩艾綬高不理釣緡進退諒有為詹尹何足詢榮名在努
力棄置勿酸辛濁酒雖未甘聊以澤吾神秋露夜團團素月照
城闉入門成一笑焉問誰主賓歡飲道舊好慰此平生親賤日
我故人貴日我故人出門分手别毋為岐路塵
九
不與物偃仰猶以勞我身無衣屢貿絲拾火一負薪麻鞋恥干
謁柴車非可巾胡為曳毛褐九頓丞相茵不忍為此態洧盤有
隱鱗飛為九垓雨隱亦三江春
十
晨風號樹巔遊子惜秋晚聽此愴心䰟道長帶孔緩青楓在江
潯白露横夕坂敗荷起&KR0765;颸衣之寒欲卷沉吟無徒杠蹇衛驅
獨返
十一
束髮慕九州意氣如奔馬白眼竟無人高歌和常寡悠悠天壤
間滄海杯中瀉飄忽十年心淪擲随梧檟紆我九折途遲我萬
間厦虎伏於豕牢壮士居人下
十二
意静不役夢形累勞吾生鹿豕可與遊荷蓑寢或行忘歡樂乃
足外物斯身榮何用同思婦感此蟪蛄鳴高掩兩荆扉素書可
移情慮澹絶百憂羣動自相攖所不懌然者一杯千載名
夜發武林
歲暮倦行役北風天早寒客子怨道路長舟人怯衣單山猿為
我啼哀切動心肝夕氣澄素景積水浩無端懸泉鳴北隴去棹
歷前巒國士重銜恩知己集悲酸喬林宿高羽灌莾下凢翰幽
憂夜不寐萬感陵風湍
渡浙江
鼓棹橫大江壮氣凌朝涉長風摇雪山亂下吴山葉大魚立舟
傍嘯歌神不懾越螺青萬箇蒲帆雨一摺老蛟銀吐涎怒浪粉
吹蝶竒觀睇海門雄膽奔雷慴諒乏濟川才中流懷擊楫
初入越
夙昔樂巖棲今来適於越越山何迢逓峰巒姝未歇入郭縈數
重叠霧更滃渤宛委青嵳峩雲門象天闕赤珪如紅日碧珪美
于月登山尋石匱檢書訪禹穴遶郡數十峰峰峰雲吐突閒上
越王臺覇氣成滅没蘭渚己荒亭青苔垂石髮風流歎蕪廢百
代徒超忽蓴菜美寒霜海錯甘蚌蚏將期石帆遊為待薔蘼發
會稽雜詠七首
夫差坐吞越易扵弋黃爵石室一箝徒烏喙啄溲悪晝寝姑蘇
臺俯瞰無餘郭鮧皮沉伍牙夷光舞綃幕雷精鷺鼓喧蛇門氣
銷鑠嵇山生苦竹夜月飜山鵲女陽亭北望江白石鑿鑿屬鏤
劍已亡種山狗不咋草荒越王宫野葛蔓寒壑君子六千人今
盡為猿鶴
二
祖龍沒泗鼎望氣東南遊屬車五丈旗日月懸九斿行謠僊真
人後乘載箜&KR1283;浮江下錢唐波惡不容舟望祭大禹祠遠可見
之罘勤銘李斯手功德侈千秋東去射大鮫山鬼遮馬頭萬乘
若雲屯千騎咽山丘焉知道傍客目已無嬴劉
三
金風吹泥馬千里吴山霧六陵翁仲泣王氣悲非故橋山護劍
舄蛻骨龍髥駐玉椀出人間&KR0238;燈滅秋露百年忠義心天地留
韋布石麒麟卧沙銅駝成棘路幽梓已消亡千古冬青樹
四
嚴助衣短衣西遊謁漢帝日賜千黃金筆札數承制乞郡守會
稽衣錦遊鄕遂駟馬絡生光長令親擁篲天子遠賜書再拜呼
萬歲君厭承明廬郡吏久留滯間者聞問闊還朝奉會計太守
采傳歸觀者軋輿隷今来何赫奕昔貧困友壻
五
賀監脫金貂白衣入酒肆把臂謪仙人釣鰲東海去尺書上天
子乞汝鑑湖地黃冠歸故鄕四明日沉醉伊人不可作唐松森
古翠鳥下千秋觀蕭條見山寺
六
謝公携伎去高卧東山雲閒從誓墓客曲水弄鵝羣深洞薔薇
發朱明首榮芬青松拂高麈風流疑對君何當揖支許登眺共
斜曛
七
白雪下高嶺千峰互綢繆青山戴逵宅剡水東北流鼓琴動衆
響山水俱悠悠長嘯倚茂林風流懷子猷雪夜理孤棹乘興歸
扁舟我行歲暮雨雪滯離憂蕭寺聊寄蹤無竹焉能留買山
倘有期相從步巖幽
遊禹穴
昔我夢禹陵玄夷授芝簡青狐導我前赤豹吠于犬賜我禹餘
糧益以文虬臠鼃飽永不飢朱顔華婉孌下山再拜去黑龍燭
流燹三年幽寤醒半葉孤蓬展真遊水聖宫投杖叩蒼藓古碑
形摹竒青蒼迹辨將挈庚辰鎻一訪無餘墠荒榛隱山文亂
石堆靈畎冥冥猿狖鳴虎避歸途善
再過陽和書院尋偉南不遇
拾級步山雨寒蕭爽危亭息高屐石壁投輕杖重来岩景
異隂霽殊今曩稍離城市目便入青霞想砌甓象天街苔文成
地網伊人亦羈旅客館同菰蔣歲宴感雨雪相尋失来往負此
蘿薜悰孤我金石黨枯梅傲巖扉鳥雀羅書幌惆悵望南鴻夕
烟横宿莽
舟經蕭山懷許椽
泛舟下清川澄江帶長薄高致緬巖阿幽姿媚丘壑長林自簫
散嘯歌殊不作孤琴傳逸韻五言寄寥廓虚聞濟勝資山水留
寂寞逸軌追潁陽玄詮掩向郭流連岩澤遊俛仰同今昨
雪霽歸渡浙江
雪霽風亦止千里横江烟江風出海門一碧低遠天布帆曝日
影蓬腳立長年亭午天無風客子呼下船皎皎兩岸山萬叠素
屏連遠勢来天目南龍白蜿蜒沙磧人點點鴉鷺下枯田千家
所鱗次匹練絡井擊汰歎竒絶披裘還叩舷雖覺毛骨寒猶
賴濁酒賢檥舟問旅食僮僕正流涎
歲暮三首
短褐謀卒歲北風雨流離舟舟窮令節四序苦易馳窒戶共熏
鼠雞栖同伏雌雖捫吾舌存不敢更鳴悲買馬千黃金買士五
羊皮
二
瓶粟言旣罄南山多蕨薇薇蕨亦長甘稻梁始高飛駑馬飽棧
豆賢豪長苦飢蹲䲭喜云熟貂破芰為衣君子疾無名誰能貴
知希
三
鷙鳥必待秋毛骨非不厲傖父賦言工亦旣窮年歲丘中不材
木乃甘老棄置棄置何足悲苦瓜抱壺墜富貴吾自有聊以安
憔悴帚敝不掃門漫滅懷中刺
雜詩六首
往者遇清夷草間無聚嘯羣公坐閻闔垂纓陟清要世事誠亂
麻昊天其不弔變起三十年火焚遂成燎新亭陸沉歎災或及
原廟名城為丘墟狐社鬼並嘯白骨矗馬脛千里有橫燒近更
苦驛騷勤王困征調所過絶雞犬村落苦攻剽聖人洵至仁屢
下哀痛詔側聞臺閣論似未恥紛噭言官所擊排旦賢夕不肖
卿相握大權輔弼擬周召世所欲用人俱已布當道四郊尚多
壘其敢大夫誚
二
病後三見雪两得金陵書金陵俸錢薄官署類僑居月俸所入
錢僅足市江魚童僕七八指口不厭壺𬞞春明斷尺字積薪每
晏如故園好梅桺所歎滯歸歟我夢懷白下落月搖庭除田園
課丁力歲儉賦菽芧未忍三徑荒刈草常荷鋤清畫聽啼鴂閒
行步流渠忽睹南飛鳥愁心九折紆江湘賊寇满𤾂濮人民虚
亂離憂戚屬謀生羡樵漁諒無智者謀天步誰為舒短衣恥疾
畊壮士羞田廬碩言俟清燕飽黍隱東畬
三
游行步城郭返眺見臺雉蒙蒙垣上蒿頽側剥餘趾荒濠草盈
尺濫淵絶潜洧憑高瞰烟火樓榭何齒齒東南無戰争嬉遊狎
婦子暄妍美紈素輕薄醉[門@里]市荒邑有窌蔵高衢無停軓有闉
豚可穿有戈薪不毁篝火而叢嘷寇盗須時耳疇昔海波惡艅
艎若沉紙長淮驚戎馬吴會已增壘咄彼處梁雀徒為杞人恥
使者從東来按部蒐前紀厨傳煩井廬酒肉供填委池隍任燕
没所錄在金矢幸無泰山哭啖我者胥史
四
獨坐忽不怡消摇步林幽禾黍来好風平綠徧田疇步屧阡術
窮遠望墳與丘道遇散髮者操瓢形則鳩白髮卷菜色鬼伯之
所留哀哀向我哭淚落雙綆流本是良農子有田遶屋頭娶婦
子有孫牧豕兼買牛去歲蝗不仁遺穗飽螣牟昔旱今苦潦三
年無一收既負縣官租三男斃纍囚豪家嚴收責鬻田半劵酬
妻死子孫盡遺骸委道周含涕指墓田飢鬼如啾啾道傍美田
禾昔所手鋤耰聽言長太息反步悵歸休入市過屠門少年轟
拍浮曳絲飽大嚼罵坐醉盱謳却笑負耒蚩朝夕寡良謀
五
客有行李色青馬沾黃雨問客客何来言旋江淮滸江淮烽火
急道里今何許下馬客前揖告我詞縷縷途遇勤王師喧闐伐
鉦鼔走若鳥獸散蛇行蟻無伍水程非買舟陸亦未戴釜巨舸
雙五兩奪自潯陽賈晨起忽空壁掠米入村塢荷兩空槖去歸
必傾满庾未至市閉門穴扉壞坏陼袒入民房卧妻竄女踰戶
酒酤無一錢赤手槽頭賭其將稍訶杖酗罵擲鋋弩沿河哭嗷
嗷無地避剽鹵聞笳夕徙營千里不當虜
六
街鼓既不喧雨亦無斷絶交衢罷燈火云是上元節西北鳴革
笥所至必殘滅江南雖辛苦稍幸遠羌忽忽月己杪雨霽啼
百舌彼駔黠之魁逢我長尉悅豊登兆年榖無惜膏火缺鞭笞
里甲背賦燈照閭闑豪家張百燈亦不愁膏竭貧室夜無燭鄰
女機久撤賣衣市一燈家破燭乃爇東鄰鬻白桁西街典錢埒
萬戶千百燈終夕光明徹吞聲畏里正掩戶不敢說大江隔烽
火勤王徧吴浙羽檄正紛来絲管且填咽我馬淮之陽我車北
其轍天子側席坐憂危望羣哲
刈草
春至萬彙長庭草更榮敷空宇積梧葉掃除給樵蘇秉性惡荒
穢塵雜非所愉好雨潤時至欣然理溝渠灌𬞞幸巳熟挈甕常
與俱民生畏離亂不得長歡娱苟獲守丘壑抱耒豈言劬嬉遊
竟良月聊復效黃虞
獨酌
獨酌亦足歡桑麻翳柴門曖曖墜陽景明星爛以繁從容勸無
憂停杯感深言酒盡還自斟未醉聊復然營營喪其寶百斗養
吾尊無辱以寡嬰塵網息丘樊興至尋佳友共載倚短轅結契
在遂古聊復辭寒暄久寂慕儔侣孤鳥懷飛飜
茗齋詩七言古
淮南彭孫貽羿仁著
辛夷歌
辛夷作字字古歡諫郎樹下看木蘭贈君紅㰖可君意杏子仁
蔵兩相憶白魚的歷玉一雙兒家采蓮朝渡江油雲委地春膩
膩羞顔紅溢驚吠厖青蛛漁花網得蝶海棠過春香讓妾荷衣
菱帶逆風吹池上綠蒲美于箑四絃國腹鳴高樓感郎意氣廽
馬頭銀瓶罄倒試鶯酒消盡卄四花風愁
殘夜曲
風吹大梧葉未落碎雨剪窗秋意閣苔衣厚積一寸青雙鴉惜
襪携銅缾蓮花丁丁千滴水獨倚梵字闌干聽山城亂杵搗衣
急總是秋聲捲簾入美人不語寒螿語不信燈花背燈泣
湖上聞絃索歌
鳥飛日落烟冥冥湖波不動羣山青棲鴉啼破半湖影欲沒不
沒三兩星昏黃小槽隔溪語清歌滴歷沉秋雨一聲能使天早
寒蕭蕭亂葉飛螢衷湖舫美人背絃立夜凉始怨哀絃濕三絃
撥捩湖鵲飜柳梢月重天河急寒塘悄坐孤蓬客霜梧仔細尋
秋入露来響絶夢不歸淒眠夜半成頭白
青州客
晨行山陽縣道逢鬻梨客云從青州来言過歷山澤破垣老嫗
坐燒麥留言前歲满兵入歷山城高高比天寇来掘濠濠身堅
城門自開兵不戰血山紅草無人烟满兵殘忍喜刀劔嬰兒貫
槊懸旗巔朱門零落鳥啄屋宫人流泣雨紅綿百年都會為墟
社德王披髮牽大馬满兵雖去城無垣白骨满市人少存德王
寫書寄歸㕍指血嚙盡沙中㾗至今官衙止茅舍白楊作柱蘆
為門我聞客言三歎息昔遊曾憶泰山側琅琊麥青青禾黍高
五尺旅店肥羊胡韭香千樹棗花官路直郵亭伎兒高髻舞紅
裙留客鴉翎黑眼中城闕已黃泥荒莱千里無東西君王神聖
兵不息山川满目荆榛迷道傍客去廽馬蹄悵望落日沉雞栖
襄城行
大堤城崩角聲碎黑雲墜地壓城背荒城白骨矗馬脛鬼火星
星鬼車吠朱門宫殿成荆榛空宫夜雨眠龍輴花鈿零落髑髏
紫猶是春前歌舞人廢樓欹仄垂珠眊萬井無人卧殘竈湖湘
烟燧暗江濆襄王尚睡巫山雲細腰嬪嬙掩花泣千行苦竹啼
湘君黃巾繡祙塗眉客八王字刺雕旗白拔劍擊蛟江水渾卄
年梨花喜無敵名城破壊探龍子魚服愁為䂊且得荆門幕府
授成謀羽林將佐俱公矦逡廵六月稽獻馘何以仰釋重瞳憂
千錢不購丞相三杯笑借生王頭武陵翩翩歸素旐武溪滛澦
若飛鳥東園秘器榮璽書貶爵還應愧遺表襄流何駛襄山橫
夕烽一照無堅域峴首北臨見洛水周公廟裏鵂鶹鳴
洛城歎
洛城帝子真天人西宫窈窕帝所親妖書大索杳無迹帝也馮
怒東朝臣洛城高高天市垣萬曆胙土開南藩太史授珪趣之
國椒風泣送承華門新開朱邸擬大内詔賜警蹕乘金根西宫
輦給祖道珍竒平壓千車轅飛章叩閽請贍田小臣力諍徒為
喧顯皇賓天二十年鉤弋亦下陪陵園梟鳴赤社蟄龍蜕洛
水宵竭銀潢飜是時襄后喪厥元杜鵑雙啼望帝魂洛城水流
何浩浩洛城官吏拜羣盗金輿玉乘委荒草兔苑梧宫止啼鳥
監宫阿監跣披髮泣向宫門拾餘骨燒殘流火照銅駝棄城珠
璣碎明月如雲宫女三千花一一新聲出内家紅鬟倭鬌䭾細
馬掩袖宫門泣綘紗天王素服發哀慟慶陵雨泣號翁仲杜郵
劍搖霜欲動五丈原頭星夢夢吁嗟洛城生勿悲猶憶潜龍避
梃時
唐兒歌
漢景幸程姬姬以澣夕飾侍者唐兒以進因生長沙定
王實開東漢因賦唐兒以代唐山異乎昌谷之辭矣
方花臂印押春風女床翠滴蝘蜓紅劉郎珠悵三十六猩猩袖
嚲新守宫桃花王母侍兒語謫穿窮袴交䟽底錦嫣蝶醉帝不
眠雙支燈引羊車尾程姬窈窕青瞳嬌西宫别院泥黃椒茸花
茵軟朱鳥牗巫山霞暈添紅潮臙肢入月香壬水海棠春信鉛
河裏驚波素女避軒皇炎精欲雨逼高唐花枝下床換人影半
宵春破閒丁香唐兒剪鴉花一朵芍梢露滴芙容顆赤鱗光抱
美人虹九成帳氣為龍虎夢圓燕卯吞堯母程姬濃笑唐兒乳
猗蘭殿紅雞喔喔玉麟啼遶青熊褥真人自是赤龍子重躍卯
金飛白水笑殺龍孫慎䘏膠殘紅落盡燕泥巢
武陵旐
武陵山青嶻嶪武陵之水何紆紆丹泥而朱提黃金錯盤螭帝
詔武陵麻衣墨縗出草廬麻衣繐帶名馬黃駁雷司馬門開崔
巍職方象胥鯷背駢趾堵墻立睹尚書来帝坐司馬門賜隃糜
中監給仄理從容坐對臨平臺平臺十二墀金吾開鹵仗貂衣
兩璫捧白麻傳制尚書拜丞相赤金紫蟠虬尺一朱押填衛士
傳魚鑰監宫夜呼啓門&KR1667;丞相暮出文華殿車何礚礚馬何屯
屯虎賁御車丞相旦坐司馬門綠衣裂麻廷諍辭嶙峋帝為丞
相逐小臣咄咄丞相威莫倫欃槍夜離離軫翼紛相蔽虧&KR0686;弧
黃鉞金根熊旂栢梁高宴帝賦詩帝送丞相出視師丞相開幕
府握中權諸侯俱膝行再拜不敢前徙易大吏斬僇令率司爵
司寇不得專芻如山騎如鶩甲如林鋋如屋朝焚襄陽暮墮洛
陽丞相有矢不得發一鏃雉經未罹羅狐死不首丘悲哉丞相
丞相下從二王遊丞相来車斑斑駟彭彭丞相之去飛素旌素
旌如鳥武陵溪流滛浩浩丞相班師止歸旐
梁上行
鳬㕍不苦飢謝君有稻粱鵷鳳無汙翼常遊雲氣傍一朝羅網
徧四海山樊小鳥空翺翔繡衣大圭介日月左貂右珥生輝光
白雲辭天星墜地昔承雨露今嚴霜罻羅安足辞為君惜羽儀
刀砧在君手微命同烹狗三更貫索寒搖摇氂纓一賜輕鴻毛
黃塵蔽天不相見夕陽亭外鳥聲咽身輕不如梁上燕
盧尚書歌
尚書磊落雄千古短髥偉面氣如虎寸心耿耿烱秋霜超忽騰
驤若風雨少年結志驅風雲折節賢豪訪屠沽鐵胎弓勁能挽
強左射右射人莫當帳前豪客盾磨墨纛下健兒綉裹創高牙
横角大河北秋草满路黃塵息天狼蹶矢奔荆襄南征迅掃搖
欃槍雕弧一響落封豕死戰齊穿赤眉壘尚書饗士椎肥牛捷
書飛上天顔喜黃衣聖人坐憑軒賜之鎻鑰司北門呼邪歛迹
遠漢塞萬里旌旗卧五原薊門烽沙犯太白詔起墨衰專旄戟
擁兵諸將俱不前鳴甲飛狐更充斥重圍倉卒隕大星將士空
弮膏矢鏑風吹鉅鹿陣雲黃伏屍氣暗旄頭傍生平肝膽為君
死生為長城死國殤部曲飄零參佐盡知巳悲鳴兩十驌驦餘
血朱殷御鞍籠春草横眠舊戰場蕭條壮烈無顔色萬古髑髏
刀劍香
汴梁悲
汴河浩蕩横金溝龍蟠乕伏成中州隋堤烟柳亂風雨梁王池
館空清秋吹臺歌舞烟花满十里林亭春不斷金梁槗外月如
霜憲王樂府流絲管黃流如帶繞宫墻烽火驚麈過洛陽桃花
夜决金隄址吏人化鼈魚遊市躍舟魚白走龍子千紅飄葉沉
宫女姚黃魏紫百萬家㕍甲銀筝萬鼓撾河伯納姬開館娃女
墻烏唱浪淘沙奔雷高岸鳴飛礟蟻傳浮查上官道可憐自古
繁華地雉堞依稀出波淖蚩尤一掃中原空黃輿瓦裂無金墉
神州陸沉四海沸虚聞捷竹鳴悲風
奉送伯父北上公車
離亭落日未分手官路停車一杯酒卄八年辭佩印侯二千石
謝徵車守同袍或相秉魚鬚志士禉貧恥餬口非無仕版屢棹
頭終不泥塗讓臚首吴霜避鬢冠進賢宫花搖春成少年眼中
之人非噲伍羊角而上誰盧前勞乎遠遊勿歎息行矣高歌有
離色增線衣縫驢背寒減槖駅寬馬蹄力長安花作明春紅長
途雪送殘年風敲冰大河凍旅夢傍黑皂帽衝征蓬以貽沉淪
悲刺骨對此縦横壮指髮病驥眠沙愴薊塵墜鶻聞風想燕月
月閏之月月再弦到京梅𨳩未杏先長身鶴立赤墀下短札㕍
寄浮圖巔此别知應換腰綬一出幸勿憂廬㕓明年年命宜禄
位通籍何官守俸錢
梁小璧歌
梁郎身似山鷓鴣一聲客已愁奈何高堂夜永歌細細此夕人
眠有寒意商絲高引兩秋蛩燈花寒青燭不紅霜黃月白受長
歎三星四星横西東子規欲啼春尚未碩為柳花渡江去
山隂道上行
夜行却出山隂道柔櫓輕航拂幽草轉柁已失三兩峯令我披
荷坐顛倒蓬底客睡山氣来濤捲萬壑松風哀青天雲挂垂瀑
布一溪一曲千巖廻蒲帆細雨摇不足欸乃聲中魚尾綠丹楓
娟娟覺山好亂落深紅遶林麓輕鞋布韈閒未能欲買長茆結
漁屋秋冬之際日夕佳山水何事關人懷懷人對此忽耿耿能
母眠處成孤影深杯勸月添早寒人語落水生微瀾檥舟觸石
天向曙一笑失却青㠝岏
蘭亭行
荒鶯眠柳千巖春古篁叢露寒烟新廢亭水香流晉月永和苔
字摇青髮空山踏屐懷酒賢衛娘弟子黃庭仙龍爪臨波塗側
理誓墓歸来祓春水春波委蛇通宛委若邪溪明縹蘭美薔薇
洞客百屐来蕙風吹綠梅梁開溪之曲泛流霞杯五言掾醉玉
未頽剡溪箋乞十萬枚列坐闘詠飛觥催主人風流雅繾綣高
麗𧖟紙光銀繭千秋絶調歸草聖狸毫戲海羣鴻展我行荒亭
日已斜鳥迹满地紆春蛇昭陵玉椀龍夜讀山鬼採&KR0238;添燈花
青山自青人已遠一片孤林被長坂澄心塌得定武本貌出風
規意深穏草肥真瘦天分寒駿骨雖存神已損
苧蘿行
苧蘿溪女脂為玉浣紗石香流素足纍纍越葛獨採蘭已甘村
燕巢泥屋會稽夫人妾吴宫買花欲進姑蘇紅君王進衣后手
織教成歌舞廽流風花鈿夜渡錢塘潮飛上金閶闘舞腰吴歌
歌殘王已醉荒臺草生麋鹿至越来溪上月歸来美人車騎殷
香雷不須客避五湖水應讓黃金鑄西子功成莫笑東家施&KR0238;
室蛾眉未嫁時
錢唐風雪歌
江干歸馬巳薄晚十里深黑無人烟横風虎鳴雨腳重海門大
浪高過船公無渡河招舟子漁蓑不動拖蓬眠寒氣搖風忽成
雪亂絮漠漠吹江天草枯蛟龍闘昏黑泥滑僮僕行迍邅江邊
佇立衣漸厚銀𧖟數寸堆吴綿錢唐諸山晦咫尺雲霧對面徒
茫然黃沙摇江不得綠平林飛葉鳴老鳶柳花千陣撲斗笠人
如瘦鷺行吴田小奴鴉翎面傳粉兩岸越山挑兩肩衝凍麻鞋
入旅店江村借火燔馬韀主人笑客已頭白呼媪為我拂華顛
瓦盆傾酒窺巨甕百杯不醉糟前肥魚薑韭聊一飽半醉稍
覺廽紅咽酒錢數盡難買夢荒雞凍蝶氍毺氊
還自會嵇歌
李賀為梁肩吾賦還自會稽歌僕幸明時遇異庾生而
悒悒淪擲扵越歸也不自釋追而和之
歲暮不樂無與娱剡棹歸紅萬木奴戴逵宅前已荒草苦竹城
下聞啼烏歸米惝怳慘不愉越酒濃醉傾千壺君不見買臣奉
詔守會嵇朝出採薪夕錦衣腰懸慘𬗋綬斗大今乘高井昔井
泥又不見四明狂客冠黃冠乞得鑑湖千頃寒金龜随手脫酒
肆歸弄海上虹蜺丸丈夫四七非少年不能熊飛乃螾蟠何為
刺促栖腐草貴不乘駟隱不竿秋衾夢感遊梁客破囊古錦蒲
塘碧沉吟一夜生早霜蘆花㕍呌雄雞白
守宫辭
䋈殘金線游絲續花奓影正春雲熟壁衣紅縐守宫香莎雞人
立窺粉墻函書夢寄萬里字㕍魚倣愁箋尾長殘鶯蹋花花朵
朵櫻桃紅亂三千顆為君相守不相看點臂榴朱瑩如火花前
桃李俱不言背花悶擲三金錢歡米不来騎白馬青亭笑坐蝦
鬚下鴉頭誤墜金剪刀馬蹄驚却簾軸高柳昏雨重蔵伯勞
道君畫角鷹歌
鷹在於鳥為英雄畫鷹不與㕍鶩同長風鄧鄧起毫末一展大
陸千林空道玄以上矜人物萬古風毛蔵滅沒黃筌一鶴百萬
錢不及徐熙鳥超越古綃慘黯帶沙鑠落日巍峩見飢鶻端王
天上虬龍人嶽嶽鷙鳥鵰等倫雄姿神手兩無敵天茟所臨自
有真當時宸墨娱清燕蒼鷹忽集延春殿師成與貫驚前撲細
看始覺爲綃絹至尊笑謂装長軸秋原雉兔嗷天哭艮禽奇禽
千百頭飛鳴日侍風雲遊凢禽諧侫無膽氣盡畏其出潜林幽
五坊綵隊頭幘動錦臂絛欲横高秋胡風北來鷹墜地尺練得
與康王留危霜及雪昏&KR1882;盡宣和印記蟠紫冰天孤臣抱髯
泣建炎放鴿湖山黑天家一藝躭神妙李唐入朝帝漠北我展
此圖三歎息列聖英謨天迥出文華書目無畫史中書不衣供
奉紫戴進歸貧乏酒錢賣畫江南鬻官楮人間空貴尚方賤林
梁之鴉㕍吕紀道君畫馬亦龍子胡天一去從此始
陳章侯畫水滸葉子歌
張吴顧陸之寫真三子聖矣吴入神吴後千年有吴子更開生
面尤絶倫觀其下手萬象變神鬼觸案窺新深竒不止在面
貌衣摺古硬堆虬鱗丹青所状必英物愈拙愈秀無前人雄心
怪膽破空出思令盜跖張麒麟東京横行草間客三十六彪鬚
倒磔宣和佚事譜豺狼稗官喑火摇脣戟章侯茟縛牡虎髯白
墨蟠屈行蛇蚺方熙猛士性火烈銳頭花巾尖捉刀顧盻意洶
洶自云義劍無妄殱夜闌燈火烱蕭瑟含毫細思垂高簾即今
冠盗鋒相㰱烟霧中原亂鳬鴨張曹左革花刺袍安有斯人不
弄刀梁山狂兒握弓笑眉髮槎枒山鬼肖䢴人闘虎杭闘特豬
奴䈎子今英妙細看繡梓情性深寫盡張角黃巢心真龍智勇
猛獸服雲臺畫者曾平林
顧繡大士歌
夜静新綃雲月香古蓮中士西㲲裳剪天一幅海杳經聲水
底鮫居小佛心秋雨同悲&KR0765;慈竹垂眉啼䇢篁大瓶洗潮貯花
雨三絲四絲柳鵝黃其上美美月一方傍炤龍女顔海棠歌兒
綺語雪衣瘦百八珠盤溜紅豆人非人等浪堵墻天吴聽唄耳
如獸展軸我眼蓮花熒詩情歛謔莊五形碩添畫中侍清磬綵
灰呪筆寫鬼星居然妙手疑仙靈良久始覺非丹青雲間顧生
春在指非春刺花花亦語凝眸人更語於花古先生貌姬穠李
山心水心入秋裏吴綾雲活生清綺䉣生花鳥春無功繭𧖟
為捨身女白描满月金巍巍圓圍届線天容開鏡光萬髮思不
亂螺浮細入慈雲堆狂花病葉眠秋雪何肉周妻夢蝶妖艷
詞深悟禪悅粉金箋註香奩䙝空腸幻手挑妙華蘇晉齋頭悉
茗斜一花一姝懴香業鰥石梅能說法我句繡心心繡佛萬品
心絲皎寒月文殊賞外雞檀爇
穆天子八駿歌
華山老駟沉河宗房星上漢為毛龍和鈴大輅不肯住思憑逸
足追長風百年天子衣璿犀如日者璧月者圭白狼四角青瑶
眼銀鹿千齡碧玉蹄昆侖萬里在超忽戴勝真人鳥瓜髮伯冏
凢材未足仙奔戎栢夭驅車逐風吹黃澤雪倒飛三十二蹄掩
明月沙蟲七萃猿鶴軍盡躡倒景敲浮雲渠黃山子蹶雷電盜
驪朱汗桃花&KR0907;槐眉弇石拜阿母白雲謠對温山酒斟雉佳兒
已白頭長星勸汝三千斗須臾鞭鞚别瑶山崦嵫日落蒼梧間
左驂放牧黃帝冡橋山拱木烏號攀化人衣袂空烟起徐王竊
冕為天子祁招轍迹老祗宫八駿重来仙亦死君不見渥洼龍
種来西極元氣茫茫奔絶域采藥秦人去未歸茂陵石馬無消
息
建章宫仙人掌歌
栢梁火照靈旗風井幹花繡飄唐中畫雲車盖辟惡鬼潜英石
活蘼蕪紅靈衣披披媚宛若馬肝死後求神藥君山美酒虎魄
寒白茅立觀當鳷鵲建章萬戶高未央十二樓曲通壺梁銅衣
羽衣立雲表手接車轄金鳳皇于闐良玉團碧月琢之為杯舟
汞香仙人掌瑩珠百琲晶晶銀液的有光和以瑶屑鍊絳霜食
之令人壽命長君王深夜祠泰液天女賜飲玄天漿桃花三千
紅不實宫女臙脂點秋色芝房燁燁療飢疾棗脯延仙擘麟炙
汾河帝子凭蜚廉手酌沆瀣吞明蟾伐毛洗髓歲星夭白雲不
肯垂胡&KR0971;火餘經飄丫角墜後宫巫蠱啼木魅阿母巳識非仙
才嬴虎早葬驪山灰茂陵翁仲比礪劍抱犢石函誰為𨳩炎井
火殘露盤毁銅雀臺高伎衣翠千秋水搃荒凉無勞銅狄摩
清淚夀宫栢寝久闌澘三青鳥去不飛還嵯峨高掌露零落玉
椀曾否留人間
小李將軍山水歌
近代山水師荆關奔湍怪石開竒顔骨格雄豪風韻少遂令餘
致無潺湲開元之中推神品右丞瀟洒生詳審輞川逸格散水
雲令人飄佚忘眠寝將軍父子更擅埸貌山貌水入微茫風毫
霧墨隱絲髮萬象雕鏤不得蔵曾聞蜀道大同殿嘉陵江水須
臾見經營累月思荒&KR0765;千里啼猿起庭院邇来小李多遺蹟尚
看神理流綃絹先代所蔵數十厨其中此畫尤絶殊山川隱現
落毫素林樾參差𨳩畫圖金泥細勒雕甍出樓閣參差來咫尺
百千人物累黍分眉髮風流映巾幘小舟如粒棹數人錦䌫牙
檣亂鳬席我覧斯圖窮目力坐卧觀猶費三曰張之横榻當晝
眠忽覺峰巒在虚室短簾棐几無林壑竹杖青鞋胡在側千年
古練尚堅新装潢妙手不損神應知綵茟子象緯丹青爛漫留
天真添我桃花最深處畫中恐有秦時人
戴嵩畫牛歌
戴嵩之畫師韓滉規模不及徒蕭爽蘭筋肉骨天貌竒畫牛獨
出窮殊想同時僅推韓幹馬霧鬛風鬃志倜儻應知駿質自有
神不煩妙手為寫真拳毛矗耳&KR1199;殊絶能與畫茟争嶙峋山中
田牯牽泥靷&KR1552;盤躃花蹄印牛毛落筆晰繭絲能令喘汙生
神駿石家偏轅飛筍輿犁眉快駮竹脊疎麟身駝質敵奔虎大
肉蠻肩唾墨豬我曾餉黍行東畬秧田曰出飜水車籬邊蒼特
貌閒暇角如新月銀蟾蜍田家一犁春雨足細笠牛衣草中綠
其間應着飯牛人白石悲歌振空谷書床短壁非牛屋胡為卧
抱雙黃犢子猷烏駁妙不傳滕王水㹀價百千可憐斯畫落傖
手未化毛龍飛上天
陳章侯九歌圖引
幽齋細響鳴楚猿巴巫姱女吹鉄塤垂簾點易意蕭瑟文貍窈
窕窺書園悲秋狂客飲不足夢枕楚騷醉中讀沉吟不共哀蛩
語河伯湘君愁似雨湘靈洗雲沅水湄烟絲雨絲織桂旗幽篁
含睇女床笑芙蓉落盡篬梧廟章侯醉筆寫秋情十二峰尖畫
研青墨㾗刻露&KR1153;裊繡棗佳梨鐫手靈古簾勾出松肪暗雕髮
鏤眉宛無憾瀟湘衣幘洞庭舄印来阿堵神明澹頰毛竒崛卷
虬螭雲中君亦烟其姿應知茟力盤沉&KR0743;詰屈摧蔵帶愁字嵯
峨鬼腕嘔孤心巧得離騷天問意九歌夜誦寒茫茫夜深山鬼
搖倉琅凝思歛手一展卷啾啾苦狖鳴空堂烟霾慘楮靈均活
司命婆娑礼䰟祓應燬長沙弔屈篇女&KR0912;押尾為題跋
水竹西院觀梵琦衣鉢歌
琦公妙喜的骨孫犍椎震地𨳩雷門木馬夜鳴徑山月西城街
鼓搖風旛毘盧寂滅留法眼七祖東来逓相衍黃梅以後暢宗
風衣鉢仍歸梵帝宫一花五葉紛如雨其間臨濟真法乳千燈
指月照盲龍更留二物表南宗梵琦大力猶龍象化胡慧燭開
幽岡佛日高懸鐡木都雨花不墜天魔上濠梁真人赤伏符手
握金鏡懸昏衢人王大法憫萬有欲變荆棘爲醍醐蔣山說法
轉慧珠舍利不壊金剛軀傳衣示信上座足托鉢四角天龍趨
毧花&KR3539;毳簇火浣藤花兜漆圓蘭盂施飯森寒山鬼立參禪偏
袒迦文趺名僧之至後赤烏弘碩尚轉金浮圖竹西園擬古給
孤我来擊鉢催詩逋若遇彌勤亦酒徒暫典衲衣傾一壼
茗齋詩五言律
淮南彭孫貽羿仁著
包山
柔櫓沿洄入包山自欝阡瘦林時見石渴澗亦生泉梅重淹春
雨雲輕减暮烟題詩語草木他曰共山傳
舟泊謝村
野水兼殘照遥心入暮天昏鴉寒萬點荒樹白孤烟衰草如羈
客歸雲亦趁船眼前蕭瑟意倚醉對漁眠
集慶寺展宋理宗御容寺後有二妃墓得四首
圖畫空山裏精靈象緯通入林隂火綠照殿佛燈紅望帝啼何
急湘妃泣未窮惟應天女玉椀施蓮宫
二
壞殿秋原上山僧拂袞龍丹青施階草題識削門松粉黛開幽
劫金支捧御容齋厨清磬發疑是景陽鐘
三
古墓瑶妃去雷峰插枕尖山河留日角風雨護龍髯石竹斜當
戶冬青老覆檐六陵花鳥恨漬茟满吴縑
四
古庭壁蝘蜓下蒼苔鳥跡開重瞳傳粉本天象鎮黃梅装潢湖
山冷鈎斜草木廻猶勝青冡月夜衣照龍堆
拜宋朱少章墓
馬上驚題識披榛拜儼然清風樵採絶遺事史書傳宿草眠香
麝幽花奠杜鵑湖山餘恨在北首望冰天
六賢祠
落日空林上荒祠拜昔賢高風輝竹石清供受雲烟山水名應
澹文章骨已仙友朋同此意懷古夕陽前
九里松
龍壽形千歲寒濤起細吟孝皇留大茟畫院若為臨軒翥師鸞
鳳江山立古今塵囂到来盡坐覺此中深
深更坐月斷槗
湖之清㢠處不在水雲間夜氣生幽聽秋情淡旅顔園林含窈
窕絲管滌闌珊此際光中坐人人若遠山
夜至望湖亭
浩淼光千頃虚亭夜氣親水雲縈去㕍漁火送歸人得月吟懷
㢠無言嘯旨真清寒寕不畏難再此閒身
柳洲亭同查大王望晚眺
良朋似山水晤對勝林園携手同登眺深情一静喧遊人紛喚
渡余意自忘言月上柳條暗讀書閒閉門
卧湖舫聽雨
買舫湖心泊深更聽雨眠山雲濃淡畫林籟夏秋泉不以添離
思飜因静酒禪披蓑蓬頂望真似米家船
礼雷峰廢㙮
廢塔同賢劫先朝舊布金草堅知忍力松静亦潮音古佛依禪
德山花證道心經行千匝徧衣褶受香深
晚坐放鶴亭
選茵披秀草拜石酹梅花雲瘦人相侶山幽月有家平林寒入
畫澹客冷于霞默坐危亭上高蟬静不譁
冷泉亭二首
漸覺林無暑相忘是冷泉清如秋以上凉近雨之前瘦石花持
戒空潭魚入禅我来松十里至此更翛然
二
白日虚亭上深松古寺間地幽生美草人暇在秋山餉茗䒱雲
熟携泉蕩月還青蒼衣一寸知久坐烟寰
西泠橋月
蘇公堤上月總未及西泠入水寒清綺羣山夜杳冥能来人必
遠深坐意逾醒眀日閑衣袂知猶往往青
湖曉
始知湖自静不是不空冥疎磬一聲寂曉山無數青水隂堤柳
沒霽色雨鳩醒坐覺人幽甚何喧到草亭
坐宗鏡堂返眺南屏
竹栢引人坐蕭條風满林高松青不己湖月澹無心山静有啼
鳥僧閒自解吟翏翏人外語禪宿豈知音
永明夀禪師㙮㙮首
石壁蔵真蛻蒼藤縛古䋲髑髏能指月鬼火見摶燈磵道孤花
發山泉六月冰坐深忘萬物夕鳥過西陵
二
幽磵經行盡惟山鎮曰青鳥言成慧辯水&KR0694;宕空靈聽法堆荒
石衣珠落古螢曹溪餘泒在厓乳滴松青楞
高麗寺
至此曰已暝深紅遶寺門避人山耐僻無佛乕稱尊暮景歸羣
動秋懷满一言屢遊心目異丘壑獨予存
重陽後微雨
天意躭蕭寂隹辰必雨中登高歛餘興携屐待諸公清響歸寒
竹遥心亂夜蟲幽棲同旅寄凄&KR0704;聽霜鴻
縛簾
不勝秋思遠隔月挂疎簾暗較梧隂薄時来花影添波文空入
畫露色迥難沾静對深光裏幽人坐隱恬
煨芋
煨芋何風味山家帶土蒸香来燒柘火剥向捕魚燈韻事供吟
客清齋似懶僧蹲鸱如再熟斗笠過溝塍
見白髮
高閣西風外茫茫動遠情倦遊驚物候亂杵閉山城病起黃花
後愁先白髮生吾將老行藥明日掩柴荆
殘夜
明月不須照清光愁處生殘燈搖雨墜危葉俯人鳴一病悲秋
老羣書待晚成蕭條無限意一一斷鴻聲
越中逢王介人
湖海憐君意相逢若故知錦囊矜得句紅䄂乞填詞貧更才名
重遊惟山水期蘭亭今寂寞約爾共題詩
大善寺
白足投林客烏巾托鉢人剥龕同佛古空磬益僧貧𣑽唄鈴聲
定官更鳥語頻一枝栖越穏息羽蔭能仁
二
訪舊来山郡穿寒拜𣑽王客装兼杖笠禅院耐荒凉荷擔椶留
雪投齋鳥上堂雨天鐘鼓重人語濕空廊
介人招同夜坐
不盡相逢意俱成作客身寒天孤夢枕燈火一宵人殘歲增愁
暮他鄕較酒親無端暖情話絮絮勝重裀
蕺山
夕陽移晩眺小逕俯人烟地瘦無佳石山寒减夜泉亂雲江氣
白霽雪鳥音鮮明滅懷中箑題詩憶昔賢
二
客思消愁望憑高惜歲華暮潮腥海月昏樹沸城鴉屐齒扶危
磴山身卧淺沙雨餘苔路滑憩石刺㟏岈
卧龍山雨步
拾級空林上山多覺雨青畏寒增旅歎息屐感危亭雪&KR1062;枮桑
白冰流澗火熒地醎泉脉貴孤負挈銅缾
會嵇山
為訪名山至山遊雨亦靈伏犀苔石怒殘鱠澗魚腥野葛縈空
井寒花凍石缾披圖訪遺蹟行箧有桑經
宛委山
周邅如罨畫廽眺識憑虚鳥迹蔵神檢松脂寫道書亂厓苔布
席古樹鶴分居探險幽竒盡山靈或啓予
雲門寺
雙屐扶仙骨因成遠世蹤雪添山百丈松礙客孤笻古宕連台
㕍冬雷蟄笋龍還應叩禪伯從此得南宗
開元寺
偶過從花氏閒心禮𣑽天軍持瓦官月香積芋魁烟一磬聲聞
裏千山歇腳前機鋒在瓦礫破壁可參禪
蕭山望海樓
危樓延野勢荒樹矗孤村大壑奔雷雨羣山赴海門帽簷雲氣
逼天角大江渾眉睫分吴越長流届水痕
店雪
客韀寒已甚野雪更来眠夜白兼殘月更稀似隔年賃愁孤店
遠補夢短床穿早㕍官河尾勞人蓐食天
西陵渡
山市惟魚鱖沙船似槖駝長年生計薄短歲旅情多海凍篜黃
雨江寒語白鼍霜鐘將報雪歸思在蹉跎
江上
江霧蒙羣象沙雲暗急流人歸潮信闊天入雨聲愁海錯肥黃
蛤柴車噤白牛薄遊憎歲暮不為剡山留
初春海上次韻二首
邨深門巷古犬吠客来新遠樹蔵漁屋殘梅上角巾鳥辭將暝
日花勸未遊人屐齒難孤負休教可惜春
二
流水去何駛閑雲出自如屢遊知候變小豔悟春初花發行吟
外烏啼緩坐餘相逢矜好句題報故人書
飲城南王氏别墅紅白桃花下
亂紅千片後春尚未闌珊花事生情豔池光助野顔盤添鶯笋
綠月為柳塘彎時或王猷至燒茶欵竹關
飲蔡園
林籟兼絲竹門深斷往回遠荷寬暑氣小沼養流杯雅意歡春
菜孤蹤表徑苔虚堂清欲響悔不抱琴来
當湖舟行
春事满前溪溪禽數里啼草暄人出早河曉棹聲齊船火疑鄰
犬邨春報午雞晚来歸思緩繋䌫短橋西
𬗋微山用唐人韻
山幽人思静鐘磬遠依微池影花新沐茶烟雨不飛僧閒捫鶴
蝨雲縐上椶衣孤坐看餘霽斜陽獨鳥歸
碧雲寺
雙樹依禪老孤藤立杖移竹喧惺久寂山缺𥙷疎籬袖石宜僧
拜蔵花避蝶知因山留永曰不為未成詩
鉢盂泉
一鉢随僧指潭潭抱月沉山雲棲畫壁澗雨滴鳴琴學佛詩禪
静忘言酒德深梧桐花落盡清絶午餘吟
朱買臣墓
荒碑眠舊刹春莽古榛平駟馬餘翁仲金魚枕化城雨鳩呼婦
急樵斧戛松清羞墓亭邊水廻流避漢卿
細雨
關愁殊不謂細雨故霏霏潑悶春醪嫰衝閒睡思肥蟄雷增筍
力積蘚厚蜉衣今豈高眠日江城堠火微
偶集
偶来成一笑命酒得三升春懶宜人傲鐘寒覺雨增雞聲搖薄
醉花影閡疎燈痛飲憐身事冥冥去鳥能
竹院避暑
逃暑如苛禮科頭斗室中誰能生久寂冷坐守微風静氣凉先
得清言月與同一爐香細細僧院竹西東
看月
引坐竟良夜蕭條萬事疎還當謝雲物慎勿累清虚獨影行相
對新桐意寂如誰能抱離索短句訴蟾蜍
雨不能歸因借屐
小山逢亂雨喜雨遂忘歸酒胆聞潮壮詩情聽竹微礎雲徽葛
帶窗電走蕉旂稍坐梅天霽葵榴落淺緋
野渡
小橋荒墅遠殘水夕陽微短笛臨孤步幽莎潤晚暉鴿奴鳴桕
屋魚妾戲蓮衣頼有行船火燒松炤夕竹扉
精嚴寺見祈雨祠龍者
清凉来古刹随喜住孤笻幢影搖晴靄經聲静午鐘法蓮生旱
藕鉄鉢寤雩龍稽首楊枝佛天花雨石淙
宿禾水上
薄遊成信宿湖上對床眠凉氣生漁火殘星亂曉天遠鐘欹枕
外疎樹捲簾前深坐能忘暑憑樓遂渺然
與仲木夜話禾水上
不速逢良友方舟話夜分憂時深對酒散髮細論文酷暑逃人
境清言落水雲桔橰聲正渴未忍醉殘曛
放舟煙雨樓下
傍晚凉颸發廽颿一放船鷗眠菱角溆荷亂水紅天秋意蟬先
覺波光月未全興餘無限思多在石闌前
醉入公静齋頭逢言遠
午醉三升酒清談六月寒松隂移怪石瓶卉映銅盤耳熱論時
變書成著說難相逢俱倒屣意氣照闌干
子木招飲項氏艽圃公餞西蜀劉快閣明府共四首
曲徑沿流入驚檐觸澗廻錢葵承卧石斤竹覆行杯藥塢干頭
菊茅亭一帶梅客来河朔飲樹樹紫薇開
二
小籬縈短榭奇石叠廻塘列几高桐下開軒灌木傍水禽飛夕
沼山景蔭脩廊一入成蕭爽披襟五内香
三
槐柳成山市阡畦映水田簾波搖荇藻萄架窄秋千萬木圍空
曠孤峰帶蜿蜒野雲飛不已時墜曲闌前
四
圭牖南薰永荷房水氣清閩蘭鋪竹徑湖石嵌楸枰偃砌松孤
卧喧窗鳥百聲無勞蘿薜隱已是野人情
剖瓜
逼暑投湘簟沉雲凍玉房剖来紅甲冷沁入雪肝香設果匏瓜
下招凉瓠子傍冰心成一片懷抱月如霜
夏夕侍大人露飲
納凉因露坐移席惜階苔亂後書經歲歸来笑百回剪花明喑
燭勸月上深杯朋好團圞話惟愁吏版催
坐了公襌榻
暫来蹤自遠苔齒印蒼泥竹榻凝香坐山禽隔磬啼醉茶桐影
下展畫草窗西何可無佳句新蕉剥舊題
登朱侍御遠人樓望𬗋雲秦駐豐硖諸山四首
野園無俗轍寕使徑苔湮小閣同高樹流雲似遠人桐生青粒
細花對𬗋薇親莫謂荒庭寂羣山吾四鄰
二
方塘纔一曲人己謂清幽竹徑難容暑松隂可盖樓獺巢欹岸
腳虎刺冠山頭尚未能逃世聊為盡日留
三
憩息忘為客壺樽簡送迎亂蛙成伎樂行蟻悟身名花午平無
影池通曲有情始知絲竹外空響自能清
四
雲氣周遭雜難分遠近山草香花品外闌折水文間睡蝶衝人
舞眠荷礙鯉還喜無臺榭麗荒冷自成閒
與諸子俱問而喻疾以詩見示因詶其韻二首
逃暑宜躭病詩禪坐未枯研山巢瓦鵲竹霤嘯庭鼯著述羣言
晚琴尊萬事孤相期負薪老林壑共樵蘇
二
周妻與何肉總未礙曇摩越俗方能懶揮杯可當歌葦床蝇竈
語細茶竈竹聲多幸有求羊徑蕭蕭護短莪
立秋
黯淡悲吟坐墻蕉過午隂好懷常念友獨客易聞碪殘月催鐘
上孤螢鍳燭深振衣中夜立蟲語亦關心
種蘭
豈不懷高隱空山吾故林誰同窮谷卧殊有白雲心磵冷知泉
品風微候竹吟蕭齋殘夜雨静穆見幽襟
二
幽事逢清絶山泥買澗雲疏烟醫鶴瘦飲露覺蟬醺采秀人過
澧玄言客對殷一楞疎月白窗夢此中分
三
小砌雞更盡空堂鶴語前氣清人不寐香定藥無烟冷抱幽窗
客寒參坐石禪可宜茶候熟一枕楚江眠
四
歲晏誰相與同心可結盟梧床飛井字茶臼搗山城細草新丈
秀幽栖古研貞清真殊不減圭竇共蔵名
五
未甘冰雪後獨壑慕幽深與子同三徑懷人各寸心點梅香女
字梳露上朋簮何必因花貴孤叢細細尋
六
野意兼琖月孤蹤伴懶雲幽篁看獨笑籬菊故宜羣虎蜼芬&KR0595;
物方諸浸水文於中孤絶處驚露鶴相聞
七
孤懷避羣豔寥歷自言尊共竹為三雅棲山有四鄰苔能静塵
雜石欲老清貧日與同齋榻歡言若故人
八
絶俗投真賞無媒謝謇脩風騷留大國林谷傲王矦種茗山蒙
頂聽泉石枕流小盆供棐几已自采真遊
九
寂寞從棲逸&KR0813;紛見素心月黃瞑宿鳥鐘濕度疎林梧墜秋歸
葉蟲吟思入琴掩關雲物净瓶案各清深
十
寡嗜高無累塵氛澹若無清嚴辭衆卉蕭散寄靈樗虎刺花如
雪蛇文竹種初悠然不相顧獨往似離居
十一
薌澤誠何艷無為慕楚人梅心春剪剪荷鬛雨鱗鱗不采孤逾
貴無言静自尊留夷空百畆隱秀未能鄰
十二
棲遲眠藥隖灌卉掩蓬門餘馥分臍月零香漬鼻禈窮甘同草
賤傲不感春恩惟有玄亭士幽懷對不言
十三
繁芷慚同伍荒蕭畏攬衣入襌同悉茗媚露薄薔薇孤格師真
隱靈根悟道機平生懷古夢從此意長饑
蟲聲
一夕秋懷亂閒階幽巷中愁吟無起止梧響各西東永夜寒鍾
送離聲細雨工羈人心歷歷啼盡五更風
舟中瓶花
採得山英满携来畫舫宜藻文涵棐几香影蕩軍持照水魚潜
戲移春蝶未知蓬窗紗髣髴烟雨隔疎籬
晚行出郭
晚雲非一態令我畫情新買竹添山瓦尋梅共壁鄰草眠溪霧
重烟暝睡鴉顰將問東臯侣猿迎未隱人
暮雨山行
入山青十里圍雨更千重村埭通泉驛溪痕上水舂蟻封盤古
礎龍起捲奇峰蓑笠香逾濕勞歌歇老農
宿山館
野月能親我移床就不妨花隂苔展榻松罅鶴窺墻招隱歌山
鬼吟詩寄草堂蕭條孤館意梧葉響難忘
夜坐十首
空館竟良夜蕭條影語身樹聲孤鵲動燈史四更親無悶随龍
隱忘機覺鳥伸秋林千片雨總為不眠人
二
未到山窗曉終宵細詠頻聽鐘殘燭短看月一床貧無伴長如
客孤眠只有人吟蕉能和我淅瀝報秋新
三
哀蛩應善歎不盡為秋風獨宿清宵遠高齋暮雨同吹燈離夢
黑警鶴小亭空客思闌于夜淒淒蕭寺中
四
著𫐠深燈火書聲静掩關月中人易笑竹下坐宜閑曲巷同幽
壑秋情在遠山不教苔積寸遊屐未應還
五
攤書當散步捉火坐凉天讀史難平憤蒐詩為減眠無人如古
寺百感若殘年卧對螢明滅燈花更不然
六
數聞街鼔動鴉亦話更深茶竈知秋冷空山是客心學書豐柿
葉增月汰桐隂此巳堪幽寄何煩慕竹林
七
摇摇疎楮白月竟小窗圓待雨為量屐燒桐自煑泉梅㾗枯石
下花氣古缾前僻縣如山路荒更十里天
八
幽齋頻剪燭注易對襌公箬笠千山熟蒲團萬事空詩情生㕍
後士品寄琴中綠蟻蕭蕭引孤梅與我同
九
何事供高枕東堂古竹聲客蹤苔漸减人影月孤行匣劔眠千
日窗雞立五更曾將杯酒說感不為秋生
十
闤闠西風裏空城犬吠幽早潮知月落孤枕識江秋名盡宜禪
悦神閒勝遠遊池光資棗柳隣火照山樓
雨過博陸祠
墓雨空原上秋風博陸祠草昏神火出潮打女墻遅海燕巢蚩
吻漁人洗舊碑雞豚荒柵内誰識客題詩
二
壞殿漁燈供林瓜奠故侯上階墻鼠狎助雨海風愁門卧泰翁
仲庭牽鬼督郵精靈歸岳瀆東面塞神州
閣望
小閣清秋美延山一面𨳩良朋矜索句隣竹上&KR0742;杯榻與雲同
宿闌邀月遠来客衣荷氣雜知到水亭隈
宿僧房
松竹為家具尋僧共小樓萬緣初地盡一雨百泉秋樹影窗潜
畫溪聲月倒流寧教九年坐信宿自成幽
觀卧佛
卧佛何年寺聲聞倦辟支三身醒幻影一蟄蜕希夷古蝶吹花
冷新蕉覆枕遲夢廻人換世槐蔭下南枝
二
知子津梁久吾哀孰啓予瓦棺秋下榻鼠穴午廻車竹色棲殘
磬人聲静梵魚我眠君莫去禪室鳥啼初
過綺里
荒邑留墟落猶傳高士名晨雞啼古桀幽彘泣先生竹竈燒芝
綠松泉滴火明商山溪畔月不是不澄泓
黃公故里
漢代衣冠盡空原舊迹存青山閒一老白髮照荒村廢沼荷如
帶頽垣大應門飜然鴻鵠下衝月起沙㾗
宿石公山二首
一卧知秋冷山深作水香報更醒鶴唳警夜枕河光野火燐相
就松隂月盡凉聽泉眠再起人影濕空堂
二
因秋山更響無可辨泉聲萬竹圍如屋寒濤浸入城佛燈深殿
紫鶴夢小窗明事事關幽况空床月始生
贈關中僧坐石公庵
開林孤岫頂斗笠講臺安妙旨師摩詰忘形事懶殘看雲空有
相聽瀑得澄觀狎虎為鷗鳥秋蟲悟鼠肝
消夏灣道中
濃林無剰暑步步冷衣裾聽水忘移艇看山慕結廬泉香飄口
語嵐氣没腰輿歸即携雞犬桃花問古漁
蒔菊四首
傲質諳風雨嚴霜亦感私故人躭水石山客卧喧卑㕍白荒江
上天寒古墅時蒼茫隱秋草籬落未深知
二
老圃秋容淡霜黃壓短籬買山栽亂石澆月剪叢枝香入孤根
細天留晚節奇蕭條吹野服園綺故相宜
三
满天黃葉下未識是林曅芳草緣幽巷茅齋卧短蒿采之如送
酒插以代登高月下頻行圃終宵人影勞
四
村雨行難盡孤花濕未消風黃梧響亂露白草光遥落木無相
問寒山托久要非君能伴我孤館竟寥寥
摘句(霧中望硤山河流穿樹影山色抱人烟廢塔樹枯僧入定藤偃客横床陽和書院小徑千枚竹虚)
(堂四面山坐看雲氣出知己俯烟寰初春海上燒痕青野火捎網漁歸市沿堤柳趁人潮来僧飰後鳥下夕春)
(初城南别墅蝶驚花一陣雲占竹三間蓁園煑荳添幽事辭燈讓月光花講寺花市香俱賤山家犬不村)
(春盡殘花飄鄂不孤憤續韓非買棹尋銷夏張屏對武秋暮雨山行煑石漁分火樵青鶴冒烟)
茗齋詩五言排律
淮南彭孫貽羿仁著
初入越謁司理陳海士先生獻詩二十四韻
當代推英傑匡時仰巨公斯文端有頼作者得無同國是評元
重人倫鍳不空名高騰早歲道立冠寰中漳浦淵源海雲間大
國風法星臨浙水陶冶徧江東擊隼嚴威厲神羊指佞工九流
扶正氣一字㱲奸雄山徼驚聞寇王師始即戎廓清傳尺檄樽
爼奏膚公功聖主方求舊羣賢已在宫奠盂應可卜脫距計斯
窮天意胡寕定狂氛叵未終致猶勤側席展矣佇非熊自此先
生進其將社稷隆鄙儒真井鮒小藝愧雕蟲登網呈殘蚌知音
托爨桐夜光收暗索肓豎虐微躬病驥悲離皂創鴻下隕弓銜
恩惟刺骨幽憤尚填衷壮士甘長賤孤懷敢自通望門欣灑掃
仰止拜衡嵩草履初投圯蓬心待發蒙朝宗来百越迷筏指冥
濛
禹廟
禹功扶九域廟貌枕孤城翠葉雲旗麗銀繩寶鐸清鴟脾驚木
魅魚面表河精跳鼓熊傳餉鋤林鳥代畊深林埋甃路古蘚沒
雕甍宛委開龍蔵玄夷得水情鼎竒圖澤怪篆秘役雷丁海氣
摇幢亂江楓傍火眀伏龜幽砌出巢燕舊泥輕畫壁舟青落空
亭鸛雀行藻廉欹刻桷屭屓斷殘荆苦霧荒荒白寒烟嫵嫵生
草昏餘野燒鐘朗報新晴北望防風國吹竿正犬鳴
叔大父潯梧將軍瑞草軒新植牡丹盛𨳩得此新句
木末移寒月穠芳映短荄小亭風轉媚霽日麗無涯送豔過新
雨留蜂坐晚衙砌苔文錯繡簾燕分釵剪葉封香國開軒壓
館娃行吟堪入洛對酒正如淮度曲三聲鴂催花兩部蛙朱楹
宜襯色紅藥讓當階餐蘂酥含乳標名玉篆脾題應人捧硯夢
到錦投懷為殿收羣卉何春占六街金衣更相惜遶幕故喈喈
