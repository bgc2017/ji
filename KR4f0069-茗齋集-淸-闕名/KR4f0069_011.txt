茗齋詩五言古
淮南彭孫貽羿仁著
詠史三十八首
夷齊
宰世跡不有黃屋同長林咄彼巢許流焉能測堯心遐哉二孤
竹大義照古今避位豈名高君父道所任文王既焉沒黃虞日
浸滛受昏武非聖干戈乃見尋薇蕨不可食首山自嶔岑後来
蹈竒者餒死䓁飢禽
太公望
達人處未遇塊然草木伍一朝雲雨會乘時為龍乕呂尚在磻
溪短髮垂素縷泥塗空谷中醜妻亦見侮所志固非魚胡寕釣
圭組後車偶托乘竒謀爲君吐蘀掃廉與来白旗卷歌舞爰開
富強術官山煑東土悠悠削漿時誰識老漁父
季札
夀夢重季子遺命迭爲君寕知魚腸客匣刃伺國氛季札實仁
智先幾樂畊耘延陵國西偏埋亂所勿聞雅樂見往聖懷賢闢
兹文蠛蠓要離軰璅璅安足云嗜名湛族者隂賊以樹勲倬彼
佳公子鸞鵠誰與羣君看宣尼軰萬古耀高墳
伍員
伍員既覆楚乕視強東吳君父義則虧大仇固已舒英聲懾九
圍晃視鱄設諸智勇實足尚審已無遠圖夫差雞狗歡寕可共
須臾引身慚范蠡貪榮就屬鏤幸死宰嚭䜛不見燔姑蘇荆尸
穴未扃吳沼復為魚
范少伯
竒策不再試大功難獨居扁舟沼吳客浮家以種魚致富每自
汙三徙常有餘鬼神守靈秘名高忌著書黃金空鑄形焉能駐
容髩全生謝烏喙如避一杯堇上藥養性命深山貯道經人傳
有遺宅林屋晝長扃
屈原
沅湘流不已誰復念三閭君王既信讒夫子何其愚悲歌激楚
俗巫覡曰歌呼宗社墟山鬼文藻沉江魚惟餘徑寸心獨許彭
咸知諛言宋玉流雲雨騁荒詞坐觀乕狼秦剪我熊繹都芳蘭
自滿野大國已平蕪
魯連先生
魯連高世士談咲却秦軍飛辨騁雄談意氣干青雲獨抗蹈海
節狼乕豈得臣功成非有求糞土視千金壁立萬仞巔俯視寰
中人清風激六合流光照無垠
孫武子
孫子岩穴人含文抱奇尚論兵貴無戰羣謐七鬯不遇神聖
君誰識𣪚與望幽栖友麛鹿所交皆俶儻三戰以入郢偶作吴
上將戰勝遽遁跡披髮混畋&KR3829;伍員非我儔焉能事闔廬悠悠
千載下空復觀遺書
豫譲
豫讓事中行棄而從智伯衆人與國士報之亦非一人臣既委
身死生寕可擇所報異所遇即此成二心豫生非國士智氏豈
知人遇隆謀不力坐令智宗滅空揕無䘏衣三踊淚成血
聶政
丈夫報知巳寕能踰所生殺身䧟輕賊詎足謂成名軹深井里
人深沉兼大勇屠豕以養親不為卿相動親殁身幸存待時可
奮竒韓非無事國却秦需熊羆惜哉智勇身徒為奸侠死求義
貴有托輕生非國士
荆軻
燕秦不兩立智者達其機徔容合羣策可以觧阽危燕丹空好
士横挑暴乕威劍術雖不疎嬴王頭可擬朝刃剚秦庭夕𤇺屠
易水可憐悲歌客腐肉委咸陽深沉徒好書淚盡酒人旁漸離
死何恨慚負扵期光至今督亢地白虹澹茫茫
鬼谷子
至人秉要道經緯得彌綸濁世無所事空山離俗氛青溪不可
測高眠弄白雲至今入鬼谷松檜寒紛紛縦横蘇張流鼓舌徇
榮位貿首待車裂不殊雀黏埴道書滿戸函無人辨竒字何時
駕白鹿采芝啓靈笥
安其生
玄豹在山林不摶狸與鼫俊鶻一不中翻然遠雲翮安期熊乕
質目已無嬴劉竒策干重瞳無人識遠謀潜蹤遁海島云與羡
門遊火棗大扵瓜痴兒涎見求安期豈方士混跡謝沐猴三山
不難至鮑魚腐沙丘
四皓
亭長雖慢士雄略自有真嗟此牝雞兒喣喣婦女仁如意苟見
立産禄僅掃塵腐儒彼綺園詎測英豪意猥以羽翼功助雉啄
人彘煒燁商山芝乃入留侯餌遐哉惟一老堅卧淮陽澨
東方生
英主故雄猜長卿乃慢世荒湛文酒間所以遠時事金門陸沉
者狎侮公卿軰萬乘若儕偶求仙皆漫言帝亦不之責猶冀達
上元有時忽正諫天子為霽顔竒才不世出偶寄一微官
朱買臣
富貴非可期窮達皆固有翁子貧賤時見棄干其婦昔時負薪
老會稽今太守嚴生困反壻衣繡兩先後賤日固易辱既貴更
多危殺我三長史為一磔鼠兒羞墓且莫葬買臣尸且歸不如
同故妻樵歌步相随所以鼓盆叟曳尾寕塗泥
二䟽
漢元為太子好學乃柔仁漢祚自此衰元后兆莾新太子壊我
家帝已識其因二傳為羽翼有慚綺甪人先幾見高蹈長揖謝
儲君英主况多猜盖楊蒙顯僇虞羅環大澤不能網鴻鵠悵
飲餞羣公祖道照川陸歸田日置酒賜金苦不足驚聞殺賢傅
牢石與五鹿
子陵
磊磊數戶子俯臨千里流持竿磐石上山嵐濕羊裘三十二英
傑同時盡公矦故人尚相憶猥以物色求毛褐登御床横卧加
帝腹不如山中石枕之風謖謖圭組不我強主聖容逸民餘風
扇東季猶使士節純
孔明
老瞞固如鬼以詐羅羣雄義不汗君朝以視辱卧龍翩翩草廬
子抱膝在隆中出處分既定盡節樓桑翁苟非大星墜羽扇已
奏功歎息此名士管樂安得同出師流涕言琅然披心胸義聲
燭千古漢賊復何容狐狗子魚軰媚盗作三公
孫伯符
文叔起于宛豪傑頼伯升紫髥仗兄烈豈伊羣俊能孫郎美少
年英姿瑜伯仲仲雄兩相翼鄴都且震動此兒苟不死其志豈
江東三已八千里寕待大耳公零落惜惜橋東南紅粉空六朝
佳䴡地此後無英雄
稽叔夜
孤鶴在人羣徒然慕霄漢嵇生薄湯武詠言托蕭散危機履乕
尾猶未離榮宦援琴寄冲和養生期汗漫神㑺自為累弥懷蘇
門歎
陶元亮
陶公宦情薄躭詩與濁醪量能遂謝事世頎稱其高江州雅重
賢就見以脩敬半途遮筝輿趣飲亦無競行止非有期飛潜樂
恒性漉巾豈傲物把酒托孤興
劉寄奴
寄奴奮徒步意氣傾慱徒江山决一擲尨乕争梟盧㹠犢公子
玄材巳非宣武倒着山龍衣頭懸下邳組燕秦風掃蘀鳴鞭立
渭橋失色新亭帆石頭城幾搖杌隉田舍翁赤手竊神器觀其
崛起跡何必减劉季
蕭公
蕭孃争淮堰百萬沉伏尸頋乃惜牲牷屑麥以為犧太平五十
年貪榮侈小果臺城下紙鳶獮猴能餓我誰云過三十其貴不
可言顱顛巳如雪為奴孤獨園東昏来索頭含咲語阿䋱年年
老人星空復為儂見
魚弘
魚弘一亡頼手力為邦伯滛汰恒自奉未嘗憂國䘏所過如罟
師鯤鮞亦竭澤央官職紀載賢奸在特書纖兒何足紀執簡獨
踟蹰
羊侃
羊家好女子舞腰不盈圍貼地&KR0742;玉簮裊作輕燕飛連舸起水
齋水窗閃虹霓青虹照波上江花入檻楣置酒清商發玅舞驚
沉魚豪華世共羡雄傑得所歸意氣曯豔姿肝膽何離披拔俗
太山下鳴弓自南馳射殺數追騎脱身拜赤墀丈夫死知巳齷
齪安足希歌舞雖巳平英風動蛾眉
大小山
二何本甲族味淡樂中園抗節不入朝鹿巾卧蓽門無累外物
遠跡邇心不存遣情謝婚宦山林趣彌敦維帝重嘉遁豈惮弓
旌煩栖遲老一丘窹寐幽人言
革陽隱居
通明神僊人偶厠金門籍江山朗眉目瓌姿龍八尺神乕早脱
幘還山弄白雲如何劳黃屋問道長&KR0907;勤時名徒累身咫尺鄰
帝輦徒居千尺樓未得閒舒卷掘尾渡江前智者見其機重雲
枉脩敬莫救紙鳶飛
李太白
太白謫仙人烟雲流肺腑竒姿寄物外焉能罣圭組鏘鏘金石
辭飛鳴挟風雨沉醉瀉胸襟不惜為君吐精誠隱淵識欲以開
矇瞽汾陽世未知脱之自圭組嗟彼狂且招麟鳳罥網罟青山
一片月光采自終古
李長源
鄴侯實間氣英特表早歲白衣揖天子不樂輕相位指顧李郭
儔刳剔猪兒軰譬臨積薪局种品悟先幾所置不數子坐照定
安危功大族易傾名高跡難遁徘徊山林情荒唐神仙論淵然
保身智世外流英問
四明狂客
四明號狂客尚復惜微官嗟此大耋年皓首乞黃冠君王重神
仙千秋乃施觀羽衣回帝顧羣公傾祖餞昔年謫仙人落托共
流湎胡不遂相從栖栖金華殿剡中足山水何地著狂夫買山
笑巢由况乃請鑑湖高名懸隱逸三歎誰吾徒
朱三
三辰盡淪沒產兹狗盗魁篡弑固其宜塵聚啟禍胎廬陵良史
材胡為帝豕畜不生紫陽老誰為正綱目彦章勇烈士所惜事
斯人良禽猶擇木佐賊而徇身
李亞子
亞子闘雞兒勇决實騰踔當其英妙時氣懾芒山盗果銳乃輕
進惜此陽五何幾令眇龍子卵破胡柳坡一將智有餘黃屋非
可假雄姿墮粉墨淚濕李天下神器自天授帝座嚴九重馬厮
不可輕螾蛭困蛟龍
郭雀兒
劉崇何太愚湘隂委嗃矢黃旗一呼裂花項作天子狄相起文
面九江奮黥徒雕青惡少年刺作落㕍都郭家雙雀兒肩頭方
啄粟那識寄生枝纔榮已枯木雀兒黃口雛啾啾道傍哭
長樂老
好爵世所榮殺身良不易婆娑長樂老徘徊于十帝一老自從
容四姓何遷次揖譲與征誅勸進詎有二乃知古臯禅代稔
其事夷齊無禄命餒死非俊士何代無此賢嗚呼甲申際
華隂三高士
五季巳魚爛瓦裂争群雄悠然華山下自有高士蹤五粒古松
脂入地凝血紅先生往求之移家栖谷中日與兩道士掘藥收
魚筒黃金雖可成丹竈終日封二帝紫鳳書相招不肯從人間
寫圖像毛骨皆仙風歎息汙亂朝白馬名流空誰知三峯客不
餌朝菌榮
希夷先生
八姓十三君轂轉無停位傀儡作公卿黃袍小兒戲噩夢五十
年屢破松根睡至人師龍蟄鼻息鸞鳳吹如飲華胥醇鼾然千
日醉天門一朝裂夾馬生真龍欠申松下起南望河洛東陳橋
古驛道黃氣光輝中大笑墜蹇驢從兹稳高卧鶴書徒見召長
揖干帝座冲舉何足希軒皇在良佐華山白石岩外物托真蜕
帝豝
德光蒙父力乘亂吞中華燕雲十六州随乎入馬檛海内正無
主乾坤紛亂麻鉄面醜形兒竒策謁官家石郎貪袞冕左祍黃
袍加[婺-矛+牙]后入北庭于母如犬猧幸天厭夷德輼輬載帝豝微吟
雪耻詞萬古一長嗟
道君
赤腳久上賓仙骨諯王妙上帝憫中華久淪金狄教羣真集艮
嶽烟雲縈羽導廽顧玉真妃嫣然成一咲奄貫為上佐相京作
弄臣畫鷹猶未畢吹落塞外塵六甲既無功宫車黃龍道腸斷
茸母烟牟駝岡下草
人日閑居
厪戶遵所志與世無疎親寂閴娛幽居草木自為春景榮冰澤
解氣淑禽言新令節愧莫詶佳名帨佳辰餈糗競兒女鏤繒錯
以陳余意亦任時委懷信天倫升椒薦芳爼伐鮪炙盤鱗擇菜
既孔甘何用怡吾真衣冠守先德隴畆全遺民此生樂歸休時
尚安足論
元夕雜詠七首
觀書美良夜未覺佳夕永浩浩東風来品物拆潜穎羣動未啟
蟄諸喧無由騁明燈媚一室却坐萬慮屏求古暢胸臆獨笑得
所領鄰籟交絲竹憮然惜流景偶起開山扉乃知林月冷
二
積暄閟無留庶草駭萌蘖物侯亦先時而無所夭閼春禽暝猶
嗉淑景融四達新荑迎始和故葉欣盡脱喧陌察冶遊意巳惡
裘褐伊余秉幽獨韜耀卧岩闥間居擅佳夕真想在寥闊&KR1158;古
肆遥情深心騐燭䟦始知微尚全庶以遠塵壒
三
春至遠舊獵寒解風巳柔欣兹農務閒邨氓羣来遊社鼓不厭
頻諺謂報有秋和光與習諧即俗信所謀鐙肆交良月虚白同
林丘廣途魚龍戲籟止井落幽未妨静者懷比竹随于謳
四
歲杪見恒暘水澤無堅腹欝攸失其官餘燼多道哭粟賤踊百
物卒歲罕旨蓄詎皇䘏時艱賦鐙煩抶扑山棚罄園篠檟椘求
華燭云兹兆年豊伐鼓以夜卜大塊嗟至慈憫彼民生蹙非伊
風雨仁誰罷膏火鬻寄聲銜符子𧖟税暫弛督
五
小喜媚林月行吟循廣除烟靄春冥冥薄雲同綺䟽何以暢幽
邃濁醪淳風初琴樽寄孤尚志澹物自疎微霜冷閣燭照我寒
夜書鄰叟語我門隔扉問誰歟起話竹馬年太息昇平餘世古
重高曾離羣慕友于寂寥師先德鮮怒君焉如談深荆薪滅竹
露滴草廬
六
林静月自動曲闌隂屢移始悟夜氣深参旗挂高枝罏香噏杳
冥雲靁默躨跜能令岩卧者卓然見其倪月正庭卉直宵分甲
拆滋百昌悦有形不以應物疲胡為騖眺聽役神于累吹
七
海邑萃蜃族蜯輝吐孤光魚龍之所都森然角觚場燈布直鶉
火磊落鳥咮張途歌雜羌貊父老話禨祥賦急無樂歲犬卧羡
農庄浩穰絲管中感惻觸羽商默憶初亂時悠悠還草堂
借船載泉秦山
汲月勅樵青十里踏茅葉春山泉逓遥珍重借船帖船尾堪載
鶴三口同一楫穿榛達猿室潤栝沐龍鬛寒餘澗毛枯澤動岩
牝浹廽槳帶暝禽河光誤譙惵寥寥門犬吠竹戶啟相接水櫃
俱青蒼海色在衣衱欣然起支硎松下理茶夾陶樽滌形神慰
此情素惬
雨
萬族仰麗澤羣水濡有聲端居騐元化芸動沐行生惠風無枯
條蜎飛亦含情欣悴各異候誰能抱幽貞園𬞞夜已滋荷笠掇
其英安得素心契相與敦晦明减纊氣體適履和膚宅榮既識
往跡誤弥惻塵務縈綠畬喜赤蕪東臯庶耦畊
園梅五首
春時林梅搃發胥川草堂獨佳背檻數樹吐朱澤素映
水偃仰靡不有情遂憑山樓東面乃俯衆香上芳氣所
縈殊難勝懷南出草堂循沼而西隱翳林薄又數十枝
皓立縈矚踵息俱芬薄言酌之暫為歡笑撫良辰惜往
者箾然為不怡也歸卧追憶書之成五首云爾
春日霽氣佳理屐信幽尋念此寓形暫勸客無孤斟言開竹西
堂條梅步中林林香交履幘悦澤滋遠心好風惠然来發聲轉
時禽眷彼花下景感我石上琴援琴悲寡徒白石為知音
二
英英川澤雲流彩成帷箔披之得遐觀相與登菌閣園梅有佳
花俯視紛漠漠所觸惟空香四際共廽薄食息懷清芬榮衛澹
靡託搴簾豁幽情静寄在丘壑臨觴一酹君真隱余已確
三
治世寡沮溺沉冥寄横流求志遂岩居不厭林與居丘稍得遠
塵市水水成淹留萬卉暢和旭壺蜂暖羣遊墳衍扇澤氣墜英
閣毛裘且偕今日歡氛俗長悠悠
四
山亦不在高翳磵自窅杳冥于焉素襟洽廻眺𣪚林扃拂席承
谷秀流杯順山形馡馡委佩間芬酷氣未屏詞客静觴政園公
按花經雨膏沐崇光初霽旭未醒欣欣草木私靡不呈芳馨
五
一壑肆游衍嘯歌托丘園二屨不速来云誰擊華軒嘉魚樂文
沼將子戲葦根英革耀木德含仁中獨存嘗旨詣花下祗較晴
雨言觴至無不塞勿譚理亂原静躁既萬殊欣厭亦多門聊持
有道器穆穆對琴樽
辛夷
歲歲風雨夕辛夷空作花今晴花亦稀春半其奈何昔日花下
人相視巳無多觴至能不飲興来則當歌惠風吹早英揚輝照
庭柯濁醪慰平生非以答春華窮通意無着憺予岩之阿
卧疴十三首
卧疴無與語牎下山禽言交交啄庭蘂争食蟲豸喧爾喧以朝
飢予粥愧盤飱以粥施鳥雀一飽散墀軒人皆騖朝市子獨守
丘園林卧謝時彥形敝道則存
二
白石以為枕寝息林壑安五岳内墳起青雲流肺肝澄然丹丘
夢清晝生羽翰暫謝世塵鞅默遂澄懷觀天遊悦無累飄搖六
宇寬良久始予窹窅冥意靡刊流眄松際景花影移簷端
三
大壑生廽風春潮鳴浩浩一虚復一盈因聲聞至道盈耳肅庭
戶吹萬𣪚襟抱想像面山樓竒雲吐晴昊氣至未蜃先雨餘成
菌成早物候達其誠蒸變無宿稿如何坐愁子惄焉乃用老
四
雲族天上聚始雷乃發聲卧讀逍遥萹怛化亦何驚山鬼歛睇
笑衆木喑不鳴暗壁蟲戶坼枯槎腹火明幽陽蘇積沍以此遂
羣生援桐寫其和風雨為之清内燭萬慮正客害消廉貞天心
本至仁魑魅自屏營
五
紙鳶一何高飛鳴繞我牖因風使之然縦送藉君手青雲謂直
上俯視無所有寕知疎牖下卧視斥騰久
六
東風連夕隂微綠巳生徑颯窣林雨来雲床卧而聽繁英使春
减重羃識風定間心考品物因以察時令脩琴借官曆蒸木理
土甑深感塵世紛益痼霞外證空齋拒来轍掃軌展孤興呼童
蔵魚牡荆扉&KR1667;無應
七
東臯望裏山沉冥夢中去檐禽喜時語始覺林端曙漸惬晨光
和冲氣泛蓐絮飢来煑白石青霜香薯蕷一飽萬慮滅兀坐槁
梧㩀微風為之来稍動箋詩處
八
春至惜伏枕老病恒悲辛病矣敢云老何由寕所親躬畊恥未
諳徒寶稼穡言窮達尊先志逃名遂吾真仰奉慈母歡義亦豈
憂貧蒔卉富籬落釀藥汎盈樽矧愧為人父遺寡諸雛存果
蓏鮮屢致慰兹兒女仁長飢又何憾同學自高軒
九
支離就花下把蕙傾一壺引觴還獨笑勸影無人俱謂天愛我
者兀然養其愚身名委蟲臂尊足真吾徒既遂巳而志豈妨賢
者途坦懷任大化自廣有琴書
十
上品貴養性五氣榮一元我行猨狖外膚受瘴癘㾗微疴安義
命尊生惜蟲昆不惜繁木枝詎信庖犧文𬞞食自娱悦勿移中
所存小婦勸行藥山童勤閉門鄰翁送花至言從水西村啓牖
縦蜂入擊缶驚魚翻適志云佳耳物情靡討論
十一
病卧無詮次𣪚怢亂丘墳諸弟閔伏枕語以互所聞憮然及時
政烏敢謂邦君野老是非外論者只耔耘接木諳果性分蜂趁
花&KR0907;尚賴百憂遣用代四體勤塵事日以遠衣幘離世氛委巷
客来誰驚我雞栖羣
十二
山閣易生寒熏爐助孤介卧明燈未成寐擁毳虚窗坐青山葛
山雨俱向秦溪過搃是不眠人静看燈花作
十三
人生豈庶草動植互相求義孰無君親乃必岩壑謀天地一戎
馬日月尚悠悠耕禄事有端絶俗衆見尤威鳳待干羽嘉魴樂
沉浮志以積賤墮道詎基榮酬苟非揖譲朝焉能薄巢&KR1176;揮手
謝古人往駕不可留
中春風雨賦得春光九十今將半為古體七萹萹各一字
為韻邀諸子同賦
閴寂竟芳月眷言風雨旬佳辰數昕夕悠悠念徂春秉燭照春
華勸此對酒人聖賢無萬歲来者日為新胡不及兹遊盡歡舉
其醇
二
東作候未啓司分已来翔尚及農事閒其雨惜流光社酒就鄰
老醉言雜無隰蚓始吐泥早糞墙下桑我歡獨賦詩乘濕還
草堂
三
垣杏坼漸繁榮榮原上柳膏澤揚春暉榮枯變萬有幽蘭自含
質擢穗亦八九非伊所沐深寕知造物厚容華不待人坐愁近
皓首
四
布榖始一鳴春流冐長隰郊行喜時霖築塍聞碓急魚戲决渠
上五五復十十流波䭿東逝冉冉老將及攀條採若英曰暮空
佇立
五
延暮豈云暮清遊方自今始華委零雨落英巳中林坐惜令辰
往徒傷庶草侵行行求我友倉庚颺好音驩歌當及時命爵理
書琴
六
寸隂固足貴遲遲春日長為樂須千春晝盡夜未央星鳥昏再
中改火綠枮楊巾車駕言邁黃犢行自將往者不可追聿来幸
徜徉
七
霂霡草載柔澤中有鳴鸛林物久見招始悟芳景晏嘉會夕無
兩離居月盈牢游衍乘春餘母申去矣歎新詩誰予知我歌子
其亂
鄰老乞詩
于世誠寡諧舍南從鄰老竹杖不去手相見喜傾倒所語非世
情坦率吐懷抱立談各半揖披衣戓露襖每笑禅宿勞買山而
破草委巷如空山日涉間自好營橋人渡飯僧鳥雀飽近謝
有為事身心跡俱掃妻死止歌哭病来却巫禱猶復乞余言綺
語何足寶人生䓁風電素髮豈長縞惟有徑寸知無言足幽討
君其廽景光照此形未了
花朝獨酌
百卉芳未集皆以待佳辰淑氣拂曙来鼓舞天地春雖無園林
容可廽綺令人烟景午自和庭藥状争新嘉名悦花性桃柳俱
釋顰春至無幽貞妍素物態均我亦攄浩歌清歌暢角巾歌嘯
未及已海月来山樽我歌花亦笑月影皆横陳
寒食病中不能謁先壠感賦
初霽林樾眀鳥音亦無悶墓田改榆火積此霜露恨眷言望南
臯丙舍隱壠坂魚腸光照地烱烱心一寸園陵蒼莽外歸骨違
始碩流涕平生言柳車靡由輓殯宫見鴞止督郵縈鬼蔓河山
安病枕鶯花妨社飯徒聞尊足旨未達養生論支離命矣夫貧
也殊非困悠悠先將軍功伐在遺劵柱史既一去儀刑失邦憲
風流琴樽在喪亂人物遠空悲昔賢往庶其来者勸宋浦欝松
阡今乃藪獺鼴頽林無鵲巢瀦溆有魚隁念此長扵邑徘徊悵
誰健
小酌勸弟望
理樽畏獨酌况此辛夷開惠而逢好我吾家酒人来日入月不
高烟景以徘徊須臾燭繼之照見敦雲靁努力各相勸但醉莫
論杯賤貧交親疎愁病酒德頽傾壺澹世情任物宜其諧曠懷
既寡迕含垢亦有涯吾生樂自廣濁醪泯形骸
縳卉
柔卉不自持麗木如蘿蔦藉竹紹繚之呼童伐幽篠既遣出門
已趣歸更譬曉勿傷翳烟姿使月影不好所剪必㸑材母驚語
篁鳥薄暮擔翠歸袤者炙無撓縳柴妨乕落搴旉棲木杪坐使
弱婉質托體成窈窕繁簡咸有宜四出照皎皎聊資蜂豸遊庶
謝風雨優林居用自課何在非園沼
種菽
種菽就廣除藉用足晚食晨興恒不巾僮僕朝餉畢課之理荒
穢确磽草根直農書辨物性雨膏融地力白藊種族美佳𬞞𥙷
土德兼以習穡事庶幾勤作息榆柳穴既新仁風布春色耕讀
畏言禄脩我隱士職婦着獨力衣鄙夫學為嗇吾生樂長飢息
此倦飛翼戎戎待秋成灌溉劬未息
晨起督三童子刈庭草
汙萊尚未除宇内惜蕪穢去草必務盡吾亦躬秉耒先勞勸衆
力蓐食更相代初霽羣綠生新荑類藻繪滋蔓期一掃蔥蒨復
何愛年豐社雨足和氣蘇積塊垣杏落始華融泥紛委佩荷&KR1257;
負墻隂飛霤濕我背澤融丘蚓出母傷蟄蟲喙性慈惡釣弋志
澹諳芋菜少年閔衰羸肥甘見物態寕知任自然抱鋤意有在
瓜荳既引蔓須縳棚因遣力四乞竹
瓜壺各引蔓豆亦弄青絲柔蔓逾數尺絲吐方尺餘老圃欣自
得貴不違農時秋棚螳螂遊露莢羖角垂索綯罄我薪减我炊
烟資碩分紫&KR0772;窱叢汰琅玕枝飛箋乞鄰衲幸詩盈來遺植竿
四隅訖經緯錯耦奇隙疎欲延月屏密堪當籬兼留最高表風
端挂接䍦悠游飽庭實真隱習茅茨
二月十九日清明霽色明淑聞南陌踏青者車馬錯于途
薄暮雷雨枕上口占
青陽弄春暉載鳴悦凢羽士女欣有行車馬各組舞草柔衛兩
屨平疇縟堪數念未綠女桑絲箔懸向戶何以給縫裳紈素賤
舊縷是日古慈降楊枝竹林雨城烏習唄音池鼃随信鼓水月
空諸藴身心泯無取豔婦捐指彄頭陀供石乳&KR0907;涉海雷千
電雲一府趣歸踏青屐未闔望衡宇南軒高枕者壁光燈巳吐
懷古八首
所懷亦近季耳視今則不啻古矣有重慨焉
天道有往復懷古情衋傷我丁百六時寕敢論三王猶及隆萬
初高曾語平康垂衣拱穆清至尊慕虞唐大海潤無波澤氣生
文章五色矞雲中爛然抱珥黃百歲寡刑僇論報每惻愴飽食
而嬉遊忘其白日長此事不復覩兵革更何央稍見雞犬存未
返山谷僵天心右有道仰視杳茫茫
二
山城膏壤僻海上無王税漁人飽蜃帢貿鮮足生計民勤况賦
簡市上人跡稀經歲不入郭不識城是非落日窺縣門輸税乘
暮歸未喻此日樂但覺碩無違嗟咨問故老于今生事微罟師
賣魚網其婦多無衣粟賤官倍徵豐歲長苦飢田園鬻已盡僦
地暫茅屋逋租猶未了焉能保黃犢
三
宋室渡江後斯地稱樂郊金元兩南牧不一鋒鏑交南山足隱
鱗于焉終結茆野燒無餘草疾風少安巢虚詣君平肆靡卜天
山爻杜門當避地種𬞞給山肴委巷斷来轍雞鳴空膠膠
四
仁人杜司寇清真信民牧瑞早年宰吾邑卒隷無所試城静如
深山縣門鳥雀至長日訟庭上伍伯枕箠睡課農𣪚午衙角巾
步郊隧衛尉亦好文圍碁了公事嗚呼更理亂上下六十春市
喧人吏多何由致俗淳漁釣皆不閒持檄多醉人衣食既孔艱
鞭敲使之貧維古重敦朴不如今吏尊此事誠羲皇野老私自
論
五
深巷何淒淒四鄰僅三戶㒺兩夜捉人月色淡于雨當時舊鄰
巷社衣𬒮俱太古俗儉酒食稀近巷無屠沽侯家張春燈始得
聞簫鼓氓嫗負子至雜沓戶限腐城門夜未鑰縦出村婦豎燈
罷各歸塍力穡事桑土民生今日蹙侈習有懸釜非無社會繁
悽瘦追攝苦豪門童指千狺市百乳乕吏徤豪益尊何以避罟
網罟
六
昔高王母時凶歲遘艱屯屑榆先衆饉留䬣籺示子孫謂而苟
富貴毋忘舊粥飦再世守前德仕隱素節敦内無時俗粧冠履
古意存藹藹機絞音書聲不出門其流及吾世滛汰漓至元璣
璿斲襁褓文組雕裳褌孺無浡讓色室叢立誶言先民務寶儉
誰復返真純
七
白日蕩春風紅塵漲廣陌文茵夾轂来行者皆辟易窄衫蒼頭
子鏗鏘鳴履舄仄足溝水旁耳語問騶策車中貴人誰近辟孝
廉籍微時亦我友稍貴異疇昔交親或仰首鄰舊自掃跡歎息
古賢達不如一逢掖低頭入里門未識為牧伯揮手謝三騶行
歌入南阿蘿薜
八
城南古墻下高賢此林丘十老觴詠地何慚日瀛洲入此屏人
爵荷衣宿潜脩貴賤各兩忘不驚魚與鷗事勝感圖繪詩傳賁
清流大海蕩孤城夕𤇺波上發移我郊紅腐京坻割林樾至今
空倉雀啄此石上髮名賢不可作孤冡亦蕪沒
三月三日
閒蹤及佳辰理屐展初蠟臨流徵禊事芳塘始鳴蛤蔭此榮木
稠郊原衆青合孤往信所遇韶景欣有答于中足游衍聊以滌
紛沓冶女自羣遊喧寂兩無雜悠然順歸途月上林影闔
擇菜獨酌龐九文治六弟望先後至皆𬞞食者因留共醉
初晴稀剥啄擇菜侑孤斟欣逢素心者把酒成三人相對世情
遠互酌忘主賓嘯歌聊復樂天地豈私貧春衣典行盡日與杯
&KR1356;親流電迸園笋荳花落成茵山童薄暮歸日入猶負薪已醉
謝晚食無炊釜中塵
觀潜夫李先生乍浦九山志憶龍湫雅山舊遊却寄潜夫
二首
靈境不去心蒼山夢中綠乍渚春濛濛蜃外送烟目龍湫乃其
下山坐如卧犢白雲低不飛長傍高人宿當時戶泉路千古林
澗肅松檜鬛森沉翳彼雲雨族都忘是山經九峰縈轉矚盈圖
幾幽磴沾我舊遊躅悔不此中居龍尾結茅尾屋
九山十五峯不及雅山雅山色不愛高壘石巧相亞&KR0627;潤草木
蒼伏泉出其下如粘雲一片帶濕落平野當年疑雲林水墨不
可寫一自兹山遊乃識非苟且倪迂及坡老尚有未工者公真
斵山手雕盡元氣冶令我形神馳攀石枕梧檟沉冥久始悟山
書坐来把
犬擊鼠行和朱大
空齋静不眠羣鼠夜争席翻瓶倒罍醆吟嘯故唧唧當晝且出
遊&KR0742;尾更接迹主家韓子盧人夸善摶擊逐鼠竟登床幔帟恣
狼藉堇惟徒見裂湯書未伏磔吁嗟語若盧發蹤何倉卒鼠軰
固縦横公等太克斥摽賊稱將功厲階起言職凢事皆復然臣
&KR0729;何足責
雙義府篇
余蓄猫二雛其一牝而駁玄黃三四若連錢其一牡雪
質黑鼻馴狎每相偶而遊齋中素多鼠二雛嗷嬉其間
鼠蹤絶矣其牡墜井緣甃弗沉縋筐拯之乃免亡何其
牝復墜亡覺者乃死其牡哀鳴不食五日亦死余惻然
傷之昔人以李中丞柔侫多鉤距名之曰李猫夫義府
多行不義忝乎義之名誠誠雛之不若斯斯雛者真義
府矣因作雙義府篇以弔之
可憐憐貍奴雪質皆黑章其牝尤善柔般璘玄以黃肉食兼㗖
魚曳尾戲座旁蒼鼠既屏迹幽夜不跳梁倀影窺井中再墜其
一僵雪花委不收井榦閟銀床呼童瘞深竹琅玕啓便房厥鰥
銜尾啼哀嗷摧腎腸五日不一食聲絶骨巳殤庭鼯走相慶白
日喧我堂哀哉二小畜含氣矢偕亡圓顱方趾中同類每見戕
牝雞螫燕寝兄弟破斧斨迎貍作公尸義府被歌倡
和董大移居戲用原韻
城居苦囂猥每出常摧眉因憶宣尼言子欲居九夷出門馬矢
遶始覺委巷好委巷雖無人所踐乃荒草出與狼豕遊寕卧草
間稿憐君髥如戟詩瘦同賈島謀生計頗拙一室類罄掃近乃
得數椽身隱羡何早幽居背城市苔跡生白道過從惟故人皆
非時所珍布袍曳芒屩偶来互主賓譚諧無世事飲醇各知春
得句必交誦苦吟樂竒新衣幘非近製兀傲有角巾不布不井
間不識車斑斑庭中立卷戶目之以為山苦竹垣疆界雜花蜂
往還雖未成幽栖野態生門闌負薪樵者鄰𥙷屋農務間謝俗
約三章逃名學和光君看利禄途孟門與太行息交與絶遊柴
關掩倉琅碩與素心友論詩共壺觴
猛乕吟
二十年来虎至塩者三癸未至南郭盗食豕鍜工卄六
馬子攖之被攫死乕逸去巳亥至石屑圩瓜馮蝨坐之
衆揭竿大呼舍蝨走乙巳十一月乕至乍浦跳入邨氓
竹林中營卒鳥槍中其膺微蹶怒而將騰鳥槍並發穿
其蹄而踣乕奮迅起大礟斃之負墻立不仆衆惧莫敢
前良久不動乃前卑詣游擊牙下觀者軋扉不得闔乕
般斕文睒睒父老咸指而歎曰以彼之暴也何為至于
斯更有暴于乕者誰能殺之嗚呼民之謠也若此知古
者太山之哭為不誣云夫乕者火也其兆為兵金之精
也于行屬五行野人憂之矣故賦之
巨獸何般般遨嬉于厓間獾兔恣乃食與世絶疑患脩尾北何
来霜花寒刺天林深觧蹯跡其大斗圍圓磨牙吻不擇賢愚同
一螫細不遺雞豚殘害作民賊猛毒空爾為兩強其一雌銳頭
豐下士雕面惡少兒草間相抵突觸機已貫革猛志不得申僵
立餘怒畢黑章光睒睒威神在遺皮昔為大澤雄今作盤中肥
老父語斃乕我寕逢汝怒莫見仁使君血人不濡縷金精不淪
地野族不聚朝至仁害氣遠騶虞在君郊
雨中行南郭
耐此陽豔月獨行生遠心出門騐衆綠隱顯交空林乃悟夜来
雨能使春色深高花窺垣出低羽惬侣吟雖有山寒至不知巾
幘侵體和客害遠冲霽自盈襟河光照城堞樓雉如積隂漸入
峭蒨中履聲亦幽沉意得各自歸言旋理孤斟
花朝潘戶侯洪胤堇山人尹志先後至相期尋春不果出
獨坐有作
空齋音琅琅戶外至二屨呼坐拂衣塵𬒮有杏花雨苔階依静
客窗旭耀閒羽共話世外言所樂惟農務茫然惜春色起&KR1158;中
庭樹非子一相尋不覺花辰去云謝區中役懶從芳笛步焚香
展素書獨理逍遥註
上已雨中
齋閣了無悶深坐竟佳辰今年三月雨不使花枝春孤英冒寒
吐黃鳥試囀新潺潺锵檐瀑滌此形累塵諒無羣賢集禊事徒
紛縜理&KR0808;遂不冠意惬空䓁倫幽栖慰中素委巷絶蹄輪山雲
何譎俶海色吐未真霽氣之所餘蜃歛皆青雯明當理蘚屐努
力策閒身
問潜夫李先生卧病樊圃
憤時特立士高枕滄海頭确落眠未平輾仄二十秋委形舊六
合林壑未見收削髩寓紗巾豈是老比丘絶糧荒山曲空與猿
父謀斟酌敦所務皇為羣生憂偶逐出岫雲飄然下龍湫閒栖
海屋上超遥面山樓洗滌萬古胸俯聽潮汐流天風吹病鶴毛
骨清飀颼放言暢素臆足以療我愁搴牖望洪濛寕獨身心浮
二
高軒俯黃流空洞極無際暢此遠憂目祛我神識蔽蔽曜出混
茫羣象生一切遠岫互滅沒東垂扃不閉元氣交春夏蒼蒼泯
昏霽萬殊洒然&KR1858;大塊随賦卑身世蜃氣中爛漫非有蔕澄慮
送遐觀因兹豁疑滯誰起膏肓錮達微會真契
蕙蘭盛𨳩有作
蕙生磵之阿寒沍秉竒節樵豎不相識無悶寄岩穴春和開萬
彙釋彼舊冰雪向榮者百昌邈爾羣伍絶炎令衆綠滋豔陽漸
消折幸與君子親判離葌艾列幽香透山骨素心期往喆品物
各自貞川澤恒媚悦獨理窗中絃微吹箕外舌&KR0742;杯一斟酌顧
影松月缺
田家夜宿
理楫不覺暝沿洄詣田家頽垣出塈茨枳棘香有花束藴照行
舟起吠籬下猧農父不冠幘迎客袒而髽世事莫與言所答但
桑麻語久趣滅火星光漏池窪抵足厚薪上牛衣三角遮欠申
清夢足前塘已鳴蛙
二
條桑綠未深初眠及𧖟始邨行已春杪藤花緣木耳嗟余絶干
禄愧不給甘旨力穡苦未諳安能躬舉耜吏酷憂農人亂定謝
羡田里悠悠成信宿土屋聊息趾割宅以分蜂簸舂乃牧豕兹
事野夫能相助可為理
送胡山移家梅里
丈夫各有懷出處非無謂君今以老母棲棲見身事干戈既暫
息耕桑計靡遂海上少異人采藥混㕓市雲山則有之縦子所
遊憩飛鳥各知歸朝飢啄遺穗人生若飛蓬坎壈不我累卜居
適梅里賢達諒君志慷慨此送君還山躬荷蕢
𧖟婦歎
吳𧖟口中絲農婦眼底血一從浴𧖟子夜起不暫息蓬首亂於
絲累月豈皇&KR0808;繭成未上箔已愁夏税缺王賦自有程所恨年
命歉夏衣典無贖衲破肘後裂有絲何曾着且復虞其劣亦知
絲必騰安能待来月
二
朱門放絲責賤榖石一兩未到𧖟成時子錢先巳上將絲抵貸
錢半價意惻愴絲絲出淚㾗繅足愁千丈豈敢怨豪家官今厲
箠榜感此免官刑厚償諒難爽歸来理空車繭黃聊坐紡
三
蚕婦何黧瘠日中采桑歸采頻足生繭紥山眠尚遲里正昨到
門官絹已開機蚕多不皇飯蚕飽妾苦飢持筐徒苦辛田蚕生
事微新絲價幸高宿逋奈纍纍惟見絲易米不見絲成衣幼女
啼床頭失乳父哺糜賣絲逋不清樁此懷抱兒安得速長成了
我公與私
四
士桑在墻下山桑高出墻以梯盛採之葉罥我髩傷總是無梭
掠為誰作新粧蓬首繭絲亂褁頭絲繭光煑繭湯濺指淚落連
絲長蚕收縦十分祗滿田主箱蒸蛾聊代飯無塩不可償嘗妾
身即繅絲車車輪轉我腸
酷隷怨
農家屋半畆税䓁三畆田常代他人逋横受長吏鞭蒙笞何敢
怨所恨膚不堅叩頭謝伍伯脱衣準棒錢官獰吏更怒棒棒臠
使穿盆汝寄獄底畢命圜扉填老妻望獄啼代人赴黃泉賣屋
贖尸歸尸祼衣槖還不見前邨兒殺人不怕天屢捕亦屢釋拷
掠幾盈千與隷若弟兄同醉壚頭眠
下邳道中感懷和童大申祉
驅馬昔渡淮平沙北浩浩雲龍屹東境下乃下邳道英雄百戰
場今日盡荒草頽梁古道上彷彿墜履時子房所往来椎埋跡
見疑不遇圯上人寕堪帝者師角巾困布衣浮名委輕薄安知
命世才不離于屠慱荒店坐題詩咨嗟古無作
過頃王故里和童大
項王扛鼎日目已無祖龍彼可取而代况此溺冠翁一火咸陽
焚重寶卤以東錦衣遊彭城足為天下雄覇圖雖不成雄略㮣
千古紅顔為君盡美人亦黃土蕩蕩下相城濁河環其左荒頽
豕柵間茅茨今誰主餘風在馬俠盛怒闘田牯過客重低回悲
歌一起舞
月夜經淮隂釣臺和童大
荒阜莽蒼蒼竒人此垂釣楚水日夜流古月重相照萬家冡已
成千金惠且報胡不抱綸竿歸釣淮隂道君看磻谷口尚有避
餌魚身名何兩泰白髮朝青徐丈夫感厄窮能不殉知巳才高
族乃危壮士長如此
漂母祠和童大
古祠支廢垣枯木立如鬼當年洴澼嫗哀此王孫餒士有遇不
遇王孫豈長饑撤饋未詎恩憔悴感見知重瞳輕國士帝亦不
之流離嗤辱中能辨胯下兒此意足千古流涕使人悲一飯不
碩詶廟食復何為
和商隱江州義門行
江州留滯日曾訪古義門當年百犬牢久廢不復存城空半瓦
礫野豕抉頽垣歎息德風沒醇意誰復論憶昔昭毅時百口聚
子孫室惟歡笑容巷絶誶語喧機絞不異鐙詩書共所尊童子
謹侍立不使濫壺飱逮我先大夫白首老弟昆軒車照里巷朴
素若遠村此景不可睹流涕平生言西望昔遊地止見江日暾
君詩何慷慨似已聞斷猿老親尚幸強同氣畫九原狺狺搰鄰
猧踐汁飜缶盆物情已難齊仁讓安由敦分房收蠭蛹割宅牧
雞豚
茗齋詩七言古
淮南彭孫貽羿仁著
春遊即事效于鱗
東風爲我趣花開一日看花滿百回花前那得不&KR0742;杯樽空况
復鄰家有但慮花殘莫憂酒醉裡朱顔忘白首落花應笑惜花
人花落明年更復春提壺相勸不辭頻
董生移居歌
董生脩髥踰一尺三徙恥居范蠡宅昔年扁舟泛秣陵𤇺火連
年竄荆棘千金如泥委中道赤手歸来仍大咲妻嘲子怨捴不
問終日枯吟學蟬噪三旬十日减厨烟餬口村童月奉錢提壺
賣藥金閶肆口不二價韓康賢移家城北面荒囿妻孥共車并
牽狗半肩行李多破書此外麯車惟載酒李翁園林對門首桃
李芙渠無不有不似君家蝸角廬拳石撑庭駭竒醜如君意氣
豈厭貧如君静者宜卜鄰有兒讀書婦織履何羡卿相腰黃銀
君来索詩詩思窘欲作好句無由新抽箋信乎只塗乙禙君壁
上聊餬塵社中諸子莫相示半村端伯觧笑人
盆梅
盆梅試花紅箇箇鉄幹横穿古笞破高枝低枝四照人花房正
面蜂可坐繞盆吟眺日百廽日影當階花影卧葳𬎼反鎻知日
長交䟽重羃惜風大呼童添水灌瓦瓶朱萼纍纍日中吐
送張遠再入吳作
張陸顧吳寫人物二千載後今無人近代曾鯨稱玅手用志不
分巳入神同時門下諸入室茟力衰减移其真甬東張遠最後
出超越數子無䓁倫含文守質抱孤致廉退恂恂若無技東遊
吳會弔闔廬古巷專諸出名字吳門賢達知不知来觀下茟歎
絶竒徧寫金閭岩穴士衆羽皆成鸞鳳姿曺溪相公國耆舊座
上名流無不有與君一見即傾心衆裏稱君不離口君今應召
再入吳清明杏花春滿途吳趨士女張素待燕支染盡蘇臺朱
人間凢骨空粉絹胡不乘風上帝都今皇徇齊多上佐圖畫
功臣蔵少府公卿將相毛質殊五岳形神海胸腑黃金臺上黃
金懸大手崢嶸状龍乕東風病鶴眠白雲送君贈君還勸君囊
中秋兔穎倒磔漫貌東家雞鶩羣
作海南書却寄信弦
去年送君正寒食桃花萬枝柳千尺淹留累月在吴關及至書
来過采石今君寒食南海南梨花杏花吹祫衫海南正月已無
雪素馨末利随長鑱君過欝孤臺曾弔先臣否皇恐灘高血淚
碑啼殺啼猿贑江口尉佗宫闕五羊城海山草木腥甲兵潮陽
蘇利猛于鱷見巳竿首高支撑君到秋濤八月生海波萬里如
紙平瓊厓儋耳了眉睫南極出地璿璣横荔枝已過欖實小惟
有椰酒初開罌知君涎吻奪旅思酒酣吟句如囀鶯君家閨閣
尚年少經歲家音斷蠻徼矦嬴雖老能重賢况爾才名驚嶺嶠
空中書寄海南魚客行雖好不如歸
方竹杖歌
故人遺我方竹枝截作雙杖相參差廉隅四垂持勿失圭角微
存行自知員嶠仙人未足異孤竹二子真吾師空山採木雨雪
危石磴乳滑虬龍疑猿猱攫樹乕側足崩岩絶壑扶頽欹我行
傾厓意不惑皆頼此君風節竒樵人野老見絶倒謂余鎸刻能
爾為咲而不答下林藪愛爾廉貞獨爾友世人那得知其然規
而髹之無不有呼童蔵杖護石鱗偕我出入謝所親今日拘方
駭故人
海上僧餽余槲葉笠天台藤杖歌
山僧海上来赤腳秃頂濕遺我天台萬歲藤覆以娑羅千葉笠
天台三萬八千丈古薜懸厓曰月上猿猱倒挂漱澗枝雷霆勢
頓盤螭状良工咨嗟跽斵之浸滓泉窟山神知規為靈夀澤可
鑑照人肺腑髭鬚眉老僧策杖采檞葉窮高歷危踏蛇鬛枯響
猶鳴風謖謖墜片時黏雲燁燁綴成衝雨出天台瘦藤彳亍携
龍材霜華不濡紫芝盖澤氣尚潤鮫皮胎我今風雨久無出尊
足者存古之兀師今贈我山澤資以訪五岳誰能遅褁糧相約
各千里雪竇金庭未可期
海鏡篇
漁人拾蜯蛤行沙塗中苦竹山下廢墟井址街術隱
隱兒童婦子争趨之陶器古釵皆非近代製以五百
餞買得一鏡圜徑二寸中有斷紋清光耿耿背鑄海禽
致形類漢制載攷邑乘兹地淪沒實在孫吳前兹鏡
爲炎劉物亡疑鼎命屢更鞶鑑勿泐余所深慨也爲
作海鏡萹
秦帝駐蹕處照膽驚山神松間往往見毛女宫鏡一墜三千春
波濤沃盪漢時月水藻峥嶸夜光發氣凌析木分外躔尸靚天
吳釁餘血東瀛會見揚塵埃鮫人古宅爲君開沙中龜裂出殘
址井甃沉埋&KR0627;古苔漁人斸&KR1257;得此鑑海馬蒲桃土花蘸清暉
雖蝕幸不虧隂火潜然流燭銀䧟我行乘橇海上過杖頭買得
歸摩挲沙丘鮑魚腥已斷炎井焰滅今如何誰令此物閱人代
曾照完缺分山河軒轅夷則亦荒忽樂昌半面偏多聊持徑
寸照容髩感歎升沉理不磨
戲賦居北鹿獨宿
空山無人草覆谷麏麚跡斷大林北二十四岐瑩角鹿不將其
匹遊處獨白雲伴爾松根宿
又賦溪西雞齊啼
明星落落月墜溪欲墜不墜天河西山邨未起候曙雞茅屋百
家樹栅齊晨光已動猶争啼
周行將畫千佛閣壁䄂藥品相餉走茟柬謝兼以調之
長齋居士風痺久藥褁從人不離手近徤能却靈夀君時採仙
脾入杯酒周行落落真吾徒工詩善畫兼米蘇貧無儋石飢欲
死意氣不挫髭髥枯䄂携上品餉病夫兼乞鄙句素楮鋪瓊瑶
亂迸羖英顆香草争吐金銀旉氣蒸戶鼎雲巳熟芳入乳榨泉
流腴飱英煑豆供大嚼漸實毛髓榮肌膚含毫伸紙句字無坐
入三昧忘操觚看君畫壁出手眼能不呌絶驚狂呼
題錢大英彦抱膝哦雲圖
乾坤今日真逼仄何處此兒容抱膝妻嘲兒誚若不聞舉頭瞠
目青天碧白衣蒼狗何足言此時萬事惟杜門用即爲犠磔即
鼠此膝徒屈如决蹯以兹掉頭歸去来稼堂學稼西疇開十年
遊燕五適越富貴何如此一杯君不見臨江太守當盛時父子
兄弟軒車馳笙歌冠冕照岩谷勝亊南園草木知君不見鳳陽
司理負竒略總無一日冠簮著軍中馬走鉄兩當竄迹歸田随
鳥雀榮衰在天不在人焉往不得賤與貧天能扼我不卿相不
能驅我長風塵南山之南北山北去矣無煩從要津青山插天
雲出地山在雲中君所住豪吟白眼若有神怳愡仙人下題句
枯毫燥腕迸龍蛇欲讀其詩難辨字世人每碩附青雲我有白
雲堪共君青雲白雲莫相羡抱膝相看眼中見
朱生行爲子于五十夀
君不見朱家輕俠稱豪雄結客豈慮嚢錢空又不見桃椎賣履
到城市近来遁跡君如此昔年貴盛賓滿堂家尊御史尚書郎
竒葩萬里致滇徼玅墨千金来大鄣上書走馬烏衣里翩翩共
羡佳公子染翰閒題帝苑花鳴梢不避金吾士與君避世同辟
兵拾橡披蓑草履行全家山谷随雀鼠竄迹松根食蒼耳尺書
幕府辟署名樹挂儒冠身牧豕從兹短髮遠紅塵鍊藥燒丹秋
復春婦衣椎結任舂臼兒學牛醫弄釣緡𨳩林選石成山格鑿
地䟽池引泉脉終朝伸紙坐空園寫盡竒雲䑛枯葦羨君五十
髩未斑事付諸兒身獨閒有花無日不過客有雨無人長掩闋
與君同歲僕病矣况復多愁虚服餌君今半百更紅顔非藉清
樽壮膚理擊鮮治其集酒徒今我不樂無乃愚君看幾人卿復
相凌競瘦馬寒裂趺何如爛醉卧花下日高未覺山鳥呼八月
十八水滿湖海塘絲管轟城隅君生正及潮生日酒星浴海翻
盤杅吾聞海中積籌滿百斛倘更借作觥籌乎百籌百杯浮海
為大白南斗為斗壺方壺
飲朱二胥川草堂觀梅席上呈甬東范吏部潞公
今春滛雨花作泥半月不出西郊西主人有花空自好蒼苔跡
斷行人隄新晴照水梅弄影飛棹持箋一相請到門上客已停
騶長揖江東范大夫𨳩樽不惜吏部甕傾釀倒盡長房壷范公
自是神仙徒早脱朝衣下五湖因深滄海觀日出馳道秦皇好
在無胥川草堂多水竹池上開軒水環屋却疑柳下一漁舟浮
動檐楹魚出沒夜来把火照池萍驚起潜蛟欲&KR0742;燭縦飲還愁
天地隘清談始覺笙歌俗烟霞不礙進賢冠瀟洒何須居士服
城門魚鑰夜莫關尚容扶醉踏燈還今雨不来來舊雨更訂花
期山上山
牡丹花下作示羣從諸弟
樓臺沉沉醉春色千花萬花嬌未得朱門不鎻客自来空庭無
人閒白日門前客来仍自去蜂蝶追随留不住游絲杳眇縈戶
闌小雨冥蒙捲香霧去年花下酒一壺弟兄六博争歡呼白頭
老親時一出飄髾鶴髩沾花須今年不似去年好花𨳩半稀春
亦少牡人生老去不少年弟兄安得長相憐好花相對兄弟少
羡殺成群枝上鳥勸君今日各盡歡世事翻手随波瀾有花不
醉成底亊空使時人帶笑看
當湖舟歸作
楊花漫天飛白雪湖面水風著人熱歸舟已發行復留倚棹柳
隂啼百舌留春不住君奈何為歡苦少憂情多維梢對飯楊花
裏一聽舟人囉嗊歌
放鷹謠
海鵠碧胡眼山鷹赤錦毛海天風厚側翅高曰本萬里無秋毫
馬蹄登登塵撲地黃貂帽窄狐半臂百十獸面惡少年横目視
人先作氣雞飛上樹狗入籬啼殺村中初乳兒產婦棄兒泅水
走老翁緤頸曳如狗板扉踐破煨酒瓶斬豕飼鷹肉滿棚出門
鵝鴨䭾罄盡敲打金錢買身命猶言餓損將軍鷹拔却醜妻銀
掩髩歸家休訴縣官知縣官未觧哀百姓
石塘行
欙師面海罵祖龍鞭山不塞巫門東筋糜力盡精衛石泥沙億
萬金錢空年年乞帑出府庫萬金不及百金做官除一半吏一
半碎石填基官所見壞塘尚自可築塘塘益崩築塘使者空憑
陵寄言海若公無怒我曹行為魚鼈哺
王無穎畫竹歌
王生畫竹如正書顔筋柳骨鉄不如枯毫燥墨見茟力疾風不
動長扶疎湖州一泒世未知近時惟重魯得之人間屏幛横十
丈蠻雷驅笋龍蛇移魯如草聖君乃真擘窠波偃各有神王生
遺我方幅盈丈二青天忽見蛟扷地空齋森森生早寒紙帳未
開入雲氣邇来好亊家零落莫可得昔人墨妙今不存可憐好
畫時糊壁今君畫竹殊絶倫未逢識者莫贈人好擇雲林水石
最佳處一掃滿堂蒼雪鱗
信弦以英石相餉有作
江南惟知重崑石嶺外竒石来無因由憐君萬里長作客歸装
嶙峋經嶺頭道傍盡目謂珍怪槎枒破竅雲忽流一拳致我湞
陽碧縐瘦横皴不盈尺庭中衆壑盡改容仇池九華忽無色米
顛好石徒好竒何用袍笏擎跽之石如有靈當見唾荷衣與爾
乃相知我行猨狖中歸卧滄海上虚堂長日欲無暑與君𣪚髮
屹相向五指參天午夢中恐有雲濤捲盆盎
漫興
孫貽爾但宜閉關勿復搜竒争馬班支離久矣争如𣪚木身居
材與不材間五侯七貴不足羡挟書獻策人所賤君看諸老髮
似銀猶作長安十上人計然致富季子貴門前客多親戚畏深
恩私熱各自誇明日無官衆先背以兹縱飲不碩醒獨對一花
開大缾客来不荅去不送洗醆傾壺無暫停小姬相勸為爾醉
厚禄故人書且屏
與君行贈嚴燾
與君比屋如匹雙與君先世同渡江世殊代遠三百載居鄰喬
木燈鄰窗我昔少年氣吞虎君亦操觚從鼓舞故人今者各雲
霄或退山谷親漁樵惟余不仕復不隱與君行蹤略相近君今
五十長苦貧局促恥為轅下身丘明子夏雖病矣著書作傳傳
其人子陵披裘隱嚴瀨君卧荒園疑世外君平讀易長下簾君
憑高樓山滿檐同君向衰君未老羡君二子能並好大者讀書
已有聞小者詩畫殊勝君作詩贈君勸君酒近来名利徒云云
碧蓑軒詩
蓀荃為橑網四圍更藉薜荔相因依已能緯蕭作魚屋不煩纑
婦哀牛衣行吟萬事莫復問瓶粟已空只無悶郊島看来太瘦
生天山占後宜肥遁飛牋趣我碧蓑詩苦無長句鏤心脾青莎
斗笠久挂壁黃沙昏索綯且𥙷籬只今賈豎皆綈壁羡爾清致
猶茅茨此中紅塵尚未遠當携雞犬深山居
贈查虹成
查生倜儻無匹儔讀書非慕世所求古文竒字徧蒐獵衆共嘲
嗤仍掉頭上書不收幘投地披褐捫蝨論時事談兵說劍人不
知押闔書成無所試皂帽渡海竄管寕紫芝入山遁綺季歸来
室罄已如掃吾舌尚存何足道同時貴人公與卿君獨仕版無
姓名同時才儁半屠劊君獨超然評論外種𬞞矻矻老灌園漁
樵止作世外言身通六萟者六子能共耒耜羞乘軒後来賢達
重氣㮣白首不入平原門濁醪素筝許相過柴車黃犢曳短轅
捋君之髥起爲壽醉倒一石淳于髠
雨中洗研歌
墨池水涸棲龍蛇麄毫燥穎棲墨渣呼童滌研池水涸自盛飛
霤當簷牙衣濡幘漬濺餘瀋滴碎江令毫端花佳研如佳山烟
雷雲乃姿媚十日不雨山不妍草木無光失幽意佳石如佳人
朝朝藉膏沐爲君拂拭容垢塵玉瑩花明泉一斛米顛研寶未
足誇字中蝌蚪流形窪鏗锵雨聲發清致隂霾立𣪚玄雲斜山
茗齋詩五言律
淮南彭孫貽羿仁著
立夏日戲作盤中雜詩六首
朱櫻
佳果来江市&KR0907;紅出上闌虚言樊素口空照赤瑛盤山鳥偷時
下鄰翁䄂未乾分甘從野老猶得奉清歡
青梅
摘翠千林下流涎噉自驕夢廽聞亦醒酒渴望應消齲齒宫商
叶門風措大饒山中女醯少塩䜴頼君調
𧖟荳英
麥壠鮮初擷田家味正長煑分蒸术火嫰入點茶香莢綻終蚕
月花稀隱電光饞夫和汁噉釡泣笑陳王
草苗胡餅
水碓流雲粉春苗剪綠荑寓形錯環玦炊臭悦心脾韻士收寒
具騷人憶餅師何如此風味獨許老夫知
新笋
昨夜春山雨長鑱早出林斸雲龍甲坼餐玉粉英侵快嚼難勝
口虚中得素心槎枒生肺腑胸次日清隂
新茶
雨後驚雷芙吳興日鑄前一旗初展綠三沸了無烟香色空諸
藴詩文妙入禅楝花風外味難為世人傳
洞庭聞漁歌和萬吉人
空水不知極漁歌警我心青冥無近遠欸乃費追尋名宦種魚
國身家斫膾砧倚舷忘眺聽散髮未成簮
和楊泠然病中戒酒
花鳥帶愁新支離笑此身憂時醒亦醉避俗病非貧亂後賓朋
减衰年藥褁親劉伶今憊矣戒酒此番真
夜宿牛首和顧山人
夙昔尋真境雲濤石窟行身心空不動喧寂兩無聲受月泉俱
冷歸烟岫屢更山光見幽契此夕悟平生
集天界寺循公房和顧山人
積翠暗成幕禪扉敞不扃竹隂生院壁山色入窗楞松下一高
枕日斜半草亭琴樽盡幽穆相菿坐沉冥
二
坐卧翠微裏風泉日與俱譚玄新視聽汲古若樵蘇好句逢僧
發塵心對酒無悠游飽禅悦何用乞齋厨
盤中續詩四首
香圓
佳實垂金斗圓圍匝玉盤扶枝連月滿摘葉帶霜寒蠟鳳封條
護冰𧖟絡網看佳人惜纖指空自羡含酸
蜜園
品列餘甘外形居橘柚間玉光黃珥潤香氣欎金閒兒女分争
閙姬人窃裹還野夫看一笑擬入洞庭山
佛手柑
閩甘来絶徼霜掌削千峰度嶺疑傳印拈花巳樹宗色香空觸
發聖果冺形容饞吻徒知渴金支潑茗濃
蜜羅甘
黃封南海至紫禁上元傳房重垂厓蜜秋殘摘瘴烟霜刀飛片
月金液響鳴泉聞有菴羅果清甘若箇先
題烏江項王廟詩和韻
天下歸亭長君王尚未知英雄今已矣富貴欲何為流水烏江
盡春蕪燕子遲重瞳數行淚空向美人悲
二
沛公乃天授才固不如君事已鴻門定誰言垓下分馬泥塵汗
血豚怒觸江雲歎息興亡外漁歌隔浦聞
過崇福庵作二首
背郭尋芳至芒鞋信所之山寒因雨甚花减覺春遲世事逢僧
盡幽情啜茗知琅玗數行字刻徧最高枝
二
遊人南陌上芳艸自年年路直騰馳馬風高呌紙鳶蜂前花市
雨蜃外午潮天為問行吟者尋春若個邊
贈易菜傭和胡山
荷擔聊為爾傾筐何所之錢餘行復盡衆賤始無危混俗猶求
益背人微誦詩不煩問名姓翁豈易家兒
贈丐隱和胡山
陶潜乞食後此外更無聞賢達古不免時人今類君被驅中豈
怍一飯故非羣公軰莫相效泥塗跡未分
送春口號五首
寂寞送春日淒凉病酒人舟歸安水退燕至惬花辰久箧憂時
論空頽墊角巾流風恕輕薄柳絮厚成茵
二
歲月吾將老塵坋跡頗侵悦親諳稼穡絶俗即山林四月繁華
盡𧖟桑庶土深猶憐兒女事孤負惜春心
三
桃花不相待先我及春歸獨酌世情遠流年生事微長飢分鼠
壤垂老愧牛衣高寄安吾拙幽栖與物違
四
三歎良朋盡飄零有尺書幾年衰哭鯉小病困河魚春草荒城
外吳天古戍餘非關啼鴃苫始感髩毛疎
五
獨掩柴扉後榮枯總不聞畏讒驚百舌讀曲感雙文廣漠樓臺
合春潮子午分韶華略相待愁至惜思君
重經青蓮寺
野寺曾三過重来憶舊遊猶青行客眼巳白老僧頭姑冼廽𧖟
月當湖報麥秋此中無佛法沽酒起汀鷗
舟望馮將軍廟
漢室中興佐雲臺跡巳消海隅猶古廟田父話前朝礙艇藤花
重搶風鷺頂飄舟人遥指點大樹旬蕭蕭
二
野廟泥塗古神祠附會邊眼中黃口軰臆說赤眉年灌莽迎鴟
喜旋渦泛獺圓鳴榔時一過曙影沐清川
行旅密默默庵鄰圃看&KR0902;粟
出郭尋僧去鄰園試一看雨罌粟重海氣鱟帆寒花信過春
事鍾時報午飱林篁堪作杖為乞紫琅玕
五日雜詩病中偶占得十三首
辟兵符
符送茅山使言能却五兵岳形徵詰屈雷篆颯飛鳴小婦簮初
插嬰兒佩不驚干戈渾在眼對汝強峥嶸
長命縷
辛苦盧家婦&KR0907;勤理色絲新繅拈莫斷錯綵配多時着意添夫
壻更衣嘱侍兒廽環成夀字帶穗兩頭垂
五絲嚢
金錯刀頭錦裁成徑寸嚢縫時當日午收處漏衣香雞嗉流蘇
動桃枝呪結長從教慰兒女一為挂荷裳
綵挂徤人
璅細釵頭事閨中巧自高童真成累黍繡入秋毫老母分諸
婦啼兒已二毛北堂長健在惜日意蕭騷
雄精佩
采得山精至朱衣&KR1062;佩看照人肝鬲赤辟惡鬼工寒服餌舂教
惜雕鎸質喜完雌黃任兒軰莫訝舉雄難
金鈇導
鑄金圖井鉞製導彷純鉤正叶蕤賓侯初拈虎齒愁影娥驚斧
缺對壻感刀頭簮罷從郎索墻西摘海榴
鍾馗
終南眇逋客萬古見精靈颯栗松風至空堂白日青太隂凝劍
器禦魅配圖經山鬼紛呈技虚勞鎮汝形
五毒
至陽鍾戾德五氣各紛拏海内盡公䓁何人觧辟邪乘時随動
蟄亭毒表機牙相見母相避宵壬足吻牙
艾乕
乞取三年艾裁如半豹斑文貍来此日香草下空山掠髩生風
後編須尾火還蒺藜知不採狐軰滿人間
桃奴
桃根與桃葉久為結同心今日輸奴軰連枝帶子尋偷来輸阿
母啖我狎知音乾取纍纍實祛邪制積隂
獨囊蒜
胡地傳孤種竒苗冠五葷受辛中獨結觧穢氣遥聞鉄甕山形
合仙書薤葉分五時衣自佩不奪麝氤氲
角黍
積素新摶黍衣青更著菰氣蒸融煑石香滑飯雕胡婢攫飱惟
噎兒甘飽尚呼老夫捫腹咲誰念屈生無
菖蒲酒
昌歜盈樽日誰教汝獨醒五時長舉白九節尚餘青中聖𨳩神
智仙人灌性靈拍浮堪百斛心遠自忘形
同郊叟杓文蘧非信弦飲子于池上
共理丘中駕重来池上遊高林寒赤曰隂壑湛清流世局楸枰
外行蔵釣艇頭誰能逐塵鞅與物寄沉浮
二
高柳鳴蝉下科頭納晚凉水窗軒似舫荷榭葯為房譚道身名
澹論詩興寄長可能容掃軌深掩讀書堂
三
不速来三益清言對五君行杯和月上浣研覺萍分風細林篁
入琴希鳥語聞疎狂安吾道一任客移文
四
朱家能結客三徑日留賓避暑𨳩高宴忘形盡故人水雲随畫
變霽月得凉新相對琴樽外居然巳絶塵
月五首
永夜高樓上清秋萬里看凉飈起江海羈思滿長安河漢故園
沒離人兩地寒相思不相見良會自應難
二
戌柝嚴城冷關河分外明月中人盡望秋思自然生水氣重隂
净幽花宿影成娟娟深閣意良夜不勝情
三
不寐中宵起柴門影獨携露華牛斗濕江練水雲低暗竹頻移
徑清泉冷過溪行吟成獨笑宿鳥互驚栖
四
幾度西園月相依醉五陵一從江上别偏近塞垣升濯魄過銀
漢含淒隱玉䋲高樓有横笛更莫夜深凭
五
明月何年好空令此地新山河清氣上烏鵲夜飛頻物感紛良
夕羈心積遠人相看易頭白零露正盈巾
十三夜月
天清秋一半月午夜三更未滿人間缺空餘徼外明薄紈迎扇
狹孤&KR1109;吐波生深坐留相待幽栖鍳物情
十四夜月
皓質疑應滿凝暉似向圓佳期未當夕此夜竟如年山缺吞金
鏡珠斜媚玉川清光倘流照不恨主恩偏
十五夜月
此夜一輪滿天涯萬里同升沉清景外圓缺混函中灝氣融文
露華規𣪚彩虹盈盈人十五顧影坐簾櫳
十六夜月
二八容華在婵娟尚未虧爲君留采易照妾入懷遅完璧明環
珮孤螢隱燕私清光殊可愛不惮席頻移
十七夜月
暮蟾遅復吐何惜待更深未覺方諸减還驚大火沉燭隂殘夜
色桂影囓波心物態成虧易清暉自古今
殘月
早起看殘月疎星帶曉横窺人如有恨别客故多情古戌荒雞
白空林宿鳥驚可憐良夜盡留照不分明
初月
山行逢日暮初月在東峰林表一相見人間正晚鐘淡雲疎雨
足暝色挂溪松樹下垂綸者沉鈎宕水容
和董大尹志七夕立秋
相逢問何夕相見豈三秋喜共雙星駕初看大火流葉飛驚墜
鵲月近隱牽牛兒女年年事穿針閙畫樓
初秋過皇甫太尉廟(漢槐里侯嵩)
漢代西州傑功成破賊年掃除風角外廟食海隅偏蘿斷殘碑
石秋歸野樹蟬淹留因避暑竟日竹堂眠
二
槐里徵車就當時服義真童謠在青草兵柄觧黃巾此地公寕
至千秋廟自新山僧無可話胡餅話前因
曇彦草庵
結茆偶然住過者強名庵掃地本無垢開門非放參幽篁風入
定宿鷺静依潭相見休相識因機送劇談
二
日色不到地松隂寒上天暗窗花眩字承霤竹通泉茗足忘多
客心空不道禪堂頭聞寄語白社有因緣
過玄中庵不見庵主
荒徑投僧院穿林度桔橰水田風送綠松墅茗炊濤有句堪相
詢無禪可共逃不須尋院主恐已堕眉毛
夜起玩月
中夜披衣起空庭策杖過早晚生夏屋曙色淡秋河月挂奎婁
正風喧絡緯多清歡無與共對影獨高歌
長女送芋噉之至飽
飛榼蹲鴟至雙鬟共近午過炊来榾柮盡分得懶殘多煑石香
初軟飱雲氣始和盤空成一飽摩腹倚庭柯
次女遣信問姬人就館消息口號
不到豊溪久鴉頭信使聞愁寬因病减暑退未秋分虀臼諸孫
好蘭芝慰汝&KR0907;草翁之必舅何日對羊欣
巡海
巡海勞耑使空城避大人微行官吏恐久住馬駝馴水鬼通蠻
市天街正月輪相逢問京闕時政幾回新
二
聞道和蘭國臺灣助出師蜑人空掃穴鼇背未揚旗欵罷樓船
燬山荒水月危𥙷陀空一炬生計日差池
三
蘇利戈船上平南久托婚珊瑚寬禁網壁壘静師門暴鱷乘潮
徙孤魨挾浪奔揭陽東畔界漁火斷諸邨
四
海上諸降帥同時盡拜矦彭湖孤島外烏尾白雲秋魚錯稀登
市波濤撼戍樓何時許垂釣弄月下沙頭
定南
孔帥惟存女居然娘子軍金章羅大校玉帳嚇蠻君錦繖貔貅
侍蝥弧組繡分可憐麾下士何處策微勲
二
定南師十萬奩贈属孫郎赤手黃金印登壇贅壻床入軍煩屢
詔所部憶亡王桂嶺皆蠻徼君應念瘴鄕
詶陽羡胡山移家梅里賦别二首
嗟君困行役此別若為情貧賤吾固有羈栖衆所輕懷人同海
闊避世幾河清何用憑雙鯉梅溪僅隔程
二
梅溪重賢達流寓復誰因為語諸君子斯人有老親文章蔵隱
逸醫卜混仙真行止今宜眘母虚定省晨
詶胡山見懷之作次韻
黃盤沙渚路秦帝昔為橋海上無垂網蘆中學緯蕭司分玄鳥
去甪里紫芝遥采菊行將近相思許見招
答梅里周篔見寄作
潯陽曾再往高節愧遺民舊社招猶及知余隱是真采菱無激
椘空谷自沉淪君倘能廻駕巾車為掃塵
再過曇彥草庵
野庵重一過竹戶為余開世事不到處閒人能往来木橋溪益
瘦樵徑屐頻回不恨歸途晚林鴉向晚催
慰童大申祉
宿昔才名大峥嵘世共聞人皆瞻此舉天欲老斯文且醉一千
日重看五色雲南山有麋鹿乘興暫為羣
二
共逐槐黃久憐君尚着麻身名雙蛺蝶得失半龍蛇叢桂誰招
隱天河可泛查故人霄漢上遅爾在京華
草堂用潘戶侯韻
草堂居委巷終日竹扉開地僻人稀到吟成暮未回兵符疎說
劍酒膽怯&KR0742;杯采藥携琴者還應數往来
二
經旬不出戶過雨即移花抱拙少生計閒行老歲華鋤瓜故侯
地食禄野人家無事時相訪燒薪喚點茶
九日憶然明叔渭臣弟客湖上
憶昔湖頭望今朝菊滿枝兩高無限景重九始應知旅服欹烏
帽江聲上酒巵茱萸空滿把采得好遺誰
過無為叔東郊園林小飲竟日四首
霽日秋光好林塘景物宜疎瓜猶引蔓亂菊故盈枝門掩山堂
静籬空暮色遲到来塵事遠隱几坐觀棋
二
綠楊紅蓼岸稲秀欲霜天笋蟄初栽竹池空未種蓮樓居蜃市
下簾捲鷺絲前菱芡俱堪飯雕菰飽自眠
三
數椽苫盖稳土室寘琴書過客懽迎犬連筒命射魚山肴鮮夜
雨竹豆益園𬞞竟日淸娛足聯吟盡友于
四
扶笻来海日上風急正潮平山色昏亭堠沙雲濕成旌鮫人寒
入室牛女暗侵城何日寬嚴警滄溟許濯纓
秋日過慱陸侯祠次信弦韻
灌木叢荒院枯桑有寄生虚堂寒海色茶竈冷潮聲圖畫麟臺
没旌幢鼠迹行沙彌渾未識問訊野夫名
二
當時来往地看菊屢相過重九黃花少相逢白髮多薄遊成孟
浪仕路半回波行止寕須計編茆理舊蓑
花馬池
花馬池来使邊烽及酒泉俱言圍獵騎共逐草肥天移帳連西
極鳴弓落左賢可應飛將健早晚捷書傳
二
朔方諸猛將全部列南荒熏穴搜金齒犁庭掃夜郎三邊惟議
欵兩稅近無章寂寞憂身事前年彗有光
三
徵兵西塞急戍海受降頻秋冷魚龍卧山空虎豹馴豐年民更
困考最吏誰貧今日安危計惟應恃大臣
四
胡中老王子百萬久蠭屯東部通遼水西關並玉門疾風雕自
落圍月暈全昏决勝勞長算和戎厪至尊
和商隱四十自嘲韻
浮名君所見何用愧無聞采藥兩芒履諸山盡白雲偶閒拈小
句求友慕高文不負疎&KR0971;在還應久軼羣
草堂和商隱韻
寂寞草堂閉居然似子雲午眠醒未起敲戶竹纔聞苔徑敷絨
罽霞天展縠文緼袍初試着篝火博罏熏
獨坐
獨坐悲秋老添衣禦晚凉寒蛛繅密網游蝠剪空堂詩句愁中
少名山夢裏長黃花原有約應不負清霜
再寄胡山兼呈梅里諸子
士有遇不遇栖栖悲此時死生亦大矣親在敢何之花月斑衣
舞賓朋縞帶詞烏臺緩詩案君軰慎交知
二
兵甲苦未息同人樂遠遊高天一野鶴入海只沙鷗歲德安吳
越時賢重應劉他鄕總吾土洵美足淹留
宋浦
宋浦松楸路蒼茫澤更長輕車明上將柱史叶文昌栢叶風霜
色州圍鵷鷺行淒凉履綦跡廟食悵祠堂
檥舟當湖戲珠亭
衆水環相抱當湖尚有樓蔽虧孤月吐浦溆九龍收廢檻棲殘
笱荒城急暝流空將登眺意感慨寄滄洲
當湖泊月獨酌
獨宿東湖上雲繁風滿天霜華過水白月色伴人眠酒盡寒生
被魚跳夜觸船孤舟儘歸夢吹送小樓前
寄懷信弦弟時客吴門將北上
故人霄漢上璅闥近如何為念長征客無煩一紙書朔風驅槖
馬平陸度青徐此去閽應叩天波沛有餘
二
吳趨留滯客幾日上征車歸信隨陽㕍鄕心作鱠魚金城聞罷
戰錦縣有来書尺素聊相報桑乾落木初
寄懷崔大景瑗
幾度天涯别茲遊往返頻魚飱炎海瘴驢背薊門春辛苦詶知
巳風烟瘦旅人遼西有歸信公子尚行塵
二
行矣歲云暮長途逐計偕小春離茂苑大雪度長淮市駿金千
里觀燈夜六街帝城風景麗莫闖守宫槐
