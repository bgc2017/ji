倪敬
小景
雨餘流水抱孤村天際青山鎻白雲滿地落花春寂寂道人淸
晝未開門
鍾政
到楊州
樹繞人家水抱城何郎去後减詩情不知東閣梅花處二十四
橋空月明
郭登
甘州
甘州城西河水流甘州城北胡雲愁玉關人老貂裘敝苦憶平
生馬少游
徐有貞
遊乕丘嘲同遊者
穿盡幽林鳥道微閒情適處自忘機同來不觧遊山意一見青
山便欲歸
鷓鴣圖
烟雨蕭蕭苦竹秋感人常自呌鈎輈披圖無限江南思不必聞
聲也自愁
熊直
薊門秋夕
清漏遲遲月轉廊博山銷盡水沉香重城不鎻還家夢两夜分
眀到故鄕
薛瑄
竹枝歌
錦官城東多水樓蜀姬酒濃消客愁醉來忘却家山道勸君莫
作錦城遊
張寧
宋太子墨竹
御筆龍香出内庭幾枝疎影拂前星當時粉繪都零落惟有寒
山似舊青
題畫
風静猿啼月滿山東林夜色共人閒柴門正與清光對分付山
童且莫關
沈愚
舊遊即事
冶城東畔舊亭臺寂寂朱扉映水開一樹碧桃都落盡去年蝴
蝶却飛來
趙介
題昭君圖
玉筯啼殘别漢京天驕含笑擬長城傍人莫訝腰肢瘦猶勝驃
姚十萬兵
鄧定
眀妃出獵圖
八月天山雪作花合圍千騎度龍沙傳呼莫射南飛雁欲寄平
安到漢家
張泰
漢宫詞
被寒曉畫鬱金香侍女無言立近牀一樣玉壺傳漏點南宫夜
短北宫長
張楷
古詞
羅帕凝香拭未乾朱櫻窗外雨生寒燈花知是虚傳喜落盡青
煤誓不看
江南春
滿川啼鳥怨殘紅水郭郊園柳絮風春雨一番江水闊草㾗將
綠到吴中
金寔
題花鳥圖
香掩重門晝漏稀一枝穠倚畫樓西嬌禽也觧幽人意噤斷春
聲不敢啼
王誼
春思
山映簾櫳水映窗浣紗人在苧蘿江年年三月梨花雨門掩東
風燕子雙
張注
有感
勸郡莫惜鬢毛斑鬢到斑時亦是難多少紅顔年少子朔風吹
上北印山
彭華
明妃曲
抱得琵琶不忍彈胡沙獵獵雪漫漫曉來馬上寒如許信是將
軍出塞難
王越
西渡
桃花渡近莫愁村不似劉家妬婦津薄暮雨寒猶鼓棹隔江應
有未歸人
聶大年
題畫瓜
翠實離離引蔓秋西風凉露滿林丘東門尚有閒田地千載無
人說故矦
題畫
綾鞚青驄踏軟沙畫橋烟樹酒旗斜玉樓人醉東風晚高捲紅
簾看杏花
李東陽
虞美人
按劍孤營落日昏楚歌聲裏漢兵屯當時國士無存者獨有虞
姬不負恩
虢國夫人早朝圖
掃罷蛾眉上馬遲君王剛及退朝時侍臣記得丁寧語莫遣長
生殿裏知
題趙仲穆挾彈圖
東風挾彈小城春遊騎飛韁不動塵道上相逢休錯問衛家兄
弟霍家親
畫竹
漢皐亭上起秋風夜逐湘靈下椘宫曉入碧雲看不見墮釵遺
珮各西東
丘濬
春閨怨
舊歲花殘今又開去年人去幾曾來不知眀歲花時節人在天
涯回未回
陳獻章
桃花
雲鎻千峰午未開桃花流水更天台劉郎莫記歸時路只許劉
郎一度來
夏鍭
山中襍興
何處風光欲斷䰟水邊雲裏有芳園馬啼不識山家路相趁溪
聲到小門
史鑑
塞下曲
城下黃河城外山羌兒騎馬唱歌還磧西亦有閒花鳥莫信春
光不度關
石珤
楊柳枝
花萼樓前半夕陽半含輕黛半含黃君王不惜千金寵遮莫臨
風舞䄂長
張弼
方文美畫
花落春歸客未歸仲宣樓上倚斜暉故園遥在三江外綠遍蘼
蕪燕子飛
楊時秀
吴宮
畫棟雲消夜色清宫前溝水作秋聲如何醒得吴王夢多少花
枝壓禁城
蘇平
閶門柳枝詞
此地吴王舊市朝空遺衰柳日蕭蕭行人不用頻回首煬帝宫
前更寂寥
羅柔
枳花
老屋疎籬自一家催耕聲裏舊年華東風不問春多少開遍墻
隂枳殼花
睡起
梅雨淹留未放晴村橋泥滑斷人行野翁睡起無聊頼消受幽
禽三四聲
陸容
楊妃上馬圖
女奴扶力上龍騧玉頰酣春寶髻斜烽火照人鼙鼓急尚疑燒
燭夜催花
周在
閨怨
江南二月試羅衣春盡燕山雪尚飛應是子規啼不到故鄕雖
好不思歸
吴寬
二月晦日題桃花
滿株濃淡忽齊開勾引詩人共看來搃使階前都落盡無流
水只蒼苔
王守仁
文殊臺夜觀佛燈
老夫高卧文殊臺拄杖夜撞青天開散落星辰滿平野山僧盡
道佛燈來
謝鐸
題山水圖
遠樹孤村帶淺霞亂山流水入平沙杖藜不逐扁舟去紅杏門
前看落花
李夢陽
郊祀歌
壇官秉笏候金鐘月出西南照雪峯不向蓬萊看五色那知天
子是真龍
贈黃州守
黃州江比使君清赤壁山留萬古名黃州小兒騎竹馬來時相
送去時迎
過王子
率爾高陽飲博徒酣歌擊劔膽何麄金門貴客如相許徑脱鷫
裘付酒壚
送周判官
眀燈綠酒五花裘客舍新秋螢火流問君下飲真何事明日出
城風葉愁
夏口夜泊别友人
黃鶴樓前日欲低漢陽城樹亂烏啼孤舟夜泊東遊容恨殺長
江不向西
贈李沔陽
雲夢茫茫繞一州滔滔江漢古今流問俗不須乘五馬畫船鐃
吹水鄕遊
雲中曲
白登山寒低朔雲野馬黃羊各一羣冒頓曾圍漢天子胡兒惟
說李將軍
歸途詠古
河濟誰言不共流青春惡浪古懷州蕩搖少室三花樹倒映天
壇白石樓
登嘯臺
白日紅雲拂地流醉鄕欲共步兵遊登臺左盻黃河轉綠水洪
波不盡愁
春日漫興
十日不出花盡開城南城北看花來即教閉戶從花盡莫遣看
花不醉廻
汴中元夕
中山孺子倚新粧鄭女燕姬獨擅場齊唱憲王春樂府金梁橋
外月如霜
送人之南郡
鼓刀朱亥本微寒白首侯嬴是抱關不為千金增意氣祗緣一
諾重丘山
何景眀
竹枝詞
十二峰頭秋草荒冷烟寒月過瞿塘青楓江上孤舟客不聽猿
聲亦斷腸
閨情
秋風嫋嫋生羅衣美人夜泣紅燭微郎騎白馬臨邛去樓上年
年燕子歸
送韓汝慶還關中
華岳雲臺萬里情高秋落日眺秦城黃河一線通滄海身在仙
人掌上行
寄鄭少谷
台嶽中峰綵霧生石梁遥挂赤霞城仙潭尺素傳雲鯉報爾今
尋華頂行
終南篇
離宫别館舊京華表裏關河屬漢家二閣天圍青錦障五臺雲
湧石蓮花
徐禎卿
宫詞
興慶池頭漏未闌梨園子弟曲將殘花前更進凉州伎無那西
宫月色寒
狗監離宫承宴歡掖庭通晚不廽鑾那能夜夜長門裏銀燭薰
衣待漏殘
燕京夏歌
暑殿金泉枕碧山清凉樓閣五臺間赤日不行葱嶺北雪花長
繞玉門關
送蕭若愚
送君南下巴渝深予亦迢迢湘水隂前路不知何地别千山萬
壑暮猿吟
邊貢
迎鑾曲
金陵今古帝王都碧石清江一畫圖五聖百年虚想像鑾輿曾
到此間無
自采民風問老農微行不遣近官從那知六子關天象到處雲
成五色龍
羽盖霓旌曉出遊紺霞紅日抱江流雲中帝子三千闕海上仙
人十二樓
弓如滿月向江開箭插寒潮捲浪廽水上黿鼍莫深選我皇元
為射蛟來
潮落江門烟水秋雲帆月下過揚州两京馳道三千里夾岸垂
楊接御溝
瑟瑟金風鳴玉鑾路車何日到長安官河不似江濤險只恐秋
深白露寒
金陵逢方日升
燕市分擕十七春白門相見白頭新鳳皇樓下含春客江海飄
零有幾人
劉希尹謫夀春
淮南花雨送春還叢桂隂陰郡閣閒自是劉安有仙骨謫居猶
近八公山
送潘伯振守漢中
石棧凌雲鳥道斜漢中城府枕三巴楓林落葉猿聲滿那得行
人不憶家
送蘇别駕
去歲秋風别省闈木犀花落雨霏霏那知此日江陵郡春草連
天送客歸
題美人寄胡丈
月宫秋冷桂團團歲歲花開只自攀共在人間說天上不知天
上憶人間
海青圖
雲暗胡天雪滿衣駕鵝聲亂海青飛李陵臺下隂山北正是單
于夜打圍
雜興
御溝東畔柳成林御水盈盈十里隂白馬青衫橋上客春來多
少故園心
大隄曲
大隄女兒花見羞大隄楊柳映青樓金臺滿注楚城酒醉殺狂
夫不觧愁
曉起口號
春眠不奈鳥聲催起立荒園傍古槐怪底幽尋苦無力夢中曾
上故山來
習池
習家池上草萋萋流水成渠稻作畦山簡不來遊客散居人猶
唱白銅鞮
孟洋
中秋宴城西樓别張子言
八月天高河漢流丹峰翠壑迥西樓不堪鴻雁長為别風樹蕭
蕭萬杵秋
鄭善夫
櫂歌
青螺江頭遊子吟黃金臺上秋雲深風塵一别一萬里美人駕
車傷我心
顧璘
武皇南廵舊京歌
千年寶曆自南開八葉神孫暫北來日月更臨龍乕阜雲霞重
抱鳳皇臺
張琦
二月二日
江上輕雲覆戶低杏花開好未沾泥伯勞猶更嫌春淺背坐東
風不肯啼
送陳東之之廣右
高燈夜語正堪聞白髮青山又送君嶺樹不能遮望眼直随飛
雁八南雲
王雲鳳
送客
春濕蒸雲雨欲絲飄飄遊子别離時愁看陌上青青草送盡行
人搃不知
薛蕙
皇帝行幸南京歌
三月江南鶯亂啼江邊桃葉映春堤不是行宫淹北上江南花
月使人迷
燕姬玉䄂抱箜&KR1283;馬上長随翠輦遊春來照影秦淮水愛殺江
南雲母舟
方豪
答林炫見懷
榕江江上片帆歸江草江花映竹扉眀月長看漁父醉白鷗不
道主人非
王廷相
平南凱還歌
詔下團營大點兵我皇親作冠軍行九河壓地樓船去八月横
天劍戟明
巴人竹枝歌
江草江花滿眼新不知郎處幾多春愁來欲上東峰望上到東
峰愁殺人
遊仙
南極老人乘彩霞赤松仙子上清家海陽舊種扶桑樹春到齊
開五色花
宫詞
雲髻蛾眉𬗋鳳笙三千隊裏獨分眀君恩莫作尋常看一别昭
陽便隔生
扈從謁陵歌
十二龍旂向曉開行宫深度五雲來詞臣奏罷長陵賦不數甘
泉侍從木
蕪城歌
莫向隋宫問六朝璚姬玉蘂已烟消祗今惟有湖邊柳猶對春
風學舞腰
杭濟
楊柳枝詞
東風裊裊拂朱闌萬樹千條綠未乾玉笛聲中人不見倚樓烟
雨正春寒
王韋
春草
帶雨和烟不可名春風處處不勝情于今南浦知多少都向玉
孫去後生
顧清
宫體
水殿凉多夢昜醒昭陽歌吹隔青冥綘紗還有同來伴奉帚金
門候曉星
朱諫
春夜獨坐
花送春香入酒甌山頭眀月下簾鈎彩雲一片随風散誰伴歌
聲出小樓
孫偉
送廖汝謙入蜀
乍凉江水上新潮何處西風萬里橋一片離心向秋月月中鄕
思與人遥
陸深
閨詞
簾下風來月影過蕭蕭梧葉下庭柯起看鳳曆論時令夜刻如
今未是多
湯胤勣
白鵲
曉随金印出邊州晚送歌聲入御樓剪取白羅飛綉幕旗竿十
犬挂胡頭
孫一元
醉着
清樽倒盡醉還醒獨抱漁竿卧晚汀風露滿身呼不起一江流
水夢中聽
寄青空道人
斗酒長歌送夕醺相思無奈隔重雲夜來夢到西湖路白石灘
頭鶴是君
沈周
送祥公歸靈隱
前年記有老僧房清夢時時遶上方龍洞桃花萬松裏再遊惟
恨少劉郎
祝允眀
戲題秉叔燕月之什
無限香雲不斷霞鳳皇臺下謫仙家丹山碧水桃千樹不遇劉
郎未是花
雜題
雲母薄流青石髮水花肥點碧荷錢樹根一坐空山老不許時
人問歲年
溪橋回轉鳥聲微杖履蕭蕭兩布衣不是耕夫出莘野秋風落
日采薇歸
文徵眀
越來溪
郭外南湖一鏡開吳宫荒草倍蒼苔遊人不與興亡事只記溪
名是越來
出京題謝諸送客
别酒淋漓滿路岐酒闌無奈客東西多情獨有斜陽色一路殷
勤送馬蹄
景德寺
古屋無人犬護籬偶抛塵土得幽棲不知何福能消受滿地松
隂一鳥啼
唐寅
題畫
綠水紅橋夾杏花數間茅屋盡漁家主人莫拒看花客嚢有青
錢酒不賖
韓邦靖
漫成
沙苑烟光近白樓黃河清渭兩交流牛羊落日新丘壟楊柳春
風古渡頭
張治
登石鍾山望廬山
廬嶽亭亭翠萬重懸泉千尺挂飛龍石鐘山下江如鏡映出青
天五老峰
楊慎
望中條山
征馬長鳴向北風崤關回首暮天東太行過盡中條出一路青
山白雪中
寄遠
濯錦江頭烟水綠相思萬里人如玉瑶琴别後不曾彈今朝才
理將歸曲
江陵舟中贈田李二子
落月寒沙夜未分玉簫金管醉中聞明朝回首沅江路愁聽清
猿和白雲
敖英
秋興呈邊華泉
池頭一雨送新凉小坐茆亭月近床和得竹枝三百首西風無
雁寄瀟湘
蔣山卿
從軍行
雪嶺愁雲凍不飛黃沙白草路人稀邊城春色惟看柳看到青
時春已歸
昭州歌
西行幾日斷人烟眀月千山響杜鵑試上越王臺上望瀟湘秋
色滿南天
陳沂
南廵舊京歌
横戈八駿戰功收夾舸雙龍水面游𬗋盖風雲過沛里錦帆烟
月下揚州
錢琦
過滁州
江北滁南數日程蕭蕭落木送秋聲夕陽滿地鳥飛絶人在亂
山堆裏行
許相卿
月林僧舍
月午霜天破衲寒梵音蕭瑟度林端經殘香燼秋寥泬時有風
枝語夜闌
傅起岩
雪夜
春寒日日雪成沙凍合江城十萬家紙帳高眠清入骨五更飛
夢遶梅花
王謳
遊淮南曲
高捲珠簾白玉鈎吴歌楚舞幾時休市橋燈火三更月客醉歸
來月滿樓
朱豹
宫詞
一自承恩入禁宫嬌姿渾不數芙蓉曉風吹醒巫山夢知在湘
簾第幾重
宋宫人斜
落花滿地無人掃白骨青山幾暮春夜半幽䰟常問月趙家宫
殿屬何人
傳汝舟
野翁
野翁獨住蒼厓顛閒賣𬗋芝供酒錢時時醉倒松花上不分麋
鹿來同眠
謝承舉
吴歌
秦淮女兒歌柘枝隔淮吴兒唱新詞聲聲互荅綠楊裏正是離
人腸斷時
鄭達
聞燕
東風庭院柳飛花𥙷得新巢日已斜莫把春愁向人說長安有
客正思家
許僴
㒺極寺感舊
二十年前此地遊童來庭下不勝秋不知霜鬢添多少却訝僧
人盡白頭
唐順之
南征歌
月眀吹笛武陵川馬上行人望跕鳶莫怕交州饒毒霧一冬飛
雪似胡天
塞下曲
青袍白馬𬗋茸鞦不向沙場便酒樓夜來一賭青錢盡尚有嚢
中血髑髏
胡纉宗
天王寺
脩竹隂隂覆子城暖雲靄靄度瓜涇僧歸何處溪頭雨野寺寂
寥春鳥鳴
楊循吉
利濟寺宴後出見白牡丹
一日清歡坐後寮誰知此有玉顔嬌春風觸目生留戀纔倚朱
闌酒便消
華察
清虛閣
月上孤峰静夜分憑高四望絶塵氛天空萬籟人俱寂惟有疎
鍾在白雲
姚咨
春日漫書
門掩春風海燕斜徧題詩卷惜殘花不堪疎雨清眀過夢斷臨
邛舊酒家
皇甫涍
河陽馬上看江寄謝司直
秋空立馬大江堤天畔雲山望欲迷何事愁心學潮水朝朝暮
暮秣陵西
皇甫汸
古意
奉帚長門二十年慵施脂粉取人憐聊開秋扇閒題罷較似春
心薄似前
永興寺散步
帝城西見古叢林萬木寒垂六月隂庭下閒花齋後偈門前空
水定時心
蘇祐
塞下曲
將軍營外月輪高獵獵西風吹戰袍&KR1227;篥無聲河漢轉霜華露
氣滿弓刀
沈愷
塞下曲
山蟠碣石傍雲浮水入黃河天倒流歸夢不知秦嶺隔却随眀
月落南州
夢到家
昨夜分眀到故園桃花含碧柳含烟無端客夢風吹散依舊汶
陽春水邊
王格
塞下曲
昨夜銜枚渡白狼彎弓射殺左賢王千羣雜虜須臾沒風起黃
沙滿戰場
陳束
高陽行
高陽年少事横行重俠由來不重生奪得雕刀摇雪色騎將飛
馬蹙風聲
潘恩
從軍行
崇冰疊雪暗金微晝結黃雲凍不飛遥見長安來驛使共歡眀
主授征衣
隴水梅花眀月光三軍高壘駐燉煌玉門不閉通西使天馬蒲
萄入建章
屠應峻
漢宫詞
七寶為臺錦作墀曾將金屋貯蛾眉菱花玉鏡當年賜春日緘
愁不忍窺
陳蒙
寄晚香居士
何處砧聲月漸高故鄕千里夢䰟勞遥思此夕深閨裏切切寒
風入剪刀
陸粲
長門怨
金屋承恩事巳非玉顔惟悴感春暉無因得似宫前柳猶有長
條拂御衣
吴子孝
題虎丘僧無言翠微樓
幾日春隂幾宴遊日斜乘興到僧樓樓前溪水應相惜蕩漾殘
花不肯流
袁㐮
美人圖
少女風微栢子香夜凉吹透𬗋霓裳緱山月落空回首應悔吹
簫引鳳皇
黃省曾
夜發秣陵
秋江垂柳綠烟齊客路芳花踏馬蹄早擬歸心似眀月今宵先
度虎丘西
王寵
贈錢光禄元抑挂冠還山
羡殺漕湖即鏡湖桃花流水入虛無南歸不向君王乞元是滄
浪舊釣徒
陳淳
失題
女郎堤畔赤欄橋十二樓臺鎻寂寥楊柳不知歌舞散春絲猶
學小蠻腰
馮世雍
金陵春興
獻花巖畔碧嶙峋上拂星蒼下海瀛遥見仙人騎白鹿萬山眀
月坐吹笙
孫宜
長門怨
眀月低回渭水津漢宫花草月中新清光欲向西樓轉莫照樓
前薄命人
包節
俠少年
早随飛將戰龍沙日晚收營過狹邪下馬直趨盧女肆滿樓喧
笑擁琵琶
駱文盛
西莊漫興
買園近作幽棲地種竹栽花興不孤莫遣隣人來問字但令山
鳥勸提壺
凉州詞
荒臺漠漠起秋雲優擾胡兒萬馬羣莫倚西風弓力勁營中今
有霍將軍
王廷榦
春雨登樓
吴中羈客感年華江上風流勝習家向圃輕烟含柳樹隔簾疎
雨濕梅花
薛應旂
桐廬夜泊
夜深孤棹泊桐溪眀月清霜照石堤木落江空行客少隔林惟
有野猿啼
王問
贈茅山道士
曾向華陽洞口過三峯高處白雲多仙房隱隱依巖竹清夜經
聲出薜蘿
謝少南
募兵行
猿臂虬鬚不觧文生來提劍濁河濆讐家莫記從前事今日朝
廷靖虜軍
飛鞍塵中問酒家帽簷猶帶射場花絃筝今夕樓頭醉眀日乘
胡度磧沙
舒纓
柳枝詞
幾見江郊絮點衣一生心事半生違雞聲休得催人起夢裏歸
家也當歸
尹臺
西湖采蓮曲
湖市羅帬映玉缸蘇堤楊柳拂船窗采蓮誤觸鴛央起飛向花
間還自雙
陳鳳
竹枝詞
翠䄂紅裙水上輕荷花荷葉兩盈盈斜陽落盡未歸去獨自江
頭待月眀
周詩
秋日六橋晚步
六橋秋水渺長堤萬疊青山鳥亂啼若遇桃花正開日豈應重
問武陵谿
唐詩
吴下竹枝詞
儂家住在越來溪五月荷花路欲迷郎若來時休用問門前楊
柳一行齊
靳學顔
東京歌
濯龍門外車馬流誰人不道入青樓盧家少婦鳴筝坐逢着春
光不觧愁
王維楨
送陸史之楚
楚苑天南煖不遲隔年梅柳已多姿春來花絮紛紛落絶勝梁
園雪裏時
喬世寕
邊事
白馬青袍散早朝請纓誰可繫天驕夜來愁殺江門客時向青
天弄寶刀
馮惟訥
臯蘭觀兵
刁斗春寒夜不驚平沙曉日照連營但看閫外風雲氣大將何
須問姓名
露骨山前月色高夜聞胡騎在臨洮將軍未挂平羌印獨倚長
虹看寶刀
馮惟敏
柳枝詞
枝頭相對坐流鶯送客間關啼數聲只恐長條攀折盡離人從
此不牽情
桃源洞
花落花開春復春耕田鑿井自乾坤秦皇駕海求仙藥不逐桃
花一問津
王言
都門别友人
蕭蕭風雨入黃昏無限離情酒一尊安得明朝更風雨免教行
李出都門
蔡靉
送李樂庵赴池州司訓
依依楊柳暫停驂别酒何辭盡日酣此後相思成遠夢定随眀
月到江南
高應冕
春湖曲
山北山南多酒家勸君莫惜醉流霞一聲棹底春歸曲落盡西
陵千樹花
俞憲
遼城寄憶
胡天一望盡高秋忽傍中原憶舊遊漢省春風吹視草庾家明
月照登樓
遼城望月
片月盈盈海外生遥應九塞一時眀望京樓上頻回首何處清
光五鳳城
張才
朝陵歌
松門回首七陵遥春殿金燈鎻寂寥地迥忽看星斗動夜深疑
有鬼神朝
劉鳳
送人從軍
烽火遥遥不記年角聲吹月落胡天秋風已入空閨裏關塞何
曾離枕邊
金鸞
白苧詞
美人終夜理吴機白雪新裁作舞衣莫把君恩倚團扇西風容
易入羅幃
張之象
賦得舞蝶尋花
翠蛾紅粉豔春陽一種風流欲斷腸可恨相思飛不到夢為蝴
蝶過東墻
李時行
白下别宗秀才
逢君忽復送君行客路悠悠江海情且盡殷勤花下酌由來醉
裏别離輕
陳完
閨怨
金鳳花開照壁紅風前細搗染春蔥妾身已作良家婦也學長
門佩守官
李攀龍
九日小山招許殿卿
十載&KR0742;杯望白雲天涯此地歎離羣重來秋色生雙髩更折茱
萸插向君
送殿卿
莫辭杯酒薊門春匹馬明朝客路新陌上少年君自見相逢誰
是眼中人
席上鼓吹歌送元美
碧天無盡白雲孤到日扁舟落五湖不見薊門秋草色愁心眀
月滿姑蘇
送子相歸廣陵
廣陵秋色雨中開繫馬青楓江上臺落日千帆低不度驚濤一
片雪山來
塞上曲
燕山寒影落高秋北折榆關大海流馬上白雲随漢使不知何
處不堪愁
白羽如霜出塞寒胡烽不斷接長安城頭一片西山月多少征
人馬上看
扵郡城送眀卿之江西
高齋秋色滿西山梅福當年此抱關君到豫章勞問訊漢家遷
客幾人還
酬殿卿長史夏日過飲
蕭蕭風雨北堂寒客似高陽復罷官君但能來長夜飲不妨人
作酒徒看
山中簡許郭
金牛谷裏樹蒼蒼一入千峯但夕陽浪跡莫愁難問訊題詩多
在朗公房
寄元美
薊門城上月婆娑玉笛誰爲出塞歌君自客中聽不得秋風吹
落小黃河
匣裏龍泉北斗文携來燕趙客如雲自言此劍千金買不是窮
交不借君
江南風雨夢扁舟薊北烟花傍酒樓無那故人搖落盡教君何
處不悲秋
重寄元美
十載交遊滿帝都五陵年少避呼盧只今惟有張公子匹馬時
時過酒徒
四里山
牀頭濁酒浸黃花門外蕭蕭五柳斜此日登高人盡醉誰知秋
色在陶家
送右史之京
桃花美酒鳳皇樓公子乘春作宦遊寒食不知何處過總無風
雨亦堪愁
胡姬十五漢宫粧夾道楊花撲酒香處處紅樓堪繋馬莫教春
色斷君腸
眀妃曲
青海長雲萬里秋琵琶一曲淚先流六宫多少良家子不到沙
場不觧愁
天山雪後北風寒抱得琵琶馬上彈曲罷不知青海月徘徊猶
作漢宫看
寄茂秦
裘馬翩翩四十秋當時雙璧暫相留于今客散平陽館說着還
鄕已白頭
九日
黃花白髮病中新壁上長懸漉酒巾九日空齋似寒食更無風
雨亦愁人
寄送方山人歸歙州
河水悠悠雁影長長安回首淚成行可憐三十年前客眀日扁
舟是故鄕
王世貞
閨怨
空成甲第與雲齊海燕無人不肯棲隔巷長干春十五銀筝偏
喚一行啼
聞道邊關樂事多前庭蹋鞠後庭歌不知刁斗聲中月曾照流
黃錦上梭
西宫怨
露井香生百合開夜深眀月在青苔春風自怨葳𬎼鎻那有西
宫玉輦來
點點蓮花漏未央乍寒如水透羅裳誰憐金井梧桐露一夜鴛
央瓦上霜
從軍行
馬首垂楊折送行酒闌長揖寶刀横軍中最是多兄弟不唱陽
關第四聲
夜深鄰帳送胡笳三月春寒雪作花吹盡關山楊柳曲壮心元
自不思家
蹀馬吹塵𬗋極昏洗刀飛血九河渾長城直拓三千里表取隂
山作北門
胡姬學得漢宫眉辛苦風塵損玉肌不為青春容易改十年番
地失焉支
楊柳枝
楊柳吳閶千萬枝横塘風綰麯塵絲不緣游子無攀折總為情
人少别離
正德宫詞
夜半毬燈出未央俄傳鞞鐸向平陽六宫處處秋如水不獨長
門玉漏長
送蔣子南歸
乍逐春風上帝畿如何短棹又將歸看君身似瀟湘雁不厭年
年南北飛
再贈子與
白虹高屬薊門秋風暝滹沱水逆流自是别離關氣象不須開
匣問吳鉤
凉州曲
玉門春色勝臨洮敕使東來賜錦袍聞道酒泉香似酒不煩銀
甕貯蒲桃
古意
傳君移戌古梁州眀月心懸隴水流莫怪夢䰟逢不得書來依
舊玉關頭
題畫别王使君
杯酒踟蹰日昜醺青山處處惜離羣莫言秋色難分贈君自青
雲我白雲
别李邢州諸君
金河楊柳未堪齊馬首傳觴白日低俠客自來輕别甚醉乘虹
雨薊門西
贈别于鱗還邢州
石門高峽沙丘臺𬗋馬春停天地開無限北風吹不到萬家眀
月待君來
寄𬗋荆龔都督
牙旗高擁黑雲間匣裏并刀龍雀環夜夜胡笳吹落月秋聲不
敢近燕山
過于鱗郡齋分賦
千峰西北擁岧嶤立馬寒雲豫譲橋俱道挂冠同指掌不知山
色為誰驕
題沈參軍竹林圖
誰家十萬碧琅玕箇箇青雲秀可餐我是王猷君更熟何妨一
問主人看
飲歐陽鎮朔即事
旌旗春偃白龍堆教客休停鸚鵡杯歌舞未殘飛騎出月中生
縳左賢來
寄魏順甫
白雲高省意蹉跎華髮蕭條掩鏡過莫怪相聞多楚調秋風自
傍楚人多
高唐王邸夜宴口占
翡翠春温金屈巵青天璧月浸蛾眉君王莫更留髠飲政是能
勝一石時
晚春
漠漠殘花獨閉門斜陽偏惹淚珠㾗閨人只怨秋宵永春日何
曾不斷䰟
秋思
庭梧一葉雁初飛無那金河信轉稀夜夜銀燈機裏盡狂夫猶
着去時衣
重九日登高懷故人
頻年搖落伴風塵回首連枝淚滿巾今朝兄弟茱萸酒却向天
涯憶遠人
廣陵訪周公瑕不遇
豪華自古讓維揚一水横江即異鄕二十四橋歌吹徧不知何
處覓周郎
聞朝鐘偶成
殘月含輝曙色疑未央鍾響度花遲披衣欲出仍顛倒道是寒
山夜半時
即事
過雨山城綠欲齊一羣嬌鳥踏枝低不知謝豹今何處應在春
眀門外啼
送孫兆孺還華容
鈴閣深沉漏漸稀新凉綷縩上荷衣相逢始信無官好今夜思
家明夜歸
西興詞
留君無計恨匆匆盡酒停杯曲未終船到西興潮已落明朝還
起石尤風
横江詞
錦䌫羅帆翡翠舠長年催趁午時潮江頭楊柳深相恨折損春
風幾萬條
秋宫曲
桂宫飄粟御筵香銀漏初添恩正長唱罷凉州天似水百花僊
隊按霓裳
戌卒
歲歲從軍出酒泉未知何日勒燕然相逢莫更嫌衰賤多少黃
沙掩少年
挾弹者
黃衫挾弹市人看楊柳隂中百舌寒日暮建章秋色裏不知何
處落金丸
莫愁樂
細娘家在大江頭總為工歡字莫愁月眀低按關山曲何處行
人不淚流
王世𢡟
徐州口號
嚴程無奈客愁何昨夜秋聲枕簟多十日鄕關渺何許一肩風
雨渡黃河
徐中行
送子相
妙高臺上試登臨月色潮聲盡古今詞客豈湏愁病肺中泠泉
水更清心
送于鱗之邢州
趙地山河擁上京于今保障有長城停車㐮子宮前問猶說當
年國士名
送趙許州兼訊李邢州
青春五馬下燕京自喜分符近李生雙璧千秋重入趙共看眀
月照連城
送元美二首
高秋獨上白登臺西北浮雲晝不開忽見千山飛霧下驚傳漢
使自天來
醉携長劍倚高秋忽見黃河天外流莫更臨風歌出塞九邊寒
色不禁愁
同眀卿惟敬登太白樓
醉携遷客上雲梯睥睨烟霄萬象低便欲乘風登日觀蒼茫海
色使人迷
感舊
自别燕臺白日徂華陽碣石總荒蕪獨留一片西山月猶照當
年舊酒壚
征南鐃歌
横海樓船大出師青山千里列旌旗會稽擬作燕然石震澤今
為飲馬池
于鱗謝病歸濟南寄訊
白雲湖上萬山青日日茅堂醉復醒不是揚雄躭寂寞千秋誰
見太玄經
寄答汝南諸眀府
景夷臺上白雲秋懸瓠城邊汝水流却憶諸君眀月夜臨風清
嘯滿南樓
送張五嶽遊武夷
縈廽一棹入千山梵刹琳宫杳靄間三十六峯秋色裏不知何
處弄潺湲
青樓詞
百尺危樓挂彩烟錦筝銀甲亂哀絃夕陽西下簾高捲望見西
江萬里船
停舟溪上懷宗子相
夜闌星斗挂千峰吹笛江樓思萬重曲罷美人猶不見空懸眀
月照芙蓉
吴國倫
送于鱗還郡
千門楊柳喑燕關不繫邢州五馬還寂寞孤城君更卧白雲愁
殺太行山
九日同于鱗賦
秋深木落雁南飛客裏風霜欲授衣燕市酒酣聊共賦龍山家
在未能歸
寄懷于鱗
聞道齊中老伏生遠㩗妻子歴山耕漢家若有傳書詔使者何
從問姓名
日日東山望裏春那驅羸馬向風塵誰將馬上春雲色一寄山
中抱膝人
香爐峯
山烟細細五雲盤散入春隂楚甸寒我欲峰頭瞻北極香爐不
似殿中看
石鏡峯
萬仞峯頭石鏡懸平臨日月倒垂天滄江夜色寒相照下有&KR0784;
龍不敢眠
舟發芋原至水口
桃花落盡海門春烟水茫茫又問津一夜棹歌聲不斷萬山愁
殺未歸人
宗臣
過采石懷太白
楚水秋風楓樹高片帆孤月下江濤蛾眉亭下芙蓉色猶似當
年宫錦袍
夜夜銀河倒不流長虹西挂彩雲愁醉來江底抱眀月驚落天
門萬頃秋
采石磯頭坐白雲青楓滿地落紛紛夜來吹笛江亭上眀月窺
人恐是君
青山千仞落寒潭采石江邊一駐驂君跨長鯨去不返獨留眀
月照江南
梁有譽
北山訪梁思伯諸子不遇
竹䲧無塵日已曛𢾗聲啼鳥隔花聞平蕪一望凉風起吹落江
城萬樹雲
此日相期汗漫遊獨尋猿鶴北山頭池塘花落無人管空鎻蝉
聲一院秋
閨情
萬里關山無盡期年光春色使人悲柳花只似悠揚夢日逐東
風少住時
謝榛
衛水
城外河流白練長城中萬戶正秋光秋來偏作還家夢河水東
流到故鄉
遊金燈寺
策杖穿林路幾重禅家清磬隔雲峯再来只恐無尋處好記懸
厓一古松
郭夀卿園亭
郭家亭子夾松篁把酒臨池幽興長人在千山秋色裏不知雲
氣滿衣裳
送王夢白歸江東
吴帆歸去逐江雲白鶴橋西舊隱君門掩梧桐賦搖落秋風不
是客邊聞
本公山房
滿山秋色滿寒松天外遥傳日暮鍾爭怪簷前起雲霧誰知鉢
底卧蛟龍
擣衣曲
秦關昨夜一書歸百戰猶随劉武威見說平安收涕淚梧桐樹
下搗寒衣
詠牡丹
花神默默殿春殘京洛名家識面難國色從來有人妬莫教紅
䄂倚闌干
遊天壇
度嶺攀厓自一笻黃冠竹下偶相逢振衣直上昇仙石天畔飛
霞照萬峯
塞下曲
暮雲黯淡壓邊樓雪滿黃河凍不流野燒連山胡馬絶何人月
下唱凉州
許邦才
留别劉公
秋風長鋏幸生還眀日孤臣入楚關莫道三年人萬里天涯消
得幾重山
汴河守凍
客館寒燈淚滿襟間關萬里欲歸心眼前一水冰霜苦又說三
江瘴癘深
寄懷元美
鴻雁驚秋海上還片雲孤月薊門關奈何昨夜西窗夢不道千
山與萬山
送别郭子坤
老去風雲意氣孤因君更與話江湖定經燕市悲歌地為問當
年舊酒徒
寄贈于鱗
不見春風柳復青故人江海坐漂零即今䞉有陶家酒一月休
教一日醒
與于鱗遊南山初宿天井寺
千峰寒色照鸘裘歲暮還堪載酒遊初宿南巖天井寺便聽一
夜石泉流
夜投林泉觀
落日相將萬疊山深林何處有柴關不因邂逅巖扉宿誰信天
台隔世間
謝中丞歸射洪
巫峡江陵一水分猿聲两岸夜成羣遥知月下孤臣淚才過三
聲不可聞
九日于鱗招飲南山
歲序驚心水急流年來又白幾人頭那知綠酒青山外惟有黃
花似故秋
丁香花
蘇小西陵踏月回香車白馬引郎來當季剰綰同心結此日春
風為剪開
李先芳
早春懷元美
新正簘鼓日紛紛雪霽遥看玉笥雲借問江城春幾許梅花落
盡不逢君
怨歌行
胡姬十五夜當壚美酒春生白玉壷啼盡寒鴉人不到高樓空
鎻月眀孤
張佳胤
送劉使君之襄陽
太嶽千門𬗋氣垂松花片片曉風吹孤懷化作千峰月夜夜随
君君不知
題徐生夢雲卷
海西削出千芙蓉歲晚滄江有卧龍枕上風塵吹不到石門日
日𬗋霞封
夜半天雞啼𬗋烟瓊琚長共白雲眠高松萬壑搖眀月無𢾗寒
濤落枕邊
宿太華山寺
焚香高卧太華烟鶴唳松濤夜不眠欲識此中無住著海心月
在白雲天
張九一
古意
團扇初裁素月㾗無端秋色送黃昏蛾眉觧使宫中妬但得長
門亦主恩
魏裳
寄元美
朱絃一絶少知音白雪難酬國士心腰下青萍君所贈至今風
雨作龍吟
朱曰藩
北園春日雜興
烟柳河橋玉萬絲殢風嬌雨斷腸時樓頭小婦含顰坐背倚紅
欄把一枝
吴維嶽
登蓬萊閣
羣山映帶曙霞開千尺巉岩海上臺仙馭有無春色裏長空雲
盡鳥飛廽
黎民表
元夜曲
簫史乘鸞下帝臺参差仙盖拂雲來分眀禁院春先到萬朵芙
蓉月下開
歐大任
金陵元夕
舊京門巷盛繁華雙鳳銜燈出帝家寶馬嘶殘三市月玉笙吹
過五陵花
高岱
凉州曲
賀蘭烽火接居延白草黃雲北到天一片城頭青海月十年砂
磧伴人眠
陳宗虞
送胡生南歸
揚子江頭落暮潮瓜州夜月起蘭橈西湖歸去三千里家在芙
蓉第一橋
潘子震
秋樹下送張雲少憲使
老樹臨風葉半黃一尊岐路又斜陽别君何必折楊柳只此秋
聲已斷腸
胡安
客窗雜興
曲檻蒲團别樣春疎簾盡日障紅塵不知門外誰敲竹祗有清
風是故人
出塞詞
從軍長逐霍嫖姚欲斬樓蘭意未消千騎忽來輕敵少且從雲
外落雙鵰
秋盡
籬畔黃花照紵衣寒城紅葉待風飛月眀長繞河橋路正好歸
時客未歸
吴擴
遊白雲觀
古壇真氣晝氤氲洞口春深草樹薰仙人駕鶴知何處獨向山
中禮白雲
楊靳二公園
相國名園夾道開綠楊深鎻舊樓臺多情最是呢喃燕不厭空
梁歲歲來
李元昭
春日宴山中
東風吹影葛巾低坐撫霞尊醉似泥莫遣紅粧歌䴡曲碧桃枝
上乳鶯啼
張文柱
春江别
江雲如縠草如茵白馬朱鞍别故人細把絲鞭天外指落花流
水斷腸春
汪時元
春日漫興
春風為我報花開我為花開載酒來莫道少年花裏醉白頭曾
是醉花回
陳鶴
池上聽陳老琵琶
夜凉池上弄琵琶萬里銀河月在沙莫向樽前彈出塞只今邊
將未還家
送張伯純還關中
憐君獨棹渡黃河西北山川入雍多料得到家春未至馬蹄半
在雪中過
登金山
瓜州霜落雁初飛鐵甕城寒樹漸稀南北興亡在何處金山殘
月夜潮歸
莫是龍
送馮子遊金陵
天開洞壑滿峰蟠地府蛟宫六月寒君到正逢秋色早平湖落
木鏡中看
送人
揮手寒原日欲西霜禽向客有情啼空山摇落無相贈借得春
風送馬蹄
俞允文
園居
蕭蕭無伴獨為家静裏經春任物華綠樹千章啼百舌香風吹
盡𬗋藤花
王穉登
織錦詞
燈前織錦雨吹窗忽憶行人未渡江織出鴛央才一半待郎歸
日始成雙
張鳳翼
戲王姝禮大茅峰
獨尋仙嶠問三生一縷心香豈世情試展霓裳供法曲應教妬
殺董雙成
與袁考功索酒
自笑窮途類阮生江干裘馬倦遊情莫教厨下餘殘酒誰向山
厨乞步兵
徐渭
龕山凱歌
短劍随鎗暮合圍寒風吹血著人衣朝來道上看歸騎一片紅
冰冷鐵衣
旗褁金鎗碎朔風軍中吮卒有吴公更教厮養眠營竈自向霜
槽喂鉄驄
抱琵琶偶佇蕉隂美人
離宫給事小青衣催送琵琶向瑣幃行到芭蕉忽回首去年此
日嫁明妃
沈眀臣
宫詞
晚凉風度玉池香看盡歸鴉入建章妾貌不如蓮樣好莫將眀
鏡比寒塘
别
高館寒燈此夜眀三年風雨舊時聲含情欲發難為别夜半月
來潮又生
陸弼
泊毘陵朱君携酒過集舟中
孤城春水浸桃花白髮逢君酒重賖一曲清歌滿船月不知今
夜是天涯
康從理
送童山人南歸
楚塞吴關葉正飛片帆高挂月華歸桐江舊有垂綸地待我雙
開白石磯
何良俊
白下春遊曲
撲翠蛾兒稱意勻杏紅衫子逐時新装梳莫訝朝來别無奈桃
花觧妬人
魏學禮
送人之北
萋萋芳草覆江沙燕子歸時不在家惟有海棠花上月随君千
里到京華
林世璧
春宫詞
綠樹鶯啼曉夢催春風花落滿蒼苔宫中盡日珠簾捲惟有雙
雙燕子來
周東田
宫詞
倦倚雲屏起夕思隴山鸚鵡立花枝能言飼爾香珠稻傳與君
王團扇詞
莫叔眀
贈别
年少辭家莫畏勞山間綠樹戌樓高桃花不合渾如淚和雨紛
紛上客袍
胡應麟
塞下曲
戰馬驕騰大漠間遥看虜陣薄隂山横戈不待嫖姚令生縳樓
蘭入漢關
梅鼎祚
春辭
别後冰絃不忍弹小樓花雨怯春寒歸雲目斷香雲碧愁倚東
風十二闌
吕時臣
對月柬繡嶺主人
古樹荒城昨夜秋道人多病卧滄洲可憐一片無情月江北江
南逐水流
俞䕫
遊圓覺
青山一帶兩河流臺殿參差勢欲浮曾借石床眠處穏覺來紅
日滿山頭
宋登春
遊桃源洞
漁郎何處問迷津流水桃花小洞春當日避秦人不見青山曾
見避秦人
曹道
春怨
朝元鐘罷正黃昏繡竹羅衣拭淚㾗燕子雙飛春欲暮一重花
雨閟重門
姚汝循
回雁峯
回雁峯頭望帝京塞雲黯黯不勝情賈生已道長沙遠今過長
沙又幾程
屠隆
塞下曲
怨入秋閨玉筯寒滿天眀月錦機殘一生不識關山路欲作遼
西夢更難
狂随都護出行邊斬得胡頭馬上懸萬里無人秋月白霜前獨
枕大刀眠
渡黃河
野曠天隂日欲西北風吹雪雁行低黃河渡口行人少一片寒
沙沒馬蹄
感事
玉堂人去事荒凉蔓草春回自野墻惟有多情雙燕子猶來江
上覓雕梁
湯顯祖
病酒答梅禹金
青樓眀燭夜歡殘醉吐春衫倚畫欄頼是美人能愛惜雙雙紅
䄂障輕寒
樓外
樓外珠簾瞰碧江鏡前紅䄂立紗窗教將侍女高檠燭怕見新
歡影一雙
七夕醉答君東
玉茗堂開春翠屏新詞傳唱牡丹亭傷心拍遍無人會自搯檀
㾗教小伶
鄒廸光
閨怨
翠簞牙床覆錦䄄夢中一夜到西秦銅龍未徹披衣坐催喚街
頭賣卜人
行經長坂橋見平康零落殆甚詩以傷之
曲房委謝草萋萋白日無人鳥亂啼惟有秦淮舊時月伴人行
過板橋西
湯賓尹
送區海目赴滁
不嚮清流問故關時平有味是官閒江南日暮瑯琊道絮絮雲
生疊疊山
馮時可
寒山寺送别
酒盡楓橋欲别難滿船風雨一燈殘鐘聲不到烏啼静今夜寒
山覺更寒
寒夜曲
一點清暉入畫欄西風吹送雁聲寒冰心不共銀缸暖繡閣翻
如玉塞寒
王野
閨怨
遠遊消息斷天涯燕子空能到妾家春色不知人獨自庭前開
遍合歡花
丘兆麟
紅蓮
苧蘿江上立西施相見盈盈隔水湄不惜風前渾一笑两行紅
頰待君知
陶望齡
雲巖
中夜披衣聊出戶無𢾗山雲掛庭樹忽然數片飛不還已作峰
前一溪雨
袁宏道
希夷峽
白日青山眼倦開風雷長到枕邊回夢中亦有敲門客報道莊
周騎蝶來
湖上贈錢唐湯令
一簾秋色一堂雲白石灘頭坐使君彷取桃花為押字判來山
水作移文
陳繼儒
酌婉孌堂中
㩗壷遥度嶺頭來驚起棲烏下石臺春雨燈花寒自語夜深偏
傍故人開
睡起
妖姬十五髮初齊倦倚花欄日欲西幾度小鬟扶不起畫眉人
怕畫眉啼
山中
空山無伴木無枝鳥雀啾啾虎豹饑獨荷長鑱衣短後五更風
雪葬要離
鍾惺
送荆延卿罷丹徒令歸
如君不去欲何云聲酒山川半屬君不信身為方外吏閒時看
取舊弹文
秣陵桃葉歌
女兒十五未知羞市上門前作伴遊今日相邀佯不出郎家昨
送玉搔頭
譚元春
湘雨歎
一城人隔雨聲邊高唱閒情出自然怕遣罏香來擾坐終朝寂
寂是湘天
周憲王
楊柳枝
春來折盡更逢春舊折長條今復新惟有行人相送别今年不
是去年人
釋宗泐
徽宗雪江獨棹圖
艮嶽秋深百卉腓胡塵吹滿衮龍衣淒凉五國城邊路得似寒
江獨棹歸
釋守仁
明皇小車圖
宫門日出乳鴉啼仙漏沉沉樹影低朝罷千官無一事車聲又
過夀陽西
釋明秀
過孫山人故居
溪邊野竹映寒沙茆屋青山處士家燕子歸來寒食雨春風開
遍野棠花
釋魯山
寄廣川準無則
白雲紅樹對離情秋意微茫畫不成吟就新詩書落葉憑風吹
過德州城
訪張佩之不遇
幾度尋君不見君門前高樹挂斜曛踏春馬向誰家去一鳥空
啼滿地雲
釋天祥
榆城聽角
十年游子在天涯一夜秋風又憶家恨殺葉榆城上角曉來吹
入小梅花
釋方澤
塞下曲
長随驃騎度交河雨雪天山夜負戈莫謂歸家貧到骨黃沙白
骨不歸多
章志宗
春曉
弱柳搖烟落絮輕綠隂初長小池平杜鵑處處催春急不是東
風太薄情
孟淑卿
春歸
落盡棠梨水拍堤萋萋芳草望中迷無情最是枝頭鳥不管人
愁只𬋩啼
朱静庵
日暮
落盡殘紅日下遲薰風一夜折薔薇池塘雨過無人到滿地榆
錢鶯亂啼
秋日見蝶
江空月落雁聲悲丹染霜楓百草萎胡蝶不知身是夢又随秋
色上寒枝
竹枝詞
西子湖頭賣酒家春風摇蕩酒旗斜行人沽酒唱歌去踏碎滿
街山杏花
