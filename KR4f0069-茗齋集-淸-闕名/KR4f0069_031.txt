戴冠
遊竹墅
十里江風吹竹林萬竿拂日座隂隂主人不惜玉壺淺客子翻
疑金谷深白晝水邊閒繫馬清秋花底下鳴禽山翁醉後且歸
去明日杖藜還獨尋
黃佐
夢遊洞庭
瑶臺今夕侍宸遊五色雲中駕彩虬銀漢有章回紫極碧天如
幕護皇州未央月轉芙蓉殿太液波涵翡翠樓欲奏霓裳先按
舞鳳笙吹徹洞庭秋
雪後早朝
北風吹雪静芳塵雪霽千門麗色新丹地祗聞鳴玉步碧天疑
有散花人寒光掩映龍樓曉遲日熏成鳳沼春歸向柳邊凝立
久試裁巴曲和韶鈞
朱豹
秋日遣懷
山堂虚敞泬寥天客裏懷愁正黯然籬菊吐時寒有信鄕愁多
處酒無權一庭吟思高梧外千里音書落雁邊坐久無端成獨
嘯却因衰髩感流年
曹嘉
寺前秋泛
湖上晴遊即鏡中輕烟淡靄静浮空岸廻舟自蕪葭入塔迥雲
從殿閣通驚吹魚龍時出沒傍筵鷗鷺晚西東鳴橈更泛桃花
水不辨秋林返照紅
王徤
樂清道中
雨晴驛路净埃氛鳥弄漁歌到處聞山迥樹隂牽落照江空帆
影亂行雲天關四面樓臺出地脈千重洞壑分賸愛巖亭堪把
釣洗心翻愧白鷗羣
唐順之
上張相公
帷中運策九州清共道留侯在漢京賜第近連平樂觀入朝新
給羽林兵儒生東閣承顔色酋長西羌識姓名却望上台多氣
象年年常傍紫宸眀
寄周中丞備禦關口
牙旗高建白羊東鼓角隂隂瀚海空雪後錦裘行塞外月明清
嘯滿樓中幕南五部思歸義薊北諸軍盡立功燕頷書生人共
羡一朝投筆事平戎
趙州懷古
千秋覇業銷沉盡風俗猶傳趙武靈市上美人揮錦瑟場中俠
客舞青萍雁門北去通沙磧鳥道西來入井陘欲向平原訪公
子蕭蕭賓舘戶長扃
元夕詠冰燈
初憐火樹闘春妍忽見清暉逼夜闌出海鮫珠猶帶水滿堂羅
䄂欲生寒燭花不礙空中影暈氣疑從月裏看為語東風暫相
借來宵猶得盡餘歡
山庄閒居
身名幸自謝籠樊白首為農誓不諼慣住山中知鹿性數行樹
下識禽言巾車每許鄰翁借書帙閒同道士翻醉後漸看松月
上滿村雞犬寂無喧
廣德道中
蒼山百轉見炊烟茆屋高樓古樹顛細雨薜蘿侵石徑深秋秔
稻滿山田雲中望影迷遥岫草裏聞聲覺暗泉倘遇秦人應不
識只疑誤入武陵川
胡纘宗
泊胥口望太湖月下作
一年此夜月如晝萬里兹行榻似浮雲湧樓臺天上坐樹圍簫
鼓鏡中浮两山的的河初掛百瀆盈盈星欲流况有玉堂徐學
士一聲長嘯洞庭秋
田汝成
山居雜興
深居簡出意如何一任頽垣長薜蘿𧖟月閉門無客到花時對
雨有鶯過醫經欲定名方少琴譜曾翻雅調多淺碧溪頭閒白
鷺近人那復畏虞羅
楊循吉
初春山居還城却寄支硎僧院
好山不著詩人句辜負浮嵐翠滿空梅子蜕花春事半雨聲追
冷昨宵中来尋茗椀梯幽閣却上籃輿别遠公白髮漸添身老
大何緣佳興逐東風
高叔嗣
東原晚望答李鴻漸
東原晚望草烟齊久卧無心出路迷閒立秋風看木落獨行斜
日聽烏啼一官已謝於陵後百畝纔開莘野西此地故人應念
我逢人昨有數行題
華察
過芙蓉别墅
養晦深山學老農每從白社閟閒蹤停舟試問門前柳載酒遠
尋湖上峰繞徑蒼烟生薜荔臨窗秋水濯芙蓉幽居便是神仙
宅辟榖寕勞問赤松
姚咨
郊居自遣
前溪烟水路漫漫長日郊居性所歡老去自知雙髩短春歸一
任百花殘閒窗寂寂晴絲繞高樹隂隂鳥夢寒學易由來諳物
理慣將消息静中看
王𢡟眀
袁江客思
琴書留滯贑江濱迢逓東歸正及春啼鳥不知鄕國異桃花空
笑客囊貧看山幸自銷幽癖沽酒無由覓故人飽歴風波倦行
役一丘端可寄閒身
皇甫汸
普德寺
古寺城南訪六朝高臺一望幾蕭條門前黃葉催年暮林下青
山覺路遥塔影常懸沙苑月鍾聲静帶楚江潮老僧晏坐躭禅
定送客何曾過乕橋
乕丘送趙司空
乕丘締賞逢初地麟閣圖勲慶此筵已見兵威銷草木更看喜
氣滿山川諸天香梵留清響子夜吴歌當凱旋自愧陳琳老書
記欲從幕下賦燕然
題史考功池亭
名園十畝與城鄰日夕風烟逐眺新山對石屏開作畫水從金
谷瀉成春憑軒不斷啼花鳥閉戶時逢看竹人見說玄暉池尚
在知君原是謝家身
寄許䕫州
城開白帝鏡江連見說仙郎出守年乕患巳從鄰境去猿聲偏
近郡齋前相如文藻流巴蜀黃覇功名在穎川應是漢庭求吏
治非關相府賤英賢
贈萬都督
看君被服似儒生不獨能文慣論兵三十擁麾當閫外一朝開
府在西京雅歌樹下留賓醉清嘯樓中料敵平更道深山尋羽
士功成應有赤松情
簡文待詔
寂寞山居興味寬厭聞海上有波瀾蛩鳴北戶秋聲起鵲守南
枝夜影寒老至相如猶抱病歸來陶令已辭官點蒼山色渾能
記欲乞丹青作障看
蘇祐
署中即事呈寮長諸公
日長初試越羅衣綠晝清隂坐不違過眼慢驚風物換遠心翻
愛吏人稀到簾花片依苔墮隔巷鸎聲接燕飛追逐仙曹殊濫
竊春風自長故山薇
屠應峻
遊城東觀
病起尋幽強杖藜琳宫寂寂枕廽溪繁花向日俱宜笑幽鳥逢
春各異啼雲滿客衣庭樹合氣薰山酌芷蘭齊郊行亦有桃源
在明日重來路不迷
蔡汝楠
自題前山草堂
草堂舊結北山阿逋客還家洽薜蘿遶院松林嵐翠重滿庭蕉
葉雨聲多清樽自對叢花彂高枕無如啼鳥何若道世情堪澹
處門前終日俯滄波
吴子孝
光禄出參楚藩提督太和宫
罨畫樓臺縹緲間金符玉勅領仙山松蘿初慰烟霞癖劒履遥
升乕豹關雲擁萬峰穿杳靄水流七澤聽潺湲紫霄真境今飛
躡日月宫中自往還
袁&KR1030;
宗伯昭過訪辱詩奉答
蓬戶萧然仲蔚居忽傳高士駐文輿憐君失意長為客顧我窮
愁強著書海内獨憐為客久花前猶恨綠樽虛石湖新水晴如
練好買扁舟去釣魚
王寵
和文待詔懷昭慶寺
眀光起草五雲邊猶憶同參雪竇禅花雨石床聽說法竹林茶
鼎愛談玄拂衣未許還廬社飛夢時能墜輞川借問玉皇香案
吏何如兜率鍊形仙
閒居
繞屋扶疎千樹林古臺鶯語晝沉沉山童戲舞調雙鶴病客閒
居習五禽阮籍猖狂讐禮法仲長樂志薄朝簮憑高更覺青冥
遠弋者徒聞黃鵠音
黃省曾
與陳郡推乞丹砂床子
桃花空望列仙家芳草難回两鬢華雲裏未逢青鳥使山中長
想白牛車居林餉薄惟餐蕨買藥嚢空只餌霞不老近看劉向
錄從君寫詠乞丹砂
陳淳
七夕
小憩停雲木榻前閉門深静日如年試酬佳節陳瓜菓聊詠閒
情弄簡編拂座茶香人醉後漫山雨氣稻花天清凉不覺遲歸
去回首城南靄暮烟
孫宜
秋日園居
江上年華九月過端居幽獨奈愁何輕霜晚色移蘭芷細雨寒
聲到芰荷彭澤豈妨沽酒數茂陵無厭著書多他時擬更尋高
隱只在青山舊薜蘿
諸大綬
送高崑崙太史還蜀
清宵天禄正然藜暫捧周圭出玉墀回望五雲天咫尺行看三
峡路逶迤晚風飄度猿聲急曉月横浮嶽色竒却是相如擅
詞賦登臨到處有新詩
薛應旂
徐氏園次龍石韻
城闕青霞護竹扉秋高霜露景熹微廽欄侵𬒮苔㾗濕曲澗浮
觴樹影稀宿雨芙蓉開欲落寒條翡翠集還飛習家池館風流
在山簡頻年興不違
朱衡
登海曙樓
高樓百尺插空青檻外諸峯列畫屏漢署星辰移北極海天風
日壮南溟譯人歲至諳夷語戰舸秋深驗水經却倚危闌時極
目炎荒銅柱接冥冥
贈醫士
羊裘鶴氅鹿皮冠旅食經秋客舍寒露滴雲關晨採藥虹穿林
屋夜燒丹行歌燕市無人識閑種胡麻祗自飡何日馭風朝玉
几手持黃籙戲雙鸞
楊繼盛
送徐子與讞獄江南
寥落白雲庭半虛有功此去更何如西曹月滿幽人榻南國星
随使者車塞雁不堪行又斷秋風况是葉飛初秣陵故舊如相
問為道疎狂病未除
包節
晚望蒼山即事
吏散庭閒静掩扉點蒼西望翠霏微雲裁玉葉和烟潤瀑濺珠
花映雨飛石洞經秋龍不起松枝將暝鶴初歸冷然忽動餐霞
思擬步丹梯一振衣
駱文盛
春日郭氏山亭
騎馬春郊遠興生參差樓閣望中眀杯間日煖花争彂谷口雲
閒雨乍晴淡靄翠浮深樹合廽峰青落小池平壺觴竟日淹留
地坐倚清酣聽鳥鳴
雲岫寺王肖溪大令宴集
雲岫蔵雲雲不飛老僧長日伴雲棲参天竹樹隂隂合覆檻藤
蘿裊裊低過雨流泉穿石下啄花幽鳥向人啼我來正值朱炎
候恰喜凉生白苧衣
孔天胤
訪方隱君金華山中
春山深曲訪巖栖且喜桃源路不迷一室盡攅雲裏樹空園全
遶石中溪川觀魚鳥心無累磵束荆薪手自携酒性更能如五
柳花林相許抱琴躋
王廷榦
四眀登舟阻風雪題車廐驛
浙東經覧意多違簿領年年限客歸江海故人傳錦字風塵遊
子倦行衣青雲湛澹湖山渺白雪飄零草樹稀歲晚孤舟嗟旅
食驛亭愁見暮禽飛
許應元
雨中登張真君鶴歸亭
巖深樹密幾千重雨逕還探静者蹤綵隊花間聞駐鶴青茅酒
肆畏成龍並巖竹笋翛翛長中壑芝榮處處逢忽憶故人違暫
賞題詩空滿白雲封
王問
晚行石門道中望西湖寄杭州太守
乘興遠遊無定期舟行常及暝鍾時潮平兩岸月初上溪到石
門帆自遲春來花鳥宜晴日湖上風烟有夢思為報使君多勝
事酒深蘭棹更堪移
采石弔李白
崔嵬石上有仙樓樓下深江静不流興慶歌殘金雀冷夜郎人
去嶺猿愁天寒月小黃山渚水落沙眀白鷺洲悵憶當年留勝
事醉披宫錦下蘭舟
洞虛宫錢道士吹笙夜分别去
洞中仙子玉為笙吹入空江學鳳鳴暫繞藥欄醒鹿夢還過竹
院起秋聲珠蔵土釡丹應熟鶴返層霄月正眀别向清溪尋舊
侣碧桃花下了殘經
遊牛首山歸與寮友宿天界寺
看山遥在萬峰西歸路停停江日低散吏自堪携伴侣閒心猶
得住招提經壇露盡天花落塔院風清谷鳥啼長習跏趺入禅
寂亦知虚幻此生迷
謝少南
靈隱寺
紅樓正背北高峰猶說開堂舊法宗雨後殿隂生薜荔雲銷山
色見芙蓉長松不斷飄天籟空谷偏宜聽暮鐘莫上冷泉嗟往
事殘碑新仆草蒙茸
陳鳳
秋日雜興大梁旅中作
杏花村繞鳳皇臺臺畔幽居蔭綠槐問字有人時載酒春來無
日不花開清池白石魚争躍飛閣疎簾燕自來叢菊欲黃秋漸
老籬邊誰對紫萸杯
病中寄客
十載栖遲隔世氛開尊遥憶舊論文空山落葉鳴秋雨絶壁飛
泉挂白雲幽處却堪人卧病興來猶似鶴離羣若為春到梅花
早手掇瑶華一贈君
張詩
崔西峨山中别起樓臺寄贈
山人習静謝氛埃甲第遥從天上開流水自來成澗壑閒雲終
日護樓臺珠簾度鶴窺金篆璧月流花送玉杯鞭石不勞蓬島
去吹簫時引鳳皇來
王維楨
原州鎮西樓劉公讌集
危樓真倚白雲間霧堞隂隂合萬山地險胡塵空絶漠天遥漢
壘接重關杯前劍罷笙歌起塞上年來乕豹閒壮觀平生今更
幾坐升海月不知還
喬世寧
擣衣
城上秋風木葉稀城中思婦擣寒衣誰憐此夜腸空斷獨恨經
年戌不歸聲度隴雲傳雪嶺心随關月到金微相思更有殘機
錦碩逐長安一雁飛
莫如忠
遊寺
香界追攀十載曾薜蘿深處翠微扄齊梁古跡譚雙樹水月玄
心鏡一燈山鳥弄晴春冉冉閣雲凝碧晝冥冥投簮莫訝歸無
侣猶有逢迎白社僧
春日遊虞山
興在春山獨遠尋行随杖履歴嶔岑千盤磴出花間路百囀鶯
調谷口音石洞流雲蔵窈窕海門初日變晴隂更臨絶巘看飛
瀑頓覺清泠洗客心
馮惟訥
春夜燕張條岩戶曹招隱園臨别賦贈
憶在河中别使君十年芳草怨離羣名園客共鐘聲到玉洞花
從燭影分招隱即看随杖履含香曾得侍蘭芬眀朝又向蓬池
道回首條山起暮雲
馮惟敏
曉山移榼客署詩以謝之
共是悠悠客裏身天涯相對自相親山城趨走風光轉官署徘
徊柳色新元亮有情傳綠酒鄭虔無俸買青春清明前後霏霏
雨觸目鶯花冷笑人
高應冕
中秋草堂對月
瑶臺月上海西頭天柱清光逼斗牛萬里雲開關塞迥一天露
净草堂幽重門影閉陶潜宅殘夜寒生謝朓樓翻笑燈前詩酒
興角巾猶是昔年秋
俞憲
登城閱士
旌旗四面接遼城霜落高秋紫塞清五路雲霞連海氣千家砧
杵奪邊聲射鵰不數呼韓部奪馬今知驃騎名東望扶桑一長
嘯臨風真有挂弓情
金鸞
清眀客京口袁兩峰山樓值雨
他鄕逢節正淹留海色江聲共入愁南去烟花迷椘苑北來風
雨徧揚州林深白晝常疑暮春老餘寒半若秋村酒有時來地
主野花無語對山樓
張之象
送郭次甫遊華山
豪客西征太華巔三峯削出鎮金天星壇了了秦京列雲障重
重漢畤連紫氣朝凝蒼嶺上白蓮秋發彩霞邊景純高跡經行
處賦得遊仙更幾篇
羅鹿齡
邊秋感興
半夜西風欲撼扉起看黃葉落全稀城頭片月兼霜白天際驚
沙亂雪飛漢塞兵戈連歲動胡兒羊馬望秋肥當年愛聽營州
曲此日聞歌淚滿衣
李時行
石亭館與友人夜坐
客裏逢君屬暮秋别情歸思共悠悠燈前細雨催黃葉海内知
心半白頭露氣暗浮冰簟冷蛩聲偏助草堂幽欲期後會應難
定且對青尊一暫留
酬陳鳴野見寄
千里逢君問索居江空歲晚獨愁予祗緣嶺外無來雁莫道天
涯少寄書草徑秋深吟蟋蟀石池霜冷落芙蕖關河迢逓風塵
隔两地同看月色虛
夏日同姚子玉費子文遊雲居寺
蒼烟白石滿空山野寺深蔵亂竹間遊客謾隨清磬入老僧長
對落花閒潭邊宿雨從龍去樹底殘雲伴鶴還盡日臨流恣幽
賞披襟坐遍石苔斑
陳明
胡逸人劉使君夜訪
竹屋茆堂曲巷幽何堪仙馭下丹丘無人再識桃源路有客同
登雪夜舟眀月随君還自去清尊為我更相留䔥條湖上看秋
色十載高吟共白頭
靳學顔
九日龍岡奉同王大夫僚長
荒臺九日倍淒凉駟馬雙旌度石梁望嶽鐘聲初應節洞庭木
葉盡飛霜予家魯水空凝望君指秦川是故鄕倚閣斜陽正愁
絶不知黃菊為誰黃
草橋即席寄以騰
舊國春深草似烟年年此際對離筵纔聞桺外歌三叠已識尊
前路五千劍閣啼猿梅雨夜錦江駐馬麥秋天從今莫問西來
雁縦有風翰不到川
劉鳳
送徐太史
使車朝發白雲邊萬里春帆細雨懸正憶鶯花江上月可禁楊
柳薊門烟蓬萊氣色揮毫裏漢署風流獻納前聞道聖朝行幸
少知君未擬賦甘泉
李攀龍
同元美子相公實兮賦懷太山得鍾字柬順甫
域内名山有岱宗側身東望一相從河流曉挂天門樹海色秋
高日觀峰金篋何人探漢策白雲千載護秦封向來信宿藤蘿
外杖底西風萬壑鐘
懷子相
薊門秋杪送仙槎此日開樽感歲華卧病山中生桂樹懷人江
上落梅花春來鴻雁書千里夜色樓臺雪萬家南粤東吳還獨
往應憐薄宦滯天涯
同張滑縣登清風樓
層樓落日倚蹉跎眀府高軒載酒過檻外秋隂開大陸簾前樹
色散漳河關門紫氣臨燕滿風雨青山入晉多我醉欲裁王粲
賦故園戎馬近如何
郡城樓送眀卿
西來山色滿城頭東望漳河入檻流傲吏歲時頻卧閣故人風
雨一登樓亂離王粲逢多病著作虞卿老自愁君到長安相問
訊誰憐五月有披裘
徙倚高樓問索居故人湖海意何如樽中十日平原酒袖裏三
年薊北書大麓夏雲當檻出石門寒雨過城疎眀朝遠道空相
憶那得仍停使者車
登黃榆馬陵諸山是太行絶頂處
太行山色倚㠝岏絶頂清秋萬里看地坼黃河趨碣石天廽紫
塞抱長安悲風大壑飛流折白日千厓落木寒向夕振衣來朔
雨關門蕭瑟罷憑欄
西來山色照邢襄北走并州擁大荒巨麓秋隂沙渺渺石門寒
氣雨蒼蒼天邊睥睨懸句注樹杪飛流挂濁漳搖落故人堪極
目朔風千里白雲翔
除夕元美宅
蓬萊佳氣舊霏微把酒千門朔雪飛繾綣綈袍回夜色縱横綵
筆動春暉何來天地愁相向自信風塵意不違漢主眀朝還受
計君看五馬賜金歸
上郡
叱馭何來絶塞遊獨看山色向新秋人家漸出層厓上客路高
盤斷壑流朔氣忽随風雨至孤城長傍夕陽愁五原子弟輕烽
火馬上談經半白頭
人日答汝思
濁酒初開栢葉新醉來高枕任風塵十年關塞愁中客此日江
湖病裏人青鏡欲催潘髩改綵花空剪漢宫春即今萬事抽簮
外唯有浮雲傍角巾
題徐方伯眀月軒
傲吏高齋海岱開長留眀月照池臺白雲湖上秋何處鴻雁樽
前客自來寒色玉壺堪徙倚流光華髮與徘徊西園諸子俱能
賦獨譲應徐鄴下才
杪秋登太華山絶頂
縹緲真探白帝宫三峰此日為誰雄蒼龍半掛秦川日石馬長
嘶漢苑風地敞中原秋色盡天開萬里夕陽空平生突兀看人
意容爾深知造化功
徙倚三峯峯上頭蕭條萬里見高秋蓮花直撲青天色玉女常
含白雪愁樹杪雲霾沙漠氣岩前日暈漢江流停杯一嘯千年
事不擬人間說壮遊
殷太史正甫至白太山為贈
眀堂天子昔登壇御道風流擁漢官海色迥臨三觀動春隂不
散五松寒白雲忽向封中出玉牒誰從箧裏看此日滿朝求禅
草相如早晚入長安
又作此問正甫
上宫春色自何年阿閣神房幾洞天囊裏定携三秀草懷中曾
擬四愁篇射牛漢蹟今猶在繫馬吴門似杳然七十二家論祀
典還朝可奏聖人前
夏日襲生過鮑山樓
長白山人本種田談經丰住㟙湖邊擕來滿甕春城酒乞得諸
生月俸錢倚檻四高滄海氣銜杯一望縉雲天尋常雞黍休嫌
薄不淺交情二十年
白雪樓
伏枕空林積雨開旋因起色一登臺大清河抱孤城轉長白山
邀返照廽無那稽生成懶慢可知陶令賦歸來何人定觧浮雲
意片影漂搖落酒杯
寄題子與使君薜荔園
太守為園自一丘遥看薜荔接滄洲醉來忽下湘君淚賦罷深
知楚客愁黯淡欲飛天目雨蕭條猶帶洞庭秋惟應日共蓬蒿
長安得聊從仲蔚遊
寄題元美蔵經閣
岧嶤飛閣大湖傍有客繙經日滿床白馬尚留霜練影彩毫應
帶雨花香當年張掾生秋興何處支公坐道場君自風流兼二
子吳門極目正茫茫
題周天球小像
落魄吳門五十春嬾從高閣畫麒麟此中墨客争知妙何處詞
人更有真白眼自宜置丘壑紅顔元不染風塵東墻休掛喬家
女夜恐周郎作後身
九里松圖為馬侍御作
武林佳氣日蕭蕭夾道長松入望遥黛色總疑天目雨寒聲不
辨浙江潮含淒風自枯鱗起倒影雲随偃盖飄非值有心同竹
箭懸蘿争敢附高標
送陸從事赴遼陽
御苑東風吹客過共看芳草有離珂西山晴雪鴻邊盡北海春
雲馬上多地險時窺玄莵郡天驕夜遁白狼河知君幕下參高
畫諸將何時議止戈
上朱大司空
河隄使者大司空兼領中丞節制同轉餉千年軍國壮朝宗萬
里帝圖雄春流無恙桃花水秋色依然瓠子宫太史但裁溝洫
志丈人何减漢臣風
和梁憲使過密咏天仙宫白松
孤根一托蕊珠宫不與苕華粉黛同夜暗龍鱗&KR0742;自照天清鶴
影望來空條封姑射千秋雪盖擁蘭臺萬里風非為子雲能作
賦誰知玉樹本青葱
崔駙馬山池燕集
主家池館帝城隅上客相如漢大夫十里芙蓉迎劍舄一樽風
雨對江湖橋邊取石鯨飛動臺上吹簫鳳有無向夕不堪車馬
散朱門空鎻月眀孤
送豐城杜少符謫滇南
共惜投荒萬里天當朝起草事空傳主恩綠髩神仙尉客夢青
雲侍從年盤水秋帆開瘴癘黔陽春樹隔風烟孤臣自有豐城
劍遥夜思家向斗邊
元日早朝
禁城春色引朝天接跡䕫龍近法筵雲裏金莖通御氣宫中玉
樹隱祈年西山亭障遥臨薊朔漠旌旗滿護燕聞道至尊歌白
雪小臣還獻郢人篇
初春元美席上贈茂秦
鳳城楊柳又堪攀謝眺西園未擬還客久高吟生白髮春來歸
夢滿青山眀時抱病風塵下短褐論交天地間聞道鹿門妻子
在祗今詞賦且燕關
韋氏池亭同元美子與子相賦
貰酒新豐觧佩刀相逢意氣為君豪孤亭晝敞松杉色亂石青
含薜荔高自向風塵偏勝蹟豈令湖海傲吾曹從他桂樹山中
發招隱何勞更反騷
送吴人陸之箕
客有登臺賦遠遊薊門金盡坐高秋緫憐岐路無知已不向風
塵為白頭木落毘陵看過雁月眀張翰倚扁舟未將簮&KR0807;論多
病草色姑蘇到自愁
立秋日登宣武門樓
萬里銀河接御溝千門夜色映南樓城頭客醉燕山月笛裏寒
生薊北秋胡地帛書鴻雁動漢宫紈扇婕妤愁西風眀日吹雙
髩且逐飛蓬賦遠遊
神通寺
相傳神刹朗公開千載金牛去不回初地花間蔵洞壑諸天樹
杪出樓臺月高清梵西峯落霜净疎鐘下界來豈謂投簮能避
俗將因卧病白雲隈
寄贈元美
黃金臺館鬱蒼蒼遊子高秋搃斷腸萬里浮雲愁北海千山朔
氣壓漁陽風塵未老江湖色宫闕新懸日月光安得與君燕市
裏和歌長在酒人傍
王世貞
憶昔
憶昔父皇三出邊六龍飛雨淨胡烟天門直向隂山闢北斗翻
從南極懸鐡馬春饑填瀚海金人秋祭失祈連只今何處無廉
李野哭荒村幾歲年
更憶南廵漢武皇樓船車馬鬱相望輕裘鄠杜張公子挾瑟邯
郸吕氏倡秋淨旌旗營細柳夜深烽火獵長楊孤臣尚有遺弓
淚不見當時折檻郎
送瞿師道太史使大梁周府
長安草色上鳴珂繁吹春調四壮歌太史授圭開赤社宗藩如
帶指黃河花間漢使樓船彂雪後梁園鴻雁多上客知君頻授
簡鄒枚詞賦未應過
月夜宿弘慈寺
夜堂趺坐轉三車倦向僧厨乞施茶露净珠光翻貝葉月寒金
色湧蓮花憑看有相吾何染聽說無生路未賖莫謂常眀須震
旦金篦已許導恒沙
送蔡子木守衡州
少年為郡肅清脩京洛相擕賦壮遊一去蔡邕誰倒屣可堪王
粲獨登樓插天衡嶽層層碧遶郭湘江細細流莫向秋風悲日
遠長沙今得比中州
台郡兵起有感
平生五嶽意相親圖裏天台指避秦豈謂乾坤歸戰闘遂令湖
海人風塵時平不獨輕前軰難起初聞遣大臣回首國恩環珮
裏百年誰見請纓人
登金山
山秋木葉翠將收憩棹扶携到上頭天柱中懸南北影海門西
拒古今流層雲錫響空王座落月珠眀帝女游便欲休餐旬日
住千帆風色使人愁
病甚懷于鱗却寄
蕭條殘日罷&KR0742;杯寒入楓林夢乍廽吾已河山甘付骨汝從天
地更論才途窮萬事輕相譲意盡千秋莽自哀藥餌漸扶雙眼
在未煩驚策素車來
懷于鱗
燕京歲晚競鳴珂郢雪春來幾和歌尚有乾坤容汝在空留日
月向人過雲横大麓低平野天坼飛流墮濁河滿目黃金饒漢
吏千秋屈宋自堪多
同省中諸君過徐丈
詞客真同河朔遊主人偏觧孟公留高城雨過凉生席殘夜花
眀月滿樓紫玉行杯彈出塞紅牙催拍按伊州更憐少日閶門
侣菱葉芙蓉湖上舟
送張肖甫徵金嶺西便道還蜀
薊門擐甲待胡烽海内軍須不自供赤羽去看新使者黃金歸
&KR0674;大司農界標銅柱天垂盡人過蒼梧瘴幾重聞道壮遊仍衣
錦春來車馬醉臨卭
由塞外歸夜宿城西遇子相有作
大漠風塵使者廽片虹秋色故人來高歌驟立荆卿髮萬事都
深阮籍杯聞道江湖新逐客却論天地故憐才誇君並馬邢㐮
道彩筆參差大麓開
于鱗邀登郡樓
使君杯酒一登樓倚檻蕭條木葉愁不盡天風吹大陸何來嶽
色滿邢州匣中星動雙龍夜柝裏寒生萬馬秋為問郡曺諸記
室幾人能並李膺遊
廽轉丹梯八斗文岧嶤飛閣頫氤氲尊前樹裊漳河色檻外鵰
盤大鹵雲矯首風塵驅混合撫膺天地劃中分狂來披髮歌相
和清角人間未可聞
泉亭春夜泛舟
離宫疊島象瀛洲飛盖仍追鄴下遊樹裏晴雲迷畫舫城邊春
月吐朱樓鯨鬐漸隱千年石龍首新䟽九折流莫怪仲宣先辟
席諸君賦豈减應劉
提兵安東海上大閱
親提千騎向東方劒客材官盡束装桃葉初銜珠勒馬梨花半
吐綠沉槍拍天濤擁軍聲合駕海雲扶陣色揚莫咲書生無燕
頷斗來金印出眀光
答張幼于
十年曾識鳳皇毛回首風烟夢寐勞書到關河雙玉案賦成湖
海一綈袍握中眀月誰相貴曲裏青山且自高聞道漢廷推仲
蔚莫令秋思滿蓬蒿
登岱
軒轅皇帝有高臺鞭石千秋輦道開匹練天縈吴觀出金泥日
射漢封廽西盤瓠子河如帶東挂扶桑海一杯誰為登壇論王
氣祗應塵世有仙才
翹首精神欲奮揚幾從開闔見隂陽千厓忽敞中原日六月長
飛使者霜在昔鈞天青帝坐即今封地白雲鄕還應五嶽都游
徧乞取安期火棗嘗
尚憶秦松帝蹕留至今風雨未全收天門倒寫銀河水日觀翻
懸碧海流欲轉千盤迷積氣誰從九點辨齊州人間處處㐮城
轍矯首蒼茫迥自愁
壁立芙蓉萬古看削成松檜隱高盤中峯翠壓徂徠色絶頂青
收碣石寒梁甫吟成還自和茂陵書就欲誰干依微白馬吴閶
在欲向秋風問羽翰
答徐汝思
平原傳客至瓊瑶况有清尊破寂寥應謂酒人輕歲月不將詩
筆傍雲霄悲歌碣石虹高下擊筑咸陽日動搖去矣使君湏自
愛莫因纍叟厭清朝
得徐汝寧子與書云刻余擬古詩因答
憔悴悲吟大澤邊雙鴻忽下破春烟青山欲老潜夫論白雪虚
傳和郢篇萬里故人殊健在中原風色尚蒼然相逢倘問行蔵
事自種要離墓畔田
答于鱗
歲宴天高首重廽中原萬里一書來峥嶸未病驚人筆黯淡長
浮避客杯雁後江湖開氣象燈前風雨失時才自憐身隱文焉
用縱有微吟懶向裁
寄題于鱗白雪樓
平楚蒼然萬木齊嵳峩飛閣岱雲低峰頭玉蕊春長在檻外金
莖夜不迷賦就梁園無左席書來郢曲有新題何人強責元龍
禮不遣清尊我軰携
伏枕清秋海岱寬高樓中擘俯蒼烟同雲不盡千家曉寒月長
開萬古妍天上幾看新玉樹山中端合老朱絃誇他信美仍吾
土句就還應兩地傳
贈陸生
翩翩裘馬俠兒風青眼人間計未窮早歲散金收劒客中年飱
玉禮壷公顔從熊鳥方中駐樽向魚龍戲裏空日月任他雙轉
轂江湖随意一飄蓬
重登金山作
蒼藤絶巘鎻丹寮忽有鍾聲至泬寥萬堞對分天塹色千檣争
上海門潮雲低雁鶩行時斷日落黿鼍卧轉驕屈指舊游君莫
哂十年吾豈愧漁樵
寄耿中丞子承
黃龍東去海雲低玄莵城頭烏夜啼帳下青羌新屬國軍中白
馬舊安西牙旗月擁諸陵出甲帳天廽萬雉齊最是駝酥争捧
處不妨飛捷醉中題
寄許殿卿相國
設醴君仍上客行和歌予但酒人傍中原劒色寒相慕獨夜琴
心惋自傷賦就三春梁苑雪書成五月薊門霜唯餘徑寸煢然
在岐路人間未可量
過新河呈大司空朱公
日出烟空匹練飛大荒中劃萬流依連山盡壓支祈鎻逼漢疑
穿織女機九道徵輸寬氣象六軍容物迥光輝甘棠欲讓金隄
柳曾護司空却盖歸
登黃榆最高處
太行無際碧天愁榆塞褰帷萬古收紫氣東盤滄海出黃河西
抱漢關流櫜鞬忽動雙鴻暝刁斗頻敲萬馬秋薄伐到今仍列
戌教人無頼說并州
托馭當年惜未同叱車今旦指秋空千峯競吐嵳峩日萬木長
交惨淡風滴慱高疑唐舊戍虒祈遠是晉新宫亦知雷雨非全
妬不遣人間句並雄
初冬日扵邯郸叢臺餞朱太僕
天寒大陸吐叢臺倚酒雄風亦快哉紅日迥從漳水墮白雲紛
阻太行廻空城竟暮無鳴瑟俠客千秋付舉杯此去君王湏問
駿莫言曾見劇辛來
真定陳使君邀飲大悲閣
恒陽霜後洗嵳峩寶界横開窣堵波萬里悲風吹大陸千山落
木下滹沱尊前暝色靈鶖破坐裏邊聲法雁過不是摩尼能夜
烱自來和璧趙王多
由錢唐門度六橋
拂&KR0955;鶯啼出谷頻長堤天矯跨蒼旻六橋天闊争虹影五馬颷
輕散麯塵碧水乍搖如轉盻青山初沐競舒顰莫輕楊柳無情
思誰是風流白舍人
贈臨淮李小矦
誰是平陽第一勲五陵裘馬盡輸君雕弧甲夜彎秦月彩筆商
秋犯楚雲樂府争傳都尉句孤兒别屬子矦軍他年自掃燕然
石不待班生為勒文
九日省中諸公&KR0829;遊兩高遇雨不遂小酌靈隱
秋山鐃吹擁登臺龍蔵含雲鬱未開天際两高風雨色客中重
九弟兄杯茱萸插罷偏成感竹葉飛時不待催昏黑上方那可
到諸君虚有大夫才
秋夕同羅大參李憲副會王眀輔方伯園亭
西北風塵眼暫空東南名勝跡還同杯行三雅知從伯劔出雙
龍久譲雄往事半殘紅燭後寸心全向白頭中譙鍾又動難分
手人世于今似轉蓬
金山與送者飲别登舟作
江天高閣倚傀俄惜别猶呼金叵羅送客總歸唯月在游人欲
老㭐山何才聞出夾吴音少稍入中流楚調多争道壮遊官亦
得不知吾意已蹉跎
登天池回望下方俄而晝晦
勝地初憑一杖收正驕吴楚落雙眸千峰盡裊香爐氣九派平
拖瀑布流忽暝乾坤垂混闔欲歸身世半沉浮佛燈縦出難為
照天眼雖尊不破幽
送王太史胤昌冊封關内便道省夀太夫人
玉節新從北極開彩衣仍出尚方裁猶龍紫氣將西度如帶黃
河自北來嶽色晝晴廽菡蓞珂聲春曉散蓬萊稱觴不貸夷門
酒分得君王露一杯
同舍弟邀汪伯玉仲淹兄弟游蓮花庵
帝城西北有蓮宫水檻冰壷面面通甘雨跳珠千葉上法雲垂
綺百花中詩携愛弟藍田侣酒許徵君白社風莫向幻人論色
界望來烟景坐來空
敬美自秦來鄖談登華山之勝有作
蕭蕭倦馬出藍關怪爾烟霞滿客顔見踏青霞尋勝去高從白
帝問真還毫端彩自金天掌眉際寒分玉女鬟幸是茅龍元有
二若為相引離人間
與敬美登太和絶頂
無妨蠟屐並登危碧漢泓澄欲四垂極北三尖疑華掌天西一
抺是峨眉靈風暗送雙成管宿霧初收玄武旗已是壮遊殊未
快何如納節領真祠
和合驛
十年塵暗薊門樓萬里風來漢使舟挂席畫移横海日鳴橈秋
蕩大河流孤城奏角黃雲合遠戍逢砧白雁愁吾道豈應長躑
躅乾坤此去有滄洲
高司農趙憲使共游崆峒山
搔首狂吟破渺茫坐當雲色據胡床風廽鼓吹填哀壑日擁旌
旗颭大荒息甲晝閒都尉府飛芻春滿度支章毋輕北望投杯
意使者長纓請未央
將斷文字緣作此
春來約略保殘身第一先教筆硯塵不出幸逃歌鳳句空言羞
慱愛龍人冰絃斷盡琴心顯蘚匣埋深劍氣真會得維摩法門
意孤峰何處不嶙峋
夜與諸公飲大雄殿前銀杏下得月有作
平楚蒼然暝未開暫依高樹共徘徊一珠陡自中天湧萬象紛
從下界來微&KR1205;不妨呼米汁晚參何幸傍經臺諸賢不置支公
坐寂默誰窺許掾才
飲魏公南園作
甲第芳園冠帝京上公高宴聚星卿毬場地貴堪金埒幄榭花
繁似錦城按無别呈廽鶻隊吹簫俱作鳳皇聲莫將泉石輕為
品曾覩先皇帶礪盟
魏府三錦衣北園同方司徒宴遊作
青山遠出鳳臺分&KR0772;窱逶迤迥不羣行處蒼虬時一攫坐來黃
鳥數相聞䟽成曲沼因蔵月别起高樓擬借雲若問主人何所
似魏家公子信陵君
徐二公子&KR0829;與陸司寇吳司空游東園
六月冰壺生晝凉矦家池館勝平陽樓頭霽色開鳷鵲臺上新
雲似鳳皇客詫郇公厨味好人驚衛尉厠衣香不煩投轄深相
挽小舫清油繫綠楊
徐九公子園亭即事
分竇斜通宛轉廊壺中山水待長房輕雲入坐籠朱閣小雨將
歌逗畫梁客重不虚公子席花嬌欲施令君香已教晝漏遅遲
報猶自貪聞子夜長
徐大宗伯同唐張婁三子見餞至新洋江始别
新洋江口好停舟淡月籠烟破暝愁君卧可能忘象闕予行終
擬問莵裘嬌歌易作雙青眼别酒難禁两白頭總是秣陵多勝
地却慚人喚鳳皇游
為王大宗伯題五指參天峯
東南欲盡覺天寬矗立高參障海瀾掩日脩羅雲外掌摩空銅
狄露中盤削成華嶽峯峯出寫出郇公朵朵寒寄語地靈黃學
士九重今借指南看
玉蘭花
結綺張星曲未闌開簾一笑萬花看霓裳夜色團瑶殿露掌清
暉散玉盤自是藍田通别種不同湘浦怨春寒揚州觀裏空如
雪争似儂家幾樹殘
海棠花
簾幕沈深白日長一枝嬌豔占流光輕盈着雨難禁態縹緲縈
烟欲斷腸全似太真初起睡微輸合德有生香昌州應是施龍
腦莫怪當年刺史狂
佛見笑
曼陀優鉢總堪疑上苑何由借一枝爲問天華拈法處可當迦
葉破顔時給園初果初知難結色界孤根未可移肯爲東君怨
搖落因風片片浴香池
水僊花
瑶池消息路還通謫籍初分弱水東吟罷冰壺秋片片摘殘珠
蕊夜叢叢霓裳舞奪唐宫月紈扇歌留漢殿風零落總如交甫
佩漢江清夢曉來空
蟠松
峭蒨青葱滃不消蒼然嶽色滿庭臯虬髯欲振千林月鳳吹遥
翻萬壑濤摧挫冰霜心自保屈盤霄漢意徒高堅貞欲有劉生
詠憔悴逢人用觧嘲
佛手柑
萬里烟波貢越船上元燈火禁中傳嶽蓮遥聳排空迹金粟曾
看授記年自有色香通妙諦欲將清苦味真詮漢宫虚擢銅仙
掌消渴文園病未痊
畫眉
驕飛初傍上林春百舌黃鸝闘巧頻白雪似侵風裏調青山仍
隱畫中顰争誇京兆雙彎嫵别取成都十樣新豪興未除吾計
得平陽歌舞不須人
鴛鴦
翠領文綃淺着緋軟波芳渚自依依生憐簫史前身是長向韓
朋故塜飛璧月聯窺秦殿瓦銀燈雙上竇家機烟波最好翻新
曲聽罷吴儂並手歸
白燕
掠水穿花拂畫梁此星方合字瑶光珠簾不辨差池影玉樹長
銜旖旎香眀月張樓衣是素昭陽趙殿粉為粧零陵一片無情
石巫女風多也學狂
猿
何處翩翩白面郎曾從說劍學穿楊懸厓百尺能通臂過峽三
聲早斷腸啼入商秋天似水坐當清夜月如霜欲將煩惱消除
盡銜果還湏禮法王
王世𢡟
寄題白雪樓
青山卜築傍松筠此日南樓屬興頻地敞風雲懸自合天横海
嶽望常新尊前色借齊宫曉賦裏聲回梁苑春莫怪鹿門常謝
客未堪雙眼向巴人
西北高樓天際看美人清夜自憑欄悲風忽送雙鴻起飛霰遥
從萬樹殘綵筆縦横摇岱色綈袍䔥瑟上春寒登高莫作江南
望郢曲于今和正難
横塘春汎
吴姬小館碧紗窗十里飛花點玉缸蠟屐去尋芳草路青絲留
醉木蘭艭山連暮靄迷前浦雲擁春流入遠江棹裏長干聽一
曲烟波處處白鷗雙
初春雨中集俞元海飲
青尊落日帝城邊一曲長干醉裏傳柳色暗歸春酒綠雨聲寒
並夜燈懸為郎也是稱蘭省有婦從他笑秫田莫怪入門須盡
興相逢何處不堪憐
徐中行
喜于鱗至
咫尺關門紫氣層滹沱千騎踏寒冰褰帷雪色廽雙闕擊筑春
星動五陵肝膽詎從詞賦見聲名戓藉璽書增亦知元禮龍門
迥却怪當年醉裏登
送元美出塞
柳色春深五鳳城眀光使者授長纓風雲六傳從天下鼓角千
山出塞行豐劒晝摧恒岳色郢歌秋折大河聲何人為掃燕然
石萬古寧留爾軰名
送于鱗還郡
計吏雄才寵漢官還驚五馬出長安壚頭春入燕山色匕首風
生易水寒三輔黃金眀主問千秋白雪世人看太行不厭高齋
客横笛休吹行路難
寄題李于鱗白雪樓
寥廓誰論碣石官千秋作者此樓中自非海岳開天造安得文
章有國工撫軫陽春廽黯淡揮毫寒色散鴻濛杜門莫怪常高
卧郢調人間未易同
駘蕩深知宋玉才層樓高倚岱宗開月含雙掌雲邊出濤擁三
山海上來梁苑賦成誰授簡郢中歌罷自銜杯側身東望飛揚
甚乘興焉能信宿廽
汝寧表臺作
蒼然一望盡中原天柱高標逼斗垣清夜衆星臨汝穎黃河分
派出崑崙風前獨立南陽嘯花下頻開北海尊授簡使君文雅
地何如枚叔賦梁園
寄答廣陵歐文學
蕪城客夢滿江臯千里懷人尺素勞箧裏夜光南海月賦中秋
色廣陵濤談天寧復如燕市翫世何妨似馬曹念爾最憐中散
調知音寥落好誰操
歐廣文苜蓿齋
苜蓿齋清海月懸桂枝新發蚤秋天小山自喜留詞客微禄猶
堪給酒錢䨇劍並傳歐冶出孤琴曾是廣陵傳相逢片語能捐
疾不是觀濤已霍然
遊荆溪張公洞
迢迢複䄂倚高天百尺危梯入紫烟赤日洞門吹積雪青雲樹
杪掛飛泉潮生壑底三江應霞起壷中五嶽懸一自仙翁冲舉
後黃金大藥有誰傳
王元美使雲中時李于鱗在秦
風塵大漠擁登壇眀月雙鈎出塞看天落黃河蟠廣武書飛白
日走呼韓蔔萄夜醉千山色苜蓿秋嘶萬馬寒此去李君堪極
目關門紫氣滿長安
吴國倫
鄱陽湖
欲向匡廬卧白雲宫亭水色晝氤氲千山日射蛟龍窟萬里霜
寒雁鶩羣浪擁帆檣天際亂星臨吴楚鏡中分東南歲晚仍鼙
鼓莫遣孤舟逐客聞
屠使君高齋
廬州郡閣與雲齊卧閣停雲白日低峰擁耆闍浮海上地臨金
斗壮淮西相看春色杯應滿况是風塵手共携莫問年來遷客
路乾坤處處使人迷
寄于鱗
萬里悲風吹暮笳逐臣猶自傍京華裁書欲寄孤生杜謝病曾
營五色瓜馬上山眀青海月夢中春老赤城霞可憐舊社諸兄
弟只似河橋楊柳花
德州徐憲使汝思招飲
歧路巾車避客過平原春色奈君何論文豈敢咻齊傳對酒聊
能縦椘歌風起雁聲寒赤塞沙蒸日氣暝黃河不辭永夜呼盧
醉此會乾坤總未多
寄元美塞上
王郎別我未銷䰟六傳飛揚出薊門鼓角秋聲廽地軸佩刀寒
色照天閽馬肥苜蓿黃金勒客醉葡萄白玉尊回首中原風雨
過不知揮淚向誰論
黃鶴樓
黃鶴仙人去不回漢家樓閣自崔嵬千帆雨色當窗過萬里江
聲入座來雲夢天低湘女怨洞庭葉小楚臣哀西風何處聞長
笛亂落梅花到酒杯
宗臣
眀卿席上賦
白馬黃金事冶遊薊門春色搃堪留一尊破爾青山夢萬里懷
人落日愁鸚鵡舊悲湘客賦鷫鸘初典漢臣裘酒闌忽聽孤笳
越腸斷胡雲出塞秋
送熊守之太倉因便省覲
羡爾新分刺史符南方千騎亂平蕪瀟湘天闊春歸楚震澤風
高曉入吳父老幾年憂戰伐使君到日問樵蘇薊門舊侣能相
憶八月雙鴻起太湖
旅懷
遠塞風高暮角哀浮雲終日去燕臺百年駿骨逢時晚十月鴻
書隔歲來錦水即從巫峽出青山定向劍門開獨傷人事多留
滯萬里停雲日幾廻
登觀音山
一上孤峯眺大荒吴山楚水共蒼茫雲間棟宇垂天渚江上黿
鼉吹石梁絶壁晝開風雨色斷崖秋挂薜蘿長吾將從此尋瑶
草黃鶴翩翩歸帝鄕
鹿塞戈鋋血未乾龍庭烽火報長安擬擒可汗先開幕欲拜嫖
姚更築壇青海月眀胡馬動黃榆風急皂雕寒材官羽騎多如
雨夜夜旄頭倚劒看
燕臺感秋
薊北風烟驚壮心感時偏覺二毛侵功名空羡虞卿璧世事徒
高季子金戰後關山生暝色雨餘城郭澹秋隂即看節候堪杯
酒徙倚聊為越客吟
送莫祠部督學桂陽
獻歲星軺出漢京南中鳥道入雲平遥經遷史浮湘歲肯譲文
翁化蜀名戀闕夢懸春署月登高詩滿夜郎城莫嗟萬里風烟
迥攬轡應憐報主情
送羅山甫還潤州
羅含長嘯出燕都負笈空蔵五嶽圖搔首風塵悲燕雀浪遊詩
卷滿江湖人憐玉樹秋雲遠家對金陵海月孤為問戴顒棲隱
處烟霞還似昔年無
送陳山人自真州還越中
客子將歸夢若耶烟波深處隱淪家相逢一滯淮南桂别後應
迷洞口花瀑布晴摇青嶂雨飛梁朝映赤城霞越中山水多佳
䴡莫歎漁樵老歲華
姑蘇懷古
看山幾日到吴中遊客登臨感慨同金氣蹄荒靈氣滅水犀軍
散覇圖空春歸茂苑烏啼月花落横塘蝶怨風誰識倦遊心獨
苦扁舟長憶五湖東
王元美席上賦得懷羅浮
縹緲丹梯萬仞餘風塵回首列仙居石樓積翠臨滄海鐡柱飛
泉挂紫虛鸞鶴凌霄時自度松花滿地日堪鋤何當歸訪葛洪
去四百峰頭好結廬
出郭小園
澹澹波光漠漠天汀蒲沙柳故依然驅馳未卜宜瓜地貧病猶
營種秫田杜宇聲殘花似雪鵓鳩啼急雨如烟朋游共棄稽生
嬾誰棹江湖載酒船
春日病起得家書有感
苑柳宫槐生曉烟起看佳節倍堪憐天涯尺素經殘臘客裏分
隂似小年愁病可堪歸雁後春心空負落花前西山爽氣朝來
好擬把琴尊眺遠天
吴維嶽
贈繆俊往令樂亭
春眀飛舄向盧龍四十承恩出漢宫玉軫獨携千里外金樽相
送百花中鳴秋鼓角秦城月破虜旌旗朔塞風莫咲為郎慕竒
節生來弧矢碩輸忠
張佳胤
夜投平凉留寄漢中分守甘五
棧雲寒滿黑貂裘虎豹關長使者愁西嚮青天懸蜀道東來白
雪擁吴鈎猿聲一夜清霜阪月色千峰古戍樓獨坐空山正無
頼居然江漢想風流
登函關城樓
樓上春雲雉堞齊秦川芳草共萋萋聲知雨後河流急青入窗
中華嶽低客久獨憑三尺劔時清何用一丸泥登高眺極鄕心
越關樹重遮萬嶺西
李先芳
雲岑閣
天畔登樓俯翠屏萬山廽合抱巖扃城憐虎瞰風蕭瑟地擁雲
岑晝杳冥雨後嵐光摇粉堞潮來江氣滿青萍憑高已覺鄕心
切何處秋蝉不可聽
滕王閣
高閣嶙峋攬上游還將歌舞向東流憑軒作賦何年事遠水長
天萬古愁鳥外片帆生極浦雨中芳草遍青洲江湖滿地無舟
楫天畔何人獨倚樓
送沈太守之潯州
萬里褰帷豈薄遊鬱林乕竹漢諸侯郡憐勾漏三山迥城壓黔
江二水浮卧閣倦題青玉案行春遥繋木蘭舟蠻烟瘴海鴻難
至珍重炎方桂樹秋
送王侍御廵甘肅
君王西顧重籌邊繍斧衝寒出酒泉絶塞倒懸青海月長風吹
斷玉門烟羌兒夜奏燉煌樂宛馬春嘶苜蓿天何用先聲報韃
旦霜威昨已到秦川
太液池春望
金海恩波向曉凝玻璃千頃碧澄澄半空夜落眀河水二月春
流太液冰帳殿樓船天上坐御溝楊柳鏡中凭廣寒更出蓬瀛
外百丈虹橋挂玉繩
白燕
昭陽宫裏洗新粧粉黛三千枉斷腸不是樓臺凉似水那教毛
羽化為霜河邊度影銀生色花裏&KR0742;泥玉作香莫向衆中誇素
質蛾眉妬殺雪衣娘
余應舉
夜飲萬考功宅
萬里重鳴闕下珂故人門徑復相過薄遊可奈紅塵甚不飲其
如白髮何仙掌秋風寒欲寫客懷眀月醉還歌功曹見說閒書
記懶嫚誰曾叔夜多
張九一
陪熊憲副登秭歸樓
城頭月出照高堂城下江波白練光驚鵲頻翻巫峽樹征鴻遥
度洞庭霜庾公自愛乘秋色王粲深悲滯異鄕為借天風吹玉
笛招呼黃鶴共翺翔
魏裳
送高伯宗還楚
文園多病轉相親摇落秋風白髮新寂寞潘輿傷賦淒凉郢
調倦遊人雨聲萬壑懸江樹暝色孤帆落漢濱此去烽烟開北
極側身天地更沾巾
夏夜于鱗山樓
濁酒高樓暑自清凌雲詞筆意崢嵘星辰倒挂青萍色山水凉
生綠綺聲賦入甘泉通御氣人傳河朔見交情知君庾亮多幽
興長嘨胡床坐月眀
春夜與于鱗宿龍洞山賦
握手千山意獨親飛揚不似在風塵彩毫自照驪珠色綠酒還
傾郢雪春芝艸舊傳安漢客桃花猶識避秦人途窮且莫悲車
轍一醉能令萬象新
白雪樓
郢調淒凉思轉幽卜居還倚鮑山丘乍疑海氣能為屋不道仙
人獨有樓乘興好看眀月上登高長嘯白雲秋琴心自在誰堪
識且聽巴人下里謳
謝榛
送龔侍御之南都
萬里天風吹鐡冠三吴秋水正漫漫匣中星動劍光白帆外霜
飛江色寒鴻雁早傳瓜步信芙蓉還傍石城看南都賦就應相
憶眀月孤尊坐夜闌
送李别駕宗器
一尊聊醉濁河濱老去相知更幾人趙瑟離聲逢雨雪郢歌高
興得陽春自憐索駿堪酬主不是連城豈致身北上即今天咫
尺佩刀寧復久風塵
閒居張伊嗣見過
鄴都形勝帶衡漳風土相依即故鄕閒到白頭真是拙醉逢青
眼不知狂城雲無色日將暮籬菊多花天有霜世事憑君休浪
語此中高卧意何長
秋日寄皇甫水部兼呈子循别駕
聞君遥自楚天來一别梁園見賦才摇落舊曾悲屈宋寂寥今
復見鄒枚黃河蕩日寒聲轉嵩少連雲遠色開何事弟兄俱謫
䆠西風愁對菊花杯
寄懷陸汝成
花前尊酒度清宵夢到春江萬里橋眀月下連秦塞迥白雲秋
盡蜀天遥自憐詞賦成多病君有聲名起聖朝應對青山弔揚
馬騷䰟千載復誰招
中秋無月同王元美李于鱗賦
四野蒼茫雲霧生月華暗度鳳皇城雲間不辨銀河影樓外空
傳玉笛聲鴻雁清秋遊子意梧桐白露故園情謝莊欲賦還惆
悵今夜關山何處眀
送客遊洞庭湖
相逢楚客問巴州此去揚帆湖上遊天漢長連洞庭水雲霞半
入岳陽樓低空白雁投寒渚隔浦丹楓照暮秋莫向湘君聽鼓
瑟黃陵月冷不勝愁
送鳥鼠山人胡世甫西歸
愁中忽過薊門春歸騎䔥條復向秦白首全生逢聖主青山何
意見騷人隴雲朝度鄕關近渭水晴分草樹新自是揚雄多著
𫐠百年寧負舊綸巾
魏縣東城同陸道函張肖甫丁子學晚眺
多難逢君感慨同登臨莫遣酒杯空無端世事兵戈後不盡交
情聚散中三晉河山低晚照千家砧杵亂秋風萍蹤無定鄒枚
老回首梁園有斷鴻
奉懷于鱗
十載交游滿薊門浮雲回首幾人存古來意氣誰當合老去文
章爾共論北極寒星搖短劍西山暮雪照青尊于今尚醉平原
館何日能酬國士恩
許邦才
靈巖寺
洞壑縈廽繞梵宫諸天色相坐來同巖崖隂積千年雪鈴鐸宵
聞十里風寺抱五雲金界䴡塔銜孤月玉毫空石僧東嶺緣何
事似指蓮花問朗公
除夕
萬山深處石城𪠘宇荒凉積網塵鳥雀不疑随坐起烟嵐常
為染衣巾恩懸北極天邊日家在東陵海上春客異鄕兼歲
暮倍添華髮鏡中新
于鱗宅送江山人
良夜琴樽興不孤萧然行色㟙山湖天涯芳草思公子雪後春
風戀酒徒那惜十千供舉白從來百萬判呼盧河橋楊柳誰堪
把况復梅花正滿途
白雪樓
郢人高唱海西臺氣味同稱絶代來客自藐姑山裏到春從巴
蜀水中來時看玉樹三秋色遥接金莖片月開顧我梁園慙受
簡憑闌忽憶此銜杯
黎民表
阻風李陽河驛
滿目川原百戰餘旅情芳草共蕭疎蒼山古堠逢秋騎野水殘
燈見夜漁地近潇湘多暮雨雁來湓浦少鄕書故人憶我停雲
外惆悵烟波少定居
朱曰藩
清眀揚州道中憶王端公
江花江艸净春烟北望空懷乘興船水國人家種楊柳清眀士
女競鞦韆客厨未乞龍蛇火旅食頻催犬馬年遥想風流王柱
史西臺銀燭柘枝顛
歐大任
入攝山訪棲霞寺慧光上人
蓮社曾書發碩文青山今日始尋君錫分阿耨池中水鉢覆頭
陀石上雲花落經從桐院讀燈殘鍾向竹窗聞遠公莫笑攅眉
客一入東林亦不羣
高岱
中秋集張子畏宅
風吹眀月散千家漢闕金莖綴露華砧杵秋聲連雁塞關山夜
色滿龍沙元規興劇南樓宴博望名懸北斗槎白髮高堂今夕
夢應憐遊子滯天涯
送張駕部憲使赴四川
高城鼓角動秋聲萬里憐君擁傳行巫峽雲烟詞客興巴山風
雪故人情壮心豈謂燕臺迥清世還看蜀道平魚復陣圖遺蹟
在相逢他日聽論兵
汪正叔席上對菊别子畏
清宵虛館絶紛華霜滿高城咽暮笳尊酒放歌俱白雪風塵愁
鬢又黃花幽懷共擬淵眀宅遠道堪憐慱望槎此日逢春多塞
雁莫言巫峽是天涯
秋夜送梁舍人奉使便道歸嶺南
沈沈宫漏夜霏微風&KR0904;離愁動客衣仙掌乍分秋色去征帆遥
帶月眀歸路經庾嶺梅花發天入衡陽雁影稀尊酒薊門須盡
醉眀朝空惜故人違
冬日戴金吾園亭
朔風吹雪晝冥冥車馬聊因訪戴停尊酒喜逢談劒地圖書疑
是草玄亭鬢從久客愁邊白竹向幽人句裏青却憶江南空别
業移文今愧北山靈
送徐荆州
中原形勝古荆州露冕看君此壮遊十載共淹長樂漏一麾今
賦仲宣樓雲開夢澤浮空盡天倒巴江入楚流應念故人頭盡
白風塵獨自滯貂裘
羅戶部使黔蜀
長鋏清尊賦遠征燕臺冰雪不勝情關山萬里勞輸輓天地頻
年苦甲兵飛盖曉星凌劔閣孤槎秋水泛昆眀當時王馬風流
藉復雲霄重此行
陳憲卿兵備井陘
大漠雲生接太行鳴蟬芳艸動離觴十年帷幄籌邊苦此日旌
旗出塞長天作重關嚴虎豹人從三輔避風霜高秋泜水寒烟
盡爲訪淮隂舊戰場
秦梁
雨中訪葉茂長不遇
肩輿出郭雨霏微爲訪幽人一叩扉去住自同猿鶴侶棲遲空
憶芰荷衣曾傳白雪歌難和向老朱絃調轉稀我欲尋君蓮社
隱江湖端可息塵機
陳栢
送同年張子玉尹上饒
靈山七十二峰開茂宰風㳘况美才千里一琴將鶴去九霄雙
舄望鳬來河梁落日驚衰柳江郭新春憶早梅自是張堪多德
政宁聽報最上三台
余文獻
送未少司成之金陵
鍾阜龍蟠赤帝庭更從北斗借文星燕臺仙侣憐雙管白下諸
生有六經璧水細通玄武曲講堂朝對孝陵青請看梧栢參天
處翠輦當年竟日停
劉景韶
九日㩗具要鎦將軍迷閣登高有懷
蓬萊閣上劒謌豪縦酒聊舒百戰勞漠北金河歸雁斷塞南銅
柱拂雲高尊前霜菊浮隋苑亂後秋砧雜海濤却笑牛山空墜
淚風塵天地屬吾曹
劉爾牧
漫興
意氣横生醉後歌少年猶自說三河風塵極目須長劒雲水關
心寄短蓑霄漢只今饒雨露窮途仍是戀陽和春來莫笑柴門
僻庭樹開花滿舊柯
吴擴
崔駙馬山池宴集
平陽池館接青霄閬苑瀛洲路不遥帝女巧將霞製錦仙人長
以鵲為橋樓前疊石雲生座洞裏探梅雪滿條詞客慣來陪賞
洽月明酣聽鳳皇簘
秋日過清江浦
西風浙淅送行舟葭菼蒼蒼接素秋一望郊原迷楚塞幾家烟
火枕淮流天空白鳥投荒浦日暮清笳起戍樓詩劵酒杯嗟往
事故人曾此共追遊
王叔杲
宿祖堂留贈海天禅師
千年樹色帶斜暉石磴緣蘿歷翠微入座光風翻貝葉隔簾香
靄護銖衣早飛仙錫開龍界偶謁空王宿梵扉獨坐山中羣籟
寂海天秋月悟禅機
李言恭
再過京山縣觀音崖
車塵十里楚江西今得高山且暫棲湖海幾年違故國春風两
度入招提飛泉常傍懸崔落野鳥獨蔵深樹啼為覓老僧談四
諦半樓烟月暮雲低
萬表
山中酹姚太史見訪
山齋寂寂臘初深披衲朝朝聞梵音我已出家惟帶髮君來聮
榻與同心天涯避地因多病幻跡随緣即故林眀月滿庭殘雪
在那堪孤棹返山隂
李元昭
還山柬一二隣曲
嬾逐雲遊歸舊山蕊珠翻徹掩柴關夕陽半嶺鳥聲亂春草滿
庭人影閒綠酒且教娱野興丹砂聊遣駐頽顔懸知閬圃三花
秀不阻飛輪尚可攀
李文麟
簡二兄及第
偶沾微禄愧疎臣却憶田園念所親萬里還鄕常在夢一身作
客幾經春天邊遠樹迷征路江上歸帆只送人坐對謝家池畔
草悽然吟就一傷神
方攸躋
春日同顧山人陪汪中丞登西塔
中丞出郭擁朱輪指點千峰把酒頻竹裏振衣尋窈窕尊前染
翰倚嶙峋樓臺晝入諸天色花柳晴開下界春此日招&KR0829;偏勝
蹟江湖獨愧白綸巾
方新
施恒齊工部卧病省中詩以問之
仙郎何事不朝天偃蹇風塵病未痊花下焚香鶯共坐省中欹
枕月同眠相如賦興愁偏好杜甫詩名瘦益傳我亦東窗剛病
起緘書為寄白雲篇
望華
三峰鼎峙薄雲霄俯瞰神州萬里遥水折黃河雄北紀山連秦
嶺直中條石羊遶榻終能化舜鶴臨軒若可招底事塵寰常跼
蹐擬將孤劒倚岧嶤
自洮州再入南安
隴西開郡接蕘戎王路清夷萬里通帶甲河山仍漢業臨邊車
馬自秦風岷江月落魚龍静渭水雲寒鳥鼠空翹首天顔違咫
尺幾時還奏未央宫
王用章
叢臺
趙王臺榭與雲齊獨躡丹梯望不迷恒岳北來秋澹澹漳河東
下草萋萋當年祇服人空逝此日荒林鳥亂啼自是登臨多感
慨凉風况復夕陽西
鄴城懷古
魏武雄才孰與同驅馳一劍眇長虹皇圖割據鑾輿逝覇業消
沉繐帳空銅雀荒臺低夜月西陵遠樹𧺫秋風傷心更是漳河
水依舊潺湲流向東
栗應宏
龍山中行漸及幽邃
晴巒遠近草烟濃屨杖逍遥世外蹤採藥偶然逢異境看雲不
意入羣峰橋邊父老成黃石山上仙翁是赤松自覺漢隂機已
息兹遊麋鹿遂相從
陳鶴
卧病雙溪山館見月寄張有功
溪邊桑柘映雙流病裏蕭條賦四愁坐雨幾宵方見月别君一
日已成秋山深倦鵲猶依樹風静飛螢自上樓託迹文園須共
遣莫因鄕國歎羈留
莫是龍
顧仲方招隱園
清秋乘興訪名山巖壑蕭疎桂樹繁花外朱橋緣斷岸竹間蒼
岫引飛軒空山猿鶴堪招隱滿地烟霞久避喧翻笑淮南重方
術八公徒著養生言
題王青州小祗園
精廬高結海雲間坐卧能消白日閑即以祗恒開覺苑翻從人
境立名山風過竹院吹鳴磬月到松扉照掩關何處潮音生妙
響閣中清梵欲飛還
黃姬水
寄張幼于吴山讀書
十載東林塵外蹤漁歌樵唱上方鐘詩成盡染烟霞色性定應
同土木容破戒常持社中酒捐嚢曾買路傍松重谿廽壑猶嫌
近更上吴山第一峯
飲永寕寺與金子坤諸友同集
青樓歇馬拂吴鈎萍聚天涯共白頭久客新豐惟命酒長謠故
國一登樓林殘半壑飛寒雨潮落空江急暮流世路風烟悲去
住莫辭此日醉箜&KR1283;
南都逢友人作
豈因貧賤事干謁閉戶著書無斗糧猶耻王孫一飯惠難忘俠
烈五陵狂黃金散盡留顔色白髮歸來歌慨慷相對秋風都市
酒青天不語泣干將
王穉登
袁相公閣試瓶中紫牡丹
名花開近掖垣邊一朵風吹映日鮮色借相君衣上紫香分太
液殿中烟杯含仙豔春為酒翰染天葩錦作篇何幸書生叨共
賞不才深愧沐恩偏
寄黃一之
漢庭空說起徵君吴市猶聞卧隱淪何處黃金能買賦誰家白
璧肻周貧花間不醉無三日竹下論交共幾人寄語灌夫休罵
坐古來賢達貴謀身
張鳳翼
春夜陪文太史過周公瑕新齋看杏花
新年又見月當空文讌清歡此夕同滿院芳菲疑宿藹一簾葱
蒨度香風歌殘玉樹渾忌夜句續陽春媿未工却喜醇醪似公
瑾不辭深酌杏花叢
八月十四日集乕丘遇雨待月
名區選勝及佳辰列坐平臺倍爽神一壑風烟秋在樹諸天凉
雨夜銷塵相携不羡登山屐索笑真看折角巾莫恨桂香雲外
落宵分湏見湧冰輪
張獻翼
寄吴太守
曾扵白雪見文章不為青山憶武昌藝苑才名多七子宦途心
事半三湘人前落茟誇鸚鵡郡内褰帷下鳳皇見說漢廷思挍
獵長孺未許薄淮陽
梁辰魚
月下水僊花
幽條開處月微茫秋水凝神黯淡粧繞砌霧濃空見影隔簾風
細但聞香瑶壇夜静黃冠濕小洞秋深玉珮凉一叚凌波堪畫
處至今詞賦憶陳王
徐渭
俠者
縣門一見不通名入肆開尊俠氣生却說吳中姓梅者曾過燕
市弔荆卿路逢知已身先許事遇難平劒欲鳴自古英雄成濟
處也應君等為横行
沈眀臣
賦得懸罄室為錢叔寶
高人一室如懸磬揚子亭空只草玄白髮閒能晞碧樹綠尊常
自浣青天床頭風雨猶蔵劒筆底江山可換錢更喜區中無别
累雙鴻送盡手揮絃
題王百榖半偈庵
架上百籖開小品齋頭一難發三乘寶幡側映琉璃鉢繡佛前
懸不夜燈寂寂桑隂啼戴勝融融花氣醉韓憑王珣自是專名
理共道蕭然有髮僧
寄題七臺山
矗矗千巖此最尊綵雲應記駐軒轅七臺縹緲登天路五夜星
河挂寺門乕嘯人猶傳法戒雞鳴僧已見朝暾前峯欲度烏君
去聞說丹梯不可捫
童珮
茅山題黃道士山樓
漢廷仙去樓居在凭檻渾疑倚碧空過雨泉聲生枕席緣厓人
語出房櫳當窗星斗應疑夜入座烟霞不為風况有王喬兹學
道洞簫長日彩雲中
朱察卿
郭次甫下焦山訪予賦贈
躡蹻常懷獨往生開門今喜得逢迎青霞已領山中業白雪翻
嫌世上名委巷看花寒氣薄高樓觀海大潮平十年一作三江
客眀日重為五嶽行
陸弼
晚泊錢塘江有懷四明沈嘉則
椘客扁舟萬里過一尊春色寄蹉跎孤城花落依愁鬢片月江
清送櫂歌東道逢人青眼少西陵回首白雲多十年書札劳相
憶衰病風塵奈爾何
康從理
喜黎惟敬司馬至
嶺海春雲幾夢中烽烟無地問飛鴻歌來白雲傳京國愁處黃
塵起朔風貰酒久拚裘褐在向人猶愛寶刀雄漢庭才子如林
日作賦誰能似爾工
王崑崙
秋懷
龍關波浪接天浮憶昨江帆過石頭上國雲霞高廟晚亂山松
栢孝陵秋幾朝大政從新主百戰竒功失故矦試向鎬京探往
事乾坤何得動閑愁
玉液館新成臺圃
芙蓉池館鎻朱欄玉液泠泠秋一灣尊酒映人嵐氣綠砌苔移
席野花斑牀頭鶴影月横壁門外乕聲風滿山夜静瑶臺倚天
立我來剛見白雲還
曹大同
登燕子磯
百疊蒼屏一徑通背巖亭子枕江雄歸雲擁樹深蔵寺峭嶺連
城上逼空萬戶烟花晴照裏六朝興廢水聲中閒情徙倚虚眀
界鐘磬蕭蕭落晚風
山行
山行表裏鏡光浮雲起無心似水流花氣熏人翻怯雨巗隂欺
酒忽疑秋古苔烟霽開蒼徑垂柳風柔掩畫樓金館璇臺迷處
所斷霞千尺掛丹丘
朱永年
二矦子夏日見訪
嗟予皓首卧烟霞五畝荒園處士家倦鳥依雲時出岫幽泉瀉
澗半浮花山深白晝無車馬雨歇松梢滴露華誰傍揚雄學竒
字祗應呼酒對矦芭
葉芳
黃岩道中
黃葉䔥蕭下翠微寒風歲暮薄征衣亂泉當路馬蹄濕落日半
峰人影稀旅食難辭漂母飯隱居空愧首陽薇仙山自是堪吾
老何必江東泛棹歸
鄭坤
可吟亭
空磵猶聞宿雨懸高城却望夕陽連寺蔵紅葉秋山裏舟繫黃
花野渡前揚子一亭羅象緯謝公雙屐帶雲烟卜隣未遂當年
志小和閒居第幾篇
陳東川
陳氏來益齋留别
香凝燕寝石齋幽紙帳青綾伴客愁迢逓鄕心銀燭夜凄凉風
雨候蟲秋松花滴酒難為别蕉葉題情漫紀遊眀日歸舟重回
首水雲沙鳥思悠悠
林世璧
送薛東山之京
微霜初肅雁南征祖席朝來出粤城捴為驪歌驚遠别非關秋
色愴幽情薊門晴雪千條柳御苑春風百囀鶯此去甘泉應獻
賦乘時遥羡子雲名
汪時元
天目先生青蘿館集
屋裏烟霞逼畫圖山中歲序過蘼蕪開尊暮雨来三徑染翰春
雲出五湖白髮有誰工說劒黃金耳自判呼盧相逢意氣仍相
許總是高陽舊酒徒
鸚鵡洲弔彌衡
黃鵠磯頭日夜聲似猶鸚鵡賦初成于今眀月懸江漢何處芳
洲問禰衡古木一川秋色盡寒濤千載暮烟生臨觴忽有悲風
起激楚陽阿氣未平
彭年
接待寺秀公堂古栢
香臺寂寂晝沉沉古栢千尋覆碧隂法鳥似依珠盖下天龍常
護寶幢臨霜枝不改烟霞色瞑葉時聞風雨吟垂白山僧久忘
世直因蒼翠古如今
孫鑨
朝天宫習儀遇雪
仙宫集禮會千官白雪俄驚下碧壇佩玉&KR0770;如天上步飛瓊渾
似仗前看光摇劒履宫雲晚色映旌旗苑樹寒共道蓬萊多瑞
氣故飄銀霰到長安
沈一貫
暮春即事
皇都春色倍他鄕三月韶華正豔陽鶯谷柳深清晝永燕巢花
落紫泥香建章爐煖遊絲駐太液波晴翠荇芳莫畏風光易流
轉湏知化國正舒長
朱延禧
賦得雞鳴紫陌
銀河落盡海光分咿喔雞聲紫陌聞閶闔瑞烟初縹緲蓬萊佳
氣正氤氲衝寒魚鑰開三殿拂曙龍樓近五雲遥望北飛聲已
動喜將詞翰侍眀君
沈𢡟學
春盡登山
千峰不斷入嵯峨客裏登臨興若何風景忽看三月暮繁華偏
屬五陵多尊前黃鳥鳴芳樹花外晴雲繞薜蘿自是皇州春色
好不妨一和郢人歌
孫七政
簡顧九華
芙蓉湖畔白雲深悵望幽人不可尋子夜翻歌俱綠鬢平生酬
客盡黃金憤時舊著王符論慢世誰知曼倩心莫道龍門猶未
御幾回曾見郢中吟
安紹芳
碧雲寺
寶地浮空一徑盤藤蘿屈曲隱闌干泉飛滿寺春流急月落虛
壇夜影寒松際孤雲巢鸛鶴洞隂芳樹長栴檀携將䄂裏三山
記獨上峰頭掃石看
屠隆
夜飲涵寧李將軍帳中
两行寶炬照華堂一派笙歌樂未央戶外高牙眀畫戟燈前小
隊舞紅粧花生步障風光煖月在簾鈎海色長大將只今容揖
客不妨沉醉答青陽
登太虛樓
秋天蕭瑟獨登樓長嘯憑闌望九州城闕青山空極目風烟白
日黯生愁千年吴越英雄盡萬里滄波日夜流江上蘋花正堪
把且湏持酒勸江鷗
喜馮開之予告歸
滄江直是學垂綸龍性終然不可馴三殿晴雲傳賜詔五湖烟
月引歸人西灣水綠堪銷夏南浦花紅好送春持節回來還賜
璧漢朝惟有長卿貧
汪道昆
山陵望月
七陵宫闕對崔嵬落木空林四望開鳥道過雲秋練沒龍池抱
月夜珠來千門涕淚刀頭盡萬國關山笛裏哀倚杖廽看天尺
五啼烏暮傍帝城隈
陳文燭
送陳仁甫學士歸楚
二月黃鸝語乍分漢庭消息不堪聞當年金馬誰能似去日銀
魚未可焚三殿春廽迷舊雨九疑天盡落寒雲沙堤莫謂湘南
遠高閣絲綸正待君
李維楨
周光禄署中看梅
看梅何處不堪憐光禄池亭選勝偏曾折瑶華遺遠者相逢玉
樹故依然春生官閣題詩裏雪滿關山奏笛前携手廵簷同索
笑漏聲垂盡雨聲傳
胡應麟
送大司馬張公還朝
赤羽初銷萬竈烟朱旗重閃入朝年鯨鯢觀築三吴外&KR0849;豹關
清百越前西北風雲馳劒履東南日月護樓船莫誇定遠封侯
事一代殊勲太史傳
王叔承
月夜宿岳陽樓
羽衣縹緲洞庭邊井幹千尋睥睨連樓入九江杯湧月湖開三
楚鏡浮天琅玕忽夢黃陵女鐡笛同酣紫府仙欲踏青蛇下東
海片鴻聲斷荻花烟
柳應芳
長安春望
千門晴雪曉霏微却望春光在禁闈日下雙龍連闕起雲中五
鳳夾城飛宸遊上苑花初發御讌靈池雁正歸楊意不逢羞自
薦甘心誰復奉恩暉
梅鼎祚
天逸閣酒間答俞山人
遥空飛閣破冥冥仙籟泠然似共聽中聖床頭堪累月少微江
左是孤星天垂半壁河流白雨散高城海氣青一片敬亭新入
眼可憑雲鳥問山靈
湯顯祖
答君東天津夜泊
津館蒼茫别未醺滿&KR0585;秋色為思君風生積海連山霧月落長
河半樹雲欲睡動尋千日酒憐香真惜十年薰如何咫尺關南
道只似空江與雁聞
送陳仲道餉延綏歸喜定州
司馬西遊賦筆閒相將蜀道出秦關鄕心歴落焦原上河色蒼
茫斷磧間騎影甘泉魚乍躍塞雲高館雁初還海棠香盡歸休
晚觧道峩嵋似遠山
李贄
九日至極樂寺聞袁中郎且至因喜而賦
世道由來未可孤百年端的是吾徒時逢重九花應醉人至論
心病亦蘇老檜深枝喧暮鵲西風落日下庭梧黃金臺上思千
里為報中郎速進途
江上望黃鶴樓
楓霜蘆雪淨江烟錦石流鱗清可憐賈客帆檣雲裏見仙人樓
閣鏡中懸九秋槎影横清漢一笛梅花落遠天無限滄洲漁父
意夜深高咏獨鳴舷
袁宗道
春日閒居
人間何物度朝昏嬾性新來更厭喧除却跏趺惟飲酒纔聞呵
殿便關門虚窗月上摹松影塵榻僧來印衲㾗獨有盆梅嫌寂
寞故舒丹蕊照清樽
袁宏道
登焦山
海門一帶霧初收碧樹丹崕小十洲山雜雲帆浮水上江盤螺
髻出湖頭經堂晝寂眠蒼兕石壁晴空掛野猴白骨閉門僧自
苦花開花落也春秋
謝于楚由川入楚將東歸歙復北上有姬在燕也
蹄輪泪泪幾曾閒髩髮䔥騷塵滿顔巷裏携來三峡水夢中吟
去九華山一江春月浮輕舸萬樹濃花念小鬟世態已經鹹苦
盡争如歸卧酒罏間
托龍君超為覓仙源隱居詩以寄之
雲石村中且卜廬憑君為買一峰餘全栽花竹為疆界盡寫雲
嵐入劵書門對仙童澆藥地巷通毛女浣花渠閒中每愛天台
去好與劉郎間屋居
夢中得詩醒記中二聯足成之
散髮長吟縠水邊吹烟唾月小遊仙也知紫閣雙扉夢不破青
溪半枕眠避客偶然抛竹屨邀僧時一上花船無心更着紅衫
去學得寒灰古木禅
入德山舟中偕寒灰諸衲子月中有述
一帆斜月墮澄川似有人呼鐵笛仙老至青山為眷屬生來白
社有因緣幽探處處書成卷淨侣年年載滿船料得浮蹤無定
止住如竿影去時烟
和萃芳館主人魯印山韻
愛看幽鳥曝新陽每遇嘉隂即倒觴盡日竹烟消酒去有時鶯
語入簾長春塘雨過波紋亂花塢風回蝶翅香行到碧橋深柳
處一帆凉月滿吴航
登華
山蓀亭上掛頭巾便作參雲禮石人流水有方能出世名山如
藥可輕身眼中華嶽千尋壁衣上咸陽一寸塵逢着棋枰耳休
去等閒看換野花春
袁中道
病中漫興
家計雖貧未奪糈近來多病遂閒居撫琴一室山皆響吮墨頻
年草似書自散鉢齋供慧鳥新敷盆藻護文魚小勞亦是調身
法雨後園𬞞手自鋤
塵事何曾掛笑顰閒時一杖步花茵無才永定山中計有病催
成道者身冒雪出雲朝絮絮殘霞逗日夜鱗鱗近來微有欹心
處調象扵今漸已馴
陶望齡
小園
滿窗烟翠鏡湖南隱士圖書海岳庵畫艇故教蔵五柳啼鶯頻
與喚雙柑泥人山似當春睡中酒花仍白晝酣已插䟽籬護芳
草更添微徑擬三三
馮時可
閨中春思
乍覺幽閨物候新錦衾角枕自傷神十年征戌深嗟晚四季懷
人最惜春垂柳千條難繫馬飄花萬點正沾茵封簾不顧繁華
色獨夢陽關一片塵
郭正域
雨中訪舒崇孝脩静寺
策馬寒山賦遠遊招提古殿且淹留高談有客能驚座下界何
人獨倚樓風掩濤聲三障雨凉生客夢五更秋衝泥晚霽還東
郭潦倒相期到上頭
王衡
秋月感懷
烟籠閣院月参差坐見槐衙影漸移簌簌井梧鳴半夜飛飛鳥
鵲聚空枝㜑娑對影成三友自在窺墻得半規早晚曰歸愁歲
暮兼葭猶及未霜時
丘兆麟
閨意初夏
峭寒猶自透羅裳翠黛因風倦試粧鳩雨喚成梅子熟燕泥&KR0742;
盡杏花香空餘銀管随春去懶繡金針較日長夜夜紅桃空報
喜竟無一字寄遼陽
王野
舟泊毘陵驛待友不至
毘陵流水自濺濺荒草城西獨泊船亂馬嘶殘官舍日羣鴉啼
散女墻烟抱關小吏秋鳴柝賣酒妖姬夜數錢度盡疎鐘君不
到空留片月向人懸
俞安期
古意新聲十首(詩為七言近體者效法于唐取材櫛字上者神龍下乃規規大曆至于漢魏古詞若)
(并髦之矣余讀古樂府愛其語直而真情婉而切時發艷時終無雕繪其猶存列國之風乎竊取其語意漫為)
(時豔名曰古意新聲苟云善用孰謂古今異宜哉存之于集是亦不廢鄭衛之意與)
城南璧月照屠蘇丙夜烏啼尾畢逋安坐丈人憐小婦當壚女
子重前夫河邊不觧思青草天上空傳種白榆爭似雙雙花底
宿流蘇羽帳枕珊瑚
銀鞍朱絡柳條鞭綵縴青帆桂樹船棗繂碧枝何纂纂蓮塘綠
葉乍田田妖姬壚畔年三五斗酒尊中價十千日日長干遊戲
罷夜深還在狹邪邊
破瓜期嫁執金吾歌舞工來冠上都自叙小家輕碧玉盛誇貴
婿羡羅敷五絲履下連烟繡七寶帷中妬月珠觧笑河間貧姹
女數錢朝暮獨當壚
情人不自怨天涯泣盡鮫珠綴臂紗暮日西洲烏桕樹春風南
渡白楊花遥傳公府盈盈步恐落錢塘小小家秋夜獨長君不
見年年白露變蒹葭
芙蓉錦幔綠雕窗碧水瑶池泛綵艭留著苕華移夜帳催教桃
葉渡春江徘徊鴻鵠千餘里羅列鴛央七十雙北斗横天絲䋏
繫凌波朱火爛金釭
璇室新開覆井梧赤綈衣壁柱金塗秦家桂樹烏生子趙氏椒
房燕引雛寶帶觧懷珠襁褓鈴盤罷舞錦氍毺阿矦待作中郎
貴金絡生光滿路隅
曲室高臺發豔時春烟微動合歡枝秦年畫扇乘鸞女漢日琱
弓射鳥兒四角流蘇垂七綵中心錦帶結雙絲可憐暝暝横陳
態海水天風總未知
鬱金霍納間都梁紫来高飛五木香堂上絃絲調少婦道傍金
絡返中郎冰簾珠綴招凉館雲帳燈懸不夜房自秘樂方傳素
女由來天老教軒皇
别院高高十二樓相携同坐復同遊蘭池對浴鴛央水桂箔雙
攀翡翠鈎宛轉柔情金繞指参差酣態畫搔頭張星夜夜天河
上不作東西溝水流
柳條門巷接金隄獨㕍羈雌夜共啼西北高樓蕩子婦東南孔
雀吏人妻蓬飛日日清塵路藕落年年濁水泥不若邊關行戍
客書歸猶報在遼西
董其昌
義興作
獨將長劍倚秋空不道荆溪亦路窮問我姓名惟應馬向人衣
𬒮指歸鴻烟蒸曉岫全籠碧霜入疎林欲變紅行子已諳擔落
意未妨身世有墻東
陳繼儒
錢侍御小輞川
經營輞口卄年餘山轉溪廽不礙車石上松枝高士塵樓中薤
葉列仙書垂楊大道春調馬綺樹清流夜網魚月白歌鍾催進
酒名花百隊擁階除
家去園無百尺餘登臨猶自上巾車青山有政脩僮約紅䄂含
香捧道書看竹客馴啣字鶴采蓮舟引聽歌魚王裴底事偏躭
寂花落花開獨掃除
送友人之金陵
芙蓉初綠蟪蛄啼霜滿兼葭月滿溪樹裏白雲宫闕迥夢中紅
樹酒帘低人當别處吟偏劇馬識曾遊路不迷遥想秋風登賦
日松隂十里孝陵西
新秋
一片秋聲入野塘西風䔥瑟響寒螀馬嘶大漠川沙白鷹下平
原草木黃疎菊籬邊如待酒芰荷池上可為裳懷人萬里情無
限隔岸兼葭夜未霜
浣香居
經春不到浣香居聞說幽居畫不如山起濕雲驅宿雨水分崩
石界游魚潺湲澗戶芙蓉暗豁達簾鈎竹樹疎洗耳枕流君亦
好何妨長揖卧田廬
鍾惺
碧雲寺早起
人語翠微聞啓門離離殘露濕初暾行經絶澗數花落坐見半
山孤鳥翻月去寒潭林影換雲依閒砌草頭温與君莫厭頻移
榻晨爽秋隂非一村
譚元春
登白龍寺閣
偶遊荒寺將窮處一閣高深出自然村鳥不飛紅樹外行人半
在綠溪邊寒通遠里無非旭冬滿平疇但有烟欲豁南來山水
目此中風物不須全
喜白門胡元振至
白門歸後四無隣已是丘園半老身眀月不寒依好友還鄕未
定羡遊人林塘位置煩咨𥙷榆柳䔥疎種畫因僧送鴉飛君尚
出愛閒行獨覺君真
李英
歲暮旅懷
天涯留滯歲將除短髮蕭條歎客居楓葉共飛遊子夢梅花不
見故人書雲浮關樹千山盡夕照江烽萬里餘回首旗亭心更
遠每看征馬一踟躇
愁思
曾是滄洲舊釣徒西風落魄寄江都望中故國千山阻别後經
年一字無庾嶺烟霞秋思遠楚天風雨暮帆孤誰憐飄泊他鄕
客不為蓴鱸滯五湖
釋仁發
題雲門翠微深處
溪閣重車翠崦遮無時雲氣濕袈裟千峰樹色蔵朝雨六寺鐘
聲送晚鴉筆塜天寒收柿葉茶壇風落掃松花倦遊每憶消閒
地早晚扁舟向若耶
登虎丘
紺宫高涌碧崔嵬曾是秦皇駐蹕來乕石半銷金来盡翠崖中
斷劒池開岩僧掃月千峰净山鬼迎風萬壑哀老我登臨春已
晚落花吹滿講經臺
釋眀秀
楚江秋曉
山川搖落露華晞野寺鳴鐘破曙暉千里人烟江郭静數聲漁
笛水禽飛寒催刀尺風霜早日遠關河信息稀叢菊又開身在
客長沙誰念未成衣
上竺次邃庵國老韻
半空樓閣倚崔嵬海色霞光萬里開驚起頭陀掃花去傳呼宰
相看山來旌幢曉日千峰擁騎從春風疊嶂廽不向山僧留玉
帶恐教猿鶴亦疑猜
釋來復
題石湖蘭若
荷花蕩漾湖水深上有蘭若當高岑客吟時見猿鳥下僧定不
聞鍾磬音雨香秋林橘子熟雲落空澗棠梨隂閒來掃石坐竹
裏静與山人論素心
寄贈洞庭葉隱君
一舸南歸髩欲華買山湖上卧烟霞尊如北海應多酒園擬東
陵亦種瓜丹壑泉舂雲碓藥橘林風掃石床花傳家自與鄰翁
異見說蔵書有五車
鐵氏長女
教坊獻詩
教坊脂粉洗鉛華一片閒心對落花舊曲聽來猶有恨故園歸
去已無家雲鬟半挽臨粧鏡雨淚空流濕綘紗今日相逢白司
馬尊前重與訴琵琶
黃夫人
寄升庵
雁飛曾不到衡陽錦字何由寄永昌三春花柳妾薄命六詔風
烟君斷腸曰歸曰歸愁歲暮其雨其雨怨朝陽相聞空有刀環
約何日金雞下夜郎
陳夫人
書懷
遊宦江湖已有年歸來晦迹愛林泉自知學道疎人事每為搜
詩减夜眠開戶欲尋芳草地捲簾愁對杏花天肯將俗事縈懷
抱須向山中作女仙
明詩七言排律
海鹽彭孫貽輯
宋濓(思春曲)
王恭(賦得鉄瓮城送劉御史省親歸閩)
李攀龍(題徐子與門生汪惟一竹丘圖)
王世貞(于鱗郡齋)
徐中行(黃河道中别吴生賦得貞石贈雲間吴比部)
吴國倫(竹里館)
榭榛(金隄同張明府肖甫賦)
汪時元(鄂渚送别尊師天目先生之雲南參議)
明詩七言排律
海鹽彭孫貽輯
宋濓
思春曲
美人别我城南去幾見樓頭凉月生南浦沉書尋素鯉東風將
恨與新鶯丁香枝上同心結九曲燈前白髮明花託芳䰟随鵲
夢草移愁色上簾旌物華半老燕脂苑春影輕籠翡翠城歌扇
但疑遮月面舞衫猶記倚雲筝因彈别鶴心如剪為妬文鴛綉
懶成官燭不啼偏有淚湘桃無語自多情巖南樹密晨烏集江
北潮回暮渚平幸有夢中能聚首喚醒恨殺短簫聲
王恭
賦得鉄瓮城送劉御史省親歸閩
山遶南徐鉄瓮城昔人曾此駐吴兵三分割據前朝事百雉縈
廽萬古情獨樹微茫瓜步遠滄浪迢逓練湖平關河下望通南
服霄漢平臨接上京北固曉雲浮古堞丹陽寒火出連營峯廽
勾曲青蕪斷江入維揚白雁横香界夜燈雙寺影戍樓風笛萬
家聲烏臺驄馬寧親去綠酒紅亭惜别傾津吏共迎冠冕貴晨
門争識繡衣榮眀朝若到閩關上多少行人羡馬卿
李攀龍
題徐子與門生汪惟一竹丘圖
靈丘隱者一逃名萬竹臨江見底清徙倚七賢相寄傲便娟二
女重含情葛陂詎信雙龍影嶰谷空傳五鳳聲風雨長教秋色
駐冰霜兼與歲寒盟投竿渭水才堪老受簡梁園賦已行願得
此君開蔣徑不妨佳客醉宜城浮雲西北來何莫今日東南美
自并截作武陵溪上笛方知馬援有門生
王世貞
于鱗郡齋
春草胡騮出帝京何如握手又孤城主恩司馬郎仍在客禮元
龍座盡驚稍為清尊驅黯淡漸携孤抱闘峥嵘朱絃曉並漳河
瑟白羽秋閒漢塞兵聞道太行兼郡事始知嚴助厭承眀新詩
直已蔵機甚怪爾猶存海内名
徐中行
黃河道中别吴生
賦别河梁思不禁愀然斜日變春隂艱危未盡秦庭哭放逐仍
同楚澤吟風雨北來三輔暗雲霞南入九江深竆途豈礙垂天
翼散地偏增玩世心知已千秋高白雪論交四海失黃金相期
後會從藜杖祗恐名山也陸沉
賦得貞石贈雲間吴比部
何來片石挺孤標閱盡滄桑不動搖五嶽寰中争嶻嶪九峯江
上譲岧嶤𥙷天已就千秋色障海曾回萬里潮碁置星辰分碧
落鏡懸日月逓青霄甘嬰楚刖眀投璧恥受秦鞭幻作橋古冶
自堪成鐵劔他山猶可治瓊瑶芙蓉獨秀誰争麗松栢相依也
後凋漱齒清風高百代觸膚霖雨徧崇朝論交萬變心難轉比
介三公勢不撓承柱眀堂綿玉曆支機青漢拄冰綃竒聲賦擲
天台動王氣書探禹穴遥審樂正逢吴季札并將擊拊和虞韶
吴國倫
竹里館
竹里名依華子岡何年移傍此君堂鮮筠裛露丹珠細勁節凌
霄綠玉長數畝繁隂飄陸海萬竿疎雨過瀟湘樽邀梁孝園中
月䄂拂元卿徑裏霜羌笛未裁龍競奏秦簫欲截鳳毛翔㛹娟
隔幔琴徽冷葱蒨臨池水脉香居士風流還洛下故人消息半
山陽異時看去同誰好獨有王猷興更長
謝榛
金隄同張眀府肖甫賦
金隄重到感秋風瓠子猶思漢武功雉堞遥連千樹暝龍珠不
見二潭空芰荷老盡飛霜後簫管寒催落照中白髮滄洲幽事
在黃花綠酒故人同謝安此日遊山劇潘岳當年作賦工無數
峰巒秋色裏高歌相對欲争雄
汪時元
鄂渚送别尊師天目先生之雲南參議
