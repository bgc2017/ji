九靈山房集卷之十三
吴游藁男戴禮叔儀類編
序從孫侗伯初同編
送董郎中序
十數年前海内兵起生民塗炭樞密院判官邁里古
思公首率義從分鎮越江上守要害以禦暴立保障
以生聚東南之民頼以休息者久之方是時士大夫
咸聲随影附争游其門以自效若夫才識之優文藝
之贍則未有過扵董君正仲者矣君當院判公遇害
之餘即率其士大夫之在越者来歸我相國我相國
以武濟世以文經邦不爱玉帛車馬招納四方賢㑓
而才識文藝之士彬彬然為生民出者大抵多游院
判公之門藉院判公之門得美仕至于今不絶然特
起驟為柄用者常因其才而不盡以院判公之故而
其人猶曰吾常遊扵院判公云耳則院判公之所與
游豈易得哉况游扵其門而復以才特見柄用如董
君者哉君由樞府都事為分省員外尋拜公府長史
櫂樞府断事官轉經歷所至甚宜扵聀焯有譽聞今
平章公開省臨安更新庶務思得宿學重望諳練治
道之人以長其幕府乃以便宜薦君為左右司郎中
將之官樞府諸僚友請為文以餞之夫千里之駒誠
駿矣然必育扵范廐者為足貴千尋之木信材矣然
必産扵鄧林者為足珍君以才識之優文藝之贍早
游院判公之門是故不失為范厩之駒鄧林之木矣
今復當王事靡塩之秋而受我相之知遇將見鳴和
鵉扵衢路適繩墨扵廟堂而范厩之所育鄧林之所
産不虚辱也然吾聞臨安為東南一都會平章公以
重兵臨方面當號令廣布之初政治更新之日其任
為至大其責為至重贊之之方宜制其變扵畫諾之
際先其謀扵籌恩之時推其源以捄其失定其本以
持其久盡思廣忠綽有可為者君其勉之幕府者庶
政之喉衿也而軍旅之事亦有與責矣况君居幕府
之長而為其所柄用者乎
送真郎中序
客省大使真保君拜江浙行中書左右司郎中君以
名將相家仕扵方面其居理官也則鞠獄平允民不
稱冤其居客省也則宣導有儀䓁威有度甚為公相
所器重至正甲辰秋今丞相開省臨安思得通習國
典諳練治道之士以長其幕府頋視群僚中惟君宜
預是選遂以便宜薦居今聀吾属獲交扵君既久且
相好也故扵其行不可無一言以贈乃告之曰先平
章公以名臣貴胄宿德碩才遭逢盛名廣大之日敡
歴省臺秉麾授鉞者有年矣而顒顒昂昂如珪之粹
如璋之美不以至正而加厲不以至明而加察通乎
事物之變而不膠扵心逹乎天人之藴而不滯扵迹
真古所謂愷悌君子四方爲綱者矣君結髮侍左右
薰蒸乎直温剛蕳之德漸漬乎三德三行之訓其耳
目之所接家庭之所習無非尊君親上字民馭吏之
道昔日之所知乃今日之所行是宜君之居理官而
獄訟平居客省而儀度舉有以致其公相之所采用
也雖然夫所貴乎世家公子者以能纂乃舊服如先
公之在省臺也先公之流風善政沒世不忘况臨安
盖嘗遥奉其約束旁沾其德化而民若吏至今思慕
之不巳君誠能以先公之治省臺者贊其在上之人
而推廣之吾民其庶幾乎詩曰王命山甫纉戎祖考
我國有矣又曰無忝𡭗祖聿脩厥德君其勉乎哉
送楊都事序
楊君百川世爲吴陵望族由諸生起家公府掾有能
聲衆論賢之薦爲江浙分省都事今以前聀參贊古
丞公軍府將行中吴大夫士與百川善者咸歌詩餞
之而請余序之余曰方今海内多故兵戈四起方面
大臣往往藉土地竭貨財招徕僄勇士務擊刺格闘
以爲強軍中之氣凛然騰在人上士之圓冠大裾坐
而尭言起而舜趨者雖風從霧集列處幕府下然皆
噤口結舌惴惴莫敢出一語開陳古先王之道而爲
之禆贊當是時非明憲度習文法周事情者不足以
搖動之伯川固世之圓冠而大裾者然起家公府掾
則憲度明矣進擢都司則文法習矣以諸生走南北
則事情周矣而又本之以聀守將之以教令是行也
吾見其出入鳳池從容虎帳彼之處尊位都重權者
咸磨去圭角剗平畦岸不敢傲然自較其尊卑而古
先王之治道庶可禆贊其一二矣况右丞公之守錢
塘往往虛心多士屈已下僚與向之處尊位都重權
者異也嗚呼以伯川之才之美而往贊右丞公如决
大川而注之海余尚何所容喙扵其間哉
送馮員外序
國家置官内而朝廷外而方面皆為之設幕府以廣
其贊助所以勗道勸德𥙷政益治出入詢謀言動献
替者也然其為聀亦甚難矣夫知之而必言已所可
為也言之而必從豈已之所能哉上無必從之道則
下必有失之患非謂之難而何雖然今之居是聀者
吾亦未見其為難也上之所行是耶則每徇之于外
曰是巳嘗與損益之云耳上之所行非耶則每恕之
扵内曰吾居人之下言不吾從行不吾專而力不吾
敵與其立異而速悔曷若附和而取容苟焉以全吾
位保吾祿而去是其為聀也豈不易易哉余謂士之
居其位事其人當勉其所難而戒其所易能勉其難
而戒其易斯無負國家置官之意矣馮君初以才辟
淮省掾從仕照磨及檢校官後改浙省都事皆以善
贊助稱今復以員外郎從平章公扵臨安平章公以
傑出之資負有為之志方將賢禮僚属訪問直道以
一新其弊政君之往也吾見其無言不從無行不得
雖不欲以易扵其聀者自處而亦無向之所謂難者
矣君其勉之乎
送劉以順詩序
諮議番陽葉君有兄曰德齋者嘗以江西省員外郎
分治廣海間後竟沒身王事而&KR1460;議君莫知之也至
正癸卯廣東舶商劉以順至三吴始持員外公故人
書遺&KR1460;議君而告以員外死事&KR1460;議君捧書哭仆地
絶而復蘇者數四巳而進以順詢及其家人以順曰
余不識員外公然聞員外死時彭夫人巳卒惟孤子
肇慶在今亦莫知其所向矣&KR1460;議君收涕言曰我兄
巳矣使是子而在則我兄雖死猶不死也雖然當烟
瘴晦冥之際干戈紛擾之時而以眇焉獨蠒之緒寄
諸萬里外誰為我致之者終當棄官往訪以存我兄
之㣧嗣言巳復哭之慟以順因亦泫然出涕為感動
者久之既而曰余嘗以商事走湖海間見人視兄弟
及兄弟之子往往如秦人視越人之肥瘠漠焉不加
喜慼扵其心而&KR1460;議君獨眷恋如是可謂義人矣余
雖不敏獨不能感君之義以承君之諾乎&KR1460;議君拜
且泣曰果能是吾將有以報子矣扵是以順杭海而
南抵惠州訪員外公門人故吏無在者巳而聞諸道
途之言始知葉氏孤流落州民朱氏家後以百計得
之以順奮不顧身即手携是子出入鯨波之中間關
虎狼之境越萬里以歸之&KR1460;議君德之甚力挽以順
留吴且將啚報扵以順而以順竟擇日戒行李去之
不頋也&KR1460;議君方以高才雅識佐今太尉丞相治吴
進退人才直易易𡭗人咸謂以順小留&KR1460;議君必有
以處以順者以順曰吾以感人之義不食人之諾而
来事既巳吾當歸爾不知其他也烏乎君子之所爲
惟其義而巳矣當慷慨恤人之孤不頋一已利害時
但知義之所在當如是耳初豈有絲毫邀報之心哉
不然非有聀司之責蕳書之畏也而頋以六尺之軀
自試扵萬里不惻之危地哉今世之士大夫食人之
禄者亦多矣然或以事適數百里外則戚戚焉而思
引避者有矣或扵事而無避然不免食人之諾者有
矣能弗食人之諾或不無望報之心者有矣其聞以
順之風亦可少愧哉以順行有日&KR1460;議君為裒詩餞
之而属余序其事于首簡如此
送錢參政詩序
昔者藩翰守臣多以武人為之安危大柄盡出扵其
手然後左右前後皆一時僄勇士惟知馳馬試劍擊
刺以為強一有彼儒服之人開口說仁義禮樂法令
事則往往拒絶勿使近故其流弊卒至驕蹇自恣甚
者蔑棄約束盗有其衆以自私我相國痛懲前弊凡
守疆埸綰兵柄者始參用儒服之人使以仁義為干
戈禮樂為甲胄法令為矢石見則安危大柄其遂倚
重扵儒臣矣乎淮安守者嘗踵故弊妄唘事造釁相
國撫之以威惠鎮之以親兵而命淮省參政桐川錢
公緫治焉公以甲寅科南士苐一名中選授翰林國
史院編脩後出使方面留掾行臺除浙省都事會淮
安乏守遂以其省員外郎往継由員外陞郎中由郎
中擢太尉參軍後居太夫人憂于吴興僉謂士之身
繫安危者古有起復之典又可聽其終喪而不強起
之乎遂超授今聀仍俾緫治淮安以守其故地公引
義固辞使者促上道至五六弗止公不得巳乃墨衰
經而就聀扵是戒塗有日中吴大夫士以韓昌黎送
李尚書詩分韻賦古律餞之且謂余宜為文序諸首
竊觀淮安統有兩淮之地凡十六郡其他名州壮縣
盖數十焉相國以重兵分鎮之帶甲之士動十萬計
其土地之廣兵戎之衆誠非他郡府所及然當百戰
之餘人民流散田業多荒而生意盖蕭然矣其所仰
給者不過東南之糇粮轉輸之事雖日月相継而從
軍吏士猶燕豆䟽悪有辛苦無聊之心為今之計莫
若寓兵扵農興屯田之政為富國之本使吾之將士
得以坐享其成利扵是乎椎牛釃酒豐犒部曲而休
飬之以固其軍心以增其士氣庶可用之扵戰守則
屯田豈非今日之急務乎烏乎若公者其亦有見扵
此乎公之守淮也亦既本之以仁義道之以禮樂輔
之以法令有以致其軍士之帖服而比年以来又廣
屯洪澤芍陂之田以佐其兵費盖洪澤既耕則淮之
東可守芍陂既種則淮之西無憂公扵此可謂得守
淮之急務矣昔晉羊祜之守㐮陽也嘗减戍邏之卒
墾田八百餘頃始至無百日之糧季年乃有十年之
蓄則公豈非羊祜其人乎烏乎此固吾儒之能事而
謂彼武人者能之乎然則安危大柄其可不倚重扵
公也乎公事二親盡孝其在朝廷嘗以孝行動皇上
之知及歸省桐川僅奉其親以居越而桐川之兵祻
曾不旋踵而見之識者以為皆公孝感之所致公之
孝扵其親者如此則其所以忠扵事上也宜其如前
之所為矣是以不可不表而論之
送陳嘉興序
惟我相君之治吴也思有以畏服衆志而安定之乃
起文學通練之士以慰其民望而士大夫之在吴者
盖彬彬然而出若夫禮樂之噐文藝之學則未有過
扵陳君子方者矣君汴人也乙亥間以春秋薦于鄊
及禮部輟科為觀風使者所推擇捧檄云邁假道于
吴先平章公見其意氣之宏逹議論之慷慨經畫之
整密而文物之雍容也遂以行省都事薦起之扵是
章程之施扵庶府故寔之&KR0688;扵幕中文移之行乎軍
旅其赫然震耀扵西浙者大抵皆君啓之也居久之
乃以年勞陞理問由理問為郎中會嘉興郡守乏人
咸謂非借重扵君不可盖以多事之秋列郡人民救
死扶傷扵田里閭閻者疾病呻吟未甚休息也而東
征西討賦歛繁重撫摩惠愛之恩未盡浃洽也深文
俗吏接踵有司寬𥙿志厚之政未足以旁逹幽遠也
二千石苟非其人則何以哉扵斯時也寕輟君扵省
府之親密而使專誠扵千里者其意亦深矣乎扵是
省府諸公惜僚友之遽别念舟車之莫留請余爲文
以爲贈余既知君最深又方承乏儒臺以文墨爲聀
業其可以固陋辞乃序之曰我朝設進士科以取士
或病實效之不著然扵河南乃獨得其二人焉其一
曰君之兄參政公當科舉復行嘗以廷對魁天下士
自後敡歷華要卓然有爲在中臺時屡以直言忤意
奮不頋私其清節劲行朝儀偉之天下社之其一則
君也君所居位視參政公雖稍後然觀其設施如此
所至豈易量哉追蹤參政公豈晚也哉君行矣姑待
君扵蘇臺之上三年而歸有以告我焉
送丁山長序
古者學無常師名一人爲師而其餘皆如弟子焉者
今之學官是也然求其稱是職而無愧不亦難哉江
南科舉盛時盖嘗有議之者其說以通經義能辞賦
爲稱聀至辛巳之歲科舉既輟而復行朝廷遂著令
以鄊貢下苐者署郡學正及書院山長則庶幾議者
之遺意而其效之淺深則又係諸其人而非法之罪
也丁君子儀嘗以書經中江浙鄊試上名扵是南北
阻兵道里不通欲貢之春官未能浙省丞相便宜授
吴之甫里山長吴爲浙中文獻之邦游儒竒士冠摩
而轂擊居學官者爲尤難子儀倚席扵此以其學扵
已者淑諸人不爲新竒以取名不爲昏誕以徇俗使
賢而才者有所㩀立愚不肖者有所化而改至扵事
上接下之密勾稽錢糓之嚴繕脩屋舍器物之備時
人以為能者在子儀則其餘事耳以故縉紳韋布之
士識與不識皆不謀而同聲曰此固通經學而能辞
賦者也此固稱其聀而無愧者也亦既在官五載受
代而歸訓導張某金某以余嘗提舉儒學知子儀為
特深又且舍子儀之舘與子儀交最密是以来請文
以贈余不得辭抑余私有贊子儀者子儀為湖之秀
彦而湖則安定胡先生之所教也安定教湖學時嘗
置經義治事二齋以淑其人士如治民治兵水利筭
數之類亦皆在所當習是則安定之為教也似不止
經義詞賦二者而巳耳子儀去安定雖稍遠然流風
餘澤被扵是郡則其得之安定者深矣継兹以往法
當教授一郡子儀尚毋以今之稱其職者為巳足而
益求安定之所以教湖學者而致力焉吾徒其庶幾
乎湖郡太守陳君元禮余友也子儀歸以余言質之
其將有彂也夫
邁院判哀詩序
樞密院判邁里古思公哀詩若干卷公之門生故吏
及其士友之所作也公武威人初家濤江之上後居
吴最久有才名浙水間然每困頓不偶久之用進士
起家爲紹興路錄事司逹魯花赤能以直道抗上官
得士庶心其後遭時多故遠近騷動遂練民爲兵數
擊判亂有功浙省左丞楊完哲方乕視錢塘方國珍
亦擅威四明公往往以法誅其部曲無所頋望其所
行有人所不能行者名既上聞乃遷江東道肅政廉
訪司經歴未幾丞相荅失帖木公復以便宜改今聀
公又大出師以討不庭而臺端貴人有忌公者召至
私苐使徤者候諸門擊殺之先是餘姚同知秃堅君
慈溪縣尹陳君麟亦皆慕公之爲以自奮而公盖其
傑然者也然三人常鼎立爲掎角势故東南之氣稍
振及秃堅以無罪誅陳以失势䧟至公之死而上下
之望絶矣此諸君之所以深恨扵斯時也恨之深而
哀之至故爲按抑蒿里薤露之遺音作爲叙哀之詩
多至千餘首其壻淮省都事王順樞密院管勾陳遜
既相與編輯成卷而浙省理問劉宣公之客也来属
余序其首余惟秦有奄息仲行鍼乕者皆國之良也
一旦以無罪而見殺國人爲賦黃鳥之詩以哀之而
𬗋陽朱子以爲世之讀是詩者亦徒閔三良之不幸
而念秦之衰至扵王政不綱諸矦擅命而殺人不忌
如此則莫知其爲非也然則公䓁之死較諸三良之
見殺固不能以盡同而諸君之所以哀之者則視黃
鳥之詩為無間矣使朱子而在得諸君之詩而讀之
余又不知其歎世之何如也嗚呼悕矣公漢姓吴氏
字善卿居家甚孝為人慷慨不拘小禮遇人豁然推
腹心與人交扵恩意尤䔍也其州里世次年夀卒葬
巳著扵識公之墓者故此不贅焉
贈葉生詩序
國朝設科目以網羅天下之士可謂盛典矣而十數
年来四方多故時方尚武中外選舉之制遂格不行
而世之為父兄者因不復以科舉之業教其子弟而
為子苐者亦不以此而為學今相國開藩中吴文武
並用雖當干戈俶擾之際不廢治朝崇儒之典而咨
議葉君又能擇良師傅益教其子以學而其仲子蕙
遂精其業扵舉世不為之時乙巳之秋浙闈角藝而
蕙竟以妙年中選居諸前列扵是纓冠結珮之士莫
不為葉氏榮而齊郡張君首為詩一章以示意継此
而賦者凢若干萹以余扵&KR1460;議公為僚友既請為之
詩而復虚其首蕳以相属嗚呼若蕙者豈不為世之
佳子弟哉盖我朝之設科也嘗合異時明經詞賦及
博學宏詞制策諸科而為一習之為甚難而精之為
尤難世人有白首而不能與其選者有歷數舉而後
得者而蕙也年未弱冠即習而精之一試扵鄊輟登
名苐六以與多士相頡頏若蕙者豈不為世之佳子
弟哉雖然苟非我相作養扵其上&KR1460;議君教之扵其
下蕙亦安能以有是也継今以往尚母志滿意得而
益求其至以副為相為父者之所望他日上計禮部
出備官使因捧檄娱親之榮與尊君報國之念在家
為孝子在國為忠臣則蕙之賢又不止為向之佳子
弟而巳不然昔人謂年少豋高科為不幸者適足為
蕙之累而亦何榮扵是哉余扵蕙有契家子之誼焉
故因序詩而併致其葴規之意如此&KR1460;議君見之其
必有以亮余也哉
沈僉院送行詩後序
嘉禾沈君之往官宣政也吴之大夫士賦詩若干篇
以餞之臨海陳先生既為之序矣先生復俾余書一
言于下方余與君同仕方面也有三年之久同居郡
城也有數十家之近頋不得同事扵聀司以觀其行
事之所至而將何以為言哉雖然竊嘗有聞扵先生
之餘論而可以知君之大致矣余之始游吴也君時
為浙省理問官先生以惜其才之可用而不試扵劇
及其為吴郡守為浙省郎中為兩浙塩運使固試扵
劇矣先生復惜其任之小責之近而不得盡展其所
長及今僉書宣政之命下先生益惜其投閑而置散
矣余聞而異之以為君之居理官而獄無冤人居郡
而郡事理官省幕塩司而政事以明財賦以足今之
官宣政也雖若優游扵事為然向之居是聀者皆以
省憲妙選充之則其所責任亦非輕也矣而先生何
惜之深耶先生曰君之才人固多知之而知之深者
則莫余若也盖君之才如神駿之駒可以一日而千
里而不可從容鵉和扵交衢之舞况欲絷之維之以
拘拘扵銜橜之間哉方今在上之人厲精啚治思賢
如飢渴執政者苟以君轉而上聞作而任之以大臣
之事使破厓岸而為之則其所著見豈止如前所稱
而巳哉古者以泛駕之馬待非常之士而卒蒙其力
今豈不若古哉奚以常法而御君也嗚呼此非深扵
知君者之言乎知君如先生則凡所以論君者宜無
不當矣庸敢綴輯其大㮣以為後序云
贈醫師朱碧山序
予蚤歲好讀古書而扵醫家自素問難經靈樞甲乙
之外得漢張長沙傷寒論爱其文奥意古讀之窮日
夕不能休寥寥千載之下継長沙而作者其惟劉河
間乎河間之言亦奥古非深扵文字者不能以盡通
故通其說而得其傳者往往灼知病情之所在為之
一攻伐以除之可謂快意而通神者矣用是竊私慕
焉而怪東南之醫者鮮克以知此一日與吴醫朱碧
山論及之碧山乃愀然曰子誠北士也知北方之醫
而巳矣醫固無南北之異而習其學者宜有以消息
之北方風氣渾厚禀賦䧺壮兼之飲食嗜好朴厚而
儉素非有戕賊斵喪之患也一有疾焉輒以苦寒䟽
利之齊投之固快意而通神矣若夫東南之民體質
柔脆膚理䟽淺而飲食之縦嗜好之過舉與北方之
人異頋欲以前法施之不幾扵操刃而殺人乎是故
壮方之治疾宜以攻伐外邪為先南方之治疾宜以
保養内氣為本斯意也河間亦嘗及之矣但引之而
不發學者苟能精思而善用勿一滯扵攻伐勿苟求
扵快意斯為得之余時雖矍然稱善然猶未知其何
如也及余官江浙分省而碧山以省之太醫相周旋
間有疾必求扵碧山而碧山則每用保養之齊以取
驗以余雖北産而居南日久故亦不宜從事扵攻伐
盖慎之也余太夫人春秋高而遘疾甚憊吴之醫者
羣至獨碧山之用藥為宜及余淂之血病服藥者經
年碧山視之曰此隂虛證也徐𥙷之則愈急止則大
害從之用其法不二月而愈嗚呼若碧山者豈非優
扵其學者乎余扵是益有以徵其前言之不&KR0861;矣余
之德扵碧山者甚厚而懼無以報故為歷序其所嘗
論及夫治法之竒驗如此使世之習河間之學者不
敢以易心求之而且知所戒焉是尚碧山之志也夫
贈蒲察鎮撫詩序
近十數年来海内多故兵戈四起而東南為尤甚余
南鄙之陋儒盖久而厭亂遂挈家泛海渡黑水登莱
行萬里以歸我王相捴兵公及抵山東入昌樂界爱
其境土寕謐民物阜繁駐車而少憩焉忽父老四三
人者携酒漿往勞而甲胄士數軰亦歡然而前且曰
官南来道里遼遠甚苦飢將扵余具饍晚將扵余止
宿幸毋我虞也余訝而問焉則今鎮撫君屯田之所
君守昌樂數載而能寓兵扵農奠安部落仁以綏之
德以撫之使居者樂而行者喜故其途路之間更相
勞徕有三代之遺風此可見君之善扵涖官而王相
之明扵用人也扵是睠兹樂土觧槖與囊即西郭而
問舍焉君乃為之假舘以居之分俸以食之朝夕過
從甚相款治既而邑之人士亦咸感君之惠作為聲
詩以詠歌之以余嘗從事扵文學請一言為序引余
惟至元甲戍間中書左丞相伯顔公帥師南下以伐
宋大敗宋師于江夏于時將吏兵佐之在軍者咸詣
麾下賀而丞相則以為此皆三君子之力非我之能
也夫所謂三君子者乃河南陳公覃懷許公其一則
我蒲察公也自後朝廷錄蒲察之勲績以懷遠大將
軍荆湖廣東道水陸𬋩軍正萬戶俾其子孫世&KR0670;焉
君盖蒲察公之諸孫生長世家為時貴胄其耳目之
所接家庭之所習無非尊君親上字民馭軍之事昔
日之所知乃今日之所行是宜君之有為扵其軄而
王相之有取扵君也雖然夫所貴乎世家貴胄者以
能纂乃舊服如先公之在軍旅也君誠能以先公之
在軍旅者贊輔王相以平定其土宇朝廷亦安得不
以待先公者待君焉詩曰王命山甫纉戎祖考君其
勉之矣君名文政字㬌儀蒲察其氏也今為行軍鎮
撫云
禅海集序
永嘉有沙門曰道衡平公冥心禅悅深通内典乃以
去古既遠淳風日澆末法羼提寝失其本遂廣輯羣
書彂明斯事綿歷十載始克成編所謂禅門宗派圖
人天眵目亦既模印以行後復以諸尊宿語去華存
實𥙷綴類聚曰提綱曰上堂曰小參曰訓示語曰拈
古曰頌古曰贊曰偈曰書問曰䟽語曰小佛事汨六
祖檀經馬祖四家語合若干卷名之曰禅海集盖取
馬祖禅歸海語也扵是道衡居吴日久余以非才竊
禄于吴朝夕與道衡游獲知述作之大㮣道衡將綉
諸梓遂俾序其萹端余嘗聞諸學佛之人曰釋迦二
十八傳爲逹磨入中國爲初祖初祖相承至忍大師
而秀與能分南北宗南宗既爲六祖弟子日盛至馬
祖大興禅教尊其道者益衍迤盛大他宗莫及也然
皆有機緣訓示之語弟子編而集之分爲五宗宋㬌
德間吴僧道原採掇成書曰傳燈錄禅宗之書盖昉
諸此自是以後又有續燈廣燈五燈會元宗鏡錄僧
寶傳宗門統要諸書者出富哉其爲言矣然自南渡
以迄我元諸尊宿之道行法言散漫諸方未有輯而
爲書者而况比年以来兵火四起所至蕩焚妙旨玄
規不絶如綫疑似機微之失將何所折衷哉此道衡
之書所以不可不作也然必名之以禅海者禅言其
静而海言其性也佛氏以見性爲學而性之不能見
者動累之也是故駐動謂之静能静則明明則性可
見矣性可見則通乎佛矣故禅海者誠學佛之要書
也其編輯之富述作之精雖與傳燈諸書並傳可也
然非上根大噐之人其亦孰得而知哉扵此而不知
則舍禅海而入苦海豈道衡意哉余非知佛學者姑
誦所聞以為序使後之人觀之其亦有所感悟也矣
道衡俗姓葉氏祝髮鎮江之金山禅教二書靡不畢
通間亦旁習儒言其扵諸子百家多所涉獵然最善
作詩有所謂半間集傳諸學者云
雲深詩序
吴僧朝宗家祁水之南生而穎異幼不好弄甫十歲
得法華七卷讀之即通大義父母以為夙成因命祝
髮為僧習内典之學後入天岸法師室復得止觀之
旨焉既而典賓筵扵雨華主懴席扵大德首衆扵南
翔皆以德業優贍著稱然恬静自守雅不泥榮名嘗
題其所居曰雲深而自號曰雲深道人嗟夫昔人賦
詩有以僧託興扵雲者盖雲與僧皆游扵世之外而
以雲出僧不出為高故唐顯萬在萬松嶺與雲争半
間分之而以巳之不出休休焉自驕扵雲則雲者固
僧之所宜以託興焉者也朝宗以雲深題其居豈非
詩人之遺意而萬之徒歟故為序其事而繋以詩曰
老僧客雲間雲深不知處禅房玉葉迷法座天花護
無形視其消弥空覩其聚動静齊變幻昏旦相依附
雲以無心出僧以無心住雖云同卷舒終亦異留去
顯萬今何在雲山舊嘗駐對之而自驕寕不以此故
僧盖萬之徒是用寓情素
九靈山房集卷之十三終
