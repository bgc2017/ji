九靈山房集卷之六
山居槀男戴禮叔儀類編
序從孫侗伯初同編
送宋景濂入仙華山為道士序
金華宋景濂先生通古今學有史氏長村當至正中
嘗以翰林國史院編脩官徵之固辞不起後竟寄迹
老子法中入仙華山為道士一日良從而訊之乃曰
昔人有以紳笏為柴柵聲名為韁鎻者余豈為是過
激哉頋將順性而動各趋所安耳余之所安乃在扵
山林而不在扵朝市使其以此而易彼有大不可者
一决不能者四余聞居人倫必以禮處官府必以法
然自閑散以来嬾慢成癖嬾則與禮相違慢則與法
相背違禮背法世教之所不容大不可者此也又心
不耐事旦惮作勞酬荅少頃必熟睡盡日神乃可復
而當官事叢雜與夫造請迎將之不置一不能也嘯
歌林野或立或行起居無時惟意之適而欲拘之以
珮服守之以䘚吏使不得自縦二不能也凝坐移時
病如束濕一飯之久必四三起而當賓客滿座儼如
木偶俾不得動搖三不能也素不善作字舉茟就簡
重若山岳而往返書札動盈几案四不能也以一不
可之性而重之以四不能自度䘚難扵用世故舍之
而遁又聞道士遺言吐納脩養可使久夀故即其師
而問焉雖然世之賢士大夫聞余之有是行也必並
起而嘲之子知我者何不贈之以言使有以觧彼之
嘲而且以䘚余之志也良應之曰夫君子之出以行
道也其處以存道也而其所以爲道者盖或施之扵
功業或見之扵文章雖歷千百載而不朽垂數十世
而弥存若是而爲夀可也苟不其然頋欲潔身隐退
逃棄人間而苟焉以圖夀為道是固老子之所謂道
而非吾之道也吾之所謂道者乃尭舜周孔之道也
然尭舜周孔得聖人之用者也老子得聖人之晦者
也扵出也則吾用扵處也則吾晦而是道之變化詎
有異耶故生以春陽殺以秋隂先生功也舒為雲霞
粲為曰星先生攵也功而不宰文而化成先生道也
道在是則夀在是矣夫豈苟焉而巳哉昔賀知章辞
秘書之軄請為道士扵剡川陳圖南不應時君之召
入嵩山為道士是皆有慕聖道之晦而寄迹扵老子
者也先生豈聞二人之風而興起者耶然二人之在
當時賢士大夫未聞有非之者則先生是行又孰得
而議之且一榮辱齊毀譽先生之為道然也亦豈有
假扵余言哉亦豈有假扵余言哉先生名濂其字景
濂今易其名曰玄貞子署其號曰仙華道士云友生
戴良序
浦陽人物記序
浦陽人物記一書監縣廉侯到官之初年始請縣人
宋㬌濂氏譔成之記凢二卷分為五類合二十有九
人廉矦將刻梓以傳而俾良為之序良竊以為置書
之原則翰林承旨歐陽公既言之矣而作者之意則
經筵撿討鄭君又言之矣將復何所云哉雖然是縣
人物之盛其有繋扵山川之所鍾者或未之及良安
得忘言耶嗚呼浦陽扵婺為小縣其土地僅百里人
民不數萬無白金水銀丹砂石英鍾乳之貴無南金
珠璣瑇瑁犀象之珍無橘柚竹箭及他草木之殊異
頋獨扵人物之生不一而足其以忠孝貞節著者有
之其以政事文學顯者有之層見疊出彬彬乎其盛
是果何為而然哉盖山川之氣大則鍾而為人小則
發而為貨寳動植之類所産者大則扵其小者嗇矣
郴州多白金水銀丹砂石英鍾乳與夫橘柚之包竹
箭之美則未見其有魁竒忠信村德之民交州多南
金珠璣瑇瑁犀象與夫草木之殊異則亦罕鍾乎其
人是又以其所産者小而扵其大者有或啬也嗚呼
亦孰若吾浦陽之鍾其大者哉然世之人扵其小者
則往往知爱而夸張之至其大者則未有能宏搜廣
輯以著其盛以故浦陽之文献或不能勝夫郴交二
州之所鍾今㬌濂氏以不世出之才蒐羅廢墜扶剔
幽隐譔成乎此書使夫一縣之内數百年之間忠君
孝父之則施政為學之方以及女婦之&KR1688;模莫不粲
然具俻交見乎吾前其視彼之區區土物之小者孰
得而孰失哉吾見浦陽之為縣將自是而出色矣雖
然非廉侯之汲汲扵表章又曷有是哉廉侯名阿年
八哈為政未幾德化大行盖詩之所謂愷悌君子者
矣
送欒宣使還省詩序
維陽栾君仲舉好學樂善敏扵為吏丞相開府
公才之辟為其省宣使今以事抵浙東道過雙溪之
上扵是其弟架閣君與之為别者且三載一旦會之
是郡意甚歡洽巳而仲舉復命相府詰朝將行架閤
君悲四鳥之異林感三荆之分植遂賦近體詩一章
章八句以送之且詒郡庠諸友俾之交和以贈余方
叨居郡庠目覩珠玉可無一言以序其首竊聞漢蘇
子卿為中監時嘗賦詩以别其兄有曰昔者嘗相因
邈若胡與秦又曰惟念當别離思情日以新盖言兄
弟相近之時未嘗不玩之以為常邈然若胡秦之不
相關及當離别之際不忍相舍方知兄弟之不可離
恩情至此而日新矣今觀架閣是詩得非子卿之意
乎然子卿之詩特以兄弟之至情言之至扵出處之
大致則固未之有及也架閣則不然始之以私恩而
䘚継之以公義爱兄忠君之心油然而並生讀其詩
可以知其為人矣以架閣之為人則仲舉之賢又可
知矣良既歆羡架閣之詩之美而又慕其兄弟之皆
賢故樂書此以序之
贈勾無山樵宋生序
曩者承平曰久天下無事士之居其位者&KR0662;以守常
襲故為軄業而智謀䧺偉非常之人無所用其材往
往退處山林老死而不出十數年来海内大乱豪傑
並起自武夫賤藝咸被收采以用其所長則向之退
處不出者宜可翻然而起矣然智謀雄偉如宋君汝
章頋猶隐居勾無山中方以樵采自樂而不輕扵一
出何哉汝章為學不事章句頗通戰國時事善機變
有膽略尤慨然喜論兵當兩浙兵起每退偃一室以
默計勝敗十不失一若汝章者可謂有用之竒士矣
余嘗考近代賢村而怪士之為學多不適扵世用談
經術者徒知章句之當守而不知事情之或迂工文
學者又方務以言語聲偶摘裂相誇尚每棄本而趍
末求其可用扵當時盖不數數然也世之人不賢者
恒多而賢者恒少幸而為賢者矣又或不足以用世
何才難之若是歟苟一有其人焉幸而及出扵有為
之時可不為之貴重之歟今吾汝章以不輕出之故
䘚至放棄山林為勾無一老樵此其可以嘻吁流涕
而為當世悲也雖然古有朱買臣者亦嘗退隱會稽
山中賣薪以自給後竟歷居顯䆠時人謂之衣錦之
榮汝章其鄊人也年方壮而志方銳他日必不得巳
而出又安知其不終爲世用也哉汝章出遊甫旬日
即歸勾無將從勾無求夫㮣諸山而豋之以窺東南
之故壌凢目之所寓皆我師用武處覧其形勝當必
有感扵中矣
禱雨詩序
中書左丞某公署事之初年天不雨自夏六月至于
秋七月禾盡槁民以病告公愀然憂形扵色扵是公
之賓佐合辞進曰公毋憂也古有桑林之祝雲漢之
祀皆所以致力扵神也天而不雨盍禱之神乎越翌
日丙午夜漏半公躬率郡縣百司走神所以而不嘉
應公復與神約三日雨足丁未雨戊申雨已酉又雨
連雨數日而止民乃大喜咸以爲神之所賜而歸德
焉金華戴良獨不謂然天以神和四時乳百穀于以
煦養其生息者也今乃嗇其施以病民必希吏之懇
禱而後應是豈神之本心哉非神之本心而乃章章
如是者盖公之精誠有以上格于天故也公之所以
上格于天者非在乎禱之之日也其素行固巳合扵
冥冥也久矣是故無求而不得無感而不應也然則
禱之神非欤曰是也夫雨晹者天之所權也山川者
神之所伏也雨晹不時歲有飢饉則禱之山川之神
豈非天之高且遠也不可以自聞不可以自見而寄
之神是神用天之權也故天使之雨神得而雨之天
不使之雨神固不得而雨之也公是以神其聦而天
無不聞也神其明而天無不見也無不聞無不見此
公之所以致夫雨也夫如是民固當視公爲神也扵
是民愈喜咸退而爲喜雨之詩以歸德扵公且俾次
苐其言爲之序詩曰
維浙之東維黍芄芄今既穟矣伊誰之功維我相君
視民如子撫綏輯寕俾安田里俾耕俾種俾耘俾耔
苗則既秀雨澤不時相君睠焉為民憂之誠之所感
天不我違山川出雲䧏以甘雨既優既渥厥施斯普
今之上腴昔也焦土今之彂榮昔也槁莾農人相慶
蹈舞蹁躚且歌且謠擊壌以言維今之雨匪䧏自天
維我相君錫此豐年稼之有秋匪由民力維我相君
錫此膏澤我有童烏捧腹歡如亦有黧老今可以飽
我聞我兵將討不庭有糇有粮可以唘行相君有心
與天為一維國維民咸食其德田之多稼周人所美
時之有年魯史所紀爰作此詩志今之喜頌我相君
令聞不巳
章氏家乘序
善乎魏國韓公之言曰謹家牒而不忘孚其先者孝
之大也余觀章君三益家乘之作有以見君之孝大
矣人之扵其宗不能無親疎之殺也聖人因之而制
服焉自再朞而至于三月而至于無服其禮有差也
其情有節也雖然豈聖人之得巳哉兄之子扵已為
從子若以吾父視之猶已之子也推而上之大父之
孫為從父兄弟曾大父之曾孫為從祖兄弟若以大
父曾大父視之猶巳之兄弟也又推而上之以至于
無服之親皆先世一人之分也若以先世視之皆巳
之同氣也尋流而知源尋葉而知根詎可以遠而忘
之哉嗚呼此家牒之謹所以為孝之大也孝之大者
盖以先世之心為心而不以一已之心為心也君之
是舉其殆庶幾扵此者矣章氏世為汴人至兵部尚
書始家泉之南安後自南安遷建之浦城自浦城遷
處之龍泉其間支系繁衍後先顯者以數百計世遠
族殷漸至不可扵攷君乃疚心瘁志掇拾扵兵火焚
棄之餘蒐輯扵道路間關之際倣諸史表遂為此編
其他遺言遺行與夫言有當質者又别為萹以見既
成使来告曰吾子雅知我盍遺一言以詔吾之子孫
使無違吾志余聞而歎曰世之士大夫其問學非不
富也辞章非不美且麗也然或藉之以干利禄取榮
名足乎一已而已至其祖考之所自出支属之所由
分澷焉而不加省者豈少哉而於宗人族子相視如
途之人者又豈少哉君之用心乃如此其賢扵人亦
遠矣昔歐陽文忠公依漢年表為世譜而謂子孫不
知姓氏之所從以昩昭穆之叙者禽獸不若也今君
倣史表為是書既無媿扵攵忠矣而其所自序亦曰
子孫視為不急之務者非人也嗚呼君之用心其文
忠公之心乎勿替引之後之人勉乎哉
送人遊龍乕山序
乃者海内分裂兵交日尋而廣信為郡實東南之要
衝當陳氏㩀上游即為其所侵奪及參政公奉命南
征提兵不過萬人舉一郡六縣如摧枯拉朽其後陳
既盛兵東窺以争是土而公之子某復班師往救戰
敗陳兵擒其梟將若干人以歸由是陳失其勢遂縮
手歸武昌不敢順流而東父子一時何其偉哉玉君
乃公之懿親自起兵時即在行間其所以佐公禁侵
掠止妄殺䘚使恩威並著為軍民所歸心者不一而
足自他人言之孰不欲同登仕版以稍自見于時而
君乃衣白衣日從文儒勝士相往還每風清曰美則
芒鞋竹杖訪赤松子扵北山弔沈隱矦扵雙溪于以
娛情烟渚宴景雲林且不知斯世之多故而是身之
在軍旅中也君為人曠逹可喜然好為汗澷游歲之
仲春將從金華南過信之貴溪登仙巖窺鬼公峯從
入龍乕山游諸勝處龍虎山乃張道陵所居子孫世
其業至于今不替君去謁上清之故宫攬金沙之遺
迹道朋真侶徘徊後先此行當必有所遇矣然高甍
巨桷斬爲荆榛斷塹頽垣悽人心目盖陳氏之流毒
兹地也非一日君升高而望歎其興亡欲求陳將就
擒之所而黎庶之散亡殆盡扵是覩山川之如昨念
人事之日非將遂執青節從白蜺以與夫道朋真侶
游扵方之外回視身世不啻如鴻毛之輕君亦竒士
也哉嗟乎君既不用於世其材無所見獨觀其出處
之際游從嗜好之間可以見其志之有在矣故予扵
序别而具道之如此
送楊州同知赴官序
和陽王秉彛氏由金華抵三衢既而以書來告曰同
知三衢郡事某君今以秩滿調江都三衢人士咸賦
詩以惜其去而右蕳之文非子之託而誰耶三衢距
僕僮百里遠行道之人多誦君之美而獲稍知其為
人今又重以王君之命雖不能文詎得而辭諸僕聞
之郡府之軄惟别駕為易為盖有地千里有民累萬
而趋走之吏呵衞之䘚一皆視郡守為䧏殺然郡守
之任乃獨重任之重者責之所歸也别駕有郡守之
榮而無其責吾知其易為耳雖然方今天下多故兵
事未息郡縣之煩勞非復承平之比况江都當百戰
之餘城郭無居民官無苐舍空郊百里之外遺黎僅
數十家而巳當此之時而有戈甲之供億芻餉之轉
輸往来之館勞郡守豈能獨任其責哉吾見别駕之
難為也雖然古称江都多才學之士竊意其如漢之
劉瑜魏之陳琳唐之李善者猶往往避亂山谷間深
匿而未出君能訪其人而羅致之與之議官政究民
隱圖利害損益以行之則別駕之易為將在扵此乎
昔子游之治武成吾聖人首以得人為問僕因竊取
斯義以為序
治平類要緫序
自古人君雖有出類拔萃之資至扵治道之盛則未
始不由學而致此稽古學古之事所以見扵二帝三
王之書而二帝三王之治有非後世之所能及者良
以此耳周衰以来聖學不明為人君者㮣以古昔帝
王迂遠而難遵不過求所謂卑近淺陋之說以苟且
扵一時其能超出乎嘗卋者惟漢七制唐三宗之主
及趙宋諸君而巳然此十數君者亦僅賢扵後世之
庸主若夫二帝三王之盛治詎可同日而語哉嗚呼
二帝三王&KR0662;五百年而一逢由周之泊乃千餘年而
始有漢唐宋之為君然又不得與二帝三王並觀而
稱極治之時何斯民之生扵後世者之不幸耶則夫
繼此而有國者其可不加之意耶加之意者亦在乎
學焉而已矣一日良與四明陳挳論至扵此以為人
君之學舍古昔帝王則無所取徵而古昔帝王之行
事見之扵經史者班班可考頋以自朝及夕萬幾出
焉有未暇徧觀而盡察乃相為&KR0933;取二帝三王致治
之由與漢唐宋為君之所以然及先民之格言史臣
之論贊會稡成書名之曰治平類要而定其標目凡
十篇君臨四方盖本諸道述君道萹苐一人君之軄
惟在用相述任相篇第二將用禦暴必善馭之述馭
將篇第三設官用人國之重事述用人篇第四民為
邦本愛以固之述愛民篇第五國之所頼莫重扵食
述足食篇第六去亂圖治非兵不可述制兵篇第七
刑以輔禮明慎為要述慎刑萹第入侫口覆邦貴在
能遠述遠侫篇第九君能納諫斯無過舉述納諫篇
第十終焉良等俱以空疎之學謬叨為士之名其扵
纂脩固多蕳略然開基之主繼体之君苟能潜心扵
此竆討而深思之庶幾由彼漢唐宋之為君以上追
二帝三王之盛治則稽古學古之效𣸪見扵今日而
此書之作要不為無小補矣是以忘其固陋而冐言
之伏惟留神省察國家幸甚
君道萹第一
天道運四時行君道明萬幾理禹湯文武天下之大
聖也夏桀商&KR0605;天下之大惡也而其所以為大聖大
惡之分者道之明與不明耳欲為君盡君道道者何
仁而巳矣三代之得天下也以仁有此道也其失天
下也以不仁喪此道也大哉道乎其興亡之所繫乎
景前聖式後王述君道篇
任相篇第二
人主不可以獨治也必有卿相輔佐之足任者然後
可以君天下盖卿相輔佐人主之基杖也所以上承
王命下統百司以治民庶以定邦國而治体之得失
國勢之安危繫爲昔黃帝任風后而天下治高宗任
傳說而君德脩盖皆得乎任相之道故也荀卿有曰
強國榮辱在扵取相其知言者哉訂官箴謹侯度述
任相篇
馭將篇第三
古者國君有難召將而詔之曰社稷安危一在將軍
是則帝王馭將之遁惟在推誠以待之三代以䧏人
情日異扵古其待武士也始皆折之以氣而結之以
恩盖不折之以氣則流扵姑息而生驕不結之以恩
則過扵嚴肅而生怨生驕與怨非止費財玩寇之弊
而有不戢自焚之患矣揚子雲曰馭得其道則天下
狙詐咸作使馭失其道則天下狙詐咸作敵後世欲
治之君可不&KR0827;慮而慎行之述馭將篇
用人篇第四
書曰翕受敷施九德咸事俊又在官百僚師師百工
惟時盖天子者一世人材之宗主也九德之士所當
兼收並蓄布而用之使各随所長而施扵事則百官
皆賢而互相觀法百王皆治而不失其時矣然古之
用人必貴扵有德而後世人主或以才藝取人而不
稽諸德行故有才無德之人咸得以進之噫德成而
上藝成而下君子宜慎擇焉述用人篇
愛民篇第五
人情之所欲順之則安擾之則危故虞廷君臣相戒
必曰罔咈百姓以從巳之欲而太公之告文王亦曰
利而勿害成而弗敗生而勿殺與而勿奪樂而勿苦
喜而勿怒此愛民之道也自是以後惟漢&KR1007;錯論三
王之所以本人情者庶幾近之以故文帝用其言而
以清净為治䘚至黎民醇厚刑措而不用愛民之道
其尚有出扵此乎傳曰重社稷故愛百姓愛百姓故
刑罰中殆謂是歟述愛民篇
足食篇第六
足食之道惟在於厚民盖民者財之府而財者民之
命也故善興國者必先義而後利善飬國者必先民
而後國先義而後利所以教民順也先民而後國所
以使民富也民苟順矣則國不至扵不利苟富矣則
國不至扵獨貧傳曰未有義而後其君者也又曰百
姓足君孰與不足百姓不足君孰與足其是之謂乎
法常典原人情述足食篇
制兵篇第七
天生五材兵能撥亂故軒轅之興其戰七十征頑伐
鬼代不絶書兵其可去乎然考之古天子之兵止扵
六軍六軍之兵止扵六卿其出也則為士為䘚為旅
為軍為師其入也則有比有閭有黨有旅有州有鄕
既無坐食之費復無長屯之苦烏有如後世之所謂
兵者哉雖然田不井授賦民無藝而古制之不復久
矣漢以来能以節制伎繫耆定四方載之史册有足
徵焉纉戎功奮武衞述制兵篇
慎刑篇第八
古者大司寇以獄之成告于王王命三公參聽之盖
刑者成也一成而不可變君子扵是而盡心焉嗚呼
刑扵聖人雖不得而廢之然非其得巳也是故不教
而民從上也以身教之也教之而後從次也以言教
之也既不能教之以身又不能教之以言而民有弗
從者乃從而刑之下也刑之而當罪民固無所憾矣
又從而虐之苦之誣之抑之有罪無罪同歸扵非命
而死不亦大可哀乎書曰欽哉欽哉惟刑之恤哉本
忠恕示欽恤𫐠慎刑篇
遠侫篇第九
自昔小人將竊取其權寵必先潜觀密測覘伺上意
而迎人之盖以人主好悪之不同喜怒之難必不如
是不足以為容悅取媚之地故薛公事齊必視美珥
所在以立其愛姬申不害相韓必視昭侯所悅以謀
其國事䜛侫之事君多合而少忤者大抵然也夫巧
言如簧詩人刺之利口覆邦聖人所惡有言者不必
有德而侫者不知其仁為人上者可不有辨扵斯乎
述遠侫篇
納諫篇第十
夫帝王之德莫盛扵納諫君失扵上則臣𥙷扵下臣
諍扵下則君明扵上所繋重焉是故古之明王求諫
如不及納諫如轉圜諒直者嘉之訐犯者義之愚淺
者恕之狂誕者容之盖以已過難知惟恐其不聞也
尭設諫鼓禹拜昌言上聖且爾况下此者乎易曰山
下有澤咸君子以虚受人述納諫篇
春秋三傳纂玄序
錯薪刈楚披沙㨂金微事尚然而况扵學乎况扵聖
人之經有所蕪沒扵傳注者乎然則春秋之文昭揭
千古學士大夫往往童而習之白首不知其統緒之
會歸者無他亦惟傳家之言有以混淆其間故耳嗚
呼春秋辭尚簡嚴游夏之徒巳不能贊以一辭而吾
聖人之微言奥指果有待扵支離繁碎而後見耶傳
春秋者有三曰左氏公羊氏穀梁氏然公穀主釋經
左氏主載事能令百代之下頗見本末而因以求意
者左氏之功為多然而義例宗指交出乎巫祝卜夢
之間讜言善訓不多扵委巷浮戲之語鱗雜米聚混
然難證而公糓之說又復互相弹射不可強通遂令
經意分裂而學者迷宗也良自蚤歲受讀郎嘗有病
扵斯尋繹之次因取三家之言稍加裁剪以掇其玄
要䟽之經文之下其扵一事之傳首尾異處者既得
以類而從而文意俱異各有可存者亦皆並立其語
然後随文覩義若網在綱雖行有刊句句有刊字非
復本文之舊而鋤荒屏翳使之日星垂而江河流者
不既有助乎方之刈椘㨂金之細不又有聞乎雖然
亦將蔵之篋笥以自俻遺忘而巳若夫優柔厭飫自
博而反約則三君子之成書在也予亦安敢有所取
舍其間以為是經之蠧哉
黃氏南薰樓會飲詩序
庚申之秋余訪蘇太史先生于黃氏義門將自是入
越黃氏之老資深公堅留不聽去既而劉君養浩趙
生彦方亦相継至而吴矦子宇則固客授其家資深
悉宴之宅左之南薰樓歡洽殊甚養浩以此會雖出
邂逅然蘇先生来自城府彦方至自邑已與子宇舘
寓雖近而亦一居嚴陵一家烏傷萬山中不鄙謂余
又方回自千里外一日畢集扵此豈偶也哉覩江山
之如昨念人事之難常誠不宜以無紀資深之子仲
昭英㑓子弟也聞之喜躍即請以今夕復何夕共此
燈燭光分韻而余得此字先生且命書歲月遂序之
云而系之以詩曰
昔出念途阻今歸歎年駛泰階謂久平吾道有如此
主人識余意𨳩筵集文史庶令歡宴餘悶懷爲之洗
談諧皆素心倡和盡知已此會諒難數不樂將何俟
九靈山房集卷之六終
