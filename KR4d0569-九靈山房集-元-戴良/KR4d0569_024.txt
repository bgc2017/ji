九靈山房集卷之二十四
越游槀男戴禮叔儀類編
辭從孫侗伯初同編
和陶淵明歸去来兮辞
余客海上追和淵明歸去来詞盖淵明以既歸為高
余以未歸為逹雖事有不一要其志未嘗不同也
歸去来兮時不我偶將安歸念此生之如寄忽感悟
而增悲老冉冉其將及體力歘乎莫追旁人見余以
驚愕曰影是而形非望東南之歸路想兒女之牽衣
頋迷途之巳遠愧前賢之知微緬懷故山若蹲若奔
欝乎松楸擁我衡門田園故在圖書尚存散襟頽簷
亦有一尊無囂聲之入耳無憂色之在顔比鷦鷯與
蝘蜓固無適而不安胡出疆以載質脂余舝之間關
奉先師之遺訓冀國光之一觀豈祻福之無門乃一
出而一還因傷今以懷昔心欲絶而桓桓歸去来兮
姑放浪以遐游既反觀而内足復扵世以何求使有
榮而有辱寕無樂以無憂匪斯世之可忘懼夫人之
難疇我之所歴如水行舟始欹傾扵灘瀨終倚泊乎
林丘視末路之狂瀾覩薄俗之横流知此来之幸濟
誠祖考之餘休巳矣乎富貴真有命利逹亦有時時
命未至誰為留歲云莫矣今何之古人不可見来哲
亦難期逐猿鶴以長往俯隴畞而耘耔歌接輿之古
調和淵明之新詩為一世之逸民委運待盡盖無疑
五言古詩
和陶淵明雜詩十一首
大鈞播萬類飄忽如風塵為物在世中倏焉成我身
弟兄與妻子扵前定何親生同屋室處死與丘山鄰
彼蒼無私力宵盡巳復晨獨有路旁堠長閱往来人
又
憧昔客吴山門對萬松嶺松下日行游况值長春景
竭来卧窮海時秋枕席冷還同泣露蛩唧唧吊宵永
豈無栖泊處寄此形與影行矣臨逝川前途無由騁
以之懷往年一念詎能静
又
羲馭不肯遟榮悴詎可量舉頭望穹昊日月巳宿房
隕霜凋衆類慘慘未渠央李梅忽冬實又復值愆陽
物化苟如此秪乱我中腸
又
遜默度危時無如莊與老膏火終受焚樗櫟庶自保
我昔獻三策論辨吻常燥一聞倚伏言頗恨歸不早
此理端足信明月耿中抱愁絶舊同袍學廣未聞道
又
我無猛烈心出處每猶豫或同燕雀棲或逐梟鸞翥
向焉固非就今者孰爲去去&KR0556;本一途何用獨多慮
但慮末代下事事古不如從今便束装移入醉鄊住
醉鄊固云樂猶是生滅處何當乘物化無喜亦無懼
又
東漢有兩士幼安與程喜爰得交友心知音乃餘事
伯牙絶其絃豈亦會斯意如何百代下不與昔人值
涉江採芳馨頽波正奔駛四頋無寄者三嗅復棄置
又
唐堯忽以遠遺風浸𥚹廹子陵識其機竟别洛陽陌
自非大聖人誰能試堅白長嘯望前途宇宙乃𡭗窄
徘徊東海上庶遇烟霞客此事巳荒唐且向環中宅
又
朝耕谷口田暮採陌上桑歲晚望有收嗟哉成粃糠
白頭去逐食所謀惟稲梁嗷嗷天海際何異鴈随陽
昨宵得竒夢可喜復可傷為言東海上却粒有其方
早晚西王母酌以瑶池觴
又
天地有常運隂陽無定端夏䖝時不永安覩歲月遷
嗟我在世中倏忽巳華顛何能得仙訣拾取朝霞飡
蓬莱去此近欲往無由緣從今棄諸事盡付悟真篇
又
秦灰未遽吟扵古何所稽前行有衢路往往變巖崖
我来一問津感歎傷人懷是道在天地大可六合弥
諸儒拾煨燼破裂日愈離遂令高世才放蕩莫控羈
時無洛中叟此事諒終虧
又
文武久不作周德日以涼老聃隐柱史莊叟避濠梁
正聲淪鄭衞禮俗變邅鄊是来談治道夏䖝以鳴霜
悠悠遡黃唐古意一何長
和陶淵明擬古九首
皎皎雲間月濯濯風中柳一時固云好相看不堅久
我昔途路中談笑得石友殷勤無與比常若接杯酒
當其定交心生死肯余負一朝臨小利何者為薄厚
平居且尚然緩急復何有
撫劍從羈役歲月巳一終借問所經行非夷亦非戎
中遭世運否言依盖世雄塵埃縦滿目肯汚西来風
舉世嘲我拙我自安長窮孤客難為辭寄意一言中
又
白日忽巳晚流光薄西隅老人閉關坐慘慘意不舒
日月我戶牖天地吾室廬自非奪元化此中寕久居
今夕復何夕涼月滿平蕪悠悠望去途歎息將焉如
又
我昔年少時高視隘八荒惟思涉險道誰能戒垂堂
南轅與北軌所歴何杳茫一旦十年後盡化争戰場
豈無英雄士幾人歸北邙撫此重長歎壮志失軒昂
歛退就衡宇蹙蹙守一方往事且棄置身在亦奚傷
又
圭玷猶足磨甑堕不可完素行有一失誠負頭上冠
孔門諸弟子賢者是曾顔超然季孟中窮逹了不關
我嘗慕其人相從叩兩端形影忽不及咄咄指空弹
取琴置膝上以之操孤鸞寸心固云苦中有千歲寒
又
天運相尋繹世道亦如兹王孫泣路傍寕似開元時
所以古逹人是心無磷緇弁髦視軒冕草澤去不疑
西方有一士與世亦久辞介然守窮獨富貴非所思
豈不瘁且艱道勝心靡欺恨無史氏茟為君振耀之
誰是知音者請試絃吾詩
勸君勿沉憂沉憂損天和尊中有美酒胡不飲且歌
我觀此身世變幻一何多無相亦無壊信若空中花
戚戚以終老君今其奈何
故國日巳久朝暮但神游誰謂相去遠夙昔隘九州
此計一云失坐見歲月流歲月未足惜恐遂忘首丘
在昔七人者抱節去衰周不遇魯中叟履跡將安求
又
墻頭有叢菊粲粲誰復採蹉跎歲年晚香色日以改
我欲一往間渺渺阻煙海遥知霜霰繁莖葉不余待
亦既輕去國巳矣今何悔
和陶淵明飲酒二十首(并序)
余性不觧飲然喜與客同倡酬士友過從輙呼酒對
酌頽然竟醉醉則坐睡終日此興陶然壬子之秋乍
遷鳳湖酒既艱得客亦罕至湖上諸君子知余之寡
歡也或命之飲或饋之酒行游之暇輒一舉觴飲雖
至少而樂則有餘因讀淵明飲酒二十詩愛其語淡
而思逸遂次其韻以示里中諸作者同為商確云耳
其一
今晨風日美吾行欲何之平生慕陶公得似斜川時
此身巳如寄無為待来兹况多載酒人任意復奚疑
山顛與水裔一觴歡共持
其二
好鳥不鳴旦好水不出山入冥而止坎古亦有遺言
所以彭澤翁折腰愧當年不有酣中趣高風竟誰傳
其三
淵明曠逹士未及至人情有田惟種秫似為酒中名
過飲多患害曷足稱養生此生如聚沬忽忽風浪驚
沉醉固無益不醉亦何成
其四
一鳥乘風起逍遥天畔飛一鳥堕泥塗噭噭鳴聲悲
升沉亦何常時去兩無依我昔道力淺磬折久忘歸
迩来觧其會百念坐自衰惟尋醉鄕樂一任壮心違
其五
昔出非好榮今處非避喧中行有前訓恐遂堕一偏
商扵四老人遺之在西山朝歌𬗋芝去暮逐白雲還
當其扶漢儲亦復吐一言
其六
紛紜世中事夢幻無乃是方夢境謂真既覺竟随毀
豈惟世事然我身亦復𡭗請看竺乾書此語諒非綺
其七
幽蘭在浚谷衆卉沒其英清風一吹拂卓然見高情
萬物皆有時泰至否自傾蟄雷聲久閟未必先春鳴
有酒且歡酌何用歎此生
其八
三春布陽德萬物彂華滋凌霄直微類近亦附喬枝
低迷衆無覩高出乃見竒煌煌九霄中榮夸遽𡭗為
我道似不爾一笑懸吾羈
其九
我卜山中居𬗋門林際開湖光并野色一一入吾懷
勿言此居好殆與素心乖越鳥當北翔夜夜思南栖
蛟龍去窟宅常懷蛰其泥此土固云樂我事寡所諧
惟扵酣醉中歸路了不迷時時沃以酒吾駕亦忘回
其十
悠悠從羇役故里限東隅風波豈不悪游子念歸途
朝随一帆逝暮逐一馬驅如何十舍近翻勝千里餘
在世俱是客且此葺吾居
其十一
我如北塞駒困此東南道有力不獲騁長鳴至于老
苒苒隂陽移萬物逓榮槁既無騰化術此身豈長好
一朝委運往恐遂失吾寶何當携麯生縦浪遊八表
其十二
靡靡歲云晏此巳非吾時深居執蕩志逝將與世辞
破屋交悲風得處正在兹握粟者誰子無煩决所疑
道喪士失已節義久吾欺扵心苟不愧窮逹一任之
其十三
世間有真樂除是醉中境可能得美酒一醉不復醒
陶生久巳沒此意竟誰領東坡與子由當是出囊
和陶三四詩粲粲夜光炳
其十四
里中有一士爱客情亦至生平不觧飲而獨容我醉
我亦高其風往還日幾次爾汝且兩忘何知外物貴
尚懼數見疎淡中自多味
其十五
老我愛窮居蒿蓬荒繞宅與世罕所同車馬絶来迹
寓形天壌内幾人年滿百頋獨守區區保此堅與白
若復不醉飲此生端足惜
其十六
大男逾弱冠粗嘗傳一經小男年十三玉骨早巳成
亦有兩女子家事幻所更女觧事舅姑男可了門庭
&KR0662;如黃口雛未食巳先鳴此日不在眼何以慰吾情
其十七
五十知昨非伯玉有遺風而我豈謂然野蓬生麻中
年来更世患頗悟窮與通所失豈魯寶所亡非椘弓
其十八
栖栖徒旅中美酒不常得偶得弗爲飲人將嘲我惑
天運恒往還人道有通塞伊洛與瀍澗幾度吊亡國
酒至且盡觴餘事付默默
其十九
結交數丈夫有仕有不仕静躁固異姿出處盡忘已
此志不獲同而我獨多耻先師有遺訓處仁在擇里
懷此頗有年兹行始堪紀四海皆弟兄可止便須止
酣歌盡百載古道端足恃
其二十
陶翁種五柳蕭散本天真劉生荷一&KR1257;似亦返其淳
步兵哭途窮詩思日以新子雲草太玄亦復賦劇秦
四士今何在賢愚同一塵當時不痛飲爲事亦徒勤
嗟我百代下頗與四士親遥遥涉其涯歛然一問津
但懼翻醉墨汙此衣與巾君其恕狂&KR0861;我豈獨醒人
和陶淵明移居二首(并序)
余去歲六月遷居慈溪之華嶼迨今逾一年僻處寡
儔頗懷鳳湖士俗之盛意欲居之後游其地得錢仲
仁氏山齋數椽遂欣然徙家焉因和此二詩以呈仲
仁
昔我客華嶼古寺分半宅窮年無俗調看山閱朝夕
知何舍之去遥遥從兹役朋游方餞送賦詩仍設席
共言新居好今更勝疇昔高歌縦逸舟持用慰離析
又
我未踐斯境巳賦考盤詩懷此多年歲二㕓今得之
陶翁徙南村言笑慰相思斗酒洽鄰曲亦有如翁時
投身既得所何能復去兹鷦鷯一枝足古語不余欺
和陶淵明歲暮荅張常侍一首
長蛇驚赴壑逸騎渴奔泉歲月亦如是吾生復何言
容鬢久巳衰矧兹憂慮繁俯仰念今昔其能免厥愆
馬老猶伏櫪鳥倦尚歸山一来東海上十載不知還
竟如庭下栢受此蔓草纏莖葉日巳固何有挺出年
人生無定在形迹憑化遷請棄悠悠談有酒且陶然
和陶淵明連雨獨飲一首(并序)
吾居海上旅懷欝欝方錢諸地主時饋名酒慰此寂
寥悶至輒引滿獨酌坐睡竟日乃和此詩以寄
平生不觧醉未飲輒頽然近頼好事人置我嵇阮間
一酌憂盡忘數斟思巳僊似同曾點軰舞此風雩天
人道何所本乃在羲皇先如何末代下莫挽淳風還
淫雨動連月此日復何年履運有深懷酒至巳忘言
和陶淵明詠貧士七首(并序)
余居海上之明年適遭歲儉生計日落飢乏動念况
味蕭然乃和此七詩以寄鶴年且&KR0829;同賦諸志諸公
其一
烏鵲失其羣栖栖無所依豈不遇良夜誰共星月輝
兩翮巳云倦何力求奮飛遥見青松樹决起一来歸
孤危正自念復慮歲晚飢苟遂一枝託安知溝壑悲
其二
大道邈難及我巳後羲軒代耕非所碩十年躬灌園
晨興當抱甕破突寒無烟寥寥千古心豈暇相磨研
鳳兮有遺歌三歎諷微言餘生倘可企託知此前賢
其三
永夜寒不寐起坐弹鳴琴清哉白雪撡世巳無知音
座上何所有五窮迭相尋呼酒欲與酌塵罍屡罷斟
簞瓢世所棄鼎食衆争欽固窮有高節誰見昔賢心
其四
長吟望穹昊煜煜明降婁時秋属收歛此願竟莫酬
自余逢家乏歲月幾環周姬公忽以遠白屋終懷憂
我豈忘世者嗟哉誰與儔伯夷本不隘此說君當求
其五
陶翁固貧士異患猶不干公田足種秫亦且居一官
我無半&KR1194;宅三旬纔九餐况多身外憂有甚飢與寒
委懷窮櫩下何以開此顔清風颯然至高歌吾掩關
其六
僦居當陋巷舉目但蒿蓬豈忘翦刈心家窶罕人工
且兹敦苦節竊附椘兩龔其人不並世兹懷誰與同
有榮方覺辱無屈豈求通適值偶耕者欣然將往從
其七
疇昔觧塵鞅撫劍游東州飢劬十年久遂與樵牧儔
世人見不識翳然成俗流子廉感妻仁靖節爲子憂
因念南歸日此責復難酬吾事可柰何終以愧前修
題巽上人游息軒
名山欎岧嶤飛軒起弘敞覺花堕檻明忍草緣階長
日落萬壑冷風振百泉響掃庭驅虎出倚欄延月上
雲影共棲息山光同偃仰晚磬度筠清夕窗含澗爽
偶造幽人境獲陪芳景賞談玄悟道言觀妙滅塵想
良游雖暫適多累詎長往所以俗中人昏昏在天壌
次韻荅張静虚
天運無停晷星紀奄已中悠悠悲逝景靡靡慚化工
貞操失蒼蒨弱植謾䓤蘢益夀乏丹木養生疑絳宮
仙游時既晚客行歲屡終驚塵歎斐斐駭浪聽㳘㳘
魯連寕蹈海殷浩苐書空庶思抱微尚豈謂表孤忠
扵焉遇鄊耋久亦隐墻東形類啄苔鶴心同避弋鴻
觀器驗覆昊察人識盈冲常時被芳訊及兹聆緒風
聯栶彰愛昵列飲慰羈窮蘭巵遵近約綺席示前豐
䔍頋荷吟伯陪次辱文雄談諧重珠玉榮願薄苓通
揆情情巳惬即道道巳隆孤葩耀霜逕獨鶚奮秋嵩
昔聚動春作今離觀歲功繁翰承存故希聲忸聽聦
誠言非外奬德意自中充鳴嚶固睦耳躧步當省躬
寡和難為繼淑貺豈所蒙属美謝巴曲撫志愧南翁
觀雨憶竹梅翁
陽景蔽秋節愁霖久未收既騰舜江水亦涌秦湖流
朝旦振衣起言豋川上樓兩目固云曠撫事多離憂
為懷我儔侶年大雪盈頭近緣促官課滯彼海東州
滷液入庭潤塩烟當座浮行潦作蹊逕沉泥壅道周
跬步不能出元若坐虚舟得似客游日長途騁驊騮
九靈山房集卷之二十四終
