九靈山房集卷之一
男戴禮叔儀類編
從孫侗伯初同編
山居槀
四言詩
平饒信詩(并序)
迺者中原俶擾列郡繹騷
王師下征負鄙不服及至精兵四集遂復突出東南
轉攻武昌延及饒信時老老公為江浙行省左丞實
被命分討以當饒信之衝公方帥師上道而衢之開
化常山江山亦相継陥勢甚張横乃兼行至衢令諸
將分守三縣之嶮間出挑戰以挫其鋒已而所向俱
捷因急檮玉山以奪信城信城既下寇猶三面固守
扼江為陣諸將領兵四進且戰且前寇乃并衆江曲
以備公責戰益急諸將合戰益用命後竟破其陣斬
首萬餘級復以鉛山諸處猶往往從寇未下乃設法
購賞遣數騎往論使自新扵是其黨縛寇將致麾下
降人卒以萬計遂進駐上饒分道撫慰而樂平䓁縣
亦望風納欵願擊寇自效公得寇黨輙釋不殺用其
榮戰數有功由是饒信悉平而二郡居民之散亡者
亦皆招集安定以撫有其舊業久之事聞于
上
上爲嘉歎命出黃金繋帶即軍中賜之仍俾鎮其地
于時江西湖廣久爲寇巢閩關以南相挺継變而浙
水之西亦淪沒不常惟我饒信克清境土截然中居
此其爲功不既大矣乎昔唐憲宗命裴度李愬平淮
右之亂河東柳宗元嘗作雅詩二萹以形容其功業
愚雖不敬庸敢竊取斯義謹爲詩一萹凡三百六十
言雖不及柳氏之鋪張諷詠庶幾指事實錄有以載
我公之豐功大業扵無窮其詩曰
皇舊䫎武于蔡于徐彼兇卒迷敢抗天誅王旅嘽嘽
怒沽虓虎是迅是躍以夷醜虜寇乃敗逃自鄂而饒
而信而衢奔騰呌譊惟時我公出次于東既禱既禡
駟馬龐龐羣師請命于
皇之訓踣彼頑囂宥此惠順載紆金節載礪雕戈龍
盾虎旗
皇威是荷進次于衙寇兇莫逞既克三邑彼卒大窘
遂逼信城信城猖猖有不能守復㩀以江公曰𡭗帥
勿徐勿亟四軍並作誰其汝克或敗其腹或披其枝
大袒而前不見刀鋸寇窮輒走潰其群醜刃不纏腰
紅不帕首公曰其追殄滅是期卒刌乃肉血手淋漓
凢變之始衆或附起剪厥渠魁下人罔治
皇有恩言我是用宣單車朝出降幡暮懸螟螣巳除
稂䅎亦斥式廣德心以奠鄊國孰飢孰寒孰呻而歎
孰病不治我惟汝安乃留乃處乃徹我土匪逸其居
王師之所
皇謂我公爾其克艱釐爾寶帶用旌爾賢公拜稽首
天子明聖公拜稽首
皇䙝寵命信饒既清蔡徐亦寧惕威忸德我武用成
太平之期誰實致之天祚我
皇命公是毗公其歸相為時碩輔億萬斯年無敢余
侮
邁里古思公平寇詩(并序)
至正丁酉春行軍鎮撫邁里古思公以處寇四出大
侵我婺乃請命憲臺捴率諸軍而東巳而婺之永康
武義䓁縣咸獲清厥境土轉危為安而處之積年老
寇卒至繋頸麾下俯伏請命遠近聞之莫不怖駭失
措罔敢違越且其師行之日市無廢賈野不輟耕誠
近代將帥之所罕及良雖愚懦疲弱不得俻戎行致
死命以親覩其號令之嚴明軍容之炳耀然居婺之
西鄙其去平寇之地不數舍近得諸傳聞可考不誣
又粗嘗讀書執筆為文章是宜首出歌詩以稱述其
萬一輒依古作四言詩一首凢五百一十有四字庶
貽諸後世有以見公之忠勇其詩曰
扵皇乃
元奄有萬方孰為小醜敢檀而狂維括有民厥細如
蟻竟怙其姦呌呶以起根既蟠矣苞枿荐逹其出獲
穣弥甌蔽粤遂忽西奔以蹂我土披其都邑扼其嶮
阻維是戎士狃扵安平莫振而伍獨戍以兵桓桓我
公虎奮臺端請師往征其徒三千亦既禡纛于門于
社獸盾㷱旗魚魚雅雅我出我車自彼征途庶士餞
之清酒百壷乃命其佐敕我卒旅是惠是馴以綏士
女勾無之野婺女之墟男歌扵道婦笑扵廬進次于
峴其衆蠢蠢士飽而騰將勇而奮公曰勿亟我山我
川我其詢之周道宛宛遂申部曲選爾精銳爰拔爰
克指日遄逝兵貴竒勝以退為進彼兇罔知遂乃大
慶起召而黨炙牛行酒謂今汝勞婺其可有既諜厥
謀群師倍驍乃晝其宵乃迩其遥彼曾不虞卒見窘
迫廣野茫茫無地可穴莫挟汝弓莫椎汝鼓投汝戈
矛歸我砧斧其黨復集卒抗我師窮凶極頑洋洋而
来我公曰嗟是不可宥進截其衝潰其群醜諸將四
合以翼以前械手繋脰俘獲連連我公曰嘻寇情靡
測益蹈彼疆胡陳是壁宼乃日蹙莫䆒所圖䘚火其
廬自殱厥家捷上臬臺有命召公勿勿煩苦歸奏爾
庸公乃返旆整兵頓馬曰安其驅毋恐觀者其亂既
平我土悉清克清我土維我公之武武其戢矣婺民
諿矣諿我婺民惟我公之仁惟公布仁惟天降報皓
髮厖眉錫公夀考既錫以夀復介以福金節煌煌享
有百祿公曰無庸匪我之功
天子仁聖以釐萬邦爾婺既定四方亦安乾清坤夷
皇家萬年
贈趙謙齋
昔宋之季靡國不夷宗守盪失遵彼四陲乃淪洪胄
在江之湄(其一)迨兹
聖世
皇極已建四海歸疆三邊改獻商之孫子亦集其彦
(其二)孫子云誰時謂我公蘭桂移植歲久而逢閼被初
條茂此晚叢(其三)致此伊何克履以正聆善若歸容悪
如病神之祐之天保爾定(其四)相彼鳴鶴猶載厥聲孰
是我人而掩斯名斯名一播揚于
帝庭(其五)
帝念羣黎寔惟勤止爰求明德肆于百里英英朱鸞
翻飛而起(其六)南粤東甌我政我布視明聽聡察微知
著民之戴公如飢斯哺(其七)瞻彼西水其流濺濺乃紆
𬗋綬乃載朱轓借曰未衰亦既有年(其八)此日而邁彼
月而征功成者去天道可徵乃眷東顧棄寵遺策(其九)
囊有故衣廩有餘粟撫兹逝景載欣載瞩先民有言
人亦易足(其十)既亨爾躬復艾𡭗後季也青衿孟兮皓
首天錫宏祉如岡如阜(其十一)祉其宏矣受年孔高厖眉
纚纚鶴髮皤皤天錫難老如江如河(其十二)嗟我人斯夙
遘嘉惠分遠義親年殊志比譬彼喬松蔓葛是施(其十三)
綿綿蔓葛得托喬松其根雖異其條則同每憑穹幹
庶託高風(其十四)大鈞載運耄年聿届從公華堂式宴高
會有耒雍雍亦振纓帶(其十五)我儀既粛我情斯和豈無
他人慕公寔年登堂奉觴眷恋如何(其十六)
春輝堂詩
春日載遲有耀其輝彼君之子永念庭闈簣土之孝
泰山之慈欲報之德中心慊而
何以寫心聿搆斯堂有酒有酒載崇于觴爾肴其潔
爾饍其香不有慈親云乎以康
嗷嗷林烏鳴我堂隂我豈不如懷此好音好音克懷
實勞我心爰有萱草言樹之襟
吴集賢新堂詩(并序)
吴溪吴公考堂也毖彼吴溪浦水出焉水繞山逥
篤生㑓賢(其一)㑓賢之生時維吴公自北自南有聲渢
渢(其二)其聲謂何隆以爵位誰其嫓之超羣逸類(其三)我
公曰歸有赫其光曾是故廬闇然弗章(其四)公曰吁哉
我胡止居来我工師我材于溪(其五)爰作新堂新堂孔
侐其桷庭庭其楹殖殖(其六)乃闢我寝我寝我安乃立
我門我門有閑(其七)我軒我廡亦曼且碩羌何敏哉曾
不留役(其八)公作斯堂左山右池山有集鳥池有跳魚
(其九)公登斯堂以燕父老有笙喤喤有鼓考考(其十)公居
斯堂黃髮其繽有子有孫從之如雲(其十一)公曰其徕𡭗
我孫子其聽我言以久此宇(其十二)昔視我廬榱騫棟橈
今其輪奐豈不在我(其十三)捄之度之唘之辟之何幽不
朗何廢不治(其十四)𡭗承我志曰象此堂小可為&KR0891;大可
為梁(其十五)毋揠𡭗本毋拜𡭗枝苟成𡭗林小大具宜(其十六)
衆領公誨莫不改容孰是後人而弗率從(其十七)噲噲斯
堂德以為基搆之以功百世可知(其十八)匪功靡成匪德
曷致小子作歌以詔来裔(其十九)
五言古詩
詠懷三首
結廬在西市藝藿仍種葵謂將究安宅何意逢亂離
三年去復還隣室無一遺所見但空巷垣墙亦盡毁
久行得荒徑披拂認門基我屋雖僅存藿悴葵亦衰
本自住山澤此悔將何追
庭前兩竒樹常有好容色年年遇雪霜誰謂寒可易
大道久已喪末路多涼德狐裘巳適體誰念寒途客
古有延陵子使還過徐國徐君骨巳朽信義逾感激
解剱掛高樹至寶非所惜此士難再逢四顧吾何適
少小秉微尚游心在六經苒苒歲年遲乃與塵事冥
入秋多佳日何以陶我情園𬞞青可摘新糓亦既升
命室釀美酒一壷聊復傾兒女在我側親戚還合并
終觴無雜言但說歲功成至樂固如此是外徒營營
和沈休文双溪八詠
登臺望秋月秋月光陸離晻映西南樓徘徊東北墀
凝華奪班扇流輝鍳阮帷三五暈尚圓二八形已虧
爰有蓬鬢人長懷桂殿思遼城記吟詠西園憶追随
願以薄暮㬌承君清夜暉
會圃臨春風春風弄新陽驅烟入間戶捲霧出虚堂
響谷鳥將韻穿林花度香逶迤動中閨駘蕩經洞房
逐舞輕靡䄂傳歌低繞梁所悲金玉軀遂爍佳麗場
時拂孤鵉鏡星鬢視飄揚
秋至改衰草衰草遍平陸方晨露染黃入夜風銷綠
别葉有歸聲故蕊無留馥勁莖坐自摧寒叢竦如束
彼物既如斯我年寕不促巳失早生榮敢冀晚凋福
何當即去兹縦浪從所欲
寒来悲落桐桐生在長林積葉既阿那攅條復蕭森
排雲正孤立乘風忽哀吟朽壞方有託急霰非所任
輪囷龍門側憔悴嶧山岑不求削成圭何待裁作琴
菲薄既非材固無斤斧侵
夕行聞夜鶴鶴鳴向天池竒聲傳月迥清思逐風悲
寥寥度霄漢噭噭傷别離華亭侣既失衛軒寵亦衰
衛軒非我頋華亭尚余思蟋蟀悟寒候商羊識隂期
不有莫類心此情那得知
晨征聽曉鴻鴻飛何處所随陽弱水岸違寒長沙渚
冥冥憶霜羣邕邕呌雲侣固將䏈匹儔豈惟念羈旅
視夜巳昭晣度聲尚悽椘以之頻感觸將何慰艱阻
帛書望不来誰知我心苦
解珮去朝市朝市路巳迷敢冀恩私被但嫌朋好暌
彼讒起青蝿我行玷白圭寸心幸能亮微命不終乖
及今去青瑣何日瞻泰階荒服固云忝是道諒亦迷
安得同志士三歎寫余懷
被褐守山東山東古於越州城冒陉峴嵐氣屡興沒
剖竹曰有行思君不能彂指途期闌署下車巳涼月
汲黯薄淮陽子牟恋魏闕豈伊念川途固亦悲朝列
日月倘垂照猶堪慰寂蔑
寄宋潜溪三首
海潮還舊浦河流歸故道嶺雲雖暫出迴風復吹掃
游子與家别来歸何不早路遠隔音形感物坐空老
孤鴻失儔侣連翩洲渚湄自知羽翮短不與同奮飛
寄聲奮飛者當慎子所之烟波渺無從雲路迥難依
雲路多鷹隼烟波有虞機
昔與君别日妾蚕初弄絲何意時運傾寒衣今巳治
衣成向誰寄冬雪旦夕飛雪飛猶自可時去端足悲
韶顔忌凋落華志驚變衰安得君子心不随年歲移
築新居
挈杖去中林卜宅江之邊江邊多故廬改築架斯椽
左右皆廢墟南北盡頽垣昔人固不留遺迹尚依然
因之悟物理盛衰恒逓遷世既異市朝海亦變桑田
古来皆有是念此一長歎何以慰我懷斗酒傾前軒
百世非所知聊且樂當年
還舊居
自我遠行遊故廬今始歸如何廿載間舊事都已非
曳杖過比鄰相呼尋故知不見垂白翁但見初長兒
我園既稍葺我田亦&KR0556;治種秫釀美酒拾薪煑豆糜
一咲集親朋相從說暌離以之感疇昔俛仰多所悲
人生一世中所憂渴與飢力耕給其用此外更何思
便當息吾駕皓首以為期
居田
我生非匏瓜扵世可無食躬耕實所慕戮力歸稼穡
當春土脉動農事滿阡陌晨興負耒去日入弗遑息
我苗今巳長我耕有餘隙斗酒勞近鄰隻雞禮過客
人生但如是亦足慰平昔此意誰復知千載惟沮溺
飲酒
在昔童丱時得年輒自喜謂當羽翮成青冥將立致
去去曾幾何巳覺非初意每思前日事翻恨莫重遇
盛衰迭相尋壮極老會至曩也歎時遲今焉惜年逝
人生巳如此有酒且湏醉
送屠彦德七首
&KR1419;虫知習苦塞鴈知避寒人不處暌乖詎知為别難
戎馬滿東北風塵闇河關咫尺尚莫期况乃兩州間
送君危途上如何弗長歎(其一)
長歎且復止請言交好始君住浣水湄我家浦川涘
固巳接聲光終然異彼此末路邁多幸来為遊宦子
測測久念息欵欵新歡起(其二)
一從新歡起幾度造門基解巾日尚早褰袵陽巳微
寒光曝頽曜炎德躧来颸豈辞夏晷永但恨冬馭馳
皎皎淪迹心非君當告誰(其三)
淪迹未云遂且共陶情靈新詩促座賦美酒當壚傾
曉我逹生語敦我擊壌情頋已反維縶心迹猶未并
家貧仰薄禄庶以代躬耕(其四)
自君羈薄禄宛轉日月除僂指弭節初三涉歲華莫
世道有遷轍天運無淹度為歡未及終已復遵往路
戒途越嚴風驅車犯寒露(其五)
寒露濕我裳嚴風吹我衣美人去不返後會寕可知
我居方蹇剥君行已逶遲徒堅皓首約豈遂空谷期
倉䘚心巳苦别久應更悲(其六)
欲忘别後悲獨有惠来萹委曲風波事殷勤巖壑言
蹈海計己乖入蜀願亦愆惟思遵曩訓偃息在故山
君其慎所適晦養終百年(其七)
憶胡仲申
點點階上苔鮮鮮為誰碧巳别舊年人空餘舊年色
我行東齋外對之還𡭗惜所思雖久違猶有往来迹
歲暮遅宋潜溪
怱怱歲欲暮駸駸春巳迫出門尚誰思悲歌遅来客
客昔與我期近在旦與夕如何事多迕月滿且復魄
悲風一夜起落葉满長陌女蘿雖有託近亦辞松栢
萬物會歸盡人豈無終極而我與夫子况皆年半百
前途詎難知玄髮早已白若不數相過蹉跎深足惜
寄許存仁
一鳥方北来一鳥却東飛夫豈巧為避羽短風廹之
方春遊郡城子有越上期及今會吾里而我復差池
常時隔遠道暌乖固其宜豈意兩相接反更事多違
畏塵念弹冠懼垢願涴衣士有交臂失如何弗予思
楊本初見訪别後却寄
有客越中来衣帶越溪雨既来還遽辞耿耿不得語
譬如東軒月偶此成賓主浮雲一與期清光無定所
出門復入門悵望夜將午幾向雨来時念子溪之滸
事違人巳衰别多心更苦朝来數鬢絲近復添幾縷
荅李寕之
涸鱗思赴海倦翮念歸山如何遠遊客歲久不知還
世塗方擾優豺虎尚為患久嫌軍務勞翻羡為客閑
夜雨滴愁夢晨風颯頽年丈夫雖耿介亦或多苦顔
而我承結隣獨喜相追攀未堅金石交巳枉瑶華萹
時時感嘉貺相視兩悽酸豈不𣣔為荅情深諒難宣
鄭僉憲授官南歸
相國昔愛才有才必陶鈞至今海内士多出幕下賓
鄭君入亰華兄弟盡能文鈴閣遽引見噐重異常倫
亦既薦明主遂為希代珍綠衣不肯着𬗋綬忽在身
榮名竟籍籍一旦動縉紳䓁軰盡嗟異鄊邦無此人
南宮既奮迹烏府復埋輪羣公滿天闕獨出官海濱
除書已久至君命敢因循䔥䔥風雪時日暮下東津
過家十二月臘盡將及春閭里為改觀草木亦光新
上堂拜慈毋下堂辞密親王事剰相拘可能逃吾辛
頋兹家範嚴四海無不聞昔為純孝子今作忠藎臣
西州况久弊戰骨成埃塵自非霄漢客曷拯溝壑民
行矣在勤事毋徒悲索羣
九靈集卷之一
