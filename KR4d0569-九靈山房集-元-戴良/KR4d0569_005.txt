九靈山房集卷之五
山居槀男戴禮叔儀類編
記從孫侗伯初同編
浦江縣脩學記
浦江之在婺蕞爾縣也而制宜有學治門之東南其
學在焉然歲久且壊比數十年雖屡加繕理而僅取
苟完無經久意今縣大夫始至乃喟然興歎謂學之
所急惟田與廬今監縣廉矦阿年八哈既嘗歸其侵
疆矣頋兹屋廬之圯壓吾得辭其責哉遂與主簿劉
矦師稷合謀脩治而俾教諭祝君應昇宣其勞應昇
既受命即為禮致知經之士張天錫吴實飭材徵工
率先凢役而他有籍于學者因皆相勵而趋為之自
殿庭門廡以逮泮池論堂齋舍墙垣廩庾庖湢之属
悉皆易弊為良有加扵昔始事至正辛卯之秋九月
及冬十一月而成扵是應昇暨學之耆碩方先生摴
相與属茟扵良以記其役良屡謝非其人不獲命乃
記之曰春秋之法凢一工役之興必備書以示譏盖
所以重民力也若僖公之脩泮宮固亦嘗用其民力
矣考之扵經乃不與南門諸役者並存豈不以學校
為有國之先務而僖公脩之實為其所當為哉為其
所當為而不書雖謂見與扵春秋可也嗚呼僖公不
可作矣今縣大夫之能若是不亦僖公之徒歟然僖
公之脩泮宮也魯人嘗作泮水之詩以頌之先儒孔
氏彂詩人之意不特謂僖公能脩其宮又謂僖公能
脩其化是則所謂脩者豈止乎棟宇之岧嶤丹雘之
華鮮而巳哉亦曰有政焉耳縣大夫又所當思以圖
之而無媿乎僖公可也泮水之詩其首章有曰思樂
泮水薄采其芹縣大夫之嘉惠吾邑之士者至矣其
二章有曰載色載笑匪怒伊教吾邑之士尚扵縣大
夫而重有望焉縣大夫大梁人名文質字彬祥姓蕭
氏以儒林郎来為今官未幾治三皇廟葺故所有書
院月泉上尋興是役以嘉来學是可謂知為政者矣
黃氏歸田記
諸暨東行六十里是為孝義鄊為其鄊之望者曰黃
君松松故儒家由科苐居顯䆠者若干人而百年之
喬木嘗盛矣及一旦衰松之孫某遂以愚騃盡廢其
先業至以百金産僅易一醉飽富豪之家争為巧計
圖之而族人之無頼者又從而鼓扇其間以故田凡
八百餘畞屋凡二百餘楹無一步一椽存者維楊欒
侯来署州事行視州境遂察知其弊一日召買産之
家及某立庭下歷以古者仁厚之化義禮之俗開陳
之而且反躬念過至扵泣下衆因俯伏首實告曰惟
賢矦命是從至夜漏半矦復列香烥對天誓衆俾伸
者右抑者左衆又悅脫當右者右當左者左扵是冒
取者償其業低直者益其金金入則贖其質田之應
期者曾不滿一月不笞一人得田如干畞屋如干楹
歸其家俾其母妻弟姪之散亡他處者咸群居聚食
如家之盛時矦猶慮其久而莫継也益選宗親之富
而賢曰義曰鏞者以掌出入之數而且經紀其家事
扵是義與鏞及凡黃氏之族莫不得矦之爲碩得余
文記之庶幾永矦之德扵無窮乃以張君辰所序事
介宋君時憲以請嗚呼若矦者其賢扵世吏遠矣盖
自授田之法壊而兼幷之俗興冨右豪強乘民之愚
以&KR0670;取其家業者有矣然民未甚病也迨夫聽訟之
吏出焉考覈之不明剖决之靡中搆辞累歲而元姦
宿猾因舞手以規民而民始病矣世吏之不賢其重
病民多如此由是而言則為矦之民者雖不幸遭家
之中變其亦庶乎無憾焉昔韓延壽守左馮翊時民
有訟田者延夀為之引咎自責其民深自悔悟碩以
田相移終死不敢争史書其事至于今傳之矦之此
舉固史臣之所取而後世之所宜傳也其可記以永
久者有不在余文矣
自得其樂齋記
金華朱原良以自得其樂名所居之齋禮部尚書達
不花公嘗為書之間乞余言以記之余則復扵君曰
君之所樂可得而聞之乎凢世之可以快耳目娱心
志者其為物至夥崑崙之玉南海之珠涪水之金蜀
之文繍象犀乕豹之齒角皮革豈君之所樂也哉君
曰非也此盖世之人之所樂也重珪累組高牙大纛
以至孤貉之裘瑚璉之噐萬鍾千駟之奉列鼎之食
豈君之所樂也哉君曰非也此盖世之人之所樂也
然則君之所樂者可得而知矣湯之盤孔之鼎岐陽
之鼓岱山鄒嶧會稽之石刻師曠之琴孔子之文章
與夫漢魏隋唐之栢碑彛器銘詩記序下及古文篆
籕分隷諸家之字書皆可喜可玩而昔人之所以深
樂之者也世人之所樂者非君之所取則昔人之所
取者必君之所甚樂也然昔人之樂亦豈易㦲君惟
視世人之可樂者不一動其心乃能退而獲樂扵斯
彼世之人能致其樂矣而其不得蒹焉者獨昔人之
樂耳惟世之人不得兼然後君得以取之而自得亦
豈偶然也哉雖然余嘗因君之樂以求夫聖賢之所
謂樂者矣聖賢之所樂者盖樂乎其内也非以其在
外者言之也樂乎其内者道也則凡在外之物孰得
而加之哉斯樂也孔子得之顔淵継之顔淵沒得之
者鮮矣然則君之所得者其亦有得扵此否乎苟得
之人且謂之有道之士矣君曰某不敏敢不敬蚤夜
求從子之教遂書其本末以爲記
樂善堂記
秉彛王君和陽人雖累歲﨑嶇戎馬間然雅意不忘
交友嘗扵所寓闢堂曰樂善以延天下之善士扵是
一時知名之彦咸喜從之游每風晨月夕則相與坐
堂上或談性命道德之奥或論古今人事之得失民
生之利害或雅歌投壷弹棋擊筑以盡其歡忻其所
與游而最密者如劉君伯温章君三益胡君仲申皆
嘗獲登斯堂爲文以頌君之美君猶以爲未足而復
乞言扵余余聞之駭且愧焉鄙人扵善無所聞君之
所樂者烏得而知之縦知之又豈能出扵三君所言
之外哉雖然三君之文皆以樂乎在已之善言之也
予則以為君之闢斯堂也固將以延天下之士矣則
君之所樂者固樂乎天下之善也而豈一巳云乎哉
請得而䘚言之可乎夫世之所以快耳目娱心志者
其為類衆矣而君子弗好之弗好之則弗樂之君子
之所樂者惟在乎天下之善也以天下之善為可樂
古之人有行之者矣叔向之在晉樂乎&KR0934;蔑之善而
用之也鮑叔之在齊樂乎管仲之善而舉之也樂官
属丞吏之善而進之者鄭當時也樂兩龔兩唐之善
而奬之者何武也以至孔融之聞善必薦陸傪之樂
善孜孜是皆以天下之善而樂之也天下之善一也
惟得其位則用之舉之奬之進之薦之不得其位則
樂之而巳今君猶未得乎其位者也以是為樂不亦
宜乎雖然君之樂乎天下之善者固將以成夫一己
之善也成夫一已之善則人之樂扵君者亦多矣故
君之出入軍旅非一日求其同列有䧟其父母者矣
有踣其妻子者矣有鋒鏑其身者矣今君之父母既
皆以令終而其妻子則固自若也身之無恙則猶前
日也此皆樂善之效也彼之不能以若是者盖以其
所樂者富與貴耳富貴之毒人也甚扵鴆惟其樂之
深也故其毒愈深猩猩之樂扵酒魚之樂扵餌彼豈
知其爲亡身之具哉由是而言則君之賢扵人亦遠
矣傳曰人之彦聖其心好之尚亦有利哉予敢以是
爲君慶君曰子言信矣雖然某也不敢當不敢當則
請書之壁間朝夕鍳觀焉
柳待制墓表碑隂記
先生沒後之七年其友烏傷黃公爲著石表辭一通
凡若干言良得而讀之未嘗不歎公之深扵知先生
也先生家浦陽江之上自其先世頗能文而先府君
以科苐顯至先生遂以文擅扵天下天下之士識與
不識咸能道其姓字雖武夫俗吏不通文義者亦争
得先生之文以為榮先生之見知扵當世久矣然其
所以知先生者徒以其文爾而德之藴扵躬者人未
必盡知之也今想其温如春風肅如秋霜粲如雲霞
之卷舒凝如崖嶂之森峭恢恢乎而有容也汪汪乎
而莫測也澄澄乎而不可撓也以之正家而家齊以
之莅官而官治盖將無所施而不可然則先生之學
豈直文而已哉嗚呼先生已矣其不可傳之妙亦既
與物而俱化矣自非石表之辞歷叙而鋪張之後之
人何自而知先生雖然非公之善扵形容又曷足以
致是哉良故歎公之深扵知先生也世之以文求先
生者視公為何如哉公少先生七歲而其出游扵耈
老成人間乃皆與先生接及先生之㦄任中外也又
未始不與之相先後是盖交友中之最親且久者惟
其交也久故知之深知之深故書之審公非有私扵
先生也良猶記寒夕宿先生齋閣中先生擁衾語良
曰余之交友滿天下然知我者莫若黃公我死必求
表其墓嗚呼先生之有望扵公至矣而公固有以慰
先生之望哉先生之子卣將刻公所著表辞于荆山
之阡良因書公之所以知先生者附見于碑隂世欲
求先生之為人更當有考扵斯
脩楔集後記
右脩禊詩一卷予友宋先生㬌濂為之序鳴呼㬌濂
之為此序不既至矣乎自晉以来序脩禊者多矣其
為古今所共取莫若王右軍然右軍之言亦不過區
區生死之間惜時序之迭遷歎斯人之易老于以致
其感慨之情耳至扵聖賢之大道則固未之有及也
惟其奠及扵道也遂致晉之士習䘚以不振清虚勝
而禮法衰曠逹興而名檢廢雖謝安之功業可尚孫
綽之問學足稱然其雅好游談耽嗜華藻亦不免扵
君子之所譏原其故右軍豈得辭其責哉今㬌濂則
不然懼斯道之不聞而末俗之益媮也既以舞雩之
詠勗之復以山隂之集戒之終萹數語凛乎其可畏
嗚呼使晉諸人而聞此咸以惜時歎老之心而為汲
汲求道之舉則當時士習寕有不振者乎獨恨㬌濂
不生扵彼時不得與之言又恨晉諸人不生扵今不
及取衷㬌濂之論也雖然晉之諸人亦既扵道無聞
矣則凡諸君之有聞扵㬌濂者又可不思所以自勉
哉苟不以之而自免則雖功業如謝安學問如孫綽
亦非君子之所予况未必爾乎諸君扵此惟䆒心焉
可也良也不敏然嘗叨與斯會矣故扵㬌濂之言不
能不有㮣扵其心申繹其意扵末簡盖所以勉諸君
而且以自勉焉爾
序
經筵錄後序
經筵檢討鄭君仲舒裒其所進勸講之文若干萹爲
一卷題之曰經筵錄携歸浦陽山中属良序之良以
古之聖王雖有聦明敏逹之資然至其成德則未嘗
不由學而致是以高宗之在殷也三年弗言恭默思
道其質亦既美矣而傅說告之乃更勤勤&KR0688;學之勉
載諸說命之萹者不曰學于古訓則曰惟斆學半不
曰惟學遜志務時敏則曰念終始典于學豈不以美
質易得至道難聞必也質美而學脩然後所造爲益
深所積爲益厚而聖德之成有不其然而然矣豈惟
高宗唐虞三代之君莫不盡然故楊子曰學之爲王
者事久矣堯舜禹湯文武汲汲其已久矣斯言豈欺
我哉然自周衰已来道術不明爲人君者莫知學先
王之道以成其德爲人臣者莫知勉其君以學先王
之道上下之間一皆卑近淺陋以各趨所便其能卓
然扵當時者惟漢之文宣唐之太宗耳然而此三君
者亦不過以近美之質彂爲一代之治至扵爲學則
曾未之及故其所就僅有以賢扵後世之庸主若論
唐虞三代之盛德則邈乎其遠矣由是觀之帝王之
聖否其不繋扵&KR0688;學之興廢哉
今天子寬仁眀睿天性自然踐祚以来務遵節儉食
菲而衣締臺卑而囿小不溺情扵便嬖不惑志扵游
畋可謂有不世出之資矣然猶痛念漢唐失學之弊
慨然欲上追唐虞三代遐遠之迹荐開經筵以訪多
士自大丞相而下及凢侍從窣執之有與扵勸&KR0688;者
莫不畢趨禁近俾得推演化原以講求其意舉
六藝載籍之文而紬繹其說至扵講文之作則檢討
軄也居是軄如仲舒者又極一時之選故其所進悉
皆不以卑近淺陋為言其所言者無非先王之至道
然又論議詳明情辞懇切有足以感動其聖心每一
勸&KR0688;間必為之首肯者數四嗚呼仲舒䓁之盡忠
天子之受盡言何必古人此非書傳所載講學之事
乎此非唐虞三代之君臣乎昔伊川程子之在元祐
講筵屡嘗以正心之說為聖學之勉𬗋陽朱子之在
淳熙經幄亦嘗以誠敬之言為聖學之勸然皆不能
見聽扵時君徒以一誦而遂罷今仲舒是錄既無愧
乎二子之所陳而又因緣勸講之臣以悟當宁
之聽䘚使海宇之内隂被其賜而不知可謂竒逢幸
會千載一時而
君臣之際何其盛哉嗚呼吾黨之士以其文字見知
扵世難矣况得施扵
朝廷而又當
人主講學之時則夫後世讀仲舒之文者必將欷歔
感慕有不可及之歎然後知其時為難遇而是錄之
傳非徒表仲舒扵不朽然且有以明
天子之盛德扵無窮矣
送葉贊玉序
昌黎韓子嘗謂清淑之氣蜿蜒扶輿磅礴而欎積其
水土之所生必有魁竒忠信才德之民豈不信然歟
廣信為郡西連江右南控閩粤而玉山冰溪之勝又
盤旋乎左右故其清淑之氣每鍾而為人西亰而下
唐宋為盛唐姑不論宋渡江後如陳公康伯以中興
事業著見一時謝公疊山以風節行義照耀千古他
若俞公大雅則以𬗋陽高弟為後學所宗師而傅公
季魯又以象山門人為當世所貴重嗚呼是果何以
致是哉盖山川之所鍾往往見之扵是郡故也我
國家混一以来是郡人物之衆固未易一二數余所
託交者則有葉君贊玉葉君才高而學廣上而群經
叢史下而廋辭僻句靡不悉該善議論能文辞甲申
間嘗以禮記高選貢于鄊有司用新例授婺之月泉
山長到官未幾新祭噐之朽弊者復土田之侵奪者
屏學徒之貪蠧者扵是會集儕流招徕學子為子敷
楊先聖人之道三年政成受代而歸邦之人士咸相
率賦詩以惜其去不以良之固陋俾為之序嗚呼若
葉君者殆向所謂魁竒忠信才德之民非耶則夫廣
信之地靈人傑固非陳謝軰所能獨當也余猶恨葉
君居陳謝二公之鄊其才與學又不在陳謝二公下
乃不能如二公之得位行道以自見于時頋獨抱其
遺經而扵朱陸之門弟子有志焉不亦重可惜乎雖
然海内寕謐日久
皇上銳意儒術日與二三學士大夫講議經帷以復
二帝三王之治葉君固將自是登名吏部進之舘閣
以共圖太平他日見諸行事亦豈在陳謝二公後哉
崧高之詩曰維嶽䧏神生甫及申山川之鍾秀扵葉
君厚矣又曰維申及甫維周之翰葉君尚舊乃志以
無負山川之所鍾可也余既喜廣信之代不乏人而
又嘉葉君之克継前武故因序詩而併致其期望之
私若此云
喜雨詩序
至正辛卯夏六月大梁蕭君来治婺之浦江時境内
巳弥月不雨民心弗寕君愀然憂形扵色視事之日
即齋沐率僚佐遍禱諸神越翌日癸卯乃雨甲申又
雨既而不雨者復弥月公聞縣南有白石湫為神龍
所宅遂赤日走大澤中以祈其應乃七月乙亥雨至
八月戊寅而止君猶以為未足因與龍約三日内雨
足次日癸未輒大雨竟夕甲申雨乙酉雨自是泉之
竭者悉巳溢禾之槁者&KR0662;巳蘇民之病者悉巳愈而
我君之憂亦釋而為喜矣邑之大夫士因交相告語
曰吾属作扵是息扵是以克享有豐年扵是者皆我
君之賜也其可無情乎哉爰相率賦詩以歌美之以
良受知扵君為特深俾執筆序其首良惟春秋記魯
十二公之行事獨僖公三年書夏四月不雨以志其
閔雨書六月雨以志其喜雨自餘羣公則固未之聞
也然觀僖公之在魯不過曰有志乎民與之以同其
憂樂耳而孔子之取之者正以當時諸侯罕能如是
也夫以三代之季人村猶盛求其有爱民之心者巳
罕見之若是去三代遠矣民情日以渙散吏治日以
偷惰有能如我君之用心者豈易得哉惜世無孔子
不得取之簡冊使與僖之名並傳扵天壌間也乃今
明良相逢進賢用能如不及他日君以政成而去必
將疇其民庸而圖任之則位當益崇利澤之及人當
益厚宜有史氏之茟大書特書以見諸詞翰垂之汗
青者僖公固不得而專美之也是用弗譲而志其歲
月于萹端以俟
送浦江主簿劉君滿歸序
大梁多䆠家而傳世之久稱劉氏劉氏之先有累官
河南路二十八軍州軍民都捴𬋩者與其弟懷安陽
門馬步都元帥從
太祖皇帝定地有功其所至又皆以不殺為務當攻
破金汴時所頼以全活者甚多捴𬋩公兄弟亦既以
功拜官而其長子遂皆継&KR0670;父軄珪組相傳者五人
巳而元帥之仲子亦以武功起家為河南路轉運使
其後有為州郡牧守者有為縣令及轉運同知者有
為理官及主簿司者劉氏傳世之久如是哉良生也
後不及拜捴𬋩公兄弟扵馬前以覩夫衣冠之盛而
幸獲識其諸孫之佐遂有以詢其家世之一二之佐
主吾婺之浦江簿能以簡易為治用法匪峻而豪右
自服遇人有恩而請託不行亦劉氏之佳公子也今
既滿三載而去邑之人士咸為賦詩以道其去思良
扵之佐為最故又更為之序竊考漢史所載兩漢之
將相如陳平鄧禹者皆其有功扵當時者也然陳氏
既卒其子即以有罪國除後竟無顯者而鄧氏之後
乃累世貴寵為公侯及大將軍牧守侍中者凢若干
人此其故何如哉平之言曰吾世多隂禍吾世即廢
終不能復興而禹則曰吾將百萬之衆未嘗妄殺一
人後世必有興者由是觀之則鄧氏之後所以異扵
陳氏者豈非其所積有不同耶嗚呼二氏之事既巳
考諸史而有見乃若劉氏之傳世獨久亦豈難知哉
必也捴𬋩公兄弟能以不殺為務故其後嗣得以世
食其報庶幾乎鄧氏之代不乏人向使其所積者一
有所不然吾恐故家喬木榮悴之不常雖欲自異扵
陳氏之後不可得矣興廢之来夫豈偶然哉之佐扵
此其尚思自奮激以保有乎先澤可也雖然之佐之
治縣既不以苛政而殺人而其冡嗣又方由祖蔭入
官不久且調自餘諸子亦皆力學好脩有仕資則夫
積善之報又復目之佐始豈直保有先澤而巳哉良
扵是益有以卜劉氏之後為鄧而不為陳也大梁䆠
家寕復有出其右者乎之佐行有日凢頌美之辞惜
别之賦巳見扵羣公之萹什良故特為論次其傳世
之久者題諸首簡云
甘棠集序
北庭廉侯来長婺之浦江浦江之民咸爱戴之如父
母畏敬之如神明倚賴之如山岳三年政成治任將
歸而黃童白叟涕泣以遮留者動千百計巳而矦之
去志浩不可挽又皆退而悲思商賈相與歎扵市行
旅相與歎扵塗耕農相與歎扵野低佪頋盻不知所
圖則推夫吾黨之工乎詩者作為聲詩以詠歌之一縣
之士詠歌之不足則五縣一州又從而詠歌之五縣
一州詠歌之不足則旁近他郡又從而詠歌之扵是
萹章之富合若干首縣之好事君子遂擇取其尤者
編而為集以我民之思侯無異扵召南之思召公故
名其集曰甘棠集且俾良序而刻諸梓良嘗讀詩至
甘棠之萹盖深有取夫召南之思召公者矣召南之
思召公固無往而不在然乃必扵甘棠而見之者豈
不以召公之在當時嘗布文王之化且或舍扵是樹
之下故國人之被其化者因皆思其人而惜其物惜
其物則欲其勿翦之矣欲其勿伐之矣既欲其勿翦
伐之又欲其勿敗之又欲其勿拜之噫何其思之至
者歟今我民之思矦固亦無所不用其至矣然其所
以見之扵思者乃不能如召南之託之扵其物頋徒
有以託之扵其詩豈我侯之宣化扵是地曾無一物
之可指耶意者是物之在天地間風雨之所飄搖霜
露之所剥蝕雖其惜之之深保之之至或不能不免
乎異日之必衰詎如是詩之作播之扵一時傳之扵
百世無風雨霜露之虞有深長悠久之意是則託之
扵其物固不若託之扵其詩矣又况彼之有思扵召
公者僅著乎召南之一國至扵他國則曾未之及若
我侯之見思不惟著之扵一縣抑且形之扵他縣不
惟形之扵他縣又且溢之扵他郡然則我民之思矦
豈果在召南下哉我民之思侯既不在召南下則是
集之命名舍甘棠而誰宜序而刻之良盖不得而辞
也集凢二卷他文字之有紀扵侯者具見集中矦名
阿年八哈字㬌淵云
送祝彦明詩後序
三衢祝君彦明以儒入官為浦江文學三年政成受
代而歸義門鄭彦貞氏命諸子姓作為詩歌以道其
惜别之懷而吾友宋先生景濂實為之序良雖不敏
竊嘗納交扵彦明又且受知為特厚獨能巳扵言乎
三衢古稱太末其地四通五逹而士之生扵其間者
往往文武忠義沛乎非他郡所能及自今觀之清獻
趙公則以淳德高節師表天下屯田劉公則以易學
藴奥開悟後来彦猷宅卿二徐公叔縝毛公則以守
死善道感奮當世其他自北而南以徙居其土者亦
皆卓犖一時有足稱道趙丞相范侍讀馬諫議其人
也衣冠文物之懿詩書禮樂之傳郴郴然郁郁然其
𣏌梓之茂林鳳麟之靈囿歟既而故國淪亡文獻殘
缺而士友之來自三衢者每從而叩之則遺言逸行
巳皆失所考徵盖至是而百年之耆舊邈乎遠矣比
歲以来一二俊傑雖稍稍拔起而良之寡陋又不足
有所接識以觀其為學之所至良之所接識者彦明
一人而已彦明生當諸老告謝之餘獨能集其舊書
誦而傳之以時時稱說其履歷之所自庶幾夫流風
餘韻之可見者乎至正初嘗以憲府之薦調官吾學
需次幾十年始克領其教事然其識趣恬退曾不以
閑曺冷局爲嫌每旦深衣幅巾巍然高坐以彂明聖
經賢傳之指歸諸生列處齋廡手披口誦自晨興至
夜分不得休以爲常由是士習之陋日以除俗學之
靡日以變而吾鄊學校之設不爲具文矣至如復土
田之侵奪新屋廬之朽敗先逹之未祠則祠之文會
之未舉則舉之此在時人以爲能而扵吾彦明直其
餘事耳嗚呼彦明之成&KR0556;如此其殆有所自耒哉遡
鄊學之淵源㬌前人之風裁以其得諸巳者淑諸人
譬猶有源之泉愈出而愈不竭苟被其灌溉沾其潤
澤初不待扵時雨之滋而條逹暢茂自不期然而然
矣傳曰魯無君子斯焉取斯何其言之甚似歟雖然
彦明之在浦江筮仕之始也軄下而事拘曾未及從
容政洽之場以行其所志他日位益顯年益增道益
懋其所設施當必大過扵人雖趙公之師表天下劉
公之開悟後来徐公毛公之感奮當世趙馬范三公
之卓犖一時無難到者又可以今之所&KR0556;為巳足哉
彦明扵此尚有以勉之可也良也塊處窮鄊邈焉寡
侣晝耕夜讀質問無從其扵彦明之去寕不䀌然有
動頋惟禍患餘生筆硯久棄莫攄情素以寫别懷徒
以三衢人物之盛序之末簡庶乎期望之私少寓一
二云
九靈山房集卷之五終
