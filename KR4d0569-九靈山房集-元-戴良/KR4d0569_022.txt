九靈山房集卷之二十二
鄞游藁男戴禮叔儀類編
題䟦從孫侗伯初同編
余豳公手帖後題
至正丙午秋良與臨安劉庸道同客四明一日從庸
道閱篋中舊書得余豳公所遺貢尚書帖三讀之盖
不知涕泗之横流也初公僉浙東廉訪時良獲進拜
雙溪之上而師焉而問焉扵是知公學問該博汪洋
無涯其證㩀今古出入經史百子亹亹若珠比鱗列
為文章操紙筆立書未嘗起草然放恣横從無不如
意至古詩詞尤不妄許可其視近代諸名公蔑如也
他若篆隷真行諸字畫亦往往深到有漢晉作者之
遺風嗚呼其盛矣爰自浙東謝事居太夫人憂于合
肥淮南盗起行省強起為淮西宣慰副使守安慶累
功至淮南左丞當其圍守時以孤城抗賊者幾十載
其後援絶食盡猶血戰兩月城始䧟死之
朝廷贈公攄誠守正清忠亮節功臣榮禄大夫淮南
䓁處行中書省平章政事柱國豳國公謚忠宣立廟
以祀此帖作扵守安慶之三年帖中云從軍雖極勞
瘁心甚安之則公之捐軀報國盖素志然也或傳公
死之日神降于私苐之前庭曰我有易說為賊中某
小校所得當取以授吾故人某使刊之時公二子已
遇害妻妾亦投井中死是書之存否皆不可知公在
浙東清有所著易說五十卷良嘗請以䘚業公曰天
假數年所見當不止此他日相示未晚意謂即此書
也帖中猶欲就閩物色易書三五家以為亂思遺老
之計則公扵此書沒身而已矣公與尚書公有同朝
之好時持節閩中故以此帖寄之後五年尚書公亦
下世帖留其徒庸道處庸道以良嘗出公門下俾題
左方昔尚書公之在閩也見公之遺事志以二十九
言曰公之行不愧乎董賈公之忠烈不譲乎張許其
文章可以踵班馬而繼韓歐善言公者無以易此矣
良復何云哉公唐兀氏諱余闕字廷心元統癸酉甲
科進士其歴官次弟言行政治具見國史此不著九
月朔日門生良謹書
䟦錢舜舉所臨閻立本西域圖
此吳興錢舜舉臨唐閻中令西域圖中令藝絶古今
張彦遠記歴代畫苐為上品而西域圖實在所錄也
盖當是時天下巳定而外國初入貢故詔中令寫外
國圖而扵西域則奉詔其真蹟有李伯時題識者舊
蔵廬陵王侍郎家大觀間詔取上進廬陵令張逹淳
軰竊取摹之扵是有摹本彦遠又云當時王知慎亦
嘗一摹榻而海外高䴡䓁國往往有唐摹則此圖之
傳世非特一本矣苐不知舜舉所臨者果自真蹟中
来耶抑亦摹本之所出耳因茅元禮携至求題姑志
所聞如是博雅君子必有能諗之者
䟦孫伯敬所蔵十八學士圖
宋徽廟居東宫日嘗親洒宸翰畫唐十八學士并書
姓名序贊以賜近侍張公叔夜靖康初張以南道緫
管領兵勤王其子慈甫從行慈甫之妻携是畫南来
有挟勢力索取之者令作贗本遺之丞相李公綱為
製頌序乃以為閻立本所畫禇亮所贊而御書十八
人姓名刻之豫章者即其本也張婦所蔵真蹟後為
參政樓公鑰家所得樓為天台倅時刻諸公𪠘中則
天台所刻本視豫章刻有真贗之不侔矣石刻之在
當時已難得其真如此况丹青之見扵綃素者呼此
本有元𥙿之張仲舉題識盖京師達官家故物孫氏
兄弟購得之信希世之竒寳也幸謹襲蔵以俟博雅
君子鍳定焉
題貢尚書二詩
尚書貢先生晨坐公堂及公舘夜坐二詩甚有陶韋
思致予時病脾踰月偶讀數過不覺栩栩然去體乃
知檄愈頭風古誠有是事哉
題貢尚書手帖
右玩齋貢先生與劉子明都事手帖言令子學多進
益且留此後遣其回所謂令子即庸道也去之十有
五年而庸道遂以文學知名為貢門高弟使玩齋而
在則待庸道當益厚不異韓昌黎之扵李翺皇甫湜
矣
題楊慈湖所書陸象山語
陸文安公之學曰中庸尊德性而入故其用工不以
循序為階梯而以悟入為䆒竟所謂傳心之學是已
斯學也江右諸公多得其傳浙水之上傳之得其宗
者惟楊文元公文元官冨陽時獲見文安而進拜焉
立談之頃即領道要故其所就卓卓視文安有光文
安此帖有家之興替在德義不在冨貴之語盖亦心
學之所發耳文元書之以自厲且署門人楊某于後
非有得扵心學之傳者若是乎夫文安之學聖人之
學也韓子謂求觀聖人者必自孟子始予亦謂求觀
文安者必自文元始師程知慕二公取其言與字尊
信而表章之是亦文元之徒也歟
題劉庸道浮海百韻
昔予觀木玄虚海賦每疑其言㶀㵧湠漫不可端倪
及以王事航海自南而北過黑水洋抵登莱見所謂
浮天之浪浴日之波有吞江納漢包乾括坤之勢然
後知玄虚之言爲可徵非善扵詠海者不足以及此
今觀吾友庸道浮海百韻詩扵是又知有庸道者也
玄虚之賦與海同其大而庸道之詩與海同其深其
大其深皆海之爲體然也兩人之所作相學爲不朽
矣雖然後之觀此詩者苟不親涉其境以求夫大與
深者而目擊之亦未必不以予之疑玄虚者疑庸道
焉溟鵬井蛙夫亦以其所見有不同耳妄議詞章者
尚戒之哉
䟦孫伯睿所蔵絳帖
唐太宗購求前代法帖刻版蔵禁中大臣初登二府
者詔賜一本謂之官帖丞相劉公沆守長沙日以所
賜帖摹刻二本一置諸郡一蔵于家自此法帖盛行
于世今所取重者絳潭二郡及兩劉潘趙四家所刻
凢六本自餘無足觀矣然求其所從来亦皆官帖之
苗裔官帖不可得下此惟綘帖近之盖其華潤有肉
神氣動人非若他帖之枯瘠也此本盖是絳帖無疑
且其紙墨俱舊装潢亦甚精緻誠可寳也二十年来
禍亂相仍在在兵起士大夫家所蔵舊物羽化殆盡
而孫氏兄弟乃能保有此帖扵分崩蕩柝之餘神物
扵此固有默相之者然是家遺澤亦可見其持久而
不泯矣子子孫孫尚永寳之以無忘前人玩好
䟦脩禊帖
右軍蘭亭序古今所共寳而入石者非一大扺當以
定武本為最勝然世之所傳者每有肥瘦之不同宋
尤延之謂瘦者為真武定而王順伯則主肥者二公
皆好古博雅其辨古今石刻真偽甚為當世所推重
而扵定武一帖所論不同如此何耶孫氏蔵此二本
一類瘦者其一差肥使二公而在當必互有所稱許
矣其家尚寳蔵之他日子孫有能書者當推此為書
種
䟦黃庭經
黃庭經為王氏父子所書者皆不可復見宋儒評其
小字殘缺者盖是永禪師書字差大者是吳通微書
差長而瘦勁則徐浩筆耳此帖揭祕監稱其温潤可
喜當是世之善本苐不知果出永禪師茟耶抑通微
之與浩也東坡山谷軰復生當必能辨之矣
䟦東方朔畫贊
黃山谷謂東方朔畫贊疑是吳通微所書觀其遣筆
結體絶與通微黃庭外景經相類山谷一代名人其
論此帖猶稱疑而不敢質後學尚何言哉
䟦趙文敏所臨蘭亭序
前軰論逸少筆迹真者當祖之臨者宜子之既鐫之
石而又摹臨之者其属猶近繼此盖遠矣文敏所臨
本豈属之近者非耶然傳之扵世真贗常相半此本
舊蔵四明袁德平家文敏與德平友善故書以遺之
奉化陳士申慈溪孫原道皆德平姻家子原道得之
扵士申而士申得諸德平前後相傳不出他族其為
真蹟無疑矣原道與弟原理皆善書其必知所珍矣
題馬元德伯仲詩後
元德騎鯨上天六七年矣平生詩詞流落人間者六
丁取之殆盡獨此三詩猶為其弟鶴年所蓄鶴年聮
之為卷且追書和荅之作併題四韻于後予得而得
之扵是知二君之詩為足傳矣元德由進士起家嘗
掾南臺宰定海守奉化昌國皆有善政可紀鶴年當
武昌失守奉母夫人避地鎮江母夫人下世依元德
居越臺省交薦其卓行俱以禄不逮飬堅辤弗起元
德之政事鶴年之高風豈他人所可及哉則其所作
之在世雖一詩律之微亦宜傳之永久而不廢矣昔
東坡子由伯仲名德盖天下而後世以能詩称予嘗
歎息之然名德之重故世珍其所作盖理之固然二
君之詩盍亦以是論之
倪仲權索予書所作詩文題其後
予幼時好作詩文而未得其要每一執茟如痿者之
欲行瘖者之思語不自知其力之弛而聲之窒也年
踰弱冠從鄊先生柳翰林游前後幾十寒暑始覺茟
底如意無前二者之病然可指笑者亦多矣今五十
餘歲而来四明見先生所嘗與游者曰倪君仲權一
笑相頋年俱老大而嗜好特未除索予向時所作予
客處既久舊藁俱已遺失姑手書近和陶靖節詩辤
數篇以寄且戲之曰昔逹觀禪師在宋初士大夫多
以能詩善荅稱之師笑曰觧荅諸方話能言五字詩
二般俱好藝只是見錢遲仲權覧予所寄亦將指笑
其繆耶抑閔所學之無𥙷也
題米元暉烟雨圖
米元暉眼中閣烟雨胸次有丘&KR0676;故含毫和墨即澄
心堂紙為此圖四明袁文清公居舘閣時所嘗牧蓄
者也後為郡人夏叔宜家所得叔宜兄弟争相寳秘
每䄂以相誇秦割十五城以求璧而荆山之人則用
之而抵鵲豈非物以罕見為貴世固無定情耶文清
久游京國厭飫冨貴之餘思欲一覩家山而不可得
見夫畫笥所有而收蓄之宜矣叔宜兄弟居江山勝
處一開戶牖則千岩萬&KR0676;不呼而登几格其扵是圖
亦收蓄而寳秘之如此何乃兼人之所好哉
題文與可盤谷圖
文湖州以寫竹名天下而山水人物世固未之覩甲
寅之秋夏叔宜兄弟出其所作盤谷圖相示曰此盖
湖州得意時茟也予為之把玩不釋手盖湖州胸次
之高足以冠絶天下翰墨之妙足以追配古人去之
四百餘年覧此一圖尚足使人油然感動如李愿初
入盤谷韓昌黎與酒作歌時也此圖係袁文清公家
舊物監定真蹟無疑
題般若波羅蜜心經
般若波羅蜜多心經靈智妙心者也心之妙不可以
語言傳而可以語言見盖語言者心之緣也予觀此
經其言蕳而要融通而無盡學者尊信而敬持之庶
幾言之所及即心之所緣而悟心成佛初無障礙矣
然諸佛巳信而持之者也學者今信而持之者也惟
衆生類貪恋生死飄流諸趣未信而未持因焚香三
拜篆此一通以寄象先象先夙有護法閔俗之慈倘
即是所書轉施而普告之則諸佛學者以至一切衆
生皆得以無為法罔有差别而所謂毗盧海蔵盖自
象先啓之矣
題棲道人書華嚴經贊
宋初有棲道人者嘗閔世俗之迫隘手書華嚴經十
萬偈扵方冊覺範禪師為作此文贊之其發揚栖公
之精進可謂無遺藴矣玉庭老師閔世之心有不在
栖公下而誦持是經之夙智通力又非但書寫之&KR0825;
勤而巳然世無大手茟如覺範者為之称贊予故篆
其所以贊栖公者留鎮育王山中盖欲世之君子觀
乎是文則知玉庭之盡心扵四種無礙而所謂願力
之猛利心思之精特舉無異扵覺範之所陳矣使覺
範而在亦必以予為知言
題竹牎詩卷
香嚴閑禪師參道扵潙山久而不契歸菴南陽遂擊
竹而有悟朽石師之有取扵是竹得非慕閑之道見
竹如見其人歟題詠諸公乃多指白太傳竹牎詩為
說曾無一語及本宗事此君有知當不聽受矣予至
慈濟方與大年議論及此忽見冰霜面目凛凛牎牖
間而高標拔俗充然有抱道者氣象相視一笑疑其
為朽石後身也
九靈山房集卷之二十二
