九靈山房集卷之十九
鄞游藁男戴禮叔儀類編
傳從孫侗伯初同編
高士傳
嗚呼甚矣哉高節之士為難遇也易稱君子之道或
出或處或語或默夫捐身以行化者知進而不能退
嫉世以矯情者知往而不能返二者各得其道之一
偏惡覩所謂中哉孔子曰不得中行而與之必也狂
狷乎狂者又不可得欲得不屑不㓗之士而與之是
狷也是又其次也孔子居周之世而其言如此况世
變多故君子道消之時乎扵斯之時責士以必中而
不過則天下為無士矣君子之扵人也樂成其美而
不求其俻况蹈義乘方蟬蛻塵埃之表時固難遇其
人乎吾之有取扵鶴年有以也哉有以也哉作高士
傳
鶴年西域人也曾祖阿老丁與弟烏馬兒皆元初巨
商當
世祖皇帝徇地西土軍餉不繼遂杖策軍門盡以其
資歸焉仍數從征討下西北諸國如拉朽廷論以功
授官阿老丁年老不願仕特賜田宅留京奉朝請烏
馬兒擢某道宣慰使其後招降吐蕃有大功遂自宣
慰拜甘肅行中書左丞祖苫思丁由北晉王從官起
家累官至臨江路逹魯花赤政尚寬仁民懷其德父
軄馬禄丁輕財重義盡取祖父遺資賑諸親故之不
足及他士之貧者然性尚豪邁雅不喜榮名年四十
始應野憐真丞相辟主臨州縣簿以治行高䓁陞武
昌縣逹魯花赤有惠政觧官之日父老爲築種德之
堂請曰吾縣盖公之桐鄕願留居毋去武昌公亦愛
其土俗異他處遂家焉生子五人而鶴年最幼武昌
公死時鶴年年甫十二巳屹然如成人其俗素短喪
所禁止者獨酒鶴年以為非古制乃服斬衰三年仍
八年不飲酒家有遺資&KR0662;推與諸兄不留一錢自遺
也武昌公在時以鶴年倜儻類巳甚鍾愛卑蔭從父
桓州軄鶴年亦辭謝不敢有惟益厲志為學清苦自
將與寒畯賤士等或曰汝貴家子不效祖父為官人
頋乃過自矯激如此鶴年曰吾宗固貴顯然以文學
知名于世者恒少吾欲奮身為儒生豈碌碌襲先蔭
苟取禄位而巳耶鄕之諸儒長者以其年幼而有志
多樂教之年十七而通詩書禮三經豫章周懷孝楚
大儒時寓武昌執經問難者比肩立然獨噐重鶴年
且欲同歸豫章而妻以愛女鶴年以母老諸兄皆官
千里外無他兄弟俻飬辭不行母聞而遣之鶴年曰
人之所以為學者學為孝耳今舍晨昏之飬而從師
遠游人其謂斯何明年淮兵渡江襲武昌鶴年奉母
夫人以行所在艱阻三閱月始逹鎮江菽水不給雖
傭販賤業騎射卑軄皆趍為之不問及夫人捐舘舍
鶴年哀毁盡癯塩酪不入口者五年扵是浙以西日
入扵亂鶴年聞從兄吉雅謨丁避地越江上徒步往
依焉時江南行御史臺移治兹郡大夫拜住公鶴年
父友也雅知鶴年即辟為從事御史迭烈圖秃滿迭
兒亦舉校官余觀胡普顔帖木兒安慶舉孝廉鶴年
痛禄之不逮飬也俱不應浙東廉訪僉事都堅不花
延致鶴年于家俾諸子師事之且剡薦入舘閣薦章
未出而宵逝南臺大夫沙藍荅兒公被召還朝思得
文儒之士以俻其諮訪復以從事辟之江西閩海二
道肅政府又以其省儒學提舉薦皆陳悃以辭毅然
不一就鶴年與吉雅謨丁甚友愛吉雅謨丁掾南亭
時欲以利禄勉鶴年鶴年去不頋後以直言忤權要
謪遷江右道里梗塞僕隷皆憚行鶴年乃獨衝寒雪
冐險途千里從之後還越宿留四明或旅食海鄊為
童子師或寄居僧舍賣藥以自給雖久處艱瘁泊如
也通政院判伍寔督運海上自負才氣見賓客不為
禮而獨賢鶴年虚左迎至邸鶴年當隆冬弊衣不掩
胫伍欲觧衣衣之畏其清介言欲發而中止鶴年當
困苦時人有濟之者雖饘粥之費無所受然行槖稍
𥙿每好赴人之急人之享其惠者盖數數然也時兵
戈四起鶴年益迯匿海島絶其迹已而海上多盗鶴
年轉徙無常大抵皆明之境内明當方氏之盛幕府
頗待士士之至者踵接鶴年獨逡廵遠避門無一迹
慈溪縣尹陳麟號稱賢今四方士大夫多依之鶴年
居是邑數載未嘗覩其面鶴年天質穎悟讀書過目
輙成誦善詩歌而尤工扵唐律為文章有氣至扵筭
數導引方藥之說亦靡不旁習然&KR0825;以躬行為學非
其食不食非其衣不衣重然諾尚氣節人或有失雖
尊盛必盡言以告已有過雖少賤者規之必歛袵聽
受見人一善稱之不容口即不善未嘗言然性頗𥚹
隘扵物少容因自謂曰凡為清士當以廉為主義為
輔和為衞三者俻庶可免扵今之世矣由是德益脩
而行益勵有東漢高士之遺風員外郎馬子英不妄
許可人嘗曰吾友多矣可託妻子者惟鶴年一人世
以為知言
贊曰昔申屠蟠居父憂哀毀過禮不進酒肉者十餘
年家貧傭工自給郡召為主簿不行隱居梁碭以經
學日娱至今想其為人猶凛凛有生氣鶴年執親之
喪有過無弗及而間關亂世利禄不行至其為學博
覧經史而本扵躬行雖蟠何以加諸詩曰高山仰止
景行行止又曰維其有之是以似之其鶴年之謂乎
周貞傳
周貞江湖隱人也字子固晚號玉田隱者其先居汴
宋渡江徙儀真家焉大父順父允堅皆不仕貞自童
齓時性敏而好學遇書即善誦知義理既長益負竒
氣倜儻大德元貞間稍出為汗澷游欲以其學自奮
拔會有以貞姓名薦貞且北行至揚子江歎曰仕所
以濟人苟居一藝以拯斯人之疾苦雖不仕扵時猶
仕也乃返棹吳淞江亟取神農黃帝書及春秋秦漢
以来下至金宋諸醫家習之無何隱隱名動西淛疾
病顛連者必歸貞貞皆樂然應之每遇竒疾古今人
所未喻者貞以意與善藥輙速巳瞿運使得熱病雖
祈寒亦以水晶浸水輪取握手中醫以為大熱貞曰
此寒極似熱非熱也飲以附子湯愈衞立禮得寒病
雖盛夏必襲重裘擁火坐密室中醫投以烏附增劇
貞曰此熱極似寒非寒也煑大黃芒硝飲之瘳王君
海子病癩衆醫莫能療貞授匙藥漱之牙齦出穢血
數斗既而形盡瘦骨立後苐以美味𥙷之數月瘥王
經歴患身輕飄飄若行空虚中易醫凡七十人皆以
為風虚與熱齊轉加貞曰此酒毒也即以寒凉之齊
驅之随愈趙鶴臯妻病咽乾水漿不能下衆醫盡愕
貞叩以平生所最嗜獨鸂鶒即命烹餁進之授以匙
筯入口無所苦巳而食進病如失一婦人因産子舌
出不能收貞以朱砂傳其舌仍命作産子状以兩女
子掖之乃扵壁外潜累盆盎置危處堕地以作聲聲
聞而舌收矣一女子忽嗜食泥日食河中汙泥三碗
許貞取壁間敗土調飲之遂不嗜泥貞以古方今病
之不合往往出竒見輔其法而取驗類如此貞善繪
事而尤精扵音律家寕海知州陳行之嘗延致教大
成樂貞持古律管吹之以節五音之高下黃文獻公
為作記有吹其律而鍾自應之語然雅好鼓琴家居
無事必引琴以自娱一日大雨雪有權貴人聮騎詣
門進肴酒請為白雪之操貞厲聲曰大樂與天地同
和今天大寒是豈樂一餉時耶且若獨不聞戴逵破
琴之事乎客愧謝而去貞為義若嗜欲至扵視利輕
之如糞土在寕海時有直學韓成之者負官錢數千
緡自度貧無以償乃扵學齋中引繩經其脰貞號救
之為竭行槖代償及韓滿去空一家走謝且白無行
資貞時槖已竭仍質所服衣相之行治病王氏子時
王問藥直幾何餽贐當幾何貞怒曰吾愈人疾未嘗
覬其利汝冨家翁必欲以利酬我不過移汝禱禳一
朝之費耳豈可面計重輕待我若小市人哉泉幣交
于前&KR0662;謝罷無所受貞長身美風儀鬚髯秀整噐局
清古外謙易而内嚴峻落落不與世俯仰王公大人
每卑禮鈎致貞視之邈如平居與客談玄亹亹不能
休然無一語及時俗事環堵蕭然室無長物當時趣
時或焚香清坐或雅歌投壷或吹鐡笛弄玉簘怡然
自得賓至則刲羊釃酒與之盡歡無纖毫儉嗇意即
有餽遺輙取以賙人之急雖屢空不頋也甥女孫氏
生七歲而孤貞忍貧鞠飬及笄具資装嫁之故人夏
德輔有女欲度為尼貞曰以女為尼獨吝遣嫁耳乃
育為巳女命故人子李嗣宗為贅婿貞無子以嗣宗
之子稷為之後嗣宗事貞甚謹而貞遇之頗嚴厲苟
有小過必危坐終日不與言嗣宗偕其妻盛服立左
右惴惴莫敢仰視貞頷之去乃肉袒謝罪而退貞嘗
采藥中吳吳人舘之遂翛然忘返將終老焉至正乙
未秋淮兵犯吳境城䧟貞杜門堅卧不食飲者九日
而卒七月五日也時年八十三將属纊呼嗣宗&KR0662;取
生平所著書焚之
為說者曰予嘗游淞上抵吳門過貞向所經行處訪
其遺事而故人長老無在者及耒四明定海縣尹汪
汝懋為予言貞事首尾如此嗟乎士君子立天地間
不欲懷才抱藝自附逸民之列者懼其潔身以亂倫
耳今貞雖隱處江湖然能以善毉拯人之危困起人
之死至衆其遇貧無依又往往傾行槖濟之不復頋
有無可不謂仁乎世衰民散君臣道廢一旦寇兵及
境或望風欵附或執殳效驅馳以冀湏臾毋死者何
限今貞僅扵逆旅中
如歸可不謂義乎能仁與義謂之潔身亂倫可乎嗚
呼世之不及此者衆矣一布衣乃毅然類古有位者
之為尚可謂世無人乎汝懋乃貞所嫁女甥子慎慤
不忘人也其言有可徵故列之為世勸
唐二子傳
四明唐復禮二子長轅次轂復禮以擅匿官醝事被
䧟且執拘以歸于京轅詣吏代父命不省乃叩頭
流血繼之以死吏閔其情遂脫父梏而梏之使行行
至越轂適自杭回遇諸道上既挽轅衣𬒮頓足哭曰
兄為冢子宗嗣所託不可以圖死弟請代兄行轅不
從轂詒之曰兄訥扵言說往必不免弟有一計可生
幸無苦竟奪其桔加巳手吏亦閔而從之轂抵京
繫獄者旬日近臣乃奏其非罪例免以歸得不死嗚
呼干戈興學校廢禮義喪風俗墮中人以下咸漸漬
扵失教被服扵成習人倫之際無不大壊而天理或
幾乎熄矣扵此之時能以孝友脩于身行扵家至扵
舍死而不頋豈非難得也哉故吾扵轅之代父轂之
代兄有所取焉此兩人者當慷慨就梏時其心巳謂
其必死而終得以無死者幸也非其所&KR0647;知也則其
所存可不謂較然不欺哉君子之扵人也聞其美而
樂道之况舍死者人之所難乎轅嘗讀書轂尤矯然
可喜使皆學道進德終之以禮樂庶幾哉流聲後世
可與國風所稱衞宣二子列矣勉之哉勉之哉
許丞傳
君姓許氏名原閩人也其父素業儒老為里校師君
自幼傳父學雖朴而頗贍扵書多所觀覧為詩與文
務逹其意而已疆土入軄方有司強起赴鄊選召對
吏部授明州府定海縣丞始至縣人以君盛年未更
事易之及觀君所為始皆大畏服一縣聳然然上之
人多未知君果可以有為也時時有所責君不為動
雖箠辱横加未嘗一明其非罪亦不以是傷其民扵
是西北用兵未已征需尚繁戈甲之攻造旌&KR1654;之營
置調彂無虚日且地瀕大海歲脩治海舟盖難以數
計而官直不時降或已降而為吏胥所欺隱每事苐
差民之中次者一二人以主其出納謂之庫子凢所
費用皆令其代輸期會迫促至日受榜笞不恤也以
故歲弊民産恒數十家君惻然曰是豈為民父母意
哉即詣府請其直集里役之長分授之俾售其物次
苐歸之庫為召集人匠造之使如法吏皆不得有所
與僅令持筆治文書以防稽勘耳是以功成而民不
知擾鄊之人不憚為庫者盖自君始也縣以業海為
生自民船不出海所恃以存者獨田租然當民産之
無制里役之無藝都鄙之間常紛然不寕而民病甚
矣君曰救弊之急孰甚扵此者乃取其田分計之受
差之家&KR0662;凖田之多少田多者應重差而不可辭田
少者稱其出而不得以横擾中下無告之民庶乎其
少瘳矣其他宿弊之未除君止正其尤蠧民者餘皆
一聽其自新或有所笞罰惟豪劇吏苟得萌蘖一切
&KR0933;彂窮治之不恕諸吏視君皆側目至以鄙語目君
䘚不得已潜以他計出君俾不久扵位會慈溪闕令
府檄君攝令事君治慈溪如定海興利除害不一月
而大治民以私醝被獲者吏受其賕而罪以旁連君
微行得實䘚更其獄使罪有所歸而受抑者得以伸
人至今言之縣久不雨君禱之白龍公不應後以策
鈎致吏之梟狡者大書其背曰天不雨吏弊為之也
既而雨随至縣乃大稔君色仁氣温言若不出口及
見義輙矯矯不可撓慷慨辨且強也為政去觚角絀
雕琢以平易質實為務而尤謹持其廉行每出入月
俸必負以自随一錢之費必已出民以飲食進&KR0662;却
之不聽有私致一肉扵舟者則舉而投之江自奉寡
約甚菅屨徒步不問道里遠迩以為常雖祈寒未嘗
御靴襪衣服僅取其蔽體雖甚垢弊弗易也日食飯
一孟𬞞二味非公享酒胾不入口視民如子女與之
語欵欵若恐不得當其意至有甚惡乃始繩以法有
可已者即不䆒以故民之愛君亦如子之扵父母君
在其位則色喜或以事出則皇皇如有失一日臺檄
下憲府追君甚急老幼聞者咸錯愕比上道號泣而
送者殆千人且慮乏行資無一人不懷金以至自府
尹而下及縣之僚佐與他官之在城邑者亦皆割俸
金馳贈扵道左君&KR0662;謝遣無所受曰造次顛沛見人
之所守縦死不易吾心矣抵京上之人䘚明其非罪
未幾乃還及還遠近大夫士無不交口稱賀喜其公
論之有在後數月當得代然以父憂去先是父年老
不可以迎飬留其妻子使飬之居官計日用俸輟其
餘以歸為具甘旨居其父然父年益老則念輙悲之
此君之事予得扵所聞者也昔司馬遷記前世循吏
詳者人數事略者三事而止今予所論次君事視遷
之所記多矣然猶以為聞之者少也今所聞者多則
其事可勝書耶姑即是所次為君傳庶使世利知勸
焉
論曰詩稱愷悌君子民之父母孔子曰吾未見剛者
若許君非所謂愷悌而能剛者歟君以諸生起家始
受一命而為丞其所樹立巳卓卓可稱如是使磨礲
灌飬之不止吾未量其所至也古語有云天下之寶
當爲天下惜之豈謂君哉
抱一翁傳
抱一翁者東嘉人也今居越江上姓項氏名昕字彦
章晚更自號抱一翁曾大父某大父某父某比三世
俱以和義維其家翁自幼聦敏好方數外大父杜曉
村世業毉常奉父命謁受其書讀之年未成童巳暗
誦岐扁素難王叔和脉經稍長學易趙穆仲葉見山
所後以母病醫誤投藥死痛之乃益厲志毉術欲盡
受他禁方聞越大儒韓明善先生爲方善也遂往拜
之盡得所蔵方論甚富後更詣陳白雲受五診竒䀭
歷試其說皆精良會金華朱彦脩来越出金源劉河
間張戴人李東垣諸書示之翁獨疑古方不方治今
病之論亟往錢塘見陸蕳静叩之始悟古今方同一
矩度也後又往淛右見葛可久論劉張之學又往建
鄴見戴仝父仝父亦是郡儒者為譔五運六氣機要
若干篇授翁太醫院使張廷玉善撟引案摩甚竒非
世之所聞也翁亦得見事之盡其伎扵是為人治診
病决死生無不立驗里鍾姓者一男子病脇痛衆醫
以為癕也投諸香薑桂之属益甚翁診其脉告曰此
腎邪病法當先温利而後竭之投神保丸下黑溲痛
止即令更服神芎丸或疑其太過翁曰向用神保丸
以腎邪透膜非全蝎不能引導然巴豆性熱非得芒
硝大黃蕩滌之後遇熱必再作乃大泄數出病已翁
所以知男子之病者以陽脉弦隂脉微澁弦者痛也
澁者腎邪有餘也腎邪上薄扵脇不能下且腎方惡
燥今以燥熱發之非得利不愈經曰痛随利减殆謂
此也鍾女病腹脹如鼓四體骨立衆醫或以為娠為
蠱為瘵也翁診其詠告曰此氣薄血室鍾曰服芎歸
軰積歲月非血藥乎翁曰失扵順氣也夫氣道也血
水也氣有一息之不運則血有一息之不行經曰氣
血同出而異名故治血必先順其氣俾經隧得通而
後血可行乃以蘇合丸投之三日而腰作痛翁曰血
欲行矣急治芒硝大黃峻逐之下汙血纍纍如瓜者
可十數枝應手愈翁所以知鍾女之病者以六脉弦
滑而且數弦者氣結滑者血聚實邪也故氣行而大
下之鍾有從女病名同而診異翁曰此不治法當數
月死向者鍾女脉滑為實邪今脉虚元氣奪矣又一
女子病亦同而六脉獨弦翁曰真蔵脉見法當踰月
死後皆如之越幕官費姓者有子病甚衆醫皆以為
瘵盡愕束手一日費對客獨泣客以翁薦翁診之曰
此病暑邪非瘵也家問死期翁曰何得死何得死為
作白虎湯飲之即瘥翁所以知費子之病者切其脉
細數而且實細數者暑也暑傷氣宜虚今不虚而反
實乃熱傷血藥為之也費病胸膈壅滿甚䔍昏不知
人醫者人人異見翁以杏仁薏苡之齊灌之立蘇繼
以升麻黃蓍桔梗消其膿服之踰月瘳翁所以知費
之病者以陽脉浮滑隂脉不足也浮為風而滑為血
聚始由風傷肺故結聚客扵肺隂脉之不足則過扵
宣逐也諸氣本乎肺肺氣治則出入易苑陳除故行
其肺氣而病當自巳建康萬夫長廉君病毉投丹附
薑桂逾甚翁診其脉告曰此得之酒病當&KR3133;作聲食
入即出而後溲不利廉曰然予平生所嗜獨燒酒翁
進葛花觧酲加黃芩飲二升所勢减衆毉以藥性過
寒交沮之翁既論不恊辭去即歎曰實實而虚虚過
二月當入鬼錄矣果如翁言翁所以知廉之病者切
其脉細數而且滑諸數為熱滑為嘔為胃有物酒性
大毒大熱而反以熱齊加之是火其火也且溲祕爲
陽結今皆反治故二月死也茶商李冨人也啖馬肉
過多腹脹毉以大黃巴豆治之轉劇翁後至診之寸
口脉促而兩尺將絶翁曰胸有新邪故脉促宜引之
上逹今反奪之誤矣急飲以湧齊且置李中座使人
環旋頃吐宿肉仍進神芎丸大下之病去衆毉咸曰
予所不及也浙東僉憲史君素苦足病彂則两足如
柱潰黃水踰月乃己已輙復彂翁診其脉告曰六脉
皆沉緩沉爲裏有濕緩爲&KR0847;爲風此病風&KR0668;毒俗名
濕脚氣是也乃以神芎丸竭之繼進舟車神祐丸下
濁水數十出遂不發動南臺治書郭公久患泄瀉惡
寒見風輙仆日卧密室以氊蒙其首熾炭助之出語
吚吚如嬰兒諸毉皆作沉寒痼冷治屢進丹附不時
驗翁診其脉告曰此脾伏火邪&KR0668;熱下流非寒也法
當升陽散火以逐其濕熱乃煑升麻柴胡澤瀉羌活
等齊而繼以神芎丸郭曰予苦久泄今復利之恐非
治也翁曰公之六脉浮濡而弱且微數濡者&KR0668;也數
者脾有伏火也病由&KR0668;熱而且加之以熱齊非苦寒
逐之不可法曰通因通用吾有所試矣頃之利如木
屑者三四出即蒙首之氊去次去熾炭病旋巳鄞董
允謙妻患衂三年許醫以血得熱則淖溢服瀉心涼
血之齊益困&KR1518;纔數點輙昏翁診之六脉微弱寸為
甚曰肝蔵血而心主之今寸口脉微知心虚也心虚
則不能司其血故&KR0647;而妄行法當飬心仍𥙷脾實其
子子實則心不虚矣服琥珀諸𥙷心之齊愈浙帥胡
公病發熱惡風而自汗氣奄奄弗属諸毉作傷寒治
彂表退熱而益增翁診其脉隂陽俱沉細且微數處
以𥙷中益氣之齊毉止之日表有邪而以參茋𥙷之
邪得𥙷而愈盛必死此藥矣翁曰脉沉裏病也微數
者五性之火内扇也氣不属者中氣虚也是名内傷
經曰損者温之飲以前藥而即驗南臺掾梁彦思使
閩而足不能履毉以風論或以脚氣治經年不瘳翁
診之六脉僅微數而他無所病即探患處乃骨出不
入肯綮耳施以按摩即愈南臺治書迭里迷失公足
失履而傷腕骨掌反扵後者六閱月矣衆醫不能治
公知翁精按摩曰幸予治也翁今壮士更相摩從辰
至申而筋肉盡腐遂引其掌以蹂之啑啑然有聲藥
以兩月其足如常時金參政子年方稚嘗嬉戲偃卧
扵階側忽驚馬踐其足胻骨斷碎即死久乃蘇翁以
其法治之䘚完其足步履無所苦閩萬夫長陳君臨
陣為刀斫其面瘡巳愈而宥與鼻不能循甚惡時時
仰泣曰吾面無完膚生何以見妻子死何以見父母
乎乃拜翁求治翁命壮士按其面膚肉盡熱腐施之
以法即面赤如頳盤左右賀曰復故矣左丞王公畏
瘴毒晨必命毉診省毉鄭生切其脉愕曰平日兩尺
無虞今忽不應指可怪也公即驚曰人無尺脉猶樹
之無根其能久生乎命他毉診之其論亦同乃命翁
診翁曰此天和脉勿妄治也因陳氣運交反之道以
曉之公叱衆毉曰若等誤人多矣奪提舉俸者二人
翁之扵毉多類此扵是門人學子懼其老且衰也力
請著書以貽後乃作脾胃後論以𥙷東垣之未俻其
略曰或問脾胃之有虚寒信乎曰脾胃為百病之源
然每惡寒而喜熱寒者隂氣盛陽氣微也熱者陽氣
盛隂氣微也而所以致夫隂陽之微盛者脾胃之虚
故也甚則隂陽孤立而死矣經曰有者為實無者為
虚故氣併則無血血併則無氣氣血俱失故為虚又
曰隂盛生内寒厥氣上&KR0647;寒氣積扵胸不得瀉瀉則
温氣散寒氣獨留故中寒也又曰邪氣盛則實精氣
奪則虚故隂勝而為實靈樞曰風雨寒熱不能獨傷
人有猝然逢疾風暴寒而不能病者盖無虚不能獨
傷其人此必因虚邪之風與身形兩虚相感乃客其
形矣此脾胃虚寒之說也又問河間謂惡寒戰慄皆
属扵熱然脾胃虚寒亦有惡寒而戰慄者何耶曰風
寒之邪始居扵表表有寒邪則外惡寒因其入裏與
邪氣相搏故戰慓也邪氣勝則熱發扵外故戰慓愈
不惡寒而反惡熱脉必洪滑數盛此盖以實熱而致
惡寒戰慓者也至扵脾胃虚弱傳化失常榮衞俱虚
不任風寒内外之邪易以傷之經曰因身之虚逢天
之虚兩虚相感其氣至骨又曰陽虚生外寒又曰隂
盛生内寒又曰陽受氣扵上焦以温皮膚分肉之間
今寒在外則上焦不通上焦不通則寒氣獨留扵外
脉必沉遲而弱此虚寒而致戰慓者也熱淫扵内治
以甘寒河間所論是也寒淫扵内治以&KR0605;熱上文所
論是也二者所因各不同又可執一而言哉又問戰
慓鼓頷及諸禁鼓慓如喪神守皆属扵熱河間謂熱
之極反有水化制之故其治法專主甘寒以發其欝
資水以制火也然與治瘧之戰慓鼓頷可得同其法
歟曰戰慓鼓頷皆属扵熱此經首章之言言熱之一
端也比及後章言瘧之始發陽氣併扵隂陽虚隂盛
而外無氣故先寒慓隂氣&KR0647;極則陽復出陽與隂復
併扵外則隂虚陽實故先熱又曰温瘧者先傷扵風
而後傷扵寒夫寒者隂氣也風者陽氣也瘧之寒熱
戰慓鼓頷者以上下交争虚實交作隂陽相移也&KR0647;
調論曰人非常熱常温而為煩熱者何也岐伯曰以
隂氣少陽氣勝也人身非常寒而寒從中生者何也岐
伯曰陽氣少而隂氣多也此皆不可&KR0825;主扵熱矣明
理論則分戰慓扵内外之診戰者身爲戰搖慓者心
戰又曰隂中扵邪必内慓也表氣虚微内氣不守故
使邪中扵隂正氣虚弱故成慓戰者正氣勝慓者邪
氣勝鼓頷者邪入陽明故鼓頷爲戰之輕者其有森
然而寒聳然而振是名曰振而振亦戰之輕者由是
而觀彂熱而戰慓者隂虚而陽盛也法當𥙷隂而抑
陽不熱而戰慓鼓頷者隂盛而陽虚也法當助陽而
抑隂至若寒熱交争隂陽相移又當從之&KR0647;之其始
則同其終則異資取化源追之迎之調之而爲之治
可也豈可&KR0825;以其寒言之舉一而遺十哉又問胸隔
堅滿痞痛東垣謂之不足而中氣内傷法當𥙷其中
而益其氣河間戴人則以爲諸&KR0647;上衝諸&KR0668;腫滿諸
氣欝冐瞀皆&KR0668;火為病法當瀉火在上則瀉之在下
則竭之張長沙人以為邪氣所留而以&KR0605;温之齊開
發蕩散之何三者治法之不同耶曰治有從本者有
從標者有不從標本而從中治者証有虚實脉有&KR0647;
從其始雖殊其歸一理也經曰天之四令無形風寒
暑&KR0668;也地之四令有形飢飽勞逸也東垣以胸腹堅
滿等証皆為飲食七情所致而謂之内傷盖以中氣
不足諸邪得以留之經曰邪之所湊其氣必虚是巳
其脉必弦澁虚遅故治以𥙷中益氣使中氣既盛則
邪氣可不戰而屈矣此拔本塞源之論盖治其本者
也河間戴人以為可湧可竭者是治其有形之邪其
脉必洪實沉滑必當去其有形之物而中氣可復又
必資水以制火而隂陽自和盖治其標者也至若長
沙直以邪氣留之于中焦必以&KR0605;温之齊散其無形
之邪經曰寒則氣聚熱則氣散舉痛論曰諸痛為寒
是也其脉必虚浮遅濇故以彂欝開結之齊主之盖
從中治者也知乎此則三者之法斷不可以偏癈而
近世宗三家者往往自相詆毀而有南醫北毉之不
同决不肯以寒凉施之扵南方&KR0605;熱施之扵北方何
其自嗇之若是歟經曰病當問其起居固言地方之
不同矣然治寒以熱治熱以寒微者&KR0647;之甚者從之
要在臨時變通消息以為治安可限以南北之分而
有寒熱之夐異哉又問原病式以&KR0668;熱留飲否隔而
傳化失常甚則霍亂吐下又以為諸痛乃熱欝扵内
故為堅痛不可以言寒又以為急痛者因寒之極而
乃凝泣而為痛如是則所謂霍亂吐下而心腹絞痛
者當作熱論乎抑作寒治乎曰吐下之作罕有不由
脾胃感之盖胃為水糓之海受天之氣地之味精悍
薰蒸而成氣血以營飬四旁往往因其爕理失宜風
寒燥&KR0668;之邪得以乘伏錯亂扵其間風爲百病之始
而春爲温風夏爲陽風秋爲凉風冬爲寒風風也者
天地之氣也寒風即天地之寒氣經曰歲土不及風
乃大行化氣不令草木茂榮飄搖而甚民病飱泄霍
亂斯固隂陽錯亂之所致矣其有食飲過制七情内
欝則&KR0668;飲否隔遂使隂陽不得升降塞而不通陽併
于隂隂併于陽揮霍變亂水糓沸騰而爲吐下霍亂
此則&KR0668;熱留飲致之然也若夫堅痛爲熱本指瘡瘍
皆属心火心主熱化故痛属熱即不以寒言至扵急
痛因寒乃舉痛論諸痛爲寒之說經曰寒滛扵内以
&KR0605;熱散之佐以苦寒長沙以&KR0605;熱之齊散其錯亂風
寒之氣良以此耳凢所臨証固當察物之隂陽驗人
之虚實不可專以爲有熱而無寒不可專以爲有寒
而無熱斯盖折衷之道也翁他所診病及所論証治
衆多今頗失之不能以盡錄而錄其大㮣如此其扵
為毉或在杭或在鄞或在閩在杭為府史為肅政府
書吏在鄞為帥府令史在閩掾行中書掾行臺一皆
以醫見辟諸貴人而非所尚也然廉謹練逹之風雖
素業吏事卓卓當時者亦皆自謂不能及翁偉儀觀
美鬚髯双目爛爛如電光天性純孝父母有疾扶持
保抱不觧帶者旬朔没則一遵儀禮治其喪平居樂
易寬厚務揚人善而恥言其過臧獲有失亦不忍加
以色辭與人交盡其義其扵恩意尤至也喜辭章善
音律工繪畫而獨以醫顯所著書有竹齊小藁及脾
胃後論别譔醫原若干卷議論宏贍未及成子一日
恕能世其業云
論曰仲尼有言人而無恒不可以作巫毉豈不信然
歟抱一翁為醫四十年所其巳人病生人之死甚衆
人以厚利報翁輙却而不受與之藥即富徒手亦與
藥不責其償而濟物一心孜孜然終始弗少衰則所
謂有恒者豈近之與傳曰醫非仁愛不可託非廉㓗
不可信若翁者殆可託而可信者歟至扵立言以垂
世則取諸先覺之說折衷之而一本扵經貫微逹幽
不失細小俻矣豈非宣暢曲觧古之良醫也歟
覺智圓明述禪師傳
禪師生扵孫氏名文述字無作明之慈溪人也自幼
不近酒胾讀書伊吾入口輙成誦既長從師受五經
縦觀子史百家及去閱佛書忽心融神會恍然如素
習人咸異之曰此兒材地如此豈宜處俗為白父母
聽其出家度生死乃往依東皐福昌寺沙門東溪牧
公尋事大用諿公受具習毗尼巳而游方至徑山謁
元叟端公端有時名一見大稱賞以為有道之器也
辭去又謁净慈東嶼海公亦見噐許異流軰然俱無
所觧悟遂杖策東還入太白山之天童見怪石竒公
竒與語契合欲倚之以大其家即令入室侍香其後
平石砥公主是寺又掌蔵鑰扵砥所諸山法侣遂藉
藉聞師聲譽咸願禮迎講出世法會鳳躍山等慈法
席虚行宣政院起師主之俄遷主大梅山之護聖二
刹皆衰陋處叢林儀範多癈缺師至申以約束人人
自律至其為衆說法則脫略窠&KR0875;撥去枝葉使聽者
渙然無疑名緇竒衲風靡而至矣師之名益聞帝師
有旨錫以覺智圓明之號不得辤而勉受之既老退
歸受業之福昌福昌父子傳器仍強師以居丈室時
當回禄之後剏&KR0799;恢拓師之願力居多寺既崇成益
遵開山法慧故事接納諸方道俗之至如歸其徒相
語曰此法慧再来也嘗闢一軒扵寺左扁曰舒嘯湖
海名流若斷江恩公月江印公商隱予公夢堂噩公
乃皆迎居是軒師事之而縉紳之賢者亦時時過從
為方外友翰林待制柳公道傳黃文獻公晉卿中書
左丞危公太朴著作佐郎李公季和尤號知巳年近
七旬益畏煩閙樂静退休居花嶼湖之冢間獨與法
孫宜朴俱然猶誨朴以精進為佛事天黎明必躬起
禮拜誦持雖祈寒暑雨不懈朴規模之以為常平居
待諸子孫甚嚴及至接賓客交朋友則津然喜見眉
目抵掌笑語衮衮不能休有問者師曰成就後學不
可不肅若乃滑稽善謔我性實然也師匾顱廣顙面
有孺子色而髮白不剪神觀超詣望之令人意消當
白蓮盛開月色娟好趺坐一小艇浮湖水中如世所
謂湏菩提可畫也三山文海郁公以一鉢行四方人
每視其去留為叢席重輕然獨從師游湖上欽重愛
戀盖久而忘去扵是閱世愈多而情之所及者愈淡
乃更求深山密林浩然長往湖上游歌之士未嘗不
投笻頓足以想見其風裁師之行也朴請陳君中復
為寫照即怒罵曰身非我有柰何圖此聚沬以貽後
人指示哉及請戴子為之贊則又罵曰我法俱空若
等猶以文字為禪耶其痛自韜晦類如此癸丑之春
龍山仲猷闡公自大梅迎居頃還福昌是歲九月示
微疾二十三日集門弟子諭以宗門大事至夜分索
湯頮面盥漱更衣端坐謂其徒曰我入滅時至矣或
請說偈辤世師曰豈不聞大梅和尚云即此物非他
物汝等諸人善自護持言䘚而逝世夀七十八僧臘
六十停龕五晝夜顔貌如生闍維之日遠近觀者如
堵燼餘輪珠不壞板齒之不壊者四收靈骨瘞扵冡
間祖塔之側所度子孫曰一源曰克丕曰師徹皆嘗
出世說法知名禪教云
贊曰臨濟十二傳而至大慧大慧傳佛照光光傳淛
翁琰琰傳偃溪聞聞傳雲峰高高傳怪石竒而師嗣
竒為嫡子盖臨濟十八世孫也嘗兩住禅刹一領受
業事䆒觀設施可謂克世其家者矣至扵不泥榮名
甘扵自放而一談一笑善入游戲三昧䘚能蝉蛻生
死著厥明驗雖當法道中微耆年物故之餘臨濟宗
風豈遽寂寥哉
九靈山房集卷之十九
