九靈山房集卷之二十九
越游槀男戴禮叔儀類編
序從孫侗伯初同編
皇元風雅序
昔者孔子刪詩盖以周之盛世其言出扵民俗之歌
謠施之邦國鄕人而有以為教扵天下者謂之風作
扵公卿大夫陳之朝廷而有以知其政之廢興者謂
之雅及其衰也先王之政教雖不行而流風遺俗猶
未盡冺此陳古刺今之作又所以為風雅之變也然
而氣運有升降人物有盛衰是詩之變化亦每與之
相為扵無窮漢興李陵蘇武五言之作與凢樂府詩
詞之見扵漢武之采錄者一皆去古未遠風雅遺音
猶有所徵也魏晉而降三光五嶽之氣分而浮靡卑
弱之辭遂不能以復古唐一凾夏文運重興而李杜
出焉議者謂李之詩似風杜之詩似雅聚奎啓宋歐
蘇王黃之徒亦皆視唐為無愧然唐詩主性情故扵
風雅為猶近宋詩主議論則其去風雅遠矣然能得
夫風雅之正聲以一掃宋人之積弊其惟我朝乎我
朝輿地之廣曠古所未有學士大夫乘其䧺渾之氣
以為詩者固未易一二數然自姚盧劉趙諸先逹以
来若范公德機虞公伯生揭公曼碩楊公仲弘以及
馬公伯庸薩公天錫余公廷心皆其卓卓然者也至
扵岩穴之隐人江湖之羈客殆又不可以數計盖方
是時祖宗以深仁厚德涵養天下垂五六十年之久而
戴白之老垂髫之童相與歡呼鼓舞扵閭巷間熙熙
然有非漢唐宋之所可及故一時作者悉皆餐淳茹
和以嗚太平之盛治其格調固擬諸漢唐理趣固資
諸宋氏至扵陳政之大施教之遠則能優入乎周德
之未衰盖至是而本朝之盛極矣継此而後以詩名
世者猶累累焉語其為體固有山林舘閣之不同然
皆本之性情之正基之德澤之深流風遺俗班班而
在劉禹錫謂八音與政通文章與時高下豈不信然
歟頋其為言或散見扵諸集或為世之徼名售利者
所采擇傳之于世往往獲細而遺大得此而失彼學
者扵此或不能盡大觀而無憾此皇元風雅之書所
為輯也良嘗受而伏讀有以見其取之博而擇之精
扵凡學士大夫之詠歌帝載黼黻王度者固已烜耀
衆目如五緯之麗天而隐人羈客珠捐璧棄扵當年
者亦皆兼收並蓄如武庫之無物不有我朝為政為
教之大凡與夫流風遺俗之可㮣見者庶展卷而盡
得其有關扵世教有功扵新學何其盛也明往聖之
心法播昭代之治音舍是書何以哉書凡若干卷東
海隐君子鶴年所輯鶴年之曾從祖左丞公以豐功
偉績受知世皇出入禁近者甚久鶴年既獲濡染家
庭之異聞而且日從鴻生碩士游粲然之文固厭飫
扵平生一旦退處海隅窮深極密與世不相關者幾
廿載扵是當代能言之士凋落殆盡而鶴年亦老矣
乃取向所積萹章之富句抉字擿編集類次之而題
以今名良竊遡其有合扵聖人刪詩之大端者為之
序庶幾同志之士共謹其傳焉
餘姚海隄集序
餘姚俯瞰大海而西北當其衝每歲海潮奔突颶風
挟怒濤相輔為害率常破廬舍壊土田且將魚其人
而沼其地當宋為縣時知縣事謝景初嘗為隄二萬
八千尺施宿又為隄四萬二千尺而其中為石隄者
五千七百尺其所以與海為抗者可謂至矣然土隄
善崩而舊涯日墊為斥鹵凢西北田之受灌陂湖者
亦且溢入醎流歲用不稔國朝易縣為州四十餘年
而國子葉先生来為其州判官行視敗隄亟與鄕之
父老圖所以弭之迺規貨食募匠傭揆日之吉鑿石
為隄以尺計者捴二萬四千二百三十五其視前人
之功可不謂益至矣乎扵是州之民相與誦美之不
巳既致辭走亰師請國子監丞陳公衆仲翰林學士
王公師魯為文記其事而復退率州士之工乎詩者
以及寓公過客作為樂府歌行五七言近體若干首
以詠歌先生之功扵無極先生之子南臺掾晉裒集
為若干卷將鋟梓以傳而属余序之昔漢召信臣為
南陽太守嘗造鉗盧陂扵穣縣累石為隄以節水势
田獲美溉民甚利之及後漢杜詩為太守復脩其業
時人為之歌曰前有召父後有杜毋先生継謝施二
令為海隄視杜之継召作陂隄則同州人士歌思之
又同所不同者彼盖漢史傳其事此則出扵民俗之
誦美而非太史氏之所紀錄也雖然杜之功僅齊扵
召而先生之功則非謝施所可及庸詎知是隄之築
不有待扵先生而後大顯扵世乎則夫他日之秉史
茟者固當以先生之紀錄追見乎前事而召杜不得
專美兩漢矣詩曰惟其有之是以似之庸敢竊取斯
義序所以作者之意如此先生入官之履歴作隄之
歲月與夫為政之大凡載之記文得以互見者不贅
焉
密菴文集序
文主扵氣而氣之所充非本扵學不可也六經而下
以文䧺世者稱孟軻氏韓愈氏孟軻氏曰我善養吾
浩然之氣韓愈氏曰氣盛則言之短長聲之高下皆
宜然孟軻氏之養氣則既始之以知言而韓愈氏之
氣盛亦惟三代兩漢之書是觀聖人之志是存耳文
以氣為主氣由學以充見之二氏可考而知也後之
學者乃或不是之求方貴華尚采粉澤以為工遒密
以為能吁亦末矣是故有見扵此而思務去之者豈
不謂之有志之士乎若吾友謝君原功斯為有志之
士矣原功自幼強記捷識敏扵學問比壮經史百家
皆搜抉槄擢毫分縷觧積之既久&KR1343;泓涌溢浩乎其
沛然矣嘗一試江浙鄕闈不利輒謝絶場屋抱其遺
經見尚書貢公扵吴山公一見即待以竒士巳而同
泛大海相與朝夕論辨一意古學刮摩淬礪訖為聞
人後稍從軍淮右應聘中吴浮沉常調者數載則疆
土内附例徙南亰逹官貴人有知原功者強起而致
之遠郡扵是踰江渡河壮走齊魯登泰山臨淄水而
文氣益壮柰何不二三年復以疎雋不檢棄去平生
抱負百不一試而其志之可見者獨文而巳原功之
文肖其為人其立論閑以挺其書事簡以悉其序記
銘贊雅徤而竒警其詩歌彬蔚而穠麗庶幾傑出一
時流軰無敢與並者原功既東還故里携其所著密
菴槀若干卷授余曰吾所與游而文者誰歟惟是文
槀宜有序敢以請扵子余不得辞謹為論次其學之
有得扵孟韓者書之于首簡使世知原功之文非徒
粉澤遒密之是務而其傑出一時者盖由有氣以充
之而又能本之以學也原功會稽人名肅其字原功
密菴乃别號也故以題其槀云
大梅常禅師語錄序
學佛之人謂一&KR0704;語言皆壅蔽自心光明又謂語言
者道之標幟也盖道之妙不可以語言傳而可以語
言見余觀常禅師初見馬祖問如何是佛馬祖曰即
心是佛後有一僧問云師見馬祖得箇什麽師曰馬
祖向我道即心是佛僧曰馬祖近日佛法又别又道
非心非佛師曰任汝非心非佛我只𬋩即心即佛馬
祖聞之為之歎許大哉言乎非道之所由以見者乎
故自是而後師之道行日著而學徒之至如歸以至
臨殁示衆物非他物一語洞見生死庭戶無少留情
信其為一代之偉人矣鄞大梅山之護聖寺盖師&KR0688;
道之處寺舊有語錄嘗鋟梓以傳後燬于火不存者
久之復言慥公主是寺之日為請文海郁公朝勘夕
校裒集成帙而併採摭唐宋以来諸碩德拈提頌古
詩偈䓁萹及凢名人鉅公所為碑碣題詠之類附之
語錄之左復言方重入于梓未及成而退席矣本宗
生公實𥙷其處乃急唱衣鉢命工完之仍介文海求
余序其首夫道以心而傳以言而顯言固不得與道
抗而道實不離乎言粤自逹磨西来有所謂教外别
傳不立文字之說學者遂至擯棄語言絶口而不及
曰吾師逹磨嘗云𡭗彼獨不思馬鳴龍樹百丈断際
諸師皆前後逹磨而興者也或兼契經以造論或借
龍宫之書以泛觀或精入乎三蔵或該練乎諸宗語
言之顯夫是道者其可盡棄之哉師爲馬祖的嗣而
是錄也一皆開闢正信直明一心以歸合佛祖之所
示非世之應機酬詰以枝辞蔓說爲辨博鈎章棘句
爲迅機岐道而二之者所可同日語也學者扵此苟
能借言以顯其無言以求所謂道者而躬行之庶幾
大法全體離言語相用以證夫逹磨氏之說而扵教
外之傳亦何同而何别乎夫如是則文海之所集不
爲徒是復言本宗之汲汲扵刊布者不爲虚行矣雖
然學者其勉之師㐮陽人俗姓鄭氏世系入道之詳
具見傳燈兹不贅述也
題䟦
䟦定武帖
右定武禊飲帖今為大慈寺主僧南宗禅師定公所
蔵竊攷此帖真迹及石刻俱以殉葬昭陵唐末温韜
彂其所蔵但取金玉而帖與石悉棄墓隧中宋初耕
民入隧見帖紙巳腐獨負其石歸以搗帛定州一游
士見而竒之即以百金市去世謂之古定本王君貺
守長安取留公庫庫焚而石毀定武乃其别刻歴代
蔵之御府石晉之末契丹自中原輦載貨寶圖記北
至真定德光死漢兵継至此石棄之中山慶曆中為
李學䆒者所有其後宋景文公守定武乃取其石匣
置郡齋熙寕間薛師正出牧其子紹彭好書因别刻
一石易之世謂之薛氏本大觀中紹彭之弟嗣昌以
所易本獻諸朝徽宗命龕貯宣和殿靖康之亂遂不
知所在矣其所摸搨古定本差肥薛氏本稍瘦王順
伯主肥者尤延之則以瘦者為真二公皆好古博雅
其論此帖不同如是要必互有所見是本乃類瘦者
其為薛氏本無疑盖定武初刻世之竒寶也舊蔵曺
南吴志淳家禅師為買家旁良田若干畞貿而有之
余一日謁禅師慈雲山中禅師出以相示而俾識諸
後嘗觀張彦遠法書要錄謂右軍平生所書以禊飲
帖最得意故留付子孫傳七世至僧永乃付弟子辨
才唐太宗遣䔥翼詭辨才以得帖既傳之扵僧而苐
五行有僧字者盖是時搨本巳多惟僧永所蔵為真
故扵行間以僧字押縫耳嗟乎僧永不可作矣去之
六七百年而此帖復為僧家所蓄則襌師者豈永之
後身耶且其石刻一則曰古定一則曰定武皆因定
之人士及定牧守所蔵而得名今禅師名定而實有
乎此帖百世之下庸詎知不稱為僧定所蔵本耶夙
有緣契扵斯見之矣然付之弟子頗難其人使能知
所寶愛如辨才者猶不保其不失况下此者乎禅師
後人尚加慎矣哉
䟦康里公臨懷素論草書帖
右懷素論草書帖語康里文獻公所臨按懷素唐僧
字蔵真以善草書擅名大曆間頃見其一帖云王右
軍草書不及張芝又一帖云張芝草書非老僧莫入
其體則懷素自謂抗芝而過右軍矣不知此論然乎
否乎藝家相薄豈自昔有之乎文獻公書名之重不
在懷素下其䟦此帖乃尊之為竒寶視懷素之論右
軍抑何過厚耶與權家蔵此卷非獨愛其字畫之妙
盖亦重乎德矣
龍山古蹟記後題
嗚呼是惟先師待制柳公之遺墨公提舉江西儒學
時正宗匡公方主龍興之上藍暇日過從甚相好也
後二三年公既受代歸婺而正宗亦謝事還鄞之龍
山婺與鄞相去數百里遠而公扁舟訪之宿留是山
幾一載古蹟記作扵此時于時公年已七十後二年
召入禁林又一年而殁去之十六年所而正宗亦示
寂矣久之正宗之法孫仲猷闡公由海上使還偶檢
故箧見公此文鼠蠧中爲之傍偟瞻覩念前脩之䆮
遠痛遺澤之日微亟命装治成卷且俾志諸左方嗟
乎公以道德文章爲世大儒而其平生乃多喜與方
外諸尊宿游故其遺墨流落人間者士大夫罕能蓄
之而每見諸山人野士之室今觀此文所以拳拳是
寺之始末正宗之交好者如此其信道為法之勤可
謂透脫情境者矣昔人謂蘇文忠公為五祖戒禅師
後身故其為文漫衍浩蕩一自般若中出若公者豈
其人歟嗚呼公今已矣覧其遺墨尚足以增兹山之
勝氣也
䟦薮上人所書蓮經後
四明甘露寺沙門龍淵薮公手書妙法蓮華經七卷
以報佛恩乙卯之春余游龍山訪龍淵扵甘露禅室
龍淵出以相示而命志諸後余聞一忉契經皆佛所
演而此經獨為諸經之王至其引蓮為喻則以三世
同時十方同會方其開時即有果而扵果中即有因
盖其諸子雖分布而會聚無隔断此其所以名蓮而
蓮之為言連也所以明上承圓教開權顯實之微意
也經云如来以一大事因緣故出現扵世而所謂開
示悟入即其旨也昔人有誦持此經至以秦王所贈
二物託之母手而降生者亦有書寫此經即身為爛
瓜香舌為青蓮香者一皆夙净願堅固力之所致龍
淵之書是也亦豈徒然也哉龍淵為人純素質直無
世間心而作此字點畫勻整意態簡遠其為知恩精
進盖可知矣宗風凋弊之餘或至飽食終日增上慢
者其視龍淵亦可少愧哉龍淵嘗首衆杭之靈隐後
由永樂移至甘露時年六十五云
䟦袁學士詩後
此六詩袁文清公為商隐師作也元之盛際文清以
學問辞章名震天下而斥言隻字人視之如圭璋珠
貝願一覩之而不可得然獨扵商隐無所爱吝如此
則商隐必有大過人者按商隐乃龍山永樂寺僧文
清嘗與同參横川和尚横川時住玉几山之育王寺
雲項源師乕丘永師亦與之同參詩中所言玉几雲
項虎丘者盖指此三人也此詩今為商隐法孫本歸
所蓄間出以相示余祝之使蔵諸名山庶十百年後
知商隐之結交文清猶如佛印之扵東坡靈源之扵
山谷其趣味相同真是山間林下之人與夫假士大
夫之名以粉飾叢林者異矣商隐諱予其字商隐嘗
出世里中之開壽寺文清諱桷字伯長官翰林為侍
講學士其謚文清與商隐同里閈四明人
䟦東坡手帖後
右蘇文忠公與方逢逹帖墨迹刻本通七紙聮為一
卷其中所言皆煩碎小事無足深論而傳之至今不
廢者世知貴重其人故耳此卷舊蔵逢逹家後為他
姓所得今復歸之扵方氏政如寶玉大弓之在魯自
我失之自我得之方氏子孫可以慨然扵此矣
題倪樂工瓊花燈詩卷
餘姚樂工倪昌年事母能盡孝一日母病甚昌年禱
之神有應乃手製瓊花燈薦之祠下以昭荅神貺其
燈備極諸巧緜時㦄月乃成遠近觀者咸唶唶歎賞
不巳扵是縣之老儒攖寕&KR0632;公庸菴宋公俱為詩文
以寵之而且請余題其左嗟乎樂工賤伎也瓊花燈
淫巧也二者皆士君子所不道攖寕庸菴士君子之
標的也而扵昌年頋乃樂道之如此豈非有取扵孝
而然乎夫孝衆行之本萬善之紀也人而能此雖甚
微且陋亦有足稱者焉唐史所載孝弟事如萬年王
世貴䓁乃多閭巷之民而禮記言小孝用力盖思慈
愛以忘勞也以今昌年觀之樂工之伎誠賤矣其視
閭巷之民庸有間乎一燈之巧固滛矣比之忘勞之
孝又豈甚戾乎攖寕庸菴所為樂道而不置者盖亦
得夫作史記禮者之遺意矣余不知昌年然以二公
之言為足信故申其意題諸後
墓誌銘
蔡節婦夏氏墓誌銘(并序)
鄞人有蔡敬者喪其母踰再期而哀慕猶不巳益求
世之大夫士為詩若文以抒無窮之悲焉余嘗取而
閱之為之喟然歎曰昔者先王之治必始之家而後
及扵國與天下故女子自幼至長皆有師傳之教是
以化成扵内外而其俗易美王道廢熄之餘閨門之
行既非世教所奬成而其事實又不獲顯揚扵為士
者之手亦何所恃而勸耶此蔡節婦之死余固不宜
無一言厠諸公之後也又况其孤之有請耶是用不
譲而受其辞按節婦諱某字守貞定海夏文華女年
二十四歸鄞縣蔡志善歸三年生子敬未及晬而志
善死時海上兵起居人錯愕不自安節婦泣以涖事
自歛至葬無違禮迨服除父母兄弟憐其年壮而寡
又蔡氏方衰無所養間使諷之欲奪而改適節婦即
怒且泣曰人不以大節勉我頋欲使我爲常婦人且
姑老子在襁褓中有能奉之而字之者乎因誓之曰
所不與蔡氏相始終者有如河父母兄弟知其意之
莫回也卒不強之隣有[婺-矛+牙]婦嘗相與誓死守義後竟
易其心而更誘之以甘言節婦謝絶之終其身弗與
見節婦後姑年七十餘以志善非已出且蚤亡也益
慮無所依但語輒泫然流涕節婦事之無戚疎一日
遘病甚革節婦焚香爇臂乞以身代其病乃旋愈教
子必納扵矩度嘗戒之曰汝生十月而父死吾寶汝
如掌上珠即不幸有所虧闕吾寕從父扵地下不願
與汝俱生矣其子化服惴惴不敢肆節婦兄弟以財
䧺扵鄊姻族蕃衍而盛大節婦拊循應接親疎大小
得其宜然未嘗以貧故一舉口及扵利悪衣悪食御
之不愠絲蓄粒聚以克有家卒使蔡氏之胤瀕絶而
復續婦德之脩母道之著庶幾古昔之遺風焉有司
高其行為摭其實上之部使者轉聞于朝以旌異
之事未報下而節婦不待矣節婦年五十有二卒扵
某年某月某甲子而葬扵某年某月某甲子墓在某
縣之某原子一即敬孫女一尚幼余嘗獲與節婦兄
弟游而節婦之章章如是者盖皆得諸見聞可以考
按而不誣嗚呼是有以傳信扵後世矣銘曰
惟古有治盖由内始世弊俗傷女教乃亡不迹而踐
維夏之媛暨嬪于蔡卒守大戒夫夭子孩志苦心哀
一節自誓[婺-矛+牙]居二紀既荅于夫亦迪于孤母儀婦則
尚嫓古昔瞻彼南山松栢丸丸琢辞墓石為後世式
項止堂墓誌銘
永嘉有䔍行之士曰止堂項君諱某字某以某年某
月某日卒于杭之寓舍享年八十有三其子昕以道
梗不能奉柩歸葬遂遵治命火化于郭外之七寶山
後若干年為某年某月某日始克凾骨卜瘞于餘姚
某鄊之某原前事昕奉故著作郎李公孝光之㧋蹐
門泣告曰先人之死既不得以禮葬而墓上之石又
未知所刻吾子不以昕之無所肖似而辱與之交失
今弗啚恐後或墜闕以重不孝之罪敢以状請幸矜
而卑之銘嗚呼余之晚陋豈足以銘君而昕之望之
也則至矣其何敢不諾按状君之曾大父某大父某
俱豐扵財積而能散父某益以仁及物以義維家同
居合食尼七世有堂曰同愛歲時吉凶之會食指盖
千餘焉然比三世未有以官業知名于時者至君始
試吏瑞安平陽二州轉浙東肅政廉訪司奏差辟處
州路総𬋩府史遷紹興秩滿借授杭州路橫塘務副
使改山隂縣典史終焉君所至有廉聲而強敏介直
無所阿避人不畏守與令而畏君其行事尤著者則
在瑞安時有尹喜者其妻爲勢家子所奪愬之州州
弗敢詰反抵告者罪君抱牘而諍勢家子恐囊白金
夜謁君怒曰理與法吾忍以金屈耶卒直其冤而尹
以妻歸在紹興時朝廷遣使决大獄命君捴理諸囚
君悉爲剖析出其無死罪者七人使者以案上中書
俱從所議七人得不死在横塘時務循舊弊以月觧
餘金私之君毅然持不可盡歸之官俾輕商稅什之
一在山隂時郡飢民之流亡者過半守選君賑恤所
至多所全活百姓爲之歌曰噫吁&KR1077;頻月之飢今飽
而君前後被郡檄推鞠各縣事凡若干莫不稱允而
不及大用以老惜哉君豐頥巨目丰神秀偉而孝友
盖本乎天性事兄如事父撫兄弟之子女如己之子
女嫁其從妹之孤貧者四人御下以嚴群從弟姪有
不遵教者輒加箠辱始若不甚堪而終服其識量或
議分有其先業君沮之不可則曰餘從所請但某所
得者不敢受其業至今存焉人目為義産云君自蚤
歲即慕道家虚無之說後遇一異人授以不傳之秘
而其學日粹晚益研覈妙旨演為金碧大丹之圖其
扵隂陽造化之理有難遽曉者則假帝江問荅别為
書若干言其有得如此以故春秋雖高而視聽步履
如強壮齒之落者更生髮之白者日以黑至其属纊
之日猶索筆大書謂昕曰汝能聽吾言死且無憾遂
奄然而逝娶杜氏早卒継翁氏子男一人即昕福建
行中書掾史博學多能而尤以醫顯孫男一曰恕能
世其父學銘曰
天之降村兮用必以時時不盡用兮或嗇其施君村
則大兮其聀則卑百圍之木兮斧柯是為民有疾痛
兮固&KR0704;吾肌惟澤之淺兮卒止扵斯乃惇孝友兮紹
家之肥乃啓玄秘兮葆其枯羸一朝乘化兮蝉蛻而
歸巋焉斯丘兮儲祉在兹越山欝葱兮其石如脂揚
芬載美兮刻此銘詩
唐節婦姜氏墓誌銘
三代盛時詩書之教非獨行之賢士大夫雖至女婦
之間亦未始不加諸意以故上而后妃下而諸矦大
夫之妻與夫江漠汝墳之婦一皆以禮自防見諸歌
詠去三代遠矣内外之教舉廢自賢士大夫固巳鮮
能知所自守而况扵女婦乎扵斯之時有如四明唐
節婦者能以少艾之年&KR0825;屋而[婺-矛+牙]居青燈静夜影隻
形单攻苦食辛罔有變志卒至長諸孤扵方稺續遺
㣧扵將絶扵夫為令妻扵子為賢母扵世為節婦嗚
呼其可銘也巳乃以孤子賓原之請為序而銘之序
曰節婦姜氏郡之慈溪人祖諱宗益考諱文尭節婦
年十九歸同郡定海唐君榮祖歸十三年而唐君卒
節婦持喪盡哀理家盡瘁課耕農以為食躬紡績以
為衣男迪之學女示之行遇人恂恂一由扵禮及春
秋既高扵内外属為尊行而慈幼字微親疎咸附悍
強頑鄙亦無悪斁先是唐君嘗命幼弟珍為子節婦
愛珍甚扵巳出曰吾爱之勝吾子然後家人爱之能
不異扵吾子也平居奉養未嘗有所擇晚益絶去葷
胾脩淨土業有厭世之心焉子男二人長請銘者次
曰璲女二人長適姜賓和次適王子志孫男三曰文
與曰林曰太平孫女二俱在室生扵元至元甲午十
月十二日卒扵洪武癸丑二月十九日其夀至于八
十以丁巳歲九月甲辰葬于慈溪縣德門鄊之石湫
原余既與節婦之諸子游嘗得拜之扵堂上而又竊
銘唐君之墓矣其知節婦誠莫余若是宜賓原之有
請也銘曰
女之扵夫猶士扵君從一而終其節乃伸世弊俗媮
㦯替常度士逐頽波女犯行露淑惟姜氏有卓斯時
大節潔然匪闕匪虧婦德既脩母道亦行孰輔而告
惟性之成士厲扵為其迹易顯女處于私幽而莫闡
我作銘辞鑱厥墓門以警于世以慰其後昆
汪彦貞墓表
四明汪君彦貞有賢妻陳氏自君之死悪衣糲食居
數年乃克葬君鄞縣陶奥之原其將葬也泣謂于其
孤子曰汝父不得壽其身猶可永其名其孤子長號
以告扵宗人定海令汝懋求次其事而銘之以納諸
壙葬之數年又泣謂于其孤子曰汝父獲銘于壙中
曷若表之扵墓上扵是孤子常久詣余乞文刻諸墓
余以不識君譲常久㗸哀跣行伏而告曰先君之棄
代也不肖孤纔四歲幼孩甚騃罔有識知吾母守節
自誓力扵衣食長之教之俾知向方乃訓之曰汝父
生十四年而孤又十年而死吾為汝家婦僅數年汝
父死時吾年僅二十餘然何所恃而能自守耶盖知
汝父之有子庶幾有待扵汝也汝父既蚤孤每春秋
祭先人俯仰齋慄如見其享之者巳祭未嘗不悲哀
事母盡孝晨昏定省不少怠睦親戚和上下恂恂惟
恐有弗及田桑有餘輒以賙其鄊里讀書取大義通
而巳然尤喜學易為人守綱紀尚氣節不馳騁衒鬻
以為名其操履如此是真有志者耶不幸材未試行
未充而短命死矣吾聞嗇扵其前者則必𥙿扵後此
所以知汝父之有子也以汝父之有子則汝之成立
從可待矣吾雖不能必汝之成立然能必汝父之有
子也汝宜識之常久泣而蔵諸心重惟先君遺事既
不克以盡知幸而有聞扵吾母者又不得令辞以登
載緜歴歲年以至于今而猶強顔斯世者何如人也
先生言可垂後而志在恤孤其尚有以盖覆吾汪氏
也哉固敢以請嗟乎余不及識君矣然余之故人方
彦中實為贅婿扵汪氏與君居同室食同㸑相親之
意不以生死而或殊固世所謂賢者也以彦中之賢
可以卜君之必賢而君之孤子又述其母夫人之言
以請遂悲而輯其辭使刻扵君之墓君諱弥亨彦貞
字也其先歙人宋吏部尚書贈少師謚莊靖者扵君
為六世祖諱與合諱佑世者君之大父父也母陳妻
盖其姪女子一即常久生扵某年月日卒扵某年月
日嗚呼人之所難得乎天者村與行也天能以人之
所難得者與人而不假以年則其所得有不暇脩爲
以少見于世如君者是巳君之村行如是使幸而至
扵中壽則其有見扵世者當何如哉然竟止扵此其
命也夫其可哀也夫
趙君夫人戴氏墓誌銘
洪武三年冬十有一月庚戌浚儀趙君之夫人譙郡
戴氏卒于浦江德政鄊之正寢卒後二年秋九月庚
午葬家西四里華表山之原又一年仲弟良始克回
自東海望墓門而哭嗚呼夫人之卒良既不得憑其
棺其葬也又不得舉其紖歴歲踰月痛慕無及徬徨
踊頓幾不能生巳而哀子友亯乃以銘墓之辞来属
且曰吾母將終嘗以不及見舅爲恨他日又嘗謂舅
恭而有文倘辱為之銘吾母之神庶幸安焉嗚呼夫
人有弟不閑扵訓教猖狂播徙卒阻窮裔以致斯極
也猶欲強飾不令之言號慟而為之書悲苦抑塞尚
堪措一辭耶雖然夫人之德之懿非良不能以䆒知
也盖良既乳即以先夫人之命育扵夫人其後受室
趙君之妹取友卜隣又皆夫人是依自幼至老未始
一去其左右故夫人之為女為婦為母之道咸目覩
而心識之夫人生而氣靈孩而性婉長而志慤工足
以致美而不華德足以配禮而不繁其在母家先君
先夫人恩遇特厚夫人之奉之也生而侍側俻敬養
之禮殁而當喪竭悼慟之情撫諸弟以仁接宗黨以
義在夫家移其事父母者事舅姑接宗黨者接姻族
舅盖故諸王孫居家庭間無可當其意者獨扵夫人
無違言年九十而終嘱以後事夫人泣而涖之憂勞
踰月遽纏大酷姑尤性嚴難犯夫人承之以恭事之
以謹威怒之教始終不形相夫具塩醯時種作廣垣
屋凡供養教育婚&KR0666;喪祭之費一資扵經畫夫好簡
静晚益耽慕老莊之無為置家事不問夫人調護聽
順必稱所欲中年得子保持尤至慈惠以臨之惻怛
以導之訓之誨之迄至于成夫弟之子蚤失怙樓氏
甥有家難夫人皆子蓄之雜已子中無異恩夫人諱
如玉其考曰我先君諱暄妣曰我先夫人劉氏趙君
諱良本其考曰梅石處士諱必俊妣曰朱氏夫人生
二十二年而歸趙君距卒時得年六十有八子男一
人即友亯孫男二人季昇季昱曾孫男三人嗚呼良
不敏無以褒叙令淑貽&KR0847;後来㩀實書辝聊以抒哀
思云爾銘曰
猗歟夫人秉懿柔女婦盡軄母道脩兩族英英昭令
猷曰德之恒行之周天啓其祥地掩休佳城欝欝茂
松揪母弟勒銘告諸幽洪武七年九月重陽日仲弟
戴良誌
祭文
祭亡妻趙氏夫人文
嗚呼吾之伯姊趙氏之冢婦也二族之好異扵他門
故夫人歸于我夫人以吾從師問友之便遂即女氏
家焉𥙷苴罅漏彌縫闕略未始一日&KR0556;安也自時&KR0847;
後吾乃不常家居或旅食扵人門或逐微禄扵鄊校
二紀之中與夫人共處者數歲而巳一歲之中與夫
人共圖家事者數日而巳夫人奉養四親長育二男
二女畢喪葬婚嫁十餘既艱且勤一不以吾之不巳
助爲念吾獲免堕他業而以文墨相始終者皆夫人
之力也吾年幾半百始提舉儒學于淮南夫人同在
官者僅三載即往武林視其孥明年兵起倉卒復挈
其孥冐濤江之險以東還吾時北至齊魯東出吴越
為孟浪之游益不以家為意夫人扶衰救弊食淡攻
苦又十餘年而喪亂稍平門戶稍静方撫二子以業
耕率子婦以蚕織期成家以待吾嗚呼孰謂遽棄吾
而死乎前年夏夫人遣二子省吾鄞江之上二子謂
夫人精力尚強飲啖尚善而兩鬢猶&KR0238;黑吾長夫人
二歲時属病脾氣息奄奄日食不數合而鬢髮之種種
者且&KR0556;白矣吾恐一旦殞命他所夫人阻遠不得&KR0556;
哭泣之位為終天恨嗚呼孰謂夫人竟死而吾反存
乎夫人始病時得兄子温書扵會稽云夫人近病痰
氣甚憊吾意痰氣夫人之故病也雖憊無害継見倪
氏婿其言與温同且加劇焉吾始䰟驚心壊是夜參
半即星馳而東越三日抵家見夫人神氣尚完語言
尚爽朗日者又謂及秋必愈吾益意夫人之病雖憊
然終可無害也嗚呼孰謂以是而孽其軀乎豈吾之
迂不事事貽艱投悴于夫人實有以累其壽乎自今
巳往孰與撫吾之子率吾之子婦以成吾之家乎吾
之所望扵後来者孤矣其扵斯世亦無復久居之志
矣天倘假以數歲之期惟當縛一椽扵墓上待盡其
餘齒以與夫人共蔵扵兹土如斯而巳矣嗚呼哀哉
嗚呼哀哉吾扵夫人少壮不得以相樂老不得以相
守病不得以相扶名爲夫婦實無異扵過客之相遇
吾上悖扵天倫下乖扵人道致使夫人生而銜恤以
思殁而齎恨以别天之爲乎抑人之爲乎吾懷之悲
曷月而止矣猶幸夫人有子頗知書有女能盡孝菽
水湯藥不虧扵生前衣衾棺槨不儉扵死後又得吉
壌迫近女家之左側而且葬以踰月合乎先王制禮
之意庶幾神心悅矣體魄安矣零丁孤苦之懷亦扵
是乎其少慰矣嗚呼吾言有盡吾痛其有窮乎一奠
告誠老淚如瀉尚饗
九靈山房集卷之二十九終
