九靈山房集卷之二十三
鄞游藁男戴禮叔儀類編
墓誌銘從孫侗伯初同編
王先生墓誌銘(并序)
王先生諱士毅字子英其先秀州人宋天聖間始迁
紹興之餘姚累世讀書為行為士大夫家渡江以来
官王宫及太學者相望曾大父諱獻臣大父諱奎父
諱賚皆蓄德不仕而獻臣有文藁行于時先生天質
秀敏自幼出游學輙與凡子殊長益挺然欲以才諝
自見稍試芦花場典史既而不樂為即拂衣棄去向
南山而卧扵是縦學無不觀為詞章務出扵已不肯
襲陳蹈故以随人之後聞戇菴黃公講道慈溪之杜
洲遂往從之益知道德性命之奥自是學愈粹而行
愈高權貴人有欲強起為禄仕者先生確乎不少動
隱居鄊之上林環堵蕭然充若自得雖簟瓢屢空妻
子清坐相看亦未嘗有憂色鄊之人咸徘徊頋慕凛
然異其為人以之革心易貌者至衆鄰有栲峯岑君
先生友也素以氣節相高每當月夕風晨必為之握
手欽欷行游湖山間或臨流飲酒或登高賦詩有夐
塵之思焉先生晚益嗜酒與所過逢醉飲竟日夕不
厭家以匱乏告則笑曰我道固尔也平居好誦陶靖
節詩愛其風致絶人有陶潜千載友相望老東臯之
句而自署其號曰東臯處士云娶晏氏宋元獻公之
七世孫生子男三曰在曰珪曰坦在有學女一嫁為
士人妻先生以至正丙申九月十五日䘚年七十二
䘚之年某月日葬于梅川鄊石人里先塋之次予東
游海上在来徵墓銘為閱状而歎曰詩云衡門之下
可以棲遲國朝之盛也文武並用人才軰出可謂野
無遺賢矣猶有隱處衡門如王先生者乎乃為其銘
曰
辤必已出陋剽賊也學根道要愧葩飾也化冾乎鄊
閭行之積也舉世溷溷獨予激也之死不易心有隱
德也刻銘墓門徒者趨而車者軾也
元中順大夫秘書監丞陳君墓誌銘并序
元有循吏曰陳君文昭而今亡矣其孤汝賢持烏本
良先生状来言扵予曰先人䘚且葬不肖嗣以歲之
不易未及徵銘扵當世立言君子凛乎先德之日就
泯沒是懼惟夫子圖之乃退考其状及所嘗知者序
列而銘諸君諱麟文昭字也其先閬人有諱堯叟者
與其弟堯佐堯咨俱遷相州堯叟之後為閩王參軍
記室子孫散居閩之福清後又自福清徙温遂占籍
焉曾大父傑大父楠皆隱居以終父珤泉州市舶司
吏目以君貴贈承事郎同知温州路瑞安州事母毛
氏贈宜人君天質警敏自幼躬孝踐行屹然如成人
瑞安公有疾君侍湯藥不觧帶者十有四月迨革復
刲股和糜以進乃尋愈後捐舘君哀毀踰節家有遺
資則&KR0662;取以與弟若妹寸田尺宅無入已者以故貧
益甚晨昏不能具饘粥然負氣自振為司縣小史數
以直言抗上官或咎君君笑曰我志豈若所知耶
日從南溪父相問已所宜相者謂曰公當以經術進
高科可芥拾也君聞之心喜遂一其志扵學時年巳
三十積數歲兩試江浙鄊闈不中因留吳教授吳中
子弟而戶外之屨常滿至正甲午以易經貢春官廷
試對策百餘人君獨指斥時事無所隱或疑其過直
君曰今天下多故使吾言得逹上聽雖得罪死無憾
也會掌文衡者亦欲甄拔直言以厲其士氣遂寘君
乙科授承事郎慶元路慈溪縣尹自元任吏事吏每
竊弄威柄弊久難遽革君至求縣之寓公與士大夫
之賢者即其家問事父老来見亦時時語次尋繹鈎
其隂伏以相參考又放古為缿筒虚中而穴其上置
諸鄊校今民有所欲言投書其中而削其主名由是
縣大小事無不周知吏大驚以君盡得其受取請求
状噤不敢出一語惟抱文書呈署而巳時属兵興郡
縣誅求急若星火而上之賦下又往往扼扵豪右莫
克均齊君乃亟取其産而分計之苐以等級榜諸通
衢仍選士民開敏有才者二十餘人分任以事務使
均其所出豪釐不敢有所重輕民之趍事者皆曰縣
大夫神人也環以相告歲貢春茶有司並緣為姦利
君計其常額以平價市之比舊十减九後遂以為法
縣之鳴鶴鄊有界唐在餘姚界霖雨至鄞江之水輙
衝潰唐唐潰而鳴鶴沼矣君乃去唐五尺許楗木籠
竹加土築之而甃以石使民歲歲無水患是鄊瀕大
海亭煮塩輸兩浙轉運司或私鬻則杖而&KR0898;足以徒
甚苦君言扵司聽民相貿易亭始便安之宋楊大隱
有道之士也墓在南山下為里人夷其封樹藝麻麥
其上君為正其塋域植碣表其墓淮寇䧟湖州所在
繹騷適有朝旨令郡縣團結義民以自守君曰教民
知戰古法也乃親閱丁壮教之擊射坐作得若干人
用司馬法立隊伍分隷左右諸鄊日夜部勒無不精
練而且申以條教與衆為約置耳目手足之人以公
其誅賞立三等九則之法以通其財用行之境中悚
然畏服有豪黠蘇姓葛姓者怙勢奪取民財陳姓亦
横恣無比則&KR0662;捕致諸獄瀕江南岸曰網灘惡少年
嘯聚徒黨為盗則督士䘚奮擊磔屍江上鄞縣之夾
唐有劇賊傅舍者亦時出為近縣害則潜引壮士格
殺數人因盡縛之斬以徇自是暴者消冤者平遠近
愚民無一犯法者君以古者黨正族師閭胥比長皆
輔成王化以教民今民有小事不能至公庭則命鄊
正處决上下相維情不可隱䘚使鄊之大小偷皆自
首歸其物奪人婚姻田宅者皆吐實自新及有父子
兄弟夫妻婦姑之不相能者亦莫不交責改行長老
以為自開國以来治慈溪者莫能及四方名人鉅公
聞君治化日行往往自遠来依君待皆得其歡心浙
東戴僉事按治四明適副閫帥者横甚至劫之兵且
欲執以逞戴窮蹙歸君君納而禮之帥亦直君不問
進士董朝宗病且死託之以後事君為殮葬仍率義
士助田三十畒扵是警報日聞臺省亦欲倚君為重
權陞浙東副元帥領慈溪縣事如故君以所在州縣
多䧟沒方欲與民相保障以俟天下之定俄而方左
丞駐兵郡城單騎往謁方忌君留之不遣或說君潜
歸為自守計君不忍危其民即盡散其兵為農方以
君既勢失陳兵脅之君正色曰吾先朝廷不可以兩
虎闘故隻身以至殺我非男也方愧悟謝過然䘚置
君海上之岱山比行父老送之出境遣去不可皆泣
曰柰何舍父母乎君至岱山即着道士衣冠而舍其
宫治田葺園種牧以為食無纖毫芥蔕意後仍詒以
足疾倚杖蹣&KR1552;出迎客方使人覘之益不疑君以海
鄊僻陋為興岱山書院嚴師弟子之職暇日復與其
里人聚石為臺陳簠簋爵斝盛升降揖譲如鄊飲酒
禮父老見而榮之争令子弟為學變其習俗且名其
臺曰陳公臺久之益親信君事有不平俟君一言而
觧頑民亦知敬惮諸山酋長掠財物于外輙戒其衆
曰勿登此山有陳公在也巳而朝廷起君戶部主事
佐尚書貢師泰往理福建塩賦尋改温州路瑞安知
州君度不能行俱以疾辤丞相河南王緫戎太原承
制授君中順大夫秘書監丞亦不赴君留海上十載
移郡城又三載而版圖内附扵是南游閩中未幾竟
䘚閩之寓舍越數月汝賢扶柩歸温卜葬永嘉縣赤
唐原先塋之次君生扵皇慶壬子九月十七日䘚扵
洪武戊申九月二十日次年十二月乙酉葬之日也
配毛氏封宜人子男四人長曰汝明早世次曰汝賢
即請銘者曰汝翼幼夭曰汝弼女二人長適同郡項
恕次在室孫男三慶童鄮童善童孫女一君博學彊
記扵書多所考論而尤粹扵易平居貞直寬恕淡然
無所嗜好衣布衣如錦繍㗖糲食如梁肉不求備扵
妻孥不致嗔扵臧獲不忍劳其下室無姬侍庫無留
資父有飬子為君兄既沒蓄其子知己子輕財重義
德冾扵戚䟽其在官剛毅奮發而有為不阿上官不
承風旨而虚心下問謙謙能受盡言與人交䔍扵故
舊然性公直凛焉不可干以私故其生也見者無不
愛敬死之日聞者莫不哀焉海内兵起生民塗炭元
之守令扵是為難君與紹興路錄事司逹魯花赤邁
里古思餘姚州同知秃堅皆練民為兵守要害以禦
暴立保障以生聚境内之民頼之以休息然彼二人
區區不量輕重搆怨強臣刑戮不旋踵君獨善處權
姦免禍亂世生有荣名死有遺愛庶幾哉古循吏之
遺風矣銘曰
元季世兵四猘有令如君民乃愒曳儒裾提將符姦
䆒劻勷伏以逋彼嶪嶪此帖帖坐堂弹琴仁化冾名
之馳忌之歸海酋擅命矰弋機才不及究而老吁其
悲
真逸處士夏君墓誌銘
四明夏璜將葬其父處士君前事之月以凶服蹐予
所舘匄文其冡上之石且曰吾先世居郡東鄞江上
單宗弱㣧幾不能家吾父蚤歲即慨然思奮嘗語人
曰吾世浸衰吾不能服勤自立不名為人乃度定川
之白砂舟車輻輳可以治生植資遺因挟其仲及季
俱往心經意緯勾檢胸贏不數年間遂甲諸室扵是
即所寓為廬舍以迎吾祖徙家焉于時兄弟八人方
散處兩縣間吾父不忍骨肉之分異乃益大其居宇
為聚族計而伯氏首挈妻子以至同室而居同㸑而
食盖雍雍如也吾父善處倫理而孝友本乎天性苟
父母之所愛雖己甚惡必致之父母之所惡雖已甚
愛必遠之起處云為不以已一扵父母而巳事其兄
如事父閫以外其行不敢有出焉事兄之妻如事母
閫以内其事不敢有&KR0825;焉以愛已之心愛諸弟以字
已子之心字兄弟之子女弟適人而早寡有子方稚
則悉取之来撫之終其世其扵鄉黨州閭有無通之
休戚共之而飯飢𥜗寒藥病槥死䘚有常度由是譽
聞日著諸公貴人數欵門問勞頋不可強之仕郎薦
集賢院聞而嘉之為錫其號曰真逸處士云生扵至
大&KR0605;亥十一月八日以至正乙巳二月二十日終于
家葬鄞縣十都徐嶴之原吾母包氏生子男二人長
曰璜即吾曰璇其弟也女三人適李進李順德其一
未行孫男復謙孫女尚幼予曰世之大夫士恒喜譽
貧而詆富嗚呼冨豈可詆也哉書曰既冨方糓又曰
資冨能訓則冨者固所以為善之資也而豈可詆也
哉今處士既能資冨以為善而其二子又方知崇父
德匄文以圖長存可銘也巳處士諱榮顯字仲和祖
諱祖貴父諱文華妣陳氏銘曰
古有經界井地以均家旣有飬亦富于鄰後世法壊
盈歉日分不處乎泰曷濟夫屯故處士&KR0779;利而骨肉
蒙其義閭里厄貧而處士施其仁吁嗟乎後之人尚
勿踐其穴與墳
元故冲玄處士羅君墓誌銘
至正癸卯十一月&KR0605;丑冲玄處士四明羅君䘚年八
十後二年十一月丙午葬于鄊之鳴鶴山既葬其子
康乞余銘其墓余以不敏譲而康之請益力曰無銘
是無諸孤也乃為退考中書左丞危公素所為旌門
記及御史中丞月魯不花公翰林承旨張公翥翰林
學士張公以寧秘書少監揭公汯所為詩若序采掇
其世次行事而銘之處士諱世華字明遠集賢院檄
爲冲玄處士其姓羅氏羅盖世有衣冠歴漢魏晉宋
仕者不絶唐之季年有爲鎮海軍節度掌書記者曰
隱以文章節行爲世曰士隱盖虎林人其子鎮東節
度推官曰塞翁攝四明之慈溪今始徙家焉塞翁之
後曰明復曰謙嘗中宋嘉禧四年淳祐六年進士苐
扵處士爲高曾祖有曰綱者家饒扵財樂善好施與
鄊邦敬愛之稱爲衣錦居士處士之大父也曰善卿
者恭儉朴茂而敬宗睦族理家恤鄰具有節法處士
父也善鄕有子五人長即處士次曰世英曰弘惠曰
天錫曰世昌皆以高年聚居扁所居堂曰春風深衣
幅巾蒼顔白髮望之如列仙浙東部使者以五人之
夀上其事于朝請旌異之而復其徭役亦既報下
如章而鄊之好事者復用洛社故事繪以爲圖從子
温州路照磨間携至輦轂之下一時公卿大夫咸賦
詩題詠傳觀中外嗚呼盛矣處士體貌魁偉鬚髯秀
整而孝友之性本乎天質事先府君謹甚凢其志之
所欲爲必順而服行之無所勉強即不欲者不使纖
芥置諸心然内而家事外而公役侍側無虚口先府
君年考益高而能以禮自處爲時善士晨昏之助爲
多其後䘚且葬處士結廬墓左且穿旁穴以待他日
從葬焉曰古有廬墓之禮吾不忍以死生異也其待
諸弟尤極和孺之情事有難處一以身任而不使之
知母夫人死時季弟方晬處士扶持保抱至于成人
及接諸子姪未嘗有疾言遽色或不可其意則引咎
自歸期扵感化子孫五十餘人至今無一人酗酒爲
不律事家教使然也至扵遇姻族處黨里亦皆盡其
恩意飢饋之粟寒遺之衣歲以爲常鄊有獄訟有司
所不能决者處士片言拆之即刃迎縷解悅服而去
里多鹵丁&KR1686;戶或窘乏不支處士輙資以巳力公私
頼焉平居謙恭信厚寬而有容雖臨大事遇急務亦
儼然自若不少有動于中其德量邁世標望絶人士
大夫每稱舉以厲其士俗至䘚之日聞者莫不哭泣
相弔曰世豈復有斯人哉娶同邑朱氏先䘚繼童氏
俱有婦道子男六人長曰𥙿次曰芳曰益曰恒曰彛
其一即請銘者女三人長適定海陳均和次適鳴鶴
場司令同里方景良季早世𥙿長女朱所出彛庶出
餘皆童氏生也孫男十三人孫女九人曾孫男三人
余頃北游京師往還東海上求處士之廬謁焉而處
士之死久矣然見處士諸弟及其子姓若干人皆恂
恂雅飭恭謹有禮而仲子益尤紹德踐行綽有父風
嗚呼若處士可謂化行扵家以道始終者矣銘曰
東海之濱是生俊人高冠岌岌傴以身有德有年有
子有孫有弟合食義且仁乃降旌書爛其盈門&KR0847;聲
孔播行亦尊一朝死矣日遠而湮我作銘詩永其聞
元贈亞中大夫台州路緫管追封延陵郡
侯吳君墓誌銘
歲至正乙巳余由海道抵京師問舟于四明始入國
士有吳瑛者執雉請見出當世名公卿所為文一編
志其家之五世同居事甚&KR0662;予得而讀之固以知其
世德之深厚矣後一年杭海南還復舍瑛旁近地而
瑛以先府君墓銘請復閱家乘行牒益知其教忠之
報不可重誣也吳氏世為桐廬人後遷明之鄞縣有
諱升者登宋大觀三年進士第累贈中大夫生子五
人俱以科苐顯其季秉信官至中書舍人兼給事中
吏部侍郎逮事徽廟歴高孝二朝自是子孫世其禄
百有餘年衣冠相傳為鄞著姓至諱澄者始自鄞徙
定海府君之大父也澄生大尭是為府君父大堯無
子以方氏子入為後是名来朋即府君也吳入國朝
無仕者後以府君仲子璋貴贈大堯朝列大夫同知
温州路事騎都尉追封延陵郡伯府君亞中大夫台
州路緫管輕車都尉追封延陵郡侯府君字友文自
幼禀性恭謹而孝弟之行不勗而成事温州府君無
違志遇親舊接黨里周而有恩姻族之孤寡以田給
之里役之煩優以財助之綱維其急難而剖析其是
非一鄊之内不懼扵有司而懼府君之一言年幾五
十遂韜光飬晦不復有志扵當時卜鄞縣桃源之鳳
栖山以居日從逸人逹士盤旋山水間窮深極密若
將終身焉扵是有子三人俱有仕資一日命之曰吾
其老矣𡭗三子者宜及時自厲出為國家致分寸力
而父不足效也璋乃奉命北游帝都起家廵防百
戶督運中原䧟紅巾中抗節弗屈四載朝議嘉之擢
海道運粮千戶其後海運有功制陞海道都漕運
萬戶𬗋衣金符隮秩三品而䘏典荐被光昭二代嗚
呼此可見其教忠之報矣府君生扵元貞元年二月
七日䘚扵至正十七年四月九日踰月葬鳳栖山下
娶同郡張氏有婦德先七年䘚追封延陵郡夫人繼
孫氏亦封延陵郡夫人子男長曰珪平江路吳縣主
簿次即璋幼即請銘者台州路天台縣尉嘗從縉紳
諸老游有學行女嫁邑人鄭信皆張夫人出也孫男
六懋和懋功懋德懋信懋中懋昭銘曰
生不禄食死有侯封天雖嗇乎其始而扵其終也豐
矣
元故處士唐君墓誌銘并序
處士唐君既䘚之二十有八年其孤賓元謁予錢唐
寓舍乞文以揭諸墓且曰先君之棄代也賓元方在
髫幼孩甚駭莫省所圖後逮事諸父始聞稱述其遺
行以教盖七歲就學操觚櫝如素習而秉志不凢動
異群兒大父愛之甚每撫其背曰噫我祖父以簮纓
遺胄而濟其德美頋幽而不揚異日亢吾宗者不無
望扵是子也伯祖知州府君殊斳許可每見即竒之
曰唐氏世㣧在此而巳既長益耽扵學有進取長才
父乃命之游京師挟竒策以干諸公貴人時以母體
久羸不欲行迫之乃浮海而北渡黑水洋至登莱界
天忽反風舟南漂三晝夜夢寐中如見母遘病有忍
死待兒之語驚起覓所在則舟行巳近家即登岸馳
視之而母果病棘遂泣禱上下神祗得尋愈天相孝
道彰彰如是也又嘗侍母氏有聞如諸父之謂且具
教曰汝父自海上歸益無意仕進獨脩其政家庭間
其事父母愿而和敬而順每遇盛怒必下氣低顔微
言以悟之冀得其歡心乃巳其待兄弟温恭友悌雍
睦惠諧五服之中雖或分門以處割戶以居而必親
必愛不翅若同堂其在閨門媟慢之氣不形忿&KR1264;之
色不兆為夫婦十有餘年賓而禮之若嚴君焉又泣
謂曰汝父行不負扵神明德不愧扵士類而竟止扵
是豈食其報者在汝後人耶吾自汝父死每鬻簮珥
質裳衣延師以教汝使汝兄弟不失身賤夫奴隷之
為者知汝父之有子也及汝之子長吾復督汝教之
如吾之教汝者如汝父之有孫也吾雖不能必汝等
之成立然能必汝父之有後也汝宜知之賓元泣而
識諸心不敢忘惟我先君有德有行而不肖孤不能
以盡知幸而有聞扵諸父與母氏者又不得令辭以
登載綿歴歲年以至于今而猶強顔斯世者何如人
也先生言可垂後而志在恤孤其尚有以盖覆吾唐
氏也哉敢固以請予謂賢者貴而仁者夀天之道也
處士君宜貴且夀而䘚虚其應天道之難明也嘻乎
甚耶遂悲而受其辤處士諱榮祖字景輝其先蜀人
與子西先生同譜系因仕徙汴六世祖百二居士復
自汴南徙即四明之定海家焉曾大父諱惟忠大父
諱霆之父諱茂宏娶姜氏有賢行寡居幾三十載大
節皎如颺于姻族生子男二人長即賓元次曰璲賓
元璲之未生也處士嘗抱幼弟以為子命之曰珍三
人皆知讀書勵行有處士遺風女二人長適姜賓和
次適王子志孫男三人曰文與曰林曰太平孫女二
人俱在室生扵元貞丙申八月二十二日䘚扵元統
甲戌十月二十八日年止三十九墓在家西一里許
古唐村之原銘曰
豈才之劣而不顯榮豈行之愆而不久生彼皆蒙其
慶此獨厄扵命爾子爾孫其尚俟夫天之定耶
鄞沈明大墓誌銘(并序)
明大既䘚之明年其婿唐轅代致孤子源之言曰先
人生無聞扵時死宜得銘以傳而世之知先人者復
鮮先生愛轅以及源且重知先人則先人之緒言遺
行將先生是託惟哀而執筆焉予往歲游東海主定
海尹汪君以敬時轅與源俱受業汪君之門而明大
未之識也其後明大延致汪君于家俾子若婿以䘚
業予始因汪以往謁明大明大為之刲羊釃酒縦飲
盤隱軒或擊缶而歌或拂衣而舞有恋恋相歡合之
情後二年汪君既沒予往明大問訊焉而明大亦死
矣嗚呼其忍執筆而銘諸明大諱輝卿姓沈氏其先
吳興人有諱陵者吳越王時官四明遂家焉五世祖
清遐居士文彪以奥學峻行與楊文元公爲忘年交
嘗别築亭舘招文元&KR0688;道其中命子民獻壻劉厚南
執經座下更相問難而高風遠韻萃子一門曾大父
芭鎮江府教大父槱孫父如翁皆處而不仕沈氏累
世冨饒至明大而家益落明大削衣貶食以度艱虞
儉設薄施以致充𥙿中年而降益大治園田耕稼以
自足無捨巳爲人意人有勸之仕則辤語之以隱德
則諾一日源將從禄藩閫明大斥之曰吾家以詩禮
相傳棄儒而即吏非吾志也立止之惟教之勤儉艱
苦曰吾貧時與汝母飬吾親皆躬操井&KR0875;而不爲勞
汝忍忽忘以求逸耶明大自奉雖甚嗇然遇人多恩
有餘財間以周親舊之急而最喜與賓客故人相娛
樂其有過逢輙相從飲酒醉即慢歌江左諸賢詩詞
蹲蹲起舞連日夜不厭平居質直不阿人有過恒面
折之苟得一善亦唶唶稱道不已以故莫有怨嫌之
者扵是變故日臻情煩思擾但語身世事輙泫然流
涕盖久而成疾越數月遂䘚明大生扵庚戌九
月十九日䘚扵洪武巳酉三月初七日以某年月日
葬于某鄊某原其配唐氏有婦德子男二長即源次
溥女一嫁轅配之姪也孫女二俱幼銘曰
惟沈之宗實熾而昌至于清遐事文元以彰其子其
壻理學則紹伊清遐之教文元之道明大之生遭家
孔棘爲瘁爲艱以有衣食迨至末暮纂序清遐乃延
碩師以淑其家曰源曰轅亦克允蹈觀明大所立千
先有耀猗歟明大宜顯而揚既明且慎䘚處以蔵善
積于躬澤及其子沈之有後庶其在此
元江浙行樞密院都事劉君墓誌銘(并序)
君諱天祐字祐之姓劉氏其先山東人也後遷河南
之𣏌縣六世祖興仕宋從高宗渡江居于杭故又為
杭人大父汝良宣德郎判登聞鼓院父元龍君生而
凝重不好戲弄父死時雖甚幼已自卓立如成人能
葬父喪及大父母喪之未舉者人謂劉氏有子矣其
後稍事生業家益𥙿乃痛念父不逮飬而一其孝扵
母飲食供奉惟母之所嗜外祖母寡居浸老君迎飬
于家沒而禮葬之凡所以安母之心者無不至一日
君失配偶内雖甚悲悼而外無憂容曰恐傷母心也
及母䘚君持喪盡禮比葬有双&KR1295;巢墓上久而不去
盖孝感所致云君蚤從吾衍先生學縦觀經史涉獵
諸子百家為人質實無華恂恂畏謹甚其接親戚交
朋友一本扵誠敬而遇鄊曲尤有恩人有質錢者久
而子本俱不償則取其劵焚之君蚤食禄于時後以
母老棄不就年將七十始因子貴封從仕郎江浙䓁
處行樞密院都事踰年遂䘚至正二十三年十一月
三日也得年六十九䘚之明年三月壬午葬錢塘縣
之履泰鄊配陳氏先十四年䘚追贈宜人與君葬同
竁子男二人長文德從仕郎福建等處行中書省左
右司都事次文質兩浙都轉運塩使司書吏女二人
適吳興沈佑滎陽鄭友仁孫男七人曰中曰申曰本
曰用曰庭曰庶曰永中慶元路儒學教授申汀州路
蒙古學錄餘皆未仕君既葬中以都事君命持嶺南
肅政廉訪司知事王魯之状授予曰求爲銘銘曰
行孝而敬學擅而正邦之傑兮鼎不拄車筐不持廬
頋孑孑兮惟德之肖惟忠之教啓後烈兮國慶既施
命服有輝亶昭晣兮我作銘章以賁其蔵爲善者之
轍兮
玄逸處士夏君墓誌銘(并序)
君諱榮逹字仲賢姓夏氏四明人自少懷才負氣不
肯受人侮辱轢蹙然家故貧又無資地可以圖進取
一日歎曰與其進退皆困莫若擇一要津爲貨殖謀
幸而遂我志可舒乃以定海之白砂爲宜遂自鄞縣
徙居之其地當海舟泊步處而絶海之商通蕃之賈
往往貿遷扵此君爲之數年泉餘扵庫粟餘扵廩而
定海之言富室者歸夏氏君扵是益大治廬舍中爲
奉親之堂而虚其左右諸室以俟兄弟之合居仲兄
季弟合居巳日久而伯兄亦繼挈妻子至女弟適人
早寡一子在幼俱取之来一家之事&KR0662;身任之無巨
細其有費處分者亦毅然竟往不見有顔色曰葛藟
猶能芘其本根况人乎父嘗被䧟私醝事吏讞久不
白君泣愬有司即平反以出又嘗爲郡司稅曹氏所
搆且誣伏君百計雪其冤不克曹盖西州巨家在位
者多向意助之一家盡駭君曰無苦吾弟愬之肅政
司父枉可伸既而果然曹亦以是黜鄕民有以鈔法
被收者吏受賄聽其偽指君以次兄亦在株逮中為
白諸上官即日釋去里楊姓為鄰仇中傷當坐君盡
力直之李氏孤貧而願學君育而教之林婦病亟當
服參附靈砂諸貴細藥而無資以致君出所蔵濟之
君讀書雖不多然雅敬賢士夫而聽其話言子若孫
必延名師儒以教雖臧獲賤隷亦委曲嫗喣得其心
平居和易恭謹恂恂如懦夫至其為義則踔厲風彂
勇不頋前後其所樹立殆不可及集賢院聞而嘉之
為錫其號曰玄逸處士祖諱祖貴父諱文華皆有隱
德娶蔡氏孝順祇脩克為君配子男一人曰琛女五人
長適王牧次適陳關其餘幼也琛有孝行屢嘗刲股
巳母病昆弟八人君扵次為第四皆僇力起家而君
之功居多生扵延祐甲寅十月五日䘚扵至正&KR0605;丑
八月四日以癸卯十一月十九日葬鄞縣界中蔡氏
後十年亦䘚與君葬同穴嗚呼世之人當父兄安居
無事時亦孰不以孝弟称哉然一旦遇禍患落䧟穽
不能一引手救反煦煦孑孑以相咎者有矣此其齷
齪無為視父兄如路人聞君之風亦可少愧哉君前
時遭家之困急扵自為故所就僅如此使其出而為
人取一城一障乘之則徇忠報國以敵愾扵當時者
要必大可觀矣惜乎才不為世用志不行扵時也君
䘚之若千年琛以其師陳剛之状徵予銘遂銘之其
辤曰
貧不奪氣富不失義維士之雄踣強折姦䘚直其冤
乃才之充及至守身卑譲肫肫何行之恭我作銘誄
以載厥美垂之無窮
故翰林待制致仕汪君墓誌銘
前定海縣尹翰林待制致仕淳安汪君既䘚之明年
其子循属君之從甥俞溥考次君之官氏邑里與其
行事之實為状以書来告曰先君之葬既得日月不
可以不銘銘之莫如子宜孤也敢請盖予嘗由海道
往山東候海風于鄞君時治定海朝夕過從甚相好
予後復客鄞而君之去定海已久鄞之人談君之政
猶亹亹不釋口若君者非獨平生之舊可哀而其為
政扵定海者皆宜見扵予文宜其来請扵予也乃為
誌其墓而銘之君諱汝懋字以敬其先歙人唐忠武
將軍越國公之子廣遷睦之青溪今淳安縣也曾大
考南強宋戶部架閣官大考夢發考斗建倜儻有竒
志在京學嘗率同舍生伏闕上書攻賈似道誤國至
元内附從蛟峯方公講道石峽書院君自幼端謹不
好戲弄而警敏絶人讀書數過輙不忘稍長從吳朝
陽夏大之洪本一三先生學治經後以春秋試江浙
鄊闈不售僅中庚寅乙榜考官柳公道傳有遺才之
憾特薦君行中書授丹陽縣學教諭再調青陽會壬
辰兵起率鄊兵捍縣境平章月魯不花兒公統大軍
至以功舉陞鄊郡教授僉憲哈刺忽公又舉充浙東
帥府令史副都元帥伯顔不花的斤公又舉攝鄊縣
君初不欲就元帥公素竒君謂曰親老頋擇禄耶君
矍然起就之後調將仕佐郎浙東帥府都事未幾授
登仕郎慶元路定海縣尹兼勸農防禦事居位伍年
乃以老病乞致仕守不從即扁舟宵逝朝廷嘉之以
前軄致仕階文林郎巳而版圖内附君間關歸故里
明年己酉七月十有六日以疾䘚于家享年六十有
二某年月日葬某鄕某原君扵書無所不觀為文章
操筆布紙數百言立就事父以孝聞為人恂恂蹈規
矩持已約而廉與人交盡其義或有所不合遇之無
&KR0779;薄居官一以樂易為務而按姦發伏世吏莫能抗
御吏不察察然終任之間不使能得一錢扵刑寕失
有罪不肯法外傷人扵賦歛度民所當輸乃與為期
會未嘗取疾争先其為民興利除害若嗜欲疾痛之
在已所至必以教飬為軄業始任丹陽復侵田一百
八十畒脩先聖廟建先賢祠宇作禮器與其邑人春
秋釋奠興于學其在浙東在鄊縣皆有聲浙東以慈
恕蕳静贊上官釋温慶之民被誣以盗者數十百人
鄊縣甲民誣乙民聚衆為不軌守檄君覈君還力白
其實非守是君所白&KR0662;縱之乙德之曰非汪公吾属
如何矣在定海時益以禮譲化其民民有兄弟既分
而復合者有譲争田而不取者亦有婦勸其夫以和
義者君皆造門奬厲不使有所懈他郡富人僑居縣
南鄙同邑子盡殺一家而以其貲去久之罪不正逮
繫且百人君驗治三歲兒盡得其隱伏殺人者論死
餘皆釋不問有盗夜劫民財民疑其鄰愬之官君時
適公出其僚鞠鄰使當罪君察其冤為變其獄辭僚
恚出語訕君君不為動既而鄞縣獲真盗事遂白民
有酤釀佃人家佃人被醉夜歸以杖擊其壁壁壊甕
缶盡傾壓酤釀人亟起護其器偶中擊即死縣議以
故殺君從容一言使吐實得减死論一嫗有布在機
夜失去嫗愬外人盗君往視之獨鞠其婿使首服後
果得布人問之君曰吾視其竇不可以容人而室中
他器無所取故知非他盗聞者皆歎服縣多虎或入
市郭為民害君齋戒禱之神明日衆見虎浮江往他
境嘗宿南鄊廣嚴寺聞虎咆哮君衣冠夜起檮之如
前時詰朝有樵入山見虎伏地卧集衆逐之乃死虎
也事傳京師翰林丞旨張公翥為作贊歲比旱君行
赤日禱鴈潭見雙鴈飛舞導前有雲勃勃起潭所雨
乃旋作後復禱十龜潭有龜浮水出其雨亦大至君
之為政類如此娶方氏贈恭人子男三長曰復出為
伯父後次即請銘者季曰徽女二人長適方翊次適
胡斌孫男二鑄鉦孫女二俱在室初京學公無子晚
歲始得君當君未生時嘗抱胡氏甥會之為之後會
之又無子因遂命君後之君以父命事之如親生其
後會之欲正其昭穆乃為文嘱君俾復為兄弟君泣
拜巳謂諸子曰終吾身以父事之死後正名可也故
當属纊時始命子復後會之天倫父命庶幾兩盡之
矣君所著書有春秋大義百卷深衣圖考三卷禮樂
幼範四卷善行啓蒙四卷歴代紀年四卷山居四要
四卷遯齋藁三十卷蔵于家觀君之所立可謂有古
君子之遺風非耶然自頋利冐耻之俗興士多矜智
飾名譁世以取寵行已居官一切從事空文而不忌
其能嗇外脩内蒸蒸德譲如君者世固不之貴而亦
莫能知之也故扵君之事予喜為之見扵文使後之
知君者得覧焉其銘曰
神徂聖伏道久墮士俗靡靡日以卑外固藩飾内則
非謂名可盗世可欺衆方慕效君獨違頋取弦歌化
海陲棄捐斤斧引纆徽窽實靡訂識者誰有儒一生
心獨知為編墜行𫐠銘詩聲名自可百代垂噫君雖
死其何悲
明故太素處士趙君墓誌銘(并序)
太素處士趙君既䘚之始年其孤致書鄞江之上而
泣告曰先人有遺言焉我死必求戴子銘戴子吾姻
婭也知之為最深其銘我為宜予受書而長慟盖久
而不忍措一辤也巳而
召命遠臨有司交迫上道甚急其孤復俾吾兒来促
銘且曰不得銘則不肖孤隕命扵先人無以畢兹窀
穸之事矣敢固以請予復受命而長慟乃扵道途倉
䘚之際收涕而序之曰君諱良賢字思復晚乃自號
曰太素子其先汴人系出宋宗室有諱不玷者官浦
江因占籍焉曾祖汝但祖崇䙎父必俊世稱梅石先
生母朱氏先生故諸王孫天性倜儻左右事之難得
意朱夫人亦性嚴氣烈諸子中莫有當其心者君獨
先意順承以孝以飬而滫&KR1329;之奉曾不以家窶而廢
豊以故父母愛之恒異扵他子兄弟四人而君居其
季君咸事之如事父其伯兄太初翁早受道家無為
之說黃冠野服蕭然有出塵意君竊慕效之故友愛
爲特至二姊一妹皆不以既嫁而稍疎而扵仲姊爲
尤厚仲姊則予妻每語予曰吾與季弟自幼至老無
一語之不合一事之不諧真得手足之誼者也扵是
二兄俱即世其一兄又遠處淞上歲時不得以會聚
乃愴然有慨扵心率諸從子詣祠堂神位前反覆告
戒號泣爲誓約務使居同室食同㸑斗粟尺布莫敢
私每旦鷄初鳴躬率諸子諸婦與諸孫拜祠下退坐
堂上長幼以次序立俯首聽誨言如是者若干歲或
謂君執禮太嚴而不克以有終惜哉君娶同邑黃氏
有淑行生子男二人長曰友鍾次曰友鏜俱善守先
志女一人適戴思忠孫男三人季晏季曅季昂君生
扵元至治壬戌八月十有二日䘚扵
國朝洪武十五年四月初九日䘚後以其年十月&KR0605;
亥葬縣東九里森塘之原與黃氏合窆焉君性剛而
志柔言激而行粹孝友之懿實本乎天質與人交慨
然椎腹心而扵恩誼為最隆也讀書取通大義不屑
屑章句之末晚慕黃老長生久視之術久而粗若有
得一日病癕即索湯沭浴嘱以後事命置棺扵後堂
怡然而逝嗚呼若君者可謂游戲生死者矣予與君
幼同學壮同里閈老同志頋以人事之不齊糊其口
扵四方而不獲旦暮同起處偶一来歸則拳拲焉以
葆精毓神之要相勉勵期久住扵斯世曾不幾時君
僅以中夀䘚而予又以禍患餘生未卜死所回視向
者之言恍如夢寐則君之行事尚忍執茟而銘之耶
然二孤之所託不可以虚辱而君之遺命不得以重
違也姑序次平生梗㮣與䘚葬歲月而繫以銘曰
尊正學敦孝友參異教期夀耈志不伸數實囿述銘
辤播永久石可泐兮名不朽
亡女張孺人戴氏墓碣銘(并序)
浦江張氏居縣南戴氏居縣北素以道義相厚善張
氏有子曰琪戴氏有女曰鳳皆賢兩家父母皆願與
為昏而戴氏之女遂歸張氏張氏富室戴氏乃寒門
扵其歸也衣飾服御皆母嫁時物其約素可知然列
處華靡怡然無愠容或誚之曰我自樂此也觀其意
盖不忍豪髮傷父母心在父母家父母衣食待之而
後安昆弟姑姊妹咸頼以拊循在夫家事舅姑如父
母待伯叔娣娰如兄弟姊妹相夫以成其志而宜扵
家嚴饋祀和属人慈幼字微無不合扵義歸數年無
子即子其夫之兄子機幼而姁姁撫之長而教育之
曰吾待之甚扵巳出然後家人待之能不異吾之所
出也舅姑䘚喪之戚而禮語及必泣下沾襟謂不得
盡婦軄母病經年晝夜扶持忘其身之&KR0629;歿則哀毁
成疾終喪而癯然不能勝人事盖久而益殆一日集
家衆訣别從容若常時氣奄奄猶忍死待弟而弟至
忍死待父而念父之不及見移頃而絶内外大小聞
之無不傷悼後一年其夫卜兆于家旁之松山將以
月日葬以書馳告其父戴良曰昔梅聖俞妻謝氏年
三十七而亡聖俞閔其賢而蚤世也請為歐陽文忠
公述銘以著其不朽今吾妻之賢實同謝氏而即世
之早亦如之獨為之夫者無聖俞之學不能致文忠
之銘揭諸墓諺有之知子莫若父幸賜一言少慰亡
魂扵地下予曰嗚呼甚矣老者之痛其女也何能遏
吾之悲哀以寫無窮之憾乎遂涕泣而序之張氏之
父曰誼母于氏戴氏之父曰良母趙氏一子即機生
扵元之至正&KR0605;已六月二十一日年十七歸張氏凡
二十有四年而䘚洪武已未三月二十五日也得年
三十有九明年十二月十七日葬之日也銘曰
戴有孝女張有敬婦既諧舅姑亦順父母作善之報
悉享夀耈胡獨汝嗇竟夭而死吾聞盛世父不哭子
忍使老親啼號送柩仰天俯地無所歸咎刻辤墓門
庶幾永久
祭文
祭揭秘監文
惟公之先玉藴珠蔵逮及顯考始大而昌紫衣象版
金馬玉堂當元盛際輝映四方如唐昌黎如宋歐陽
公續厥家纂文有光儒林祀&KR0922;藝苑鳳凰公之學問
洞徹汪洋既遡濂洛復派湖湘折以聖言會乎衆長
公之詞語峻潔渾剛上規莊屈下法班揚一掃塵軌
高蹈康莊公之持已仁肝義腸公之接物春日秋霜
籍甚聲華凾踐朝行初居胄監發硎劔鋩繼典南宫
教繹荐颺乃入詞垣乃遷奉常文傳四國禮定一王
帝念遠民俾莅遐荒曰省曰憲以騰以驤揚涇激渭
走仆起僵我黨聞之驚喜失床長途方騁時忽優攘
垂翼海島失勢江鄊朅来四明假榻僧房朝冰暮蘖
清苦自將回視故里一何渺茫公其處之渾似鄊邦
耆人宿德日就凋喪惟公巋然若魯靈光庶幾百歲
兀此老蒼斯文柱石吾道垣墻如何今者天降不祥
一疾而徂事出倉皇居四品秩亦云顯彰夀踰七旬
孰曰夭殤况有賢子逸氣昂昂肯堂肯搆吐語成章
公雖巳矣夫豈真亡我等與公同處異鄕稱詩譽文
咸被教綱公有疾疢我藥我嘗為留庶日巳遂平康
餞我于庭神全氣強曾不信宿凶訃在傍公初病亟
忍死我望臨絶之夕語猶琅琅公實知我我其敢當
負此幽冥吁嗟痛傷長號送終涕淚霑裳一奠告情
俾也可忘嗚呼哀哉尚饗
祭汪遯齋文
嗚呼生而無見扵時為凢民死而無聞扵後非偉人
有見有聞維我汪君君之方幼敏睿倜儻習詩禮扵
家庭親爼豆扵鄕黨及其既壮學葩而正紹聞先逹
之格言密受師資之正印外無物之不燭内無理之
不瑩近而舉之學遠而薦之鄊儼麟筆之炳煥庶鵬
程之奮揚志則孔高時不吾以俗學薰骨危言入髓
鳴丹鳳扵燕雀之壇奏黃鍾扵筝笛之耳亶一意以
孤行亦群情之所忌始教丹陽繼攝鄕縣東閫南臺
亦辟于椽乃三仕而三巳信吾道之方賤迨至末暮
僅拜朝除作令五載于海之隅既刑政之克脩亦教
化之荐敷遂使魚塩之俗胥為禮義之居方礲石以
紀功忽掛冠而歸沭何遭世之孔艱復禀命之不淑
攝提轉而屈子乘鷖單閼逢而賈生賦鵩雖運會之
偶然抑民生之無禄然其聲譽之靄靄固巳傑出扵
當時而扵文字之超卓又足歴歲月而昭垂其亦有
以自附扵偉人之列而不為凡民之歸矣頋念長途
漫漫言笑晏晏扁舟餞别歘焉聚散謂雲山之可期
竟此身之成幻嗚呼哀哉大道之行老不哭死柰何
九十之親翻送六旬之子此遠近聞之所以神飛而
魄禠也吾儕小人&KR0662;俾深知或姻親之早結或交友
之晚依或以編氓而承事或以門苐而得師當訃音
之遠播聊設位以致祠嗚呼哀哉哭野則䟽哭寝則
疑爰即僧舍以聲我悲盖上為吾道惜而下以悼其
私嗟嗟汪君知乎不知尚饗
祭外舅趙處士文
維年月日子婿戴良謹扵羈旅具香幣之奠併錄墓
銘一通遣從子温展告于
外舅故梅石處士趙公之靈惟公純德懿行足以範
乎俗卓識高風足以勵乎世頋抱負之何如豈窮通
之有異方國步之無虞戒舟車而遠逝或西江與南
粤或東甌與北薊觀其目力之所及與夫足跡之所
至非名山大川之瑰瑋則寓縣神州之䧺䴡然不過
資筆底之詩材擴胸中之文氣詎金紫之足拾任纓
緌之可貴迨春秋之孔高益舒情而肆志高予冠之
岌岌長予佩之纚纚或訪柳扵東鄰或弹棋扵南里
上不恤夫天運之變遷下不聞乎世道之隆替緣有
子而有孫庶優游以䘚歲裘葛巳適乎温涼食飲肯
虧乎甘旨雖儒素之酸寒要娛情扵莫齒何耄年之
已屇竟期頥之難企良也不才忝居門婿爰自童烏
即承教示當磨礲之浸久稍知名乎士類暨方面之
需賢遂牽聮扵班綴曾榮遇之幾何歘風塵之交起
視我得與我失每心存乎憂喜念終始之恩情實淪
肌而浹髄謂忘義扵暫疎乃承凶扵永棄想丹旐之
翩翻尚遲疑乎别袂胡事生之既失仍送死之莫遂
幸臨沒之緒言猶託我以銘誄儼鬼神之如在敢斯
湏之遺墜望蒼天而致辤託廽風以揮淚靈其有知鍳
此誠意尚饗
祭趙立道文
嗚呼昔我蒙幼我居下里子以名門来婿伯姊遂緣
&KR0666;好同踔並跱既親且昵人莫與比子返于邑我来
自山授舘授粲頋之眷然彼渾以剛此悖而頑諄諄
誨化罔匪德言荐及成人憂我無配不蓍不蔡室以
賢妹繼兹而後愈狎愈愛我往子来何有内外蛩響
之夕鳥鳴之朝林游野處子歌我謠或喜以笑或悲
而咷凡我之逢亦子之遭曾不幾時兵戈四起爰䆒
爰度我行子止日月于邁倏踰一紀生闊死休後會
有幾兩地相望各天一涯子不出鄕我尚為羈我有
家室將子是依子之不淑嗟我之衰我昔西征子實
命我思而弗得遂不我可惟不子從䘚罹轗軻以至
干今殃慶罔保興言及之隕涕傷神豈不欲往道阻
曷因庶幾後此天合朋鄰此志莫諧長負幽冥嗚呼
居不恤患疾不視藥歛不憑棺瘞不繞槨莫𥙷我愆
何承子託天固使之亦心之怍嘻其巳矣永隔死生
我誠孰鍳我衷孰明祭以叙哀文以告情有淚如河
與酒俱傾嗚呼哀哉尚饗
祭先姊趙安人文
維年月日弟戴良謹扵逆旅遣姪温遠致香幣之奠
併墳記真贊各一通展告于
先姊安人柩前而侑以文曰嗚呼衰門薄祐降集艱
危由始暨終可愕可悲我之初生母病痱痿朝斯夕
斯&KR0561;&KR0561;涕洟姊實念我負任提携既虞水火亦免癘
疵越在髫齓姊巳有歸乃復挟我問友求師壮有室
家晚築門基教男配女咸姊之依爰及暮齒遭逢百
罹倉皇播遷保此庸癡千里故鄊相望歔欷每申訓
語俾遠禍機暨官方面曾不幾時城郭如昔人民巳
非乃淪草莾曰海之湄頓地號天惟姊之思飢不知
食寒不知衣孰謂斯日凶報遠馳嗚呼哀哉疾不視
藥歛不憑屍葬不繞墳生死恩虧臨沒有命俾記容
儀寕敢遺堕天實臨之乃陳贊辤以揭孝帷併揖懿
行篆之墓碑頋纏世議奔赴莫宜我志孰明我愆孰
禆先王制禮情義並施喪服大功今必以期遥望松
楸歸瘞有期長慟送哀終天永辤尚饗
九靈山房集卷之二十三
