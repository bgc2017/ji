九靈山房集卷之九
吴游槀
五言古詩
贈婦
單居易為久仳别難處心而况我佳儷有若比翼禽
暮栖必並枝朝啄常共林中道一分散曠世絶形音
跂彼双雎鳩翻飛河之潯徘徊逐儔侶每與同浮沉
今我反不如迢迢江與岑可能施兩翮乘風起相尋
婦荅
妾昔舍閭里從君此西征為君是妾夫終遠父與兄
豈知末路来與君亦分形茫茫畏途上惟携二竪嬰
妾固知恋君君亦有妾情游䆠偶無終聊各趣所營
碩勿以妾故沉憂損君生君軀泰山重詎比妾身輕
傷李氏妾(李乃䔍魯迷失治書之女有女德年十九歸吾為妾未幾即死)
(因賦此傷)
皎皎彼姝子粲粲美容華鮮肌暎朝日惠質闘晴葩
借問何從来生自公矦家一爲箕帚妾歛已絶矜誇
居處辞曩貴食飲避前奢奈何九秋霜竟殞三春花
時時想爾形撫膺歎以嗟
涼風撼房闥朗月照簾櫳佳人巳冥冥髣髴覩爾容
入室撫遺跡茵在床竟空海闊無回波葉落豈留蓬
茫茫百年内私懷誰克從
泛海
仲夏彂會稽乍秋别勾章擬杭黑水海首渡青龍洋
南條山巳断北界水何長遠近浪爲國周圍天作疆
川后偶安恬天吴亦屛蔵蕩槳乘月疾掛席逐風揚
零露拂蟠木旭日耀扶桑我行無休隙此去何渺茫
東海蹈仲連西𬈑遁伯陽輕名冀道勝重已企時康
孰謂情可陳旅念坐自傷
渡黑水洋
舟行五宵旦黑水乃始渡重險詎可言忘生此其處
𬗋氛蒸作雲玄浪蹙為霧柁底即龍躍㯭前復鯨怒
掀然大波起歘與危樯遇入水訪馮夷去此特跬步
舟子盡號泣老篙亦悲訴呼天天不聞委命命何㩀
川后幸戢威風伯并收馭偶濟固云喜既往益增懼
居常樂夷曠蹈險憂覆墜出處愧宿心禍福昧前慮
皎皎乘桴訓持用慰情素
望大牢山
稍入東膠界即見大牢山峯攅侔劍戟嶂疊類雲烟
&KR0994;&KR0994;插臣海渺渺漾中川波濤共突兀天日相澄鮮
氓居接島嶼觀宇連術阡既舘茹芝士亦巢遁世賢
客行積昏旦水宿倦舟船兹山思獨往結茅徵碩言
柁師不我從太息歸中原
抵膠州
舟行無休期晨夜涉風水蹈越歴吴鄊乘椘造齊鄙
逗浦波尚險即陸路纔砥依稀見州郭倉皇問官邸
土墙訝半頽草屋驚全圯所幸民俗淳稍使客情喜
北来既旬月西去尚幾里嚴程謂巳近危途方始此
沮洳浩茫茫菅茅復靡靡幽燕去䰟断伊洛望心死
日暮坐空牀浩然念枌梓
宿高密
長途䟦且涉征車馳復息暁旦彂東膠落景次高密
城居不幾戶驛舍僅容膝㒒馬立空曠徒侣話曛黑
客情既牢落世議復紛惑前險雖幸過後艱方未測
骨肉在遠道親朋皆異域縦云當别家胡乃輕去國
明朝望鄊處嗚咽淚沾臆
過營丘
營丘古齊國緜歷幾千春軌路偶經從延瞰一悲辛
郛郭盡阡陌濠湟半煙雲旦搖禾黍實暮走狐兔群
陵遅世祀忽變換民居新廟寝想餘基文物憶前人
在昔商政熄扵時周德聞聖賢相濟會文武共經綸
太公扶大業伯夷守其仁首陽遺節義東海爵功勲
功勲誰獨久節義兩同湮物理有感觸長歎廽吾輪
至昌樂
秣馬安丘邑弭節昌樂縣道路正搔首郡邑忽馳箭
邯河巳虎㩀穆陵復豺戰西挋擁戈矛南出張組練
倉茫走黎庶錯愕動纓弁我行日巳遠我力日巳倦
亨衢冀栖息異事駭聞見如何命不淑所至時輒乱
既同喪家狗亦類焚巢燕㒒御心盡灰妻孥淚如霰
我道苟如此安得髮不變
次益都
我行何處所北海乃其地去家萬里餘爲客九秋際
白楊夹軌路黃茅結官苐陸嫌泥活活水愁河㳽㳽
逐寇騎宵馳防敵城晝閉疲甿巳星散驚塵仍霧起
長嘯指牛山掩泣望淄水進退兩難啚徘徊尚誰恃
易戒觸籓羝詩刺離罦雉巳矣可奈何愁来但甘寐
七言古詩
題劉凝之騎牛圖
日落未落西山前誰家老翁牛背眠短身曲局聳兩
肩山花插帽帽爲偏左手拊牛右捉鞭牛行不動稳
若船一童衝冷手握拳迎風鼓势走欲先荒郊羃羃
草纖纖云是匡廬古道邊匡廬山水好盤旋此日劉
公初掛冠劉公作令天聖間民物熙熙德化宣世上
浮榮直幾錢白髮東歸耕石田當時出處亦偶然乃
留遺迹後人看長安城中足豪賢車騎駢羅氣灼天
一朝變滅如雲烟姓字寥寥若箇傳我觀劉公差獨
賢
題平章公所蔵天馬啚
君不見余吾水中天馬出赤鬛縞身朱兩翼割玉為
鞍鞴不得錦衣使者捷若飛𬗋韁金勒看君騎却憶
拂林初献時鳳城五門平旦啓馳道行驕轡耳耳路
旁見者誰不喜衆中牽出朝未央揮霧流洙滿道香
毛帶恩波眩日光龍眠老子識馬意行過天閑重回
視白筆描成落人世我公購之滦水濱百金市畫冀
得真奔霄迢電何足云從今吹笛大軍起料知一日
行千里
次韻徐孟岳除夕行
闔閭城中宿歲時千家萬家新祭祠炮羔烹豕設厨
供擊鍾列鼎宴賓墀高風獨羡蔡諮議五陵豪士不
肯視餕餘也復餉比鄰席上盡皆瑚璉噐主人揖客
氣如虹手摛天巧天無功即同魏子歌蜡節復與薛
生吟歲窮&KR0556;中更羡徐季海越州之英有渠在忽然
示我除夕行一座驚看毛髮改主人爱詩兼爱酒老
我對之顔獨厚交游栩栩滿樽前姓字寥寥落人後
一年三百六十朝欲盡未盡只今宵無功可徼青史
錄何法能救朱顔凋行年五十纔欠二縦到百齡能
有幾何須富貴勢薰天何須辛苦慕長年但碩主翁
酒常好時来取醉酒中老
次韻春雪禁體
孫生讀書光映薝楊公滌華色搖盌豈知今日物象
新捴向三春堆積滿着地都將委瑣蔵拂池盡把瑕
疵涴直愁芝菌埋沒平詎惜松篁摧挫短雜梅既無
北使折穿楊那有東風𬋩千逵暁滑乍羞明萬瓦夜
寒仍待伴村村掩土蛰迷戶處處壓林巢覆卵集遅
固為入坎深消早豈緣侵座暖世事巳如鴻印爪我
生方類鹿行疃卧廬正慕焦寝安掃徑却嗟袁路断
何人無事杖堪尋誰家有酒門可欵皓首書生自局
束𬗋髯參軍每蕭散方晨致命許降臨未午催詩戒
遅緩徐君可是常勝家白戰先陳漢庭袒陽春一曲
古難和凍筆閣来敢辞嬾
湖州行送人作郡
湖州歲歲脩城堡敵騎時燒城外草城外居民如野
鹿目睽睽兮尾促促去輸官稅輸不足半在軍中半
在獄獨留新婦餉姑前也執吴綃供稅錢吴綃巳盡
歸未得復到官家候消息我相聞之憂爾湖命選賢
矣此剖符賢矦若為湖作主便湏罷却徵求苦留得
湖民障兹土
豕圖行
胡風吹沙黃入天胡馬奔騰西出關邊頭人民格闘
死路旁突出惟孤豕群胡竦馬逐豕逃弯弓奮戟意
氣豪一人自足當豕力衆騎盤旋追不得當時豈為
一豕謀只恐功成恩寵休豈知此豕命既脫荐食郊
原竟難遏秋来草黃馬正肥將軍處處事驅馳何時
射豕得豕歸嗚呼何時射豕得豕歸
賦廉范五袴送馬太守
成都婦何太苦官家火禁猛如乕夜長不得秉機杼
&KR0556;中小姊最堪怜箔蚕已老雪團團欲繅新蠒為匹
帠有燭當䆫不敢燃廉生字民識民意来把成都火
禁㢮千家萬家夜燈起機聱軋軋滿城市成都婦笑
開軒還引老姑齊拜天從今姑婦可安作廽晝為宵
亦不眠廉生廉生来何暮里巷至今傳五袴五袴傳
来休重歌馬公為政勝廉多馬公為政勝廉多一朝
去兮柰若何
次韻白頭母
錢王城中白頭母自言身是征人婦征人十五二十
時有力纔堪折螽股一朝鼙鼓動地聞却憶戰場勛
可樹弯弓拔劔走山東鉄騎奔騰遇強虜壮士軍前
不顧生賤妾城頭空獨語亦知力盡當觧圍山海悠
悠沒歸路自從棄背今幾時門巷蕭條雪滿蹊破衣
露肘釵半折忍對故居成馬埒婦人老似鴉盤茶此
日翻愁夫到家夫到家我顔那得新如花當初本自
同苦樂只嫌身貴情亦奢白頭母涕如雨我亦悽然
倚庭柱幾時斫得征馬蹄不載居人出門去
題蕭隐士卷
有鳥結巢東海湄正值海風初彂時飄飄起向天漢
飛引以群鶵挟以雌豈知天漢風亦悲迫逐更有鴟
鴞窺禍機未動巳心知中夜相失群廼離既離復合
誰實爲鄊關迢迢千里歸却羡舊林多好枝
故人子以早年中選喜而有賦
吴門九月秋氣滿析析西風吹葉断忽傳一夜春信
来千花萬花燈上開花開向君報君喜賢書暁到吴
門裏羡君身着五采衣竟向文埸戰勝歸君年今纔
十有九能使香名滿人口秖緣育得毛骨竒長頭廣
額豐兩頥䨇眸燁燁復如電世人見之驚且歎人說
驊騮産駿駒叱撥不生凢馬軀有士如君事非偶畢
竟而翁積来厚而翁當代稱才賢身懸𬗋綬色赭然
居官不蹈紈袴習教子惟磨鉄硯穿莫怪君今致身
早庭栽五桂應亦老湏識朱衣暗點時好是而翁濟
時了家澤如斯世所無生子只作蒼頭奴
五言律詩
送歸安丞
之子官何處湖流一舸通汀洲蘋影外城郭水光中
夜泛苕溪月春吟箬下風若逢陳太守為報各衰翁
送趙司令
自入嫖姚幕從軍凢幾年却緣塩䇲利去讀海王萹
蜃氣侵官舍鮫人迎渡船看君未年邁暫出莫悽然
除夜客中二首
忽忽歲欲暮飄飄歎此生孤舟游子恨兩地老妻情
數蹇頻思卜途窮懶問程遥知小兒女猶自說昇平
又
巳就長途往堪憐暮景斜一年惟此夜千里更誰家
恋國心空赤憂時髮巳華此身如可乞只合老烟霞
歲暮留别二首
五十明朝過何從託此身不堪垂老日翻作負羈臣
四海無知巳長途惟見君明朝分别處草木為誰春
又
從䆠不得意歲闌聊復歸親朋随地有情誼似君稀
舟小容分榻裘單許借衣平生歲寒意臨别重依依
自定川入海
乍離東海郡又上北溟船紅見波中日青窺水際天
鄊關千里隔身世一帆懸鄊信何從逹歸鴻落照前
渡黑水洋
舟行滄海上䰟断黑波前好似星沉夜仍逢雨至天
鯨迷川后國龍觸佑胡船強起推蓬看惟應髮欠玄
次大牢山下
草樹叢祠古波濤仙掌清鍾聲千里闊帆影一舟横
茅屋邊山戍泥墻傍海城中原風景異到此暗傷情
至膠州
自入東膠路鄊邦此地賖人悲西候日帆乱北𬈑霞
民俗農爲業州城土作家驛樓何處是庭樹暮栖鴉
宿高密
客路信悠悠荒城許暫投黃塵齊地晚紅禁海邦秋
燈影明官驛鍾聲度縣樓去家今幾許猶自夢東州
過營丘
山川無變易人事有消亡堪歎鷹揚地都爲鹿卧埸
故基穿井邑衰草半濠隍属有歸歟歎豋臨倍感傷
寓昌樂
淮海来時路東西幾日程一年行萬里數口託孤城
邯水方馳箭崤凾未罷兵餘年巳無幾坐此欲何成
次益都
使傳来遥甸估車馳近坰茅廬城外市楊樹驛邊亭
淄水穿原綠牛山入郡青西游應未遂又復渡滄𬈑
送班㬌道
鄊邦南北異姓字獨先知忽見還成别重逢緫未期
路分殘雨外馬度夕陽時莫動林居興轅門新拜師
七言律詩
送路理問出使太原
使君持節欲何之好是中原酣戰時天遠儲闈淹歲
月雲纏殺氣傍旌旗渭川浪急舟行速秦樹隂深馬
去遅復命東藩還幾日風霜看取鬢成絲
次韻游寶華寺
失脚江湖髩欲華尋僧姑啜趙州茶卓泉不復聞飛
錫說法空傳見雨花水樂隔林迷𣑽唄雲衣入戶乱
袈裟同游賴有蘭臺客時出新詩闘彩霞
次韻哀逝
豈期偕老到如今却掩深情此水潯傷逝巳枯潘岳
淚齊眉真負孟光心䰟迷東海何時返迹閟西湖與
恨深老我每多墳墓感一聞椘些浩難禁
次韻寄陳大參
仙風久仰羽人丘功業今歸戶牖矦萬事糺紛難辟
糓一秋衰謝獨豋樓思閑巳蠟遊山屐碩治方資濟
海舟聞說中營頻倚注文園肺病幾時瘳
次韻憶張雲門
年来巳草絶交書豈為青山不負吾自分迂疎非世
用愧公才力應時湏文多每憶相如病道勝兼疑子
夏癯有客維舟同感念詩筒還復寄来無
次韻游上方
故人&KR0829;我破愁顔風磴雲巖尚可攀五色蓬䒹常近
郭一湖波浪欲浮山江皋極目寒楓落澗道傷心細
菊班作客異鄊俱老大乘時相賞不知還
次韻游靈巖
白浪連天日下㫪杖藜此地躡層峯山從水上搖光
碧樹向雲間結影重香徑晚風歸野衲琴臺暮色度
疎鍾懷人憶事空惆悵登眺何曾得暫從
次韻謁范文公祠
長憶當時將相門范公壮氣獨軒軒百年義膽聞強
虜一片忠心奉至尊祠宇何年遺結搆子孫易代自
便蕃白頭悵望空歸去垂𥙿誰人及後昆
次韻遊湖山
偶向西山傍鶴飛絶愁嵐氣&KR0670;人微道旁野樹飄花
盡湖上隂雲作雨歸青瑣追趋恩獨厚赤松導引事
多非求仙何佀瀛洲好清切依然近𬗋薇
渡海
結屋雲林度半生老来翻向海中行驚看水色連天
色厭聽風聲雜浪聲舟子夜喧疑島近估人暁卜驗
潮平時危歸國渾無路敢憚波濤萬里程
黑水洋
涉海纔經五日期深洋一望黑淋漓波淫月夜人先
見船過雨天龍未知險勝呂梁漂鷁處悲同巫峡泣
猿時平生一叚乘桴意莫為微軀到此疑
豋大牢山
海上名山誰作鄰數峯高起自為羣林明夜見水底
日浪動暮疑岩下雲渺渺乾坤何處辨迢迢齊椘此
中分那看回首東南地烽火連年警報聞
至東膠
海上驚聞報暁鷄人家只在水雲西小舟横浦潮初
落茅屋壓&KR0585;鴉乱啼縣市僅誇南貨聚州城獨許北
軍棲平生自是多離恨一到中原便慘悽
宿高密
杳杳山城倚暮天依依墟里見寒烟海邦出息空今
日齊地徵求異昔年俗鄙誰歌招隐曲道窮虚誦卜
居萹故鄊回望在天末一片歸心對月懸
營丘
空壕廢堞繞營丘一望凄然使我愁賜履封矦千古
在委端霸業此時休鴉啼古木西膠暮鴈落平蕪北
海秋回首江南萬餘里異鄊如此為誰留
次昌樂
世乱何從託此身荒城牢落偶相親民情固洽初来
日兵氣終悲乍見人鉅鹿郡連来羽檄穆陵關近起
烽塵携家避地頭俱白寇至更堪消息真
北海郡
齊國西行幾日程平原望望怯初經雨途車過泥蔵
轍晴巷馬来塵滿城野色北連三晉&KR1199;河流東注兩
淮清中原土俗古云樂老我今多萬里情
五言長律
甲辰元日對雪䏈句
三冬不作雪元日乃飛花殆似呈豐兆(蔡)還如獻歲
華暁梅同璀璨(戴)凍蝶闘交加疊逕如拖縞(徐)旋空
若攪車随風疎復密(蔡)雜霰整還斜葩借雲為葉(戴)
光凝月在沙迷汀難辨鷺(徐)著柳易分鴉詠絮應輸
韞(蔡)吟車欲過义寒將椒酒敵(戴)瑩比塞酥嘉刻畫
天呈巧(徐)鋪張地掩瑕早朝光映笏(蔡)暝獵勢漫罝
後臘寕非瑞(戴)先春益自誇拂林微見蕊(徐)綴草淺
窺芽暖促庭倪化(蔡)陽催瓦雀呀土融偏潤麦(戴)水
活最便茶不雨簷常滴(徐)當隂砌或遮詩成燈屢剪
(蔡)坐久鼓頻撾路活妨廽騎(戴)城嚴畏奏笳歲寒同
在旅(徐)春至倍思家此日堪来興(蔡)歸舟向若耶(戴)
七言絶句
由范莊過天平次夷白學士韻
范家里巷子孫稠幾度經過回白頭自是平生重風
義豈緣花柳數来游
秋思二首
我家遠在浙東西萬里悲秋思轉迷欲向長途寄安
信歸鴻飛盡暮鴉啼
往事分明似夢中㢢衣破帽立西風河流不爲愁人
計势逐長江日夜東
山東九日二首
去年南地過重陽種得籬花一丈長及到山東詢節
物傷心惟見葉飄黃
年年此日倍思親况在天涯作竄臣昌樂城中風雨
急幾回和淚洒衣巾
憶汪遯齋二首
四明羈客近如何别去今纔一月過記得小齋多野
思豆花隂裏唱離歌
一身獨向中原去每到前途憶故知折得柳條無寄
者小橋東畔立多時
送陳仲宣東還
長途漠漠思凄凄人盡東還我獨西家在江南消息
断煩君問訊重悲啼
九靈山房集卷之九終
