九靈山房集卷之十四
吴游槀男戴禮叔儀類編
墓誌銘從孫侗伯初同編
王處士墓誌銘(并序)
吴門王翥喪其天之三月以凶服詣余之故人而語
之曰吾釋先人之殯謁子于城之西盖竊有請也吾
先人之生有德藴扵躬而施扵家然不獲顕扵世今
其死宜得銘以傳而世之工言能使不朽者又知之
莫能深則吾先人之所存其卒扵無傳耶然聞子之
友曰九靈先生者方居儒臺掌教聀其言為可徵子
幸為我求為銘蔵之墓中庶可顯扵今而傳扵後余
故人以告余歎曰誠若是余其可辭耶則取翥所自
為状為之誌而銘之誌曰君諱某字仲和嘗署其號
曰中和處士其先會稽人後徙居吴之長洲縣永昌
溪上父曰某妣某氏君循循雅飭毅然不好戲弄而
孝友盖出扵天性早失母惟致養扵其父凢志之所
在不以已一扵父而巳至扵服食之需苟力能應之
悉舉以進雖歲甚儉而致豐扵父者終不廢也其遇
親戚宗黨一本扵禮譲人有患難必急拯之如水火
家居益延良師友課子姓以學而翥以文行知名縉
紳間君娶周氏有子一人即翥女三人皆嫁為士人
妻生扵至大已酉五月某甲子卒扵至正甲辰十二
月某甲子得年五十有六卒後三月卜葬于縣之鳳
凰山先塋之次禮也夫自鄊舉里選之法壊而士之
有德者常不勝扵詞章葩藻之才故君之生不獲顯
扵世而死也世之知其行者復少焉以君為已之心
勝雖無憾扵此可也然自吾黨而觀之使為善者不
得榮扵前而又無以譽扵後亦何所恃而勸耶此余
所以不辞而銘之也銘曰
生不得扵彼死何有扵此納銘幽宮以慰其子嗚呼
已矣夫
殷府君墓誌銘
君諱德輅字乘之其先丁氏盖濟陽大族君六世祖
麟飛徙湖之德清今為華亭人者則君大父益之所
遷也益之祖儀扵君為高祖娶華亭之殷氏至益仕
宋為武翼都鈐時與阿术戰敗逃匿殷氏家故以殷
為籍遂家焉益生吉甫無子君由從子為之後扵是
君生八歲矣君未弱冠而吉甫卒乃奉祖母王如其
父在時後以貧故為上海縣吏民有病飢染盗者縣
大夫憫而欲貸其死罪然持扵僚吏不果行君為辨
其情輕之人服其剛恕歷塩司横浦調嘉興僧師僧
告其族賊殺事吏讞四月餘不白移君讞君微得其
賊而被冤者二十人悉平反出之又甲民訴乙民縛
其子屍于水連十餘人縣讞又不白君鞠之乃他姓
疾子為盗私捶殺而誣乙也良民有與盗首疑名者
吏脫正犯而收之君白諸長令即日釋去既而調平
江錄事司掌承天萬夀僧獄事皆能雪其冤由是以
舉陞平江路史郡守道童公雅器重之事難决者必
需君决荐調杭郡盗入廣濟庫株逮者百餘人平凖
庫守兵首鈔禆偽株逮者八十餘人君獨疑非他盗
謂鞠法當以典守者為始既而果然東南隅獲亡姓
女屍隣仇婦指某氏婦挺死官以為實某氏婦且誣
服君獨曰聽仇婦一言以断大獄可乎後果獲真犯
乃他婦捶死義女也由是郡長廉公守任公俱以能
績舉陞江浙財賦茶運司吏巳而以省檄對調湖州
湖守高公舉廣東憲史檄且至君以疾辞乃以行中
書選出長縉雲縣幕縣豪號兩虎者閉戶歛跡終君
三年不敢肆居無何冨民坐令門竪捶殺平民連七
人司牘吏欲出甲繫乙且以脫富民君問故曰甲多
子女繫之必有詞乙獨且鰥不慮也君罵曰人苟以
势利殺無子者尚謂有天道乎遂用正其法君之為
吏盖如此君晚年強徤如少壮時忽一曰謂子弼曰
吾吏游四方者四十年矣而先人墓廬圯廢弗輯非
孝也即日謝事歸治田築室扵先墓之側日狎田夫
野老為耕牧樂嘗属弼曰汝當從大儒先生學以紹
隆其先業勿復為刀筆吏弼遂出游浙東西歷聘諸
老生而師事之著書以自見君之教也君娶葉氏生
子一人即弼今辟樞密分院參謀官女二人長適盛
某次適會稽縣主簿毛彦穎再娶蒋氏無子弼之弟
垕盖庶出也君生扵至元癸巳十月廿三日申時及
卒同其年月日時得年六十有一以某年月日葬于
上海高昌鄊之陽洷原與葉氏同竁監察御史張公
士堅以君守正不阿題其墓曰正齋殷君之墓而金
華戴良為之銘銘曰
丁為顯宗濟陽其始居湖四世趙宋始徙君之大考
逃乱華亭遂匿厥先以殷嗣丁猗君之生實配前德
頎而陽陽而心翼翼亦既筮仕歸忠于
君施約則已播惠在民嗟嗟我君宜貴而顯何施之
深而力之淺維其有子克大厥家天祉正人非在兹
耶
止軒居士金君墓誌銘
嗚呼自三王不作所以教養天下之士者有不至而
風俗之壊久矣扵此有人焉能以孝友行扵身化扵
家使其子孫世守而不失如唐之張氏五季之陳氏
宋之孫氏陸氏其風聱氣㮣豈不足為世勸哉此吴
門金氏其事有可叙述焉而居士盖其卓卓者也居
士大梁官族五世祖諱鑄始自大梁来徙因家焉鑄
業儒與其弟鈞甚和恊不分財異居友爱之聲聞扵
吴吴人無遠近親䟽皆習知其為人至今言者猶為
之慨然也鑄之子曰履曰順鈞之子曰益曰謙至順
之子曰昱曰晟曰昇昱之子曰伯逹晟之子曰伯榮
曰孟祥昇之子曰伯迪而家䆮盛然未始以富而廢
禮伯榮生子六人而居士其仲也居士諱弘道字逹
可晚乃自號止軒居士自幼天質粹美恂恂蹈規矩
惟謹伯榮嘗竒之曰集吾事者必是子也至是果能
刻苦自脩復以孝友帥其家居士事毋吴夫人甚至
吴好遊居士每與諸弟輿之庭廡間冀得其歡心一
日吴病疽居士晨夕抱持不少懈迨革居士口吮其
疽以潰且焚香籲天碩以巳年益母夀吴扵夢寐中
忽聞震聲如驚雷者三病以尋愈及吴卒居士持喪
盡禮居扵倚廬言必戚哭必哀比葬隂雨浃旬居士
每夜泣禱上下神祗辞極悽椘至期乃霽既窆雨復
如初人以為皆孝感所致居士扵兄弟克盡和儒之
情諸弟有幹才者則委以家事有仕資者則給使出
仕至扵事育之責一以身任之既而伯季皆早死獨
其仲復善在兩人友爱尤䔍被服飲食同之憂悲愉
樂共之居士蚤失配偶而終身不再娶屏處一室旁
絶姬侍惟左圖右書焚香獨坐遇夜則課諸子以學
且喻之曰吾世儒家汝䓁當紹承先志母堕其業及
復善之子起以諸生起家為常熟同知仲兄公大之
子璹中浙省鄊試未嘗不喜動顔間先是有士人與
名鄊薦者當會試禮部貧不克行居士既資其行槖
復給其家使無後頋憂其士遂豋名上苐為時名臣
人有以白金寄居士者未幾兵起居士倉皇出避暨
還空其家無一物遺居士乃别具金歸之且曰即前
所寄物也人唶唶稱異曰吾聞古有義士者扵今始
見之矣居士衣食有餘輒以賙其鄊里之不足親戚
宗黨待居士而婚葬者若干人居士性甚嚴家庭之
間曾不少假以色辞及至接官長交朋友則言温氣
和如在春風中然雅爱名山川暇日則扁舟出游翛
然忘返平居讀書手不釋卷尤喜吟詠以自陶寫有
止軒随茟若干卷貧樂吟槀若干卷蔵于家居士年
老而康強一日病忽作謂復善曰死生之道猶晝夜
然人之所必至無足憾者汝弟益脩其家政以迓續
前人我死其瞑目矣言巳而逝居士生扵大德丁酉
六月六日丁酉䘚扵至正乙巳閏十月十七日辛未
踰月一日甲申葬于婁門王村先塋之次享年六十
有九娶曺氏無子以季弟止善之子權為後孫一曰
夀同居士不樂仕進集賢院嘗錫其號曰貞逸先生
而有司則以居士兄弟同居至六世為請于
朝而旌表之號曰義門嗟夫世之享有隆名盛位或
身不終或至子孫而失者多矣而居士一門乃以孝
友相傳至扵永久而弗墜何其賢哉銘以彰其德亦
以勗其嗣人云銘曰
有斐君子在吴之中本支六世燔㸑同門燁旌書双
表崇四國頼以敦澆風敦澆風德何厚白石可爛銘
不朽
申屠先生墓誌銘(并序)
鳴呼是惟申屠先生之墓先生家于暨之陽距余居
不二舍近而辱與為忘年交者餘二十載從余從禄
四方歸而復求先生扵暨上而先生死矣嗚呼悲夫
先生諱某字某申屠其氏也大父某父某皆隐居而
終先生夙有異姿自成童時嶷嶷不與凢子齒然家
故貧稍習吏事以自給未幾金華黃文獻公為其州
之判官一見即大竒之謂曰子何以吏為哉遂教之
治經為舉子業習之數年自謂功名可覆手取不煩
久苦一室中乃治装出游踰濤江而西宿留吴門客
丹丘柯公九思所世之名人魁士鮮不與善而亰兆
杜公本武威余公闕臨川危公素永嘉李公孝先尤
號為知已至是諸公交相引重一時聲譽藹然騰在
人上及&KR0556;試鄊闈其軰歛袵畏服皆曰莫先申屠生
然屡舉不利僅中辛巳甲申副榜以新例授徽州路
歙縣儒學教諭改信之貴溪序遷婺州路月泉書院
山長所至扶善遏過得師道甚先生學負經濟慨然
有志扵當時頋厄扵下位噤不得一施遂韜光歛耀
與世相浮沉然人咸知其可用至正間師旅飢饉並
臻遠近騷動方面大臣以不稱聀罷去相望浙東肅
政廉訪副使百家訥公方獨署一道事思得高才之
士為已助或薦先生之才不在諸葛亮下即走幣以
聘欲以參謀留幕府先生辭不&KR0556;乃以五經師起之
舍諸郡庠事無大小公悉諮之而後行乃增築城郭
遏至姦盗黜贓吏賑貧民浙東之政為天下苐一者
先生之助居多先生年且老行將堅卧空山為終老
計而東南兵起鄊邑失寕蹙蹙靡所止居有間關歸
國之心焉巳而疆土内附荐徙遠地先生益危言危
行不少貶損而䘚以徙死嗚呼悲夫先生學通春秋
而深扵左氏傳鄊之諸生執經考疑者継于門而所
著春秋大義熟在人口然最喜為詩勾章棘句洒然
有杜甫之遺音至扵作字則清妍宛密雖楮遂良薛
稷復生殆不是過平居議論風發品藻古今人物亹
亹不能休座客聞之率為之奪氣而諧謔調笑卓詭
不羈又一處以和且善飲酒賓客朋游必劇醉雅歌
投壷窮日夜不厭行槖雖屡空無所問也治家嚴而
有禮伉儷相敬如賓課諸子以學家庭之間而自為
師友其遇童㒒有恩意故臨禍患無一離判者娶東
平呂氏河南道肅政廉訪使唐臣之孫女曲阜縣尹
貞之女有賢行以憂致疾亡子男二人長濬次&KR0697;皆
能世其業女二人長適文獻公之孫某次適某生扵
某年月日䘚扵某年月日得年六十䘚之日惟濬在
左右即收焚之將凾骨以歸然竟坐貶不克後三載
以例放還始負其骨葬于其鄊先塋之次原曰某原
某年月日也扵是濬䓁踵門泣拜曰先人所為游而
有文者誰乎幸哀而賜之銘使死者有知將不抑欝
扵土中矣先生被遣時嘗託余經紀其家事巳而家
属在遣中未能少承其所託豈意今者遽銘其墓耶
嗚呼悲夫銘曰
才可大施而位不贏何志之忠䘚與禍并惟其久閟
以唘厥聲吁嗟先生
方大年墓誌銘(并序)
某年月日暨陽方君大年䘚扵金華之寓舘既卒舘
人輿而致諸家閱五日始克大小歛成喪明年十二
月乙卯葬于其鄊之高湖前事之月其子文燧舍杖
笑拜使者以書来告曰先人不幸以死累夫子今將
以日月葬敢以銘墓之辞重爲夫子累不肖嗣方居
次不得跣以請余受書哭曰嗚呼吾尚忍銘吾友也
耶又數日大年之弟楨来速銘且曰不得銘無以葬
廼叙其族世名字及事始終而銘之大年諱椿字大
年其先睦人也後遷越之暨陽大父鐡贈奉訓大夫
同知紹興路事父洵沅州路蒙古學正大年之宗素
盛且好禮自其曾從祖嘗大開義塾聘明師儒以淑
其家之子弟及四方之學徒扵是吾邑淵穎先生吴
公實為義塾師大年時未弱冠己能執經考義嶄然
出諸生右諸生方業應書規利祿大年獨鄙而不習
曰大丈夫不能為相扵朝堂佐天子致太平則當將
三軍之士立功業扵邊陲苟皆不得寕退而隐處抱
吾才以沒世誰能抑首促促習此俳優語以僥倖扵
萬一耶故其為人慷慨有大志善謀議負膽略儼然
戰國諸君子之遺風時東南搆兵連數歲不觧大年
每偃卧一室計其勝負成敗百不失一二然所守以
正不欲為苟出聘幣継于門弗頋也大年遇&KR0666;黨以
恩接賓客以禮九族之親或愚待之不以愚而慢士
大夫之賢雖失势待之不以失勢疎一時人士聞大
年之風者無不與之游大年輒刲羊貰酒詼調醉呼
以為樂雖經時歷歲未嘗有所厚簿勤怠也扵是近
遠諸郡邑日入扵乱大年心懷憂欎得唾血病者久
之一日出遊金華舍余之近舘余方與之豋八詠樓
誦沈約之詩俯仰溪山追逐風月以舒其志觧其憂
然未幾病作唾血數升翼日又大作唾出數斗許遂
䘚大年兄弟四人長大年季曰梴曰禎曰棐皆以和
恊稱其妹適福建行中書平章關僧配曰石氏生子
男二長文炳早死次即請銘者有父風孫男一曰墜
孫女一俱幼生扵延祐四年丁巳歲七月十七日距
卒時得年四十六嗚呼余與大年俱淵穎門人有同
門之好辱交既密且久有同志之樂術業同而出處
同至扵生之年又同則交友如大年者指不再屈矣
禍患餘生方資大年以為助而大年乃託我以死銘
以誄之固有所不忍者焉銘曰
筐不可以持屋驊騮不可以服車橇不可以履川守
正之士不可使從邪此大年之墓後百十載人將過
之而咨嗟
亡妾李氏墓誌銘
妾姓李氏河西人故江南行御史臺治書侍御史䔍
魯迷失公之妻姪女也公以李之惠敏且早孤抱之
為已女未幾公薨其義母復抱以適維楊董氏董亦
河西貴族與太尉御史大夫高公太尉丞相荅失帖
木兒公皆姻婭兩公既官江南而其諸子又皆從仕
浙東西有祿食故遂携家即錢塘居焉扵是李年十
九以至正乙巳冬自錢塘歸余為妾余時以淮南儒
學提舉留吴門與妻金華縣君居李入門事余恪敬
以順事金華縣君肅恭畏謹歲時率諸女婦進拜捧
觴稱夀無違禮家庭之素習然也李氣貌頗莊重兩
頥豐下耳長而垂或以爲禀之天者宜厚然竟以事
余之次年感暴疾以亡距入門時僅六閱月丙午六
月三日也亡後三日用浮屠法火厝于吴東門外凾
其骨葬滅度橋水裔吴之士友自學士陳公而下咸
来歸賻而大夫公之子參政安安公亦蹐門吊哭後
一月金華縣君往錢塘命子禮擇道士之有功行者
爲醮以度之集慶路同知宣君昭實商其醮事且成
焉又一月余始追刻其事扵石納諸水爲銘
衞節婦墳記
丞相掾姚翥書其外祖夫人衞節婦之行事世次而
使圖所以傳後世者按節婦諱覺善姓王氏家臨江
之新喻父諱惟遠生十八年而歸維揚衞桓歸十一
年而桓䘚節婦悪衣悪食御之無愠色井臼中饋之
事親之惟謹紉縫之勞聀之不廢以止有吾姑也故
致其養愈勞而不懈以其失所天也故奉其先愈人
而猶悲平居訓諸子以恭儉待婣舊以慈爱化女婦
以柔順而内外親無戚疎愚良軰者附卑者慕曰可
矜法也當桓之亡節婦年尚少父母之家欲奪而嫁
之節婦泣曰吾夫既亡吾不忍即死者期有以飬吾
之姑奉吾之祭祀撫吾之諸子如斯而巳它非所敢
知也其賢如此至正戊子間郡守程公鐸以事聞淮
東部使者姚公&KR0807;加察詳焉表其門曰節婦王氏之
門久之淮南兵起里有姚世亨者節婦壻也謀避地
江南因輿節婦行且挈其一孫以從行至姑蘇遂僦
居焉至正戊戍九月一日節婦䘚扵世亨之寓舍得
年八十以某年月日葬吴縣之吴山湯家原子男二
人長曰國祥次曰國珍女二人長妙淑適陳某先䘚
次曰妙清世亨妻孫男一人曰庸世亨生三子長曰
習次曰翥即請文者季曰翀皆節婦撫養以成盖妙
清出也嗚呼古者婦人不識&KR0550;屏笑言不聞扵鄰里
名不出其境而善行止扵閫以内今節婦生則署其
行以表焉沒則紀其事以傳焉不亦戾古之道乎雖
然世不古若自公卿大夫無完節而彼婦人者能之
則表而傳焉宜也是亦道之熄也嗚呼悲哉為述其
㮣刻而記諸墓
陳廉訪壙記(代孤子)
嗚呼我先公諱允文字昭祖姓陳氏其先柘城人扵
通議大夫簽河南省事贈正議大夫吏部尚書文肅
公諱思濟追封穎川郡夫人王氏之室為孫贈嘉議
大夫禮部尚書諱某贈穎川郡夫人李氏之室為子
朝列大夫僉廣西道肅政廉訪司事中議大夫中山
府知府致仕諱誠贈穎川郡夫人某氏之室為從子
先公乃知府公所出尚書公無嗣故以文肅公命為
之後焉先公由儒士試吏憲部歴御史大夫丞相掾
授承直郎禮部主事尋奉特命改太禧院断事官經
歴轉奉議大夫陕西諸道行御史臺監察御史遷江
南諸道行御史臺監察御史改西臺都事擢奉政大
夫復拜監察御史除朝請大夫浙東海右道粛政廉
訪副使継以中順大夫移副江西憲陞太中大夫海
北廣東道肅政廉訪使以嘉議大夫禮部尚書致仕
先公晚值中原兵起徙居毗陵尋又避地于吴竟即
吴門寓舍薨焉生扵至元壬午歲十一月十八日丑
時薨扵至正乙已歲而同其生之月日時夀年八十
有四以是年十二月戊午葬于吴縣十三都之沙洷
村制字墩娶徐氏早世継高氏南臺中丞高公文甫
之女俱贈穎川郡夫人子男二人長介次今天女二
人長適福建道肅政廉訪副使贈翰林直學士李文
肅公之孫煜次適中順大夫同知湖州路捴𬋩府事
王某嗚呼維文肅公以恢宏之才勤敏之學事我
世祖皇帝德位並著為時名臣維先公被服祖訓早
有榮名歴踐華要隮秩三品而寬厚樂易之政忠勤
廉譲之聲布于中外論者以為有文肅遺風然乃遭
時不淑莫寕家居艱苦羈窮十有餘載卒至属纊之
日貧無以歛豈非命也夫不肖孤方俯伏草土未能
乞銘當代君子以豋載盛美姑叙爵里甍葬歲月納
之壙中
祭陳夫人文
百乘之家碩大且昌坐役群醜駕堅驅良不有德人
孰提其綱夫人之生和𥙿敦厖寔夷寔訐寔厚寔方
寔聦寔懿寔靖寔莊遂配君子于先有光君子發身
爰自文場借籌幕府秉律戎行曾不幾時荐賓于王
廼亢宗係乃盖鄊邦亦由夫人以佐以相既相君子
尤孝姑嫜生具甘旨死謹烝嘗有男鵠峙有女鸞翔
靡間嫡孽一以槩量人有妾媵忌嫉是常彼方穽深
我不機張人處豐盈鮮克自防彼為驕侈我則匪揚
福善禍淫道由彼蒼載觀夫人宜夀而康如何一疾
竟却水漿緜延三月卒至淪亡吾儕小子久厠門墻
遂及諸婦亦至于堂或笑或言或飲以觴昔焉叙歡
今則增傷輀車既駕丹旐央央里閈州閭躑躅周章
矧扵我属俾也可忘
九靈山房集卷之十四終
