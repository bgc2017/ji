九靈山房集卷之二十七
越游槀男戴禮叔儀類編
傳從孫侗伯初同編
石孝子傳
石孝子者四明山農夫也家世貧賤老屋數楹隐隐
叢薄中孝子早喪父獨與其母俱一日以事出則告
其母曰兒出母居此無侍養者幸往依女氏待兒之
歸也母曰諾其女氏家去母甚迩孝子謂母可即至
竟行後二日歸首過母所寓而母未嘗至也孝子即
心驚倉皇抵舍忽見壁間一巨竇覘之則乕子三㩀
其榻處為穴孝子知母巳為其所害即慟且盡殺乕
子復磨一斧堅執立竇内頃之母乕循竇入即斫其
首碎之取肝腦磔諸庭而復大慟以斧指天曰吾雖
殺四虎而吾母之讎未足以報也乃更迹牡乕所行
路持斧阻崖石待之牡乕果咆哮過崖下孝子奮而
前當乕首連斫數斧即斃虎既斃孝子亦随死僵立
不仆張兩目如生而手所持斧獰不可奪鄊鄰走吊
咸凛凛欲亡去獨嘗捕乕者相率拜祭而神之盖余
至越聞諸宋先生元僖云
論曰父母之讎不與共戴天是以齊㐮讎紀而有紀
矦之去國魯莊讎齊而有乾時之戰敗盖寝戈枕甲
讎在必復而巳其可&KR0647;計強弱蓄情抑志以每其生
哉竊痛宋氏南遷二帝客死金虜稱兵以復讎誠不
可朝夕緩也而頋有沮扵姦議卒使終天之恨竟莫
一伸是果何為哉當時議者孰不以宋弱金強為說
以孝子觀之宋雖弱豈下扵一夫金雖強詎勝扵五
虎孝子能行之而宋之君臣反有所不能設使孝子
之事見之扵彼日主國議者亦可少愧哉嗚呼若孝
子者皜皜焉烈烈焉雖與岳將軍軰比質可也
張婦傳
張婦者吴越間隐人張員妻也父故進士番陽徐勉
之以文學名于世婦受其學讀書取通大意自劉向
范皣而下所記烈女事無所不觀且雅善鼓琴喜為
詩歌習之晝夜不倦如學士大夫父母以為賢恒為
擇對不肯嫁凢子後見員落落有竒節慨然曰是可
與吾女齊遂女之員家素以豐産䧺其鄊至員輕財
好施人有以窮歸巳者輒傾所有濟之不為秋毫計
惜以其故數匱至不能自給婦入門即屏嫁時服飾
更為布裳麻履操作而前薪水之役親之中饋之事
任之緝績紉縫之勞&KR0825;之窮門陋屋敝衣糲食未嘗
動其情每遇員食飲不継終日清坐相看甚無聊頼
則為援琴而弹一唱三歎有遺世之心焉員既益偃
蹇空一家出居慈水上無寸土可卓錐無尺宅可蔽
風雨無上下之交可以通有無而員剛介自若似不
知有寒餓者豈獨員之能以理自遣哉亦其妻之安
扵義命不孜孜扵温飽不戚戚于乏絶有以助之也
姑年老事之尤盡孝或值疾作扶持保抱廢&KR0808;沐者
動旬浃即無恙時漱盥不少怠而菽水之薄未始不
得其歡心姑每語人曰傷哉吾貧久矣然獲與鄕鄰
女婦游而樂見吾子之熙熙而忘其憂抑吾子婦之
力歟婦禀性静柔而恭謹雖日食不充口寒暑之服
御之不以時而婦姑之禮伉儷之情肅如也靄如也
余與員交最晚比至慈水謁員扵所寓見員環堵蕭
然而舉室無愠見之容心竊異之及退而詢其所為
則員之行事巳見羣公之論述獨婦之賢無能紀載
之者乃以所見聞次苐之為之傳
九靈生曰不流扵時俗而惟樂行古之道貧賤憂戚
之接乎已而能無失其常心此士君子之所難而張
婦以一女子能之可不謂之尤難矣乎雖學力之所
成盖亦得之天性者然也余嘗求之扵古如漢史所
書鮑少君之提甕出汲孟德曜之舉案齊眉與夫陳
孝婦之養姑盡義皆使人歎息之不己欲得其人記
之而怪今世如古所書者何少也及得張婦事乃知
今世固有其人但不遇大手筆顯揚之故不盡知也
張婦信賢矣然區區之紀載亦安能使之必傳如前
三人者姑錄其大凢以俟太史氏采擇焉
汪節婦傳
節婦陳氏鄞汪君弥亨妻也年十有九歸汪君明年
有子曰常久甫二歲而汪君死諸父昆弟念其年盛
而寡居也欲奪而嫁之節婦哭且言曰命之不淑中
道而喪所天老姑弱息汪氏之不絶如綫以是而有
二心犬豕不食吾餘矣遂誓死不再適乃屏華采服
艱勤以奉其姑以保其孤子五十餘年如一日有司
高其行將摭其實上聞于朝而旌其門云
九靈生曰余讀易至節之爲卦未嘗不廢書而歎也
夫節内兊而外坎以說而行險也人扵所說則不知
巳遇艱險則思止說以行險非得扵中正之道者能
之乎中正之道爲士者猶難之而况扵婦人乎若汪
節婦固世所謂難者也有司將采而上之朝廷著
令將褒異之夫豈私一婦人哉盖欲勉人以所難而
使彼之去中與正墮情義而不忌負鬼神而不頋施
施然自以爲得計者亦或知愧哉而士也不幸適類
其所爲聞節婦之風其又不爲之愧死哉
竹梅翁傳
翁姓王氏名嘉閭字景善晚乃别號竹梅翁越之餘
姚人也考諱文榮以翁貴贈朝列大夫同知杭州路
緫管府事騎都尉追封太原郡伯妣張氏封太原郡
太君翁自為兒童強記捷見巳超其長者稍壮益卓
越自放不羈然有高志慷慨之才識年近強仕遂北
走齊魯燕趙以逹輦轂之下遨遊兩亰者數載一時
智勇雋傑之士皆與之交際以其故譽聞日著重紀
至元六年中政院薦翁才行卓卓授敦武校尉松江
䓁處財賦提舉先是官若吏以負欠官課不得美觧
者項背相望翁至鉏治姦蠧正其稅賦之無歸者而
二十年間之積弊一旦盡除居位五年無一人不滿
去向之不得美觧者亦皆頼以徙官滿去者喜曰微
王君吾不能去徙官者曰微王君吾属其拘死矣其
有長子孫之吏累世為奸欺官知其然而莫之誰何
也翁鈎得其尤無良者二人捕置諸法餘皆帖帖願
自新府若省無不多翁之才夫人以權勢聲名驕士
者亦每&KR0647;為翁自絀家食者十有五載至正二十年
擢武略將軍同知紹興路総管府事以親老不赴二
十三年改武德將軍廣東道宣慰副使僉都元帥于
時鄊縣巳隷方國珍方聞翁將之官即議改調翁聞
而笑曰吾為天子命吏非奉天子詔吾聀不改也然
度時不可為年未六十即黃冠野服逍遥物外植竹
與梅日哦其間曰吾與二友俱老歲寒矣翁事親孝
太君年老衣食藥物必躬親之壽至期頥有司上之
朝旌其門曰高年耆德樹桓之日會客數百人翁母
子髮鬢皆皤然而命服金𬗋照映几席至今越人之
為子者必以太君祝其親為父母者必以翁期其子
也姪婦某氏寡居無依既請有司表其閭復割田贍
之俾得終其節治家頗嚴惮入其庭内外無譁督子
以學每捐重幣逆良先生教之而二子言學日知名
與人交疎逹自信不問厚薄親疎一與之傾盡未嘗
疑人人或欺而負之亦不為變彼固莫測其意也歲
凶自鄊以内居者賑之粟行者為粥食之至匱盡乃
巳寓公過使以亂来依者莫不竭力營濟扵財無所
頋計江西省參政哈刺不花公素昧平生一日携家
至其地翁即舘諸别室月致薪米者三載及薨自歛
至葬咸頼以成禮復為植碣隧間命守者護其域福
建省理問大都君舊嘗識其父一日抱病至翁為迎
醫療治後三日死其治後事一如參政公公游亰師
晴嘗與奉御孟君德謙交後三十年其子流離遠道
翁遣人盡迎其家以来計口給食養之鄞故人從翁
稱貸有多至五千緡或三千緡者其人後度無以償
見翁輒自愧益疎翁知其故皆携酒食詣門慰勞出
其劵焚之由是歡會復如初里有侵其耕地而更以
言相負者翁怡然不與較後竟登門謝過且反所侵
地盖其過人者類如此翁長身偉貌語音如鍾不甚
學問而談道理若素習酒酣操茟為戲輒屈其座人
為人意氣廣博不為小廉曲謹以眩俗矜衆而扵出
處去&KR0556;必合扵矩度然好智謀事為欲以功名自顯
不肯碌碌頋時遭平世又所居位非要途故其才不
得肆迨至有可設施而藩鎮用事竟矻矻以老年及
八十猶康強善飲啖精明扵事如壮歲云
贊曰竹梅翁少時嘗慕朱家郭觧之為人閭里之侠
無不長䧺之及壮而出游芥拾金𬗋以歸車馬服飾
益壮麗苐宅益華侈盖自謂一世豪士去今幾載英
邁之氣猶見之眉宇間而豈黃冠野服之人哉二十
年來禍亂相仍故官遺老在在凋弊翁獨享有妻子
田園之樂以優游扵暮齒此固天之所厚要亦有人
事焉老子曰知足不辱知止不殆翁盖近之矣
滄洲翁傳
滄洲翁者姓呂氏名復字元膺晚號滄洲翁其先河
東人也東莱先生成公與其季忠公自河東徙婺吏
部郎知台州事諱寳之者復自婺徙鄞家焉大父克
德父居敬比三世皆早喪翁幼孤且甚貧獨依母氏
居既長從鄕先生受尚書周易久之棄去習詞賦後
以母病復喜攻岐扁術而恨無其師一日遇三衢鄭
禮之&KR0647;旅中即知為毉中毛遂也每謹事之鄭亦見
翁醇謹無他頗心愛翁因呼翁語曰我有古先禁方
及色脉藥論諸書知人生死定可治甚精我年老欲
具以授公翁即避席再拜盡得其書受讀可一年所
輒試之有驗然尚未精也鄭復教翁日記診藉攷方
藥驗否悉為參訂不使毫釐失理又若干年所積為
人治診病效無不神自是鄞之病家及凢寓公過客
以病留鄞者必歸翁翁皆樂應之浙省平章左荅納
失理在帥閫時病無睡睡則心悸神懾如處孤壘而
四面受敵兵逹旦目眵眵無所見耳聵聵無所聞雖
堅卧密室睫未嘗交也即選醫之良者處齊累月弗
瘉後召翁診翁&KR0704;其脉左關之陽浮而虚察其色少
陽之支外溢扵目眥即告之曰此得之膽虛而風諸
公獨治其心而不祛其膽之風非法也因投禁方烏
梅湯抱膽丸日幷服遂熟睡比窹病如脫郡人蘇伯
友病衂旬浃不止時天暑脉弱衆醫以氣虚不統血
日進耆歸茸附弥甚則告術窮家人皆容貌變更蘇
亦流涕長潸泣命其子強翁診翁至未食頃其所衂
血巳三覆噐矣及切其脉兩手皆虚芤右上部滑浮
數而躁且其鼻赤查而色澤即告之曰此得之湎酒
酒毒暴悍而風暑乘之熱蓄扵上焦故血妄行而淖
溢蘇曰某嘗飢走赤日已而醉酒向風卧公診當是
翁為製地黃汁三升許兼用防風湯半劑飲之立驗
童芳仲幼女華病嗜卧頬赤而身不熱命小兒毉四
三人療之皆以為慢驚風屢進攻風之劑兼旬不愈
翁切其脉右關獨滑而數他部大小䓁而和因告童
曰女無病關滑為有宿食意乳母致之乳母必嗜酒
酒後輒乳故令女醉非風也及詰其内子李李曰乳
母近掌酒庫鑰苟竊飲必任意潜使人視卧内有數
空罌榻下翼日拘其鑰飲以枳梖葛花日二三服女
起如常時童良輔子年十二患内癰腹脹臍凸而頗
銳醫欲刺臍出膿其母鄞不許抱子獨泣童馳告翁
邀與俱及造卧内見一野僧擁爐熾炭燃銅筯一二枚
烈火中瞪目視翁曰此兒病癰彂小腸苟舍刺臍無
他法翁喻之曰臍神闕也鍼刺所當禁矧癰舍于内
惟當以湯丸攻之苟如若言必殺是子矣僧怒趋而
出翁投透膿散一匙明日膿自氣合潰継以十竒湯
下善應膏丸旬浃瘥趙氏子病傷寒餘十日身熱而
人静兩手脉盡伏俚醫以為死也弗與藥翁診之三
部舉按皆無其舌胎滑而兩顴赤如火語言不亂因
告之曰此子必大彂赤班周身如錦文夫脉血之波
瀾也今血為邪熱所搏淖而為班外見扵皮膚呼吸
之氣無形可依猶溝隧之無水雖有風不能成波瀾
班消則脉出矣及揭其衾而赤班爛然即用白虎加
人參湯化其班脉乃復常継投承氣下之瘉彂班無
脉長沙所未論翁盖以意消息耳普濟寺主僧體無
爲病蹷巳三日不知人翁&KR0704;其脉右口之陽弦而遟
少隂之脉堅而勁不滿四十動而止此寒邪乘扵腎
肝所致法當以辛甘復其陽爲作湯三升頓服遂起
對客如不病然一藏巳絶去此若干日當復病病即
死果死如其日臨川蕭雲泉羽客也偶游鄞造翁告
曰某病兩目視物皆倒植屢謁名醫弗喻翁曰視一
物爲二視直爲曲古人嘗言之視物倒植誠所未喻
也願聞其因雲泉曰某嘗大醉盡吐所飲酒熟睡逹
曙遂病翁切其脉左關浮從餘部皆無恙即告之曰
當傷酒大吐時上焦反覆致倒其膽腑故視物皆倒
植此不由外因而致内傷者也法當復吐以正其膽
腑遂授黎蘆瓜蔕俾平旦湧之湧畢視物不倒植東
皋寺僧述無作族姓孫氏一女子病厲風爲夫所出
家貧不能致醫無作過翁約曰吾女姪病可念早舁
致&KR0556;翁診頋僧舍不宜能速為我治療乎翁曰諾他
日匿患者於密室召翁診其脉翁曰脉来疾而去遟
上虛而下實盖得之醉酒接内而風毒乘之今雖髮
秃眉墜然鼻根幸未䧟肌肉幸未死遂以防風通聖
而益以下藥下瘀血數升及䖝穢青黑物并進鄿蛇
長松䓁湯丸復佐以䧺黃楓油作膏摩之逾月瘥餘
姚州守郭文煜病噦十餘日州之以毉名者畢至悉
以附子丁香䓁劑療之益甚翁切其脉陽明大而長
右口之陽數而&KR0997;因告之曰公之&KR0938;即古之咳&KR0647;由
胃熱而致或者失察而反助其熱悮矣飲以竹茹湯
未終劑&KR0938;止帥府經歴哈散侍人病喘不得卧老醫
製麻黃之劑以散其肺邪翁後至診之脉口盛人迎
一倍蹶隂弦動而疾兩尺俱短而離經因告之曰病
盖得之毒藥動血以致胎死不下奔迫而上衝非風
寒作喘也乃用催生湯倍芎歸煑二三升服之夜半
果下一死兒喘止哈散密嘱曰病妾誠有懷以室人
見嫉故藥去之衆人所不知也老醫聞之慚而去樞
密董孟起在帥閫時命翁臨診俾審新故病翁切其
脉兩寸俱浮弦脉法浮為風弦為痛兩寸属上部即
告之曰明公他無所苦首風乃故病也盖得之沐而
中風當彂先一日則劇劇則大吐而後巳董笑曰然
余少時喜沐每迎風以晞髮因致頭作痛痛一如公
所言公善診幸余療也為製龍腦芎犀丸四分二之
一遂愈帥府從事帖穆失𡭗病下痢完糓衆醫咸謂
洞泄寒中日服四&KR0647;理中軰弥劇翁診其脉兩尺寸
俱弦長右關浮扵左關一倍其目外眥如草滋盖知
肝風傳脾因成飡泄非蔵寒所致飲以小續命湯損
麻黃加术三五升痢止續命非止痢藥飲不終劑而
痢止者以從本治故也純孝廟祝楊天成女壽在室
病不月命婦人醫療之不得其名状及五閱月其腹
如有姙求其色脉即怪因詢之曰汝病非有異夢則
鬼靈所憑耳女不荅趋入卧内密語其侍嫗曰我去
夏追涼廟廡下薄暮過黃衣神心動是夕夢一男子
如暮間所見者即我寝親狎由是感疾我慚𧹞不敢
以告人醫言誠是也嫗以告翁翁曰女面色乍赤乍
白者鬼也脉乍大乍小者祟也病因與脉色符雖劇
無苦乃以桃仁煎下血類豚肝者六七枚俱有竅如
魚目病巳延慶寺僧珂瑩中病翁診其脉獨右關浮
滑餘部皆無恙曰右關属脾絡胃挟舌本盖風中廉
泉得之醉卧當風而成瘖珂舞手索筆書几上曰酒
吾先佛所戒自祝髮来未嘗飲露坐當風誠所不免
其師天紀在座即怒訶曰汝處别業時每飲輒醉尚
諱疾自悮耶翁取荆瀝化至寳丹飲之翼日遂觧語
湖心寺僧履師者一日偶搔膕中疥忽自出血汨汨
如湧泉竟日不止瘍毉治療弗驗邀翁往視履時巳
困極無氣可語及持其脉惟尺部如蛛絲他部皆無
即告之曰夫脉血氣之先也今血妄溢故榮氣暴衰
然兩尺尚可按惟當益營以瀉其隂火乃作四神湯
加荆穗防風不間晨夜併進明日脉漸出更服十全
大𥙷一劑遂痊全本然病傷寒旬日邪入扵陽明俚
醫以津液外出為脉虛自汗進玄武湯以實之遂致
神昏如熟睡甚家邀翁問死期翁切其脉皆伏不見
而肌熱灼指即告其季曰此必榮血致班而脉伏非
陽病見隂脉比也見班則應候否則蓄血𡭗乃去衾
稠視其隱處及小腹果見赤班臍下石堅且拒痛為
作化班湯半劑継進韓氏生地黃湯逐其血是夕下
黑矢若干枚即班消脉出後三日又腹痛遂用桃核
承氣以攻之所下復如前乃愈内子王病傷寒乃隂
隔陽面赤足踡而下痢躁擾不得眠論者有主寒主
温之不一俞不能决翁以紫雪匱理中丸進徐以冰
漬甘草乾姜湯飲之愈且告之曰下痢足踡四&KR0647;證
也苟用常法則上焦之熱弥甚今以紫雪折之徐引
辛甘以温裏此熱因寒用也聞者皆歎服集賢脩譔
南宏遠奉旨往閩諭土猾余蠻子余嘗戮人尊爼之
間以恐之遂驚氣入心疾作如心風比㗸使命来鄞
疾屡作逐逐奔走不避水與火與人語則自賢自貴
且或泣或笑翁&KR0704;其脉上部皆弦滑左倍勁扵右盖
痰溢膻中灌心胞因驚而風經五臟耳即投以湧齊
湧痰涎一頮噐徐以驚氣丸服之盡一劑病&KR2716;郡史
虞東村内子王年盛嗜酒且善食忽疾作肌肉頓消
骨立翁診其脉則兩手三部皆洪數而左口尤躁疾
遂語虞曰此三陽病由一水不能勝五火乃移熱扵
小腸不癃則淋王曰前溲如脂者巳數日語未竟趋
入卧内漩及需其溺器以視則如飪釡置烈火湧沸
不少休翁以乕杖滑石石膏黃栢之劑清之痛稍却
而湧沸猶𡭗也継以龍腦辰砂末之蘸以椑柿食方
匙沸輒止餘姚余慎言子孟仁病寓湖心僧舍以求
治翁至其處而孟仁方飯坐甫定即搏爐中灰雜飯
猛噬且喃喃詈人翁命左右掖之切其脉三部皆弦
直上下行而左口尤浮滑盖風痰留心胞證也法當
湧其痰而凝其神既湧出痰沫四五升即熟睡竟日
乃窹窹則病盡去徐以治神之劑調治之神完如初
御史王彦芳内子病飱泄弥年衆醫皆謂休息痢療
以苦堅卒燥之劑弗效翁診其脉當秋半双弦而浮
即告之曰夫人之病盖病驚風非飲食勞倦所致也
以肝主驚故虚風自甚因乘脾而成泄當金氣正隆
尚𡭗至明春則病將益加法當平木太過扶土之不
及其泄自止夫人曰儂寓南閩時平章燕公以銅符
密授御史俾出入自如吾兒關關玩弄久之遂失去
平章一日追符甚急儂心懼焉由是疾作公指為驚
風信然乃用黃犉牛肝和以攻風徤脾之劑服之踰
月泄止郡守李孝文妻母龐病小腹痛衆醫皆以為
瘕聚藥之浃月弗愈継命翁診翁循其少隂脉如刀
刃之切手胞門芤而數知其隂中痛癰結小腸也即
告之曰太夫人病在幽隐不敢以聞幸出侍人密語
之乃出老嫗翁曰患者苦小腸癰以故臍下如瘕聚
今膿巳成腫迫扵玉泉當不得前後溲溲則痛甚嫗
拜曰公神人也所苦一如公所言遂用國老將軍為
向導挟麒麟竭乕魄之類以攻之膿自小便潰應手
愈浙東憲使曲出道過鄞病卧涵虚驛召翁往視翁
察色&KR0704;脉則面戴陽氣口皆長而弦盖傷寒三陽合
病也以方涉海為風濤所驚遂血菀而神懾為熱所
搏遂吐血一升許且脇痛煩渴譫語適是年歲運左
尺當不應其輔行亰醫以為腎已絶泣告其左右曰
監司脉病皆&KR0647;不祿在旦夕家人皆惶惑無措翁曰
此天和脉無憂也為投小柴胡湯減葠加生地黃半
齊後俟其胃實以承氣下之得痢愈副樞張息軒病
傷寒踰月既下而内熱不巳脇及小腹偏左滿肌肉
色不變俚毉以為風矢所中膏其手摩之浃四旬所
其毒循宗筋流入扵皋丸赤腫若瓠子瘍醫刺潰之
而左脇腫痛如故既選醫之尤良者在門更召翁診
翁以關及尺中皆數&KR0632;而且芤因告之曰脉數不時
則生悪瘡關内逢芤則内癰作季脇之腫癰作膿也
經曰癰疽不得頃時回下之慎勿晚乃用保生膏作
丸衣之以乳香而用硝黃作湯以下之下膿如糜可
五升許明日再圊下餘膿立瘥樞府陳断事内人病
召翁視翁&KR0704;其脉左口弦而芤餘部皆和翁即起密
告陳曰夫人病當隂中痛而出血且少隂對化在玉
泉心或失寧則玉泉應心痛痛則動血而與經水不
相關盖得之因内大驚神懾而血菀陳曰公毉誠良
也致病一如公所言翁乃為製益榮之劑且納藥幽
隐再劑即無若翁之治病雖若不甚搆思然其鈎取
古法動中肯綮多類此其扵毉門群經及古今方論
無不攷索其要歸他若諸醫為術之精粗施治之工
拙亦皆品彙區别無一義之或遺所攷群經及古方
論語多不錄有曰内經素問世稱黃帝岐伯問荅之
書及觀其旨意殆非一時之言其所譔述亦非一人
之手劉向指為諸韓公子所著程子謂出扵戰國之
末而其大略正如禮記之萃扵漢儒而與孔子子思
之言並傳也盖靈蘭秘典五常正六元正紀䓁萹無
非闡明隂陽五行生制之理配象合德實切扵人身
其諸色脉病名鍼則治要皆推是理以廣之而皇甫
謐之甲乙楊上善之太素亦皆本之扵此而微有異
同毉家之大綱要法無越是書矣然按西漢藝文志
有内經十八卷及扁鵲白氏二内經凡三家而素問
之目乃不列至隋經籍志始有素問之名而不指為
内經唐王冰乃以九靈九卷牽合漢志之數而為之
註釋復以隂陽大論託為其師張公所蔵以𥙷其亡
逸而其用心亦勤矣惜乎朱墨混殽玉石相亂訓詁
失之扵迂疎引援或至扵未&KR0704;至宋林億高若訥䓁
正其悮文而增其缺義頗扵冰為有功今扵各萹之
内註意與經相類者仍断章摘句而釋以已意冀與
同志商確非敢妄議前脩也内經靈樞漢隋唐藝文
志皆不錄隋有鍼經九卷唐有靈寳註及黃帝九靈
經十二卷而巳或謂王冰以九靈更名為靈樞又謂
九靈尤詳扵鍼故皇甫謐名之為鍼經即隋志鍼經
九卷苟一書而二名不應唐志别出鍼經十二卷也
所謂靈寳註者乃扁鵲太玄君所箋世所罕傳宋季
有靈樞略一卷今亦湮沒紹興初史崧併是書為十
二卷而復其舊較之他本頗善學者當與素問並觀
盖其旨意互相彂明故也本草三卷舊稱神農本經
漢藝文志未嘗錄至梁陶隐居始尊信而表章之謂
此書應與素問同類但後人多更脩飾之耳秦皇所
焚醫方卜術不與故猶得全錄及遭漢獻之遷徙晉
懷之奔迸文籍焚㸏千不遺一今之所存有此三卷
是其本經然所出郡縣乃多後漢時制疑張仲景華
元化所記舊經之藥止三百六十五種陶氏進名醫
別錄亦三百六十五種因而註釋分為七卷唐李英
公世勣與蘇恭參攷得失又增一百一十四種分為
二十卷世謂之唐本草宋劉翰䓁又附益醫家嘗用
者一百二十種偽蜀孟昶亦命其臣韓保昇䓁以唐
本啚經參比增廣世謂之蜀本草至宋掌禹錫䓁𥙷
註新舊藥合一千八十二種定以白字為神農所說
黑字為名醫所傳草石之品可謂大備他若雷公以
下蔡邕徐大山秦承祖王季璞鄭虔諸公所譔名本
草者凡三十九部三百五十卷雖顯晦不齊無非輔
翼舊經焉耳近代陳衍作本草折衷王好古作湯液
本草亦刪繁之遺意也竊意舊記郡縣古今沿革不
同及一物而根苗異名或同名異質而主療互見者
尚須考定俾歸于一可也難經十三卷廼秦越人祖
述黃帝内經設為問荅之辞以示學者所引經言多
非靈素本文盖古有其書而今亡之耳隋時有呂博
望註本不傳宋王惟一集五家之說而醇玼或相亂
惟虞氏粗為可觀紀齊卿註稍密乃附辨揚玄操呂
廣王宗正三子之非周仲立頗加訂易而考証未明
李子埜亦為句觧而無所唘彂近代張潔古註後附
藥殊非經意王少卿演繹其說目曰重玄亦未足以
彂人之藴余嘗輯諸家之長先訓詁而後辞意竊附
鄙說其間以便後學未敢以為是也傷寒論十卷乃
後漢張機仲景用素問熱論之說廣伊尹湯液而為
之至晉王叔和始因舊說重為譔次而宋成無巳復
為之註釋其後龐安常朱肱許叔微韓祗和王宴之
流因亦互有開彂而大綱大要無越乎吐汗下温四
法而巳盖一證一藥萬選萬中千載之下如合持節
前脩指為群方之祖信矣所可憾者審脉時汨王氏
之言三隂率多断簡况張經王傳亦往往反覆後先
亥豕相雜自非字字句句熟玩而精思之未有能造
其閫奥者陳無擇嘗𥙷三隂證藥扵三因論其意盖
可見矣近人徐止善作傷寒𥙷亡恐與先哲之意不合
余因竊舉大要以𥙷成氏所未備知毉君子或有所
取也脉經十卷乃西晉太醫令王叔和本諸内經素
問九靈及扁鵲仲景元化之說裒次而成實毉門之
龜鏡診&KR0704;之指的自與近代倣託鈐訣者不同歷歲
既深傳授不一各秘所蔵互有得失至宋秘閣林億
䓁始考証&KR0861;妄頗加改易意其新譔四時經之類皆
林氏所增入陳孔碩何大任毛升王宗卿軰皆嘗審
訂刊傳今不多見近人謝堅白以其所蔵舊本刻于
豫章傳者始廣余嘗摭其精語并引内經之辞作診
切樞要二卷非敢翦其冗複間亦𥙷其缺漏且附私
說各條之下以與同志研究尔脉訣一卷乃六朝高
陽生所譔託以叔和之名&KR0861;立七表八裏九道之目
以惑學者通真子劉元賓為之註且續歌括附其後
辞既鄙俚意亦滋晦今代王光國刪其舊辞而益以
新語既不出其畦逕安能得乎本原餘如清溪徐裔
甄權李上交軰皆自譔著凢十餘家亦每蹈襲前說
在叔和之所不取讀者止記入式歌以馴至乎脉經
可也病源論五十卷乃隋大業太醫博士巢元方䓁
奉勅譔集原諸病候而附以養生導引諸法裒成一
家之書醇玼相混盖可見矣宋之監署乃用為課試
元復循&KR0670;列醫門之七經然附會雜揉非復當時之
舊具眼者當自見之吴景賢亦作病源一書近代不
傳太始天元玉册元誥十卷不知何人所作㦄漢至
唐諸藝文志俱不載錄其文自與内經不類非戰國
時書其間有天真皇人昔書其文若道正無為先天
有之太易無名先扵道生䓁語皆老氏遺意意必老
氏之徒所著大要推原五運六氣上下臨御主客勝
復政化淫正及三元九宫太乙司政之類殊為詳明
深足以羽翼内經六微旨五常政䓁萹太玄君扁鵲
為之註猶郭象之扵南華非新學之所易曉觀其經
註一律似出一人之手謂扁鵲為黃帝時人則其書
不古謂扁鵲為秦越人則傳中無太玄君之號毉門
傚託率多類此玄珠密語十卷乃唘玄子所𫐠其自
序謂得遇玄珠子而師事之與我啓萌故自號啓玄
子盖啓問扵玄珠也目曰玄珠密語乃玄珠子密而
口授之言也及考王氏素問序乃云辞理秘密難粗
論述者别譔玄珠以陳其道二序政自相戾意者玄
珠之名取諸蒙莊子所謂黃帝遺玄珠使罔象得之
之語則師事玄珠子而號啓玄者皆妄也宋高保衡
䓁校正内經乃云詳王氏玄珠世無傳者今之玄珠
乃後人附託之文耳雖非王氏之書亦扵素問十九
卷二十四卷頗有彂明余嘗合素問觀之而密語所
述乃六氣之說與高氏所指諸卷全不侔疑必刊傳
者所誤也原其所從盖攟摭内經六微旨及至真要
䓁五萹泊天元玉冊要言而附會雜說其諸紀運休
祥之應未必可徵實偽書也苟啓玄别譔果見于世
又豈止述氣運一端而巳覧者取其長而去其短可
也中蔵經八卷少室山鄧處中云華先生佗游公宜
山古洞值二老人授以療病之法得石牀上書一凾
用以施試甚驗余乃先生外孫因弟先生寝室夢有
所授獲是經扵石凾中其託為荒誕如此竟不考傳
獄吏焚書之實其偽不攻自破按唐志有吴普集華
氏藥方别無中蔵之名普其弟子宜有所集竊意諸
論非普軰不能作鄧氏特附别方而更今名耳盖其
方有用太平錢并山藥者盖太平乃宋熙陵初年號
著蕷以避厚陵偏諱而始名山藥其餘可以類推然
脉要及察聲色形證䓁說必出元化遺意覧者細為
審諦當自知之聖濟經十卷宋徽宗所作大要祖述
内素而引援六經旁及老氏之言以闡軒岐遺旨政
和間班是經乎兩學辟雍生吴禔為之觧義若逹道
正紀䓁萹皆足以禆益治道啓迪衆工餘如孕元立
本制字命物二三章釋諸字義失扵穿鑿良由不攷
六書之過瑕瑜具存固無害扵美玉也其論諸醫有
曰扁鵲毉如秦鑑燭物妍蚩不隐又如奕秋遇敵着
着可法觀者不能測其神機倉公醫如輪扁斵輪得
心應手自不能以巧思語人張長沙如湯武之師無
非王道其攻守竒正不以敵之大小皆可制勝華元
化醫如庖丁觧牛揮刀而肯綮無礙其造詣自當有
神雖欲師之而不可得孫思邈醫如康成註書詳於
制度訓誥其自得之妙未易以示人味其膏腴可以
無飢矣龐安常毉能啓扁鵲之所秘法元化之可法
使天假其年其所&KR0556;當不在古人下錢仲陽毉如李
靖用兵度越縦舍卒與法會其始以顱䪿方著名于
時盖猶扁鵲之因時所重而為之變𡭗陳無擇醫如
老吏断按深扵鞠讞未免移情&KR0556;法自當其任則有
餘使之代治則繁劇許叔微毉如顧愷寫神神氣有
餘特不出形似之外可模而不可及張易水毉如濂
溪之啚太極分隂分陽而包括理氣其要以古方新
病自為家法或者失察剛欲指啚為極則近乎畫蛇
添足矣劉河間毉如槖駞種樹所在全活但假冰雪
以為春利扵松栢而不利扵蒲柳張子和毉如老將
對敵或陳兵背水或濟河焚舟置之死地而後生不
善效之非潰則北矣其六門三法盖長沙之緒餘也
李東垣醫如獅弦新縆一鼓而竽籟並熄膠柱和之
七均由是而不諧矣無他希聲之妙非開指所能知
也嚴子禮毉如歐陽詢寫字善守法度而不尚飄逸
學者易扵摹倣終之漢晉風度張公度醫專法仲景
如蕳齋賦詩每有少陵氣韻王德膚醫如虞人張羅
廣絡原野而脫兔殊多詭遇獲禽無足筭者翁之學
問該博非獨毉門為然他如經史傳記諸子雜家以
及天文地志曆筭兵刑食貨卜筮釋老之書亦靡不
精求熟玩故其見之言語文字皆有考㩀可徵不為
浮葩以炫世至扵為詩尤雄徤蒼古有古作者之遺
風嘗以晦迹丘園薦為台州仙居縣儒學教諭後調
臨海及陞本郡教授俱不上善著書有内經或問靈
樞經脉箋五色診奇䀭切脉樞要運氣啚說養生雜
言脉緒脉系啚難經附說四時爕理方長沙論傷寒
十釋運氣常變釋松風齋雜著槀各若干卷傳學者
為人恭勤詳緩與人交欵欵常若不自足状貌不踰
中人語言如不出諸口卒然遇之不知其學之富也
年老無子而有女四人生女不生男人以太倉公方之
論曰自古有疾毉參之以九蔵九竅之變通之以五
味五糓之資五色五氣五聲以視其生死五毒五藥
以攻其疾疢其為術博矣故非聡明治逹知夫天地
神祗之次明乎性命吉凶之數處虚實之分定&KR0647;順
之節以與神聖為徒者未易以臻此若滄洲翁豈近
是乎翁之為毉一遵古昔神聖之格言而且博攷載
籍參取化原著之扵方冊余論次翁事頗采其意云
使翁自拔醫術之中一意儒學著書以垂世可謂稽
古之士矣
袁廷玉傳
袁廷玉名珙以字行其先南昌人也五世祖子誠仕
宋知臨安府以事至鄞遂留家焉父寧老元翰林撿
閱博學善文廷玉幼&KR0670;其學扵書多所觀覧迨壮益
爽秀嘗游東海𥙷恒洛伽山僧有别古崖者善相見
而竒之謂其眼光如電法當以術顯因紿令仰視赤
日待兩目盡眩潜布黑赤豆扵暗處俾辨之又夜懸
五彩絨線窗紙外使映月光别其色所試巳皆中然
後悉以相家之術授焉且曰子後當出我右慎勿妄
泄也其法候夜將二鼓或五鼓罷燃兩炬坐對占者
數以其炬左右視形状氣色既得苐參以所生年月
而吉凶之徵有若節契然在西浙與憲史陳泰項昕
沈博鄭文祖游謂泰曰君神庭金櫃有黑氣日中當
黜謂昕地角有魚鱗文不三日家將火謂博中部赤
白氣貫點點如梅花三月之内有父服謂文祖印堂
山根紅氣見夏秋當赴辟辟必南地泰扵其日午漏
上都堅不花僉事紏退之昕次日所居屋灾博以父
憂去果三閱月文祖爲福建帥府史亦如期憲副李
志憲僉都堅不花孛术魯育普顔逹失史銓有所問
廷玉荅曰李公蘭臺色慘將旬日死堅公天庭色紅
四十九日遷官南方魯公口有赤光而青黑乘之三
百日内不禄普公隂位微紅主祿位然不宜動動則
凶矣史公祿庫權凖赤黑氣如雲行兼之法令有白
氣三七日觧凶官李以次年正月卒堅除福建憲僉
湖南路監郡南臺經歴三仕皆南地魯至期以喪赴
普復軄後寄死野人家史以言不行去在鄞南臺大
夫普花帖木兒公由閩海道鄞見廷玉廷玉曰公神
氣嚴肅舉動風生大貴驗也但印堂司空有赤氣到
官一百十四日當奪印然守正秉忠名垂後世願自
勉普署臺事于越果爲張太尉逼取印綬抗節而薨
見江西憲副程徐曰君帝座上黃紫氣見千日内有
二美除但冷笑無情非忠節相也徐扵一年後拜兵
部侍郎陞尚書後歸欵爲吏部侍郎劉仁本張唘源
鄭文寳丘楠請占廷玉視仁本清中之濁視啓源濁
中之清視文寳視楠九州光澤精神澄徹曰公䓁不
十年官二品但晚節皆得譴吾且見之其後俱授樞
密分院副使改物後唘源文寳&KR0556;戮仁本死獄中楠
亦責貶唘源在分院時廷王曰公山根赤色浮見二
日内當有火厄次夕唘源家燬質明又曰火氣猶未
退唘源猥曰我家已一夕盡尚何火耶俄而莊所亦
告焚南臺中丞月魯不花公治書胡公均兵部郎中
揭公汯將赴北會于上虞廷玉曰月公膚似凝脂目
如點&KR0238;聡睿而文官二品今秋有中臺之命然不宜
往往則不祥公問為何廷玉曰面有紫赤氣如玉印
紋玉印除拜象也然紫赤火色豈宜往水位胡公鼻
梁聳得隂貴助司空楊州分野紅氣潤澤六八日内
除南方臺聀揭公骨氣巉岩舉動端慤舘閣器也但
神庭金櫃黑氣如弓此去大不利縦有美擢而到任
難矣月泛海而北果為倭宼所害妻妾皆被虜胡拜
侍御史開臺于閩揭與倭宼之難脫身赴北授袐書
少監未任而國事去廷玉回鄞見方國瑛曰公神氣
不常舉動急速性靈而氣暴當以武處官十年至一
品乃見其從子明鞏明敏曰明鞏眼長而眉太重額
廣而日角不瑩非喪父官不顯也明敏邊地赤氣如
刃劍紋二九日内因父功進爵可二品國瑛官江浙
分省後至平章政事明鞏父死扵兵對品&KR0670;爵至分
省左丞明敏從父克太倉有功拜分省參政張彦珪
曾說葉堅見曰張君且貴法曰肉滑筋蔵骨更清早
年名位逹天庭况凖頭權印黃紫氣如圓珠百五日
内當有二除到官必五馬職也然不可言善終曾君
魚尾笏紋朝耳耳無輪廓他日死將無歸官亦不過
五品且毛髮乾枯眼光觀地主身死而&KR0852;起葉君首
尾不欺權衡聀也然氣色青浮主七七日内恐懼成
疾張以公事朝亰授樞密副使兼台州路総管兵出
髠而遁卒追殺之曾為理官死兵彂其尸以戮葉為
左司郎中得驚而病風陶凱張順祖楊天顯往見問
之廷玉曰凱五岳朝揖而氣色未開五星分明而光
澤未現宜藏噐待時不十年以文進為異代臣子官
二品顯名其在荆揚間耶順祖面如洗而中凖黑蘭
臺慘福去禍来非壽兆也天顯色青身小語言清亮
亦主其文進且邊地有氣如雲行月出交夏四七日
遠動得吉凱當内附之初為禮部尚書湖廣參政順
祖次年病死夭顯受差赴北為省都事趙宜訥陳麟
求鍳廷玉曰趙君色温而黃氣和而悅當膺憲臺薦
官五品但騰蛇氣居火星内過三年方&KR0681;事陳君正
面外青内黃憂中有喜况青龍氣在天庭若祥雲瑞
氣横貫秋月進官累累可四品然終不到聀趙後三
年赴僉都元帥任陳擢戶部主事改瑞安知州陞秘
書監丞俱不克赴謝理洪珏胡熊黃有猷請扵廷玉
荅曰謝君五岳峻四水相朝官可至理問然朱雀氣
居印堂當貴人見怒罷聀所幸司空黃光明潤来年
五月必復任洪君面方如田富貴相也但妻位氣青
主損兩配生平多心術長子必見刺貶胡熊氣固清
瑩然貴而未實惟喜明堂兩點如紅豆端陽後可實
授也黃君中正廣而印堂清地角豐而人中斜既富
且貴但不久耳謝果以方丞相怒被黜後二年除省
理問次年五月到官洪後有田五十頃官至省員外
兼理問一妻死其一出也長子刺屯遠地胡扵後五
月實授省都事黃後有田七十頃爲省理問許方蔣
杰黃益謙皆廷玉密友廷玉嘗語方神氣澄澈學堂
氣全後必以文顯一萬日内官至三品然宜早進日
下白氣散年夀上一季之間弟將溺死又左右魚尾
氣動須急成昏否則遅一千日盖内外三陽雲行紋
見必大服動也杰有剛毅汪洋之氣亦主以文顯十
年内官四品但眼尾山根氣滯其娶當遅益謙氣有
餘而形不足後當處冗聀而富難久也方後二月次
弟過桃花渡果溺水死姻將成果以父喪止後果為
南昌知府三年再任還鄞迎其母廷玉曰公兩臉桃
花氣見兼之魚尾赤氣貫入太陽法曰游䰟無宅死
將臨焉母不可往次女且亡涉秋必皆應也因諫其
母得不往八月以疾卒于家又一月次女死南昌而
自身死金陵獄杰為刑部主事姻尚未成益謙為司
稅官而家日落其術之精類如此廷玉嘗言吾每占
人吉凶即知其心之善悪心善必吉其不善者反是
以故占得其吉則喜苟凶則怒輒念之為之反覆化
導期轉禍以為福人不畏義理而畏禍患廷玉之言
格心改行者至衆廷玉豪放曠逹重義輕利與人言相
未嘗及扵私家徒四壁處之晏若然介直無阿人有求
占者某忠某詐輒憑占繇以断不少逥護或以是咎之
論曰占人形状氣色以定其吉凶盖自古記之矣荀
卿著書乃列非相萹以拒之豈不以其相形而不論
心哉廷玉之扵是術必以形状氣色本之扵其心心
有善悪則見扵外者亦從而異焉扵是吉凶之徵應
矣嗚呼若廷玉者其可盡拒之耶姑布子卿之後善
相者衆矣然必以袁天剛為稱首廷玉豈其苗裔也耶
九靈山房集卷之二十七終
