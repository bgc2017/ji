九靈集卷之三
山居槀男戴禮叔儀類編
五言古詩從孫侗伯初同編
題茂清齋
䟽傅固知退貢公未遺榮如何郡齋上榜此林栖名
伊昔宅姑孰迢逓瞰修坰羣山既羅戶逥澗亦當庭
山行睇松茂澗涉玩泉清此歡謂可終外事始难并
理棹蕪湖水剖竹婺女城昔也樂肥遁今兹倦將迎
幸當官事治復值民俗寕虚舘絶諍訟空階長苔&KR1396;
罷吏&KR0556;閑散卧痾謝纏縈曾是懷舊想眷焉起深情
徇名道不足適意物可輕寄語浮丘翁長憶子音形
九日送别分韻得菊字
霜林醉秋萸雨徑卧時菊折以贈將歸意遠悲别促
城東會飲送王天錫
隂崖歛暝霏霜陸耀晴晛䔥蕭落木多緜緜衰草遍
開冬感阻物列飲會群彦美醑溢流霞妍談粲餘絢
時髦非我匹清尊豈余戀行矣送將歸悵焉罷歡宴
引領阻雲從搔首歎蓬轉
送人還鎮
根碩多繁條源濬有清流尊公啓洪胄英子紹前猷
肇允龍淵升翻飛鳳池游光分發硎劒氣壓嘘蜃樓
下車儼如昨去旆已莫留西州實吾鎮東路安足由
帶甲踰萬人連舫動千艘桓桓順時發行將舒國憂
題愛栢軒
瑟瑟涼野風竦竦寒城木風勁木亦然受命一何獨
歲物已淪傷高標誰賞錄偶荷主人恩開軒向城曲
老枝扶戶吟密葉停窗綠遂忘孤生悲行享後凋福
有客政迷方振衣時躑躅碩為栢上枝託蔭歸君屋
送劉仲脩
名都欎佳麗公室赫弘敞&KR0813;&KR0813;集時彦衮衮歸世網
若人固忠勤受命逾震蕩藩國蕳車徒邊亭巡境壌
道途邈以夐山川脩且廣月宵抱影息霜晨流念往
仰看零露團俯聽悲風響㬌物勞夢思驅馳罷心賞
去水無回波長途有徂鞅臨分恨莫晉搔首獨長想
送劉彦英東還
轉蓬無定在飄颻將何之未遽離本根頼有回飈吹
在昔從一官整駕来南陲何意十載留竟負三年期
上有垂白親下有初長兒平生巳艱瘁况復當乱離
及兹神武師拓地如拾遺遂令客行士秋晏薄言歸
慈毋既生還弱子亦抱持歌舞入故都志願幸無違
鴻鵠遊四海鷦鷯守一枝寕與鷦鷯處不随鴻鵠飛
詠省堂後竹
冉冉孤生竹託根淇水湄何年被簡拔移植鳴鳳池
鳴鳳凖寒律豈待伶倫吹
雲樵子
抗志薄囂世結茅向雲林&KR0585;靄起膚寸庭樹圍十尋
不見從龍势惟聞伐木音買臣抱才智遺烈著来今
當其樵采時久困稽山隂冨貴違壮年㐾&KR1275;易常心
丈夫有迍邅逹士甘滯淫永言慮崇替聊且投吾簮
舟彂嚴陵承以愚天錫諸公追餞
祗役旋故都艤舟柝良知臨岐辱飲餞舉觴念睽離
躑躅東城闉徘徊江水湄頽陽無停照别晷有成期
屏迹堪養痾樂道可忘飢持此將久息豈伊聊暫違
碩各崇令德蜚聲慰捿遟
舟中有懷以愚天錫諸君子
積雨夕澄霽曉行出東郭觧䌫遡驚急懷舊復淹薄
離情固難抑歸思亦随作鼓枻就隈隩指途阻參錯
嶮當嚴公瀨势奪吕梁壑側耳听波濤縱目窺巘崿
永懷滄洲趣久負泉石諾及此恊幽期逝將資止託
安得同心客共恣一時樂
舟次蘭隂憶寄君善敬德濬仲諸友
曉帆發嚴瀨暝棹次蘭隂悲歌泛廻渚引領睇長林
眷言遵舊蹊欲往訪所欽水行厭棲薄室迩阻窺臨
川静集潜虬林茂萃鳴禽獨無群居志感歎难為心
謁彦脩先生墓分韻得風字
楊公泣路岐阮生哭途窮撫心苟有懷出涕豈無從
吞聲度重阜銜恨眺連峯若人久巳沒古士將誰逢
時春卉木芳勝會嘉友同豈無尊中醑盡洒墳上松
埋玉悼遺迹觧劍慚古風長歌欲自慰情深眷弥重
悲亡友朱茂清
人亦孰不死爾死獨堪驚平生一掬淚寕不為爾零
在昔避兵乱倉皇託門屏一時急难意視之猶弟兄
動静既殊势去住遂分形東皐把𬒮時豈意竟先傾
双親巳垂白諸㣧纔弱齡遺事竟誰託素志終难成
流幻一世中運往誰得停形神旣久化何用哭吞聲
送别王天錫
久懷山澤居胡乃憩長途直爲知巳故欲行復躊躇
戀戀交情結漫漫歸思紆决去旣不忍淹晉欲何如
眷言命徒御逝將理舟輿巳無軒冕累自多林野娱
但恐禮羅密不似禁網疎且遂一朝願明日非所圖
題栖碧山人卷
都邑集豪右山林遺隱淪隱淪端可慕豪右何足陳
少小悟斯理出處故絶人杖策託幽棲抗志辞垢氛
隂谷棳丹荑陽岡朢白雲對綬不敢綰臨符寕肯分
晚節嬰世務薄言走風塵投耒襲珪組觧褐紆縉紳
始願竟難畢俯仰悲此身
送胡鍊師還山
有客挟丹蕳出游齊魯間行將入苦縣亦欲歸凾關
世途属多阻故里聊復還神仙苟难遇畢志巢空山
九日偕子充安道諸友遊城東
四序逝若飛忽忽授寒服曉徑菊乳黃暝林葉辞綠
居人驚節至行子感時速步出東城闉寄傲双溪澳
挹流當芳醴聽籟代鳴筑夕隂歛空陂頽陽照平陸
願得重晉連從夕至天旭
贈别吕用明
旅鴈薄霄游輕鷗掠水飛相逢多間阻所向有高卑
偶此風雨過觧后洲渚湄翩翩形影乱噭噭鳴聲悲
日落水氣寒月高風景移繒繳發中流又復夜驚離
回翔空有志栖宿定何時飄飄天衢上往慎子毛衣
贈銕冠子倪仲德
武士貫却敵文儒峩進賢獬豸勵憲臣鵕䴊寵郎官
鄭嘗聚氄毛宋亦表華山爲容豈非美弗稱斯厚顔
有客類疲薾秉志實剛堅旣用石爲腸復使銕作冠
逄萌不許掛貢禹那敢彈巍峩堂序上逍遙階陛間
古制世則知古心人不傳因歌君子德用繼緇衣萹
使客還自建昌
塒雞初戒曙關吏已開晨飭徒臨迥陌振揖發長津
四郊盛隂氣千里塞驚塵艱難將使命騷屑作行人
時值秋冬交道經吳楚分昔出方禡師今還巳歸軍
威遟良馬勞悽惻僕御勤王事不可淹誰知君苦辛
送人還蕪湖
連汀羃牛渚平原帶鳩兹卧瞩浮丘室行尋謝眺詩
偶随樵風便来憩淛水湄登樓憶吟守游山懷牧兒
昔至雪載途今别露霑衣驅車子流感輟棹我馳思
風雲有衢路寥廓無&KR0699;機矯首羡歸翼冥冥巳高飛
苦齋
薄游倦簮履歛性偃林阿群峰既旁繞衆卉亦前羅
暄風改故栢微陽變陳蘿荼生緣階上檪長即軒多
察性搴柔葉辨味掇芳柯苦節既可貞佳名矢弗訛
享歜寵王使集蓼奠皇家尊盛猶若兹庇賤將奈何
願賜卜身訣庶免後賢嗟
看松菴
結搆在中林林木何離離簷隅聳喬幹庭際俯樛枝
蜿蜿鹿尾揚矯矯龍形垂稠隂暗軒戶積髄滑階基
美人游未還素心適在兹豈不念封植無由敦佳期
岱畎称夏書徂徕詠周詩屈身古則然違志今豈非
急雪交横至嚴飈左右吹所貴貞白質不為寒歲欺
同子充濬仲游北山夜宿覺慈院
窮年厭喧囂今晨愜游衍豈伊清曠懷直為朋知展
指途陽巳昇入谷光未顯涉流既百折尋山亦千轉
停策樹頻倚攀林芳屢搴路夷始出幽山暝復凌緬
佛廬既栖薄僧榻聊息偃地僻心自怡俗遠慮乃遣
明彂有佳趣勝處將歴踐
抵智者
巳宿隆夀山復踐靈源境蜿蜒苔&KR0985;長&KR3780;确石路整
行愛祗樹密坐悦禅枝静幽意澹不愜游足憩復騁
睇瀑跂崇基追雲躧曾頂行行路巳窮朢朢日將暝
泠泠風出谷皎皎月窺嶺翳翳群動息寂寂紛務屏
以之觀化機緬焉發深省此身如露電百年亦俄頃
如何乖賞心驅馳眯風景緣業倘可除庶兹慰延頸
從智者游九龍謁劉孝標祠
上人敬愛客追從不知疲昔聞蠟屐游今見飛錫随
朝&KR1680;烜將出曉露泫未晞捫葛緣側逕披榛欵幽扉
水聲激磵滑鍾韻出林遟佛廬從中起祠宇亦旁依
行歌懷昔賢趨拜想前徽躑躅久不去此情誰得知
往山洞
既停九龍策瀝醑禮前賢復尋三洞蹊秉玉朝群仙
群仙去綿邈遺迹費采甄標峯絢霞外裂竇綵雲間
旁聽流活活俯瞰深淵淵脊曲駭初入膝阻艱屢迁
躧迥方蠖伸緣隅乃猴牽冥行路昜失前導火頻然
傾壁見斜倚危室覩孤圓穴杳石如透潭空海疑連
涉深怯龍躍出險怵途慳紆徐度虚隙恍愡脫重泉
㒒御矜乍往朋徒慶生還夙志愛游役芳時屢徂諐
流光忽我邁踐勝及兹年栖息固有期遅莫復何言
二皇倘可值頽齡庶能延
登鹿田
山北倦游覧山南縱攀援苔滑豈可步蘿弱猶足捫
力竭轉脩蹊險盡得平原排峯作郛郭列岫代墉垣
披拂趨蘭社靡迤入松門竒石既羅&KR0985;初篁亦當軒
鹿耕事固遠仙化迹還存野田遺舊埸孤冡秘精䰟
感往情巳劇懷来念弥敦學道值時阻攝生逢景奔
何能棄緣業即此窮朝昏
贈别祝彦明
悵朢臨荒蹊驅馳騁遐步江紆練月初山標綵霞莫
天長路昜迷水深舟难渡征人去不息倦㒒立相頋
此時悲送君安能髮不素
七言古詩
雙劍篇
君不見干將冶鐡鐡不流鏌耶遇之剪指投赫然鍊
成雙寶劍遂匿其陽以隂獻雌雄離隔徑幾年一朝
飛堕君矦前乃知神物不虚授必待英豪始聮偶從
今永近君矦身玉頭珠口相鮮新韜裏束耒白鷴尾
匣中蔵却綠龜鱗邅時未息干戈事且爲君矦充武
傋黑犀中斷未為竒白蛇夜斬方称利五山精六金
英也曾埋没豫章城時時紫氣斗間明占者巳知吾
國興君矦佩之可千齡
秦鏡歌
玉之榮石之英光瑩豈若秋金精秋金之精鑄鏡成
良工錫以銀華名銀華顔色如霜雪携向秦宫歎竒
絶珊瑚臺土吐菱花玳瑁匣中生明月夜籌巳竭曉
籌終宫女對之難為容雲鬟被首黛渝色我貌如心
不堪飾早知鑑心如鑑貌漢兵敢犯咸陽道咸陽漢
殿空中立秦鏡團團晝飛入至今鬼母夜深泣
白紵歌
闔廬宫中夜撾鼓宫樹烏啼月未午玉缸提来酒如
乳白紵衣成向君舞美人醉起行步難腰間珂珮聲
珊珊肯緣嬌爱减君歡寶釵堕地不敢言宫中門戶
多無數君恩反覆日幾度明朝重着舞時衣心中巳
道不相宜
空城雀
汝雀汝雀亦何爲有身不向他處飛却入空城長苦
飢空城四面盡焦土滿地青蒿幸無主飛来飛去啄
蒿實既無矰兮復無罟豈不見官倉有鼠食官米所
食縦多寕損幾一朝倉吏来捕爾爾罪莫逃終磔死
當&KR2264;織
當牎織貧家女兒堪嘆息隔墙惟聽伊軋聲堕珥欲
收應不得两日織成花錦叚盡輸上官猶誡緩夫壻
復来催上機豈念身穿藍縷衣君不見富家娘不識
蚕繅着綉裳
凉州行
凉州城頭聞打鼓凉州城北盡胡虜羽書昨夜到西
京胡兵巳犯凉州城凉州兵氣若雲黑百萬人家皆
巳沒漢軍西出笛聲哀胡騎聞之去復来年年此地
成邊土竟與胡人相間處胡人有婦能漢音漢女亦
觧調胡琹調胡琴按胡譜夫壻從軍半生死美人蹈
筵尚歌舞君不見古来邊頭多戰傷生男豈如生女
強
短歌行
青天上有無根日馳光暫明還復黑晝夜相傕老却
人忽忽吾言四十七偶看舊鏡鏡為羞昔髭未生今
白頭朱顔丹藥巳難覓青史功名行且休歲歲年年
待富貴富貴不来老還至老旣至兮百事非病妻對
之怨且詈妻年比我雖稍卑近亦摧頽如我衰一生
仳離殕居半此世歡娱能幾時縱多子女知何益北
邙冡墓無人識古往今来共如此我亦胡爲空歎息
人生滿百世豈多尊中有酒且高歌有酒不歌奈老
何
五言律詩
除夜客中二首
歲月遽如許蹉跎老却人一年惟此夜明日又逢春
湖海未歸客風塵多病身感時渾不寐灯火獨相親
又
優優百年内悠悠萬事虚青雲時不至白首歲將除
畫燕空随俗占雞嬾彂書未知從此去身世復何如
郡齋度歲二首
失脚双溪路今經两度春不堪飛雪夜還作朢鄕人
世事方如夢生涯笑此身惟應两蓬鬢不負歲華新
又
條風纔應律栢酒又浮杯舊臘随宵盡新年逐曉來
浮生蒼狗變莫景白駒催自歎憂時客初心寸寸灰
寄寕之鵬南兄弟二首
携家非得計世乱粗求安有季俱行役誰人救急難
月從愁裏沒雪向朢中寒昨夜鄕書到知君不忍看
又
一自干戈後先廬幾處存遽成豺虎峽愁殺鶺鴒原
歲酒空今夕春風非故園憂來無避處只是倚衡門
示全真張子愚
無從歸故國客思滿窮秋两地隔千里一身翻百憂
夢回高士榻情繞羽人丘我亦栖栖者時同說舊游
贈友
優擾干戈際天涯人未歸一身爲逆旅十月未寒衣
江漢風波阻鄕關書信稀危途恐相失歲晏重依依
投王郡守二首
巳落時人後誰能說姓名惟應馬南郡偏重鄭康成
賓舘懸床待公庭罷吏迎爲居門下久童僕亦多情
又
卒歲囊無褐為儒坐有氊每因官俸薄時動故人憐
慷慨空前志蹉跎巳莫年争如歸去好家在白雲邊
投同僉公
授鉞幾專征分藩復此行身爲漢飛將家若魯諸生
祕略三邊服妖氛一劍横已多門下客持筆待功成
郡齋守歲二首
守歲寒齋裏開盤試奠辛杯行猶是臘酒醒即逢春
天地長爲客風塵歎此身歲時追往事獨有老随人
又
節序清尊外光隂列炬前屠蘇初入酒犬馬又催年
筋力都非舊容顔豈更鮮餘生有如此杯至且頻傳
避地二首
轉粟百里道竄身千里巔人行危棧外家在畏途邊
門巷盡營壘僕夫皆鎧鋋亂離今若此何日是歸年
又
邊隅兵又動咫尺路難通妻子艱虞裏鄕關震蕩中
半生憂世變此日值途窮悶極惟思醉清尊幸未空
九靈山房集類藁卷之三
