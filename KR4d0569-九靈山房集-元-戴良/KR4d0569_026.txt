九靈山房集卷之二十六
越遊槀男戴禮叔儀類編
辨從孫侗伯初同編
夏正辨
或問曰春秋以周月紀事信乎曰然然則正月非春
聖人易冬以為春歟曰不然夏用人正而以建寅為
歲首周用天正而以建子為歲首所謂正朔也正朔
可改而月數不可改春秋書王正月固周家所須之
正月然猶建寅之月耳正月非冬亦明矣曰然則傳
春秋者曷為多指周正而言乎曰自左氏有周正建
子之說諸儒倡而和之同然一辭而夏正周正遂致
疑扵千載今請歴舉經傳所書以及易書詩禮語孟
史鑑百家之說折衷之何如春秋不書常事事有非
常則書之以示譏桓八年春正月已卯烝夏五月丁
丑烝公羊曰烝冬事也何以書譏亟也糓梁曰烝冬
事也春興之志不時也其在丁丑之烝亦曰烝冬事
也春夏興之瀆祀也以正月爲春五月爲夏豈非建
寅建午之月乎桓十四年八月御廩灾乙亥嘗公羊
穀梁謂八月而嘗時也御廪災甫三日而嘗春秋所
以譏也以八月爲可嘗豈非建酉之月乎僖三十一
年夏四月四卜郊不從乃免牲糓梁曰四月不時也
自正月至于三月郊之時也所謂四月者豈非建巳
之月乎如以爲建卯之月則郊爲及時何至四卜而
免牲乎僖三十三年十二月隕霜不殺草李梅實說
者謂嚴冬不殺氣燠也所謂十二月者豈非建丑之
月乎如以爲建亥之月則今之十月草未盡殺猶或
有之何爲遽書爲異乎桓十四年春正月書無冰成
元年春二月書無冰㐮二十八年春三月又書無冰
皆以冰政不舉而書也詩言二之日鑿冰謂十二月
取冰三之日納于凌隂謂正月蔵冰四之日獻羔祭
韭謂二月開冰周禮蔵冰開冰亦同春秋書無冰而
皆在春豈非冰政之不舉乎哀十二年冬書螽十三
年又書螽皆記異也窮冬沍寒閉蟄巳久而螟蝗生
焉其為異也大矣左氏乃托夫子荅季孫之語歸過
扵司曆之失閏如宣十五年秋螽而冬蝝亦謂之失
閏可乎莊七年秋大水無麥苗盖中原地寒種麥宜
早故月令仲秋勸種麥曰無或失時是歲以大水之
故種麥不以其時或巳種而遭溺故曰無麥苗豈謂
巳熟之麥乎莊二十八年冬書大無麥禾則以歲終
計其公私所儲而言也不然麥熟在夏禾熟在秋何
以書無麥禾扵此時乎且左氏主周正者也桓三年
傳云四月鄭祭仲帥師取温之麥秋又取成周之禾
夏之言麥秋之言禾非夏正之月乎莊二十五年六
月辛未朔日有食之鼓用牲于社傳云惟正陽之月
日有食之乃用幣伐鼓則以是月非陽正之月故經
以是為譏夫既非正陽之月則是月也非夏正之六
月乎宣八年十月城平陽傳曰書時也傳例以水昏
正為興作之候若以此十月為夏之八月是時北方
之星何由而昏正乎此夏正之見扵經與傳者然也
考之扵易臨卦之彖曰元亨利貞至于八月有凶指
觀而言也盖臨為二陽四隂之卦直十二月觀四隂
二陽之卦直八月夫自今年十二月指明年八月當
二陽之浸長豫憂四隂之將盛也是時商正以丑而
文王之彖惟從夏正而言也又考之書尭典曰日中
星鳥以殷仲春建卯之月也日永星火以正仲夏建
午之月也宵中星虛以殷仲秋建酉之月也日短星
昴以正仲冬建子之月也以子月為仲冬則寅月乃
孟春也伊訓元祀十有二月乙丑伊尹奉嗣王祗見
厥祖太甲三祀十有二月朔伊尹奉嗣王歸于亳此
十二月乃商家之歲首而但謂之十二月有以見商
家雖以建丑為歲首初未嘗改十二月為正月也又
考之詩小雅四月維夏六月徂暑䓁萹皆夏時也豳
風七月一章曰一之日觱彂二之日栗烈無衣無褐
何以䘚歲五章曰十月蟋蟀入我床下穹窒熏鼠塞
向墐戶嗟我婦子曰為改歲入此室處周以子月為
歲首故十月改歲迎新歲也至扵卒歲則猶十二月
也又以見周人雖以建子為歲首即未嘗改十一月
為正月也又考之二禮周禮大胥春入學舍菜合舞
秋須學合聲媒氏掌萬民之判中春之月令會男女
籥章掌土鼓豳籥中春晝擊土鼓龡豳詩以&KR0647;暑中
秋夜迎寒亦如之大司馬中春教振旅遂以蒐中夏
教茇舍遂以苗中秋教治兵遂以獮中冬教大閱遂
以狩亦夏時也康成註天官正月之吉始和曰周之
正月註小宰正歲帥治官之属而觀治象曰夏之正
月一歲而有兩正月乎周官冬日至祀圜丘夏日至
祀方澤季春出火季秋納火仲夏斬隂木仲冬斬陽
木亦皆夏時也凌人掌冰正歲十二月令斬冰傳者
云夏正十二月令之季冬也若以為周正則十二月
乃今之孟冬水始凍而未堅冰可蔵乎内宰仲春詔
内外婦始蚕傳者云夏之仲春也若以為周正乃今
之十二月而可蠶乎又考之語孟曾點舍瑟一章所
謂暮春者亦可指為今之正月乎今之正月寒氣猶
壮既非春服之候亦非可浴之時則此暮春非夏之
三月乎孟子曰七八月之間旱則苗槁矣按豳詩五
穀之中惟禾稻晚熟十月納禾稼十月穫稻是也七
八月之間旱與七八月之間雨集皆申酉之月秋旱
則苗槁盖指禾稻而言也又十一月徒杠成十二月
輿梁成本言脩治橋梁必在深冬水涸之時徒杠十
一月可成澗水先涸也輿梁十二月乃成河水後涸
也趙岐乃以七八月為夏五六月十一月為夏九月
十二月為夏十月朱子晚年始悟其非是欲改註之
無及也又考之史秦建亥矣而史記始皇三十一年
十二月更名臘曰嘉平夫臘必建丑之月也秦以亥
正則臘為十月云十二月者寅月起數固未嘗改也
至三十七年十月癸丑始皇出遊十一月行至雲夢
継書七月丙寅始皇崩九月葬驪山先書十月十一
月而継書七月九月者數月以寅亦未嘗改也司馬
公作治鑑扵二世元年之下書曰冬十月戊寅大赦
扵漢高祖元年之下書曰冬十月沛公至㶚上扵孝
文元年之下書曰冬十月封瑯瑘王澤為燕王扵孝
㬌元年之下書曰冬十月丞相嘉奏立祖宗廟扵孝
武元年之下書曰冬十月詔舉賢良方正直言極諫
之士而親策之元年之下書冬者時不改也書十月
者月不改也此漢因秦正朔以亥月為歲首即未嘗
以冬為春以十月為正月也又考之百家之說屈原
離騷經曰攝提貞于孟陬按天文志攝提星名在龍
角之兩傍直斗柄所指以建十二辰者也寅月曰陬
盖是月孟春昏時龍角攝提星見在東北隅随斗柄
指寅故以為名也屈原以寅月為孟月則孟子所謂
七八月者乃攝提随斗柄正指申酉之月所謂十一
月十二月者乃欇提随斗柄正指子丑之月鄒魯與
椘同一正朔故也此夏正之見扵易書詩禮語孟史
鑑百家者然也質之扵經證之扵傳考之扵易書詩
禮語孟史鑑百家則春秋所書爲夏正耶爲周正耶
曰然則春秋黜周正而用夏正歟曰不然夏周改正
朔而不改月數周之正月即夏之正月夏之正月即
唐虞殷商之正月春首寅歲首寅百王不易之正也
何爲其然也以冬而爲春非生物之候也以夏而爲
秋物之方長而未成也以秋而爲冬歲功未畢欲閉
蔵而莫可也商周聖人之心即虞夏聖人之心夫豈
變易四時貿亂寒暑而曰吾將以是而新民聽哉汲
冡書曰夏數得天百王所同我周改正易朔以垂三
統至扵敬授人時廵狩烝嘗猶自夏焉則建寅之月
固周家之所用也彼謂周家以建子首十一月者左
氏之誤謂周家以子丑寅爲春卯辰巳爲夏午未申
爲秋酉戌亥爲冬者孔安國鄭康成之大誤也且改
時易月之論孔孟以前經無明文自左氏孔鄭諸公
迭爲之說扵是杜預之註左氏何休之註公羊范寗
之註糓梁孔穎逹之述正義往往舍經信傳踵&KR0861;承
訛歴千有餘年無有能正其非者至河南程氏始断
之曰周正月非春也此一言也真足以破千載之惑
矣然又曰假天時以立義猶不輕扵斥左氏之非胡
康矦見冬不可以爲春遂發明程子之意謂春秋以
夏時冠周月誠如是也則繋年之夏時與紀事之周
月轉相矛盾所謂分至啓閉十有二候十有二律乃
與天氣物化不相應而春秋非上律天時之書矣善
乎朱子之言曰周改歲首而不改月數若從胡氏之
說則月與時常差兩月聖人作經恐不若是之紛更
斯言豈欺我哉曰杜預之扵左氏每委曲遷就無一
言之不合說者謂預爲左氏之忠臣若吾子之論直
則直矣其在諸儒將不謂之忠臣乎哉曰正其非以
救其失正所以為忠也若預者乃左氏之䛕臣其扵
忠乎何有
觧
萍居觧
萍居子自其早歲即嗜游放浪江湖渺乎無涯随所
止宿輒復為家榜以萍居所至傳誇客有囂囂生者
過而問曰聞子儒林之秀士藝苑之能人也稽經諏
史蹈義行仁吐言為詩肆口成文推其有足以弸中
而彪外出其餘可以尊主而芘民而又旁通卜祝下
兼瞽史審音節扵鍾生定吉凶扵鄭子子誠藝苑之
能人儒林之秀士也然而年過四十名不加顯利不
加豐無尺宅以安其妻子無寸祿以華其祖宗頋乃
甘貧樂賤朝西暮東戶不常籍賦無定庸内忘憤激
之志外絶愠悶之容萍乎萍乎果足以擬其蹤乎萍
居子曰噫生獨不見夫萍之樂也不根以㩀不土以
着或依沼沚或傍溪壑憑風聚散挟雨棲泊&KR0556;必其
深避必其涸逐鳬鷖而上下結萑蒲以隐約類飛蓬
之跌宕肖浮梗之落魄此則萍之所甚樂而余之所
託焉者也囂囂生曰吾聞深山大澤材木所鍾為𣏌
為梓為椅為桐勁者其栢喬者其松大而梁柱之具
小而杙桷之充子何不搆此以為室營此以為宮去
卑陋而即顯融乎萍居子曰生胡取細而略大明外
而闇内徒知材木為宮室之需不知宮室乃斯人之
害盖德薄而祿厚者志必虧才小而福大者身必危
與其冒甲苐而戮辱孰若葯其房而荷其屋與其侈
朱樓而禍殃孰若茅其廬而草其堂吾非不知宮居
之為貴室處之為福也頋德有不及才有不足爾吾
舍萍居何以哉囂囂生乃仰而呼俯而吁曰知才德
之難備而不有之者自知之明也知宮室之難安而
思去之者自守之䔍也自知之明智也自守之䔍仁
也仁智聖賢之事也萍居子豈特藝苑之能人儒林
之秀士哉言既萍居子改容以起曲躬而謝曰㒒誠
鄙人未知聖賢之大道聞生之言乃今心有戚戚矣
贊
蒼雲圖贊
姚江嚴宗道漢子陵先生之裔孫也嘗扁所居之室
曰蒼雲盖取范文正公祠堂記語所以寓夫懷思祖
德之微意云耳其友九靈山人為請𬗋君養吾作圖
以遺之且為之贊曰
群隂既屏萬象聿新誰居黃屋平生故人玉帛雖至
肻屈吾身雲山蒼蒼作世隐淪繪事既素孰知其因
覩象思德慰我後昆芳時固遠清風尚存動静作息
蒼山白雲
生意垣贊(并序)
餘姚張與權世善小兒醫因名所居曰生意垣中書
參政危公書之秘書少監揭公記之扵是其友九靈
山人贊之贊曰
天地之心是維生生施及乎物而日以亨昔在神聖
體天法地教之醫學生厥衆類扵情曰爱扵德曰仁
化貞作元變冬為春暨乎末流滛厥術數䑛痔成汙
中肝亦誤惟越張氏顱䪿則傳嘗觀其家生意蓊然
相彼嬰孤如萌斯茁視匪以時輙夭而閼曷其保之
是湯是熨是或不慎生道其息俯仰堪輿稽恊典墳
揭名生意敢告心君
黃元輔小像贊
其才之逸駿躍而驥&KR0750;也其德之畜玉藴而珠蔵也
其行之高標正而矩方也噫此所以隐約稽山之隂
逍遥鑑水之旁而使右軍遜其逹賀老遜其狂也
王竹梅像贊
力足以任四國之重氣足以盖一世之豪矻矻乎其
好賢之䔍孜孜乎其奉國之勞此所以進而金章紫
綬不足以爲其貴退而黃冠野服不足以爲其高懿
哉斯人其殆以隐之綺角未用之蕭曺也歟
郁文海像贊
圓悟正宗派别支分歴世而十乃肖其人道有弛張
迹無罅隙如清在琴如甜在蜜族推大覺業受三平
冰釋鵬化誰使誰令爰自臨漳遠浮東海作法中龍
游戲三昧何人逸想幻此德容木蛇在手見者震恭
源道淵像贊
望之儼若即之粹然如水之止如雲之閑出世名刹
卓錫空山以堅固力結精進緣乃扵是中得大法船
非具正眼曷覩釋天宗風久墜妖瘴日纏庶幾百世
觀者敬虔
銘
惟微齋銘
人之有心實主乎身危微曷異理氣是分其理伊何
道之所出暨雜以人氣為之汨人也異熾岌乎其危
道也無形是之謂微二者之間曾不容隙察之必精
守之必一惟精故一惟一故中大哉心學萬世所宗
惟此道心萬善之主勿謂其微終焉罔著曰體曰用
不使有遺曰隐曰顯罔間其幾四端巳充四非亦克
人十己千式致乃力古聖所傳悉會于心充實光輝
其積日深戰兢以持戒懼以守希聖之功扵是乎有
紛紛小子方寸罔治卒以其公而蔽扵私蔽之扵私
實始乎人回視此道一何其湮卓爾方生心學是勉
乃以惟微篆厥齋扁朝斯夕斯目擊道存敢贅一辭
以告天君
仁齋銘
扵皇上帝降此下民形既生矣抑何不仁人而不仁
乃形之役耳蔽于聲目眯于色以言則誕以動則危
惟誘夫欲遂亂扵為擾擾營營其曷予巳我觀&KR0847;仁
嘻其有幾匪學匪師孰示本原有孔之聖有顔之賢
示之有要禮以為則曷喻其功妙在扵勿已克禮復
乃純乎禮仁豈遠哉欲之則至臻此伊何實先致知
知既云至力行是期非行曷全非知曷有以恕而求
以敬而守察以動静思以朝夕為仁之功扵斯為極
我稽古人其惟顔氏涵濡聖學有進無止嗟爾羅君
曰顔是希以仁名齋冀其所幾大哉仁乎衆善所在
仰止齋名其永無怠
泉聲齋銘并序
歸菴禅師以亶上人之嗜學也為飭西偏一小齋舍
之亶徵余銘乃為其辭曰
孰談無生惟歸菴師孰為聽徒亶也扵兹師欲無言
借泉作舌靈源活意一何潑潑惟亶善學以目為聡
聲固不離耳則如聾晏坐一齋泉流在左了無所礙
乃如来教
清瀧硯銘
僧闡奉使日本得清瀧石硯求為銘銘曰
懿兹硯産東夷為有靈源知所歸嗟彼世人胡不思
箴
存省齋葴
惟民之生靡哲靡愚惟存與省乃與道俱其存伊何
曰飬乎静慮既未萌卓爾有定其省伊何日察乎幾
迹雖未著昭然莫欺人欲一棼天理即晦或慎未然
或謹將殆誰其尸之莫匪是心兢兢業業履薄臨深
心之所主是名曰敬動静相維内外俱正道兼體用
心統性情致中致和皆敬之成中位天地和育萬物
亦敬之功推其所極斯須或失間隙巳多理欲二途
相去幾何維子思子深閔斯世戒懼謹獨提綱以示
孟氏継之命曰思誠申以操舍其指益明迨今濂洛
下及武夷心學之傳實肈扵斯相彼陋儒表裏罔一
公不勝私機變横出孰知至人每防以微未彂巳彂
存之省之我作斯齋篆以名萹目擊道存夫豈云遠
志非不䔍守惧難終乃𫐠銘詩以警其慵
摴菴葴
吾甥趙彦嘉畏慎人也自以才非世用題其宴私之
室曰樗菴其舅九靈山人乃作葴曰
孰矜匪巧孰巧匪勞孰知夫勞者巧之招孰慚匪拙
孰拙匪逸孰知夫逸者拙之積是故南山之梓其材
可以作梁柱匠氏遇之卒斧而取官道之樗其材不
足以中規矩匠氏過之卒棄而馳然則予乎其將為
巧者之梓乎抑亦為拙者之樗乎嗚呼余扵樗也知
有以全其軀矣支固卷曲形亦擁腫彼鈇彼鉞庶不
汝恐
說
李氏子字說
鄞江李時勉子男三人而其命名皆從玉長曰瑛次
曰璠次曰璨請余為之字瑛玉光也符瑞圖曰玉瑛
仁寳不斵自成盖玉生之土中混扵沙石良工斵焉
始成其噐惟仁寳也成不待斵待斵而成者學者之
事不斵而成者聖人之事也學至扵聖乃為大成請
字瑛曰孟成璠璵璠也孔子曰美哉璠璵質之不美
不可以為器器成而美則其為美也大矣學至扵充
實美之謂也請字璠曰叔美璨璀璨也說文曰玉光
璀璨夫和順積乎中然後光輝彂扵外玉之璀璨猶
學之有光輝也請字璨曰仲輝嗟夫成者所以具乎
其體也美者所以藴乎體之中也輝者所以形乎體
之外也是故成而後致乎美美而後致乎輝然則璠
也璨也非有資扵瑛則不能成其為璠為璨也雖然
傳有之五常脩則玉瑛見瑛扵骨肉之間其亦加勉
也哉克頋名與字則知所以玉成之道矣玉成之道
非講學而何哉既以告三子因書以為說
九靈山房集卷之二十六終
