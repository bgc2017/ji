九靈山房集卷之八
吴遊槀男戴禮叔儀類編
四言詩從孫侗伯初同編
山有𣏌(并序)
山有𣏌為董生彦符作也生侍其父正齋公官吴中
見吴中山水之勝念父之不能以游息也為作圖以
娱之
山有𣏌于吴之里君子至止可以宴喜水有魚于吴
之墟君子止居可以宴胥于山于水有軒膴膴何斯
違斯莫或遑處于水于山有亭閑閑何斯違斯莫或
遑安安其可懷耄將至矣今也不樂歲月逝矣爰作
斯圖式歌且謠碩言公退惟以逍遥其樂也哉
趙母詩
汎彼苕水可漱可濯閨門有閒樂爾貞淑汎彼苕水
可泳可游閨門有肅樂爾貞幽于彼苕矣其流㳽㳽
樂爾貞幽今其逝矣翼翼孝烏息我庭柯反哺無從
傷如之何翼翼孝烏晨集于林頋儔相嗚實感我心
五言古詩
别鶴操
仙禽胎化初振迅東海間異質清以曠明心迥而閑
徘徊騁天步逼仄隘人寰夕飲慕瑶池朝翔想芝田
頋逐華亭侶来乘衞國軒丹羅既掩翳青繳亦羈纏
俛首時獨思對影恒自憐飛群徒在望驚孤那得還
王鳩知候晦旅鴈識天寒人不處睽離何能喻吾言
賤生
中經閟真訣内策昧遐討受命歎蒲姿飬生疑桂腦
衰曆己從華愁容亦收藻空慚皇覧揆敢擬彭年老
僚友歘鱗集杯盤娱潦倒酣醉及中觴感悅乱双抱
坐當晝㬌移起瞩時物好簾前花受風階際露停草
無情固難恃有生亦誰保得酒且歡酌萬事付玄造
歎年
運行歸有窮餘生會當幾恍忽度華年蕭條臨暮齒
棄𥜗慚英妙游談愧名理偶叨末路慶復覩東都禮
藩國揖文雅鳳池接冠履頋嫌恩私被莫稱騑服美
忝竊旅孤蹤憂歡將二祀浮榮空此時芳辰竟何許
齊㬌悲牛山宣尼歎逝水此身誰不貲長意自無巳
屑玉昩瑶淵&KR1263;藥乏松髄吾其翦衆念且酌穆生醴
孤女别主辞(沈仲悅以百金得美妾既而知其有父憂也即舘諸别室)
(後為具資裝嫁之比嫁時猶處女也)
賤妾奉君日父死方未期妾心自為鄙安知高士懷
高士重明義豈昩居室時深閨朝暮入不肯一回窺
君德海之大妾身水之微大德固不虧微身將何依
水萍已無定兔絲頼有施遂伸皎日誓永絶行露疑
百金諒非重獨行誠所稀在君廼其常扵妾良不貲
緜緜感嘉惠遲遲出門基碩為䨇飛燕猶及榜君幃
周伯温侍御席上賦
淅淅扇晨飈塗塗散暝霏翳翳繁隂結凄凄陽卉腓
開冬感徂物高會洽音徽嘉肴薦文鯉芳醑獻蘭巵
列坐侍星弁駢筵簉緋帷綺席全當牖朱簾半隐扉
巳酣亭上酌復玩軒中竒美話既愉心麗句更流思
清事古難偶歡合情所希及今不為樂後兹將待誰
但乏瓊玖報虛蒙桃李施惟祝養生年黃髮以為期
長洲苑送人
聖澤竭周亰伯功侈吴甸舘娃既有宮長洲復名苑
竒葩由化造異羽自神選娱樂纏睿思盤游注英眄
託乘色斯升觸輪賢巳遠治乱良未尋興亡竟誰辨
蹉跎世運移悽惻海田變君子属于役舉觴此追餞
行矣臨長途悵焉罷歡宴何當即旋駕名邦重游衍
劍池送人
祖龍南狩年拔劍當風立慷慨逞䧺心斫石石為入
耿耿秋水光稜稜鉄花澁殺氣纏蛟螭腥痕凛原隰
參差世祀移寂寞威風戢要離去不頋湛盧見之泣
英圖悵若兹餘波眇誰挹茂宰歘鶱騰軍容何翕習
仗劍戍三邊斬首當幾級惟國養甲兵有愾湏討襲
相期獻凱歸此地共栖集
游湖上諸山
澄湖緫地德連山䧺㝢縣嵐氣川上浮林影波中見
東臨帶吴會北拒衿椘甸上峙岫如複下亘水成綀
參差窺粉堞出沒見丹殿宏麗邁前聞游觀踰昔踐
君矦挺竒興軒盖此追衍雲随朱旆楊路繞頳霞轉
五藥芳可采三芝秀堪搴升高望巳騁即卑趣仍展
碩言謝羈纏久兹事攀援結網政未能臨淵亦徒羡
豋尭峯
巳從&KR2311;泉游復向尭峯去堯峯眇何所甿俗不知處
披拂強追尋疲疹窘凌遽息喘倚茂松濟勝犯零露
積石擁近蹊飛嵐護遥樹仰觀天宇垂俯睨河流注
石湖尚波瀾洞庭但烟霧游子多悲懷觸㬌增遠慕
微跡既漂泊流年復遲暮半生僅一来百齡能幾度
回駕悵难淹又復首前路
同楊文舉提學游乕丘
疲榮厭府寺思閑愛林丘今晨偶從告薄言為兹遊
輿馬出城郭冠盖集朋儔尋雲共&KR1406;峴吟風同倚樓
池浸劍光冷石拱&KR0688;臺幽丘乕餘昔勢憨泉溢前流
逖聽巳咸踐新賞復旁搜樹杪吴岫出天末椘雲浮
睇迥距遥甸臨卑撫平疇萬象固如昨六龍寕暫留
且兹酌芳醴相從滌繁憂豈不念行役天道良悠悠
陪陳夷白左司省先隴遂游西山諸寺
孝理昭令典哀敬著前經方冬謹封樹肅命省丘塋
侵晨彂西郭平旦越脩坰飛盖上坡陀憑軾仰光靈
白楊何蕭䔥悲松復泠泠以兹霜露降益起悽愴情
本深末斯茂源濬流愈清叔氏既尊盛伯氏亦光榮
祿厚養不逮寵極坐自驚感深去復留心惕久廼寕
尋徑稍出陸移舟更穿汀林寒霜雪白寺古莓苔青
循廊阻昏黑失路屢顛傾怯風坐深閣恋月開疎櫺
含思及明彂鼓勇復前行&KR2311;泉裂地湧堯峯矗天横
拍欄睨寒井尋山窮絶陘躑躅東林莫徘徊西月升
將命晚戒道急時暗催舲船居類坐甑蓬宿訝拘囹
防流塹宵閉戒暴城夜扄更闌占漏密家近驗舟停
芳晨巳罕遇良會亦難并况兹同游侶一皆間世英
或為鳳薄霄或作鴻入冥或分庭竹潤或奪春蘭馨
獨余事漂泊頋影久伶俜豈期當末路亦此託前旌
忝竊雖過任感荷實所盟碩言曰追從放浪終百齡
次韻蔡經歷病中述懷
平旦起趨府曰晏未遑食羣言方䆒萬紛務諒非一
進豈無云𥙷退猶持夕惕仰窺令圖廣俯察道言密
得喪事既知治乱情亦識遭時匪過任撫巳恒自失
玩辞戒負乘觀噐忌傾側孜孜竭勞勩役役忘宴息
在疚尚懷憂從告詎思佚琴言澁未和吏案浩巳積
迓騎應久徯来客復如織晨出愧蓬心晚沭感霜色
乃薄干祿情欲㢮荷檐力執戟固已疲草諫亦多疾
萬事莫並歡重負寕遽釋不見戾天羽林木巳難擇
寄陳伯將學士
搆厦必衆材成裘必群腋自非合才彦何能定家國
若人藴嘉猷生世值明德鳳池因託身龍淵尋矯迹
載建家王禮復覩漢朝則清芬播方来惠心邁疇昔
夜直躧天階晨趨媚蘭室密謀巳䆒萬妍論信非一
吾徒方倚頼微軀荷蘇息無言腹背羽永愧排空翼
送陳太守
迅足羡奔影羈羽忌離聲明暗既異姿判止亦殊形
若人東州彦生世昌運并軍帳早嘗入省幕晚所經
一朝剖符竹千里治專城飛盖出南郭肅駕騖脩坰
側聽江風響俯睨湖光明去意不可淹行旆安得停
頋已正維縶臨衢逾屏營賓朋徒滿眵何以慰吾情
吴中追哭胡古愚博士
少小媚桑梓薄晚遠枌榆因念平生友長慟千里途
伊人富才彦清聲播中區翰逸唐晉間文超秦漢初
董茟照往典孔鐸振今衢上國羽儀盛曲臺恩禮殊
朋情日夜密徽音歲時疎以兹隔幽明况廼違里閭
竊祿逐雲旅載華預人徒摛辞空有属榒管若爲書
對雨金逹可送酒至
星纏離夜月桂渚彂朝雷族雲起泉室零雨下陽臺
飄&KR0585;方似霧集地復如埃空濛迷野鶩沾洒&KR0632;階苔
旅人乏愉悅孤舘獨徘徊久缺清酤至忽值白衣来
豈不欲爲酌因君停玉杯
徐叔度遺紈扇
團團七華扇名在制久缺感君裂紈素與蒙却煩暍
入手訝如珪暎容疑學月玩之炎氣消握之微風彂
却碩暑長在無使君暫歇
蔡郎中使還
嚴車辞椘壌飛榜涉淮河畢使遂還心延瞰起悲歌
蕭瑟涼海風汹湧大江波登艫遅来雨蕩槳及歸霞
相公征不庭威命被四遐萬騎若雲集千旌亦星羅
士馬固溢肥境土猶犬牙帷幕有深謀君子在所荷
樽前可折衝堂上有干戈中營方倚注正遠將如何
偶書
皇元遘迍邅海字咸震蕩兵戈緜歲月骸骨纏草莾
魑魅在野號蒿莱沒衢長上宰奉王靈按劍赴椘壌
水涉艎萬艘陸出車千两一舉清大憝載舉走姦黨
芍陂既昭潔合淝亦澄朗肅肅整歸途翩翩蕩逥槳
昔邁歎涂艱今来樂河廣惟兹盛勛業一由進忠讜
鞠躬軍帳中指頋將臺上制勝獲先鳴收功膺上賞
吉甫六月征公旦東山往愧無風雅音長歌継絶響
病中承逹可送小木椅
木質本堅劲雕刻乃有施屈體奉時好鞠躬承宴疲
戀月載三坐怯風四五移但願丹心在不使素塵緇
秋菊圖贈别
有美當階菊秋萼何離離逄君掖垣宴摘以奉金巵
玉指遺故香朱唇含昔姿無言勸醑餘根株長别離
次韻宿西山
旦棹東湖澨暝策西山麓林光漏月清水影漾天綠
初風革故和窮律轉新肅悲来攅人懷山房不成宿
送陳同知
椘客事晉君巳皆榮厚祿身章&KR0670;犀象鼎食飫梁肉
荀范作姻婭趙魏與追逐旦分馳道出夜旁天居宿
故悲絶宗黨新敬起賓㒒東洲有儒生官路獨迷躅
青年結主知窮老佐州牧今為千里行猶未分符竹
周侍御家賞梅
託根向南苑發萼當北枝逢君後園宴折以慰佳期
遠近非一香參差多異姿餘榮未渠巳晚實方見竒
要知調鼎日復此奉金巵
祭脫脫丞相祠
灌匕苾椒醑充庭潔薌膋禮為明祀用功由報事昭
升朝後公叔逮事愧王寮祠使偶陪厠福飲遂招邀
憩水既駢筵貪山亦停橈徘徊媚良集放浪爱清朝
英英雲度林泫泫露棲條暄風蕩鱗羽淑㬌麗江皋
神祐溢瞻聽民思播謌謠冠盖歘聚散園塋轉岧嶤
豋城騁回望遺業相與高感歎遂成章聊用布同袍
題李道士鶴瓢
羽人觧騰翥託物示靈竒遂使園瓢種亦幻仙禽姿
長喙巳忘啄輕軀時欲飛投贈有深意世人那得知
題陳敬初小丹丘
遥途念鄊縣晚志重仙靈結搆避公舘卧游資赤城
瀾漫泉湧渠合沓雲翼櫺峭崿天末起飛流戶外清
山川隔舊賞庭院暢新情静有幽事悅動無塵慮縈
何必踐台嶽兹道可長生
題梅花莊
離離莊上梅粲粲獨言竒横窗低可折雜霰遠難窺
光翻却月觀影乱合冰池長違一枝使竟歸三實詩
芳歲固云暮高標寕遽移但恐草木心區區君不知
奉陪省院諸公小集
淵襟眷儒雅藩國盛名流鳳池早嘗集乕衞晚仍留
禮讌及時暇昌會因澤周頋余陪鼎食復此薦民謳
世慶共汪溢身碩兩綢&KR1230;所愧凢濁資&KR0861;從仙珮游
以紈扇遺人題其上
我家白紈扇巧製出孫枝殷勤奉玉手與君却煩熺
提携微風起出入明月随所恨秋節至君恩不可追
治圃四首
三春豐雨澤晨興觀我畦嘉𬞞有餘滋草盛相與齊
勠力治荒穢指㬌光巳西好月因時来歸路杳然迷
暮鳥尋舊林晚獸遵故蹊我亦息微勞去去安吾棲
其二
長夏罕人事齋居有餘閑壮窗多悴物且遂灌吾園
攅根既舒逹積葉亦䓗芊瓜瓞繞畦長新葵應節鮮
抱甕一回視生意盈化先在我豈不勞即境多所歡
悠悠千載間樊生信為賢
其三
苒苒素秋節凄凄天宇清挈杖視西園俛仰傷我情
藜藿日&KR0556;凋惟見野草青草青亦幾日霜露早巳零
萬物會有終人生無久榮功勛苟不建未若託林埛
所以荷蕢翁長歌悲磬聲吾其理吾圃聊以隐自名
其四
窮冬霜露下谷風轉凄其以今四運周感兹百卉腓
披榛歸北囿墟里故依依桑竹餘朽株臺榭有遺基
野老相與至嘲諧談昔時談罷輒引觴陶然無所思
紛紜世中事寒暑相盛衰此理苟不勝役役徒爾為
既以適吾碩何能忽去兹
次韻夜直
公署近霄漢時夏暑不侵金銮殊隐隐玉漏正沉沉
官燭明綺座夕香散瑶林揆巳知為忝憮然愧華簮
泛石湖
束髮企名都游宦及玆年遂陪豋瀛侶来上汎湖船
水光曜殘日林影溢中天巖穴停橈見楼臺鼓枻看
蒼蒼歛暝色羃羃曳寒烟菰蒲有餘凄鷗鷺相與閑
窈窕趨廽浦蕩漾媚遥川水宿怯宵清蓬卧爱月穿
俯視潜夜魚仰睇衝暁鳶窘身愧浮霄歛志慚躍淵
何當謝冠履歲晏此盤旋
豋靈巖
兹山信竒峭屹立與雲齊高閣枕危峯古寺俯回溪
太湖襟左右洞庭亘東西披拂凌丹梯
鳴琴忘故臺採香惑新蹊眇眇驚麏竄唧唧飢鼯啼
昔也宮娃駐今兹山鬼棲吊往固傷惻念来亦悲悽
盤遊古垂戒此道碩無睽
宿龍山
旦彂石湖曲晚過龍山垂遥峯御暝日寒谷歛晴霏
緣源殊未極即陸淡忘歸既投孤舘息遂悮君矦知
談諧獲心醉觴詠使情依平生仰高風此夜挹清徽
因之念所思如何獨愆期泉石余方玩疾疢君自縻
安得同携手眷言此棲遅
上天池
良游思巳惬騰地喜仍踐筍輿穿竹行雲路盤空轉
蓮峯見崒嵂天池覩清淺石竒斜匝林徑古曲蔵蘚
躊蹰日已晏沾洒露猶泫回駕諒難淹逸趣歎莫展
理乱良未形得喪竟誰辨寄言同懷客且兹息疲蹇
夜泊吴江長橋宿垂虹亭
閃閃練月宵&KR0994;&KR0994;素秋節舍掉上孤亭臨江候歸客
佳人殊未来幽意為誰適徘徊當夜半彷彿去天尺
仰接銀河横俯照星緯逼直疑穹壌連豈有人世隔
飄飄形若蛻眇眇思何極居然怯風露聊復&KR0556;衾席
亦既不成寐將何慰兹夕頼有同心人連床話疇昔
宜興張德機避兵吴門
避乱去鄊族十載未旋歸亦知事必是何意身見之
風雨交横来波濤無巳時人各念栖息胡為淹在兹
目厭長途阻心懷故里思義興不可望一望使人悲
治乱良未形聚散焉可期請君剪舊念一任合與離
不見門衢外歲歲轉蓬飛
送趙推官赴市舶提舉
離亭漾水寒別幌耀霜白是時息行旅念子赴長陌
郡政罷刑書關譏典商舶逸駕已難追况勉康衢力
送譲師還中竺
世方疲戰争師獨樂閑静稍臨鶴市途復憶乕林境
緣源睇雲&KR0676;憩樹悅烟嶺身名巳俱遣况乃塵事屏
題貞夀堂二首
青青澗畔松歲晏彂華滋衆芳日巳悴風霜何獨宜
秪緣一氣貞何處有榮衰人扵萬物中寕復不如斯
惟堅歲寒節乃異春花飛所以楊令毋高堂夀期頥
又
吴門盡西垂中有楊毋堂龍煤鋪作牓嘉名偉煌煌
亦既榮祿養婆娑夀而康問胡能致之惟貞神所相
是行一不然萬事易乃常不賡眉夀詩却詠棘心章
始彂吴門
冠裳坐自束窘此文墨軄終朝事馳翰日晏不遑食
及兹將使命翩然就行役忽見江中水鷗鳥弄群翼
欵欵身既閑悠悠意何適便欲尋舊盟同游復同息
雨夜泊秀州城下憶僚友作
晨風變淑景春霞啓隂期雲根結翳翳雨足散垂垂
鄙人獨言邁去棹不得維路無行輪聲岸有荒椘滋
暮抵秀城下夜泊河水湄游魚返深渚啼鵑起重基
客途玩物理寕不恋所思
至杬宿錢塘驛
昨夜宿臨平今旦入錢唐明岑淨朝氣逥浦漾晨光
隐隐吴岫出遥遥越岸長&KR0994;&KR0994;見摛堞戢戢覩攅墻
堪歎游歌地都非佳麗場樓臺巳閴寂闤闠亦荒涼
平生昩陳力末暮忝為郎徒然感恩義誰復聽忠良
晚投公舘宿官燭何煒煌自憐無𥙷報飲愧繞中腸
豋飛来峯
人言西山好兹峯更竒絶飛来自西裔悠悠弥年月
使行偶經從息徒此㳂越結欣涉廽澗澡慮探竒穴
嵌崟去崖斷詭仄歸蹊缺梯苔晞膴原捫蘿瞰深樾
可憐瑶圃境盡入兵火劫雲搆歘巳&KR3672;忍草亦衰歇
吾聞西方教空色俱寂滅莊嚴適增累幻化匪虚說
伊人信往矣對此空騷屑
泛西湖舟中作
夙負海嶽志緬懷西湖名蹉跎去玄髮邂逅徵素情
馹鞚依岸息畫舫漾波輕前睇蘇堤繞旁窺葛嶺横
恋結處士祠悲纏忠將塋興繁賞屢失境變魂愈驚
雉堞見新築翬甍失舊營空餘歌舞地詎聞簘管聲
頋余文墨吏遑知治乱情人隐雖末弭客懷聊暫清
一動群生念咄咄何時平
遊吴山承天觀
石&KR0985;趨巍宮雲甍倚層壁昔聞帝子游今見羽人宅
鱗居庭際擁蜃閣窗外闢複嶺曲且盤喬林隐復直
路縈賞心侶谷舘咀芝客即近巳欣覯撫遠亦驚覿
離離越樹青渺渺海門白乘風遅来潮倚月候歸汐
徘徊憶天險俯仰誇地德于時將指使暫此盪塵臆
豈無犬馬情終負烟霞癖何當觧朝組相從隐仙籍
抵富陽宿縣治作
戾戾風蕩波鱗鱗雲出崿乘軺臨安道拍景富春郭
是節春巳暮遥途寒尚薄升陽對人掩傾潤灑衣落
觧鞍憩危嶺倚劍望幽&KR0676;飢禽聲固慘哮乕势尤悪
既暝入公署息念坐塵閣俯思還浦魚仰憶廽風鶴
以之念鄊縣臨觴不能酌
入湖源
榜舟渡長浦搔首望遥山西界出吴道東臨入越關
到家諒匪遠䟦馬势不前懷祿吾豈敢行路古所難
獨有山上雲既出復知還
次埸口
久宦迷故都故都在何處驅車向鄰壌頭白不知路
長林日夕行曠野東西頋方遠歎途阻逾近覆心懼
豈無入林翮莫與歸飈遇
至古城飲馮氏家
䟦馬向斯里仿彿見鄊閈徒知故山近終嫌歸路断
移疾駐近郊薄言息短翰新知固雲集舊交多雨散
惟君好兄弟視我實親串慷慨談昔游留連興累歎
荒基記歌榭棄礎憶吟舘不覩物興衰詎知時治乱
鄙人獲良晤是節牽薄宦清巵阻久陪别𬒮限長判
作詩寫情慮聊用慰憂患
望九靈山
九靈眇何許連峯高不極依稀接遠霧仿像起寒色
我家是山下别来歲頻易屋廬閑鳥聲冡墓遺獸跡
可望不可至空多故鄊憶
九靈山房集卷之八終
