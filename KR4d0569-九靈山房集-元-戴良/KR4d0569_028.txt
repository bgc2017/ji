九靈山房集卷之二十八
越游槀男戴禮叔儀類編
記從孫侗伯初同編
全有堂記
人之有是身也必有是心有是心也必有是理若仁
義禮智四者之為性盖皆人所固有而非由外至也
然或不能知其性之所有而全之者則以梏扵氣動
扵欲亂扵意有所䧟溺而然耳是以聖人因人之所
固有而為之教焉喜怒哀樂之情人之所固有也以
其固有之情而美刺之扵是乎有詩詩者人之情也
情雖易放而辞譲之心則其所固有也以其固有之
心而為之節文扵是乎有禮禮者敬也敬則自處卑
矣以其自卑之勢而又有書書者上所以通乎下之
言也上下既通然後以其吉凶悔吝之機而作易焉
易作而春秋継之盖至扵春秋則人之固有者舉亡
之矣然亦以其是是非非而爲之断焉聖人爲教之
備如此而其大要則務使人開其梏制其動治其亂
皆知是性之所有而全之也然所以使人知其性之
所有而全之者其文雖存乎易詩書禮春秋之籍而
其實則行乎君臣父子兄弟夫婦朋友之間也孟子
所謂父子有親君臣有義夫婦有别長幼有序朋友
有信是也由是而觀則上之所以教下之所以學其
亦可知也巳夫自世變俗衰聖人教人之法盡壊而
士之爲學不過釣聲名干利祿靡然從事乎其外幸
而或知是理之在我而有意乎内求者又往往收視
反聽一以取足諸心爲事其弊卒堕異說而不知噫
此後之學者所以不及扵古也不及扵古者由不能
全乎其所有也欲全其有寕有道乎曰知與行而巳
知盖窮乎易詩書禮春秋之理而行則盡夫君臣父
子兄弟夫婦朋友之事也知以有之行以全之此學
之所以幾扵古也詩曰天生蒸民有物有則民之秉
彛好是懿德是盖爲學之大端也學者舍是而欲求
入扵聖賢之域者不亦難矣哉余友黃君元輔有志
乎古學者也故嘗以全有名堂而属余記之余惟全
有之云見之扵朱子之書者誠萬世學者之塗轍今
元輔重取斯言而用以名其室則其扵學也可謂得
其要矣是尚奚以余言爲哉余雖有言亦豈能出扵
朱子所言之外哉况若余者方矻矻自保之不暇又
安能有及扵朋友哉然則是記也非所以勉元輔而
惟將以自警焉爾
怡顔堂記
鄞之孫氏有兄弟三人長曰伯敬而伯睿伯恭其次
也三人嘗即所居西偏隙地雜植桑柘𣏌椊諸木而
名其堂曰怡顔凢當耕讀之餘應酬之暇則必退即
是堂以息以休以觀夫諸木之欝茂使目諧其所見
神謀其所接而怡然之樂溢諸顔間故因其事之所
以然而為之名盖取陶淵明歸去来辞言也噫其可
謂善取樂扵卉木之間矣雖然三人之樂吾能言之
夫自世教下衰而兄弟之間或不能以相睦者有矣
或至相視如怨家仇人者亦有矣今三人者乃能相
維以義相守以和上友下恭薰為禮俗而是木也適
與宴私之堂直三人一舉目間豈不曰吾父其木之
本也吾兄弟其柯也衆柯同出扵一本猶吾兄弟同
生扵一父也則所以盻其柯而知兄弟不可以相遠
者頋不在扵是木乎善觀物者必有以驗夫人此則
三人之所樂也一卉木之微豈三人之樂哉乃三人
所以寄興扵斯也昔者詩人常以常棣之華興兄弟
之和樂不曰兄弟既具和樂且孺則曰兄弟既翕和
樂且湛所謂和樂之云亦在扵兄弟而不在扵常棣
矣且夫子有曰兄弟怡怡如也怡怡固其樂之見扵
兄弟者也是則三人之有取於怡顔者其言雖出扵
淵明而其意則非淵明之所知也淵明且不之知况
世人哉則凡世人所與同登扵是堂者其不内愧扵
心哉而予也又以菲德之言綴名是堂間其又不内
愧扵心哉
谷口莊記
鄞鄭君彦博名其隐居之所曰谷口莊臨川危太史
爲隷古題之余至鄞數與君游乃求余記其所以名
之義余未及爲而去後一年復會君于鄞而求之益
力余不得辞也谷口爲漢鄭子真隐處君乃子真之
苗裔因其故地以爲名盖寓懷思前人之微意且示
後人使知所本爾按子真居谷口時耕于巖石之下
而名震亰師至成帝朝王鳳以禮聘之不屈其清風
高節足以激貪而勵俗楊子稱其爲近古之逸民信
知言哉君博學善文自其壮歲即稍出爲世用一旦
倦游而歸逡廵乎山砠海涯佳聲美譽方焱起而水
涌然懼有力者之或奪也乃益縮然退蔵即所謂谷
口莊者而居之雖谷口與鄞相去幾半萬里庶幾植
杖而思釋耒而望未嘗不神飛情越而日往来乎其
間也山空歲晏遺響寂寥而鄭氏一宗歴數百年之
遠數十世之久以耕而隐猶如一日是孰使之然哉
大同之世余不得而見之此余因君之事所以深有
歎扵斯時也士負有爲之志而不欲輕試扵不可爲
之時故惟擇夫所得爲者而爲之得爲者何畊焉而
止爾然氣運之消長往来無常人事之隐顯每與之
相為終始雷在地中復而陽氣巳動扵黃泉吾恐君
之不能久耕谷口也明彂有懷前人未遠朝作夕息
若將終身抑君之素志然乎此余所以不辞而為之
記也亦所以示君之後人也
安貞堂記
由郡東門行五里所里巨室夏氏居之余方客授其
家而夏氏之賢子弟璿再拜請曰吾先子兄弟實共
有此屋扵是先子下世而吾母扵属為尊行故專居
中堂而扁曰安貞先生幸辱為之記使子若孫得以
考覧焉余未暇作而西游越上舟且行璿復追送十
里遠執别之次亦未始不以堂記為言且曰吾先子
在時吾母敬之如賢賓語言容止必婉以順脫有甚
怒亦怡然處之其扵内外親族戚䟽大小撫循應接
皆有禮下至姬媵臧獲之賤亦悉待之以恩厚雖悍
強頑鄙者猶知敬慕其為賢以故一家之内男女數
十人莫不欣欣化服然事無巨細一聽扵先子閫以
外不敢有所與閫以内必咨而後行迨至先子棄諸
孤而始終一節凛凛家庭者又吾母之所安焉者也
嗚呼吾母所恃以佚其老者以有吾兄弟也吾兄既
從軍萬里外不得内頋其私親而璿也又不能有所
樹立以稍娱其心志謂惟文字可以著其不朽倘得
因緣堂記而併及懿行之一二庶有以慰吾母之平
生此璿所以請文扵先生之勤也余既與璿兄弟游
而嘗得拜其母扵堂上見其色和其容謹聽其言儉
而恭退而聞其為婦順為母慈與璿所言無不合知
其享有是堂之名者其宜也巳乃本命名之義而記
之曰安貞之云見扵大易之坤者可考而徵也其曰
西南得朋東北喪朋安貞吉說者謂西南隂方東北
陽方隂必從陽乃有安貞之吉得其常則安安扵常
則貞是以吉也夫乾坤二卦俱有貞然在乾為剛固
在坤為柔順盖乾為陽夫道也坤為隂婦道也婦先
唱則迷失其道後和則得其常理此安貞所以為婦
教之大端也婦教非一事何獨有取扵安貞貞者正
也夫夫婦婦而家道正然夫正者正其身婦正者正
其家也家正則化行而俗美故易扵家人又曰利女
貞扵恒又曰婦人貞吉從一而終也夏母當夫之存
既能體貞以順令其死也又能秉貞以守義卒使一
家之内數十人之衆一歸扵正而無有異心則其有
得扵大易之教為何如而斯堂之命名不獨示訓扵
夏門且將化迩而慕遠矣傳曰一家仁一國興仁一
家譲一國興譲夏母其庶幾矣乎予以是復扵璿璿
能刻之扵堂壁百世之下安知無徵辞考德扵斯文
者乎
重建東皋福昌寺記
東皋福昌寺在明之慈溪其地去縣𪠘可二里所而
東北諸山腋市區南下起者如騖伏者如踞靡迤而
西出者如附如趋南為大江江流循支港前匯則又
繚焉而縈泓焉而蓄縣之近壌最為勝處然久蔽翳
扵荒榛灌莾未有居焉者宋淳祐間法慧大師以為
像教之行莫盛扵吾郡靈宮秘宇相望森列無非高
人上士化迹之所寓而諸方緇錫之奔走嚮風道出
是縣者尚乏依止乃相兹土創精廬為接待垂三十
年始有殿堂庫院如他浮啚居且白状于郡守以聞
得賜今額益增置山林田園陂池俾儲峙愈充矩度
悉備而桔榻之安糲鉢之飽往来者頼之大師嘗曰
吾為接待而度徒弟不為徒弟而建接待又曰入門
不問方隅託鉢不限鍾鼓其守心平廣盖如此大師
告寂其徒甲乙授受百有餘年逮國朝至正丁酉閏
月寺以灾毀大師之七世孫思緝方主是席念前人
創置不易振衰舉墜誓殚厥心謀諸徒弟文述法孫
一源克丕耆舊如標行成相與掇拾遺燼廣拓故基
首建庫堂為居者之出納次建茶亭為行者之棲息
逹官大姓以及好事之家覩是勝緣争輸財薦貨以
佐功役扵是歛田之入以為食度錢之多寡以供費
諏日之吉而庀事焉程督勸相則悉諉之源與丕不
數年間佛殿三門兩廡既潰于成而伽藍之祠祖師
之堂以至寮舍庾蔵庖湢之属一無所闕殿之高六
尋七尺有畸其深六尋廣如其深之數三門高深視
殿之尋尺差少而廣如之像設繪事具盡莊嚴瓴甓
杇墁俱極縝壮遂為縣之大招提始作扵某年冬十
月某日以某年某月某日訖功為屋凢如干間其比
舊制崇廣加倍緫費錢以緍計者如干米以石計者
如干既而緝公以老病退席述公嗣領其事乃益竭
慮悉力節縮浮蠧啚建法堂僧堂鍾樓丈室凢緝公
欲為而未睱者皆以次&KR0556;緒會南北搆兵征役荐至
未及成而止頋謂大師創始之績緝公起廢之勲久
未有述恐来者不知所自無以述之扵永久爰伐貞
石奉清漳比丘郁公所為事状属余記之余惟教典
有云建寺飯十方僧其人獲福不可稱量而阿含經
言能𥙷故寺是謂二𣑽之福大師以菩蕯心利益人
人為衆依怙緝公𫐠公又皆以壊為成示現有為作
如幻事其為福也豈止如向所云而巳前規後随盖
在来者其可無言以告俾勿墜其巳成之業終其所
欲為之志以資佛福扵無窮哉是用備記其顛末授
之使刻焉
思爱庵記
王君景善預為樂丘扵燭湖之梁山而築庵其旁曰
思愛一日語余曰吾百歲後子必誌吾之墓與記吾
之菴然不若及吾之見也吾之平生子既辱為之傳
矣雖無誌焉可也而庵壁之石未有刻辞幸重為我
執筆焉景善越之餘姚人世著隐德至景善始有禄
位于時中歲以還時属多故即退處故山益買田宅
為子孫計及今壽年餘八十因自念曰吾以艱苦起
家蚤夜畏飭不敢斯須暇豫而外以奉公上内以給
私親與接世故之不得巳者亦良勤矣今吾老且病
其亦可以少自休乎乃悉取産業付諸子置家事不
問放浪湖山即所謂思愛庵者以往来游息焉且割
田百畞入之是菴以供營脩祭享之費俾子若孫世
掌之扵是景善可謂善教子矣思愛之云見扵禮祭
義之萹說者謂思父母慈愛忘已躬耕之勞用天分
地以養父母也盖古者不為祿仕則退而躬耕躬耕
以養而忘其勞非䔍扵思愛者能之乎雖然此猶庶
人之學爾若賢人大夫士則尊重扵仁安行扵義而
心無勞倦心無勞倦亦思其愛而巳矣能思其愛則
一舉足不敢忘父母一出言不敢忘父母矣若夫知
事君不忠之非孝則言必思忠知涖官不敬之非孝
則事必思敬知居處不莊之非孝則色必思温貌必
思恭亦皆思父母之我愛而忘乎其勞也夫愛者所
以成吾之身也吾其可弛焉而弗思乎孔子曰立愛
自親始教民睦也㬌善後人將充愛親之心則名庵
之訓何日忘之哉
大慈寺上蒙堂記
洪武四年十月大慈山教忠報國禅寺灾住持沙門
南宗定公收合餘燼結屋集徒蟻穴蜂房亦既遍處
山間林下然念名緇竒衲来游是山者上雨旁風無
所障盖乃建上蒙堂以居之為屋前後各四楹間中
為堂而旁列四室室置二榻焉經始扵某年某月某
日後某月某日落成既成馳書海上俾余為之記昔
宋大覺璉禅師主四明育王寺即寺建蒙堂以延九
峯韶佛國白參寥潜同居以&KR0688;道自後諸方禅席咸
慕效而為之蒙堂之建盖有自来矣至扵蒙之為義
或者有未觧也易蒙之象曰山下出泉蒙說者曰蒙
稚也泉之始出乎山未知所適若童稚然蒙之所以
命名也若夫名緇竒衲尋流而得源覩物而悟意其
扵道也固巳知所適矣何乃假蒙以示訓哉余釋之
曰學道無他求至乎聖而巳人莫昧扵蒙而莫明扵
聖猶水之微乎泉而鉅乎海也蒙雖昧至乎聖則明
泉雖微至乎海則鉅君子觀蒙之象而果行育德非
特施扵山下出泉時也扵其所自有養之而不喪也
扵其所當行决之而不疑也此學道者所以長養聖
胎扵是堂處則養之以不喪出則行之以不疑而大
覺之有功扵叢社可謂至矣南宗當是寺回祿之餘
而首興是役得非君子之用心而大覺之徒歟南宗
扵此亦既無愧扵大覺矣苐不知居是堂者其亦無
愧扵九峯韶佛國白參寥潜三人者否乎余扵是堂
之成固未始不爲南宗喜而又不能不爲諸公憂也
憂之如何欲其如三人而巳矣然三人之道不可以
言喻而可以象明諸公出入是堂觀蒙之示訓而求
山下之出泉也則知自心靈源初未嘗竭始乎養正
終乎聖功亦本諸此而巳苟或不然非惟有愧扵三
人而亦有負南宗作堂之意矣扵是或人豁然而觧
請䟽其說以為記
歸菴記
鄞之龍山有招提曰永樂天寕禅師仲猷闡公之所
居也師以高行僧召至南亰尋奉旨使日本畢事
歸奏詔許歸隐山中乃名所居之菴曰歸余嘗與
客造焉客有言扵其座者曰至哉其名菴也靡不懷
歸畏此簡書願歸而不可得者言也師既得歸名之
所以志其願乎或起而非之曰是固吾族之歸而非
學佛者之所謂歸也夫學佛者以靈知為心何往非
歸以虚空為體何寓非菴師雖遠杭巨海往還萬里
而三千世界一一須彌無去無来非彼非此以歸名
菴何必龍山哉則又有非之者曰客之言是巳然獨
不聞先佛之言乎佛經有言譬如良醫遠至他國其
子飲藥悶亂是時其父来歸乃以好藥速除苦惱今
師所度子孫亦有處此而不悶亂者乎其歸之也固
將除苦惱𡭗然則願歸是山豈徒然哉扵是在座之
人又相與非之曰假醫以歸自是一理必若客言則
行者常非歸者常是悪覩所謂真歸哉人之未生寂
然本無既生矣強認為有苟認為有則營營生死周
流而不息佛制八萬四千法門不過使人知所歸耳
故曰歸原性無二又曰歸根得旨又曰萬法歸一原
也根也一也道而巳矣且所歸者菴能歸者人一刹
那頃能所俱壊能所俱壊而空不壊道固然耳歸之
扵道是謂真歸師之名庵以此而巳師聞客言唖然
笑曰吾菴扵此而歸扵此固以為名諸君何以有是
譊譊也余亦笑曰師豈離言語相離文字相示人以
真歸乎師復唖然而笑遂書以為記
檀特嚴精舍記
檀特巖在漳之龍溪由郡城北遡大江舟行五十餘
里始至其地前瞰江流後連崖谷江有九龍潭每夜
參半神珠煜煜光動循江而南是名香松二州折而
西為細柳營乕渡橋皆是郡之勝巖其最勝處地位
峻絶風物清曠幽篁美木森布錯陳而且夏涼冬燠
有類檀特仙聖之所居故以為名精舍之建則自鏡
中禅師始鏡中郡之保福寺僧也法道日著鄊邦慕
之遂施其巖為搆兹宇巳而鏡中之嗣德松德松之
嗣壽泉光郁法迪法鞏咸甲乙傳次以領其事一日
壽泉之嗣明徹㦄軄杭之净慈以歸視其上漏旁穿
不可枝梧乃罄衣盂之資以供土木之費闕者𥙷之
仆者起之殿堂門廡庫庾庖湢之属無不畢具且扵
巖北增築二壙以俻本宗派下之埋瘞其規制悉倣
禅刹而差次之扵是光郁遊方日久將啚歸老故山
盡空諸相而獨以開山鏡中之本末尚闕紀載明徹
營脩之功亦未及篆諸樂石大懼日&KR0556;湮沒無以昭
垂永久用勸来者乃手書梗㮣属余書之夫佛刹之
興固每資乎地之勝而其所以為勝者則未始不由
乎人漳為東南奥區而兹巖又漳之勝處其風氣之
會清淑所鍾閉蔵扵空荒寂寥之中亦巳久矣而造
物者一旦啓之寶搆法幢熾然建立髹彤金碧絢爛
林丘見者改觀而聞者讀歎豈非以其人哉然地之
勝亘古今而無窮人之勝將歲月而俱化自今以往
苟能継継承承不徒使其棟宇之新與山川相久遠
而所以恢弘祖道扶植教基者亦且蝉䏈而起他日
易精舍為鉅刹宏模偉觀固當屡書不一書矣今以
光郁之請誼不容辞姑為之記俾刻以俟焉
四華世界記
距錢湖五里許有阿蘭若曰大慈竺曇瑞師居之其
居之室名之曰四華世界而命余為記余問四華世
界之說則知西方過十萬億佛土有世界曰極樂有
佛曰阿弥陀其人無有三悪八難十纏九惱有能誠
心大願歸心是度者苟念力具足至盡命時精誠不
亂則佛為現瑞光攝受俾得随願以往生焉其土極
嚴淨琉璃為地而飾以七寶行樹中有八功德池池
有華曰優鉢曇曰拘佛頭曰波斯迦曰芬陀利是謂
四華也又云佛之難值猶優鉢曇華之時一瑞世故
師名瑞字竺曇而以四華世界名其室云或曰大䧺
氏憫人之溺扵染著是以讃歎極樂勸之往生而非
實有之也故曰惟心淨土自性彌陀則所謂四華世
界果何在耶今師既舉以名室而又寓夫嚮往之私
焉則似泥夫迹之有也失其旨矣師曰吾佛之道雖
有之而不有雖不有之而有非智識所能知非言議
所能辨子方譏我以泥夫有而我又懼子之溺扵無
也苟一&KR0704;時不着扵佛不善扵法而淨穢兩忘能所
俱泯超然無有之表則啓處周旋固未嘗離乎淨土
而四華世界亦豈遠在十萬億佛土之外哉或不能
爾吾見情以境遷識以事變言有則泥夫有語無則
溺扵無則雖日坐四華之中而淨土之遠有不啻十
萬億佛土之外而巳夫如是則四華世界又可以有
無論之哉余聞而異之且愛其言理而明因筆受為
之記使世之求乎無生之生者有以知夫舟筏之在
是焉
九靈山房集卷之二十八終
