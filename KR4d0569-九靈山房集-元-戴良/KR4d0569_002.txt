九靈集卷之二
山居槀男戴禮叔儀類編
五言古詩從孫侗伯初同編
山中度歲
去年當歲暮我方家市邑時復掃新居親朋為之集
天運不可常周辰今已及投迹此山中酒杯與誰執
故歡随歲去新愁帶春入唯獨聞爆聲依然如舊習
丁酉除夕效陶體
亹亹冬春易悠悠時運傾一歲只今宵胡能不心驚
我觀寰宇内誰非爱其生其生竟幾何倏忽巳頽齡
長風向夕起寒雪沒前庭綠竹且&KR0556;壓衆草豈復青
萬事盡如是何須動中情兒女方在側尊酒亦既盈
今我不為樂後此欲何成咲歌東軒下且遂陶性靈
正月五日遊石門懷所遅客
開歲已五日良辰誠蹉跎悟彼時鳥鳴往遊山之阿
平明彂隂壑亭午憩陽坡崖障獻竒峭水木呈清華
幽谷既深入茂林仍遠過迢迢蹊絶蹤隐隐泉齧沙
涉澗固洄㳂陟峴復巍峩舍輿挹飛流停策引芳柯
石畬忽雲擁岩广亦星羅土嗇念唐風民勤懷豳歌
羽檄起淮甸烽火連淛河無地可投足此山思結蘿
良儔愆我素䇮苒當如何長嘯臨逝川汨汨感人多
飲酒古墓下作
峩峩溪南山上有雙高墳白楊夹徑路過者為悲辛
人生此世中如日難再晨有酒不肻飲奈此墳下人
惟此墳下人生慮亦良勤營營復優擾將事百年身
安知奄忽間巳與山鬼隣愚者固久泯賢才亦長湮
吾今且行遊遑恤賤與貧
哭趙隐君
泉臺一以閉長夜幾時曉傷心九原上但見青青草
因懷我疇昔從君瀫冰邊雪游南浦屐月泛西溪舡
萍蓬無定蹤忽復異彼此固嫌久隔闊豈料到生死
斯人已巳矣此意竟誰陳弟兄既無有嗣子惟一人
一人謂巳多承宗能孝思采衣正朝舞丹旐忽暮飛
我来哭吞聲亦以嗣子故平生一掬淚盡洒墳上樹
嗣子泣挽我日暮投山扉寂寞沙頭路空聞畫角悲
題蘭溪東峯亭
昔余駐蘭隂頗得溪山趣日上東峯亭遥望水東注
别去曾幾何重来已遲莫一時同遊者太半髮垂素
亦或卧空墳翳彼梅花樹因之念所思倚欄聊四顧
安知游目時翻是傷心處咄兹露電身誰似金石固
此生縦滿百會合能幾度獨有溪上山年年只如故
有感
芙蓉在華沼粲粲有餘姿觀者日以至朝暮被恩私
奄忽秋景逢華葉兩紛披昔焉眷顧情一旦成棄遺
時物今尚然人事那可期故妻泣空房嬿婉歌重帷
彼情無厚薄我貌有盛衰願君屏荒翳馳光到幽微
不照妾容老但照妾心悲
送河南生
累歲事行役携家逃世患巳謂計頗周如何尚間關
道路滿飛塵湖海盡驚湍去此亦何之對我多苦顔
將軍急籌策英傑方未間苟能慎所擇何憂行路難
夙昔翰墨場高步巳莫攀及今白羽箭復看插腰間
征人懷遠道拘士恋故山離隔在須臾尊酒且同歡
東明山賞紅葉
苒苒秋向夕凄凄天欲寒衆木謂巳凋翻見其葉丹
葉凋猶有色人老無芳顔於今淂美酒如何不為歡
况此秋林下惟多古丘墦時来弗自樂時去良足歎
茫茫大化中隂陽方逓遷明朝事莫知今日且盤桓
陪鍾伯紀遊溪南山
一春苦昏墊今晨收宿霏因憶謝公語出游娱清輝
溪流深可厲草露泫未晞林木相映蔚時禽逓鳴悲
佛廬巳高㩀鳥道方仰窺危峯枕樓閣細竹擁階基
窈窕趨南征徘徊欵東扉倚闌眺懸瀑企檻引松枝
地僻慮自淡身閑意無違此理誰識察悟心惟朋知
節婦操為賈妻作
父母嫁妾時遺妾双鴛綺双鴛既同生亦復與同死
當知妾有夫結言亦如此妾夫今在遠妾身偶獨止
恐為行露侵莫與双鴛齒飲恨赴長川川竭恨乃巳
病起承諸公携餉見過
弱齡巳孤煢中歲轉多難正兹懷苦心矧復嬰病患
綿綿諸祟作擾擾五情亂入夜碩㬢昇及晨思㬌晏
巳謂吾此身奄忽成夢幻亦既告宗祧併用别親串
逝捋委運往知命尚奚憾造化難預謀禍福昩前算
憔悴幾何間荐覺復神觀幸生差足喜慰勞傾里閈
携肴兼命酒羅列稍盈案縦飲非吾事且從性所翫
未知從此去幾回同咲粲民生鮮常在百年况巳丰
客養衰病軀寧復幾昏旦金石尚銷毀人物終變換
不共芳顔樂徒貽皓首歎念此動余懷終觴染斯翰
病中承宋編脩見過
負痾南軒下展轉兩涉旬藥石不時驗衆苦交我身
常恐大化盡無由見故人夫君一何厚抱杖来江濆
慰我仍戒我眷戀巳良勤継以習静言益復知為親
我病既稍除君遂輕别分雲山百里外有語難為陳
會合本不常亦知當索羣但我病中懷願得稍相因
既巳莫能遂且復安吾神
立秋日言懷
六龍不可頓四序忽復移氣變感人心愴然巳秋時
池荷挺素質園葵曄芳蕤豈無一日好不久還當衰
覧物惜年邁撫㬌傷志違日暮坐空堂此懷當告誰
獨有王子喬可以觧吾悲
中秋無酒
彼節忽巳易吾年信難留含情及玄夜逝將秉燭遊
皎皎明月光照我城南樓常時猶足賞矧乃當素秋
東隣有美酒飲之祛百憂客途無由得虚使時運流
未知明年月還如此夜不既無典衣事空歎將誰尤
郡齋夜飲分韻得晝字
郡齋無所為兀坐度清晝如何趋府客亦此共臻湊
悠悠至深夜忽忽殊氣候驚飈觸簷檻皓月窺窗牖
美㬌感人心嘉會洽時秀壷既秉燭投詩亦援毫就
起視夜何其曙色錯星宿欲去復遲留兹歡恐難又
人生一世中誰似金石夀今我不為樂知有後會不
為勸座上人且盡杯中酒明晨索鏡看吾顔巳非舊
送别胡仲子二首
昔與二三子徘徊在中林拊翼玩文羽長鳴懷好音
何意會飄風吹汝起高岑朝尚同枝條暮飛還異尋
川流有急波征途無緩驂舉酒欲為歡離憂巳沉沉
豈不懷耿介送遠難為心
行遊途可極餞送恨何長臨分將列筵屢歎復停觴
我如雀卑栖子若鴈高翔高卑既殊势遇合寕可當
事違巳憂慄形单重周章歸卧一室中誰知我心傷
遊赤松山分韻得弟字
旦彂東郭門晚憩北山趾乍離城市喧益羡丘壑美
舍車陟嶇&KR0706;停策玩清泚游目蒼崖顛放情白雲裏
攀林感落英涉磵悲逝水冀憑栖遁蹤往遇冥寂士
忽見山阿人彷彿平與起何當乘素烟相與嚼丹蕊
牧羊事巳乖鍊石情徒止長揖謝荒祠永愧爾兄弟
别宋潜溪
昨宵郡齋宿今旦赴行舟官程不敢違可使須臾留
掩泣别故交強顔逐前儔未嘗去鄊邑詎能千里遊
金陵古帝鄊雄跨東南州至今開甲苐燁燁居公矦
冠盖若雲擁車馬如川流厚禄不虛授高才將見牧
如何獨多念去去懷百憂
寄王子充
燕燕何從来其羽巳差池飛入華堂内意在巢君帷
君帷豈不好傷哉非故知引去方未能欲留復逥疑
噭噭徒曉風翾翾空暮闈
送胡仲子之三衢
倦駕忌登陸疲舲驚出浦不處孤蹇間誰知别離苦
伊昔忝嘉招經年&KR1230;同侶前歡未云畢後感巳尋緒
去春客江介今秋彂溪滸久傳飛鞚出及此高帆舉
終然衢士心枯苕望来雨我意固遟回君行勿躊躇
送人赴廣信軍幕
慊慊促夜絃翩翩戒晨軸臨分將列觴指㬌念出宿
羈思無定端官程有成速含思登逥陌抱疢度遥陸
前峯日㗸岫後蹊風出谷欲投近村去惟見遠烟綠
冰溪渺森沉玉山欎駢矗方遠悲路長逾前歎期促
邊障固優暇邊情易翻覆贊政諒匪难布德在所勗
古来固疆圉豈皆藉頗牧
謁趙朝列墓
含辛度連岡掩泣赴孤阡而我為誰悲懷人在九泉
西北兵既動東南旋遘患一朝烈㷔起鄰壌頓燒燔
長風當夏急亦知將燎原不謂事之及乃在奄忽間
天道幽且遠禍福茫昧然方晨家盡煆夕暮身復捐
平生欽若人銳氣盖當年鋤頑務刑肅决壅思化宣
矧兹大節在可使非義干日月易為久墓草巳芊芊
園林滅游跡祠宇有餘閑既乘往化盡何用空名傳
九日宴迎華觀
授服當素節登臺瞰清穹野明棲菊霜林動振條風
良辰感情慮嘉會合音容劍佩止肅肅冠帶来雍雍
四座錯觴豆中堂藹絲桐託蔭栢臺下寄身霄漢中
為歡情有盡報德心無窮碩我賢主人功業日以隆
為臣慕姬旦為子追魯公
題赤松山清風楼
仙家十二樓恒在瀛海間豈意逐飄風飛颺到兹山
翔&KR0585;出林表飛陛躡雲端𬗋舘高與齊金洞遥相連
何年赤松子揭此清風顔每来恣登覧幾為增慨歎
隂陽無停晷江漢有奔瀾節往速飛箭時侵逾激絃
巳難駐衰曆何用羡華年容鬢坐自凋齒骨徒空堅
澡真能脫屣煉液觧騰天凢心倘可除神道尚堪傳
便將棄囂俗終往訪靈仙飛身此樓上千齡猶未還
送人從戎
世事諒難必伊人去從戎平生二三策乃用軍帳中
東郊巳春陽北陌尚寒風千里違鄴城幾日到邊封
漢幟正星羅淮騎亦雲從巳入青油幕猶帶駢角弓
願言帷幄士勉贊戎馬功但期膺厚賞不忌捐薄躬
庶幾邊上人咸識𡭗為䧺
友人使還
分壌蕃帝室摛堞奠公家羣士盡歸往若人更才華
一朝㗸命出千里飛佩大志眇滄海微功騰尺波
遂將恋主心調入望鄊歌嚴軍彂婺城去棹指齊河
復命喜事畢問程憂路多憂喜君不渝眷眷將謂何
送人歸姑熟
一官冒風塵十載犯霜露豈伊懷祿情亦以娱親故
長途忽榛棘四海益氛霧父母且不知妻子豈得頋
閩海非我鄊淛河幸余渡誰知消息近反使心魂懼
桑梓半不存骨肉定何處掩骼古則然脫驂今豈遇
言歸雖有期悲情將焉訴&KR1419;虫昧葵堇晨雞識晦雨
君自處平世安知我心苦
送人赴辟
江路西南遠江波東北流客行惜奔㬌日暮赴輕舟
輶軒急才彦岩穴盡羅搜名既上公車身可安舊丘
人生遇昭世誰能老遐陬武夫效命力君子輸智謀
入夜無輟棹侵星有飛輈不見百川水汨汨俱不休
贈賈思誠
短碩本有涯長憂自無端道心日迥絶衰病坐連綿
瑶琴廢不理金鏡掩莫看誰能蠲兹疾併用駐吾顔
澡真藉靈草測化竒神丹神丹法巳閟靈草名尚傳
或求向蓬島或采自鍾山何彼巫咸軰竟堕伎術間
椘辞称九折周禮稽十全問名未爲悅染味方自歎
賈生妙斯理輶使旌其賢莫言相遇易知音古猶難
題李愷傳
有元值陽九羣兇方搆患大將擁旄節受命徒空專
李生在下位世頗稱其賢一朝慕許歷敗軍惟片言
東嘉巳電掃古括猶禍連既豋壮士籍身名寕兩全
負戈馳入境轉戰溪谷間智勇自無匹英䧺偶迍邅
事業不可竟忠節乃所安凭軒撿遺事三讀使我歎
功名固自薄竹帛向堪傳
寄友分韻得枝字
彼山猶有崖此木猶有枝而我懷所思憂来獨無時
我有澤上蘭春至嘗猗猗折柔欲有贈延意及秋期
秋期日巳逝蘭葉日巳衰人生非草木勿爲寒暑移
九靈山房集卷之二
