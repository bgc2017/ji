雲泉詩别集類三(宋)
提要
(臣)等謹案雲泉詩一卷宋薛嵎撰嵎字仲止
一字賓日永嘉人寶祐四年進士官長溪簿
宋承五代之後其詩數變一變而西崑再變
而元祐三變而江西江西一派由北宋以逮
南宋其行最久久而弊生於是永嘉一派以
晚唐體矯之而永嘉四靈出焉然四靈名為
晚唐其所宗寔止姚合一家所謂武功體者
是也其法以新切為宗而寫景細瑣邊幅太
狭遂為宋末江湖之濫觴葉適以鄉曲之故
初力推之久而亦覺其偏始稍異論焉嵎之
所作皆出入四靈之間不免局於門戶然尚
永嘉之初派非永嘉之末派錄而存之亦足
備一格也乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
