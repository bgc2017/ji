韻語陽秋卷十宋葛立方撰
李白樂府三卷於三綱五常之道數致意焉慮君臣之
義不篤也則有君道曲之篇所謂風后爪牙常先太
山稽如心之使臂小白鴻翼於夷吾劉葛魚水本無
二慮父子之義不篤也則有東海勇婦之篇所謂淳
于免詔獄漢主為緹縈津妾一棹歌脫父於嚴刑十
子若不肖不如一女英慮兄弟之義不篤也則有上
留田之篇所謂田氏倉卒骨肉分青天白日摧紫荆
交柯之木本同形東枝顦顇西枝榮無心之物尚如
此參商胡乃尋天兵慮朋友之義不篤也則有箜篌
謠之篇所謂貴賤結交心不移唯有嚴陵及光武輕
言託朋友對面九疑峯管鮑久巳死何人繼其蹤慮
夫婦之情不篤也則有雙鷰離之篇所謂雙鷰復雙
鷰雙飛令人羡玉樓珠閣不獨棲金窗繡戶長相見
徐究白之行事亦豈純於行義者哉永王之叛白不
能㓗身而去於君臣之義為如何既合於劉又合於
魯又娶於宋又携昭陽金陵之妓於夫婦之義為如
何至於友人路亡白為權窆及其糜潰又收其骨則
朋友之義庶幾矣送蕭三十一之魯兼問稚子伯禽
有高堂倚門望伯魚魯中正是趨庭處君行既識伯
禽子應駕小車騎白羊之句則父子之義庶幾矣如
弟凝錞濟况綰各贈詩以致其雍睦之情則兄弟之
義庶幾矣惜乎二失既彰三美莫贖此所以不能為
醇儒也
人之事親當以敬為主故孔子告子游曰至於犬馬皆
能有養不敬何以别乎束晳作補亡詩於南陔白華
二篇每以為言南陔曰養隆敬薄惟禽之似白華曰
竭誠盡敬亹亹忘劬可謂得孔子之旨矣今之人恃
親之愛巳而忘其敬者多故表而出之以為事親之
戒
王稚川調官京師母老留鼎州久不歸侍嘗閱貴人歌
舞有詩云畫堂玉珮縈雲響不及桃源欸乃歌山谷
和韻諷之云慈母每占烏鵲喜家人應賦扊扅歌可
謂盡朋友責善之義山谷至孝奉母安康君至為親
滌厠牏浣中裙未嘗頃刻不供子職泊貶黔南不能
與親俱則贈王郎詩云留我左右手奉承白髮親至
贑上食蓮有感則曰蓮實大如指分甘念母慈亦可
見其孝誠矣余聞無瑕者可以戮人則其告稚川之
語未為過也老杜送李舟詩非不歸重而其中亦不
能無譏焉所謂舟也衣綵衣告我欲遠適倚門因有
望歛袵就行役南登吟白華已見楚山碧何時太夫
人堂上會親戚豈非譏其無方之遊耶孔子云父母
在不遠遊遊必有方則山谷少陵之詩皆有孔子之
意也
王勃嘗言為人子者不可以不知醫時長安曹元有秘
術勃從之游盡得其要又以虢州多藥草求補參軍
故示助弟詩云自余反初服無情想高盖報國情豈
忘從親心所大則勃於親亦可謂厚矣然不能立身
持巳私匿官奴而殺之以致其父從坐遠適交阯豈
得為孝乎孟子曰縱耳目之欲以為父母僇勃其近
之矣
陳繹奉親至孝嘗作慶老堂以娱其母介甫贈之詩云
種竹堂疑出冬筍暗用孟宗事涌寒泉暗用姜詩事
張劒州以太夫人喪劒州歸荆公予之詩并示女弟云
烏辭反哺顛毛黑鳥引思歸口舌丹又有張劒州至
劒一日以親憂罷詩云白頭反哺秦烏側流血思歸
蜀鳥前所賦皆一時之事而語意重複如此何耶
荆公初去臨川詩云馬頭西去百霑襟一望親庭更苦
心巳覺省煩非仲叔安能養志似曾參赴調西(闕)時
詩也非仲叔則自傷不能養口體不如曾參則自傷
不能養志也人士一官所驅乃爾為志亦豈得巳哉
後又有詩云古人一日養不以三公換正為此爾
唐人與親别而復歸謂之拜家慶盧象詩云上堂家慶
畢顧與親恩邇孟浩然詩云明朝拜家慶須著老萊
衣
謝師厚生女梅聖俞與之詩曰生男衆所喜生女衆所
醜生男走四鄰生女各張口男大守詩書女大逐鷄
狗又云何時某氏郎堂上拜媪叟盖戲師厚也陳琳
杜甫詩及楊妃外傳其說異焉琳痛長城之役則曰
生男戒勿舉生女哺用脯杜甫傷關西之戍則曰生
女猶是嫁比隣生男埋没隨百草楊妃專寵帝室金
印盭綬寵遍於銛釗象服魚軒榮均於秦號當時遂
有生女勿悲酸生男勿喜歡男不封侯女作妃君看
女却為門楣之詠而樂天長恨歌亦云遂令天下父
母心不重生男重生女今師厚之女毓質儒門不過
求賢士以為之配爾固不至負薪如翟婦餉舂如孟
光亦豈能預知其必大富貴光宗榮族如蒲滓之婦
人乎宜其聖俞以為戲也
老杜北征詩云經年至茒屋妻子衣百結慟哭松聲回
悲泉共幽咽平生所嬌兒顔色白勝雪見耶背面啼
垢膩脚不襪方是時杜方脫身於萬死一生之地得
見妻兒其情如是洎至秦中則有曬藥能無婦應門
亦有兒之句至成都則有老妻憂坐痺幼女問頭風
之句觀其情悰巳非北征時比也及觀進艇詩則曰
晝引老妻乘小艇晴看稚子浴清江江村詩則曰老
妻畫紙為碁局稚子敲針作釣鈎其優游愉悅之情
見於嬉戲之間則又異於在秦益時矣
白樂天元微之皆老而無子屢見於詩章樂天五十八
歲始得阿崔微之五十一歲始得道保同時得嗣相
與酬唱喜甚樂天詩云膩剃新胎髮香綳小繡襦玉
牙開手爪蘇顆點肌膚微之云且有承家望誰論得
力時又云嘉名稱道保乞姓號崔兒後崔兒三歲而
亡白賦詩曰懷抱又空天默默依前重作鄧攸身傷
哉微之五十三而亡按墓誌有子道護年三歲而卒
以歲月攷之即道保也孟東野連産三子不數日皆
失之韓退之嘗有詩假天命以寬其憂三人者皆人
豪而不能忘情如此信知割愛為難也若使學道者
遭此則又何必黑衣巾者闖然入其戶而後喻哉
陶淵明命子篇則曰夙興夜寐願爾之才爾之不才亦
已焉哉其責子篇則曰雖有五男兒總不好紙筆天
運苟如此且進杯中物告儼等疏則曰鮑叔管仲同
財無猜歸生伍舉班荆道舊而况同父之人哉則淵
明之子未必賢也故杜子美論之曰有子賢與愚何
其掛懷抱然子美於諸子亦未為忘情者子美遣興
詩云驥子好男兒前年學語時世亂憐渠小家貧仰
母慈又憶幼子詩云别離驚節換聰慧與誰論憶渠
愁只睡炙背俯晴軒得家書云熊兒幸無恙驥子冣
憐渠元日示宗武云汝啼吾手戰觀此數詩於諸子
鍾情尤甚於淵明矣山谷乃云杜子美困於三蜀盖
為不知者詬病以為拙於生事又往往譏宗武失學
故寄之淵明爾俗人不知便為譏病所謂癡人面前
不得說夢也
李義山作驕兒詩時衮師方三四歲爾其末乃云兒應
勿學耶讀書求甲乙况今西與北羌戎正狂悖兒當
速成大探雛入虎窟當為萬戶侯勿守一經袠夫兵
連旤結生民塗炭以日為歲之時而乃望三四歲兒
立功於二十年後所謂俟河之清人夀幾何者耶
元微之誨姪書云吾生長京城朋從不少然而未嘗識
倡優之家不曾於喧嘩縱觀至陜府詩乃有一生自
恣之語至云那知我少年深解酒中事能唱犯聲歌
偏精變籌義含詞待殘拍呌噪擲骰盤等語則誨姪
之言殆虚語也
錢起題杜牧林亭詩云不須耽小隠南阮在平津南阮
謂杜悰也史載悰更立將相而牧困躓不自振怏怏
不平以至於卒審爾則牧之豈肯受其料理哉然宗
族貴官河潤者非一枯苑升沉時命存焉何至怏怏
如是可以知牧之量不宏也
文選載嵇叔夜贈秀才入軍詩李善注謂兄喜秀才入
軍而張銑謂叔夜弟不知其名考五詩或曰携我好
仇或曰思我良朋或曰佳人不在皆非兄弟之稱善
銑所注恐未必然爾
楊六尚書白樂天妻兄也初除東川節度代妻賀兄云
覓得黔婁為妹婿可能空寄蜀茶來又寒食寄詩曰
蠻旗似穴行隨馬蜀妓如花坐遶身不使黔婁夫婦
看誇張富貴向何人皆責望之言也
王福畤之子勔勮勃皆有才名故杜易簡稱為三珠樹
其後助劼勸又皆以文顯勃於兄弟之間極友愛自
鄉還虢詩云人生忽如客骨肉知何常願及百年内
花萼常相將無使棠棣廢取譬人無良觀此語意豈
兄弟中有不相能者耶及觀誡功勁云欲不可縱争
不可常勿輕小忿將成大殃此二人者似非處於禮
義之域者棠棣廢之詩疑為此二人設也
陸機作詩贈賈謐幾三百言無非極其褒讃方謐用事
生死榮辱人如反覆手其褒讃亦何足怪然其間亦
有寄意譏誚人未能推其意者按臧榮緒晉書謐父
韓夀母賈充少女也充平生不議立後後妻郭槐輙
以外孫韓謐襲封帝許之遂以謐為魯公則是賈謐
非充子也故機詩云誕育洪胄纂戎於魯言誕育則
以譏非已生也又曰惟漢有木曾不踰境謂橘踰淮
則化為枳言如螟蛉之化蜾蠃無異也夫謐勢熖熏
灼如此而機敢為廋詞以狎侮之真文人之習氣哉
晉嵇康贈弟秀才四言詩云感悟馳情思我所欽則以
所欽為弟陸機贈從兄車騎詩云寤寐靡安豫願言
思所欽則以所欽為兄又贈馮文羆詩云慷慨誰為
感願言懷所欽則以所欽為友
魏武於諸子中獨愛植丁儀丁廙楊修之徒為植羽翼
幾代太子丕而植狂性不自雕勵又太子御之有術
故易宗之計不行盖非遜丕位也洎文帝即位植屢
求試用不報益怏怏帝欲害之卞太后曰汝已殺任
城不得復殺東阿故止從貶爵則植豈能無怨懟乎
嘗觀植所作豫章行云他人雖同盟骨肉天性然周
公穆康叔管蔡則流言子臧遜千乘季札慕其賢意
謂已素為武帝所愛忌之者衆故有管蔡流言之說
然乃自以季札為比亦誣矣豈其掠美之言哉
月輪當空天下之所共視故謝莊有隔千里兮共明月
之句盖言人雖異處而月則同瞻也老杜當兵戈騷
屑之際與其妻各居一方自人情觀之豈能免閨門
之念而他詩未嘗一及之至於明月之下則遐想長
思屢形詩什月夜詩云今夜鄜州月閨中只獨看繼
之曰香霧雲鬟濕清輝玉臂寒一百五日夜對月云
無家對寒食有淚如金波繼之曰仳離放紅蘂想像
嚬青蛾江月詩云江月光於水高樓思殺人繼之曰
誰家挑錦字燭滅翠眉嚬其數致意於閨門如此其
亦謝莊之意乎顔延之對孝武乃有莊始知隔千里
明月
予曾祖通議兄弟四人取良辰美景賞心樂事之義作
四并堂於東園故通議詩云華圃控弦秋習射寒窗
留燭夜抄書良辰美景饒心事歡日相并樂起予先
祖清孝公兄弟六人取三荆同株之義作倍荆亭于
西園當時篇詠無存者清孝安遇集中有倍荆亭記
其略云西推輸無亭觀(闕)欲紏合叔季同
耳目之適於是基盈尺之高宇一筵之廣列楹為亭
號曰倍荆至先人文康公罷官南陽適當兵擾復還
復棲奉伯父工部居焉别建二老堂於宅南秦望田
里諸山皆在目植花竹於四隅命某日治饌往往樂
飲竟日某嘗賦詩云去家纔隔水一股二老堂成三
百弓鴒原暮下沙渚暖雁行夜落霜天空竹根酌酒
不妨醉花萼斷詩如許工坐久與關笻竹杖出門人
指兩仙翁
韻語陽秋卷十
