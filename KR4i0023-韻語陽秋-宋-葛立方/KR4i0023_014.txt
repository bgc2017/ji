韻語陽秋卷十四宋葛立方撰
本朝書米元章蔡君謨為冠餘子莫及君謨始學周越
書其變體出於顔平原元章始學羅遜濮王(諱讓)書其
變體出於王子敬君謨泉州橋柱題記絶過平原元
章鎮江焦山方丈入版壁所書與子敬行筆絶相類
藝至於此亦難矣東坡贈六觀老人詩云草書非學
聊自悟落筆巳喚周越奴則越之書未甚高也襄陽
學記乃羅遜書元章亦襄陽人始效其作至於力挽
萬鈞沉著痛快處遜法豈能盡耶
東坡詩云元章作書日千紙平生日苦誰與美畫地為
餅未必似要令癡兒出饞水如此等句似非知元章
書者晩年尺牘中語乃不然所謂嶺海八年念米元
章邁往凌雲之氣清雄絶俗之文超邁入神之字何
時見之以洗瘴毒又云恨二十年相從知元章不盡
所謂畫地為餅未必似者其知元章不盡者歟
王摩詰自謂宿世緣詞客前身眞畫師故竇蒙所著畫
拾遺稱之云詩合國風公幹之能畫關山水子華之
聖加以心融物外道契元微則其用筆清潤秀整豈
他人之可並哉余在毗陵見孫潤夫家有王維畫孟
浩然像絹素敗爛丹青已渝維題其上云維嘗見孟
公吟曰日暮馬行疾城荒人住稀又吟曰挂席數千
里名山都未逢泊舟潯陽郭始見香鑪峯余因美其
風調至所舍圖於素軸又有太子文學陸羽鴻漸序
云昔周王得駿馬由谷之人獻神馬八匹葉公好假
龍庭下見眞龍一頭顔太師好異典郭山人閑贈金
匱文李法曹好古篆莫居士贈玉筯字此四者得非
氣合不召而至焉中園生舊任杞王府戶曹任廣州司
馬金陵崔中字子向家有古今圖畫一百餘軸其石
上蕃生岩中二隱西方無量壽佛天下第一余有王
右丞畫襄陽孟公馬上吟詩圖并其記此亦謂之一
絶故贈焉以禆中園生畫府之闕唐貞元年正月二
十有一日誌之後有本朝張洎題識云癸未歲余為
尚書郎在京師客有好事者浚儀橋逆旅見王右丞
襄陽圖尋訪之已為人取去他日有吳僧楚南挈圖
而至問其所來即浚儀橋之本也雖縑軸塵古尚可
窺覽觀右丞筆迹窮極神妙襄陽之狀頎而長峭而
瘦衣白袍靴帽重戴乘欵段馬一童總角提書笈負
琴而從風儀落落凛然如生復觀陸文學題記辭翰
竒絶金匱文前史遺事中園生彼何人斯按孟君當
開元天寶之際詩名籍甚遊長安右丞傾蓋延譽或
云右丞見其勝巳不能薦於天子因坎坷而終故襄
陽别右丞詩云當路寧相似知音世所希乃其事也
予頃在金城亦曾見一圖蓋傳寫之本所題詩後有
水落魚梁淺天寒夢澤深之句今眞本即無故事存
焉以遺來者孟冬十有一日南譙張洎題潤夫謂此
畫是維親筆無疑余謂曰此俗工搨本也張洎謂襄
陽之狀頎而長峭而瘦今所繪乃一矮肥俗子爾徐
觀其題識三篇字皆一體魯魚之誤尤多信非維筆
潤夫然之因以題識書於此
韓幹畫馬絶妙一時杜子美嘗贊之云韓幹畫馬毫端
有神驎騮老大騕褭清新此畫與贊舊藏李後主家
其後李伯時得之則馬四足已敗爛伯時題之云此
馬雖無追風奔電之足然甚有生氣因自作四足以
補之遂為伯時家畫譜中第一一日出以示王公明
之祖祖甚愛之時祖有商鼎亦甚珍惜王曰如能
以韓畫相易不敢靳也於是贈商鼎而得其畫今見
藏公明家余壻沈子直嘗見極愛之為余言此余因
作六字四言云側足俄然尊足蹶蹄那害全蹄還解
追風奔電不妨一躍檀溪後見張文潛集有蕭朝散
韓幹馬圖亡後足詩殆與此相類豈幹之畫馬尤妙
於足天工勅六丁雷電下取將耶
張長史以醉故草書入神老杜所謂楊公拂箧笥舒卷
忘寢食念昔揮毫端不獨觀酒德是也許道寧以醉
故畫入神山谷所謂往逢醉許在長安蠻溪大硯摩
松煙醉拈枯筆墨淋浪勢若山崩不停手是也大抵
書畫貴胷中無滯小有所拘則所謂精神氣者逝矣
鍾王顧陸不假之酒而能神者上機之士也如張許
輩非酒安能神哉
祕省古今名畫殆充棟宇余在省歲久與同舍郎日取
數軸評翫殆有啗肉之味如所用絹素凡涉名筆必
密緻緊厚蓋慮其易敗也老杜戲韋偃為雙松歌云
我有一匹好東絹重之不減錦繡段請君放筆為直
幹則偃筆之妙非好東絹不與也米元章畫史云古
畫唐初皆生絹後來皆以熟湯半熟入粉槌如銀版故
作人物精彩今人收唐畫必以絹辨見文粗便謂不
唐非也余謂用粉槌絹固善然視他絹丹青尤易淪
也
魯直云小字莫作凝涷蠅樂毅論勝遺教經又嘗云遺
教經或云羲之書在楷法中小不及樂毅論然清新
方重度越蕭子雲數等則是小字中樂毅論為冠絶
也米氏書畫史云樂毅論智永䟦云梁世摹出天下
珍之内書誤兩字以雌黃塗定世無此本余於杭州
天竺僧處得一本有改誤兩字又不闕唐諱是梁本
也
唐明皇使韓幹師陳閎畫馬及畫成明皇怪不與閎同
幹奏曰臣之師即陛下内廏馬也上異之其後畫入
神品按老杜丹青引贈曹霸云弟子韓幹早入室亦
能畫馬窮殊相則幹之師乃曹霸爾孰謂師内廏馬
便能盡毫端之妙乎
世傳職貢圖乃閻立本所畫東坡作詩亦云本筆所謂
音容獊獰股竒龐横絶隴海逾濤瀧珍禽瑰産爭牽
杠名王解辮却蓋幢者也按朱景元畫錄謂職貢圖
乃其弟立德所作立本所畫諸國王粉本爾
薛稷不特以書名而畫亦居神品老杜所謂我遊梓州
東遺跡涪江邊畫藏青蓮界書入金牒懸是也老杜
又有薛少保畫鶴一篇所謂薛公十一鶴皆寫青田
眞是也余謂陸探微作一筆畫實得張伯英草書訣
張僧繇點曳斫拂實得衛夫人筆陣圖訣吳道子又
授筆法於張長史信書畫用筆同于三昧薛稷書法
鴈行禇河南而丹青之妙乃復如許當是書法三昧
中流出也先帝天馬玉花驄畫工如仙貌不同是日
牽來赤墀下迥立閶闔生長風此老杜贈曹將軍詩
也張彦遠畫記乃云曹霸仕至太府寺丞杜甫嘗贈
之歌明皇御廏有馬名玉花驄詔令圖之誤矣又南
齊謝赫作古畫品錄云曹弗興之跡殆莫復傳唯秘
閣之内一龍而巳而裴孝源公私錄畫乃有曹弗興
畫二卷謂九州名山圖秦皇東遊圖如此將孰信耶
歐陽文忠公詩云古畫畫意不畫形梅詩詠物無隱情
忘形得意知者寡不若見詩如見畫東坡詩云論畫
以形似見與兒童鄰賦詩必此詩定知非詩人或謂
二公所論不以形似當畫何物曰非謂畫牛作馬也
但以氣韻為主爾謝赫云衛協之畫雖不該備形妙
而有氣韻凌跨雄傑其此之謂乎陳去非作墨梅詩
云含章簷下春風面造化工成秋兔毫意得不求顔
色似前身相馬九方臯後之鑑畫者如得九方臯相馬
法則善矣
自古畫維摩詰者多矣陸探微張僧繇吳道子皆筆法
竒古然不若顧長康之神妙故老杜送許八歸江寧
詩云虎頭金粟影神妙獨難忘言長康畫維摩畫在
焉故也維摩詰號金粟如在虎頭者長康小字也而
釋者乃謂虎頭為維摩相金粟者釋有金粟豈不誤
哉江寧瓦棺寺建康府城之西南今戒壇寺即遺基
也按京師寺記云興寧中瓦棺寺初置士夫夫捐金
帛未有過十萬者長康素貧遂鳴刹注百萬人皆疑
之已而於北殿畫維摩像一軀與戴安道所為文殊
對峙佛光照耀觀者如堵遂得錢百萬則虎頭筆蹟
為當時所宗重可知矣荐更兵火壁既不存而畫亦
不可得見近歲京中都聖與來為建康總領首詢維
摩不存之因寺僧莫能答因語之曰某守南雄嘗有
人示石碣云唐會昌中杜牧嘗寄瓦棺維摩摹本於
陳穎張彦遠刻於郡齋某因求東穎之本又刻於南
雄尚有墨本在篋笥當以付子宜刻之戒壇庶幾舊
物復歸而觀者皆知顧筆神妙果如此亦可以為戒
壇之異事僧乃刻之
顔平原書妙天下跡其所自雖授法於其舅商仲容然
究其妙處得於張顚為多余家舊藏數碑皆用筆清
勁而剛方之氣如其為人眞山谷所謂筆法錐沙屋
漏心期曉日秋霜者耶
漢張芝嘗自品其書云上比崔杜不足下方羅趙有餘
故世之言惡札者必曰羅趙東坡贈孫莘老詩云龔
黃側畔難言政羅趙前頭且衒書言羅趙者譏莘老
書不工也羅謂羅暉趙謂趙襲按張彦遠法書要錄
云襲與暉並以能草見重關西矜巧自衒衆頗惑之
則謂之惡札亦冤矣
虞泉作述書賦於前而竇永作述書賦於後凡能書之
士殆無遺矣永稱其兌蒙書云包雜體冠衆賢手運
目擎瞬息彌年而蒙亦稱永云翰墨厮張王文章凌
班馬詩藻雄贍草隸精深後永亡蒙有詩云季江留
被住子敬與琴亡其傷之深矣若二人者游藝絶倫
友誼尤篤眞難兄難弟哉米芾書畫史載晉庾翼眞
跡在張齊賢孫直清家古黃麻紙全幅上有竇蒙審
定印則知蒙精鑑博識舊矣
韓退之云凡為文詞宜略識字遂從歸登學科斗書則
知留意字學者當以識字為本也顔魯公書跡冠當
代有干祿字樣行於世者畏學書者不識字爾退之
詩云阿買不識字頗知書八分詩成使之寫亦足張
吾軍豈非貶之之辭耶又按擇木以八分受知於明
皇固嘗與蔡有鄰顧文學並直供侍故老杜有分日
示諸王鉤深法更祕之語而謂之不識字可乎以是
二說校之則阿買非擇木明矣
米元章書畫竒絶從人借古本自臨搨臨竟併與臨本
眞本還其家令自擇其一而其家不能辨也以此得
人古書畫甚多東坡屢有詩譏之二王書跋尾則云
錦囊玉軸來無趾粲然奪眞擬聖智又云巧偷豪奪
古來有一笑誰似癡虎頭山谷亦有戲贈云滄江靜
夜虹貫月定是米家書畫船余謂人之嗜好躭著乃
至於此元章嘗以九物換劉季孫子敬帖不獲其意
歉然張芸叟作詩云請君出竒帖與此九物并今日
投汴水明日到滄溟又有破紙博珠玉之句亦可以
警膏肓於書畫者
左傳云周成王蒐於岐陽而韓退之石鼓歌則曰宣王
所謂宣王憤起揮天戈蒐於岐陽騁雄俊是也韋應
物石鼓歌則曰文王所謂周文大獵岐之陽刻石表
功何煒煌是也唐蘇氏載記云石鼓文謂周宣王獵
碣共十鼓東坡石鼓詩亦云憶昔周宣歌鴻鴈方卲
聯翩賜圭卣不知韋詩云周文安據乎歐永叔云前
世所傳古遠竒怪之事類多虚誕而難信况傳記不
載不知韋韓二君何據而有以說也梅聖俞亦有詩
云傳至我朝一鼓亡九鼓缺剥文失行兵人偶見安
碓床云鼓作臼刳中央心喜遺篆猶在旁以臼易臼
庸何傷神物會合居一方此與延平寶劍何異哉
東坡評張顚懷素草書云張顚醉素兩秃翁追逐世好
稱書工有如市倡抹青紅卑之甚矣至評六觀老人
草書則云心如死灰實不枯逢場作戲三昧俱蒼鼠
奮髯飲松腴剡籐玉板開雪膚遊龍天飛外人呼莫
作羞澁羊氏姝則知坡之所喜者貴於自然雕鐫而
成者非所貴也然張顚自言見公主擔夫爭道而得
筆法觀公孫大娘舞劍器而得神俊僧懷素自言吾
觀夏雲多竒峯輙師之謂夏雲因風變化無常勢草
書亦當爾則二人筆法固亦出於自然而坡去取之
異如此何耶李頎贈顚詩云皓首第草隸時稱太湖
精則知顚又精於隸書錢起贈素詩曰妙畫伯英書
能翻梵王字則知素又精於梵字苑舍人亦能梵字
故王維贈詩云楚詞共許勝揚馬梵字何人辨魯魚
言世人識梵字者少也
韓擇木作八分書師蔡邕法風流閑媚號伯喈中興蔡
有鄰亦善八分其始拙弱至天寶遂精故杜子美贈
李潮八分歌云尚書韓擇木騎曹蔡有鄰開元巳來
數八分潮也奄有二子成三人又有送顧八分適洪
吉州詩亦引二人者以比顧所謂昔在開元中韓蔡同
贔屭三人並入直恩澤各不二是也明皇八分師擇
木嘗於彩牋上書以賜張說
僧惠崇善為寒汀煙渚蕭灑虚曠之狀世謂惠崇小景
畫家多喜之故魯直詩云惠崇筆下開江面萬里晴
波向落暉梅影横斜人不見鴛鴦相對浴紅衣東坡
詩云竹外桃花三兩枝春江水暖鴨先知蔞蒿滿地
蘆芽短正是河豚欲到時舒王詩云畫史紛紛何足
數惠崇晩出吾最許沙平水澹西江浦鳬鴈靜立將
儔侶皆謂其工小景也
王荆公題燕侍郎山水詩有燕公侍書燕王府王求一
筆終不與之句故燕畫之在世者甚鮮學士院亦有
燕侍郎畫圖荆公有一絶云六幅生綃四五峯暮雲
樓閣有無中去年今日長千里遥望鍾山與此同張天
覺有詩䟦其後云相君開卷憶江東髣髴鍾山與此
同今日還為一居士翛然身在畫圖中
余時隨先文康公至汝州嘗至龍興寺觀吳道子畫兩
壁一壁作維摩示疾文殊來問天女散花一壁作太
子遊四門釋迦降魔成道筆法竒絶壁用黃沙搗泥
築之其堅如鐵然土人不知愛重宣和間先公到官
始命脩整置關鎻納匙於郡治後劉元忠傳得東坡
寄子由詩方知子由曾施百縑所謂似聞遺墨留汝
海古壁蝸涎可垂涕力捐金帛扶棟宇錯落浮雲卷秋
霽是也坡集載鳳翔普門開元吳畫詩所謂亭亭雙
林間彩暈扶桑暾中有至人談寂滅悟者悲涕迷者
手自捫蠻君鬼伯千萬萬相排競進頭如黿當是作
釋迦涅槃相爾恨不得一見之
韻語陽秋卷十四
