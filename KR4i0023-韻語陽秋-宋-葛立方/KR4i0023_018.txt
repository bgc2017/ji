韻語陽秋卷十八宋葛立方撰
余嘗謂知人雖堯帝猶以為難而杜子美之曾老姑乃
能知唐太宗於側微之時識房杜軰於賤貧之日子
美載其語云向竊窺數公經綸亦俱有次問最少年
虬髯十八九子等成大名皆因此人手噫一何異耶
唐史載王珪微時母李氏嘗云子必貴但未見與汝
遊者珪一日引房杜過之母曰汝貴無疑余嘗觀子
美贈王砯使南海詩然後知史所書皆誤也砅珪之
元孫也謂珪為高祖其曰我之曾老姑爾之高祖母
則砯之高祖母乃姓杜非姓李也其曰爾祖未顯時
歸為尚書婦珪嘗為禮部尚書則尚書婦乃珪之妻
非珪之母也故詩之中章云及乎貞觀初尚書踐台
斗夫人嘗肩輿上殿稱萬夀至尊均嫂叔盛事垂不
朽皆謂珪妻爾人徒見詩中有翦髻之事有同乎陶
母故謂珪母審爾豈不與尚書婦之句相䟡&KR0008;哉
寇忠愍少知巴東縣有野水無人渡孤舟盡日横之句
固以公輔自期矣柰何時未有知者東坡巴東訪萊
公遺迹詩云江山養豪俊禮數困英雄執版迎官長
趨塵拜下風當年誰刺史應未識三公公以瓌竒忠
諒之才而當路者祗以常軰遇之信乎知人之難也
李太白梁甫吟云大賢虎變愚不測當年頗似尋常
人盖謂此也
先文康公知汝州日叚寶臣為教官富季申為魯山主
簿而陳去非以太學錄持服來寓先公語人曰是三
子者非凡偶近器也是時富在外邑則以職事處之
於城中列三人者薦於朝以為可用仍以去非墨梅
詩繳進於是去非除太學博士季申除京西漕屬寶
臣亦相繼褒擢初寶臣字去塵先公一日謂之曰君
廊廟具也宜改字寶臣取荀卿輔拂之人為國寶之
義且作序而衍其意及三人者俱貴先公喜曰吾未
嘗讀五管之書亦未嘗究金書之義而能逆知其必大
者獨以其所為知之耳汝軰勉其在我者在人者不
問可也先公晚年寓居湖州之寶溪季申既罷樞筦
亦挈家來寓一觴一詠必與之俱季申嘗有十絶其
一云青衫短薄汝陽天鶚牘當時誤薦賢承乏西樞
了無補還依丈席聽韋編其二云落陳花骨巧裁詩
曾把梅篇薦玉墀未說他年調鼎事只今身已鳳凰
池其三云陳君談論席生風段子文詞氣吐虹參术膎
胰皆入篋知人誰過葛仙翁餘七篇不錄陳君名恬
字叔易有高節貧甚先公命公庫以酒肉薪米日給
之嘗謝以詩云不是故人供祿米初非縣令給猪肝
養賢禮厚隆三簋拜賜恩深豔一簟建炎初召赴行
在直秘閤
張安道以異議出守宛丘次守南都蘇子由皆從之游
元豐初子由謫筠州酒稅安道悽然不樂手寫詩為
别曰可憐萍梗漂浮客自歎匏瓜老病身從此空齋
掛塵榻不知重掃待何人後十五年子由方和其詩
云少年便識成都尹中歲仍為幕下賓待我江西徐
孺子一生知已有斯人
王介甫蘇子瞻皆為歐陽文忠公所收公一見二人便
知其他日不在人下贈介甫詩云老去自憐心尚在
後來誰與子争先子瞻登乙科以書謝歐公歐公語
梅聖俞曰老夫當避此人放出一頭地當是時二人
俱未有聲而公知之於未遇之時如此所以為一世
文宗也歟東坡䟦梅聖俞詩後云先君與梅二丈遊
時軾與子由弟年甚少未有知者家有老泉公作詩
云歲月不知老家有雛鳳凰百鳥戢羽翼不敢呈文
章則二蘇當少年時已擅文價矣
郛子稩學作小詩嘗賦梅花云玉屑裝龍腦雲衣覆麝
臍何堪夜來雪香色兩凄迷留友人詩云良友間何
闊春事遽如許勞君下鷗沙一葉擊春渚昨夢墜前
世再見欣欲舞聊呼花底杯酒面點紅雨狂歌謝貫
珠清論雜揮麈驪駒未可歌妙句須君吐觀此數語
以粗知詩家畦逕學之不已必佳但恐其中墮爾
歐公與尹師魯蘇子美俱出杜祁公之門歐公雖貴猶
不替門生之禮和祁公詩云麈柄屢揮容請益龍門
雖峻許先登立朝行已師資久寧止篇章此伏膺又
云公齋每偷暇師席屢攻堅善誨常無倦餘談亦可
編又云昔日青衫遇如巳今来白首再升堂盖未嘗
一日忘祁公也張芸叟有荆公哀詞四首有慟哭一
聲唯有弟故時賓客合如何又云今日江湖從學者
人人諱道是門生盖深病人情之薄也其歐公之罪
人哉
歐公贈介甫詩云翰林風月三千首吏部文章二百年
可謂極其褒美世傳介甫猶以歐公不以孔孟許之
為恨故作報詩云他日若能窺孟子終身何敢望韓
公恐未必然也嘗讀曾子固集見子固與介甫書云
歐公更欲足下少開廓其文勿謂造語及模擬前人
孟韓文雖高不必似之但取其自然盖荆公之文因
子固而受於歐公者甚多則知介甫歸附歐公非一
日也葉少藴以謂荆公自期於孟子而處歐公以韓
愈恐未必然爾
王逄原以書上介甫且以南山之詩求學於荆公師資
之禮已定故逄原未死以前荆公贈之詩曰楩柟豫
章概白日只要匠石聊穿裁逄原既死之後荆公思
之曰便恐世間無妙質鼻端從此罷揮斤皆以師道
自任也然觀逄原寄介甫詩云高門簾陸益巍巍勢
利寧無淡薄譏豈與跖徒争有道盍思吾黨自言歸
古人踽踽今何取天下滔滔昔已非終見乘桴去滄
海好留餘地許相依則識度之遠又過荆公矣又與
荆公書皆稱介甫作詩皆稱君所謂行藏願與君同
道祇恐蹉跎我獨羞又云想今愈有江湖興亦欲同
君一釣綸所謂師資者果如何耶山谷嘗避暑李氏
園題詩於壁云題詩未有驚人句喚取謫仙蘇二來
秦少遊言於東坡曰以先生為蘇二人似相薄則又
甚於逄原稱介甫矣
汲引之恩不可忘也一日得志思有以報之亦人情常
也王稽薦范睢於秦而昭王以為相其後稽為河東
守者因睢之言也魏無知薦陳平於漢而高祖用之
其後賞無知者因平之言也唐馬周以一芥草茅遭
遇太宗不累年而致位卿相皆由常何之一言而身
貴志得之時於何不聞有報何耶李邦直詩云底事
馬周身富貴不聞推寵報常何是已張文潜詩云馬
周未遇虬鬚公布衣落魄來新豐一尊獨酌豈無意
俗子不解知英雄盖周雖緣常何之一言而其智諝
忠亮亦自有以取之如疏宗室世守居藩樂工鳴玉
曳履皆切中時病者也史臣至比之為築岩釣渭亦
過矣哉岑文本云周鳶肩火色騰上必速但不能久
其後周年止五十志不盡行文本殆如蓍龜矣
開元天寶之際孟浩然詩名籍世一遊長安王維傾盖
延譽然官卒不顯何哉或謂維見其勝已不肯薦於
天子故浩然别維詩云當路寧相假知音世所希史
載維私邀浩然於苑而遇明皇遂伏於床下明皇見
之使誦其所為詩至有不才明主弃之句明皇云卿
不求仕朕未嘗弃卿因放還使維誠有薦賢之心當
於此時力薦其美以解明皇之愠乃爾嘿嘿或者之
論盖有所自也厥後雖寵鳳林之墓繪孟亭之像何
所補哉
韓退之於崔立之厚矣立之所望於退之者宜如何然
集中所荅三詩皆未有慰薦之意何耶其曰幾欲犯
顔出薦口氣象硉矹未可攀又云東馬嚴徐已奮飛
枚臯即召窮且忍知識當要路正賴汲引隠情惜已
殆同寒蟬古人之所惡也
余家自曾伯祖侍郎諱宫以甲科起家至慶歷中曾大
父通議楊寘牓相繼及第爾後世世有人大父清孝
公余中牓先人文康公何昌言牓某黃公度牓至小
子邲朱待問牓連五世矣當時尊長皆有詩以紀慶
曾大父贈先祖詩云傳家何用富金籯教子何如只
一經慶歷科名今已繼更教來葉嗣前馨先大父贈
先人及伯父詩云廣場筆陣數千人喜汝穿楊箭鏇
親慶緒綿長時幸會文科興後事還新昔年繼牓熙
寧歲今偶同科紹聖春從此莫教書種斷孫曾應復
祖昌辰文康公賜某詩云兒曹春牓預言揚竊吹知
難復士鄉黃絹未能摛好語青毡偶幸繼前芳穿楊
喜共東床客(女夫章倧同牓)攀桂同標北寺房聖世
選才如華岳積塵曾不愧毫芒予嘗贈邲詩云吾家
五世十三人競擷丹枝撼月輪慶歷賢科開後裔隆
興儒業繼前塵泥金帖報家庭喜燒尾筵中帝里春
從此傳芳應未艾桂香應已襲天倫通議之子若孫
若曾孫在桂籍者於今已十有三人故言之於前長
子郛亦不廢學業故期之於後其他宗從登科者甚
多各有詩紀慶不暇錄
郯始留意星歷學紹興癸酉取解漕臺間斗為帝車賦
省試復以日星為紀三台色齊為詩賦題其所為貫
穿甘石之學甚詳小孫女夜夢郯登樓至十六級而
止筮之為省闈第十六人之祥已而果然予作詩贈
之曰張鈴走幟到金溪喜子文闈預品題名字巍峩
先蘂牓詞章斐舋動文奎階梯已合嬰兒夢星斗先
分天老題後日臚傳當第一天倫科甲尚為低時郯
弟邰王佐牓甲科第七人
孟郊落第詩曰弃置復弃置情如刀刃傷再下第詩曰
一夕九起嗟夢短不到家下第東南行曰江籬伴我
泣海月投人驚愁有餘矣下第留别長安知巳云豈
知鶗鴂鳴瑶草不得春失意投劉侍御云離婁豈不
明子野豈不聦至寶非眼别至音非耳通歎命云題
詩怨還怨問易蒙復蒙本望文字逹今因文字窮怨
有餘矣至登科後詩則云昔日齷齪不足誇今朝放
蕩思無涯春風得意馬蹄疾一日看盡長安花議者
以此詩驗郊非遠器余謂郊偶不遂志至於屢泣非
能委順者年五十始得一第而放蕩無涯哦詩誇詠
非能自持者其不至遠大宜哉
今之新進士不問科甲高下唱名出皇城則例喝狀元
莫知其端唐鄭谷登第後宿平康里嘗作詩曰春來
無處不閑行楚潤相看别有情好是五更殘酒醒耳
邊聞喚狀元聲則新進士例呼狀元舊矣鄭谷趙昌
翰牓第八名也
杜荀鶴老而未第求知巳甚切投裴侍郎云只望至公
將卷讀不求朝士致書論投李給事云相知不相薦
何以自謀身投所知云知已雖然切春官未必私寧
教讀書眼不有看花期投崔尚書云閉戸十年享筆
硯仰天無處認梯媒如此等句幾於哀鳴矣本事詩
載張晉公於興化里鑿池起臺榭賈島方下第怨憤
題詩亭中云破却千家作一池不栽桃李種薔薇薔薇
花落秋風後荆棘滿庭君始知人皆惡其不遜則荀鶴
之哀鳴猶為可憐也
瓊州進士姜唐佐東坡極愛之贈之詩曰滄海何曾斷
地脉白袍端合破天荒且告之曰子異日登科當為
子成此篇及唐佐預廣州計偕過汝陽見子由時東
坡已下世矣子由因為足成其篇云生長茅間有異
方風流稷下古諸姜適從瓊筦魚龍窟秀出羊城翰
墨場滄海何曾斷地脉白袍端合破天荒錦衣他日
千人看始信東坡眼力長唐佐是年省闈不利則有
負於錦衣之祝矣東坡嘗書唐佐課冊云雲興天際
欵若車盖凝臚未瞬瀰漫霮䨴驚雷出火喬木糜碎
霤綆四墜日中見沫移晷而收野無全塊今亦刊集
中乃戲書劉夢得楚望賦也
秦太虚舉進士不得東坡詩曰底事秋來不得解定中
試與問諸天深為稱屈也李方叔省試不得第而東
坡領貢舉嘗有詩贈之云平生謾說古戰場過眼終
迷日五色我慙不出君大笑行止皆天子何責山谷
和云今年持槖佐春官遂失此人難塞責座主歸過
於已門生歸命於天俱一世之賢也
梅聖俞送方干下第云竭澤古所戒但保腹中書風雷
變有時且復歸孟潴送蔡駒下第詩云爾持金錯刀
不入鵝眼貫懷之歸河朔慎勿輙鎔鍜盖人士切於
得失一不得意則必變所學以求媚於有司此學者
之大病也故聖俞以是戒之
唐曹鄴及第詩云白日探得珠不待驪龍睡怱怱出九
衢僮僕顔色異是生敬於僮僕也施肩吾及第詩云
今日步春早復來經此道江神也世情為我風色好
是改觀於江神也盖其心之喜自生疑爾僮僕江神
豈遽如是哉鄴又云故衣未及換尚有去年淚肩吾
云憶昔將貢年把愁此江邊二子所作皆以今年之
喜而思昔日之愁也是豈能置得喪於膜外者乎
文闈有挾書傳義之禁舊矣竊怪李揆為考官大陳經
史於庭令學者縱觀和凝為考官開門撤棘令學者
自便如此則真賢實能孰辨耶予知其故矣盖自唐
以來主司重素望故文場一啟而投卷紛然舉子之
升黜固自有定議矣雖禁挾書傳義奚為哉朝向公
卿說暮向公卿說誰謂黃鍾管化為君子舌此孟郊
有祈於知已也而吕渭取之擬動如浮海凡言似課
詩終身事知已此後復何為此杜荀鶴有祈於知已
也而裴贄取之砌下芝蘭新滿徑門前桃李舊垂隂
却應回念江邊草放出春煙一寸心此鄭谷有祈於
知已也而柳玭取之舉子祈之於前主司錄之於後
公論何在乎長慶初錢徽為考官取鄭朗等三十三
人以所取不當再命白居易試孤竹管賦試者皆不
知本事遂落十一人而錢徽貶江州刺史當時詔書
以為浮薄之徒扇為朋黨干撓主司每歲策名無不
先定然則陳書撤棘之舉殆無足怪也
韻語陽秋卷十八
