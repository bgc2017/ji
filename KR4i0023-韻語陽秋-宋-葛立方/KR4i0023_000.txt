韻語陽秋詩文評類
提要
(臣)等謹案韻語陽秋二十卷宋葛立方撰立
方字常之自號嬾真子丹陽人紹興戊午進
士官至吏部侍郎是編雜評諸家之詩不甚
論句格工拙而多論其意旨之是非故曰陽
秋用晉人語也其中如偏重釋氏謂歐陽修
夢見十王得知罪福後亦信佛之類未免虚
誣議屈原自沈為不知命之類未免偏駁論
李杜蘇黃皆相輕相詆未免附會以江淹雜
擬赤玉隠瑤溪句為謝靈運之作以蘇軾老
身倦馬河堤永踏盡黃榆綠槐影句為杜甫
之詩以李白解道澄江淨如練令人長憶謝
元暉句為襲鄭谷之語亦未免小有舛誤然
大旨持論甚正而不至如劉履諸人以理談
詩之迂闊在宋人詩話之中猶為善本也乾
隆四十二年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
韻語陽秋原序
懶真子既上宜春之印歸休於吳興泛金溪上我先人
之弊廬歸愚識夷塗游宦泯捷徑湛然胷次不掛一絲
而多生習氣尚牽蠧簡雖不能如毛萇鄭康成泥䖝魚
之注又不能如虞卿李德裕著窮愁之書未諳王氏之
青箱懶問董生之朱墨獨喜讀古今人韻語披吟紬繹
每畢景忘倦凢詩人句義當否若論人物行事高下是
非輒私斷臆處而歸之正若背理傷道者皆為說以示
勸戒書成號韻語陽秋昔晉人禇裒為皮裏陽秋言口
絶臧否而心存涇渭余之為是也其深愧於斯人哉若
孫盛檀道鸞鄧粲各有晉陽秋是皆不畏人旤天刑率
意而作如昌黎公所云者也余也非唯不敢亦不暇隆
興甲申中元丹陽葛立方書
