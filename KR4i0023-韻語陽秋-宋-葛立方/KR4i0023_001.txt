韻語陽秋卷一宋葛立方撰
謝朝華之巳披起夕秀於未振學詩者尤當領此陳腐
之語固不必涉筆然未去其陳腐不可得而飜為怪
怪竒竒不可致詰之語以欺人不獨欺人而且自欺
誠學者之大病也詩人首二謝靈運在永嘉因夢惠
連遂有池塘生春草之句元暉在宣城因登三山遂
有澄江静如練之句二公妙處蓋在於鼻無堊目無
膜爾鼻無堊斤將曷運目無膜篦將曷施所謂混然
天成天球不琢者歟靈運詩如矜名道不足適已物
可忘清暉能娛人遊子憺忘歸元暉詩如春草秋更
綠公子未西歸大江流日夜客心悲未央等語皆得
三百五篇之餘韻是以古今以為竒作又曷嘗以難
解為工哉東坡䟦李端叔詩卷云暫借好詩消永夜
每逢佳處輒參禪蓋端叔作詩用意太過參禪之語
所以警之云
陶潜謝朓詩皆平淡有思致非後來詩人怵心劌目雕
琢者所為也老杜云陶謝不枝梧風騷共推激紫燕
自超詣翠駮誰翦剔是也大抵欲造平淡當自組麗
中來落其華芬然後可造平淡之境如此則陶謝不
足進矣今之人多作拙易詩而自以為平淡識者未
嘗不絶倒也梅聖俞和晏相詩云因今適性情稍欲
到平淡苦詞未圓熟刺口劇菱芡言到平淡處甚難
也所以贈杜挺之詩有作詩無古今欲造平淡難之
句李白云清水出芙蓉天然去雕飾平淡而到天然
處則善矣
老杜寄身於兵戈騷屑之中感時對物則悲傷係之如
感時花濺淚是也故作詩多用一自字田父招飲詩
云步屧随春風村村自花柳遣懷詩云愁眼看霜露
寒城菊自花憶弟詩云故園花自發春日鳥還飛日
暮詩云風月自清夜江山非故園滕王亭子云古墻
猶竹色虛閤自松聲言人情對境自有悲喜而初不
能累無情之物也
杜甫觀安西過兵詩云談咲無河北心肝奉至尊故東
坡亦云似聞指揮築上郡巳覺談笑無西戎蓋用左
太冲詠史詩長嘯激清風志若無東吳也王維云敵
騎千重只似無句則拙矣
杜子美曹將軍丹青引云將軍魏武之子孫於今為庶
為清門元微之去杭州詩亦云房杜王魏之子孫雖
及百代為清門則知老杜於當時巳為詩人所欽伏
如此殘膏賸馥霑丐後代宜哉故微之云詩人以來
未有如子美者
老杜詩以後二句續前二句處甚多如喜弟觀到詩云
待爾嗔烏鵲抛書示鶺鴒枝間喜不去原上急曾經
晴詩云啼烏爭引子鳴鶴不歸林下食遭泥去高飛
恨久隂江閣卧病云滑憶雕胡飯香聞錦帶羹溜匙
兼暖腹誰欲致杯甖寄張山人詩云曹植休前軰張
芝更後身數篇吟可老一字買堪貧如此類甚多此
格起於謝靈運廬陵王墓下詩云延州恊心許楚老
惜蘭芳解劔竟何及撫墳徒自傷李太白詩亦時有
此格如毛遂不堕井曾參寧殺人虛言誤公子投杼
感慈親是也
梅聖俞云作詩湏狀難寫之景於目前含不盡之意于
言外真名言也觀其送蘇祠部通判於洪州詩云沙
鳥看來沒雲山愛後移送張子野赴鄭州云秋雨生
陂水高風落廟梧之類狀難寫之景也送馬殿丞赴
密州危帆淮上去古木海邊秋和陳秘校云江水幾
經歲鑑中無壯顔之類含不盡之意也
梅聖俞五字律詩於對聯中十字作一意處甚多如碧
瀾亭詩云危樓喧晩鼓驚鷺起寒汀初見淮山云朝
來汴口望喜見淮上山送俞駕部云何時鷁舟上遠
見爐峰迎送張子野云不知從此去當見復何如和
王尉云度鴈不曾下新文誰寄評晝寢詩云及爾寂
無慮始知機盡空如此者不可勝舉詩家謂之十字
格今人用此格者殊少也老杜亦時有此格放船詩
云直愁騎馬滑故作泛舟回對雨云不愁巴道路恐
濕漢旌旗江月云天邊長作客老去一霑巾
杜甫客夜詩云客睡何曾着秋天不肯明陪王使君泛
江詩云山豁何時斷江平不肯流不肯二字含蓄甚
佳故杜兩言之與淵明所謂日月不肯遲四時相催
廹同意
退之贈崔立之前後各一篇皆譏其詩文易得前詩曰
才豪氣猛易語言往往蛟螭雜螻蚓後詩曰文如翻
水成初不用意為二詩皆數十韻豈非欲刻薄於易
語之人乎前詩曰深蔵篋笥時一發戢戢已多如束
筍後詩曰每旬遺我書竟歲無差池有以知崔於韓
情義之篤如此也
杜甫李白以詩齊名韓退之云李杜文章在光焰萬丈
長似未易以優劣也然杜詩思苦而語竒李詩思疾
而語豪杜集中言李白詩處甚多如李白一斗詩百
篇如清新庾開府俊逸鮑參軍何時一尊酒重與細
論文之句似譏其太俊快李白論杜甫則曰飯顆山
頭逢杜甫頭戴笠子日卓午為問因何太瘦生只為
從來作詩苦似譏其太愁肝腎也杜牧云杜詩韓筆
愁來讀似倩麻姑癢處搔天外鳳凰誰得髄何人解
合續弦膠則杜甫詩唐朝以來一人而巳豈白所能
望耶
選詩駢句甚多如宣尼悲獲麟西狩涕孔丘千憂集日
夜萬感盈朝昏萬古陳往還百代勞起伏多士成大
業羣賢濟洪績之類恐不足為後人之法也
近時論詩者皆謂偶對不切則失之麄太切則失之俗
如江西詩社所作慮失之俗也則往往不甚對是亦
一偏之見爾老杜江陵詩云地利西通蜀天文北照
秦秦州詩云水落魚龍夜山空鳥鼠秋叢篁低地碧
高柳半天青豎子至云柤棃且綴碧梅杏半傳黃如
此之類可謂對偶太切矣又何俗乎如雜蕊紅相對
他時錦不如磨滅餘篇翰平生一釣舟之類雖對不
求太切而未嘗失格律也學詩者當審此
許渾呈裴明府詩云江村夜漲浮天水澤國秋生動地
風漢水傷稼亦全用此一聯郊居春日詩云花前更
謝依劉客雪後空懷訪戴人和杜侍御云因過石城
先訪戴欲朝金闕暫依劉又送林處士云鏡中非訪
戴劍外欲依劉寄三州守云花深稚榻迎何客月在
膺舟醉幾人陪崔公讌又云賓舘盡開徐稚榻客帆
空戀李膺舟題王隱居云隨蜂收野蜜尋麝采生香
呈李明府云洞花蜂聚蜜嵓柏麝留香松江詩云晩
色千帆落林聲一鴈飛深春詩云故里千帆外深春
一鴈飛又寄盧郎中并贈閑師皆以庾樓對蕭寺見
於其他篇詠以楊柳對蒹葭以揚子渡對越王臺者
甚多蓋其源不長其流不遠則波瀾不至於汪洋浩
渺宜哉杜甫云讀書破萬卷下筆如有神欲下筆當
自讀書始
韋應物詩平平處甚多至於五字句則超然出於畦逕
之外如遊溪詩野水煙鶴唳楚天雲雨空南齋詩春
水不生烟荒崗筠翳石詠聲詩萬物自生聽太空常
寂寥如此等句豈下於兵衞森畫戟燕寢凝清香哉
故白樂天云韋蘇州五言詩高雅閑淡自成一家之
體東坡亦云樂天長短三千首却愛韋郎五字詩
孟郊詩楚山相蔽虧日月無全輝萬株古柳根挐此磷
磷溪大行横偃脊百里芳崔嵬等句皆造語工新無
一點俗韻然其他篇章似此處絶少也李覯評其詩
云高處在古無上平處下觀二謝許之亦太甚矣東
坡謂初如食小魚所得不償勞又似食蟛&KR1209;竟日嚼
空螯貶之亦大甚矣
太平廣記載宋之問於靈隠寺夜吟詩未就聞有人云何
不道樓觀滄海日門對浙江潮莫知何人人有識之
者此駱賓王也是時賓王與徐敬業俱隠名同逃巳
暮年矣而集中有江南送之問詩云秋江無綠芷寒
汀有白蘋采之將何遺故人漳水濱兖州餞之問詩
云淮陽泗水北梁甫汶陽東别路青驪遠離尊綠蟻
空其相習如此不應暮年相遇於靈隱寺云不相識
也蓋是賓王逃難之時之問不欲顯其姓名爾
杜荀鶴鄭谷詩皆一句内好用二字相疊然荀鶴多用
於前後散句而鄭谷用於中間對聯荀鶴詩云文星
漸見射台星昨謁朱門謁孔門常仰門風維國風忽
地晴天作雨天猶把中才謁上才皆用於散聯鄭谷
那堪流落逢摇落可得澘然是偶然自為醉客思吟
客官自中丞拜右丞初塵芸閣辭禪閣却訪支郎是
老郎誰知野性非天性不扣權門扣道門皆用於對
聯也
梅聖俞早有詩名故士能詩者往往寫卷投擲以質其
是非梅各有報章未嘗輕許之也讀黃萃詩卷則云
鳳凰養雛飛未高雞鶩成羣趐終短讀蕭淵詩卷則
云野雉五色且非鳳知時善鳴雞若何讀孫且言詩
卷則云汲井欲到深磨鑑欲盡塵讀張令詩卷則云
讀之不敢倦十未能一曉讀卲不疑詩卷則曰既觀
坐長嘆復想李杜韓皆因其短而教誨之也東坡喜
奬與後進有一言之善則極口褒賞使其有聞於世
而後巳故受其奬者亦踴躍自勉樂於修進而終為
令器若東坡者其有功於斯文哉其有功於斯人哉
律詩中間對聯兩句意甚遠而中實潛貫者最為高作
如介甫示平甫詩云家勢到今宜有後士才如此豈
無時答陳正叔云此道未行身有待古人不見首空
回魯直答彦和詩云天於萬物定貧我知效一官全
為親上叔父夷仲詩云萬里書來兒女瘦十月山行
冰雪深歐陽永叔送王平甫下第詩云朝廷失士有
司恥貧賤不憂君子難送張道州詩云身行南鴈不
到處山與北人相對閑如此之類與規規然在於嫓
青對白者相去萬里矣魯直如此句甚多不能槩舉
也
韓愈以瀑布為天紳所謂懸瀑垂天紳是也孟郊以簷
溜為天紳所謂簷溜擲天紳是也東坡次韻王定國
倅潁詩亦有餘波猶足挂天紳之句
水田飛白鷺夏木囀黃鸝李嘉祐詩也王摩詰衍之為
七言曰漠漠水田飛白鷺隂隂夏木囀黃鸝而興益
遠九天閶闔開宫殿萬國衣冠拜冕旒王摩詰詩也
杜子美刪之為五言句閶闔開黃道衣冠拜紫宸而
語益工近觀山谷黔南十絶七篇全用樂天花下對
酒渭川舊居東城尋春西樓委順竹忩等詩餘三篇
用其詩略點化而已樂天云相去六千里地絶天邈
然十書九不到何以開憂顔山谷則云相望六千里
天地隔江山十書九不到何用一開顔樂天云霜降
水反壑風落木歸山苒苒歲時晏物皆復本原山谷
云霜降水反壑風落木歸山苒苒歲華晩昆䖝皆閉
關樂天詩云渴人多夢飲饑人多夢飡春來夢何處
合眼到東川山谷云病人多夢醫囚人多夢赦如何春
來夢合眼見鄉社葉少藴云詩人點化前作正如李光
弼將郭子儀之軍重經號令精彩數倍今觀三公所
作此語殆試然也
歸叟詩話載鼾睡詩一篇以為韓退之遺文其實非也
所謂有如阿鼻尸長喚忍衆罪鐵佛聞皺眉石人戰
摇腿等句皆不成語言而厚誣退之不亦冤乎歐陽永
叔有謝人送枕簟詩因及喜睡其曰少壯喘息人莫
聽中年鼻鼾尤惡聲癡兒掩耳謂雷作竈婦驚窺疑
釡鳴與前詩不侔矣
人言居富貴之中者則能道富貴語亦猶居貧賤者工
於說饑寒也王岐公被遇四朝目濡耳染莫非富貴
則其詩章雖欲不富貴得乎故岐公之詩當時有至
寶丹之喻如寶藏發函金作界仙醪傳羽玉為臺夢
回金殿風光别吟到銀河月影低等句甚多李慶孫
富貴曲云軸裝曲譜金書字樹記花名玉篆牌晏元
獻云太乞兒相若諳富貴者不爾道也元獻詩云棃
花院落溶溶月柳絮池塘淡淡風此自然有富貴氣
吾曾伯祖侍郎諱宫雖起於寒微而論富貴若固有
之嘗有詩云翩翻燕子朱門靜狼籍梨花小院閑又
云西樓月上簾簾靜後苑花開院院香其視晏公真
不愧矣若孟郊借車載家具家具少於車陶潜敝襟
不掩肘黎羔常乏斟杜甫天吳與紫鳳顛倒在短褐
皆巧於說貧者也
歐公一世文宗其集中美梅聖俞詩者十幾四五稱之
甚者如詩成希深擁鼻謳師魯卷舌藏戈矛又云作
詩三十年視我猶後軰又云少低筆力容我和無便
難追韻高絶又云嗟哉我豈能知子論詩頼子能指
迷聖俞詩佳處固多然非歐公標榜之重詩名亦安
能至如此之重哉歐公後有詩云梅窮獨我知古貨
今難賣而聖俞贈滁州謝判官詩亦云吾詩固少愛
獨爾太守知皆言識之者鮮矣張芸叟評其詩云如
深山道人草衣捆屨王公大人見之屈膝
蔡君謨娶余祖姑清源君而赴漳南幕余曾祖通議嘗
贈之詩曰藻思舊傳青管夢哲科新試碧雞才乍依
守寶蓮花幕更下温郎玉鏡臺可謂佳句矣韓退之
送陸暢詩云一來取高第官佐東宫軍迎婦丞相府
誇映秀士羣鳴鸞桂樹間觀者何繽紛此二詩事相
類而語皆竒也
韻語陽秋卷一
