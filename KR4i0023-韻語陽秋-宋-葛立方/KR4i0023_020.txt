韻語陽秋卷二十宋葛立方撰
李白詩云朝發汝海東暮栖龍門中又云朝别凌煙樓
暝投永華寺又云朝别朱雀門暮栖白鷺洲又云雞
鳴發黃山暝投鰕湖宿可見其常作客也范傳正言
白偶乘扁舟一日千里或遇勝境終年不移往來牛
斗之間長江遠山一泉一石無往而不自得也則白
之長作客乃好遊爾非若杜子美為衣食所驅者也
李陽冰論白云王公趨風到嶽結軌羣賢翕習如鳥
歸鳳魏顥論白云携駿馬美妾所適二千石郊迎飲
數斗徑醉夫豈有衣食之廹哉
今人作詩自述則稱我謂人則稱君往往相習皆然杜
子美送孔巢父詩云道甫問信今何如墜馬諸公携
酒相看詩云甫也諸侯老賓客遇王倚飲云在扵甫
也何由羡則自述乃稱名送樊侍遇云至尊方旰食
仗爾布嘉惠寄李白云昔年有狂客號爾謫仙人送
竇九云非爾更持節何人符大名則謂人乃稱爾若
謂尊之甚則稱名則前三人皆非通貴之士若謂卑
之甚則稱爾以後三人皆非穉孺之列盖其詩格變
應如是恐不繫重輕也
心醉六經尚友千載謂之好古可也今之好古者乃不
然書畫貴整而必取腐爛陳暗者以為竒器物貴新
而必取穿漏弇薄者以為異曰是古也乃不靳貲費
而求之何其不思之甚耶書畫貴古猶欲識其筆法
之淵源以穿漏弇薄之器而珍之此何理哉嘗觀老
杜銅瓶詩云亂後碧井廢時清瑶殿深其末云蛟龍
雖缺落猶得折黃金則以古物而要厚貲自古而然
張景陽七命有浮三翼泛中沚之句故詩家多用三翼為
輕舟如梁元帝日華三翼舸元微之光隂三翼過是
也按越絶書伍子胥水戰兵法内經曰大翼一艘廣
一丈五尺二寸長十丈中翼一艘廣一丈三尺五寸
長五丈六尺小翼一艘廣一丈二尺長九丈所謂三翼
者皆巨戰船也用為輕舟悞矣
舒王作前元豐行云倒持龍骨掛屋敖後元豐行云龍
骨長乾掛梁梠龍骨水車也是歲豐稔故龍骨掛而
不用又有寄楊德逄詩云遥聞青秧底復作龜兆拆
翛翛兩龍骨豈得長掛壁是歲亢旱故反前詠爾東
坡亦有水車詩云翻翻聮聮銜尾鴉犖犖确确蛻骨
蛇分畦翠浪走雲陣刺水綠鍼抽稻芽天公不念老
農泣喚取阿香推雷車言水車之利不及雷車所霑
者廣也
瓢之為器貧者所用故顔子以一瓢飲而揚子比之山
雌文康公築室泛金溪上闔門千指朝虀暮鹽未嘗
敢以貧為病嘗因溪結亭號曰瓢飲盖欲少見慕賢
好古安貧樂道之意予嘗有詩云我不學許由隠煙
霧得瓢不飲惟掛樹又不學德義居虎丘帶瓢入市
多騎牛分無玉甌囊古錦病渴文園只瓢飲下瞰金
溪新結亭未須引吸如長鯨但願金溪化為酒歲歲
持瓢醉花柳
君子為小人誣衊沮抑則其詩怨故寓之扵物以舒其
憤如朱書古鏡詩所謂我有古時鏡初自壊陵得蛟
龍猶泥蟠魑魅幸月蝕是也小人既敗君子得志之
秋則其詩昌故寓之扵物以快其志如劉禹鍚磨鏡
篇所謂萍開綠池滿暈盡金波溢山神妖氣沮野魅
真形出是也黃子虚作妬佳月篇云狂雲妬佳月怒
飛千里黑佳月了不嗔曾何汚潔白支頥少待之寒
光静無迹燦燦黃金盤獨照一天碧殆亦二子之意
郎基在潁川不置木枕裴潛在兗州不取胡床居官清
操要當如是白樂天在杭州取天竺片石受代携歸
故其詩曰三年為刺史飲冰復食蘖唯向天竺山取
得兩片石此抵有千金無乃傷清白暨守吳門復取
洞庭雙石一以支琴一以貯酒故雙石詩有萬古遺
水濱一朝入吾手之句洎罷府支琴石遂歸履道舊
居故作詩云天上定應勝地上支機未必及支琴嗚
呼泉石膏肓人士之逸韻若樂天者豈潘子義所謂
風流罪過也耶
李白作蜀道難以罪嚴武其末云所守或匪親化為狼
與豺朝避猛虎夕避長蛇磨牙吮血殺人如麻錦城
雖云樂不如早還家則武待白之禮未必優也武與
杜甫情好甚厚一朝以飲酒過度而武幾殺之則不
如早還家之說乃白先見之明爾陸暢謁韋臯扵蜀
郡暢感韋之遇已遂反其詞作蜀道易云蜀道易易
扵履平地
忘年交謂雖年齒尊幼不侔而道義可為友也如張鎰
之扵陸贄崔郭之扵李謙是已魯直云遂貧不去與
忘年便以忘年作朋友用盖有來處也老杜過孟倉
曹詩云清談見滋味爾軰可忘年則山谷所用豈苟
云乎哉
鄭虔受安禄山偽命洎賊平與張通王維並囚宣陽里因
善畫祈扵崔圓遂得免死老杜所謂今如罝中兔子
雲識字終投閣是也及虔貶台州有詩云可念此公
懷直道也霑新國用輕刑如虔者可謂之懷直道乎
當是愛忘之言爾八哀詩亦云反覆歸聖朝點染無
滌蕩老蒙台州掾泛泛浙江槳盖傷之也
杜甫悲陳濤詩云野曠天清無戰聲四萬義軍同日死
言房琯之敗也琯臨敗猶持重而中人邢延恩促戰
遂大敗故甫深悲之甫為右拾遺會琯罷相上疏力
救琯肅宗大怒詔三司雜問宰相張鎬救之獲免故
洗兵馬行云張公一生江海客身長九尺鬚眉蒼盖
感其救已也張無盡孤憤吟云房琯未相日所談皆
臯䕫一朝陳濤下覆没十萬師中原己紛潰老杜尚
嗟咨則老杜救琯之章豈亦出扵私情乎
建安七子唯劉公幹獨為諸王子所親曹操威燄盖世
甄夫人出拜諸人皆伏而公幹獨平視雖論作而不
悔亦可嘉矣故梅聖俞詩云公幹才俊或欺事平視
美人曾不起自茲不得為故人論作左校瀕扵死公
幹嘗有贈從弟詩云亭亭山上松瑟瑟谷中風風聲
一何盛松枝一何勁其寄意如是豈肯少屈扵操哉
末篇又託興鳳凰有何時當來儀將須聖明君之句
則不以聖明待操矣
老杜課伯夷辛秀伐木則曰報之以微寒共給酒一斛
遣信行修水筒則以浮瓜裂餅以荅其恭謹陶淵明
告其子則曰輒遣一力助汝薪水之勞亦人子也以
善遇之盖古人之役僕夫其忠厚率如此初學記載
王褒買便了為奴作約使苦作以致聽劵而淚下鼻
涕長一尺有不如早歸黃土陌令蚯蚓鑚額之語其
少陵柴桑之罪人哉
白樂天作八漸偈云苦既非真悲亦是假則世間悲懽
人我必能忘情始憲宗欲以樂天為刺史王涯以資
淺為言遂得江州司馬及涯敗作詩快之有當君白
首同歸日是我青山獨往時之句李德裕扵樂天不
見有隙德裕貶崖州亦作三絶快之其一篇云樂天
嘗任蘇州日要勒須教用禮儀從此結成千萬恨今
朝果中白家詩盖嘗以唐史考之樂天卒扵會昌之
初武宗時也而德裕之貶乃在宣宗大中年則德裕
之謫樂天死也久非樂天之詩明矣以是凖之快王
涯之句恐亦未必然也
東坡文章妙一世然在掖垣作吕吉甫謫詞繼而吕復
用遂納告毁抹在翰苑作上清儲祥碑繼而蔡元長
復作遂遭磨毁非特此也蘇叔黨云昔公為蔵經記
初傳扵世或以為非在惠州作梅花詩至有以為笑
此皆士大夫以文鳴者其說能使人必信乃繆妄如
此信知識古戰場文者鮮矣子由嘗䟦東坡遺藁云
展卷得遺草流涕濕冠纓斯文久衰弊流涇自為清
科斗蔵壁間見者空歎驚廢興自有時詩書付西京
傳曰學士大夫則知尊祖矣族之所在祖之所自出也
其可以不敬乎陶淵明有贈長沙公詩序云予扵長
沙公為族祖同出大司馬昭穆既遠以為路人故其
詩云同源分流人易世疎慨然晤歎念斯厥初禮服
遂悠歲月眇徂感彼行路眷焉踟蹰盖深傷之也長
沙公扵淵明如此而淵明乃以古處自任其臨别贈
言之際有進簣雖微終焉為山之句嗚呼淵明亦可
謂賢矣杜子美數訪從孫濟而不免扵防猜故其詩
云所來為宗族亦不謂盤餐勿受外嫌猜同姓古所
敦觀長沙與濟尊祖之義掃地矣
賢者豹隠墟落固當和光同塵雖舍者争席奚病而况
扵杯酒之間哉陶淵明杜子美皆一世偉人也每田
父索飲必使之畢其歡而盡其情而後去淵明詩云
清晨聞叩門倒裳往自開問子為誰歟田父有好懷
壺漿遠見候疑我與時乖老杜詩云田翁逼社日邀
我嘗春酒呌婦開大瓶盆中為吾取二公皆有位者
也扵田父何拒焉至扵田父有一世皆尚同願君汩
其泥之說則始守陶之介久客惜人情如何拒鄰叟
則何妨杜之通乎
老杜避亂秦蜀衣食不足不免求給扵人如贈高彭州
云百年已過半秋至轉飢寒為問彭州牧何時救急
難客夜詩云計拙無衣食途窮仗友生老妻書數紙
應悉未歸情狂夫詩云厚祿故人書斷絶常饑稚子
色凄凉荅裴道州詩云虛名但蒙寒温問泛愛不救
溝壑辱簡韋十詩云因知貧病人須棄能使韋郎迹
也疎觀此五詩可見其難窘而有望扵朋友故舊也
然當時能周之者幾何人哉劉長卿云世情薄恩義
俗態輕窮厄山谷云持饑望路人誰能顔色温余扵
子美亦云
東坡歸陽羡時流離顛躓之餘絶祿己數年受梁吉老
十絹百絲之&KR0008;可見非有餘者李憲仲之子薦以四
喪未舉而公見則盡以贈之且贈以詩云推衣助孝
子一溉滋湯旱誰能脫左驂大事不可緩章季默三
喪未葬亦求扵公公亦有以助之有不辭毛粟施行
自丘山積之句其高誼盖出扵天資矣
陶淵明乞食詩云饑來驅我去不知竟何之而繼之以
感子漂母惠愧我非韓才句則求而有獲者也杜子
美上水遣懷云驅馳四海内童稚日糊口而繼之以
但遇新少年少逄舊知友則求而無所得者也山谷
貧樂齋詩云饑來或乞食有道無不可過青草湖云
我雖貧至骨猶勝杜陵老憶昔上岳陽一飰從人討由
是論之則杜之貧甚扵陶而山谷之貧尚優扵杜也
杜子美身遭離亂復廹衣食足迹幾半天下自少時遊
蘇及越以至作諫官奔走州縣既皆載壯遊詩矣其
後贈韋左丞詩云今欲東入海即將西去秦則自長
安之齊魯也贈李白詩云亦有梁宋遊方期拾瑶草
則自東都之梁宋也發同谷縣云賢有不黔突聖有
不煖席始來茲山中休駕喜地僻奈何迫物累一歲
四行役則自隴右之劒南也留别章使君云終作適
荆蠻安排用莊叟随雲拜東皇掛席上南斗則自蜀
之荆楚也夫士人既無常産為饑所驅豈免仰給扵
人則奔走道途亦理之常爾王建云一年十二月強
半馬上看圓缺百年歡樂能幾何在家見少行見多
不緣衣食相驅遣此身誰願長奔波李頎亦云男兒
在世無産業行子出門如轉蓬皆為此也
韻語陽秋卷二十
