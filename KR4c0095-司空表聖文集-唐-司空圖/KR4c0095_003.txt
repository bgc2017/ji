司空表聖文集卷第三一鳴集
雜著
疑經
經曰天王使來求金又曰求車豈天王之使私有求於
魯耶不然傳聞之誤耳若諸侯之使來求金則謂之求
可矣若致天子之命徵於諸侯其可謂之求耶且率土
之人與其貨殖皆一人之所有父之財守於其子則用
否莫不恭命其可謂之求乎春秋之旨尊君卑臣豈聖
人為魯不為周耶書云天王狩于河陽尚為晉侯諱召
天子豈不為周諱其過哉縱天王制用失節多取於諸
侯如欲垂誡即書於周史可矣若書于諸侯之史是悔
恡其貨而侮王命也王祭亦不供矣必非聖人之文也
必若王人責其稽命則曷不書曰天王使某責貢金倘
以取金為不文(宋本無不字)曷不曰天王使某來徵貢金亦
譏在其中矣以是愚疑仲尼書天王使來(句絶)求金是使
乎私自求而懲之也不然求與責文或相近傳寫文誤
焉不爾何子夏之徒不能措一言哉舍是而譏訶皆小
小者爾
疑經後述
愚為詩為文一也所務得諸已而已未嘗摭拾前賢之
謬誤然為儒證道又不可皆無也常得柳子厚封建論
以為三王樹置盖勢使之然又有是萇弘之辯意其多
於救時今夏孫郃自淮陽緘所著新文而至愚雅以孫
文不尚辭待之頗易及見其卜年論又聳然加敬今鍾
陵秀士陳用拙出其宗人嶽所作春秋折衷論𢾗十篇
贍博精緻足以下視兩漢迂儒矣因激剛腸乃有詆經
之說亦疑經文誤耳盖急於時病言或不得其中亦欲
鼔陳君之銳氣當有以復於我耳時光化中興二年
復陳君後書
吾既以疑經為後述矣今年夏陳君果復致累百言且
援榖梁之說欲以質吾吾熟視其書率意而荅之足下
所復云云非不知也且夫謂之求則固當偕受其譏矣
雖然舅姑之疾且餒苟力不能制其悍婦則必羸其聲
求哀于一飯豈忍誚之乎吾本朝之臣耳豈敢誨其苞
茅不貢之漸耶千載之下必有知言者不多譚
與極浦書
戴容州云詩家之景如藍田日暖良玉生煙可望而不
可置於眉睫之前也象外之象景外之景豈容易可譚
哉然題紀之作目擊可圖體勢自別不可廢也愚近有
虞鄉縣樓及柏梯二篇誠非平生所得者然官路好禽
聲軒車駐晚程即虞鄉入境可見也又南樓山色秀北
路邑偏清假令作者復生亦當以著題見許其柏梯之
作大抵亦然浦公試爲我一過縣城少留寺閣足知其
不怍也豈徒雪月之間哉佇歸山後看花滿眼淚廻首
漢公卿人意共春風(上二句楊庶子)哀多如更聞下至於塞廣
雪無窮之句可得而評也鄭雜事不罪章指亦望呈逹
知非子狂筆
月下留丹竈
詩題五字乃直真仙之詞也邵陽某縣(句絶)人或聞其山
實異齋禱積稔果有蹈空而至者涉筆附楹久之乃罷
去既而&KR0827;視木文則字皆隐𧺫成列矣某年中廉帥上
聞且命鑱其逸跡蔵於郡𪠘其後爲刺史李岫所得今
傳於孫君豈精契之所感致耶光啟三年秋八月既望
愚獲覩於王官别業噫跡雖顯竒道必體正故爲物怪
之所中者見之莫不洗然盖其事目擊可數也吾知挾
邪佞以冐進者亦當膽慄自廢豈俟圖鼎然犀而後辨
姦妖之詭態哉綴之全篇以志誠敬且期自警云泗水
司空氏記
月下留丹竈壇邊樹羽衣異杳人不覺殘夜鶴分飛朝
會初元盛蓬瀛舊侣稀瑶函真跡在妖魅敢揚威
與臺丞書
中丞閣下某昔者常從其友於都邑之鄙其鄰叟有善
藝卉木者或從之鬻于都下未嘗不亟售而返人謂之
曰里市所貨皆資生之所闕尚有提之汲汲而不克售
者今叟晨往暮歸未嘗少滯其所鬻何哉叟曰鬻植之
道雖夲於天時亦且診於人情耳盖視其人夸其居侈
則所翫者必欲朝炫其葩夕味其實矣彼或以勁正自
處所植必慕賢良吾皆揣之各衒其所欲焉有曝滯之
患哉今閣下前為小宗伯實振惟公之舉庶不孤吾道
矣况憲府僚屬繫夲朝之輕重是尤宜於慎擇也會昌
中杜牧之為𥙷闕陪賀客於孔氏之門獨斂板而前言
御史丞風威在取人之得失乃薦邢群焉今有邢賁者
乃群之猶子雅志貞獨且以名節自任其所任其所為
亦足觀其所志愚以是輙有里叟之說盖待吾憲丞不
薄矣且自古推心苟不望報於其人則未有不堅於著
效者愚所任不私而已苟謂言者之輕而舍諸亦非敢
以為恥又有王駕者勲休之後於詩頗工於道頗固但
其所知方在顯清之地不敢越境以輸其珍耳所與論
詩一首亦輙緘獻其他當俟閣下操人柄救時艱而後
敢以志英豪之事業者逹於執事庶不驅之讎敵也再
拜
書屏記
人之格状或峻其心必勁心之勁則視其筆跡亦足見
其人矣歴代入書品者八十一人賢傑多在其間不可
誣也國初歐陽(一作虞)之後継有名公元和長慶間先大
夫初以詩師友兵部盧公戴從(宋夲從後)事於商於因題記
(宋夲無記字)唱和乃以書受知於裴公休辟倅鍾陵及徵拜
侍御史退居中條時李忻州戎亦以草隷著稱爲計吏
在蒲因輟所寶徐公浩真跡一屏以為貺夀凡四十二
幅八體皆備所題多文選五言(此下一夲有詩其二字)朔風動秋
草邊馬有歸心十𢾗字或草或隷尤為精絶㦯綴小簡
於其下記云怒猊抉石渴驥奔泉可以視碧落矣先公
清旦披翫殆廢寢食常属誡云正長詩英吏部筆力逸
氣相資竒功無迹(宋夲無迹字)儒家之寶莫踰此屏也但二
者皆美神物窺爱必當奪璧于中流飛鋩于烈火也殆
非子孫之所可存耳庚子歲遇亂自虞邑居負之置於
王城别業丙辰春正月陜軍復入則前後(宋本無後字)所蔵
及佛道圖記共七千四百卷與是屏皆為灰燼痛哉(宋夲)
(無哉字)今旅寓華下於進士姚顗所居獲覧書品及徐公
評論因感憤追述貽信後學且冀(宋夲作真冀傳夲訛作且)精于賞
鍳者必將繼有詮次光化三年八月三日泗水司空圖
銜涕撰錄謹記之(宋夲無之字)
司空表聖文集卷第三
