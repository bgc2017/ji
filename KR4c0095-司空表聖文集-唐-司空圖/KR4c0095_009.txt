司空表聖文集卷第九一鳴集
雜著
温州仙嚴寺碑銘
巖之巔森戟鑱天中宅靈仙(宋本無仙字)瀑之作風斡洞壑
地&KR0837;山鑿越之裔甌之隅人逸而腴某其帥某其牧地
圮而復
三賢贊
隋大業閒房公李公魏公皆師文中子嘗謂其徒曰元
齡也志而密靖也惠而斷徵也直而遂俾其遭時致力
必濟謨庸厥後果然宜有贊激云
三賢同志夙尚儒風以植公忠出遇太宗諷議從容謀
蹶群后君勞臣惕荒夷阻闢百千年社稷
觀音贊(證因亭)
萬仞峩山之險争竦禍梯一坑浮世之塵長遮覺路騁
雲漢而貪味臨鼎鑊以求哀當種善緣方希慈拯某早
堅信受頻致感通夢則可徵足見未萌之誡行而必禀
冀無入晨之虞用建虔誠永貽來裔贊云
惟仁之尤警于昭幽將政而阻將軋而游忤者以寵呻
者以謳岳抃溟□証因斯休
李翰林寫真贊
水渾而冰其中莫瑩氣澄而幽萬象一鏡擢然(疑詡)然
傲睨浮雲仰公之格稱公之文
香嚴長老贊
言不可無也然為師之說者豈佐競而主勝乎且儒之
書曰率性之謂道老之書曰各歸其根而禅酋之東親
抉人視聽至而又至者道與本俱忘哉且忘則塵滓回
從而滯耶或者假言為諭以妄釣真彼㦯泥于境而玩
其機是人魚莫能自辨矣大師之旨吾久得之學者既
難遽息必以其言為狂藥誰之咎乎
彼巧則病彼愚則競覺之逾妄矯之非正不雲而雷龍
何施哉不鼓而舞□何為哉匪豫孰導匪羈孰釋一塵
不飄見大師力
兵部恩門王貞公贊
發粹而文藴和而秀德無不尊名無不夀内專外濟氣
厚神全貞公在此千載聳然
相國老君
道專教主帝系仙源牢籠天壌施掌羲軒施于孝孫克
隆聖祚介祐攸宜忠賢是保
今相國地蔵贊
南陽公夫人彭城郡君憂紀既祥追奉皇考吏部公繡
地藏菩薩一軀瞿慕戚容力成至願圖於夫人為内兄
得請而贊云
三界同倫六幽莫際聖有佛緣極之無滯相不可睹理
不可窮人有虔懇感之則通孝實女師工惟婦德成兹
妙絶申報罔極
為東都敬愛寺講律僧惠礭化莫雕刻律疏(莫募通)
(印本共八百紙)
竊以化化無窮逓成遷染孜孜不倦方導沈淪啟秘藏
而演毗尼熏戒香以消煩惱風波未息横智鷁而難超
繩墨可遵制心猿而有漸豈容穿鑿但致紛拏雖設喻
於三乘同歸覺路盖防微於羣品共禀成規汛灑六塵
攝持萬行寕俟空林宴坐方為觧脫之門必令大地周
游皆詣清涼之境盖能仁之警策也今者以日光舊䟽
龍象弘持京寺盛筵天人信受□迷後學竸扇異端自
洛城罔遇時交乃焚印本漸虞散失欲更雕鎪惠礭無
愧&KR0825;精頗嘗講授遠欽信士擔結良緣所希龜鏡屯□
津梁靡絶再定不刊之典永資善誘之方必期字字鐫
銘種彗牙而不竭生生親眷遇勝會而同聞敢期福報
之微願允標題之請謹疏
澤州靈泉院記
嚴飾祠宇乃助教之方仁雄存(有脱誤)亦不固避者非欲
自奉也盖不崇不侈無以聳動群品俾堅凑善之心耳
帝夢可徵華緣已熟山川神祗罔不薦歆故自京邑以
及遐裔勝槩相望皆奠厥居中條發於蒲趋于艮傑出
而為太行則天壇不得不冠冕華嵩争勍日觀也其北
川壑會流盤欎濃粹自高平西顧以至靈泉極矣泉之
為靈非惟利物亦當滋潤所及不育毒螫也其院東西
顯豁直亘大川端門洞闢正與旭日相迓豈𣑽書所謂
震旦者此其證哉且有為無為於我不礙㢮之則若涸
其中用之則若涌于外皆拯濟之大權也今禪宿洪密
長老俗姓劉氏本儒家子自直詣石霜契其大指煩而
不優動而必周初自清涼歴覽以至是山乃剏林栖之
所遇太尉李公駐軍高平首資葺搆遠近道俗莫不歸
嚮今蒲留隴西左揆鄑常因題紀亦備贊揚則密公之
道益光矣凡製經楼齋堂若干閒架又塑羅漢潔峻之
相以漸化服而後日集方丈敷演上乘自漢江北渡以
至魏晉之郊其俗堅悍難誘今則悉為佛人矣且善教
童孺者雖指摘其書而必以言反覆暁諭當自釋矣若
典教積于前鞭撻駭于側將竄匿之不暇詎肯說而從
命哉律刑也經誥也禪乃誘勸之宗辨其性而後入人
耳故其道至隱其功至博不可廢也常念蓄役之外逮
傭隷雖豢飬至豊莫不苦于受制殊不知羇鞅之勞或
能避免而方寸之内不形不聲牙孽互萌詫其力者愈
莫能争以此淪陥死生之域歴劫不能自脱其苦何如
哉噫苟非三世之尊夷山斡海六祖親授捩其鉗釱長
老繼作磨昏抉瞶則彼㸑膏鑊而勇於自浴者雖糜爛
其身猶未悔也今乃聚其徒侈其居永為一方虔仰之
所俾福惠皆殖則密公之績焉可抑沒哉耐辱居士病
且死不忍其門人慧依慧海之勤請也直紀其事惟以
漏略爲愧
此碑在山西陽城縣西北四十里周雪客載其文于
晉稗中疑碑石漫漶文中多不可句讀者今錄于左
以參異同趙魏記
嚴飾祠宇非欲侈於自奉也盖聳係人天寶其趋善
之心耳况帝夢可徵華緣巳熟山川神祗罔不薦歆
故自京都以及遐裔勝㮣相望皆奠厥居中條發于
蒲企于艮傑出而為太行則天壇不得不冠冕嵩華
争勍日觀也其北川壑會流盤欝濃粹自高平西顧
以至靈泉極矣泉之為靈非惟利物當亦滋潤所及
不育毒螫也其院東西顯豁直亘大川端門洞闢正
與旭日相迓豈西方所謂震旦者此其証乎繚檻層
甍金艧與泉壑相激梵磬懴香禽猿亦知粛敬真聖
賢遊集所宜也且有為無為於我不碍弛之則若涸
其中用之則若涌於外盖克固其源乃能動而必濟
也今禅宿洪密長老俗姓劉氏本儒家子早詣石霜
契其大指順而不撓簡而必周始自清涼歴攬至是
山乃剏林棲之所遇太尉李公駐軍高平首資葺搆
遠近道俗莫不歸嚮今蒲口隴西左揆嘗因題紀亦
備贊揚則密公之道益光矣凡製經樓齋堂共一百
餘閒又示羅漢潔峻之相以漸化服而後日集方丈
敷衍上乘自漢江北渡以至魏晉之交其俗堅悍難
誘今則悉為佛人矣且善教童儒者雖指摘其書而
必以言反覆曉諭當自釋然若編簡積于前笞撻駭
於側彼將竄匿之不暇孰肯悦而從命哉律刑書也
經誥誓也禪乃誘勸之宗先馴其性而後入人者耳
故其道至隱其功至博不可廢也嘗念畜技之外以
逮傭隷雖豢飬至豊莫不苦于受制殊不知羈鞅之
勞或能避免而方寸之内不形不聲耳萌詫其力者
愈莫能争以比淪陷死生之域綿劫不能自脱其苦
何如哉噫苟非三世之尊夷山斡海六祖親授捩其
鉗釱長老繼作磨昏抉瞶則被搆火以自攻者雖焦
爛而猶未悔也今乃聚其徒侈其居永爲一方檀施
之會且俾其人福慧偕殖然則密公之績焉可抑沒
哉耐辱居士病且死不忍其門人惠依惠海之勤請
也直紀永行惟以漏略爲愧云中條山人耐辱居士
司空圖譔
司空表聖文集卷第九
