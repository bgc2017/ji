司空表聖文集卷第七一鳴集
雜著
唐故宣州觀察使檢校禮部王公行状(凝)
曾祖翊皇任御史大夫贈戶部尚書謚忠惠公
祖重皇任河東縣令贈潞州都督
父衆仲皇任衡州刺史贈司空(唐書宰相世系表作衢州刺史)
公諱凝字成庶太原人禮法冠昏著于雅族國朝忠惠
公克振豊烈而河東衡州皆德優位下宜其集祉於當
世也公幼孤英發有神檢整襟受業瑞氣鬱然羣軰莫
敢輕狎相國鄭公粛實公舅也一見聳異命子約為師
友孝爱識度宜其大成年十五舉孝廉上第既為文根
六經必先勸誡著都邑六崗銘益振時譽魏相國扶主
貢籍選中甲科崔公璪首辟醝府周相國墀鎮東蜀裴
公休廉問宣城操幣者交于門視其所知知其立矣崔
公龜從入相拜鄠縣尉校理集賢孔公温業鎮宣州辟
為上介韋公有翼初為御史丞盛選僚属公首状拜監
察會鄂州鹽鐵使贓状上聞有力者持為滞獄公馳傳
即訊涉旬辨决轉殿中侍御史崔魏公出撫淮甸奏為
節度判官始以省秩命服似助凖的著之美譚崔太保
慎由浙西又拜徵左史而大誇得人之盛遷禮部員外
宣宗朝嘗待制獨被顧問正色讜言不附權戚及内署
進擬竟為所擠歴兵部考功員外前史稱第一流必為
第一官唯公資望人謂無愧轉司封郎中相國蕭公寘
判版籍請公分佐其務俄拜長安令政無私撓姦猾革
心鄭公處誨総憲綱公以考功郎中知雜事不示峻厲
僚吏自肅相國夏侯公用為中書舍人旋以同列或非
清議遂移疾乞免拜同州防禦使兼御史中丞賜金紫
勵精為治表率列城吏民守闕乞留遮道宰相言状上
降璽書褒允竟謝疾葺居華下中外之議謂公不司文
柄為朝廷闕政竟拜禮部侍郎韋澄邁在内廷懸入相
之勢其弟保殷干進自謂殊等不疑黨附者又方據權
亦多請託攘臂傲視人為寒心公顯言拒絶及牓出沸
騰以為近朝難事噫仁人之勇其可力奪哉久之時宰
竟用抗已内不能平遂致商於之命尚帖御史大夫以
塞群議商病属邑頗濱于卸主吏驟更破産不給而南
鄙山阻属役尤難公俾相資贍得以均濟又治賦羡銀
例皆㩁估以優俸公命即賫月市驛駟横優既絶謠訟
溢境明年加檢校常侍廉問湖外理潭如商罔不慰悅
先是内外使臣自江陵理棹則緣境數州皆弊控舟之
役公舉奏條約給官緡以僦水工自是行役不淹人遂
安逸又支郡牧守選用素輕小大之獄不敢專斷繫騐
往復動涉歲時公命抵法以降得自䟽决苟或滯冤方
許詣府陳理姦絶宿稔政賴滌煩此皆勤䘏之尤者也
上初即位&KR0688;求名德徵拜兵部侍郎至京未幾以夲官
判鹽鐡峻望所服科條自振征輓之入歲中兼倍然賦
財制用不可以私干當路者多不便遂以秘書監兼分
務生徒有唁于洛下者公神意無忤且曰吾豈受其任
而怠其事者耶幸非得罪于君爾何慼既更歲持權者
以公論所歸慮將復用遂以大河南綴之内園吏槖姦
傲法人不聊生公捕伏辜都下震肅初汴州黑風之變
帑藏一空今滑臺中令雖持軍有術力且不振時公方
領醝務因詔旨遂使便宜以漕米二萬石立賑懸給及
中令復大柄推功上前且行陟勸之典乃加檢校禮部
尚書按察宣歙池三郡公即治未朞人知化矣既而賊
黨濟自九江且將入屠至德公命偏將樊儔扼險以俟
継儔違命輕進遂斬之以徇令既必行人亦自固淮南
環其境皆為盗有公命強弩據采石陳旆以為聲援次
將馬頻又以舟師乘夜鼓譟立觧和州之圍明年兇渠
復大入而都將王㳙亦自永陽赴敵公宴勞加禮且諭
曰盗匿詐情吾盡得之緩則抵虚以自張急則紿降而
脫死無他謀也今席勝益驕謂吾城不勞而可綴奮臂
而東前無絙髮之礙若知吾堅壁待之其勢自衂將軍
苐按甲稔威以伺其隙慎勿與之驟戰也涓意銳自州
日趋四舍至南陵未會食而陣遂死之明日中貴人復
斂敗卒尚四五千人傷痛之聲與塵埃相雜而至江南
雅自怯獨幸北軍以為援及聞涓敗相顧失色賴公前
策涓不足恃拒守益嚴又城中水乏而泉自躍出人心
不搖竟免攻圍之患其後日夕撫循常若盗復至者先
是有星直寝庭而墜術者謂保境之勞足以暴列於上
因遂請告災變可禳公曰東南國用所資宣為其屏吾
遽規脱禍則一方尚何賴哉誓與此城相存亡矣勿復
為言竟寝疾猶日請監軍使親授規謀以虞侵軼其儲
蓄繕完之利到今賴焉乾符五年八月七日薨于位享
年五十八上震悼輟朝發使臨弔贈吏部尚書惟公博
厚深宏端潔明懿極天人之儀品不陷於浮挺文學之
宗師不炫其價儉為國寶貞革時風訓閨門以孝慈育
生靈以仁惠固已彰彰于四海奚俟贊揚而後顯哉㦯
曰近古所謂清賢止於乘德秉彛高拱以服物盖謂徵
其材則浼其譽今王公聲望足以貽於信史而状之所
述先必功實損益之效豈相補哉愚曰君子踐修以溉
其本耳其外力或可濟豈知之而不為公以是志其大
者非汲汲于致用也斯可盖乎圖忝跡門下義服終始
兢命撰德唯以漏略為愧易名有典敢俟至公
上考功
竊以修名校德非無可久之規稽實圖芳亦任飾終之
典恭惟故府尚書王公標延雅道藻耀儒林業裕匡時
仁周濟物洛下則神仙元禮威振邊陲江南則談笑謝
公勲高册府必弘聲價未浼風華中外具瞻淺深莫際
方啟釣川之兆俄纏罷市之悲慤實不彰清塵遽遠褒
揚未盡增一字而何慙聳勸可伸登九原而如在共仰
推公之志敢忘效報之心克振彛章必光僉議謹状
蒲帥燕國太夫人石氏墓誌
嘗覧淑德之傳多矣其有存所以保千鍾之飬殁所以
固九族之安始著宜家終由訓子遂致忠資報國叶宗
社以儲休憂不貽親指山河而獻壽永惟作範必在擇
鄰今見之于太傅相國王公矣夫人姓石氏其先樂陵
人也積德濬源疏封命氏勲華相焕名教所宗碏著義
方騰褒魯史慶稱醇謹作表漢庭武則西晉元功文則
東都勝會門資天爵代有人豪曾祖士端信洽州邦聲
高河朔雖抱不侯之憤巳呈展驥之姿祖抱珍紫盖干
霄青萍溢匣早膺曳裾之選實惟拯物之仁父獻直岑
鼎傳銘琱戈錫祚拔聊城而騁辨倒趙幟以標竒上略
攻心敵自窮於術内雄藩蹀足位實冠於軍中娶某氏
生夫人生禀閑華動循禮法父兄加敬閨閫肅然然時
必待於勝笄聘已徵於鳴鳳年若干歸于我監州常待
公累更劇郡兼總貞師臨危無暇于憂家抗志唯聞于
辭第夫人恭勤自始輔佐必申柔以濟剛儉能周給表
齊眉之敬我在得中成克巳之名公非無助及哀當晝
哭室乃罄懸萬里爰歸諸孤未立共誓食貧之志唯懷
均飬之慈有令子五人長曰重章皇威州刺史志殄國
讎威清塞表仲子重簡皇華州節度使贈司空化高列
岳功顯本朝季子重盈今任河中節度使嶽立一峯陂
澄萬象潜施和煦則闔境皆蘇洞感神明而亂根自剪
振家聲以光前烈奬京室以定中興益注恩威方膺倚
注次子重榮皇河中節度使贈太師允集大勲以光前
烈次子重益居常惟謹履險不疑並禀教母師嚴申子
道克濟高門之慶亦符外族之禎及巨寇長驅横流孰
極太傅相公首臨分陜太師旋鎮河中司空亦作牧華
州共勤王事皆遵勉勵大濟艱難由是中使褒崇册封
祁國太夫人特彰禮秩之優疊降珍華之錫而陜華與
蒲各持龍節逓陟鴒原每属歲時競先迎奉宗&KR0666;列待
士庶聳觀三鎮旌旗出導潘園之樂一門鼎鉉入調殷
飪之滋福履既豊善基彌固而諸孫顯逹者威州僕射
之子某司空院某宏材入用逸氣超羣太傅相公長子
故晉州刺史瓘洞究韜鈐兼明吏理次子今任陜州節
度使珙挺為瑞表隐若長城又次子檢校僕射瑶禮備
趨庭謙光待士太師院三子皆葆和自晦樂善相成共
弘&KR0670;搆之規不忘折笄之試蕃衍益盛古今罕儔豈同
曹氏紀行惟觀色宰(一作宰邑)穎川列會徒仰聚星慈仁之
報宜哉温凊之榮極矣光啟丙午歲八月二日薨于興
教里第年八十有二期頤克享飲膳稍違方當弃飬之
辰猶切防危之慮風雲變色里巷纏悲詔自行朝進封
燕國太夫人初太傅相公遠奔喪次俄逼衆情金革從
權苴麻終制運頻遷於星籥用方叶於蓍龜孝思罔極
號奉先違以龍紀元年十月遷附於河東縣某里瑯琊
公之塋禮也同盟致享備物充庭蔣欽之帷帳重新傅
氏之威儀特盛眠牛勝地兆永繼於公侯弔鶴殊祥事
更傳於簡册所以光昭懿範表識玄扃猥属短才不容
牢譲仰閨儀之作則盍揭貞標愧墨客之摛詞徒刊幽
礎銘曰
飛星降彩德水䟽璜發于二姓兆彼百祥貴流標譽賢
媛流芳同蠲嚴祀備飬高堂敵傾秦晉好睦潘揚充閭
必顯昭社宜昌
四德具修六宗皆敬纂組雖工紛華靡竟孀室栖貧真
空喻性辛謝徽柔班慙韜映勖以輸忠資其積慶御府
移珍天人錫命
五家邑里五子封疆通衢賜第異姓稱王三牲上膳萬
石奉觴庭羅鼎綬□(或作席)累銀璜追軒咽軌駐日迴光
兒童意氣旌旆飛揚
榮冠一時報臻五福逹惟體順歸寕改卜拱樹高低連
岡𧺫伏孝子終禮行人望哭哀樂周環短修同躅永閟
珈珮空彰明淑雖谷變而陵遷兮信唯蘭而與菊
復安南碑
臣聞天示武而太白不滅地育材而雄金自生高臨鑠
彗孛之妖並用蓄干戈之銳雖域中治定玄功載洽於
神祗而閫外抗稜睿略必當於弔伐是以荆蠻作戾周
稱克捷之謀越貊稽誅漢用□(一本治字)平之策馳雷霆而
飾怒義在勝殘命貔虎以擢征吾非樂戰皇上之御宇
也□□機作聖抱凝神蕩千古而獨駕雄圖掩八鴻而
宏開夀域撫百年之昌運𢾗属延洪欽下武之耿光德
&KR0574;丕顯心貽玄極道契衢罇金椎震有截之威玉鏡洞
無私之照蒸雲涵潤决天閫以滂流繫壤登歌嬉熙臺
而自樂故得氤氲叶慶動植駢休丹蕖則寶露凝芳瑶
闕則非烟泛彩方欲停旒高視仰至道于華胥輯瑞標
虔著成功於日觀綿㝢隷必封之俗窮荒輸禀朔之心
鳳樂方陳翔(宋本翾)企競先於率舞鯨潭不讓潢汚自絶
于朝宗逖矣荒陬蠢兹夷孽拒昆池而壍境縈瘴海以
疏鄰嶲穴前瞻地勢則遥分八角孱陵却阻星躔則下
燭五溪競蠆毒於蜂宗扇梟音於鳥俗頃亦瞻雲薦祉
幕重譯以朝周削衽移珍諷三章而頌漢金印示殊藩
之寵銀簮增服冕之榮方毓德以羈縻竟憑驕而背誕
窺華飾僣吠喧槃瓠之鄉負險挺妖亹結沉黎之黨琅
川大優洞界横侵姎徒之勇氣干霄都護之窮兵竄谷
千艘蹙浪蘭津之戍火宵明萬里驚塵梅嶺之人煙晝
斷舉旄何暇猶申叩馬之忠曳踵誰觀莫救跕鳶之沴
既而城夷交趾壘陥功門飛上駟以聞天决神機而𧺫
劍腐儒横議請罷守於珠崖賢相拔竒命啟行于黑水
於是鑿門受律杖鉞忘家宸衷輟肝食之憂壮士得横
行之志豈獨英籌獨運猶咨平越之庸妙選遐宣乃建
伏波之號聲光載路勢激疾雷下五嶺而震金鉦沿三
江而飛鐵軸中權令峻按虎節以風生上將策竒指龍
編而天落賊將朱道古等傾巢奔命負固偷安寨合浦
以連竒亘同勞而結祲雕題誓衆猶疑黑穴之神鑿齒
窮兇豈直青邱之暴尚以哲王濟治先德後刑大聖兢
懷好生惡殺韜戈制勝舞舜戚于兩階弭節昭宣縱湯
仁之一面諭其歸首霈以鴻私姑停䴡獸之機顯誓輸
龍之信守迷崇亂更宣蚊蚋之羣觸禍乘危猶羃蛛蝥
之網元戎然後抑揚英武嘨咤風雲援旗而激憤衝星
徇國而抽誠駕日幾神洞妙熊韜豹略之權舞電□棱
越騎燕犀之衆于是營開戅石陣壓麊冷前軍則浴鐵
爭登後距則跳刀鼓勇宣聲駭宇炫(宋夲怯)鼇柱之傾維
壊氣横提晦鵬雲之寝曜我旅方振兇徒大崩動必冰
摧疾如彗埽驚濤沓鼓喧豗而獸檻争奔烈㷔彌天埃
鬱而虹梁忽斷駭修鱗之决網軋累卵於排山七擒攄
必勝之能九變逞無前之銳伏尸百萬未窮追北之師
廓地三千豈獨安南之境始者以朝廷專征重寄騁績
遐方慮切均勞謀當易帥軍符未契猶懷稔寇之慙詔
命將臨俄有麾城之捷遽收宸渙仍降優恩重委緝綏
更恢經略傷夷盡復爰申借寇之誠旅拒頻梟寕止獲
嘉之獻朱鳶再緝粉雉還嬰宣聖澤以懷柔道和風而
煦育誅榛薙梗肆望樂郊撲魅驅狸潜消沴氣農商並
勸食力兼儲軍雄而蹀駿嘶風劒褫而蟠蛟吼匣兇渠
假息屡驚喪膽之魂王旅騰&KR1019;更俟指期之舉投機扼
險委勁待時幸席卷之可乘永清丹徼匪鞭長之可及
焉用石田昔下瀨徂征寕踰象坂渡瀘淹紀纔息蛉川
豈同指授長馳披攘右弔沃騰瀾於爝火蕩危葉于衝
颷利盡海隅聲稜蜀表中規克運振日捷于丹冥吉語
旋聞慶山呼於綺殿匪徒封離授首三十六之種落迎
降槃木歸仁六百萬之賓夷向化威懷益著典秩遽加
茂績英姿别贊畫麟之寵帶河礪嶽重申白馬之&KR0576;自
將禮冠于朝倫豈特榮高於策府盛矣哉且四夷猾夏
千古勞師折衝實在于謀謨委寄惟艱于授受昔之命
將継得其人莫如材為時生祥資世烈感狼星而兆壮
焕&KR0784;穴以騰英玉帳金壇神授六韜之訣琱戈寶鼎門
傳八命之基故能業嗣良弓名高異俗撫士樂同於鳬
藻伐謀動契於龜蓍麾下從容每投壺而講禮帳中談
咲亦披卷以研精必當躍馬横矛恨征南之不武詞宗
學海輕鎮北之無文式是全能允膺注意故得勍吞敵
國勢峙長城廟算遐敷家聲克裕三川底定粲青史于
元和九郡粛齊著洪勲于盛際(元和中杜相公黃裳舉僕射崇文平蜀今相國)
(夏侯公用安南公駢遂復交阯故地)恭惟燕翼之謀自契君臣之美幽隂
雪憤竦七廟之靈誅雰雺廓清彰一人之聖武中外禔
福飛沈載揚韋帶諸生埏鎔賦質早負徼能之志曾無
騁力之期有慙于鬻衒明廷欲希横草非所以焕揚休
烈未始抽毫竊抃神功猶增懦氣鹿鳴登薦小臣無補
於頌歌龍德飛榮大國必資於雲雨昔牢夷勦定漢紀
崇勲林邑克平隋刊盛績將欲耀聲明之遠暢詫轍跡
以無窮輕叩謭材仰騰茂實庶雕豊䴡德卓窮壤而長
存瑩儉圖功示威靈之無外載惟荒燝遂揭□□銘曰
珠躔映運鼎業鑿乾麟䘖瑞紀鳳舞昌年層潤浩注景
祚遐延光凝寶篋慶靄祥編
上喆繼文皇圖增焕得一踐羲登三轢漢懿網牢籠大
罏貞觀宗社還資徽明接旦
董腴洞潤月窟皆傾鈎山就日截海來庭琛羅翠羽賮
委香瓊旁魄萬有駿奔百靈
乃睠荒夷獨迷玄造虺毒潜萌狼心益驁祲激焦烟塵
霾瘴嶠敷命&KR0688;材式資窮討
均服將授暢轂斯臻肅拜清廟時惟寶臣熊旗日浴貝
胄星陳機懸玉弩彗迸金瞵
申命長驅指麾横厲崿崿鷹眸稜稜虎視叠懿峩山連
師禺裔視險必夷屠堅若脆
玄弋增耀赤憤憑兇烽攅睥睨火迸艨艟天聲下震神
將沉䧺高牙爰指厚陣皆空
叱咤虹攄騰凌電掃動若摧枯勢踰穿縞血浪噴𬈑顱
山亘島沴卷一隅霞披四表
我武既張我威載揚克違剪命乃恢舊疆上帝寵錫元
戎休光允兹壮烈有耀羣芳
遺孽偷魂𢾗將燼滅魚窮㸑鼎蟻懼搜穴用警殊倫斯
為覆轍勒頌海垠式昭天伐
司空表聖文集卷第七
