司空表聖文集卷第十一鳴集
雜著
夀星述
國史司馬先生辭歸朝中贈詩號為白雲集予
天祐乙丑歲八月五日過僧閣云昨夜嘉祥西
閣望老人星見為時明十四日朝參其日大河
府奏老人星見因以夀星目羣公之作云云
自昔貞期不爽逸軌難留尭天大而必容豈追獨往漢
道享而方至終亦超然未足濟時且資激俗宜經商略
乃稱搜揚若某者孤立多虞衰年謝病因耕嵓而自給
非欲販山知在木而無堪便當為神(一作社)莫敢張皇邱
壑擬議巢由且自頃求賢多因肆眚盖乘運泰莫顧才
難今上喆御臨元勲振服英衮贊翹勤之旨幽人荷旌
賁之恩雖云例追亦謂優禮但已申拜闕况逼懸車冀
修知難之規免冐嚵榮之誚昔江表則賦詩而褒孔令
漢庭則出餞而寵疏翁時振孤芳實標勝事今也龍門
廻望鶴盖交馳落日琴罇前朝圖畫想家山之醉石認
客處之漁舟白首歸心黃花緣路来時不下漂零海上
之鷗去矣自憐放曠人閒之世斯乃僅能忘怨庶可息
機敢慕高風猥煩衆作詩家此會誰邀清夜之遊仙&KR1019;
(去聲)不廻別有白雲之集徒攀逸唱益愧餒才
擢英集述
名利之機古今相軋混惟一致弘則兩忘或高視於掞
天或雄張于擊水捨麟作鳳孰降等夷捐璧握珠互能
輝映遇則以身行道窮則見志於言各擅英靈寕甘頓
挫自昭明妙選振𧺫斯文榮雖著於方將恨皆纏于既
往當西施之翫鏡不賞蛾眉豈伯樂之停車空收駿骨
乃使盛時才子翻銜泣玉之冤異代沉䰟祗擲凌雲之
譽九原誰詫千載徒懸思格前規用伸來者至若金犀
照灼紈綺追攀裕之則管樂通期峻之則彭韓絶倒人
人驥路雲臺之此日豪華處處鸞叢仙禎則當時寥落
各銘鐘鼎競煥緹油耻發譽于雕蟲肯争英于墨客世
上之九霄梯級總阻争先機中之五色烟霞無防倍價
知音嘿已作者誰尤思慰窮津用徵逸藻想其黎黃洞
奏錦繡畢陳涵經天緯地之源胷襟萬象驕晤月吟風
之態嵩華一毫固當觸興牢籠忘情蒂芥况牙絃入契
郢握稱珍欣傳賞奏之徵免茹投光之嘆固已翹心不
朽撫掌浮雲探竒而角富&KR0784;泉炫彩而誇勍魚域夫著
言紀事在演致于全篇賦象緣情或標工於偶句雖豹
文必備方成隐霧之姿而翠羽已零猶稱凌波之玩誠
欲兼搜于筆海亦當閒掇於蘭叢人不陋今才惟振滯
韻笙簧于騷雅資粉澤于風流事竊推公盖止交游之
内僣將罪我益知褒采之難題以擢英庶能聳聽有唐
儀曹外吏司空圖
觀音懴文
伏以聖感至諴祥符吉夢久期瞻仰輙用莊嚴上以報
罔極之恩下以遂平生之願亦冀仁滋庶彙福必旁臻
且自叨竊一名曉夕三省慮增隐慝有負深知以此歸
心誠無愧色必也行欺暗室業墮分隂飾偽估名來機
稔惡於家則﨑嶇自奉忍骨肉之飢寒于國則苟且求
容啄生靈之膏血是乃神惟必照鬼得而誅敢將負釁
之身曲累無私之照至若見持蹇分將觸禍機㦯不幸
以逄尤㦯求全而受毀即常希擁佑必保孤危况積疹
初平殊恩有自置齋生日用表成功所期劫盡微塵不
竭依投之懇慶流末裔共成香火之緣粗寫丹誠仰廻
元鑒
迎修十會齋
非才非望過忝過榮一舉高科兩朝美䆠遭亂離而脱
禍歸鄉里而獲安門戶粗成簮纓免絶四十八年已往
未省欺心百千萬劫嘗來豈迷善道令終可保止絶何
傷災疾所縈古今常理但雖勤懴悔未去羶腥大宜均
罪於鼓刀小合誤償于失手况蚊䖟之類屡有傷殘僕
乘之勞時加箠楚㦯存或沒若重若輕並願各遂逍遥
求祛冤結目前眷属世世相逄身後林泉生生自適仰
慈悲之宏誓成幽顕之勝因蠢動有情沾濡共泰
雲臺三官堂
盖聞元胎秉粹真極設官貫日星而洞六幽攝品彙而
尊三府雷鞭電抶未窮搜逷之威鬼伏神藏盡在指撝
之列容光必照暗室難欺人倫知教義之宗天吏振綱
條之日密弘善貸普濟羣生固宜上報君親下援戚属
槖千金而喜捨盡鑄尊儀傾百寶以&KR1019;成别崇祕殿共
申虔懇永締良緣使人面狗心不殘賢而害善銅頭鉄
額自剖角而摧牙免陷危機皆逄懿網况此觀地連名
嶽境勝玄都在歴覽而可知乃衆星之所集一池菡&KR3347;
時時而雪裡異香五夜泬寥往往而峯前仙樂聞於肸
蠁雅合歸依今則自属時艱多濟力罄壊簷不葺朽壁
難杇塵蒙而廟貌全墮蘚駁而天衣半褫莫能𧺫敬但
速退殃將希保佑之功合寘修崇之誓倘使丹青克煥
結搆重新必憑香火之因永拔沉淪之苦幽明洞感罪
疾咸袪家游不死之鄉國慶無疆之祚烹妖斮魅免助
虐於三蟲控鶴羈龍笑摧枯於一鹿別置金天之社長
為玉帝之神凡願列名庶同不朽
十會齋文
夫萬殊苦惱仁慈普救于幽冥十會區分王道同歸於
平等當觳&KR1100;求哀之地是噞喁就涸之時闢夷路於前
程遏騰波于沸鼎欲使天人洞感存殁均休乃此日設
齋之意也况属豊穰方滋仁壽宜邀大衆共締良因無
緣則三道寶階如登劍樹有願則十方净域便越塵區
今則妙供已陳散花乍兩維摩赴會捧瑞露以同沾羅
漢飛空曳危峰而亦至齋衆某等或轅門上列或金穴
豪家將雛則驥子超群命侣則龐眉狎至軒車競路士
女傾壥法鼔雷硠震泉扃而動鑰天香馥烈擁日氣以
盤空於是跪捧寶鑪連枝玉軸冀將功德奉用莊嚴伏
願諸王及五道六曺冥官永作尊神益匡善道使幽冥
共仰蠢動知歸緡繒不譲於樂輸齋㓗復申於衆懇諸
曹並受羣品旁沾伏覬過去尊靈見存家眷皆憑護念
免怖沉淪恃王心而若恃私心觀地府而如觀天府必
致清涼山上逄異鳥而先告吉祥黑暗空閒遇神龍而
别廻照燭雖營魂遊岱去住無常而苦海登舟冤親共
濟生生随願免在殊鄉處處安居便同極樂凡聞鏡梵
遽脱羈□用顯含靈咸蘇密有
注愍征賦述
夫垂象著文炳靈叶爽擅流宗於筆海則時仰龜龍駭
掞藻于天庭則國資雲雨至若金羈角勢錦字争妍兼
吞漢魏之雄迥跨風騷之域宏才獨振何氏無竒愍征
則會昌中進士盧獻卿著明所作華胄閒生冠五百年
高視靈璣在握照十二乘非珍馭縱壑以濤驚竦驅崦
而電軼懇超言象特映古今而妬沮揚蛾妖輕咲鳳惜
歲華之易晚嗟魄桂之愆期舊國蝉催縈盈别怨芳時
鴈度浩蕩羈愁愍去郢以抽毫悵征秦而寓旨鏘洋在
聽梗㮣可陳觀其才情之旖旎也有若霞陣叠鮮金縷
晴天鴛塘匣碧芙蓉曙折濃豔思芳瓊楼詫粧烟霏晚
媚鮫綃拂翠其雅調之清越也有若縹緲鸞虹譻譻嫋
空瑶簧凄戾羽磬玲瓏幽人嘨月雜珮敲風其遒逸之
壮冠也則若雲鵬迥舉勢踏天宇鼇抃滄溟蓬瀛倒舞
百萬交鋒雄稜一鼔其寓詞之哀怨也復若血凝蜀魄
猿断巫峯咽水驚夜冤□靄空日魂惨澹鬼哭荒叢其
變態之無窮也則若月弔邊秋旅恨悠悠湘南地古清
輝處處花映秦人玉洞扃春澄流練直淼然目極斯盖
緣情紛状觸興冥搜廻景物之盛衰制人臣之哀樂窮
微盡美□古排今且自體變江南氣凌鄴下臚分工拙
差可抑揚競耘寂以搜竒則思榮飛動徒牽庸而綴學
則格滯蚩埋唯彼邀能是稱人巧泛鋪輕綺騎弄縱横
符雅律之未裁八音叶暢類非烟之不染五色相鮮洞
雖絶于長淮芳鎮留于終古况愚通家著分總角忘年
人中則韵仰神仙席上則價饒鸚鵡破琴傷逝無復知
音夢筆摛祥頻驚借彩佇談交之可作嘆寶鍔之徒懸
猶幸斯文備存遺跡□符增感涕下何從昔兩漢辨騷
方聞注釋三都待引即扣賢豪寄測妙以騰褒属當仁
於命世豈伊孤陋合遽討論將研旨遠之機已盡汲深
之力附修名而不朽量璅慧以多慙粗析指歸難酬顧
遇衒微明于合壁敢議争英洞節奏于旋宫竊期攀嚮
障車文
自古事冠人倫世綿鳳紀庭列鼎鍾家傳踐履江左䧺
張山東闊視王則七世侍中楊則四人太尉雖荣開國
承家未若因官命氏兒郎偉我使主炳靈標彦應瑞生
賢虹騰照廡鵬運摩天雕彩泫甘綴齒牙而含咀顛龍
倒鳳縈肺腑而盤旋千般事豈勞借筯萬里程可在著
鞭不學伊吕望竿頭釣他將相不弄作李膺船子詐道
神仙夫人琁躔濬發金縷延長令儀淑德玉秀蘭芳軒
冕則不饒沂水官婚則别是晉陽兩家好合千載輝光
兒郎偉且子細思量内外端相事事相稱頭頭相當某
甲郎不誇才韻小娘子何暇調粧也甚福德也甚康強
二女則牙牙學語五男則鴈鴈成行自然繡畫捴觧文
章杈手子已爲卿相敲門來盡是丞郎榮連九族禄載
千箱見却你兒女婚嫁特地顯慶高堂兒郎偉重重祝
願一一誇張且看抛賞必不尋常簾下度開繡㡤階前
勇上牙床珍纖焕爛龍麝馨杳金銀噐撤来雨點錢絹
堆高並坊墻音樂嘈噆燈燭瑩煌滿盤羅饀大榼酒漿
兒郎偉捴擔將歸去教你喜氣揚揚更叩頭神佛擁護
門戶吉昌最要夫人娘子賢和會事安存取箇國家可
畏忠良
成均諷
臣聞元胎凝象標噐府以飛芒曜魄諧神閱環天而肆
會瑶山激響流妙靡于蹌鸞嶰谷搜竒寫玲瓏於嬉鳳
叶六氣則生植必茂文八音則錦繡相宣既象物而省
風乃昭功而示德周旋盡美黈益随時清廣嚴褾肅和
鳴而侑饗紫壇殷薦受繁祉以貽孫備緝化之元機契
窮神之妙用故以感動天貺紀綱人倫蕩迅羽而落丹
霄帖驚波以澄紺海誘歸昌於瓊樹一變摽祥導舞佾
於瑶階三苗罷祲揄揚盛業粉飾元猷足使鶴列呈妍
騁飛容而合緒龍罇喪味超浩歎以違齊而大璞久雕
迷風益扇浮音薄思雅曲沉英要(平聲)□靡漫之娱競嫋
㛹娟之奏金華翠羽逾備飾于充庭去㕍吹蓬已無資
于易俗紛葩莫辨流僻萌生司成廢齒胄之文端委昧
防民之制雉門災𧺫誰懲燕女之荒鳳德日衰無救關
雎之亂頽波競爽詭趣繁興咿注狂會於四夷叛衍扃
和於六噐瓊楼月榭爭漂上國之香柳翠花紅似惹迷
楼之態况乃高臺騁望團扇傷秋少年狹路之期落日
哀蝉之感行人贈恨折楊柳以徘徊隴水分流度關山
而幽咽芳樹褭相思之意卷衣追舊寵之&KR0794;鳥啼則興
詠于遲遲子夜則如憐於脉脉漢殿之雲娥一去□思
銷魂淮王之仙馭不歸小山留唱鵾雞輟曉碣石申壮
士之悲寶鍔雄鳴獨禄訴分天之憤鴛鴦締思蛺蝶纓
情㐮陽之濃豔驚神鄴下之無愁忘返江天浩麗杳春
思於龍舟綺閣驕頻嫓仙姿于玉樹莫不旁羅綴賞分
被謳謠芳情盡寄于絃心巧變逾新于濮上悟晉臣之
竊視其乃衰乎徵單子之格言將焉用也復有南鄰宴
衎北里追随繡軸争奔蘭堂洞敞鬪輕盈而入玩逞夷
冶以乘春名編協律之籍妙軼總章之觀玄雲𧺫唱絳
樹分行法嬰之暫賞人間净琬之曾誇掌上翠娥低斂
儗畫扇而初凝鳳翼旋披躡染香而不印綠蘿山畔徒
有傳名金谷楼中猶應掩嫮輕埃漸弭泛空碧之横雲
曳緒繄收失凌波之廻雪既而麟麛罷饗龍轡傾夕簇
紅豔於金擎灔蘭英於琥珀瑶釵逓紛粉鏡齊勻炫華
藻之新&KR1019;捧重霄之寶噐凄鏘縹緲輕颸漸拂于花叢
怨鵠和鳴上客潜驚於煙際雕筵譲促玉斝横飛堕珥
&KR0755;顔牽裾屡舞牋霏彩筆逓申嬿婉之情月曉蓮塘更
亂雞人之唱必使傾&KR0794;買笑悵歸路於太行失意沉清
憐霜鋒于使客且秦圖啟霸先輸婵媛之工楚劍宣鋩
寕謝優倡之拙龜山遠蔽迷津則原類吹毛魚藻陳規
式宴則唯思在鎬繁華託好淪誤忘歸盛德何觀雅風
洞喪愉心炫目俱媒越禮之譏異軫分流彌會相淫之
旨猶是史遷銜涕憤沉湎於衰周荀勖披丹願儀形于
治古廼曰陛下含微握契映調露之微蹤馭道斯元演
咸池之積潤䨇龍肅駕爰欽九辯之神八鳳迎祥再&KR0670;
五英之荐非烟毓媚應玉燭以登謌皓質依仁樂神扄
而暢律雖循機之思必無謝于繼韶而制俗之規猶未
先于放鄭夫南薰北鄙禍福相淫感物窮微興亡是繋
繁聲罷奏建武之貞範斯存妖珗(一作珖)無容太初之芳
塵可挹得不翹襟酌訓經慮防奢楫璇璣飬命之符受
帝女昭華之琯探靈測化但累黍而無差思古研幽將
一䕫而可任懸衡睿旨合契乾心追六代之英華汰百
王之□滌豈容蘇䕫席勢□獨見以邀能高肇憑豪仰
羣儒而徇已變唯尚質貴在揚清動以敷愉綽之仁義
非簡節繁文之制不用於明庭非崇嚴煦育之姿不傳
於委巷使牛刀學制必箋武邑之猷鷺羽將持敢懼宛
邱之刺然後返歌鸎于海嶠維舞驥于璜臺魚龍息曼
衍之陳鞮譯沮兜離之獻掖庭絃吹先罷賞於材人司
隷紏繩次申嚴於權右倘蓮舟帝子獨貽招隱之詩綺
殿台臣别奏登封之頌□唯洽禮遽無縱于流連楽則
緣情但取優于名教俾春濃上苑空凝桃李之情月滿
西園寂寞芙蓉之豔式敷圍範交暢人情澄積楽于一
時靡清風于四表豈復平西長史薦淑麗以希恩司律
中郎恣哇咬而被寵則必三雍八佾休僣濫于豪門春
誦夏絃服祗庸干胃子自然調元演慶開瑞律而貫氛
氲駕俗遺華鴻鈞而明揖譲臣業慙待扣思謝識微
鹿鳴傳錦里之謠象舞闕青衿之致孤桐韜響惟均雨
露之濡泗石含清未冠雲韶之節編蓬反素誓擊壌以
忘機汗簡潜心警奪朱而□憤實願希風正始擬制旋
宫𬗟推傷化之源克裕閑邪之範仿徽猷於顯慶酌茂
實於開元坐鎮澆訛式清緇蠧是用撤書竦志慕高允
之貞規企日裁成繼翁卿之讜議春臺自煦舞希金奏
之和下曲難投猶阻鈞天之薦諭錦屏而託諷徒欲輸
忠仰魏闕以兢魂翻同濫切
乾隆庚子十二月十二日宋刻校于知不足齋
乾隆丙午七月味辛居士從知不足齋主人偕閱
重校一過
司空表聖文集卷第十
