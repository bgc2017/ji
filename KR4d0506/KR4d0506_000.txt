所安遺集别集類四(元)
提要
臣等謹案所安遺集一卷元陳泰撰泰字志
同别號所安長沙茶陵人延祐二年進士除
龍泉縣主簿栖遲薄宦惟以吟咏自適竟終
于是官其著作亦未成集至其曾孫朴始裒
輯以成此編故曰遺編明成化中其來孫銓
等重刊卷末有舊題六字云後叚蠧損惜哉
則併朴所輯亦非完本也泰與歐陽元同舉
於鄊以天馬賦得薦考官批其卷曰氣骨蒼
古音節悠然天門洞開天馬可以自見矣今
賦與批詞俱載集首後元躋膴仕文章震耀
一時泰集乃幾幾不傳今觀所作七言歌行
居十之七八大致氣格近李白而造句則多
類李賀温庭筠雖或不免奔軼太過剽而不
留又不免時傷粗獷不及元之風規大雅具
有典型要其才氣縱横頗多竒句亦自有不
可湮沒者久晦而終傳于世亦有由矣乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
