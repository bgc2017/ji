







　　欽定四庫全書

　　山谷集巻三

　　宋　黄庭堅　撰

　　古詩五十首

　　贑上食蓮有感

　　蓮實大如指分甘念母慈共房頭&KR0766;&KR0766;更深兄弟思實
中有么荷拳如小兒手令我憶衆雛迎門索棃棗蓮心
政自苦食苦何能甘甘飡恐腊毒素食則懷慙蓮生淤

泥中不與泥同調食蓮誰不甘知味良獨少吾家雙井
塘十里秋風香安得同懷子歸製芙蓉裳

　　贈鄭郊

　　髙居大士是龍象草堂丈人非熊羆不逢壞衲乞香飯
唯見白頭垂釣絲鴛鴦終日愛水鏡菡萏晩風凋舞衣
開徑老禪來煮茗還尋密竹逕中歸

　　寄裴仲謨(綸)

　　交游二十年義等親骨肉風雨漂我巢公亦未有屋寄

聲來問安足音到空谷我家輦轂下薪桂炊白玉在官
與影俱衣綻髮曲局天機行日月春事勤草木念公篤
行李野飯中道宿驚沙巻旍旗烏尾訛城角騷騷家治
具夫子且歸沐作書寄後乘為我追臣僕起居太夫人
并問相與睦(烏尾訛城角一本作烏尾城角謖謖音縮)

　　送鄭彥能宣徳知福昌縣(僅)

　　往時河北盗横行白晝驅人取(一作八)城郭唯聞不犯鄭
冠氏犬卧不驚民氣樂祇今化兵作鋤耰田舍老翁百

不憂銅章去作福昌縣山中讀書民有秋福昌愛民如
父母當官不擾萬事舉用才之地要得人眼中虛席十
四五不知諸公用心許魯恭卓茂可人否

　　顯聖寺庭枸杞

　　仙苖壽日月佛界承露雨誰為萬年計乞此一抔土扶
踈上翠蓋磊落綴丹乳去家尚不食出家何用許政恐
落人間采剥四時苦養成九節杖持獻西王母

　　平隂張澄居士隠處三詩


　　仁亭

　　無心經世網有道藏丘山養生息天黥藝木印嵗寒徳
人牆九仞强學窺一班張侯大雅質結髮闖儒闗竒贏
或諧偶老大嘗囏難築亭上雲雨日月轉朱欄牀敷聴
萬籟我家頗寛閒牧牛有坦塗亡羊自多端市聲鏖午
枕常以此心觀

　　復庵

　　舂糧出求人行李彌宇宙久客渺愁人馬饑僕夫瘦歸

來一丘中萬事不改舊禾黍鋤其驕牛羊鞭其後隠几
天籟寒六鑿忽通透

　　亨泉

　　水徳通萬物發源會時亨伏坎非心願成川且意行棲
遲林丘下欲濯無塵纓杖藜逢載酒一瓢酌餘清

　　雙井茶送子瞻

　　人間風日不到處天上玉堂森寶書想見東坡舊居士
揮毫百斛瀉明珠我家江南摘雲腴落磑霏霏雪不如

為公喚起黄州夢獨載扁舟向五湖

　　和答子瞻

　　一月空回長者車報人問疾遣兒書翰林貽我東南句
窗間黙坐得𤣥珠故園溪友膾腹腴逺包春茗問何如
玉堂下直長廊静為君滿意說江湖

　　子瞻以子夏丘明見戲聊復戲荅

　　化工見彈大早計端為失明能著書邇來似天會事發
淚睫見光猶隕珠喜公新賜紫琳腴上清虛皇對乆如

請天還我讀書眼願載軒轅訖鼎湖

　　省中烹茶懷子瞻用前韻

　　閤門井不落第二竟陵谷簾定誤書思公煮茗共湯鼎
蚯蚓竅生魚眼珠置身九州之上腴爭名燄中沃焚如
但恐次山胷磊塊終便(平聲)酒舫石魚湖(元次山石魚湖歌曰石魚湖似
洞庭夏水欲滿君山青疾風三日作大浪不能廢人運酒舫)

　　以雙井茶送孔常父(武仲)

　　校經同省並門居無日不聞公讀書故持茗椀澆舌本

要聽六經如貫珠心知韻勝舌知腴何似寶雲與真如
湯餅作魔應午寢慰公渇夢吞江湖

　　常父荅詩有煎㸃徑須煩緑珠之句復次韻戲荅

　　小鬟雖醜巧妝梳掃地如鏡能檢書欲買娉婷供煮茗
我無一斛明月珠知公家亦闕掃除但有文君對相如
政當為公乞如願作牋逺寄宫亭湖(牋一作書)

　　戲呈孔毅父(平仲)

　　管城子無食肉相孔方兄有絶交書文章功用不經世

何異絲窠綴露珠校書著作頻詔除猶能上車問何如
忽憶僧牀同野飯夢隨秋鴈到東湖

　　以圃茶洮州緑石研贈無咎文潛

　　晁子智囊可以括四海張子筆端可以回萬牛自我得
二士意氣傾九州道山延閣委竹帛清都太微望冕旒
貝宫胎寒弄明月天網下罩一日收此地要須無不有
紫皇訪問富春秋晁無咎贈君越侯所貢蒼玉璧可烹
玉塵試春色澆君胷中過秦論斟酌古今來活國張文

潛贈君洮州緑石含風漪能淬筆鋒利如錐請書元祐
開皇極第入思齊訪落詩

　　晁張和荅秦覯五言予亦次韻

　　山林與心違日月使鬢換儒衣相詬病文字奉娛玩自
古非一秦六籍蓋多難詩書或發冡熟念令人惋秦君
銳本學驥子已血汗相期驂天衢伯樂嘗一盼士為欲
心縛寸勇輒尺懦要當觀此心日照雲霧散扶踈萬物
影宇宙同璀璨置規豈惟君亦自警弛慢


　　常父惠示丁夘雪十四韻謹同韻賦之

　　春皇賦上瑞來寜黄屋憂下令走百神大雲庇九丘風
聲將仁氣豔豔生瓦溝寒花舞零亂表裏照皇州千門
委圭璧曉日不肯收元年冬無澤穴處長螟蟊兩宮初
旰食補衮獻良籌有道四夷守無征萬邦休耆年秉國
論涇渭極分流輟耒入班品逸民盡歸周股肱共一體
間不容戈矛人材如金玉同美異剛柔政須衆賢和乃
可踈共吺改弦張敝法病十九已瘳王指要不匿蝕非

日月羞桑林請六事河水問九疇天意果然得𤣥功與
吾謀此物有嘉徳占年在麥秋近臣知天喜玉色動冕
旒儒館無他事作詩配崇丘

　　次韻荅曹子方雜言(輔)

　　憂鵩入歸來杞國痛天摧玉堂却對鄧公直北門喚仗
聴風雷山川悠逺莫浪許富貴崢嶸今鼎來萬壑松聲
如在耳意不及此文生哀

　　和荅子瞻和子由常父憶館中故事詩


　　二蘇上連璧三孔立分鼎少小看飛騰中年嗟遠屏風
撼鶺鴒枝波寒鴻鴈影天不椓斯文俱來集臺省日月
黄道明桃李清晝永時平少犴獄地禁絶鼃黽頗懷修
故事文會陳果茗當時羣玉府人物殊秀整下直馬闐
闐杯盤具俄頃共醉凌波襪誰窺投轄井天網極恢踈
道山非簿領何曽歸閉門燈火坐閒冷欲觀太平象復
古望公等賤子託後車當煩煮湯餅

　　謝公定和二范秋懷五首邀予同作(悰)


　　西風一葉脫迹已不可掃巷有白馬生朝回焚諌草誰
云事君難是亦父子間所要功補衮不言能犯顔

　　四會有黄令學古著勲多白頭對紅葉柰此揺落何雖
懷斲鼻巧有斧且無柯安得五十絃奏此寒士歌

　　采蓮涉江湖采菊度林藪插鬢不成妍誰憐飛蓬首平
生耦耕地風雨深稂莠謝公遂如此永袖絶絃手

　　往日孫陽翟才可任遺補擊强如摧枯食蘗不知苦屬
者缺諌垣時論或未許儻可假一邦使民作鄒魯


　　用智常恨耄用決常恨早推轂天下士誠心要傾倒海
宇日清明廟堂勤灑掃何為陳師道白髮三徑草

　　謝送碾賜壑源揀芽

　　矞雲從龍小蒼璧元豐至今人未識壑源包貢第一春
緗匳碾香供玉食睿思殿東金井欄甘露薦椀天開顔
橋山事嚴庀百局補衮諸公省中宿中人傳賜夜未央
雨露恩光照宫燭左丞似是李元禮好事風流有涇渭
肯憐天禄校書郎親敕家庭遣分似春風飽識大官羊

不慣腐儒湯餅腸搜攪十年燈火讀令我胷中書傳香
已戒應門老馬走客來問字莫載酒(補衮一作衮司)

　　以小團龍及半挺贈無咎并詩用前韻為戲

　　我持𤣥圭與蒼璧以暗投人渠不識城南窮巷有佳人
不索賔郎常晏食赤銅茗椀雨斑斑銀粟翻光解破顏
上有龍文下棊局擔囊贈君諾已宿此物已是元豐春
先皇聖功調玉燭晁子胷中開典禮平生自期莘與渭
故用澆君磊塊胷莫令鬢毛雪相似曲几團蒲聴煮湯

煎成車聲繞羊腸鷄蘇胡麻留渴羌不應亂我官焙香
肥如瓠壺鼻雷吼幸君飲此勿飲酒(擔囊一本作揺囊)

　　次韻子由績溪病起被召寄王定國

　　種萱盈九畹蘇子憂國病炎蒸卧百戰山立有餘勁斯
人廊廟器不合從逺屏江湖揺歸心白髮侵老境艱難
喜歸來如晴月生嶺仍懷阻歸舟風水蛟鱷横補衮諫
官能用儒吾道盛上書詆平津蠧藁初記省至今民社
計非事頰舌競方采立本朝獻納繼晨瞑人材包新舊

王度濟寛猛必開曲突謀滿慰傾耳聴斯文呂與張泉
下亦蘇醒天與四門闢國勢九鼎定身得遭太平分甘
守閒冷天津十年面相見頎而整何時及國門休暇過
煮茗燒燈㽞夜語鴻鴈看對影但恐張羅地頗復多造
請維此禮部公寒泉甃舊井謫去乆羸瓶召還汲脩綆
太任決齋宫陛下天統慶日月進亨衢經緯寒耿耿西
走已和戎南遷無哀郢誰言兩逐臣朝轡天街並王子
竄炎洲萬死保軀命還家頰故紅信亦抱淵靜稅屋待

車音掃門親帚柄行當懷書傳載酒求是正端如嘗橄
㰖苦過味方永

　　祕書省冬夜宿直寄懷李徳素

　　曲肱驚夢寒皎皎入牖下出門問何祥岑寂省中夜姮
娥攜青女一笑粲萬瓦懷我金玉人幽獨秉大雅古來
絶朱絃蓋為知音者同牀有不察而况子在野獨立占
少微長懷何由寫

　　次韻荅邢惇夫(居實)


　　為山不能山過在一簣止渥洼騏驎兒堕地志千里岷
江初濫觴入楚乃無底將升聖人堂道固有廉陛邢子
好少年如世有源水方求無津涯不作蛙井喜兒中兀
老蒼趣造甚竒異過閱王公門袖中有漫刺别來阻河
山望遠毎障袂斯文向千載有志常寡遂後生文楚楚
照影若孔翠不應太𤣥草晞價咸陽市雨作枕簟秋官
閒省中睡夢不到漢東茗椀乃為祟聞君肺渇減頗復
佳食寐讀書得新功來鴈寄一字(竒異一作竒偉)


　　次韻張仲謀過酺池寺齋(詢)

　　十年醉錦幄酴醿照金沙欹眠春風底不去畱君家是
時應門兒紫蘭茁其牙只今將弟妹嬉戲牽羊車忽書
滿窗紙整整復斜斜平生悲歡事頭緒如亂麻茍禄無
補報幾成来食嗟喜君崇名節青雲似可涯我夢江湖
去釣船刺蘆花江濵開園宅畦蔗蒔棃樝夢驚如昨日
炊玉困京華公來或藜羮愛我不疵瑕深念煩鄉里忍
窮禁貸賖夜談簾幕冷霜月動金蛇即是桃李月春蟲

語交加我亦無酒飲一室可盤蝸要公共文字朱墨勘
舛差非復少年日聲名取嫮姱諸阮有二妙能詩定自
嘉何時來煮餅蟹眼試官茶

　　送謝公定作竟陵主簿

　　謝公文章如虎豹至今斑斑在兒孫竟陵主簿極多聞
萬事不理專討論澗松無心古鬚鬛天球不琢中粹温
落筆塵沙百馬奔劇談風霆九河飜胷中恢踈無怨恩
當官持廉且不煩吏民欺公亦可忍慎勿驚魚使水渾

漢濵耆舊今誰存駟馬髙蓋徒紛紛安知四海習鑿齒
拄笏看度南山雲

　　贈送張叔和

　　張侯温如鄒子律能令陰谷黍生春有齊先君之季女
十年擇對無可人箕帚掃公堂上塵家風孝友故相親
廟中時薦南澗蘋兒女衣袴得補紉兩家俱為白頭計
察公與人意甚真吏能束縛老姦手要使鰥寡無顰呻
但送此光還照已平生倦學皆日新我提養生之四印

君家所有更贈君百戰百勝不如一忍萬言萬當不如
一黙無可簡擇眼界平不藏秋毫心地直我肱三折得
此醫自覺兩踵生光輝團蒲日靜鳥吟時鑪薰一炷試
觀之(日靜一作風靜)

　　次韻秦覯過陳無已書院觀鄙句之作(師道)

　　陳侯大雅姿四壁不治第碌碌盆盎中見此古罍洗薄
飯不能羮牆陰老春薺唯有文字性萬古抱根柢我學
少師承坎井可窺底何因䝉賞味相享當牲醴試問求

志君文章自有體𤣥鑰鎖靈臺渠當為公啓(惟有文字性一作文
字工)

　　次韻子瞻送顧子敦河北都運二首(臨)

　　儒者給事中顧公甚魁偉經明往行河商略頗應史勞
人又費乏國計安能已成功渠有命得人斯可喜似聞
阻饑餘惡少驚邑里啓鑰探珠金奪懷取姝美部中十
盜發一二書奏紙西連魏三河東近齊四履此豈小事
哉何但行治水使民皆農桑乃見真儒耳


　　今代顧虎頭骨相自雄偉不令長天官亦合丞御史能
貧安四壁無愠可三已昨來立清班國士相顧喜何因
將使節風日按千里汲黯不居中似非朝廷美大任録
萬事御坐留諌紙發政恐傷民天步薄冰履蒼生憂其
魚南畝多被水公行圖安集信目勿信耳

　　餞子敦席上奉同孔經父八韻(文仲)

　　日永知槐夏雲黄喜麥秋同朝國士集賜沐吏功休祇
園冠蓋地清與耳目謀晴雲浮茗椀飛雹落文楸一客

衆主人醉此顧虎頭虎頭持龍節排河使東流厥田惟
上上桑麻十數州計功不汗馬可致萬户侯(龍節一作漢節)

　　次韻寄晁以道(說之)

　　河漢牛與女咫尺不得語歡然共秋盤以兹不忘故我
友在天末問天許見否雲雨隔九闗日月不我與念公
坐臞禪守心如縛虎頗思攜法喜舉案饁南畝不聞犯
齋收猶聞畫眉詡良為鼻祖來渠伊為伴侶我有桂溪
刀聊憑東風去


　　次以道韻寄范子夷子黙(正平正思)

　　鼓缶多秦聲琵琶作胡語是中非神竒根器如此故范
公秉文徳斷國極可否至今筦樞機大度而少與蟬嫣
世有人風壑嘯兩虎小心學忠孝鄙事能壠畝持論不
籧篨奉身謝誇詡頗知城南園文會英俊侶何當休沐
歸懷茗就煎去

　　僧景宗相訪寄法王航禪師

　　抱牘稍退鳬鶩行倦禪時作橐駝坐忽憶頭陀雲外人

閉門作夏與僧過一絲不掛魚脫淵萬古同歸蟻旋磨
山中雨熟瓜芋田喚取小僧休乞錢

　　送李徳素歸舒城

　　僧夏莫問塗麥秋宜煮餅北寺旬休歸長廊六月冷簟
飜寒江浪茶破蒼璧影李侯為我來遽以歸期請青衿
廢詩書白髮違定省荒畦當鉏灌蠧簡要籖整挽衣不
可留決去事幽屏天恢獵徳網日饎養賢鼎此士落江
湖熟思令人癭胷中吉祥宅膜外榮辱境婆娑萬物表

藏刃避綮肯人生要當學安燕不徹警古來惟深地相
待汲脩綆

　　謝王仲至惠洮州礪石黄玉印材(欽)

　　洮礪發劒虹貫日印章不琢色蒸栗磨礲頑鈍印此心
佳人持贈意堅密佳人鬢彫文字工藏書萬巻胷次同
日臨天閑豢真龍新詩得意挾雷風我貧無句當二物
看公到海取明月

　　題松下淵明


　　南渡誠草草長沙想艱難松風自度曲我琴不須彈逺
公香火社遺民文字禪雖非老翁事幽尚亦可觀客來
欲開說觴至不得言(開一作問)

　　次韻子瞻詠好頭赤圖

　　李侯畫骨不畫肉筆下馬生如破竹秦駒雖入天仗圖
猶恐真龍在空谷精神權竒汗溝赤有頭赤烏能逐日
安得身為漢都䕶三十六城看歴歴(不畫肉一作亦畫肉天伏一作天馬
有頭赤烏一作自有赤烏)


　　詠伯時虎脊天馬圖

　　筆端那有此千里在胷中四蹄雷雷去一顧馬羣空誰
能乘此物超俗駕長風逸材歸轡勒嵗在執徐同(雷電一作
雷雹)

　　詠伯時象龍圖

　　上黨良家子挽强如屈肘三十學春秋豈為莎車首誰
言馮光禄不如甘延壽雖無千戸封乃得六龍友

　　題竹石牧牛


　　野次小崢嶸幽篁相依緑阿童三尺箠御此老觳觫石
吾甚愛之勿遣牛礪角牛礪角尚可牛鬬殘我竹

　　觀伯時畫馬

　　儀鸞供帳饕蝨行翰林濕薪爆竹聲風簾官燭淚縱横
木穿石槃未渠透坐窗不遨令人瘦貧馬百菣逢一豆
眼明見此五花騘徑思著鞭随詩翁城西野桃尋小紅

　　記夢

　　衆真絶妙擁靈君曉然夢之非紛紜窗中逺山是眉黛

席上榴花皆舞裙借問琵琶得聞否靈君色莊妓揺手
兩客爭棋爛斧柯一兒壞局君不呵杏梁歸燕空語多
奈此雲窗霧閤何














　　山谷集巻三

