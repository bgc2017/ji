







　　欽定四庫全書

　　山谷外集巻三

　　宋　黃庭堅　撰

　　古詩六十六首

　　答王道濟寺丞觀許道寧山水圖

　　往逢醉許在長安蠻溪大硯磨松煙忽呼絹素翻硯水
乆不下筆或經年異時踏門闖白首巾冠欹斜更索酒
舉杯意氣欲翻盆倒臥虛樽將八九醉拈枯筆墨淋浪

勢若山崩不停手數尺江山萬里遙滿堂風物冷蕭蕭
山僧歸寺童子後漁伯欲渡行人招先君笑指溪上宅
鸕鷀白鷺如相識許生再拜謝不能元是天機非筆力
自言年少眼明時手揮八幅錦江絲贈行巻送張京兆
心知李成是我師張公身逐銘旌去流落不知今主誰
大梁畫肆閱水墨我君槃礴忘揖客蛛絲煤尾意昏昏
幾年風動人家壁雨雪涔涔滿寺庭四圍冷落讓丹青
笑酬肆翁十萬錢巻付騎奴市盡傾王丞來觀皆失席

指㸃如見初畫日四時風物入句圖信知君家有摩詰
我持此圖二十年眼見綠髪皆華顚許生縮手入黃泉
衆史弄筆摩青天君家枯松出老翟風煙枯枝倚崩石
蠧穿風物君愛惜不誣方將有人識

　　過家

　　絡緯聲轉急田車寒不運兒時手種栁上與雲雨近舍
旁舊傭保少換老欲盡宰木鬱蒼蒼田園變畦畛招延
屈父黨勞問走婚親歸來飜作客顧影良自哂一生萍

託水萬事雪侵鬢夜䦨風隕霜乾葉落成陣燈花何故
喜大是報書信親年當喜懼兒齒欲毁齓繫船三百里
去夢無一寸

　　上冢

　　自公返蓬蓽稅駕上丘壟霜露此日悲松楸十年拱養
鶵數毛羽初不及承奉康州斷腸猿風枝割永痛(一作風樹
終日痛)少年不如人登仕無前勇髪疎齒牙搖鯨波怒號
洶願為保家子敢議世輕重稱觴太夫人魚菜贍庖

供

　　明叔知縣和示過家上冢二篇輒復初韻

　　敝邑荷佳政耕桑及時運令君平生歡遠别喜親近吾
友徐光祿死戰萬事盡不見東陵侯唯見瓜連畛且當
置是事椎牛㑹賓親百年共如此破涕作嘲哂枯荷野
塘水照影驚顔鬢功名黃粱炊成敗白蟻陣少時無老
境身到乃盡信此來見抱子别日多未齓夜䦨如夢寐
寒燭泣餘寸


　　女蘿上杉松野葛蔓畦壟蛛絲網祠屋芝菌生晝拱去
國二十年雪涕夙嚴奉更歴飽艱難抑搔知痒痛聞道
下士笑轉物大人勇平生隨風波歸來夢猶洶持此寸
草心負荷九鼎重柔嘉無牛羊保身以為供

　　次韻叔父聖謨詠鸎遷谷

　　鴉舅頗強䀨僕姑常勃磎黃鳥懷好音秋菊染春衣嚶
嚶求朋友憂患同一枝提壺要酤我杜宇賦式微黃鳥
在幽谷韜光養羽儀晴風曜桃李言語自知時先生丘

中隱喬木見雄雌引子遷綠隂相戒防禍機李杜死刀
鋸陳張怨棄遺不如聽黃鳥永晝客爭棋

　　詠清水巖呈郭明叔(并序)

　　清水巖號為天下勝處去縣庭才二十里一山空洞
如覆青玉盎也寒泉在其間甚壯急至巖口伏流入
石鼻中巖下有石鐘鼓磬其聲清越宏敞衮衮跑跑
能警動人世間金革聲亦不足道也巖前平衍略可
坐千人不審旌斾嘗因公事一游否


　　嘗聞清水巖空洞極明好虎狼僊部曲鐘鼓天擊考雲
生臥龍石水入錬丹竈有意攜管絃山祇應洒掃

　　次韻清水巖

　　西安封域中清水巖泉好金堂茂芝术仙史書勲考桃
源人已往千古遺井竈雙鳬能來游俗子跡可掃

　　次韻章禹直開元寺觀畫壁兼簡李德素

　　丹青古藏壁風雨飽侵食拂塵開藻鑒志士淚霑臆靈
山遠飛來不可以智測龍神湛回向擁衛立劒㦸依稀

吳生手旌斾略可識鴻濛插樓殿毫髪數動植廣牀瞻
二聖有衆拱萬億飛行湊六合攬取著一席人人開生
面絶妙推心得李侯天機深指㸃目所及三生石上夢
天樂鳴我側幽尋前日事晦明忽復易章生南溟鵬籠
檻鎖六翮能同寂寞遊濁酒聊放適西風葉蕭蕭蟋蟀
依牆壁家無萬金産四鄰碪聲急藜羮傲鼎食藍縷亦
山立並船有歌姝粉白眉黛黑期公開顔笑醉語雜翰
墨不須談俗事秖令人氣塞


　　聽崇德君鼓琴

　　月明江靜寂寥中大家斂袂撫孤桐古人已矣古樂府
髣髴雅頌之遺風妙手不易得善聽良獨難猶如優曇
華時一出世間兩忘琴意與巳意迺似不著十指彈禪
心黙黙三淵靜幽谷清風淡相應絲聲誰道不如竹我
已忘言得眞性罷琴窻外月沉江萬籟俱空七絃定

　　次韻答楊子聞見贈

　　金盤厭飫五侯鯖玉壺澆潑郎官清長安市上醉不起

左右明粧奪目精結交賢豪多杜陵桃李成蹊臥落英
黃綬今為白下令(太和縣古白下)蒼顔只使故人驚督郵小吏
皆趨板陽春白雪分吞聲楊君青雲貴公子歎嗟簿領
困書生贈我新詩甚高妙淚斑枯笛月邊橫文章不直
一杯水老矣忍與時人爭江城歌舞聊得醉但願數有
美酒傾莫要朱金纒縛我陸沉世上貴無名

　　食笋十韻

　　洛下斑竹笋花時壓鮭菜一束酬千金掉頭不肯賣我

來白下聚此族富庖宰蠒栗戴地翻觳觫觸牆壞&KR0008;&KR0008;
入中㕑如償食竹債甘葅和菌耳辛膳胹薑芥烹鵝雜
股掌炮鱉亂帬介小兒哇不美鼠壤有餘嘬可貴生於
少古來食共噫尚想高將軍五溪無人采

　　蕭巽葛敏修二學子和予食筍詩次韻答之

　　北饌厭羊酪南庖豐笋菜自北初落南幾為兒所賣習
知價廉平百態事烹宰鹽晞枯腊瘦蜜漬眞味壞就根
煨茁美豈念炮烙債咀吞千畝餘胷次不蠆芥二妙各

能詩才名動江介詩論多佳句膾炙甘我嘬因君思養
竹萬籟聽秋噫從此繕藩籬下令禁漁采(一作下書示漁采)

　　韭黃照春盤菰白媚秋菜惟此蒼竹苗市上三時賣江
南家家竹翦伐誰主宰半以苦見疎不言甘易壞葛陂
雕龍睡未索兒孫債獺膽能分杯虎魄妙拾芥此物於
食殽如客得儐介思入帝鼎烹忍遭飢涎嘬懶林供翰
墨碪杵風號噫毎下歎枯株焚如落樵采

　　胡朝請見和食笋詩輒復次韻


　　人笑庾郎貧滿胸飯寒菜春盤食指動笋茁入市賣回
首萬錢㕑不羨廊廟宰民生暫神竒胞雋伐性壞忍持
芭蕉身多負牛羊債籜龍不稱寃易致等十芥蕭蕭煙
雨姿壯士持戈介駢頭沸鼎烹可口垂涎嘬霜叢負後
凋玉食香餘噫讀詩無全功葑菲儻可采

　　寄李次翁

　　雨斷山川明花深鳥烏樂枯骨不霑名古今同一壑唯
有在世時聊厚不為薄南箕與北斗親友多離索斯文

如舊歡李侯極磊落頗似元魯山用心撫疲弱不以民
為梯俯仰無所作胸中種妙覺歲晩期必穫然膏夜讀
書見聖宜有作文字寄我來官郵遠飛槖世縁心已死
儻得萬金藥

　　題高君正適軒

　　至靜在平氣至神惟順心道非貴與賤達者古猶今功
名屬廊廟閒暇歸山林畜魚觀羣嬉籠鳥聽好音不如
一丘壑隨願得飛沉開門納日月呼客解纓簪詩書撫

塵迹歌舞送光隂妖嫺傾國笑絲竹感人深豁然開胷
次風至獨披襟樊籠鎖形質物外有幽尋

　　奉送周元翁鎖吉州司法㕔赴禮部試

　　江南江北木葉黃五湖歸鴈天雨霜繫船湓城秣高馬
客子結束女縫裳貢書登名徹未央不比長卿薄遊梁
南山霧豹出文章去取公卿易驅羊與君初無一日雅
傾蓋許子如班揚囚拘官曹少相見忽忽歲晩稼滌場
一盃僚友喜多在謝守不見空澄江澄江如練明橘柚

萬峯相倚摩青蒼暮堂醺醺客被酒艶歌聒醉燭生光
椎鼓發船星斗白明日各在天一方寒鵶滿枝二喬宅
樽前顧曲憶周郎鱸魚斫膾蔗為漿恨君不留誰與嘗
殿前春風君射䇿漢庭諸公必動色故人若問黃初平
將作金華牧羊客

　　寄晁元忠十首

　　國工裁白璧巧冶鑄干將成為萬乘器貫日吐寒光其
誰湔拂汝歲月海生桑蛛網連城玉苔生百鍊剛


　　子雲賦逐貧退之文送窮二作雖類俳頗見壯士胸晁
子行問津欲濟無山藭著書蓬蒿底端有古人風

　　沙擁大江水泥封函谷關古來世上雄宰木風雨寒魯
儒守一經亦有澗谷槃何事窮愁極江南庾子山

　　河清無人待蘭芳無人采山空露團團葛蔓石磊磊世
有傾國媒一笑珠百琲往時禰處士顚倒孔北海

　　楚宮細腰死長安眉半額比來翰墨埸爛熳多此色文
章本心術萬古無轍迹吾嘗期斯人隱若一敵國


　　北書來無期鴈不到梅嶺欲遺雙鯉魚楓葉江路永平
生中心願褊短不獲騁富貴安可為吾亦有岑鼎

　　濟岱有佳人肌膚若冰雪我願從之遊補我黥與刖了
不解人嗔眞成一癡絶櫟社定頽然聊用神吾拙

　　山公懷涇渭濬沖遭鑒賞代豈無若人吹噓青雲上念
君如濟水抱清㐲泉壤行潦酌尊彞吾猶恃源往

　　蛾眉在蒿萊金玉千里音遙思甑生塵汗漫觀古今沉
冥驚人句摹冩詠時禽無為愁肝腎君子要刳心


　　臨川往長懷神交可心晤文章不經世風期南山霧化
蟲哦四時悲喜各有故吾獨無間然子規勸歸去

　　次韻周法曹游青原山寺

　　市聲故在耳一原謝塵埃乳竇響鐘磬翠峯麗昭回俯
看行磨蟻車馬度城隈水猶曹溪味山自思公開浮圖
踴金碧廣厦構瓌材蟬蛻三百年至今猿鳥哀禪印平
如水偈句非險崖心花照十方初不落梯堦我行暝託
宿夜雨滴華榱殘僧四五輩法筵歎塵埋石頭麟一角

道價直九垓廬陵米貴賤傳與後人猜曉躋上方上秋
塍亂萁荄寒藤上老木龍蛇委筋骸魯公大字石筆勢
欲崩摧德人曩來游頗有嘉客陪憶當擁旌旗千騎相
排豗且復歌舞隨絲竹冩煩哇事如飛鴻去名與南斗
偕松竹吟高丘何時更能來回首翠微合于役王事催
猿鶴一日雅重來尚徘徊(碑本荄字韻下有兩句云蓮子委箭鏃葵花仄金杯)

　　答永新宗令寄石耳

　　飢欲食首山薇渴欲飲潁川水嘉禾令尹清如冰寄我

南山石上耳筠籠動浮煙雨姿瀹湯磨沙光陸離竹萌
粉餌相發揮芥薑作辛和味宜公庭退食飽下筯杞菊
避席遺䓑虀鴈門天花不復憶况乃桑鵝與楮雞小人
藜羮亦易足嘉蔬遣餉荷眷私吾聞石耳之生常在蒼
崖之絶壁苔衣石腴風日炙捫蘿挽葛採萬仞仄足委
骨豺虎宅佩刀買犢劒買牛作民父母今得職閔仲叔
不以口腹累安邑我其敢用鮭菜煩嘉禾願公不復甘
此鼎免使射利登嵯峨


　　喜知命弟自青原歸

　　為吏困米鹽曲肱夢靈泉諒非調鼎手正覺荷鋤便在
公雖勤苦歸喜溈山禪去我忽數日草蟲傍牀煎屋角
鳥烏樂行輿響擔肩包解分柿栗兒女鬧樽前白紵繞
祖㙮香攜青原煙𤣥珠一百八夜紉湘縷穿高林風落
子老僧選霜堅袖中出新詩山水含碧鮮五言吾老矣
佳句付惠連

　　寄張宜父


　　建德之國有佳人明珠為佩玉為衣去國三歲阻音徽
所種桃李民愛之射陽城邊春爛熳栁暗學宮鳥相喚
追隨裘馬多少年獨忍長飢把書巻讀書萬巻不直錢
(一作筆有神)逐貧不去與忘年(一作交親)虎豹文章被禽縛何如
達生自娛樂

　　高至言築亭於家圃以奉親總其觀覽之富命曰
溪亭乞余賦詩余先君之敝廬望高子所築不過十
牛鳴爾故余未常登臨而得其勝處


　　逸人生長在林泉更築亭臯名意怪明月清風共一家
全以山川為眼界鳥度雲行閱古今溪濱木末聽竽籟
老夫平生行樂處只令(一作今)許公分一派

　　彫陂

　　彫陂之水清且泚屈為印文三百里呼船載過七十餘
褰裳亂流初不記竹輿嘔啞山徑凉僕姑呼婦聲相倚
篁中猶道泥滑滑僕夫慘慘耕夫喜窮山為吏如漫郎
安能為人作嚆矢老僧迎謁喜我來吾以王事篤行李

知民虛實應縣官我寧信目不信耳僧言生長八十餘
縣令未曽身到此

　　幾復寄檳榔且答詩勸予同種復次韻寄之

　　少來不食蟻丘漿老去得意漆園方鑑中已失兒時面
忍能乞與兵作郎

　　元翁坐中見次元寄到和孔四飲王䕫玉家長韻
因次韻率元翁同作寄湓城

　　雨罷山澤明日長花栁困游絲上天衢觀物得無悶時

從顧曲人笋饌酌春醖季子未識面想見眉目俊新詩
如鳴絃快讀開鄙吝銅官魯諸生事道三無愠比來工
五字句法妙何遜枯棊覆吳圖青簡玩秦燼葉暗黃鳥
時風號報花信遙仰吟思苦江錦割向盡應煩王公子
又破黃封印

　　次孔四韻寄懷元翁兄弟并致問毅甫

　　書帙蠧魚乾爐香眠鴨困佳人來無期詩句耳排悶遙
知烏衣游棊局具肴醖爭道嘲不恭鏖兵勞得俊頗尋

文獻盟不落市井吝四月明朱夏南風解人愠風前懷
二陸家法窺抗遜身有三尺桐爨下得餘燼端可張洞
庭寥闊世未信為我謝孔君舉酒取快盡世故安足存
青天飛鳥印

　　三月乙巳來賦鹽萬歲鄉且蒐獮匿賦之家晏飯
此舍遂留宿是日大風自採菊苗薦湯餅二首

　　飛廉決雲開白日頓撼天地萬竅號挼莏桃李欲淨盡
乞與游絲百尺高


　　幽叢秀色可攬擷煮餅菊苗深注湯飲冰食蘖浪自古
摩挲滿懷春草香

　　四月戊申賦鹽萬歲山中仰懷外舅謝師厚

　　只今漢龎公白髪佐州郡窮通視寒暑仕巳誰喜愠長
松臥澗底桴霤多裂璺未須論才難世人無此韻禪悦
稱性深語端入理近渙若開春冰超然聽年運臨民秉
三尺朱墨不可紊傳聞但言歸心許手自隱欲知南陂
稻得幾就收捃胥疏江湖濱不邇金玉訓濡需且肉食

觳觫恐鐘釁龍移山發洪虎乳月生暈竹聲寒夏簟輟
寢中夜聽寄聲向鹿門儻賜勞苦問

　　上權郡孫承議

　　公家簿領如鷄棲私家田園無置錐眞成忍罵加飡飯
不如江西之水可樂飢他人勤拙猶相補身無功狀堪
上府公誠遣騎束縛歸長隨白鷗臥煙雨

　　寄懷元翁

　　歲年豐稻秔井邑盛煙火北園曽未窺王事方勤我花

枝互低昂鳥語相許可觀物見歸根撫時終宴坐搔首
望四鄰諸賢皆最課極工簿領書甚辦米鹽顆平生短
朱墨吏考仰丞佐初無公侯心骨相本寒餓明窻懷玉
友清絶吟楚些念君方坐曹無因奉虛左

　　對酒次前韻寄懷元翁

　　花光漸寒食木燧催國火沽酒鳥勸人懷賢吾忘我事
往墮甑休心知求田可可人不在眼樽俎思促坐有生
常倥偬無暇天所課不解聞健飲我成一蓬顆泥鈞埏

萬物寒暑勤五佐豈其懷愛憎私使我窮餓醉魂招不
來浪下巫陽些夢成少年嬉走馬章臺左

　　奉答茂衡惠紙長句

　　陽山老藤截玉肪烏田翠竹避寒光羅侯包贈室生白
明於機上之流黃愧無征南蠆尾手為冩黃門急就章
羅侯相見無雜語苦問溈山有無句春草肥牛脫鼻繩
&KR0034;蒲野鴨還飛去故將藤面乞伽佗願草驚虵起風雨
長詩説紙落秋河要知溪工下手處却將冰幅展似君

震旦花開第一祖(烏田一作烏孫)

　　雜言贈羅茂衡

　　嗟來茂衡學道如登欲與天地為友欲與日月並行萬
物崢嶸本由心生去子之取舍與愛憎惟人自縛非天
黥墮子筯骨堂堂法窟九丘四溟同一眼睛不改五官
之用而透聲色常為萬物之宰而無死生念子坐幽室
爐香思青㝠是謂蟄蟲欲作吾驚之以雷霆

　　長句謝陳適用惠送吳南雄所贈紙


　　廬陵政事無全牛恐是漢時陳太丘書記姓名不肯學
得紙無異夏得裘琢詩包紙送贈我自狀明月非暗投
詩句縱橫剪宮錦惜無阿買書銀鈎蠻溪切藤巻盈百
側釐羞滑蠒羞白想當鳴杵砧面平桄榔葉風溪水碧
千里鵝毛意不輕瘴衣腥膩北歸客君侯謙虛不自供
胡不贈世文章伯一涔之水容牛蹄識字有數我自知
小時雙鈎學楷法至今兒子憎家雞雖然嘉惠敢虛辱
煮泥續尾成大軸冩心與君心莫傳平生落魄不問天

樽前花底幸好戲為君絶筆謝風煙巳無商頌猗那手
請續南華内外篇

　　次韻吉老遊青原將歸

　　欣欣林臯樂賞心天際翔清樽膾魴鯉朱果實圓方醉
罷聽疎雨衾寒夢國香雨餘山吐月的皪滿簾霜展轉
復展轉鍾魚曉琅琅思歸笑迎門兒女扶相將

　　次韻知命永和道中

　　靈骨閟金鏁梵宮超玉繩道人往香火獨先開靜行呼

船乆無人月沉河漢傾虚舟不受怒故在蓼灘橫

　　飲潤父家

　　齋閤寒麝薰書帙映斜景偶來樽俎同延此笑言頃宮
線添尺餘朝來日未永一醉解語花萬事畫地餅要似
虎頭癡何須樗里癭

　　次前韻寄潤父

　　昏昏迷簿領匆匆貴晷景嘗盡身百憂訖無田二頃喜
從吾宗遊九里河潤永呼兒跪酒樽戒婦饌湯餅老夫

何取焉君恱甕盎癭

　　送酒與周法曹用贈潤父韻

　　遥知謝法曹詩句多夏景聞道學書勤墨池方一頃大
字甚未遒小字逼智永我有何郎樽清江醢玉餅還書
及斗數與君酌楠癭

　　癸丑宿早禾渡僧舍

　　城頭渡可涉早禾渡可㪺試問安用舟春水三丈餘是
維一都㑹駔儈權征輸鬱鬱多大姓儒冠頗詩書以武

斷鄉曲舊俗小未除厭囂謝近市斬絶得僧區此地美
水竹林明見浴鳬相追啑蔆藻天樂非世娛憶在田園
日放浪友禽魚今來長山邑忍飽撫惸孤出入部曲隨
咳唾吏史趨形骸束簪笏可意一事無謀生理未拙仰
愧擁腫樗曲肱晴簷底結網看蜘蛛

　　宿觀山

　　暮發白下地暝投觀山宿橫溪赤欄橋一徑入松竹野
僧如驚麏避堂具燈燭我眠興視夜部曲始炊熟筧水

煙際鳴萬籟入秋木平生瀟洒興本願終澗谷世累漸
逼人如垢不靧沐巳成老翁焉作吏長碌碌

　　上大䝉籠(乙夘晨起)

　　黃霧㝠㝠小石門苔衣草路無人迹苦竹參天大石門
虎迒兔蹊聊倚息隂風搜林山鬼嘯千丈寒藤繞崩石
清風源裏有人家牛羊在山亦桑麻向來陸梁嫚官府
試(一作一)呼使前問其故衣冠漢儀民父子吏曹擾之至
如此窮鄉有米無食鹽今日有田無米食但願官清不

愛錢長養兒孫聽驅使

　　勞坑入前城(乙夘飯後)

　　刀坑石如刀勞坑人馬勞窈窕篁竹隂是常主逋逃白
狐跳梁去豪猪森怒嘷雲黃覺日瘦木落知風饕輕軒
息源口飯羮煮溪毛山農驚長吏出拜家騷騷借問淡
食民祖孫甘餔糟賴官得鹽喫政苦無錢刀

　　乙夘宿清泉寺

　　稅輿陟高岡却立倚天壁就輿亂清溪轉石飛霹靂十

步一沮洳五步一枳棘上方未言返豁見平土宅田家
鷄犬歸佛廟檀欒碧蓮蕩落紅衣泉泓數白石人如安
巢鳥稍就一枝息鐘魚各知時吾亦自得力

　　丙辰仍宿清泉寺

　　山農居負山呼集來苦遲既來授政役謠詠謂余欺按
省其家資可忍鞭抶之恩言輸公家疑阻乆迺隨滕口
終自愧吾敢乏王師官寧憚淹留職在拊惸嫠所將部
曲多溷汝父老為西山失半壁且復下囊輜啼鴉散篇

帙休吏稅巾衣石泉鼓坎坎竹風吹參差書憐行熠燿
壁蟲催杼機昏釭夜未央高枕夢登巇

　　丁巳宿寶石寺

　　鐘磬秋山靜爐香沉水寒晴風蕩濛雨雲物尚盤桓瀹
茗赤銅椀筧泉蒼煙竿紅榴罅玉房么橘委金丸枕簟
已思燠飯羮可加飡觀巳自得力談𤣥舌本乾理窟乃
塊然世故浪萬端牛刀經肯綮古人貴守官摩挲發硎
手考此一丘槃


　　巳未過太湖僧寺得宗汝為書寄山蕷白酒長韻
詩寄答

　　從學晩聞道謀官無見功早衰觀水鑒内熱愧鄰邦北
鄰有宗侯治劇乃雍容摩手撫鰥寡藁碪磔強梁桃李
與荆棘稱物施露霜政經甚縝密私不蚍蜉通吏舍無
請賕家有侯在堂府符下鹽䇿縣官勸和羮作民敏風
雨令先諸邑行我居萬夫上闒惰世無雙此邑宅巖巖
里中頗秦風翁媪無恙時出分如蜂房一錢氣不直白

梃及父兄簪筆懷三尺揖我謂我臧向來豪傑吏治之
以牛羊我不忍敵民教養如兒甥荆雞伏鵠卵乆望羽
翼成訟端洶洶來諭去稍聽從尚餘租庸調歲歲稽法
程按圖索家資四壁達牖窻揜目鞭朴之桁楊相推棖
身欲免官去駑馬戀豆糠所以積廩鹽未使户得烹八
月釃社酒公私樂年登遣徒與㑹計而悉走荻篁吾惟
不足遣夙駕略我疆邑西[車*犬]戾地是嘗嬰吾鋒齦齕其
強宗彼乃可使令夙夜于遠郊草露沾帷裳入磴履虎

尾捫蘿觸蠆芒借問夕何宿煙邊數峯橫松竹不見天
蟠空作秋聲谷鳥與溪瀨合絃琵琶箏稅駕亂石間巖
寺鳴疎鐘山農頗來服見其父孫翁苦辭王賦遲户户
無積藏民病我亦病呻吟達五更韻為誦書語(一作書空語)
行歌類楚狂舉鞭問嘉禾秣馬可及城惜哉憂城旦不
得對榻牀灑筆付飛鳥北風吹報章書回銀鈎壯句與
麝煤香浮蛆撥官醅傾壺嫩鵝黃山氣常蓊㔩此物可
屢觴蕷藥割紫藤開籠喜手封味温頗宜人芼以石飴

薑舉盃引藥糜詠詩對寒江寄聲甚勞苦相思秋月明
我邑萬户鄉其民資囂凶欲割以壽公使之承化光反
以來壽我中有吞舟鯨銅墨俱王命職思慰孤惸何時
賭一擲燒燭呪明瓊

　　庚申宿觀音院

　　谷底一墟落地形如盎盆榱題相照耀其民頗家温土
風甚於秦不可借釜甗(音言)僧屋無陶瓦剪茅蒼竹樊借
問僧安在乞飯走諸門人鬨鳥烏語簟凉風水文旁有

蜂蜜廬頗聞衙集喧將雨蟻爭丘鏖兵復追奔紅英委
鳳翼赤幘峩雞冠汲烹寒泉窟伐燭古松根相戒莫浪
出月黑虎䕫藩

　　辛酉憩刀坑口

　　羣山黛新染䝉氣寒鬱鬱掃除迎將家下簟脫巾韈南
北舍小棠况可清煩暍鳥聲廢晝眠聊以休吏卒竹雞
苦喚人覺坐觀法窟無外同一家惟已非萬物清波兩
鴛鴦善游且能沒驚人相追飛甚念失其匹舂鉏貌閒

暇羨魚情至骨廣道䇿堅良熙熙集於苑爛額始論功
儻能謀曲突

　　金刀坑迎將家待追漿坑十餘户山農不至因題
其壁

　　窮鄉阻地險篁竹嘯䕫魖惡少擅三窟不承吏追呼老
翁燕無凶偃蹇坐里閭後生集聞見官不禁權輿懷書
斥長吏持杖鏖公徒遂令五百里化為豺豕墟古來沉
牛羊檄水臣鱷魚猛虎剥文章矧而民髪膚哀哉奉其

身曽不如鳥烏破家縣令手南面天子除要能伐強梁
然後活惸孤屬為民父母未教忍先誅山川甚秀拔人
物亦詩書十室有忠信此鄉何獨無

　　江西泊舟後作(太和小舫板上塵土中得此詩)

　　江水㝠㝠沙石隂一舸行盡春已深浪花綠蔓曳錦帶
短蘆刺水抽玉簪飢魚未沉波面筒小舫正橫溪上風
清輝濯淨遠山碧白鳥飛入蒼煙叢

　　追憶予泊舟西江事次韻


　　老大無機如漢隂白鳥不去相知深往事刻舟求墜劒
懷人揮淚著(直略反)亡簪城南鼓罷吹畫筒城北歸帆落
晩風人煙犬吠西山麓鬼火狐鳴春竹叢

　　以十扇送徐天隱

　　人貧鵝鴈聒隣墻公貧琢詩聲繞梁坐客有氈吾不愛
暑榻無扇公自凉黨錮諸君尊孺子建安七人先偉長
遣奴送箑非為好恐有佳客或升堂

　　聞致政胡朝請多藏書以詩借書目


　　萬事不理問伯始藉甚聲名南郡胡逺孫白頭坐郎省
乞身歸來猶好書手抄萬巻未閣筆心醉六經還荷鉏
願公借我藏書目時送一䲭開鏁魚

　　次韻郭明叔長歌

　　君不見懸車劉屯田騎牛澗壑弄潺湲八十唇紅眼㸃
漆金鐘舉酒不留殘君不見征西徐尚書為國捐軀矢
石間龍章鳳姿委秋草天馬長辭十二閑何如高陽酈
生醉落魄長揖輟洗驚龍顔丈夫當年傾意氣安用蚓

食而蝎跧古人已作泉下土風義可想猶班班郭侯忠
信如古人薦書飛名上九關詩書自可老斲輪智略足
以解連環銅章屈宰山水縣友聲想求不我頑鵬翼垂
天公直起燕巢見社身思還文思舜禹開言路即看承
詔著豸冠尚趨手板事直指少忍吏道之多艱黃花零
落一樽酒别有天地非人寰


　　山谷外集巻三

