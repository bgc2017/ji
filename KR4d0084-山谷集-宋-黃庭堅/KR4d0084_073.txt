







　　欽定四庫全書

　　山谷年譜巻七

　　宋　黄㽦　撰

　　熙寧九年丙辰

　　先生是嵗在北京

　　先生自到任距今已三年時文潞公尚判大名
府以國史參之當在是時舉再任

　　二月丁夘喜雨吳體為北門留守文潞公作


　　李右司以詩送梅花至潞公予雖不接右司想見其
人用老杜和元次山詩例次韻　巳上二篇並元
載外集

　　題文潞公黄河議後

　　此詩當是後作因潞公詩附元載别集

　　熙寧十年丁巳

　　先生是嵗在北京

　　次韻外舅謝師厚喜王正仲三丈奉詔禱南岳囘至

襄陽捨驛馬就舟見過三首

　　正仲名存按實録熙寧九年十一月詔安南行
營將士病疾者衆遣同知太常禮院王存禱南
岳自京師十一月被命至衡山回程必在次年
又後篇有衡山返命之語則是時無疑故附此
又按垂虹詩話云山谷次韻謝師厚喜王正仲
見過詩漢上思見龎德翁别來悲歎事無窮張
孝先光武云曽見親札歎作歡則覺語健政如

山谷改杜詩少年今開萬巻餘不可拘平側也
又按後山詩話云謝師厚廢居於鄧王左丞存
其僚婿奉使荆湖枉道過之師厚名景初

　　次韻正仲三丈自衡山返命舍驛過外舅師厚贈荅

　　已上四篇並元載外集

　　元豐元年戊午(上)

　　先生是嵗在北京

　　是嵗考試舉人于衞州


　　先生與東坡書云自衞州試舉人歸于鄭掾處
得賜教又云去九月到京老兒病脚氣初甚驚
人㑹得善醫者診視今十去九矣又苦寒𠻳未
能良愈坐此不通書門下云云蓋此書乃次年
之書今先附此

　　古風二首上蘇子瞻

　　按烏臺詩話載元豐元年二月内北京國子監
教授黄某寄書一角并古風二首與軾又蜀本

詩集任氏舊注云東坡亦有報書及和章山谷
書云今日竊食於魏㑹閣下開幕府在彭門又
云作古風詩二章賦諸從者即此詩是也以東
坡集攷之蓋元豐元年魏即北京彭門即徐州
建炎中山谷之甥洪炎玉父編舅氏文集斷自
退聽堂始退聴以前蓋不復取古風二篇冠詩
之首且云以見山谷受知于東坡有所自也退
聴堂在汴京酺池寺南山谷作館職時寓筆硯

於是有贈俞清老詩跋曰書于酺池寺南退聽
堂下然此堂名其後隨所在揭之

　　右二詩蜀本詩集任氏所注方始于此其考證
巳為得之者悉從其舊今㽦所編自此二篇之
前皆外集别集任氏所未編者其有歳月可繫
于後者隨疏于左庶覽者無惑焉

　　閏月訪同年李夷伯子真於河上子真以詩謝次韻
按是嵗閏正月而詩中有日晴花色自深淺風

暖鳥聲相應酬之句姑以時序附此

　　戲答子真河上見招來詩頗誇河上風物聊以當嘲
云

　　次韻子真㑹靈源廟下池亭

　　詩中有置酒臨魏城之句

　　和荅李子真讀陶庾詩

　　丙寅十四首效韋蘇州(并序)

　　序云二月丙寅率李原彦深謝愔公靜游百花

洲云云按國史元豐元年二月丙午朔則丙寅
乃二十一日先生是時在北京此詩元次竹軒
咏雪然謝師厚居南陽而後篇夏雨眠起之什
有腹便時䝉嘲之句又有送朱貺中允宰宋城
詩亦云鄴王臺邊春一空但有雪飛楊栁風我
從南陽解歸槖重簾複幕坐學宮當是先生告
假或因他故至南陽在冬春間耳今附于此公
靜師厚之子


　　催公靜碾茶

　　用前韻戲公靜

　　對酒歌荅謝公靜

　　送朱貺中允宰宋城

　　詩中有朱侯官居鄴城下之句首句即鄴王臺
邊春一空已見前注宋城屬南京

　　過方城尋七叔祖舊題

　　七叔祖諱注字夢升終南陽主簿歐陽文忠公

為作墓銘載六一居士集方城屬唐州故附此

　　奉和慎思寺丞太康傳舍相逢并寄扶溝

　　和太丞尉氏孫著作二十韻

　　次韻晉之五丈賞壓沙寺梨花　已上二十五篇並

　　元載外集

　　壓沙寺在北京

　　海棠花

　　詩中有東窗渾為讀書忙之句元載别集今以

時序附此

　　種决明

　　同世弼韻作寄伯氏在濟南兼呈六舅祠部學士

　　濟南即齊州蓋公擇自滑州通判嵗餘復職知
鄂州徙湖州又徙齊州以嵗月攷之當在是嵗

　　伯氏到濟南寄詩頗言太守居有湖山之勝同韻和
次韻寄李六弟濟南郡城臨亭之詩

　　平原宴坐二首


　　按蜀中詩刻先生真蹟題作平原郡齋而詩句
又與此小異云平生浪學不知株江北江南去
荷鋤窓風文字翻葉葉猶似勸人勤讀書成巢
不處避嵗鵲得巢不安呼婦鳩金錢滿地無人
費一斛明珠薏苡秋平原屬德州德與齊接境
故附于此

　　用明發不寐有懷二人為韻寄秉彞德叟

　　陪謝師厚游百花洲盤礴范文正公祠下道羊曇哭

謝安石事因讀生存華屋處零落歸山丘為十詩

　　百花洲雜題

　　竹下把酒

　　砌臺晩思

　　和師厚接花

　　按蜀本前四句云妙得花三昧誰明幻與真家
風穰下土笑靣洛陽春

　　和師厚栽竹


　　次韻師厚萱草

　　次韻師厚雨中晝寢憶江南餅麯酒

　　飲李氏園三首

　　按二月丙寅詩序有云繫馬李氏園今附此

　　次韻謝外舅病不能拜復官夏雨眠起之什

　　次韻外舅謝師厚病閒十首

　　次韻奉送公定　公定名悰師厚之子

　　和公定河朔漫成八首


　　次韻謝公定王世弼贈答二絶句

　　次韻公定世弼登北都東樓四首

　　和謝公定征南謡　巳上六十二篇並元載外集

　　按國史沈起經畧交廣在六年四月朝廷征交
趾在八年十二月下詔九年正月已夘交賊陷
邕州而郭逵伐交趾在九月二日其次富良降
乾德班師在十二月此詩必非當時所和故附
于此


















　　山谷年譜巻七

