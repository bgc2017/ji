







　　欽定四庫全書

　　山谷外集巻五

　　宋　黄庭堅　撰

　　古詩

　　題落星寺四首

　　星宮游空何時落著地亦化為寳坊詩人晝吟山入座
醉客夜愕江撼牀蜜房各自開牖户蟻穴或夢封侯王
不知青雲梯幾級更借瘦藤尋上方


　　巖巖匡俗先生廬其下宫亭水所都北辰九關隔雲雨
南極一星在江湖相粘蠔山作居室竅鑿混沌無完膚
萬鼔舂撞夜濤湧驪龍莫睡失明珠

　　落星開士深結屋龍閣老翁來賦詩(寺僧擇隆作宴坐小軒為落星之勝
處)小雨藏山客坐乆長江接天帆到遲燕寢清香與世
隔畫圖妙絶(一作絶筆)無人知(僧隆畫甚富而寒山拾得畫最妙)蜂房各自
開户牖處處煑茶藤一枝

　　北風吹倒落星寺吾與伯倫俱醉眠螟蛉蜾蠃但癡坐

夜寒南北斗垂天(戲題落星寺壁時與劉道純俱在)

　　玉京軒(玉京山在爐峯下落星寺僧開軒對之)

　　蒼山其下向玉京五城十二樓鬱儀結鄰常杲杲紫雲
黄霧鎖𤣥關雷驅不祥電揮掃上有千年來歸之白鶴
下有萬世不凋之瑶草野僧雲卧對開軒一鉢安巢若
飛鳥北風巻沙過夜窗枕底鯨波撼蓬島箇中即是地
行仙但使心閒自難老

　　過致政屯田劉公隠廬


　　兒時拜公牀眼碧眉紫烟舍前架茅茨爐香坐僧禪女
奴煑罌粟石盆㵼機泉今來掃門巷竹間翁蜕蟬堂堂
列五老勝氣失江山石盆爛黄土茅齋薪壞椽女奴為
民妻又瘞蒿里園當年笑語地華屋轉朱欄課兒種松
子傘蓋上參天投䇿數去日木行天再環先生古人風
鐵膽石肺肝眼前不可意壯日掛其冠解衣廬君峯洗
耳瀑布源霧豹藏文章驚世時一斑衆人初易之乆逺
乃見難憶昔子政在為翁數解顔五兵森武庫河漢落

舌端王陽已富貴塵冠不肯彈呻吟刋十史凡例墨新
乾宰木忽拱把相望風隧寒百楹書萬巻少子似翁賢
(上參天一作高參天)

　　題杜槃澗叟㝠鴻亭

　　少陵杜鴻漸頗薫知見香風流有諸孫結屋廬山陽藉
交游俠窟獵艷少年塲光恠驚鄰里収身反摧藏江湖
拍天流羅網蓋稻粱安能衎衎飽遂欲㝠㝠翔畏影走
萬里不如就隂凉亭東亭西𣺌烟水稻田衲子交行李

古靈菴下倚寒藤莫向明窗鑚故紙

　　宫亭湖

　　左手作圓右手方世人機敏便可爾一風分送南北舟
斟酌鬼神宜有此江津留語同濟僧他日求我於宫亭
吁嗟人蓋自有口獨為欒公不舉酒欒公千歲湖㝠㝠
白茅縮酒巫送迎朱轓皂蓋來託宿不聽靈君專此屋
雄鴨去隨鷗鳥飛老巫莫歌望翁歸貝闕珠宫開水府
雨棟風簾豈來處平生來往湖上舟一官四十已包羞

靈君如願儻可乞收此桑榆老故丘

　　泊大孤山作(庚申二月)

　　滙澤為彭蠡其容化鯤鵬中流擢寒山正色且無朋其
下蛟龍卧宫譙珠貝層朝雲與暮雨何處㑹高陵不見
凌波韤靚妝照澄凝空餘血食地猿嘯枯楠藤高帆駕
天來落葉聚秋蠅幽明異禮樂忠信豈其憑風波浩平
陸何向非履氷安得曠達士霜晴嘗一登

　　貴池(池人祀昭明為郭西九郎時新覆大舟水死十二人以為神之威也)


　　横雲初抹漆爛漫南紀黒不見九華峯如與親友隔憶
當秋景明九老對凡席何曾閉篷窗卧聽寒雨滴不食
貴池魚喜尋昭明宅筆硯䑕行塵芝菌生銅鬲思成佳
句夢貽我錦數尺屬者浪吞舟風雹更附益老翁哭婦
兒相將難再得存亡如日月薄蝕行道失流俗暗本原
謂神吐其食神理倘有私丘禱乆以黙

　　大雷口阻風

　　號艣下滄江避風大雷口天與水模糊不復知地厚誰

家上江帆狂追雪山走孤村無十室旅飯餘三韭黄蘆
麋鹿埸此地廣千肘得禽多文章肯顧魚貫柳暴殄天
物悲彫弓故在手鹿鳴猶念羣雉媒竟賣友商人萬斛
船挂席上牛斗横笛倚柁樓波深蒼龍吼失水不能神
伐葭作城守欲寄大雷書往問長干婦何當楫迎汝秦
淮緑如酒

　　庚寅乙未猶泊大雷口

　　廣原嘷終風發怒土囊口萬艘萍無根迺知積水厚龍

鱗火熒熒鞭笞雷霆走公私連檣休森如束春韭倚筇
蒹葭灣垂楊欲生肘雄丈酬江山惜無韓與柳五言呻
吟内慚愧陶謝手送菜煩鄰船買魚熟溪友兒童報晦
㝠正晝見箕斗吾方廢書眠鼻鼾韛囊吼猶防盜窺家
嚴鼓申夜守冶城謝公墩牛渚蕩子婦何時快登臨篙
師分牛酒

　　乙未移舟出口(畏風濤復入遂宿焉同行有劉三班善射沙夾遇盗劉手殺三人)

　　江湖吞天胷蛟龍垂涎口養軀無千金特為親故厚本

心非華軒而與馬爭走聘婦緝落毛教兒耨蔥韭衣食
端須幾將老猶掣肘安能詭隨人曲折作杞柳桓公甕
盎癭楚國不龜手生涯但如此那問託婚友乆隂快夜
晴天文若科斗村南鬼火寒村北風虎吼野人驅雞豚
縛落堅纏守劉郎弓石八猛氣壓馮婦一試金僕姑歸
飲軟臂酒

　　丙申泊東流縣(語曰東流速客驚動建徳)

　　前日發大雷真成料虎頭今日伐鼓出棹歌傲陽侯滄

江百折來及此始東流東流㑹賔客建徳椎羊牛野語
尚信然小市黄蘆洲唯有采薪翁經營往來舟櫧櫪盡
斤斧山童烟雨愁

　　阻風銅陵

　　頓舟古銅官晝夜風雨黑洪波崩奔去天地無限隔船
人謹維笮何暇思掛席憑江裂嵌空中有暗水滴洞視
不敢前潭潭蛟龍宅網師登長鱣賈我腥釜鬲斑斑被
文章突兀喙三尺言語竞不通噞喁亦何益魁梧類長

老卒以筌餌得浮沈江湖中波友永相失有生甚苦相
細大更噉食安得無垢稱對榻忘語黙

　　阻水泊舟竹山下

　　竹山蟲鳥朋友語討論隂晴怕風雨丁寧相教防禍機
草動塵驚忽飛去提壺歸去意甚真栁暗花濃亦半春
北風幾日銅官縣欲過五松無主人

　　金陵

　　豪士阻江海瓜分域中權真人開關梁曾不費鏃弦六

朝妙人物蔓草縈寒烟至今哀江南詠歌在漁船窮山
虎豹穴破衲擁高年青天行日月坐看磨蟻旋身將時
共晩道與世相捐猶能攬壯觀巨浸朝百川(時秀禪師在鍾山寺)

　　十月十三日泊舟白沙江口(真州唐永正縣之白沙鎮也)

　　岸江倚帆檣已專北風權飛霜挾月下百笮直如絃緑
水去清夜黄蘆摇白烟篙人持更柝相語聞並船平生
濯纓心鷗鳥共忘年風吹落塵網歲星奔回旋險艱自
得力細故可棄捐至今夢洶洶呼禹濟黄川(河出崑崙墟色白其

渠一千七百一川黄色)

　　發白沙口次長蘆

　　篙師救首尾我為制中權掛席滿風力如椎強弩絃曉
放白沙口長蘆見炊烟一葉託秋雨滄江百尺船反觀
世風波誰能保長年念昔聲利區與世闕周旋大道甚
閒暇百物不廢捐誰知目力淨改觀舊山川

　　阻風入長蘆寺

　　福公開百室不借鄰國權法筵生龍象天樂下管絃我

來雨花地依舊薰爐烟金碧動江水鐘魚到客船茗椀
洗昏著經行數走年歲寒風落山故鄉喜言旋林回負
赤子白璧乃可捐侍親如履氷風雨淼暗川

　　次韻伯氏長蘆寺下

　　風從落帆休天與大江平僧坊晝亦靜鐘磬寒逾清淹
留屬暇日植杖數連甍頗與幽子逢煑茗當酒傾攜手
霜木末朱欄見潮生檣移永正縣鳥度建康城薪者得
樹鷄羮盂味南烹香秔炊白玉飽飯愧閒行叢祠思歸

樂吟弄夕陽明思歸誠獨樂薇蕨漸春榮

　　别蔣穎叔

　　金城千里要人豪理君亂絲須孟勞文星合在天東壁
清都紫微醉雲璈荆溪居士傲軒冕胷吞雲夢如秋毫
三品衣魚人仰首不見全牛可下刀秦川渭水森長㦸
方壺蓬萊冠巨鼇萬釘寶帶琱狨席獻納論思侍赭袍連
營貔虎湛如水開盡西河擁節旄何時出入諸公間淮
湖閲船今二毛鑿渠决䇿與天合支祈窘束縮怒濤衣

食京師看上計陛下文武收英髦春風淮月動清鑒白
拂羽扇隨輕舠下榻見賢傾禮數後車載士回風騷斵
鼻於郢觀魚於濠小夫閲人蓋多矣幾成季咸三見逃

　　贈别李端叔

　　我觀江南山如目不受垢憶食江南薇子獨於我厚在
北思江山如懷氷雪顔千峯上雲雨岑絶何由攀當時
喜文章各有兒子氣爾來頷鬚白有兒能拜起讀書浩
湖海解意開春氷成山更崇崛顧我醜丘陵白玉著石

中與物太落落涇渭相將流世不名清濁乞言既不易
贈言良獨難古來得道人挂舌屋壁間牧羊金華道載
酒太𤣥宅支頤聽晤語願君喙三尺我行風雨夜船窗
聞逺雞故人不可見故人心可知

　　汴岸置酒贈黄十七

　　吾宗端居藂百憂長歌勸之肯出遊(一作百丈暮巻篙人休侵星爭前猶
幾舟)黄流不解涴明月碧樹為我生涼秋初平羣羊置莫問
叔度千頃醉即休(一作詩吟吾黨夜來作酒買田翁社後篘)誰倚柁樓吹玉

笛斗杓寒挂屋山頭

　　曉放汴舟

　　秋聲滿山河行李在梁宋川塗事雞鳴身亦逐羣動霜
清魚下流橘柚入包貢又持三十口去作江南夢

　　次盱眙同前韻

　　去此二十年持家西過宋起予者白鷗歸興岌飛動宮
殿明寶坊山川開禹貢破浪一帆風更占夢中夢

　　外舅孫莘老守蘇州留詩斗野亭庚申十月庭堅

和

　　謝公所築埭未歎曲池平蘇州來賦詩句與秋氣清僧
構擅空闊浮光飛棟甍唯斗天司南其下百瀆傾貝宫
産明月含澤遍諸生槃礴淮海間風烟侵十城籟簫吹
木末浪波沸庖烹我來抄摇落霜清見魚行白鷗逺飛
來得我若眼明佳人歸何時解衣繞廂榮

　　題大雲倉達觀臺二首

　　戴郎臺上錦面平達人大觀因我名何時燕爵賀新屋

喚起竹枝歌月明

　　瘦藤拄到風烟上乞與遊人眼豁開不知眼界闊多少
白鳥飛盡青天回

　　庭堅得邑太和六舅按節出同安邂逅於皖公溪
口風雨阻留十日對榻夜語因詠誰知風雨夜
復此對牀眠别後更覺斯言可念列置十字字
為八句寄呈十首

　　鵠白不以烏蘭香端為誰外家秉明徳晩與世參差乖

離歲十二㑹面卒少期何言灊丘底玉稻同一炊

　　滄江渺無津同濟共安危四海非不廣舅甥自相知孔
鸞在榛梅鷦鷯亦一枝千里同明月相期不磷緇

　　少小長母家拊憐軰諸童食貧走八方畧已一老翁不
能成宅相頗似舅固窮何以報嘉徳取琴作南風(一作鼔琴
歌南風)

　　徳人心寂寥立朝實莊語虎節坐山城孤雲猶能雨文
章被甥姪孝友諧婦女偃息一畝宫植梅當歌舞


　　江都克家才萬巻書插架願言渠出仕從舅問耕稼誰
云瀕老境此子即長夜歸歟淼前期蒔橘鉏甘蔗(冮都尉李
攄字安詩)

　　曩窺涉世方白駒且埸穀平生漫歲晩志尚向山木返
身觀小醜真成覆車犢否臧太磊磊從此更三復

　　負薪反羊裘愛表只(一作亦)傷裏補紉雖云工歲晏安可
恃洗心如秋天六合無塵滓浮雲風去來在彼不在此
阿髯學升堂(徳叟)幹母思靡悔文成蓺桃李不言行道兑

阿蘇妙言語機警欲無對子姓何預人蘭玉要可珮(阿蘇舅氏
匆子)

　　解衣取相語濤波夜掀牀十年身百憂險阻心已降涉
旬風更雨宿昔燭生光衾幬無端冷明月一船霜

　　親依為日淺愛不舍我眠教我如牧羊更著後者鞭得
邑邇梅嶺開花向春妍碌碌幸茍免稱觴大人前

　　同蘇子平李徳叟登擢秀閣

　　築屋皖公城木末置曲欄歲晩對烟景人家橘柚間獨

占司命峯衆口讓高寒松竹二橋宅雪雲三祖山衰懷
造勝境轉覺落筆難蘇李工五字屬聨不當慳

　　書石牛溪旁大石上

　　鬱鬱窈窈天官宅諸峯排霄帝不隔六時謁天開關鑰
我身金華牧羊客羊眠野草我世間高真衆靈思我還
石盆之中有甘露青牛駕我山谷路

　　題山谷大石

　　畏畏(音委)佳佳(音觜)石谷水鼕鼕隆隆山木風爐香四百六

十載開山者誰梁寶公

　　靈龜泉上

　　大靈夀日月化石皖公陂偶無斧斤尋不作宰上碑傾
首若有謂指泉來自西泉甘崖木老坐歗欲忘歸風流裴
通直(一作裴髯喜幽事)商畧從我嬉蒔梅盈百科洗石出崛竒
更約聘石工鑱我靈龜詩舅弟李德叟妙學古須
眉卿家北海公筆法可等夷為我書斯文要與斗
牛垂


　　發舒州向皖口道中作寄李徳叟

　　黑雲平屋簷(一作崔嵬雲墜空)晨夜隔星月曉&KR0724;商旅前氷底
泥活活野人讓畔耕(一作侵畔耕)蹇馬不能滑駝裘惜䝉茸
俱落水塘缺孤村小蝸舍乞火乾履韤前登極崢嶸(一作
高寒)他日飛鳥没寒花委亂草耐凍鳴風葉(一作耐凍風葉間梅含零
亂發)江形篆平沙分派回勁筆髯弟不俱來得句漫剞&KR1403;
(一作漫得句竒崛)却望同安城唯有松鬱鬱遥知浦口晴諸峯
見明雪(一作松雪)


　　豐城(亭上有李衛公劔池賦世父長善石隄記)

　　豐城邑巖巖水種六萬户石隄眠長虹輟棹日沈霧令
君政有聲新亭延客步淚落世父碑心傾文饒賦憶昔
兩神兵埋獄思武庫寒光射漢津兩賢紆一顧張公拆中
台木拱孔章墓不能從兒嬉歲晩龍蛇去空餘寒泉
泓因雨長蛙鮒鉛刀藏寶室萬世同此度

　　與胡彦明處道飲融師竹軒

　　井寒茶鼎甘竹宻午隂好瓜嘗邵平種酒為何侯倒倦

須槃礴羸歸可倒著帽欲去更少留道人談藥草

　　何氏悦亭詠栢

　　澗底長松風雨寒岡頭老栢顔色悦天生草木臭味同
同盛同衰見氷雪君莫愛清江百尺船刀鋸來謀歲寒
節千林無葉草根黄蒼髯龍吟送日月

　　薄薄酒二章(并序)

　　蘇宻州為趙明叔作薄薄酒二章憤世疾邪其言甚
高以予觀趙君之言近乎知足不辱有馬少游之餘

風故代作二章以終其意

　　薄酒可與忘憂醜婦可與白頭徐行不必駟馬稱身不
必狐裘無禍不必受福丼餐不必食肉富貴於我如浮
雲小者譴訶大戮辱一身畏首復畏尾門多賔客飽僮僕
美物必甚惡厚味生五兵匹夫懐璧死百鬼瞰高明醜
婦千秋萬歲同室萬金良藥不如無疾薄酒一談一笑
勝茶萬里封侯不如還家

　　薄酒終勝飲茶醜婦不是無家醇醪養牛等刀鋸深山

大澤生龍蛇秦時東陵千户食何如青門五色瓜傳
呼鼓吹擁部曲何如春雨一池蛙性剛太傅促和藥何
如羊裘釣烟沙綺席象牀琱玉枕重門夜鼓不停撾何如
一身無四壁滿船明月卧蘆花吾聞食人之肉可隨以
鞭撲之戮乘人之車可加以鈇鉞之誅不如薄酒醉眠
牛背上醜婦自能搔背痒

　　嵓下放言五首

　　林居野處而貫萬事花落鳥啼而成四時物有才徳水

為官師空明湛羣木之影搏擊下諸峯之巇游魚淨而
知機君子樂而忘歸(釣臺)

　　水嬉者游魚林樂者啼鳥志士仁人觀其大薪翁笱婦
利其小有美一人獨燕居萬物之表(池亭)

　　石生涯於寒藤藤耉造於崖樹鼇插翼而成鵬隘六合
而未翥我來兮自東攀桂枝兮容與倚嵌巖兮顧同來
謂公等其皆去(冠鰲臺)

　　石藴璵璠山得其采之澤木無犧象天開不材之祥屹

金鑪之突兀其山海之來翔然以明哲之火熏以忠信
之香俯仰一時非智所及付與萬世其存者長(博山臺)

　　蒼苔古木相依澗壑之濵黄葛女蘿自致風雲之上人
就隂而息跡鳥投暮而來歸水影林光常相助發溪聲
斧響直下稱提(靈椿臺)

　　題章和甫釣亭(放言)

　　斬木開亭却倚石壁寒灘百雷古木千尺觀魚樂而相
忘聽鳥啼而自得去而京洛之間數年猶嘗夢嶄嵓之

石

　　贈元發弟(放言)

　　虧功一簣未成丘山鑿井九階不次水澤行百里者半
九十小狐汔濟濡其尾故曰時乎時不再來終終始始
是謂君子

　　定交詩效鮑明逺體呈晁無咎(以建除滿平定執破危成收開閉十
二字冠句首)

　　建酉金為政摇落草木衰除瓜壠畝淨邵平無米炊滿


家色藜藿詩書不賙饑平生晁公子政用此時來定交
無一物秋月以為期執持荆山璧要我雕琢之破斧不
能柯况乃玉無疵危冠論百揆備樂奏四時成功彼有
命用舍君自知收身渺江湖歲晩白鳥嬉開徑蒲葦中
倚鉏望君歸閉塞乃非道不才當爾為

　　建鼓求亡子元非入耳歌除去緑綺塵水深山峩峩滿
堂悦秦聲君獨用此何平分感秋節空闊湛金波定夜
百蟲息高論聽懸河執攬北斗柄斟酌四時和破屋仰

見星得子喜且多危柱無安絃野水自盈科成道在禮
樂成山在丘阿收此桑榆景相從寄琢磨開懐溟海闊
百怪出蛟鼉閉藏願自愛驚人取譴訶

　　碾建溪第一奉邀徐天隠奉議并效建除體

　　建溪有靈草能悦詩人骨除草開三逕為君碾𤣥月滿
甌泛春風詩味生牙舌平斗量珠玉以救風雅渴定知
胷中有璀璨非外物執虎探虎穴斬蛟入蛟室破鏡挂
西南夜闌清興發危言諸公上殊勝弄翰墨成仁冐鼎

鑊聞已歸諫列收汝救月弓蛙腹當拆裂開雲照四海
黄道行堯日閉門斵車輪出門同軌轍

　　再作答徐天隠

　　建徳真樂國萬里𣺌中州除蕩俗氛盡心如九天秋滿
船載明月乃可與同遊平生期斯人共挾風雅輈定知
詩客來夜虹貫斗牛執斧修月輪鍊石補天陬破的千
古下乃可泣曹劉危柱鳴哀箏知音初見求成功在漏
刻堯舜去共吺收此文章戲往作活國謀開納傾萬方

皇極運九疇閉姦有要道新舊隨材收

　　重贈徐天隠

　　建極臨萬邦稽古陛下聖除書日日下有耳家相慶滿
意見升平父老扶杖聽平生所傳聞似仁祖徳性定鼎
百世長櫜弓四夷靜執事當在朝官冷殊未稱破帽風
吹欹簡易不騎乘危顛相扶持泉石供嘲詠成樂澗阿
中傲世似未敬收潦下秋船期公拜嘉命開元貞觀事
身得見全盛閉門長蓬蒿或許老夫病


　　八音歌贈晁堯民往常與堯民論出處之致未竟
故終言之

　　金生寒沙中見别㑹有時石上千年栢材高用苦遲絲
亂猶可理心亂不可治竹齋聞履聲廼是故人來匏苦
只多葉水深難為涉土牀不安席象牀卧燁燁革與井
同功守道非關怯木直常先伐樗櫟萬世葉

　　八音歌贈晁堯民

　　金荷酌美酒夫子莫留殘石有補天材虎豹守九關絲

窠將栁花入户撲衣冠竹風摇永日思與子盤桓匏瓜豈
無匹自古同心難革急而韋緩只在揉化間木桃終報
汝藥石理予顔

　　古意贈鄭彦能

　　金欲百鍊剛不欲繞指柔石羊卧荒草一世如蜉蝣絲
成蠶自縛智成龜自囚竹箭天與美豈願作嚆矢匏枯
中笙竽不用繫墻隅土偶與木偶未用相賢愚革轍要
合道覆車還不好木訥赤子心百巧令人老


　　贈無咎

　　金馬避世客談諧玩漢朝石門抱關人長往閉寂寥絲
蟲日夜織勞苦則以食竹生罹斧斤高林乃其賊匏樽
酌吾子雖陋意不淺土徳貴重遲水徳貴深逺革能談
鯤鵬晩乃得莊周木鴈兩不居相期無待游

　　二十八宿歌贈别無咎

　　虎剥文章犀解角食未下亢竒禍作藥材根氐罹斸掘
蜜蟲奪房抱饑渴有心無心材慧死人言不如龜曵尾

衛平哆口無南箕斗柄指日江使噫狐腋牛衣同一燠
高丘無女甘獨宿虛名挽人受實禍累棊既危安處我
室中凝塵散髮坐四壁矗矗見天下奎蹄曲隈取脂澤
婁猪艾豭彼何擇傾腸倒胃得相知貫日食昴終不疑
古來畢命黄金臺佩君一言等觜觿月沒參横惜相違
秋風金井梧桐落故人過半在鬼録栁枝贈君當馬策
歲晏星回觀盛徳張弓射雉武且力白鷗之翼沒江波
抽絃去軫君謂何


　　壽聖觀道士黄至明開小隠軒太守徐公為題曰
快軒庭堅集句詠之

　　金華牧羊兒一粒粟中藏世界使君從南來清風明月
不用一錢買盧鶿杓鸚鵡杯一杯一杯復一杯玉山自
倒非人推廬山秀出南斗傍登高送逺形神開銀河倒
挂三石梁砯崖倒石萬壑雷吟詩作賦北窗裏安得青
天化作一張紙長鯨白齒若雪山我願因之寄千里

　　銅官縣望五松山(集句)


　　北風無時休崩浪聒天響蛟鼉好為祟此物神俱王我
來五松下白髮三千丈松門閉青苔惜哉不得往今日
天氣嘉清絶心有向子雲性嗜酒況廼氣清爽此人已
成灰懷賢盈夢想衣食當須幾吾得終踈放弱女雖非
男出處同世網搔背牧雞豚相見得無恙

　　荆州即事藥名詩八首

　　四海無逺志一溪甘遂心牽牛避洗耳卧著桂枝隂

　　前湖後湖水初夏半夏凉夜闌鄉夢破一鴈度衡陽


　　千里及歸鴻半天河影東家人森户外笑擁白頭翁

　　天竺黄巻在人中白髮侵客至獨掃榻自然同此心

　　垂空青幕六一一排風開石友常思我預知子能來

　　幽澗泉石緑閉門聞啄木運柴胡奴歸車前掛生鹿

　　雨如覆盆來平地沒牛膝回望無夷陵天南星斗濕

　　使君子百姓請雨不旋復守田意飽滿高壁掛龍骨


　　山谷外集巻五

