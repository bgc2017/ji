







　　欽定四庫全書

　　山谷集巻二十七

　　宋　黄庭堅　撰

　　題跋

　　題校書圖後

　　唐右相閻君粉本北齊校書圖士大夫十二員執事者
十三人坐榻胡牀四書巻筆研二十二投壺一琴二懶
几三搘頤一酒榼果櫑十五一人坐胡牀脱㡌方落筆

左右侍者六人似書省中官長四人共一榻陳飲具其
一下筆疾書其一把筆若有所營構其一欲逃酒為
一同舍挽留之且使侍者著鞾兩榻對設坐者七人其
一開巻其一捉筆顧視若有所訪問其一以手拄頰顧
侍者行酒其一抱膝坐酒旁其一右手執巻左手據搘
頤其一右手捉筆拄頰左手開半巻其一仰負懶几左
右手開書筆法簡者不缺煩者不亂天下竒筆也右故
奉議郎知富順監京兆宋元夀所藏初得之榮陽盛孟

適葢文肅公家舊物也建中靖國元年二月甲午江西
黄庭堅自戎州來将下荆州泊舟漢東市始識富順君
之子兆吉長觀此畫歎賞彌日吉長舉以見惠余不忍
取為書其大槩使并藏之此筆墨之妙必待精鑒乃出
示之亷者必不取貪者必不與也趙潤甫家燭下書

　　題渡水羅漢畫

　　右摹冩唐人畫行脚僧渡水已渡而休與泛濟而未及
濟者渉深水者老憊極少者扶持㡬欲不濟者有臨流

未渉者有見險在前依石坐卧者頗極其情狀明忩浄
几㪚髪解衣而縱觀之亦是幻法中無真假往在都時
馮當世有此畫本是古人剏業縑素也題云王右丞畫
渡水羅漢余為題云阿羅漢皆具神通何至拖泥帶水
如此使王右丞作羅漢畫如此何處有王右丞耶當世
不悦為余題破渠好畫余曰顧畫何如豈因譽而完因
毁而破也

　　跋浴室院畫六祖師


　　浴室院有蜀僧令宗畫逹摩西來六祖師人物皆妙絶
其山川草木毛羽衣盂諸物畫工能知之至於人有懐
道之容投機接物目撃而百體從之者未易為俗人言
也此壁列於冠葢之㑹而湮伏不聞者數十年得蜀人
蘇子瞻乃發之物不系於世道興衰亦有數如此此寺
井泉甘寒汝師碾建溪茶常不落第二故人陳季常林
下士也寓棊簟於此蘇子瞻范子功數來從之故余過
門必税駕焉


　　題七才子畫

　　眉山老書生作此七才子入關圖作人物亦各有意態余
以為趙子雲之苖裔摹冩物象漸宻而放浪閒逺則不
逮也或謂七人者皆詩人此事乃少丘壑耶山谷曰一
丘一壑自須其人胷次有之但筆間那可得

　　題濟南伏勝圖

　　御史晁大夫號為峭直刻深觀所冩形質似未至也然
作伏勝宛然故齊之老書生耳又作勝女子鬰然是儒

家子此亦丹青之妙

　　題趙公佑畫

　　黟川吕太淵藏此畫以為趙公佑畫也以余觀之誠妙
於筆非俗工所能辦也余初未嘗識畫然㕘禪而知無
功之功學道而知至道不煩於是觀圖畫悉知其巧拙
工俗造微入妙然此豈可為單見寡聞者道哉

　　題摹鎖諫圖

　　陳元逹千載人也惜乎剏業作鎖者胷中無千載韻耳

吾友馬中玉云鎖諫圖規摹病俗人物非不足也以余
考之中玉英鑒也使元逹作此觜鼻豈能死諫不悔哉
然畫筆亦入能品不易得也

　　題摹燕郭尚父圖

　　凡書畫當觀韻往時李伯時為余作李廣奪胡兒馬
挾兒南馳取胡兒弓引滿以擬追騎觀箭鋒所直發之
人馬皆應弦也伯時笑曰使俗子為之當作中箭追騎
矣余因此深悟畫格此與文章同一闗紐但難得人入

神㑹耳

　　題明皇真妃圖

　　此圖是名畫言少時摹取闗中舊畫人物相配合作之
故人物雖有佳處而行布無韻此畫之沈痾也

　　題輞川圖

　　王摩詰自作輞川圖筆墨可謂造微入妙然世有兩本
一本用矮紙一本用髙紙意皆出摩詰不疑臨摹得人
猶可見其得意於林泉之髣髴


　　題洪駒父家江干秋老圖

　　此軸不必問畫手之工拙開之廓然見漁父家風使人
已在塵埃之外矣固知金華俞秀老一篇政在阿堵中
因書其左

　　書文湖州山水後

　　呉君惠示文湖州晩靄横巻觀之歎息彌日蕭洒大似
王摩詰而工夫不減闗同東坡先生稱與可下筆能兼
衆妙而不言其善山水豈東坡亦未嘗見耶此畫初入

手心欲留玩數月乃歸之㑹予逺竄宜州亟遣光山之
僕自此往來余夢寐中耳

　　跋東坡論畫

　　子瞻論畫語甚妙比聞一僧藏蘇翰林十數帖因病目
盡為緑林君子以其摹本易去故以予家兩古印欵紙
斷處

　　陸平原之圖形於影未盡捧心之妍察火於灰不覩燎
原之實故問道存乎其人觀物必造其質此論與東坡

照壁語託類不同而實契也又曰情見於物雖近猶踈
神藏於形雖逺則宻是以儀天歩晷而修短可量臨淵
揆水而淺深可測此論則如語宻而意疎不如東坡得
之濠上也雖然筆墨之妙至於心手不能相為南北而
有數存焉於其間則意之所在者猶是國師天津橋南
看弄胡孫西川觀競渡處耳予嘗見呉生佛入湼槃畫
波旬皆作舞而大波旬醖籍徐行喜氣滿於眉宇之間
此亦得之筆墨之外或有益於程氏故并書之


　　跋東坡畫石

　　以富貴有人易以貧賤有人難夫晉文公出走周流天
下窮矣貧矣賤矣而介子推不去有以有之也反國有
萬乘而介子推去之無以有之也能其難不能其易此
文公之所以不王也晉文公反國介子推不肯受賞自
為詩曰有龍于飛周遍天下五蛇從之為之丞輔龍反
其鄉得其處所四蛇從之得其露雨一蛇羞之槁死於
中野懸書公門而伏于山下文公聞之曰嘻是子推也

辟舍變服令國中曰有能得介子推者爵上卿田百萬
或遇之山中負釡葢登問焉曰請問介子推安在曰夫
子推苟不欲見而欲隠吾獨焉知之遂背而行終身不
見人心之不同豈不甚哉今世之逐利者蚤朝晏退焦
唇乾嗌日夜思之猶未之能得今得之而務疾逃之介
子推之離俗逺矣黄庭堅曰晉文公能其難不能其易
何也困窮則士能其難安樂則士辭其易故也介子推
豈故得之而務疾逃之必有謂者邪


　　書王荆公騎驢圖

　　荆公晩年刪定字説出入百家語簡而意深常自以為
平生精力盡於此書好學者從之請問口講手畫終席
或至千餘字金華俞紫琳清老嘗冠秃巾衣掃塔服抱
字説追逐荆公之驢往來法雲定林過八功徳水逍遥
游亭之上龍眠李伯時曰此勝事不可以無傳也

　　書劉壯輿漫浪圖

　　子劉子讀書數千巻無不貫穿能不以博為美而討求

其言之從來不可謂漫未見古人如将不得見既見古
人曰吾未能如古人也不可謂浪年未四十而其學日
夜進不可謂叟

　　題李伯時憩寂圖

　　或言子瞻不當目伯時為前身畫師流俗人不領便是
語病伯時一丘一壑不減古人誰當作此癡計子瞻此
語是真相知

　　題李伯時畫天女


　　此天女者意伯時作華嚴中善知識相爾知命藏篋中
數年乃以贈金華俞清老有所欲則富者取之有所畏
則貴者奪之清老離此二病則長有之

　　題李漢舉墨竹

　　如蟲蝕木偶爾成文吾觀古人繪事妙處類多如此所
以輪扁斵輪不能以教其子近世崔白筆墨㡬到古人
不用心處世人雷同賞之但恐白未肯耳比來作文章
無出無咎之右者便是窺見古人妙斵試以此示無咎


　　題文湖州竹上鸜鵒

　　建中靖國元年發篋暴書畫乃見文湖州之妻姪黄
斌老所惠與可竹上鸜鵒此所謂功刮造化窟者也

　　文湖州竹上鸜鵒曲折有思觀者能言之許渠具一隻
眼

　　題崔白畫風竹上鸜鵒

　　風枝調調鸜鵒翛翛遷枝未安何有於巢崔生丹墨
盗造物機後有識者恨不同時


　　題東坡像

　　東坡先生天下士嗟乎惜哉今蚤世蠢蠢尚誚短人氣

　　跋畫山水圖

　　江山寥落居然有萬里勢老夫髪白矣對此使人慨然
古之得道者以為逃空虛無人之境見似之者而喜矣
既自以心為形役奚惆悵而獨悲㑹當摩挲雙井巖
間苔石告以此意

　　題畫娘子軍胡騎後


　　神堯第三女平陽柴氏主也傾家貲招南山亡命畫策
授奴客降知名賊四軰勒兵七萬與秦王㑹渭水上開
幕府可謂天下健婦吾觀伯時妙墨想見清渭照其軍
容神堯父子皆為動色時也

　　跋仁上座橘洲圖

　　㑹稽仁上座作橘洲圖余方自塵埃中來觀此已有餘
清然古人作畫若不作小李将軍真山真水草木樓䑓
人物皆令如本則須若荆浩闗同李成木石瘦硬煙雲

逺近一以色取之乃為畢其能事

　　題蕭規龍

　　此豈曹不興池上所見真龍者耶

　　題惠崇九鹿圖

　　惠崇與寳覺同出於長沙而覺妙於生物之情態優
崇與崇得意於荒寒平逺亦翰墨之秀也

　　題燕文貴山水

　　風雨圖本出於李成超軼不可及也近世郭熈時得一

筆亦自難得

　　題陳自然畫

　　水意欲逺鳬鴨閒暇蘆葦風霜中猶有能自持者予觀
李營丘六幅驟雨圖偶得此意陳君以佛畫名京師戲
作秋水寒禽便可觀因書以遺之

　　題徐巨魚

　　徐生作魚庖中物耳雖復妙於形似亦何所賞但令饞
獠生涎耳向若能作底柱析城龍門岌嶪驚濤險壯使

王鮪赤鯶之流仰波而上泝或其瑰怪雄傑乘風霆而
龍飛彼或不自料其能薄乘時射勢不至乎中流折角
㸃額窮其變態亦可以為天下壯觀也

　　書士星畫

　　國初有賣藥叟髙益涿州人因縁南衙事太宗作捜山
圖極工遂待詔翰林中畫相國寺行廊及崇夏寺殿壁
是名大髙待詔後有蜀人髙文進以蜀俘至闕亦待詔
翰林中時新作相國寺命文進倣髙益舊本畫四廊佛

變化相大率都下佛宫道館多文進筆號為兼備曺呉
采墨是名小髙待詔今為翰林畫工之宗此畫多蜀人
筆法亦傳是小髙所作落筆髙妙名不虛得也

　　題畫醉僧圖

　　醉李有狂僧無日不飲酒或戲與酒令自作祭文即應
聲曰惟靈生在閻浮提中不貪不妬愛喫酒子倒街卧
路想汝直待生兠率陀天爾時方斷得過何以故浄土
之中無酒得酤


　　題宗室大年永年畫

　　調麝煤作花果株難工永年遂臻此殊不易然作朽蠧
太多是其小疵

　　往時宗室或以𨽻篆知名今大年兄弟精於小筆亹亹
似諸李矣

　　大年學東坡先生作小山叢竹殊有思致但竹石皆覺
筆意柔嫩葢年少喜竒故耳使大年耆老自當十倍於
此若更屏聲色裘馬使胷中有數百巻書便當不愧文

與可矣

　　大年兒戲所謂書忩涴壁不能嗔者也今其得意遂與
小李将軍争衡耶

　　荒逺閒暇亦有自得意處比之古人但少豪壯及餘味
爾

　　大年往時畜善舞錢娃於其家而不沈於盃盎管絃戲
弄翰墨亦是不為富貴所埋沒者耶

　　永年作狗意態甚逼遣翰林工訖其草石


　　不敢畫虎憂狗之似故直作狗人難我易
















　　山谷集巻二十七

