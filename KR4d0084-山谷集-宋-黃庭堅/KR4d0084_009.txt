







　　欽定四庫全書

　　山谷集巻九

　　宋　黄庭堅　撰

　　律詩九十二首

　　東觀讀未見書(已下擬省題四首)

　　漢規羣玉府東觀近宸居詔許無䨇士來觀未見書皇
文開萬巻家學陋三餘竹帛森延閣星辰繞直廬諸生
起孤賤天子自吹噓願以多聞力論思補帝裾


　　嵗寒知松柏

　　羣隂彫品物松柏尚桓桓老去惟心在相依到嵗寒霜
嚴御史府雨立大夫官犧象溝中斷徽絃爨下殘光隂
一鳥過斬(一作剪)伐萬牛難春日輝桃李蒼顔亦預觀

　　被褐懐珠玉

　　國士懐珠玉通津不易扛櫝藏心有待褐短義難降寳
唾歸青簡晴虹貫夜窓直言方按劔豈是故迷邦彈雀
輕千仞連城買一雙安知藍縷底明月弄寒江


　　欵塞來享

　　前朝夏州守來欵塞門西聖主敷文徳降書付狄鞮氊
裘瞻日月𠢐面帶金犀殿陛閒干羽邊亭息鼓鼙永輸
量谷馬不作觸藩羝聲勢常相倚今聞定五溪

　　送舅氏野夫之宣城二首(李莘)

　　藉甚宣城郡風流數貢毛霜林收鴨脚春網薦琴髙共
理須良守今年輟省曹平生割雞手聊試發硎刀

　　試説宣城郡停盃且細聽晩樓明宛水春騎簇昭亭䆉

稏豐圩户桁楊卧訟庭謝公歌舞處時對换鵞經

　　王聖美三子補中廣文生(子韶)

　　王家人物從來逺今見諸孫總好賢三級定知魚尾進
一鳴已作鴈行連愧無藻鑑能推轂願巻囊書當贈錢
歸去雄誇向兒姪舍中犢子賸狂顛

　　謝王炳之惠香鼎

　　薰罏宜小寢鼎製琢晴嵐香潤雲生礎煙明虹貫巖法
從空處起人向鼻頭參一炷聽秋雨何時許對談


　　次韻栁通叟寄王文通

　　故人昔有凌雲賦何意陸沈黄綬間頭白眼花行作吏
兒婚女嫁望還山心猶未死杯中物春不能朱鏡裏顔
寄語諸公肯湔祓割雞令得近鄉關

　　次韻王定國揚州見寄

　　清洛思君晝夜流北歸何日片帆收未生白髪猶堪酒
垂上青雲却佐州飛雪堆盤鱠魚腹明珠論斗煑雞頭
平生行樂自不惡豈有竹西歌吹愁


　　寄黄幾復(乙丑年徳平鎮作)

　　我居北海君南海寄雁傳書謝不能桃李春風一杯酒
江湖夜雨十年燈持家但有四立壁治病不蘄三折肱
想得讀書頭已白隔溪猿哭瘴溪藤

　　次韻幾復和答所寄

　　海南海北夢不到㑹合乃非人力能地褊未堪長袖舞
夜寒空對短擎燈相㸔鬢髪時窺鏡曽共詩書更曲肱
作箇生涯終未是故山松長到天藤


　　次韻崔伯易席上所賦因以贈行二首

　　迎新與送故渠已不勝勤民賣腰間劔公寛柱後文諸
郎投賜沐髙㑹惜臨分去國雖千里分憂即近君

　　老惜交情别追随車馬勤臨朝思共理治郡復斯文訟
息常(一作當)休吏民貧更勸分西湖十頃月自比漢封君

　　同子瞻韻和趙伯充團練

　　金玉堂中寂寞人仙班時得共朝真兩宫無事安磐石
萬國歸心有老臣家釀可供開口笑侍兒工作捧心顰

醉鄉乃是安身處付與升平作幸民

　　送顧子敦赴河南三首

　　頭白書林二十年印章今領晉山川紫參可掘宜包貢
青鐡無多莫鑄錢勸課農桑誠有道折衝樽俎不臨邊
要知使者功多少㸔取春郊處處田

　　家在江東不繫懐愛民憂國有從來月斜汾沁催驛馬
雪暗岢嵐傳酒盃塞上金湯唯粟粒胸中水鏡是人才
遙知更解青牛句一寸功名心已灰


　　攬轡都城風露秋行臺無妾䕶衣篝虎頭墨妙能頻寄
馬乳葡萄不待求上黨地寒應强飲兩河民病要分憂
猶聞昔在軍興日一馬人間費十牛

　　寄上叔父夷仲三首

　　少年有功翰墨林中嵗作吏幾陸沈庖丁解牛妙世故
監市履豨知民心萬里書來兒女瘦十月山行氷雪深
夢魂和月繞秦隴漢節落毛何處尋

　　艱難聞道有歸音部曲霜行璧月沈王春正月調玉燭

使星萬里朝天心頗令山海藏國用乃見縣官恤民深
經心隴蜀封疆守必有人才備訪尋

　　關寒塞雪欲嗣音燕雁拂天河鯉沈百書不如一見面
㡬日歸來兩慰心弓刀陌上望行色兒女燈前語夜深
更懐父子東歸得手種江頭栁十尋

　　詠雪奉呈廣平公(宋盈祖)

　　連空春雪明如洗忽憶江清水見沙夜聽疎疎還密密
曉㸔整整復斜斜風回共作婆娑舞天乃能開頃刻花

政使盡情寒至骨不妨桃李用年華

　　次韻宋楙宗僦居甘泉坊雪後書懐

　　漢家太史宋公孫漫逐班行謁帝閽燕頷封侯空有相
蛾眉傾國自難昏家移四壁書侵坐馬瘦三山葉擁門
安得風帆随雪水江南石上對窪尊(馬瘦一作馬聳)

　　次韻宋楙宗三月十四日到西池都人盛觀翰林
公出遊

　　金狨繫馬曉鶯邊不比春江上水船人語車聲喧法曲

花光樓影倒晴天人間化鶴三千嵗海上㸔羊十九年
還作遨頭驚俗眼風流文物屬蘇仙

　　次韻張昌言給事喜雨

　　三兩全清六合塵詩翁喜雨句凌雲垤漂戰蟻餘追北
柱擊乖龍有裂文减去鮮肥憂玉食徧宗河嶽起罏薰
聖功惠我豐年食未有㳙埃可報君

　　和答錢穆父詠猩猩毛筆

　　愛酒醉魂在能言機事疎平生幾量屐身後五車書物

色㸔王㑹勲勞在石渠拔毛能濟世端為謝楊朱

　　次韻奉酬劉景文河上見寄

　　省中岑寂坐雲牕忽有歸鴻拂建章珍重多情惟石友
琢磨佳句問潛郎遙憐部曲風沙裏不廢平生翰墨場
想見哦詩煑春茗向人懐抱去闗防

　　見諸人唱和酴醿詩輒次韻戲詠

　　梅殘紅藥遲此物共春歸名字因壺酒風流付枕幃墜
鈿香徑草飄雪淨垣衣玉氣晴虹發沈材鋸屑霏直知

多不厭何忍摘令稀常恨金沙學顰時正可揮

　　次韻秦少章晁適道贈答詩

　　二子論文地隂風雪塞廬寧穿東郭履不奉子公書士
固難推挽時聞有詔除負暄真得計獻御恐成疎

　　陳留市隱(并序)

　　陳留市中有刁鑷工與小女居得錢父子飲于市醉
則負其子行歌不通名姓江端禮傳其事以為隱者
吾友陳無已為賦詩庭堅亦擬作


　　市井懐珠玉往來終(一作斯人初)未逢乗肩嬌小女邂逅此
生同養性霜刀在閲人清鏡空時時能舉酒彈鑷送飛
鴻

　　嘲小徳

　　中年舉兒子漫種老生涯學語囀春鳥塗牕行暮鴉欲
嗔王母惜稍慧女兄誇解著潜夫論不妨無外家(一作學語
春蟲聒書牕秋雁斜待渠能小艇伴我釣煙沙)

　　清人怨戲效徐庾慢體三首


　　秋水無言度荷花稱意紅主人敬愛客催喚出房櫳一
斛明珠曲何時落塞鴻試煩春笋手聊為剥蓮蓬(一作剥萍
蓬)

　　障羞羅袂薄承汗領巾紅晩風斜蠆髪逸艷照牕櫳胡
琴抱明月寳瑟陣歸鴻倚壁生蛛網年光如轉蓬

　　翡翠釵梁碧石榴帬褶紅隙光斜斗帳香字冷薰櫳聞
道西飛燕將随北固鴻鴛鴦㑹獨宿風雨打船蓬

　　秋思寄子由


　　黄落山川知晩秋小蟲催女獻功裘老松閲世卧雲壑
挽著滄江無萬牛

　　子瞻去嵗春夏侍立延英子由秋冬間相繼入侍
作詩各述所懐予亦次韻四首

　　赤壁歸來入紫清堂堂心在鬢彫零江沙蹋破青鞵底
却結絲絇侍禁庭

　　胷蟠萬巻夜光寒筆倒三江硯滴乾大似不䝉稽古力
只今猶著侍臣冠


　　對掌絲綸罷記言職親黄屋傍堯軒雁行飛上猶回首
不受青雲富貴吞

　　樂天名位聊相似却是初無富貴心只欠小蠻樊素在
我知造物愛公深

　　再(一作初)次韻四首

　　隆儒殿閣對横經咫尺清都雨露零見説文星環北極
人間無路仰天庭

　　風櫺倒影日光寒堯日當中露正乾殿上給扶鳴漢履

螭頭簪筆見秦冠

　　萬國傾心天不言諸儒爭席異臨軒聖功典學昭歌頌
便覺曹劉不足吞

　　延和西路古槐隂不隔朝宗夙夜心公有胷中五色線
平生補衮用功深

　　次韻游景叔聞洮河㨗報寄諸將四首

　　千仞谿中石轉雷漢家萬騎𢷬虛回定知獻馬胡雛入
㸔即稱觴都䕶來


　　中原日月九夷知不用禽胡釁鼓旗更向天階舞干羽
降書剰破一年遲(聞洮西㨗報)

　　漢得洮州箭有神斬關禽敵不逡巡將軍快上屯田計
要納降胡十萬人

　　遙知一炬絶河津生縛青宜不動塵付與山川印如斗
忍為䑕子腹心人(聞洮東㨗報)

　　謝鄭閎中惠髙麗畫扇二首

　　㑹稽内史三韓扇分送黄門畫省中海外人煙來眼界

全勝博物注魚蟲

　　蘋汀游女能騎馬傳道蛾眉盡不如寳扇真成集陳隼
史臣今得殺青書

　　戲贈米元章二首

　　萬里風帆水著天麝煤䑕尾過年年滄江靜夜虹貫月
定是米家書畫船

　　我有元暉古印章印刓不忍與諸郎虎兒筆力能扛鼎
教字元暉繼阿章


　　次韻徐文將至國門二首

　　槐催舉子著花黄來食邯鄲道上粱便欲掃牀懸麈尾
正愁喘月似燈光

　　千頭剖蚌明珠熟百尺垂絲鱠縷長栁下石門君有此
可能衝雪壓清凉

　　趙子充示竹夫人詩蓋凉寢竹器憇臂休膝似非
夫人之職予為名曰青(一作竹)奴并以小詩取之二
首


　　青奴元不解梳粧合在禪齋夢蝶牀公自有人同枕簟
肌膚氷雪助清凉

　　穠李四絃風拂席昭華三弄月侵牀我無紅袖堪娛夜
政要青奴一味凉

　　往嵗過廣陵值早春嘗作詩曰春風十里珠簾巻
髣髴三生杜牧之紅藥梢頭多蠒栗揚州風物鬢
成絲今春有自淮南來者道揚州事戲以前韻寄
王定國二首


　　淮南二十四橋月馬上時時夢見之想得揚州醉年少
正圍紅袖冩烏絲

　　日邊置論誠深矣聖處時中乃得之莫作秋蟲促機杼
貧家能有㡬絇絲

　　謝公擇舅分賜茶三首

　　外家新賜蒼龍璧北焙風煙天上来明日蓬山破寒月
先甘和夢聽春雷

　　文書滿案惟生睡夢裏鳴鳩喚雨來乞與降魔大圎鏡

真成破柱作驚雷

　　紅題葉字包青箬割取丘郎春信來拚洗一春湯餅睡
亦知清夜有蚊雷(丘子進外家壻)

　　呈外舅孫莘老二首

　　九陌黄塵烏帽底五湖春水白鷗前扁舟不為鱸魚去
收取聲名四十年

　　甓社湖中有明月淮南草木借光輝故應剖蚌登王室
不若含沙弄夕霏


　　以天壇靈夀杖送莘老

　　王屋千霜老紫藤扶公休沐對親朋異時駟馬安車去
拄到天壇願力能

　　從張仲謀乞蠟梅

　　聞君寺後野梅發香蜜染成宫様黄不擬折來遮老眼
欲知春色到池塘

　　乞姚花二首

　　正是風光嬾困時姚黄開晩落應遲欲雕好句乞春色

日厯如山不到詩

　　青春日月鳥飛過汗簡文書出疊重乞取好花天上㸔
宫衣黄帶御爐風(風一作烘)

　　寄杜家父二首

　　紅紫爭春觸處開九衢終日犢車雷閒情欲被春將去
鳥唤花驚只麽回

　　風塵㸃汙青春面自汲寒泉洗醉紅徑欲題詩嫌浪許
杜郎覔句有新功


　　王才元舍人許牡丹求詩

　　聞道潜溪千葉紫主人不剪要題詩欲搜佳句恐春老
試遣七言賖一枝

　　謝王舍人剪送狀元紅

　　清香拂袖剪來紅似繞名園曉露叢欲作短章慿阿素
緩歌誇與落花風

　　寺齋睡起

　　桃李無言一再風黄鸝唯見緑怱怱人言九事八為律

儻有江船吾欲東

　　次韻王稚川客舍二首(舊詩)

　　五湖歸夢常苦短一寸客愁無奈多慈母每占烏鵲喜
閨人應賦扊扅歌(百里奚仕秦其妻歌曰百里奚五羊皮憶别時烹伏雌炊扊扅今日富貴
忘我為)

　　身如病鶴翅翎短心似亂絲頭緒多此曲朱門歌不得
湖南湖北竹枝歌

　　同元明過洪福寺戲題


　　洪福僧園拂紺紗舊題塵壁似昏鴉春殘已是風和雨
更著游人撼落花

　　戲答晁適道乞消梅二首

　　青莎徑裏香未乾黄鳥隂中實已團烝豆作烏鹽作白
屬聞丹杏薦牙盤

　　北客未嘗眉自顰南人誇説齒生津磨錢和密誰能許
去蔕供鹽亦可人

　　題淨因壁二首


　　瞑倚團蒲挂缽囊半牕疎箔度微凉蕉心不展待時雨
葵葉為誰傾夕陽(挂缽囊一作晝夢長)

　　門外黄塵不見山此中草木亦常閒履聲如度薄冰過
催粥華鯨吼夜闌

　　以梅餽晁適道戲贈二首

　　帶葉連枝摘未殘依稀茶塢竹籬間相如病渴應須此
莫與文君蹙逺山

　　渴夢吞江起觧顔詩成有味齒牙間前身鄴下劉公幹

今日江南庾子山

　　憶邢惇夫

　　詩到隨州更老成江山為助筆縱横眼㸔白璧埋黄壤
何况人間父子情

　　戲答張祕監饋羊

　　細肋柔毛飽卧沙煩公遣騎送寒家忍令無罪充庖宰
留與兒童駕小車

　　戲詠猩猩毛筆


　　桄榔葉暗賓郎紅朋友相呼堕酒中政以多知巧言語
失身來作管城公

　　客有和予前篇為猩猩解嘲者復戲作詠

　　明牕脱帽見䝉茸醉著青鞋在眼中束縛歸來儻無辱
逢時猶作黑頭公

　　六月十七日晝寢

　　紅塵席帽烏鞾裏想見滄洲白鳥雙馬齧枯萁諠午枕
夢成風雨浪翻江


　　北牕

　　生物趨功日夜流園林才夏麥先秋緑隂黄鳥北牕簟
付與來禽安石榴

　　題伯時天育驃騎圗二首

　　玉花照夜今無種櫪上追風亦不傳想見真龍如此筆
蒺藜沙晩草迷川

　　明牕槃礴萬物表冩出人間真乗黄邂逅今身猶姓李
可非前身江都王


　　子瞻寺壁作小山枯木

　　海内文章非畫師能囘筆法作枯枝豫章從小有梁棟
也似鄭公雙鬢絲

　　題惠崇畫扇

　　惠崇筆下開江面萬里晴波向落暉梅影横斜人不見
鴛鴦相對浴紅衣

　　題郭熙山水扇

　　郭熙雖老眼猶明便面江山取意成一段風煙且千里

解如明月逐人行

　　題劉將軍鴈

　　將軍一矢萬人㸔雪灑晴空碎羽翰乞與失羣沙宿鴈
筆間千頃暮江寒




　　山谷集巻九

