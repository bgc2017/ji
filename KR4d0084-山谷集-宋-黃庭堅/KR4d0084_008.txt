







　　欽定四庫全書

　　山谷集卷八

　　宋　黄庭堅　撰

　　古詩五十首

　　武昌松風閣

　　依山築閣見平川夜闌箕斗挿屋椽我來名之意適然
老松魁梧數百年斧斤所赦今參天風鳴媧皇五十絃
洗耳不須菩薩泉嘉二三子甚好賢力貧買酒醉此筵

夜雨鳴廊到曉懸相㸔不歸臥僧氊泉枯石燥復潺湲
山川光輝為我妍野僧早飢不能饘曉見寒谿有炊煙
東坡道人已沈泉張侯何時到眼前釣臺驚濤可晝眠
怡亭㸔篆蛟龍纒安得此身脱拘攣舟載諸友長周旋

　　次韻文潛

　　武昌赤壁弔周郎寒溪西山㝷漫浪忽聞天上故人來
呼船凌江不待餉我瞻髙明少吐氣君亦歡喜失微恙
年來鬼祟覆二豪詞林根柢頗搖蕩天生大材竟何用

只與千古拜閣像張侯文章殊不病歴險心膽元自壯
汀洲鴻鴈未安集風雪户牖當塞向有人出手辦兹事
政可隱几窮諸妄經行東坡眠食地拂拭寳墨生楚愴
水清石見君所知此是吾家秘密藏(閣像一作遺像)

　　宿黄州觀音院鐘樓上

　　鐘鳴山川曉露下星斗濕老夫梳白頭潘何塤篪集

　　謝何十三送蠏(顗)

　　形模雖入婦女笑風味可解壯士顔寒蒲束縛十六輩

已覺酒興生江山

　　崇寧二年正月已丑夢東坡先生於寒溪西山之
間予誦寄元明觴字韻詩數篇東坡笑曰公詩更
進於曩時因和予一篇語意清竒予擊節歎賞東
坡亦自喜於九曲嶺道中連誦數過遂得之

　　天教兄弟各異方不使新年對舉觴作雲作雨手翻覆
得馬失馬心清涼何處胡椒八百斛誰家金釵十二行
一丘一壑可曳尾三沐三釁取刳腸


　　次韻吳可權題餘干縣白雲亭

　　曩誰築孤亭勝日有感遇永懐劉隨州因榜白雲句遺
老不能談嵗月忽成屢緑隂斤斧盡華屋風雨仆吳侯
七閩英宰縣有真趣絃歌解民愠根節去吏蠧材收佛
宫餘工有子來助厦成燕雀賀水滿鳬鴈翥四海名士
來一笑佳客聚雲興碧山留雲隨清江去斯須成蒼狗
皆道不如故至人觀萬物誰有安丘處寄語吳令君但
遣糟牀注(新陳一作嵗月雲興一作雲與雲隨一作雲散)


　　鄂州節推陳榮緒惠示沿檄崇陽道中六詩老懶
不能追韻輒自取韻奉和

　　頭陀寺

　　頭陀全盛時宫殿梯空級城中望金碧雲外僧&KR0766;&KR0766;人
亡經禪盡屋破龍象泣唯有簡栖碑文章巋然立

　　道中聞松聲

　　蟠空作風雨發地鳴鼓吹日晴四無人聲在髙林際伊
優兒女語蹇淺市井議我欲抱七絃冩此以卒嵗


　　中秋山行懷子興節推

　　俗物常偪塞令人眼生白永懐洛陽人談詩論畫壁青
山吐秋月阻作南樓客但歌靡盬詩賞此無瑕璧(眼生白一
作眼生角)

　　再登蓮落嶺懐君澤知録

　　邑下羮不和幕中往調䕶紛爭非士則各使捐細故頗
憶郗參軍能令公喜怒應知鞅掌車歴盡崔嵬路

　　崇陽道中


　　張公少為令愍俗有遺書左販洞庭橘右擔彭蠡魚歌
奔中夜女歸抱十年雛(借一韻)近嵗多儒學仁風似有初

　　晚發咸寧行松徑至蘆子

　　咸寧走蘆子終日喬木隂太丘心歴落古松韻清深聊
持不俗耳静聽無絃琴非今胡部律而獨可人心

　　庭堅以去嵗九月至鄂登南樓歎其制作之美成
長句乆欲寄逺因循至今書呈公恱(懌)

　　江東湖北行畫圗鄂州南樓天下無髙明廣深勢抱合

表裏江山來畫閣雪筵披襟夏簟寒胷吞雲夢何足言
庾公風流冷似鐡誰其繼之方公恱(閤一作閣)

　　養鬬雞

　　崢嶸已介季氏甲更以黄金飾兩戈雖有英心甘鬬死
其如紀渻木雞何

　　顔徒樂貧二首

　　衡門低首過環堵容膝坐四旁無給侍百衲自纒裹論
事直如絃觀書曲肱卧飢來或乞食有道無不可


　　小山作友朋義重子輿桑香草當姬妾不須珠翠粧鳥
烏窺凍硯星月入幽房兒報無炊米浩歌繞屋梁

　　以酒渇愛江清作五小詩寄廖明畧學士兼簡初
和父主簿(正一虞世)

　　將發沔鄂間盡醉竹林酒二三名友輩未肯棄老朽借
問坐客誰盧溪紫髯叟此翁今惜醉舊不論升斗

　　平生思故人江漢不解渴誰言故逐地燒燭飲至跋憂
予先狗馬勸以愛膚髮有罪當竄流但懼不得活


　　廖侯勸我酒此亦雅所愛中年剛制之常懼作灾怪連
臺盤拗倒故人不想貸誰能知許事痛飲且一快

　　竹林文章伯國士無與雙比來少制作非以弱故降景
陽機中錦猶衣被丘江時時能度曲秀句入新腔

　　斯人絶少可白眼視公卿毎與俗物逢三沐取潔清我
亦漫浪者君何許同盟試問盧溪叟猶得多可名

　　四休居士詩(并序)

　　太醫孫君昉字景初為士大夫發藥多不受謝自號

四休居士山谷問其說四休笑曰麤茶淡飯飽即休
補破遮寒暖即休三平二滿過即休不貪不妬老即
休山谷曰此安樂法也夫少欲者不伐之家也知足
者極樂之國也四休家有三畆園花木鬱鬱客來煑
茗傳酒談上都貴游人間可喜事或茗寒酒冷賓主
皆忘(一本有倦字)其居與予相望暇則步草徑相㝷故作
小詩遺家僮歌之以侑酒茗其詩曰

　　富貴何時潤髑髏守錢奴與抱官囚太醫診得人間病

安樂延年萬事休

　　無求不著㸔人面有酒可以留人嬉欲知四休安樂法
聽取山谷老人詩

　　一病能惱安樂性四病長作一生愁借問四休何所好
不令一㸃上眉頭

　　過洞庭青草湖

　　乙丑越洞庭丙寅渡青草似為神所憐雪上日杲杲我
雖貧至骨猶勝杜陵老憶昔上岳陽一飯從人討行矣

勿遲留蕉林追獦獠

　　晩泊長沙示秦處度范元實用寄明略和父韻五
首(湛温)

　　昔在秦少游許我同門友掘獄無張雷劔氣在牛斗今
來見令子文似前哲有何用相澆潑清江渌如酒

　　范公太史僚山立乃先達發揮百代史管以六經轄投
身轉嶺海就木乃京洛仲子見長沙且用慰飢渇

　　秦郎水江漢范郎器鼎鼐逝者不可㝷猶喜二子在相

逢唾珠玉貧病問薪萊豫愁帆風船目極别所愛

　　往時髙交友宰木已樅樅今我二三子事業在燈牕秦
范波瀾濶笑陸海潘江願兹秉經術出仕榮家邦

　　少游五十策其言明且清筆墨深闗鍵開闔見日星陳
友評斯文如鐘磬鼔笙誰能續鳯鳴洗耳聽兩甥(秦范相謂為甥)

　　次韻元實病目

　　道人嘗恨未灰心儒士苦愛讀書眼要須𤣥覽照鏡空
莫作白魚鑚蠧簡閲人朦朧似有味㸔字昏澁尤宜懶

范侯年少百夫雄言行一一無可揀㸔君眸子當瞭然
乃稱胷次常坦坦如何有物食明月淚睫隕珠衣袖滿
金箆刮膜㑹有時湯熨取快術誠短君不見岳頭懶瓚
一生禪鼻涕垂頤渠不管

　　勝業寺恱亭(一作阻雨福巖)

　　苦雨已解嚴諸峯來獻狀不見白頭禪空依紫藤杖

　　離福巖

　　山下三日晴山上三日雨不見祝融峯還泝瀟湘去


　　花光仲仁出秦蘇詩巻思兩國士不可復見開巻
絶嘆因花光為我作梅數枝及畫煙外逺山追少
游韻記巻末

　　夢蝶真人貌黄稿籬落逢花須醉倒雅聞花光能畫梅
更乞一枝洗煩惱扶持愛梅説道理自許牛頭參巳早
長眠橘洲風雨寒今日梅開向誰好何况東坡成古丘
不復龍蛇㸔揮掃我向湖南更嶺南繫船來近花光老
歎息斯人不可見喜我未學霜前草冩盡南枝與北枝

更作千峯倚晴昊

　　書磨崖碑後

　　春風吹船著(音斫)浯溪扶藜上讀中興碑平生半世㸔墨
本摩挲石刻鬢如絲明皇不作苞桑計顛倒四海由禄
兒九廟不守乗輿西萬官已作烏擇栖撫軍監國太子
事何乃趣取大物為事有至難天幸爾上皇跼蹐還京
師内間張后色可否外間李父頤指揮南内淒涼㡬茍
活髙將軍去事尤危臣結舂陵二三策臣甫杜䳌再拜

詩安知忠臣痛至骨世上但賞瓊琚詞同來野僧六七
輩亦有文士相追隨斷崖蒼蘚對乆立凍雨為洗前朝
悲

　　浯溪圗

　　成子冩浯溪下筆便造極空濛得真趣膚寸已千尺只
今中宫寺在昔漫郎宅更作老夫船檣竿挿蒼石

　　太平寺慈民閣(晩與曽公衮同登)

　　青玻瓈盆挿千岑湘江水清無古今何處拭目窮表裏

太平飛閣暫登臨朝陽不聞皂蓋下愚溪但有古木隂
誰與洗滌懐古恨坐有佳客非孤斟

　　題淡山巖二首

　　去城二十五里近天與隔盡俗子塵春蛙秋蠅不到耳
夏涼冬暖總宜人巖中清磬僧定起洞口緑樹仙家春
惜哉次山世未顯不得雄文鑱翠珉

　　淡山淡姓人安在徴君避秦亦不歸石門竹徑何時有
瓊臺瑤室至今疑回中明潔坐十客亦可呼樂醉舞衣

閬州城南果何似永州淡巖天下稀

　　明逺庵

　　逺公引得陶潛住美酒沽來飲無數我欲醉眠卿且去
只有空瓶同此趣誰知明逺似逺公亦欲我行庵上路
多方挈取甕頭春大白梨花十分注與君深入逍遙游
了無一物當情素道卿道卿歸去來明逺主人今進步
(道卿涪溪僧)

　　去年三月清明蔣彦回喜太守監郡過其玉芝園

作詩十六韻二侯皆有報章今年三月余到玉芝
園記録一時次其舊韻

　　春生瀟湘水風鳴㵎谷泉過雨花漠漠弄晴絮翩翩名
園上朱閣觀後復觀前借問昔居人岑絶無炊煙人生
須富貴河水清且漣百年共如此安用涕潺湲蔣侯真
好事杖屨喜接連車載溪中骨堆排若差肩厭㸔孔壬
面醜石反成妍感君勸我醉吾亦無間然亂我朱碧眼
空花墜便翾行動須人扶那能金石堅愛君雷式琴湯

湯發朱絃但恨賞音人大半隨逝川平生有詩罪如痼
不可痊今當痛自改三釁復三湔

　　三月辛丑同徐靖國到愚溪過羅氏脩竹園入朝
陽洞蔣彦回陶介石僧崇廣及余子相步及余於
朝陽巖裴回水濱乆之有白雲出洞中散漫洞口
咫尺欲不相見介石請作五字記之(裴一作徘)

　　意行到愚溪竹輿鳴擔肩冉溪昔居人埋沒不知年偶
託文字工遂以愚溪傳栁侯不可見古木䕃濺濺羅氏

家瀟東瀟西讀書園笋出不避道檀欒搖春烟下入朝
陽巖次山有銘鐫蘚石破篆文不辨瞿李袁嵌竇響笙
磬洞中出寒泉同遊四五客拂石弄潺湲俄頃生白雲
似欲駕我仙吾將從此逝挽牽遂回船

　　代書寄翠巖新禪師

　　山谷青石牛自負萬鈞重八風吹得行處處是日用又
將十六口去作宜州夢苦憶新老人是我法梁棟信手
斫方圎規矩一一中遙思靈源叟分坐法席共聊持楚

狂句往作天女供嶺上早梅春參軍慙獨弄

　　戲答歐陽誠發奉議謝余送茶歌

　　歐陽子出陽山山竒水怪有異氣生此突兀熊豹顔飲
如江入洞庭野詩成十手不供寫老來抱璞向涪翁東
坡元是知音者蒼龍壁官焙香涪翁投贈非世味自許
詩情合得嘗却思翰林來餽光禄酒兩家水鑒共寒光
予乃安敢比東坡有如玉槃金叵羅直相千萬奚啻過
愛公好詩又能多老夫何有更横戈奈此于思百戰何


　　到桂州

　　桂嶺環城如鴈蕩平地蒼山忽嶒峨李成不在郭熙死
奈此百嶂千峯何

　　以椰子茶瓶寄徳孺二首

　　碩果霣林梢可以代懸匏攜持二十年煑茗當酒肴我
今禦魑魅學打衲僧包聊持堅重器遺我金石交

　　炎丘椰木實入用隨茗椀譬如楛石砮但貴從來逺往
時萬里物今在籬落間知公一拂拭想我瘴霧顔


　　和范信中寓居崇寧遇雨二首(寥)

　　范公來㝷八桂路走避俗人如脱兔衣囊夜雨寄禪家
行潦升階漂兩屨遣悶悶不離眼前避愁愁已知人處
慶公憂民苗未立旻公憂水水推去兩禪有意開夀域
嵗晩築室當百堵他時無屋可藏身且作五里公超霧
當年游俠成都路黄犬蒼鷹伐狐兔二十始肯為儒生
行尋丈人奉巾屨千江渺然萬山阻抱衣一囊遍處處
或持劔掛宰上回亦有酒罷壺中去昨夜禪榻寄曲肱

上雨傍風破環堵何時鯤化北溟波好在豹隱南山霧

　　乞鍾乳於曽公衮(糾)

　　寄語曽公子金丹㡬時熟願持鍾乳粉實此罄懸腹遙
憐蠏眼湯已化鵞管玉刀圭勿妄傳此物非碌碌




　　山谷集巻八

