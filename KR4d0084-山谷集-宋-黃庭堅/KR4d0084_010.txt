







　　欽定四庫全書

　　山谷集巻十

　　宋　黄庭堅　撰

　　律詩七十八首

　　和答元眀黔南贈别

　　萬里相看忘逆旅三聲清淚落離觴朝雲往日攀天夢
夜雨何時對榻涼急雪脊令相並影驚風鴻鴈不成行
歸舟天際常回首從此頻書慰斷腸


　　贈黔南賈使君

　　緑髮将軍領百蠻横戈得句一開顔少年圯下傳書客
老去崆峒問道山春入鶯花空自笑秋成梨棗為誰攀
何時定作風光主待得征西鼓吹還

　　萬州太守髙仲本宿約逰岑公洞而夜雨連眀戲
作二首

　　肩輿欲到岑公洞正怯衝泥傍險行定是岑公閟清境
春江一夜雨連眀


　　蓬窻髙枕雨如繩恰似糟牀壓酒聲今日岑公不能飲
吾儕聞健且頻傾

　　萬州之下巖唐末有劉道者定州無極人聞道於
雲居膺禪師為開巖第一祖法號道㣲自鑿石龕
曰死便藏龕中不用日時門人奉其命二百年來
逰者題詩不可勝讀莫能起此開巖者故予作二
篇表見之其一用楊子安韻其一用王定國韻(用楊
子安韻一篇在古詩第五巻)


　　寺古松楠老嵓虛塔廟開僧縁蠶麥去官數荔支來石
室無心骨金鋪稱意苔若為劉道者拽得鼻頭迴

　　又戲題下巖

　　往往携家來託宿裙襦參錯佛衣巾未嫌滿院油頭臭
蹋破苔錢最惱人

　　外姪李光祖往見尚垂髫今觀寄嗣直小詩已可
愛因次韻(知命)

　　昔别長安未裹頭如今詩句可消愁外家未覺風流逺

他日相期到益州(李公擇終於益州帥)

　　戲題巫山縣用杜子美韻

　　巴俗深留客吳儂但憶歸直知難共語不是故相違東
縣聞銅臭江陵換裌衣丁寧巫峽雨慎莫暗朝暉

　　戲答劉文學(知命)

　　人鮓甕中危萬死鬼門闗外更千岑問君底事向前去
要試平生鐵石心

　　馬上口號呈建始李令(知命)


　　驛亭新似眼般明箐路開如掌様平誰與長官歌美政
風搖松竹是懽聲

　　次韻答清江主簿趙彦成(知命)

　　日轉溪山幾百遭厭聞虎嘯與猿號笙歌忽把二天酒
風雨猶驚三峽濤已作齊民尋要術安能痛飲讀離騷
看君自是青田質清唳當聞徹九臯

　　将次施州先寄張十九使君(知命)

　　書來日日覺情親今信施州是故人許我投名重入社

放狂作惱未應嗔

　　收拾從來古錦嚢今知老将敵難當囊中尚有毛錐子
花底尊前作戰塲

　　一别施州向十霜傳聞佳句望風降空弮不易當堅敵
振臂猶思起病瘡

　　和仲謀送别二首(知命)

　　夜郎自古流遷客聖世初投第一人不見施州肯回首
五溪三峽更誰親


　　五溪三峽漫經春百病千愁逢故人何處看君嵗寒後
欲将兒女更論親

　　題蘇若蘭回文錦詩圖

　　千詩織就回文錦如此陽臺暮雨何亦有英靈蘇蕙手
只無悔過竇連波

　　宋楙宗寄䕫州五十詩三首(知命)

　　五十清詩是碎金試教擲地有餘音方今臺閣稱多士
且傍江山好處吟


　　五十清詩一段冰持來恰得慰愁生自張壁間行坐看
更教兒誦醉時聽

　　碑同峴首千年石詩到䕫州十絶歌佗日巴人懷叔子
時時解著手摩挲

　　次韻楙宗送别二首(知命)

　　一百八盤天上路去年眀日送流人小詩話别堪垂淚
却道情親不得親

　　别駕柴門閉一春艱難顛沛不忘君何時幽谷回天日

教保餘生出瘴雲

　　次韻黄斌老晩㳺池亭二首

　　路入東園無俗駕忽逢佳士喜同逰綠荷菡蓞稍覺晩
黄菊拒霜殊未秋客位正須懸榻下主人自愛小塘幽
老夫多病蠻江上頗憶平生馬少㳺(客位一作客至)

　　岑寂東園可㪚愁膠膠擾擾夢神逰萬竿苦竹旌旗巻
一部鳴蛙鼓吹休雨後月前天欲冷身閒心遶地常幽
杜門謝客恐生謗且作人間鵬鷃㳺


　　次韻楊君全送酒長句

　　扶衰却老世無方唯有君家酒未嘗秋入園林花老眼
茗搜文字響枯腸醡頭夜雨排簷滴盃面春風繞鼻香
不待澄清遣分送定知佳客對空觴

　　次韻君全送春花

　　化工能幹大鈞逥不得東君花不開誰道纎纎綠窓手
輕刀剪綵喚春來

　　謝景仁承事送惠酒器


　　楊君喜我梨花盞却念初無注酒魁矲矮金壺肯持送
挼莏殘菊更傳杯

　　戲答史應之三首

　　先生早擅屠龍學袖有新硎不試刀嵗晩亦無雞可割
庖蛙煎鱔薦松醪

　　老萊有婦懷髙義不厭夫家首蓿盤收得千金不龜藥
短裙漂絖草江寒

　　甑有輕塵釡有魚漢庭日日召嚴徐不嫌藜藿來同飯

更展芭蕉看學書

　　謝應之

　　昨夜風雷震海隅天心急擬活焦枯去年席上蛟龍語
未委先生記得無

　　史彦送春花

　　千林搖落照秋空忽㪚穠花在眼中蝶繞蜂隨俱入座
君家女手化春風

　　荅李任道謝分豆粥


　　豆粥能驅晩瘴寒與公同味更同餐安知天上養賢鼎
且作山中煑菜看

　　次韻文少激推官祈雨有感

　　窮儒憂樂與民同何況朱輪職勸農終日虀鹽供一飯
幾時膚寸冒千峯未須丘垤占鳴鸛只要雷霆起卧龍
從此滂沱徧枯槁愛民天子似仁宗

　　次韻少激甘露降太守居桃葉上

　　金莖甘露薦齋房潤及邊城草木香蕡實葉間天與味

成蹊枝上月翻光羣心愛戴葵傾日萬事驅除葉隕霜
玉燭時和君㑹否舊臣重疉起南荒

　　次韻奉荅少激紀贈二首

　　詩來清吹拂衣巾句法詞鋒覺有神今日相看青眼舊
他年肯作白頭新文如霧豹容窺管氣似靈犀可辟塵
慙愧相期在臺省無心枯木豈能春

　　文章藻鑒随時去人物權衡逐勢低揚子墨池春草遍
武侯祠廟曉鶯啼書帷寂寞知音少幕府留連要路迷

顧我何人敢推輓看君桃李合成蹊

　　走筆謝王朴居士拄杖

　　投我木瓜霜雪枝六年流落放歸時千巖萬壑須重到
脚底危時幸見持

　　戲答王居士送文石

　　南極一星天九秋自埋光景落江流是公至樂山中物
乞與衰翁似暗投

　　次韻馬荆州


　　六年絶域夢刀頭判得南還萬事休誰謂石渠劉校尉
來依絳帳馬荆州霜髭雪鬢共看鏡茱糝菊英同送秋
他日江梅臘前破還從天際望歸舟

　　次韻答馬中玉三首

　　雨入紗窻風簸船菊花過後早梅前錦江春色薰人醉
也到壺中小隠天

　　巻沙成浪北風顛銜尾千艘不敢前匝岸水居皆有酒
行人得意買江天


　　仁氣已蒸全楚盡同雲欲合暮江前争春梅栁無三月
對雪樽罍屬二天

　　次韻中玉早梅二首

　　梅蘂争先公不嗔知公家有似梅人何時各得自由去
相逐(一作趁)揚州作好春

　　折得寒香不露機小窻斜日兩三枝羅幃翠幕深調(一作遮)
䕶已被逰蜂望得知

　　次韻中玉水仙花二首


　　借水開花自一竒水沉為骨玉為肌暗香已壓酴醾倒
只此寒梅無好枝

　　淤泥解作白蓮藕糞壤能開黄玉花可惜國香天不管
随縁流落小民家(時聞民間一事如此)

　　吳君送水仙花二大本

　　折送南園栗玉花并移香本到寒家何時持上玉宸殿
乞與宫梅定等差

　　劉邦直送早梅水仙花三首


　　簸船綪䌫北風嗔霜落千林憔悴人欲問江南近消息
喜君貽我一枝春

　　探請東皇第一機水邊風日笑横枝鴛鴦浮弄嬋娟影
白鷺窺魚凝不知

　　得水能仙天與竒寒香寂寞動氷肌仙風道骨今誰有
淡掃蛾眉簪一枝

　　贈李輔聖

　　交蓋相逢水急流八年今復㑹荆州已囬青眼追鴻翼

肯使黄塵沒馬頭舊管新收幾粧鏡流行坎止一虛舟
相看絶嘆女博士筆研管絃成古丘(女博士謂輔聖後房孔君也於文藝
無所不能能皆妙絶)

　　和髙仲本喜相見

　　雨昏南浦曽相對雪滿荆州喜再逢有子才如不覊馬
知公心是後凋松閒尋書冊應多味老傍人門似更慵
何日晴軒觀筆硯一樽相屬要從容

　　戲呈聞善二兄


　　匏懸籬落鵶窺井草上階除雪滚風想得尊前欹醉㡌
渾家兒女笑山公

　　次韻聞善

　　扶醉三竿日題詩一研埃張羅門帶雪投轄井生苔待
得成丘壠誰能把酒盃常應黄菊畔帳望白衣來

　　戲荅王觀復酴醾

　　誰将陶令黄金菊幻作酴醾白玉花小草真成有風味
東園添我老生涯


　　吕園未肯輕沽我且寄田家砌下栽他日秋花媚重九
清香知自故人來

　　戲荅荆州王充道烹茶四首

　　三徑雖鋤客自稀醉鄉安穏更何之老翁勸把春風椀
靈府清寒要作詩

　　茗椀難加酒椀醇暫時扶起藉糟人何須忍垢不濯足
苦學梁州陰子春

　　香從靈壑隴上發味自白石源中生為公喚覺荆州夢

可待南柯一夢成

　　龍焙東風魚眼湯箇中即是白雲鄉更煎雙井蒼鷹𤓰
始耐落花春日長

　　次韻荅髙子勉十首

　　雪盡虚簷滴春從細草迴徳人泉下夢俗物眼中埃久
立我有待長吟君不來重𤣥鎮闗鑰要待玉匙開

　　掃雪我三日御風君過旬言詩今有數下筆不無神行
布佺期近飛揚子建親可憐金石友去不待斯人


　　峴南羇旅井灞上獵歸亭日繞分魚市風囬落鴈汀筆
由詩客把笛為故人聽但恐蘇耽鶴歸時或姓丁

　　君不居郎省還應上諫坡才髙殊未識嵗晩喜無他櫪
馬羸難出鄰雞凍不歌寒爐餘幾火灰裏撥陰何

　　荆渚樓中賦南陽壠底吟誰言小隠處頻屈故人臨經
笥難窺底詞源幸汲深思君眠竹屋雪月氷寒衾

　　驚人得佳句或以傲王公處世要清節滑稽安足雄深
沉似康樂簡逺到安豐一㸃無俗氣相期林下同


　　志士難推轂将如髙子何心期誠不淺餘論或相多欲
向滄洲去還能小艇麽鸕鷀西照處相並曬漁蓑

　　鑿開混沌竅窺見伏羲心有物先天地含生盡陸沉伐
山成大厦鼓橐鑄祥金三尺無絃木期君發至音

　　少年基一簣長嵗足三餘忍作飛黄去頓超同隊魚尊
前八采句窻下十年書定作牛腰束傳抄聽小胥

　　沙上歩㣲暖思君剰欲招蔞蒿穿雪動楊栁索春饒枉
駕時逢出新詩若見撩樽前逺湖樹來飲莫辭遙


　　入窮巷謁李材叟翹叟戲贈兼簡田子平三首

　　紫冠黄鈿網絲窠蝶繞蜂圍柰晩何二叟家居如避世
開門自少俗人過(紫冠雞冠黄鈿黄菊)

　　只可室中安止止誰能鐵裏鬬錚錚田多穀少無人㑹
匹似無田過一生

　　田郎杞菊荒三徑文字時追二叟㳺萬巻藏書多未見
老夫端擬乞荆州

　　呈楊康國


　　君家秋實羅浮種已作纍纍半拂牆莫遣兒童酸打盡
要看霜後十分黄

　　又戲呈康國

　　整冠行客莫先嘗楊子家無數仞牆假借肅霜令弄色
勾添寒日與争黄

　　和中玉使君晩秋開天寧節道塲

　　江南江北盡雲沙車騎東來風斾斜倒影樓臺開紫府
得霜籬落賸黄花釣溪築野收多士航海梯山共一家

想見星壇祝堯夀步虚聲裏静無譁

　　謝益修四弟送石屏

　　石似滄江落日眀鸕鷀烏鵲滿沙汀小兒骨相能文字
乞與班班作硯屏













　　山谷集巻十

