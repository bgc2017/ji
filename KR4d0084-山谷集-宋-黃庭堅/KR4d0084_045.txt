







　　欽定四庫全書

　　山谷别集巻一

　　宋　黄庭堅　撰

　　古詩

　　和答劉中叟殿院

　　平生劉宗正聞有湖海氣黄石與兵書雷霆鎖胷次跨
馬開武溪韔弓作文吏守祧仁九族瑑玉詔萬世去乘
御史驄權貴斂手避時時侵諌草頗用文章戲風人託

草木騷客拾蘭蕙傾懷謝僚友句法何壯麗諸公遊蓬
壺賤子濫末至風流餘翰墨想見經行地烏啼霜臺栢
岑絶不可詣峩峩觸邪冠此中有餘事毉國妙藥石立
朝極涇渭餘子蠧青簡走亦行襆被(右蜀本已刋)

　　伯時彭蠡春牧圖

　　岳陽樓上春已歸湖中鴻鴈拍波飛布帆天濶隨鳥道
石林風晚吹人衣春水初生及馬腹浮灘欲上西山麓
遥看絶嶺秀雲松上有垂蘿暗谿谷沙眠草囓性不驕

側身注目鳴相招林間瞥過星爍爍原上獨立風蕭蕭
君不見中原真種邊塵沒南行市骨何倉卒秪收力健
載征夫肯向時危辨竒骨即今貢馬西北來東西坊監
屯雲開紛然駑驥同一秣爾可不憂四蹄脱

　　次韻斌老冬至書懷示子舟篇末見及之作因以
贈子真歸

　　二宗性清真俱抱歲寒節常思風雲㑹為國奮忠烈道
方滄波頽位有豺虎竊夫婦相魚肉關中一丈雪北風

夜涔涔竹枯松柏折泰來拔茅連井收寒泉冽天地復
其所我軰皆慰愜何為對樽壺似見小敵怯大宗垂紫
髯貴氣巳森列小宗新換骨健啗頗腴悦昨宵連環夢
秣馬待明發寒日一線長把酒相喻説人生但安樂逢
世無巧拙斑衣戲親庭不作經年别猶有未歸心逺寄
丁香結

　　答俞洪範

　　倒海弄明月伐山茹芝英婆娑一世間浩蕩懷友生佳

人貂襜褕眉宇秋江晴胷懷府萬物器識謝羣英贈我
白雪絃此意少人明别離數弦望相思何時平猶憶把
樽酒夜談盡傳更

　　觀祕閣西蘇子美題壁及張侯家墨迹十九紙率
同舍錢才翁學士賦之

　　仁祖康四海本朝盛文章蘇郎如虎豹孤嘯翰墨埸風
流映海岱俊鋒不可當學書窺法窟當代見崔張銀鈎
刻琬琰蠆尾囘縑緗擢登羣玉府臺閣自生光春風吹

曉雨禁直夢滄浪人聲市朝逺簾影花竹凉秋河湔筆
研怨句挾風霜不甘老天祿試欲呌未央小臣膽如斗
侏儒俸一囊請提師十萬奉辭問犬羊歸鞍飲月支伏
背笞中行人事喜乖逆南遷浮夜航此時調玉燭日行
中道黄柄臣似牛李傾奪謀未臧薄酒圍邯鄲老龜禍
枯桑兼官百郡邸報賽用歲常招延青雲士共醉椒醑
觴俗客避白眼傲歌舞紅裳謗書動宸極牢戸繫桁楊
一網收冠蓋九衢人走藏庖丁提刀立滿志無四旁論

罪等饕餮囚衣禦方良姑蘇麋鹿疃風月在書堂永無
湔祓期山鬼共幽篁萬戸封侯骨今成狐兔岡邇來四
十年我亦校書郎雄文終膾炙妙墨見垣墻高山仰豪
氣崢嶸乃不亡張侯開詩巻詞意尚軒昻草書十紙餘
雨漏古屋廊誠知千里馬不服萬乘箱遂令駕鼓車此
豈用其長事往飛鳥過九原色莽蒼敢告大鈞手才難
幸扶將(右皆家傳)

　　臨河道中


　　村南村北禾黍黄穿林入塢岐路長據鞍夢歸在親側
弟妹婦女笑兩廂甥姪跳梁暮堂下唯我小女始扶牀
屋頭撲棗爛盈斗嬉戲喧爭挽衣裳覺來去家三百里
一園兔絲花氣香可憐此物無根本依草著木浪自芳
風煙雨露非無力年年結子飄路傍不如歸種秋栢實
他日隨我到冰霜(臨河屬開徳路由河隄今集中有曹村道中一首𤓰田餘蔓有荒壠梨子
壓枝鋪短牆明月風煙如夢寐平生親舊隔湖湘是也盖經行先曹村後臨河故前詩有覺來去家三百里之
句指大名也)


　　觀劉永年團練畫角鷹

　　劉侯才勇世無敵愛畫工夫亦成癖弄筆掃成蒼角鷹
殺氣稜稜動秋色爪拳金鈎觜屈鐡萬里風雲藏勁翮
兀立槎枒不畏人眼看青㝠有餘力霜飛晴空塞草白
雲垂四野隂山黑此時軒然盍飛去何乃巑屼立西壁
祗應真骨下人世不謂雄姿留粉墨造次更無高鳥喧
等閒亦恐狐狸嚇旁觀未必窮神妙乃是天機貫胷臆
瞻相突兀摩空材想見其人英武格傳聞揮毫頗容易

持以與人無甚惜物逢真賞世所珍此畫他年恐難得
(右皆家傳)

　　同宋景瞻分題汴上行

　　東風何時來隄柳芳且柔河冰日已銷漫漫春水流寒
梅未破蕚芳草緑猶稠歲月不我還念此人生浮高車
無完輪積水有覆舟鹿門不返者誰得從之游(右蜀本已刋)

　　奉次斌老送癭木棋局八韻

　　竘工運斤斧蟠木破權竒離離稻田畦日静波文稀居

然有心作箇是偶爾為正當合戰地仍有曳尾龜膠漆
與顔色金銅利闗機抱器心自許成功世乃知吾宗為
湔祓枯木更生輝背城儻借一觀我凱旋歸

　　題劉法直詩巻

　　往日劉隨州作詩驚諸公老兵睨前輩欺詆阮嗣宗才
卿望長卿歲數未三百豈其苗裔邪詩句侵唐格慨然
古人風乃在逐客篇朝廷重九鼎政欲多此賢虎豹九
闗嚴漂零落閒處空餘百篇詩不隨夜臺去


　　次韻任道雪中同游東臯之作(任道有園曰東臯)

　　四方民嗷嗷我奔走獨勞停舟近北渚扶杖歩東臯霜
落瘦石骨水漲腐溪毛更有山隂興能無秦復陶

　　信中逺來相訪且致今歲新茗又枉任道寄佳篇
復次韻呈信中兼簡任道

　　坐安一柱觀立遣十年勞𤣥珪於我厚千里來江臯松
風轉蟹眼乳花明兔毛何如浮大白一舉醉陶陶(右皆家傳)

　　題李亮功家周昉畫美人琴阮圖


　　周昉富貴女衣飾新舊兼髻重髪根急薄粧無意添琴
阮相與娛聽絃不觀手敷腴竹馬郎跨馬要折柳(高子勉記
龍眠李亮功家藏周昉畫美人琴阮圖兼有宫禁氣象更有竹馬小兒欲折檻前栁者亮功官長沙而山谷謫
宜州遇見之歎愛彌日大書一詩於黄素上云云此畫後歸禁中子勉嘗追和曰丹青有神藝周郎獨能兼畫
圖絶世人貞態不可添却憐知畫者相與落誰手想像猶可言兩重春籠栁)

　　戲用題元上人此君軒詩韻奉答周彦公起予之
作病眼皆花句不及律書不成字

　　此道沈霾多歴年喜君占斗斸龍泉我學淵明貧至骨

君豈有意師無絃瀟灑侯王非爵命道人胷中有水鏡
霜鐘堂下月明前枝枝雪壓如懸磬敝帚不掃舎人門
如願不謁青鴻君來聽道人冩風竹手弄霜鐘看白雲
平生竊聞公子舊今日誰舉賈生秀未知束帛何當來
但有一笻相倚瘦欲截老龍吟夜月無人處為江山説
中郎解賞柯亭椽玉局歸時君為傳(此詩如元公欲刻之此君軒可聽渠
摹本　右有跋語見也　　第十一巻)

　　元師自榮州來追送余於瀘之江安綿水驛因復

用舊所賦此君軒詩韻贈之并簡元師從弟
周彦公

　　歲行辛巳建中年諸公起廢自林泉王師側聞陛下聖
抱琴欲奏南風絃孤臣蒙恩已三命望堯如日開金鏡
但憂衰疾不敢前眼見黑花耳聞磬豈如道人山繞門
開軒友此歲寒君能來作詩賞勁節家有曉事揚子雲
籜龍森森新間舊父翁老蒼孫子秀但知戰勝得道肥
莫問無肉令人瘦是師胷中抱明月醉翁不死起自説

竹影生凉到屋椽此聲可聽不可傳

　　余舊得東坡所作醉翁操善本嘗對元道之元欣然
曰往嘗從成都通判陳君頎得其譜遂促琴彈之詞
與聲相得也蜀人由是有醉翁操然詞中之微㫖絃
外之餘韻俗指塵耳豈易得之建中靖國元年正月
辛未江安水次偶住亭書(右有石刻)

　　以皮鞵底贈石推官

　　道人不凋琢萬境自明已願公勤此履深徹法源底


　　毗盧足跌光照耀世界海旋嵐黑風起到岸得自在

　　鼻孔隨人走日中忽見斗踏定太衝脉壁上挂著口(右有
石刻)

　　癸亥八月同百丈肅禪師溫湯作小詩呈九仙舜
公長老

　　九仙漚和湯浴此二水牯主人無施心冷㬉各得所道
途開十方瓢杓汲萬古欲問源從來大雄山有虎(右蜀本巳
刋)


　　題石恪畫機織圖

　　荷鋤郎在田行餉兒未返終日弄鳴機恤緯不思逺

　　題伯時馬

　　我觀李侯作胡馬置我敕勒隂山下驚沙隨馬欲暗天
千里絶足略眼跨(一作過)自當初駕沙苑丞豈復更數將
軍霸李侯今病廢右臂此圖筆妙今無價

　　書郭功甫家屏上東坡所作竹

　　郭家髹屏見生竹惜哉不見人如玉凌厲中原果木春

歲晩一碁終玉局巨鼇首戴蓬萊山今在瓊房第幾間
(已下闕)

　　律詩

　　和范亷

　　一代功名醉斯人尚獨醒風霜寒慘澹松栢後凋零歲
晩虛前席天涯作使星百城周緩帶列校聽横經汲直
非刀筆山公識寧馨愁思理前語祠下栁隂亭

　　梨花


　　巧解逢人笑還能亂蝶飛清風時入戸幾片落新衣

　　題燕邸洋川公養浩堂畫

　　蕭寺吟雙竹秋醪薦二螯破塵歸騎逺横日鴈行高(又一
首云擁膝度殘臘攀條驚早春)

　　奉答固道

　　平生湖海漁竿手强學來操製錦刀末俗相看終眼白
古人不見想山高未乘春水歸行李儻得閒官去坐曹
自是無能欲樂爾煩君錯為歎賢勞


　　和王明之雪

　　金母紫皇開夀域煉成天地一爐沙千花亂發春無耐
萬井交光月未斜貧巷有人衣不纊北窻驚我眼飛花
歌樓處處催沽酒誰念寒生泣白華

　　夷仲叔父㓜子晬日(㓜子謂嗣深尚書)

　　骨秀已知騏驥子性仁端是鳯凰雛不騰渥水稱神駿
應出岐山作瑞符漸指家人知姓字試看屏上識之無
乃翁斷獄多隂德逕往高門待汝車(右皆家傳)


　　贈益陽成之主簿(并引)

　　予之竄嶺南道出衡陽見主簿君益陽黄成之問宗
派乃同四世祖兄也於是出嫂氏子婦相見喟然念
高祖父之兄弟未逺也而殊鄉異井六十歲然後相
識亦可悲也益陽兄之叔父晦甫侍御在家著孝友
之譽立朝有忠鯁之名不幸年五十有四被召而殁
於道上將啓手足自力作䟽極論濮園事所謂殁而
不忘諌君以徳其枝葉必將豐茂有赫赫於世者故

作詩道之

　　兩祖門中種隂徳名塞四海世有人諸兒莫㫁詩書種
解有無雙聳縉紳

　　人間卿相何足道胷次詩書要不忘男兒邂逅起屠釣
何如林中日月長(右得於成之姪孫㸂)

　　和早秋雨中書懷呈張鄧州

　　喜聞三徑被恩書五馬來過塞里閭天上日清消螮蝀
海濵風靜復爰居龜逢銜骨方為猾蘭不當門亦見鋤

已發覆盆瞻睿聖何因猶著故溪魚

　　次韻清虛喜子瞻得常州

　　喜色侵淫動縉紳俞音下報謫仙人驚囘汝水間關夢
乞與江天自在春罨畫初游冰欲泮浣花何處月還新
凉州不是人間曲佇見君王按玉宸

　　次韻公秉子由十六夜憶清虛

　　九陌無塵夜際天兩都風物各依然車馳馬逐燈方閙
地靜人閒月自妍佛館醉談懷舊歲齊宮詩思鎖今年

但聞公子微行去門外驊騮立繡韀

　　次韻清虛同訪李園

　　年來高興滿蓴絲寒薄春風駘蕩時猜見臙脂開杏萼
已聞香雪爛梅枝老逢樂事心猶壯病得新詩和更遲
何日華鑣向金谷擬追山翼到瑶池(山翼一作仙翼)

　　次韻清虛

　　地遠城東得得來正如湖畔昔銜盃眼中故舊青常在
鬢上光隂緑不囘歸去汴橋三鼔月相思梁苑一枝梅

我閒時欲尋君醉為備芳醪更滿罍

　　奉答聖思講論語長句

　　簿領文書千筆秃公庭嚚訟百蟲鳴時從退食須臾頃
喜聽鄰家諷誦聲觀海諸君知浩𣺌學山他日看崇成
暮堂吏退張燈火抱取魯論來講評(右皆家傳)

　　謝王煙之惠茶

　　平生心賞建溪春一丘風味極可人香包解盡寶帶胯
黑面碾出明窻塵家園鷹爪改嘔冷官焙龍文常食陳

於公歲取壑源足勿遣沙溪來亂真

　　四月末天氣陡然如秋遂御裌衣游北沙亭觀江
漲

　　沙岸人家報急流船官解纜正夷猶震雷將雨度絶壑
逺水粘天吞釣舟甚欲去揮白羽箑可堪更著紫茸裘
平生得意無人㑹浩蕩舂鋤且自由(右皆載蜀本)

　　知郡大夫改築射亭與五老峯晤對極為勝賞輒
以俚句咏嘆


　　白髮蒼髯五老人德雖不孤世無鄰松風忘味同戴舜
梅雨䝉頭非避秦築亭風流二千石此老入謁官不嗔
一樽相對是賔友學得養生通治民(右有石刻)

　　與黔倅張茂宗

　　靜居門巷似烏衣文采風流衆所歸别乘同來二千石
化民曾寄十三徽寒香亭下方遺愛吏隱堂中已息機
暫與計司參婉畫百城官吏借光輝

　　從舅氏李公擇將抵京輔以歸江南初自淮之西

猶未秋日思歸

　　歸心摇摇若楸帶哀操切切如蟬吟百年雙鬢欲俱白
千里一書真萬金

　　翌日阻雨次韻

　　愁雲垂垂雨霪霪野館重賦思歸吟老農那問客心苦
但喜粟粒如黄金

　　題子瞻墨竹

　　眼入毫端冩竹真枝掀葉舉是精神因知幻化出無象

問取人間老斵輪

　　范徳孺須筆裒諸工佳者共成十枝分送

　　臨池聞道學書成已許家雞勝伯英雪竹霜毛分一束
開包何異五侯鯖

　　大暑水閣聽晉卿家昭華吹笛

　　蘄竹能吟水底龍玉人應在月明中何時為洗秋空熱
散作霜天落葉風

　　予去歲在長沙數與處度元實相從把酒自過嶺

來不復有此樂感歎之餘戲成一絶

　　𤣥霜搗盡音塵絶去作湖南萬里春想見山川佳絶地
落花飛絮轉愁人(右皆家傳)

　　次韻錢徳循鹿苑灘艤舟有作

　　鹿苑灘頭秋月明使君輟棹愛江清塵埃一叚思歸路
已聽荆州漁鼓鳴(右已載達本)

　　題大年小景

　　水色煙光上下寒忘機鷗鳥恣飛還年來頻作江湖夢

對此身疑在故山

　　輕鷗白鷺定吾友翠栢幽篁是可人海角逢春知幾度
卧游到處總傷神

　　梅花

　　障羞半面依篁竹隨意淡粧窺野塘飄泊風塵少滋味
一枝猶傍故人香

　　題文潞公黄河議後

　　澶淵不作渡河梁由是中原府庫瘡白首丹心一元老

歸來高枕夢河湟

　　酌姨母崇徳君壽酒

　　日月行當壽星紀仙人初出閬風時欲將何物獻壽酒
天上千秋桂一枝

　　木龜亭留題

　　南臺西路木龜坊乃是靈蛙奰屭藏從此改名杉蚵蚾
恐來吞月直須防

　　題羅公山古栢菴二首


　　千角鹿死尚精神睡足蒼龍半屈伸百歲妖狐住不得
箇中曽卧謫仙人

　　塵埃奔走尚飄蓬想聽菴頭老栢風會向天階乞衰晩
住菴長作主人公

　　雜詩

　　迷時今日如前日悟後今年似去年隨食隨衣隨事辦
誰知佛印祖師禪

　　讀謝安傳


　　傾敗秦師琰與𤣥矯情不顧驛書傳持危又幸桓溫死
太傅功名亦偶然

　　海棠花

　　海棠院裏尋春色日炙蔫紅滿院香不覺風光都過了
東窻渾為讀書忙

　　奉和答君庸見寄

　　看鏡白頭知我老平生青眼為君明舞姝别後閒珠履
已報絲蟲網玉笙


　　寄劉泗州

　　生天生地常為主此事惟應作者知康濟小民歸一臂
屈伸由我更由誰

　　書王氏夢錫扇

　　壓枝梅子大於錢慚愧春光又一年亭午無人初破睡
杜鵑啼在柳梢邊

　　訪趙君舉

　　朔風吹雪滿都城曉踏驊騮訪玉京相引槽頭看春酒

細流三峽夜泉聲

　　絶句

　　富貴功名蠒一盆繰車頭緖政紛紛肯尋冷淡做生活
定是著書閙子雲

　　贈初和甫

　　處士孤懷少往還平時一刺字多漫能容著帽揮譚拂
可見高人禮數寛

　　承示中秋不見月及憫雨連作恐妨秋成奉次元

韻

　　秀稻秋風喜太平獨疑連雨未全晴銀蟾似亦無聊頼
黙度寒宵嬾吐明

　　題王晉卿平逺溪山幅

　　風流子晉罷吹笙小筆溪山刮眼明相倚鴛鴦得偎睡
一川風雨㫁人行

　　戲題斌老所作兩竹梢

　　老竹帖妥不作竒嫩篁翹翹動風枝是中有目世不知

吾宗落筆風煙隨

　　題覺海寺

　　鑪煙鬱鬱水沉肥水遶禪牀竹遶溪一段秋蟬思高柳
夕陽元在竹隂西

　　贈法輪齊公

　　法輪法眷有齊公曽探斑斑虎穴中不必老夫親到也
自然千里便同風

　　題醒心軒(慈恩寺清山主開窻于碾坊竹隂余命之曰醒心)


　　盡日竹風談法要無人竹影又斜陽他時若有相應者
莫負開軒人姓黄

　　竹枝詞二首

　　三峽猿聲淚欲流䕫州竹枝解人愁渠儂自有囘天力
不學垂楊繞指柔

　　塞上柳枝且莫歌䕫州竹枝奈愁何虛心相待莫相誤
歲寒望君一來過

　　六言


　　題東坡竹石

　　怪石岑崟當路幽篁深不見天此路若逢醉客應在萬
仞峯前

　　詠子舟小山叢

　　病竹猶能冠叢夏篁觧籜悤悤細草因依岑寂小山紫
翠嵌空

　　挽詩

　　史天休中散


　　光祿九男公獨秀賦名幾與景仁班淹流州縣看恬黙
出入風波笑險艱遺愛蜀中三郡有退身林下十年閒
山川英氣消磨盡昨日華堂作土山

　　宋夫人挽詞

　　往歲塗宮暗碧紗傾城出祖路人嗟松柟峯下遷華寢
雪月光中咽曉笳有子今為二千石同州才數兩三家
兒孫滿地&KR0008;衣舉不見歸時桃李華(右皆家傳)

　　山谷别集巻一

