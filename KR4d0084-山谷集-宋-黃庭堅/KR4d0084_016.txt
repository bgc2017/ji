







　　欽定四庫全書

　　山谷集巻十六

　　宋　黃庭堅　撰

　　序

　　洪氏四甥字序

　　洪氏四甥其治經皆承祖母文城君講授文城賢智能
立洪氏門戸如士大夫盖嘗以義訓四甥之名曰朋芻
炎羽其友為之易名往往不似經意舅黃庭堅為發其

藴而字之江發岷山其盈濫觴及其至於楚國萬物並
流非夫有本而益之者衆邪夫士也不能自智其靈龜
好賢樂善以深其内則十朋之龜何由至哉故朋之字
曰龜父飛黃騄耳之駒一秣千里御良而志得食君場
苗蹇&KR1042;同軒其在空谷生芻一束不知埸穀之美也能
仕能止惟其才可仕可止惟其時何常之有哉故芻之
字曰駒父火炎高丘珉石共盡和氏之璞玉者之器温
潤而澤晏然於焚如之時葢火不炎無以知玉事不難

無以知君子故炎之字曰玉父鴻雲飛而野啄去來不
繆其時非其意不自下故其羽可用為儀非夫好高之
士操行潔於秋天使貪夫清明懦夫激昻者何足以論
鴻之志哉故羽之字曰鴻父既字之又吿之曰曾子曰
未得君而忠臣可知者孝子也未有治而能仕可知者
修士也二三子捨幼志然後能近老成人力學然後切
問問學之功有加然後樂聞過樂聞過然後執書册而
見古人執柯以伐柯古人豈真逺哉


　　晁氏四子字序

　　物無不致養而後成器况心者不器之器乎其耳目與
人同而至於窮神知化則所養可知矣觀頥自求口實
内外盡矣合者行之不合者思之思者作聖人之具也
舜何人哉故字端頥曰聖思察表者思影不知左者求
諸右以其所願乎君以撫民知臨者也知臨者可以端
委而聽民矣盛車服而載之士民之上徒貴之而已乎
教不倦而思無疆也故字端臨曰教思波流衮衮萬物

並馳其不隨者匪金石歟彼徒自重而猶若是况物不
能遷者乎昔之知常者能人能天能明能昏更萬變而
獨存故字端常曰永思有本之水其志於海也蚤夜以
之是以學聖者貴敏行易之晉也亨乎大明萬物效之
形名非以其健行故邪君子崇徳以競時樂思無期忘
其髪之化而維好徳之思故字端晉曰敏思

　　陳氏五子字序

　　陳氏五男子制名以五行之物始於天一生水而止於

金葢因天道起於北方而成嵗之序曰崇居中孚宜又
以智仁禮信義嫓夫而字之豫章黃庭堅曰君子之名
子也以徳命為義於此合矣故為具其説易大傳曰智
崇禮卑崇效天卑法地葢周萬物而不遺智之徳也欲
極高明故智言崇孟子曰居惡在仁是也路惡在義是
也居仁由義大人之事備矣仁固人之安宅人有不願
居安宅而中路以託宿者乎君子居天下之廣居體仁
而已矣故仁言居周官曰以天産作陰徳以中禮防之

以地産作陽徳以和樂防之葢天産精神也陰徳心術
也精神運而心術形焉無過不及而一要於中者禮之
節文也故禮言中易曰中孚信及豚魚孚者信之心化
也信不素顯同室致疑及其孚也異物敦化故信言孚
禮曰君子之所謂孝也者國人皆稱願焉曰有子如此
可謂孝矣仁者仁此者也宜者宜此者也葢義者萬物
之制也君子務本時措萬物之宜而已矣故義言宜雖
然之五物者故參相得也播五行於四時其治不同同

歸於成嵗仁義禮智信雖所從言之異要於内視反聽
克已以歸於君子而巳矣今夫水上下與天地流通周
乎萬物智也天下之至柔仁也馳騁天下之至剛義也
無心於遲速盈科而後進信也善下百谷故能為百谷
王禮也今夫仁微子去之箕子為之奴比干諌而死曲
直皆遂焉木之理也無求生以害仁有殺身以成仁金
之决也非禮勿視非禮勿聽非禮勿言非禮勿動火之
政也無欲而好仁無畏而惡不仁水之事也造次必於

是顛沛必於是土之守也明此二端三者得矣一則五
五則一也然欲求深則去本逺用意過當則善失真吾
生也有涯用以隨無涯之知智之蔽也君子質而已矣
何以文為仁之過也嫂溺不援禮之棄也父攘羊而子
證之信之賊也避兄離母而居於陵義之罪人也故太
高則不情太下則易溺君子所以亹亹焉為夫節會肯
䋯又如此也天下之道術未有無當於五物待是而後
立者其惟好學乎


　　訓四從子字序

　　楩柟豫章之樸斵琱以為器其本質美維匠之師字元
明之息樸曰匠師一人基徳三人受禄常棣秀於同枝
燕兄弟之思字覺民之息棣曰思燕狂狷可以語極與
仁同質其歸無咎近天子之光字天民之息極曰無咎
札去千乘之國仁滿天下仲尼嘉之書延陵季子字知
命之息札曰季子

　　陳師道字序


　　師道陳氏懷璧連城字曰無已我琢為萬乘之器維求
王明我則無師道則是我其師道者印水而為波高明
一路入自聖門觀已無已而我尚何存入以萬物寂寥
法窟伏興用其律其入無底其出無竅是謂要妙噫來
陳子在汝後之人則不我敢知我觀萬世未有困於母
而食於舅嬪息巢於外舅無以昏晝文章滿脰士之號
窮屋瓦無牡造物者報而天無璧以為牖不病其傾維
有徳者能之(病其傾一作頎)


　　文安國字序

　　恒水文安國悦虎豹之文方雕其毛而澤於南山之霧
雨將以希時文之思致身為萬乘之器黃子字之曰子
家而告之曰學若是也不及質盍嘗與言其本雖物不
同量吾不心化而欲奏族庖之刀是螳蜋用其才者也
事是君為容悦安社稷以為悦掲日月而求之四方其
去道逺矣至於以詩禮發冢疲於世故之追胥而反於
家人藏器於戸牖收息至踵則萬物皆投戈而受命矣

一人失家不免鄉曲笑天下失家恬以為當然吾欲莊
語恐以此得罪困於石據于蒺䔧與不同量者為有方
者也虎兕出於柙龜玉毁于櫝中與不同量者為無方
者也此兩者同出於安而危之始也女巧組繡雖若雲
漢衆雌而無雄者也故莫若歸求其本質之柔者能有
所不為則剛氣之弱者不從於無益則強知柔之剛者
觀水知弱之強者觀弓弛以此嚮道六通四闢而安樂
以天下為無畛之域子之家也又安用建鼓而求之詩

云予室翹翹予尾翛翛風雨所漂搖未聞道之心照物
不徹隨流而善堙不倚則不立世故憂患之風雨能傾
動人吾子勉之矣

　　趙安時字序

　　合肥趙安時學士大夫也其質甚美黃庭堅謂之少莊
以尊其名且吿之曰莊周昔之體醇白而家萬物者也
時命繆逆故熙然與造物者游此其於禮義君臣之際
皁白甚明顧俗學世師窘束於名物以域進退故築其

垣而封之於聖智之外彼曹何足與談大方之家嘗試
相與言其土梗五石之瓠浮江湖以相適我殖擁腫之
樗謝斧斤之不若感栗林之戮而不庭者三月寧貸粟
於縣令而畏楚國相可謂知已矣知迹之不可以得履
知斵輪之妙於手其學也觀古人之不可傳可謂知言
矣觀本於濠上之魚絶意於郢人之斤知死生不入虞
氏之心魯國之儒者一人可謂知人矣知新生之犢之
無求凡亡之不喪其存柙干越之劒而不試游發硎之

刃而不見全牛棄智於垂涎之蟻得計於伏涔之魚可
謂知天矣雖然吾又未嘗言其莊語也少莊自澡雪於
塵滓之中蟬蛻於俗學之市而權輿於君子之方必不
能規市人之履迹而責三倍之贏故吾直告以大道之
一忽少莊四顧徘徊則萬璽吐緒矣逮其旁皇四逹必
能因莊生之所言知其所未嘗言者

　　國經字序

　　余弟安世之子壻曰國經其友字之曰敦常經則常也

於義無所發明為更其字曰端本而説之曰天𤣥曰南
北為經東西為緯古者為屋無不面南冬夏無不得冝
織者正機則經南北矣匠人營國國中九經九緯九涂
九軌葢取諸此經者所以立本緯者所以成文也忠信
以為經義理以為緯則成文章矣易大傳曰正其本萬
事理差以毫釐謬以千里故字經曰端本古之善學者
取之左右逢其原立於本故也

　　張光祖光嗣字序


　　張公載之二孫其仲曰光祖其季曰光嗣皆好文學其
季與山谷游事賢而友仁可好也其仲因季而與山谷
通書而問字於山谷山谷曰古者公子公孫能世其家
者以王父字為氏今公載之二孫皆賢故以其王父字
别之字光祖曰載熙字光嗣曰載暉又為之彰其説古
之人以為行其所知則光大不在於他在加之意而巳
夫其行義可以追配前人光祖之謂也其功烈可以遺
其子孫光嗣之謂也詩曰學有緝熙于光明緝熙亦光

明耳夫能廣其光明惟學而已易曰君子之光有暉吉
夫充實而無憾則其光有暉矣故字之如此念祖不熙
則責之學遺後無暉則責之行予以強學力行責二子
他日不使予為不知言可也

　　周渤字序

　　輒奉字曰惟深頗與名相稱滄溟渤澥所以能無不容
唯其深而已傳曰惟深也故能通天下之志此徳人之
事業也彼得一先生之言則暖暖妹妹惟其淺而已坳

堂之上覆杯水焉置杯則膠矣未嘗鉤致巳之深逺安
能通天下之志哉古之人能知殊塗而同歸百慮而一
致者無他焉盡已之學而已

　　楊槩字序

　　清江楊槩問字於黃子黃子字之宰平而語之曰槩無
列於五量五量待是而後平聖人之作百工也生平於
衡而五量受法焉五量官入不能自平則命槩為之師
槩國器也是宰天下之平與物交而懷市道以相傾人

情不能無然也由龠合而受之至於禹不能計取與之
家皆責贏焉彼安能以不欺維槩也中立而無私天下
歸心焉非以其無心故耶今夫學至於無心而近道矣
得志乎光被四表不得志乎藏之六經皆無心以經世
故耶曰然則願聞性命之說黃子曰今孺子總髪而服
大人之冠執經談性命猶河漢而無極也吾不知其説
焉君子之道焉可誣也吾子欲有學則自俎豆鐘鼓宫
室而學之灑掃應對進退而行之曰是可以學經乎曰

吾子強學力行而考合先王之言彼如符璽之又可印
也韓非曰先王有郢書而後世多燕説夫家奮私智而
講無詔之書幾何其不為燕説吾久不喜作書生語因
楊君聊復談故并書之

　　訓郭氏三子名字序

　　郭英發見其三子而乞名余名之曰基垕&KR2003;而英發請
其説告之曰老子曰九層之臺起於累土累土為基而
功不已增臺崇成忠信者事之基也有忠信以為基而

齊之以好問強學何所不至哉書曰厥父基厥子乃弗
肯堂矧肯構故名曰基字以堂父梁有疑獄國中半以
為當罪半以為不當罪雖王亦疑聘陶朱公而問焉朱
公對曰臣有二璧其徑相若也其色澤相若也而一者
千金一者五百金王曰徑與色澤相若而價倍何也朱
公對曰其一則而視之厚兼寸是以其價千金王曰善
哉賞疑則從予罰疑則從去也夫物薄而可以曠日持
久者未之有也孔子曰躬自厚而薄責於人孟子曰仁

人之安宅也故名曰垕字以宅父日月之行微矣積而
成萬年于不可紀惟其不已也昔北山愚公欲平太行
王屋操蛇之神懼其不巳也謁之於帝帝為遷之於朔
東雍南夫不已者神所畏也淮南子曰浮空一&KR2003;體具
衆微衆微從之成一拳石積此以往巋然成山故名曰
&KR2003;字以山父又祝之曰咨爾堂父忠信惟汝既基而堂
奄觀百堵咨爾宅父薄不可狃仁以為宅安往不垕咨
爾山父一塵為初學而不已泰華為徒惟爾英發務殖

三徳爾子似之不稼何穡厲夜生子求火燭之恐其似
已尚三復之

　　錢培字序

　　歴陽錢總過其家庭而受大夫公之命曰吾世不繁黍
稷柔嘉是集於汝躬汝力學慎行日篤不迷以對我宗
祊今命汝曰培其夙夜承之其義葢取天之生物必因
其材而篤焉栽者培之所以寵嘉而勸之耳培稽首奉
名而問字於豫章黃庭堅字之曰茂世而説之曰培者

深根固蔕而枝葉遂焉故美實載於崇成之時忠信以
為地孝友以立苖夙夜匪懈以致其人功求其友聲以
深其雨露實方實皁實堅實好以見其有秋也螽斯詵
詵兮宜爾子孫振振兮以見其後嗣之多賢而忠厚似
汝也水盈科而進故朝宗于海日月之行微故踐四時
而成嵗書曰茂哉草木茂也達其亹亹焉果能此道矣
遂有世家其誰曰不然

　　唐節字序


　　唐節字守之曹公子臧曰聖達節其次守節其下不失
節雖不能聖敢失守乎當公子負芻之時諸侯欲去負
芻而立子臧子臧曰為君非吾節也去而奔宋既定曹
君也自宋復歸於曹盡致其邑而野處作人若子臧可
以無憾矣

　　田益字序

　　韓城田益字遷之黃庭堅以謂不足以配名更之曰友
直田子曰益者三友何獨取諸此庭堅曰夫友直者三

言之長也千夫之諾不如一士之諤誠得直士與君彼
且不貸吾子之過切磋琢磨成子金石使予日知不足
雖然取直友猶有四物有直而終於直者有直而似於
曲者有曲而盜名直者有曲而遂其直者邦有道如矢
邦無道如矢此直而終於直者也子為父隠父為子隠
此直而似於曲者也其父攘羊而子證之此曲而盜名
直者也或乞醯焉乞諸其鄰而與之此曲而遂其直者
也其二端可願其二端不可為吾子擇之益友常以是

觀之

　　黃育字序

　　會稽黃渥與庭堅皆出於婺州之黃田七世以上失其
譜以年相望與渥相近也故復以昆弟合宗渥之言曰
異時與我同昭穆者皆以今𨽻字形同類為名唯渥求
之得今願改曰育敢以字請庭堅曰古者生以字尊名
殁以誄易名易名之實有宗也有勸也其治在後人尊
名之義有宗也有勸也其治當其身今曰懋達以配育

名則宜夫草木之茂亹亹以勸四時及其日至而立於
成功之會非深根固蔕得其養故耶彼達於道者不可
以窮故獨立於萬物之表而無終始以今不出閭巷之
智望之相去逺矣然孟子以謂聖人與我同類者何耶
今舉一粒之種則曰是與太倉同類人之聞之也見而
爭慮清氣平則聞命矣葢長育以逹其才故也榖之育
苗也達於粢盛水之育源也逹於海君子之聞道也達
於天地之大葢聞道者必明於權銖兩低昻與道翺翔

稱天下以此不以萬物易已由是觀之病于夏畦曾子
難之未同而言仲由不知君子以直養氣而已氣者萬
物受命而效形名者也懋達乎勉之在邦必達在家必
達

　　羅中彦字序

　　延平羅中彦問字於予予字之曰茂衡茂衡曰願遂教
之黃庭堅曰道之在天地之間無有方所萬物受命焉
因謂之中衡稱物低昻一世波流洶洶憤憤我無事焉

叩之即與為賔主恬淡平愉宴處而行四時死生之類
皆得宜當是非中徳也歟惟道之極小大不可名無中
無徼以其為萬物之宰強謂之中知無中之中斯近道
矣精金躍於鑪曰我且必為莫耶其成果莫耶矣人也
破世俗之糾纒自躍於造化之鑪曰我且必聞道化工
於我何有焉鑪錘之柄安能禦之哉茂衡曰今之言道
者奚獨不然曰以聖學則莫學而非道以俗學則莫學
而非物詩云人知其一不知其他


　　侍其鑑字序

　　侍其純夫之孫曰鑑骨秀而氣清應對機警純夫謂涪
翁曰此孫老夫婦甚愛之幸為我與之字他日使知學
問涪翁字之曰彌明而説之曰物材美火齊得然後成
鑑鑑明則塵垢不止明雖鑑之本性不以藥石磨礱則
不能見其面目矣况於下照重淵之深上承日月之境
者乎學者之心似鑑求師取友似藥石得師友則心鑑
明矣求天下之師取天下之友則彌明矣


　　元勛字序

　　河南元氏世典名教仕不得軌(一作執)其宗盟不(一作蔑)著
大儒之效生子嗜學㝅有彬鶴游于鶩昻昻不羣乃翁
祝之曰其受命于先君子闢楊墨以昌斯文散齋七日
致齋三日而號之曰勛則問字於太史氏太史氏曰懷
道者不爭贏寶若龜玉進道者不觀嵗行若日月有居
成功之心則不逹自智而敖不能則不逹故三釁三沐
之而字之曰不伐昔在伯禹荒度土功九河三江四海

會同七年三過其門風雨櫛沐啟呱弗子民乃粒食而
不伐不矜故天下莫能與之爭暖姝以一聞為足河伯
以秋水自多是其弗忍弗容惟未嘗聞伯禹之風不伐
曰若先生之言嚮也誠有之今則謝之矣請誦斯言殁
而後已

　　宗室子渢子沆字序

　　宗室子渢子沆問字於豫章黃庭堅庭堅曰渢者風與
水相遭不期於文而成文者也君子之文若是故字子

渢曰長文沆者天地清明之氣及物而成澤者也君子
之澤若是故字子沆曰彦澤長文彦澤故東平侯景璽
之子景璽學問琢磨能下師友雖風旨動於眉宇左右
趨之而折節由禮類臞儒寒士視其富貴無以自多知
尊於萬物者在此不在彼也長文彦澤生晚不及識其
先君子之美故因字而吿之尚其能似之

　　胡宗元詩集序

　　士有抱青雲之器而陸沉林臯之下與麋鹿同羣與草

木共盡獨託於無用之空言以為千嵗不朽之計謂其
怨邪則其言仁義之澤也謂其不怨邪則又傷已不見
其人然則其言不怨之怨也夫寒暑相推草木與榮衰
焉慶榮而弔衰其鳴皆若有為候蟲是也不得其平則
聲若雷霆澗水是也寂寞無聲以宫商考之則動而中
律金石絲竹是也維金石絲竹之聲國風雅頌之言似
之澗水之聲楚人之言似之至於候蟲之聲則末世詩
人之言似之今夫詩人之玩於詞以文物為工終日不

休若舞(一作怨)世之不知者以待世之知者然而其喜也
無所於逢其怨也無所於伐能春能秋能雨能暘發於
心之工伎而好其音造物者不能加焉故余無以命之
而寄於候蟲焉清江胡宗元自結髪迄于白首未嘗廢
書其胷次所藏未肯下一世之士也前莫輓後莫推是
以窮於丘壑然以其耆老於翰墨故後生晚出無不讀
書而好文其卒也子弟門人次其詩為若干巻宗元之
子遵道嘗與予為僚故持其詩來求序于篇首觀宗元

之詩好賢而樂善安土而俟時寡怨之言也可以追次
其平生見其少長不倦忠信之士也至於遇變而出奇
因難而見巧則又似予所論詩人之態也其興託高逺
則附于國風其忿世疾邪則附于楚辭後之觀宗元詩
者亦以是求之故書而歸之胡氏

　　畢憲父詩集序

　　河南畢公憲父以事功知名治郡甚得民所去民思之
然不知其能詩也憲父没後其子平仲得其平生詩若

干篇以示豫章黃庭堅且曰為我序其先後之次庭堅
持歸讀之三日夜漏常下三十刻所乃盡得其所謂因
以郡縣為類少壯耆艾為次秩序為三巻歸使藏其家
而告之曰此公自以為不逮其意故不嘗多以示人也
者庭堅實始以吏事至於廬陵奉簿領上府比他吏屢
得燕見聽説條理貫穿六藝百家下至安成虞初之記
射匿候嵗種魚相蠶之篇鼻嚏耳鳴之占劾召鬼物之
書無不口講指畫使疑者冰開虛心者滿懷歸而未嘗

不歎也今觀公詩如聞答問之聲如見待問之來按其
筆語皆有所從來不虛道非博極羣書者不能讀之昭
然公世家吏治與所藴崇不為人知庭堅既作銘詩刻
之下宫又論其學問如此載之家集

　　王定國文集序

　　元城王定國灑落有逺韻才器度越等夷自其少時所
與游盡丈人行或其大父時客也生長富貴其嗜好皆
老書生事而不寒乞諸公多下之其為文章初不自貴

珍如落涕唾時出奇壯語驚天下士坐大臣子不慎交
游奪官流落嶺南更折節自刻苦讀諸經頗立訓傳以
示意得其作詩及他文章不守近世師儒繩尺規摹逺
大必有為而後作欲以長雄一世雖未盡如意要不隨
人後至其合處便不減古人定國富於春秋崎嶇嶺海
去國萬里脱身生還邂逅江濱斗酒相勞苦但以罪大
責輕未有以報君為言鬱然發於文藻未嘗私自憐此
其志未易為俗人道之王良秣驥子而問途氣已無萬

里矣恐觀者以為定國之所以垂世傳後者如是而已
故為序見之定國名鞏文正公之孫懿敏公之子癸亥
八月壬辰序

　　小山集序

　　晏叔原臨淄公之暮子也磊隗權奇疎於顧忌文章翰
墨自立規摹常欲軒輕人而不受世之輕重諸公雖愛
之而又以小謹望之遂陸沈於下位平生潛心六藝玩
思百家持論甚高未嘗以沽世余嘗怪而問焉曰我槃

跚㪍窣猶獲罪於諸公憤而吐之是唾人面也乃獨嬉
弄於樂府之餘而寓以詩人句法清壯頓挫能動搖人
心士大夫傳之以為有臨淄之風爾罕能味其言也余
嘗論叔原固人英也其癡亦自絶人愛叔原者皆愠而
問其目曰仕宦連蹇而不能一傍貴人之門是一癡也
論文自有體不肯一作新進士語此又一癡也費資千
百萬家人寒饑而面有孺子之色此又一癡也人百負
之而不恨已信人終不疑其欺已此又一癡也乃共以

為然雖若此至其樂府可謂狹邪之大雅豪士之鼓吹
其合者高唐洛神之流其下者豈減桃葉團扇哉余少
時間作樂府以使酒玩世道人法秀獨罪余以筆墨勸
淫於我法中當下犁舌之獄特未見叔原之作耶雖然
彼富貴得意室有倩盼慧女而主人好文必當市購千
金家求善本曰獨不得與叔原同時耶若乃妙年美士
近知酒色之娯苦節臞儒晚悟裙裾之樂鼓之舞之使
宴安酖毒而不悔是則叔原之罪也哉


　　陳公廙說病詩序

　　熙寧丁巳五月河北路轉運副使尚書金曹陳公知儉
公廙出按部大河左並海而還衝暑飲冷愛護小失宜
而得赤目疾其初可以調御膳飲時節起居而無疾也
創之欲蚤愈故中更兩醫而例無善狀其治劑皆大寒
蒙翳左目幾廢司明之官而已迺寤盡逐諸醫屏去湯
熨之齊還藥其本盖十數日而後平因説身疾為人破
迷列為十章邪經旁行至於大道司南既正四方晏然

厯階升堂親履實地不立正位寂寥無依此所謂困於
心衡於慮而後作形於色發於聲而後喻者也

　　龐安常傷寒論後序

　　龐安常自少時善醫方為人治病處其生死多驗名傾
江淮諸醫然為氣任俠鬬鷄走狗蹴鞠擊毬少年豪縱
事無所不為博奕音技一工所難而兼能之家富多後
房不出戸而所欲得人之以醫䀻之也皆多陳其所好
以順適其意其來也病家如市其疾已也君脱然不受

謝而去之中年乃屏絶戲弄閉門讀書自神農黃帝經
方扁鵲八十一難靈樞甲乙葛洪所綜緝百家之言無
不貫穿其簡䇿紛錯黃素朽蠧先師或失其讀學術淺
陋私智穿鑿曲士或竄其文安常悉能辨論發揮毎用
以視病如是而生如是而不治幾乎十全矣然人以病
造不擇貴賤貧富便齋曲房調護以寒暑之宜珍膳美
饘時節其饑飽之度愛其老而慈其幼如痛在已也未
嘗輕用人之疾嘗試其所不知之方葢其輕財如糞土

而樂義耐事如慈母而有常似秦漢間遊俠而不害人
似戰國四公子而不爭利所以能動而得意起人之疾
不可縷數他日過之未嘗有徳色也其所論著傷寒論
多得古人不言之意其所師用而得意於病家之陰陽
虛實今世所謂良醫十不得其五也余始欲掇其大要
論其精微使士大夫稍知之適有心腹之疾未能卒業
然未嘗游其庭者雖得吾説而不解誠加意讀書則思
過半矣故特著其行事以為後序云其前序海上道人

諾為之故虛右以待

　　道臻師畫墨竹序

　　墨竹出於近世不知其所師承初吳道子作畫超其師
楊惠之於山川崖谷逺近形勢虎豹蛇龍至於蟲蛾草
木之四時日月列星風雨水火雷霆之神物軍陳戰鬬
斬馘犇北之象運筆作弮不加丹青已極形似故世之
精識博物之士多藏吳生墨本至俗子乃衒丹青耳意
墨竹之師近出於此往時天章閣待制燕肅始作生竹

超然免於流俗近世集賢校理文同遂能極其變態其
筆墨之運疑鬼神也韓退之論張長史喜草書不治他
技所遇於世存亡得喪亡聊不平有動於心必發於書
所觀於物千變萬化可喜可愕必寓於書故張之書不
可端倪以此終其身而名後世與可之於竹殆猶張之
於書也嘉州石洞講師道臻刻意尚行欲自振於溷濁
之波故以墨竹自名然臻過與可之門而不入其室何
也夫吳生之超其師得之於心也故無不妙張長史之

不治他技用智不分也故能入於神大心能不牽於外
物則其天守全萬物森然出於一鏡豈待含墨吮筆槃
薄而後為之哉故余謂臻欲得妙於筆當得妙於心臻
問心之妙而余不能言有師範道人出於成都六祖臻
可持此往問之

　　翠巖真禪師語録序

　　石霜山中有三角虎孤游獨坐萬木生風至於千里無
人草深一丈有一人料其頭而得道是為黃龍慧南有

一人履其尾而得道是為翠巖可真南之子孫江西湖
南若掲日月而真得子晚所乳之子是為溈山道人慕
喆林棲谷隠堅宻深靜霜露果熟諸聖推出枯木朽株
雲行雨施然後翠巖之道光明葢翠巖之入石霜適遭
一吼凡聖情盡參承咨決徹佛徹祖行住坐臥亘古亘
今行川之水無不盈之科走盤之珠無可留之影十聖
三賢當路亦須草偃風行四方八面俱來無不投戈散
地金章玉句具在可知然明月夜光多逢按劒陽春白

雪難為賞音維黃龍罷參之客必遣之曰百鍊真金直
須入翠巖鑪韛今坐鎮諸方龍吟虎嘯者無不稱翠巖
室中之句以接大根器凡夫而叢林號為真㸃胸者葢
同門數老雖目視耽耽文采炳煥似從慈明法窟中來
實不解石霜上樹之機耳各夢同牀不妨殊調冷灰爆
豆聊為解嘲云耳

　　雲居祐禪師語録序

　　佛言我於一切法無執報得常光一尋身真金色乃至

三十二天人相八十種隨形好一一皆對妙因固知釋
迦老子不會祖師禪今有人灰頭土面而種種光明遍
照卑濕重遲而進道猛利超過百萬阿僧祗劫哆哆啝
啝而法音如雷如霆慧辯如雲如雨跛跛挈挈而十二
時中遍往十方國土調伏衆生如來油花脱子全無用
處不可是超佛知見倒用如來印也此語若傳山北山
南必且懷疑起諍若問是誰但向道是雲居祐老子若
有人問言句内識此老子言句外識此老子不可道不

即言句不離言句對諸方説如來禪也我觀此老子雖
不設䧟虎之機大空升堂小空入室雖不結羨魚之網
烏鵲遷巢龍蛇避宅子湖狗口裏刺得手祕魔巖义下
有出身路所以鏡有山鬼之形妙於不見骨銜波旬之
鏃本自無瘡若人信得及萬株杉裏方藏影若信不及
五老峯前又出頭此老子是無為無事人何須鄙夫百
千偈贊諸人還會麽巨鼇莫戴三山去吾欲蓬萊頂上
行


　　大溈喆禪師語録序

　　喆禪師烹佛祖鑪韛鍜十地鉗椎坐大溈山孤峯萬仞
倒用魔王之印追大軍於藕絲孔中全提金翅之威取
毒龍於生死海底擊毒塗鼓死却偷心傳法蝮蛇命與
雪山藥吐却室中宻語野狐涎若相如之璧無瑕不但
二十五城十方一契盡為祖業驢負麟角羊蒙虎皮來
者崢嶸皆納敗闕向溈山去者合如是去從溈山來者
吾則有以驗之昔石霜山中生二虎其一為黃蘖南其

一為翠巖真黃蘖之虎乳數子皆哮吼一方弭伏百獸
而翠巖之虎生一夔是為喆禪師余不能盡贊其道而
以印於余心者書之溈山語録之後後世僧中有董狐
深知正法眼藏之樞紐能持直筆使雅頌各得其所必
將有取於斯文

　　翠巖悦禪師語録後序

　　翠巖悦禪師者青山白雲開遮自在碧潭明月撈漉方
知鐵石霜崖強弓□箭不受然燈記自提三印正宗假

令古佛出須下一椎定當前則激惠南老子出泐潭死
水而印慈明後則勸祖心禪師撥大愚寒灰而見黃蘖
看儂兩著雖天下碁客受先破此一塵與四海禪宗㸃
眼有懷疑者是不肯山谷道人擬欲全提且救取無為
居士

　　福州西禪暹老語録序

　　佛以無文之印宻付摩訶迦葉二十八傳而至中夏初
無文字言説可傳可説真佛子者即付即受必有符證

印空同文於其契會雖逹磨面壁九年實為二祖鑄印
若其根器不爾雖親見徳山棒如雨㸃付與臨濟天下
雷行此印陸沈終不傳也今其徒所傳文字典要號為
一四天下品盡世間竹帛不能載也葢亦如蟲蝕木賓
主相當偶成文爾若以為不然者今有具世間智得文
字通者自可閉戸無師讀書十年刻菩提印而自佩之
矣故曰神而明之存乎其人茍非其人道不虛行怡山
暹老初寄瓶鉢於古田時人不識也曾福州子固拔於

稠人之中授以西禪而道俗皆與之團蒲曲几於今十
二年矣暹之徒净圓以其言句求予為序引予問净照
禪師以為其人有道心知子莫若父也聞予此言必不
驚也至於録開堂升座之語以續祖燈則其門人之志
也

　　李大耕大獵字序

　　東川李任道名其二子曰大耕大獵任道務學之良師
求益者之畏友也以道耕而囷無積粟以徳獵而庭無

縣肉故用揚子雲耕道而得道獵徳而得徳者為之字
任道之命其子不在於富貴顯而在於道徳可謂父父
矣涪翁字大耕曰無息大獵曰無待而說之曰咨爾無
息惟日行其所聞如恐不及咨爾無待不可道於人之
前者身弗行也然後可謂子子矣

　　宋完字序

　　僰道宋君完曰完也有志從學於先生之門而未能自
克出從市井之囂葷然其有味而常見侮於人入聞先

生之言淡然其無味而常見敬於人二者交戰敢問其
故涪翁字之曰志父而命之曰志父來前士唯無志則
不可學誠有志乎不難追配古人矣戰市井之囂又何
難哉古之言曰不以物挫志之謂完季札子臧不以國
挫志泰伯虞仲不以天下挫志是以搢紳先生于今尊
之夫志者戰不義之良將也不怒而威不言而信總百
行而出戰可謂堂堂之陣未有能當其鋒者矣而况市
井之囂曲巷之好頻頻之黨酒食嬉戲相追逐者乎詩

云豈不爾思室是逺而子不邇求豈有執戈而禦之者
乎

　　刻杜子美巴蜀詩序

　　自予謫居黔州欲屬一奇士而有力者盡刻杜子美東
西川及夔州詩使大雅之音久湮没而復盈三巴之耳
而目前所見録録不能辦事以故未嘗發於口丹稜楊
素翁拏扁舟蹴犍為略陵雲下郁鄢訪余於戎州聞之
欣然請攻堅石摹善工約以丹稜之麥三食新而畢作

堂以宇之予因名其堂曰大雅而悉書遺之此西州之
盛事亦使來世知素翁真磊落人也















　　山谷集巻十六

