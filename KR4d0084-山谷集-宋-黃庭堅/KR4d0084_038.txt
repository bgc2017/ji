







　　欽定四庫全書

　　山谷外集巻八

　　宋　黄庭堅　撰

　　哀詞

　　張翔父哀詞

　　張庖民翔父徃在皖溪口開泉長安嶺下元豐庚申十
月余舟次泉下㪺泉瀹茗嘉若人之同臭味盖巳夙期
與之友於是盤礴泉上斵土出石奰屭如龜伏而吐泉

乃名曰靈龜泉勒銘泉石屬裴士章憲之蒔梅百本斬
惡木而後行壬戌六月翔父之息耕護翔父之喪過泉
下翔父才徳初不在人後俯仰庸人不甚出奇見異其
於林泉心安性服之也作詩清壯能為不經人道語迍
囘嵗晩揜棺曹溪為作哀詞遺耕且諉翔父之甥胡僧
孺唐臣鑱之靈龜泉上以圖不朽我觀翔父兮白璧黄
金蓺蘭九畹兮寂寞中林號鍾清角兮蛛以為室子野
骨朽兮誰明此心驥思天衢兮欵段參駕西子掃除

兮嫫母薦衾萬世一軌兮螻蟻同域志則日月兮與天
照臨走官窮海兮齎恨下泉歸舟載旌兮行路沾襟
靈龜伏坎兮古木風雨欵崖銘詩兮金玉同音九原松
聲兮吾得詩友遺稿怨絶兮絡緯霜砧寫哀寒水兮
琢詞堅石君有嘉息兮安知來者之不如今

　　墓誌銘

　　宛丘懐居士墓表

　　聖人不作道不明於天下晚出之儒玩禮義之名而陋

於知人心失學問之意而士必以讀書為選以予考於
書猶及見古君子之論人雖瞽師卜祝下至百工之賤
因其方術心通性達總其要歸有合於道德之序者皆
以義取之而不廢也士固有不幸而出於取人無定論
之時挾魁磊非常之器而納於流俗之繩墨不資經義
文章終無以自昭於世者若宛丘懐居士為近之居士
少喜醫方自神農草木書黄帝内外經扁鵲倉公之傳
無所不觀遂以其方名為醫愽士為人治劑數有功由

此知名居數年厭之以其方授子孫幷致家政築室其
旁逺事獨居率月再畢祀事子孫旣自力不敢溷事廼
聚浮屠書闔門而讀之無師授而渙若冰釋雖不多為
人道之而性行純熟應對機警稍稍為人所傳江湖淮
浙之濵浮屠氏之逹者無不來欵聲實既見而歎曰此
吾師所謂見鞭影而逝者王公大人多與之遊居士雍
容上下使人不可親踈而未見其有求也既七十嵗舉
累世不葬通别籍之喪二十餘身辦其事曰是責在我

不當以累子孫異時人疑居士道挾趣足自容及其與
子孫分職皆有條序益知其自得者未可以衡尺論也
居士諱敏字仲訥享年七十有五子和孫遘皆守其方
試國子四門助教世毎傳而尤妙於其術古者貴三世
醫於懐氏益信斯言和於䘮葬皆應禮狀居士平生來
請表於墓是為表

　　陳君碣

　　陳瑴潤之世籍龍游少長魁礨乗不繫舟飯飢衣寒不

恤有無圍棊舉酒品藻圖書賔至如歸士夫師儒晚發
家笈玉板靈樞潛心岐雷越人淳于雲飛必育淵深必
鈎聚蓄藥草以待疾痛蒸暑作厲死相枕藉行人掩鼻
君入其舍藥之粥之為歸為救起僵息躍訖不受謝夜
半叩門不擇貧富夀五十九沒於牖下夫人文氏不吝
不奢祭祀賔客内助靜嘉教誨三子皆世其家奉持佛
律耆耄不違遺命慈祥笑語蟬蛻鄉曰以孝里曰和義
從宅於祖嘉木翳翳碣其德音以詔來世


　　黄庭僉墓誌銘

　　庭僉莆田黄氏幼少強學游居寢食以書自隨著書二
百巻刺六經失傳正史氏不當論世合變其説汪洋
使學者斟酌厭飫自趨其歸一時士大夫多傳其書故
庭僉未入䑓省名動京師四方劉仲原父在揚州得庭
僉所著書以為似兩漢儒者已而試有司舉進士居第
一同時學士大夫絶不敢與比肩而進庭僉一黜於禮
部翰林學士鄭獬御史中丞滕甫知貢舉王珪進士許

安世等若干人交章論薦廼得召試舍人院除撫州司
戸參軍國子監直講以憂去服除擢太常寺主簿兼禮
院檢詳文字禮祠客膳四部主簿樞宻直學士陳襄薦
之於朝曰庭僉雖䝉収用未當其能除眞州軍事推官
知潤州金壇縣事崇文院校書改館閣校勘元豐已未
五月壬申以病卒官享年五十有五庭僉事親持喪與
兄堯俞居貧賤鄉州師用其禮而歸仁焉對諸生講勸
未嘗視日早暮為倦容為省寺主簿不循俗媮嵗月督

程憸姦皆以律令聴之諸公知庭僉不類小儒面墻吏
道方嚮用之而庭僉死矣曾大父仁濟大父中孚父問
通五經里居諸生從受業尚書右丞皇甫泌誄之曰義
成逸士庭僉娶林氏四男子皆在童稚四女子嫁某官
方澤某官方安道某官陸如岡其季居室林夫人以某
年月某甲子遂塴於義成之域命族子殿中侍御史隆
乞銘於豫章黄庭堅庭堅詢事考言作爲銘詩其詩曰

　　義成之丘其栢其松豈曰不伐行人致恭新窆在位昭

穆異宫維義成力穡而無年維金壇逢年而不豐藐是
諸孤載爾耒耜時播時穫對前人功

　　胡府君墓誌銘

　　府君諱某字某少孤事母甚力有故貲百金兄子負公
錢逮捕君傾産為償致無以自衣食而不悔出入鄉黨
勸善救過赴人之急難人皆悦之聚經史教兒讀書鬻
所乗馬延士人與之遊一縣笑之曰開田以望歳近市
而求贏吾猶時則不獲奚事讀書君不為變已而其子

䝉學行有聞登進士第於是里巷以榮而鄉先生大人
咸歎其智度逺也蒙為吉州安福尉屢以最擢信之永
豐令君教以吏道皆可傳元豐二年正月某甲子考終
於永豐官舍春秋七十有一卜以某年月某甲子葬於
清江縣修德鄉之原夫人顔氏三男子長允明蚤卒次
則蒙次啟三女子仲蚤卒其二女子嫁某官羅審禮進
士劉渙曾祖某祖某父某居清江舊矣其上世皆力田
故不知其所從來䝉以羅審禮之狀來乞銘序府君世

系行事如此䝉庭堅之友也好學而文仕能其官足以
觀府君之善教敢不銘銘曰

　　有孫有子其承畀予如土于苖蓺麻不黍永豐繩繩以
親譽處維若人之緒既兆元龜宅是吉卜藏以我銘考
信終古

　　有宋君子李正夫墓銘

　　嗚呼正夫當時而不趨後時而不覷人皆疾驅我車徐
徐不曲而腴寧直而癯以貴穉予嘑而辟除不回之勇

辟易萬夫白首于塗懐璧不沽士不信道寵辱百戰以
道觀逢乃其夜旦丹陽之丘既命蓍蔡嗚呼正夫安宅
無悔

　　賀州太守歐陽君墓誌銘

　　君諱問字勉之歐陽氏世傳其先渤海歐陽堅石死趙
王倫事其族人避地長沙故江湖諸歐陽皆祖堅石君
爲江陵人自大父始大父諱企終醴陵令父諱準不仕
君以孤童力學舉進士數不偶以恩賜三禮出身仕果

州安州司法參軍瀘川令改衞尉寺丞知南海縣事當
官行其所聞不以少吏自屈奏書論南平雖朝貢法不
應弛邊闗其後卒如君言舉監永通錢局歳課辦甚遷
太子中舍知賀州行及陽山而卒年五十有三夫人趙
氏於是亦卒一男五女男曰獻舉進士不墜其家女嫁
河源尉梁暕某郡李兼材某郡秦端友其二女早卒君
卒以熈寧十年十月某甲子獻以元祐元年八月某甲
子乃克葬君於當陽之靈山因予所識荆州教授李雲

從來乞銘故予銘銘曰

　　持詩書賈不得贏以仕易農著㢘能迄可治大中隕傾
固安其丘坎有銘吏而勤民尚後興

　　王長者墓誌銘

　　長者海昏王氏諱潨字永裕祖倫父智世力田䘮祭常
望鄉黨長者天資善治生操奇贏長雄其鄉遂以富饒
築館聚書居游士化子弟皆為儒生則以其業分任諸
子獨徜徉於方外道人雲居了元東林常總皆攝杖屨

徃遊其藩元祐丙寅正月辛卯終焉享年六十有二前
此三年自築丘於青山之西原松檜成列矣兹十月過
存里中親好相勞苦勸戒若將逺别爰及辛卯中外之
弔哭者曰君盖聞道者邪先配陳氏繼室兩謝氏八男
子楙崇信森棣權彬植崇信前死三女子二壻曰董轂
髙友諒其季未媒也楙等遂以其十月某甲子奉窀穸
如初志楙娶李氏女於庭堅母夫人為族兄弟故楙因
乞銘太夫人曰汝以外家故不可辭遂銘之銘曰


　　以義力其窮以智謝其豐以理考其終以文欵其封

　　黄氏二室墓誌銘

　　豫章黄庭堅之初室曰蘭溪縣君孫氏故龍圖閣直學
士髙郵孫公覺莘老之女年十八歸黄氏能執婦道其
居室相保惠教誨有遷善改過之美家人短長不入庭
堅之耳方是時庭堅為葉縣尉貧甚蘭溪安之未嘗求
索於外家不幸年二十而卒殯於葉縣者二十二年繼
室曰介休縣君謝氏故朝散大夫南陽謝公景初師厚

之女年二十歸黄氏閑於禮義事先夫人愛敬不倦侍
疾嘗藥不觧衣至於復常脩禪學定而不廢女工能為
詩而叔妹不知也言有宮庭行有防表不皦不汙長少
咸安懷之年二十六而卒生一女曰睦才四歳過時而
先夫人哭之哀殯於大名者十一年元祐六年先夫人
捐館乃克歸二夫人之骨於雙井八年二月從先夫人
葬焉同宮而異槨初庭堅年十七從舅氏李公擇學於
淮南始識孫公得聞言行之要啓廸勸奬使知嚮道之

方者孫公為多孫公憐其少立故以蘭溪歸之及庭堅
失蘭溪數年謝公方為介休擇對見庭堅之詩曰吾得
壻如是足矣庭堅因徃求之然庭堅之詩卒從謝公得
句法嗚呼如蘭溪之女美介休之婦德皆室家之則也
常欲以楚詞哭之而哀不能成文二夫人平生常恨無
男二夫人沒後庭堅始得男曰相它日當使相乞文於
友而刻之隧以哀其志

　　董夫人墓誌銘


　　夫人董氏開封人少入梁氏事尚書水部郎中諱如圭
實生北京留守推官河北轉運司勾當公事鐸通直郎
都水監丞鑄宗室右武衞大將軍彭州刺史克艱之妻
鐸生八嵗水部君捐館舍夫人奉嫡夫人永和縣君王
氏字其遺孤襁負抱擕至於男女有家室二子成人事
永和如己自出永和待夫人有加其後持永和之喪及
其襄事春秋皆如禮意慈祥而不欺喜言人之善而好
施享年七十有二及見孫男女十有五人婚宦者半鑄

之妻同安郡主濮安懿王女也執婦事在寢門其存也
榮其歿也哀將葬鐸等以狀來告曰先夫人終以元豐
八年六月辛巳卜以七月辛酉奉時窀穸其兆在祥符
縣北常之源願得銘以垂世傳後攷於二子之交游以
夫人誠可銘遂為銘曰

　　梁氏之棣其鄂韡韡雖其才良母氏勤止樛木葛藟肅
雝于宫有蕡其實茂對本宗淑善夀考燕譽終始銘
石下泉以慰孫子


　　王氏墓誌銘

　　王氏女柔字伯惠年若干嫁為京兆府櫟陽尉朱春卿
之妻生一女而病卒於外家春卿歸其柩𦵏於岳州巴
陵之原祔於其姑柔父稚川余友也為余言柔敏慧孝
慈學文知義理觀西方書若有所超殆將蟬蛻塵垢玉
雪其躬不幸短生哭之哀甚敢乞銘以紓痛則為作銘
銘曰

　　凡命於天甚美難守陶人為鈞賦物常巧火齊孔時坯

甈十九器成而舉之隕越于後若人之不淑無所歸咎
單卿夫人張氏墓誌銘

　　夫人張氏出瀛州河間徙京兆萬年考諱曜當世洶洶
與其族卧終南山不出名聲籍籍闗中晚出仕為太常
博士夫人家居事繼母有聞博士為擇對以嫁平原單
公歸而事嚴姑如事繼母力貧為家不以累其夫故單
公得讀書登進士第仕而顯於朝以禮終始長姒沒夫
人襁負其兩兒母之人不謂非已出也夫人屢失子免

乳得男而姑病夙夜藥糜不慈其子君子以為難攻苦
忍窮垂二十年至於泰而能用其有収䘏中外光禄捐
館舍則以梱内付子婦而老於堂齋几薰鑪宴坐終日
晚乃游道人宗本法秀之間知生死之説夀八十四力
疾靧沐待期而終顧視家人無戀嫪意光禄與今上同
名當以字行曰孟陽夫人歴封安定夀安二縣仁夀郡
三男子&KR0974;鎔皆通直郎渢宣德郎兩女子歸某郡王至
言曲陽尉席延卿夫人終以元豐乙丑七月辛丑𦵏以

其十月某甲子其兆在齊州長青縣天華南管先光禄
之吉卜也&KR0974;等以陳留李之儀狀來乞銘之儀道夫人
之義甚髙且曰詩人所謂女士者將在於此不可以不
銘銘曰

　　夫人居室繼親受福濫觴成江單宗燕睦承尊孝恭撫
下仁哀使非巳子於予母懐林囘棄璧負子逆旅愛日
事姑寧絶兒乳朝聞夕死士不及牆玉珥珠𥜗乃或升
堂道無情狀言得則謗委命蟬蜕以觀無妄女徳能一

國風所嘉能人難能夫人則多光禄有宫歸奉盥櫛作
為訓詩告後勿伐

　　趙夫人墓誌銘

　　進士李慥悏恬之母夫人趙氏其父曰紳其夫曰通儒
李皆安陸人夫人幼少敏慧讀書誦詩通其義説年十
八歸李君夙夜舅姑之所恭順而明微祀事能勞燕居
不黷婚婣恩施孔惠孔時族人師用之有女俗持里人
筓髢中物珠璣價十萬急貸於夫人請半價曰是可乾

沒夫人曰乗人之緩急而利之則害仁尊章在堂而私
市則病義智及此又能守之為婦十有三嵗三男一女
而卒卒時長男始十二歲其顧託之言可傳後十有九
年自恬以上皆知學而女子為士人韓操妻於是夫人
可無憾元祐改元之二月某甲子鎧等乃克奉襄事於
其縣青木之原王舅之域走數千里來乞銘哀其意予
銘銘曰

　　於戲夫人婦徳孔有胡不黄耉中棄稚乳考徳銘詩以

勸歸女亦勸三息欽念母言茂爾徳聲慰此下泉

　　章夫人墓誌銘

　　夫人章氏某縣君處士慶之女為分寧著姓能以豪右
致學士大夫年二十四歸我伯父祖善祖善黄氏以文
學知者皇祐某年進士仕竒不逢以大理寺丞致仕今
以奉議郎家居夫人為婦為妻舅姑曰齋祀春秋能不
勤我夫曰凡吾得盡心於學者維室家之宜為母為姑
子順教詔日就月將婦承功緒休其蠶織其爲人勤敏

樂易幼少智慮如大人白首而血氣不惰啟手足之日
有善言享年六十有七終以元豐壬戌九月某甲子葬
以乙丑某月某甲子其山曰馬鞍三男子曰某曰某曰
某三女子嫁黄州判官吳卞武昌李康年淮南節度推
官林鎬夫人於庭堅小功母也太夫人曰吾少婦汝家
姒遇我有禮汝為好作銘庭堅則再拜而銘銘曰

　　紫陽之山磽磽其谷水清且脩卜宅其上游宜牲醴而
祠春秋登彼墟矣訏且樂不洳不隙蓺爾松柏戒爾

樵牧千秋萬歳永安宅

　　酈氏墓誌銘

　　夫人酈氏亳州衞真人夫人幼敏慧父仲隱竒之欲以
歸士大夫而地寒未能自致也故西京作坊使贈金紫
光禄大夫宋君始䘮其室李夫人聞夫人之風以幣迎
之入宋氏族婣皆稱其懿行享祠能嚴餽問孔時不吝
於寒宗不忌於羣妾生子逺與适而宋君捐館舍逺七
嵗矣适才四嵗持宋君門戸䘮祭如禮鬻笄髪間物延

致師友成就其子訖於榮養有邑有夀昌於其先敬能
悦安之居已下者能慈哀之不愠不求眉夀而康終於
邠州适之官舍享年七十有三宋君諱仲李夫人晉陵
縣太君逺為夀州觀察推官而卒适今為承議郎通判
衞州將以元祐五年正月某甲子𦵏於共城之麓䑓狀
夫人節行來乞銘銘曰

　　昔在漢京髙陽酈生輟漢王洗以舌下城惟死事孤
疥侯髙梁曲周相漢侯則以功寄雖賣友為王吉

凶夫以文鳴鴻困燕爵道元述川綜百氏學酈宗寥寥
中缺不嗣夫人之興實維女士其宗無人或在甥出令
子若孫尚似諸酈

　　陳夫人墓誌銘

　　故福州長溪主簿吳君夫人陳氏其父左侍禁知髙州
諱祕開封人初髙州子男女且十人皆蚤世晚得夫人
幼童慧寤成長淑慎故髙州奇此女閲壻久之廼以歸
長溪長溪磊落人三佐縣不可意棄官歸蓺植遇人情

不可堪忍崢嶸於胷次而上於眉宇之間睥睨畦圃釋
然忘懐以是心通意得於草木之性間雨露而封殖之
能與物為四時而吳氏花名江南盖婆娑林丘十餘年
而後終雖長溪自得之而夫人燕安田里實有助焉夫
人歸吳氏不及皇姑事長姒如姑禮外姻來者初不知
其娣姒也自奉養菲薄施畀族黨甚周諸兒皆夫人勸
督宦學也尤喜誦浮屠書平生自力以數萬過子姪念
其春秋髙勤誦索氣共諫止之夫人曰人心所安樂國

禁不能沮也其所不願國賞不能勸也吾誦書猶乃翁
蒔花也疾革顧兩侍兒掖坐命二子曰吾處常得終汝
曹可無憾遂瞑實元豐四年九月十二日享年六十一
維夫人少則能婦長則能母陳義甚髙疾亟而不亂斯
其可銘長溪諱長裕崇仁人而𦵏番之東岡夫人祔焉
五男二女其四早卒久中歙令美中進士薦其州女嫁
承務郎郭禮立銘曰

　　在番之陽孔樂東岡維息克孝以夫人藏其松其柏其

杉其栝築丘岑岑尚勿翦伐深谷既陵土不閟瘞刻詩
不磨永孚來世

　　叔母章夫人墓誌銘

　　叔母章氏洪州分寧縣人處士諱積之女夫人幼喜誦
書㺯筆墨父母禁之與諸女相從夜績待其寢息乃自
程課由是知書事父母居其喪以純孝聞年若干歸叔
父叔父性髙朗嗜酒好賔客客饌咄嗟責辦夫人怡然
從令未嘗不肅給也叔父平日大率常醉或使酒嫚侮

夫人承之未嘗不以禮也夫人嘗間叔父之不甚醉時
諫曰君終日如是使諸子皆法象何以為家叔父曰吾
兄弟之子多賢克家者自當不法我而法彼也夫人歸
不及舅姑事叔父之所生母李氏如姑禮盡愛盡敬李
氏年八十六乃終其遺言曰吾百無憾不忍捨孝婦去
耳分寧之俗所生母皆服役於其子婦聞夫人之風乃
欣慕焉夫人年三十有四而叔父捐館舍二男二女皆
幼毁瘠殆不勝䘮既而幡然改曰我死則負託孤之心

乃致力窀穸之事為二子築室治生識者以為有男子
之智烈婦之節慈哀使令知其勞逸家人熈熈教子不
威而使其子退而思其言戊寅之歳四月辛卯召其子
回曰吾徃時嘗因吾弟楚材聞龍山祖心禪師死生之
説吾今日百骸欲潰而不得脱其病安在汝取圓覺經
來誦之回誦至地水火風四大各離今者妄身當在何
處夫人曰止召婦女告以後事即命掩室而化享年六
十有二長子某蚤死次則回女嫁進士南宮元龜王大

成回好學知探其本源事親居䘮盡敬盡哀將以某年
月日葬夫人於脩水之上游地曰迷仙而數千里來請
銘於戎州某泣曰安康郡君無恙時嘗言章夫人於我
有恩有禮汝等不可忘其敢不銘銘曰

　　夫人來宅令儀令色不忌不克奉姑如嫡於夫於息致
曲而直賢而多能自晦而明身嫠子嬰守節如城静為
五兵終莫之陵孝子兢兢既卜佳城伐山勒銘逺其徳
聲其松其檉斯其棘荆修竹繚塋以配其清


　　永安縣君金氏墓誌銘

　　夫人永安縣君金氏家番陽故廣東轉運使尚書度支
郎中諱君卿之第二女供備庫副使䕫州兵馬都監梁
君在和之妻夫人事繼母以孝聞事其姑如事其母居
家富貴歸梁君而安其貧焉信釋氏讀其書奉其戒律
年四十則掃除一室謝梁君而齋居社多比丘尼以為
難能也平居笑語雍容雖其所不懌未嘗見聲氣對梁
君如賔客處姬妾如娣姒撫諸子如巳出喜讀書善筆

札諸子皆受經於夫人未嘗從師其子千之有學行士
大夫稱焉嵗在乙亥月仲冬日某甲子沒於䕫州官室
兒女姬妾刲肉為祭煉臂然頂刺血書佛經者數人其
慈愛出於忠信可知也六男子長定之三班借職次千
之升之亞之精之百之四女皆在室千之以汝南程旨
味道狀夫人内行來乞銘味道立義不侵少許可非其
實不傳故叙而銘之銘曰

　　猗歟夫人在家怡怡來歸祁祁女宗婦師内外具宜

賔禮夫子慈愛妾媵退考於室淵黙清静鳲鳩在桑在
梅在榛怒之喜之乳哺補紉宴居不惰文史翰墨諸子執
經其音秩秩衰門之女夫人有之興門之男千之似之永
安錫封以夫介寵千之方興尚賁其壟

　　辛夫人墓誌銘

　　夫人姓辛氏諱媛幷州軍事推官諱顯仁之女尚書駕
部員外郎諱有則之孫贈戸部尚書諱若冲之曾孫其
先隴西狄道人後(闕)　徙於潁川(闕)汾無顯者維狄道

之辛與潁川之辛班班見於史官潁川之辛又多聞人
夫人盖從潁川之居陽翟者也有諱仲甫者以參知政
事事熈陵有聲以太子少保致仕贈太師尚書令兼中
書令封晉國公是為夫人之髙祖也夫人年若干歸為
蘇熹道宗之妻若干嵗以卒無男子生二女孟蚤卒其
仲尚幼卒時道宗為汝州襄城縣主簿某年某月某甲
子也以某年某月某甲子葬於潤州丹陽主簿之原祔
曾王姑之兆將𦵏道宗告其所與游豫章黄庭堅曰吾

妻不幸蚤世然其行云云有足銘者子為我銘其墓遂
用其言為銘銘曰

　　嗚呼夫人淑慎柔嘉宜婦宜妻歸寧外家始從夫子在仕
襄野視去舅姑如去父母寡笑寡言静好讀書思齊古
人勇於事夫屛夫浮夸中饋是敕脱䈂解髢以羞賔客
婉婉襁褓呱呱女嬰中塗失母啼不成聲不足者年尚
多者徳我為銘詩以慰幽穸

　　狄元規夫人墓誌銘


　　壯士在險或以辱身夫人秉義不緇不磷人哀其嫠予
哀二女之孰母人恤其緯予惟斯文其不窶養孤能勤
抱書泣旻牲不揜豆以祠秋春女歸有孫負擕乃來寧
襄陽文章如漢西京夫子之耜子終其畆立狄氏牖戸
莫予敢侮刻銘其丘作憲諸女

　　任夫人墓誌銘

　　吾友廖明略自安陸寓書京師乞予銘其妻任夫人之
墓其狀曰任氏歸正一七年三生子男曰青箱青規女

曰念二不幸年二十五而卒性敏慧頗通書柔婉孝仁
在貧而樂先夫人愛之如已子不幸先夫人即世任不
勝哀閲九旬亦死將以元祐元年十二月癸丑從葬舅
姑之墓次願得銘以塞悲庭堅曰如是可不銘梓州郪
縣有任軫者及其弟更有聲治平進士間遂同年登第
軫父伯傳任尚書都官郎中有人物冰鑑見明略為童
子時曰此人後必以文章顯故以軫之女嫁明略云其
銘曰


　　委佩兮結褵來有家兮咸宜承尊章兮相夫子豐約有
時兮百歳同死忽兮與朝露同晞棄所愛兮無不之刻
詩𤣥宫兮匪其對食之私逮其成人兮告箱與規

　　湖州烏程縣主簿胥君夫人謝氏墓誌銘

　　夫人陳郡陽夏謝氏其世序甚逺代常有人太子賔客
贈禮部尚書諱濤者曾大父也兵部員外郎知制誥贈
司空諱絳者大父也嘗任司封郎中提㸃成都府路刑
獄公事或以疑似中之坐失官家居者數年已而有大

臣寃其獄天子直之今爲屯田郎中通判襄州名景初
者父也夫人方室處靖深婉嬺言動皆顧繩墨父母曰
吾女材必擇所宜歸則以嫁胥君茂諶茂諶敦厚敏逹
學問自將調湖州烏程縣主簿以卒夫人之歸胥氏年
二十祖姑翰林瑯琊公之配建康太夫人在堂於夫人
為外祖母然夫人終不以外氏故不盡節於夫家禮意
篤宻而恩施周内外族婣莫不謂宜其歸未㡬舅都官
君捐館舍烏程又早世生二子輒失之建康君亦終於

堂夫人獨奉其姑成安韓夫人以立胥氏門戸憂患窮
困人視之若將不終日夫人縱觀方外之書求死生之
説時時呻吟應答不類閨門中語或傳於親黨間理致
甚髙益知夫人之根惠而韻勝也熈寧乙卯四月輿疾
歸父母家而卒以九月癸酉享年三十有一客其柩於
穰成安君及烏程之弟茂世卜以元豐庚申五月甲子
奉建康之窀穸於是歸夫人之柩於陽翟祔烏程之封
使以其狀來乞銘庭堅於夫人妹壻也實叙而銘之銘

曰

　　敏膚順慈父母受祉齋栗雍穆舅姑咸喜譽達州黨燕
及君子宜處宜歸在釐不疚不畀之夀則莫承其後無
所歸咎膴膴韓城𦵏從其夫作銘下宫示後不誣

　　王氏墓誌銘

　　夫人豫章王氏宣德郎知宣州南陵縣事楊淑之母也
南陵為吏有能聲涖事敬畏處僚友不爭以為夫人之
教也元祐七年夫人夀七十有九以四月壬辰考終於

南陵之官舍於是南陵以其十二月庚午葬夫人於清
江之原楊氏之兆從君與夫人如生禮使來告曰淑斬
然在衰絰之中不得躬受命幸嘗為僚辱知且愛敢乞
銘以圖不朽則叙而銘之夫人少入楊氏事君主君曰
太中大夫諱申主母曰南康郡君時氏大夫公初以著
作佐郎監閬州稅法不(闕)以其(闕)之官故南康命夫人
持焉烹餁吉蠲賔豆(闕)　大夫公安焉生一男一女男
則淑也女嫁進士陳發夫人盖晚而主南陵家事服用

平素不有私槖而責淑以清慎奉佛潔齋不聴間言而
廸婦以孝敬含飴而㺯曾孫忘其耋老於戲是可銘也
銘曰

　　江漢廣兮有渚有沱别而不殊乃同一波從君于蜀攝
將梱事歸而就列不沮不忌甚順而穀乃膺多福黄
髪曲局燕其子之禄其子其婦其孫其曽敬承竁封
無有悔懲

　　山谷外集巻八

