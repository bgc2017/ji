







　　欽定四庫全書

　　山谷别集巻二

　　宋　黄庭堅　撰

　　銘

　　瀘州開福寺彌勒殿銘

　　瀘州控緜水一都㑹文經武略付在守臣呼吸變故
應以整暇佛廟鐘鼓亦用震驚聾俗使相輯睦不相
侵冒實為王略之助瀘故有開福寺彌勒大像殿&KR0034;

岌通衢夷夏所瞻摩以歳禩金碧黯昧象設欹傾僧
景沂了愚了謁同力新之始於紹聖丁丑成於建中
靖國之元而景沂請銘余為稽首銘之曰

　　能仁像法岌岌將傾知足天王下開羣㝠維此金像景
沂所作侍其純夫實掌西南之鑰有其閉之莫相侮侵
有其開之來獻其琛

　　此巻摹刻畢便留充沂上人衣鉢若有攘臂紾奪者
依東坡先生施四菩薩板誓建中靖國元年正月丁

亥青輝閣前舟中書

　　表弟李廣心作太湖主簿於廨舎中作雙寂堂逺
來求銘

　　境寂心鬧動靜沉掉心寂境喧萬物森然心境雙寂語
黙作息心是寂根事乃枝葉物物本然自動自業將心
求寂如驢覷井以寂安心馮老送癭

　　任運堂銘

　　或見僦居之小堂名任運恐好事者或以藉口余曰騰

騰和尚歌云今日任運騰騰明日騰騰任運堂盖取諸
此余巳身如槁木心如死灰但不除鬚髮一無能老比
丘尚不可邪

　　關幽亭銘

　　從事於俗吏之軌何時得少關幽事澡雪塵坌哉此亭
常光見曉則夙興於吏事之前為可得意老杜云春來
常早起幽事頗相關故名之

　　寸隂齋銘


　　筦庫之職不盡心則事不舉盡心公家則少暇日觀公
有意於問學其惜寸隂則不暇矣

　　脫黏菴銘

　　愛憎利欲膠著胷中欲脫此黏以道為工

　　宻軒銘

　　事以宻成語以泄敗士大夫之生以口為戒

　　明月泉銘

　　谷簾造次不窮源棲賢招隠(闕三字)守居井甃冽寒泉

明月迺用堂名傳

　　宴坐室銘

　　李子宴處不惰不馳觀宇觀宙使如四肢不動而功不
行而邁萬物芸芸則唯我在

　　天保松銘

　　衡州花光山實衡嶽之南麓有松傑出盤礴雲表
晉陵鄒浩嘗以問長老仲仁曰方法堂佛殿鼎新之
時他山之木尚入繩墨乃不以為材耶仲仁曰自其合

抱以來睥睨於其旁者踵相尋而至豈特吾寺之人哉
但以適當天子夀山之前故不敢運斤耳因告之曰若
聞天保之名乎其比物以見意止言如南山之夀而以
松栢之茂繼焉今山前之松可謂茂矣宜以天保名之
仁請著以示後於是乎銘

　　山有喬松在南山之陽巧匠觀旁莫之能傷非此以為
材可以全生得極其高大惟時太平薄海内外罔不稽
首歸美以報如松之茂惟此獨也正能長且乆勿伐勿

敗祝聖人壽(右皆家傳)

　　元聖庚大帶銘

　　不懈于位昊天其子之不愧于天萬物將賔之尺蠖之
智屈而伸之(右得之元氏家藏)

　　銅雀臺硯銘

　　惟曹氏西陵之陶瓦堙伏千齡深川而出逢世淸明其
屋歌舞以除風雨初不自期為翰墨主不有君子長與
甓為伍


　　艾城王文叔得此於深川之上予銘文叔之墓啓文
叔之子申以為硯而歸予雙井黄某志(右有石刻)

　　金龜硯銘

　　叔祖公溥得石溪滸剖璞見龜以薦書府靈龜六用顯
一藏五天資秀溫韞櫝應雨(右有石刻)

　　塼硯銘

　　宜為礎而為硯不薦柱而登几世皆爾耳何獨怪此

　　蘇亷正硯銘


　　剖璞而得形撱而溫栗惟其生之質山上有澤虛而容
物扶顛定傾不鼇而立極維琢磨之力將以擬天下之
賾維翰林子墨

　　周元功硯蓋銘

　　以金為鑑自見媸媚以古為鑑在夏后之世以人為鑑
常不病義鄭公既沒唐失一鑑人無畏友不僭斯濫

　　遺邵南硯銘

　　童子邵南連山之族生於宜都海口河目故投以此硯

以記其他日之不錄錄

　　龎道者硯銘

　　付龎道者學道知心如此堅石則得矣

　　曹伯達硯銘

　　巴東南浦巴子國金崖之下有蒼石琢而成器受書滴
翰林主人子墨客不鄙夷之與偃息不離輕重與南北
重為輕為可戒徳曹氏父子百夫特

　　周元功三足硯銘


　　三足鼈縮頭不出背負翰墨不反不側清潤敦厚則以
比徳

　　石秉文硯屏銘

　　東方作矣照耀萬物太白晱晱猶配寒月影落石中千
歲不㓕

　　茶磨銘

　　楚官散盡燕雪飛江湖歸夢從此機

　　贊


　　戲題戎州作余真

　　前身寒山子後身黄魯直頗遭俗人惱思欲入石壁

　　峨眉真人陳圖南真贊

　　一藤出山來正人紀見藝祖太宗曰天下定矣如月在
天去來無疵巍巍頎頎為帝王師聖哲肺腑天人眉目
三峯遶宅歲晩松菊

　　彌陀贊

　　彌陀願滿衆生界衆生界是本來心良由自心取自心

往來西方極樂國蹔時斂念門戸開處處文殊入普賢
親見本身無量壽情與無情成正覺

　　觀音贊

　　衆生墮八難身心俱喪失惟有一念在能呼觀世音火
坑與刀山猛獸諸毒藥衆苦萃一身呼者常不痛何用
呼菩薩當自救痛者不煩觀音力衆生以二故一身受
衆苦若能真不二則是觀世音八萬四千人同時俱起
救


　　知命弟觀音贊

　　普陀巖大聖應身三十二慈悲視衆生八萬四千眼救
一切苦難八萬四千聲依歸觀世音是先得道者南無
黄居士具足神通力亦具智方便何不自觀音瞿唐風
浪中歸命施無畏一人自歸依諸人皆解脱

　　維摩詰畫贊

　　維摩無病自灼灸不二門開休闖首文殊贊歎辜負人
不如趙州放笤箒


　　不二法門無别路諸方臨水不敢渡鶖子怕霑天女花
花前竹外是誰家

　　翠巖璣禪師真贊

　　一歩一彌勒一句一釋迦逢人雖不殺袖裏有靑蛇是
翠巖則二非翠巖則别彌勒下生時亦作如是説

　　圓通璣禪師贊

　　諸法坐處坐諸佛行處行如來無簡擇清鏡坦然平有
人借問誰家曲眨目眉毛何似生


　　承天寶禪師贊

　　靈山㑹上得箇消息達安城中不落裷䙡黄撫路口雪
裏開花九江渡頭無風起浪

　　郭功父得楊次公家金書細字經求予作贊

　　為一(闕)　　　説妙蓮華清淨法光明透徹十二部我

　　(闕)　　　　　　曾説是故祕宻藏藏在微塵中有大

　　(闕)　　　　　　巻字義皆炳然堂堂而祕宻或以糅

　　(闕)　　　　　　以其翰墨切微細作佛事勝眼若千


　　(闕)　　　　海説法從心起復以心莊嚴非小亦非大

　　(闕)　衆心量水牛生象牙墮在諸佛數

　　蒲團座贊

　　謂余輪邪吾不隨爾馳逐謂予扇邪吾不亂爾寒燠寛
燥厚緩者老人之養安質朴自然者野人之無欲娛爾
以貝葉銅瓶文爾以繩牀笻竹跏趺主人百不能一裘
一葛(闕)

　　龎道者名悟超贊


　　悟道識性超凡入聖文殊一源普賢萬行

　　芝贊

　　吕君餽𤣥芝一盖三足真異物也曰請以此乞數字藏
於家余為作贊曰

　　不生甘泉銅池邊一莖九葉媚神天伴余西去禦魑魅
馬湖江上看蠻船

　　畫木石贊

　　小山叢竹到天古木石下有人定是山谷


　　題崇德君所畫雀竹蜩螗圖贊

　　蒿下蹄間斥鷃飲啄爭雄穹枝竿網將作蟬嘒竹間自
謂得已螗螂從之雞鳴不已

　　緑菜贊

　　蔡䝉之下彼江一曲有茹生之可以為蔌蛙蠙之衣采
采盈掬吉蠲洗澤不溷沙礫芼以辛鹹宜酒宜餗在吳
則紫在蜀則緑其臭味同逺故不録誰其發之班我㫖
蓄維女博士史君炎玉


　　劉元輔畫馬扇贊

　　天材權竒以龍為友𤣥黄虺隤以脚支柱與物殊絶筆
墨易取至於庸庸殆難為工然後知何時有古人之風
觀其雄雌矜顧不進庸中俊佼駑中駿&KR0008;邪(右皆家傳)

　　頌

　　禪頌

　　自古多如此君今獨奈何可來白雲裏敎汝紫芝歌

　　壽禪師悟道頌


　　樸落非他物縱横不是塵山河及大地全露法王身

　　與六祖長老頌

　　昨夜三更有人㸃燭燒盡十方天堂地獄不知是誰家
之子都無面目但只向深草中藏莫向孤峯上宿齋時
有飯天明有粥自然而得山青水緑

　　慈母巖亮長老頌

　　敕書改律為禪意在無力宗空人欲破禪作律羣兒更
助之攻莫恨塞翁失馬㑹取楚人亡弓老夫亦不掩耳

我來自聽松風

　　和宣叔乞笋伽陀二頌

　　笋充庖日百尾千角鹿九首虺心生竅渾沌死搜中林
撅稚子腹便便老饕耳

　　收夏筤四月尾雨斑斑雷虺虺繭栗幡觳&KR1100;死數持來
勤老子或遭罵牆有耳(文集第十五巻乞笋於廖宣叔頌即此韻)

　　戲呈峨眉僧正簡之頌

　　普賢菩薩不來山谷老人不去夜來月上勝峯説盡薩

提露布驚起峨眉衲子脚酸不到中路杜鵑識甚鬧忙
剛道不如歸去

　　明叔惠示二頌云見七佛偈似有警覺乃是向道
之端發於此故以二頌為報

　　山川圍燕坐日月轉庭隅般若心常是如來卧起俱多
聞成外道只守即凡夫欲聽虛空鼓須彌作鼓桴

　　平生討經論苦行峻亷隅偽契已無分買山雲自俱身
為廊廟宰夢作種田夫欲辨身兼夢還如鼓與桴(文集第六

巻有報楊明叔詩即此韻)

　　化氊頌

　　奪却羣生夏衣成得衲僧卧具為伊業識茫茫所以一
奪一與三百四百野狐隊中有一兩箇不瞌睡十方虛
空百雜碎寜不打破慳皮袋

　　失紫竹柱杖頌

　　某三月二十九日發袁州見追送之客於西關門外
從者遺老夫紫竹杖於使者廟門遂失之宜春尉徐

思齊路見不平徧下諸山求索乃得之於木平觀云
人力於萬載廣惠得之山谷拊掌云草賊大敗因戲
作頌奉呈思齊尉公

　　袁門西關失却柱杖木平萬載縣裏拾得恰似鄭州却
出曹門何處待此左科禪客(右有石刻)

　　竹頌

　　深根藏器時寸寸抱竒節遭時上風雲故可傲冰雪

　　為茭橋居士作念念即佛頌


　　諸佛心内衆生心心作佛衆生心中諸佛念念證真君
言諸佛無相山鬼窟裏安葬即今十二時中是誰隨波
逐浪

　　寄清新二禪師頌

　　石公來斵鼻端塵無手人來斧鑿親白牯貍奴心即佛
銅晴虎眼主中賔自攜瓶去沽村酒幻著衫來作主人
萬里相看如對面死心寮裏有清新

　　死心寮裏有淸新把㫁黄河塞要津一段風濤驚徹底

箇中無我爾無人夢驚虵咬慞惶走痛學尋毉(闕)有神
此是如來正法藏覺來牀上笑畨身

　　送黄龍曉禪師住觀音頌

　　黄龍一卧十五年攪潭驚起舊頭角張公攪潭是好心
但向西江起風雹河陽新婦畫蛾眉老婆不可重新學
長連牀上鋪棘針滿鉢飯飣鐡菱角有能歡喜受供養
聰明一一安排著張公若問解何宗食月蝦蟇救月弓

　　雲居祐禪師燒香頌


　　一身入定千身出雲居不打這皷笛虎䭾太華入高麗
波斯鼻孔撑白日

　　歸宗茶堂森明軒頌

　　萬竹森然莫非自已作如是觀可謂明矣菁菁翠竹來
者得眼其不得者我亦無簡助發此觀亦有風雨若問
軒名請與竹語(右皆家傳)

　　送慧林明茶頭頌

　　慧林有一老人恰似銀甕盛雪徹底元無滲漏旁觀但

知皎潔有徒三百二百木鑽漫鑽磐石或遇東海鯉魚
一棒令生羽翼其餘兩兩三三歸堂又要茶喫上人南
來雲水因行不妨掉臂鳯山修水東西靈草春來滿地
但令已事相應歸日驢馱不起(右有石刻)

　　題般若㑹䟽頌

　　六祖深禪獨脚與盲抉開眼瞙走人天下乞錢涪翁放
過一著

　　因六祖舉太和山語而成頌貴此話大行


　　峨眉山中老千頌自成集持問太和山鶻臭當風立

　　墨蛇頌

　　此書驚蛇入草書成不知絶倒自疑懷素前身今生筆
法更老

　　以香燭團茶琉璃獻花椀供布袋和尚頌

　　一鉢千家飯孤身萬里浮知音若相問不住涅槃州

　　彌勒真彌勒分身千百億若問下生時不打這鼓笛

　　玉泉長老不受承天襯因作頌


　　達摩從西來不受梁武襯却面少林牆衣鉢一萬貫

　　不俗軒耐閒軒頌

　　不愛孔方乃不俗放下利欲是耐閒棒打石獅子論實
不論虛

　　東禪長老夢偈

　　東禪長老以夢説累數百言示余余因戲以禪語問
之曰上人前日之夢若以為有邪則駕天之洪濤闢
戸之靈室今安在哉若以為無邪則向之磬折以請

摳衣而趨者果何所從來邪若以為若有若無則今
之盱衡抵掌對客而談者猶夢中也上人無以對又
問以偈曰

　　伐木丁丁斧下鳴隔溪便應谷中聲不因蘋末微風起
漂影溪光本自明(漂一　右皆作潭　家傳)

　　次韻奉答南山禪師二頌兼呈琦上人

　　魚吼鐘鳴索飯錢牧牛耕種别人田淮師收得祖關在
一笛操江月滿船


　　南山四至分明也一日元來十二時兩箇泥牛齊著力
矛頭淅米劒頭炊(右有石刻)

　　奉留楚金長老

　　長安甚鬧不須驚好與牛兒著鼻繩方便把他悲願滿
斬新然佛大明燈

　　但將飯向無心椀自有人扶折脚鐺不用重尋舊巢穴
胡蜂窠掛萬年藤

　　山谷别集巻二

