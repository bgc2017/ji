







　　欽定四庫全書

　　山谷集巻五

　　宋　黄庭堅　撰

　　古詩七十首

　　考試局與孫元忠博士竹間對窻夜聞元忠誦書
聲調悲壯戲作竹枝歌三章和之(朴)

　　南窻讀書聲伊吾北窻見月歌竹枝我家白髪問烏鵲
他家紅粧占蛛絲


　　屋山啼烏兒當歸玉釵罥蛛郎馬嘶去時燈火正月半
階前雪消萱草齊

　　勃姑夫婦喜相喚街頭雪泥即漸乾已放游絲髙百尺
不應桃李尚春寒

　　效王仲至少監詠姚花用其韻四首

　　映日低風整復斜緑玉眉心黄神遮大梁城裏雖罕見
心知不是牛家花

　　九嶷山中萼緑華黄雲承韤到羊家真詮蟲蝕詩句斷

猶託餘情開此花

　　仙衣襞積駕黄鵠草木無光一笑開人間風日不可耐
故待成隂葉下來

　　湯沐冰肌照春色海牛押簾風不開直言紅塵無路入
猶傍蜂須蝶翅來

　　戲答王定國題門兩絶句

　　非復三五少年日把酒償春頰生紅白鷗入羣頗相委
不謂驚起來賔鴻


　　頗知歌舞無竅鑿我心塊然如帝江花裏雄蜂雌蛺蝶
同時本自不作雙

　　荅許覺之惠桂花椰子茶盂二首(彦先)

　　萬事相尋榮與衰故人別來鬢成絲欲知歳晚在何許
唯説山中有桂枝

　　碩果不食寒林梢割而器之如懸匏故人相見各貧病
猶可烹茶當酒肴

　　戲荅陳季常寄黄州山中連理松枝二首(慥)


　　故人折松寄千里想聴萬壑風泉音誰言五鬛蒼煙面
猶作人間兒女心

　　老松連枝亦偶然紅紫事退獨參天金沙灘頭瑣子骨
不妨隨俗蹔嬋娟

　　姨母李夫人墨竹二首

　　深閨淨几試筆墨白頭腕中百斛力榮榮枯枯皆本色
懸之髙堂風動壁

　　小竹扶疎大竹枯筆端真有造化罏人間俗氣一㸃無

健婦果勝大丈夫

　　王才元惠梅花三種皆妙絶戲荅三首(棫)

　　城南名士遣春來三月乃見臘前梅定知鎖著江南客
故放緑梢春晚回(梢一作隂)

　　舍人梅塢無闗鎖攜酒俗人來未曽舊時愛菊陶彭澤
今作梅花樹下僧

　　病夫中嵗屏桮杓百葉緗梅觸撥人拂殺官黄春有思
滿城桃李不能春(殺一作掠)


　　王稚川既待(一作得)官都下有所盼未歸予戲作林
夫人欵乃歌二章與之竹枝歌本出三巴其流在
湖湘耳欸乃乃湖南歌也(欸音襖乃音藹)

　　花上盈盈人不歸棗下纂纂實已垂臘雪在時聴馬嘶
長安城中花片飛

　　從師學道魚千里蓋世成功黍一炊日日倚門人不見
看盡林烏反哺兒

　　次韻子瞻子由題憇寂圗二首


　　松舍風雨石骨瘦法窟寂寥僧定時李侯有句不肻吐
淡墨寫出無聲詩

　　龍眠不似虎頭癡筆妙天機可並時蘇仙潄墨作蒼石
應解種花開此時

　　劉晦叔許洮河緑石研(昱)

　　久聞岷石鴨頭綠可磨桂溪龍文刀莫嫌文吏不知武
要試飽霜秋兔毫

　　寺齋睡起(元酺池寺睡起二首其一東字韻見第九巻)


　　小黠大癡螳捕蟬有餘不足䕫憐蚿退食歸來北窻夢
一江春月趂魚船(春月一作風月)

　　王立之承奉詩報梅花已落盡次韻戲荅(直方)

　　南枝北枝春事休榆錢可穿栁帶柔定自沈郎作詩瘦
不應春能生許愁(沈郎一作庾郎)

　　自門下後省歸卧酺池寺觀盧鴻草堂圖

　　黄塵逆帽馬辟易歸來下簾卧書空不知繡鞍萬人立
何如盧郎駕飛鴻


　　頤軒詩六首(并序)

　　髙君素作頥軒請予賦詩予為説其義曰在易之頤
觀頤自求口實其傳曰觀頤觀其所養也自求口實
觀其自養也單豹巖棲谷飲有孺子之色而虎攻其
外張毅擎跽曲拳養人間之譽而疾攻其内養虎者
不以全物與之牧羊者去其敗羣視其後者而鞭之
養鷹者飢之是謂觀其所養之性也庖丁不以肻綮
嬰其解牛之刀痀僂丈人不以萬物易蜩之翼匹夫

之志不可奪於三軍之帥是謂觀其自養觀其所養
盡物之性也觀其自養盡已之性也詩云如切如磋
如琢如磨求盡性而已君素樂善能賢將求學問日
新之功故作頤軒以養其正吉乃以觀頤自求口實
六字作詩以勸戒之

　　金石不隨波松竹知歳寒㝠此芸芸境迴向自心觀

　　知足是靈龜無厭乃朶頤虛心萬物表寒暑自四時

　　無外一精明六合同出自公能知本原佛亦不相似


　　辱莫辱多欲樂莫樂無求人生強學耳萬古一東流

　　樞機要發遲飲食減(一作戒)味厚漁人溺於波君子溺於
口

　　涇流不濁渭種桃無李實養心去塵緣光明生虛室

　　賈天錫惠寳薰乞詩予以兵衛森畫㦸燕寢凝清
香十字作詩報之久失此藁偶於門下後省故紙
中得之

　　險心㳺萬仭躁欲生五兵隱几香一炷靈臺湛空明


　　晝食鳥窺臺宴坐日過砌俗氛無因來煙霏作輿衛

　　石蜜化螺甲榠&KR1017;煮水沈博山孤煙起對此作森森

　　輪囷香事已郁郁著書畫誰能入吾室脱汝世俗械

　　賈侯懷六韜家有十二㦸天資喜文事如我有香癖

　　林花飛片片香歸銜泥燕閉閤和春風還㝷蔚宗傳

　　公虛采蘋宫行樂在小寢香光富發聞色敗不可稔

　　牀帷夜氣馥衣桁晩煙凝瓦溝鳴急雪睡鴨照華燈

　　雉尾映鞭聲金罏拂太清班近聞香早歸來學得成


　　衣篝麗紈綺有待乃芬芳當念真富貴自薰知見香

　　戲詠臘梅二首

　　金蓓鎖春寒惱人香未展雖無桃李顔風味極不淺

　　體薰山麝臍色染薔薇露披拂不滿襟時有暗香度

　　題子瞻寺壁小山枯木

　　爛腸五斗對獄吏白髪千丈濯滄浪却來獻納雲臺表
小山桂枝不相忘

　　題子瞻枯木


　　折衝儒墨陳堂堂書入顔楊鴻鴈行胷中元自有丘壑
故作老木蟠風霜

　　題伯時畫揩痒虎

　　猛虎肉醉初醒時揩磨苛痒風助威枯楠未覺草先低
木末應有行人知

　　題伯時畫觀魚僧

　　横波一網腥城市日暮江空煙水寒當時萬事心已死
猶恐魚作故時看


　　題伯時畫頓塵馬

　　竹頭搶地風不舉文書堆桉睡自語忽看髙馬頓風塵
亦思歸家洗袍袴

　　題伯時畫嚴子陵釣灘

　　平生久要劉文叔不肻為渠作三公能令漢家重九鼎
桐江波上一絲風

　　題劉將軍鴈

　　滕王蛺蝶雙穿花東丹胡馬歕胡沙祁連將軍一筆鴈

生不並世俱名家

　　戲題小雀捕飛蟲畫扇

　　小蟲心在一啄間得失與世同輕重丹青妙處不可傳
輪扁斲輪如此用

　　題畫孔雀

　　桄榔暗天蕉葉長終露文章嬰世網故山桂子落秋風
無因雄雌青雲上

　　睡鴨


　　山雞照影空自愛孤鸞對鏡不作雙天下真成長㑹合
兩鳬相倚睡秋江

　　小鴨

　　小鴨看從筆下生幻法生機全得妙自知力小畏滄波
睡起晴沙依晚照

　　竹枝詞二首(並䟦)

　　撑崖拄谷蝮蛇愁入箐攀天猿掉頭鬼門關外莫言逺
五十三驛是皇州


　　浮雲一百八盤縈落日四十九渡明鬼門關外莫言逺
四海一家皆弟兄

　　古樂府有巴東三峽巫峽長猿鳴三聲淚霑裳但以
抑怨之音和為數疊惜其聲今不傳予自荆州上峽
入黔中備嘗山川險阻因作二疉傳與巴娘令以竹
枝歌之前一疊可和云鬼門關外莫言逺五十三驛
是皇州後一疊可和云鬼門關外莫言逺四海一家
皆弟兄或各用四句入陽關小秦王亦可歌也


　　予旣作竹枝詞夜宿歌羅驛夢李白相見於山間
曰予往謫夜郎於此聞杜鵑作竹枝詞三疊世傳
之不予細憶集中無有請三誦乃得之

　　一聲望帝花片飛萬里明妃雪打圍馬上胡兒那解聽
琵琶應道不如歸

　　竹竿坡面蛇倒退摩圍山腰胡孫愁杜䳌無血可續淚
何日金雞赦九州

　　命輕人鮓甕頭船日瘦鬼門關外天北人墮淚南人笑

青壁無梯聞杜䳌

　　行次巫山宋楙宗遣騎送折花厨醖(知命)

　　攻許愁城終不開青州從事斬關來喚得巫山强項令
挿花傾酒對陽臺

　　萬州下巖

　　空巖靜發鐘聲響古木倒掛藤蘿昏莫道蒼崖鎖靈骨
時應持缽到諸村

　　次浮塘驛見張施州小詩(知命)


　　歎息施州成老醜當年玉雪瑩相照舊時去天一尺五
今日萬里聴猿叫

　　題驢瘦嶺馬鋪(知命)

　　老馬飢嘶驢瘦嶺病人生入鬼門關病人甘作五溪卧
老馬猶思十二閑

　　上南陵坡(知命)

　　風餐水宿六千里蛇退猿愁百八盤上得坡來摠歡喜
摩閻依約見峯巒


　　謫居黔南五首(摘樂天句)

　　相望六千里天地隔江山十書九不到何用一開顏

　　霜降水反壑風落木歸山冉冉嵗華晚昆蟲皆閉闗

　　冷淡病心情暄和好時節故園音信斷逺郡親賔絶

　　山郭燈火稀峽天星漢少年光東流水生計南枝鳥

　　㝠性齊逺近委順隨南北歸去誠可憐天涯住亦得











　　山谷集巻五

