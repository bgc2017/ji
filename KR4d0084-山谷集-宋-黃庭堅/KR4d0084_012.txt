







　　欽定四庫全書

　　山谷集巻十二

　　宋　黄庭堅　撰

　　六言詩四十七首

　　題山谷石牛洞

　　司命無心播物祖師有記傳衣白雲横而不度髙鳥倦
而猶飛

　　題灊峯閣


　　徐老海棠巢上(徐隂樂道隠於藥肆中家有海棠數株結巢其上時與客巢飲於其間)王
翁主簿峯菴(王道人㕘禪四方歸結屋於主簿峯上嘗有毛人至其間問道)梅蘂破顔
氷雪緑叢不見黄甘

　　次韻公擇舅

　　昨夢黄粱半熟立談白璧一雙驚鹿要須野草鳴鷗本
願秋江

　　次韻王荆公題西太一宮壁二首

　　風急啼烏未了雨來戰蟻方酣真是真非安在人間北

看成南

　　晩風池蓮香度曉日官槐影西白下長干夢到青門紫
曲塵迷

　　有懐半山老人再次韻二首

　　短世風驚雨過成功夢迷酒酣草元不妨準易論詩終
近周南

　　啜羮不如放麑樂羊終愧巴西欲問老翁歸處帝鄉無
路雲迷


　　有惠江南帳中香者戲贈二首

　　百鍊香螺沈水寶薰近出江南一穟黄雲繞几深禪想
對同㕘

　　螺甲割崑崙耳香材屑鷓鴣斑欲雨鳴鳩日永下帷睡
鴨春閒

　　子瞻繼和復答二首

　　置酒未容虛左論詩時要指南迎笑天香滿袖喜公新
趂朝參


　　迎燕温風旎旎潤花小雨斑斑一炷煙中得意九衢塵
裏偷閒

　　有聞帳中香以爲熬蝎者戲用前韻二首

　　海上有人逐臭天生鼻孔司南但印香嚴本寂不必叢
林徧參

　　我讀蔚宗香傳文章不減二班誤以甲爲淺俗却知麝
要防閒

　　次韻韓川奉祠西太一宮四首


　　萬靈未對甘泉五福間祀迎年旍旗三游半偃風馬雲
車闖然

　　白旄下金神節青祝攜御爐香百禮盡修亳祀九歌不
取沈湘

　　紫府侍臣鳴玉霜臺御史生風官燭論詩未了知秋自
属梧桐

　　泰壇下瑞雲黄雨師灑道塵香便回猶承墜露金鉦半
吐東牆


　　題鄭防畫夾五首

　　惠崇煙雨歸鴈坐我瀟湘洞庭欲喚扁舟歸去故人言
是丹青

　　能作山川逺勢白頭惟有郭熙欲寫李成驟雨惜無六
幅鵝溪

　　徐生脫水雙魚吹沬相看晚圖老矣箇中得計作書逺
寄江湖

　　折葦枯荷共晚紅榴苦竹同時睡鴨不知飄雪寒雀四

顧風枝

　　子母猿啼槲葉山南山北危機世故誰能樗里彀中皆
是由基

　　題劉將軍鵝

　　箭羽不霑春水籕文時印平沙想見山隂書罷舉羣驅
向王家

　　寂住閤(陳留宿一&KR1238;堂因書為寂住閤)

　　莊周夢爲胡蝶胡蝶不知莊周當處出生隨意急流水

上不流

　　深明問

　　象蹋恒河徹底日行閻浮破冥若問深明宗㫖風花時
度窗櫺

　　次韻石七三七首

　　從來不似一物妄欲貫穿九流骨鯁非黄閤相眼青見
白蘋洲

　　生涯一九節筇老境五十六翁不堪上補黼黻但可歸

教兒童

　　萬里草荒先壠六年蟲蠧羣經老喜寛恩放去心似驚
波不停

　　為君試講古學此事可牋天公君看花梢朝露何如松
上霜風

　　幽州巳投斧柯崇山更用憂何早喜龔鄒冠豸(史浩)又聞
張董上坡(舜民敦逸)

　　看著莊周枯槁化為胡蝶翾輕人見穿花入栁誰知有

體無情

　　欲行水繞山圍但聞鵾化鵬飛女憂須髮盡白兄歎江
船未歸

　　贈髙子勉四首

　　文章瑞世驚人學行刳心潤身沅江求九肋鼈荆州見
一角麟

　　張侯海内長句晁子廟中雅歌(無咎樂府於今第一)髙郎少加筆
力我知三傑同科


　　妙在和光同塵事須鉤深入神聽他下虎口著我不為
牛後人

　　拾遺句中有眼彭澤意在無絃顧我今六十老付公以
二百年

　　再用前韻贈子勉四首

　　胷中有度擇人事上無心活身只麽親情魚鳥儻然圖
畫麒麟

　　行要爭光日月詩須皆可絃歌著鞭莫落人後百年風

轉蓬科

　　句法俊逸清新詞源廣大精神建安才六七子開元數
兩三人

　　醉鄉閒處日月鳥語花中管絃有興勤來把酒與君端
欲忘年

　　荆南簽判向和卿用予六言見惠次韻奉酬四首

　　仕宦初不因人富貴方來逼身要是出羣拔萃乃成威
鳳祥麟


　　向侯賦我菁莪何敢當不類歌顧我乃山林士看君取
將相科

　　覆却萬方無準安排一字有神更能識詩家病方是我
眼中人

　　覓句真成小技知音定須絶絃景公有馬千駟伯夷垂
名萬年

　　蟻蝶圖

　　胡蝶雙飛得意偶然畢命網羅羣蟻爭收墜翼䇿勲歸

去南柯

　　謝人送栗鼠尾畫維摩二首(謝胡藏之)

　　貂尾珍材可筆虎頭墨妙疑神頗知君塵外物真是我
眼中人

　　丹青貌金粟影毛物宜管城公只今為君落筆他日聽
我談空(一作畫圖見金粟佛)

　　挽詞三十三首

　　神宗皇帝挽詞三首


　　文思昭日月神武用雷霆制作深垂統憂勤減夢齡孫
謀開二聖末命對三靈今代誰班馬能書汗簡青

　　釣築收賢輔天人與聖能非光唐六典度越漢中興百
世神宗廟千秋永裕陵帝鄉無馬跡空望白雲乘

　　帝德全三極師臣論九疇丘陵忽為谷天地不藏舟河
朔功無憾幽燕䇿未收嗣皇朝萬國任姒正興周

　　司馬文正公挽詞四首

　　元祐開皇極功歸用老成惟深萬物表不令四時行日

者傾三接天乎奠兩楹堂堂寧復有埋玉慟佳城

　　國在多艱日人如大雅詩忠清居没世孝友是生知加
璧延諸老櫜弓撫四夷公身與宗社同作太平基

　　獻納無虛日居然迹巳陳清班區玉石寶厯順星辰更
化思鳴鵙遺書似獲麟易名無異論今代兩三人

　　毁譽蓋棺了于今名實尊哀榮有王命終始酌民言蟬
冕三公府深衣獨樂園平生兩無累憂國愛元元

　　范忠文公挽詞二首


　　信道雖常爾知人乃獨亨書林身老大諫紙字敧傾鼇
去三山動人危五鼎烹保全天子聖几杖送餘生

　　公在昭陵日文章近赤墀空嗟伏生老不侍邇英帷去
國幾三虎聞韶待一䕫誰言蓋棺了新樂鎖蛛絲

　　韓獻肅公挽詞三首

　　鬱鬱髙陽里生才世不孤八龍歸月旦三鳳繼天衢梁
壞吾安仰人亡道固臞空令湖海士愁絶奠生芻

　　物産元希世風流更折衝決疑京兆尹富國大司農逺

業終三事仁聲達九宗方祈酌周斗何意輟秦舂

　　淚盡才難日斯人遽隕傾冰枝憂木稼食昴恨長庚名
與具茨重心如潁水清堂堂萬夫表直作閉佳城

　　王文恭公挽詞二首

　　先皇憑玉几末命寄元勲賔日行黄道攀髯上白雲四
時成嵗律五色補天文不謂堂堂去今為馬鬛墳

　　宥宻深黄閤光輝極上台藏舟移夜壑華屋落泉臺雨
紼誰為挽寒笳故作哀傷心具瞻地無復衮衣來


　　宗室公壽挽詞二首

　　昔在熙寧日葭莩接貴游題詩奉先寺横笛寶津樓天
網恢中夏賔筵禁列侯但聞劉子政頭白更清修

　　昧旦鳴珂路春朝禁殿班方看分寶玉何意作丘山燕
入風榮舞花開日笑顔空餘杜陵淚一爲漢中潸

　　黄潁州挽詞三首

　　恭惟同自出數世復通家惠沬霑枯涸忠規補過差胷
中明玉石仕路困風沙尚有平生酒秋原灑菊花


　　臨民次公老論事長輿通袖有投虛刃時無斲鼻工風
流前輩近名實後人公不謂三日别今成萬事空

　　公與汝陽守人間孝友稀鶺鴒鳴夜雨棠棣倚春暉粉
省雙飛入泉臺相與歸哀笳宛丘道哀涕不勝揮

　　叔父給事挽詞十首

　　元祐宗臣考十科公居八九未為多功名身後無瑕㸃
孝友生知不琢磨

　　平生治獄有隂功忠孝臨民父母同贛上樵夫談卓令

宣城老吏識于公

　　三晉山河數十州頻年水旱不能秋我公出把司農節
粟麥還於地上流

　　更生苦訟石中書宰掾非人欲引裾兩帥弄兵幾敗國
同時御史更誰如(帥一作猾)

　　曽發公家鉅萬錢溝中襁褓却生全三齊水後皆禾稼
不殺耕牛更可傳

　　軍容百萬轉風雷獨料王師不戰摧三箧非書公對獄

元豐天子照姦回

　　隴上千山漢節回掃除民蜮不爲灾蜀茶總入諸蕃市
胡馬常從萬里來

　　廊廟從來不在邊黄扉青瑣慶登賢除書未試回天筆
何意佳城到馬前

　　榮禄常思澤九宗山摧梁壞併成空百年遺恨誰昭洗
他日諸郎有父風

　　晉地無戎卧賊曹民兵賜笏解弓刀六年講武儒冠在

不蹋金門著戰袍

　　文安國挽詞二首

　　七閩家舉子百粤海還珠往日推忠厚窮年領轉輸一
牀遺杖屨萬事委錙銖豈有蒼茫恨歸巢未拮据

　　平生翰墨學空走使臣車瞿令能倉史歸公好古書秦
山刋日月周鼓頌畋漁不見龍蛇筆新乾研滴蜍

　　樂壽縣君呂氏挽詞二首

　　歸裝衣楚楚家世印纍纍來作箕帚婦不忘蘋藻詩居

然成萬古何翅謁三醫騎省還秋直霜侵鬢脚衰

　　剪髻賔筵盛齊眉婦禮閑謂宜偕白髮忽去作青山大
夢驚胡蝶何時識珮環哀歌行欲絶丹旐雨班班














　　山谷集巻十二

