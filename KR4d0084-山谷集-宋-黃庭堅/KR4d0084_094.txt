







　　欽定四庫全書

　　山谷年譜巻二十八

　　宋　黄㽦　撰

　　建中靖國元年辛巳

　　先生是嵗正月觧舟江安

　　先生有書和晁無咎詩與斌老䟦云元符三年
十二月余嘗發戎州於百忙中為斌老書此巻
建中靖國元年正月遣小使持此來追余於江

安縣云云文有瀘州中埧葛氏竹林留題云江
南黄庭堅自僰道䝉恩放還元符三年十月道
出江安江安宰石信道以親親見留卒嵗及書
瀘州開福寺彌勒殿銘䟦云建中靖國元年正
月乙亥清輝閣前舟中書及有題所書魏鄭公
砥柱銘後云建中靖國元年正月庚寅繫舟王
市山谷老人燭下書

　　正月晦與合江令尹白宗愈原道汛安樂溪


　　見㳺瀘州合江縣安樂山行記

　　二月辛酉與太守高仲本㳺西山南浦庚寅㳺三㳺
洞

　　見南浦行記并題三㳺洞石刻

　　三月至峽凖告復奉議郎權知舒州

　　四月至荆南又凖尚書省劄子已降告命除吏部員
外郎乗遞馬發來赴闕

　　先生有書東坡思舊賦題䟦云建中靖國元年

四月乙未早發峽州舟中書及題東坡字云建
中靖國元年五月乙巳觀於沙市舟中先生既
至荆南以病癰瘍初愈再具辭免乞江湖一合
入差遣遂寓家荆南有䟦匹紙云十月戊子荆
州沙市舟中

　　六月二十三日凖尚書省劄子奉聖㫖不許辭免巳
除吏部之命

　　見辭免状載文集先生於是再具辭免并述前

状嘗乞太平州無為軍一處及以亡弟哀惱伏
暑傷冷併作羸疾乞除江湖合入差遣一向遂
留荆南待命以至度嵗

　　元師自榮州來追送余於瀘之江安綿水驛因復用
舊所賦此君軒詩韻贈之并簡元師從弟周彦公

　　按此詩䟦云余舊得東坡所作醉翁操善本嘗
對元道之元欣然曰徃嵗從成都通判陳君頎
得其譜遂促琴彈之詞與聲色相得也蜀人由

是有醉翁操然詞中之微㫖弦外之餘韻俗指
塵耳豈易得之建中靖國元年正月辛未江安
水次偶住書此此篇元載别集

　　萬州太守髙仲本宿約遊岑公洞而夜雨連明戲作
二首

　　萬州之下巖唐末有劉道者定州無極人聞道於雲
居膺禪師為開巖第一祖法號道微自鑿石龕曰
死便藏龕中不用日時門人奉其命二百年來㳺

者題詩不可勝讀莫能起此開巖者故予作此二
篇表見之其一用楊子安韻其一用王定國韻

　　又戲題下巖

　　萬州下巖

　　此篇即用楊子安韻載文集五巻今附於此

　　戲題巫山縣用杜子美韻

　　詩中有江陵換裌衣之句

　　和王觀復洪駒父謁陳無已長句


　　按蜀本詩集注云王蕃字觀復沂公之裔官閬
中時多以書尺至戎州從山谷問學至是自京
師改官復入蜀㑹山谷於荆州時山谷病癰初
愈答觀復簡云卧病二十餘日㡬死者數矣忽
奉手誨歡喜如從天上落也陳無巳元符三年
冬為祕書省正字故此詩有集賢學士見一角
之語

　　䟦子瞻和陶詩


　　先生有真蹟石刻題云建中靖國元年四月在
荆州承天寺觀此詩巻歎息彌日作小詩題其
後又子瞻謫嶺南彭澤千載人作淵明千載人
氣味乃相似作風味乃相似蜀本載之崇寜元
年今移附於此

　　次韻聞善

　　聞善名友聞居荆南盖先生族伯父晦甫侍御
之子


　　次韻益修四弟

　　益修名友益聞善之弟

　　以峽州酒遺益修繼前韻

　　謝益修四弟送石屏

　　顔徒貧樂二首

　　顔徒名友顔益修之弟

　　次韻答黄與迪

　　次前韻謝與迪惠作竹五幅


　　戲答王觀復酴醿菊二首

　　戲答王子予送凌風扇二首

　　四篇以時序為次子予時僑寓荆州

　　謝王子予送橄欖

　　以椰子小冠送子予

　　呈楊康國

　　又戲呈康國

　　二詩皆言黄柑未熟


　　次韻馬荆州

　　詩中有茱糝菊英同送秋之句

　　和中玉使君晩秋開天寜節道埸

　　徽廟以十月十日誕降為天寜節開啓盖九月
十日

　　入窮巷謁李材叟翹叟戲贈兼簡田子平三首

　　詩中有紫冠黄鈿網絲窠之句

　　戲簡朱公武劉邦直田子平五首


　　朱劉田皆荆南人詩有葵莧秋之句

　　戲呈田子平六言

　　此篇元載外集詩中有荆州衣冠千户厚意獨
有田郎之句

　　戲贈米元章二首

　　按蜀本詩集注云米芾字元章為發運司屬官
在江淮間建中靖國之秋東坡北還常有手帖
與之此詩似亦當時所作盖詩中有滄江書畫

船之句今附見

　　次韻錢徳循鹿苑灘艤舟有作

　　詩中有己聽荆州漁皷鳴之句此篇元載别集

　　病起荆江亭即事十首

　　詩中有大聖天子初元年及西風吹淚古藤州
之句又是嵗七月東坡卒於常州而此詩猶未
及之當是初秋所作

　　荆州即事藥名詩八首


　　此八篇元載外集

　　以古銅壺送王觀復

　　鄒松滋寄苦竹泉棖麴蓮子湯三首

　　松滋𨽻荆南詩中有新収千百秋蓮的之句

　　次韻答馬中玉三首

　　次韻中玉梅三首

　　次韻中玉水仙花二首

　　王充道送水仙花五十枝欣然㑹心為之作詠


　　吳君送水仙花并二大本

　　劉邦直送早梅水仙花三首

　　劉邦直送水仙花

　　謝檀敦信送柑子

　　贈李輔聖

　　和髙仲本喜相見

　　詩中有雪滿荆州喜再逢之句

　　戲詠暖足缾二首


　　以時序為次

　　戲呈聞善二兄

　　謝答聞善二兄九絶句

　　㽦乾道之末隨侍先人官荆州得見族伯祖
晦甫侍御位族伯父仲賁名楙仲賁嘗言先
生既與侍御位諸子為昆弟視聞善為兄聞
善酗酒山谷詩篇中多形勸戒聞善毎飲酒
至醉徃徃坐不肯起一夕赴姻家桞氏夜集

既散聞善復坐不歸栁氏亦告酒盡但有一
甕酒未堪篘聞善聞之喜甚亟造其梱内直
抵甕下聞善病酒疥尋常旁坐者亦病之聞
善即以两手轑甕中栁氏子弟中真有意欲
毆之者坐客勸曰酒已壊矣曷若使之盡歡
可乎栁氏且怒且笑不免取而酌之聞善大
喜狂歌盡醉而去故先生詩中有疥手轑甕
庸何傷及栁家兄弟太廹窄之句盖紀一時

之實耳又先生有書贈聞善飲酒詩後云徃
時族中多醟於酒二十年間两還故里見子
弟皆恂恂愛讓醉而温恭中竊自喜黄氏諸
子之遺慶深長諸少年尚承其風澤時有興
發者耶因子立乞書書九詩可與族中觀知
酒之利病如此

　　戲呈聞善

　　題子瞻畫竹石


　　按蜀本詩集注云舊題云題全天粹所収子瞻
竹石天粹名壁山谷在荆州時有與天粹帖又
有字說云全壁長林人長林屬荆門軍此詩當
附見於荆州詩中

　　次韻向和卿松滋縣與鄒天錫夜語南極亭二首

　　詩中有提壺及思歸樂之句

　　木龜亭留題

　　題羅公山古栢菴二首


　　詩中有㑹向天階乞衰晩之句二詩未詳地名
恐是蜀中或湖外所作今附於此並元載别集















　　山谷年譜巻二十八

