







　　欽定四庫全書

　　山谷别集巻十五

　　宋　黄庭堅　撰

　　書簡

　　與王立之承奉帖六

　　某頓首辱教恵蠟梅并得佳句甚慰懷仰數日天氣驟
暖固疑木根有春意動者遂為詩人所覺極歎足下韻
勝也比來自覺才盡吟詩亦不成句無以報佳貺但覺

後生可畏爾

　　某缺然不得面甚曕遲春暄喜承侍奉萬福送花荷勤
懇然今年來意緒凋落懐此泉下兩玉人不再作無復
斯賞矣數日來幸老兒所苦減七八差有生意耳

　　昨日聞立之輒有雍丘之行以奉甘㫖又以暇日篤學
問竊以為甚慶然以親老至今未下榻自局中還則問
膳飲湯藥未嘗得分寸餘隂以故不能奉記辱手教審
侍奉萬福為慰詩賦論題似不須從人求之但取慶厯

萬題檢取似某題而體制𢎞大者即可以試筆每舉埸
所試未有不出於此也

　　昨日到家即問老親藥餌初不知車馬見辱也繼得手
誨審侍奉萬福為慰書藁筆意駸駸頗驚老眼更以書
史實之古人豈難到耶菊苖得奉甘㫖拜賜良厚對客
奉答草草

　　辱教審侍奉熈慶為慰雨氣差凉頗得近文字但苦為
俗事所奪耳寄寂齋賦語間秀氣鬱然大為佳作欽歎

欽歎然作賦要須以宋玉賈誼相如子雲為師畧依放
其歩驟乃有古風老杜詠吳生畫云畫手看前輩吳生
逺擅埸蓋古人於能事不獨求跨時輩要須於前輩中
擅埸爾比以親老時時小不快又身亦多病故百事廢
弛思欲胥踈江湖之上耳如所諭云云皆非鄙人所任
責者但審侍奉萬福為慰所問應舉事恐不必爾士大
夫平居事父兄之餘力固以讀書學文不免為親應舉
得失便有數科寧有利不利耶思義理則欲精知古今

則欲博學文則觀古人之規摹孔子曰觚不觚觚哉觚
哉盛暑嬾出入不欲公冒熱往來但懷思爾

　　與逢興文判官帖五

　　某頓首某放逐棄捐人不備數頃聞君子來佐幕中之
畫欲寓一書承動静亦以所處蓬蒿岑蔚不能自致忽
奉牋教之辱非所敢當竊審舟御在邇遂有參承之幸
何慰如之方聽挐音伏謁水次謹奉狀起居

　　某窮約林泉之下人事幾絶每作牋啟輒當煩公家嫻

書吏比來更欲省煩遂不能作牋報人竊惟公狀之禮
文貌盛而忠信薄故輒闕之謹以手狀承問伏惟痛察
某廢棄明時乃䝉加以牋教見待以故時士大夫之
意已成田舍老翁豈敢當此禮數過當過當即日溽暑
不審尊候何如伏惟起居萬福軒蓋何時入城想瞻馬
首謹勒手狀

　　某閒居無佐書吏不能作牋亦欲縮手省事不復借之
公家又惟公銜之禮文貌盛而忠實闕焉輒廢此禮惟

君子能盡人之情當不復以小謹見望

　　黔江密邇施州聞其民稍喜為田訟然牛刀之餘刃投
之雞肋何足治哉顧閒居少得遊從耳南老不臧否人
物吉徳之君子也時相與談民間稼穡事亦足樂也比
江南寄新茶來味殊佳恨未得同一烹欲寄芽子去恐
邑中無善磑不乆磑成求便寄上矣

　　與宋子茂書六

　　某頓首鄭殿直頗能道在官曲折知官况亦不惡也事

業宜深自修藴而處同僚中須親睦勿露圭角也仕路
風波三折肱乃知為良醫耳或因公家幹委能至此相
見否有一事奉煩為審問聞前權江安尉屈伸有女弟
欲擇一士人歸之比有一來從學舉子玉山劉瑜字倩
玉年二十頗卓立以鄉里難得㛰對初道屈氏㛰乃以
為恐為門下之羞老夫勸之曰士大夫立身非一軌㛰
屈氏何害渠家尊長乃來見懇若屈家猶在瀘南試與
子細問當示一報便可致禮幣往矣劉君決可依者也

頃辱惠書審在公夙夜體力輕安為慰虞候周章及峨
眉僧曉賢去繼奉書皆徹几案否某寓舍己漸完使令
者但擇三四人差謹㢘者耳既不出謁所與游者亦不
多山花野草微風動摇以此終日衣食所資隨縁厚薄
更不勞治也此方米麫既勝黔中飽飯摩腹婆娑以卒
嵗耳間居亦絶不作文字有樂府長短句數篇後信寫
寄未縁㑹集千萬勤官自壽偷餘日近詩書

　　戎州通判戴景憲奉議其人清慎和粹年雖尚少有老

成之氣乆與之游可愛也聞安撫司勾當成急闕亦聞
王帥存心之美待官屬禮意周旋甚欲佐其下風計主
人聞此君之義亦樂之但恐先有求囑者已諾之耳不
欲數作王帥書請因事為達此意

　　比因還部兵奉書當已徹几下盛暑小雨比來日用佳
否子飛子均子予想數相見否每相聚輒讀數葉前漢
書甚佳人胷中久不用古今澆灌之則俗塵生其間照
鏡覺面目可憎對人亦語言無味也不肖累日來意思

極不佳初疑其欲作大病熟思之乃是卧簟達旦夜中
不加寢衣耳既而徹簟敷席小忍煩而加衣遂無恙恐
鮮君到説累日病故具之鮮君閬中修謹讀書知意味
者也以故人書到此見其宗人其宗潤屋也治楊朱之
術故一毛不可拔以此困於逆旅諭三四平日與游者
乃能上道意望瀘人稍能薄濟之如何百冗草草

　　比承小疾遂乆之不除雖調䕶之不至亦是竒耦氣數
中小小鬱滯耳秋氣在中旬計得此即安快主人驟去

職出於意表想不能不耿耿公之在幕府所以為知己
者異於凡流想胷中亦未易平然可置是事為善謀行
李令得理所度不必倉皇去瀘州畧令舟楫整備乃下
江津治荆南之行為佳耳渠諸郎多賢必能從容治行
李不令老人動念也自此時當奉書密上座本到瀘止
為範公營齋糧度今亦難然業已成行亦不乆留耳脾
無令病慎養氣慎作病之食少飲酒以身為本勿以小
事汩其中安樂法也餘復何道


　　兩辱手誨承病起及今乃安和矣能以覆轍兢慎如此
即是萬全安樂人矣人生以身為本其餘於我何有自
今可研物理求道術否王帥之去民有甘棠之思而門
下士失嘉木之䕃想亦耿耿不易平也或聞有理之者
冀或便得一闕耳未縁㑹集千萬珍重

　　與知郡朝散書二

　　啟霜寒日嚴伏承尊候康和慰喜無量奉賜教曲折憐
問感服至深家信上煩頥㫖愧不可言某官局勉以不

瘝幸親老在都下善眠食兄弟無他以為慰惟是欽仰
齋閤無縁承請耳䝉誨諭意思不佳三界無安愛為根
本惟洗心於道者不受纒縛不審頗觀佛書否若於此
有味即能化煩惱境界超然安樂尚阻親近輒以食芹
之美獻諸左右率易恐悚謹上狀

　　前日遣急足等還上狀當已通徹冰霜沍寒萬物凋瘁
惟君子坐進此道因時制宜和氣如春鰥寡䝉福伏惟
起居甚休氣力安樂縣君勝健諸少皆佳某與典司管

鑰不敢怠遑提舉司復來問差遣今有一皮角并衛都
曹别紙呈上告指揮丁寧遣遞幸甚俸錢厯及申狀亦
煩左右復欲割俸二千往鄧州已託二推作保狀但得
蚤批鑿續作一家書附鄧州公文入遞也瑣碎事事溷
瀆髙眀愧恐不可言特恃親親眷憐遂不敢自踈耳官
守簡書是承無縁參候不勝馳情謹狀通起居禮(右皆家傳)

　　與趙伯充帖四

　　某再拜累日有少文字事極冗欲通記輒復不能辦前

攜八篇到館中宿夜諷玩頗見才思有婆娑水邊林下
之氣欽歎不己欲裁定其中三兩處用字小弱處尚未
能下筆更少寛三二日同長史帖遣上此帖珍絶殆不
能去手也今日偶在家治堂西作一小書閤筆研方塵
坌上啟極草草

　　某雖官局閒冷亦匆匆度日不獲時通問昨日到寺齋
見留墨想見風度髙爽也風霾殊不佳伏惟道齋清虛
圖史左右不以聲妓參濁其間致有樂處解嘲詩遣上

不足觀也所評山水大似壓良為賤嘗愛其木枝老硬
皴石尤能作他人所難恐翟院深不能也且為標出當
使飽觀俗筆者少改觀耳呵呵前篇己示晁無咎陳無
己皆欽愛之無可措筆矣

　　天氣尚小寒不審奉承几筵尚能支持否和公行狀勉
强就此不知可用否日月川流奄將祥練伏惟觀此論
次痛割何可勝言謹奉䟽

　　伏䝉手䟽勤懇相與可洞照表裏不必為爾先公言行

冠映宗室僅能撰次無以發揮潛徳推與之意多道其
實愧悚愧悚兩日集英祇候退食疲乏上啟草草(和國公行
狀載第七巻)

　　與王瀘州書十七

　　某再拜啟春氣暄㬉不審尊候何如伏惟文經武畧燕
及夷夏樽俎折衝百福所㑹頃䝉寓遞賜書勤懇千萬
匆匆未果馳狀巡教使臣到城復拜教墨仰荷眷憐之
無已審聞左右動静良慰懷仰某棄捐漂没不當行李

無縁瞻望旌麾伏祈為國自重謹勒手狀附承起居謹
狀

　　先公潛德之光雖未顯於中朝而清湘之民傳世奉祠
此非人力所能致也託於不肖之文曾不足以發揮萬
一過䝉稱謝愧不可言謹奉來諭改定數字大書并作
碑額衰憊勉為之殊不足觀不知堪入石否更冀裁酌
○程三班回奉狀當己徹聴下即旦夏氣煩鬱不審貴
州風土寒燠何如伏惟投壺雅歌蠻夏安業卧閤宴閒

百福所集某潛伏藜藿之間亦粗能經理衣食之資舍
弟逺挈小子并渠一子一妾來相與處亦慰眼前餘無
足道者匏繫窮山無階承教惟有馳情謹附承動靜謹
勒手狀

　　楊三班來問得左右動静甚詳承宴處深宻虜在目中
無不安帖良慰懷仰聞瀘南山川清秀頗得寮佐相與
登臨宴樂之否無縁相從一笑願時覽經方盡衛生之
理以須陞用


　　奉披手誨勤懇千萬伏承尊俎折衝夷夏安樂詔命優
渥拜真二千石未即召還以慰逺民願借使君之情伏
想制書己下公私相慶無縁言面逺同驩慰耳即日霜
寒不審尊候何如願加珍嗇以須不次之寵謹勒手狀
○前䝉附郭殿直所賜書并得蠻弓弢作卧茵及餘甘
二種即作書附江安尉李偳道謝并致雙井去不審己
徹左右否郭殿直近方到此問得動静甚悉以慰懷仰
即日春寒不審尊候何如伏惟卧閤宴安折衝千里之

外夷夏無不待其職明神扶佑百福所㑹令嗣及解元
想數得安問兩令郎猶淳謹喜讀書此亦長年可喜事
也前守曹供備已解官去新守髙羽左藏旦之弟也老
練亷勤往亦乆在埸屋不易得也雖閒居與郡中不相關
亦託庇焉某比苦脚氣時作頭眩脛中痛雖不妨寢飯
亦是老態漸出因自杜門不復與人間慶弔相接林下
唯與二三道人共齋粥似差勝舍弟兒姪輩不窘衣食
便足了一生無足貽念無縁參承千萬為國自重謹勒

手狀

　　初夏霪雨寒燠無節不審貴州氣候何如伏惟美政在
人夷夏䝉福六物時序禾麥茂好齋閤清浄起居輕安
張侍禁來䝉賜書勤懇并問得張侍禁即日動静曲折
甚慰懷仰無縁參候憑書增歎謹勒手狀

　　夏氣暄濁不審尊候何如伏想尊俎折衝蠻夏安業齋
閤豫暇亦有文史之樂扈縣時得安問先輩幾時可到
侍旁季子講學有日新之功近巡教張侍禁回上狀并

漫送施黔茶當已徹聽下某春來噉苦筍過多苦心痛
殊惡雖進極温燥藥得無恙然遂不能多飲茗亦殊損
減人光彩王子敬所謂都不復得小失和亦不復得妄
近生冷體氣頓至此令人絶歎者也舍弟知命將其雛
往視涪尉未還不肖既不復出門飢飽寢處頗得自遂
無縁瞻奉臨書増懷謹奉狀

　　某棄捐漂沒早衰多病杜門不與人事之日乆矣不能
承動静缺然累月引領旌斾何日不勤鄭殿直來䝉賜

教勤懇感慰無量黔中霜雪早寒伏想治所山川氣候
不甚相逺即日不審尊候何如竊惟投壺雅歌夷夏妥
帖齋中時有宴會以謝江山飲食起居當更勝健西師
在行折衝之地方顧人材之不足度髙材宻畫豈能乆
淹留於此某已成老農畦種摩圍之下粗給衣食無縁
瞻望臨書増情伏祈為國自愛以須詔用謹勒手狀

　　别來雖累月自以罪戾不復可湔祓所過人視之唯恐
為渠作祟故雖平居親愛能忘其不肖者亦不敢以書

通如長者之庭則未嘗一曏往也乃䝉九月十日賜教
存問勤懇感慰無量無縁瞻望臨書馳情千萬伏祈為
國自重以須進用

　　不聞嗣音忽逾月區區唯有懷仰即日天氣亦小寒不
審尊候何如伏惟慈恵浹於民上下愛敬府中無訟齋
閤但文史歌舞之樂家庭詩禮雍雍肅肅神之聴之百
福所㑹某衰疾不損杜門似有味萬事隨縁亦忘衣食
之豐約小兒輩稍知讀書有兩道人於此同齋粥耳有

鄉人鄒好先者以鬼谷五命游兩川舊矣云有縁事至
治下故輒附手狀承動靜

　　表弟盛推官來䝉賜教勤懇敬佩玉音無有厭斁審即
日百福之㑹神明所相寢食具宜良慰瞻仰傳聞進官
再任之命己下伏惟驩慶不唯夷夏之民安樂中和之
政歌舞於下小人亦得以聲影相依實自慰也小人於
此一畆之舍松竹深茂得以自藏死生之故付之造物
更無他縁顧無階朝夕承教為恨耳瞻望數舍臨書増

情伏祈為國自重謹附承動靜

　　奉三月朔教存問勤懇忽病臂痛月餘未能上報家弟
來歸又奉四月十三日所賜書荷眷憐之意無己自顧
衰疾無所堪任何以承此嘉德惟髙明豈弟能厚往而
不冀其來軌量固如此耳雖無前人風鑒之萬一未嘗
不深歎伏也夏氣藴濁即日不審尊候何如伏祈為國
自珍以須不次之召謹狀

　　秋暑方作旱災焚惔甚可畏不審比來寢膳何似蘭亭

詩偶寫得但揮汗臨紙研殊不能工耳盛推不肖至於
此某家倚盛德之䕃如震風凌雨之得廣厦也然調䕶
之功未畢迫公治行不識諸㓜皆得理所否人生危脆
如此以此觀不安分而多歧治生求與造物者爭功豈
不大惑耶施黔作研膏茶亦可飲謾往數種幸一碾試
垂諭如何江安尉李偳觸事機警若以道御之可令辦
事伏望照察

　　家園新芽似勝常年輒往四種皆可飲但不知有佳石

磑否石磑須洗令無他茶氣風日極乾之芽子以踈布
淨揉去白毛乃入磑少下而急轉如旋風落雪方得所
大率建溪令湯熟雙井宜嫩也

　　秋暑即日不審尊候何如伏惟以義自將夷險一致飲
食起居有神相之承忽被㫖罷瀘州所處僻左未知其
詳審爾計即東去此在庸庸之情戚嗟若不可終日頃
竊觀氣質仁厚神宇深靜事君之大節可與冰雪爭眀
北叟之所以觀倚伏惟眀公胷中落落故不復為憂之

耳惟是無階㕘侍不勝馳情謹承動靜謹狀

　　承欲漸解舟至王市治行盛暑良不易聞撫句㕔亦可
少駐使節若俟治舟畧有倫序放船就江津以待江水
似佳聞老兄橐中亦不豐然隨縁以為日用豈有闕耶
子姪皆賢想處之裕如也聞命之初賢愚無不動心以
為老兄何以處之獨不肖以為不然夫物之成壞相尋
如嵗之寒暑有人喜寒而惡暑世必以為狂疾人至於
樂成而憂壞則謂之有智可不可乎老兄鑒此必有餘

不能忘情故及之耳

　　與王子飛兄弟書五

　　某頓首相與既同草木臭味又有瓜葛故不復作牋老
來枝葉皮膚枯朽剥落惟有心如鐡石益厭末俗文宻
而意踈他日惠書願悉去表襮但作家書數行幸甚舍
弟極道辱公家眷䘏不倦之意嘉州文字若干計乘舟
不日過此冀得少款清論臂痛方小愈不能多書能照
察否


　　子予即日想侍奉多慶郡齋虛閒當能屏去煩濁之縁
求書史清淨之樂也姚君所攜紙巻已下筆未了不乆
同蘭亭詩及子飛紙軸附宻上座行矣密上座自富義
回已三日更三四日決定東流矣見子茂為致意千萬
藏府豈可使乆如此不可以常理待之比得一法用榮
州珠子黄四兩辰砂一兩研如麫乾炊餅末五兩滴井
花水為丸如桐子大每服三十丸稍加至五十大病盡
一劑唯忌生肉血物及生菜勿食極熱物極熱物能驅

逐藥力隨大府出則十不得四五力耳通手瓶漫因便
船附四隻有佳醋羡餘可附船為惠旋得一兩器可爾
某伏奉手誨喜承侍奉吉慶惠醋極副所須感刻感刻
鮮自源本不敢重煩左右乃亦辱哀王孫之意愧悚愧
悚聞比來得將䕶氣體遂完壯不廢觀書何慰如之承
換差遣不得不能無耿耿隂陽家謂克己者為官既己
從仕則受制於官不得悉如意也然人生而游斯世逆
順之境常相半强壯時少歴阻難亦一佳事耳無縁瞻

望唯冀為親自重慰此懷想

　　善人宜極眉壽况於名教尤所勸勉士大夫知與不知
誰不嗟惜伏想子飛兄弟天倫之性甚篤當此屠割之
苦何可堪任日月如積追慕則新奈何奈何某屬以病
目多日意緒無聊欲勉作小文以修奠酌乆之牽强乃
成是以往獨後衆人惟其忠實之情則在衆人之前仰
恃哀察居喪以哀為主而濟之以忠厚則無悔摧毁太
甚亦不可以獨為君子千萬以禮制情


　　前孫君回承惠書勤懇衰疾無堪何以辱此禮意送叔
敬人忽去不來取荅因循至今未嘗忘懷也姚君來聞
侍奉萬福子飛遂輕安諸伯仲日同文字之樂何慰如
之前所須三四日間送姚君人回别遣書且寄亂寫數
紙數日來臂痛似欲不能堪不能復作楷奉書極草草
想相處之宜不在能為苛察小謹也春和日永惟希勤
書以恱親心(右皆得之其家)

　　與甥王霖書


　　某頓首禍變無常賢叔安撫使君奄棄盛時聞間驚怛
不能處情伏惟少孤流落來依猶父之徳當此大變哀
痛何勝奈何奈何惟表姊太君雖嫂叔之别禮所逺嫌
而賢叔孝友之義兼倍常人想哀戚亦不可言日月不
居逝者益逺永懷敦睦何時可忘千萬以前人之意照
顧子飛兄弟衣衾饘粥

　　荅石信道書

　　某頓首忽承賜教累紙勤懇審邑庭虛閒時與僚佐共

尊酒之樂何慰如之惠蝦脩甚珍小獠無不垂涎也屢
䝉一元大武之享而香萁翰音之獻不登長者之堂良
以為愧頃聞江次大風頗為災幸而比雨足象成豐矣
吾輩可以摩娑經笥飽湯餅也代者今在何所稍凉到
城中亦佳耳所諭嬾書前言戲耳人生勤嬾各隨積習
而成性嬾亦好勤亦好此司馬徳操法也尚阻瞻對惟
日為嵗伏冀善眠食自重(右皆家傳)

　　與郭英發帖三


　　某頓首荐辱惠詩句益清壯竊深歎仰使老者増愧耳
隂曀秋色未佳思一歩到北禪可同幽徑閒談但恐雨
作耳或得往當道次奉招也

　　昨日辱手筆留來使取荅㑹彭守報過遂不得遣經昔
伏想日用輕安所作樂府詞藻殊勝但此物須兼縁情
綺靡體物瀏亮乃能感動人耳輒擬作三篇不知可用
否又奉為寫得文字兩軸須行日作送路也

　　笻竹贊頌文陋筆弱皆不足傳乃煩刋石但増愧耳東

坡公聴琵琶一曲竒甚試用澄心紙寫去因詩句豪壯
頗増筆勢或有嘉石試刋之齋中亦一竒事也

　　荅蘇大通

　　頓首辱書勤懇千萬觀所自道從學就仕而知病之所
在竊窺公學問之意甚美顧既在官則難得師友又少
讀書之光隂然人生竟何時得自在飽閒散耶三人行
必得我師此居一州一縣求師法也讀書光隂亦可取
諸按乘間耳凡讀書法要以經術為主經術深邃則觀

史易知人之賢不肖遇事得失易以明矣又讀書先務
精而不務博有餘力乃能縱横爾公家二父學術跨天
下公當得之多輒復貢此此運水以遺河伯者耶蓋竊
觀公所論極入理人才難得故相望後凋於霜雪之後
耳臨行怱怱奉書極不如禮千萬珍重(右皆家傳)












　　山谷别集巻十五

