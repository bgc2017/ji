







　　欽定四庫全書

　　山谷别集巻十九

　　宋　黃庭堅　撰

　　書簡

　　與明叔少府書十七

　　某再拜啓待罪窮壑與魑魅為鄰平生學問亦以老病
昏塞既無書史可備檢尋又無朋友相與琢磨直一談
一笑流俗相看耳忽䝉賜書存問勤懇且承安貧樂義

不溷鄉黨賣屋以為道塗之資載書以為到官之業想
見風采定慰人心國有君子何陋之有不肖早衰五十
而無聞使得中壽日月餘幾得好學之士相從尚或有
所發明望風欽歎無以為喻謹奉狀道願見之意心之
精微非筆墨所及伏惟照察謹狀

　　某頓首比承來官此邦交印有日竊喜草木臭味不逺
遂得以文字相娯而不知先大夫與亡叔給事又有同
年之契伏奉誨音實深悲慰流落窮山惟欲屏伏所謂

靣目可憎語言無味者乃得以君子為依可以忘羈旅
矣守倅皆京洛人好事尚文不易得也道中若得暇各
作一書到日投之亦佳但論孤官寡助得高明慈惠之
師長以為依歸可以盡心於職事竊其餘光温尋舊學
之意其文章波瀾翻頭作尾自繫之大筆矣或不暇及
且杼軸之到後𢾗日亦可此邦氣味適可用此藥耳恐
左右或未諳也

　　某拜手累日隔面惟有懷想伏奉手誨審起居輕安為

慰承上司擇才付以文柄甚善矧公胷中坦夷臨事不
茍又去科場未久當此任甚宜試院所欲知者一曰公
二曰密三曰敬四曰通公則請託不行密則訟源塞敬
則士心服通則盡人所長某頃凡七作試官凡考試中
恠事未嘗有也醫不三世不服其藥老者之智壯者之
決也故謾及之以嫌不欲往見千萬珎厚行李或有所
闕示諭范公及知命皆致問千萬䝉齒記甚惠無縁參
詣願已事早還重陽後日日望挐音矣


　　某再拜窮山寂寞方得君子相依甚慰恨相見未款耳
伏辱手誨喜承經宿體力輕安寵惠先大夫瀘川集幸
甚幸甚竊思江安公以鸞凰之羽辱在泥塗懐文而抱
質不幸蚤世可為霣涕自非身後有人綜緝遺文幾不
失墜伏讀數篇實以聳歎未遑尋繹翰墨之餘味也謹
當奉以巾几勝日一開以辭思遺老敬具手啓上謝萬
一不陳昨日亦見太守說四并堂詩然瀘州不見寄也
事出謝康樂擬魏太子鄴中集序今檢呈韋蘇州詩若

不看且檢示

　　二難前軰以為亦只用擬魏太子詩序中云楚襄王時
有宋玉唐景梁孝王時有鄒枚嚴馬游者美矣而其主
不文漢武帝徐樂諸才備應對之能而雄猜多忌豈獲
晤言之對并得此二難遭之時耳某疑滕王閣㑹集主
人有兄弟俱是顯人耳四并堂詩豈有難作之理王勃
秋日宴滕王閣詩序亦云四美具二難并曾見此文否
昨晚自江瀕歸見一病人臥王道亨籬外石上恐其即

凍死令人扶持到寺門與粥藥問得乃是雙井旁小戸
自荆南受雇為南雄州客鄧四郎馬二郎擔重擔子來
至此見渠病遂抑令押辭退狀棄下馬鄧二客見在北
門外大店安下還可指揮弓手問此二人責令收養此
病夫否或不欲自行即欲縣中投一勾幹人狀并乞責
人取口詞耳

　　某頓首經宿伏想寢膳安宜試更追韻作二頌此亦曩
時得之聖俞東坡之斧斤耳欲知文章奪其關鍵而自

為主出其無窮如此也縣中訟田者已得情否得閒幸
獲過此閒談嵗月亦可惜忽然解官去矣欲約數人來
了却竹籬得一位直差了事者來此亦令一二人同領
䕶之與飯與酒令一日畢工耳籬竹少十數擔試為令
江頭旋買可得否今日晴暖令人請東玉來㑹棊可得
眼皮開也

　　師敏通於吏道與同邑殊可樂人情未必一一合契要
之異而同同而異歸於不為吏所賣而實惠及民者於

其中不必怏怏也守倅清重事雖少稽緩比他日不猶
愈乎鼎臣極可愛凡事不雕琢而畏法勤官可數與游
也子畏雖似有城府亦審慎可喜勿作耿耿男子酒後
失言何所不至一洗滌之使胷中蕩然與一切人無芥
蔕此學問之意也未有合并之期千萬珍重

　　辱手筆審安勝為慰屬聞冒風冷小不佳喜遂平安所
録拙詩是也但訛數字今録一本去桐帽本蜀人作以
桐木作而漆之如今之㡌三十年前猶見之棕鞋本出

蜀中今南叢林皆作葢野夫黃冠之意食笋詩已是元
豐間作若見子瞻詩猶可用其韻省憶耳早間無事可
來此遂同範公所齋粥也令姪想勤學勝裕時攜所讀
過此乃佳士知自守而勤書者難得然須聞古人言行
㫖趣乃不虚用功耳須不随棊合來乃可也昨來過石
駞橋見鋪橋靣極不如法直木皆蔵旁近人家而用舊
橋靣朽木鋪襯一有土則無從㸃檢經大雨又當壞公
及東玉可那工夫親臨之不躬不親衆民不信不其然

乎

　　比承動靜行李涉險來歸閒居亦匆匆未能遣記辱手
誨審衝冐小失調䕶伏想休息得所已輕安矣適有少
急事衮衮至夜不果奉答鄙文編已領略一篇不踳駮
還多二十年前文字也前所借編今送吉聞公在告以
避武隆檢覆意不必爾仕宦勞逸常相半如狙公七芧
但朝暮辨耳人生與憂患俱生仕宦則與勞苦同處事
固多蔵於隱伏實無可避願深思之食其禄而避事則

災怪生矣

　　某頓首早辱敎答知君子用心所向不謬適得手誨承
已參告受檄即行慰喜無量所謂見善如不及見不善
如探湯吾聞其語又見其人也水次晨暮極冷千萬珍
重芎丸漫納

　　累日不奉緒言惟有懷仰辱手誨承體力輕安惠佳果
感刻感刻所問循吏傳治行言其治迹耳召信臣治行
當為天下第一是也序言河南守呉公蜀守文翁皆謹

身率先居以㢘平又言孝宣時拜刺史宰相皆引問觀
其所由退而考察其所行以質其言此亦治行之意也
累辱手誨并送山蕷極荷勤懇不肖自視缺然毎承君
子有相濟用之意顧亦何所堪惟忠厚不懈欲以風示
流俗則可爾既辱相傾葢則俗禮紛紛走人門者何足
道哉幸可無疑也舍弟又辱彘肩之賜何必爾耶以宿
昔眼痛作不能書未果作謝啓願裁察

　　本紙用此八幅冩和晁張八篇昨日已書小巻中今輒

作王維摩詰八詩葢蜀中士大夫罕誦此作故書往貴
人稍尋討耳承今日遂成行早起太守來約同飯遂得
安詔款語矣聞昨頗以公厨不餽煩料理尋巳豁然栁
下惠與鄉人處袒裼裸裎而不辱葢其胷中視一世人
特鳴吠耳又何足與之論輕重厚薄邪仰觀青天行白
雲萬事不置非公高明語不及此

　　比來伏想氣體殊佳别時具道治心養氣外物不能入
於靈府當已見功如小人觸忤上則送州下則送縣勿

親行罰似為於義於法皆中節耳清河君始聞有長者
能為容恱而行諜其間使上官不睦則以濟其貪鄙幸
熟察之僰道老成好學之士也韓掾雖少年蠭氣然自
修其職事雖嚴無害廖鐸蔡相時召置坐末亦可喜

　　篆文平時惟書大如手者乃得意既作此大字不甚工
又講義堂字太醇拙他日得暇當别冩此三字奉寄雅
字古之大疋小疋如此書□字乃城□也郭公本出於
虢乃從作郭耳


　　與黄斌老書帖八

　　某皇恐再拜涉夏草木深山川風露瘴癘所潜伏伏惟
使節衝冐良亦勞勤即日不審營從所止尊候何如下
車伊邇仁厚之風先被於夷夏願篤行李以慰喁喁謹
附承動靜區區萬一不陳

　　某名在不赦之籍長為明時棄物胥䟽隱約蓬蒿之下
直偷生耳已無冠帶可從人間禮數但有幅巾直裰俯
仰閭巷間不可以參謁使車之道左請問舍人記室惟

想望英風凛然竦平生願見之心耳竊惟盛徳可以存
而不論言語複重葢老病之常態冐瀆清重悚仄無地
黄某啓窮巷杜門乃辱軒斾臨之獲聞高明卓絶之論
一洗耳目之塵開慰孤陋無以為喻雨餘朝涼不審尊
候何如伏惟游刄所經民受其賜足以銷伏災沴之氣
明神鑒之百祥所集衰病無階進謁將命謹勒手狀謝
萬一皇恐皇恐

　　窮巷杜門非長者之所宜辱乃䝉屈臨問慰孤陋敬佩

嘉徳無以為喻某獲聞餘論實慰從來高山仰止之心
又以自得旦來不審尊候何如伏惟游刄有餘不至勞
勤幅巾直裰不可以上謁賓次謹勒手狀謝不敏伏惟
照察謹狀

　　比承考績進官官吏受仁明之賜者皆欣欣不肖葢不
敢以田冠野服謁賀門下乃䝉降屈修禮於蓬蓽小人
實自不皇於今恐悚旦來不審尊候何如伏惟神明相
助日用輕安所須二方并芎麴丸納上理中丸却乞三

數粒謹勒手狀

　　前日過䝉旌麾屈顧敬佩嘉徳雨寒不審起居何如春
蔬似可侑酒謾往五種食芹炙背野人之意則勤但恐
三臡七葅君子之腹屬厭矣

　　天高不雨神龍深潜於蘇波似以為郡中無求於我也
暑氣煩甚不審起居何如園中下筤苦笋欲求三十許
枝喧瀆恐悚恐悚

　　昨日過䝉延禮甚愧勤主人其奉勝談觀奇畫亦忘終

日煩倦也旦來不審起居何如張園小石刻今日方畢
工謾往一本筆數種各獻两枝恐有堪作竹者耳如昨
所用張生舊筆幸惠示欲作十數書新筆多即不如人
意故也蘇波谿取水得斌老自作一文道憂嵗憂民之
意或可感通耳

　　蚤來䝉手答勤重感刻感刻伏奉簡畢喜承今日寢膳
寧嘉惠示祭蘇波文字詞㫖惻怛葢足以感幽潛欽歎
欽歎所諭作郡守名銜義當如此篇末欲更數字具别

紙不審可否塞紅門事雖不得其曲折恐如罷探報百
餘員及放㪚珍禽異獸之類但一事皆徳政也(右皆得之於其
家)

　　與南康使君察院書二

　　某再拜某罪逆餘生茍活未死日月川流既見素冠追
慕不逮哀痛無已頃者使車方承詔而西䝉疏累紙存
問慰䘏恩意甚厚實深哀感方以竭力大事又治給事
叔父窀穸故不能即寓䟽罪負無可言者比聞使節當

來惠江西尚冀得一參展謹勒手狀

　　某再拜頃者君在言路竊念忠言嘉謨日補衮職以雨
露四方何去國亟耶南康下車即聞田里皆受賜少淹
留使節以庇江西桑梓之邦實依矞雲之䕃顧恐即還
朝耳近見李子修大夫已請宫觀若遂請瞻對有期也

　　與敦禮袐校帖五

　　某頓首昨日幸一參候古器與山川之恠産參然滿前
可以清暑此物軰殊勝用心於博奕也然要須以强學

力行守之所謂徳之休明雖小重也不審今治何經讀
何種史書參其義味有日新之功否惠貺珍器敬佩嘉
徳竹表甆裏茶盂極佳恨未有天生佳瓢稱之耳米元
章書率爾題巻未令親齋郎安勝貌古氣深穩似有學
古之質甚可喜也

　　辱手畢喜承日用輕安示諭讀書甚喜然須深探其義
味使不為誦古人之空文乃有益也班固漢書最好讀
然須依巻帙先後字字讀過久之使一代事參錯在胷

中便為不負班固耳周子發書亂冩置巻尾下成字也
天氣熱揮汗不給諸畫及止止軒字未暇冩去承佳篇
須蜀紙今送三百此乃自令浣花王家作者生瓢承見
惠亦好但恨折時太嫩相茶瓢與相卭竹同法不欲肥
而欲廋但須飽霜露耳

　　笻竹戎州用煎茶然久之節㫁如截以此絶不攜來人
年四十後漸可扶杖足下少年也親在堂而欲扶杖恐
非禮意欲尋一龜殻佳者截取近尾二寸餘治淨其近

髪處開横竅為簮道似佳能為尋一龜筒佳者為之乎
辱手畢喜承朝來起居不爽調䕶寵惠筆墨及紙皆珍
品感刻感刻切觀才器英特可以盡心於古人逺大之
業閉門讀書求心求已漬潤以古人義味深沈重厚謝
去少年戲弄之習以副父兄之願豈不美哉屢承羞餽
未有佳物奉答輒以藥石之言為報伏幸裁察

　　比承軒葢絶不出甚善甚善閒齋清净古器羅列左右
思古人不得見誦其書深求其義味則油然仁義之氣

生於胷中慮談而其樂長豈與頻頻之黨喧鬨作無義
語之樂可同日哉惠示砧研物材頗精似亦不甚便用
葢磨墨之地不廣則難得墨瀋多置水則溢四旁非良
器也少留此銘其臀乃遣迴某有大烏石研制作甚適
用或要觀可遣四人并小扛牀來取之

　　答晦夫衡州使君書二

　　某頓首啓頃䝉賜書并寄惠食器巫山君尋即致來極
濟所乏又辱寓遞所賜書有問勤懇策以所不至仰佩

恩親之至不能已已某潜伏林間踈逺人事惟蓬蒿之
不宻是以缺然久不通書想晦夫和易多可又相愛必
能相寛耳雖聞已拜衡州之命不知闕在幾時得孔毅
父書問否即日里中宴居何以為樂頗能留意子弟學
問否子童已赴任未登高臨逺未嘗不懷笑語千萬珍
重以須進擢謹勒手狀

　　望之去後想令弟必將泝國入城其人亦肯調伏成家
否諸子弟有從學之所否人生須輟生事之半養一佳

士敎子弟為十年之計乃有可望求得佳士既資其衣
食温飽又當尊敬之久而不勌乃可以盡君子之心而
享其功毎見士大夫家養門客略與僕使同耳如此何
縁得佳士蓺麻必不能為粟也向見令嗣眉目明秀但
患未得師友耳厲之人夜半而生子求火甚急唯恐其
似已也况長者乎無縁㑹面聊寄一笑

　　與榮州薛使君書三

　　某頓首再拜榮州使君承議閤下某既發戎州舟次得

所惠敎恩意千萬感服無以為喻即日寒澀不審尊候
何如伏惟豈弟之政近民民以恱服庭無留事齋中嘗
有尊爼之樂寢食之味神所相勞無階參敬惟有懷仰
伏祈為國為民自珍玉體謹勒手狀

　　承長者以才術之美嘗入叔父給事心鏡恨未相識也
叔父忠義孝友在今士大夫間千人之一也方得立獻
納之地不幸蚤世因垂諭不勝霣涕

　　貴州士人惟周彦衣冠之領袖也其人深中篤厚雖中

州不易得也其兄莊叔老於世事亦不可得紫衣僧祖
元亦周彦之族兄抱琴種竹有瀟洒之趣以星厯推休
咎常得十之七八試問之可知也

　　與王周彦書三

　　某久為病苦養成䟽簡經嵗靜坐性復神存為日已深
自有見處回觀昔日舉動皆非更視人間誠為可笑凡
人性各有妙用也一得其妙則通深逺到無所不明前
世君子所恃以為樂也且天地萬物之美人之所恃為

尊榮富樂者皆可空也不足有而人之妄勝也妄滅則
真存存而後知其不足有也經所載皆有聖人修行之
說而世所不察專以富貴為樂則人亦止此而已矣非
周彦亦不語此公案幸心㑹而黙識之復見某之言為
贅也

　　某頓首啓辱手書勤懇并寄詩文意氣駸駸翼翼出門
已無萬里古人所謂㫁以不疑鬼神避之如公筆力他
日孰能當之往在元祐初始與秦少游張文潜論詩二

公初不謂然久之東坡先生以為一代之詩當推魯直
而二公遂舍其舊而圖新方其改轅易轍如枯絃敝軫
雖成聲而踈濶跌宕不滿人耳少焉遂能使師曠忘味
鐘期改容也如足下之作深之以經術之義味𢎞之以
史氏之品藻合之以作者之規矩不但使兩川之豪士
拱手也未即得靣馳情無量秋初能一來快盡此事謹
勒手狀

　　某前承問讀易常苦匆匆不能盡所欲言者若欲章分

句解作書生伎倆不過熟讀繫辭便可得作者㫖趣矣
此極不難但要成誦令章句瑩然在胷中耳若欲知易
之道則但於百姓日用而不知一句能直下氷銷瓦解
斯盡之矣如此句諸佛祖師亦滿口舉不盡也三十年
來心醉易中自從解此一句遂不疑老𣆀釋氏許多文
字但就自已求之

　　與楊素翁書二

　　某頓首辱書勤懇感慰亡量送紫竹書厨雖未甚中度

然亦適用知公眷䘏不倦也送軸甚佳感刻感刻秋高
霜冷即日起居何如想里中亦有可人共黄花一樽破
顔而笑所須冩老杜詩青衣城中晝日盡為賓客所奪
夜燈不便老眼且遣此三人回舟中冩得隨處奉寄必
不貽人笑恠也某十五六間必解舟相距密邇猶得時
奉書也對酒作書極不如禮

　　到青神所得士唯王十六元直老成有士大夫氣味嚴
與公權學識高明文章詞氣道理明白粹美此國士也

蘇元老在庭作詩書字真東坡先生家子弟人物亦高
秀聞其平居甚孝謹不易得也不知素翁嘗與此三人
游否公俠士也故以奉告(右皆家傳)

　　與楊子建秀才書

　　某頓首頃幸得接款曲而賓客坌集應接常無餘日不
能叩學問之自得處曷勝耿耿冬候暄暖即日想起居
輕安通神論佳作也略能遍讀非潜心之地故倉猝不
能得其義味作序如此不審可意否方此暌逺千萬珍

重謹勒手狀某再拜(通神論序載第三巻)







　　山谷别集巻十九

