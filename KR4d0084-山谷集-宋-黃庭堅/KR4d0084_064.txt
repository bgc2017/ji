







　　欽定四庫全書

　　山谷别集巻二十

　　宋　黄庭堅　撰

　　書簡

　　與劉莘老帖二

　　某再拜啓不侍累日思承敎音無日不勤伏奉簡誨審
體力勝健為慰承諭劉君清修如此固願識之信公語
録暫留徧觀若欲作序引不敢辭但恐不足以重之耳

七日後當投休告參候謹上狀

　　自公撫南牀士論翕然毎與深識者共歎仰也詩云不
懈于位民之攸塈伏惟監於湯之盤銘不以職事舉修
名立而倦也率易恐悚

　　與劉斯立帖

　　某頓首相聞而願見略已十五年邂逅得靣瞻想風度
實過所聞辱手誨并得佳句伏讀未造微妙他日到北
忩當吟詠以為陶冶之具方出局罷甚所要文字未能

檢尋自此當嗣音也

　　與翊道通判書三

　　某再拜上仲春尚暄不審尊候何如伏惟監理暇豫寢
膳宴安山川表裏言論風㫖若可與聞而囚拘有所無
階瞻敬惟有馳情頃䝉賜書存問勤篤忘其在罪籍而
推與過情棄捐漂没當老於蠻夷中幸瘴癘不甚族人
養生之具不甚闕便足了一生矣多病早衰頭眩足弱
幾絶人事又林下水濱習成嬾放以是久不能通記下

執事竊謂高明敦厚何所不容照其情實知非簡耳黔
中春寒異常不知䕫府一見雪否伏冀善自調䕶以安
百禄謹勒手狀

　　某再拜去嵗所䝉乃公狀以閒居務省事不欲數慁公
家借書吏以是久不能上答竊惟高明所以見期葢不
在此苛禮故輒闕焉由流俗觀之不勝其罪也頃䝉惠
蜀糖殊佳山中既難得又蔬食所須耳感刻感刻雙井
少許漫往助勝日嘉客對江山治之之法茂宗當能道

之表弟周掾嘗荷顧盼不肖與受賜也舍弟知命䝉存
記甚厚適以病目方小愈未能上狀

　　䕫府故號為少事又漕䑓所在吏治有不安易為諮禀
喬年大夫以寛厚治郡而公以餘閒紏擿吏曹之逋慢
伏想宴閒之日葢多江山佳麗從容尊爼之樂宜不乏
張茂年少解事相得甚歡聞上司又辟南浦尉張永弼
作帳局亦佳士也同府多得佳士亦可樂耳

　　與李端中書二


　　尊公修撰不敢通書恐罪人之垢玷汙大斾之光輝前
日䝉賜酒肴以尊者之賜熟計念之不敢辭亦恐或累
盛徳此後願勿繼也悚惕悚惕

　　昨䝉賜敎勤懇并貺建溪珍品敬佩不忘之意即日霜
寒不審尊候何如伏惟忠厚樂易風行草偃尊爼笑談
自得江山之助承誨諭欲求閒冷何不自憙耶督迫上
供處處如此公方富於春秋求閒恐不能無嫌也未有
瞻承之便臨書懷仰伏祈為民自重長使鰥寡得職


　　與之美運使書

　　某再拜使車雖數遷然敦厚膚敏民所望而畏愛也伏
惟按部所止高明斂手惸獨得職寢食之味神所相勞
令嗣猶在婦翁家邪君禮想視膳問寢不解子職居閒
亦得文字之樂某漂寓鄂渚家二十口亦随縁厚薄但
湖北極苦旱乾不免有饑饉之憂耳不審貴部夏秋頗
得時雨否

　　與子智帖二


　　某頓首辱書稱述曲折此一靣可道而若致千里之音
者何耶老人病嬾了不喜作書此曹狡獪故不能一二
上答所與勾主簿書文詞意氣甚壯然既稱鄉丈而曰
某白非少者事長之禮也古無尊卑皆稱人曰足下致
敬其足此極數也故范雎謂秦王曰大王足下酈食其
謂漢王曰足下必欲誅無道秦不宜踞見長者然後世
既稱陛下殿下閣下執事則以足下施於下交則不得
不從衆也足下方有求於勾主簿而曰某白足下猶欲

入而閉門也而可乎

　　熟觀所惠書詞意高雅有作者之風足下誠勤篤不忘
探經術以致其深考史傳以致其博雖觀先王之言而
以事明之古人不難到也燕黙傳甚有思致他日不已
安知足下不為二班耶但願勿求小成自足耳

　　與胡少汲書

　　某春末得莊僕迴所惠書即附慰䟽問唐臣窀穸逺近
及念九兄弟處喪何如學問可望否張氏女得所否何

以書至今未達耶計是奉新莊夫非有所調發不往故
直留前書在村舍爾足下手足之痛相及在體於人情
豈能堪然當以承祭祀為重以道印煩惱為智慧之用
知其兒女痛痒則不孤兄弟所以相期者矣惠寄蘄簞
由拳背山中所闕多感多感參前堂葢取所謂立則見
其參於前耳此處有前後堂前堂面竹竹外修溪修溪
以南幕阜山重疊無際後堂北桃李皆數十尺盛夏緑
隂甚可愛二甥誤傳堂意致公佳作失經㫖所謂使陳

壽不美於史遷固之罪也諸詩皆有勝處知别後不忘
學欽仰欽仰所須伯夷廟碑及近文以盛暑揮汗作書
不復可及此物秋涼後或得手抄數篇也

　　與載熙書

　　某頓首前辱載熙書勤重累紙并手作珍墨煤細質堅
色黟黑幾兼前軰之妙不獨今士大夫好事之比也欽
重欽重又惠京師名筆皆佳感刻多事加之老嬾未能
作答又辱簡記存問不怠何欣慰如之録示東坡諸語

所欲聞也封示象州詩書信讀之惕然又仰才叔之慈
仁也承新任乃在邕州他日可數通書并為海物之主
人也未有㑹面之期千萬珍重紙二軸久留此嬾冩因
來人告行謾書畢不能佳也奉字伯仲謾作短序道之
衰朽不成文也公筆札極豪勁但未入古人繩墨何也
古人雖顛倒書亦四停八當凡書字偏枯皆不成字所
謂失一㸃如美人𦕈一目失一戈如壯士折一臂不審
信之否


　　與王元直帖

　　某頓首今旦以楊咸儒煎迫欲行不舉頭冩六七書僅
能至食時而畢故輒戒門吏使勿通賓謁不謂諸君子
旦來皆見過也悚愓悚愓辱手畢喜承日用安和買絹
買米皆煩調䕶感刻感刻毎承諸賢見目以鈞台甚不
安也凡名皆須宜稱耳若常行唯執政可呼鈞候鈞㫖
兩制及大兩省三獨坐可呼台候台㫖如司諌正言三
院御史修撰直閣大卿監皆不呼台候台㫖也因見諸

公為道此皆改之孔子所謂君子名之必可言也不爾
不唯不肖得罪諸賢亦不免為識者所譏笑耳

　　答夢得承制書

　　又辱逺寄二詩白髪瘴霧之中不忘筆研實増愛歎春
溪茗菜日佳想甚助吟諷之味無縁瞻奉千萬珍重賢
郎安勝想山中閒寂極得讀書之味

　　與叔元帖

　　某再拜昨幸過仁者之里得見隱居之清勝使人有蟬

蛻塵埃之意然迎來將徃辱軒葢甚勤愧不可言也專
人奉賜敎勤甚悚愓比來日用輕安賢郎進學不怠良
慰懐仰園亭詩道中怱怱未能就他日可寄也堂室榜
寫去奉新縣二皷驛舍中有滴堦雨燭下眼花奉狀如
此

　　答蕭子孝書

　　與足下先君子游於今三十年常恨濟父不見用於時
又愧録録随食南北不如濟父一丘一壑便足了一生

也比辱以先君子之治命見囑作銘方此銜哀墓次待
盡朝夕何得復有文思又承窀穸有期不敢但已以孤
泉下之願率爾就此不知可以傳後否試持與君表議
之可用即摹刻也哀情憒憒書不倫次(右見蕭氏石刻)

　　與死心道人書三

　　某再拜雲巖和尚禪几往日常䝉苦口提撕常如醉夢
依稀在光影中今日昭然明日昧然葢疑情不盡命根
不㫁故望涯而退耳謫官在黔州道中晝臥覺來忽然

廓爾尋思平生被天下老和尚謾了多少惟有死心道
人不相背乃是第一慈悲亦有無諍寮中三十拄杖因
書馳送興佺在彼否此兩道人却須要打剥淨未審如
何清公到高居計無不安穩亦頗為衲子追逐耶然巳
是名滿天下恐終不得閒耳兠率照公是箇本色住山
久與游居亦好興却是叢林中淹浸得到只是從初悟
發處不曽廓然豁爾故不能得成一片見今只管學決
擇佛法收拾一副當打老鼠家具向後為人耳須是本

分宗打罵敎煩惱半年十箇月他日未可量須是有香
巖稜道者器宇始得不知此論是否因書幸見敎也戴
道純今在甚處昨在黄龍相聚數日亦是學得說禪儘
似也只今道衆中有是道器者否馮大郎信心如此雲
巖縁事想不難成就也

　　奉所賜書承已退翠巖寄住祐聖氣力安樂良慰懐想
今夏居處亦有水濱林下可逍遙者乎公脊骨硬如鐵
去住自由今天下道人中一人而已嘗觀漢之宰相朝

握天下之權暮駕柴車出丞相府自處之適爾旁觀者
亦不為難而今之住山者嘗抱而不忍脫此何理也

　　某自分寧過萍鄉般取知命一房同赴太平道出奉新
甚願一見更聞師子吼音震驚癡鈍適俗縁有不得去
但相望雲煙之外増歎息耳謹勒手狀

　　答浯溪長老新公書

　　某拜手專人辱書勤懇并惠送季康篆元中丞浯溪銘
筆意甚佳以字法觀之峿臺銘亦季康篆也然猶有袁

滋篆&KR1875;亭銘三十六行何不墨本見惠豈閩體也袁滋
唐相也他處未嘗見篆文此獨有之可貴也凡&KR1875;亭之
東崖石上刻次山文合袁滋季康篆共七十一行為崖
溜簷水所敗當日不如一日矣若費三十竿大竹作厦
更以吞槽走簷水其下開撅沙土見崖令走水快亦使
袁公房地乾潔祐院門免時有聒噪也此事切希掛意
莊客人力得工夫時可令仲純仲俅軰將領三兩人治
橋左右溪道令雅潔疊石令橋下亦可作道人四威儀

處他日院門當成次第若得䝉恩北歸奉為盡换内外
牌榜也兩三日既驟熱又賓客紛紛寫大字未得來人
煎迫求歸故且遣回諸人相見皆為致千萬意

　　答崇勝密老書

　　頃嘗論道人處俗之意公欣然見納然恐未極其趣耳
如公高明了了決不同流俗矣憂患百種去來無鄉要
使虎無所措其爪兵無所容其刃耳勢利之交決定能
埋沒人人之所畏不可不畏清心省事不得已而後應

自然寡過矣道人壁立千仭方不入俗至於和光同塵
又和本折却與其和本折却不如壁立千仞(右皆家傳)

　　雜簡四

　　某頓首去年失秦少游又失東坡蘇公今年又失陳履
常余意文星已宵墜矣然幸此三君子者皆有佳兒未
死猶待其嶄然見頭角爾見東坡祭文多佳語欽歎欽
歎至太平且遣人往祭之今年多病眩不能作文又思
如東坡軰人不可草草下筆故也某行李之詳已具初

和甫書中矣

　　經宿不審體力輕安否早來覺兩日不快乃是前時怒
庖人烹調不如法因而就食故氣上而煩則知喜怒之
害人深矣夾公服奉煩頥㫖令熨過針線工治衣服大
率不能令衣平展耳(右真蹟蔵于趙宗玉家)

　　今日祭社一嵗民食所託所以祈風雨時節為民禳除
蝥賊之災不謂兩勸農使者皆移疾不親之也孔子曰
吾不與祭如不祭神聰明正直依人而行不可忽也昨

日不甚解所謂故不果論之他日有典祀願少留意公
嘗事韓康公嘗見此公齋祭風範否俸米極荷應副得
無乏他庫支遣否

　　某頓首承示論數往助崇徳姨母此葢公孝友之素仕
宦所得唯此而已其餘亦何足道耶願數顧省立則參
於前在輿則倚於衡也(右真蹟蔵于晉陵尤氏)

　　與才卿法曹仁弟書

　　某頓首辱書審侍奉到官吉慶為慰八姑頗樂彼風物

否閤中諸幼想皆安勝知太守頗垂顧恨遂被召耳新
守亦故舊俟到即作書往然初仕極須事事盡心竭力
與同僚親睦勿分彼我職事略可相通者任其勞則同
僚歸心矣官所尤謹買物虧價及寺院民家借器用及
出入不明能謹此數事則亦易得舉主稍用他人一秋
毫之力可致矣未縁㑹靣臨書懐想千萬勤官為親自
重(右家蔵真蹟)










　　山谷别集巻二十


　　欽定四庫全書

　　山谷詞

　　宋　黄庭堅　撰

　　水調歌頭

　　瑶草一何碧春入武陵溪溪上桃花無數枝上有黄鸝
我欲穿花尋路直入白雲深處浩氣展虹蜺祗恐花深
裏紅霧濕人衣　坐玉石倚玉枕拂金徽謫仙何處無
人伴我白螺杯我為靈芝仙草不為絳唇丹臉長嘯亦

何為醉舞下山去明月逐人歸

　　又

　　落日塞垣路風勁戛貂裘翩翩數騎閒臘深入黒山頭
極目平沙千里惟見琱弓白羽鐵靣駿驊騮隠隠望青
冢特地起閒愁　漢天子方鼎盛四百州玉顔皓齒深
鎖三十六宫秋堂有經綸賢相邊有縱横謀將不減翠
蛾羞戎虜和樂也聖主永無憂

　　畫堂春(年十六作)


　　東風吹栁日初長雨餘芳草斜陽杏花零亂燕泥香睡
損紅粧　寳篆烟銷龍鳯畫屏雲鎖瀟湘夜寒㣲透薄
羅裳無限思量

　　又

　　摩圍小隠枕蠻江蛛絲閒鎖晴窓水風山影上修廊不
到晚來凉　相伴蝶穿花徑獨飛鷗舞溪光不因送客
下繩牀添火炷爐香

　　虞美人(至當塗呈郭功甫)


　　平生本愛江湖住鷗鷺無人處江南江北水雲連莫笑
醯雞歌舞甕中天　當塗艤棹蒹葭外頼有賔朋在此
身無路入修門慚愧詩翁清些與招魂

　　又

　　波聲拍枕長淮曉缺月窺人小無情江水自東流只載
一舡離恨向西州　竹隂花塢曾同醉酒味多於淚若
教金鑒在塵埃醖造一塲煩惱送人來

　　又(宜州見梅作)


　　天涯也有江南信梅破知春近夜䦨風細得香遲不道
曉來開遍向南枝　玉臺弄粉花應妬飄到眉心住平
生箇裏願杯深去國十年老盡少年心

　　撥棹子

　　歸去來歸去來擕手舊山歸去來有人共對月罇罍横
一琴甚處逍遙不自在　閒世界無利害何必向世間
甘幻愛與君釣晚烟寒瀨蒸白魚稻飯溪童供筍菜

　　兩同心


　　巧笑眉顰行步精神隠隠似朝雲行雨弓弓様羅韈生
塵罇前見玉檻彫籠堪愛難親　自言家住天津生小
從人恐舞罷隨風飛去顧阿母教穿珠裙從今去惟願
銀缸莫照離罇

　　又

　　一笑千金越様情深曾共結合歡羅帶終須效比翼文
禽許多時靈利惺惺驀地昏沈　自從官不容針直至
而今你共人女邊著子爭知我門裏桃心記擕手小院

囘廊月影花隂

　　又

　　秋水遙岑粧淡情深儘道教心堅穿石更說甚官不容
針霎時間雨散雲歸無處追尋　小樓朱閣沈沈一笑
千金你共人女邊著子爭知我門裏挑心最難忘小院
囘廊月影花隂

　　憶帝京

　　銀燭生花如紅豆占好事如今有人醉曲屏深借寳瑟

輕招手一陣白蘋風過滅燭教相就　花帶雨氷肌香
透恨啼鳥轆轤聲曉栁岸微凉吹殘酒斷腸人依舊鏡
中銷瘦恐那人知後鎮把你來僝僽

　　又(贈弹琵琶妓)

　　薄粧小靨閒情素抱著琵琶凝竚慢撚復輕籠切切如
私語轉撥割朱絃一段驚沙去　萬里嫁烏孫公主對
易水明妃不渡粉淚行行紅顔片片指下花落狂風雨
借問本師誰斂撥當胷住


　　又(黔州張倅生日)

　　鳴鳩乳燕春閒暇化作綠隂槐夏夀&KR1356;舞紅裳睡鴨飄
香麝醉此洛陽人佐郡深儒雅　况坐上玉麟金馬更
莫問鶯老花謝萬里相依千金為夀未厭玉燭傳清夜
不醉欲言歸笑殺高陽社

　　水龍吟(黔守曹伯達供備生日)

　　早秋明月新圓漢家戚里生飛將青驄寳勒綠沈金鎖
曾隨天仗種徳江南宣威西夏合宫陪享况當年定計

昭陵與子勲勞在諸公上　千騎風流年少暫淹留莫
孤清賞平坡駐馬虛弦落鴈思臨虜帳遍舞摩圍逓歌
彭水拂雲驚浪看朱顔綠鬢封侯萬里寫淩烟像

　　滿庭芳

　　北苑龍團江南鷹𤓰萬里名動京關碾深羅細瓊蘂暖
生烟一種風流氣味如甘露不染塵凡纎纎捧氷甆瑩
玉金縷鷓鴣斑　相如方病酒銀瓶蟹眼波怒濤翻為
扶起尊前醉玉頽山飲罷風生兩腋醒魂到明月輪邊

歸來晚文君未寢相對小忩前

　　又

　　北苑春風方圭圓璧萬里名動京關碎身粉骨功合上
淩烟罇爼風流戰勝降春睡開拓愁邊纎纎捧熬波濺
乳金縷鷓鴣斑　相如方病酒一觴一詠賔友羣賢為
扶起尊前醉玉頽山搜攪胷中萬巻還傾動三峽詞源
歸來晚文君未寢相對小粧殘

　　又


　　明眼空青忘憂萱草翠玉閒淡梳粧小來歌舞長是倚
風光我巳逍遙物外人寃道别有思量難忘處良辰美
景襟袖有餘香　鴛鴦頭白早多情易感紅蓼池塘又
須得尊前席上成雙些子風流罪過都說與明月空牀
難拘管朝雲暮雨分付楚襄王

　　又

　　初綰雲鬟才勝羅綺便嫌栁巷花街占春才子容易託
行媒其柰風流債負烟花部不免差排劉郎恨桃花片

片流水惹塵埃　風流賢太守能籠翠羽宜醉金釵且
留取垂楊掩映㕔堦直待朱幡去後從伊便窄襪弓鞋
知恩否朝雲暮雨還向夢中來

　　又

　　脩竹濃青新條淡綠翠光交映虚亭錦鴛霜鷺荷徑拾
幽蘋香渡欄干屈曲紅粧映薄綺疎櫺風清夜横塘月
滿水淨見移星　堪聴㣲雨過媻姗藻荇瑣碎浮萍便
移轉胡牀湘簟方屏練靄鱗雲旋滿聲不斷簷響風鈴

重開宴瑶池雪沁山露佛頭青

　　驀山溪

　　山圍江暮天鏡開晴絮斜影過梨花照文星老人星聚
清尊一笑歡甚却成愁别時襟餘㸃㸃疑是高唐雨

　　又

　　無人知處夢裏雲歸路囘鴈曉風清鴈不來啼鴉無數
心情老懶尤物解宜人春盡也有南風好便迴㠶去

　　又(贈衡陽妓陳湘)


　　鴛鴦翡翠小小思珍偶眉黛歛秋波儘湖南山明水秀
俜俜㒟㒟恰近十三餘春未透花枝瘦政是愁時侯

　　又

　　尋芳載酒肯落誰人後只恐晚歸來綠成隂青梅如豆
心期得處每自不隨人長亭栁君知否千里猶囘首

　　又(至宜州作贈陳湘)

　　稠花亂葉到處掩人醉林下有孤芳不忽忽成蹊桃李
今年風雨莫送斷腸紅斜枝倚風塵裏不帶塵風氣


　　㣲嗔又喜約略知春味江上一㠶愁夢猶尋歌梁舞地
如今對酒不似那囘時書謾寫夢來空只有相思是

　　又

　　山明水秀盡屬詩人道應是五陵兒見衰翁孤吟絶倒
一觴一詠瀟洒寄高閒松月下竹風間試想為襟抱

　　玉關遙指萬里天衢杳筆陣掃秋風瀉珠璣琅琅皎皎
卧龍智略三詔佐昇平烟塞事玉堂心頻把菱花照

　　阮郎歸(曾旉文既聘陳湘歌舞便出其類學書亦進來求小楷作阮郎歸詞付之也)


　　盈盈嬌女似羅敷湘江明月珠起來綰䯻又重梳弄粧
仍學書　歌調態舞工夫湖南都不如他年未厭白髭
鬚同舟歸五湖

　　又(效福唐獨木橋體作茶詞)

　　烹茶留客駐彫鞍有人愁逺山别郎容易見郎難月斜
忩外山　歸去後憶前懽畫屏金博山一杯春露莫留
殘與郎扶玉山

　　又(茶詞)


　　歌停檀板舞停鸞高陽飲興闌獸烟噴盡玉壺乾香分
小鳯團　雪浪淺露花圓捧甌春笋寒絳紗籠下躍金
鞍歸時人倚欄

　　又(茶詞)

　　摘山初製小龍團色和香味全碾聲初斷夜將闌烹時
鶴避烟　消滯思解塵煩金甌雪浪翻只愁啜罷水流
天餘清攪夜眠

　　又


　　黔中桃李可尋芳摘茶人自忙月圓犀胯鬬圓方研膏
入焙香　青箬裏絳紗囊品高聞外江酒闌傳盌舞紅
裳都濡春味長(都濡地名)

　　又

　　退紅衫子亂蜂兒衣寛只為伊為伊去得忒多時教人
直是疑　長睡晚理粧遲愁多懶畫眉夜來筭得有歸
期燈花則甚知

　　又


　　貧家春到也騷騷瓊漿注小槽老夫不出長蓬蒿隣墻
開碧桃　木芍藥品題高一枝煩剪刀傳杯猶似少年
豪醉紅侵雪毛

　　定風波(次高左藏使君韻)

　　萬里黔中一漏天屋居終日似乗船及至重陽天也霽
催醉鬼門關近蜀江前　莫笑老翁猶氣岸君㸔幾人
白髪上華顛戲馬臺前追兩謝馳射風清猶拍古人肩

　　又


　　把酒花前欲問溪問溪何事晚聲悲名利往來人盡老
誰道溪聲今古有休時　且共玉人斟玉醑休訢笙歌
一曲黛眉低情似長溪長不斷君㸔水聲東去月輪西

　　又

　　小院難圖雲雨期幽懽渾待賞花時到得春來君却去
相誤不須言語淚雙垂　密約尊前難囑付偷顧手搓
金橘斂雙眉庭榭清風明月媚須記歸時莫待杏花開

　　又(次高左藏韻)


　　自斷此生休問天白頭波上泛膠船老去文章無氣味
憔悴不堪驅使菊花前　聞道使君擕將吏高㑹㕘軍
吹帽晚風顛千騎插花秋色暮歸去翠娥扶入醉時肩

　　又

　　晚嵗鹽州聞荔枝赤英垂墜壓欄枝萬里來逢芳意歇
愁絶滿盤空憶去年時　澗草山花光照座春過等閒
枯李又纍纍辜負寒泉浸紅皺銷瘦有人花病損香肌

　　又


　　凖擬堦前摘荔枝今年歇盡去年枝莫是春光厮料理
無比譬如痎&KR1211;有休時　碧甃朱欄情不淺何晚年來
枝上報纍纍雨後園林坐清影蘓醒紅裳剝盡㸔香肌

　　又

　　上客休辭酒淺深素兒歌裏細聴沈粉面不須歌扇掩
閒靜一聲一字總關心　花外黄鸝能蜜語休訢有花
能得幾時斟畫作逺山臨碧水明媚夢為蝴蝶去登臨

　　又(客有兩新鬟善歌者請作送酒曲因戲前二物)


　　歌舞䦨珊退晚粧主人情重更留湯冠帽斜欹辭醉去
邀定玉人纎手自磨香　又得尊前聊笑語如許短歌
宜舞小紅裳寳馬促歸朱户閉(一云醉裏還家明亦未)人睡夜來
應恨月侵牀

　　浪淘沙(荔枝)

　　憶昔謫巴蠻荔子親攀氷肌照映柘枝冠日擘輕紅三
百顆一味甘寒　重入鬼門關也似人間一雙和葉插
雲鬟賴得清湘燕玉靣同倚欄干


　　㸔花迴(茶詞)

　　夜永蘭堂醺飲半倚頽玉爛漫墜鈿墮履是醉時風景
花暗燭殘懽意未闌舞燕歌珠成斷續催茗飲旋煑寒
泉露井缾竇響飛瀑　纎指緩連環動觸漸泛起滿甌
銀粟香引春風在手似粤嶺閩溪初采盈掬暗想當時
探春連雲尋篁竹怎歸得鬢將老付與杯中綠

　　惜餘懽(茶詞)

　　四時美景正年少賞心頻啟東閣芳酒載盈車喜朋侣

簮合杯觴交飛勸酬獻正酣飲醉主公陳榻坐來爭柰
玉山未頽興尋巫峽　歌闌旋燒絳蠟况漏轉銅壺烟
斷香鴨猶整醉中花借纎手重插相將扶上金鞍騕褭
碾春焙願少延懽洽未須歸去重尋艶歌更留時霎

　　撼庭竹(宰太和日吉州城外作)

　　鳴咽南樓吹落梅聞鴉樹驚飛夢中相見不多時隔城
今夜也應知(一作人相思)坐乆水空碧山月影沈西　買箇
宅兒住著伊剛不肯相隨如今却被天嗔你永落雞羣

受鷄欺空恁惡憐伊風日損花枝

　　醉落魄(舊有醉醒醒醉一曲云醉醒醒醉憑君㑹取些滋味濃斟琥珀香浮蟻一入愁腸便
有陽春意須將幕席為天地歌前起舞花前睡從他兀兀陶陶裏猶勝醒醒葱得閒憔悴此曲
亦有佳句而多斧鑿㾗又語高下不甚入律或傳是東波語非也與蝸角虚名解下癡絛之曲
相似疑是王仲父作因戲作二篇呈吴元祥黄中行似能厭道二公意中事)

　　陶陶兀兀尊前是我華胥國爭名爭利休休莫雪月風
花不醉怎歸得　邯鄲一枕誰憂樂新詩新事因閒適
東山小妓擕絲竹家裏樂天村裏謝安石(石曼卿自嘲云村裏黄繙

綽家中白侍郎)

　　又

　　陶陶兀兀人生無累何由得杯中三萬六千日悶損旁
觀我但醉落托　扶頭不起還頹玉日高春睡平生足
誰門可欵新篘熟安樂春泉玉醴荔枝綠(親賢宅四酒名)

　　又老夫止酒十五年矣到戎州恐為瘴癘所侵故
晨舉一杯不相察者乃强見酌遂能作病因復
止酒用前韻作二篇呈吴天祥


　　陶陶兀兀人生夢裏槐安國教公休醉公但莫盞倒垂
蓮一笑是贏得　街頭酒賤民聲樂尋常行處逢勸適
醉看簷雨森銀燭我欲憂民渠有二千石

　　又

　　陶陶兀兀醉鄉路逺歸不得心情那似當年日割愛金
荷一盌淡不托　異鄉薪桂炊香玉摩挲經笥須知足
明年小麥能秋熟不管經霜㸃盡鬢邊緑

　　又


　　蒼顔華髪故鄉歸路無因得舊交新貴音書絶惟有家
人猶作慇勤别　離亭欲去歌聲咽瀟瀟細雨凉生頰
淚珠不用羅巾裛彈在羅衣圖得見時說

　　西江月　老夫旣戒酒不飲遇宴集獨醒其傍坐
客欲得小詞援筆為賦

　　斷送一生惟有破除萬事無過逺山微影蘸横波不飲
傍人笑我　花病等閒瘦惡春來没箇遮䦨杯行到手
莫留殘不道月斜人散


　　又(茶詞)

　　龍焙頭綱春早谷簾第一泉香巳醺浮蟻嫩鵝黄想見
翻匙雪浪　兎褐金絲寳盌松風蟹眼新湯無因更發
次公狂甘露來從仙掌

　　又崇寜甲申遇惠洪上人於湘中洪作長短句見
贈云大厦吞風吐月小舟坐水眠空霧忩春色
翠如葱睡起雲濤正擁往事囘頭笑處此聲彈
指聲中玉牋佳句敏驚鴻聞道衡陽價重次韻

酬之時余方謫宜陽而洪歸分寜龍安

　　月側金盆墮水鴈囘醉墨書空君詩秀色雨園葱想見
衲衣寒擁　蟻穴夢魂人世楊花蹤跡風中莫將社燕
等秋鴻處處春山翠重

　　又

　　别夢巳隨流水淚巾猶裛香泉相如依舊是癯仙人在
瑶臺閬苑　花霧縈風縹緲歌珠滴水清圓蛾眉新作
十分妍去馬歸來便靣


　　又

　　宋玉短墻東畔桃源落日西斜濃粧下著繡簾遮鼓笛
相催清夜　轉眄驚翻長袖低徊細踏紅靴舞餘猶顫
滿頭花嬌學男兒拜謝

　　木蘭花令　當塗解印後一日郡中置酒呈郭功
甫

　　淩歊臺上青青麥姑熟堂前餘翰墨暫分一印管江山
稍為諸公分皂白江山依舊雲空碧昨日主人今日客

誰分賔主强惺惺問取磯頭新婦石

　　又(竄易前詞)

　　翰林本是神仙謫落帽風流傾座席座中還有賞音人
能岸烏紗傾大白江山依舊雲横碧昨日主人今日客
誰分賔主强惺惺問取磯頭新婦石

　　又(次前韻再呈功甫)

　　青壺乃似壺中謫萬象光輝森宴席紅塵鬧處便休休
不是箇中無皂白歌煩舞倦朱成碧春草池塘淩謝客

共君商略老生涯歸種玉田秧白石

　　又庾元鎮四十兄庭堅四十年翰墨故人庭堅假
守當塗元鎮窮不出入州縣席上作樂府長句
勸酒

　　庾郎三九常安樂使有萬錢無處著徐熈小鴨水邊花
明月清風都占却朱顔老盡心時昨萬事休休休莫莫
尊前見在不饒人歐舞梅歌君便酌(歐梅當時二妓也)

　　又(用前韻贈郭功甫)


　　少年得意從軍樂晚嵗天教閒住著功名富貴乆寒灰
翰墨文章新諱却是非不用分今昨雲月孤高公也莫
喜歡為地醉為鄉飲客不來但自酌

　　又

　　風開氷靣魚鱗皺暖入芳心犀㸃透乍看晴日弄柔條
憶得章臺人姓栁心情老大癡成就不復淋浪沾翠袖
早梅獻笑尚窺鄰小蜜竊香如遺夀

　　又


　　東君未試雷霆手洒雪開春春鎖透帝臺應㸃萬年枝
窮巷偏欺三徑栁峯排羣玉森相就中有摩圍為領袖
凝香忩下與誰看一曲琵琶千萬夀

　　又

　　新年何許春光漏小院閒門風日透酥花入座頗欺梅
雪絮因風全是栁使君落筆春詞就應喚歌檀催舞袖
得開眉處且開眉人世可能金石夀

　　又


　　黄金捍撥春風手簾幕重重音韻透梅花破萼便春囘
似有黄鸝鳴翠栁曉粧未愜梅添就玉笋捧杯離細袖
㑹拚千日笑尊前他日相思空損夀

　　又

　　黔中士女逰晴晝花信輕寒羅綺透爭尋穿石道宜男
更買江魚雙貫栁竹枝歌好移船就依倚風光垂翠袖
滿傾蘆酒指摩圍相守與郎如許夀

　　又


　　可憐翡翠隨鷄走學綰雙鬟年紀小見來行待惡憐伊
心性嬌癡空解笑紅蕖照映霜林表楊栁舞腰風嫋嫋
衾餘枕賸儘遊遨緑鬢何人能再少

　　品令(送黔守曹伯達)

　　敗葉霜天曉漸鼓吹催行棹栽成桃李未開便解銀章
歸去取麒麟圖畫要及年少　勸君醉倒别語怎醒時
道楚山千里暮雲鎮鎖離人懐抱記取江州司馬座中
最老


　　又(茶詞)

　　鳯舞團團餅恨分破教孤另金渠體淨隻輪慢碾玉塵
光瑩湯響松風早減了二分酒病　味濃香永醉鄉路
成佳境恰如燈下故人萬里歸來對影口不能言心下
快活自省

　　雨中花(送彭文思使君)

　　政樂中和夷夏宴喜官梅乍傳消息待新年歡計斷送
春色桃李成隂甘棠少訟又移旌戟念畫樓朱閣風流

高㑹頓冷談席　西州縱有舞裙歌板誰共茗邀棋敵
歸來未得先霑離袖管絃催滴樂事賞心易散良辰美
景難得㑹須醉倒玉山扶起更傾春碧

　　洞仙歌(瀘守王補之生)

　　月中丹桂自風霜難老閱盡人間盛衰草望中秋才有
幾日十分圓霾風雨雲表常如永晝　不得文章力白
首防秋誰念雲中上功守正注意得人雄靜掃河西應
難指五湖歸棹問持節馮唐幾時來看再䇿勲名印窠

如斗

　　念奴嬌　八月十七日同諸生步自永安城樓過
張氏小園待月偶有名酒因以金荷酌衆客客
有孫彦立善吹笛援筆作樂府長短句文不加
㸃

　　斷虹霽雨淨秋空山染修眉新緑桂影扶疎誰便道今
夕清輝不足萬里青天嫦娥何處駕此一輪玉寒光零
亂為誰偏照醽醁　年少隨我追凉晚尋幽徑遶張園

森木醉倒金荷家萬里難得尊前相属老子平生江南
江北最愛臨風曲孫郎㣲笑坐來聲噴霜竹

　　醉蓬萊

　　對朝雲靉靆暮雨霏微翠峯相倚巫峽高唐鎖楚宫佳
麗畫㦸移春靚粧迎馬囘一川都㑹萬里投荒一身弔
影成何歡意　盡道黔南去天尺五望極神州萬里烟
水尊酒公堂有中朝佳士荔頰紅深麝臍香滿醉舞裀
歌袂杜宇催人聲聲到晚不如歸是


　　又(竄易前詞)

　　對朝雲靉靆暮雨霏微翠峯相倚巫峽高唐鎖楚宫佳
麗蘸水朱門半空霜㦸自一川都㑹虜酒千杯夷歌百
轉迫人垂淚　人道黔南去天尺五望極神京萬種烟
水懸榻相近有風流千騎荔臉紅深麝臍香滿醉舞裀
歌袂杜宇催人聲聲到晚不如歸是

　　江城子

　　畫堂高㑹酒䦨珊倚欄干霎時間千里關山常限見伊

難及至而今相見了依舊似隔關山　倩人傳語問平
安省愁煩淚休彈哭損眼兒不似舊時單尋得石榴雙
葉子慿寄與插雲鬖

　　又

　　新來曾被眼奚搐不甘伏怎拘束似夢還真煩亂損心
曲見靣暫時還不見看不足惜不足　不成歡笑不成
哭戲人目逺山蹙有分看伊無分共伊宿一貫一文蹺
十貫千不足萬不足


　　逍遙樂

　　春意漸歸芳草故國佳人千里信沈音杳雨潤烟光晚
景澄明極目危欄斜照夢當年少對尊前上客鄒枚小
鬟燕趙共舞雪歌塵醉裏談笑　花色枝枝爭好鬢絲
年年漸老如今遇風景空瘦損向誰道東君幸賜與天
幕翠遮紅遶休休醉鄉岐路華胥蓬島

　　離亭燕(次韻荅黎功畧見寄)

　　十載尊前談笑天禄故人年少可是陸沈英俊地看即

鎖忩批詔此處忽相逢潦倒秃翁同調　西顧郎官湖
𣺌東看庾樓人小短艇絶江空悵望寄得詩來高妙夢
去倚君傍蝴蝶歸來清曉

　　歸田樂引

　　暮雨濛堦砌漏漸移轉添寂寞㸃㸃心如碎怨你又戀
你恨你惜你畢竟教人怎生是　前歡筭未巳柰向如
今愁無計為伊聰俊銷得人憔悴這裏誚睡裏(睡裏一作醒裏)
夢裏心裏一向無言但垂淚


　　又

　　對景還銷瘦被箇人把人調戲我也心兒有憶我又喚
我見我嗔我天甚教人怎生受　看承幸厮勾又是尊
前眉峯皺是人驚怪寃我&KR1135;撋就拚了又捨了定是這
囘休了及至相逢又依舊

　　歸田樂令

　　引調得甚近日心腸不戀家寜寜地思量他思量他兩
情各自肯甚忙咱意思裏莫是賺人唦噷奴真箇&KR0008;共

人&KR0008;

　　望逺行　勾尉有所眄為太守所猜兼此生有所
愛住馬湖馬湖出丁香核荔枝常以遺生故戲
及之

　　自見來虚過却好時好日這訑尿粘膩得處煞是律據
眼前言定也有十分七八寃我無心除告佛　管人閒
底且放我快活&KR0008;便索些别茶祗待又怎不遇偎花映
月且與一斑半㸃只怕你沒丁香核


　　步蟾宫

　　蟲兒真箇惡靈利惱亂得道人眼起醉歸來恰似出桃
源但目斷落花流水　不如隨我歸雲際共作箇住山
活計照清溪匀粉靣插山花筭終勝風塵滋味

　　鼓笛令(戲詠打掲)

　　酒䦨命友閒為戲打掲兒非常愜意各自輸贏只賭是
賞罰采分明須記　小五出來無事却䟦翻和九底若
要十一花下死那管十三不如十二


　　又

　　寳犀未解心先透惱殺人逺山㣲皺意淡言疎情最厚
枉教作　行官栁著小雨勒花時候抱琵琶為誰清瘦
翡翠金籠思珍偶忽拚與山鷄僝僽

　　又

　　見來兩箇寜寜地眼厮打過如拳踢恰得嘗些香甜底
苦殺人遭誰調戲　臘月望川坡上地凍著你影&KR0008;村
鬼你但那些一處睡燒沙糖管好滋味


　　又

　　見來便覺情於我厮守著新來好過人道他家有婆婆
與一口管教琢磨　副靖傳語木大鼓兒裏且打一和
更有些兒得處囉燒沙糖香藥添和

　　好女兒(張寛夫園賞梅)

　　小院一枝梅衝破曉寒開偶到張園逰戲沾袖帶香囘
玉酒覆銀杯盡醉去猶待重來東鄰何事驚吹怨曲

　　雪片成堆(曲一作笛)


　　又

　　春去幾時還問桃李無言燕子歸棲風勁梨雪亂西園
惟有月嬋娟似人人難近如天願教清影常相見更

　　乞取團圓

　　又

　　粉涙一行行啼破曉來粧懶繫酥胷羅帶羞見綉鴛鴦
擬待不思量怎柰向月下恓惶假饒來後教人見了

　　却去何妨


　　踏莎行

　　畫鼓催春蠻歌走餉火前一焙爭春長低株摘盡到高
株高株别是閩溪様　碾破春風香凝午帳銀瓶雪衮
翻匙浪今宵無睡酒醒時摩圍影在秋江上

　　又

　　臨水夭桃倚墻繁李長楊風掉青驄尾尊中有酒且酬
春更尋何處無愁地　明日重來落花如綺芭蕉漸展
山公啟欲將心事寄天公教人長夀花前醉


　　採桑子(送彭道微使君移知永康軍)

　　荔枝灘上留千騎桃李隂繁宴寢香殘畫㦸森森鎮八
蠻　永康又得風流守管領江山少訟多閒烟靄樓臺
舞翠鬟

　　又

　　虛堂蜜候㕘同火梨棗枝繁深鎖三關不要樊姬與小
蠻　遥知風雨更䦨夜猶夢巫山濃麗清閒曉鏡新梳
十二鬟


　　又

　　投荒萬里無歸路雪㸃鬢繁度鬼門關巳拚兒童作楚
蠻　黄雲苦竹啼歸去繞荔枝山蓬戸身閒歌板誰家
教小鬟

　　又

　　馬湖來舞釵初賜笳鼓聲繁賢將開關威竦西山公詔
蠻　南溪地逐名賢重深鎖羣山燕喜公閒一斛明珠
兩小鬟


　　又(戲贈黄中行)

　　宗盟有妓能歌舞宜醉尊罍待約新醅車上危坡盡要
推　西鄰三弄爭秋月邀勒春囘箇裏聲催鐡樹枝頭
花也開

　　又

　　夜來酒醒清無夢愁倚欄干露滴輕寒兩行芙蓉淚不
乾　佳人别後音塵悄銷瘦難拚明月無端巳過江樓
十二間


　　又

　　櫻桃著子如紅豆不管春歸聞道開時蜂惹香鬚蝶惹
衣　樓臺燈火明珠翠酒戀歌迷醉玉東西少箇人人
煖被擕

　　又

　　城南城北看桃李依倚年華楊栁藏鴉又是無言颭落
花　春風一靣長含笑偷顧羞遮分付誰家把酒花前
試問他


　　鵲橋仙(次東坡七夕韻)

　　八年不見清都絳闕望銀漢溶溶様様(銀一作河)年年牛女
恨風波筭此事人間天上　野麋豐草江鷗逺水老天
惟便疎放百錢端往問君平早晚具歸田小舫

　　又(席上賦七夕)

　　朱樓彩舫浮𤓰沈李報荅春風有幾一年尊酒暫時同
别淚作人間曉雨　鴛鴦機綜能令儂巧也待乗槎仙
去若逢海上白頭翁共一訪癡牛騃女


　　摸魚翁

　　得意許多時長醉賞月下花枝暴風急雨年年有金籠
鎖定鶯鶵燕友不被雞欺　紅斾轉逶迤悔無計千里
追隨再來重綰瀘南印而今目下恓惶怎向日永春遲

　　又

　　濟楚好得些憔悴損都是因他那囘得句閒話語傍人
盡道你管又還鬼那人唦　得過口兒嘛直勾得風了
自家是即好意也毒害你還甜殺人了怎生申報孩兒

菩薩蠻　王荆公新築草堂於半山引八功徳水
作小港其上壘石作橋為集句云數間茅屋閒
臨水窄衫短帽垂楊裏花是去年紅吹開一夜
風梢梢新月偃午醉醒來晚何物最關情黄鸝
三兩聲戲效荆公作

　　半烟半雨溪橋畔漁翁醉著無人喚疎懶意何長春風
花草香　江山如有待此意陶潛解問我去何之君行
到自知


　　又淹泊平山堂寒食節固陵録事㕘軍表弟周元
固惠酒為作此

　　細腰宫外清明雨雲陽臺上烟如縷雲雨暗巫山流水
殊未還　阿誰知此意解遣雙壺至不是白頭新周郎
舊可人

　　鷓鴣天　表弟季如箎云𤣥真子漁父語以鷓鴣
天歌之極入律但少數句耳因以𤣥真子遺事
足之憲宗時畫𤣥真子像訪之江湖不可得因

令集其歌詩上之𤣥真之兄松齡懼𤣥真放浪
而不返也和荅其漁父云樂在風波釣是閒草
堂松桂巳勝攀太湖水洞庭山狂風浪起且須
還此余續成之意也

　　西塞山邊白鳥飛桃花流水鱖魚肥朝廷尚覔𤣥真子
何處如今更有詩　青篛笠緑簔衣斜風細雨不須歸
人間底事風波險一日風波十二時

　　又(重九日集句)


　　塞鴈初來秋影寒霜林風過葉聲乾龍山落帽千年事
我對西風猶整冠　蘭委佩菊堪飡人情時事半悲歡
但將酩酊酬佳節更把茱萸子細看

　　又(坐中有眉山隠客史應之和前韻即席荅之)

　　黄菊枝頭生曉寒人生莫放酒杯乾風前横笛斜吹雨
醉裏簪花倒著冠　身健在且加飡舞裙歌板盡情歡
黄花白髪相牽挽付與傍人冷眼看

　　又(明日獨酌自嘲呈史應之)


　　萬事令人心骨寒故人墳上土新乾淫坊酒肆閒居士
李下何妨也整冠　金作鼎玉為飡老來亦失少時歡
茱萸菊蕋年年事十日還將九日看

　　又

　　紫菊黄花風露寒平沙戲馬雨聲乾且看欲盡花經眼
依說彈冠與整冠　甘酒病廢朝飡何人得似醉中歡
十年一覺揚州夢為報時人洗眼看

　　又


　　節去蜂愁蝶不知曉庭環繞折殘枝自然今日人心别
未必秋香一夜衰　無閒事即芳期菊花須插滿頭歸
宜將酩酊酬佳節不用登臨送落暉

　　又

　　聞說君家有翠蛾施朱施粉摠嫌多背人語處藏珠履
覷得羞時整玉梭　拖逺袖壓横波何時傳酒更傳歌
為君冩就黄庭了不要山隂道士鵝

　　又吉祥長老設長松湯為作有僧病痂癩嘗死金

剛窟有人見者教服長松湯遂復為完人

　　湯泛氷甆一坐春長松林下得靈根吉祥老子親拈出
箇箇教成百嵗人　燈焰焰酒醺醺壑源曾未破醒魂
與君更把長生盌略為清歌駐白雲

　　少年心

　　對景惹起愁悶染相思病成方寸是阿誰先有意阿誰
薄倖斗頓恁少喜多嗔　合下休傳音問你有我我無
你分似合歡桃核真堪人恨心兒裏有兩箇人人


　　又(添字)

　　心裏人人暫不見霎時難過天生你要憔悴我把心頭
從前鬼著手摩挲抖擻了百病銷磨　見說那厮脾鼈
熱大不成我便與拆破待來時鬲上與厮噷則箇温存
著且教推磨

　　減字木蘭花(登巫山縣樓作)

　　襄王夢裏草緑烟深何處是宋玉臺頭暮雨朝雲幾許
愁　飛花漫漫不管羇人腸欲斷春水茫茫要渡南陵

更斷腸

　　又距施州二十里張仲謀遣騎相迎因送所和樂
府來且約近郊相見復用前韻先往

　　史君那裏千騎塵中依約是拂我眉頭無處重尋庾信
愁　山雲瀰漫夾道旌旗聯復斷萬事茫茫分付澄波
與爛腸

　　又(巫山縣追懐老杜)

　　巫山古縣老杜淹留情始見撥悶題詩千古神交世不

知　雲陽臺下更值清明風雨夜知道愁辛果是當時
作賦人

　　又(次韻趙文儀)

　　詩翁才刃曾陷文塲貔虎陣誰敢當哉况是焚舟决勝
來　三巴春杪客館夢囘風雨曉胷次崢嶸欲共濤頭
赤甲平

　　又

　　蒼崖萬仞下有奔雷千百陳自古危哉誰遣西園漝麽

來(漝音習影也)　猿啼雲抄破夢一聲巫峽曉苦喚愁生不是
西園作麽平

　　又

　　餘寒爭令雪共臈梅相照映昨夜東風巳出耕牛勸嵗
功　隂隂羃羃近覺去天無幾尺休恨春遲桃李稍頭
次第知

　　又

　　終宵忘寐好事如何猶尚未子細沈吟珠淚盈盈濕袖

襟　與君别也願在郎心莫暫捨記取&KR0576;言聞早囘程
却再圓

　　又丙子仲秋奉陪黔陽曹使君伯達翫月作減字
木蘭花兼簡施州張使君仲謀

　　中秋多雨常是尊罍狼藉去今夜雲開須道姮娥得得
來　不知雲外還有清光同此㑹笛在層樓聲徹摩圍
頂上頭

　　又


　　中秋無雨醉送月銜西嶺去笑口須開幾度中秋見月
來　前年江外兒女傳杯兄弟㑹此夜登樓小謝清吟
慰白頭

　　又

　　濃隂驟雨巫峽有情來又去今夜天開不與姮娥作伴
來　清光無外白髪老人心自㑹何處歌樓貪看氷輪
不轉頭

　　又丙子仲秋黔守席上客有舉杜工部中秋詩曰

今夜鄜州月閨中只獨看遥憐小兒女未解憶
長安因戲作

　　舉頭無語家在月明生處住擬上摩圍最上峯頭試望
之　偏憐終秀苦淡同甘誰更有想見牽衣月到愁邊
摠未知

　　又(戲答)

　　月中笑語萬里同依光景住天水相圍相見無因夢見
之　諸兒娟秀儒學傳家渠自有自作秋衣漸老先寒

人未知

　　又(用前韻示知命弟)

　　常年夜雨頭白相依無去住兒女成圍歡笑尊前月照
之　阿連高秀千萬里來忠孝有豈謂無衣嵗晚先寒
要弟知

　　清平樂

　　黄花當戸巳覺秋容暮雲夢南州逢笑語心在歌邊舞
處　使君一笑眉開新晴照酒尊來且樂尊前見在休

思走馬章臺

　　又

　　休推小戸看即風光暮萸糝菊英浮盌醑(親賢宅酒名)報荅
風光有處　幾囘笑口能開少年不肯重來借問牛山
繫馬今為誰姓池臺

　　又

　　舞鬟娟好白髪黄花帽醉任傍觀嘲潦倒扶老偏宜年
小　舞囘臉玉胷酥纒頭一斛明珠日日梁州薄媚年

年金菊茱萸

　　又(示知命)

　　乍晴秋好黄菊欹烏帽不見清談人絶倒更憶添丁小
小　蜀娘謾㸃花酥酒槽空滴真珠兄弟四人别住他
年同插茱萸

　　又

　　春歸何處寂寞無行路若有人知春去處喚取歸來同
住　春無縱跡誰知除非問取黄鸝百囀無人能解因

風吹過薔薇

　　又

　　氷堂酒好只恨銀杯小新作金荷工獻巧圖要連臺拗
倒(唐龍朔中子母相去連臺拗倒俗謂杯盤為子母又盤為臺)採蓮一曲清歌急檀
催巻金荷醉裏香飄睡鴨更驚羅襪淩波

　　㸃絳唇　重九日寄懐嗣直弟時在涪陵用東坡
餘杭九日㸃絳唇舊韻二首

　　濁酒黄花畫簾十日無秋燕夢中相見似作枯禪觀


　　鏡裏朱顔又減心情半江山逺登高人健寄語東飛鴈

　　又

　　幾日無書舉頭欲問西來燕世情夢幻復作如斯觀
自歎人生分合常相半戎雖逺念中相見不托魚和鴈

　　又

　　羅帶雙垂妙香長恁擕纎手半粧紅豆各自相思瘦
聞道伊家終日眉兒皺不能勾淚珠輕溜裛損揉藍袖

　　謁金門(示知命弟)


　　山又水行盡吴頭楚尾兄弟燈前家萬里相看如夢寐
君似成蹊桃李入我草堂松桂莫厭嵗寒無氣味餘

　　生吾巳矣

　　南鄉子(重九日涪陵作示知命弟)

　　落帽晚風囘又報黄花一畨開扶杖老人心未老堪咍
謾有才情付與誰　芳意正徘徊傳語西風且慢吹明
日餘尊還未倒重來未必秋香一夜衰

　　又(今年重九知命巳向成都感之復次前韻)


　　招喚欲千囘暫得尊前笑口開萬水千山還麽去悠㢤
酒向黄花欲醉誰　顧影且徘徊立到斜風細雨吹見
我未衰容易去還來不道年年即漸衰

　　又

　　未報賈船囘三徑荒鋤菊卧開想得鄰舟野笛罷沾衣
不為涪翁更為誰　風力嫋萸枝酒靣紅鱗愜細吹莫
笑插花和事老摧頽却向人間耐盛衰

　　又


　　黄菊滿東籬與客擕壺上翠微巳是有花兼有酒良期
不用登臨上落暉　滿酌不須辭莫待無花空折枝寂
寞酒醒人散後堪悲節去蜂愁蝶不知

　　又(重陽日寄懐永康彭道微使君用東坡韻)

　　卧稻雨餘收處處逰人簇逺洲白髪又挨紅袖醉戎州
亂摘黄花插滿頭　青眼想風流畫出西樓一頓秋却
憶去年歡意舞梁州塞鴈西來特地愁

　　又(重陽日宣州城樓宴集即席作)


　　諸將說封侯短笛長歌獨倚樓萬事盡隨風雨去休休
戲馬臺南金絡頭　催酒莫遲留酒味今秋似去秋花
向老人頭上笑羞羞白髪篸花不解愁

　　南歌子

　　槐緑低忩暗榴紅照眼明玉人邀我少留行無柰一㠶
烟雨畫船輕　桞葉隨歌皺梨花與淚傾别時不似見
時情今夜月明江上酒初醒

　　又


　　詩有淵明語歌無子夜聲論文思見老彌明坐想羅浮
山下羽衣輕　何處黔中郡遥知隔晚晴雨餘風急斷
虹横應夢池塘春草若為情

　　又東坡過楚州見淨慈法師作南歌子用其韻贈
郭詩翁二首

　　郭大曾名我劉翁復是誰入廛能作和鑼椎特地干戈
相待使人疑　秋浦横波眼春忩逺岫眉補陁巖畔夕
陽遲何似金沙灘上放憨時


　　又

　　萬里滄江月清波說向誰重門須更下金椎只恐風驚
草動又生疑　金鴈斜粧頰青螺淺畫眉庖丁有底下
刀遲直要人牛無際是休時

　　更漏子(詠餘甘湯)

　　菴摩勒西土果霜後明珠顆顆慿玉兎搗香塵稀為席
上珍　號餘甘無柰苦臨上馬時分付管囘味却思量
忠言君但嘗


　　又

　　體妖嬈鬟婀娜玉甲銀箏照座危柱促曲聲殘王孫帶
笑看　休休休莫莫莫愁撥箇絲中索了了了𤣥𤣥𤣥
山僧無盌禪

　　好事近(湯詞)

　　歌罷酒䦨時瀟灑座中風色主禮到君須盡柰賔朋南
北　暫時分散摠尋常難堪乆離拆不似建溪春草解
留連佳客


　　又(太平州小妓楊姝彈琴送酒)

　　一弄醒心絃情在兩山斜疊彈到古人愁處有真珠承
睫　使君來去本無心休淚界紅頰自恨老來憎酒負
十分金葉

　　又

　　不見片時霎魂夢鎮相隨著因甚近新無據誤竊香深
約　思量模様忔憎兒惡又怎生惡終待共伊相見與
佯佯奚落


　　調笑

　　海上神仙字太真昭陽殿裏稱心人猶思一曲霓裳舞
散作中原胡馬塵方士歸來說風度梨花一枝春帶雨
分釵半鈿愁殺人上皇倚欄獨無語

　　詞

　　無語恨如許方士歸時腸斷處梨花一枝春帶雨半鈿
分釵親付天長地久相思苦渺渺鯨波無路

　　喝火令


　　見晚情如舊交疎分巳深舞時歌處動人心烟水數年
魂夢無處可追尋　昨夜燈前見重題漢上襟更愁雲
雨又難尋曉也星稀曉也月西沈曉也鴈行低度不㑹
寄芳音

　　留春令

　　江南一鴈横秋水嘆咫尺斷行千里囘文機上字縱横
欲寄逺慿誰是　謝客池塘春都未㣲㣲動短墻桃李
半隂才暖却清寒是瘦損人天氣


　　宴桃源(書趙伯充家小姬領巾)

　　天氣把人僝僽落絮逰絲時候茶飰可曾炊(一本云去嵗迷藏花
栁恰恰如今時侯心緒幾曽炊)　鏡中贏得銷瘦生受生受更被養娘催
綉

　　雪花飛

　　擕手青雲路穏天聲迤邐傳呼袍笏恩章乍賜春滿皇
都　何處難忘酒瓊花照玉壺歸嫋絲梢競醉雪舞郊
衢


　　下水船

　　總領神仙侣齊到青雲岐路丹禁風㣲咫尺諦聞天語
盡榮遇看即如龍變化一擲靈梭風雨　真逰處上苑
尋春去芳草芊芊迎步幾曲笙歌櫻桃豔裏懽聚瑶觴
舉囘祝堯齡萬萬端的君恩難負

　　賀聖朝

　　脫霜披茜初登第名高得意櫻桃榮宴玉墀逰領羣仙
行綴　佳人何事輕相戲道得之何濟君家聲譽古無

雙且均平居二

　　青玉案(至宜州次韻上酬七兄)

　　烟中一線來時路極目送歸鴻去第四陽關雲不度山
胡新囀子規言語正在人愁處　憂能損性休朝暮憶
我當年醉時句(舊詩云我自只如常日醉滿川風月替人愁)渡水穿雲心巳
許暮年光景小軒南浦同捲西山雨

　　又寅庵解萍實宰作今附此

　　行人欲上來時路破曉霧輕寒去隔葉子規聲暗度十

分酒滿舞裀歌袖沾夜無尋處　故人近送旌旗暮但
聴陽關第三句欲斷離腸餘幾許無端星月看人憔悴
燭淚垂如雨

　　沁園春

　　把我身心為伊煩惱筭天便知恨一囘相見百方做計
未能猥倚早覔東西鏡裏拈花水中捉月覷著無由得
近伊添憔悴鎮花銷翠減玉瘦香肌　哥兒又有行期
你去即無妨我共誰向眼前常見心猶未足怎生禁得

真箇分離地角天涯我隨君去掘井為盟無改移君須
是做些兒相度莫待臨時

　　千秋嵗　少游得謫嘗夢中作詞云醉卧古籐隂
下了不知南北竟以元符庚辰死於籐州光華
亭上崇寜甲申庭堅竄宜州道過衡陽覧其遺
墨始追和其千秋嵗詞

　　苑邊花外記得同朝退飛騎軋鳴珂碎齊歌雲繞扇趙
舞風囘帶嚴鼓㫁杯盤狼藉猶相對　灑淚誰能㑹醉

卧籐隂蓋人巳去詞空在兎園高宴悄虎觀英逰改重
感槩波濤萬頃珠沈海

　　又

　　世間好事恰恁厮當對乘夜永凉天氣雨稀簾外滴香
篆盤中字長入夢如今見也分明是　歡極嬌無力玉
軟花欹墜釵罩袖雲堆臂燈斜明媚瞢汗浹瞢騰醉吾
今睡吾今睡也吾今睡

　　河傳　有士大夫家歌秦少游瘦殺人天不管之

曲以好字易瘦字戲為之作

　　心情老懶對歌對舞猶是醉時眼巧笑靚粧近我衰容
華鬢似扶著賣卜筭　思量好箇當年見催酒催更只
怕歸期短飲散燈稀背鎖落花深院好殺人天不管

　　望江東

　　江水西頭隔烟樹望不見江東路思量只有夢來去更
不怕江闌住　燈前冩了書無數筭沒箇人傳與直饒
尋得鴈分付又還是秋將暮


　　桃源憶故人

　　碧天露洗春容淨淡月曉收殘暈花上密烟飄盡花底
鶯聲嫩　雲歸楚峽厭厭困雨㸃遥山新恨和淚暗彈
紅粉生怕人來問

　　卜筭子

　　要見不得見要近不得近試問得君多少憐管不解多
於恨　禁止不得淚忍管不得悶天上人間有底愁向
箇裏都諳盡


　　蝶戀花

　　海角芳菲留不住筆下生風吹入青雲去仙籍有名天
賜與致君事業安排取　要識世間平坦路當使人人
各自安身處黑髪便逢堯舜主笑人白首耕南畆

　　漁家傲　予嘗戲作詩云大葫蘆挈小葫蘆惱亂
檀那得便沽每到夜深人靜後小葫蘆入大葫
蘆又云大葫蘆乾枯小葫蘆行沽一住金僊宅
一徃黄公壚有此通大道無此令人老不問惡

與好兩葫蘆俱倒或請以此意倚聲律作詞使
人歌之為作漁家傲

　　踏破草鞋參到老等閒拾得衣中寳遇酒逢花須一笑
重年少俗人不用嗔貧道　是處青旗誇酒好醉鄉路
上多芳草提著葫蘆行來到風落帽葫蘆却纒葫蘆倒

　　又江寜江口阻風戲效寳寜勇禪師作古漁家傲
王環中云廬山中人頗欲得之試思索始記四
篇


　　萬水千山來此土本提心印傳梁武對朕者誰渾不顧
成死語江頭暗折長蘆渡　靣壁九年看二祖一花五
葉親分付隻履提歸葱嶺去君知否分明忘却來時路

　　又

　　三十年來無孔竅幾囘得眼還迷照一見桃花參學了
呈法要無絃琴上單于調　摘葉尋枝虚半老拈花特
地重年少今後水雲人欲曉非𤣥妙靈雲合破桃花笑

　　又


　　憶昔藥山生一虎華亭船上尋人渡散却夾山枯坐具
呈見處繫驢橛上合頭語　千尺垂絲君看取離鉤三
寸無生路驀口一橈親子父猶囘顧瞎驢喪我兒孫去

　　又

　　百丈峯頭開古鏡馬駒踏殺重蘇醒接得古靈心眼淨
光烱烱歸來藏在袈裟影　好箇佛堂佛不聖祖師沈
醉猶看鏡却與斬新提祖令方猛省無聲三昧天皇餅

　　浣溪沙


　　飛鵲臺前暈翠蛾千金新買帝青螺最難如意為情多
幾處淚痕留醉袖一春愁思近横波逺山低盡不成

　　歌

　　又

　　一葉扁舟捲畫簾老妻學飲伴清談人傳詩句滿江南
林下猿垂窺滌硯巖前鹿卧看收㠶杜鵑聲亂如水

　　環

　　又張志和漁父云西塞山邊白鳥飛桃花流水鱖

魚肥青篛笠緑蓑衣斜風細雨不須歸此語妙
絶恨今人不能歌者故增數語令以浣溪沙歌之

　　西塞山邊白鳥飛散花洲外片帆㣲桃花流水鱖魚肥
自庇一身青篛笠相隨到處緑蓑衣斜風細雨不須

　　歸

　　又

　　新婦磯頭眉黛愁女兒浦口眼波秋驚魚錯認月沈鈎
青篛笠前無限事緑蓑衣底一時休斜風細雨轉船


　　頭

　　訴衷情

　　小桃灼灼栁鬖鬖春色滿江南雨晴風暖烟淡天氣正
醺酣　山潑黛水接藍翠相攙歌樓酒斾故故招人權
典青衫

　　又在戎州登臨勝景未嘗不歌漁父家風以謝江
山門生請問先生家風如何為擬金華道人作
此章


　　一波纔動萬波隨蓑笠一鉤絲金鱗政在深處千尺也
須垂　吞又吐信還疑上鉤遲水寒江淨滿目青山載
月明歸

　　又

　　旋揎玉指著紅靴宛宛鬬彎訛天然自有殊態供愁黛
不須多　分逺岫壓横波妙難過自欹枕處獨倚欄時
不柰顰何

　　又


　　珠簾綉幕巻輕霜呵手試梅粧都縁自有離恨故畫作
逺山長　思往事惜流水恨難忘未歌先歛欲笑還顰
最斷人腸

　　晝夜樂

　　夜深記得臨歧語說花時歸來去教人每日思量到處
與誰分付其柰寃家無定據約雲朝又還雨暮將淚入
鴛衾摠不成行步　元來也解知思慮一封書深相許
情知玉帳堪歡為向金門進取直待腰金拖紫後有夫

人縣君相與爭柰㑹分疎沒嫌伊門路

　　一落索

　　誰道秋來烟景素徃逰人不顧一畨時態一畨新到得
意皆歡慕　紫茰黄菊繁華處對風庭月露愁來即便
去尋芳更作甚悲秋賦

　　促拍滿路花　往時有人書此詞於州東酒肆壁
間愛其詞不能歌也一十年前有醉道士歌於
廣陵市中羣小兒隨歌得之乃知其為促拍滿

路花也俗子口傳加釀鄙語政敗其好處山谷
老人為録舊文以告深於義味者

　　秋風吹渭水落葉滿長安黄塵車馬道獨清閒自然爐
鼎虎繞與龍盤九轉丹沙就琴心三疊蘂宫看舞胎仙

　　任萬釘寳帶貂蟬富貴欲薫天黄粱炊未熟夢驚殘

　　是非海裏直道作人難袖手江南去白蘋紅蓼又尋湓
浦廬山

　　山谷詞

