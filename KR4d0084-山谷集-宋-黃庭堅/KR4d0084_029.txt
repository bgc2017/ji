







　　欽定四庫全書

　　山谷集巻二十九

　　宋　黄庭堅　撰

　　題跋

　　題東坡字後

　　東坡居士極不惜書然不可乞有乞書者正色詰責之
或終不與一字元祐中鎖試禮部每來過見案上紙不
擇精麄書遍乃已性喜酒然不能四五龠已爛醉不辭

謝而就卧鼻鼾如雷少焉蘇醒落筆如風雨雖謔弄皆
有義味真神仙中人此豈與今世翰墨之士争衡哉

　　東坡簡札字形温潤無一㸃俗氣今世號能書者數家
雖規摹古人自有長處至於天然自工筆圓而韻勝所
謂兼四子之有以易之不與也建中靖國元年五月乙
巳觀於沙市舟中同觀者劉觀國王霖家弟寂向小子
相

　　跋東坡水陸賛


　　東坡此書圓勁成就所謂怒猊抉石渴驥奔泉恐不在
㑹稽之筆而在東坡之手矣此數十行又兼董孝子碣
禹廟詩之妙處士大夫多譏東坡用筆不合古法彼葢
不知古法從何出爾杜周云三尺安出哉前王所是以
為律後王所是以為令予嘗以此論書而東坡絶倒也
往時栁子厚劉禹錫譏評韓退之平淮西碑當時道聴
途説者亦多以為然今日觀之果何如耶或云東坡作
戈多成病筆又腕著而筆卧故左秀而右枯此又見其

管中窺豹不識大體殊不知西施捧心而顰雖其病處
乃自成妍今人未解愛敬此書逺付百年公論自出但
恨封徳彞軰無如許夀及見之耳余書自不工而喜論
書雖不能如經生軰左規右矩形容王氏獨得其義味
矌百世而與之友故作决定論耳

　　跋東坡敘英皇事帖

　　東坡此帖甚似虞世南公主墓銘草余嘗評東坡善書
乃其天性往嘗於東坡見手澤二嚢中有似栁公權褚

遂良者數紙絶勝平時所作徐浩體字又嘗為余臨一
巻魯公帖凡二十許紙皆得六七殆非學所能到手澤
袋葢二十餘皆平生作字語意類小人不欲聞者輒
付諸郎入袋中死而後可出示人者也

　　跋東坡書

　　余嘗論右軍父子以來筆法超逸絶塵惟顔魯公楊少
師二人立論者十餘年聞者瞠若晚識子瞻獨謂為然
士大夫乃云蘇子瞻於黄魯直愛而不知其惡皆此類

豈其然乎比來作字時時髣髴魯公筆勢然終不似
子瞻暗合孫呉耳

　　東坡書真行相半便覺去羊欣薄紹之不逺予與東坡
俱學顔平原然予手拙終不近也自平原以來惟楊少
師蘇翰林可人意爾不無有筆類王家父子者然予不
好也

　　東坡書如華嶽三峯卓立參昴雖造物之鑪錘不自知
其妙也中年書圓勁而有韻大似徐㑹稽晚年沈著痛

快乃似李北海此公葢天資解書比之詩人是李白之
流往時許昌節度使薛能作詩號雄健時得前人句法
然遂睥睨前軰髙自賢聖乃云我生若在開元日争遣
名為李翰林此所謂蚍蜉撼大樹可笑不自量者也

　　跋東坡墨迹

　　東坡道人少日學蘭亭故其書姿媚似徐季海至酒酣
放浪意忘工拙字特瘦勁迺似栁誠懸中嵗喜學顔魯
公楊風子書其合處不減李北海至於筆圓而韻勝挾

以文章妙天下忠義貫日月之氣本朝善書自當推為
第一數百年後必有知余此論者

　　題歐陽佃夫所收東坡大字巻尾

　　東坡先生常自比於顔魯公以余考之絶長補短兩
公皆一代偉人也至於行草正書風氣皆略相似嘗
為余臨蔡明逺及魯公祭兄濠州刺史及姪季明文論
魚軍容坐次書乞脯天氣殊未佳帖皆逼真也此一巻
字形如東方朔畫賛俗子喜妄譏評故具之


　　題東坡小字兩軸巻尾

　　此一巻多東坡平時得意語又是醉困已過後書用李
北海徐季海法雖有筆不到處亦韻勝也

　　軒轅彌明不解世俗書而無一字東坡先生不解世俗
書而翰墨滿世此兩賢隠見雖不同要是魁偉非常人
也王右軍書妙天下而庾稚恭初不信况單見淺聞又
未嘗承其言論風㫖者乎刺譏嗤㸃葢其所也崇寧四
年五月丙午觀於宜州南樓佃夫自龍城携來也


　　跋東坡帖後

　　余嘗論右軍父子翰墨中逸氣破壊於歐虞褚薛及徐
浩沈傳師㡬於掃地惟顔尚書楊少師尚有髣髴比來
蘇子瞻獨近顔楊氣骨如牡丹帖甚似白家寺壁百餘
年後此論乃行爾

　　跋東坡與李商老帖(彭)

　　軾啟昨日辱訪且惠書教適病未能讀晨起乃得詳
覽閲味再三悲喜兼懐知徳叟有子不亡也未能往謝

冩得墓葢大小兩本擇而用之可也病倦裁謝草草

　　東坡晚年書與李北海不同師而同妙漢庭皆不能
出其右泰山其頽吾将安仰實同此歎庭堅書

　　跋東坡書帖後

　　蘇翰林用宣城諸葛齊鋒筆作字疎疎宻宻隨意緩急
而字間妍媚百出古來以文章名重天下例不工書所
以子瞻翰墨尤為世人所重今日市人持之以得善價
百餘年後想見其風流餘韻當萬金購藏耳盧州李伯

時近作子瞻按藤杖坐磐石極似其醉時意態此紙妙
天下可乞伯時作一子瞻像吾軰㑹聚時開置席上如
見其人亦一佳事

　　跋東坡論筆

　　東坡平生喜用宣城諸葛家筆以為諸葛之下者猶勝
它處工者平生書字每得諸葛筆則宛轉可意自以
為筆論窮於此見几研間有棗核筆必嗤誚以為今人
但好竒尚異而無入用之實然東坡不善雙鈎懸腕故

書家亦不伏此論

　　跋東坡書逺景樓賦後

　　東坡書隨大小真行皆有娬媚可喜處今俗子喜譏評
東坡彼葢用翰林侍書之繩墨尺度是豈知法之意哉
余謂東坡書學問文章之氣鬰鬰芊芊發於筆墨之
間此所以它人終莫能及爾

　　書摹搨東坡書後

　　此書摹搨出於拙手似清狂不慧人也藏書務多而不

精别此近世士大夫之所同病唐彦猷得歐陽率更書
數行精思學之彦猷遂以書名天下近世榮咨道費千
金聚天下竒書家雖有國色之姝然好色不如好書也
而榮君翰墨居世不能入中品以此觀之在精而不在
博也

　　跋偽作東坡書簡

　　此帖安陸張夢得簡似是丹陽髙述偽作葢依旁糟薑
山芋帖為之然語意筆法皆不升東坡之堂也髙述潘

岐皆能贗作東坡書余初猶恐夢得簡是真蹟及熟
觀之終篇皆假託耳少年軰不識好惡乃如此東坡先
生晚年書尤豪壯挾海上風濤之氣尤非它人所到也

　　跋為王聖子作字

　　老夫病眼𤯝不能多作楷而聖子求予正書與兒子作
筆法試書此初不能成楷目前已有黑花飛墜矣然學
書之法乃不然但觀古人行筆意耳王右軍初學衛夫
人小楷不能造微入妙其後見李斯曹喜篆蔡邕𨽻

八分於是楷法妙天下張長史觀古鍾鼎銘科斗篆而
草聖不愧右軍父子

　　書繒巻後

　　少年以此繒來乞書渠但聞人言老夫解書故來也爾
然未必能别工楛也學書要須胸中有道義又廣之以
聖哲之學書乃可貴若其靈府無程政使筆墨不減元
常逸少只是俗人耳余嘗為少年言士大夫處世可以
百為唯不可俗俗便不可醫也或問不俗之狀老夫曰

難言也視其平居無以異於俗人臨大節而不可奪此
不俗人也平居終日如含瓦石臨事一籌不畫此俗人
也雖使郭林宗山巨源復生不易吾言也

　　跋自臨東坡和陶淵明詩

　　此書既以遺荆州李翹叟既而忘其本復從翹叟借來
未謄本輒為役夫田清盜去賣與龍安寺千部院僧盗
事覺追取得之復歸翹叟翹叟屢索此巻恐為人盗去
余殊謂不然乃果見盗夫不疑於物物亦誠焉翹叟一

動其心遂果被盗昔季康子患盗孔子曰茍子之不
欲雖賞之不竊誠然哉

　　跋自所書與宗室景道

　　昌州使君景道宗室之秀也往佘與公夀景珍㳺時景
道方為兒童嬉戲今頎然在朝班思公夀景珍不得見
每見景道尚有典刑宣州院諸公多學余書景道尤喜
余筆墨故書此三幅遺之翰林蘇子瞻書法娟秀雖用
墨太豐而韻有餘於今為天下第一余書不足學學者

輙筆愞無勁氣今乃捨子瞻而學余未知為能擇術也
適在慧林為人書一文字試筆墨故遣此不别作記

　　跋與徐徳修草書後

　　錢穆父蘇子瞻皆病予草書多俗筆葢予少時學周膳
部書初不自寤以故久不作草數年來猶覺湔祓塵埃
氣未盡故不欲為人書徳修來乞草書至十數請而無
倦色愠語今日試為之亦自未滿意也徳修持此紙來
乞書又為予作墨汁予以燭下眼痛未能下筆又送髙

麗墨三丸皆六年隨貢使精品也徳修耽玩筆墨甚於
嗜欲其為求予書乃能頓舍世間深重恩愛此與楚文
之昌歜屈到之芰㸃也之羊棗何異哉徳修舍所愛而
逐所愛猶是放一拈一者也雖然予得墨而喜亦舍其
沐猴者歟

　　書自作草後

　　舊為陳誠老作此書不知乃歸楊廣道巳數年余謫黔
南道出尉氏廣道持以相訪茫然似不出余手𣑽志所

謂吾猶昔人作昔人者邪紹聖甲戌在黄龍山中忽得
草書三昧覺前所作太露芒角若得明忩浄几筆墨調
利可作數千字不倦但難得此時㑹爾

　　自評元祐間字

　　往時王定國道余書不工書工不工是不足計較事然
余未嘗心服由今日觀之定國之言誠不謬葢用筆不
知擒縱故字中無筆耳字中有筆如禪家句中有眼非
深解宗趣豈易言哉


　　題萬松亭

　　太平寺後萬松亭二十年前涪翁為篆其榜今聞増葺
殊勝往時逺託清禪師易其榜并作伽陀六言寄刻山間
石上天柱峯無比肩鬰鬰髙松滿川萬身蒼髯老
禪刳心忘義忘年説法曽無間歇松風寺後山前四海
五湖衲子更於何處參𤣥若覔向上闗捩靈龜石下流
泉太平堂中老将家活都無一錢㑹得佛頭著地不㑹
佛脚梢天


　　書贈福州陳繼月

　　東坡先生云大字難於結宻而無間小字難於寛綽
而有餘寛綽而有餘如東方朔畫像賛樂毅論蘭亭
褉事詩叙先秦古器科斗文字結宻而無間如焦山崩
崖瘞鶴銘永州磨崖中興頌李斯嶧山刻秦始皇及二
世皇帝詔近世兼二美如楊少師之正書行草徐常侍
之小篆此雖難為俗學者言要歸畢竟如此如人眩
時五色無主及其神澄意定青黄皁白亦自粲然學書

時時臨模可得形似大要多取古書細㸔令入神乃到
妙處唯用心不雜乃是入神要路

　　跋與張載熈書巻尾

　　凡學書欲先學用筆用筆之法欲雙鈎回腕掌虛指
實以無名指倚筆則有力古人學書不盡臨摹張古
人書於壁間觀之入神則下筆時隨人意學字既成
且養於心中無俗氣然後可以作示人為楷式凡作字
須熟觀魏晉人書㑹之於心自得古人筆法也欲學草

書須精真書知下筆向背則識草書法草書不難工矣
蘭亭褉飲詩叙二本前一本是都下人家用定武舊石
刻摹入木板者頗得筆意亦可玩也一本以門下蘇侍
郎所藏唐人臨冩墨跡刻之成都者中有數字極瘦勁
不凡東坡謂此本乃絶倫也然此本瘦字時有筆弱骨
肉不相宜稱處竟是常山石刻優爾共城張載熈名家
子能官而好文尤喜筆札自以平生好余書但見碑板
以予喜其兄弟故以連州藤紙兩大軸來乞行草㑹予

遷入宜州城中土木之功紛然作於前不能有佳思桂
州人日日求去忩間屏事書此心手與筆俱不相得譬
如稚子畫沙上書耳

　　老夫久不觀陶謝詩覺胷次愊塞因學書盡此巻
覺沆瀣生於牙頰間也杜子美云安得思如陶謝手令
渠述作與同遊真知言哉一日飲屠蘇頗有書興案上
有墨瀋而佳筆莫在因以三錢鷄毛筆書此巻由知者
觀之在手不在筆哉


　　跋舊書詩巻

　　建中靖國元年十二月甲午觀此詩巻筆意癡鈍用
筆多不到亦自喜中年來書字稍進爾星家言六十
二不死當夀八十餘審如此真當以善書名四海(先生乙酉
生乙酉嵗終)

　　論黔州時字

　　元符二年三月十三日歩自張園看酴醿回燭下試宣
城諸葛方㪚卓覺筆意與黔州時書李太白白頭吟

筆力同中有異異中有同後百年如有别書者乃解余
語耳張長史折釵股顔太師屋漏法王右軍錐畫沙印印
泥懐素飛鳥出林驚蛇入草索靖銀鉤蠆尾同是一
筆心不知手手不知心法耳若有心與能者争衡後世
不朽則與書藝工史軰同功矣

　　跋湘帖羣公書

　　李西臺出羣拔萃肥而不剩肉如世間美女豐肌而神
氣清秀者也但摹手或失其筆意可恨耳宋宣獻富

有古人法度清瘦而不弱此亦古人所難蘇子美蔡
君謨皆翰墨之豪傑也歐陽文忠公頗於筆中用力乃
是古人法但未雍容耳徐鼎臣筆實而字畫勁亦似
其文章至於篆則氣質髙古與陽冰並驅争先也

　　跋五宰相書

　　潘侯嘗侍伯恭學士南北官守故多得貴人書帖藏於
家昔有道人禁人競渡不行舟中有人視之嘻笑者道
人曰此舟中人有道術夜當報我乃謁縣令置牀卧

而借縣印閣其上中夜有聲硜然至縣印而止夫縣印
能禍福百里尚可以却不祥况五宰相書耶潘侯謹藏
之而巳

　　跋常山公書

　　往時士大夫罕能道宣獻書札之美者前日裕陵㳺心
蓺文頗歸翰墨於宋氏於是天下靡然承風牆隅敗紙
蛛絲煤尾之餘無不軸以象玉表以綈錦士大夫書尺
間班班皆有筆勢老杜云太宗妙其書是以數子至有

味其言也

　　近世士大夫書富有古人法度唯宋宣獻公耳如前
翰林侍書(一作書藝)王著書樂毅論及周興嗣千字筆法
圓勁㡬似徐㑹稽然病在無韻如宣獻公能用徐季海
策暮年擺落右軍父子規摹自成一家當無遺恨矣
常山公書如霍去病用兵所謂顧方略如何耳不至學
孫呉至其得意處乃如戴花美女臨鏡笑春後人亦
未易超越耳紹聖五年五月晦避暑瀘州大雲寺子茂

携此書來妄意評之如此

　　跋蔡君謨帖

　　蔡君謨行書簡札甚秀麗可愛至於作草自云得蘇
才翁屋漏法令人不解近見陳懶㪚草書數紙乃真
得才翁筆意寒溪寢堂待飯不至飢時書板殊無筆
力

　　跋舅氏李公達所寳二帖

　　蘇子美似古人筆勁蔡君謨似古人筆圓雖得一體

皆自到也

　　跋周子發帖

　　王著臨蘭亭序樂毅論補永禪師周㪚騎千字皆妙
絶同時極善用筆若使胸中有書數千巻不隨世碌
碌則書不病韻自勝李西臺林和靖矣葢美而病韻
者王著勁而病韻者周越皆渠儂胸次之罪非學者不
盡功也顔太師稱張長史雖姿性顛佚而書法極入規
矩也故能以此終其身而名後世如京洛間人傳摹狂

恠字不入右軍父子繩墨者皆非長史筆蹟也葢草書
法壞於亞栖也

　　跋唐林夫帖

　　余於唐家子弟處得林夫臨摹歐陽詢書帖筆勁而
秀潤余以為此林夫得意書也坐客或不謂然後於振
之處得一帖形體皆是殊乏神氣然後頗以余為知言
此數帖工拙相半可收藏者政以知用筆是衆所不及
處


　　題王荆公書後

　　王荆公書字得古人法出於楊虛白虛白自書詩云浮
世百年今過半校它蘧瑗十年遲荆公此二帖近之往
時李西臺喜學書題少師大字壁後云枯杉倒檜霜
天老松煙麝煤隂雨寒我亦生來有書癖一回入寺一
回㸔西臺真能賞音今金陵定林寺壁荆公書數百
字未見賞音者

　　跋三伯祖寳之書


　　檀敦禮携此書來云是蔡君謨書觀其筆意非君
謨也考其官論其世非君謨也君謨作小字真行殊佳
至作大字甚病故東坡云君謨小字愈小愈妙曼卿
大字愈大愈竒此大字豪勁疑是家三伯祖寳之書
所謂江南黄茂先江北叚少連者也君謨未常仕王府
而寳之常作宫邸教官語意近之

　　跋王才叔書

　　王才叔兄弟皆喜作大字魁梧壅腫乃以筆力豪壯

為主范中濟中潜書葢其季孟也人各自有時當治平
之元才叔筆墨字價千金蔡君謨書不直一錢東方生
云用之則為虎不用則為䑕豈不信矣哉

　　跋米元章書

　　余嘗評米元章書如快劒斫陣强弩射千里所當穿徹
書家筆勢亦窮於此然似仲由未見孔子時風氣耳

　　跋王晉卿書

　　余嘗得蕃錦一幅團窠中作四異物或無手足或多手

足甚竒怪以為書嚢人未有能識者今觀晉卿行書頗
似蕃錦其竒怪非世所學自成一家

　　跋李康年篆

　　余嘗論二王以來書藝超軼絶塵惟顔魯公楊少師
相望數百年若親見逸少又知得於手而應於心乃輪
扁不傳之妙賞㑹於此雖歐虞褚薛政須北面爾自為
此論雖平生翰墨之友聞之亦憮然瞠若而巳晚識子
瞻評子瞻行書當在顔楊鴻鴈行子瞻極辭謝不敢

雖然子瞻知我不以勢利交之而為此論李樂道白首
心醉六經古學所著書章程句斷絶不類今時諸生身
屈於萬夫之下而心亨於江湖之上晚寤籀篆下筆自
可意直木曲鐡得之自然秦丞相斯唐少監陽氷不知
去樂道逺近也當是傳其家學觀樂道字中有筆故
為樂道發前論蔡君謨行書世多毁之者子瞻常推宗
之此亦不傳之妙也

　　書家弟㓜安作草後


　　㓜安弟喜作草攜筆東西家動輙龍蛇滿壁草聖之
聲欲滿江西來求法於老夫老夫之書本無法也但觀
世間萬縁如蚊蚋聚㪚未嘗一事横於胸中故不擇筆
墨遇紙則書紙盡則已亦不計較工拙與人之品藻譏
彈譬如木人舞中節拍人歎其工舞罷則又蕭然矣㓜
安然吾言乎

　　跋西園草書

　　西園草書如㪚聖説禪人不易識若逢本分鉗鎚雜碎


　　跋淡墨碑銘

　　古人作蘭亭叙孔子廟堂碑皆作一淡墨本葢見古
人用筆迴腕餘勢若深墨本但得筆中意耳今人但
見深墨本收書鋒芒故以舊筆臨倣不知前軰書初
亦有鋒鍔此不傳之妙也












　　山谷集巻二十九

