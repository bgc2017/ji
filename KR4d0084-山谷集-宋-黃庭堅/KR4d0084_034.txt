







　　欽定四庫全書

　　山谷外集卷四

　　宋　黃庭堅　撰

　　古詩七十六首

　　和答魏道輔寄懷十首

　　堂堂陽元公人物妙晉東魏侯多能事髣髴見家風長
魚無波濤坐與蝦蜆同諸山搖落盡旅食歲時窮

　　平生弄翰墨纂事半九州天末逢故人園蔬當肴羞酒

闌豪氣在尚欲椎肥牛虞卿不窮愁後世無春秋

　　雷行萬物春天震而地撼閉塞成冬冰楚越自肝膽貂
狐諒柔温藜藿自羮糝相思牛羊下城鼓寒紞紞

　　劒埋豐城獄氣與斗牛平皇明燭九幽湔祓用神兵誰
言黃沙磧矢盡鼓不鳴至今門下士落涕為荆卿

　　别時燕辭屋草黄秋半分今來冬日至稍添刺繡文百
年幾㑹合美酒不屢醺犀牛可乞角窮士難薦論

　　排江鬼瞰室貫朽粟紅塵君行誰為容款門定生嗔諒

無綈袍故盡是白頭新天涯阿介老有鼻可揮斤

　　赤豹負文章歲晩智剞&KR1403;渴飲南山霧飢食西山蕨封
狐託脂澤眉頰頗秀發時時一樽酒婆娑弄風月

　　猛虎倚山號強梁不敢前失身檻穽間搖尾乞人憐男
子要身在萬金自保全雲黃雉兔伏霜鶻莫空拳

　　生涯共七十去日良已半短長相觖望面(一作向)盡酒可
斷大道體甚寛窘束非達觀莫問夜如何醉從鷄號旦
明駝思千里駑馬怯負荷小人蠧詩書安樂北窻臥瓢

空且乞飯兒寒教補破機巧生五兵百拙可用過

　　代書

　　阿熊去我時秋暑削甘瓜離别日月除蓮房倒箭靫得
書報平安肥字如栖鵶汝才躍鑪金自必為鏌鎁窮年
抱新書挽條咀春葩弄筆不能休屈宋欲作衙屈指推
日星許身上雲霞安知九天關虎豹守夜叉祝田操豚
蹄持狹所欲奢文章六經來汗漫十牛車譬如觀滄海細大
極龍蝦古人以聖學未肯廢百家舊山木十圍齋堂緑

隂遮紅稻香盂飯黄鷄厭食鮭摩挲垂腴腹頗復讀書
耶念汝齒壯矣無婦助烹茶父兄亦憐汝須兒牧犬猳
且伐千章材贈行當馬檛贏糧果後時定隨八月槎覺
民在中林丁丁聞兔罝奉身甚和友幹父辦咄嗟臺源
吟松籟先生岸巾紗留客醉風月槃筯供柔嘉仍工朱
絲絃洗心拂竒邪孤臣發楚調傾國怨胡笳把筆學周
鼓字形錐畫沙詩書乃甫好不為蓬生麻元明祖師禪
妙手發琵琶已無富貴心鼓吹一池蛙天民服農圃頗

復秋斂賖下田督未耘入嶺按新畬悉力輸王賦至今
困生涯知命叔山徒爐香嚴佛花唯思苾蒭園脫冠著
袈裟起家望兩季佩金蹋朝鞾嘉魚在南國宗廟薦鱨
鯊我為萬夫長朝論不齒牙刺頭簿領中蚤虱廢搔爬
世累巳纒縛官箴易疵瑕何時煙雨裏驅羊入金華遣
奴迫王事不暇學驚蛇(學一作草)

　　寄陳適用

　　日月如驚鴻歸燕不及社清明氣妍暖亹亹向朱夏輕

衣頗宜人裘褐就椸架已非紅紫時春事歸桑柘空餘
車馬跡顚倒桃李下新晴百鳥語各自有匹亞林中僕
姑歸苦遭拙婦罵氣候使之然光隂促晨夜解甲號清
風即有幽蟲化朱墨本非工王事少閒暇幸䝉餘波及
治郡得黃霸邑隣陳太丘威德可資借決事不遲疑敏
手擘泰華頗復集紅衣呼僚飲休假歌梁韻金石舞地
委蘭麝寄我五字詩句法窺鮑謝亦嘆簿領勞行欲問
田舍相期黃公壚不異秦人炙我初無廊廟身願執耕

稼今將荷鉏歸區芋畦甘蔗觀君氣如虹千輩可陵跨
自當出懷璧往取連城價賜地買歌僮珠翠羅廣厦富
貴不相忘寄聲相慰藉

　　奉送時中攝東曹獄掾

　　公退蒲團坐後亭短日松風吟萬籟黃葵紫菊委榛叢
雪梅靚糚欲無對遣騎相呼近清樽言君曉鼓前征斾
蒼崖按轡虎豹號野水呼船風雨晦昨日歸來有行色
未曽從容解冠帶府中奪我同官良簡書趣行將數輩

王事君今困馬鞍田園我亦思牛背安得歸舟載月明
鸕鷀白鷗為友生一身不是百年物五湖無邊萬里行
欲招蓑笠同雲水念君未可及吾盟富於春秋貌突兀
睥睨滿世收功名㕘軍雖卑獄司命多由隂德至公卿
魋顔蹙齃秦相國不滿三尺齊晏嬰丈夫身在形骸外
俗眼那能致重輕

　　次韻和答孔毅甫

　　鵬飛鯤化未即逍遙㳺龍章鳳姿終作廣陵散湓浦鑪

邊督數錢故人陸沉心可見氣與神兵上斗牛詩如晴
雪濯江漢把詠公詩闔且開旁無知音面墻歎我今廢
書迷簿領魚蠧筆鋒蛛網硯六年國子無寸功猶得江
南萬家縣客來欲語誰與同令人熟寐觸屏風竊食仰
愧㝠㝠鴻少年所期如夢中江頭酒賤樽屢空南山有
田歲不逢相思夜半涕無從千金公亦費屠龍

　　再用舊韻寄孔毅甫

　　鑒中之髮蒲栁望秋衰眼中之人風雨俱星散往者託

體同青山健者漂零不相見庾公樓上有詩人平生落
筆寫河漢置驛勤來索我詩自說中郎識元歎我方凍
坐酒官曹為公然薪炙冰硯不解窮愁著一書豈有文
章名九縣奴星結栁送文窮退倚北窻睡松風太阿耿
耿截歸鴻夜思龍泉號匣中斗柄垂天霜雨空獨鴈呌
羣雲萬重何時握手香爐峰不看寒泉濯臥龍

　　寄題安福李令適軒

　　琳宮接叢霄渌水連翠微幽花露林薄好鳥娛清輝道

人勤洒掃令尹每忘歸孝慈民父母虎去蝗退飛來思
僚友同歌舞醉紅衣定知與民樂吏瘦吾民肥

　　寄題安福李令先春閣

　　宮殿繞風煙江山壯城郭令君蓺桃李靣春築飛閣春
至最先知雨露偏花藥是日勸農桑冰銷土膏作弦歌
出縣齋裵回問民瘼鷄犬聲相聞嬰此簿領縛安得攜
手嬉烹茶煨鴨脚

　　和孫公善李仲同金櫻餌唱酬二首


　　人生欲長存日月不肯遲百年風吹過忽成甘蔗滓傳
聞上世士烹餌草木滋千秋垂緑髪每恨不同時李侯
好方術肘後探神竒金櫻出皇墳刺槖覽霜枝寒窻司
火候古鼎凍膠飴初嘗不可口醇酒和味宜至今身七
十孺子色不衰田中按耘鉏孫息親抱持却笑鄰舍公
未老須杖藜假守富春公秋豪聽民詞夙夜臨公㕔歸
臥酸體肢李侯來饋藥期以十日知深中䕶靈根金鏁
祕玉&KR1630;不須許斧子辛勤來玉芝我方困健訟撾翁爭

一錐不能鳴弦坐頗似巫馬期敢乞刀圭餘歸和夘飲
巵儻令憂民病從此得國醫

　　寄題安福李令愛竹堂

　　淵明喜種菊子猷喜種竹託物雖自殊心期俱不俗千
載得李侯異世等風流為官恐是陶彭澤愛竹最知王
子猷寒窻對酒聽雨雪夏簟烹茶臥風月小僧知令不
凡材自掃竹根培老節富貴於我如浮雲安可一日無
此君人言愛竹有何好此中難為俗人道我於此物更

不疎一官窘束何由到

　　二月二日曉夢㑹於廬陵西齋作寄陳適用

　　燕寢著鑪香愔愔閒窻闥夢到郡城東笑談西齋月行
樂未渠央苦遭晴鳩聒江郡梅李白士女嬉城闕聞道
潘河陽滿城花秀發頗留載酒車共醉生塵韤想見舞
餘姿風枝斜蠆髪鄙夫不舉酒春事亦可悅雨足肥菌
芝沙暄饒笋蕨海牛壓風簾野飯薰僧鉢飽食愧公家
曽無助毫末勸鹽推新令王欲惸獨活此邦淡食傖儉

陋深刺骨公囷積山丘賈豎但圭撮縣官恩乳哺下吏
用鞭撻政恐利一源未塞兔三窟寄聲賢令尹何道補
黥刖從來無研桑顧影愧簪笏何顔課殿上解綬行采
葛

　　次韻周德夫經行不相見之詩

　　春風倚樽俎綠髪少年時酒膽大如斗當時淮海知醉
眼概九州何嘗識憂悲看雲飛翰墨秀句詠蛛絲樂如
同隊魚游泳清水湄波濤倐相失歲月秣馬馳客事走

京洛鄉貢趨禮闈艱難思一臂講學抱羣疑邂逅無因
得君居天南陲誰言井底坐忽枉故人詩清如秋露蟬
高栁噫衰遲感歎各頭白民生竟自癡過門不我見寧
復論前期杯酒良難必况望功名垂吉守鄉丈人政盛
犬生氂綠栁隂鈴閤紅蓮媚官池開軒納日月高㑹無
吏譏琵琶二十四明糚百騎隨為公置樂飲纔可慰路
岐矧公妙顧曲調笑才不羈幕中佳少年多欲從汝嬉
人事喜乖捂曽莫把一巵朝雲高唐觀客枕勞夢思主

翁悲琴瑟生憎見蛾眉君亦脫坎坷有句怨棄遺夜光
暗投人所向䝉詆嗤相思秋日黃西嶺含半規老矣失
少味尚能詩酒為忽解扁舟下何年復來兹寄聲緩行
李激箭無由追

　　寄傅君倚同年

　　有情清江水東下投豫章故人江上居不寄書一行相
思對明月談笑如清光向風長歎息孤鴈起寒塘傾冩
鬱結懷因之東南翔姑氏有淑質幽林蘭静芳願因奉

箕箒蘋藻羞蒸嘗念君方䇿名要津邁騰驤引車入里
門觀者塞路旁邕邕求匹好羔鴈委潘楊顧惟蓬茅陋
豈能屈東牀眷言南鳴鴈七子伊在桑幸縁一日雅結
好永不忘

　　次韻章禹直魏道輔贈答之詩

　　我老倦多故心期馬少游願為春眠蠶吐絲自綢繆翩
翩魏公子閲世無全牛吹噓鼓萬物領袖傾九流昨來
懷白璧往撼西諸侯中丞文武將良非衛霍侔誓開河

源地畫作禹貢州壯士捐軀死鯨鯢尚吞舟客心無一
寸草食隨百憂故人道舊語末路非前籌重來滕王閣
楓葉江上秋章子飽經術賦詩如曹劉太學得虛名權
勢殊未尤禍機發無妄對吏祇搶頭遇&KR1134;椎鼓赦帝澤
萬邦休章江三年拘解&KR0724;賣莫愁麗姬泣又悔生故難
豫謀邂逅識面晩困窮理相收夜語倒樽酒參旌偃風
旒兩公但取醉古今共高丘

　　次韻道輔雙嶺見寄三疊


　　明如九井璜美如三危露貞觀魏公孫今來功名誤兒
時漢南栁摇落傷歲暮時不與我謀羲和促天步生涯
魚吹沬文彩豹藏霧人言壺公老渠但未得趣飲酒入
壺中茫然失巾屢時不與我謀今君向何處蓮塘倒箭
靫桂影凉(一作落)霜兔平生知音地地下無尺素十夜九
作夢虜乘驚沙度時不與我謀征西枕戈去

　　次韻道輔旅懷見寄

　　歲華其將晩霜葉不可風生理魚乞水歸心鳥飛空

風塵化衣黒旅宿夢裙紅人言家無壁自倚筆有鋒轉蓬
且半歲交臂各衰翁扁舟去日逺明月與君同露晞百
年駛麟獲萬事窮壯懷酒澹(菼)淡(惔)塞意霧空濛諸公
尚無恙不見陳元龍

　　寄餘干徐隱甫

　　江行長邅回風水憂索米相逢解人頥豪士徐孺子鸕
鶿葭葦間煑茗當酌醴夜船餉蒸鵝白髪厭甘旨東江
始分風苔網饋百紙遣兵夜賦詩月冷石齒齒别來星

環天再見艶桃李寄聲良勞勤報我闕雙鯉但聞佳邑
政杻械生菌耳頗聞延諸儒披頌皆詩禮顧予曰下邑
庭聚雨前蟻珥筆誦漢章錐刀争未已初無得民具名
實正爾爾願聞庖丁方江湖天到水遙知解千牛袖手
笑血指書來儻垂教(一作教吾)改事從此始

　　次韻秋郊晩望

　　道同一指馬心解廢耳目短生行衰謝黃落看草木無
財世不知有酒客可速誰能縛詩書閉門抱羈獨披襟

臨江臯萬籟發空谷風力斜鴈行山光森雨足壁蟲先
知寒機織日夜促居人思行人裘褐誰結束行人喜歸
來邂逅天從欲可奈甑生塵嚴霜凍杞菊

　　八月十四日夜刀坑口對月奉寄王子難子聞適
用(聞郡中數月未嘗有燕游)

　　去年對月廬陵郡醉留歌舞蹋金沙今年今夕千峯下
新磨古鑒動菱花寒藤老木被光景深山大澤皆龍蛇
西風為我奏萬籟落葉起舞驚棲鴉遙憐城中二三友

風流慣醉玉釵斜今夕傳杯定何處應無二十四琵琶

　　贈王環中

　　丹霞不蹋長安道生涯蕭條破席帽囊中收得刧初鈴
夜静月明師子吼郍伽定後一爐香牛沒馬回觀六道
耆域歸來日未西一鉏識盡婆娑草

　　戲和于寺丞乞王醇老米

　　君不見公車待詔老詼諧幾年索米長安街君不見杜
陵白頭在同谷夜提長鑱掘黃獨文人古來例寒餓安

得野蠶成蠒天雨粟王家圭田登幾斛千家買桂炊白
玉

　　贈朱方李道人

　　顴骨橫穿壽門過年比數珠剩三顆橫吹鐵笛如怒雷
國初舊人唯有我

　　戲題曽處善尉㕔二首

　　雞塒啄鴈如駕鵝萬里天衢且一波宮錦絡衫弓石八
與人同狀不同科(超然臺)


　　茅茨中安一牀寂天女元非世間色道人今日入關齋
莫散花來染衣裓(不動菴)

　　寄上高李令懷道

　　李侯湖海士瓜葛附婚友平生各轉蓬未曽接樽酒寄
聲維勞勤江路常永乆節物居然秋蛻蟲悲高栁傳聞
闢學館鼓士薦豚韭能使珥筆黔稍知忠信有矯虎縮
𤓰距詩禮開户牖事勝感邦人伐山謀不朽武功筆如
椽文字爛漫乆謂予有書癖摹篆冩科斗不珍金石刻

要我一揮肘安知乃兒戲敢傳萬世後摩拂幼婦篇慙
非換鵝手公其勤勞來嘉政民父母不用琢蒼崖豐碑
在人口

　　謝文灝元豐上文藁

　　虎豹文章非一斑乳雉五色蜃胎寒天生材器各有用
相如名獨重太山風流小謝宣城後少年如春膽如斗
裕陵書藁公不朽持心鐵石要長乆

　　讀方言


　　八月梨棗紅繞墻風自落江南風雨餘未覺衣衾薄壁
蟲憂寒來催婦織衣(去聲)著(音斫)荒畦把菊花猶用充羮臛
連日無酒飲令人風味惡頗似揚子雲家貧官落魄忽
聞輶軒書澁讀勞輔齶虛堂漏刻間九土可領略願多
載酒人喜我識字博設心更自笑欲過屠門嚼往時抱
經綸待價一丘壑卜師非熊羆夢相解靡索所欲吾未
奢儻使耕可穫今年美牟麥廚饌豐餅拓摩挲腹中書
安知非糟粕


　　送昌上座歸成都

　　昭覺堂中有道人龍吟虎嘯隨風雲雨花經席冷如鐵
一縢日轉一二輪寶勝蓬蒿荒小院埋沒醯雞三隻眼箇
是江南五味禪更往㕘尋莫擔板

　　送彦孚主簿

　　斯文當兩都江夏世無雙叔度初不言漢庭望風降中
間𦕈人物潛伏老崆谾(許江反)本朝開典禮棫樸作株樁
世父盛文藻如陸海潘江三戰士皆北韔弓錦韜杠白

衣受傳詔短命終螢窻夢升臥南陽耆舊無兩龎空鑱
歐陽銘松風悲隴瀧(音雙)四海羣從間爾來頗琤(士耕反)淙
(士江反)主簿吾宗秀其能任為邦軀幹雖𦕈小勇沈鼎可
扛擇師别陳許取友觀羿逢折腰佐髯令邑訟銷吠尨
時邀府中飲下箔蠟燒釭紅裳笑千金清夜酒百缸同
僚有惡少嘲謔語亂哤君但隱几笑諸老嘆敦厖况迺
工朱墨氣和信甚矼持此應時須十年擁麾幢相逢常
鞅掌衙鼓趨&KR0034;&KR0034;(音龎)簿書敗清談汗顔吏樅樅(窻)臨分

何以贈要我賦蘭茳黃華雖衆笑白雪不同腔野人甘
芹味敢饋厭羊羫顧余百短拙飽腹戇胮(音龎)肛(許兵反)維
思解官去一丘事耕䎫(窻)君當取富貴鐘鼓羅擊撞伏
藏鼪鼯徑猶想足音跫

　　寄朱樂仲

　　故人昔在國北門鄰舍杖藜對樽酒十五餘年乃一逢
黃塵急流語馬首懶書愧見南飛鴻君居三十六峯東
我心想見故人面曉雨垂虹到望崧


　　從王都尉覓千葉梅云已落盡戲作嘲吹笛侍兒

　　若為可耐昭華得脫帽看髪已微霜催盡落梅春巳半
更吹三弄乞風光

　　次韻子瞻書黃庭經尾付蹇道士

　　琅函絳簡蘂珠篇寸田尺宅可蘄仙高眞接手玉宸前
女丁來謁粲六妍金鑰閉欲形完堅萬物蕩盡正秋天
使形如是何塵縁蘇李筆墨妙自然萬靈拱手書已傳
傳非其人恐飛騫當付驪龍藏九淵蹇侯奉告請周旋

緯蕭探手我不眠

　　次韻叔父夷仲送夏君玉赴零陵主簿

　　田竇堂上酒未醉已變態何如東陵瓜子母相鉤帶富
貴席未暖珠玉作災怪茅茨雖長貧終有懿親在丈人
困州縣短髪餘㑹最居然枳棘棲坐閱歲月代青雲已
迷津濁酒未割愛簿領能無休飣餖喚魚菜羇旅苦地
褊江湖見天大萬里一帆檣長風可倚賴因行訪幽禪
頭陀煙雨外


　　謝曹子方惠二物二首

　　飛來海上峯琢出華隂碧注香上褭褭映我鼻端白聽
公談昨夢沙暗雨矢石今此非夢耶煙寒巳無迹(博山爐)
短喙可候煎枵腹不停塵蟹眼時探穴龍文已碎身茗
椀有何好煑缾被寵珍石交諒如此湔祓長日新(煎茶缾)

　　送曹子方福建路運判兼簡運使張仲謀

　　曹侯黃須便弓馬從軍賦詩橫槊間阿瞞文武如兕虎
遠孫風氣猶斑斑昨解弓刀丞太僕坐看牧駒十二閑

遠方不異輦轂下詔遣中使哀恫鰥吾聞斯民病鹽䇿
天有雨露東南乾謝君論河秉禹貢詰難蠭起安如山
老郎不作患失計凛然宜著侍臣冠願公不落謝君後
江湖以南尚少寛百城閱人如閱馬泛駕亦要知才難
鹽車之下有絶足敗羣勿縱為民殘官焙薦璧天解顔
瀹湯試春聊加飡子魚通印蠔破山不但蕉黃荔子丹
道逢使者漢郎官清溪弭節問平安天子命我參卿事
奮髯相對亦可歡迴波一醉嘲栲栳山(一作小)驛官梅破

小寒

　　戲贈曹子方家鳳兒

　　東芽入湯師子吼茘子新剥女兒頰鳳郎但喜風土樂
不解生愁山疊疊目如㸃漆射清揚歸時定自能文章
莫隨閩嶺三年語轉却中原萬籟簧(閩嶺一作阿囝)

　　題老鶴萬里心

　　仙人駕飛騎朝㑹白雲衢老驥不服乘清唳徹九虛野
田篁竹底毰毸伴雞鳬時因長風起猶欲試南圖


　　題韋偃馬

　　韋侯常喜作羣馬杜陵詩中如見畫忽開短卷六馬圖
想見詩老醉騎驢龍眠作馬晩更妙至今似覺韋偃少
一洗萬古凡馬空句法如此今誰工

　　子瞻題狄司進雪林石屏要同作

　　翠屏臨研滴明窻翫寸隂意境可千里搖落江上林百
醉歌舞罷四郊風雪深將軍貂狐暖士卒多苦心

　　和曹子方雜言


　　正月尾垂雲如覆盂鴈作斜行書三十六陂浸煙水想
對西江彭蠡湖人言春色濃如酒不見插秧吳女手冷
卿小塢頗藏春張侯官居栁對門當風橫笛留三弄燒
燭圍棊覆九軍盡是向來行樂事毎見琵琶憶朝雲只
今不舉蛾眉酒紅牙捍撥網蛛塵曹侯束書丞太僕試
說相馬猶可人照夜白眞乘黃萬馬同秣隨低昻一矢
射落皂鵰雙張侯猶思在戎行橫山虎北開漢疆冷卿
智多髮蒼浪牛刀發硎思一邦政成十綴舞紅粧兩侯

不如曹子方朶頥論詩蝟毛張龜藏六用中有光何時
端能俱過我掃除北寺讀書堂菊苗煑餅深注湯更碾
盤龍不入香

　　送張材翁赴秦簽

　　金沙酴醾春縱橫提壺栗留催酒行公家諸父酌我醉
橫笛送晩延月明此時諸兒皆秀發酒間乞書藤紙滑
北門相見後十年醉語十不省七八吏事衮衮談趙張
乃是樽前綠髮郎風悲松丘忽三歲更覺綠竹能風霜

去作將軍幕下士猶聞防秋屯虎兕只今陛下思保民
所要邊頭不生事短長不登四萬日愚智相去三十里
百分舉酒更若為千户封侯儻來爾

　　摩詰畫

　　丹青王右丞詩句妙九州物外常獨往人間無所求袖
手南山雨輞川桑柘秋胸中有佳處涇渭看同流

　　和劉景文

　　追隨城西園殘暑欲退席夜凉雨新休城譙挂蒼璧佳

人攜手嬉調笑忘日夕劉侯本將家今為讀書客詩名
二十年風雅目推激牛鐸調黃鐘薪餘合琴瑟食無千
户封句有萬人敵頗類鄴侯家連墻架書冊殘編汲縣
冢半𨽻鴻都壁渠成亦秦利願公多購獲竟須卜比鄰
勞苦相飲食身有小醜女已自喜翰墨要傳未見書遮
眼差有益人生但安樂劵外豈吾力分鹿誰覺夢亡羊
路南北公今百寮底雪髪不勝幘愛公欲湔拂顧我巳
頭白


　　寄忠玉提刑

　　市骨蘄千里量珠買娉婷駑駘參逸駕西子泣深屏吾
人材高秀胸次别渭涇嚴能喜劇部持節按祥刑萑蒲
稍衰息郡縣或空囹讀書頭愈白見士眼終青今時斤
斧地虛次待發硎早晩紫微禁占來有使星

　　送呂知常赴太和丞

　　我去太和欲朞矣呂君初得太和官邑中亦有文字樂
惜不同君澗谷槃觀山千尺夜泉落快閣六月江風寒

往尋佳境不知處掃壁覓我題詩看

　　和答莘老見贈

　　往歲在辛丑從師海瀕州外家有行役拜公古䢴溝兒
曹被鑒賞許以綜九流仍許歸息女采蘋助春秋斯文
開津梁盛德見虛舟離合略十年毎見仰清修乆次不
進遷天祿勤校讎文武修衮職諫垣始登收身趨鄴公
城逐臣既南浮孌彼丞中饋家庭供百羞堂堂來問寢
忽為雲霧休遺玩猶在篋汝水遶墳丘南箕與北斗日

月行置郵相逢輦轂下存沒可言愁當年小兒女生子
欲勝裘甌越委琴瑟江湖拱松楸持節轉七郡治功無
全牛還朝蒙嗟識明月豈暗投抱被直延閣疎簾近奎
鈎三生石上夢記是復疑不隱几付天籟閱人如海鷗
襟懷俯萬物顔鬢與百憂長歌可當泣短生等蜉蝣悲
歡令人老萬世略同流軒冕來逼身白蘋晩滄洲履拂
知道肥淨室見天遊小人樂蛙井癡甚顧虎頭世縁眞
嚼蠟骨相謝封侯松根養茯苓歳晏望華輈


　　老杜浣花谿圖引

　　拾遺流落錦官城故人作尹眼為青碧雞坊西結茅屋
百花潭水濯冠纓故衣未補新衣綻空蟠(一作淨嶸)胸中書
萬巻探道欲度羲皇前論詩未覺國風遠干戈崢嶸(一作
終風且霾)暗㝢縣杜陵韋曲無雞犬老妻稚子且眼前弟妹
飄零不相見此公樂易眞可人園翁溪友肯卜鄰鄰家
有酒邀皆去得意魚鳥來相親浣花酒船散車騎野墻
無主看桃李宗文守家宗武扶落日蹇驢䭾醉起願聞

解鞍脫兠鍪老儒不用千户侯中原未得平安報醉裏
眉攅(一作清揚之間)萬國愁生綃鋪墻粉墨落平生忠義今寂
寞兒呼不蘇驢失脚猶恐醒來有新作常使詩人拜畫
圖神膠續絃千古無

　　奉謝劉景文送團茶

　　劉侯惠我大𤣥璧上有雌雄雙鳳跡鵝溪水練落春雪
粟面一杯増目力劉侯惠我小𤣥璧自裁半璧煑瓊糜
收藏殘月惜未碾直待匡衡來說詩絳囊團團餘幾璧

因來送我公莫惜箇中渴羌飽湯餅雞蘇胡麻煑同喫

　　謝景文惠浩然所作廷珪墨

　　廷珪贗墨出蘇家麝煤添澤紋烏鞾栁枝瘦龍印香字
十襲一日三摩挲劉侯愛我如桃李揮贈要我書萬紙
不意神禹治水圭忽然入我懷袖裏吾不能手抄五車
書亦不能冩論付官奴便當閉門學水墨灑作江南驟
雨圖

　　奉和公擇舅氏送呂道人研長韻


　　奉身玉壺冰立朝朱絲絃妙質寄郢匠素心乃林泉刀
耕不罪歲嘉穀有逢年校書天祿閣蓺竹老風煙提攜
寒泉泓松煤厭磨研藉甚在臺省六經勤傳箋諌草蠧
穿穴江湖渺歸舩春官酌典禮日月麗秋天少也長母
家學海頗尋㳂諸公許似舅賤子豈能賢轅駒䝉推挽
官次奉丹鈆新詩先舊物包送比青氈繆傳黃梅鉢未
印少林禪汲井滌敗墨蒼珪謝磨鐫玉蟾㵼明滴要須
筆如椽眷求盡耆德舅氏旦進遷山龍用補衮舟楫功

濟川當身任百世舊學不虛捐私持殺青簡緝綴報餐
錢屢書願無愧儻繼麟趾篇

　　再和公擇舅氏雜言

　　外家有金玉我躬之道術有衣食我家之德心使我蟬
蛻俗學之市烏哺仁人之林養生事親汔師古炊玉爨
桂能至今歲莫三十裘食口三百指寒不緝江南之落
毛飢不拾狙公之橡子平生荆雞化黃鵠今日江鷗作
樊雉人言無忌似牢之挽入書林覷文字更蒙著鞭翰

墨埸贈研水蒼珪玉方蓬門繫馬晩色淨茅簷垂虹秋
氣凉湔拂垢面生寒光漢𨽻書呂規其陽呂翁之冶與
天通不但澄埿燒鉛黃初疑蠻溪水中骨不見鸜鵒目
突兀但見受墨無聲松花發頗似龍尾琢紫烟不見羅
縠紋粼粼但見含墨不泄如寒淵往在海瀕時晨夕親
几杖恪居有官次遣吏問無恙撫摩寶泓置道山鬱鬱
秀氣似舅眉宇間其重可以回進躁之首其温可以解
橫逆之顔烏虖端是萬乘器紅絲潭石之際知才難


　　次韻答王四

　　病懶百事廢不惟書問疎新詩苦招喚是日鎖直廬潢
汙深一尺大道覆行車晴夜遥相似秋堂對望舒

　　題畫鵝鴈

　　駕鵝引頸回似我胷中字右軍數能來不為口腹事
水國鴻鴈秋烟沙風日麗莫遣弓角鳴驚飛不成字

　　送六十五弟賁南歸

　　風驚鴻鴈行吹落秋江上為掃碧巖邊問叔今無恙


　　贈陳師道

　　陳侯學詩如學道又似秋蟲噫寒草日晏腸鳴不俛眉
得意古人便忘老君不見向來河伯負兩河觀海乃知
身一蠡旋牀爭席方歸去秋水黏天不自多春風吹園
動花鳥霜月入户寒皎皎十度欲言九度休萬人叢中
一人曉貧無置錐人所憐窮到無錐不屬天呻吟成聲
可管絃能與不能安足言

　　松下淵明


　　南渡誠草草長沙慰勤艱終風霾八表半夜失前山(一本
此兩句云平生一杯酒政在管葛間)遠公香火社遺民文字禪雖非老翁
事清尚亦可觀松風自度曲我琴不須彈客來欲開說
觴至不得言

　　十四弟歸洪州賦莫如兄弟四章贈行

　　惱人自作樂休休莫莫莫相看將白頭止有不如昨

　　北來哺慈烏南歸護爾雛昨夜雲飛鴈相隨我不如

　　志欲收九族别離乃同生誰能成此意唯有孔方兄


　　大父無恙時刻意教子弟歸掃松楸下灑我萬里涕

　　題李夫人偃竹

　　孤根偃蹇非傲世勁節癯枝萬壑風閨中白髪翰墨手
落筆乃與天同功

　　贈吳道士

　　吳仙十二棊一擊𤣥關應探人懷中事如月入清鏡

　　戲答仇夢得承制

　　仇侯能騎矍鑠馬席上亦賦競病詩𤣥冬未雷蒼蛇臥

玉山無禾天馬饑三年荷戈對搖落十倍乞弟亦可縛
何如萬騎出河西捕取弄兵黃口兒

　　和任夫人悟道

　　夫亡子幼如月魄摧盡蛾眉作詩客二十餘年刮地寒
見兒成人乃禪寂萬事新新不留故瘦藤六尺持門户
煩惱林中即是禪更向何門覓重悟


　　山谷外集巻四

