







　　欽定四庫全書

　　山谷年譜巻二十七

　　宋　黄㽦　撰

　　元符元年戊寅

　　先生是嵗在黔州是春以避外兄張向之嫌遷戎州

　　按國史紹聖四年三月知宗正丞張向提舉䕫
州路常平十二月壬寅詔涪州别駕黔州安置
黄庭堅移戎州安置以避使者親嫌故也又按

國史先生本傳云貶涪州别駕黔州安置言者
猶以處善地為屈法㑹避親遂移戎州又先生
作南園遁翁墓銘云庭堅以罪放黔中三年又
避親嫌遷置于戎州今為叙

　　三月先生離黔州

　　按任氏注云山谷有與楊明叔大字跋尾云紹
聖五年三月哉生明涪翁時遷于僰道治舟開
元寺江西之間僰道即戎


　　三月中到涪陵

　　先生有答黎晦叔暹書云承寄惠長韻詩去年
三月中到涪陵乃得之又四月乙未為涪陵藺
大節作朋樂堂記與楊明叔跋皆尚稱五年盖
改元在六月耳又先生有與韋子駿提刑主客
三月二十三日書云庭堅居黔中衣食之須粗
給既又放徙一動百動所以少淹留此月半乃
得至涪陵又當為家弟少留云云又四月書云

區區西來以多病所至就醫藥又為涪陵家弟
少留是以行李稽遲

　　五月戊午上荔枝灘

　　見先生書韓退之符讀書城南云紹聖五年五
月戊午上荔枝灘極熱云云

　　六月至戎州寓居南寺作槁木菴死灰寮後僦居城
南名任運堂

　　先生有與王觀復書云泝流在道三月又有瀘

州木龍巖題名云紹聖五年五月晦而所作章
明掦墓碣云元符之元夏六月明掦之子如壎
以書走戎州云云則是六月到戎州無疑又九
月八日答李長倩書云今寓居南寺乃當闤闠
中屋室差勝開元舊居但無復摩圍江山之勝
槁木菴見書遺道臻墨竹後與斌老題云元符
三年三月戎州無等院涪翁借地所築槁木菴
中書任運堂見書劉禹錫浪淘沙九首䟦云元

符二年四月甲戌戎州城南僦舍任運堂中書
其任運堂有銘云或見僦舍之小堂名任運恐
好事者多以藉口余曰騰騰和尚歌云今日任
運騰騰明日騰騰任運盖取諸此余已身如槁
木心如死灰但不除鬢髪一無能老比丘尚不
可耶

　　重九日遊無等院

　　先生有題名云元符始元重九日同僧在純道

人唐履舉子蔡相張漙子相姪桓歩自無等院
登永安門㳺息此寺同僧惟鳯修義居泰宗善
觀甘泉甃井回乃見東坡老人題云低回其下
久之不能去責授涪州别駕戎州安置黄庭堅
魯直書

　　送曹黔南口號

　　亦有致語載别集

　　與黔倅張茂宗


　　按蜀本詩集注云山谷初到黔南曹譜伯逹張
兟茂宗為守貳待之頗厚山谷與張叔和書云
庭堅至黔南将一月矣曹守張倅相待如骨肉
又與楊明叔書云守倅皆京洛人好事尚文不
易得也今先生有與大主簿三十三書亦云太
守曹供備譜濟陽之姪通判張兟張景儉孫公
休之妻弟皆賢雅相顧如骨肉前篇載外集後
篇載别集因賈使君詩以先後之次附見


　　贈黔南賈使君

　　按蜀本詩集注云賈使君盖與曹伯逹為代者
未知此詩何時所作姑附於離黔之嵗又别本
注云信臣家世有北園在崆峒山下氣象雄壯
花木茂宻信臣賈使君字也

　　放目亭賦(并序)

　　序云黔江居士為之賦故附於黔江之末

　　元符二年已卯


　　先生是嵗在戎州

　　先生題所和東坡與王慶源紅帶詩云後十二
年觀此詩於戎州城南僦舍所謂吾猶昔人非
昔人也元祐二年黄魯直元符二年涪翁題又
有書簡公畫像賛後云元符二年壬戌僰道城
南僦舍中書劉禹錫浪淘沙竹枝歌楊栁詞䟦
元符二年四月甲戌戎州城南僦舍任運堂中
書按蜀本詩集注云九月知命如成都至明年

二月還戎具山谷與知命書及答勾宗卨書又
與範長老書云知命顛倒饜足二月七日乃到
戎州今又以先生與李廣心主簿書考之有云
知命到家不能三月復以舟載李慶韓十上成
都矣又有與弟姪書云知命将李慶韓十涪婢
粧奴徃成都此但留牛郎并其乳母於此又云
去已两月未有歸音

　　次韻雨絲雲鶴二首


　　按蜀本詩集注云蜀中舊本此詩序云代史夫
人和石信道按信道名諒時作瀘州江安令史
夫人盖山谷外兄張祺子履之妻張祉介卿之
嫂緑菜賛所謂維女博士史君炎玉者也此詩
盖在戎州所作山谷有答蘇大通書曰頃見外
兄張子履家嫂具道才徳之美又曰昨史嫂過
僰道云云此詩當是夫人與其子俱來乞子履
墓銘時也雨絲雲鶴皆春時景物宜見於今年

春山谷作子履墓銘塟以元符已卯之四月又
曰史夫人博學能文

　　從斌老乞苦筍

　　按蜀本詩集注云當是今嵗夏初所作元年夏
初未至戎也此篇元在戎州詩中但序次不倫
耳山谷有苦筍賦云僰道苦筍冠冕两川

　　次韻斌老所畫横竹

　　次韻謝斌老送墨竹十二韻


　　用前韻謝子舟為予作風雨竹

　　再用前韻詠子舟所作竹

　　戲詠子舟畫两竹两鸜鵒

　　詠子舟小山叢竹

　　此篇元載别集

　　次韻黄斌老晩㳺池亭二首

　　按蜀本詩集注云與黄斌老唱和諸詩並因苦
筍篇附見當是同時所作池亭詩有黄菊拒霜

殊未秋之句必今嵗所作明年秋晩山谷盖在
省城矣

　　次韻答斌老病起獨㳺東園二首

　　又和二首

　　又答斌老病愈遣悶二首

　　次韻斌老冬至書懐示子舟篇末見及之作因以贈
子舟歸

　　戲題斌老所作两竹梢


　　奉次斌老送癭木棊局八韻

　　此三篇元載别集

　　對青竹賦

　　煎茶賦

　　苦筍賦

　　此三篇皆入蜀作

　　按蜀本石刻有苦筍賦䟦云余生長江南里人
喜食苦筍試取而嘗之氣苦不可於鼻味苦不

可於舌故嘗屏之未始為客一設雅聞簡寂觀
有甜苦筍每過廬山常不值其時無以信其說
及來黔中黔人冬掘苦筍萌於土中才一寸許
味如蜜蔗而春則不食唯僰道食苦筍四十餘
日出土尺餘味猶甘苦相半覺斑筍輩皆枯淡
少味盖神農之所漏有莘庖聖所未逹者耶故
作此賦以曉蜀人方苦筍時礱薑和醯然茅火
中而薦之日食百數至老嘗能作病也


　　戲答史應之三首

　　按蜀本詩集注云應之名鎛眉人客瀘戎間山
谷有應之真賛云江安食不足江陽酒有餘江
安屬瀘州漢江陽地也

　　笻竹

　　按蜀本詩集題作也足軒注云軒在簡州為師
範道人作山谷有與範帖云知命欲徃成都看
此篇元載别集


　　元符三年庚辰徽廟登極

　　先生是嵗在戎州

　　先生有書韓愈送孟郊序與張大同䟦元符三
年正月丁酉甥雅州張大同治任将歸來乞書
又云時涪翁自黔南遷於僰道三年矣寓舍在
城南屠兒村側蓬翟柱宇鼪鼯同徑云云三月
有供析状云責授涪州别駕戎州安置黄庭堅
准戎州公文准提刑司牒節文勘會正月十三

日登極大赦州縣散官編管人等並仰逐處分
析聞奏請詳此勘㑹責授安置始末事因開坐
回示以慿照㑹依赦文分析開奏者牒檢㑹昨
於紹聖元年十一月内准朝㫖在開封府陳留
縣聽候指揮至紹聖二年正月初八日授誥一
道左朝奉郎充集賢校理管句亳州明道宫雲
騎尉賜緋魚袋黄庭堅朕以𦕈末紹承聖緒又
懼不能發掦先帝成功盛徳曩詔儒學之臣論

次大典於以章示至公傳信萬世明明在上其
可厚誣爾庭堅擢於諸生使預著作㒺念朝廷
之屬任専懐朋黨之私恩依慿國書疵詆先烈
變亂故實輕徇愛憎奏編累年公㒺朕聽逮究
厥實語多無蹤覧之瞿然靡自寜處得罪宗廟
朕何敢容古有常刑宜即誅殛尚兹屈法聊示
竄投服我寛恩無忘自訟可特責授涪州别駕
黔州安置勲賜如故到紹聖五年二月十八日

准尚書刑部符准勅中書省尚書省備到提舉
䕫州路常平等事張向状勘㑹黔州安置黄庭
堅係向亡母之妹子切慮合該迴避奉聖㫖黄
庭堅移戎州安置所有責授安置始末事因開
坐詣實即無漏落謹具状申戎州謹状元符三
年三月日責授涪州别駕戎州安置黄庭堅状

　　三月知命歸江南

　　先生與範長老書云知命留此两月三月十三

日觧舟去知命不及到江南卒於荆州

　　五月復宣義郎監鄂州在城鹽稅

　　見先生辭免吏部員外郎状又家藏先生與道
微使君手書真蹟云庭堅五月五日被告復宣
義郎添監鄂州鹽稅得不死於貶所又有俸禄
實已滿慰所望但已江漲未能下峽方欲拏舟
一至青神省張氏家姑乃漸治舟而東

　　五月戊寅賞鎖江荔枝


　　先生有題名云太守劉廣之率賔僚來賞鎖江
荔枝同來者廖琮致平張宗道源徐確天隱石
諒信道成節履中文(闕一字)少延禧慶崇(闕二字)南
玉元符三年五月戊寅黄庭堅魯直題柘枝頭
荔子一木四柯西南一柯獨肉厚而味甘又六
月丙子作張仲吉緑隂堂記云今䝉恩放還去
此有日矣

　　已卯追涼於安詔亭


　　按家藏先生書老杜詩真蹟䟦云元符三年五
月已卯僰道尉汲南玉置酒荔枝隂中同盤者
廖致平石信道成履中史慶崇張晦叔楊中玉
黄魯直食罷追涼於安詔亭投壺奕象置涼榻
而卧南玉出天台紙𦂳滑宜書故書

　　七月泛舟徃青神省見張氏姑

　　按蜀本詩集注云山谷既放還以江漲未能下
峽西埧題名云爾七月自戎州行省其姑於青

神山谷之姑張祉介卿之母介卿時為眉山青
神尉以七月二十一日觧舟八月十一日抵青
神具與介卿書今又以次虎跳題名石刻參考
之其題云涪翁既作武昌鹽史㑹江漲不能下
峽乃拏舟至青神省姑氏元符三年七月辛卯
次虎跳王頴叔泉起擊彘釃酒同之者廖飬正
兄弟姪五人楊咸孺祝有道道人慈元孫叔慈
泉起臨江作大樓閣舍西澗泉濺濺㑹於石渠

常作風雨聲久居城市至此令人忘歸他日松
竹成隂鑿坎種蓮乃盡之又有草李潮八分小
篆歌䟦云元符三年七月二十三日余将至青
衣云云

　　八月戊午與楊鞾祝林宗上巖寺

　　九月甲子與外弟張祉介卿赴蒲志同泰亨中巖之
約乙丑介卿及其兄姪邀煑茗於玉泉

　　並見㳺中巖行記


　　十月凖告復奉議郎簽書定國軍節度判官㕔公事
十一月自青神復還戎州

　　按蜀本詩集注云山谷與嘉州至樂山王子原
十一月二十日書云到家悲苦滿懐盖知命歸
江南死於荆州當是初聞訃音也

　　十二月發戎州

　　按蜀本詩集注云十二月發戎州過江安為石
信道挽留遂卒嵗於此信道時為江安令已見

前注信道眉州人家於江津女嫁山谷之子是
嵗十二月成親今以先生有書丹青引後考之
其書云十二月癸卯余時觧舟發僰道又有䟦
所書梁甫吟後云元符三年十二月癸卯将發
戎州舟人湯瀦賽武侯久之不還艤船鎻江亭
下書山谷道人時聞復朝請郎知舒州而未被
受是日天大寒留滯追送之客廿許人在江滸
又有題東坡大字云元符三年十二月甲辰夕

天下雪而大寒呼酒觧指弮乃能書此則觧舟
當在甲辰之後

　　贈知命弟離戎州

　　姪㭒隨知命舟行

　　十四弟歸洪州賦莫如兄弟四首

　　此詩年月不可考然有歸掃松楸下洒我萬里
涕之句必蜀中作元載外集今附於此十四弟
即天民


　　次韻奉答少激紀贈二首

　　按蜀本詩集注云少激名抗臨卭人時為戎州
幕官予嘗見其家山谷諸詩真蹟因後篇附見

　　次韻文少激判官祈雨有感

　　按蜀本詩集注云此詩真本云伏承少激惠示
夏日祈雨有感之詩末句云愛民天子似仁宗
時徽宗皇帝初即位

　　次韻李任道晩飲鎻江亭


　　詩中有西來雪浪如炰烹之句當是初夏所作

　　再次韻兼簡履中南玉三首

　　次韻任道食荔枝有感三首

　　按蜀本詩集注云山谷有戎州鎻江磨崖留題
云元符三年五月戊寅太守劉廣之率賔僚來
賞鎻江荔枝山谷與姪樸書云初到戎彭道微
作守甚有親親之意道微既去劉滋崇儀作守
云云此時當同時所作詩有六年怊悵荔枝紅

之句盖自紹聖二年乙亥入蜀至元符三年庚
辰凡六見荔枝今己載鎻江題名在前注

　　以虎臂杖送李任道二首

　　此篇元載别集

　　廖致平送緑荔枝為戎州第一王公權荔枝緑酒亦
為戎州第一

　　謝楊履道送銀茄四首

　　以時序為次


　　送石長卿太學秋補

　　詩中有漢文新覧天下圖謂徽考初立山谷有
試張通筆帖云戎州城南僦舍中眉山石長卿
觀書

　　次韻少激甘露降太守居桃葉上

　　詩語皆及徽考新政當是秋時所作

　　青神縣尉㕔葺城頭舊屋作借景亭下瞰史家園水
竹終日寂然了無人迹又當大木緑隂之間戲作

長句奉呈信孺明府介卿少府

　　按蜀本詩集注云八月在青神尉㕔作尉即張
祉介卿也祉父誾雅州人娶山谷之姑卒官太
常卿見山谷所作張子履墓誌

　　戲贈家安國

　　安國眉山人字復禮

　　次韻楊君全送酒長句

　　次韻君全送春花


　　謝楊景山承事送惠酒器

　　按蜀本詩集注云君全名琳景山名嵒皆青神
人山谷有中巖題字云元符三年九月已巳王
元直攜酒帥楊君全景山酌張子謙介卿黄魯
直於慈姥人東堂此詩盖是時所作故有秋入
園林花老眼之句綵花及酒當是重陽所送春
花言其象春時之花耳

　　應之送春花


　　按蜀本詩集作史彦昇送春花附楊君全送花
後詩有千林摇落照秋空之句

　　題石恪畫嘗醋翁

　　題石恪畫織機圖

　　此篇元載别集

　　謝應之

　　按蜀本詩集注云即史應之也徃嵗見山谷於
戎嘗以詩戲之此篇當是應之自眉來青神再

見山谷叙述徃事故有去年席上蛟龍語未委
先生記得無之句山谷在青神有與眉山程信
孺帖應之在館時接從容賔主相樂也是嵗來
自眉山可知

　　走筆謝王朴居士拄杖

　　按蜀本詩集注云王朴字子厚隱居嘉州至樂
山此詩當是自青神回舟經涂所作詩有六年
流落放歸時之語


　　戲答王居士送文石

　　楊明叔從予學問甚有成當路無知音求為瀘州從
事而不能得予䝉恩東歸用蛟龍得雲雨鵰鶚在
秋天作十詩見餞因用其韻以别

　　按蜀本詩集注云按實録元符三年十一月癸
亥朔黄庭堅知舒州詩有老作同安守之句同
安即舒州也

　　次韻石七三六言七首


　　詩云老境五十六翁又云欲行水繞山圍盖元
符三年将出蜀所作石七三當是石信道家

　　以皮鞵底贈石推官二首

　　此篇元載别集已見石刻




　　山谷年譜巻二十七

