







　　欽定四庫全書

　　山谷外集巻一

　　宋　黃庭堅　撰

　　賦二首

　　劉明仲墨竹賦

　　子劉子山川之英骨毛粹清用意風塵之表如秋高月
明游戲翰墨龍蛇起陸嘗其餘巧顧作二竹其一枝葉
條達惠風舉之瘦地筍笴夏篁解衣三河少年稟生勁

剛春服楚楚俠游專埸王謝子弟生長見聞文獻不足
猶超人羣其一折幹偃蹇斫頭不屈枝老葉硬強項風
雪廉藺之骨成塵凜凜猶有生氣雖汲黯之不學挫淮
南之鋒於千里之外子劉子陵雲自許按劒者多故以
歸我請觀謂何黃庭堅曰吾子於此可謂能矣猶有修
篁之歲晩枯枿之發春少者骨梗老而日新附之以傾
崖礜石摧之以氷霜斧斤第其曽高昭穆至于來昆仍
雲組練十幅烟寒雨昏迺為能盡之蓋陽虎有若之似

夫子市人識之顔囘之具體門人不知蘇子曰世之工
人或能曲盡其形至於其理非高人逸才不能辦意其
在斯故籍外論之梓人不以慶賞成虡痀僂不以萬物
易蜩及其至也禹之喻於水仲尼之妙於韶蓋因物而
不用吾私焉若夫燕荆南之無俗氣庖丁之解牛進技
以道者也文湖州之得成竹於胷中王會稽之用筆如
印印泥者也詩云鶴鳴于九臯聲聞于天妙萬物以成
象必其胷中洞然好學者天不能掣其肘劉子勉旃


　　放目亭賦

　　走馬承受丁君作亭於其廨東北吾友宋楙宗以為盡
表裏江山之勝名其亭曰放目而黔江居士為之賦

　　放心者逐指而喪背放口者招尢而速累自作訿訿自
増憒憒登高臨遠唯放目可以無悔防心以守國之械
防口以挈瓶之智以此放目焉方丈尋常而見萬里之
外

　　古詩七十五首


　　溪上吟(并序　時年十六)

　　春山鳥啼新雨天霽汀草怒長竹篠交隂黃子觀漁於
塘下尋春于小桃源從以奚童稚子畦丁三四輩茶鼎
酒瓢淵明詩編雖不命戒未嘗不取諸左右臨滄波拂
白石詠淵明詩數篇清風為我吹衣好鳥為我勸飲當
其漻然無所拘係而依依規矩準繩之間自有佳處乃
知白蓮社中人不達淵明詩意者多矣過酒肆則飲亦
無量也然未始甚醉蓋其所寓與畢卓劉伶輩同而自

謂所得與二子異人亦殊不能知之也酒酣得紙書之
為溪上吟

　　短生無長期聊暇日婆娑出門望高丘拱木蔓春蘿試
為省鬼録不飲死者多安能如南山千歲保不磨在世
崇名節飄如赴燭蛾及汝知悔時萬事蓬一窠青青陵
陂麥妍暖亦媕娿長煙淡平川輕風不為波無人按律
呂好鳥自和歌杖藜山中歸牛羊在坡陀本自無廊廟
政爾樂澗阿念昔揚子雲刻意師孟軻狂夫移九鼎深

巷考四科亦有好事人時能載酒過無疑舉爾酒定知
我為何

　　清江引(時年十七)

　　江鷗搖蕩荻花秋八十漁翁百不憂清曉采蓮來盪槳
夕陽收網更橫舟羣兒學漁亦不惡老妻白頭從此樂
全家醉著蓬底眠舟在寒沙夜潮落

　　還家呈伯氏(葉縣作)

　　去日櫻桃初破花歸來著子如紅豆四時驅迫少須臾

兩鬢飄零成老醜永懷往在江南日原上急難風雨後
私田苦薄王稅多諸弟號寒諸妹瘦扶將白髪渡江來
吾二人如左右手茍從禄仕我邅囘且慰家貧兄孝友
強趨手板汝陽城更責愆期被訶詬法官毒螫草自搖
丞相霜威人避走賤貧孤遠蓋如此此事端於我何有
一囊粟麥七千錢五人兄弟二十口官如元亮且折腰
心似次山羞曲肘北窻書冊久不開筐篋黃塵生鏁鈕
何當略得共討論况迺雍容把杯酒意氣敷腴貴壯年

不蚤計之且衰朽安得短船萬里隨江風養魚去作陶
朱公班衣奉親伯與儂四方上下相依從用舍由人不
由已迺是伏轅駒犢耳

　　流民歎

　　朔方頻年無好雨五種不入虛春秋邇來后土中夜震
有似巨鼇復戴三山遊傾牆摧棟壓老弱寃聲未定隨
洪流地文劃劙水觱沸十户八九生魚頭稍聞澶淵渡
河日數萬河北不知虛幾州纍纍襁負襄葉間問舍無

所耕無牛初來猶自得曠土嗟爾後至將何怙刺史守
令眞分憂明詔哀痛如父母廟堂已用伊吕徒何時眼
前見安堵疎遠之謀未易陳市上三言或成虎禍災流
行固無時堯湯水旱人不知桓侯之疾初無證扁鵲入
秦始治病投膠盈掬俟河清一簟豈能續民命雖然猶
願及此春略講周公十二政風生郡口方出竒老生常
談幸聽之

　　次韻答張沙河


　　張侯堂堂身八尺老大無機如漢隂猛摩虎牙取吞噬
自歎日月不照臨䇿名日已汙軒冕逃去未必焚山林
我評君才甚高妙孤竹截管空桑琴四十未曽成老翁
紫髯垂頥鬱森森眉宇之間見風雅藍田烟霧生球琳
胷中磈磊政須酒東海可攬北斗斟古人已悲銅雀上
不聞向時清吹音百年毁譽付誰定取醉自可結舌瘖
使公繫腰印如斗駟馬高蓋驅駸駸親朋改觀婢僕敬
成都男子寧異今又言屋底甚縣磬兒婚女嫁取千金

古來聖賢多不飽誰能獨無父母心衆雛堕地各有命
強為百草憂春霖艾封人子暗目睫與王同牀悔沾襟
隴鳥入籠左右啄終日思歸碧山岑一生能幾開口笑
何忍更遣百慮侵忽投雄篇寫逸興仰占乾文動奎參
自陳使酒嘗罵坐惜予不與朋合簪君材蜀錦三千丈
要在刀尺成衣衾南朝例有風流癖楚地俗多詞賦淫
屈原離騷豈不好只今漂骨滄江潯政令夷甫開三窟
獵以我道皆成禽温恭忠厚神所勞於魚得計豈厭深

丈夫身在要勉力豈有吾子終陸沉鄙人相士蓋多矣
勿作蔡澤笑噤吟

　　次韻時進叔二十六韻

　　時子河上園竹間開棟宇大兒勝衣冠小兒豐頰輔嫁
女與朱公伏臘可稱舉髪疎雖蒼浪齒嚼未齟齬雞棲
牛羊下各自有室處四牆規模小易守若滕莒舍前花
木深春物麗觀覩舍後曲池蛙齋堂風月苦此豈不足
歟歎歲不我與客宦孤雲耳未知秦吳楚向來千駟公

果愧一丘土寧當損軒昻聊欲效俯傴時子忻然笑吾
已寤倉䑕少猶守章句晩實愛農圃鵲巢最知風蟻穴
識隂雨世網事諳委醉鄉俗淳古坐忘兩家說肉堅與
腸腐酒至即使傾客來敢辭窶時邀五栁陶共過三徑
詡往在少年埸豪氣壓潁汝借令今尚爾眞復難共語
稍知憐麴糵漸解等灉濋朋友半山阿光隂共行旅人
故義當親衣故義當補飛鳬王令尹期我向君所君為
拂眠牀淹留莫城阻(水自河出為灉自濟出為濋)


　　二月丁夘喜雨吳體為北門留守文潞公作

　　乘輿齋祭甘泉宮遣使駿奔河岳中誰與至尊分旰食
北門臥鎭司徒公微風不動天如醉潤物無聲春有功
三十餘年霖雨手淹留河外作時豐(是時太母閔雨勤甚故有微風不動
之句)

　　古風次韻答初和甫二首

　　饑思河鯉與河魴渴思蔗漿玉盌凉冬願純綿對隂雪
夏願縐絺度盛陽萬端作計身愁苦一事不諧鬢蒼浪

調笑天街吟海燕藜羮脫粟非公狂

　　君吟春風花草香我愛春夜璧月凉美人美人隔湘水
其雨其雨怨朝陽蘭荃盈懷報瓊玖冠纓自潔非滄浪
道人四十心如水那得夢為胡蝶狂

　　次韻答和甫盧泉水三首(并序)

　　和甫作盧泉之水不求於古樂府而規模暗合予為
和成三疊自予官河外罕得逆耳之言於朋友和甫
愛我也居有藥言吾不欲其思盧泉也故作其一父

母之邦有如仲尼栁下惠而懷安之以吾之樂雙井
知和甫之不忘盧泉也故作其二坐進此道者於物
無擇清漳之波濁河之流盧泉之水求其異味而不
得也親樂之身安之斯可矣故作其三夫三言者雖
不同唯知言者領其不異也

　　初侯不能六尺長少日結交皆老蒼勢利不可更炎凉
解纓從我濯滄浪與君論心松栢香何為獨憶盧泉之
上多緑楊盧泉如練照秋陽泉上之人猶謗傷此邦雖

陋有佳士勿厭風沙吹茫茫願君不負上池水囊中探
丸起人死

　　盧泉之木百尺長下䕃泉色如木蒼蘋風荷雨洒面涼
倒影摇蕩天滄浪網登錦鱗蒲荇香何以貫之柳與楊
古來希價入咸陽貪功害能相中傷君今巳出紛争
外但思煙波春淼茫奉親安樂一杯水盧泉之濱可忘死
舍後鍾梵爐烟長舍前簾影竹蒼蒼事親煗席扇枕凉
中有一士鬢蒼浪同心之言蘭麝香與游者誰似姓楊

朝發枉渚夕辰陽懷瑾握瑜祗自傷東有濁河西清漳胡
為搔頭慮患思茫茫清明在躬不在水此曹跰&KR1271;顧心
死

　　招子高二十二韻兼簡常甫世弼

　　我行向厭次夏扇日在搖甘瓜未除壟高栁尚鳴蜩駕
言聊攝歸飛霜曉封條負薪泣裘褐公子御狐貂歲月
坐晼晩鬢顔颯然凋道德千古事斯文非一朝往者我
不及後生多見超吾黨二三子士林聳孤標小謝抱周

易忘言獨參寥崔郎楚左史二典考舜堯王生風雅學
談辯秋江潮洒筆驚有司小敵謂可驕安知樗蒲局臨
關敗三梟三生數步隔屢赴茗椀邀小謝殊未來我覺
百里遙問之憂菽水心慮極無聊父憐母不訶日以濁
酒澆此道如鼎實念子羮未調古來有親養回也樂一
瓢不田鶉生穾在物乃為妖吾言有師承可信如斗杓
詩以解子憂亦用當子招

　　林為之送筆戲贈


　　閻生作三副規模宣城葛外貌雖銑澤毫心或麤糲巧
將希栗尾拙迺成棗核李慶縛散卓含墨能不洩病在
惜白毫往往半巧拙小字亦周旋大字難曲折時時一
毛亂迺似逆梳髪張鼎徒有表徐偃元無骨模畫記姓
名亦可應倉卒為之街南居時通鈴下謁晴軒坐風凉
怪我把枯筆開囊撲蠧魚遣奴送一束洗硯磨松煤揮
灑至日沒蚤年學屠龍適用固疎闊廣文困虀鹽烹茶
對秋月略無人問字况有客投轄文章寄呻吟講授費

頰舌閒無用心處雌黃到筆墨時不與人逝孔子尚愛
日作詩當鳴鼓聊自攻短闕

　　自和答為之

　　君勿嘲廣文沍寒被絺葛君勿嘲廣文窮年飯粢糲常
恐俎豆予與世充肴核凡木不願材大折小枝洩櫟依
曲轅社聊用神其拙吾家本江南一丘藏曲折瀕溪䕃
蒼莨蕭灑可散髪既無使鬼錢又無封侯骨薄禄庇閒
曹且免受逼卒為此懶出門徒敝懷中謁直齋賓客退

風物供落筆詩成著牀頭不知今幾束君何向予勤見
詩歎埋沒嗣宗須酒澆未信胷懷闊自狀一片心碧潭
浸寒月令德感來教為君賦車轄君思揚雄吒何似張
儀舌此意恐大狂願為引繩墨政使此道非改過從今
日報章望瓊琚勿使音塵闕

　　再和答為之

　　林君維閩英數面成瓜葛鄰居接杖藜過飯厭疎糲讀
書飽工夫論事極精核奮身君子埸勇若怒未洩窮年

棲旅巢由命非由拙王良驅八駿方駕度九折學堂疎
雨餘石砌長苔髪弟子肥如瓠先生瘦唯骨(林君在朱氏講授朱
氏兒皆面白豐肥而林君如刻削)北門一都會塵埃人卒卒高蓋如秋
荷勢利相奔謁唯君尚寂寞來觀草𤣥筆斯文未易陳
政當高閣束金馬事陸沉市門逐乾沒未須相賢愚聊
自嘲迂闊憶昨戲贈詩迺辱報明月極知推挽意我車
君欲轄屠龍眞狂言奔馬不及舌賜書盈五車直舍方
二墨會意便欣然餘事過窻日尚恐素餐錢諸生在城

闕

　　贈趙言

　　饒陽趙方士眼如九秋鷹學書不成不學劒心術妙解
通神明醫如俯手拾地芥相如仰面觀天星自言方術
雜鬼怪萬種一貫皆天成大梁卜肆傾賓客二十餘年
聲藉藉得錢滿屋不經營散與世人還寄食北門塵土
滿衣襟廣文直舍官槐隂白雲勸酒終日醉紅燭圍棊
清夜深大車駟馬不回首強項老翁來見尋向人忠信

去表襮可喜政在無機心輕談禍福邀重糈所在多於
竹葦林翁言此輩無足聽見葉知根論才性飛騰九天
沉九泉自種自收皆在行先期出語駭傳聞事至十九
中時病輪囷離竒惜老大成器本可千萬乘自嘆輕霜
白髪新又去驚動都城人都城達官老於事嫌翁出言
不娬媚有手莫炙權門火有口莫辯荆山玉吳宮火起
燕焚巢當時卞和斮兩足千里辭家却入門三春榮木
會歸根我有江南黃篾舫與翁長入白鷗羣


　　次韻晁補之廖正一贈答詩

　　晁子抱材耕谷口世有高賢踐台斗頃隨計吏西入關
關夫數日傳車還封侯半屬妄校尉射虎猛將猶行間
無因自致青雲上浪説諸公見嗟賞驥伏鹽車不稱情
輕裘肥馬鳳凰城歸來作詩謝同列句與桃李爭春榮
十年山林廖居士今隨詔書稱舉子文章宏麗學西京
新有詩聲似侯喜君不見古來良為知音難絶絃不為
時人彈已喜瓊枝在我側更恨桂樹無由攀千里風期

初不隔獨憐形迹滯河山

　　再次韻呈廖明略

　　吾觀三江五湖口湯湯誰能議升斗物誠有之士則然
晩得廖子喜往還學如雲夢吞八九文如壯士開黄間
十年呻吟江湖上青楓白鷗付心賞未減北郭漢先生
五府交書不到城(漢汝南廖扶)相者舉肥驥空老山中無人
桂自榮君既不能如鍾世美匭函上書動天子且向華
隂郡下作參軍要令公怒令公喜君不見晁家樂府可

管絃惜無傾城為一彈從軍補掾百僚底九關虎豹何
由攀男兒身健事未定且莫著書藏名山

　　走答明略適堯民來相約奉謁故篇末及之

　　君不見生不願為牛後寧為雞口吾聞向來得道人終
古不忒如維斗希價咸陽諸少年可推令往挽令還俗
學風波能自拔我識廖侯眉宇間省庭無人與爭長主
司得之如受賞東家一笑市盡傾略無下蔡與陽城生
珠之水砂礫潤生玉之山草木榮觀君詞章亦如此諒

知躬行有君子更約探囊閲舊文蛛絲燈花助我喜賢
樂堂前竹影斑好鳥自語莫吟蟬北鄰著作相勞苦整
駕謁子邀同攀應煩下榻煑茶藥坐待月輪銜屋山

　　答明略并寄無咎

　　可以忘憂唯有酒清聖濁賢皆可口前日過君飲不多
明日解酲無五斗古木清隂丹井欄夜來凉月屋頭還
論交撥置形骸外得意相忘樽俎間冰壺不可與夏蟲
饗秋月不可與俗士賞已得樽前兩友生更思一士濟

陽城雖無四至九卿之規畫猶有千秋萬歲之眞榮空
名未食太倉米今作斑衣老萊子卿家嗣宗望爾來不
獨我聞足音喜西風索寞葉初乾長鋏歸來亦罷彈窮
巷蓬蒿深一尺朱門廉陛高難攀吾儕相逢置是事百
世之下仰高山

　　再次韻呈明略并寄無咎

　　夏雲凉生土囊口周鼎湯盤見科斗清風古氣滿眼前
乃是户曹報章還只今書生無此語已在貞元元和間

一夫諤諤獨無望千夫唯唯皆論賞野人泣血漫相明
和氏之璧無連城參軍拄笏看雲氣此中安知枯與榮
我夢浮天波萬里扁舟去作鴟夷子兩士風流對酒樽
四無人聲鳥聲喜夢回擾擾仍世間心如傷弓怯虛彈
不堪市井逐乾沒且願朋舊相追攀寄聲小掾篤行李
落日東面空雲山

　　再答明略二首

　　挾䇿讀書計餬口故人南箕與北斗江南江北萬重山

千里寄書聲不還當時朱絃冩心曲果在高山流水間
枯桐滿腹生蛛網忍向時人覓清賞廖侯文字得我驚
五岳縱橫守嚴城萬夫之下不稱屈定知名滿四海非
眞榮富如春秋已如此他日卜隣長兒子一丘各自有
林泉扶將白頭親宴喜秋風日暮衣裳單深巷葉落已
如彈數來會面復能幾六龍去人不可攀短歌溷公更
一和聊乞淮南作小山

　　廖侯言如不出口銓量古今膽如斗度越崔張與二班

古風蕭蕭筆追還前日辭家來射䇿聲名藉甚諸公間
華隂白雲鎖千嶂勝日一談誰能賞君不見曩時子産
識然明知音鬱鬱閒佳城勿以匣中之明月計校糞土
之朝榮我去丘園十年矣種桑可蠶犢生子使年七十
今中半安能朝四暮三浪憂喜據席談經只強顔不安
時論取譏彈愛君草木同臭味頗似瓜葛相依攀我有
仙方煑白石何時期君藍田山

　　次韻感春五首


　　我與子桑友既往雨彌旬交情未曽改天地忽趨新東
風無行迹佳氣滿城門麥苗生陂隴歎息不食陳誰能
裹飯來定是寂寞人一曲古流水試拂絃上塵古木少
生意輪囷臥河濱慙愧桃與李相隨見陽春

　　張侯脫朝衣兒褐多純緑聞道無米舂煑术學辟糓官
吏但索錢詔書哀惸獨東方長九尺不得侏儒禄屋中
聲鵝鴈日暮攪心曲窮巷無桃李緹袍非春服我吟白
駒詩知君在空谷


　　祁寒不可怨天道自平分及爾春風來四肢有餘温丈
夫力如虎為人行灌園椒蘭土壅蔽未可怨芳蓀寒魚
守窮轍䝉煦一沫恩一朝被湔拂吹毛見瘢痕

　　鳥聲春清長煙雨春薄暮風光不長妍如客暫時寓芸
芸物爭時天地有常度我行覩大河黃流日東騖喟然
欲乘桴莽不見洲渚張侯但飲酒無用恨羇旅十年富
貴子今作一邱土(富貴子一作尊前客)

　　茶如鷹爪拳湯作蠏眼煎時邀草𤣥客晴明坐南軒笑

談非世故獨立萬物先春風引車馬隱隱何闐闐高蓋
相摩戛騎奴爭道喧吾人撫榮觀宴處自超然城中百
年木有鵲巢其顚鳴鳩來相宅日莫更謀遷(鳴鳩作維鳩)

　　聖東將寓于衛行乞食于齊有可憐之色再次韻
感春五首贈之

　　温氣冰底歸忽忽六過旬園林改柯葉鳥聲日日新耕
稼百年外四郊無短門髙立試逺望俯仰迹已陳信陵
松鬱鬱不見曩時人空懷負暄賞更望屬車塵腹中書

萬巻踣死溝壑濱投壺與射覆一笑物皆春

　　種萱欲遣憂叢薄空自緑洗心日三省人亦不我穀誰
能書窻下草𤣥抱幽獨白首官不遷校書漢天禄身當
萬户侯鼓吹擁部曲解佩著犀渠張弓插彫服何時李
將軍射獵出上谷

　　春風鳴布穀天道似勸分持飢望路人誰能顔色温笑
憶枯魚説談諧老漆園湘纍不得禄哀怨冩荃蓀千年
澗谷松慚愧雨露恩思為萬乘器願掩斧鑿痕


　　風雨桃李華佳人來何暮安齊果未安寓衛豈所寓張
侯室縣罄得酒美無度常憂腐腸死須我嫁阿騖雙魚
傳尺書何處迷春渚啼鳥勸不歸曉鞍逐行旅遙知登
樓興信美非吾土

　　魯公但食粥百口常憂煎金張席貴寵奴𨽻乘朱軒丈
夫例寒飢萬世無後先風霾天作惡雷亦怒闐闐俄頃
花栁靜烟暖谷鳥喧人事每如此飜覆不常然下流多
謗議高位又疾顚空餘壯士志不逐四時遷


　　謝張泰伯惠黃雀鮓

　　去家十二年黃雀慳下筯笑開張侯盤湯餅始有助蜀
王煎藙法醯以羊彘兔(俗謂亥卯未餛飩)麥餅薄於紙含漿和
鹹酢秋霜落場穀一一挾繭絮殘飛蒿艾間人網輒萬
數烹煎宜老稚甖缶煩愛護南包解京師至尊所珍御
玉盤登百十睥睨輕桂蠧五侯噦豢豹見謂美無度瀕
河飯食漿瓜葅已佳茹誰言風沙中鄉味入供具坐令
親饌甘更使客得與蒲隂雖窮僻勉作三年住願公且

安樂分寄尚能屢

　　次韻謝子高讀淵明傳

　　枯木嵌空微暗淡古器雖在無古弦袖中政有南風手
誰為聽之誰為傳風流豈落正始後甲子不數義熙前
一軒黃菊平生事無酒令人意缺然

　　奉答子高見贈十韻

　　栁徑雨著綿竹齋風隕籜屏處人事少晴餘鳥聲樂詩
巻墮我前謂從天上落君有古人風詩如古人作簞瓢

謝膏粱翰墨化糟粕誤䝉東海觀吾淺迺可酌眞成聞
道百自謂莫已若謝生石藴玉志尚本丘壑雖無首陽
粟飲水亦不惡跫然何時來為我一發藥

　　次韻孔著作早行

　　棄置鉏犁就車馬從來計出古人下塵埃好在三尺桐
不疑萬世期子野明經使者著書郎風雨乘驛忘夙夜
回車過門問無恙何意深巷勤長者聖師之後蓋多賢
領略世故有餘暇白而長身雖不見好古發憤尚類也

自然身如警露鶴每先鳴雞整初駕北行河決所至郡
肅肅王命哀鰥寡力排滹沱避城郭深澤疲民且田舍
賈生三䇿藏胷中羿矢百中不虛捨行歸定拜關内侯
但賜黃金恐非價

　　次韻無咎閻子常攜琴入村

　　士寒餓古猶今向來亦有子桑琴倚檻嘯歌非寓淫伯
牙山高水深深萬世丘壟一知音閻君七絃抱幽獨晁
子為之梁父吟天寒絡緯悲向壁秋高風露聲入林冷

絲枯木拂蛛網十指乃能冩人心村村擊鼓如鳴鼉豆
田見角糓成螺歲豐寒士亦把酒滿眼飣餖梨棗多晁
家公子屢經過笑談與世殊舊科文章落落映晁董詩
句往往妙隂何閻夫子勿謂知人難使琴抑怨久不和
明光畫開九門肅不令高才牛下歌

　　贈答晁次膺

　　次膺豪健如霜鶻空拳誤掛田犬牙果輸司空城旦作
付與步兵厨人家野馬橫郊作凝木牽牛引竹上寒花

無酒醉公不甚惜誦公五字使人嗟

　　春游

　　終日桃李蹊春風不相識同我二三子承我作意力把
酒忘味著看花了香寂晴雲散長空曠蕩無限隔身為
胡蝶夢本自不漁色春蟲勸人歸今我誠是客歸來翻
故紙書尾見麟獲文字非我名聊取二三䇿

　　同堯民游靈源廟廖獻臣置酒用馬陵二字賦詩

　　靈源廟前木我昔見拱把七年身屢到鬱鬱䕃簷瓦春

風響馬銜並轡客瀟洒更願少尹賢置酒意傾冩齋堂
有佳處花栁輕婭姹蓮塘想舊葉稻畦識枯苴開關撫
洪河黃流極天㵼憶昔武皇來繫璧沉白馬從官親土
石襁負至鰥寡空餘瓠子詩哀怨逼騷雅白圭自聖禹
今誰定眞假晁子發讜言聖功諒難亞排河著地中勢
必千里下移民就寛閒何地不耕稼此論似太高吾亦
茫取舍有器可深川吾未之學也

　　洪河壯觀游太府佳友朋春色挽我出東風如引繩昏

昏版築氣王事始繁興大堤如連山小堤如岡陵増卑
更培薄萬杵何登登憶昨河失道平原魚可罾田萊人
未復瘡大國方懲忽念耒耜閒為民保丘塍百縣伐鼛
出夜半廢曲肱吾儕愧禄廩游衍事鞍乘晁子漢公孫
新去司馬丞出幹太農部才術見嗟稱我坐廣文舍七
年讀書燈結髪入埸屋肯謂河難憑爾來觸事短癡甚
霜前蠅世味極淡薄不了人愛憎唯得一巵酒尚能别
淄澠所以對樽俎未曾問斗升酌我良已多狂言恐侵

陵暮雲吞落日歸鳥求其朋(復用前韻)冷官僕馬瘦及門鼓
騰騰

　　奉和王世弼寄上七兄先生用其韻

　　宮槐弄黃黃蓮葉緑婉婉時同二三友竹軒凉夏晩駕
言都城南以望征車返何知苦淹留及此秋景短愁思
令人瘦舉目道路遠西風脱一葉薦士聞鄉選簡書催
渡河賓客不得展親憂對萱叢婦病廢巾盥言趨厭次
城鞭馬倦長阪棗林蔽天日交隂不容繖仰看實離離

憶見花纂纂異鄉懷節物不共斟酒盞舉埸下馬入深
鏁嚴籥管諸生所程書捃束若稽稈蜜燈坐回環丹硯
精料東披榛拔芝蘭斷石收琰琬紛爭一日事聲實溷
端&KR1094;天球或棄遺斗筲尚何算西歸到官舍塵土昏案
板寒窻穿碧疏潤礎鬧蒼蘚詩書鵲巢翻帷幔蛛絲罥
果知兄未來光隂坐晼晩昨䝉叔父報亦歎音書簡薄
言使事重激切被天遣逋流一方病責任嫓和扁咨詢
懷靡及不皇暇息偃嚼冰進糜飱衝雪踏層巘嚴霜八

月飛貂狐無餘煗念嗟叔母劉窮年寄甥館尚憐公初
黠誘掖到昭宛庭堅薄才資行又出町畽浮雲與世疎
短綆及道淺匠伯首蹔回大樗終偃蹇學宮尸廩入奉
養闕豐腆學徒日新聞孤陋猶舊典小材渠困我持斵
問輪扁(復用此一韻事異似不害)大材我屈渠越鷄當鵠卵未能引
分去戀禄幸茍免平生報一飽從事極黽勉豈知不見
收放身就閒散思伯臥江南無心趣軒冕龎翁跡頗親
黃蘖門屢款齋餘佛飯香茶沸甘露滿逢人問進退餘

事寄一莞仲父挾高材甘為溝中斷(音短)青黃可犧樽薦
廟配瑚璉季父有逸興未嘗入都輦臨流呼釣舩拂石
弄琴阮雍容從朋交林下追遊衍田園雖足樂及時思
還返隂寒不鳴條望損倚門眼南枝喜鵲鳴尺素託黃
犬又以窀穸留歸期指姑洗寄聲問僧護兒髪可以綰
妙言對賓客稱渠萬金産爾來弄筆硯墨水惡翻建(音蹇)
大字如栖鴉已不作肥軟魯論未徹章政苦諸叔懶新
詩開累紙欲罷不能巻遠懷託孤高别思盈繾綣秋月

明夜潮柘漿凍金椀疎杵韻寒砧幽泉流翠筧吟哦口
垂唌嚼味有餘雋傳示同好人我家東牀坦風煙意氣
生揮毫冩藤蠒獵山窮鶉鴽罩海極蝦蜆銀釣亂眼膜
嘉句濯肺脘且言伯在野朋友必推挽五泰列清廟聖
緒今皇纘眞儒運斗樞道化迪天顯朝論惜才難逸民
大蒐獮豈聞任方物包貢遺羽簳招車必翹翹前席思
謇謇王甥欲好懷高意恐難轉長篇題遠筒封寄淚空
&KR1008;遙知雲際開灰飛黃鐘管


　　贈張仲謀

　　車如鷄栖馬如狗閉門常多出門少去天尺五張公子
官居城南地館好健兒快馬紫游韁迎我不知沙路長
江榆溪栁媚寒日枯荷小鴨凍野航津人刺舩起應客
遥知故人一水隔下馬索酒呼三遲騎奴笑言客竟癡
向來情義比瓜葛萬事略不置町畦追數存亡異憂樂
燭如白虹貫酒巵閒軒臨水弄長笛吹落殘月風凄凄
城頭漏下四十刻破魔驚睡聽新詩君詩清壯悲節物

政與秋蟲同一律爾來更覺苦語工思婦霜碪擣寒月
朱顔緑髪深誤人不似草木長青春潔身好賢君自有
今日相看進於舊以茲敢傾一盃酒為太夫人千歲壽

　　送薛樂道知鄖鄉

　　黃山葉縣連牆居謝公席上對樗蒲雙鬟女弟如桃李
蚤許歸我舍中鶵平生同憂共安樂歲晩相望青雲衢
去年樽酒輦轂下各喜身為反哺烏城頭歸烏尾畢逋
春寒啄雪送行車解珮我無明月珠折栁下對千里駒

念君胷中極了了作吏辦事猶詩書濁酒挽人作年少
關防心地亦時須鄖鄉縣古民少訟但問自已不關渠
登臨一笑雙白髪宜城凍笋供行厨人生此樂他事無
行李道出漢南都寄聲諸謝今何如謝公書堂迷竹塢
手種竹今青青否我思謝公淚成雨屬公去漉穰下土

　　送張沙河遊齊魯諸邦

　　張侯去沙河三食鄴下麥筆力望晁董頗遭俗眼白平
生學經綸胷中負竒畫未論功活人飽飯不常得妻寒

尚賓敬兒餓猶筆墨側聞共伯城魚稻頗宜客又待塵
生甑欲往立四壁平生貸米家十輩來薄責囊無孔方
兄面有在陳色守株伺投兔歲晩將何獲廣道無人行
春風轉沙石栖栖馬如狗去謁東侯伯布衣未可量蒼
髯身八尺魚乾要斗水士困易為德譬之舉大木人借
一臂力諸公感意氣豈待故相識吾窮乏祖餞折栁當
馬䇿

　　送吳彦歸番陽


　　學省困虀鹽人材任尊奬空筒祝螟蛉小大器甖旊諸
生厭晩成躐學要儈駔摹書説偏旁破義析名象九鼎
奏簫韶爰居端不饗青衿少到門庭除書閒敞竹風交
槐隂三見秋氣爽時賴解事人載酒直心賞吳郎楚國
材幽蘭秀榛莽彦國吐嘉言子將喜標榜平生欽豪俊
久客慕鄉黨虛齋延灑掃薄飯薦腒鮝詩句唾成珠笑
嘲愜爬痒春夏頻謝除曾未厭來往歸鴈多喜聲寒蟬
停哀響黃花滿籬落白蟻鬧甕盎留君待佳節忽忽戒

徂兩親戚傷離居交游念疇曩棊局無對曹樗蒲失朋
長問君去為何雲物愁莽蒼壽親髪斑斑千里勞夢想
家雞藁頭肥寒魚受罾網甘旨敇中厨伊啞弄文襁此
行樂未央安知川塗廣深秋上滄江遠水平如掌人生
要得意壯士多曠蕩野鶴疲籠樊江鷗戀菰蔣本來丘
壑姿不著芻豢養寄聲謝鄉鄰為我具兩槳有路即歸
田君其信非誑

　　薛樂道自南陽來入都留宿飲會作詩餞行


　　薛侯本貴胄射䇿一矢中金蘭託平生瓜葛比諸從數
面尚成親况乃居連棟交游及父子講學連伯仲奴人
通使令孩稚接戲弄相憐負米勤同力采蘭供每持君
家書平安覷款縫秦人與吾炙憂樂一體共釋之廷尉
曹微過成繫訟從此張長公不肯為時用丘阿無梧桐
曲直不在鳳生涯谷口耕世事邯鄲夢自君抱憂端酒
椀未忍齅(借用)今秋忽來歸意氣稍寛縱黃花尚滿籬白
蟻方浮甕私言願燕喜且莫戒輜重霜風獵帷幕銀燭吐

螮蝀密坐幸頗歡劇飲寧辭痛疎鐘鳴曉撞小雨作寒
霧廏馬蕭蕭鳴征人稍稍動九衢槐栁中縱緩青絲鞚
朱樓豪士集紅袖清歌送河鯉獻鱠材江橙解包貢蟹
擘鵝子黃酒傾琥珀凍舉觴遥酌我發嚏知見頌行行
鞭箠倦短句煩屢諷

　　次韻奉送公定

　　去年君渡河棗下實離離今年君渡河剥棗詠豳詩直
縁恩義重不憚鞍馬疲詩書半行李道路費歲時親交

歎存殁學問訪闕遺我多後時悔君亦見事遲即此有眞
意定非兒女知虛名無用處北斗與南箕燕趙游俠子
長安輕薄兒狂掉三寸舌躐登九級墀覆手雲雨飜立
談光隂移歃血盟父子指天出肝脾從來國器重見謂
骨相竒築巖發夢寐獵渭非熊螭百工改繩墨一世擅
文詞全人脰肩肩甕盎嫵且宜大槐隂黃庭女蘿綿絡
之韶陽兩兄弟還自妬蛾眉工顰又宜笑百輩來茹咨
班姬輕鴻毛更合衆口吹引繩痛排拫(音病)䝉蔽枉成帷

唯恐出已上殺之如奕棊塵埃百年琴絶絃為鍾期落
落虎豹文義難管中窺至今揚子雲不與俗諧嬉歲晩
草𤣥經覃思冩天維脱身天禄閣危於劒頭炊臥聞䇿
董賢閉門甘忍飢五侯盛賓客騶轡交橫馳時通問字
人得酒未曾辭近者君家翁天與脱馽鞿已為㝠㝠鴻
矰&KR1508;尚安施養蘭尋僧圃愛竹到水湄北關免朝請西
都分保釐文章九鼎重富貴一黍累趙良欲灌園但為
商君嗤棄甲尚文過兕多牛有皮出仕書掣肘歸來菊

荒籬不為五斗折自無三徑資勝箭洗蹀血歸鞍懸月
支斯人萬户侯造物付鑪錘我觀史臣篇疏略記糟醨
譬如官池蛙誰能問公私君懷明月珠簸弄滄海涯深
房珮芳蘭固是王所姬南貢尚包橘漢濱莫大隨每來
捉談麈風生塵竹枝骯髒得家法伊優不能為但聽呼
樗蒲便足解人頥功成在漏刻穎利處囊錐失勢落坑
穽寒窀如愁鴟得馬折足禍亡羊多歧悲屢敵因心計
伏兵幾面欺長戈仰關來吐款受羇縻萬事只如此畢

竟誰成虧愛君方寸間醇朴乃器師安得擺俗纒東崗
並鉏犂由來在隂鶴不必振羽儀送行傾車蓋載酒滿
䲭夷天高木落葉潦退河流卑屯雲搴六幕新月吐半
規人生會面難取醉聽狂癡語穽發期笑(一作欺笑)詩鋒犯
嘲譏懸知履霜來少别為不怡天津媚河漢闕角掛秋
霓中有鬼與神赤舌弄隂機夜光但十襲出懷即瑕疵
去去善逆旅凍醪約重持山藥倒藤架紅梨帶寒曦坐
須騎奴還淹留歲恐期無為出門念牽衣嬰孺啼短韻

願成頌時時寄相思

　　種決明

　　后皇富嘉種決明注方術耘鋤一席地時至觀茂密縹
葉資芼羮緗花馬蹄實霜叢風雨餘簸簸埸功畢枕囊
代曲肱甘寢聽芬苾老眼願力餘讀書眞成癖

　　都下喜見八叔父

　　一别七冬夏幾書通置郵㝠鴻難借問江鯉多沉浮心
因夢想去迹為山川留叔趨丹鳳闕身向臥龍洲邂逅

入關馬同時解轡鞦别後事萬端向來身百憂咨嗟舊
田園慟哭新松楸稍詢耆舊間大半歸山丘小兒攜婦
子襁褓皆裹頭清燈照逆旅呼酒濯亂愁破啼為笑語
霜夜盡更籌歲寒叔舊節况又高春秋老松心梗槩緑
竹氣和柔言如不出口體若不勝裘德音潤九里政事
無全牛詩成戲筆墨清甚韋蘇州篆籕有志氣當於古
人求自悲聞道晩涉世如虛舟雖無觸物意儻亦遭罵
咻稍窺性命學未窮言行尢息心待自信渺如大河流

隄防小不密一決敗數州安得心服禮不見為瘡疣荆
雞變化材鵠卵滯隂幽願因啄抱力浩蕩碧雲游

　　次韻答叔原會寂照房呈稚川

　　客愁非一種歴亂如蜜房食甘念慈母衣綻懷孟光我
家猶北門王子渺湖湘寄書無鴈來衰草漫寒塘故人
哀王孫交味耐久長置酒相暖熱愜於冬飲湯吾儕癡
絶處不減顧長康得閒枯木坐冷日下牛羊坐有稻田
衲頗薫知見香勝談初亹亹修綆汲銀牀聲名九鼎重

冠蓋萬夫望老禪不掛眼看蝸書屋梁韻與境俱勝意
將言兩忘出門事衮衮斗柄莫昻昻月色麗雙闕雪雲
浮建章苦寒無處避唯欲酒中藏

　　同王稚川晏叔原飯寂照房

　　高人住寶坊重客款齋房市聲猶在耳虛靜生白光幽
子遺淡墨窻間見瀟湘蒹葭落鳬鴈秋色媚橫塘博山
沉水煙淡與人意長自攜鷹爪牙來試魚眼湯寒浴得
温湢體淨心凱康盤飡取近市厭飫謝羶羊裂餅羞豚

膾包魚芰荷香平生所懷人忽兹共榻牀常恐風雨散
千里鬱相望斯游豈易得淵對妙濠梁雅人王稚川易
親復難忘晏子與人交風義盛激昻兩公盛才名宮錦
麗文章鄙夫得秀句成誦更懷藏

　　次韻叔原會寂照房

　　風雨思齊詩草木怨楚調本無心擊排勝日用歌嘯僧
窻茶煙底清絶對二妙俱含萬里情雪梅開嶺徼我慙
風味淺砌莎慕松蔦中朝盛人物誰與開顔笑二公老

諳事似解寂寞釣對之空嘆嗟樓閣重晩照

　　次韻稚川

　　平生萬里興斂退著寸尺向來類竊鈎少日巳爭席曩
過招提飯愜當易為適食鮭如舉士名下無遺索談餘
天雨花茶罷風生腋誰言塵土中有此坐上客言前傾
許可胷次開堛塞同是蠧魚癡還歸理編冊長安千門
雪蟹黃熊有白更約載酒行無為守岑寂

　　竹軒詠雪呈外舅謝師厚并調李彦深


　　破臘春未融土膏寒不發數聲鳴條風一夜灑窻雪開
軒萬物曉落勢良未歇鏗鏗青琅玕閱此歲凜冽摧埋
頭搶地意氣終自潔君子謂此君全身斯明哲屋頭維
女貞顔色少澤悦稍能窺藩籬亦有固窮節佳興冉冉
生門外無車轍冩之朱絲絃清坐待明月

　　丙寅十四首效韋蘇州(并序)

　　二月丙寅率李原彦深謝愔公靜游百花洲適為游
人所擅見拒於晨門因賦何人有酒身無事誰家多

竹門可欵

　　雪盡草木動春融煙景和嘉辰掩關坐如此節物何同
游得二子晤對不在多

　　不知鞍馬倦想見洲渚春清晝鏁芳園誰家停畫輪高
栁極有思向風招游人

　　漸佳樓外花嘉賞亭邊栁作者歸山丘今春為誰有千
秋萬歲後還復來游否(漸佳樓陽夏謝希深作嘉賞亭范文正作)

　　城南有佳園風物迎馬首但賞主人竹不飲主人酒紅

日媚紫苔輕風泛青栁

　　三公未白髪十輩乘朱輪只取人看好何益百年身但
願長今日清樽對故人

　　江梅香冷淡開遍未全疎已有耐寒蝶雙飛上花須今
夜嚴城角肯留花在無

　　我思五栁翁解作一生事得錢送酒家便靜尋山寺念
我還如此翁應會人意

　　庭空日色靜樓迥鐘聲遲褐叟巳爭席馴鴉更不疑同

來復同去竟别我為誰

　　謝甥有逸興李髯非不嘉苦思夢春草醉狂眠酒家斯
游無俗物傲睨至昏鴉

　　寺古老僧靜亭隂脩竹多萊公作州日部曲屢經過衆
推識公面蒼石眠緑莎

　　盛時衆吹噓謫去衆毁辱不為公存亡幽蘭春自緑欲
書見相傳安得南山竹

　　昔公調鼎實指顧九廟尊郡國富士馬于今開塞垣誰

能起公死為國守北門

　　出身世喪道解綬飢驅我杯中得醉鄉去就不復果豈
謂俗人言達人儻予可

　　少小尚狷介與常人不款置身稍雍容遇酒輒引滿自
是鶴足長難齊鳬脛短

　　對酒歌答謝公靜

　　我為北海飲君作東武吟看君平生用意處蕭洒定自
知人心南陽城邊雪三日愁隂不能分皂白摧輪踠蹄

泥數尺城門晝閉眠賈客移人僵尸在旦夕誰能忍長
待食麥身憂天下自有人寒士何者愁塡臆民生政自
不願材可乘以車可鞭䇿君不見海南水沈紫旃檀碎
身百煉金博山豈如不䝉斧斤賞老大絶崖霜雪間投
身有用禍所集何况四達之衢井先汲昨日青童天上
囘手捧玉帝除書來一番通籍清都闕百身書名赤城
臺飛昇度世無虛日恠我短褐趨塵埃顧謂彼童子此
何預人事但對清樽即眼開一杯引人著勝地傳聞官

酒亦自清徑須沽取續吾瓶南山朝來似有意今夜儻
放春月明

　　戲贈彦深(李原字彦深厚之弟居南陽)

　　李髯家徒立四壁未嘗一飯能留客春寒茅屋交相風
倚牆捫虱讀書䇿老妻甘貧能養姑寧剪髪鬟不典書
大兒得飱不索魚小兒得褌不索襦庾郎鮭菜二十七
太常齋日三百餘上下分膰一飽飯藏神夢訴羊蹵蔬
世傳寒士有食籍一生當飯百甕菹㝠㝠主張審如此

附郭小圃宜勤鉏葱秧青青葵甲緑早韭晩菘羮糝熟
充虛解戰賴湯餅芼以蓱虀與甘菊幾日隣槐已著花
一心呪笋莫成竹羣兒笑髯窮百巧我謂勝人飯重肉
羣兒笑髯不若人我獨愛髯無事貧君不見猛虎即人
厭麋鹿人還寢皮食其肉濡需終與豕俱焦飫肥擇甘
果非福蟲蟻無知不足驚橫目之民萬物靈請食熊蹯
楚千乘立死山壁漢公卿李髯作人有佳處李髯作詩
有佳句雖無厚禄故人書門外猶多長者車我讀揚雄

逐貧賦斯人用意未全疎

　　寄南陽謝外舅

　　謝公遂偃蹇南陽無舊廬天與解纓紱元非傲當塗庖
丁釋牛刀衆手斫大觚白雲曲肱臥青山滿牀書妙質
落川澤果然天網疎然知(一作故知)今人巧未覺古人迃築
場歲功休夜泉鳴竹渠胷懷鬱磊磈此物諒時須兒能
了翁事安用府中趨孫能誦翁詩乃是千里駒人生行
樂耳用舍要自如我方神其拙社櫟官道樗公猶憂斧

斤睥睨斲樽壺萬古身後前芭蕉秋雨餘少年喜狡獪
叱化粒成珠謨功可歌舞學古則暖姝所好果不同未
可一理驅𦕈忠忘言對安得南飛鳬鄙心生蔓草萌芽
望耘鉏離筵如昨日春栁見霜枯未辱錦繡段時䝉雙
鯉魚憶在參几杖雍容覷規模引接開藻鑒高明通事
樞門生五七輩寂寞半白鬚談經落麈尾行樂從籃輿
看竹辟彊宅閲士黃公壚雪屋煑茶藥晴簷張畫圖幽
寺促燈火青氈置樗蒲遶牀叫一擲十白九雉盧蔡澤

來分功袁耽必上都開旗縱七走破竹殄羣胡成梟燭
為明挾長朋佐呼終飲見温克所爭匪錙銖誰令運甓
翁見謂牧豬奴事託丈人重乃愛屋上烏舊言如對面
形迹滯舟車風簾想隱几天籟鳴寒梧尚喜讀書否還
能把酒無鄴城𣺌塵沙冠蓋若秋蕖相過問寒温意氣
馳九衢楚客雖工瑟齊人本好竽永懷溟海量北斗不
可㪺勝夜親筆墨因來明月珠

　　次韻正仲三丈自衡山返命舍驛過外舅師厚贈答


　　昏昏市井氣呫呫兒女語禽喧聲百種春作事萬緒人
間鷄黍期天上德星聚乖離略十年髪白齒齟䶙太史
禱衡丘佐王用貔虎子雲免大夫草𤣥空自苦人生只
爾是付與甕頭醑




　　山谷外集巻一

