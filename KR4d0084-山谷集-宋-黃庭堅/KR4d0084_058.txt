







　　欽定四庫全書

　　山谷别集巻十四

　　宋　黄庭堅　撰

　　書簡

　　與劉温如書

　　某再拜頃者道出荆渚獲聞日新之論殊慰乆别懐仰
之心抱被接宿辱知辱愛恩同兄弟副所短闕無所顧
惜感刻之情未易一一言也别來不能嗣音想道室宴

安不忘鍳寐即日不審體力何如漸得道友否此公雖
多機智然探討此道極有根蔕觀諸人錯用心者多也

　　(闕)　　　　噐不在人後然學此道最忌半青半黄極

　　(闕)　　　　始得與公相從更須發藥雪峯靈雲平生
參學不自肯所謂疑深所以不落階級昨日過峽州適
值斷臂道者相候不得却歸山中殊恨不與㫁却那一
臂也無縁一笑故逺寄此千萬珍重

　　荅陳敏善書


　　陳君足下因江季共辱書勤懇然牋敬逾禮見處以丈
人行則不敢當往在埸屋與喬卿同年相近故相視為
兄弟實以大人拜先大夫也又書辭所推與太過亦非
所敢當古人有言天下有名丘五其二在河南其三在
河北渉乎陳衛淮晉之郊所見碌碌諸丘使謂足以當
之恐不免為大方之家所笑耳雖然與足下草木臭味
相近也故不得不相語越雞之不能為鵠材不足故也
若不肖之材又安能及此豹藏於南山之霧而文章為

國器者不可掩故也若足下之文何患不赫赫於世也
所恵别巻詩詞清麗讀之使人亹亹足下年少方日新
而未己他日不肖方當望奔軼絶塵而歎耳河出崑崙
墟雖其本源髙逺矣然渠并千七百然後能經營中國
而逹于四海願足下思四海之士以為友増益其所不
能毋務速化而已暑雨方作淮南地卑濕不審比來何
如伏惟侍奉萬福季共來越報書怱怱才能作此記

　　與孫惇夫帖


　　某頓首雖叅對日淺竊以深識英氣了一郡事游刃有
餘欽服無以為喻悵行李促迫不得盡款髙論耳晚刻
伏想起居輕安北巖之約已具短牋道之矣來日若雨
作尚可一詣别若晴暁觧舟矣千萬珍嗇以須逺用

　　與輔聖書

　　某頓首廬陜之行忽復四年雖書問不通時得動静訪
聞於南方交舊間耳人來伏奉嚴教勤懇感慰無量仕
宦不逺鄉里定省之樂不廢親側又得文字為職何慰

如之往者行以道途淹留不及永樂之事夫於公至厚
矣想能夙夜文事以銷往者好武之心甚為尊府快之
授學官既無吏責頗得一意於文字想有論著承逺寄
以慰嬾惰暌違者幸甚某碌碌中秘書幸得窺金匱石
室亦嵗來老嬾無復日新又衆口食貧思得一江湖差
遣使老㓜温飽耳

　　與宜春朱和叔書

　　承頗留意於學書修身治經之餘誠勝他習然敦厚勸

戒以防患洗心平生未嘗得侍而情如骨肉他日深念
之何以得此於左右豈君子於人望其表而識其裏真
以為可教耶竊佩服苦口之規於今不忘日者又䝉賜
教牋敬累幅且名以師保内訟缺然尤不敢當多病昏
塞眼前記一忘十以是不通書於几下又閲嵗矣伏惟
君子盡人之情知四罪之地無嫚人之嫌謹附承動静
且謝不敏謹狀四月日責授涪州别駕黄某狀上

　　某頓首荆州士大夫之淵藪想多得佳士與游諸令弟

講學有日新之功邉鄙肅清外臺宴安伏惟簿領不至
勞動揚清激濁於使者日有禆益某待罪於此謝病杜
門粗營數口衣食使不至寒饑買地畦菜已為黔中老
農耳閒居不欲數與公家相關故不復借書吏作牋記
但以手書上答不審能照察此情否悚仄悚仄衰老多
病亦不能固封惟痛察

　　與中玉知縣書四

　　某再拜往嵗得款語於荆州雖無一日之雅而過䝉愛

之忘其醜遽賜重言自顧缺然何以得此唯君子以虛
受故傾倒耳上峽來忽復五年不忘懐仰楊君來重承
教書勤懇逺寄衣物欽佩嘉徳無有厭斁未縁承教臨
書惘然千萬為民自重十二月二十七日

　　某僦居城南雖小屋而完㓗舎後亦有三二畆閒地種
菜植果亦有飯後逍遥之地所謂園日渉而成趣門雖
設而常關者也生事雖粗具竟未能有根本然衣食随
縁薄厚亦自寡過少累耳但以舍弟知命不能樂静居

數出入然流濕就燥水火自有性雖聖人不能易亦命
也恐欲知故具之承巴縣己是見闕聞已治&KR0724;計嵗裏
必到官相去數舎舟行可勤書也

　　令兄君玉想里居宴豫生事更崇成矣文玉黔陽計到
任乆官况何如邦玉湖南其勢當易得薦章也諸郎頗
得學否伯氏已觧越州近在揚州嫁一女乃入都謀湖
南一縣也鴻範數相見經略令觕重以稱創鉅痛深之
情衣冠小不如禮猶可惟情文當極乎哀也曽申問於

曽子曰哭父母有常聲乎曽子曰嬰児中道失其母焉
亦何常聲之有禮曰女子哭泣悲哀擊胷傷心男子稽
顙觸地無容哀之至也公既從仕宜為鄉黨法則衣服
言語飲食皆當極哀戚之情使後人有觀焉實不肖之
願也滕文公尚能之豈君任不能

　　荅王秀才書

　　某頓首承車馬東來將父命以厚逐客實欽髙義承接
眉宇有學問之氣恨不能留從容以致琢磨之功然足

以占君家父兄之賢也専人辱書禮甚勤某無所可用
於此捐棄漂沒豈所敢推以足下家風好賢樂善則可
矣恵麴藭憂其瘴瘧感佩愛念之意欲分䨇井以報嘉
徳適發數十書遣逺來莊僕未暇及候他便也王定國
尚未到計是益州幹事淹留耳足下氣宇甚裕竊揣量
之但從師取友之功少讀書未及根本耳深根固蔕然
後枝葉茂導源去塞然後川流長浮屠書云無有一善
從嬾惰懈怠中得無有一法從驕慢自恣中得此佳語

也願少垂意不加功而談命猶不鑿井而俟泉也此乃
齊智之所知既承傾倒見與故聊助聰眀之萬一

　　與唐彦道書二

　　某罪逆餘生茍活不死湮伏田里曠絶人事初不知長
者近在隣州不獲修記承問忽辱墜教恩意勤懇承宴
居仁里將十年眉壽康彊知止之風有激貪懦老成之
化功在後進曷勝欽歎即日天氣暄㬉伏惟體力輕安
水濵林下不資扶持數舍相望無縁承教臨書増情謹

奉手狀候起居伏冀若時自壽以福逺親

　　某頓首放逐之迹人所賤鄙道出荆州就親舊少留湯
沐乃辱長者敦婦家𤓰葛之義顧將甚勤贐行祖送恩
意不倦中心藏之不可弭忘到黔中來得破寺壖地自
經營築室以居嵗餘拮据乃蔽風雨又稍葺數口飽煖
之資買地畦菜二年始息肩以是至今不以書逹齋几
惟君子隠居就閒亦簡人事足以照察此心矣某既苦
脚氣不便拜趨因杜門已數月雖鬚白面皺尚能齋粥

如曩時惟懐仰風味則勤爾因人附承動静

　　與桞毅升書

　　某頓首潜伏林泉之下老嬾日甚一日又杜門不接人
事所以乆不能通書惟長者於某兄弟至厚當能相忘
春氣暄㬉即日起居何如伏惟萬福承己外除尚未報
美授何也黔州風俗誇陋士人絶不知學每思荆州多
士大夫大是樂國耳承天金鑾時有朋㳺㑹集否天民
兩遣人到黔州自䨇井但不知道出荆渚長者猶在里

中耳江山悠逺臨書増情千萬自重以須陞擢附承動
静

　　與范宏父書五

　　某再拜昨斾旌在城東以親老醫藥未間不得至館下
尚欲再遣騎承動静而使人即已行公私匆匆因循至
今天氣比來寒暄不常不審南土何如伏惟按部所止
官吏效實鰥寡得告神明之所聴起居百福尚阻參承
臨紙増情謹奉狀願為國自重以須召節


　　某叩頭伏承下車將閲月惟君子之政樂易使鰥寡皆
得職於窮山田畆之間伏想嚚訟之聲不致於庭下齋
閤閒虛起居萬福鄙州江山尚粗足為東南之勝使者
皆中朝名士想復得登臨之助無縁承諸緒言惟有馳
情

　　孤苦病羸薾然在衰削之中方勤窀穸之役人事㡬欲
廢絶且復多故多病欲以書䟽通記室者一日臨紙屢
廢稽緩至此非髙明孰能察其衰疚之情


　　春雪苦寒不審尊候何如伏惟忠厚之氣内外受福小
人之桑梓實霑餘潤惟是望風懐想之日乆未能承教
但馳情耳

　　私家窀穸之事義當自竭力雖委屬應副有朝㫖然百
事裁損不敢以溷州縣實恐以私故病公家耳然差移
兵士亦煩使府多矣熟念誠不自安

　　與賈六宅書

　　某頓首承家希有北園在崆峒山下想見氣象雄壯花

木成隂也寄恵端叔詩軸甚慰流落之情謾追韻和成
衰疾之餘殊無意味都不成詩也旅𤨏不能作公銜奉
報惟君子能盡人之情故敢簡之耳貳車賢明想時有
罇爼以謝江山亦足樂耳往在黔中三年見府中極無
公事計今尚如此如以才者處之於事修用更勝往時
也恨無階一樽對摩圍林表耳事冗又賔客紛紛竟和
韻不成遂别作一篇也

　　與廖方叔帖


　　某頓首雖於左右無一日之雅而相與臭味不逺每喜
得聞清談甚慰向往伏奉教恵貺刲羊醸酒而將之以
公銜何其相鄙外而見待以俗禮耶非不肖所望於君
子也不敢以公銜效尤謹具狀道謝繼自今往來願去
俗禮如送遞書公狀不敢當願深悉深悉(右皆家傳)

　　與李獻父知府書二

　　某再拜伏承使節當還朝計且參臺省之論以慰逺近
之望如役法剰錢不得過一分法意甚美使議法者每

及此何患不皆為良法耶聞希逹當以六月交印不肖
比候宣城迓吏往往得附舟尾江上從容耳許借舡至
海昬稍令賤累免煩暍實受賜不淺若是炭歩溝來三
日可致海昬矣適以兩日傷暑頭眩上狀不如禮悚仄
悚仄

　　前承寄紙須作草漫冩呈不足觀天慶觀記竊欲自作
一銘大書付吉州刻之何如徧觀古碑刻無有用草書
者自於體制不相當如子瞻以哨遍填歸去來終不同

律也或此道士欲刻草書即欲草一巻黄庭令刻之何
如餘更當靣禀耳(右得之獻父四世孫如晦家藏真蹟)

　　與俞清老書三

　　某頓首辱書審宴居有以自樂開軒陳書想見柴桑道
人甚慰懐仰寄恵荆公自録詩極荷勤篤不忘景陶軒
名末為佳詩云髙山仰止景行行止景明也髙山則仰
之明行則行之耳魏晉間人所謂景莊景儉等從一人
差誤遂相承繆耳亦如所謂郡守為一麾也輒為公題

為今是軒并冩去某自去年三月已不作詩徐為公作
數語并冩淵明詩十數首可作幀張之軒中也秀老歸
未為致千萬意

　　某頓首得手教承行李到維陽安穏甚慰俗間酒中亦
得磊落人知此道者否不肖沈埋於塵土中已成流俗
人時時夢想猶有曩時江湖雲月耳思欲弄舟風煙之
外嬰縳似未有脫期永懐方外之人自是宿債輕不可
更作蠒以自纒也阻面千里加愛謹奉狀


　　恵及荆公遺墨入手喟然想見風流餘韻昭慶定林之
間無復斯人矣親老年來多苦足弱臂痛未能脱然然
眠食亦不惡承眷與不淺故及此弟姪軰皆荷齒記感
戢感戢(右見石刻)

　　與㡬道書

　　某再拜道出貴部喜於承教伏䝉敦叙親親之義甚厚
違逺忽復改月何勝懐仰夏暑暄濁不審何如伏惟太
夫人寢膳萬福府中清明事簡不廢温凊甘㫖之職退

而宴閒吉慶所㑹區區方抵髙安幸無他方逺談席伏
祈為道自重以須陞擢謹勒手狀(右皆家傳)

　　與彦修知府書五

　　某再拜春末被㫖移戎州謂計日可參候故不復拜狀
而多病就醫藥所至淹留凡三易舟乃得及此比來不
審尊候何如暵旱得雨想少慰憂民之意某捐棄漂沒
衰疾慵惰乆在林麓已無衣冠但有幅巾直䄌野人之
服恐不可以造公門謹勒手狀承動静


　　欽想風流有日邂逅獲奉緒餘少慰曏往不肖放浪林
泉間己成寒灰稿木尚䝉長者過當愛䕶使立於無悔
之地敬佩嘉意無以為喻重辱手教存問勤懇感激感
激區區來日遂行無縁瞻望唯冀為國自壽以須陞用
某流落羇縳邂逅明公為邦辱知辱愛謙重深畏似淡
薄而乆長有以見君子之交味也奉别忽踰半年雖修
問不數懐仰則勤即日黔州氣候想尚温燠不審尊候
何如伏惟安静不擾民以寕一神所扶祐日擁多福無

縁參承臨書馳情無量伏祈為國自重以須超擢謹勒
手狀

　　比因彭水人囬上狀當己徹几下即日暑雨煩溽不審
尊候何如伏惟公平清重民以不擾神之聽之百福所
集某以家弟不聽遽别留涪陵忽月餘今日遂成行益
逺齋閤惟有馳情伏冀為民自壽以須陞用謹勒手狀
竊觀鎮静足以安夷獠清節足以伏吏民郡齋燕閒時
與僚佐歌舞以謝江山當亦無不樂時别後未嘗不思

清對也由涪渝至此遂無酒可敵齋中色味此邦㣲有
瘴霧日須醇酒幸此旁舎民家頗觧醖酒相給耳殿直
想讀書益有功但令屏雜學且以筆墨弓矢為戲令村
憃老兵為給使乆之自當習静成性矣小子相得一少
年淳謹者與同學稍能勤也

　　與崇寕平老書

　　某拜手昨淹留長沙每得雍容道室惟是賔客紛紛勞
費至人又罕得奉清談耳别來何日不懐想道逺難得

便風音記闕然如化主來辱書勤懇承己作崇寕主人
想見開堂盛集逺助祈慶耳寄茶佳恵此方或不與秦
塞通人煙石磑亦無但於日子中杵修仁茶煎飲耳所
恵春芽極嫩再見漢官儀也相見無期千萬珍重

　　與子仁帖

　　某頓首比承恵顧敬佩厚意暄㬉伏想侍奉吉慶承貴
字曰厚卿竊不以為然安太尉名字如此已顯又是當
朝貴人不可全用也季札見舞韶箾者曰如天之無不

幬也如地之無不載也夫能大庇萬物者莫盛於仁可
字曰子仁則免學人又無俗氣也不知可否

　　與公藴知縣書二

　　某叩頭不審髙安風物何如平生嘗㳺宦在江西否同
僚可與共溪山之樂乎春氣暄㬉即日不審何如伏惟
萬福王事不至勞動否舅母縣君勝裕某孤露困窮日
在墓次幸無他女睦兒相並附起居禮

　　某於公家至不踈度相與之意亦不淺被㫖至陳留略

已六十日終不能作一書承動静亦知公初領邑事不
能不少勞神於簿領書問之闕自可同體相盡爾沈簿
呉掾往來問起居之詳每承流問恩意備矣某以繆於
史事逺竄黔中罪大恩寛惟有感涕即日俟受命即行
無縁㑹面臨書懐仰千萬為民自重謹奉狀

　　與味道明府書二

　　某頓首向承與舍弟書意欲得巫山縣字老懶乆之不
能下筆今日偶快遂書得然物材皆不如人意且謾往

不知堪用否往嘗授大字法於許覺之用退光木板面
以胡粉書不可意輒澣去然既可改則意態有餘往往
下筆即可耳然巫山榜以回禄堕敗今此字癡拙有老
人態則是水土重遲之筆多似可厭勝耳

　　深源乆不聞音問安否此邦士大夫亦多善士思欲得
如公髙才廓落者一晤語不可得也思古人看羊海上
十九年可謂𢎞度君子矣令弟得近書否小子過䝉齒
録甚不忘往日周旋教載之恵也


　　與子正使君書

　　某再拜奉别再見秋暑懐仰何日不勤夏中兩上狀不
審皆得徹几下否不雨四十餘日嵗事或失望時雨三
日甚慰人意想貴部亦霑足秋成有望憂民者可以加
餐矣蕭彦和觧官去新通判為誰相歡否某寓居䝉免
未縁瞻望臨書馳情伏祈為國自重

　　與元仲使君書

　　某頓首再拜元仲使君大夫閤下間者往來道出治部

過䝉地主之禮勤重千萬别來懐想何日不勤頃至武
昌即留居完葺民屋乆之乃小完以是欲修記不暇即
日春寒不審尊候何如伏惟宴息暇豫千里按堵寢食
之味神所相勞某以避范徳孺法當遷居輒欲就貴部
自謀一舍不敢煩公家但不知有責降宫觀人在貴州
否某已具人&KR0657;聽誨諭乃發耳此行似有親依之便望
路欣欣謹勒手狀承動静

　　與宋仙民書


　　某辱教審侍奉萬福為慰竹萌佳恵謹以奉㫖甘以成

　　公之徳(闕)　　　　　　　良勤貞光萬福

　　與六祖範老書二

　　某頓首以衰朽怯人事不能一到成都甚負佳處登覧
然亦是老年漸不喜此曹狡獪耳乃煩輟為人天談道
之光隂飜然一來掃地焚香奉侍數日不知不為世縁
所奪否元監院相隨許時經藏記亦未就但亂寫得十
數軸字歸耳其人暁事幹辦他日若得渠相輔佐甚善

廣之景年及房君所須字各寫得一兩軸并書囊在戎
州不及携來須到家乃可遣餘事元能道之又相見有
期不復覼縷

　　某啟前因三學山化主廻奉手狀并漫記一扇不審得
徹禪几否頃人自富義來再奉手誨喜承宴居多福比
密師自富義來報成都虛六祖奉待又壽寕僧宗喬自
成都來云公已受六祖䟽計不虚傳輒作短䟽助佛事
然老嬾不成言語也某寓居處漸完葺内外終不㑹省

費然厚薄亦隨縁知命欲到成都㸔藥市此行一費亦
不小亦無處减省耳前所寄諸書甚助荒廢欲隨事末
記數句尚未暇惟恱老語録常在几案間一日縁㑹便
下筆矣别作一篇竹軒頌似可觀已付宻師去可種竹
於六祖即用之或須别寫即寄本來可也所要文字多
寫在宻師處不知化縁道路悉存得否秋熱嬾倦奉狀
不如禮(右皆家傳)










　　山谷别集巻十四

