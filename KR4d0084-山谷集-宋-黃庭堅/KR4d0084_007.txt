







　　欽定四庫全書

　　山谷集卷七

　　宋　黄庭堅　撰

　　古詩五十二首(律詩二首)

　　和王觀復洪駒父謁陳無已長句

　　陳君今古焉不學清渭無心映涇濁漢官舊儀重九鼎
集賢學士見一角王侯文采似於菟洪甥人間汗血駒
相將問道城南隅無屋止借官船居有書萬卷繞(一作纔)

四壁樵蘇不爨談至夕主人自是文章伯鄰里頗怪有
此客食貧各仕天一方佳人可思不可忘河從天來砥
柱立愛莫助之涕淋浪(仕一作在)

　　以古銅壺送王觀復

　　隨俗易汩沒從公常糾紛我觀王隆化入蕕不改薫未
見蛇起陸已看豹成文愛君古人風古壺投贈君酌酒
時在傍可用弭楚氛問君何以報直諒與多聞

　　王充道送水仙花五十枝欣然㑹心為之作詠


　　淩波仙子生塵襪水上輕盈步微月是誰招此斷腸魂
種作寒花寄愁絶含香體素欲傾城山礬是弟梅是兄
坐對真成被花惱出門一笑大江横

　　次韻益修四弟

　　霜晚菊未花節物亦可嘉欣欣登髙侣畏雨占暮霞(諺云
朝霞不出門暮霞行千里)楚人醖菉豆輕碧自相誇老夫不舉酒嚥
𠻳鳴兩車良辰與美景客至但成嗟

　　以峽州酒遺益修復繼前韻


　　令節不把酒新詩徒拜嘉頗憶宋玉賦登髙氣成霞渚
宫但衰柳朝雲為誰誇吾宗懐古恨流涎過麴車一壺
澆往事聊送解愁嗟(解一作耐)

　　病起荆江亭即事十首

　　翰墨塲中老伏波菩提坊裏病維摩近人積水無鷗鷺
時有歸牛浮鼻過

　　維摩老子五十七天子大聖初元年傳聞有意用幽側
病著不能朝日邊


　　禁中夜半定天下仁風義氣徹脩門十分整頓乾坤了
復辟歸來道更尊

　　成王小心似文武周召何妨畧不同不須要出我門下
實用人材即至公

　　司馬丞相昔登庸招用元老超羣公楊綰當朝天下喜
斷碑零落臥秋風(昔登庸一作驟登庸)

　　死者已死黄霧中三事不數兩蘇公豈謂髙才難駕御
空歸萬里白頭翁(謂一作為)


　　文章韓杜無遺恨草詔陸䞇傾諸公玉堂端要真學士
須得儋州秃鬢翁

　　閉門覓句陳無已對客揮毫秦少游正字不知温飽未
西風吹淚古藤州(吹一作揮)

　　張子耽酒語蹇吃聞道潁州又陳州形模彌勒一布袋
文字江河萬古流

　　魯中狂士邢尚書本意扶日上天衢惇夫若在鐫此老
不令平地生﨑嶇


　　謝荅聞善二兄九絶句

　　身入醉鄉無畔岸心與歡伯為友朋更闌驀坐客星散
午過未蘇髪鬅鬙

　　未嘗頃刻可去酒無有一日不吟詩詩狂克念作酒聖
意態忽如年少時

　　羣猪過飲尚可醉疥手轑甕庸何傷柳家兄弟太迫窄
狂藥不容人發狂

　　莫作器號驚四鄰甕中有地可藏真淵明醉握逺公手

大笑絶倒人不嗔

　　阮籍醉睡不論昏劉伶雞肋避尊拳至今凛凜有生氣
飲酒真成不愧天

　　公擇醉面桃花紅人百忤之無愠容莘老夜䦨傾數斗
焚香黙坐日生東(李公擇尚書孫莘老中丞)

　　推牀破面棖觸人作無義語怒四鄰尊中歡伯笑爾輩
我本和氣如三春

　　陶令舍中有名酒無夕不為父老傾四坐歡欣觀酒徳

一燈明暗又詩成

　　阮籍劉伶智如海人間有道作糟丘酒中無諍真三昧
更覺嵇康輸一籌

　　戲呈聞善

　　堆豗病鶴怯雞羣見酒特地生精神坐中索起時被肘
亦任傍人嫌我真

　　劉邦直送水仙花

　　錢塘昔聞水仙廟荆州今見水仙花暗香靚色撩詩句

宜在林逋處士家(錢塘有水仙王廟林和靖祠堂近之東坡先生以為和靖清節映世遂移
神像配食水仙王云)

　　次韻向和卿行松滋縣與鄒天錫夜語南極亭二
首

　　雪泥滑滑到山郭提壺勸沽亦不惡林中解道不如歸
家人應念思歸樂

　　衝風衝雨走七縣唯有白鷗盟未寒坐中更得江南客
開盡南牕借月看


　　戲簡朱公武劉邦直田子平五首

　　不趨吏部曹中版且鱠髙沙湖裏魚雖無季子六國印
要讀田郎萬巻書

　　歡伯可解藜藿嘲孔方定非金石交君看劉郎最多智
昨者火事幾焚巢

　　劉郎好詩又能文方我奔竄義甚敦為親未塟走人門
閉門却掃不足論

　　朱家塤箎好兄弟陋巷六經葵莧秋我卜荆州三畝宅

讀田家書從之游

　　朱公趨朝瘦至骨歸來豪健踞胡牀日看省曹閽者面
何如田家侍兒籹

　　戲詠暖足缾二首

　　少姬煖足臥或能起心兵千金買脚婆夜夜睡天明

　　脚婆元不食纒裹一衲足天明更傾瀉頮面有餘燠

　　鄒松滋寄苦竹泉橙麴蓮子湯三首

　　松滋縣西竹林寺苦竹林中甘井泉巴人謾說蝦蟇焙

試裹春芽來就煎

　　天將金闕真黄色借與洞庭霜後橙松滋解作逡巡麴
壓倒江南好事僧

　　新收千百秋蓮菂剥盡紅衣搗玉霜不假參同成氣味
跳珠椀裏綠荷香

　　次韻荅黄與迪

　　和氏有尺璧楚國無人知青山抱國器嵗月忽如遺但
使玉非石果有遭逢時吾宗固神秀天乃晚成之蘭芳

深九畹露味挹三危流俗不顧省古人可前追胸中凌
雲賦自貴知音稀淵源學未淺孝友家正肥與世殊軌
轍三黜理亦宜吳溪浣紗女不用朱粉施豈伊風塵子
市門自夸毗我作僰道囚三年始放歸邂逅終日語貽
我五字詩句如秋雨晴逺峯抹脩眉老馬甘伏櫪坐看
天驥馳灑掃清樾下當為果茗期光隂去易失日月轉
兩儀仲氏有東園花竹深可依寸步不往來千里常夢
思幾時開後戸扶䇿方自兹


　　次前韻謝與迪惠所作竹五幅

　　吾宗墨修竹心手不自知天公造化鑪攬取如拾遺風
雪煙霧雨榮悴各一時此物抱晚節君又潤色之抽萌
或發石懸箠有阽危林梢一片雨造次以筆追猛吹萬
籟作微涼大音稀霜兔束豪健松煙泛硯肥盤桓未落
筆落筆必中宜今代捧心學取笑如東施或可遺巾幗
選懦如辛毗生枝不應節亂葉無所歸非君一起予衰
病豈能詩憶君初解鞍新月挂彎眉夜來上金鏡坐歎

光景馳我有好素絹晴明要㑹期漪漪淇園姿此君有
威儀願作數百竿水石相因依他年風動壁洗我别後
思開圖慰滿眼何時遂臻兹

　　題胡逸老致虛庵

　　藏書萬巻可教子遺金滿籯常作灾能與貧人共年榖
必有明月生蚌胎山隨宴坐畫圖出水作夜牕風雨來
觀山觀水皆得妙更將何物汚靈臺(一作莫將世事侵兩鬢小庵觀靜鏁
靈臺)


　　題蓮華寺

　　狂卒猝起金坑西脅從數百馬百蹄所過州縣不敢誰
肩輿虜載三十妻仵生有膽無智畧謂河可馮虎可搏
身膏白刃浮屠前此鄉父老至今憐

　　衝雨向萬載道中得逍遥觀遂託宿戲題

　　逍遥近道邊憩息慰憊懣晴暉時晦明謔語諧讜論草
萊荒䝉蘢室屋壅塵坌僕僮侍偪仄涇渭清濁混

　　題竹尊者軒


　　平生脊骨硬如鐵聽風聽雨隨宜說百尺竿頭放步行
更向脚跟參一節

　　送密老住五峯

　　我穿髙安過萍鄉七十二渡遶羊腸水邊林下逢衲子
南北東西古道塲五峯秀出雲雨上中有寶坊如側掌
去與青山作主人不負法昌老禪將栽松種竹是家風
莫嫌斗絶無來往但得螺師吞大象從來美酒無深巷
(一本羊腸下有兩句云去時擷茗奉正香歸來秧稻夏日長)


　　拜劉凝之畫像

　　棄官清潁尾買田落星灣身在菰蒲中名滿天地間誰
能四十年保此清淨退往來澗谷中神光射牛背

　　跋子瞻和陶詩

　　子瞻謫嶺南時宰欲殺之飽喫惠州飯細和淵明詩彭
澤千載人東坡百世士出處雖不同風味乃相似(東坡云古
之詩人有擬古之作矣未有追和古人者也追和古人則始於東坡吾於詩人無所甚好獨好淵明其詩質而
實綺癯而實腴自曹劉鮑謝李杜諸人皆莫及也吾前後和其詩凡一百有九篇至其得意自謂不甚愧淵明

然吾之於淵明豈獨好其詩也哉如其為人實有感焉淵明臨終疏告儼等吾少而窮苦每兼以家弊東西遊
走性剛才拙與物多忤自量為已必貽俗患僶俛辭世使汝等㓜而飢寒淵明此語盖實録也吾真有此病而
不蚤自知半生出仕以犯世患此所以深愧淵明欲以晚節師範其萬一也)

　　題李亮功戴嵩牛圖(公寅)

　　韓生畫肥馬伏仗有輝光戴老作瘦牛平生(一作田)千頃
荒觳觫告主人實已盡筋力乞我一牧童林間聽横笛

　　次蘇子瞻和李太白潯陽紫極宫感秋詩韻追懐
太白子瞻


　　不見兩謫仙長懷倚脩竹行遶紫極宫明珠得盈掬平
生人欲殺耿介受命獨往者如可作抱被來同宿砥柱
閱頹波不疑更何卜但觀草木秋葉落根自復我病二
十年大斗久不覆因之酌蘇李蠏肥社醅熟

　　瓊芝軒

　　卓僊在時養瓊芝深根固蔕活人命憧憧來問此何草
但告渠是唐婆鏡(子瞻詩所記胡道士玉芝一名瓊田草者俗號其葉為唐婆鏡葉底開花
故號羞天花以予考之其實本草之鬼臼也嵗生一臼如黄精而堅瘦滿二十嵗可為藥就土中生根取一臼

勿令大本知也煮麵如餫飩皮裹一臼吞之數日不飢啗三臼可辟榖也黄龍山老僧多採而斷食令人體臞
而神王今方家所用鬼臼乃鬼燈檠耳如蜀人用鬼箭但用一草根不知何物也鎮陽趙州間道傍叢生三羽
者真鬼箭俗醫用藥如此而責古方不治病可勝歎哉因論玉芝故并記之以遺胡道士道士胡君洞微卓君
玘之弟子卓君之時欲崇飾宫觀而俗縁薄規模甚逺而不成就及胡君而宫殿崇成便齋曲房松竹薈蔚觀
其軒窻開塞宜冬而愜夏智慮通物者也又好文多藝能治賔客具至者忘歸此東坡先生所以每至而留連
者歟)

　　龜殻軒

　　紫極宫中三百楹道人獨藏一神屋開軒納息星月明

時有白雲來伴宿

　　秋聲軒

　　誰居空閒扇橐鑰情與無情並時作是聲皆自根極來
更莫辛勤問南郭

　　次韻徐仲車喜董元達訪之作南郭篇四韻

　　董侯從軍來意望名不朽款門拜徐公在徳不在酒徐
公雖避俗對客輒粲然耳不聞世事時誦陶令篇

　　次韻仲車為元達置酒四韻


　　射陽三萬家莫貴徐公門誰能拜牀前況乃共酒樽唯
此醉中趣難為醒者論盗臥月皎皎雞鳴雨昏昏

　　次韻仲車因婁行父見寄之詩

　　前朝老諸生大半正丘首投荒萬里歸煩公問健否往
時望江宰今為夏津吏他日可教之玉音尚無棄



　　山谷集巻七

