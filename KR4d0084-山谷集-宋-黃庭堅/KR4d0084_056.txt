







　　欽定四庫全書

　　山谷别集巻十二

　　宋　黄庭堅　撰

　　題䟦

　　評釋長沙法帖十八條

　　梁武帝書

　　脚氣帖

　　數朝脚氣


　　脚字微摹轉失筆

　　唐太宗書

　　臨朝帖

　　昨日以下應是别日敕

　　廢游甘泉帖

　　只理㑹遼東一役

　　唐髙宗書

　　審行宏福帖


　　此帖妙絶恐非怕婦漢所能

　　漢張芝書

　　望逺懸想帖

　　望逺懸想何日不懃捐棄漂沒不當行李又去春送
(送字下當作舉字)喪到美陽須待伴比故遂簡絶有縁復相
聞餐食自愛

　　後漢崔子玉書

　　伯英云吾上方崔杜不足下比羅趙有餘則序崔當

在張前

　　魏鍾繇書

　　杜度張昶遺墨遂不復見可嘆也

　　吴青州刺史皇象書

　　即戎帖

　　如鸇

　　鸇字絶妙

　　頑闇空薄帖


　　頑闇空薄加以年老凡百朽穢無所中宜特䝉哀待
殊異之遇

　　險哀

　　險哀句中險字乃摹損

　　晋丞相王導書

　　致身帖

　　省示具卿辛酸之意吾甚憂勞此事亦不暫忘然書
足下所欲致身處尚在殿中王制正自欲不得許卿

當如何導

　　改朔帖

　　導白改朔情增傷感濕烝自何如頗小覺損不帖有
應不懸耿情增傷感濕烝

　　傷感濕烝字皆佳

　　王羲之書

　　秋月帖

　　而觸暑逺涉


　　而觸暑逺涉而失一㸃

　　初月二日以下四帖

　　此數帖語不類晋人自初月以下十一行皆非右軍
手墨此或是集書時貴人戲作行布其間以待後之
别者耳

　　大熱帖

　　晴便大熱小船中至不易可得過夏

　　昨見君歡帖


　　疾患小差與宏逺俱臨遲共寫懐

　　謹此代申帖

　　此已下八行是智永書之不臧者

　　題右軍十七帖後

　　十七帖者必多臨本永禪師及虞世南禇廷誨臨寫
皆不甚逺故世有數本皆不同此帖全是廷誨筆意
如揚雄蜀都以下似拙工寫真但神痴耳

　　採藥帖


　　九日當採藥至日欲共行也失一筆

　　題右軍帖後

　　右軍與周益州書凡三十許帖銓次者誤置兩巻中
耳按周撫字道和穆帝永和三年桓温攻成都李勢
降以撫為益州刺史彭模擊范賁獲之益州平封建
城公在官十年卒蜀人廟祠之

　　晋丞相王敦書

　　晋賊王敦


　　晋司徒王珉書

　　此月亟盡帖

　　此月亟盡二十四日是王濟祖日欲必赴卿可尅過
明吾當下解相待臨出遣報既至王家畢卿可豫報
先公令作一頓美食可投其飯也

　　豫報先公

　　豫報先公報字傷筆多然古人作字大體如此

　　晋司徒王珣書


　　衆感帖

　　衆感字尤妙

　　晋侍中郄愔書

　　第三帖

　　毁當字作兩行可笑

　　晋太守山濤書

　　補吏部郎帖

　　此下有十九字悮置羊欣書後


　　宋特進王曇書

　　王曇首失一首字

　　王羲之書

　　屏風帖

　　試求屏風遂不得

　　餞行帖

　　自成旅以從至開祖字當是虞永興少年時書

　　闊别帖


　　闊别以下七行當是永禪師得意書也

　　服散帖

　　省卿書但有酸塞

　　王獻之書

　　薄冷沈痼帖

　　薄冷以下至消息二十八字是歐陽率更書不但得
之筆法其語氣是隋唐間人

　　王獻之書


　　忽動小行帖

　　一字筆誤成十

　　鵝羣帖

　　右軍寫經換鵝時子敬尚㓜少必未能作簡此是好
事者為之耳如貞觀初楊師道軰可作此字元符戊
寅十月飯後来怖魔閣致平子禮端夫在焉(右家傳)

　　䟦白兆語後

　　伏惟爛木一橛佛與衆生不别有時杖子擊著直得凡

聖路絶

　　此白兆語也公能領此語則築室以自便與使冠盖
之士聞桃花巖之風期而来者有所息豈遽相逺哉
古人言心徑未通觸物成壅而欲避喧求静者盡世
未有其方前作桃花巖詩䟦尾自有㑹意處士大夫
多傳之不可改也(右家蔵真蹟)

　　書發願文後

　　雲巖西堂度夏舊荘主有出家兒氣節有為衆竭力之

心以知事方圓一不合遂縮手䄂間余深為雲巖惜失
此人因書此發願文贈之紹聖元年五月巳酉山谷老
人書

　　書自草秋浦歌後

　　紹聖三年五月乙未新開小軒聞幽鳥相語殊樂戲作
草遂書徹李白秋浦歌十五篇時小雨清潤十三日所
移竹及田野中人致紅蓮三十本各已蘓息唯自籬外
移橙一株著籬裏似無生意盖十三日竹醉而使橙亦

醉亦失其性矣知命自黔江得一畫眉云頗能作杜鵑
語故携来然置之摩圍閣中時時作百蟲聲獨不復作
杜鵑語為客談此客云此豈羊公鶴之苗裔耶秦少㳺
學書人多好之惟錢穆父以為俗初聞之不能不嫌巳
而自觀之誠如錢公語遂改度稍去俗氣既而人多不
好老来漸嬾慢無復此事人或以舊時意来乞作草語
之以今巳不成書輒不聴信則為畫滿紙雖不復入俗
亦不成書使錢公見之亦不知所以名之矣摩圍閣老

人題(右有石刻)

　　書伯時陽闗圖草後

　　元祐初作此詩題伯時所作陽闗圖崇寧元年五月見
此草於趙升叔家殊妙於定本升叔伯時壻也時俱繫
舟於大雲倉之逹觀䑓下

　　書王周彦東坡帖

　　東坡云大字難於結宻而無間小字難於寛綽而有餘
此確論也余嘗申之曰結宻而無間瘞鶴銘近之寛綽

而有餘蘭亭近之若以篆文說之大字如李斯繹山碑
小字如先秦古器科斗文字東坡先生道義文章名滿
天下所謂青天白日奴𨽻亦知其清明者也心恱而誠
服者豈但中分魯國哉士之不游蘓氏之門與嘗升其
堂而畔之者非愚則傲也當先生之棄海瀕其平生交
游多諱之矣而周彦萬里致醫藥以文字乞品目此豈
流俗人炙手求熱救溺取名者耶盖見其内而忘其外
得其精而忘其粗者也周彦敦厚好學行其所聞求其

所願得意於寂寞之鄊邀樂於無臭味之處他日吾将
友之而不可得者建中靖國元年正月乙酉書

　　書平原公簡記後

　　平原公盛徳之士識量絶諸公逺甚士大夫亦多愛之
然未必知之也人不易知知人亦未易也有是哉元祐
九年四月在雙井永思堂檢舊書見元祐初簡記如接
笑語軍山之木拱矣眼中無復斯人使人惘然竟日因
蜀僧範公言長沙湯氏以石工擅名雅善得人筆意請

範公因行李携示之平原公書亦自難識或不解此意
且為携入溈山調䕶之二十五日丙寅某書(右有石刻)

　　䟦唐道人編余草藁

　　此皆山谷老人棄紙連山唐坦之編綴為藏書可謂嗜
學然山谷在黔中時字多隨意曲折意到筆不到及来
僰道舟中觀長年盪槳羣丁撥棹乃覺少進意之所到
輒能用筆然比之古人入則重規疊矩出則犇軼絶塵
安能得其髣髴耶此書他日或可與或可作安石碎金

見愛者或謂不然不見愛者或比余為鍾離景伯耶

　　䟦朱應仲巻

　　建中靖國元年四月丙午承天寺經藏南試金崖石研
諸葛元筆研不滯墨墨不凝筆但觀者如墻殊增暑氣

　　元祐間大書淵明詩贈周元章

　　元章雖為外兄弟其清脩好學草木臭味自同索余作
字雖多余不倦也

　　再䟦


　　觀十年前書似非我筆墨耳年衰病侵百事不進惟覺
書字倍蓰增勝復於范君仲處見東坡恵州自書所和
陶令詩一巻詩與書皆奔軼絶塵不可追及又悵然自
失也建中靖國元年四月巳未

　　䟦樂道心經

　　李樂道為親而書馬潤之為親而傳刻皆美意也使二
君又能參其義知五藴皆空以游世不落煩惱濁中則
所以為其親者又更至焉韓退之云喧譁不滿眼咎責

塞兩儀此不見色空即是空累也

　　䟦王子予外祖劉仲更墨蹟

　　某十五六時游學淮南間晋城劉仲更以多聞强識得
近世不傳之學為大儒歐陽文忠公宋景文公所稱賞
唐書天文地理律厯五行志皆仲更所定諸公但仰成
而已仲更位卑年不夀不及翺翔於中朝賤生不及承
顔接辭嘗以為恨頃嵗䝉恩入祕書省祕書省官皆天
下選求如仲更之學術深宻者盖鮮今觀遺草為之霣

涕建中靖國元年五月癸未故太史氏黄某書

　　䟦栁枝詞書紙扇

　　劉賔客栁枝詞雖乏曹劉陸機左思之豪壮自為齊梁
樂府之将帥也

　　䟦竹枝歌

　　劉夢得作竹枝歌九章余從容䕫州歌之風聲氣俗皆
可想見

　　又書自草竹枝歌後


　　劉夢得竹枝九篇盖詩人中工道人意中事者也使白
居易張籍為之未必能也(右有石刻)

　　䟦張拙頌題唐履枕屏

　　張拙見石霜悟巧拙語遂能窮佛根源此異人也然自
此潛伏不聞豈所謂藏其狂言以死者乎

　　䟦王晉卿墨蹟

　　王晉卿畫水石雲林縹緲風埃之外他日當不媿小李
将軍其作樂府長短句踸踔之語而清麗幽逺工在江

南諸賢季孟之間近見書戒壇院佛閣碑文句與筆畫
皆頓進所謂後生可畏者乎

　　䟦自書樂天三游洞序

　　元和初盗殺武丞相於通衢樂天以賛善大夫是日上
䟽論天下根本所言忤君相按劒之意謫江州司馬數
年平淮西之明年乃遷忠州刺史觀其言行藹然君子
也余徃来三游洞下未嘗不想見其人門人唐履因請
書樂天序刻之夷陵向賓聞之欣然買石具其費遂與

之建中靖國元年七月涪翁題

　　䟦知命弟與鄭幾道駐泊簡

　　知命弟學魯公東西林碑隂字殊有一種風氣恨未遒
耳年不五十遽成丘山觀其平時規摹不自謂止此今
日見此書心欲落也建中靖國元年七月二十五日涪
翁題

　　知命作樂府長短句及小詩皆清苦愁絶可傳可玩非
今號能文者所能髣髴也十月癸夘再觀乃書而歸之

鄭幾道

　　䟦秦少游踏莎行

　　霧失樓䑓月迷津渡桃源腸斷無尋處可堪孤館閉
春寒杜鵑聲裏斜陽暮

　　驛寄梅花魚傳尺素砌成此恨無重數郴江幸自遶
郴山為誰流下瀟湘去

　　右少游發郴州囬横州多顧有所屬而作語意極似劉
夢得楚蜀間詩也


　　䟦王君玉定風波

　　把酒花前欲問天春来秋去苦茫然風雨滿枝花滿
地何事却教纎草占流年

　　試把鈿筝重促柱無緒酒䦨清淚滴朱絃頼有玉人
相顧好輕笑却疑春色在嬋娟

　　王君玉流落在外轉守七郡意不能無觖望然終篇所
寄似為執政者不恱上獨憐之耶

　　䟦老杜病後遇王倚飲贈歌


　　建中靖國元年八月二十二日沙頭荆江亭北軒下書
元章兄弟為余斫霜鱠遂能加飯一桮摩挲腹囊戲書
此詩以為謝

　　䟦李太白於五松山贈南陵常賛府

　　元叔無恙時賓客至者如歸或傳仲良作冡宰客或有
不得見者荆州士大夫之憎語殆未必然然仲良於今
恩意傾倒不减元叔時以其愛我者故盡言借太白以規之

　　跋馬忠玉詩曲字


　　馬忠玉翰墨頗有勁氣似李西䑓但少妍耳詩句亦不
草草盖致古人詩磊磊在其胷中亦善題評至其作樂
府長短句能道人意中事宛轉愁切自是佳作

　　䟦永叔與挺之郎中及憶滁州幽谷詩

　　歐陽文忠公書不極工然喜論古今書故晚年亦少進
其文章議論一世所宗書又不惡自足傳百世也建中
靖國元年冬至觀於荆州沙市舟中雪晴大寒捉筆不
能字鍾陵黄某題


　　䟦東坡長短句

　　龍丘子陳慥季常之别號也作無愁可解東坡為作序
引而世人因號東坡為龍丘所謂盖有不知而作之者

　　䟦寒山詩贈王正仲

　　此皆古人沃衆生業火之具余聞王正仲閉闗不交朝
市之士其子鑄參禪學道不樂火宅之樂因余姪檥求
書故書遺之

　　䟦净照禪師真賛


　　浄照禪師浄因寺臻道人也東坡則翰林蘓子瞻徃嵗
謫官黄州嘗居江上之東坡龍眠盖廬江李伯時頃與
其弟徳素同郡李元中求志於龍眠山淮南號為龍眠
三李者也浄照老人恬淡少為作寺舍僻在西南人罕
知之者予嘗作真賛云猛虎無齒卧龍不吟風林莫過
六合雲隂逺山作眉紅杏腮嫁與春風不用媒阿婆三
五少年日也解東塗西抹来人以其近俳也笑其俳不
既其實今既龍眠寫照東坡作偈此話乃大行䟦尾八

公是日不約而集元祐三年冬至前一日南昌黄某書

　　䟦王觀復歐陽元老髙子勉簡

　　王觀復歐陽元老髙子勉三君子者雖事業不同要皆
知為巳之學先行其言而後從之者也他日聲名烜赫
而所為不録録然後余言可信矣

　　䟦心禪師與承天監院守瓌手誨

　　黄龍堂頭心禪師法中龍象末世人天正眼也其蒲團
禪板軍持應器尚可霑其福恵荘嚴之澤况其未滅度

後一月中翰墨遺教耶政可收藏以為傳後之杜撰釋
子盲無慧目自作野狐伎者輒出示之使知前軰平易
祕宻盖如此崇寧元年正月甲戌黄某題

　　䟦自草東坡詩

　　此東坡先生合浦所作詩墨跡在歐陽誨夫家有兒陟
年纔十四未知来訪余一日馮紹先張昌裔見過誦之
金石琅琅聴之使人安樂因為作草

　　䟦周越書後


　　周子發下筆沉著是古人法若使筆意姿媚似蘓子瞻
便覺行間茂宻去古人不逺矣何止獨行於今代耶建
中靖國元年九月乙丑荆江亭下舟中書

　　䟦自草與劉邦直

　　建中靖國元年十月沙市舟中晚日入忩松花泛研愛
此金屑銑澤因為邦直作草頗覺去古人不逺然念東
坡先生下世故今老僕作此無顧忌語後生可畏安知
来者不如今者特戲言耳


　　䟦草書子美長韻後

　　建中靖國元年二月丁巳下土淄灘小舟雙艣傲兀令
人眼花書字不成(右皆家傳)

　　䟦草書子美詩後

　　建中靖國元年二月丁巳晚下羣猪灘未滅燭為孫惇
夫作此草匆匆賓客時誠不暇作矣

　　書次韻周元翁游青原山寺後

　　予曩時上七祖山極愛其山川故為予友元翁作此詩

又出上方之南得古釣䑓嘉遯世不見其光輝者元翁
亦請予賦詩詩曰避世一丘壑似漁非世漁獨尋嘉橘
頌不遺子公書筍蕨林塘晚絲緡嵗月除安知冶容子
紅䄂泣前魚元翁曰青原遺跡但有顔公大字當并刻
此二詩使来者得觀焉其後各解官去不果刻海昏王
子駿以生絹来乞書子駿於余外家有連故書予之能
以青石板刻而送之祖山亦一段竒事南昌黄庭堅書
(右見真蹟)


　　書程夫人墓誌後

　　余觀長安君梱内之法知其外家淵源必有積累或鍾
其美於女子耳余嘗病今世士大夫家既去父母而從
人矣及其夫得官於瘴癘之郷妻輒不隨世俗亦以為
當然夫人不納族人之議從夫於南平此足以厚薄俗
矣至於救人急難决事可否皆男子之事而長安君躬
行之可謂健婦矣所聞不出房闥乃能啟手足而不亂
又何其難也


　　䟦東坡自書所賦詩

　　東坡少時規摹徐㑹稽筆圜而姿媚有餘中年喜臨寫
顔尚書真行造次為之便欲窮本晚乃喜李北海書其
毫勁多似之徃時惟唐林夫學書知古人筆意少所許
可甚愛東坡書此與泛泛好惡者不可同年而語矣(右有
石刻)

　　䟦梅聖俞贈歐陽晦夫詩

　　余三十年前欽慕聖俞詩句之髙妙未及識面而聖俞

下世二十年前官於汝州葉縣聞歐陽君學詩於聖俞
又得贈行詩而葉人能誦其詩歐陽君巳行又不及識
元祐巳巳庚午乃見歐陽君於京師其人長鬛眉目深
沈宜在丘壑中也用聖俞之律作詩數千篇今世雖巳
不尚而晦夫自信確然今當為掾龔州待嵗月於桂林
里中桂林主人今甚好文晦夫行矣徃游幕府作嘉客
不獨過家上冡為可樂也元祐五年正月二十一日黄
某題


　　書船子和尚歌後

　　船子和尚歌漁父語意清新道人家風處處出現所以
接得夾山水灑不著崇寧元年四月巳丑飯於萍鄊之
䕶法院僧堂中齋起受温浴浴罷書此巻以解倦

　　䟦苦寒竹

　　開封張徳淵號為有急難之義予晚識之於長沙名不
虛得也泊船驛步門與徳淵官廨相近時時相過奔走
予所闕如有人輓其前推其後也他日持此巻来乞書

㑹舟子作嵗除未能行舟中無他縁偶得意書盡崇寧
二年十二月晦山谷老人書(右真蹟今藏晉陵尤氏)

　　書朱暉傳後

　　梁嘗有疑獄羣臣半以為當罪半以為無罪雖王亦疑
梁王曰陶朱公以布衣富侔國是必有竒智廼召朱公
而問曰有疑獄於此國以為當罪者半寡人亦疑吾子
决是奈何朱公對曰臣鄙人也不知當獄雖然臣之家
有二白璧其色相如也其徑相如也其澤相如也然其

價一者千金一者五百金王曰徑與色澤相如也一者
千金一者五百金何也朱公曰側而視之一者厚倍是
以千金梁王曰善故獄疑則從去賞疑則從與梁國大
恱盖墻薄則亟壊繒薄則亟裂器薄則亟毁酒薄則亟
酸厚之在人可謂美徳矣鄭當時未嘗不言天下長者
吾嘗想見其人如朱文季可謂天下長者非耶吾宗潤
父方喟然有尚友之意而比来學士大夫持論甚髙余
謂不如載之行事潤父以為何如(右真蹟藏於潤父孫樸)


　　書安樂泉酒頌後

　　荆州公厨酒之尊貴者曰錦江春其色味如蜀中之小
蜂蜜和柘漿飲之使人淡悶所謂厚而濁甘而噦者也
士大夫家喜作菉豆麯酒幾與氷甆同色然使人飲之
心興轟轟害人食眠所謂清而薄辛而螫者也誠使公
私之釀合去四短合用四長則為佳醖矣大槩錦江春
以米入漿不待味極酸而炊故但甘而不辛又用麯少
故不能折甘味其濁則不待醅熟而榨耳菉豆麯投水

太多又不以麥糵折其辛味故也若斗取六升豈有薄
哉(右家傳)

　　題韓幹御馬圖

　　盖雖天廐四十萬疋亦難得全材耳今天下以孤蹄棄
驥可勝歎哉(右真蹟藏於富川呉氏)












　　山谷别集巻十二

