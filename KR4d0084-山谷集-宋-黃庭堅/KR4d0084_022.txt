







　　欽定四庫全書

　　山谷集巻二十二

　　宋　黄庭堅　撰

　　墓誌銘

　　朝請大夫知吉州姚公墓誌銘

　　元豐辛酉八月已未朝請大夫知吉州事姚公以疾卒
于州之正寢屬吏豫章黄庭堅既哭公于堂弔問諸孤
退則論撰公之世出官次躬行吏考遺諸孤使求立言

之君子銘之其孤洸沆曰實以某年月某甲子奉窀穸
於錢塘之某原舉先夫人祔焉維先人之治行它人所
不能言銘先人宜莫如子不得辭遂銘之恭惟姚氏其
自出甚逺其後乃占吳興武康察及思廉父子以史顯
璹元崇皆武后時宰相而元崇汔相泰陵名重天下姚
氏遂為中州姓族與唐俱盛衰有仕江南李氏以軍伐
補東布洲鎮遏使者諱瓘李氏納圖籍遂歸田焉是為
公之髙大父東布洲今通州之淨海也故公為淨海人

曽大父諱某皆有潛德在田里及公起家仕至中郎累
贈先府君刑部侍郎公登慶厯初進士第由縣尉至作
州所至各有吏能言九遷為職方郎中㑹新格以階寄
禄故今為列大夫嘗以博士勾當廣西經略使公事廣
東西新去兵火所向瘡痍者未起公招慰拊納人就耕
食使者視成以書最知鬱林州三嵗未嘗論决大辟今
天子即位遣子弟修土貢例當推恩公六子皆未仕遂
不遣子而遣其弟旁郡不能者多愧之通判杭州州東

挾漕河皆民田白龍澤岸善决毁民成功公至則為捍
水隄於今以有年其為吉州葢以揉熟世故左右文法
又其資長者始至承前守留事訟訴盈庭逮報受書數
吏不勝舉舞文吏亦以嘗公公色夷氣平徐徐區别皆
盡人情而後境中日以無事出報謁賔客一府皆驚公
忠信孝友好學不倦下士如不及任職直前不為後日
計禄仕垂及四十年奉身菲薄而棄諸孤之日衣才可
以斂帑才可以具喪而諸孤無以歸其砥礪廉節不减

古人公諱某字某年六十有三夫人某氏有封邑於金
華先公七月卒六男子長則洸䖍州司理參軍滂蘄州
蘄春縣尉汲滌沆滸五女子適某官應昭若某官阮之
武某官劉敏脩敏脩之配既没許以繼室歸之而未行
也銘曰

　　諸姚有聲望自吳興唐遷江南乃籍金陵有以武功
執戈海浦連其曽孫耕食不去公舉進士興于畝桑
勤官下邑薦者交章從軍桂嶺别駕海碣奉公恤民

如我飢渴初不赫赫去思則多及為廬陵下車以歌
宜壽富貴而不克享勒于銘詩封恨黄壤

　　朝請郎知吉州畢公墓誌銘

　　吉州太守畢公以元豐五年冬十一月已丑殁於理所
屬縣皆來弔哭越厥月已亥咸集乃稽度初終圖建不
朽謂豫章黄庭堅曰我公好學力行能仕立節安可無
述其孤平仲伏哭且言實將以某年月某甲子葬於浮
光先光禄之兆先夫人趙氏繼室夫人滕氏皆祔焉則

㑹有僚詢事考徳勒之金石公諱某字某銘曰

　　於惟畢公弼周祚國厥興來仍有萬吉卜暨卓至諴
文獻方轂中原之季託植南邦髙王父璵始籍浮光
奕世濟美執經躬耕王父中正贈官中都先人諱京
實光禄卿公舉進士以親受福初載州縣薦書一束
奉佐祕書主簿國子牧民咸平以奉常土佐調兵食
五十七州輸錢轉粟使者借籌考牧至逺&KR0766;&KR0766;羊牛
維深與磁維二千石熈寧甲寅河食我壁聯桴委粟

調䕶老弱降兵築室不請隣糴流者歸野止有麰麥
公厨告病貸之私籯始其去歸折劵不征持節關隴
百城竦竦湔拔亷秀劾遣贓冗都尉輕車尚書中樞
肅肅雍雍象服左魚朝奉朝請實維新書吉在江西
素號難附公父母之苦語詆訶曽是健訟化為舞歌
公生戊戌嵗復元首我民無禄公疾卧牖上章請老王
命休之拖紳拜賜屏藥治歸哭者隕涕孰能使之其
配趙女椒不盈升來繼婦職汝隂之滕其宜家人厥

年不登有婉淑女采自葑菲壼儀柔嘉維妾李氏能
力大故哀恤應禮公子三男惠連有萎平仲和仲季
未勝衣蓋七女子伯嫁而死四歸以時三處未字長
倩孫鼛淮海維揚大梁開封羅遹魏相濟隂曹南任
氏元常藹藹諸壻官學譽處人亦多公擇士歸女公
姿忠純言可信期秋陽皦皦表襮不施力學好問胷
次積藏有來咨求傾寫河江稗言所收齊諧所記炙
轂流膏坐客亹亹奉已純約與人務惇錦衣被頻不

有其文世家多財而不安富惟避分貲以殖季父孩
養羸露爰及昏娶吏事儒雅孔惠且明不張聲勢隠
哀索情髙明顯融萬鍾應有慈祥弟友訖不中壽非
此其身或昌厥後浮光之麓楸柏既林鑱詩立宅亶
古求今

　　朝請大夫致仕狄公墓誌銘

　　公諱遵禮字子安唐大臣梁公之苗裔避五代亂始去
太原稍占籍湘潭間公之季年乃以孥家食于荆南而

墳墓實在陽翟祖希顔徐州録事叅軍贈兵部尚書父
棐樞密直學士工部侍郎亦贈工部尚書公之伯氏遵
度字元規名士也故公之學問淵源近前輩有所聞則
行之少以父任試祕書省校書郎三遷為大理評事知
湖州安吉縣明州鄞縣稍有能聲以大理寺丞通判成
徳軍通判蜀州賜緋衣銀魚又通判江寧府知興化軍
發運使改鹽法薦公知漣水軍廢軍為縣改知沂州未
上選管勾牛羊司罷知淮陽軍避髙遵裕改通州於是

七遷為尚書駕部郎中賜紫衣金魚改朝議大夫管勾
崇禧觀以本官致仕以子明逺任右朝請大夫進左朝
議大夫致仕六年乃卒享年七十有六實元祐九年正
月也勲上柱國爵西城縣開國男食邑七百戸夫人壽
安縣君鄒氏七子長則明逺次明復前河南府左軍巡
判官次明權蚤卒次明通郊社齋郎次明忠假承務郎
次明述明昭三女子嫁通直郎呉充禮蘭溪尉沈道宣
徳郎沈遜在安吉時馬尋守湖州少公恐不任事安吉

大姓俞氏所為多不法前後令不敢擊俞氏私釀酒椎
牛㑹客公捕得劾治尋大驚曰乃能如我少時在鄞縣
縣中號無訟乃築亭觀延閩人章望之表民與講學士
子頗歸之表民集中有與狄子論事則公也在興化時
邑中仕家十八九賓禮秀孝摧折強宗興温承荻蘆之
陂溉南北西洋民食其功去而祠享之其為通州颶風
壞民廬舎老㓜夷處勞来勸戒不以遺後人公天資敦
厚不道人短長仕官且然其所知雖大利害以與人不

知資已待僚屬盡敬見其一長保薦不以疑似小過輕
絶之元規早世嫂劉夫人少寡守二女公事嫂撫孤子
不愧古人退居與父老欵曲未嘗入謁府縣訖于牖下
言笑而終不以疾痛嗚呼可以無媿矣明逺將以紹聖
改元之明年元月奉公之柩合𦵏於陽翟之張洞壽安
縣君之墓則來乞銘於豫章黄庭堅昔余舅氏户部尚
書李公擇元規婿也數為余道子安之為人今子安後
殁不得公擇銘其墓銘非余其誰銘曰


　　良吏循循父母小民事不赫赫故走于塵天下長者
為人不疚商財計功則在人後嗚呼狄公睦家甚雍
政問得民不問其逢康寧壽考徳則自好不富其橐
以仁為寶膴膴韓城其望具茨公宫其中詔以銘詩

　　朝奉郎致仕王君墓誌銘

　　君諱黙𤏡道人字復之曽大父鄰大父某皆隠約田間
父晏始命君棄耒為諸生及君仕於朝累贈至朝散大
夫君㓜小執養事師趨庭問膳自有度量識者以為此

兒當立王氏門户果登治平四年進士第授什邡縣主
簿縣與綿竹縣俱調夫築洛口堰其功十萬鄰邑憂不
辦君酌民言而賦功省公能愛民力不閱月而成遷通
泉令通泉歲饑甚君不待報而發廩乆不雨至是而雨
聯有千頃渠堙廢不知其始其旁短户積嵗不能入賦
君因其民願决其源二十里注之江嵗以大熟民畫像
祠之熈寧中中書房檢正官熊本察訪陜夔路青苖免
役法任君定奪兩路役法及州縣應廢者以君為能使

者交章薦之改中書省著作佐郎本薦君可任提舉常
平詔引上殿㑹耳聵不能奉詔乞得監味江鎮茶埸以
憂去服除轉運使苖時中饋軍興奏君管勾文字討乞
弟師還以瘴癘不能隨師者萬人且棄死夷地矣君請
以運糧虚舟載之分責使臣將䕶醫粥以卒之存亡為
殿最所全活者十七八以軍功吏考遂改承議郎覃恩
遷朝奉郎既而歎曰吾聞人言憒憒也終不可以立於
朝於是請老而歸年始四十有八遂放浪江淮山水間

歸而治大宅開花圃築臺榭與父老歌舞之如是十年
乃終享年六十初室陳氏生二男四女而卒追封金華
縣君繼室張氏亦蚤卒追封華陽縣君男曰洪以任為
太廟齋郎大邑縣主簿曰源舉進士女嫁進士廖亶陳
處義程遵道其季居室洪卜以元符二年十一月葬君
於西岸之白水近朝散君之兆而來乞銘復之於庭堅
同年進士也雅聞復之為𤏡道之鄉先生人所愛敬近
乎古所謂歿而可祭於社者故叙而銘之復之少時貧

甚富室子弟會于州學召一儒生講春秋君造講席而
儒生揮之君以怒去歸杜門讀春秋一月乃從儒生質
所疑儒生噤不能荅君因為諸生講之皆得聞所未聞
其從仕未嘗營私先國先民凡吏事它人所難辦君嘗
優為之諸公要人聞君才多欲推之於要津君曰豈不
欲往無如病何其以人才為已任者未嘗不歎也君於
文無所不工睥睨立成或不加㸃而文理粲然可觀坐
客有豪俊者欲以多窮之君下筆如流水坐人皆驚其

於事親居䘮盡歡盡哀於兄弟朋友譽其賢者以勸不
肖於四方游士為之依歸生館之死葬之於其黨之孤
㷀衣食之教養之使男有室女有家於鄉鄰䘏其無而
規其惡至甚無頼者衆㑹唾辱之里人畏之甚於刑罰
性狷介不能容人之非州縣有過舉輙上書論之昔孔
子為叔向流涕曰古之遺直也君尚似之其銘曰

　　復之其頎而嶷而岐桃李有實其下成蹊羔豚之割
我有餘刃善刀藏之施於有政蘭臺石室如君者幾

以病去禄不濡其尾可祭于鄉知徳者鮮我文昭之
尚以行逺

　　承議郎致仕張君墓誌銘

　　君諱渭字象之實清河張氏有以工部侍郎致仕贈司
徒諱去華者始居洛陽蓋君之曽大父也光禄少卿致
仕贈兵部侍郎諱師錫者君之大父也尚書職方員外
郎致仕贈中大夫諱景伯者君之考也君天資孝友敏
於吏能其家居不問有無樂以市義雖廢疾不年而為

子為吏皆可紀中大夫公老在家性剛嚴少可君年最
少事之盡其懽初仕為蒲隂主簿吏不能弄以事去為
臨潁主簿以廢監牧有勞遷涇州觀察推官軍興佐使
者糧餉辦薦者交章改宣德郎知飛烏縣值元祐初改
復差役君悉取故役書治其凡而委其僚隂察其財力
戒吏具戸版等色而虛其名姓期日㑹民於廷曰某服
某役某服某役一邑吏皆驚民&KR0787;相視而定飛烏於梓
潼為山邑不當孔道而公帑市絹居一州之半君盡得

它邑之則力請均嵗市之籍力爭之乃見聴是嵗減三
之二去而民烝嘗之以疾監西京糧料院疾益侵以承
議郎致仕而卒得年五十有四娶李氏尚書駕部員外
郎育之女先君卒十有二年追封昭徳縣君子曰羽孫
曰鼒二女子長歸進士及第蘇大壽而卒次歸進士朱
佾君卒後某年當紹聖五年某月某甲子奉君之喪葬
洛陽兵部公之墓次時公之弟汲狀君之行事來請銘
銘曰


　　張起清河以文震驚衣冠濟濟吏有能聲正國兄弟
干將發硎斷蛟剸犀揚于帝庭君有家法其銶其斧
小試則然而命不偶我銘其坎以怨坎壈

　　朝請郎湖南轉運判官吳君墓誌銘

　　公諱革字孚道魏夏津人大父諱用之滁州全椒令遂
為全椒人父諱頓婺州永康尉嘗有隂徳永康紀之殁
殿中丞以公伯仲贈大中大夫公舉進士為襄州司戸
參軍以憂去調真州揚子主簿遷池州貴池令改祕書

省著作佐郎知廣徳軍建平縣通判韶州就移知南雄
州課為廣東第一擢知吉州課又為江西第一除江西
轉運判官徙湖南居數月寢疾歿於官享年五十有三元
祐三年四月某甲子也公由少年書生治經術為州縣
吏遇事力行所聞天性精於吏職其所至必令行禁止
貴池民兄弟相與訟田為垂涕說同生當相盡以恩義
意兄弟皆感涕去方使者行新令給青苖錢公不格詔
令而實子可貸之民使者按常平錢不盡予民取文書

視之皆如令在建平當熈寧甲寅乙夘嵗饑饉公舉荒
政勸發廩所全活以萬計南雄州有吏胥鬻獄把持長
短不可治聞公嚴能乃匿去為外臺吏公下車盡得其
姦狀捕收伏法郡内肅清北人官死嶺南者調䕶其孤
因材為之地使得食得歸其事米鹽人不厭其細也又
吉州自蹇周輔增鹽課二百萬民已失生理而魏綸上
諸縣増課九十五萬公至則告諸令後所增鹽勿以為
課為郡奬善士勸不能去其甚汙徳意茂美御姦黠吏

有轡䇿能左右之故元祐初御史按察南方而公為愛
民吏近臣交薦才任監司朝廷當用之而公捐館舍矣
公娶獨行沈君士龍之女封安仁縣君子男朋早卒羽
秀州軍事推官與行兹同時中進士弟珏亦有蓺文女
許嫁進士江與京諸孤序列公之世家能事來乞銘曰
將以某年月某甲子葬公于全椒之原又再使來速銘
公之兄蔚深道與余同年進士予又於羽有雅故故叙
而銘之銘曰


　　嗚呼孚道維出嶄嶄少吏于政有親有嚴食之衣之
睦其不咸治大如小察民肥瘠我牧不煩其羊濈濈
公居是邦民畏失之迨其去歸思而述之方行萬里
天實蹷之有藴未宣孰能抉之羽竝行兹棠棣偕止
而珏暮子鄂不韡韡我視其興則公受祉

　　東上閤門使康州團練使知順州陶君墓誌銘

　　府君諱弼字商翁陶氏蓋柴桑諸陶有諱矩者避地將
家占零陵之祁陽矩生蠲蠲生鈞贈殿中丞殿中生岳

仕至職方員外郎贈刑部侍郎是為君考府君少孤志
行磊落權竒左詩書右孫吳同學生歎伏之以為一日
千里困窮無地自致廼聚晩學子弟講授六經以奉母
夫人長沙太君甘㫖慶厯中莫猺諸唐據湖南山溪鈔
掠郡縣提㸃刑獄楊畋召君俱行頗用其䇿謀君亦分
軍薄嶮得挑油平太平峒於畋軍中功第二以進士調
授桂州陽朔縣主簿儂智髙蹈籍二廣畋以書召君掌
機宜乗驛至曲江畋檄君下英州議救廣府賊已走連

賀蔣偕一軍没餘衆潰入山林賊聲勢張甚君以便宜
頗取敗軍白旗大書曰招安蔣團練下敗兵使十數輩
持徇村落收得散卒則逥路趨賀州就糧州將持法拒
君君曉以大義迺聽活千餘人送幕府㑹畋罷去不為
功然畋在朝廷每為人言湖南軍中獨得陶弼一人耳
君乆次迺為陽朔令以吏考除大理寺丞監潭州糧料
院廣南西路提㸃刑獄李師中論薦其能擢知賓州詔
換崇儀副使知容州以六宅副使知欽州數以母老乞

歸極懇惻不聴既丁内艱徒行奉喪歸葬祁陽奪哀以
崇儀使知邕州招納訓利等六州蠻及廣源内附儂智
髙千餘衆皆就耕食君亦再滿任乃得請知鼎州詔使
按治辰州南江諸溪蠻宣撫使舉君知辰州又奏君不
上吏課者二十年遷皇城使措置北江用反間使彭師
晏自攻伐歸其地縣官王師問罪安南以知邕州又用
宣撫使辟知順州四遷為東上閤門使康州團練使年
六十有四終於順州之官舍娶丁氏錢塘縣君生子通

冠而死以兄之孫同為通後授郊社齋郎六女長嫁寜
鄉尉嚴介而卒其五居室君不治細故獨以文章自喜
尤號為能詩年三十起從軍心通悟達兵家機㑹能得
士死力智度閎深調䕶不虞不見圭角遇倉卒大軍常
倚以為重作郡縣順民立條教當其艱勤與吏士同甘
苦不以逺朝廷故不盡心力所臨數州夷夏斬斬以約
信為威嘗請郴桂靈渠通漕湘江軍興轉粟可十倍使
者不能聽李師中在廣西迺用之於今為功廣源酋長

劉紀數請和市太平寨規覘國欲生事徼功者吹噓助
之君伐其謀後數年和市議下劉彞沈起之事是矣順
州草創存亡不可知受命即上道折箠指撝溪洞晏然
在軍中三十年夷險一槩使者多朝廷大吏察治狀無
以易君故求去輒進官重任使遂老於桂林表裏事母
孝謹白首盡其驩平生詩文書奏十有八巻讀其書知
非録録者元豐三年十月丙子葬零陵之金釡山下銘
曰


　　武夫面牆文吏疚武維此康州俎豆軍旅烏合其兵
忠信成城教子弟戰衛其父兄乘囏行權處女脫兔
及其既平左規右矩虎媚養巳時其飽饑康州用士
可赴深溪子拊惸嫠姑息夷獠我一以律不殘不傲
藥不皸手漂絮終身或千戸封竒偶匪人梓慶為鐻
不懷慶賞康州撫師尚以義徃大能小施夸者技癢
我安養命民得休養邊陲之守不必推鋒我銘康州
式勸士功


　　西頭供奉官潮州兵馬監押尹君墓誌銘

　　君諱某字某尹氏鄴郡人宋有天下尹氏以武功顯廷
勛起佐命終滁州刺史贈太子太師生女輔佐熈陵是

　　為淑徳皇后(闕)　　　　　　為保信軍節度使贈侍
中崇珪歙州刺史歙州生昭壽任閤門祗候閤門生元
輿元輿耿介有祖風獨不樂為吏肆志江湖間而歿于
姑蘇初為姑蘇人君姑蘇之子也以恩補三班借職累
遷至西頭供奉官終于潮州兵馬監押得年六十有五

娶錢氏先君卒二年三子公庠舉進士有聲先君卒五
月公亶實承其祭其季未名兩女嫁進士薛彦輔右班
殿直張克已孫男女四人君有知數敏於事幾厯官七
州苟可以益公家便民盡心不愛一毫其在潮州趨吏
功尚不衰君殁後太守按行城壘府庫無毛甲事不經
君規畫歎其才為揮涕晩仕嶺南英循潮三州士大夫
落南方者君以禮意接其人物而推衣食以字其孤未
嘗問篋笥凡今出從車騎藴藉而歸家與妻子商出入

㑹計毛髮者君所笑也君仲氏宗奭能官而孝友拊君
之孤歸女教男甚有恩意舉君夫婦及公庠之喪以某
年某月某甲子序葬於長洲虎丘之原謂其交游豫章
黄庭堅曰宗奭之伯氏父子淑善而不遂以客死乞君
文使我傳不朽遂為誌而繼以銘詩曰

　　孝友秩秩兄弟琴瑟同安共恤在官夔夔勸功度宜
不求自嬉顔色笑語禮能惠窶見義孔武禄不酎其
長固安其藏尚其嗣之昌


　　左藏庫使知宣州党君墓誌銘

　　党侯河中河西人而長於京師應進士舉不利以小校
從王韶在秦鳳入熈河每戰輒有功三遷乃得下班殿
侍權邕州永平寨押伴交州進奉使到闕下河東安撫
使曽布奏充准備差使權石州葭蘆寨兵馬監押充河
東第九將部將又差權吳堡寨麟州神木寨樞宻院批
狀指揮發遣赴闕陳邊事党侯言西夏得并敵之利而
諸路無先發制人之兵大槩制賊之道四一曰大舉二

曰淺攻三曰進築四曰招來往者病在用其一而廢其
三故無全勝之威以制其敝竊謂四者不可廢一但有
先後緩急因賊強弱之形而制之朝廷録其言行下諸
路乃授河東第六副將改第二副將元符初乃知横州
安化蠻犯宜州州將楊應辰射中臂不能軍經略司以
党侯對移領溪洞司事賊退又受其降乃復還横州崇
寧初竟用党侯守宜州安化蠻又犯省地侯與東上閤
門使統制黄忱戰勝於卸甲嶺安化三州一鎮皆降於

是䇿其茂功遷皇城副使兼閤門通事舎人蓋崇寧元
年也自下班殿侍十八遷而至於此凡遷官多以戰功
超資减年略無一官以嵗月積也明年遷左藏庫使而
卒於宜州管下實八月丁卯享年五十有四初室曹氏
蓬萊縣君繼崔氏長安縣君四男子曰渙三班奉職曰
淳三班差使曰湜曰澤五女嫁進士曹錞數月錞死今
歸在室餘未笄孫男女四人党侯年二十餘從軍在軍
中三十年常以不欺立名節及其為州奉身潔清不取

秋毫為吏無日不勤曰不如是不足以報國省閱獄訟
事如毫髮許不當情終不快曰不如是民不得其所事
有利於物如拳而犯法如粟終不為曰法不可不守也
責僚屬以名分甚嚴而未嘗以細故使得罪去也捐館
之日斂無複衣歸無槖貲可以知其耆艾守節不衰也
党侯諱光嗣字明逺曽大父諱素大父諱宣秘書省著
作佐郎父諱武西頭供奉官贈右屯衛將軍渙等將以
某年月日葬侯於河中府河東縣之原而乞銘於脩水

黄庭堅實為之銘銘曰

　　党侯繩繩持廉好清由微小吏以至專城節不衰止
身未耋老天奪之耶而喪其寶河東之原宜栢宜松
坎其阻深作侯寢宫我為銘詩式告無期曰此廉吏
之丘勿壞傷之

　　朝奉郎通判涇州韓君墓誌銘

　　君諱復字辨翁其先鄧之南陽人其上世有為龍游令
者不能歸而家於陵井遂為陵之井研人至辨翁閱五

世矣曽大父歸惠為州吏當李順亂時諸郡皆尚威斷
凡賊所詿誤以盡殺為功歸惠條其重輕過故為等差
抱法律爭於廷所活且百人謂其子慶之曰吾後當有
興者及爾子孫皆使為詩書慶之生君考穎仕至太子
中允世父崇尚書屯田員外郎兄震朝請大夫韓氏遂
為陵州衣冠族姓辨翁既任中州有田於葉故今為葉
人初辨翁尚小自知求師云從世父讀書登進士第調
瀘州尉盜殺人而執舎旁子掠服之令謝病不敢予奪

君釋之而趣捕盜出將刑者非真盜已而果然改秘書
省著作佐郎知五臺山寺務司五臺供施傾天下惡少
年多竄僧籍中上下囊槖為姦號為不可措手君擿其
魁宿置于法按簿書皆得名物代州將防禦使馮行已
請為其府判官㑹軍興辟河東轉運司勾當公事方是
時部使者懼乏興皆須一調十君請峻期㑹法而調以
實民用不擾再遷太常博士通判鳳州州乆不治君興
滯補敗寛而不弛府事簿領一二以名召之郡以最聞

是時民冒茶禁日或千人至有貼妻賣子入償不足而
繫有司君上其狀皆得釋然使者以為是沮吾法遷通
判鳳翔府君治民用法寛治吏用法急姦吏不能堪乃
以綱目疎漏事訟君會使者銜前沮法事即惡奏君坐
停見任官君方具本末求對獄涇帥奏君前所坐非罪
乞以為佐從之涇未幾卒於官享年五十有七初室馮
氏藍田進士行敏女繼室張氏壽光縣君冀國勤惠公
女三男子孟嶢夫季易夫皆有學行仲浚夫舉進士雄

州防禦推官知秦州清水縣三女嫁利州司法參軍趙
丕西頭供奉官馮維方廣濟運司戸參軍王望之君㓜
少重遲不戲長而端方論事取友是是非非不䘏嫌怨
授易春秋於蜀人龍昌期常稱慕李栖筠之為人人以
為君莊重寡言作文詞務體要斷獄深原其情抉治姦
欺豪吏奪氣言人之所不敢言蓋有賛皇之風云君殁
後十有六年當紹聖四年冬某月某甲子嶢夫等乃克
葬君於郟城之原使來乞銘銘曰


　　韓遷井研寖微以湮厥有隂徳里中稱仁瓜綿於瓞
既碩其實有斐辨翁其音秩秩自少為吏慈哀於職
匪求生之求得其直論事計可不隨風波有挫其鋒
君益淬磨以小觀大以近知逺不振不年心亨事蹇
不羮之西潁川之郟卜宅固安昌而後葉

　　朝奉郎通判汾州劉君墓誌銘

　　君諱禹徳州德平人字希儉年二十舉明法及第補欒
城尉名能捕盜奏徙槀城尉槀城盜為不發調德榮主

簿兼縣事鹽井淡而征不除君為歲蠲四十萬罷官民
追送之又為永州軍事推官權邵州武岡縣武岡溪洞
蠻蜂出燒民積聚郡治兵令民入保君從數騎入其巢
穴曉以禍福其酋請殺始事者二人以平以憂去服除
授資州録事參軍兼司法事始至將佐皆易之見其決
獄乃大驚郡有難辨事輒倚君改大理寺丞知北海縣
俗喜屠牛私酤君隂籍其姓名區處具䟽壁間民相告
曰是不可犯遷太子中舎知樂壽縣事遷殿中丞改奉

議郎樂壽南皮縣金隄兩間使者度繕隄以障水利南
皮而害樂壽南皮令以私書誘樂壽仕家子得其願狀
告部使者使者下書問抑民狀君㑹民金隄乃得南皮
私書而焚之曰南皮令亦欲自便其民顧不善謀耳當
報以徳以願者寡不願者衆報使者通判汾州遷承議
郎恩加朝奉郎察舉吏曹不嚴而趨辦汾水破隄侵嚙
永利西監君督䕶作暑雨中工休乃去以故得疾以元
祐八年七月丙辰卒得年五十有九喪過汾市多隕涕

者喜讀書善射在官居家長者愛之徳平王英狀君
行事如此英言行有物宜可信故紀焉君曽大父思齊
大父誠父芝皆力田而芝以君贈奉議郎娶張氏繼室
趙氏安德縣君男曰槃寀楶棨女嫁蘇某張潞郭彦佐
張繹張頎有季居室葬以元祐二年六月丁酉兆於某
縣擊壤鄉之西源寀墨衰來乞銘三反而不懈乃予銘
銘曰

　　吏優於憸姦或賄或殘勤民惠䘏吏或舞其筆嗚呼

君潔可以馭吏惠可以扶弱孰能不克修怨以徳勤
事怠食瘁不媮怠其施不遐惟畀之嗇力耕者不穡
尚其子之食

　　鳳州團練推官喬君墓誌銘

　　髙宻喬君彦柔將葬其父母乞銘於豫章黄庭堅曰吾
家世籍在昌邑而遷髙宻居髙宻蓋五世矣至曽大父
以善治生以財雄善里中吾大父喜為俠振人急難以
故破家産而貧先人乃讀書年十八舉毛詩學究授咸

陽縣主簿吏以年少易之先人發其姦贓即罪邑中皆
驚令貪政疵頼先人得善去鄰邑有田訟十年不決先
人行田所視文書一語決之歴海陵槀城縣尉為石州
録事參軍掌和糴倉郡將以和糴䝉錢數十萬資公帑
諭先人更印歴先人執法不聽至訶怒終不移罷石州
調中牟主簿陜西轉運司聞其材辟賑濟司勾當公事
以憂去為延長令又以憂去先人事父母篤孝居喪毁
瘠再丁内艱遂以衰白欲不出仕鄉人強之乃調河州

軍事推官對移蘭州又調鳳州團練推官提刑司檄先
人決階成州滯訟不幸暴疾殁於成州之粟亭吾母王
氏繼母呂氏髙宻士大夫之家先人以元祐五年十月
捐館舎明年先夫人又棄養彦柔兄弟宦學四方不得
以時葬將以元符二年某月日葬鄭公鄉大父墓次庭
堅曰𤏡道為令奉公敬決訟平持身廉清淨寡言君子
也其言不妄視其子而知其父可銘也推官諱敞字廣
叔享年五十有六三男長則彦柔前進士𤏡道令次彦

中舉進士有聲次彦直尚小女子嫁進士劉拯銘曰

　　才於為吏小試牛刀廉於臨民不犯秋毫直於事上
怒不目逃不極其能又不耆耋繫逢不逢不在巧拙
我銘其丘告後勿伐

　　太子中允致仕陳君墓誌銘

　　府君諱庸字景回潁川陳氏也徙京兆萬年唐廣明之
亂以家入蜀遂為眉州青衣人曽大父延禄大父顯忠
以季子貴贈兵部侍郎父希載以府君贈大理評事蜀

亂更五代不解故大理而上三世在野府君始與季父
希亮族弟諭學於成都天聖中俱登進士第縣令名其
所居坊為三俊初授澧州推官調潭州觀察推官長沙
縣孤女有父時田産為其族親所冒没訴於州縣部刺
史累歲不得直府君被檄按之一語而決盡歸所侵地
以故湖湘間田訟皆詣所部求決於府君在湖南凡決
疑獄二十二再調雅州判官嘗攝名山夾江籍三縣政
事多見紀舉監成都府市置院遷永興軍節度掌書記

以父憂去終喪屬太夫人春秋髙不赴銓集者數年終
養乆之乃調歙州判官三司戸部以監茶埸舉知光州
光山縣府君上書言光山號為邑小民醇今者繫獄常
數百冒茶禁者十九願弛其禁而征之所棄于民者未
多而刑獄大省不報歲饑州將命録富家粟諸縣爭趨
令府君獨格不下且言曰勸分固天之道而此邦無巨
室焉得粟而分諸終不可得罷光山吏部流内銓上其
課引對在庭會有羽書以西師不利趨召二府按邊吏

瑣計兵食罷所引選人子循資是時府君年五十有三
歎曰吾筋力蓋盡於州縣矣因告老去買田築室於淮
汝間曰潁川吾故郡也宴居十年乃終蓋嘉祐十年五
月壬戌府君白首好學不衰以義將其氣不為𤓰瓞葛
藟以親附人亦不斬然為崖壁其於吏道如良農知田
如竘匠相木然為縣常加意於尊爵俎豆以時修其禮
物旌其處士秀民人又知府君之藴非俗吏之所能也
喜作詩不加琢磨而能自達其意蓋恬於勢利之言也

其在田間不亢不汙有古之仕焉而已者之風初室劉
夫人有婦行卒時年三十有八二男子皆前卒二女子
嫁進士潘景繼室樂夫人能勤家事姑孝謹喜讀唐書
能講道其世故興衰士大夫賢不肖老而記憶不衰壽
七十有二生六男而三不淑存者曰架槊渠皆舉進士
女其一病在室不能婦嫁内殿崇班耿端彦者其季也
樂夫人及見孫男女十六曽孫男女三府君捐館舎二
十九年樂夫人既祥乃克葬於光州固始縣淮安管鴻

鵠之原二夫人祔焉槊娶庭堅之女弟以婚姻之故來
乞銘府君之行義可銘也故叙而銘之銘曰

　　其生也不汲汲其没也不洄洄窮瀆之泉弗達于逵
鴻鵠之翼不媒于澤燕雀階天不怍不悔生安其邦
没葬其鄉兩嬪鴈行同城也而不同藏












　　山谷集巻二十二

