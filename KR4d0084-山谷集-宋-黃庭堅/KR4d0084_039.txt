







　　欽定四庫全書

　　山谷外集巻九

　　宋　黄庭堅　撰

　　雜文

　　李攄字説

　　予既字舅弟李攄曰安詩而安詩請其説嘗試妄言之
吾讀詩至綠衣然後知先王之風澤深厚士之出於其
時者為可願夫以婦人女子而其所知如此葢其器閎

深其聲舂容其藏充實其施溥博鳴和鑾委玉佩執綏
正立辭色坦夷固與追奔車比服馬追前人唯恐不及
氣息茀然者不可同年而語矣安詩乎子誠可與言綠
衣之一章曰綠兮衣兮綠衣黄裏心之憂矣曷維其巳
其義以為間色為表而正色為裏是嫡無分於妾也憂
國者所宜動心孰能巳之尚幾可救也二章曰綠兮衣
兮綠衣黄裳心之憂矣曷維其亡名分治之統所以保
宗廟者也綠顧居上黄顧居下名悖矣亡之祥也誰當

為宗廟社稷憂之三章曰綠兮絲兮女所治兮我思古
人俾無訧兮均之絲也一以為綠則不可尚黄均之女
也一以為妾則不得貳嫡色比黄綠者女序比嫡妾者
君古之人歟何獨善名分而無過也窮於外則反於家
用於今則樂道古亦理之固然也四章曰絺兮綌兮凄
其以風我思古人實獲我心先王正始以經夫婦謹名
分序人倫厚民德今也忽所謹薄所厚非所以維持風
俗養亷恥救衰世之道能明吾意者誰乎當求之古人

中耳此其大略也此婦人傷巳之詩也由後世言之必
且仰天而號曰何為使我至於斯極也殆其甚者今其
言若此亦可以觀矣葢無意於攄其蘊不得而後言仁
厚積中而言者其行之指也詩三百率以是觀之荀卿
言善學必曰通倫類誠守此説以學詩一以貫之可也古
之學詩者始於詩而終樂禮者學之中流也誠博學夫
詩則富有萬物之府吾酌而取之行有暇則約之以禮
求寡過而巳至於樂也無務其速成而待其自然深於

仁則安仁深於詩則安詩矣安之者是樂之也

　　王蕃字觀復

　　承問所以尊名者輒奉字曰觀復維亨嘉之㑹草木亦
樂其生天地否塞君子有失其所故易曰天地變化草
木蕃天地閉賢人隱君子所以處窮通如寒暑者何哉
方萬物芸芸之時已觀其復矣比來嘗苦心痛略無三
日不發時故懶作文字且寄奉字之意如此

　　字韓氏三子


　　韓辨翁三子長子生闗中名曰嶢夫仲子生京師名曰
浚夫季子生河北名曰易夫長以闗名其二子以水名
也予字嶢夫曰次山浚夫曰次川易夫曰稚川

　　蒲大防字元禮

　　安德蒲君大防學問之士也涪翁字之曰元禮夫禮之
使人左規右矩前瞻後顧見德思義見名思實大為之
防如水之有所游泳而不決溢以為敗者也元禮自言
嘗傳神人之方觀人之有宿命如鏡中物審如是則今

之季咸者耶元符三年正月丙申涪翁書

　　張慤字士節

　　荀卿曰馬必伏而後求良士必慤而後求智夫執德不
𢎞信道不篤惟其不慤也夫慤者守之則虛一而靜接
物則言忠信而行篤敬矣如是故可以託六尺之孤可
以寄百里之命矣無是節亦不足以為士矣靜而慤有
餘動而節不立吾不信也

　　坐右銘


　　臧否人物不如黙之知人也深出門求益不如窻下之
學林

　　東坡畫竹贊

　　孤生危苦播蕩風雨歲不我與誓將尋斧刳心達節萬
籟中發黄鍾同律偉哉造物

　　題彭景山傳神

　　内殿崇班致仕彭崇仁字景山胷中有韜略吏事精密
所至士大夫翕然稱之年四十四不幸而喪明家居十

五餘年目不可治如老驥伏櫪志未嘗不在千里聞北
風則耳聳然矣以道觀之物無幸不幸以得喪觀之豈
異世有所負耶然人之有德慧術智者常存乎疢疾惟
深也能披剥萬象而見巳安知景山不得之沉冥中耶

　　書王右軍蘭亭草後

　　王右軍蘭亭草號為最得意書宋齊間以藏祕府士大
夫間不聞稱道者豈未經大盜兵火時葢有墨跡在蘭
亭右者及梁陳之間焚蕩千不存一永師晩出此書諸

儒皆推為真行之祖所以唐太宗必欲得之其後公私
相盜至於發塜今遂亡之書家得定武本葢髣髴古人
筆意耳褚庭誨所臨極肥而洛陽張景元斸地得缺石
極瘦定武本則肥不剩肉瘦不露骨猶可想其風流三
石刻皆有佳處不必寳巳有而非彼也

　　論書

　　士大夫學荆公書但為横風疾雨之勢至於不著繩尺

　　(闕)　　　　　　　復髣髴學子瞻書但臥筆取妍至


　　(闕)　　　　　　　　方駕則未之見也余書姿媚而
乏老氣自不足學學者輒萎弱不能立筆雖然筆墨各
繫其人工拙要須其韻勝耳病在此處筆墨雖工終不
近也又學書端正則窘於法度側筆取妍往往工左尚
病右正書如右軍霜寒表大令乞觧臺職狀張長史郎
官㕔壁記皆不為法度病其風神至於行書則王氏父
子隨肥瘠皆有佳處不復可置議論近世惟顔魯公楊
少師特為絶倫甚妙於用筆不好處亦娬媚大抵更無

一㸃一畫俗氣比來士大夫惟荆公有古人氣質而不
端正然筆間甚遒溫公正書不甚善而𨽻法極端勁似
其為人

　　林和靖詩句上然(一作自然)沉深其字畫尤工遺墨尚當寳
藏何况筆法如此筆意殊類李西臺而清勁處尤妙

　　論詩

　　謝康樂庾義城之於詩鑪錘之功不遺力也然陶彭澤
之牆數仞謝庾未能窺者何哉葢二子有意於俗人贊

毁其工拙淵明直寄焉耳

　　雜書

　　潘谷驗墨摸索便知精粗凡百工各妙於一物與極深
研幾者同一闗捩耳魏晉間士大夫往往有人材風鑒
至於反照便如漆墨亦潘谷之流耳

　　老杜云長鑱長鑱白木柄我生託子以為命黄獨無苗
山雪盛短衣數挽不揜脛往時儒者不觧黄獨義改為
黄精學者承之以予考之葢黄獨是也


　　本草芋魁注黄獨肉白皮黄巴漢人蒸食之江東謂之
土芋余求之江西江西謂之土卵蒸煑食之類芋魁(一本
在前説下)

　　余讀周書月令云反舌有聲佞人在側乃觧老杜百舌
過時如發口君側有讒人之句

　　韋蘇州詩云憐君臥病思新橘試摘才酸亦未黄書後
欲題三百顆洞庭須待滿林霜余往以謂葢用右軍帖
云贈子黄柑三百者比見右軍一帖云橘三百枚霜未

降不可多得蘇州葢取諸此

　　余極喜顔魯公書時時意想為之筆下似有風氣然不
逮子瞻逺甚子瞻昨為余臨寫魯公十數紙乃如人家
子孫雖老少不類皆有祖父氣骨近見安師文有祭濠
州刺史伯父文學其妙處所謂毫髪無遺恨波瀾獨老
成也

　　書十棕心扇因自評之

　　昔予大父大夫公及外祖特進公(李東字大春)皆學暢整遺

敎經及蘇靈芝北嶽碑字法清勁筆意皆到但不入俗
人眼爾數十年來士大夫作字尚華藻而筆不實以風
檣陣馬為痛快以插花舞女為姿媚殊不知古人用筆
也客有惠棕心扇者念其太樸與之藻飾書老杜巴中
十詩頗覺驅筆成字都不為筆所使亦是心不知手手
不知筆恨不及二父時耳下筆痛快沉著最是古人妙
處試以語今世能書人便十年分踈不下頓覺驅筆成
字都不由筆


　　題王觀復書後

　　此書雖未極工要是無秋毫俗氣葢其人胷中磈磊不
隨俗低昻故能若是今世人字字得古法而俗氣可掬
者又何足貴哉

　　評書

　　今時學蘭亭者不師其筆意便作行勢正如美西子捧
心而不自寤其醜也余嘗觀漢時石刻篆𨽻頗得楷法
後生若以余説學蘭亭當得之元祐六年十月丙子阻

風於蕪湖縣後經行於吉祥寺魯直題

　　筆説

　　韓退之叙述管城子毛頴及㑹稽褚先生絳人陳𤣥𢎞
農陶泓皆以其有功於翰墨者也然研得一可以了一
生墨得一可以了一歲紙則麻楮藤竹隨其地産所宜
皆有良工唯筆工最難其擇毫如郭泰之論士其頓心
著副如輪扁之斵輪拙者得之功苦同科巧者得之如
臂使指也宣城諸葛言近世妙工喜立其名常冠一世

非手所自作者未嘗名巳以售人此與市工中既得筆
名以三兩錢買人筆頭以取利者何啻千萬也張通既
作筆有聲故書戒之

　　試張耕老羊毛筆

　　老羝㧞頴霜竹斬幹雙鈎虛指八法回腕張子束筆無
心為樸雞著金距鹿戴千角

　　子弟誡

　　吉蠲筆墨如澡身浴德楷拭几研如改過遷善敗筆涴

墨瘝子弟職書几書研自黥其面惟弟惟子臨(闕)

　　書生以扇乞書

　　治心欲不欺而安靜治身欲不汙而方正擇師而行其
言如聞父母之命擇勝已者友而聞其切磋琢磨有兄
之愛有弟之敬不能悦親則無本不求益友則無樂常
傲狠則無救多睡眠則無覺士而有此四物又焉用學

　　送徐德郊

　　徐徳郊從予遊不獨以有𤓰葛也其居鄉黨父兄愛之

子弟安之其仕(一作任)於州縣有能吏之聲以草木臭味
不遠故相從也密焉今得官於淮南訪别於雙井予數
年來病眩不能作詩因書近所為賦以贈别在官者各
有職典民有親踈然大要簡靜平易則足以使民移使
民者以事上夫何逺之有六合有佳士曰崔彦直其人
不游諸公德郊可因公事攜此文請之崔知德郊自雙
井來當掃逕相迎他日有疑事不能决第訪之元祐八
年十月癸丑黄某書


　　書王觀復樂府

　　觀復樂府長短句清麗不凡今時士大夫及之者鮮矣
然須熟讀元獻景文筆墨使語意渾厚乃盡之

　　書韓退之符讀書城南詩後

　　紹聖五年五月戊午上荔枝灘極熱在舟中敖兀無以
為娛聊以筆硯忘暑因書此詩贈陳德之此字極似蔡
君謨簡札所恨未能與顔楊比肩耳

　　題子瞻與王宣義書後


　　東坡道人書尺字字可珍委頓人家蛛絲煤尾敗篋中
數十年後當有并金縣購者元符二年壬申涪翁題
慶源初名羣字子衆後改名淮竒又易今字其馭吏威
愛如家人法洪雅之人皆號稱王五三伯云

　　書花卿歌後

　　杜子美作花卿歌雄壯激昻讀之想見其人也楊明叔
為余言花卿家在丹稜之東館鎮至今有英氣血食其
鄉云涪翁題


　　書江西道院賦後

　　此賦往在江南所作來黔戎之間已五年不復記憶㑹
䕫州李元中自内地來得高安石本故復得之王周彦
求作大字遂書此賦有民社者觀之或有補萬分之一
耳

　　書陶淵明詩後寄王吉老

　　血氣方剛時讀此詩如嚼枯木及綿歴世事如決定無
所用智每觀此篇如渴飲水如欲寐得啜茗如飢啖湯

餅今人亦有能同味者乎但恐嚼不破耳

　　題録清和尚書後與王周彦

　　太平具正法眼儒術兼茂年將五十乃得友與之居二
年渾金璞玉人也乆之待以師友之禮士大夫知為巳
之學者觀此書思過半矣周彦方欲自振於古人之列
故手抄遺之他日蔚然在顔冉之林當推斯文有一字
之益某書

　　書老子注觧及莊子内篇論後


　　老莊書前儒者未能渙然頓觧者僧中時有人得其要
㫖儒者謂其術異不求之耳僧肇云内有獨鑒之明外
有萬法之實萬法雖實然非照不得内外相與以成其
照功此聖人所不能同用也内雖照而無知外雖實而
無相内外寂然相與俱無然則聖人所不能異慕也經
云諸法不異者豈曰續鳬截鶴夷岳盈壑然後無異哉
誠以不異於異故雖異而不異耳故經云甚竒世尊於
無異法中説諸法異儒者罕觀此書故聊出古人謂一

臠可知鼎味者也

　　書王孝子孫寒山詩後

　　東川孝子耳目聰明能化五金八石於針砭用草木以
治人疾時有出人意表處自以不得稽古之方諸兒又
皆占工技以為食有小孫性若可教欲使為諸生求予
言丁寧之有性智者觀寒山之詩亦不暇寢飯矣年月
日戎州城南僦舍中試嘉陽嚴永獺毛筆

　　書草老杜詩後與黄斌老


　　予學草書三十餘年初以周越為師故二十年抖藪俗
氣不脱晩得蘇才翁子美書觀之乃得古人筆意其後
又得張長史僧懐素高間墨蹟乃窺筆法之妙今來年
老懶作此書如老病人扶杖隨意傾倒不復能工顧異
於今人書者不紐提容止强作態度耳

　　書子瞻寫詩巻後

　　子瞻作何事及州字豈所謂栁家新様元和脚者乎然
亦是西子捧心鄰女不可學也


　　書簡公畫像贊後

　　簡公僧臘六十五以佛法度為一姓者若子若孫若曽
孫亡慮二十人萬里走惠州求東坡銘簡之塔歸而走
戎州求山谷贊簡之畫像者法舟也其走惠州也冐蛟
鼉虎豹蟲蛇之險而不悔其走戎州也於余無一日之
雅又不求左右於先容舟之於簡可謂能曽孫矣簡雖
賢由曾孫而赫赫簡與舟俱不朽矣元符二年壬戌僰
道城南僦舍中書


　　李致堯乞書書巻後

　　凡書要拙多於巧近世少年作字如新婦子粧梳百種
㸃綴終無烈婦態也

　　如此草字他日上天玉樓中乃可再得耳

　　書意與筆皆非人間軌轍所謂無智人前莫説打你頭
破百裂者也

　　書尾小字唯余與永州醉僧能之若亞栖輩見當羞死
元符三年二月巳酉夜沐浴罷連引數杯為成都李致

堯作行耳熱眼花忽然龍蛇入筆學書四十年今名所
謂鼇山悟道書也

　　題劉君墓誌銘後

　　未盡事親之心曲成季弟之業有見義之勇退避長者
之名若劉君者可以為縣鄉三老沒而可配食鄉社者
也子夏曰雖曰未學吾必謂之學矣者非斯人歟今學
士大夫以學問文章稱於一國一州退而察其私或鄉
黨自愛者有所不為也彼聞劉君之風得無少愧乎眉

人楊皓明叔與余論及劉君之行不容口明叔不妄人

　　也故余道劉君之事不疑劉君名克(闕)　　　　眉人

　　書張仲謀詩集後

　　仲謀與余同在葉縣皆年少然仲謀當官清慎巳有老
成之風相樂如弟兄也此時仲謀刻意學作詩去葉縣
後三十年間隨祿東西或不相見數嵗然每相見仲謀
詩句必進今竄逐蠻夷中而仲謀來守施州所謂鼪鼯
同遊蓬藋柱宇而兄弟親戚謦欬其側者也又寄平生

詩使余評之余觀仲謀之詩用意刻苦故語清壯持心
豈弟故聲和平作語多而知不琱為工事乆而知世間
無巧以此自成一家可傳也

　　書張芝叟書後

　　張芝叟學古法帖用筆如快劔斫陣乏和氣或身往而
腰體不隨葢用功少不盡古人筆意耳芝叟君見此説
當且罵且笑亦不能逃確論也

　　題石供奉金神像


　　道家所言太白真官儒者謂之蓐收昔虢公夢在廟神
人面白毛虎𤓰執鉞立於西阿召太史嚚占之曰如君
之言則蓐收也天之刑神也昔吳生畫鬼神皆髣髴傳
記兼能萬物之性是以落筆而妙天下自孫知微父子
丘文播甥舅石格鄧隱皆祖宗之是以能超俗而名家
今乃作金神之象如此余之不知其説也雖然葢無形
應物成象所謂無形者非無形也無常形也然則應物
而神唯識而巳自求多福自種自收我心則神也涪翁

題

　　題王右軍書蹟後

　　右軍月半帖禇愛州所論序也橘帖余曩在都見數家
有此墨本或肥或瘦真偽不可知要皆有數筆佳可愛
韋蘇州詩云憐君臥病思新橘試摘才酸亦未黄書後
欲題三百顆洞庭須待滿林霜葢取諸此

　　巴峽士大夫舊無書種多不善書南賔太守王聖涂有
此墨蹟摹刻州學中他日後進有能書者當推此書為

種

　　跋杜牧之冬至日寄阿宜詩

　　眉人史彦柏飽經史而能文然有秦漢間俠氣平居矯
矯常欲立於萬夫之表求余書杜牧之詩以敎其子牧
之語雖徑庭要為有益於小學諸生至其論崔李積錢
百屋無補於子孫此救世之藥石也故欣然為之書元
符三年九月丁卯涪翁書

　　跋韓退之聫句


　　退之㑹合聮句孟郊張籍張徹與焉四君子皆佳士意
氣相入雜之成文世之文章之士少聮句嘗病筆力不
能相追或成四公子碁耳

　　題任昉論王儉後

　　任昉稱王儉在物斯厚屈身以約玩好絕於耳目布素
表於造次室無嫗妾(一作姬妾)門多長者立言必雅未嘗顯
其所長持論從容未嘗言其所短𢎞奬風流許與氣類
雖單門後進必加善誘朂以丹霄之價𢎞以青㝠之期

銓品人倫各盡其用居厚者不矜其多處薄者不怨其
少窮涯而返盈量知歸余嘗玩斯文不能釋手作人如
此安徃而不得其所哉故書以遺静翁或有補於智者
千慮之失

　　跋司馬溫公與潞公書

　　司馬溫公天下士也所謂左準繩右規矩聲為律身為
度者也觀此書猶可想見其風采余嘗觀溫公資治通
鑑草雖數百巻顛倒塗抹訖無一字作草其行巳之度

葢如此

　　跋富鄭公與潞公書

　　富鄭公可謂盛德之士矣所謂可以託六尺之孤可以
寄百里之命臨大節而不可奪者也觀此書猶有凛然
可敬之風采其言論風㫖百世之大臣也

　　跋韓魏公與潞公書

　　韓魏公忠純樸厚任當直前以身當宗社存亡有萬死
不顧一生之心古之所謂社稷之臣魏公近之也


　　跋韓康公與潞公書

　　韓康公忠信篤厚垂紳正笏凛然有不可犯之色觀其
書有鋒芒亦似其為人

　　書蘇相國書後

　　蘇相國多見博聞能道古人朝廷典故劇談衆史使坐
客忘歸及其為相國時記問猶不衰也

　　論子瞻書體

　　蜀人極不能書而東坡獨以翰墨妙天下葢其天資所

發耳觀其少年時字畫巳無塵埃氣那得老年不造㣲
入妙也

　　論寫字法

　　往年定國常謂予書不工書工不工大不足計較事由
今日觀之定國之言誠不謬也葢字中無筆如禪句中
無眼非深觧宗理者未易及此古人有言大字無過瘞
鶴銘小字莫學癡凍蠅隨人學人成舊人自成一家始
逼真今人字自不按古體惟務排疊字勢悉無所法故

學者如登天之難凡學字時先當雙鈎用兩指相疊蹙
筆壓無名指高提筆令腕隨巳意左右然後觀人字格
則不患其難矣異日當成一家之法焉

　　七二郎氣秀而有骨他日學問仕宦皆當過人要須得
一佳士與遊養其忠厚之源此最為先務也

　　論鹿性

　　胡居士云鹿性驚烈多别良草恒食九物餘則不嘗羣
處必依山岡産歸下澤享神用其肉者以其性烈清淨

故也凡餌藥者勿食鹿肉服藥必不得力以鹿常啖觧
毒之草是故能制毒散諸藥也九草者葛葉及花鹿蔥
鹿藥白蒿水芹甘草齊頭蒿山耳薺苨

　　觀曽公巻墨篋

　　公巻收廷邽承晏文用墨七種輕乾黝黒入研無聲此
固李氏家風銑澤如新未之見也者與都人鬭百草當
贏百萬(廷邽一作庭珪)

　　題公巻小屛


　　蕙之九荂不如蘭之一花花光作蕙而不作蘭當以其
寂漠故耳

　　題公巻花光横巻

　　高明深遠然後見山見水此葢闗仝荆浩能事花光懶
筆磨錢作鏡所見耳

　　書韋深道諸帖

　　范文正公書殊有古氣往時蘇才翁於書少所許可獨
綸文正公書得樂毅論筆意以予考之誠然但骨氣勁

而少肉耳

　　觀晏元獻所作制草知先朝愛惜財用如此所以垂衣
拱手無所作為天下晏然者乎

　　往未識晁無咎時見所作安南罪言夫辯縱横跋遮曲
典雅竒麗常恨同時而不相識其後得相從甚密今不
見遂十五年計其文章學問皆當大進恨隨食南北不
相見耳聞吾友廖明略頗譏評無咎作字不古不今所
謂女好無定姿悦目即為姝是非特未定也


　　吾宗正叔天資善書少時書帖竒麗行草下筆縱横皆
得意最初予評其書以為絶倫而東萊王聖美獨不喜
予此論以為正叔書不從鍾元常王逸少父子法度中
來恐其畫惰莫歸筆力且衰竭予殊不謂然今觀此數
帖遂中聖美之評何哉雖然中無一㸃俗氣亦足以豪
李西臺書雖少病韻然似高益高文進畫神佛翰林工
至今以為師也

　　此予元祐末書差可觀者子由書瘦勁可喜反覆觀之

當是捉筆甚急而腕著紙故少雍容耳伯時作馬落筆
如孫太古畫灘水而作字乃爾葢至妙之闗鉏不透入
字中耶

　　當年自許此書可與楊少師比肩今日觀之祗汗顔耳
葢往時全不知用筆遇佳筆時或能工耳楊少師書有
顔平原長雄二十四郡為國家守河北之氣作歐虞褚
薛正書或不能至於行草四子皆當北面矣

　　斛律明月胡兒也不以文章顯老胡以重兵困勅勒川

召明月作歌以排悶倉卒之間語竒壯如此葢率意道
事實耳崇寧元年閏六月湖陰堂觀舊書巻殊不成字
因别書此敕勒歌

　　此一軸字都無筆意可覆醬瓿耳至元祐末所作書帖
差可觀然用筆亦不知起倒亦自蜀中歸後書少近古
人耳

　　書東坡寫溫飛卿湖陰曲後

　　溫飛卿所作湖陰曲反覆觀之乆乃可觧大意以謂宗

廟社稷之靈特未許庸夫干紀耳飛卿葢言時事邪

　　士大夫食時五觀

　　古者君子有飲食之敎在鄉黨曲禮而士大夫臨尊爼
則㤀之矣故約釋氏法作士君子食時五觀云

　　一計功多少量彼來處

　　此食墾殖收穫舂磑淘汰炊煑乃成用功甚多何况
屠割生靈為已滋味一人之食十人作勞家居則食
父祖心力所營雖是巳財亦承餘慶仕宦則食民之

膏血大不可言

　　二忖巳徳行全缺應供

　　始於事親中於事君終於立身全此三者則應受此
供缺則當知愧耻不敢盡味

　　三防心離過貪嗔癡為宗

　　治心養性先防三過美食則貪惡食則嗔終日食而
不知食之所從來則癡君子食無求飽離此過也

　　四正事良藥為療形苦


　　五榖五蔬以養人魚肉以養老形苦者飢渇為主病
四百四病為客病故須食為醫藥以自扶持是故知
足者舉箸常如服藥

　　五為成道業故受此食

　　君子無終食之間違仁先結款狀然後受食彼君子
兮不素餐兮此之謂也

　　山谷老人曰禮所教飲食之序教之末也食而作
觀教之本也大槩今之士大夫誦先王之法言則

一人也起居飲食則一人也故設教不得不如是
君子有九思終身之思也食時作五觀終食之思
也人一日如是行之念念在仁智則夫二人者合
而為一矣




　　山谷外集巻九

