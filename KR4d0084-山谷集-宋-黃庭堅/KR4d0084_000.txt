







　　欽定四庫全書　　　　　集部三

　　山谷集　　　　　　　　别集類二(宋)

　　提要

　　(臣)等謹案山谷集三十巻别集二十巻外
集十四巻詞一巻簡尺二巻宋黄庭堅撰年
譜三十巻庭堅之孫㽦撰庭堅字魯直分寧
人官著作佐郎坐黨籍羈管宜州事迹具宋
史文苑傳㽦則朱子之門人也葉夢得避暑

録話載黄元明之言曰魯直舊有詩千餘篇
中嵗焚三之二存者無幾故名焦尾集其後
稍自喜以為可傳故復名敝帚集晩嵗復刋
定止三百八篇而不克成今傳於世者尚幾
千篇云云然庭堅所自定者皆已不存其存
者一曰内集庭堅之甥洪炎所編即庭堅手
定之内篇所謂退聼堂本也一曰外集李彤
所編即邱濬藏本也一曰别集即黄㽦所編

所謂内閣抄出宋蜀人所獻本也内集編于
建炎二年别集編于淳熙九年黄㽦年譜則
編于慶元五年盖外集繼内集而編别集繼
内外兩集而編年譜繼别集而編獨李彤之
編外集未著年月然考外集第十四巻送鄧
慎思歸長沙詩慎字空格注云今上御名是
外集亦編於孝宗時三集皆合詩文同編後
人註釋則惟取其詩任淵所註之内集即洪

炎所編史容所注之外集則與李彤所編次
第已多有不同而李彤編外集之大意猶稍
見于史注第一巻溪上吟題下惟史季温注
之别集則與黄㽦所編别集大有搘拄此則
原本與注本不可相無者矣又外集第十一
巻以下四巻詩凡四百有竒皆庭堅晩年刪
去而李彤復載入者此則任史二注本皆未
之有庭堅之詩得此而後全又其中有與年

譜相應者黄㽦編年譜時皆一一分注某年
某事之次而今但据三集撿其目則年譜有
而本集無故此四巻尤不可廢也黄㽦之譜
專為考證詩文集而作故刻全集必當兼刻
年譜而近日刻本則或刪節年譜或刪併巻
次或移易分類以就各體或専刻一集而不
及其全此本刻於明嘉靖中前有蜀人徐岱
序尚為不失宋本之遺非外間他刻所及也

乾隆四十六年十月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀







　　山谷全書序

　　山谷者宋太史黄先生號也全書者後人萃其詩文以
傳而統名之也系以年譜傳議者備考也附以伐檀集
者原所自也序者書缺而復全宜有言也世傳先生之
文久矣曷為而有斯刻也先生寧人也文獻於是乎徵
嗣於後者存手澤吏於土者重鄉賢全書所由刻也刻
久而磨滅弗修之可乎先生寓蜀之戎涪文墨甚富岱
也居鄉而説之薄遊以來見夫刻者若詩集若刀筆若

精華病其散漫弗具叨按兹土訪全書於寧得故刻之
半時建昌郡丞余子載仕攝寧事購元本補之新守喬
子遷至乃竟厥工書凡若干巻請為序夫先生以文鳴
於宋與東坡並稱時人目曰蘇黄蘇亦薦曰文絶當世
行配古人天下後世信之文也行也先生所以為賢也
載諸史傳諡議者可以想見其風範後之人蓋亦難焉
不獨巋然元祐之傑而巳其生平之節雖流落窮荒終
身自若非大賢而能爾耶或云文傷元氣而直取其詩

或云詩及婢妮而性類於禪淺乎其為知矣紫陽夫子
東都事略之嘆有以哉吾道千載不傳之緒至周子而
後得當時知其人品者惟山谷焉謂山谷未為知道不
可也矧孝友忠信之徳本於天性不以險夷終始而渝
聖賢之道寧外是與義學之尚或有所託耳岱也觀風
先生之鄉邦表其行以勵俗求其文以傳世固職也未
敢曰知焉於全書刻且序嘉靖丙戌季冬望日後學西
蜀徐岱謹序









　　山谷集序


　　山谷全書序

　　巡按江西監察御史西蜀徐公以吾寧山谷先生罹史
禍謫涪徙戎兩川士從之遊以名今日者有自哉不有
寧也乃檄攝州盱佐余君載仕新守喬君遷梓其書以
嘉惠吾人既自序矣喬君復侈其盛而徵予言以再序
之予惟山谷詩文散見宇宙者最多其全者則寡初與
先兄南山先生求之瓊山閣老丘公得豫章集三十有
六巻訛脫未慊也最後因亡友潘南屏時用抄之内閣

有正集外集别集詞簡年譜諸集凡九十七巻乃宋蜀
人所獻者或者其全而無遺也哉於是屬之前守葉君
天爵梓行憂去而寢板本兩歸殘逸可恨也復抄之挾
以遊四方者垂二十年非其人不授適聞是得毋欣
然而畀乎而可與其須也嗚呼難得者機也易失者
時也有是不授焉可乎哉沛然流布則自徐公始時哉
機也而讀者以先生生於宋而為宋人乎然其文其詩
其行則非宋也王直方謂其文邈然有二漢之風陳無

已謂其詩學杜甫而不為者蘇子瞻謂其行追配古人
余禹績諸人謂其饑寒窮死無愧東都黨錮是誠宋人
也哉又宋儒黄伯起稱其著作合周孔者居多而流於
莊周者無幾其語人曰讀其書而不於其本心之正大
不可泯者求之豈惟不足以知之恐亦自誤予故述之
以告人人不知以為何如其父亞夫伐檀集二巻句甚
竒崛世所謂山魈水怪著薜荔之體真黄氏審言亦閣
本附行校翻刻而一正之者庠生王朝宗查應元云嘉

靖丁亥仲春之吉賜進士出身通議大夫南京刑部右
侍郎致仕後學周季鳳謹序






　　山谷集序

