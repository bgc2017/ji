







　　欽定四庫全書

　　山谷集巻二十五

　　宋　黄庭堅　撰

　　題跋

　　跋宋仁宗皇帝賜王太尉手書

　　大同王侍中力戰陷沒為遼所生得遂富貴於遼庭而
能不忘藩邸舊恩念故寵數以忠信回遼主之心受金
帛之恵休兵息民㓛賞不淺不惟遼人稱道沙間王乃

能盡忠於兩主當時士大夫亦有微管之歎者臣恭惟
章聖皇帝以天下為度責臣子之節不一而足録其修
睦之義恩給其孫雲而仁宗皇帝以諸子幼小不問存
沒不絶其禄賜所以能使君子盡心小人竭力者也惟
二聖好生之心不殺之武至於今天下歸心宗廟之靈
當福萬代不但卜年八百又過其厯而已元符三年十
一月丁亥故史官臣黄庭堅謹記

　　題太公丹書後


　　丹書詞

　　敬勝怠者吉怠勝敬者滅義勝欲者從欲勝義者凶凡
事不强則枉弗敬則不正枉者滅廢敬者萬世

　　席四端銘

　　安樂必敬無行可悔一反一側亦不可以忘殷監不逺
視爾所代

　　几銘

　　皇皇惟敬口口生敬口生㖃口戕口


　　鑑銘

　　見爾前慮爾後

　　盤銘

　　與其溺於人也寧溺於淵溺於淵猶可㳺也溺於人不
可救也

　　楹銘

　　毋曰胡殘其禍將然毋曰胡害其禍將大毋曰胡傷其
禍將長


　　杖銘

　　惡乎危於忿㚄惡乎失道於嗜欲惡乎相忘於富貴

　　帶銘

　　火滅修容慎戒必共共則夀

　　屨銘

　　慎之勞勞則富

　　觴豆銘

　　食自杖食自杖戒之憍憍則逃


　　户銘

　　夫名難得而易失無勤弗志而曰我知之乎無勤弗及
而曰我杖之乎擾阻以泥之若風將至必先摇摇雖有聖
人不能為謀也

　　牖銘

　　随天之時以地之財敬祀皇天敬以先時

　　劍銘

　　帶之以為服動必行徳行徳則興倍徳則崩


　　弓銘

　　屈伸之義廢興之行無忘自過

　　矛銘

　　造矛造矛少間弗忍終身之羞余一人所聞以戒後世
子孫

　　右太公所誦丹書之言故武王惕若恐懼書以為戒
於所起居服用皆勒銘如是余從事於俗甚漫意行
不忌晩而待罪太史觀禮書得此銘以覽小人之影

去道逺矣乃書於坐之左右以為息黥補劓之方晁
子曰秦人之炙亦吾嗜也書以遺我故書元祐五年
正月癸酉

　　題白兆山詩後

　　雲卧三十年好閒復愛仙蓬壺雖冥絶鸞鶴心悠然歸
来桃花巖得憩雲窗眠對嶺人共語飲潭猿相連時昇
翠微上邈若羅浮巔兩岑抱東壑一嶂横西天樹雜人
易隠崖傾月難圓芳草換野色飛蘿摇春煙獨此林下

意杳無區中縁永辭霜臺客千載方未還

　　余聞士大夫嘗勸白兆山僧重素即巖下作桃花菴
素云桃花菴不難作但恨無李白爾今彦顧乃欲礱
崖石刻李白詩并欲結草其旁以待冠盖之㳺者衆
不可盖安知遂無李白邪為我多謝素師今無白光
尚不廢推鼓升堂豈可臆計世無李白素若有語可
并刻之彦顧安陸李慥也元祐三年十二月已夘黄
庭堅書


　　跋七佛偈

　　予往時觀七佛偈於黄龍山中聞鐘聲見古人常願手
書千紙以勸道縁而世事匆匆此㓛未辦蘇臺劉光國
欣然請施石刻之傳本何啻千紙也

　　七佛所説偈盖禪源也淺陋者争騖於末流而不知歸
故余數為叢林中書此偈荆州田鈞子平聞是説請余
書而鑱諸石將以考諸禪濫觴呉孫氏時有僧道裕誦
出此七佛偈而集大藏者録為疑彼盖不知當時不具

飜譯人此乃最上乗入理之極談非能言之流也

　　跋䖍州學記遺呉季成

　　眉山呉季成有子資質甚茂季成欲其速成於士大夫
之列也夙夜督其不至小小過差則以鞭撻随之余謂
季成教子之意則是所以成就其子則非也吾聞古人
胥保恵胥教誨然後可以成就人材未聞以鞭撻也况
父子之間哉故手抄王荆公䖍州學記遺之使呉君父
子相與講明學問之本而求名師畏友以成就之使季

成能慈其子能孝則家道肥不疾而速矣

　　題樂府木蘭詩後

　　唐朔方節度使韋元甫得於民間劉原父往時於祕書
省中録得元豐乙丑五月戊申㑹食於趙正夫平原監
郡西齋觀古書帖甚富愛此紙得澄心堂法與者三人
石輔之桞仲逺庭堅

　　題白崖詩後

　　余曩作葉縣尉葉城南三百步省禪師道場也盖白崖

老人去家得道於此嘗得白崖歌頌百餘篇及葉城民
家多見書札欽愛其道風髙秀也元祐三年三月壬申
同劉晦叔宋僊民伯氏元明觀於净因臻道人所黄庭
堅題

　　跋自書所為香詩後

　　賈天錫宣事作意和香清麗閒逺自然有富貴氣覺諸
人家和香殊寒乞天錫屢恵此香惟要作詩因以兵衛
森畫㦸燕寢凝清香作十小詩贈之猶恨詩語未工未

稱此香爾然余甚寳此香未嘗妄以與人城西張仲謀
為我作寒計恵送騏&KR0008;院馬通薪二百因以香二十餅
報之或笑曰不與公詩為地耶應之曰詩或能為人作
祟豈若馬通薪使冰雪之辰鈴下馬走皆有挾纊之温
邪學詩三十年今乃大覺然見事亦太晩也

　　書和秋懐五詩後

　　或笑余詩論公素不實曰公素能擊强則請聞命至於
使民作鄒魯則吾不知也余告之曰公素之擊强亦以

其害善良奪長吏之柄邪將不問皂白姑以其强擊之
耶曰亦擊有罪耳然則子以今之偷一切以規自免萬
事决於老吏之口者為能使民作鄒魯邪夫割者嵗更
刀折者月更刀至於不見全牛者十九年而刀刃若新
發於硎公素困頓於衆言之風波既白首矣必知藏器
自愛彼節者有間安用斫大觚以求折缺哉

　　題自書巻後

　　崇寧二年十一月余謫處宜州半嵗矣官司謂余不當

居闗城中乃以是月甲戌抱被入宿於城南予所僦舎
喧寂齋雖上雨旁風無有盖障市聲喧憒人以為不堪
其憂余以為家本農耕使不從進士則田中廬舎如是
又何不堪其憂邪既設卧榻焚香而坐與西鄰屠牛之
机相直為資深書此巻實用三錢買鷄毛筆書

　　題東坡書道術後

　　東坡平生好道術聞輒行之但不能久又棄去談道之
篇傳世欲數百千字皆能書其人所欲言文章皆雄竒

卓越非人間語嘗有海上道人評東坡真蓬莱瀛洲方
丈謫仙人也流俗方以造次顛沛秋毫得失欲軒輊困
頓之亦疎矣哉

　　跋東坡所作馬券

　　翰林蘇子瞻所得天廏馬其所從来甚寵加以妙墨作
券此馬價應十倍方叔豆羮常不繼將不能有此馬御
以如富貴之家輒曰非良馬也故不售夫天廏雖饒馬
其知名絶足亦時有之爾豈可求賜馬盡良也或又責

方叔受翰林公之恵當乘之往来田間安用汲汲索錢
此又不識痒痛者從旁論砭疽爾甚窮亦難忍哉使有
義士能捐二十萬并券與馬取之不惟解方叔之倒懸
亦足以豪矣衆不可盖遇人中磊磊者試以予書示之

　　跋相鶴經

　　王充道得相鶴經飄飄然有乘風御氣於天地間之意
顧所蓄鶴皆卵出凡鳥不可鞭策夢想芝田赤城未得
問塗耳余聞充道之兄道淵治生得陶朱公猗頓之方

頗㳺心於相牛經殊不虛用其智畧以三十年觀之未
知道淵充道孰得孰失然今日充道卧白雲享天爵已
䝉道淵之力多矣

　　跋陷蕃王太尉家書

　　物固不一能士固不一節酈寄賣友而存君親君子以
為可况王公不殺身又易其姓而使北敵息其貪忿無
厭之心以從中國之信義賢於李陵逺矣

　　跋王荆公書陶隠居墓中文


　　熈寧中金陵丹陽之間有盜發冢得隠起甎於冢中識
者買得之讀其書盖山中宰相陶隠居墓也其文尤髙
妙王荆公嘗誦之因書於金陵天慶觀齋房壁間黄冠
遂以入石予常欲摹刻於僰道有李祥者聞之欣然礱
石来請斯文既髙妙而王荆公書法竒古似晉宋間人
筆墨此固多聞廣見者之所欲得也李君字聖祺僰道
人喜炎黄岐雷之書嗜好酸鹹與世殊絶常從軍得守
國子四門助教歸而杜門家有山水竒觀教諸子讀書

而宴居自從其所好不喜俗人一再見輒罵絶之此孟
子所謂有所不為者也

　　書藥説遺族弟友諒

　　老夫往在江南貧甚有於日中而空甑無米炊時嘗念
貧士不能相活富子不足與語惟作藥肆不飢寒之術
也然市中人治藥以丁代丙以乙當甲甚貴則闕不用
其治病十不能愈三四積其欺誣子孫凍餒者多矣今
余欲作藥肆但取人間急難之疾二十許方擇三四信

行藥童一用聖賢方論時節州土無不用其物宜炮炙
生熟無不盡其材性但取四分之息百錢可以起一人
之疾如此則日計之不足嵗計之有餘謀之熟矣㑹予
登進士第遂不得為之予老在戎州有江南袁彬質夫
過我道鄉里事以為笑因自言欲作藥肆以濟人為㓛
以娯老為業欣然㑹予宿心故為道所以盡心於和藥
而刻意於救人之説誠用余説不多取贏則濟人博不
欺其劑則治疾良他日隂㓛隠徳當築髙門以過子孫

之車馬余在荆州訪族伯父晦甫侍御之家見族弟友
諒友正亦貧賣藥皆合余説故書遺之

　　䟦王荆公恵李伯牖錢帖

　　此帖是唐輔文初捐館時也荆公不甚知人疾痛疴癢
於伯牖有此&KR0608;䘏非常之賜也及伯牖以疾棄官歸金
陵又借官屋居之間問其饑寒以釋氏論之似是宿債
也

　　題牧䕶歌後


　　曏嘗問南方衲子云牧䕶歌是何等語皆不能說後聞
劉夢得作䕫州刺史時樂府有牧䕶歌似是賽神曲然
不可解及在黔中聞賽神者夜歌乃云聴說儂家牧䕶
末云奠酒燒錢歸去雖長短不同要皆自叙致五方之
語乃知蘓傒嘉州人故作此歌學巴人曲猶石頭學魏
伯陽作參同契也

　　䟦雙林心王銘

　　費畔召(云云至終章)佛肸召(云云至終章)學士大夫每於此處惟

以歸潔其身君子不器解其章句其心未嘗不怏怏也
良由未嘗學明已事不識心耳若解雙林此篇則以讀
論語如啖炙自知味矣不識心而云解論語章句吾不
信也後世雖有作者不易吾言矣

　　書問政先生誥後

　　故淮浙宣歙管内道門威儀逍遥大師問政先生新安
聶師道宗微少則事道士于方外發迹逰名山數見異
人楊行宻開府於揚州宗微實輔佐之盖為國師三十

年楊氏之末解化而去弟子𦵏之舉棺惟衣履存焉此
贈誥楊溥私號順義七年也方外之兄徳誨為新安太
守乃於郡之東山築屋以居方外號為問政山房問政
之名或得於此誥中大丞相守太師中書令東海王臣
温徐温也特進守侍郎尋陽公臣知誥李昪也問政先
生故翰林學士冠卿之五世祖也

　　跋張龍圖家問

　　治平中廣帥龍圖直閣張公公載威名盛於南海父老

追數比之古人常恨不知其所以為廣州者今見張公
之孫出其家書然後知公特以不貪而蠻獠信服風行
草偃耳昔張奐為安定屬部誓諸羌曰使馬如羊不以
入廏使金如粟不以入懐於是威名出八都尉上羌豪
不復起盖羌夷性貪吏清則以為不可犯而使貪者臨
之故蕃夷數叛耳今但多得如張公十數輩守邊則冒
功賞者心死矣何畏蠻獠之侵軼哉仁夀郡夫人盖公
載之女弟馬軍王凱勝之之妻也


　　跋秦氏所置法帖

　　巴蜀自古多竒士學問文章徳慧權畧落落可稱道者
兩漢以来盖多而獨不聞解書至於諸葛孔明拔用全
蜀之士畧無遺材亦不聞以善書名世者此時方右武
人不得從容筆硯亦無足怪唐承晉宋之俗君臣相與
論書以為能事比前世為甚盛亦不聞蜀人有善書者
何哉東坡居士出於眉山震輝中州蔚為翰墨之冠於
是兩川稍稍能書然其風流不被於巴東黔安又斗絶

入蠻夷中頗有以武㓛顯者天下一統盖百餘年而文
士終不競黔人秦子明魁梧喜攻伐其自許不肯出趙
國珍下不可謂黔中無竒士也子明常以里中兒不能
書為病其將兵於長沙也買石摹刻長沙僧寳月古法
帖十巻謀舟載入黔中壁之黔江之紹聖院將以驚動
里中子弟耳目他日有以書顯者盖自我發之予觀子
明欲變里中之俗其意甚美書字盖其小小者耳他日
當買國子監書使子弟之學務實求是置大經論使桑

門道人皆知經禪則風俗以道術為根源其波瀾枝葉
乃有所依而建立古之能書者多矣磨滅不可勝紀其
傳者必有大過於人者耳子明名世章今為左藏庫副
使東南第八將紹聖院者子明以軍㓛得請於朝為陣
亡戰士追福所作佛祠也刻石者潭人湯正臣父子皆
善摹刻得於手而應於心近古人用筆意云

　　辨菴字

　　今俗書庵字既於篆文無有又菴非屋不當從广三國

志焦光傳云居蝸牛廬中意是今菴也後漢皇甫規為
中郎將持節監闗中兵㑹軍大疫死者十三四親入菴
廬巡視三軍感悦即用此菴字為有據依

　　跋亡弟嗣㓛列子册

　　列子書時有合於釋氏至於深禪妙句使人讀之三歎
盖普通中事不自葱嶺傳来信矣亡弟嗣㓛讀是書至
於潰敗猶緝而讀之其苦學好古後生中殆未之見也
紹聖中余自繕治而藏之少年輩竊取玩之又毁裂幾

不可挾唐坦之復為緝之智與上人喜異聞故以遺之

　　書贈宗室景道

　　余與宗室越宫有葭莩故曩時與宣州院公夀景珍嘗
共文酒之樂此時景道巳能著帽在旁今日相見景道
頎然立於朝班予則將老矣每懐公夀景珍則見宣州
子弟而慨然景道乞余小字學書余書不足學也此紙
巻是余温故之餘忠信孝友之説景道喜觀字畫乎則
亦尋繹此文於行已保家奉公報國有㑹心處將力行

之尚不負余懐公夀景珍之心

　　書呉無至筆

　　有呉無至者豪士晏叔原之酒客二十年時余屢嘗與
之飲飲間喜言士大夫能否似酒俠也今乃持筆刀行
賣筆於市問其居乃在晏丞相園東作無心散卓小大
皆可人意然學書人喜用宣城諸葛筆著臂就案倚筆
成字故呉君筆亦少喜之者使學書人試提筆去紙數
寸書當左右如意所欲肥瘠曲直皆無憾然則諸葛筆

敗矣許雲封説笛竹隂陽不備遇知音必破若解此處
當知呉葛之能否元祐四年四月六日門下後省食罷
胷中愊愊須煮茶試晁以道所作兖煤賢君散卓遂竟
此紙

　　書侍其瑛筆

　　南陽張又祖喜用郎竒棗心散卓能作瘦勁字它人所
繫筆多不可意今侍其瑛秀才以紫毫作棗心筆合墨
圓健恐又祖不得獨貴郎竒而捨侍其也筆無心而可

書小楷此亦難工要是心得妙處耳

　　宣城諸葛髙三副筆鋒雖盡而心故圓此為有輪扁斵
輪之妙弋陽李展雞距書蠅頭萬字而不頓如庖丁發
硎之刃其餘雖得名於數州有工輒有拙也今都下筆
師如蝟毛作無心棗核筆可作細書宛轉左右無倒毫
破其鋒可告以諸葛髙李展者侍其瑛也瑛有思致尚
能進於今日也

　　書贈俞清老


　　清老金華俞子中也三十年前與余共學於淮南元豐
甲子相見於廣陵自云荆公欲使之脫逢掖著僧伽黎
奉香火於半山宅寺所謂報寧禪院者也予之僧名曰
紫琳字清老清老無妻子之累去作半山道人不廢入
俗談諧優㳺以卒嵗似不為難事然生龜脱筒亦難堪
忍後數年見之儒冠自若也因戲和清老詩云索索葉
自雨月寒遥夜䦨馬嘶車鐸鳴羣動不遑安有人夢超
俗去髪脫儒冠平明視清鏡政爾良獨難子瞻屢哦此

詩以為妙也元和四年十一月十一日歸自門下省書
於酺池寺南退聴堂下

　　人生嵗衣十匹日飯兩杯而終嵗薾然疲役此何理邪
男女昏嫁縁渠儂墮地自有衣食分齊所謂誕置之隘
巷牛羊腓字之其不應凍餓溝壑者天不能殺也今蹙
眉終日者正為百草憂春雨耳青山白雲江湖之水湛
然可復有不足之歎邪

　　米黻元章在揚州㳺戲翰墨聲名籍甚其冠帶衣襦多

不用世法起居語黙畧以意行人往往謂之狂生然觀
其詩句合處殊不狂斯人盖既不偶於俗遂故為此無
町畦之行以驚俗爾清老到揚計元章必相好然要當
以不鞭其後者相琢磨不當見元章之吹竽又建鼔而
從之也

　　余童子時就學於淮南與金華俞清老同研席嘗作七
言長韻贈清老小兒無繩墨放蕩之言然清老至今班
班能誦之邇来相見各白髮矣余又以病屏酒不舉肉

多年清老相過持蔬飯茗飲道舊終日爾清老性耿介
不能容俗人間輒使酒嫚罵以是俗子多謗譏清老自
若也以故善人君子終愛之清老淹留京師不偶將復
岸巾風月於江湖之上於其將行也乞言余曰陶淵明
云此中有真意欲辯已忘言夫真處盖可為知者道難
為俗人言也清老老於言語之風波智必及此行矣自
愛

　　書蟂磯


　　蟂似蛇四足能害人賈生所謂偭蟂獺以隠處者也今
蟂磯有老蟂寺僧能得其嗜欲客宿者輒為蟂所啗

　　書韋許扇

　　自重者能下人以求道處静者不攘臂而勝躁深道者
常晩成逺施者常厚報以能問於不能人之道損有餘
以補不足天之道

　　書小宗香

　　南陽宗少文嘉遯江湖之間援琴作金石弄逺山皆與

之同聲其文獻足以配古人孫茂深亦有祖風當時貴
人欲與之㳺不得乃使陸探微畫像掛壁觀之聞茂深
閉閤焚香作此香饋之時謂少文大宗茂深小宗故傳
小宗香云

　　題練光亭

　　練光亭極是登臨勝處然髙寒不可久處若於亭北穿
土石作一幽房置茶鑪設明窗瓦墩筆研殊勝不爾勝
師方丈北挾有屋兩楹其一開軒其一欲作虚窗奥室

余為名軒曰物外主人喜作詩也名室曰凝香宻而清
明於事稱也

　　書贈韓瓊秀才

　　讀書欲精不欲博用心欲純不欲雜讀書務博常不盡
意用心不純訖無全㓛治經之法不獨玩其文章談説
義理而已一言一句皆以養心治性事親處兄弟之間
接物在朋友之際得失憂樂一考之於書然後甞古人
之糟粕而知味矣讀史之法考當世之盛衰與君臣之

離合在朝之士觀其見危之太節在野之士觀其奉身
之大義以其日力之餘玩其華藻以此心術作為文章
無不如意何况翰墨與世俗之事哉

　　書幽芳亭

　　士之才徳盖一國則曰國士女之色盖一國則曰國色
蘭之香盖一國則曰國香自古人知貴蘭不待楚之逐
臣而後貴之也蘭盖甚似乎君子生於深山叢薄之中
不為無人而不芳霜雪凌厲而見殺来嵗不改其性也

是所謂遯世無悶不見是而無悶者也蘭雖含香體潔
平居蕭艾不殊清風過之其香藹然在室滿室在堂滿
堂是所謂含章以時發者也然蘭蕙之才徳不同世罕
能别之予放浪江湖之日久乃盡知其俗姓盖蘭似君
子蕙似士大㮣山林中十蕙而一蘭也楚辭曰予既滋
蘭之九畹又樹蕙之百畝以是知不獨今楚人賤蕙而
貴蘭久矣蘭蕙叢生初不殊也至其發華一榦一華而
香有餘者蘭一榦五七華而香不足者蕙蕙雖不若蘭

其視椒榝則逺矣世論以為國香矣乃曰當門不得不
鋤山林之士所以往而不返者耶

　　書壺中九華山石

　　湖口民李正臣得竒石九峯相倚蘇子瞻戲名曰壺中
九華又有老巫鄒生以三竒石随髙下體著成屏風三
疊余戲名曰肘後屏風疊他日湖中石百怪並出當以
此兩石為祖云二石色紺青嵌孔貫穿擊之鏗鏗而視
之嶔崟雲雨之上諸峯隠見忽然疑於九十猶五老峯

之疑於五六也掲而視俗以求賞音吾見其覆醬瓿堆
牆角也世有出塵之因然後此石為瀟灑縁爾邇者象
江太守費數十萬錢自嶺南負載三石比歸妻子不免
寒餓未知與此孰賢也




　　山谷集巻二十五

