







　　欽定四庫全書

　　山谷外集巻二

　　宋　黃庭堅　撰

　　古詩七十八首

　　次韻謝外舅病不能拜復官夏雨眠起之什

　　丈人養痾臥此道取衆棄強飯尚可飽力田苦常匱欲
從羣兒嬉出語不娬媚軒窻坐風凉編簡勘遺墜自安
井無禽未歎旅焚次夏暑極陽功時霖作隂事呼兒疏

藥畦植杖按瓜地南山雲氣佳北極冕旒䆳自欣鬢髪
白得見衣裳治山林收枯槁草木洗憔悴䑛痔以車來
探珠遭龍睡腹便時䝉嘲身退得自恣伊優無下僚骯
髒謝高位誰能領斯會好在漆園吏

　　次韻師厚五月十六日視田悼李彦深(彦深去年五月十三
日與之游西郊)

　　南鴈傳尺素飛來臥龍城頗知高臥久忽作田野行湛
湛陂水滿欣欣原草榮日華麗山川秀色奪目精對酒

不滿懷攬物有餘清念惜讀書客遠人遺世情南畝道
觀餉西郊留勸耕共遊如昨日笑語絶平生此士今已
矣賓筵老無成猶倚謝安石深心撫嫠惸(老無成一作無老成)

　　次韻師厚食蟹

　　海饌糖蟹肥江醪白蟻醇每恨腹未厭誇談齒生津三
歲在河外霜臍常食新朝泥看郭索暮鼎調酸辛趨蹌
雖入笑風味極可人憶觀淮南夜火攻不及晨橫行葭
葦中不自貴其身誰憐一網盡大去河伯民鼎司費萬

錢玉食羅常珍吾評揚州貢此物眞絶倫

　　次韻謝外舅食驢腸

　　垂頭畏庖丁趨死尚能鳴説以雕俎樂甘言(闕)

　　千金轡死得五鼎烹禍胎無腸胃殺身和椒橙(闕)

　　道貫魚百十并騎奴吹一吷駔駿不敢爭物材茍

　　當用何必渥洼生忽思麒麟種突兀使人驚

　　次韻師厚答馬著作屢贈詩

　　嘗聞馬南郡少有拔俗韻寒灰幾見溺鍛翮常思奮桐

薪鳴竈間劒氣吐吳分多言世益蚩當律心自隱家雖
四立壁仕要三無愠會將漁父意往就莊生問

　　和答師厚黃連橋壞大木亦為秋雹所碎之作

　　溪橋喬木下往歲記經過居人指神社不敢尋斧柯青
隂百尺蔽白日烏鵲取意占作窠黃泉浸根雨長葉造
物著意固已多風摧電(一作雹)打掃地盡竟莫知為何譴
訶獨山冷落城東路不見指名終不磨

　　次韻外舅謝師厚病間十首


　　貝錦不足歌請陳江漢詩美人出江漢窈窕世未窺折
蘭不肯珮告我以蠶飢獨歸豈憚遠三危露如飴

　　德人更疢疾術智益灑落反身見萬古道不在卜度胷
中有鏌鎁老境要志弱謝公賦達生達生眞可託

　　引鏡照清骨驚非曩時人天地入喻指芭蕉自觀身程
力則已病征財又室貧古來支離疏粟帛王所仁(一作主至
仁)

　　葅寒知園秋飯白問米賤婦孫勸甘旨霜兔頗宜麵黃

花不舉酒佳句餘嫪戀經行宴坐堂䑕迹書几硯

　　桃李一春期松栢千歲永經𤣥事寂寞髪白官閒冷草
緑艾如張波清蜮伺影東里與無趾渠有幸不幸

　　病餘兒廢鋤(一作呼兒鋤)門巷草芉眠來者何所聞披草足
蛩然封侯無骨相為賈寡金錢夢作白鷗去江湖水黏
天

　　民生自煎熬煮豆以萁㸑居然忘本根光隂不供翫藏
山夜半失烏合歸星散因病見不生達人果大觀


　　開田種白玉飽牛事耕犂雨露非無澤得秋常苦遲猛
虎擅文章斑斑被諸兒長松抱勁節唯有歲寒知

　　謝公蒔蘭苕眞意付此物惠然風肯來香為一披拂遙
知醉吟姿黽勉向朱紱搘笻橘柚黃僧屋對像佛

　　身病心輕安道肥體癯瘦好懷當告誰四牆棗紅皺負
暄不可獻捫虱坐清晝端有眞富貴千秋萬年後

　　和謝公定征南謡

　　傳聞交州初陸梁東連五溪西氐羌軍行不斷蠻標盾

謀主皆收漢畔亡合浦譙門腥血沸晉興城下白骨荒
謀臣異時坐致宼守臣今日愧包桑已遣戈舩下灕水
更分樓舩浮豫章頗聞師出三鵶路盡是中屯六郡良
漢南食麥如食玉湖南驅人如驅羊營平請穀三百萬
祁連引兵九千里少府私錢不可知大農計歲今餘幾
土兵蕃馬貔虎同蝮虵毒草篁竹中未論芻粟捐金費
直愁瘴癘連營空我思荆州李太守欲募蠻夷令自攻
至今民歌尹殺我州郡擇人誠見功張喬祝良不難得

誰借前筯開天聰詔書哀痛言語切為民一洗橫尸血
摧鋒陷堅賞萬户塹山堙谷窮三宂南平舊時頗臣順
欲獻封疆請旄節廟謀猶計病中原豈知一朝更屠滅
天道從來不爭勝功臣好為可喜説交州鷄肋安足貪
漢開九郡勞臣監呂嘉不肯佩銀印徵側持戈敵百男
君不見往年瀕海未郡縣趙佗閉關罷朝獻老翁竊帝
聊自娛白頭抱孫思事漢孝文親遣勞苦書稽首請去
黃屋車得一亡十終不忍太宗之仁千古無


　　寄耿令幾父過新堂邑作迺幾父舊治之地

　　呼舩淩大河驅馬踏平沙道旁開新邑千户有生涯四
衢平且直緑槐䕃縣衙問誰作此邑耆舊對予嗟前日
耿令君遷民出坳窊始遷民懷土異端極紛拏既遷人
氣和草木茂萌牙桃李雖不言春風滿城花陵陂青青
麥煙雨潤桑麻自非耿令君大澤荒蒹葭白頭晏起飯
襁褓語嘔啞自非耿令君漂轉隨魚蝦豈弟民父母不
專司斂賖令君兩男兒有德必世家問令今安在解官

駕柴車當時舞文吏白璧強生瑕令君袖手去不忍試
虎牙人往惜事廢感深知政嘉我聞耆舊語歎息至昏
鴉定知循吏傳來者不能加今為將軍客軒蓋湛光華
幕府省文書醉歸接䍦斜懷寶仁者病偷安道之邪勉
哉思愛日贈言同馬檛

　　放言十首

　　廢興宜有命得失但自知踽踽衆所忌悠悠誰與歸吾
義茍不存豈更月攘雞風清聞鶴唳想見南山棲


　　匣中緑綺琴欲撫已絶絃問絃何時絶鍾期謝世年正
聲不可聞千載寂寞間未有顔叔子安知栁下賢

　　輕肥馬上郎枯槁林下士聲名斲自然勢利焚和氣智
人不駭俗同朝皆用事物外有華胥時時夢中至

　　蘭楫桂為舟大江可遠游堅車無良馬出門敗吾輈一
身交萬物用我未易周安得栁下惠窮年與之遊

　　微雲起膚寸大䕃彌九州至仁雖愛物用捨如春秋晴
空不成雨遠岫行歸休何疑陶淵明一去如驚鷗


　　黃鵠送黃鵠中道言别離送君不憚遠愁見獨歸時羅
網翳稻粱江湖水瀰瀰行行不相見勉哉㝠㝠飛

　　蟬聲已紓遲秋日行晼晩長年困道路驅馬方更遠從
事常厭煩歸心自如巻旨甘良未豐安得懷息偃

　　月滿不踰朢日中為之傾天地尚乃爾萬物能久盈明
德忌曄曄高才貴㝠㝠忽解扁舟去懷哉張季鷹

　　榨牀在東壁病起繞壁行新醅浮白蟻渴見解朝酲小
槽垂玉筯音響有餘清疾風春雨作靜夜山泉鳴安得

朱絲絃為我寫此聲想知舜南風正爾可人情

　　弄水清江曲采薇南山隅當吾無事時此豈不我娛喬
木好鳥音天風韻虛徐遐心遊四海萬里不須臾囘首
古衣冠荆樊老丘墟欲付此中意歸翻蟲蠧書短生憂
不足此道樂有餘

　　送伯氏入都

　　貧賤難安處别離更増悲經營動北征慈母待春衣短
箠驅瘦馬青草牧口嘶送行不知遠可忍獨歸時太華

物華春街栁囀黃鸝九衢生紫煙到家使人迷知音者
誰子倦客無光輝王侯不可謁秣馬興言歸豈無他人
遊不如我塤箎陳書北窻下此自有餘師

　　次韻孔四著作北行滹沱

　　駝褐䝉風霜鷄聲𦕈墟里青燈進豆粥落月踏冰水平
生不龜藥才可衛十指持比千户封誰能優劣此

　　渡河

　　客行歲晩非遠遊河水無情日夜流去年排堤注東郡

詔使奪河還此州憶昔冬行河梁上飛雪千里曽冰壯
人言河源凍徹天冰底猶聞沸驚浪

　　次韻寄李六弟濟南郡城橋亭之詩

　　客心如頭垢日欲撩千箆聞人説江南喜氣吐晴霓伏
枕夢歸路子規吟翠微濟南似江南舊見今不疑洗心
欲成游王事相奪移駑馬戀棧豆豈能辭縶縲本無封
侯骨見事又重遲徒能多著酒大腹如鴟夷唯思一漁
舟載網橫渺瀰矯首歴下亭朱欄轉清溪春風吹桃李

三月自成蹊翠葉張日幄紅英鋪地衣此中有嘉興不
醉定自非况當郡政成野蠒麥兩歧與民同觀游永夜
不闔扉女牆上金樞天如青琉璃想子果下歸馬飽生
芻嘶

　　和甫得竹數本於周翰喜而作詩和之

　　初侯一畝宮風雨到臥席前日築短垣昨日始封植平
生歲寒心樂見歲寒色翩翩佳公子為致一窻碧憶公
來相居筮吉龜墨食人言陋如何我自適其適白眼對

俗徒醉㡌坐欹側人知愛酒爾不解心得得阿堵絶往
還此君是賓客清風吹月來驩甚齒折屐有節似見聖
無言諒知默數囘長者車猶恨地未僻隂雨打葉時曲
肱自宴息心游萬物初何處尋轍迹從來修竹林乃是
逸民國

　　寄題欽之草堂

　　河南有伏流經營大行根盛德不終晦發為清濟源公
家濟源上太行正當門修竹帶藩籬百禽鳴朝暾仰視

浮雲作俯窺流水奔相望有盤谷李愿故居存主人國
之老實惟商巖孫班行昔供奉屢進逆耳言天子色為
動羣公聲亦吞肅肅冰霜際不改白玉温出處士所重
其微難共論公勿懷草堂朝廷待公尊

　　和答梅子明王揚休點密雲龍

　　小璧雲龍不入香元豐龍焙承詔作二月嘗新官字盞
游絲不到延春閣去年曾覺減光輝人間十九人未知
外家春官小宗伯分送蓬山裁半璧建安甕椀鷓鴣班

谷簾水與月共色五除試湯飲墨客泛甌銀粟無水脈
辟宮邂逅王廣文初觀團團破龍紋諸公自别淄澠了
兔月葵花不足論石磑春芽風雪落煑澆肺渴初不惡
河伯來觀東海若鹿逢朱雲眞折角子真雲孫唾成珠
廟堂只今用諸儒鍊成五石補天手上書致身可亨衢
顧我賜茶無骨相他年幸公肯相餉

　　送劉道純

　　五松山下古銅官邑居褊小水府寛民安蒲魚少嚚訟

簿領未減一邱槃胷中崢嶸書萬巻簸弄日月江湖間
稠人廣衆自神王按劒之眼白相看老身風波諳世味
如食橘柚知甘酸麒麟圖畫偶然耳半枕百年夢邯鄲
平生樽俎宮亭上涉世忘味皆朱顔此時阿翁尚無恙
追琢秀句酬江山堂堂今為蛻蟬去五老偃蹇無往還
大梁城中笏柱頰頷髭今成雪點斑青雲何必出公右
亨衢在天無由攀椎鼓轉舩如病巳夢想樓臺落星灣
子正諸兒喜文史阿秤亦聞有筆端丹徒布衣未可量

詩書且對藜藿盤穴中生涯識隂雨木末牖户知風寒
我今四壁戀微禄知公未能長挂冠

　　次韻子瞻春菜

　　北方春蔬嚼冰雪妍暖思采南山蕨韭苗水餅姑置之
苦菜黃鷄羮糝滑蓴絲色紫菰首白蔞蒿牙甜&KR0008;頭辣
生葅入湯飜手成芼以薑橙誇縷抹驚雷菌子出萬釘
白鵝截掌鱉解甲琅玕林深未飄籜軟炊香秔煨短茁
萬錢自是宰相事一飯且從吾黨説公如端為苦笋歸

明日青衫誠可脱

　　六舅以詩來覔銅犀用長句持送舅氏學古之餘
復味禪悦故篇末及之

　　海牛壓紙寫銀鈎阿雅(師奴僧號)守之索自收長防玩物敗
兒性得歸老成散百憂先生古心冶金鐵堂堂一角誰
能折兒言觳觫持贈誰外家子雲乃翁師不著鼻繩袖
兩手古犀牛兒好看取

　　次韻子瞻與舒堯文禱雪霧豬泉唱和


　　老農年饑望人腹想見四溟森雨足林回投璧負嬰兒
豈聞烹兒翁不哭未論萬户無炊煙蛛絲蝸涎經杼軸
使君閔雪無肉味煑餅青蒿下鹽菽豈云剪爪宜侵肌
霜不殺草仍故緑幽靈贔屓西山霧牲肥酒香神未瀆
得微往從董父餐寧當罪繫葛陂淵卜擇祠官齊博士
暴露致告蒼崖顚請天行澤不汲汲爾亦枯魚過河泣
生鵝斬頸血未乾風馬雲車坐相及百里旌旗灑玉花
使君義動龍蛇蟄老農歡喜有春事呼兒飯牛理蓑笠

博士勿歎從公疲明年麥飯滑流匙

　　見子瞻粲字韻詩和答三人四返不困而愈崛竒
輒次舊韻寄彭門

　　公材如洪河灌注天下半風日未嘗攖晝夜聖所歎名
世三十年窮無歌舞玩入宮又見妬徒友飛鳥散一飽
事難諧五車書作伴風雨暗樓臺鷄鳴自昏旦雖非錦
繡贈欲報青玉案文似離騷經詩窺關雎亂賤生恨學
晩曽未奉巾盥昨蒙雙鯉魚遠託鄭人緩風義薄秋天

神明還舊貫更磨薦禰墨推挽起疲懦忽忽未嗣音微
陽歸候炭仁風從東來拭目望齋館鳥聲日日春栁色
弄晴暖漫有酒盈樽何因見此粲

　　人生等尺捶豈耐日取半誰能如秋蟲長夜向壁歎朝
四與暮三適為狙公玩臭腐蹔神竒喑噫即飄散我觀
萬世中獨立無介伴小黠而大癡夜氣不及旦低首甘
豢養尻脽登俎案所以終日飲醉眠朱碧亂無人明此
心忍垢待濯盥仰看東飛雲只使衣帶緩先生古人學

百氏一以貫見義勇必為少作衰俗懦忠言願回天不
忍斆吞炭還從股肱郡待詔圖書館投壺得賜金侏儒
餘飽暖寧令東方公但索長安粲

　　元龍湖海士毁譽略相半下牀臥許君上牀自永歎丈
夫屬有念人物非所玩坐令結歡客花為煙霧散武功
有大略亦復寡朋伴詠歌思見之長夜鳴鶡旦東南望
彭門官道平如案簡書束縛人一水不能亂斯文媲秬
鬯可用圭瓉盥誠求活國醫何忍棄和緩開疆日百里

都内錢朽貫銘功甚俊偉迺見儒生懦且當置是事勿
使冰作炭上帝羣玉府道家蓬萊館曲肱夏簟寒灸背
冬屋暖只令文字垂萬世星斗粲

　　次韻答堯民

　　君開蘇公詩疾讀思過半譬如聞韶耳三月忘味嘆我
詩豈其朋組麗等俳玩不聞南風絃同調廣陵散鶴鳴
九天上肯作家鷄伴晁子但愛我品藻私月旦官閒樂
相從梨栗供杯案門靜鳥雀嬉花深蜂蝶亂忽䝉加禮

貌齋戒事搢盥問大心更小意督辭反緩君材於用多
舞選弓矢貫聰明回自照勝已果非懦我如相繪事素
質施朽炭古來得道人非獨大庭館晁子已不疑冬寒
春自暖繫表知藥言擇友得荀粲

　　再和寄子瞻聞得湖州

　　天下無相知得一已當半桃僵李為仆芝焚蕙増歎佳
人在江湖照影自娛玩一朝入漢宮掃除備冗散何如
終流落長作朝雲伴相思欲面論坐起雞五旦身慚尸

廩禄有罪未見案公又雄萬夫皦皦不自亂臧榖皆亡
羊要以道湔盥傳聲向東南王事不可緩春波下數州
快若七札貫椎鼓張風帆相見激衰懦空文不傳心千
古付煨炭安得垂天雲飛就吳興館魚饜栁絮肥筍煑
溪沙暖解歌使君詞樽前有三粲

　　用明發不寐有懷二人為韻寄李秉彞德叟

　　竹貫四時清(一作竹節晩逾緑)月通雲氣明(一作月華寒更明)外弟有
佳質(一作處)妙年推老成後凋對霜雪(一作到冰霜)不昧處隂

晴盛德當如此(一作觀物憶相見)古人畏後生(一作契闊難為情)

　　在昔授子書髧彼垂兩髪乖離今十年樹立映先達清
燈哦妙(一作誦佳)句如酌春酒滑把書念攜手惆悵至明發
人生不如意十事恒八九未見歴下人徒傾歴城酒從
來親骨肉不免相可不但願崇事實虛名等箕斗

　　蚤知鵲山亭李杜發佳思彌年聽傳誇登覽通夢寐遙
憐坐清曠落筆富新製尚因賓客集瀝酒使我醉

　　往在舅氏旁獲拚堂上帚六經觀聖人明如夜占斗索

居廢舊聞獨學無新有羨子杞桂材未曽離矯揉

　　安詩無恙時學行超輩儕華屋落丘山百憂滿人懷此
士如不亡仲子(一作叔也)抱竒材不獨典刑在神明還觀來
少時(一作年)誦詩書貫穿數萬字爾來窺陳編記一忘三
二光隂如可玩老境翻手至良醫曾折足説病迺真意
桃李春成徑本自不期人歴下兩寒士簞瓢能悦親恥
䝉伐國問肯臥覆車塵子既得此友從之求日新

　　賦未見君子憂心靡樂八韻寄李師載


　　同陞吏部曹往在紀丁未别離感寒暑歲星行十二我
慚雞藎榖子歎天且劓空餘山梁期尚不昧初志

　　㑹合良難期繫匏各異縣千里共明月如披故人面浮
雲蔽高秋此豈中心願霧重豹成文水清魚自見

　　齊地榖翔貴排門無㸑饙二仲有甘旨奉親亦良勤原
田水洗洗何時稼如雲無民願豐歲政自不忘君

　　古人有成言歲暮於君子斧揮郢人鼻琴即鍾期耳新
詩淩建安高論到正始徒言參隔辰未負石投水


　　白雪非衆聽夜光忌暗投古來不識察浪自生百憂三
月楚國淚千年郢中樓無因杭一葦濁水拍天流

　　河南李茂彦内藴邁俗心濬沖有涇渭一顧重千金事
親知色難勝已又勇沉外物既難必求之首陽岑

　　飄風從東來雨足盡西靡萬物逐波流金石終自止渭
因涇使濁菲以葑故毁智所無奈何誰能為樗里

　　紛紛車馬客如集市人博彼雖有求來我但使一噱忽
逢媚學子時亦撼關鑰何當攜手期濠上得魚樂


　　以同心之言其臭如蘭為韻寄李子先

　　往日三語掾解道將毋同我觀李校書超邁有古風談
道屢入微閉門長蒿蓬誰能賞遠韻太守似安豐

　　流水鳴無意白雲出無心水得平淡處渺渺不厭深雲
行不能雨還歸碧山岑斯人似雲水廊廟等山林

　　俗士得失重舍龜觀朶頤六經成市道駔儈以為師吾
學淡如水載行欲安之惟有無心子白雲相與期

　　摧藏褫冕冠寂寞歸丘園一瓢俱好學伯仲吹篪壎政

以此易彼高車宅朱門得失固有在難為俗人言

　　攜手日不足七年坐乖離愁思不能眠起視夜何其殘
月掛破鏡寒星滿天垂明明故人心維斗終不移

　　窮閻萵蔓羶富屋酒肉臭酒肉令人肥萵蔓令人瘦欲
從鍾鼎食復恐憂患構秦時千戸侯寂寞種瓜後

　　客從濟南來遺我故人書墨淡字疎行故人情有餘上
言猶健否次問意何如只今意何有思食故溪魚(意一作思)

　　吾子有嘉德譬如含薫蘭清風不來過歲晩蒿艾間古

來百夫雄白首在澗槃非關自取重直為知人難

　　次韻晁元忠西歸十首

　　我田失耕耘歲暮拾枯萁(一作採蕨薇)枯萁(一作蕨薇)不可食日
晏抱長飢猛虎依山林眼有百步威一從梁鴦食風月
何時歸

　　聖莫如東家長年困行路公養為淹留豈不以食故林
薄鳥遷巢水寒魚不聚孤士似無家轉蓬何由住

　　前有熊羆咆後有虎豹號已出澗谷底更陟山阪高五

日一併食十年一緼袍未知歸宿處豈憚鞍馬勞

　　麗姬封人子弄影愛朝日晉國始得之涕泣甘首疾憂
危與安樂一生誰能必同牀食芻豢迺悔沾襟失

　　怨句識之推商歌知甯戚我占晁氏賢乃在賦行役同
游羿彀中儻免非爾力滔滔今如此去邦將安適

　　熱避惡木隂渴辭盜泉水曾囘勝母車不落抱玉淚晁
氏猛虎行皦皦壯士意人生高唐觀有情何能已(晁詩云安
得龍山潮駕囘實河水水從樓前來中有美人淚)


　　腰垂九井璜耳著明月璫蘭蓀結襟帶芰荷製衣裳其
人雖甚遠其室大道傍當身不著意千載永相望

　　風雨去家行手龜面黧黒屠龍非世資學問求自得我
思脊令詩同飛復同息兄弟無相遠急難要羽翼

　　人言貧在家殊勝富作客雞棲牛羊下君子亦安息千
里求明師營糧從事役學問非物外室虛生純白

　　開田望食麥春隴無秀色深耕不償勤牛耳徒濕濕豐
凶誰主張坐令愁煎迫河清會有時得酒灑胷臆


















　　山谷外集巻二

