







　　欽定四庫全書

　　山谷簡尺巻上

　　宋　黄庭堅　撰

　　與人簡

　　庭堅頓首雖未嘗得奉琢磨之益而瞻望風度信吾友
元老之所與游知公必可人恨相從未款耳承朝暮遂
行跋涉風霜良勤千萬珍重庭堅再拜上彭君居士

　　庭堅頓首欽仰翰墨風流為日已乆比聞車騎入都竊

幸可得瞻對適以親老日須醫藥未閒未果㕘候前日
適飯僧於慧林極辱垂顧見墜刺良愧悚奉手誨感慰
謹奉狀才翁承事執事

　　庭堅頓首昨日墨專不審在何所終日在淨因頗思從
容也暑氣逼人似欲不可耐不審體力何如欲得两榼
可飲酒能為致得否庭堅頓首上伯充大孝團練

　　庭堅頓首驟熱伏惟侍奉萬福宅中大小皆佳否累日
來為嗣文病極令人意思不堪幸已安平也馬昨日已

置得似差可奉朝謁廏馬自今且已乆拖拽愧不可言
㡬時得一款語耳子列两垂訪皆不得面也庭堅頓首
上仲謀騏驥文思想弟

　　庭堅再拜啓霜寒不審台候何如雙井今春第一只有
此今納上并揚州大明寺水一器伏幸檢入謹上啓庭堅
再拜上中書侍郎台座

　　庭堅頓首雖不數作問然每聞動静以為慰見子澤云
尊府氣體已安和想朝夕增勝普安文字已領須少緩

乃可得爾牌數日間寫去有稍佳酒為置两榼明日得
之佳昏夜草率庭堅頓首伯充團練閤下

　　庭堅頓首天氣尚小寒不審奉承几筵尚能支持否和
公行狀勉强就此不知可用否日月川流奄將祥練伏
惟觀此論次痛割何可勝言謹奉疏庭堅再拜伯充大
孝團練

　　庭堅頓首昨日辱寵顧極荷勤懇無以奉延長者多愧
來日習儀罷飯於惠林即上謁不須更具蔬茹只去看

墨食柑梨松實之類足矣庭堅頓首宗儒親友

　　親老晩來微苦腹痛連心下痛故未曾喫小柴胡不審
可服何藥其餘氣體只是午間頭痛有四分來身體痛
有五分來在也更望裁酌批示庭堅頓首子澤判局宣
義

　　庭堅頓首清晨奉候館下承車馬侵星謁廟計已還舎
盛暑侍奉佳否親老服青木香圓百五十許粒腹中不
甚妨悶意思亦小佳但藏府至今不通不知可服五柔

脾約神功圓之類否幸批諭庭堅頓首上子澤判局宣
義

　　隂風欲雪手冷頗學書否子澤今旦出否為覔麝香圓
百粒速得之佳庭堅頓首徳父足下

　　庭堅叩頭天氣和暖伏惟中散丈寢膳康和乍遷排岸
令弟官舎安穏否衰粗無縁㕘候因問膳幸達小人之
區區庭堅叩頭叩頭

　　雙井乃家園春課謾分上數啜寢門問膳恐或須耳輕

瀆愧恐愧恐庭堅叩頭

　　庭堅頓首自前嵗監院回奉書奔走匆匆不能嗣音但
聞往來住持安穏院宇暉光日新恨未瞻對耳春寒比
來道力健否亦得上方真學道兄弟相賛助耶外甥洪
玉父往作榖城令名士也曾相聚否故人陳知白天和
入都取寄下書籍亦困道塗少知音公為致三四月之
費如不肖受賜也適有賔客作書草草千萬為道自珍
庭堅頓首洞山道人邦公方丈


　　庭堅頓首屢屈軒葢昨日略到邑中㑹有召食者遂不
果奉詣天氣小泠起居佳否欲得數石下盤米不審官
員有交子可買否試為籌之早得乃佳庭堅頓首監使
侍禁執事朔日

　　庭堅叩頭雪寒不審尊候何如伏惟豈弟之政田里所
安縣齋虛閒寢膳宜適哀苦臞瘠雪寒手凍上狀極不
如禮伏幸痛察庭堅叩頭

　　庭堅叩頭逺承將命臨屈風雨山寒良不易罪逆餘生

茍活未死不能為薄主人少佇行李凶服又不可奉謁
謹奉狀道謝不能萬一不次庭堅叩頭上祥侍者

　　庭堅頓首昨日辱置酒甚勤重旦來伏想起居輕安欲
買故紙四斤恐貴局可有之幸為垂意速得為佳庭堅
頓首子懷市易殿直執事

　　管君計日相見幸為道千萬意行日辱訪别適治伯氏
上道之具不果款曲又不果往别欲作一簡去亦不暇
耳旣如詔書罷秋試則必不久留鄉郡耶庭堅頓首


　　庭堅頓首昨日偷工夫到彼浴不果㕘尋經宿安勝漆
器一百五十事已令洗滌無損動今遣納上庭堅頓首
志公院宰十月六日

　　庭堅頓首病餘薾然殊不堪事以翟漕到三四日義當
一入謁已不勝委頓過飯表弟家因解衣就臥俟小凉
復拏舟歸臥沙尾豈可復勝冠帶(闕)

　　感刻

　　感刻庭堅頓首敦禮祕校足下


　　研山如可乞幸見惠欲與同借試晬也

　　庭堅再拜啓不肖雖未嘗得奉緒餘然舊聞妻之叔母
尹夫人及亡友司馬公休頗能道左右業履恨未㕘識
也今者得罪竄殛乃得瞻望下風孤危未死幸於承教
也即日夏氣未節不審尊候何如伏惟監理豫暇宴處
禪寂日有餘味庭堅區區已及施州數日可㕘侍曷勝
慰快旅次作狀不如禮伏幸裁察庭堅再拜啓上

　　夜凉得佳眠旦來亦苦客破華嚴道埸耳茗句昨遂同

㑹但令行酒耳乃是曩時夀州盜殺林大監孫也明略
書回納髙郎書意甚迫切然未有可輟當割俸一千往
公若隨分賙之錢監時有人往來也庭堅再拜

　　庭堅再拜道塗疲曵不得附承動静遂六十許日處處
阻雨雪今乃至荆州爾春風暄暇即日不審體力何如
王事不至勞勤頗得與僚友共文字之樂否所差人極
濟行李道上殊得力荆州上峽乘舟不大費而差安便
遂不須人故遣囘明日登舟即行方此阻逺臨書增情

千萬為道自重謹勒手狀三月四日庭堅再拜上公藴
知縣宣徳執事

　　庭堅再拜於公家致不疎度相與之意亦不淺被㫖
至陳留略已六十日終不能作一書承動静亦知公
初領邑事不能不少勞神於簿領書問之闕自可
同體相盡爾沈簿呉掾往來聞起居之詳每承流問
恩意備矣庭堅以繆於史事逺竄黔中罪大恩寛惟
有感涕即日俟受命即行無縁㑹面臨書懷仰千

萬為民自重謹奉狀元日庭堅再拜上公藴知縣宣
徳執事

　　雙井新牙八两漫奉一歠恐竭氣以露牙八两助之耳
庭堅頓首

　　庭堅再拜啓流落羇縳邂逅明公為邦辱知辱愛謙重
深畏似淡薄而乆長有以見君子之交味也奉别忽踰
半年雖修問不數懷仰則勤即日黔州氣候想尚温燠
不審尊候何如伏惟安静不擾民以寧一神所扶佑日

擁多福無縁㕘承臨書馳情無量伏祈為民自重以須
超擢謹勒手狀十月初六日庭堅再拜上彦修知府左
藏閣下

　　庭堅拜手啓比因彭水人囘上狀當已徹几下即日暑
雨煩溽不審尊候何如伏惟公平清重民以不擾神之
聽之百福所集庭堅以家弟不聽遽别留涪陵忽月餘
今日遂成行益逺齋閣惟有馳情伏冀為民自夀以須
陞用謹勒手狀四月二十二日庭堅再拜上彦修使君

左藏閣下

　　庭堅頓首竊觀鎮静足以安夷獠清節足以伏吏民郡
齋宴閒時與僚佐歌舞以謝江山當亦無不樂時别
後未嘗不思清對也由涪渝至此遂無酒可敵齋中
色味此邦微有瘴霧日須醇酒幸此旁舎民家頗解
醞酒相給耳殿直想讀書益有功但令屏雜學且以
筆墨弓矢為戲令村惷老兵為給使乆之自當習静
成性矣小子相得一少年淳謹者與同學稍能勤也庭

堅再拜

　　庭堅再拜两日來黔江水漲涉夏乃復苦雨耶齋閣
風物想入知創益有可觀所恨轉闗濩索無與共樂
之者耳子寧氣體漸能堪耐時到賢樂從容否比
因檢書見東坡一篇聽琵琶纒頭曲甚妙不審曾
見之否或須當以大字寫一本付大張也亦思作
聽道人歡一曲偶有數字未可意後信并寄矣庭堅
再拜


　　庭堅頓首啓邇來尊候想益康實聞子寧已能出㸃季
計殊輕安數共賢樂把酒否别後時時夢轉闗濩索之
聲也三祗候安勝庭堅再拜

　　羅忠秦徳道中極得力但久滯留増愧耳庭堅再
拜

　　聞後房九月臨蓐計當得男以慰所望賈守得書未能
如期來交承否子寧聞遂安强計數有齋中小宴歌舞
中更得新進否此邦樂籍似皆勝渝瀘㣲有成都之風

也庭堅再拜

　　八師經乆寫得無便可寄今附蔀子寄不知可意否黏
蔀子時微似差互却如不見經即在子寧蔀子中矣庭
堅再拜

　　重煩惠油餅起溲荷眷䘏不倦感愧感愧庭堅頓首

　　庭堅頓首風慘令人不能佳不審起居何如細事數煩
髙明甚愧此品茶餘一斤半告指揮磨却令自送來與
之酒願戒令少下細磨也庭堅頓首仲弼排岸長官閤

下

　　庭堅頓首經宿伏想侍奉太夫人膳飲勝常令弟子舎
皆無恙今旦幹行李未辦事未得㕘詣二語録各往一通
維心華發明者可以入此書爾今日風色未得行否庭
堅頓首茂衡通判宣義

　　得之不得天魔得𤣥之又𤣥外道𤣥抛却耶娘初草裏
認他黄葉作金錢萬仞峯前快撒手更休以後復之前
此書如鳥驚霜弓地避人跡


　　庭堅再拜啓程三班回奉狀當已小塵聽下即日夏氣
煩鬱不審貴州之土寒燠何如伏惟投壺雅歌蠻夏安
業臥閣宴閒百福所集庭堅潜伏藜藋之間亦粗能經
理衣食之資舎弟逺挈小子并渠一子一妾來相與處
亦慰眼前餘無足道者匏繫空山一心至教惟有馳情
謹附承動静謹勒手狀五月日責授涪州别駕黔州安
置黄庭堅狀上補之安撫大傅閣下

　　庭堅再拜楊三班來問得左右動静甚詳承宴處深密

虜在目中無不穏貼良慰懷仰聞瀘南山川清秀頗得
僚佐相與登臨宴樂之否無縁相從一笑願時鍳經方
盡衛生之理以俟陞用庭堅再拜

　　都監劉君於此相從在公家相調䕶始終不倦承冰鍳
照逺獲預薦章不肖實亦受賜庭堅再拜

　　庭堅閒居極欲省事不能數假借公吏故遂闕牋敬奉
老眼昏澁作書亦甚麤鄙伏恃髙明照察底裏庭堅再
拜


　　施黔作研膏茶亦可飲漫往數種幸一碾試垂諭何如
庭堅再拜

　　庭堅再拜啓前䝉附郭殿直所賜書并得蠻弓弢作臥
茵及餘甘二種即作書附江安尉李偳道謝幷致雙井
去不審已徹左右否郭殿直近方到此問得動静甚悉
以慰懷仰即日春寒不審尊候何如伏惟臥閣宴安折
衝千里之外夷夏無不得其職神明扶佑百福所㑹令
嗣及解元想數得安問聞两令郎尤淳謹喜讀書此亦

長年可意事也前守曺供備巳解官去新守髙翔左藏
旦之弟也老練亷勤往亦乆在埸屋不易得也雖閒居
與郡中不相闗亦託庇焉庭堅比苦脚氣時作頭眩脛
中痛雖不妨寢飯亦是老態漸出因此杜門不復與人
間慶弔相接林下惟與二三道人共齋粥似差勝舍弟
兒姪輩不窘衣食便足了一生無足貽念無縁㕘承千
萬為國自重謹勒手狀正月十二日庭堅再拜上補之
安撫團練閣下


　　庭堅再拜昨承拜命為夷夏借留明使君嘗具手啓道
忻慶之意矣聞體力輕安鬚鬢殊未白此大慶也庭堅
受性蚤衰已成一翁尚能飯耳無縁言面臨書增情庭
堅再拜

　　庭堅再拜今春黔中乃見積雪天氣亦大寒不審貴部
氣候何如去年黔中荔子差勝前年但不可作腊聞瀘
戎荔子白曬乃佳是否開元中入貢葢用瀘戎也庭堅
再拜


　　庭堅再拜啓昨鄭殿直迴附狀并以雙井分上不審已
徹戲下否今嵗黔中霜雪早寒以至窮臘少復晴日不
識貴部氣候何如伏惟投壺雅歌夷夏安帖樽俎之間
多得佳士宴飲之餘頗復閲今古以為樂亦聞鬚鬢不
白飲食類少壯此耆艾之福也庭堅頃者毁瘠墓次已
成斑白竄逐以來與憂俱生不復耐寒暑粗可倚者老
饕耳扈縣想數得安問祕校般挈歸未在旁子舎學問
當有日新之功無縁瞻望嵗窮春作懷仰何日不勤伏

祈為國自重以須陞擢十二月二十二日庭堅再拜上
補之安撫團練老兄閣下

　　庭堅再拜不敢數通書恐讁籍之塵或玷汙清望伏想
深察也劉公敏殿直昨䝉别紙有顧眄之意幸甚此人
幹辦明了他日見之可悉其存心甚美俸錢盡割在荆
州奉繼母守淡薄而勤官殊不易得比漕臺欲薦監渝
州税渠以非所欲未敢供願狀竊聞貴部新五寨皆是
舉差願得一䝉驅策不審可收置門下否渠涪州來夏

當滿而渝州闕乃是來年二月故急迫干叩耳此人旣
是公家所須人兄弟與之好故敢率易如此庭堅再拜
蕃弓袋因人迴更丏一枚欲作琴弢耳慁煩不一悚仄
悚仄庭堅再拜

　　庭堅再拜啓得雨秋氣明爽伏惟燕處萬福見所賜家
弟去月晦書想得日用輕安處炎凉之變意慮淡然惟
有欽歎承治行日就緒何慰如之雖瞻望未卜而數聞
君子之音欣慰無斁謹奉手狀承動静謹狀八月初四

日庭堅狀上補之安撫明使君老兄閣下

　　家弟䝉賜手筆甚勤重欽仰盛徳何日不懃繼當作記
奉承動静庭堅再拜

　　庭堅再拜啓春末被㫖移戎州謂計日可㕘候故不復
拜狀而多病就醫藥所至淹留凡三易舟乃得及此比
來不審尊候何如暵旱得雨想少慰憂民之意庭堅捐
棄漂没衰疾慵惰乆在林麓已無衣冠但有幅巾直裰
野人之服恐不可以造公門謹勒手狀承動静庭堅再

拜補之安撫團練老兄閣下

　　庭堅再拜庭堅昨於魚洞僦得大舟至戎舟行不甚覺
暑氣至此無可以累左右者所幹止於薪菜魚肉舟中
人可自辨也但欲一閴寂僧舎中沐浴并治二三種湯
藥備小兒輩乍到僰道或不能其水土耳比聞雷州行
遣雖不深知其故要當相與淡淡於義乃安庭堅再拜
庭堅再拜啓欽想風流有日邂逅獲奉緒餘少慰曏狂
不肖放浪林泉間已成寒灰槁木尚䝉長者過當愛䕶

使立於無悔之地敬佩嘉意無以為喻重辱手教存問
懃懇感激感激區區來日遂行無縁瞻望惟冀為國自
夀以須陞用庭堅再拜上補之安撫團練老兄閣下

　　庭堅頓首損俸餘出於至意不敢有所擇然公長者賙
給中外用處博矣復以見及祗增愧且子舎諸郎皆有
英氣他日老夫或有託焉恨不款曲相語也小子相騃
未有知不敢令㕘侍迺䝉齒記感愧感愧庭堅再拜

　　庭堅再拜不聞徳音忽逾月區區惟有懷仰即日天氣

亦小寒不審尊候何如伏惟慈惠浹於民上下愛敬府
中無訟齋閣但文史歌舞之樂家庭詩禮雍雍肅肅神
之聽之百福所㑹庭堅衰疾不損杜門似有味萬事隨
縁亦忘衣食之豐約小兒輩稍知讀書有两道人於此
同齋粥又有鄉人鄒好先者以鬼谷五命游两川舊矣
云有縁將至治下故輒附手狀承動静十一月初六日
庭堅再拜上補之安撫團練閣下

　　庭堅再拜比想氣體益康彊尚能劇飲否願勤衛生之

經以須不次之用庭堅再拜

　　庭堅頓首扈縣想常得安問子飛兄弟講學當有日新
之功舎弟云十月初一王庭秀才舩泝流西來殊不得
近音若至治部幸為趣其行李也庭堅再拜

　　餘甘乃有一種大者如李其質味甘脆與常見者絶不
相同但今嵗亦歎所得絶少或云深巒中有之冬至後
乃來常恨餘甘入口苦澁難堪乆之乃得味逺不及橄
㰖若此一種者乃勝橄㰖矣西域傳云餘甘二種大者

生青熟黄小者終始青色葢信然矣庭堅頓首

　　真珠菜淨濯去腥氣入蔥白數寸椎薑一塊椒數粒沸
湯綽過研五味韲醋食之甚佳椶花剥去皮及莖幹取
成塊者湯中煮令熟鍊薤油炒令香下蔥薑椒醋水相
半煮沸㣲入鹽醬甚美此治二種菜食之殊佳漫録上
庭堅頓首

　　庭堅再拜不獲承教惟深向往即日暑氣煩鬱不審尊
候何如伏惟髙明所照瑕瑜不能相揜吏稱其職民安

其業寢食之味有神相之庭堅區區行役方次湖口挹西
江之水懷思何日不懃到鄙州掃除以須大斾承詔東
歸耳庭堅有俸餘五百千在夷陵託一親友戈瀘間辦
一事其委細具器之書中願即得開可之指達夷陵耳
瑣瑣溷髙聽悚惕悚惕盛暑或衝冒按部願珍嗇以自
夀庭堅再拜德夫運使祠部閣下

　　庭堅叩頭不審髙安風物何如舅父嘗游宦在江西有
同僚可與共溪山之樂乎春風暄暖即日不審何如伏

惟萬福王事不至勞勤否舅母縣君勝裕庭堅孤露困
窮日在墓次幸無他女睦兒相並附起居庭堅叩頭上
庭堅再拜前日輙以㕘道同轍率易及惟清人物之論
伏䝉開納敬佩盛徳之意欽重欽重庭堅再拜

　　庭堅再拜啓去嵗以史事待罪陳留乃聞先公朝議棄
養公委興化歸在喪次方報應史事不能即奉疏南還
及此承已祥練日月川流追慕無冀伏惟几筵之奉痛
割如新奈何奈何庭堅去國累年素冠未幾毁瘠餘生

殆無人理又得罪逺竄顛倒病瘁不勝衣冠無縁一
詣服舎謹奉疏承動静筆墨不能萬一庭堅再拜上晦
之使君大夫大孝

　　庭堅頓首待罪陳留數得與君子游荷恩意千萬甚忘
逆旅行日欲作記奉别賔客晨夜相及遂不果然念念
不忘也即日春寒不審孝履何如伏惟几筵之奉以時
諸令弟服次安穏相望遂數千里臨書但有悵仰千萬
珍重謹勒手狀正月二十日庭堅再拜上簡夫宫教朝

散大孝

　　陳充國魚洞之佳士也以渝州無米來糴食米東歸過
貴部幸為調䕶之庭堅頓首

　　庭堅頓首獻嵗不共夀觴惟有祝頌惠酒殊佳斤燭甚
如法弓弢通裙亦精緻併佩珍貺所須大字已書二篇
作巻勝作幀故不復改棊子甚好但太大又數少只得
如廣之所用小者不須極圓黑白皆石每色一百二十
便適用矣庭堅本欲初十日下瀘州以信道挽留十二

日即行矣逺别曷勝耿耿然公自當翺翔中州相見不
逺矣庭堅再拜

　　庭堅頓首自發瀘州後絶不聞僰道諸故人音問惟痛
惜黄斌老不夀耳即日春寒不審起居何如閣中萬福
令嗣長茂南玉想朝夕相從殊樂頃聞劉廣之除秦鳳
路都監而不聞除戎守豈尚未去耶倅車不知為誰能
垂顧盼否上幕時來安詔從容否為道千萬意病餘多
倦未能作書也雙井一角漫將逺意輕觸愧悚愧悚方

阻言囘臨風懷想千萬珍重謹勒手狀正月二十六日
庭堅頓首履中巡檢侍禁執事

　　庭堅頓首旦來伏想起居輕安細事溷煩有一紫竹轎
子未有竿欲乞两枝飽風霜𦂳小桂竹又須時月無毛
病者便得之佳或無為乞鄰不嫌似㣲生髙也庭堅頓
首君全名儒

　　庭堅頓首經過極煩主人之禮行日又屈營從渡江到
沙次甚荷勤懇六月半及戎州人事衮衮忽兩月餘不

果修敬想即日王事不至勞勤起居輕安骨肉皆勝裕
前承時時小不康體熱自汗今已平矣竟曾鍊成金液
丹耶有餘幸分三二兩然不可恃藥力極要將攝乃得
復初耳未縁㑹集千萬勤官慎事以俟亨衢八月十九
日庭堅頓首公立少府殿直故人

　　庭堅頓首蚤辱寵顧甚惠晩來日用輕安否更欲造一
小竹簾具長濶之度奉呈作成并欲截青布縁之不知
十四日晩可得否庭堅頓首相如少府殿直執事


　　錢一緡納上支前所買雜物及燒浴柴炭幸指揮給付
庭堅頓首相如少府殿直

　　庭堅頓首隂雨不解不審孝履何如尚有細事慁煩有
黑漆板牀四六者欲借一張書室中用若無白木者亦
可耳恃來辱勤勤故敢如此庭堅頓首天將足下

　　漆板牀乃煩營求悚仄悚仄所謂黒漆金漆恐適有之
耳書堂中巳設凉牀恐夜中風雨冷甚欲就壁間更設
一暖牀耳萬一皆無只得一張好牀大槩以四六為凖

或四尺二三濶六尺四五長亦可用也庭堅頓首天將足
下

　　有親情來託買荔支還可為置得否渠將交子兩道來
或恐交子難買即換鹽二十斤去如何庭堅頓首程君
足下

　　庭堅頓首前遣僦夫迴奉書當已通徹秋暑未艾即日
王事不至勞勤體力佳否小兒輩寓居太平想時時煩
長者䕶視公衮彦明靖國諸賢當數有清集令兄時到

郡下否奉煩指揮買葛六匹不必極細但要一色耳家
中遣人來時為作一蔀遣送也秋熱揮汗作狀草千萬
勤學珍重七月二十二日庭堅頓首子懷監使殿直

　　庭堅頓首暑潤體力佳否王事不至勤勞耶前承送紙
軸今日偶寫得遣上庭堅頓首子懷殿直執事

　　庭堅頓首再拜前日過䝉主禮敬佩懃懇之意天氣暄
暖喜承起居萬福色牋有雜色而無紅牋王子飛云有
之候子飛送到即同遣上字軸付來人數日間事空當

叅詣庭堅再拜上鴻范七舅提舉通直

　　庭堅頓首清閒頌如此作不知可意否紙軸書雲頂十
二時去此佳作也純公疏勉如來諭但恐未必行耳至
樂山豹隠亭榜臻公行可附也聞公畫鍳髙明計齋中
大有恐因行擕來一觀幸甚庭堅頓首

　　伏承易名以避處冲甚善然寛字亦未甚好輙欲易貴
名為朴可否朴旣與子厚字叶又王朴周世宗朝人名
想其心術治行超然出一時人中心常竊慕之也庭堅

再拜

　　庭堅再拜前日得瞻見甚慰傾仰雪寒不審起居何如
所苦想更平唯多燒竹瀝湯酒中時時進之飲冷與渇
當頓减此中府不畜熱之騐也五香湯來甦丹今遺上
雖向平可更進滌蕩餘熱令株蔓皆盡為佳昨日為賔
客自辰至酉遂忘遣庭堅再拜鴻范提舉通直七舅閣
下

　　旦來體氣清佳否今欲迴納米三石八斗黒豆一石二

斗外不審請過錢㡬許奉煩令作抄迴納也猥事不當
煩君子悚惕悚惕瑪瑙砑珠一枚并墨竹两紙納上墨
竹佳物但未背耳庭堅頓首

　　鏡架已成否

　　庭堅頓首天氣晴暖伏想日用輕安聖俞詩前承借示
輙為屋漏所敗因令裝背小勝今納上庭堅頓首君澤
知録宣徳

　　今日極温不審起居健否水柘板二花梨手几一柱斧

子并烏樠木柄同納上希檢至庭堅頓首君澤知録宣徳
庭堅頓首閒居每出輙煩人㕘候稽緩先屈軒葢良荷
眷與之勤辱手誨并恵建溪名銙感刻感刻朝夕碾試
乃知功楛耳謹勒手狀道謝不能萬一庭堅再拜徳父
寨主侍禁執事

　　庭堅謹上謁候少府祕校名家起居三月初五日手狀
治積冷在胃嘔逆不下食以至水亦不可諸醫束手者
宜服半夏大圓


　　半夏一两湯洗七遍切焙為細末

　　小麥麪一两

　　二物同灑水溲和圓如小彈子以水煮令極熟温熟水
吞下不計數旋煮旋服胃中得藥力漸當受藥餌矣忌
羊肉及餳

　　今日方乞得齊州半夏并方納上可便作與之王徳全
有米欲入中但以雨意未定不敢般入倉不知軒葢幾
時可入之欲般去幸少留意方便利益也庭堅頓首


　　庭堅頓首承又為上司所差委當至巴陵衝冐風冷良
不易日聽歸音耳仲璋筆評漫遣上亦安能與之為重
耶渠此筆善書者當無不喜之明畧詩已領紬荷慨擲
直如數付來使逼晩有客客退乃作簡殊草草也庭堅
頓首君澤知録宣徳

　　庭堅䝉顧䘏勤重感服不可言真珍飯并汁滓相將珍
饌也即與三二佳客同享之庭堅已約開食禁盡七月
得肉來氣體便豪壯能大嚼矣大郎更好顧視之帥座

請雨至誠上達公私欣欣庭堅再拜鴻范七舅提舉通
直

　　暴脯味亦佳但愧數為左右費耳

　　昨日孫彭年秀才去附書及茸氊籠當先此到霜寒比
來何如出入不至懃苦否千萬將愛初一日庭堅拜嗣
直少府

　　庭堅頓首两日起居勝健否治行何如今日二長季及
兒婦以老夫本命到寺中轉經藏因令㕘見縣君治行

方冗不須為具也聞須花布作倚背座子何以相外不
示諭今送王井欄四匹或未足用更垂示庭堅頓首仲
牖通判通直二十一弟

　　庭堅頓首法帖乃至煩賢郎甚非宜或未下手幸見還
比得一兵頗能此事也王君所幹乃爾稽違亦可畏使
老夫自逺幹人有至者亦棄之矣而二三子多王君之
比故比來用度極窘抵當至百千矣遣廣僧徃督其負
乃反使廣負謗毁計廣語言容易往往鰌迫故致此患

耳廣性不敦重語言輕易是其短其餘皆謗黷之耳無
一事實也若稍稍督得此逋盡寄醇老宅庫易作如干
錢來旣奉法又易致耳庭堅再拜

　　大墨一笏頗堅黑恨不多耳陽山九峯紙各一百漫副
匱乏耳不能佳也前託王公濟致四千足作燭價再往
竟不曾上納或又不能送即當自此遣上前燭恰得二
十枝送一相知人矣庭堅拜手

　　庭堅頓首两日不聞音問想撥遣叢脞殊可厭君玉有

來音謂仲安必已還矣磁石若有擊破合藥者乞一两
或無不固求也庭堅再拜未憼足下

　　酒味極醇正但㣲辣恐澄淅芒頭大耳

　　庭堅頓首承逺别三江口恩意不倦又承飛舸追送於
江安感戢無以為喻即日想體力輕健貴聚皆安勝今
年必得暇到榮資富順梱載而歸矣所須文字一軸題
傳神二軸今付宣叔人迴百冗未能委細作書千萬善
愛未憼同此意庭堅頓首君玉宫藥仁知


　　庭堅頓首盛暑不可出但引領齋閣耳不審亦得清凉
之地度此午暑耶欲得两鋸匠到此解一叚木不過一
日工耳便得幸甚庭堅頓首子温明府宣徳

　　庭堅頓首天氣驟寒不審起居佳否今日欲悉遣太平
吏兵公白直可借一名於此驅使否此隨行但有两莊
客耳恐驟無人小盗或窺覦少定疊雖两使今亦足耳
庭堅頓首子温知縣節推仁友

　　庭堅頓首累日困於尊俎不能㕘候但有馳情秋冷起

居佳否黄龍葺一書室粗明潔可居但闕器用云邑中祗
候季按借偏飣十條去何故作許大次第不審幾日季
㸃還可輟四隻或两隻否謹勒手狀庭堅頓首子温明
府仁友

　　庭堅頓首數日不得瞻望懷仰實勤晴寒起居佳否買
竹絶不聞消息何也借器用畧已足但少椅子更借得
四隻否欲煩指揮勾一木匠來作一籬門但為五條籬
柱早得之幸甚庭堅頓首子温明府仁友


　　庭堅頓首頃僧崇廣去嘗奉書旣而聞廣不留全徑過
零陵不知此書得通几下否比來不審游居者誰維摩
閣想更崇飾撥醅醞愈得妙否祖師塔院當有日新之
功山川形勢極為佳處諸賢不可不留意也庭堅今年
來幸健但未存一酌撥醅之期耳因來時惠數字亦慰
窮獨秋暑方熾千萬珍重七月初四日庭堅頓首靜甫
太醫

　　庭堅頓首蚤來又辱寵顧良佩勤篤惠米麪珍蔬愧以

有待仰累顧䘏對客道謝草率庭堅頓首靜甫太醫

　　秋暑稍易堪夜中清冷美睡想殊得所但當深思寳䕶
玉體立功名耳所寄尺六觀音紙欲書樂府似太不韻
如此樂府巻子須鎮殿將軍與大夫娘對引角盆髙掲
萬年歡乃相當也一噱漫書一巻大字去耒陽茶磑窮
日可得二两許未能足得瓶子且寄两小囊可碾羅畢
更熟碾數百㸃得自浮花泛乳可喜也須佳紙當奉寄
宜州紙只是包裹材器耳彼易得藿香草豆蔻否所須

通俗樂府得暇當用小牋作一巻子去庭堅頓首

　　庭堅欲煩頥㫖更為作燭二十枝如前法不知可得否
然聞公濟説託外縣鎮買蠟亦費力果然恐不能猝辦
有人在此候發若十二三日到猶可及前自用者猶有
十五枝在若且作得五枝走一人送來幸甚若要簡紙
即示諭此居處隔江即紙户家每來問勞之遂可使旋
買百十張積自可得五七百耳亦差光𦂳如官中買者
葢於官紙中擇差者見售也草豆蔻更不須置昨日見

一砦官言彼極易得已託渠買千顆矣庭堅頓首

　　昨日作竹匱極荷調䕶甚如法也欲更作疎櫺竹匱盛
食器不知能為作得否葢三間屋中欲盡去几案令寛
展耳但鄙事溷煩多深愧悚也有人惠麖肉既已禁肉
遂為無用輒奉一飯也比作得重醒酒乃似京師官酒
味少時亦奉一器庭堅頓首

　　獻香海神奉煩指揮作一鐵燭跋須曲起乃壯然要令
跋當盤心也庭堅上


　　欲作一竹匱髙五尺濶四尺七側濶二尺三两層欲頂
及四面平直須指揮買竹為之惟壯為妙此自與手工
也但鄙事數煩君子多愧耳庭堅頓首

　　造二簾極如法甚煩調䕶也告指揮來取物料錢更欲
得两對小簾鈎只木工作者可也得此簾則當去牕紙
甚凉矣又慮風雨夜中冷須得两簾於牕裏各濶五尺
五長三尺七以杮膠糊之仍打四小鐵環四小鐵鈎事
乃大備但鄙事數煩君子愧惕不可言耳庭堅頓首


　　茶碾一副欲奉煩指教一木工差巧者作木匣及把手
子便漆却却都示物價仍與木工錢也庭堅頓首

　　庭堅頓首比承惠顧敬佩厚意暄暖伏想侍奉吉慶承
貴字曰厚卿竊不以為然安太尉名字如此已顯又是
當朝貴人不可全用也季札見舞韶樂者曰如天之無
不燾也如地之無不載也夫能大庇萬物者莫盛於仁
可字曰子仁則免學人又無俗氣也不知可用否庭堅
頓首


　　惠貺魚䱹珍味感刻感刻前承應副白豆蔻防風敬佩
惓惓之意庭堅頓首

　　屢辱珍羞之貺感刻感刻顧無嘉物可奉報耳聞學院
子有能界册子者不審未替否如未替即欲送一册子
奉煩耳庭堅頓首

　　庭堅今旦報謁數客迴已乏到保安熟寐家人喚起强
飯之方筯頭少味承惠䱹家人云䱹似未熟因令煎之
方欲食得子永報遂不能舉箸然家中人將生熟䱹細

視之皆無有豈天寒方聚㕔於瓶底乎一噱庭堅再拜
時當意欲用口味不知可否庭堅上

　　庭堅欲初六日奉邀全甫君賜時當元朴子美信中同
飯蓮華亭煩全甫指揮具之幸甚庭堅頓首

　　早食包子作數種乃佳肉汁粉鏖鵞下飯鵞自庖去又
晩食作八九味煩斟酌唯佳物乃善今納一千足去恐
尚少續送來日納二斗酒去

　　聞有流黄十两或未用且都輟來如何今年闕金液遂

覺氣數弱於去年也庭堅頓首

　　此一種水味雖不及教授家者亦可喫漫分上庭堅頓
首

　　君子粗牽合得就欲嵗裏遷入少竹門竹牕買斤竹不
得若有斤竹欲迴買两大束可否庭堅拜聞

　　庭堅初十日率易共早晩食攀屈全甫君賜時當及元
朴子美(琪禀尊命)信中不罪坐邀幸甚庭堅再拜

　　天氣小冷而得晴日頗宜人不審台候何如一壻自安

州來相見方館榖之故兩日不果瞻望黄橙三十漫分
上旋煎亦珍庭堅再拜

　　庭堅再拜經宿不審何如伏想不爽調䕶昨日雖到田
君家以不肖輟行遂罷會堅欲今日為之不免蠠没應
之耳脚婆已支雇直附子尚未來取價幸頥㫖問之庭
堅再拜忠玉十三兄金部閣下

　　之美易夔稍遷否除代未豈子開入蘭臺耶

　　庭堅再拜啓私居多故又伯氏方自都下來歸故匆匆

不能作記承動静閏餘溽暑即日尊候何如伏惟齋閣
宴居八州無不得職明神相之百福所會頗復與諸公
共登臨之樂否庭堅䝉恩假守宣城實出奬借之賜方
圖一走節下謹勒手狀庭堅再拜上忠玉運使通直老
兄閣下

　　庭堅再拜庭堅已治舟且般挈賤累至海昏方趨節下
請教以盛暑骨肉不肯乆跧局小舟中已從獻父借二
舟或恐鈐轄司自治行舟不能盡應副貴司更那得一

舟幸甚自炭歩至海昏不過三日若得早至舉家受賜
輙恃深情故令投告也庭堅再拜

　　庭堅再拜隂雨不審尊候何如今日以祖母逺忌來承
大飯僧飯罷往賀徳循迴當一㕘候細事輒煩左右買
附子二两若得四枚以黄龍清禪師小中急來求藥旦
夕欲遣人迴故敢惱亂道友耳庭堅再拜忠玉十三兄
金部閣下

　　庭堅再拜午刻伏想尊候萬福附子不審已得之否來

日黎明欲遣黄龍人也脚婆巳就否數夜脚冷甚念之
耳欲便打一錫盂如可即送銀盂去作様也庭堅再拜
忠玉十三兄金部閣下

　　庭堅再拜啓府中潭潭不異逆旅風雨驟冷擁被不温
乃能降伏心意服枕晏然欽歎欽歎舟次大風簸船凡
動物皆謳吟達旦時時驚眠亦有斷維折柁之憂今旦既
不可出擁鑪假寐亦自不惡翹叟亦擇日出居乃是南
人毛病明日隂雨往往復還家作客矣亦聞澧州已食

筍方作書從小檀求之饋犂祁感刻感刻器之到當入
城下㕘候也忠玉十三兄金部閣下

　　東坡此一詩曾見不漫抄去醒睡若睡不醒但㸔醉道
士也

　　庭堅頓首再拜味道通判朝奉閣下奉别八年於茲不
通書亦五年矣惟是懷仰之心無日不勤比䝉恩罷太
平還吏部不謂便道乃得㕘展何慰如之秋候小冷不
審起居何如即款賔次謹勒手狀庭堅再拜上味道通

判朝奉閣下

　　庭堅頓首自家弟知命棄去每遇舊游故人未嘗不泫
然也想公亦不忘憐之不肖罷歸猶恐有命左遷不審
近報云何示諭舟人云貴部非泊舟安穏之地恐不得
乆留承教耳庭堅再拜

　　庭堅頓首再拜雨氣清潤伏想起居輕安两日不審復
有邸報否所須州榜雖寫得恐方此時未宜張之動人
睥睨則且用峽州例藏公家可也庭堅再拜味道通判

奉議閣下八月晦

　　庭堅頓首向承與舎弟書意欲得巫山縣字老孏乆之
不能下筆今日偶晴快遂書得然物材皆不如人意且
漫往不知堪用否往嘗授大字法於許覺之用退光木
板面以胡粉書不可意輒澣去然既可改則意態有餘
往往下筆即可耳然巫山榜以回禄墮敗今此字癡拙
有老人態則是水土重遲之筆多似可厭勝耳庭堅頓
首


　　深源乆不聞音問安否此邦士大夫亦多善士思欲得
如公髙材廓落者一晤語不可得也思古人㸔羊海上
十九年可謂𢎞度君子矣令弟得近書否小小相過䝉
齒録甚不忘往日周旋教載之惠也庭堅再拜

　　庭堅再拜累日不奉談席實深懷仰天氣小佳伏想起
居萬福張文潛一詩漫録上不審見之否安常昨日將
出復還無甚苦否庭堅再拜忠玉十三兄金部閣下

　　庭堅叩頭有江州王寅者清静寡欲忠信好義犯而不

校乆與之游見其學行日進不聞其有過也昨登第以
两房孤遺待其禄而食故授齊州司理今為見闕以江
州無船輒欲乞一舟於節下以不肖於左右有一日之
雅遣人來借一言已報之云馬公特達好賢如足下之
清修重慎見而可知足下但自往求之不審嘗至門下
否庭堅叩頭上

　　庭堅再拜雪寒欲不可過喜承起居萬福宿昔大風簸
船鼻鼾如雷略無勝負今夕萬乘齋宿想乾坤繞漢宫

無此風雪老豸自是果熟似别無意火前但願安樂寒
暑自依節令一噱庭堅再拜忠玉十三兄金部閣下

　　來日不可入城請書只是儀注耶

　　庭堅頓首晩刻伏想體力輕安治行良不易適見兵馬
司已并節級差二十一人度後日遂可成行流寓於此
家属未能般挈來略不能展主禮甚愧法酒杏仁各一
斗漫沃從者輕瀆悚仄悚仄庭堅頓首上駐泊侍禁執
事


　　庭堅頓首盛暑乆不得奉謁朝來起居何如雙井一器
漫分上不訝輕瀆庭堅頓首駐泊侍禁執事

　　庭堅頓首天氣驟冷不審起居何如伏想日用清健却
欲煩日送安樂泉一擔可否垂諭庭堅頓首履中都巡
侍禁執事

　　庭堅再拜蚤䝉公廚饋節酒乆為滯客數費供億甚悚
惶也晩來尤風慘不審起居何如偶得麞肉差鮮漫獻
一筯罪不輕瀆庭堅再拜忠玉十三兄金部閣下


　　庭堅再拜隂風冷落喜承寢膳安宜遣書對客雖三餘
之日亦罕得暇或閉闗整容而臥耳草書止是率意亂
寫豈有精妙之理两日來又思頻浴身安之法當一入
城即上謁方困欲眠上啓不如禮庭堅再拜忠玉十三
兄金部閣下

　　孫材父計不乆即到此得近問否渠即入作郎官想不
待徳循到也

　　庭堅頓首再拜使君大夫閣下庭堅領太平事八日奉

朝㫖罷歸吏部當復選荆州稍謀生事道出貴部奉别
才百許日乃得瞻望實慰馳情秋候小冷伏惟尊候萬
福比晩詣賔次謹勒手狀庭堅再拜上使君大夫公閣
下

　　累日不奉誨益惟有懷仰晴暖伏想台候萬福以故人
阻風相挽留義有不得違者遂失子永之約若萬一來
日成行絶早且遣孫八及定國書往矣計自此時有人
往還孫八所要字便可致也偶出見市中烏椑似可人

漫遣五十庭堅再拜

　　今日飲膳勝常否須草書賔客紛紛中寫不能佳也二
種紙漫納書凡紙品裁皆佳可惜寄人家飽蠧魚也之
字詩録上庭堅再拜

　　朱君飯南樓已那船在望僊門食罷即行

　　庭堅再拜自大斾移按巴東身亦奔走道塗乆之乃至
太平莅事九日復送吏部至今漂没未得所也以是不
能修敬左右伏惟使節之在淮南未幾也來撫江西盛

暑亦勤於道塗否未縁㕘承臨書懷仰伏祈為國自重
七月初一日庭堅再拜上之美運使大夫閣下

　　庭堅再拜使車雖數遷然敦厚膚敏民所望而畏愛也
伏惟按部所止髙明斂手惸獨得職寢食之味神所相
勞令嗣猶在婦翁家耶君禮想視膳問寢不懈子職居
閒亦得文字之樂庭堅漂寓鄂渚家二十口亦隨縁厚
薄但湖北極苦旱乾不免有饑饉之憂耳不審貴部夏
秋頗得時雨否庭堅再拜


　　萍鄉縣令黄大臨庭堅之伯氏也其檢身臨民故莫逃
於衡鍳之下今嵗六月當滿而交代曾誠乃以讁來聞
此君遲遲不來規欲避免然尚占此闕未歸吏部恐或
淹留數月耳或按部至邑當䝉垂察庭堅再拜上

　　僦舟極荷垂意不要與爭數千錢得大舟安穏又速離
得鄂州是第一策雖三十千不足為費也絳州法帖送
郎令甥庭堅頓首

　　昨日見潭船一様者凡三隻試託令船牙人子細問當

雖三十千足不害如昨日攬載船只直二十千瘦亦㣲
疎漏不可人意耳庭堅頓首

　　馬子欲與韓二州不知須否今只得三十千省亦可若
要㸔可來牽去

　　庭堅頓首昨仲牖過此盛稱亞室之秀惠纎穠合度笑
語不可忘女功尤妙所以不欲草草措詞而老拙慳澁
未能成也公濟來又言作瓠羮極道地故奉寄麪一石
作瓠羮也草書漫用連州大紙寫去不知可意否昨發

武昌時便為輕齎至宜州之計凡重物皆不將行所以紙研墨
極闕大圭徃取猶未來耳有隨行紙昨在八桂已用竭
連州紙乃旋買來耳須草書但要自㸔不必堅紙更約
二十年㸔得便可耳一噱两日發熱意思不甚佳今日
猶憒憒來人索索作此所謂草草庭堅再拜

　　庭堅再拜道出貴部喜於承教伏䝉敦叙親親之義甚
厚違逺忽復改月何勝懷仰夏暑暄濁不審何如伏惟
太夫人寢膳萬福府中清明事簡不廢温凊㫖甘之職

退而晏閒吉慶所會區區方抵髙安幸無他方逺談席
伏祈為道自重以須陞擢謹勒手狀庭堅再拜㡬道通
守朝請兄閣下

　　庭堅再拜夏氣煩燠不審尊候何如伏惟太夫人寢膳
安宜貴眷皆萬福前因萍鄉人上狀當已通徹左右庭
堅區區幸已達九江舟六賤累皆無恙方阻瞻承懷仰
無已謹勒手狀庭堅再拜上幾道通判朝請兄閣下

　　庭堅拜手啓經宿不審尊候何如利血止否若用四物

湯加阿膠無不止兼能除上盛引飲等都飲想不覺倦
亦喜天不雨也小漕若果是陳侯茂宗極知底裏也朝
中亦熟相語耳輟慧中之簾甚愧孫子曰將欲奪之必
固與之此倒用司農印耳適得四哥書喜渠安於職事
想郡君必少加飡也庭堅再拜上伯達知府太傅閣下
偶得少許蕈極嫩可加料作一桮湯餅否两種虀亦漫
佳庭堅再拜

　　深衣帶并冬兒帬子納上糟肉却為前日忙忘却著鹽

今早取㸔已臭有悞主客服食可笑青綾可截下八尺
作直裰餘幾許示下可否庭堅拜手

　　範公洗潄樏子遣呈小角匙子納一枚欲得闊三寸髙
三寸合子二枚不知可鏇否亦不甚𦂳要漫及之耳明
日能為赶切两人蕎麪不拓來幸甚瓦&KR2643;討一枚庭堅
再拜

　　告指揮用一斤頭麪七斤次麪和却付下庭堅拜手

　　經宿伏想尊候輕安昨晩逺迎狀極愧慁髙明又逼夜

遣呈不如禮恃相與傾倒不留秋毫耳倚背坐子借四
副乾魚乞幾枚削脯亦乞三條庭堅拜手

　　庭堅拜手昨日得陪尊俎少慰傾仰恨白頭懶倦不能
極主人之意耳人來喜承起居輕安皮鞵亦不甚相逺
但各是本物耳餘一隻幸付下不爾只留此隻履與知
命著也呵呵庭堅拜手

　　雨不止寸歩不可出地爐中與三道人語忽然不知日
晏也還醵飲三千已領但恐侵支宅庫已多耳既費衆

人錢須作得超陶乃佳每事得左右指畫幸甚二書册
并往略已改正可傳抄矣屋漏無乾處想止是西軒當
屋山下耳庭堅拜手

　　預送犯令果子已付馮老入庫矣承有两絮未用幸付
下

　　釦器斑斕遂不可出入前葢物料慳耳如何告指揮别
買少許金加色令深及外縁皆成色可否更煩令監打
一截凥盂子葢此物料也鄙瑣數汙髙明愧不可勝庭

堅再拜

　　今日得從容相語少慰馳仰即刻伏想輕安適方練得
絹并様納上鄙諜甚愧庭堅再拜

　　今日齋會但範公差勞耳餅師止作薄脆及胡餅不費
人心力也打疊想各巳就緒冬兒計止是熱前日見已
著綿甚非宜待極寒方與些舊綿幕絡褑兒即經冬惺
惺也恐是耳中有瘡可與劉侍禁金華圓四五粒令宣
動則解庭堅拜手


　　更與嬭子金華圓三十許

　　庭堅頓首昨晩甚凉花兒在亭中不太冷否病者想漸
蘇醒能食矣家園炊餅漫佳不知堪否庭堅頓首天錫
推官仁弟

　　尊公書信今託黄龍長老所遣化主附去相梲等並往
問訊未果令作書前借示諸畫欲令裝褾閲馬圖為雨
濕未得成就裝褾功畢跋尾了乃遣庭堅頓首

　　庭堅啓多日不聞音問懷想則勤苦雨連日山中頗亦

厭患之否前兵士還留書信於此欲候便乃遣既不逢
便因循遂留多日即日想調䕶家事不至勞勤游泳經
史同令姪有日新之功諸嫂位皆安勝未卜會集千萬
勤學自重五月十八日庭堅頓首李郎處仁足下

　　適來紙堪用否此亦有冷金厚玉屑但不成數耳若五
十幅作一沓用两種更加小牋似可庭堅再拜

　　作茶蔀者至今未到大小各樣子各求二十許未有即
乞减少支給針工借三人與知命了帳子


　　家書乃煩勾限感愧感愧今遣上告指揮付之庭堅再
拜

　　舍弟上問起居晩當拜見米告指揮足數量與六石外
或零數即煩斥回

　　板子告因作脚時為以樺板様作四脚黏却幸甚降真
板若作香材乃佳作拍板有太薄者逺道恐虛費人擔
適却思只以雙井報之也庭堅再拜

　　經宿想舟次安穏今日食後定成行否或舟人之便更

滯留一日亦無害也漫令赶切數渦麪去恐可隨宜一
桮耳半夏湯今送豬肉恐庖成不可口故腥送買大字
論語一部最急務也

　　告指揮作蒸䏷一斤少時却送爊茄瓠去若有念頭惠
二七不妨多則無用庭堅再拜

　　庭堅稽首昨日舎弟荷招喚時暑頻二姬釵挿大似不
識好惡然䝉眷與之厚感愧不可言經宿喜承尊候萬
福令女得風引湯大府流利善矣但恐須服托裏散乃

全佳耳建安茶碾甚如法只是把手未壯碾茶两日即
兀矣若有解作生皮頦子安其中大佳摩圍但得舊碾
足矣滯麪煩指揮愧悚愧悚有竹紙乞數十但恐亦竭
矣庭堅再拜

　　今日祭社一嵗民食所託所以祈風雨時節為民禳除蝥
賊之灾不謂两勸農使者皆移疾不親之也孔子曰吾
不與祭如不祭神聰明正直依人而行不可忽也昨日
不甚解所諭故不果論之他日有典祀願少留意公嘗

事韓康公嘗見此公齋祭風範否俸米極應副得無乏
宅庫支遣否庭堅再拜

　　少間納燒餅十枚去今日不知作何物若有蒸餅酸豏
各惠數枚不必多庭堅再拜

　　消風散如已合成覔一貼為相不忌口又眼痛也適借
得吕令劵勘七月四石米若便得之佳見闕米也庭堅
再拜

　　晩來起居何如傅侍禁送到山紫草三斤不知可染得

直裰表裏成色否今納上庭堅再拜

　　般入行衙薦若有餘乞中様者一領或未空切不須騰
亦是漫乞耳非急須也

　　若於法當取願狀既往干之但當供願狀也其他差遣
則有命矣恐難為却之不願也庭堅再拜

　　玉井欄雖紗縷差&KR0034;乃是本色極荷垂意糕煩致餽甚
荷此两鍋乃是吕令局上所負告指揮破來送吕所令
買物料也庭堅再拜


　　手帊薰籠不知都作得幾枚可且輟一否庭堅拜手
庭堅頓首天氣欲作大雨蒸鬱未解不審侍奉佳否昨
日承手畢并送蜂腊十斤珍惠也感刻感刻正叔書軸
漫題數字偶作一巻草字并送殊勝公家所收也三石
刻恐公篋中未有也庭堅頓首韋君賢俊足下

　　庭堅頓首旦來想侍奉吉慶扇亂書數字去賜茶及雙
井漫分上不罪輕觸庭堅頓首韋君賢俊足下

　　庭堅謹奉謁候韋君賢俊起居閏六月日前權知太平

州事黄庭堅狀

　　偶嘗荔子雖未全甘已可喜漫送一籃他日極熟當再
致也錫合不知中度否寄惠二十二年前白沙所作對
之惘然各巳老大非復當時氣味矣欲寫二三新樂府
去適傷冷物倦甚後未能耳時父不能來受之樂府雖
治生巧於公濟不如公濟之好學也近又得數篇亦前
三篇之流稍安快當録去恨此陋邦無人能寫譜耳庭
堅頓首


　　庭堅頓首承醇老相待禮意甚厚公勤於王事達於人
情故當爾爾法帖承賢郎欲為調䕶幸甚但愧不當煩
之耳今日同公濟飯飯後困頓未能遣須後信也草書
小詩未寫得亦須送大燭來人可寄也示諭糞除四衢
甚蠲潔亦料材者必爾漫及之耳想比來亦嚴火禁處
處瀦水以應星變示修人事敬畏之意前欲作界方亦
不必桄榔但得檮木之類亦可有木工所用桄榔曲尺
求一枚此裁紙之佳器也庭堅再拜


　　有士常供奉監分寧茶塲不知於公逺近曾通書否字
云向有書來未曾答耳

　　庭堅頓首缺然不聞音問每懷琢磨之益臨風惘然忽
得來教歡喜無量鄙語刻鏤虛空安能有益過䝉溈山
老人賛歎祗增愧爾寄惠湯家石刻多所未見即與嗣
文諸弟同玩之元明及大齋臘前已入京矣雙井諸事
如故黄龍雲巖皆成叢林清公在黄龍西堂㕘徒殊得
所依也南公真賛已與人今别寫去木平賛小字同往

承向日苦寒熱今必已輕安更希擺脱俗事静處資養
聖胎身健則道行也臘下略至洪州往來亦費一月欲
一到黄龍亦以泥雪又人事紛紛未能耳何時復能由
此來欽想欽想七佛偈及祜老語録序漫往恐彼方人
或未見爾正月十五日庭堅頓首上範公道友几下

　　庭堅頓首刻語録之類想有兄弟幹辦不至勞勤廬山
頗有日近所開碑刻以擔重附鹽船來至今未到他日
别求便寄往也有一書與道林琳公煩指似此僕送達

也周重實名秩秩是一殻中二米故字重實耳示諭溈
山所作賛及跋尾此道人之言不須更彫繪也庭堅頓
首

　　庭堅頓首每欲奉謁承幹局常侵蚤暮屢屈車馬甚愧
仄也霜寒伏想體力輕安二軸偶書得鄙拙聊戲筆墨
不足傳也自局中夜止過此共山蕷湯欲得少白蜜不
知此間可買否庭堅頓首徳之酒正司法執事

　　山谷簡尺巻上

