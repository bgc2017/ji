







　　欽定四庫全書

　　山谷别集巻四

　　宋　黄庭堅　撰

　　記

　　江陵府承天禪院塔記

　　紹聖二年余以史事得罪竄黔中道出江陵寓承天以
補紉春服時住持僧智珠方徹舊僧伽浮圖於地瓦木
如山而囑余曰成功之後願乞文記之余笑曰作記不

難顧成功為難耳後六年余䝉恩東歸則七級浮圖巋
然立於雲霄之上矣因問其縁珠曰此雖出於衆力費
以萬緡鳩工於丁丑而落成於壬午其難者既成功矣
其不難者敢乞之余曰諾謹按承天禪院僧伽浮圖作
於高氏在荆州時既壞而主者非其人枝撑以度歲月
有知進者住持十八年守舊而智珠初問心法於清源
竒道者而自閩中來則佐知進主院事道俗欣欣皆曰
起廢扶傾惟此道人能之於是六年作而新之者過半

知進殁衆歸珠而不釋此浮圖遂崇成耳僧伽本起於
旴眙于今寶祠徧天下其道化乃溢於異域何哉豈釋
氏所謂願力普及者乎儒者常論一佛寺之費盖中民
萬家之産寔生民穀帛之蠧雖余亦謂之然然自余省
事以來觀天下財力屈竭之端國家無大軍旅勤民丁
賦之政則蝗旱水溢或疾疫連數十州此盖生人之共
業盈虛有數非人力所能勝者邪然天下之善人少不
善人常多王者之刑賞以治其外佛者之禍福以治其

内則於世敎豈小補哉而儒者嘗欲合而軋之是真何
理哉因珠乞文記其化縁故併論其事智珠古田人有
智略而無心與人無崖岸又不為翕翕熱故乆而人益
信之買石者鄒永年篆額者黄乘作記者黄某立石者
馬城

　　成都府慈因忠報禪院經藏閣記

　　元祐七年九月翰林學士范公百祿以中書侍郎與聞
大政追榮其三世曽大父璲贈太子少保大父度贈太

師父錯贈太尉其兆在成都東北近郊之五里例得即
塋次築佛廟以極崇奉之意天子錫之名曰慈因忠報
禪院所以休寧范氏之祖考而勸之以熙載之功中書
之兄朝散郎百朋榮家之慶侈上之賜相其土田以基
以堂伐山隨川阜其材木凡為屋二百楹一出於已不
以累人又擇僧之有名行者繼隆主之隆以釋氏法度
其徒為一姓子者今七人矣而慈元實協贊其經營元
又度大藏為經閣在院西其土從三十五尺横七十七

尺為複屋直三而曲四致飾甚嚴所藏經五千四十八
巻勸請士大夫四百餘家皆號稱能書乃畀之書其費
皆出於范氏奔走所嚮積以日月記於崇成皆出慈元
凡此莊嚴之功朝散不愛其財慈元不愛其力故能速
成而盡美成都雖大府閥閲相望而用執政尊顯其先
隴以恩得佛寺度僧以守之唯范氏故士大夫家皆欽
羡之閣成朝散屬元來乞文以記之余惟中書君輔政
未乆而捐館於河中遂葬於河南諸子亦不能歸而朝散

公年餘八十能不懈於崇奉可謂知本矣元以掃灑之
勞得度身任其事可謂不忘本矣經閣之壯麗施書之
名題字畫之工拙來觀者當自得之故不書書經藏之
所以成與此院之因起使廢興之際有考焉盖范氏之
志也(右有石刻)

　　朋樂堂記

　　涪陵藺大節持正喜延士大夫賔禮之甚有意盖欲琢
磨礱錯大成就其子弟也有潼川于説習之來過予求

就學之地而不能也而以慁持正持正欣然受命築堂
於黔江之東曰魯基他日與習之俱來請堂名余為名
曰朋樂孔子曰有朋自遠方來不亦樂乎夫獨學而無
朋此窮鄉之士所以罕見寡聞終身守其固陋不可適
於通達之邦者也今持正樂得士習之樂得共學既知
之矣惟思慕古人愛惜日力相開以多聞相盡以改過
擴其閭巷之知蔚蔚然為逹人之觀然後不孤吾言矣
紹聖五年四月乙未涪翁記


　　萍鄉縣寶積禪寺記

　　寶積禪寺本周廣順中以民李氏施宅地𣑽林寺寺有
僧伽象顯徳中見光恠累日因改寶積寺星居六室以
元符二年十二月敕破律為禪以僧紹槩主之而槩於
萍鄉無法縁居十月而里人不施一錢於是棄而去三
年十月余伯氏元明為令也擇請延慶院山主宗禪來
尸法席禪倦游諸方號稱得安樂法其居延慶也變飲
酒食肉處為菩提坊開草萊荆棘為金碧聚故元明以

為是必能興我寶積三招而後肯來至則破六律院為
一叢林謗者杜口檀者傾施六閲歲盡徹蜂房之屋鬱
為鷲峯之㑹建中靖國之元方丈三門世尊之廟崇成
矣粤明年樂靜室徳味厨法堂皆畢工凡率有錢之家
為五百萬而所以庇覆安樂道衆冗徒之屋無不具使
嚚訟者口談般若鄙吝者心恱檀施若禪者可謂有功
於此縣而其道行之化或溢於鄰邦矣伯氏來屬為禪
記之故敘載如此崇寧二年十一月丁丑朝奉郎管勾

洪州玉隆觀雲騎尉賜緋魚袋黄庭堅魯直記并書萍
鄉令黄大臨元明立石

　　普覺禪寺轉輪藏記

　　法界門中無孤單法起則全起古人陳迹無壞滅性用
則日新惟去本之日遠不知法所從來遂令色像峥嶸心
目流轉故説法者濫於邪師聽法者窮乎不信耳普覺
禪師楚金既作經藏以書抵山谷道人曰我初住普覺
破屋數十楹耳不知何人蠶食吾垣地闕東北茅塞吾

道虵行東西頼外䕶之力皆復厥初我四垣平直松竹
行列道出正南㑹于四達之衢由上漏下濕至於風雨
寒暑而不知由食時乞飯至於日饍百人而不乏末後
以檀施之餘建蓮華轉輪經藏百工神竒輪奐一新化
出幻没耀人心顔佛事莊嚴自謂愜當然或譏謗以謂
大老翁當為十方衲子興法之供養安用作此機械隨
俗嫮夸耶於山谷意如何山谷曰妙徳法界不容一塵
普賢行門不剩一法吾聞轉輪藏者權輿於雙林大士

可謂淺深隨量巧被三根今使在俗處㕓不知文字性
相者捨所積藏滅慳貪垢布浄信種此隨輪轉示世間
生起所因所作饒益被譏謗者亦知之矣若乃此離垢
輪圓機時示諸衲子轉者誰轉止者誰止負荷含藏承
誰恩力一念正真權慧具矣若能如是觀者即絶衆生
生死流即具普賢一切行不如是觀雖八萬四千寶目
徧入五千四十八巻字字照了虎觀水磨竟是何物常
坐不動道場即此以為佛事善知諸子囘心與未囘心

堪入生死與不堪入生死根器成熟與未成熟法之供
養更於何求普覺老欣然曰我今有六十衲子坐夏而
山谷道人為我轉此法輪省老翁無量葛藤幸為我書
之以告來者元祐九年四月丁巳豫章黄某記

　　幽芳亭記

　　蘭生深林不以無人而不芳道人住山不以無人而不
禪蘭雖有香不遇清風不發捧雖有眼不是本色人不
打且道蘭香從甚處來若道香從蘭出無風時又却與

萱草不殊若道香從風生何故風吹萱草無香可發若道
鼻根妄想無蘭無風又妄想不成若是三和合生俗氣
不除若是非蘭非風非鼻惟心所現未夢見祖師脚根
有似恁麽如何得平穏安樂去涪翁不惜眉毛為諸人
㸃破蘭是山中香草移來方廣院中方廣老人作亭要
東行西去涪翁名曰幽芳與他著些光彩此事徹底道
盡也諸人還信得及否若也不得更待彌勒下生

　　張仲吉緑隂堂記


　　嘉陽張仲吉寓舎於僰道以酒壚為家産若朝夕汲汲
於囂中之贏惟不足及能種花養竹閒閒於林下之樂
嘗有餘其子寛夫又從予學故予數將諸生過其家近
市而有山林趣花竹成隂啼鳥鳴蛙常與人意相值或
時把酒至夜漏下二十刻雲隂雷風與諸生衝雨踏泥而
歸諸生從予未嘗有厭倦焉則仲吉父子好士喜賔客
可知也今䝉恩放還去此有日矣故書游息之樂使工
李燾刻之緑隂堂上使後之不及與予同時者得觀焉

元符三年六月丙子涪翁記

　　律賦

　　位一天下之動賦

　　衆以一制位以時乘齊天下之所動非聖人而孰能撫
臨大寶之崇體居其正宰制羣生之變終莫之陵惟兹
生齒之繁難以統臨之者既相感以情偽又弗同於趨
舎必據要㑹以齊正雅是則制動居乎靜治衆由乎寡故
崇高莫大乘五位於域中雖參差不齊播一陶於天下

盛徳之柄至尊之權操利勢以獨㫁收治功於大全其
變俗也偃之如草其容民也盖之若天一化逺近同心
幅員任重器以至隆莫能傾者定羣情之多異罔或紛
紜誠由或剛或柔有愚有智相奪以力相䝉以利使夫
羣動之循聖必也大人之得位貴無倫而富無敵安以
位中統有宗而㑹有元歸乎不二議夫衆星紛錯也拱
於辰而不亂羣隂變動也歸於陽而自卑况兹蠢動之
紛若固頼聖神以一之是以居可致之位得大君之宜

控飛龍以御天物皆利見明大觀之在上民必風移用
能大一統於綿區齊萬殊於至術變則復貫繁而不失
粲然道中和之域浩然趨仁義之實非得勢以來服雖
嚴威而不率我所以宅萬乘尊安之地守之以仁合四
方遠近之情定之于一或謂元元中宇蠢蠢方維約之
以刑或不至驅之以善或不為孰曰居位乃能宅斯殊
不知厯在舜躬用作同民之術鼎遷周室誰為御衆之
資非悦乎貴勢之獨尊所大乎凡民之一總使亂者樂

以歸治邪者化而自董故聖人履盛位而立萬國之中
以齊其動

　　春秋元氣正天端賦

　　昔仲尼陳後王敎化之本定舊史春秋之辭尊元氣以
書也據天端而正之編歲書以成文必加統始次陽中
之首月盖謹明時當其號令絶於衰周筆削興於將聖
遵周制以昭其法撥亂世以反其正舉元首事固將謹
始以敘天書王次春又可承天而為政志在微宻言存

後先自混茫之氣始見開闢之功全必變一以書年裁
成有法備首時之養物推本於天運行四序而繼繼無
窮鈞播百嘉而生生罔既不正其端則其功或怠不書
其元則其本孰謂故辭總者大因一歲以稱名而歲始
於春兆三陽之微氣且夫將正其中莫不本於始欲探
其本莫不本於元故發明造化之首以顯著生成之恩
所以唐䇿劉蕡以體元而上對漢稱董子亦正本以為
言考天正則此為之元論主道則莫與之大裁一字以

垂訓惟萬世之永賴盖隂陽為本故函三之氣為初而
制作有因見生物之功皆泰言其體而不敘法其體而
不完此有國所以大奉故後聖存而不刋書明天地之
常從而繫事詩為政敎之始可以求端大哉凡欲有為
莫不取法元氣之始也故生三統以相用元善之長也
故養萬物而不乏何以太陽發於春乎天者人君之檢押

　　策問

　　策問三道


　　先王制法以待寇賊姦宄有不赦之刑而以養民為本
兹用不犯于有司刑措者帝王之極功也歟漢興以來
孝文㫁獄四百貞觀之隆大辟才二十九考其法度未
必皆合先王而後元之間風俗醇厚興於亷恥吏安其
官民樂其業貞觀盛時米斗四錢民物蕃息馬牛被野
行旅因糧意必有以得民乃能見功如此恭惟我聖朝
好生之徳休養萬物景徳咸平幾致刑措而比年以來
㫁獄殊死率歲不减始元元康之世何哉意者以為咎

在法令煩多而不約又數更改聖上覽觀六經之治哀
元元之不逮爰詔儒臣典領刪次務以合古便今可謂
至徳而議者又以為悉取而紛更之民未受賜也意刑
措之本或不在兹諸生其斟酌時議考合先王之法度
今可行者悉著于篇

　　詩以道志書以道事禮以道行樂以道和易以道隂陽
春秋以道名分六學者皆致治之成法也不可以偏廢
春秋者孔子之言見於行事者也其指雖微然而通儒

博學如孟子荀卿董生揚雄皆推原制作之意不可謂
無統也紛紜者特患諸家章句耳國家悼微言之不講
始詔學官置博士員令諸生得以家法試有司天下靡
然向風其義甚厚然董仲舒本公羊賈誼學左氏劉向
好榖梁皆以名世非茍然而已今三家並行未知適從
或謂當有廢舉以定諸儒之論今欲考孟子以來論春
秋合孔子言以㫁三家當否諸生以為何如漢諸儒每
以春秋議典禮决疑獄夫學古入官豈可以不加意哉


　　長吏仁賢則下有養老慈㓜之俗政平訟理則民有樂
事勸功之心故漢宣帝曰與我共此者其惟良二千石
乎盖以為民者邦之基吏者民之率太守者吏民之本
也䘏公如私視民如子布宣詔令使百姓安其田里興
于仁義誠非俗吏之所能也間者朝廷虛席思見兩漢
之循吏詔下省臺興能察亷於今朞月未聞列郡有字
人之功其故何哉或以良吏乆任然後民服從其敎化
而未有賜金増秩之法或以為中都官任太重刺史郡

守任太輕是以雖吏有能輒以補外為左遷未甞最其
吏功次補公卿之缺諸君論此二道所施行後先宜何
如凡可以致良吏之科悉著于篇此縣官所急欲聞也
(右皆家傳)

　　箋注

　　注老子道可道一章

　　道可道非常道名可名非常名

　　傳曰神鬼神帝先天先地自古以固存所謂常也

常道常名不可道不可名也

　　無名天地之始有名萬物之母

　　常有欲而生太空太空生天地天地以我為始故
強名之曰無名天地以我為造物者故又强名之
曰有名

　　常無欲以觀其妙常有欲以觀其徼

　　觀道之常本無欲則妙矣以道之常隨世故常有
欲也於其有欲觀之不見全體


　　此兩者同出而異名同謂之𤣥

　　於其同則謂之𤣥於其異則謂之不𤣥此俗學者
所以觀道有三有二

　　𤣥之又𤣥衆妙之門

　　無為則𤣥矣無不為則又𤣥矣知本無游於萬物
之際則一一皆妙(右家傳)

　　杜詩箋

　　更須愼其儀


　　陶侃傳諸參佐當正其衣冠攝其威儀何有亂頭
養望自謂曠達邪

　　曽冰延樂方

　　傅毅舞賦云朱唇紆清揚抗音高歌為樂方

　　得兼梁父吟

　　諸葛武侯梁父吟歩出齊東門

　　縱有健婦把鉏犂

　　古樂府健婦持門戸勝一大丈夫


　　新鬼煩寃舊鬼哭

　　夏父弗忌曰吾見新鬼大故鬼小

　　禾頭生耳黍穗黑

　　齊民要術秋雨甲子禾頭生耳

　　春光

　　富嘉謨明冰篇春冰澹沲度千門明冰時出御至
尊

　　始出枝撑幽


　　慈恩㙮下數級皆枝撑洞黑出上級乃明

　　業白出石壁

　　寶積經若純黑業得純黑報純白業得純白報

　　一箭正墜雙飛翼

　　箭一作笑盖用賈大夫射雉事

　　已令請急㑹通籍

　　晉令急假者五日一急一歲以六十日為限書記
所稱急取急皆謂假也車武子早急出詣子敬盡

急而還是也

　　幾日休練卒

　　新安吏詩練卒收舊京

　　彭衙行

　　馮翊郃縣西北有彭衙城秦晉戰地

　　張公一生江海客

　　張相鎬

　　合昬尚知時


　　合昬木名朝舒夕斂

　　山鬼獨一脚

　　山魈出江州獨足鬼

　　射人先射馬

　　樂伯左射馬而右射人角不能進

　　是身如浮雲

　　維摩經云是身如浮雲須臾變滅

　　向子識損益


　　向子平讀易至損益歎曰吾已知富不如貧貴不
如賤也

　　徒旅慘不恱

　　一本云徒懷松栢恱

　　熊羆咆我東虎豹號我西

　　招隠云熊羆咆兮虎豹號

　　歲拾橡栗隨狙公

　　後漢李栒居新安關下拾橡栗以自資


　　我生託子以為命

　　嵩高記牛山多杏自中國喪亂百姓資此為命

　　黄精無苗山雪盛

　　精一作獨黄獨狀如芋子肉白皮黄苗蔓延生葉
似蘿摩梁漢人蒸食之江東謂之土芋

　　石笋行

　　華陽國志蜀王妃物故哀念之遣五丁之武都擔
土為妃作冡盖地數畝高九尺盖石俗名為石笋


　　不唾青城地

　　古樂府去婦情更重千里不唾井

　　為君酤酒滿眼酤與奴白飯馬青芻

　　傅𤣥盤中詩羊肉千斤酒百斛令君馬肥麥與粟

　　眼中之人吾老矣

　　魏文帝詩囘頭四向望眼中無故人陸雲詩感念
桑梓城髣髴眼中人

　　牽牛織女


　　齊諧記桂陽成武丁有仙道忽謂弟曰七月七日
織女當渡河吾向已被召弟曰何事織女渡河曰
暫詣牽牛

　　牛馬毛寒縮如蝟

　　元封中雪大寒牛馬皆踡縮如蝟

　　書貴瘦硬方通神

　　二碑漢𨽻極瘦硬

　　仙李盤根大


　　唐太宗探得李詩云盤根植瀛渚交榦倚天舒

　　風筝吹玉柱

　　柳惲七夕詩秋風吹玉柱

　　露井凍銀牀

　　銀牀古樂府淮南王篇

　　五夜漏聲催曉箭

　　晝漏盡夜漏起省中黄門持五夜甲夜乙夜丙夜
丁夜戊夜出漢舊儀


　　封題鳥獸形

　　宋王徽伏苓贊中狀雞鳬具容龜蔡

　　初月

　　王原叔説此詩為肅宗作

　　舉家聞若駭

　　當作咳禺屬惟猨猴喜怒飲食常作咳(苦革反)

　　錦官城外柏森森

　　成都道西城故錦官也故命曰錦官城


　　籠竹和煙露滴梢

　　籠音汞夢籠竹蜀人名大竹云

　　野艇恰受兩三人

　　改作航殊無理此特吳體不必盡律白公同韓侍
郎游鄭家池詩云野艇容三人正用此語

　　漰口紅如練

　　蒲懵反在彭州

　　蠶崖雪似銀


　　蠶崖在茂州帶雪山

　　更歴少城闉

　　少城今成都治所張儀所築

　　軍吏囘官燭

　　巴祗為揚州刺史與客坐暗中不然官燭

　　盤渦鷺浴底心性

　　郭璞江賦盤渦谷轉

　　乆游巴子國


　　左氏桓九年巴子請與鄧為好巴姬姓國在巴郡
江州縣

　　南遊北戸開

　　林邑日南諸國皆開北戸向日

　　相失萬重雲

　　梁簡文朱櫻詩花茂蝶争飛枝濃鳥相失

　　鬭雞

　　觀風樓南起鬬雞殿


　　胡雛負恩

　　王衍見石勒曰胡雛有竒志恐為天下患

　　人間有賜金

　　漢書高后紀遺詔賜諸侯王各千金

　　畫省香爐違伏枕

　　尚書郎入直女侍史執香爐燒薰䕶衣服漢官儀

　　織女機絲虛夜月

　　池中有戈船各四百艘四角各垂幡旄旌葆又作

二石東西相對以象牽牛織女

　　賜被隔南宫

　　給青縑白綾被或錦被

　　草閣柴扉星散居

　　寒園星散居庾信

　　陶冶性靈存底物

　　顔之推論文章陶冶性靈從容諷諫亦樂事也

　　側生野岸及江蒲


　　生本是&KR0146;人字也誤轉為生

　　竹葉於人既無分

　　張華輕薄篇曰蒼梧竹葉清宜城九醞酒

　　家家養烏鬼

　　峽中養雅雛帶以銅錫環獻之神祠中人謂之烏
鬼(右得廬陵羅珌家藏真蹟)


　　山谷别集巻四

