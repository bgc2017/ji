







　　欽定四庫全書

　　山谷外集巻十

　　宋　黄庭堅　撰

　　書雜文

　　答何靜翁書

　　某頓首辱書勤懇審履道不踰禮義之防於黄巻中求
見古人皆流俗之所趣而叩寂求音得之於淡泊甚善
甚善今人古人皆可師可友能自得之者天下之士也

精求經術又能博極羣書此劉向揚雄之學也如足下
所巳得者殊自不凡要得登龜䝉而小魯上日觀而𦕈
天下耳其餘流俗之所趣期不復為亦知足下不望比
於不肖也恨未識而茍知向學之方則千里同風矣秋
熱更希珍重

　　答鮮自源書

　　某頓首春夏來多病故乆不作書亦聞在旁邑㑹學粗
有衣食之願故可相忘耳辱書勤懇千萬並寄顔李書

皆所欲得欽佩至意所欲齊亭記老懶倦作文如王方
平不復喜麻姑狡獪耳隨語作二銘不足觀漫往何靜
翁寄詩及論史事皆佳作也恨未相識耳如此基址若
得師友成就當於世間有大名也近又得榮州趙縝子
智能文有胷臆非今鎔化人語作大義進士也亦聞其
本是醫家子居鄉黨有行義亦恨其廹於衣食從人講
授未能卒業耳蔡次律張寛大今年來作詩及文字皆
進懶倦又多賔客奉書草草


　　答李材書

　　某再拜蚤聞被選考試如公清慎好學上司采聽誠不
繆矣以嫌不敢奉謁方欲作啓問行李早晩遽辱賜教
開諭勤懇感愧感愧不肖曩時以虛名屢當此責嘗聞
諸先生長者以為考試以至公慎密為主以禮待士為
次所出題雖自有意義亦不必純取合巳意者或其人
説長或理不足而文詞勝皆可取也既而用之人多以
為然昨聞上司甚病士人以行賄成俗極欲革此弊恐

舉子道中投謁至於僧道術士皆當避之耳公冰清玉
潔更及此者交遊之情不能巳爾尊夫人左右想侍奉
不闕或須藥餌告令人示諭某再拜

　　與潘邠老手書三首

　　某頓首屢辱手記以退食輙奉老人寢膳或至中夜得
息故不果每作報大谷公石刻巳奉許作但未得暇耳
數事已喻駒父詩中多佳句甚歎伏也晉主夏盟而予
楚非所以為民也然其勢不得不予楚司馬侯之言以

告諸侯則有詞矣文公之知趙衰也不特壺飱從徑而
不食也舉是以為原大夫所以令羣大夫也晏子曰大
者不踰閑小者出入可也葢君子斟酌世故以制行則
如此非所以觀其私也若夫觀其私則德無小大忠信
而巳矣故君子有悔而無吝也西方之書論聖人之學
以為由初發心以至成道唯一直心無委曲相此最近
之承與季共日以講學為事甚善甚善多謝季共不果
别作啓


　　某頓首辱以少儀見推一日之長雖荷傾倒之意不獲
終辭顧徳薄而道不明何以當此愧悚訪逮所疑尤愧
叩之則窮也嘗謂求之藝賜之達由之勇師之莊皆聖
人之一也由夫子觀之其人性學之蔽如此爾猶言伯
夷之隘栁下惠之不恭孔子曰如有用我者吾其為東
周乎故陳常弑其君請討之耳非以敵國相征也孟子
曰今以燕伐燕何為勸之其可不疑也禹菲飲食惡衣
服卑宫室堯舜之禮有所行周公誅管蔡舜之禮有所

行周公誅管蔡舜之義不得不申也執一而廢百小道
故大人弗為故者膠於物之迹也離乎性矣夫愛而哭
之性也畏而哭之利也明於故然後可以知性故雖非
性而可以求性也不避礙而鑿險阻以求必行此老氏
以智為賊者也妄意如此不審然否

　　某頓首得之則喜失之則悲是為喜晝而悲夜也不能
不晝夜天地尚然而况於人乎死生亦大矣而不得與
之變况此舉竒不勝其耦者乎凡所為問學琢磨舉而

措之以吾常而行物變之中故也今遇小變翅於其蚊
睫巳磊磊柴於胷次則行乎爭名干戈之間泛乎衆口
風波之上其能立我以宰制萬物使得其職耶邠老幸
熟思之京師三大節開市井蒲博之禁比三日而得喪
大懸想有懟而殺身者聞者未嘗不笑也由今舉子觀
之豈不在可笑之域耶尊府所欲書亦未寫得可徑附
逓至吉文間十月中當必作大門石刻當附駒父及一
幅往矣若尚能少留今晩幸過我濯去俗士患失之塵

而後行亦佳耳

　　與洪駒父書六首

　　駒父知録外甥得手書知官下安勝為慰所寄文字更
覺超邁當是讀書益有味也學問文章如甥才器筆力
當求配於古人勿以賢於流俗遂自足也然孝友忠信
是此物之根本極當加意養以敦厚醇粹使根深蒂固
然後枝葉茂爾仕宦如農夫之耕其得秋在深耕而熟
耰之嵗事之成則有命焉每見邠老亦為之道此不審

以為何如至親中失公擇莘老胷中至今憒憒不可思
念餘惟自愛耳

　　駒父外甥昨得書見筆札巳眼明及見詩歎息彌日不
謂便能入律如此可謂江南澤中産此千里駒也然望
甥不以今所能者驕穉人而思不如舜禹顔淵禹七年
三過其門而不入觀禹貢之書厥功茂矣然而終不伐
此必有長處寡怨寡言是為進徳之階千萬留意猶望
官下勤勞俗事勿懈古人之言猶鈎其深彼俗吏事聰

明者少加意即當書最既以立家為事榮及手足為心
當念如此夜二十刻許大郎來言黄人不肯留呼燈作
此極草草續别為問

　　駒父知録外甥乆欲作書人事怱怱因循至今所寄詩
每開巻歎息彌日若齋心服形之功亦至於此老舅以
為白首之託也如甥才秀如此不患當路諸人不知但
勤官業懷璧自愛耳邠老才性極明敏相與琢磨去盡
少年之色須用董梧之鉏痛治之耳學功夫已多讀書

貫穿自當造平淡且置之可勤董賈劉向諸文字學作
論議文字更取蘇明允文字讀之古文要氣質渾厚勿
太彫琢作得寄來

　　駒父外甥推官得來書並寄近詩句甚秀而氣有餘慰
喜不可言甥風骨清潤似吾家尊行中有文者忽見法
句如此殆欲不孤老舅此意君子之事親當立身行道
揚名於後文章直是太倉之一稊米耳此真實語决不
相欺又聞頗以詩酒廢王事此雖小疵亦不可不勉除

之牛羊㑹計古人以養其祿老舅昔嘗亦有此過三折
肱而成醫其説痛可信也鄧翁公擇亦甚相愛論亦及
此切希加愛

　　南昌必數得安問所須筆墨三種又龜䝉麝煤二丸有
新作更寄來都下有所須因來示諭切希勤吏事以其
餘從事於文史常須讀經書味古人經世之意寧心養
氣累九鼎以自重乃所望於甥者一日克已天下歸仁
焉無患人不知也潘邠老聰明强敏相從以講學為事

乃佳耳

　　鴻父不果别作書凡欲與二甥道者意不殊也往見所
作玉父倦殻軒詩極知不負老舅所期既食貧不免仕
宦古人所謂一人乘車三人緩帶此亦不可不勉賦自
是中郎父子舊業更須留意作五言六韻詩若能此物
取青紫如拾芥耳老舅往常作六七篇嘗見之否或未
見當漫寄大體作省題詩尤當用老杜句法將有鼻孔
者便知是好詩也二何嘗相見否為致意寄蜀紙茶托

多謝何須為爾烏田馬牙各一百漫寄書大字懸手書
勿令欹斜失威儀乃佳耳

　　答黎晦叔書

　　某頓首承寄惠長韻詩去年三月中到涪陵乃得之詞
意高妙氣極老成歎服無巳惟所以待不肖於古人則
極不敢當賈誼有王佐之材而不能盡其蘊李白歌詩
度越六代與漢魏樂府爭衡豈不肖之所敢望若不肖
者猶未棄衣冠一老僧安能有益萬分又自元祐中以

病瘧不能苦思遂不作詩無以報來貺但珍藏耳文長
院諸表甥為致問千萬適有親舊相過連日苦人事來
人督書甚急作記極草草

　　答僰道尉三帖

　　某再拜雨餘便熱喜承起居輕安伏奉手誨委掃除之
幣於不肖之庭自視缺然何敢當先生之禮至所以為
幣又不敢當也聞古者相見之禮以束脩乘壺一犬言
其足以將至意易致而不費也朝覲之禮天子受其摯

而反其玉雖千乘之富亦不以其貨也唯足下之誠巳
達於不肖其幣則反諸從者衰俗之中稍以古道自振
亦吾儕之職也伏幸照察

　　某頓首重辱手教不敢辭所將之幣似未見察也所諭
行束脩者前書盡之矣幸足下三復之昔者孔子食於
季氏不祭而食食於少施氏而飽曰少施氏食我以禮
非以季氏之食不美於少施也足下諒之而巳某再拜
某頓首適者極道古人之義而足下終不察豈不肖之

貪鄙汚陋素聞於世耶物有可以取則管仲與鮑叔賈
分財多自與有可以無取則王陽不貪西鄰過牆之棗
物有可以與則孔子與原憲粟九百有可以無與則靳
於子華之母請粟故曰可以無取取傷亷可以無與與
傷惠二者俱失足下一舉而使彼巳俱失之竊以為過
矣易曰初筮吿再三凟足下深思此義斷之可也某再
拜

　　與徐彦和書


　　某頓首前附隆慶人拜書當巳徹几下自頃多病不能
嗣音即日不審何如伏惟監理甚嚴内外斬斬黠吏無
所措手頗甄别官曹人物精觕定不使玉石俱焚也所
寄詩文乆乃得熟觀之極見琢磨之功奉想丹墨之暇
左右經史時以古人用心處一浣刀筆之塵也未縁參
承惟有懷想

　　與王立之四帖

　　某頓首伏承手誨審霜寒侍奉萬福為慰惠示詩文皆

有為為之甚善更權以古人之言求合於六藝當有日
新之功書室可名曰求定齋古人有言我徂惟求定彼
葢以治國家我將推此以為養心之術木之能茂其枝
葉者以其根定也水之能鑒萬物者以其塵定也故曰
能定然後能應不審以為如何適為親老今且苦痰眩
故乆稽來使又未能寫所示紙軸想痛察也某頓首上
某頓首每思足下有日新時邁之氣頗欲以文字相質
所居既南北相望又公私匆匆初無暇日但馳情耳辱

敎審體力勝健為慰承尊府往懷州幾時當歸也復少
游書詞意自相了佳作也若讀經史貫穿使詞氣益遒
便為不愧古人矣劉勰文心雕龍劉子𤣥史通此兩書
曽讀否所論雖未極高然譏彈古人大中文病不可不
知也高麗紙得暇即寫多事草率某頓首上

　　某頓首辱敎並惠示蠟梅詩感歎恨多病不能繼聲爾
論題俟三二日間檢上䇿題不須作但取通典凡事目
大者類取古今沿革與今日所宜者作文一篇大略得

三十篇即縱横貫穿矣小詩若能令毎篇不茍作須有
所属乃善頃來詩人惟陳無巳得此意每令人歎服之
葢渠勤學不倦味古人語精深非有為不發於筆端耳
某頓首上

　　某頓首比辱車馬甚惠欲往上謁因得款語尚以秋景
未艾新病起畏衝冐耳承惠敎審侍奉安勝為慰二文
皆佳作今少年書生未見能此者甚歎服也然有一事
若欲作楚訶追配古人直須熟讀楚詞觀古人用意曲

折處講學之然後下筆譬如巧女文繡妙一世若欲作
錦必得錦機乃能成錦爾昏晩眼澁奉啓草率某頓首
上

　　與趙伯充帖

　　學老杜詩(闕)　　　　　　　　也學晩唐諸人詩所

　　謂作法(闕)　　　　　　　　　　將若何要須讀得
通貫因人講之百許年來詩非無好處但不用學亦如
書字要湏以鍾王為師耳某頓首


　　與王瀘州書

　　某再拜劉公敏䝉薦引遂有成命葢公樂得人材不廢
蒭蕘之賤矣欽歎欽歎公敏士大夫家子弟樽爼談笑
亦可觀至於幹公家則有餘地退而省其私則安貧守
節篤於孝友未易得者乆備使令乃知鄙語不妄李偳
至江安既寡過又繕完城壁頗有功其意亦願出門下
也若得在部曲尤見其多能能輒妙於其事也陳傑被
薦幸甚守法循理又不矯激照映其同列誠亦難得逢

興文聞於左右非特一日之雅渠巳老於世事其為吏
長於督察吏史姦伏之情若在幕府實稱耳某再拜上

　　與王雩書二首

　　某頓首辱書勤勤懇懇多病懶書恐不足副所以求故
乆不能作答往得暫見眉宇熟觀所惠書詞意深厚葢
足下天資高明又居賢父兄珠玉之淵宜其清潤光輝
不資於人而自媺矣而求學問道之意常若不足古之
學大成者葢如此顧不肖無以培益左右萬一耳即日

盛暑伏惟侍奉萬福未縁㑹集頗思從容談笑惟強學
自重

　　某再拜承七月七日問喜承秋來侍奉萬福仕宦之竒
耦倚㐲之數公家父子既盡之矣亦無可言者惟有顛
沛不忘問學耳所惠書累幅勤懇老懶不能盡答惟君
子能盡人之情不以重牋疊記為恩辱也所寄紙偶以
書數種鄙語且寄上符讀書城南他日更作兩幅小楷
字往反數舍無縁㑹面千萬强學自愛


　　與王子龍書七首

　　某頓首久欲作書病與懶相兼筆墨輒廢邇日竟辱惠
敎先之不以罪廢無堪而奉之以禮意自視儳然無所
可用名在不赦之籍豈當得此恭惟足下好賢樂善之
無已存心吉慶出於家風故爾即日霜寒不審何如㐲
想侍奉萬福某塊然蓬華之下巳忘死生至於榮辱實
無所擇至於樂聞士大夫之好學有忠信根本可以日
就月將者則惕然動其心此則餘習未除耳何時得歡

語盡道徳之教臨書向往千萬强學力行為親自重謹
勒手狀

　　某頓首閒居杜門不欲煩公家借書吏不能作牋以報
公銜之賜惟君子盡人之情去繁文而見其質也承尊
使君授再命伏惟歡慶侍旁未有王事想昆仲相從講
學日有光輝之益小兒輩過辱推奬葢椎鈍似庬厚不
解事似有福耳亦漫令讀書或冀少識字可從仕耳鄙
書無法不足傳後世俗浪謂之能亦自不可解誠有意

書字當遠法王氏父子近法顔楊乃能超俗出羣正使
未能造㣲入妙巳不為俗書如蘇才翁兄弟王荆公是
也雖然要須先深其本耳辱書甚有意於不肖遂發狂
言回顧惟以赧然

　　某頓首啓舍弟還家伏奉賜敎長牋禮數過當非所敢
承别紙恩意勤重顧言行朽穢何以當推與之言耶即
日暑氣蘊煩不審何如㐲惟侍奉萬福所苦既平得調
護之力想氣體飲食乃壯於未病時也然更須以弗畏

入畏為念葢人生血氣未定時不知蚤服仲尼之戒故
及其壯也血氣當剛而不剛所以寒暑易侵耳學道以
身為本不可不留意斯事也尚阻㑹面臨風懷想千萬
為親自重謹勒手狀

　　某頓首示諭作牋以為不可廢之禮其義葢不然也古
無此禮近世李宗諤始以公狀施於私敬如先達王元
之楊大年其道徳至今可愛敬凛然有大臣風節者葢
不用此禮也竊嘗病世俗好為苛禮細謹故在高位而

不可望以相知察者未嘗與書雖曩時在州縣亦然其
可望以相知察者亦不復脩世俗之禮也竊意如子飛
風度智術者可共此不疑也

　　某再拜比急足回奉狀必巳徹几下數日秋暑尤逼人
不審何如伏惟侍奉不諐調護治行之策何如漕臺有
來音未尊公去瀘雖田野小民亦耿然在公家以理自
遣固已無纎芥矣唯行李須令出於萬全耳瞿唐灔澦
非可玩之水也文字遂託密上座將行不審可意否士

大夫聰明文學世頗易得至於秉不凋之節奉以終始
萬人乃一耳樂公父子好善不倦故書此獨行一篇往
所謂輕塵足岳墜露増流者孔子曰重耳之伯心生於
曹小白之伯心生於莒安知我不得之桑落之下小小
逆境皆進德之門戸也願加意焉續更奉狀

　　某再拜辱書勤懇審秋來侍奉萬福餘葢不足言所為
夙夜黽勉子職以悦親者惟强學所未知力行所未至
耳其餘隨縁厚薄可也顔子親在堂而一簞食一瓢飲

不改其樂以道義事其親故也度吉宣事速行到瀘亦
九月初矣治&KR0724;尚從容水劑亦安稳矣尚可數書因便
風作記極草草千萬珍重

　　某頓首承尊公仕宦連蹇歲寒之節挺然所望乃如此
人固與憂樂俱生者也於其中有簡擇取捨以至於六
鑿相攘日尋干戈古之學道深探其本以無諍三昧治
之所以萬事隨縁是安樂法讀書萬巻談道如懸河而
不知此所謂書肆説鈴耳子茂遂羸頓如此亦是胷中

不浩浩耳密師溫克葢得其兄範公江海之一勺耳惜
公不識範公也承為小兒鑄私記感愧感愧兒輩率易
慁煩方治行事多乃亦及此耶草草暑中倦筆墨漫寫
去不審可意否

　　與太虛公書

　　某頓首屏棄不毛之鄉以禦魑魅耳目昏塞舊學廢忘
直是黔中一老農耳足下何所取重而賜之書陳義甚
高猶河漢而無極皆非不肖之所敢承古之人不得躬

行於高明之世則心亨於寂寞之宅功名之塗不能使
萬夫舉首則言行之實必能與日月爭光臥雲軒中主
人葢以此傲睨一世耶先達有言老去自憐心尚在者
若庭堅則枯木寒灰心亦不在矣足下富於春秋才有
餘地使有力者能挽而致之通津恐不當但託之空言
而已無縁承敎以開固陋因來有所述作幸能寄惠灌
圍之餘尚須呻吟以慰衰疾謹勒手狀

　　與韓純翁宣義書二首


　　某頓首奉别乆未嘗不懷仰棄捐漂沒因循度日故不
能作書耳忽辱手誨勤懇感刻感刻承作邑游刃有餘
伏惟起居萬福子舍乃有佳士沓拖不可耐觀其詩句
知其言行必超逸絕塵衰老不進殊覺後生過人恨未
識耳正翁房諸子有可望者乎郡守瑩中及師川皆天下
士也朝夕聞所未聞何慰如之㑹面未有期千萬珍重
謹勒手狀

　　某頓首辱牋記禮意甚勤適以私忌飯僧又不欲乆留

來使故率爾奉手記唯君子盡人之情能察之耳蜀中
諸舍姪多相識亦嘗得書葉中比來乃䟽書問亦以道
遠且不便邪如子蒼之詩今不易得要是讀書數千巻
以忠義孝友為根本更取六經之義味灌漑之耳

　　與宋子茂書

　　某頓首比因還部兵奉書當巳徹几下盛暑少雨比來
日用佳否子飛子均子予想數相見否毎相聚輒讀數
葉前漢書甚佳人胷中乆不用古今澆灌之則俗塵生

其間照鏡則覺面目可憎對人亦語言無味也不肖累
日來意思極不佳初疑其欲作大病熟思之乃是臥簟
達旦夜中不加寢衣耳既而徹簟敷席小忍煩而加衣
遂無恙恐鮮君到說累日病故具之鮮君閬中人修謹
讀書知意味者也以故人書到此見其宗人其宗潤屋
也治楊朱之術故一毛不可以此困於逆旅諭三四平
日與游者乃能上道意望瀘人稍能薄濟之如何百冗
草草


　　與曾公巻書(宜川)

　　某頓首謝晩來辱書勤懇感刻感刻比日殘暑㐲惟起
居佳福衡陽侍庭日收寧問示江樾書事二觧清麗雅
正嘆詠不能去口欲便和去以乆不作詩葢井泥不食
矣老稚荷調護之乆諸子無雜賔客一意從學皆公巻
之賜今城北相去差遠老懷頗以為念也二百星知巳
送相處如所戒未敢遽以書謝丞相因家問先及懇懇
幸甚巳令分百星來宜恐前日溟上之傳不虛耳然列

禦㓂所謂營州之西猶營州也鍾乳何時再成前所惠
草㐲四神初夏腹疾和理中丸四兩服之頗得益示諭
南方不宜服金石藥荷公巻情眷周盡公巻疽根在旁
乃不可服庭堅服之如晴雲在川谷間安得有霹靂火
也如何嶺南秋暑殊未解此書到零陵巳摇落矣千萬
為器業珍重

　　靖武門上梁文

　　全魏大名冀州右部三聖豫游之近地九河綿絡之奥

區旁控齊秦仰占畢昴允文仁祖詔卜離都神明之所
護持耆老於兹望幸今皇帝繼序來孝緝熈戎功祲威
八紘垂統萬世開經禮而潤色鴻業一道德以照臨百
官廼眷北門實陪天邑臥貔虎三軍之旅屹雲烟萬雉
之城畀宗廟之守臣鎮中原之重勢恭惟留守安撫太
師侍中承天之柱石謀國之蓍龜能斷大疑克勤小物
不動聲氣而清列郡不越樽爼而折遐衝泰階六符光
鄰樞極河潤九里福浸京師朔戎空老上之庭左衽賀

藁街之邸當其無事而蚤從事修於未然而禁將然民
力有餘因可以教戰王者無外何取於閉關乃啓扉以
延不周之風時觀兵以勤靖武之略伻圖入奏俞詔誕
敷日吉辰良龜從筮叶工獻大樸屋呈瓌材抗虹梁以
上躋聳陰闕以壯觀落以盛食勸之鳴鼛請奏詩謡用
休工作

　　抛梁東師垣講武靜邊烽貊弓楛矢年年貢海岱淮徐
歲歲豐


　　抛梁西威行河外息征&KR0911;降書巳望龍堆入積甲還將
熊耳齊

　　抛梁南威弧南指射狼貪交州螻蟻方歸命下瀨熊羆
即解嚴

　　抛梁北不戰威邊收上策保塞單于獻馬羊愛民天子
捐金帛

　　抛梁上河繞陵雲宫闕壯南面憂民不豫遊北門典鑰
留台相


　　抛梁下元老歸功安廟社千里金隄水正東四時玉燭
年多稼

　　上梁以後㐲願朝廷日新憲度歲計明昌相臣將臣兩
有文武綏服要服八荒梯航增泰山之封而百神受職
奉明堂之祀而萬壽無疆留守已勤於屏翰國家終倚
於贊襄是以有上公之衮歸來近天子之光玉節乘軺
方趨周道芝泥封詔必下巖廊

　　祈雨


　　臣聞鶴鳴九臯上雲霄之不聞蟻居大澤知陰雨之方
來葢動蠕之慘舒皆範圍於覆載民之疴瘠帝實哀矜
伏以八卦位而四時成六氣和而萬物得因其材而篤
焉則易為力非其時而望之則無見功敢殫祗祓之心
儻動昭回之鑒維是民社介乎江山以陂澤為家以稻
秔為命仰口而哺者葢且十萬塗足而耘者逮其惸嫠
夏方用事而養禾土則溽暑而不雨失此幾㑹且為饉
凶走百神以告哀䝉小惠而未濟是用洗心虛寂戒日

吉蠲款帝閽之崇高請民命於溝壑惟天地實民父母
忍赤子之渇飢雖山川能出風雲必有司其號令恭惟
成就萬徳照知四方顧哀下土之黔坱圠鴻鈞之造錫
予膏澤躋登豐年重念賤微一介之臣典司百里之命
傾投五體瞻望紫宸無任祈天俟聖激切依歸之至

　　李方進問親書

　　某啓申以昏媾莫如弟兄潘楊葢有自来草木則吾味
也小子逡問以詩禮頗云周旋顧兹烝嘗曾莫佽助伏

承賢第幾小娘子能佩紛帨蚤從姆師管窺一斑竊服
閨門之美河潤九里尚增宗祀之光敢傾齋明敬納嘉
禮

　　許方進問親書

　　某啓誤䝉裏言委貺嘉幣維兹息女近若而人伏承賢
第幾先輩武庫五兵名駒千里方卜蘋蘩之助豈期憔
顇之求屈元禮之高明及阿承之小醜著姓多有顧衰
宗之𦕈然懿親不忘維伯氏之故也眷逮如此終辭謂

何

　　代求婚書

　　伏念管窺一斑早欽宗黨之美河潤九里竊願婚姻之
求顧惟單平實愧攀附男某早聞詩禮逮及有家言采
蘋蘩猶虛中饋伏承賢第幾小娘子令徳成於保傅善
聲發於幽閒属將有行敢議合好雖泉水入於淇澳不
耻下流而葛藟施於條枚終慙非對謹因媒氏恭聽嘉
音


　　代許姻書

　　行媒薦至合姓見求顧弱女之焉依非令人而何俟某
人中庠序之成式從師友而學文葢將起家巳見立志
巾櫛侍於慶閥逮及有行蘿蔓附於喬枝不為無託當
承嘉諭寧復異辭

　　代回問親書

　　冠冕問朝素欽材術之美軒裳望族遽辱婚姻之求方
屬文拘未容賔謁行媒薦至不遺菲薄之微合姓見盟

猥辱縑緗之厚惟兹弱女行且初笄僅知保傅之嚴未
諭蘋蘩之重伏承賢子某官箕裘志業詩書世家早以
門閥之賞延巳列縉紳之仕籍愧兹攀附竊幸夤緣雖
葛藟施於條枚疑若非對而泉水入於淇澳義將有行
無復異辭允膺嘉命

　　問婚書

　　恭以唐杜望族江湖世家往昔接諸父之遊雍容非一
日之雅惟風期之不淺是婚對之敢求伏承某人體二

南之風敦四德之教先兄息某屬當世子之重顧虛宗
婦之宫輙因行媒用薦嘉禮青蠅附於驥尾非吾偶之
可譏女蘿施於松枝亢衰宗之為幸期於得請冐貢至
情

　　許蕭氏書

　　耕隴相依仕塗借助方欽門第之美遽辱婚姻之求第
幾女能及縰笄未嫻蘋藻伏承賢第幾齋郎克家能子
聞禮興詩葛藟施於條枚尚疑非對泉水入於淇澳今

則有行不獲固辭勉承嘉命

　　回楊氏定書

　　某啓名實缺然門地蕞爾維江湖橘柚之域遠京洛衣
冠之遊顧嘗同僚辱貺重禮藐是孫女逮兹縰笄第幾
齋郎簪笏自於懷綳芝蘭秀於庭戸卜相宗事當求大
家猥得附葭莩之親恐未勝掃洒之職申以盟好不皇
遷延勉輒拜嘉對越將命

　　回魏氏書


　　欽仰風流惟是婚姻之故講修世睦敢申嬿婉之求小
子某材不及中學未聞道猥叨命士方且異宫惟節春
秋莫助蘋藻伏承賢第三子九娘子教有端緒徳成幽
閒妄聽行媒之傳肯顧鄙宗之陋謹差榖旦躬候玊音

　　請純公開堂疏

　　諸佛不出世亦無有湼槃方便度衆生故現如斯事純
公上人懸崖千仞武庫五兵枯木寒灰坐斷法身報化
經行宴坐透徹現在去來自利利他法事總畢而青城

道俗見隔不除動地雨花事不獲已雖滴水滴凍閉門
造車而東行西行出門合轍人言屋下葢屋不知錦上
添花未歇遠近狐疑又須分踈露布不起承天寳座即
現方廣道塲經巻中世界三千撥塵見佛僧堂前草深
一丈為法求人若有識痛痒阿師乃是學菩提種子棒
頭薦得蔭覆十方今正是時四衆三請

　　祝聖壽功德疏

　　伏以電影旋樞瑞氣昔蟠於穹壤葵心向日頌聲播溢

於華戎躬詣寳坊廣延緇侣致上方香積之饌閲西竺
貝多之文罄竭愚衷崇修法供伏願今皇帝陛下睿圖
鞏固宸算增隆日月無私煥天明於萬國椿松共茂班
寳鑑於千秋臣無任瞻雲望聖激切依歸之至

　　簡州道俗齋萬僧㑹所䟽

　　伏以續如來末刼之壽莫大乎法供養乞上方香積之
餘不可以意分别崇成三德六味普飯十方衆僧貧女
一錢不以為少給孤側布不以為多知恩方解報恩辦

心即是辦供我輩生於五濁不遇三災鑿井耕田當知
雨露之力仰父俯子實依桃李之陰年且屢豐人有餘
力興兹美報式契羣心伏願皇帝陛下福基堅固如不
動妙高之山徳澤汪洋等甚深功德之海兩宫同壽箕
翼衆星常拱太㣲河出九疇山呼萬歲乃至麟符虎節
千騎二車下為動植之春上協太平之業凡我此㑹不
勸而成若見若聞隨力隨分謹䟽

　　成都府别敇中和六祖禪師勸請文


　　盡大地一隻正眼遍十方四面無門有趣有宗難信難
解譬如琵琶琴瑟必資妙手乃發至音鳳凰麒麟出以
其時方為上瑞範公道人衲僧命脉古佛心宗如凈月
輪出則萬波分影如吹毛劔用則千里無人而乃自理
於民聊以卒歲今成都重臣之鎮實為護法之金湯兩
川多士之淵必且參㣲於雲室來興法雨今正是時當
使邪見稠林風行草偃波旬堅陣瓦解土崩心佛衆生
三輪普現森羅萬象一印頓圓况六祖秘園粥足飯足

滛坊酒肆即是道塲枯木寒灰不妨獨笑願膺佛記莫
閟雷音

　　成都中和六祖院勸縁疏

　　伏以鐘魚鼔板癡禪盡飽而六祖饑臥具牀敷濁禪盡
溫而六祖冷使道人如此失所則檀越何處用心敢為
諸仁略開鈔分相逢展手不妨貧女一錢隨喜轉頭報
在龍華三㑹謹䟽

　　請法王長老航公開堂


　　本色住山人皆授如來記居則枯木止水宴坐十方出
則疾風震雷驚動萬物不擇喧寂作大因緣中夏所瞻
崧高維嶽心不可得少林開第一之花聖從何來破竈
見本有之性從上諸祖莊嚴此山彼大法王實據都㑹
河潤千里惠林來福京師鶴鳴九臯天鉢號稱真子恭
惟天鉢長老航公悟有生鴆毒乘出世舟航吹布衲之
毛傍家行脚剗法堂之草選佛登科而乆閒尺壁之陰
退養衆生之病寳花王座共知不可覆藏糞掃堆頭重

為斬新拈出

　　請郭山長老應霖䟽

　　去聖悠遠邪法崢嶸當人伏藏正宗淡薄鉢囊挂壁衲
被䝉頭可為癡種子歸依必遭明眼人識破郭山應霖
禪師蘊天台之雲月飽南嶽之林泉得翠巖悦一味之
禪分大愚芝千燈之燄而枯木宴坐草深法堂彼悦上
人者把牛鼻繩能師子吼唯升堂入室未見其人今日
請為大衆發䝉亦與先師雪耻要當脚蹋實地舌覆大

千末山園中不負臨濟蓮花峯頂親見龍牙入泥入水
為人揑聚放開由巳貍奴白牯盡教鼻孔撩天水鳥樹
林也須腦門著地

　　先考朝請忌辰疏

　　二親之年如白駒之馳過隙百身以報如一滴之益滄
溟罔極之恩永思甚痛式當諱日恭設妙因儻承不二
之音咸開頓覺之路仰惟功德證知

　　舅母十三太君舉哀疏(李布公達之妻)


　　伏念從學外家早䝉慈誨竄身裔土孤奉至恩拜書墨
之未乾忽訃音之來及瞻雲萬里空盡於一哀報徳九
冥恭投於三寶伏惟大覺證明

　　嗣公十八弟推官舉哀疏

　　伏以禮服之衰雖名初從兄弟之義不異同生孤苦相
依夷險一槩來問投荒之客書墨未乾追尋細席之言
徳音猶在不謂禍成山岳痛割肺肝然以宿植善根尸
成道種式延淨土少助勝因陳法供於祗園演金文於

貝葉伏願嗣功十八弟推官最初一念不昧本來隨順
世縁還為骨肉歸依大覺為作證明

　　祖父忌辰疏

　　昔嘗逮事何莫報之劬勞今屬諱辰未忘哀於冥漠式
陳淨供少助善縁恭對覺皇表白

　　祖母桃源太君劉氏忌日齋僧

　　伏念瓜瓞有初簡在夫人之德風枝不靜實惟先君之
恩爰屬諱辰式追冥福恭惟大覺證知


　　知命百日齋䟽

　　脊令在原汝有急難之義虎兕出柙我無保惠之功書
墨未乾訃音來即水火不免將何靣以見先親股肱或
虧念誰依而終晩歲逮兹卒哭幾欲無生躬掃祕園親
供緇侶冀慿大覺之力少慰九冥之思稽首慈尊惟垂
悲救

　　祖母逺忌䟽二首

　　朝夕寢門雖不逮事綢繆牖戸燕我後生適當屬纊之

辰深動降霜之感敬依梵刹延飯衆僧冀此妙因儻為
冥助

　　昔嘗逮事早纒風樹之悲尚憶分甘莫致氷魚之養式
逢諱日更切哀誠爰集苾蒭之僧躬設伊蒲之饌冀慿
慈力仰助超升伏願不昧本來承兹法施

　　先妣逺忌䟽

　　天地罔極初無報徳之階日月不來毎深濡露之感屬
當諱日更切哀摧爰以佛香普薰僧飯維九㝠寂寞而

積善之慶在心推諸佛慈哀則正覺之門有路伏惟萬
德俯賜證知

　　介休縣君遠忌疏二首

　　穠如桃李鞠為松柏之陰澗有蘋蘩莫助豆籩之薦歲
將二紀哀念如新式以諱辰敬脩冥福顧平生之競爽
雖絶域而感通

　　江山阻長歲月徂謝冢上之木巳拱室屮之言未寒属
當撤瑟之辰深念采蘋之助恭脩佛供用薦冥途稽首

覺皇俯垂哀救







　　山谷外集巻十

