







　　欽定四庫全書

　　山谷别集卷七

　　宋　黄庭堅　撰

　　疏

　　聖節功德疏

　　天降真人撫世而百神受職帝臨諸夏嚮明而萬物資
生罄率土之歡心奉同天之令節祗臨普供法施圓成
伏願皇帝陛下聖德日躋神功時邁文明在御同符十

方之尊福禄來崇茂對三祗之永

　　祭醮疏文

　　惟上帝垂髙明之鑒於萬物有父母之心日月照臨不
漏絲髮雷霆作解滌除咎愆齋戒之誠物或㣲於一勺
疾痛之苦聲必達於九關雖三災彌綸俯存行業而一
心懴悔仰望慈雲伏惟左右萬靈清明同德普垂孚祐
曲庇餘齡

　　玉山祈雨文


　　謹以清酌時羞之奠致告于玉山之神作鎮此邦能出
雲雨食口十萬實依神休乃六月交稻方水耨旱乾無
澤西南其風雨將愆期民則無歳怨嗟盈野豈神本心
(某)職思其憂敢用控告神其呼吸明晦風馬雲車行天
作霖百里多稼享民報事豈不休哉

　　智海禪院大殿功德疏

　　華岳三峯基從累土舳艫千里源發濫觴積之豐屋蔀
家求者繫風捉影及此天臨日照誰不舉手低頭大衆

今日一會還當得佛事也無若道當得為甚麽諸人開
眼不見佛若道當不得太平上座草鞋椶笠踏破紅塵
可不是佛事朱邸居士及諸檀越信手拈來盡成金碧
可不是佛事堂中清衆鬀除補洗之餘化為天蘇陁饌
可不是佛事雖然諸人各各將來杓柄輸他典座不可
酸豏裏齩不著不托裏撥不著去也直須剔地成紅三
就作襭臘月二十二特地滿城春晨鐘暮鼓兩足尊千
秋萬歳聖天子謹疏


　　智海塑造佛殿功德疏

　　畏鷹之鴿依佛影而清凉失水之魚聞法音而解脫故
此如來名相皆為入道門庭但能隨喜莊嚴悉受當來
記别四山相逼三界無安象教之中法檀為上

　　慧林修寢堂僧堂疏

　　百丈中天之臺基初於累土萬牛回首之木可致於通
津總其成功實出衆力今此方丈之室安衆之堂取辦
一時或墻髙而基下閱兹十稔既上雨而旁風能令鼎

新付在檀越夫沙門者剃頭洗鉢坐夏過冬身如浮雲
何有定所雖然老翁種木成隂以待後人貧女獻花遇
縁不可空過

　　和州褒禪溥長老開堂疏

　　法法不隠藏諸佛尋常出現人人自具足祖師所以西
來正為門外貧兒天然外道自無分珠宫貝闕只認得
馬後驢前要須本色衲僧指出現前佛性慧空寳刹舊
店新開竊聞長老溥公櫝玉藏輝自埋於俗法雲澍雨

今正其時水是水山是山提起雲門柱杖行即行座即
座截斷褒禪脚跟不惟驚法海之魚龍亦以潤太平之
草木

　　請黄龍慶老疏

　　大乘講師面墻頓教小根魔子禆販如來邪法崢嶸如
惡乂聚正宗淡薄如指爪泥病在膏肓藥資瞑眩况黄
龍山者無生師子之窟不二旃檀之林超慧之海潮雷
聲宗徒所記南老之佛脚驢手野老猶傳來坐道塲屬

當先覺竊惟長老慶公提諸佛正印是衆生醫王而目
視雲霄陸沉丘壑諸方勸請堅拒不回宴坐十年草深
一丈是必能射不射之手為無為之功若然者三七日
中能仁即非聖事五十六億慈代不當下生伏冀開枯
木之花重光祖席發窮源之水大布慈雲於此同時但
沾法味

　　代蘇魏公以因聖寺為報親院請主僧疏

　　因聖得名舊矣報親自天錫之山月林扉或改衆人之

觀粥魚齋鼔豈異向時之聲舊住長老澄公透黄龍之
三關用臨濟之一喝獨以道為伴侣不隨世而陳新瓶
水爐香終借松楸之潤曉猿夜鶴將從杖屨之遊所冀
謙光曲從勤請

　　雲巗律院打作十方請新長老住持䟽

　　雲巖打作十方新長老來住道塲麒麟不可捕狼驅除
分付當行量才補職宜辨真假監院庫主直是官不容
針知客維那又要私通車馬首座必能伸於千夫之上

典座又須屈於萬夫之下處處積炭堆柴方可過冬過
夏澆茶必須熱湯澆浴亦是暿堂細飰飽炊飽湯麄飰
去皮去糠響板木魚聲絶食桶乃可過廊不能為衆竭
力典座却是大伯但知勤惰功過局頭付在典座若得
冬温夏凉長老端坐法堂還把家家柱杖浩歌一曲歸
(闕)

　　華嚴修造䟽

　　遍照如來世界海寳嚴宫殿趙州古佛三十年折脚䋲

牀道不虚行理惟一味此華嚴禪院者昭陵皇帝百福
所嚴毗盧遮那一會如此而丹青黯昧土木欹傾屬在
檀那崇兹佛事夫沙門法者終日喫飯不破一米終日
著衣不掛一絲縱令法席重光不動鎮州一草若有見
聞隨喜功不虛捐當令大衆為白牯狸奴念摩訶般若
波羅密

　　慧林齋僧䟽

　　九年面壁難為作者當仁十會談經且下菩提種子若

生正念即見如來故以受持讀誦而助宗乗牀敷飯食
而作佛事轉八萬經巻觸目文殊普賢營百千僧齋不
擇旃陁舍利普願十方檀越同發此心

　　乞浴䟽

　　掃除温室毉王開種福之田忽悟水因童子納破塵之
印皆從願力登濟聖功設欲薦彼沉淪懴波羅夷罪或
為祝延喜慶作阿彌陁因即布七淨花具功德一滴之
水普遍莊嚴仁者俱能發心如來無不實悟


　　青城山方廣院求化䟽

　　方廣道塲昔香林逺公常於此處大作獅子吼今楊枝
之孫純公應縁出現照破野狐窟此兩箇没用處漢是
平等無心道人鍾鼓之音震驚百里粥飯之供䕃覆十
方凡為當來龍華三會聴法之人隨喜結縁物無多寡
經云供養阿羅漢千人不如供養一無心道人如來妙
語真實不虛汝等施心功德無量

　　為僧求化三衣疏


　　一人若披佛衣三族不墮地獄所以捨在家煩惱縁受
檀那清淨施攝十方同入正念雖萬金不枉秋毫隨意
必能生喜知恩决定報恩

　　乞冬炭䟽

　　道人家風滴水滴凍坐則蘆穿膝立則雪齊腰雖然凡
聖同居事無一向要且拆籬補障共過三冬一句曲為
諸人遇縁不可空過

　　黄龍山設浴疏


　　二月十二日山谷道人施清衆温浴一堂金粟老人道
八解之浴池定水湛然滿布以七淨花浴此無垢人且
道無垢人又浴箇什麽於此悟得不妨冷暖自知其或
未然請問木皮居士

　　設浴口語

　　根塵不偶空水無依從本光明誰為垢淨我今施兹八
功德水浴此大修行人處婆娑界中順如來法事然願
同袍衲子隨喜白衣皆嚴妙觸之華不染戒香之印受

斯法施介我夀祺恭惟大覺證知

　　祭文

　　祭司馬温公文

　　嗚呼篤生温恭不愧于屋漏守死忠藎可薦於神明惟
天下信公不疑惟公以天下自任三后在上照知赤心
兩宫臨朝眷倚黄髪四海岌岌未知息肩公執樞機重
宗社于九鼎公定國是决興喪於一言所進忠賢拔茅連
茹其去姦佞跡無遺根涇渭洞明凛乎太平之漸雖楊

太尉晩慕而志愈篤山司空中立於朝甄㧞人物楊文
簡扶挾以對延英汾陽徹樂中丞毁堂崔文正肩輿至
中書除吏八百考公名實可謂兼之嗚呼朞月之間經
營見效如此尚假日月汔觀崇成如何彼蒼殱我哲輔
有身可贖誰不願然謂天不慈以公雨泣惟時訃聞兩
宫震動帝臨明堂受釐不賀未足以盡哀公之志上公
開國禭以貂蟬未足以盡顯公之心人之云亡邦國殄
瘁爰輯斯文為天下慟悲不能詞公尚饗之


　　祭司馬諫議公休文

　　嗚呼公休重厚而明惠和而清小心畏義臨淵履氷學
問醇一宜在君側執經二年獻納是力内行孝恭金玉
其躬廪粟笥衣惠于九宗昔文正温公弼亮二聖勤勞
而隕遺我後慶補衮之闕再有王命曰其忠清獨似先
正公休盡瘁不敢告勞輟食賜金尚其能朝太醫技殫
疾殆不起聘醫於魯魯有老李醫稱耋老不能千里民
勸就馬曰吾相之子九月訃聞兩宫驚歎秩諫大夫寵

銘其旌不忘忠清又厚賻之其丘其孤俾護之朝思良
臣士哭畏友嗚呼吉人胡不黄耉銘旌飄飄無復平生
祖行以觴有淚縱横

　　祭外舅孫莘老文

　　嗚呼萬物沄沄隨川而東金石獨止何心於逢天地雷
雨草木爭長松栢不春以聽年往惟公豈弟而勇沉足
以制羣輕之命重遲而志厚可以寄不御之權若拙也
而巧於慎獨之行若訥也而辯於得意之言孝友蒸蒸

内行玉雪律貪敦薄無有玷缺心醉六經仕則面墻公
為郡邑禁止令行往在熈寧弼臣造膝誣公懷姦不工
應卒公蹈其機寤乃自陳人言公枉我則觀仁雖疾猶
美如西子顰元祐初政公又大諫不忮不侵(一作陵)體國
而論公於相士如九方臯遺其皮毛論其絶塵凡在縉
紳多自公出轅下千里皆載稱述公侍母疾結帶三年
勞勤恐憂鬢鬚皤然流落歸來公亦既病猶望公起典
司國柄去歸淮南公病益侵人物𦕈然我憂其深二月

丁酉公擇去化厥明戊戌公亦命駕邦國殄瘁詩人永
懷失二長者我心險哀我初知書許以逺器館我甥室
飲食教誨道德文章親承講畫有防有範至今為則小
人有親又有官箴公喪不臨斂不撫衾遡風霣涕亦隕
我心維當絶絃以報知音平生斗酒同此臭味敬奠以
聞其舉斯觶

　　將葬叔父給事祭文

　　嗚呼叔父躬行之節足以律貪敦薄立朝之義足以尊

主庇民雖隂功隠德潤澤天下之半於叔父之志百未
一伸歳在壬申天殱德人病不能朝牖下拖紳啓手啓
足無媿明神皜乎其白不可淄確乎其堅不可磷我欲
歸怨於人與人無惡我欲歸怨於天天既生德尚有遺
美與世作則挽車在行無淚續哭松栢降霜臨穴惴栗
我等在世百身何贖終天一觴心隕于谷

　　代四十五弟祭伯父給事文

　　嗚呼我少不天從母霜露終歲歸只又失所怙幼小近

市未聞詩書不知母慈不如鳥烏越在田間瞻望千里
金玉之音言提其耳手足之故飲之食之教之誨之維
我伯父没身之澤尚以榮我䖟負丘山幾何不墮伯父
之教終不可忘入則在室升則在堂自今至于後日束
身脩行不瘝于官我母之慶思孝思純㫖甘温凊有違
斯言天實殛之酌酒隕心終天一辭

　　叔父十九先生祭文

　　嗚呼叔父孝恭慈仁足以助鄉官之化明哲淑慎足以

追大雅之風數術窮天地而談萬物之宗學問貫古今
而參百慮之致先生既無求於世世亦無求於先生所
以耋老詩書陸沉丘壑功烈無述文章不昭豈不悲哉
昔在田里侍坐從行飽聞金玉之音實入芝蘭之室清
規映俗孰能磷淄和氣格人不以聲色子弟之過不畏
鄉評而恐達先生之耳邑里之訟不之公府而求直先
生之庭維先生匿智韜光就隂息迹惕畏幾於數馬清
慎過於辭金見賢思齊如將弗及聞人之過黙而識之

故能上下之交纎介無悔耆艾之歲宴安就閒致功巖
穴之間不復經綸之夢謂當康彊百歲保我後生不圖
旤凶日月遄盡誨言在耳叔父何之酌酒盈觴不見平
生之笑語霣泣伏地豈其黄壤之聽聞哀哉奈何尚饗

　　代祭王朝議文

　　維元豐六年歲次癸亥十一月壬寅朔七日戊申趙郡
李氏二姨謹以清酌時羞之奠致祭于故提舉朝議姨
夫之靈惟君孝友敦睦刑于室家信厚忠純載在婚友

恤孤振乏設心慈仁問道好賢不邇聲色宦學自力亷
能顯聞嶺南五郡去思猶在謂宜黄髪以庇本支厭世
去仙中夀而止惟我女弟早乘魚軒抱擕孤孫哀疚何
忍婚姻之故酌以告别皎如平生尚克來饗

　　母夀光縣太君祭非熊文

　　維元祐四年歲次巳巳三月壬申朔十二日癸未母夀
光縣太君李氏以清酌時羞之奠致祭於幼子二十四
郎之靈嗚呼康州捐館汝在懷抱從我囏厄餬口四方

以余嫠孀致汝昏晩命之竒蹇趙氏不減既壯而鰥六
見寒暑擇對齟齬迄以無家予負於天令汝暴横心摧
肝裂何地寄哀白日昭昭棄我何適維汝乳母乳我三
子皆不中身禍酷如此汝念乳母在後而單我尚撫之
如三子存吾年七十眼&KR0008;足跌汝歸殯宫不得臨穴拍
棺一慟淚盡唯血嗚呼哀哉

　　代兄祭非熊文

　　維元祐八年歲次癸酉正月已卯朔二十九日乙未兄

大臨以清酌時羞之奠昭告于亡弟非熊之靈爾競豪
爽快才不(闕二字)可以亢宗聞之先親禀命不融不能中
身客土風露草(闕一字)既陳痛我手足我哀如新我等不
天安康棄養以爾同歸及茲大塟臺平之原先君所卜
其杉其松竁以昭穆二月戊申安康祖行爾亦就次思
如平生别酒一觴有淚從横(右皆家傳)

　　祭圜明大師文(先生有與元陟賛府書中云圜明塔銘祭文中已其之者銘中更不
復出也)


　　維元符三年歲次庚辰九月甲子朔初四日丁卯山谷
老人黄某敬以龍茗水沉時菓齋蔬致祭于故圜明大
師無演公之靈曰嗚呼圜明萬人之傑千人之英向使
為儒師友琢磨庸詎不為子雲長卿向使為吏為師為
長庸詎不為翁歸張敞蚤被佛縛於師有光筆端舌本
什公支郎以檀嚴佛能軒能輊不作則巳作必駴世文
章記問圖畫書詩人一為多獨能兼之一朝棄家天脱
其覊浮江下漢訪道求師譬如蒼龍蛻其大身留體一

髮巻藏自珍往雖出家日用世灋作無義語覆不凈業
行求正眼還我光明作為雷霆以雨四溟方行萬里出
門折軸清明粹温今見朽骨歸船雨泣天容涔涔我羞
清供如公初心尚饗

　　彭城叔母祭文

　　嗚呼昔在叔母有齋采蘩嫓德主饋人無間言娠子孝
友令承几筵中身不考何罪於天天涯聞哀不能駿奔
匶旌東來哭於國門遷次十年客非吾土雙井之原今

復其所某等幼小撫憐備聞教語音猶在耳瞻仰無處
哭輓靈車淚落樽爼

　　祭樂夫人文

　　嗚呼夫人禮足以承祀義足以託孤風雨抱雛迄今燕
居我有息女往奉盥櫛夫人慈之如女在膝不見顔色
今二十年淮安之下卜維新阡山川悠逺不聞哭輓千
里牲酒以寄繾綣

　　十八弟新婦裴氏祭文


　　嗚呼夫人徽柔懿恭承親祈祈諸婦率從謂當有子以
亢我宗如何不淑奄忽覯凶我與汝父兄弟朋友昔見
襁褓今見旌柩恩情之痛倍絶倫等撫心祖行以文薦
酒

　　十九弟新婦李氏祭文

　　嗚呼惟舅氏之玉女徽柔順從歸我季子家人相慶宜
受象服以蕃子姓如何不淑逢此百凶兒隕于褓遂弗
寤興平生家庭言不出口臨絶之音甚義而禮孰予之

美而奪其齡臨觴一哭誰不失聲嗚呼哀哉

　　又將葬祭文

　　嗚呼夫人舅氏季女黄芝紫蘭潤澤露雨選對一時歸
我季深似不能言家人歸心有子不淑身亦夭横生人
之痛哀可隕性昔在舅氏育我諸孤視爾兄弟粲然不
殊臨喪一慟痛在手足酌酒祖行瘞此佳玉嗚呼哀哉

　　祭十一舅母安福縣君范夫人文

　　嗚呼夫人令德孝恭佐我元舅肅雍於宫柔不選懦剛

不忌克誰傅誰師金玉天質螽斯多子扶牀坐膝笑之
怒之慈視如一夫人歸止不及皇姑事我安康進掖退
扶酒肴枕簟温清起居婦拜姑老尊重則傲猗嗟夫人
老而克孝誰不淑夀大國楚秦孰是夫人而不中身兒
皆詩書女亦箴紩得喪秋毫彼亦何䘏庭堅等來自江
南哭奠藁葬毁瘠餘生哀深母黨


　　山谷别集巻七

