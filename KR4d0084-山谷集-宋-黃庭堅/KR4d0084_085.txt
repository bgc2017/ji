







　　欽定四庫全書

　　山谷年譜巻十九

　　宋　黄㽦　撰

　　元祐元年丙寅(上)

　　先生是歲在祕書省

　　按國史元祐元年三月司馬光言校書郎黄庭
堅好學有文即日在本省别無職事欲望特差
與范祖禹及男康同校定資治通鑑從之


　　十月丙戌除神宗實録院檢討官集賢校理

　　按國史十月丙戌黄庭堅除實録院檢討官集
賢校理

　　送范德孺知慶州

　　按蜀本詩集注云德孺名純粹按實録元豐八
年八月直龍圖閣京東運使范純粹知慶州此
詩云春風旌旗擁萬夫當是今年春初方作此
詩爾趙子湜家有山谷與晁堯民帖云范五詩

至今未成比年幾月四十日不曽道一句范五
即德孺

　　題王黄州墨跡後

　　題王仲弓兄弟㢲序

　　仲弓名寔

　　寄尉氏倉官王仲弓

　　有惠江南帳中香者戲贈二首

　　子瞻繼和復答二首


　　按蜀本詩集注云右六詩答東坡篇中有喜公
新赴朝參之句是時東坡自登州至京師為禮
部郎中而迎燕潤花皆春時事

　　右按國史是歲正月蘇軾為中書舎人先生有
此詩墨蹟題云有聞帳中香疑為熬蠟者輒復
戲用前韻願勿以示外人恐不解事者或以為
其言有味也因附于此

　　謝公擇舅分賜茶三首


　　詩中有國老元年宻賜來及拚洗一春湯餅睡
亦知清夜有蛟龍之句是春末所作

　　以潞公所惠揀芽送公擇次舊韻

　　承吏部蘇尚書右選胡侍郎皆和鄙句次韻道謝
奉同公擇作揀芽詠

　　今歲官茶極妙而難為賞音者戲作兩詩用前韻
公擇用前韻戲嘲雙井

　　又戲為雙井解嘲


　　奉同六舅尚書詠茶碾煎烹三首

　　與李公擇道中見兩客布衣班荆而坐對戲弈秋因
作一絶

　　次韻公擇雨後

　　六舅以詩來覓銅犀用長句持送舅氏學古之餘復
味禪悦故篇及之

　　奉和公擇舅氏送呂道人研長韻

　　詩中有春官酌典禮之句公擇時為禮部侍郎


　　再和公擇舅氏雜言

　　詩中有人言無忌似牢之挽入書林覻文字之
句

　　次韻答王四

　　戲答仇夢得承制三首

　　一載外集第四巻二載外集第七巻

　　和任夫人悟道　已上二十篇並元載外集

　　便糴王丞送碧香酒用子瞻韻戲贈鄭彦能


　　按蜀本詩集注云以類相從附前篇子瞻詩盖
守宻州時作今追用其韻彦能名僅

　　顯聖寺庭枸杞

　　次韻子瞻贈王定國

　　東坡詩所謂謫僊竄夜郎子美耕東屯即此韻
以東坡集攷之是歳春晩所作

　　次韻張訽齋中春晚

　　次韻張仲謀過酺池寺齋


　　詩中有夜談簾幕冷霜月動金蛇之句

　　觀祕閣西蘇子美題壁及張侯家墨蹟十九紙率同
舎錢才翁學士賦之

　　詩中有邇來四十年我亦校書郎之句盖明年
正月先生為著作佐郎矣

　　此篇元載别集

　　次韻答晁無咎見贈

　　此篇與春晚同韻


　　雨過至城西蘇家

　　詩中有飄然一雨洒青春及都城誰是得閒人
之句

　　暮到張氏園和壁間舊題

　　從人求花　已上三篇並元載外集以時序為次
次韻答張文潛惠寄

　　文潛名耒按蜀本詩集注云按實録是歳十二
月試太學録張耒為祕書省正字此詩盖夏初

方到太學供職所作故詩有忽復燕哺兒及學
省得佳士之句

　　明月篇贈張文潛

　　此篇元載外集

　　同錢志仲飯籍田錢孺文官舎

　　志仲名彀孺文名景祥

　　次韻曽子開舎人遊籍田載荷花歸

　　按王直方詩話載此篇自美物亦有實至籠燭

照嬋娟云令君誠重客食前頗加籩西觀足膴
仕東觀多臞仙何時載樽俎坌入觀少年及此
歸沐早少休從事賢傳觴定可醉下箔出嬋娟
子開名肇

　　送劉士彦赴福建轉運判官

　　按蜀本詩集注云按實録元豐六年六月壬子
朝請郎劉士彦為福建路轉運判官此篇後亦
刪去


　　次韻韓川秦祠西太一宫四首

　　次韻王荆公題太一宫壁二首

　　東坡集亦有此詩以東坡集攷之當在是年秋

　　有懷半山老人再次韻二首

　　和答錢穆父猩猩毛筆

　　穆父名勰欒城集中有和章畧依倣以為次

　　戲詠猩猩毛筆

　　客有和予前篇為猩猩解嘲者復戲作詠


　　按蜀本詩集注云山谷有此詩跋云錢穆父奉
使髙麗得猩猩毛筆甚珍之惠予要作詩蘇子
瞻愛其柔健可人意毎過予書案下筆不能休
此時二公俱直紫微閣故予作二詩前篇奉穆
父後篇奉子瞻又任氏舊注云山谷此詩舊題
云前篇奉錢穆父後篇奉子瞻是時二公皆作
中書舎人按東坡是歲九月方遷翰林學士

　　奉和文潛贈無咎末篇多見及以既見君子云胡不

喜為韻

　　贈陳師道

　　師道字無已一字履常

　　按蜀本詩集注云按實録元祐二年四月乙巳
徐州布衣陳師道充徐州州學教授觀此贈陳
師道之篇以為逸民葢猶未得官也而詩又有
紅榴罅多子之句宜以為元年所作

　　㽦淳熈初客富川與王景文質論詩景文云

嘗聞榮茂世云得之前輩言山谷嘗與後山
相遇於頴昌因及杜詩暮歸詩中客子入門
月皎皎誰家搗練風凄凄之句故此詩有云
霜月入户寒皎皎及萬人叢中一人曉元載
外集雖未詳歲月因前篇注故附

　　送六十五弟賁南歸

　　贈呉道士

　　此二篇亦載外集


















　　山谷年譜巻十九

