







　　欽定四庫全書

　　山谷集巻二十八

　　宋　黄庭堅　撰

　　題跋

　　題太宗皇帝御書

　　熈陵以武定四方載櫜弓矢文治之餘垂意翰墨妙盡
八法當時士大夫皆親承指畫嘗稱奨忠懿王筆法入
神品中外書學不能出其右仰觀英鑒大不可誣


　　跋蘭亭

　　王右軍禊飲序草號稱最得意書宋齊以來似藏在祕
府士大夫間未聞稱述豈未經大盜兵火時葢有墨蹟
在蘭亭右者及蕭氏宇文焚蕩之餘千不存一永師晩
出所見妙迹唯有蘭亭故為虞褚軰道之所以太宗求
之百方期於必得其後公私相盜今竟失之書家晚得
定武石本葢髣髴存古人筆意耳

　　又跋蘭亭


　　蘭亭叙草王右軍平生得意書也反復觀之略無一字
一筆不可人意摹冩或失之肥瘦亦自成妍要各存之
以心㑹其妙處爾

　　蘭亭雖是真行書之宗然不必一筆一畫以為凖譬如
周公孔子不能無小過過而不害其聰明睿聖所以為
聖人不善學者即聖人之過處而學之故蔽於一曲今
世學蘭亭者多此也魯之閉門者曰吾将以吾之不可
學栁下惠之可可以學書矣


　　書右軍帖後

　　曹蜍李志軰書字政與右軍父子争衡然不足傳也所
謂敗璧片紙皆傳數百嵗特存乎其人耳

　　書右軍文賦後

　　余在黔南未甚覺書字綿弱及移戎州見舊書多可憎
大槩十字中有三四差可耳今方悟古人沉著痛快之
語但難為知音爾李翹叟出褚遂良臨右軍書文賦豪
勁清潤真天下之竒書也


　　題瘞鶴銘後

　　右軍嘗戲為龍爪書今不復見余觀瘞鶴銘勢若飛動
豈其遺法邪歐陽公以魯公書宋文貞碑得瘞鶴銘法
詳觀其用筆意審如公説

　　題樂毅論後

　　予嘗戲為人評書云小字莫作癡凍蠅樂毅論勝遺教
經大字無過瘞鶴銘隨人作計終後人自成一家始逼
真然適作小楷亦不能擺脱規矩客曰子何捨子之凍

蠅而謂人凍蠅予無以應之固知書雖棊鞠等技非得
不傳之妙未易工也

　　題東方朔畫賛後

　　予嘗觀東方畫賛墨跡疑是呉通微兄弟書然不敢質
也遣筆結字極似通微書黄庭外景也如佛頂石刻止
是經生書不可引與同列矣

　　題洛神賦後

　　予嘗疑洛神賦非子敬書然以字學筆力去之甚逺不

敢立此論及今觀之宋宣獻公周膳部少加筆力亦可
及此

　　跋法帖

　　書孔明對劉𤣥徳語章草法甚妙不知與王中令書先
後要皆為妙墨葢融㑹張芝索靖兩家骨肉豐殺略相
宜爾

　　蔡琰胡笳引自書十八章極可觀不謂流落僅餘兩句
亦似斯人身世耶


　　鍾繇書大小世有數種余特喜此小字筆法清勁殆欲
不可攀也觀史孝山出師頌數種頗得草法葢陶冶草
法悉自小篆中來

　　山公啓論人其言誠有味哉

　　余觀凝之字法最宻恨不多見

　　庾公所作支髪枕葢今俗謂山枕

　　索征西筆短意長誠不可及長沙古帖中有急就章數
十字劣於此帖今人作字大槩筆多而意不足


　　智果善學書合處不减古人然時有僧氣可恨羊欣書
舉止羞澁蕭衍老翁亦善評書也

　　宋儋筆墨精勁但文詞蕪穢不足發其書子瞻嘗云其
人不解此狡獪書便不足觀至如儋書畫不可棄也

　　王僧䖍書畫既佳論薦謝憲極有理

　　王侍中學鍾繇絶近真行皆妙如此書乃可臨學謝太
傅墨跡聞駙馬都尉李公炤有之不作姿媚態度恨不
見爾若但如此巻中帖去右軍父子間可著數人


　　衛中令闕音敬帖近世草書不復敢望其藩也此一章
語亦佳

　　郗方回書初不減王氏父子誠不浪語

　　謝太傅所稱道民安葢事五斗米道耶右軍為獻之女
玉潤請罪亦稱民也

　　知足下故羸疾而冐暑逺涉而失一筆冐多一筆古帖
或不可讀類皆如此

　　蔡公遂委篤又加㿃下日數十行觀此語初和父所論

疾證似是也當今人物𦕈然而囏疾如此令人短氣今
年每讀此語便復意寒足下時事少可數來主人相尋
以下十一行語鄙字畫亦不韻非右軍簡札灼然不知
那得濫吹阿堵中此巻中伯趙鳴而載隂爽鳩習而揚
武與儻因行李願存故舊皆鄙語非右軍意書札亦相
去逺甚

　　癰不即潰藥法書家疑非右軍余愛其自成一體其間
有可恨或是傳摹失真爾


　　此字與東方朔畫賛相似而子瞻謂畫賛亦非右軍書
人間愛憎常自不合如退之栁子厚論鶡冠子可知也
昨遂不奉恨深帖有秦漢篆筆中令自言故應不同真
不虛耳中令書中有相勞苦語極佳讀之了不可解者
當是牋素敗逸字多爾觀其可讀者知其爾耳米芾元
章等治中令書皆㠯意附㑹解説成理故似杜元凱春
秋癖耶

　　因夜行忽復下如欲作㿃古方少無此疾名膠東初虞

世和父云㿃讀為滯滯下若今人下利而更衣難者也
此巻中尤作妙墨右軍父子真行略相當相抗爾余嘗
評書云字中有筆如禪家句中有眼直須具此眼者乃
能知之

　　余嘗論近世三家書云王著如小僧縳律李建中如講
僧參禪楊凝式如㪚僧入聖當以右軍父子書為標凖
觀予此言乃知其逺近

　　大令草法殊迫伯英淳古少可恨彌覺成就爾所以中

間論書者以右軍草入能品而大令草入神品也余嘗
以右軍父子草書比之文章右軍似左氏大令似莊周
也由晉以來難得脱然都無風塵氣似二王者惟顔魯
公楊少師髣髴大令爾魯公書今人隨俗多尊尚之少
師書口稱善而腹非也欲深曉楊氏書當如九方臯相
馬遺其𤣥黄牝牡乃得之

　　題縫本法帖

　　心能轉腕手能轉筆書字便如人意古人工書無它異

但能用筆耳元豐八年夏五月戊申趙正夫出此書於
平原官舍㑹觀者三人江南石庭簡嘉興栁子文豫章
黄庭堅

　　自髙宗以上皆有鍾王典刑當其妙處殆欲編之王家
二令中書略無愧也

　　錢尚父書號稱當代入神品比髙宗翰墨其中尚容十
許人耳

　　余嘗評書字中有筆如禪家句中有眼至如右軍書如

湼槃經説伊字具三眼也此事要須人自體㑹得不可
見立論便興諍也

　　王㑹稽初學書於衛夫人中年遂妙絶古今今人見衛
夫人遺墨疑右軍不當北面葢不知九萬里則風斯在
下耳

　　右軍筆法如孟子言性莊周談自然從説横説無不如
意非復可以常理待之

　　右軍真行章草藁無不曲當其妙處往時書家置論以

為右軍真行皆入神品藁書乃入能品不知慿何便作
此語政如今日士大夫論禪師某優某劣吾了不解古
人言坐無孔子焉别顔回真知言者

　　王氏書法以為如錐畫沙如印印泥葢言鋒藏筆中意
在筆前耳承學之人更用蘭亭永字以開字中眼目能
使學家多拘忌成一種俗氣要之右軍二言羣言之長
也

　　王令翰墨了無俗氣平原塵土中夜開此書如臨深登

髙脱棄鞿絡魚鳥皆得人意妙處

　　謝太傅嘗問獻之卿書何如君家尊獻之曰固應不同
論者多不為然彼欲與乃翁抗行大似不遜余嘗評其
書右軍能父中令能子同時諸人皆不能在此位也

　　王中令人物髙明風流𢎞暢不減謝安石筆札佳處濃
纎剛柔皆與人意㑹貞觀書評大似不公去逸少不應
如許逺也

　　伯英書小紙意氣極類章書精神照人此翰墨妙絶無

品者

　　鍾大理表章致佳世間葢有數本肥瘠小大不同葢後
來善臨榻本耳要自皆有佳處兩晉士大夫類能書筆
法皆成就右軍父子拔其萃耳觀魏晉間人論事皆語
少而意宻大都猶有古人風澤略可想見論人物要是
韻勝為尤難得蓄書者能以韻觀之當得髣髴

　　宋齊間士大夫翰墨頗工合處便逼右軍父子葢其流
風遺俗未逺師友淵源與今日俗學不同耳


　　宋儋書姿媚尤宜於簡札惜不多見

　　王謝承家學字畫皆佳要是其人物不凡各有風味耳
觀王濛書想見其人秀整㡬所謂毫髪無遺恨者王荆
公嘗自言學濛書世間有石刻南澗樓詩者似其苖裔
但不解古人所長乃爾難到

　　觀唐人斷紙餘墨皆有妙處故知翰墨之勝不獨在歐
虞褚薛也惟恃耳而疑目者葢難與共談耳

　　張長史郎官廳壁記唐人貞書無能出其右者故草聖

度越諸家無轍迹可尋懐素見顔尚書道張長史書意
故獨入筆墨三昧

　　或傳顔公書得長史筆法僧懐素見公自矜得折釵股
筆顔公言折釵股何如屋漏法懐素起捉公手云老賊
盡之矣觀魯公乞米乞鹿脯帖與郭令書祭姪文皆當
與王中令鴈行耳懐素草莫年乃不減長史葢張妙於
肥藏真妙於瘦此兩人者一代草書之冠冕也

　　書遺教經後


　　佛遺教經一巻不知何世何人書或曰右軍羲之書黄
庭堅曰吾嘗評此書在楷法中小不及樂毅論爾清勁
方重葢度越蕭子雲數等頃見京口斷崖中瘞鶴銘大
字右軍書其勝處乃不可名貎以此觀之良非右軍筆
畫也若瘞鶴碑斷為右軍書端使人不疑如歐薛顔栁
數公書最為端勁然纔得瘞鶴銘髣髴爾唯魯公宋開
府碑瘦健清拔在四五間

　　跋佛頂呪


　　佛頂呪筆畫似鄭預洛祠志及般若心經注然此書自
縳規矩不能略見筆妙正是經生絶藝爾觀書者當用
此意求之

　　跋續法帖

　　往在館中時於閣下一觀李懐琳臨右軍絶交書大有
竒特處今觀此十未得其二三以此言之十巻中大率
皆如此又智永十八行判作右軍書蕭子雲臨索征西
書便判作靖書此等難使鄭彰軰任其責劉無言箋題

便不類今人書使之春秋髙江東又出一羊欣薄紹之
矣

　　題榮咨道家廟堂碑

　　今世有好書癖者榮咨道嘗以二十萬錢買虞永興孔
子廟堂碑予初不信以問榮則果然後求觀之乃是未
劖去大周字時墨本字猶有鋒鍔但墨紙有少腐敗處
耳

　　題張福夷家廟堂碑


　　頃見墨刻虞永興孔子廟碑甚不厭人意意亦疑石工
失真太逺今觀舊刻雖姿媚而造筆之勢甚遒固知名
下無虛士也榮咨道嘗以二十萬錢買一碑即此碑舊
刻其中缺字亦略相類唯額書大周孔子廟堂之碑八
字為異耳又碑末長安三年太嵗癸夘金四月壬辰水
朔八日巳亥木書額相王書也又云朝議郎行左豹衛
長史直鳯閣鍾紹京奉相王教搨勒碑額雍州萬年縣
光宅鐫字又巻尾昔人題云咸通七年七月七日於二

十二姊處得龍兄來認今福夷無大費而甚愛之雖無
前後數十字非寳藏是書之本意

　　題蔡致君家廟堂碑

　　頃年觀廟堂碑摹本竊怪虞永興名浮於實及見舊刻
乃知永興得智永筆法為多又知蔡君謨真行簡札能
入永興之室也元祐四年在中都初見榮輯子雍家一
本紹聖元年在湖隂又見張威福夷家一本其十二月
在陳留又見蔡寳臣致君家一本以石本未刓缺不以

摹本補綴則榮本第一張本第二蔡本第三亦嘗於它
處見數本新舊雜揉所謂海圖拆波濤舊繡移曲折天
呉及紫鳯顛倒在裋褐者也然尚有典刑亦不可廢也
陳留浄土院書

　　題虞永興道埸碑

　　草書妙處須學者自得然學久乃當知之墨池筆塜非
傳者妄也虞永興常被中畫腹書末年尤妙貞觀間亦
已耄矣而是書之工唐人未有逮者元豐乙丑五月戊

申平原監郡趙正夫㑹食于西齋出以示余諦玩無斁

　　題徐浩碑

　　唐自歐虞後能備八法者獨徐㑹稽與顔太師耳然㑹
稽多肉太師多骨而此書尤姿媚可愛時人快其書以
為如怒猊抉石渴驥奔泉余以為非是

　　題楊凝式詩碑

　　余嘗評近世三家書楊少師如㪚僧入聖李西臺如法
師參禪王著如小僧縳律恐來者不能易予此論也少

師此詩草余二十五年前嘗得之日臨數紙未嘗不難
其妙

　　題楊凝式書

　　俗書喜作蘭亭面欲換凡骨無金丹誰知落地即命之
下筆却到烏絲䦨

　　跋張長史千字文

　　張長史書智雍廳壁記楷法妙天下故又作草如寺僧
懐素草工瘦而長史草工肥瘦硬易作肥勁難得也


　　書張長史乾元帖後

　　察觀張長史與顔魯公論筆法嘗疑其用意處多觀
乾元二年帖與琵琶詩乃知文不虛生皆有意化之方
易足固天機動爾盧文紀叶清泰之卜遂掌樞極初亦
有所建明方事之棼乃能留意翰墨耶

　　跋張長史草書

　　張長史作草乃有超軼絶塵處以意想作之殊不能得
其髣髴嘗作得兩句云清鑑風流歸賀八飛揚跋扈

付朱三未知可贈誰遂不能成章

　　題顔魯公帖

　　觀魯公此帖竒偉秀拔奄有漢魏晉隋唐以來風流氣
骨回視歐虞褚薛徐沈軰皆為法度所窘豈如魯公蕭
然出於繩墨之外而卒與之合哉葢自二王後能臻書
法之極者惟張長史與魯公二人其後楊少師頗得髣
髴但少規矩復不善楷書然亦自冠絶天下後世矣

　　題顔魯公麻姑壇記


　　余嘗評題魯公書體制百變無不可人真行草書𨽻皆
得右軍父子筆勢歐陽文忠公集古銘頗以别書自喜
自非精鍳豈易辯真贗哉

　　跋顔魯公東西二林題名

　　余嘗評魯公書獨得右軍父子超軼絶塵處書家未
必謂然惟翰林蘇公見許近觀郭忠恕序字源後云
家君授以張顔筆法乃知人中常自有精鑒耳

　　書徐浩題經後


　　書家論徐㑹稽筆法怒猊抉石渴驥奔泉以余觀之誠
不虛語如季海筆少令韻勝則與稚恭並驅争先可也
季海長處正是用筆勁正而心圓若有工不論韻則王
著優於季海季海不下子敬若論韻勝則右軍大令之
門誰不服膺往時觀怒猊抉石渴驥奔泉之論茫然不
知是何等語老年乃於季海書中見之如觀人眉目也
三折肱知為良醫誠然哉季海暮年乃更擺落王氏規
摹自成一家所謂盧蒲嫳其髪甚短而心甚長惜乎

當時君子莫能以短兵伐此老賊也前朝翰林侍書王
著筆法圓勁今所藏樂毅論周興嗣千字文皆著書墨
蹟此其長處不減季海所乏者韻爾

　　跋翟公巽所藏石刻

　　石鼓文筆法如圭璋特逹非後人所能贗作熟觀此書
可得正書行草法非老夫臆説葢王右軍亦云爾

　　瘞鶴銘大字之祖也往有故一切導師之碑字可與之
争長今亡之矣


　　黄庭經王氏父子書皆不可復見小字殘缺者云是永
禪師書既刓缺亦難辯真贗字差大者是吴通微書字
形差長而瘦勁筆圓勝徐浩書也

　　周秦古器銘皆科斗文字其文章爾雅朝夕玩之可以
披剥華偽自見至情雖戲弄翰墨不為無補

　　樂毅論舊石刻斷軼其半者字瘦勁無俗氣後有人復
刻此斷石文摹傳失真多矣完書者是國初翰林侍書
王著冩用筆圓熟亦不易得如富貴人家子非無福氣

但病在韻耳

　　遺教經譯於姚秦𢎞始四年在王右軍沒後數年𢎞始
中雖有譯本不至江南至陳氏時有譯師出遺教經論
於是稍行今長安雷氏家遺教經石上行書貞觀中行
遺教經敇令擇善書經生書本頒焉敇與經字是一手
但真行異耳余平生疑遺教非右軍比來攷尋遂决定
知非右軍書矣

　　蔡明逺帖是魯公晚年書與邵伯琭謝安石廟中題碑

傍字相類極力追之不能得其髣髴

　　魯公與郭令公書論魚軍容坐席凡七紙而長安安氏
兄弟異財時以前四紙作一分後三紙及乞鹿脯帖作
一分以故人間但傳至不願與軍容為佞柔之友而止
元祐中余在京師始從安師文借得後三紙遂合為一
此書雖特竒猶不及祭濠州刺史文之妙葢一紙半書
而真行草法皆備也

　　魯公寒食問行期為病妻乞鹿脯舉家食粥數月從李

大夫乞米此三帖皆與王子敬可抗行也

　　魯公祭季明文文章字法皆能動人與夫人書廹切而
有禮意與郭靈運書送劉太沖序余未之見也顔惟貞
蘭陵夫人誥佳筆也

　　東方曼倩畫賛筆圓浄而勁肥瘦得中但字身差長
葢崔子玉字形如此前軰或隨時用一人筆法耳

　　張長史千字及蘇才翁所補皆怪逸可喜自成一家然
號為長史者實非張公筆墨余中年來稍悟作草故知

非張公書後有人到余悟處乃當信耳

　　張長史行草帖多出於贗作人聞張顛未嘗見其筆墨
遂妄作狂蹶之書託之長史其實張公姿性顛逸其書
字字入法度中也楊次公家見長史真跡兩帖天下竒
書非世間隔簾聴琵琶之比也

　　栁公權謝紫絲靸鞋帖筆勢往來如用鐡絲糾纒誠得
古人用筆意

　　道林嶽麓寺詩字勢豪逸真復竒崛所恨功巧太深耳

少令巧拙相半使子敬復生不過如此禁中板刻古法
帖十巻當時皆用歙州貢墨墨本賜羣臣今都下用錢
萬二千便可購得元祐中親賢宅從禁中借版墨百本
分遺宫僚但用潘谷墨光輝有餘而不甚黟黑又多本
横裂紋士大夫不能盡别也此本可當舊板價之半耳
隂符經出於唐李筌熟讀其文知非黄帝書也葢欲其
文竒古反詭譎不經葢糅雜兵家語作此言又妄託子
房孔明諸賢訓註尤可笑惜不經栁子厚一掊撃也


　　李翰林醉墨是葛八叔忱贗作以嘗其婦翁諸蘇果不
能别葢叔忱翰墨亦自度越諸賢可寳藏也

　　文章骫骳而得韓退之詩道敝而得杜子美篆籀如
畫而得李陽冰皆千載人也陳留有王夀卿得陽冰筆
意非章友直陳晞畢仲荀文勛所能管攝也

　　翟公巽所藏古石刻甚富然有數種妙墨獨未入篋中
何邪魯公東西林題名宋開府神道永州磨崖諸竒書
楊少師洛中十一碑懐素自叙草書千餘字當集為一

它日可為跋尾禪家云法不孤起仗境方生懸想而書
不得一二又臂痛才能用筆三四分耳

　　跋王立之諸家書

　　昨見雍人安汾叟家所藏顔魯公書數巻祭濠州刺史
文與郭英乂論魚開府坐席書祭兄子泉明文峽州别
駕與李勉太保書為病妻乞鹿脯帖乃知翰墨之美盡
在安氏藏古書於今為第一

　　余曩時至洛師遍觀僧壁間楊少師書無一字不造微

入妙此書葢當與呉生畫為洛中二絶也

　　見顔魯公書則知歐虞褚薛未入右軍之室見楊少師
書然後知徐沈有塵埃氣雖然此論不當察察言葢能
不以已域進退者寡矣

　　跋李後主書

　　觀江南李主手改表草筆力不減栁誠懸乃知今世石
刻曽不得其髣髴余嘗見李主與徐鉉書數紙自論其
文章筆法政如此但歩驟太露精神不及此數字筆意

深穏葢刻意與率爾為之工拙便相懸也

　　跋李伯時所藏篆㦸文

　　龍眠道人於市人處得全銅㦸漢制也泥金六字字家
不能讀蟲書妙絶於今諸家未見此一種乃知唐𤣥度
僧夢英皆妄作耳

　　跋洪駒父諸家書

　　唐太宗英睿不羣所學輙便過人計神堯初定四海太
宗年二十許爾字畫已能如此所以末年詔敇有魏晉

之風亦是富貴後能不廢學爾崇寧元年閏月初六
日當塗江口折栁亭中書

　　顔魯公書雖自成一家然曲折求之皆合右軍父子筆
法書家多不到此處故尊尚徐浩沈傳師爾九方臯得
千里馬於沙丘衆相工猶笑之今之論書者多牡而驪
者也

　　蔡明逺帖筆意縱横無一㸃塵埃氣可使徐浩伏膺沈
傳師北面


　　跋武徳帖

　　武徳中省曹符移字畫猶有鍾元常筆法葢承周隋之
氣習全學元常爾如近世宋宣獻公書號為近古猶未
盡得此筆意也




　　山谷集巻二十八

