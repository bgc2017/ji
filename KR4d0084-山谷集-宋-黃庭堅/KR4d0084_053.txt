







　　欽定四庫全書

　　山谷别集巻九

　　宋　黄庭堅　撰

　　墓誌銘

　　宋故通直郎河東轉運司勾當公事蕭君子長墓
誌銘

　　治平四年庭堅初仕得葉縣尉與同年生湖口主簿何
君表郊社齋郎蕭子長同歸江南登髙臨逺把酒賦詩

忘道塗之勞也此時子長年尚少器宇堪事矣後十年
見於清江則老成重慎無少年氣矣又十年見於京師
宦游雖不偶而氣不挫也又十年庭堅謫在僰道㑹新
天子即位恩許東歸而聞子長没於河東矣子長新淦
蕭氏也諱景脩曾大父漢卿大父中師父訪皆隠於田
間子長舉進士有聲而用妻父提㸃江西刑獄何若谷
奏補官調臨賀尉以母憂去再調吉州司户㕘軍以父
憂去調平南令改宣義郎知符離縣從辟為河東轉運

司勾當公事泛恩遷通直郎元符三年七月卒於官次
享年五十有六子長毁瘠喪祭盡力既免喪弟兄欲析
産而悉推與之為吏不茍簡必令中法律得民情以算
捕盜或踰年盜不發獄屢空淮泗多蝗而獨不害其稼
决獄求生之蓋嘗再活死者其遇不便民事雖觸忌諱
不茍止必直乃已不憚大吏也故其進官陵遲也如子
長者才未試志不伸屈在下位死於中年是可哀也已
故譔而銘之夫人何氏先子長五年卒子之彦之方皆

舉進士之純之邵蚤卒其二尚幼三女既嫁陳嶠徐喆
其一在室之彦奉君及何夫人之喪合葬於其縣之雞
冠山祖塋之次實崇寧之癸未其仲冬之丙寅也銘曰

　　平居秩秩晬乎其不忤物遇事憤發矯乎其不可屈視
其能(一作才)也將有上觀其文也(一本無二也字)將有述忽乎其顛
作土室後千萬年見白日吾以斯文吐其鬱(一作鬱鬱)

　　朝請郎郭方進墓誌銘

　　君諱大昕字方進臨卭火井人至君之父諱紘聚徒教

授於富義因家焉其家世傳初非火井人唐汾陽郡王
子儀之曾孫景初為成都雙流令卒官下其子不能歸
以其屬居臨卭中世在田間失譜不知至君幾世矣君
既通籍故父以承事郎致仕累贈朝請郎君幼少機警
能文故韓獻肅公守成都大興學學者至數千試進士
以泮宫服淮夷賦君年十六考第一名聲傾西州登進
士科調遂州法曹參軍以憂去服除授戎州司户參軍
果州團練判官提舉常平司辟資州軍事判官礙蜀人

不得同郡格復歸果州遷宣徳郎知成都縣泛恩遷奉
議郎賜五品服以能舉再任元祐初政君以議法忤吏
者移蜀州永康縣遷承議郎通判達州中外諸公交章
薦其材而君以朝議君春秋髙願得學官以便養乃除
梓州教授未至官而親捐館舍服除除泰州教授從陸
師閔辟以朝奉郎充陜西路買馬司勾當公事遷朝散
郎知蜀州泛恩遷朝請郎卒于郡之正寢享年五十有
六夫人榮州王氏封長樂縣君五男子曰純中三以鄉

書貢於禮部曰知十以奉表賀登極授郊社齋郎曰旅
百曰已千曰時萬皆有文藝二女子適進士程萬里程
撝有家集三十巻君好學未嘗一日去書不觀敏於文
詞草刻移檄操筆立成事從言順果州比歲水害民田
畜廬舍君檄嘉陵江而祠之在官四年江水平人傳其
書似韓潮州移鱷魚文云其令成都忤使者而移永康
士大夫以為曲在使者而不在君事親盡志居喪盡情
教士忠慤直學雅言不使阿世幸得治民平易以禮以

律不為巧發竒中稱人之善覆人之過喜怒不見於顔
有同母異父兄劉復性辯急十事七八不可意君事之
順焉在蜀州士多從之學頼君而活者至不可勝數其
啓手足召諸子教誨丁寧加趺膝上而逝其死生之際
知之者乎諸孤奉君之喪葬於富義之西林乃以知縣
事張剛狀君家世治行來求銘某於君皆治平四年進
士也純中又從予游剛西州名士也故序其可傳後者
為銘君蓋卒以元符三年八月已酉而𦵏以某年十二

月甲子銘曰

　　嗚呼方進仁而多聞宜夀宜祉以介其子天嗇其施能
不見世中襲膚美非此其身在其子孫蓋物常理我作
銘詩以小觀大以詔無止

　　承議郎致仕李府君墓銘

　　府君諱某字子平姓李氏惟安陸之李不能紀其所從
來蓋有上世為安陸人興於田間遂以資長雄其州府
君之父諱惟清有隂徳於其鄉府君晩生蚤孤而器宇

閎深化居微物不赫赫驚人坐致鉅萬性無偏嗜甚翫
樂信樂義喜推有餘補不足其天資也皇祐中歲大艱
通判州事黄師旦以令勸分府君為之率人爭應令既
而大疫死者横道又皆為之槥櫝師旦罷官去他日道
出安陸路旁得孤棄窮獨者數十人與之俱來使人召
府君付之曰非君誰能活之府君欣然如受賜也平居
視歲之盈虛常上下穀價貴入而賤出民仰之以不憂
未嘗乘人之急賤取人田故敗家之田多歸李氏有里

姥善為生無子而夫不肖來託黄金一篋請密藏願勿
言乆之姥夫病且死府君召證佐還之姥初驚曰無有
府君不應答姥乃笑曰公大人不受我私老妾晩納一
夫惰游不作業以為盡於飲博不若助公施尚可活數
百人府君曰物固有幸不幸與人居老矣又忍欺之而
死乎姥乃泣謝聞者皆歎息之方是時年三十餘矣諸
子稍長乃命次子謀儒治家第三子通儒就學已而皆
如意士大夫亦服其知人通儒蓋登熙寧六年進士第

府君及見其子為朝奉大夫開封府推官府君既以承
議郎就第而大夫君請以所賜緋銀魚回授出入里中
人歆羨之為人强壯未嘗問醫藥耆艾不用杖扶食生
飲冷如少年年八十有三乃終蓋元符三年府君七子
宗儒早卒長子道儒次則謀儒次則大夫君次師儒純
儒景儒𦵏府君於其縣之進賢里青木之原夫人趙氏
追封夀光縣君繼室閻氏追封永寧縣君皆祔焉實某
年某月日府君五女以序嫁進士鄭槃俞櫜王洄其二

在室孫男女二十有三人曾孫女十有八人其婚嫁皆
擇門户問家法不問富也大夫君之子惇妻庭堅之兄
女以婚姻故來乞銘銘曰

　　富者怨之府補貧振窶使得理所君以譽處盈者道之
忌挹兹注彼來亦不巳君以傳世薰然慈仁有子似之匪
其身之繁其子孫而安藥之太平之鄉進賢之里青木
之原𦵏從先子

　　通直郎張修孺墓銘


　　君諱公邵修孺字也蜀州江原人自其上世傳為漢留
文成侯張良之逺孫良之侯於留傳國至子不疑坐與
門大夫殺故楚内史而國除家稍湮替至皓為漢司空
又顯於良為六世孫實興於犍為武陽葬於河南皓子
綱為御史在漢安時所遣八使中上奏梁冀有無君之
心凡十五事冀以為言直不敢害出為廣陵太守有異
政卒廣陵而歸葬犍為其後絶譜君之居江原六世矣
曾大父延禕大父文正皆不仕父中理郡中推其學行

舉遺逸不起就拜將作監主簿累贈太常博士生七子
皆舉進士入仕者五人長公裕最知名君於兄弟中號
為孝友才器能任事而得仕最晩初調昌州大足縣尉
舉瀘州瀘川縣主簿閬州蒼溪令用提舉茶事程之邵
舉遂州觀察支使知雅州名山縣改通直郎知盧山縣
以紹聖四年十月丙戌卒于家享年六十八卒之明日
盧山勅乃下君雖在下位遇事不姑息務盡道理以律
令與民情權其重輕為佐以功歸於令為令以功與其

佐其摘吏姦伏不可請賕請民逋負不可沮止皆有事
實至今大足瀘川問吏民能道之君在官不疚於業遇
物之智有餘常先見其盈虛有化有居已而富十倍然
能用其材不似富賈人入而不出䘏孤撫貧甚有恩意
蜀中賢士大夫常以君視朝中貴人以為誰之不如而
不耦如此未嘗不歎息也夫人勾氏唐安先生某人之
女能儉能勤族人宜之實配令徳不幸後君三年亦卒
二男曰澥曰湜一女嫁新神泉令李某將以某年某月

某日舉君及勾夫人之喪葬於其縣之清陽鄉太常之
墓次而來乞銘銘曰

　　齪齪小謹於民為瘝乾沒大侵挾吏為姦乘時射勢
得名得位吁嗟惟君以民論法法不得病民以亷御
吏吏不得病民仕不州縣其又誰怨其小者試於巳
然其大者齎以下泉我銘其丘以告萬年

　　潘處士墓銘

　　處士諱萃字信夫享年七十有二其先河南潘氏有諱

季茍者仕唐昭宗為太僕卿兼御史中丞五嶺催勘使
行部至長樂愛其山水而家焉太僕生仁杲為殿中丞
世亂王氏擅閩粤皆家居不宦游殿中生吉甫入朝為
國子博士贈工部侍郎工部生衢為屯田郎治數郡有
聲其甥劉彝嘗稱其外家政事雖古之良吏不能逺過
也蓋嘗通判黄州子孫遂不能歸也屯田實生處士嘗
舉進士不能受有司繩墨因棄去當以父任得官又推
與其弟獨浮沈酒問與人無貴賤皆去畦畛赴人急難

不遺力也人或怒罵與絶從而謝之傾倒不留纎介昆
弟破散父時貲産至無一錢處士未嘗以為言其處憂
患如舟人安於水未嘗險焉娶國子博士李餘慶之女
有才智能殖其家故處士落魄而不困生六男子鯁吉
州軍事推官幼子祖述吉水尉仲丙叔匪季原皆舉進
士而匪早卒二女子嫁著作郎羅紹黄岡尉萬淵孫男
十有四人曾孫男女三人處士卒以元祐二年六月某
甲子葬以某年八月某甲子兆于黄岡之方步原李夫

人祔焉處士孫大臨有藝學與子游狀處士平生來乞
銘曰將坎石于墓前遂為銘曰

　　不駸駸於欲得與世異邪彞酒而不溺於酒不彫而有特
操邪取予喜怒若過而皆得情而不校邪世故不驚其
胷次年耆而不耄邪可為智者言而難為俗人道邪

　　章處士墓銘

　　餘干章公弼狀其大父平生來告曰維大父少孤自重
居鄉黨有所不為與人立然諾不能容人之惡務於衆

人中辱之得其折服後遇之如骨肉治家如官府視瞻
無邪言行有物歲饑里中閉糴獨發廪取中價年七十
致家事浩然肆志往來江湖林嶺間二十年不知其所
以養心之術但見其臨世故逆順常自得也元豐八年
七月庚戌寐不以時興家人起視之則終矣實夀九十
有二公弼之父哀不勝喪故使公弼來乞銘公弼好學
有文擇士而交吾友李楶徳素與之游舊矣故予銘處
士諱應全字保之三世而上丘墓與予隣邑祖淑父文

初不出田間今𦵏餘干之冕山夫人魏氏前沒三十有
四年子元昶元徹早卒元長公弼之父也季曰元忠女
子嫁史實曹僅史君卿董弼周彦孫十有七人曾孫三
十有八𤣥孫二十有五元長事親孝能奉治命喪不受
賻葬不踰禮既作冕山甘露降松竹其揜坎用元祐元
年十月丙午銘曰

　　維此冕山毓竹與松小藏固安維子孝恭不疾者巳不
争者彼其他也不懼吾知以此遺其來雲有墓孔云圖

銘不朽有孫孔文

　　青陽希古墓銘

　　君諱簡字希古井研之青陽氏也青陽氏本洛陽唐末
有尚書虞部郎中某者官於蜀中原亂不能歸留居井
研煮鹽為富人自虞部至君八世矣凡巴蜀之青陽皆
以井研為宗云君曾大父寳大父暠父倚皆晏安於富
饒不求宦達至君始築書館使子弟皆就學門無留賓
終日奕棋飲酒未嘗有倦客之色内外族姻待之以炊

者數十家或以偽劵取其金君與金而焚其劵或為君
行錢而負之君折其劵終善遇之好讀史書毎為客道
前世成敗古人賢不肖亹亹然不倦又好讀律能通法
意鄉鄰訟者多決於君君為道如是可如是不可多以
君言解而不爭嘗為書遺子孫曰禮士當盡心䘏貧當
盡力公法不可不畏租賦不可不時斗斛權衡入十二
而出十九此富家之常必有餘殃在子孫汝輩不可不
戒觀其言可知其智矣享年七十有九人猶以為不夀

娶員氏生四男曰升賁孚革四女皆擇人而歸之後娶
黄氏君卒以元祐五年之仲夏而葬以元符三年之仲
冬其壟在虎頭山銘曰

　　顯允希古氏青陽無爵于朝徳於鄉富屋賔至龜縮
藏君門日闢延四方舉棋行酒笑滿堂力耕無年是
無傷孫曽秀孝列鴈行不嬉于廛學于黌虎頭山
前松柏蒼後將築宫隧虎羊

　　史端臣先生墓銘


　　(闕)　　　　　　　也諱直躬以禮義處鄉黨夀六十
而卒後十五年其子天常乃克窀穸之事而來乞銘維
史氏世有版於眉山去朝廷逺習聞五代亂離其豪俊
伏匿田間不樂仕宦淳化咸平七年之間李順王均再
亂蜀土豪右族姓一切被害以軍職羈縻用其財史氏
悉散其倉廪而自匿不汙其亂以義節稱鄉里有諱褒
者及其弟襄皆登進士第人以為史氏實有隂功隠徳
而褒仕至屯田員外郎贈其父昌遂大理寺丞端臣大

理之孫屯田之子也直已自行不以秋毫挫於人而在
親側能致其孝居喪能致其哀屯田耿介在官不聴子
弟到官舍惟端臣以寡過得從容問寢膳其居里中䘏
内外族姻之孤恩施有終始不幸而病緩五年而後沒
將沒之歲作詩喻其子以死生之説夫人成氏亦有賢
行後端臣九年亦卒天常有氣節以經術授諸生多有
登科者其丘在青衣之連珠岡大理君之塋次其藏以
元符三年十一月丙午銘曰


　　深耕疾耘有不逢年力義力仁卒老于田孝悌任恤
是亦為政連珠之丘來者致敬(右皆得之家傳)

　　宋故南陽黄府君夫人温氏墓誌銘

　　夫人太原温氏南陽主簿字夢升之配也年若干歸於
我家事尊章應禮在等夷不爭接幼少慈恵遇使令款
曲夢升豪氣藐四海下筆成文章貫穿百家事辭妙見
萬物情狀在南陽時自以身與□茸俯仰心菼琰如含
飯欲噦平生與歐陽文忠公友善而文忠公譴逐奔走

夷陵乾徳間不能有益夢升徒呴沫相哀㑹陽夏謝希
深來守鄧歎賞其才異甚納以禮意夢升亦自以得知
已晚方盡書平生所為文歸之不幸希深下世夢升懷
藳書火於柩前哭不任其聲數日夢升亦捐館舍享年
才四十二夫人懷保抱攜歸葬故郡難苦淡薄綿四十
年無以家而不慍若將墜而不悔及見子庾孫公登器
仕籍而終其生以咸平庚子其沒以元豐癸亥子男四
人齊敦庾燮敦蚤世庾假承務郎女二人嫁通直郎余

亶試將作監主簿南宫日休孫男十人公器宣徳郎知
衡州常寧縣公才公槩車公範軒公弼公介公準皆讀
書女若干人夫人家鄂之崇陽父諱可賢夢升諱注沒
之歲某月某甲子兆于巉田之吉卜叔父謂某曰吾與
庾燮公器等謀銘先夫人莫宜於汝某哭再拜而銘銘
曰

　　百夫之雄憤世而傾棄捐嫠嬰惠柔之嫠雛
養懐綳迄觀厥成終殁吾世不懟不侵以好

其徳音築丘巉田其原膴膴安樂永乆當身不讎
福祿在爾後萬家置守謂我不信迨其興也則莫
余敢侮(右家藏真蹟)

　　黄氏夫人墓銘

　　夫人豫章黄亞夫之女天資婉嬺似不能言而婦功
女徳姑姊妹皆稱述之蚤孤能甘貧賤年二十母夀
光李夫人以嫁進士陳槊叔武相其夫以義未甞言
家貧仕晚也事其姑樂夫人樂夫人學問明智常稱

夫人事我如我事先姑也不幸早世年三十有三樂
夫人哭之甚哀一男子曰騫未免於懐樂夫人力教
之今幸能知書夫人沒後五年樂夫人捐館舍叔武
乃克祔夫人於淮安之原先姑之墓次使騫來請銘
曰夫人視予同母兄也於是夀光夫人年七十有二
矣哀念夫人如新故勒銘以寄哀

　　怡聲柔色升堂饋食齊莊吉蠲于祖籩豆近賢逺
恥相其夫子宜夀而祿乃逢不若宜夀者巳不若

者天從姑卜宅安固萬年(右有石刻)

　　程氏夫人墓銘

　　夫人程氏父宇青神人年十四歸同縣蔡君謨永舅
之黨皆稱其能敬姑之黨皆稱其能順閨闥中事雖
巾韈間亦得其所持舅姑之喪也能敬能哀同里皆
慕悦之夫死而三男三女未嫁娶夫人能儉能勤立
蔡氏之門户斥賣笄珥命子祥蕃息之祥奉承家政
無秋毫不闗夫人以是二十餘年而蔡氏為戎州富

室同里無與争長者家富矣命諸孫無敢不學故其
孫梅楫同時與薦書而椐相桓權桐椿輩皆好文學
享年七十有二其沒於紹聖之元八月某甲子其𦵏
於元符之末十一月某甲子其壟在南溪之鐵盤山
從其夫之兆也三男子長則祥次髙次祺三女二蚤
卒其季壻曰陳章初夫人之王舅賛避王均之亂者
於荆楚數年乃歸其伯父王某不悦曰汝等恐懼則
輕去鄉里安樂則來同生貲乎賛性剛因盡推其財

策杖來客於僰道夫人之父曰本歸蔡氏為其富
也今則窶子又何從焉夫人辭曰為蔡家婦大人命
也死生同之况貧富乎嗚呼可謂賢矣夫人之孫相
從予學其言行可親也因以眉山石君澥狀夫人之
本末來乞銘擇其可傳後者為誌而銘之銘曰

　　被服祈祈采饋于堂族婣粲然賀其尊章骨
立癯癯執喪于室鄰里焦然憂以毁滅前富後
貧不二其初訖于既富勤儉不渝南溪之岡毓

松與柏伐山作宫夀歳千百勒銘瘞中用詔無
期孫曽其興徳源在兹

　　墓表

　　蔡致逺墓表

　　有宋族姓子能自拔於俗盡心於學其作文能不溺於
俗盡功於竒死年二十六不遂其志青衣蔡致逺之墓

　　周景和墓表

　　有宋唐安山川之秀氣幼而能古文長而有立志不幸

年二十而沒不盡其才晉原周君景和之墓

　　新津周君無晦墓表

　　有宋近親受寄其母之財匿不償而君不訟諸兄共析
其父之田多自與而君不爭賢哉新津周君無晦之墓

　　李君徳元墓表

　　有宋讀書知行其教子能命以義言純師行純表李君
徳元之墓道

　　楊君希節墓表


　　嗚呼有宋擇里處仁教子以義四方游士以為依歸青
神楊君希節之墓

　　成都趙夫人墓表

　　成都范祖堯之母趙夫人幼孤而知詩書蚤孀而能禮
義斥簪珥以教其子叔求異炊而不爭財可謂母儀婦
師者耶眉山張剛名其坎曰海廪山磨誓義不渝嗚呼
夫人之事夫天曠地逺倚門而死哀哉夫人之教子江
南老人曰嘻盡之矣故書以表夫人之墓道俾來者致

恭焉

　　智氏夫人墓表

　　有宋能貧學以詩禮授其二子綱鎮鎮文亦奇智氏夫
人之墓道

　　崇徳縣君司馬氏夫人墓表

　　有宋能脫簮珥資其夫入太學遂成其名不幸年二十
四歲而死崇徳縣君司馬氏之墓

　　宋氏夫人墓表


　　有宋為妻能令為母能慈生子堂發逢皆好文學龍游
宋氏夫人之墓

　　吕夫人墓表

　　有宋五子出家一子為人天師摩耶同願力開封吕氏
夫人之墓

　　唐元夫墓表

　　有宋力生勤家不以累二弟使皆從進士承顔飬志盡
孝於後母使慈之如已出唐元夫之墓(右有石刻)


















　　山谷别集卷九

