







　　欽定四庫全書

　　山谷外集巻六

　　宋　黄庭堅　撰

　　律詩

　　徐孺子祠堂

　　喬木幽人三畝宅生芻一束向誰論藤蘿得意干雲日
簫鼔何心進酒樽白屋可能無孺子黄堂不是欠陳蕃
古人冷淡今人笑湖水年年到舊痕


　　送徐隠父宰餘干二首

　　地方百里身南面飜手冷霜覆手炎贅壻得牛庭少訟
長官齋馬吏爭㢘邑中丞掾隂桃李案上文書畧米鹽
治狀要須聞豈弟此行端為霽威嚴

　　天上麒麟來下瑞江南橘柚間生賢玉臺書在猶騷雅
孺子亭荒只草煙半世功名初墨綬同兄文字敵青錢
割雞不合庖丁手家傳風流更著鞭

　　答徳甫弟


　　鳥啼花發獨愁思憐子三章怨慕詩鴻鴈雙飛彈射下
鶺鴒同病急難時功名所在猶爭死意氣相須尚不移
何况極天無以報林回投璧負嬰兒(時以父事兄弟俱在縲紲)

　　何造誠作浩然堂陳義甚高然頗喜度世飛昇之
術築屋飯方士願乗六氣遊天地間故作浩然
詞二章贈之

　　公欲輕身上紫霞瓊糜玉饌厭豪奢百年世路同朝菌
九鑰天闗守夜叉霜檜在庭空白鹿金鑪同契漫丹砂

要令心地閒如水萬物浮沈共我家

　　萬物浮沈共我家清明心水徧河沙無鈎狂象聽人語
露地白牛看月斜小雨呼兒蓺桃李踈簾幃客轉琵琶
塵塵三昧開門戸不用丹田養素霞

　　題前定録贈李伯牖二首

　　五賊追奔十二宮白頭寒士黑頭公明朝一飯先書籍
安用研桑作老翁

　　萬般盡被鬼神戲看取人間傀儡棚煩惱自無安脚處

從他鼓笛弄浮生

　　駐輿遣人尋訪後山陳徳方家

　　江雨濛濛作小寒雪飄五老髮毛斑城中咫尺雲横棧
獨立前山望後山

　　池口風雨留三日

　　孤城三日風吹雨小市人家只菜𬞞水逺山長雙屬玉
身閒心苦一舂鋤翁從旁舎來牧網我適臨淵不羨魚
俛仰之間已陳迹暮窗歸了讀殘書


　　揚州戲題

　　春風十里珠簾捲髣髴三生杜牧之紅藥梢頭初繭栗
揚州風物鬢成絲

　　思親汝州作

　　歲晩寒侵遊子衣拘留幕府報官移五更歸夢三百里
一日思親十二時車上吐茵元不逐市中有虎竟成疑
秋毫得失闗何事總為平安書到遲

　　次韻戲荅彦和(彦和年四十休官杜門不出)


　　本不因循老鏡春江湖歸去作閒人天於萬物定貧我
智効一官全為親布袋形骸增碨磊錦囊詩句愧清新
杜門絶俗無行迹相憶猶當遣化身

　　衝雪宿新寨忽忽不樂

　　縣北縣南何日了又來新寨解征鞍山銜斗柄三星没
雪共月明千里寒小吏忽(一作有)時須束帶故人頗問不
休官江南長盡梢雲竹歸及春風斬釣竿

　　郭明父作西齋于潁尾請予賦詩二首


　　食貧自以官為業聞説西齋意凛然萬巻藏書宜子弟
十年種木長風煙未嘗終日不思潁想見先生多好賢
安得雍容一樽酒女郎䑓下水如天

　　東京望重兩并州遂有汾陽整綴旒翁伯入闗傾意氣
林宗異世想風流君家舊事皆青史今日高材未白頭
莫倚西齋好風月長隨三徑古人遊

　　睡起

　　仿彿江南一夢中虛堂盡日轉温風春深稍覺裌衣重

晝永不知樽酒空

　　戲詠江南土風

　　十月江南未得霜高林殘水下寒塘飯香獵戸分熊白
酒熟漁家擘蟹黄橘摘金苞隨驛使禾舂玉粒送官倉
踏歌夜結田神社游女多隨陌上郎

　　和荅孫不愚見贈

　　詩比淮南似小山酒名麯米出雲安且憑詩酒勤春事
莫愛兒郎作好官簿領侵尋台相筆風埃蓬勃使星鞍

小臣才力堪為掾敢學前人便掛冠

　　次韻裴仲謀同年

　　交蓋春風汝水邊客牀相對卧僧氈舞陽去葉纔百里
賤子與公俱少年白髮齊生如有種青山好去坐無錢
煙沙篁竹江南岸輸與鸕鷀取次眠

　　次韻寄滑州舅氏

　　舫齋聞有小溪山便是壺公謫處天想聽瑣窗深夜雨
似看葉水上江船瞻相白馬津亭路寂寞雙鳬古縣前

舅氏知甥最踈懶折腰塵土解哀憐

　　病起次韻和稚川進叔倡酬之什

　　池塘夜雨聽鳴蛙老境侵尋每憶家白髮生來驚客鬢
黄粱炊熟又春華百年不負膠投漆萬事相依葛與瓜
勝日主人如有酒猶堪扶病見鶯花

　　稚川約晩過進叔次前韻贈稚川并呈進叔

　　人騎一馬鈍如蛙行向城東小隠家道上風埃迷皂白
堂前水竹湛清華我歸河曲定寒食公到江南應削瓜

樽酒光隂俱可惜端須連夜發園花

　　和荅登封王晦之登樓見寄

　　縣樓三十六峯寒王粲登臨獨倚欄清坐一畨春雨歇
相思千里夕陽殘詩來嗟我不同醉别後喜君能自寛
舉目盡妨人作樂幾時歸得釣鯢桓

　　伯氏到濟南寄詩頗言太守居有湖山之勝同韻
和

　　西來黄犬傳佳句知是陸機思陸雲歴下樓䑓追把酒

舅家賔客厭論丈山椒欲雨好雲氣湖面逆風生水紋
想得爭棊飛鳥上行人不見只聽聞

　　同世弼韻作寄伯氏在濟南兼呈六舅祠部學士

　　山光掃黛水挼藍聞説樽前愜笑談伯氏清修如舅氏
濟南蕭灑似江南屢陪風月乾吟筆不解笙篁醉舞衫
只恐使君乗傳去拾遺今日是前銜

　　世弼惠詩求舜泉輙欲以長安酥共泛一杯次韻
戲荅


　　寒虀薄飯留佳客蠧簡殘編作近鄰避地梁鴻真好學
著書揚子未全貧玉酥鍊得三危露石火燒成一片春
沙鼎探湯供卯飲不憂問字絶無人

　　伯父祖善耆老好學於所居紫陽溪後小馬鞍山
為放隠齋逺寄詩句意欲庭堅和之幸師友同
賦率爾上呈

　　樵入千巖靜松含萬籟寒兒童給行李藜蓧對衣冠小
檻聊防虎時來即解鞍阿翁吹笛罷懷昔淚相看


　　倉後酒正㕔昔唐林夫謫官所作十一月已卯余
納秋租隔墻芙蓉盛開

　　攀檻朱雲頭未白不知流落向何州空餘前日學書地
小閣紅蕖取意秋(林夫喜作𨽻字)

　　自咸平至太康鞍馬間得十小詩寄懷晏叔源并
問王稚川行李鵝兒黄似酒對酒愛新鵝此他
日醉時與叔源所詠因以為韻

　　詩入雞林市書邀道士鵝雲間晏公子風月興如何


　　春風馬上夢樽酒故人持猶作狂詩語鄰家乞侍兒(稚川
醉時作旁午狀)

　　憶同嵇阮輩醉卧酒家牀今日壚邊客初無人姓黄

　　對酒誠獨難論詩良不易人生如草木臭味要相似

　　春色挾曙來惱人似官酒酬春無好語懷我文章友

　　紅梅定自開有酒無人對歸時應好在常恐風雨晦

　　東南萬里江緑盡一杯酒王孫江南去更得消息否

　　獻笑果不情貌親初不愛誰言百年交投分一傾蓋


　　四十垂垂老文章豈更新鼻端如可斵猶擬為揮斤

　　土氣昏風日人囂極鴈鵝尋河著(音斫)繩墨詩思畧無多

　　次韻蓋郎中率郭郎中休官二首

　　仕路風波雙白髮閒曹笑傲兩詩流故人相見自青眼
新貴即今多黑頭桃葉栁花明曉市荻芽蒲笋上春洲
定知聞健休官去酒戸家園得自由(郭文時御道中野服過親黨飯頗為
分䑓御史所訶故有此句)

　　世態已更千變盡心源不受一塵侵(一作險阻艱難親得力是非憂樂飽

經心)青春白日無公事紫燕黄鸝俱好音付與兒孫知伏
臘聽教魚鳥逐飛沈黄公壚下曾知味定是逃禪入少
林

　　和張沙河招飲

　　張侯耕稼不逢年過午未炊兒女煎腹裏雖盈五車讀
囊中能有幾錢穿况聞緼素尚黄葛可怕雪花鋪白氈
誰料丹徒布衣侶今朝忽有酒如川

　　閏月訪同年李夷伯子真於河上子真以詩謝次

韻

　　十年不見猶如此未覺斯人歎滯留白璧明珠多按劒
濁涇清渭要同流日晴花色自深淺風軟鳥聲相應酬
談笑一樽非俗物對公無地可言愁

　　乞猫

　　秋來鼠輩欺猫死窺甕翻盤攪夜眠聞道貍奴將數子
買魚穿栁聘銜蟬

　　書扇


　　魯公筆法屋漏雨未减右軍錐畫沙可惜團團新月面
故教零亂黒雲遮

　　次韻郭右曹

　　閱世行將老斵輪那能不朽見仍雲歲中日月又除盡
聖處工夫無半分秋水寒沙魚得計南山濃霧豹成文
古心自有著鞭地尺璧分隂未當勤

　　次韻元日

　　㑹朝四海登圖籍絳闕青都想盛容春色已知回寸草

霜威從此霽寒松飲如嚼蠟初㤀味事與浮雲去絶蹤
四十九年蘧伯玉聖人門户見重重

　　和荅李子真讀陶庾詩

　　樂易陶彭澤憂思庾義城風流掃地盡詩句識餘情徃
者不再作前賢畏後生君宜得意處此意少人明

　　次韻荅栁通叟求田問舍之詩

　　少日心期轉繆悠蛾眉見妬且障羞但令有婦如康子
安用生兒似仲謀横笛牛羊歸晩徑捲簾𤓰芋熟西疇

功名可致猶回首何况功名不可求

　　催公靜碾茶

　　雪裏過門多惡客(不飲者為惡客出元次山集中)春隂只惱有情人睡
魔正仰茶料理急遣溪童碾玉塵

　　用前韻戲公靜

　　偶逢擕酒便與飲竟别我為何等人兔月龍團不當惜
長卿消渴肺生塵

　　和謝公定河朔漫成八首


　　急雨長風溢兩河欣然河伯順風歌行觀東海方存少
不以黄流更自多

　　直渠殺勢煩才吏機器爬沙聚水兵河面常從天上落
金堤千里䕶都城

　　直令南越還歸帝誰為匈奴不敢王願見推財多卜式
未須算賦似桑羊

　　萊公廟畧傳耆舊韓令風流在井疆安用鳴鼛增漢壘
不妨羅拜下諸羌


　　漢時水占十萬頃官寺民居皆濁河豈必九渠亡故道
直縁穿鑿用功多

　　虜庭數遣林牙使羌種來窺鴈塞耕壯士看天思上策
月邊鳴笛為誰横

　　蛛䝉黄畫屏初暗塵澁金門鎖不開六十餘年望琱輦
赭袍曾是映宫槐

　　百里棄疆王自直萬金捐費物皆春須令牧馬甘踰幕
更遣彎弓不射人


　　武陵

　　武陵樵客出桃源自許重遊不作難却覓洞門煙鎖斷
歸舟風月夜深寒

　　過平輿懷李子先時在并州

　　前日幽人佐吏曹我行堤草認青袍心隨汝水春波動
興與并門夜月高世上豈無千里馬人中難得九方臯
酒船魚網歸來是花落故溪深一篙

　　謝曉純送衲韤


　　剗草曾升馬祖堂暖窗接膝話還鄉贈行百衲兜羅韤
處處相隨入道場

　　避暑李氏園二首

　　李侯别館鎖春隂花徑吹香可細尋迸笋侵階藤倒架
主人重為費千金

　　荷氣竹風宜永日氷壺凉簟不能回題詩未有驚人句
㑹喚謫仙蘓二來

　　戲題大年防禦蘆鴈


　　揮毫不作小池塘蘆荻江村落鴈行雖有珠簾藏翡翠
不忘煙雨罩鴛鴦

　　平原宴坐二首(公擇)

　　老作儒生不解事江南有田歸荷鉏北窗風來舉書葉
猶自勸人勤讀書

　　黄落委庭觀元州蟲聲日夜戒衣裘金錢滿地無人費
一斛明珠薏苡秋

　　次韻舎弟題牛氏園二首(六言)


　　春與園林共催人將蜂蝶俱來樽前鳥歌花舞歸路星
翻漢回

　　春事欲了鸎催主人雖貧燕來玉燭傳盃未厭金吾靜
夜驚回

　　謝送宣城筆

　　宣城變樣蹲(一作尊)鷄距諸葛名家捋(一作將)鼠鬚一束喜
從公處得千金求買市中無漫投墨客摹科斗勝與朱
門飽蠧魚愧我初非草𤣥手不將閒寫吏文書


　　王彦祖惠其祖黄州制草書其後

　　脫畧㸔時輩諸君等發䝉董狐常直筆汲黯少居中鵩
入遷臣舍烏號厭世弓平生有嘉樹猶起九原風

　　寄懷公壽

　　好賦梁王在日邊重簾複幕鎖神仙莫因酒病踈桃李
且把春愁付管絃愚知相懸三十里榮枯同有百餘年
及身強健且行樂一笑端須直萬錢

　　以金沙酴醾送公壽


　　天遣酴醾玉作花紫綿揉色染金沙憑君著意樽前㸔
便與春工立等差

　　同劉景文遊郭氏西園因留㝛

　　人居城市虛華館秋入園林著晩花落日臨池見科斗
必知清夜有鳴蛙

　　張仲謀家堂前酴醾委地

　　沈水衣籠白玉苗不䝉湔拂苦無聊煩君斫取西莊栁
扶起春風十萬條


　　贈陳元輿祠部

　　武成園木鎖中秋乆得汀州刺史遊招喚丁寜方邂逅
誰言天網漏吞舟

　　和陳君儀讀楊太真外傳五首

　　朝廷無事君臣樂花栁多情殿閣春不覺胡雛心暗動
(一作付與山河買忠義)綺羅翻(一作更)作墜樓人

　　扶風喬木夏隂合斜谷鈴聲秋夜深人到愁來無處㑹
不闗情處總傷心


　　梁州一曲當時事(一作開元夢)記得曽拈玉笛吹端正樓空
春晝永小桃猶學淡燕支

　　高麗條脱琱紅玉(一作一雙條脫玻瓈玉)邏逤琵琶撚緑絲(一作三尺
琵琶緑繭絲)蛛網屋煤昏故物(一作脂澤歇)此生唯有夢來時

　　上皇曽御昭儀傳鏡裏觀形只眼前養得禄兒傾四海
千秋更有一伶𤣥

　　讀曹公傳(并序)

　　曹公自以勲高宰衡文對西伯蟬蛻揖讓之中而用

漢室於家巷更黨錮之災義士忠臣耘除畧盡獻靈
之間北面朝者拱而觀變漢魏何擇焉彼見宗廟社
稷之無與也執太阿而用其穎以司一世之命左右
無不得意引後宮於鈇鉞如刈蒲茅夫匹婦婢使得
罪家人猶為謝過而親北面受命之君自以為未知
死所嗚呼厲憐王其誰曰過言雖然終已恭讓腹毒
而色取仁任丕以易漢姓者何也漢之末造雖得罪
於社稷骨鯁之臣而猶不得罪於民故猶相與愛其

名耳余聞曰道揆以上惠不足而明有餘不在社稷
而數有功粢盛殆其不繼哉感之作曹公詩一章

　　南征北伐報功頻劉氏親為魏國賔畢竟以丕成霸業
豈能於漢作純臣兩都秋色皆喬木二祖恩波在細民
駕馭英雄雖有術力扶宗社可無人

　　雜詩

　　古風蕭索不言歸貧賤交情富貴非世祖本無天下量
子陵何慕釣魚磯


　　同謝公定擕書浴室汶師置飯作此

　　竹林風與日俱斜細草猶開一兩花天上歸來對書客
愧勤僧飯更煎茶(客一作巻)

　　謝人惠茶

　　一規蒼玊琢蜿蜒藉有佳人錦段鮮莫笑持歸淮海去
為君重試大明泉

　　暮到張氏園和壁間舊題

　　邵平不見見園瓜三徑還尋二仲家莫道暫來無所得

未秋先見碧蓮華

　　從人求花

　　舎南舎北鵓姑啼體中不佳隂雨垂欲向黄梅問消息
背隂合有兩三枝

　　楙宗奉議有佳句詠泠庭叟野居庭堅於庭叟有
十八年之舊故次韻贈之庭叟有佳侍兒因早
朝而逸去其後廼揷椒藩甚嚴宻

　　城西泠叟半忙閒人道王陽得早還四望樓臺皆我有

一原花竹住中間初無狗盗窺籬落底事蛾眉失鎖闗
每為朝天三十里時時驚枕夢催班

　　李濠州挽詞二首

　　循吏功名兩漢中平生風義最雍容魚遊濠上方云樂
鵩在承塵忽吿凶掛劒自知吾已許脱驂不為涕無從
百年窮達都歸盡淮水空圍墓上松

　　禮數最優徐孺子風流不减謝宣城那知此别成千古
未信斯言隔九京落日松楸隂隧道西風簫鼔送銘旌

善人報施今如此隴水長寒嗚咽聲

　　寄家

　　近别幾日客愁生固知逺别難為情夢囘官燭不盈把
猶聽驕兒索乳聲

　　衛南

　　今年畚鍤棄春耕折葦枯荷繞壞城白鳥自多人自少
汚泥終濁水終清沙埸旗鼔千人集漁户風煙一笛横
唯有鳴鴟古祠栢對人猶是向時情


　　酒

　　江形圜似阮家盆山勢岑如北海樽户有浮蛆春盎盎
雙松一路醉鄉門

　　急雪寄王立之問梅花

　　紅梅雪裏與蓑衣莫遣寒侵鶴膝枝老子此中殊不淺
尚堪何遜作同時

　　又寄王立之

　　南人羇旅不成歸夢遶南枝與北枝安得孤根連夜發

要當雪月並明時

　　歲寒知松栢

　　松栢天生獨青青貫四時心藏後凋節歲有大寒知慘
淡氷霜晩輪囷澗壑姿或容螻蟻穴未見斧斤遲摇落
千秋靜婆娑萬籟悲鄭公扶貞觀已不見封彞

　　效進士作觀成都石經詩

　　成都九經石歲乆麝煤寒字畫參工拙文章可鑒觀危
邦猶勸講相國校雕刋羣盜煙塵後諸生竹帛殘王春

尊孔氏乙夜詔甘盤願比求諸野成書上學官

　　送徐景道尉武寜二首

　　李苦少人摘酒醇無巷深當官莫避事為吏要清心葛
藟松千尺寒泉綆百尋公朝有汲引吾子茂徽音

　　黄綬補一尉還依水竹居身隨南渡馬書寄北來魚風
俗譜鄰並艱難試事初官閒莫歌舞教子誦詩書

　　杜似吟院兩首

　　日長吟院無公事燕入花開必有詩莫道南風吹鴈去

春來亦有北風時

　　吟院虚明如畫舫想成檻外是長江杜郎忽作揚州夢
雨帶風沙打夜窗

　　奉送劉君昆仲

　　遊子歸心日夜流南陔香草可晨羞平原曉雨半槐夏
汾上午風初麥秋鴻鴈要須翔集早鶺鴒無憾急難求
欲因行李傳家信姑射山前是晉州

　　勸交代張和父酒


　　風流五日張京兆今日諸孫困小官作尹大都如廣漢
畫眉仍復近長安三人成虎事多有衆口鑠金居自寛
酒興情親俱不淺賤生何取罄交歡

　　楊樸墓

　　三尺孤墳一布衣人言無復似當時千秋萬歲還來此
月笛煙莎世不知(楊樸喜吹笛嘗作莎詩極工)

　　次韻李士雄子飛獨遊西園折牡丹憶弟子竒二
首


　　西園春色才桃李蜂已成圍蝶作團更欲開花比京洛
放教姚魏接山丹

　　桃李隂中五兄弟扶將白髮共傳杯風吹一鴈忽南去
空得平安書信回

　　戲和舎弟船埸探春二首

　　雨餘禽語催天曉月上梨花放夜䦨莫聽遊人待妍暖
十分傾酒對春寒

　　百舌解啼泥滑滑忽成風雨落花天城南一段春如錦

喚取詩人到酒邊

　　戲荅李子真河上見招來詩頗誇河上風物聊以
當嘲云

　　渾渾舊水無新意漫漫黄塵涴白鷗安得江湖忽當眼
卧聽禽語信船流

　　同景文丈詠蓮塘

　　塘上鈎簾對晩香半斜紅日已侵牀江妃羞出凌波韤
長在高荷扇影凉(凉當作藏)


　　從丘十四借韓文二首

　　吏部文章萬世吾求善本編窺散帙雲窗棐几同安得
見丘遲

　　中有先君手澤丹鉛㸃勘書詩莫惜借行千里他日還
君一鴟

　　次韻題粹老客亭詩後

　　客亭長短路南北衮衮行人那得知惟有相逢即相别
一杯成喜只成悲


　　雙井敝廬之東得勝地一區長林巨麓危峯四環
泉甘土肥可以結茅菴居是在寅山之頦命曰
寅菴喜成四詩逺寄魯直可同魏都士人共和
之(大臨)

　　一溪婉婉如平篆四野青青似畫圖阮客放船迷洞府
化人攜袂到清都山中安用名丞相天下於今得廣居
我即其間構宫室預愁帝夢有華胥

　　山前有路到華胥下即乾坤極海隅西接洞庭開曉楚

東傾彭蠡浸晴呉四時更代觀形化萬物推移見尾閭
此世人人少閒暇每攜樽酒自看書

　　手把齊民種蒔書莎衫臺笠事耘鉏夏栽醉竹餘千个
(五月十三日竹醉)春糞辰瓜滿百區(𤓰辰日種)早秫旋舂嘗麴蘖新
粱炊熟自樵蘓日西杖屨行山口招得鄰丁作飲徒

　　招得鄰丁作飲徒山家肴蔌蓋胥踈就根煨笋連黄籜
和蒂裁瓜帶緑鬚羮熟澤中親射鴈膾成溪上自罾魚
逺懷羊仲荒三徑能似林間今日無


　　次韻寅菴四首

　　四詩説盡菴前事寄逺如開水墨圖畧有生涯如谷口
非無卜肆在成都旁籬榛栗供賔客滿眼雲山奉宴居
閒與老農歌帝力年豐村落罷追胥

　　兄作新菴接舊居一原風物萃庭隅陸機招隠方傳洛
張翰思歸正在呉五斗折腰慚僕妾幾年合眼夢鄉閭
白雲行處應垂淚黄犬歸時早寄書

　　大若塘邊獨網魚小桃源口帶經鋤詩催孺子成雞柵

茶約鄰翁掘芋區苦楝狂風寒徹骨黄梅細雨潤如酥
此時睡到日三丈自起開闗招酒徒

　　未怪窮山寂寞居此情常與世情踈誰家生計無閒地
大半歸來已白鬚不用㸔雲眠永日㑹思臨水寄雙魚
公私逋負田園薄未至妨人作樂無

　　送楊瓘鴈門省親二首(從予學易業未成辭歸)

　　執㦸老翁年七十人㸔生理亦無聊草𤣥事業窺周易
作賦聲名動漢朝今見逺孫勤翰墨還持遺藳困簞瓢

三年鄉杖趨晨鼓一日邊城聽夜刁野飯盈盤厭葱韭
春風半道解狐貂歸時定倒迎門屣問鴈安能學度遼
蜀客出衰世獨升鄒魯堂蚊虻觀得失虎豹擅文章吾
子已強學草𤣥宜不忘江河須畎澮松栢要氷霜馬策
路千里鴈門書數行㫖甘君有婦尺壁愛分光

　　次韻謝公定王世弼贈荅二絶句

　　何用苦吟肝腎愁但知把酒更無憂聲名本不闗人事
㸔取青門一故侯


　　酒因咀嚼還知味詩就呻吟不要工王謝風流㸔二妙
病夫直欲卧牆東

　　次韻公定世弼登北都東樓四首

　　日著欄干角風吹濯澣衣喜同王季哲更得謝𤣥暉清
興俱不淺長吟無用歸月明南北道猶見驛塵飛

　　真皇多廟勝仁祖用功深卜宅遷九鼎破胡藏萬金百
年休戰士當日縱前禽欲斷匈奴臂不如留此心

　　都城礙飛鳥軍幕卧貔貅紫葚知蠶老黄雲見麥秋接

天雙闕起伏地九河流耆老深望幸鑾輿不好遊

　　漢皇勤逺畧晩節相千秋不足中原地猶思一戰收聖
朝方北頋斜日倚東樓廟筭知無敵寒儒浪自愁

　　李右司以詩送梅花至潞公予雖不接右司想見
其人用老杜和元次山詩例次韻

　　凡花俗草敗人意晩見瓊蕤不恨遲江左風流尚如此
春功終到歲寒枝

　　次韻張祕校喜雪三首


　　落月煙沙靜渺然好風吹雪下平田瓊瑶萬里酒増價
桂玉一炊人少錢學子已占秋食麥廣文何憾客無氈
睡餘強起還詩債臘裏春初未隔年

　　巷深朋友稀來徃日晏兒童不掃除雪裏正當梅臘盡
民饑可待麥秋無寒生短棹誰乗興光入踈櫺我讀書
官冷無人供美酒何時却得步兵厨

　　滿城樓觀玊闌干小雪晴時不共寒潤到竹根肥臘筍
暖開蔬甲助春盤眼前多事觀遊少胷次無憂酒量寛

聞説壓沙梨已動㑹須鞭馬蹋泥㸔

　　呻吟齋睡起五首呈世弼

　　棐几坐清晝博山凝妙香蘭芽依客土栁色過鄰牆巷
僻過從少官閒氣味長江南一枕夢高卧聽鳴榔

　　學省非簿領卧痾常閉闗雨餘樓閣靜風晩鳥烏還賞
逐四時改心安一味閒古人雖已往不廢仰高山

　　蔬食吾猶飽曲肱哦古今酒傾因好事絃絶為知音妬
蘖長春木爭巢喧暮禽長懷阮校尉北望首陽岑


　　已把社公酒春寒那得嚴厭聽鵶啄雪喜有燕穿簾璞
玉深藏器囊錐立見尖兒時愛談道今日口如箝

　　牆下蓬蒿地兒童課剪除蔓萵隨分種杞菊未須鉏河
水傳烽火交州報捷書無能落閒處慚愧飽春蔬

　　送蛤蜊與李明叔諸君

　　雪屋吹燈然豆萁古來壯士亦長饑廣文不得載酒去
且詠太𤣥庖蛤蜊

　　戲贈世弼用前韻


　　盗跖人肝常自飽首陽薇蕨向來饑誰能著意知許事
且為元長食蛤蜊

　　世弼病方家不善論蛤蜊之功戲荅

　　伯樂無傳驥空老重華不見士長饑從來萬事乖名實
豈但藥翁論蛤蜊

　　次韻師厚萱草

　　從來占北堂雨露借恩光與菊亂佳色共葵傾太陽人
生眞苦相物理忌孤芳不及空庭草榮衰可兩忘


　　次韻師厚雨中晝寢憶江南餅麴酒

　　雨砌無車馬風簾洒靜便忽思江外酒凖擬醉時眠隠
几唯觀化開書屢絶編遥知煙渚夢遣騎喚漁船

　　和師厚郊居示里中諸君

　　籬邊黄菊闗心事窗外青山不世情江橘千頭供歲計
秋蛙一部洗朝酲歸鴻往燕競時節宿草新墳多友生
身後功名空自重眼前樽酒未宜輕

　　和師厚秋半時復官分司西都


　　遥知得謝分西洛無復肯彈冠上塵園地除瓜猶入市
水田收秫未全貧杜陵白髮垂垂老張翰黄花句句新
還與老農爭坐席青林同社賽田神

　　和外舅夙興三首(寓大雲寺作)

　　瓜蔓已除壟苔痕猶上牆蓬蒿貪雨露松竹見氷霜巻
幔天垂斗披衣日在房無詩歎不遇千古一潛郎

　　風烈僧魚響霜嚴郡角悲短童疲洒掃落葉故紛披水
凍食鮭少甕寒浮蟻遲朝陽烏鳥樂安穏託禪枝


　　暑逐池蓮盡寒隨塞鴈來衣裘雖得暖狐貉正相哀僧
汲轆轤曉車鳴闗鏁開不因朝鼓起來帙亂書堆

　　陪謝師厚遊百花洲槃礴范文正祠下道羊曇哭
謝安石事因讀生存華屋處零落歸山丘為十
詩

　　憶在昭陵日傾心用老成功歸仁祖廟政得一書生

　　羊生但著鞭勿哭西州門故有不亡者南山相與存

　　慶州自不惡籍甚載聲華忠義可無憾公今有世家


　　公歸未百年鸛巢荒古屋我吟殄瘁詩悲風韻喬木

　　傷心祠下亭在時公燕處臨水不相猜江鷗㑹人語

　　公有一杯酒與人同醉醒遺民能記憶欲語涕飄零

　　委徑問謡俗高丘省佃作昔遊非茍然今花幾開落

　　在昔實方柄成功見圓機九原尚友心白首要同歸

　　人去洲渚在春回花草斑清談值淵對發興如江山

　　落日銜城壁祠東更一遊悲來惜酒少安得董糟丘

　　和師厚接花


　　妙手從心得接花如有神根株穰下土顔色洛陽春雍
也本犁子仲由元鄙人升堂與入室只在一揮斤

　　和師厚栽竹

　　大隠在城市此君眞友生根須辰日斸笋要上番成龍
化葛陂去鳳吹阿閣鳴草荒三徑斷歲晩見交情

　　次韻外舅謝師厚喜王正仲三文奉詔禱南岳囘
至襄陽捨驛馬就舟見過三首

　　漢上思見龎徳公别來悲歎事無窮聲名籍甚漫前日

鬚鬢索然成老翁家釀已隨刻漏下園花更開三四紅
相逢不飲未為得聽取百鳥啼怱怱

　　能來問疾好音傳蹇步昏花當日痊烹鯉得書增目力
呼兒扶立候門前遊談取重慚犀首居物多贏昧計然
惟有交親等金石白頭忘義復忘年

　　語言少味無阿堵冷(一作氷)雪相㸔有此君燈火詩書如
夢寐麒麟圖畫屬浮雲平章息女能為婦歡喜兒曹解
綴文憂樂同科惟石友别離空復數朝曛


　　百花洲雜題

　　范公種竹水邊亭漂泊來遊一客星神理不應從此盡
百年草樹至今青

　　竹下把酒

　　竹下傾春酒愁隂為我開不知臨水語更得幾回來

　　砌䑓曉思

　　目極江南千里春誰今洒筆可招魂向人猶作故時面
翠竹蒼煙一萬根


















　　山谷外集巻六

