







　　欽定四庫全書

　　山谷年譜巻一

　　宋　黄㽦　撰

　　慶厯五年乙酉

　　先生是歲癸未月丙寅日壬辰時生於分寧縣修水
故居(葢六月十二日)

　　皇祐三年辛卯

　　先生是歲巳能作詩世傳七歲作牧童詩云騎牛逺

逺過前村吹笛風斜隔岸聞多少長安名利客機關
用盡不如君　已載桐江詩話

　　右蜀本詩集舊譜任氏専為文集詩注故它皆
不録今之譜倣編年凡先生書啟雜文及諸家
雜説可以互見歲月者不敢不廣記備載亦或
重複寧失之繁庶覽者有所據依焉

　　皇祐四年壬辰

　　先生是歲作詩送人赴舉有云送君歸去玉帝前若

問舊時黄庭堅謫在人間今八年　巳載西清詩話

　　嘉祐四年己亥

　　先生是歲以後游學淮南

　　按建中靖國元年五月癸未先生跋王子予外
祖劉仲更墨蹟云庭堅年十五六時游學淮南
蓋是時先生母舅李公擇在淮南詳見後注公
擇名常子予名雩

　　嘉祐六年辛丑


　　先生是歲在淮南

　　先生有作二室墓誌云庭堅年十七從舅氏李
公擇學於淮南始識孫公得聞言行之要啟迪
勸奬使知向道之方者孫公為多孫公憐其少
立故以蘭溪歸之又有和答莘老見贈詩云往
歲在辛丑從師海瀕州莘老名覺

　　溪上吟

　　清江引　元注時年十七


　　右二詩見豫章外集其後如叔父幼子晬日詩
則又别集所載今蜀本止用文集亦恐家藏遺
藁及士大夫之所藏者蜀中或未盡見今但欲
參攷歲月則不敢有所決擇去取悉附于後
按趙伯山中外舊事云先生少有詩名未入館
時在葉縣大名德州德平詩已卓絶後以史事
待罪陳留偶自編退聽堂詩初無意盡去少作
胡直孺少汲建炎初帥洪州首為先生類詩文

為豫章集命洛陽朱敦儒山房李彤編集而洪
炎玉父専其事遂以退聴為斷以前好詩皆不
收而不用呂汲公老杜編年為法前後參錯殊
抵迕也

　　&KR1228;嘗聞先人言先祖尚書(諱字見于晬日詩注)少䝉先
生友愛蓋嘗編類詩文今家問中先生晩年
答書有云詩文乆欲令寫寄亦為念九三七
書字多誤故未能就後有可委之信或寄草

本來彼可自抄也此帖尚有墨蹟可攷獨恨

　　(闕)　　　　　　　　　　　　　　本可
據今所傳豫章文集即洪氏所次而先生平
生得意之詩及嘗手寫者多在外集㽦竊識
之後見晉陵尤公袤亦疑編次之未當㽦即
具以所聞對公擊節三歎蓋前輩讀書精確
自具眼目如此㽦嘗攷洪氏李氏舊編洪氏
則以古風二首為首不及古賦楚詞而李氏

所編文集則第一巻首載古賦楚詞第二巻
方及古詩乃以贈别李次翁為首而古風二
首反寘之巻末至外集第五巻題目之首獨
注行役并雜體詩六字竟莫詳其編次綱目
所在但分古詩律詩而於外集之末跋云彤
曩聞先生自巴陵取道通城入黄龍山盤礴
雲牕為清禪師徧閲南昌集自有去取仍改
定舊句彤後得此本於交游間用以是正其

言非予詩者五十餘篇彤亦嘗見於他人集中
輒已除去共稱不用者後學安敢棄遺今外集
十一巻至十四巻是也又於第十四巻後跋云前
集内休亭賦墨戲賦白山茶賦木之彬彬悲秋演
雅次韻荅王慎中題張澄居士隠居三首題少章
寄寂齋謝從善司業送惠山泉送劉士彦赴福
建運判論語斷篇皆屬先生晚年刪去觀其去
取之閒止據此而已則蜀本詩集任氏所注搜

校之功不為小補㽦今所編不得不以歲月為
次故具載李氏所䟦而或者復病其諸集互載
後學不見各人詮次之意㽦於是各書元載外
集别集今附于下則雖素所未讀一見亦昭然
矣至於句中之眼言外之意觀者當自得之

　　題東寺柱(康州詩)

　　康州諱庶字亞夫先生之父終于康州守此詩載
豫章文集第十一巻元次和涼軒二首後今任氏

所次和涼軒二首在崇寧二年然康州作詩歲月
在前已不可攷其寺見有先生所書石刻亦不載
歲月不敢寘諸巻末謹附于此

　　嘉祐八年癸卯英廟登極

　　先生是歲以鄉貢進士入京師

　　治平元年甲辰

　　先生是歲春以赴禮部試嘗留京師

　　先生有作王力道墓誌銘云比歲以鄉舉士俱集

京師甲辰丁未歲相從也盖先生登第于次舉丁
未歲先生初冠鄉士省試後與喬希聖諸公待榜
相傳先生復在魁列同舍置酒為慶未幾有僕被
髮大呼而入舉三指以示衆問之乃喬與同舍三
人中選先生則不預也座上諸客悉皆散去至有
流涕者獨先生飲酒自若又與希聖同出觀榜愠
結之色畧不少見喬嘗與孫莘老言而重之

　　治平三年丙午


　　先生是秋再赴鄉舉詩以野無遺賢命題主文衡者
廬陵李詢讀先生詩中兩句云渭水空藏月傅巖深
鎖煙擊節稱賞以謂此人不惟文理冠埸異日當以
詩名擅四海先生遂膺首選

　　先生本傳云治平中兩首鄉薦蓋通前舉而言
也詢字仲同登皇極巳卯歲科後以奉議郎致
仕見周益公必大跋　山谷先生與李彦誠帖
彦誠名忱蓋仲同之孫亦登科元祐六年為洪

州獄掾與先生以丗契交遊備載書帖云

　　觀叔祖少卿奕棊

　　少卿諱淳字元之終於太常少卿此詩蓋是聚
族居鄉日先生所作故凡諸父昆弟相與題詠
賡唱不可繫以歲月者悉附于早年鄉居之時
至于鄉曲朋舊亭館等詩亦併附于此

　　次韻十九叔父臺源

　　叔父諱襄字聖謨别號臺源先生


　　次韻叔父臺源歌

　　南屏山　元題次韻和臺源篇九首

　　七臺峯

　　七臺溪

　　疊屏巖

　　靈夀臺

　　僊橋洞

　　靈椿臺


　　雲濤石

　　羣玉峯

　　次韻叔父聖謨詠鸎遷谷

　　叔父釣亭

　　巖下放言五首

　　息暑巖

　　博山臺　巳上二十一篇並元載外集

　　用幾復韻伯氏思堂


　　幾復名介豫章西山人先生作幾復墓誌載幾
復年甚少則有意於六經方士大夫未知讀莊
老時幾復為余言云云則是幾復與先生少年
交游蓋幾復自熙寧九年同學究出身為長樂
尉廣州教授楚州推官知四㑹縣仕於嶺南者
十年元祐三年沒于京師故以至樂詞讀莊子
詩係於先生居鄉之日而它詩歲月不可攷者
悉附于後


　　至樂詞寄黄幾復

　　録夢篇

　　幾復讀莊子戲贈

　　讀書呈幾復二首

　　阻水呈幾復二首

　　漫書呈幾復三首

　　留幾復飲

　　再留幾復


　　擬古樂府長相思寄黄幾復

　　古樂府白紵四時歌

　　贈别幾復

　　韓信　元注為黄幾復作

　　按蜀本云韓生沈鷙非悍勇俛身跨下眞自重
滕公不斬人未知蕭相自追王始用從来儒者
溺所聞竒兵果斬成安君功成千金購降虜東
面置坐師廣武軍前定策収萬全燕齊爭下如

風旋雖云晚計失踈畧此事已足垂千年君不
見秦丞相衛公子立法治秦薄如紙法行投鼠
不忌器乃是天資少恩爾白頭故人一趙良忠
言過耳棄路旁吾固知功名成敗不足據直觀
古人用心處王直方立之云元豐初山谷過下
邳淮隂廟作以示孫莘老言其太過無含蓄山
谷然之遂改今詩

　　淮隂侯


　　顔闔

　　午寢

　　詩中有二十二年非之句

　　先生早年之詩自溪上吟清江引元注歳月其
後間有可攷者不過得之於詩句中其有舊次
在前亦多居鄉所作本以類相從悉附于
後

　　戲贈諸友　元注時詔下是年科舉故附于此


　　侯元功問講學之意

　　元功名䝉政和六年為中書侍郎

　　新凉示同學　已上二十三篇並元載外集

　　治平四年丁未神廟登極

　　先生是歲春以赴禮部試留京師登張唐鄉榜第三
甲進士第調汝州葉縣尉

　　先生有寄李師載詩云同陞吏部曹往在紀丁
未又有次韻胡彦明同年羈旅京師詩云丁未

同陞鄉里賢

　　初望淮山

　　詩中云風裘雪帽别家林紫燕黄鸝巳夏深三
釜古人干禄意一年慈母望歸心蓋得官歸途
所作歸日當在夏末

　　新息渡淮

　　詩中有京塵無處可軒眉照面淮濵喜自知之
句新息屬蔡州渡淮乃自京回江南之路


　　光山道中　已上三篇元載外集

　　詩中有出門捧檄羞閒友歸夀吾親得解顔之
句

　　夷仲叔父幼子晬日

　　夷仲諱廉終于給事中幼子諱叔敖字嗣深丙
午九月生馬涓榜登第終于戸部尚書先生伯
氏元明嘗跋此詩云嗣深修撰弟初生骨駿神
秀氣見萬里故山谷有此佳句九方臯之風鑒

何其神耶借令見今日忠憤義勇憂國愛君壁
立千仞當有蟠空竒崛之語形容大節建炎二
年十月望日鳳山下森爽臺大臨書元明諱大
臨先生伯氏而在羣從兄弟中第七嘗自號寅
菴見寅菴唱和此詩元載别集

　　悲秋為知命弟作

　　知命諱叔達有詩載集中此篇見載文集

　　寄傅君倚同年


　　君倚名肩娶先生從姑詩中有喜君方策名之
句故附于此

　　贈元發弟

　　元發諱叔度

　　答徳甫弟

　　學許氏說文贈諸弟

　　病嬾　已上四篇並元載外集

　　山谷年譜巻一

