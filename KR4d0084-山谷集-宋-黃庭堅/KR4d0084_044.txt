







　　欽定四庫全書

　　山谷外集巻十四

　　宋　黄庭堅　撰

　　律詩

　　答龍門潘秀才見寄

　　男兒四十未全老便入林泉真自豪明月清風非俗物
輕裘肥馬謝兒曹山中是處有黄菊洛下誰家無白醪
想得秋來常日醉伊川清淺石樓髙


　　寄張仲謀次韻

　　風力蕭蕭吹短衣茅簷霜日淡暉暉天寒塞北鴈行落
嵗晚大梁書信稀湖稻初舂雲子白家雞正有槀頭肥
割鮮炊黍尋前約公事可來君不違

　　客自潭府來稱明因寺僧作靜照堂求予作

　　客從潭府渡河梁籍甚傳誇靜照堂正苦窮年對塵土
坐令合眼夢湖湘市門曉日魚蝦白隣舍秋風橘柚黄
去馬來舟爭嵗月老僧元不下胡牀


　　雜詩七首

　　此身天地一蘧廬世事消磨綠鬢踈畢竟幾人真得鹿
不如終日夢為魚

　　營巢燕燕幾時休在處成家春復秋嵗嵗自來還自去
主人無厭客無求

　　館甥宮裏歎才難當日同朝聴百官光武早知堯舜事
只今那得子陵灘

　　少年不愛萬金身歌舞尋春愁送春滿眼紛華心寂寞

長安市上酒家人

　　薰爐茶鼎偶然同晴日鴉啼杮葉風萬事盡還麴居士
百年常在大槐宮

　　古屋清寒雪未銷小窗晴日展芭蕉酸甘荔子嘗春酒
更碾新芽薦菊苖

　　碧窗凉簟唯便睡露井無塵䕃綠槐夢入醉鄉猶病渴
轆轤聲到枕邊來

　　飲韓三家醉後始知夜雨


　　醉臥人家久未曽偶然樽俎對青燈兵厨欲罄浮蛆甕
饋婦初供醒酒冰(予常醉後字水晶鱠為醒酒冰酒徒皆以為知言)

　　只見眼前人似月豈知簾外雨如繩浮雲不負青春色
未覺新詩减杜陵

　　張仲謨許送河鯉未至戲督以詩

　　浮蛆琰琰動春醅張仲臨津許鱠材鹽豉欲催蓴菜熟
霜鱗未貫柳條來日晴魚網應曽㬠風軟河冰必暫開
莫誤曉窗占食指仍須持取報章囘


　　和答張仲謨泛舟之詩

　　雲容天影水中搖分坐船舷似小橋聯句敏於山吐月
舉觴疾甚海吞潮興來活臠牛心熟醉罷紅鑪鴨脚焦
公子翩翩得真意馬蹄塵裏有嘉招

　　食瓜有感

　　暑軒無物洗煩蒸百菓凡材得我憎蘚井筠籠浸蒼玉
金盤碧筯薦寒冰田中誰問不納履坐上適來何處蠅
此理一盃分付與我思明哲在東陵


　　道中寄公壽

　　坡陁羸馬暮雲昏苦憶兎園髙帝孫子舍芝蘭皆可佩
後房桃李總能言鞦韆門巷火新改桑柘田園春向分
病酒相如在行役梁王誰與共清樽

　　行邁雜篇六首

　　簇簇深紅間淺紅苦才多思是春風千村萬落花相照
盡日經行錦繡中

　　白白紅紅相間開三三五五踏青來戲隨蝴蝶不知逺

驚見行人笑却囘

　　村落人家桃李枝無言氣味亦依依可憐憔悴蓬蒿底
蜂蝶不知春又歸

　　杏村桃塢春三月少有人家不出遊一顧雖無傾國色
千金肯為使君留

　　滿院青楊吐白緜未多柳絮解漫天野人豈㑹斷優劣
只問牀頭沽酒錢

　　十日狂風桃李休常因酒盡覺春愁泰山為肉釀滄海

料得人間無白頭

　　去賢齋

　　爭名朝市魚千里觀道詩書豹一斑末俗風波尤浩渺
古人廉陛要躋攀螗螂怒臂當車轍鸚鵡能言著鏁闗
顧我安知賢者事松風永日下簾間

　　粹老家隔簾聴琵琶

　　馬卿勸客且無喧請以侍兒臨酒樽糚罷黄昏簾隔靣
曲終清夜月當軒(一作一曲明妃愁絶塞數聲啄木響春山借一韻)絃絃不亂

撥來往字字如聞人語言千古胡沙埋妙手(一作質)豈如
桃李在中園

　　江南

　　夢寐江南未得歸清波鷠子上鈎肥五年身屬官倉米
輸與漁人坐釣磯

　　道中寄景珍兼簡庾元鎮

　　傳語濠州賢刺史隔年詩債幾時還因循樽俎踈相見
棄擲光隂只等閒心在青雲故人處身行紅雨亂花間

遙知别後多狂醉惱殺江南庾子山

　　次韻景珍酴醿

　　莫惜金錢買玉英擔頭春老過清明天香國豔不著意
詩社酒徒空得名及此一時須痛飲巳拚三日作狂酲
濠州園裏都開盡腸斷蕭蕭雨打聲

　　呈馬粹老范徳孺

　　潁上相逢杏始青爾來瓜壟有新耕四時為嵗巳中半
萬物得秋將老成日永清風搖麈尾夜䦨飛雹落棊枰

兩㕔未覺過從數政以頑踈累友生

　　謝張仲謀端午送巧作

　　君家玉女從小見聞道如今畫不成剪裁似借天女手
萱草石榴偏眼明

　　送張子列茶

　　齋餘一椀是常珍味觸色香當幾塵借問深禪長不臥
何如官路醉眠人

　　三月壬申同(闕)　　　觀淨名寺經藏得𢎞明禁

中沈炯同庾肩吾諸人游明慶寺詩次韻奉呈二
公(鷲道三層㙮菴固一重堂馴鳥逐齋磬狎獸繞禪牀摘菊山無酒然松夜有香幸得聞髙勝於
此憲空王)

　　祕藏開新譯天花雨舊堂證經多寶㙮寢疾淨明牀鳥
語雜歌頌蛛絲凝篆香同游得趙李談道過何王(凝一作疑)

　　雨過至城西蘇家

　　飄然一雨洒青春九陌淨無車馬塵漸散紫煙籠帝闕
稍囘晴日麗天津花飛衣袖紅香濕柳拂鞍韉綠色勻

管領風光唯痛飲都城誰是得閒人

　　謝仲謀示新詩

　　贈我新詩許指瑕令人失喜更驚嗟清於夷則初秋律
美似芙蓉八月花采菲直須論下體鍊金猶欲去寒沙
唐朝韓老誇張籍定有雲孫作世家

　　十月十五早飯清都觀逍遙堂

　　心遊魏闕魚千里夢覺邯鄲黍一炊疏食菜羮吾亦飽
逍遙堂下葉辭枝


　　紅蕉洞獨宿

　　南牀髙臥獨逍遙真感生來不易銷枕落夢魂飛蛺蝶
燈殘風雨送芭蕉永懷玉樹埋塵土何異䝉鳩掛葦苕
衣笐糚臺蛛結網可憐無以永今朝

　　春雪呈張仲謀

　　暮雪霏霏若散鹽湏知千隴麥纎纎夢闌半枕聴飄瓦
睡起髙堂看入簾剩與月明分夜砌即成春溜滴晴簷
萬金一醉張公子莫道街頭酒債添


　　和答劉太博攜家遊廬山見寄

　　緩轡松隂不起塵嵐光經雨一番新遙知數夜尋山宿
便是全家避世人落日巳迷煙際路飛花還報洞中春
可憐不更尋源入若見劉郎想問秦

　　次韻伯氏戲贈韓正翁菊花開時家有美酒

　　鬢髮斑然潘騎省腰圍瘦盡沈東陽茶甌屢煮龍山白
酒椀希逢若下黄烏角巾邊簮鈿朶紅銀盃面凍糖霜
㑹須著意憐時物看取年華不久芳


　　答李康文

　　才甫經年斷來往逢君車馬慰秋思幽蘭被逕聞風早
薄霧乘空見月遲每接雍容端自喜交無早晚在相知
深慙借問談經地敢屈康成入絳帷

　　送彭南陽

　　南陽令尹振華鑣三月春風困柳條攜手河梁愁欲别
離魂芳草不勝招壺觴調笑平民訟賓客風流醉舞腰
若見賢如武侯者為言來仕聖明朝


　　送鄧慎思歸長沙覲省

　　鄧侯過我解新鞿潦倒猶能似舊時西邑初除折腰尉
南陔常詠采蘭詩姓名巳入飛龍榜書信新傳喜鵲知
何日家庭供一笑緑衣便是老萊衣

　　從時中乞蒲團

　　織蒲投我最宜寒正欲隂風雪作團方竹火爐趺坐穏
何如矍鑠跨征鞍

　　戲答諸君追和予去年醉碧桃


　　當時倒著接䍦囘不但碧桃邀我來白蟻撥醅官酒滿
紫綿揉色海棠開

　　雪後登南禪茅亭簡張仲謀二首

　　雪後憑髙望洛都萬峯遮眼白模糊相將閬苑樓臺上
展盡山隂水墨圖

　　風入村墟搖酒斾雲埋行徑罷樵蘇狐裘年少宜追獵
正有飢鷹待一呼

　　景珍太博見示舊唱和蒲萄詩因而次韻


　　映日圓光萬顆餘如觀寶藏隔蝦鬚夜愁風起飄星去
曉喜天晴綴露珠宫女揀枝模錦繡論(一作包)師持味比
醍醐欲收百斛供春釀放出聲名壓酪奴

　　喜念四念八至京

　　朔雪蕭蕭映薄幃夢囘空覺淚痕稀驚聞庭樹鳥烏樂
知我江湖鴻鴈歸拂榻喜開姜季被上堂先著老萊衣
酒樽煙火長相近酬勸從今更不違

　　次韻伯氏寄贈蓋郎中喜學老杜之詩


　　老杜文章擅一家國風純正不攲斜帝閽悠邈開關鍵
虎穴深沈探爪牙千古是非存史筆百年忠義寄江花
潛知有意升堂室獨抱遺編校舛差

　　蓋郎中惠詩有二强攻一老不戰而勝之嘲次韻
解之

　　詩翁琢句玉無瑕淡墨稀行秋鴈斜讀罷清風生麈尾
吟餘新月度簷牙自知拙學無師匠要且強(一作狂)言遮
眼花筆力有餘先示怯真成勾踐勝夫差


　　和呂秘丞

　　北海尊中忘日月南山霧裏晦文章清朝不上九卿列
白髮歸來三徑荒車轍馬蹄踈市井花光竹影照門墻
人間榮辱無來路萬頃風煙一草堂

　　雜詩四首

　　扁舟江上未歸身明月清風作四鄰觀化悟來俱是妄
漸踈人事與天親

　　佛子身歸樂國遊至人神㑹碧天寥劫灰沈盡還生妄

但向平沙看海潮

　　小徳有為因有累至神無用故無功須知廣大精微處
不在存亡得失中

　　黄帝煉丹求子母神農嘗藥辨君臣如何苦思形中事
憂患從來為有身

　　次韻子高即事

　　詩禮不忘它日問文章未覺古人踈青雲自致屠龍學
白首同歸種樹書綠葉青隂啼鳥下游絲飛絮落花餘

無因常得杯中物願作鴟夷載屬車

　　次韻寄藍六在廣陵

　　聖學相期滄海頭當時各倚富春秋班揚文字初無意
滕薛功名自不優焦尾朱絃非衆聴南山白石使人愁
傳聲為向揚州問相憶猶能把酒不

　　再和寄藍六

　　南極一星淮上老承家令子氣横秋萬端只要稱心耳
五鼎何如委吏優海燕催歸人作社江花欲動雨含愁

追思二十年前㑹常棣飄零歎鄂不(一作歎白頭頃從廉叔諸兄游今皆
凋落)

　　戲書效樂天

　　造物生成嵇叔嬾好人容縱接輿狂鳥飛魚泳隨髙下
蟻集蜂衙聴典常母惜此兒長道路兄嗟予弟困冰霜
酒壺自是華胥國一醉從他四大忙

　　余成詩(并序)

　　役者余成忠信不二執鄙事八年未嘗見其過其畏

得而好徳畏不善而慎罰躬行而心安樂問其部伍
蓋自其少時至於今行年六十矣猶一日也察其私
持廉甚謹而逺名吾嘗與僚友論其人雖古之學問
士大夫木強而厚於徳如第五公胡威未能逺過也
此其人豈子夏所謂雖曰未學吾必謂之學矣者乎
吾貧不能脫其役與之同歸江湖之上作詩以識愧

　　丹籍生涯無列鼎白頭忠信可專城自非車騎將軍勢
愧使王尼常作兵(晉王尼為兵大將軍幕府洛中名士王澄胡母輔之皆與尼交將軍聞之

因與尼長假遂得離兵尼字季孫)

　　寄張仲謀

　　好在張公子清秋應苦吟衣穿慈母線囊罄旅人金早
晚辭天闕歸來慰陸沈黄花一樽酒期與爾同斟

　　次韻春遊别說道二首

　　愁眼看春色城西醉夢中柳分榆莢翠桃上竹梢紅燕
濕社翁雨鶯啼花信風别離感貧賤殷子正書空

　　青春倚江閣萬象客愁中江水不勝緑簷花無賴紅攲

斜半簾日留滯一帆風攜手離筵上清樽不易空

　　講武臺南有感

　　月明猶在撘衣竿曉踏臺南路屈盤騶子雨中先馬去
村童煙外倚牆看鴉啼宰木秋風急鷺立漁船野水乾
花似去年堪折贈插花人去涙闌干

　　孫不愚索飲九日酒巳盡戲荅一篇

　　滿眼黄花慰索貧可憐風物逐時新范丹出後塵生釡
郭泰歸來雨墊巾偶有清樽供壽母遂無餘瀝及他人

年豐酒價應須賤為子明年作好春

　　辱粹道兄弟寄書久不作報以長句謝不敏

　　病癖無堪吾懶書交親情分豈能踈深慙煙際兩鴻鴈
遺我罾中雙鯉魚故國青山常極眼今年白髮不勝梳
幾時得計休官去筍葉(闕)　同趂虛

　　和知命招晁道夫叔姪

　　過我諸公子寂廖非世娯茶須親碾試酒可倩行沽日
永烏皮几窗寒竹火爐不來尋翰墨僮僕解揶揄


　　再次韻戲贈道夫

　　名教自樂地思君相與娯囊錐見末疾櫝玉待時沽雨
歇鳴鳩樹薰銷睡鴨爐不來應夢起子學(闕)　揄

　　秋思

　　椎牛作社酒新篘扶老將兒嬉隴頭木落人家見雞犬
曉寒溪口在汀洲無功可佩水蒼玉卒嵗空思狐白裘
身到楚傖非屈宋顧慙疎懶作悲秋

　　希仲招飲李都尉北園


　　曉踏驊騮傍古墻北園同繫紫游韁主人情厚杯無筭
别館春深日正長楊柳隂斜移坐晚酴醿花暗染衣香
夜深恐觸金吾禁走馬天街趁夕陽

　　過西山

　　新春木葉未䝉籠西望天涯幾日通商洛山間白雲起
行歌思見採芝翁

　　夜聞鄰舟崔家兒歌

　　半夜聞歌客寢驚空餘縹緲渡江聲湘妃舞罷波紋冷

月欲銜山天未明

　　重答

　　莫恠東墻擲果頻沈郎眉宇正靑春自言多病腰圍減
依舊瓊林照映人

　　鴻溝(此詩止子産廟乃和李秀才四絶句山谷晚年獨取楊朴墓一首)

　　英雄並世不相容割據山川計亦窮溝水巳東全入漢
淮隂誰復議元功

　　裴晉公書堂


　　裴公入相便論兵躍馬淮西一戰平黄閣不須金印好
却來山下作書生

　　子產廟

　　區區小鄭多君子誰若公孫用意深監巫執節誅腹誹
不除鄉校獨何心

　　見二十弟倡和花字漫興五首

　　落絮遊絲三月候風吹雨洗一城花未知東郭清明酒
何似西窗穀雨茶


　　官駞鳴鐸逐鹽車只見風塵不見花空作江南江北夢
辛夷躑躅倚山茶

　　睡起草𤣥三畝宅無人送酒眼昏花不知誰勸路門講
天上日長坐賜茶

　　鄴城也似洛城闊(闕)　園林學養花欲把一樽隨飲處
(闕)　處處鎖官茶

　　池面白魚吹落絮(闕)　　　退枯花無因光祿賜官酒
且學潞公灌蜀茶


　　九日對菊有懷粹老在河上四首(後二首為琵琶女奴作)

　　月邀棊約屢登臺學省公㕔只對街九日菊花孤痛飲
百端人事可安排

　　黄花節晚猶可惜青眼故人殊未來金蕋飛觴無計(闕)
香鈿滿地始應回

　　憶得舊時重九日紫萸黄菊壓梳釵寒花有意催垂淚
喜鵲無端屢下堦

　　碧窗閒殺春風手古柳啼鶯幾日回縱有黄花堪對酒

應無紅袖與傳杯

　　贈謝敞王博喻

　　髙哉孔孟如秋月萬古清光仰照臨千里特來求驥馬
兩生於此敵黄金文章最忌隨人後道徳無多只本心
(闕)軫斷弦塵漠漠起予(闕)　伯牙琴

　　和荅郭監簿詠雪

　　細學梅花落晚風輕飜柳絮下春空家貧無酒願鄰富
官冷有田知嵗豐夜聴枕邊飄屋瓦夢成江上打船篷

覺來幽鳥語聲樂疑在白鷗寒葦中

　　直舍寄陳子惠

　　廣文賔退下簾重凉氣微生筆硯中不得朱絃寫流水
緑槐隂合鳥呼風

　　和庭誨雨後

　　小霽臥觀書凉軒夏簟舒天青印鳥跡雲黒巻犀渠新
月來髙樹清風轉廣除雨師真解事一為洗空虛

　　和庭誨苦雨不出


　　端舌廣文舍暑服似純綿綠竹塵䝉合紅榴日炙蔫披
襟風入幌灑面雨連天莫惜角巾墊勤來坐馬韀(老杜有兒
去看魚笱人來坐馬韀之句)

　　次韻庭誨按秋課出城

　　風鳴落意地露著晚瓜田官道奔車氣經家煮棗煙穫
人歌挃挃公子騎翩翩旁舍來髙隠明秋願有年

　　大風

　　霜重天髙日色微顛狂紅葉上堦飛北風不惜江南客

更入破窗吹客衣

　　題司門李文園亭

　　白氏草堂元自葺陶家三徑不教荒青蕉雨後開書巻
黄菊霜前碎鵠裳落日看山凭曲檻清風談道據胡牀
此來遂得歸休意却莫飜然起相湯

　　南屏山(以下九首次韻和臺源諸篇)

　　襞積藍光刻削成主人題作正南屏身更萬事巳頭白
相對百年終眼青煙雨數峯當隱几林塘一帶是中庭

紅塵車馬無因到石壁松門本不扃

　　七臺峯

　　欲雕佳句累層巒深愧揮斤斲鼻端作者七人俱老大
昻藏却立古衣冠千年避世市朝改萬籟入松溪澗寒
我有號鐘鎖蛛網何時對汝發清彈

　　七臺溪

　　先生行樂在清溪滿世功名對畫脂一道寒波隨眼淨
百年髙柳到天垂昔人無處問誰氏遺礎有情猶舊基

猿鶴至今煙慘淡賢愚俱盡水漣漪四時相及漏催滴
萬事不疑冰冸澌聊欲烹茶羮杞菊身如桑苧與天隨

　　疊屏巖

　　篁竹參天無人行來游者多蹊自成石屏重疊翡翠玉
蓮蕩宛轉芙蓉城世縁遮盡不到眼幽事相引頗關情
一爐沈水坐終日喚夢鵓鴣相應鳴

　　靈壽臺

　　藤樹誰知先後生萬年相倚共枯榮層臺定自有天地

鼻祖巳來傳父兄虎豹文章藏霧雨龍蛇頭角聴雷聲
何時暫取蒼煙策獻與本朝優老成

　　仙橋洞

　　横閣晴虹渡石溪幾年鑰鎖鎮瑤扉洞中日月真長久
世上功名果是非叱石元知牧羊在爛柯應有看棊歸
若逢白鶴來華表識取當年丁令威

　　靈椿臺

　　固蔕深根且一丘少時嘗(闕)　　　　　　　堂柱

幾嵗經營江漢洲終以不才名四海果然無禍閱千秋
空山萬籟月明底安得閒眠石枕頭

　　雲溪石

　　造物成形妙畫工地形咫尺逺連空蛟鼉出没三萬頃
雲雨縱横十二峯清坐使人無俗氣閒來當暑起清風
諸山落木蕭蕭夜醉夢江湖一葉中

　　羣玉峯

　　洞天名籍知第幾洞口諸峯蒼翠堆雕虎嘯風斤斧去

飛簾吹雨曉煙回日晴圭角升虹氣月冷明珠割蚌胎
種玉田中飽春笋仙人憶得早歸來

　　寄題瑩中野軒

　　開軒城市如村落人似徃時陳太丘暄景半窗行野馬
雨寒踈竹上(闕)　平生江海心猶在退食詩書吏罷休

　　(闕)　　　　　力必知耆舊想風流

　　觀叔祖少卿奕棊

　　世上滔滔聲利間獨憑棊局老青山心遊萬里不知逺

身與一山相對閒夜半解圍燈寂寞樽前飜却酒瓓珊
因觀勝負無常在生死(闕)　　不關

　　窗日

　　歎息西窗過隙駒微陽初至日光舒(闕)　　長宫中線
添得思堂一巻書

　　次韻郭明叔登縣樓見思長句

　　令尹登臨多暇日杖生芝菌筆生埃溪横鳳尾寒光去
山擁旌陽翠氣來晚市張燈明逺近(闕)　留客舞徘徊

紅裳珠履知多在㸃檢惟無(闕)秀才

　　銅官僧舍得尚書郎趙宗閔墨竹一枝筆勢妙天
下為作小詩二首

　　省郎潦倒今何處敗壁風生霜竹枝滿世(闕)　專翰(闕)
誰為真賞拂蛛絲

　　獨來野寺無人識故作寒崖雪壓枝想得平生藏妙手
只今猶在鬢如絲

　　曉出祥符趨府


　　朝霞藻繪舜衣裳天碧山青認赭黄憶得御爐煙直下
紫宸辭罷過宫廊

　　夜觀蜀志

　　葢世英雄不自知暮年初志各參差南陽隴底臥龍日
北固樽前失箸時霸主三分割天下宗臣十倍勝曹丕
寒爐夜發塵書讀似覆輸籌一局棊

　　戲答龍泉余尉問禪二小詩

　　重簾複幕鎖蛾眉銀燭金荷醉舞衣長為扶頭欠斗酒

不關禪病减腰圍

　　飜頭作尾掉枯藤臘月花開更造冰何似清歌倚桃李
一爐沈水醉紅燈

　　戲贈元翁

　　從來五字弄珠璣忍負僧牀鎖翠微傳語風流三語掾
何時綴我百家衣

　　行役縣西喜雨寄任公漸大夫

　　行役勞人望縣齋心如枯井喜塵埃青燈簾外蕭蕭雨

破夢山根殷殷雷新麥欲連天際好濃雲猶傍日邊來
田歌巳有豐年意令尹眉頭想豁開

　　戲題水牯菴

　　水牯從來犯稼苗着繩只要鼻穿牢行須萬里無寸草
臥對十方(一作千峯)同一槽租稅及時王事了雲山横笛月
輪髙華亭浪說吹毛劒不見全牛可下刀

　　癸亥立春日煑茗於石屯寺見庚戌中盛二十舅
中叔為縣時題名歎此寺不日而成哀縣學弊而

不能復

　　中叔風流映江左當年桃李自光輝看成佛屋上雲雨
不忍學宫荒蕨薇人物深藏青白眼(中叔胷中人物了了而未嘗危言劇
論)官聯曽近赭黄衣蛛絲柱後惠文暗憔悴今乗别駕
歸

　　招戴道士彈琴

　　春愁如髮不勝梳酒病緜緜困未蘇欲聴淳音消妄想
抱琴端為一來無


　　延壽寺見紅藥小魏揚州號為醉西施

　　醉紅如墮珥柰此惱人香政爾無言笑未應呉國亡

　　臨江寺僧以金線猿皮䝉棐几

　　䝉茸冒枯几想像掛霜枝永矢金衣友文章安用為

　　送君庸

　　北風吹雨薄寒生人與臘梅相照明恨君草草渡江去
重約歸時舞鳳笙

　　北園步折梅寄君庸


　　林中破笑派雪雨不著世間笑粉塵覆立曉風香滿袖
無人同詠一枝春

　　一夕風雨花藥都盡唯有豨薟一叢濯濯得意戲
題(是日丙午四月朔)

　　紅藥山丹逐曉風春榮今到豨簽叢朱顔頗欲辭鏡去
煑葉掘根儻見功

　　漫興

　　肉食傾人如出凡藜羮賦我是朝三曉來不倦聴衙鼓

雲裏捲簾山正南

　　寄劉泗州

　　萬馬千艘要路津禪翁新畫兩朱輪行春定得忘言對
金碧浮圖何姓人(一作國人)

　　次韻荅任仲微

　　伯氏文章足起家鴈行惟我乏芳華不堪黄綬腰銅印
只合清江把釣車縮項魚肥炊稻飯扶頭酒熟臥蘆花
呉兒何敢當倫比或有離騷似景差


　　何主簿蕭齋郎贈詩思家

　　善吟閨怨斷人腸二妙風流不可當傅粉未歸啼玉筯
吹笙無伴澁銀篁睡添鄉夢客牀冷瘦盡腰圍衣帶長
天性少情詩亦少羨他蕭史與何郎

　　次韻和魏主簿

　　梅蕋觸人意繞枝三四旋𤣥㝠與之笑青帝不爭權簾
晩壽陽醉雲深姑射眠愁蛾英半落嬌靨菡初圓短簿
吹羌笛諸郎宴洞天官棲仇覽棘才拍翰林肩風力能

冰酒霜威欲折綿錦衾寒有恨花信逺難傳飲罷鍾催
曉詩成律換年餘香勤管領莫厭屡中賢

　　南安試院無酒飲周道輔自贛上攜一榼時時對
酌惟恐盡試畢僕夫言尚有餘樽木芙蓉盛開
戲呈道輔

　　聞說君家好弟兄窮鄉相見眼俱青偶同一飯論三益
頗為諸生醉六經山邑已催乗傳馬曉窗猶共讀書螢
霜花留得紅糚靣酌盡齋中竹葉缾


　　贈清隱持正禪師

　　清隱開山有勝縁南山松竹上參天擗開華岳三峯手
參得浮山九帶禪水鳥風林成佛事粥魚齋鼓到江船
異時折脚鐺安穏更種平湖十頃蓮

　　次韻公擇雨後

　　二聖勤民損膳羞雨餘今見角田秋碧酒尚堪遮眼醉
紅榴不解替人愁

　　山谷外集巻十四

