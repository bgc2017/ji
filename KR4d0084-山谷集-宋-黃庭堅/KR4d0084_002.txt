







　　欽定四庫全書

　　山谷集巻二

　　宋　黄庭堅　撰

　　古詩五十一首

　　贈别李次翁(四言)

　　利欲薰心隨人翕張國好駿馬盡為王良不有徳人俗
無津梁徳人天游秋月寒江映徹萬物玲瓏六窗於愛
欲泥如蓮生塘處水超然出泥而香孔竅穿穴明冰其

相維乃根華其本含光大雅次翁用心不忘日問月學
旅人念鄉能如斯蓮汔可小康在俗行李宻宻堂堂觀
物慈哀涖民愛莊成功萬年付之面牆草衣石質與世
低昻

　　次韻答鼂無咎見贈(補之)

　　翕翕一日炎耽耽萬年永四海仰首觀頃復歸根靜時
雨瀉玉除潢流漲天井性不耐衣冠入門疎造請煮餅
卧北窗保此已徼幸空餘見賢心忍渇望梅嶺


　　次韻答張文潛惠寄(耒)

　　裋褐不磷緇文章近楚辭未識想風采别去令人思斯
文已戰勝凱歌偃旍旂君行魚上冰忽復燕哺兒學省
得佳士催來費符移方觀追金玉如許遽言歸南山有
君子握蘭懷令姿但應潔齋俟勿詠無生詩

　　同錢志仲飯耤田錢孺文官舍(景祥)

　　帝耤開千畆農功先九州王孫守耒耜吏隠極風流永
夏豐草木五雲衛郊丘牛羊卧籬落賔客解衣裘汲井

羞熱啜挽溪供甘柔倒靫収蓮的剖蚌煮鴻頭野日草
光合水風荷氣浮稻畦下白鷺林樾應鳴鳩主人發清
賞況復佳同游歸扇障小雨真成一賜休

　　次韻子瞻贈王定國(鞏)

　　逺志作小草鼃衣生陵屯但為居移氣其實何足言名
下難為人醜好隨手翻百年炊未熟一垤蟻追奔夏日
蓬山永戎葵茂牆藩王子吐佳句如蠒絲出盆風姿極
灑落雲氣畫罍樽屬有補衮章自當寵頻繁鄙夫無他

能上車問寒温唯思窮山去抱犢長兒孫

　　次韻張訽齋中春晚

　　學古編簡殘懷人江湖永非無車馬客心逺境亦靜挽
蔬夜雨畦煮茗寒泉井春去不窺園黄鸝頗三請立朝
無物望補外儻天幸想乘滄浪船濯髮晞翠嶺(補外一作得邑
又石本得邦)

　　送范徳孺知慶州(純粹)

　　乃翁知國如知兵塞垣草木識威名敵人開户玩處女

掩耳不及驚雷霆平生端有活國計百不一試薶九京
阿兄兩持慶州節十年麒麟地上行潭潭大度如卧虎
邊人耕桑長兒女折衝千里雖有餘論道經邦政要渠
妙年出補父兄處公自才力應時須春風旍旂擁萬夫
幕下諸將思草枯智名勇功不入眼可用折箠笞羌胡

　　題王黄州墨跡後

　　掘地與斷木智不如機舂聖人懷餘巧故為萬世宗世
有斲泥手或不待郢工往時王黄州謀國極匪躬朝聞

不及夕百壬避其鋒九鼎安磐石一身轉秋蓬浮雲當
日月白髮照秋空諸君發䝉耳汲直與臣同

　　題王仲弓兄弟巽亭(實)

　　大隗七聖迷許由連城重里中多佳樹與世作梁棟市
門行清渠潩水可抱甕翬飛城東南隠几撫羣動人境
要俱爾我乃得大用烏衣之雲孫昆弟不好弄木末風
雨來巻箔醉賔從事常超然觀樂與賢者共人登斷壠
求我自歸鴻送溪毛亂錦襭候蟲響機綜世紛甚崢嶸

胸次欲空洞讀書開萬巻謀國妙百中儻無斲鼻工聊
付曲肱夢

　　送劉士彦赴福建轉運判官

　　秋葉雨墮來冥鴻天資髙車馬氣成霧九衢行滔滔中
有寂寞人靈府扄鑰牢西風持漢節騎從嚴弓刀維閩
七聚落惸獨困吏饕土弊禾黍惡水煩鱗介勞南驅將
仁氣百城共一陶察人極涇渭問俗及豚羔官閒得勝
日杖屨之林皋人問閲忠厚物外訪英豪


　　次韻劉景文登鄴王臺見思五首(季孫)

　　黄濁歸大壑漣漪遶重城西風一横笛金氣與髙明歸
鴉度晩景落鴈帶邊聲平生知音處别離空復情

　　舊時劉子政憔悴鄴王城把筆已頭白見書猶眼明平
原秋樹色沙麓暮鐘聲歸鴈南飛盡無因寄此情

　　繫匏兩相憶極目十餘城積潦干斗極山河皆夜明白
璧按劍起朱弦流水聲乖逢四時爾木石了無情

　　茗花浮曾坑酒泛酌宜城路尋西九曲人似漢三明千

户非無相五言空有聲何時郭池晚照影寫閒情

　　公詩如美色未嫁已傾城嫁作蕩子婦寒機泣到明緑
琴蛛網遍絃絶不成聲想見䲭夷子江湖萬里情

　　柳閎展如蘇子瞻甥也其才徳甚美有意於學故
以桃李不言下自成蹊八字作詩贈之

　　柳君文甚武(甚武一作武甚)睥視萬人豪(睥視一作睨視)老氣鼓不作
巻旗解弓刀上為朝陽桐下為澗溪毛囊中有美實期
子種蟠桃


　　浮陽愧嘉魚道旁多苦李古來賢達人不爭咸陽市吾
子富春秋日月東趨(一作逝)水潛聖有玉音聞道而已矣
霜威能折綿風力欲冰酒勤子來訪道枵然我何有寢
興與時俱由我屈伸肘飯羮自知味如此是道不

　　任世萬鈞重載言以為軒空文誤來世聖達欲無言咸
池浴日月深宅養靈根胸中浩然氣一家同化元

　　陸沈百世師寄食魯柳下我今見諸孫風味窺大雅大
雅久不作圖王勿成霸偉哉居移氣蘭鮑在所化


　　聖學魯東家恭惟同出自乘流去本逺遂有作書肆日
中駕肩來薄晚常掉臂徒囂終無贏歸矣求已事

　　清潤玉泉冰髙明秋景晴妙年勤翰墨銀鈎爛縱横藍
田生美璞未琢價連城思為萬乘器柱下貴晚成

　　八方去求道渺渺困多蹊歸來坐虚室夕陽在吾西君
今秣髙馬夙駕先鳴雞慎勿取我語親行乃不迷

　　次韻李之純少監惠硯(周)

　　黄公山下黄雞秋持節䘏刑曾少休小人負弩得開道

掃葉張飲林巖幽相傳有石非地産列仙持來自羅浮
酒酣步出雲雨上南撫方城西嵩丘林端乃見石空洞
猛獸贔屭踞上頭鳥道兔迒謀挽致萬牛不動六丁愁
道家蓬萊見仙伯我亦洗湔與清流探囊贈硯頗宜墨
近出黄山非逺求乃知此山自才美物欲致用當窮搜
迷邦故令成器晚不琢元非匠石羞

　　次韻曾子開舍人游耤田載荷花歸(肇)

　　維王調玉燭時夏雨我田壁挂蒼龍骨溜渠故濺濺三

推勸根本百榖收早堅官司極齋明崇丘見升煙繫馬
西門柳憶聴去夏蟬剥芡珠走盤鉤魚柳貫鮮掃堂延
枕簟公子氣翩翩自爾欲繼往阻心如壅泉紫㣲樂暇
日披襟詠風漣紅妝倚荷葢水鏡寫明蠲美物亦有實
翦房助加籩珠宫紫貝闕足此水府仙鬱鬱冠葢宅追
犇易彫年能從物外賞真是區中賢仍聞載後乘籠燭
照嬋娟

　　次韻子瞻題郭熙畫秋山


　　黄州逐客未賜環江南江北飽看山玉堂卧對郭熙畫
發興已在青林間郭熙官畫但荒逺短紙曲折開秋晚
江村煙外雨脚明歸鴈行邊餘疊巘坐思黄柑洞庭霜
恨身不如鴈隨陽熙今頭白有眼力尚能弄筆映窗光
畫取江南好風日慰此將老鏡中髮但熙肯畫寛作程
五日十日一水石

　　詠李伯時摹韓幹三馬次蘇子由韻簡伯時兼寄
李徳素(公麟楶)


　　太史瑣窗雲雨垂試開三馬拂蛛絲李侯寫影韓幹墨
自有筆如沙畫錐絶塵超日精爽𦂳若失其一望路馳
馬官不語臂指揮乃知仗下非新羈吾嘗覽觀在坰馬
駑駘成列無權竒緬懷胡沙英賢質一雄可將十萬雌
決非厮養所成就天驥生駒人得知千金市骨今何有
士或不價五羖皮李侯畫隠百僚底初不自期人誤知
戲弄丹青聊卒歳身如閲世老禪師

　　次韻子瞻和子由觀韓幹馬因論伯時畫天馬


　　于闐花驄龍八尺看雲不受絡頭絲西河驄作蒲萄錦
雙瞳夾鏡耳卓錐長楸落日試天步知有四極無由馳
電行山立氣深穏可耐珠韉白玉羈李侯一顧歎絶足
領略古法生新竒一日真龍入圖畫在坰羣雄望風雌
曹霸弟子沙苑丞喜作肥馬人笑之李侯論幹獨不爾
妙盡骨相遺毛皮翰林評書乃如此賤肥貴瘦渠未知
況我平生賞神俊僧中云是道林師(俊一作駿)

　　次韻答王眘中(寅)


　　有身猶縛律無夢到行雲俗裏光塵合胸中涇渭分我
搴二南秀一見空馬羣夸士慕鍾鼎寒儒守典墳吾欲
超萬古乃如負山蚊能來商略此趺坐對鑪芬

　　奉同子瞻韻寄定國

　　風雲開古鏡淮海熨冰紈王孫醉短舞羅襪步微瀾老
驥心雖在白鷗盟已寒斯人氣金玉視世一䑕肝南歸
脱蟲蠱入對隨孔鸞忍以口語去鼔船下驚湍收身薄
冰釋置枕泰山安后土花藥麗海門天水寛伐木思我

友知人良獨難遥憐鬚鬢緑猶復耐悲歡

　　謝黄從善司業寄惠山泉

　　錫谷寒泉撱石俱并得新詩蠆尾書急呼烹鼎供茗事
晴江急雨看跳珠是功與世滌羶膄令我屢空常晏如
安得左轓清穎尾風鑪煮茗卧西湖

　　次韻錢穆父贈松扇(勰)

　　銀鉤玉唾明蠒紙松箑輕涼并送似可憐逺度幘溝漊
適堪今時褦襶子丈人玉立氣髙寒三韓持節見神山

應得安期不死草使我蟬蜕塵埃間

　　戲和文潛謝穆父松扇

　　猩毛束筆魚網紙松柎織扇清相似動揺懐袖風雨來
想見僧前落松子張侯哦詩松韻寒六月火雲蒸肉山
持贈小君聊一笑不須射雉彀黄間

　　次韻王炳之惠玉板紙(伯虎)

　　王侯鬚若縁坡竹哦詩清風起空谷古田小牋惠我百
信知溪翁能解玉鳴碪千杵動秋山裹糧萬里來輦轂

儒林丈人有蘇公相如子雲再生蜀往時翰墨頗横流
此公歸來有邊幅小楷多傳樂毅論髙詞欲奏雲門曲
不持歸掃蘇公門乃令小人今拜辱去騷甚逺文氣卑
畫虎不成書勢俗董狐南史一筆無誤掌殺青司記録
雖然此中有公議或辱五鼎榮半菽願公進徳使見書
不敢求君米千斛

　　奉答謝公靜與榮子邕論狄元規孫少述詩長韻

　　謝公遂如此宰木已三霜無人知句法秋月自澄江二

子學邁俗窺杜見牖窗試斲郢人鼻未免傷手創蠏胥
與竹萌乃不美羊腔自往見謝公論詩得濠梁世方尊
兩耳未敢築受降丹穴鳳凰羽風林虎豹章小謝有家
法聞此不聴將相思北風惡歸鴈落斜行

　　戲答俞清老道人寒夜三首

　　索索葉自雨月寒遥夜䦨馬嘶車鐸鳴羣動不遑安有
人夢超俗去髮脱儒冠平明視清鏡政爾良獨難

　　聞道一稊米出身縛簪纓懷我伐木友寒衾夢丁丁富

貴但如此百年半曲肱早晚相隨去松根有茯苓

　　牧羊金華山早通玉帝籍至今風低草&KR0766;&KR0766;見白石金
華風煙下亦有君履跡何為紅塵裏頷鬚欲雪白

　　奉和文潛贈無咎篇末多見及以既見君子云胡
不喜為韻

　　龜以靈故焦雉以文故翳本心如日月利欲食之既後
生玩華藻照影終没世安得八紘罝以道獵衆智

　　談經用燕説束棄諸儒傳濫觴雖有罪末派瀰九縣張

侯真理窟堅壁勿與戰難以口舌爭水清石自見

　　野性友麋鹿君非我同羣文明近日月我亦不如君十
載長相望逝川水沄沄何當談絶倒茗椀對鑪薰

　　北寺鎖齋房陳鑰時一啓晁張跫然來連璧照書几庭
柏鬱蔥蔥紅榴罅多子時䝉吐佳句幽處萬籟起

　　先皇元豐末極厭士淺聞只今舉秀孝天未喪斯文晁
張班馬首崔蔡不足云當今横筆陣一戰靜楚氛

　　張侯窘炊玉僦屋得空壚但見索酒郎不見酒家胡雖

肥如瓠壺胸中殊不麤何用知如此文采似於菟

　　荆公六藝學妙處端不朽諸生用其短頗復鑿户牖譬
如學捧心初不悟已醜玉石恐俱焚公為區别不

　　吾友陳師道抱獨門掃軌晁張作薦書射雉用一矢吾
聞舉逸民故得天下喜兩公陣堂堂此士可摩壘

　　子瞻詩句妙一世乃云效庭堅體葢退之戲效孟
郊樊宗師之比以文滑稽耳恐後生不解故以韻
道之


　　我詩如曹檜淺陋不成邦公如大國楚吞五湖三江赤
壁風月笛玉堂雲霧窗句法提一律堅城受我降枯松
倒澗壑波濤所舂撞萬牛挽不前公乃獨力扛諸人方
嗤㸃渠非晁張雙但懷相識察牀下拜老龎小兒未可
知客或許敦厖誠堪壻阿巽買紅纒酒缸

　　留王郎純亮(世弼)

　　河外吹沙塵江南水無津骨肉常萬里寄聲何由頻我
隨簡書來顧影將一身留我左右手奉承白頭親小邦

王事略蟲鳥聲無人王甥解鞍馬夜語雞喚晨母慈家
人肥女慧男垂紳有田為酒事豚韭及秋春生涯得如
此舊學更光新索去何草草少留慰艱勤百年才一炊
六籍經幾秦要知胸中有不與跡同陳郢人懷妙質聊
欲運吾斤(白頭一作白髮)

　　送王郎

　　酌君以蒲城桑落之酒泛君以湘纍秋菊之英贈君以
黟川㸃漆之墨送君以陽闗墮淚之聲酒澆胸中之磊

塊菊制短世之頽齡墨以傳千古文章之印歌以寫一
家兄弟之情江山萬里頭俱白骨肉十年眼終青連牀
夜語雞戒曉書囊無底談未了有功翰墨乃如此何恨
逺别音書少炊沙作糜終不飽鏤氷文章費工巧要須
心地收汗馬孔孟行世日杲杲有弟有弟力持家婦能
養姑供珍鮭兒大詩書女絲(一作桑)麻公但讀書煮春茶

　　古風二首上蘇子瞻

　　江梅有佳實託根桃李場桃李終不言朝露借恩光孤

芳忌皎潔冰雪空自香古來和鼎實此物升廟廊歳月
坐成晚煙雨青已黄得升桃李盤以逺初見嘗終然不
可口擲置官道傍但使本根在棄捐果何傷

　　青松出澗壑十里聞風聲上有百尺絲下有千歳苓自
性得久要為人制頽齡小草有逺志相依在平生醫和
不並世深根且固蒂人言可醫國何用太早計小大才
則殊氣味固相似










　　山谷集巻二

