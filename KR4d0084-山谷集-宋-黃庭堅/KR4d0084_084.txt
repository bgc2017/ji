







　　欽定四庫全書

　　山谷年譜巻十八

　　宋　黄㽦　撰

　　元豐七年甲子(下)

　　古風次韻答初和甫二首

　　詩中有道人四十心如氷之句先生生於乙酉
是年四十和甫名虞世名士善醫有養生必用
方行於世


　　次韻答和甫盧泉水三首(并序)

　　盧泉在東平府須城縣盧泉鄉

　　和甫得竹數本於周翰喜而作詩和之　已上六篇

　　並元載外集

　　贈初和甫

　　承示中秋不見月及憫雨連作恐妨秋成奉次元韻

　　此二篇並元載别集

　　寄題欽之草堂


　　欽之即傳堯俞草堂在河陽

　　寄耿令幾父過新堂邑作迺幾父舊治之地

　　堂邑徳州縣名

　　放言十首

　　送伯氏入都

　　渡河　已上十四篇並元載外集

　　元豐八年乙丑哲廟登極

　　先生是嵗春夏猶在徳平


　　四月丁丑以秘書省校書郎召其到京師當在六七
月間

　　按實録是嵗四月丁丑奉議郎黄庭堅為校書
郎

　　次韻清虛喜子瞻得住常州

　　按東坡年譜元豐七年自黄移汝十二月上表
乞於常州居住八年正月到南京有放歸陽羨
之命遂居常州今附于此子由嘗為王定國作

清虚堂記清虚即定國也

　　次韻公秉子由十六夜憶清虚

　　次韻清虚同訪李園

　　次韻清虛　已上四篇並元載别集

　　寄裴仲謨

　　按蜀本詩集注云山谷在徳平與徳州太守書
云庭堅官局勉以不瘝幸親老在都下善眠食
兄弟無它而此詩有我家輦轂下薪桂炊白玉

在官與影俱衣綻髮曲局天機行日月春事勤
草木之句則先生在徳平過春又可無疑仲謨
名綸

　　碾建溪第一奉邀徐天隠奉議并效建除體

　　再作答徐天隠

　　重贈徐天隠

　　以十扇送徐天隠

　　四月丁卯對雨寄趙正夫


　　正夫名挺之

　　寄懐趙正夫奉議

　　先生有題絳本法帖元豐八年夏五月戊申趙
正夫出此書於平原官舍又題樂府木蘭詩後
云元豐乙丑五月戊申㑹食于趙正夫平原監
郡西齋二詩盖當時作按國史元祐三年十月
已丑蘇軾言御史趙挺之在元豐末通判徳州
而著作黄庭堅方監本州徳平鎮挺之希合提

舉官楊景棻之意欲於本鎮行市易法而庭堅
以為鎮小民貧不堪誅求若行市易必致星散
公文往來士人傳笑云云先生它日宜州之禍
亦基於此故因備載

　　題羅山人覽輝樓

　　詩中有思齊太任政勤苦之句　已上三篇並
元載外集

　　寄黄幾復


　　元注云乙丑年徳平鎮作按成都續帖先生草
書此詩跋云時幾復在廣州四㑹予在徳州徳
平鎮皆海瀕也

　　神宗皇帝挽詞三首

　　按蜀本詩集注云按實録是嵗三月戊戌神宗
升遐此詩及王文恭挽詩皆因崩薨嵗月為次
後多倣此

　　王文恭公挽詞二首


　　王珪字禹玉相神宗哲宗按實録元豐八年五
月庚戌薨謚文恭

　　謝送碾賜壑源揀芽

　　詩中有橋山事嚴庀百局及右丞似是李元禮
之句橋山謂神宗山陵右丞謂李清臣邦直

　　以小龍團及半挺贈無咎并詩用前韻為戲

　　晁補之字無咎

　　和答外舅孫莘老


　　按蜀本詩集注云舊本云莘老病起作詩寄同
舍實録本傳云元豐八年自祕書少監除右諫
議大夫故詩中有少監巖壑姿及寄聲舊僚屬
尚憐費諫紙之句而首句則云西風挽不來當
是初秋所作

　　和答莘老見贈

　　詩中有諫垣始登收之句當是同時作　此篇
元載外集


　　次韻定國聞子由卧病績溪

　　按蜀本詩集注云蘇黄門欒城集有復病詩云
病作日短至病消秋風初黄門時為歙州績溪
令王定國名鞏

　　次韻子由績溪病起被召寄王定國

　　按蜀本詩集注云蘇黄門頴濵遺老傳云移知
歙州績溪始至而奉神宗遺制居半年除祕書
省校書郎明年至京師除右司諫此詩今嵗秋


　　冬間所作先生有此詩真蹟槀本云

　　種萱盈九畹蘇子憂國病炎蒸卧百戰山立
有餘勁斯人廊廟器不合從逺屏江湖摇歸
心毛髪侵老境艱難喜歸來如晴月生嶺仍
懐阻行舟風水蛟鱷横補衮諫官能用儒吾
道盛上書抵平津蠧稾尚記省至今民社計
非事頰舌競方來立本朝獻納繼晨暝人才
包新舊王度濟寛猛必開曲突謀滿慰傾耳

聽斯文吕與張泉下亦蘇醒天聰四門闢國
是九鼎定身得遭太平分甘守閒冷天津十
年面想見頎而整何時及國門休暇過煮茗
燒燈留夜語鴻雁看對影但恐張羅地頗復
多造請維此禮部公寒泉甃舊井謫去久羸
瓶召還及脩綆太任決齋宫陛下天統慶日
月進亨衢經緯寒耿耿西走已和戎南還無
哀郢不圖西逐臣朝轡天街並王子竄炎州

萬死保軀命還家頰故紅信亦抱淵静稅屋
待車音掃門親帚柄行當把書傳載酒求是
正端如嘗橄欖苦過味方永

　　次韻李之純少監惠研

　　詩中有我亦洗湔與清流之句當是初入館時
之純名周

　　送舅氏野夫之宣城二首

　　李莘字野夫亦先生母舅按任氏注云按實録

元豐八年十二月屯田郎中李莘知宣州然此
詩未必是時所作姑以除官之嵗月為次餘多
倣此

　　宣九家賦雪

　　詩中有窮臘月半破之句宣九謂宗室宣州院
第九者

　　喜念四念八至京

　　詩中有朔雪蕭蕭映薄幃之句念四即非熊念

八諱仲堪字覺民先生從弟　二篇並元載外
集

　　訪趙君舉

　　詩中有朔風吹雪滿都城之句因前篇賦雪附
見元載别集












　　山谷年譜巻十八

