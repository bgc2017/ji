







　　欽定四庫全書

　　山谷集巻六

　　宋　黄庭堅　撰

　　古詩五十一首

　　題小猿叫驛(知命)

　　大猿叫罷小猿啼箐裏行人白晝迷惡藤牽頭石齧足
嫗牽兒隨淚録續我亦下行莫啼哭

　　笻竹


　　道人手挿兩三竹使君忽來唾珠玉不須客賦千首詩
若是賞音一䕫足世人同處但同流一絲不掛似太俗
客來問我有何好道人優波逺山綠(石本問我作莫問優波作優曇)

　　次韻李任道晚飲鎖江亭

　　西來雪浪如炰烹兩崖一葦乃可横忽思鍾陵江十里
白蘋風起縠紋生酒杯未覺浮蟻滑茶鼎已作蒼蠅鳴
歸時共須落日盡亦嫌持蓋僕屢更

　　再次韻兼簡履中南玉三首


　　李侯詩律嚴且清諸生賡載筆縱横句中稍覺道戰勝
胷次不使俗塵生山繞樓臺鐘鼓晚江觸石磯碪杵鳴
鎮江主人能致酒願渠久住莫終更

　　江津道人心源清不繋虚舟盡日横道機禪觀轉萬物
文彩風流被諸生與世浮沈惟酒可隨時憂樂以詩鳴
江頭一醉豈易得事如浮雲多變更(一作喜變更)

　　鎖江亭上一樽酒山自白雲江自横李侯短褐有長處
不與俗物同條生經術貂蟬續狗尾文章瓦釡作雷鳴

古來寒士但守節夜夜抱關聽五更

　　次韻任道食荔支有感三首

　　一錢不直程衛尉萬事稱好司馬公白髪永無懷橘日
六年怊悵荔支紅

　　今年荔支熟南風莫愁留滯太史公五月照江鴨頭綠
六月連山柘枝紅

　　舞女荔支熟雖晚臨江照影自惱公天與蹙羅裝寶髻
更挼猩血染殷紅


　　廖致平送緑荔支為戎州第一王公權荔支綠酒
亦為戎州第一

　　王公權家荔支緑廖致平家緑荔支試傾一桮重碧色
快剥千顆輕紅肌撥醅蒲萄未足數堆盤馬乳不同時
誰能同此勝絶味唯有老杜東樓詩(杜子美宴戎州東樓詩云重碧酤春
酒輕紅劈荔支)

　　謝楊履道送銀茄四首

　　藜藿盤中生精神珍蔬長蔕色勝銀朝來鹽醯飽滋味

已覺瓜瓠漫輪囷

　　君家水茄白銀色殊勝園裏紫彭亨蜀人生疎不下箸
吾與北人俱眼明

　　白金作顆非推成中有椎粟嚼白冰戎州夏畦少蔬供
感君來飯在家僧

　　畦丁收盡垂露實葉底猶藏十二三待得銀包已成殻
更當乞種過江南

　　送石長卿太學秋補


　　長卿家亦但四壁文君窺之介如石胷中已無少年事
骨氣乃有老松格漢文新覽天下圗詔山採玉淵獻珠
再三可陳治安䇿第一莫上登封書

　　贈知命弟離戎州

　　道人終歳學陶朱西子同舟泛五湖船窻卧讀書萬巻
還有新詩來起予

　　姪柜隨知命舟行

　　莫去沙邊學釣魚莫將百丈作轆轤清江濯足窻下坐

燕子日長宜讀書

　　次韻黄斌老所畫横竹

　　酒澆胷次不能平吐出蒼竹歳崢嶸卧龍偃蹇雷不驚
公與此君俱忘形晴窻影落石泓處松煤淺染飽霜兔
中安三石使屈蟠亦恐形全便飛去

　　次韻謝斌老送墨竹十二韻

　　古今作生竹能者未十輩吳生勒枝葉筌宷逺不逮江
南鐵鉤鎖最許誠懸㑹燕公洒墨成落落與時背譬如

刳心松中有歳寒在湖州三百年筆與前哲配規權轉
銀鈎幽賞非俗愛披圖風雨入咫尺莽蒼外吾子學湖
州師逸功已倍有來竹四幅冬夏生變態預知更入神
後出遂無對吾詩被壓倒物固不兩大(世傳江南李王作竹自根至梢
極小者一一鉤勒成謂之鐵鉤鎖自云惟栁公權有此筆法)

　　用前韻謝子舟為予作風雨竹

　　子舟詩書客畫手睨前輩挹袂拍其肩餘力左右逮摩
拂造化罏經營鬼神㑹光煤疊亂葉與世作者背看君

回腕筆猶喜漢儀在歳寒十三本與可可追配小山蒼
苔面突兀謝僧愛風斜兼雨重意出筆墨外吾聞絶一
源戰勝自十倍榮枯轉時機生死付交態狙公倒七芧
勿用嗔喜對此物當更工請以小喻大

　　再用前韻詠子舟所作竹

　　森削一山竹壯士十三輩自干雲天去草芥肻下逮虚
心聴造物顛沛風雲㑹榮枯偶同時終不相棄背誰云
湖州沒筆力今尚在阿筌雖墨妙好以桃李配國工裁

主意冷淡恐不愛子舟落心畫榮觀不在外耆年道機
熟増勝當更倍祖述今百家小紙弄姿態雖云出湖州
巻置懶開對非公筆如椽孰能為之大(桃李一作竹鶴)

　　戲詠子舟畫兩竹兩鸜鵒

　　風晴日暖揺雙竹竹間相語兩鸜鵒鸜鵒之肉不可肴
人生不材果為福子舟之筆利如錐千變萬化皆天機
未知筆下鸜鵒語何如夢中胡蝶飛

　　次韻荅斌老病起獨游東園二首


　　萬事同一機多慮乃禪病排悶有新詩忘蹄出兔逕蓮
花生淤泥可見嗔喜性小立近幽香心與晚色靜

　　主人心安樂花竹有和氣時從物外賞自益酒中味斸
枯蟻改穴掃籜笋迸地萬籟寂中生乃見風雨至

　　又和二首

　　西風鏖殘暑如用霍去病疎溝滿蓮塘掃葉明竹逕中
有寂寞人自知圎覺性心猿方睡起一笑六窻靜

　　外物攻伐人鐘鼓作聲氣待渠弓箭盡我自味無味宴

安袵席間蛟鱷垂涎地君子履微霜即知堅冰至

　　又荅斌老病愈遣悶二首

　　百痾從中來悟罷本非病西風將小雨涼入居士逕苦
竹遶蓮塘自悦魚鳥性紅粧倚翠蓋不㸃禪心淨

　　風生髙竹涼雨送新荷氣魚遊悟世網鳥語入禪味一
揮四百病智刃有餘地病來毎厭客今乃思客至

　　從斌老乞苦笋

　　南園苦笋味勝肉籜龍稱寃莫採錄煩君更致蒼玉束

明日風雨皆成竹(更致一作便致)

　　楊明叔惠詩格律詞意皆薰沐去其舊習予為之
喜而不寐文章者道之器也言者行之枝葉也故
次韻作四詩報之耕禮義之田而深其耒明叔言
行有法當官又敏於事而䘏民故予期之以逺者
大者

　　魚去游濠上鴞來止坐隅吉凶終我在憂樂與生俱決
定不是物方名大丈夫今觀由也果老子欲乘桴(終我在一

作唯我在)

　　道常無一物學要反三隅喜與嗔同本嗔時喜自俱心
隨物作宰人為我非夫利用兼精義還成到岸桴(為我一作
謂我)

　　全徳備萬物大方無四隅身隨腐草化名與太山俱道
學歸吾子言詩起老夫無為蹈東海留作濟川桴

　　匹士能光國三孱不滿隅竊觀今日事君與古人俱氣
類鸎求友精誠石望夫雷門震驚手待汝一援桴


　　庭堅老懶衰惰多年不作詩已忘其體律因明叔
有意於斯文試舉一綱而張萬目蓋以俗為雅以
故為新百戰百勝如孫吳之兵棘端可以破鏃如
甘蠅飛衛之射此詩人之竒也明叔當自得之公
眉人鄉先生之妙語震耀一世我昔從公得之為
多故今以此事相付

　　窮竒投有北鴻鵠止丘隅我已魑魅禦君方燕雀俱道
應無芥蔕學要盡工夫莫斬猨狙杙明堂待棟桴


　　楊明叔從予學問甚有成當路無知音求為瀘州
從事而不能得予䝉恩東歸用蛟龍得雲雨鵰鶚
在秋天作十詩見餞因用其韻以别

　　平津善牧豕佽飛能斬蛟終藉一汲黯淮南解兵交楊
子有直氣未忍死草茅引之入漢朝誰為續弦膠

　　楊君清渭水自流濁涇中今年貧到骨豪氣似元龍男
兒生世間筆端吐白虹何事與秋螢争光蒲葦叢

　　事随世滔滔心欲自得得楊君為已學度越軰流百坐

捫故衣蝨垢襪春汗黒睥睨紈袴兒可飲三斗墨

　　清靜草元學西京有子雲太尉死宗社大鳥泣其墳寂
寞向千載風流被仍昆富貴何足道聖處要䇿勲

　　桑輿金石交既别十日雨子輿裹飯来一笑相告語楊
子困簞瓢諸公不能舉儻可從我歸沙頭駐鳴艫

　　山圍少天日狐鬼能作妖睒閃載一車獵人用鳴梟小
智窘流俗蹇淺不能超安得萬里沙霜晴看射鵰

　　元之如砥柱大年若霜鶚王楊立本朝與世作郛郭觀

公有膽氣似可繼前作丈夫存逺大胷次要落落

　　虚心觀萬物險易極變態皮毛剥落盡惟有真實在侍
中乃珥貂御史則冠豸照影或可羞短蓑釣寒瀨

　　松柏生澗壑坐閲草木秋金石在波中仰看萬物流骯
髒自骯髒伊優自伊優但觀百嵗後傳者非公侯(骯一作亢)
老作同安守蹇足信所便胷中無水鏡敢當吏部銓恨
此虚名在未脫世紏纒夢作白鷗去江南水如天

　　題榮州祖元大師此君軒


　　王師學琴三十年響如清夜落澗泉滿堂洗盡筝琶耳
請師停手恐斷絃神人傳書道人命死生貴賤如看鏡
晚知直語觸憎嫌深蔵幽寺聽鐘磬有酒如渑客滿門
不可一日無此君當時手栽數寸碧聲挾風雨今連雲
此君傾盖如故舊骨相竒怪清且秀程嬰杵臼立孤難
伯夷叔齊采薇瘦霜鐘堂上弄秋月微風入絃此君說
公家周彦筆如椽此君語意當能傳

　　青神縣尉㕔葺城頭舊屋作借景亭下瞰史家園

水竹終日寂然了無人迹又當大木緑隂之間戲
作長句奉呈信孺明府介卿少府

　　青神縣中得兩張愛民財物唯恐傷二公身安民乃樂
新葺城頭六月涼竹鋪不涴吳綾襪東西開軒䕃清樾
當官借景未傷民恰似鑿池取明月

　　戲贈家安國

　　家侯口吃善著書常願執戈王前驅朱紱蹉跎晩監郡
吟弄風月思天衢二蘇平生親且舊少年筆硯老桮酒

但使一公轉鴻鈞此老矍鑠還冠軍

　　題石恪畫嘗醋翁

　　石媪忍酸喙三尺石皤嘗味面百摺誰知聳膊寒至骨
圖畫不減吳生筆

　　題子瞻畫竹石

　　風枝雨葉瘠土竹龍蹲虎踞蒼蘚石東坡老人翰林公
醉時吐出胷中墨

　　題晁以道雪鴈圖


　　飛雪灑蘆如銀箭前鴈驚飛後回盼憑誰說與謝元暉
休道澄江静如練

　　贈恵洪

　　吾年六十子方半槁項頂螺忘嵗年韻勝不減秦少覿
氣爽絶類徐師川不肯低頭拾卿相又能落筆生雲煙
脫却衲衫(一作衣)著蓑笠来佐涪翁刺釣船











　　山谷集巻六

