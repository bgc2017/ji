







　　欽定四庫全書

　　山谷年譜巻二十六

　　宋　黄㽦　撰

　　元祐五年庚午

　　先生是嵗在祕書省兼史局

　　寄忠玉提刑

　　按實録元祐五年六月巳未右宣德郎馬珹提
㸃淮南西路刑獄又八月戊戌以淮南西路提

㸃刑獄馬珹為兩浙路提㸃刑獄雖蜀本於四
年注稱先生巳不作詩只得附於是嵗先生有
真蹟藁本題云贈送忠玉提刑朝奉市骨蘄千
里量珠買娉婷駑駘驂逸駕西子泣深屏吾人
材髙秀胷次别渭涇嚴能喜劇部持節按祥刑
萑蒲稍衰息郡縣或空囹讀書頭欲白見士眼
終青今時斧斤地虚次待發硎早晚太微禁占
來有使星　此篇元載外集


　　元祐六年辛未

　　先生是嵗在祕書省兼史局

　　三月詔為起居舍人以韓川有言行著作佐郎

　　按國史三月癸酉詔鄧温伯趙彦若范祖禹曽
肇林希各遷一官陸佃為龍圖閣直學士黃庭
堅為起居舍人並以神宗實録書成賞勞也中
書舍人韓川有言詔黃庭堅行著作佐郎又按
國史初呂大防欲用庭堅太皇太后曰恐再繳

不如依例與改官

　　六月特封母壽光縣太君為安康郡太君以先生陳
乞以書成轉官恩回授

　　先生有辭免轉官及乞回授狀載别集

　　六月十八日丁母安康太君憂

　　先生叔父給事有與郭明叔提舉書云家世不
祐六月間李氏嫂傾逝此懐苦楚何以堪任諸
姪已扶護歸分寧幸䝉朝廷恩賜優厚感戴何

已盖嘗䝉朝廷賻恤耳

　　元祐七年壬申

　　先生是嵗正月八日護母安康郡太君喪抵家

　　五月叔父給事歿于京師

　　叔父即夷仲五月丙申歿于官先生有與洪甥
書云老舅方此荼毒百骸殄瘁又聞給事叔父
之訃一慟欲絶奈何

　　元祐八年癸酉


　　先生是嵗居喪六月外除

　　二月戊申葬母氏安康太君祔于臺平祖域之内康
州使君之兆

　　七月除編修官

　　按國史七月壬寅呂大防言神宗皇帝正史限
一年了畢契勘昨修兩朝正史係差史官五員
今來止有三員切慮猝難就緒欲差前實録院
檢討官黃庭堅正字秦觀為編修官從之


　　九月除服具奏辭免編修之除

　　先生有辭免史院編修狀載别集

　　癸酉八月同百丈肅禪師温湯作小詩呈九僊舜公
長老　此篇元載别集

　　宿靈湯文室

　　詩中有月明漸映簷東出置機東牀夜蕭瑟之
句恐是同時作　此篇元載外集

　　叔父給事挽詞十首


　　按樞密直學士劉奉世撰給事墓誌銘以元祐
八年九月丁酉葬于雙井之原又先生有與宇
文伯修書云九月之末方畢叔父給事葬事又
云欲乞一宫觀時已免喪矣

　　江西道院賦

　　序云元祐八年秋九月

　　次韻章禹直開元寺觀畫壁兼簡李德素

　　禹直名嗣功嘗以上書言新法羈管洪州


　　次韻道輔雙嶺見寄三疊

　　次韻章禹直魏道輔贈答之詞

　　和答魏道輔寄懐十首

　　道輔名泰襄陽人曽子宣夫人之弟作東軒筆
録碧霞腴漢南隠書自號漢南處士道輔嘗留
豫章此詩有今來冬日至之句政先生還鄉之
時

　　窻日


　　詩中有添得思堂一巻書之句

　　次韻道輔旅懐見寄

　　先生有與章禹直手簡云兩日不會曷勝馳情
昨與德素天倪會語縣庭殊思與公同之又云
與道輔唱酬詩皆和得浄本巳送道輔昨巳宿
雙嶺想未見本少間得空别録呈也今日不出
能見過否故禹直道輔諸詩悉附于此　巳上
十五篇並元載外集


　　紹聖元年甲戌

　　先生是嵗居鄉待辭免之命

　　除知宣州又除知鄂州

　　先生有跋東坡磨衲賛云紹聖元年五月甲子
新宣城假守黃庭堅書又先生有與李獻父知
府書云伏奉手誨勤篤并煩遣騎馳送宣城勅
感佩至意又有與運使中舍書云伏䝉賜書存
問曲折感慰無量失宣城得武昌消息盈虚誠

如尊諭按國史閏四月甲申以禮部侍郎孔武
仲為寳文閣待制知宣州從所請也其新差權
發遣宣州黃庭堅别與差遣

　　三月丁亥宿王子居息菴

　　先生有草書跋尾云元祐九年三月丁亥宿王
子居息菴為表弟舜功作此草按國史改元在
四月癸丑降御札云其因盛夏之辰載新元統
之號


　　五月到城下

　　先生與李獻父書有云庭堅但須分寧卸鹽船
空即解維後月初必獲參展許借兩舟至海昏
盛暑使賤累少得清涼實受賜也書後題二十
一日而書中有竊審公庭無留事内外得職履
夏具宜之語發書當在四月間又有題唐本蘭
亭後云紹聖元年六月辛未上藍院南軒同程
正輔觀正輔名德孺蜀人


　　六月離城下八月到彭澤

　　先生有彭澤縣題名云紹聖元年六月八日來
謁石興宗李㡬道在焉尋勝至此休於橘陰者
久之伯氏元明舍弟天民將姪樸桓自微徑來
江西黃庭堅魯直記又有彭澤讀書巖題字云
尉石興宗諸子讀書巖中號橘林三少故予為
立巖名興宗名振三少謂&KR1026;憑悠

　　七月奉祠因舟行淮南


　　按國史紹聖元年六月丁亥新知鄂州黃庭堅
管句亳州明道宫於開封府界居住報國史院
取會文字又先生有與運使中舍書云十三日
受勅管句亳州明道宫并得堂劄巳除范祖禹
提舉明道宫奉聖㫖各於開封界居住報應國
史院取會文字亦能識時解音㫖且泛舟迤邐
向淮南耳又按國史紹聖元年九月壬午修國
史蔡卞林希言先帝日厯自熈寧二年正月以

後至三年終係元祐中祕書省官孔武仲黃庭
堅司馬康修纂自熈寧四年以後至七年終係
范祖禹修纂而黃庭堅司馬康范祖禹又皆係
修先帝實録官其間所書相為表裏用意増損
多失事實縁修國史院巳得㫖重修所有昨來
范祖禹所進日厯伏乞一就看詳改正務盡事
實使後世考觀無所疑惑從之

　　九月復過池州


　　先生有池州齋山焦筆巖題名云江西黃大臨
弟庭堅叔獻叔達子樸相棿孫杰紹聖元年九
月辛丑泛舟同來

　　十月離分寧

　　先生有與天民知命初八日書云今日至武寧
見諸官畢即行又有十七日書云道中適晴暖
行李甚得所七哥清快葷味亦不乏吾上路來
尤輕安三十三切勿過憂亦聞裏面事稍慢或

嵗初便得歸也漫寄少梨棗去作冬節按蜀本
詩集注云山谷初寓太平州之蕪湖事具與王
瀘州書與其兄元明俱來陳留事具與梁大夫
書云伯氏越州司理相送至府畿後止東寺之
凈土院事具與趙伯充書且云一室明暖容膝
有餘舟行時與東坡相遇於江上山谷有題東
坡真賛云紹聖之元吾見東坡於彭蠡之上其
貎不爾又與佛印書云惠州偶阻風相會三日

與黃門相遇於貴池其後山谷在荆州黃門與
書云貴池相别於今八年今以先生前後書尺
真蹟石刻及彭澤池陽題名等一一參考以月
日是嵗先生自分寧赴宣城舟行由海昏過城
下赴官道間得祠其與東坡相遇時按國史是
嵗四月東坡落職知英州按東坡年譜有乞舟
行赴英州狀云帶家屬數人前去汴泗之間乘
舟泛江倍道而行至南康軍出陸赴任又東坡

有與先生作銅爵臺研銘親筆刻研上乃紹聖
元年七月十三日東坡居士書則是相遇之時
當在六七月間先生九月復過池州與蕪湖相
距才一二程耳考之家書則又十月離分寧與
元明同行書中之語有云或嵗初便得歸意是
挈家略歸即為陳留之役時元明得官越州樸
得官杭州其後復挈家寓蕪湖以候分骨肉相
養也盖王瀘州書中止言兄弟同庖盖四十口

得罪東南勢不可扶將皆寓太平州之蕪湖是
書乃已謫居黔中在紹聖二年則是骨肉復寓
蕪湖於它書亦可互見耳天民名叔獻先生之
弟

　　十一月至陳留供報文字

　　按國史黃慶基言神宗實録隠没先朝良法美
意輙以微言含寓諷刺數十事修編令府界供
答文字未見施行乞早誅責


　　十二月尚在陳留俟命

　　先生有與公藴知縣書云被㫖至陳留略巳六
十日又有書壽禪師垂戒碑贈朱時發乃十二
月丙申陳留凈土院深明閣書按國史十二月
丙申三省同進呈臺諫官前後章疏言實録院
所修先帝實録類多附會姦言詆熙寧以來政
事乞重行竄黜及國史院取㑹到編修官范祖
禹趙彦若黃庭堅所供文狀各稱别無按據得

之傳聞事上曰文字巳盡見史官敢如此誕慢
不恭章惇曰不惟多稱得於傳聞雖有臣僚之
家取到文字亦不可信但其言以傳聞修定欺
誕敢爾安燾曰自古史官未有如此者亦朝廷
不幸又曰常日進呈文字多先議定上早來章
惇言合取自聖斷即未經聚議輕重惇曰合取
自聖意裁度上曰庭堅供答尤不遜莫量分等
第章惇等曰三人事體不甚相逺恐不須分上

曰須各與安置惇等曰據罪當如此又奏臣僚
入劄子言國史院簽貼實録詆誣編落事元祐
大臣乃欲塵玷先朝政事援引司馬光蘇軾兄
弟門下之人皆平昔不得志者其於事跡徃徃
刪除漏落或縁飾詆誣意欲掩覆先帝之光烈
為臣不忠莫大焉欲乞根究詣實應提舉史院
呂大防修史官趙彦若范祖禹等重行貶責以
示萬世大公至正之法詔祖禹責貶武安軍節

度副使永州安置彦若責授安遠軍節度副使
澧州安置庭堅責授涪州别駕黔州安置

　　次韻元日

　　詩中有四十九年蘧伯玉之句意是今春首作
此篇元載外集

　　贈石敏若

　　敏若名&KR1026;興宗之子此詩蜀本載之崇寧元年
合在是嵗詳見前注


　　題大雲倉達觀臺二首

　　按先生有手書石刻跋云永利禪寺東偏遵微
徑攀古松登髙丘四達而平所瞻皆數百里問
其地主曰戴器之因名曰達觀臺而屬器之築
屋於其上器之忻然曰敢不諾因為作二詩踰
旬屋成器之置酒命歌舞者二三時與鎮官蘇
臺范光祖同賞焉余既去越三年聞器之以疾
不起但増感歎爾山徑荒蕪好事者遠聞而來

或不得一登而去問其故曰更數尉以為臺上
窺見其室家故鍵閉而藏其鑰余笑曰人家不
過有五七婦女亦當在室屋中作女工事豈常
鋤耘於後圃耶州西酺池寺僧伽浮屠髙三百
六十尺下見親賢宅旁見禁中游人以時登未
聞官典其鑰也岳陽樓下瞰郡官數家游者無
虚日特未之思耳余流落䕫梓間九年而歸見
智遠長老莊嚴此院甚有意思而詩以經元符

間掊撃不存臺上石刻聞尉公密令彎生碎之
復來求本故書遺之并紀敘鍵閉游人之意冀
即識者能思之耳崇寧元年五月朔黃庭堅書
即此跋推之合在是嵗　此篇元載外集

　　寂住閣

　　深明閣

　　按蜀本詩集注云二篇陳留淨土院作元注云
陳留宿一&KR1148;堂因書為寂住閣


　　雜詩

　　詩中有誰知佛印祖師禪之句當是今夏與佛
印相遇時作　此篇元載别集

　　紹聖二年乙亥

　　先生是嵗拜黔州謫命

　　按國史先生本傳章惇蔡卞與羣姦論實録詆
誣俾前史官分居畿邑以待摘千餘條示之謂
為無驗證繼而院吏考閲悉有据依所餘才三

十二事殊細瑣庭堅書鐡龍𤓰治河有同兒戲
至是首問焉對曰庭堅時官北都親見之真兒
戲耳凡有問皆直辭以對聞者壯之云云先生
被命即行其與公藴知縣書云庭堅以謬於史
事遠竄黔中罪大恩寛惟有感涕即日俟受命
即行又按國史紹聖二年春正月黄履言朝廷
以趙彦若等修纂先帝實録厚加誣毁皆巳竄
逐惟監修官呂大防獨得幸免今訊治大防親

有撰述筆迹甚明若不例謫何以示公翟思言
呂大防始以典領史特遷兩官合行追奪劉拯
言范祖禹趙彦若黃庭堅擅敢増損誣毁先帝
為臣不忠罪不可赦詔呂大防特追奪兩官趙
彦若范祖禹陸佃曽肇林希並追奪一官除林
希在職日淺外曽肇與小郡陸佃候服闋與小
郡庭堅特追一官當用過回授恩澤

　　先生赴貶所伯氏元明同行


　　按書萍鄉縣㕔壁云初元明自陳留出尉氏許
昌渡漢沔略江陵上䕫峽過一百八盤涉四十
八渡送余安置于摩圍山之下

　　三月辛亥次下牢關壬子之夕宿黃牛峽癸丑夕宿
鹿角灘下

　　具黔南道中行記

　　四月二十三日到黔州

　　具到黔州謝表


　　寓居開元寺

　　先生有與張和叔書云下處在南寺摩圍閣及
有四月二十六日與大主簿三十三書云安下
處是南寺一位有水閣山亭極蕭灑末云黔州
摩圍閣發又批云蜀人呼天為圍此閣臨江正
對摩圍峰也大主簿即先生姪樸字匠師元明
之長子授先生奏薦三十三即先生之女名睦
後嫁舒城李文伯


　　竹枝詞二首并跋

　　予既作竹枝詞夜宿歌羅驛夢李白相見於山間
曰予往謫夜郎於此聞杜鵑作竹枝詞三疊世傳
之否予細憶集中無有請三誦乃得之

　　前詩有跋語云紹聖二年四月甲申盖十九日
與此詩皆道中作

　　元明題歌羅驛竹枝詞　此篇元載外集

　　竹枝詞二首


　　詩中皆有䕫州竹枝語　此篇元載别集

　　和答元明黔南贈别

　　先生書萍鄉縣㕔壁云元明送余安置于摩圍
山之下淹留數月不忍别士大夫共慰勉之乃
肯行揜淚握手為萬里無相見期之别詩中有
急雪鶺鴒相並影驚風鴻鴈不成行之句盖冬
時所作然元明却是六月十二日離黔州具先
生所與天民知命書此詩盖追和耳


　　紹聖三年丙子

　　先生是嵗在黔州

　　按蜀本詩集注云初山谷既未能以家來二年
之秋其弟知命自蕪湖登舟山谷與秦少章書
云叔達附蘇伯固船自蕪湖登舟攜一妾一子
妾所謂李慶具知命家書今趙彦清家有録本
子名祖小字韓十盖仲子也具家書及與秦少
章宋子茂書及山谷之子相小名小德小字四

十并其所生母俱來知命中道生一女又與其
從兄嗣直會於䕫州是嵗五月六日抵黔南又
任氏注云山谷書云知命居士得三月二十八
日書知慶兒巳免娠入䕫州巳回客次俱無恙
嗣直又適得相會何慰如之嗣直名叔向給事
之子山谷五月書云初五日宿大浩初六日可
來趂疊石早飯又云今日甚思汝軰同剥粽子
也


　　題瘦驢嶺馬鋪(知命)

　　行次巫山宋楙宗遣騎送折花厨醖(知命)

　　次韻楙宗送别二首(知命)

　　戲答劉文學(知命)

　　外姪李光祖徃見尚垂髫今觀寄嗣直小詩巳可愛
因次韻書其後(知命)

　　上南陵坡(知命)

　　題小猿呌驛(知命)


　　馬上口號呈建始李令(知命)

　　建始屬施州

　　次浮塘驛見張施州小詩次其韻(知命)

　　將次施州先寄張十九使君三首(知命)

　　和仲謀送别二首(知命)

　　次韻答清江主簿趙彦成(知命)

　　宋楙宗寄䕫州五十詩三首(知命)

　　右知命二十詩元附先生集中今從舊本


　　題蘇若蘭回文錦詩圖

　　元雜置知命詩中

　　紹聖四年丁丑

　　先生是嵗在黔州

　　按蜀本詩集注云其春知命徃見嗣直於涪州
生一子是為小牛秋冬間還黔具山谷與知命
嗣直書今以先生與七兄司理書考之有云知
命挈攜在涪陵十月乃歸又云庭堅處摩圍之

下安固寂静無時不湛然願勿以遞中書浮湛
動念也盖正月初三日書又四月書陰真君詩
贈王瀘州之季子跋云紹聖四年丙午黔中禪
月樓中書而六月嘗為王聖涂作忠州復古記
十一月為劉退夫臨為蘭亭跋云紹聖四年十
一月乙夘摩圍閣中書

　　楊明叔惠詩格律詞意皆薰沐去其舊習予為之喜
而不寐(石刻有然字)文章者道之器也言者行之枝葉

也故次韻作四詩報之耕禮義之田而深其耒(石刻
作本字)明叔言行有法(石刻作物)當官又敏於事而䘏民
故予期之以(石刻作故相期以)逺者大者

　　按蜀本石刻真蹟止寫前兩篇題作故次韻作
二頌以為報而第三篇却别題云荐辱明叔佳
句又作一頌奉報老人作頌不復似詩如蜂采
花但取其味可也

　　庭堅老嬾衰墮(石刻作老衰嬾墮)多年不作詩巳忘其體律

因明叔有意於斯文試舉一綱而張萬目盖以俗
為雅以故為新百戰百勝如孫呉(石刻作孫武呉起)之兵
棘端可以破(石刻作當)鏃如甘蠅飛衛之射此詩人之
竒也明叔當自得之公眉人鄉先生之妙語震耀
(石刻作驚)一世我昔從公(石刻作盖從此公)得之故今以此事
相付

　　按蜀本石刻真蹟添前篇第四首却題云再和
二頌并序


　　明叔惠示二頌云見七佛偈似有驚覺乃是見道之
端發於此以二頌為報

　　按蜀本石刻真蹟有此二篇而集中遺逸故載
于此蜀本詩集注云楊皓字明叔眉之丹稜人
官于黔中時在山谷遷謫後與明叔書帖可攷
此詩盖黔中所作故有我已魑魅禦之句黔中
詩絶少姑附是嵗

　　謫居黔南五首


　　按蜀本詩集注云右摘樂天句元題云謫居黔
南今附于此盖明年又遷於戎州云今蜀本有
十首元注摘樂天句近世曽慥端伯作詩選載
潘邠老事云山谷十絶詩盡用樂天大篇裁為
絶句盖樂天長於敷衍而山谷巧於剪裁端伯
所載如此必有依據然敷衍剪裁之説非是盖
山谷謫居黔南時取樂天江州忠州等詩偶有
會於心者摘其數語寫置齋閣或嘗為人書世

因傳以為山谷自作然亦非有意與樂天較工
拙也詩中改易數字可為作詩之法而楊氏増
注云後五篇當是責宜州時作冷齋夜話以老
色日上面及輕紗一幅巾二篇為責宜州時則
三篇可見也今以後五篇附其一云老色日上
面歡悰日去心今既不如昔後當不如今其二
云嘖嘖雀引雛梢梢笋成竹時物感人情憶我
故鄉曲其三云苦雨初入梅瘴雲稍含毒泥秧

水畦稻灰種畬田粟其四云輕紗一幅巾小簟
六尺牀無客盡日静有風終夜凉其五云病人
多夢醫囚人多夢赦如何春來夢合眼在鄉社

　　王聖涂二亭歌

　　以是年為王聖涂作忠州復古記故附此

　　送昌上座歸成都　此篇元載外集











　　山谷年譜巻二十六

