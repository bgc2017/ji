







　　欽定四庫全書

　　山谷别集卷十

　　宋　黄庭堅　撰

　　題䟦

　　跋太宗皇帝賜王禹偁御書

　　臣嘗待罪太史氏窺石室金匱之書縱觀先朝制作文
章翰墨與日月並明如禹偁乃得身親見之面折廷諍
顯於雷霆之下兹非其幸歟元祐八年四月旦洪州分

寧縣雙井里草土臣黄某誌

　　書枯木道士賦後

　　比采子由作御風詞以王事過列子祠下作猶未見本
問子贍文作何體子瞻云非詩非騷直是屬韻莊周一
篇爾晁無咎作求志一章子瞻以為幽通當北面也此
二文他日當奉寄閒居當孰讀左傳國語楚詞莊周韓
非欲下筆略體古人致意曲折處乆乆乃能自鑄偉詞
雖屈宋亦不能超此步驟也(右家藏真蹟)


　　書聖庚家藏楚詞

　　章子厚嘗為余言楚詞蓋有所祖述余初不謂然子厚
遂言曰九歌蓋取諸國風九章蓋取諸二雅離騷經蓋
取諸頌余聞斯言也歸而考之信然顧嘗歎息斯人妙
解文章之味此其於翰墨之林千載人也但頗以世故
廢學耳惜哉

　　書韓文公岣嶁山詩後

　　科斗拳身□葉披當作□倒披按山海經說岣嶁者衡

山之別名也岣讀如茍嶁讀如塿今俗讀如痀僂又讀
如鉤樓又讀如拘留皆非是道家説岣嶁山周旋二千
里髙四千丈今山出地者蓋少想以山顛名之岣嶁者
山顛也韓退之作此詩與華山女桃源圗三篇同體古
詩未有此作雖杜子美兼備衆體亦無此作可謂能詩
人中千人之英也頃因雲龍寺道人景齋請余大字書
岣嶁山詩齊公禅寂之餘兼喜儒學故并敘余所聞遺
之


　　書嵇叔夜詩與姪榎

　　叔夜此詩豪壯清麗無一㸃塵俗氣凡學作詩者不可
不成誦在心想見其人雖沈於世故者暫而攬其餘芳
便可撲去面上三斗俗塵矣何况探其義味者乎故書
以付榎可與諸郎皆誦取時時諷詠以洗心忘倦余嘗
為諸子弟言士生於世可以百為唯不可俗俗便不可
醫也或問不俗之狀余曰難言也視其平居無以異於
俗人臨大節而不可奪此不俗人也士之處世或出或

處或剛或柔未易以一節盡其蘊然率以是觀之

　　題牧䕶歌後

　　蘇溪作此歌余嘗問深知教相俗諱人皆莫能說牧䕶
之義余首在巴僰問六年問諸道人亦莫能説他日船
宿雲安野次㑹其人祭神罷而飲福坐客更起舞而歌
木瓠其詞有云聴説商人木瓠四海五湖曾去中有數
十句皆敘賈人之樂末云一言為報諸人倒盡百瓶歸
去繼有數人起舞皆陳述巳事而始末略同問其所以

為木瓠蓋刳曲木狀如瓠擊之以為歌舞之節云乃悟
牧䕶蓋木瓠也如石頭和尚因魏伯陽參同契也其體
制便皆似之編傳燈錄時文士多竄翰墨於其間故其
不知者輒改定以就其所知耳此最校書之病也崇寧
三年八月宜州喧寂齋重書

　　題李太白白頭吟後

　　此篇皆太白作而不同如此編詩者不能決也予以為
二篇皆太白作無疑蓋醉時落筆成篇人輒持去他日

士大夫求其藁不能盡憶前篇則又隨手書成後篇耳
杜子美巢父掉頭不肯住一篇况數句參差不齊蓋亦
此類蓋可俱列不當去取也髙徳修好文而多能故書
遺之甲申十月癸丑龍水市居喧寂齋書(右真蹟今藏晉陵尤氏)

　　書范子政文集後

　　士之學期於沒而不朽君子之道百世以俟聖人故夀
夭之際未嘗置言鳬鶴之短長物固不能齊也雖然有
連城之璧操之甚栗中道而毁豈能使人無慨於心哉

范正民子政余不及友也於余親友聞其人又得其言
皆可傳後問其所與游則司馬溫公愛之問其為吏則
年三十試吏單父方使者剝膚椎髓取於民以自為功
子政以歲饑獨捨單父民賦十九雖蚤世可以不朽矣
或謂子政父祖皆名世士自宜如此應之曰文王割亨
武王餁鼎叔旦舉而薦之管蔡不食誰能强之則子政
之賢於人逺矣元祐二年三月庚午豫章黄某書(范正國所
刻石)


　　䟦李公擇書

　　公擇先生疏通逺大君子也往歲某嘗從學數年雖以
甥舅禮意見畜出入閨闥無間然自有物外相知之鑒
細觀其内行冰清玉潔視金珠如糞土未始凝滯於一
物詩云豈弟君子胡不萬年惜乎宰木拱矣觀此遺墨
為之隕涕建中靖國元年八月乙卯某題(右家藏真蹟)

　　書隂真君詩後

　　忠州半都山仙都觀朝金殿西壁有天成四年人書隂

真君詩三章余同年許少張以為真漢人文章也以余
考之信然因試筆偶得佳紙為鈔此詩以與王瀘州補
之之季子觀隂君所學守屍法耳猶須擇師勤苦如是
乃能得之何况千載之後尚友古人求知道徳之主宰
者乎紹聖四年四月丙午黔中禪月樓中書

　　書博弈論後

　　涪翁放逐黔中既無所用心頗喜弈棋紹聖四年八月
丁未偶開韋昭博弈論讀之喟然以為真無益於事誠

陶桓公所謂牧豬奴戲耳因自誓不復弈棋自今日以
來不信斯言有如黔江云

　　書髙彪作督軍御史箴後

　　晉成陳端夫由武成學入仕其意常欲一自洗於俎豆
之間雖在軍壘未嘗輟詩書也㑹新書復試換法方領
部曲警備江門窮僻無他可樂但得日力讀書必將更
文武任赫赫於世故書此箴以贈行元符二年正月庚
戌山谷老農書


　　書韓愈送孟郊序贈張大同

　　元符三年正月丁酉晦甥雅州張大同治任將歸來乞
書適余有心腹之疾是日小閒試筆書此文大同有意
於古文故以此遺之時涪翁自黔南遷於僰道三年矣
寓舍在城南屠兒村側蓬藋柱宇鼪鼯同徑然頗為諸
少年以文章翰墨見强尚有中州時舉子習氣未除耳
至於風日晴㬉策杖扶蹇蹶雍容林丘之下清江白石
之間老子於諸公亦有一日之長時涪翁之年五十六

病足不能拜心腹中芥蔕如懷瓦石未知後日復能作
如此字否

　　書丹青引後

　　僰道有袁藥院者家藏書一軸自珍之不深别其玉石
也出以示余余告之曰此祕閣棠木板刻法帖李廷珪
墨所作墨本也寫書一巻易之可乎袁欣然見聴㑹夏
熱余又多病乆之不能書元符三年十二月癸卯余將
解舟發僰道長年三老輩湯豬餵武侯乆之不還意其

已縱横卧廟中矣舟中無他事遂書此巻遺袁觀書
者史慶崇楊中玉何裕道楊咸孺孫仲安廖宣叔張大
同蔡次律道人李潮書

　　書姚誠老所書遺教經後

　　姚誠老書佛垂般涅盤略說教戒經用筆有意態惜乎
不能耆老畢其能事也世有貞觀中敕書班行(一作竹)經
生書小楷一本最端謹&KR0570;麗世因謂之王右軍書蓋不
知𢎞始四年譯出此經右軍沒已數年矣又有參軍暢

整書大字一本筆法亦勁潤宋宣獻書法度多出於此
誠老令桂之興安秦少游播遷嶺海誠老有先後奔走
之義可謂不以險易易其操不愧此波羅提木叉者也
觀其遺書三歎不能巳崇寧二年四月十四日脩水黄
某書

　　書自作草後贈曾公卷

　　崇寧四年二月庚戌夜余嘗重醖一桮遂至沉醉視架
上有凡子乞書紙因以作草方眼花耳熱既作草十數

行於是耳目聰明細閱此書端不可與凡子因以遺南
豐曾公卷公巻胷中殊不凡又喜學書故也山谷老人
年六十一書成頗自喜似楊少師書耳

　　書自作草後

　　余寓居開元寺之怡偲堂坐見江山毎於此中作草似
得江山之助然顛長史狂僧皆倚酒而通神入妙余不
飲酒忽十五年雖欲善其事而器不利行筆處時時蹇
蹶計遂不得復如醉時書也顧况詠白髮出嫁宫人云

準擬人看似舊時山谷草書無乃似之

　　書郭伋杜詩傳後

　　彭水令田師敏下車未能一月余觀其䂓摹必將恵及
鰥寡因其乞書書此二良吏傳贈之今人常恨古人不
可見古人所行皆不逺於人情今人可及也顧當少加
意耳茍能師用賢智為民興利除害恭儉忠信則細侯
公君在吾眼中矣此書不數年已傳三主而為楊君照
所有楊君云其伯氏欲取入石恨此書未工耳某題


　　書贈聞善飲酒詩後

　　往時族中多醟於酒二十年間兩還故里見族子弟皆
恂恂退譲醉而溫恭中竊自喜黄氏諸祖之遺慶深長
諸少年尚承其風澤時有興發者耶因子立乞書書九
詩可與族中共觀知酒之利病如此

　　書司空圗書屏記

　　司空圗書屏記云先大夫徴拜侍御史退居中條時李
忻州戎為計吏在蒲因輟所寳徐公浩真蹟一屏以為

壽凡四十二幅八體皆備所題多文選五言詩其朔風
動秋草邊馬有歸心十數字或草或𨽻尤為精絶或綴
小簡於其下記云怒猊挾石渇驥奔泉可以視碧落矣

　　題所書李太白詩後

　　宗室行父莅官宜春與余伯氏元明同郡故於余雖無
一日之雅寓書二千里外來問寒溫且乞余書偶閲李
太白詩因為書此四篇觀者當知此書作於瘴霧黄日
桄榔橄欖隂中


　　書自作草後

　　余往在江南絶不為人作草今來宜州求者無不可或
問其故告之曰往在黔安園野人以病來吿皆與萬金
良藥有劉薦者諫曰良藥可惜以啗庸人笑而應曰有
不庸者引一箇來聞者莫不絶倒

　　題徐浩題經

　　徐季海書惟此一種有右軍父子筆法而無俗氣如開
河碑超軼孝子碣老重然終非王家苗裔也頃見蘇子

瞻錢穆父論書不取張友正米芾余殊不謂然及見郭
忠恕敘字源後乃知當代二公極為别書者(右皆家傳)

　　題嵩嶽寺碑集王羲之書

　　胡英集王右軍書如優孟抵掌作孫叔敖書家尊而奉
之如楚王左右以為令尹復生耳

　　題蘇子瞻元祐題目帖

　　蘇公長年書筆力豪壯兼李邕徐浩之所長士大夫乃
以為不如少時書此陽春白雪難為和者耶


　　題蘇子由黄樓賦草

　　銘欲頓挫崛竒賦欲𢎞麗故子瞻作諸物銘光怪百出
子由作賦紆餘而盡變二公已老而秦少游張文潛晁
無咎陳無巳方駕於翰墨之塲亦望而可畏者也

　　題李西臺書

　　余嘗評西臺書所謂字中有筆者也字中有筆如禪家
句中有眼他人聞之瞠若也惟蘇子瞻一聞便欣然耳

　　題蔡君謨書


　　君謨書如蔡琰胡笳十八拍雖清壯頓挫時有閨房態
處

　　題司馬溫公與元氏簡尺

　　温公人物所謂圭璋特達者也書所謂元君公亮大夫
公也二鳳毛聖庚存道也永思堂書

　　題禇書閻立本畫地獄變相後

　　畫不必閻立本要為工書不必禇遂良要為能重言十
七故是行後之羽翼耶


　　題范氏模蘭亭敘

　　右軍自言見秦篆及漢石經正書書乃大進故知局促
轅下者不知輪扁斵輪有不傳之妙王氏以來惟顔魯
公楊少師得蘭亭用筆意

　　題元聖庚富川詩

　　聖庚以王事行忘鞍馬之勞而以詩句賞江山可謂能
不息者也

　　題范蜀公和聖庚詩


　　蜀公事昭陵裕陵有汲黯之風觀其紙尾遺墨使人驚
畏之(右皆得於元氏)

　　姪榎求字書紙尾

　　姪榎萬里來求書法此不急之務也㑹予臂痛書不能
工遣萬里之使而以不急之務來返萬里之使而以不
工之書往其病均耳

　　䟦楊妃病齒圗

　　禁架之術自古誠有之余觀玊環病良苦豈非坐多食

側生遂動摇其左車乎阿瞞在旁憂戚之心形於顔面
亦小窘矣嗚呼移此心以及天下為如何耶(右皆家傳)

　　書臨寫蘭亭後

　　劉退夫作研屏求乞小字試為臨寫蘭亭真成醜女捧
心但使人捧腹耳紹聖四年十一月乙卯摩圍閣中書
(右家蔵真蹟)

　　跋梁甫吟

　　陳夀敘武侯躬耕隴畝好為梁甫吟語勢既不盡其意

謂又失載此詩此蓋好簡之過余觀武侯此詩乃以曹
公専國殺楊修孔融荀彧耳但云好為梁甫吟不知夀
意所指豈既作此詩時時為客歌之故云爾乎(右真蹟今藏于
晉陵尤氏)

　　題李樂道篆韓文公五箴後

　　學者掲六藝以趨新古學湮替致歎無所江夏李樂道
獨精思於古文類非希價於咸陽者也(右有時刻)

　　為鄒松滋題子瞻畫


　　子瞻嘗為趙景仁作竹篠怪石一紙余贊之曰趙景仁
守宗祊游軒冕有丘壑彈鳴琴無歸鶴蘇仙翁留醉墨

　　題化度寺碑

　　歐陽率更書所謂直木曲鐵法也如介胄有不可犯之色
然未能端冕而有徳威也

　　題陳遲雪扇

　　前身范寛後身陳遲荒林亂石雪失東西中有涪翁之
隠處世殊不能窺其藩籬(右真蹟今藏九江王氏)


　　䟦東坡思舊賦

　　東坡先生書淛東西士大夫無不規摹頗有用意精到
得其髣髴至於老重下筆沉著痛快似顔魯公李北海
處遂無一筆可尋丹陽髙述齊安藩岐其人皆文藝故
其風聲氣俗見於筆墨間造作語言想像其人時作東
坡簡畢或能亂真遇至鑒則亦敗矣不深知東坡筆用
余言求之思過半矣東坡書彭城以前猶可偽至黄州
後掣筆極有力可望而知真贗也建中靖國元年四月

乙未早發峽州舟中書(右皆家傳)

　　䟦秋風吹渭水詞

　　三十年前有一人書此曲於州東茶園酒肆之柱問或
愛其文彩指趣而不能歌也中間樂工或按而歌之輒
以鄙語竄入睟然有市井氣不類神仙中人語也十年
前有醉道士歌此曲廣陵市上童兒隨而和之乃盡合
其故時語此道士去後乃以物色逐之知其為吕洞賔
也(右載建本)


　　題所和東坡與王慶源紅帶詩

　　後十二年觀此詩於戎州城南僦舍所謂吾猶昔人非
昔人也或題鬼門闗柱云自此以往更不理為在生月
日真不虛語元祐三年黄魯直元符二年涪翁題(右有石刻)

　　題畫菜

　　不可使士大夫不知此味不可使天下之民有此色

　　題楊道孚畫竹

　　有先竹於胷中則本末暢茂有成竹于胷中則筆墨與

物俱化津人之未嘗見舟而便操之惟其熟也夫依約
而覺至於筆墨而與造化者同功豈求之他哉蓋庖丁
之解牛梓慶之削鐻與清明在躬志氣如神者同一樞
紐不容一物於其中然後能妙若夫外矜於衆人議已
内藏於識不似則畫虎成狗畫竹成栁又何怪哉觀此
竹又知其人有韻問其主名知其為克一道孚吾友張
文潛之甥也宜有外家風氣吾道孚人物英秀文章自
不凡使胷中有數千巻書便當賞購千金安用乞靈於

文湖州哉

　　題逺近圗後

　　此圖燕貴之來昆雲仍也窮山野水亦是林下人窠窟
然烈風偃草木客子當藏舟入浦漵中强人力牽挽欲
何之耶雙井永思堂書

　　題北齋校書圗後

　　往時在都下駙馬都尉王晉卿時時送書畫來作題品
輒貶剥令一錢不直晉卿以為過某曰書畫以韻為主

足下囊中物無不以千金購取所病者韻耳收書畫者
觀予此語三十年後當少識書畫矣

　　䟦李太白詩草

　　觀此詩草决定可知是胷中瀟灑人也涪翁書

　　跋懷素千字文

　　予嘗見懷素師自敘草書數千字用筆皆如以勁鐵畫
剛木此千字用筆不實决非素所作書尾題字亦非君
謨書然此書亦不可棄亞栖所不及也


　　䟦蘭亭記

　　此本以定州蘭亭土中所得石摹入棠梨板者字雖肥
骨肉相稱觀其筆意右軍清真風流氣韻冠映一世可
想見也今時論書者憎肥而喜瘦黨同而妬異曾未夢
見右軍脚汗氣豈可言用筆法耶元符三年四月甲辰
涪翁題

　　䟦唐𤣥宗脊鴒頌

　　唐太宗妙於書故髙宗雖潦倒怕婦筆法亦極清勁𤣥

宗書班班猶有父祖風此如長沙王十世後孫子猶似
其祖耳

　　䟦東坡寫老杜岳麓道林詩

　　書真印偶不可解也若有人捕得可於子瞻處請數枝
竹木充實

　　䟦唐彦猷書

　　唐彦猷錢穆父皆學歐陽率更當得其髣髴者

　　䟦東方朔畫賛


　　東方生畫賛用筆極痛快時傳摹去真甚逺猶可喜

　　跋蘇子美帖

　　蘇長史用筆沉實極不凡然四十年來絶難得知音也

　　跋周子發帖

　　子發臨書殊勁但并使古人病韻耳

　　跋杜祁公帖

　　杜祁公七十老人書自能如此亦自難得

　　跋張伯益帖


　　張伯益作篆字殊有不凡處作真行乃如此李留臺書
多得古人法雖有筋骨而傷肉至伯益學之只成世間
風肥人耳

　　跋蔡君謨書

　　君謨渇墨帖髣髴似晉宋間人書乃因倉卒忘其善書
名天下故能工耳

　　跋潞公帖

　　余嘗論潞公書極似蘇靈芝公曰靈芝墨楮耳蓋不肯

與靈芝爭長今觀到洛為兒子赴許昌帖筆勢清勁真
不愧古人元祐二年正月八日黄某

　　書棕扇

　　余書十棕心扇未敢謂毫髪無遺恨不幾乎波瀾獨老
成者耶

　　跋七叔祖主簿與族伯侍御書

　　注啟初注在江陵與吾姪相見時未得敘宗𣲖今日
之㑹幸露底裏始吾髙祖本東陽人與吾姪五代祖

實親昆仲也唐季畔渙思避兵難乃攜持書室來分
寧卜遺種之地伯仲非不睦也終以占田稍艱勢阻
飢遂一族賈于長沙世移事變宗盟遂寒我先兄游
場屋初得與先丈侍禁敘宗戚邇來不過二十年復
得談昭穆之舊喜可知也昔者晉霸天下執牛耳盟
於曹鄭魯衛罕有不睦於齊楚之國干戈日尋詩曰
不如同姓此誠古人切切厚其親也分寧之宗我伯
仲幸五人中進士科其他𣲖皆汩汩與常民等語之

衣食之事未甚墜也長沙之宗惟吾姪秀異不羣於
長沙分寧兩宗間真賢子弟也吾有所望姪大振吾
宗以無忘我先君伯仲辛勤避兵之勞也旅中苦病
氣且歸南陽敘此不及款款注奉削晦甫宗盟

　　此書乃七叔祖作南陽主簿時族伯父晦甫侍御敘宗
盟書也叔祖夢升是時年四十文章妙一世歐陽永叔
愛歎其才稱之不容口不幸明年遂捐館舍於南陽耳
晦甫雅意本朝以孤逺論國家大計知無不言應詔而

西不幸以疾歿於三衢二先生皆吾宗之豪傑也其大
過人者不得少見于世于今兩宗人物眇然堪為流涕
建中靖國元年三月丙子諸孫朝奉郎新知太平州黄
某敬䟦(右得於侍御之孫楙)

　　䟦歐陽文忠公撰七叔祖主簿墓誌銘後

　　叔祖夢升學問文章五兵從横制作之意似徐陵庾信
使同時遇合未知孰先孰後也然不幸得人間四十年
爾使之白髪角逐於英俊之塲又未知與歐陽文忠公

孰先孰後也夢升既乖牾不逢嘗以文哭世父長善云
髙明之家尚為鬼瞰子之文章豈無物憾蓋自道也安
世十三弟秀而不實使人氣塞於今孫曾特多英妙之
質力學不休安知來者之不如今也紹聖元年五月諸
孫某記(右家藏真蹟)

　　書自作苦筍賦後

　　余生長江南里人喜食苦筍試取而嘗之氣苦不可於
鼻味苦不可於舌故常屏之未始為客一設雅聞簡寂

觀有甜苦筍毎過廬山常不值其時無以信其説及來
黔中黔人冬掘苦筍萌於土中才一寸許味如蜜蔗而
春則不食唯僰道人食苦笱四十餘日出土尺餘味猶
甘苦相半覺斑筍輩皆苦淡少味蓋神農之所漏有莘
庖聖所未達者耶故作此賦以曉蜀人方苦筍時礱薑
和醯然茅火中而薦之目食百數至老不可食而後巳
未嘗能作病也(右有石刻)

　　題東坡像


　　元祐之初吾見東坡於銀臺之東其貌不爾紹聖之元
吾見東坡於彭蠡之上其貌不爾紹聖之末有僧法舟
見東坡於惠州之市其貎不爾而彭山石瑜作東坡之
象焉廖宣敘東坡年家子也而謂之然余安敢獨謂之
不然(右有石刻)



　　山谷别集巻十

