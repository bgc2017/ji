







　　欽定四庫全書

　　山谷别集巻十一

　　宋　黄庭堅　撰

　　題䟦

　　書姚君玊誠軒記後

　　元祐初僰道廖成臾病幾不濟夢或告之曰毉王子且
来起汝覺而姚君玉在門遂用姚君之方得無恙後三
年涪翁訊其夢曰岐伯雷公秦越人淳於意皆世之毉

王也今神目姚君以為毉王子葢言其方有所師承云
聞姚氏父子經方授之於成都藍璹謂老藍者也夫毉
能使人愛信其人决非偶然王定國以罪竄後數月君
玉礱石刻此記其人葢可與同憂患更盛衰者元符八
月巳夘涪翁書

　　書贈日者栁彦輔

　　栁彦輔是耆卿之孫决王公貴人生死禍福嘗面道鄆
州劉相國蘄春之旤未巳必且播遷嶺表巳而皆然為

余言二三貴人事在一嵗間亦難言哉又許余官職云
云大體見於六十二故書遺之丙戌年當一笑也崇寧
元年閏六月甲戌脩水黄某書

　　書贈花光仁老

　　比過驁山㑹芝公書記還自嶺表出師所畫梅花一枝
想見髙嶺乃知大般若手能以世間種種之物而作佛
事度諸有情於此薦得則一枝一葉一㸃一畫皆是老
和尚鼻孔也


　　余方此憂患無以自娱願師為我作兩枝見寄令我時
得展玩洗去煩惱幸甚此月末間得之佳也某有梅花
一詩東坡居士為和王荆公書之於扇却待手寫一本
奉酬也

　　九月九日書贈初和甫

　　徃時曹子桓贈鍾元常書云嵗徃月来忽復九月九日
九為陽數而日月並應俗嘉其名故以饗燕髙㑹是月
也律中無射言草木凋落無有射餘於時黄花紛然獨

秀非夫含乾坤之中和體芬芳之淑氣安能致此故屈
平悲冉冉之将老思餐秋菊之落英輔體延年莫斯為
貴謹奉一柬以助彭祖髙人初和甫節行甚美其厭世
俗如驚弦之鳥見機之鷗余故樂以古人之風贈之如
子桓元常所以立名於世吾極不解獨喜其知九日黄
花可貴耳(先生書此䁬初和甫當時無詩今集中有和初公盧泉三章叙說官河外相與友善之意
甚詳)

　　刻先大夫詩跋


　　先大夫平生刻意於詩語法類皆如此然世無知音小
子不肖晚而學詩懼㣲言之幾絶故刻諸星子灣以俟
来哲某記

　　書送李愿歸盤谷序遺吳周才

　　眉山吳周才季成智術能籠羣狙以朝三暮四用人人
莫能得其要領其居輒能長雄其等夷初欲以鐵冶致
萬金乃去而以詩書發身既而冶功且敗且成如是二
十餘年照鏡見白髪則自歎曰吾其訖於此乎因刻意

教其子不愛金錢聚書聘士與其子居築金箱浩之盤
中為屋百楹将老焉犍為之俗謂江之瀼水為浩季成
之所卜築在山阿江舡之上下金箱者見其垣表不見
其屋鱗鱗也因書盤谷之歌遺之季成之老於金箱其
子力以詩書顯乎皆觀是篇可以得意山谷老人書(右有
石刻)

　　䟦韓退之送窮文

　　送窮文盖出於揚子雲逐貧賦制度始終極相似而逐

貧賦文類俳至退之亦諧戲而語稍莊文采過逐貧矣
大槩擬前人文章如子雲解嘲擬宋玉答客難退之進
學解擬子雲解嘲栁子厚晋問擬枚乗七發皆文章之
美也至於追逐前人不能出其範圍雖班孟堅之賔戲
崔伯庭之逹㫖蔡伯喈之釋誨僅可觀焉况下者乎

　　題東坡大字

　　東坡嘗自評作大字不若小字以余觀之誠然然大字
多得顔魯公東方先生畫賛筆意雖時有遣筆不工處

要是無秋毫流俗元符三年十二月甲辰夕天下雪而
大寒呼酒解指弮乃能書此山谷老人題

　　題唐本蘭亭

　　紹聖元年六月乙未上藍院南軒同程正輔觀唐本蘭
亭雖太姿媚不及定州石刻清勁然亦自有勝處洛神
賦余嘗疑非王令遺墨豈古本既零落後人附託之耶
周越少收斂筆勢亦可及此

　　題魏鄭公砥柱銘後


　　余平生喜觀貞觀政要見魏鄭公之事太宗有愛君之
仁有責難之義其智足以經世其徳足以服物平生欣
慕焉故觀砥柱銘時為好學者書之忘其文之工拙所
謂我但見其嫵媚者也吾友楊明叔知經術能詩喜屬
文為吏幹公家如巳事持身潔清不以夏畦之面事上
官不以得上官之面陵其下可告以魏鄭公之事業者
也故書此銘遺之置砥柱於座旁亦自有味劉禹錫云
世道劇頽波我心如砥柱夫随波上下若水中之鳬既

不可以為人師表又不可以為人臣作則砥柱之文在
旁並得兩師焉雖然持砥柱之節以事人上官之所不
恱下官之所不附明叔亦安能病此而改其節哉建中
靖國元年正月庚寅繫船王市山谷老人燭下書瀘州
史子山請鑱諸石

　　書樂天忠州詩遺王聖徒

　　營丘王聖徒守忠州其治民事如庖丁之解牛其㰅吏
姦如痀僂之承蜩故不幾時郡中無一事頗以樽俎求

樂天平生行樂處集歌舞醉其僚予故書樂天忠州得
意詩遺之使知予欲粲然於其間而不得也紹聖三年
十二月初七日涪翁書

　　題東坡水石

　　東坡墨戲水活石潤與今草書三昧所謂閉户造車出
門合轍

　　題作菴

　　木龍者數百年世黄葛冠巖穴穿矯䖍詰屈乆伏而發

若有神物巖東北有荔枝初亦不實宗徳既作菴鬱鬱
若受湔祓元符之元冬十一日

　　題太學試院

　　元祐三年正月乙丑鎖太學試禮部進士四千七百三
十二人三月戊申奏號進士五百人宗室二人子瞻莘
老經父知舉熈叔元輿彦衡魯直子明參詳君貺希古
履中器之成季明畧無咎堯文元忠遐叔子發君時天
啓志完㸃檢試卷是日侍御史日晏不来為子發書


　　題固陵寺壁

　　天水張茂先世家南昌黄某魯直弟叔向嗣直建中靖
國三年丁夘同来時左綿道人思順開法席於此山道
俗歸心荆棘草萊化為金碧時新雨晚晴同登鍾閣觀
白鹽之崇崌想少陵之風流歎大雅之不作徘徊乆之

　　題胡氏所憇亭壁

　　山谷老人稅駕而飯嘉作亭之意為書此榜崇寜之元
五月之吉實乙夘黄某云


　　題西林寺壁

　　黄某弟叔豹姪柄子相及朱章劉羲仲李彭同来瞻永
禪師素像觀碑隂顔魯公題字愛碧甃流泉凌厲暑氣
徘徊不能去崇寧元年五月癸亥

　　題太平觀壁

　　黄某自江西来㑹王宰朱章道士湯居善周虛已於此
堂觀四山急雨草木皆成聲崇寧元年五月甲子曉發
東林(右有石刻)


　　書自草李潮八分歌後

　　元符三年七月二十三日余将至青衣吾宗子舟求余
作草撥忙作此殊不工古人云匆匆不暇草端不虚語
時涪翁年五十六矣(右有真蹟)

　　䟦章草千字文

　　集書家定為漢章帝書繆矣章草言可以通章奏耳千
字乃周興嗣取右軍帖中所有字作韻語章帝時那得
有之疑只是蕭子雲書之最得意者


　　䟦歐陽率更書

　　歐陽率更鄱陽帖用筆妙於起倒林夫臨摹殊不失真
亦翰墨中異人也繫舟礬口蕭散於寒溪西山之上携
此書徃来研味髣髴見古人同觀者潘邠老仲逹李文
舉陳元矩何斯舉

　　䟦繆篆後(同光二年李元輔書)

　　繆篆讀如綢繆束薪之繆漢以来符璽印章書也李元
輔不甚知名葢翰林書藝之流今日藏之亦足以廣聞

見備討尋不可廢也

　　䟦劉敞侍讀帖

　　劉侍讀君敞文忠公門人也而此帖云文忠公文字畔
經術背聖人意流俗亦多信然曾不知文忠公著文立
論及平生所施設無一不與經術合也至近世俗子亦
多謗東坡師縱横說而不考其行事果與縱横合耶其
亦異也盖數十年前巳有如此等語今人又百倍於劉
此予不得不辨也


　　鍾離䟦尾

　　少時喜作草書初不師承古人但管中窺豹稍稍推類
為之方事急時便以意成久之或不自識也比来更自
知所作韻俗下筆不瀏離如禪家黏皮帶骨語因此不
復作時有委縑素者頗為作正書正書雖不工差循理
爾今觀鍾離夀州小字千字嫵媚而有精神熟視皆有
繩墨因知萬事皆當師古徃時翰林侍書王著補永禪
師千字筆圓意足至書家尊之此書正當鴈行然公序

小楷尤妙更於行間置小楷使文質彬彬當更勝爾元
祐三年八月甲申門下後省書南昌黄某

　　䟦此君軒詩

　　余既追韻作此詩寄周彦周彦抄本送元師元師更欲
得余手寫因為作草書近時士大夫罕得古法但弄筆
左右纒遶遂號為草書耳不知與科斗篆𨽻同法同意
數百年来惟張長史永州狂僧懐素及余三人悟此法
耳蘓才翁有悟處而不能盡其宗趣其餘碌碌耳江安

城北灘上作小草亭尉李相如為余開兩窻極明煥故
作戲弄筆墨可意

　　元符二年冬来訪予於僰道約来春三月予必東歸歸
當復来别我既而其年果来相見但乞此君軒詩而巳
咄嗟而成文不加㸃(詩見第一巻)

　　題歐陽率更書

　　歐陽率更書温良之氣襲人然即之則可畏頗似吾家
叔度之為人比来士大夫學此書好作芒角鎌利政類

阿巢爾山谷云(右有石刻)

　　䟦江文通擬淵明詩後

　　種苗在東臯苗生滿阡陌雖有荷耡倦濁酒聊自適日
暮巾柴車路暗光巳夕歸人望烟火稚子候簷隙問君
亦何為百年㑹有役但願桑麻成蠺月得紡績素心正
如此開徑望三益

　　此江文通擬淵明詩文通自有序述又梁昭明太子
列於文選可斷不疑也而遂編入淵明集中又注云

或謂非淵明所作是猶云或謂日生於東而沒於西
未敢斷以為必然也

　　䟦所寫近詩與徐師川

　　徐師川奉議少成蚤立余聞師川同學諸生言師川胷
中磊磊殊不類童子每令徳占心醉六經知其要處龜
玉毁於櫝中未嘗不隕涕也今師川尚能似其先人以
澡雪天下横議徳占者因師川来乞書故及此冀師川
當加意於大者逺者儒者所以為縁飾不必盡心焉


　　書食時五觀後

　　涪翁曰禮所以敎飲食之序教之末也所謂曲禮也今
此五觀教之本也士大夫能刳心學之遯世無悶之道
也今士大夫為一飲一食之故至於忿怒叱咤鞭笞左
右然後快於其心者聞食無求飽之言亦可少愧矣夫
子發憤忘食樂以忘憂在齊聞韶三月不知肉味盛徳
至善一至於此夫子亦人也我亦人也而絶意聖哲之
功自甘為流俗而不悔豈不哀哉


　　題黄龍清禪師晦堂賛

　　三問逆推超𤣥機於鷲嶺一拳垂示露赤體於龍峯聞
時富貴見後貧窮年老浩歌歸去樂從他人喚住山翁

　　元祐八年十二月通城陳脩巳為智嵩上座寫晦堂
老師影絶妙諸本余欲彫琢數句莊嚴太空適見西
堂清公所作全提全示無有少剰順賛一句屋下盖
屋逆賛一句樓上安樓不如借水獻花與一切人供
養黄某題


　　與楊景山書古樂府因䟦其後

　　元符三年庚辰九月壬午青神縣尉㕔東之退宻堂夜
漏下三刻所偶案上有墨瀋一升許几傍或置此巻云
是邑中老儒楊景山乞書因取嚴永舊無心棗核筆宛
轉可人意遂書欲盡予聞景山之子逵才武自將今為
涇原部將故書此猛士冒鋒鏑報國之詩遺之可令人
日誦於軍中以飲酒山谷老人題

　　䟦東坡書寒食詩


　　東坡此書似李太白猶恐太白有未到處此書兼顔魯
公楊少師李西臺筆意誠使東坡復為之未必及此他
日東坡或見此書應笑我於無佛處稱尊也

　　䟦東坡嘲巢三

　　東坡此詩盖嘲蒲傳正傳正請於先帝欲寄金賙之先
帝笑曰郷黨親舊同朝僚友以有餘助不足縣官當怒
之耶

　　䟦張長史書


　　此亦竒書但不知所作以為長史則非也予嘗於楊次
公家見長史行草三帖與王子敬不甚相逺盖其姿性
顛逸故謂之張顛然其書極端正字字入古法人聞張
顛之名不知是何種語故每見猖獗之書輙歸之長史
耳

　　書座右銘遺嚴君可䟦其後

　　眉山嚴君可國士也不憚數舍之逺訪予於叙南僦舍
余得之如獲重寳相與終日抵掌談笑至於論列古今

是非成敗愈久不厭一日告余以歸頗不忍捨其去故
手書座右一銘以贈之俾歸以遺其子椿椿雖少聞骨
格不凡也元符三年九月巳夘某書

　　書隂徳字遺陳氏

　　陳氏醫三世名兩蜀不牽貧賤富貴先召即徃于公為
獄吏以其活人多故髙其門况醫人之司命乎故書隂
徳二字以遺之元符元年三月

　　䟦登江州百花亭懐荆楚詩


　　百花亭梁大同三年刺史邵陵王綸所作此詩出英華
集皆佳句也崇寧元年八月壬戌来集斯亭其甲子又
来四顧徘徊悵詩人之不可見因大書此三詩遺寺僧
宗素俾刻之堅石後来者得觀覧焉脩水黄庭堅題(右有
石刻)

　　䟦張持義所藏吴彩鸞唐韻

　　右僊人吴彩鸞書孫愐唐韻凡三十七葉此唐人所謂
葉子者也按彩鸞隠居在鍾陵西山下所書唐韻民間

多有余所見凡六本此一本二十九葉彩鸞書其八葉
後人所補氣韻肥濁不相入也

　　題林和靖書

　　林處士書清氣照人其端勁有骨亦似斯人涉世也耶

　　䟦東坡與王元直夜坐帖

　　王元直游東坡雲霧中風氣殊勝由此觀之豈可不擇
交游親戚耶

　　䟦東坡海市詩


　　東坡乞得海市不時見光景神物亦能愛魁磊之士乎

　　題東坡竹石

　　石潤竹勁佳筆也恨不得李伯時發揮耳

　　䟦老蘓先生所作王道矩字說

　　此蘓明允弄筆所成猶有文章闗鍵所以子瞻之文震
動一世豈非所謂積水成淵蛟龍生焉者乎

　　書栢學士山居詩題其後

　　史紹封之子㑹與外甥張協於蘓氏為友壻子来青衣

謁家姑因識紹封紹封来乞書曰使㑹他日以為相見
之資今日魯直即他日魯直又安用書為質耶

　　䟦東坡鐵柱杖詩

　　鐵柱杖詩雄竒使李太白復生所作不過如此平時士
大夫作詩送物詩常不及物此詩及鐵柱杖均為瑰瑋
驚人也

　　䟦東坡蔡州道中和子由雪詩

　　此字和而勁似晋宋間人書中有草書數字極佳每能

如此便勝文與可十倍盖都無俗氣耳

　　戲草秦少游好事近因䟦之

　　三十年作草今日乃似造㣲入妙恨文與可不在世耳
此書當與與可老竹枯木並行也

　　䟦所書戲答陳元輿詩

　　紹聖三年九月壬寅林表亭與東莱吕東玉對碁罷眉
山楊明叔作墨瀋請作大字試舒城張真筆燒燭寸餘
摩圍閣老人書


　　䟦郭熈畫山水

　　郭熈元豐末為顯聖寺悟道者作十二幅大屏髙二丈
餘山重水複不以雲物映帶筆意不乏余嘗招子瞻兄
弟共觀之子由嘆息終日以為郭熈因為蘓才翁家摹
六幅李成驟雨從此筆墨大進觀此圖乃是老年所作
可貴也元符三年九月丁亥觀於青神蘓漢侯所作

　　䟦牛頭心銘

　　成都范子功家忠報禪院僧慈元以鹽亭四尺繒八幅

来乞予自書所作文盖范氏之志也予聞范氏其耆艾
有徳其㓜壮好文今得予應世之文章但為戲玩無益
於事乃大書牛頭心銘與之范氏不學則巳學則必以
治心養性為本斯文之作妙盡心性之藴只使朝夕薫
之自成道種亦使覺苑浄坊諸禪子等讀之句句消歸
自已乃知牛頭快說禪病免向野狐頷下枉過一生

　　書劉禹錫浪淘沙竹枝歌楊栁枝詞各九首因䟦
其後


　　累日倦舍中賔客既解舟意猶煩倦欲眠則晝熱不可
伏枕試令作墨瀋遂為峨眉史慶崇草此樂府二十七
章盛暑又臂痛書罷汗透絺綌風冰臂指老態百出恐
自此不能漸書矣元符二年四月甲戌戎州城南僦舍
任運堂中書

　　題宗成樹石

　　長林巨石風飄水激張之墻壁助我岑寂

　　題玉清昭應宫圖


　　玉清昭應宫成以圖畫潤色墻壁當時大儒博極羣書
者討論軒轅以来出於趙氏而飛升度世者作此圖又
集天下名手為之宫成未幾火事一空比試考元豐間
景靈虛名既廣崇奉之制乃求之畫院盡用玉清之繪
事名手若得宻䟽故事亦以廣異聞今但能事未畢也

　　書遺道臻墨竹後與斌老

　　元符三年三月戎州無等院涪翁借地所築槁木菴中
書此等為戒罕書與人吾宗斌老授竹法於文與可故

書此以助經營之萬一

　　書和眺無咎詩後與斌老

　　元符三年十二月余将發戎州於百忙中為斌老書此
巻建中靖國元年正月斌老遣小使持此来追余於江
安縣曰巻尾餘繒願記嵗時其丙寅江瀕風静天日明
朗故為書數行斌老為余以兩幅寫東園病竹筆意放
縱實天下之竒作文湖州若在當絶倒矣山谷老人書
(右皆家傳)


　　生臺銘䟦

　　司馬氏三子竦為酒為市且就學於京師泰家居奉甘
㫖雖事業不同同於竭力以事其親其親白氏樂用其
財作佛事以夀其子孫初欲作寢菴於無等院之壖地
有道人在純以告白夫人白欣然飭財賦功嵗中以成
其賢於閉闗謝客客十至而九不見豐其屋以為無頼
子孫三年之費者逺矣

　　游龍水城南帖


　　龍水城南大雷雨後十里至廣化寺谿壑相注溝塍為
一草木茂宻稻花發香邵彦明置酒招余及華陽范信
中龍城歐陽佃夫約清旦㑹於龍隠洞余三人借馬自
南樓来至則彦明及其弟彦昇在焉初至震雷欲雨既
而晴朗燒燭入洞中石壁皆霑濕道崖險路絶相扶将
上下及乃出洞之南東還臥洞口佃夫抱琴作賀若有
清風發於土囊音韻激越余與彦明碁賭大白彦明似
藏行也是日信中從佃夫授琴乆之得數句洞南有喬

木似栟櫚熟視葉間有實穟生似橄㰖問從者盖木威
也木威本草經無有宜州諸城砦多有之風俗取豚膾
合之為䱹盤中珍膳也頃有饋余余不能㗖也佃夫曰
廣東盖號為烏㰖猶邕貴間謂波斯橄㰖云木威之葉
廣東西人用作雨衣柔韌宻緻勝青苾也彦明者臨淮
邵華彦昇兄也信中名寥佃夫名襄余者江西之脩水
黄某魯直時崇寧四年六月辛巳

　　海昏題名


　　元祐八年春正月甲辰韓城元聿建安胡勣浚儀李安
行豫章黄某㑹於海昏縣齋觀智顯寺竹林中所得顔
家壟斷碑清勁秀發李君出古編鐘其銘類殳書不能
盡識座客談倉前樟木乃是數百年物材木也而能若
是之夀嘆李公擇宰上之松已拱無不慨然元君云玉
真觀道士王從政治石欲刻余書因書予之黄某記

　　禮思大禪師題名

　　脩水黄某弟仲堪子枌梓椿相梲成都范温道人文演

同来禮思大師閱三生藏閟貝多𣑽字經二錫杖象刻
佛供僧俗書經夾有纎靡如蟻映光不可讀者及佛牙
舍利蚌中觀音相寳玩溢目為書觀寳軒三大字坐獨
松軒觀老松突兀於衆杉間本無超羣之意崇寧三月
正月甲辰

　　書吴叔元亭壁

　　朝奉郎新當塗守黄某於崇寧元年四月丁未来謁叔
元晚登秀江亭澄波古木使人得意於塵垢之外盖人

閒景幽兩竒絶耳(右皆有石刻)

　　題也足軒(詩載豫章文集六巻作笻竹詩)

　　簡州景徳寺覺範道人種竹於所居之東軒使君楊夢
貺題其軒曰也足古人所謂但有嵗寒心兩三三竿也
足者也仍為之賦詩余輒次韻(右已載蜀本)

　　西山南浦行記

　　某䝉恩西歸道出南浦太守髙仲本置酒西山實與其
從事譚處道俱来西山者盖郡西渡大壑稍陟山半竹

栢薈蔚之間水泉瀦為大湖亭樹環之有僧舍五區其
都名名曰勒封院樓殿臺觀重複出沒煙霏之間而光
影在水此邦之人嵗脩禊事於此凡䕫州一道東望巫
峡西望&KR1791;鄢林泉之勝莫與南浦争長者也寺僧文照
喜事作東西二堂於茂林脩竹之間仲本以為不奢不
陋冬燠而夏凉宜於游觀也建中靖國元年二月辛酉
江西黄魯直題

　　題浯溪崖壁


　　余與陶介石遶浯溪尋元次山遺跡如中興頌峿堂銘
右堂銘皆衆所共知也與介石徘徊其下實探千載尚
友之心最後於唐亭東崖披翦榛穢得次山銘刻數百
字皆江華令瞿令問玉筯篆筆畫深穏優於唐臺銘也
故書遺長老新公俾刻之崖壁以遺後人山谷老人書

　　石門寺題名

　　韓城元聿雙井黄某同逰石門霜清木落山川髙明掃
逕上冠雲亭可以忘歸


　　中興頌詩引並行記

　　崇寧三年三月巳夘風雨中来泊浯溪進士陶豫李格
僧伯新道遵同至中興頌崖下明日居士蔣大年石君
豫太醫成權及其姪逸僧守能志觀徳清義明崇廣俱
来又明日蕭褒及其弟裒来三日徘徊崖次請予賦詩
老矣豈復能文强作數語惜秦少游巳下世不得此妙
墨劖之崖石耳脩水黄某字魯直諸子從行相梲㭒楛
春陵尼悟超


　　游瀘州合江縣安樂山行記

　　建中靖國元年正月晦合江令尹白宗愈原道率江西
黄某魯直拏舟泛安樂溪上劉真人山同来者臨潁索
繼萬希一黔安文煇徳夫主簿郭中子和以疾初起不
能来尉周世範表民以支軍廩不至安樂山真人飛昇
之宅也真人諱珍字善慶初卜居此山曰僰道平山氣
歇而不清江安方山氣濁而不秀求山而清秀惟安樂
山耳既定居泉源發甘虎豹服役晦日之游雲霧晦㝠

将出山晚晴諸峯皆出

　　游中巖行記(三)

　　黄某楊韡祝林宗了賢慈元步自思濛江喚魚潭長老
圓亮来迎酌玉泉乃上巖寺元符三年八月戊午

　　信孺置酒之明日九月甲子蒲志同泰亨與楊琳君全
弟嵒景山王箴元直蒲掞庭臣石充君美史戡彦祖酌
予於此實與外弟張祉介卿六祖禪師師範同来黄某
魯直書


　　元符庚辰季秋之丁丑尉張祉介卿及其兄搋子謙姪
協大同甥宋正臣端弼邀予携茗来煑玉泉同来者楊
湛君貺張澥持逺自頃屢来常若晦𠖇是日天地開廓
極目千里黄某魯直

　　題三游洞

　　鍾陵黄魯直弟嗣直同道人唐坦之游三游洞與子相
姪&KR0008;俱建中靖國元年二月庚寅徃来皆休此寺正午
烈日遣騎汲澗泉以解渇(古皆石刻)









　　山谷別集巻十一

