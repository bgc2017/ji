







　　欽定四庫全書

　　山谷外集巻七

　　宋　黄庭堅　撰

　　律詩

　　叔父釣亭

　　檻外溪風拂面凉四圍春草自鉏荒陸沉霜髪為鈎直
桞貫錦鱗縁餌香影落華亭千尺月夢通岐下六州王
麒麟卧笑功名骨不道山林日月長


　　夜發分寜寄杜澗叟

　　陽闗一曲水東流燈火旌陽一釣舟我自只如常日醉
滿川風月替人愁

　　元豐癸亥經行石潭寺見舊和栖蟾詩甚可笑因
削柎㓕藁别和一章

　　千里追犇兩蝸角百年得意大槐宫空餘祗夜數行墨
不見伽黎一臂風俗眼只如當日白我顔非復向來紅
浮生不作㳺絲上即在塵沙逐轉蓬


　　題馬當山魯望亭四首(彭澤舊治所)

　　馬當一曲孤煙人物于今𦕈然不見繞籬黄菊誰收種
秫圭田(一作有地有荒秔稻無人更與酒錢)　　　右元亮

　　鯨波横流砥柱虎口活國宗臣小屈(一作少日)弦歌百里不

　　誣(一作莫言)天下歸仁　　　　　　右狄梁公

　　不見魯公斷石誰家為礎為杠筆法錐沙屋漏心期曉

　　日秋霜　　　　　　　　　　右顔魯公

　　笠澤道人髙古文章白髪蕭條(一作文章嵗寒後凋)欲問勒銘遺


　　墨應書水府鮫綃　　　　　　右陸魯望

　　次韻胡彦明同年羇旅京師寄李子飛三章一
章道其困窮二章勸之歸三章言我亦欲歸耳
胡李相甥也故有㯽榔之句

　　看除日月坐中銓一嵗應無官九遷蔥韭盈盤市門食
詩書滿枕客牀氈留連節物孤朋酒惱亂隣翁謁子錢
誰料丹徒布衣侣困窮且忍試新年

　　丁未同升鄉里賢别離寒暑未推遷蕭條羇旅深窮巷

蚤晩聲名上細氈碧嶂清江元有宅白魚黄雀不論錢
㯽榔一斛何須得李氏弟兄佳少年

　　畏人重禄難堪忍閲世浮雲易變遷徐步當車飢當肉
鋤頭為枕草為氈元無馬上封侯骨安用人間使鬼錢
不是朱門争底事清溪白石可忘年

　　上蕭家峽

　　玉笥峯前㡬百家山明松雪水明沙趂虛人集春蔬好
桑菌竹萌煙蕨芽(晩年本云趂虛人在煙中語荷蓧歸來有蕨芽)


　　何蕭二族

　　西漢功名相國多南朝人物數諸何向來富貴喧天地
亦有文章在澗阿

　　魏夫人壇

　　獨掃蛾眉作逺山春風瑤草照朱顔我來欲問許玉斧
二十四峯如髻鬟

　　隠梅福䖏

　　呉門不作南昌尉上疏歸來朝市空笑拂巖花問塵世

故人子是國師公

　　蕭子雲宅

　　郁木坑頭春鳥呼雲迷帝子在時居風流掃地無尋䖏
只有寒藤學草書

　　避秦十人

　　九真承詔上龍胡盡是驪山所送徒唯有鄧公留不去
松根搘鼎煑菖蒲

　　黄雀


　　牛大垂天且割烹細㣲黄雀莫貪生頭顱雖復行萬里
猶和鹽梅傅說羮

　　到官歸志浩然二絶句

　　雨洗風吹桃李凈訟聲聒盡鳥驚春滿船明月從此去
本是江湖寂寞人

　　鳥鳴未覺常先曉笋&KR0034;登盤始見春斂手還他能者作
從來刀筆不如人

　　出迎使客質明放船自瓦窑歸


　　鼓吹喧江雨不開丹楓落葉放船囬風行水上如雲過
地近嶺南無鴈來樓閣人家捲簾幕菰蒲鷗鳥樂灣洄
惜無陶謝揮斤手詩句縱横付酒杯

　　送酒與畢大夫

　　淺色官醅昨夜篘一樽聊付卯時投甕邊吏部應歡喜
殊勝平原老督郵

　　奉寄子由並大臨

　　鍾鼎功名淹筦庫朝廷翰墨冩風煙遥知道院頗岑寂

定是壺中第幾天歴下笑談漫一夢江南消息又餘年
動心忍性非無意吏部如今信大顛

　　奉荅元明蘇轍

　　故人聚散霜前葉徃事𣺌茫風際煙游宦一生非有已
隠居萬事不由天﨑嶇檻穽方謀食笑傲山林肯計年
賴已將心問盧老相逢他日笑風顛

　　次韻奉寄子由

　　半世交親随逝水幾人圖畫入凌煙春風春雨花經眼

江北江南水拍天欲觧銅章行問道定知石友許忘年
春令各有思歸恨日月相催雪滿顛

　　再次韻奉答子由

　　蠆尾銀鈎冩珠玉剡藤蜀繭照松煙似逢海若談秋水
始覺醯雞守甕天何日清揚能覿面只今黄落又凋年
萬錢買酒從公醉一缽行歌聴我顛

　　再次韻寄子由

　　想見蘓耽攜手仙青山桑柘冒寒煙麒麟堕地思千里

虎豹憎人上九天風雨極知鷄自曉雪霜寜與菌爭年
何時確論傾樽酒醫得儒生聖自顛

　　次韻寄上七兄

　　學得屠龍長縮手鍊成五色化蒼煙誰言遊刃有餘地
自信無功可補天啼鳥笑歌追暇日飽牛耕鑿望豐年
荷鋤端欲相随去邂逅青雲恐疾顛

　　吉老受秋租輒成長句

　　黄花事了緑叢霜蟋蟀催寒夜夜牀愛日捃收如盗至

失時鞭朴柰民瘡田夫田婦肩頳擔江北江南稼滌埸
少忍飛糠眯君眼要令私廩上公倉

　　再次韻和吉老

　　今日僕姑晴自語愁隂前日雪鋪牀三冬一雨禾頭濕
百斛幾痕牛領瘡民欲與翁歸作臘公方無事可開埸
相勤凍坐真成惡愧我偷閒飽太倉

　　招吉老子範觀梅花

　　播糠眯眼丞良苦鳴鼓連村尉始歸及取江梅來一醉

明朝花作玉塵飛

　　寄黄從善

　　故人千里隔談經想見牛刀刃發硎渴雨芭蕉心不展
未春楊桞眼先青鳬飛葉縣郎官宰虹貫江南䖏士星
天子文思求逆耳吾宗一為試雷霆

　　登快閣

　　癡兒了却公家事快閣東西倚晩晴落木千山天逺大
澄江一道月分明朱絃已為佳人絶青眼聊因美酒横

萬里歸船弄長笛此心吾與白鷗盟

　　題息軒

　　僧開小檻籠沙界鬱鬱參天翠竹叢萬籟參差冩明月
一家寥落共清風蒲團禪板無人付茶鼎薫爐與客同
萬水千山尋祖意歸來笑殺舊時翁

　　從時中乞蒲團

　　撲屋隂風雪作團織蒲投我朂宜寒君當自致青雲上
快取金狨覆馬鞍


　　荅余洪範二首

　　道在東西祖詩如大小山一家同雪月萬事廢機闗天
上麒麟閣山中虎豹閑何時得丘&KR0676;明鏡失朱顔

　　懸罄齋厨數米炊貧中氣味更相思可無昨日黄花酒
又是春風柳絮時

　　題安福李令朝華亭

　　丹楹刻桷上崢嶸表裏江山路(一作略)眼平曉日成霞張
錦綺青林多露綴珠纓人如旋磨觀羣蟻田似圍棊據

一枰對案昏昏迷簿領暫來登覧見髙明

　　寄舒申之戸曹

　　吉州司戸官雖小曽屈詩人杜審言今日宣城讀書客
還趨手板傍轅門江山依舊嵗時改桃李欲開煙雨昏
公退但呼紅䄂飲剰傳歌曲教新翻

　　次韻吉老十小詩

　　十襲發硎刀無名自貴髙秋衣猶葛製午飯厭溪毛

　　萬木霜摇落山呈斧鑿㾗癡蠅思附尾驚鶴畏乗軒


　　日短循除廡溪寒出臼科官居圖畫裏小鴨睡枯荷

　　眼看人換世手種木成隂藏拙無三窟談禪劇七禽

　　寒水幾痕落秋山萬竅號紅棃啄烏鵲殘菊掛蠨蛸

　　佳人斗南北美酒玉東西夢鹿分真鹿無雞應木雞

　　斵鼻昔常爾絶絃知者稀無人與爭長惟有釣魚磯

　　茵席絮剪蠒枕囊收决明南風入晝夢起坐是松聲

　　半菽一瓢飲懸鶉百結衣蕭條鬼不瞰聊可與同歸

　　學似斵輪扁詩如飯顆山室中餘一劔無氣斗牛間


　　歐陽從道許寄金橘以詩督之(從道㕘禪嘗有言句來頗聞數
從歌舞飲故及之)

　　禪客入秋無氣息想依紅䄂醉毰毸霜枝摇落黄金彈
許送筠籠殊未來

　　黄幾復自海上寄恵金液三十兩且曰惟有徳
之士宜享将以排蕩隂邪守衛真火幸不以凡
物畜之戯荅

　　皺面黄鬚已一翁樽前猶發少年紅金丹乞與煩真友

只恐無名常籍中

　　和七兄山蕷湯

　　厨人清曉獻瓊糜正是相如酒渴時能解飢寒勝湯餅
略無風味笑蹲鴟打窻急雨知然鼎亂眼晴雲看上匙
巳覺塵生䨇井椀濁醪從此不湏持

　　奕棊二首呈任公漸

　　偶無公事負朝暄三百枯棊共一罇坐隠不知巖穴樂
手談勝與俗人言簿書堆積塵生案車馬淹留客在門

戰勝将驕疑必敗果然終取敵兵翻

　　偶無公事客休時席上談兵校(一作角)两棊心似蛛絲遊
碧落身如蜩甲化枯枝湘東一目誠甘死天下中分尚
可持誰為吾徒猶愛日参横月落不曽知

　　次韻幾復荅予所贈三物三首

　　誰憐湖海士白髪夜窻檠風雨鷄不已詩書眼尚明禪
枝安宿鳥僧粥吼華鯨但滿五車讀行看一座傾

　　右石燈檠


　　絶域薔薇露他山菡萏鑪薫衣作家想伏枕夢閨姝遊
子官蟻穴謫仙居瓠壺當時有憂樂回首亦成無

　　右石博山

　　九原誰復起糟魄未傳心不取丁儀米疑成校尉金名
從髙位借徳有下僚沉筆削多瑕㸃猶希畏友箴(一本云筆
從髙位曲陸有徳人沉救俗規如此慵疎廢古今)

　　右石刻

　　静居寺上方南入一徑有釣臺氣象甚古而俗

傳謬妄意嘗有隠君子漁釣其上感之作詩

　　避世一丘壑似漁非世漁獨吟嘉橘頌不遺子公書笋
蕨園林晩絲緡嵗月凃安知冶容子紅袖泣前魚

　　侯尉之吉水覆按未歸三日泥雨戲成寄之

　　歎息侯嬴老尉曹鞍馬疲山花迷部曲江雨壓旌旗越
鳥勸沽酒竹鷄憂蹋泥不知何䖏醉遥寄解酲詩

　　侯尉家聴琵琶

　　舫齋蒼竹雨聲中一曲琵琶酒一鍾恰似潯陽江上聴

只無明月與丹楓

　　次韻吉老寄君庸

　　何郎生事四立壁心地髙明百不憂白眼醉來思阮籍
碧雲吟罷對湯休諸公著力書交上尺璧深藏價未酬
空使君如巢幕燕将鶵䖏䖏度春秋

　　寄袁守廖獻卿

　　公移猥甚叢生笋訟牒紛如蜜分窠少得曲肱成夢蝶
不堪衙吏報鳴鼉巳荒里社田園了可奈春風桃李何

想見宜春賢太守無書來問病維摩

　　廖袁州次韻見荅并寄黄靖國再生傳次韻寄之

　　春去懐賢感物多飛花髙下罥絲窠傳聞治境無戾虎
更道豐年鳴白鼉史筆縱横窺寳鉉(干寳作搜神記徐鉉作稽神録當時
謂寳鬼之董狐)詩才清壮近隂何寄聲千萬相勞苦如倚胡牀
得按摩

　　袁州劉司法亦和予摩字詩因次韻寄之

　　袁州司法多兼局日莫歸來印幾窠詩罷春風榮草木

書成快劔斬蛟鼉遥知吏隠清如此應問卿曹果是何
頗憶病餘居士否在家無意食蘿摩

　　次韻奉荅吉老并寄何君庸

　　傾懐相見開城府取意閒談沒臼窠但取吏曹無狡兎
任呼舞女代靈鼉屡中甕面酒幾聖苦憶樽前人姓何
願得两公俱助我不唯朱墨要漸摩

　　聞吉老縣丞按田在萬安山中

　　苦雨初聞喚婦鳩紅粧滿院木蕖秋樽前不記崔思立

應在諸山最上頭

　　次韻喜陳吉老還家二絶

　　公庭無事吏人休垂箔寒㕔對奕秋催織青籠篘白酒
竹爐煨栗煮鷄頭

　　夜寒客枕多歸夢歸得黄柑紫蔗秋小雨對談揮麈尾
青燈分坐冩蠅頭

　　再次韻和荅吉老二首

　　水宿風飡甚勞苦勉旃吾子富春秋我愧疲民欲歸去

麥田春雨把鋤頭

　　賢勞王事一歸休霜落園林失九秋想得君家鳥鵲喜
蛛絲縈繞玉搔頭

　　䨇澗寺二首

　　二水犇犇鳴屋除松林落日吼烏莬老僧更有百嵗母
白髪身為反哺烏

　　山陿江深屋翠崖夜鐘聲自甕中來長松偃蹇蒼龍卧
六月澗泉轟怒雷


　　酴醿

　　漢宫嬌額半塗黄入骨濃薫賈女香日色漸遲風力細
倚欄偷舞白霓裳

　　奉荅李和甫代簡二絶句

　　山色江聲相與清巻簾待得月華生可憐一曲並船笛
說盡故人離别情

　　夢中徃事随心見醉裏繁華亂眼生長為風流惱人病
不如天性總無情


　　次韻奉荅廖袁州懐舊隠之詩

　　詩題怨鶴與驚猿一幅溪藤照麝煙聞道省郎方結綬
可容名士乞歸田嚴安召見天嗟晚賈誼歸來席更前
何况班家有超固應封定逺勒燕然

　　觀王主簿家酴醿

　　肌膚冰雪薫沉水百草千花莫比芳露濕何郎試湯餅
日烘荀令炷爐香風流徹骨成春酒夢寐宜人入枕囊
輸與能詩王主簿瑶䑓影裏據胡牀


　　社日奉寄君庸主簿

　　花發社公雨隂寒殊未開初聞燕子語似報玉人來遮
眼便書冊挑聾欺酒盃傳聲習主簿勤為撥春醅

　　北窻

　　生物趨功日夜流園林才夏麥先秋緑隂黄鳥北窻簟
付與來禽安石榴

　　洪範以不合俗人題㕔璧二絶句次韻和之

　　寂寥吾道付萬世忍向時人覔賞音搔首金城西萬里

樽前從此嘆人琴(徳占最知洪範)

　　埋没髙才築釣間風雲未㑹要鯢桓南康郡下参軍耳
付與紅塵白眼看

　　次韻荅杜仲觀二絶

　　鳥啼花動却春寒雨壓青旗巻畫干多事今年廢詩酒
煩君傳語問平安

　　重簾複幕和風雨無奈催沽鳥喚人只是樽前欠狂客
舞娃冰雪酒磷磷


　　再次韻杜仲觀二絶

　　短舞朱裙愜醉看惜公官守隔江干遥憐得句無人賞
走馬城東覔道安

　　詩家二杜見仍雲佳句風流照映人青眼向來同醉醒
白頭相望不緇磷

　　次韻元翁從王䕫玉借書

　　為吏三年弄文墨草萊心徑失耕鋤常思天下無雙祖
得讀人間未見書公子藏山真富有小儒捫腹正空虛

何時管鑰入吾手為理籖題撲蠧魚

　　奉和孫奉議謝送菜絶句

　　春&KR0034;照映庾郎賔遣騎持籠佐茹滋却得齋厨厭葷味
白鵝存掌鼈留裙

　　學元翁作女兒浦口詩

　　五老峯前萬頃江女兒浦口鴛鴦雙驚飛何䖏沙上宿
夜雨釣船燈照窻

　　去嵗和元翁重到雙澗寺觀余兄弟題詩之篇總

忘收録病中記憶成此詩

　　素琴聲在時能聴白鳥盟寒乆未尋眼見野僧垂白髪
養親元不顧朱金開泉浸稲雙澗水煨笋充盤春竹林
安得一㕓吾欲老君聴莊舄病時吟

　　次韻知命入青原山口

　　坑路羊腸繞稻田棊局方林間塔餘寸風外竹斜行吠
客犬反走驚人鳥坌忙山形與祖印岑絶两相當

　　次韻吉老知命同遊青原二首


　　洗缽尋思去論詩匡鼎來鵶窺鍚䖏井魚泳釣時䑓垂
足收親子存身亘刼灰僧雛手金鑰一為道人開

　　至人來有會吾道本無家閲世魚行水遺書鳥印沙齋
盂香佛飯法席雨天花時有清談勝還同嘆永嘉

　　次韻十九叔父䑓源

　　聞道䑓源境鉏荒三徑通人曽夢蟻穴鶴亦怕鷄籠萬
壑秋聲别千江月體同湏知有一路不在白雲中

　　次韻曽都曹喜雨


　　水旱國代有人神理本通徧雩祠小大敢指蜺雌雄地
厭焚惔極天回顧盼中蛟龍起乖卧星斗晦澄空雲挾
雷聲走江翻電脚紅寵光歸稼穡滴瀝在梧桐詖訟猶
相及時霖恐未豐潔齋蘄得嵗同病託諸公

　　和李才甫先軰快閣五首

　　山寒江冷丹&KR0008;落爭渡行人簇晚沙菰葉蘋花飛白鳥
一張紅錦夕陽斜

　　赤欄終日倚西風山色挼藍小雨中将老鬢毛秋著木

相思親舊水連空

　　長江淡淡吞天去甲子隨波日日流萬事轉頭同墮甑
一身隨世作虛舟

　　雲横章貢雨飜盆寺下江深水到門落日荷鉏人著木
西風滿地葉歸根

　　西南嘉氣浮馬祖東北祥風繞靜居山邑豐年人少訟
身來訪道得齋魚

　　幾道復覔㯽榔


　　蠻煙雨裏紅千樹逐水排痰肘後方莫笑忍飢窮縣令
煩君一斛寄㯽榔

　　發贛上寄余洪範

　　二川來集南康郡氣味相似相和流木落山明數歸鴈
鬰孤欄楯繞深秋胷中淳于吞一石麈下庖丁解十牛
它日欲言人不解西風散髪棹扁舟

　　同韻和元明兄知命弟九日相憶

　　革嚢南渡傳詩句摹寫相思意象真九日黄花傾夀酒

幾回青眼望歸塵蚤為學問文章誤晩作東西南北人
安得田園可温飽長抛簮紱裏頭巾

　　萬水千山厭問津芭蕉林裏自觀身鄰田雞黍留熊也
風雨闗河走阿秦鴻鴈池邉照雙影脊令原上憶三人
年年獻夀須歡喜白髪黄花映角巾

　　題吉州承天院清凉軒

　　菩薩清凉月遊於畢竟空我觀諸境盡心與古人同僧
髪侵眉白桃花映竹紅儻來尋祖意展手似家風


　　題槐安閣(并序)

　　東禪僧進文結小閣於寢室東養生之具取諸左右
而足被雖聞中天之䑓百常之觀葢無慕嫪之心予
為題曰槐安閣而賦詩夫據功名之㑹以嫮姱一世
其與蟻丘亦有辨乎雖然陋蟻丘而仰泰山之崇崛
猶未離乎俗觀也

　　曲閣僧房古屋頭病僧枯几過春秋垣衣蛛網䝉窻牖
萬象縱横不繫留白蟻戰酣千里血黄粱炊熟百年休

功成事遂人間世欲夢槐安向此游

　　太和奉呈吉老縣丞

　　山擁鳩民縣江横决事㕔士風尊徤訟吏道要繁刑觟
&KR1694;今無種蒲盧教未形里多齊&KR1486;氏材謝宋庖丁令尹
三年課斯人萬物靈吾方師豈弟僚友助丹青(&KR1486;氏漢書音閒
　今齊南田家有此姓音諫也)

　　立春

　　韭苖香煑餅野老亦知春看鏡道如咫倚樓梅照人


　　子範徼巡諸鄉捕逐羣盗幾盡輒作長句勞苦行
李

　　白髪尉曹能挽弓著鞭跨馬欲生風乃兄本是文章伯
此老真成矍鑠翁枹鼓諸村宵警報牛羊幾䖏莫牢空
得公萬户開門卧看取三年最治功

　　喜太守畢朝散致政

　　膏火煎熬無妄災就隂息迹信明哉功名富貴两蝸角
險阻艱難一酒杯百體觀來身是幻萬夫爭䖏首先回

胷中元有不病者記得陶濳歸去來

　　戯贈南安倅栁朝散

　　栁侯風味晩相見衣袂頗薫荀令香桃李能言妙歌舞
樽前一曲斷人腸洞庭歸客有佳句庾嶺梅花如小棠
乗興髙帆少相待淮湖江月要傳觴

　　睡起

　　杮葉鋪庭紅顆秋薫爐沉水度衣篝松風夢與故人遇
同駕飛鴻跨九州


　　次韻君庸寓慈雲寺待韶惠錢不至

　　主簿看梅落雪中閨人應賦首飛蓬問安兒女音書少
破笑壺觴夢寐同馬祖峯前青未了鬱孤䑓下水如空
江山信美思歸去聴我勞歌亦欲東

　　次韻奉荅存道主簿

　　主簿朝衣如敗荷髙懐千尺上松蘿旅人爭席方歸去
秋水黏天不自多學到㑹時㤀粲可留詩别後見羊何
向來四海習鑿齒今日期君不啻過


　　題神移仁夀塔

　　十二觀音無正面誰令塔户向東開定知四梵神通力
曽借六丁風雨惟蠅說冰霜如夢寐鷃聞鐘鼓亦驚猜
從今一信維摩詰斷取三千世界來

　　題海首座壁

　　騎虎度諸嶺入鷗同一波香寒明鼻觀日永稱頭陀

　　題仁上座畫松

　　偃蹇松枝隔煙雨知儂定是嵗寒材百年根節要老硬

将恐崩崖倒石來

　　次韻漢公招七兄

　　白髪霏霏雪㸃斑朱櫻忽忽鳥銜殘公庭休吏進湯餅
語燕無人窺井欄詩句多傳知有暇道人相見不應難
老郎親屈延䖏士風味依稀如姓桓(桓冲禮䖏士劉璘之鄭粲甚厚)

　　送髙士敦赴成都鈐轄二首

　　玉鈐金印臨参井控蜀通秦四十州日下書來望鴻鴈
江頭花發醉貔貅巴滇有馬駒空老林箐無人葉自秋

能為将軍歌此曲鳴機割錦與纒頭

　　捧日髙宣事東京四姓侯軍中聞爼豆廟勝脫兠鍪燒
燭海棠夜香衣藥市秋君平識行李河漢接天流

　　次韻子瞻元夕扈從端門三首

　　赭黄繖底望龍章不斷唯聞寳炬香一片韶音歸複道
重瞳左右列英皇

　　端門魏闕鬱崢嶸燈火如山輦路平不待上林鸎百囀
教坊先已進春聲


　　仗下蕃夷各一羣機泉如雨自繽紛諦觀香案傍邉吏
却是茅山大小君

　　次韻子瞻送穆父二絶

　　渺然今日望人材毎見紫芝眉宇開又觸惠文江海去
快帆誰與挽令回

　　謫官猶得住蓬萊抱牘人稀書巻開張敞撫眉應急召
董宣强項莫低回

　　和子瞻内翰題公擇舅中丞山房


　　幽人八座復中䑓想見書堂山杏開四十餘年僧屈指
時因秋鴈寄聲來

　　以路公所惠揀芽送公擇次舊韻

　　慶雲十六升龍様國老元年宻賜來披拂龍紋射牛斗
外家英鑒似張雷

　　承吏部蘓尚書右選胡侍郎皆和鄙句次韻道謝

　　不待烹茶喚睡回天官两宰和詩來清如接筧通春溜
快似揮刀斫怒雷


　　奉同公擇作楝芽詠

　　赤囊嵗上雙龍壁(囊貢小團亦單疊唯楝芽則雙疊)曽見前朝盛世來
想得天香隨御所延春閣道轉輕雷(元豐末作延春閣)

　　今嵗官茶極妙而難為賞音者戲作两詩用前韻

　　鷄蘓狗蝨難同味懐取君恩歸去來青箬湖邊尋顧陸
白蓮社裏覔宗雷

　　乳花飜椀正眉開時若渴羌衝熱來知音者誰心已許
維摩雖默語如雷


　　公擇用前韻嘲笑雙井

　　萬仭峯前雙井塢婆娑曽占早春來如今摸索蒼龍壁
沈井銅缾漫學雷

　　又戲為雙井解嘲

　　山芽落磑風回雪曽為尚書破睡來勿以姫姜棄顦顇
逢時瓦釡亦鳴雷

　　奉同六舅尚書詠茶碾煎烹三首

　　要及新香碾一盃不應傳寳到雲來碎骨粉身方餘味

莫厭聲喧萬壑雷

　　風爐小鼎不須催魚眼長隨蟹眼來深注寒泉收第一
亦防枵腹爆乾雷

　　乳粥瓊糜霧脚回色香味觸映根來睡魔有耳不及掩
直拂繩牀過疾雷

　　王立之以小詩送並蔕牡丹戲荅

　　分送香紅惜折殘春隂醉起薄羅寒不如王謝堂前燕
曽見新粧並倚欄


　　露晞風晚别春叢拂掠殘粧可意紅多病廢詩仍止酒
可憐雖在與誰同

　　題子瞻書詩後(六言)

　　詩就金聲玉振書成蠆尾銀鈎已作青雲直上何時散
髪滄洲

　　戲贈髙述(六言)

　　江湖心計不淺翰墨風流有餘相期乃千載事要須讀
五車書


　　與李公擇道中見兩客布衣班荆而坐對戲奕秋
因作一絶

　　兩客班荆覆局圖看人車馬溷泥塗文昌八座鄰樞極
天上歸來愧不如

　　題歸去來圖二首

　　日日言歸真得歸迎門兒女笑牽衣宅邊猶有舊時栁
漫向世人言昨非

　　人間䖏䖏猶崔子豈忍更令三徑荒誰與老翁同避世

桃花源裏捕魚郎

　　題陽闗圖二首

　　斷腸聲裏無形影畫出無聲亦斷腸想得陽闗更西路
北風低草見牛羊

　　人事好乖當語離龍眠見出斷腸詩渭城栁色闗何事
自是離人作許悲

　　次韻荅少章聞鴈聴鷄二首

　　平生絶少分甘䖏身要從師萬事忘霜鴈呌羣傾半枕

夢回兄弟綵衣竹

　　朝士聞鷄常半途朱門擁被不闗渠秦郎五起聴三唱
殘燭貪傳未見書

　　題王居士所藏王友畫桃杏花二首

　　凌雲一笑見桃花三十年來始到家從此春風春雨後
亂隨流水到天涯

　　凌雲見桃萬事無我見杏花心亦如從此華山圖籍上
更添潘閬倒騎驢


　　戯荅仇夢得承制

　　結髪從征聴鼓鼙未曽一展胷中竒彎弓如月落霜鴈
誰道将軍能賦詩

　　横槊不為萬騎先傳杯把筆過年年懐中黄石閒三略
道上青旗漫百篇

　　元明題哥羅驛竹枝詞

　　尺五攀天天慘顔鹽煙溪瘴鎻諸蠻平生夢亦未嘗䖏
聞有鵶飛不到山風黒馬嘶驢瘦嶺日黄人度鬼門闗

黔南去此無多逺想在夕陽猿嘯間

　　題李十八知常軒

　　身心如一是知常事不驚人味乆長葢世功名棊一局
藏山文字紙千張無心海燕窺金屋有意江鷗傍草堂
驚破南柯少時夢新晴鼓角報斜陽

　　次韻奉荅吉鄰機宜

　　黠虜乗秋屢合圍上書公獨請偏師庭中子弟芝蘭秀
塞上威名草木知千里折衝深寄此三衙虚席看除誰

與公相見清班在仁祖重來築舊基

　　送曹黔南口號

　　摩圍山色醉今朝試問歸程指斗杓荔子隂成棠棣愛
竹枝歌是去思謡陽闗一曲悲紅袖巫峽千波怨畫橈
歸去天心承雨露雙魚來報舊賔僚

　　題劉氏所藏展子䖍感應觀音二首

　　人間猶有展生筆佛事蒼茫煙景寒常恐花飛胡蝶散
明窻一日百回㸔


　　羣盜挽弓江簸船丹青當在普通前誰能與作赤挽板
老筆猶堪夀百年

　　以虎臂杖送李任道二首

　　走送書堂倚絳紗瘦藤七尺走驚蛇晴沙每要交頭拄
尋遍漁翁野老家

　　未衰筋力先扶杖能救衰年十二三八百老彭嗟杖晚
可憐矍鑠馬征南

　　謝周文之送貓兒


　　養得貍奴立戰功將軍細栁有家風一簞未厭魚餐薄
四壁當令䑕穴空

　　戲呈田子平

　　茸割即非茸割肥羊自是肥羊老夫纔堪一筯諸生贊
詠甘香却歎佳人纖手晚來應廢紅粧荆州衣冠千户
厚意獨有田郎

　　太平州作二首

　　歐靚腰支栁一渦小梅催拍大梅歌舞餘片片梨花雨

奈此當塗風月何

　　千古人心指下傳楊姝煙月過年年不知心向誰邊切
彈盡松風欲斷弦

　　長沙留别

　　折脚鐺中同淡粥曲腰桑下把離杯知君不是南遷客
魑魅無情須早回

　　贈花光老

　　浙江衲子静無塵箇箇莊嚴服飾新何似乾明能效古

渠知北斗裏藏身

　　題花光為曾公巻作水邊梅

　　梅蘂觸人意冒寒開雪花遥憐水風晩片片㸃汀沙

　　清明

　　佳節清明桃李笑野田荒壠只生愁雷驚天地龍蛇蟄
雨足郊原草木柔人乞祭餘驕妾婦士甘焚死不公侯
賢愚千載知誰是滿眼蓬蒿共一丘

　　元明留别


　　桄榔笋白映玉箸椰子酒清宜具觴市井衣裘半夷夏
隂晴朝暮變炎凉莫推月色共千里不寄江南書一行
無賴笳聲上雲漢曉來偏繞九回腸














　　山谷外集巻七

