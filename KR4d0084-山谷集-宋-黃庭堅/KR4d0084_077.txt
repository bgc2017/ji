







　　欽定四庫全書

　　山谷年譜巻十一

　　宋　黄㽦　撰

　　元豐三年庚申

　　先生是嵗入京改官授知吉州太和縣

　　詳見先生寄李公擇詩序

　　是秋自汴京歸江南

　　見曉放汴舟詩註


　　十月㳺山谷寺

　　按張翔夫哀詞序云張庖民翔夫徃在皖溪口
開泉長安嶺下元豐庚申十月余舟次泉下云
云山谷寺在皖山三祖山屬舒州有石牛洞等
林泉之勝先生逰而樂之因此號山谷道人

　　十一月小寒日上潜峯

　　先生有題名石刻云建康李參彭蠡李秉彛秉
文磁湖吳擇賔華陽丘楫豫章黄廷堅嵗庚申

日小寒過飯而西上潜峯謁司命所過道人寢
室將十區便房曲閣所見山皆不同輒有佳處
行憇寶公井瞻禮粲禪師塔坐卧傅巖亭下下
酒島歸宿曉老生生堂西閣下漏下十刻所以
長厯攷之即元豐三年十一月二十一日也又
擢秀閣詩後題云廣陵蘇子平南康李德叟章
水黄魯直庚申小寒後一日同來觀灊山天柱
雪


　　十二月過南康還鄉

　　見大孤山詩注

　　次韻荅叔原㑹寂照房呈稚川

　　詩中有我家猶北門之句當是先生入京改官
猶寄家北京耳

　　同王稚川晏叔原飯寂照房得房字

　　次韻叔原㑹寂照房得照字

　　次韻稚川得寂字


　　都下喜見八叔父

　　八叔父即夷仲給事是時為集賢校理判尚書
刑部按國史元豐三年除權發遣河東提㸃刑
獄公事兼提舉義勇保甲政先生入京改官之
時且詩中有一别七冬夏之句當時熙寧間先
生在北京時給事嘗體量河北河東災傷道經
由相見至今七年耳

　　次韻叔父夷仲送夏君玉赴零陵主簿


　　已上六篇並載外集

　　次韻王稚川客舍二首

　　按蜀中石刻先生此詩真蹟題云王谹稚川元
豐初調官京師寓家鼎州親年九十餘矣甞閲
貴人家歌舞醉歸書其旅邸壁間云鴈外無書
為客乆蛩邊有夢到家多畫堂玉珮縈雲響不
及桃源欵乃歌予訪稚川于邸中而和之五湖
作五更每占作不嗔


　　王稚川既得官都中有所盼未歸予戲作林夫人欸
乃歌二章與之竹枝歌本出三巴其流在湖湘耳
欸乃湖南歌也

　　按蜀本石刻題云余復戲代稚川之妻林夫人
寄稚川時稚川在都下有所顧盼留連未歸也
而其詩與集中所載前後不同云花上盈盈人
不歸棗下纂纂實已垂尋師訪道魚千里盖世
功名黍一炊卧冰泣竹慰母飢天吳紫鳯補兒

衣臘雪在時聽嘶馬長安城中花片飛又任氏
注云什邡張氏有山谷手書此詩與今日本正
同唯一二字稍異實已垂作實已稀又有䟦云
宋時有女鬼至人家歌花上盈盈曲悲壯不可
聽

　　病起次韻和稚川進叔倡酬之什

　　稚川約晩過進叔次前韻贈稚川并呈進叔

　　二詩中有老境侵尋每憶家及我歸河曲定寒

食之句

　　自咸平至太康鞍馬間得十小詩寄懐晏叔原并問
王稚川行李鵝兒黄似酒對酒愛新鵝此他日醉
時與叔原所詠因以為韻

　　咸平太康皆京師屬邑在東南政先生歸江南
之路

　　已上十二篇並元載外集

　　從舅氏李公擇將抵京輔以歸江南初自淮之西猶

未秋日思歸

　　是年夏先生復往北京挈家歸江南作

　　翌日阻雨次韻

　　已上二篇並元載别集

　　汴岸置酒贈黄十七

　　按王直方詩話云山谷謂洪龜父云甥最愛老
舅詩中何語龜父舉蜂房各自開户牖蟻穴或
夢封侯王黄流不觧涴明月碧樹為我生凉秋

以為深類工部山谷云得之矣後一聨即此詩

　　曉放汴舟

　　詩中有秋聲滿山河及又持三十口去作江南
夢之句政歸江南所作

　　次盱眙用前韻

　　已上三篇並元載外集

　　詠史呈徐仲車

　　仲車名積諡節孝先生家于楚州當是先生經

涂所作

　　次韻徐仲車喜董元達訪之作南郭篇四韻

　　元達名逵

　　次韻仲車為元達置酒四韻

　　次韻仲車因婁行父見寄之詩

　　此三詩蜀本置之崇寧元年然先生有是年八
月間與平仲少府書云審仲車先生棄士大夫
不起於山陽窮居失所又不幸至此直使人哀

痛也然仲車好德樂義不屈其身耋老好學
不倦以至於盡在先生無憾矣此書疑在
荆南盖有自八月大病幾至委頓之説政
是荆南待命之時則此詩决非當時所作
今移附于此

　　外舅孫莘老守蘇州留詩斗野亭庚申庭堅和

　　亭在揚州召伯埭按淮海秦少㳺集有和孫莘
老召伯斗野亭古詩


　　十月十三日泊舟白沙江口

　　元注真州唐永正縣之白沙鎮也

　　發白沙口次長蘆

　　阻風入長蘆寺

　　詩中有嵗寒風落山故鄉喜言旋之句

　　次韻伯氏長蘆寺

　　詩中有攜手霜木末之句

　　金陵


　　别蔣頴叔

　　頴叔名之竒甞作江淮發運當是經塗所作

　　次韻答李端叔

　　贈别李端叔

　　行行重行行贈别李之儀

　　端叔名之儀寓居蕪湖三詩雖有先後因是時
經塗附見

　　阻風銅陵


　　銅官縣望五松山集句

　　阻水泊舟竹山下

　　詩中雖有栁暗花濃一半春之句然嵗月已不
可攷姑附于此

　　銅官僧舍得尚書郎趙宗閔墨竹一枝筆勢妙天下
為作小詩二首

　　池口風雨留三日

　　貴池


　　大雷口阻風

　　庚寅乙未猶泊大雷口

　　按國史元豐三年十二月已丑朔庚寅盖初二
日與行程頗合

　　乙未移舟出口

　　丙申泊東流縣

　　已上二十一篇並元載外集

　　題山谷石牛洞


　　先生有真蹟石刻題云題山谷寺石橋下

　　書石牛溪旁大石上

　　題山谷大石　此二篇並元載外集

　　題灊峯閣

　　閣在舒州提刑司公擇時為淮西提刑盖治所
作

　　次韻公擇舅

　　同蘇子平李德叟登擢秀閣


　　靈龜泉上

　　從丘十四借韓文二首

　　詩中有安得見丘遲之句

　　以右軍書數種贈丘十四

　　李君貺借示其祖西臺學士草聖并書帖一編二軸
以詩還之

　　三至堂

　　玉照泉　巳上八篇並元載外集









　　山谷年譜巻十一

