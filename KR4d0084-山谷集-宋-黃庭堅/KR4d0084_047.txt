







　　欽定四庫全書

　　山谷别集巻三

　　宋　黄庭堅　撰

　　序

　　毁璧序(其詞已載豫章外集第十一巻)

　　夫人黄氏先大夫之長女生重瞳子眉目如畫玉雪可
念其為女工皆妙絶人㓜(闕)

　　先大夫棄諸孤早太夫人(闕)


　　人歸(一作食貧故望以恩意以居)南康洪民師民師之母文成縣君
李氏太夫人母弟也治春秋甚文有權智如士大夫夫
人歸洪氏非先大夫意怏怏逼之而後行為洪氏生四
男子曰朋芻炎羽年二十五而卒民師亦孝謹喜讀書
登進士第為石州司戸㕘軍奔父喪客死文成君聞夫
人初不願行心少之故夫人歸則得罪(一作初夫人雅不欲歸於洪氏
故歸而姑莫愛至於毁辱之人情有所不能堪夫人事之順焉)及舅而夫皆葬夫人不
得藏骨於其域焚而投諸江是時朋芻炎羽未成人也

其卒以熙寧庚戌其舉而棄之元豐甲子某月夫人殁
後十有四年太夫人始知不得葬哭之不成聲曰使是
子安歸乎(一作夫人生則歸非其意沒則不免水火)其兄弟無以自解説(一作
任其罪)念夫人建洪氏之廟南康廬山之下故刻石於廬
山築亭以庥之髣髴其平生而安之(右已載蜀本)

　　别劉靜翁序

　　富順劉靜翁自成都來集於僰道以余與其同母弟郭
方進為洺平卜同年進士也數來相過其人如孤雲野

鶴來亦無心去無定所余於靜翁無宿昔之好也有鄭
少微明舉者成都名士也稱靜翁紙帷布被琴鶴以為
行李似不能不求於人而未嘗發於詞氣然富順有四
壁而不居意有仁人豪士乞與百金以買山使得休息
白髪之光隂靜翁亦不拒邪余問靜翁可取與者常痛
其室空虛使有者鮮能推其餘敝裘羸馬而痛僕夫款
門乆之而立風雷之塗為是則翁能之乎靜翁曰若此
吾不能也有漁洞陳康國兄弟皆好賢喜事其園林齋

館可以卒歲老矣亦安能琢雕天真追逐俗好受殘杯
冷炙之辱邪為是則翁之游可矣雖不為田而鶉生於
突未可知也遂書以為别

　　楊子建通神論序

　　天下之學要之有宗師然後可臻微入妙雖不盡明先
王之意惟其有本源故去經不逺也今夫六經之㫖深
矣而有孟軻荀況兩漢諸儒及近世劉敞王安石之書
讀之亦思過半矣至於文章之工難矣而有左氏莊周

董仲舒司馬遷相如劉向揚雄韓愈柳宗元及今世歐
陽修曾鞏蘇軾秦觀之作篇籍具在法度粲然可講而
學也惟神農黄帝岐伯雷公之書秦越人淳于意皇甫
謐張機之論儒者罕學學之亦不能到其淵源近世黎
陽高若訥號稱邃於醫方若訥既沒亦不得其傳焉余
有方外之友曰楊介嘗為余言本草素問之意且曰五
運六氣視其歲而為藥石雖仲景猶病之也至於本草
則仲景深矣余渉世故多未能從介學之衰老竄逐戎

僰瘴癘侵陵生意無幾恨不早從楊君之學也今年以
事至靑神有楊康侯子建者以其所論著醫惠然見投
悉讀之而其説汪洋蜀地僻逺無從問所不知子建閉
戸讀書貫穿黄帝岐伯無師之學至能如此豈易得哉
然其湯液皆以意調置則不能無㫖矣方皆聖智妙於
萬物之性者然後能作而巧者述之而世之者也今子
建發明五運六氣叙病裁藥錯絲以鍼艾之方與衆共
之是亦仁人之用心云爾


　　子琇字序

　　宗室令卒景道徃歲以𤓰葛嘗接雍容求告曰小子子
琇既從學其僚問所以尊其名者願訓告之某字之曰
聰玉其説曰目者五色之主於以觀先王之典禮耳者
五聲之主於以聽先王之法言心者萬物之主於以度
先王之德行古者玉藻以蔽明琇瑩以充耳衡琚璜瑀
以服其躬故曰内視之謂明退聽之謂聰克已之謂强
古之學者善假於物無非學也故曰言念君子溫其如

玉字子琇曰聰玉其義如此宗室子弟自有詔用師儒
可持此講問其詳也故為言其略

　　江南祝林宗字序

　　黟川祝林宗因知命問字於涪翁涪翁字之曰有道而
告之曰漢東國士惟郭有道尚友千載雖述可到廓爾
胷次以觀羣躁元符三年七月

　　唐驥字希德序

　　驥千里之馬出於冀北之野而有逸羣之材雖有逸羣

之材而能左準繩右規矩聽御者之轡勒雖有餘力不
以詭御竊轡是故可以服萬乘之駕而撫四方故曰驥
不稱其力稱其德也

　　才季弟諸子字序

　　樞者轉物之宰也莊子曰始得其環中以應無窮字曰
環中楶者侏儒柱也雖小才而為大用桴棟不得則不
安字之曰安上椅者良材不以歲月霜露成其材則不
能為國器樹之榛栗椅桐梓漆爰伐琴瑟字曰爰伐栩

者大而化之情也昔者莊周夢為蝴蝶栩栩然自喻適
志與不知周之夢為蝴蝶蝴蝶之夢為周善學者燭於
萬物之原而物化則夢富貴而我由是也夢貧賤而我
由是也一以夢觀之則喜怒無所間矣字曰夢周

　　杜靖字安雅序

　　杜叔元之子紹閏年七歲來乞名涪翁名之曰靖字之
曰安雅雅正也如饑則受食寒則求衣渴則取飲貧則
受饋有則言有無則言無出入坐起無所不用情此長

者之敎童子之學所謂雅也君子坦蕩蕩安雅也安雅
則行於所無事行於所無事則逆順萬端日陳於前我
心未嘗不嘉靖也元符三年九月辛巳涪翁書

　　馬文叔字序

　　成都馬君景純毅夫從余游問其名字所以然盖取易
之文言曰剛健中正純粹精也問其加景字而不能説
也余曰名字加景盖自漢魏以來失之詩云高山仰止
景行行止景行猶高山也而曰景仰之者余不知其説

也可去景而名純字曰文叔傳曰文王之所以為文也
純亦不已夫古人之用心於道勿雜而已士之所以為
士以此事親以此守身以此取友未有不純一而成其
徳者也荀卿曰始乎為士終乎聖人故字之曰文叔孟
子曰吾身不能居仁由義自棄者也吾子其勉之思之

　　石信道諸子字訓序

　　石信道諸子求余更其名字余且因且革名之曰翼畢
奎參亢又作字訓其名曰翼之字曰氣游畢之字曰盡

仁奎之字曰秉文參之字曰孝立亢之字曰善長翼者
南維朱鳥之翼也夫存心養性以與天地參也則能御
六氣以游無窮此人而有夫翼者也畢者其形象鼎之
實故謂之畢與天下之能事畢矣之畢同夫仁者人也
能盡仁則位乎天地之中者畢矣奎者鈎狀似籀文故
以為天之文宿天垂象以示人非秉文之徳孰能配之
哉參星象旗之垂參象之著者也詩云三星在戸又曰
三星在罶盖言其著焉子曰立則見其參於前也在輿

則見其倚於衡也夫然後行故曽子名參字子輿夫名
者實之賔也有是名人將責實焉非事親之行立則將
為萬物之賔乎亢名東維之長天之壽星也維仁者能
壽易傳曰元者善之長也君子體仁足以長人仁者之
壽所謂沒而不朽者也夫耆年而言行不著焉則吾不
謂之壽謂之陳人而已矣建中靖國元年正月山谷老
人説

　　南犍王陽字序


　　犍為清谿王君陽孤立喜讀書夷雅之士也其字曰吉
老涪翁曰王氏安知非諫大夫之後名其字則可字其
名不可吉老固請改之曰志父吉事驕主以能切諫免
死其事宣帝數言事上以迂闊不甚寵異也吉謝病家
居其不肯求合可知已凡吉出處志操皆可師也君慕
王吉誠能力行之余觀今之士大夫能如吉鮮矣詩云
高山仰止惟有志者能之

　　青城唐當時字序


　　靑城唐遘因余林下之友方廣純翁來問字余字之曰
當時詭時不逢白璧按劒聲氣相求頓合無漸知逢不
逢在物非已以仁自牧吉祥來止士生當時身在天衢
志在田里其尾不濡涪翁書(右見敘州石刻)

　　説

　　張説子難字説

　　南陽張説子難嘗以名字求余為序余辭以不能而求
不已子難溫成后家門戸方韡韡然觀子難折節僚友

間如寒士不可謂不智予嘗以人所不能甘之語犯之
而子難不怒也不可謂不强强且智是將升君子之堂
孰能禦之則告之曰君子易事而難説聖人語也彼可
以怒而去可以拊而來皆凡民耳維君於此道飲則列
於樽彛食則形於籩豆坐則伏於几立則垂於紳升車
則鸞和與之言張樂則鐘鼓為之説顛倒風雨而守此
道者猶晏然彼方脅肩求入獻笑不情必且莫逃於水
鑒之中雖然聾者妙於見秋毫之末而瞽者聽微惟絶

利一源耳不去害道之習者無自而入道甯成為少吏
必陵其長吏為人上操下如束濕王肅方於事上而好
下佞已在已則昧在人則昭此亦學士大夫之同病哉
君子之待人也或不屑之敎誨細人之嶮巇使我化而
與之歸故神兵經物而不疾甘鼠齕人而不知寇在外
而關壯弱可不戒哉

　　李惴字相如説

　　藺相如出於萬死為趙却秦歸而退讓亷頗名重泰山

魯仲連談笑而却秦軍雄誇不遜故曰相如惴而不傷
仲連傷而不惴相如為可學也

　　韋許字説

　　許而字邦任不甚中理輒奉字曰深道古人有大功於
世者深於道者也不深於道而能追配古人未之有也
自許以深於道古人之學也

　　吳開字子國閎字子家說

　　開字子國忠信孝悌積於身則天且開修於家而顯於

國矣閎字子家閎者高門也有父兄之慶而為善以成
之遂有世家宜矣

　　黎遠字子思說

　　龍水黎充字子美余同年進士黎與幾之族子也以名
觸其遠從祖之諱乞余更其名余名之曰遠而字之曰
子思而告之曰遠儒家子也廢書不讀此志不遠也出
門從所樂而忘歸此慮不遠也耳目聰明而陸沈於此
唯不思故也子思自今以始一事而三思可也崇寧四

年九月初六日山谷老人敘

　　党渙字伯舟甫説

　　辱手誨勤懇審宴居奉寢膳安吉為慰貴字盖取諸易
之渙卦巽為風為木故風行水上渙又曰利渉大川乘
木有功也乘木渉川而有功者舟也故以舟為字伯者
仲叔季别兄弟也父與甫同男子之通也如周之程伯
休父樊仲山甫也如仲尼亦字仲尼父故人或稱仲尼
或稱尼父也近世劉敞字仲原甫劉攽字叔貢父亦同

此制恐欲悉故具之

　　張純字常甫説

　　巴東張純問字於涪翁字之曰常甫而告之曰五色成
文而不亂之謂純白則成白黑則成黑青則成青黄則
成黄赤則成赤然後謂之五色成文君子之道何異於
是為仁則成仁為義則成義在家則成子在國則成臣
是為純仁純義純孝純忠夫能純而不雜者何哉乆於
其道故也故曰常甫


　　蔡相字次律説

　　蔡相問字焉涪翁説以戴氏禮記曰五聲六律十二管
還相為宮也字之曰次律次律請問其説涪翁曰禮之
所論人者天地之德隂陽之交鬼神之㑹五行之秀氣
也盖言其性理也夫五聲雜而成文律娶妻而呂生子
歲十二月之情也旋相為宫方其用事而為是月之主
宰也由君子觀之十二月者所遭之變所遇之勢不同
也能即是律而為宫者吾性也因時御氣而我不乖其

和(一作氷)可謂能次律矣

　　黄彛字子舟説

　　宗弟彛字與迪其意取詩云民之秉彛好是懿徳以為
名取書之兹迪彛敎以為字余更其字曰子舟盖取周
官禮器六彛皆有舟云雖酒所以觀徳故廟中之酒器
謂之彛言凡在祀典者皆有常徳於酒者也雖酒善能
溺人故六彛皆以舟為足言凡在祀典者皆不溺於酒
者也先王之制器一以象徳一以示人可謂至敎矣惟

子舟好徳秉彛晏然粹溫飲酒數斗而不亂又常戒酒
不極其量可謂能溫克者也夫有而不規者踈之也無
而置戒親之也故子舟雖不溺於酒而余猶戒之云

　　周淵字䆳夫説

　　玉藻十有二旒前後䆳延延冕之覆也前後垂旒所䆳
延也便事之衣多不加縁而深衣自領至祛無不縁者
惡衣之淺也古之人謀事而不更盛衰則自悔日淺淺
吾為丈夫也葢君子之度惟深而已惟深也故能通天下

之志淵之能深也積水之極也君子能深也積學之致
也故字曰䆳夫

　　書贈余莘老

　　余景中有子名曰天任年甫六歲成誦六經如流挑試
無一不通者愛其舉止似孫莘老因以莘老字之亦與
其名叶也若其長大好學則自當追配古人老舅非敢
期爾之淺元祐七年中秋日書於余氏青青軒

　　名春老説


　　元符改元之明年歲在單閼十二月二十二日實立春
後五日溫江楊仲頴夜得男乞名於涪翁涪翁名之曰
春老盖其生直執徐之正月東風觧凍矣又仲頴太夫
人在堂康彊而抱孫故并義而名之春之為氣萬物皆
動而成文祝此兒懷文抱質禆爾大母眉壽而見其頎
然在士君子之林也生後七日涪翁書

　　李彦囘字進徽説

　　南城李彦囘問曰朋友愛之敎之忘其鯫也字曰進徽

坎井小醜未知南溟之量願發其覆䝉得忘其形儔而
學之黄某曰顔子以聖學者也㑹萬物唯已是謂居天
下之廣居常為萬物之宰是為立天下之正位無取無
捨是為行天下之大道具此三者是謂聞道是謂大丈
夫顔子既體是矣然而望孔子則尚微是何也譬如挽
弓矢力兩指譬如行逺凡十百里故曰吾見其進未見
其止補天立極萬世不朽聖人皆友之血氣之心知唐
死而虛來聖人皆孩之販夫販婦乞兒馬毉力行致知

睿聖以為師道不擇人聖人不慢人吾子勉之彦囘曰
我欲升堂入室未知其門嚮背請借一指以知道之指
南曰窮於外者反於家窮於道者反於已求已以明已
如砥如矢望道如咫出門而望人是謂攻乎異端播糠
自眯

　　賀性父字説

　　賀不疑懷文抱質困於埸屋自更其名曰天成以求速
化今年遂與南平計吏偕入於其行也問字於其游涪

翁涪翁字之曰性父夫成之者天也能奉天徳以仁智
處於萬物之中而不憂不疑非我自性之者乎性父深
思之(處於一　右皆作游於　家傳)














　　山谷别集巻三

