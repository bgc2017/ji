







　　欽定四庫全書

　　山谷集巻四

　　宋　黄庭堅　撰

　　古詩五十首

　　和荅外舅孫莘老

　　西風挽不來殘暑推不去出門厭鞾㡌稅駕喜巾屨道
山鄰日月清樾深牖户同舍多望郎閒官無窘步少監
巖壑姿宿昔廊廟具行趨補衮職黼黻我王度歸休飲

熱客觴豆愆調護浩然養靈根勿藥有神助寄聲舊僚
屬訓誥及匕箸尚憐費諌紙玉唾灑新句北焙碾𤣥璧
谷簾煮甘露何時臨書几剥芡談至暮

　　次韻子瞻送李豸

　　驥子堕地追風日未試千里誰能識習之實録葬皇祖
斯文如女有正色今年持橐佐春官遂失此人難塞責
雖然一鬨有竒耦博懸於投不在徳君看巨浸朝百川
此豈有意潢潦前願為霧豹懷文隠莫愛風蟬蛻骨仙

次韻子瞻和王子立風雨敗書屋有感

　　婦翁不可撾王郎非嬌客十年為從學苦淡共堙厄燕
雀嗤鴻漸犬羊睨麟獲遇逄涇渭分臉夢春冰釋平生
五車書才吐二三䇿已作謗薫天金朱果何益君窮一
窻下風雨更削跡詩工知學進詞苦見意廹俗情傲秦
贅婦舍不煖席南治從東家不聞被嘲劇師儒並世難
日月過箭疾公今未有田把筆耕六籍

　　次韻子瞻寄眉山王宣義


　　㕘軍但有四立壁初無臨江千木奴白頭不是折腰具
桐㡌棕鞵稱老夫滄江鷗鷺野心性陰壑虎豹雄牙鬚
鷫鸘作裘初服在猩血染帶鄰翁無昨來杜鵑勸歸去
更得把酒聴提壺當今人材不乏使天上二老須人扶
兒無飽飯尚勤書婦無複褌且著襦社甕可漉溪可漁
更問黄雞肥與癯林間醉著人伐木猶夢官下聞追呼
萬釘圍腰莫愛渠富貴安能潤黄壚

　　聴宋宗儒摘阮歌


　　翰林尚書宋公子文采風流今尚爾自疑耆域是前身
囊中探丸起人(一作九)死貌如千嵗枯松枝落魄酒中無
定止得錢百萬送酒家一笑不問今餘幾手揮琵琶送
飛鴻促絃聒醉驚客起寒蟲催織月籠秋獨鴈呌羣天
拍水楚國羇臣放十年漢宫佳人嫁千里深閨洞房語
恩怨紫燕黄鸝韻桃李楚狂行歌驚市人漁父挐舟在
葭葦問君枯木著朱繩何能道人意中事君言此物傳
數姓𤣥璧庚庚有横理閉門三月傳國工身今親見阮

仲容我有江南一丘壑安得與君醉其中曲肱聴君寫
松風(琵琶一作阮咸)

　　次韻文潜同逰王舍人園

　　移竹淇園下買花洛水陽風煙二十年花竹可迷藏九
衢流車馬相值各匆忙豈有道邊宅靜居如寶坊幅巾
延客酒妙歌小紅裳主人有班綴衣拂御爐香常恐鶗
鴂鳴百草為不芳故作龜曵尾頗深漆園方初開蝸牛
廬中置師子牀買田宛丘間江漢起濫觴今此百畝宫

冬温夏清凉身閒閱世故宇靜發天光安肯聲利場牽
黄臂老蒼張侯筆瑞世三秀麗齋房作詩盛推賞明珠
計斛量掃花坐晩吹妙語益難忘重㳺樊素病捧心不
能糚來日猶可追聴我歌楚狂

　　次韻定國聞蘇子由卧病績溪

　　炎洲冬無冰十月雷虺虺及春虐癘行用人祭非鬼巫
師司民命藥石不入市溪弩潜發機土風甚不美蘇子
卧江南感嘆中夜起聞道病在牀食魚不知㫖寒暑戰

胷中士窮有如此此公天機深爵禄心已死養生遺形
骸觀妙得骨髄后皇蒔嘉橘中嵗多成枳佳人何時來
為天啓玉齒湔祓瘴霧姿朝趨去天咫諸公轉鴻鈞國
器方薦砥矢詩寫予心莊語不加綺

　　博士王揚休輾密雲龍同事十三人飲之戲作

　　矞雲蒼璧小盤龍貢包新様出元豐王郎坦腹飯牀東
太官分物來婦翁棘圍深鎻武成宫談天進士雕虚空
鳴鳩欲雨喚雌雄南嶺北嶺宫徴同午窻欲眠視濛濛

喜君開包碾春風注湯官焙香出籠非君灌頂甘露椀
幾為談天乾舌本

　　荅黄冕仲索煎䨇井并簡揚休(裳)

　　江夏無雙乃吾宗同舍頗似王安豐能澆茗椀湔祓我
風袂欲挹浮丘翁吾宗落筆賞幽事秋月下照澄江空
家山鷹𤓰是小草敢與好賜雲龍同不嫌水厄幸來辱
寒泉湯鼎聴松風夜堂朱墨小燈籠惜無纖纖來捧椀
唯倚新詩可傳本


　　再荅冕仲

　　丘壑詩書雖數窮田園芋栗頗時豐小桃源口雨繁紅
春溪蒲稗沒鳬翁投身世網夢歸去摘山鼓聲雷隠空
秋堂一笑共燈火與公草木臭味同安用茗澆磊塊胷
他日過飯随家風買魚貫栁雞著籠更當力貧開酒椀
走謁鄰翁稱子本

　　戲荅陳元輿(軒)

　　平生所聞陳汀州蝗不入境年屢豐東門拜書始識面

鬢髮幸未成老翁官饔同盤厭腥膩茶甌破睡秋堂空
自言不復蛾眉夢枯淡頗與小人同但憂迎笑花枝(一作
新粧)紅夜窻冷雨打斜風秋衣沉水換薫籠銀屏宛轉復
宛轉意根難㧞如薤本

　　再荅元輿

　　君不能入身帝城結子公又不能擊强有如諸葛豐法
當憔悴百寮底五十天涯一秃翁問君何自今為郎便
殿作賦聲摩空偶然樽酒相勞苦牛鐸調與黄鍾同安

得朱轓各慿熊江南樓閣白蘋風勸歸啼鳥曉窻籠男
兒邂逅功補衮鳥倦歸巢葉歸本

　　次韻冕仲考進士試巻

　　少來迷翰墨無異蟲蠧木諸生程藝文承詔當品目牀敷
設箱篚賦納忽數束變名混甲乙謄寫失句讀晝窻過
白駒夜几䟦紅燭釣深思嘉魚攻璞願良玉談天用一
律押韻厭重複絲布澁難縫快意忽破竹聖言禆曲學
割衮綴邪幅注金無全巧竊發或中鵠翟公辟廱老薪

槱茂棫樸御史威降霜行私不容粟吏部提英鑒片善
蒙采録博士刈其楚銓量頗三復因人享成事賤子真
碌碌(過白駒一作愛白駒)

　　演雅

　　桑蠶作繭自纒裹珠蝥結網工遮邏燕無居舍經始忙
蝶為風光勾引破老鶬銜石宿水飲穉蜂趨衙供蜜課
鵲傳言語安得閒雞催晨興不敢卧氣陵千里蠅附驥
枉過一生蟻旋磨蝨聞湯沸尚血食雀喜宫成自相賀

晴天振羽樂蜉蝣空宂祝兒成蜾臝蛣蜣轉丸賤蘇合
飛蛾赴燭甘死禍井邊蠧李螬苦肥枝頭飲露蟬常餓
天螻伏隙録人語射工含沙須影過訓狐啄屋真行怪
蠨蛸報喜太多可鸕鷀密伺魚蝦便白鷺不禁塵土涴
絡緯何嘗省機織布穀未應勤種播五技鼯鼠笑鳩拙
百足馬蚿憐鼈跛老蚌胎中珠是賊醯雞瓮裏天幾大
螳螂當轍恃長臂熠燿宵行矜照火提壺猶能勸沽酒
黄口只知貪飯顆伯勞饒舌世不問鸚鵡纔言便闗鎻

春蛙夏蜩更嘈雜土蚓壁蟫何碎𤨏江南野水碧於天
中有狎鷗閒似我(狎鷗一作白鷗)

　　戲荅趙伯充勸莫學書及為席子澤解嘲(叔盎延賞)

　　平生飲酒不盡味五鼎餽肉如嚼蠟我醉欲眠便遣客
三年窺牆亦面壁空餘小來翰墨塲松煙兔頴傍明窻
偶随兒窻洒墨汁衆人許在崔杜行晩學長沙小三昧
幻出萬物真成狂龍蛇起陸雷破柱自喜竒觀繞繩牀
家人罵笑寧有道汚染黄素敗粉牆誠不如南鄰席明

府蛛網鎻硯蝸書梁懷中探丸起九死才術頗似漢太
倉感君詩句喚夢覺邯鄲初未熟黄粱身如朝露無牢
强玩此白駒過隙光從此永明書百巻自公退食一爐
香

　　戲書秦少㳺壁(觀)

　　丁令威化作遼東白鶴歸朱顔未改故人非㣲服過宋
風退飛宋父擁篲待來歸誰饋伯勞鸜鵒妃秦氏烏生
八九子雅烏之兄畢逋尾憶炊門牡烹伏雌未肯増巢

令汝棲莫愁野雉踈家雞但願主人印纍纍

　　次韻孫子實寄少㳺(端)

　　薛宣欲吏雲季氏或招閔此公胷中秋萬物被收攟賣
藥偶知名草𤣥非近凖才難不易得志大略細謹士生
要𢎞毅天地為盖軫驥來鹽車驂井下短綆引難甘呼
爾食聊寄粲然辴誰能借前籌還婦用束緼吾聞調羮
鼎異味及枌槿豈某供王羞而棄㑹稽笋

　　次韻荅秦少章乞酒(覯)


　　朝事鞍馬早吏曹文墨拘初無尺寸補但與友朋踈豈
知簞瓢子卧起一牀書炙背道堯舜雪屋相與娛步出
城東門野鳥吟廢墟頗知富貴事勢窮心亦舒詩來獻
窮狀水餅嚼冰蔬斗酒得醉否枵腹如瓠壺亦可召西
舍侯嬴非博徒

　　贈秦少儀(覿)

　　汝南許文休馬磨自衣食但聞郡功曹滿世名藉藉渠
命有顯晦非人作通塞秦氏多英俊少㳺眉最白頻聞

鴻鴈行筆皆萬人敵吾蚤知有覯而不知有覿少儀袖
詩來剖蚌珠的歴乃能持一鏃與我箭鋒直自吾得此
詩三日卧向壁挽士不能寸推去輒數尺才難不其然
有亦未易識(此詩一作此士挽士一作挽來)

　　次韻子實題少章寄寂齋

　　虛名誤壯夫今古可笑閔屍裹萬里歸書載五車攟安
知衡門下身與天地凖秦晁兩美士内行頗修謹余欲
造之深抽琴去其軫寄寂喧鬨間此道(一作鈎深)有汲引獄

户聞笞榜市聲雜嘲辴二生對曲肱圭玉發石藴小大
窮鵬鷃短長春椿槿(一作付椿槿)欲聞寂時聲黄鍾在龍筍

　　送少章從翰林蘇公餘杭

　　東南淮海惟揚州國士無䨇秦少㳺欲攀天闗守九虎
但有筆力廽萬牛文學縱横乃如此故應當家有季子
時來誰能力作難鴻鴈行飛入道山斑衣兒啼真自樂
從師學道也不惡但(一作自)使新年勝故年即如常在郎
罷前


　　便糴王丞送碧香酒用子瞻韻戲贈鄭彦龍

　　食貧好飲嘗自嘲日給上尊無國相大農部丞送新酒
碧香竊比王家釀應憐坐客竟無氊更遭官長頗譏謗
銀杯同色試一傾排遣春寒出幃帳浮蛆翁翁盃底滑
坐想康成論泛盎重門著闗不為君但備惡客來仇餉
(送新一作肯送)

　　詠史呈徐仲車(積)

　　諸葛見益州釋耒荅三顧川流恨未平武功原上路杜

㣲對諸葛輿致但求去傾心倚經綸坐上漫書䟽白鷗
渺兼葭霜鶻在指呼借問諸葛公何如迎主簿

　　宿舊彭澤懷陶令

　　潜魚願深渺淵明無由逃彭澤當此時沉冥一世豪司
馬寒如灰禮樂夘金刀嵗晩以字行更始號元亮凄其
望諸葛抗髒猶漢相時無益州牧指揮用諸將平生本朝心
歳月閲江浪空餘詩語工落筆九天上向來非無人此友獨可
尚屬予剛制酒無用酌杯盎欲招千載魂斯文或宜當


　　卧陶軒(為晁無咎作)

　　陶公白頭卧宇宙一北窻但聞窻風雨平陸漫成江夘
金扛九鼎把菊醉胡牀城南晁正字國器無等雙日月
麗宸極大明朝萬邦假版未通班曉嚴夢逢逢萬巻曲
肱裏胷中湛秋霜亦有好事人叩門提酒缸欲眠不遣
客真處更難忘

　　次韻吳宣義三徑懷友

　　佳眠未知曉屋角聞晴哢萬事頗忘懷猶牽故人夢采

蘭秋蓬深汲井短綆凍起看冥飛鴻乃見天宇空甚念
故人寒誰省機與綜往者天一方日月老賔送往者不
可言古栢守翁仲

　　送劉季展從軍鴈門二首

　　劉郎才力耐百戰蒼鷹下韝秋未晚千里荷戈防甲馬
十年讀書厭藜莧試尋北產汗血駒莫殺南飛寄書鴈
人生有禄親白頭可令一日無甘饌

　　石砆谷中玉子瘦金剛窟前藥草肥仙家耕耘成白璧

道人煮掘起風痱絳囊璀璨思盈斗竹畚香甘要百圍
到官莫道無來使日日北風鴻鴈歸

　　題宛陵張待舉曲肱亭

　　仲蔚蓬蒿宅宣城詩句中人賢忘巷陋境勝失途窮寒
葅書萬巻零亂剛直胷偃蹇勲業外嘯歌山水重晨鷄
催不起擁被聴松風

　　送張天覺得登字

　　張侯起巴渝翼若垂天鵬歴詆漢諸公霜風拂觚稜去

國行萬里淡如雲水僧歸來頭益(一作亦)白小試不盡能
湖海尚豪氣有人議陳登持節上三晉典刑寄哀矜公
家有閒日禪窟問香燈因來叙行李斬寄老崖藤

　　戲和荅禽語

　　南村北村雨一犂新婦餉姑翁哺兒田中啼鳥自四時
催人脫袴著新衣著新替舊亦不惡去年租重無袴著

　　和邢惇夫秋懷十首

　　殘暑已俶裝好風方來歸未能踈團扇頗復製秋衣髙

蟬遽如許長吟送落暉相戒趣女功莎蟲能表㣲

　　曩時髙唐客暮雨朝行雲陰居懷天匹楚觀夢紛紜我
欲覩光儀齋明炷爐薫天髙萬物肅誰為帝子魂

　　七均師無聲五和常主淡芸芸觀此歸一徳貫真濫夢
臨秋江水魚蝦避窺瞰明月本無心誰令作寒鑑(觀此歸一
作歸此妙)

　　王度無畦畛包荒用馮河秦收鄭渠成晉得楚材多用
人當其物不但軸與薖六通而四闢玊燭四時和


　　相如用全趙㽞侯開有漢名登泰山重功略天下半讓
頗封韓彭事成羣疑泮天道常曲全小智驁後患

　　慶州名父子忠勇横八區許身如稷契初不學孫吳荷
戈去防秋面皺鬢欲踈雖折千里衡豈若秉事樞

　　謝公藴風流詩作鮑照語絲蟲縈草紙筆力挾風雨萬
里投諌書石交化豺虎四方用賢髦先成泉下土

　　今日呂虢州堂堂古遺直許國輸九死補天錬五色頗
修諌員缺人夀無金石西風壯士(一作夫)淚多為程顥滴

吾友陳師道抱瑟不吹竽文章似揚馬欬唾落明珠固
窮有膽氣風壑嘯於菟秋來入詩律陶謝不枝梧

　　邢子卧北窻吟秋意少悰讀書用意苦嘔血驚乃翁安
得和扁軰為浣學古胷肺熱今好否㣲凉生井桐

　　次韻子瞻題無咎所得與可竹二首粥字韻戲嘲
無咎人字韻詠竹

　　十字供籠餅一水試茗粥忽憶故人來壁間風動竹舍
前粲戎葵舍後荒苜蓿此郎如竹瘦十飫九不肉


　　地下文夫子風流絶此人能和晚煙色幻出嵗寒身馬
鬛松成拱鵞溪墨尚新應懷斲泥手去作竹林神

　　次韻文潜休沐不出二首

　　風塵車馬逐得失兩關心惟有張仲蔚門前蓬藋深自
公及歸沐畢願詩書林墻東作走馬萬里氣駸駸(文潜善畫
馬)

　　與世自少味閉闗非有心戎葵一笑粲露井百尺深著
書洒風雨枯筆束如林蘇公歎妙墨逼人太駸駸


　　和游景叔月報三捷(師雄)

　　漢家飛將用廟謀復我匹夫匹婦讎真成折箠禽胡月
不是黄榆牧馬秋幄中已斷匈奴臂軍前可飲月氐頭
願見呼韓朝海上諸將不用萬户侯

　　謝景叔惠冬笋雍酥水棃三物

　　玊人憐我長蔬食走送厨珍不自嘗秦牛肥膩酥勝雪
漢苑甘寒棃得霜氷底斲春生笋束豹文解籜饌寒玉
見他桃李憶故園饞獠應殘遶窻竹


　　再荅景叔

　　女三為粲當獻王三珍同盤乃得嘗甘泉下繞藜莧膓
令我詩句挾風霜小人食珍敢取足都城一飯炊白玉
賜錢千萬民猶饑雷後排簷凍銀竹

　　出城送客過故人東平侯趙景珍墓(令璸)

　　朱顏苦(一作欲)㽞不肯住白髪政爾欺得人嬋娟去作誰
家妾意氣都成一聚塵今日牛羊上邱壟當時近前左
右嗔花開鳥啼荆棘裏誰與平章作好春


　　寄尉氏倉官王仲弓

　　嘯臺有佳人𤣥髪鑑笄珥登髙歌一曲聴者傾城市門
無行媒迹草木倚憔悴人物方𦕈然誰能委圭幣














　　山谷集巻四

