







　　欽定四庫全書

　　山谷年譜巻二十三

　　宋　黄㽦　撰

　　元祐三年戊辰(上)

　　先生是歲在祕書省兼史局

　　正月東坡知貢舉先生為參詳

　　按題太學試院云元祐三年正月乙丑鎖太學
試禮部進士四千七百三十二人三月戊申奏

號進士五百人宗室二人子瞻莘老知舉熙叔
元輿彦衡魯直子明參詳君貺希古履中器之
成季明畧無咎堯民元忠遐叔子發君時天啓
志完㸃檢試巻是日侍御史日晏不來為子發
書

　　五月詔新除著作郎黄庭堅依舊著作佐郎以御史
趙挺之

　　按挺之有憾於先生徳平鎭日不肯奉承行市

易事已見元豐八年注

　　考試局與孫元忠愽士竹間對窻夜聞元忠誦書聲
調悲壯戲作竹枝歌三章和之

　　元忠名朴

　　觀伯時畫馬

　　東坡集有和篇題云試院中作

　　題伯時畫蠅虎

　　題伯時畫觀魚僧


　　按舊本題云伯時作清江游魚有老僧映樹身
觀之筆法甚妙予為名曰𤣥沙畏影圖并題數
語云

　　題伯時畫頓塵馬

　　先生有此詩真蹟題作輾馬今觀詩句乃云忽
思馬欲頓風塵則是輾馬無疑蜀中見有石刻

　　題伯時畫嚴子陵釣灘

　　題松下淵明二首


　　按蜀本詩集前一篇注云皆試院作後一篇載
外集第四巻當是初本今併存之後篇已注改
兼蜀本石刻真蹟題云題李伯時所作松下淵
明而第三第四句亦不同云平生夢管葛把菊
見南山

　　老杜浣花谿圖并引

　　按金陵續帖先生有草書此詩多不同如碧雞
坊西結茅屋百花潭水濯冠纓作浣花溪邊築

茅屋百花潭底濯塵纓空蟠作獨蟠探道作譚
道且眼前作但眼前樂易作樂逸園翁作田翁
皆去作皆出酒船作江樓無主看作爛漫列解
鞍脱作干戈解不用作不願平安報作平安信
鋪墻作鋪壁常使作長使千古無作今古無漫
載于此元載外集

　　伯時彭蠡春牧圖

　　題伯時馬　二篇元載别集


　　次韻子瞻子由題憩寂圖二首

　　按蜀本詩集注云子由題栁仲逺所藏李伯時
畫胡僧憩寂圖舊有跋云元祐三年正月二十
七日子由題東坡與山谷皆有和章當是皆試
院後作今附見于此而蜀本石刻真蹟題云子
瞻詠李伯時所作憩寂圖其本石子瞻醉墨也

　　次韻子瞻元夕扈從端門二首

　　戲和舍弟船塲探春


　　次韻舍弟題牛氏園二首　已上五篇並元載外集
王才元惠梅三種皆妙絶戲答三首

　　先生有此詩䟦云州南王才元舍人家有百葉
黄梅絶妙禮部鎖院不復得見開院之明日才
元遣送數枝蓋是嵗大雨雪寒甚故梅亦晩開
耳又一跋云元祐初鎖院禮部阻春雪還家已
三月王才元舍人送黄紅多葉梅數種為作三
詩付王家素素歌之今玊山汪氏有先生三詩

真蹟如城南名士遣春來作佳士百葉緗梅觸
撥人作苦惱人按王立之詩話觸撥字初作苦
惱其後改焉今具載于此才元名棫立之才元
之子字直方

　　急雪寄王立之問梅花

　　又寄王立之　已上二篇元載外集

　　王立之承奉詩報梅花已落盡次韻戲答

　　乞桃花二首


　　寄杜家父二首

　　王才元舍人許牡丹求詩

　　謝王舍人剪送狀元紅

　　王立之以小詩送並蔕牡丹戲答

　　從王都尉覓千葉梅云已落盡戲作嘲吹笛侍兒

　　此詩有催盡落梅春已半之句盖是出試院所
作

　　次韻李士雄子飛獨遊西園折牡丹憶弟子竒二首

按舊本共三首前二首云花開西寺十里雪管
領須傾三百盃已撥春醅鬧如蟻望君及得禁
煙回東陽瘦盡吟詩骨冷落花前飲鳯圑魏紫
姚黄滿京洛大名城裏看山丹而此本第一首
却題作再和子飛寄子竒

　　此二篇元載外集

　　次韻答曹子方雜言

　　按蜀本詩集注云曹輔字子方東坡有送曹輔

赴閩漕詩在好頭赤詩後按實録元祐三年九
月太僕寺丞曹輔權發遣福建路轉運判官山
谷此詩盖輔未出使以前所作今附于此

　　和曹子方雜言

　　謝曹子方惠二物二首　已上二篇並元載外集

　　戲答陳季常寄黄州山中連理松枝二首

　　按蜀本詩集注云山谷有太平興國寺浴室院
題云故人陳季常林下士也寓棊簟於此子瞻

范子切數來從之元祐三年六月丁亥書然此
詩未必是時所作姑以物色附見

　　次韻子瞻送李廌

　　李廌字方叔是嵗下第歸東坡此詩在次韻黄
魯直畫馬後

　　次韻宋楙宗三月十四日到西池都人盛觀翰林公
出遊

　　翰林公謂東坡東坡有和宋肇遊西池即此韻

在訪李方叔詩後

　　韓獻肅公挽詞三首

　　韓絳字子華事神宗再為宰相按實録元祐三
年三月薨謚獻肅東坡有韓康公挽詞在游西
池後康公即獻肅

　　次韻子瞻寄眉山王宣義

　　東坡有慶源宣義王文求紅帯詩即此韻其序
云請黄魯直學士秦少游賢良各為賦一首為

老人光華先生有此詩真蹟藁本云

　　參軍但有四立壁初無臨江千木奴白頭不是折
腰具桐帽棕鞵稱老夫滄江鷗鷺野心性隂壑虎
豹雄牙須鷫鸘作裘初服任猩血染帶鄰翁無昨
來杜鵑勸歸去更得把酒聽提壺當今人才不乏
使天上二老須人扶兒無飽飯尚勤書婦無複褌
且著襦社甕可漉溪可漁更問黄雞肥與臞林間
醉著人伐木猶夢官下聞追呼萬釘圍腰莫愛渠

富貴安能潤黄壚

　　送髙士敦赴成都鈐轄二首

　　按前篇注有云此後有送髙士敦鈐轄詩並見
外集今附于此

　　聽宋宗儒摘阮歌

　　自門下後省歸卧酺池寺觀盧鴻草堂圖

　　欒城集有此圖詩當同時作按欒城集次於韓
康公挽詞後


　　子瞻寺壁作小山枯木

　　題子瞻寺壁小山枯木

　　寺壁即酺池寺

　　題子瞻枯木

　　次韻子瞻詠好頭赤圖

　　東坡集此詩在紅帶詩後

　　次韻子瞻書黄庭經付蹇道士

　　子瞻題秋引進雪林石屏要同作


　　次韻子瞻送穆父二絶

　　和子瞻内翰題公擇舅中丞山房

　　題子瞻書詩後六言

　　先生有此詩真蹟題云題東坡先生自書詩巻
尾

　　戲贈髙述六言　已上七篇並元載外集

　　王聖美三子補中廣文生

　　聖美名子韻此篇蜀本載之二年合移附是嵗


















　　山谷年譜巻二十三

