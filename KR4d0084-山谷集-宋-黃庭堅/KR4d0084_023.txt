







　　欽定四庫全書

　　山谷集巻二十三

　　宋　黄庭堅　撰

　　墓誌銘

　　蕭濟父墓誌銘

　　吾友蕭濟父新淦人諱公餉曽大父詠大父漢卿皆不
仕父中和福州長樂令以太常寺奉禮郎致仕濟父事
親不遺力居喪以毁瘠聞友愛其弟恩意甚異博學能

文少時累試禮部在太學有聲稱熙寧中忽自廢不為
舉子元祐六年乃以特奏名試於廷得一命歸而殁於
牖下享年五十有九娶廬陵段氏生六子男曰皡曄麟
玕二女為歐陽毖郭欽正妻初濟父既無仕進意築室
於清江峽之碕巴丘之上曰休亭閒居且二十年於書
無所不觀尤好孟子黄帝素問啄其英華以治氣養心
遨樂於塵垢之外推其緒餘子弟皆興於學逮其欲出
仕不幸而死與濟父游者皆哀之故商濟父之得喪而

為之銘銘曰

　　玉笥岑岑閱世無疆我以為朋章貢合而流清不舍
晝夜與我偕行仰其髙追配古人鉤其深得意日新
力耕孔耘食其新陳其妃能桑以奉補紉調䕶諸息
其檟其棘各授之職而老斲輪儻而遇合富貴嶫嶫
牛羊賓客金玉僕妾怨塞宇宙榮不滿睫以此易彼
君必不厭而心為田而智播耰穫而自得是曰有秋
鄉曰揚名里曰雙秀才宅斯丘龜筮告猷安只樂只

無廢無圮

　　王力道墓誌銘

　　吾友力道諱肱王氏蓋瑯琊臨沂諸王在齊不逺遷者
其世家序列史官文獻相望有諱某者於其鄉有徳没
而其配崔夫人與門人子弟誄其行曰恭睦先生是為
君考庭堅童子時與力道游是時恭睦先生尚無恙得
入拜崔夫人於堂以兩孺子同學問相愛故兩家親亦
相愛力道長予二歲而少成獨立無兒子氣食飲卧起

與書史筆墨俱後七年比歲以鄉舉士俱集京師甲辰
丁未歲相從也力道此時律身甚嚴而與人極愷悌於
書無不觀而尤喜易春秋文章初不經意睥睨左右下
筆娓娓不休熙寧癸酉邂逅夜語於西平客舍謹厚而
文甄叙人物有理致予知其在困而不揜也又二年客
自齊來乃言力道與往時大異沈浮閭井間得酒不擇
處所遇屠販如衣冠愛之者以為似畢茂世光孟祖之
為人而力道自言與二子異人亦無以命之或謂力道

窮不偶懟故自放於酒中吾以為力道智及此殆不爾
如是三年終以酒死得年三十有五無子有遺文未輯
夫人張氏猶尸其祭既祥張氏又卒於是崔夫人七十
餘歲矣哭之甚哀力道之兄撫州軍事推官將舉恭睦
之喪兆於臨胊之龍泉而葬力道於其域謀曰知吾弟
者莫如吾友臨川晏叔原幾道豫章黄魯直庭堅將請
叔原序其文而屬魯直銘其墓則以狀來庭堅其可不
銘銘曰


　　嗚呼力道壯長如其初慈孝弟友材則多有培徳以
自厚不昌其後壯士溺於酒萬世同流今也何咎我
圖作銘或慰其母兄維金石之壽

　　晁君成墓誌銘

　　君成晁氏事親孝恭人不間於其兄弟之言與人交其
不崖異可親其有所不為可畏喜賓客平生不絶酒尤
安樂於山林川澤之間一世所願治生諧偶入仕遇合
蓋未嘗以經意生二十五年迺舉進士得官從仕二十

三年然後得著作佐郎四十有七以殁君成處隂匿跡
家居未嘗說為吏及為吏極事事有不便民上書論列
甚武為上虞令以憂去民挽其舟至數日不得行使者
任君成按事并使刺其僚君成不撓於法不欺其僚盡
心於所諉不為之作嚆矢也仕宦類如此故不達少時
以文謁宋景文公景文稱愛之晩獨好詩時出竒以自
見觀古人得失閱世故囏勤及其所得意一用詩為囊
槖熙寧乙卯在京師病卧昭徳坊呻吟皆詩其子補之

榻前抄得比終略成四十篇蜀人蘇軾子瞻論其詩曰
清厚深靜如其為人濮陽杜純孝錫狀曰哭君成者無
不盡哀皆知名長者也子瞻名重天下孝錫行已有恥
其於兄弟交遊有古人所難補之又好學用意不朽事
其文章有秦漢間風味於是可望以名世君成之後殆
其興乎故論譔其世出游居婚宦使後有考銘詩以嘉
其志願而不哀其不逢君成字也名某晁氏世載逺矣
而中微有諱逈者事某陵為翰林學士承㫖以太子少

保致仕諡文元生子執政開封晁氏始顯君成曽王父
諱迪贈刑部侍郎王父諱宗簡贈吏部尚書父諱仲偃
庫部員外郎刑部視文元母弟也夫人楊氏生一男則
補之女嫁某官張元弼進士柴(一作葉)助賈碩陳琦三㓜
在室補之以元豐甲子十月乙酉葬君成於濟州任城
之吕原其詩曰

　　不澡雪以嫮清不闒墮以徒汙林麓江湖魚鳥以為
徒通邑大都冠蓋與同衢制行不羶人謂我愚人爭

也人謂我非夫彼棄也吾趨彼汲汲也吾有餘浮沈
兮孔樂壽考兮不怍髙明兮悠長忽逝兮不可作河
濁兮濟清任丘兮佳城御風兮驂雲好游兮如平生
深其中廣其四旁可以置守俾無有壞傷植松栢兮
茂好對爾後之人

　　劉道原墓誌銘

　　道原髙安劉氏諱恕博極羣書以史學擅名一代年四
十有七卒於元豐元年九月其父渙字凝之葬道原於

星子城西以故司馬文正温公十國紀年序為銘納諸
壙中其僚今翰林學士范淳夫為文碣於墓次此兩公
皆天下士故道原雖不得志而名譽尊顯諸儒紀焉後
十餘年劉氏少長相繼逝殁惟道原一子羲仲在論者
歸咎葬非其所故羲仲以元祐八年十有一月遷葬道
原于江州徳化縣之龍泉以十國紀年叙及墓碣義論
撰其遺事乞銘於豫章黄庭堅庭堅辭曰道原於天下
獨以温公為知已温公序道原學問行義揭若日月庭

堅何以加焉羲仲三請曰遷奉不可以不書因得以先
人遺事為託終不得辭則叙而銘之道原天機迅疾鑒
天下記籍文無美惡過目成誦書契以來治亂成敗人
材之賢不肖天文地理氏族之所自出口談手畫貫穿
百家之記皆可覆而不謬初仕年十八名重諸公間負
其才不肯折節下人面數人短長不避豪貴諸公皆籍
其名亦不好也為吏發强老姦宿負必痛繩治之一時
號為能吏者多自以為不及也倦游十五年温公修資

治通鑑奏以為屬乃遷著作佐郎書未成而道原下世
後七年書奏御論修書之功有詔録其子羲仲為郊社
齋郎元祐七年刻資治通鑑版書成又詔書賜其家諸
儒以為寵道原平生所著書五十四巻皆有事實不空
言道原與王荆公善而忤荆公與陳鄘公善而忤鄘公
所爭皆國家之大計與大臣之節故仕不合以濱於死
而不悼嘗著書自訟曰平生有二十失佻易卞急遇事
輒發狷介剛直忿不思難泥古非今不達時變疑滯少

斷勞而無功髙自標置擬倫勝已疾惡太甚不䘏怨怒
事上方簡御下苛察直語自信不逺嫌疑執守小節堅
確不移求備於人不恤咎怨多言不中節髙談無畔岸
臧否品藻不掩人過惡立事違衆好更革應事不揣已
度徳過望無紀交淺而言深戲謔不知止任性不避禍
論議多譏刺臨事無機械行巳無規矩人不忤已而隨
衆毁譽事非禍患而憂虞太過以君子行義責望小人
非惟二十失又有十八蔽言大而智小好謀而疎闊劇

談而不辨慎宻而漏言尚風義而齷齪樂善而不能行
與人和而好異議不畏疆禦而無勇不貪權利而好躁
儉嗇而徒費欲速而遲鈍闇識强料事非法家而深刻
樂放縱而拘小禮易樂而多憂畏動而惡靜多思而處
事乖忤多疑而數為人所欺事徃未嘗不悔他日復然
自咎自笑亦不自知其所以然也觀其言自攻其短不
舍秋毫可謂君子之學矣以道原之博學强識而其蔽
猶若是亦足以知學者之難也夫學也陷而入於蔽患

自知不明也自知明而不能改病必有所在故并著之
使後學者得監觀焉初凝之忿世不容棄官老於廬山
之下至道原而節愈髙蓋亦有激云又自以源出歆向
務追配前人立名於後世故傲睨萬物而潛心於翰墨
仕雖不逢得其所願矣夫人蔡氏亦有賢行生三男羲
仲和叔稱材器皆過人和叔以文鳴而稱篤行不幸相
繼死羲仲沈於憂患不倦學猶能力其家一女嫁秀州
司法㕘軍孔百禄道原才行之美尚多可傳弗著著其

大者銘曰

　　貪夫所爭烈士所棄顯允劉君去位遂志其清近義
其勇近仁砥行守節對于前人劉子矯矯執方惡圓
與世齟齬曰吾道然其在閨庭悦親以孝舉按抱衾
室家靜好上士勤道百世之師四海温公俾民不迷
温公補衮元元本本劉子執簡匪躬蹇蹇温公論政
以學為原浚川積石學深其源温公忽忘劉子典學
我為銘詩式告後覺


　　黄幾復墓誌銘

　　吾友幾復諱介南昌黄氏有田西山下已數世不知其
所從來父晝以天文經緯言人事畸耦如神幾復與其
兄甲皆授學其父試以迎日求五緯法曰先得者傳焉
甲以二日幾復以六日其父曰甲可世家介可為儒而
二子皆以卒業幾復年甚少則有意於六經析理入微
能坐困老師宿學方士大夫未知讀莊老時幾復數為
余言莊周雖名老氏訓傳要為非得莊周後世亦難趨

入其斬伐俗學以尊黄帝堯舜孔子自揚雄不足以知
之余嘗問名消摇游幾復曰消者如陽動而冰消雖耗
也而不竭其本摇者如舟行而水摇雖動也而不傷其
内游於世若是惟體道者能之常恨魏晉以來悞隨向
郭陷莊周為齊物尺鷃與海鵬之二蟲又何知乃能消
搖游乎其後十年王氏父子以經術師表一世世非莊
老不言予戲幾復曰媺言可以市矣幾復曰吾安能希
價於咸陽而與稷下尹辯哉熙寧九年乃得同學究出

身調程鄉尉論民事與令不同而直移長樂尉舉廣州
教授嶺南人士承幾復講解章句聞所未聞稍有知名
者改楚州團練推官知四㑹縣新興民岑探自言有神
下之越俗禨鬼相傳數郡推宗焉新州捕得探兄弟妻
子繫治探欺野人言吾能三呼陷新州城不逞子及老
弱從者以百數至城下言不效皆潰去而新州聲張以
為豪賊挾衆攻城經略使遣將童政捕斬而官軍所遇
薪水行商皆殺之亦檄幾復護鎗手策應幾復察童政

部曲多不法即自言經略司不𨽻將下得以土丁捕賊
且言童政所效首級莫非王民斲已瘞之棺刳方娠之
婦一童政之禍百岑探不足云其後皆如幾復所言用
薦者改宣徳郎知永新縣幾復仕於嶺南蓋十年故中
朝士大夫多不識知其至京師也言均减二廣丁米事
頗便民諸公將稍用之而幾復死矣蓋元祐三年四月
乙巳娶胡氏四子一男曰槩三女長嫁梅州司理叅軍
王鎮次許嫁番禺王逵季尚小幾復孝友忠信可與同

安共危喜言天下竒士胸次塊磊不以細故輕重人蚤
與詩人袁陟游亦工為五言似韋蘇州其客死逵調其
棺斂又䕶其喪歸葬請銘焉逵聞義士也尚能保祐其
惸嫠銘曰

　　嗚呼幾復信道以後時見微而不戮啟予手足子歸
不辱西山之封其倩所築太史司馬實多外孫女歸
有子其似斯文

　　陳少張墓誌銘


　　君諱綱少張字也眉州青衣陳氏曽大父顯忠贈尚書
兵部侍郎大父希世贈職方員外郎父諭職方員外郎
知蜀州及叔父太常少卿希亮兄太子中允庸同年登
進士第眉州號其所居坊曰三俊蜀州官不達乃買田
葉縣而葬於洛師遂為汝州葉縣人君天資明爽竒書
異聞無所不讀銳意舉進士三絀於有司乃歎曰吾為
功名乎今富貴而有功於民垂名不朽者誰耶吾為温
飽乎田園豈不足哉遂沈浮里中三十餘年築居第重

堂複屋寓意於花竹間居雖富未嘗什一也方開書館
欲聘竒士與游令子弟作佳進士以雪恥不幸死矣享
年五十有四實元祐某年三月初九日初室郭氏天章
閣待制輔之女繼室蒲氏福州閩清縣令逺猶之女六
男子寧之三班奉職寛之完之舉進士宰之宜之寂之
尚㓜兩女子長嫁進士朱箎次在室後九年蒲夫人及
諸子乃克葬君于蜀州之墓次而寛之走陳留乞銘於
予予曩為葉尉與君游相好也又與君有連其可不銘

銘曰

　　赫赫兮計行黙黙兮心亨白駒兮過隙拱木兮同聲
佳城兮鬱鬱水深兮卜吉谷為陵兮見白日勒予銘
兮詔勿伐

　　張大中墓誌銘

　　亡友張大中父太尉諱亢四海豪士所謂張退夫者大
中讀書數千巻其論說古今治亂與君臣之乖迕有事
於時者之得失至於豪傑而在山林一言一行有槩於

作者之序及文章足以配不朽之事者皆能講說貫穿
數千歲間使未嘗涉其流者聞之亦粲然若撫其㑹予
初得友於汝州葉縣知君不但學問優於人也其智慮
淵泉操行冰玉為吏於窮鄉而百事裁以繩墨如居四
達之衢吏胥竝文而為姦因憒以售欺君鉤索深隠不
縱毛髮也又善治盜其治盜時貸其魁宿作耳目跡盜
之蹊迒而必得以故部中無盜然天資强毅不能以聲
色下人諸公罕能知之薦君於朝者亦十數輩然其人

無國士之度不能極力推輓致君於通津故君以䕃補
右班殿直累官至内殿承制歴監南京左藏庫汝州石
唐鎮揚州三溝巡檢定州沿山都巡檢通逺軍兵馬都
監年四十八以卒初太尉喜論兵舉事風行電擊至君
敦厚儒者左規右矩然不臧否人物飲酒數斗論事益
精明猶有太尉之風大中諱杰宋人初室侍其氏旌徳
縣君繼室蔡氏崇仁縣君八男子&KR2003;徳州脩武令基廬
州舒城主簿圭垕堂塗壘室皆進士四女子長嫁潁昌

崔徳孫餘尚幼大中卒以元豐七年九月而葬以其十
二月竁于太尉之域後四年&KR2003;基始來乞文碣於墓大
中予少時酒友予數年來以病不舉酒而大中宰木既
隂泫然流涕刻詩宰上詩曰

　　昔在元豐王師即戎屢奏膚公河洮西東棄矢如蓬
將軍小校崇級分功鑄印不給其綬若若輿臺小子
皆二千石君在通逺則優為之或啗以利曰吾忍為
萬物並流金石獨止思君凜然猶有生氣躬不受祉

將在其孫子

　　胡宗元墓誌銘

　　宗元少孤自力問學年十九以進士薦於其鄉二十有
五再試禮部再不利益自刻苦治經術厲操行客游髙
安太子中允蔡公竒其孤立以兄子妻之為闢書館留
與甥息共學旁近士家多就之者已而講授常數十百
人致温飽以奉之宗元貶衣損食推贏餘以煦其宗待
宗元以炊者甚衆其資樸厚出入里中詞氣自下趨人

之緩急而解其紛號稱長者迄年四十築草堂於髙安
之魯公嶺捐十萬錢買官書無所不讀務為汪洋無涯
終日與其徒辯析義理初不經意時事藝松竹灌圃畦
隠約林丘之下蓋二十年蔬町稻塍松行竹塢少壯致
力而耆艾見其功始為壽藏於魯公嶺謂諸兒曰吾百
歲後猶安樂此宅也熙寧癸丑里人强起之迺行應詔
宗元丘墓在新喻數世矣故授臨江軍長史而歸歸則
病緩然猶讀書不休頗著詩及他文章以自悼其屈於

時命後六年其子遵道登第仕吉州太和縣主簿以安
車奉宗元以就養元豐壬戌五月丁亥迄以足痺終焉
夀七十一有息八人四男子也伯曰遵度仲主簿君也其
叔曰遵義季曰章女適某郡鄒沂某郡周刋某郡羅彦
臣皆學士大夫也有季居室孫二人男格女重慶宗元
胡氏諱堯卿宗元其字也曽大父寂仕江南時為兵曹
大父腆父靜皆不及仕蔡夫人以諸子卜明年正月丁
酉奉窀穸如治命則以狀來乞銘遵道吾僚也遵度及

諸弟皆力學請銘又應禮乃作銘曰

　　孤童羸露勇奮厲兮求學與友甚競疆兮義不獨豐
燕宗黨兮温温愉愉柔縣鄉兮牛衣懷璧自貴珍兮
老竒不耦致時命兮鬱鬱壽宫敏松竹兮平生樂只
永安宅兮

　　劉咸臨墓誌銘

　　南康劉咸臨有超軼絶羣之材諸公許以師匠琢磨可
成君子之器不幸年二十有五而卒以家難故晩未娶

後不立其母兄哭之哀甚將卜葬咸臨于九江之原屬
予為銘予觀其詩刻厲而思深觀其文河漢而無極使
之言道徳而要其終法先王而知其統則視古人何逺
哉今若此故作銘以寄哀銘曰

　　和叔劉氏字曰咸臨京兆萬年而徙髙安祖渙凝之
棄令潁隂築屋南康汔至於今春秋八十懷寳陸沈
父恕道原其學知徃汗簡百世如指斯掌宦世蹇蹇
不祛其藴佐司馬公著書補衮咸臨岳岳秀於林臯

爰發雷聲震驚兒曹我予我奪持論不慴其於文章
似漢游俠詩則清奥欲自為家㲉而雄鳴如迦陵伽
石介守道攘斥佛老君得其書奉以師保介之道術
暴虎救殘百謗而死危斲其棺君曰可人恐不得然
我圖夏屋伐木山積未支棟楹林火蕩熄母曰嗟予
子不亢劉宗兄曰嗟予季道不佐邦人材實難有又
不遂刻詩下泉慰奬其志九江宜松竁而藝之尚俾
松聲詠予銘詩


　　李元叔墓誌銘

　　元叔李氏諱堯臣世為長林人元叔父諱某力田治生
以致富饒而使元叔從學同郡人子弟登科冠蓋行道
上嘗有可願之色元叔居太學同郡舉進士不効無以
歸報因入粟調歸州秭歸縣主簿而歸未幾丁父憂終
喪遂不復仕母夫人春秋髙性剛識明治家有法元叔
承顔養志秋毫不違内友愛二弟厚薄如砥外接士大
夫賢者盡禮來者滿意以緩急叩門者未嘗辭以故也

親近交游仰之以喪葬恃之以昏嫁待之以炊者至不
可數歲凶躬行閭巷飢者與粟疾者與醫揜不祭之骨
至不可數浮屠人為塔廟者資之以落成去家學道者
倚之以除鬚髮至不可數湖南北號曰荆州元叔云經
營鄉學數年乃就不問方來之士延賢者以為師友割
田宅以奉之曰此先人之志也里中少年多知詩書元
叔之力也元叔天資樂易好讀書與人寡怨士大夫蒙
急難之義他日或負之客有道其事元叔則笑則歎後

有謝之與歡如初元符之元夏六月朔旦入侍母夫人
有不忍去之色退而諭家人曰人生或存或亡敬其所
敬愛其所愛則生者可託死者無憾亡者復生存者不
愧矣又常所與往來為酒食以招近者厚往以問逺者
人不知其所謂其壬午過鄉校勸子弟癸未夙興又延
見諸生少焉假寐不時就食諸生乃驚奔告其家家人
至則起坐曰趣具衣衾吾逝矣遂寐弗興享年四十有
七來哭者無不盡哀初娶王氏繼室張氏庭堅姨母之

女也二子曰道曰邈其弟漢臣以其冬十二月葬元叔
於月光山從先君之兆而來請銘於戎州余於元叔有
連又相好實泣而銘之銘曰

　　嗚呼元叔有親能子有弟能兄有財能用有友能誠
仁霑枯骨義及孤惸是宜耋老忽其隕傾母哭妻啼
以哀籲天弗貴弗年非此其身在其子孫其尚信然

　　李仲良墓誌銘

　　君諱漢臣仲良字也世為荆州著姓傳其上世嘗有隂

徳於其鄉里故乆而不衰始君之兄元叔取余張氏姨
母之女因與往來及余以史事得罪遷黔州雖平生親
舊於稠人廣衆中忽有人言黄魯直皆瞠若也而余過
荆州元叔問水陸所從出經理其生資至無不足然後
已余在巴楚間數歲元叔遣使來衣食我留僮僕給使
令恩若兄弟不幸元叔夫婦繼殁此時未識仲良也竊
念流落無歸時失李氏之助也其後仲良修故事不減
元叔時及余䝉恩東歸見仲良於荆州魁梧長者也與

之游乆而益可喜余病荆州仲良三年(一作來)問疾不懈
别去數日聞訃凡余與其交游莫不哀也仲良初試太
學求科舉不遂乃游駙馬都尉曹詩門用公主特恩補
郊社齋郎調漢陽尉獲湖中盜數十人或曰此可市美
官君曰吾寧殺人以為利耶卒核實本爭漁鬭死爾再
調上饒尉中書舍人姚勔謫守信州民有訟水累年不
直者姚心有所主名以付君推之君曰一姓專利而餒
十家豈賢守意哉姚初怒而終愛之遂薦授理定令以

太夫人春秋髙不行年四十有七卒以建中靖國元年
十月甲寅其兆在當陽縣之月光山望其先人而不同
域葬以崇寧元年正月之乙酉娶劉氏生一男二女男
曰遜女皆未嫁其弟晉臣請予銘庭堅曰仲良遊不廣
仕不達故可傳者少然游擇人仕擇義亦可以銘銘曰

　　嗟乎仲良其才可以頡頏於世其義可以長雄於鄉
不展不熾(一作淑)奄忽就木我銘送之尚閲陵谷

　　楊寛之墓誌銘


　　公諱恕字寛之本河東人逺祖某唐末見中原亂甚將
數子官於蜀因求便利田宅居之一人家於普州一人
家於梓州一人家於資州三族皆以衣冠傳其舊業有
諱某者以儒學有聞於蜀王氏欲官之不可遂隠約銀
山閭當時以為處士之秀處士生繼安繼安生仲明仲
明生翺翔君之父也君為童兒日誦千言師以為不煩
我同舍生皆為不及稍長酷愛春秋左氏暇則繞楹誦
之同舍生試取本窗間按之自初至終不繆一字有王

由先生者砥礪名節以教鄉閭之子弟來學者必考其
素至君來欣然受之曰此諸生之表也君於書無所不
觀聞人間所未見書必購取之論學取友是是非非終
不以寒微貴勢奪其名實其為人言行有操治家理財
皆有繩墨耆艾趨庭親年已八十餘奉養能致其樂紹
聖年春正月不幸以疾卒於牖下享年六十有一疾革
矣親友問焉則曰死生之說我自知顧大人春秋髙人
子棄寢門而去此為無窮之恨娶黄氏有子曰中師中

師之子曰綰綰以曽大父之命來告曰寛之克家子不
幸而死中師有疾不能將命敢使綰以進士馮儀狀乞
銘重言十九使此子不隨世磨滅實有望於門下問其
親黨曰寛之誠善士馮君之言不妄則許銘之綰大父
卜以元符元年冬十二月壬午葬於内江縣安養鄉西
南山之下從曽大母黄夫人之兆日迫矣銘不可緩則
叙而銘之銘曰

　　我行三巴林谷箐深僵卧絶壑楩柟十尋匠人營國

一購百金獨閲歲月異材陸沈用君之能渠不富貴
以逺不收可笑而喟樗櫟犧象又何足賴内江東流
其山頎頎其栢其松其檉其榿從母安宅以慰孝思

　　張子履墓誌銘

　　外兄張子履殁後十年當元符之已卯其子協奉其母
史氏夫人之命以四月癸酉葬子履於蜀嚴道而來請
銘曰先君和易得於自然敬畏則有家法從事二十餘
年不出州縣未嘗慼嗟年五十九病在果州顧言曰吾

平生力行所聞未嘗遇知已我死汝求立言之君子銘
吾墓吾不朽矣敢以銘請於舅氏某謝不能而不聽則
為銘曰張氏本河南族姓唐末避亂而家成都成都亂
甚乃家於嚴道今四世矣家故饒財而好施歲具布褐
百稱以給老貧行之不倦施而不報以數世有諱誾者
一舉進士第前此雅州未有進士鄉里以為榮觀卒官
太常少卿贈其父琫尚書工部侍郎君諱祺子履字也
侍郎之孫少卿之子少卿蓋三娶曰胥氏追封仙居縣

君曰錢氏追封仙源縣君曰黄氏封長壽縣君君胥氏
出也仙源愛其愿且死盼君不忍訣長壽未嘗許諸子
迎侍而君官果州請之而行可以觀其孝矣初為邛州
火井尉時少卿知韶州歎曰人子奈何逺出親側乃割
俸之半以奉韶州曰極知無益且修子職在火井時甲
寅乙卯邛州大饑君䘏窮民以數萬茶場典吏以自盜
繫獄君嘗諉此吏請圭田未入或曰此吏有善馬可取
償君曰人方急難取是於我何有既而官没其家資君

不悔也進士吳時邑子也君禮之超然異於諸生已而
時再登第有能聲士以此多之火井四考父老至今稱
其亷其為嘉州司理㕘軍凡獄有法重於情法難明必
奏讞侍御史周尹出按屬部君上便宜六事尹歎其材
會尹入奏未達京師而補外不果以聞其後以録事㕘
軍佐簡州果州便於私而戾於法必就法戾於法而便
於民必予民平生未嘗以書干上官上官亦罕知之時
時作歌詩文章以自見和而不流怨而不怒者也君亦

三娶初娶史氏尚書屯田郎中安世之女再娶黄氏處
士黌之女又娶史氏忠州司法㕘軍襄之女子曰協長
壽君於某為姑處士之女於某為從妹長壽春秋髙而
康强史夫人博學而能文恩親當銘况行治可紀耶其
詩曰

　　年運而氣剛不刓其方仕蹇而心亨不汙其清有韞
不發以文自揭老萊之婦能誄其夫之死靡他詩禮
其孤龍門之丘在漢嚴道從先人居式追其孝


















　　山谷集巻二十三

