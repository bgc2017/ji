







　　欽定四庫全書

　　山谷簡尺巻下

　　宋　黄庭堅　撰

　　答人簡

　　庭堅頓首前日辱寵顧甚惠奉手誨喜承起居勝健惠
伊蒲之饌感刻感刻庭堅頓首資福長老滋公方丈

　　庭堅頓首荐辱惠詩句益清壯竊深歎仰使老者増愧
耳隂曀秋色未佳思一步到北禪可同幽徑閒談但恐

雨作耳或得往當道次奉招也庭堅頓首英發足下

　　庭堅頓首昨日辱手畢留來使取答㑹彭守相過遂不
得遣經宿伏想日用輕安所作樂府詞藻殊勝但此物
須兼縁情綺靡體物瀏亮乃能感動人耳輒擬作一篇往
不知可用否又奉為寫得文字兩軸須行日作送路也
庭堅頓首英發同年家

　　庭堅頓首多日欲作書因循未辦辱賜書審比來體力
輕安為慰衝涉逺道乍得休息頗復能近文字否見興

文極相稱賛甚以為慰莊客輩計各巳遣行矣韓巡檢
趙駐泊相見為致意山中寒燠不節更希慎愛四月二
十八日庭堅頓首升之主簿几前

　　庭堅頓首别來忽再改月懷思何日不勤辱書審比來
動靜為慰縣中涔家得興文到想少慰意興文極道存
心從政之美惟既勉之寄蜜極副所闕感刻感刻見興
文言須棗買不得今送百枚蔀子枵然故漫實以柹腊
想亦邑中所無耳巫山書任家昨日方送來計巫山甚

訝此書不至葢此後已再發書矣盛暑千萬將愛五月
十三日庭堅頓首升之主簿仁親

　　城中幹米麺之類不外示諭此自有人可指呼也糟薑
一器漫往張施州書得一便為送幸甚庭堅頓首

　　庭堅頓首再拜相從致不疎方復䝉牋記之賜雖荷禮
數勤重又竊怪似相鄙外何耶即日煩暑雲物不能雨
天氣殊病人不審起居佳否驛舍終不可乆修葺東寺
必巳成功遂遷過否示諭差人法當得差無不可但十

七日被省符即解官當奉為白權郡也三數日即可㕘
候謹勒手狀承動靜願更加珍䕶六月二十一日庭堅
再拜上

　　毅夫前辱書勤懇審主人相待之意不倦甚慰懷想諸
榜尋即寫了未得船便寄去耳季成既未能到城且盤
桓山間亦佳計春蔬茂美亦宜飯也諸人數往來宣叔
寛夫家及海棠院甚奉思同之耳欲作一大鑪鏊不知
彼工匠不以為難否去年置得一副來大小遂為無用

之器但鑪作牀前燒木爐耳試為籌之或人工不暇亦
不須也到荆南自易得也庭堅頓首

　　庭堅頓首頃屢承惠書寄惠金師子章十册法界觀十
九册索粉石耳前後皆至多病健忘竊意已作書奉謝
不謂乃未嘗得字至齋几辱來示愧不可言即日天氣
暄暖伏惟道力輕安承數年來住持安穏都無魔事經
藏繚以華屋甚善甚善尚阻㑹面千萬珍重謹奉狀二
月二十七日庭堅頓首上隆慶長老儼公凡前


　　庭堅頓首承示諭欲刻藏記小字舊文拙惡何煩特地
但且留舊本示人可也今手寫永明智覺禪師示衆語
一本請令善工刻之乞守倅名銜巳自有書道達佛法
淡薄魔事熾然有力道人正當岀手扶救想必欣然成
就此縁也庭堅頓首

　　庭堅頓首頃承逺致祭文及祀儀雖已過時即以告白
先夫人墓次實深悲感私家多故乆不寜居故失馳謝
耳愧悚愧悚庭堅頓首


　　庭堅叩頭昏夜重屈車騎訪别極荷勤懇哀苦之餘經
此節物意頼不堪無以延竚君子益增愧耳今日定成
行否宿昔伏惟萬福謹奉狀承動靜庭堅叩頭上公言
通直執事

　　庭堅頓首伏奉賜教審王事不至勞瘁侍奉大姨太君
萬福閣中勝裕渭老兄弟不廢讀書為慰惠薑是蘇州
真本又飽糟而味足大為嘉茹此州岀薑亦佳但難得
臘糟故味薄耳骨肉寓止煩靖國多矣未知所以為報

也先公石刻實不敢忘前書既具道所以或恐以壯輿
相去逺文字不可猝得則靖國略叙鄉里名諱及字春
秋若干及平生所經歴示下即據此可作矣公巻臥痾
累日今能岀㑹集未䝉兄到永想得諸賢不落莫也未
卜瞻望千萬為親自重九月二十五日庭堅再拜靖國
司法仁弟

　　庭堅頓首又辱逺寄二詩白髮瘴霧之中不忘筆研實
增愛歎春溪茗菜日佳想甚助吟諷之味無縁瞻奉千

萬珍重正月二十一日庭堅頓首上夢得承制

　　賢郎安勝想山中閒寂極得讀書之味

　　庭堅再拜上辯叔路分皇城閣下頃幸從容深服高明
過事快盡表裏恨當路諸公未相知察猶在閒處耳别
來不忘懷想治行怱迫到江安日苦追送之客相仍故
不作書因循至今首辱賜教恩意千萬感服無以為喻
元春大慶伏惟履道平坦百福所集寢食之味有神相
之咫尺不能參詣臨書向往伏祈為國自重以須陞擢

初八日庭堅再拜上辯叔路分皇城閣下

　　庭堅頓首往歳公壽舍中屢接款曲隨食南北音問缺
然道岀山中承長者監郡於此有參對之幸何慰如之
霜寒伏惟起居萬福庭堅以單騎趨府界仰此當直六
兵以進塗仰煩指揮選差強壯得力者實受賜也即當
懷刺賓館上狀草略十月十二日庭堅再拜任道通判
通直閣下

　　庭堅頓首伯氏辱别紙存問甚厚本不欲勤將命故不

敢作牋耳僧舍或有嚴潔處可置兩榻便足幸煩指揮
庭堅頓首上

　　書吏暫借一名

　　庭堅拜手頓首奉手誨喜承暴下巳平大郎灼艾甚善
若得稍凉舊瘡已著痂即用崔知悌法灸四花穴極得
力也羊肩珍貺但數為左右費甚不皇耳五香連翹湯
方檢呈此一册全是癰疽論可熟讀之餘杭方書舊無
今日方發得元明處人已憊甚劇草草庭堅再拜鴻范

七舅提舉通直左右

　　庭堅再拜伏奉手誨承苦暴下秋暑蒸鬱宜好將節也
大郎不能得快安樂亦是疾潛處深今與根本同病耳
若扶持得深秋凉冷亦易為藥力也劉夫人銘義意簡
真佳作也肉糕湯鷄鞭笋併䝉珍惠感激庭堅再拜鴻
范七舅提舉通直

　　庭堅頓首昨日辱垂顧甚惠奉手誨喜承旦來起居輕
安為慰蘭亭暫借留當題數字乃奉歸庭堅頓首子懷

市易殿直防閣

　　庭堅頓首蚤辱寵顧荷意勤厚重承惠問并貺八酒四
醋何勤如之旦夕得面草草上記道謝不能萬一庭堅
頓首監使殿直

　　庭堅伏奉手誨喜承日用勝常晚食太平之約敢不敬
諾庭堅頓首子懷殿直執事

　　庭堅辱教答喜承晴暖起居輕安木匠及籬柱巳到資
福倚子復選擇跛倚不堪事者來輒擅指揮幹者易之

矣籬柱更為買上條差大竹五竿都令來此支與錢也
又𤣥㪚方并録上庭堅頓首江夏明府子温閣下

　　庭堅拜手辱書勤懇審還山衝涉雖勤道用安樂為慰
寄惠日用物重複種種良佩不倦之意二榜寫去岑碑
尾今晩或可辦封留花光處不爽約也庭堅行日不過
二十二日矣驟熱想不能復出山千萬珍重十九日庭
堅拜手法輪長老齋公几下

　　岑侍郎碑若有文記可尋改金輪法輪前後年月略載

碑尾亦佳或難尋便不須也前日元實欲到貴院託宿
乃入衡州既而問得路甚迂乃已昨早已入州前日對
食少年乃是元實然怪他不得士大夫尚作此眼腦耳
一噱庭堅頓首

　　欲得一擔食合如公見用者聞是莊客自作者或可輟
即垂惠或妨日用亦不固求也并黒漆頂葢油羅亦得
一擔佳耳

　　庭堅頓首數日前在淨照所極思足下同之屬到時已

大熱不敢往奉邀得手誨審侍奉萬福為慰只今至皇
建謁翰長如不甚熱徑往矣庭堅頓首

　　庭堅頓首辱教審侍奉吉慶為慰二書惟才翁小帖不偽
巳題數字畫十帙略幡閲聊寫數葉奉還奉答草率尊
府煩道下懇庭堅頓首允言使君

　　庭堅頓首比多故不得遣記伏承手誨審動止萬福為
慰賜鳯解包不破歳例極荷勤懇謹奉啟謝萬一庭堅
頓首上君正提舉防禦閣下


　　庭堅頓首比辱寵顧甚惠匆匆不得款佇車馬多愧得
手字承侍奉萬福為慰潘家真渠巳取去范蜀公墓銘
納上昨日市中巳見蠟梅開者数枝矣庭堅頓首立之
承奉足下

　　庭堅頓首前日過勤主禮甚有煩費為愧奉手誨喜承
旦來起居輕安惠紫蓴金山豉醬瓜皆佳物感刻感刻
手寒研凍道謝不能十一庭堅頓首子温明府宣徳閣
下


　　承須小苕帚今納二枚庭堅再拜

　　分惠糟薑極慰貧啄紅合并兩攤盤一㻡且遣回黒合
來日納上庭堅拜手

　　惠朐鱐太多也南蒲茶尚餘三十銙都遣來并有今年
兩入香半挺耳蘄簟今送可便開㸔乃裹起恐或濕著
也庭堅拜手

　　惠松實殊新好感刻感刻庭堅再拜

　　來日作炊餅幸寄三斤臥劑


　　黄甘分惠感激合於紹聖三年十二月初七日采摘也
後日須煩摘二十許枚小冉園中者乃可喫庭堅拜手
若有橙子乞一枚作醬

　　上馬山行飯道中承惠黄甘感刻感刻榠櫨四枚漫送
諸人薰衣庭堅再拜

　　笋甚竒庭堅再拜

　　粟粉肉糕甚荷分貺九銀桮已領厮羅并合皆付去庭
堅再拜


　　高使君計䕫州留五日施州留三日亦須到黔江矣而
雙牌報不至必是所至極從容耳初二日作餞㑹謹如
來諭安奴既斷訖並不䝉示及行遣次第豈有情弊耶
呵呵庭堅再拜

　　庭堅拜手喜承體力輕安特為冬兒作帬袋何故却送
來直裰縁本謂一衣用六大尺乃用八大尺耶所要止
為相㭒縁背心今已問得作被及相縁背子之餘尚餘
五尺可足矣今却納上庭堅再拜


　　大銚并三脚已到試與問何獻盟有橘皮得六兩來乃
濟事當以三升酒與之也布適恐有如前時白者爾此
二匹亦可使也庭堅拜手

　　䕫羅背子面去年不知誰知出染來告指揮送與或無
粉此自有之

　　所諭所苦是轉項難乃是微有風熱睡時枕不穏爾用
竹葉湯服清心牛黄圓即愈神功圓帖納上庭堅再拜
庭堅稽首伏奉手誨喜承尊候康和齋饌極如法甚煩

調䕶也運判若十日宿鹽井知乘舟來今日亦可到也
庭堅再拜

　　庭堅稽首伏奉手筆存問喜承宿昔起居輕安籠餅今
日作韭羮為範公補益甚愧浙中養病寮爊鵞煑鴨也
茄鮓毎煩烹飪感刻聞諸公數日中欲至摩圍亦不害
但絶無果實都不成盤飾四十乳母乃一老精靈秃鬢
大脚但可令執爨供承慶兒亦黒醜但差靈利耳若一
見惡心便當掃迹不到南寺矣


　　賢女手臂痛乃是風氣盛犀角湯未相當今送風引湯
二服飲盡則熱除矣

　　盂子已領

　　伏奉台誨喜承旦來萬福女子待李郎來少從容乃渡
江寫家翁書了必已晚來旦行矣來慶者云范家教我
作養娘遂不待旦而行養娘之政故除名耳所遣乃關
生成都人却寡言但差褊急丁寜遣之令伴女也九娘
姑婆與壻皆極解事故亦不多念耳謝生但略能縫直

縫故不遣也曽説無憂㪚乃人家老㓜所須今録上庭
堅再拜

　　庭堅再拜伏審經宿尊候萬福為慰䝉賜教存問仰荷
眷卹不巳米麺實以道中齎來未闕故未往聽於廪人
耳重煩遣至愧悚愧悚借差白直謹承指諭少頃請見
勒手狀不能宣究庭堅再拜上通判通直閣下

　　庭堅承手誨喜晚來輕安研山聊以為戲耳同借知命
㓜子小字也近方試晬頗為陳諸戲具故及之非實欲

取也小詩得暇亦為之或過承天浴未可知故不敢奉
約庭堅拜手敦禮祕校足下

　　庭堅頓首昨日幸一參候古器與山川之怪産參然滿
前可以清暑此物輩殊勝用心於博奕也然要須以強
學力行守之所謂徳之休明雖小重也不審今治何經
讀何種史書參其義味有日新之功否惠貺珍器敬佩
嘉徳竹表甆裏茶盂極佳恨未有天生佳瓢稱之耳米
元章書率爾題巻末令親齋郎安勝貌古氣深穏似有

學古之質甚可喜也庭堅頓首敦禮祕校足下

　　庭堅頓首辱手筆喜承日用輕安示諭讀書甚喜然須
深探其義味使不為誦古人之空文乃有益也班固漢
書最好讀然須依巻帙先後字字讀過乆之使一代事
參錯在胷中便為不負班固耳周子發書亂寫置巻尾
不成字也天氣熱揮汗不給諸畫及止止軒字未暇寫
去承佳篇須蜀紙今送三百此乃自令浣花王家作者
生瓢承見惠亦好但恨折時太嫩相茶瓢與相邛竹同

法不欲肥而欲瘦但須飽霜露耳庭堅頓首敦禮祕校
足下

　　庭堅頓首辱手誨喜承夙興安勝損馬牙二百徳興簟
一筒佳惠也然徳興簟雖極工逺不如蘄簟之中者以
其質薄不離汗也藤紙宜筆墨但老人不堪作勞又如
此盛暑可厭煩猥秋凉或可下筆耳庭堅頓首敦禮祕
校足下

　　邛竹戎州用煎茶然乆之節斷如截以此絶不攜來人

年四十後漸可扶杖足下少年也親在堂而欲扶杖恐
非禮意欲尋一龜殻佳者截取近尾二寸餘治淨其近
髮處開横竅為簪道似佳能為尋一龜筒佳者為之乎
庭堅頓首辱教荷勤懇東坡書高秀如此知前所收便
可付厨人覆醬也龜筒如此者佳但恐大小弢髪䯰不
盡今送犀簪去若得一差大於此者用自頸一半截之
横作兩簪道便可用鄙事溷高明悚惕悚惕庭堅頓首
敦禮祕校足下


　　庭堅頓首辱手誨喜承日用輕安乆聞尊公敦厚高明
恨未相識朝夕亦作書往也龜筒冠荷垂意少頃見府
帥即且還沙頭别日或可約相見庭堅頓首敦禮祕校
足下

　　庭堅頓首昨日奉手誨送神屋冠已領適為舅氏李學
士舉哀終日疲臥遂不能作答晨起賔客相及又辱嗣
音感刻感刻所送生瓢大者佳而小者便用甚荷垂意
但愧以不急煩人耳揮汗捉筆汗流霑衿庭堅頓首敦

禮祕校足下

　　庭堅啟承侍奉安輿往返洛師暄暖跋涉山川良勤親
老乆須醫藥比方佳眠食外家之計至今未敢以實告
承存卹勤至故及此庭堅再拜

　　庭堅重辱手誨喜承晩來日用輕安端研亦佳漫作數
語其下衰老闒惰不成文也嘗有人作一大鏡研見惠
下有足因戲作銘旦夕得暇當漫寫去砧研銘了亦送
漸欲省去長物不須惠貺也庭堅頓首敦禮祕校足下

庭堅頓首辱手誨喜承日用輕安桂林研鑱刻尤工葢
端研逼兩旁難轉鏨子所以不及此大字耳然比之他
人乃絶工也松枝管已與張遇六十足矣元長元度書
亦是一時之傑但鄙性不甚悦之若有所譏評則二公
方失勢不若不評之兩得也盛暑舟中差可度日但少
臨筆研便揮汗奉報草率悚仄悚仄庭堅頓首敦禮祕
校足下

　　庭堅頓首辱手誨敬承日用輕安為慰滯念滿懷葢是

修行無力爾桂漿佳惠方欲眠未暇嘗睡起且嘗并奉
報節度止止軒字朝夕寫得便送庭堅頓首敦禮祕校
足下

　　貫衆三塊巳佳一塊掘時斸傷者恐失味可易之也

　　庭堅頓首辱手誨存問勤至復損茶器四種皆九江佳
物也感刻感刻止止軒字及諸畫皆略題數句不足傳
逺恐但涴畫耳昨日聞公立新除又見告慰喜無量計
受命即行矣公之歸澧亦是佳事綵衣奉親兄弟同文

字之樂此人生最得意處也又可多為求蘭得數十本
乃足平生所好耳庭堅頓首敦禮祕校足下

　　庭堅頓首辱手誨喜承體力輕安惠獨體朱砂圎都下
一人家所作小如未熟豌豆粒朱色如鷄冠故可貴耳
此圎已有軍健氣也三軸文字得暇當寫杜子美云十
日畫一水五日畫一石能事不受相蹙迫王宰始肯留
真跡收書畫亦欲精耳貪多不擇亦是一病庭堅頓首
敦禮祕校足下


　　庭堅頓首知命之㓜子疾作於不虞遂不可措手拊存
念亡情不可言辱簡問豈勝感塞未果奉答又辱來教
感刻感刻尊公所寄茶面色似差勝中間所送要須碾
茶乃辨功楛耳文字萬一得暇或可了然盛暑如此已
之所欲乃以望人則善庭堅頓首敦禮祕校足下

　　庭堅頓首辱手畢喜承晨興安健惠石鑪不甚宜火小
竹合輒與一瑠璃鍾相當謹已受賜不於彼乏事否藤
紙軸恐數日間未得了也庭堅頓首敦禮祕校足下


　　令親齋郎安裕

　　庭堅頓首昨日承屈顧方煩方回來辱多病之餘當此
酷暑得凉處隨意寢吪似無主人意想不復相責望以
此耳奉手誨喜承晨起侍膳安慶惠古器荷佳意愧無
古人之風空受來賜耳石刻巳領諸畫及藤紙軸似須
付之秋凉天氣如此又多病疲薾頗能哀此老子使留
氣續喘乎所謂阿翁懶惰乆覺兒行步奔也昨日二軸
各題數字去庭堅頓首敦禮祕校足下


　　蘭極為珍惠此亦可作小詩奉謝但倦甚恐未可便得
耳

　　庭堅頓首兩日為知命之子牛兒病痢幾不濟幸今日
來小愈以是不復能入城辱手誨喜承侍奉吉慶惠松
枝以小者作管大者作弢可就七十筆也感刻感刻倦
甚奉答草率庭堅頓首敦禮祕校足下

　　庭堅伏奉手誨存問勤懇感慰牛兒知命之第四子從
來過房育於不肖之所機警渾厚異於常兒愛之實等

巳出一朝失之無地寄情不病而百體皆痛人事盡廢
其情可知承奉侍至公安即還往來衝冒宜珍愛庭堅
頓首敦禮祕校足下

　　庭堅頓首辱手誨喜承經宿侍奉吉慶所諭作字得凉
得暇又病軀可蠠沒必須下筆二詩須畧有思乃可成
耳犀簪巳領婦弟齋郎想佳勝庭堅頓首敦禮祕校足
下

　　庭堅頓首失牛兒來終日惘然至今頭昏眼痛雖取喜

者為之亦不能如意也以是不能修問辱手誨喜承日
用輕安所須諸方既無人可抄又意緒不佳懶動耳煮
黒豆法雄豆一升挼莏極淨用貫衆一斤細剉如投子
同豆斟酌水多少慢火煑豆香熟日乾之翻覆令展盡
餘汁簸取黒豆去貫衆不用空心日啗五七粒食百草
木枝葉皆有味可飽也世間不強學力行自致於古人
者不可不畜此方庭堅頓首敦禮祕校足下

　　庭堅頓首辱牋敬相及於道甚荷勤意顧衰朽不堪事常

欲求一桂石大硯但留之他日不能得則置尊翰教避
暑其實暑盛氣不給喘奉荅草率庭堅頓首敦禮祕
校足下

　　小山殊佳當作小詩詠之銅器是古人物不疑以其制
作精宻也作壺狀而方謂之方壺可也若欲名之不疑
須古人可作耳并遣回

　　庭堅頓首辱手畢喜承朝來起居不爽調䕶寵惠筆墨
及紙皆珍品感刻感刻竊觀才器英特可以盡心於古

人逺大之業閉門讀書求心求已漬潤以古人義味沈
深重厚謝去少年戲㺯之習以副父兄之願豈不美哉
屢承羞餽未有佳物奉答輒以藥石之言為報伏幸裁
察庭堅頓首敦禮祕校足下

　　庭堅頓首比承軒葢絶不出甚善甚善閒齋清靜古器
羅列左右思古人而不得見誦其書深求其義味則悠
然仁義之氣生於胷中慮淡而其樂長豈與頻頻之黨
喧鬨作無義語之樂可同日哉惠示砧研物材頗精似

亦不甚便用葢磨墨之地不廣則難得墨瀋多置水則
溢四旁非良器也少留此銘其臀乃遣回庭堅有大烏
石研製作甚適用或要觀可遣四人并小扛牀來取之
庭堅頓首敦禮祕校足下

　　庭堅頓首伏奉手畢喜承宿昔起居輕安建溪官焙二
餅皆佳物也感刻感刻書砥兩日試用之乃大好輒受
賜矣桂林大研遣往若齋中未有此可留充一物也兩
幞合併納上庭堅頓首敦禮祕校足下


　　庭堅頓首辱手畢勤懇惠示知命舍弟簡札對之哀楚
所留紙軸寫得今送大年兄弟畫惠崇九鹿徐白魚李
宗成山川雖名品不高皆非贗作也俟得暇題去東坡
龍眠畫決定不是東坡畫竹多成棘是其所短無一㸃
俗氣是其所長此畫柔媚而俗惟枯木是丹楊高述筆
墨也龍眠畫高似吳生為其行筆神妙此畫無筆故可
知耳庭堅頓首敦禮祕校足下

　　昨日試用卜練茶匙極妙大筆無見成墨瀋故未暇試

庭堅謹上謁候敦禮祕校起居五月十九日手狀

　　庭堅頓首今日到雞鳴寺為亡弟罷道埸飯僧罷因過
紫府得所惠教并貺含笑花藤合茶匙大筆恩意重複
何以當之所送東坡伯時畫皆非此二公翰墨度足下
未嘗見真筆故可謾耳畫賛䟦尾并作草一軸并往一
軸并一帊且留暮夜眼花都不成字庭堅頓首敦禮祕
校足下

　　庭堅頓首今早辱車馬屈臨得奉對少頃欽服俊誼病

餘萎薾又嬰私故未果參候伏奉手誨喜承晚刻安勝
惠建溪感刻感刻未果碾試觀其名品當皆不録録耳
書三軸各題其末惟東坡簡一巻并詞語皆髣髴象類
為之玷汙先達故不得不辨也揮汗上狀草率庭堅頓
首敦禮祕校執事

　　庭堅頓首辱教存問勤懇審朝請不忘夙夜體力勝健
為慰將䕶不至病眼遂臥家一月勉入局才三日耳以
故未能繼奉問也伯時畫有一意思不欲與人俟面可

道庭堅頓首景道太傅閣下

　　庭堅頓首辱教審侍奉萬福為慰玉霜極為珍惠當作
小詩奉謝地黄兩日忘却問輒為乳媪擇大者十許斤
蒸却極可笑也今所餘如此且納上亦可得數椀汁也
江南舊紙今奉一軸可擇厚薄同者各褾成軸以待伯
時公也今日以祖父逺忌在家耳庭堅頓首仲謀騏驥
文思

　　才起未洗漱草率


　　庭堅頓首辱教審侍奉萬福為慰送酒極荷勤懇四字
一二日可寫適為老兒治寢室乆留來使甚愧二十六
日冀得少款草草庭堅頓首伯充團練閣下

　　庭堅再拜啟比自施州遣急足回輒具公狀道譴逐行
李之詳并率易通簡記言小人之私當已通徹聽下專
人至伏䝉賜書累紙高明慈惠忘流人之罪垢而卹其
私恩意千萬甚慰孤危之情感服無以為喻即日寒燠
不節不審尊候何如伏惟監理豫暇動靜萬福庭堅區

區行李已及鹽井即獲參候預深欣慰庭堅再拜上通
判通直閣下

　　庭堅拜手啟宋宣徳崔主簿來兩辱賜書恩意勤重感
服無以為喻聞邑廷清淨宴處自得良慰懷仰承當以
七月解印代者巳至秭歸遂有音問縣絶之期良耿耿
瀕江諸郡有可權入者能屈就耶若爾尚得聲氣相依
耳庭堅治生既略可過杖藜草履林下與老農漁父游
矣元明數得書坐不避事之故身兼數器殊盡瘁也知

命三月初即挾雌將雛過涪陵視嗣直亦以弟婦臨蓐
若多出山中恐失調䕶故耳然閏月末靳婦得男兒不
育産母死中得生至今未知得安全否小子相稍讀書
成倫序但義理之性不發亦且聽之無縁參對憑書增
情謹附承動靜三月二十五日庭堅再拜味道明府仁
友

　　庭堅再拜伏奉手誨審尊候安健太夫人萬福良慰馳
情惠貺厨醖敬佩嘉徳庭堅來日可到城即詣賔次謹

勒手狀庭堅再拜上幾道通判朝請兄閣下十七日狀
蒸牙一合雖是分寜茶味不甚佳但可用薑鹽煎以領
關張爾後信别寄建茶去前日退夫㑹此極思相從之
樂渠得家書八月末接交代人尚未到都下如此歳裏
未得交割耳庭堅頓首

　　關張間貳車已具檢尚未發也

　　庭堅頓首再拜補之安撫團練閣下初夏淫雨寒燠無
節不審貴州氣候何如伏惟美政在人夷夏䝉福六物

時叙禾麥茂好齋閣清淨起居輕安張侍禁來䝉賜書
勤懇并問得張侍禁即日動靜曲折甚慰懷仰無縁參
候憑書増歎謹勒手狀四月日責授涪州别駕黄庭堅狀
上補之安撫團練閣下

　　庭堅承寄惠方竹真珠菜荷繾綣不忘之意李尉覆舟
敗茶不便發視乾之其智短乃如此所論葢已得之矣
今年雙井即當求便早寄漫持施黔研膏茶數種若彼
難得建茶亦可碾終勝草茶耳施州太守張詢仲謀與

之有三十年之舊其人學識吏能皆不在人下今年告
以作茶法遂能如此茶質本不及黔中但湯火得所耳
庭堅再拜

　　庭堅再拜扈縣想時得安問見省牓得第二郎君姓名
奉助驩喜此猶未見賜第之書度必取巍科也李子學
問必有日新之功想更激發示諭唐道人稱述小子人
物愧悚愧悚小子相今年十四骨氣差厖厚讀書不甚
費人鞭䇿但義理之性未甚發耳過荷齒記故具之庭

堅頓首

　　有劉公敏者甚辦事亦能潔已守貧恐緩急有使處今
漫納脚色一狀渠非敢來干請不肖往索之耳庭堅頓
首

　　漫書隂長詩去恐子舍有喜學書者耳

　　李十六至於從辟如此亦可念頃潁昌相見貧甚也又
不脱罪籍則十五口衣食實無所岀子先二子可學亦
欲及時今不失學耳庭堅頓首


　　許作白曬茘子惠寄不獨老饕引領小子輩皆垂涎也
向䝉惠餘甘皆以濕損耳可用乾竹筒極燥者乃佳曬
乾黄土不用沙餘甘略暴令無濕氣大槩十分黄土居
六分可也暴餘甘曬黄土皆須冷乃入筒亦戒道中縣
挂風凉處勿令中濕餘甘得黄土行千里亦不皺也庭
堅再拜

　　庭堅頓首啟頃䝉賜書并寄惠食器巫山君尋即致米
極濟所乏又辱寓遞所賜書存問勤懇䇿以所不至仰

佩恩親之意不能巳巳庭堅潛伏林間踈逺人事惟恐
蓬蒿之不宻是以缺然乆不通書想晦夫和易多可又
相愛必能相寛耳雖聞已拜衡州之命不知闕在幾時
得孔毅父書問否即日里中宴居何以為樂頗能留意
子弟學問否子重已赴任未登高臨逺未嘗不懷笑語
千萬珍重以須進擢謹勒手狀三月十三日庭堅再拜
晦夫衡州使君大夫親友

　　望之去後想令弟必将汧國入城其人亦肯調伏成家

否諸子弟有從學之所否人生須輟生事之半養一佳
士教子弟為十年之計乃有可望求得佳士既資其衣
食温飽又當尊敬之乆而不倦乃可以盡君子之心而
享其功毎見士大夫家養門客略與僕使同耳如此何
縁得佳士蓺麻必不能為粟也向見令嗣眉目明秀但
患未得師友耳厲之人夜半而生子求火甚急惟恐其
似巳也况長者乎無縁㑹面聊寄一笑庭堅頓首

　　李十七遂不起於蔡州可痛之令人思公擇之盛德惘

然終日不知蘇九能調䕶同安君至揚州否李十五近
年亦殊識好惡蘇九才器終不為人下但憂年少未成
立耳庭堅頓首

　　庭堅再拜方欲奉上遽辱賜教存問勤懇并惠黎祁屑
紙欽荷珍重之意謹奉啟道謝不能萬一庭堅再拜

　　庭堅頓首蚤辱主禮勤重感戢感戢奉手誨喜承晩刻
起居輕安損惠麝臍通帬鹽謹承來貺三米輒遣迴葢
於公為實費而在此未為益庭堅舟中有米三十石喫

至六錢一升處尚有餘不當攜貴米而東耳惟深悉幸
甚庭堅頓首

　　庭堅頓首前賢郎至宜辱書勤懇佩荷不忘之意春寒
即日體中何如撥醅新成白鵞黄鷄隨分飣餖想自有
以樂之家兄前過全宿著師菴中不知曲折失於奉尋
命回必同唐次奉公謁也朱道人對門想今已講和不
復口戰矣賢郎行日承訪及適以家兄亦治行怱怱
不果少從容又不果往别甚不滿懷也廣師要往全州

幹其院門事度彼亦難得道地耳未卜㑹面千萬珍重
二月二十一日庭堅頓首上靜甫太醫達士

　　昨日䝉手誨諉喻千萬感慰無量惠金液荷愛與之至
所以教督之者無不銘刻心膂也適奉手誨承郡君招
喚姪女子在彼感刻感刻示諭欲并張子望縣君請喚
尤荷惓惓之意承汗止食有味歡喜滿懷明略和父日
相見庭堅再拜

　　庭堅頓首尚欲一㕘候不謂行李為爾廹遽也今午得

教時方為家兄將姪婦歸治室甚冗不即上拜畫屏今
送來日早上道願多愛幾時復能來耶憊甚草率庭堅
頓首仲矩足下

　　惠曼頭角子蔬菜佩荷不忘之意亦見公之愛我無已
也女子今晩亦同李郎歸矣欲往略㕘見郡君也藤牀
付來人并以二火兒調䕶之庭堅更三日可離漢陽也
庭堅再拜

　　後來潁昌别致得金液丹來否


　　前日䝉惠甘草遂成得數種湯藥感刻感刻偶踏逐到
一處水茄甚脆美且往二十枚若公與夫人不畏生冷
能享之可時致也胷痞巳佳否庭堅再拜

　　庭堅頓首自平仲南還恨在城中之日淺又不肖以客
事未得休息未得從容求益論也先䝉惠書勤懇千萬
甚慰懷仰之情借示仲車先生簡尺重仁疊義可想見
其風流也適有賔客集菴中來人督書修問極草草暄
煖千萬為道自重二月晦日庭堅再拜上平仲少府名

儒

　　庭堅頓首暄暖不審何如太夫人安此風土尊候輕健
否饋酒何煩如此公自奉甘旨無餘承乏殊悚仄也仲車
先生草草簡尺皆有教戒此所謂有德必有言也庭堅
頓首

　　庭堅奉手記審仲車先生棄士大夫不起於山陽窮居
失所又不幸至此直使人哀痛也然仲車好德樂義不
屈其身以至耋老好學不倦以至於盡在先生無憾

矣公父子相知深哀念其身後計士大夫亦須有動心
者焉庭堅自八月大病幾至委頓比三四日方食而知
飢知味未能復常也留來使三日候書倦甚不能成煎
廹求去扶病就此天下事權之以義重輕有所屈有所
申足下強飲強食為太夫人自壽而已十日庭堅再拜
平仲主簿執事

　　庭堅頓首辱書常以公銜將之閒居毎從公家借書吏
為煩遂不能作牋上答不能無悚惕也荷存問勤懇教

告重複知公非茍然者感刻感刻惠示新文益知效官
窮僻憔悴於百寮之下而養直剛大自申於萬夫之上
古人所謂丹徒布衣者慷慨未可量也欽歎欽歎未有
㑹集之期何勝引領千萬為道自重四月初吉庭堅再
拜上主簿二十君執事

　　庭堅頓首喻謗之篇論勢利二客由徑而入排斥義命
二友其意甚美然制作之體似未盡善也庭堅常論古
人戲作之文惟揚子雲解嘲韓退之進學解乃為盡善

如斑孟堅賔戲崔駰達㫖已費辭而理不足不審以為
何如庭堅頓首

　　所諭快一時之語好事者將以為美談此至言也敬佩
玉音服之無斁庭堅頓首

　　庭堅頓首間風日乆晩得識面甚慰所望恨家中尊老
者醫藥未閒不得數從容耳奉手誨勤懇審旅次藜藿
而揚休山立甚慰懷仰詩句壯麗伏讀増歎跋尾謹如
來諭小暇即為之庭堅頓首上才翁承事賢者


　　庭堅再拜伏奉手誨喜承晚來起居萬福伏事出嫁阿
婆亦心煩否附子極荷垂意脚婆聞已了何縁不納盂
子樣須歸舟中乃封納諸物直一二煩指揮録示乃敢
時以鄙事溷高明也庭堅再拜中玉十三兄金部閣下
庭堅再拜今夕南風撼船計達旦不靜也方欲眠奉手
教喜承勞攘中尊候輕安早飯謹如約興上座本亦同
入城當乞飯承天耳庭堅再拜中玉十三兄金部閣下
庭堅再拜伏奉手誨喜承起居萬福天氣涔涔殊無聊

頼不審道齋何如所送劉季像寫得即送庭堅再拜中
玉十三兄金部閣下

　　庭堅再拜昨日幸瞻謁得聞餘論良慰懷仰浴罷䝉賜
教并委貺朋酒敬佩不倦之意印香法鈔上公庫雖貧
僅可合也庭堅再拜中玉十三兄金部閣下

　　庭堅再拜伏奉手誨喜承旦來起居萬福染紬即令此
吏送去遣制使巳預料之矣漢祖畫贊乘晴日寫得今
納上頃聞黔陽縣闕李公立舉一姓彭人不應格不知

此闕在否公安駝裘自遣人往買之可乎庭堅再拜中
玉十三兄金部閣下

　　庭堅再拜荐辱誨問感刻感刻染色請黄土錢三文安
常得罷當自慶但不知得何許爾高詩有數篇當録上
監司又如此騰倒何也直敠遣上庭堅再拜中玉十三
兄金部閣下

　　呂德船極可人意安得窻牖明快雖圊室亦合宜也

　　庭堅再拜伏奉手教喜承旦來起居萬福太平公文一

二日間持上何子温舊與好豈代安常耶承欲有素麵
相訪來日騰船未了未得入城也據案作草少助筆力
耳一噱庭堅再拜中玉十三兄金部閣下

　　庭堅再拜䝉手誨審晩來起居輕安為慰安常未聞新
命而懸懸恐真得郡耶一噱高君云舊過陜郊自嘗㕘
識昨日入城去或不遇坐㕔耶承賢郎且至伏想歡慶
庭堅再拜知府金部中玉十三兄閣下

　　高君詩先送舊作一篇


　　庭堅頓首累日得同宴席甚慰辱手誨喜審經宿體候
輕安損惠西氊藥材麥醬皆佳物感戢無量但愧未有
以為報耳旦夕奉謁怱怱奉狀不宣庭堅頓首上駐泊
侍禁執事

　　承諭小李數問動靜想瑯琊不見問也一噱瑯琊秀惠
清歌常有岀藍之聲比得數新曲恨未得親教耳但鄂
渚亦有二三子可與娛毎至樽前未嘗不懷英對也王
環中時得望履舄否圓通道人諸山之冠也時請見接

清談否庭堅再拜

　　庭堅再拜䝉書勤懇感慰惠蜜副所闕已領桄榔壓足
懶架大是要物然未至也有桄榔或烏&KR1712;木界方七分
六分闊者各得一條幸甚燭自是奉煩不須見惠但留
直他日更相慁作之也小樂府至今未成蓋數月不作
文字如井泥不食徒費井綆耳謝筆詩乃不肖二十年
前所作也公濟所幹已了其半受賜不淺矣秋月晴徹
頗得淺斟低唱之樂否恨不見小妝與常娥爭輝耳人

還奉書草率八月十六日庭堅頓首徳脩都監左藏仁
親

　　庭堅頓首辱書勤懇審坐局雖勞亦以文字樂之涉夏
來貴眷安勝良慰懷仰承小閣惠道服顧衰朽不稱耳
張粲䝉帶帓之賜甚感佩恨未得面謝耳平凝佳句清
壯欽歎欽歎此有一人家子弟學書甚力見公書極歎
奔軼絶塵也近亦作得含笑花小樂府適盛熱捉筆揮
汗未能録寄當寫一巻上李時父歸時奉寄也錫合令

作去不知可意否此一工嘗豫借直令作生活耳所寄
錢却付來人去作此書巳汗徹中衣矣三月二十七日
庭堅頓首德脩都監左藏親家

　　伏承别紙誨諭官况不能佳人生夢中事耳畢竟無得
失是非但要心常閒曠耳前三章聲韻亦佳恨未有人
可傳不知李時父能歌否若能歌便可傳到融州矣數
日極熱殆不可堪幸老朽不病耳適在南樓避暑來人
廹書草草遣廻紙筆皆不如法也公濟相見且為致意

時父去當作書庭堅頓首

　　茶三角漫送可便碾猶得新味

　　李仲牖遂至此令人氣塞不知彭仲微能周旋之否

　　欲送數軸紙去煩作布紋留一半於齋几適冗未能處
置又此兵已荷公濟十麵山路泥滑故且已耳當裝束
以待復使也令嗣兄弟進學不輟庭堅頓首

　　庭堅頓首辱手誨勤懇喜承起居輕安初和父簡寫去
三兩日㕘候草草庭堅頓首持國足下


　　女子更煩閣中致添房感愧感愧一郎謝惠簡忙不能
作答

　　庭堅頓首辱手教存問且致逺行之助既不敢却公亦
自無餘受之増愧耳承謝舟師不肯那船來午後當率
自然同往更不入城也庭堅頓首持國長者

　　庭堅辱教并荷麏腊白粲荷勤卹之意無已庭堅頓首
持國足下

　　庭堅頓首奉八月二十日所惠書承毎得衡州安問永

州骨肉皆安宜良慰懷仰寄惠中秋歌頭清麗可喜欲
和去以乆不作文遂井泥不食矣得所送鍾乳硫黄建
溪極副所闕感刻感刻鍾乳極得益恨少耳南方不可
多服金石荷教意甚忠藎然不肖稍闕此輒欲作病似
血氣各不同耳輒曽作問鍾乳短句前書忘寄上寄聲
魯公子金丹幾時熟願持鍾乳粉實此磬懸腹遥知蠏
眼湯已化鵞管玉刀圭勿妄授此物非録録貸金荷傾
倒應副小兒亦不來謀不肖度之可如此耳欲得百兩

到宜備緩急恐如笻論或遷溟上亦不可不豫耳然禦
冦所謂營州之西猶營州也但兒女子不能忘耿耿耳
所惠安公四十九鍊金液如尚有更惠一兩昨病中最
得此藥力也四一臥疾想得長者撫視乃安耳旦暮差
凉似可堪想彼已搖落矣無縁言面臨書増懷千萬珍
重九月十七日庭堅再拜公巻承事親友

　　庭堅辱手誨勤懇承迎送使者良勤晩刻想安勝鏡臺
謝留意却送去二軸書遂了今遣子魚珍重感刻感刻

庭堅頓首

　　子魚喫來過時矣聞桂林乃有鮮子魚他日當致

　　庭堅頓首啟竊伏君子之譽舊矣羈繫窮城不能一望
風采未嘗不懷仰也適䝉寵顧敬佩不遺重辱賜教存
問感激感激遇有賔客過飯飯巳即當詣館謹勒手狀
庭堅再拜子中知縣奉議閣下

　　庭堅頓首長沙之别忽復歳窮昨道中來處處見寳墨
未嘗不懷想也比承乆攝郡政想文雅敏達郡中當一

新民亦受賜矣融江夷仲昨亦有書往來臨賀令弟當
時得安問才叔道人嘗相見否未縁瞻承臨書懷仰因
西山安知客還奉書千萬珍重十一月十七日庭堅再
拜遙集司理即朝達

　　庭堅頓首前辱載熈書勤重累紙并惠手作珍墨煤細
質堅色黟黒幾兼前輩之妙不獨今士大夫好事之比
也欽重欽重又惠京師名筆皆佳感刻感刻多事加之
老懶未能作答又辱簡記存問不怠何欣慰如之録示

東坡諸語所欲聞也封示象州時書信讀之惕然又仰
才叔之慈仁也承新任乃在邕州他日可數通書并為
海物之主人也未有㑹面之縁千萬珍重正月初七日
庭堅頓首上載熈巡檢殿直防閣

　　二紙軸乆留此懶寫因來人告行草草書畢不能佳也
奉字伯仲漫作短序道之衰朽不成文也公筆札極豪
勁但未入古人繩墨何也古人雖顛倒書亦四停八當
凡書字偏枯皆不成字所謂失一㸃如美人眇一目失

一戈如壯士折一臂不審信之否庭堅頓首

　　庭堅頓首奉别有日時辱惠教存問勤懇適以悲苦滿
懷又心腹痛作災怪極不能堪以是乆不作書至於懷
想風義無日不懃即日天寒治行良勤以不肖商之東
坡雖來歸未知所止且未用東去俟知定止乃行為佳
耳行李既遲遲不知荆渚猶得相見否南溪駐船奉狀
草草十四日庭堅頓首上元直仁友

　　諸郎想讀書有日新之功成孺安勝頃相㑹諸君皆煩

為道千萬意庭堅今日遂下江安託戎州通判黄朝奉
專遣一急足往取愈黎州書信幸即付之烏氊白茯苓
建溪昌化皆朝夕須用物耳必候公來恐相失耳庭堅
頓首

　　或公其中有所須但發取之却封示無害也庭堅拜懇
庭堅叩頭專人辱賜書勤懇感慰無量春氣寒燠未節
不審體力何如伏想平易之政近民鰥寡得職縣齋閒
虛頗以講學之功作興田里之秀民使畎畝之間知有

孝友忠信以効瑞草之實乎庭堅待盡墓次生理無幾
頗亦疲於賔客勞問作記承動靜不能萬一不次庭堅
叩頭上新昌明府執事三月三日狀

　　王聖塗書信逺勤從者將致感愧庭堅頓首

　　庭堅頓首自承拜新命欲一㕘候屬老親頭眩不敢出
兩辱車騎又不得見但懷仰耳承十八日當西手録詩
即下筆三二日納上小人自前年春病風眩不能苦思
因不作詩至今長者特未察耶庭堅再拜才翁通判承

事執事

　　庭堅再拜多病多故乆不能作書辱教問勞勤懇感慰
無量承嘗苦目眚想今巳復初霜寒王事勤止體力勝
否庭堅比以病乞宮觀尚未䝉報然抱病如初但可安
山林之分耳未縁㕘展千萬為民自重謹奉狀庭堅再
拜上新昌知縣推官執事十二月初三日狀

　　庭堅叩頭罪逆餘生茍活未死僅能饘粥以奉窀穸幸
以中外之助二月初吉克終大事汔兹無悔惟是永失

慈䕃無望顧復煩寃荼毒肺肝摧裂不孝奈何奈何伏
䝉慈哀存問慰䘏恩意勤懇悲摧感塞大不可言山川
悠逺無縁面訴臨紙絶塞不次庭堅叩頭

　　庭堅叩頭辱手誨存問勤懇審王事不至勞勤侍奉吉
慶良慰懷仰承潔齋向道日勝一日非但不肖所畏當
相求於古人中耳然事親之日可愛當以色養為先不
犯靈叟無不可為若滯寂沈空不䘏世諦則為不迴心
鈍羅漢殊無用處也弟妹婚嫁略已畢否兒女幾人有

成立者未幸一二疏示䝉齋諸詩多有佳句皆自得之
言不肖不復作詩已數年當奉為作䝉齋銘别信寄上
未縁款語臨書増情不次庭堅叩頭上茂衡通判宣義
道友

　　春氣暄暖伏惟尊府及聖善萬福不敢作啟葢恐煩裁
答也來春當奏名亦可稍輯翰墨以待禮部試否略杼
軸䇿意亦佳昨累在延英祗事見上列者皆以指切當
世有謇諤之言將來殿試官往往是蘇子瞻范淳夫數

人定以直諫者為上䇿耳因問寢試達此意庭堅叩頭
二尊伏想萬福上道日必康彊道塗不輟安問庭堅上
胡使君相見為道千萬意適欲再作書又為賔客所奪
聞決事如流郡中清靜殊歎仰也庭堅叩頭

　　矍鑠翁無恙得二公清顧亦少慰其晩暮嘗論佛印百
事過人惟不可作僧若此翁頗解事惟不當覓舉耳

　　李仲覽相見為致問千萬衰悴荒塞不能省相見處然
觀其詩知其可人也欲作䝉齋銘至今未就然公必不

以遲速置懷耳庭堅上

　　七兄致問訊千萬知命附起居禮䝉存問感激庭堅叩
頭

　　庭堅頓首乆爾滯留舊邦夙夜不自熹忽得順風遂解
舟實以快意不能奉别但馳情耳辱手誨喜承侍奉吉
慶惠羊麵過荷勤意乍逺千萬珍重謹勒手狀庭堅頓
首深道韋君賢俊足下

　　庭堅頓首辱手誨并惠績溪八百極副所乏感刻感刻

當以官茶及雙井奉報也庭堅頓首韋君賢俊足下

　　庭堅頓首伏奉二十三日手誨審稍凉起居輕安家母
縣君萬福小親家母安勝為慰寄惠栗橄欖三千荷不
忘之意硾紙亦好候令溪東紙工加意作極厚極白簡
紙去毎硾了輒中分之亦應乏也山蕷雖未出土又公
至冬乃甚富也近日治一耒陽石磑甚精亦可時磑雙
井奉寄但未有廬山小沙瓶爾比得人饋建溪并得佳
碾時舉一桮極奉思也公濟適今日成行欲因來人直

馬去奉狀極率易夜冷千萬珍䕶以須陞擢九月二十
六日庭堅再拜上德脩親家都監左藏防閣

　　庭堅頓首初七日既作錫合成且使人召時父飯并欲
付以三樂府節奏乃云是日以行似有所望而去耶辱
今書乃知渠事辦即行耳盛暑不可堪喜承起居輕安
閣中暨小閣皆佳勝東樓碾茶豈作堰閘處耶樂府巻
子倦甚仍未下筆靸鞋前偶闕比家中寄得六雙來可
不煩人耳惟幅巾多敝但恐彼亦自難得薄皂紗故未

寄樣去餘無所闕也但無蜜早得數斤亦佳昨見時父
道在公滋味亦難堪然仕宦不免有如此曹道冲所謂
凡百事大著肚此最要妙尚阻㕘集千萬珍重四月十
三日庭堅頓首

　　庭堅頓首伏奉手誨審涉冬安勝為慰令子想必已安
和常須與竹瀝喫乃能去癰疽根本耳寄惠栗極助齋
厨所乏感刻感刻糟薑一瓶漫往恐是彼所難得可同
張老對飯黄粱也冷金二軸極不堪是公庫買者差勝

黔中臭米紙耳小兒學書或須也漸寒可團爐夜語殊
恨公未得歸爾適作書冗奉狀草率千萬珍重初八日
庭堅再拜上興文判官執事

　　庭堅頓首昨日辱手誨承以衝冒少須湯藥喜已清快
城外閒僻都不知聞失遣問訊也紙沓極荷垂意數日
賔客亦未暇窺經函也霜寒伏想體力輕安謹勒手狀
庭堅頓首徳之酒正司法執事

　　山谷簡尺巻下


　　山谷年譜原序

　　文集之有年譜尚矣先太史詩文徧天下而年譜獨闕
近丗惟傳蜀本詩集舊注援據為詳第循洪氏所編退
聽之舊自元豐戊午以上無所稽焉觀者病之此固家
之子孫不容不任其責㽦不揆少日過庭粗聞舊事竊
嘗有志於是中間多病廢志十遺七八日復老矣懼將
泯没蓋嘗編次遺文為别集二十巻然於編年無所攷
證因悉收豫章文集外集别集尺牘遺文家藏舊藁故

家所收墨蹟與夫四方碑刻它集議論之所及者旁羅
搜殁系諸歲月獨恨㽦生晚距先太史之殁今巳百年
一時裒次豈敢妄謂無所差舛姑俟博聞君子質而正
之昔山房李彤季敵於豫章外集有言雖先生晚年刪
去後學安敢棄遺此則㽦今日掇拾之意其或真蹟既
亡别無考證則寧略之庶幾不滋異時之疑至於見聞
單淺排纘無叙此則孤陋不學之罪又奚敢辭嵗在屠
維協洽日南至諸孫㽦謹序

