







　　欽定四庫全書

　　山谷外集巻十三

　　宋　黄庭堅　撰

　　律詩

　　漁父二首

　　秋風淅淅蒼葭老波浪悠悠白鬢翁范子幾年思狡兔
呂公何處兆非熊天寒兩岸識漁火日落幾人收釣筒
不困田租與王役一船妻子樂無窮


　　草草生涯事不多短船身外豈知他蒹葭浩蕩雙蓬鬢
風雨飄零一釣蓑春鮪出潛留客鱠秋蕖遮岸和兒歌
莫言野父無分别解笑沈江捐汨羅

　　古漁父

　　窮秋漫漫蒹葭雨短褐休休白髮翁范子歸來思狡兔
呂公何意兆非熊漁收亥日妻到市醉臥水痕船信風
四海租庸人草草太平長在碧波中

　　題楊道人黙軒


　　灸手權門烈火炎冷溪寒谷反幽潛輕塵不動琴横膝
萬籟無聲月入簾秋後絲錢誰數得春餘蒼竹自知添
客星異日乘槎去㑹訪成都人姓嚴

　　用幾復韻題伯氏思堂

　　夫子勤於籧伯玉洗心觀道得靈龜開門擇友盡三益
清坐不言行四時風與蛛絲迥碧落日將槐影下瑤墀
天空地逈何處覓嵗計有餘心自知

　　贈别幾復


　　風驚鹿散豫章城邂逅相逢食楚苹佳友在門忘燕寢
故人發藥見平生只今滿坐且樽酒後夜此堂還月明
契闊愁思巳知處西山影落暮江清

　　趙令許載酒見過

　　玉馬何時破紫苔南溪水滿緑徘徊買魚斫鱠須論網
撲杏供盤不數枚廣漢威名知訟少平原樽俎費詩催
草𤣥寂寂下簾幙稍得閒時公合來

　　和荅趙令同前韻


　　人生政自無閒暇忙裏偷閒得幾回紫燕黄鸝驅日月
朱櫻紅杏落條枚詩成稍覺嘉賔集飲少先愁急板催
親遣小童鋤草徑鳴騶早晩出城來

　　趙令荅詩約攜山妓見訪

　　晴波鸂鶒漾潭隈能使遊人判不回風入園林寒漠漠
日移宫殿影枚枚未嘗綠蟻何妨撥宿戒紅妝莫待催
缺月西南光景少仍須挽(一作擔)取燭籠來

　　謝趙令載酒


　　邂逅相將倒一壺看朱成碧倩人扶欲眠甚急須公去
能略陶潛醉後無

　　次韻賞梅

　　安知宋玉在隣牆笑立春晴照粉光淡薄似能知我意
幽閒元不為人芳微風拂掠生春思小雨廉纎洗暗糚
只恐濃而(一作葩)委泥土今誰解合返魂香

　　次韻答李端叔

　　喜接髙談若飲冰風騷清興坐來增重尋伐木君何厚

欲賦驪駒我未能山影北來浮匯澤松行東望際鍾陵
相期爛醉西樓月緩帶憑欄濯鬱蒸

　　春近四絶句

　　閏後陽和臘裏回濛濛小雨暗樓臺柳條榆莢弄顏色
便恐入簾雙燕來

　　亭臺經雨壓塵沙春近登臨意氣佳更喜輕寒勒成雪
未春先放一城花

　　小雪晴沙不作泥踈簾紅日弄朝暉年華已伴梅梢晚

春色先從草際歸

　　梅英欲盡香無賴草色才蘇綠未匀苦竹空將嵗寒節
又隨官柳到靑春

　　戲題葆真閣

　　真常自在如來性肯綮修持祇益勞十二因縁無妙果
三千世界起秋豪有心便醉聲聞酒空手須磨般若刀
截斷衆流尋一句不離兔角與龜毛

　　戲贈南禪師


　　佛子禪心若葦林此門無古亦無今庭前栢樹祖師意
竿上風幡仁者心草木同霑甘露味人天傾聴海潮音
胡牀黙坐不須説撥盡爐灰刧數深

　　寄新茶與南禪師

　　筠焙熟香茶能毉病眼花因甘野夫食聊寄法王家石
鉢收雲液銅缾煑露華一甌資舌本吾欲問三車

　　讀晉史

　　天下放𤣥虛誰知與道俱唯餘范武子乃是晉諸儒(范甯)


　　讀書呈幾復二首

　　身入羣經作蠧魚斷編殘簡伴閒居不隨當世師章句
頗識揚雄善讀書

　　得君真似指南車杖䇿方圖問燕居吾欲忘言觀道妙
六經俱是不完書

　　阻水戲呈幾復二首

　　秋風落木秋天髙月入金樽動酒豪過眼衰榮等昏曉
勿嗟遲速把心勞


　　月明遙夜見秋髙挂影依稀數兔豪散髮行歌野田上
一樽可慰百年勞

　　寄别說道

　　數行嘉樹紅張錦一派春波緑潑油回望江城見歸鳥
亂鳴雙櫓散輕鷗柳條折贈經年别蘆箎吹成落日愁
雙鯉寄書難盡信有情江水尚回流

　　學許氏說文贈諸弟

　　六書章句苦支離非復黄神太古時鳥跡蟲紋皆有法

猶勝雙陸伴兒嬉

　　李大夫招飲

　　欲遣吟人對好山暮天和雨醉憑欄座中雲氣侵人濕
砌下泉聲逼酒寒紅燭圍棊生死急清風揮麈笑談閒
更籌報盡不成起車從厭厭夜巳䦨

　　南康席上贈劉李二君

　　伯倫酒徳無人敵太白詩名有古風浪許薄才酬大雅
長愁小户對洪鍾月明如晝九江水天静無雲五老峯

此賞不踈真共喜登臨歸興尚誰同

　　問漁父

　　白髮丈人持竹竿繫船留我坐柴闗偶然領㑹一談勝
落日使人思故山

　　光山道中

　　客子空知行路難中田耕者自髙閒柳條鸎囀清隂裏
楸樹蟬嘶翠帶間夢幻百年隨逝水勞歌一曲對青山
出門捧檄羞閒友歸壽吾親得解顔


　　過方城尋七叔祖舊題

　　壯氣南山若可排今為野馬與塵埃清談落筆一萬字
白眼舉觴三百盃周鼎不酬康瓠價豫章元是棟梁材
眷然揮涕方城路冠蓋當年向此來

　　早行

　　失枕驚先起人家半夢中聞鷄憑早晏占斗辨西東轡
濕知行露衣單覺曉風秋陽弄光影忽吐半林紅

　　新息渡淮


　　京塵無處可軒眉照面淮濱喜自知風裏麥苗連地起
雨中楊樹帶煙垂故林歸計嗟遲暮久客平生厭别離
落日江南采蘋去長歌柳惲洞庭詩

　　初望淮山

　　風裘雪帽别家林紫燕黄鸝巳夏深三釡古人干禄意
一年慈母望歸心勞生逆旅何休息病眼看山力不禁
想見夕陽三徑裏亂蟬嘶罷柳隂隂

　　宿廣惠寺


　　鴉啼殘照下層城僧舍初寒夜氣清風亂竹枝垂地影
霜乾桐葉落堦聲不遑將母傷今日無以為家笑此生
都下苦無書信到數行歸鴈月邊横

　　初至葉縣

　　白鶴去尋王子晉真龍得慕沈諸梁千年徃事如飛鳥
一日傾愁對夕陽遺老能名唐郡邑斷碑猶是晉文章
浮雲不作苞桑計只有荒山意緒長

　　觀化十五首(并序)


　　南山之役偶得小詩一十五首書示同懷不及料簡
銓次夫物與我若有境吾不見其邊憂與樂相過乎
前不知其所以然此其物化歟亦可以觀矣故寄名
曰觀化

　　柳外花中百鳥喧相媒相和隔春煙黄昏寂寞無言語
恰似人歸鏁管絃

　　生涯蕭灑似吾廬人在靑山逺近居泉響風搖蒼玉珮
月髙雲挿水晶梳


　　山回路轉水深深欲問津頭谷鳥吟隔岸野花隨意發
小蹊猶憶去年尋

　　風煙漠漠半隂晴人道春歸不見形嫩草巳侵冰靣緑
平蕪還破燒痕青

　　一原風俗異衣裘流落來從綿上州未到清明先禁火
還依桑下繫千秋(事具王延夀千秋賦)

　　故人去後絶朱絃不報雙魚巳隔年鄰笛風飄月中起
碧雲為我作愁天


　　菰蒲短短未出水渺渺春湖如凍雲安得酒船二萬斛
棹歌長入白鷗羣

　　不知喜事在誰邊風結燈花何太妍恐是鄰家醅甕熟
槽渠今夜響春泉

　　栁似羅敷十五餘宮腰舞罷不勝扶年年折在行人手
借問春風管得無

　　(闕)　歩障三十里攄得南溪躑躅花馬上春風(闕)
依稀人摘雨前茶


　　竹笋初生黄犢角蕨芽巳作小兒拳試尋野菜炊香飯
便是江南二月天

　　身入醉鄉如避秦醒時塵事百端新塞鴻過盡無家信
海燕歸來思故人

　　身前身後與誰同花落花開畢竟空千里追犇兩蝸角
百年得意大槐宫

　　淘沙邂逅得黄金莫便沙中著意尋指月向人人不㑹
清霄印在碧潭心


　　花開嵗嵗復年年病眼看花隔晚烟春去明明紅紫落
清風明月是春前

　　和答王世弼

　　文章年少氣如虹肯愛閒曹一秃翁絃上深知流水意
鼻端不怯運斤風燕堂淡薄無歌舞鮭菜清貧只韭蔥
慚愧伯鸞留步履好賢應與孟光同

　　朱道人下世

　　桑戸居然同物化青燈猶在讀書檠身如陌上狂風過

心似夜來新月明

　　陳氏園詠竹

　　不問主人來看竹小溪風物似家林春供饋婦幾番笋
夏與行人百畝隂直氣雖衝雲漢上髙材終恐斧斤尋
截竿可舉北溟釣欲贈溪翁誰姓任

　　和裴仲謀雨中自石塘歸

　　裴友西來詠古風驅馳萬象筆端空尚將物色留分我
逺近青山煙雨中


　　次韻裴尉過馬鞍山

　　青山如馬怒盤旋錯認林花作錦韉君不據鞍朝玉帝
豈宜長作市門仙

　　題蘇才翁草書壁後(并序)

　　才翁題保安寺云寺前有古松是數百年物余嘗納
凉其下松今翦伐殆盡因感以作詩

　　老松不得千年壽何况髙材傲世人唯有草書三昧法
龍蛇夭矯鎖黄塵


　　哀逝

　　玉堂岑寂網蜘蛛那復晨糚覲阿姑緑髮朱顔成異物
青天白日閉黄壚人間近别難期信地下相逢果有無
萬化途中能邂逅可憐風燭不湏臾

　　迎醇甫夫婦

　　陳甥歸約柳青初(一作飲屠酥)麥隴纎纎忽可鉏望子從來
非一日因人略不寄雙魚園中鳥語勸沽酒窗下日長
宜讀書䇿馬得行休更秣(一作逺嫁蕭咸親髮白)巳令僮稚割生

芻(一作平安行李莫徐徐)

　　河舟晩飲呈陳説道

　　西風脫葉静林柯淺水扁舟閣半河落日遊魚穿鏡面
中秋明月漲金波由來白髮生無種豈似青山保不磨
勝事只愁樽酒盡莫言爭奈醉人何

　　次韻任君官舍秋雨

　　墻根戢戢數蝸牛雨長垣衣亭更幽驚起歸鴻不成字
辭柯落葉最知秋菊花莫恨開時晩穀穟猶思晴後收

獨立搔頭人不解南山用取一樽酬

　　題樊侯廟二首

　　漢興豐沛開天下故舊因依日月明拔劒一巵戲下酒
剖符千户舞陽城皷刀屠狗少時事排闥諌君身後名
異日淮隂儻相見安能鞅鞅似平生

　　門掩虛堂隂窈窈風搖枯竹冷蕭蕭丘墟餘意誰相問
豐沛英魂我欲招野老無知惟卜嵗神巫何事苦吹簫
人歸里社黄雲暮只有哀蟬伴寂寥


　　題南寺王髯題名處

　　日華長在紅塵外春色全歸緑樹中花發鳥啼常走馬
故人不見酒樽空

　　和答任仲微贈别

　　任君洒墨即成詩萬物生愁困品題清似釣船聞夜雨
壯如軍壘動秋鼙寒花籬脚飄金鈿新月天涯掛玉箆
更欲少留觀落筆湏判一飲醉如泥

　　和仲謀夜中有感


　　紙窗驚吹玉蹀躞竹砌碎撼金琅璫蘭釭有泪風飄地
遙夜無人月上廊愁思起如獨緒繭歸夢不到合懽牀
少年多事意易亂詩律坎坎同寒螿

　　睡起二首(時蒲城佚盜郡以校見督)

　　簾幕隂隂不見人日斜窗影弄游塵風和睡起鳥聲樂
天地無私花柳春

　　古來志士願不辱少在朝廷多在山寄食生涯無定止
此心長到白雲間


　　書睢陽事後

　　莫道睢陽覆我師再興唐祚匪公誰流離顛沛義不辱
去就死生心自知政使賀蘭非長者豈妨南八是男兒
乾坤震蕩風塵晦愁絶宗臣陷賊詩(一作時)

　　漫書呈仲謀

　　漫來從宦著青衫秣馬何嘗解轡銜眼見人情如格五
心知外物等朝三經時道上衝風雨幾日樽前得笑談
賴有同僚慰羇旅不然吾巳過江南


　　登南禪寺懷裴仲謀

　　茅亭風入葛衣輕坐見山河表裏清歸燕略無三月事
殘蟬猶占一枝鳴天髙秋樹葉公邑日暮碧雲樊相城
别後寄詩能慰我似逃空谷聽人聲

　　次韻答任仲微

　　邂逅相逢講世盟諸任尊行各才名交情吾子如棠棣
酒椀今秋對菊英髙論生風搖麈尾新詩擲地作金聲
文章學問嗟予晚深信前賢畏後生


　　夏日夢伯兄寄江南

　　故園相見略雍容睡起南窗日射紅(一作相攜猶聴隔溪舂睡起開書見
手封)詩酒一年談笑隔江山千里夢魂通河天月暈魚分
子槲葉風微鹿養茸幾度白砂青影裏審聴嘶馬自搘
筇(一作白髮倚門愁絶處可堪衣斷去時縫)

　　同孫不愚過昆陽

　　田園恰恰值春忙驅馬悠悠昆水陽古廟藤蘿穿户牖
斷碑風雨碎文章真人寂寞神為社堅壘委蛇女採桑

拂帽村帘誇酒好為君聊解一瓢嘗(今昆陽有水俗號灰河圖經乃以為
壞河予考之皆不然正在昆陽城南恐是昆水地里志言昆水出南儻是乎)

　　寄頓二主簿時在縣界首部夫鑿石塘河

　　楊柳青青春向分遙知河曲萬夫屯侵星部曲隨金鼓
帶月旌旗宿渚亹畚鍤如雲聲洶洶風埃成霧氣昏昏
巳令訪問津頭路行約青帘共一樽

　　次韻答蒲元禮病起

　　暖律温風何處饒莫言先上緑楊條梢頭紅糝杏花發

甕面浮蛆酒齊銷吏事困人如縛虎君詩入手似聞韶
直須扶病營春事老味難將少壯調

　　春祀分得葉公廟雙鳬觀

　　春將祠事出門扉宫殿參差繚翠微清曉風煙迷部曲
小蹊桃杏掛冠衣葉公在昔真龍去王令何時白鶴歸
糟魄相傳漫青史獨懷千古對容徽

　　戲招飲客解酲

　　破卯扶頭把一盃燈前風味喚仍回髙陽社裏如相訪

不用閒攜惡客來(不飲者為惡客見元次山集)

　　送陳氏女弟至石塘河

　　富貴常多覆族憂賤貧骨肉不相收獨乘舟去值花雨
寄得書來應麥秋行李淮山三四驛風波春水一雙鷗
漫言離别愁難遣今日真成始欲愁

　　(闕)　頓二主簿不置酒

　　(闕)　　　　欵曲(一作四海聲名習主簿)歌傾家釀勿徘徊(一作相逢
闕)　　　千中半夜分去一嵗無多春蹔來落日園林


　　(闕)　　　　桃李聴傳盃紅踈綠暗明朝是公事相過
(闕)

　　孫不愚引開元故事請為移春檻因而贈荅

　　南陌東城處處春不須移檻損天真鬢毛欲白休辭飲
風雨無端只誤人鳥語提壺元自好酒狂驚俗未應嗔
稍尋緑樹為詩社更籍殘紅作醉茵

　　陳說道約日送菜把

　　南山疇昔從諸父雨甲煙苗手自鉏三徑就荒歸計拙

溷煩僚友送園蔬

　　答和孔常父見寄

　　孔氏文章冠古今君家兄弟况南金為官落魄人誰問
從騎雍容獨見尋旅館别時無宿酒郵筒開處得新吟
黄山依舊寒相對豈有愁思附七林(傅子集古今事號七林來詩云黄公
山下官悰冷應有新呤續七哀)

　　次韻伯氏謝安石塘蓮花酒

　　花蘂芙蕖拍酒醇浮蛆相亂菊英新寒光欲漲紅螺靣

爛醉從歌白鷺巾行樂銜盃常有意過門問字久無人
王孫欲遣雙壺到如入醉鄉三月春

　　題雙鳬觀

　　飄蕭閱世等虛舟(一作人世若虛舟)歎息眼前無此流滿地悲
風盤翠竹半叢寒日破紅榴青山空在衣冠古(一作不逐市朝
改)白鶴不歸(一作歸來)宫殿秋王令平生樽酒地千年萬嵗
想來游

　　從陳季張求竹竿引水入厨


　　井邊分水過寒㕔斬竹南溪仗友生來釀百壺春酒味
怒流三峽夜泉聲能令官舍庖厨潔未減君家風月清
揮斧直須輕放手却愁食實鳯皇驚

　　呈王明復陳季張

　　倦客西來厭馬鞍為予休轡小長安陳遵投轄情何厚
王粲登樓興未䦨雪壓羣山晴後白月臨千里夜深寒
少留待我同歸去洛下林中斫釣竿

　　曉從任大夫祖行過石橋寄粹甫


　　令尹鳴騶過石橋想君寒夢正飄搖追思轉覺年來劇
亂似春風柳萬條

　　飲南禪梅下戲題

　　新春江上使星回不為離人寄早梅愛惜幽香意如此
一樽豈是等閒來

　　次韻邵之才將流民過懸帛嶺均田

　　獨賢從是出荒城下馬攜筇上石層幽洞尋花疑阮肇
斷崖長嘯想孫登欲超浮世掛冠紱未決重雲撫劍稜

經雨曉煙寒索寞順風樵叟震碐砯山形春到添髙秀
瀑溜氷消轉沸騰行有流移攜襁褓坐看憔悴拾薪蒸
素餐每愧斯民病改作常為法吏繩官小責輕須自慰
得逢佳處幾人曽

　　陳季張有蜀芙蓉長飲客至開輒剪去作詩戲之

　　剪花莫學韓(闕)令投轄惟聞陳孟公客興不孤春竹葉
年華全屬拒霜叢𤣥子蹙迫三秋盡青女摧殘一夜空
著意留連好風景非君誰作主人翁


　　再贈陳季張拒霜花二首

　　皷盆莊叟賦情濃天遣霜華慰此公想見尚能迷蝶夢
移栽聞說自蠶叢酒傾玉醆垂連盡鱠簇金盤下筯空
秉燭欄邊連夜飲全勝折與賣花翁

　　倒著接籬吾素風當時酩酊似山公且看小檻新花蕋
休泥他家晚菊叢顧笑千金延客醉解酲五斗為君空
歡娯盡屬少年事白髮欺人作老翁

　　送杜子卿歸西淮


　　雪意涔涔滿面風杜郎馬上若征鴻樽前談笑我方惜
天外淮山誰與同行望村帘沽白蟻醉吟詩句入丹楓
一時真賞無人共尚憶江南把釣翁

　　雪中連日行役戲書簡同僚

　　簡書催出似驅雞聞道飢寒滿屋啼炙背宵眠榾柮火
嚼冰晨飯薩波虀風如利劒穿狐腋雪似流沙飲馬蹄
官小責輕聊自慰猶勝擐甲去征西

　　離汝寄張子


　　草枯木落晚淒淒目斷黄塵聴馬嘶想子重行分首處
荒凉巢父井亭西

　　次韻元禮春懷十首

　　漸老春心不可言亦如琴意在無絃新花準擬千埸醉
美酒經營一百船

　　春心分付酒盃銷勿為浮雲妄動摇試覔金張池館問
幾人能挿侍中貂

　　故園春色常年早紅紫知他破幾苞壓帽花枝如可折

折花手版直須抛

　　久無長者回車轍仲蔚門墻映野蒿稍覺春衣生蟣蝨
南窗晴日照爬搔

　　春來問字有誰過頗覺閒銷日月多醉裏乾坤知清聖
貧中風物似詩魔

　　春風也似江南早梅與辛夷鬭著花自是無言桃李晚
莫嗔榆柳更萌芽(來詩有春晚之嘆)

　　穿花蹴踏千秋索挑菜嬉遊二月晴已被風光催我老

懶隨兒輩遶春城

　　老杜當年鬢髮華尚言春到酒須賒不堪詩思相料理
惱亂街頭賣酒家

　　冉冉光隂花柳場紅飄紫落便蔫黄都無畔岸隨風去
却是游絲意思長

　　聞道隣家有酒缾三更不臥叩柴扃我身便是鴟夷榼
肯學離騷要獨醒

　　再和元禮春懷十首(并序)


　　元禮蒲君成都之佳少年風調清越好狎使酒頃嘗
下三峽窺九嶷探禹穴觀濤江故其詩清壯崛奇一
揮毫數千字澡雪塵翳動搖人心然錢塘江東一都
㑹風煙花月不知其幾坊幾曲變否(一作態)恍惚使少
年心醉而忘反元禮葢入其鄉啗其炙者也今已折
節自苦恂恂退避從容學問文章然時時酒後耳熱
稍出其故態而又激於聲詩夫不塞不流不止不行
此物之情也故極道狹邪游冶之樂江湖契闊之愁

至蕭然疲役不可支持乃反之以正云

　　囘腸無奈别愁煎待得鸞膠續斷絃最憶錢塘風物苦
西湖月落採菱船

　　呉中風物最嬌嬈百里春風酒斾搖往往貴人留騎從
少年叢裏貫金貂

　　行雲行雨迷三峽歸鳳求皇振九苞(鳳尾也)月白花紅傾
酒滿不將春色等閒抛

　　紅紫欲踈啼百勞洞宫春色醉蟠桃虛窗酒病扶頭起

強取金釵癢處搔

　　抹(莫八切)裙彩鳳盤宫錦插鬢真珠絡貝多酒惡花愁夢
多魘靈砂犀角費頻魔(一作磨)

　　玉壺躭躭(音擔)浸晴霞庭有三春接續花準擬只無難白
髮金爐誰為煑金芽

　　雨餘花色倍鮮明最是春深多晩晴美酒壯人如敵國
千金一笑買傾城

　　風光琰琰動春華回首煙波萬里賒山似翠屏西子國

溪如罨畫越王家

　　雙盤錦帶丁香結窄袖春衫甘草黄舊贈恐能開寶匣
新年時候夢殘糚

　　滯夢停愁亂性靈安眠滅念閉幽扃體中忽覺有佳處
讀易一篇如酒醒

　　次韻奉和仲謨夜話唐史

　　貞觀規摹誠逺大開元宗社半存亡才聞冠蓋遊西蜀
又見干戈暗洛陽哲婦乗時傾嫡后大閽當國定儲皇

傷心不忍前朝事願作元龜獻未央

　　書舞陽西寺舊題處(并解序)

　　已酉二月按鬬死者於舞陽授館在縣西浮圖食罷
解衣磅礴壁間得往嵗書思拂塵落筆之時觀者左
右便似數百年事信今夢中強記昔夢耳新物代故
物如十指相為倚伏抵掌而談縮手入袖遂成前塵
造形乃悟巳非其㑹矢貫其首方且睨引弓者誰故
古人嘗眇萬物以為言以為樞始得其環中以應無

窮嗟乎浩浩七年其間興廢成壊所更多矣自其究
竟言之誰廢誰興誰成誰壊非見無我非我無見故
曰無所見見去言以觀吾言後當有知言者

　　萬事紛紛日日新當時題壁是前身寺僧物色來相訪
我似昔人非昔人

　　飲李氏園三首

　　小摘來禽興未厭蔬畦經雨緑纎纎坐分紫石蒲萄下
不怕龍鬚罥帽簷


　　日暮凉風特特來醉呼紅燭更傳杯歌䦨興盡須歸去
不用繁蟬抵死催

　　手挼紅杏醉繁香回首春前夢一場便與經營百船酒
再來應是菊花黄

　　宿黄山

　　平時遊此每雍容掩袂今來對晚風白首同歸人不見
黄山依舊月明中

　　題季張竹林村


　　百畝清隂十萬竿一溪流水四圍山太平無用經綸者
乞與閒身向此閒

　　次韻荅邵之才

　　文章真向古人踈聊有孤懷與世殊陋質不堪華衮贈
可能薏苡似明珠

　　呈李卿

　　歌舞如雲四散飛東園籃轝醉歸時細看春色低紅燭
仰折花枝墜接籬仙李回風轉長袖野桃侵雨浸燕脂

夜長晝短知行樂不負君家樂府詩

　　六月閔雨

　　湯帝咨嗟懲六事漢庭災異劾三公聖朝罪巳恩寛大
時雨愆期旱藴隆東海得無寃死婦南陽疑有臥雲龍
傳聞巳減太官膳肉食諸君合奏功

　　既作閔雨詩是夕遂澍雨夜中喜不能寐起作喜
雨詩

　　南風吹雨下田塍田父伸眉願力耕麰麥明年應解好

簾櫳今夜不勝清直須洗盡焦枯意不厭屢聞飄洒聲
黄巻腐儒何所用惟將歌詠報昇平

　　公益嘗茶

　　子雲窗下草𤣥經寒雀争喧户晝扃好事應無攜酒榼
相過聊欲煑茶缾

　　予既不得葉遂過洛濵醉遊累日

　　癭民見我亦悠悠癭木纍纍滿道周飛舄巳隨王令化
真龍寧為葉公留不能洗耳箕山去且復吹笙洛浦遊

舍故趨新歸有分令人何處欲藏舟

　　雜詩

　　迷情淡蕩不知津老却平生夢幻身滿眼紛華心寂寞
長安市上酒家人

　　曹村道中

　　嘶馬蕭蕭蒼草黄金天雲物弄微凉瓜田餘蔓有荒隴
梨子壓枝鋪短墻明月風煙如夢寐平生親舊隔湖湘
行行秋興已孤絶不忍更臨山夕陽


　　漫書呈幾復三首

　　古人踽踽巳先登後學蕭蕭不再興顧我尫羸君勉強
百年漂忽甚風燈

　　空名不繫身輕重此道當如命廢興髣髴古人如可作
解衣捫蝨對青燈

　　秋蟲振羽驚寒夢河漢西斜夜獨興欲罷不能呼子起
新凉宜近讀書燈

　　留幾復飲


　　幾復平生好能來屈馬蹄愈風觀草檄刮膜受金箆藏
器時難得忘言物巳齊買書聊教子讓粟不謀妻碧草
迷寒夢丹楓落故溪爾時千里恨且願醉如泥

　　再留幾復

　　客興蔽鶉衣囊金罄馬蹄羸驂多斷轡垢髮不勝箆道
徳千年事窮通一理齊晚田猶溉種穉子且歸妻徑欲
眠漳浦幾成訪剡溪鄙心須澡雪蓮藕在淤泥

　　謝陳正字送荔枝三首


　　十年梨棗雪中看想見江城荔子丹贈我甘酸三百顆
稍知身作近南官

　　齋餘睡思生湯餅紅顆分甘愜下茶如夢泊船甘柘雨
芭蕉林裏有人家

　　橄欖灣南逺歸客煩將嘉菓送蓬門紅衣襞積蠻煙潤
白曬丁香之子孫











　　山谷外集巻十三

