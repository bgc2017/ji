







　　欽定四庫全書

　　山谷集巻十一

　　宋　黄庭堅　撰

　　律詩八十一首

　　雨中登岳陽樓望君山二首

　　投荒萬死鬢毛班生入瞿塘灔澦闗未到江南先一笑
岳陽樓上對君山

　　滿川風雨獨憑欄綰結湘娥十二鬟可惜不當湖水面

銀山堆裏看青山

　　自巴陵界平江臨湘入通城無日不雨至黄龍奉
謁清禪師繼而晚晴邂逅禪客戴道純欵語作長
句呈道純

　　山行十日雨霑衣幕阜峯前對落暉野水自添田水滿
晴鳩却唤雨鳩歸靈源大士人天眼雙塔老師諸佛機
白髪蒼顔重到此問君還是昔人非

　　新喻道中寄元明用觴字韻


　　中年畏病不舉酒孤負東來數百觴喚客煎茶山店逺
看人秧稻午風凉但知家裏俱無恙不用書來細作行
一百八盤攜手上至今猶夢遶羊腸

　　戲效禪月作逺公詠(并序)

　　逺法師居廬山下持律精苦過中不受宻湯而作詩
換酒飲陶彭澤送客無貴賤不過虎溪而與陸道士
行過虎溪數百步大笑而别故禪月作詩云愛陶長
官醉兀兀送陸道士行遲遲買酒過溪皆破戒斯何

人斯師如斯故效之

　　邀陶淵明把酒椀送陸修静過虎溪胷次九流清似鏡
人間萬事醉如泥

　　湖口人李正臣蓄異石九峯東坡先生名曰壺中
九華并為作詩後八年自海外歸過湖口石已為
好事者所取乃和前篇以為笑實建中靖國元年
四月十六日明年當崇寧之元五月二十日庭堅
繫舟湖口李正臣持此詩來石既不可復見東坡

亦下世矣感歎不足因次前韻

　　有人夜半持山去頓覺浮嵐暖翠空試問安排華屋處
何如零落亂雲中能迴趙璧人安在已入南柯夢不通
賴有霜鍾難席巻袖椎來聽響玲瓏

　　追和東坡題李亮功歸來圖

　　今人常恨古人少今得見之誰謂無欲學淵明歸作賦
先煩摩詰畫成圖小池巳築魚千里隙地仍栽芋百區
朝市山林俱有累不居京洛不江湖


　　次韻雨絲雲鶴二首

　　煙雲杳靄合中稀霧雨空濛宻更微園客繭絲抽萬緒
蛛蝥網面罩羣飛風光錯綜天經緯草木文章帝杼機
願染朝霞成五色為君王補坐朝衣

　　幾片雲如薛公鶴精神態度不曽齊安知隴鳥樊籠宻
便覺南鵬羽翼低風散又成千里去夜寒應上九天栖
坐來改變如蒼狗試欲揮毫意自迷

　　題徐氏書院(徳占羡魚亭故基也)


　　學書但學溪老鵝讀書可觀樵夫歌紫髯將軍不復見
空餘巖桂緑婆娑(老一作姥歌一作柯)

　　贈石敏若

　　才似謫仙惟欠酒情如宋玉更逢秋相看領㑹一談勝
注目長江天際流

　　罷姑孰寄元明用觴字韻

　　追隨富貴榮牽尾凖擬田園略濫觴本與江鷗成保社
聊隨海燕度炎凉未栽姑孰桃李徑却入江西鴻鴈行

别後常同千里月書來莫寄九迴腸(榮一作勞)

　　和文濳舟中所題

　　雲横疑有路天逺欲無門信矣江山美懐哉譴逐魂長
波空淮記佳句洗眵昏誰柰離愁得村醪或可尊

　　題君子泉

　　雲夢澤南君子泉水無名字託人賢兩蘇翰墨相為重
未刻他山世已傳

　　鄂州南樓書事四首


　　四顧山光接水光凭䦨十里芰荷香清風明月無人管
併作南樓一味凉

　　畫閣傳觴容十客透風透月兩明軒南樓槃礴三百尺
天上雲居不足言

　　勢壓湖南可長雄胸吞雲夢略從容北船未嘗覩巨麗
複閣重樓天際逢

　　武昌㕘佐幕中畫我亦來追六月凉老子平生殊不淺
諸君少住對胡牀


　　南樓畫閣觀方公悦二小詩戲次韻

　　十年華屋網蛛塵大斾重來一日新五鳳樓中修造手
箇中餘刃亦精神

　　重山複水繞深秋不見髙賢獨倚樓手拂壁間留恨句
凌波微步有人愁

　　次韻文安國紀夢(欒城集亦有此詩)

　　道人偶許俗人知法喜非妻解養兒夜久金莖添沆瀣
室虚壁月映琉璃逺來醉俠怱怱去近出詩仙句句奇

獨怪區區踐繩墨相逢未省角巾欹

　　寄賀方回

　　少游醉卧古藤下誰與愁眉唱一盃解作江南斷腸句
只今惟有賀方回

　　謝檀敦信送柑子

　　色深林表風霜下香著尊前指爪間書後合題三百顆
頻隨驛使未應慳

　　戲答王子予送凌風菊二首


　　病來孤負鸕鷀杓禪板蒲團入眼中浪説閒居愛重九
黄花應笑白頭翁

　　王郎頗病金瓢酒不耐寒花晚更芳瘦盡腰圍怯風景
故來歸我一枝香

　　謝王子予送橄欖

　　方懐味諫軒中果忽見金盤橄欖來想共餘甘有𤓰葛
苦中真味晚方迴(戎州蔡次律家軒外有餘甘余名之曰味諫)

　　以椰子小冠送子予


　　漿成乳酒醺人醉肉截鵝肪上客盤有核如匏可雕琢
道裝宜作玉人冠

　　次韻文濳立春日三絶句

　　𣺌然今日望歐梅巳發黄州首更回試問淮南風月主
新年桃李為誰開

　　誰憐舊日青錢選不立春風玉笋班傳得黄州新句法
老夫端欲把降幡

　　江山也似隨春動花柳真成觸眼新清濁盡須歸甕蟻

吉凶更莫問波臣

　　再次前韻

　　春工調物似鹽梅一一根中生意回風日安排催嵗換
丹青次第與花開

　　久狎漁樵作往還曉風宫殿夢催班鄰娃似與春争道
酥滴花枝綵剪幡

　　酒有全功筆有神可將心付白頭新春盤一任人爭席
莫道前銜是近臣


　　陳榮緒惠示之字韻詩推奬過實非所敢當輒次
髙韻三首

　　紛紛不可耐君子有憂之鞅掌誠莊語賢勞似怨詩頹
波閱砥柱濁水得摩尼(杜子美云惟有摩尼珠可照濁水源)知我無枝葉
刳心只有皮

　　太丘胷量闊一葦莫杭之萬事不掛眼四愁猶有詩狀
閒聊闟茸心潔似毗尼(僧律也)早晚同舟去烟波學子皮
(再和之字韻非以作難得巧為工亦欲見詩之無窮爾)


　　十家有忠信江夏可無之政苦寄賣友忽聞衡說詩飢
䝉青籸飯寒贈紫陀尼(蕃褐)酬報矜難巧深慚陸與皮

　　徳孺五丈和之字詩韻難而愈工輒復和成可發一
笑

　　且然聊爾耳得也自知之獨笑真成夢狂歌或似詩照
灘禽郭索燒野得伊尼(鹿名出佛書)早晚來同醉僧窓卧虎
皮

　　次韻徳孺五丈新居病起


　　潭潭經略府寂寂閉門居京洛聖賢宅江湖魚鼈瀦宦
如一夢覺話勝十年書稍喜過從近扶笻不駕車

　　次韻徳孺五丈感興二首

　　於此吾忘我從誰尺直尋事來千萬種人有兩三心自
守藩籬小猶能井臼任過時雖不采吾與菊花斟

　　眼前嘗廢忘事往更追尋愛酒陶元亮著書王仲任寒
蒲雖有節枯木巳無心客至還須飲逢歡起自斟

　　次韻徳孺五丈惠貺秋字之句


　　少日才華接貴游老來忠義氣横秋未應白髪如霜草
不見丹砂似箭頭顧我今成喪家狗期君早作濟川舟
漢家宗社英靈在定是寒儒浪自愁

　　求范子黙染鵶青紙二首

　　學似貧家老破除古今迷忘失三餘極知鵠白非新得
漫染鵶青襲舊書(老一作免)

　　深如女髪蘭膏罷明似山光夜月餘為染藤溪三百箇
待渠湔拂一牀書


　　謝榮緒惠貺鮮鯽

　　偶思煗老庖元鯽公遣霜鱗貫栁來虀臼方看金作屑
鱠盤巳見雪成堆

　　謝榮緒割麞見貽二首

　　何處驚麕觸禍機煩君遣騎割鮮肥秋來多病新開肉
糲飯寒葅得解圍

　　二十餘年祜淡過病來筯下劇甘肥果然口腹為灾怪
夢去呼鷹雪打圍


　　吴執中有兩鵝為余烹之戲贈

　　學書池上一雙鵝宛頸相追筆意多皆為涪翁赴湯鼎
主人言汝不能歌

　　題黙軒和遵老

　　平生三業淨在俗亦超然佛事一盂飯横眠不學禪松
風佳客共茶夢小僧圓漫續山家頌非詩莫浪傳

　　和凉軒二首

　　打荷看急雨吞月任行雲夜半蚊雷起西風為解紛


　　茗椀夢中覺荷花鏡裏香凉生只當處暑退亦無方

　　題東寺柱(康州詩)

　　竹風松月牢於鎖闗閉人心物外情燕雀閒經俱已慣
飛來不怕讀書聲

　　病來十日不舉酒二首

　　病來十日不舉酒獨卧南牀春草生承君折送袁家紫
令我發與郎官清(發與一作興發)

　　病來十日不舉酒回施青春與後生滿袖東風惬人意

見君詩與字俱清

　　題小景扇

　　草色青青栁色黄桃花零落杏花香春風不解吹愁却
春日偏能惹恨長

　　次韻廖明略陪吳明府白雲宴集

　　江淨明花竹山空響管絃風生學士麈雲繞令君筵百
越餘生聚三吳逺接連庖霜刀落鱠執玉酒明船葉縣
飛來舄壺公謫處天酌多時暴謔舞短更成妍唯我孤

登覽觀詩未究宣空餘五字賞文似兩京然毉是肱三
折官當嵗九遷老夫看鏡罷衰白敢爭先(文一作大)

　　醇道得蛤蜊復索舜泉舜泉已酌盡官酒不堪不
敢送

　　青州從事難再得牆底數樽猶未眠商略督郵風味惡
不堪持到蛤蜊前

　　秋冬之間鄂渚絶市無蟹今日偶得數枚吐沬相
濡乃可憫笑戲成小詩三首


　　怒目横行與虎爭寒沙奔火禍胎成雖為天上三辰次
未免人間五鼎烹

　　勃窣媻跚烝涉波草泥出没尚横戈也知觳觫元無罪
柰此尊前風味何

　　解縳華堂一座傾忍堪支解見薑橙東歸却為鱸魚膾
莫把知言許季鷹

　　&KR1108;子興追和予岳陽樓詩復次韻二首

　　去年新霽獨憑䦨山似樊姬擁髻鬟箇裏宛然多事在

世間遙望但雲山

　　軒皇樂罷拱清班天地為家不閉闗惟有金爐紫煙起
至今留作御前山

　　和&KR1108;子興白鹿寺

　　谷郎巖開見佛燈雲遮霧掩碧層層青山得意看流水
白鹿歸來失舊僧

　　謝人惠貓兒頭笋

　　長沙一月煨鞭笋鸚鵡洲前人未知走送煩公助湯餠

貓頭突兀想穿籬

　　蠟梅

　　天上戲剪百花房奪盡人工更有香埋玉地中成故物
折枝鏡裏憶新粧

　　短韻奉乞蠟梅

　　卧雲莊上殘花笑香似早梅開不遲淺色春衫弄風日
遣來當為作新詩

　　十二月十九日夜中發鄂渚曉泊漢陽親舊攜酒

追送聊為短句

　　接淅報官府敢違王事程宵征江夏縣睡起漢陽城鄰
里煩追送杯盤㵼濁清秖應瘴鄉老難答故人情

　　次韻陳榮緒同倚鍾樓晚望别後明日見寄之作

　　天外僧伽塔斜暉極照臨凭䦨隨處好殘雪向來深青
草無風浪枯松半死心(所謂城南老樹精)衡陽有回鴈他日更
傳音

　　過土山寨


　　南風日日縱篙撑時喜北風將我行湯餅一杯銀線亂
蔞蒿數筯玉簪横

　　題花光畫

　　湖北山無地湖南水徹天雲沙真富貴翰墨小神仙(此平
沙起水筆意超凡入聖法也每率此為之當冠四海而名後世)

　　題花光畫山水

　　花光寺下對雲沙欲把輕舟小釣車更看道人煙雨筆
亂峯深處是吾家


　　所住堂

　　此山花光佛所住今日花光還放光天女來修散花供
道人自有本來香

　　題髙節亭邊山礬花二首(并引)

　　江湖南野中有一種小白花本髙數尺春開極香野
人謂之鄭花王荆公嘗欲作詩而陋其名予請名曰
山礬野人採鄭花葉以染黄不借礬而成色故名山
礬海㟁孤絶處補陀山譯者以謂小白花予疑即此

花爾不然何以觀音老人端坐不去耶(世作場花山谷冩為鄭)

　　髙節亭邊竹已空山礬獨自倚春風二三名士開顔笑
把斷花光水不通

　　北嶺山礬取次開清風正用此時來平生習氣難料理
愛著幽香未擬回

　　贈惠洪

　　數面欣羊胛論詩喜雉膏眼横湘水暮雲獻楚山髙墮
我玉麈尾乞君宮錦袍月清放舟舫萬里渺雲濤


　　戲詠零陵李宗古居士家馴鷓鴣二首(李唯一妻一女垂老
病足養鷓鴣鸚鵡以樂餘年)

　　山雌之弟竹鷄兄乍入雕籠便不驚此鳥為公行不得
報晴報雨總同聲

　　真人夢出大槐宮萬里蒼梧一洗空終日憂兄行不得
鷓鴣當是鼻亭公

　　李宗古出示謝李道人苕帚杖(從蔣彦回乞塟地二頌作二詩奉呈)

　　提攜禪客扶衰杖斷當姻家葬骨山因病廢棊仍廢酒

鷓鴣鸚鵡伴清閒

　　詩書傳女似中郎杞菊同盤有孟光今日鷓鴣鳴蹇蹇
他年鸚鵡恨堂堂

　　宜陽别元明用觴字韻

　　霜須八十期同老酌我仙人九醖觴(術者言吾兄皆夀八十近得重醖法
甚妙)明月灣頭松老大永思堂下草荒凉千秋風雨鸎求
友萬里雲天鴈斷行别夜不眠聽鼠齧非闗春茗攪枯
腸


　　寄黄龍清老三首

　　萬山不隔中秋月一鴈能傳寄逺書深宻伽陀枯戰筆
真成相見問何如

　　風前橄欖星宿落日下桄榔羽扇開照黙堂中有相憶
清秋忽遣化人來

　　騎驢覔驢但可笑非馬喻馬亦成癡一天月色為誰好
二老風流只自知










　　山谷集巻十一

