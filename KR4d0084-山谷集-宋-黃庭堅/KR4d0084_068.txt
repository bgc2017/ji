







　　欽定四庫全書

　　山谷年譜巻二

　　宋　黄㽦　撰

　　熙寧元年戊申

　　先生是歲赴葉縣尉九月到汝州

　　次韻賞梅

　　趙令許載酒見過

　　和答趙令同前韻


　　趙令答詩約攜山妓見訪

　　謝趙令載酒

　　清明

　　戲題葆真閣

　　戲贈惠南

　　恵南蓋江西老禪號積翠菴清隠亦在分寧莫
詳作詩歲月今附于此

　　寄新茶與惠南


　　贈清隠持正禪師　巳上十篇並元載外集

　　木之彬彬　此篇見載文集

　　按家藏文藁有先生初本云曹公所喜三人皆
黨錮之餘俊孔融禰衡陽狂嫚侮操且疑且信
故置衡荆州黄祖推刃融禍晚作烹雛覆巢獨
楊修早慧數解隠語又探其不言者發之最先
得罪雖有父公雅故不足以貫死嗟乎修黄犢
子有致逺材一怒其臂死于隆車之轍曽不早

知隰子之伐木耶田常與大夫隰斯彌登臺下
撫都邑西向而蔽於隰氏之樾成子不言隰子
歸使人伐木斧斤離數創則止之相室曰何變
之亟也曰田子將成大事諱人知其微不伐木
未深忌也知人之所不言其忌深矣故曰知微
者與禍鄰口如耳者幾乎存雖然隰子之所見
與百里奚䇿虞公可同年語哉感二三子行事
惟坐進斯道者不戒而無悔作木之彬彬


　　木之彬彬非取異于人可宮室則斬則伐可籩豆
則捋則擷草之茸茸非求顯于丗中芻牧則刈則
鉏中毉和則剥則枯非以其材故耶是非之衢市
者責贏㑶民之生多破彼草木尚無情吾嘗觀若
人矣工於辨人拙於自辨閟戸庭者為虜司機括
者為情罪莫慘于德有心禍莫深于心有見罪不
在德心在蟊賊禍不在心見髠鉗之人也皦皦自
鮮行于衆汙之前嶢嶢不讓立乎衆卑之上積小

不當是以忘其大當悲夫水風則波木風則摩横
畏途而常巧果而喪其太阿萬仞將傾而反顧謂
樗里當如我何羿注矢以司物十常中其七八羞
烏喙以朝餔曰上帝不予察禍集于安能及我怨
棲于物與之名脱其言則喪智舞其智則害明從
事於道者奈何見曉于冥冥

　　聽履霜操(并序)

　　按家藏文藁有先生初本云士有意于問學不

得於親能勿怨者預聽斯琴予故為危苦之詞
以撼其關鍵冀其動心忍性遇變而不悔

　　靈官窈窕兮寒夜永篁竹造天兮月踈影霜能秋
聲兮木葉下起視夜兮䦨干斗柄幽人據琴而當
予曰夫子則鍾期嘗試刳心而為之聽若有人兮
亦既修宴袵席之言兮不知其子之齊聖嘉孝子
之心終無巳兮不忍忘初之戒命嗚呼悲哉葛屨
翦翦兮絺綌涼涼衣則風兮車上霜天雪愁兮空

山四野挽九河湔涕痕兮忽承睫其更下寒饑迫
人死日至兮憯不矜我躬盡子職而不我愛兮終
非父母之本心天地髙厚世莫報兮今也奈何曰
怨不我好則已兮豈其予之心願哀號中處兮於
父母又何求我行于野兮不敢有履聲恐親心為
予動兮是以有履霜之憂

　　鄒操(并序)

　　按家藏文藁有先生初本云晉人以幣交孔子

而召之禮際甚善孔子將渡河聞趙簡子殺鳴
犢舜華臨河而不濟曰洋洋乎丘之不濟此命
也夫自頃學士大夫常怏怏此㫖以謂魯哀季
桓不足與聞説命伊訓公山佛肸不足與道武
成牧誓衛以家聽南子齊以國聽田常陽貨亂
人原壤之不肖俯仰是間周旋而不絶也簡子
殺其大夫鳴犢舜華不巳甚乎彼蓋不知國之
有賢大夫社稷庇食焉無罪而戮民士可以覆

簋無罪而士死大夫可以命車無罪殺賢大夫
耡國之榦也耡國之榦而國人戴之若無罪是
何祥也故君子見微歸在鄒作鄒操云爾

　　歸歟歸歟是邦不可以游甚愛吾車之柅非津者
不以我舟彼有邦吾既求之彼有政吾既聽之日
月川流筋力舎予而去之山夷谷實忍不與人曉
之洋洋乎水哉丘則不得濟也昊天下威螻蟻尚
卒歲也除塞露而及堂幾何而不殆也墜大木而

斧根枝葉未有害也用麟於牛羊之鼎啜羮者皆
在位也求所用生喪其生吾愛屨而忍蠆也望其
祥而卜之曷歸問吾蔡也巳乎巳乎鳥獸山林寢
廟食也滔滔者我人丘不得息也我是孔艱日月
慝也大同至公天地德也小物自私智之賊也河
水東傾我心孔悲兮四牡奔奔御不省式兮徐驅
而理銜大路甚夷兮髙丘有林斧所相兮大厦岌
岌不謨匠兮往者不可言来者吾猶及兮


　　渡江

　　流水

　　虎號南山

　　采菊

　　右楚詞雖外集稱山谷晚年刪去今不敢輒有
去取其可以歲月附見之餘併附于此

　　讀晉史　已上七篇並元載外集

　　讀謝安傳


　　四月末天氣陡然如秋遂御裌衣遊北沙亭觀江漲

　　二篇並元載别集

　　徐孺子祠堂

　　祠堂在城下今附

　　何造誠作浩然堂陳義甚髙然頗喜度世飛昇之説
築屋飯方士願乗六氣遊天地間故作浩然詞二
章贈之

　　贈希孝


　　戲贈張叔甫集句

　　次韻戲答彦和

　　漁父二首

　　按别本前一首即後篇古漁父今倂存之

　　古漁父

　　問漁父

　　早行

　　詩中有秋陽弄光影之句當是赴任時作


　　初至葉縣

　　思親汝州作　已上十三篇並元載外集

　　按玉山汪氏有先生此詩真蹟題云戊申九月
到汝州時鎮相富鄭公而首句與集中不同云
風力霜威侵短衣

　　熙寧二年已酉

　　先生是歲在葉縣二月按鬬死者于舞陽

　　書舞陽西寺舊題處(并序)


　　按序中有云浩浩七年其間興廢成壞所更多
矣以前推之舊題當在癸卯入京之時後七年
則在北京矣故附于此

　　飲南禪梅下戲題

　　因後篇有登南禪寺懷裴仲謀詩以時序附此

　　次韻坦夫見惠長句

　　次韻裴仲謀同年

　　先生與仲謀詩甚多畧以時序為次時仲謀為

舞陽去葉才百里有賤子與君俱少年之句

　　和裴仲謀雨中自石塘歸

　　次韻裴尉過馬鞍山

　　和仲謀夜中有感

　　漫書呈仲謀

　　登南禪寺懷裴仲謀

　　題蘇才翁草堂壁後(并序)

　　春近四絶句　已上十四篇並元載外集


　　詩中有閏後陽和臘裏回之句按是歲閏十一
月故附此






　　山谷年譜巻二

