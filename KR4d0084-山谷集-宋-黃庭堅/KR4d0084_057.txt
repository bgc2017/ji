







　　欽定四庫全書

　　山谷别集巻十三

　　宋　黄庭堅　撰

　　書簡

　　謝張宣徽書

　　某頓首冄拜致政宣徽少師閣下某不肖懼不給使令
豈敢望教伏䝉開納衣被以道至極温厚瞻拜孔徳之
容慰適小人之願幸甚䝉慰誨勞苦非晚學孤生之所

宜䝉惟閟盛徳之聲色於不有倚富貴於几杖之外而
(闕)　　　豈流俗之情哉顧氣淺能薄夙(闕)

　　之意暑氣煩溽不敢冄造齋館(闕)

　　生之經河潤九里不但小人䝉福也謹上状皇恐皇恐

　　答李材書

　　某頓首啟頃辱恵書勤懇閒居多病人事廢絶遇風日
晴暖從門生兒姪扶杖逍遥林麓水泉之間忽不知日
月之成嵗以是乆不報書専人来又䝉牋記累紙存問

益勤伏承偃息田里侍奉吉慶鄉鄰父兄雞酒日至何
慰如之今嵗黔中霜雪早寒數日来雪欲及摩圍之麓
不肖到黔中三年所未有也不審南充冬候何如此方
舊同僚惟吕東玉在亦逼代矣守倅見不數然意乃鄭
重皆清慎不擾不易得也某杜門終嵗益覺清淨時苦
門生抱經来咨問尚俗氣未除耳範公去巳十月不得
音問比聞為凌雲䟽請或被逼徃徃復来此也竄逐之
餘枯木寒灰未委溝壑無階㑹集惟有馳情千萬進學

畜徳以須陞用使二親身見之

　　答從聖書

　　某再拜比䝉賜教勤懇審治郡威嚴内外斬斬齋閣安
閒頗與僚佐尊酒謝江山之勝何慰如之某自放林壑
之間閒居益有味弟姪到眼前逺者常得安問頗以自
惬恨數舍無縁參候爾於不肖有所聞教之篤之乃所
望於左右謹勒手状(右皆家傳)

　　與邢和叔書二


　　某頓首至親中失公擇莘老二徳人哀念不可忘頃来
意緒嘗憒憒饑飽或不省識也方今人物𦕈然而朝廷
屢失長者可勝歎耶今年来百事慵嬾惟思江湖深𣺌
可以藏拙養愚但事勢有未得者耳公相知察故及此

　　又

　　伯氏梁縣頗安職每得安問也令嗣安勝詩人得在江
山勝處沉痾當脫然去體有新詩數見寄為佳因来乞
韋蘓州集得差厚紙印之幸甚燭下眼澁十字九乖幸

照察(右家藏真蹟)

　　與通判通直書二

　　某啓雅聞豪士之風恨未接欵曲今者放逐顛沛不意
乃有參對之幸寒暄未節不審即日尊候何如伏惟監
理鎮静蠻夏肅然宴居閒安百福所集某行李中有貴
州鹽鋪兵十餘及建始借白直數人勢須以煩使部不
審可得否到城參候更當咨稟

　　某竄逐孤危之迹情實可知邂逅長者監郡幸獲參展

承髙明特逹以塲屋一日之分顧盼存恤恩意甚備使
旅况無瑣瑣之態感服之情未易言也寒㬉不常不審
尊候何如伏惟監理豫暇時能樽酒以對江山代者不
有車音否某䝉資致行李之力巳及貶所人事方匆匆
奉狀不能萬一願珍䕶眠食以須寵禄

　　與幕府書二

　　某竄逐窮鄉惟恐薈蔚之不深不復與人事乃辱賜教
累幅存問勤懇叙示先君疇昔舉送之舊豈勝感念即

日霜寒不審尊候何如幕府省文書當有樽爼之樂末
縁㑹集千萬珍重

　　某頓首方欲遣記問秦瑜所附書信忽奉来誨喜承即
日霜寒王事不至勞勤體力輕安寄恵家庖所作醬極
濟所乏仍承誨諭奉煩鄙事巳措置有緒感刻感刻所
云連蹇仕途實深歎息當路諸公頗求真材實亷之意
計不相遺但棄捐漂没不能致人輕重亦不能率爾作
書逹人惟因行李相見或及人物乃敢開道之耳此意

公所了了也然成就自有時馬鳴而馬應之非智也旦
夕遣囬黄甘者别上狀千萬珍重

　　囬張益老求琴銘書

　　某頓首再拜少同里閈又接懿親科埸中畧同緒言而
從食南北缺然音問不通者十有餘年矣忽奉来教猶
荷存問慰此瞻思承諭游意於塵埃之外得妙手於子
磬之斧斤又辱推許以學古之意欲徧為諸琴品藻誠
願附名於不朽然法不孤起仗景方生此公之所聞也

要須俟他日得一披拂乃可下筆人還匆匆上狀

　　與張道濟帖二

　　某頓首榖旦辱恵顧適有他客不能延款甚愧天氣和
暖伏想體力勝健龍尾研自作墨各一宣筆四漫助文
房之用輕凂輕凂来早令三子就學惟煩訓勵之以嚴
乆之乃不費力古者易子而教之盖欲用威也

　　今日幸隂凉諸生事業皆辦謾携琴至草堂亦佳亦息
焉游焉之義也


　　與胡逸老書九

　　某叩頭頃辱報書甚勤懇来人不取答遂行目前多故
因循至今秋氣差冷不審體力何似雅聞公有山水清
尚獨能尋寂寞文字之樂徒恨憂居日從事於窀穸未
能奉欵語以觀所聞惟有馳情伏冀强學自重謹勒參
候

　　某伏奉手誨審宴居不爽衛生之理體力甚健良慰懐
想今嵗秋暑常多病老態百出殊覺不甚耐也廣夏虛

堂想不知蓬蓽煩溽之味比来何似終日頗復撥棄俗
縁近書册否東坡集偶有兩部輒分其一助藏書承許
中秋後見過拂榻鋤逕奉遲足音也

　　某頃辱車馬来助給事叔父葬事事緒叢脞不能欵曲
淹留賢者於今以為愧霜寒天氣晴明伏想日用安和
比何以為樂頗得新書畫否所留巻軸偶夜宿山堂松
風泉溜擊觸筆意揮寫略徧今遣上二短軸欲寫鄙詩
草盡在怡偲閤夜中不能取可候他日也此絹軸用礬

粘極中節頗令人喜書如所背髙軸幸恵一軸欲寫一
文字與羅漢南老早得来免沒納短巻耳晨起手倦奉
狀草率不宣

　　所問田宗印葢出於史記齊世家子行曰需事之賊也
誰非田宗所不殺子者有如田宗又曰子我盟諸田於陳
宗陳宗猶田宗也胡氏出於舜後胡公滿有陳國者也
用田宗字印義亦叶矣戲虎屏漫作賛如此不知可否
某頓首恵及劉氏樂府亦好書頗助寡聞也建盞政須

比還雲巖理法帖所領老杜詩且留不妨舊日所聞虛
淺比来讀之多解其趣然常以嬾倦不能隨手抄記若
他日得暇當以蘓州本隨處誌記也前欲作黄庭草因
查田吕三十六有一軸絹在案上因一夜草得黄庭殊
有意思近為王良翰携去恨公不一見也良翰又為摹
得韓幹二十餘馬及閻立本十二國圖皆比佳物何時
復能强行来一觀耶公来但同益老諸人喫飯葷素皆
無所費不必以為嫌也


　　某頓首前辱車馬甚勤而賓客冷落饌具單薄政以不
欲作俗禮使賓不暖席耳雖然得君子淹留意亦不甚
滿重煩稱謝何愧如之癰方潰臂作勞輒痛極草草

　　某頓首僕夫囬辱手誨審宴居體力勝健良慰懐想元
明十四日遂行但恐公未即来然巳拂榻奉候矣所喻
寫周興嗣千字於公何所不可然常嫌千字太鄙俚若
欲刻石用髙尺許巻軸草黄庭亦可耳草書大字古無
此法近世惟張長史僧懐素時時作數字耳其餘皆俗

書也公好書如嗜欲要須蟬蛻塵埃之間玩思髙古乃
可以垂世傳後耳方治元明行橐奉狀草草

　　某頓首寒燠不節比来體力何似益老得從容齋館想
少慰大草殊非古古人但作小草爾故有意學草當學
草小字今法帖中有張芝書狀二十許行索靖急就草
數行清絶瘦勁雖王家父子當斂手者也公必欲求善
工刻字當奉為書小草黄庭須得意輒作數行耳今日
欲學草書當求智永千字文五百許字其半王著足成

者此小草乃無俗氣爾餘不足學也

　　某頓首比辱車馬肯淹留良以為慰共飯蓬藋之間藜
藿滿筯又以為愧早来衝冐風寒體力佳否承手誨勤
懇感慰所須諸字若得暇一日之功或無思則數月要
須獲麟於未發前耳天氣昏濁亦增老倦奉答草草

　　某頓首承遂歸心於蟬蛻何慰如之可試看楞嚴圓覺
經反觀自足是何道理既為大丈夫須有大丈夫事有
麽有麽(右皆家傳)


　　與劉晦叔書二

　　某頓首再拜晦叔發運吏部九兄閣下黄州一面而别
情深耿耿鄂渚漢陽乃得相從甚慰十年之意行日馳
至江滸承巳渉大江但望風馳情耳江夏送到所恵教
並得紫蓴糟薑敬佩不忘之意别来未承近問懐仰曷
巳謹附承動静願加珍嗇謹勒手状

　　黄州幸得一面謂可追舟尾得欵語至武口承大斾已
解豈勝悵仰霜冷不審尊候何如過湖不驚恐否子舍

想皆勝健學問皆有日新之功潭府從来號為少事兄
老於世故文法當迎刃理解但以詩酒謝江山耳某至
鄂州遂僦屋寓舍諸亦粗遣去雙井才七程耳方阻瞻
承臨書耿耿謹勒手状伏祈為國自重(右得之其孫伯虎家藏真蹟)

　　與李端叔二

　　别来兩辱書荷恩䘏終始不渝方其與魑魅為羣竊伏
草間不忘歎息所以不作書者徃時奉九書而不報公
猶不愠在棄捐中宜相貸也奉十二月二十四日手誨

不怒而加勤乃知徳人之度乆而愈深也又知不䘏乖
迕在官事事此雅所期左右者更願守心如珠守口如
缾爾某多病早衰百事不堪向䝉恩遂便郡之請冬後
乃差健遂不敢再請宫祠三兩日暫到雙井二月末後
復至荆州乃趨太平前此計尚得脩問得書數幅開闔
累日想見傲睨萬物之容承官暇每從蘓黄門引領欽
歎何時預此清集不肖鬚鬢已白十八九短髮幾不可
㑹聚求田問舍頗有之亦未如意耳小兒娶婦尚未得

孫女子今巳三生矣知命二男三女似有可望者三女
一巳嫁其仲亦咄咄逼人矣元明在萍郷甚安亦有吏
能聲後作䖍州獄官監司亦知渠恪而解事然非在黔
戎時語也老来嬾作文但傳得東坡及少游嶺外文時
一㣲吟清風颯然顧同味者難得耳

　　數日来驟暖瑞香水仙紅梅盛開明忩淨室花氣撩人
似少年時都下夢也但多病之餘嬾作詩耳公此来亦
游戲翰墨間耶或傳陳履常病且死豈有是乎比得荆

州一詩人髙荷極有筆力使之陵厲中州恐不减眺張
但公不識耳方叔安否

　　答俞卞洪範帖

　　所論上黨風俗可病何時不然八風與四威儀動靜未
嘗相離也雖古之元聖大智有能立於八風之外者乎
欲斷此事當付之黨彦進黨在許昌有說話客請見問
說何事曰說韓信即杖之左右問其故黨曰對我說韓
信對韓信亦說我矣即公不聞洗耳而巳


　　答黎暹晦叔書

　　精一之說筆下未能盡試熟思之日用應世務者是精
是麤為一為二便可得之若要作記俟他日從容適有
少人事窘廹又作南方數處書故未暇耳

　　與吕晋父帖三

　　别後忽復春夏哀苦窮窘多病嬰纒日力不自給乆矣
修問即日初暑不審何如伏惟平易之政民有畏罪懐
仁之心訟庭寂然縣齋燕處有以自娱聞代者巳在湖

口解印想必有期遂有相逺之歎臨書增懐

　　比辱車騎臨顧恩意良厚適到家日苦賓客肴具菲薄
不足淹留君子於今愧悚比方掃除巖下草堂日親耡
灌林影水聲可以永日恨公不能来爾雙井四瓶皆今
年極嫩者又玉沙芽一斤以調䕶白芽然此品自佳氣
味但未得過梅香色味皆全爾公著意兹想不可欺也
冬頗暖而雨天氣未佳不審比来何似伏奉牋記累幅
禮數過當雖懐戢勤重然甚悚仄不敢承也比以舟楫

未治淹留意緒殊不佳逺承津遣開濟行李非仁哀孤
苦安能如是欽服髙誼大不可言不肖於公家伯仲有
一日之雅又徳占家復聮𤓰葛徒以未嘗得望履舄故
不能一通記問今者遭罹大故䕶喪葬田舍道出貴部
薾然凶麄無縁參候伏惟豈弟之政田里所安縣齋虚
閒寢饍宜適哀苦癯瘠雪寒手凍上状不如禮伏幸痛
察

　　與鄭彦能帖


　　病中聞苦下痢甚憂甚憂昨日見顔色知向安矣但少
服攻擊之劑調飲食之味日向痊矣赤石脂末二錢半
白麵二兩半切三刀子軟煮調和去清汁食之胡給事
云虛勞人不過兩服即成藏府矣河魚丸用大芎二兩
神麯二两炒為末湯浸蒸餅為丸梧桐子大每服二十
丸薑湯下桃紅丸赤石脂二两細研炮製乾薑末二錢
和匀湯浸蒸餅丸如梧桐子大每服百粒濃粥飲下日
三服可也


　　與崧老書

　　某再拜奉别忽復八年雖於親舊間時聞動静而奔走
南北無縁作記以脩嚮徃惟攀仰不忘爾昨兄弟徃来
貴部皆䝉勞来甚勤乆欲通書道謝而冥頑困於簿領
匆匆至今即日不審何如伏惟邑里安於豈弟犴獄肅
清齋閤時有文酒之樂某竊食於此無以庇民襆被待
蒐除耳未縁參對惟冀自重以須百禄謹奉状

　　與王及之賢良帖


　　某頓首前辱車騎屈臨匆匆未能參候重承書詞稱述
如後進見先進之禮不肖自視歉然實不敢當但愧恐
耳髙文三編䝉不以交淺傾囷賜之恩意甚厚爛然盈
目未能得其味但欽仰爾繡川集計多有本輒乞取藏
之春秋論䇿借留熟觀對客上答不如禮(右家傳)

　　與郭明叔提舉書

　　某再拜頃者使節入城數屈車騎不肖屢造館舍終不
得面如相避然爾後日欲通音記屬親老比来多小不

快人間書尺十常九廢也伏䝉賜教不忘感激感激長
者淹留在外豈獨故人所歎克勤小物以道為凖以聴
浮雲之去来鼓鐘於宮聲聞於外夫忠信孝友之實孰
能揜之(右見石刻)

　　與元陟賛府書三

　　某頓首頃者與圜明欵曲極道足下詞學之美潮音来
詳悉動静殊恨未相識也專人辱書勤懇審王事不至
勞勤左右經史何慰如之某䝉恩東歸方爾暌逺臨書

懐仰千萬珍重十二月十三日

　　彭山風物亦佳否子思在永豐數得相見否其文章學
問意氣骨肉皆當即在䑓閣此青雲之士可以附千里
者也仕宦嘗患無師友如此士在旁近殊不易得也

　　圜明塔銘出於廹猝不能盡其美質顧其大槩不愆其
平生所存耳祭文中具之者銘中更不複出也當路諸
公亦有相知能為引重者乎(右見石刻)

　　與李承之主簿書二


　　某頓首自荆州来省伯氏於仁里聞足下鄉黨之譽甚
美恨未相識也乃辱專使恵書至意傾寫不見鄙外幸
甚幸甚告以從来問學之意知足下不汩於流俗求配
於古人士之不自重乆矣觀足下所見教者能充其言
豈易得也至於推與不肖在先逹君子之列則不敢當
見彈而求鴞炙似足下之過也夏氣暄濁比来日用何
如聞醴陵巖邑民頗囂訟佐邑想亦少暇日同僚為誰
臭味相投否一舍相望無階脩敬謹奉手状


　　某頓首恵賜新作一編撥忙三四讀之務當求是論議
有餘佳作也與足下無一日之雅而辱不愛珠玉傾囷
倒廩以畀之知足下好學絶人逺甚矣士嘗苦貧故從
仕之日早又不得明師畏友琢磨成就之故暖姝以一
得為足而不免於宋榮子之笑也觀足下學問之氣不
倦也故相為言之耳舍弟仲堪尉衡山輒有一書幸指
揮寓遞逹之

　　與李少文書


　　某辱書勤重知六縣君及諸妹安勝為慰四哥徃親迎
必每得安書也吾姪性資開爽他日必不居人後惟强
學自重讀論語孟子取其切於人事者求諸已躬改過
遷善勿令小過在已則善矣適得報當除名竄宜州故
急作書遣此僕還極草草千萬自珍自愛

　　與趙都監帖二

　　示喻糞除四衢甚蠲潔料才者必爾漫及之爾想比来
亦嚴火禁處處瀦水以應星變示脩人事敬畏之意前

欲作界方亦不必桄榔但得檮木之類亦可有木工所
用桄榔曲尺求一枚此裁紙之佳器也

　　伏暑稍易堪夜中清冷美睡想殊得所但當深思寳䕶
玉體立功名爾所寄尺六觀音紙欲書樂府似大不韻
如此樂府巻子須鎮殿將軍與大夫娘對引角盆髙掲
萬年歡乃相當也一噱漫書一巻大字去来陽茶磑窮
日可得二兩許未能足得瓶子且寄兩小囊可碾羅畢
更熟碾數百㸃自浮花泛乳可喜也須佳紙當奉寄宜

州紙只是包裹材器耳彼易得藿香草豆蔻否所須通
俗樂府得暇當用小牋作一巻子去(右皆家傳)

　　與分寧蕭宰書五

　　某再拜前日得以挹子瞻拜下風所得過於所聞實自
開慰時徃来屈旌斾賓餞實自不遑春氣暄暖不審尊
候何如細民不能不辨爭伏惟刃迎縷解終日無事欲
作城中二三書輒煩借一小吏能寫牋啓者一日即遣
囬矣鄙事溷髙明悚惕


　　伏想政成民信邑廷事益清簡時有文酒之樂以謝江
山清公棄黄龍而去事勢當爾盖妙道非悠悠者所知
而病廢之聲巳滿江西黄龍甘餌欲者甚衆耳新公復
還雲巖道衆當雍雍肅肅亦助道化不淺也非髙明忠
信不能成此法縁欽歎欽歎雙井弟姪雖每丁寧不知
能不以事溷庭下否每深悚惕也張損郭西水磑聞得
頥指減柴簰之害感悚感悚

　　自頃聞盛徳之聲而願見既獲承緒餘淹觀風度更得

懐仁抱義之實恨參對之晚也薄於事緒草草上道又
承營從渡江将之顧鄙薄何以承此勤重實深悚惕至
龍潭遇大雨遂宿法昌山未能作牋記乃奉手誨存問
恩意甚厚感感激激雨意未解不審尊候何如謹奉手
狀

　　今旦重屈軒蓋未獲造館下悚惕悚惕即辰伏惟起居
萬福茶一缶才可飲五七客乃今年雙井蒸芽第一其
為物薄可比沼沚之毛蕰藻之菜當不以邑子有獻為

嫌也

　　昨承再請新公住雲巖復留清公西堂坐夏此二公衲
僧之命脉今江湖淮浙莫居二禪之右者公開此法縁
所謂不煩䋲削而自合者也現前無量皆宗於此徹底
惟空雖復徹底惟空大用繁興無不重規疊矩此是本
有不從人得雖待心華發明又須得明眼人為證所謂
不得春風花不開者也不審頗延二道人鑽研此事否
古人所謂惟此一事實其餘可不學而能之也兠率照

公誠如所諭形固可使如槁木心固可使如死灰者也
(右見真蹟)

　　荅王子厚書四

　　某再拜前辱書勤懇衰病老嬾乆不脩問惟是懐仰何
日不勤閏餘涉冬天氣小冷比来日用何如亦得世外
蕭洒人與之發明此道否古之人不從流俗之波自放
於深山窮谷非為山川之美與不交世事無憂患而巳
盖欲深明已事闗百聖而不愧質鬼神而無疑故於彼

有所不願耳承山齋頗有書籍時亦挹其義味耶石恪
畫妙絶亦不敢取但欲徧觀公家所藏耳須至樂豹隠
二榜匆匆書不能工謾徃石洞忽告行奉書草草千萬
珍重

　　辱書勤懇審秋来益得意於江山日用清勝何慰如之
寄惠峩嵋笋及梅棗等荷不倦之意然笋以宻封皆敗
可惜也借示石恪畫一軸此天下妙筆也熟觀之動人
神爽也宋純時果染色極似趙昌枝葉乃似過之王友

功夫雖到脫洒處盖不及也然花木之類直得真趙昌
亦不必收本來格不髙耳不審有孫大古佛像鬼神及
湖灘鷺鷥軰否有之俱欲借觀也所寄歐陽文忠雙井
詩詞意未當雙井之價或恐非文忠所作今分上去年
雙井可精洗石磑曬乾頻轉少下茶臼如飛羅麵乃善
煮湯烹試之然後知此詩未稱雙井風味耳未卜面㑹
惟希珍重謹勒手状

　　所寄巻軸老人下筆不喜循界道巻終又寫不盡輒以

一紙續之但如此亦自不凡耳二頌語拙意陋謾枉仰
髙之意雙井法當以蘆布作巾裹厚垍盞一隻置茶其
中每用手頓之盡篩去白毛並簡去茶子乃磑之則茶
色味皆勝也㸃時淨濯瓶注甘冷泉熟火煮盤㶸盞令
熱湯才沸即㸃草茶劣不比建溪須用熟沸湯也徃嘗
作建溪茶曲不審見之否或未見後當寄也

　　伏承易名以避處冲甚善然寛字亦未甚好輒欲易貴
名為樸可否既與子厚字合又王樸周世宗朝名相其

心術治行超然出一時人中心常竊慕之也(右皆家傳)
















　　山谷别集巻十三

