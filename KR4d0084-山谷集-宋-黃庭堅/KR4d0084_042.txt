







　　欽定四庫全書

　　山谷外集巻十二

　　宋　黄庭堅　撰

　　古詩

　　賦陳季張北軒杏花(得酒字)

　　青春不揀勢薄厚春到人家盡花柳杏園主人殊未來
豈謂一枝先入手天晴日暖籠紫煙鏡裏紅粧猶帶酒
江梅巳盡桃李遲此時此花即吾友欄邊漸雨(一作滿)枝

上空歎息躊躇為之久榮衰何異人一生少壯蹔時成
老醜狂癡未解惜光隂不飲十人常八九豈如大醉升
糟丘太古乾坤隨處有更當種子如董仙摶米誰能問
升斗(董奉事見葛洪神仙傳)

　　送蒲元禮南歸

　　元禮佳少年俊氣欲無敵文章詩最豪溟漲助筆力三
年葉公城於我固多益恨無荆鷄材使君有羽翼此行
省親闈綵服耀春色從容文字間固未曠子職蘄春向

鄂渚曽不三四驛吾師李武昌金聲而玉徳誠能勇一
往所進豈寸尺江南後生秀居多門下客願君從之遊
琢磨就圭璧斗酒清夜蘭缺月挂屋壁雞鳴馬就轡少
别安足惜人生共一世誰能無行役

　　即席

　　落葉不勝掃月明樹隂踈親鄰二三子樽酒相與俱霜
栗剥寒橐晚菘煑青蔬解官方就門敦薄無簡書純益
氣蕭蕭未羈天馬駒元禮喜作詩豪氣小未除大薛知

力學日來反三隅小薛受善言如以柳貫魚天民嘗逸
駕近稍就橛株知命雖畸人清談頗有餘阿盧快犢子
規矩尚小殊不材於用少我則澗底樗㑹合只偶然等
閒異秦呉人生一世間何異樂出虛過耳莫省領披懷
使恢踈買網尚可鱠倒壺更遣沽不當愛一醉倒倩路
人扶

　　贈李彦深

　　瓊枝雖療渴萱草忘人憂李君氣蕭蕭翠竹搖清秋歩

竹來過門日色在簾鈎開雲覩白雉臨水對虛舟言少
常造極色夷似無求醉尉㕔索寞寒泉沃茶甌四坐愁
水厄井缾猶屡投斮錫碎玉札間薦當衆羞㣲物不足
貴且延君少留行役阻相見心如斾悠悠春魚出清涔
社酒欲勝篘時來得晤語呼客盡更籌

　　再和荅張仲謀陳純益兄弟

　　渡江羇宦㐮江北紅塵染盡春衫色春畬輟耕草苒苒
瘦妻病餘廢組織官倉得粟何嘗飽清夜飢腸吟唧唧

西風吹夢到故鄉千里關山雲水白可憐奪却田園樂
何異萬金輸一擲亂轍曽無長者車經年不造先生席
張侯少年二陳俊傾盖能如舊相識凉秋夏日数來過
要與六經生羽翼貧家雖無樽酒懽小徑曽鉏待三益
劇談莫問井欄干坐須山月吐半璧

　　飲城南即事

　　隂隂花柳一百五吹空白綿亂紅雨已看燕子飛入簾
未有黄鸎學人語鬭雞走狗輕薄兒衣裾相鮮氣相許

半是墦間醉飽人還家驕色羞婦女顧侯邀客出城南
曉蹋天街巳塵土春風遊絲人到狂何况客醉日卓午
著作文章名譽早不愧漢庭御史祖元城茂宰民父母
境不飛蝗河渡虎何侯家世看豐碑墨摹萬巻心奇古
潁隂從事江左賢八詠樓髙風月苦劉郎曽眠武陵源
好在桃花迷處所鄙夫漫有腹便便懶書欲眠誰比數
一笑相懽自難得看朱成碧更起舞任他小兒拍手笑
挿花走馬及嚴鼓顧侯三酌似巳多明日花飛奈老何


　　宣九家賦雪

　　都城窮臘月半破晚來雪雲應朝課虛簷稍聞飄瓦聲
六花連空若推墮翩翩恐逐歌吹來皎皎不受塵泥涴
試尋髙處望雙闕佳氣蔥蔥寒貼妥遥知萬馬駕紫宸
把燭大街聽宫鏁吾人豈解占豐年但喜酒樽宜附火
石鼎香浮北焙茶洪爐殻爆宣城果陸珍海異厭下筯
别索百種煩烹和僕奴睥睨費呼叱主人愛客無不可
憑向江舩問子猷山隂夜醉何如我北鄰長吉最能詩

怯寒正想重裘坐故遣長須屡送來猶得王孫嘲飯顆

　　和舍弟中秋月

　　髙秋搖落四十五清都早霜凋桂叢纎塵不隔四維浄
寒光獨照萬象中少年氣與節物競詩豪酒聖難争鋒
桓伊老驥思千里尚能三弄當清風廣文陋儒嬾於事
浩歌不眠倚梧桐百憂生火作内熱何時心與此月同
後生晚出不勉學從漢至今無揚雄天馬權奇大宛種
吾家阿熊風骨聳言詩已出靈運前行身未聞孟軻勇

明窻文字不取讀蜘蛛結網塵堆壅少壯幾時夏已秋
待而成人吾木拱憐汝起予秋月篇我衰安得筆如椽
但使樽中常有酒不辭坐上更無氈把詩問字為汝説
便當侯家歌舞筵

　　和世弼中秋月詠懷

　　一年中秋最明月也照貧家門户來清光適從人意滿
壺觴政為詩社開秋空髙明萬物静此時乃見天地性
廣文官舍非吏曹况得数子發嘉興千古風流有詩在

百憂坐忘知酒聖露華侵衣寒耿耿絶勝永夏處深甑
人生此歡良獨難夜如何其看斗柄王甥俊氣横九州
樽前為予商聲謳松煙灑落成珠玉溪藤巻舒爛銀鈎
北門樓櫓地險壯金堤濁河天上流離宫殿閣礙飛鳥
覇業池臺連秃鶖當日西園湛清夜冠盖追隨皆貴㳺
使臣詞句髙突兀慷慨悲壯如曹劉我於人間觸事懶
身世江湖一白鷗空餘詩酒興不淺尚能呻吟臥糟丘
偶然青衫五斗來奪去黄柑千戸侯永懐丹楓樹㣲脫

洞庭瀟湘晚風休晴波上下掛明鏡棹歌放船空際浮
不須乞靈向沈謝清興自與耳目謀江山於人端有助
君不見至今宋玉傳悲秋期君異時明月夜把酒岳陽
黄鶴樓

　　次韻荅常甫世弼二君不利秋官鬱鬱初不平故
予詩多及君子處得失事

　　鵬翼將圖南垂天上扶搖飛飛尋常間深樹乗風蜩大
觀與小智從事不同條揚雄老執㦸金張珥漢貂松栢

有本心楊柳望秋凋久矣結舌瘖狂言始今朝崔王兩
驥子神俊萬里超驚人吐嘉句拔俗振髙標頻來草𤣥
宅共語清入寥處巳願如舜致君敢不堯回觀勢利埸
内熱作驚潮趨時愧才全傲世迺士驕二生浪許可彈
炙則求鴞圍棊飯後約煨栗夜深邀爾來𢾗到門玉趾
不憚遙相期淡薄處行樂亦云聊甘泉沸午鼎茗椀方
屡澆昏鴉相送歸風枝撼調調男兒強飲食九鼎等一
瓢富貴但蹔熱名聲適為妖世事寒暑耳四時旋斗杓

勿學懷沙賦離魂不可招

　　送魏君俞知宿遷

　　魏侯得名能治劇江湖作吏聲籍籍人言才似鉅鹿公
詔書擢守二千石前日見賢後得罪艾封霑襟復自悔
牛刀割雞不作難看公來上宿遷最

　　秋懷二首

　　秋隂細細壓茅堂蚙蟲啾啾昨夜凉雨開芭蕉新間舊
風撼篔簹宫應商砧聲巳急不可緩簷景既短難為長

狐裘斷縫棄墻角豈念晏嵗多繁霜

　　茅堂索索秋風發行遶空庭紫苔滑蛙號池上晩來雨
鵲轉南枝夜深月翻手覆手不可期一死一生交道絶
湖水無端浸白雲故人書斷孤鴻沒

　　和李文伯暑時五首

　　扇

　　團扇如明月動搖微風興屏去坐上熱祛逐盤中蠅有
用荷提挈無心分愛憎炎炎雖可貴棄置奈寒冰


　　麈尾

　　麈髦副白玉揮弄柔毶毶不獨效擊拂與君為指南諸
生臨廣坐辯口劇春蠺此物為解紛吾常見不談

　　石枕

　　沉埋寒泉骨成器世乃重賢於曲肱樂輾轉不傾動六
月塵埃間頭為慘慘痛一臥洗煩勞華胥直通夢

　　蘄簟

　　吾家笛竹簟舊物最所惜當年楚山秋林下千金得寒

光不染著夐與塵況隔落日照江波依稀比顔色

　　葛㡡

　　飛蚊逺牀帷來傍青燈集㣲凉忽透隙如帶驚靁入念
彼無㡡者中夜何嘆及天下同安眠西風向秋急

　　送錢一泉卿

　　錢君佳少年濯濯春月柳開談屡邀人落筆若揮帚鳬
鴈菰蒲中英材頗時有同聲傾夙期異性接婚友冷官
國北門㑹面始八九時時過薄飯卯坐常至酉今日得

休沐方醺歩兵酒聞子車馬南欲餞輒掣肘温風媚行
色緑浄無塵垢魚軒迎少婦能獻二親夀到家春巳融
柔條可結紐蔆藻蔓平湖釣船先入手南鴈正北來蚤
寄詩千首

　　觀道二篇

　　聖人用仁心惻傷路傍兒虎狼䑛吻血自哺胄與妃同
在天地間六鑿相識知父母臨萬物大道甚坦夷百年
脩不善一日許知非虎狼有悛心還與聖人齊


　　亷藺向千載凛凛若生者曹李雖無恙如沉九泉下短
長略百年共是過隙馬事來磨其鋒意氣要傾瀉風雲
滅須臾草木但春夏唯此一物靈不可藉外假譽髦天
下才西伯本心化君無誚斯文可以觀大雅

　　送朱貺中允宰宋城

　　鄴王臺邊春一空但有雪飛楊柳風我從南陽解歸橐
重簾複幕坐學宫酒材苦責公醸薄欲經醉鄉無路通
柰何當此意緒惡僚友决去如飛鴻朱侯官居鄴城下

不脫轡銜秣征馬緑槐隂隂門對街唯我知君少閒暇
新從天上拜書囬去効割鷄宋之野宋城萬家有和氣
明府豈弟心傾寫愧君乞言極忠厚安得瓊瑶贈盈把
古來為縣有盛名不過墾田歸桑柘欲蘇濁水赬尾魚
舞文吏胥無假借朝廷本意在治安外論不然可驚唶
豈如規摹跨三代首聴官師困鰥寡期㑹簿書可半功
區别枉直敎刑中杜光作刑至載割及民無辜受笞罵
權衡此心坐堂奥草木遂生蟲蟻化朱侯明日君定行

行李觸熱時已夏我官雀鼠盜太倉欲去猶須畢婚嫁
幾時可上君政成即買扁舟極東下

　　送醇父歸蔡

　　北風飄飄天作惡枯林已無葉可落寒溪濺濺聲迫人
嵗聿云莫慘不樂此時陳子迺棄我歸將索綯亟乘屋
吾室尚潭潭留君欲晤談掉頭去不顧明發解征驂君
來久相從知我無所堪好學勇如虎讀書青出藍有疑
必考擊無奥不窮探愧無洪鐘響十不答二三慨予方

食貧予腹豈屢厭藜羮稀糝芼寒葅薄醯鹽雖欲苦留
君俎豆無加添從來婚友間恩義亦云兼草枯方兀兀
麥秀待漸漸緑髪佳少年回首垂白髯進徳失盛時時
寧為人淹經綸自封植豈不如春蠺此行决矣戒童㒒
歸傍南陔采蘭菊旅牀夜夜悲蛩螿行色村中異風俗
青燈白酒留故人莫愛一醉至曉角

　　次韻七兄青陽驛西阻水見寄

　　挽船逆牽九牛尾寸歩闗梁論萬里淮山終日只對面

與舩低昻如角抵水工爬涉未曽去逺者盈尋近盈咫
長堤夜射千丈潭疾雷不及先掩耳吾人猶困坎井泥
何算鮭鰕著塵滓我家詩翁坐長歌險阻艱難實經履
稍尋牛豕畦疃行始得村落魚菜市風榆雨柳愁殺人
日西月東若流水忽然槌鼓催發船入門歡甚折屐齒
道逢耦耕試借問徃徃見謂知津矣十年奔走營曉炊
家居煗席能得幾此行幹蠱維叔父攻苦食辛等醇醴
官筒之詩鄴城下孝友懇惻見表裏強哦竹間惜寡和

如以罷兵取堅壘何當車馬城南來夀親一尊開宴喜

　　酌别世弼

　　王郎婚友平生期學問文章過吾黨一見懸知白璧奇
三年未負青雲賞蘇秦六印自多金陶朱再相宜蔵鏹
貧賤相知乃為貴功名所在何須枉鄴王城下倒清樽
子雲書中羃蛛網樽前惜别語萬千門外催發人三兩
自從相見開青眼無處㑹面如天上傾壺倒榼駐車馬
豈但呼燈照甖旊平生相從忘嵗月手足割裂誠迷惘

譬如旁人看疥癩未易能去膚髪痒但願自思恩愛間
勿以眼前劇愁想

　　庭誨惠鉅硯

　　郭君大硯如南溟化我霜毫作鵬翼安得剡藤三千尺
書九萬字無渴墨

　　叔誨宿邀湖上之逰以故不果往

　　芰荷採盡荇田田湖光價當酒十千主人邀客殊未來
西風枕簟廢書眠睡罷書窻翻墨汁龍蛇起陸雲雨濕

晩筵紅袖勸傾盃公榮坐逺酌不及章臺柳色未知秋
折與行人鞭紫騮金城手種亦如此今日搖落令人愁
雙飛鴛鴦一朝隻舂鋤欲匹畏白鷗風標公子誠自多
波浄月明如鵾何

　　次韻子真㑹靈源廟下池亭

　　繫馬著堤柳置酒臨魏城人賢心故樂地曠眼為明十
年風煙散邂逅集此亭悲歡更世故談話及平生折腰
督郵前勉強不見情世味曽淡薄(闕)　留粹精晴雲有

髙意闊水無湍聲誰言王安豐定識阮東平

　　幾復讀莊子戲贈

　　蜩化搶榆枋鵬化摶扶搖大椿萬歳夀糞英不重朝有
待於無待定非各逍遙譬如宿舂糧所詣豈得遼漆園
槁項翁聞風獨參寥物情本不齊顯者桀與堯烈風號
萬竅雜然吹籟簫聲隨器形異安可一律調何當用吾
私總領使同條惜哉向郭誤斯文晩未昭胡不棄影事
直以神理超木資不才生鴈得不才死投身死生中未

可優劣比深蔵無所用一寓不得巳逍遙同我誰嵗暮
於吾子

　　次韻坦夫見惠長句

　　温風撩人隨處去欲如羶羊蟻旋慕落英馬前髙下飛
牽挽(一作引挽)忽與樽酒遇令行如水萬夫長傾葢不减平
生故素衣成緇面黧黒笑說塵沙工㸃汙王事賢勞尚
有詩自巻溪藤染霜兎桃李清隂坐未移走送雄篇疲
健歩張侯先不露文章十年深深豹蔵霧歘來聴訟小

棠隂千里鳴弦舞韶頀我名最落諸人後頓使漂山由
衆喣伐木丁丁愧友聲食苹呦呦懷野聚谷陽舊壘一
片春勤我引領西南傃遙知紅紫能亂眼錦衾作夢髙
唐賦簡書留拘四十里夢魂明明識歸路公才富比滄
海宫明珠珊瑚凢幾庫惠連原上麥纎纎(予早與仲和游仲和才髙
秀)夢公猶得春草句明朝折柳作馬箠想見杯盤咄嗟
具風光暫來不供翫大似横塘過飛鶩甕面浮蛆暖更
多氣味煩公卒調護樹頭樹底勸提壺南岡北岡敎脫

袴春衣可著愜醉眠急觴催傳莫論𢾗

　　奉和慎思寺丞太康傳舍相逢并寄扶溝程太丞
尉氏孫著作二十韻

　　扶亭大夫伯淳父平生執鞭所欣慕蚤年學問多東南
形阻江山想神遇阮籍臺邊有一人愛歎非為婚姻故
民言令君明且清玉壺寒冰不受汚我從王事驅傳馬
落日東走駭麏兎問知鄰境欲過之簡書有程嚴寸歩
胷懷作惡無處說天氣昏昏月含霧故人如從空中落

逼耳好鳥鳴韶頀野桃窈窕風剪拂官柳低昻春燠昫
政由人好景亦好燒燭讀書笑言聚同懐兩賢孤此樂
無物可寫心傾傃鄧侯詩成錦繡段浣花屑玉邀我賦
今年病起踈酒盃醉鄉荆棘歸無路詩窮浄欲四壁立
柰何可當杜武庫不似灞橋風雪中半臂騎驢得佳句
濟時之材吾豈敢樗櫟初無廊廟具上車不落強顔耳
伏食官倉等雞鶩只欲苦留公把酒都畿千里勤督護
及得歸時糓雨餘已剪輕衣換袍袴春色衰從一片飛

况迺紛紛不知𢾗

　　次韻晉之五丈賞壓沙寺梨花

　　沙頭十日春當日誰手種風飄香未改雪壓枝自重看
花思食實知味少人共霜降百工休把酒約寛縱

　　答王道濟寺丞觀許道寧山水圖

　　往逢醉許在長安蠻溪大硯磨松煙忽呼絹素翻硯水
久不下筆或經年一日踏門撼門鈕巾帽欹斜猶索酒
舉杯意氣欲翻盆倒臥虛樽將八九醉拈枯筆墨淋浪

勢若山崩不停手𢾗尺江山萬里遙滿堂風物冷蕭蕭
山僧歸寺童子後漁伯欲渡行人招先君笑指溪上宅
鸕鷀白鷺如相識許生再拜謝不能迺是天機非筆力
自陳精力初未衰八幅生絹作四時蚤師李成最得意
什襲自蔵人巳知貴人取去棄墻角流落幾姓知今誰
大梁畫肆閱水墨四圖宛然當物色自言早過許史門
常賣一聲儻然得雨雪涔涔滿寺庭四圖冷落譲丹青
往來睥睨誰比𢾗十萬酬之觀者驚客還次第閱春夏

坐見嵗序寒峥嶸王丞來觀嘆唧唧亦如我昔初見日
新詩雌黄多得實信知君家有摩詰我持此圖二十年
眼見緑髪皆華顛許生縮手入黄泉衆史弄筆摩青天
君家枯松出老翟頗似破屏有骨骼一時所棄願愛惜
不誣方將有人識

　　觀王熈叔唐本草書歌

　　少時草聖學鍾王意氣欲齊韋與張家蔵古本數十百
千竒萬恠常搜索今得君家一巻書始覺辛勤總無益

移燈近前拭眼看精神髙秀非人力北風古樹折巔崖
蒼烟寒藤掛絶壁逸氣峥嶸馳萬馬隻字千金不當價
想初槃礴落筆時毫端已與心機化主人知是希世竒
但見姓氏無標題自非髙閒懷素不能此何必更辨當
是誰

　　擬古雜言

　　鴈鴈隨春風過鄉縣烟雨昏行不亂同安樂共憂患雲
重重不相見日昳晡下平湖十十五五依黄蘆得粒不

啄鳴相呼新婦見鴈懷征夫上堂曳裙裾四拜啓阿姑
(一作下堂勞苦鴈上堂問阿姑)人言鴈寄書審能寄書無阿姑語新婦
古來無此事今安得此語新婦祝鴈好自去勿學水中
戀涔魚寄汝尺素上有書塞北春寒用當𥜗寄書與阿
誰我家蘇校尉海上牧羊兒為言妾能事君母勿負漢
恩作降虜

　　古豪俠行贈魏鄰幾

　　翩翩魏公子恐是信陵君髙義動衰俗孤標對層雲風

吹棠棣花一枝落夷門俯仰少顔色蕭蕭煙景昏巳朽
朱亥骨侯嬴無子孫衆中氣軒昻把臂輸肺肝沃之紅
鸚鵡載以烏賀蘭門前馬嘶急我弟忽扣闗謂言空中
落逆旅有仁人老母一解顔萬金難報恩琅玕迺未贈
交好如弟昆

　　拘士笑大方

　　拘士笑大方俗吏縳文律當其擅私智轍覆千里失鳥
飛與魚潜明哲善因物欣然領斯㑹千百無十一蒯緱

裝太阿付騶斬芻秣風雨晦㝠時中夜鳴不歇張公下
世久安得歎埋沒齊王好吹竽楚客善鼔瑟衛婦新上
車戒御無笞服教母滅竈火徙薪始入室三言至丁寧
於理葢巳宻主人皆笑之迺在未適節莊生亦有言外
物不可必無地與揮斤悄然思郢質

　　擬古樂府長相思寄黄幾復

　　江南江北春水長中有一人遙相望字曰金蘭服衆芳
妙歌揚聲傾滿堂滿堂動色不入耳四海知音能有幾

惟予與汝交莫逆心期迺間千萬里欲慿緑水之雙魚
為寄腹中之素書溪回嶼轉恐失路夜半不眠起躊躇

　　古樂府白紵四時歌

　　桃李欲開(一作在時)風雨多籠絃束管柰春何(一作闗鏁管絃絶經過)
風休雨静花滿地(一作落花著地深一尺)時節去我如驚波(一作安用
風日更妍和)少年志願(一作燕燕作巢)不成就日月星辰役昏晝(一作
故年主人且恩舊)俟河之清未有期(一作及河之清八月來)斗酒聊為社
公夀


　　日晴桑葉(一作柔桑日長)緑宛宛春蠺忽忽都成繭繰車宛轉
頭緒多相思如此心亂何少年志願(一作燕燕作巢)不成就故
年主人且恩舊及河之清八月來斗酒聊為社公夀

　　絡緯驚秋鳴(一作草根風裏蟲)唧唧美人停(一作張)燈中夜(一作夜半)
織囘文中有白頭吟人生難得相知心少年志願(一作燕燕
作巢)不成就故年主人且恩舊及河之清八月來斗酒聊
為社公夀

　　北風降霜松栢彫(一作休)天形慘澹(一作濯癭)光景銷(一作愁)山

河夜半失故處(一作冰底長河日夜流)何地蔵舟無動搖(一作美人贈我
狐白裘)少年志願(一作燕燕作巢)不成就故年主人且恩舊及河
之清八月來斗酒聊為社公夀

　　韓信(為黄幾復作)

　　韓生髙材跨一世劉項存亡飜手耳終然不忍負沛公
頗似從容得天意成臯日夜望救兵取齊自重身巳(闕)
躡足封王能早寤豈恨淮隂食千戸雖知天下有所歸
獨憐身與噲等齊蒯通狂說不足撼陳豨孺子胡能為

予嘗貰酒淮隂市韓信廟前木十圍千年事與浮雲去
想見留侯决是非丈夫出身佐明主用舍行蔵可自知
功名邂逅軒天地萬事當觀失意時

　　淮隂侯

　　韓生沈鷙非悍勇笑出胯下良自重滕公不斬世未知
蕭相自追王始用成安書生自聖賢左仁右聖兵在咽
萬人背水亦書意獨驅市井收萬全功成廣武坐東向
人言將軍真漢將兎死狗烹姑置之此事巳足千年垂

君不見丞相商君用秦國平生趙良頭雪白

　　顔闔

　　顔闔無事人躬耕自衣食翩翩魯公子要我從事役軺
軒來在門駟馬先拱璧出門應使者隴上不謀國心知
誤將命非敢憚行役使人返錫命戸庭空履跡中隨衞
侯書起作太子客誰能明吾心君子蘧伯玉

　　贈希孝

　　金玉雖滿堂一去誰能守石交千秋期程嬰報杵臼絲

隨丹青染變態非復舊竹杖寒蒼蒼草木黄落後匏從
曲沃來管是汶陽有土性本髙明天材更渾厚革之成
國器實假匠伯手木平非斧斤是事公信否

　　侯元功問講學之意

　　金聲而玉振從本明聖學石師所未講赤子有先覺絲
直則為絃可射可以樂竹笋不成蘆白珪元抱璞匏瓜
不能匏其裔猶為瓝土俗頗暖姝西笑長安樂革無五
聲材終然應宫角木人得郢工鼻端乃可斵


　　戲贈張叔甫集句

　　團扇復團扇因風託方便銜泥巢君屋雙燕令人羨張
公子時相見張公一生江海客文章獻納麒麟殿文采
風流今尚存看君不合長貧賤醉中往往愛逃禪解道
澄江静如練淮南百宗經行處㩦手落日囘髙宴城上
烏尾畢逋塵沙立暝途惟有摩尼珠雲夢澤南州更有
赤鬚胡與君歌一曲長鋏歸來乎出無車食無魚不須
聞此意慘愴幸是元無免破除脫吾帽向君笑有似山

開萬里雲論心何必先同調河之水去悠悠將家就
魚米四海一扁舟頭陁雲外多僧氣直到湖南天盡頭
潭府邑中甚淳古還如何遜在揚州但得長年飽喫飯
苦無官况算來休

　　以右軍書數種贈丘十四

　　丘郎氣如春景晴風暄百果草木生(一作桃李之下蹊自成)眼如
霜鶻齒玉冰擁書環坐愛窻明松花泛硯摹真行字身
蔵頴秀勁清問誰學之果蘭亭我昔頗復喜墨卿銀鈎

蠆尾爛箱籯贈君鋪案黏曲屏小字莫作癡凍蠅樂毅
論勝遺教經大字無過瘞鶴銘官奴作草欺伯英隨人
作計終後人自成一家始逼真卿家小女名阿潜眉目
似翁有精神試留此書他日學往往不減衛夫人

　　李君貺借示其祖西臺學士草聖并書帖一編三
軸以詩還之

　　當時髙蹈翰墨埸(一作籍甚翰墨場)江南李氏洛下楊(一作天下最數
沈與楊)二人歿後數來者(一作去後文在誰)西臺唯有(一作今見)尚書

郎篆科草聖凡幾家奄有漢魏跨兩唐紙摹石鏤見髣
髴曽未得似君家蔵側釐數幅冰不及字體欹傾墨猶
濕明窻棐几開巻看坐客失牀皆起立新春一聲雷未
聞(一作曽未聞雷聲)何得(一作事)龍蛇巳驚蟄仲將伯英無後塵
(一作縱横渾脫若有神)邇來此公下筆親(一作意匠直與真宰親)使之(一作公)
早出見李衛不獨右軍能逼人枯林棲鴉滿僧院(一作書家
每欲焚筆硯)秀句争傳兩京遍(一作詩就争傳兩都遍)文工墨妙九原
荒伊洛氣象今凄凉夜光入手愛不得還君復入古錦

囊此後臨池無筆法時時夢到君書堂

　　三至堂

　　楊公父子孫俱出文昌宫朱轓與别駕同最治民功當
年竹馬兒市上白鬢翁相語府門前郎君有家風築室
俯飛鳥我來嵗仲冬人煙空橘柚梅蘤破榛叢延客煑
茶藥使君語雍容疇昔識二父只今天柱峯故開堂北
門突兀在眼中千秋萬嵗後野人猶致恭借問經始誰
開國華隂公


　　玉照泉(玉照泉與灊山之玉照峯相直舅氏李公擇始坎石因采而名之)

　　仙人持玉照留在灊西峯一往不返顧塵痕廢磨礱想
當光溢匣雲山疊萬重有井冽寒泉照影互相容得名
未覺晚學士古人風持節按九成樂此水一鐘稅車來
井上談笑考百工金瓶煑山腴茗椀不暇攻蘇侯亦静
者䟽鑿濟成功排遣塵滓行石奩清如空能令水源濁
魚鰕來其中生子嵗月多往往隱蛟龍玉照不見影盤
桓蝸螺宫一朝揭源去枯瀆草茸茸


　　延夀寺僧小軒極蕭灑予為名曰林樂取莊生所
謂林樂而無形者并為賦詩

　　積雨靈香潤晩風紅藥翻盥手散經帙烹茶洗睡昏野
僧甚淳古養拙賁丘園風懷交四境蓬藋底百椽山林
臯壤歟可為知音言而我與人樂因之名此軒孟夏嫗
萬物正晝晦郊原隔墻見牛羊定知春笋繁俄頃倒干
戈水攻仰翻盆地中鳴鼓角百萬薄懸門部曲伏牀下
少定未寒暄疾雷將雨電破柱取蛟蚖我初未知爾宴

坐潄靈根諒知岑寂地竟可安元元

　　吉老許惠李北海石室碑以詩促之

　　往時李北海翰墨妙天下石室蒼苔世未知公獨得本
今無價肉字不肥藏兎鋒郎官璧刋佳處同願公倒篋
速持贈免斷銀鈎輸蠧蟲

　　吉老兩和示戲荅

　　欲聘石室碑小詩委庭下頗似山隂寫道經雖與羣鵝
不當價畫沙無地覓錐鋒㸃勘永和書法同人言外論

殊不爾勿持明冰照夏蟲

　　題羅山人覽輝樓

　　鳯皇山人開竹徑樓成溪山深照映眉間鬱鬱似隂功
壺中有丸續人命勸公洗竹買梧桐鳯何時來駕歸鴻
思齋太任政勤苦來聴天子歌南風

　　古風寄周元翁三言

　　周元翁古人風讀書苦作字工允有徳自琢礱觀古人
怨慧聰眼欲盲耳欲聾黄落後期君同


　　西禪聴戴道士彈琴

　　靈宮蒼煙䕃老栢風吹霜空月生魄羣烏得巢寒夜静
市井收聲虚室白少年抱琴為予來乃是天台桃源未
歸客危冠匡坐如無傍弄絃鏗鏗燈燭光誰言伯牙絶
絃鍾期死泰山峩峩水湯湯春天百鳥語撩亂風蕩楊
花無畔岸微䨧愁猿抱山木𤣥冬孤鴻度雲漢斧斤丁
丁空谷樵幽泉落澗夜蕭蕭十二峯前巫峽雨七八月
後錢塘潮孝子流離在中野羈臣歸來哭亡社空牀思

婦感蠨蛸暮年遺老依桑柘人言此曲不堪聴我憐酷
解冩人情悲歌浩歎絃欲斷翻作恬淡雍容聲五絃横
坐嵓廊静薫風南天厚民性人言帝力何有哉鳯凰麒
麟舞虞詠我思五代如探湯真人指揮定四方昭陵仁
心及蟲蟻百蠻九譯覘天光極知功髙樂未稱誰能持
此獻樂正賤臣踈逺安敢言且欲空江寒灘静漁艇幽
人知我心悠哉更作嚴陵在釣臺吾知之矣師且止安
得長竿入手來


　　題安石榴雙葉

　　紅榴雙葉元自雙誰能一朝使渠隻如何陳張刎頸交
借兵相亡不餘力有情著物指死争誰能有形而無情

　　絶句

　　春風一曲花十八拚得百醉玉東西露葉煙叢見紅藥
猶似舞餘和汗啼

　　題䖍州東禪圎照師新作御書閣

　　城東寶坊金翠重道人修惠翦蒿蓬一瓶一鉢三十年

瓊榱碧瓦上秋空稻田磨衲擁黄髪更築書閣諸天中
三后在天遺聖墨百神受職扶琳宫文思帝澤餘温潤
雨露下國常年豊章川貢川結襟帶梅嶺桂嶺來朝宗
參旗斗柄略欄楯清坐耳聞河漢風道人飽參口掛壁
頗喜作詩如巳公家風秀句刻琬琰邀我落筆何能工
安得雄文壓勝境九原喚起杜陵翁

　　送權郡孫承議歸宜春

　　宜春别駕鄉丈人來假廬陵二千石虚舟無事鷗與遊

良賈深蔵客争席諸公鞭朴立威名公獨愛民如父兄
諸公馭吏如束濕公使人人得盡情人情居官若郵傳
假守攝丞尤自便憂念公家眉不開誰能勤民廢寢膳
贈行欲借筆如椽公不肯留鼓催船歸到宜春問春事
斑斑笋竿蕨破拳廖侯為邦用詩禮府中無事多燕喜
看公談笑面生春更為鄉園蓺桃李

　　戲題

　　平生性拙觸事真醉裏笑談多忤人安得眼前只有清

風與明月美酒百船酬一春

　　戊午夜宿寶石寺視寶石戲題

　　石形臥蒼牛奰贔古松隂松風與溪月相守歴古今初
無廊廟姿又不能礎碪呈文謝珉光撫質愧球琳金馬
與碧雞光景動照臨圯橋授書老陳倉雊時禽是皆為
國器不爾事陸沉浮雲有儻來得名豈其心諒如曲轅
社長免斧斤尋智士貽美諡自珍非世琛不材以為幸
吾與石同音


　　戲題承天寺法堂前栢

　　樹底滿團禪老家髙僧倚坐日西斜有人試問西来事
無處安排玉如意方者風幡動不問不道風幡境亦空
開口巳非無問處髙僧不語人歸去

　　陳吉老縣丞同知命弟游青原謁思禪師予以簿
領不得徃二公雨乆不歸戲作百家衣一首二十
韻招之(生日百家衣命小兒女婦也)

　　天髙萬物肅虛寂在川岑肅此塵外軫隨山上嶇嶔列

宿正㕘差凝霜露衣襟驚鳥縱横去孤猿擁條吟不覩
白日景惟覩松栢隂南州實炎徳肴羞香森沈芳草亦
未老黄花如散金中有㝠寂士上有嘉樹林遺掛猶在
壁靡靡遂至今阿閣三重階曠望何髙深能使髙興盡
山水有清音所在可遊盤春醖時獻斟𤣥雲拖朱閣小
雨遂成霖挾纊如懐冰夕息憶重衾瞽夫違盛觀何用
慰我心孤燈曖幽幔願言思所欽良游常蹉跎賤與老
相尋佳人殊未來忽忘逝景侵南榮戒其多離思故難

任明月難暗投聊欲投吾簮

　　同吉老飲清平戲作集句(即普覺)

　　飛盖相追隨攜手共行樂我有一樽酒聊厚不為薄珍
木欝蒼蒼衆鳥欣有託宻竹使逕迷初篁苞綠籜有渰
興南岑森森散雨足萬物生光輝夕隂曖平陸蠶月觀
時暇振衣聊躑躅沈迷簿領書未嘗廢丘壑王度日清
夷鎮俗在簡約人生非金石親友多零落漆園有傲吏
君平獨寂寞所願從之游逝者如可作


　　效孔文舉贈栁聖功三首(六言)

　　武庫五兵森森名駒萬里駸駸英風爽氣如林讀書鑿
井欲深學道却要無心

　　妙年玉質金相學問日月悠長良賈故要深蔵屈體下
心堂堂灰頭土面輝光

　　王良終日馳驅曹商百乘從車七芧鼓舞羣狙學問聖
處功夫千古與我友俱

　　藥名詩奉送楊十三子問省親清江


　　楊侯濟北使君子幕府從容理文史府中無事吏早休
陟釐秋兔寫銀鈎駝峰桂蠧樽酒緑摴蒲黄昏喚燒燭
天南星移醉不歸愛君清如寒水玉葳蕤韭薺煮餅香
别筵君當歸故鄉諸公為子空青眼天門東邉虛薦章
為言同列當推轂豈有妒婦反専房射工含沙幸人過
水章獨搖能腐腸山風轟轟虎須怒千金之子戒垂堂
夀親頰如木丹色胡麻炊飯玉為漿婆娑石上舞林影
付與一世専雌黄寂寥吾意立奴㑹可忍冬花不盡觴

春隂滿地膚生粟琵琶催醉喧啄木艷歌驚落梁上塵
桃葉桃根斷腸曲髙帆駕天衝水花灣頭東風轉柁牙
飛㢘吹盡别時雨江愁新月夜明沙

　　次韻舍弟喜雨

　　時雨真成大有年斯民溝壑救將然麥根肥潤桑葉大
春壠未鉏蠺未眠奔走風雨連曉色起尋佳句寫由拳
李成六幅驟雨筆掛在東南樓閣前

　　荅何君表感古冢


　　黒頭萬蟲地上仃大鈞鎔冶之化生反復生沒如車軫
直與嵗月為將迎至人獨解諸物攖錬神含嚼太和精
不取造化相經營三天八景遂飛昇何郎少年毛骨清
天機純粹氣坦平子有青簡當刋名應知錬脩未易成
一世危脆無堅凝外慕掩襲真氣零朝花薄暮不能榮
琳宫金書有丹經胡不還魂游黄庭何為臨冢惋枯形
使予丹元童子驚

　　㑹稽竹萌為蘄春傅尉作


　　㑹稽竹箭天下聞青嶺霜笴摇紫雲金作僕姑如鳥翼
壯士持用横三軍邇來埸師無逺慮剪伐柔萌薦菹茹
人間禦武急難才不得生民飽霜露嘉瓜美果無他長
取升俎豆獻壺觴奈何生與此等伍大器小用良可傷
吾聞先王用人力不足有餘無損益碩人俁俁舞公庭
長詠國風三太息

　　還深父同年兄詩巻

　　四體懶不佳百蟲夜相煎呼燈探牀頭忽得故人編一

哦肺渇減再讀頭風痊清切如其人石齒潄潺湲園林
秋郊静桃李春晝姸雍容比興體百物落眼前仍仍愁
時語聽猿三峽船梅黄雨撲地水白鴈横天歎息夜渠
大屋角月上弦把巻著牀頭我知其人賢昨日河間令
横胥不顧錢如臂使十指從我伸與拳淹留落閒處坐
研考二篇更使有閒日歌嘲拾蘭荃何時造化手端為
鑄龍泉

　　次韻荅宗汝為初夏見寄


　　官蛙無時休不知憂復樂天日半規黄冉冉納暮壑鳥
棲松隕花風下竹解籜南箕與北斗磊磊貫纓絡懐我
鄰邦友賢義本不薄箕斗常相望江含霧冥漠忽烹雙
鯉魚中有初夏作詩詞清照眼明月麗珠箔間出句崛
竒芙蕖依緑蒻雄辨簡色空韓盧逐東郭終篇談不二
自脱世纒縛此道乆陸沈喜公勤博約盈籠恵石芝烏
皮剥猿玃野人烹嘉蔬回首葵莧惡勸鹽殊未工追呼
聨纒索聞君欲課最豈有不龜藥我民六萬户過半客

棲箔棘端可沐猴且願觀其削官符晝夜下朝播責暮
穫射利者誰其登隴彎繁弱昨聞數邦貢曲禮賦三錯
恭惟廊廟上獻納及新瘼繡衣城南來免冠謝公怍歸
乘下澤車絶意麒麟閣田園䝉帝力仰以萬夀酢公材
横太阿越砥斂霜鍔智囊無遺漏膽量包空郭行當治
狀聞雄飛上碧落我材甚不長有地愧盤礴平陸非距
心滕薛困公綽看人取卿相妄意亦饞嚼終不作湘纍
憔悴吟杜若一心思傾寫何時叩扃鑰


　　荅周徳夫見寄

　　自我官東南乆無西北書周郎縱横才欬唾落明珠寄
聲相勞苦敦厚不忘初窮山江莽蒼胷次亦寛舒念君
懐白璧故作短褐趨秋官方按劍不與計吏俱驚嗟相
遇晚羨子識嚴徐想當蒐逸民耕釣起海隅鶴翎需啄
飲龜尾自泥塗功名好采來吾白成一呼小人(闕)

　　日月半謝除何時真得歸猿鳥為先驅投身嬰世故葛
蔓恐難圖相思欲寫寄滴盡玉蟾蜍


　　招隠寄李元中

　　吾聞李元中學為古人青出藍眉目之間如太華一段
翠氣連終南我欲從之路阻長朱顔日夜驚波往蒼梧
玉琯生珠網老翁忘味傾心賞眼前記一不識十谷中
白駒閟音響灊山南間卧青牛萬壑松聲不得㳺願君
為阿閣之紫鳯莫作江湖之白鷗

　　送晁道夫叔姪

　　晁氏出西鄂世家多藝文文莊和鼎實尚書亦大門簡

編自襁褓簮笏到仍昆向来映軒冕頗據要路津恩勤
均骨肉四海一堯民無咎晩相見實惟諸晁孫智囊似
内史筆力窺漆園詞林少根蔕斯人今絶倫我為折腰
吏緑綺網蛛塵傾心得僚友燕及脊令原嘉肴味同和
絃誦聲相聞如人逃空虛見似已解顔何况金石交迺
其骨肉親二年吟楓葉忘我木索勤行行不忍别共醉
古栁根樽前猶講學夏夜衆星繁念當侍白髮甘旨共
蘭蓀帆檣灑風雨浪波出蛟黿持(一作侍)親慎(一作偵)行李

強學加飯飱革囊走官郵寄書逺相存阿四去大農六
典與討論君到輦轂下為問平生言儻登鄴王臺多話
歸㕘軍

　　戲贈潘供奉

　　潘郎小時白如玉上學覓歸如杜鵑當年屢過乃翁家
沽酒煮蠏不論錢大梁相逢初不識黄塵漬面催挽船
不如去作萬騎將黒頭日致青雲上

　　次韻惜范生


　　范侯軀幹小實有四海心稍癯疑内熱不怒見勇沈沽
玉市無價汲泉井方深得失有豪末明年斧相尋

　　和冕仲觀試進士

　　人圍廟垣重皷作宫漏曉晨門傳放鑰坌入荒庭杪初
如失木猿稍若安巢鳥黄鑪荅拜辱月淡秋天杳發題
疏疑經按劒或驚矯官曹嚴坐起迾卒禁紛擾儇趨蟻
争丘癡坐鷺窺沼江淮有名翬専場或孤鷕袖手深槃
礴乞靈頗澴繞稚旄半父子相面多中表鴻將鴈行(闕)

牛䑛快犢小墨泓黦寒雲筆尾撼叢篠雕(闕)寄鼻詠攘
略傾耳剽剖蚌得珠難揚沙見金少遺形欹冠屨忘味
棄昫麨雖揮魯陽戈餘勇事未了喧鬨遂一空星河明
木杪




　　山谷外集巻十二

