







　　欽定四庫全書

　　山谷集巻十四

　　宋　黃庭堅　撰

　　贊八十首

　　江氏家藏仁宗皇帝墨蹟贊

　　昭陵仁聖與天同功不刻不雕萬國文明日月照臨無
有隠側一滴之雨澤及萬物簡言易從易言易知皇祖
有訓信如四時雷聲不作天地淵黙遺黎懷仁霣泣翰

墨

　　錢忠懿王畫像贊

　　文武忠懿堂堂如春中有樗里不以示人雷行八區震
驚聽聞提十五州共為帝民送君者自崖而反以安樂
其子孫九萬里則風斯在下眇大物而成仁

　　王元之真贊

　　天賜王公佐我太宗學問文章致于匪躬四方來庭上
稍宴衎公舍瓦石責君堯舜采芝商山以切直去惟是

文章許以獨步白髪還朝泣思軒轅雞犬䑛鼎羣飛上
天真宗好文且大用公太阿出柙公挺其鋒龍怒鱗逆
在廷岌岌萬物並流砥柱中立古之遺直叔向以之嗚
呼王公其尚似之

　　東坡先生真贊三首

　　子瞻堂堂出於峨眉司馬班揚(一作嚴揚)金馬(一作金門)石渠閱
士如牆上前論事釋之馮唐言語以為階而投諸雲夢
之黃東坡之酒赤壁之笛嬉笑怒罵皆成文章解覊而

歸紫微玉堂子瞻之德未變於初爾而名之曰元祐之
黨放之珠厓儋耳方其金馬石渠不自知其東坡赤壁
也及其東坡赤壁不自意其紫微玉堂也及其紫微玉
堂不自知其珠厓儋耳也九州四海知有東坡東坡歸
矣民笑且歌(一本有義形于色為國山河)一日不朝其間容戈至其
一丘一壑則無如此道人何

　　岌岌堂堂如山如河其愛之也引之上西掖鑾坡是亦
一東坡非亦一東坡槁項黃馘觸時干戈其惡之也投

之於鯤鯨之波是亦一東坡非亦一東坡計東坡之在
天下如太倉之一稊米至於臨大節而不可奪則與天
地相終始

　　眉目雲開月靜文章豹蔚虎炳逢世愛憎怡怡五(一作立)
朝公忠炯炯

　　寫真自贊五首(并序)

　　余往嵗登山臨水未嘗不諷詠王摩詰輞川别業之
篇想見其人如與並世故元豐間作能詩王右轄之

句以嘉素寫寄舒城李伯時求作右丞像此時與伯
時未相識而伯時所作摩詰偶似不肖但多髯爾今
觀秦少章所蓄畫像甚類而瘦豈山澤之儒故應臞
哉少章因請余自贊贊曰

　　飲不過一瓢食不過一簞田夫亦不改其樂而夫子不
謂之能賢何也顔淵當首出萬物而奉以四海九州而
享之若是故曰人不堪其憂若余之於山澤魚在深藻
鹿得豐草伊其野性則然葢非抱陸沈之屈懷迷邦之

寶既不能詩成無色之畫畫出無聲之詩又白首而不
聞道則奚取於似摩詰為若乃登山臨水喜見清揚豈
以優孟為孫叔敖虎賁似蔡中郎者耶

　　吏能精密里行婣䘏則不如兄元明而無元明憂疑萬
事之敝斟酌世故銓品人物則不如其弟知命而無知
命強項好勝之累葢元明以寡過而知命以傲世如魯
直者欲寡過而未能以傲世則不敢自江南乘一虛舟
又安知乘流之與遇坎者哉


　　或問魯直似不似似與不似是何等語前乎魯直若甲
若乙不可勝紀後乎魯直若甲若乙不可勝紀此一時
也則魯直而已矣一以我為牛予因以渡河而徹源底
一以我為馬予因以日千里計魯直之在萬化何翅太
倉之一稊米吏能不如趙張三王文章不如司馬班揚
頎頎以富貴酖毒而酖毒不能入其城府投之以世故
豺虎而豺虎無所措其爪角則於數子有一日之長

　　道是魯直亦得道不是魯直亦得是與不是且置勿道

喚那箇作魯直若要斬截一句藏頭白海頭黑

　　似僧有髪似俗無塵作夢中夢見身外身

　　張大同寫予真請自贊

　　秀眉廣宇不如魯山槁項黃馘不如漆園韜光匿名將
在雙井談𤣥說妙熱謾兩川枯木突兀死灰不然虛舟
送物成百漏船

　　張子謙寫予真請自贊

　　見人金玉滿堂而不貪看人鳯閣鸞臺而不妬自疑是

南岳懶瓚師人言是前身黃叔度

　　故僰道廖君畫像贊(并序)

　　廖君翰字仲良治生有猗頓之材知子有朱公之智
初居郁鄢而遷于僰道推郁鄢之田以業其兄買山
於夷戸即其人以耕稼不征其財力數年遂役屬數
百家而富以十倍乃大治産居延儒學以為子師禮
游士以為子友命子琮為進士遂登嘉祐二年進士
第戎人仕於朝自琮始君年三十以郡吏與夷戰於

馬鳴溪敗績自没水中流數里或獲以舟得不死後
五十年而為士大夫家有家法居戎州第一君夀七
十九而終里人愛之故有畫像于夀昌院後三十年
琮以承議郎致仕家居贈君某官思配前人之徳乃
新畫像之室而請余為之贊

　　廖君樸遬卒享五福其艱其勤天畀戩穀治生之材可
以治邦知子之智可以使能耋老于鄉以福孫曾在爾
後人思其艱勤思其好賢維衣食之源瞻像思孝勿墮

其教

　　故江陽楊君畫像贊(并序)

　　楊君存道累世以儒學知名薦於鄉乃登治平四年
進士第於予為同年進士其為人孝弟慈祥其文學
鄉先生以為可宗其為吏不愧古之長民者不幸年
四十九而卒其葬也予為贊其畫像以教其鄉縣之
子弟云存道諱從居江陽久矣莫知其所從遷也贊
曰


　　顯允臨卭吏師文宗能者述之徳宇恢恢疎而不失有
物實之於義當然確乎不奪強者屈之愛民如子曰予
用威誰其䘏之圖像如生雖不能言誰敢忽之其事在
人嵗月其逝勿墜失之後有南董詢事考言尚其筆之

　　故陳氏畫像贊

　　女歸能婦義止宜家誰其向道探深見遐入古人室立
妙法句自履實地告人悟處忽爾心疾累嵗狂癡為忘
我難使人厭之迨其解化莊語告戒堂堂夫人凌鄭同

派

　　喬令真贊

　　抱璞而居其誰别玉喬君不獻自尊兩足窺其獄戸視
其邑庭吏無重糈民有頌聲提平如砥持㢘如水觀其
中公清有餘相其貌固凡人耳

　　文勛真贊

　　榮如辱如誰喪誰得萃如嗟如不見聲色為吏不殘去
其敗羣好賢喜士黽勉而勤子克家吾稅駕舍幾而寢

漠然即化眉目在圖慰爾時思藹然粹温似無恙時

　　李冲元真贊

　　冶百錬之金而中黃鐘之宫琢无瑕之玉而成夜光之
璧可用饗帝可用活國師曠不世而無聞韞櫝藏之而
無悶士亦何得於山林元勛而藎穀也故肥遯

　　宋喬年真贊

　　士之坎壈以其智多因坎壈以為師用其多以見已相
遭於功名之會圖像麒麟獨行於寂寞之濱照影溪壑

大者四時爾小者風雨爾豈真我哉

　　宋宗儒真贊

　　宋子勃窣心有古鏡朝四暮三為笑不競放一捻一猶
著禪病探丸起死味藥知性憂患不入乎盃中抱胡琴
而風聽若乃脫冠袒裼捫蝨應客目如愁胡拊髀而呼
是必追橡栗於雲杪探水月於江湖然後怏於心與

　　陶兀居士贊

　　眉山吳元祥得意於酒與世相忘者史應之贊之曰

兀兀陶陶陶陶兀兀是醒是醉布衣簪紱涪翁乃名
之陶兀居士而增贊之

　　兀兀陶陶借書借不得陶陶兀兀問字問不得是醒是
醉佛也會不得布衣簪紱有人扶便得

　　史應之贊

　　眉山史應之愛酒而滑稽對鄙不肖醉眼一笑司馬徳
操萬事但好東方戲嘲驚動漢朝窮則徳操逹則方朔
天地一壺不膠者卓應之老矣似愚不愚江安食不足

江陽酒有餘

　　麟趾贊

　　麟有趾而不踶仁哉麟哉有定而不抵仁哉麟哉有角
而不觸仁哉麟哉今之人一朝之忿以觸人㓕身辱親
嗚呼人中有獸獸中有人

　　笻竹杖贊

　　厲㢘隅而不劌故竊比於彭耽之夀屈曲而有直體能
獨立於雪霜之後伯夷食薇而清陳仲嚥李而瘦涪翁

晝寢蒼龍掛壁涪翁履危心如鐵石窮山獨行解兩虎
爭終不使卞莊乘間而孺子成名

　　義松贊(洪州西山翊真觀)

　　西山之松有嵗寒之質懷其同氣耶既分矣復合而為
一涔露雲雨老大霜雪匠石輟斤樵夫歎息人之同氣
去本未逺宰上之杞蔽芾成陰有其干戈日尋余不知
其何心

　　三笑圖贊


　　二豪之所爭不滿三隠之一笑三隠之所笑不解耶舍
之顔耶舍之印霧鎖雲埋九年面壁此印方開

　　倦鶴圖贊(子瞻畫石伯時為作歸鶴余題曰倦鶴圖)

　　偉萬里之仙驥羾九闗而天翶亦倦飛而歸止矧人生
之嗟勞饑食北山之薇蕨寒緝江南之落毛安能作河
中之桴木寧為籬落之繫匏

　　席子澤槃礴圖贊

　　百遇毒而成醫九折臂而信道慈子而長人之㓜愛親

而夀人之老葢嘗飲長桑之丸而得耆域之草此天地
之仁氣也而席子以遊方之内知萬化之如今㤀一世
之遺我臨流濯足脫帽箕坐寄槁竹以孤唳哂秋葉之
驚墮此天地之義氣也而席子以遊方之外觀壑若陵
對卿若兵客或箴之曰俯仰之間禍之橐也虎不可暴
河不可乘席子笑而應之曰此天地之強陽氣也誰能
以久生於是方噓竹莩緻膜眼吟弄風月使客㤀返吾
但恠其多能不窮不知去方朔之近逺


　　趙景仁彈琴舞鶴圖贊

　　無山而隠不褐而禪聽松風以度曲按舞鶴而㤀年鏗
爾舍琴而對吏忽坌入而來前察朱墨之如蟻初不病
其超然

　　胡逸老吳生畫屏贊

　　兩虎戲搏文章露千林號風雷欲雨慎勿私鬬傷𤓰距
豺狼野子即當路

　　易生畫麞猿猴貛贊


　　穴居木處相安以飲食生渴饑愛憎無師而自能其皮
之美也自立辟其肉之肴也故多兵風林露壑伐木丁
丁雄雌同聲去之逺而猶鳴彼其不同臭味故眴目而
相驚惟蟲能蟲惟蟲能天余是以觀萬物之情

　　畫墨竹贊

　　人有嵗寒心乃有嵗寒節何能貌不枯虛心聽霜雪

　　畫牧牛贊

　　鼻之柔也以繩牧之心之柔也以道牧之縱而不蹊人

之田其誰早服之

　　畫馬贊

　　御與馬相得維予止作萬里不日而復士志於學則亦
無息以師友為轡䇿及其至焉維爾力

　　黃庭畫贊

　　君誦黃庭内外篇本欲洗心不求仙夜眎片月墮我前
黒氣剥盡朝日鮮一暑一寒久自堅體中風行上通天
亭亭孤立孰旁縁至哉道師昔云然既已得之戒不傳

知我此心未虧騫指我嬰兒藏谷淵言未絶口行已旋
我記其言夜不眠

　　觀世音贊六首

　　海岸孤絶補陀巖有一衆生圓正覺八萬四千清淨眼
見塵勞中華藏海八萬四千母陀臂接引有情到彼岸
湼槃生死不二見是則名為施無畏八風吹播老病死
無一衆生得安穏心華照了十方空即見觀世音慈眼
設欲真見觀世音金沙灘頭馬郎婦


　　自心海岸孤絶處戒定慧香補陀伽觀身實相淨聖果
自度衆生大悲願一一浮漚鏡本空八萬四千垂手處
夢時捉得水中月親與獼猴觀古鏡

　　聖慈悲願觀自在海岸孤絶補陀巖貫花纓絡普莊嚴
度生如幻現微笑有一衆生起圓覺即現三十二應身
壁立千仞無依倚住空還以自念力

　　以法界印印諸善根以平等印普印諸業八萬四千母
陀臂諸佛承我稱提力八萬四千清淨眼衆生依我成

正覺補陀巖下白花風月照海漩三昧底

　　聖慈悲願觀自在小白花山住道埸海漩三昧覺澄圓
三十二應施無畏有一衆生發大心願度我身及舍識
萬仞峯前撒手過觀音豈復異人乎

　　敬禮補陀巖下水邊十方三世無不現前願我亦證空
覺極圓處處悲救火中生蓮

　　江南李後主夢觀世音像贊

　　補陀巖中大慈聖滄浪石上觀生死南州麽聖師子王

感夢白衣施無畏夢回洒筆具光相照鏡還與我面同
當時若會照鏡句放下江南作閒客

　　了觀師繡觀音贊

　　六合内外若有不觀音處則此絲縷不能堅固横此三
十二應共此一光明聚了觀觀音自知金針落處知落
處女媧補天夜夜雨

　　龐道者繡觀音贊

　　道者侏儒從山谷累年自請予云家富於財父母死

無兄弟年三十不娶聞山谷食素遂盡散其貲與族
人作頭陀從山谷不衣帛不臥榻一齋之外水亦不
飲

　　八萬四千唯兩臂三十二應無來往悲觀一切造諸業
慈觀諸業熾然住清淨觀時無本根幻影重重蒙古佛
有能出世自觀音即受老翁無畏施

　　南山羅漢贊十六首

　　第一尊者賔度羅跋羅墮闍崑崙兒奉金匣國

王坐前瑠璃花盆正坐左右手作印前有香印
小僧奉鉢國王取火然香印

　　大阿羅漢賔度羅奉持末後如來印日中一鉢千家飯
處處作佛事饒益以我身心五分香作光明雲雨大千
取火燃香世界主能遍法界唯心辦

　　第二尊者迦喏迦伐蹉迦濕彌羅國王坐(一作正)
右手作印坐前瑠璃盆花崑崙奴奉經匣國王
作禮


　　佛記一切賢聖衆皆以無為有差别如來乃至阿羅漢
同入涅槃三昧海二乘設不見此理是則波旬顛倒想
稽首迦諾迦伐蹉看花結印同無相

　　第三尊者迦諾迦跂釐墮闍合左右手作印胡
奴奉經小僧持課

　　駕羊超出風火宅跨&KR0693;求度生死河者乘如來初方便
自徹海漩三昧底三乘如來悲願力身如光影現十方
持經不染文字相是名第一離欲者


　　第四尊者蘇頻陀左手持經小僧傾瑠璃瓶水
飲虎

　　斑斑之獸本山林升堂入室作輿衞小僧奉施軍持水
弭耳來受救渴供胸中猛虎自調服是故異物成一家
我觀閻浮提衆生同牀猜忌若冰炭

　　第五尊者諾矩羅阿氏多西面彈指胡奴執印
杖小僧奉瑠璃器中有兩孔雀尾

　　稽首具六波羅宻稽首得無生法忍稽首佛敕久住世

稽首救世不倦者天上人間福田施心無高下依佛慧
遍與有情作功徳故受孔雀墮尾供

　　第六尊者跋陀羅住在耽没羅洲面西坐疊左
右手國王奉如意小僧合掌

　　能以一切聲聞佛能以法忍出世法宴坐分身應十方
不取涅槃自饒益伏住泥沙觀止水中有菩薩清凉月
無明風起作浪波方會如來同覺海

　　第七尊者迦理迦執白拂小僧奉匣胡奴濾水


　　佛光影中大杜多八萬細行滅塵勞愛護有情如眼目
胡奴來供濾水囊手持白拂起清風奉持所聞佛直指
小根魔子欲横戈弓折箭盡皆消霣

　　第八尊者伐闍羅吠多羅指顧有所言小僧作
香篆胡奴奉香篆臺肩掛淨水寶缾

　　百和香中本無我光透塵勞一一法佛法本從空處起
炳然字義照太空以此一香應發心東方出日西方雨
我今稽首伐闍羅是真離欲阿羅漢


　　第九尊者戍博迦住在香醉山中執羽扇胡奴
奉金爐小僧奉來禽

　　香醉山中夏木陰來禽磊磊承風霧山鳥衝飛墮聖前
小僧澡雪羞時供胡奴知是說法時故奉金爐聽時事
有說法相無言說無說無聞是真說

　　第十尊者半託迦住在三十三天長眉持數珠
小僧合十指天王獻鈴杵

　　龎眉寂黙坐空禪萬年一念無縁促手珠猶作奢摩他

寄迹普賢修萬行梵天來獻瑜伽具問人親見世尊來
撥開眉目示梵王諸天皆得法眼淨

　　第十一尊者羅怙羅持經小僧奉經帙國王跪
坐

　　一身入定多身出屈申臂頃四天下如世篋藏諸有物
及以絲縷舞工木小兒贊歎或恐怖耆老智者但袖手
佛說神通方便力度脫衆生具功徳

　　第十二尊者那迦犀那持印杖小僧合掌胡王

獻七寶

　　四十九年大教主波旬請故入涅槃佛身常尋法界住
非其境界故不見未法衆生尠福田衆魔染衣汗戒律
稽首那迦住世間令我常生遇佛想

　　第十三尊者因揭陀振金錫龍擾坐下國王獻
鈴

　　如來寶仗降魔相慈悲威怒震十方毒龍帖耳收雷霆
逆麟可摩若家狗我法未嘗惱衆生不令肆毒生恐怖

但以本來悲願力情與無情共一家

　　第十四尊者伐那婆斯受國王獻寶塔國王胡
跪胡奴奉塔坐

　　八萬四千寶浮圖不如一念心清淨惟此有相檀施福
三塗八難所依怙佛以一花示迦葉笑中有刀世不解
而以法盡付諸人深藏寶骨待梅里

　　第十五尊者阿氏多奉手爐國王注水灌蓮花
盆小僧奉花


　　萬山相倚碧巑岏靈鷲一峯聖賢宅如來往昔經行處
林泉鳥獸皆逆向清淨眷屬千五百無日不聞鐘磬音
閻浮提中大福田蓮花會上菩提記(匝一作回)

　　第十六尊者注茶半託迦合掌受龍女獻珠案
上設鈴杵小僧奉手爐

　　持軸山中大慈聖普應諸供作佛事雖設大鈴金剛杵
如世休馬櫜弓矢龍女來獻九淵珠無心奉施無心受
清淨之衆見尋常相視還如土木偶


　　見翰林蘇公馬祖龎翁贊戲書

　　一口吸盡西江水磨却馬師三尺觜馬駒蹋殺天下人
驚雷破浪非凡鱗馬祖龎公水泄不通游鯈方樂科斗
生角

　　清凉國師真贊(摘裴休語)

　　寶月清凉寂照法界以沙門相藏世間解谷響入耳性
不可為青蓮出水深不可窺萬象紛披花開古錦啟迫
羣氓與甘露飲哲人去矣資何所參即事之理塔鎖終

南

　　木平和尚真贊

　　一尺三寸汗脚草鞋掛龍牀角他日清凉半座果然未
㤀禮樂一一漚裏木平稽首一漚前覺

　　南安巖主大嚴禪師真贊

　　石出山而韻自丘壑松不春而骨立氷霜今得雲門柱
杖打破鬼窟靈牀其石也將能萬里出雲雨其松也欲
與三界作陰凉此似昔人非昔人也山中故友任商量


　　南安巖主定應大師真贊

　　定光古佛不顯其光古錐透穿大千以為嚢臥像出家
西峯參道亦俗亦真一體三寶彼逆我順彼順我逆過
即追求虛空鳥迹驅使草木教誨蛇虎愁霖出日枯旱
下雨無男得男無女得女法法如是誰奪誰予令君威
怒免我伽梨既而釋之遂終白衣白帽素履須髪皤皤
夀八十二與世同波窮巖草木枯腊風雨七閩香光家
以為祖薩埵御天宋有萬姓乃錫象服名曰定應


　　黄龍南禪師真贊

　　我手何似佛手日中見斗我脚何似驢脚鎖却狗口生
縁在甚麽處黃茆裏走乃有北溟之鯤揭海生塵以長
觜鳥啄其心肝肺乃退藏於宻待其化而為鵬與之羽
翼九萬里則風斯在下矣自為鑪而鎔凡聖之銅乃將
圖南也道不虛行是謂無功之功徧得其道者一子一
孫而已矣得其一者皆為萬物之宗工以丹墨得皮得
骨我以無舌贊水中月


　　大溈喆禪師真贊

　　即邪是正即藥是病乞水指井乞飯與甑殺人如麻出
邪命定而得正命尸羅清淨而八萬四千清淨是謂毗
盧遮那正法眼藏以平等印封之以僧伽梨蒙之無心
者來彈指門開聖凡不盡金鎖生苔丹青回互南北呈
露影落千江誰知月處

　　五祖演禪師真贊

　　問道白雲端蹋著自家底無心萬事禪一月千江水路

逢摩登伽石上漫澆水赤土晝簸箕也有第一義誰言
川䖃苴具相三十二

　　慧林中禪師真贊

　　廓然豁爾師不自知工何能寫晬然衎爾工以為真師
不謂之假金然玉爾物自賔之木然石爾孰能親之維
丹青不能新之其孰能陳之

　　法雲秀禪師真贊

　　法雲大士天骨巖巖如來津梁我實荷擔手捉日月斷

取莊嚴國士入此佛土位置城南有目無目疑聖疑凡
擊大雷霆布灑甘露大圓鏡中慈悲威怒維此象法依
正法住後五百嵗亦莫予敢侮誰為請主世界主女

　　泐潭乾和尚真贊

　　平常心是道南泉只眨得眼菴内人不見菴外事趙州
猶是擔扳秋毫不穏方丈前萬仞深坑但到牢闗柱杖
子天下横行平如鏡面實如石師子借問是誰泐潭道
人萍鄉老子


　　泐潭我和尚真贊

　　枯木突兀傲睨萬物頂門上眼正法中骨

　　長蘆夫和尚真贊

　　松枯竹瘦是其嵗寒也山高水深不可犯干也取多國
士莊嚴此土如陶家手也拂除方丈置榻而坐一不受
也首出萬物淵黙雷吼寂寥者之參也若夫以法界印
印毛印海則驚僧繇而走巫咸也

　　雲葢智和尚真贊


　　哆哆啝啝搭猱左科喫十方飯唱快活歌任疎慵没禮
數趕則去招則住住似著衫去如脫袴禪徒苦口勸和
光揑聚虛空要泊路

　　仰山簡和尚真贊

　　不戒而六和恭敬不禪而十方清淨不學而文理井井
不吏而施於有政夀八十餘閲人三世孝於塔廟勤力
勤禮百室崇成檀者亹亹齊始如終薪窮於指耋老而
精明豐肉而神清和同而不濁退屈而不陵是謂大雅

之士惜乎其不發諸朝廷

　　黃龍清和尚真贊

　　黃河徹底凍白髪通心白雖有顧陸手百巧畫不得

　　大通禪師真贊

　　前波法涌後波大通大通法涌徹底澄空圓照願海千
漚一實圓通法流滔天沃日三世一念十方見前銅崖
鐵壁不可攀縁見即彈指蹉過萬千大則偏圓異位通
則真假同源觀者著眼是傳非傳


　　寶梵大師真贊

　　穆然而肅毗尼藏也熙然而温同塵相也黙然而說法
中龍象也知文知武染衣將相也淵然而深飽儒術也
悠然而思入詩律也鉢囊如空不受實也室中生光無
長物也十有七年為法城塹也五十八夏圭璋無玷也
斬然而秀出火宅也漻然而化薪大息也子孫繩繩奉
承丹青眸子睟明五觀其役物之智袖手微笑人挹其
臨財之清


















　　山谷集巻十四

