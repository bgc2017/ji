拷栳山人詩集卷中元岑安卿撰
古詩(七言)
題太真春睡圖
東風吹香蕩晴晝長安宫苑花如繡海棠一夜折輕紅
淑氣薰蒸困醇酎太真徙倚沈香亭宿酲未解春冥冥
眉峰歛翠翳秋水侍兒夾擁花娉婷玉牀膩滑芙蓉展
水沉烟梟金屏暖丹腮融潤珊瑚溫寶釵斜鬌烏雲綰
上皇玉笛那敢吹地衣紅皺靴輕移傳令别殿罷歌舞
流鸎不語游絲垂漁陽鼙鼓邊塵動臺閣無言卿士懵
婦人一睡四海昏主暗臣諛總如夢翠華西狩九廟隳
禍胎未剪三軍疑馬嵬之夢生死訣一時悔禍人心歸
驪山舉燧供歡笑犬戎蹴踏周原草丹青誰究春睡圖
後世不須箴大寶
樵隠詩為淛東僉事畢公賦
山人隠跡樵空峒天王賜見明光宫執柯伐柯喻為學
兹理講貫融心胷侁侁胄子國元氣有命剖析開昏蒙
斧斤斵就棟梁器欂櫨椳楔紛相從賢能往往布清要
利澤天下山人功功成又復視民俗綉衣玉斧蓬萊東
翦除枳棘毓嘉木坐聽於越歌時雍會稽秦望嘗獨往
此心猶羡樵徑風
次韓明善題推篷圖
青松陰陰間修竹六月翛然破炎溽梅花一味只宜冬
江上孤舟水邊屋筆端春信回孤根鮫綃淺抺玄霜㾗
江南煙雨正愁絶一枝喚醒羅浮魂無聲詩生有聲畫
吟詠工夫見揮洒坡翁仙去二百春夢繞松風古亭下
兹花清致誰堪當孤山題品淵源長推篷細認心淒涼
鼻端彷彿聞天香
勉宋無逸向學
蚌胎抉珠光陸離山石韞玉形瑰竒民生適秉俊秀姿
如玉含潤珠生輝廣平世德遠已微雲礽奮發思前徽
輕獧不遂裘馬肥下帷恬淡虀鹽宜讀書待旦心孜孜
穴壁睥睨晨光熹我憶視子齠齓時髧髮欝爾青齊眉
椿庭期待余所知近師囑汝吾儒歸只今年纔二十幾
瑰詞藻語超倫夷示予琬琰潤且滋蠅頭點漆光纍纍
蘭苕芬馥翡翠飛鯨魚掉尾横天池秋風丹桂香紛霏
明年期爾扳高枝而翁陰祐應扶持搏風九萬非難期
但愁老眼將昏眵羽翼不覩連雲垂
墜馬漫成錄示諸弟姪
君不見杜少陵劍南宣謀老且窮瞿塘一蹶傷其躬又
不見蕭齊司徒喪名節墮水被誚訾超宗我慚人馬仆
石梁翻身直下馮夷宫衣襦沾濕愧乘鯉鞍轡出沒如
游龍康莊獨步信便適陟危履險由來凶從兹時買兩
芒屫(闕)西東
和舒宏道
轆轤汲井羞綆短海納江河不知滿大材小器量不同
火鼠冰蠶自寒暖人能弘道斯為儒餘光端可昭昏愚
君家信道非凡夫臨危嘗解捐其軀眼明見此渥洼汗
血之名駒胡為尚滯禹門點額之龍魚譬猶卞和白壁
隋侯珠未遇具眼寧同瓦礫迷榛墟君文璀璨新出之
珊瑚君材粹美已琢之璠璵誰能與君對擲争梟盧但
當再拜捋彼桓伊鬚裁詩再寄驚我心糢糊我惟裏手
閣筆成欷歔武夫幸厠珩與琚定知鄙我生嗟吁杜洲
水暖飛羣鳬管絃畫舫如平居慎勿同樂辜三餘五湖
一舸今何如
題晴川圖
清谿粼粼生淺花曉日倒射摇金沙翩然雙鷺下危石
玉雪照影無纖瑕溪邊小景入圖畫青烟綠樹漁翁家
漁翁歸來歌未終鷺丝忽起蘆花風回眸遙望不可極
但見白玉飛青空昔年夜宿瀟湘浦徹曉不眠聽急雨
解衣曳杖立沙頭何似今朝得容與長安馬寒泥沒腹
雪滿朝衣凍肩縮試令援筆題此圖長篇應賦歸來曲
和王子英醉後歌
至人超六合造物期同遊飄飄無根蓬蕩蕩不繫舟江
河罔知返日夕惟東流鳴鳩爾何為戸牖思綢繆人生
底用愁如織朝看朱顔暮無色何如生死兩忘懷日月
梭飛任交擲君不見秦皇入海求方瞳包括區宇摧羣
雄沙邱輼輬鮑魚臭一世萬世今何功又不見班生投
筆踰流沙封侯萬里威遠加玉門東望不可入上書祈
請心咨嗟我生于人何所為即死於人何所悲烏鳶螻
蟻何所苦珠襦玉柙何所輝不如生前賦詩飲酒放浪
山水間死與造物默默還同歸
正月聞鴞有感
惡人恒多善人少春來未省聽啼鳥惟有鴟梟最惱人
聒聒五更鳴到曉䲭梟䲭梟爾何為萬人怪汝千人譏
更有王孫金彈丸遶林逐爾將安歸
二月二日大雪寓州郭偶賦詩
東風吹寒春漠漠海氛作瞑天昏昏空階夜落雪一尺
起看萬樹梨花雲詩翁撚鬚僵不死開窗強作饑猿蹲
欲呵凍筆寫清思甕中餘瀝催頻温山僧積財冨畎畝
驅馳後事何紛紛木魚停撾磬聲絶但聽衙鼓趨公門
何如孤舟釣魚叟一簔獨釣寒江濆
送鎦同知
劉侯宦轍半天下臺閣府州無不可王良駟馬熟路車
楊僕樓船順流柁政刑德禮隨設施賢智愚頑成切磋
朅來貳政臨吾州民習澆漓更偷惰我侯振舉綱目張
治劇理繁惟𤨏𤨏每嗟田賦籍不明玉板青綾空疊垜
大邦有命獨見推萬指不停吹夜火富民有田不忍欺
貧士無田愈閑暇今年賦役稱均平吏不容奸民俗妥
侯能施惠澤吾民民亦祝侯膺福嘏祝侯福嘏當何如
正笏垂紳輔宗社
送陳元綱廵檢葬親畢還烏江
東風吹醒遊人夢千里懷歸寸心痛烏江春至雨雪餘
白鷺洲晴水消凍錦囊璀璨行色饒畫鷁凌風見飛動
陸行更買竹肩輿夾道梅花逓相送春禽不解客心悲
曉日高枝作嬌哢涉江還踏西陵道萬壑千岩春渺渺
秘圖行認舊遊蹤客星分翠迎歸棹三山東望海茫茫
雪浪翻空髻鬟小歸來夜宿故人家白髮青燈炯相照
明朝匍匐走重峰淚洒松風石雲島啣哀捧骨閟幽宫
馬鬛封高水縈繞行人齊咨風日悲白馬素車來故老
送終事已旋有期叙舊杯盤慚草草裁詩聊復餞君行
我亦何人遽揮掃西江宗𣲖師涪翁邵菴當代文章公
持詩為我謁亟丈點化金鐵歸陶鎔緘謄遠示塗竄迹
咀嚼端可醒昏蒙何妨更致明月片七椀兩腋生清風
掃除人世酣醉夢凌雲竟入蓬莱宫西江訪舊期再會
擷芳更煮康王淙
題黃中立樵雲卷
三衢仙人石橋奕隅坐野樵心自適不知柯爛歲月深
人世歸來已非昔越山客亦樵雲中碧山杳杳雲重重
香爐捫蘿春滃欝若耶涉水秋冥濛斧聲丁丁響深谷
猿猱鹿豕恒相從懷章太守歸故里讀書處士栖長松
古人千載不可見二公出處誰將同君于此計豈長往
草衣芒屩姑從容仙人倘遇不須久歸來歌我樵徑風
出門偶賦
老驥伏櫪風蕭蕭饑鷹側目看青霄驪龍抱珠海底卧
虎豹不噬羣狐嘷河邊老人倚墻坐六合茫茫彈丸大
平生賸讀古人書倒篋青錢無一箇側聞朝廷遺逸徵
集賢著作空盈庭紫薇堂上日午飯世祖山河如砥平
題慶元路太守雍吉刺氏傳家錄卷
六經輔世不可徹照耀今古如日月前聖後聖語合符
歷歷盡為忠孝發埜堂太守來甬東下車德澤春融融
撫民餘暇出家乘累葉爵位猶尊崇先翁昔長玉堂署
為德端重心謙冲露香百拜己母疾讓爵同産情相鍾
&KR0686;庭褒錫表宅里雙楹玉篆懸穹窿大君有命治懷慶
至今父老歌勲庸尊崇不緣戚里貴忠孝自與天人通
中朝閣老更贊詠墨雲揮洒飛蛇龍雄文大筆續前代
玉光下燭披長虹親親敬長在一已能使天下皆同風
公承世澤將雨露盡洗海國塵埃蒙民風丕變氣甦息
温言惻惻蘇疲癃老農家居五雲表引領東望思帡幪
願言不日秉旄鉞七州均入甄陶中上為天子宣德意
下慰祖考於無窮詩人作歌頌不朽豐碑百尺看磨礲
題鄭學可餘樂齋
爰居不識鐘鼓響孔翠赤霄羞飼養滎陽千載不羈人
厥後雲礽亦清爽燭溪流水清可斟烏戎山高足瞻仰
羡君築室山水間餘樂名齋信竒賞齋前花藥恒芬敷
屋上喬松翠相向黃金未散書滿堂白酒要賓不須釀
不緣獨冷固栖遲山水情深起遐想人言貧賤樂有餘
問君此樂為何如貧而無樂豈我軰冨不好禮尤庸奴
貧而有樂富好禮此是人間真丈夫
元日有感率成口號示季淵姪軰傚儲光羲體
世家三山踰百年讀書作官還種田支分𣲖别五十竈
昔日一家同屋眠邇來本大枝葉繁榮枯異體理則然
自家有酒自家吃有餘儘可賓客延自家無錢自家守
慎勿倣效生冤愆我今新正六十四髮白面黑心未死
寡交頗覺鄉黨疎嫉惡何妨宗族忌此心但願子孫賢
詩禮家聲勿令墜種田有飰蚕有衣讀書作友天下知
紛紛衣錦食肉人馬上相逢知是誰
余觀近時詩人往往有以前代臺名為賦者輒
用效顰以消餘暇
周綱陵夷九鼎輕玉帛交錯朝蠻荆態度睥睨志未已
積財壘土攙青冥姬姜麗質鄭衛音臺中燕樂森如林
汾沮遠略肘腋變乾谿一散愁人心荒山饑走歸無所
睡酣又失涓人股棘闈深閉䰟魄飛申亥負尸埋淺土
章華臺上空子規啼殺游魂終不歸
右章華臺
吳王築土山為址俯視水雲三百里臺中歌舞萃華麗
金碧㠝岏眩珠翠江花泛泛浮䲭&KR0642;會稽思霸甘卑辭
千金不買西子笑一舫竟逐陶朱歸丹砌草深麋鹿卧
淒淒棘露沾人衣闔廬坵墓虎為衛至今鐘磬聞餘悲
游人不悟國傾亡松間援筆題真孃
右姑蘇臺
巫峯十二青参差石形儼現仙娥姿蒼藤翠水怯凄冷
精誠夜感襄王思仙衣縹緲仙裙濕雲影飄颻雨聲急
陽臺朝暮不勝情高唐想像愁無極夢中竒遇事杳冥
公子雕辭亦胸臆荒凉古廟屹江干臺空不見行雲跡
游人悵望尚徘徊古碑寂寂荒莓苔
右朝陽臺
雕墻峻宇無不亡薊城築宫國乃昌屈身延士禮優异
四方英俊如雲翔郭生馬喻真良策亟拜樂卿為上客
兵行旬日入臨淄秦楚諸君咸辟易夙心已雪先王耻
七十齊城祗餘二君王仙去主帥逃歎息後人非繼志
巍臺悲慘朔風號不知騎劫何時招
右黃金臺
嬴秦北築城萬里芒碭無人識雲氣鴻門斗碎驪山焚
漢楚殘民半為鬼重瞳失道身首分沛宫酒叙還鄉恩
風雲飛動白日永歌聲激烈悲勲親四方備禦思虎士
進取守成良不易長陵崇奉四百春歌臺遺築今荆杞
壮哉一曲大風歌千古英雄盡懷愧
右歌風臺
彭城負險河為障南屹崇臺勢雄壮重瞳奮跡入秦回
諸侯攬轡皆東向酒酣蹴馬升崔嵬鬉翻鬛振雲烟開
倚鞭四顧示無敵指揮貔虎心雄哉黃金間行亞父去
帳下茫然失謀主楚歌聲合潰重圍昔日名騅空故步
千年積恨氣未消繞臺泗水撞飛濤
右戱馬臺
金莖擎露空崔嵬湖臺築恨心猶哀剖桐殯土事曖昧
禍機元自長生來壽踰大耋世已稀趙國憸人心險巇
盗兵誅佞兩非是屈氂督戰猶驚疑銜冤竟隕鳩泉里
壺關三老言非遲向無少卿護病已上林僵柳何緣起
空餘老淚滴紋甃斑斑相間苔花紫
右望思臺
漢室分崩成鼎峙銅雀翬飛鄴宫起碧甃漾日覆紋鴛
蕙帳凝香集餘妓我觀剏始既驕逸後裔焉知惕奢侈
洛陽宫闕凌青霄公卿負土何焦勞玉音親責役夫緩
瞬息身首横霜刀荒遊日恣典午肆西陵空掩欺孤智
至今硯墨抱遺羞千古奸雄穢青史
右銅雀臺
萬里長江東入海千年高臺今尚在當時誰道鳳凰來
覽德何人足相待鳳聲悠悠梧葉空謫仙文采流長虹
跨鯨一去不復返後人欲語羞雷同海上三山渺何許
羣仙騎鳳隔風雨登臨空詠謫仙詩白鷺斜飛過秋浦
右鳳凰臺
八月上旬出遊晚歸
拷峯老人頭雪白竹扇如箕障炎赫徐行阡陌稻花間
稚子歌呼手高拍西風吹我衣巾輕鷺絲飛起鸜鵒鳴
西山一餉掛龍雨薄暮歸來新月明
予讀近時人詩有詠瀟湘八景者輒用效顰以
消餘暇
岳陽樓昏水雲黑夜揭冰輪破幽寂浮光萬頃躍寒金
倒影一規沈素璧霜毫誰幻清絶姿毛髮增寒心辟易
何時鼓柂逐南遊散髮君山弄虛碧
右洞庭秋月
黑雲捲空暗衡岳二水爭流風力惡推窗不睹雪珠跳
篷底惟聽鳴錯落江猿無聲老蛟吼鯨鯢出沒聞瀺灂
素縑揮洒凛高堂座上羈人心戰愕
右瀟湘夜雨
駱駝水枯圓露觜橘洲霜清平似砥衡陽回侣羽翮疲
接翅連羣飛復止洞庭波闊菰米稀弋人夜榜機心微
平明又為稻粱謀來看行跡空嗟咨
右平沙落鴈
暝雲破紅日色微輕舟冉冉灣寒磯濕罾懸水水猶綴
回光倒射明珠璣怯寒鷗鷺集沙觜側身鼓翅疑忘機
何當置我蓬屋底一聲欸乃中流歸
右漁村落照
雨餘山徑溪縈廻小橋野店相因開新烟覆屋色掩映
薄日籠樹光熹微芋魁香軟紫薑脆旋沽美酒添尊罍
不辭餘潤濕衣袂但惜屐齒傷莓苔
右山市晴嵐
洞庭波翻天咫尺風慘雲霾四無極水鳬寒死鴻鵠僵
冷透漁簔眠不得馮&KR0642;夜翦瑶臺花瓊英著水輕無跡
試令寫入畫圖看衡岳諸峰失遥碧
右江天暮雪
長江萬里東入海南極蒼梧北踰濟龍驤萬斛駕洪濤
去日酸辛歸日熹畫師夙昔諳行色鵝溪半幅留真跡
入門嫵媚各有懷誰念山巔望夫石
右遠浦歸帆
紺宫崔嵬插蒼冥暮陰凝紫蒙丹青華鯨吼徹日西墜
片月漸漸升東溟老僧莫歸尚餘暇松間引鶴榰枯藤
不知誰寫逼真景耳邊彷彿聞餘聲
右烟寺晚鐘
題張彦明所藏剪紙惜花春起早圖
流蘇帳卷春寒輕紗忩弄碧天微明軟紅嬌紫怯朝露
美人推枕心為驚鬢雲未綰香奩開侍兒側立肩嬰孩
黃鶯飛動花影亂停梳睥睨猶相猜誰將妙意寄工巧
溪藤雪瑩金刀小丹青退舍松媒枯剪出天真數分杪
筌熙傾軋空自誇惟競時人顔色好無聲有聲兩相副
此景此詩均壓倒司空慣見了無言應是禪心被花惱
美人行
錦雲窣地春風軟彩鸞影展烏雲綰綉茸慵理怯餘寒
寶鳬烟斷花陰轉露晞香徑苔蘚肥鳳鞋濕翠行遲遲
凴闌無語何所思默看雙蝶花間飛
短歌行
水濁不見石雲深欲無山利欲酷似之翳彼方寸間年
來名利嗟已矣如雲過山石沈水底不似莊生形槁木
心死灰又不如瞿曇氏面壁九年身不起物來自解鑒
妍醜事至常思見非是始知至靜可觀動是非妍醜皆
從彼靜中有樂我素諳字我静能斯不愧春花燦爛秋
葉零歲月奔馳老將至静能静能可若何歸全湏究曾
參旨
悼凱南仲
蟠龍老僧凱南仲平生信實無嫌猜袒肩不倚薝蔔樹
結跏應坐蓮花臺我來問信默無語紙旛漠漠飛塵埃
不如徹此方解脱菩提明鏡何為哉
寄兹息菴乞水墨蒲桃
息菴戲墨聞竒古碧蔓縈紆濕凉露聲名籍籍逼老温
我未得觀如病瞽剡藤&KR0636;雪持入山須憶同忩舊情素
揮毫倘寄絶倫技當置雲林息遊處
元正二日喜雪走筆示諸姪
天花夜逐東風來千山萬山白皚皚三陽獻瑞后土澤
六出呈巧馮夷裁漫空冥冥柳絮起匝地漠漠梨花開
玉龍羣飛銀海湧縞鶴萬舞瓊林摧廣寒羽衣離素闕
姑射仙子升瑶臺蘇卿嚙氊心壮烈王恭披氅身毰毸
山陰返棹迷處所東郭破履行徘徊懸弧鵝鳴誤擊柝
㶚橋驢凍疑&KR0742;枚山僧有時聞折竹野客無處尋真梅
枯枝點綴生蓓蕾宿麥盖覆埋根荄氣凌市井貴白墮
光粲城郭無黃埃翰林石鼎月團片太尉金帳羊羔醅
重裀羣飲綉帷底一簔獨釣寒江隈誰憐高士僵欲死
坐覺大地春先回歐公白戰不持鐵效顰自愧非其材
寒忩一笑呵凍筆誰能為我貽瓊瑰
東皇夜駕雲車來縞衣兩盖光皚皚平明散作萬花落
幻出天巧非人裁初疑蜚廉怒驅海倒捲萬疊銀山摧
又疑中秋十五夜月色冷浸玻瓈臺恍如天女乘白鶴
曼陀落手輕毰毸又如楊花傍簾幕垂垂欲下還徘徊
鳥飛無影人跡滅瘦馬僵縮難加枚曉雲無路空有夢
暗香不度終非梅色欺山礬玉屑蕊凍屈庭草黃金荄
寒威透肌起圓粟冷豔奪目無纖埃呵冰濡我紫毫筆
煖湯熱我眞珠醅梁園勝賞猶想像繽紛不辨隩與隈
鄒枚司馬不可見妍辭秘思堪抽回謝公作賦千載後
只今誰復攄竒材我言諸子毋自縮荆山俯拾皆玫瑰
(玫瑰一作瓊瑰)
送宇文别駕
江風吹雲天漠漠去官欲行愁雨落沙頭已買一扁舟
惟載舊書盈故槖東街西街蠟屐聲冠盖填門行蹻蹻
坐中猶有乞文人囊裏元無贈錢客我願行時天日晴
先生此心江水清殷勤相餞一杯酒早聽玉堂鈴索鳴
防盗夜行
翠蘿滴露絡緯鳴熠燿照影秋水清輕雲度白河漢明
月挂半壁生東溟幽人不寐起夜行鉄撾攫地鏗有聲
綠林豪客慎勿驚白晝大盗猶縱横
十一月初五日初度
去年罈津作初度適與書雲節相遇清晨賓從賀新陽
日午杯盤亦微具海亭宦客歸來遲薄莫北窗同笑語
共誇長至偶生辰似䜟若人增壽數今年在家又初度
破屋欺風海濤怒雖有綘蠟剪春紅亦有篆烟騰碧縷
妻孥滿目意自真少長相趨禮如故東臯先生予故人
寒忩教子甘清貧得錢沽酒還自醉書聲夜夜驚比鄰
東平先生李元善酒後歌詩快清健可憐年少亦羞寒
褐帽蒙頭僅留面欲要二妙話綢繆羞殺冰庖酒殽鮮
我雖有田未忍賣弟責兒嗔了無怨只慙天子不我知
溝壑老填為可歎寄詩慎勿笑痴狂倚樓且看南飛鴈
再用韻柬李元善
故鄆書生美無度飄泊江湖未羞遇貧如東埜詩愈佳
歎息無車載家具莫言家具少於車喜有昌黎不平語
清名後世期不刊冨貴浮雲何足數讀書惟闞温凊餘
女哭男啼不須怒王章昔日臥牛衣靖節茅□亦藍縷
即今蹭蹬毋自憐變化雲龍豈無故顔生四勿稱仁人
負郭二頃猶言貧我田僅足了饘粥苦吟貽笑東西鄰
行藏勿用人稱善景逼桑榆幸康健烏紗匼匝僅蒙頭
霜鬢鬅鬆亦遮面青山白雲交契深金馬玉堂書問鮮
無才無德空老成下不尤人上無怨與君唱酬心自歡
咏歌不足還嗟歎越中小友有來詩相要更賦衡陽鴈
寄謝曹峨王子隆
海風撼屋屋欲摧洪濤噴雪高崔嵬此人戰慴心死灰
客子遠來猶自哀故人見我顔為開暖湯濯足酒滿杯
黃柑丹荔錯落堆飯抄雲子光皚皚江上人誰知老朽
薄雲高誼今還有明朝風静渡江去蘭芬上下重回首
題平林山詩卷(已下皆延平作)
鄭侯書法妙天下鐫石林生亦文雅延平碑刻不日成
坐見東南紙增價我窮出遊羞局促打碑擬向京師鬻
只恐天公不我憐一夜風雷轟薦福
送建寧鄒仲方赴廣州鼎安廵撿
丹青插空幻飛閣有客談天志寥廓毛錐未足了平生
心溢七閩山水郭青衫白帽提干將黃蕉丹荔番禺行
溪下歌呼溪女舞山鬼不嘯海若藏路經潮陽車緩驅
昌黎有廟神靈居升堂酌酒須再拜為問鱷魚今有無
上分憲山東僉事
五雲仙子來蓬瀛霜花肅肅風泠泠綉衣香拂瘴雲散
老龍擎月波心明鸊鵜膏寒浸秋水寶匣生光斗生紫
妖氛千里不敢飛狐兔遁形梟獍死九龍當軒翠鸞峙
文筆又向天中起欲宣教化踵前賢瞻拜還看下車始
泮宫洋洋騰頌聲飛章從祀升延平玉堂芸閣應贊成
竚聞畣詔來天庭俗淳民厚期逭刑百世願主斯文盟
求葉仲輿寫墨竹扇面
此君一日不可無子猷篤愛心歡愉延平官舍斬伐餘
稽山倦客心煩紆先生抛官南海來胸中邱壑爭崔嵬
筆端造化奮天巧籜龍一夜驚春雷素絹圑團剪秋月
願染玄霜寫幽絶蕭然便覺風雨生頃刻清寒屏炎熱
昔時與可稱絶倫息齋近世尤逼真我持此扇出門去
要使襪材咸萃君
逢秋
高梧脱葉金井寒璧月夜挂朱闌干銀河萬里浸虛白
凌風欲訪乘槎仙金壺箭水聲第一畫角梅花聽悽惻
三山樓閣碧海凉老鶴不眠清露滴
贈畫龍陳亦所
飛龍在天不可識葉公千載餘墨迹洞微復寫牝牡姿
壁破點晴猶莫測老所三山海上僊貝闕珠宫慣遊歷
歸家援筆寫飛騰變化風雲走胸臆但憂真&KR0915;不可知
空使時人寶燕石我來幸逢四世孫筆勢翩翩尤逼真
解衣半載梅山住持練扣戸人紛紛畫成不用書亦所
便作所翁何所分出門罈津正秋水一笑雙龍忽飛起
謝李仲容見贈
海風立水天空濛瘴雲晝掩蓬莱宫仙人跨鶴天姥東
歸來樓閣昏無蹤九仙山高玉為戶廣寒夜訪乘鸞女
桂香滴露夢不成看徹霓裳羽衣舞宫袍舞錦花翩翩
詩成毛骨生清寒飛章贈我歸剡川推篷月在梅花邊
觀魚亭書所見
披雲仙子雙眉青一笑不語千娉婷臨風隔水忽何許
曼卿空主芙蓉城山齋歸來日色暮四壁黃昏鬼相語
城頭嗚嗚角聲曉青山一點黃金小
贈汪彦升
金花鞍覆紅氍毹駑駘振鬛鳴長途龍駒喘汗滴血珠
翹首伯樂羞鹽車十年揮金醉皇都白髮閩海猶馳驅
臨汀春草梅花舒東風為我先吹噓
次李元善求墨韻
君不見深源咄咄惟書空徒知怪事填心胸仲將佳製
雖點漆空凾竟達非桓敵又不見紹宗工隸希前人畫
腹意與虞公鄰楮陳泓穎擯不用書法遠迨無窮春顛
張畫沙有竒悟藏鋒指意誰能嗔我今老矣心未融每
愁落筆茫西東蠻牋十樣無遠寄忩昏九敗塵埃封鳳
樓不修紫毫凍舉手只解遮寒風前賢學書心手閒杯
飲自樂何勞鍾李侯懿子金閨郎文章豔豔春葩香銀
鈎鐵畫亦竒絶嗜好不羡紅樓粧詩成揮洒每相寄戈
波點畫遒且剛玄香銷磨倏無跡袖手與我同凄凉知
君尚方隃糜給使終有時我獨兩鬢蕭颯飛秋霜金鑾
夜賜記恩寵玉堂晝步看翺翔會當倚馬揮九制笑傲
何在張君房廷珪真製散絶今已五百祀我無佳惠君
何償詩來急索肯違忤祗恐鄰燭無餘光墨堪作字字
堪煑徒使我軰偪仄搜枯腸
栲栳山人詩集卷中
