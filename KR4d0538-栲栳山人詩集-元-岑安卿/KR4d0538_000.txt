栲栳山人詩集别集類四(元)
提要
(臣)等謹案栲栳山人詩集三卷元岺安卿撰
安卿字静能餘姚人所居近栲栳峯故以自
號志行高潔窮阨以終其詩有云老成媿苟
得童稚羞無官又云人視所為主結交慎攀
援足見其堅苦自立之意集中次韓明善題
推篷圖詩稱坡翁仙去二百春以蘇軾卒於
宋徽宗初計之盖當元之中葉故上得見厲
元吉下得見危素也是集為安卿邑人宋禧
編輯禧初名元僖洪武間召修元史曾為安
卿題像者是集雖卷帙不多而戞戞孤往如
其為人惟七言古詩時雜李賀温庭筠之體
盖有元一代風氣如斯然氣骨本清究非圓
熟穠冶之習也乾隆四十二年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
