栲栳山人詩集卷下元岑安卿撰
近體詩(五七言律)
次王敬助見寄韻六首
開元古名刹獨客思凄然不佩六國印原無二頃田吾
猶甘自守人政不須憐堪笑陶朱子西施共上船
髮疎常自理心苦欲頻搥夜月久無夢秋風忽寄詩來
同顔子樂聊復宋生悲何怪孔文舉人猶呼作兒
臥龍蟠屈處首尾枕長河臺榭基猶在衣冠人若何登
臨雲水遠感慨草莱多無限扳援志青松有女蘿
琴書曾遠訪訪我海東濱對酒不成醉看花惟惜春青
燈書有味白眼世無人儘有耕桑趣翛然一幸民
祕圖留滯日鄉思已凄凄黃卷挑燈閱紅粧掩鏡啼交
新情僶俛感舊恨低迷語及深知處應憐獨鶴棲
山陰歸賀老唐室尚昇平詩有清狂語心無寵辱驚賡
歌希傑作出處見真情夷攷前人志非君孰並行
八月十六日夜月蝕
片玉出東溟斯須怪事生皇天一眼□下土萬民驚蕩
蕩雲無迹暉暉星愈明嫦娥恨孤寡誰為斬蟇精
寄易直兄
别去將三載相望路一千觀光誠有意問道恐無緣夢
墮柯山月愁迷舜水烟看雲應見憶只恐不成眠
悼吳武伯
儒林正衰落武伯又何如白髮雙親淚黃泉萬卷書儀
刑宗吾舊交彩戇花餘應有修文約相從地下居
八月十九日宿慈水車輪橋野人家夜聞犬吠
有一人立門首忽問曰鷄鳴否詰之乃入縣
膺役者蓋卜夜之早晚恐違官事也感而枕
上有作
官道月瞢瞢微雲弄薄晴居人聞犬吠行客問鷄鳴王
者化無外公家事有程民心雖謹畏何日是昇平
九月三日晚與鄭元康對坐至日暮小雨後歸
宿偶成
歸人歸未得天際復生陰小雨濕官道清砧傷客心蕭
肥蘭蕙瘦雀語鳳鸞瘖坐對滎陽老空懷正始音
冬至前一日到游源及歸知元善亦自彼回途
中遇風不得相近偶成
夜醉重峯酒曉行游徑霜急風來廣漠初日在微茫交
臂恨相失思君還自傷翛然鵷鷺質鷄&KR1405;愧聯行
送康穆菴遊浙右諸山(穆菴字子元)
西林子元子觸熱又何之一語未深契瓣香還為誰月
庭秋影滿雲閣定□遲倘有相思句因風幸見貽
和來竺西見寄
歲暮重峰寺詩文喜共論暝雲昏疊嶂寒雨滯孤村别
後病翻劇書來身幸存藤枝肯扶老終扣月中門
見乞食者日多感而有作
齒豁鬢蕭颼幽棲東海陬家貧難施與世亂易誅求饟
道二千里戈船五百艘招安復征討食肉豈無謀
夏夜偶成
雨下山雲黑雲收山月明凉風蚊蚋散活水蚓蛙鳴露
頂中庭坐披衣曲砌行遥憐荷戈士觸熱入占城
蝙蝠
蠢爾不知賤高高亦戾天饑惟掠蚊蚋飛不避鷹鸇白
晝身無措黃昏意自便緬思讒佞軰與汝可周旋
沙縣小樓
半載客延平沙陽夢愈驚蛩鳴深巷靜月昃半樓明故
國三千里歸途一月程西風在庭樹絺綌不勝情
偶成
溽暑南州甚我來成感傷日長聊假寐夢短亦還鄉水
汲龍津渌茶烹鳳苑香長歌憶歸去屈指待清商
寄易禮弟
越客半年住閩溪千里流山高不礙夢日暮易為愁兄
弟終相憶鄉閭非所憂何當先壠側同理釣魚舟
寄杜洲鄉學讀書諸弟姪時王敬助為師
負笈少年志讀書無患貧聚螢時已邁映雪事當新沈
默東墟老凄凉江左賓興居便飲食德性藉陶甄陋巷
窮詩禮荒陬集薦紳緇衣心眷眷貝錦語諄諄醴設穆
生(闕)
天台存舊譜地望著清光教育文辭贍漸磨道義彰移
官杜洲曲開講樹山傍曉日臯比暖薰風絳帳凉青衿
諸俊彦綵服兩兒郎弟子堪榱桷先生實棟梁羣飛迷
蓊鬱駿足識康莊歲月考書滿風雲際會良伏龍終偃
蹇鳴鶴自翺翔執友陳供帳擕家上小航錦囊詩匼匝
蒼玉佩鏗鏘壮志期高翥歸心馳故鄉赤城霞粲粲秀
嶺日蒼蒼巾子峰頭月瓊臺石上霜暫伸懷土樂爰整
好遊装下捧薇垣檄上霑楓陛香公車應薦剡耆德必
文章不日看除目何時舉賀觴佳音如我寄魚鴈在滄
浪
送杜洲山長劉公輔
昭代文明治先儒理化行九疇皇極建萬象泰階平一
德乾坤正諸經日月明桂宫紛珮玦璧水集簮纓丹穴
生靈鳳滄溟出大鯨岷峨山鬱嵂苕霅水澄泓兩地氣
鍾秀百年人間生宣尼垂筆削文節闡家聲孝友心無
忝忠貞石可銘力言扶正學格論見深誠之子諸孫行
為儒命世英棘闈初戰藝薇省即揚名虎榜斯高揭龍
門忽下傾褐衣雖見錫黃卷愈研精捧檄來東壁臺成
樂毅親寧為獱見笑勿以蠖求伸喋喋羞同志棲棲憶
故人鳥飛應擇木魚逝必驚綸爆竹歲云暮椒盤日便
春依然絃誦地童穉會比鄰
送陳元剛廵檢葬親畢還烏江治所
鳳歷新頒朔椒盤尚獻春故人來遠道舊事憶比鄰童
子常遊釣先君辱誨諄妙年期奮迅中道適邅迍處困
寧東海觀光向北辰策勲精國語捧檄佐王臣案牘需
翻譯蠻荒頼警廵一官心未慊再世氣方振有弟嗟淪
落無家共苦辛南遊絶交廣東望極甌閩天路飛揚闊
家山感慨頻潯陽新閥閱檇李舊宗姻淺土雙親念浮
生百歲身亟歸衝雨雪努力剪荆榛馬鬛封猶古鵬程
路轉新行看袍換綠莫歎鬢如銀折柳歌金縷看梅想
玉人停杯心眷眷分袂禮彬彬我已辜新渥君毋忘昔
貧願持清白操隨地福斯民
送杜洲殷山長歸天台
殷肇土茫茫詩歌玄鳥祥建邦思得姓易代復賓王德
澤流千古雲礽徧四方深源還輔晉鄭國亦興唐奕奕
家聲遠綿綿世澤揚停舟先過我擁帚許相迎講道無
餘藴論文得細詳詞章漢宗正詩筆李長庚禮展慈湖
奠心摇微國旌先公同竄謫後裔借尊榮僑館甘藜藿
芳洲采杜蘅春風閑杖策夜雨短燈檠浮海瞻龍仗登
臯聽鶴鳴三年書滿考一旦趣歸程執手論交契持觴
叙别情但期趨玉陛焉在遺金籯旋舍斑衣舞歸舟綵
帳輕庭闈心晏晏交友喜盈盈侍次還鄉舉趨班復帝
京捷音如我報莫俟鴈南征
危太樸以經筵檢討奉詔求故宋遺書作詩贈
之
宣文閣上危夫子日侍經筵眷遇優祗閱秘書供御覽
旁求遺籍贊皇猷琅琊南渡終承晉昭烈西征亦繼劉
公論自存千載下聖人直筆在春秋
使星東下斗牛墟潛德幽光待發舒昭代進修三國史
詞臣來購四方書是非往事詢黃髮咫尺清光動玉除
若問江淮今日政願陳比法話樵漁
簡王東臯
劍光飛射斗牛寒應笑如今鋏尚彈萬國梯航朝帝闕
百年禮樂付儒冠黃金用盡無顔色白髮交深見肺肝
重念蒲輪東魯客暮年名動漢朝端
送易直縣尹兄赴松溪
武夷山水最清佳路轉三衢未覺賒百里絃歌初作宰
一官琴鶴早辭家夜凉燈影連書屋溪近松聲雜吏衙
遥想政成閑暇日錦牋試墨品春茶
次鄭元秉陪劉同知謁子陵祠韻
畫舫秋江集縉紳公餘來弔故人魂子陵名節千年墓
文叔雲礽百世孫高閣清風生玉麈空山凉月墮金尊
獨慚老朽無由到只有新詩可共論
遊東山寺贈尉東岡
東山景物吾州稀蓮宫璀璨浮春輝過湖人騎白雪馬
待客僧立青苔磯花邊舉杯酒一斗石上解衣松十圍
最愛東岡老禪伯夜窗為我談玄機
次葉敬常編修危太樸檢討東湖嘉澤廟倡和
詩韻
太史文章星斗光叢祠新製耀仙鄉兩賢嘉澤千年在
萬頃清風五月凉烟際樓臺澄晚色雨餘蘭芷發天香
經筵檢討臨川彦唱和尤聞感慨長
遣興
去年不死今年活直語半生人不禁老去謗書從滿篋
春來樂事搃關心觀魚濯足滄浪水聽鳥支笻楊柳陰
我已無心呌閶閤玉皇高拱紫雲深
重峰寺祈雨後柬李元善二律
麈尾高揮演大乘火雲不散愈崚嶒漫同三島吟詩客
閑訪重峰醉酒僧(僧謂竺西)翠竹陰移凉夢遠碧蓮香散暮
雲凝歸途未即天瓢注猶有長風解欝蒸
玉勒花&KR1301;達宦乘我惟兩脚踏崚嶒山林不見休官客
雲水何如問道僧老鶴夢回清露滴佳人信杳碧雲凝
五旬不雨心如醉頼有新篇破溽蒸
送友
朝日崑邱彩鳳鳴秋風黃鵠共飛騰朝廷自召杜清碧
草澤寧忘嚴子陵萬仞振衣(闕)
栲栳山人詩集卷下
