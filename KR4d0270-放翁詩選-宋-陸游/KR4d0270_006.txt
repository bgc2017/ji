放翁詩選前集卷六
宋羅椅編
七言八句
舟中夜賦
千里風塵季子裘五湖煙浪志和舟燈殘復吐惱孤夢
雨落還收生旅愁城上霜笳入霄漢煙中漁火耿汀洲
牧之未極詩人趣但謂能輕萬戶侯
賞花至湖上
吾國名花天下知園林盡日敞朱扉蝶穿密葉常相失
蜂戀繁香不記歸欲過每愁風蕩漾半開却要雨霏微
良辰樂事真當勉莫遣匆匆一片飛
春夏屡病至立秋而愈因自賀
良藥扶衰扺萬金漸加糜粥輟呻吟溪風拂簟有秋意
山影當窗生夕隂薄俗只成驚老眼幽居正得遂初心
岸巾待月闌干曲更覺天公愛我深
卜築
放翁卜築寄江郊屋破隨時旋補茅暮看白煙横水際
曉聽清露滴松梢生來不啜猩猩酒老去那營燕燕巢
目斷鹿門三太息龐公千載可論交
東牎小酌
烏帽翩僊白苧裳東牎隨事具杯觴流年不貸世人老
造物能容吾輩狂藤葉成隂山鳥下檜花滿地蜜蜂香
何人畫得農家樂咿軋繅車隔短墻
歲晚
無窮世事浩難量歲晩沉緜卧草堂短褐拆圖移曲折
故書經蠧失偏傍賣刀擬買春耕犢挾策曾亡舊牧羊
點檢生涯還自笑菜畦殘葉帶新霜
冬暮
晚角昏鐘為底忙豈容老子更禁當乘除冨貴惟身健
補貼光隂有夜長臨水小軒初見月満庭殘葉不禁霜
巴江尺素何時到剰著新詩寄斷腸
題庵壁
孤村寂寂潮生浦小院昏昏雨送梅蔬食一簞宜面槁
畏塗九折自心灰古人骨朽有書在今雨泥多无客來
散髮佯狂非寄傲世間萬事本悠哉
泛舟澤中雨夜
無窮煙浪接空濛秦望稽山醉眼中虹斷已收千嶂雨
鶴歸正駕九天風漁舟容與横沙際水鳥號呼傍葦叢
興盡還家忽三鼓半輪殘月斗杓東
秋懷
形骸歲歲就枯朽意氣時時猶激昂水遠浮鷗猶浩蕩
霜高殘菊更芬芳人皆有老是非在劫未成灰時世長
三百里湖行自復子孫努力事耕桑
書感
奪璧元知價不酬屠龍誰信本无求哦詩聲裏歲時速
憂國淚邊天地秋已欠謝安俱泛海况无王粲與登楼
此身著處憑君記萬里煙波没白鷗
舟中作
三百里湖新月時放翁艇子出尋詩城頭蜃閣煙將合
波面虹橋柳未衰漁唱蒼茫連禹穴寒潮蕭瑟過娥祠
祖龍虚負求仙意身到蓬萊却不知
寓歎
俗心浪自作棼絲世事元知似奕棋舊業蕭然歸亦樂
餘年至此死何悲古人可作將誰慕造物何心豈汝私
已决殘春故溪去短蓑垂釣月明時
村居
青藜杖出氛埃外白版扉開水竹邊造物與閒仍與健
鄕人知老不知年齋居每袖持螯手妄想寕流見麴涎
昨夜小庭風露冷菊花消息已先傳
道室雜詠三首
舄化雙鳬杖化龍雲山回首不知重藥園夜嘯丹臺月
酒市秋聽紫閣鐘豈憚煙霄隨步武故應冰雪換形容
小童開戶驚竒事野鶴來巢階下松
莫怪先生閱事多人間何處不經過天山八月霜枯草
𤾉谷三更日浴波酒熟春風歸掌握丹成神物共誰何
散人本帶江湖號四百年來一釣蓑
身是秋風一斷蓬何曾住處限西東棋枰牎下時聞雹
丹竈巖間夜吐虹采藥不辭千里去釣鰲曾破十年功
白頭始悟頤生妙盡在黃庭兩卷中
遣興
聒聒鳴鳩莫笑渠百年我亦旋枝梧病知藥物難為驗
老覺人間不足娛茅屋何妨度寒暑蔬飡且可逐朝脯
釣船一去无尋處千頃江邊一色蘆
病中柬仲彌性唐克明蘇訓直(三君皆有歸志)
移疾還家暫曲肱依然耐久北牎燈心如澤國春歸鴈
身是雲堂旦過僧細雨佩壺尋廢寺夕陽下馬弔荒陵
小留莫厭時追逐勝社年來冷欲冰
晩泊松滋渡口
小溪拍拍鸕鷀飛深竹蕭蕭杜宇悲看鏡不堪衰病後
繫船最好夕陽時生涯落魄惟耽酒客路蒼茫自詠詩
莫問長安在何許亂山孤店是松滋
秋日懷東湖
小閣東頭罨畫池秋來長是憶幽期身如巢燕臨歸日
心似堂僧欲動時病思羇懷惟付酒西風落日更催詩
故知歲暮常多感不獨當年宋玉悲
醉鄕
醉鄕卜築亦佳哉但苦無情白髮催癡欲煎膠粘日月
狂思入海訪蓬萊辭巢歸燕先秋去泣露幽花近社開
莫惜傾家供作樂古人白骨有蒼苔
寄題陳魯山二首(時調官都下)
諸公貴人識面稀胷中璀璨漫珠璣即今舉手遮西日
應有流塵化素衣舊學極知難少貶吾儕持此欲安歸
夜來風雨空堂静忽憶燈前語入微
天下無虞國論深書生端合老山林平生力學所得處
政要如今不動心舊友幾年猶短褐謫官萬里少來音
願公思此寬羇旅静處炎曦豈易侵
病中作
老鶴遼天興未窮此生光景自匆匆家為逆旅相逢處
身在嚴裝欲發中澁眼尚於書有味孤愁殊覺酒無功
揮戈草檄今誰記歲晩江邊白髮翁
燈下看梅
風雨經旬怯倚闌梅花折得就燈看有情應記去年别
無寐不禁清夜寒病起支笻幽興在春遲載酒後期寬
籬東數樹尤竒絶日遣蠻童候路乾
江楼醉中作
淋漓百榼宴江楼秉燭揮毫氣尚遒天上但聞星主酒
人間寧有地埋憂生希李廣名飛將死慕劉伶贈醉侯
戲語佳人頻一笑錦城已是六年留(退之詩越女一笑三年留)
放翁詩選前集卷六
