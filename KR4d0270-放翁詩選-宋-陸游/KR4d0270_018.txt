放翁詩選後集卷八
宋羅椅撰
七言四句
仙魚鋪得仲高書
病酒今朝載臥輿秋雲漠漠雨疎疎閬州城北鮮魚鋪
忽得山隂萬里書
追憶征西幕中事
憶昨王師戌隴回遺民日夜望行臺不論夾道壺漿滿
洛笋河魴次第來
夢中作
大慶橋頭春雨晴行人馬上聽鶯聲祥符西祀曾迎駕
惆悵無人說太平
天竺曉行
三茆聽徹五更鐘三竺穿窮九里松無復官樓沽美酒
但煩湖水照衰容
示兒
老去元知萬事空但悲不見九州同王師北定中原日
家祭毋忘告廼翁
吳娃曲(友有妾而内不容戲為作此因得不去)
滿地花陰不閉門琵琶抱恨立黃昏妾身不似天邊月
此夜此時重見君
又
忘憂石榴深淺紅草花紅紫亦成叢明年開時不望見
只望郎君說着儂
又
二月鏡湖水拍天禹王廟下闘龍船龍船年年相似好
人自今年異去年
又
臂上燒香拜佛前願郎安穏過新年多情已是長多病
莫要留心在妾邊
過江至蕭山縣驛東軒海棠已謝
星星兩鬢怯年華幽館無人江月斜惆悵過江遲一夕
曉風吹盡海棠花
感舊
南市夜夜上元燈西郊日日是清明青氊犢車碾花去
黃金馬鞭穿柳行
又
半紅半白官池蓮半醒半醉女郎船鴛鴦驚起何曾管
折得雙頭喜欲顛
又
美人傳酒清夜闌欲歌未歌愁滿山蒲萄一斗元無價
換得梁州也是閒
過杜浦橋
橋外波如鴨頭綠杯中酒作鵝皃黃山茶花下醉初醒
却過西村看夕陽
舟中感懷呈太傅相公兼簡岳大用郎中
雨打孤篷酒漸消昏燈與我共無聊功名本是無憑事
不及寒江日兩潮
又
夢筆亭邊擁鼻吟壯圖蹭蹬老侵尋不眠數盡雞三
唱自笑當年起舞心
飲張功父園戲題扇上
寒食清明數日中西園春事又匆匆梅花自避新桃李
不為高樓一笛風
春晚
一百五日春郊行三十六溪春水生千秋觀裏逢急雨
射的峯前看晚晴
即事
組綉紛紛衛女工詩家於此欲途窮語君白日飛昇法
正在焚香聽雨中
園中
梅花重壓帽簷偏曳杖行歌意欲仙後五百年君記取
斷無人似放翁顛
冬夜聞角聲
嫋嫋清笳入雪雲白頭老守卧中軍自怜到老懷遺恨
不向居延塞外聞
何家客亭
梅子生仁燕護雛繞簷新葉綠疎疎朝來酒興不可奈
買到釣船雙鱖魚
荔枝樓小酌
病與愁兼怯酒船巴歌聞罷更凄然此身未死長為客
回首䕫州又二年
老君洞(明皇幸蜀見老君於此)
丹鳳樓頭語未終崎嶇蜀道更相逢太清宫闕俱煨燼
豈亦南來避賊鋒
仙遊閣
張公一去二百載傑閣依然横靄中徙倚看碑仍看畫
時聞栢子落秋風
采蓮
蘸水朱扉不上關采蓮小舫夜深還一尊何處無風月自
是人生苦欠閑
五言八句
舟上夜坐
風露浩無際星河淡欲傾遥知並船客聞我詠詩聲水
鳥横江去漁舟背月行神清不成寐隠几待窗明
欲行雨未止
幽幔依燈影空階送雨聲暫歸仍客路投老倍鄉情眼
澁書難讀心搖夢易驚病多猶怕醉酒盡却思傾
池亭夜坐
池上小亭幽清宵秉燭遊荷盤時瀉露螢草早知秋有
感歲時速無聲河漢流(五字甚氣魄)殊方不堪住歸夢遶滄
洲
小舟過吉澤效王右丞
澤國霜露晩孤村烟火微本去官道遠自然人迹稀木
落山盡出鐘鳴僧獨歸漁家閑似我未夕掩柴扉
雪霽過千秋觀
縱轡不嫌遠逢山猶一登夕陽陂渺渺殘雪塔層層折
竹横遮道饑烏下啄冰欲歸還小駐倚杖對崚嶒
晨起
小雨濕清曉新鶯啼早春年光驚病眼節物屬閑身巴
峽東連海嶓山北控秦遠遊端可繼敢恨素衣塵
幽居
早歲猶竒怪中年痛掃除華堂棋陸廢名馬宴游疎散
帙身忘倦畦蔬手自鋤寥寥千載後誰此訪幽居
聞角
小閣柴門近黃昏畫角聲時時逐風散嫋嫋伴愁生天
地清秋暮關河殘月明湖南賊未破獨立久含情
寄楊濟伯
聞道皇華使來從萬里回五溪春薺老三峽暮猿哀昔
日文昌省頻年灧澦堆問君何地險斟酌寄聲來
小雨
細細濕春光霏霏破夕陽卧聞驚倦枕起看入虛堂映
葉鶯猶囀争泥燕正忙閒愁無遣處誰與共飛觴
寄張真人父舍人
諸公方衮衮無地着斯人萬里䕫州守中朝禁省臣孤
帆秋上峽五馬曉行春想見懷明主登臨白髮新
送仲高兄宫學秩滿赴行在
兄去游東閣才堪直北扉莫憂持槖晚姑記乞身歸道
義無今古功名有是非臨分出苦語不敢計從違(道義功名)
(固是名言結得諄至更好他集少見)
夜夢從數客雨中載酒出遊之長安
有酒不謀州能詩自勝侯但須繩繫日安用地埋憂射
雉侵星出看花秉燭遊殘年杜陵客不恨濕貂裘
統分稻晚歸
薄酒不自酌夕陽須汝歸菊花霜後美豆莢雨中肥路
遠應加飯天寒莫减衣老懷憂日切道眼看皆非
題江陵村店壁
青旆三家市黃茆十里岡蓬飛風浩浩塵起日茫茫馳
騁多從獸鉏耰少破荒行人相指示此路走襄陽
移船
沙際舟銜尾相依作四隣莫年多慷慨萬里亦悲辛(容易)
(吐得徹)折竹占行日吹簫賽水神無勞問亭驛久客自知
津
鹿門關過龐士元祠
士元死千載凄惻過遺祠海内常難合天心豈易知英
雄今古恨父老歲時思蒼蘚無情極秋來滿斷碑(此四句多)
(少凄惻)
上元前一日
異縣客游久今年春事遲峭寒增酒價微雨惱燈期(看此)
(老下字)老態人未覺孤愁心自知停車呼病婦強出伴諸
兒
五言四句
早梅
東塢梅初動香來托意深明知在籬外行到却難尋
病中
半年不讀書顧影疑非我乃知百年中如此過亦可
採菊
秋花莫插鬢雖好亦凄凉採菊還挼却空餘滿袖香
放翁詩選後集卷八
