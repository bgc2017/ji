放翁詩選前集卷四
宋羅椅編
七言八句
柳林酒家小樓
桃花如燒酒如油緩轡郊原常自遊微倦放教成午夢
宿酲留得伴春愁遠塗始悟乾坤大晩節偏驚歲月遒
記取清明果州路半天高柳出青樓
上虞逆旅見舊題歲月感懷
舴艋為家東復西今朝破曉下前溪青山缺處日初上
孤店開時鶯亂啼倦枕不成千里夢壊墻閒覓十年題
漆園傲吏猶非逹物我區區豈足齊
晝卧
秋暑侵人氣力微燒香高枕掩柴扉弄姿野樹晴猶歛
作態江雲晩未歸身外極知皆夢事世間隨處有危機
故山松菊今何似晩矣淵明悟昨非
醉歸
持酒江頭到夕霏愁城頓覺解重圍澄波宜月移船看
醉面便風走馬歸未路已驚添白髮故人頻報上黃扉
強隨宦薄成真嬾乞我吳松舊釣磯
自上清延慶歸丈人觀留玉華樓
再到蓬萊路欲平却吹長笛過青城空山霜葉無行迹
半嶺天風有嘯聲細棧跨雲縈峭絶危樓飛柱插澄清
玉華更控青鸞住要倚闌干待月明
躬耕
莫笑躬耕老蜀山也勝菜把仰園官喚回癡夢塵機息
空盡閒愁酒地㝟無復短衣隨李廣但思微雨過蘇端
十年世事茫如海輸與閒人静處看
留題雲門草堂
小住初為旬月期二年留滯未應非尋碑野寺雲生屦
送客溪橋雪滿衣親滌硯池餘墨漬卧看爐面散煙霏
他年遊宦應無此早買漁蓑未老歸
望江道中
吾道非耶來曠野江濤如此去何之起隨烏鵲初翻後
宿及牛羊欲下時風力漸添帆力健艣聲常雜鴈聲悲
晩來又入淮南路紅樹青山合有詩
僧房假榻
過盡青山喚渡船晩牎洗脚卧僧氊剰償平日清遊願
更結來生熟睡緣吞啄漸稀如老鶴鳴聲已斷似寒蟬
旁觀莫苦嘲癡頓此妙吾宗祕不傳
晩晴聞角有感
暑雨初收白帝城小荷新竹夕陽明十年塵土青衫色
萬里江山畫角聲零落親朋勞遠夢淒涼鄕社負歸耕
議郎博士多新奏誰致當時魯二生
十四日宿東林寺
看盡江湖千萬峯不嫌雲夢芥吾胷戲招西塞山前月
來聽東林寺裏鐘遠客豈知今再到老僧能記昔相逢
虚牎熟睡誰驚覺野碓無人夜自舂
金陵先寄獻劉留守
梁益羇遊道阻長見公便覺意差強别都王氣半空紫
大將牙旗三丈黃江面水軍飛海鶻帳前羽箭射天狼
歸來要了浯溪頌莫笑狂生老更狂
夢至成都悵然有作
春風小陌錦城西翠箔珠簾客意迷下盡牙籌閒縦博
刻殘畫燭戲分題紫氍毹暖帳中醉紅叱撥驕花外嘶
孤夢淒涼身萬里令人憎殺五更雞
又
宦途元不羨飛騰錦里豪華壓五陵紅袖引行遊玉局
華燈圍坐醉金繩階前汗血洮河馬架上霜毛海國鷹
世事轉頭誰料得一官南去冷如冰
書感
溪路人家尚闔扉強扶衰憊著征衣百年朝露古所歎
一櫂秋風吾欲歸楚客長號沽白璧漢宮太息遣明妃
鑠金銷骨從來事老矣何心踐駭機
雪中懷成都
憶在西州遇雪時繡筵處處百花圍烏絲闌展新詩就
油壁車迎小獵歸感事鏡鸞悲獨舞寄書筝鴈恨慵飛
愁多自是難成醉不為天寒酒力微
西村醉歸
俠氣崢嶸盖九州一生常耻為身謀酒寕剰欠尋常債
劒不虚施細碎讎岐路凋零白羽箭風霜破弊黑貂裘
佯狂自是英豪事村市歸來醉跨牛
贈林使君
使君物外閱年華厭聽奴兵早暮衙雙屦蹋雲呼野渡
一瓢邀月醉梅花紅爐點汞閒銷日烏几繙經不憶家
我亦岷山有歸處約君同載泝三巴
又
松檜隂中百步廊我來剥啄叩琳房魚腸寶劒餘蛟血
鴉觜金鋤帶藥香弱水蓬萊風浩浩赤明龍漢劫茫茫
何妨付與神丹訣教跨青鸞入帝鄕
遣興
壯年一箭落雙鵰野餉如今擷藥苖寒與梅花同不睡
悶尋鸚鵡說無憀烏絲闌上詩初就綠綺聲中酒半銷
老去可憐風味在未應山海混漁樵
冬晩山房書事
山澤何妨老太平巉巉骨相本來清月明滿地看梅影
露下隔溪聞鶴聲未辨藥苖逢客問欲酬琴價約僧評
半生壮志今俱淡且學湘纍拾菊英
屏迹山村病日增烏皮几穏得閒凭凍雲傍水封梅萼
嫰日烘牎釋硯冰歲盡光隂饒衮衮身閒醉夢且騰騰
蠻童採藥歸來晩客至從嗔喚不譍
得趙若川書因寄
澤居路絶人不到晨起忽傳雙鯉魚儲淚一升悲世事
减愁三尺看君書龍墀對策言傷直山邑迎親計未疎
老病閉門誰省錄因風時肯問何如
夜歸醉中作
意薄楊修喚小兒孤舟自笑髮成絲放開癡腹無非夢
拈起幽懷緫是詩霜下忽驚桐葉盡灘生更覺水聲竒
餘年那恨驅黃犢除却為農百不宜
早秋
落魄巴山號放翁斯名歲晩亦成空酒醒遥夜孤舟雨
睡美清秋一榻風駭浪千重無死地神丹九轉有新功
雲端不遇飛仙過誰顧幽人寂寞中
郊行夜歸書觸目
老翁病起厭端居隨意東西不問途霜野草枯鷹欲下
江天雲濕鴈相呼空垣破竈逃租屋青幔紅燈賣酒爐
未畏還家蹋泥潦園丁持炬小兒扶
初夏幽居
昔如轉戰墮重圍今幸騫翔脫駭機曉樹好風鶯獨語
夜牎細雨燕相依安居不恨蝸廬迮得食寕論鶴料微
更喜暮年強健在又看刀尺製縑衣
放翁詩選前集卷四
