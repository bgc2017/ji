放翁詩選别集類三(宋)
提要
(臣)等謹案放翁詩選前集十卷後集八卷附
别集一卷宋羅椅劉辰翁所選陸游之詩也前
集椅所選元大德辛丑其孫憼始刻之前有
憼自序後集辰翁所選前後無序跋椅間有
圈點而無評論辰翁則句下及篇末頗有附
批大致與所評杜甫王維李賀諸集相似明
人刻辰翁評書九種是編不在其中蓋偶未
見此本詳其詞意確為須溪門徑非偽托也
末有明人重刻舊跋蠧蝕斷爛幾不可讀並
作者姓名亦莫辨其可辨者惟稱宏治某年
得於餘杭學究家屬其同年餘杭知縣冉孝
隆校刻之耳又稱放翁集抄本尚存然聞而
未嘗見獨羅澗谷劉須溪所選在勝國時書
肆嘗合而梓行以故轉相抄錄迄今漸出而
印本則見亦罕矣云云據其所言則兩人本
各自為選其前集後集之目蓋元時坊賈所
追題矣跋又有複者去之之語故兩集所錄
無一首重見末附為别集一卷不題編纂名
氏其詩皆見瀛奎律髓中以跋中取方虛谷
句推之知即作跋者所輯以補二集之遺其
中睡起至園中一首已見前集五卷中蓋偶
誤也劍南詩集汲古閣刻本今已盛行於世
然此選去取頗不苟又宋人舊本故以陳亮
歐陽文粹之例與本集並存之椅字子遠號
澗谷廬陵人寶祐四年進士以秉義郎為江
陵教官改潭州復知贑州信豐縣遷提轄𣙜
貨德祐初遭論罷周密齊東野語記其當道
學盛時依托求進道學勢衰之後遂棄去不
相聞問深不滿之明偶桓乾坤清氣集皆錄
元人之詩而有其幼輿折齒歌一首蓋元初
尚存辰翁所著有評點班馬異同諸書已别
著錄乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
放翁詩選前集原序
揀着吟人苦心處吟時較易揀時難大父澗谷翁題趙
慶御手寫唐絶句結語也揀詩之難尚矣人謂刪後無
詩非果無性情也特未有刪手爾族孫夀可以翁所選
放翁陸先生詩刻本撫卷圭復涕淚盈睫悲夫善和書
卷存者僅十一於千百而家蔵膏馥盖流潤人間實多
有能思叔敖而繡諸梓真亢宗事也苐放翁天才豪邁
筆勢遒勁屬事比偶不煩䋲削是編若圈若點去取自
有深意非後學所能測識謂之有取於陸集可也謂即
此以定陸集之刪削則未也然此特翁年少游戲細事
爾遺編殘墨尚足得聲梁楚間獨不知後来一變至道
亦有升堂入室而薰善良者否也手澤在笥願期同志
切磋之大德辛丑立夏日適孫憼百拜謹識
