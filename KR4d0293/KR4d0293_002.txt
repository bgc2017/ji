且向羅浮喚夢回玉骨風標自仙種鐵腸賦詠謾多才
只應賸結青青子調鼎功夫看後来
窗軒
一窗開永晝萬象出天成風力欺楊絮雷聲喚笋萌愁
多春不願病起眼猶眀最喜今朝雨川原足暮畊
過王氏雲莊
十里雲莊路東風信杖藜好花連夜發幽鳥傍人啼香
宇禪心冷山容醉眼迷老僧春睡處眀月印樓西
孤吟
世景雲来去人情水淺深塵埃從滿眼交友欲知心山
簡豈愛酒陶潛元解琴對人不敢語仰面數歸禽
深夜風雨有懷故人
心馳流水高山外身在落花啼鳥中滴得愁濃青杏雨
吹教夢斷碧梧風垂堂遠愧千金子掃地空憐一畝宮
兩朵燈花伴孤獨清懽那得玉人同
首夏
千里辭家不作難歸來春事總闌珊久留午夢梅黃雨
重索冬衣麥秀寒百箔老蠶鋪雪乳一庭新竹長琅玕
此時正喜民財阜野草閒花任自殘
湖上
舟載閒雲穏湖光盪碧天笑看沙上鳥終日伴雛眠
深夜獨步思兄南伯舉杯扣門則卧矣
綠柳橋邊古道横乾坤寂寂夜三更月窺門處君高卧
露溼衣時夜獨行杯酒孰同驅俗意天風時下步虚聲
眀朝世界塵依舊試挽銀河一洗清
丈亭渡阻風
捲地西風翻巨浪小舟仍泊夜來灣行沽携榼雖無酒
卧看開篷幸有山原草正肥黃犢飽汀蘋未老白鷗閒
平生遇險湏知止眼對江神一解顔
湖上
好景難逄柰老何十年此地絶經過山如得意晚猶碧
雨亦知愁秋更多造化從渠旋磨蟻功名笑汝撲燈蛾
湖邊直欲呼船去更共漁人掛綠蓑
晚興
風靜湖光一鑑浮青山四顧淡舒秋松隂滿逕歸來晚
醉看巖花笑白頭
夜渡鄞江
睡起開篷月在沙晚江山影動龍蛇詩成索筆無人應
酒盡空嚢何處賖船去船來數聲櫓江南江北幾人家
星娥定怪歸來晚從此西風欲泛槎
南溪
聞說南溪好肩車帶雨來澗泉鳴細石松木衣蒼苔雲
笑人情薄山隨客語回黃花幽意足知復為誰開
次靜海令蓋晞之食蟹
吳中郭索聲價高草泥足上生青毛越中海市喧兒曺
白蟹厭飫霜前螯新豐逆旅酒濯足齊國相君飯脫粟
當時珍味無所需吳越土宜俱碌碌
復遊鄞江
欲扣山扉汲野泉支笻眼駐柳隂邊苦無平地休穿屐
待有輕風却放船孤笛呌開雲裏月一竿撑破水中天
舟人相戒低聲語沙上恐驚鷗鷺眠
次孫燭湖秋夜有感
忽作清宵夢非關世累長月隨花影轉水照木隂凉浴
露千峯碧梳風兩鬢蒼眀朝湏洗耳秋意過寒螿
舟中
木落山高秋去後犬驚人語夜深時小舟滿載離愁重
惟有孤鳴寒雁知
又
一水分流無限曲兩山相對不知名漁翁夜半歸南陌
認作中流擊楫聲
秋晚
斷雲送歸雁斜陽眀晚楓西風灑雙鬢醉倚危闌東
高選(江邨遺槁)
題家信後
十載慇懃訓子情禮闈今幸占微名彤庭策獻三千字
鵬海風摶九萬程帽插宮花瓊宴罷身沾仙露賜衣榮
瞻雲北闕人迢逓空憶高堂雪鬢生
瑞安縣詠懷
一經逢聖世銜詔下神州才陋慚無補官卑得自由刑
威存撫字賦役敢誅求何日乘公暇溪山策騎遊
太息(時擢武當軍節度)
天運逢南度和成勢已移山河憐破碎草木亦傷悲鐵
騎馳中土烽塵隘北陲哀臣䨇淚眼豈畏朔風吹
高邁
夜泊李陽驛
風拂烏紗兩髩秋李陽溪上夜停舟市燈閃月聞鳴犬
城柝敲風起睡鷗千里遠馳承寵命通宵不寐為民憂
幽懷自信清如洗獨倚篷窗看斗牛
勉壻史彌大
老朽歸田久烏紗白髮新經綸天下事都屬少年人
建德縣詠懷
日午琴堂吏散衙不愁鬢雪點烏紗訟清犴獄塵封草
人靜公庭鳥啄花惟願兒童無凍餒每令野老勸桑麻
聖恩未報吾心赤肯效青門學種瓜
道傍菊
荆棘叢中是故隣更無君子與相親含英吐秀西風裏
空把芳心向路人
寒梅野雀圖
隂隂榕葉覆寒梅山逕無蹤盡綠苔啼鳥自知安穩處
成羣飛去又飛來
質齋
田園偶興
繞簷風景接崆峒生計年年樂歲豐布榖聲傳紅杏雨
(闕)調起綠楊風桑麻遠近千村裏禾黍高低一望中
每與隣翁相慶社醉歌不惜酒樽空
溪石呈李思道
共坐溪邊石溪清心自涼魚驚烟艇過鷗笑野人忙細
草侵衣綠飛花點鬢香東風塵暫息拍手送斜陽
復和呈莫仲箎
溪石綉苔綠溪風飃晚涼坐久得自若物外知誰忙渴
飲竹泉冷饑飯松花香春光忽云暮(闕)陽
紀興
湖上人家萬木村白雲深護讀書門年來不管頭顱白
自賀清風酒一樽
秋日溪亭
簾捲柴桑晚深山俗駕疎荒苔留鶴跡落葉帶蟲書竹
翠侵香案泉聲潄石渠烟霞便一枕應笑把犁鋤
遁翁
僻性
僻性一生忘嗜酒勞神終日倦吟詩尋常高卧松床穏
不管庭前鶴到遲
曉逕
蘿逕朝飛雨莓苔染翠濃登山雙屐健自擬少年同
春暮
石橋門外送斜暉柳洒清風透客衣老眼看花能有幾
如何啼鳥暮春歸
市橋晚坐
隔眼風塵寢閒心照水清牛羊歸古坂鷗鷺集浮萍倦
我思垂釣知誰共濯纓湖光浮一鑑倒暎夕陽眀
秋晚
風掃柴門淨銀燈吐玉花納涼憑(闕)石待月上窗紗老
去心猶壯秋來鬢任華不妨高枕睡無夢到公家
自詠遁翁
虛名蝸角不攖情老木棉裘分此生世事只隨今日過
心田留待後人耕舊書豈厭從頭看險路何妨退步行
俯仰欲求無所愧舉頭惟對月華眀
甥舅同登進士亦世之不易得者今幸逢其會因
吟一律以寄一以表祖宗積善之徵二以謝聖主
寵賜之榮三以致勉忠之意二子惟勖諸
潦倒山林已二毛忽聞(闕)下衡茅祖宗積德幸多世
甥舅何妨共奪標柳拂祥光看虎榜杏扶春色上雲袍
從今莫作懷家計湏效忠良答聖朝
高似孫(疎寮小集)
入餘杭縣
眀發遵西陸驅車月流光佳山迎車來知是古餘杭危
樹露如雨平野日未陽支流滀清源弱羽無高翔人家
叢灌下世載山水鄉扣門作午憩白飯羞文魴邂逅有
足歡離合非其常主人不予鄙予留亦徜徉
憩昌化民家
晚程息勞轍白日流西暉水鳥得魚去耘夫荷鋤歸川
原杳芊緜林野雜依霏一来扣竹館相邀入荆扉重巖
吐清溜澄隂布殘馡曰予考此室十世相因依左右桑
果足歲日雞豚肥豐猶未至裕歉亦無能饑予聞良自
惬欲謀北山薇有田可同耕有蠶當共衣車夫猝無情
此志仍重違
荅李才翁
素意杳難尋殘鑪屬晚隂花知西洛事雁呌北人心客
共艱難盡詩隨老大深金陵書不到消息又沉沉
宋江都研
數寸清純玉不如入波陶髮冷蕭疎千金爛抵荆山鵲
一璞深刳渭水魚墨帶花香臨近澗泓沉燈影了殘書
從来端歙難優劣名下真成士不虚
答宇文文學
無能應俗苦皇皇詩不驚人筆事荒天下無山如飯顆
人間有水自滄浪左杯右蟹一舟足早韭晚菘三畝強
莫謂覺來無可嗜逢人猶自覓花忙
燕文貴山水圖
道山堂上御府畫展卷猶能記老燕十日何由辦水石
千金乃可分江天楚湘兩岸風落木海嶽三秋雁度川
大山小山俱好隠江南夢去曲肱眠
答武昌吳廣文
平生不識武昌樓官柳青青好在不庾亮笛吹黃鶴月
簡栖碑駁碧苔秋山横赤壁含情斷水出瞿唐快意流
何處呌君同一醉並舟秦女擘箜篌
延祥觀
水眀一色抱神州雨壓輕塵不敢浮山北山南人喚酒
春前春後客凭樓射熊館暗花扶扆下鵠池深柳拂舟
白髮邦人能道舊君王曾奉上皇遊
丹砂歌謝胡使君惠砂床
宜州丹砂産暘谷不比辰溪攅箭鏃素霓深抱赤城霞
斬猩半染于闐玉海日下照珊瑚紅化為奼女金芙蓉
一從擘華分禹璞猶有絳炁埋雲峯鑄鼎泥壇有消息
坐看光輝成五色淮南雞犬亦同升九轉真能生羽翼
琶琶引
人生聚散難為别何况匆匆作胡越梅梢帶雪下昭陽
眀朝便隔關山月長城不戰四夷平臣妾一死鴻毛輕
回憑漢使報天子為妾奏此琵琶聲長安城中百萬戶
家家競學琵琶譜酸聲苦調少人知食雪天山憶蘇武
西風吹霜雁飛飛漢宮月照秋砧衣嫖姚已死甲兵老
公主公主何時歸
銅雀硯歌
曹公夜讌凌雲臺一言契闊含餘哀分香老伎各雲雨
歌舞不盡埋蒿莱漠漠頽基鄴山下萬里烟塵無一瓦
井幹罇酒自平生烏鵲飛南播遺雅老農墾雨開荒寒
一礫千金苔未乾世人好竒不好近直比周簋仍商槃
老璞渾渾殊質魯得水猶能發妍嫵更與人間作瓌古
月眀夜盗西陵土
黃居中瀟湘圖歌
天暒而雨斷兮作蒼梧九疑之高秋風行而川怒兮洩
瀟湘洞庭之奔流樹不知名兮山抱複嶺沙不計程兮
水趨它洲波作止兮蛟舞蛟蟄雲晦眀兮猿呼猿愁原
不可作兮蘭亦塵土賈傅歸漢兮鵩其何尤誰呼魚兮
北墅有酒誰鼔枻兮南津有舟懷斯人兮杳靄千里目
悵望兮吾其歸休
寄吳鈐幹
有偉千人傑能為萬里遊挂帆春背鴈問驛夜驚鷗道
路空留滯文章莫暗投九疑生雨徧三峡帶寒流采藥
青神觀題詩白帝樓乾坤供爛醉星斗照閑愁漢已歸
蕭相天難夀武侯詞人頭欲雪壯士淚如秋中下猶湏
策西南夙倚籌有錢書盡買滅寇志終酬猿破高唐夢
龍馴灧澦舟行人定安穩夏近可歸不
騎鸞引贈句曲山吳道士
夜騎白鸞出琳闕三萬仙官鏘珮玦雲雷帖妥過剛風
左推日丸右扶月一息瑶池翠水家阿母迎謁龍驅車
青娥彈絲玉妃酒折盡蟠桃紅玉花九天丈人来問道
太極之前天不老丹霞一炁玉樞宮寳笈金繩容探討
井君沐浴波五色洞房光芒上奔日天上傳呼六丁直
星斗離離礙鸞翼
菊磵集
