唐詩紀事卷第三十
李益杜羔諸葛覺韋執中
耿偉盧綸韓翃錢起
司空曙苖發崔峒李端
冷朝陽
李益
益姑臧人字君虞大曆四年登第其受降城聞笛詩
教坊樂人取爲聲樂度曲又有寫征人歌早行詩爲
圖畫者廻樂峯前沙似雪之詩是也益有心疾不見
用及爲幽州劉濟營田副使獻詩有感恩知有地不
上望京樓之句左遷右庶子年且老門人趙宗儒自
宰相罷免年七十餘益曰此吾爲東府所送進士也
聞者憐益之困後遷禮部尙書致仕卒
益錄其從軍詩贈左𥙷闕盧景亮自序云吾自兵間
故爲文多軍旅之思或軍中酒酣塞上兵寢投劔秉
筆散懷於斯文率皆出乎慷慨意氣武毅果厲本其
凉國則世將之後乃西州之遺民歟亦其坎軻當世
發憤之所致也(正元間作其詩皆建中)
夜上受降城聞笛詩云廻樂峰前沙似雪受降城下
月如霜不知何處吹蘆管一夜征人盡望鄕(臺也烽烽火)
征人歌云胡風凍合鸊鵜泉牧馬千群逐暖川塞外
征行無盡日年年移帳雪中天
曉角詩云邊霜一夜落平蕪吹角當城片月孤無數
塞鴻飛不度秋風卷入小單于
從軍北征云天山雪後海風寒撗笛偏吹行路難磧
裏征人三十萬一時廻向月明看
獻劉濟云草綠古燕州鸎聲引獨遊鴈歸天北畔春
盡海西頭向日花偏落馳年水自流感恩知有地不
上望京樓
從軍有苦樂行(公比征作時從司空冀)云勞者且莫歌我欲歌
送觴行軍有苦樂此曲樂未央僕居在隴上隴水斷
人腸東過秦官路宫樹入咸陽時逢漢帝出諫獵至
長楊詎馳遊俠窟非結少年場一旦承嘉惠輕身重
恩光秉筆參帷帟從軍至朔方邊馬多隂風草木自
凄凉斷絶西海去出没胡沙長參差引鴈翼隱轔騰
軍裝劔文夜如水馬汗凍成霜使氣五都少矜功六
郡良山河起目前睚眦死路傍北逐馳種虜西臨復
舊疆昔還賦餘資今出乃羸粮一矢致夏服我弓不
再張寄言丈夫雄苦樂身自當(馳一作駞)
來從竇車騎云(行作自朔方)束髮逢世屯懷恩抱明義讀
書良不武學劔慙非智遂別魯諸生求從竇車騎追
兵起邊急絡馬黃金轡出入燕南陲由來重意氣自
經臯蘭戰入破樓煩地西北護三邊東南留一尉時
過如雲雨參差不自意將軍失恩澤萬事從比異置
酒高臺上薄暮秋風至長戟與我歸歸來同棄置自
酌還自飲非名又非利歌出易水寒琴下雍門淚出
逢平樂舊言在天階侍問我從軍苦自陳少年貴丈
夫交四海徒論身自致漢將不封侯蘇卿還遠使令
我終此曲此曲誠不易貴人難識心何由知忌諱
夜發中軍云邊馬櫪上驚雄劔匣中鳴半夜軍書至
匈奴寇六城中堅分暗陣太一起神兵出没風雲合
蒼皇豺虎争今日邊庭戰緣賞不緣名
五城道中云金鐃隨玉節落日河邊路沙鳴後騎來
鴈起前軍度五城鳴斥堠三秦新召募天寒自登道
寒濁隂山霧仍聞舊兵老尙在烏蘭戍笳簫漢思繁
旌旗邊色故寢興倦弓甲勤役傷風露來遠賞不行
鋒交勲乃茂未知朔方道何年罷兵賦
塞下曲云蕃門部落能結束朝朝馳獵河南曲(朝馳一作)
(河曲暮獵冀)燕歌未斷塞鴻飛牧馬群嘶邊草綠秦築長
城城巳摧漢武北上單于臺古來征戰虜不盡至今
還復天兵來黃河東流流九折沙場埋恨何時絶蔡
琰没去造胡笳蘇武歸來持漢節爲報如今都護雄
匈奴且莫下雲中請書塞北隂山石願比燕然車(功騎)
大曆十才子唐書不見人數盧綸錢起郎士元司空
曉李端李益苗發皇甫曾耿偉李嘉祐又云吉頊夏
侯審亦是或云錢起盧綸司空曉皇甫曾李嘉祐吉
中孚苖發郎士元李益耿偉李端二李皆出於姑
臧庶子爲文章李益尚書爲門戶李益一日赴嘉會
尙書曰今日兩箇坐頭皆是李益
紅樓下聮句云佛刹接重城紅樓切太清紫雲連照
耀丹檻望峥嶸(宣廣)榱棟烟虹入軒䆫日月平參差五
陵晚分背八川明(益李)絃韻風初過蓮枝浪欲傾敬瞻
疑涌見圍繞學無生(羔杜)
蘭陵僻居聮句云潘岳閑居賦陶潜獨酌謠二賢成
往事三徑是今朝(宣廣)生幸逢唐運昌時奉帝堯進思
諧啓沃退混即漁樵(益李)蠧簡封延閣彫欄閟上霄相
從清矌地秋露挹蘭苕(杜羔)
天津橋南山中各題一句云野坐分苔䂖(益)山行遶
菊叢(中韋執)雲衣惹不破(斍諸葛)秋色望來空
閑庭草色能留馬當路楊花不避人(句)笳簫漢恩繁
旌旗邊色故(句)馬汗凍成霜(句)右張爲取爲主客圖
以益爲清竒雅正主
耿偉
元日早朝云九陌朝臣滿三朝候鼓賖遠珂時接韻
攅炬偶成花紫貝爲高闕黃龍建大牙參差萬戟合
左右八貂斜羽扇紛朱檻金爐隔翠華微風傳曙漏
曉日上春霞環珮聲重疊蠻夷服等差樂和天易感
山固壽無涯渥澤千年聖車書四海家盛明多在位
誰得守蓬麻
贈苖員外云爲郎日賦詩小謝少年時業繼儒門後
心多道者期曉廻長樂殿新出永明祠行樂西園暮
春風動柳絲
許州書情寄韓張二舍人云謫䆠軍城老更悲近來
頻夢到丹墀乍燃乍滅心中火唯鑷唯多鬢上絲繞
院綠苔聞鴈處滿庭黃葉閉門時故人高步雲衢上
肯念前程杳未期
贈嚴維云許詢清論重寂寞住山隂野客捿寒寺閑
門當古林海田秋熟早湖水夜漁深世上窮通理誰
能柰此心
贈公云來自西天竺持經奉紫微年深𣑽語變行
苦俗人歸月上安禪久苔生出院稀梁間有馴鴿不
去爲無機
早朝云鍾鼓餘聲裏千官向紫微冒寒人語少乘月
燭來稀清漏聞馳道紅霞映鏁闈猶看嘶馬處未啓
掖垣扉
秋日云返照入閭巷憂來與誰語古道無人行秋風
動禾黍
書情逢故人云因君知此事流恨巳忘機客久多人
識年高衆病歸連雲潮色遠度雪鴈聲稀又說家林
盡悽傷淚滿衣
沙上鴈云衡陽多道里弱羽復哀音還塞知何日驚
弦亂此心夜隂前侣遠秋冷後湖深獨立沙汀意寧
知霜霰侵
贈張將軍云寥落邊城暮重門返照間鼓&KR0911;驚雨暗
士馬過秋閑慣守臨邊郡曾營近海山關西舊業在
夜夜夢中還
醻暢當云同遊&KR0238;沮後巳是十年餘幾度曾相夢何
時定得書月高城影盡霜重柳條疎且對樽中酒千
般想未如(篇姚合取爲極元集書情逢故人以下四)
偉寳應元年進士爲左拾遺詩有家貧僮僕慢官罷
友朋疎世多傳之
盧綸
綸字允言河中人大曆進士與吉中孚韓翃錢起司
空曙苖發崔峒夏侯審李端皆能詩號大曆十才子
春日登樓云花正濃時人正愁逢花却欲替花羞年
來笑伴皆歸去今日晴明獨上樓
長安春望云東風吹雨過青山却望千門草色閑家
在夢中何日到春歸江上幾人還川原繞繚浮雲外
宫闕參差落照間誰念爲儒多失意獨將衰鬢客(關秦)
正元中吉中孚爲翰林學士薦綸于朝會丁家艱而
中孚卒大曆中李端錢起韓翃軰能爲五言詩詞情
徤麗綸作尤工至正元末錢李諸公周落綸爲懷舊
詩五十韻叙其事曰吾與吉侍郎中孚司空郎中曙
苗員外發崔𥙷闕峒耿拾遺偉李校書端風塵追遊
向三十載數公皆負當時盛稱榮耀未幾俱沉泉下
傷悼之際常暢博士追感前事賦詩五十韻見寄輙
有所酬以申悲舊兼寄夏侯審侍郎其歴言諸子云
侍郎文章宗傑出淮楚靈掌賦若吹籟司言如建瓴
郎中善餘慶雅韻與琴清鬱鬱松帶雪蕭蕭鴻入冥
員外眞貴儒弱冠被華纓月香飄桂實乳溜瀝瓊英
𥙷闕思冲融巾拂藝亦精彩蝶戱芳圃瑞雲滋翠屏
拾遺興難侔逸調曠無程九醖貯彌㓗三花寒轉馨
校書才智雄舉世一娉婷暏墅鬼神變属辭鵉鳳驚
差肩曳長裾緫轡奉和鈴共賦瑶臺雪同觀金谷笙
倚天方比劔沉水忽如瓶君持玉盤珠寫我懷䄂盈
讀罷涕交頥願言躋百齡綸之才思皆此類也
綸德宗時爲戶部郎中舅韋渠牟表其才召見禁中
帝有所作輙𢋫和異日問渠牟盧綸李益何在荅曰
綸從渾瑊在河中驛召之會卒文宗尤愛其詩問宰
相綸文章幾何亦有子否李德𥙿對綸四子皆擢進
士第在臺閣帝遣中人悉索家笥得詩五百篇以聞
綸春詞云北苑羅裙帶塵衢錦綉鞋醉眠芳樹下半
被落花埋
得嶺南故人書云瘴海寄雙魚中霄逹我居兩行燈
下淚一紙嶺南書地說炎蒸極人稱老病餘慇懃祝
賈誼莫共酒杯疎
題興善寺後池云隔牎棲白鶴似與鏡湖鄰月照何
年樹花逢幾番人岸沙青有路苔逕綠無塵願得容
依止僧中老此身
山下古木云高林巳蕭索夜雨復秋風墜葉鳴荒竹
斜根擁斷蓬半侵山影裏長在水聲中此地何人到
雲門去亦通
送李端云故關衰草遍離別自堪悲路出寒雲外人
歸暮雪時少孤爲客慣多難識君遲掩淚空相向風
塵何所期(姚合取爲極元集寄嶺南故人以下四篇)
臘月觀咸寧王部曲娑勒擒豹歌云山頭曈曈日將
出山下獵圍照初日前林有獸未識名將軍促騎無
人聲潜形踠伏草不動雙鵰旋轉群鵶鳴隂方質子
纔三十譯語受詞蕃語揖捨鞍觧甲疾如風人忽虎
蹲獸人立歘然扼䫙批其頥爪牙委地涎淋漓旣蘇
復吼拗(切於教)仍怒果叶英謀生致之拖自深叢目如
電萬夫失容千馬戰傳呼拜賀聲相連殺氣騰陵隂
滿川始知縳虎如縛鼠敗虜降羌在眼前祝爾嘉詞
身無苦獻看將隨犀象舞苑中流水禁中山期爾攫
搏開天顔非熊之兆慶無極願紀雄名傳百蠻
送張侍郎還蜀歌云秦家御史漢家郎親傳兩印征
殊方功成走馬朝天子伏檻談邊若流水曉離仙署
趨紫微夜接高儒讀青史瀘南五將望君還願以天
書示百蠻曲棧重江初過雨前旌後騎不同山迎車
拜舞多耆老舊卒新營遍青草塞口雲生火候遲烟
中鸖唳軍行早黃花川下水交橫遠應孤霞蜀國晴
笻竹筍長椒瘴起荔支花發杜鵑紅回首岷峨半夜
黑傳觴接膝何由得空令豪士仰威名無復貧交恃
顔色垂楊不動雨紛紛錦帳胡瓶争送君湏臾醉起
簫笳發空見紅旌入白雲
韓翃
字君平南陽人命以駕部外郎知制誥時有兩韓翃
德宗曰與詩人韓翃終中書舍人
翃别韋兵曹歸池州云南陵八月天暮色遠峰前楚
竹青陽路吳江赤馬船贏金上客貴佩玉主人賢終
日應相逐西歸定幾年
侯希逸鎮青淄翃爲從事罷府閑居十年李勉鎮夷
門辟爲幕属時巳遲暮不得意多家居一日夜將半
客叩門急賀曰員外除駕部侍郎知制誥翃愕然曰
誤矣客曰邸報制誥闕人中書兩進名不從又請之
曰與韓翃時有同姓名者爲江淮剌史又具二人同
進御批曰春城無處不開花寒食東風御柳斜日暮
漢宫傳䗶燭青煙散入五侯家又批曰與此韓翃客
曰此員外詩耶翃曰是也是不誤矣時建中初也
奉送王相公縉赴幽州廵邊云黃閣開帷幄丹墀侍
冕旒位高湯左相權揔漢諸侯不攺周南化仍分趙
北憂雙旌過易水千騎入幽州塞草連天暮邊風動
地秋無因隨遠道結束佩吳鈎
南部新書云昇平公主宅即席李端擅場送王相之
幽鎮翃擅場送劉相廵江淮錢起擅場
德宗西幸有神智騘如意騮二馬謂之功臣一日有
進瑞鞭者上曰朕有二駿今得此可爲三絶因吟翃
觀調馬詩云鴛鴦赭目齒新齊晚日花開放碧蹄玉
勒乍廻初噴沫金鞭欲下不成嘶高仲武云韓員外
意放經史興致繁冨一篇一詠朝野珍之多士之選
也至如星河秋一鴈砧杵夜千家又客衣筒布細山
舍荔支繁又疎簾看雪卷深戶映花關方之前載則
芙蓉出水未足多也其比興深於劉員外䈥節减於
皇甫冉也
少年行云千點爛媥噴玉騘青絲結尾繡纏騌鳴鞭
曉出銅臺路葉葉春衣楊柳風
羽林云駿馬牽來御柳中鳴鞭欲向渭橋東紅蹄亂
踏青城雪花頷驕嘶上苑風
題薦福衡岳禪師房云春城乞食還高論此中閑僧
臘階前樹禪心江上山疎簾看雪捲深戶映花關晚
送門人去鍾聲杳藹間
送孫革及第東歸云過淮芳草歇千里又東歸野水
吳山出家林越鳥飛荷香隨去棹梅雨點行衣無數
滄洲客如君逹者稀(合取爲極元集少年行以下四章姚)
送故人歸魯云魯客多歸興居人愴别情雨餘衫袖
冷風急馬蹄輕秋草靈光殿寒雲曲阜城知君拜親
後少婦下機迎(元集韋莊又)
世傳翃有寵姬柳氏翃成名從辟淄青置之都下數
歲寄詩曰章臺柳顔色青青今在否縱使長條似舊
垂也應攀折他人手柳荅曰楊柳枝芳菲節可恨年
年贈離别一葉隨風息報秋縱使君來豈堪折後果
爲蕃將沙吒利所劫翃會入中書道逢之謂永訣矣
是日臨淄大校置酒疑翃不樂具告之有虞候將許
俊以義烈自許即詐取得之以授韓希逸聞之曰似
我往日所爲也俊復能之翃後爲夷門幕府後生共
目爲惡詩輕之
李義山有韓翃舍人即事云萱草含丹粉荷花抱綠
房鳥應悲蜀帝蟬是怨齊王通内藏珠府應官觧玉
坊橋南荀令過十里送花香
錢起
起具興人天寳進士與郎士元齊名時語曰前有沈
宋後有錢郎終考功郎中
天寳十年試湘靈鼓瑟詩云善鼓雲和瑟常聞帝子
靈馮夷徒自舞楚客不堪聽苦調凄金石清音入杳
冥蒼梧來怨慕白芷動芳馨流水傳湘浦悲風過洞
庭曲終人不見江上數峰青起從鄕薦居江湖客舍
聞吟於庭中曰曲終人不見江上數峰青視之無所
見矣明年崔暐試湘靈鼓瑟詩起即用爲末句人以
爲鬼謠
奉送劉相公催運云國用資戎事臣勞爲主憂將徵
任土貢更發濟川舟擁傳星還去過池鳳不留唯高
飲水節稍餞别家愁落葉淮邊雨孤山海上秋遥知
謝公興微月上江樓時以此詩爲擅場
高仲武云詩格清竒理致清澹粤從登第挺冠詞林
文宗右丞許以高格右丞没後員外爲雄投齊宋之
浮游削梁陳之靡嫚迥然獨立莫之與京且如鳥道
掛疎雨人家殘夕陽又牛羊山上少煙火隔林深又
長樂鍾聲花外盡龍池柳色雨中深皆特出意表摽
凖古今又窮逹戀明主耕桑亦近郊則禮義克全忠
孝兼著足可以引長名流爲後揩式
送僧歸日東云上國緣隨去東途若夢行浮雲滄海
遠去世法舟輕水月通禪觀魚龍聽𣑽聲唯憐惠燈
影萬里眼中明
送僧自吳遊蜀云隨緣忽西去何日返東林世路無
期别空門不住心人煙一飰少山雪獨行深天外猿
聲夜誰聞清𣑽音
送張管書記云邊事多勞役儒衣逐鼓&KR0911;日寒關樹
外峰盡塞雲西河廣蓬難度天遥鴈漸低班超封定
遠之子去思齊
送征鴈云秋空萬里静嘹唳獨南征風急翻霜冷雲
開見月驚塞長憐去翼影滅有餘聲悵望遥天外鄕
愁滿目生
寄郎士元云龍節知無事江城不掩扉詩傳過客遠
書别故人稀坐嘯看潮遠行春送鴈歸望舒三五夜
思盡謝玄暉
宿洞口館云野竹通溪冷秋蟬入戶鳴亂來人不到
寒草上階生
裴廸書齋望月云夜來詩酒意月上謝公樓影閉重
關静寒生獨樹秋鵲驚隨葉散螢遠入煙流今夕遥
天末清暉幾處愁
送彈琴李長史赴洪州云抱琴爲傲吏孤棹復南行
幾度秋江水皆添白雪聲佳期來客夢幽興緩王程
佐牧無勞問心平政自平(姚合取爲極元集寄郎士元以四章)
起還藍田王維贈别云草色日向好桃源人去稀手
持平子賦目送老萊衣每候山櫻發時同海燕歸今
年寒食酒應得返柴扉起荅詩云卑栖却得性每與
白雲歸徇禄仍懷橘看山免採薇(露巳霑衣採蕨頻一作别山昨日春)
(空厭歸盈夢看花)暮禽先去馬新月待開扉霄漢時廻首知
音青瑣闈
王維春夜竹亭贈起歸藍田詩云夜静群動息時聞
隔林犬却憶山中時人家澗西遠羡君明發去采蕨
輕軒冕
起荅云山月隨客來主人興不淺今宵竹林下誰覺
花源遠惆悵曉鶯啼孤雲還絶巘
贈闕下裴舍人云二月黃鶯飛上林春城紫禁曉隂
隂長樂鍾聲花外盡龍池柳色雨中深陽和不散窮
途恨霄漢長懷捧日心獻賦十年猶未遇羞將白髮
對華簮
東臯早春寄郎校書云禄微頼學稼歲起歸衡茅窮
逹戀明主耕桑亦近郊夜來靈山雪陽氣動林梢萌
蕙暖初吐春鳩鳴欲巢蓬萊時入夢知子憶平交
題玉山村叟壁云谷口好泉石居人能陸沉牛羊上
山小煙火隔雲深一徑入溪色數家連竹隂藏虹辭
晚雨驚隼落殘禽涉趣皆流目將歸必在林却思黃
綬事辜負紫芝心
逃暑太子李舍人别業云下馬失炎暑重門深綠篁
宫臣禮嘉客林表開蘭堂兹夕興難盡澄罍照墨場
東陵晩來好目極趣何長鳥路掛疎雨人家殘夕陽
城隅擁歸騎留醉戀群芳
和張僕射塞下曲云月黑鴈飛高單于夜遁逃欲將
輕騎逐大雪滿弓刀
司空曙
和耿拾遺元日早朝云元朔争朝闕奔流若會溟路
塵和薄霧騎火接低星漏促雙魚鑰車喧百子鈴冕
旒當翠殿幢戟滿彤庭表歲方編瑞乘春即宥刑諸
侯陳禹玉司曆獻堯蓂壽酒三觴退簫韶九奏停太
陽開物象沛澤及生靈南陌祥光紫東方晚氣青自
憐楊子賤歸草太元經
立秋日云律變新秋至蕭條自此初花酣蓮報謝葉
在柳呈疎淡月多雲映清風似雨餘捲簾凉暗度却
扇暑先除草静多翻燕波澄乍露魚今朝散騎省作
賦興何如
酬張芬有赦後見贈云紫鳳朝㘅五色書陽春忽報
網羅除已將心變寒灰後豈料光生腐草餘建水風
煙收客淚杜陵花竹夢郊居勞君故有詩人贈欲報
瓊瑶恨不如
晦日益州北池陪宴云臨泛從公日仙舟翠幕張七
橋通碧澗雙樹接花塘玉燭收寒氣金波隱夕光野
聞歌管思水静綺羅香遊騎縈林遠飛撓截岸長郊
原懷㶚産波漾寫江黃常侍傳花詔偏禆同羽觴豈
令南峴首千載播餘芳
曙字文初廣平人登進士第從韋臯於劍南正元中
爲水部郎中終虞部
耿偉就宿因傷故人云舊時聞笛淚此夜重霑衣方
恨同懷少那堪相見稀竹煙疑澗壑林雪似芳菲多
謝勞車馬應憐獨掩扉
經廢寳光寺云黃葉前朝寺無僧寒殿開池晴龜出
曝松暝鶴飛廻古砌碑橫草隂廊畫雜苔禪宫亦銷
歇塵世静堪哀
春日野望寄錢起員外云草長花落樹羸病強尋春
無復少年意空餘華髮新青原晴見水白社静逢人
寄謝南宫客軒車不見親
喜外弟盧綸見宿云静夜無四隣荒居舊業貧雨中
黃葉樹煙下白頭人似我獨沉久媿君相見頻平生
自有分况是蔡家親
送王閏云相送臨寒水蒼然望故關江蕪連夢澤楚
雪入商山話我他年舊看君此日閑因將自悲淚一
灑别離顔
新蟬云今朝蟬忽鳴羈客若爲情漸覺一年謝能令
萬感生微風初滿樹落日稍沉城爲問同懷者凄凉
聽幾聲
望水云高樓晴見水楚色靄相和野極空如練天遥
不辨波永無人跡到時有鳥行過况是蒼茫外殘陽
照最多
哭麴象云憶昨秋風起君曾歎逐臣何言芳草日自
作九泉人(姚合取爲極元集耿就宿以下七篇)
苖發
送司空曙之蘇州詩云盤門吳舊地蟬盡草秋時歸
國人皆久移家君獨遲廣陵經水宿建鄴有僧期若
到西霞寺應看江㧾碑
送孫德諭罷官往黔州(州因寄家也孫父曾牧此)云中歲分符典
石城兩朝趍陛謁承明闕下昨陳歸老䟽天南今切
去鄕情親知握手三秋别几杖扶身萬里行伯道暮
年無嗣子欲將家事託門生
發晉卿子終都官員外郎
崔峒
寄上禮部李侍郎云吳楚相逢處江湖共泛時任風
舟去遠待月酒行遲白髮常同歎青雲本異期貴來
君却少愁去我先悲玉佩明朝盛蒼苔陋巷滋追尋
恨無路唯有夢相思
江上書懷云骨肉天涯别江山日落時淚流襟上血
髮白鏡中絲胡越書難到存亡夢豈知登高廻首罷
形影自相隨
喜逢妻弟鄭損因送入京詩云亂後自江城相逢喜
復驚爲經多載别欲問小時名對酒悲前事論文畏
後生遥知盈卷軸紙貴在江城
詠門上畫小松上元王杜三相公云昔聞生澗底今
見起毫端衆草此時没何人知歲寒豈能禆棟宇且
貴出門闌只在丹青意凌雲也不難
題崇福寺禪師院云僧家竟何事掃地與焚香清磬
度山翠閑雲來竹房身心塵外遠歲月坐中長向晚
禪堂閉無人空夕陽
峒有初入集賢院贈李獻任詩峒與李初同官於常
山又有拜拾遺酬丘二十二見贈詩云江海久垂綸
朝衣忽掛身丹墀方謁帝白髮免羞人才愧文章士
名當諫諍臣空餘薦賢分不敢負交親
嚴維送峒使往睦州云如今相府共英髦獨往南州
肯苦勞冰水近開漁浦出雪雲初卷定山高木蘭花
映桐廬縣青雀舟隨白鷺濤使者應湏訪廉吏府中
唯有范功曹
高仲武云峒詩文彩炳發意思雅淡如清磬度山翠
閑雲來竹房又流水聲中視公事寒山影裏見人家
此亦披沙鍊金時時見寳也
峒登進士第爲拾遺入集賢爲學士後終州剌史或
云終元武令文藝傳云終右𥙷闕峒寄李明府云松
堂寂寂對煙霞五柳門前集晩鵶流水聲中視公事
寒山影裏見人家觀風共美新爲政計日還應更觸
邪可惜陶潜無限酒不逢籬菊正開花
李端
古别離詩云水國葉黃時洞庭霜落夜行舟間商賈
宿在楓林下此地送君還茫茫似夢間後期知幾日
前路轉多山巫峽通湘浦迢迢隔雲雨天晴見海檣
月落聞津鼓人老自多愁水深難急流清霄歌一曲
白首對汀洲
贈郭駙馬詩云(公主此詩席上成郭令公子曖尚昇平)青春都尉最風
流二十功成便拜侯金距闘鷄過上苑玉鞭駙馬出
長楸薰香荀令偏憐小傳粉何郎不觧愁日暮吹簫
楊柳陌路人遥指鳳凰樓
又云方塘似鏡草芊芊初月如鈎未上弦新開金垀
看調馬舊賜銅山許鑄錢楊柳入樓吹玉笛芙蓉出
水妬花鈿今朝都尉如相願願脫長裙學少年
端趙州人始郭曖尙昇平公王賢明有才思尤多招
士端等多從曖遊曖進官大集客端賦詩最工錢起
曰素爲之請賦起姓又工於前客乃服
端賦巫山高云巫山十二峰皆在碧虛中回合雲藏
日霏微雨帶風猿聲寒過水樹色暮連空愁向高唐
望清秋見楚宫
蜀路有飛泉亭中詩板百餘篇後薛能佐李福於蜀
道過此題云賈椽曾空去題詩豈易哉悉去諸板唯
留端巫山高一篇而巳
贈苖發員外云朱戶敞高扉青槐凝落暉八龍承慶
重二虎逓朝歸坐竹人聲絶橫琴鳥語稀花慙潘岳
貌年稱老萊衣葉暗新櫻熟絲長粉蝶飛應憐魯儒
賤空與故山違
茂陵山行陪韋金部云宿雨朝來歇空山天氣清盤
雲雙鸖下隔水一蟬鳴古道黃花落平蕪赤燒生茂
陵雖有病猶得伴君行
雲際中峰云自得中峰住深林亦閉關經秋無客到
入夜有僧還暗澗泉聲小荒崗樹影閑高亭不可望
星月滿空山
蕪城懷古云風吹城上樹草沒城邊路城裏月明時
精靈自來去(姚合取爲極元集贈苖發以下四篇)
冷朝陽
登靈善寺塔云飛閣青霞裏先秋獨早凉天花映䆫
近月桂拂簷香華岳三峰小黃河一帶長空聞指歸
路煙處有垂楊
中秋與空上人同宿華嚴寺云掃榻相逢宿論詩舊
梵宫鍾聲迎鼓盡月色過山窮庭簇安禅草牎飛帶
火䖝一宵何惜别廻首隔秋風
立春詩云玉律傳佳節青陽應北辰土牛呈歲稔綵
燕表年春臘盡星廻次寒餘月建寅風光何處好雲
物望中新流水初銷凍潜魚欲振鱗梅花將柳色偏
思越鄕人
潞州節度薛嵩有青衣善弹阮咸琴手紋隱起如紅
線因以名之一日辤去朝陽爲詞曰採菱歌怨木蘭
舟送客䰟銷百尺樓還似洛妃乘霧去碧天無際水
東流
李嘉祐送朝陽登第歸江寧云高第猶佳句諸生似
者稀長安帶酒别建業候潮歸稚子歡迎棹鄰人爲
掃扉含情過舊浦鷗鳥亦依依
朝陽登大曆進士第爲薛嵩從事錢起送朝陽擢第
後歸金陵覲省詩云萊子晝歸今始好潘園景色夏
偏濃夕陽流水吟詩去明月青山出竹逢兄弟相親
初讓果鄕人争賀舊登龍佳期少别俄千里雲樹愁
看過幾重
唐詩紀事卷第三十
