唐詩紀事卷第八
陳子昂邵大震李日知李景百
劉禕之王無競袁恕巳郭元震
崔融張昌齡
陳子昂
字伯玉梓州人資褊躁然好施予篤朋友與陸餘慶
王無競房融崔泰之盧藏用趙元最厚唐興文章承
徐庾餘風子昂始變雅正為感遇詩三十八篇王適
曰是必為海内文宗
子昂趙貞固盧藏用杜審言宋之問畢隆澤郭襲微
司馬承&KR1027;釋懷一陸餘慶號方外十友
盧黃門藏用曰道喪五百歲而得陳君(激昂頽俗雖顔真卿曰若)
(隠侯論謝康樂靈均以來此祕未覩同也無害於過正權其中論不亦傷於厚誣與沈)開寳中
梓州刺史郭廷謂以詩哭之略曰魄逐東流水墳依
獨坐山
退之薦士詩曰國朝盛文章子昂始高蹈黃門侍郎
盧藏用祭文曰天之生也珠圓流兮玉方潔子之歿
也太山頽兮良玉折士林閴寂兮人物疎門舘蕭條
兮賓侣絶嘆佳城之不返辭玉階而長别鳴呼置酒
祭子子不顧亢聲哭子子不廻唯天道而無託但無
心而巳摧
獨異記載子昂初入京不為人知有賣胡琴者價百
萬豪貴傳視無辯者子昂突出謂左右曰輦千緡市
之衆驚問荅曰余善此樂皆曰可得聞乎曰明日可
集宣揚里如期偕往則酒肴畢具置胡琴於前食畢
捧琴語曰蜀人陳子昂有文百軸馳走京轂碌碌塵
土不為人知此樂賤工之役豈宜留心舉而碎之以
其文軸遍贈會者一日之内聲華溢郡時武攸宜為
建安王辟為書記
感遇詩云微月生西海幽陽始代昇圓光正東滿隂
魄巳朝凝太極生天地三元更廢興至精諒斯在三
五誰能徵(一其)
蘭若生春夏芊蔚何青青幽獨空林色朱蕤冐紫莖
遲遲白日晚嫋嫋秋風生歲華盡搖落芳意竟何成(二其)
蒼蒼丁零塞今古緬荒途亭堠何摧兀暴骨無全軀
黃沙暮南起白日隱西隅漢甲三十萬曾以事匈奴
但見沙場死誰憐塞上孤(三其)
樂羊為魏將食子殉軍功骨肉且相薄他人安得忠
吾聞山中相乃属放麑翁孤獸猶不忍况以奉君終(四其)
市人矜巧智於道若童蒙傾奪相夸侈不知身所終
曷見玄真子觀世玉壺中杳然遺天地乘化入無窮(五其)
吾觀龍變化乃知至陽精石林何冥密幽洞無留行
古之得仙道信與元化幷玄感非象識誰能測淪冥
世人拘目見酣酒笑丹經崐崘有瑶樹安得采其英(六其)
白日每不歸青陽時暮矣茫茫吾何思林卧觀無始
衆芳委時晦鶗鵊悲鳴耳鴻荒古已頽誰識巢居子(七其)
吾觀崐崘化日月淪洞冥精魄相交會天壤以羅生
仲尼推太極老聃貴窈冥西方金仙子崇議乃無明
空色皆寂滅業緣定何成名教信紛藉死生俱未停(八其)
聖人秘元命懼世亂其真如何嵩公軰詼譎誤時人
先天誠為美階亂禍誰因長城備胡寇嬴禍發其親
赤精既迷漢子年何救秦去去桃李花多言死如麻(九其)
深居觀群動悱然争朵頥群動相啖食利害紛疑疑
便便夸毗子榮耀更相持務灮讓天下商賈競刀錐
已矣行采芝萬世同一時(十其)
吾愛鬼谷子青谿無垢氛囊括經世道遺身在白雲
七雄方龍闘天下亂無君浮榮不足貴遵飬晦時文
舒可彌宇宙卷之不盈分豈徒山木壽空與麋鹿群(十一其)
&KR0687;&KR0687;南山鹿離罟以媒和招搖青桂樹幽蠧亦成科
世情甘近習榮耀紛如何怨憎未相復親愛生禍羅
瑶臺傾巧笑玉杯殞䨇娥誰見枯城蘖青青成斧柯(二十)
林居病時久水木澹孤清閑卧觀物化悠悠念無生
青春始萌逹朱玉巳滿盈殂落方自此感歎何時平(三十)
臨岐泣世道天命良悠悠昔日殷王子玉馬遂朝周
寶鼎淪伊糓瑶臺成古丘西山傷遺老東陵有故侯(四十)
貴人難得意賞愛在湏臾莫以心如玉探他明月珠
昔稱夭桃子今爲舂市徒鴟鴞悲東國麋鹿泣沽蘇
誰見鴟夷子扁舟去五湖(五其十)
聖人去巳久公道𬗟良難蚩蚩夸毗子堯禹以爲謾
驕榮貴工巧勢利迭相干燕玉尊樂毅分國願同歡
魯連讓齊爵遺組去邯鄲伊人信往矣感激爲誰歎(六十)
幽居觀大運悠悠念群生終古代興沒豪聖莫能争
三季淪周𧹞七雄滅秦嬴復聞赤精子提劒入咸京
炎灮既無象晉虜紛縱横堯禹道已昧昏虐勢方行
豈無當世雄天道與胡兵咄咄安可言時醉而未醒
仲尼溺東夏伯陽遁西溟大運自古來旅人胡歎哉(七十)
逶迤世巳久骨鯁道斯窮豈無感激者時俗頽此風
灌園何其鄙皎皎於陵子世道不相容嗟嗟張長公(八十)
聖人不利巳憂濟在元元黃屋非堯意瑶臺安可論
吾聞西方化清淨道彌敦奈何窮金玉彫刻以爲尊
雲架山林盡瑶圖珠翠煩鬼功尚未可人力安能存
夸愚適增累矜智道逾昏(九十)
玄天幽且默群議曷嗤嗤聖人教猶在世運久陵遲
一䋲將何繋憂醉不能持去去行采芝勿為塵所欺(十二)
蜻蛉遊天下與世本無患飛飛未能止黃雀來相干
穰侯富秦寵金石比交歡出入咸陽裏諸侯莫敢言寧
知山東客激怒秦王肝布衣取丞相千載為辛酸(一二)
微霜知歲晏斧柯始青青况乃金天久浩露霑群英
登山望宇宙白日巳西暝雲海方蕩潏孤鱗安得寧(二二)
翡翠巢南海雄雌珠樹林何知美人意驕愛比黃金
殺身炎洲裏委羽玉堂隂旖旎光首飾葳蕤爛錦衾
豈不在遐遠虞羅怱見尋多材信為累歎息比珍禽(三二)
挈缾者誰子姣服當青春三五明月滿盈華不自珍
高坐委金玉微縷懸千鈞如何負公鼎被敓笑時人(四二)
寒蟬號白露兹歲巳蹉跎群物從大化孤英將奈何
瑶臺有青鳥遠食玉山禾崐崘見玄鳳豈復羅雲龍(五二)
荒哉穆天子始與白雲期宫女多怨曠層城閉峨眉
日晚瑶臺樂豈傷桃李時青苔空萎絶白髮生羅帷(六二)
朝發宜都渚浩然思故鄉故鄉不可見但見巫山陽
巫山彩雲沒高丘正微茫佇立望巳久涕淚霑衣裳
豈慈越鄉感憶昔楚襄王朝雲無處所荆國亦淪亡(七二十)
昔日章華宴荆王樂荒淫霓旌翠羽蓋射兕雲夢林
朅來高堂觀悵望陽雲岑雄圖今何在黃雀空哀吟(八二十)
丁亥歲云暮西山事甲兵贏糧市卭道荷戟爭羌城
嚴冬隂風勁窮岫油雲生昏黷無晝夜羽檄復相驚
拳跼兢萬仞崩危走九冥籍籍峰壑裏哀哀冰雪行
聖人御宇宙聞道太階平肉食謀何朱藜藿𬗟縱横(九二十)
可惜瑶臺樹灼灼佳人姿碧華映朱實攀折青春時
豈不盛光寵榮君白玉墀但恨紅芳歇凋傷感所思(十三)
朅來豪遊子勢利禍之門如何蘭膏歎感激自生怨
衆趨明所避時棄道猶存雲泉既巳失羅網與誰論
箕山有高節湘水有清源唯應白鷗鳥可爲洗心言(一三十)
索居猶幾日炎夏忽然衰陽彩皆隂翳親友盡暌違
登山望不見涕泣久漣洏宿昔感顔色若與白雲期
世中驕豪子驅逐正嗤嗤蜀山與楚水携手在何時(二三十)
金鼎合神丹世人將見欺飛飛騎羊了胡乃在峨眉
變化固幽類芳菲能幾時疲痾苦淪世憂痗日侵淄
眷然顧幽褐白雪空涕洟㙋(三三)
朔風吹海樹蕭條邊巳秋亭上誰家子哀哀明月樓
自言隂燕客結髮事遠遊赤丸殺公吏白刃報私讎
避仇至海上被役此邊州故鄉三千里遼水復悠悠
每憤胡兵入常為漢國羞何知七十載白首未封侯(四三十)
本為貴公子平生實憂才感時思報國拔劒起蒿萊
西馳丁令塞北上單于臺登山見千里懷古心悠哉
誰言未忘禍磨沒成塵埃(十五其三)
浩然坐何慕吾蜀有峨眉念與楚狂子悠悠白雲期
時哉悲不會涕泣久漣洏夢登西山冗南采巫江芝
探元觀造化遺出從雲螭婉戀將永矣感悟不見之(十六其三)
朝入雲中郡北望單于臺胡秦何密邇沙朔氣雄哉
藉藉天驕子猖狂已復來塞垣無名將亭堠空崔嵬
咄嗟吾何歎邊人塗草萊(十七其三)
仲尼探元化幽鴻順陽和大運自盈縮春秋逓來過
首飈忽號怒萬物相紛劘溟海皆震蕩孤鳳其如何(十八其三)
邵大震
九日登玄武山旅眺云九月九日望遥空秋水秋天
生夕風寒鴈一向南飛遠遊人幾度菊花叢
盧照隣和云九月九日眺山川歸心歸望積風煙他
鄉共酌金花酒萬里同悲鴻鴈天
玄武山在今東蜀高宗時王勃以檄鷄文斥出沛王
府既廢客劒南有遊玄武山賦詩照隣為新都尉大
震其同時人也
勃詩云九月九日望鄉臺他席他鄉送客杯人今巳
厭南中苦鴻鴈郍從北地來
李日知
鄭州人景龍初為相初安樂公主館第成中宗臨幸
燕從官賦詩日知卒章曰所願但知居者樂無使時
稱作者勞獨以規誡睿宗他日謂曰嚮時雖朕亦不
敢諫非卿亮直何能爾即拜侍郎(亮直唐書本傳作挺直)
李景伯
中宗宰相懷遠之子景龍初為諫議大夫中宗宴侍
臣酒酣各命為廽波辭景伯獨為箴規語帝不悦蕭
至忠曰真諫官也
廻波辭曰廻波爾持酒巵微臣職在箴規侍宴既過
三爵喧譁切恐非宜
劉禕之
字希美常州人與孟利貞高智周郭正一俱有名號
劉孟高郭上元中與元萬頃等偕召入禁中論次新
書高宗又密與參决時政以分宰相權時謂北門學
士武后時以罪賜死
九成宫秋初應制詩云玄圃䟽金闕仙臺駐玉鑾野
分仙鸑岫路接寳鷄壇林樹千霜積山宫四序寒蟬
急知秋早鶯疎覺夏闌怡神紫氣外凝涕白雲端舜
海詞波發空驚游聖難
和太子納妃公主出降詩曰夢梓青灮陛穠桃藹紫
宫德優宸念遠禮備國姻崇萬戸聲明發三條騎吹
通香輪送重景綵旆引仙虹
奉和别越王詩云周屏辭金殿梁驂整玉珂管聲依
折桺琴韻動流波鸖蓋分隂促龍軒别念多延襟小
山路還起大風歌
王無競
字仲列宋太尉弘之裔氣豪縱下筆成章為殿中侍
御史張易之等誅坐嘗交貶廣州仇家矯制榜殺之
巫山詩云神女向高唐巫山下夕陽徘徊作行雨婉
孌逐荆王電影江前落雷聲峽外長霽雲無處所臺
館曉蒼蒼
宋之問下山歌云懷嵩丘兮所思携佳人兮步遲松
間明月長如此君再遊兮復何時
無競和云日云暮兮嵩山路連綿兮樹石間谷口兮
見明月心徘徊兮不能還
袁恕巳
詠屏風云綺閣雲霞滿芳林草樹新鳥驚疑欲曙花
笑不關春山對彈琴客溪流垂釣人請看車馬客行
處有風塵
恕巳滄州人與誅二張相中宗及貶周利正逼殺之
郭元震
古劒歌云君不見昆吾鐡冶飛炎煙紅灮紫氣俱赫
然良工鍜鍊凢幾年鑄得寳劒名龍泉龍泉顔色如
霜雪良工嗟咨歎竒絶瑠璃玉匣吐蓮花錯鏤金環
生明月正逄天下無風塵幸得用防君子身精灮黯
黯青蛇色文章片片綠龜鱗非直結交遊俠子亦曾
親近英雄人何言中路遭棄捐零落飄淪古獄邊雖
復沉埋無所用猶能夜夜氣衝天(詩云壯公臨事斷子美過代公故宅)
(劒篇神交付溟漠顧步涕横落高詠寳)
元振尉通泉任挾使氣撥去小節武后知所爲召欲
詰既與語竒之索所爲文章上寳劒篇后覧嘉嘆詔
示學士李嶠等
久戍人偏老長征馬少肥元振警句也元振嘗山居
夜有人面如盤出燈下元振以此詩題其頰遂滅明
日出行巨木上有白耳此句在焉
元振魏州人年十六與薛稷趙彦昭同爲大學生資
雄邁景雲中位宰相
崔融
融字成安齊州人擢八科高第與李嶠蘇味道王紹
宗附易之兄弟杜審言為融所奬引為服緦麻子禹
錫翹知名孫巨曾孫從
和宋之問寒食題黃梅臨江驛云春分自淮北寒食
渡江南忽見潯陽水疑昰宋家潭明主閽難呌孤臣
逐未堪遥思故園陌桃李正酣酣
宋之問詩云馬上逄寒食愁中屬暮春可憐江浦望
不見洛橋人北極懷明主南溟作逐臣故園腸斷處
日夜柳條新
戸部尚書崔公挽歌云八座圖書委三臺章奏盈舉
杯常有勸曳履忽無聲市若荆州罷池如薛縣平空
餘濟南劒天子署高名
詠劒詩云寳劒出昆吾龜龍夾采珠五精初獻術千
戸競論都匣氣衝牛斗山形轉鹿廬欲知天下貴持
此問風湖(未詳風湖字)
則天皇后挽歌云前殿臨朝罷長陵合葬歸山川不
可望文物盡成非隂月霾中道軒星落太微空餘天
子孝松上景雲飛
韋長史挽詞云日落桑榆下寒生松栢中冥冥多苦
霧切切有悲風京兆新阡闢扶陽甲第空郭門從此
送荆棘漸蒙籠
崔融瓦松賦序曰崇文舘瓦松者産于屋霤之下謂
之木也訪山客而未詳謂之草也驗神農而罕記賦
云煌煌特秀狀金芝之産霤歴歴虛懸若星榆之種
天葩條郁毓根抵連卷間紫苔而裛露凌碧瓦而含
煙又曰慙魏宫之烏悲惡漢殿之紅蓮崔公博學莫
不該悉豈不知瓦松巳有舊說乎博雅云在屋曰昔
邪在墻曰垣衣廣志謂之香生於久屋之瓦魏明帝
好之命長安西載其瓦於洛陽以覆屋前代詞人詩
中多用昔邪梁簡文詠薔微曰緣階覆碧倚依簷映
昔邪或言屋上木多松栽土木氣洩則瓦松生出酉
陽雜爼(未詳烏悲字)
久視元年改控鸖府為奉宸府張易之為奉宸令引
詞人為供奉佞者奏云昌宗王子晉後身令被羽衣
吹簫乘木鸖奏樂於庭融賦詩為絶唱有昔遇浮丘
伯令同丁令威中郎才貌是藏史姓名非之句後與
宰相蘇味道相誚云某詩所以不及相公無銀花合
也蘇有詩云火樹銀花合味道云子詩雖無銀花合
還有金銅丁取令威之句也
融為文華婉當時未有輩者朝廷大筆多手敕委之
譔武后哀冊最高麗絶筆而死時謂思苦神竭云
張昌齡
冀州人與兄昌宗皆能文昌齡舉進士與王公治齊
名皆為考功王師旦所絀太宗問之荅曰昌齡等華
而少實其文浮靡非令噐也取之則後生勸慕亂陛
下風雅帝然之後獻翠微宫頌敕於通事舍人裏洪
奉賀蘭敏之奏豫北門修撰卒南部新書云昌齡與
文皇作息兵詔嘆曰禰衡潘岳之儔也
唐詩紀事卷第八
