唐詩紀事卷第十三
崔液張元一劉希夷鄭遂初
王熊房融張敬忠崔珪
沈祖仙盧崇道徐安期張紘
薛曜袁暉李休烈邵士彦
吴大江劉幽求賈曾楊齊哲
魏元忠李夔司馬承禎
崔液
上元詩六首云玉漏銅壺且莫催鐵關金鎻徹明開
誰家見月能閑坐何處聞燈不看來
今年春色勝常年此夜風光最可憐鳷鵲樓前新月
滿鳳凰臺上寶燈燃
神燈佛火百輪張刻象圖容七寶裝影裏如聞金口
說空中似放玉豪光
金勒銀鞍控紫騮玉輪珠幰駕青牛驂驔始散東城
曲倏忽還來南陌頭
公子王孫意氣驕不論相識也相邀最憐長袖風前
弱更賞新絃暗裏調
星移漢轉月將微露灑煙飄燈漸稀猶惜道傍歌舞
處踟蹰相顧不能歸
液字潤甫仁師之子湜之弟也工五言舉進士第一
人湜嘗曰液子我家龜龍也官至殿中侍御史坐湜
故亡命郢州作幽征賦以見意遇赦還卒
張元一
武后朝左司郎中張元一善滑稽時西戎犯邊武懿
宗統兵禦之至邠畏懦而遯懿宗短陋元一嘲曰長
弓短度箭蜀馬臨高蹁去賊七百里隈墻獨自戰忽
然逢着賊騎猪向南䞼則天未曉曰懿宗無馬耶元
一曰騎猪夾豕也則天大笑后嘗問元一外有何事
曰有三慶旱而雨洛橋成郭洪覇死(吏也洪覇酷)
劉希夷
將軍行云將軍闢轅門耿介當風立諸將欲言事逡
廵不敢入劒氣射雲天鼓聲破原隰黃塵塞路起走
馬追兵急彎弓從此去飛箭如雨集截圍一百里斬
首五千級代馬流血死胡人抱鞍泣古來養甲兵有
事常討襲乘我廟堂運坐使干戈戢獻凱歸帝京軍
容何翕習
悲代白頭翁云洛陽城東桃李花飛來飛去落誰家
洛陽兒女惜顔色行逢落花長歎息今年花落顔色
改明年花開誰復在巳見松栢摧為薪更聞桑田變
為海古人無復洛城東今人還對落花風年年歲歲
花相似歲歲年年人不同寄言全盛紅顔子湏憐半
謝白頭翁此翁白頭真可憐伊昔紅顔美少年公子
王孫芳樹下清歌妙舞落花前光禄臺前開錦綉將
軍樓閣盡神仙一朝卧病無人識三春行樂在誰邊
宛轉娥眉能幾時湏臾鸖髮亂如絲但看舊來歌舞
地唯有黃昏鳥雀悲
唐新語云希夷一名庭芝汝州人少有文華好為宫
體詩詞旨悲苦不為時人所重善彈琵琶嘗為白頭
翁詠云今年花落顔色改明年花開復誰在旣而自
悔曰我此詩䜟與石崇白首同所歸何異乃更作一
聮云年年歲歲花相似歲歲年年人不同旣而歎曰
此句復似向䜟矣然死生有命豈復由此乃两存之
詩成未周歲為姦人所殺或云宋之問害之後孫翌
撰正聲集以希夷詩為集中之最由是大為人所稱
(為巳作至今載此篇在之問集中或云之問害希夷而以洛陽之篇)
晚憩南陽旅舘云旅舘何年廢征夫此日過途窮人
自哭春至鳥還歌行路新知少荒田古路多池篁覆
丹谷墳樹遶清波日照蓬隂轉風微野氣和傷心不
可去回首怨如何
秋日題汝陽潭壁云獨坐秋隂至悲來從所適行見
汝陽潭飛蘿蒙水石懸瓢木葉上風吹何歷歷幽人
不耐煩振衣步閑寂回流清見底金沙覆銀礫洛水
非一丈空朧幾千尺魚鱗可憐紫鴨毛自然碧秋水
弄清灮渺焉忘損益遊山隨形影清濁混心迹歲暮
歸去來東山餘宿昔
故園置酒云酒熟人湏飲春還鬢已秋願逢千日醉
得緩百年憂舊里多青草新知盡白頭風前燈易滅
川上月難留卒卒周姬旦棲棲魯孔丘平生能幾日
不及且遨遊
夜集張諲所居云江南成久客門舘日蕭條唯有圖
書在多傷鬢髮凋諸生陪講誦稚子給漁樵隱室寒
燈淨空階落葉飄滄洲自有趣誰道隱湏招
巫山懷古云巫山幽隂地神女艷陽年襄王伺容色
落日望悠然歸來高堂夜金釭熖青煙頽想卧瑶席
夢䰟何翩翩搖落殊未已榮華倏徂遷愁思瀟湘浦
悲凉雲夢田猿啼秋風夜鴈飛明月天巴歌不可聽
聽此益潺湲
孤松篇云蠶月桑葉青鸎時柳花白澹艷煙雨滋敷
芬陽春陌如何秋風起零落從此始獨有南澗松不
歎東流水玄隂天地冥皓雪朝夜零豈不罹寒暑為
君留青青靑靑好顔色落落任孤直群樹遙相望衆
草不敢逼靈龜卜真隠仙鳥宜棲息耻受秦帝封願
言唐侯食寒山夜月明山冷氣清清凄兮歸風集吹
之作琴聲松子卧仙岑寂聽凝野心清冷有真曲樵
採無知音美人何時來幽逕委綠苔吁嗟深澗底弃
捐廣厦材
鄭遂初
别離怨云蕩子戍遼東連年信不通塵生錦步障花
送玉屏風只怨紅顔改寧辭玉簟空繫書春鴈足早
晚到雲中
萬歲通天年李迥秀下登第
王熊
熊自潭州至岳陽張燕公宴别贈詩二章云絲管清
且哀一曲傾一杯氣將然諾重心向友朋開古木無
生意寒雲若死灰贈君芳杜草為植建章臺
縉紳連省閣溝水遽西東然諾心猶在容華歲不同
孤城臨楚塞遠樹入秦宫誰念三千里江潭一老翁
熊荅云長沙辭舊國洞庭逢故人薰蘭敦久要披霧
轉相親歲月方嗟老江山不惜春忽聞黃鸖曲更作
白頭新
平生共風月倏忽間山川不期交淡水暫得欵忘年
興逸方罷釣帆開欲觧船離心若危旆朝夕為君懸
韋嗣立嘗和前作并序云余昔忝省闥與岳州張使
君潭州王都督同官聮事後承朝譴各自東西張公
與王都督别詩二首情頗感切余覽以耿歎因追和
焉(立門詩見嗣)
房融
遊始興廣果寺山房云零落嗟殘命蕭條託勝因方
燒三界火遽洗六情塵隔嶺天花發凌空月殿新誰
令鄉國思從此學分身
融河南人武后時爲宰相神龍元年貶死高州
張敬忠
先天中王上客爲侍御史自以才望華妙當入省望
前行忽除膳部員外微有悵惋吏部郎中張敬忠戲
詠曰有意嫌兵部專心望考功誰知脚蹭蹬幾落省
墻東蓋膳部在省最東北隅也
張仁愿在朔方奏用御史張敬忠何長鸞等分揔軍
事太子文學柳彦昭爲管記義烏尉昆良正爲隨機
皆著稱敬忠自監察御史累遷吏部郎中開元七年
拜平盧節度使(未詳上客字)
崔珪
孤寢怨云征戍動經年含情拂玳筵花飛織錦處月
落擣衣邊燈暗愁孤坐牀空怨獨眠自君遼海去玉
匣閑春絃
珪開元中為太子詹事與兄中書舍人琳弟光禄卿
瑶俱列棨戟世號三戟崔家
沈祖仙
秋閨詩云白馬三軍客青娥十載思王庭霜落夜羅
幌月明時爐冷蜘蛛喜燈寒熠燿期愁多不可曙流
涕坐空幃
盧崇道
新都南亭别郭大元振詩云竹徑女蘿蹊蓮洲文石
隄靜深人俗斷尋玩往還迷碧潭秀初月素林驚夕
棲褰幌納鳥侶罷琴聽猿啼佳辰改宿昔勝寄坐睽
携長懷賞心愛如玉復如珪
崇道為太常卿坐其&KR2174;崔湜反俱流嶺南還歸至都
為其子娶崔氏女有內給使取充貴人崇道賂之令
别娶一崔氏女入內事敗并男三人皆勑杖至殞蓋
睿宗時也
徐安期
催粧云傳聞燈下調紅粉明鏡臺前作好春不湏面
上渾粧却留着雙眉待畫人
張紘
閨怨詩云去年離别鴈初歸今夜裁縫螢已飛征客
近來音信斷不知何處寄寒衣
紘登久視六年進士第
薛曜
正夜侍宴應制云重關鐘漏通夕敞鳳凰宫雙日祥
煙裏千門明月中酒杯浮湛露歌曲唱流風侍臣咸
醉止常慙恩遇崇
曜尚城陽公主子紹尚太平公主紹兄顗懼太盛以
問從兄克克曰帝甥尚主由來故事但以恭慎行之
何懼也曜堂姪儆子鏽自曜至鏽一門四公主
曜元起之子也聖曆中附張易之官正諫大夫
袁暉
正月閨情云正月金閨裏微風繡戶聞曉魂憐别夢
春思逼啼顔遶砌梅堪折當軒樹未攀歲華庭北上
何日度陽關
七月閨情云七月坐凉霄金波滿麗譙容華芳意改
枕席怨情饒錦字沾愁淚羅裙紱細腰不如銀漢女
歲歲鵲成橋
二月閨怨云二月韶光好春風香氣多園中花巧笑
林裏鳥能歌有恨離琴瑟無情着綺羅更聽春燕語
妾亦不如他
三月閨怨云三春時將盡空房獨妾居蛾眉愁自結
鬢髮没情梳
魏知古薦為左𥙷闕開元中馬懷素欲校正群籍暉
自邢州司戶參軍預焉
明皇東廵回出雀鼠谷暉應制云魏國山河險周王
警蹕廻九旗雲際出萬騎谷中來石岸行將盡煙郊
望忽開賞矜垂柳拂春畏落花催興逸横汾體恩褒
作頌才小臣曕日月延首詠康哉
李休烈
長夀三年則天徵天下銅五十餘萬斤鐵一百三十
餘萬斤於定鼎門內鑄八稜銅柱高九十尺徑一丈
二尺題曰大周萬國述德天樞紀革命之功貶唐家
之德天樞下置鐵山銅龍負載獅子麒麟圍遶上有
雲蓋上施盤龍以托珠高一丈圍三丈金彩熒煌光
侔日月武三思為其文朝士獻詩者不可紀惟李嶠
詩冠絶當時曰轍跡光西[山弇]勲庸紀北燕何如萬國
會諷德九門前灼灼臨黃道迢迢入紫烟仙盤正下
露高柱欲承天山類叢雲起珠疑大火懸聲流塵作
劫業固海成田聖澤傾堯酒薰風入舜絃忻逢下生
日還偶上皇年後憲司發嶠附會韋庶人左授滁州别駕而終
開元中詔毁天樞發卒鎔鑠彌月不盡洛陽尉李休烈
賦詩以詠之曰天門街裏倒天樞火急先湏卸火珠計
合一條絲線挽何勞两縣索人夫先有訛言云一條線
挽天樞言其不經久也故休烈詩及之士庶莫不諷詠天
樞之北韋庶人繼造一臺先此毁拆(新語出大唐)
邵士彦
秋閨詩云斜日空庭暮幽閨積恨盈細風吹帳冷微
月度䆫明怨坐啼相續愁眠夢不成調琴欲有弄畏
作斷腸聲
吳大江
擣衣詩云沙塞秋應晚金閨恨已空那堪裂紈素時
許出房櫳杵影弄寒月砧聲調夜風裁縫雙淚盡萬
里寄雲中
劉幽求
幽求書懷云心為明時盡君門尚不容田園迷徑路
歸去欲何從
幽求冀州人臨淄王入誅韋庶人預參大策先天中
為相在同列下意望未滿已而竇懷正崔湜附太平
公主有逆謀幽求說明皇圖之謀洩睿宗流之於封
州明年公主誅召復舊官開元初進左丞相以太子
少保罷姚崇忌之奏幽求鬱鬱散職有怨言詔有司
鞠治盧懷愼等奏幽求輕肆不恭失大臣體貶睦州
刺史遷杭郴二州恚憤卒于道
賈曾
洛陽人以孝聞開元初為中書舍人與蘇晉同掌制
誥時號蘇賈
曾孝和皇帝挽詞云新命千齡啓鴻圖累聖餘天行
應潜躍帝出受圖書禮若傳堯舊功疑復夏初夢遊
長不返何國是華胥
曾和宋之問下山歌云良遊晼晚兮月成紅錦路逶
迤兮山路長王孫不留兮歲將宴嵩嵓仙草兮爲誰
芳(旡競門之問詩見王未詳紅字)
奉和春日出苑遊矚云彤闈晚闢問安廻金輅遊春
博望開渭北晴光搖草樹終南佳氣入樓臺招賢巳
得商山客託乘還招鄴下才臣在東周獨留滯欣承
睿藻日邊來(人使在東都時為太子舍)
楊齊哲
過凾谷關云地險崤凾北途經分陜東逶迤衆山盡
荒凉古塞空河光流曉日樹影散朝風聖德今無外
何處是關中
魏元忠
侍宴銀潢宫應制云别殿秋雲上離宫夏景移寒風
生玉樹凉氣下瑶池塹花仍&KR3832;葉嵓菌尚抽枝願奉
南山夀千秋長若斯(史有傳元忠唐)
李夔
夔為汴州司戶使至汴州喜逢宋之問詩云阮籍蓬
池上孤韻竹林才巨源從吏道正擁使車來相逢且
交臂相命且銜杯醉後長歌畢餘聲繞吹臺
之問荅曰遠方來下客輶軒揖使臣弄琴宜在夜傾
酒貴逢春駟馬留孤館雙魚贈故人明朝雲雨散遥
仰德為鄰
司馬承禎
宋之問吟冬霄引贈承禎云河有冰兮山有雪北戶
墐兮行人絶獨山中兮對明月懷美人兮屢盈缺明
月的的寒潭中青松幽幽吟勁風此情不向俗人說
愛而不見恨無窮
承禎荅云時旣暮兮節欲春山林寂兮懷幽人登竒
峰兮望白雲悵湎邈兮象郁紛白雲悠悠去不返寒
風颼颼吹日晚不見其人誰與言歸坐彈琴思逾遠
承禎字子微事潘師正傳辟糓導引術無不通睿宗
明皇累召至京師問其術卒贈正一先生沈佺期贈
詩云紫微降天仙丹地授雲藻上言華頂事中問長
生道華頂居最高大壑朝陽早長生術何妙童顔後
天老清晨朝鳳京静夜思鴻寳叙其被召之事也李
白云余音於金陵見司馬子微謂余有仙風道骨可
以神遊八極之表因著大鵬賦以見志焉
唐詩紀事卷第十三
