唐詩紀事卷第三
武后徐賢妃上官昭容越王貞
韓王元嘉孔紹安鄭世翼董思恭
何仲諠沈叔安陸敬袁朗
牛鳳及朱子奢庚抱張文恭
陳叔逹薛收
武后
天授二年臘卿相欲詐稱花發請幸上苑有所謀也
許之尋疑有異圖乃遣使宣詔曰明朝遊上苑火急
報春知花湏連夜發莫待曉風吹於是凌晨名花布
苑群臣咸服其異后託術以移唐祚此皆妖妄不足
信也大凢后之詩文皆元萬頃崔融軰爲之
同太平公主遊九龍潭則天御製云山䆫遊玉女澗
戸對瓊峰巗頂翔䨇鳳潭心倒九龍酒中浮竹葉杯
上寫芙蓉故驗山家賞唯有入松風
萬歲通天元年鑄九鼎成置于東都明堂之庭后自
製曳鼎歌令曳者唱和焉開元二年太子賓客薛謙
光獻東都九鼎銘其蔡州鼎銘武后所制文曰犧農
首出軒昊膺期唐虞繼踵湯禹乘時天下灮宅域内
雍熙上玄降鍳方建隆基紫微令姚元崇奏曰聖人
啓運休兆必彰請宣付史館(巳兆於此明皇御名)
徐賢妃
秋風凾谷應詔云秋風起凾谷勁氣動河山偃松千
嶺上離雨二陵間低雲愁廣隰落日慘潼關此時飄
紫氣應驗真人還
長安崇聖寺有賢妃粧殿太宗曾召妃久不至怒之
因進詩曰朝來臨鏡臺粧罷暫徘徊千金始一笑一
召詎能來
正觀二十三年上䟽諫太宗息兵罷役其略曰大業
者易驕願陛下難之善始者難終願陛下易之又曰
漆噐非延叛之方桀造之而人叛玉杯豈招亡之術
紂用之而國亡侈麗之源不可不遏作法於儉猶恐
其奢作法於奢何以制後
賢妃名惠湖州人生五月能言四歲通論語八歲曉
属文父孝德嘗試使擬離騷爲小山篇曰仰幽巗而
流盻撫桂枝以凝想將千齡兮此遇荃何爲兮獨往
孝德大驚知不可掩於是所論著遂傳太宗知之召
爲才人遷充容丞徽元年卒贈賢妃弟齊𥅆子堅皆
以學名
上官昭容
綵書怨云葉下洞庭初思君萬里餘露濃香被冷月
落錦屏虚欲奏江南曲貪封薊北書書中無别意唯
悵久離居
九月九日上幸慈恩寺登浮圖羣臣上菊花壽酒賦
詩婕妤獻詩云帝里重陽節香園萬乘來却邪萸入
佩獻壽菊傳杯塔類承天湧門疑待佛開睿詞懸日
月長得御昭回
十月駕幸三會寺婕妤獻詩云釋子談經處軒臣刻
字留故臺宜老識殘簡聖皇求駐驆懷千古開襟望
九州四山緣塞合二水夾城流宸翰陪瞻仰天杯接
獻酬太平詞藻盛長願託鴻休
中宗立春日遊苑迎春昭容應制云密葉因裁吐新
花逐剪舒攀條雖不謬摘蘂詎知虚春至由來發秋
還未肯疎借問桃將李相亂欲何如
長寧公主流杯池六首
玉環騰遠創金埒荷殊榮弗玩珠璣飾仍留仁智情
鑿山便作室憑樹即爲楹公輸與班𡭗從此遂韜聲
(其一)
登山一長望正遇九春初結駟填街術閭閻滿邑居
闘雪梅先吐驚風柳未舒直愁斜日落不畏酒樽虚
(其二)
霽曉氣清和披襟賞薜蘿玳瑁凝春色琉璃漾水波
跂石聊長嘯攀松乍短歌除非物外者誰就此經過(三其)
暫尔遊山苐淹留惜未歸霞牎明月滿澗戸白雲飛
書引藤爲架人將薜作衣此真攀翫所臨睨賞灮暉
(其四)
放曠出煙雲蕭條自不群漱流清意府隱几避囂氛
石畫装苔色風梭織木文山室何爲貴唯餘蘭桂薰
(其五)
策杖臨霞岫危步下霜蹊志逐深山静途隨曲澗迷
漸覺心神逸俄看雲霧低莫怪人題樹祗爲賞幽棲(六其)
(三首七言)沁水田園先自多齊城樓觀更無過倩語張騫
莫辛苦人今從此識天河(其一)
參差碧岫聳蓮花潺湲綠水瑩金沙何湏遠訪三山
路人今巳到九仙家(其二)
憑高瞰迥足怡心菌閣桃源不暇尋餘雪依林成玉
樹殘雵點岫即瑶岑(其三)
(九首五言)攀藤招逸客偃桂叶幽情水中看樹影風裏聽
松聲(其一)
携琴待叔夜負局訪安期不應題石壁爲記賞山時(二其)
泉石多仙趣巗壑寫竒形欲知堪悅耳唯聽水冷冷(三其)
巗壑恣登臨瑩目復怡心風篁類長笛流水當鳴琴(四其)
懶步天台路惟登地胏山幽巗仙桂滿今日恣情攀(五其)
暫遊仁智所蕭然松桂情寄言棲遁客勿復訪蓬瀛(六其)
瀑溜晴疑雨叢篁晝似昏山中真可翫暫請報王孫(七其)
傍池聊試筆倚石旋題詩預彈山水調終擬從鍾期(八其)
横鋪豹皮褥側戴鹿胎巾借問何爲者山中有逸人(九其)
(五首四言)檀欒竹影飈䫻松聲不煩歌吹自足娱情(其一)
仰循茅宇俯眄喬枝煙霞問訊風月相知(其二)
枝條鬱鬱文質彬彬山林作伴松桂爲隣(其三)
清波洶湧碧樹冥蒙莫怪留步因攀桂叢(其四)
莫論圓嶠休說方壺何如魯館即是仙都(其五)
(二首三言)逐仙賞展幽情喻崐閬邁蓬&KR0801;(其一)
遊魯館陟秦臺汙山壁愧瓊瓌(其二)
張說作昭容文集序云古者有女史記功書過有女
尚書决事宫閤昭容兩朝專美一日萬機顧問不遺
應接如響雖漢稱班媛晉譽左嬪文章之道不殊輔
佐之功則異迹秘九天之上身沒重泉之下嘉猷令
範代罕得聞庶幾後學嗚呼何仰然則大君據四海
之圖懸百靈之命喜則九圍挾纊怒則千里流血静
則黔黎乂安動則蒼甿罷弊入耳之語諒其難乎貴
而勢大者疑賤而禮絶者隔近而言輕者忽遠而意
忠者忤惟窈窕柔曼誘掖善心忘味九德之衢傾情
六藝之圃故登崐廵海之意寢剪胡刈越之威息璿
臺珍服之態消從禽嗜樂之端廢獨使温柔之教漸
於生人風雅之聲流於來葉非夫元黃毓粹正明助
思衆妙扶識群靈挾志誕異人之寳授興王之瑞其
孰能臻斯懿乎鎮國太平公主道高帝妺才重天人
昔嘗共遊東辟同宴北渚倏來忽往物在人亡憫雕
琯之殘言悲素扇之空曲上聞天子求椒房之故事
有命史臣叙蘭亭之新集
中宗正月晦日幸昆明池賦詩群臣應制百餘篇帳
殿前結綵樓命昭容選一首爲新翻御製曲從臣悉
集其下湏臾紙落如飛各認其名而懷之既進唯沈
宋二詩不下又移時一紙飛墜競取而觀乃沈詩也
及聞其評曰二詩工力悉敵沈詩落句云微臣彫杇
質羞覩豫章材蓋詞氣巳竭宋詩云不愁明月盡自
有夜珠來猶陟徤舉沈乃伏不敢復争宋之問詩曰
春豫靈池近滄波帳殿開舟凌石鯨動查拂斗牛廻
節晦蓂全落春遲桺暗催象溟看浴景燒刧辨沉灰
鎬飲周文樂汾歌漢武才不愁明月盡自有夜珠來
昭容名婉兒西臺侍郎儀之孫父廷芝與儀死武后
時母鄭方妊夢巨人畀大秤曰持此稱量天下昭容
生踰月每戲曰稱量者豈爾耶輙啞然應後内秉機
政符其夢云自通天以來内掌詔命中宗立進拜昭
容帝引名儒賜宴賦詩婉兒常代帝及后長寧安樂
二公主衆篇並作而采麗益新又差第群臣所賦賜
金爵故朝廷靡然成風當時属辭大抵浮靡然皆有
可觀昭容力也韋后之敗斬闕下
中宗幸温湯獻三絶句云三冬季月景龍年萬乘觀
風出㶚川遥看電躍龍爲馬迥矚霜原玉作田
鸞旗掣曳拂雲廻羽騎驂驔躡景來隱隱驪山雲外
聳迢迢御帳日邊開
翠幕朱帷敞月營金罍玉斝泛蘭英歲歲年年常扈
蹕長長久久樂承平
正元十四年崔仁亮於東都買得研神記一卷有昭
容列名書縫處吕温感歎因賦上官昭容書樓歌云
漢家婕妤唐昭容工詩能賦千載同自言才藝是天
真不服丈夫勝婦人歌闌舞罷閑無事縱恣優游弄
文字玉樓寳架中天居緘竒秘異萬卷餘水精編帙
綠鈿軸雲母擣紙黃金書風飄花露清旭時綺窗高
挂紅綃帷香囊盛煙繡結絡翠羽拂案青琉璃吟披
嘯卷紛無巳皎皎淵機破研理詞縈綵翰紫鸞廻思
耿寥天碧雲起碧雲起心悠哉境深轉苦坐自催金
梯珠履聲一斷瑶階日夜生青苔青苔祕仙關曾比
群玉山神仙杳何許遺逸滿人間君不見洛陽南市
賣書肆有人買得研神記紙上香多蠧不成昭容題
處猶分明令人惆悵難爲情
高宗後苑䨇頭牡丹昭容詩云勢如連璧友心似臭
蘭人
越王貞
和過温湯詩鳳輦騰宸駕驪籞次乾遊坎德疎温液
山隈派暖流寒氛空外擁蒸氣沼中浮林凋帷影散
雲歛蓋隂收霜郊暢玄覽參差落景遒
貞善騎射涉文史有吏幹爲宗室材王中宗廢居房
陵貞爲豫州剌史垂拱四年八月起兵圖反正事兵
敗及禍
韓王元嘉
奉和同太子監守違戀詩云乾象開層屋離眀啓少
陽卜征從獻吉守噐屬元良逖矣凌周誦遥哉掩漢
莊好士傾南洛多才盛北場地分丹鷟嶺途間白雲
鄉儲誠爰曉夕宸愛積炎凉珠璧連霄漢萬物仰重
光(太子也高宗爲)
元嘉高祖子垂拱中剌綘州與越王子冲圖舉兵冲
敗元嘉至京師謀泄后逼令自殺孟利正嘗稱其文
曰劉隣之周思茂不過也
孔紹安
石榴詩可惜庭中樹移根逐漢臣只爲時來晚開花
不及春
詠夭桃云結葉還臨影飛香欲徧空不意餘花落飜
沉露井中
紹安大業末爲監察御史高祖爲隋討賊河東紹安
監其軍深見接遇高祖受禪紹安自洛陽間行來奔
高祖大悅拜内史舍人時夏侯端亦嘗爲御史先來
歸紹安授祕書監因侍宴詠石榴有祗爲時來晚開
花不及春之句武德中令狐德棻欲補正歴代史記
各差官主修一代紹安以中書舍人與崔善爲蕭德
言主梁多歴年不能就皆罷之紹安在隋時與孫萬
壽以文辭稱時謂孫孔
紹安贈蔡君詩云疇昔同幽谷伊爾遷喬木赫奕盛
青紫討論窮簡牘
賦結客少年場云結客佩吳鈎横行度隴頭鴈在弓
前落雲從陣後浮吳師驚燧象燕將警奔牛轉蓬飛
不息冰河結未流若使三邊定當封萬戸侯
鄭世翼
過嚴君平古井詩云嚴平本高尚遠蹈古人風賣卜
成都市流名大漢中舊井攺人世寒泉久不通年多
既罷汲無禽乃遂空如何属秋氣唯有䨇井桐
看新婚詩云初笄夢桃李新粧應標梅疑逐朝雲去
飜隨暮雨來雜珮含風響叢花隔扇開姮娥對此夕
何用久徘徊
登北邙還至京洛詩云步登北邙阪踟蹰聊寫望宛
洛盛皇居規模窮大壯三河分設儉兩崤資巨防飛
觀紫煙中層臺碧雲上青槐夾馳道迢迢脩且曠左
右多第宅參差居將相清晨謁帝返車馬相追訪胥
徒各異流文物紛殊狀囂塵暗天𧺫簫管從風颺伊
余忠且直生平獨淪喪山幽有桂叢何爲坐惆悵
世翼滎陽人武德時爲楊州錄事參軍數以言忤物
有崔信明者嘗矜其文謂過李百藥世翼遇之江中
謂曰聞公有楓落吳江冷願見其餘信明欣然多出
衆篇世翼覽未終曰所見不逮所聞投諸水引舟去
正觀時坐怨謗流死嶲州
世翼巫山高云巫山凌太清岧嶤類削成霏霏暮雨
合靄靄朝雲生危峰入鳥道深谷寫猿聲别有幽棲
客淹留攀桂情
董思恭
星詩云歴歴東井舍昭昭右掖垣雲際龍文出池中
鳥色飜流暉下月路墮影入河源方知穎川集别有
太丘門
雪詩云天山飛雪度言是落花朝惜哉不我與蕭索
徤風飄鮮㓗凌紈素紛糅下枝條良書竟何在坐見
容華銷
虹詩云春暮萍生早日落雨飛餘横彩分長漢倒色
媚清渠梁前朝影出橋上晚光舒願逐旌旗轉飃飃
侍直廬
霧詩云蒼山寂巳暮翠觀黯將沉終南晨豹隱巫峽
夜猿吟天寒氣不歇景晦色方深侍訪公超市將予
赴華隂
詠日云滄海十枝暉玄圃重輪慶蕣華發晨檻凌彩
飜朝鏡忽遇驚風飄自有浮雲映更也人皆仰無待
揮戈正
昭君怨云琵琶馬上彈行路曲中難漢月正南遠燕
山直北寒髻環風拂破眉黛雪沾殘斟酌紅顔攺徒
勞握鏡看
詠月云北堂未安寢西園聊騁望玉戸照羅幃珠軒
明綺幛别客長安道思婦高樓上所願君莫遺清風
時可訪
野郊愴新别河橋非舊餞慘日映峰沉愁雲隨蓋轉
哀笳時斷續悲旌乍舒卷望望情何極浪浪淚空泫
無復昔時人芳春共誰遣
詠琵琶云半月無䨇影金花有四時權藏千里態掩
抑幾重悲促節縈紅䄂清音滿翠帷駛彈風響急緩
曲釧聲遲空餘關隴恨因此代相思
詠弓詩云上弦明月半激箭流星遠落鴈帶書驚啼
猿映枝轉
詠桃詩云禁苑春灮麗花蹊幾樹裝綴條深淺色點
露參差灮向日分千笑迎風共一香如何仙嶺側獨
秀隱遥芳
詠李詩云盤根植&KR0801;渚交幹横倚天舒華灮四海卷
葉蔭三川
守歲詩云暮景斜芳殿年華麗綺宫寒辭去冬雪暖
帶入春風階馥舒梅素盤花卷燭紅共歡新故歲迎
送一霄中
又云歲隂窮暮紀獻節啓新芳冬盡今宵促年開明
日長冰銷出鏡水梅散入風香對此歡終宴傾壺待
曙光
思恭高宗時中書舍人同撰瑶山玉彩
何仲諠
七夕賦詠成萹云日日思歸勤理鬢朝朝佇望懶調
梭凌風寳扇遥臨月映水仙車遠渡河歴歴珠星疑
拖珮冉冉雲衣似曳羅通宵道意終無盡向曉離愁
巳復多
仲諠武德正觀間人也
沈叔安
七夕賦詠成篇云皎皎霄月麗秋灮耿耿天津横復
長停梭且復畱殘緯拂鏡及早更新粧彩鳳齊駕初
成輦凋鵲填河巳作梁雖喜得同今夜枕還愁重空
明日牀
南部新書云武德七年遣刑部尚書沈叔安携天尊
像賜高麗後爲潭州都督圖形凌煙閣
陵敬
七夕詩云夙駕鳴鑾啓閶闔霓裳遥裔儼天津五明
霜紈開羽扇百和香車動畫輪婉孌夜分能幾許靚
粧冶服爲誰新片時歡娱自有極巳復長望隔年人
敬有集十四卷高祖時人也初爲竇建德國子祭酒
秦王軍武牢建德軍迫於武牢不得進敬說令取懷
州踰太行入上黨趍壷口駭蒲津乘唐國之虛以取
山北建德不從以及於敗其偽官属皆降唐
袁朗
秋日應詔詩云玉樹凉風舉金塘細草萎葉落商飈
觀鴻歸明月池迎寒桂酒熟含霧菊花垂一奉章臺
宴千秋長願斯
朗父樞仕陳爲德教殿學士陳亡入隋唐初朗爲秦
王府文學太宗時爲給事中卒帝曰朗任淺而性謹
厚使人悼惜
賦飲馬長城窟云朔風動秋草清蹕長安道長安運
不窮所以隔華戎規模唯聖作荷負曉成功鳥庭巳
向内龍荒更鑿空玉關塵卷静金徽路巳通湯征隨
北怨舜詠起南風盡野功初立綏邊事云集朝服踐
狼居凱歌旋馬邑山響傳鳳吹霜華藻瓊鈒属國擁
節歸單于欵關入日落寒風起驚河被原隰零落葉
巳寒河流清且急四時徭役静千載干戈戢太平今
若斯汗馬意無施唯當事筆硯歸去草封禪
牛鳳及
奉和受圖温洛詩云八神文玉輦六羽警瑶溪戒道
伊川北通旌澗水西御圖開洛匱刻石與天齊瑞日
波中上仙禽霧裡低微臣矯弱翮抃舞接鸞鷖
劉軻與馬植論史官書云文皇帝受命有若魏鄭公
楊仁卿牛鳳及
朱子奢
文德皇后挽歌云神京背紫陌騩駟結行輈北失横
橋道西分清渭流寒灮向壟没霜氣入松楸今日泉
臺路非是濯龍遊
子奢蘇州人正觀時爲諫議大夫善文辭爲人樂易
能劇談以經誼緣飾每侍宴帝令論難群臣
庾抱
賦得胥臺露詩云胥臺既落室荆棘稍侵扉棟折連
雲影梁槯照日暉翔鸖遂不返巢燕反無歸唯有團
階露承曉共霑衣
抱仕隋爲元德太子學士高祖起兵太子封隴西公
以抱爲記室文檄皆出其手俄爲東官學士正觀初
徙趙王友卒
張文恭
七夕詩云鳳律驚秋氣龍梭静夜機星橋百枝動雲
路七香飛映月廻雕扇凌霞曳綺衣含情向華幄流
態入重闈歡餘夕漏盡怨結曉驂歸誰念分河漢還
憶兩心違
文恭正觀時人與房元齡辛丘馭李懷儼趙洪智劉
禕之陽仁鄕上官儀李淳風等同修晉書名爲御撰
陳叔逹
字子聦陳宣帝子武德初判納言太宗時拜禮部尚
書明辯善爲容
初年詩云和風起天路嚴氣銷冰井索索枝未柔厭
厭漏猶永
春首詩曰雪花聮玉樹冰彩散瑶池翔禽遥出没積
翠遠參差
又早春桂林殿應詔詩曰金鋪照春苑玉律動年華
朱樓雲似蓋丹桂雪如花冰岸銜階轉風條出柳斜
輕輿臨太液仙露酌流霞
聽隣人琵琶詩云本自龍門桐因妍入漢中香由羅
䄂裏聲逐朱絃中離有相思韻飜將入塞同關山臨
却月花蘂散廻風爲將金谷引添令曲未終
薛收
琵琶賦云惟兹噐之爲宗揔群樂而居妙應清角之
高節發號鐘之雅調處躁静之中權執疎密之機要
遏浮雲而散彩揚白日以垂耀爾其狀也龍腹鳳頭
熊據龍旋戴曲履直破觚成圓虚心内受勁質外宣
磅礴象地穹崇法天候八風而運軸感四氣而鳴絃
金華徘徊而月照玉桂的歴以星懸
收字伯褒蒲州人善属文爲秦王府主簿陜東大行
臺金部郎中武德七年卒太宗即位語元齡曰收若
在朕當以中書令處之收與弟德音元欽齊名号河
東三鳳收爲長雛德音爲鸑鷟元敬年最少爲鵷雛
唐詩紀事卷第三
