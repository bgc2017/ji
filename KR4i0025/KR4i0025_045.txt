唐詩紀事卷第四十五
朱灣王良會柳公綽張正壹
徐放崔備蘇郁胡幽貞
張儼杜韋丹鄭俞
杜元穎吳丹鄭餘慶趙宗儒
周弘亮王播周匡物許玫
張碧
朱灣
壁畫古松詩云石上盤古根謂言天生朽安知草木
性變在畫師手隂深方丈間眞趣幽且間木文離披
勢搓捽中裂空心火燒出掃成三寸五寸枝便作千
年萬年物莓苔濃淡意不同一半死皮藏蠧蟲風霜
未必來到此氣色杳似寒山中孤摽可翫不可取能
使支公道場古
平陵寓居再逢寒食云幾廻江上泣途窮每遇良晨
歎轉蓬火燧知從新節變灰心還與故人同莫聽黃
鳥啼愁處自有花開向客中貧病固應無撓事但將
懷抱醉春風
逼寒節寄崔七云閑庭只是長莓苔三徑曾無車馬
來旅館尚愁寒食火羈心嬾向不燃灰門前下客雖
彈鋏溪畔窮魚且曝鰓他日趍庭因問禮須言陋巷
有顏回
九日登青山云昔人惆悵地繫馬又登臨舊處煙霞
在多時草木深水將空合色雲共我無心想見龍山
會良辰亦似今
灣别湖州崔使君侃書云灣聞蓬萊之山藏杳冥而
可到驪龍之珠潜瀇滉而可識貴人之顏無因而前
不可識灣自假道路問津主人一身孤雲兩度圓月
凡再請職事三趍戟門門人謂灣曰子私來耶公來
耶若言公僕實非公若言私公庭無私以兹交戰彷
徨于今信知庭之與堂不啻千里况寄食漂母夜眠
漁舟門如龍而難登食如玉而難得如龍之門轉深
如玉之粟轉貴實無機心飜成機事漢隂丈人聞之
豈不大笑屬谿上風便囊中金貧望甘棠而歎自引
分而退也
高仲武云朱灣率履正素放情江湖郡國交辟潜耀
不起有唐高人也詩體幽遠興用洪深因詞寫意窮
理盡性於詠物尤工如受氣何曾異開花獨自遲所
謂哀而不傷國風之深者也
灣爲李勉永平從事灣秋夜燕王郎中宅賦得露中
菊云衆芳春競發寒菊露偏滋受氣何曾異開花獨
自遲晚成猶有分欲採未過時忍棄東籬下看隨秋
草衰
賦得白鸖翔翠微送陳偃下第云不知鷗與鸖天畔
弄晴暉背日分明見臨川相映微淨中雲一點廻去
雪孤飛正好南枝住翩翩何所依
長安喜雪云千門萬戸雪花浮點點無聲落瓦溝全
似玉塵消更積半成冰片結還流光含曉色清天苑
輕逐微風遶御樓平地已霑盈尺潤年豐須荷富人
侯(取爲又元集右三詩韋莊)
王良會
武元衡鎮西蜀有中秋夜錦樓望月詩云玉輪初滿
空迥出錦城東相向秦樓境分飛碣石鴻桂香隨窈
窕珠綴隔玲瓏不及前秋見團圓鳳沼中
良會和云德星摇此夜珥月滿重城杳靄煙氣色飃
䬙砧杵聲令行秋氣爽樂感素風輕共賞千年聖長
歌四海清(字得清)
良會以内侍省内侍省爲監軍使
柳公綽
和錦樓翫月詩云此夜年年月偏宜此地逢近看江
水淺遥辨雪山重萬井金花肅千林玉露濃不唯樓
上思飛蓋亦陪從(字得濃)
公綽裴度同爲西蜀武元衡判官綽先入爲吏部郎
中度有詩曰兩人同日事征西今日君先奉紫泥
公綽字寬京兆人時爲西川營田副使兼少尹後終
於刑部尚書取士如許康佐崔與李拭韋長皆知名
貴顯云
張正壹
和錦樓翫月詩云高秋今夜月皓色正蒼蒼遠水澄
如練孤鴻迥帶霜旅人方積思繁宿稍沉光朱檻叨
陪賞尤宜清漏長(字得蒼)
正壹時爲西川觀察判官
正壹德宗末年爲左補闕以上書召見王叔文之黨
疑正壹言巳隂事令韋執誼反譛於上乃與所善王
仲舒劉伯芻皆坐遠貶
徐放
和錦樓翫月詩云玉露中秋夜金波碧落開鵲驚初
泛濫鴻思共徘徊遠目清光徧高空爽氣來此時陪
永望更得上燕臺
放字逹夫元衡西川從事元和九年爲衢州刺史見
退之徐偃王廟碑
崔備(字二篇得前字秋)
和錦樓翫月詩云清景同千里寒光盡一年竟天多
鴈過通夕少人眠照别江樓上添愁野帳前隋侯恩
未報猶有夜珠圓
又云四時皆有月一夜獨當秋照曜初含露徘徊正
滿樓遥連雪山淨迥入錦江流願以清光末年年許
從游
備時爲西川度支判官
備使院憶山中道侶兼懷李約云松竹去名嶽衡茅
思舊居山君水上印天女月中書舊秩芸香在空奩
藥氣餘褐衣寬易攬白髮少難梳病柳傷摧折殘花
惜掃除憶巢同倦鳥避網甚跳魚阮巷慙交絶商嵓
愧跡疎與君非宦侶何日共樵漁
清溪路中寄諸公云偏郡隔雲岑廻溪路更深少留
攀桂樹長渴望梅林野筍資公膳山花慰客心别來
無信息可謂井瓶沉
備登建中進士第終工部郎中(兄弟備偘)
元衡中秋夜聽歌聮句此夕來奔月何時去上天(備)
雲鬢方自照玉腕更呈鮮(度)嬿婉人間意飃䬙物外
緣(相公公綽上)詩裁明月扇歌索想夫憐(盧侍御元衡奉)暗染筒
香久長隨楚夢偏(放)會當來彩鳳髣髴逐神仙(十一政)
元衡在蜀淡於接物而開府極一時選公綽爲少尹
正壹觀察判官備度支判官裴度掌書記盧士玫觀
察推官楊嗣復節度推官
蘇郁
鸚鵡詞云莫把金籠閉鸚鵡箇箇分明解人語(然忽)
更向君前語三十六宮愁幾許
和戎詩云關月夜懸青塜鏡寒雲秋薄漢宮羅君王
莫信和親策生得胡鶵轉更多
郁正元元和間詩人十二樓藏玉堞中鳳凰雙宿碧
芙蓉流霞淺酌誰同醉今夜笙歌弟幾重(詞步虛)吟倚
雨殘樹月收山下村(句)右張爲取作主客圖
胡幽貞
題西施浣沙石云一朝入紫宮萬古遺芳塵至金溪
邊花不敢嬌靑春
歸四明詩云海色連四明仙舟去容易天籍豈輙問
不是卑朝士
張爲取二詩作主客圖
張儼
貞元八年十二月謁先主廟絶句三首其一云仗順
繼皇業并吞勢由巳天命屈雄圖誰歌大風起(其三)
得股肱賢明能以竒用兵何事傷客情何人歸帝京
(其三)雄名垂竹帛荒陵壓阡陌終古更何聞悲風入
松栢
杜頠
故綘行云君不見銅鞮觀數里城池巳蕪漫君不見
析裭宮幾重臺榭亦微蒙介馬兵車全盛時歌童舞
女妖豔姿一代繁華皆共絶九原唯望塜纍纍
韋丹
江西韋大夫丹與東林靈澈上人爲忘形之契丹嘗
爲思歸絶句以寄澈公云王事紛紛無暇日浮生冉
冉只如雲已爲平子歸休計五老嵓前必共聞澈奉
酬詩曰年老身閑無外事麻衣草坐亦容身相逢盡
道休官去林下何曾見一人
丹字分明京兆人幼孤從外祖顏真卿元和中守江
西功第一
鄭俞
玉水記方流詩云積水棋風動因知玉德幽如天含
素色侔地引方流潜潤滋雲起熒華射浪浮魚龍水
不夜草木岸無秋璧沼寧堪北瑶池詎可儔若非懸
坐側猶得冀冥搜
俞登正元十六年進士第杜元穎吳丹白樂天皆同
年登科樂天爲河南尹俞始受長水縣令樂天四雖
呤云命雖薄猶勝於鄭長水
杜元穎
玉水記方流詩云重泉生美玉積水異常流始玩清
堪賞因知寶可求斗回清氣見磬折紫花浮中矩皆
明德同方叶至柔月華偏共映風韻喚將遊遇鑒終
無暗逢時願見收
元穎淹之孫也正元末登第敏文辭憲宗時所賞嘆
穆宗立拜中書舍人不閱歲至宰相再朞鎮蜀敬宗
驕僻元穎裒歛上供削軍食遂啓南詔之寇斥爲循
州司馬死貶所在蜀時官屬崔璜訖于衆盧并奪秩
分逐之
吳丹
玉水記方流詩云玉泉何處記四折水紋浮淵下不
逾矩居方在上流映空虛漾漾涵日靜悠悠影碎疑
衝斗光清耐觸舟珪璋分辨狀砂礫共懷愁願獻朝
賓海縈迴入御溝
樂天花前嘆云前歲花前五十二今歲花前五十五
歲課年功頭髮知從霜成雪君看取幾人得老莫自
嫌樊李吳韋盡成土注云樊絳州宗師李諫議景儉
吳饒州丹韋侍郎顗皆舊往還相次喪逝丹字真存
登苐歷職至鎮州宣慰副使使尚書郎卒于饒州
葬於常州樂天爲誌
鄭餘慶
和黃門相公過石門洞云紫氛隨馬處黃閣駐車情
嵌壑驚山勢洲灘戀水深地分三蜀限關志百牢名
琬琰攀酬郢微言鼎飪情(元衡也黃門武)
餘慶字居業滎陽人善屬文嚴震帥山南西道奏置
幕府正元末爲相憲宗立再相出鎮山南西道穆宗
立加檢校司徒卒
趙宗儒
宗儒字秉文鄧州人父驊有文名宗儒爲翰林學士
驊改秘書少監父子並命驊少與殷寅顏真卿柳芳
陸據蕭穎士李華邵軫善時語曰殷顏柳陸李蕭邵
趙謂皆全交也宗儒正元十二年爲相以文學歴將
相位任崇劇然無儀矩以治生瑣碎失名和黃門相
公詔還題石門洞云益部恩輝降同榮漢相還韶芳
滿歸路軒騎出重關望日朝天闕披雲過蜀山更題
風雅韻永絶翠嵓間(元衡也黃門武)
周弘亮
除夜書情詩云何處風塵歲雲陽古驛前三冬不再
稔曉日又明年春入江南柳寒歸塞北天還傷知候
客花景對韋編
故鄉除夜詩云三百六十日云終故鄉還與異鄉同
非唯律變情堪恨抑亦才疎命未通何處夜歌銷臘
酒誰家高燭候春風詩成始欲吟將看早是去年牽
課中
弘亮登正元進士第
王播
王播少孤貧嘗客楊州惠照寺木蘭院隨僧齋飱僧
厭怠乃齋罷而後擊鍾後二紀播自重位出鎮是邦
因訪舊遊向之題名皆以碧紗幕其詩播繼以二絶
句曰三十年前此院遊木蘭花發院新修如今再到經
行處樹老無花僧白頭上堂已了各西東慙愧闍梨
飯後鍾三十年來塵撲面而今始得碧紗籠(言也出摝)
播字明敏父恕家楊州播正元中與弟炎起皆有名
穆宗立爲相居位無所裨益復失河北衆望不厭乃
出爲淮南節度大和初復輔政時韋處厚以獻替自
任而播專以錢榖進不甚與事居位四年卒
播爲淮南節度使遊故居感舊詩云昔年獻賦去江
湄今日行春到却悲三逕僅存新竹樹四鄰惟見舊
孫兒壁間潜認偷光處川上寧忘結網時更見橋邊
記名姓始知題柱免人嗤
李德𥙿和云千騎風生大旆舒春江重訪武侯廬共
提龜印銜新授同憶鱣庭是故居取履橋邊啼鳥換
釣璜溪畔野花疎今來却笑臨卭客入蜀空馳使者
車
周匡物
匡物字幾夲潭州人元和十一年李逢吉下進士及
苐時以歌詩著名家貧徒步應舉至錢塘乏僦舡之
資久不得濟乃題詩公館云萬里茫茫天塹遥秦皇
底事不安橋錢塘江口無錢過又阻西陵兩信潮郡
牧見之乃罪津吏
及苐後謝座主云一從東越入西秦十度聞鸎不見
春試向昆山投瓦礫便容靈沼洗埃塵悲歡暗負風
雲力感激潜生木植身中夜自將形影語古來吞炭
是何人
許玫
題鴈塔云寶輪金地壓人寰獨坐蒼蓂啓玉關北嶺
風煙開魏闕南軒氣象鎻商山㶚陵車馬垂楊裏京
國城池落照間暫放塵心遊物外六街鍾鼓又催還
玫大和元年登苐其兄弟琯瓘皆高科
張碧
秋日登岳陽樓晴望云三秋綺練飛金盞洞庭波定
平如剗天高雲卷綠羅低一點君山礙人眼漫漫萬
頃鋪琉璃煙波闊遠無鳥飛西南東北競無際直疑
浸斷青天涯屈原回日牽愁吟龍宮感激致應沉賈
生憔悴說不得茫茫煙靄堆湖心又云范蠡帆張一
掌風無人來往繼其中
鴻溝云毒龍銜日天地昏八紘靉靆生愁雲秦原走
鹿無藏處紛紛爭處蜂成羣四溟波立鯨相呑蕩摇
五岳崩山根魚蝦舞浪狂鰍鯤龍蛇膽戰登鴻門星
旗羽鏃強者尊黑風白雨東西屯山河欲折人煙分
壯士鼓勇君王存項莊憤氣吐不得亞父㪷聲天上
聞玉光墮地驚崑崙留侯氣䰟吞太華舌頭一寸生
陽春神農女媧愁不言蛇枯老媪啼泪㾗星曹定秤
秤王孫項籍骨輕迷精䰟沛公仰面爭乾坤須臾垓
下賊星起歌聲繞繚悽人耳吳娃捧酒横秋波霜天
月照空城壘力拔山兮呼到此騅嘶懶渡烏江水新
豐瑞色生樓臺西楚寒蒿哭愁鬼三尺霜鳴金匣裏
神光一八千里漢皇驟馬意氣生西南掃地迎天
子美人梳頭云玉堂花院小枝紅綠䆫一片春光曉
玉容驚覺濃睡醒圓蟾挂出妝臺表金盤解下叢鬟
碎三尺巫雲綰朝翠皓指高低寸黛愁水精梳滑參
差墜須臾攏掠蟬鬢生玉釵冷透冬冰明芙蓉拆向
新開臉秋泉慢轉眸波橫鸚鵡偷來話心曲屏風半
倚遥山綠
題祖山人池上怪石云寒姿數片竒突兀曾作秋江
秋水骨先生應是厭風雲著向江邊塞龍窟我來池
上傾酒罇半酣書破青煙㾗參差翠縷擺不落筆頭
驚怪粘秋雲我聞吳中顧容水墨有高價邀得將來
倚松下鋪却䨥繒直道難掉首空歸不成畫
孟東野讀張碧集詩云天寶太白没六義已消歇大
哉國風本喪而王澤竭先生今復生斯文信難缺下
筆證興亡陳辭備風骨高秋數奏琴澄潭一輪月誰
作採詩官忍之不揮發
碧字大碧正元中人自序其詩云碧嘗讀李長吉集
謂春拆紅翠霹開蟄戸其奇峭者不可攻也及覽李
太白詞天與俱高青且無際鵬觸巨海瀾濤怒飜則
觀長吉之篇若陟嵩之巔視諸阜者耶余嘗銳志狂
勇心魄恨不得攤文陣以交鋒覩拔戟挾輈而比矣
唐詩紀事卷第四十五
