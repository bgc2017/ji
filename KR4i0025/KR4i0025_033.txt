唐詩紀事卷第三十三
李吉甫武元衡鄭絪獨孤良弼
獨孤授李季何李應盧拱
李觀裴度韋同則陳蛻
李吉甫
九日小園獨謠贈門下武相公云小園休沐暇暫與
故山期樹杪懸丹棗苔隂落紫梨舞叢新菊徧繞格
古藤垂受露紅蘭晚迎霜白薤肥上公留鳳沼冠劔
俟清祠應命端居者長慙補衮詩
武元衡
九日致齋禁省和中書李相公云齋沐限中禁家山
傳勝遊露寒潘省夜木落庾園秋蘭菊回幽步壺觴
絶舊儔位高天禄閣詞異半牢愁孤思琴先覺馳暉
水共流明朝不相見清祀在圓丘
唐次云都門去馬嘶㶚水東流淺青槐驛路長白日
離亭晩望望煙景微草木行人遠
早秋西亭宴徐員外詩云鼎鉉辭台坐麾幢領益州
曲池連月曉横笛滿城秋有美皇華使曾同白社遊
今來重相見偏覺豔歌愁
元衡字伯蒼元和二年為相代高崇文鎮蜀八年召
還途經百牢關題石洞詩云昔佩兵符去今持相甲
還天光臨井絡春物度巴山鳥道青冥外風泉洞壑
間何慙班定遠辛苦玉門關
送柳侍御裴起居云沱江水綠波喧鳥去喬柯南浦
别離處東風蘭麝多長亭春婉娩層漢路蹉跎會有
歸朝日班超柰老何
又云望鄉臺上秦人去學射山中杜魄哀落日河橋
千騎别春風寂寞旆旌廻
酬嚴司空荆南見寄云金貂再入三公府玉帳連封
萬戶侯簾捲青山巫峽曉雲凝碧岫渚宫秋劉琨坐
嘯風清塞謝眺裁詩月滿樓白雪調高歌不得美人
南國翠娥愁
送張諫議赴闕云詔書前日下丹霄頭戴儒冠脱皂
貂笛怨柳營煙漠漠雲愁江舘雨蕭蕭鵷鴻得路争
先翥松桂凌霜貴後彫歸去朝端如有問玉關門外
老班超(又元集三詩韋莊)
元衡善為五言好事者傳之被之管絃嘗夏夜作詩
云夜久喧暫息池臺惟月明無因駐清景日出事還
生明日遇害初八年元衡自蜀再輔政時太微犯上
相歴執法占者言今之三相皆不利始輕末重月餘
李絳以足疾免明年十月李吉甫以暴疾卒至是元
衡為盗所害年五十八始元衡與吉甫齊年又同日
為宰相及出鎮分領楊益及吉甫再入元衡亦還吉
甫先一年以元衡生月卒元衡後一年以吉甫生月
卒吉凶之數若符會焉先是長安謠曰打麦麦打三
三三既而旋其袖曰舞了也解者謂打麦者打麦時
也麦打者謂暗中突擊也三三三謂六月三日也舞
了也謂元衡之卒也
元衡卒劉禹錫作佳人怨二章云寳馬鳴珂踏曉塵
魚文匕首犯華茵適來行哭里門外昨夜華堂歌舞
人秉燭朝天遂不回路人彈指望高臺墻東便是(心傷)
地夜夜秋螢飛去來
鄭絪
奉和武相公省中宿齋酬李相公見寄云高閣安仁
省名園廣武廬沐蘭朝太一種竹詠華胥禁静疎鍾
徹庭開爽韻虛洪鈞齊萬物縹帙整羣書寒露滋新
菊秋風落故蕖同懷不同賞幽意竟何如
絪字文明善屬文所交皆天下名士憲宗初拜相默
默居位四年罷為太子賓客太和中以太子太傳致
仕卒絪守道寡欲所居不為烜赫事以篤實稱
絪九日懷邵二詩云十歲此辰同醉友登高各處巳
三年又懷林十二云情人共惆悵良友不同游其重
友如此又有九月十五日東亭望月詩云紫閣道流
今不見紅樓禪客早曾聞
獨孤良弼
上巳接清明遊宴詩云上巳歡初罷清明賞又追閏
年侵舊曆令節併芳時細雨鶯飛重春風酒醖遲尋
花迷白雪看柳拆清絲淑氣如相待天和意爲誰吁
嗟名未立空詠宴遊詩
良弼正元間進士也爲左司郎中又有良史者登進
士第
獨孤綬
投珠於泉詩云至道歸淳化明珠必棄捐天眞來照
乘成性却沉泉不是靈蛇吐非緣合浦還岸傍隨月
落波底共星懸致遠終無脛懷貪遂息肩欲知恭儉
德所寳在惟賢
德宗多召學術之士躬自考試又制科宣政殿如稱
旨即翹足高吟偏示宰臣曰此皆朕門生也獨孤綬
所司試馴象賦及其本上上吟其句曰化之式孚則
必受乎來獻物或違性斯用感於至仁上以綬為知
去就故特書第三先是代宗朝越人獻象三十有二
上悉放之於山之南而綬不辱其受獻不傷其放棄
故賞其知去就焉
綬舉博學宏詞吏部考當乙科子邵覆之置甲科人
咨其公
李季何
立春日曉望三素雲詩云靄靄青春曙飛仙駕五雲
浮雲初縹緲承蓋下氤氲薄影隨風度殊容向日分
羽毛紛共遠環珮杳猶聞静合煙霞色遥將鸞鶴羣
年年瞻此節應許從元君
季何登正元十一年進士第
李應
立春日曉望三素雲詩云玄鳥初來日靈仙望裏分
冰容朝上界玉輦擁朝雲碧落流輕豔紅霓間綵文
帶煙時縹緲向斗更氤氲髣髴隨風馭超遥出曉雰
兹辰三見後希得從元君
應登正元十一年進士第
盧拱
中元日觀法事云四孟逢秋序三元得氣中雲迎碧
落步章奏玉皇宮壇滴槐花露香飄栢子風羽衣凌
縹緲瑶轂輾虚空久慕飡霞客常悲習蓼䖝青囊如
可授從此訪鴻蒙
姚合送慮拱秘書遊魏詩云官閑身自在詩儉語分
明車馬應回晩烟花滿去塵
楊巨源寄申州盧拱使君云領郡仍聞總虎貔致身
還是見男兒小船隔水催桃葉大鼓當風舞柘枝酒
坐微酣諸客倒毬場慢撥幾人隨從來樂事憎詩苦
莫放䆫中遠岫知
元&KR0876;自唐歸京拱時爲秘書郎以詩贈樂天兼以遺
&KR0876;&KR0876;和云新識蓬山傑深交翰苑材連投珠作貫獨
和玉成堆劇敵徒相軋羸師亦自媒
李觀
字元賓以文馳聲正元中卒於校書郎陸希聲序其
文曰退之窮老不休終不能為元賓之辭使元賓後
退之死亦不能及退之之質退之大革流弊落落有
老成風元賓則不古不今卓然自作一體激揚發越
若絲竹中有金石聲每篇得意處如徢馬在御蹀蹀
不能止其所長如此
觀贈馮宿云寒城上秦原遊子意飄飄黑雲截萬里
獵火從中燒隂空蒸長煙殺氣獨不銷冰交石可裂
風疾山如搖時無青松心頋我獨不凋
宿裴友書齋云卧君山䆫下山鳥與我言清風何颼
颼松栢中夜繁久遊失歸趣宿此似故園林煙還近
郊谿月落古原稚子不待曉花間出柴門
正元八年宏詞試中和節詔賜公卿尺詩云淑節
韶光媚皇明寵錫崇具寮頒玉尺成噐幸良工豈止
尋常用將傳度量同人何不取利物亦頼其功紫翰
宣殊造丹誠厲匪躬奉之無失墜恩澤自天中
裴度
至日登樂遊園云隂律隨寒改陽和應節生祥雲觀
魏闕瑞氣映秦城驗炭論時政書雲受歲盈影移長
日至霧歛遠霄清景暖仙梅動風柔御柳傾那堪封
得意空對物華情
公出討淮西過女几山下刻石題詩後果尅期平賊
其詩云待平賊壘報天子莫指仙山示武夫由是淮
蔡底平民安生業白居易作詩二百言繼公篇之未
何處畫功業何處題詩篇麒麟高閣上女几小山前
尔後多少時四朝二十年賊骨化為土賊壘犂為田
一從賊壘平陳蔡民晏然騾軍成牛戶鬼火變人煙
生子巳嫁娶種枽亦絲綿皆云公之德欲報無由緣
公今在何處守都鎮三川舊宅留永樂新居開進賢
今公在何官被衮弭貂蟬戰袍破猶在髀肉生欲圓
傍水閑行詩云閑餘何事覺身輕暫脫朝衣傍水行
鷗鳥亦知人意静固來相近不相驚
公赴敵淮西題名華嶽廟之闕門大順中戶部侍郎
司空圖以一絶紀之曰岳前大隊赴淮西從此中原
息戰髀石闕莫教苔蘚上分明認取晉公題
公正元中作鑄劔戟爲農噐賦其首云皇帝之嗣位
三十載寰海鏡清方隅底平駈域中盡歸力穡示天
下不復用兵其後作相立殊勲致太平巳見於文矣
公題南㽵云野人不識中書令喚作陶家與謝家樂
天有詩云陶廬僻陋那堪比謝墅幽微不足攀何似
嵩峰三十六長隨申甫作家山
樂天求馬裴贈以馬因戱云君若有心求逸足我還
留意在名姝引妾換馬之事樂天荅云安石風流無
奈何欲將赤驥換青娥不辭便送東山去臨老何人
與唱歌
正元八年公試宏詞有司以中和節詔賜公卿尺為
題公詩曰陽和行慶賜尺度及羣公荷寵承佳節傾
心立大中短長思合制遠近貴攸同共仰財成德將
酬分寸功作程施有政垂範播無窮願續南山夀千
春奉聖躬
中書即事云有意效承平無功益聖明灰心緣忍事
霜鬢為論兵道直身還在恩深命轉輕鹽梅非擬議
葵藿是平生白日長懸照蒼蝇謾發聲嵩陽舊田地
終使謝歸耕
唐趙璘云晉公正元中作鑄劔戟為農噐賦云觀其
氣㮣巳有立殊勲致太平之意進士李為作淚及輕
薄暗小四賦李賀作樂府多属意花草蜂蝶之間二
子終不遠大文字之作可以定相命優劣矣
韋同則
仲月賞花云梅花似雪柳含煙南地風光臘月前把
酒且湏判却醉風流何必待歌筵
同則建中時詩人也有韋同正者登建中四年第
陳蛻
蛻肅代間人賦長安十五詠自序云蛻生長江淮間
以詩句從賦僅十餘年矣今我后撫運澤及四夷蛻
復得為太平人其華清宮詩有夢裏換春秋之句
唐詩紀事卷第三十三
