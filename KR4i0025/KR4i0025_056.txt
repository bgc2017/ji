唐詩紀事卷第五十六
鄭畋李彙征劉成崔郊
譚銖郭䕫來鵬李鵠
鄭洪業杜牧許渾童翰卿
雍陶周元範李遠朱可名
趙嘏祝元膺韋承貽鄭史
韋楚老
鄭畋
馬嵬太真縊所題詩者多悽感鄭畋爲鳳翔從事日
題云玄宗回馬楊妃死雲雨雖亡日月新終是聖朝
天子事景陽宫井又何人觀者以為有宰輔之器
中秋月直禁苑云禁署万懷忝綸闈巳再加暫來西
掖路還整上清槎恍惚歸舟地深嚴宿綘霞幽襟聊
自適閑弄紫薇花
懿宗朝韋保衡路嵓忌宰相劉瞻誣以罪黜為荆南
節度畋為制詞云早以文學疊中殊科風稜甚高恭
謹無玷又云安數畝之居仍非巳有却四方之賄唯
恐人知韋路大怒貶畋為梧州剌史責劉驩州司戸
命舍人李庚為詞深文痛詆必欲加害属懿宗厭代
僖宗立蕭倣輔政舉瞻自代召歸朝廷至湖南庚典
是郡出迎江次牌亭致酒瞻唱竹枝詞送庚酒云躡
屐過溝竹枝恨君深女兒瞻命庚酬和庚曰不閑音
律瞻曰君應只觧為制詞也是夕庚飲觥而卒畋字
台文相僖宗昭宗為人仁恕姿采如峙玉
畋為渭南尉日嘗有題緱山王子晉廟詩曰有昔靈
王子吹笙遡泬寥六宫攀不住三島玄相招亡國原
陵古賓天歲月遥無蹊窺海曲有廟訪山椒石帳龍
蛇拱雲龍彩翠銷露壇裝琬琰真像寫松喬珠館青
童宴琳宫阿母朝氣輿仙女侍天馬吏兵調湘妓紅
絲瑟秦郎白管簫西城要婥約南嶽命嬌嬈句曲觴
金洞天台嘯石橋晩花珠弄蘂春茹玉生苖二景神
光秘三元寳籙饒露垂鴉翅髮冰束虎章腰鸖馭争
銜箭龍奴合獻綃衣從星渚浣丹就日宫燒物外花
常滿人間葉自凋望臺悲漢戾閱水笑梁昭古殿香
殘地荒階柳長條幾曾期七日無復降重霄嵩嶺連
天漢伊瀾入海潮何由得真訣使我佩環
李彙征
彙征客遊閩越至循州冐雨求宿或指韋氏莊居韋
氏杖屨迎賓年八十餘自稱曰野人韋思明每與李
生談論或詩或史淹留累夕彙征善談而不能屈也
論數十家之作次第至李涉詩主人酷稱善彙征遂
吟曰遠别秦城萬里遊亂山高下出商州關門不鎻
寒溪水一夜潺湲送客愁又曰華表千年一鶴歸丹
砂為頂雪為衣泠泠仙語人聽盡却向五雲翻翅飛
思明復吟二篇曰因韓為趙兩遊秦十月冰霜渡孟
津縱使鷄鳴見關吏不知余也是何人又曰滕王閣
上唱伊州二十年前向此遊半是半非君莫問西山
長在水長流韋叟愀然變色曰老身弱齡不肖遊浪
江湖交結姦徒為不平事後遇李涉博士蒙簡此詩
因而跧跡李公待愚擬陸士衡之薦戴若思中心藏
焉遂隱羅浮經于一紀李旣云亡不復再遊秦楚追
惋今昔或澘然持觴而酹反𬒮而歌云春雨蕭蕭江
上村五林豪客夜知聞他時不用相廻避世上如今
半是君乾符辛丑歲范攄客于雲川值彙征細述其
事云於韋叟之居觀李博士之手翰云
彙征後登進士第
劉威
遊東湖處士園林詩云偶向東湖更向東數聲鷄犬
翠微中遥知楊柳是門處似隔芙蓉無路通樵客出
來山帶雨漁舟過去水生風物情多與閑相稱所恨
求安計不同
七夕云烏鵲橋成上界通千年靈會此霄同雲收喜
氣星樓暁香柫輕塵玉殿空翠輦不行青草路金鸞
徒候白榆風綵盤花閣無窮意只在浮生一縷中成
威會昌時詩人也
崔郊
郊寓居漢上有婢端麗善音律旣貧鬻婢於連帥給
錢四十一萬寵盻彌深郊思慕無巳其婢因寒食來
從事家值郊立於柳隂馬上漣泣誓若山河崔生贈
之以詩曰公子王孫逐後塵綠珠垂淚滴羅巾侯門
一入深如海從此蕭郎是路人或有嫉郊者寫詩於
座公覩詩令召崔生左右莫之測也及見郊握手曰
侯門一入深如海從此蕭郎是路人便是公作耶遂
命婢同歸至於幃幌奩匣悉為增飾之
譚銖
題九華山詩云憶&KR1486;九華山尚在童稚年浮沉任名
路窺仰會無緣罷職池陽時復遭迎送牽因兹契誠
願瞩望枕席前况值春正濃氣色無不全或如碧玉
靜或似青靄鮮或接白雲堆或映紅霞天呈姿旣不
一變態何啻千巍峨本無動崇峻性豈偏外景自隱
隱潜虚固幽玄我來暗凝情務道志更堅色與山異
性性併山亦然境變山不動性存形自遷自遷不阻
俗自定不失賢浮華與朱𬗋安可迷心田
眞娘者葬吳宮之側行客賦詩多矣銖書一絕題者
遂止詩曰武丘山下冡纍纍松栢蕭條盡可悲何事
世人偏重色真娘墓上獨題詩
咸通末鄭渾爲蘇州都郵銖爲醝院官鍾輻爲院廵
皆廣文生時湖州牧李超趙蒙爲代皆狀元時語曰
湖接兩頭蘇聮兩尾
銖吳人登會昌進士第
郭䕫
九華山詩云儼翠凌空出&KR1199;然岧嶤萬丈倚秋天暮
風飄送當軒色暁霧斜飛入檻煙簾捲倚屏雙影聚
鏡開朱戸九條懸畫圖何必家家有自有畫圖來目
前䕫大中時江南進士也
來鵬
清明日與友人遊玉粒塘庄詩曰幾宿春山逐陸郎
清明時節好煙光歸穿細荇船頭滑醉踏殘花屐齒
香風急嶺雲翻迥野雨餘田水落方塘不堪吟罷東
回首滿耳蛙聲正夕陽
鄂渚清明日與鄕友登頭陀山云冷酒一杯相勸頻
異鄕相遇轉相親落花風裏數聲笛芳草煙中無限
人都大此時深悵望豈堪高境更逡廵思量費子真
仙子不作頭陀山下塵
寒食山舘書情云獨把一杯山館中每經時節恨飄
蓬侵階草色連朝雨滿地棃花昨夜風蜀魄笑來春
寂寞楚囚吟後月朦朧分明寄得還家夢徐孺宅前
湖水東
鄂渚除夜書懷云鸚鵡洲頭夜泊船此時形影共悽
然難歸故國干戈後欲告何人雨雪天筯撥冷灰書
悶字枕陪寒席帶愁眠(嗟自)落拓無成事明日春風又
一年
鵬詩思清麗福建韋尚書岫愛其才欲以子妻之而
不果後遊蜀夏課卷中有詩云一夜綠荷風剪破賺
他秋雨不成珠識者以為不祥是歲隨秋賦而卒(者岫)
(子也丹之)
來鵠
聖政紀頌序曰穆宗皇帝臨朝與群臣言及政事宰
臣請史官執筆當群臣奏事隨日撰錄号為聖政紀
至上之即位三年有鄕校小臣來鵠因窺穆宗實錄
追而為之頌曰三皇不書五帝不紀有聖有神風銷
日巳何教何師生來死止無曲無法頑肩奡比三皇
實作五帝實治成天造地不昏不圯言得非排文得
聖齒表表如見者莫若乎史是知朴繩休結正簡斯
若君誥臣箴&KR1152;編毫絡前書後經窺善鑒惡國之大
章如何寢略嗚呼貞觀多吁永徽多俞廷日發論殿
日發謨牙孽不作鳥鼠不除論出不蓋謀行不紆楹
然史臣蛇然史裾瞠瞠即視逶逶而婁翹筆當面决
防納汚不梏爾智不席我愚執言直注史文直敷故
得粲粲朝典落落廷譽聖牘旣多堯風不淺頒編坦
軸君出臣顯若儼見旒若俯見冕無閑殿曠廷無尸
安素晏三皇不忘五帝不剪太宗得之史焉斯展暨
乎後相圖身天子專問我獨以言史不得近丘明見
嫌倚相在㯽秉筆如今隨班不進班退史歸憫然疇
依奏問莫覩嘉謀固稀取彼誥命禄為國肥烱然時
皇言必成章德宣五帝道奥三皇如何翊臣毚肉嗜
&KR0954;垣觜距磨快福衡拘長控截僚位占護陽光垣私藩
巳遠史廋唐俾德音嘉訪默縮腤亡咽典噤法蓋聖
籠昌曷以至此史文不張後必非笑將來否臧謂乎
殿空扆逸朝懵廷荒不知姦蔽文失汪洋有貞觀業
有永徽綱亦匿匪見亦寝匪彰頼有後臣斯言不佞
伊尹直心太甲湏聖事旣可書史何不命乃具前欺
大陳不敬曰逐史之喻請以物並且十夫樹楊一夫
欲競栽旣未牢摒豈能盛帝業似栽逐史似摒穆宗
憮然若疾若醟昔何臣斯隱我祖正不傳親問不寫
密諍孰示來朝以光神政由是天呼震吸徵奔召急
史提筆來叱廷而入端耳抗目不撝不挹獬豸側頭
螭蚪擺溼握管絶怡當殿而立君也盡問臣也倒誠
磊磊其事鏜鏜其聲大何不顯細何不明語未絶緒
史巳錄成謂之何書以政紀名伊紀清芬可昭典墳
古師官鳥昔聖官雲方之我后錄里書分錄有君法
書有君文君法君文在聖政紀云殿無閑時廷無曠
日雲諏波訪倦編刓筆君劬臣勞上討下述惟勤惟
明在聖政紀出至德何比至教焉如孰窺孰測外夷内
儲謂君有道乎臣有謨歟有道有謨在聖政紀書一
體例秩同力翼戴祈福去邪絶防無礙國章可披唐
文可愛善咨不偷嘉論不蓋不偷不蓋在聖政紀載
諒夫緫斯不杇可懸魏闕愚得是言非訕非伐實
謂鑿臣沌渾開君日月妖物雰死天文光發惟我之
有頒兮奚斯躍而董狐蹷
鵠豫章人師韓柳爲文大中咸通間聲價籍甚
鄭洪業
詔放雲南子弟還國詩云德被陪臣子仁垂聖主恩
雕題辭鳳闕丹服出金門有澤沾殊俗無征及獷&KR0968;
銅梁分漢土玉壘駕鸞軒瘴嶺蚕叢盛巴江越嶲垠
萬方同感化豈獨自南蕃
洪業咸通八年鄭愚下第一人擢第
杜牧
牧爲御史分務洛陽時李司徒愿罷鎮閑居聲妓豪
侈洛中名士咸謁之李高會朝客杜持憲不敢邀致
杜遣座客逹意願預斯會李不得巳邀之杜獨坐南
行瞪目注視引滿三巵問李云聞有紫雲者孰是
李指之杜凝睇良久曰名不虛得宜以見惠李
俯而笑諸妓亦回首破顔杜又自飲二爵朗吟而起
曰華堂今日綺筵開誰喚分司御史來忽發強言驚
滿座三行紅粉一時廻氣意閑逸傍若無人牧不拘
細行故詩有十年一覺楊州夢唯有青樓薄倖名吳
武陵以阿房宫賦薦於崔郾遂登弟郾東都放榜西
都過堂牧詩曰東都放榜未開花三十三人走馬廻
秦地少年多釀酒即將春色入關來
牧佐宣城幕遊湖州剌史崔君張水戲使州人畢觀
令牧間行閱竒麗得垂髫者十餘歲後十四年牧剌
湖州其人已嫁生子矣乃悵而為詩曰自是尋春去
校遲不湏惆悵怨芳時狂風落盡深紅色綠葉成隂
子滿枝
杜秋娘詩序曰杜秋金陵女也年十五為李錡之妾
後錡叛滅籍之入宫有寵於景陵穆宗即位秋為皇
子傳姆皇子壯封漳王鄭注用事誣丞相欲去異巳
者指王為根王被罪廢削秋因賜歸故鄉予過金陵
感其窮且老為之賦詩曰京江水清滑生女白如脂
其間杜秋者不勞朱粉施老濞即山鑄後庭千娥眉
秋持玉斝飲與唱金鏤衣(惜少年時花開堪折直湏勸君莫惜金縷衣勸君湏)
(枝李錡長唱此詞折莫待無花空折)濞旣白首叛秋亦紅淚滋吳江落
日渡㶚岸綠楊垂聮裾見天子盼眄獨依依椒璧懸
錦幕鏡奩蟠蛟螭低鬟認新寵窈窕復融怡月上白
壁門桂影凉參羌金階露新重閑捻紫簫吹(開凉州晉書盗)
(𬗋玉簫張駿塜得)莓苔夾城路南菀鴈初飛紅粉羽林仗獨
賜辟邪旗歸來煑豹胎饜飫不能飴咸池昇日慶銅
雀分香悲雷音後車遠事往落花時鷰禖得皇子壯
髮綠緌緌畫堂授傳姆天人親捧持虎晴珠絡褓金
盤犀鎮幃長楊射熊羆武帳弄啞咿漸抛竹馬劇稍
出舞鷄竒靳蔪整冠佩侍宴坐瑶池眉宇儼圖畫神
秀射朝輝一尺桐偶人江充知自欺王幽茅土削秋
放故鄕歸&KR1152;稜拂斗極廻首尚遲遲四朝三十載似
夢復疑非潼關識舊吏毛髮巳如絲却喚吳江渡舟
人那得知歸來四鄰攺荗菀草菲菲清血灑不盡仰
天知問誰寒衣一疋素夜借鄰人機我昨金陵過聞
之為歔欷自古皆一貫變化安能推夏姬滅兩國逃
作巫臣姬西子下姑蘇一舸逐䲭夷織室魏豹俘作
漢太平基悞置代籍中兩朝尊毋儀光武紹高祖本
係生唐兒珊瑚破高齊作婢春黃糜蕭后去楊州
厥為閼氏女子固不定士林亦難期射鉤後呼父釣
翁王者師無國要孟子有人毀仲尼秦因逐客令柄
歸丞相斯安知魏齊首見斷簣中屍給喪蹷張軰廊
廟冠峨危珥貂七葉貴何妨戎虜支蘇武却生返鄧
通終死饑主張旣難測飜復亦相宜地盡有何物天
外復何之指何為而捉足何為而馳耳何為而聽目
何為而窺巳身不自暁此外何思惟因傾一樽酒題
作杜秋詩愁來獨長詠聊可以自怡牧初自宣城幕
除官入京有詩留别云同來不得同歸去故國逢春
寂寥後二十餘年連典四郡自湖州拜中書舍人題
汴河云自憐流落西歸疾不見春風二月時至京果
卒或曰舍人未為流落而遽及之魄巳喪矣
煙着樹姿嬌雨餘山態活(句)四海一家無一事將軍
携劒泣霜毛(句)山密夕陽多人稀芳草遠(句)仙掌月
明孤影過長門燈暗幾聲來(句)右張為取為主客圖
清時有味是無能閑愛孤雲靜愛僧欲把一麾
江海去樂遊原上望昭陵牧赴吳興登樂遊原之
作
骨清年少眼如冰鳳羽參差五色層天上騏驎時一
下人間不獨有餘陵(秀才贈李)
青山隱隱水搖搖秋盡江南草木凋二十四橋明月
夜玉人何處學吹簫(綽判官寄掦州韓)
楚鄕寒食橘花時野渡臨風駐綵旗草色連雲人去
住水紋如縠燕參差(江上)
蟪姑寧與雪霜期賢哲難教俗士知可憐正觀太平
後天且不留封德彛(交正題魏)
長空澹澹孤鳥没萬古消沉向此中看取漢家何似
業五陵無樹起秋風(遊原登樂)
登池州九峰樓寄張祐云百感衷來不自由角聲孤
起夕陽樓碧山終日思無盡芳草何年恨即休睫在
目前人不見道非身外更何求誰人得似張公子千
首詩輕萬戸侯
過華清宫云長安廻望綉成堆山頂千門次第開一
騎紅塵妃子笑無人知道荔枝來又云新豐綠樹起
紅埃數騎漁陽探使廻霓裳一曲千峰上舞破中原
始下來
李義山作杜司勲詩云高樓風雨歎斯文短翼差池
不及群刻意傷春復傷别人間唯有杜司勲又云杜
牧司勲字牧之清秋一首杜秋詩前身應是梁江揔
名緫還曾字緫持心鐡巳從千鏌利鬢絲休嘆雪霜
垂漢江遠吊西江水羊祜韋丹盡有碑(撲韋碑時杜春)
許渾
祇命南海至廬陵逢表兄軍倅奉使淮海别後却寄
云蘆橘花香拂釣磯佳人猶舞越羅衣三洲水淺漁
來少五嶺山高鴈到稀客路晩依紅樹宿鄕關暗望
白雲歸交親不念征南吏昨夜風帆去似飛
金陵懷古云玉樹歌殘王氣終景陽兵合戍樓空松
林遠近千家塜禾黍高低六代宫石燕拂雲晴亦雨
江肫吹浪夜還風英雄一去豪華盡惟有青山似洛中
登故洛陽城云禾黍離離半野蒿昔人城此豈知勞
水聲東去市朝變山勢北來宮殿高鴉噪暮雲歸古
堞鴈迷寒雨下空壕可憐緱嶺登仙子猶自吹笙醉
碧桃
咸陽西樓晩望云一上高城萬里愁兼葭楊柳似汀
洲溪雲初起日沉閣山雨欲來風滿樓鳥下綠蕪秦
苑夕蟬鳴黃葉漢宫秋行人莫問前朝事渭水寒聲
晝夜流
杜牧之有許七侍郎弃官東歸瀟洒江南高秋企望
寄贈之詩云天子綉衣吏東吳美退居有園同庾信
避事學相如蘭畹晴香嫰筠溪翠影疎江山九秋後
風月六朝餘錦開詩軸青嚢結道書霜嚴紅薜荔
露沼白芙蕖睡高梧密棋燈小閣虛凍醪元亮秫
寒鱠季鷹魚塵意迷今古雲情識卷舒他年雪中棹
陽羡訪吾廬(近有水榭榮於㒷義縣)
又初春雨中舟次和撗江裴使君見迎李趙二秀才
同來因書四韻兼寄江南許渾云芳草渡頭微雨時
萬株揚柳拂波垂蒲根水暖鴈初落梅逕香寒蜂未
知辭客倚風吟暗淡使君廻馬濕旌旗江南仲蔚多
情調悵望青隂幾首詩
渾記夢詩序云余常夢登山有宫室淩雲人云此崑
崘也旣入見數人方欲招之至暮而罷詩云暁入瑶
臺露氣清坐中唯有許飛瓊塵心未盡俗緣在十里
下山空月明或云攺第二句為天風飛下步虚聲
韋莊讀渾詩云江南才子許渾詩字字清新句句竒
十斛眞珠量不盡惠休虚作碧雲詞
渾睦州人字用晦圉師之後大中三年任監察御史
以疾乞東歸終郢睦二州剌史
水聲東注市朝變山勢北來宫殿高(句)草生宫闕國
無主玉樹後庭花為誰(句)何郎翠鳳雙飛去三十六
宫聞玉簫(句)經年未葬家人散昨日因齋故吏來(句)
垂釣有深意望山多遠情
右張為取為主客圖
童翰卿
省試昆明池織女石詩云一片昆明石千秋織女名
向風長脉脉臨水更盈盈有臉蓮同笑無心鳥不驚
岸雲連鬢濕沙月對眉生苔作輕裙色波為促杼聲
還如明鏡裏形影自分明
翰卿又有句云大朴逐物盡哀我天地功爭得榮辱
心酒然歸西風
張為取作主客圖
雍陶
詠䨇白鷺云䨇鷺應憐水滿池風飄不動頂絲垂立
當青草人先見行傍白蓮魚未知一足獨拳寒雨裏
數聲相呌早秋時林塘得爾湏增價况是詩家物色
宜
杜元穎為西川節度使治無狀文宗大和三年南詔
蠻嗟巔乃悉衆掩攻戎嶲三州䧟之入成都止西郛
十日掠女子五伎數萬而南至大渡河謂華人曰此
吾南境爾去國當哭衆號慟赴水死者十三故陶賦
蜀人爲南蠻俘虜詩云但見城池還漢將豈知佳麗
属蠻兵錦江南渡聞遥哭盡是離家别國聲又賦過
大渡泣望鄕國詩云大渡河邊蠻亦愁漢人將渡盡
回頭此中郵寄思鄉淚南去應無水北流别嶲州一
時慟哭雲日爲之變色詩云越嶲城南無難地傷心
從此便爲蠻冤聲一慟悲風起雲暗青天日下山蠻
界不許有悲泣之聲詩云雲南路出䧟河西毒草長
青瘴色低漸近蠻城誰敢哭一時收淚羡猿啼蜀中
戰後感事云蜀道英靈地山重水又回文章四子盛
道路五丅開詞客題橋去忠臣叱馭來卧龍同駭浪
躍馬比浮埃巳謂無妖土那知有禍胎蕃兵依漢柳
蠻旆指江梅戰後悲逢血燒餘恨見灰空留犀猒怪
無復酒除災歲積萇洪怨春深杜宇哀家貧移未得
愁上望鄕臺
蜀中經蠻後友人馬艾見寄荅云茜馬渡瀘水北來
如鳥輕幾年朝鳳闕一日破龜城此地有征戰誰家
無死生人悲還舊里鳥喜下空營弟姪意初定交朋
心尚驚自從經難後吟苦似猿聲
陶蜀川上第後稍薄親黨其舊雲安劉敬之罷舉歸
三峽責陶不寄書曰山近衡陽雖少鴈水連巴字豈
無魚陶得詩悸𧹞乃有狐首之思後為簡州牧自此
謝宣城柳吳興賓至則折之閽者亦怠投贄者稀得見
有馮道明下第請謁云與員外故舊&KR1377;者以道明言
啓之及引進陶詞曰與公昧平生何云相識道明云
誦員外之詩仰員外之德詩集中日得相見何隔平
生也遂吟曰立當青草人先見行傍白蓮魚未知又
曰江聲秋入寺雨氣夜侵樓又曰閉門客到常疑病
滿院花開不似貧陶聞吟欣狎待道明如曩昔之友
君子以雍君矜誇而好媚馮予匪藝而求知
酬李紺歲除送酒云歲盡貧心事事湏就中深恨酒
錢無故人克壽能分送遠客消愁免自沽一夜四乘
輕鑿落五更三點把屠蘇巳供時節深珍處况許今
朝更挈壺
陶典陽安送客至情盡橋問其故左右曰送迎之地
止此故橋名情盡陶命筆題其柱曰折柳橋自後送
别必吟其詩曰從來只有情難盡何事名爲情盡橋
自此攺名爲折柳任他離恨一條條
劉夢得洞庭詩云湘江秋月两相和潭面無風鏡未
磨遥望洞庭山翠小白雲盤裏一青螺
陶亦吟云煙波不動影沉沉碧色全無翠色深疑是
水仙梳洗處一螺青黛鏡中心
陶字國鈞大中八年再自國子毛詩博士出剌簡州
姚合送陶及第歸覲云獻親冬集書比橘復何如此
去關河遠相思笑語疎路尋清壑斷人近白雲居幽
石題名處憑君亦記予
陶河隂新城詩云高城新築壓長川虎踞龍盤氣色
全五里似雲根不動一重如月暈長圓河流暗與溝
池合山色遥將睥睨連自有此來當汴口武牢何用
鎻風煙
天津橋春望云津橋春水浸紅霞煙柳風絲拂岸斜
翠輦不來金殿閣宫鶯㗸出上陽花
送徐山人歸睦州舊隱云君在桐廬何處住草堂應
與戴家鄰初歸山犬飜驚主久别江鷗却避人終日
欲為相逐計臨時空羡獨行身秋風釣艇遥相憶七
里灘西片月新
賈島送陶入蜀云江山事若諳那滯滯雲南草色分
危磴杉隂近古潭日斜褒谷鳥夏淺嶲州吾自疑
䨇鬢相逢更不堪
陶題杜子美故居云沙崩水檻鷗飛盡樹壓村橋馬
過遲
唐詩人最重行卷陶首篇上裴度或云耿湋行卷首
篇上第五琦遂指爲二子邪正雖然方琦未有釁時
上詩亦何足多怪
周元範
誰云蒿上煙隨雲依碧落(公句投白)莫怪西陵風景别鏡
湖花草爲先春(及第及句賀朱慶餘)右張爲取作主客圖
元範句曲人
李遠
失鸖詩云秋風吹却九臯禽一片閑雲萬里心碧落
有情應悵望青天無路可追尋來時白雪翎尤短去
日丹砂頂漸深華表柱頭留語後不知消息到如今
聽話叢臺云有客新從趙地廻自言曾工古叢臺雲
遮襄國天邊盡樹遶漳河掌上來絃管變成山鳥
弄綺羅留作野花開金輿玉輦無行跡風雨誰
知長碧苔
贈寫御容李長史云玉座塵消硯水淸龍髯不動彩
毫輕初分隆凖山河秀乍點重瞳日月明宫女捲簾
皆暗認侍臣開殿盡遥驚三朝供奉無人敵始覺僧
繇浪得名
張同幽閑鼓吹云宣宗朝令狐綯薦遠為杭州宣皇
曰我聞有遠詩云長日唯銷一局棋豈可以臨郡哉
對曰詩人之言非有實也仍薦遠廉察可任乃俞之
宣宗視遠到郡謝上表左右曰不足煩聖慮也上曰
遠到郡無非時奏章只有此謝上表安知不有情懇
乎吾不敢忽也
遠字求古大中時為建州剌史
朱可名
應舉日寄兄弟云廢斵(湖鏡)田上書紫閣前愁人久委
地詩道未聞天不是燒金手徒抛釣月船多慙兄弟
意不敢問林泉右張為取作主客圖
可名越州人進士及第終長安
趙嘏
長安秋望云雲物凄凉拂曙流漢家宫闕動高秋殘
星幾點鴈撗塞長笛一聲人倚樓𬗋豔半開籬菊静
紅衣落盡渚蓮愁鱸魚正美不歸去空戴南冠學楚
囚
獻准南李僕射云早年曾謁富人侯今日難甘失鵠
羞新諾似山無力負舊思如水滿身流馬嘶紅葉蕭
蕭晩日照長江灔灔秋功德萬重知不惜一言抛得
百生愁
開成五年樂和侍郎下三十一人及第時在諒闇率
皆雅飲嘏以詩賀曰天上高高月桂叢分明三十一
枝風滿懷春色向人動遮路亂花迎馬紅鸖馭尚飄
雲雨外蘭堂不在管絃中居然自是前賢事何必青
樓倚翠空
宣宗索嘏詩首卷題秦皇云徒知六國隨斤斧莫有
群儒定是非上不悦
張濆會昌五年陳商下第一人翰林覆考黜之嘏貽
濆詩曰莫向春風送酒杯謫仙眞箇是仙才猶堪與
世為祥瑞曾到蓬萊頂上來
杜紫微覽嘏早秋詩云殘星幾點鴈撗塞長笛一聲
人倚樓吟味不巳因目嘏為趙倚樓復有贈嘏詩曰
今代風騷將誰登李社壇㶚陵鯨海動翰死鶴天寒
今日訪君還有意三條冰雪獨來看
嘏曾有詩曰早晩粗酬身事了水邊歸去一閑人果
卒於渭南尉嘏嘗家于浙西有美姬惑之洎計偕會
中元鶴林之遊浙帥窺其姬遂奄有明年嘏及第因
以一絶箴之曰寂寞堂前日又曛陽臺去作不歸雲
當時聞說沙吒利今日青娥属使君浙帥不自安遣
一介歸之嘏方出關逢於撗水驛姬抱嘏慟哭而卒
遂葬於撗水之陽
嘏字承祐大中終於渭南尉
一千里色中秋月十萬軍聲半夜潮(句錢塘)梁王舊舘
巳秋色珠履少年輕綉衣(句)滿樓春色傍人醉半夜
雨聲前計非(句)三千宫女自塗地十萬人家如洞天
(江都司送人尉)右張為取作主客圖
祝元膺
送高遂赴舉云句曲舊宅真自産日月英旣涵嶽瀆
氣安無神仙名松桂邐迤色與君相送情又寄道友
云兩頷凝清霜玉鑪焚天香為我延歲華得入不死
鄕又夢仙辭云蟾蜍夜作青冥鏡螮蝀晴為碧落梯
好箇分明上天路誰教移入武陵溪又有霧紋班似
豹水力徤如龍之句張為取作主客圖
元膺句曲人與段成式同時每愛誦孟不疑句云白
日故鄕遠青山佳句中成式紀之
韋承貽
承貽咸通中策試夜潜紀長句於都堂西南隅云褒
衣博帶滿塵埃獨自都堂納試回蓮卷幾時聞吉語
棘籬何日免重來三條燭盡鍾初動九轉丹成鼎未
開殘月漸低人擾擾不知誰是謫仙才又曰白雲千
朵照廊明一片昇平雅頌聲纔唱第三條燭盡南宫
風月畫難成
承貽字貽之咸通八年登第
鄭史
史開成元年登第經過池陽廉使崔君悅一妓行雲
有詩云最愛鉛華薄薄粧更兼衣着又鵝黃從來南
國名佳麗何事今朝在北行臨岐博陵公輟贈之
史終國子博士
賈島送史詩曰葛林頗重疊岑渚復幽竒汨水斜陽
岸羇人正則祠蒼梧多蟋蟀白露濕紅籬擢第榮回
去晨昏近九疑
韋楚老
祖龍行云黑雲兵氣射天烈壯士朝眠夢冤結祖龍
一夜死沙丘胡亥空隨鮑魚轍腐肉偷生三千里僞
書先賜扶蘇死墓接驪山土未乾瑞光巳向芒碭起
陳勝城中鼓三下秦家天地如崩瓦龍蛇撩亂入咸
陽少帝空隨漢家馬
江上蚊子云飄搖挾翅亞紅腹江邊夜起如雷哭請
問貪婪一點心臭腐填腹幾多足越女如花住江曲
嫦娥夜夜疑䨇綠■君撩亂錦牎中十軸輕綃圍夜
夜玉杜牧之送韋楚老拾遺自洛中歸朝云洛橋風
暖細飜衣春引仙官去玉墀獨鶴初冲太虚日九牛
新落一毛時行開教化期君是卧病神祗禱我知十
載丈夫堪耻處朱雲猶棹直言旗
楚老長慶進士終於拾遺開成時李德𥙿代牛僧孺
為淮南節度奏僧孺錢帛事𥙷闕王繢魏謨崔黨韋
有翼拾遺令狐綯及楚老樊宗仁連章奏德𥙿妄奏
錢帛以傾僧孺上不問
一從黃帝葬橋山碧落千門鎻元氣(行句天上)
唐詩紀事卷第五十六
