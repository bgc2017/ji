唐詩紀事卷第九
李適張錫徐彥伯宗楚客
韋承慶蕭至忠李迥秀劉憲
崔湜岑羲
李適
適字子至京兆人武后修三教珠英以李嶠張昌宗
為使取文學士綴集適與王無競尹元凱等在選睿
宗時以工部侍郎卒
九日登慈恩應制云鳳輦乘朝霽鸚林對晚秋天文
貝葉寫聖澤菊花浮塔似神功造龕疑佛影留幸陪
清漢蹕欣奉淨居遊
荅宋十一崖口五渡見贈云聞君訪遠山躋險造幽
絶眇然青雲境觀竒彌年月登嶺亦泝溪孤舟事㳂
越㠋嶂傳彩翠崕磴互欹缺石林上攅叢金澗下明
滅捫壁窺丹井梯苔瞰乳穴忽枉巖中贈對翫未嘗
輟殷勤獨往事委曲鍊藥說邀余名山期從爾泛海
澨歲晏秉宿心斯言匪徒說
初中宗景龍二年始於修文館置大學士四員學士
八員直學士十二員象四時八節十二月於是李嶠
宗楚客趙彦昭韋嗣立爲大學士適劉憲崔湜鄭愔
盧藏用李又岑羲劉子玄為學士薛稷馬懷素宋之
問武平一杜審言沈佺期閻朝隱為直學士又召徐
堅韋元旦徐彦伯劉允濟等滿員其後被選者不一
凢天子饗會游豫唯宰相直學士得從春幸黎園並
渭水祓除則賜柳圈辟癘夏宴蒲萄園賜朱櫻秋登
慈恩浮圖獻菊花酒稱壽冬幸新豐歴白鹿觀上驪
山賜浴湯池給香粉蘭澤從行給翔麟馬品官黃衣
各一帝有所感即賦詩學士皆屬和當時人所欽慕
然皆狎猥佻佞忘君臣禮法惟以文華取幸若韋元
旦劉允濟沈佺期宋之問閻朝隱等無它稱景龍二
年七夕御兩儀殿賦詩李嶠獻詩云唯言七襄詠流
入五絃歌(唱步虚歌是日李行言)九月幸慈寺塔上官氏獻詩
群臣並賦閠九月幸緫持登浮圖李嶠等獻詩十月
三日幸三會寺十一月十五日中宗誕辰内殿連句
為栢梁體二十一日安樂公主出降武延秀是月以
婕妤上官為昭容十二月六日上幸薦福寺鄭愔詩
先成(闢是也舊邸三乘)宋之問後進(歸是也駕象法王)立春侍宴賦
詩二十一日幸臨渭亭李嶠等應制三十日幸長安
故城十二月晦諸學士入閤守歲以皇后乳母戲適
御史大夫竇從一(有國爹之號往來其家遂)三年七日清暉閣登
高遇雪宗楚客詩云蓬萊雪作山是也因賜金綵人
勝李嶠等七言詩(筵披是也千鍾聖酒御)是日甚懽上令學士
逓起屢舞至沈佺期賦廻波有齒綠牙緋之語晦日
幸昆明池宋之問詩自有夜珠來之句至今傳之二
月八日送沙門元奘等歸荆州李嶠等賦詩十一日
幸太平公主南㽵七月幸望春宫送朔方節度使張
亶赴軍八月三日幸安樂公主西㽵九月九日幸臨
渭亭分韻賦詩(先成韋安石)十一月一日安樂公主入新
宅賦詩十五日中宗誕辰長寧公主滿月李嶠詩龍
神見像日仙鳳飬雛年是也二十三日南郊徐彦伯上
南郊賦十二月十二日幸温泉宫勑蒲州刺史徐彦
伯入仗同學士例因與武平一等五人獻詩上官昭
容獻七言絶句三首十四日幸韋嗣立㽵拜嗣立逍
遥公名其居曰清虛原幽栖谷十五日幸白鹿觀十
八日幸秦始皇陵四年正月朔賜群臣栢樹五日蓬
萊宫宴吐蕃使因為栢梁體(人亦賦吐蕃舍)七日重宴大明
殿賜綵鏤人勝又觀打毬八日立春賜綵花二十九
日晦幸滻水二月一日送金城公主三日幸司農少
卿王光輔㽵是夕岑羲設茗飲討論經史武平一論
春秋崔日用請北面日用贈平一歌曰彼名流兮左
氏癖意玄遠兮冠今昔二十一日張亶至自朔方宴
于桃花園賦七言詩明日宴承慶殿李嶠桃花園詞
因號桃花行三月一日清明幸黎園命侍臣為拔河
之戲三日上已祓禊於渭濱賦七言詩賜細柳圈八
日令學士尋勝同宴於禮部尚書竇希琳亭賦詩張
說為之序十一日宴於昭容之别院二十七日李嶠
入都祔廟徐彦伯等餞之賦詩四月一日幸長寧公
主㽵六日幸興慶池觀競渡之戲其日過希玠宅學
士賦詩二十九日御宴祝欽明為八風舞諸學士曰
祝公斯舉五經掃地盡矣睿宗時道士司馬承禎還
天台適贈詩詞甚美朝士屬和三百餘人徐彦伯編
爲白雲記
中宗幸興慶戲競渡應制云拂霧金輿丹旆轉凌晨
黼帳碧池開南山倒影從雲落北澗搖灮寫浪廻急
舸争標排荇度輕帆截浦觸荷來横汾宴鎬歡無極
歌舞年年聖壽杯
陪幸臨渭亭詩云長樂喜春歸披香愛雪霏花從銀
閣度絮繞玉䆫飛寫曜銜天藻呈祥拂御衣山林紛
可望無處不灮輝
安樂公主山㽵云平陽金牓鳳凰樓沁水銀河鸚鵡
洲綵仗遥尋丹壑裏仙輿暫幸綠亭幽前池錦萬蓮
花豔後嶺香爐桂蘂秋貴主稱觴萬年壽還輕漢武
濟汾遊
人日大明宫應制云朱城待鳳韶華至碧殿乘龍淑
氣來寳帳金屏人巳帖圖花學鳥勝初裁林香近接
宜春苑山翠遥添獻壽杯向夕憑高風日麗天文垂
曜象昭回
望春宫迎春應制云玉輦金輿天上來花園四望錦
屏開輕絲半拂朱城柳細纈全披畫閣梅舞蝶分行
飄御席歌鸎度曲繞仙杯聖詞春日灮輝滿漢主秋
風莫道才
送金城公主云降河從遠娉青海赴和親月作臨邊
曉花為度隴春主歌悲顧鸖帝策重安人獨有瓊簫
去悠悠思錦輪
宴安樂公主新宅云銀河半倚鳳凰臺玉酒相傳鸚
鵡杯若見君平湏借問仙槎一去幾時來
餞唐永昌赴任東都云聞道飛鳬向洛陽翩翩矯翮
度文昌(郎為令自尚書)因聲寄意三花樹少室嵓前幾過香
(室不見十年矣適云有田在少)
徐元伯題適碑隂序曰譆譆李公生自號東山子死
葬東山豈其䜟哉神交者歌薤露以送子歸東山焉
歌曰隴障縈紫氣金灮赫氛氲美人含遥靄桃李方
自薰圖高黃鸖羽寶奪驪龍群忽驚薤上曲掩曀東
山雲回也寔天枉賈生亦晚促今復哀若人危迅風
前燭夜臺淪清鏡窮塵埋結綠何以贈下泉生芻唯
一束
張錫
慈恩寺九月九日登浮圖應制云九州霜景净千門
曉望通仙遊光御路瑞塔迥凌空菊彩揚堯日萸香
遶舜風天文麗辰象竊抃仰層穹
晦日宴高文學林亭云雪盡銅駞路花照石崇家年
灮開柳色池影㲹雲華賞洽情方遠春歸景未賖欲
知多暇日罇酒漬澄霞
錫文琮之子也久視初代其甥李嶠為宰相請還廬
陵王不為張易之所右俄知選坐贓論流循州韋后
臨朝為相旬日出刺絳州卒
徐彦伯
兖州人為蒲州司軍兵參時司戸韋暠善判司士李
亘工書彦伯屬辭號河東三絶武后撰三教珠英取
文辭士皆天下選彦伯嶠居首
和宋之問崕口五渡云聞有獨往客拂衣捐世心結
忻薄枉渚撰念榮舊林經亘去崕合冥綿歸壑深琪
樹環碧彩金潭生翠隂洄㳂弄沙傍危眺明岑夕
聞桂裏猿曉翫松上禽雜珮藴孤袖瓊敷綴䨇衿我
懷滄洲想懿爾白雪吟秉願理方叶存期跡易尋兹
言庶不負為報巗中琴
贈劉舍人古意云深林閟靈鳥文章世所希巢居碧
梧樹舞君青瑣闈或言鳳池樂撫翼更西飛鳳池環
禁林仙閣霧沉沉璇題激流日珠綴綿清隂郁穆絲
言重熒煌台座深風張丹戺翮月弄紫庭音還彩結
不散孤英跂莫尋浩歌向蘭渚婉孌故儔心
和韋元旦早朝云夕轉清壺漏晨驚長樂鐘逶迤綸
禁客假寐守銅龍予亦趍三殿肩隨謁九重繁珂接
曙響華劒比春容相間苔灮歇彌憐芳意濃願言乘
日旰携手即雲峰
祓禊渭濱侍宴應制云晴風麗日滿芳洲御幕春筵
祓錦流皆言曲侍璜溪宴暫似輕飛天漢遊
侍宴韋嗣立㽵云鼎臣休澣隟方外結遥心别業青
霞境孤潭碧樹林每馳東野策遥弄北溪琴帝眷紆
時豫台園賞歲隂移鑾明月沼張組白雲岑御酒瑶
觴落仙壇竹徑深三光懸聖藻五等冠朝簮自昔皇
恩感咸言獨自今
送金城公主云鳳扆憐簫曲鸞閨念掌珍羌庭遥築
館廟策重和親星轉銀河夕花移玉樹春聖心悽遠
送留蹕望征塵
駕幸温泉云姬典歌時邁虞編記省方何如黑帝月
玄白雲鄕翠仗縈船岸明旂應萯(草也音負王)陽風搖
花彩雪豔寳戈芒御陌開油次離宫夾樹行桂枝
籠騕䮍松葉蔭堂皇仙女舍珠液温池孕璧房湧疑
神瀵溢泛若帝臺漿獨沸流常熱潜蒸氛轉香青玹
環玉甃紅淀鑠金光藻曜凝芳㓗葳蕤獻淑祥五龍
歸寳筭九鴈叶時康同預華封老中衢祝聖皇
安樂公主新宅云鳳樓開闔引明光花酎連添醉益
香欲知帝女薰天貴金歌玉柱夜成行(柱或云金欹或云金珂玉)
(柱玉)
餞唐永昌云金谿碧水玉潭砂鳬鳥翩翩弄日華闘
鷄香陌行春倦為摘東園桃李花
餞唐州高使君云香萼媚紅滋垂條縈綠絲情人拂
瑶袂共惜此芳時驌騻巳躑躅鳥隼方葳蕤跂聞望
太守流潤及京師
中宗幸興慶池戲競渡獻詩曰夾道傳呼翊翠虬天
廻日轉御芳洲青潭曉靄籠仙蹕紅嶼晴花隔綵旒
香溢金環盈廣坐聲搖妓舸匝中流群臣相慶嘉魚
樂共哂撗汾歌吹秋
中宗與修文舘學士宴樂賦詩每命彦伯爲之序文
彩華縟夜宴安樂公主新第序云言容有典緝似幄
之柔規湯沐增榮結風庭之藻渙又曰鳴璜節珮登
繡軸之琱軒花綬香纓帶澤壺之青鏁(駙馬此言)送鄭惟
忠序云卷蘆葉而横吹聲愁隴月撫劒鐔而直視目
斷洲
彦伯為文多變易求新以鳳閣為鷃閣龍門為虬戸
金谷為銑溪玉山為瓊岳竹馬為篠驂月兔為魄兔
進士效之謂之徐澁體
宗楚客
正月晦中宗幸滻水詩云御輦出明灮乘流泛羽觴
珠胎隨月减玉漏與年長寒盡梅猶白風遲柳未黃
日斜旌騎轉休氣滿林塘
人日清暉閣應制云窈窕神仙閣參差雲漢間九重
中禁啓七夕早春還太液天為水蓬萊雪作山今朝
上林樹無處不堪攀
幸安樂公主西園應制詩玉樓銀牓枕嚴城翠蓋虹
旗列禁庭日映層巗圖畫色風搖雜樹管絃聲水邊
重閣含飛動雲裏孤峰似削成幸陪七聖遊崐閬無
勞萬里訪蓬瀛
又安樂公主入新宅詩云星橋他日創仙榜此時開
馬向鋪錢埒簫聞弄玉臺人疑衛叔美客似長卿才
借問遊天漢誰能取石廻
楚客字叔敖河東人節愍太子之敗也楚客請誅其
首祭三思俄為相與紀處納締交世號宗紀御史崔
琬(與宗紀兄弟劾之帝詔琬)兩觧之世謂帝為和事天子韋氏敗
被誅
韋承慶
字延休性謹畏長安中為相附張易之時與異母弟
嗣立並為宰相韋氏孝友詞學則承慶嗣立邃音樂
有萬石逹禮儀則叔夏史才博識有述時趙冬曦兄
弟亦各有名張說曰韋趙兄弟人之杞梓
寒食應制詩云鳳條春色晚龍禁早輝通舊火收槐
燧餘寒入桂宫鶯啼正隱葉鷄闘始開籠藹藹瑶山
滿仙歌始樂風
直中書省詩清切鳳凰池扶疎鷄樹枝惟應集鸞鷺
何為宿羈雌大造乾坤闢深恩雨露垂昆蚑既含養
駑駘亦驅馳木偶翻為用芝泥忽濫窺九思空自勉
五字本無施徒喜逢千載何階荅二儀螢灮向日盡
蚊力負山疲禁宇庭除闊閑宵鐘箭移暗花臨戸發
殘月下簾欹白髮隨身改丹心為主披命將時並泰
言與行俱危寄謝巢由客堯年正在斯
南中詠鴈云萬里人南去三秋鴈北飛不知何歲月
得與尔同歸
凌朝浮江旅思云天晴上初日春水送孤舟山遠疑
無樹潮平似不流岸花榮且落江鳥沒還浮羈望傷
千里長歌遣客愁
蕭至忠
安樂公主山㽵云西郊窈窕鳳凰臺北渚平明法駕
來匝地金聲初度曲周堂玉溜始傳杯灣路分遊畫
舟轉巗門相向碧亭開微臣此時承宴樂髣髴疑從
星漢廻
九日侍宴應制云望幸三秋暮登高九日初朱旗廵
漢苑翠帟俯秦墟寵極萸香遍恩深菊酎餘承懽何
以荅萬億俯宸居(字得餘)
慈恩寺九日登塔應制云天蹕三乘啓星輿六轡行
登高臨寳塔極目遍王城神衛虛中遶仙歌雲外清
重陽千萬壽率舞頌昇平
至忠德言孫相中宗後從太平公主逆謀誅明皇曰
至忠誠國噐但晚謬耳
李迥秀
慈恩寺九日應制云沙界人王塔金繩𣑽帝遊言從
祗樹賞行翫菊叢秋御酒調甘露天花亂綵旒堯年
持佛日同此慶時休
和主弟錫宴云金牓岧嶤雲裏開玉簫參差天際廻
莫驚側弁還歸路祗為平陽歌舞催
安樂公主山庄云詰旦重門聞警蹕傳言太主奏山
林是日廻輿羅萬騎此時歡甚賜千金鷺羽鳳簫參
樂曲荻薗竹徑接帷隂手舞足蹈方無巳萬年千歲
奉薰琴
迥秀崔湜鄭愔在武后中宗時以姦滛汙名位然皆
有文迥秀嘗以鴛鴦一䨇與張易之共飲取其常
相逐也
迥秀為兵部尚書有疾謂問者曰僕自知當作侍中
有命固不憂也問者出門而終詔贈侍中
劉憲
送張亶赴朔方應制云命將擇耆年圖功勝必全灮
輝萬乘餞威武二庭宣中衢横鼓角曠野蔽旌旃推
食天厨至投醪御酒傳凉風過鴈苑殺氣下鷄田分
閫恩何極臨岐動睿篇
陪幸長寧公主林亭㽵云公主林亭地清晨降玉輿
畫橋飛渡水仙閣涌臨虛晴新看蛺蝶夏早摘芙蕖
文酒娛遊盛忻叨侍從餘
陪幸五王宅云北斗樞機任西京肺腑親疇昔王門
下今兹制幸晨恩灮山水被聖作管絃新遶座薰紅
藥當軒暗綠筠摘荷纔早夏聽鳥尚餘春行漏金徒
晚風煙起觀津
三會寺應制云岧嶤蒼史臺敞朗紺園開戒旦壺人
警飜霜羽騎來下輦登三襲褰旒望九垓林披館陶
牓水浸昆明灰網戸飛花綴幡竿度鳥廻豫遊仙唱
動瀟洒出塵埃
薦福寺應制云地靈傳景福天駕儼鈎陳佳哉藩邸
舊赫矣𣑽宫新香塔魚山下禪堂鴈水濱珠幡映白
日鏡殿寫青春甚懽延故吏大覺拯生人幸承歌頌
末長奉屬車塵
陪遊上苑遇雪云龍驂曉日望春宫正逄春雪舞春
風花灮併在天文上寒氣行銷御酒中
賜剪綵花應制云上林宫館妓春心獨早知剪花疑
始發刻燕似新窺色濃輕雪點香淺嫩風吹此日叨
陪待恩榮槧數枝
人日清暉閣應制云輿輦乘人日登臨上鳳京風尋
歌曲颺雪向舞行縈千官隨興合百福與時并承恩
長若此微賤幸昇平
安樂公主山庄云主家别墅帝城隈無勞海上覓蓬
萊沓嶂懸流平地起危樓曲閣半天開庭莎作薦舞
行出浦樹相將歌棹廻此日風灮與形勝祗言併伴
聖詞來
侍宴韋嗣立㽵云東山有謝安枉道鳴和鑾緹騎紛
初日霓旌度曉寒雲蹕巗間下虹橋澗底盤幽棲俄
似届聖曯宛餘觀崕懸飛溜直岸轉綠潭寬桂華堯
酒泠松響舜絃彈明主恩斯極贒臣節更殫不才叨
侍從詠聽以濡翰
白鹿觀應制云玄遊乘落暉仙宇曖霏微石梁縈澗
轉珠旆掃壇飛芝童薦膏液松鶴舞驂騑還似瑶池
上歌成周馭歸
人日翫雪應制云勝日登臨雲葉起芳風搖蕩雪花
飛星暉幸得承金鏡颺影還將奉玉衣
送金城公主云外館踰河右行營指路岐和親悲遠
嫁忍愛泣將離旌旆羌風引軒車漢水隨那堪馬上
曲時向管中吹
興慶池應制云蒼龍闕下天泉池軒駕來遊簫管吹
緣堤夏篠縈不散冐水新荷卷復披帳殿疑從畫裏
出樓船直在鏡中移自然東海神仙處何用西崐轍
迹疲
宴安樂公主新宅云層軒洞戸旦新披度曲飛觴夜
不疲綺綴玲瓏河色曉珠簾隱映月華窺
餞唐永昌云始見郎官拜洛陽旋聞近侍發雕章緒
言巳勖朞年政綺字當生滿路灮
七夕應制云秋吹過雙闕星仙動二靈更深移月鏡
河淺度雲軿殿上呼方朔人間失武丁天文兹夜裏
光映紫微庭
慈恩寺九日應制云香塔曾霄半仙鑣净鏡遊登臨
憑季月寥廓見中州御酒新寒退天文寳氣浮却邪
將獻壽兹日奉千秋
人日侍宴大明宫應制云禁苑韶華此日歸東郊道
上轉青旂柳色梅芳何處所風前雪裏覓芳菲開冰
池内魚新躍剪綵花間鷰始飛欲識王游逹陽氣為
觀天藻競春輝
奉和三日祓禊渭濱云桃花欲落柳條長沙頭水上
足風灮此時御蹕來遊處願奉年年祓禊觴
奉和春幸望春宫應制云暮春春色最便妍苑裏花
開列御筵商山積翠臨城起滻水浮灮共幕連鶯藏
嫩葉歌相喚蝶礙芳叢舞不前歡娛節物今如此願
奉宸遊億萬年
憲字元度宋州人為中書舍人坐善張易之出刺渝
州召為太僕少卿兼修文館學士卒天授中治來俊
臣獄疾其酷欲痛䋲之反為所䧟明皇在東宫憲啓
曰禇無量經明行脩耆年宿望宜數召問以察其言
太子順納
崔湜
白鹿觀應制云御旗探紫籙仙仗闢丹丘捧藥芝童
下焚香桂女留鸞歌無歲月鸖語記春秋臣朔其何
幸常陪漢武遊
送金城公主云懷戎前册備降女舊姻脩簫鼓辭家
怨旌旃出塞愁尚孩中念切方遠御慈留顧乏謀臣
用仍勞聖主憂
餞唐州高使君云芳春桃李時京都物華好為岳豈
不貴所悲陟遠道遠道不可思宿昔夢見之贈君雙
佩刀日夕視來期
慈恩寺九日應制云帝里重陽節香園萬乘來却邪
萸結珮獻壽菊傳杯塔類承天湧門疑待佛開睿詞
懸日月長得仰昭回
立春内出綵花應制云澹蕩春光滿曉空逍遥御輦
入離宫山河降望雲天外臺榭參差煙霧中庭際花
飛錦繡合枝間鳥囀管絃同即此歡娛齊鎬宴唯應
率舞樂薰風
婕妤怨云不分君恩斷新粧視鏡中容華向春日嬌
愛似秋風枕席臨燈曉屏幃向月空年年後庭樹榮
落在深宫
秦州薛都督挽詞云十里綘山幽千年汾水流碑傳
門客建劒是故人留壠樹煙含夕山門月照秋古來
鐘鼎盛共盡一蒿丘
湜仁師之子弟澄液從兄涖並有文翰列居清要每
私宴自比王謝之家謂人曰吾門戸及出身歴官未
嘗不為第一丈夫當先據要路以制人豈能默默受
制於人故進取不巳而不以令終湜執政時年三十
六嘗暮出端門下天津馬上賦詩曰春還上林苑花
滿洛陽城張說見之嘆曰文與位固可致其年不可
及也
湜字澄瀾以文詞稱附韋后作相又附太平公主門
下客獻海鷗賦以諷湜稱善而不自悛帝誅蕭至忠
湜流嶺外後知湜本謀賜死荆州
岑羲
安樂公主山庄云銀牓重樓出霧開金輿步輦向天
來泉聲廻入吹簫曲山勢遥臨獻壽杯帝女含笑流
飛電乾文動色象昭回誠願北極拱堯日微臣抃舞
詠康哉
宴安樂公主新宅云金牓重樓開夜扉瓊筵愛客未
言歸御歡不覺銀河曙盡醉那知玉露晞
餞唐州高使君云蒼茫南塞地明媚上春時目極傷
千里懷居不自持征車别岐路斜日下崦嵫一歎軺
軒阻悠悠即所思
慈恩寺九日應制云寶臺聳天外玉輦步雲端日麗
重陽景風搖季月寒㭝堂遥集鴈帝樂近翔鸞願獻
延齡酒長承湛露歡
立春內出綵花應制云和風助律應韶年清蹕乘高
入望先花笑鶯歌迎帝輦雲披日霽俯皇川南山近
獻仙杯上北斗平臨御座前一奉恩榮歡在鎬空知
率舞聽薰絃
羲字伯華初為金壇令弟仲翔長洲令仲休溧水令
宗楚客語本道廵察御史曰母遺江東三岑後相中
宗睿宗坐預太平公主謀誅始岑氏在清要者數十
人羲曰物極則反一可以懼矣然不能抑退以及禍
唐詩紀事卷第九
