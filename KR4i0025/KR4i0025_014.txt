唐詩紀事卷第十四
張說宋璟王丘崔翹
王光庭席豫梁昇卿源乾曜
張嘉正盧從愿韓休徐知仁
崔禹錫裴漼韋抗程行諶
李暠蕭嵩劉昇裴光庭
宇文融崔沔崔尚陸堅
崔泰之崔日知魏奉古
張說
人日迎春賜綵花詩云别館芳菲上苑東飛花澹沲
御筵紅城臨渭水天河近闕對南山雲霧通繞殿流
鸎凡幾樹當蹊亂蝶許多叢春園旣醉心和樂共識
皇恩造化同
送金城公主云青海和親日星潢出降時戎王子&KR2174;
寵漢國舊家慈春野開離宴雲天起别詞空彈馬上
曲詎减鳳樓悲
晦日滻水應制云千行發御柳一葉下仙笻青浦宸
遊至朱城佳氣濃雲霞交暮色草樹喜春容藹藹天
旂轉清笳入九重
餞唐州管使君云常時好閑燕朋舊少相過及爾宣
風去方嗟離别多淮流春晼晚江海路蹉跎百年屢
分散言歡復幾何(中宗時作已上四首)
說字道濟洛陽人相明皇為文属思精壯長於碑誌
謫岳州後詩益悽婉人謂得江山助云
夜坐詩云懷哉四壁時未有五都價百金誰見許斗
酒難為貰落花生芳春孤月皎清夜復逢利交客題
戶遥相謝
岳陽早霽南樓云山水佳新霽南樓翫初旭夜來枝
半紅雨後洲全綠四運相終始萬形紛代續適臨青
草湖再變黃鸎曲地穴穿東武江流下西蜀歌聞枉
渚邅舞見長沙促心遠居無漏神和生自足白髮悲
上春知常謝無欲
岳陽石門墨山二山相連有禪道觀天下絶境詩云
囷輪江上山近在華容縣常陟巴丘首天晴遥可見
佳邀屢前諾芳月愆幽眷及此符守移歡言臨道便
旣携賞心客復見送行掾竹徑入隂窅松崕上空蒨
草共林一色雲與峰萬變探窺石門斷緣越沙澗轉
两山勢争雄峰巘相顧盻藥妙靈仙寳境華巗壑選
清都西淵絶金地東敞宴池果接園畦風煙邇臺殿
高尋去石頂曠覽天宇徧千山紛滿目百川豁對面
騎來雲氣迎人去鳥聲戀長揖桃源士舉世同企羡
岳州山城云岳城豐日暇閉戶見天心東曠迎朝色
西樓引夕隂觀書千載近學静二毛深忽有南風至
吹君堂上琴
岳州行郡竹籬云山郡不溝郭荒城無翳壅愛人忠
主利義守閉為勇芶非小勤瘁安得期逸寵板築恐
土疎蘘城嫌役重藩柵聊可固筠篁近易奉差池截
浦沙繚繞緣隈隴矗似長雲亘森如高戟聳預絶材
狼憂知免牛羊恐閭里寬矯步榛叢恣踏踵始果游
處心終日成閑拱
出湖寄趙冬曦云西泛平湖盡參差入亂山東瞻岳
陽郡汙漫太虛間窘步同行樂遒文亦屢看山戍上
雲桂江亭臨水關川途倏忽間風景依如昨湘浦未
賜環荆門猶主諾何時得余美載酒游宛洛
說讁岳州常鬱鬱不樂時宰以說機辨才略牙相排
㯽蘇頲方大用說與瓌善說因為五君詠致書封其
詩以貽頲誡其使曰當候忌日近暮送之使者近暮
弔客至多說先公僚舊頲覽詩鳴咽流涕翌日上對
大陳說忠正謇諤人望所属不宜淪滯遐方上因降
璽書勞問俄遷荆州長史由是陸象先韋嗣立張庭
珪賈曾皆以譴逐歲久因加甄叙頲以父之執友事
之甚謹
王泠然上燕公書云詩曰投我以木瓜報之以瓊琚
此言雖小可以喻大相公五君詠曰凄凉丞相府餘
慶在元成蘇公一聞此詩移公於荆府積漸至相由
蘇得也今蘇屈居益部公坐廟堂投木報瓊義將安
在亦可舉蘇以自代然後為方朔之行泠然書又曰
相公岳陽送别詩云誰念三千里江潭一老翁今日
忘往日之棲遲貪暮年之富貴乎
明皇封太山廻過金橋御路縈轉一望旌纛綿數十
里上曰張說言我勒兵三十萬旌旗徑五百里陜右
上黨至于太原(上碑見后)真才子也召吳道子韋無忝陳
閹同製金橋圖
扈從南山雀鼠谷云䂊動三靈贊時廵四海威硤關
凌曙出平路半春歸霍鎮迎雲罕汾河送羽旂山南
柳半密北谷草全稀遲日宜華蓋和風入夾衣上林
千里近應見百花飛
將赴朔方軍應制云禮樂逄明主韜鈐用老臣恭憑
神武策遠御鬼方人供帳榮恩餞山川喜詔廵天文
日月送朝賦管弦新幼志傳三略衰材謝六鈞膽猶
忠作伴心故道為鄰漢保河南地胡清塞北塵連年
大軍後不日小康辰劒舞輕離别歌酣忘苦辛從來
思博望許國不謀身
說赴集賢院學士上賜讌應制得輝字韻云侍帝金
華講千齡道固稀任將賢士設書共學徒歸首命深
燕隗通經淺漢韋列筵榮賜食送客愧儒衣賀鷰窺
簷下遷鸎入殿飛欲知朝野處文教日光輝
三相同日拜官奉和御制云大塊鎔群品輕生偶聖
時猥承三仕命虛忝百僚師右揆謀華實前星傳重
資逵騫求舊禮濫點樂賢詩賜釜同榮拜樅金宴宰
司菊花吹御酒蘭葉捧天詞寶曆休明盛頽年晷漏
衰少留青史筆未敢赤松期
恩賜宴樂遊園云漢苑佳遊地軒庭近侍臣共持榮
幸日來賞豔陽春饌玉頒王篚樅金下帝鈞池臺草
色徧宫觀柳條新花綬光連榻朱顔暢飲醇聖朝多
樂事天意每隨人
醉中作云醉後方知樂彌勝未醉時動容皆是舞出
語揔成詩
雜詩云抱薰心常焦舉旆心常搖天長地自久歡樂
能幾朝君看西陵樹歌舞爲誰嬌
五君詠(事顔氏之心也擬焉達志美類刺異感義哀)
齊公生人表向天聞鸖唳清論早揣摩玄心晚超詣
入相廊廟靜出軍沙漠霽見深吕禄憂舉後陳平計
甘心除君惡足以報先帝
許公信國楨堯美具瞻情百事資朝問三章廣世程
處高心不有臨節自為名朱戶傳新戟青松拱舊瑩
凄凉丞相府餘慶在玄成
李公實神敏才華乃天授睦親何用心處貴不忘舊
故事尊臺閣新詩冠宇宙在人忠所奉惡我誠將宥
南浦去莫歸嗟嗟蔑孫秀
代公舉鵬翼翻飛磨海霧志康天地屯適與雲雷遇
興喪一言决安危萬心注大勲書王府窄命淪江路
勢傾北夏門哀靡東平樹
耿公山岳靈才傑心亦妙鷙鳥峻摽立辰玉扣清調
恊贊休明啓思華日月照何意瑶臺雲風吹落江徼
湘流下潯陽洒淚一投弔
宋璟
奉和明皇荅張說南出雀鼠谷詩云秦地雄西夏并
州近北胡禹行山啓路王在邑為都忽視寒暄隔深
思險易殊四時宗伯叙六義宰臣鋪徵作宫常應星
環日每紆盛哉逢合道良以致亨衢
奉和聖製送張尚書廵邊云帝道薄存兵王師尚有
征是開司馬法爰命揔戎行畫閫崇威信分麾盛寵
榮聚觀方結轍出祖遂傾城聖酒山河潤天詞象緯
明德風邊地偃勝氣朔雲平宰國推良噐爲軍挹壯
聲至和常得體不戰即雲精以智泉寧竭其徐海自
清遲遲廟堂坐贈别故人情
奉和御製三相同日上官詩云丞相邦之重非賢諒
不居老臣庸且憊何德以當諸厚秩先爲忝崇班復
此除太常陳禮樂中棭降簮据聖酒山河潤仙文象
緯舒冐恩懷寵禄陳力省空虛郭隗慙無駿馮諼媿
有魚不知周勃者榮幸定何如
恩賜樂遊園宴詩云侍飲終酺會承恩續勝遊戴天
惟慶幸選地即殊尤北向祗雙闕南臨賞一丘曲江
新溜暖上苑雜花稠亹亹韶絃屢戔戔賁帛周醉歸
填畛陌榮耀接軒裘
右開元天子登封泰山南出雀鼠谷張說獻詩明皇
御荅群臣應制故明皇詩有川途猶在晉車馬漸歸
秦之句餞張尚書朔方者燕公說也明皇詩有三台
入武帳八座起文昌之句左丞相張說右丞相宋璟
太子少傳源乾曜同日上官錫宴東堂明皇賜詩有
赤帝收三傑之句故蘇晉序云天子作三傑之詩以
命宴樂蓋為此也
劉禹錫獻權舍人書日昔宋廣平之沉下僚也蘇公
味道時為繡衣直指使者廣平投以梅花賦蘇盛稱
之自是方列于聞人之目名遂振嗚呼以廣平之才
未為是賦則蘇公果暇知其人耶將廣平困於窮阨
於躓然後為是文耶是知英賢卓犖可外文字然猶
用片言借說於先逹之口席其勢而後驤首當時矧
碌碌者疇能自異
皮日休桃花賦序曰餘常慕宋廣平之為相正姿勁
質剛態毅狀疑其鐵腸石心不能吐婉媚辭然覩其
文而有梅花賦清便冨豔得南朝徐庾之體
王丘
奉和明皇荅張說南出雀鼠谷詩云襟帶三秦接旂
裳萬乘過陽源淑氣早隂谷沍寒多花褥前茆仗霜
嚴後乘戈戍雲開晉嶺江鴈入汾河北土分堯俗南
風動舜歌一聞天樂唱恭逐萬人和
丘字仲山擢童子科能属文為吏部侍郎典選其奬
用如孫逖張晉明王泠然皆一時茂秀蕭嵩引與當
國丘盛推韓休休秉政薦為御史大夫
摭言蕭穎士恃才傲物嘗携壺逐勝憩於逆旅風雨
暴至有紫衣翁領二僮避雨於此穎士頗侮之雨止
老人上馬呵殿而去穎士始知為丘也明日造門謝
罪丘引至廡下坐而責之復曰子負名傲忽其止於
一第乎果終于楊州工曹
崔翹
奉和皇明荅張說南出雀鼠谷詩云硤路繞河汾晴
光掃曙氛笳吟中嶺樹仗入半峰雲頓覺山原盡平
看邑里分早行芳草末晩想好風薰嘉頌推英宰春
遊扈聖君共欣承睿渥日月照天文
翹官至禮部尚書清河公
王光庭
奉和明皇荅張說南出雀鼠谷詩云省俗恩時遍廵
方路稍迴寒隨汾谷盡春逐晉郊來雲騎傳行漏烟
旄引從臺惠風初應律和氣正調梅雅頌通晨禁天
文接曙台覇城桃李色應待日華開
奉和御製送張尚書廵邊詩云賢相德符充朝推文
武雄海波先若鏡關草預從風鉞助將軍勇威成天
子功瓊章九霄發錫宴五衢通玉輾龍盤帶金装鳳
頸騘虎貔分儗儗河洛震熊熊戈刃千霜白旌旗萬
火紅示刑夷夏變流惠鬼神同
張說送光庭詩云同居洛陽陌經日嬾相求及爾江
湖去言别悵悠悠楚雲眇羈翼海月倦行舟愛而不
可見徒嗟芳歲流光庭與燕公最善故云
席䂊
奉和明皇荅張說南出雀鼠谷詩云鳴鑾初幸代旋
蓋欲横汾山盡千旗直郊平五校分前林已暄景後
壑尚寒氛風送簫韶曲花鋪黼黻文鹽梅推上宰禮
樂統中軍獻賦紆天札飄飄飛白雲
奉和聖製送張尚書廵邊詩云聖帝重兵權分飛属
大賢中軍人執政丞相復廵邊翕習戎裝動張皇廟
略宣朝榮承睿札野餞轉行旃亭障東緣海沙場北
際天春冬見嚴雪朝夕候烽烟巳勒燕山頌猶聞遣
戍篇五營將月合八陣與雲連經略圖方遠懷柔道
更全歸來畫麟閣藹藹武功傳
豫字建侯年十六舉手筆俊拔科中之後為中書舍
人與韓休許景先徐安正孫狄名相甲乙當時號為
席公帝嘗登朝元閣賦詩群臣属和帝以豫詩最工
詔曰詩人之冠冕也
梁昇卿
奉和明皇荅張說南出雀鼠谷詩云何忽重關道千
年遇聖皇幽林承惠澤閑客見清光日御仙途遠山
靈壽域長寒雲入晉薄春樹隔汾香國佐同時雨天
文属歲陽從來漢家盛未若此廵方
昇卿與張九齡善涉學工書於八分尤工歴廣州都
督書東封朝覲碑爲時絶筆
源乾曜
奉和御製送張尚書廵邊云匈奴邇河朔漢地復戎
旅天子擇英才朝端出監撫流星下閶闔寶鉞專公
輔禮物生光輝宸意備思詡有征示矛戟制勝惟罇
俎彼美何壯哉桓桓擅斯舉聲華振臺閣功德摽文
武奉國知命輕忘家以身許安人在勤恤保大殫襟
腑此外無異言同情報明主
送張說上集賢學士賜讌賦詩得迎字云盛業光書
府微人盡國英絲綸賢相稱群俊學為名寵命垂天
賜崇恩發睿情薰風清禁籞文殿述皇明日霽庭隂
出池新水氣生歡娱此無限詩酒自相迎
奉和御製賜三相同日上官云睿作超千古湛思育
萬人逓遷俱荷澤同拜忽為隣道合音徽暢芳馳景
命新鼓鐘崇享禮鵷鷺集朝倫竊位思官謗彫容謝
木春慙多無以叙拙備實難陳進級懷三少承光盡
百身自當歸第日何幸列宫臣
乾曜開元初姜皎薦於帝召見神氣爽澈占對有序
帝悦之性謹重與張嘉正張說李元紘同秉政居(書中)
未常廷議可否皎為嘉正所排得罪訖不申救君子
譏焉
張嘉正
奉和御製送張尚書廵邊云天錫我宗盟元戎付夏
卿多才思命將必勇獨橫行經緯稱人傑文章作代
英山川看是陣草木想為兵不待河冰合猶防漢月
明有謀當繫魄無戰是綏氓閫外專三略雲中冀一
平感恩共心盡悵别屢䰟驚直視前旌掣遥聞後騎
鳴還期方定日復此出郊迎
嘉正性簡䟽與人不疑所薦中書舍人苖延嗣吕太
一考功員嘉靖侍御史崔訓時語曰令君四俊苖吕
崔員始為中書舍人崔湜輕之後與議事正出其上
湜驚曰此終其坐後十年而為中書令
盧從愿
奉和御製送張說廵邊云上將發文昌中軍靖朔方
占星引旌節擇日拜壇場禮樂臨軒送威聲出塞揚
安邊俟帷幄制勝在巗廊作鼓將軍氣投醪將士觴
戒途遵六月離贈動三光槐路清梅暑蘅臯赴麥凉
時文仰雄伯耀武震遐荒袵席知無戰兵戈示不忘
佇聞歌杖杜凱入繫名王
從愿字子襲舉制科高第為兵部尚書數充校考使
御史中丞宇文融將以栝田戶功為上下考從愿不
許乃密白從愿盛植産占良田數百頃帝自此薄之
目為多田翁後欲用為相屢矣卒以是止
韓休
奉和御製送張尚書廵邊云一德光台象三軍掌夏
卿來威申廟略出揔恊師貞受鉞辭金殿凭軒去鼎
城曉光搖組甲疎吹繞雲旌左律方先凱中&KR0911;即訓
兵定功彰武事陳頌紀天聲祖宴初留賞宸章更寵
行車徒零雨送林野夕隂生路極河流遠川長朔氣
于南轅遲反旆歸奏謁承明
休知制誥簫嵩薦與同秉政帝重之
徐知仁
奉和御製送張尚書廵邊云聖德膺三統皇威被八
埏大明均照物小醜未寧邊國相台衡重元戎廟略
宣紫泥方受命黃石乃推賢問罪隂山下安人属國
前度關行照月乘障坐銷烟北闕紆宸藻南橋列祖
筵耀威當夏日殺氣指秋天&KR2351;鼓黿鼉振旌旗鳥獸
懸由來詞翰首今見勒燕然
崔禹錫
奉和御製送張尚書廵邊云供帳何煌煌公其撫朔
方群寮咸餞酌明主降離章關塞重門下郊歧禁苑
傍練兵宜雨洗卧鼓候風凉炎景寧云憚神謀肅所
將旌搖天月迥騎入塞雲長赫赫皇威振油油聖澤
滂非惟按車甲兼以正封疆叱叱隂山道澄清潮海
陽虜垣行决勝台座佇為光
禹錫字洪範登顯慶三年進士第為中書舍人
裴漼
送張說上集賢學士賜讌賦得昇字云問道圖書盛
尊儒禮教興石渠因學廣金殿為賢昇日月恩光照
風雲寵命膺謀謨言可範舟檝事斯憑宴喜明時洽
光輝湛露凝大哉堯作主天下頌歌稱
漼與張說善說為相數薦之漼長於敷奏天子亦自
重焉
韋杭
送集賢學士張說上官賜讌賦得西字云廣庭臨璧
沼多士侍金閨英宰文儒恊明君日月齊集賢光首
拜改殿發新題早夏初移律餘花尚拂溪壷觴接雲
上經術引關西聖德鴻名遠將陪玉檢泥
杭終於刑部尚書所薦如梁昇卿王倕王夀後皆為
顯人唐史稱之
程行諶
送張說上集賢學士賜讌賦得廻字聖主崇文化鏘
鏘得盛才相因歸夢立殿以集賢開象繫微言闡詩
書至道該堯罇承帝澤禹膳自天來禮洽歡逾長風
怡暑更廻國朝將舜頌同是一康哉
裴子餘𥙷鄠尉行諶與之同舍行諶以文法稱而子
餘以儒顯長史陳崇業曰蘭菊異芬無可廢者二子
卒子餘謚孝行諶謚正張說嘆曰二謚可無愧矣
李暠
送張說上集賢學士賜謙得催字偃武堯風接崇文
漢道恢集賢更内殿清選自中台佐命留侯業詞華
博物才天厨千品降夏旨百壷催鵷鷺方成列神仙
喜暫陪復欣同拜首叨此頌良哉
蕭嵩
送張說上集賢學士賜讌得登字云帝日簡才能旌
賢在股肱文章體一變禮樂道逾引芸閣英華入賓
門鵷鷺登恩延過所望聖澤實超恒夏葉開紅蘂餘
花發紫藤微臣亦何幸叨此預文明
奉和御製三相同日上官詩云審官思共理多士属
惟唐歴選台庭舊來熙帝業昌入朝師百辟論道恊
三光垂拱資元老親賢輔少陽登榮崇禮送寵德耀
宸章卿酒飛觴洽仙闈雅樂張荷恩思有報陳力愧
無良願罄公忠節同心奉我皇
嵩開元初權中書舍人崔琳王丘齊澣以嵩少學術
不以軰行許也獨姚崇稱其遠到帝欲相蘇頲嘗夜
密召嵩草詔其詞曰國之瓌寳帝曰朕不斥其父名
卿當為刊削沉思久之乃曰國之珍寳嵩出帝曰虚
有其表嵩頥大多髭故帝有是言
劉昇
送張說上集賢學士賜讌得賓字云圖書應明主策
府宴嘉賓台耀臨東壁乾光自北辰網羅窮象繫述
作究天人聖酒千鍾洽仙厨百味陳成山徒可仰涉
海詎知津幸逢文教盛還覩頌聲新
昇能文善草隸德威之後也開元中累遷中書舍人
裴光庭
奉和御製三相同日上官詩云樂賢聞往誥褒德偶
兹辰端揆升元老師謀擇累仁紫庭崇讓畢粉署禮
容陳旣荷恩榮舊俱承寵命新天文懸瑞色聖酒汎
華茵雜遝陳簫鼓歡娱洽縉紳掖垣招近侍虛薄厠
清塵共保堅身節當期雨露均
光庭字連城時為兵部侍郎後為相譔瑶山往則維
城前軌二篇獻之手制褒美詔皇太子諸王於光順
門見光庭謝所以規諷意
宇文融
奉和御製三相同日上官詩云申甫生周日宣慈舉
舜年何如偶昌運比德邁前贒寵獲元良密榮瞻端
揆遷職優三仕老位極百僚先北極廻宸渥南宮飾
宴筵飛文瑶札降賜酒玉杯傳謬列台衡重俱承雨
露偏誓將同竭力相與效塵涓
融為張說所惡欲先事中傷說張九齡謂說曰融辯
洽多詐公不可忽說曰狗鼠何能其後乃與崔隠甫
廷劾說受賕事帝詔說致仕而出融詩有誓將同竭
力相與效塵涓之語欣附說之辭也
融安輯戶口明皇賜詩張說奉和云聖德臨天下勞
情遍九圍念兹人去本蓬轉將何依外避征戌數内
傷親黨稀嗟不逢明盛胡能照隠微栢臺簡行李蘭
殿錫朝衣别曲動秋風恩令生春輝使出四海安詔
下萬心歸怍無夔龍佐徒歌鴻鴈飛
崔沔
恩賜樂遊園宴云五日酺初畢千年樂未央復承天
所賜終宴園之陽地勝春逾好恩深樂更張落花飛
廣座垂柳拂行觴庶尹陪三吏諸侯具萬方酒酣同
抃躍歌舞詠時康
沔字善冲有才章舉賢良方正第一最受知於張說
儉約自持嘗作陋室銘以見志云
崔尚
恩賜樂遊園宴云春日照長安皇恩寵庶官合簪承
罷飲宴帛賜追歡供帳憑高列城池入迥寬花催相
國飲鳥和樂人彈北闕雲中見南山樹杪看樂遊宜
締賞舞詠惜將闌
尚登久視六年進士第官至祠部郎中
陸堅
送張說上集賢學士應制得今字云聖主崇文教層
霄降德音尊賢澤旣厚式宴寵逾深復有夔龍相良
哉簡帝心得人惟邁昔多士諒推今書殿榮光滿儒
門喜氣臨顧惟成濫吹徒此接衣簮
堅為中書舍人以集賢學士或其非人而供儗太厚
議白罷之張說曰麗正乃天子禮樂之司所費細而
所益者大陸生之言蓋未逹耶帝知遂薄堅
崔泰之
酬韋嗣立龍門北溪作云闕塞臨伊水驪山枕㶚川
俱臨隱路側同在帝城邊謝公兼出處携妓玩林泉
鳴騶噴梅雪飛蓋曳松煙聞琴幽谷裏看弈古巗前
落月低幃帳歸雲繞管絃叨榮慙北闕微尚愛東田
寂寞灰心盡蕭條塵事捐朝思登絶塹夜夢弄潺湲
宿懷南澗意况覩北嵓邊
同光禄弟冬日述懷序云韋祭酒張左丞二公並廊
廟偉才朝廷舊相咸光首和殊為佳作輙繼陽春深
增媿悚詩云吾族白眉良才華動洛陽觀光初入仕
應宿始為郎飛螢翫書籍白鳳吐文章海卿逾往雅
河尹冠前張擇才綏&KR0739;郢殊化被江湘高樓臨廣陌
甲第敞通莊别館邙山下䟽亭洛水傍昌年賞豐陌
暇日悦林塘衣冠皆秀茂羅綺盡名倡隔岸聞歌度
臨池見舞行門庭寒變色&KR1654;戟自生光窮隂方靉靆
殺氣正蒼茫咸時興盛作晚歲共多傷積德韋丞相
通神張子房吟草編簮紱逸韻合宫商功名守留省
濫跡在文昌家園遥可見臺寺近相望無庸乘侍謁
有暇共翺翔棣華依鴈序竹葉拂鸞觴水坐憐秋月
山行弄晚芳恩榮慙服冕友愛䔍垂堂無由報天德
相顧詠時康(丞說光禄日知也韋祭酒嗣立張左)
泰之時以禮部居洛故與嗣立說日知數有酬唱泰
之知温之子初以職方郎中預平二張終於工部尚書
崔日知
和韋嗣立龍門北溪作云夙齡秉微尚中年忽有隣以
慈山水僻遂得學通人迨我南京道聞君北業新嵓
前窺石鏡河畔踏芳茵旣憐伊浦綠復憶㶚池春連
詞謝家子同歡寄野賓趣閑魚共樂情洽鳥來馴誰
念昔遊者祗命獨留秦蕭條穎陽戀冲漠漢隂真無
由陪勝躅空此翫書筠
冬日述懷奉呈韋祭酒張左丞蘭臺名賢云弱齡好
經藉披卷即怡然覃精四十載馳騁數千言孔壁採
遺篆周韋考絶編袁公論劒術孫子叙兵篇魯史君
臣道姬書日月懸從師改炎燠負笈遍山川上異西
河道中非北海玄光榮拾青紫名價接通賢旣重萬
鍾樂寧思二頃田長戟同分虎高冠亞附蟬晚懷重
虛曠飬志息雕䥴登高慙思拙匠物謝情妍不慕張
平子寕希王仲宣誰為登龍日飜成刻鸖年循循勞
善誘軋軋思微牽琢磨才旣竭鑽仰德彌堅朽木誠
為諭椚心徒自憐終期吞鳥夢振翼上雲煙賦成先
擲地詞高直掞天更執樞衣禮仍開函丈筵露披槐
市藹水静璧池圓願逐從風葉飛舞翰林前
日知字子駿日用從父兄與張說同為魏元忠朔方
判官再遷洛州司馬譙王重福之變以功加銀青光
禄大夫遷殿中少監日知在洛日與韋嗣立張說酬
唱故說和冬日述懷詩序云太極殿衆君子分司洛
城自春涉秋日有遊訪崔光禄述志論文首貽雅唱
諸公嘉德序事咸有報章若夫盛時榮位華景勝會
此四者古難一遇而我軰實兼之嗣立亦序云僕忝
臺閣早經聮事崔公以雅道自居未嘗至偃之室僕
羸疾收退門堪羅雀公存訪不避風雨方知向時跡
也今晨情也蘭菊春秋自芳竹栢歲寒無變故嗣立
詩有昌年雖共偶歡會此難并為憐漳浦曲沉痼有
劉禎之句說詩云夫君邁前侣觀國騁竒姿山似鳴
威鳳泉如出寳龜又曰紫綬拂三寺朱門臨九逵其
貴盛如此後為太常卿自以處朝廷久每入謁必與
尚書齒時謂尚書裏行後為潞州長史卒初赴潞州
明皇賜詩云潞國開新府壷關寵舊臨妙旌循吏德
持悦庶民心蓋潞為明皇舊鎮故也張說和云聖情
垂曩鎮佳氣翊興王增戟雄都府高車轉太常川横
八澗闊山帶五龍長連帥初恩命天人舊紀綱餞塗
飛御藻闔境自輝光明主招循吏何年下鳳凰
魏奉古
和韋嗣立龍門北溪作云有美朝為貴幽尋地自偏
踐臨伊水汭想望㶚池邊是遇皆新賞兹遊若舊年
藤蘿隠路接楊柳御溝聮道愜神情王機忘俗理捐
遂初誠已重兼濟實為賢跡是山東戀心唯北闕前
顧慙經拾紫多謝賦思玄未躧中林步空乘麗藻傳
陽春和巳寡扣寂竟徒然
龍門北溪韋嗣立山居在焉諸公賦詩奉古詩預酬
唱之末張說序崔韋贈荅詩云二公述志論文首貽
雅唱其餘尋聲響荅望形影赴故亦峻碧池之連漪
增瑶林之沃若蓋奉古之徒是也
唐詩紀事卷第十四
