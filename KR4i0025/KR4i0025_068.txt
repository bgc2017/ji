唐詩紀事卷第六十八
湯文圭唐彥謙裴澈盧携
韋莊吳融公乘億羅鄴
羅衮
湯文圭(本殷文圭)
文圭池州人居九華小字桂郎苦學所用墨池底爲
之穴舉進士中途遇一叟曰眉綠拳文入口神仙狀
也如學道當冲虚爲儒當大有名於天下唐末詞場
請託公行文圭與游恭獨步場屋乾寧中帝幸三峯
文圭携梁王表薦及第仍列牓中尋爲裴樞宣諭判
官至大梁朱全忠表薦之既而由汴宋馳歸全忠大
怒遣吏捕之不及矣自是屢言措大率皆負心每以
文圭爲證白馬之禍蓋自此也文圭事楊行密終左
千牛衞將軍子崇義自江南歸朝改姓湯名悦
九華賀雨吟云陶公焦思念生靈變旱爲豐合杳冥
雷劈老松疑虎怒雨衝隂洞覺龍腥萬畦香稻蓬䓗
綠九朵竒峰撲亞青吟賀西成饒旅興散絲飛灑滿
長亭
贈池州張太守云神珠無纇玉無瑕七葉簮貂漢相
家陣面奔星破犀象筆頭飛電躍龍蛇綘幃夜坐窮
三史紅旆春行到九華只怕他人留不住别遷征鎮
擁高牙
和友人送衡尚書赴池陽副車云淮王上將例分憂
玉帳參承半列侯次第選材如創厦别離排宴向藏
舟鵾鵬變化知難測龍蠖昇沉各有由躞蹀行牽金
錂重嬋娟立唱翠娥愁築頭勲業諧三陣滿腹詩書
究九流金海珠韜乘月讀肉芝牙茗撥雲收赤鱗旆
卷鷗汀晚青雀&KR0657;撗鴈陣秋十字細波澄鏡面九華
殘雪露峯頭醉沉北海千罇酒吟上南荆百尺樓况
是昭明食魚郡不妨閑擲釣璜鈎(正命云衆口聲光文圭賀池陽太守)
(勲業佐淮王誇漠將築頭)
中秋自宛陵寄池陽太守云出山三見月如眉蝶夢
終宵遶戟枝旅客思歸鴻去日賢侯行化子來時郡
樓遐想劉琨嘯相閤方窺謝傳棋按部况聞秋稼熟
馬前迎拜羡并兒
次韻九華杜先軰重陽寄投宛陵丞相云日下飛聲
徹不毛酒醒時得廣離騷先生鬢爲吟詩白上相心
因治國勞千乘信廻魚榼重九華秋迥鳳巢高強酬
小謝重陽句沙恨無金盡日淘
寄賀杜荀鸖及第云一戰平疇五字勞晝歸鄉去錦
爲袍大鵬出海翎猶濕駿馬辞天氣正豪九子舊山
增秀絶二南新格變風騷由來稽古符公道平地丹
梯甲乙高(主犯切馬首飾文圭詩中錂字)
文圭杜荀鸖楊䕫康軿夏侯淑王希羽等皆爲淮南
將田頵上客文圭有美名不應朱全忠錢鏐之辟頵
置田宅迎其母以甥事之故文圭爲盡力䕫知頵不
足亢楊行密著溺賦以戒頵不用果敗文圭受薦於
全忠復擬飾非投啓於公卿略曰於莬獵食非求尺
璧之珍鶢鶋避風不望洪鍾之樂既登第即南歸俄
爲多言者所發全忠捕之則不及矣
或云文圭應舉嘗經大澤中驟雨震電衆駭躓獨安
詳如不聞雨定傍人見其兩耳中鬼神以泥封之後
爲内翰曾草司空李德誠麻潤毫久不至爲詩督之
云紫殿西頭月欲斜曾草臨淮上相麻潤筆巳曾經
奏謝更將章句問張華時論少之
唐彥謙
唐儉裔孫憲宗時終中書舍人次子持持子彦謙字
茂葉歴慈綘澧三州刺史自號鹿同先生陶榖之祖
也榖避晉祖諱改姓陶後遂不易識者非之
中秋翫月云一夜高樓萬景竒碧天無際水無涯只
留皎月當層漢並送浮雲出四維霧靜不容玄豹隠
水生唯恐夏蟲疑坐來離思憂將曉爭得嫦娥子(知細)
上已寄韓八云上已接寒食鶯花寥落晨微微潑火
雨草草踏青人凉似三秋景清無九陌塵與余同病
者對此合傷神
又云露白風清夜向晨小星乘佩且埋輪綘河浪淺
休相隔滄海波深尚作塵天外鳳凰何寂寞世間烏
鵲謾辛勤倚欄殿北斜樓上多少通宵不寐人
八月十六日夜月云斷腸佳賞固難期昨夜消魂更
不疑丹桂影空蟬有露綠槐隂在鵲無枝懶將吟咏
聊惆悵早是疎頑耐别離堪恨賈生曾慟哭不緣清
景爲憂時
過長陵詩云耳聞明主提三尺眼見愚民盗一抔千
古腐儒騎瘦馬㶚陵斜日重回頭
又題蒲津河亭云煙横博望乘槎水月上文王避雨
陵最善用事
詠柳云惹絆風光别有情世間誰敢闘輕盈楚王江
畔無端種餓損宫腰學不成
彦謙學義山爲詩
裴澈
澈通登咸通進士第後爲相初左拾遺孟昌圖在蜀
上䟽極諫僖宗田令孜惡之沉諸蟇頥江澈以詩弔
曰一章何罪死何名投水惟君與屈平從此蜀江煙
月夜杜鵑應作兩般聲
盧携
常題司空圖壁云姓氏司空貴官班御史卑老夫如
且在不用歎屯竒
携字子升乾符中爲相巢寇表求天平節度不與欲
倚高駢立功巢遂入關携仰藥死
韋莊
立春云青帝東來日馭遲暖煙輕逐曉風吹罽袍公
子罇前覺錦帳佳人夢裏知雪浦乍開紅菜甲綵幡
新剪綠楊枝殷勤欲獻宜春曲題向花牋帖繡楣
長安清明云早是傷春夢雨天可堪芳草更芊芊内
官初賜清明火上相閑分白打錢紫陌亂嘶紅叱撥
綠楊高映畫鞦韆遊人記得承平事暗喜風光似昔年
感懷詩云長年方悟少年非人道新詩勝舊詩十畆
野塘留客釣一軒春雨對僧碁花間醉任黃鶯語亭
上吟從白鷺窺大道不將爐冶去有心重築太平基
或謂此詩包括生成果爲台輔莊應舉時遇巢寇犯
闕著秦婦吟云内庫燒爲錦繡灰天街踏盡公卿骨
公卿多垂訝莊乃諱之時號秦婦吟秀才又有帝子
夢魂煙水闊謝公詩思碧雲低最爲警策至若閑卧
詩云誰知閑卧意非病亦非眠又手從彫扇落頭任
漉巾偏識者知其不祥後誦子美詩白沙翠竹江村
暮相送紫門月色新吟諷不輟是歲卒於花林坊葬
於白沙
莊字端巳杜陵人見素之後曾祖少微宣宗中書含
人莊疎曠不拘小節李詢爲兩川宣諭和恊使辟爲
判官以中原多故潜欲依王建建辟爲掌書記尋召
爲起居舍人建表留之後相建爲偽平章事
莊爲王建管記時一縣宰乘時擾民莊爲建草牒云
正當凋瘵之秋好安凋瘵勿使瘡痍之後復作瘡痍
時以爲口實
莊集詩人一百五十人得詩三百章爲又元集序云
此蓋詩中鼓吹名下笙篁繋鳬氏之鍾霜清日觀淬
雷公之劔影動星津雲間分合壁之光海上運摩天
之翅奪造化而雲雷噴湧沒鬼神而風雨奔馳但忍
其食馬留肝徒云染指豈慮其烹魚去乙或致傷鱗
吳融
壬戌歲閿鄉卜居云六載抽毫侍禁闈不堪多病决
然歸五陵年少如相問阿對泉頭一布衣(伯起家阿對是)
(泉至今尚在嘗引泉灌蔬其)
華清宫云中原無鹿海無波鳳輦鑾旂出幸多今日
故鄉歸寂寞太平功業在山河
四郊飛雪暗雲端唯此宫中落旋乾綠樹碧簷相掩
映無人知道外邊寒
漁陽烽火照凾關玉輦怱怱下此山一曲羽衣聽不
盡至今遺恨水潺潺
關東獻劉員外云昨夜星辰動仙郎近漢關玳筵吟
雪罷錦帳押春還巳到青雲上應捿綘圃間臨卭有
辞賦一爲奏天顔
融字子華越州人昭宗時爲翰林學士卒官
李巨川爲華帥韓建掌書記昭宗至華清宫賜建御
容一軸時巨川草謝表以示融其中有彤雲似盖以
長隨紫氣臨關而不度融吟味不已因草篇與巨川
對壘略曰霧開五里克諧披覩之心掌拔一峯兼助
捧持之力松江晚泊云樹遠天疑盡江奔地欲隨孤
帆落何處殘日更新离客是凄凉本情爲繫滯枝寸
腸無計免應只楚猿知紅樹云一聲南鴈已先紅槭
槭凄凄葉葉同此是孤根非暖地莫驚他木耐秋風
燒煙散去隂全薄明月臨來影半空長憶洞庭千萬
樹昭山撗浦夕陽中
公乘億
高湜咸通末爲禮部侍郎士多繇權要于請湜曰吾
决以至公取之得譴固吾分乃取億許棠聶夷中皆
有文名
億字夀仙魏人與李山甫皆爲魏博樂彦禎幕府
羅隠寄詩於易定云謝舞仍宫柳高竒世少雙侍中
生不到園今死須降班秩通烏府樽壘奉碧幢昭王
有餘烈試爲禱迷邦
億郎官上應列宿詩云北極佇文昌南宫曉拜郎紫
泥乘帝澤銀印佩天光緯結三台側鈎連四輔傍佐
商依傳說仕漢笑馮唐委佩搖秋色峩冠帶晚霜自
然符列象千古耀嵓廊
秋菊有佳色云陶令籬邊菊秋來色轉佳翠攅千片
葉金剪一枝花蘂逐蜂鬚亂英随蝶翅斜帶香飃綠
綺和酒上烏紗散漫搖霜彩嬌妍漏日華芳菲彭澤
見稱更在誰家
臨江遲來客云江上晚沉沉煙波一望深向來殊未至
何處擬相尋柳結重重眼萍翻寸寸心暮山期共眺
寒渚待同臨北去魚無信南飛鴈絶音思君不可
見使我獨愁吟
億以詞賦著名咸通十三年别家十餘年矣嘗大
病鄉人傳以死其妻自河北迎喪會億送客馬上
見婦人麄縗類其妻也睇睨不已妻亦如之詰之
則是也相持而哭路人異之後旬日登第億嘗有
詩云十上十年皆落第一家一半已成塵可知其
屈矣
羅鄴
費拾遺書堂云滿袖歸來天桂香紫泥重䧏舊書堂
自憐葦帶同巢許不駕蒲輪佐禹湯怪石盡㴠千古
秀竒花多吐四時芳何人更肯追高躅唯有樵童戲
蘚牀
雲詩云紛紛靄靄遍江湖得路爲霖豈合無莫使悠
颺祗如此帝鄉還更暖蒼梧
歲仗云玉帛朝天萬國來鷄人唱曉五門開春排北
極迎仙仗日捧南山入夀柸歌舜薰風鏘玉佩祝堯
嘉氣靄樓臺可憐四海車書混重見蕭曹佐漢才
牡丹云落盡春紅始見花花時比屋事豪奢買栽池
舘恐無地看到子孫能幾家門倚長衢攅繡軛幄籠
輕日護香霞歌鍾到此爭懽賞豈信流年鬢有華
賞春云芳草和煙暖更青閑門要路一時生年年點
撿人間事唯有春風不世情
公子行云彫鞍玉勒照花明過後鄕風特地生半醉
五侯門裏出月高猶在禁街行
鄴餘杭人父則爲塩鐵小吏有二子俱以文學上進
鄴尤長七言詩時宗人隠亦以律韻著稱然隠才雄
而疎鄴才清而緻咸通中崔安潜侍郎廉問江西志
在弓旌竟爲幕吏所沮既而俯就督郵因兹舉事無
成而卒
羅衮
清明登奉先城樓云年來年去只艱危春半堯山草
尚衰四海清平耆舊見五陵寒食小臣悲煙銷井邑
隈樓檻雪滿川原泥酒巵拭盡賈生無限淚一行歸
鴈遠參差
清明赤水寺居云榆火輕煙處處新旋從閑望到諸
隣浮生浮世秪多事野水野花娱病身濁酒不禁雲
外景碧峰猶冷寺前春蓑衣毳衲誠吾黨自結村薗
一社貧
羅隠梁開平中召拜夕郎不起衮以小天倅大秋姚
公使兩浙以詩贈隠曰平日時風好涕流䜛書雖盛
一名休寰區歎屈瞻天問夷貊聞詩過海求向夕便
思青瑣拜近年尋伴赤松遊何當世祖從人望早以
公台命卓侯隠荅曰崑崙水色九般流飲即神仙憩
即休敢恨守株曾失意始知緣木更難求鴒原謾欲
均餘力鸖髮那堪問舊遊遥望北辰當上國羡君歸
棹五諸侯
昭宗誅韓全誨等衮時爲左拾遺上言劉蕡當大和
時宦官始熾因直言策請奪爵土復歸除之役遂羅
譴逐死異土六十餘年正人端士切齒飲泣使蕡策
蚤用則杜漸防萌逆節可消帝感悟贈蕡左諫議大
夫
唐詩紀事卷第六十八
