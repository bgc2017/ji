唐詩紀事卷第七十九
張夫人崔仲容女郎張琰女郎崔公逹
女郎宋若昭女郎宋若荀女郎田娥女郎劉雲
薛濤女郎葛鵶兒女郎張文姬鮑君徽
女郎張窈窕倡妓常皓女郎蔣藴女郎劉媛
廉氏彭伉妻程長文尼海印
孫氏鸎鸎非烟徐月英
張夫人(侍郎妻吉中孚)
拜新月云拜新月拜月出堂前暗魄深籠桂虚弓未
引絃拜新月拜月粧樓上鸞鏡未安臺蛾眉已相向
拜新月拜月不勝情庭前風露清月臨人自老望月
更長生東家阿母亦拜月一拜一悲聲斷絶昔年拜
月逞容儀如今拜月䨇泪垂回看衆女拜新月却憶
紅閨年少時
崔仲容
贈所思云所居幸接隣相見不相親一佀雲間月何
殊鏡裏人丹誠空有恨腸斷不經春愿作樑間燕無
由變此身
戱贈云暫到崑崘未得歸阮郎何事教人非如今身
佩上清籙莫遣落花占羽衣
贈歌妓云水剪䨇眸霧剪衣當筵一曲媚春輝瀟湘
夜色怨猶在巫峽曉雲愁不稀皓齒乍分寒玉細黛
眉輕蹙遠山微渭陽朝雨休重唱滿眼陽關客未歸
女郎張琰
春詞云垂柳鳴黃鸝間關若求友春晴不可耐愁殺
閨中婦日暮登高樓誰憐小垂手昨日桃花飛今日
梨花吐春色能幾時那堪正愁緒蕩子遊不歸春來
淚如雨
女郎崔公逹
獨夜詞云晴天霜落寒風急錦帳羅幃羞更入&KR0793;箏
不復斷續絃回身掩淚挑燈立
女郎宋若昭
和御製麟德殿宴百僚云垂衣臨八極肅穆四門通
自是無爲化非關輔弼功修文招隱伏尚武殄妖兇
德炳韶光熾恩沾雨露濃衣冠陪御宴禮樂盛朝宗
萬壽稱觴舉千官信一同
若昭貝州人父廷芬生五女皆警慧善属文長若華
次若昭若倫若憲若荀若昭文尤高皆性素㓗鄙薰
澤靚粧不願歸人欲以學名家家亦不欲與寒鄉凡
裔爲姻對貞元中若義節度使李抱真表其才德宗
召入禁中試文章并問經史大義帝咨美悉留宫中
帝能詩每與侍臣賡和五人者皆預又高其風操不
以妾侍命之呼學士自貞元七年秘禁圖籍詔若華
總領元和末卒後穆宗拜若昭尚官嗣其秩歴穆恭
文三朝皆呼先生若憲文宗時以䜛死倫荀早卒廷
芬男獨愚不可教為民終身
女郎宋若荀
和御製麟德殿宴百僚云端拱承休命時清荷聖皇
四聰聞受諫五服遠朝王景媚鶯初囀春殘日更長
命筵多濟濟盛樂復鏘鏘鄷鎬誰將敵潢汾未可方
愿齊山嶽壽祉福永無疆
女郎田娥
寄遠云憶昨會詩酒終日相逢迎今來成故事歲月令人驚
泪流紅粉薄風度羅衣輕難為子猷忘虚負文君名
女郎劉雲
有所思云朝亦有所思暮亦有所思登樓望君處靄
靄蕭關道掩淚向浮雲誰知妾懷抱玉井蒼苔春院
深桐花落盡無人掃
薛濤
罰赴邊有懷上韋相公云聞道邊城苦而今到始知
却將門下曲唱與隴頭兒元微之贈濤詩因寄舊詩
與之云詩篇調態人皆有細膩風光我獨知月夜詠
花憐暗淡雨朝題柳為欹垂長教碧玉藏深處總向
紅牋寫自隨老大不能收拾得與君開似教男兒
濤好製小詩惜其幅大狹小之蜀中號薛濤牋或兒
營妓無校書之號韋南康欲奏之而罷後遂呼之胡
曾詩曰萬里樓臺女校書琵琶花下閉門居掃眉才
子知多少管領春風總不如進士楊藴中下成都獄
夢一婦人曰吾薛也贈詩云玉漏深長燈耿耿東墻
西墻時見影月明窗外子規啼忍使孤䰟愁夜永
女郎葛鵶兒
懷良人云蓬鬢荆釵世所稀布裙猶是嫁時衣胡麻
好種無人種正是歸時不見歸(有之未知孰是河北士人間亦)
女郎張文姬
溪口雲云一片溪口雲纔向溪中吐不復歸溪中還
作溪中雨
沙上鷺云沙頭一水禽鼓翼揚清音只待高風使非
無雲漢心
鮑君徽
閑宵對月茶宴云閑朝向晩出簾櫳茗宴高亭四望
通遠眺城池山色裏俯聆絃管水聲中幽篁映沼新
抽翠芳桂低簷砍吹紅㘴久此中無限興更憐團扇
起清風
女郎張窈窕
寄故人云淡淡春風花落時不堪愁望更相思無金
可買長門賦有恨空吟團扇時
窈窕居於蜀當時詩人雅相推重有上城都在事詩
曰昨日賣衣裳今日賣衣裳衣裳渾賣盡羞見嫁時
箱有賣愁仍緩無時心轉傷故園有虜隔何處事蚕桑
倡妓常浩
贈盧夫人云佳人借顔色恐逐芳菲歇日暮作畫堂
下階見新月拜月仍有詞傍人那得知歸取玉臺下
始覺泪㾗垂
女郎蔣藴(之孫彦輔)一作馧
贈鄭女郎古意云昨夜巫山中失却陽臺女朝來香
閣裏獨伴楚王語豔陽灼灼河洛神珠簾綉戶清樓
春能彈箜篌弄纖指愁殺門外少年子笑開一面紅
粉粧東園幾處桃花死朝理曲暮理曲獨㘴窗前一
片玉行也嬌㘴也嬌見之令人䰟魄銷堂前錦褥紅
地鑪綠沉香榼傾屠蘇觧佩時時歇歌管芙蓉帳裏
蘭麝滿晩起羅衣香不斷滅燭每嫌秋夜短
女郎劉媛
長門怨云雨梧桐秋夜長愁心和雨到昭陽泪㾗不
學君恩斷拭却千行更萬行
又云學畫娥眉獨出群當時人道便承恩經年不見
君王面花落黃昏空掩門
女郎廉氏
峽中即事云清秋三峽此中去鳴鳥孤猿不可聞一
道水聲多亂石四時天色少晴雲日暮泛舟溪溆口
那堪夜永思氛氲
彭伉妻
彭伉評事宜陽微君之孫及第後西廉使于公
辟入幕歲久未回妻張氏寄二絶其一云久無音信
到羅幃路遠迢迢遣問誰問君折得東堂桂折罷那
能不暫歸其二云驛使今朝過五湖殷勤為我報狂
夫從來誇有龍泉劍試割相思得斷無
彭伉始以詩寄之曰莫訝相如獻賦遲錦書誰道泪
沾衣不湏化作山頭石待我東堂(桂折)枝
程長文
書情上使君云妾家今住鄱陽曲一片堅心比孤竹
當年二八盛容儀紅牋草隷恰如飛盡日閑窗刺綉
㘴有時極浦採蓮歸誰道居貧守都邑幽居寂寞無
人入海鷰朝歸枕席寒山花夜落階墀濕強暴之男
何所為手持白刃向簾幃一命任從刀下死千金豈
受闇中欺我心匪石情難轉志奪秋霜意不移血濺
羅衣終不恨瘡粘錦綉亦何辭縣僚曾未知情緒即
便教人縶囹圄朱脣滴瀝獨銜冤玉筯闌干歎非所
十月寒更堪思人一聞擊拆一傷神高髻不梳雲已
散蛾眉罷掃月仍新三尺嚴章難可越百年心事向
誰說但看洗雪出圜扉始信白玉無點缺
尼海印
蜀悲光寺尼海印唐末人才思清峻有舟夜一章云
水色連天色風聲益浪聲旅人歸思苦漁叟夢魂驚
舉棹雲先到移舟月逐行旋吟詩句罷猶見遠山横
孫氏
進士孟昌期之妻也代夫作白臘燭詩贈人云景勝
銀缸香比蘭一條白玉偪人寒他時紫禁春風夜醉
草天書仔細看
又琹詩云玉指朱絃軋復清湘妃愁怨最難聽初疑
䬃䬃涼風勁又佀蕭蕭暮雨零近若流泉來碧嶂遠
如玄鶴下青冥夜深彈罷堪倜悵霧濕叢蘭月滿庭
謝人送酒云謝將清酒寄愁人澄澈甘香氣味真好
是綠窗風月夜一杯搖蕩滿懷春三詩皆代夫之作
一旦曰才思非婦人之事也併焚其集
鸎鸎
鸎鸎姓崔氏有張生者託其婢紅娘以春詞二篇誘
之崔荅曰待月西廂下迎風戶半開拂墻花影動疑
是故人來張喜其意既遇而别崔命瑟鼓霓裳羽衣
之曲張文戰不利崔貽書以廣其意又有竹茶碾亂
絲之贈曰泪㾗在竹愁緒縈絲因物逹情永以為好
楊巨源元稹善張生見其書歎賞之巨源賦崔娘一
篇云清閠潘郎玉不如中庭蕙草雪鋪初風流才子
多春思腸斷蕭娘一劄書元稹亦續生會真詩三十
韻張後以為妖於身也絶之既而䌊其所居崔潜寄
一詩云自從消瘦减容光萬轉千回懶下床不為傍
人羞不起因郎憔悴却羞郎
張將行賦一章以絶之云棄置今何道當時且自親
還將舊來意憐取眼前人自是遂絶
非烟
臨淮武公葉任河南參軍有愛妾非烟姓步氏善文
章工擊甌北隣有趙子以詩誘之曰一覩傾城貌塵
心只自猜不隨簫史厺擬學阿蘭來非烟荅曰綠慘
嬌娥不自持只緣憂恨在新詩郎心應佀琴心怨脉
脉春情更付誰趙又曰珍重佳人惠好音綵牋花翰
兩情深薄於蟬翼誰供眼密佀蝇頭未寫心疑是落
花還碧洞又思輕雨滿幽襟百回消息千回夢裁作
長謠寄綠琴非烟偶病旬日方荅之云無力嚴粧倚
綉櫳聊題蟬錦思無窮(香囊贈趙以連蟬錦)近來羸得傷春病
柳弱花欹怯晩風後乃踰垣相從趙有十洞三清難
阻路有心還得傍瑶臺之句非烟荅曰相思何佀不
相識相見還將却别君公叢後知箠殺之趙竄於江
淮(盻所欺匹合纊類之語公業麄悍故非烟有媒)
徐月英
月英江淮間娼也送人詩云惆悵人間萬事違兩人
同去一人歸生憎平望亭前水忍照鴛鴦相背飛又
云枕前泪與階前水隔箇閑窗滴到明亦有詩集行
于世
唐詩紀事卷第七十九
