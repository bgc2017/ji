唐詩紀事卷第六
上官儀郭正一喬知之喬侃
員半千任希古蘇味道杜審言
郭利正吳少微富嘉謨李福業
王適李崇嗣
上官儀
字游韶陜州人工詩其詞綺錯婉媚及貴人效之曰
上官體
詠雪詩云禁園凝朔氣瑞雪掩晨曦花明棲鳳閣珠
散影娥池飄素迎歌上翻花向舞移幸因千里映還
繞萬年枝
又奉和山夜臨秋詩云殿帳清炎氣輦道合秋陰凄
風移漢筑流水入虞琴雲飛送斷鴈月上净疎秋滴
瀝露枝響空濛烟壑深
又和穎川公秋夜詩云泬寥空色遠芸黃凄序變洞
浦落遵鴻長飈送巢鷰千秋流夕景萬籟含霄轉峻
雉聆金祗曾臺切銀箭(金祗未詳)
王昭君云玉關春色晩金河路幾千琴悲桂條上笛
怨柳花前霧掩臨粧月風驚入鬢蟬裁書待廻使淚
盡白日天(日字未詳)
高宗承貞觀之後天下無事儀獨持國政嘗凌晨入
朝巡洛水堤步月徐轡詠詩曰脉脉廣川流驅馬入
長洲鵲飛山月曙蟬噪野風秋音韻清亮羣公望之
猶神仙焉(詩話右古今)
高宗即位儀為相麟德元年坐梁王忠事下獄死武
后惡之也儀應詔詩中用影娥池學士時無解其事
祭酒令狐德棻召張柬之等十餘人示此詩東之對
云洞冥記漢武帝於望鸖臺西起俯月臺臺下穿影
娥池每登臺眺月影入池中使宮人乘舟笑弄月影
因名影娥池亦曰眺蟾臺令狐德棻嘆其博識
郭正一
定州人永隆中平章事武后專國出刺陜州與張楚
金元萬頃皆為周興誣殺之
和太子納妃公主出降詩云桂宮初服冕蘭掖早升
笄禮盛親迎晉聲芳出降齊金龜開瑞鈿寳翟上仙
袿轉扇承霄月揚旌照夕蜺
喬知之
知之馮翊人武后時為補闕
有綠珠篇云石家金谷重新聲明珠十斛買婷娉昔
日可憐君自許此時歌舞得人情君家閨閤不曾關
好將歌舞借人看富貴英雄非分理驕奢勢力横相
干别君此去終不忍徒勞掩淚傷紅粉百年離別在
高樓一旦紅顔為君盡蓋知之有寵婢曰碧玉知之
為之不婚為武承嗣所奪知之以此歌寄之而末句
云百年離別在高樓一旦紅顔為君盡寵者結於衣
帶投井而死承嗣見詩大恨知之坐此陷亡
沈佺期贈知之古意云盧家少婦鬱金堂海燕雙栖
玳瑁梁九月寒砧催下葉十年征戍憶遼陽白狼河
北音書斷丹鳳城南秋夜長誰知含愁獨不見使妾
明月照流黃
通鑑考異云唐曆及本紀殺知之在天授元年據陳
子昂別傳云武攸宜討契丹子昂知之為參謀尚在
萬歲通天元年子昂有西還至散關荅知之詩云昔
君事胡馬余得奉戎旃携手同沙塞關河緬幽燕歎
此南歸日猶聞北戍邊是時未罷也疑知之死在神
功年後或天授初承嗣銜之至是乃殺之耳
喬侃
人日登高云僕本多悲者年來不悟春登高一遊目
始覺柳條新杜陵猶識漢桃源不辨秦暫若昇雲霧
還似出囂塵頼得煙霞氣淹留攀桂人
沈佺期送喬隨州侃云結交三十載同遊一萬里情
為契闊生心由離別死拜恩前後人從官差池起今
尔歸漢東明珠報知已
侃武后時學士預脩三教珠英知之之弟也開元初
為兖州都督長安中卒於襄陽以文詞知名
員半千
隴右途中遭非語云趙有兩毛遂魯聞二曾參慈母
猶且惑况在行路心冠冕無醜士賄賂成知已名利
我所無清濁誰見理弊服空廷春緩帶不着身出遊
非懷壁何憂乎忌人正湏自保愛振衣出世塵
半千字榮期齊州人嘗事王義方義方曰五百歲一
賢者生子宜當之因改今名(餘慶始名)舉八科皆中累爲
洪文館學士睿宗立召爲太子右諭德表丐骸骨事
五君有清白節(后時同爲洪文館學士與王劇路敬淳石抱中武)
任希古
字敬臣棣州人五歲喪母七歲問父何以報母父曰
揚名顯親可也乃刻志從學年十六刺史崔樞欲舉
秀才自以學未廣遯去後舉孝廉虞世南噐其人爲
洪文學士終太子舍人
奉和太子納妃公主出降詩云帝子陞青陛王姬降
紫宸星灮移雜珮月彩薦重輪龍旌翻地杪鳳管颺
天濱槐陰浮淺瀨葆吹翼輕塵
和長孫秘監伏日苦熱云玉署三時曉金羈五日歸
北林開晚徑東閣敞閑扉池鏡分天色雲峰減日輝
游鱗映荷聚驚翰遶林飛披襟楊子宅舒嘯仰重闈
和東觀羣賢七夕臨泛昆明云秋風始搖落秋水正
澄鮮飛眺牽牛渚激賞鏤鯨川岸珠淪曉魄池灰歛
曙煙泛查分寫漢儀星別架天雲灮波處動月影浪
中懸驚鴻絓蒲弋游鯉入莊筌萍葉凝江上菱花似
鏡前長林代輕幄細草即芳筵文華開翠㶑筆海控
清漣不挹蘭罇聖空仰桂舟仙
薛元超永徽初為中書舍人薦希古郭正一王義方
孟和貞崔融十餘人時論美之
蘇味道
趙州人與里人李嶠號蘇李武后時為相世號模稜手
上元云火樹銀花合星橋鐵鎻開暗塵隨馬去明月
逐人來遊妓皆濃李行歌盡落梅金吾不惜夜玉漏
莫相催
詠霧詩曰氤氲超洞壑遥裔匝平疇乍似含龍劒還
疑映蜃樓拂林隨雨密度逕帶煙浮方謝公超步終
從彦輔遊
又詠虹詩曰紆餘帶星渚窈窕架天潯空因壯士見
還共美人沉逸照含良玉神灮藻瑞金獨留長劒彩
終負昔賢心
贈封御史入臺詩云故事惟三獨兹辰對兩闈夕林
鳴舞屈春草接芳菲盛府題清槖殊章動繡衣風連
臺閣起霜就簡書飛凛凛當朝色行行滿路威唯當
擊隼去復覩落鵰歸(未詳舞屈字)
又始背洛城秋郊矚目奉懷臺中諸侍御詩云薄遊
忝霜署直指戒冰心荔浦方南紀蘅臯暫北臨山晴
關塞斷川暮廣城隂場圃通圭甸溝塍礙石林野童
永捃拾田叟去謳吟蟋蟀秋風起蒹葭晩露深帝城
猶鬱鬱征傳幾駸駸廻憶披書地勞歌謝所欽
杜審言
和李大夫嗣真奉使存撫河東云六位乾坤動三微
歴數遷謳歌移火德圖䜟在金天子月開階統房星
受命年禎符龍馬出寳籙鳳凰傳地即交風雨都仍
卜澗瀍明堂惟御極清廟乃尊先不宰神功運無私
大象懸八荒平物土四海接人煙已属羣生泰猶言
至道偏璽書傍問俗旌節近推賢秩比司空位官臨
御史員推詞執刀筆直諫下樓船國有大臣噐朝加
小會筵將行備禮樂送別仰神仙城闕周京轉關河
陜服連稍觀汾水曲俄指絳臺前姑射聊長望平陽
遂宛然舜耕餘草木禹鑿舊山川昔出諸侯争無何
覇業全中軍掃戰敵外府絶兵權隠隠帝鄉遠瞻瞻
肅命虔西河偃風俗東壁挂星躔井邑枌榆社陵園
松栢田榮灮朝掩代佳氣曉侵燕雨霈鴻私滌風行
睿旨宣惸婺訪疾苦屠釣採貞堅人樂逢刑措時康
洽賞延賜踰秦氏給恩倍漢家錢擁傳咸翹首稱觴
競比肩拜迎彌道路舞詠溢郊鄽殺氣西衡白窮隂
北土玄飛霜遥度海殘月迥臨邊緬邈朝廷問周流
朔塞旋興來探鳥策俊發抱龍泉學揔三千卷文傾
三百篇澄清得使者作頌有人焉未以崇班閡而云
勝託捐偉材何磊落陋質幾翩翾江海寧為讓巴渝
輙自牽一聞歌聖道助曲荷陶甄(托捐未詳諸侯争勝)
和韋承慶過義陽公山㽵池五首
野興城中發朝英物外求情懸朱紱望契動赤城遊
海鷰巢書閣山鷄舞畫樓雨餘清晚夏共坐北巗幽
逕轉危峰逼橋斜缺岸妨玉泉移酒味石髓換花香
綰霧青條弱牽風紫蔓長猶言行樂少别向後池塘
携琴遶碧沙搖筆弄青霞杜若幽庭草芙蓉曲沼花
宴遊成點客形勝得仙家往往留仙步登攀日易斜
攅石當軒倚懸泉度牖飛鹿麛衝妓席鶴子曳童衣
園菓嘗難遍池蓮摘未稀卷簾先待月應在醉中歸
賞翫竒他日高深愛此時池為八水背峰作九山疑
池静魚偏逸人閑鳥欲欺青溪留別興别與白雲期
贈崔融詩云十年俱薄宦萬里各他方雲天斷書札
風土異炎凉太息幽蘭紫勞歌竒樹黃日疑懷叔度
夜似憶真長北使從江表東歸在洛陽相逢慰疇昔
相對叙存亡草深窮巷毁竹盡故園荒雅節君彌固
衰顔余自傷人事盈虛故交游寵辱妨雀羅争去翟
鸖氅更尋王思極歡娱至明情詎可忘速騎追佳賞
城中及路傍琴樽横宴席巗冶卧詞場三川宿雨霽
四月晩花芳復此開懸榻寧唯入後堂興酣鴝鵒舞
言念鳳凰翔高選俄遷職嚴程巳飭裝撫躬銜道義
携手戀輝灮玉振先推美金銘舊所防勿嗟離别易
行役共時康
贈蘇味道詩云北地寒應苦南庭戍不歸邊聲亂羌
笛朔氣卷戎衣雨雪關山暗風霜草木稀胡兵戰欲
盡漢卒尚重圍雪淨妖星落秋深塞馬肥據鞍雄劒
動挣筆羽書飛輿駕還京邑朋遊滿帝畿方期來獻
凱歌舞共春輝
蓬萊三殿侍宴奉勑詠終南山應制詩云北斗掛城
邊南山倚殿前雲標金闕迥樹杪玉堂懸半嶺通佳
氣中峰繞瑞煙小臣持獻壽長此戴高天
子美贈閭丘師詩云吾祖詩冠古同年蒙主恩謂審
言以詩閭丘均以字同侍武后也
審言字必簡襄州人初貶吉州司戶與同僚不叶司
馬周季重司戶郭若訥誣以罪繫獄審言子并年十
三因季重酢讌懷刃刺之季重臨死曰吾不如審言
有孝子若訥誤我亦焉避害審言因此免官還東郭
則天召將用之問曰卿喜否審言舞蹈謝恩因作懽
喜笑授著作郎神龍初坐交通張易之流峰州入爲
修文館學士卒將死謂宋之問武平一曰吾在久壓
公等今且死固大慰但恨不見替人云與李喬崔融
蘇味道爲文章四友審言卒李嶠巳下請加命時武
平一爲表云審言譽鬱中朝文高前列是以升榮粉
署擢秀蘭臺往以微瑕久從遠謫陛下膺圖玉扆下
制金門收賈誼於長沙返蔡邕於左校審言獲登文
館預奉属車未獻長卿之辭遽啟元瑜之悼臣等積
薪增愧焚芝盈感伏乞恩加朱紱寵及幽泉假飾終
之儀舉哀榮之典庶弊帷莫棄墜履無遺乃贈著作
郎制曰漢覃恩祐方慶於同時漳浦㽸痾忽歸於厚
夜蒿里修文之地永閟音徽蓬山著作之曹宜加寵
數(字俱未詳開階統漢單)
郭利正
上元云九陌連燈影千門慶月華傾城出寳騎匝路
轉香車爛漫唯愁曉周遊不問家更逢清管發處處
落梅花
吳少微
少微和崔日用游開元寺詩云左憲多材雄故人尤
鷙鶚護贈單于使休軺太原郭館次厭煩歊清懷尋
寂寞西緣十里餘北上開花閣初入雲樹間冥蒙未
昭廓漸出欄榥外萬里秋景焯歲晏風落山天寒水
歸壑覽物頌幽景三乘動玄鑰但敷利解言永用忘
昏著
少微新安人與富嘉謨齊名友善進士擢第累授晉
陽尉與富嘉謨並拜監察御史時卧疾聞嘉謨亡號
哭賦詩曰維三月癸丑河南富嘉謨卒予時寢疾於
洛陽北里聞之投枕而起淚霑乎袵席匍匐於寢門
之外病不能哭仰天而呼曰天乎天乎俾予曷所朋
曷可得而見乎賦詩曰吾友適不死於戱社稷臣直
禄非造利長懷大庇人乃通承明籍遇比敦牂春藥
厲其可畏皇穹故匪仁疇昔與夫子孰云異天倫同
病一相失茫茫不重陳子之文章在其殆尼父新鼓
興斡河岳貞詞毒鬼神可悲不可朽車輤沒荒榛聖
主賢為寳吁兹大國貧詞人莫不歎美既而病亟歎
曰生死人之大分何恨焉然官職十分未作其一乃
至是耶慷慨而終
少微為并州長史張仁亶進九鼎銘表其略曰鼎者
夏后氏作羣牧貢金遠方圖物備諸山澤以禦魑魅
厥後嗣德昏亂鼎遷于商夏之寳也杞不足徵殷既
有之又患失之周德休明神寳不墜百代可繼伏惟
陛下灮大而當之若乃崇貴之噐金玉之鼎鎔首山
發睢上列太廟序明堂克明靈命以奉上帝非愚臣
所敢議也
富嘉謨
明冰篇云北陸蒼茫河海凝南山闌干晝夜冰素彩
峨峨明月升深山窮谷不自見安知採斵備嘉薦隂
房固沍掩寒扇陽春二月朝始暾春灮潭沲度千門
明冰時出御至尊彤庭赫赫九儀備腰玉煌煌千官
事明冰畢歲周在位憶昔沙朔寒風漲崐崘長河冰
始壯漫汗崚嶒積亭障嗈嗈鳴鴈江上來禁苑池臺
冰復開搖青涵綠映樓臺豳歌七月王風始鑿冰藏
用昭物軌四時不忒千萬祀
嘉謨武功人長安中為晉陽尉吳少微者亦尉晉陽
有魏倚谷者為太原主簿時稱北京三傑時天下文
章尚徐庾浮俚不競嘉謨少微本經術雅厚雄邁人
争慕之號吳富體嘉謨終於右臺監察御史張說論
其文曰如孤峰絶岸壁立萬仞濃雲鬱興震雷俱發
誠可畏也若施於廊廟駭矣
李福業
嶺外守歲詩云冬去更籌盡春隨斗柄迴寒暄一夜
隔客鬢兩年催
福業調露二年登第後為御史五王誅二張亦與謀
及誅
王適
幽州人終雍州司功參軍
詠江濱梅云忽見寒梅樹開花漢水濱不知春色早
疑是弄珠人
陳子昂別傳云幽人王適見感遇詩曰是必為海内
文宗矣
蜀中言懷云獨坐年將暮常懷志不通有時湏問影
無事則書空弃置如天外平生似夢中蓬心猶是客
華髮欲成翁跡滯魂逾窘情乖路轉窮別離同夜月
愁畏隔秋風老少悲顔叟盈虛悟翟公時來不可問
何用求童蒙
李崇嗣
寒食絶句云普天皆滅焰匝地盡藏煙不知何處火
來向客心燃
覽鏡云歲去紅顔盡愁來白髮新今朝開鏡匣疑是
逢故人
獨愁云聞道成都酒無錢亦可求不知將幾許銷得
北來愁
陳子昂題李三書齋云灼灼青春仲悠悠白日昇聲
容何足恃榮吝坐相矜願與金庭會將待玉書徵還
丹應有術煙駕共君乘
又別李參軍詩云弦望如朝夕寧嗟蜀道行
又酬李參軍旅館見贈云昨夜銀河半星文犯遙漢
今朝紫氣新物色果逢真君從天上落乃是地僊人
白璧疑冤楚烏裘似入秦摧藏多古意歴覽備艱辛
樂廣雲雖覩夷吾風未春鳳歌空有問龍性詎能馴
寳劒終應出驪珠會見珍未及馮公老何驚孺子貧
青雲儻可致北海憶孫賓皆與福業酬唱也
沈佺期黃口讃序云聖曆中有勑東觀修書黃口飛
落鉛槧間奉宸主簿李崇嗣命采花哺之河東薛曜
邀余為讃
唐詩紀事卷第六
