唐詩紀事卷第六十九
羅虬羅隱(劉贊)陸庡
比紅兒詩并序云比紅者為雕隂官妓杜紅兒作也
美㒵年少機智慧悟不與羣軰妓女等余知紅者廼
擇古之美色灼然干史傳三數十軰優劣於章句間
遂題比紅詩
姓氏看侵尺五天芳菲占斷百花鮮馬嵬好笑當時
事虛賺明皇幸蜀川
金谷園中花正繁墜樓從道感深恩齊奴恰是來東
市不為紅兒更死冤(故小名齊奴石崇生青州)
陷却平陽為小憐周師百萬戰長川更教乞與紅兒
㒵舉國山川不直錢(主馮淑妃名小憐北齊後)
一曲都緣張麗華六宫齊唱後庭花若教比並紅兒
㒵枉破當時國與家
樂營門外柳如隂中有佳人畫閣深若是五陵公子
見買時應不啻千金
青絲高綰石榴裙腸断當筵酒半醺置向漢宫圖畫
裏入朝應不啻昭君
斜凭欄杆醉態新歛眸微眄不勝春當時若遇東昏
主金葉蓮花是此人
匼匝千山與萬山碧桃花下景長閑神仙得似紅兒
㒵應免劉郎憶世間
越山重疊越溪斜西子休憐解浣沙得似紅兒今日
㒵肯教將去與夫差
詔下人間覓好花月眉雲髻選人家紅兒若向當時
見繫臂先封第一紗
鋒鏑縱横不敢看淚垂玉筯正汎瀾應緣近似紅兒
㒵始得深宫奉五官
金縷濃薰百和香臉紅眉黛入時粧當時便向喬家
見未敢將心在窈娘(故事喬知之)
通霄甲帳散香塵漢帝精神禮百神若見紅兒醉中
態也應休憶李夫人
拔得芙蓉出水新魏家公子信才人若教瞥見紅兒
㒵不肯留情賦洛神
芳姿不合並常人雲在遥天玉在塵因事愛思荀奉
倩一生閑坐枉傷神
筆底如風思湧泉賦中休謾說嬋娟紅兒若在東家
住不得登墉爾許年
一抹濃紅傍臉斜粧成不語獨攀花當時若是逢韓
夀未必埋蹤在賈家
樹裊西風日半沉地無人跡轉傷心阿嬌得似紅兒
㒵不費長門買賦金
五雲高捧紫金堂花下投壺侍玉皇從道世人都不
識也應知有社蘭香
戲水源頭指舊蹤當時一笑也難逢紅兒若為廽桃
臉豈比連催舉五烽
虢國夫人照夜璣若為求得與紅兒醉和香態濃春
睡一樹繁花偃繡幃
知有持盈玉葉冠剪雲裁月照人寒若使紅兒風㒵
戴直似瑶池會上看
明媚何曾讓玉環破瓜年幾百花顔若教㒵向南朝
見定却梅粧似等閑
世事悠悠未足稱肯將閑事更争能自從命向紅兒
斷不欲留心在裂繒
自隠新從夢裏來嶺雲微步下陽臺舍情一向春風
笑羞殺凡花盡不開
捨却青娥換玉鞍古來公子苦無端莫言一匹追風
馬天驥牽來也不看
檻外花低瑞露濃夢魂驚覺暈春容憑君細看紅兒
㒵最稱嚴粧待曉鍾
薄羅輕剪越溪紋鵶翅低從兩鬢分料得相如偷見
面不應琴裏挑文君
南國東鄰各一時後來唯有杜紅兒若教楚國宫人
見羞把腰身並柳枝
照耀金釵簇膩鬟見時直向畫屏間黃姑阿母能判
剖十斛明珠也是閑
輕小休誇似燕身生來占断紫宫春漢皇若遇紅兒
㒵掌上無因着别人
鸚鵡娥如裛露紅鏡前眉樣自深宫稍教得似紅兒
㒵不嫁南朝沈侍中
擬將心地學安禪争奈紅兒笑靨圓何物把來堪比
並野塘初綻一枝蓮
浸草漂花遶檻香最憐穿度樂營墻慇懃留滯緣何
事曾照紅兒一面粧
彫隂舊俗騁嬋娟有箇紅兒賽洛川常笑世人語虚
誕今朝自見火中蓮
渡口諸儂樂未休堯陵西望路悠悠石城有箇紅兒
㒵兩槳無因迎莫愁
誰向深山識大仙勸人山上引春泉定知不及紅兒
㒵枉却工夫溉玉田(雍伯故事搜神記楊)
傾國傾城㧾絶倫紅兒花下認真身十年東北看燕
趙眼冷何曾見一人
今時自是不諳知前代由來豈見遺一笑陽城人便
惑何堪教見杜紅兒
京口喧喧百萬人競傳河鼓謝星津奈花似雪簮雲
髻今日夭容是後身
青史書時未是真可能纖手却狂秦再三為謝齊皇
后要解連環別與人
繡帳鴛鴦對刺紋博山微暖麝微曛詩成若有紅兒
㒵悔道當時月墜雲
粧成渾欲認前朝金鳳义雙逐步搖未必慕容宫裏
伴舞風歌月勝纖腰
琥珀釵成恩正深玉兒妖惑蕩君心莫教回首看粧
面始覺曾虚擲萬金
自有閑花一面春臉檀眉黛一時新慇懃為報梁家
婦休把啼粧賺後人(故事梁冀)
輕梳小髻號慵來巧中君心不用媒可得紅兒抛醉
眼漢皇恩澤一時廻
千里長江旦暮潮吳都風俗尚纖腰周郎若見紅兒
㒵料得無心念小喬
月落潛奔暗解携本心誰道獨單棲還緣交甫非良
偶不肯終身作羿妻
漢皇曾識許飛瓊寫向人間作畫屏昨日紅兒花下
見大都相似更娉婷
魏帝休誇薛夜來霧綃雲縠稱身裁紅兒笑發君知
否倚檻繁花帶露開
曉月雕梁燕語頻見花難可比他人年年媚景歸何
處長作紅兒面上春
逗玉濺盆冬殿開邀恩光賜夜明苔紅兒若是三千
數多少芳心似死灰
畫簾垂地紫金床暗引羊車駐七香若見紅兒此中
住不勞煙篠洒宫廊
蘇小空勻一面粧便留名字在錢塘藏鷗門外諸年
少不識紅兒未是狂
一首長歌萬恨來惹愁漂泊水難廻崔徽有底多頭
面費得微之爾許才
昔年黃閣識竒章愛說真珠似窈娘若見紅兒深夜
態便應休說繡衣裳
鳳拆鶯離恨轉深此生難負百年心紅兒若向随朝
見破鏡無因更重尋
行綰穠雲立暗軒我來猶愛不成冤當時若見紅兒
㒵未必形相有此言
揔似紅兒媚態新莫論千度笑爭春任伊孫武心如
鐵不辨軍前殺此人
暖塘爭赴盪舟期行唱菱歌著豔詞爲問東山謝丞
相可能諸妓勝紅兒
吳興皇后欲辞家澤國重臺展曙霞今日紅兒㒵傾
國恐須真宰別開花
陌上行人歌黍離三千門客欲何之若教粗及紅兒
㒵争敢樓前斬愛姬
休話如臯一笑時金髐中臆錦離披陋容枉把彫弓
射射盡春禽未展眉
長恨西風送早秋低眉深恨嫁牽牛若同人世長相
對争作夫妻得到頭
謝娘休謾逞風姿未必娉婷勝柳枝聞道只應嘲落
絮何曾得似杜紅兒
總傳桃葉渡江時只為王家一首詩今日紅兒自堪
唱不須枉唱舊來詞
巫山洛浦本無情揔為佳人便得名今日雕隂有神
豔後來公子莫相輕
幾抛雲髻恨金墉淚洗花顔百戰中應有紅兒些子
㒵却言皇后長深宫
倚檻還應有所思半開東閣見嬌姿可中得似紅兒
㒵若遇韓朋好殺伊
曉向粧窗與畫眉鏡中長欲助嬌姿若教得似紅兒
㒵走馬章臺任道遲
鍊得霜華助翠鈿相期朝謁玉皇前依稀有似紅兒
㒵方得吹簫引上天
重門深掩幾枝花未勝紅兒莫大誇王相不能探物
理可能虚上短轅車
前代休憐事可奇後來還出有光輝爭如晝卧紗窗
裏不有神人覆玉衣
化羽嘗聞赴九天只疑塵世是虚傳自從一見紅兒
㒵始信人間有謫仙
從道長安小市東巧將花㒵占春風紅兒若是同時
見未必伊仙入紫宫
人間難免是深情命斷紅兒向此生不似前時李丞
相枉抛才力為鶯鶯
鳳舞香飄繡幕風暖穿馳道百花中還緣有似紅兒
㒵始道迎將入漢宫
休道將軍出世才盡驅諸妓下歌臺都緣沒箇紅兒
㒵致使輕教後閣開
馮媛須知住漢宫將身只是解當熊不聞有㒵傾人
國爭得今朝更似紅
能將一笑使人迷花艷何須上大堤疎属便同巫峽
路洛川真是武陵溪
辭輦當時意可知寵深還恐寵先衰若教得似紅兒
㒵占却君恩自不疑
三吳時俗重風光未見紅兒一面粧好寫妖饒與教
看便應休更話真娘
波平楚澤浸星辰臺上君王宴早春畢竟章華會中
客冠纓虛絶為何人
紅兒不向漢宫生便使雙成謾得名疑是麻姑惱塵
世暫教微步下層城
天碧輕紗只六銖宛如含露透肌膚便教漢曲爭明
媚應沒心情更弄珠
共嗟含恨向衡陽方寸花牋寄沈郎不似紅兒些子
㒵當時爭得少年狂
淺色桃花亞短墻不因風送也聞香凝情盡日君知
否還似紅兒淡薄粧
火色櫻桃摘得初仙宫只有世間無凝情盡日君知
否真似紅兒口上朱
宿雨初晴春日長入簾花氣靜難忘凝情盡日君知
否真似紅兒舞袖香
初月纖纖映碧池池波不動獨看時凝情盡日君知
否直似紅兒罷舞眉
濃艷濃香雲壓枝裊煙和露曉風吹紅兒被掩粧成
後含笑無人獨立時
樓上嬌歌裊夜霜近來休數踏歌娘紅兒謾唱伊州
遍認取輕敲玉韻長
金粟粧成扼臂環舞腰輕薄瑞雲間紅兒生在開元
末羞殺新豐謝阿蠻
君看紅兒學醉粧誇裁宫纈砑裙長誰能更把閑心
力比並當時武媚娘
梔子同心裛露垂折來深恐沒人知花前醉客頻相
間不贈紅兒贈阿誰
雲間翡翠一雙飛水上鴛鴦不暫離寫向人間百般
態與君題作比紅詩
舊恨長懷不語中幾回偷泣向春風還緣不及紅兒
㒵却得生教入楚宫
一舸春深指鄂君好風從度水成紋越人若見紅兒
面繡被應羞徹夜薰
花落塵中王墮泥香魂應上窈娘堤欲知此恨無窮
處長倩城烏夜夜啼
虬詞藻冨贍與宗人隱鄴齊名咸通乾符中時號三
羅廣明庚子亂後去從鄜州李孝恭籍中有杜紅兒
者歌常為副戎属意副戎聘鄰道虬請紅兒歌而贈
綵孝恭以副戎所盻不令受之虬怒拂衣而起詰旦
手刃紅兒既而思之乃作絶句百篇以追其冤號比
紅盛行於時
羅隱(劉贊)
字昭諫餘杭人隱池之梅根浦自號江東生爲唐相
鄭畋李蔚所知畋女覧隱詩諷誦不已畋疑有慕才
意㒵寢陋女一日簾窺之自此絶不詠其詩廣明中
池守竇潏營墅居之光啓中錢鏐辟爲從事節度判
官副使梁祖以諫議召不行開平中魏博羅紹威推
爲叔父表授給事中年八十餘終餘杭(塞翁有子)
隱虬鄴共場屋謂之三羅
隱與桐廬章魯封齊名錢鏐初起以魯封為表奏孔
目官不就執之後以隠爲錢塘令懼而受命因宴獻
口號曰一箇禰衡容不得思量黃祖謾英雄鏐自是
厚禮之僧貫休懷二子詩云二子依公子鷄鳴狗盗
徒青雲十上苦白髮一莖無風&KR2531;潮聲惡天空角韻
孤別離千萬里何以慰榮枯隱謝裴廷韓詩卷云澤
國佳人唯粧半面營丘辯士何用空籠其浮薄如此
隱受知於令狐綯卒無成有詩哭綯云深恩無以報
底事是柴荆
鄴都王紹威學隱為詩自號其文為偷江東集青州
王師範遣使齎禮幣求一篇隱以詩寄之曰盛業傳
家有寶刀况聞餘力更揮毫腰間印綬黃金貴卷内
文章白雪高宴罷佳賓吟鳳藻獵回諸將問龍韜登
壇甲子纔三十猶擬回頭奪錦摽王得詩大喜昭宗
欲以甲科處之有大臣奏曰隱雖有才然多輕易明
皇聖德猶橫遭譏將相臣僚豈能免乎凌爍帝問譏
謗之詞對曰隱有華清詩曰樓殿層層佳氣多開元
時節好笙歌也知道德勝堯舜爭奈楊妃解笑何其
事遂寢令狐滈趙公綯之子登進士隱以詩賀之趙
公謂滈曰吾不喜汝及第喜汝得羅公一篇耳隱在
浙幕沈山松得新牓示隱題其末曰黃土原邊狡兔
肥大如流電馬如飛覇陵老將無功業猶憶當時夜
獵歸
鍾陵妓雲英隱舊見之一日譏隱猶未第隱嘲之曰
鍾陵醉別十餘春重見雲英掌上身我未成名君未
嫁可能俱是不如人
顧雲依淮南高駢隱譏之夏飲於海風亭雲曰青蝇
被扇扇離坐隱遽曰白澤遭釘釘在門
隱老不遇有歸五湖詩云江東日暖花又開江東行
客思悠哉高陽酒徒半凋落終南山色空崔嵬聖代
也知無棄物侯門未必用非才一舡明月一竿竹家
住五湖歸去來
進士劉贊贈隱詩曰人皆言子屈獨我謂君非明主
既難謁青山何不歸年虚侵雪鬢塵枉汚麻衣自古
逃名者至今名豈微
牡丹云似共東君別有因綘羅高卷不勝春若教觧
語應傾國任是無情也動人芍藥與君為近侍芙蓉
何處避芳塵可憐韓令功成後辜負穠華過此身
籌筆驛云抛擲南陽為主憂北征東討盡良籌時來
天地皆同力運去英雄不自由千里山河輕孺子兩
朝冠劒恨譙周惟余嵓下多情水猶解年年傍驛流
魏城逢故人云一年兩度錦江遊前值東風後值秋
芳草有情皆礙馬好雲無處不遮樓山將別恨和心
断水帶離聲入夢流今日因君試廻首澹煙喬木隔
綿州
中秋夜不見月云隂雲薄暮上空虛此夕清光已破
除只恐異時開霽後玉輪依舊養蟾蜍
蜂云不論平地與山尖無限風光盡被沾採得百花
成蜜後不知辛苦爲誰甜
杜荀鸖錢塘別隱詩云故國看看遠前程計在誰五
更吹角候一葉渡江時吾道天寧喪人情日可疑西
陵向西望雙淚爲君垂
鼉江常有二氣亘于江終夜不滅隱及杜建徽生氣
不復見議者以為文武秀氣
江南李氏嘗遣使聘越越人問見羅給事否使人曰
不識亦不聞名越人云四海聞有羅江東何拙之甚
使人曰為金牓上無名所以不知
陸扆
扆詩有今秋已約天台月之句或云扆昭宗末舉進
士及第六月牓出盛暑同舍戲曰造牓天也觀扆此
詩豈幸倉猝苟科第者
唐詩紀事卷第六十九
