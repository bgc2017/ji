唐詩紀事卷第七十六
僧太易僧惟審僧滄浩僧良義
僧志定僧栖霞僧曇翼僧清塞
僧無悶僧文益僧修睦僧景雲
僧太易
贈司空拾遺云侍臣何事辭雲陛江上微吟見雪花
望闕來承丹鳳詔開門空對野人家陳琳草奏才還
在王燦豋樓興不賖高舘更吟塵外客仍令歸路待
瑶華
僧惟審
賦得聞曉鶯啼云卷簾清夢後芳樹引流鸎隔葉傳
春意穿花送曉聲未調雲路翼空負桂林情莫盡關
西興羈愁正厭生
别友人云一身無定處萬里獨銷䰟芳草迷歸路春
衣滴泪㾗幾時休旅食向夜宿江村欲識異鄉苦空
山啼暮猿
春日旅懷呈知已云生涯萬事有蒼蒼應任流萍便
越鄉春水獨行人漸遠故園歸路夜空長一聲隔浦
猿啼夜數滴驚心淚滿裳不為知音皆鮑叔信憑江
上厺茫茫
僧滄浩
留别嘉興知已云一座東林寺從來未下山不因尋
長者無事到人間宿雨愁為客寒禽散未還空懷舊
山月童子誦經閑(僧皎然下此詩已載)
僧良義
秋山荅盧鄴云風泉只向夢中聞身外無餘可寄君
當戶一輪唯曉月挂簷數片是秋雲右張為取此詩
於主客啚
僧志定
唯有鐏前今夜月當時曾照墮樓人(句)梧桐葉老蟬
聲死一夜洞庭波上風(句)右張為取作主客啚
僧栖蟾
再宿京口禅院詩云灘聲依舊水溶溶岸影參差對
𣑽宫楚樹七回凋舊葉江人兩至宿秋風蟾蜍竹老
搖疎白&KR1341;蓞池乾落謝紅多病支郎念行止曉來生
計轉如蓬
牧童云牛得自由騎春風細雨飛青山青草裏一笛
一簔衣日出唱歌厺月明撫掌歸何人得佀爾無是
亦無非
短歌行云蟾光堪自咲浮世懶思量身得幾時活眼
開終日忙千門無壽藥一鏡有愁霜早向塵埃外光
隂任短長
宿巴江云江聲五千里瀉碧急於弦不斍日又夜爭
教人少年一汀巫峽月兩岸子規天山影佀相伴濃
遮到曉船
遊邊云邊雲四顧濃飢馬咬枯叢萬里八九月一身
西北風戍營天正黑戰馬雪多紅昨夜東歸夢桃開
晩色中
寄南岳元泰布衲云曹溪入室人終老甚孤群四十
余年内青山與白雲松和巢鶴看果共野猿分海内
僧來說高名自小聞
僧曇翼
招隐詩云連峰數千里修林帶平津雲起遠山翳風
至萸荒榛茅茨隐不見鷄鳴知有人躡蹬踐其跡處
處見遺薪乃知百代下固有上皇民
僧清塞
贈王道士云藥力資蒼鬢應非舊日身一為嵩岳客
幾葬洛陽人冰縫瓢探水雲根斧斷薪關西往來熟
誰得水銀銀
山舍秋思云一從雲水住曾不下西岑故水故園在
秋庭秋葉深泉流通井脉䖝響出墻隂靜夜更聲徹
寒燈獨自吟
早秋别盧玄休云此别經歲久唯約半夜回野渡人
初過前山雪未開鴈群逢曉斷秋色映春來是夜蘆
花宿嚴家有釣臺
贈幻群法師云北京從别後南越幾聽砧住久白髭
出講長黃葉深香連隣舍像磬徹遠巢禽寂寞應關
道何人見此心
送耿逸人南歸云南行隨越僧舊業一池菱兩鬢已
如雪五湖歸挂罾夜濤鳴柵鎻寒葦露船燈此厺應
無事却來期未能
辭姚合云波濤千里隔抱疾亦相尋會宿逄高燒辭
歸值雨淋叢桑山店迥孤燭海船深尚有重來計知
無省閤心
早秋至郭勁書齊云暑消崗舍清閑㘴有餘情石水
生茶味秋風减扇聲遠雲收海雨靜角揜山城此地
秋吟苦時來遶菊行
送晏上人云絶頂無禪侣長懷落髮師齋歸門掩雪
講徹樹生枝沙井泉燈疾秋鍾韵盡遅將行誰請住
又爽禁城期
送康沼歸建業云南朝秋色滿歸厺思何如帝業空
城在民耕壊塜多月明臺獨上栗綻寺頻過籬下西
江闊相思見白波
贈栢岩禪師云野寺絶依念空山曾徧行老來披衲
重病起讀經生乞食嫌村遠尋溪愛路平多年栢岩
住不記栢岩名
贈胡僧云瘦影無血色草履着從穿閑語佀持呪不
眠同㘴禪背經來漢地袒膞過冬天情性人難會遊
方應信緣
贈絶粒僧云一齋難過日况復更休粮養力時行道
聞鐘不上堂唯留煨藥火不寫化金方舊有山厨在
從僧請作房
晩秋江舘云病寄西州居帶城傍門高柳一蟬鳴澄
江月上見魚擲荒徑葉乾聞犬行越嶠夜無侵閣色
寺鍾凉有隔原聲故園賣盡休歸厺湖水秋來空自
平
贈李道士云布褐高眠石竇春迸泉多濺黑沙巾昂
頭說易常閑客落手圍碁對俗人自筭天年窮甲子
誰同雨夜守庚申擬歸太華何時厺他日相逢乞藥
銀
秋日同朱度餘懷少室舊隱云曾居少室黃河畔秋
夢長懸未到廻扶病十年離水石思歸一夜隔風雷
荒齋幾度曾眠起晩菊頻經塵路來燈下此心誰共
說傍松幽逕幾多苔
宿隐靜寺云一宿五峰杯渡寺虚廊中夜磬聲分疎
林未落上方月幽澗忽生平地雲高鳥背泉生靜景
遠人當燭想遺文暫來此地歇勞足望斷故園滄海
濆
湘漢懷傑公云一宿空山聽急流仍同賈客㘴孤舟
遠書來隔巴陵雨䨇鬢厺驚彭蠡秋不擬為身謀舊
業終求斷榖隱蒿丘吾宗尚作無憀者中夜廢吟生
旅愁
重陽詩云雲木疎黃秋滿川茱萸風裏一樽前幾回
為客逢佳節曾見何人再少年霜報征衣冷針指鴈
驚幽隱泣雲泉古來醉樂皆難得留取窮通委上天
師東洛人姓周氏少從浮圖㳒遇姚合而返初易名
賀初與賈長江無可齊名賀哭栢岩師云林逕西風
急松枝講抄餘凍髭亡夜剃遺偈疾時書地燥焚身
後堂空卧影初此時頻泪下曾省到吾廬時島亦有
詩云苔覆石床新師曾過幾春寫留行道影焚却㘴
禪身塔院關松雪房廊鎻露塵自嫌䨇泪下不是觧
空人時謂相侔云兩鬢已垂白五湖歸釣魚(句)夜濤
驚柵鎻寒葦露船燈(句)谷水生茶味林風减扇聲(句)
磬徹遠巢禽(句)伊流背行客岳響荅清猿(句)右張為
作主客啚
唐有周賀詩即清塞也
秋宿洞庭云洞庭初葉下旅客不勝愁明月天涯夜
青山江上秋一官成白首萬里寄滄洲只被浮名繫
寧無愧海鷗
巴陵秋思云楊州已寒色楚田方刈禾歸心病起切
敗葉夜來多細雨城蟬噪夕陽嶠客過故鄉余業在
杳隔洞庭波
岳陽樓云平楚起寒色杪秋猶未還世情何處淡湘
水向人閒空翠隠高鳥夕陽歸遠山孤舟萬餘里惆
悵洞庭間(周賀三詩作)
方干滌上懷賀云就枕忽不寐孤懷興嘆初南譙收
舊曆上苑絶來書暝雪細聲積晨鍾寒韻疎侯門昔
彈鋏曾共食無魚
僧無悶
暮春送人云折柳亭邊手重携江烟淡淡草萋萋杜
鵑不顧離人意更向落花枝上啼
寒林石屏云草堂無物伴身閑唯有屏風枕簟間夲
向他山求得石却於石上看它山
僧文益
看牡丹云擁毳對芳叢由來趣不同髮從今日白花
是厺年紅豔色隨朝露馨香逐晚風何湏待零落然
後始知空
覩木平和尚云木平山裏人貌古言復少相看陌路
同論心秋月皎懷衲線非蚕助歌聲有鳥城闕今日
來一謳曾已曉
僧修睦
秋日閑居云是事不相關誰人佀此閑卷簾當白晝
移榻對青山野鶴眠松上秋苔長雨間嶽僧頻有信
昨日得書還
宿岳陽開元寺云竟夕凭虚檻何當興歎頻往來人
自老今古月長新風送沉漁唱松疎露鶴身無眠鍾
又動幾客在迷津
雪中送人北遊云然知心厺速其柰雪飛頻莫咲無
危道雖平更䧟人遠郊光接漢曠野色通秦此厺迢
遥極却回應過春
送邊將云人盡有離别而君獨無嗟言將身報國敢
望祿榮家戰思風吹野鄉心月滿沙歸期定何日塞
北樹無花
睡起作云長空秋雨歇睡起覺精神看水看山㘴無
名無利身偈吟諸祖意茶碾厺年春此外誰相識孤
雲到砌頻
賣松者云求利有何限將松入市來直饒人買去也
向柳邊栽細葉猶粘雪孤根尚惹苔知君用心錯舉
世重花開
落葉云雨過閑田地重重落盡紅翻思向春日肯信
有秋風幾處隨流水河邊亂暮空祗應松自立而不
與君同
落花云一片又一片等閑苔面紅不能延數日開亦
是春風公子歌聲歇詩人眼界空遥思故山下經雨
兩三叢
題田道者院云入門空寂寂真個出家兒有行鬼不
見無心人謂痴古岩寒栢對流水落花隨欲别一何
懶相於所恨遲
題東林云欲厺不忍去徘徊吟遶廊水光秋淡蕩僧
好語尋常碑古苔文疊山晴鍾韵長翻思南岳上欠
此白蓮香
思齊已上人云同人與流俗相謂好襟靈有口不他
說長年自誦經水聲秋後室山色晩來庭客問脩何
法指松千歲青
送玄泰禪師云厺去厺何住一盂兼一瓶水邊寒草
白鳥外晩峰青宿處林聞虎行時天有星回期誰可
定浮世重看經
三生石云聖迹誰會得每到亦徘徊一尚不可得三
從何處來清宵寒露滴白晝野雲隈應是表靈異凢
情安可猜
景雲
老僧云日照西山雪老僧門始開凍瓶粘柱礎宿火
䧟爐灰童子病歸去鹿麋寒入來齋鍾知漸近枝鳥
下生臺
溪叟云溪翁居處靜溪鳥入門飛早起釣魚厺夜深
乘月歸露香菰米熟烟煖荇絲肥消洒塵埃外扁舟
一草衣
畫松云畫松一佀真松樹且待尋思記得無曾在天
台山上見石橋南畔第三株
岑參有偃師東與韓樽同詣景雲上人即事云山隂
老僧觧楞伽潁陽歸客遠相過烟深草濕昨夜雨雨
後秋風渡漕河空山終日塵事少平郊遠見行人小
尚書磧上黃昏鐘别駕渡頭一歸鳥
唐詩紀事卷第七十六
