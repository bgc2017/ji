唐詩紀事卷第五十四
韋表微羅引信高崇文
王智興劉綺莊馬戴
孟遲南卓鄭顥
李群玉温庭筠周繇
韋表微
表微字子明韋皐鎮西川王緯司空曙獨孤良弼裴
說居幕府厚相推挹以表微比衛玠自以不能及也
遷中書舍人敬嘗語左右欲相二韋會崩(事表微處厚以父)
池州夫子廟麟臺碑銘曰二儀旣閉三象乃乖聖道
埋鬱人心不開上無文武下有定哀吁嗟麟兮孰爲
來哉周雖不綱孔實嗣聖詩書旣刪禮樂太定勸善
懲惡姦邪乃正吁嗟麟兮克昭符命聖道時君化行
位尊苟或乖戾身窮道存於昭魯邑栖遑孔門吁嗟
麟兮孰知其仁運極數殘德至時否楚國䆮廣秦封
益侈墻仞迫阨﨑嶇闕里吁嗟麟兮靡有攸止世治
則麟世亂則麏出非其時麋鹿同群孔不自聖麟不
自祥吁嗟麟兮天何所亡
羅引信
柳詩云粧點青春更有誰青春常許占先知亞夫營
畔風輕處元亮門前日暖遲花密苑如飄六出葉繁
何惜借䨇眉交情别緒論多少好向仁人贈一枝
詠白菊云雖被風霜競欲催皎然顔色不低摧巳疑
素手能粧出又似金錢未染來香散自宜飄渌酒葉
交仍得蔭蒼苔尋思閉戸中霄見應認寒䆫雪一堆
弘信字德孚魏州人爲魏博節度使
高崇文
崇文夲薊門將校討劉闢有功爲西川節度使渤海
鄙言呼人爲&KR1076;兒一旦雪下崇文謂賓客曰某雖武
夫亦有一詩乃吟曰崇文崇武不崇文提戈出塞號
將軍那箇&KR1076;兒射鴈落白毛空裏雪紛紛或謂北齊
敖曺之比也(瑣云出此夢)
王智興
智興為徐州節度一日從事於使院會飲賦詩智興
召護軍俱至從事屏去翰墨智興曰適聞作詩何獨
見某而罷復以牋陳席上小吏亦置牋於智興前於
是引毫立成曰三十年前老徤兒剛被郎官遣作詩
江南花柳從君詠塞北煙塵獨我知四座驚嘆監軍
謂張祐曰觀兹盛事豈得無言祐乃獻詩曰十年受
命鎮方隅孝節忠規兩有餘誰信將壇嘉政外李陵
草句右軍書左右曰書生謟辭耳智興叱曰有人道
我惡汝軰又肯否張生海内名士篇什豈易得天下
人間且以為王智興樂善矣
劉綺莊
楊州送人詩云桂檝木蘭舟楓江竹箭流故人從此
去望遠不勝愁落日低帆影歸風引棹謳思君折楊
柳淚盡武昌樓置酒云酒熟人湏飲春還鬢巳秋願
逄千日醉得逭百年愁卒卒周姬旦捿捿魯孔丘平
生能幾日不及且遨遊尤善樂府嘗守藩服與白敏
中崔元式韋琮相知宣宗時人也
馬戴
易水懷古詩云荆卿西去不復返易水東流無盡期
落日蕭條薊城北黃沙白草狂風吹
送客南遊云擬卜何山隱高秋指岳陽葦乾雲夢色
橘熟洞庭香疎雨殘虹影回雲背鳥行靈均如可問
一為哭清湘
河梁別云河梁送别者行哭半非親此地足征戰胡
天多殺人金罍照離席寳瑟凝青春
中秋夜對月云隂魄出海上望之增苦吟冷搜驪頷
重寒徹&KR1109;胎深皓氣籠諸夏清光射萬岑悠然天地
内皎㓗一般心
校獵曲云楚子畋郊野布罟籠天涯浮雲張作羅萬
草結成罝意在絶飛鳥臂弓腰鏌鋣遠將射句踐次
欲誅夫差壯志一朝攄湯綱本來疎
露氣寒光盡微陽下楚丘猿啼洞庭樹人在木蘭舟
(古句楚江懷)夜久遊子息月明岐路閑(句)却憶軒羲日無
人尚戰功(句)右張爲取作主
孟遲
懷鄭泊云風蘭舞幽香雨葉墮寒滴美人來不來前
山看向夕
發蕙風舘遇隂不見九華山有作云我來淮隂城千
江萬山無不經山青水碧千萬丈竒峰急派何縱横
又聞九華山山頂連青冥太白有逸韻使我西南行
一步一攀策前行正鷄鳴隂雲冉冉忽飛起千里萬
里危崢嶸譬如天之有日蝕使我昏沉猶不明人家
䰙鏡救不得光影却属貪狼星恨亦不能通言亦不
足聽長鞭揮馬出門去是以九華為不平
遲字遲之登會昌五年進士第
廣陵城云紅映樓臺綠遶城城邊春草傍墻生隋家
不向此中盡汴水應無東去聲
又有過垓下之句云天地有時饒一擲江山無主任
平分過驪山云冷月微煙渭上愁華清宮樹不勝秋
霓裳一曲千門鎻白盡梨園弟子頭巳上數篇張為
取作主客圖
遲與杜牧之友善牧之嘗有池州送遅詩其間云烟
濕樹姿嬌雨餘山態活仲秋往歴陽同上牛磯歇大
江吞天去一練橫紳抹歴陽裴太守襟韻苦超越鞔
鼓畫騏驎看君擊狂節離䄂颭應勞恨粉啼還咽明
年忝諫官綠樹秦川闊子提徤筆交勢若夸父盡他
繁華當時能獵賢保國兼保家
久困名場咸通末戴佐大同軍幕棠往謁之一
見如舊相識留連數月但詩酒而巳未嘗問所欲一
旦大會賓友命使者以棠家書授之棠驚㬽莫知其
來啓緘即知戴潜遣一介䘏其家矣戴與姚合善合
其詩云天府鹿鳴客幽山秋未歸我知方甚善衆說
以爲非隔石聞泉細和風見鸖飛新詩此處得清峭
此應稀合又有送戴下第客遊詩云昨夜送君處亦
是九衢中此日慇懃别前時寂寞冋鳥啼寒食雨花
落暮春風向晚離人别筵收樽未空戴酬姚合歸字
韻詩云歧路非人見尚得起心中日憶瀟湘渚春生
蘭桂叢鳥啼花半落客散爵方空所贈誠難荅冷然
一雅風
蠻家云領得賣珠錢還歸銅柱邊看兒調小象打鼓
新船醉後眠神樹耕時語瘴煙不逄寒便老相問
莫知年
夕次淮口云天涯秋光盡木末群鳥還夜久遊子息
月明岐路閑風生淮水上帆落楚雲間此意竟誰見
行行非故關
夕發邠中路却寄舒從事云飲酣走馬别馬後鏁邊
城日落月未上鳥棲人獨行方馳故國戀復愴長年
情久夜不能息何當閑此生
楚江懷古云露氣寒光集微陽下楚丘猿啼洞庭樹
人在木蘭舟廣澤生明月蒼山夾亂流雲中君不見
竟夕自悲秋
金華子云戴大中初掌書記於大原李司空幕以正
言被斥貶龍陽尉行道興詠以自傷其方城懷古云
申胥任向秦庭哭靳尚終貽楚國羞新春聞赦云道
在掅讒息仁深疾苦除堯聦能下渴九衢林馬檛千
門識車轍奏臺破心膽黥陣驚毛髮子固屈一鳴余
固宜三刖又曰丹鵲東飛來喃喃送君札呼兒旋(聲去)
供衫走馬空踏襪手把一枝物桂花香帶雪喜極至
無言笑餘翻不悅又送遲詩云手撚金僕姑腰懸玉
轆轤&KR1057;頭峰北正好去係取可汗鉗作奴六宮雖念
相如賦其郍防邊重武夫(堯聦能下渴必有脱字)
金華子云遲陳商門生為浙西掌書記以䜛罷至淮
南崔相國奏掌書記後以詩寄浙右幕中曰由來惡
舌駟難追自古無媒謗所歸句踐豈能容范蠡李斯
何暇救韓非巨拳豈為鷄揮肋強弩那因鼠發機慚
愧故人同鮑叔此心江柳尚依依
南卓
子厚在柳州吕温嘲之曰柳州柳剌史種柳柳江邊
柳管依然在千株柳拂天後卓爲黔南經略使故人
嘲曰黔南南太守南郡在雲南閑向南亭醉南風變
俗談初爲拾遺與崔黯因諫出宰陸爲支江卓爲松
滋
卓贈副戎等詩曰翶翔曾在玉京天墮落江南路幾
千從事不湏輕縣宰滿身猶帶御爐烟
卓字昭嗣大中時爲黔南觀察使
鄭顥
顥宰相絪之孫登甲科以起居郎尚主有噐識宣宗
時恩寵無比嘗夢中得句云石門霧露白玉殿莓苔
青續成長韻此一聮杜甫集中詩也大中十年顥放
牓後謁假覲省於洛生徒餞長樂驛俄有紀於屋壁
云三十驊騮一烘塵來時不鎻杏園春楊花滿地如
飛雪應有偷遊曲水人舊史云顥絪之子尚宣宗女
萬壽公主因壽昌節上壽回夢一宫殿與十數人納
凉聮句旣悟省石門之句十字怪其不祥不數日宣
宗弓劒上僊方悟其事乃續爲十韻云間歲流虹節
歸軒出禁扄奔波逃畏景蕭洒夢殊庭境象非曾到
崇嚴昔未經日斜烏歛翼風動鶴疎翎異苑人爭集
凉臺筆不停石門霧露白玉殿莓苔青若匪灾先兆
何緣思入冥御爐虛仗馬華蓋負云亭白日成千古
金縢閟九齡小臣哀絶筆湖上泣青萍(作丹墀御爐或)未幾
顥亦卒
李群玉
群玉好吹笙善急就章喜食鵝及授校書郎東歸盧
肇送詩云妙吹應諧鳳工書定得鵝杜丞相悰筵中
贈美人云裙拖六幅瀟湘水鬢聳巫山十朵雲貌態
祗應天上有歌聲豈合世間聞&KR0909;前瑞雪燈斜照眼
底桃花洒半醺不是相知憐賦客肯教容易見文君
群玉觧天禄之任而歸涔陽經二妃廟題云小哀洲
北浦雲邊二女明粧玉儼然野廟向江春寂寂古碑
無字草芊芊風廻日暮吹芳芷月落山深哭杜鵑猶
似含嚬望廵守九疑凝黛隔湘川又曰黃陵廟前春
巳空子&KR1169;啼血滴松風不知精爽歸何處疑是行雲
秋色中群玉疑春空遂至秋色欲易之恍若有物告
以二年之兆時尋陽太守叚成式志其事二年後果
死於洪井叚以詩哭之曰曾話黃陵事今為白日催
老無兒女累誰哭到泉臺
群玉字文山澧州人裴休觀察湖南厚延致之及為
相以詩論薦授校書郎
杜牧送群玉赴舉詩曰故人别來面如玉一榻拂雲
秋影中玉貌花紅三百首五陵誰唱兩春風或曰群
玉受相府之知進詩三百篇授麟臺讎校
黃陵廟前莎草春黃陵女兒茜裙新輕舟小檝唱歌
去水遠天長愁殺人群玉賦黃陵廟詩也或曰李遠
之作
方干經群玉故居云訐直上書難遇主銜冤下世未
成翁琴樽劒鸖誰將去惟鏁山齋一樹風
温庭筠
彦博裔孤與李商隐俱有名號温李與貴胄裴誠令
孤高等蒲飲狎眤為襄陽廵官
郭處士擊甌歌云吉栗金虬石潭古勺陂澹灔幽脩
語湘君寶馬上神雲砕珮叢鈴滿煙雨吾聞二十六
宫花離離軟風吹春星斗稀玉宸泠磬破昏夢木露
未乾香著衣蘭釵委墜垂雲髮小響丁當逐回雪晴
碧煙滋重疊山羅屏半掩桃花月太平天子駐雲車
龍鑪勃鬱雙蟠挐宫中近臣抱扇立侍女低鬟落翠
花亂珠觸續正跳蕩傾頭不覺金烏斜我亦為君長
嘆思緘情遠寄愁無色莫霑香夢綠楊絲千里春風
玉無力
陽春曲云雲母空䆫暁煙薄香昏龍氣疑輝閣霏霏
霧雨杏花天簾外春寒著羅幕曲欄伏檻金麒麟沙
苑芳郊連翠茵廐馬何能嚙芳草路人不敢隨流塵
庭筠才思豔麗工於小賦每入試押官韻作賦凡八
义手而八韻成時號温八吟多為隣鋪假手號曰救
數人也而士行玷缺搢紳薄之李義山謂曰近得一
聮句云遠比趙公三十六年宰輔未得偶句温曰何
不云近同郭令二十四考中書宣宗嘗賦詩上句有
金步摇未能對遣求進士對之庭筠乃以玉條脫續
也宣宗賞焉又藥名有白頭翁温以蒼耳子為對他
皆類此宣皇愛唱菩薩蠻詞丞相令狐綯假其修撰
密進之戒令勿洩而遽言於人由是疎之温亦有言
云中書内坐將軍譏相國無學也宣皇好微行遇於
逆旅温不識龍顔傲然而詰之曰公非長史司馬之
流帝曰非也又曰得非六參簿尉之類帝曰非六謫
為方城尉其制詞曰孔門以德行為先文章為末爾
旣德行無取文章何以𥙷焉徒負不羈之才罕有適
時之用竟流落而死杜悰自西川除淮海廷筠詣韋
曲杜氏林亭留詩云卓氏壚前金線柳隋家堤畔錦
帆風貪為兩地行霖雨不見池蓮照水紅豳公聞之
遺絹千疋曾於江淮為親表辱之由是攺名
廷筠又攺名舉場多為舉人假手沈詢知舉施鋪席
授廷筠不與諸公隣此困於場屋卒無成而終
令孤綯曾以舊事訪於廷筠對曰事出南華非僻書
也或冀相公爕理之暇時宜覧古綯益怒奏廷筠有
才無行卒不登第廷筠有詩曰因知此恨人多積悔
讀南華第二篇
廷筠五丈原詩云鐡馬雲雕共絶塵柳隂高壓漢營
春天晴煞氣屯關右夜半長星照渭濱下國卧龍空
誤主中原得鹿不因人象床錦帳無言語從此譙周
是老臣
過新豐云一劒乘時帝業成沛中鄉里到咸京寰區
巳作皇都貴風月猶含白社情泗水舊亭春草遍千
門遺瓦古苔生至今留得離家恨鷄犬相聞落照明
蘇武廟云蘇武魂銷漢使前古祠高樹雨茫然雲邊
鴈斷胡天月隴上羊歸塞草煙回日樓臺非甲帳去
時冠劒是丁年茂陵不見封侯印空向秋波哭逝川
周繇
繇字為憲池州人及咸通進士第以明皇夢鍾馗賦
知名(工為詩苐繁亦)調池之建德令李昭象以詩送曰投文
得仕而今少佩印還家古所榮後以御史中丞與段
成式韋蟾温庭皓同遊襄陽徐商幕府繇有看牡丹
贈段成式詩云金蘂霞英疊彩香初疑少女出蘭房
逡廵又是一年别寄語集山呼索郎成式前看恡酒
絶句贈繇曰太白東西飛正狂新篘石凍雜梅香詩
中反語常廻避尤怪花前呼索郎
繇又以人參遺成式有詩云人形上品傳方志我得
真英自紫團慙非叔子空持藥更請伯言審細看(求式)
(能呼九莖仙草真難得五葉灵根許惠無人參詩曰少賦令才猶強作衆醫多失不)
襄陽中堂賞花繇與妓人戲語成式嘲之曰鸎裏花
前選孟光東山逋客酒初狂素娥畢竟難防備燒得
河車莫遣嘗繇和云廻簮轉黛喜猜防粉署裁詩助
酒狂若遇仙丹偕羽化便隨簫史亦何傷
成式不赴光風亭夜宴贈繇云屏開屈膝見吳娃蠻
臘同心四照花姹女不愁難管領斬新鉛裏得黃牙
繇和云玉樹瓊筵映彩霞澄虚樓閣似仙家只緣存
(歸想)蘭室不向春風看夜花
廣陽公宴成式速罷馳騁坐觀花豔或有眼飽之嘲
繇賦詩云蹙鞠且徒爲寧如目送時報讎慙選耎存
想恨逶遲促坐疑辟咡㗸杯強朵頥恣情窺窈窕曾
恃好風姿色授應難奪神交願莫辤請君看曲講不
負少年期
叚成式和并序云近者初開金埒大敞紅筵騎歴塊
而風生鼓摻撾而雷發成式未曾盤馬徒效執鞭喜
過君子之營徒接將軍之地以欵叚辭退因得坐觀
是時滿目鉛黃逆鼻蘭麝晩薪餘論(属有)恨織素而不
憐斜柯新知歎因針而難假化符端公妾換名馬賦
闢長門莫逆賞心形於善謔為憲老舅吟飄白雪思
效碧雲六韻傳觀不得落地鏗如珮玉粲若列星僦
眼詎貴於千金貸心只勞於一句轍鳴瓦釡方應金
鐃拗輔宜咍足代諧笑詩云才甘魚目並藝怯馬蹄
間王謝初飛蓋姬姜盡下山縳鷄難角逐射雉豈開
顔亂翠移林色狂紅照座殷防梭齒雖在乞帽鬢慙
班儻恕相如瘦應容累騎還
庭筠和云齊馬馳千駟盧姬逞十三玳筵方盻眄金
勒自䟃𧽼墮珥情初洽鳴鞭戰未酣神交花苒苒眉
語柳毶毶(疎眉語度柳吳興云窗)却略青鸞鏡翹翻翠鳳篸專
城有佳對寕肯頋春蚕
