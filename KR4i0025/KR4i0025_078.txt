唐詩紀事卷第七十八
開元宫人楊氏女薛彦輔母林氏
崔氏劉氏慎氏薛媛
李季蘭侯氏如意中女子
魚玄機僖宗宫人張建封妓
女道士元淳裴柔之宫女
開元宫人
開元中賜邊軍纊衣製於軍中有兵士於短袍中得
詩曰沙場征戍客寒苦若為眠戰袍經手作知落阿
誰邊蓄意多添線含情更着綿今生巳過也重結後
生緣兵士以詩白帥帥進呈玄宗以詩遍示宫中曰
作者勿隱不汝罪也有一宫人自言萬死上深閔之
遂以嫁得詩者謂曰吾與汝結今生緣邊人感泣
楊氏女
盈川姪女曰容華有新粧詩云宿鳥驚眠罷房櫳乘
曉開鳳釵金作鏤鸞鏡玉為臺粧佀臨池出人疑月
下來自憐終不見故厺復徘徊
韓彦輔母林氏
送男左貶詩云他日初投杼勤王在隱兵有辭期不
罰積意許相仍謫䆠今何在御冤猶未勝天涯分越
徼驟騎速毗陵腸斷腹非苦書傳寫豈能泪添江水
遠心劇海雲蒸明月珠難識甘泉賦可稱但將忠報
主何懼點青蠅
彦輔開元時豋進士第
右按薛播伯父元瞹終於隰城丞其妻濟南林氏丹
陽太守洋之妺善属文有子彦輔彦國彦偉彦雲及
播兄據總並早孤悉爲林氏訓導立名開元天寳間
彦輔劇等七人並舉進士連中科名衣冠榮之
崔氏
盧校書年暮取崔氏結䄜之後爲詩曰不怨盧郎年
紀大不怨盧郎官職卑自恨妾身生校晩不及盧郎
年少時
劉氏(或云趙氏)
杜羔不第將至家其妻劉氏先寄詩云良人的的有
竒才何事年年被放回如今妻面羞君面君到來時
近夜來羔即廻尋登第又寄詩云長安此厺無多地
鬱鬱葱葱佳氣浮良人得意正少年今夜醉眠何處樓
雜言寄杜羔云君從淮海遊再過杜蘭秋歸來不湏
臾又欲向梁州梁州秦嶺西棧道與雲齊羌虜萬餘
落戟矛自高低已念寡儔佀復慮勞攀躋丈夫重志
氣女兒空悲啼臨卭滯遊地肯顧濁水泥人生賦命
有厚薄君自遨遊我寂寞羔登貞元年進士第終工
部尚書贈右僕射制云生於士族藴為公噐敦厚孝
友本乎天性文學政事出於餘力自立朝右藹然素
風司諫平刑駮訤廉問凡所踐歴不懈于位以年致
政以疾就弟出處進退皆叶時中(有詩墮李益門白樂天之詞也羔)
羔有至性父死河北母不知所之羔憂號終日後竟
得其母又不知其父墓處復得其墓於佛相柱下後
歴振武節度使
愼氏
毗陵愼氏三史嚴灌夫之妻以無子被出有詩曰當
時心事已相關雨散雲收一餉間便是孤帆從此去
不堪重過望夫山遂如初(友議雲溪)
薛媛
濠梁南楚材旅遊陳穎受穎牧之眷無返舊意其妻
薛媛寫真寄之曰欲下丹青筆先拈寳鏡端已驚顔
索寞漸覺鬢凋殘泪眼描將易愁腸寫出難恐君渾
忘却時展畫啚看夫婦遂偕老焉(友議雲溪)
時人嘲之曰當時婦弃天今日夫弃婦若不逞丹青
空房應獨守
李季蘭
三峽流泉歌云妻家本住巫山雲巫山流水常自聞
玉琴奏出轉寥夐直佀當時夢中聽三峽迢迢幾千
里一時流入幽闈裏巨石崩崕指下生飛浪遠波絃
中起初疑噴怒含雷風復佀嗚咽流不通廻湍曲瀨
意將盡時復滴瀝平沙中憶昔元公為此曲能使仲
容聽不足一彈既畢還一彈願北流泉鎮相續
寄韓校書云無事烏程縣蹉跎歲月餘不知蘭閤吏
寂寞意何如遠水浮仙棹寒星伴使車因過大雷岸
莫忘八行書
結素魚貽友人云尺素如殘雪結為䨇鯉魚欲知心
裏事看取腹中書
得閻伯鈞書云情來對鏡懶梳頭暮雨蕭蕭庭樹秋
莫怪欄杆垂玉筯只緣惆悵對銀鈎
送韓撥之江西云相看指楊柳别恨轉依依萬里江
西水孤舟何處歸湓城潮不到夏口信應稀唯有衡
陽鴈年年來厺飛
季蘭五六歲其父抱於庭作詩詠薔薇云經時未架
却心緒亂縱横父恚曰此必為失行婦也後竟如其
言
高仲武云士有百年女有四德季蘭則不然形噐既
雄詩意亦蕩自鮑昭已下罕有其倫如遠水浮仙棹
寒星伴使車此五言之嘉境也上方班婕妤則不足
下北韓英則有餘不以遲暮亦一俊嫗
劉長卿謂季蘭為女中詩豪
侯氏
會昌中邊將張暌防戎十年餘其妻侯氏綉廻文作
龜形詩詣闕進之詩云暌離已是十秋強對鏡那堪
重理粧聞鴈幾回修尺素見霜先為製衣裳開箱疊
練先垂泪拂杵調砧更斷腸綉作龜形獻天子願教
征客早還鄉侯氏賜絹三百疋以彰才美出杼情詩
如意中女子
如意中女子年九歲能吟詩則天試之皆應聲而就
其兄辭去則天令作詩送兄遂賦云别路雲愁起離
亭葉正稀所嗟人異鴈不作一行飛出唐宋遺史
裴柔之
元微之自會稽拜尚書右丞到京未踰月出鎮武昌
裴夫人柔之難之曰歲杪到家鄉先春又赴任鎮即
贈詩曰窮冬到鄉國正歲别京華自恨風塵眼嘗看
遠地花碧憧還照曜紅粉莫咨嗟嫁得浮雲婿相隨
即是家
柔之荅曰侯門初擁節御苑柳絲新不是悲殊命唯
愁别是親黃鶯遷古木珠履從清塵想到千山外滄
江正暮春
魚玄機
臨江樹云草色連荒岸烟姿入遠樓葉鋪秋水面花
落釣人頭根老蔵魚窟枝低拂客舟(作傍拂一)蕭蕭風雨
夜驚夢復添愁
玄機咸通中西京咸宜觀女道士也字幼微善属文
其詩有綺陌春望遠瑶徽春興多又殷勤不得語紅
泪一䨇流又焚香豋玉壇端簡禮金闕又雲情自鬱
爭同夢仙貌長芳又勝花後以笞殺女童綠翹事下
獄獄中有詩云易求無價寳難得有情夫又云明月
照幽隙清風開短襟
僖宗宫人
唐僖宗自内出袍千領賜塞外吏士神策軍馬真於
袍中得金鎻一枚詩二首云玉燭製袍夜金刀呵手
裁鎻寄千里客鏁心終不開真就市貨鎻為人所告
主將得其詩奏聞僖宗令赴闕以宫人妻真後僖宗
幸蜀真晝夜不觧衣前後捍禦
張建封妓
樂天有和燕子樓詩其序云徐州張尚書有愛妓眄
眄善歌舞雅多風態爲校書郎時遊淮泗間張尚書
宴予酒酣出眄眄佐歡予因贈詩落句云醉嬌聲不
得風嫋牡丹花一歡而去爾後絶不復知兹一紀矣
昨日司勲員外郎張仲素繪之訪余因吟詩新有燕
子樓詩三首辭甚婉麗詰其由乃眄眄所作也繪之
從事武寧累年頗知眄眄始末云張尚書既歿彭城
有張氏舊第中有小樓名燕子眄眄念舊愛而不嫁
居是樓十餘年于今尚在眄眄詩云樓上殘燈伴曉
霜獨眠人起合歡床相思一夜情多少地角天涯不
是長又云北印松栢鎻愁烟燕子樓中思悄然自埋
劍履歌塵散紅袖香銷一十年又云適看鴻鴈岳陽
廻又覩玄禽逼社來瑶瑟玉簫無意緒任從蛛網任
從灰
余嘗愛其新作乃和之云滿窗明月滿簾霜被冷燈
殘拂卧床燕子樓中寒月夜愁來祗為一人長
鈿帶羅衫色佀烟幾回欲起即潜然自從不舞霓裳
袖疊在空箱二十年
今春有客洛陽回曾到尚書墓上來見說白楊堪
作柱忍教紅粉不成灰
又贈之絶句黃金不惜賣娥眉揀得如花四五枝歌
舞教成心力盡一朝身厺不相隨後仲袁以余詩示
眄眄乃反覆讀之泣曰自公薨背妾非不能死恐百
載之後人以我公重色有從死之妾是玷我公清範
也所以偷生爾乃和白公詩云自守空樓歛恨眉形
同春後牡丹枝舍人不會人深意訝道泉臺不厺隨
眄眄得詩後往往旬日不食而卒但吟詩云兒童不
識冲天物謾把青泥汚雪毫出長慶集
宫女
天寳末宫娥衰悴不願俻宫掖有落葉題詩隨御水
而流云舊寵悲秋扇新恩寄早春聊題一紅葉將寄
接流人顧况聞而和之云愁見鶯啼柳絮飛上陽宫
女斷腸時君恩不禁東流水葉上題詩寄與誰既逹
宸聰由是遣出禁中者有五使之號焉宣宗朝又有
題紅葉隨流者為盧渥得之詩曰水流何太急深宫
盡日閑殷勤謝紅葉好厺到人間
女道士元淳
寄洛中諸姊云舊國經年别關河萬里思題詩憑鴈
翼望月想蛾眉白髮愁偏覺歸心夢獨知誰憑離亂
處掩泣向南枝
唐詩紀事卷第七十八
