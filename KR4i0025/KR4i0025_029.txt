唐詩紀事卷第二十九
常衮張衆甫田澄柳郴
李彥遠薛元載張元宗
楊郇伯高拯梁鍠劉長川
姚倫孫處立劉復朱彬
戴叔倫于鵠王李文
常衮
晩秋集賢院即事寄徐薛二侍郎云穆穆上清宫沉
沉中秘書金鋪深内殿石甃盡寒渠花樹臺斜倚宫
煙閣半虚縹囊鋪錦綉翠軸卷瓊琚墨潤冰文繭香
消蠧字魚翻黃桐葉老吐白桂花初舊德雙遊處聮
芳千載餘北朝榮庾薛西漢盛嚴徐侍講親華扆徵
詩步綺疎綴簾金翡翠賜硯玉蟾蜍移秩東南遠離
憂歲月除承明期重入江海意何如
衮京兆人爲中書舍人文采贍蔚長於應用譽重一
時相代宗用人非文詞者擯不用世謂之濌伯
衮晩秋集賢即事詩司空曙和云藹藹鳳凰宫蘭臺
玉樹通夜霜凝樹羽曉日照和風官亞三台貴儒開
百代宗司言陳禹拜侍講發堯聦香卷青蒲内鉛力
綠字中綴籖從太史鏘佩揖群公池接天泉碧林文
御果紅寒龜登故葉秋蝶戀疎叢顔謝微文並鍾裴
直事同離群驚海鸖属思怨江楓地遠招蘇外山長
越絶東慙當哲匠後下曲奏難工
獨孤及和云漢家金馬署帝座紫微郎圖籍凌群玉
歌詩冠栢梁隂隂萬年樹肅肅五經堂揮翰忘朝食
研精待夕陽晴空露盤迥秋月鎻䆫凉遠興生班鬢
高情寄縹囊葳蓬雙鸑鷟夙昔並翺翔汲冡同刊謬
蓬山共𥙷亡羌池摧羽翮流落限江湘禁省一分𬒮
旻天三雨霜石渠遺跡滿水國暮雲長早晩朝宣室
歸時道路光
錢起和云文星垂太虛辭伯綜群書綵筆下鴛掖褒
衣來石渠典墳探奥旨造化覩權輿述聖魯宣父通
經漢仲舒䆫明宜縹帶地肅近丹除清晝刪詩暇高
秋作賦初露盤侵漢聳宫柳度鴉疎静對連雲閣睛
聞過闕車舊僚云出矣晩歲復何如海嶠瞻歸路江
城夢直廬含毫思兩鳳望遠寄雙魚定笑巴歌拙還
參麗曲餘
張衆甫
鸖詩云馴狎經時久㰚樅短翮存不隨淮海變空媿
稻糧恩獨立秋天淨單棲夕露繁欲飛還歛翼誰敢
望乘軒
戴叔倫酬衆甫詩云野人無夲意散木任天材分向
空山老何言上苑來超遥千里道依倚九層臺出處
寧知命輪轅豈自媒更慙張處士相與别嵩萊
衆甫送李觀之宣州謁袁中丞詩云古渡大江濱西
南拒要津自當舟檝路應濟往來人翻浪驚飛鳥廻
風起綠蘋君看波上客晚歲獨垂綸
高仲武云衆甫婉媚綺錯巧用文字工於興喻只如
不隨淮海變空媿稻粱恩盡陳謝之源又自當舟擑
路應濟往來人得諷興之要形容體裁率皆如此文
流之佳士也
衆甫字子初清河人年過耳順方脱章甫冠惠文爲
太常寺太祝尉河南壽安縣罷秩僑居雲陽時以緣
情比興䟽導心術志之所之輙詣絶境待拜監察御
史爲淮寧軍從事建中三年卒(誌其墓權載之)
田澄
成都爲客作云蜀郡將知遠城南萬里橋衣緣鄕淚
濕貌以客愁銷地富魚爲米山芳桂是樵旅遊唯得
酒今日過明朝
澄大曆天寳間人杜子美贈獻納使起居田舍人詩
即澄也末句云楊雄更有河東賦惟待吹嘘送上天
蓋澄以舍人奉使入蜀肅宗時人也
柳郴
郴與李端盧綸友善有賊平後送客還鄕詩云他鄕
生白髮舊國有青山最有思致尤長於短句如贈别
云江浦程千里離樽淚數行無論吳與楚俱是客他
鄕又云何處最悲辛長亭臨古津往來舟檝路前後
别離人
李彥遠
採桑云採桑畏日高不待春眠足攀條有餘愁那矜
貌如玉千金豈不贈五馬空躑躅何以變貞性幽篁
雪中綠
彥遠大曆正元間詩人
薛
勑贈康尚書美人云天門喜氣曉氛氲聖主臨軒召
冠軍欲令從此行霖雨先賜巫山一片雲康尚書日
知也德宗時斬李惟岳以功擢爲深趙節度迁奉誠
軍陟晉綘德宗時河東詩人也
元載
王忠嗣鎮北京以女韞秀歸元載歲久而見輕韞秀
勸之遊學元乃遊秦爲詩别韞秀曰年來誰不厭龍
鍾雖在侯門似不容看取海山寒翠樹苦遭霜霰到
秦封妻請偕行曰路掃飢寒跡天哀志氣人休零别
離淚携手入西秦
元到京屢陳時務深符上旨肅宗擢拜中書王寄諸
姨妺詩曰相闥巳隨麟閣貴家風第一右丞詩笄年
觧笑鳴機婦耻見蘇秦冨貴時元肅代两朝宰相貴
盛無比復爲一篇以喻之曰楚竹燕歌動畫梁春蘭
重換舞衣裳公孫開舘招嘉客知道浮雲不久長
元貪恡被誅上令王氏入宫歎曰二十年太原節度
使女十六年宰相妻誰能爲長信昭陽之事死亦幸
矣京兆笞斃
大曆五年春載早朝有獻文章者公令左右收之其
人苦欲公讀公云候入中書當爲看其人言若不能
讀自誦畢因亦不見詩曰城東城西舊行處城裏花
飛亂如絮海鷰㗸泥欲下來屋裏無人却飛去載後
破家妻子被殺其一云城南路長無宿處荻花紛紛
如柳絮海鷰㗸泥欲作巢空室無人却飛去
張元宗
登景雲寺閣云胡馬飲河洛我家從此迁今來獨垂
淚三十六峰前
望終南山云紅塵白日長安路馬足車輪不暫閑唯
有茂陵多病客每來高處望南川
楊郇伯
妓人出家云盡出花鈿與四鄰雲鬟剪落厭殘春暫
驚風燭難留世便是蓮花不染身貝葉欲翻迷錦字
梵聲初學悮梁塵從今豔色歸空後湘浦應無觧佩人
竇常逢中立春寄懷郇伯云浪跡終年客驚心此地
春風前獨去馬澤畔耦耕人老大交情重悲哀物外
親子雲今在宅應見柳條新
高拯
拯及第後贈試官云公子求賢未識眞欲將毛遂比
常倫當時不及三千客今日何如十九人
拯大曆十三年進士試官薛邕也
梁鍠
七夕泛舟云雲端有靈匹掩映拂粧臺夜久應搖珮
天高響不來片歡秋始展殘夢曉翻催却怨填河鵲
留橋又不廻
詠木老人云刻木牽絲作老翁鷄皮鶴髮與眞同湏
臾弄罷寂無事還似人生一夢中(曾詠此詩明皇迁西内)
古意云妾家巫峽陽羅幌寢銀床曉日臨䆫久春風
引夢長落釵仍在鬢微汗欲消香縱使蒙籠斍魂遊
逐楚王
錢起秋夜與鍠文宴云車到閑林下杯香蕙草時好
風能自至明月不湏期秋水翻河影晴霜脆柳絲微
官是底物許日廢言詩
明皇雜錄云李輔國矯制迁明皇西宫力士竄嶺表
帝戚戚不樂日一𬞞食吟詩云刻木牽絲作老翁(至)
一夢中不知明皇作或詠鍠(也詩)
劉長川
寳劒篇云寳劒不可得相逢幾許難今朝一度見亦
色照人寒匣裏星文動環邊月影殘自然神鬼伏無
事莫空彈
將赴東都上李相公云四海兵初偃平津閣正開誰
知火爐下還有不燃灰
長川肅代時詩人也
姚倫
感秋云試向疎林望方知節候殊亂聲千葉下寒影
一巢孤不蔽秋天鴈驚飛夜月烏霜風與春日幾度
遣榮枯
倫過章秀才洛陽客舍云逹人心自適旅舍當閑居
不出來時徑重看讀了書晩山嵐色近斜日樹隂疎
盡是忘言客聽君誦子虛
高仲武云姚子詩雖未洪深去凢巳遠屬興比事不
失文流如亂聲千葉下寒影一巢孤亦篇之秀也
倫終楊州大都府曹參軍
孫處立
詠黃鶯云欲轉聲猶澁輕飛羽未調高風不借便何
處得迁喬
處立江寧人長安中爲左拾遺善屬文嘗恨天下無
書以廣新聞神龍初桓彦範等用事處立遺書論時
事得失不得用乃去官還鄕以病卒
劉復
寺居清晨云高枕對曉月衣中清且凉露華朝未晞
滴瀝含虚光隔竹聞汲井開扉見焚香幽心感衰病
結念依法王青冥早雲飛杳眇空鳥翔此情皆有釋
悠然知所忘
經禁城云日没路且長遊子欲涕零荒城無人路秋
草飛寒螢東南古丘墟莾蒼馳郊埛黃雲晦斷岸枯
井臨崩亭昔人竟何之窮泉獨冥冥蒼苔没碑版杇
水與荆吳分清光日阻脩尺素安可論相思寄夢寐
瑶草空氛氲
出三城别幕中三判官詩云翔禽託高柯倦客念主
人恩義有所知四海同一身况皆曠大姿翰音見良
辰陳規佐武略高統據要津常願投素誠今果得所
申金罍列四座廣厦無氛塵留連徂暑中觀望歴數
旬河山險以固士卒勇且仁飾裝去未歸相追越城
闉貴無青玉案緘佩永不泯
復登大曆進士第嘗爲水部外郎爲石洪父平墓銘
朱彬
丹陽作云暫入新豐市猶聞舊酒香抱琴沽一醉盡
日卧垂陽
彬大曆正元間詩人
戴叔倫
字幼公潤州人師事蕭穎士爲門人冠劉晏管鹽鐵
表主管湖南至雲安楊惠琳反馳客劫之曰歸我金
幣可緩死叔倫曰身可殺財不可得乃捨之累迁至
容管經略德宗嘗賦中和節詩遣使者寵賜代還卒
早行寄朱山人放云山曉旅人去天高秋風悲明河
川上没芳草露中衰此别又萬里少年能幾時心知
剡溪路聊且寄前期
和汴州李相公勉人日喜春云年來日日春光好今
日風光好更新獨獻菜羹憐應節遍傳金勝喜逢人
煙添柳色看猶淺鳥踏梅花落巳頻東閣此時聞一
曲翻令和者不勝春
高仲武云叔倫爲人温雅善舉止無賢不肖見皆盡
心在租庸幕數年夕惕靡怠吏部尚書劉公與祠部
員外張繼書云博訪選材揖對賓客如戴叔倫其見
推稱如此詩體雖不中越格然𪠘宇經山火公田没
海潮亦指事造形之工者其骨氣稍輕故詩亦少
吳明府自遠來留宿云出門逢故友衣服滿塵埃歲
月不可問山川何處來倚城容弊宅散職寄靈臺自
此留君醉相懽得幾廻
除夜宿石頭驛云旅舘誰相問寒燈獨可親一年將
盡夜萬里未歸人寥落悲前事支離笑此身愁顔與
衰鬢明日去逢春
客舍與故人偶集云天秋月又滿城闕夜千重還作
江南會翻凝夢裏逢風枝驚暗鵲露草覆寒蛩羈旅
長堪醉相留畏曉鍾
送友人東歸云萬里楊柳色出關逢故人輕煙拂流
水落日照行塵積夢江湖闊憶家兄弟貧徘徊㶚亭
上不語自傷春(拯元集姚合取爲)
送謝夷甫宰鄖縣云君去方爲縣干戈尚未銷邑中
殘老小亂後少官僚𪠘宇經山火公田沒海潮致時
應變俗新政滿餘姚
于鵠
鵠野田行云日没出古城野田何茫茫寒狐上孤塜
獵火燒白楊昔人未爲泉下客若到此中還斷腸
題鄰居云僻巷鄰家少茅簷喜並居蒸棃常共竈澆
薤亦同渠傳屐朝尋藥分燈夜讀書雖然在城市還
得似樵漁
寄盧儼員外秋衣詞云寄遠空以心心誠亦難知篋
中有秋帛裁作遠客衣縫製雖女工尺度手自特容
貌當目中長短不復疑針線密且堅遊客作塵緇意
欲都無言澣濯耐歲時殷勤託行人傳語愼勿遺别
來年巳老亦聞鬢成絲縱然更相逢握手唯是悲所
寄莫復棄願見長相思
買山吟云買得幽山入漢陽槿籬疎處種桄榔唯有
獮猴來往熟弄人抛果滿書堂
山中寄樊尚書云却憶東溪日同袍事魯儒僧房閑
共宿酒肆醉相扶江上雙旌貴山中病客孤無媒還
有計春谷種桑榆
鵠大曆正元間詩人也爲諸府從事居江湖間有卜
居漢陽及荆南陪樊尚書賞花詩其自述曰三十無
名客空山獨卧秋豈以詩窮者耶老大看花猶未足
㳂江正遇一枝紅日斜人散東風急吹向誰家明月
中(上作襄陽席)送死多於生幾人得終老(句)右張爲取主
客圖
張籍傷鵠詩云野性疎時俗再命乃從軍氣高終不
合去如鏡上塵
鵠送客遊邊云若到并州北誰人不憶家寒深無去
伴路盡有平沙磧冷唯逢鴈天春不見花莫隨邊將
意垂老事輕車
江南曲云偶向江邊採白蘋還隨女伴賽江神衆中
不敢分明語暗擲金錢卜遠人(又玄集韋莊取爲)
張籍贈王建云于君去後交遊少東野無來篋笥貧
頼有白頭王建在眼前猶是詠詩人
王季文
季文字宗素池陽人少厭名利居九華遇異人授九
仙飛化之術曰子當先决科於詞籍後策名於眞列
冥注使然不可移也登咸通中進士第授秘書郎尋
謝病歸九華日一浴於山之龍潭寒暑不渝季文九
華山謠云九華峥嶸占南陸蓮花擢本山半腹翠屏
横截萬里天瀑水落深千丈玉雲梯石磴入杳冥俯
看四極如中庭丹崕壓下廬霍勢白日隱出牛斗星
杉松一歲抽數尺瓊草寅緣秀層壁南風拂曉煙霧
開滿山䓤蒨鋪鮮碧雷霆往往從地發龍卧豹藏安
可别峻極遥看戞昊蒼挺生豈得無才傑神仙憚險
莫敢登馭風駕鸖循丘陵陽烏不見峰頂樹大火尚
結嵒中冰靈光爽氣曛復旭晴天倒影西江渌具區
彭蠡夾兩傍正可别作一嶽當少陽
唐詩紀事卷第二十九
