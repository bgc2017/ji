唐詩紀事卷第七十
訐棠張喬劇燕任濤
張蠙鄭谷温憲李昌符
王糓李山甫伊潘鍾離權
許棠
分與仙山背多年負翠微無因隨鹿去只是送人歸
頂木晴摩日根嵐曉潤衣會於猿鳥外相對掩高飛
棠旅中送人歸九華詩也大抵棠詩多隱如䁱
嶂猨窺戶寒秋鹿砥冰當空吟待月到晩坐看山類
恬淡絶物者然非真好也棠字文化宣州涇縣人登
咸通十二年進士第有洞庭詩為工時號許洞庭初
為涇縣尉鄭谷以詩送云白頭新作尉縣在故山中
高第能卑宦前賢尚此風蕪湖春蕩漾梅雨晝溟濛
佐理人安後篇章莫廢功
棠洞庭詩有四顧疑無地中流忽有山之句人以題扇
過洞庭云驚波常不定半日鬢堪班四顧疑無地中
流忽有山鳥飛應畏墮帆遠却如閑漁父時相引行
歌浩渺間
張喬
喬池州人有詩名咸通中與許棠俞坦之劇燕任濤
吳宰張蠙周繇鄭谷李栖遠温憲李昌符謂之十哲
(十二人十哲而)
咸通中京兆府解試月中桂詩喬擅場云與月轉洪
濛扶疎萬古同根非生下土葉不墜秋風每以圓時
足還随缺處空影高群木外香滿一輪中未種丹霄
日應虚白兔宫如何當羽化細得問神功其年李建
州頻主試(府參軍時爲京兆)以許棠老於場屋以為首薦未
幾巢寇爲亂遂與伍喬之徒隱九華
喬送許棠云離鄉積歲年歸路遠依然夜火山頭市
春江樹抄船干戈愁鬢改瘴癘喜家全何處營甘旨
潮濤浸薄田
喬與俞坦之受知許下薛尚書能許棠首薦能以詩
唁二子曰何事盡參差惜哉吾子詩日令銷此道天
亦負明時有路當重振無門即不知何當見堯日相
與啜澆漓
喬遊終南白鸖觀詩云上徹鍊丹峯求玄意未窮古
壇青草合往事白雲空仙境日月外帝鄉煙霧中人
間足煩暑欲去戀清風
送友人歸宜春云落花兼柳絮無處不紛紛遠道空
歸去流鶯獨自聞野橋喧磑水山郭入樓雲故里南
陔曲秋期更送君
鄭谷題喬廷興門外所居云平生苦節同旦夕會原
東掩卷斜陽裏看山落木中星霜人欲老江海業全
空近日文場裏因君起古風
劇燕
劇燕蒲版人也工為雅正詩王重榮鎮河中燕投贈
王曰秪向國門安四海不離鄉井拜三公重榮甚禮
重為人多縱凌轢諸從事竟為平正之禍
任濤
任濤豫章筠川人也詩名早著有露團沙鸖起人卧
釣船流他皆倣此數舉敗於垂成李常侍騭廉察江
西特與放鄉里之役盲俗互有論列騭判曰江西境
内凡為詩得及濤者即與放色役不止一任濤耳
李建州頻主京兆解試時濤與許棠張喬俞坦之劇
燕吳罕張蠙周繇鄭谷李栖遠温憲李昌符謂之十
哲是年試俱以次得之是歲咸通末也月中桂詩張
喬擅場頻以許棠場屋多年為首薦
張蠙
詠葦詩云葦叢寒水邊曾折釣漁舡咸喜亭臺近翻
嫌島嶼偏花明無月夜聲急正秋天遙憶巴陵渡殘
陽一望煙送友人赴涇州幕云杏園沉飲散榮别就
佳招日月相期盡山川獨去遥府樓明蜀雪關磧轉
胡鵰縱有煙塵動應隨上策銷
蠙字象文唐末登第尉擽陽避亂入蜀王蜀時為金
堂令徐后遊大慈寺見壁間題云墻頭細雨垂纖草
水面回風聚落花問寺僧僧以蠙對乃賜霞光牋令
寫詩以進蠙進二百首衍善之召為知制誥宋光嗣
以蠙輕忽傲物遂止卒於官蠙生穎秀幼有單于臺
詩曰白日地中出黃河天外來為世所稱
鄭谷
殘月如新月云榮落何相似初終却一般猶疑和夕
照誰信墜朝寒水國光華別詩情比象難佳人應誤
拜捿鳥返求安屈指期輪滿何心誚影殘庾樓清賞
處吟徹曙鍾看谷自序云幼受知於李公朋馬博士
戴求試春闈故薛許昌能李建州頻不以晩軰見待
遊舉場十六年著述千餘首乾寧初上幸三峯朝謁
多暇寓止雲臺道舍遂拾墜補遺成三百首目為雲
臺編
谷字愚袁州人故永州刺史之子幼年司空圖與刺
史同院見而奇之曰曾吟得丈丈詩否曰吟得莫有
病否曰丈丈曲江晩望斷篇云村南斜日閑廻首一
對鴛鴦落渡頭即深意矣司空嘆惜撫背曰當為一
代風騷主乾寧中為都官郎中卒于家谷自叙云故
許昌薛尚書能為都官郎中後數年建州李員外頻
自憲府内彈拜都官員外皆一時騷雅宗師都官之
曹振盛於此余早受知今忝此官復是正秩何以相
繼前賢耶
谷詠雪詩云亂飄僧舍茶煙濕密洒高樓酒力微江
上晩來堪畫處漁翁披得一蓑歸有叚贊善者善畫
因採其詩意寫之成圖曲盡瀟洒之意持以贈谷谷
為詩寄謝云贊善賢相後家藏名畫多留心於素繪
得意在煙波属興同吟詠功成更琢磨愛余風雪句
幽絶寫漁蓑
濃澹方春滿蜀鄉半隨風雨斷鶯腸浣花溪上堪惆
悵子美無情為發揚谷蜀中海棠詩也
相看臨遠水獨自上孤舟(句)潮來無别浦木落見他
山(句)情多最恨花無語愁破方知酒有權(句)關東多
事日天末未歸心(句)捲卷斜陽裏看山落木中(句)兩
浙尋山徧孤舟帶鸖歸(句)長安一夜殘春雨右省三
年老拾遺(句)班趍黃道急殿揖紫宸深(句)已上皆谷
詩警策
題杭州樟亭云故國江天外登臨返照間潮平無别
浦木落見他山沙鳥晴飛遠漁人夜唱閑歲窮歸未
得心逐片帆還
感興云禾黍不陽艷競栽桃李春翻令力耕者半作
賣花人
曲江春草云花落江堤簇晩煙雨余江色遠相連香
輪莫輾青青破留與愁人一醉眠
十日菊云節去風愁蝶不知曉庭還繞折殘枝自緣
今日人心别未必秋香一夜衰
石城云石城昔爲莫愁鄉莫愁䰟散石城荒江人依
舊棹舴艋江岸還飛雙鴛鴦帆去帆來風浩渺花開
花謝春悲凉煙濃草遠望不盡千古漢陽閑夕陽卷
末偶題云一卷疎蕪一百篇名成未敢便忘筌何如
海日生殘夜一句能令萬古傳
谷不喜高仲武間氣集而喜殷璠河岳英靈集嘗有
詩云殷璠鑒裁英靈集頗覺同才得旨深何事後來
高仲武品題間氣未公心(品題唐人詩仲武璠二集皆)
温憲
温憲員外廷筠子也僖昭之間就試於有司值鄭相
延昌掌邦貢也以其父文多刺時復傲毁朝士抑而
不錄既不第遂題一絶於崇慶寺壁後滎陽公登大
用因國忌行香見之憫然動容暮歸宅已除趙崇知
舉即召之謂曰某頃主文衡以温憲廷筠之子深怒
嫉之今日見一絶令人惻然幸勿遺也於是成名詩
曰十口溝隍待一身半年千里絶音塵鬢毛如雪心
如死猶作長安下第人
杏花詩云團雪正晴梢江明映碧寥店香風起夜村
白雨休朝靜落頻沾帶繁開正蔽條澹然閑賞翫無
以破妖韶
憲光啓中為山南從事李巨川草薦表盛述先人之
屈曰娥眉先妬明妃為去國之人猿臂自傷李廣乃
不侯之將温終於山南從事
李昌符
送琴客詩云楚客抱離思蜀琴留恨聲坐來看月落
聽久覺秋生夜靜騷人語天高别鸖鳴因君興一歎
竟夕亦難平
秋晩歸故居云馬省曾行處連嘶渡晩河忽驚鄉樹
出漸識路人多細徑穿禾黍頹垣壓薜蘿乍歸猶似
客隣叟亦相過
傷春云酒醒鄉關遠迢迢聽漏終曙分林影外春盡
雨聲中鳥思江村路花殘野岸風十年成底事贏馬
倦西東
鄭谷寄膳部李郎中昌符詩云鄠郊陪野步早歲偶
因詩自後吟新句長愁減舊知靜燈微落燼寒硯旋
生澌夜夜冥搜苦那能鬢不衰
昌符字嵓夢登咸通四年進士第歴尚書郎
塞上行云漭滄蘆關北孤城帳幕多客軍甘入陣老
將望廻戈樹盡禽捿草冰堅路在河汾陽尋下世羌
虜肯先和
北夢瑣言云咸通中前進士李昌符有詩名久不登
第常歲卷軸怠於裝修因出一奇乃作婢僕詩五十
首於公卿間行之其間有詩云春娘愛上酒家樓不
怕歸遲揔不憂推道那家娘子卧且留教住待梳頭
又云不論秋菊與春花箇箇能噇空肚茶無事莫教
頻入庫一名閑物要些些諸篇皆中婢僕之諱浹旬
京域盛傳是年登第與夫桃杖虛靴事雖不同用奇
即無異也
王轂
暑日題道傍樹云火輪逆熖燒長空浮埃撲面愁濛
濛羸童走馬喘不進忽逢碧樹舍清風清風留我移
時住滿地濃隂懶前去却歎人無及物功不似團團道傍
樹鴻門醼云寰海沸兮爭戰苦風雲愁兮會龍虎四
百年漢欲開基項莊一劒何虛舞殊不知人心去暴
秦天意歸明主項王足底踏漢土席上相看渾未悟
轂字虚中宜春人登乾寧進士第有玉樹曲云陳宫
内宴明朝日玉樹新粧逞嬌逸三閣霞明天上開靈
鼉振攂神仙出天花數朵風吹綻對舞輕盈瑞香散
金管紅絃旖旎隨霓旌玉佩參差轉壁月夜滿樓風
輕蓮舌泠泠詞調新當行狎客盡居祿直諫犯顔無
一人歌舞未終樂未闋晉王劒上粘腥血君臣猶在
醉鄉中一面已無陳日月聖唐御宇三百祀濮上桑
間宜禁止請停此曲歸正聲願將雅樂調元氣
轂未及第時輕忽被人毆擊揚聲曰莫無禮吾便是
君臣猶在醉鄉中一面已無陳日月毆者歛衽慙謝
而退轂唐末為尚書郎中致仕
轂始與崔胤同在庠序相善將赴舉胤餞之有日者
在坐曰待此郎為相乃登第二十年胤為相轂遂登第
李山甫
咸通中數舉進士被黜依魏府樂彦禃幕府内樂禍
且怨中朝大臣導彦禎子從訓伏兵殺王鐸劫其家
嘗有詩云勸君莫用誇頭角夢裏輸羸總未真譏執
政也巢寇之亂翰林待詔王遨者北遊在鄴山甫遇
於道觀謂曰幽蘭綠水可得聞乎遨應命奏之曲終
澘然曰憶在咸通玉亭秋夜供奉至尊不意流離至
此也山甫賦詩曰幽蘭綠水耿清音歎惜先生枉用
心世上幾時曾好古人前何必獨霑襟句未成山甫
亦自黯然悲其不遇也
貧女云平生不織綺羅裳閑把荆簮益自傷鏡裏祗
應諳素㒵人間多是重紅粧當年未嫁還憂老終日
求媒即道狂兩意定知無處說暗垂珠淚滴蚕筐
贈處士琴云情知此事少知音自是先生枉用心世
上幾時曾好古人間何必更沾襟致身不以笙篁巧
悅耳寧知鄭衛淫三尺絲桐七條線子期師曠兩沉
沉
國初高英秀者與贊寧為詩友辯捷滑稽嘗譏古人
詩病云山甫覽漢史王莾弄來曾半破曹公將去便
平沉是破船詩李羣玉詠鷓鴣方穿詰曲崎嶇路又
聽鈎輈格磔聲是梵語詩羅隱曰雲中鷄犬劉安過
月裏笙歌煬帝歸是見鬼詩杜荀鶴今日偶題題似
着不知題後更誰題此衞子詩也不然安有四蹄
伊璠
璠及第後寄梁燭處士云繡轂尋芳許史家獨將羈
思逹江沙十年辛苦一枝桂二月艷陽千樹花鵬化
四溟歸碧落鸖捿三島接青霞同袍不得同遊翫今
對春風日又斜
璠登咸通四年進士第曾爲涇陽令至黃巢亂璠䧟
寇屢脱命於刃下其後逃避與其家相失夜至藍關
猛獸搏而食之
鍾離權
邢州開元寺有唐鍾離權處士二詩其一云得道高
曾不易逢幾時歸去願相從自言住處連滄海别是
蓬萊第一峯其一云莫厭追歡笑語頻尋思離亂好
傷神閑來屈指從頭數得見清平有幾人
唐詩紀事卷第七十
