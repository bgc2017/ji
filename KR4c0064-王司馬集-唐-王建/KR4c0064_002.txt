王司馬集卷二
唐王建撰
涼州行
涼州四邊沙皓皓漢家無人開舊道邊頭州縣盡蕃兵
將軍别(一作當)築防秋城萬里人家皆已沒年年旌節發
西京多來中國收婦女一半生男為漢語蕃人舊日不
耕犁相學如今種禾黍驅羊亦著錦為衣為惜氊裘防
樹(一作闘)時養蠶繰蠒成疋帛那將繞帳作旌旗城頭山
雞鳴角角洛陽家家學蕃樂
寒食行
寒食家家出古城老人看屋少年行丘壟年年無舊道
車徒散行(一作車蹤散亂)入衰草牧羊(一作童)驅牛下塜頭畏有
家人來灑掃遠人無墳水頭祭還引婦姑望鄉拜三日
無火燒紙錢紙錢(一作哀哀)那得到黃泉但看壠上無新土
此中白骨應無主
促刺詞
促刺復促刺水中無魚山無石少年雖嫁不將歸頭白
猶著父母衣四邊田宅非所有我身不及逐雞飛出門
若有歸死處猛虎當衢向前去百年不遣踏君門在家
誰喚為新婦豈不見他隣舍娘嫁來常在舅姑傍
壠頭水
壠水何年壠頭别不在山中亦嗚咽征人塞耳馬不行
未到壠頭聞水聲謂是西流入蒲海還聞北去繞龍城
壠東壠西多屈曲野麋飲水長簇簇(闕)兵夜回水傍住
憶著來時磨劍處向前無井復無泉放馬㢠廻看壠頭樹
北邙行
北邙山頭少閑土盡是洛陽人舊墓舊墓(一作洛陽)人家歸
葬多堆著黃金無買處天涯悠悠葬日促崗坂﨑嶇不
停轂高張素幕繞銘旌夜唱輓歌山下宿洛陽城北復
城東魂車祖馬長相逢車轍廣若長安路蒿草少於松
栢樹澗底盤陁(一作山頭澗底)石漸稀盡向墳前作羊虎誰家
古(一作石)碑文字滅後人重取書年月朝朝車馬送葬㢠廻
還起大宅與高臺
温泉宫行
十月一日天子來青繩御路無塵埃宫前内裏湯各别
每箇白玉芙蓉開朝元閣向山上起城繞青山龍暖水
夜開金殿看星河宫女知更月明裏武皇得仙王母去
山雞晝鳴(一作明)宫中樹温泉決決出宫流宫使年年修
玉樓禁兵去盡無射獵日西麋鹿登城頭梨園弟子偷
曲譜頭白人間教歌舞
春詞
紅烟滿戸日照梁天絲輭弱蟲飛揚菱花霍霍繞帷光
美人對鏡著衣裳庭中並種相思樹夜夜還栖雙鳳凰
遼東行
遼東萬里遼水曲古戍無城復無屋黃雲盖地雪作山
不惜黃金貴衣服戰回各自收弓箭正西廻面家鄉遠
年年郡縣送征人將與遼東作丘坂寧為草木鄉中生
有身不向遼東行
塞上梅
天山路傍一株梅年年花發黃雲下昭君已殁漢使㢠廻
前後征人惟繫馬日夜風吹滿壠頭還隨壠水東西流
此花若近長安路九衢年少無攀處
戴勝詞
戴勝誰與爾為名木中作窠牆上鳴聲聲催我急種榖
家人向田不歸宿紫冠綵綵(一作深)褐羽斑啣得蜻蜓飛
過屋可憐白鷺滿綠池不如戴勝知天時
鞦韆詞
長長絲繩紫復碧嫋嫋横枝高百尺少年女兒重鞦韆
盤巾結帶分兩邊身輕裙薄易生力雙手向空如鳥翼
下來立定重繫衣復畏斜風高不得傍人送上那足貴
終睹鳴璫鬪自起廻廻若與高樹齊頭上寳釵從墮地
眼前爭勝難為休足踏平地看始愁
開池得古釵
美人開池北堂下拾得寳釵金未化鳳凰半在雙股齊
鈿花落處生黃泥當時墮地覓不得暗想窗中還夜啼
可知將來對夫婿鏡前學梳古時髻莫言至死亦不遺
還似前人初得時
賽神曲
男抱琵琶女作舞主人再拜聽神語新婦上酒勿辭勤
使爾舅姑無所苦椒漿湛湛桂座新一雙長箭繫紅巾
但願牛羊滿家宅十月報賽南山神青天無風水復(一作)
(損)碧龍馬上鞍牛服軛紛紛醉舞踏衣裳把酒路傍勸
行客
田家留客
人客少能留我屋客有新漿馬有粟遠行僮僕應苦饑
新婦厨中炊欲熟不嫌田家破門戸蠶房新泥無風土
行人但飲莫畏貧明府上來可苦辛丁寧回語屋中妻
有客勿令兒夜啼雙塜直西有縣路我教丁男送君去
精衛詞
精衛誰教爾填海海邊石子青磊磊但得海水作枯池
海中魚龍(一作鼈)何所為口穿豈為空銜石山中草木無
全枝朝在樹頭暮海裏飛多羽折時墮水高山未盡海
未平願我身死子還生
老婦歎鏡
嫁時明鏡老猶在黃金縷畫雙鳳背憶昔咸陽初買來
燈前自繡芙蓉帶十年不開一片鐵長向暗中梳白髮
今日後床重照看生死終當此長别
望夫石
望夫處江悠悠化為石不廻頭山頭日日風復雨行人
歸來石應語
别鶴曲
主人一去池水絶池鶴散飛不相别青天漫漫碧海重
知向何山風雪中萬里雖然音影隔(一作在)兩心終是死
生同池邊巢破松樹死樹頭年年烏生子
烏棲曲
章華宫人夜上樓君王望月西山頭夜深宫殿門不鎻
白露滿山山葉墮
雉將雛
雉咿喔雛出殼毛斑斑嘴啄啄學飛未得一尺高還逐
母行旋母脚麥壟淺淺難蔽身遠去戀雛低怕人時時
土中鼓兩翅引雛拾蟲不相離
白紵歌二首
天河漫漫北斗璨宫中烏啼知夜半新縫白紵舞衣成
來遲邀得吳王迎低鬟轉面掩雙袖玉釵浮動秋風生
酒多夜長夜未曉月明燈光兩相照後庭歌(一作舞)聲更
窈窕
館娃宫中春日暮荔枝木瓜花滿樹城頭烏栖休擊鼓
青娥彈瑟白紵舞夜天曈曈不見星宫中火照西江明
美人醉起無次第墮釵遺佩滿中庭此時但願可君意
廻書為宵亦不寐年年奉君君莫棄
短歌行
人初生日初出上山遲下山疾百年三萬六千朝夜裏
分將強半日有歌有舞須早為昨日健於今日時人家
見生男女好不知男女催人老短歌行無樂聲
飲馬長城窟
長城窟長城窟邊多馬骨古來此地無井泉頼得秦家
築城卒征人飲馬愁不廻長城變作望鄉堆蹄蹤未乾
人去近續後馬來泥汚盡枕弓睡着待水生不見隂山
在前陣馬蹄足脫裝馬頭健兒戰死誰封侯
烏夜啼
庭樹烏爾何不向别處棲夜夜夜半當戸啼家人把燭
出洞戸驚棲失羣飛落樹一飛直欲飛上天廻廽不離
舊棲處未明重繞主人屋欲下空中黑相觸風飄雨濕
亦不移君家樹頭多好枝
簇蠶辭
蠶欲老箔頭作蠒絲皓皓場寬地高風日多不向中庭
㬠蒿草神蠶急作莫悠揚年來為爾祭神桑但得青天
不下雨上無蒼蠅下無鼠新婦拜簇願蠒稠女灑桃漿
男打鼓三日開箔雪團團先將新蠒送縣官已聞鄉里
催織作去(一作送)與誰人身上著
渡遼水
渡遼水此去咸陽五千里來時父母知隔生裹著衣裳
如送死亦有白骨歸咸陽營家各與題本鄉身在應無
廻渡日駐馬相看遼水傍
空城雀
空城雀何不飛來人家住空城無人種禾黍土間生子
草間長滿地蓬蒿幸無主近村雖有高樹枝雨中無食
長苦饑八月小兒挾弓箭家家畏向田頭飛但能不出
空城裏秋時百草皆有子報言黃口莫啾啾長爾得成
無横死
水運行
西江運船立紅幟萬棹千帆繞江水去年六月無稻苗
已說水鄉人餓死縣官部船日算程暴風惡雨亦不停
在生有樂當有苦三年作官一年行壊舟畏鼠復畏漏
恐向太倉折升㪷辛勤耕種非毒藥看著不入農夫口
用盡百金不為費但得一金即為利遠徵海稻供邊食
豈如多種邊頭地
當窗織
歎息復歎息園中有棗行人食貧家女為富家織翁母
隔牆不得力水寒手澁絲脆斷續來續去心腸爛草蟲
促促(一作織)機下啼兩日催成一疋半輸官上項有零落
姑未得衣身不著當窗却羡青樓倡十指不動衣盈箱
失釵怨
貧女銅釵惜於玉失却來尋一日哭嫁時女伴與作粧
頭戴此釵如鳳凰雙杯行酒六親喜我家新婦宜拜堂
鏡中乍無失髻樣初起猶疑在牀上高樓翠鈿飄舞塵
明日從頭一遍新
春燕詞
新燕新燕何不定東家綠池西家井飛鳴當戸影悠揚
一遶簷頭一遶梁黃姑說向新婦女去年墮子汚衣箱
已能辭山復過海幸我堂前故巢在求食慎勿愛高飛
空中饑鳶為爾害辛勤作窠在畫梁願得年年主人富
主人故池
高池高閣上連起荷葉團團盖秋水主人已遠凉風生
舊客不來芙蓉死
古宫怨
亂烏啞啞飛復啼城頭晨夕宫中栖吳王别殿繞江水
後宫不開美人死
關山月
關山月營開道白前軍發凍輪當磧光悠悠照見三堆
兩堆骨邊風割面天欲明金莎嶺西看着没
贈離曲
合歡葉墮梧桐秋鴛鴦背飛水分流少年使我忽相棄
雌號雄鳴夜悠悠夜長月没蟲切切冷風入房燈熖滅
若知東路各東西彼此不㤀同心結收取頭邊蛟龍枕
留著箱中雙雉裳我今焚却舊房物免使他人登爾牀
宛轉詞
宛宛轉轉勝上紗紅紅綠綠苑中花紛紛泊泊夜飛鵶
寂寂寞寞離人家
水夫謠
苦哉生長當驛邊官家使我牽驛船辛苦日多樂日少
水宿沙行如海鳥逆風上水萬斛重前驛迢迢後淼淼
半夜緣堤雪和雨受他驅遣還復去衣寒衣濕披短莎
臆穿足裂忍痛何到明辛苦無處說齊聲騰踏牽船出
一間茒屋何所直父母之鄉去不得我願此水作平田
長使水夫不怨天
田家行
男聲欣欣女顔悅人家不怨言語别五月雖熱麥風清
簷頭索索繰車鳴野蠶作繭人不取葉間撲撲秋蛾生
麥收上場絹在軸的知輸得官家足不望入口復上身
且免向城賣黃犢田家衣食無厚薄不見縣門身即樂
去婦
新婦去年腁手足衣不暇縫蠶廢簇白頭使我憂家事
還如夜裏燒殘燭當初為取(一作信)傍人語豈道如今自
辛苦在時縱嫌織絹遲有絲不上隣家機
神樹詞
我家家西老棠樹須晴即晴雨即雨四時八節上杯盤
願神莫離神處所男不著丁女在舍事官上下無言語
老身長健樹婆娑萬歲千年作神主
祝鵲
神鵲神鵲好言語行人早廻多利賂我今庭中栽好樹
與汝作巢當報汝
古謠
一東一西壠頭水一聚一散天邊霞一來一去道上客
一顛一倒池中麻
公無渡河
渡頭惡天(一作風)兩岸遠波濤塞川如疊坂幸無白刃驅
向前何用將身自棄捐蛟龍嚙骨魚食血黃泥直下無
青天男兒縱輕婦人語惜君性命還須取婦人無力挽
斷衣舟沉身死悔難追公無渡河公須自為
海人謠
海人無家海裏住採珠殺象為歲賦惡波横天山塞路
未央宫中常滿庫
行見月
月初生居人見月一月行行行一年十二月強半馬上
看盈(一作圓)缺百年歡樂能幾何在家見少行見多不緣
衣食相驅遣此身誰願長奔波篋中有帛倉有粟豈向
天涯走碌碌家人(一作中)見月望我歸正是道上思家時
七夕曲
河邊獨自看(一作對)星宿夜織天絲難接續抛梭振躡動
明璫為有秋期眠不足遥愁今夜河水隔龍駕車轅鵲
填石流蘇翠帳星渚間環珮無聲燈寂寂兩情纏綿忽
如故復畏秋風生曉路幸廻郎意且斯須一年中别今
始初明星未出少停車
兩頭纖纖
兩頭纖纖青玉玦半白半黑頭上髮偪偪仆仆春冰裂
磊磊落落桃花(一作初)結
獨漉歌
獨獨漉漉鼠食猫肉烏日中鶴露宿黃河水直人心曲
寄遠曲
美人别來無處所巫山月明湘江雨千廻相見不分明
井底看星夢中語兩心相對尚難知何况萬里不相疑
傷韋令孔雀詞
可憐孔雀初得時美人為爾别開池池邊鳳凰作伴侣
羌聲鸚鵡無言語(一作尋花飛)雕籠玉架嫌不栖夜夜思歸
向南舞(一作南海枝)如今憔悴人見惡萬里更求新孔雀熱
眠雨水饑拾蟲翠尾盤泥金彩落多時人養不解飛海
山風黑何處歸
傷隣家鸚鵡詞
東家小女不惜錢買得鸚鵡獨自憐自從死却家中女
無人更共鸚鵡語十日不飲一滴漿淚漬綠毛頭似鼠
古關啞咽畜哀怨開籠放飛離人眼短聲亦絶翠臆翻
新墓崔嵬舊巢遠此禽有志女有靈定為連理相並生
春來曲
春欲來每日望春門早開黃衫白馬帶塵土逢着探春
人却廻御堤内園曉過急九衢大宅家家入看春少女
染桃花露粧初出紅猶濕光風暾暾蝶宛宛遶(一作庭)樹
氣匝枝柯輭可憐寒食街中郎早起着得單衣裳少年
即是春好處似我白頭無好樹
春去曲
春已去花亦不知春去處緣崗繞澗却歸來百廻看着
無花樹就中一夜東風惡收紅拾紫無遺落老夫不比
少年兒不中數與春别離
東征行
桐栢水西賊星落梟雛夜飛林木惡相國刻日波濤清
當朝自請東南征舍人為賓侍郎副曉覺蓬萊欠珮聲
玉階舞蹈謝旌節生死向前山可穴同時賜馬并賜衣
御樓看帶弓刀發馬前猛士三百人金書左右紅旗新
司庖常膳皆得對好事將軍封爾身男兒生殺在手裏
營門老將皆憂死曈曈白日當南山不立功名終不還
荆門行
江邊行人暮悠悠山頭殊未見荆州峴亭西南路多曲
櫟林深深石鏃鏃看炊紅米煮白魚夜向雞鳴店家宿
南中三月蚊蚋生黃昏不聞人語聲生紗帷疎薄如霧
隔衣噆膚耳邊鳴欲明不待燈火起喚得官船過蠻水
女兒停客茒屋新開門掃地桐花裏犬聲撲撲寒溪烟
人家燒竹種山田巴雲欲雨熏石熱麋鹿過江蟲出穴
大蛇過處一山腥野牛驚跳雙角折斜分漢水横千山
山青水綠荆門關向前問箇長沙路舊是屈原沉溺處
誰家丹旐已南來逢著流人從此去月明山鳥多不栖
下枝飛上高枝啼主人念遠心不懌羅衫卧對章臺夕
紅燭交横各自歸酒醒還是他鄉客壯年留滯尚思家
况復白頭在天涯
鏡聽詞
重重摩娑嫁時鏡夫壻遠行憑鏡聽廻身不遣别人知
人意丁寧鏡神聖懷中收拾雙錦帶恐畏街頭見驚怪
嗟嗟㗫㗫下堂階獨自竈前來跪拜出門願不聞悲哀
郎在任郎廽未廽月明地上人過盡好語多同皆道來
卷帷上牀喜不定與郎裁衣失飜正可中三日得相見
重繡鏡囊磨鏡面
行宫詞
上陽宫到蓬萊殿行宫巖巖遥相見向前天子行幸多
馬蹄車轍山川遍當時州縣每年修皆留内人看玉案
禁兵奪得明堂後長閉(一作閑)桃源與綺繡(一作岫)開元歌
舞古(一作百)草頭梁州樂人世嫌舊官家乏人作宫戸不
泥宫牆斫宫樹兩邊仗屋半崩摧夜火入林燒殿柱休
封中岳六十年行宫不見人眼穿
羽林行
長安惡少出名字樓下劫商樓上醉天明下直明光宫
散入五陵松栢中百廻殺人身合死赦書尚有收城功
九衢一日消息定鄉吏籍中重改姓出來依舊屬羽林
立在殿前射飛禽
射虎行
自去射虎得虎歸官差射虎得虎遲獨行以死當虎命
兩人相疑終不定朝朝暮暮空手廻山下綠苗成道徑
遠立不教汚箭鏃聞死還來分虎肉惜留猛虎著深山
射殺恐畏終身閑
遠將歸
遠將歸勝未别離時在家相見熟新歸歡不足去願車
輪遲廻思馬蹄速但令在舍相對貧不向天涯金遶身
尋橦歌
人間百戲皆可學尋橦不比諸餘樂重梳短髻下金鈿
紅帽青巾各一邊身輕足栖勝男子繞竿四面爭先緣
習多倚附欹(一作欺)竿滑上下蹁躚皆着襪飜身垂頸欲
落地却住把烟初似歇大竿百夫擎不起褭褭半在青
雲裏纖腰女兒不動容戴行直舞一曲終廻頭但覺人
眼見矜難恐畏天無風險中更險無蹉(一作何曾)失山鼠懸
頭猿掛膝小垂一手當舞盤斜慘雙蛾當落日斯須改
變曲解新憤舞歡他平地人散時滿面生顔色行步依
前無氣力
宫中調笑詞四首
團扇團扇美人並來遮面玉容憔悴三年誰復思量管
絃絃管絃管春草昭陽路斷
蝴蝶蝴蝶飛上金花枝葉君前對舞春風百葉桃花樹
紅紅樹紅樹燕語鶯啼日暮
羅袖羅袖暗舞春風已舊遥看歌舞玉樓好日新粧坐
愁愁坐愁坐一日虚生虚過
楊柳楊柳日暮白沙渡口船頭江水茫茫商人少婦斷
腸腸斷腸斷鷓鴣夜啼失伴
銅雀臺
嬌愛更何日高臺空數層含啼映雙袖不忍看西陵漳
水東流無復來百花輦路為蒼苔青樓月夜長寂寞碧
雲日莫空徘徊君不見鄴中萬事非昔時古人不在今
人悲春風不逐君王去草色年年舊宫路宫中歌舞已
浮雲空指行人往來處
王司馬集卷二
