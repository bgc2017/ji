王司馬集卷三
唐王建撰
送人遊塞
初晴天墮絲晚色上春枝城下路分處邊頭人去時停
車數行日勸酒問回期亦是茫茫客還從此别離
塞上逢故人
百戰一身在相逢白髮生何時得鄉信每日算歸程走
馬登寒壠驅羊入廢城羌笳三兩曲人醉海西營
南中
天南多鳥聲州縣半無城野市依蠻姓山村逐水名瘴
烟沙上起隂火雨中生獨有求珠客年年入海行
汴路水驛
晚泊水邊驛柳塘初起風蛙鳴蒲葉下魚入稻花中去
舍已云遠問程猶向東近來多怨别不與少年同
淮南使廻留别竇侍御
戀戀春恨結綿綿淮草深病身愁至夜遠道畏逢隂忽
逐酒杯會暫同風景心從今一分散還是繞枝禽
汴路即事
千里河烟直青槐夾岸長天涯同此路人語各殊方草
市迎江貨津橋稅海商廻看故宫柳憔悴不成行
山居
屋在瀑泉西茅簷(一作屋)下有溪閉門留野鹿分食養山
雞桂熟長收子蘭生不作畦初開洞中路深處轉松梯
醉後憶山中故人
花開草復秋雲水自悠悠因醉暫無事在山難免愁遇
晴須看月聞健且登樓暗想山中伴如今盡白頭
送流人
見說長沙去無親亦共愁隂雲鬼門夜寒雨瘴江秋水
國山魈引蠻鄉洞主留漸看歸處遠(一作阻)垂白住炎洲
貧居
眼底貧家計多時總莫嫌蠧生謄藥紙字暗(一作脫)換書
籖避雨濕黃葉遮風下黑簾近來身不健時就六壬占
過趙居士擬直草堂處所
休師竹林北空可兩三間雖愛獨居好終來相伴閑猶
嫌近前樹為礙看南山的有深耕處春初須早還
新開望山處
新開望山處今朝減病眠應移千里道猶自數峰偏故
欲遮春巷還來遶暮天老夫行步弱免到寺門前
題東華觀
路盡烟水外院門題上清鶴雛虛解語瓊葉軟無聲白
髮道心熟黃衣仙骨輕寂寥虛境裏何處覓長生
飯僧
别屋炊香飯薰辛不入家温泉調葛麵淨手摘藤花蒲
鮓除青葉芹虀帶紫芽願師常伴食消氣有薑茶
照鏡
忽自見憔悴壯年人亦疑髮緣多病落力為不行衰煖
手揉雙目看圖引四肢老來真愛道所恨覓還遲
歸昭應留别城中
喜得近京城官卑意亦榮並牀歡未定離室思還生計
拙偷閑住經過買日行如無自來分一驛是遥程
荅寄芙蓉冠子
一學芙蓉葉初開映水幽雖經小(一作巧)兒手不稱老夫
頭枕上眠常戴風前醉恐柔明年有閨閣此樣必難求
長安春遊
騎馬傍閑坊新衣著雨香桃花紅粉醉柳樹(一作絮)白雲
狂不覺愁春去何曾得日長牡丹相次發城裏又須忙
冬夜感懷
晚年恩愛少耳目靜於僧一夜不聞語空房惟有燈氣
嘘寒被濕霜入破窗凝(一作月照冷階凝)斷得人間事長如此
亦能
初到昭應呈同僚
白髮初為吏有慙年少郎自知身上拙不稱世間忙秋
雨縣牆綠暮山宫樹黃同官若容許長借老僧房
縣丞廳即事
宫殿半山上人家高下居古廳眠受魘老吏語多虛雨
水洗荒竹溪沙填廢渠聖朝收外府皆自九天除
閑居即事
老病貪光景尋常不下簾妻愁耽酒僻人怪考詩嚴小
婢偷紅紙嬌兒弄白髯有時看舊卷未免意中嫌
林居
荒林四面通門在野田中頑僕長如客貧居未勝蓬舊
綿衣不暖新草屋多風唯去山南近閑親販藥翁
原上新居十三首
新占原頭地本無山可歸荒藤生葉晚老杏著花稀厨
舍近泥竈家人初飽薇弟兄今四散何日更相依
一家榆柳新四面遠無隣人少愁聞病莊孤幸得貧耕
牛長願飽樵僕每憐勤終日憂衣食何由脫此身
長安無舊識百里是生(一作天)涯寂寞思逢友荒凉喜見
花訪僧求賤藥將馬中豪家乍(一作作)得新蔬菜朝盤忽
覺奢
雞鳴村舍遥花發亦蕭條野竹初生筍溪田未得苗家
貧僮僕瘦春冷菜蔬焦甘分長如此無名在聖朝
春來梨棗盡啼哭小兒饑隣富雞長去莊貧客漸稀借
牛耕地晚賣樹納錢遲牆下當官路依山補竹籬
自掃一間房唯鋪獨卧牀野羹溪菜滑山紙水苔香陳
藥初和白(一作蜜)新經未入黃近來心力少休讀養生方
擬作讀經人空房置淨巾鎻茶藤篋密曝藥竹牀新老
病應隨業因緣不離身焚香向居士無計出諸塵
移家近住村貧苦自安存細問梨果植遠求花藥根倩
人開廢井趁犢入新園長愛當山立黃昏不閉門
和煖遶林行新貧足喜聲掃渠憂竹旱澆地引蘭生山
客憑栽樹家僮使入城門前粉壁上書著縣官名
住處鐘鼓外免爭當路橋身閑時却困兒病可來嬌雞
睡日陽暖蜂(一作蝶)狂花豔燒長安足門戸疊疊看登朝
近來年紀到世事總無心古鶴憑人榻閑詩任客吟送
經還野院移石入幽林谷口春風惡梨花盖地深
嬾更學諸餘林中掃地居膩衣穿不洗白髮短慵梳苦
相常多淚勞生自悟虚閑行人事絶親故亦無書
住處去山近傍園麋鹿行野桑穿井長荒竹過牆生新
識隣里面未諳村社情名田無力及賤賃與人耕
送李評事使蜀
勸酒不依廵明朝萬里人轉江雲棧細近驛板橋新石
冷啼猿影松昏戲鹿塵少年為客好况是益州春
新修道居
世間無所入學道處新成兩面有山色六時聞磬聲閑
加經遍數老愛字分明若得離煩惱焚香過一生
贈洪哲師
老僧真古畫閑座語中廳識病方書聖諳山草木靈人
來多(一作還)施藥願滿不持經相伴尋溪竹秋苔襪履青
題法雲禪院僧
不剃頭多日禪來白髮長合村迎住寺同學乞修房覺
少持經力憂無養病糧上山猶得在自解衲衣裳
贈溪翁
溪田借四隣不省解憂身看日和仙藥書符救病人伴
僧齋過夏中酒卧經旬應得丹砂(一作霜)力春來黑髮新
謝李續主簿
館舍幸相近因風及病身一官雖隔水四韻(一作五字)是同
人衰卧朦朧曉貧居冷落春少年無不好莫恨滿頭塵
寒食
田舍清明日家家出火遲白衫眠古巷紅(一作結)索搭高
枝紗帶生難結銅釵重欲垂斬新衣踏盡還似去年時
貽小尼師
新剃青頭髮生來未掃眉身輕禮拜穏心慢記經遲喚
起猶侵曉催齋已過時春晴階下立私地弄花枝
惜歡
當懽須且懽過後買應難歲去停燈守花開把火看狂
來欺酒淺愁盡覺天寬次第頭皆白齊年人已殘
山中惜花
恕(一作愁)看花漸稀罪過酒醒時尋覓風來處驚張夜落
時遊絲纏(一作縈)故蘂宿葉守空枝開取當(一作溪)軒地年
年樹底期
和武門下傷韋令孔雀
孤號秋閣隂韋令在時禽覓伴海山黑思鄉橘柚深舉
頭聞舊曲顧尾惜殘金顦顇不飛去重君池上心
題所賃宅牡丹花
賃宅得花饒初開恐是妖粉光深紫膩肉色退紅嬌且
願風留著惟愁日炙燋可憐零落蘂收取作香燒
隠者居
山人住(一作在)處高看日上蟠桃雪縷青山脉雲生白鶴
毛朱書護身咒水噀斷邪刀何物中(一作堪)長食胡麻慢
火熬
昭應官舍
繞廳春草合知道縣家閑行見雨遮院卧看人上山避
風新浴後請假未醒間朝客輕卑吏從他不往還
王司馬集卷三
