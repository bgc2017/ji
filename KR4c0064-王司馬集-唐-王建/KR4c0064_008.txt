王司馬集卷八
唐王建撰
御獵
青山直遶鳳城頭滻水斜分入御溝新教内人唯射鴨
長隨天子苑東遊
長門燭
秋夜牀前蠟燭微銅壺滴盡曉鐘遲殘光(一作花)欲滅還
吹著年少宫人未睡時
過綺岫宫(東都永寧縣西五里)
玉樓傾倒粉牆空重疊青山遶故宫武帝去來羅袖盡
野花黃蝶領春風
朝天子詞十首寄魏博田侍中
山川初展(一作定)國圖寬未識龍顔坐不安風動白髯旌
節下過時天子御樓看
相感君臣總淚流恩深(一作榮)舞蹈不知休初從戰地來
無物唯奏新添十八州
催修水殿宴沂公與别諸侯總不同隔月太常先習樂
金書牌纛彩雲中
無人敢奪在先籌天子門邊送與毬遥索綵箱新樣錦
内人舁出馬前頭
御馬牽來親自試珠毬到處玉蹄知殿頭宣賜連催上
未解紅纓不敢騎
老作三公經獻夀臨時猶自語差池私從班裏來長跪
捧上金杯便合儀
四海無波乞放閑三封手疏犯龍顔他時若有邊塵動
不待天書自出山
戎馬悠悠未盡歸玉關猶隔吐蕃旗老臣一表求高卧
邊事從今欲問誰
威容難畫(一作盡)改頻頻眉目分毫恐不真有詔别圖書
閣上先教粉本定風神
重賜弓刀内宴廻看人城外滿樓臺君臣不作多時别
收盡邊旗當日來
霓裳詞十首
弟子部中留一色聽風聽雨作霓裳散聲未作重來授
直到牀前見上皇
自直梨園得出稀更番上曲不教歸一時跪拜霓裳徹
立地階前賜紫(一作綵)衣
勑賜宫人澡浴廻遥看美女院門開一山星月霓裳動
好自先從殿後來
旋翻(一作自修)曲譜聲初起除却梨園未教人宣示書家分
手寫中官走馬賜功臣
傳呼法部按霓裳新得承恩别作行應是(一作日晚)貴妃樓
上看内人舁出綵羅箱
伴教霓裳有貴妃從初直到曲成時日長耳裏聞聲熟
拍數分毫錯總知
中管五絃初半曲遥教合上隔簾聽一聲聲向天頭落
學得仙人夜唱經
絃索摐摐隔彩雲五更初發滿宫聞武皇自送西王母
新染霓裳月色裙
朝元閣上風初起夜聽霓裳玉露寒宫女月中更替立
黃金梯滑並行難
知向華清秋月滿山頭山底種長生去時留下霓裳曲
總是離宫别館聲
宫前早春
酒幔高樓一百家宫前楊柳寺前花内園分得温湯水
二月中旬已進瓜
奉同曾郎中題石瓮寺得嵌韻
寺門連内遶丹巖下界雲開數過帆遥指上皇飜曲處
百官題字滿西嵌
舊宫人
先帝舊宫宫女在亂絲猶挂鳳凰釵霓裳法曲渾抛却
獨自花間掃玉階
贈人二首
金爐烟裏要班頭欲得歸山可自由每度報朝愁入閣
在先教示小千牛
多在蓬萊可(一作少)在家越緋衫上有紅霞朝廻不向諸
餘處騎馬城西檢校花
樓前
天寶年前勤政樓每年三日作千秋飛龍老馬曾教舞
聞着音聲總舉頭
寄劉蕡問疾
年少病多應為酒誰家將息過今春賖來半夏重薰盡
投着山中舊主人
聽雨
半夜思家睡裏愁雨聲落落屋簷頭照泥星出依前黑
淹爛庭花不肯休
新晴
夏夜新晴星校少雨收殘水入天河簷前着熟衣裳坐
風冷渾無撲火蛾
秋日後
在(一作住)處近山常足雨聞晴㬠曝舊芳茵立秋日後無
多熱漸覺生衣不着身
哭孟東野二首
吟損秋天月不明蘭無香氣鶴無聲自從東野先生死
側近雲山得散行
老松臨死不生枝東野先生早哭兒但是洛陽城裏客
家傳一本杳殤詩
寄蜀中薛濤校書
萬里橋邊女校書枇杷花裏閉門居掃眉才子于今少
管領春風總不如
路中上田尚書
去路何詞見六親手中刀尺不如人可憐池閣秋風夜
愁(一作怨)綠嬌紅一遍新
于主簿廳看花
小葉稠枝粉壓催暖風吹動鶴翎開若無别事為留滯
應便抛家宿看來
江樓對面寄杜書記
竹烟花雨細相和看着閑書睡更多好是主人無事日
應持小酒按新歌
十五夜望月寄杜郎中時會琴客
夜市千燈照碧雲高樓紅袖客紛紛如今不似時平日
猶自笙歌徹曉聞
觀蠻妓
欲說昭君歛翠蛾清聲委曲怨於歌誰家年少春風裏
抛與金錢唱好多
送顧非熊秀才歸丹陽
江城柳色海門烟欲到茅山始下船知道君家當瀑布
菖蒲潭在草堂前
老人歌
白髮老人垂淚行上皇生日出京城如今供奉多新意
錯唱當時一半聲
和元郎中從八月十一至十五夜翫月五首
半秋初入中旬夜已向階前守月明從未圓時看却好
一分分見傍輪生
亂雲遮却臺東月不許教依次第看莫為詩家先見鏡
被他籠與作艱難
今夜月明勝昨夜新添桂樹近東枝立多地濕舁牀坐
看過墻西寸寸遲
月似圓來色漸凝玉盆盛水欲侵稜夜深盡放家人睡
直到天明不炷燈
合望月時長望月分明不得似今年仰頭五夜風中立
(一作坐)從未圓時直到圓
對酒
為病比來渾斷絶緣花不免却知聞從來事事關身少
主領春風只在君
曉望華清宫
曉來樓閣更鮮明日出闌干見鹿行武帝自知身不死
看修玉殿號長生
贈李愬僕射二首
和雪翻營一夜行神旗凍定馬無聲遥看火號連營赤
知是先鋒已上城
旗旛四面下營稠手詔頻來老將憂每日城南空挑戰
不知生縛入唐州
秋夜對雨寄石甕寺二秀才
夜山秋雨滴空廊燈照堂前樹葉光對坐讀書經卷後
自披衣被掃僧房
華清宫前柳
楊柳宫前忽地春在先驚動探春人曉來唯欠驪山雨
洗却枝頭綠上塵
别楊校書
從軍末馬(一作未滿)十三年白髮營中聽早蟬故作老丞身
不避縣名昭應管山泉
和門下武相公春曉聞鶯
侵黑行飛一兩聲春寒囀小未分明若教更解諸餘語
應向宫花不惜情
田侍郎歸鎮八首
去處長將決勝籌廻廻身在陣前頭賊城破後先鋒入
看着紅粧不敢收
熨帖朝衣抛戰袍䕫龍班裏侍中高對時先奏牙間將
次第天恩與節旄
踏着家鄉馬脚輕暮山秋色眼前明老人上酒齊頭拜
得侍中來盡再生
功成誰不擁藩方富貴還須是本鄉萬里雙旌汾水上
玉鞭遥指白雲莊
鼓吹旛旗道兩邊行男走女喜駢闐舊交省得當時别
指點如今却少年
廣場破陣樂初休彩纛高於百尺樓老將氣雄爭起舞
管絃廻作大纏頭
笳聲萬里動燕山草白天清塞馬閒觸處不如别處樂
可憐秋月照江關
將士請衣忘却貧綠窗紅燭酒樓新家家盡踏還鄉曲
明月街中不絶人
寄廣文張博士
春明門外作卑官病友經年不得看莫道長安近於日
昇天却易到城難
早春書情
漸老風光不着身花溪柳陌早逢春近來行到門前少
趁暖閑眠似病人
唐昌觀玉蘂花
一樹籠&KR0034;玉刻成飄廊點地色輕輕女冠夜覓香來處
唯見階前碎月明
眼病寄同官
天寒眼痛少心情隔霧看人夜裏行年少往來常不住
墻西凍地馬蹄聲
九日登叢臺
平原池閣在誰家雙塔叢臺野菊花零落故宫無入路
西來澗水繞城斜
題酸棗縣蔡中郎碑
蒼苔滿字土埋龜風雨銷磨絶妙詞不向圖經中舊見
無人知是蔡邕碑
江陵使至汝州
廻看巴路在雲間寒食離家麥熟還日暮數峰青似染
商人說是汝州山
十五夜望月
中庭地白樹棲鴉冷露無聲濕桂花今夜月明人盡望
不知秋思在誰家
宫詞一百首
蓬萊正殿壓金鼇紅日初生碧海濤開着五門遥北望
柘黃新帕御牀高
殿前傳點各依班召對西來六詔蠻上得青花龍尾道
側身偷覷正南山
龍烟日暖(一作氣)紫曈曈宣政門當玉殿風五刻閤前卿
相出下簾聲在半天中
白玉窗前起草臣櫻桃初赤賜嘗新殿頭傳語金階遠
因進詞來謝聖人
内人對御疊花箋繡坐移來玉案邊紅蠟光中呈草本
平明舁出閤門宣
千牛仗下放朝初玉案傍邊立起居每日進來金鳳紙
殿頭無事不多書
延英引對碧衣郎江硯宣毫各别牀天子下簾親考試
宫人手裏過茶湯
未明開着九重關金畫黃龍五色幡直到銀臺排仗合
聖人三殿冊西番
少年天子重邊功親到凌烟畫閣中教覓勲臣寫圖本
長生殿裏作屏風
丹鳳樓門把火開先排法駕出蓬萊棚前走馬人傳語
天子南郊一宿廻
樓前立仗看宣赦萬歲聲長再拜齊日照彩盤高百尺
飛仙爭上取金鷄
集賢殿裏圖書滿點勘頭邊御印同真跡進來依數字
别收鎻在玉函中
秘殿清齋刻漏長紫微宫女夜焚香拜陵日近公卿發
鹵簿分頭出太常
新調白馬怕鞭聲供奉騎來遶殿行為報諸王侵早入
隔門催進打毬名
對御難爭第一籌殿前不打背身毬内人唱好龜兹曲
天子龍輿過玉樓
新衫一樣殿頭黃銀帶排方獺尾長總把金鞭騎御馬
綠鬃紅額麝香香
羅衣葉葉繡重重金鳳銀鵝各一叢每遍舞時分兩向
太平萬歲字當中
魚藻宫中鎻翠娥先皇行處不曾過如今池底休鋪錦
菱角鷄頭積漸多
殿前明日中和節連夜瓊林散舞衣傳報所司分蠟燭
監門金鎻放人歸
五更三點索金車盡放宫人出看花仗下一時催立馬
殿頭先報内園家
城東北面望雲樓半下珠簾半上鈎騎馬行人長遠過
恐防天子在樓頭
射生宫女宿紅妝請得新弓各自張臨上馬時齊賜酒
男兒跪拜謝君王
新秋白兔大於拳紅耳霜毛趁草眠天子不教人射殺
玉鞭遮到馬蹄前
内鷹籠脫解紅絛鬭勝爭飛出手高直上碧雲還却下
一雙金爪菊花毛
競渡船頭插綵旗兩邊濺水濕羅衣池東爭向池西岸
先到先書上字歸
燈前飛入玉階蟲未卧常聞半夜鐘看着中元齋日到
自盤金線繡真容(一作芙蓉)
紅燈睡裏喚春雲雲上三更直宿分金砌雨來行步滑
兩人擡起隠花裙
一時起立吹簫管得寵人來滿殿迎整頓衣裳皆着却
舞頭當拍第三聲
琵琶先抹六么頭小管丁寧側調愁半夜美人雙唱起
一聲聲出鳳凰樓
春池日暖少風波花裏牽船水上歌遥索劍南新樣錦
東宫先釣得魚多
十三初學擘箜篌弟子名中被點留昨日教坊新進入
並房宫女與梳頭
紅蠻捍撥帖胸前移坐當頭近御筵用力獨彈金殿響
鳳凰飛出四條絃
春風吹雨灑旗竿得出深宫不怕寒誇道自家能走馬
圍中横過覓人看
粟金腰帶象牙錐散插紅翎玉突枝旋獵一邊還引馬
歸來鷄兔遶鞍垂
雲駮花驄各試行一般毛色一般纓殿前來往重騎過
欲得君王别賜名
每夜停燈熨御衣銀薰籠底火霏霏遥聽帳裏君王覺
上直鐘聲始得歸
因喫櫻桃病放歸三年着破(一作盡)舊羅衣内中人識從
來去結得金花上貴妃
欲迎天子看花去下得金階却悔行恐見失恩人舊院
廻來衝(一作憶)着五絃聲
往來舊院不堪修教近宣徽别起樓聞有美人新進入
六宫未見一時愁(一作宫中誰識大家愁)
自誇歌舞勝諸人恨未承恩出内頻連夜宫中修别院
地衣簾額一時新
悶來無處可思量旋下金階旋憶牀收得山丹紅蘂粉
窗中先(一作洗)却麝香黃
蜂鬚蟬翅薄鬆鬆浮動搔頭似有風一度出時抛一遍
金條零落滿函中
合暗報來門鎻了夜深應别喚笙歌房房下着珠簾睡
月過金階白露多
御厨不食索時新每見花開即苦春白日卧多嬌似病
隔簾教喚女醫人
叢叢洗手遶金盆旋拭紅巾入殿門衆裏遥抛新橘子
在前收得便承恩
御池水色春來好處處分流白玉渠密奏君王知入月
喚人相伴洗裙裾
移來女樂部頭邊新賜花檀木五絃緶得紅羅手帕子
中心細畫一雙蟬
新晴草色綠温暾山雪初消滻水渾今日踏青歸校晚
傳聲留着望春門
西樓新換珠簾額中尉明朝設内家一樣金盤五千面
紅蘇點出牡丹花
盡送春毬出内家記廵傳把一枝花散時各自燒紅燭
相逐行歸不上車
家常愛着舊衣裳空插紅梳不作粧忽地下階裙帶解
非時應得見君王
别勑教歌不出房一聲一遍奏君王再三博士留殘拍
索向宣徽作徹章
行中第一爭先舞博士傍邊亦被欺忽覺管絃偷破拍
急翻羅袖不教知
私縫黃帔捨釵梳欲得金仙觀内居近被君王知識字
收來案上檢文書
日冷天晴近臘時玉階金瓦雪澌澌浴堂門外抄名入
公主家人謝面脂
未承恩澤一家愁乍到宫中憶外頭新學管絃聲尚澀
側商調裏唱伊州
東風潑火雨新休舁盡春泥掃雪溝走馬犢車當御路
漢陽宫主進鷄毬
風簾水閣壓芙蓉四面勾欄在水中避熱不歸金殿宿
秋河織女夜妝紅
聖人生日明朝是私地先須屬内監自寫金花紅牓子
前頭先進鳳凰衫
避暑昭陽不擲盧井邊含水噴鵶雛内中數日無呼喚
搨得滕王蛺蝶圖
内宴初休入二更殿前燈火一天明中官傳旨音聲散
諸院門開觸處行
玉蟬金雀三層插翠髻高叢綠鬢虚舞處春風吹落地
歸來别賜一頭梳
樹葉初成鳥護窠石榴花裏笑聲多衆中遺却金釵子
拾得從他要贖麽
小殿初成粉未乾貴妃姊妹自來看為逢好日先移入
續向街西索牡丹
内人相續報花開准擬君王便看來逢着五絃琴繡袋
宜春院裏按歌廻
廵吹慢遍不相和暗數看誰曲校多明日梨花園裏見
先須逐(一作直)得内家歌
黃金合裏盛紅雪重結香羅四出花一一傍邊書勑字
中官送與大臣家
未明東上閤門開排仗聲從後殿來阿監兩邊相對立
遥聞索扇一時廻
宫人早起笑相呼不識階前掃地夫乞與金錢爭借問
外頭還似此間無
小隨阿姊學吹笙好見君王賜與名夜拂玉牀朝把鏡
黃金殿外不教行
日高殿裏有香烟萬歲聲長動九天妃子院中初降誕
内人爭乞洗兒錢
宫花不共外邊同正月長生一朵紅供御櫻桃看守别
直無鵶鳥到園中
殿前鋪設兩邊樓寒食宫人步打毬一半走來爭跪拜
上棚先謝得頭籌
太儀前日暖房來囑向昭儀乞藥栽勑賜一窠紅躑躅
謝恩未了奏花開
御前新賜紫羅襦不下金階上軟輿宫局總來為喜樂
院中新拜内尚書
鸚鵡誰教轉舌關内人手裏養來姦語多更覺承恩澤
數對君王憶隴山
分朋閑坐賭櫻桃收却投壺玉腕勞各把沉香雙陸子
局中鬭累阿誰高
禁寺紅樓内裏通笙歌引駕夾城東褁頭宫監堂前立
手把牙弰竹彈弓
春風院院落花堆金鎻生衣掣不開更築歌臺起妝殿
明朝先進畫圖來
舞來汗濕羅衣徹樓上人扶下玉梯歸到院中重洗面
金盆水裏潑銀泥
宿妝殘粉未明天總在昭陽花樹邊寒食内人長白打
庫中先散與金錢
衆中偏得君王笑偷把金箱筆硯開書破紅蠻隔子上
旋推當直美人來
教遍宫娥唱遍詞暗中頭白没人知樓中日日歌聲好
不問從初學阿誰
青樓小婦砑裙長總被抄名入教坊春設殿前多隊舞
棚頭各别請衣裳
水中芹葉土中花拾得還將避衆家總待别人般數盡
袖中拈出欝金芽
玉簫改調箏移柱催換紅羅繡舞筵未戴柘枝花帽子
兩行宫監在簾前
窗窗戸戸院相當總有珠簾玳瑁牀雖道君王不來宿
帳中長是炷衙香
銀燭秋光冷畫屏輕羅小扇撲飛螢天街夜色凉如水
卧看牽牛織女星(一作杜牧)
雨入珠簾滿殿凉避風新出玉盆湯内人恐要秋衣着
不住燻籠換好香
金吾除夜進儺名畫袴朱衣四隊行院院燒燈如白日
沉香火底坐吹笙
樹頭樹底覓殘紅一片西飛一片東自是桃花貪結子
錯教人恨五更風
金殿當頭紫閣重仙人掌上玉芙蓉太平天子朝元日
五色雲車駕六龍
日晚長秋簾外報望陵歌舞在明朝添爐欲爇熏衣麝
憶得分時不忍燒(一作樂府銅雀臺)
日映西陵松栢枝下臺相顧一相悲朝來樂府歌新曲
唱着君王自作詞(一作樂府銅雀臺)
泪盡羅巾夢不成夜深前殿按歌聲紅顔未老恩先斷
斜倚熏籠坐到明(一作白居易)
新鷹初放兔初肥白日君王在内稀薄暮千門臨欲鎻
紅粧飛騎向前歸(此作歴代宫詞不載)
黃金捍撥紫檀槽絃索初張調更高盡理昨來新上曲
内官簾外送櫻桃(此作歴代宫詞不載)
鴛鴦瓦上瞥然聲晝寢宫娥夢裏驚元是吾皇金彈子
海棠花下打流鶯(一作花蘂夫人)
寶仗平明金殿開暫將紈扇共徘徊玉顔不及寒鴉色
猶帶昭陽日影來(一作王昌齡)
閑吹玉殿昭華管醉折梨園縹蒂花十年一夢歸人世
綘縷猶封繫臂紗(一作杜牧)
附錄
忽地金輿向月陂内人接着便相隨却因(一作回)龍武軍
前過當殿(一作處)教看(一作開)卧鴨兒(一作池)
畫作天河刻作牛玉梭金鑷采橋頭每年宫女穿針
夜勅賜新恩(一作諸親)乞巧樓
春來懶(一作晚)困不梳頭怕逐(一作懶侍)君王苑北遊暫向玉
花階上立簸錢贏得兩三籌
彈棋玉指兩參差背局臨虚鬭着危先打角頭紅子落
上三金字半邊垂
宛轉黃金白柄長青荷葉子畫鴛鴦把來不是呈新樣
欲進微風到御牀
供御香方加減頻水沈山麝每回新内中不許相傳出
已被醫家寫與人
藥童食後進雲漿高殿無風扇少凉每到日中重掠鬢
衩衣騎馬遶宫廊(右七首載楊升菴集)
步行送出長門遠不許來辭舊院花只恐他時身到此
乞求恩赦得還家
嫌羅不著索輕&KR0008;對面教人染褪紅衫子成來一遍出
今朝看處滿園中(右二首載歴代宫詞)
王司馬集卷八
