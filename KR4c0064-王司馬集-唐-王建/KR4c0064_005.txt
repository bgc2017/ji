王司馬集卷五
唐王建撰
贈王樞密(一作中貴王樞密守澄宗姓也)
三朝行坐鎮相隨今上(一作立)春宫見小時脫下御衣先
賜着進來龍馬每(一作便)教騎長承密旨歸家少獨奏邊
機(一作庭)出殿遲自(一作不)是姓同親(一作當家偏)向說九重爭
得外人知
早秋過龍武李將軍書齋
高樹蟬聲秋巷裏朱門冷靜似閑居重裝畫墨數莖竹
長著香薰一架書語笑侍兒知禮數吟哦野客任狂疎
就中愛讀英雄傳欲立功勲恐不如
江陵即事
瘴雲梅雨不成泥十里津頭(一作楂)壓大堤蜀女下沙迎
水客巴童傍驛賣山雞寺多紅葉燒人眼地足青苔染
馬蹄夜半獨眠愁在遠北看歸路隔蠻溪
題花子贈渭州陳判官
膩如雲母輕如粉豔勝香黃薄勝蟬點綠斜蒿新葉嫩
添紅石竹晚花鮮鴛鴦比翼人初帖蛺蝶重飛樣未傳
况復蕭郎有情思可憐春日鏡臺前
送從姪擬赴江陵少尹
江陵少尹好閑官親故皆來勸自寬無事日長貧不易
有才年少屈終難沙頭欲買紅螺盞渡口多呈白角盤
應向章華臺下醉莫衝雲雨夜深寒
華清宫感舊
塵到朝元邊(一作天)使急千官夜發六龍廽輦前月照羅
衫(一作衣)淚馬上(一作宫裏)風吹蠟燭灰公主粧樓金鎻澁貴
妃湯殿玉池(一作蓮)開有時雲外聞天樂知(一作即)是先皇
沐浴來
九仙宫主舊莊
仙居五里外門西石路親廻御馬蹄天使來栽宫裏樹
羅衣自買院前溪野牛行傍澆花井本主分將灌藥畦
樓上鳳凰飛去後白雲紅葉屬山雞
郭家溪亭
高亭望見長安樹春草崗西舊院斜光動綠烟遮岸竹
粉開紅豔塞溪花野泉聞洗親王馬古柳曾停貴主車
粧閣書樓傾側盡雲山新賣與官家
題金家竹溪
少年因病離天仗乞得歸家自養身買斷竹溪無别主
散分泉水與新隣山頭鹿下長驚犬池面魚行不怕人
鄉使到來(一作門)常欵語還聞世上有功臣
題應聖觀(觀即李林甫舊宅)
精思堂上畫三身廻作仙官度美人賜額御書金字貴
行香天樂羽衣新空廊鳥啄花甎縫小殿蟲緣玉像塵
頭白女冠猶說得薔薇(一作枯枝)不似已前春
同于汝錫遊降聖觀
秦時桃樹滿山坡騎鹿先生降大羅路盡溪頭逢地少
門連内裏見天多荒泉壤(一作壊)簡朱砂暗古塔殘經篆
字訛聞說開元齋醮日曉移行漏帝親過
逍遥翁溪亭
逍遥翁在此徘徊帝改溪名起石臺車馬到春常借問
子孫因選暫歸來稀疎野竹人移折零落蕉花雨打開
無主青山何所直賣供官稅不如灰
尋李山人不遇
山客長須少在時溪中放鶴洞中碁生金有氣尋還遠
仙藥成窠見即移莫與(一作為)無家陪寺食應緣將米寄
人炊從頭石上留名去獨向南峰問老師
題石甕寺
青崖白石夾城東泉脉鐘聲内裏通地壓龍蛇山色别
屋連宫殿匠名同簷燈經夏紗籠黑溪葉先秋臘樹紅
天子親題詩總在畫扉長鏁碧(一作壁)龕中
早登西禪寺閣
上方臺殿第三層朝壁紅窗日氣凝烟霧開時分遠寺
山川晴處見崇陵沙灣漾水圖新粉綠野荒阡暈色繒
莫說城南月燈閣自諸樓看總難勝
題江寺兼求藥子
隋朝舊寺楚江頭深謝師僧引客遊空賞野花無過夜
若看琪樹即須秋紅珠落地求誰與青角垂階自不收
願乞野人三兩粒歸家將助小庭幽
題詵法師院
三年說戒龍宫裏廵禮還來向水行多愛貧窮人遠請
長修破落寺先成秋天盆底新荷色夜地房前小竹聲
僧院不求諸處好轉經惟有一窗明
酬于汝錫曉雪見寄
欲明天色(一作風定)白漫漫打葉穿簾雪未乾(一作雪打書窗竹葉乾)
薄落階前人踏盡差池樹裏鳥銜殘旋銷迎暖沾牆少
斜舞遮春到地難勞動更裁新樣綺紅燈一夜剪刀寒
從軍後寄山中友人
愛仙無藥(一作計)住溪貧脱却山衣事(一作伴)漢臣夜半聽
雞梳白髮天明走馬入紅塵村童近去嫌腥食野鶴高
飛避俗人勞動先生還相示别來弓箭不離身
寄汴州令狐相公
三軍江口擁雙旌虎帳長開自教兵機鏁惡徒狂寇盡
恩驅老將壯心生水門向晚茶商閙橋市通宵酒客行
秋日梁王池閤好新歌散入管絃聲
别李贊侍御
同受艱難驃騎營半年中聽揭槍聲草頭送酒驅村樂
賊裏看花著探兵講易工夫尋已聖說詩門戸别來情
薦書自入無消息賣盡寒衣却出城
和蔣學士新授章服
五色箱中絳服春笏花成就白魚新看宣賜處驚廻眼
著謝恩時便稱身瑞草唯承天上露紅鸞不受世間塵
翰林同賀文章出驚動茫茫下界人
歲晚自感
人皆欲得長年少無那排門白髮催一向破除愁不盡
百方廻避老須來草堂未辦終須置松樹難成亦且栽
瀝酒願從今日後更逢二十度花開
昭應官舍
癡頑終日羡人閑却喜因官得近山斜對寺樓分寂寂
遠從溪路借潺潺𦕈身多病唯親藥空院無錢不要關
文案把來看未會雖書一字甚慙顔
寄舊山僧
因依老宿發心初半學修心半讀書雪後每常同席卧
花時未省兩山居獵人箭底求傷鴈釣戸竿頭乞活魚
一向風塵取煩惱不知衰病日難除
武陵春日
尋春何事却悲凉春到他鄉憶故鄉秦女洞桃欹澗碧
楚王堤柳舞烟黃波濤入夢家山遠名利關身客路長
不似冥心叩塵寂玉編金軸有仙方
寄分司張郎中
一别京華年歲久卷中多見嶺南詩聲名已壓衆人上
愁思未平雙鬢知江郡遷移猶遠地仙官榮寵是分司
青天白日當頭上會有求閑不得時
上武元衡相公
旌旗坐鎮蜀江雄帝命重開舊閤崇褒貶唐書天歴上
捧持堯日慶雲中孤情迥出鸞皇遠健思潜搜海嶽空
長得蕭何為國相自西流水盡朝宗
上張弘靖相公
傳封三世盡河東家占中條第一峯早歲天教作霖雨
明時帝用補山龍草開舊路沙痕在日照新池鳳跡重
卑散自知霄漢隔若為門下賜從容
上裴度舍人
小松雙對鳳池開履跡衣香逼上台天意皆從彩毫出
宸心盡向紫烟來非時玉案呈宣旨每日金階謝賜廽
仙侣何因記名姓縣丞頭白走塵埃
上杜元穎相公
學士金鑾殿後居天中行坐侍龍輿承恩不許離牀謝
密詔長教倚案書馬上喚遮紅觜鴨船頭看釣赤鱗魚
閑曹散吏無相識猶記荆州拜謁初
贈盧汀諫議
青娥不得在牀前空室焚香獨自眠功證詩篇離景象
樂成官位屬神仙閑過寺觀曾(一作長)衝夜立送封章直
上天近見蘭臺諸吏說御詩新集未教傳
賀楊巨源博士拜虞部員外
合歸蘭署已多時上得金梯亦未遲兩省郎官開道路
九州山澤屬曹司諸生拜别收書卷舊客看來讀制詞
殘著幾丸仙藥在分張還遣病夫知
贈郭將軍
承恩新拜上將軍當直廵更近五雲天下表章經院過
宫中語笑隔牆聞密封計策非時奏别賜衣裳到處薰
向晚臨階看號簿眼前風景任支分
贈田將軍
初從學院别先生便領偏師得戰名大小獨當三百陣
縱横秪用五千兵廻殘疋帛歸天庫分好旌旗入禁營
自執金吾長上直蓬萊宫裏夜廵更
贈胡泟將軍
書生難得是金吾近日登科記總無半夜進儺當玉殿
未明排仗到銅壺朱牌面上分官契黃紙頭邊押勑符
恐要蕃中新道路指揮重畫五城圖
村居即事
休看小字大書名向日持經眼却明時過無心求富貴
身閑不夢見公卿因尋寺裏薰辛斷自别城中禮數生
斜月照房新睡覺西峰半夜鶴來聲
留别田尚書
擬報平生未殺身難離門館起居頻不看匣裏釵頭古
猶戀機中錦樣新一旦甘為漳岸老全家却作杜陵人
朝天路在驪山下專望紅旗拜舊塵
送唐大夫寵節歸山
年少平戎老學仙表求骸骨乞生全不堪腰下懸金印
已向雲西寄玉田旄節抱歸官路上公卿送到國門前
人間雞犬同時去遥聽笙歌隔水烟
送司空神童
杏花壇上授書時不廢中庭趁蝶飛暗寫五經收部帙
初年七歲着衫衣秋堂白髮先生别古巷青襟舊伴歸
獨向鳳城持薦表萬人叢裏有光輝
送振武張尚書
廻天轉地是將軍扶助春宫上五雲撫背恩雖同骨肉
擁旄名未敵功勲盡收壯勇填兵數不向蕃渾奪馬羣
閑即單于臺下獵威聲直到海西聞
送吳諫議上饒州
鄱陽太守是真人琴在牀頭籙在身曾向先皇邊諫事
還應上帝處稱臣養生自有年支藥稅戸應停月進銀
淨掃水堂無侍女下階唯共鶴殷勤
贈閻少保
髭鬚雖白體輕健九十三來却少年問事愛知天寶裏
識人皆是武皇前玉裝劍珮身長帶絹寫方書子不傳
侍女常時教合藥亦聞私地學求仙
送魏州李相公
百代功勲一日成三年五度換雙旌閑來不對人論戰
難處長先自請行旗下可聞誅敗將陣頭多是用降兵
當朝面受新恩去算料妖星不敢生
贈索暹將軍
渾身着箭瘢猶在萬槊千刀總過來輪劍直衝生馬隊
抽旗旋踏死人堆聞休鬭戰心還癢見說烟塵眼即開
淚滴先皇階下土南衙班裏趁朝廻
贈王屋道士赴詔
玉皇符到(一作詔)下天壇玳瑁頭簮白角冠鶴遣院中童
子養鹿憑山下老人看法成不怕刀梯(一作槍)利體(一作髓)
實常欺石榻寒能斷世間腥血味長生只要一丸丹
贈王處士
松樹當軒雪滿池青山掩障(一作帳)碧紗㡡鼠來案下長
偷水鶴在牀前亦看棋道士寫將行氣法家童授與步
虛詞世間有似君應少便乞從今作我師
洛中張籍新居
最是城中閑静處更廻門向寺前開雲山且喜重重見
親故應須得得來借倩學生排藥合留連處士乞松栽
自君移到無多日牆上人名滿綠苔
題裴處士碧虚溪居
鳥聲真似深山裏平地人間自不同春圃紫芹長卓卓
暖泉青草一叢叢松臺前後花皆别竹崦高低水盡通
細問來時從近遠溪名載入縣圖中
送阿史那將軍安西迎舊使靈櫬
漢家都護邊頭没舊將麻衣萬里迎隂地背行山下火
風天錯到磧西城單于送葬還垂淚部曲招魂亦道名
却入杜陵秋巷裏路人來去讀銘旌
贈崔禮駙馬
鳳凰樓閣連宫樹天子崔郎自愛貧金埒減添栽藥地
玉鞭平與賣書人家中絃管聽常少分外詩篇看即新
一月一廻陪(一作親)内宴馬蹄猶厭踏香塵
贈太清盧道士
上清道士未昇天南岳中華作散仙書賣八分通字學
丹燒九轉定人年修行近日形如鶴導引多時首似綿
想向諸山尋禮遍却廻還守老君前
送宫人入道
休梳叢鬢洗紅粧頭戴芙蓉出未央弟子抄將歌遍疊
宫人分散舞衣裳問師初得經中字入靜猶燒内裏香
發願蓬萊見王母却歸人世施仙方
上李吉甫相公
聖朝齊賀說逢殷霄漢無雲日月真金鼎調和天饍美
瑶池沐浴賜衣新兩河開地山川正四海休兵造化仁
曾向山東為散吏當今竇憲是賢臣
上李益庶子
紫烟樓閣碧紗亭上界詩仙獨自行竒險驅廻還寂寞
雲山經用始鮮明藕綃紋縷裁來滑鏡水波濤濾得清
昏思願因秋露洗幸容階下禮先生
題元郎中新宅
近移松樹初栽藥經帙書籖一切新鋪設暖房迎道士
支分閑院著醫人買來高石雖然貴入得朱門未免貧
雖有好詩名字出倍教年少損心神
初授太府丞言懷
除書亦下(一作不)屬微班喚作宫曹便不閑檢案事多關
市井聽人言志在雲山病童喚著唯行慢老馬鞭多轉
放頑此去仙宫無一里遥看松樹衆家攀
贈李愬僕射
唐州將士死生同盡逐雙旌舊鎮空獨破淮西功業(一作)
(家傳)大新除隴右世家雄知時每笑論兵法識勢還輕立
戰功次第各分茅土貴殊勲併在一門中
書贈舊渾二曹長
二年同在華清下入縣門中最近隣替飲觥籌知戸小
助成書屋見家貧夜碁臨散停分客朝浴先廻各送人
僮僕使來傳語熟至今行酒校殷勤
上崔相公
枯桂衰蘭一遍春准將道德定君臣施行聖澤山川潤
圖畫天文彩色新開閤覆看祥瑞歴封名直進薜蘿人
應憐老病無知己自别溪中滿鬢塵
寄楊十二秘書
初移古寺正南方靜是浮山遠是莊人定猶行背街鼓
月高還去打僧房新詩欲寫中朝滿舊卷常抄外國將
閑出天門醉騎馬可憐蓬閣秘書郎
謝田贊善見寄
五侯三任(一作仕)未相稱頭白如絲作縣丞錯判符曹羣
吏笑亂書巖石一山憎自知酒病衰腸怯遥怕春殘百
鳥凌年少力生猶不敵况加顦顇悶騰騰
晚秋病中
萬事風吹過耳輪貧兒活計亦曾聞偶逢新語書紅葉
難得閒人語白雲霜下野花渾着地寒來溪鳥不成羣
病多體痛無心力更被頭邊藥氣薰
薛二十池亭
每箇樹邊消一日遶池行匝又須行異花多是非時有
好竹皆當要處生斜竪小橋看島勢遠移山石作泉聲
浮萍着岸風吹歇水面無塵晚更清
故梁國公主池亭
平陽池館枕秦川門鎻南山一朵烟素柰花開西子面
綠榆枝散沈郎錢裝簷玳瑁隨風落傍岸鵁鶄逐暖眠
寂寞空餘歌舞地玉簫聲絶鳳歸天
題柱國寺
皇帝施錢修此院半居天上半人間丹梯暗出三重閣
古像斜開一面山松栢自穿空地少川原不稅小僧閑
行香天使長相續早起離城日午還
昭應官舍書事
縣在華清宫北面曉看樓殿正相當慶雲出處依時報
御果呈來每度嘗臘月近湯泉不凍夏天臨渭屋多凉
兩衙早被官拘束登閣廵溪亦屬忙
昭應李郎中見貽作次韻奉酬
窗戸風凉四面開陶公愛晚上高臺中庭不熱青山入
野水初晴白鳥來精思道心緣境熟麤疎文字和詩廻
諸生圍遶新篇讀玉闕仙官少此才
閑說
桃花百葉不成春鶴夀千年也未神秦隴州緣鸚鵡貴
王侯家為牡丹貧歌頭舞遍廻廻别鬢樣眉心日日新
鼓動六街騎馬出相逢總是學狂人
自傷
衰門海内幾多人滿眼公卿總不親四授官資元七品
再經婚娶尚单身圖書亦為頻移盡兄弟還因數散貧
獨自在家常似客黃昏哭向野田春
田侍中宴席
香薰羅幕暖成烟火照中庭燭滿筵整頓舞衣呈玉腕
動搖歌扇露金鈿青娥側座(一作間坐)調雙管彩鳳斜飛入
五絃雖是沂公門下客争將肉眼看雲天(一作神仙)
寒食日看花
早入公門到夜歸不因寒食少閑時顛狂遶樹猿離鏁
跳躑緣崗馬斷羈酒汚衣裳從客笑醉饒言語覓花知
老來自喜身無事仰面西園得詠詩
和少府崔卿微雪早朝
蓬萊春雪曉猶殘點地成花遶百官已傍祥鸞迷殿角
還穿瑞草入袍襴無多白玉階前濕積漸青松葉上乾
粉畫南山稜郭出初晴一半隔雲看
和胡將軍寓直
宫鵶栖定(一作盡)禁槍攅樓殿深嚴月色寒進狀直穿金
戟槊探更先傍玉鈎欄漏傳五點班初合鼓動三聲仗
已端遥見正南宣不坐新栽松樹喚人看
春日五門西望
百官朝下五門西塵起春風過玉堤黃帕盖鞍呈了馬
紅羅繫頂鬭廻雞館(一作宫)松枝(一作葉)重牆頭出御(一作渠)
柳條長水面齊唯有教坊南草綠(一作色)古苔隂地冷凄
凄(一作古城隂冷又凄凄)
長安早春
霏霏漠漠遶皇州銷雪欺寒不自由先向紅粧添曉夢
爭來白髮送新愁暖催衣上縫羅(一作人)勝晴報窗中點
綵毬每度暗來還暗去今年須遣蝶遲(一作蜂)留
早春病中
日日春風階下起不吹光彩上寒株師教綘服禳衰月
妻許青衣侍病夫健羡人家多力子祈求道士有神符
世間方法從誰問卧處還看藥草圖
上陽宫
上陽花木不曾秋洛水穿宫處處流畫閣紅樓宫女笑
玉簫金管路人愁幔城入澗橙花發玉輦登山桂葉稠
曾讀列仙王母傳九天未勝此中遊
王司馬集卷五
