王司馬集卷六
唐王建撰
寄杜侍御
何須服藥覓昇天粉閣為郎即是仙買宅但幽從索價
栽松取活不爭錢退朝寺裏尋荒塔經宿城南看野泉
道氣清凝分曉爽詩情冷瘦滴秋鮮學通儒釋三千卷
身擁旌旗二十年春巷偶過同戸飲暖窗時語對牀眠
破除心力緣書癖傷瘦花枝為酒顛今日總來歸聖代
(一作今日總離軍馬地)丈人先逹幸相憐
寄上韓愈侍郎
重登大學領儒流學浪詞鋒壓九州不以雄名疎野賤
唯將直氣折王侯詠傷松桂(一作栢)青山瘦取盡珠璣碧
海愁叙述異篇經總别鞭驅險句最(一作緫)先投碑文合
遣貞魂謝史筆應令謟骨羞清俸探將還酒債黃金旋
得起書樓參來擬設官人禮朝退多逢月閣遊見向(一作)
(說)雲泉求住處若無知薦一生休
贈華州鄭大夫
此官出入鳳池頭通化門前第一州少華山雲當驛起
小敷溪水入城流空閑地内人初滿詞訟牌前草漸稠
報狀拆開知足雨赦書宣過喜無囚自來不說雙旌貴
恐替長教百姓愁公退晚凉無一事(一作吏散日高衙府靜)步行
携客上南樓
寄賀田侍中東平功成
使廻高品滿城傳親見沂公在陣前百里旗幡衝即斷
兩重衣甲射皆穿探知點檢兵應怯算得新移柵未堅
營被數驚乘勢破將經頻敗遂生全密招殘寇防人覺
遥斬元兇恐自專首讓諸軍無敢近功歸部曲不爭先
開通州縣斜連海交割山河直到燕戰馬散驅還逐草
肉牛齊散却耕田府中獨拜將軍貴門下兼分宰相權
唐史上頭功第一春風雙節好朝天
送裴相公上太原
還携堂印向并州將相兼權是武侯時難獨當天下事
功成却進手中籌再三陳乞鑪烟裏前後封章玉案頭
朱架早朝排劍戟綠槐殘雨(一作花裏)看張油遥知雁塞從
今好直得漁陽已北愁邊鋪驚廵旗盡換山城候館壁
(一作欲過館)重修千羣白刅兵迎節十對紅粧妓打毬聖主
分明教暫去不須高起見京樓
王司馬集卷六
