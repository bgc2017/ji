王司馬集别集類一(唐)
提要
(臣)等謹案王司馬集八卷唐王建撰建字仲
和潁州人大歷十年進士太和中為陜州司
馬據文獻通考建集本十卷此本為
國朝胡介祉所校刊凡古體二卷近體六卷蓋
後人所合併前有介祉序謂虞山毛氏曾有
刊本行世校對亦未盡善至宫詞自宋南渡
後逸去其七好事者妄為補之如淚盡羅巾
白樂天詩也鴛鴦瓦上花蘂夫人詩也寶帳
平明王少伯詩也日晚長秋與日映西陵樂
府銅爵臺詩也銀燭秋光泠畫屏與閒吹玉
殿昭華管皆杜牧之詩也獨楊升菴集中别
載七首云得之古本今錄于後云云介祉所
論蓋本之胡仔苕溪漁隠叢話其考証皆精
確惟楊慎之言多不足據石鼓文尚能偽造
何有于王建宫詞介祉遽從而增入未免輕
信之失至于傷近而不見乃玉臺新詠舊題
此本訛為傷近者不見江南三臺名見樂府
詩集及才調集此本訛為江南臺亦未免小
有所失不能全譏毛本但取以相較猶為此
善于彼耳乾隆四十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
王司馬集題詞
王司馬建字仲初潁州人登大歴十年進士與中官王
樞密名守澄者善司馬自恃才高每多非刺一日酒中
以漢桓靈信任中官起黨錮興廢之事為譏樞密深恨
之曰爾所作宫詞百首天下傳誦禁庭深邃何從而得
也司馬無以對樞密將劾之司馬乃作詩贈云先朝行
坐鎮相隨今上春宫見小時脫下御衣先賜着進來龍
馬每教騎長承密旨歸家少獨奏邊機出殿遲自是姓
同親向說九重爭得外人知樞密見詩恐其波及己事
乃寢後官陜州司馬所為樂府與張籍齊名而宫詞尤
為人傳誦其全集世多鈔本相沿既久亥豕愈多虞山
毛氏曾有刊本行世校對亦未盡善至宫詞自宋南渡
後逸去其七好事者妄為補之如泪盡羅巾白樂天詩
也鴛鴦瓦上花蘂夫人詩也寶帳平明王少伯詩也日
晚長秋與日映西陵樂府銅雀臺詩也銀燭秋光冷畫
屏與閒吹玉殿昭華管皆杜牧之詩也獨楊升菴集中
别載七首云出之古本今錄于卷後以俟博雅君子論
定云谷園主人茨邨胡介祉
