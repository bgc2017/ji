後村詩話卷八
宋劉克莊編
陶弼商翁與楊畋樂道同時一生仕宦廣西晩守欽順
二州集中多佳句前已采其一二它五言如塞上云星
落胡王死河窮漢使歸雪山經夏冷天馬入秋肥觀教
戰云晉興由帥讓楚敗以師喧行役云隂微辨樵火霽
早誤僧鐘雜詩云久閒忘將略多病熟醫書順州云渴
蜂銜研水饑蝶嗅屏花七言汴河云柳與揚州今獨在
水和隋帝不重來柳州云人心如地少平處天氣似春
無冷時送人云冷酒十分無客送輕車一兩有民攀又
云兵堪渡海將軍老史不占天處士閒村行云路小馬
蹄高復下村深雞唱有如無
李鴈湖詩程滄州守宜春刊于郡齋余不及識公初筮豫章及
公謫居臨川從曾極景建得余詩簡景建云劉君詩兼鮑庾之
清俊前與其父同舍不知其郎君詩筆如此曉得宜春本摘其警語
一二于此紅梅云晩覺鄭公殊嫵媚生憎夷甫太鮮明
送楊子直知吉州云憂時鐵石孤忠在閱世風花老眼
空酬景建云新有千絲明曉鏡舊無一畫贊宵衣閒吟
此外惟須飲老覺人間萬事非又云向來交態雲翻手
靜裏玄言石點頭鴈湖注半山詩甚精確其絶句有絶
似半山者已采入詩選矣如平生閱世䑃朧眼偏向白
鷗飛處明如鴉健觸翻紅簌簌鷗閒占斷碧粼粼皆可
諷味如金谷友玉川奴鷦鷯賦蛺蝶圖雙蓬鬢寸草
心鸎友鴈奴鷴客蟹奴皆的對
于湖讀中興碑云繡綳兒啼思塞酥重牀燎香驅羣胡
阿環錦襪無尋處一夜驚眠搖帳柱朔方天子神為媒
三郎歸來長慶樓樓前拜舞作奇祟中興之功不贖罪
日光玉潔十丈碑蛟龍盤拏與天齊北望神臯雙淚落
祇今何人老文學題蔡濟忠所摹御府米帖云生前官
職但執戟身後一字萬金直當時雷電下收拾世間不
復有遺逸整整十卷字猶濕光采激射海為立平生我
亦有書癖對此戃怳心若失口呿汗下屢嘆息十日把
玩不得食作牋天公拜稽首乞我此老生時一雙手為
君痛飲百斛酒池如江筆如帚一掃萬字不停肘
石徂徠讀石安仁(曼卿舊字安仁)學士詩云齊梁無駿骨李杜
得秋毫後世益纂組變風堪鬱陶奔道少驥逸秃冗如
牛毛試看安仁詠秋風有怒濤徂徠力排楊劉而推重
曼卿如此但前云駿骨後又云驥逸何也寄張從道云
臘盡妻未褐天寒子讀書寄明復先生云殘書幾篋蠧
寒菊半籬荒惟學春秋者時時到草堂殊有魏野林逋
氣格
徐淵子詩用紡塼字斯干詩載弄之瓦注云紡塼也說
苑亦云和氏之璧千金之寶用以間紡不如瓦塼
癸未甲申余自桂林入都改秩一日自外歸逆旅主人云有
二客訪君不遇留刺而去視之蓋高續古鍾春伯二館
職也皆素昧明日往謝高云吾於陸伯敬處見子某詩
鍾云吾於南塘處見子四六相約訪君共論此事何相
避之深也鍾惠四六一卷高遺疎寮詩二册未幾鍾貴
顯高出館不復入今皆物故余老矣四六姑置惟詩結
習未忘所得疎寮二册前已摘出一二聯後得其全集
數倍于舊老筆如湘絃泗磬多人間俚耳所未聞者有
石湖放翁誠齋之風部帙既多不能遍閱姑錄其警語
于編以備遺忘五言楊嗣勛惠茯苓云道是青神谷元
通白帝厓有松如壯士其鼻化嬰兒雲濕侵鵶觜天寒
翦兔絲堯初香摘髓秦後雪凝脂穴動龍蛇窘山空鳥
獸悲惟將千歲力自了一生奇送潘德鄜師廣云風稳
琛舟引春明卉服衙謁吳給事云上皇今百歲近侍不
多人寄僧云鹿采花修供猨分石坐禪别僧云夢無全
覺久詩只半聯奇聽雪云竹大時聞折梅明不受霾雜
詩云今古憑詩了乾坤頼酒澆忙猶輪使硯懶尚事持
茶買研云汾獻升雲鼎秦遺蝕雪碑曹蛾江云沙冷鴈
一二天長帆有無七言送蜀客云峩眉雪罷添巴水玉
壘雲空見蜀星白浪不侵魚復陣青苔猶護劍關銘題
放翁誠齋倡和云題徧鮫綃乾碧海吹將鶴笛上青天
道山堂前梅花云太乙神仙遊册府秦王學士憑欄干
懷墅云已是飛來鶗鵊了可能落到牡丹花讀漫郎詩
云東西都漢猶司馬三百年唐只次山答人云晉書好
傳偏安石唐世諸人且樂天送歙守云龍尾石須分幾寸
牡丹花不望頭綱池西云旋作池來分剡曲略教花處
似蘇堤梅花云相依豈恨移來晩欲訴猶須說到明絶
句尤多佳者都下云柳生春思拂京華不管閒人也憶
家添盡好香那睡得月痕如水浸梨花中秋夜登秀臺
二絶云青冥風露無人管醉力飛昇入桂臺月過斗西
親挽住伴人騎鶴去蓬萊冰娥看盡人間世好事如公不
數來却喚清壘相揖酌汝聽下界息成雷梨花詞云殿
頭摧引上清華獨奏春詞唱賜茶帶月歸來仙骨冷夢
魂全不到梨花晩泊江口云白鷺青煙剡江口梅六七
分經雪後月旨流連相伴酒隔岸呼船有魚否五言古
體幼安云青天不惜日壯士偏知秋自古有奇畫如今
空白頭彼時當再來吾老不可留天推璧月上星入銀
河流躔度若此急人生與之浮終夜自起舞無人共登
樓典謨有陳言河洛非故州黃鶴呼不來誰能理殘裘
此篇甚高古
杜旟伯高題蘭亭序云君勿笑新亭相對泣却勝蘭亭
暮春集白頭吟云長門作賦直千金不知家有白頭吟
二詩皆有味
王元澤詩不滿百度關山篇云萬馬度關山關山三尺
雪馬盡雪亦乾沙飛石更裂歸來三五騎旌旗映雲滅
不見去時人空流磧中血古樂府無以加春懷云朝日
上屋角百鳥鳴不休豈復辨名字但聞閙鈎輈亂我讀
書語驚我夢寐游彎弓彈使去暫去還啾啾彈十不得
一丸窮來愈稠拔弓坐榻上咄咄空自尤時節使汝鳴
我何為汝讎絶句云一雙燕子語簾前病客無聊盡日
眠開徧杏花人不到滿庭輕雨綠如煙霏微細雨不成
泥料峭輕寒透夾衣處處園林皆有主欲尋何地看春
歸殊有乃翁思致
獵較集前已摘數聯晩温故讀再錄昔遺忘者七言雪
中云但能閉戶酌季雅安用馭風尋伯昏種蕪菁作羹
云且喜蕪菁種得成薹心散出碧縱横脆甜肭子無反
惡肥嫩羔兒不殺生樂羊豈斷兒孫念劉季寧無父子
情争似野人茅屋下日高淡煮一杯羹歴世云面朋面
友風雨散山鳥山花淡薄交一榻氍毺容獨卧滿柈杞
菊是兼肴五言云天寒猶著絮雨濕欲蒸書吳地人情
薄西人客計疎無書堪著眼有法可安心絕句云誰倚
黃旗喚阿瞞令君終作可憐人蕭然唯有鹿門老不帶
孫劉一點塵輕隂小雨晩難收柳瘦梅窮却是秋可恨
水仙花不語無人共我說春愁春怨云梨花雨送海棠
風不借臙脂作小紅幾日無人吹玉笛鴛鴦飛入館娃
宫此老筆力有謫仙風骨集中有云老鶴悔抛青嶂裏
客星倦倚紫微邊又云而今心服陶元亮作得人間第
一流豈非深悔晩出之誤歟
灊山集多不經人道語此公讀書多氣老筆遒題顔魯
公像云千五百年如烈日二十四州惟一人朝衣視坎
趨前死羽服行山即此身與客晩集云足下一來同晩
步先生小住待村舂春晴云四野綠廻春補闕亂山塵
淨雨修容懶軒云經年不濯子春足半月纔梳叔夜頭
止酒云搢紳處士議所以將軍貴人須畢之月夜云琉
璃虚空甚圓滿紫磨山川更新鑄梅花絶句云姑射山
頭冰雪仙人間一見便豐年却應羞死琴臺女不得乃
翁分一錢荷珠云客來竊勿令觀此薏苡猶能困伏波
如大槐小草木偶芻靈朝采夜光立豹蹲鴟口伐手談
木上座麯先生千金子萬玉妃童欺我老農報予春下
岩研正焙茶皆的對
王逢原集張廵篇云禄皃射火燒九天鬼手不撲神聽
㫋羣庸仰口不肯唾反出長喙噓之燃睢陽城窮縮死
鼈危繫一髮懸天淵廵嗔睨遠兩眥拆怒嚼齒碎鬚張
肩恨身不毛劍無翼不能飛去殘賊嚥翁軀腥刀兒磔
俎日嚼肉血猶經年霽雲東攘兩臂去西來才有九指
還胷中憤氣吐不散去隨箭入浮屠塼忠窮智索莫自
效更臠愛妾常饑涎我疑没日賊不食恐其肉酖死不
痊又疑身骨不化土定作金鐵埋重泉何時山移陵谷
變發出鼓鑄戈或鋋吾如得之願有用不誅已然誅未
然此作出盧仝上交難贈杜漸云兩鼠共謀渴相飲期
入水一鼠下縋缶一鼠上銜尾前鼠以之跌後鼠以之
死鼠死何足噫夫人纔可悲平地把手笑乘崖撥足擠
賊防易為力壯健完牆籬交防難為人笑面惡肝脾前
日信其是今日悟其非安得先知明有如灼火龜然則
奈之何期子同吁嚱此必有為而作誰氏子云弱弱誰
氏子鮮鮮一何姝來奔富人家妻與富人俱嚴糚問夫
子我豈彼室如夫子笑遣之彼寧與汝都升堂由阼階
德色溢以舒親賓不敢笑退語相嚱吁高堂聚羣婢唯
諾相恣睢家事忽不圖顧指取自如朝令折桂薪暮
遣藩籬除風雨半夜來百釁生不虞屋壓盗隨至夫死
别嫁夫東鄰有淑子性不事鉛朱端居待人求正色不
願諛清鏡見白髮行媒不顧閭不知愛妻人取捨何異
歟詞意似王建張籍哭詩云目雖淚所出由來心乃源
白日㬠我面意欲乾汍瀾而不照我心我淚何由乾况
重在雲遮使我何自安又云目存多所見不若無目完
山中云山中亦有出山路山人自不與世通拂衣起行
飲流水枕書就卧聽松風地寬江河競搖蕩天闊日月
争西東乾坤自為四時後萬事不到幽人胷集中新意
快句不可勝紀如舟方乘兮人不吾以覆且溺兮我同
人死束蒿為楹樗為柱居者略不憂其顛吾觀世之陷
此者不啻火立足回燔豈期(缺)既自悟不思跳出乃
欲(缺)井方崩兮治隧屋且(缺)雕椽傾江竭河論麯
水都投大海為酒池中間(缺)不盈掬日益醖釀成澆
漓不知淳風竟何適萬(缺)齊舉招不迴五言云清醒甘
澤畔冨貴奈墦間劍(缺)終羞屈蘭遺不改香其論文云
星緯織成副地錦歐冶鑄出舂天矛文章日組緯玉機
飛金梭誰有真(缺)繩結作張麟羅老成終到孔窮死亦
為顔不能繩(缺)怠何力禁人叛不知里社歌不可郊廟
施梅花云(缺)知後世無所用兒嚼不美還棄之贈王平
甫云古人誰云朽死魄如可召其詠物馴鹿云秪消指(缺)
馬相有逐原人豺狼好爪牙應笑角如麟水車云上潤
雖巳然下竭將奈何鴈云關塞風高夜江湖木落秋鳶
云纔乘一綫憑風去便有愚郎仰面看春雪云(缺)戸開
重墐冰魚上復沉東園云夭桃未老已抽青(缺)略朱旗
冠翠纛雖然素李不争華似洗朱丹誇瑩(缺)余昔讀廣
陵集草草用朱筆點出妙處子修弟手錄余所點者于
冊晩見子修所抄老矣又偏盲不能寫成冊子遂冄選
一番本朝諸人惟逢原别是一種筆墨如靈芝慶雲出
為祥瑞半山崛強于歐蘇無所許可非苟歎伏後生者
逢原集中有吕吉甫所答五言云東海有滄溟西極有
崑崙子已具舟車吾亦為檝輪吉甫能為此言豈非近朱
者赤耶
方豐之德享及吕紫微交游放翁序其詩梅花云天女
終降大居士登伽惟撓小乘禪又云老夫六賊銷磨盡
時為幽香一敗禪漁父云已攜巨鯉換新秔尚有鰷鯈
得自烹聞道烹鮮易煩碎呼兒無用苦和羹歴﨑道中
云漠漠春陰接海低濛濛晩雨傍山飛半攲古埭無人
過時有村童護鴨歸海口云白是石渠青是麥誰云斥
鹵不堪田五言云魂夢無金印生涯有瓦盆
楊大年西崑詶唱集序略云予景德中忝佐修書時紫
微錢君希聖秘閣劉君子儀竝負懿文尤精雅道予得
以遊其墻藩而咨其模楷因以歴覽遺編研味前作更
迭唱和互相切劘入蘭遊霧雖獲益以居多觀海學山
歎知量而中止雖榮于托驥亦愧乎續貂得五七言律
詩二百四十七章其屬而和者十五人析為二卷取玉
山策府之名命之曰西崑酬唱集今考十五人者丁謂
刁衎張詠晁迥李宗諤薛陳(缺)越李維劉隲舒推崔遵
度任隨錢惟濟有名秉(缺)不著姓王沂公只有一篇在
卷末
放翁長短句云元知造物心腸别老却英雄似等閒祕
傳一字神仙訣說與君知只是頑一句丁寧君記取神
仙須是閒人做君記取封侯事在功名不信由天元來
只有閒難得青史功名天却無心惜漁父詞云一竿風
月一蓑煙雨家在釣臺西住賣魚生怕近城門况肯到
紅塵深處潮生理櫂潮平繋䌫潮落浩歌歸去時人錯
把比嚴光我自是無名漁父鷓鴣天云杖屨尋春苦未
遲洛城櫻筍正當時三千界外歸初到五百年前事總
知吹玉笛渡清伊相逢休問姓名誰小車處士深衣叟
曾是天津共賦詩好事近云混迹寄人間夜夜畫樓銀
燭誰見五雲丹竈養黃芽初熟春風歸從紫皇遊東海
宴暘谷進罷碧桃花賦賜玉塵千斛又云平旦出秦關
雪色駕車雙鹿借問此行安往賞清伊修竹漢家宫殿
却灰中春草幾回綠君看變遷如許况紛紛榮辱朝中
措云怕歌愁舞懶逢迎糚晩託春酲總是向人深處當
時枉道無情關心近日啼紅密訴剪綠深盟杏館花陰
恨淺畫堂銀燭嫌明情知言語難傳恨不似琵琶道得
真其激昂感慨者稼軒不能過飄逸高妙者與陳簡齋
朱希真相頡頑流麗綿密者欲出晏叔原賀方回之上
而世歌之者絶少項平庵祭辛幼安文云人之生也能
致天下之憎則其死也必享天下之名豈天之所生必
死而後美蓋人之所憎必死而後正嗚呼哀哉死者人
之所惡公乃以此而為榮予者公之所愛必當與我而
皆行局旦暮而相從固予心之所愛尚眠食以偷生恨
公行之不待自昔哀詞未有悲于此者
平庵五言絶句武夷鐵笛亭云夜嘯千崖裂朝吟萬象
蘇山人大自在無淚捋君鬚諸葛祠堂云羽扇白綸巾
堂堂六尺身我觀秦漢下宇宙只斯人永州云日日長沙
岸看雲只念家如何永州夢偏愛在長沙欸乃曲云靄
迺出深溪湘山日落時若非堯女哭即是楚臣啼雜五
言如隆中評劉牧云阿琦去梯策尚識抱膝公誰云豚
犬愚頗復勝乃翁又平生萬事偽惟有病是實時方攻
偽其言如此
六言和王仲衡尚書云聖賢生世不數文章何代無人
一言蔽思無邪三萬辭曰若稽
七言八句讀三國志云曹劉有志混華戎無奈吳兒兩
炬紅赤璧焰燒雲夢澤夷陵光照永安宫人間生此鼎
三足天上無因日再中惟有葛公心未死夜深寒月照
孤忠路傍有因梅竹以編籬者云已生野外更籬根仍與
蚩氓補斷垣博士低頭乘虜障王姬掩面嫁烏孫風枝
雨葉無生意粉面朱脣有淚痕說與調羹吹律事老農
那信腐儒言雜七言如送水心淮東總領云藍縷疾耕
家四壁鐵衣高臥日千金四朝餉士前無古一旦和戎
患至今如送邕州高教授云君行回鴈前頭路我上杜
鵑無處船夔州永安宫云吳王解掩夫差面難繋劉郎
一寸心(公瑾欲以子女玉帛繫先主)送陳止齋納官還鄉云正爾釣
絲江上去依然羽扇篋中情藏秃筆云莫欺貧士無(缺)
施時向文房度上僧澗上云全家寢食淙琤上韶濩聲
中過百年和人云窗中見日知晨暮瓶裏看花記歲時
新讀子書多乙者舊吟詩稿盡丁之詠抛毬云綵毬丹
柱倚春風寒食清明罷繡工漢北將軍貪蹋踘豈知兵
法在吳宫
七言絶句春日堤上云高高下下十五里白白紅紅千
樹花總在疎籬斷垣裏背堤臨水小人家見梅云草枯
葉脫四山童萬里長天一日空數點寒稍著紅蘂人間
驚喜見春風次韻羅郢州送别云江上相留不肯留渡
江沿岸却回頭漢江東去人西去不見高城始是愁滁
州路口小雨云三十年前過此時一雙青髻綰青絲如
今舊雨猶相記只傍星星白處吹落帽臺云千山搖落
萬林空數點黃花酒盞中半破接籬誰耐管已將身世
付西風分明屈子獨醒愁故作南華醉夢游豈是晉人
真愛酒渠儂心事更悲秋上冢云兒時飛鞚得金堤掣
電驚風過馬蹄今日筍輿搖醉幘城東一日到城西
與潘德久倡和糟蠏詩押險韻至六首皆新竒而首篇
尤工大戴笑汝無穴空雙螯小戴笑汝有筐如子臯太
玄笑汝長郭索入穴慚蟺升慚猱知心但有畢吏部卧
起與汝同酒糟後來愛者蘇長公亦只許汝中山醪固
知合向一丘老安得上與三辰翺長公貎喜心未敬雖
羡微生猶惡饕我疑吳儂修稻怨和秫醢汝償民膏雖
然因此得長醉痛貶未必非深褒又疑畢叟妬劉掾曾
以螟蛉輕二豪故回左手就箕踞持蠏藉糟成兩高
石湖詩三十四卷五言如思陵挽詞云寇降千猰㺄胡
拜兩單于首山銅鼎就前殿玉巵空病中云目眚浮珠
珮聲塵籟玉簫注水瓶花醒吹薪鼎藥潮丙午元日云
童心仍竹馬暮境勿蒲輪春晩云繡地紅千點平橋綠
一篙棟花來石首糓雨熟櫻桃詠懷自嘲云退閒驚客
至衰懶怕書來挽趙密太保云鬢凋猶陛戟心在惜弢
弓
六言久病或勸遊適云羸如蓐婦多忌倦似田翁作勞
玩具僧梳肘屨懽悰丁尾龜毛請息齋云洞門晝掛鐵
鎖閣道秋生綠苔蓍下略同龜伏瓜中且免蠅來又云
勞君敬枯木耳恐汝見温灰焉
七言發合江云船尾竹林遮縣市故人猶自立沙頭將
至吳中云新事略從年少問故人差覺坐中稀玉麟堂
會客云不用忙催銀燭上酴醿如雪照黃昏秋晩閒吟
云旁若無人鼠飲研麾之不出蠅登盤丙午新正云病
憐楖栗隨身慣老覺酴醿到手遲又云人情舊雨非今
雨老境增年是減年口不兩匙休足糓生能幾屐莫言
錢行營夀藏云縱有千年鐵門限終須一箇土饅頭偶
書云已甘搰搰勤為圃休向滔滔苦問津親鄰招集強
往便歸云氣衰况復三而竭心賞尤于四者難一龕云
與老有情冬後煖去仙無幾日高眠
七言絶句昌化云翠染南山擁縣門一洲横截兩溪分
長官日永無公事卧聽灘聲看白雲長沙王墓云英雄
轉眼逐東流百戰工夫土一杯蕎麥茫茫花似雪牧童
吹笛上高丘處州鸎花亭云山碧叢叢四打圍煩將舊
恨訪黃鸝纈林霜後黃鸝少須是愁紅萬點時續長恨
歌云别後相思夢亦難東虚雲路海漫漫仙凡頓隔銀
屏影不似當年取次看楓橋云朱門白壁枕灣流桃李
無言滿屋頭墻上浮圖路旁堠送人南北管離愁次韻
陸務觀云離合紛紛怕遠遊遠遊仍怕賦登樓何須一
望三千里望盡西州轉更愁田園雜興云騎吹東來里
巷喧行春車馬閙如煙繫牛莫礙門前路移繫門西碌
碡邊汙萊一稜水周圍歲歲蝸廬没半扉不著茭青難
護岸小舟撑取葑田歸槐葉初勻日氣凉䓤䓤鼠耳翠
成雙三公只得三株看閒客清陰滿北忩采菱辛苦廢
犂鉏血指流丹鬼質枯無力買田聊種水近來湖面亦
收租古鼎作香爐云雲雷縈帶古文章子子孫孫永奉
常辛苦勒銘成底事如今流落管燒香
石湖長短句醉落魄云馬蹄塵撲春風得意笙簫逐款
門不問誰家竹祗揀紅糚多處燒銀燭碧雞坊裏花如
屋燕王宫下花成谷不須悔唱陽關曲直為海棠也
合來西蜀南柯子云悵望梅花驛凝情杜若洲香雲低
處有高樓可惜高樓不近木蘭舟緘素雙魚遠題紅片
葉秋欲憑江水寄離愁江已東流那肯更西流又春若
有情春莫去花如無恨花休落
茶山詩十五卷九百一十篇者是也續刊後集亦十五
卷然中間多泛應漫與者前軰所作猶自刪其半今人
乃並存而不削欲其行世難矣
稼軒五言絶句元日云老病忘時節空齋曉尚眠兒童
喚翁起今日是新年偶題云逢花眼倦開見酒手頻推
不恨吾年老恨他將病來七言云錯處真成九州鐵樂
時能得幾鉤緇酒腸未減長鯨吸詩思如抽獨繭絲皆
佳句然為詞所揜
後村詩話卷八
