後村詩話卷十四
宋劉克莊編
白居易原上草云野火燒不盡春風吹又生清明云留
餳和冷粥出火煑新茶扇云引秋生手裏藏月入懷中
太湖石云峰駢仙掌出罅坼劍門開又云常恐國史上
但記鳳與麟又云昨日延英對今日崖州去又云所恨
薄命身嫁遲别日迫又云為君一日恩悞妾百年身又
云我無縮地術君非馭風仙又云行年三十九歲暮
日斜時讀靈運詩大必籠天海細不遺草樹又云未得
無生心白頭亦為夭又云戀月夜同宿愛山晴共看江
州云野水多于地人煙半在船又云老色日上面歡悰
時去心今既不如昔後當不如今又云欲識往來頻青
蕪成白路又云笑勸狂伶酒閒吟短李詩又云犬吠村
胥閙蟬鳴織婦忙又云成人男作草事鬼女為巫又云
吏徵魚戶税人納火田租又曰醉曾衝宰相驕不揖金
吾又云散吏閒如客貧州冷似村又云憂方知酒聖貧
始覺錢神又云雞鳴一覺睡不博早朝人又云量大嫌
甜酒才高笑小詩又云性靈閒似鶴顔狀古于松又云
若不為松喬即須作臯䕫又云微月初三夜新蟬第一聲
又云病聞和藥氣渴聽碾茶聲又云小巢織巧婦新葉
長慈姑又云玉柄鶴翎扇銀甖雲母漿又云秋風滿衫
淚泉下故人多又云佛容為弟子天許作閒人又云鬭
閒僧尚閙較瘦鶴為肥又云不能留姹女争免作衰翁
又云婢能尋本草犬不吠醫人又云同時六學士五相
一漁翁又云園葵烹佐飯林葉掃添薪又云有一燕趙
士言貌甚竒瓌日日酒家去脱衣典數杯問君何落拓
云僕生草萊地寒命且薄君門乏良媒亦有同門生先
升青雲梯貴賤交道絶朱門扣不開及歸種禾黍三歲
旱為災入山燒黃白一旦化為灰處處去不得却歸酒
中來陶詩云夷齊各一身窮餓未為難先生有五男與之同
饑寒同此意又云三年典郡歸所得非金帛天竺石兩片
華亭鶴一隻還就無塵坊仍求有水宅豈獨為身謀安
吾鶴與石又云榮名與壯齒相避如朝暮時命始欲來
顔色已先去又云泥壇方合矩鑄鼎圓中規鑪槖一以
動瑞氣紅輝輝二物正訢合厥狀何怪竒綢繆夫婦體
狎獵魚龍姿又云試問池臺主多為將相官終身不曾
到惟展宅圖看又云昔作少學士圖形入集賢今為老
居士寫貌寄香山鶴毳變玄髮雞膚換朱顔前形與後
貌相去三十年七言云一叢暗淡將何比淺碧籠裙襯
紫巾又云藥圃茶園為産業野麋林鶴是交游又云
失寵故姬歸院夜沒番老將上樓時照他幾許人腸斷
玉兔銀蟾遠不知又云曾犯龍鱗容不死欲騎鶴背覓
長生又云每被老元偷格律苦教短李伏歌行又云猶
嫌小戶長先醒不得多時住醉鄉又云洛陽女兒面似
花河南大尹頭如雪又云琴書何必求生産與女猶勝
與外人又云綺羅二八圍寶榻組練三千夾將壇又云
争得大裘長萬丈與君都蓋洛陽城又云大有高門鏁
空宅主人到老不曾歸又云貧添莊舄吟聲苦病欠韓
康藥債多又云柘枝紫袖教丸藥羯鼓蒼頭遣種蔬又
云直應人世無風月始是心中忘却時又云冷落若為
留客住冰池霜竹雪髯翁又云漢容黃綺為逋客堯放
巢由作外臣哭劉夢得云杯酒英雄君與操文章微婉
我知丘賢豪雖歿精靈在應共微之地下遊又蟭螟殺
敵蚊巢上蠻觸交争蝸角中應似諸天觀下界一微塵
内鬭英雄又云秦磨利刀斬李斯齊燒沸鼎烹酈其可
憐黃綺入商洛閒卧白雲歌紫芝彼為葅醢几上盡此
作鸞凰天外飛去者逍遥來者死乃知禍福非天為又
云禍福茫茫不可期大都早退以先知當君白首同歸
日是我青山獨往時顧索素琴應不暇憶牽黃犬定難
追麒麟作脯龍為醢何似泥中曳尾龜新豐折臂翁云
新豐老人八十八頭鬢眉鬚皆似雪元孫扶向店前
行左臂憑肩右臂折問翁臂折來幾年兼問致折何因
緣翁云貫屬新豐縣生逢聖代無征戰慣聽梨園歌管
聲不識旗槍與弓箭無何天寶大徵兵戶有三丁點一
丁點得驅將何處去五月萬里雲南行聞道雲南有瀘
水椒花落時瘴烟起大軍徒涉水如湯未過十人二三
死村南村北哭聲哀兒别爺娘夫别妻皆云前後征蠻
者千萬人行無一迴是時翁年二十四兵部牒中有名
字夜深不敢使人知偷將大石鎚折臂張弓簸旗俱不
堪從茲始免征雲南骨碎筋傷非不苦且圖㨂退歸鄉
土此臂折來六十年一肢雖廢一身全至今風雨隂寒
夜直到天明痛不眼痛不眠終不悔且喜老人今獨
在不然當時瀘水頭身死魂飛骨不收應作雲南望鄉
鬼萬人塜上哭呦呦老人言君聽取君不聞開元宰相
宋開府不賞邊功防黷武又不聞天寶宰相楊國忠欲
求恩幸立邊功邊功未立生人怨請問新豐折臂翁八
駿圖云穆王八駿天馬駒後人愛之寫為圖日行萬里
速如飛穆王獨乘何所之四荒八極踏欲遍三十二蹄
無歇時屬車軸折追不及黃屋草生棄若遺瑶池西赴
王母宴七廟經年不親薦璧臺南與盛姬遊明堂不復
朝諸侯白雲黃竹歌聲動一人荒樂萬人愁至今此物
世稱珍不知房星之精下為祲賣炭翁云賣炭翁伐薪
燒炭南山中滿面塵灰烟火色兩鬢蒼蒼十指黑賣炭
得錢何所營身上衣裳口中食可憐身上衣正單心憂
炭賤願天寒夜來城外一尺雪曉駕炭車輾冰轍牛困
人饑日已高市南門外泥中歇翩翩兩騎來是誰黃衣
使者白衫兒手把文書口稱勅迴車叱牛牽向北一車
炭千餘斤宫使驅將惜不得半疋紅紗一丈綾繫向牛
頭充炭直官牛云官牛官牛駕君車滻水崖邊搬載沙
一石沙幾斤重朝載暮載將何用載向五門官道西綠
槐隂下鋪沙堤昨來新拜右丞相恐怕泥塗汙馬蹄右
丞相馬蹄踏沙雖淨潔牛領牽車欲流血右丞相但能
濟人治國調隂陽官牛領穿亦無妨鹽商婦云鹽商婦多
金帛不事田農與蠺績南北東西不失家風水為鄉船作
宅本是揚州小家女嫁得西江大商客綠鬟富去金釵多皓
腕肥來銀釧窄前呼蒼頭後叱婢問爾因何得如此婿
作鹽商十五年不屬州縣屬天子每年鹽利入官時少
入官家多入私官家利薄私家厚鹽鐡尚書遠不知何
况江頭魚米賤紅鱠黃橙香稻飯飽食濃粧倚柂樓兩
朵紅顋花欲綻鹽商婦有幸嫁鹽商終朝美飯食終歲
美衣裳好衣美食有來處亦須慙愧桑弘羊桑弘羊死
已久不獨漢時今亦有
元稹榴花五言云委作金爐焰飄成玉砌瑕憲宗挽歌
云狼星如要射猶有鼎湖弓又云俊鶻度海食應龍昇
天行又云漸恐鯨鯤大波濤及九州又云新笋踴犀株
落梅翻蝶翅又云筝絃玉指調粉汗紅綃拭又云綵縷
碧筠糭香秔白玉團又云佞存真妾婦諫死是男兒又
云义魚江火合喚客谷神應又云花態繁于綺閨情軟
似綿又云勁芟鼇足斷精貫虱心穿又云望夫身化石
為伯首如蓬又云不如元不識俱作路人行又云乘我
䍧牱馬蒙茸大如羝又云亭亭巧于削一一大如拱槎
枒矛戟合屹仡龍蛇動風朝竽籟過雨夜鬼神恐蜘蛛
云縈纏傷竹栢吞噬及虫蛾為送佳人喜珠櫳無奈何
小兒云亂騎殘爆竹爭唾小旋風罵雨愁妨走呵冰喜
旋融估客樂云估客無住著有利身即行一觧市頭語
便無鄉里情子本頻蕃息貨販日兼并求珠駕滄海採
玉上荆衡北買党項馬西擒吐番鷹越婢脂肉滑奚僮
眉眼明經遊天下徧却到長安城先問十常侍次求百
公卿侯家與主第點綴無不精歸來始安坐富與王者
勍大兒販材木巧識梁棟形小兒販鹽鹵不入州縣征
一身偃市利突若截海鯨七言云他時定葬燒缸地賣
與人家得酒盛又云初過寒時一百六店舍無烟空樹
綠又云四五年前作拾遺諫書不密丞相知夢上天云
來時畏有他人上截斷龍胡斬鵬翼越州云星河似向
簷前落鼔角驚從地底迴我是玉皇香案吏謫居猶得
住蓬萊夫遠征云趙卒四十萬盡為坑中鬼趙王未信
趙母言猶點新兵更填死阬中之鬼妻在營髽麻帶絰
鵝鴈鳴送夫之婦又行哭哭聲送死非送行夫遠行
遠行不必戍長城出門便不知死生元白皆唐詩
大家余觀古作者必以艱深文淺近必以尖新革塵腐
二公獨不然世傳其有賦詠元語多犯白固有偷格律
之嘲白遇賦詠必使老嫗聞而曉解者兩長慶集部帙
數倍韓柳其間大篇如連昌宫辭琵琶行之類不可勝
書姑錄其尤警策者于編元初與仇士良爭驛劾嚴厲
苛歛忤時相意賴李絳崔羣論救其詩有佞存真妾婦
諫死是男兒之句初節甚高及為學士有上眷中人爭
與之交遂黨中人以沮裴度非復昔日微之矣其卒甫
五十三故白哀詩云因知早貴兼才子不得多時在世
間白天資近道多稱人之善然當君白首同歸日是我
青山獨往時之句不哀彼之冤而幸我之免文饒不存
輩行不分雅俗但欲以浙西觀察臨蘇州刺史道眼觀
之只堪一笑集中數絶余常疑好事者為之香山未必
有此作也
李賀感諷云合浦無明珠龍洲無木奴足知造化力不
給使君須越婦未織作吳蠶始蠕蠕縣官騎馬來獰色
虬紫鬚懷中一方板板上數行書不因使君怒焉得詣
爾廬越婦拜縣官桑芽今尚小會待春日宴絲車方擲
掉越婦通言語小姑具黃粱縣官踏飡去簿吏復登堂
又云都門賈生墓青蠅久斷絶寒食搖揚天墳景長肅
殺皇漢十二帝惟帝稱睿哲一夕信豎兒文明永淪歇
秦王飲酒云酒酣喝月使倒行沙路曲云帝前動笏移
南山秋來云秋墳鬼唱鮑家詩恨血千年土中碧夢登天
云黃塵清水三山下更變千年如走馬遥望齊州九點
烟一泓海水杯中瀉秦宫詩云飛忩複道傳觴飲十夜
銅盤膩燭黃又云斫桂燒金待曉筵白鹿清蘇夜半煑
美人梳頭歌云雙鸞開鏡秋水光解鬟臨鏡立象牀一
編香絲雲撒地玉釵落處無聲膩纖手却盤老鵶色翠
滑寶釵簮不得又云背人不語向何處下階自折櫻桃
花雁門太守行云黑雲壓城城欲摧甲光向日金鱗開
角聲滿天秋色裏塞上燕脂凝夜紫半捲紅旗臨易水
霜重鼓寒聲不起報君黃金臺上意提攜玉龍為君死
金銅仙人辭漢歌云茂陵劉郎秋風客夜聞馬嘶曉
無跡畫欄桂樹懸秋香三十六宫土花碧魏宫牽車指
千里東關酸風射眸子空將漢月出宫門憶君清淚如
鉛水衰蘭送客咸陽道天若有情天亦老攜盤獨出月
荒凉渭城已遠波聲小吕將軍歌云吕將軍騎赤兔獨
攜大膽出秦關金粟堆邊哭陵樹北方逆氣汚青天劍
龍夜叫將軍閒將軍振袖揮劍鍔玉闕朱城有門閣榼
榼銀龜搖白馬傅粉女郎火旗下恒山鐡騎請金槍遥
聞箙中花箭香西郊寒篷葉如刺皇天親載養神驥廐
中高桁排蹇蹄飽食青芻飲白水圓蒼低迷蓋張地九
州人事皆如此苦篁調嘯引云請說軒轅在時事伶倫
採竹二十四伶倫採之自崑丘軒轅詔遣中分作十二
伶倫以之正音律軒轅以之調元氣當時黃帝上天時
二十三管咸相隨惟留一管人間吹無德不能得此管
此管沉埋虞舜祠箜篌引云吳絲蜀桐張高秋空白凝雲
頽不流江娥啼竹素女愁李憑中國彈箜篌崑山玉碎
鳳凰叫芙蓉泣露香蘭笑十二門前融冷光二十三絲
動紫皇女媧鍊石補天處石破天驚逗秋雨夢入神山
教神嫗老魚跳波瘦蛟舞吳質不眠倚桂樹露脚斜飛
濕寒兔長吉歌行新意險語自有蒼生以來所無樊川云
極騷人墨客筆力盡古人文章變態非長吉不足以當
之高軒過乃其緫角時所作若宿搆者然其母曰是兒
欲嘔出心乃已知子莫若母豈非苦吟而得者歟唐雜
記云賀性傲忽其詩為母中表投之溷中故傳于世者
絶少悲夫使吾有中表如賀當濯薔薇水薰玉蕤香方
敢開卷此中表豈鼻塞不知香臭者歟
戴叔倫贈李山人唐云柳條將白髮相對共垂絲汝南别董校
書云擾擾倦行役相逢陳蔡間何為百年内不見一人閒對酒
惜餘景問程愁亂山秋風萬里至又出穆陵關贈康老
人洽云一篇飛入九重門樂府喧喧聞至尊宫中美人
皆唱得七貴因云盡相識不脱弊裘輕錦綺長吟佳句
掩笙歌賢王貴主於我厚駿馬蒼頭如已有暗將心事
隔風塵盡擲年光逐杯酒青門幾度見春歸折柳尋花
送落暉叔倫仕至容管觀察使半山選其詩凡四十七
首五七言絶句已入選今摘出集中平淡可翫味者瀏
亮切事情者趙南塘題天台戴式之詩藁云台嶺散仙
人詩家小叔倫式之由此名重有石屏集南塘為選取
若干首
楊巨源獻聖夀云爐烟添柳重宫漏出花遲老將云功成封寵
將力盡到貧鄉聖恩洗雪鎮州寄獻裴相公云天借春光洗綠
林戰塵收盡見花隂好生本是君王德忍死何妨壯士心曾賀
截雲翻柵遠仍聞斸凍下營深井陘昨日雙旗入蕭相無言淚
濕襟(此謂田布知魏兵必叛殺身以自明)楊公勇去之節退之一序萬古不朽内
云國子司業楊公方以能詩訓後進按夔以九德教胄子周以
德行道藝造士未聞以能詩訓後進者唐人或以一聯
擅終身之貴然楊公可敬初不在詩丞相愛惜不能留
童子釣遊不敢棄可以為人師矣世傳楊公苦吟常掉其
頭至老雖未嘗吟而掉頭自若所作尤圓熟然其間忠
憤悲慨如聖恩洗雪鎮州獻裴相之篇可補唐史之闕
皇甫冉張公洞五言云何時種桃核幾度看桑田寄僧
云一入春山裏千峰不可尋長安路云結束趨平樂聯
翩抵狹斜温湯云丞相金錢賜平陽玉輦過魯儒求一
謁無路獨如何傷美人云專房獨見寵傾國衆皆聞宿
嚴維宅送包七云歲儲無别墅寒服羨鄰機出塞云吹
角出塞門前瞻即胡地三軍盡回首皆洒望鄉淚轉念
關山長行看風景異由來征戍客各負輕生義故齊王贈
承天皇帝挽歌云禮盛追崇日人知友悌恩舊居從代
邸新壠入文園鴻寶仙書祕龍旂帝服尊蒼蒼松裏月
萬古此高原送魏十六還蘇州云秋夜深深此送君隂
蟲切切不堪聞歸舟明日毗陵道迴首姑蘇是白雲
皇甫曾送人往荆州云帆影連三峽猿聲近四鄰送李
中丞云關河三晉路賓從五原人兩皇甫詩昔常略評
之補闕詩尤多御史所作絶少然亦多佳句
陸龜蒙五言云汀州歲晚弋籬落露寒舂出戶手先笻
見人頭未帽七言云終須揀取幽棲處老檜雙成便作
門
皮日休旅舍除夜云挑燈猶故歲聽角已新年陪江西
裴公遊襄州延慶寺云不著前驅驚野鳥唯將後乘載
詩人襄州春遊云映柳認人多錯誤透花窺鳥最分明
岑年單絞何曾著莫道猖狂似禰衡過雲居院玄福上
人舊居云重到雲居獨悄然隔簾窺影尚疑禪不逢野
老來聽法猶見隣僧為引泉龕上已生新石耳壁間空
帶舊茶烟南宗弟子時時到泣把山花奠几筵皮陸皆
唐季詩客陸隠于江湖皮咸通八年登第二人素友善
倡和尤多昔之和詩者和意而已惟皮陸必和韻有絫
至百韻者皮有七愛詩為房杜李西平盧鴻元魯山李
太白白居易七人而作以嵩山處士令次三大臣李翰林
白少傳名位不輕列于處士縣令之下其高致卓識如
此
杜荀鶴春宫怨云風暖鳥聲碎日高花影重經賈島墓
云山根三尺墓人口數聯詩弔李翰林云誰移耒陽冢
來此作吟鄰感遇云海枯終見底人死不知心雪云江
湖不見飛禽影嵓谷唯聞折竹聲擁袍公子莫言冷中
有樵夫跣足行哭貝韜云交朋來哭我來歌喜傍山家
葬薜蘿四海十年人事變似君埋少不埋多溪興云山
雨溪風捲釣絲瓦甌蓬底獨斟時醉來睡著無人喚流
下前溪也不知題覺禪和云少見脩行得似師茅堂佛
像亦隨時禪衣衲後雲藏線臘火熏來雪印眉耕地誡侵
連塚土伐薪教護帶巢枝有時問著經中事却道山僧
總不知荀鶴詩在羅隠方干之下半山選唐詩只取四
首其五言最多然失之容易七言差勝
李涉山中無奈何云無奈落葉何紛紛滿衰草疾來無
氣力擁戶不能掃欲訪雲外人都迷上山道又無奈澗
水何喧喧夜鳴石疎林透斜月散亂金光滴欲訪澗底人
路窮澗水碧又無奈牧童何牧牛喫我竹隔林呼不應
叫笑如生鹿欲報田舍翁更深不歸屋遊鶴林寺云野
寺尋春花已遲背嵓惟有兩三枝平明攜酒猶堪醉
為報春風且莫吹涉詩見於半山詩選者三十餘首其絶
句已别選古體三篇鶴林一絶皆有意味存之以備一家
顧非熊送樸處士歸新羅云少年離本國今去已成翁
客夢孤舟裏鄉山積水東鼇沉崩巨岸龍鬭出遥空學
得中朝語將歸誰與同非熊况之愛子况詩云老人喪愛
子日暮泣成血老人年七十不作多時别非熊亦有詩
名今存者僅百餘篇
朱慶餘上江州李使君云得在朝廷少還因諫諍多杭
州送蕭校書云别君猶有淚學道漫經年又云粧罷低
聲問夫壻畫眉深淺入時無絕句為籍所稱然他作皆
不如此
韓翃寄武陵李少府云楚歌催晩醉蠻語入新詩翃寒
食絶句為德宗嘉奬擢知制誥有與翃同名者時相審
之御批云日暮漢宫傳蠟燭輕烟散入五侯家以此韓
翃唐人尤重德宗詩有聞說德宗曾到此吟詩不見倚
闌干之句又云曾唱正元供奉曲又嘲宋濟為惡詩唐
諸帝中當以帝詩為第一翃所作皆善今集中警句可
摘出者殊寂寥簡短恐有散軼者
嚴維酬劉員外云柳塘春水慢花塢夕陽遲維嘗與皇
甫冉劉長卿唱和然前輩惟稱其柳塘花塢一聯
曹松送方干云汲水疑山動揚帆覺岸行商山野叟云木弓
未得長離手猶與官家射麝香南海旅次云南國正當無雁
處故園誰道有書來松詩半山選十四篇摘三聯於此
劉希夷代白頭翁云年年歲歲花相似歲歲年年人不
同又云此翁白頭真可憐伊昔紅顔美少年希夷詩雖
則天時人然格律漸有天寶以後之風矣
盧象雜詩云家居五原上征戰是平生獨負山西勇誰
當塞上名死生遼海戰雨雪薊門行諸將封侯盡論功
獨不成象詩入半山選者十首姑摘出其一
鮑溶五言云豈惟親賓散鳥鼠移巢窠又云楚老幾代
人種田煬帝宫零落池臺勢高低禾黍中又云雪壯冰
亦堅凍澗如平地幽人毛褐暖笑就糟牀醉喚人空谷
應開火寒猿至拾薪煮新栗看鼎古書字忽憶南澗僧
衣巾多雲氣露脚尋逸人諮量意中事又云北風送微寒
行旅動遠程憂人席不暖殘月馬上明飄飄歧路間長
見月初生重嶂曉色淺疎猿寒啼清感此長嘆息百
年何所營駙馬宅云閒遣青琴飛小雪自看碧玉破甘
瓜又云襄陽太守沉碑意身後身前幾年事湘江千歲
未為陵水底魚龍應識字鮑防雜感云漢家海内承平
久萬國戎王皆稽首天馬常銜苜蓿花胡人特獻葡萄
酒五月荔枝初破顔朝離象郡夕函關雁飛不到桂陽
嶺馬走皆從林邑山甘泉御果垂仙閣日暮無人花
自落遠物皆重近皆輕雞雖有德不如鶴觀諸書經南
豐序引者皆不刊之言鮑溶詩清約謹嚴違理者少之
評惟深于詩者知之世謂子固不能詩謬矣唐時有鮑
防者亦有詩名唐文粹載二鮑詩防稍開拓今錄其雜
感篇于此
司空圖山中云川明虹照雨樹密鳥衝人又云坡暖冬
生笋松凉夏健人又云夜短猿悲減風和鵲喜虛又云
孤螢出荒池落葉穿破屋雜言云烏飛飛兔蹶蹶朝來
暮去催時節女媧只解補青天不解煎膠黏日月唐自
朱三跋扈以來黠者隂贊問鼎之謀悖者明獻改物之
說奉璽六臣皆喬木世臣子孫于時間關亂世挺然自
立不踐二姓之庭惟司空表聖韓致光二士而已致光
大節為香奩所累不若表聖賦詠多雅人莊士之言舊
有其集曾摘數聯餘不能悉記
項斯送華隂隱者云世人空識面弟子莫知年欲别云歸期無歲
月客路有風濤隱者云養龍於淺水寄鶴在高枝寄坐夏僧云
多因束帶熱更憶剃頭凉贈道者云自說身輕徤今年
數夢飛哭南流人云官庫空收劍蠻僧共起墳知名人
尚少誰為錄遺文日東病僧云雲水絶歸路來時風送
船不言身後事猶坐病中禪深壁藏燈影疎窗出艾烟
已無香土信起塔寺門前舊宫人七言云自出先皇玉
殿中衣裳不更染深紅宫釵折盡垂空鬢内扇穿多減
半風桃熟亦曾君手賜酒闌猶候妾歌終如今還寄城邊
住御水東流意不通斯詩在方干秦系之間少而工
儲光羲野田黃雀云嘖嘖野田雀不知軀體微窮老一頽
舍棗多桑樹稀無棗猶可食無桑何以衣蕭條空蒼暮
相引時來歸邪路豈不捷渚田豈不肥水長路且夐惻
惻與心違
崔國輔對酒吟云行行日將夕荒村古塚無人跡蒙籠
荆棘一鳥飛屢唱提壺沽酒喫古人不逢酒不足遺恨
精靈傳此曲寄言世上諸少年平生且盡杯中醁
楊衡哭李象云黃雞白犬不將來寂寞空餘葬時路草死花
開年復年後人知是何人墓
李端贈康洽云同時獻賦人皆盡共壁題詩君獨在
于武陵過王第云不知彈鋏客何處感新恩
劉商醉後口號云春草秋風老此身一瓢長醉任家貧
醉來還愛浮萍草漂寄官河不屬人
羊士諤酬蕭使君出妓夜讌云玉顔紅燭忽驚春微步
凌波拂暗塵自是當歌斂眉黛不應惆悵為行人余選
晚唐數家詩既盡又雜取儲光羲崔國輔楊衡李端于
武陵劉商羊士諤七人一聯半句以附益之七人非晩
唐體
後村詩話卷十四
