後村詩話卷十二
宋劉克莊編
張祜金山寺云僧歸夜船月龍出曉堂雲樹影中流見
鐘聲兩岸聞孤山寺云斷橋荒蘚合空院落花深孟浩
然宅云孟簡雖持節襄陽屬浩然送人嶺南云珠繁楊
氏果翠耀孔家禽别甥云偶作魏舒别聊為殷浩吟靈
隱師上人云貧知交道薄老信釋門空題惠山寺云潭
黑龍應在巢空鶴未還又云中擘亭前棗教郎見赤心
又云青雲舊李白憔悴為酒客贈内人云斜拔玉釵燈
影畔剔開紅艷救飛蛾退宮人云開元皇帝掌中憐流
落人間二十年長說承天門上宴百官樓上拾金錢(劉屏)
(山不見金錢打著人之句本此)勸飲酒云燒得硫黃漫學仙未如長付
酒家錢竇君不吃齊推藥却在人間八十年邠王小管云
虢國潛行韓國隨宜春深院映花枝金輿遠幸無人見
偷把邠王小管吹又云虢國夫人承主恩平明騎馬入
宫門却嫌脂粉汚顔色淡掃蛾眉朝至尊張祐崔涯同
時齊名同客淮南時海内承平揚州繁華為天下第一
兩生以風流自命所謂十二紅樓名姝角妓得其一盼
聲價為重祐詩有天下三分明月夜二分無頼是揚州
及人生只合揚州死禪智山崗好墓田之句其放浪如此
然五言如斷橋荒蘚空院落花之語林和靖有妙入神
之褒同時杜牧亦云誰人得似張公子千首詩輕萬戶
侯今祜詩存者僅四卷爾然則散落多矣涯詩未之見
當攷
錢起海州云山城仙島出海日印堂開又云春泉洗藥
暖晴日度花遲又云入雲投館僻采碧過帆遲又云漢
幟遠成霞胡馬來如蟻又云竹壇秋月冷山殿夜鐘清
又云海潮連月上舟火度煙來又云曲終人不見江上
數峯青(不犯詩題一字而意在言外)又云求仲應難見殘陽且掩關
又云秋入并州路黃榆落故關孤城吹角罷數騎射鵰
還帳幕遥臨水牛羊自下山征人正垂淚烽火起雲間
又七言云溪雲雜雨來茅屋山雀將雛過藥欄春郊云
東風好作陽和使逢草逢花報發生題焦道士云綵雲
不散燒丹竈白鹿時藏種玉田病鶴云獨鶴聲哀已摧
折沙頭一點留殘雪驚羣各畏野人機誰肯相將霞外
飛不及川鳬長比翼隨波雙泛復雙歸碧海滄江深且
廣目盡天倪安得往雲山隔路不隔心宛頸和鳴長在
想何時白霧卷青天接影追飛太液前
郎士元送李騎曹云河來當塞曲山遠與沙平寄源公
云罷磬風枝動懸燈雪屋明謁傳大士云此方今示
滅何國更分身贈韋司直云客來吳地星霜久家在平
陵音信疎題精舍寺云月在上方諸品靜僧持半偈萬
緣空江南尉問俗云避地衣冠盡向南錢起與郎士元
同時齊名人謂之錢郎二人詩骨體弱而力量輕然警
句膾炙人口者不可泯没錢古詩如病鶴篇亦有意味
郎七言多新意余選絶句錢取五言十一首郎取五七
言各一首余記唐人雜書載士元常對客有馬令無茶
分之戲北平王一日飯客士元預焉坐間北平醉飽設
茗供連沃數椀士元老不能禁即席吐利交下滿坐大
笑今不憶出處當攷
孟郊五言云試妾與君淚兩處滳池水看取芙蓉花今
年為誰死長安春草云乃知田家春不入五侯宅又云
萱草女兒花不觧壯士憂又云野客雲作心高僧月為
性又云風葉亂辭木雪猿清叫山又云借車載家具家
具少于車又云盧仝歸洛船崔嵬但載書又云閒似獨
鶴心大于高松年又云拾月鯨口邊又云天津橋下冰
初結洛陽陌上行人絶榆柳蕭疎樓閣閒月明直見嵩
山雪
賈島五言云飬雛成大鶴種子作高松又云白石通宵
煮寒泉盡日春又云竹籠拾山果瓦瓶担石泉又云馬
曾金鏃中身有寶刀瘢又云山尋樵徑上人到雪房遲
又云寒草煙藏虎高松月照鵰又云石磬疎寒韻銅瓶
結夜澌乂云疎衣蕉縷細爽味茗芽新又云鳥歸山有
跡帆過浪無痕又云鳥宿池中樹僧敲月下門又云汲
井嘗泉味聽鐘問寺名又云高頂白雲盡前山黃葉多
又云白髮無心鑷青山去意多又云秋風吹渭水落葉
滿長安禹留䟽鑿跡舜在寂寥祠又云秋月離喧見寒
泉出定聞又云木深猶積雪又云一日不作詩心
源如廢井又云落日恐行人又云詩隨過海船七言云
古來隱者多能卜欲就先生問丙丁又云霜覆鶴身松
子落月分螢影石房開唐詩人以島配郊又有島寒郊
瘦之評余謂未然郊集中忽作老蒼苦硬語禪家所謂
一句撞倒墻者退之崛強亦推讓之島尤敬畏有自從
東野先生死側近雲山得散行之句以賈配孟是師與
弟子並行也賈五言有晩唐詩人不能道
姚合五言云水氣詩書軟嵐煙筆硯濃又云尋山屐費
齒書石筆無鋒又云夜猿啼戶外瀑水落厨中又云映
竹窺猿劇尋雲採鶴情又云愛異嫌山淺尋幽喜徑生
又云鷦&KR0008;王居士顚狂不稱時棄嫌官似夢珍重酒如
師又云無竹栽蘆看思山疊石為靜窗留客話古寺覓
僧碁唯應尋阮籍心事遠相知又云研露題詩潔消冰
煮茗香又云野客嫌知印家人笑買琴又云寫方多識
藥失譜廢彈琴又云酒熟聽琴酌詩成削樹題又云古
廳眠昜魘老吏語多虛又云教僕認書簽又云畫壁半
陳隋送邵州使君云驛路算程多是水蠻州管地少于
山惜别云似把剪刀裁别恨兩人分得一般愁寄白傅
云詩中得意應千首海内嫌官只一人亡友趙紫芝選
姚合賈島詩為二妙集其詩語往往有與姚賈相犯者
按賈太雕鐫姚差律熟去韋柳尚爭等級
温飛卿五言云雞聲茅店月人迹板橋霜又云菓落見
猿過葉乾聞鹿行又云牧羊燒外鳴林果雨中拾又云
拾萍萍無根採蓮蓮有子不作浮萍生寧為藕花死俠
客行云欲出鴻都門隂雲蔽城闕寶劍黯如水微紅濕
餘血白馬夜頻驚三更㶚陵雪七言云槿籬芳楥近樵
家壠麥青青一逕斜寂寞遊人寒食後夜來風雨送梨
花又云宜男漫作後庭草不似櫻桃千子紅又云悠悠
楚水流如馬恨紫愁紅滿平野野土千年怨不平至今
燒作鴛鴦瓦又云𢷬麝成塵香不滅拗蓮作寸絲難絶
金陵云花庭忽作青蕪國謝公墅歌云朱雀航南繞香
陌謝郎東墅連春碧鳩眠高柳日方融綺榭飄颻紫庭
客文揪方罫花參差心陣未成星滿池四座無喧梧竹
靜金蟬玉柄俱持頥對局含嚬見千里都成巳得長蛇
尾江南王氣繫疎襟未許苻堅過淮水蔡中郎墳云古
墳零落野花春聞說中郎有後身今日愛才非昔日莫
抛心力作詞人過陳琳墓云曾於青史見遺文今日飄
蓬過此墳詞客有靈應識我霸才無主亦憐君石麟埋
没藏春草銅雀荒凉對暮雲莫怪臨風倍惆悵欲將弓
劍學從軍秘書省有賀監草題詩作云越溪漁客賀知
章任逹憐才愛酒狂鸂鶒葦花隨釣艇蛤蜊菰菜夢横
塘出籠鸞鶴歸遼海落筆龍蛇滿壊墻李白死來無醉
客可憐神彩弔殘陽
李義山西掖翫月五言云露索秦宫井風絃漢殿筝歸
墅云渠獨村舂急旗高社酒香蟬云五更疎欲斷一樹
碧無情煩君最相警我亦舉家清哭著明寄飛卿云何
因攜庾信同去哭徐陵陳後宫云茂苑城如畫閶門瓦
欲流還依水光殿更起月華樓侵夜鸞開鏡迎冬雉獻
裘從臣皆半醉天子正無愁楚宫云歌成猶未唱秦火
入夷陵公子云歸應衝鼓半去不待笙調子初金溪作
云戰蒲知雁唼皺月覺魚來越鷰云去應逢阿母來莫
害皇孫無題云錦長書鄭重眉細恨分明月云姮娥無
粉黛只是逞嬋娟壽安主出降云事等和殊族恩殊睦
本枝四郊多壘在此禮恐無時公主嫁田承嗣之子承
嗣握兵而驕詩意歎唐朝之姑息與嫁冒頓烏孫無異
末句言諸節鎮皆有子皆欲尚主何以待之昭肅挽詩
云海迷求藥使雪隔獻桃人哭劉蕡云空聞遷賈誼不
待相孫弘裴明府居云試墨書新竹張琴和古松陳後
宫云渚蓮參法駕沙鳥犯鈎陳鄭大有隠居云石梁高
瀉月樵路細侵雲題李謩壁舊著思玄賦新編雜擬詩
撰彭陽公誌云敢伐不加點尤當無媿辭詠懷寄舊僚
云僕馭嫌夫懦孩童笑叔癡小男方嗜栗幼女漫憂葵
聖女祠七言云一春夢雨常飄瓦盡日靈風不
滿旗又曾題淮西碑云點竄堯典舜典字塗改
清廟生民詩公之斯文若元氣先時已入人肝脾
寄令狐學士云賡歌太液翻黃鵠從獵陳倉獲碧
雞杜工部蜀中離席云雪嶺未歸天外使松州猶駐殿
前軍楚宫云已聞佩響知腰細更辨絃聲覺指纖無題
云扇裁月魄羞難掩車走雷聲語未通井絡云堪教故
君成杜宇可能先主是眞龍北齊云小蓮玉體横陳夜
已報周師入晉陽寄令狐郎中云休問梁園舊賓客茂
陵秋雨病相如過李家園云惟有夢中相近分卧來無
睡欲何如嫦娥云嫦娥應悔偷靈藥碧海青天夜夜心
隋宫云紫泉宫殿鎖烟霞欲取蕪城作帝家玉璽不緣
歸日角錦帆應是到天涯於今腐草無螢火終古垂楊
有暮鴉地下若逄陳後主豈宜重問後庭花籌筆驛云
魚鳥猶疑畏簡書風雲長為護儲胥徒令上將揮神筆
終見降王走傳車管樂有才眞不忝關張無命欲何如
七夕云由來碧落銀河畔可要金風玉露時馬嵬云此
日六軍同駐馬當時七夕笑牽牛如何四紀為天子不
及盧家有莫愁九日云曾共山公把酒時霜天白菊繞
階墀十年泉下無消息九日樽前有所思不學漢臣栽
苜蓿空教楚客詠江蘺郎君官貴施行馬東閣無因得
再窺錦瑟云莊生曉夢迷蝴蝶望帝春心託杜鵑滄海
月明珠有淚藍田日煖玉生煙相傳瑟有適怨清和四
音于此二聯見之或云乃令狐楚家青衣名渾河中云
九廟無塵八馬迴奉天城壘長春苔咸陽原上英雄骨
半向君家飬馬來無題云春風自共何人笑枉破陽城
十萬家絶句云臨卭不見馬相如更欲南行問酒壚行
到巴西覓譙秀巴西惟是有寒蕪宫妓云珠箔輕明拂
玉墀披香新殿鬭腰支不須看盡魚龍戲終遣君王怒
偃師夕陽樓云花明柳暗繞天愁上盡重城更上樓欲
問孤鴻向何處不知身世自悠悠吴宫云龍檻沉沉水
殿清禁門深掩斷人聲吳王宴罷滿宫醉日暮水漂花
出城鈞天云上帝鈞天會衆靈昔人因夢到青冥伶倫
吹裂孤生竹却為知音不得聽庭筠與商隱同時齊名
時號温李二人詩記覧精博才思流麗其浮艷者類徐
庾其切近者類姚賈義山之作尤鍜鍊精粹探索幽微
不可草草看世傳飛卿傲婦翁亦可見其不拘
鄭谷五言云春隂妨柳絮月黑見梨花又云粥蔬貧潔
淨中酒病風流又云染岸蒼苔古翹沙白鳥鳴又云潮
來無别浦木落見他山夕陽云長天急遠鴻潯陽縣廳
云野泉當案落汀鷺入衙飛又云縣官清且儉深谷有
人家一徑入寒竹小橋穿野花碓喧春澗滿梯倚綠桑
斜自說年來稔前村酒可賖七言云愛僧不愛紫衣僧
又云酒醒蘚砌花隂轉病起漁舟鷺跡多又云夜深雨
絶松堂靜一點山螢照寂寥又雪云亂飄僧舍茶煙濕
密洒歌樓酒力微江上晩來堪畫處漁人披得一簔歸
秋扇云汗流浹背曾施手氣爽中宵便負心七祖院小
山云峨嵋咫尺無人去却向僧窗看假山海棠云穠麗
最宜新著雨嬌嬈全在欲開時鷓鴣雨昏青草湖邊過
花落黃陵廟裏啼遊子乍聞征袖濕佳人纔唱翠眉低
讀李白集云何事文星與酒星一時鍾在李先生高吟
大醉三千首留著人間伴月明燕云低飛綠岸和梅雨
亂入紅樓揀杏梁閒几硯中闚水淺落花徑裡得泥香
千言萬語無人會又逐流鶯過短墻谷集名雲臺編有
詩三百五七言多警聯今錄其尤者于編谷詩自好然
集中所作若步趨薛能者讀能集云李白欺前軰陶潛
仰後塵太白視谷斐然小子淵明人物高勝何至仰能
軰後塵哉然余所錄以意義為主不可以人廢言薛能
春日寓懷七言云青春背我堂堂去白髮欺人故故生
獻僕射云朝廷有道青春好門館無私白日閒楊柳云
隋家力盡虛栽得無限春風屬聖朝閒題云舊將已成
三僕射老身猶是六尚書漢南春望云幾處松筠燒後
死誰家桃李亂中開自古浮雲蔽白石洗又風雨幾時
來老僧云清瘦形容八十餘瓠懸籬落似村居勸師莫
羡人間有幸是元無免破除能詩十卷僅數百首絶句
佳者巳入選其未入選者姑摘出一聯或一二句又答
寄茶七言云麤官乞與眞抛却頼有詩情今得常今此
一聯不在集中殊不可曉鄭谷師若人詩安得高
秦系五言云掃地青牛卧栽松白鶴栖又云漚苧成魚
網刳椰作酒巵又云上簾疑晩景卧簟覺新秋又云謝
安無箇事忽起為蒼生李尊師山居云洗藥每臨新瀑
水步虛時上最高峰系詩僅百餘首趣尚清修然自天
寶至正元先隠剡川後徙南安九日山又客丹陽壽八
十餘不應賦詠寂寥簡短如此必有遺軼者世傳系晩
與妻仳離當是送妻歸丹陽耳韋蘇州與系詩知掩山
扉三十秋魚鬚翠碧棄墻頭莫道謝公方在郡五言今
日為君休韋公五言獨步一世而憐才下士如此薛能
軰纔道得一聯半句便妄自尊大矣
方干五言云落葉憑風掃香粇倩水舂贈喻鳬云纔吟
五字句又白幾莖髭又云吟成五字句用破一生心又
云坐月何曾夜聽松不似晴又云獵者聞疎磬知師入
定迴又云樹影搜凉臥苔光破碧行又云疎磬白雲寺
孤砧紅葉村寄清越上人云窗接停猿樹巖飛浴鶴泉
鄉叟云青山前代業老樹此身移七言云鶴盤遠勢投
孤嶼蟬曳殘聲過别枝哭喻鳬云撰碑縱託登龍伴營
奠應支賣鶴錢贈崔明府云壓酒曬書猶檢點修琴取
藥似交關與鍳休上人云山夜獵徒多信犬雨天村舍
未催蠶送王霖赴舉云北闕上書衝雪早西陵中酒趁
潮遲寄陳端公云雲島採茶常失路雪龕中酒不關扉
送永嘉王令云浮客若容開荻地釣翁應免稅苔田廢
宅云樵叟和巢伐桃李牧童兼草踏蘭蓀東陽道
中云醉醒已在他人界猶憶東陽昨夜鐘過姚監故居
云不敢要君徵亦起致君全得似唐虞讜言昨嘆離天
聽新塚今聞入縣圖琴瑣壊窗風自觸鶴歸喬木夜難
呼學書弟子何人在檢點猶逢諫草無哭陳陶云巢父
少客兒方干字雄飛新定人貌寢兔缺始見姚合合卑
之及覧其詩駭目變容賓散館之登山臨水必預焉會
稽太守王龜以其亢直宜在諫署薦之會王薨事寢卒
光啓文德間臨終語其子曰吾詩人自知之誌吾墓者
紀其歲月而已其詩高處在晩唐諸公之上
韓偓火蛾云陽光不照臨積隂生此類非無惜死心柰
有賊明意幽窗云手香江橘嫩齒軟越梅酸又云和裙
穿玉鐙隔袖抱金鞭又云強語戱同伴圖郎聞笑聲召
對歸本院云坐久忽疑槎犯斗歸來兼恐海生桑如今
冷笑東方朔唯用詼諧侍漢皇錫宴云不敢通宵離禁
直晩來殘醉入銀臺苑中云外使調鷹初得按中官過
馬不教嘶笙歌錦繡雲霄裏獨許詞臣醉似泥湖南少
含桃有感云苦筍恐難同象七酪漿無復寶蠙蛛(每歲初進)
(先賜學士)欲明云岳僧互乞新詩去酒保頻徵舊債來贈隠
逸云蜂彈窗紙塵侵硯鳥鬭庭花露滴琴寄隠者云長
松夜落釵千股小巷春添水半腰失鶴云幾時翔集來
華表每日沉吟看畫屏安貧云謀身拙為安蛇足報國
危曾捋虎鬚殘春云樹頭蜂抱花鬚落池面魚吹柳絮
行八月六日云御衣空惜侍中血國璽幾危皇后身倚
醉云分明窗下聞裁剪&KR1201;遍欄干喚不譍醉著云漁翁
醉著無人喚過午醒來雪滿船寄道侣云夜來雪壓前
村竹剰見溪南幾尺山暮春云四時最好是三月一去
不迴惟少年亂後野塘云世亂他鄉見落梅野塘晴暖
獨徘徊船衝水鳥飛還住袖拂楊花去却來季重舊遊
多喪逝子山新賦極悲哀眼看朝市成陵谷始信昆明
是劫灰翠碧鳥云天長水遠網羅稀保得重重翠碧衣
挾彈少年多害物勸君莫近五陵飛哭花云曾愁香結
破顔遲今見妖紅委地時若是有情爭不哭夜來風雨
葬西施(美成詞云葬楚宫傾國本此)鬆髻云髻根鬆慢玉釵垂指點
花枝又過時坐久暗生惆悵事映人勻却淚胭脂韓偓
與吳融同時為詞臣偓忠于唐為朱三面斥貶責不悔
如捋虎鬚之句人未嘗誦似為香奩所掩及朱三簒弑
偓羈旅于閩時王氏割據偓詩文只稱唐朝官職與淵
明稱晉甲子異世同符余讀其集而壯其志錄其警聯
于編内三數篇自述其玉堂遭遇唐季非復承平舊觀
而待詞臣之禮猶然存之以補金鸞記之闕
吳融和李學士秋夕禁直偶雪云硯冰憂詔急燈燼惜
更殘重陽日荆州云舊國莫歸戎馬亂故人何在塞鴻
來丹陽云山帶梁朝陵路斷水連劉尹宅基平岐下聞
子規云但有花知啼血處更無猿替斷腸哀還俗尼云
三峽却為行雨客九天曾是散花人兵後經汴云金鏃
有苔人拾得蘆花無土鳥䘖將過九成宫云魏公碑字
封蒼蘚文帝泉聲落野田(碑乃歐陽率更書豈魏公有别碑乎)宋玉宅云
巳懷湘浦招魂事更憶高唐說夢時杏花云獨照影時
臨水畔最含情處出墻頭裴公洛居云門前立使修書
懶花下留賓壓酒忙過鄧城縣云未知堯桀誰非是可
使彭殤有短長楊花云百花長恨風吹落惟有楊花獨
愛風潮云暮去朝來無定期桑田長被此聲移蓬萊若
探人間事一日還應兩度知山僧云石臼山頭有一僧
朝無香積夜無燈近嫌俗客知蹤跡擬向中方斷石層
廢宅云風飄碧瓦雨摧垣却有隣人為鏁門幾樹好花
空白晝滿庭荒草易黃昏放魚池涸蛙爭聚栖燕梁空
雀自喧不獨凄凉眼前事咸陽一火便成原題湖城縣
西槐樹云零落欹斜北路中盛時曾識太平風晩迷天
仗歸春苑暮送鸞旗指洛宫一自煙塵生薊北更無消
息幸關東而今只有孤根在鳥啄䖝穿沒亂蓬吳子華
詩五言合作絶少七言佳者不減致光致光以忤朱三
貶竄子華詩有南遷七絶未知所坐何罪往往坐致光
之黨
羅隠題方干詩云九霄無鶴板雙鬢老漁舟懷孟夷庚
云中原正兵馬相見是何時菊云千歲白衣酒一生青
女霜臺城云兵來吾有計金井玉构欄歲除夜云厭寒
思暖律畏老惜殘更兒童不諳事歌吹待天明寄顧紹
宗云青山無路入白髮滿頭生鶯聲云金屋夢初覺玉
關人未歸牡丹云若教觧語應傾國任是無情亦動人
黃河云觧通銀漢應須曲纔出崑崙便不清又云三十
年後知誰在何必勞君見太平遊禪智寺云思量只合
騰騰醉煮海平陳一夢中江令宅云還有往年金甃井
牧童樵叟等閒窺籌筆驛云時來天地皆同力運去英
雄不自由建康云庾舅已能窺帝室王郎還是預人家
又云欲起九原看一遍秦淮聲急日西斜夏州胡常侍
云仍聞隴蜀猶多事深喜將軍未白頭魏令公附卷索
句云馬上固慚銷脾肉幄中尤羡愈頭風送梅處士云
亂離且喜身俱在存没那堪耳更聞題張逸人所居云
芳樹文君機上錦遠山孫壽鏡中眉詠史云徐陵筆硯
珊瑚架趙勝賓朋玳瑁簮中元夜泊淮口云錦帆天子
狂魂魄應過揚州看月明寄竇常侍云噴香瑞獻金三
尺舞雪佳人玉一圍早發云酷憐一覺平明睡長被雞
聲惡破除鄴城云英雄亦到分香處能共常人校幾多
西施云西施若觧傾吳國越國亡來又是誰故都云至
竟不如隋煬帝破家猶得到揚州嚴陵灘云世祖昇遐
夫子死原陵不及釣臺高(范公雲臺不及釣臺高之句本此)詠月云蟾
向靜中矜爪距兔隈明處弄精神嫦娥老大應惆悵倚
泣蒼蒼桂一輪關臺春望云越信功夫高似狗裴王氣
力大于牛未知至竟將何用渭水涇川一向流題潤州
妙善寺前石羊云(孫權劉備常會于此)紫髯蒼蓋此沉吟狠石猶存
事可尋漢鼎未分聊把手楚醪雖美肯同心始皇陵云
荒堆無草樹無枝懶向行人問昔時六國英雄漫多事
到頭徐福是男兒鸚鵡云莫恨雕籠翠羽殘江南地暖
隴西寒勸君不用分明語語得分明出轉難曲江云别
愁如瘧避還來隠字昭諫新城人唐季有詩名膾炙人
口有江東集十卷其詩自光啓以後廣明以前海内亂
離乘輿播遷艱難險阻之事多見之賦詠時魏府節度
使王智興學隠詩自號詩卷為偷江東集
劉义自問云自問彭城子何人接汝顚酒腸寬似海詩
胆大如天入蜀云峽色侵天去江聲衮地來逢盧仝云
上樓腰脚徤懷土眼睛穿勸姚合酒云何曾見天上著
得劉安宅答孟東野云酸寒孟夫子苦愛老义詩生澁
有百篇謂是瓊瑶辭嘲荆卿云白虹千里氣血頸一劍
義報恩不到頭徒作輕生士姚秀才愛予小劍因贈云
一條古時水向我手中流臨行瀉贈君勿薄細碎讐乂
少為俠行因酒殺人亡命會赦出折節讀書能詩聞韓
愈接天下士步歸之作冰柱雪車二詩出盧仝孟郊右後
以爭語不能下賓客持愈金數斤去曰此諛墓中人得
耳不若與劉君為壽愈不能止歸齊魯不知所終
後村詩話卷十二
