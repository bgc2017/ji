後村詩話卷二
宋劉克莊編
楊劉諸人師李義山可也又師唐彦謙唐詩雖雕斵對
偶然求如一抔三尺之聯惜不多見五言叙亂離云不
見泥函谷俄驚火建章剪茅行殿濕伐栢舊陵香語尤
渾成未甚破碎若西崑酬唱集對偶字畫雖工而佳句
可錄者殊少宜為歐公之所厭也
王元之被遇熙陵知制誥因捄徐鉉貶商州為内相因
議孝章皇后喪貶滁州真皇登極召還將用矣其詩乃
云兩制舊臣生白髮一番新貴上青天未幾再謫黃州
遷蘄州而卒豈新貴有所未平乎
王元之挽趙中令云太常草儀注全是葬周公足以稱
其勛業
魏野五言云常憐李斯首不及嚴光足真處士語也
潘閬云白日昇天易清朝取事難野聘召而不至閬叫
呼而求用其詩與張元姚嗣宗何異
潘閬客舍詩土牀安枕穏紙被轉身鳴定非慵便枕玉
涼繡被春寒夜者所能道也
詩家評論古人多是書生空言爾晏元獻書平津侯傳
云主父仲舒容不得未知賓閤是何人公能客富歐二
公于門下然後可以為此言但主父非仲舒之倫宜以
汲黯代之
夏英公宫詞云絳脣不敢深深注却怕香脂汙玉簫不
減香奩花間之作王岐公夫人閤端午帖子云後苑尋
青趁午前歸来競鬭玉欄邊袖中獨有香芸草留與君
王辟蠧編出新意于綵絲巧粽之外可喜也
將飛更作廻風舞巳落猶成半面妝宋景文落花詩也
為世所稱然李義山固云落時猶自舞掃後更聞香李下
句尤妙
君謨以詩寄歐公公答云先朝楊劉風采聳動天下
至今使人傾想世謂公尤惡楊劉之作而其言如此豈
公特惡其碑板奏疏磔裂古文為偶儷者其詩之精工
律切者自不可廢歟又云近時蘇梅二窮士爾主張風
雅人士歸之自二窮士死文士滿朝而使斯道寂然中
絶每念此事竊嘆乃知文士滿朝而詩道寂然不但近
歲祖宗盛時因已然矣歐帖在鄭子敬左司家
歐公詩如昌黎不當以詩論本朝詩惟宛陵為開山祖
師宛陵出然後桑濮之哇滛稍息風雅之氣脉復續其
功不在歐尹下世之學梅詩者率以為淡集中如葑上
春田闊蘆中走吏參海貨通閭市漁歌入縣樓白
水照茅屋清風生稻花霜落熊升樹林空鹿飲溪
河漢微分練星辰淡布螢每令夫結友不為子
求郎山形無地接寺界與波分山風來虎嘯江雨
過龍腥之類殊不草草蓋逐字逐句銖銖而較者决不足
為大家數而前輩號大家數者亦未嘗不留意于句律也
蘇子美歌行雄放于聖俞軒昂不羈如其為人及蟠屈
為吳體則極平夷妥帖絶句云别院深深夏簟清石榴
開遍透簾明樹隂滿地日卓午夢覺流鶯時一聲又云
春隂垂野草青青時有幽花一樹明晚泊孤舟古祠下
滿川風雨看潮生極似韋蘇州垂虹亭觀中秋月云佛
氏解為銀世界仙家多住玉華宫極工而世惟咏其上
一聯金餅彩虹之句何也山蟬帶響穿疎戶野蔓蟠青
入破忩亦佳句
子美送李生云李生以病廢東入徂徕峯志氣尚突兀
形骸巳龍鍾男兒生世間有如絶壑松誤為風雷傷不
與匠石逢哀哉千尺幹摧朽似秋蓬此詩悲壯之甚李
生何如人足以當之竊意子美自謂也
雁湖注半山歸腸一夜繞鍾山之句引韓昌黎詩腸胃
繞萬象非也孫堅母懷妊堅夢腸出繞吴閶門半山本
此見吳志和王賢良龜詩云世論妄以蟲疑冰注雖引
莊子但出處無疑字意公别有所本後讀盧鴻嵩山十
志有疑冰之語又唐彦謙中秋詩云霧净不容玄豹隠
水寒却恐夏蟲疑乃知唐人巳屢用之矣半山挽裕陵
云玉暗蛟龍蟄金寒雁鶩飛挽吴春卿云曲突非無驗
方穿有不行鍊字屬對無遺巧
劉原父咏春草云春草綿綿不可名水邊原上亂抽榮
似嫌車馬繁華處纔入城門便不生貢父絶句云青苔
滿地初晴後綠樹無人晝夢餘惟有南風舊相識逕開門
戶又翻書皆有元和意度不似本朝人詩
劉貢父咏史云自古邊功緣底事多因嬖倖欲封侯不如直與黃金
印惜取沙場萬髑髏往往指王韶李憲輩唐人曺松亦
云憑君莫話封侯事一將功成萬骨枯
王逢原暑旱苦熱云清風無力屠得熱落日著翅飛上
山人固巳懼江海竭天豈不惜河漢乾崑崙之高有積
雪蓬莱之遠常遺寒不能手提天下往何忍身去遊其
間其骨氣老蒼識度高遠如此豈得不為荆公所推
富公由并州入相外廷至于舉笏相賀王逢原獨云要
須待見成堯舜未敢輕浮作頌聲所見高于石徂徕一
等矣答孫華老云生無人愧寧非樂死有天知豈特名
其固窮自守亦士之高致也
王逢原聞雁云萬里波濤九秋後五更風雨一燈旁不
待著雁字而題見矣
滕白題汶川村舍云種茶嵒接紅霞塢灌稻泉生白石
根皤腹老翁頭似雪海棠花底戲兒孫可入圖畫
坡詩略如昌黎有汗漫者有典嚴者有麗縟者有簡澹
者翕張開闔千變萬態蓋自以其氣魄力量為之然非
本色也它人無許大氣魄力量恐不可學和陶之作如
海東青西極馬一瞬千里了不能為韵束縛
陳洙書御史臺壁云清朝無事諫章疎竊禄經年卧直
廬惆悵平生不如夢春来三度到溪居與荆公三年衣
染禁城塵撫事茫然愧古人明月滄波江萬頃扁舟長
載夢中身之作暗合
唐子西諸文皆高不獨詩也其出稍晚使及坡門當不
在秦晁之下集中有聞坡貶惠州詩云元氣脫形數運
動天地内東坡未離人豈比元氣大天地不能容伸舒
輒有礙低頭不能仰閒口焉敢欬東坡坦率老局促應
難耐何當與道俱逍遥天地外此詩甚佳狀得出
潮田無惡歲酒國有長春草木疑靈藥漁樵或異人花
開不旋踵草薙復齊腰團扇侵時令方書遣晝長問學
兼儒釋交遊半士農國計中宵切家書隔歲通關河先
壠遠天地小臣孤山静似太古日長如小年皆唐子西
惠州詩也曲盡南州景物略無遷謫悲酸之態七言如
身雜蜑中誰是我食除蛇外總隨鄉驥子能吟青玉案
木蘭堪戰黑山頭亦甚工
後人取前作翻騰勘辨有工于前作者唐子西過田横
墓云滄溟無際何妨死却死東都未耿光乃反退之祭
文之意此詩必有謂不獨為横發
元祐後詩人迭起一種則波瀾富而句律疎一種則煅
煉精而性情遠要之不出蘇黃二體而巳及簡齋出始
以老杜為師墨梅之類尚是少作建炎以後避地湖嶠
行路萬里詩益竒壯元日云後飲屠蘇驚巳老長乘舴
艋竟安歸除夕云多事鬢毛隨節換盡情燈火向人明記
宣靖事云東南鬼火成何事終待神鋒作争臣(謂方臘不能為)
(患直待金人耳)岳陽樓云登臨吳蜀横分地徙倚湖山欲暮時
又云乾坤萬事集雙鬢臣子一謫今五年聞德音云
自古安危關政事隨時憂喜到樵漁五言云泊舟華容
縣湖水終夜明凄然不能寐左右菰蒲聲窮途事多違
勝處心亦驚三更螢火閙萬里天河横腐儒憂平世況
復值甲兵終然無寸策白髮滿頭生造次不㤀憂愛以
簡嚴掃繁縟以雄渾代尖巧第其品格故當在諸家之
上
徐師川聞捷云時時傳破敵日日問修門又云諸公宜
努力荆棘巳千村陳簡齋感事云風斷黃龍府雲移
白鷺洲菊花紛四野作意為誰秋頗逼老杜
宣靖之禍自滅遼取燕始韓子蒼挽中山韓師云金絮
盟尤在灰釘事已新語妙而意婉上句指韓下句指童
蔡作法當如此
崔德符詩幽麗高遠了不蹈襲蓋用功最深者觀魚云
小魚喜親人可釣亦可綱大魚自有神隠見誰能量老
禪雖無心施食不肯嘗時于千尋底霍見如龍章桃花
云如何一朽株孕此千億花雖云行且闌明歲亦再華
豈知世上人一老不復佳過湖云誰見詩顛顛發時鄱
陽湖裏月明知無人為覓昭華管自捲秋蘆片葉吹皆
精詣可吟諷
江端友字子我鄰幾之孫靖康間以布衣召用同時詩
人感慨北狩南渡之作多矣子我云楚欲圖周鼎湯猶
繫夏臺又云比年熒惑犯南斗何日燕人祭北門事的
切而語回互
江子我詠象云倉舒止用兒童計亦能自知爾重輕蓋
用王内翰元之譏玩張相齊賢之語但含蓄而不刻露
爾
朱希直七言如幾許少年春欲夏一番夢事綠催紅過
時不語鸎解事怕客深藏魚見幾人間萬事老無味天
下四時秋最愁五言如剪茅編鶴屋篩米聚雞糧燈昏
鼠窺研雨急犬穿籬皆警策不蹈襲
前輩記朱新仲舍人天氣未佳宜且住風濤如此亦安
歸之聯取其自然不煩斵削然新仲此等句尚多如招
郭侯飲云此時老子興不淺旦日將軍幸早臨如何以
報之青玉案我姑酌彼黃金罍凡引用前人語皆蟠屈
排奡使之妥帖它句如滿地落花春病酒一簾明月夜
登樓相親多謝風標子可款豈無瀟洒侯何從可覓秋
消息忽有先鋒到白蘋如水篆行科斗林糚轉畫眉若
不經思而俱出人意表讀杜詩云縱之逼論劍收之入
檀弓尤前人所未發也
劉屏山題李忠愍集云二帝蒙塵方幸朔六臣奉璽更
朝梁叙當時事忠憤悲壯尹少稷聞偽齊入寇云酬功
不惜賞千布送死惟堪縛一驢足與前句相上下
先朝上元駕御端門示與民同樂之意而巳宣和間燈
尤盛至于騎年連月警蹕夜出尹少稷靖康元夕詩云
景龍只是當時路不見金錢打著人劉屏山亦云凄凉
但有雲頭月曾照當時步輦人皆記向來期門之事
汴都角妓郜六李師師多見前輩雜記郜即蔡奴也元
豐中命待詔崔白圖其貌入禁中師師著名宣和入至
掖廷頃見鄭左司子敬云汪端明家有李師師傳欲借
抄不果劉屏山詩云輦轂繁華事可傷師師垂老過湖
湘縷衣檀板無顔色一曲當年動帝王亦前人感慨杜
秋娘棃園弟子之類
茶山種竹云餘子不足數此君何可無上句雖非竹事
不覺牽強荔支云絶知高韵傾珧柱未覺豐肌病玉環
上下句皆切又妙于融化送别云不堪相背處何况獨
歸時行役云一寸客亭燭數聲村舍雞絶似唐人
紹興初敵歸我河南識者知和約之不堅久錢氏之後
自中原遷奉三世喪柩窆于越上諸公皆為哀挽茶山
獨云摸金千騎去埋玉幾人歸可謂妙于用事余為袁
守項容孫被召過袁言自其先世墳域在沙市者皆巳
遷葬公安國愈蹙矣士大夫得無感慨乎
王嘉叟侍郎柳色知春淺鐘聲覺寺深避虎連村静分
魚一市腥之句甚佳
初以僧牒鹽鈔充軍儲夏均父詩云坐食今添幾支遁
煮鹽那得百弘羊反本之論也
士大夫當離亂時有幸不幸者簡齋云浮世身難料危
途計易非東萊云後死反為累偷生未有期誦之皆可
悲慨
趙忠簡當國以近臣薦起處士劉致中至則趙去秦代
之矣劉報罷歸尹少稷柬之云徒然五侍從不辦一書
生史相力薦放翁賜第其去國自是臺評然王景文乃
云真翁自了平生事不了山隂陸務觀放翁見詩亦笑
云我字務觀乃去聲如何把作平聲押了陸放翁少時
調官臨安得句云小樓一夜聽春雨深巷明朝賣杏花
傳入禁中思陵稱賞由是知名
古人好對偶被放翁用盡箝紙尾摸牀綾烈士壯
心狂奴故態生希李廣名飛將死慕劉伶贈醉侯
下澤乘車上方請劍酒寧剰欠尋常債劍不虚施
細碎仇空虚腹壘傀胷愛山入骨髓嗜酒在膏肓
手版肩輿鬼仔天公貴人自作宣明畫老子曾聞
正始音牀頭周易架上漢書温卷熱官醉學究病
維摩無事飲不平鳴乞米帖借車詩麴道士楮先
生土偶天公長劍拄頥短衣掩脛已得丹換骨肯
求香返魂子午谷丁夘橋洛陽二頃光範三書酒
聖錢愚茶七碗稷三升一彈指三折肱天女散花
麻姑擲米虎頭雞肋玉麈尾金褭蹄金鴉嘴玉轆
轤客至難令三握髮佛來僅可小低頭百衲裠雙
鈎帖藏經閣帖摩詰病說法虞卿窮著書讀書十
紙上樹千回風漢醉侯見虎猶攘臂逢狐肯叩頭
天愛酒地埋憂一齒落二毛侵癡頑老矍鑠翁曲
肱縱理竹郎木客百錢挂杖一鍤隨身百甕虀
兩囤棗鍊炭勞薪銅臭飯香記書身大如椰子
忍事癭生似瓠壺笑爾輩愛吾廬僧坐夏士防
秋麈尾清談蠅頭細字巖下電霧中花唐夾寨
楚成臯劍南集八十五卷凡八千五百首别集
七卷不預焉其似此者不可殫舉姑記一二于
此
近歲詩人雜博者堆隊仗空疎者窘材料出竒者費搜
索縛律者少變化惟放翁記問足以貫通力量足以驅
使才思足以發越氣魄足以陵暴南渡而後故當為一
大宗末年云客從謝事歸時散詩到無人愛處工又云
外物不移方是學俗人猶愛未為詩則皮毛落盡矣
舊讀楊誠齋絶句云飽喜飢嗔笑殺儂鳳凰未必勝狙
公幸逃暮四朝三外猶在桐花竹實中不曉所謂晚始
悟其微意此自江東漕奉祠歸之作也鳳雖不聽命于
狙公然猶待桐花竹實而飽以花實况祠廩也欲併祠
廪掃空之爾未幾遂請挂冠
誠齋挽張魏公云出晝民猶望廻軍敵尚疑只十箇字
而道盡魏公一生其得人心且為敵所畏與夫罷相
解都督時事皆在裏許然讀者都草草看了
今人不能道語被誠齋道盡宿草春風又新遷去歲
無江水夜韶樂海棠春貴妃椅中招綺夏瓜處屏伾
文晉殿吳宫猶碧草王亭謝館儘黃鸝春歸便肯平
平過須做桐花一信寒東風染得千紅紫曾有西風
半點香年年不帶看花福不是愁中即病中昇平不
在簫韶裏只在諸村打稻聲六朝未可輕嘲謗王謝
諸賢不偶然山根玉泉仰面飛飛出山頂却下馳自
從廬阜瀉雙練至今銀灣乾兩支雷聲驚裂龍伯眼
雪點濺濕姮娥衣寄言蘇二李十二莫愁瀑布無新
詩羲和夢破欲啟行紫金畢逋啼一聲聲從天上落
人世千村萬落雞争鳴素娥西征未歸去簸弄銀盤
浣風露一丸玉彈東飛來打落桂林雪毛兔誰將紅
錦幕半天赤光天氣貫山川須臾却駕丹砂轂推
上寒空輾蒼玉詩翁已行十里強羲和早起道無雙
子雲到老不曉事不信人間有許由
放翁學力也似杜甫誠齋天分也似李白
放翁云膽薄沽官釀瞳昏讀監書杜荀鶴云欺春秪
愛和醅酒諱老猶看夾注書二聯皆佳
李伯記丞相過海絶句云假使黑風漂蕩去不妨乘興
訪蓬萊與坡公九死南荒吾不服兹遊奇絶冠平生之
句殆相伯仲異乎李文饒盧多遜窮愁無憀之作矣
卿相陳魏公去位詩云病深老迫宜歸去莫作留侯范
蠡看時公年五十四而其言如此
艾軒讀江西詩云神仙本自無言說尸解由來最下方
山谷與坡公云只欠小蠻樊素在我知造物愛公深屏
山問李漢老疾云欲袖雲門竹篾子室中驅出散花人
愛朋友之言也白公云病與樂天相伴住春同樊子一
時歸放翁云九十老農緣底健一生強半是單栖自愛
之言也
陳邦光以金陵降敵游士或題其先壟云牙郎一去杳
無蹤惟有青青夹逕松若使人能全此操松應合受大
夫封其家執而訟于郡某守餉士人酒遣去牙郎用唐
人賣國語
范石湖賞海棠云憶向宣華夜倚欄花光妍暖月光寒
如今蹋颯嫌風露且只銅瓶滿插看宣華王蜀宫名也
蕭干岩機杼與誠齊同但才慳于誠齋而思加苦亦一
生屯蹇之騐同時獨誠齋奬重以配范石湖尤遂初陸
放翁而放翁絶無一字及之今摘其律古精詣不甚費
研尋者於此著語能竒怪呼天與倡酬疾走建德國
乃為淵明先失脚墮榛莽劉伶扶我還乾坤生長我
貧病怨尤誰湘妃危立凍蛟背海月冷挂珊瑚枝
醜怪驚人能嫵媚斷魂只有曉寒知百千年蘚著
枯樹一兩點春供老枝絶壁笛聲那得到直愁斜
日凍蜂知造化巧能相補得破慳賖與一天秋一
笻時到崔嵬上有底勲勞得結扶秋浩蕩中遙指
點一螺許是定王城稚子推窗窺過鴈數峰乘隙入
西軒眼冷寒梢明數點知他是雪是梅花秋陽直為田
家計饒得漁村一抹紅真誠齋敵手也
故參與龔公行役過一山有老木參天再過其山童矣
居人云巨室以此造室公紀以絶句云千章古木轉頭
空去與人間作棟隆未必真能庇寒士不如留此貯清
風晦翁後見此詩歎曰此龔公一生詩䜟意謂公初為
諫官負重名晚不必為執政也
黃初季野名士也既登第夢婦人素服扇上題云恨君
青袖短誤妾白羅糚季野遂不肯婚余大父著作與之
友善責以嗣續大義陳魏公素重其人以聶夫人女弟
歸之既娶宛然夢中所見者季野果夭無子大父葬之
于吾家祖塋
李鴈湖悼亡云一杯漫道愁能遣幾度醒來錯喚君然
元稹已云怪來醒後傍人泣醉裏時時錯問君此尤是
暗合若四靈唐碑入宋稀與唐人隋柳入唐疎之句則
是明犯
安晚丞相昭君詩云解攜尤物柔強國延夀當年合議
功意新而理長
杭相李文靖乞去題六和塔云經從塔下幾春秋每恨
無因到上頭今日始知高處險不如歸卧舊林丘
高續古題四聖觀云射熊館暗花扶屐下鵠池深柳拂
舟極藻繪追琢之功二宋殆不能過晚兼都官題直舍
云無詩如鄭谷有髮似馮唐亦警策
趙忠定當國招蔡季通不至猶坐趙黨謫死道州偽禁
方嚴朱文公題其墓云有宋西山先生蔡季通之墓章
泉泣之云鵑叫春林辱贈詩鴈廻湘浦忽傳悲蘭枯蕙
死迷三楚雨暗燈昏礙九疑蚤日力辭公府檄暮年名
入黨人碑烏虖季子延陵字不待鑱詞行可知是時章
泉句律如此宜為一世所宗晩年詩太坦率幾于鳳德
之衰矣
趙南塘挽餘干相云柩前留素仗簾下進黃袍語簡而
事核又云漢閣新圖迥秦筝舊曲長挽鞏仲至云萬卷
非其祟單方或以封有無窮之味和韓仲止懷蹈中弟
云黃臺瓜辭可憐美老根連蔕摘都稀風流遂至爾身
盡衰病况堪吾道非少日槊旗豪索酒暮年絲竹淚沾
衣人生到此將何遣一卷南華坐掩扉立春云蒼規不
與圓生智白髮惟添老在身絶句云我欲將君洞庭野
斜河澹月聽雲和要眇之音也
端平初除拜一新趙南塘起散地掌内制元夕觴客客
散家集有觀傀儡詩云酒闌有感牽絲戲也伴兒童看
到明余謂康節遂令高卧人欹枕觀兒戲之句蓋局外
旁觀者之言爾若同局而為此言似乎未可
南塘評蹈中詩體貌節奏似韋謝信有之至于慕先儒
而遐想挽名流以自近則居然懸隔南塘惜其未撥棄
浮論可謂名言其豪心俠氣極力揩磨不盡不若南塘
之近道也題會春苑云草荒故苑幾春風尚想花開春
樹紅欲問當時馬王事寂寥殘照野亭中寒食云人家
插柳春將過時節澆松老未歸挽趙從善尚書云先朝
懷族遠平世責人深皆于近體中有遠意
亡友臨川曾景建博學強記無所不通工詩有金陵百
詠同泰寺云此身終屬候丞相誰辦金錢贖帝歸澄心
堂紙云一幅降箋何用許價高緣寫宋文章荆公書堂
云愁殺天津橋上客杜鵑聲裏兩眉攅皆峭拔有風骨
其少作云九十日春晴意少一干年事亂時多佳句也
曾景建送蔡季通赴貶云四海朱夫子徵君獨典刑青
雲伯夷傳白首太玄經有客憐孤憤無人問獨醒瑶琴
空瑣匣絃絶不堪聽其後景建亦坐詩禍謫舂陵而卒
建人朱復之字幾仲多材藝為詩有思致初夏云忽聽
夏禽三五弄新紅突過石榴枝秋日云紅蕖老去羞明
鏡推讓朱榮上蓼梢視趙紫芝一樹木犀供夜雨清香
移在菊花枝之句尤覺工緻
黃天谷名春伯白玉蟾姓葛名長庚皆自言得道後死
乃無它異二人頗涉文墨所至墻壁淋漓揮掃能聳動
人谷有詩云半篙春水一蓑烟抱月懷中枕斗眠說與
時人休問我英雄廻首即神仙常訪蟾值其出題壁云
怪訪怪怪不在茅君山來相待
侂胄既誅或托巢鳥以譏當時朝士云衆鳥不喜亦不
悲又復别尋高樹枝
丁夘和議敵索首謀函首予之或為樂府云寶蓮山下
韓家府主人飛頭去和虜高九萬吴山絶句云拂曉官
來簿錄時未曾吹徹玉參差傍人不忍聽鸚鵡猶向金
籠喚太師
范石湖座上客有談劉婕妤事者公與客約賦詞游次
公先成公不復作衆亦斂手游詞云暖靄烘晴籞鎖垂
楊籠池罩閣萬絲干縷池上曉光分宿霧日近羣芳易
吐尋并蔕欄邊凝竚不信釵頭雙鳳去奈寶刀被妾先
留住天一笑萬花妬阿嬌好在金屋貯甚秋風易得蕭
疎扇鸞塵汗一自昭陽宫閉後墻角土花無數况多病
情傷幽素百花臺上空白露望紅雲杳杳知何處天尺
五去無路次公字子明定夫諸孫禮部侍郎操之子詩
詞皆工
疎明瘦直不受東皇識留取伴春應肯萬紅裏怎著得
夜色何處笛曉寒無奈力若在夀陽宫院一點點有人
惜王澡身甫落梅詞也身甫嘗為太常博士
潘枋字庭堅落筆皆不凡有鐔津懷舊詞云怕見倚欄
干閣下溪聲閣外山空有舊時山共水前歡暮雨朝雲
去不還想是躡飛鸞月下時時認珮環月又漸低霜又
下更闌折得梅花獨自看
余涉世齟齬每誦歐公平生名節為後生描畫略盡之
言輒為慨然晚逐于朝交遊皆掉臂去惟湯伯紀寄詩
云唐朝空自貴宏詞科目何嘗得退之掌制徒聞誇子
厚殘篇僅見命敦詩堪嗟實錄無完傳太息淮西有後
碑寄語莆田紫薇老文章蓋世例如斯余固不足以當
此詩然在西掖草制七十不止一首伯紀未之見耳
後村詩話卷二
