可傳集别集類五(明)
提要
(臣)等謹案可傳集一卷明袁華撰華有耕學
齋詩集已著錄此本為至正癸卯楊維楨所
刪定華維楨弟子也前有維楨序稱吾銕門
稱能詩者南北凡百餘人求如張憲袁華者
不能十人其集名亦維楨所題盖推奬之甚
至而維楨與李五舉論詩又稱梅一于酸鹽
一于鹹食鹽梅而味常得鹹酸之外若華之
作僅一于鹹酸而已其說自相剌謬今觀其
詩大都典雅有法一掃元季穠纖之習而開
明初春容之派維楨所論盖標舉司空圖說
以味外之味務為高論耳其實一于酸鹹不
猶愈于洪熙宣德以後所謂臺閣體者併無
酸鹹之可味乎未可遽以是薄華也華耕學
齋稿卷帙較富世多行之此集明史蓺文志
亦不著錄千頃堂書目雖著錄而不載卷數
盖黃虞稷亦未見之今以其為楊維楨所手
定去取頗嚴故一取其備一取其精與全集
並著于錄焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
可傳集原序
老杜曰新詩句句盡堪傳作詩不可傳曾不愈轅下曲
雖千章萬什徒殄廢人楮筆耳君子曰不作無欠唐詩
人凡百廿有餘家其詩見於今可與杜老相傳者寧幾
人哉予徒張憲嘗以筆削唐百廿家請於予予於各集
選其可傳而無媿於君子議者什不能一二黃山谷甥
四人皆善詩龜父者為最龜父詩所積凡二千餘首黃
著為集其詩斤斤不百首谷因喜之以為句句可傳者
在此吾鐵門稱能詩者南北凡百餘人求如張憲及吳
下袁華輩者不能十人華自二十歲後三十年所積亦
無慮千有餘首而吾選之得如千首蓋又倍於龜父矣
故命其集曰可傳好事者梓而行之求予序故予序之
如此至正廿二年歲次癸卯春閏會稽楊維禎序
