貞素齋集附錄卷一
貞素齋銘
新安舒君道原以貞素銘齋京口俞希魯為之銘曰心
有懿德貞為之則素位而行厥德用迪德貴於貞維體
之成行安乎素斯用之行匪體而用奚貞以素素本乎
貞德行斯具貞以幹事事由是立素以履道何往弗吉
維忠維信無畔無援正固居易貞素斯踐勖爾舒子敬
慎終始忠告輔仁述此銘只
貞素齋記
洪荒之世遐乎邈哉上古伏羲氏作有畫而無書中古
羣聖迭興然後六經傳焉何以謂四德元亨利貞由是
而四時順序四方定位焉何以謂五行金木水火土由
是而五常均賦五采彰明五音五味相資而生焉績邑
隱君子舒公道原焚香盥手卜易遇乾曰乾天也貞為
乾德支卦得兑曰兌西方也素為兌邑於是隸古額其
齋貞素屢來謁記初道原當海内隆平尊先公尚無恙
左右侍養烝烝孝謹乃鼓篋使之遠遊舉茂才陞校官
於金陵治書王公繼學侍御張公夢臣韓公伯高一見
器識要出自我門下京口侍御秦公元之左丞裕之吟
詩論文買舟徘徊金焦兩山間奈秉性剛特於是非可
否不得其平則拊髀用泄憤懣自視汲黯不翅於囁嚅
齷齪為何如人也壬辰之變生意日蹙又念平生知己
無托知者出入磵谷殘雪乍消凍禽棲樹落梅點染知
者以為高士長裾破笠嗜飲輒醉不知者以為狂客云
嗚呼大道無名強之以名道四德終於貞貞者正而固
也玄武蟠屈以靜為體也五采始於素素者潔而白也
粉地蕭瑟以文為用也一靜一動而復歸於靜天地已
生之氣也一質一文文而復本於質天地已成之象也
嗚呼微矣道原今年七袠有二耳聰目明老學不倦拳
拳以貞素為務几杖有銘盤盂有戒佩韋弦皆以藥其
性之偏求其志之篤驗其學之有成也異時經其里指
其齋遺風餘烈有不可及之歎以老成之難遇也典刑
在焉洪武八年冬十月既望同郡盲者唐仲實記
貞素齋記
績溪舒先生道原疇昔升平時解后城闉懽然文字間
至酒酣氣張逸氣舒發慨然論天下事曰當然不當然
指顧區畫擬議犁然當於人心予有以知夫先進之士
意氣之真識度之遠德義之審也遂相與訂交遊幾二
十年握手懽甚契合益深而各蒼顔白髮矣迺曰吾讀
書之所扁曰貞素昔諸大老為詩文盈軸兹蔑尺紙能
無情乎予惟貞素之道以儒說推厥義為大先生之取
之也何居乾之四德貞下起元元之運極天地亘萬古
配四時生生不窮而貞之德為本故先天圖六十四卦
三百八十四爻與天為運而變剥之間貞之德消息著
焉辟則人心之酬酢萬事萬變施無不當莫非仁德之
流行而本然之善其本也素為采色之本故曰繪事後
素又曰易有太素真素也者其諸指夫貞之德為本然
之善而思所以用力者歟學問之道莫大乎涵養本原
能用力於此即程子教人靜坐之功李延平授受子朱
子涵養喜怒哀樂未發之中之謂也抑貞之訓曰正而
固以貞素而謂天本善之善固也而子朱子又以素猶
見在釋之何耶竊謂即其見在之位而為其當為固其
本然之善也故曰君子思不出其位又曰素富貴行乎
富貴素貧賤行乎貧賤素夷狄行乎夷狄素患難行乎
患難是則貞素也者又所以謂夫心身之間事為之際
當益固其本然之善而思所以用力致其警省者歟君
子之學莫大乎因夫時措之宜而本然之善存此聖人
安土敦仁樂天知命之事也若然則君子由前之為其
植乎内也深由後之為其培乎外也厚内外涵養挾持
上達天德而内聖外王之道具矣聖賢之學其有大諸
此者乎故曰貞素以儒說推厥義為大此吾儒心法也
又豈老莊樸素質素純素之謂者哉先生升平時研聖
學筮膴仕浩然思有所為洎遭亂離涉艱險毅然無所
屈撓其有得於真素之道多矣斯其所以眷眷思繹其
義以貽後之人者歟惜予之不足以發之也兹姑撰述
所聞以為復先生尚其憶夫諸大老之說為有合與否
以告我而無以為固也是為記洪武辛亥五月望日歙
周澹如書於鶴止閑軒
貞素齋後記
文者物之成章者也道者文之所載者也道固無時而
不在文亦無所往而不有也日月星辰山川草木天地
之文也風雨霜露煙雲雷電陰陽之文也圖書八卦伏
羲氏之文也易書詩春秋禮樂周公孔子之文也顔曾
之學由之政求之藝皆文也其所載之道發於自然垂
於永久盛大昭著輝光日新窮天地亘萬古而不冺者
道之體也是君子得之於心施之於事身脩家齊篤恭
而天下平者道之用也孟子所謂窮則獨善其身達則
兼善天下道之效也是以或出或處或用或舍居易而
行夷險一節莫不各適其當然之道於是乎有貞素之
義焉夫貞者正也常也素猶見在也易曰天地之道貞
觀者也日月之道貞明者也天下之道貞夫一者也君
子藏器於内觀變於外察盛衰消長之理識進退存亡
之機守乎一而不二主乎中而不移直有富貴貧賤威
武所不能奪者吉凶榮辱禍福利害一信於已而非所
可計固有確然而不動於心者其知貞常之道見在之
義也歟非盛德君子孰能然乎華陽道原舒君卓犖瑰
偉之士也少負奇氣壯遊於大人君子之門當時縉紳
莫不折節敬禮爭相辟薦三歴校官既而丁時艱難遂
杜門為逸老計以貞素扁其齋前鑿方池周植竹木竒
蔬異果春華秋實粲然而敷榮森然而行列教授生徒
日接賓客談詩文論古今得失或危坐忘飡或陶然一
酌興有所寄則長歌短章舂容激越浙風江雨喚醒舊
夢不自知其年歲之馳而山林之樂也是皆守正以為
常素其位而行合乎居易俟命之旨而無行險儌幸之
心真有契於貞素之義矣鄉先生題詠成帙發其全德
不亦盛乎復徵余言夫以雅行文章巋然範俗耆年碩
德著於鄉里小子後生何敢措辭於其間哉然吾郡文
公桑梓之邦禮義之俗日靡故家典獻霜木晨星走也
不肖栖遲名邑七年於兹承下風親教誨不可不謂之
知己也况詩書之澤既深且遠他日賢子若孫必有以
英俊奮發大其家聲則先生之文傳於無窮而道亦相
與不朽矣是則今日之記亦不可無也洪武九年龍集
丙辰夏六月朔甲申契生婺源方元成識於邑庠慎獨
齋
貞素先生花萼圖記
真人馭極四海九州罔有内外悉靡然臣服蓋天威也
天威窮日所出入矧華陽密邇畿輔耶是故林臯遺逸
坐享昇平為世歆幸予内弟貞素先生積學勵行延譽
朝著典台州路教授致政歸謂華陽溪山竒秀甲新安
日移伯仲遠遜杖履所及或登高或聽泉或掇幽芳或
蔭喬木春有北野縣花夏有梓橦山雲秋有映潭月冬
有蒼洞雪千態萬狀不可殫紀嘉時令節雅歌投壺賡
唱迭和皆理道政事非徒博奕飲酒溺於閨門之懽而
已好事者繪為花萼圖以傳之予往省諸舅氏過從未
嘗不三擊節歎賞乃語貞素曰憶紅巾之亂南北郡縣
且陷沒高薨巨桷鞠為丘墟榛葦所生鳥獸所聚霜露
蒙翳四顧蒼莽欲尋殘山剰水之樂漫不可得則凡富
貴功名人生待之以為榮待之以自託於天壤間者果
何如哉君子之道不以天下之重易所性之貴吾貞素
伯仲良有以也雖然啖鼎食之寸臠味滄溟之一滴敢
不敬念我天威吾儕耄矣當詔諸後人圖所以為報開
門而仕務砥礪名節致君澤民不為苟且肥身潤家之
謀當大艱難大變故從容處之閉門而隱安土敦仁樂
天知命以節士廉退之行自勉則今日花萼永永無斁
若夫輿馬赫奕蕩惑里巷官爵貨力摇動官府率為花
萼之累所不忍聞也予蓋親戚乃致情愛之私規切云
云貞素毋以予為迂龍鳳十二年二月前奉政大夫同
知寧國路總管府事瀛州章文麟書
故貞素先生舒公行狀
禮記云事師無犯無隱左右就養無方服勤至死心喪
三年貞素先生舒公梓之師也生事之死喪之則所以
狀其行而使之不冺者禮不在吾弟子耶先生生於元
大德甲辰十二月二十又四日諱頔字道原貞素其號
也先生之先居舒村有曰雅公雄公者為宋文武狀元
官至宣使尚書科第相繩至九世孫恕四公覩績之山
水明秀因家居城之北焉代多聞人至高祖六九公諱
珣以明經補國學上舍時天下多故遂不仕著有鶴林
手稿曾大父諱夢旂字武仲宋補國學上舍仕登仕郎
大父諱正大字直方號梅埜元初以肄業積分授饒州
路長薌書院山長轉廣德路儒學正父諱弘字彦洪號
白雲先生以文學薦授杭州路昌化縣教諭又轉教錢
塘皆儒官也先生幼有操志嗜學好義不與羣兒伍外
祖玉甫戴公嘗竒之曰余將見文明之外孫異日必昌
其家年十二三經書成誦十五六淹貫諸史工詩文鄉
先輩皆奇之與同郡允升朱先生子美鄭先生以文程
先生相與講明比壯遊江湖尋師問道受業於姑孰青
山李先生與其子伯羽仲羽及翰林主敬陶先生博士
元叔潘先生皆為同舍生時中丞伯庸馬公祭酒伯高
韓公洎諸南豸冠皆雅善深器之後至元丁丑江東憲
使雅克巴哈辟為池陽教諭大興文教貴招來多士時
萬戶侯棗陽仲賢萬公庫楚巴哈公延於家塾訓子孫
皆襲侯爵秩滿調京口丹徒校官遂館於平章元之秦
公之門先是邑學無恒産廩禄仰給郡學黌舍僅三楹
卑隘弗稱門廡悉缺先生瞻顧嘆曰何足以闡斯道遂
白郡守士則王公出已帑率士類鳩度財用辟建禮殿
如制創齋廡及櫺星門不日落成士民嘆美生徒從遊
者日益衆江淛考試官松江府判用中俞先生為文刻
石以記其事至正庚寅轉陞台州路儒學正遭時多艱
不仕歸覲親闈定省未温兵戈擾攘遂奉親攜書歸遁
山中嘗與其弟遠遜輿親避寇巖谷被擄執先生正色
叱賊言甚厲欲殺害之弟兄執手抵爭代死且曰若輩
罄我囊槖酷毒吾家但存弱孫以奉吾母死無憾焉由
是賊衆皆感泣俱釋以全丙申二月初七日也歲丁酉
天下猶未寧今衞國鄧公戡定吾郡江淮知府天章理
公開治吾邑交章薦剡厚禮卑辭聘先生於北山之陽
先生志不果出矣遂以疾辭未幾慈闈失養閉門終喪
禮晚年誅茅結廬為讀書所扁曰貞素齋訓課子孫講
解不倦長於詩文有古澹稿華陽貞素諸集藏於家而
稿之不存者尚多尤工於篆隸筆力精健人多慕求之
先生操行堅正不屈不阿甘貧樂道不及功利故能今
終天命洪武丁巳秋九月十又五日終於家享年七十
有四先生娶胡氏子一孫男二嗟夫人之有死逝如夜
旦豈有超然而獨存者哉書曰朝聞道夕死可矣舒由
上舍至于先生五世相傳皆以儒顯豈非源深流長之
效歟然則舒氏之澤將未艾若先生者可謂生順而沒
寧者矣嗚呼哲人云亡予將疇依相嚮而哭為之失聲
昔人有痛其師之死而私為之諡者而今則未敢也敬
為述其行實丐求當世名公一言庶幾可以傳不朽云
時洪武十二年春正月吉日邑東門生張梓頓首拜譔
梓字英材號無欲齋後以學行舉任本縣儒學訓導
轉授遼陽學諭
華陽貞素舒先生墓誌銘
余先人嘗與績溪先輩王伯經胡相之舒彦洪三先生
為友古義稱篤惟彦洪先生子道原公與予又友愛特
深己酉奉檄齎詔旨抵績溪與道原盡記登源洞題詠
韓退之有曰兩家子弟材智不相下不能通知二父志
若道原者可謂善繼其志矣丁巳秋道原疾逝予瞽未
遑弔哭己未春其弟遜與其子詢袖銜行實踵門告曰
余家與先生忝交載世先生必能道吾先兄意中事願
丐一言以賁幽壤嗚呼予忍誌道原之墓乎按公諱迪
字道原貞素其號也先生之先居舒村有曰雅公雄公
者宋以雄才及第科甲蟬聯迨其孫恕四公遷家績之
城北雲仍相繼代不乏人高祖珣公以明經補國學上
舍時天下多故遂不仕著有鶴林稿曾祖夢旂公字武
仲宋補國學上舍階登仕郎祖正大公字直方號梅埜
元初以學行舉授饒州路長薌書院山長轉廣德路學
正父彦洪公號白雲先生兩任杭州昌化臨安教諭其
淵源所漸者遠矣公秉性豪邁羞與市兒伍年十三默
誦經籍十五六淹貫史策外祖戴公玉甫曰不特黃太
史之有洪鈞父矣寖長頗尋訪在鄉里集賢朱公允升
翰林鄭公子美御史程公以文答問反復孳孳不厭在
姑孰師禮李公青山一時父子不減三蘇參政陶公主
敬博士潘公原叔同舍生也在金陵中丞馬公伯庸祭
酒韓公伯高極口借譽南院諸豸分庭抗禮凛凛不屈
其除貴池教諭明正學申教條俾江淮之人累累接踵
莫不嚮慕其調丹徒傾已帑召羣工曰廟曰學丹堊翔
煥内外一新記之者松江府判官俞公用中侍御秦公
元之設親主客以嚴講貫其陞台州路學正時方劻勷
不果出矣壬辰丙申遁伏巖穴有利其貲者公曰但存
稚孫足以供老親足矣未幾親沒肉消骨立白頭衰盡
公之為詩盤桓蒼古不貴纖巧織紝之習字尤喜樸拙
有識之者曰宗漢隸匪八法也家藏古澹貞素諸集若
干卷春秋七十有四娶胡氏子男一人名詢孫男二人
將以是年五月十日竁於縣治之北秀野嗚呼士不以
道自重久矣倘遇人之孱懦則愚弄之稍振拔者輒畏
縮吐舌公常太息曰士生天地間浩然正氣金石可磨
也膠漆可解也吾之正氣不可撓也孟賁失其勇也陳
平失其智也吾之正氣不可奪也石介字守道當慶歷
中獻聖德褒貶忠邪先是衆怒不可犯遂以竒禍中介
欲鑿棺而騐其死生賴天子仁慈而不忍也公之浩然
正氣平日於死生禍福是非毁譽無避忌故忤時觸諱
而悅之者少而不樂者滋多古之烈丈夫微公其誰耶
余不腆於文夙辱友愛姑掇其梗概揭於墓上銘曰山
高則頽水深則洄不渝不泐過者必式曰旨矣時洪武
十二年四月望日同郡友人白雲唐仲實拜手撰
貞素齋集附錄卷一
