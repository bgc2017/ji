貞素齋集卷七
元舒頔撰
五言絶句
春日雜言
日暖苔衣軟谿行荇帶長化工無限意袖手立斜陽
二
梅片點蒼蘚松花糝翠厓年年春自好奈此世情乖
三
賈誼思明主華元歸故都張良辭北闕范蠡泛東湖
四
湖海半生客乾坤一布衣義哉周伯叔飽食首陽薇
題墨菊
寂寞東籬下花開幾度秋相看有佳趣歲晚共綢繆
度翬嶺
岑頭雲霧暗不見﨑嶇路寄語來去人黃昏慎行露
二
樹隱猿猱形雪印虎狼迹天寒日苦短閉戸莫出入
夢遊三絶
霜月炯虛寂雲霞燦縹緲玉府朝真回鞭鸞過蓬島
二
天壇吹玉笙洞府騎白鶴綠鬢雙仙娥乘風下寥廓
三
琤琤白玉珮燦燦紫雲裘海上幾千里雲間十二樓
翠眉
西嶺横翠眉讀書舍其下諦觀無聲詩寫我有聲畫
閔堂菴
山川藏勝地竹樹隱孤菴泉冽出龍窟燈清明佛龕
五言律詩
甲寅正月二日雪
元日喜開霽晚來雲翳生園林春淡淡天地雪盈盈寒
色砭肌骨晴光待燕鶯繁華何處是人在鳳凰城
野興
日落山逾碧霞明水透紅物華離亂際人事寂寥中園
棗經時熟田禾失歲豐悲哉秋漸老天闊叫征鴻
宿田家
茅屋編疎葦童奴卧與俱僧來尨吠竇人靜雀行厨未
擬揚雄宅難招葉令鳬霜風正高潔有酒且須㪺
過洪富嶺
野鳥聲如鬼溪藤曲似蛇升高愁步履歴險怯敧斜天
近身疑蜕雲飛手可拏振衣千仞頂蒼翠渺無涯
次夏守謙遊石照韻
空厓隱光怪一片倚林阿石古元非鑿奩開底用磨月
寒光欲吐露曉色逾多山鬼形難遁騷人費咏歌
次俞舜欽寫懷
花落隨流水枝空掛女蘿位卑心獨赤世亂鬢先皤僻
處賓朋少康衢狐兔多邊庭威武備數誦大風歌
九月晦日宿清福寺(即清塘寺)
一徑通幽寂脩廊碧霧融禪僧坐默默山鳥語空空花
竹蕭疎際林泉嗚咽中日高人未起紅葉下秋風
七夕
佳節秋無幾歡娛在此宵雲間兔搗藥天上鵲成橋巧
處從人乞拙來還我招兒童覓瓜果踏月慰無聊
幽事
毿毿垂鬢白惟怕事縈心汎海憂無計栖山恨不深早
梅將破玉衰柳又含金造化無停轍幽懷那可禁
除夕
茅茨雖偪側兄弟喜團欒酒灔玻璃琖魚蒸翡翠盤百
年從落魄再拜乞平安門外霏微雪頗饒今夕寒
除夜寓飲雲臺觀微雨
天壇淨寒雨殘歲夕已除燈火澹城市寥寥類村墟民
人各離散何日寧此居抱恨待明旦欲獻軍前書
病退
清閒無病惱即是老神仙臨水簪花飲開窗枕月眠坐
吟松下石渴飲澗中泉此樂無人解玉簫吹洞天
人日晴
元日至人日今年却喜晴四方民樂業千里卒休兵春
麗山河壯風清草木榮老天賜強健拭目看昇平
雨中適興
天闊雲横野春深水遶村折花攒粉蝶投果喚青猿潤
物絲絲雨傷春片片雲時危朋友少終日掩衡門
山莊雪霽
山莊倍岑寂沽酒出前村聲怪風號樹光清雪擁門莊
嚴天地老約束虎狼蹲偶遇負苓者前知與細論
聞鐘嶺
春雨聞鐘嶺亂山啼杜鵑因思離亂日復見太平年步
月栖巖穴凌霜度嶺巔古松曾識我深省復潸然
績溪嶺
縣以績溪治嶺何占此名四時聞澗語終日少人行有
石虎豹臥無巢鳥雀爭凄然情思淡倚杖聽松聲
無題
身歴兩朝日眼空七十年文章難並世貧富總由天學
草夸張旭能詩說鄭虔老夫渾不解醉後祗貪眠
郊行
人老詩難老人窮道不窮宦情流水外野興夕陽中窗
泊千峯翠簷飛一葉紅夢中加帝腹千古有誰同
題方仲章莊居
松竹覆苔徑開窗對翠屏林花紅窕窈瀑布玉俜伶畢
卓抱高甕常林挂舊經山莊有清意大藥養脩齡
幽居
自愛幽居好門無俗子來朝廷常選士巖穴有遺材垂
柳拂蓬戸飛花點砌苔棲遲林壑態補報乏涓埃
二
自愛幽居好簟瓢陋巷如時評王霸業日讀聖賢書數
竹驚棲鳥敲針學釣魚酒爐並藥灶鎮日伴茅廬
三
自愛幽居好衡門鳥雀馴筆牀香帶墨書几翠分筠詩
禮家聲舊兒孫學業堙論文求益友斗酒聚比隣
四
自愛幽居好園池物物新碧桃飛粉翅翠藻穿金鱗久
謝江湖友長懷翰苑人德星何處聚昨夜夢荀陳
遣懷
母老能強飲兒慵不讀書生逢離亂世遷傍隱幽居野
水通荒徑松林接遠墟尋梅蹋雙屐適興雪晴初
歸來
潛迹鄣山側歸來六月初耕園遲種豆斸地旋栽蔬世
迫詩書廢心憂禮義疎臨風三歎息倚樹獨躊蹰
角鷹
頂毛森獨角喂肉常恐餒觜爪思攫拏羽毛耀文采一
飛冲九霄兩目窺四海志非燕雀知微物焉足凂
避俗
閉門避塵俗悶來還杖藜微風時動竹久雨不衝堤林
濕朝生靄山明晚挂霓可憐龐老子耕耨共山妻
山中居
自得山中趣晨炊採藥苗養真期骨蜕息氣御神飈花
襯王喬舄泉香許子瓢已疎城市迹安用小山招
二
世事且如此何煩苦用心罕逢青眼客細誦白頭吟川
上波常逝山中雲更深製荷仍佩蕙不受一塵侵
坐石
趺坐蒼苔石斜披白接䍦行人隨處說羣盜出村遲避
地山嫌淺憂時事怕知近來難粒食枵腹且吟詩
來鴈
嗈嗈起沙漠肅肅度瀟湘到處隨寒暑謀身豈稻粱不
鳴常得罪傳信又何傷明月蘆花夜歸來兩翅霜
雨窗雜詠
萬里雲烟暗一天風雨愁無書上北闕有雁過南樓禮
簡陳蕃榻寒荒季子裘名聲江漢闊何日放吾舟
二
依山開竹戸負郭葺茅齋每嘆時難得何愁事未諧追
隨詩作侶消遣酒為懷陋巷貧而樂憐渠死便埋
新竹
當窗色清潤入戸影扶疎直節臨風瘦新梢過雨虚密
留棲采鳳長取釣鰲魚若欲逃塵俗且看君子居
天河
迢迢亘南北不見起風波明月紫微近氣吞滄海多星
辰不敢度雲霧有時過便欲乘槎去高深知幾何
對雨
挈家避山下濕氣襲衣襟絶壑風雲壯空林烟霧深人
驚時洶洶猿叫夜沉沉未見歸寧日懷憂隨處吟
過旌德
寂寞旌川道川雲暝不收張騫西域使范蠡五湖舟豆
子雨開霽蘋花風弄秋驅馳王事迫今日莫淹留
生辰
行年五十五於世慚無補勢離鴛鴦班意豈鷄鶩伍脚
跟摩層霄心力窮萬古是身寄乾坤夢寐憶鄒魯
獨步
獨步誰為侶溪邊有白雲情親鷗共狎機動鹿分羣細
草沿厓出幽花隔岸馨歸鴉背秋色飛過夕陽林
度翬嶺
下嶺日已暝四山烟霧深世情不爽意家事頗關心今
夜月生暈明朝天恐陰人家虎狼懼列炬出疎林
山家
凉風吹積雨獨樹對山家村落孤流漫兵戈老屋斜牛
羊歸晚路場圃見秋花萬寶告成日蕭條良可嗟
花朝雨
細細花朝雨問花何日開尋芳幽徑去拾翠曲堤回屐
齒沾香草籬根臥落梅因思去年事愁苦遁山隈
答高復九秀才
斯文寓宇宙無古亦無今在我樂聞道從渠乏賞音兵
戈常洶湧禮樂未銷沉賴子時來過庭花轉午陰
過西坑次劉昭父通判壁間韻
我来河陽砦無復見斯人霧罩松間石雨沾頭上巾感
時空說劍憫世罕埋輪一笑出門去葉間啼鳥頻
次方彦默雨中韻
故園無限好春雨長蒿萊冠蓋底須羨詩書良可哀百
年難自料兩鬢苦相催寂寞山林下無由去上臺
小園
瓜已抽長蔓槐將試早花人忙時雨稼邊急暮雲笳白
莧生紅葉黃葱長翠芽小園生意足盤飣不須賖
平原
眺遊縱遠目平原試一登村村來俗物寺寺長蠻僧跨
澗長松樹懸崖老葛藤﨑嶇山下路來往記曾經
上莊山家
萬疊山如晝高岡結數椽種茶依白石接竹引清泉住
久民風樸身潛世俗牽時乖易觸諱默坐意悠然
次俞舜欽韻
雲氣騰三島春光隘九天低枝花雨泣夾岸柳風顛吟
苦幾成癖看來自可憐脱巾松下卧高詠白雲篇
二
閉門春又暮遊子去何之世事忽顛倒人心太險危從
教狼虎閙莫遣燕鶯知古誼今誰尚蕭條歌扊扅
三
觀水非云釣登山豈為樵日邊書欲至雲外隱難招問
姓題蕉葉尋幽採藥苗商山雖可樂恐負聖明朝
四
山中春欲暮春服未曾成細細巖花落茸茸窗草生栖
遲悲世事牽落嘆人情微祿慚無補終身荷聖恩
寫懷
羈縻隨世俗陶寫任天真夜雨似留客春寒偏着人消
磨三尺劍㧃擻一襟塵幽憤終難遏行歌江水濱
雨窗遣興
靄靄林間雨涓涓石上泉水從幽澗出河與大江連雲
重鳥無語天寒花未然悠然清興在何用更逃禪
二
淪落桑榆景蕭條向草堂時情宜澹泊詩思或茫洋天
上冥鴻遠臺端采鳳翔慚無五色線為補衮衣裳
山居(次寧川汪子亨氏伯父武卿憲使韻)
我慕山居僻幽深好避時解愁澆濁酒消困釣清池欲
作竹君說恐令梅友知興亡百年事翻覆幾枰棋
二
我慕山居客知時悟昨非饑餐藜藿飯行著芰荷衣未
雪梅先瘦經霜芋自肥幽居真有趣祗恐未忘機
三
我慕山居友閒中意思長秋風籬下菊春雨屋頭霜煉
藥類弘景逃名效子房紛紛朱紫貴朝夕任渠忙
風雨瀟瀟微醉秉燭復賦
阻却登高興泥深懶出門免教穿䗶屐聊復倒甆尊籬
菊枝底壓山雲氣自昏誰云秋圃澹老子惱吟魂
二
緬想陶彭澤斯人未必貧偶然無酒飲尚爾看花頻江
海雲垂地川源水拍津杯盤雖澹泊吟咏莫因循
上田
登眺有餘意豁然心目間過橋梅蘸水傍屋竹連山隔
嶺閒雲度投林倦鳥還從來丘壑意頗與幼輿關
春雨
霡霂回枯意霏微潤物初翠眉催岸柳紅甲長畦蔬泉
動溪流活春浮土脉虚生生功用博何物為吹噓
雨後
寒雨滴深夜寒衣未著綿百年心事在萬種俗情牽野
闊雲垂地江空浪泊天揚州城下路來往憶當年
山居
支笻雲出岫開院鼎沉烟惆悵人千里涵容自一天懶
從丹井問醉傍白雲眠久悟浮生幻歸耕隴上田
二
披襟坐林下清露滴衣裳饑采松花服行穿槲葉香利
名心共遠山水意何長休引時人訪恐驚雙鶴翔
病後
老矣筋骸弱病餘脾胃衰已無裨世術更欠入時詩舊
水歸新港殘花戀故枝同眠不同夢此意老天知
出邑書所見(時居山莊)
路路迷荆棘田田沒草萊佇看心已慘更覺眼難開運
蹇青雲隔時危白髮催縣官移檄至珍重再三來
司諫黃克敬尊翁申甫獲榮封克敬便歸稱觴膝
下詩以慶之
真龍飛甸服三鳳起河東忠孝源流遠兒孫際遇同錦
衣來膝下丹詔出雲中白髮如君少痴兒愧老儂
索畫
西江好山水畫者至今傳高古關潼氏清竒羅稚川流
水疏林外夕陽芳草邊何時茅屋底松樹起雲烟
日薄
日薄霜華重天寒雲氣低市廛烏復集關塞馬頻嘶請
老聞風退嬌兒背父啼休論當世事我已醉如泥
述懷
暮年不再春歉歲且安平脱齒愁堅物眼昏猜遠人氊
廬嗟却薊戎馬喜歸秦白髮江東客無心謁紫宸
山居次二弟韻
南山爛白石東谷産青芝顛倒萬般事翻騰幾局棋鳶
飛天澹澹魚戲水漪漪又赴東華燕旗翻王母池
二
消摇物外人衣上怕緇塵商嶺猶辭漢天台尚避秦隔
花紅雨亂泊柳翠風頻午谷烟霞迥相過問子真
村口晚眺
暮烟横遠埭宿靄卷疎林豁達乾坤眼消磨湖海心引
杯成略醉得句且微吟晚景多佳趣誰能意外尋
山莊雜詠
繞屋陰陰樹通池細細流寄書來故舊飛夢上神州百
兩歸朝士千金買墜樓知幾誰氏子一笑過林丘
春雪
片片沾芳草紛紛雜落花籬寒春雀陣簷凍午蜂衙雲
密深藏樹溪渾不見沙小窗風力惡呼婢莫烹茶
日暮
日暮睇寥廓天空雲自閒四圍都是竹三面更無山春
盡花纔放林昏鳥獨還故園桃李夜此意頗相關
晴
雲氣扶紅日江光漾翠濤烟籠淮樹遠天淨楚山高慕
道心誠渴憂時鬢獨搔明朝鍾阜去渡口買輕舠
白土嶺
拾松供煮茗掃石坐談詩湖水連天遠山雲雜霧遲川
原森壯麗宫闕鬱參差日夕下山去姮娥淡掃眉
二
野水孤城迥風行浪積沙一方龍虎國六代帝王家玉
樹歌仍在新亭恨轉加凝情正寥落漁唱答邊笳
茅岡鋪阻雨
巖谷幽棲士江湖懶散身思鄉荆楚客憂國杜陵人年
老常防病時乖不厭貧滔滔浸北陸何處是通津
過靈鷲次少陵龍門寺韻
以兹放曠身閒適清靜境殘雪生夕光老蟬弄寒影但
知泉石幽不覺毛骨冷老矣時一鳴勖哉日三省
晚興
枕簟凉如水飛蚊晚不禁空懸三寸舌難訴百年心鷗
狎機先息狐疑計愈深臥聽黃鳥弄醉和白頭吟
程氏幽居次唐仲實韻
自得山中樂田園近屋廬池清魚可釣林密鳥相呼剪
燭窗前讀敲門月下沽鍾陵多貴氣此意有還無
二
青山秀可掬似與主翁便釀秫為留客採芝常遇仙花
香雲滿洞鶴唳月流天願棄人間事同盟海上緣
嶠源
溪回石欲動山斷路還通嵌石蘚花白颭林楓葉紅野
雞啄寒澗塞鴈下晴空莫怪楊朱泣於今路更窮
責子
有子如無子承家恐墜家白頭憂憤積綵服婉愉賖孝
養天應庇公勤衆所夸丁寧猶不省貧困莫咨嗟
題方行可教授講堂
時制世業儒得編儒戸吾績以儒為戸者凡若干而
行可氏世為諸儒所宗因作講堂以會講焉故咏之
隱隱松林下瀟然屋數椽五星光滿座六籍煥中天道
脉來西浙心傳會百川圖書家學在(行可夲周姓故云然)講論自
便便
清明祭祖墓便過旌德栢齋宗家兼懷黟歙祁諸
宗人
水木尋源夲宗情自一般春風助酬酢夜話儘盤桓黟
歙時親近旌祁路渺漫韋家花樹會幸勿作虛談
二(孫何孫勤兄弟馳名人呼為大小狀元先世雄雅二公以雄才及第故云)
杜陵清騎出騎馬覓從孫埽墓空增感懷宗亦斷魂二
孫名更遠諸阮譜猶存獨喜儒冠繼寒氊漫自溫
五言長律
寄工部主事許由衷十五韻
杜老登先籍韓公踵後塵古來清要地多是讀書人才
德真堪羨天姿禀賦醇論思勞主畫獻納善敷陳乳水
懷潘岳潁川思寇恂歸朝班鷺羽入奏近龍鱗臺閣名
聲著風雲事業新宫庭扶日月陵寢護松筠萬國車書
混三軍甲胄廵皇猷期黼黻洪業擬經綸冠冕崇清廟
車輿擁紫宸近聞搜䜟禍無怪受誅頻汲黯誠匡主顔
公不顧身棠思千古召翰寄五雲郇遺愛銘諸子謳歌
藹四民
贈元善蔡君理官銅陵
白面皇華客朱衣紫府仙儀容過雅典進退合周旋奉
檄長臨闕宣威每到邊風塵雙鬢底江漢一帆前上相
推多藝諸公念獨賢銅陵開舊治玉案受新遷拜命兼
恩寵躬行在勉㫋好攀潘岳駕莫後祖生鞭敝槖無他
送將詩自我先永期懷補報常為抑雕鐫旦日催鳴珮
春風簇小筵從來荆棘地鸞鳳豈留連
七言絶句
過石金
東風著意扇微和紅白花開亞薜蘿榮辱不關心已遠
閒看童稚拾溪螺
瀑布泉
雨餘嵐翠撲吟懷秀巘竒峰似筍排帝謫玉龍飛不去
怒泉百尺噴蒼厓
題石鏡
非琢非磨亦非鑄陰精凝秀揭光明熒熒長照巖阿底
不照人間事不平
二
混沌初分鍾秀氣山靈呵護到如今寒光閃閃窺今古
照破姦貪詭佞心
次朱克用萬戶韻
和風駘蕩柳腰斜茅屋溪邊賣酒家馬首翩翩旗脚轉
如何偏惹帽簷華
采石
江聲似欲欺文士月色曾經照錦袍八百仙人騎白鶴
紫簫吹徹碧雲高
九日無酒
龍山會上不曾飲栗里門前無處賖望斷白衣人不至
教人羞煞見黃花
維揚七詠
明月樓
昔年明月照盈盈今日樓空月自明銀甲錦筝歌舞地
寒鴉落日淡孤城
皆春樓
樓前景物逐時新樓上笙歌日日春華麗已隨時節換
東風吹恨柳眉顰
騎鶴樓
遼海胎禽去不歸人民城郭是耶非腰纏休作揚州客
設使相逢起禍機
嘉會樓
壯年登覽醉歌日况是太平全盛時燕子銜將春色去
畫欄寬處樹旌旗
平山堂
平山山上構高堂堂下青蕪接大荒堂廢山空人不見
冷雲秋草臥横岡
蕃釐觀(即瓊花觀)
天上竒花玉色浮祗留一種在揚州如今后土無根蒂
蜂蝶紛紛各自愁
太平橋
青樓翠幕舞纖腰金屋銀屏貯阿嬌二十年前豪俠客
相逢猶自說前朝
雷塘(隋煬帝所葬之地)
帝德當思萬世圖牙檣錦纜下江都盤遊未竟天兵到
占得雷塘地一區
鼓樓岡
殷殷雷聲雨未收鼓樓岡上滑如油昔年禾黍離離地
誰把蓬萊換却秋
青山之旁曰眉山喬木儼如昔時因其事而賦之
稻滿圩田水滿陂石橋松徑槿花籬雞鳴犬吠日將夕
一帶人家似舊時
金陵懷古
龍蟠虎踞石頭城今古英雄幾戰爭遺恨六朝何處是
江聲猶抱不平鳴
太白墓(唐翰林李太白之墓郡守馮景夫篆書)
太白墳前秋草黃葦蘆高捲紫藤長文章從古不傳後
笑煞沉香貶夜郎
生孫
吾年五十始生孫天相儒家積德門但願賢材為世用
何妨錯節與盤根
二
無難無灾便可嘉公卿由命不須誇他年月窟相期汝
莫忘龍山安定家
四皓圖
局面何曾肯放閒看來著著是機關當時汨沒知何限
幸爾圍棋不出山
白葵
好似巫山窈窕孃冰肌玉骨雪為裳自從月下輕離别
幾度薰風欲斷腸
石竹為胡伯善題
一枝洒洒出風塵婀娜高標足可人莫近葛陂風浪闊
怕渠變化起蒼鱗
二
西臺石刻王摩詰南土墨妙文湖州後來好事多彷彿
不道斯人一出頭
三
一竿兩竿晚颼颼拄杖敲門六月秋為愛此君貞節在
何人更向渭川謀
四
為愛山陰王子猷幾回停棹越溪頭萬竿碧玉森如洗
聊寫一枝風滿秋
五
酷暑人間不受降根移直節自湘江長梢結實留栖鳳
先借清陰拂短窗
病中問内弟戴仲夲
我病雖遲病已多不知仲夲近如何少年詩酒磨風月
老去焉知疾病磨
二
此日功名願已疎溪山隨處樂樵漁如何二老同時病
彼此相遺問起居
題蔣夲仁巢木竹石
瀟洒疎篁曾雨露槎牙古木慣風霜東風不詧忠貞節
羞與當時作棟梁
題石照蘭若
無名無利亦無能我是人間有髮僧靜坐冥思愛幽寂
何須向我說掀騰
二
白雲深處一間茅門對長松老鶴巢客至煮茶延淡話
任他虎豹自咆哮
題水墨葡萄
老龍騰淵雲氣濕萬斛驪珠夜光泣秋風吹滿西凉州
釀就清香浮玉腋
翬嶺
&KR2374;&KR2374;肩輿石徑斜亂山高下暮雲遮南風吹散九天雨
西嶠開殘百合花
由績坑出乳溪聞鵑
細草幽花二月天暖風晴日弄春妍孤村路僻行人少
忽聽深林叫杜鵑
二
雲樹蒼蒼鵑亂啼炊烟澹澹日沉西尋幽獨向山中路
吟得詩成何處題
送楊子威廵檢
傳家清白負通才高築黃金孰與媒騎馬莫辭龍虎國
題詩須上鳳凰臺
過西坑次劉昭父壁間韻
兵後公庭又一新眼前物物見天真青山不管興亡事
幽鳥數聲啼破春
獨感
翻雲覆雨須臾間轉喉觸諱生波瀾淳風已散不可復
九疑翠冷湘江乾
暮春
黃鳥穿花語自柔清風吹竹綠修修道人懶散江湖客
不道於今遽白頭
偶成
燕子穿花帶雨飛杜鵑聲苦勸人歸靜觀世事何時了
小吏敲門逼戰衣
閒居
齋前一樹瑞香桃綠葉蓁蓁僅尺高待渠紅熟邀王母
祇恐東方暗裏搯
二
凉雨初收放晚晴尋詩池上句難成槐陰布地鶯聲滑
山上白雲無限情
題清湘秋景
昔人云詩是有聲畫畫是無聲詩善模寫詩與畫者
之辭然一丘一壑出自肺腑肆於筆端不自知其神
也矧瀟瀟洒洒竒竒怪怪非深得意趣之妙不可及
友人汪允中以清湘圖寄示予觀滄江白石茂林脩
竹彷彿昔客湘中時景江滸小艇坐紫衣横玉簫嗚
嗚怨訴又不知誰氏子豈意離亂後覩此佳致有聲
二首敬書以歸
木落三湘雨後天細泉飛瀑掛晴川疎篁影裏簫聲過
借問誰家上水船
又六言
日暮九疑矗矗清湘萬竹修修不管掀天風浪孤鸞引
鳳船頭
偶題
生平不識大鄣山歴井捫參四十彎誰道仙家隔蓬島
桃花流出在人間
過程氏莊
昨夜東風吹柳條石痕橋上玩梅梢百年蓄積隨流水
新燕還知定舊巢
周村
一溪流水碧潺潺萬壑松風舞翠鸞老客石盆巖下憩
興來題字付誰看
書西坑楊子威廵檢官舍
詰曲溪山窄復斜溪流淺碧漾寒沙山村亂後蕭條甚
隱約疎林一兩家
小陳村題竹
數竿修竹翠交加一曲清溪浸白沙喚雨錦鳩林木外
晚烟飛起那人家
二
霜林慘慘帶蒼烟䆉稏連雲慶有年回首峴山烟路隔
莫教羊子淚潸然
題田家壁
屋上青山屋下池松杉蓊鬱映清漪兒孫耕種歸來晚
臥聽流鶯啼竹枝
二
料得時光不是秦野花啼鳥又青春行人相見莫相問
曾是當年避寇人
百舌
漠漠輕雲淡淡陰門前楊柳萬黃金誰教巧語調春色
飛向高枝學百禽
出山中
下山容易上山難上到山頭足力酸待得易時難已歴
常將容易轉頭看
二
偶隨流水到天台無數桃花夾岸開箇裏夲非人世界
如今悔煞出山來
出汪家村
轟雷將雨驚孤枕急電摇光閃暗窗風勢不須如此急
生平肝膽未甘降
二
四簷如注雨垂垂頃刻山河盡蔽虧皎日中天行白晝
縱然昏暗不多時
雪
乾坤清氣屬陶家太尉元來不煮茶老子無茶亦無酒
拄藤踏雪看梅花
題汪良后唐馬圖
桃花亂落春不收片片飛上紫驊騮見說天閑求駿骨
莫將顔色為君謀
張氏耕隱堂復次韻以足其卷
獨向南莊臥白雲遠山點點入簾青半犂新雨孤村外
始聽春禽第一聲
暮春之夕雷雨交作
一聲雷震天關動半夜雨欺茅屋疎推枕披衣忙檢點
牀頭惟恐濕詩書
次俞舜欽述懷
化行俗美說吾鄉鳳不來兮走虎狼棋局翻騰何日了
未聞諸葛起南陽
度新岑晴日可喜俄而復雨
汗漬羅衣春晝長山茶花謝水流香東園紅紫無多了
說與蜂兒莫恁狂
高郵破
海水歸洋不上來江湖到岸又空回白衣蒼狗隨時變
日莫空聞猿嘯哀
至泰州書徐千戸壁
海天無際接扶桑此地曾經幾戰場怨恨不隨流水去
空階夜雨泣寒螿
二
圖書整整堆蓬蓽劍戟森森擁柳營留客茶瓜話平昔
隨緣糚點泰州城
送人之濠梁
萍梗無根任所之休將身世計安危槿花滿地紅於錦
怪煞狂風昨夜吹
風雨墨竹
一枝瀟洒暮颼颼散作江南六月秋休棄散才看弈化
葛陂深處是龍湫
贄書李廷獻
書生亦是避世人江海何日寧風塵孫吳不生伏波死
山谷且復潛閒身
小谷菴
白晝不聞雞犬聲黃昏畏避虎狼行時光即漸消磨盡
為問玄通作麽生
過魯子昭山人
竹樹深幽三兩家瓜蔬場外種綿花平田趁水耕鉏辦
醉倚柴門看落霞
七言律詩
至正十五年乙未歲元日居山中
霽雪收寒放曉晴遥瞻北極慶長生杯浮淡柏茅柴酒
盌入酸&KR1085;骨董羹白髮隨時居古里丹梯何日上神京
新正戊午好天色人與梅花一樣清
燈花
焚膏為燄草為根檠上光摇夜氣存金粟何曾嫌陋室
銀缸長是照閒門幾番報喜期盟約數伴傷春揾淚痕
暗倩佳人纖手剔榮枯不藉化工恩
自嘆
半紙虛名屢失機六年憔悴北山薇雲霄路近行囊澁
湖海塵揚故舊稀官冷位卑思補報禄高責重慕輕肥
閉門風雨春多少鴻鴈雝雝又北歸
清明
空濛細雨濕松楸亂後人家哭未休幾處燒錢飛蛺蝶
三叉無主祭骷髏精魂作祟狂魂語新鬼銜冤舊鬼愁
可是禁烟兵燹際荒城寥落水東流
送春
蒼龍御駕送東君閃閃旌旗暗别魂花謝水流孤白日
鶯啼燕語又黃昏光風雖好容顔老世事難齊歲月奔
見說祝融交代了空教殘綠對芳樽
詠石鏡
屹立空山照不平鬚眉一見更分明神呵鬼護光尤炯
雨洗風磨色愈清净瑩無瑕秋鶴妬虛涵洞徹曉猨驚
騷人逸士多遊玩說與山僧為啟扃
過小谷村程履善留酌
松風出谷響颼颼滿地松花夜不收危路駕橋連石磴
高田接梘引溪流空開林麓天光近汗濕衣衫暑氣浮
芒屩竹枝今倦矣故人雞黍為遲留
秋蟬
老樹西風黃葉飛栖枝泣露晚凉微短長吟處雨初歇
斷續聲中秋又歸化去尚留遺蜕在看來誰悟幻形非
澹烟衰草郵亭路多少行人愁夕暉
胡仲敏訪予石門
敲門風竹報平安知有何人為解環歲冉冉兮如撚指
事紛紛處且開顔醉酣山水清幽際思入雲烟慘澹間
聞說淮南狼虎鬭關山征戍幾時還
正月八日上母壽同表弟戴仲仁飲於山莊
榖日清明春漸長白頭慈母壽而康延儒未見開東閣
稱壽何妨燕北堂住世久經離亂惱慰情還喜子孫昌
希年希有今逾五笑著斑衣拜捧觴
二
愛日難忘盡子情一罇親黨慶歡榮雖云兩姓為姑舅
同是一家佳弟兄菜切青絲時雨滑魚披玉膾曉冰清
不須絲竹並歌舞壽祝長庚歲歲明
獨坐
花柳横陳兩月春山行盡日絶行人傳聞建業烏臺舊
見說姑蘇絳幘新學術何緣題閬苑詩書作計獻楓宸
春風滿目江湖闊無處乘槎問要津
清明
尊中無酒空對花上塚挂紙今誰家舊火荒村已零落
新煙破屋多咨嗟晴風暖日笑桃李高田曠野悲桑麻
時節自好世俗惡荒阡古木啼烏鴉
七姑峯
七峯嵳峩翠模糊七峯之嶺隱麻姑林深霧暗走糜鹿
月落風起號於菟塵世百年日變幻青山萬仞無榮枯
殘春細雨我熟睡門外烏雀從喧呼
山居書事
萬翠堆中結數楹出門漫作隴頭行侵衣山色宿酲解
撼屋溪聲曉夢驚文采照林禽異羽靈根醫病藥多名
老翁只道山居好旋摘金芽活火烹
題山中所有
石芥蘇麻紫蕨薇破頭巾罥山梔垂火流金鑠錦袄子
霜降木落玉面狸猪耳蕈供黃粟飯貓頭筍煮紅豆糜
泉聲鳥語和音樂山翁樂處無人知
寓雲臺觀
琳宫遷建恰三年時值艱危未了緣白鶴不來華表幻
赤城欲去采鸞騫擬招玄圃孤雲隱且借仙家一榻眠
今夜山窗聽秋雨松聲將夢上瑶天
夜聞機聲
鄰屋機聲斷復連素絲深夜織婵娟嚘嘐疑是冲霄鶴
咿&KR2374;渾如下水船雙鳳絞梭抛玉筍五花綾桁履金蓮
經天緯地男兒漢未必年來屬婦權
九日風雨作惡因記滿城風雨近重陽之句輒易
二字足成二章
雲低霧暗澹秋光籬落蕭條菊未黃元亮貰尊嫌滑滑
孟嘉岸幘惡浪浪百年難遇風光好九日仍愁節序荒
幕下參軍呼不起滿山風雨作重陽
二
霏霏霡霡潤林塘佳節令人暗感傷水溢難邀朱履客
雲深空望白衣郎香芋已帶十分紫旨酒休孤半殼黃
敧帽龍山獨惆悵滿山風雨作重陽
雨窗偶成
雨壓中天雲霧低華陽郭外草萋萋江湖夢遠紅塵隔
閶闔門高紫氣齊紅拂杏花沾翠帽綠拖楊柳憶金閨
故人騰踏雲霄上何日相從信馬蹄
棃花
憑闌幾見物華新淑氣香催粉膩勻淡淡園林千樹雪
溶溶庭院一枝春仙肌綽約能超俗玉骨玲瓏不染塵
休進西園諸子弟如今佳調久無人
李花
老君指樹因為姓太白相傳是一家晴雨半春難見葉
暖風三月始開花整冠憩客生疑似鑽核乞人虚歎嗟
底事道傍多苦味纍纍此去不須誇
杏花
羣芳一樣受春風偏向枯枝點綴紅種樹仙居雲氣表賣
花人在雨聲中無香蜂蝶何須閙有色容莊不在工遊
子尋芳莫輕折存仁方見積陰功
桃花
漫山麤俗軟輕堆雨露無私處處開道士曾移種仙館
漁翁相引到天台色隨歌扇輕翻覆紋織香羅巧剪裁
非是芳心貪結子祗因造化育胚胎
碧桃
移得仙家異種歸綠葩素質淡芳菲春風不結青枝子
暖雨曾沾紺色衣皮子賦工花特異玄都觀古樹應非
月明酒盡瓊枝落疑是西園粉蝶飛
海棠
司花神女勒韶光催放東家蜀海棠艷冶半開紅粉面
嬌嬈軟襯碧羅裳高高銀燭何煩照淺淺金杯底用忙
孤負錦江千樹錦少陵無語為花狂
睡遲
剪燭吟詩睡較遲破窗漏月笑相窺時聞蛙吹鳴荒坎
忽見鶴巢翻故枝花落水流鸞鏡晚夢回酒醒鳳簫吹
王功霸業皆塵土不博柯山一着棋
楊溪道中
春來頗覺無情思忽見野梅開樹花關上紅頭仍有脚
道傍白髮久無家南國衣冠汙塵土中天樓觀絢雲霞
相逢猶說築城苦饑立東風生怨嗟
蜀水道中
迢遞春山春日遲老天無事使人悲時危漢苑花含笑
風急隋堤柳蹙眉村落無烟幾千里麥麻何處兩三岐
年來無限傷春意獨倚長松聽子規
次王和夫見寄韻
俯仰無慚一不驚寒香晚節頗關心九天雨露恩常溥
萬里山河恨未平老景肯輸詩筆健曠懷寕讓酒杯清
紛紛利祿爭先步誰似淵明去就輕
二
世事翻騰莫浪驚且將詩酒漫陶情不期富厚如元載
擬把窮通問子平睡足蓬窗松雨落醉歌陶枕竹風清
纍纍肘後黃金重不博高談玉塵輕
月下白蓮詩會
廣寒宫對若耶溪縞袂佳人照綠漪萬里寶奩開玉鑒
三千粉面會瑶池明光素魄凝香處綽約仙姿弄影時
說與姮娥休負約香山社裏久相期
復入大鄣
山頂飛泉綠樹齊彎彎相見倦攀躋龍眠溪洞涎流石
鹿過林皋麝脱臍日落空巖山鬼嘯風生古木野猿啼
兩經寇劫山中避歴徧人間萬險蹊
同弟士謙登覽鄣山之勝賦此
披榛拾磴事幽尋造化生成嵌碧岑丹灶無烟鉛汞冷
棋盤有石蘚苔深飛泉下注龍池淨香木空遺藥研沈
一片蒼頑具形器惜無珍賞蔽嶔崟
誕日
虚負光陰五十三遭時屯蹇却難堪潛藏形影秋前燕
零落繭絲春後蠶林外孤鸞飛翽翽寰間羣虎視耽耽
年來不見商霖手祗恐諸公醉夢酣
雨窗偶成
門無車馬淨蒼苔讀倦高眠午夢回一鳥哀鳴衝雨去
兩僧諷誦蹋雲來天横黑氣心常恐道隘紅塵眼倦開
安得祥風甘露降長歌歌上鳳凰臺
對雨
茅屋經年長薜蘿故人久雨不來過山川慘慘光華少
天地昏昏煞氣多階草宿螢藏細葉庭梧巢鳳覆長柯
細看柱礎饒蒸潤奈此雲雷未已何
吳琴道中有感
人生氣運有窮通生遇明時命不逢千里江山紛擾際
七年蹤跡隱淪中柳偏陽地先摇綠桃恰春寒未放紅
遙憶故人江海上飄零書劍各西東
吳琴忠烈廟
古祠摧敗獨孤村老衲龍鐘倚廟門半畝寒冰栖臘意
一川晴日借春溫松林慘澹猿猱嘯山徑﨑嶇狼虎奔
說與行人慎回顧歸時切莫近黃昏
度萠坃嶺
雨過郊原綠倍添竹輿行處倦厭厭翠垂松葉沾衣袖
紅綻花枝映帽簷石澗水香麋麝過林梢露重蝶蜂黏
軟晴天氣催農務麥飯新嘗似蜜甜
雨窗述事
世事落落將奈何四溟鼎沸紛天戈青山過雨十分色
黃潦得風千丈波我方高枕北窗下君亦藏器東山阿
靜觀萬物待時動日華依舊高嵳峩
過大石門
一溪流水漾晴沙行出孤村日未斜在世由來多是客
此身何必更尋家向人報喜枝頭鵲與衆爭嫌屋角鴉
眼底休論凶吉事且看田叟種桑麻
平郊晚眺
垂天陣陣壓山雨傍水汎汎獨木橋松徑縈紆少蹤跡
荆扉掩映無塵囂燈明茅店客閣榻路轉野寺僧歸巢
青帘高捲酒已罷獨鶴歸晚聲寥寥
大雪
惻惻東風毳褐单銀河剪水雨天□初疑金縷飛揚絮
却妬朱門賞牡丹粧點春光琪樹老迷漫曙色玉山寒
閉門欲學袁安臥祇恐隣家笑冷官
雨中出北門
白雨茫茫山下溪青秧匝匝水平堤小姑洗足忙朝餉
老叟科頭趁早犂魚上釣來供客飲鶯飛樹立向人啼
扊扅歌斷交情見漫說當年百里奚
哭胡師中
大易推明先後天更將圖卦究微玄文從韓子經三變
學接文公第八傳只道斯文天未喪豈期後進淚潸然
凄凄旅櫬薰風道黯黯愁雲落日邊
平林煙雨
楩楠杞梓鬱修林沐雨磨烟紫翠深數縷早春籠秀挺
幾番清夜嚮蕭森橫枝覆地不見日直榦參天都是隂
材大從來難世用風雲氣節歲寒心
贈孔學教克煥
克煥乃宣聖之後其八世祖端朝常為黟縣尹遂家
於歙後遷邑之八都克煥有司以才行舉為儒官家
藏端朝誥勑猶存
聞說君家好山水至今猶是魯儒風春時練帶魚初上
霜後花屏葉更紅不是新安來孔氏如何闕里有文公
聖賢道統相傳妙自北而南意已通
余生六十有五伏覩先君靈鷲壁間詠不覺泫然
敬用嚴韻又為之恧然期於後者尚其然乎
罔極恩深仰昊天時思追遠薦寒泉出門宦海波濤險
借榻禪房風雨眠深夜談鋒夸咄咄平時講道覈玄玄
白頭追和先君韻倚柱沉吟涕泫然
戴氏樓居次韻
山環水繞居之安圖畫森列宜晚看翠幕低垂爽氣肅
銀燈高照書聲寒世情頗覺眼界窄酒量不博詩腸寬
湖海半生今白髮掀髯一笑倚朱闌
二
遙對東山憶謝安百年塵世靜中看時危寳匣神光吐
人阨金城煞氣寒傍舍田園欣有託過庭詩禮素來寬
等閒名利無心嚮白鳥飛飛人倚闌
避亂蘭坑題喻氏池亭
暇日閒登池上亭池荷斂雨散餘馨時迎秋近稻花白
水汎凉生蓮子青竹下杯盤休酩酊眼前兵甲願清寧
我來未了公家事老幼相逢涕淚零
題義堂
溪上種蘭堂扁義相傳喻姓起伊周子孫蕃衍皆純樸
池館荒凉付謬悠教子讀書忘請謁勸人耕稼絶干求
從來積善還餘慶多少收成在後頭
喻氏堂義可以為訓矣記之且賦之登斯堂者庶
其有興乎
秋日郊行
西風吹老萬年枝黃鶴飛來不肯棲鴈過楚天秋日薄
蟬鳴溪樹暮雲低儒衣誤我祿違養野興可人詩易題
怪雨乍收妖未息山中漫爾憶金閨
次戴仲庸有懷
多君氣突董宣強藉甚名聲四海揚北上燕臺宫闕壯
南窺禹穴海天長每思濟世人難濟翻笑狂夫老更狂
冷眼看渠翻覆勢冲霄孤鶴素昂昂
揚州
仙人已騎白鶴去倦客漫逐紅塵來人間又見梧葉落
觀裏無復瓊花開明月皆春罷歌舞王宫相府俱塵埃
江山如此豪華歇千古豈不令人哀
泥
九陌香塵濕不飛融融隨步襲荆扉玉驄行疾濺春雨
紫燕銜遲帶夕暉蚓竅吐淤黏屐齒鳳書封漬汚朝衣
夜來滿地沾飛絮指點行人石徑歸
蒼龍洞
擇勝尋幽度遠岑雨晴快我一登臨山腰白鹿銜花過
洞口蒼龍隱霧深石室生春僧兀坐冰簾掛曉客來吟
浮生閱世心如水山鳥何煩說古今
失恃
凶年阨運禍非常慈愛翻成失北堂青鬢為官冷亦樂
白頭喪母痛何長銘旌外閃兒孫哭衰絰中涵肺腑傷
養老奉終成大事山南窀穸北山莊
九日哭母見菊感而賦之
時序何曾改物華風塵極目遍天涯歎東籬雨花難放
哭北堂親節不嘉落落情懷猶遯世蕭蕭門戶尚浮家
龍山勝事空追憶酒熟比鄰懶去賖
失意
失意深潛懶入城坐愁懷恨老時情征鴻叫月帶秋色
落木隨風送雨聲憂國赤心慚未報思親白首歎無成
傷心莫問人間事淚洒空山烟霧橫
涇川道中
青山雨後白雲生雲氣參差樹草清明月出山雲弄影
清風吹水樹含聲人家屋角驚尨吠官路橋頭去馬鳴
天地之間我亦客還將老眼望昇平
訪戴仲夲
四年兩度過君家一笑相看感鬢華老去不堪光景薄
春來依舊物情嘉圍爐佳醞四五盞傍舍早梅三兩花
世事浮雲易更變石金巖上好烟霞
送内兄戴仲德入藏
百歲光陰只恁麽英雄能幾占山阿尋龍難辨金精秘
歸鶴仍悲&KR1085;露歌七十送兄情惻怛一巵奠墓淚滂沱
男兒至此事方了後世賢愚奈若何
題萬山堂
虚皇閣外是黃山許躡浮丘日往還廟食武安三國始
王封渙號累朝頒已知白鶴曾題柱休說青牛不度關
地縮山林近城市人遊蓬島出塵寰
二
萬山頂上數間屋竹樹雲烟鬱翠蒼鐘鼓樓頭飛日月
風雷壇上送宫商灘聲迎枕春雨足嵐氣入戶秋風長
得似仙翁無箇事蓬萊宫裏醉壺觴
贈真人張虚冲
家住蓬萊頂上山暫將形跡寄塵寰代傳西漢遺千禩
名列東華第一班寳劍光摇祛海怪朱文夜奏發神奸
拜章上與天人語曾把陰功動聖顔
二
漢家譜系久無傳惟有留侯世世仙百代冠裳齊日月
千年龍虎衞山川道尊玄教大宗主人仰名山古洞天
朝罷虚皇近丹闕翠雲裘惹御爐烟
寄旌德趙用章
再讀停雲憶故人别來四見梓山春功名不讓文章伯
寵辱多輸自在身三徑我聞彭澤令百年誰是葛天民
斯文如線真堪歎好句毋煩寄我頻
題休寧陳氏聽泉樓
何人山下起高樓樓下泉聲繞故丘滴滴鳴琴堪洗耳
泠泠瀉石試凝眸支笻獨立天將晚掩卷似聞風作秋
到海終當浴日月安知巖壑不同流
石鏡
一片寒光嵌碧巖天開地闢孕岏巉四時長照匪銅鑄
萬古不磨容蘚緘拂試每驚鬚髮改摩挲疑有鬼神監
冰奩不卷照幽寂萬壑清風舞翠杉
擬上御史
文星昨夜照江東萬丈光芒上貫虹赫赫世驚冠聳豸
行行人避馬乘驄咨詢政在求民瘼幽隱何緣達帝聰
歸覲清光應顧問江山寥落困窮中
贈孔希文歸淛
我愧為儒事筆田君來往顧辱佳篇半生騰踏江湖日
孤館蕭條風雨天青眼故人能有幾白頭詞客更誰憐
江東遊遍浙西去風撓蘆花月滿船
黃氏敦睦堂
風俗之薄久矣敦睦之風我獨見於克敬兄弟焉乃
為篆書其額贈之詩文
黃氏庭前棣萼新乳溪溪上樂天真水分兩𣲖川源遠
花發連枝天地春風急雁行吹不斷波清魚隊見相親
紫荊樹色榮枯易笑殺田家俗未淳
仲修弟誕日
兩年誕日客山莊厭見諸孫奉壽觴百歲幾回同暢飲
半生多是負韶光西池桃過千年熟南極星迎一線長
富貴年逾頭漸白青鸞何事背孤凰
代人作送毆陽知縣秩滿
金井蕭蕭落翠梧郎官匹馬出長途琴書小束盈車兩
稚耋追攀載酒壺任滿不妨留一犢身閒便合跨雙鳬
鳳城故舊青雲上連茹而今定不孤
次孤岳上人韻
相逢偶似虎溪橋借榻仙房春十朝無補但思遼海去
投閒安用小山招吹嘘暖雨披紅萼攛掇春風上翠條
塵世浮雲隨處變且容花鳥伴凄寥
題和心齋道友藥室
一室如舟久煉真青芝赤箭襍新陳松花釀酒昔留客
槲葉燒丹今養身藥籠出入成都市風符上下揚子津
三千童女鳴簫鳳吹出玄都樹樹春
寄黃克敬謫歸
力叩青都虎豹關危言鯁直動天顔一生涕淚常憂國
萬里風塵已賜環共惜賈生成遠謫遥知唐介得生還
馬蹄又踏歸來路應笑奸諛媿鷺班
郡庠鄉飲酒賦唐仲實
青衿濟濟集黌宫坫爵升堂典則同歴代相傳鄉飲酒
清朝復繼古人風衣冠禮樂從先進齒序耆髦喜再逢
立懦厲頑敦薄俗斯文矜式藉羣公
東白軒
晨光初動搏桑國素色旋彌宇宙中萬里氣浮天晃朗
五更人訝月朦朧遂令天下昏昏者要與人間皎皎同
虚室縱生能幾許酒酣欲問野航翁
送客偶作
滿目雲翻稻半黃化工成就答秋光漸看草木離披色
惟愛蓀蘭旖旎香故國音書天渺渺舊家松栢翠蒼蒼
偶因送客叢山道又得田家棗栗嘗
中秋
年年古桂散清香夜夜寒光照草堂高樹依然飄馥郁
老蟾從此照凄凉婆娑影動拂三島徙倚花陰醉幾場
休笑南樓狂老子昔年東府更疎狂
九日飲姪女家
菊花杯泛茱萸酒楊柳村沿石境山門掩黃雲千百頃
溪藏紅葉兩三灣懽然自覺情難盡醉矣都㤀夜易闌
細雨斜風休作惡歲寒心事正相關
高諸山
避地曾經遇虜俘挈親攜弟費支吾世將禍亂謀臣拙
天遣英雄大業圖江革行傭身畢備陳遺焦釡復充餔
白頭又見昇平象朝夕&KR1085;鹽粥一盂
榖日乃先妣忌辰感而賦之
榖日行歌悲草堂追思鞠育感情傷園林無恙且故里
松楸却怪猶殊方慈訓入夢月皎皎羈懷滯雲此茫茫
百年但乞身強健一任滄海塵飛揚
寄施孟文兼柬魏璋知府
聯鑣共話過山中翬嶺雲深阻往從風雨滿川題醉墨
乾坤隨處著行蹤九霄沆&KR1197;和雲嚥萬斛珠璣帶月舂
二老風流合典則文星夜夜照芙蓉
過旌德下莊省先墓山長公墓因訪方朝陽
幽勝何年號隱龍光風霽月四時同族綿百世雲仍盛
秀萃一門山水雄古木修藤時雨露良田嘉榖自秋風
我來苒苒歲云暮恍若桃源邂逅逢
同仲修士謙弟山莊夜話
煮茶燒栗共清談開酒尋蔬樂且耽産業多年存嶺北
兒孫百世享江南軒昂昔比冲霄鶴退縮今如上箔蠶
廊廟棄才猶犬彘由來榮寵底須貪
仲仁見邀雲臺小酌席間次韻
風偃花枝亞石闌春餘情緒頗相關蹉跎雙鬢千莖白
孤負中心一寸丹對景忘懷聊酩酊感時憂國暗辛酸
狂蜂痴蝶從撩亂輸與幽人冷眼看
晚晴復雨
三更雨後天開霽一霎晴蒸雲作堆茅屋似緣留我住
柴門肯許俗人來池塘夢斷無新句隣舍情多出舊醅
明日陰晴猶未定南山殷殷忽聞雷
寄京口俞判府用中(年八十九歲)
白髮紅顔照綠尊黃花青蕊映朱門城中人慶百歲壽
堂上翁攜五世孫理性發明周孔學文章超邁馬班言
四方學者如星布咸仰先生道義源
暮秋即景
天氣將寒即漸加東籬猶有傲霜花羣漚汎汎下芳渚
孤鶩飛飛送落霞山僻樹高巢鸛鶴江晴水落網魚蝦
城頭夜月泣嫠婦征戍何時得到家
仲修士謙二弟亦感冒作此以代問安
命乖兄有負薪憂二弟風寒日减不手足親情思彼此
星辰度數有遲留干戈邊鄙軍師苦風雪山川薪米愁
枕上脊令詩再讀何時樽酒共春遊
二弟和韻復韻之
白首長年為國憂時人曾悟此心不世情惡薄共誰語
春事闌殘不我留栗里莊前陶令醉浣花溪上杜陵愁
有錢難買身強健載酒尋芳作勝遊
寄郡幕李叔易兼東靳寬甫知事
半紙虚名鮎上竿每嗟孤負寸心丹濟時有術補天易
學道無緣縮地難酒熟牀頭巾可漉魚縣門外鋏空弹
榮枯遲疾皆由命白首當年起釣磻
次汪仁齋百丈巖韻
斷壁懸厓獨木橋雲林烟樹影蕭蕭巑岏上聳參天石
噴噀中翻巨海濤冥晦疑從三峽度崢嶸真絶衆山高
我來避地非登覽怕煞征塵染布袍
過平墓
飛泉百尺噴龍門界破青山玉一痕萬壑松聲清病骨
半川花影惱詩魂茶爐藥鼎封雲窟棋局盤池隱木根
從古名山多勝景何妨載酒共談論
小疾
日抱微疴費誦吟等閒風月不關心病魔便合避三舍
詩價何曾直百金泉石烟霞從性僻市朝塵土任渠深
祗今四海瘡痍甚安得秦人為砭鍼
詩謝朱克用萬戶(崇天京都門名)
驕馬京城記昔年侯曾侍輦出崇天御街寬處春容澹
金殿横頭日影穿側帽王孫歌窈窕隔花仙子話因緣
歸來江右紅塵際天上風雲只自然
懷姑熟
蘆葦蕭蕭青山巔故人悠悠别經年李家兄弟擢雙桂
張氏門庭出孝蓮右轄簪纓今有幾監司冠蓋豈無傳
感嘅翻思成一夢令人却憶錦袍仙
李青山二子長伯羽次曰仲羽皆中鄉貢其里名雙
桂坊長孝後知閩憲幕完顔右丞呼納監司皆寓居
城中
和曹志行寄弟可菴
幾年無計見長眉春半詩來惱我脾遯世入山深始好
憂時撫劍醉方宜不聞彭澤人裁竹翻笑商巖老却芝
情話雖親悵疎闊寄書仍怪鶴歸遲
次王和夫見寄
旌旗摇曳柳營前邑賴元戎守禦堅林藪漫如秦地日
山河依舊漢家天剛風萬里掃妖祲甘雨四方清瘴烟
堪羨山中萃清致醉歌人訝老詩仙
和俞舜欽韻
康衢陋巷乏紅塵湖海交情孰與親旭日依然升海島
妖風久矣渡江濱市橋細柳惱清曉官路孤梅愁早春
甚喜地仙俞博士知幾自不與時均
聞關上日戰
邊關虎狼日格鬭村落雞犬皆哀鳴壯士奔騰冀進取
老夫懶拙期昇平九天星象乖異見千里關山魂夢驚
起舞中宵誰氏子好將時事為予評
飲程氏莊
小閣紅爐暖似春白甆瓶矮瀉香醇平時恬退非無益
此日英雄恐未真虎陣從教分地界鵑聲未必叫天津
夜來醉裏憑高望萬里紅雲覆紫宸
有客自北固來者留宿茅齋
湖海交遊老弟兄十年不見困從征干戈江上猶思鬭
詩酒燈前且叙情世事看來棋局變功名識破釣絲輕
到家風月知無恙相見諸公煩寄聲
金陵懷古
六代繁華古又今鍾山王氣拂雲岑玉驄聲斷烏臺寂
赤幟陰移畫省深月照觚稜風淅淅霜清甬道夜沉沉
白頭原是觀光客手弄梅花感慨吟
贈宣城朱士元善吹簫
玉樓明月紫鸞管秦女曾吹引鳳凰一氣抑揚調律吕
五音清濁按宫商嗚嗚如隔落花遠嫋嫋更聞流水長
鄭衞滛聲悦凡俗吾將洗耳聽朱郎
雨中呈豐彦輝
十年塞北干戈擾二月江南雪雨深時異世情難逆料
天寒老客不能禁江山明秀動歸興花柳横陳驚壯心
休上賈生流涕策且賡梁父白頭吟
寓居窗外葵花盛開可愛
窗外花開一丈紅數枝穠淡倚牆東寸心也學傾朝日
二色相依競晚風猶記昔年栽館地又看佳節走兒童
蒲葵在眼龍舟歇不道飄零尚梗蓬
高村吳仲文有約
共道延陵好弟昆嚮來簪笏藹高門故家喬木今非昔
流水孤村朝復昏松塢樹交猨抱子花園草合鶴生孫
繁華自古如春夢相對悲歌酒一尊
春雨彌旬下民艱食即事
白雨跳珠瀉嬾荷墨雲堆騎轉庭柯牡丹花好醉能幾
杜宇聲悲春不多樂事每為塵俗誤韶光也被老天磨
惜春歸去留無計買酒溪頭長短歌
縣丞那彦權考績賦詩贈行
春風驛路馬蹄輕載酒河橋酌遠行官向滿時知政績
人於别處見交情十年帶劍裨王業二月看花上帝京
聞道青雲多故舊長才祗合輔台衡
次韻葉實夫西山園飲
西山蒼翠誰家園竹樹遶屋何森然置酒邀我坐林下
高歌握手行花前偶然得句不在巧相勸爛醉仍烹鮮
世事人情多莫問百年過去知誰賢
次宋耕夫經歴梅木杖韻
羅浮山下碧柯長入手摩挲色古蒼顛躓暫添身畔力
策扶曾嗅水邊香狂吟每喜對雪月倚立更憶傳青黃
止渴將軍不攜去留與詩翁訪草堂
南山秋色樓
秋色横空眼界寬玲瓏八面見峯巒稻花香滿雨初足
梧葉聲清風正寒百尺不教餘子臥四時那許俗人看
課孫教子無他事笑拍闌干解醉顔
宿蜀川覺乘寺
遊宿招提記去年重來春暮雨餘天豐碑甚愧留名姓
玩世何由脱俗緣未了此身還是累已參前定不為禪
春花秋月無窮意一笑空山聽杜鵑
貞素齋集卷七
