貞素齋集卷四
元舒頔撰
傳
三害傳
蛟蠅鼠三者皆物之為人害者也較其害鼠為甚蛟蠅
次之當炎暑時蚊與蠅黨結而得志駢集而陣屯尋臭
逐香沾其餘瀝晝之為害者蠅也伺隙巡罅紛聚如轟
雷吮人之膏血宵之為害者蚊也鼠之害過斯二者翻
盆甕嚙器皿跳梁穿牖莫分美惡雖貧亦惡之予謂蚊
與蠅趨炎附勢而已鼠則靈於二者晝迺伏宵迺出物
無妍媸羣壞而莫知顧忌害尤甚者焉嗟夫世之害者
豈斯二而已哉微而害物私而害公大害天下國家豈
非斯類耶而予因有感作三害傳
二節婦傳
華陽在新安郡北當孔道山多聳拔連匝民生其間率
多峭直至於婦人亦皆守貞不二志其一朱氏適宣政
卿汪仲英年二十喪所天事舅姑以孝稱鄉里間生子
一同文撫育至於成人延師訓誨綽有父風葺舊田廬
給以衣食躬歴辛苦克成厥家至正間嘗以節孝聞於
朝同文破産竭孝道因世革不果就迨洪武來復舉於
御史亦不報年七十有餘矣其一胡氏適汪龍年二十
四子芝孫年二歲而龍喪家微其先隸於邑辛勤鞠子
比長置身伺縣中年三十以疾卒僅有一媳同甘苦育
諸孫壬辰兵戈後室廬既燬家無餘資亦守志不二今
年七旬有三凄凄然毿毿然常著短布襦治家為活云
貞素子曰自兵戈離亂後婦人守節者蓋不多見曩余
客金陵時姑蘇破軍卒虜一女子云其父嘗為吳郡吏
貌甚都善作軟語媚其卒同過維揚會親戚乃與合卺
舟渡江半輒自沉終不為所汚此女子之守節者然華
陽居萬山中二婦生長其間非有聰慧之資識見之異
其卓卓自守不為溷亂移易可尚也夫魏曹文叔妻令
女夏侯文寧之女文叔早死無子恐家必嫁已乃斷髮
為信後家果欲嫁之以刀截兩耳曹氏誅文寧為梁相
微使人風之又以刀斷鼻令女曰仁者不以盛衰改節
義者不以存亡易心予觀之令女無子不嫁毅然氣節
千古之下直欲與日月同光今二婦有子不嫁理固然
也而較之優劣雖殊然皆有烈丈夫志嗚呼世有食祿
享榮臨難遽易所守甚至賣降恐後反婦人女子之不
若何哉世道不古民風日媮觀於此寧無愧色况事關
綱常風化有非汎汎細故者比予故牽聯書之以警夫
世之背媱並失所守者少自省云
賦
瑞蓮賦
理侯天章治唐昌之明年移植白蓮於治旁又明年
花乃變為紅而雙頭並開邑之民咸以為瑞形於歌
詩末幾除新安别駕乃瑞之徵也為之賦
繄草木之殊花兮氣鍾陰陽孕竒毓秀而生兮異夫尋
常託根何所兮來泰華之高岡處淤泥而不染兮心涵
雪霜湛七竅之玲瓏兮纖絲中藏忽駢首而並蒂兮花
於唐昌伉同莖而交頸兮恍若水上之鴛鴦始縞素兮
幻紅粧訝美人兮雙低昂窈窕綽約兮馮夷中央儼亭
亭兮類直方慨鮮葩之殊特兮為人降祥自李侯而致
之兮孰云匪臧爰宰百里兮乃推恩光澤及品彙兮惟
德是將意造化之陰符兮瑞應循良昔異畝而同穎兮
惟周之彊矧麰麥兆瑞兮曰絳之鄉嘉禾連理兮載諸
典章和氣致祥兮羣生蒼蒼侯之聲聞兮遠邇洋洋宜
超昇兮位列黃堂朅來新安兮先聲播揚先此邦兮何
酷何戕倒施顛錯兮苛虐為殃侯之來兮埽粃糠六邑
熙熙兮父母是望小大煦兮歌擬龔黃志澂清兮突過
范滂秉鈞廟廊兮作柱石黼黻皇猷兮為君棟梁致吾
君兮超軼乎陶唐
蕈賦(並引)
蕈非一種有松花蕈蛤蕈肉蕈香蕈竹姑之屬松林
茅地間二八月有之樵夫豎子知其名采鬻於市不
知名者食則殺人因作賦曰
彼松林之翳翳兮土恒潤而處卑當秋季與春仲兮紛
異色乎離離霑雨露之殊恩兮迺成形而産兹謂童子
之奔競兮攜籃籠而去之何黑色之燦爛兮茁無根與
士皮名可異而可食兮宜供羹而帶靡膾微辣而細縷
兮肉稍腯而薄披友玉版與紫蕨兮味甘美而益竒積
磊磊於盤飣兮恍有類乎玉芝名不識而遽飡兮遂殞
命於一時憶蓴絲而去官兮惜季膺之未知慨商山之
莫逢兮嘆首陽之甘饑啖苦笋與彫胡兮何孺子之可
悲獻我君於九重兮嗤曝背之龐眉意溪毛磵渣之可
潄兮吾焉舍此去含飴辭曰菶菶萬物陰陽乃和惟木
有耳惟葉有莪氣同質異蕈其孔多靡根靡蒂匪華匪
柯薦之宗廟頌聲有那商周或遺是用作歌
說
貓不捕鼠說
予家罹壬辰寇劫後居無恒居城北曹氏寓廨僅存予
往來假寓焉草眠缶食苟爾延息迨至乙未時事猶未
靖朝夕惕惕暮則羣鼠跳躍叫嘯甚至不假寐鄰媼畜
狸奴甚馴假而歸之時而食焉將俾捕而寧寢乃貍奴
者饞於食而不饞於鼠鼠得以自恣嚙而無忌作勞而
無畏憚貍奴若懵然乃呼貍奴而告諸汝食我食同我
居寓羣鼠跳躍叫嘯而無畏憚亦莫汝捕殆如無某氏
食汝何耶吾將再於他氏假貍奴俛首欲答而不能乃
因嘆曰吾懼夫鼠竊為貍奴是託兹不捕而恣鼠虐豈
惟負所託亦竊耳彼利其利而不利於物與汝竊吾食
而莫吾捕奚其異乃即攜貍奴歸於鄰媼鄰媼笑而受
之予亦發一笑
瑞瓜說
莊畔小圃地靡盈十丈命童稚治畦雜蔬及瓜夏六月
長繚枯篠袤五六尺許蔓駢如掌生首若雞冠蟺蜒若
青虯一蒂十花並開而實者七亭亭菶菶可愛可愕人
竒之以為瑞予亦異之嗟乎禾之異畝同穎周以嘉稱
麥之一莖數穟絳以瑞應迨夫田中之麻九野之禾凡
一花一草為時瑞者種種載方冊兹瓜之異於常詎非
瑞乎雖然時乃不祥瓜之瑞為時而出則其謂之瑞也
宜哉
祛邪說
鬼神之事聖賢之所不論非不論也理不可經詰也不
語怪亂神是也由是觀之杳冥茫昧千變萬化聖人且
不可詰而况常人乎張子曰鬼神二氣之良能程子曰
造化之迹斯說最妙但未易窺測耳能窺鬼神者其惟
知人乎姻高仲汪氏家世儒者受父師之訓讀書達時
務於性命禍福之說亦嘗討論而推究之吁鬼神之情
狀抑知之乎抑究其所以然乎抑其中亦有所感而篤
信之乎說者謂施符水祛邪魔捷如影響斯道家者流
予孔子徒也於鬼神之事未嘗究心夫學所以明理杳
冥茫昧豈敢信言之暇日仲江攜是卷過予予嘉其聰
敏而多能也懼其惑而誣也復憂其泥於誕而致沈也
作是說以貽之
退思軒說
夫人之立大功建大業必夲於思思則明明則不惑凡
發心施於作為者皆思也傳曰二五事思曰睿睿者何
通其微也又曰慎思此誠之之目也學而知也曰近思
則心不外馳而所存自熟仁之道具焉曰思無邪統三
百篇之義而言均思也特所指異耳原夫心之所發萬
慮萬變其要歸於正而已思云乎哉昇施君孟文昔從
事都督耿公幕訓練士卒發謀出慮時號竒兵性度溫
粹質美而德懋望之皎如玉樹然識與不識咸稱為寬
厚長者又喜為詩文日觴七友相與倡和鏗然有聲僑
寓紫陽山署其軒曰退思德之養也予曰君退而思將
一日三省如曾子乎將謀猷畫計如孔明乎將鎮國家
撫百姓如蕭何乎不然退而奚思經曰退思補過無乃
思其所不及與抑優遊而思進與君曰不然子言過矣
大丈夫生斯世進則思竭誠以報國退則思脩身以行
其道古者堯舜之治天下思以仁民無怨桀紂之治天
下思以暴民多議就其如堯舜者去其不如堯舜者如
斯而已子所謂大功大業奚出於是哉予退而思君之
言悉矣敢述其意書而揭諸軒楣
墓誌銘
故處士張君吉甫墓誌銘(代旌德縣劉性撰)
至元丙子夏五月績溪有布衣張吉甫以疾卒於是鄰
邑與其邑之往來者交齎咨痛相弔曰急誼豪俊之君
子死矣不可復見矣余未始識吉甫也而其氏名往往
熟吾耳則必非庸衆者比是年冬吉甫之孤憲廣以其
里儒胡相所述事狀來謁銘曰吉甫諱有常幼名重五
姓張氏曾大父寊號拙翁宋授江東提刑官大父恢魁
漕貢進士父騰光宋太學生吉甫年十二志趣超卓氣
貌沉沉提刑君見而竒之曰是宜為吾曾孫必大吾門
故吉甫自少讀經史洞悟玄貫夲末粲然反已篤踐不
專見聞然亦未嘗以自多也既壯去遊四方益究覈人
情物理善趨時識變而終不與人苟同故無所遇合而
歸居鄉里崇睦婣之行赴人之急以唯諾聞善策事之
是非成敗云後當然已而果於卹孤養老尤極隱惻周
盡每鄉校闕官必攝事葺舊起廢達禮平氣士興其義
題其居曰恒齋門無雜賓惟邑大夫之問政暨秀民之
講學者造焉初娶胡氏無子後娶章氏子四人憲廣懋
慎女四人孫男七人享年七十有三墓在邑之西九都
曰葉里憲廣之來謁也禮甚莊容甚戚辭甚恭予既辭
謝不獲則謂之曰予未始識而父也而今子之志不可
以未之遂也矧曩者余相識也向老人言庶幾可徵余
觀古昔盛時取賢斂材於其不能文辭者往往張其事
以激靡敝之習求之於古亡有是也而父既没子能頎
頎致孝容稱其服知名其先人之行兹非道之行於家
乎鄉校者公論之所出不可壓以勢力而父攝事而長
老子弟咸推服無異言兹非德之孚於鄉乎且號其讀
書之所曰恒則吉甫之學有見於此恒也者德之平常
而可久者也世或稱吉甫為急誼豪雋此其夲矣銘以
是庶其傳哉憲廣皆再拜稽顙曰子誠為知吾親者銘
曰
古風愔愔以有恒心世媮孔壬浚之求深展也張君以
恒不憯於家於鄉式昭德音績溪之陰墓門有林勿剪
勿侵嗣人之欽
銘
謙益齋銘
歙鮑尚文氏積學好古扁其齋曰謙益乃為銘曰
六十四卦惟謙為吉内止外順虚中以立高而能下卑
而能屈處卑而自尊取退而自佚屈己待物恭已作則
有歙鮑氏沉潛六籍且讀且脩齋曰謙益精進不已聖
賢可及我銘斯齋勖爾令德
循善堂銘
循善堂者邑南余宗益之堂也予嘗記之矣復為之
銘以致相期之意銘曰
肇初厥祖家蕃銀峯(德興也)學貫經史臚傳公宫子作孫
述繼承可及燁然令聞式昭厥德迨十一世綿邈亨頁
有學有述乃遷祖塋楊溪秘閣山水衍廓遭世亂離辛
勤厝槨徽饒異邦同此東江吁丕休哉碩大且厖植以
厚德雲仍蟄蟄三槐可徵五桂可必以啟其後以光其
先小子作頌以永其傳
惟善堂銘
郡守魏侯璋築室退處於城東扁其燕寢曰惟善乃
為銘曰
楚國無寶惟善為寶著之於經允矣為好昭烈將終遺
言戒之毋以善小而弗爾為苟能善善克己無倦人欲
既消天理乃見厥初降衷至理渾然所性一鑿狂悖生
焉善乃天性靡生厚薄孟氏道善荀卿道惡善惡之際
處貴適中荀也小疵軻言至公嗟嗟後學罔知所履柔
則不立剛則無禮頎頎魏侯以善名齋朝夕仰瞻動作
與偕善行是果善處在我守此恂恂戒彼不可雞鳴而
起乃聖之徒中心勿遷為後之模小子作銘僭竊是告
敢告雲仍善繼芳躅
松崖銘
董建中氏通儒術論星數學以松崖自號徵予銘銘
曰
形臞而清質堅而貞傲霜雪操結歲寒盟巉石坤厚不
騫不崩屹立萬仞載瞻載登伊誰之好託以高蹈番昜
董生松崖自號談子平術觀初菴星參皇極奥玩巫咸
經氣凌雲霄根蟠大地一朝良工材用可致彼炎我覘
彼紛我恬進退用舍時乎我占嗟嗟小子安其所適敬
慎厥德永保貞吉
贊
呂婦贊
巖鎮呂竹坡左史之孫女諱嘉貞年十七適吳氏子
壬辰避寇黃山桃花潭為寇所殺徵予文為之贊曰
閨門四德柔順居先臨難不屈出乎性天羣盜旁午巖
遯穴宿逢彼惡少至死不辱年未及笄聘於吳氏志節
凛凛風化是矢左史裔孫亞竇氏女納欵受降寧不愧
汝桃花潭上聞者嘆嗟我贊高風貞烈永嘉
箴
復齋箴(為林彦和作)
客有號復齋者學陰陽家余未面晤友王生彦高徵
予文箴曰
陰陽至理悉寓乎易筮决吉凶兆始於一龍馬負圖象
數互立六四乃陳迭運駸駸陰極於子一陽來臨於卦
為復見天地心務學深智有林氏子研羲文奥賾旋璣
理以復命齋聖域可企汲汲孜孜無利於時造化之妙
兹焉是推朝夕黽勉敬慎爾思
雜著
普慧居士偈
有學佛氏者普慧張其姓短褐而峩巾望之知其為善
知識也慕空尚寂於究竟殆未超脱欲俾人人解悟性
根通徹夲源見如來法身徧河沙世界是心普矣俾慧
亦普恐未也夫人為萬物之靈禀賦有清濁之異清者
慧而濁者否焉烏乎而普是故普慧者佛氏之心也予
懼夫迷於近而遺乎夲乃作偈以解之
厥初形始賦慧性已云具朗然萬光明照耀靡内外混
混物欲中昧目唯見佛至人性不移不為彼所汨心有
普慧心了了長如是每於靜處觀皎若大明鏡脱彼汚
濁途超入清淨境竟作如是觀皈依悉解悟
沈谷華休官入道蓋菴疏
處士沈谷華久厭塵勞將依清淨天官告老道妙求真
茆屋中三教俱全蒲團内一心無染出家兒豈有卓錐
之地平道人兼無點鐵之金短疏恭持高賢樂助
伏以五柳先生為折腰而棄職三閭公子因新沐而彈
冠民生之至樂曰閒鄉論之咸尊曰老笑指白雲歸去
還他外物高人醉邀明月同行輸與詩中樂聖一壺酒
一枝花儘教慢舞狂歌數株松數椽屋贏得早眠晏起
生於士歸於土百年空自經營貧在天富在天一世何
妨落魄衞國蘧夫子知四十九年之非西天善財童解
百千三昧之智學有蚤莫道無聖凡悟則四病四相皆
空迷則八識八風俱起蓋棺事始定古今那一箇抽頭
臨死淚方流瞬目使衆人彈指既知如此即合處分且
如老去做道人大似急來抱佛脚有證有脩絶類盲人
模像求解求脱還同巴客驚蛇福田罪性夲來空地獄
天堂皆是幻包天包地無過一點真心通鬼通神只是
一箇誠字照鏡迷頭演若達多狂走割皮憫世刪陀羅
樹能醫白老鼠黑老鼠嚙斷藤根好冤家惡冤家合成
煩惱昔歲漂沉丘井今朝跳出樊籠解放癡絛潑殺悶
火便是人間快活漢真成蓬島地行仙黃金鑄鼎要烹
天地之根黑水煎鉛將鍊兔烏之髓半斤八兩多是一
内生成萬彙千名盡向三中變化秦樓楚館天涯芳草
王孫蘿屋松窗紙帳梅花獨自雲筒息氣一聲高一聲
低聲聲透徹虛中拄杖麻鞋幾步險幾步穏步步踏着
實地老先生醒了也衆徒弟去來兮回首見麽能幾日
桃李春風屈指數咱自連夜梧桐秋雨且道目今何處
安身立命便休推調這裏弛擔息肩㧃擻舊精神安排
新格範貧道人於紅塵中閙市裏不寬不窄非正非偏
平地上安閒處蓋一座小小茅菴富長者於歡喜内慈
悲中或重或輕隨緣隨施福田邊塵俗外做一件大大
好事謹疏
登源祖廟疏
伏以英䧺定亂拔劔輔翼於李唐威武靈顯錫號寵光
於趙宋赫王封之八字巍廟食於六州惟我乳水登源
實齊司馬陵寢為藏祖之故地建奉主之專祠既殿庭
久燬於劫兵賴明良再謀乎棟宇雲車鐵馬神光烜赫
於前朝虎略龍韜功績播揚於令典民有水旱疾疫禱
之默然國無凶荒札瘥護之惟謹兹聖主欲重新建造
而賢令擬復舊完成正殿聳雲霄大杗小桷之攸用粧
樓鎖烟霧深閨邃閣之適宜前後亭臺要使行人喝采
西東廊廡須教觀者點頭小道人不免抄題大夫士慨
然樂助况朝廷下捐免之詔貧富饒優而廟宇及成就
之年公私吉慶五風十雨兆嘉榖之攘攘百子千孫祝
民家之世世福緣有自功德無邊謹疏
贊(附)
題許公仲三小像
長身玉立奮威武於亂離迨乎成平恢廣大之鎡基夭
我徐卿固天命之所係壽擬孔氏亦世道之所希
貞素齋集卷四
