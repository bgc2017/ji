貞素齋集卷五
元舒頔撰
古體詩
為苗民所苦歌(六十韻)
二月初七日壓天風雨急僕夫問訊回苗民水渦集倉
卒戒行李二三競奔入天寒泥塗滑出尸出不得或牽
牛數頭或縛鷄數隻長鎗插簷高短劔耀白日動輒便
殺人相遇焉敢敵雜以無藉徒孰與分南北老母驚且
憂扶持間道出彼來以此遁囊槖罄收拾急度墓頭嶺
復恐見雪跡行行葉山凹手足俱戰慄兒云母疾行母
說疲無力坐憩長松下蔽身草不密又逢惡少來見罵
作強賊刀鎗羅我前性命在咫尺母云我兩兒懼怕避
横逆再拜致哀告慟哭並二姪衣衫盡剝脱裸身肉見
赤長繩與弟連縛手黑如墨嗔叱行步遲遽以大刀擊
血流未得止苦痛便走疾漸圍至田中鎗立哨齊吸拔
刀斫弟項乞免幸弗及母憂失兩兒兒復憂母泣艱險
萬狀生憂危勞苦役内懷五臟饑外被一身濕箠楚卒
未休死生安可必山中亦何有所蓄僅米粒檢括殆無
遺忽忽日將夕留連至宋村心緒茫若失倏遲逢一卒
相見似相識懇懇甚心慈衆皆被呵叱但云解其縛外
懼心悦懌兄弟相依回泣母何處覓哀矜復自憐舉目
百無一頃刻子見母哀號叙痛䀌斫松代膏明拾草當
菅席主僕皆畏寒相忘共薰炙憂懼不待明雞鳴咸盥
櫛又復去喜坑晨星尚未沒山家避舍去老母獨匐匍
逐隊躋山椒冒雨倚松立頭上水淋面足下寒徹骨明
日古唐山盤折猶嵂崒亂石如蹲虎狹徑跨其脊呼號
風泠泠掩映雲羃羃初疑茫昧中天地始開闢往來不
暫停昏黑亦忘食當時已狼狽寕復問家室幼女猶可
憐含啼抱嗚悒不憂行路難但恐棄溝洫朝廷夲除禍
仁道立民極假威及蠻猺所至皆戲劇殺掠果何辜曷
嘗分玉石披蘿遍山林蕩掃空郡邑不幸生斯時處處
值荆棘皇天遠不聞愁悶填胸臆殘喘倘久延今亦匪
疇昔渠魁未殄除默坐長太息
欲雨不雨歌
四方突兀雲峯起一聲霹靂震天地畎畝欣欣望不來
須臾耆老翻憔悴風聲蕭颯雁横塞掃却雲霓無點翳
天生萬物出至公底事生民不蒙惠西方有雨東方晴
無乃天帝私意萌天下有道人不議雨暘不均安不評
莫不是東海殺孝婦又恐是囹圄多冤甿彼有罪兮彼
當罰此無辜者施恩榮墨雲閣雨不肯下為問歲功何
由成君不見田疇坼裂焦黍稌桔橰忍渴卧溪滸於
是鞭雷公叱電母謫惰龍叫天母神祠血食貪膻腥真
宰萬靈亦何補嗚呼我為蒼生賦税憂食祿大官焉知
民間暵乾苦
戲楊桓子威歌
僻居陋巷無車馬綠樹清陰對瀟洒皂卒敲門耀武來
將軍元是風流者名家陜右赫前朝小試弓刀亦閒雅
自言離亂步艱難磊落情懷輒輕寫飄飄仙珮遠自汴
洛來鶯鶯燕燕何事雙飛回情深豈料翻成怨恩重自
古多狐猜江山迢遞夢魂裏風雨淒涼思慮起悲歡離
合各有時共明月兮隔千里君思妾兮含怨疑妾憶君
兮傷遠離願將顔色託鸞鏡長照此心無少虧
月灣釣者歌
月灣釣者天與閒(吳月灣山長樂平人)長日釣魚明月灣黃昏坐
到月上山天低月高人未還月圓在天半在水明月灣
頭人所喜先生月灣家密邇坐釣明月那可已波神起
笑弄明月月滿波心魚撥刺黃昏摇尾寒餌沒爛月錦
鱗魚上出得魚叩月喚隣家煮魚和月吞香霞舉杯月
來金滿花酒光蕩月天無涯杯痕倒瀉月入腹月興惱
人清不足杯天仰空月照目顧影翻憐月孤獨夜深月
冷霜雨天勸月不飲月乃賢置杯愧月坐月前月謂汝
飲天之泉呼童就月即更酌月故憐人月不落月在憂
來無處著但恐樽空月相却我不知曹老瞞明月可掇
憂無端豈不聞嚴家漢灘月不滿羊裘寒非熊辭月就
西伯夜夜渭川空月白未如明月灣頭客酌月取魚賖
酒吃忽自笑把酒問月者何如古人今人月在諸金尊
照月常不虚胡為捉月騎鯨魚青溪好月連江湖廻環
九曲月若鋪我今亦願為月灣釣者磯頭徒展席為月
沽酒後耳熱醉舞明月歌嗚嗚
洞簫歌(為朱士元作)
我昔遨遊敬亭山飛仙月底鳴珮環二十四管列鳳翼
宫商迭奏縹緲之雲間紫姑吸玉液爛醉眠天關不知
星移斗柄轉但見池上桃熟垂紅殷又聞悠揚清韻起
復止嗚咽彷彿啼小蠻當時蕭郎鳳樓教弄玉騎鸞海
上一去不復還後來新製祿山獻梨園子弟意在娛妖
環雙溪叠嶂别我久物華亦換我亦兩鬢斑謁來金陵
董大築忽聞朱郎學弄玉蕭史去已遠誰能授新曲雅
音久隳廢舉世滛哇續秋風泠泠欺茅屋歸去來兮早
田熟何時攜此四尺竹為我倒吹一洗世間之塵俗
落梅歌
一枝兩枝横水濱千片萬片飛早春殘香滿地鋪白茵
貪結青子枝頭新含章簷下肌理勻春夢未醒香醪醇
君王寵愛恩情申何况點綴額與唇託根巖谷遭時屯
莓苔剥落湮紅塵碧玉柯榦供樵薪更復擾擾來棘榛
疇昔開伴粉署賓東風輕點泓池銀歸來天上迹已陳
心腸鐵石見無因惜華長歎華下廵見仁頓覺添酸辛
角聲吹月雙眉顰不知誰是調羹人
大木為雪所偃歌
前山夜寒雪三尺大木盡偃僵且直疑是帝謫蒼龍精
潛形岩壑事脩飾天公責物何無情至重屈折出至輕
卧如鋪瓊瑶豎若立甲兵只愁漏朝旭照耀形與精嗟
哉復嗟哉徒爾懷大材良工不見遇斤斧行相催君不
見今古忠臣與烈士負志屈節皆如此
百牛圖歌
繄誰畫此百牛圖絹素淋漓懸兩壁摩挲細認角頭竒
無奈戴嵩留宦墨牧童騎策過前村春樹陰陰春草碧
雲收霧斂山花明遠近顛崖翠光濕平湖斷岸水淺深
皺縠粼粼展如席犢眠草間牛不乳饑嚙青芻礪蒼石
或飲或浴雲滿身物我相忘祗自得横斜體態百頭殊
牧豎籠雛戲阡陌有時背上顛倒騎細雨斜陽横吹笛
時平放爾桃林中布谷催耕苦相迫嗚呼比年兵革彌
天下千畦萬隴生荆棘只今農父把鋤犂處處開耕皆
爾力斗米三錢戸不扃四海蒼生無菜色
秋風行
凉風起空闊即漸吹寒聲路遠衣裳单良人久從征妾
身勤機杼唯恐衣未成短裁便鞍馬密縫憂遠行君昔
辭家去王事迫期程守邊十餘載殺氣猶崢嶸夫亦身
徇國妾亦死誓盟志同心不改庶保身後名
趦趄行
二月晦日擬出邑中雨阻不果因賦之
今朝欲出還不出何况四山風雨急帶水拖泥我所嫌
息肩弛擔心方佚既無汗馬功又乏耕鑿力暮史朝經
聊自怡春場秋選從遷秩天命付已定所得今已多任
人笑我成蹉跎洗眼看破走奔波萬千事計意謂何百
年一夢歸南柯漢祖麥粥滹沱河不如商嶺四皓歌烏
江項羽揮長戈不如採薇陽山阿君不見王霸功業殊
總是一抔土英雄爭戰到頭誰自悟君今洗耳聽我歌
趁取青春樂尊爼
次張德政觀瀾行
墨雲壓天殷其雷白雲如注西南來於時我方高枕卧
池上菡萏花初開從渠雷昏與霧暗推起篷窗時一看
頃刻陰霾盡掃除但見衝堤仍破岸黃流渾渾能幾時
陰陽氣忒何須悲風平浪靜有妙處綠漪招我枯籐支
我本人間無用叟瀾兮瀾兮觀汝久蛾眉亭下如斯夫焦光
寺前亦非偶縠紋細細萬頃寬鱗甲簇簇生瀰漫容光
照灼上下千萬態馮夷仙子往來乎其間天風不來如
鏡平一輪明月海底生兩眼長向江湖看詩成落筆魚
龍驚山溪一篙足梅雨波濤不浸中流柱靜觀莫怪當
時人南北滔滔皆要津
繅絲行
小麥褪綠大麥黃吳姬踏車繅繭香尖銳入沸高下忙
雪雹萬斛浮瀟湘千絲萬縷雪炯光五色期補帝舜裳
縣吏夜打戸租税無可措猶豫欲輸官又恐奉上誤躊
蹰展轉無奈何東方漸明事更多
蒼鷹行
蒼鷹擊煩觜爪困無力城狐社鼠白晝縱横出天高日
遠維不張湖海茫茫漏餘迹君不見楚歌四面驚老奴
不聞天子聞亞夫
織婦吟五首次知縣許由衷
妾家住西河家貧守清素年方二八初學織常恐暮父
母生我時不識當門戸夫君良家子安肯受辛苦
二
機織不畏多但畏官府促去年布未輸今歲糧未足阿
姑八旬餘縮首日下曝君戍憂邊庭妾心念機軸
三
妾憂機杼空惆悵時停梭機空且勿憂戌遠當如何烏
鵲噪簷樹紅葉翻庭柯夫君萬里外妾織愁愈多
四
亂絲入手中上機十數疋細花間鸞鳳精巧俗莫測朝
餐釜底焦夜靜壺下滴君心自明月願照勤苦力
五
天邊比翼鳥庭下連理枝高枝接伉偶孤鳥鳴何悲妾
織還自製遠寄良人衣君心諒匪石歲久當自知
絡緯吟
夕雲淒以清凉颷颯然至籬根繼續聲長繭繰絡緯雙
股依草荄兩翼鼔元氣月明更漏遲似訴無限意微物
尚知時難彼非物類我懷素瀟酒聞汝澹心慮
題子猷訪戴圖
雪霏霏雲羃羃一色乾坤無四壁乘興移舟半醉醒故
交剡曲真莫逆古人情今人心色取行違何侵尋管鮑
去後俗風降披圖感歎懷山陰
百馬圖
一馬百馬等馬爾百馬一馬勢態異龍眠老李意脱神
代北大宛無不至樓蘭失國龜兹墟玉門無關但空址
葡萄逐月入中華苜蓿如雲覆平地始皇長城一萬里
漠雨平添窟中水將軍昔有李二師尺箠長驅萬騏驥
當時無乃或爾遺齕飲翻沙縱眼戲就中驍黠囓與踶
或示仁柔奔且逝循坎屹立意度閒下首當膺若多智
昂頭振鬛彼者雄似恐世閒無猛士輪臺詔下不再求
蕃使往來知禮義不徒嫁女事烏孫祗以金繒相贈遺
茫然圉牧不知誰牝牡驪黃交乳字世有伯樂不願逢
御若王良空善技汗血溝珠胡爾為無能安並駑駘視
唐家太平有天子開元天寶周四紀是時天下政無事
深宫每欲妃子喜教之舞數政如此漁陽&KR0911;鼓動地起
祿山見慣亦有似可憐零落四十疋後來值得田承嗣
竹溪書室圖(為黃克文題)
清溪溪上竹無數愛竹移家竹林住階前老竹鏗玉聲
秋夜讀書霑竹露書聲繞屋雜竹聲竹色侵書助書趣
竹根箇箇長龍孫竹上鳳凰亦來聚有時攜琴陪竹彈
兩袖清陰分竹翠雲梢月榦竹弄影杖竹尋詩過橋去
平生性癖亦愛竹不問主人造竹所君不見一笻投陂
忽變化萬卷蟠胸勝插架
六人蹴踘圖(趙太祖趙太宗石楚昭輔党進普守信)
青巾白袍虎龍姿紫袍也是天日竒風雲之會此一時
太平無事不敢知君臣更作軍中嬉紫薇小星燕尾眉
雪爐熾肉寒語遲大嫂婦人殊不癡一榻之外他有之
江南來臣河北遺開封大弟汝自為此意誰與同襟期
蹴踘對戲兩不疑攬衣政發羣雄嗤党家麗人蓬鬢垂
羊羔金帳趁婢兒頭巾半脱背後窺彼楚與石聊相隨當
時總恨弱子欺亦愛三百開洪基禮樂文物如諸姬吳
興錢選操兔錐落紙或有無窮悲周人彷徨歌黍離
唐十八學士登瀛洲圖(王宏正白描)
天策將軍龍鳳姿十八人者皆英竒乾坤施轉豈無意
風雲會合固有時唐虞盛際九官爾而此乃復一倍之
神物在淵衆鱗集五采下德百羽隨後來可惜貴才俊
祗遣上古歌雍熙河汾夫子講孔道弟子僅以功名期
當時房杜亦可喜管仲器小寧無譏儒冠一着道士服
豈為老氏談無為穎達祖漢疏經義宜於聖奥初未知
歐虞褚薛尚筆翰一戈何足窮毫釐魏徵王珪差觧事
亦足以格君心非玄武門前起倉卒手足之血親淋漓
此時此獠可撲殺敓昏仆碑竟何其斗米三錢戶不閉
小康不補大義虧瀛洲一登老生願丈夫須作真男兒
護龍河頭生紫氣鬱鬱葱葱天宇彌金陵豈無此學士
醫官酒保登天墀奎章開閣亦太甚天歷詔書無乃危
布衣無能坐長夜獨搔短髮頻歔欷老妻笑人小女起
走把青鏡臨鬚眉西家好酒賖來喫無用勞煩閻畫師
西湖曲
儂家生長西湖住晝舫紅窗日來去不識干戈戰四夷
良辰歌舞酣朝暮越王懷憤攻城來士卒失守城門開
嬌容如花惜不得一旦零落同蒿萊百年氣運如過電
頭白眼昏那忍見商山路杳雲霧深桃源不假漁郎便
錢王宫闕草樹荒景靈臺榭風雨凉孤山梅花幸無恙
父老含悲辭故鄉
江南曲
庭院深沉日正長綠窗紅几繡鴛鴦落花風起停針看
蝴蝶雙雙過粉墻
悶倚西窗月上時月將花影弄花枝欲將心事託明月
花有殘時月有虧
寶鴨曲
銅池織風翠波躍睡足暖烟饑不唼重簾未厭雲水姿
華屋清深寄閒絶生硃剥花紅錦翅枯咽半濕薔薇水
寶燈夜懸琉璃光恍若淡在滄浪裏當筵慢舞得嬌嬈
指痕膩染羅紋細就中空有絶纓人誤織韓(韓夀事)郎衣
上氣古聞舄花之言豈虚語願學飛仙作雙去
湘中曲(并引)
湘中徐姓官淳原偶以事逼沉於井其妻妾仍寓官
所隣邑令故人也為同鄉昔同仕徐交甚稔知其新
寡遣人邀之遂至往來數數懽甚浹置酒食出肺肝
語求其妾其妻諾之將卜日締好忽松蘿人求媒不
允隱前議託詞歸湘中故人鬱鬱不樂明日告行攜
酒饌送南門外泣下各不忍别去若留情者至中途
通松蘿人以妾從黟令故人聞之悵悵若失不兩月
事覺坐金陵獄噫大丈夫居官若此者豈斯人耶墮
婦人計者往往有之大抵好財與色者皆是彼以貪
敗此以色謀相去遠哉俱謂之不仁可也矧區區一
婦人藏機設計若此匪妖則禍為丈夫者才識可見
矣黟令月餘徒袁死江寧鎮婦乃伶者閔其事作湘
中曲非欲傳於世也抑亦厲風俗並為居官者戒
妾家湘中曲十五事所天二十從夫君出戍守塞邊食
祿徐陳間奔走不記年轉官入宣邑朝夕尤拳拳不幸
夫君亡中道成棄捐故人宰隣邑仰望應周旋念昔交
契深將謂心如前挈家來相依此意未易宣入室拜丹
旐遺思及九泉遂託通家好往來無姻聯私情中忽動
外議殊未然託辭歸故鄉擬買番江船番江路綿邈情
亦中道牽黟山亦在望乳水徒涓涓昨朝與君别芳草
蔚萋芊妾意君不知因知非因緣鸞飛求其凰鴛鴦不
獨宿妾身如楊花君心如明燭燭明不照羅襦闇花飛
東風恣飄逐古來儇薄無男女何况時情易翻覆嗟哉
時情易翻覆可憐彼此為身辱嗚呼世無柳下惠罕見
盧氏妻近代賢郎亦如此不獨斯事令人悲
秋雨歎
我行郊原積雨霽禾黍高下秋離離老翁拾薪焙晚濕
羸婦拉穗充晨饑材鄉啼號砦麥苦老幼奔走城墻疲
自從四月天雨雹至今老樹枝離披羣鳥雜處隘道路
庶姓僻壤栖茅茨下土銜怨天降禍天為除禍民為悲
遂令四海若鼎沸荼毒綿亙無盡期安得旄頭鬼與死
坐看雲起來遲遲
繅絲歎
東家繅絲如蠟黃西家繅絲白如霜黃白絲出蠶口長
短繅出婦手大姑停車愁解官小姑剥繭愁冬寒向來
苦留二月賣去年宿債今未還手足疲瘃事亦小官府
鞭笞何日了吏胥夜打門稚耋生煩惱君不見江南人
家種麻勝種田臘月忍凍衣無邊却過廬州換木緜
漁父歎
溪淺每愁魚鼈少澤深又慮蛟龍居移舟猶豫生涯拙
舉網徘徊作計疎山水清幽亡足迹江湖寬闊足庖厨
古來疎罟今猶密輸與陶朱得自如
續無家别
一生辛苦杜陵老白髮被垂常不飽夔州同安經亂離
才略謀猷蘊懷抱我生不辰時偶同挈妻扶母西復東
風餐露宿萬艱險一已之外物物空富者相積今何有
不如貧賤餘升斗我今漂泊居無家妻子相看俱掣肘
事業赫赫歸英雄遺臭風烈將無同掀髯一笑入山去
萬壑蒼翠啼天風
續新婚别
妾生二九顔如花父母許嫁歸君家錦衾香融情脉脉
君戍别妾天之涯君去日益遠妾身何所依持贈古明
鏡背負雙鸞飛鸞飛雙雙意和協君心如鏡光皎潔願
分光潔照妾懷莫遣孤鸞泣離别泣離别嗟新婚人生
誓莫生閨門祗恐容顔易零落妾心願早承君恩
湘妃怨
湘江清湘月明月明不照湘妃心水清翻汚湘妃裙九
疑雲深蒼梧死萬古千秋只如此含雙淚竹上彈至今
湘竹留斑斑空令後世人長歎
春日謠
春雨昨日長綠苔春風昨夜吹殘梅花殘尚覺春未老
頭白怪殺春相催天上春光法天道人間春色貽人哀
天時代謝人事變變極依舊春風來
祀事(五章章六句)
祀事國家崇敬也離亂後不覩兹典久矣迺今山川
社稷風雷肇置壇壝齋庭庖湢列以位次春秋祭拜
非昇平之幸與華陽山人舒頔欣見盛典聲諸詩歌
曰
嚴我祀事牲醪潔馨升降揖拜於山川后靈壇壝肇置
有齋有庭
惟后稷氏播種百榖食我活我壇而不屋萬世民生永
賴是育
曰風曰雷曰雨曰暘弗忒於時嘉榖穰穰迺積迺倉惟
邦家之祥
冠服整肅沐浴外宿昧爽禮行弗諂弗瀆幣實於篚鞠
躬致告
伐鼓彭彭撞鐘鍧鍧神人以和鼔瑟吹笙法古用今祀
事孔明
雙檜(七章三章章六句四章章八句)
昔宣聖手植雙檜今五十五世孫謙夫之父再植於
東魯齋復為圖為文豈惟昭厥美所以示不忘也華
陽舒頔聲諸詩曰
巍巍雙檜植自東魯既培其根亦沃其土伊誰之功實
自厥祖
雨露所濡童童車蓋蔽覆萬夫聖德之大爰洎子孫綿
千百代
宣尼所植千有餘年氣運所鍾於兹係焉枝茂繁華以
衍以延
曰惟厥考讞獄澧水詳慎恤刑卒於官所母挈孤子寄
食秋浦中經亂離誰其念險阻
天相厥子丞於休陽思檜斯植思考斯揚東魯東齋惟
耿有光承迺祖迺父示子孫毋忘
於皇厥祖纘周文武仰高鑽堅亦孰敢予侮雙檜蒼蒼
與日月同光東齋煌煌垂萬世無彊
豈弟君子民之父母召公甘棠蔽芾其後惟其思之是
以似之小子聲詩相期似之
芙蓉花盛開可愛
亭亭芙蓉花開向疎籬邊妖姿如美人不與春争妍又
如漢宫粧窈窕嬌三千斯花不解語一笑何嫣然我家
舊池館秋日鳴管絃賞花紛如織深夜醉花前愛花如
愛人美惡人自偏但見人如花不如花年年
看書
一日不看書此心若有失看書心未巳細字費目力六
經皆糟粕中有味如蜜古來聖與賢孜孜復汲汲流傳
百世下相見不相識今人不如古古人豈今日時還看
我書撫卷三歎息
賦詩
一日不作詩此心成渴想非關賤性癖只為薄伎癢六
義起商周漢魏相傚倣下迨唐宋交聲韻迭清響於焉
觀治亂豈直事標榜窮幽與廣達俱屬浩氣養何當搜
神竒後世知音賞
節飲詩(并引)
夫酒適興而已名曰歡取其樂也詩興眉壽之歌書
載沈酗之戒皆不欲其過於飲也故大禹之所惡
靖節之所止莫非此意雖然宣其湮鬱陶其和氣非
此生其誰歟於是賦節飲一章惟諸公其斟酌之幸
毋曰寡情
麯生乃狂藥大禹惡其旨古人慕玄味其中有至理我
觀栗里翁不醉日不已悟世若大癡兹焉名譽起後來
效酺醩顛倒世間子予生無大量沉酗非所喜蛙腸與
龜腹能容幾何爾青州號從事真人呼白水騎鯨仙可
期荷鍤死不耻適興與追懽豈在昏昏裏揖謝糟丘生
遠汝幸勿鄙
古松
偃蹇歲寒姿盤屈當虚&KR0905;蒼皮絡紫蘚翠色摇青冥中
藏六月雪下伏千載苓酷暑亦何畏隆冬愈加青老骨
存蛟龍繁枝庇林坰不幸失所依流禍延丙丁恩深感
雨露猶足揚王庭天風西南來慎勿驚山靈
寄胡季和姪
龍鬚高插天石壁削蒼玉中有偉人居琴書樂幽獨昔
經喪亂餘俯仰幾不足先君儒者師教食玉山祿之子
溫温姿以道訓家塾散慮臨清溪陶情玩脩竹常懷老
杜憂復效長沙哭客至輒開尊脱略外邊幅舊物遺青
氊願言繼芳躅
木槿
愛花朝朝開憐花暮即落顔色雖可人賦質無乃薄亭
亭映清池風動亦綽約彷彿芙蓉花依稀木芍藥炎天
衆芳凋而此獨凌鑠慰目聊娛情蒼松在巖壑
白槿花
素質不自媚開花向秋前澹然超羣芳不與春爭妍凉
夜弄清影縞衣照嬋娟佳人分寂寞零落祗自憐鮮鮮
碧雲樹皎皎萬玉懸朝開暮還落物理乃自然嗤彼壅
腫木徒爾全天年
綠照亭
亭亭登源山上有綠照亭下瑩百尺潭樹木冬夏青官
僚時登眺毛髮亦洞照不用投以膠肝膽自同調許侯
登科人胸次藏經綸又似亭下水清徹無與論
晚節亭
結亭山之阿而以晚節扁相期歲寒心松菊託深巘老
翠鬱嚴冬寒香護蒼蘚不競桃李華日乃荆棘剪幽人
壽而康營窩巧如繭有詩時復吟有酒聊自遣願言百
世孫努力各黽勉
七佛菴三十韻
春色如多情陰雲貸遊矚登臨不憚勞𨁝踤轉山谷石
磴危欲敧梯身進恐復松風響簫笙花露滴巾幅鑿鑿
石齒連盤盤山脊伏初疑路不通似覺地可縮小憩林
木深大觀天地育曠胸陵八荒舉手决四瀆歲暮歴險
艱時危事幽獨情深山水佳興遣杖屨復七佛菴先登
一人泉可掬誓將寂滅心受此清淨福塵世徒喧啾山
門遠榮辱艱難慨諸僧落莫栖老屋江水清入懷淮山
翠凝目花陰覆層簷鳥語隔幽竹稽首幡幢翻升階路
徑熟禪心絮沾泥世味䗶煮粥軍政期嚴明民風慕清
穆既興楊朱悲復動賈生哭再上講經臺仍摳御風服
憑高氣層層眺遠山矗矗石眼松落根崖腰樹飛瀑一
泓照鬚眉兩地映蘭菊骨蜕超塵寰悟空信機軸無心
雲自飛得趣景何倏綠樹啼白猿青莎卧黃犢川原豁
而開麻麥蔚以蓼遊辰風日和行徑花草馥冥冥鶴歸
來長笑下山麓
送何子舟征官秩滿
友朋情若何最苦是離别親愛不忍舍臨岐語嗚咽宦
遊南北州江海多隔越為官不必高飲酒不必冽寬厚
長者心剛強見中輟所以甘棠陰千載稱召伯
懷秋浦
我昔客秋浦竊食居芹宫朝遊望京門莫宿齊山東看
花拂曉露騎馬踏春風稽首昭明祠香火千古崇釣魚
池尚在讀書臺已空當時不知幾亦墮元惡中辛勤注
文選休名照蒼穹
暮秋彌月陰雨薪米甚艱晚霽至夜復雨
黃昏天開霽夜黑雨後作天公亦侮人稔歲變凶惡濕
薪炊午庖生稻炒晨鑊十日九陰雨何處散吾脚况味
固不佳光景亦蕭索孰云歲功成尚乃滯耕穫倩誰開
扶桑四海照一爍
子恭凌君仲冬回冷校居講下醵杯以慰岑寂杯
餘偶成
有客美髯子飄飄雙溪來手持青芙蓉笑索梅花開語
寄宣城謝句詠都官梅日南見子月征途雪皚皚一官
勿謂冷官熱非其才吾道欣有託願言且徘徊將何慰
岑寂時共陳尊罍
用前韻
俗子推不去可人期不來芹宫有佳士豁達襟懷開緬
想客秋浦醉弄清溪梅相别十餘載鬢邊白皓皚雲霄
走俊彦山澤遺英才韞櫝諒有待因時暫徘徊雖無細
腰舞何妨酌金罍
耕隱堂
張生梓嘗從遊乃祖重五氏有堂扁耕隱索題咏遂
賦之
扶犂出東郊適值春雨足布種宜及時日至皆自熟村
後數畝田村前三間屋賦税早了輸勉勵兒孫讀從渠
食萬錢任彼學干祿官守言責無睡覺日晒腹
雜興
種秫無一頃誅茅擬三間詠歌衡門下心與孤雲間投
竿傍遠水採藥歸名山忽見雙白鳥飛去時飛還南澗
水泠泠東村月灣灣豈無一樽酒獨酌開歡顔
述事
鷹鸇務擊搏鸞鳳尚文采鳳子久不來鷹鸇抱饑餒狐
兔滿郊原觜爪今安在朝廷急賢才彼乃富於賄田里
聲嗷嗷朝夕不可待况彼亦罹難兹焉尚不悔斯理將
奈何吾將扣真宰
立春
三陽肇開泰一氣回新和百卉已萌茁光風扇晴波田
疇入鋤犂城郭仍干戈而我抱鬱鬱居焉萬山阿忘言
今古事叩角時悲歌治亂關氣化世情今如何悠然出
山去天闊浮雲多
春陰
昏昏霧隱山羃羃雲弄水造化如妬春又釀明日雨尋
芳未可期息戰乃所喜花淚愁闌干柳眼眠未起昔日
繁華衢兹焉變荒址將何測陰陽默默數甲子
夏夜
飛螢委露草宿鳥驚風枝河漢耿玉宇東星忽西馳幽
人澹無寐起問夜何其桂樹影婆娑照我鬚與眉人生
無百歲歡樂幾何時有酒且盡醉長歌歸來兮
次王和夫避世八都
生平性放曠處世常淡然但恐學未至讀書究其玄時
經喪亂際嚮慕心益堅仰睇高飛鴻翺翔入雲烟云何
雜燕雀下與雞鶩連避謗去城市尋幽適林泉枕流夜
雨歇坐石春風顛徒抱心耿耿復憂腹便便王君我畏
友時寄五色鮮神鬼泣老筆風雪走長篇文章古所貴
道義今誰傳將謂禮樂盛遽罹干戈年六經既掃地一
物安得全藉甚右軍裔榮讓諸郎先依山更帶水問舍
仍求田花下鹿濯濯雲間鶴翩翩情懷渺何許風月渾
無邊尊酒何時會醉賡雲錦箋
中秋對月無酒悵然孤吟
對月惜無酒悵然負良宵而我鬱此居時世居無聊舉
頭問明月桂影東林高南箕粲黃道北斗横青霄澹泊
固常事佳辰何寥寥貰酒賞明月盤中乏羶臊何如待
九日醉約柴桑陶
代喻景初送王仲才秩滿升廬州府史
亭亭九華山燁燁青芙蓉鬱鬱鍾間氣挺挺生材雄王
君為時彦置身簿書藂分祿來淮西逢人說江東無為
富魚米頻年屢興戎奸貪互殺伐來往青與紅想當官
府初十室九已空税賦且缺略况乃軍需供龐然雜羣
處憒憒如盲聾承王奉王命御下悲下窮亂離慎所處
襟懷自舂容一朝書上考行李何匆匆櫂發秀溪月帆
掛巢湖風廬州古名郡地衍當要衝似聞太守賢才美
皆升庸况復薇垣臨恐是夔與龍會當騰踏去仰羨孤
飛鴻
草堂文遠長老
草堂爾何靈占此清净境緬想齊梁間談空效甲丙迄
今七百載愚谷昧究省晚結文遠交參悟若脱穎燈燈
續長明院院慨清景粤自兵革興林泉息孤影源澄江
湛波眼淨雪冒嶺幽幽居其常擾擾觀以靜澹然方寸
間一切事俱屏願開了了心下界洞光同
贈幾上人
上人夲忘機機鋒觸處有寂然不動時天地懼掣肘玄
機近如何無語對蒼狗機心不可忘用機成矯揉不停
惟天機烏兔迭飛走有時機忽萌光芒射牛斗慮恐不
見幾枯坐如木偶誰能參我機直把命根剖我機未易
參請看三緘口九年面壁坐解得此機否談空未是空
類朽元不朽機關識得破自家才放手笑輓北山雲是
我無心友
頭陀廢寺
微雲漏疎雨春事將結束小徑敷落紅長條已栖綠行
行叩禪關寂寂敧老屋犬吠知來客巖栖見僧獨漣漪
漾方池菁葱鬱佳木立教雖尚空存心未脱俗於世竟
何裨零落歸山谷極樂迷羣生無生惑三竺風光慰羈
人聊此寓遊目
暑夜
火雲夜不卷老汗如流漿展轉復展轉披衣趁風凉仰
觀紫微垣列宿森四傍分布各有位中天垂光芒如何
久離間使我獨徬徨紛紛熱惱者跨海無津梁
春曉
月落窗未曙隣雞再三啼攬衣起徘徊傍水鳴鸊鵜水
末霧氣薄花梢露華低晨光一開豁照耀東與西隔屋
鳥語碎叫雲鶴聲齊治生不可緩童僕勤鋤犂春曉最
清淑竟作春曉題
宿興福寺
金仙渺何許老樹護法堂臺殿月正高風鈴語丁當自
從入中國妄誕驚愚狂咸謂極樂國遥遥在西方血氣
人所鍾有生必有亡胡乃不自覺於焉慕荒唐頂禮三
世尊我心多妙香三千世界中物物被德芳忽然稻花
雨散作先秋凉
雜興
颯颯風已動霏霏雨將來溝塍水溢滿晚稻花齊開黃
鵠邈雲漢青蠅集蒿萊流光倏云邁瑞氣何當回寓目
且如此長吁上高臺
二
火流母金伏凉颷迎蓐收斗柄指西南銀河界天浮鴻
鴈沙溪來稻粱豈身謀尺書繫其足關塞當高秋上言
安邦策為解倒懸憂寸心抱耿耿羣飛日啾啾
三
五雲宫闕高萬里不可到振羽欲奮飛剛風蔽前道草
蔓日已滋邦國日益耗爕理者何人調和夫深造堂堂
賈長沙虛負夜半召時世今何如吾將問商皓
微雪喜晴
愁雲起層層大雪落板板北朔號枯桑須臾眩吟眼阜
凸恍若堆地凹忽疑剗紅圍麒麟爐綠汎琉璃琖朋友
各遠居相邀愧書簡九天卷層陰八極開微暕
憶邊
良人久從征關河音書絶莫念閨中情所貴保貞節妾
心明如鏡君心皎如月明月照萬里青鸞惜離别綠窗
起遲遲惆悵櫛短髮願將明月心長夜照天闕慎勿生
遠愁從渠自圓缺
贈星者吳子椿齡
偶來翬山陰數日雨不止出門送春去香泥濺雙履峩
巾者何人云是儒家子手持十二曜開口斷生死我今
已白頭亦是湖海士王門曳長裾相府掛名字不辰逢
搶攘林下且如此問兹復何如嗒然笑不已死生固有
命修短順天理顔蹠不同途壽夭未可擬臨風叫君平
成都幾千里
俞舜欽遷居城西
闤闠結華構軒窗豁虛敞山光映層甍雲影互來往攜
書教子讀坐待明月上英風慕謝玄習氣類任昉種菊
依雲根掩關謝塵鞅青囊秘奥竒白屋多景仰平生湖
海心慷慨惡寸枉彼此愛桐鄉今古意相倣賸栽竹滿
林恐是三徑蔣
苧干
樹老泣寒雨巖空號暮風豈無一尊酒為我澆曠胸夜
夢生羽翼孤飛廣寒宫玉皇香案側窈窕雙女童再拜
辭懇切俯伏陳愚衷飄然跨白鶴言笑超鴻濛
贈黟縣丞臧起潛赴京十二韻
魯山好家世累葉孫枝賢潛也甚俊逸詩思如湧泉去
歲道吾邑之官上黟川今年大府委押運百萬錢會稽
古多士山水尤清妍君才如繭絲抽繹不斷牽酣歌發
天葩落筆數十篇字畫倏變化縱横類張顛為政尚文
質不負朝廷銓安得數十輩郡邑熙熙然驅車南京道
木脱霜滿天寵渥列近侍願託冥鴻傳
前山寺(並引)
予自上田回山莊過前山寺訪秀山主因登後隴時
雪初霽見前村一帶人家蒼松翠竹殘白掩映宛如
畫圖中惜不能呼起顧虎頭為予着筆乃為之詩
登眺見殘雪璀璨東西家點綴松與竹又如三春花摳
衣陟崔嵬一日窮天涯霽色豁林麓新歲宜桑麻於時
冬告闌天地寒彌加冰沍山下泉漸泊溪中沙老僧撥
寒爐旋煮雪水茶澹泊生智慧蕭條勿咨嗟我生星失
躔負此兩鬢華勲業上竹鮎歲月赴壑蛇萬事付一嘅
仰羨投林鴉
齒脱
今朝一齒脱恍若孤城破動摇許多時被我獨捱過一
邊無窒碍五臟恐饑餓雖免咀嚼勞入口愛軟和空洞
亦自好堅剛乃招禍舌劍如尋常匪才直欲吐
送歐宰入武陵
秋雨昨日足秋田再生綠送君入武林高下半成熟錢
塘大都會奢麗眩人目百工競浮華衢苑紛馳逐毋惑
於彼夸毋憾於此辱折腰賦歸來強項仍食禄竒哉八
月潮天下惟此獨南朝百餘年故址烟草覆混瘞鎮浮
圖何物太慘酷潮頭子胥怒嶺上岳飛哭縱觀無古今
長歎有倚伏君還定何時桂月奉&KR2837;醁
閒步
和風漾晴雲約我散芒屩步出東南郊情景欣有託好
鳥鳴嚶嚶幽花澹漠漠平生江海交亂後半淪落惟餘
白髮翁林下甘寂寞眼前兒與孫懶惰不好學緬想栗
里人取醉聊自樂
石山菖蒲可愛因賦之
崚峋一拳石含蓄千丈勢蒼松封莓苔清泠貯華第婆
娑叢叢蒲籠絡根夲細朝汲井底泉慨焉結交契青青
几席間勿遣塵紛翳小結山水緣娛情以卒歲
塞上歸
昨聞邊庭將斬首西北還笳鼔隘城郭愁雲暗關山白
馬載輜重側挂雕弧彎妻子迎入戶告訴衣食慳夫亦
久戰伐面黑肌肉孱有兒莫從軍至死受苦艱
朱士良紫陽讀書詩卷二十韻
昔遊紫陽山載拜紫陽翁六籍賴得註百家悉研窮四
方共推仰千載知尊崇孫枝繼芳躅結屋山之中讀誦
夜不輟吾伊聲渢渢常懷惻隱心學術軒岐攻推五運
六氣為時起疲癃乘閒輟歌咏呼鶴攜琴童軒窗豁明
淨松竹鬱青葱移笻拂花露解䌫衝溪風采藥南山北
尋詩漁梁東歸來對聖賢旨意務貫通思欲出佐理何
如裨世功思欲竭智巧何如濟羣蒙二者足名世安用
心冲冲趣與物理會景與心神融如覿考亭面如接元
理公嘯傲穹壤間斯樂將無終願授養生術復假明與
聰招邀聶許輩攜手超鴻濛
田家
龐眉老翁抱孫嬉人驚犬吠雞過籬曲屈枝懸樹架豆
榾柮火熟瓶煮糜深慚相見乏治具所憂辛苦遭亂離
我語阿翁勿内懼他年會見清平時
清明雨
雪蓧花開百五日荒阡雨暗松楸泣道途隨處白骨多
紙陌誰標酒誰瀝我家祖隴旌川南六載離亂淚空含
明朝載酒挂錢去一路海棠紅正酣
琴溪隱者(過琴溪汪胡二家相與欵予知賢而隠者乃為賦此)
琴溪兩家氣誼一風俗淳龐無今昔松蘿猶有朱陳風
泉石烟霞成痼癖桃華洞口秋復春恐有漁郎來問津
轉首不知桑海變眼昏錯認商山人
舟行見漁者
河邊得魚河水煮老嫗行觴翁作主風篷轉灣舟自行
篷底兒孫笑爾汝廟堂任重煩謀謨安得此樂與汝俱
蕭蕭白髮秋江上悔不當時早學漁
貞素齋集卷五
