筠谿集卷十八宋李彌遜撰
詩九十首
次韻譚彦成學士早春(五首)
花蕾催紅欲囀鶯新愁偏傍鬢毛生猶憐稚子能賖酒
爛醉春盤碧澗羹
幽棲不寄絶交書車馬從喧賣酒壚卧轉午隂春睡足
却尋峰樹數花鬚
十二樓臺白玉成雲車翻日上觚稜太平何許同民樂
天闕雙龍護一燈
渺渺家山水四涯秋風曾憶醉黃華馬頭不識南塘路
又看咸陽二月花
風絮縈寒晝擁爐枝頭猶得暗香餘折來不擬供尊爼
靜對翛然一榻書
方池獨步
度柳穿莎一徑通曲堤初詠舞雩風我來似與春期約
南陌東畦到處紅
六六軒
秋雨已分千壑間午天初放一軒晴撥開三十六峰翠
為洗老人雙眼明
可師止庵
踏盡東西散勝岩却提隻履過江南遠人若觧真常位
不礙攜庵到處參
面壁庵
敗壁縱横銷翠煙巖花猶落舊庵前從來說法無人會
寂寞空山謾九年
宿光陵懷少章
煙斷伽藍欲報昏竹梢風雨亂紛紛懸知借枕山腰舍
魂夢巳隨超化雲
已亥季秋至淨居思大智者道場因瞻二士相
三日會天大雨不得探險絶而以詩記之(四首)
三蘇岩壑連雲秀二士門庭匝地新帶雨山光無限思
一時分付境中人
香斷寒爐古廟空金毛一去了無蹤分明曾得真消息
猶有參天十萬松
雨華隨步到天關遠目纔分繚繞山風馬不馳前景斷
更於何地覓無還
白霧蒼烟暗九秋殷牀金吼抱山樓爲霖未必渾三日
似有閑雲伴我留
儀真道中(三首)
過盡長淮未見山倦尋殘夢獨凭欄風烟漸欲回春眼
不似蔣陵江上看
長天漠漠水連空雲淡風微兩兩紅南北不知緣底事
一生半落往來中
旋搗香秔炊玉粒飽肥鮮鯽鱠銀絲他年虛費太官粟
到得江頭已恨遲
留題鑑遠樓(三首)
表裏江山面面來秋風此日偶徘徊塵埃閱盡山如鑑
一到江樓眼為開
憑虛瞰碧與雲浮只有閑身盡日留更擬夢回還獨上
來看殘夜水明樓
霜天曉日鑑中新眼力由來未見真萬古茫茫一塵跡
碧山無際水無垠
舟師謁祠回天風已霽信若有感姑以二絶道
其事
長蘆山下隱龍宫瀝酒船迴落照中已有龜紋為傳卜
不勞烏尾更占風
水底明河碧浸星琉璃不動一江平横鋪十幅指東去
坐看曉帆千里輕
渡江(二首)
沿江山斷水如天横絶奔流一葉船身世自知同幻夢
不應對此重茫然
山形虎脊高低去帆影魚鱗遠近來已到江南望江北
更留青眼爲誰開
過嶽冠山(二首)
嶽冠山下月黃昏石立波吞勢莫分回首風前魂欲斷
東西南北水連雲
駕潮風急浪翻磯舟子操舟不自持若使畏塗知勇退
世間何處更乘危
秋晩即事(三首)
一水縈回兩岸鷗翩翩無數近行舟十年不見渾如舊
有意隨人天際浮
華髮鬅鬙一榻書舟移斜日似籧篨似聞載酒江邊寺
更倒青錢留白魚
霜樹今無一葉留日邊雲暗使人愁獨憐揚子灣頭岸
猶有黃花戀晩秋
和近思(二首)
風帆十日轉長山為送閑身到廣寒明月峰巒人境外
溪聲一夜響前灘
巖排綠樹石相重漲水交流失舊谼細覓向來行歷地
十年塵跡轉頭空
春日書齋偶成(五首)
底急流光過眼頻斬新花蘂已成陳手携紅藥東風裡
着意流連背我春
漸老追芳苦厭勞團蒲欹坐首慵搔觧將一笑醒人眼
多謝紅稠屋角桃
柳花纔落未成綿海蘂初生半尚攀鵯鵊不鳴深院晝
一床真夢不論錢
桃紅半老杏紅衰亂委蒼苔况是梅不恨狂風取花去
一樽寒食為誰開
清氛遠俗推蘭友直節過人見竹君慰我山城長寂寞
相期高卧敬亭雲(敬亭山寺多竹與蘭故云)
再用前韻
長檠當晝知無用團扇經秋歎已陳我獨不才端有似
五年澤國又逢春
薄宦驅人不亦勞久紆章服礙&KR1057;搔何時歸卧鍾山石
荷插長隨手種桃
努力避喧遭掣肘強顔追好得嗔拳交情只有春風厚
千里隨人不用錢
今年春早未全衰社酒盤中不見梅快把霜刀倩天女
鷰忙時節有花開
逢逢伐鼓水邊村狼藉春盤祝社君但願官曹皆魯卓
不湏南北稼如雲
復用前韻
來轅去櫂自驚頻七十無多半在陳寸步家山不歸去
空留猿鶴占青春
喚起春眠恨伯勞一簮華髮不禁搔緩尋新綠偏疑竹
細數輕紅錯認桃
急雨殘花絶可憐花如鷄肋雨如拳千金倘贖花枝怨
不為囊空惜一錢
春半寒威不柰衰一番細雨長青梅惜花院落從風掃
待燕簾櫳徹曉開
青精飯熟思留客碧澗芹香可獻君睡起茶甌風兩腋
功名何啻等浮雲
春雨
濛濛烟雨網春暉南陌清明二月時細草養泥供燕子
好花藏蜜待蜂兒
石盎寺竹軒
蛇行曲折度平岡亂竹疎松蔭佛場乞得曲肱方席地
秋風送我上羲皇
將至水西登漠山休休庵少憩遂過白雲
偶到靈山最上頭出簷高竹不知秋杖藜欲趁西溪月
未放閑身盡日遊
天寧以雨復留借榻老僧禪室
乞得禪房半日留卧看岩雨瀉清溝浮雲豈是塵中物
又逐秋風天外遊
自天寧泛舟還涇川
岸梢濃染一溪青山影歸舟落葉輕欲學漁郎颺綸手
雨簔月笛了平生
舟中風雨梅公擇有不悦之色因用其韻與解
之
清於眀鑑綠於藍水色山容摠一般游子正懷羈旅思
聊將目力解眉攢
崇安寺謁歸雲老人不遇
入寺又逢曦未來草荒庭院几生埃黃華翠竹無人問
只得僧床一夢迴
留題曾丞道堂
隂隂翠竹鎖虛堂竹外青山半出墻七尺龍牙消白晝
便應題作小秋霜
石菖蒲
石根九節細相縈葉比龜毛照眼青邱壑生涯雖傲世
引年終是笑豨苓
游梅坡席上雜酬(八首内六首五言)
知章不怕酒如泉莫遣花催蠟蠋烟明日宿雲生曉霧
一番風雨暗梅川
風約疎梅蘸石泉山涵弱柳借厨烟竹籬茅屋傾樽酒
坐看銀鈎上晚川
一
酒面風生纈紗巾日共斜醉鄉知路隱不復問吾家
二
醉帽迎風落春衣日徑斜花梢密藏路隱約見山家
三
白玉千株暗青雲一徑斜從來少車馬恐是阿環家
四
花擁山頭白雲翻日脚斜銀蟾已照路游客莫思家
五
夜飲寧辭醉春醒莫厭投有人重載酒後會不須謀
六
得路山方盡如歸館暫投春風供笑傲一醉豈人謀
席上偶成(二首)
羣玉裝成寳璐垂月扶疎影上餘杯莫言一醉驅愁得
載酒須來一百迴
傷春早覺鬢絲垂誰遣飛花近酒杯青翼若能傳客恨
莫教紅紫放春迴
席上次邵文伯韻
月色漾明玉花光揚素波醉吟吾豈敢能賦屬隂何
令尹王次虞許開小戸通縣圃仍為增植花木以詩促之
連墻請謁敢辭頻鑿壁開扉肯見親聞說好花栽滿縣
杖藜早晚共尋春
次韻嵇仲春日(二首)
猶挽餘芳近酒巵丁寧紅紫莫相違縱無風雨飄零去
已是愁峰燕子歸
花殘愛日惟愁盡病渴逢觴却厭多不分閑中覺春老
強搜詩句逐隂何
登樓
繙經興盡捲書帷獨上江樓送落暉人跡已隨雲影斷
傍簷嘉月冷侵衣
次韻王彥聲題梅氏草堂
丘壑胸中自廣居數椽茅屋小蝸廬門羅莫謾驚烏鵲
戸外曾來長者車
次韻拾青軒詠竹
論詩遠到二南風句裏波濤得意濃我亦賡酬還自笑
真成魚目眩驪龍
再和見示絶句
一階春雨兩簷風冷枕青燈睡未濃欲斷新篇無好語
喜君消息到黃龍
春夜信筆書
枝上紅殘遍地香沈郎瘦骨歎更長東鄰喚客笙歌閙
琥珀杯空夜未央
至化士自宣城歸蔣陵求頌書此以贈
具足城中了勝緣毗耶座上供無邊却收心跡歸空洞
莫着俱胝一指禪
山路見梅
筍輿行處及春迴石裏横斜亦見梅路細山長愁欲絶
可憐一笑向人開
送昭亭李道士歸閩
昭亭高隱倦淹留歸馭飄然下十洲我亦半生隨泛宅
故園空憶洞庭秋
過佛子嶺
岡迴嶺轉翠相重覓語酬山了未工却恐前生是摩結
此身今落畫圖中
觀月揚千寺門
背山靈利兩松間待月松前覿面山雲去月低松影落
倚天唯有碧回環
至華子嶺初見黃山天都峰
華子嶺頭雲盪胸秋高木落萬山重巨靈擘石分南北
扶出天都第一峰
將至黃山寺細雨微雲戲作絶句呈一老禪詩
試將千里看山眼來訪山中祖佛家已識黃山真面目
主山猶放白雲遮
次韻公顯宫教初見天都峰
孤峰突兀現青虚喜若羈人望故都神馬已馳身尚遠
却疑真有二文殊
次韻公顯夜聞風作
午夢肩輿轉斷岡日烘殘暑氣揚湯舌端時得冰霜句
絶勝狂風作暮凉
次韻叔孝郎中送遊黃山見一老之作(二首)
居士逢場了世緣却尋機語調天然我來不問三三句
剰覓康壺炷煖泉
路斷人稀山正深隔林鐘鼔報新音已窮渡水沿崖力
更盡眠雲坐石心
游龍潭
百念輕冰已着湯解纓何必濯滄浪欲收一滴寒潭水
散作人間無盡凉
留贈無諍堂湧泉利老
戸外雙峰碧礙天定回香灺已收烟苦將峭語撩癡客
借枕重參一味禪
次韻瑀老忩間
晴忩汲水養菖蒲誰識前身是佛圖竟日不知園外事
耳明鐘鼔喚齋盂
再用前韻
簷下飛雲若可呼樹頭岩影暗浮圖不知人世路多少
只見前山似覆盂
筠谿集卷十八
