筠谿集卷十九宋李彌遜撰
詩一百二十六首
次韻學士兄秋初(四首)
冲融日脚未全收一葉飛黃滿眼秋謾向登臨追宋玉
苦吟誰廣畔牢愁
樹冷饑蟬猶亂吟風簷琴瑟露寒侵妻孥工作無衣態
却恨清砧動好音
葉葉彫梧陣陣風疎雲全放月華濃故人不寄江頭信
看盡飛鴻斷復縱
何日刀頭水石間婆娑猶得一官閑杖藜早晩尋幽處
望斷秋空不見山
張從之許玉友輙用其七夕所賦韻以簡之
四壁蕭蕭一味愁了無從事到青州殷勤獨有張公子
為遣玉人寬鬢秋
和學士秋懷(一十五首)
却暑回飇入暮林衰蟬無力尚微吟不湏更問秋多少
著蘂黃花已可簮
雨滋時物各欣榮小立方塘看水生無數遊魚隨去住
不容濠上有餘清
旋落簷花夜正喧參横斗轉有更傳了無人跡妨真夢
枕簟同參一味禪
厚顔衰暑未甘衰秋事于人却有期怯雨垂蕉全披靡
受風疎葦強扶持
十年行地一虛舟過眼風塵幾度秋華髮半從身外老
故山時得夢中遊
生涯自有餐霞法歸計新傳種樹書人境不應容拓落
五松山脚是吾廬
秋淨霜空露曉姿水光山氣摠供詩筆端幻出滄州趨
頼有騷人慰所思
身世浮雲任去留老來於此更悠悠却因削跡風波地
耳底風雲得暫休
靈均投老寄瀟湘身後聲名日月光被謗早知緣薏苡
引年誰復念菖陽
便面南臺繚繞山晩雲歸盡遠空閑晴嵐遍染參差玉
若比嵩陽季孟間
飽飯茶甌到手空緩尋芳事夕陽風旋移綠竹深藏筍
漫長秋風遠避叢
信手繙書老更便卷書覓酒便頽然一生百斛無餘事
只有殘書未忍捐
執手群歌田舍兒年豐米價不嫌低飽舂白雪已歸市
晩割黃雲猶枕畦
官居城郭枕山根嬉語兒童亦帶村老子癡頑甘避俗
欲從社叟學方言
漫漫長言去不分欲於何處望閶門寄聲蓮社還相憶
幾日歸鴻下故園
史惪夫作渚雲亭蘇養直有詩余初未識蘇次
其韻以寄之(二首)
逢人但說逃禪晉句裏風烟帶九秋七字鏗鏘快先覩
夢魂竟下荻花洲
新亭花木低几杖葉幄已成藏遠山小渚雲生夜深月
十分秋思五湖間
春晚舟行(三首)
桑椹初生柳葉穠薰風咄咄逼春工物華過眼真堪恨
綠髮今成一老翁
病眼看花似夢中可堪紅紫半成空一年三月春餘幾
枕上那聞昨夜風
融融春日覺身閑急水浮舟下石灣此去知心唯杜宇
與君結伴老家山
過來賢閣有感
面熟前山小髻螺綵衣竹馬舊經過回頭四十年前事
清淚空如白髮多
題大儒寮小閣
青鞋踏盡劍鋩山借枕僧房落照間高屋憑虚聽泉語
嶺雲應似我身閑
過鉛山鵝湖登妙峰亭
松蓋筠幢護石門净居塵境此間分不湏更覓南行路
已向高峰見惪雲
過鉛山石井
抱石寒泉湧帝青净涵窟宅駐鯢鯨誰知潤物功無盡
只見岩腰鑑樣平
道遊武夷遇雨既渡復回明日竟遊九曲而行
因留(二首)
人間何地寄衰翁偶到神山一葦中可是仙君謝逋客
船頭無處避剛風
渡口回舟未忍移净坊聽雨坐題詩餘齡倘有尋真路
試與披雲問鳳兒
次韻翁士特題得閑軒
寒音珊珊落回溪脩竹似與長風期虚聲帆影往來地
幽絶自有閑人知
遊玉華洞
步出山門日已西昏鴉寒並隔巢枝更尋陳迹穿隂洞
蘚壁(闕)關真屈竒
次韻公曄見招
浪走長年百念灰不知春信海邊來新詩喚起逃愁夢
病眼花前得暫開
聞子規
客裏春秋過半生子規枝上最關情南來故國一萬里
却笑子規猶亂鳴
石門寺前溪上有亭余榜以通幽陳丞有詩次
韻(三首)
欲將老眼飽烟雲深處更有藤蘿捫故人聲迹應自絶
不寄一行山巨源
榜亭居士泰饒舌不放老禪藏好山君來重說七言偈
幽事與我長相關
茶甌放手送歸客屋上鳴禽猶喚人山僧别我月中去
不過虎溪君莫嗔
雨中登北樓
白首登臨海一隅晩風吹雨上髭鬚日邊不見平安使
雲影滿川山有無
近聞諸山例關堂石門老偶煮黃精以詩為寄
次韻以戲之
束縳齋魚晝掩關長鑱斸雪草泥間竹爐石鼎甘分賸
分與衰翁却病顔
正月十五日與兄弟清坐燈下不飲取黃精荔
子甘實食之童稚繞膝嬉笑喧雜亦足慰岑寂
戲作三絶句紀之
滿床緗帙照青燈碧眼相看老弟兄不見柳枝羅酒脯
旋燒榾柮煮黃精
江城無地可開顔學剪星裘閉戸看手劈方紅調兒女
漫將一笑當追歡
龍樓曾侍赭黃衣内豎傳柑拜舞時空嗅清香愁永夜
夢魂何處覓丹墀
晩步獨至西溪(三首)
睡起方床日未斜旋移屐齒破晴沙石欄獨立數歸鳥
高樹無風落柿花
十日不一見此君春筍滿林深閉門杖藜特特穿苔徑
問訊南階添幾根
我來點檢春蹤跡山北山南綠暗叢留與騷人做愁本
花根一點著泥紅
久雨(二首)
夜雨翻盆曉未停看山兩眼幾時青不知溪面添多少
水滿方池漲綠萍
帶雨山雲不肻明草泥封徑斷人行竹林縱有鳥飛路
十日不聞鶗鴂聲
月出惪甫席上作次韻(二首)
萬境全歸一瞬中山河日月盡含容若將明暗分迷悟
公案從今又一重
世界重重一網中澄溪上下見天容不知萬丈寒光底
却到青冥是幾重
席上信筆(六首)
春眠不覺夜來風桃萼猶霑未盡紅愁絶小湖山畔路
同雲疎雨晩濛濛
春雲無緒不禁風小立中庭數落紅還似江南斷腸處
楊花十里雪濛濛
春衫更怯晩來風凖擬衰顔借酒紅到得杯行愁不飲
燭紅隱隱睡濛濛
游絲無力繫春風水面從飄點點紅晚渡舟横人獨立
厨烟著柳細濛濛
花神不管勒花風開盡深紅到淺紅未放遊人偷眼看
已驚紅雨亂濛濛
老來萬事耳邊風慚愧燈花未結紅欲把一尊聊自解
空花入眼暗濛濛
次韻巖起綠萼梅(三首六言)
平生始識真梅不數朱唇皓肌小立寒梢注目幽香已
着人衣
枝上未聞睍睆杯中初荐屠蘇誰遣雲英萼綠臨風搖
曳輕裾
太清不着微雲冰雪精神占春詩老自知風格淺紅未
可驕人
次韻公立承事見貺佳什
竹外孤亭思渺然與君持酒傲壺天不須五斗稱焦遂
一酌高談駭四筵(一杯之後公立詩成故云)
彦定知縣府判池有雙蓮置酒其上坐客有詩
姑以三絶塞責
剪剪高荷舞翠雲並遊湘女駐波心誰知羅韈無虚步
來聽薰風百里琹
傾國從來少並芳人間那得兩巫陽丹青不解傳真態
恐是菱花對晚粧
蕙蘭同氣猶爭長姚魏齊名各一家不似優曇照寒水
一莖能現四邊花
次韻林仲和筠莊
交情金石半途分霜後孤芳獨見君盡倒濃漓澆磊磈
胸中着我半山雲(西山)
莫解忘憂不數萱長鑱斸雨護雲根采薇勁節於今在
知是夷齊數世孫(筠莊)
青青谷口自披榛斷取他方寶界新彌勒同龕把茅下
客來不識住庵人(筠谷)
借屋何如退結廬籜龍環水小方壺孤高不貴封千戸
獨笑輪囷秩大夫(筠堂)
攀枝結葉蔽朝寒病鶴摧頹老骨山安得虎頭癡絶手
蘧廬置我水雲間(筠庵)
瑣碎金中踏薜蘿出雲苔壁手摩挲飛鴻送盡不知暝
烏鵲窺林日下坡(筠榭)
疉疊重重兩岸山鈎連秀色上琅玕孤亭四壁面烟雨
人與白鷗分暮寒(筠亭)
愛笋從嗔不出山看成修影泛微瀾此君臭味唯風月
底事湏除數百竿(筠溪)
鏡中白髮負長纓一釣連鼇我不能賸種長竿繞溪綠
得魚君看積如陵(釣臺)
平攀天面一彎月下視山腹三重茅更欲移居入霄漢
却憎棲鳥占林梢(小平)
富沙道中
征衣猶帶去年塵入眼溪山似故人社鷰秋鴻應共笑
是翁如我往來頻
玉山道中有感(二首)
溪繞長山屋繞溪隔林樓閣暮鐘遲青燈一枕家山夢
鏡裏平明滿面絲
寂寞新阡草未長一身千里路茫茫秋風解染愁人淚
楓葉能紅菊亦黃
迎仙道中(二首)
楓林慘淡遠山微全是江南欲雪時極目諸天雲一色
只無六出上寒枝
壺山孤秀似西山道上歸人洗眼看我到西山山有伴
不知誰伴此山閑
同坐客賦席上牡丹酴醿海棠(三首)
品題芳事有春工姚魏風流勝淺紅莫傍沉香亭北看
只宜巵酒對山翁
珊瑚碧樹小明月散作人間無盡香伏雨闌風渾不惜
為君高處踞胡床
臙脂着雨弄餘妍力挽春暉上舞筵誰道捲紗紅映肉
杜陵正欲補遺篇
西山雨中獨宿寄粹之
窈窕山房水樣清定迴燈影暗還明對床不見逃禪晉
竹雨聲中夢不成
奉懷粹之戲成
期人不至傷秋晩覓句無工愁夜長誰與寒忩催好夢
幾重白㲲一盂香
送慶侍者之净衆
風搖頂笠曉山隈覓法心如未熟梅去路兩肩擔不起
會看撒手得空回
岳公來住湧泉願為出化者十八人原上座因
行袖詩謁筠溪老人風致清遠可愛臨行索偈
書以贈之
屐聲何土遣瞿曇示病溪翁為掃庵簷葡香中一盂飯
不妨歸去飽同參
送黃龍取經化士
駞經白馬幾萬里不似黃龍行路難出得塵中一經卷
大千沙界掌中看
晩投大雲峰(二首)
山根籬落枕溪流岸竹欹斜繫小舟一叚黃雲秔稻熟
牧兒腰笛倒騎牛
高樹風生晩徑秋平沙無日下鳬鷗野舫邀月渡溪北
古寺僧歸鐘鼓樓
春隂遣興
老去逢時秪自驚春風三過小長汀壯心更事已全白
短髮耐愁猶半青釀雨山雲昏敗屋喚晴風竹響寒廳
干戈南北歸無路付與身隨水上萍
申伯坐上屡成佳語句獨未見和惪久貽信中
之作次韻
得句情懷勝好官敢勞筆力謾追攀清新氣味經三沐
煅煉工夫到九還自是吟邊有丘壑不因行處在江山
憑君倚馬移東道為促金釵理鬢鬟
過留侯廟
倚劒懸弓默運籌終令敵國寢戈矛八年楚業守歸漢
三萬齊冠不愧留壯歲早從黃石計功成却伴赤松遊
當時不與人間棄應有文風靜九州
過南泉長橋
矯矯長虹枕海腰波臣守護敢傾搖東西地盡惟逢水
早晩人歸不礙潮靜夜魚龍出宫闕清江遊女上雲霄
詩人謾詫鯨鯢句功比吳松百倍喬
紹興已未發臨安偶成
君休更問小行年浮水虚舟已信緣拂袖家山湏及早
着鞭春色已輸先吾廬竹暗閩山月别墅花迷浙步船
欲學少陵閑事業晴忩點檢白雲編
題趙幹江行初雪圖
瓜步西頭水拍天白鷗波上寄長年箇中認得江南手
十里黃蘆雪打船
謁奉天超公法師作(二首)
赤雲葉葉掛林丘道上黃塵没馬頭隔水净坊人不到
抱崖松栢暗藏秋
杯水能令重百鈞阿師心法妙通神維摩正苦衆生病
為洗無邊熱惱塵
次韻王才元少師借園
春風朱雀橋邊路只許遊蜂獨往來(缺二字)園花兼巷柳
却尋芳事到酴醿
次韻春日即事
小雨絲絲欲網春落花狼藉近黃昏車塵不到張羅地
宿鳥聲中自掩門
次韻王才元少師雜花(五首)
春風著物本無殊姑射偏成玉雪膚獨笑浮花媚凡目
水邊疎影不勝孤(梅)
酒染凝脂蜜染香一枝聊發次公狂小樓凖擬來仙馭
明日紅雲繞樹芳(杏)
嫩蘂商量漸滿枝劉郎對境久忘機折來不擬供樽爼
要與游蜂作伴歸(桃)
桃紅深淺漫成堆猶喜霜葩綴舊枝喚取張盧來共醉
莫隨風雨便分披(李)
不禁花惱曲江頭欲對清尊舞沐猴留得春紅撩客恨
争如庭草解忘憂
偶成
蘧然真夢午鐘回獨倚風軒數落梅鼻觀得香無處覓
僧忩寂寂定初開
野水旁邊不繫舟偶隨波浪信沉浮如今却向來時路
預買閑塘着狎鷗
公華以北山荔子見寄因念昔遊慨然懷歸戱
成
筠籠百里故人情多病文園眼倍醒未放茶甌三百顆
夢魂先過小長汀
病中初見梅花馳送季申樞密併以二絶
老幹疎枝不耐冬喜聞芳信擾青紅應緣技癢争春力
不待鉛華破曉風
病眼逢花不忍窺飛奴走送已嫌遲定知着意憐纖瘦
不放春心落别枝
題范才元湘江詩畫
詩才好入江南妙畫手工傳渭北詩一叚澄心卷湘水
吟軒長對喚船時
次韻郎中弟見寄
筠溪岸上千竿竹夢想猶疑玉笋斑只欠吾家小居士
杖藜風雨亦來還
病着先尋丘首地林松已約野僧栽他年地下從諸老
何必人間詠八哀(卜夀穴于横山)
凝雲飛雪暗鄉城遥想鴒原老弟兄解道因風吹柳絮
詩成吟咏許誰聽(女兄亦在無錫)
十年不踏横山路日望白雲千里思宰木可圍人更老
長鑱猶記共栽時
驥子摛詞苦未工粉袍勍敵氣如虹欲收一戰追諸父
政恐神錐未易同
青春不與老相期歸雁聲中數别離折柳西城真旦暮
鏡中白髮已如斯
窮秋璧月才圓後猶憶桑弧初掛年千里一尊懽稚子
祝君從我傲壺天
西林葉幄已蔵鴉若比蝸牛信可誇更約此君成莫逆
北忩高卧看紛華
浮木隨流誰見招春江無盡水雲遥只今瘴海投閑地
魑魅為鄰盗正驕
季子論才到履駒十年不調可憐渠自聞馬祖今非佛
不似潜夫但著書
題福州與春亭
使君同樂在新亭吏退心田水樣清恰似春風吹百卉
白紅無數不知名
次韻趙表之道中見梅之作(二首)
近水疎籬竹半侵枝南枝北弄晴隂不因老眼分明見
辜負凌寒一寸心
不是先争特特開只緣沙際欲春迴行人浪起空華想
一夜歸心着夢催
智道者入閩作大緣事一住數年將歸以偈送
之
道者南行作勝緣下窮有際上諸天却來踏着銅峰路
可費虚抛買屐錢
送玿公長老赴南劒光孝之請
好手逢場了不同五家宗外立家風玿師一句當機語
不道楊岐栗棘逢
嗣知客遠訪筠溪留旬餘將歸以偈送之
剥啄君來破鬱陶解包相對煑溪毛一坡脩竹無窮意
可但靈雲只見桃
出山
白霧蒼烟晝不分竹風梢雨亂紛紛杖藜來往成何事
添我胸中一壑雲
筠莊落成分韻得意字
離離頷下髭短白不可薙焉能老行路結屋聊自芘溪
横衆山繞左右松竹翳山華如幽人獨秀不取媚客來
飲以漓累觴亦復醉欲眠子姑去自占十畆翠不為溝
壑憂不作子孫計旁觀大笑之不解箇中意
筠谿集卷十九
