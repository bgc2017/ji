筠谿集卷二十宋李彌遜撰
挽詩四十七首
楊貫之提舉挽詩(二首)
當年接翼上天池舊事空存雁塔題豈有新詩來渭北
謾令後學仰關西
錦衣人逐驚漚散丹旐歌隨落照低它日扁舟江上路
酸風吹淚過姑溪
龍學許公挽詩(二首)
粹惪山藏玉高標木秀林三朝侍楓禁列郡憩棠隂文
翰家聲在規模國計深盖棺頭正黑空負濟時心
二
晩起故園興柴車歸鹿門營家無立壁愛客不空尊喪
亂長纓絶悲凉舊劍存不堪聽楚些無處可招魂
碩人趙氏挽詩(二首)
毓秀名臣裔來嬪上相家浮漚輕富貴朽木視鉛華曉
日俄晞露春風自笑花仙蹤今不返望斷五雲車
二
命服從夫貴遺經易子成蘋蘩無失職琴瑟自和鳴巳
嘆歸同穴猶悲夢兩楹旁觀灑清淚雙旐出寒城
晉康郡侯碩人曾氏挽詩(二首)
閥閱榮誇俗閨房秀出羣得賢推淑女有子賴嚴君臺
栢憂時譽庭蘭奕世聞高名寫彤管異代仰清氛
二
身備難并福心明最上宗夜臺亡宿恨旦宅漫遺蹤塵
暗魚機帳雲低馬鬛封酸風一襟淚哀入暮山松
忠顯劉公挽詩(二首)
活人憂國見生平晩節臨危志益明漢仗塵深遠宫闕
胡裘風急半公卿千人致招竟不起萬戶封侯卻似烹
暮晉朝梁真可忍紛紛螻蟻尚偷生
旤基媒孽自燕秦抗議如公有幾人軍旅未聞焉用試
豺狼不噬豈宜親求魚緣木謾蠧國曲突徙薪翻殞身
才大言深古難用忠良千載恨常新
張柔直知郡挽詩(二首)
世路狐狸正急賢並遊長恐着鞭先龔黃政術江湖上
賈馬聲名雨露邊白髮空違三釡養青衿獨抱一經傳
傷心才大難為用不為酸風亦泫然
金蘭臭味百年期生死那知歘兩岐路斷束芻難寄恨
封成掛劍謾傳悲向來不誦凌雲賦此日休歌薤露詩
自愧千秋負良友剩留清淚與君垂
故相少師李公挽詩(四首)
天意康時難賢生蓋世雄風流晉人上事業舜歌中許
國回天力懷君貫日忠平生英爽氣凛凛未成空
二
國步乘陽九胡塵暗上京支傾隆大厦卻敵隱長城草
木知春澤狐狸絶夜鳴雲臺瞻衮繡千古繼哀榮
三
去國頭方黑傷時鬢易絲徙薪謀獨騐擊楫志空悲尚
想嘉猷告曾聞大政諮兩楹歌昨夢忍誦憗遺詩
四
白髮陳雷舊交情貴不渝詩牋留曉炬書鴈聚春蘆憂
國言猶在知心道巳孤江臯一襟淚不復見夷吾
門下大資顔公挽詩(三首)
洙泗流風遠儀型世有人一經窺聖域三返得賢臣勲
業艱難際聲名寂寞濱赤松歸有伴此道獨知津
二
不作鸞臺夢來尋鳳沼春劬勞知永慕壽考見深仁示
疾元非病離人已反真生綃寫遺恨猶露衮衣身
三
求郡連牆日行藏二紀餘空留冡上劍不見枕中書山
黑佳城閟堂隂旦宅虛悲心寄松檟哀韻擁輀車
寶學連公挽詩(二首)
男兒死爾未應悲可惜胷中尚有竒絶域英聲宜早歲
楚庭高議補明時壮懷自感中流楫舊愛今存峴首碑
天獨不能遺此老蓋棺兩鬢未全絲
弱冠論交老更堅平生風義想前賢銀峯告政一千里
鴈塔聯名四十年漫許赤心酬雨露終成白髮傲林泉
酸風送子寒山暮鳴壑搖松亦泫然
鄭尚明學士挽詩(二首)
人物羲皇上塵中無此流高談悲管晏老手命曹劉室
有芝蘭棄家餘鐘鼎收平生斷金約墮淚蓋棺休
四十才名重歸來白髮侵一官駒在谷有子鶴鳴隂賸
著潛夫論今亡子敬琴送車知幾兩松壑助哀音
陳氏太君挽詩(二首)
淑德嬪賢裔宜家有令人蘋蘩寒更潔繭績老猶親月
館虛陶客雲阡失孟鄰悲風獵丹旐行路亦霑巾
二
之子榮親志長纓萬里歸如何晝錦地不見老萊衣誰
謂松難老俄成露易晞平生三釡樂空使寸心違
知郡鄭公挽詩
拾芥聲名早歲馳白頭有藴未全施向來茂草無留訟
是處甘棠有去思才術舊聞優少贛交游賸欲賴當時
誰知沱水歌來暮飜作西城薤露詩
彭府君夫人羅氏挽詩(二首)
擢秀芝蘭畹來嬪詩禮庭好羞貧更潔壽髮短猶青秦
號封方寵蓬瀛駕不停天風助哀怨吹雨濕丹銘
二
始訝生兒異那知有母賢客無三至感家獨一經傳恨
鎻魚機帳悲纏馬鬛阡他年陳五鼎清晝下雲軿
郭君建挽詩
藹藹聲華萬耳聞可憑詩禮大於門浮雲終負三餘學
流水難追九逝魂朝有青衿懷舊德室惟黃卷冨諸昆
生平不對論文酒空使清鉛比淚痕
蔡子應郎中挽詩(二首)
獨秀聲名楚水東妙年騰踏俊游中文昌寓直風雲近
神武歸來猿鶴同居士人非禪板寂少微星暗寶函空
知心不必悲生死欲向何方覓是翁
三生曾結在家因半世相從漸老身曲几團蒲分夜靜
斜風細字寄情親伯牛命矣元非病桑戶嗟來巳反真
我亦無心趁哀樂每懷前事一傷神
宫使待制舍人趙公挽詩(三首)
秀出青徐野風移鄒魯鄉家聲齊丙魏人物到軒黃漫
士從三已危機付兩忘並遊無此老誰與共行藏
二
曲突深時慮長裾鄙世流無書來北闕有意在東周曠
遠嵇中散疎慵馬少游長松想風表千古閟山丘
三
憶昨司青𤨏公時對紫薇午軒評諫草曉殿綴朝衣金
石平生契人琴此日非白頭情易感無淚與君揮
彦節判宗觀察挽詩(二首)
國步增磐石維城協夢熊風神龍種異才格馬羣空家
訓惟知白官箴祇自公拊棺傷有德天意或難窮
二
儉素師寒雋謙冲識老成養親公族化取友士林傾賀
屨填門近靈輀赴壠輕悲歡反覆手揮淚濕銘旌
許子儒寺丞挽詩(二首)
隂德仙官裔殊勲輔相家山川鍾秀麗人物見雄夸小
試丞卿月卑棲屬使華蓋棺何太早行路亦興嗟
二
壮歲天衢上舂容伯仲間握蘭同省戶持槖假朝班投
老歸鄉縣從君卧故山並游零落盡回首一澘澘
知郡韓公挽詩(二首)
夫君抱清節獨秀不求知晉鄙多薰德閿鄉早出竒功
名天靳惜正直自扶持賴有仁風在朱轓兩郡遺
二
鴈塔聯名舊鹽車得路先凌雲曾誦賦縱壑願推賢繼
剖龍溪竹同歸象骨田傷心老盤谷誰與序山川
翊善余公挽詩(二首)
弱冠聲名翰墨場一官小試活人方二王賓客推清介
半刺規模與善良可但仁風薰晉鄙猶憐竒節老閿鄉
康寧壽考獨餘事蘭玉階亭久更芳
白髮歸來一笑同舊遊長憶魯山東松楸地接螺江上
兄弟名聯鴈塔中問舍蝸牛聊老(缺缺)書蠆尾不憂窮
清芬千古無遺恨空使餘哀入暮風
節使少師王公挽詩(二首)
家聲許史舊弱冠近天墀權出諸公右官嫌二品卑多
知緣好古得句舊能詩自怪文開後風流有此兒
二
晩歲閩江上來從竹下賢肯為文字飲時訪祖師禪念
舊藏遺墨(先兄往還遺墨俱存)忘形出近編忍傾一巵酒揮淚對
新阡
李德脩提舉挽詩
仙李盤根遠更芳妙齡雙桂看翺翔繡衣俗美澄清效
墨綬民安愷悌方東閤揮金歡上客春田種玉燕諸郎
年高七十通朝貴賸馥猶令畢萬昌
范參議宜人高氏挽詩(二首)
毓秀勲庸後來嬪詩禮家浮雲輕冨貴朽木視鉛華晩
日俄晞露春風自笑花平生偕老志愁絶五雲車
二
蘭玉無偏愛衾裯不忍欺甘辛同逆旅生死獨先知馬
鬛苔封合魚機寶帳遺酸風入松檟空作暮山悲
筠谿集卷二十
