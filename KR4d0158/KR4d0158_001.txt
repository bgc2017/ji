筠谿集卷一宋李彌遜撰
奏議
紹興五年被召上殿劄子三道
臣聞光武起南陽一年而破新室肅宗起靈武一年而
復兩京元帝起建康數月而君臣之禮定遂成東晉之
基事雖不同皆謀深志定力行而不疑故功效之成如
此其速也竊惟國家之患振古未聞天佑宋德陛下興
起於艱難之中以陛下英睿神武何啻並駕漢唐之君
而祖宗流澤入人之深比方數代何啻相什伯也然閱
時滋久大勳未集者良由聖志未定廟謨未决上下無
所遵承小大之臣無路以自效也爰自多事以來朝廷
雖未嘗不以攘夷狄為急而前後議者各私其說以相
矛盾主和者以征討為敗謀好攻者以守備為失計彼
是而此非朝令而夕改紛紜殽亂上紊宸聽猶豫不决
日復一日而已迫防秋之期矣故八九年間排難解紛
之不暇其於恢復之圖初未有定計也求治效之成難
矣哉夫千金之家為巨室者必先度方隅正基陛然後
鳩工庀材藩垣而棟宇之則室成矣不然雖有良工無
所施其巧也况天下之大不正其基址定其規橅而可
為乎書曰事不師古以克永世匪說攸聞伏望陛下奮
剛健勇智之德考前古已行之事酌今日當務之宜斷
自宸衷定其規橅而力圖之姦言浮議排斥不用上志
既定然後詢謀一二同心任之勿疑責以成效恢復境
土歲月可待也天下之事未有不為而成亦未有為而
不成者也古人有言患莫大於以為不足為而不為願
陛下早圖之
臣聞易曰介于石不終日吉孔子曰苟有用我者期月
而已可也三年有成天下之事方其臨機應變間不容
髮朝聞而夕行猶恐失之至於恢遠圖振長策貽謀百
世之後非先其根芽封植而長養之不能成功故不俟
終日不以為速期月三年之間不以為久為國者不可
偏廢也國家靖康之末法度大壊陛下繼紹丕圖日新
庶政當如創業之初條舉而叙行之然夷狄盜賊無有
寧歲盡心力而為之僅急目前之急其遠者大者有所
未暇此亦臨機應變隨時之義不得已爾而上下習熟
便謂當然禦敵之外一切不議間有陳一說論一事利
在歲月之後者衆皆指為迂闊非笑而詆訿之朝廷因
以為不急之務置而不問妨功害治莫此為甚也孟子
曰猶七年之病求三年之艾苟為不蓄終身不得傳曰
無三年之蓄曰國非其國也豈有為國而慮不及三年
之近乎伏望陛下詔左右輔弼之臣禦敵之暇取社稷
經遠之計治安亂危之所係者條具以進陛下少加宸
慮審其先後緩急而推行之日滋月益必有成效上裨
中興之治庶幾國有定安之期民有休息之望取進止
臣聞圖治安者㤀艱難險阻之為勞故終於逸樂而克
成永世之基溺宴安者忽因循苟且之可慮故怠於間
暇而馴致一朝之患在昔多事之時人君未嘗不欲求
安而每至於顛隮離析者樂於苟且而倦於艱難故也
仰惟陛下聰明睿智負興衰撥亂之才踐阼以來焦心
勞思圖回治功是宜措天下於泰山之安矣然而國步
未寧民居未奠一有小警上下騷動陛下不得高枕於
九重之中臣所未喻也豈尚或怠於閒暇而救焚援溺
之策不汲汲於朝夕耶何以言之臣竊觀累年寇退之
後中外熙然便謂無事朝廷有偃武之象將帥思歸馬
之期一日無事幸一日之安一月無事幸一月之安欲
求終歲之安已不可得而求天下之安可乎賈誼居文
帝時謂猶抱火厝之積薪之下而寢其上火未及燃因
謂之安今日方之豈不為寒心哉易於萃除戎器戒不
虞於既濟思患而預防之居安慮危猶不可緩而况欲
轉危為安乎臣願陛下不以艱難險阻為甚勞而以因
循苟且為甚可慮忘目前朝夕之娛為社稷萬世長久
之計天下幸甚
紹興七年自廬陵以左司召上殿劄子三道
臣聞善為國者如持衡本末輕重常使適平無偏而不
舉之患焉唐自中葉以還方鎮驕横稔成禍亂至於五
代益甚藝祖躬覩其弊懲前轍之傾故削州郡之權以
尊王室而攬威柄誠得銷患捄時之宜然當是時強兵
勁卒悉屯京師及西北近畿往來更戍不絶於道百姓
逸樂財用豐衍州郡奉行詔條得以無患其後承平既
久兵制寖隳民益無聊而州郡之權益輕本末俱弱以
致禍患此已然之明效也至於今日曾未少革帥守但
持空拳兵寡民貧城池隳敝財賦悉以上供餽餉不足
枝梧目前常不暇給平時稍為備守之計則羣議力沮
之萬一有警拱手㒺措賢者則甘心守節不肖者則奉
身逃生雖誅竄失職之吏其害已不可勝道矣朝廷平
時視州郡如越人視秦人肥瘠曾不曰王者以天下為
家朝廷賴州郡以為藩維也州郡撓弱則朝廷之勢不
固矣譬如千金之家知堂奥之可保而略其門廡不知
門廡之隳堂奥其可安乎臣愚願慎擇賢材以任帥守
假之事權使得竭才展效鎮安一方上寬顧憂下銷姦
宄以效臂指之用昔董仲舒曰當更化而不更化雖有
大賢不能善治今政解而更張之時也伏望睿慈留神
擇中天下幸甚取進止
臣伏覩朝廷比以兩浙江東西等路因被盜賊燒劫逃
移人戸秋夏二税並皆停閣累年之間漸次復業仰見
陛下仁厚之政惠養元元之意天下幸甚近因中外臣
寮之請已降指揮夏税兩浙路並復原額餘以紹興四
年欠數為率江東權閣三分江西權閣五分餘數依限
起發秋税已經放免及五年十料之數並令輸納全税
臣契勘曾經燒劫逃移人戸如已是復業開墾了當自
合依今來指揮輸納緣諸路被害州縣輕重不等其間
有大段深重全未歸業雖已歸業未曾開墾去處若一
槩立定分數及令復舊額委是無所從出切慮百姓虚
被追擾致逃避流為盜賊而官司徒有虚數不濟實用
若緣此一例與展年限又恐其間不無僥倖臣愚欲乞
依今來檢放災傷條法令逐州委官同逐縣知縣遍詣
原被劫人戸檢視田畆已未開墾數目詣實本州保明
申轉運司差官覆實保明申朝廷其已開墾數目即依
舊額輸納税賦其未曾開墾去處並權倚閣委自令佐
知通多方招誘歸業開墾逐年開墾到數申朝廷考其
殿最而賞罰之庶幾數年之間民得安業而公家實得
税賦之利取進止
臣竊惟泉貨之用於天下猶水之行於地中其出也有
源則其流也不絶一窒其源則竭矣伏覩朝廷多事已
來百費叢起其生之也未得其術而用之無窮雖有丘
山之積亦日削矣且以一州一月計之不下數萬總天
下一歲之費可勝計哉不可不慮也况錢貨之積必有
所在不在公家即在私室今國用不足百姓不足公卿
之家盡於盜賊兼并之家盡於誅求雖比來郡邑所輸
悉入諸軍而軍中非積錢之地往往變易輕齎以便携
挈不知何自而往也訪聞多自淮南轉入偽境以資敵
國之用兼川陜鐵錢地方近來公然行用銅錢及民間
違法銷鑄以為器物如此泄之其患滋甚是欲實漏巵
而大其罅也臣願陛下深究此弊申命計臣詳加講義
廣所以生之之源思所以積之之術嚴所以泄之之禁
誠今日之急務也取進止
乞許内外職事官言事劄子
臣聞廊廟之材非一木之枝帝王之功非一士之略舜
有大功二十皆取諸人此有天下不易之理况艱難之
時乎國家多事以來十有餘年大勳未集陛下深創前
失力圖大計宸謨廟算固無遺策然萬幾至繁日不暇
應千慮之外有當却顧而預防者或隠於尋常不見之
地非賴衆智未易明也夫今日當務之急政事不可不
修而自治之方未舉夷狄不可不備而善後之計未定
有志之士所深慮也臣願陛下以此二事詔内外侍從
官及見任職事官以上使得悉陳之陛下與一二大臣
慎擇而力行必有以上禆聖聽助成恢復之功其在外
官今於所在州軍實封投進行在官依面對例施行取
進止
乞薦舉武臣劄子
臣聞天下危注意將方今國家恢復中原當務之急莫
先於擇將而將之才能非倉卒所可知必使衆薦精選
寖使屢試然後智愚勇怯無所逃緩急用之則却敵闢
土無不如意竊見朝廷文臣每薦引賜對尋加識擢而
武臣獨未及此臣愚欲望睿旨命諸大將於所統本軍
偏禆中諸帥臣於所轄路分官吏中薦舉武臣智勇忠
義可任將帥者不以官職高下召赴行在内殿便坐賜
以宴見稍略禮儀使得自盡觀其志意詢以謀慮如或
可採即加試用俟功效顯著授以統帥之任庶幾能者
咸得竭節事上以待拔擢無所妨蔽而朝廷折衝禦侮
之材衆多共成中興之績取進止
紹興七年歲旱乞寬恤劄子二道
臣照對紹興五年七月指揮因江西運判逢汝霖等申
請昨因金人殘破羣盜燒劫歸業人戸已經放免税賦
及五年十料之外並令輸納全税契勘除歸業已經開
墾人戸自合輸納外其間有累經殘破被害至重未曾
開墾去處委是難以出備官吏上下重困人情不安伏
覩近降指揮已將夏税合納紬絹今年且依舊數送納
自來年令提刑司覈實已未開墾數催理切慮秋税合
納全税指揮亦合依此改正施行庶使四方之民霑被
實惠
臣伏見州郡近年刑獄待報奏案例皆稽滯近及半年
遠至踰年往往未下或緣刑寺稽違或道路不通逓中
違滯所以至此其間多是情輕奏裁合貸命之人緣坐
獄日久疾病死亡深可憐憫欲乞朝廷嚴立近限督責
刑寺將四方案牘疾速結絶别作號驗附急逓下諸州
庶幾一空囹圄以廣好生之德亦可收召和氣
乞募土人守禦劄子
臣契勘自淮以南與偽境相接地分守之即多事棄之
即資敵當緩為計以圖之訪聞諸將下各有逐處土人
願為朝廷招集鄉民耕種田畝置立堡寨以守一方如
劉綱孫暉之類者甚多若因所欲更加選擇可委之人
其上使之守州其次使守縣鎮不必須保故地但使自
擇要害可守之所處之仍委逐地分將帥時出輕騎巡
掠境上以為衛護萬一寇至則避寇退復保其所事初
朝廷量行應副稍加就緒即使自給漸次措置人兵别
無大段費用目前雖未見其利數年之後增一籓籬之
固為利非輕伏乞聖慈更加詳酌可否施行
乞募武臣及諸將諸軍子弟為衛劄子
臣謹按歷代天子必有衛所以制六合威四夷固根本
之地也承平日久寖以廢弛至於國家艱難用武以來
亦復因循沿襲置而不講誠為今日之急務近者朝廷
雖稍收四方之兵以聚中都然人數未多法制未備軍
伍未成未足以為重臣愚欲乞朝廷措置或差或募或
就委諸將選擇精銳數萬人置帥以總之專衛王室别
立親衛數千人倣古之制選募良家子便弓馬者及武
臣子弟及諸將諸軍下子弟為之庶幾可以制近威遠
以增重朝廷之勢如臣之說或者可採伏望聖慈特賜
指揮施行
小帖子
臣竊聞日近有諸州揀到上四軍不應格之人盡
是有事藝強勇少年其間多有般挈妻男在此不
能復回原來去處大段狼狽若許於行在近下軍
營收管留充禁兵之數實為便利
乞治東南兵畫一劄子
漢高嘗用閩粤兵
漢擊項籍閩粤王無諸及粤東海王搖帥粤人佐漢
遂平項籍
孝景嘗用東甌兵
孝景三年吳王濞反欲從閩粤閩粤未肯行獨東甌
從及吳破東甌受漢計殺吳王丹徒
馬援嘗用湖北兵
後漢五溪蠻夷反詔馬援將十二郡募土兵及弛刑
四萬餘人征之蓋武陵十二郡兵也
吕布嘗用川蜀兵
董卓之亂卓故部曲李傕圍長安城吕布以叟兵守
長安叟兵蜀兵也漢代謂蜀兵為叟兵
劉表嘗用荆州兵
建安中劉表為荆州牧劉備時在荆州衆力尚少諸
葛亮曰荆州非人少也而著籍者寡可語荆州令凡
游戶皆使自實因錄以益衆備從其言故表兵遂強
唐嘗用南蠻兵
安禄山反廣平王為元帥僕固懷恩統南蠻大食等
兵以討賊平之
臣謹按自古有國皆隠兵於農降及近代兼用四
方之兵亦以致勝國家用兵以來專尚西北而指
東南為不足用今西北之兵日益少而東南無一
人一騎可以為緩急應援者王綱不立國威不振
首尾輕重之勢不均今日之大可慮者伏乞陛下
深思獨斷而早圖之天下幸甚
乞增重禁衛畫一劄子
漢宿衛禁司有南北軍盖唐所謂天子禁軍南北衙兵
也
南衙十六衞曰翊衛驍騎衛武衛威衛領軍金吾監門
千牛各有左右凡十六皆衛兵也翊衛起於隋初驍
衛起於開皇武衛起於魏文威衛起於龍朔領衛起
於建安金吾起於太初監門起於隋文千牛起於後
魏大將軍各一人將軍總三十人文則用腹心之士
武則用功臣之世領軍則與左右僕射為一流中領
軍則與吏部尚書為一流宿衛徒從之職兼焉北衙
六軍曰羽林龍武神武各有左右凡六皆禁軍也羽
林起於太初龍武起於開元神武起於至德大將軍
各一人將軍各三人或選上郡良家子便弓馬者為
之又取從軍死事之子為之又以征伐士勞苦者為
之
有以宰相領禁衛者
吕禄解北軍印以兵授太尉周勃太尉入軍門行令
軍中卒安劉氏
有以宗室領禁衛者
東牟侯朱虚侯宿衛長安共誅吕禄吕彦
有以宿將領禁衛者
李廣為未央衛尉程不識為長樂衛尉
臣謹按歷代天子必有衛所以制六合威四夷馭
諸將也方時無事猶不可廢至於用武之際則宜
增重以固根本之地然必先嚴外禦厚藩維使内
外相制而後有磐石之安苟篤近而㤀遠自為窘
束之計則唇亾齒寒兵雖重與孤軍等恭惟陛下
酌古今之宜而審處之實天下萬世長久之圖取
進止
答聖旨條具當行事件劄子
臣近准大臣宣諭聖旨令臣條具今日當行事件臣皇
恐震懼㒺知所措自惟空疎不識治體何以仰副聖訓
輙罄愚衷少布犬馬之忱臣痛念國家多事十有餘年
前後失圖屢有改作致誤陛下焦勞如此未見成效臣
謹稽合公論參酌事宜今日規模當急為自治之計先
令國勢日安日強以圖恢復方為萬全之策安強之術
其目有六一曰固藩維以禦外侮二曰嚴禁衛以尊朝
廷三曰練四方之兵以壯國勢四曰富國用以備軍食
五曰收人心以固根本六曰擇守帥以責實效信能行
此六者則一年而安三年而強然後資閩廣之利以守
淮南積四川之財以窺關陜政事既修舉則必勝不然
則按兵固守傳檄遣間遠者自至惟陛下用之爾然臣
之所陳拯危救亂之策難以循守故常當如創業之初
為之先須陛下聖慮深思熟計灼見利害確然不疑必
欲力行不為浮議所搖方可擇人以任之數年之間可
見成效良以國勢空虚危弱至此已甚不以持久不能
有成若但應目前以為迂闊而不為孟子論三年之艾
政可為比陛下既欲力行而又委任得人則於聽言之
際尤不可不審也盖興大利必有小害圖遠業必無近
功類非衆人所能窺測兼立言者甚易立事者至難若
事有小害輙罷人有小失輙廢一守前日之轍臣恐徒
養小惠有害陛下安危大計日復一日事無立期加以
數年天下有不可勝慮者矣臣冒瀆聖聰罪不容誅伏
望聖慈察臣區區之忠不敢愛身上酬天地生成之賜
貸臣萬死使得少圖報效臣不勝皇恐激切屏營之至
取進止
車駕南還舟行乞不乘馬劄子
臣聞千金之子不垂堂百金之子不騎衡聖主不乘危
不徼幸臣伏覩六飛連日履涉長道陛下叱去執御駷
躍疾馳千乘萬騎追奔不及然山路高下曲折不比苑
囿間平夷寬曠可以回旋萬一銜勒有失左右不能致
力將如之何臣不勝寒心恐懼憂惶之至竊惟陛下聖
意不過欲以神武勇智激昂士氣數日以來已可聳動
羣聽臣願陛下念宗廟社稷至重深加矜慎保衛聖躬
思乘危之戒以防不虞天下幸甚臣又聞已降聖旨㳂
路皇帝乘馬宰臣以下並免從駕臣契勘以來乘輿所
至扈從官以下皆合從行雖聖德優容寬假臣下如此
豈有陛下不以馳驅為勞而臣子反雍容舟檝之間兼
馬行至疾舟船不可追逐舉足便有數十里之隔而陛
下左右大臣無一人之侍今居何等時乃可以如此伏
望睿慈更垂聖慮毋忽臣言特降指揮令有司預行相
度可以乘馬去處前期戒備許宰臣已下依例扈從以
安衆情冒凟天聽罪不容誅臣無任懇禱激切屛營之
至伏候進止
再乞增禁衛劄子
臣比者屢被聖恩賜對便殿臣嘗一具奏陳兩具劄子
乞增禁衛以尊朝廷雖蒙睿眷俞允以臣劄子付樞密
院未見如何施行臣聞近日淮南稍有警報若旋行措
置恐不及事伏望聖慈先以見有人兵早與增添分定
禁衛人數使人心各有所歸或存留楊沂中一軍專充
護衛以備緩急不可臨時一例差撥出入致令乘輿所
臨兵衛單弱别致悞事盖今日之勢不獨外患可備腹
心之間亦當預防利害顯然不敢縷奏昔袁盎有言聖
主不乘危不徼幸陛下不可以前日累冒艱險幸而無
虞習為尋常衆人所忽猶不可不慮使其過有關防固
亦何害伏乞陛下長慮却顧深察臣言斷自宸衷早賜
施行臣冒犯天威至于再三死有餘罪犬馬之忱不勝憂
懼激切之至謹錄奏聞伏候勅旨
乞罷月樁錢劄子
契勘以來諸路合用大軍錢糧除朝廷支降外係是轉
運司拘催一路合得之數科撥支移應副昨自江東漕
臣馬承家首創月樁之名乞從朝廷指揮逐月樁定諸
州合出之數緣此多寡不均至有不能出備遂至科擾
上下人情以為不便本部近取到紹興六年逐路一年
應副過月樁錢名色止是追逐州經制上供係省等錢
充數别無措置到錢物顯見前後虚稱督責州縣兼或
州縣不得人却致並緣侵漁害及百姓不可不革本部
今相度欲將諸路逐年取過名色並撥歸轉運司充月
樁錢之數及更行撥與名色務令優足易於辦集令轉
運司量度逐州多寡通融一路拘催應副不管少有闕
悞所有日前逐州月樁錢並罷庶幾軍用以足而民無
侵擾之虞
東南募兵畫一狀
臣面奉聖旨令臣條具募兵畫一今具下項
一朝廷募兵事體至重合以十萬人為額
契勘所招軍兵且以十萬為率分為十處駐劄即
一軍當一萬人軍中自來合有輜重火頭疾病逃
亾闕額之類其實可用出戰人兵不過六七千人
况今來招募之初未能便足額數如朝廷以十萬
之數為多即先令招募五萬候軍伍成就逐旋增
收以足十萬之數更合取自朝廷指揮
一所招募人兵專聽樞密院使喚不隸諸將合别置
名號軍額
今來所招募人兵係專切准備朝廷緩急使喚故
合專隸樞密院别立軍額仍乞預降指揮不得諸
處陳乞指占差撥
一合分就帥府或控扼去處招收駐劄朝廷見有諸
項大軍捍禦外寇所募人兵止合分就諸路招置
招揀駐劄於見無兵處無事即鎮禦一方以張聲
勢緩急追呼以為應援所有合屯兵帥府及控扼
去處及所屯多寡人數更合取自朝廷指揮參酌
詳議施行
一軍兵駐劄去處合選置文臣帥守總領
自古謀帥兼用文臣近代專用武將若軍勢稍盛
即便凌侮州縣寖以難制今來若於招募之初委
文臣總領即上下習熟各相遵禀異時易以控馭
所有守帥須選委有才略名望知兵辦事曾經任
用顯著績效為衆所知之人
一合選置武臣統制以副文臣守帥
契勘自來諸路州郡所有人兵雖依常法教閱其
間亦有事藝精強之人至於臨敵未必可用盖為
不經軍中教習訓練望風退怯今來所募人兵務
濟實用全藉統制官一切團結訓練使知隊伍出
入次第須擇自來曾任軍中將佐之人以為統制
竊見諸路見有小頭項主兵官如江西申世景李
貴廣南韓京福建王進之類若就差於今來屯兵
去處作統制官使於逐人見管人兵上增添招募
庶幾新舊相習易以成就軍伍若萬一如前項等
人不多即選自來曾作統兵官委有功效見今閒
廢之人充逐軍統制仍須於軍中逐處量撥與三
五百人指教軍伍事藝其逐統制官下合差統領
官許統制官自行踏逐具名申樞密院差其將官
隊將使臣之屬依軍中體例條法措置差撥
一招揀
應招揀等式並依上禁軍法如委有事藝高強之
人不及上等及中等禁軍格人亦聽招先於逐路
將兵逐州禁軍廂軍壯城巡檢司土兵内揀外應
百姓諸縣弓手逃亾首身軍兵但少壯及等格人
並許招收如編戸使臣之屬實有事藝願充效用
亦許招收不得過正兵十分之一所揀將兵禁軍
不得過元數三分之一存留二分與本將或本州
使用揀過逐項人兵所闕額數令逐處依舊招填
補足元數
一利物
契勘招軍利物合依上等禁軍量與增給預行指
數别給一項錢物下逐軍招屯去處樁管立法不
許别作支用如遇招軍限打刺訖當官畫時支給
本軍不得尅留如違嚴置之法
一錢糧
契勘今來所招人兵若先令招募五萬人即所用
錢糧不多見有酈瓊等舊來合用錢糧且約三萬
人緣本軍請受係有官人若盡行拘收逐年所用
數目自可均給新招募人五萬之數兼既分屯逐
路就近給養即免般運水脚之費亦可助給軍食
若將來增置人數别行措置未致妨闕
一團結
契勘軍中行師齊衆之方全在團結有法今來所
招人兵分置諸處准備朝廷使喚緩急會合務要
齊一合取軍中見今團結隊伍法式更加審擇立
定攽下逐處一體教習庶得將來緩急會合使用
便成一軍不至殽雜易於號令
一教法
契勘教閱自有常法外自來軍中利器唯是弓弩
可以致遠取勝舊法春秋教閱取事藝高強只以
斗力等第比較不至大段適用近年曾降指揮逐
州軍兵以八分教弓弩二分槍手並兼以射親比
較高強最為良法其後緣諸州疑執申明不一復
依舊法今來合依前降射親比較高強指揮更加
優賞以示激勸不過年歲皆為可用之兵
一器甲
今來增制軍兵預合修治器甲以備使用乞從朝
廷逐軍各給一項錢物廣行修置所給錢數量度
逐軍人數多寡增損仍於屯兵州郡許令措置本
錢回易以所得息循環轉易盡充本軍增置器甲
之用不得闕悞
一賞罰
今來招募之初理合明立賞罰以為勸沮欲立限
一年内招填足數及不得招填不依格法合招之
人不得虛增已招之數冒給請受不得招刺工匠
手藝人虛占人數不得將所收人兵不因出戰捕
盜輙有差使如能依限招足不犯前件法禁即帥
守統制官優立賞格出限違法重加貶降仍旬具
已招數申樞密院樞密院每歲春秋兩季差官出
按具將佐功過申行賞罰
小帖子一
契勘今來條具畫一係據某已見陳述切慮其間
有與條法相妨及未盡未便事理及逐項看詳務
要朝廷易曉亦有不可使上下通知事件如蒙施
行乞不降出上件畫一只作朝廷措置
小帖子二
契勘今來招募軍兵欲為遠計須候年歲間軍伍
成就事藝精熟方可追集使喚若未成而用竊恐
萬一敗事沮壊士氣有害經遠之計
小帖子三
契勘今來所行招募人兵全在文臣帥守及武臣
統制官得人伏乞朝廷詳酌選擇施行
筠谿集卷一
