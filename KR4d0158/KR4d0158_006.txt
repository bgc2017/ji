筠谿集卷六宋李彌遜撰
表十一首
謝賜歷日表
臣某言今月初四日准都進奏院遞到紹興六年歷日
一卷伏蒙聖恩賜臣者宿離不貸欽承堯歷之頒度數
有常端履夏時之正慶萬年之神策浹四海之歡謠臣
某誠惶誠懼頓首頓首恭惟皇帝陛下歷數在躬乾坤
合德出日納日不忘欽若之誠先天後天自得彛倫之
叙乃誕敷於至化用丕冒於遐方臣敢不恪奉王正率
循邦典務農問俗共陶仁夀之風趨事赴功咸樂舒長
之日臣無任瞻天望聖激切屏營之至
謝中書舍人表
臣某言伏奉告命授臣試中書舍人仍改賜章服者記
言東省巳愧冒居掌制西垣豈虞躐授特出聖神之斷
靡容僂傴而趨得寵若驚以榮為懼臣某誠惶誠懼頓
首頓首伏念臣學而未達器則易盈曾非適用之才徒
有在君之志山林半世既荒翰墨之畦蒲柳餘生久脱
衣冠之械敢謂一麾而出守寖叨三字之劇遷職在出
綸工無破的况三年不言之際而欲孚於黔黎當四郊
多壘之時必將感於悍武窺聱牙灝噩之作見坦明深
厚之風非賢孰能豈臣足辦此蓋伏遇皇帝陛下神功
不宰善貸且誠天監無私容光必照將大明於黜陟用
洪濟於艱難察臣孤忠屢陳却顧之策憐臣疎直尚寬
逆耳之誅逮兹成命之中頒曾乏先容之借助銜恩若
此圖報云何臣敢不載繹舊聞益堅素履去鞶帨之飾
遠規於聖模進藥石之言上酬於帝力庶收晚節以畢
頽齡臣無任感天荷聖激切屏營之至
謝戶部侍郎表
臣某言伏奉誥命除臣尚書戶部侍郎賜衣帶者詞垣
(闕二字)誤許言揚民部劇遷復承人乏感深涕隕恩重命
輕臣某誠惶誠懼頓首頓首伏念臣識昧遠猷器慚大
受雖周行之蚤寘亦煩使之備更善課蔑聞徒勞奚補
兹從遠服驟對清光初無動聽之言每孤前席之寵薦
叨優渥盡出淵衷具言語侍從之臣已非素望應錢糓
甲兵之問豈所嘗聞本宜置散以投閒乃類安繁而戀
劇矧帑廩乏九年之蓄而里閭幾太半之輸廟謨方切
於箸籌邦寄實資於鞭算詎容精擇猥及非才此蓋伏
遇皇帝陛下道大兼容智周旁燭窽言不聽坐收綜核
之權宅心克知用廣圖回之略如臣冥陋亦玷寵靈束
以修鏐既光華于朝著被之珍服益安燠於身章異數
便蕃微躬跼蹐臣敢不務存國體力究利源歛不及民
固難周於調度生之者衆其敢怠於講求儻效涓塵誓
捐頂踵臣無任感天荷聖激切屛營之至
漳州謝表
備官二省曾蔑效于涓塵假守一麾亦濫分於民社恩
隆莫避感激難名(中謝)伏念臣志與齒衰材非時急蒙
知特達受任超踰方當馳騖有為之秋殆匪貪冒養疴
之所仰聖明之從欲揣愚戇以知難自謀謂何敢薄淮
陽之治引分而往豈厭承明之游震懼方深寵綏不替
此蓋伏遇皇帝陛下用人惟已以道觀能憐臣日奉内
朝雖乏獻納論思之效察臣老諳民事庶消嘆息愁恨
之聲錫以延閣之榮付以外藩之便載循忝切愈積凌
兢臣敢不盡布寬條少俾願治長於為郡諒慚前志之
稱遠不忘君誓殫晚節之報
謝宫觀表
一麾出守自貽曠敗之譏十策受薪猶竊便安之禄拊
膺知懼隕涕銜恩臣某誠惶誠懼頓首頓首伏念臣器
小易盈才疎多忤逢時可仕徒自誓以捐軀擇善不明
或未能于寡過誤被聖神之親簡濫從英俊之後塵引
分知難近免乘軒之刺卧疴治事終懷負乘之羞尚屈
明刑姑從薄責此蓋伏遇皇帝陛下堯雲兼覆湯網全
疎仁霑草木之微信感豚魚之異念寸蓬之舊物憐小
巳之孤忠假以餘波收其末路臣敢不誅鋤往咎澡雪
邪思樂只丘園雖迫桑榆之晚景譬之犬馬難忘軒陛
之心
謝轉官表
置散丘園方念曠官之咎疏恩軒陛遽懷增秩之榮拜
命若驚拊躬知懼(中謝)伏念臣間間淺局斷斷小材學
敢窺於聖門仕親逢於眞主偶脱抱關之役濫從持槖
之聮問馬不知愧徒勞而無補使年莫紀驚壯志之易
衰但虞飽食以窮年豈意收功于累日此蓋伏遇皇帝
陛下神心獨運天德普臨闢四門以來聰明開一面以
存忠厚三載考績示黜陟之至公八柄馭臣振疲癃於
已棄臣敢不稍鞭駑緩仰稱龍光頂踵為期益勵匪
躬之節晨昏是省力求治巳之規
賀太后冊禮成表
誕布徽章備陳寶冊盡宫闈之至養得寰宇之歡心恭
惟皇帝陛下德協舜躬化循堯道愛由親始欽崇聖后
之尊政自身修力致王家之假天心助順民德歸仁惟
孝弟通於神明遠介兩宫之福以忠順行於蠻貊將迎
萬里之還臣職在清都身拘遐裔想天顔之有喜徒切
葵心望宸陛以無階莫伸燕賀
謝落徽猷閣直學士表
蠢愚抵罪宜加勿宥之刑睿智行仁但舉惟輕之典感
深隕涕悸極薰心(中謝)伏念臣末學書生焉知文誥偶司
獻納誤被諮詢不裁小子之章幾敗乃公之事才疎意
廣雖自誓於捐軀位卑言高顧不容于擢髮落上界星
辰之直竊真寺香火之官敢謂皇慈曲全微物此蓋伏
遇皇帝陛下離明必照漢廣兼容念嘗侍於軒墀恩不
忘於簮履貸其舊惡鑒此孤忠臣敢不盡雪往愆力規
前識乾坤施大豈頂踵之能酬犬馬齒衰或桑榆之可
冀
謝宫觀表
三年吏隱慚坐食之無功再命祠官獲偷安而省事銜
恩則厚撫已何堪伏念臣性本戇愚晚加疵病政宜置
之丘壑况已迫於桑榆畏詩人素餐之譏佩老氏知止
之戒南辰北極謹香火於晨昏十束三鍾糜㪷升於歲
月固巳踰其分量將何補於涓埃此蓋伏遇皇帝陛下
大集王勲克寬聖度如日月之必照與天地之同流曲
全螻蟻之生俾盡犬馬之力臣敢不勉遵古訓痛念昨
非溝壑未填誓益堅於臣節雲天在望懷未報之君恩
又
一丘内訟僅存湖海之餘生三歲終更復玷洞宫之散
吏拜恩知懼撫巳何堪(中謝)伏念臣才本無竒學非可
用由志道而不聞其要故當幾而不見其先動或至於
觸藩愚有同於抱甕飲冰食蘖每懷晞驥之心就日望
雲尤切傾葵之念敢謂乾坤之覆幬曲全螻蟻之生成
盡匿衆瑕稍捐寸禄幾類畫墁而食尚虞致寇之譏此
蓋伏遇皇帝陛下哲以知人寬而得衆致中和以為治
布仁夀以成風收此微蹤置之鴻化臣敢不誓堅晚節
益勵初心雖在桑榆理難回於羲馭譬之犬馬老猶戀
於君軒
代人乞致仕表
臣聞難進易退者聖門之高風虧盈益謙者天道之深
戒敢干睿聽仰罄忱誠(中謝)伏念臣禀性迂疎逢時開
泰少霑仕籍每嘗膽於百為晚躐禁途誓捐軀於一節
應錢糓之問於軍旅之際分民社之寄於凋瘵之餘冀
黽勉於涓塵徒侵尋於歲月猶千里遂江湖之願而十
年奉香火之遊飽及妻孥賞均嗣息顧推恩之至此宜
圖報之若何今則齒髮俱衰形容頓改功名日遠志願
空違身既難於造朝年亦踰於謝事苟貪榮而竊食必
速過以招憂伏惟皇帝陛下器使羣材生成庶類念敝
帷之舊猶可以施張知老馬之疲豈堪於鞭策許還官
政俾遂生經儻溝壑之未填或筋骸之可強
狀三首
勘當徐公裕狀
勘台州臨海縣百姓楊杲狀論前任知縣胡某與寄居
台州官徐殿撰結親令貼書朱彦假作徐殿撰幹當人
名目冒請安居益等七十戶桑地事尋索到兩浙轉運
司公案拖照得朱彦係是鄉貼書經州陳首稱前任胡
知縣指揮為徐殿撰借名告首安居益等桑地事將稅
租簿點對除豁有稅地段外以出剰畝步依條立稅租
令見佃人戶承佃追以前租課入官其告人只合結賞
後來徐殿撰又令幹當人作朱彦正身經州陳狀再乞
承佃行下台州結絶未曾申到今來據楊杲狀論訴本
部契勘徐殿撰係形勢之家寄居台州輒敢計屬縣官
令公人冒作本家幹當人名目告首人戶冒佔官田本
家却行承佃及至楊杲等經運司陳論運司定奪本官
尚敢佔據詞訴不已除楊杲等冒佔官田事已符下兩
浙轉運司委官更行打量詣實從本司將冒佔不納稅
租田畆數目拘收依條别召人承佃其以前冒佔不納
稅租亦合依條科斷罪訖追納入官外所有徐殿撰身
為士夫不顧廉恥交結縣官詭名告訴違法規利若不
懲戒無以為四方士俗之戒伏望朝廷詳酌特賜指揮
施行
勘當樓瑮狀
契勘近承都省批下故左朝奉大夫樓弁男樓玘狀訴
兄瑮不收認為弟事送本部勘當本部拖照前後公案
見得樓玘的是自幼過房為樓弁之子後來所生所養
父母皆殁樓瑮逐出其弟將父合行致仕恩澤蔭已子
其保官巳自陳首昨來明州紹興四年五月内兩次定
奪及紹興府再斷樓玘令依舊在樓弁房下事理已得
公當後來明州於紹興六年八月内却斷歸樓异房下
委是偏曲致樓玘復經都省陳訴本部竊詳樓瑮之意
止為欲奪恩澤蔭補已子并欲自佔財産逼逐其弟略
不體其父平昔養育之意况樓弁曾任侍從官樓异亦
係朝士身殁之後樓瑮不顧義理敗壞士風屢興詞訟
紊煩朝廷若不懲戒無以勵俗本部已勘當樓玘合依
舊為樓弁之子外欲望朝廷詳酌樓瑮不孝不義之罪
特賜懲罰以為四方風俗之戒
乞罷人吏贍家錢待罪狀
右某承紹興八年七月二十七日尚書省劄子戶部申
承詳定一司勅令所申備准尚書省批送下本所劄子
申明百司人吏贍家錢庫務官食錢乞特賜住罷如百
司人吏日後遇有差出及將來車駕回京日合取朝廷
指揮權時量給贍家錢後批勘會上件錢係一時支破
見行取會外即不須修立為法與見修禄令别無相妨
紹興八年六月十二日送詳定一司勅令所照會施行
申部勘會百司人吏等昨在東京差撥分番前來南京
承指揮支破贍家錢并庫務官日支食錢係一時指揮
支破今承前項批狀指揮切慮並合住罷除已行下糧
料院權住放行聽候朝廷指揮伏望朝廷詳酌指揮施
行伏候指揮右勘會官吏請給若無朝廷指揮即不合
一面住罷今劄付戶部照會遵依見行條法指揮施行
失當實某之罪伏望朝廷特賜敷奏罷黜施行某見居
家聽候指揮謹具申尚書省謹狀
筠谿集卷六
