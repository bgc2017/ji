淨德集卷三十七
宋吕陶撰
七言律詩
戢武堂書事和韻
永日華堂靜掩扉道膄深味敵珍肥一軒有景詩求勝
十邑無塵寇懾威雅性自高閒去樂汎交難合信來稀
誦君清句知君意秪任天真不任機
和董奉議喜雨
需雲廿澤為時來間作雄風鼔迅雷信有威靈周闔境
應無偏黨限枯荄滿山和氣卷舒易(原註六月壬申辰刻客有登清風閣)
(者見白崖煙霧如練勝空而起疑其欲雨午間果大霈詢之里人云孚惠行雨先有雲氣起於廟上)一夜
豐年消息回愆亢霖霪皆吏責幸憑神力庇凡材
提舉道祖監丞愛靈隠泉之景因廣其地可置坐
席賦詩見貺極有雅味次韻奉謝
巘溜涓涓在目前更開餘地助賓筵方池可鑑無深淺
罇酒相逢有聖賢每為野情貪勝槩暫憑清味滌塵緣
何時學得琴書趣一寫林間石上泉
登兜率寺閣次薛道祖韻
乘閒極望興悠哉遠眼宜於此處開危磴直穿修竹徑
虛窗深占白雲堆江湖有景侵平野棟宇何年倚巨材
自是登高乃能賦誰嗟古往與今來
道祖訪趙太賓舊居惜其荒毁慨然賦詩有懷賢
念往之深意次韻
經濟書成秘書收依然蓬蓽在巖丘淒凉往事慵開卷
想像高風合倚樓山色無言終日見泉聲有恨為誰留
懷賢訪古閒中味宜與詩人作勝遊
道祖示及遠祖師像及唱和佳什次韻
山深縣古蜀江濱往哲聲華尚未湮物外低昂應絶品
榜間廋硬亦通神名稱三鳳古為瑞書作二家今有人
首唱繼酬皆盛事通泉從此識陽春
清風閣晩景
晩際閒將景物看郡人休笑苦憑闌遠山露色知晨霽
素月籠光報夜寒野燒順風穿絶頂漁舟随浪轉長灘
故鄉回首七百里歸去不辭行路難
伏承原伯安撫侍郎為江雨所阻未即會見遠寄
雅章深叙勤眷次韻奉答
憑高日日望交遊方寸飄如一葉舟文酒相從期賦詠
江山何事尚遲留洲中橘熟輝晴晝(原註潭有橘洲)潭上花繁
送暮秋(原註鄧有菊洲)南路士民應有語旌麾早晩到吾州
和寄景仁致政侍郎
文章道德冇源流進退瀟然信自由身在禁林方倚望
年侵老景便歸休素雲收雨還層岫勁栢凌霜茂晩秋
何日家山縱吟賞閒中情味更優游
榴花
十分紅色占亭臺不恨春風不許開摺疊染成隨日麗
芳菲過後為時來賦詩多是題千葉釀酒誰能飲百杯
翠萼丹鬚無計學佳人屢把絳紗裁
殘葉和韻
秋光何事易陵侵不許芳條展茂隂曉色向風生别意
夜聲隨雨入愁吟已嗟禽鳥幽棲淺漸失園林幾處深
榮謝循環都物理肯將零落動予心
和禮部孔經甫齋宫三首
試思離合數光隂日月消磨世累侵晩歲心懷如止水
舊交情分敵兼金相從不厭春壇遠共語誰知夜漏深
頻閱來書諭勤意愧無青玉報璆琳
讀書到老應成癖了事他人莫笑癡敲印舊曹煩夜直
看花新句感春熙已聞騏驥騰千里應許鷦鷯附一枝
薦牘屢交虛席久壎篪應喜共君吹
嘗馳别乘走龍沙過盡春寒始到家已置功名如外物
只憑詩酒作生涯廻頭忽上青雲路洗眼重看紫禁花
百日絲綸君定掌文章從此燦朝霞
瑞聖園齋宫
花鑰重開不禁闌眼前芳景未凋殘仙花笑日欲爭媚
禁柳受風疑怯寒詩興似春多麗藻齋心如水自澄瀾
憑君賦盡園中景免向綃圖指點看
致齋北園因記舊遊書呈經甫
齋館深沈舊苑開嘗從祀事偶參陪故人已步青雲去
倦客還尋紫陌來清景暫從塵慮滌流年長恨物華催
唱酬不講詩情懶獨對風光疆剪裁
與臺中同飲答諫院王明叟
休沐無多欵聚難暫留佳客解朝冠鰕頭泛酒罇前樂
麈尾生風席上寒陪集敢誇言路盛詼諧漸覺醉鄉寬
敲門又報青蒲信捧得新詩似執桓
冄和
温風一袖己董然燕坐何須更整冠沈李杯盤聊避暑
飲冰懷抱暫生寒縱談無間情相照清句難酬韻不寬
莫笑未曛車馬散嘗聞陳仲諷齊桓
同文館諸君遊金明池
春風拂拂動輕隂四望歡聲雜雅音人在華胥無限樂
路經蓬島幾重深潛鱗可羡游靈沼巧舌時聞轉上林
况有賜罇堪一醉百愁從此定消沈
和觀瑞聖宫殿有感
屬車何日泛塵清舊苑沈沈隔禁城别殿未聞天蹕嚮
華封常聽寳鸞聲禽魚欲遂靈臺樂燕雀終期大厦成
敢告冬官舉常職莫將池籞等閒輕
次韻芸叟燕瓊林苑
御水休論九曲池宫花爭發萬年枝長虹駕浪人間去
大翼乘風海際垂(原註大翼巨舟之異名事見文選)均被上恩容燕集
共憐嘉景事遊嬉願公早獻金明賦紀述吾朝全盛時
和芸叟左司被資治通鑑之賜感事賦詩
廟席詞林一二臣校讎選述體惟均聖心欲以古為鑑
史法有如王次春神武略中書事類(原註仁宗嘗撰神武秘略凡軍政兵)
(機之事靡不該載此書亦紀將帥之方略其一端殆相類近)天和覽後得名新(原註太宗)
(嘗詔近臣撲天和殿御覽數十卷分門紀事亦此書之比)羡君受此傳家寳遺與兒
孫似昔人
和彦常舍人元夕扈從二首
東風將暖不鳴條霽景曈曈薄霧銷五隊繡衣華廣陌
一聲天蹕振層霄清塵少拂鸞旗動紫氣長隨鳳蓋飄
向晩都人相與語更誇明日似今朝(原註次日太皇太后駕出)
羽衛森然翠輦平仰贍天步出西清月行青道夜如晝
春入皇州花滿城三五良辰傳盛觀九重歸路沸歡聲
君王已向龍樓望喜奉慈顔酒數行(原註是日午漏上御宣德門俟太皇)
(太后回駕觀燈)
己夘冬至後
月律潛萌斗柄移陽和氣象等間知五雲已驗天心順
一刻先添日腳遲燕雁待時思北嚮嶺梅乘暖發南枝
人人盡冇春臺興料得東風不失期
次韻答何爽監簿二首
十年勤苦學詩騷擬向篇章運短毫廢井心情傷汲綆
沈舟氣象怯驚濤恭謀可法無如杜常侍難攀獨有高
自是土風忘不得南音莫訝楚囚操
清才何事愛清呤從古詩人誤此心按劍莫投隨氏寳
騎驢難和有虞琴賦成物外雲無著搜到天涯海不深
自顧巴詞終鄙俚願從隣友聽純音
穆伯通謫官合陽居常鬱鬱忽見近報必有賢守
善待故以詩賀之
浪如奔馬葉舟輕畏景炎炎盡室行自處雖無遷客恨
相逄誰有故人情年來江上嘆頭白日近樽前覺眼明
浣濯塵埃好吟笑春風旦暮入巴城
送穆伯通歸成都二首
宦遊無著任東西通塞惟將物理齊平日風波方艤棹
經年桃李又成蹊塵埃易没千金劍霄漢誰為數尺梯
三驛錦江歸去近知君不厭子規啼
欲賦長謠贈别君不勝離緒懶條陳讀書有感舊循吏
對酒無悰少故人事往何須嗟蹭蹬時來應是起沈淪
石城山下西南望更約瓜期在早春
和静之登樂俗亭
亭下寒流碧似天亭邊疎柳尚嬋娟山林隠隠岷峯出
江路超超楚峽連對景宛然開畫幅放懷宜此醉金船
嗟予望極終留恨千里濃雲與淡烟
子進舍人北歸過衡陽累曰會話粗釋暌間之念
復辱佳章存慰衰朽輒次韻以謝
昔年詞掖與君逄今日天涯白髮翁頼有江山供晩景
未先蒲柳困西風歸心已適三川外高論仍倍一笑中
深幸未寒交道在非徒清句及衰窮
道州何道士相會於途次匆匆告歸余亦北還作
詩致遠别之意
九疑山色望中青似與湘江展翠屛終日掩關澄俗慮
有時開卷讀仙經談端往往該窮逹酒興悠悠混醉醒
南去北歸皆惜别更嗟衰鬢尚飄萍
王定國北歸過衡陽惠示四詩其聚散憂樂之興
盡矣率賡二篇可資笑噱
臘寒嘗醉蒲桃酒春霽空摇舴艋船倦客偶來皆失路
故人相值似逢仙半生感事驚殘夢兩世知音話宿緣
聞說三懷長秀茂子孫才業信家傳
壯年馳走太行車晩歲還家幸有餘進取厚顔嗟鶴髮
退藏深計得蝸廬五湖謫去誰收骨千騎歸來尚載旟
廻首太平堪頌詠聖君勤政式商閭
過合江望安樂觀
四十年前會作詩為題山觀有高碑宦遊奔走過此地
情思光隂非昔時北望數峯殊隠隠南飛一舸尚遲遲
仙家跬步未能到深愧勞生龍與池(原註皇有初有李道士者來京師求)
(觀記得翰林李獻臣文石經陽南仲書集賢邵不疑篆予嘗以詩美其事謂之三絶碑)
答季鎮
老向家山領一麾安閒惟有故人知塵埃是幻勞湔洗
水月如流任轉移可笑書空徒咄咄願同舍哺亦熙熙
春來景物雖佳麗多謝東風少賦詩
次韻吳師益三首
從宦故為涉險塗強教人事與心符狂言喋喋真無補
虚譽紛紛更不虞世味已如流水薄野情常逐片雲孤
聖恩寬裕歸來好免得鄉人笑懦夫
謫官誰更恨蹉跎回首浮雲亦幾何雖向士林為覆轍
却於言路得餘波當年志氣消磨少晩歲光隂賦詠多
每閱塵編無愧赧此生應不負丘軻
珍重良交苦愛忘記存愚陋枉詩章華林纔日敷春藻
蔀屋今朝得夜光寳鑑未逢猶獻璞俊鋒終在不摧剛
淹翔日久雄飛近早歲才名振玉堂
昨日漢公承議見召與二三老友談笑退而為詩
少謝勤意
六十年前里巷遊北歸重此接朋儔據鞍矍鑠誇朱紱
把酒慇懃勸白頭況是三春同對景何妨一笑自忘憂
閒中歲月非難遣須仗新詩共唱酬
挽吳太君詞
寳絡疎封得令名人間慶事屬平生身居夀域幾三世
福及兒曹已九卿埋石有文深紀美弔喪多客亦哀榮
泉塗一往應無憾十八年前吉冢成
七言長律詩
答陳彛仲
天質疏慵一野夫因從利禄走官途惟知名爵有常履
非向塵埃言自殊萬事放懷歸失馬百年過客任踆鳥
雪霜毛髮來還近宵漢岐程去已迂凡骨易沉羞許衛
短材難斵累班輸每甘流落為遷客豈免挪揄笑癖儒
處落未能醫拙病揲蓍安敢卜亨衢宜將大夢消榮辱
肯把虚名計有無顧我拙艱當晩涖惜君留滯却長吁
玉工早夜榮圭壁莫使球琳委路隅
聞蛩和長句
啷啷微呤透綺疏乍令人意少歡娛留連夜景蕭條甚
引惹秋聲迤邐殊似向蝸廬頻學嘯恐隨蛙鼓亦吹竽
能鳴豈羨蚣蝑股不語堪&KR2430;蛺蝶鬚賦就情詩感長信
驚回仙夢失蒼梧雖知物性何喧寂應念年華却嘆吁
從此漸為寒月計憑誰與畫小軒圖西堂忽起東歸興
望斷青嵩接綠蕪
淨德集卷三十七
