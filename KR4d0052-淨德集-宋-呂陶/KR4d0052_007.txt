淨德集卷七
宋吕陶撰
表
謝知陳州到任表
臣伏奉告命差知陳州巳於四月一日到任者將命出
疆自貽罪戾叨恩補郡私享便安仰荷寵靈俯懷隕越
伏念臣才非專對學亦寡聞比緣變故而行豈以宴私
為事昧從宜之禮兹為失職之愆合正常刑以懲顯
咎敢期睿鍳曲庇孤根下遷書使之名尚委藩侯之寄
(案王稱東都事略陶奉使契丹以宣仁后在殯辭契丹宴設西府奏陶不先取旨除集賢院學士知陳州宋史)
(陶傳失載)此盖伏遇皇帝陛下離明溥照乾度廣容聽斷務
於原情操術参於使過舜心篤孝矜其寕戚之喪堯德
尚仁議以惟輕之罪生成所暨塵冐尤深臣敢不敷暢
教風遵承憲令勤敕饑之政以綏惠流散攷治水之迹
以防閑墊災冀集涓埃歸酬覆載
謝知河陽州到任表
臣伏奉敕命就差知河陽軍州事巳於今月十日到任
者出歴近甸即席未温易地專成疎恩過厚仰承重寄
俯激危心伏念臣生長遐方沉迷樸學為貧而仕敢懷
富貴之求度巳不能安及功名之會晩蒙異域稍涉華
塗禄過量而易盈位乘高而速墜既煩宥罪猶許牧民
京輔奥區纔布二旬之政河津巨鎮又同千騎之行委
任皆優叨塵太甚此盖伏遇皇帝陛下文明齊日洪覆
如天恢張百度之新克光前烈役御萬官之衆俾效寸
長故以此州付於不肖臣敢不體重民之意堅許國之
誠共治惟良勉希漢世之循吏以公其允敬服周官之
訓言冀贖往愆歸酬洪造
謝知潞州到任表
臣伏奉敕命差知潞州已於今月四日到任者引嫌以
請遂沾雨露之恩受命而行敢憚道途之役即安於此
揣分惕然伏念臣孤拙自將迂疎安用預先帝訪問之
選乃竊虛名為陛下侍從之官殊無小補俄以出疆之
罪遽膺守土之行僅及一時巳更三郡承流宣化愧職
業之未修送故迎新幸封圻之密邇此盖伏遇皇帝陛
下玩心於道繼序以仁崇有國之陛庭優容邇列重斯
民之師帥遴簡賢能入而嘗近於清光出則必叨於名
鎮因之寄任及此孤愚臣敢不推本淵源講求體要堅
險夷之履趣殚夙夜之勤勞晉有唐風惟務順民以治
魯非齊政安能累月而成冀收毫髮之功歸答堪輿之
賜
謝改職名表
臣凖都進奏院逓到敕一道伏蒙聖慈荷授臣朝散大
夫充集賢殿修撰巳祗受者頒恩改職猶参書殿之華
拜命撫躬深愧儒林之秩伏念臣稟生寒陋涉世迂疎
以章句之學竊禄於盛時以日月之勞致身于要路鸞
臺鳳閣嘗塵隸屬之員熊軾虎符屢假承宣之寄未能
補過安敢冒榮伏遇皇帝陛下繼序以思正名而治酌
古今之廢置載以官儀慎予奪之重輕特為國柄不遺
衰蹇亦畀寵光臣敢不仰載洪私敬承異數循名責實
慚非撰述之才竭節盡誠誓報施生之賜
謝知梓州到任表
臣伏奉敕命差臣知梓州軍州事臣已於今月二十六
日到任者昔乘拜疏願分鄉郡之符今乃叨恩遂載邦
侯之旆仰虔俞命俯激危心伏念臣習不逢原用難應
務起家從仕希子雲之安恬發策决科鄙谷永之附會
每䆒觀于義利靡狗易於險夷持以自盟久而無愧半
生零落空驚歲月之崢嶸晩景亨通忽接雲霄之步武
偶緣使事輕去從班未閱再朞俄更四守既遂里閭之
請又塵屏翰之居力薄豈堪恩深宜報此盖伏遇皇帝
陛下至仁天覆大智日躋成湯之善與人必於噐使武
王之不忘遠燭以皇明未譴衰遅尚優臨遣况臣早歲
曾使此方導德澤于數州粗能寡過奉教條于一郡敢
不潜心冀收毫髮之勞歸答乾坤之賜
謝責分司表(原註紹聖四年閏二月)
人臣之過莫大於不忠王者之刑必誅而無赦仰頼好
生之德俾從分務之司敬服寬恩交流感涕伏念臣禀
生寒陋涉世艱危不知事主之大方徒感近名之小智
出辭妄亂遇事狂迷名教之所莫容憲法之所不宥復
何面目尚緩班聯既假職於别都仍即安于善地餘生
甚幸化力自歸此盖伏遇皇帝陛下加意盈成勵精聽
斷繼志述事以光大前烈顯忠遂良以固安永圖察萬
物之殊源無容紛糾憫一夫之垂盡未即誅鋤正其罪
以示勸懲錫之禄以養衰病臣敢不追訟前𤯝切防後
愆革行險之非心持保身之深戒生而無補僅逃蕭斧
之常刑死或有知猶冀敝帷之維惠
謝責降南嶽廟表
壊法容私義當顯戮謫官領局恩許自新伏省過尤良
增戰灼伏念臣禀生寒陋涉世艱危早竊虚名晩塵膴
仕持從臣之槖無補猷為佩郡守之符多隳職業縱細
民之盗鑄致私鏹之公行罪狀甚明刑書未議洎沗鄉
邦之寄任數為風眩之侵陵拜疏自陳方覬退休之幸
原情必罸俄聞責黜之音仰畏雷霆俯驚冰谷欲繼上
歸田之請慮難逃慢令之誅即扶病以之官已具舟而
去里窮途易塞衰氣復傷適當起䌫之初幾有盖棺之
事遽飄流於三峡遽放蕩於重湖以七十之羸軀盡八
千之去路傋嘗險阨屢及俄虞偶全犬馬之餘生深荷
堪輿之厚賜此盖伏遇皇帝陛下乾行適治豐照通幽
督群吏之循公光昭先憲寬一夫之垂盡滋廣至仁未
即銖鋤止從廢逐正其罪以警偷惰錫之禄以養衰殘
臣敢不追訟愆違恪遵檢押雖有負薪之疾豈敢乞骸
空懷結草之心終期報德
謝知卭州表
臣五月二十日凖進奏院逓到敕一道至衡州伏蒙聖
恩就差臣知卭州軍州兼管内勸農事臣即時祗受訖
者貶處遐方無復全軀之望生還舊里仍叨守土之榮
恩出非常力同再造伏念臣禀生寒陋涉世迂疎粗聞
修巳之方竊有逢辰之幸熙寕拔士早緣制策之採收
元祐擇官晩有禁塗之更踐乏深厚之文以丹書典誥
寡周密之慮以出納樞機責任太隆施為奚稱方朝廷
之攻舉嘗勵翼以赴功逮朋黨之論興亦淪胥而被譴
天高莫訴罪大胡言羽翼傷摧尤畏鷹鸇之搏逐夢魂
驚悸深憂斧鉞之加鋤敢期放廢之餘遽玷寵光之異
此盖伏遇皇帝陛下運乘天造道並日升聖繼聖以儲
休光昭大慶新又新而作德覃及群倫盡成湯觧網之
心廣夏禹泣辜之惠哀憐謫籍付畀郡章肉白骨以覬
充盈然死灰而求炎熖生成至此報效云何臣敢不欣
戴至仁推明初政承流以治少希循吏之所先擊壤以
歌願與齊民而共樂庶幾晩節無累洪鈞
謝授再知梓州表
臣先以罪分司南京衡州居住於元符三年四月凖告
落分司差提舉成都府王局觀至五月内凖敇就差知
卭州臣逐次謝恩祗受及奉表以聞去訖至今年二月
七日到綿州羅江縣又凖告充集賢殿修撰改差知梓
州臣即時望闕謝恩拜受者九殞之餘忽逢再造一年
之内輙易三遷初傋位於嗣官旋領麾於鄉郡繼沗集
仙之命仍分左蜀之符并出異恩悉還舊物幸非所望
感莫能勝伏念臣學不能美身志未可適道動踰涯分
易速悔尤奮飛於畎畆而濫陪英俊之存涉獵於縑緗
而與聞朝廷之政謂之才則嘗踐更於臺刑加之罪則
久廢放於江湖小人持附會之心乘而下石騷客有哀
憐之興惟欲招魂累年趨必死之鄉一旦履復生之地
洊沾殊澤增賁餘齡此盖伏遇皇帝陛下光紹寶圖勃
興治道大判惠邪之勢深權用舍之機雖衆正在朝足
跨商周之盛而一夫失職尚攖尭舜之心䘏及衰殘槩
從收叙臣敢不究觀否泰省念初終如痛定而反思若
途窮而利往枕邱適願既知於瞑目之前結草酬恩敢
惮於没身之後
謝知梓州到任表
臣近凖告命伏蒙聖恩除臣依前朝請大夫充集賢殿
修撰知梓州軍州事巳於三月十七日到任訖臣聞能
官人者尭之盛德欲惠養於生民再為郡者漢之名卿
頗光輝於前世蓋知而善任任則必能舉其職故去而復至
至則有以慰其思乃君臣上下之交亦古今賢聖之美
載之行事可得而聞魏相之於河南以方嚴成治行黃
霸之在潁上以寬明得衆心盗賊未平願借寇恂之力
兒童相戲喜聞郭伋之來或體國以致忠或宜民而立
政前功不替後效愈明近代以來斯人盖寡未敢有起
於廢成賁以寵光復從書殿之賢仍領鄉邦之寄苟踰
其量徒厚爾顔伏念臣學文不能信道未篤丁辰於始
衰之日誤涉華途被罪於垂老之年久褄裔土忽逢聖
作偶得生還特出淵衷悉叨舊物况潼川之區域乃益
部之比鄰嘗綰郡章尚傳里誦江山如故得陪父老之
嬉遊坵壟不遐庶盡歲時之孝敬此盖伏遇皇帝陛下
鼎新大政萃聚衆材用人如日之照臨正邪自辨成物
若天之化育小大不遺所以甄收及於衰朽臣敢不持
循素節勉強暮齡廣上德之寬仁䘏遠方之凋瘵處耕
田鑿井之衆不失常生在垂衣拱手之朝庶幾小補
乞致仕表
臣生長遠方逢值聖世擢皇祐進士登第寕制舉元祐
中塵冐侍從紹聖初謫放江湖伏遇皇帝陛下光紹寶
圖誕敷鴻澤昭洗過惡叙復班聯臣深遇勉竭疲駑仰
答造化而齒髮衰暮疾恙侵凌竊慮職事曠廢重取非
戾伏望聖慈念臣今巳七十四歲舊感瘴癘間或病作
心力昏耗難以釐務伏乞特降指揮許臣守本官致仕
庶幾安養羸疾遂其餘生
謝致仕表
齒髮衰殘義當告老絲綸煥赫恩許歸休荷君父之始
終全臣子之進退敬承俞命感激危心伏念臣起迹至
寒逢辰過幸早竭簿書之力徒自沉迷晩叨侍從之班
訖無補報侵尋暮境眷戀故鄕輙申謝事之誠覬遂乞
骸之願仰煩睿鍳俯察愚衷此盖伏遇皇帝陛下舜道
用中尭仁濟衆如天地隂陽之覆不間于微雖蟲魚草
木之生亦從其欲因而衰朽得遂休閒臣即解郡章言
旋故里想天顔之睟穆難暏清光詠化日之舒長敢忘
帝力
淨德集卷七
