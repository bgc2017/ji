淨德集卷二十五
宋吕陶撰
墓誌銘
著作佐郎李府君墓誌銘
秘書省著作佐郎知眉州丹稜縣事李君熙寧乙卯歲
四月某日卒于官享年四十有幾元豐乙丑歲某月某
日葬于晉原縣某鄉某里從先塋也君諱逢字承之唐
安人曾祖勤祖圜考平皆晦德不仕君為兒童時超然
有志氣憤其家世不耀願學以起之資穎力勤居數歲
遂能博強下筆為文辭雅有理趣流輩畏伏搢紳先生
褒譽之里人度支郎閻公仲孚以道德自任名重一時
於後進少許與每稱君才嘉祐二年擢進士第授陵州
仁夀縣尉捕強寇獲七人于格當遷官太守趙公敏達
亦以功賞諭之君謂子弟曰士君子進退通塞固有義
命吾將遷乎雖不戮此孰禦之將不遷如命何藉七人
之死以幸進不忍為也乃削去強迹皆可不死獄具趙
公愕然問之以前說對公嘉其識量且曰餘慶之報遠
矣再調歸州司理參軍商人有撑舟夜泛以避關征者
津吏彎弓警之誤中輒死羣欲以故殺論君持論不可
乃請于朝卒從輕罪徙利州緜谷縣令改某軍節度推
官知遂寧縣是時轉運使急功利不復恤困窮小人好
承迎議置鎮市税局以圖羡入主者委君按視銳意必
行君以為村落細民間日而集有無相易苟營朝晡之
費一旦設官置局限其税課則瘡痍何時而愈理不當
置主者雖不悦亦不敢行歲時以薦格改秩得知丹稜
束館僧持悔過懺罪之說率其徒早夜講佛書聽者踰
百數浮士造飛語指為妖訛以亂上之人聰明且以媒
進提點刑獄者信其言移文委君急捕連逮坐繫者將
衆人情大駭君曰此豈有巨惡不過以其教誘民而從
者偶多爾安足深咎遂寬其獄蒙宥頗衆縣郊多棄水
散漫流溢君命引以溉鄰田之荒易瘠而腴凡數百頃
初母畢氏既亡君晝夜哭不已遂夢焉乃思所夢而刻
之以木形色肖類終身奉事不敢懈鄉閭稱之尤善篆
隸知書者以為自成一家之法嗚呼君少力學有文聞
譽彰者時既從政又能不忍削民以媚權勢其治獄務
求之生有古仁厚之風矣而用不適于顯享不及于耆
良可悲夫娶楊氏男六人騤未仕驤陵井監司理參軍
騏嘗得試禮部駿卭州臨卭縣令騊知漢州綿竹縣駪
舉進士女二人嫁楊籍費霖皆進士也孫男九人孫女
十二人並幼銘曰
古人治獄多隂德子孫當有顯者于公之報明矣君不
忍以七人之命易一官津吏得不死東館之岡無所冤
視古人何愧哉諸子森然有美才可以光大迹其慶驗
又非若湯周福祚之幸也
秭歸縣令李君墓誌銘
西南士大夫言善教子者以李君希聖為先希聖有五
子學者四方五六歲時即使誦詩書日須數百字雖携
抱玩戲不以他習眩其耳目稍長不復出戸外至于飲
食動止一語一笑皆不離文字間凡風俗遨遊奔集之
盛如燈夕藥市者去其居不遠未嘗聞知也早夜訓飭
月攷歲練積之數稔術業用成慎修年十六慎交十四
乃能以辭重求舉同時擢第皇祐初慎微亦中科甲其
後君又繼之此所以見稱於士大夫而謂之善教也君
諱慎思字敬中於諸子為季孩提而孤聞先君之餘訓
抗志勵學欲與諸兄相上下探索研味實詣有餘華藻
煥發能就楷度既中第調遂州小溪主簿遷青石尉部
使郡守知其才屢委以事裁宜處正咸適其意交章慰
薦惟恐在後未幾移歸州秭歸縣令縣僻民野舉不知
法禁君治以誠視之如一家期會聽決諄諄戒諭雖極
冗微悉使曉信新灘在境内官舟饋運間有毁溺皇祐
中使者建議鐫崖拓江以紆湍怒歲役萬夫芻薪數十
萬三邑之民困于費不能已君以為灘雖險暴惟春冬
之交水涸石露厄于沿泝方是時灘之上下官舟畏而
不進者倘易陸載而往則皆可遠險兩獲其利當塗行
其說乃罷修灘之役歸人深德之歲滿代還父老涕泣
惜其去薦者如格吏部以課最上嘉祐八年當陛見泛
江而東七月二十四日次雲安軍感疾遂不起享年三
十有八君資稟樂易力學有美名與人交多風議朋友
愛之既仕不廢書好易春秋每多論述著治策五十篇
講明世務欲獻之朝庶奉大對卒不伸其志按君之先
京兆萬年人自唐廣明西狩時有為晉原令者留居温
江後遷于郫晉原四世生承粲承粲生洪慶洪慶生章
甫乃君考字希聖也以長子故贈中大夫妣文氏贈仙
源縣君君娶張氏治家訓子動有準的子五人紹卿彦
卿某晉卿皆舉進士旦緝嘗薦于鄉二女適范祖修張
寅君没十九年未葬諸子待禄以祀而未能也乃以元
豐七年二月庚午朔葬于新津縣修覺山依仁鄉曷伏
里然則未葬而有待者出于義而待而葬之者禮也鳴
呼君少而學壯而仕策發磨勵所志者遠去為古人今
則久矣此可悲也予與君皆皇祐四年進士成都同籍
凡十一人三十年間存三人焉榮謝合離不常如此此
又可悲也世之人有以錙銖得喪或競于秋毫之未而
不究其終者豈知覆載為逆旅而吾游其間哉所以遺
生齊物之論起而覺其未喻也銘曰
有文矣藻繪其傳不發之危言有位矣撫字而安不尸
之大權天嗇以年志莫究宣巨山崇原卜云新阡墓松
森然人知其賢
李太博墓誌銘
君諱彤字周伯姓李氏其先京兆人八世祖遠從唐僖
宗幸蜀調晉原令因家焉高祖臻仕孟氏朝為永平軍
節度推官曾祖某亦任太子司議郎祖某不願仕父某
以君登朝贈大理寺丞母黎氏贈成都縣太君君少篤
學頗穎秀時鄉先生職方員外郎張公中行守岳陽君
往就正得易與春秋大旨朋友畏其博聞又嘗摭前世
忠邪事以類相從為史斷十二篇以監治亂慶歷六年
中進士第調眉州青神尉言者謂蜀人官近鄉非所宜
於是近皆徙遠移萬州司理參軍歲滿用陟狀遷江陵
府松滋令丁寺丞君憂終喪授隴州判官吏部上其課
轉著作佐郎知太原府平晉縣今天子踐阼改秘書丞
尋遷太常博士知華州鄭縣以疾分司西京卒于盭庢
之寓止享年五十四實熙寧五年春二月某日也既没
七年貧不克葬至元豐元年三月某日乃葬于某鄉某
里先隴之次君彊明喜節廉自處素高待交游如少所
與然不廢於義休戚可以同於政事知大略而未嘗以
忿恚任刑聽斷適其理大率剛而不撓恥為流俗態度
也在萬州有箠人之脉者提點刑獄視之疑且怒欲以
骨折論太守畏不敢辯君提傷者以告曰折則上下不
相屬今舉其上而下不少曲非折明矣使者無以勝卒
輕之又有三人謀殺一人者君方攝督郵當議法即白
守曰一人死安可戮三人坐謀首可也守不聽有詬責
言君持之益堅請於提點刑獄且曰某寧解印綬去安
忍妄殺人求順太守意耶得聞之朝止報一人萬州帑
失緡錢數千萬俾君驗之君以為貫朽鐡壞不知幾十
載一旦指為盜疑或刻深請飭吏共償無煩搆獄守從
之免數輩刑竄松滋産茗歲輸府千斤春未社牧遣校
至督所有君曰今未知茗之芽否可偕往視即斸根株
俾校持以歸願牧植之後園俟其芽可責輸矣牧始不
懌既而從之植者既芽則謂同僚曰李松滋以芽為期
今可取乎校復至具言君乃戒茗戸以五日集如其令
無一毫私撓民深德之有宿寇數十結山民聚境上往
往害捕吏累歲莫獲君開以威信許其歸首乃至無盜
功當賞君不言賞亦不及隴之汧源號難治凡閱歲定
籍則吏民相因為姦歷十數年官不敢輒易其舊君權
涖未幾遂定籍高下適當人伏其平平晉民冐居公地
而縣隸為輸租緣此以斂剥習久縱不問君使冐者自
陳盡得其實免代輸之患又嘗為增隄以捍汾流以軍
事未報君已解去既而大水一城蕩然識者稱其先見
鄭縣之西舊以石隄水過守居洎他官池圃以及富彊
治榭君始來方諭民得取以溉水既不至為總管者謾
其詞移檄於縣覬水以禦火符下凡四五君悉不應時
都官員外郎郭君源明以方靜為州君具白所以然信
之民甚賴其利洎引疾而去有䘏君之貧者告曰願一
曰留則終月禄入可享乃笑而謝之即日不視事君先
娶包氏在萬州時遇君之疾以憂卒再娶郭氏封夀安
縣君包氏生子覲孝友力學自二曲護喪歸葬靈泉不
違治命長女適瀘州司戸文朝光郭氏生子規治經力
學從舉薦於鄉必能世其家次女適鄉貢進士李葆
光二孫曰暠曰晏嗚呼君平生施為如此剛矣哉苟遭
時得志盡發胸中藴則軒騰馳驟立事致功卓然有竒
節可必也惜乎仁不顯而見於用者止此耳予少從君
遊洎官晉陽又與之同竊思仲尼未見剛者之說信剛
者之難見愛君氣節舊矣覲來請銘敢為銘曰
剛近於仁亦鮮克舉剛生於氣充則孰禦申棖徇欲義
所不取孟子養浩以是為主家山之東喬松之隖嗚呼
剛者李君之墓
光禄寺丞致仕何君墓誌銘
何氏之先蓋晉之卿佐封于韓者子孫因以為氏秦滅
韓其後流散四方或謂韓為何故漢魏以來始著何氏
有居于閩者至瓚乃顯即君六世祖也仕後唐歷太原
留守除西川副使會孟氏僭竊耻屈其下飲恨死其子
柔不能東乃家青城遂為青城人柔生令昕令昕生繕
不幸逢亂離無復振起繕生中即君考也任道晦處無
意官禄以聚書為能以賦詩為樂蜀之耆儒李畋渭卿
戈淵仲顔皆與之友子四人君其季也諱敏字希顔簡
慤莊重克承厥家貧而能力生以養親奉祀至于撫養
百口靡有不給富而能好善以訓其子孫至于起家從
仕翹然有聞旁攴外屬之無歸則倍仰而濟鄉閭識者
以吉人君子稱焉熙寧初今天子祀南郊以君之子大
章登朝封大理評事四年明堂大饗遷光禄寺丞六年
十一月某日終于家享年七十二八年十月某日葬于
縣之某鄉某里君娶李氏今封仁夀縣君生三子大章
皇祐四年中進士第五遷太常博士通判漢州大臨某
皆飭行不墜先訓孫四人宗元榮州榮德縣令宗範合
州巴川縣令某某悉志于學期以自立惟何氏蜀來中
葉不燿至博士君始以學文德禄而榮德巴川二君又
能同時取科第士議榮之君可謂有後矣某與博士君
同進士籍且為姻家君之葬也敢誌而銘銘曰
何遷于岷五世至君既永以年再光以恩山之阿江之
濆祗厥祀傳後昆
奉議郎何君墓誌銘
余嘗銘光禄寺丞岷山何公之墓攷論世次及其里居
詳矣君乃光禄仲子也諱大臨字才叔少讀書知名教
以修潔治身以恭愿事親鄉黨以善稱閨門以孝聞通
詩騷之學倣約大致作為篇章適情寓物平暢純澹有
昔人風格或告以釋氏之說當虔敬崇奉乃享令報則
曰廣慈心即佛不妄語即經若乃禍福之應惟修其在
我者而順以聽命吾知此而已晚從道家之教信尚清
寂求以養心治氣歸之虛靜故能委置世紛無競于物
漠然自得有方外之趣尤長于教子擇師取友必以賢
飭勵以經術欲其慎行而寡過誘掖以辭章欲其資身
而得禄凡朝夕所肄習而謂之課試者每與之講解切
劘不倦若朋友然由是起家中第孟仲接武西南士大
夫舉義方之訓皆推君為先君娶倪氏累封安仁縣君
卒十年矣子五人宗範朝散郎眉州教授宗奭早亡宗
誨以學求舉宗韓資州磐石縣令宗哲果州相如縣尉
孫男十二人元豐三年神宗祀明堂封君承事郎其後
五遷至奉議郎宗範又嘗得五品服請以賜君不著于
令詔特可之議者以為榮君享年六十三元祐五年三
月十五日卒于家八年正月四日葬于青城縣之懷仁
鄉赤木里先塋之北初倪氏之葬也君為夀冢其旁弔
以詩曰我來同穴知何日石火光中更十年已而其言
驗嗟夫始終生死之變豈偶然哉銘曰
每讀五代忠義傳至明宗命何瓚入蜀制孟知祥事未
嘗不廢卷而嘆也夫以明宗區區暌弱之唐任一何瓚
而欲禦權彊僭叛之蜀豈不難哉瓚意不屈繼以死何
其易也自瓚至君六世而子孫之盛如此究觀前人之
大節推驗後嗣之吉報則福禄之來抑有由矣
淨德集卷二十五
