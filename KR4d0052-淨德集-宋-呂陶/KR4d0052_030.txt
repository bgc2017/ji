淨德集卷三十
宋吕陶撰
五言古詩
說學送句輔元赴普慈
六經聖人心言以寓微意著示萬世教大略歸簡易先
儒事研覃傳注發奥祕其間豈無失十數纔一二沿波
而討源自可見極致學者不務此紛紛競非是所得方
一毫已謂盡千里譬如就寸管窺覘九清位又如持小
蠡測度巨浸水近年經術興衆說尤鼎沸或沿老佛解
或取鬼神議或以對偶求或用點畫治往往勤萬言區
區釋數字茫昧超洪荒高闊等天地幽欲根死生明欲
混愚智五常孰為常百氏孰為氏古今名家學一旦盡
委棄老生分退縮鉗口深有畏晩輩互馳騁銳力不少
避兹事繫風化賢者慎措置吾鄉句夫子天禀最純粹
事親存至行執卷考精理平生耽道膄大嚼得鼎味使
之典胄席琢玉成貴器不爾坐泮宫好音變惡類頭白
顔已蒼猶從一麾寄普慈實名郡良俗先禮義斯文久
磨淬浮筆恥誦記有心欲聞韶作樂慮惉懘有道欲適
遠驅車患軒輊兹焉遇儒師于學有統帥公若舜權舉
明若軒鑑視珍若太羹飽快若醇酎醉詩書文翁治教
育孟軻志雖則憩甘棠清風似槐市
答宇文公南
少年從君游于今已頭白逡廵三十載光景如昨日追
懷當時事感慨横胸臆賢侯在泮水多士凡數百探道
先淵源學文重氣格君常露華采流品推第一西南有
豪俊自此貴名出天池可直上中減扶摇力不免逐鷦
鷯搶榆暫棲息北窗換五斗輕重固不敵况當念赤子
安忍負愧色歸來林下泉屢把塵衣滌南溟徒爾慕腐
鼠莫我嚇清樽及黃卷兩與聖賢覿伊予最不肖厚幸
蒙賁飾歸田尚無計苟禄惟自青因循得瘖病放蕩成
笑疾持此答長謠慚無雙白璧
西風起高原一首奉送應之太博東歸
西風起高原萬象動秋色渺瀰潔寒流慘淡升杲日嗈
嗈雲端雁所嚮知自擇豈獨順寒暑行將避矰弋蕭蕭
林間葉早暮見疏密危梢怯摇撼懔若遇彊敵騷人與
志士趨向在幽寂悲歌節物變浩歎歲月失遠憂積不
解難以斗酒滌中夜撫鳴琴餘聲寫沈鬱竊嘗窮天運
舒慘固其職胡為世網中情熊異休戚逹觀殊不爾曠
懷居自適偉歟當世賢明爽照今昔孤高松柏操肯與
霜雪易磊落鷹集拳何憚狐免擊天涯共一笑肝膽露
纖悉相從恨不早此别重嗟惜夷途快覽望還馭忘涉
歴悲哉宋玉賦安可贈行客
仁智亭夜集
明月有深意輝光滿層臺佳景豈易得對此持酒杯坐
久轉清曠雄風為時來夜闌興未倦歸步猶徘徊
答梁子美召食
湘中佳山水使指重他部高賢駐行節儒雅飾治具雖
云入郡廣曾不假多慮一扇清微風融和及生聚川原
發陽和草木均雨露疎網悉舉綱和聲已載路時登華
遠亭每與勝景遇秀巖及南峻碧江爭北注回環如戸
庭髣髴若繪素彌望快遐目縱吟盡幽趣雍容接諸生
謙屈存異顧飲食出誠眷上下捐禮數賤子慚不肖萬
里困飄寓屢嘗造賓除幸此聽談緒斐然無所裁安可
繼大句
送蔣熙州
昔登蔣公門忽忽五十載于今見猶子省記似前代慶
源得餘波家範禀性誨筆下吐雄文滔滔湧江海胷中
抱英氣落落等嵩岱十嘗試一二卓犖已稱最還朝纔
幾時何時又補外河湟復古地形勢壯且大冊府圖籍
存充國城壘在臨洮建都府節制中機會守之扼喉吭
動則攻腹背西羌輒犯順種落異向背呼嗟秦雍間氛
祲恐未艾連年困飛輓何日貯倉廥一病費調養已甚
其可再綏懷與剪蕩黑白燦利害吾君鑑勤遠静制六
合内仁如天地心萬類悉容貸不矜靈旗伐未奏短簫
凱一旦春風來生意入窮塞載瞻將軍鉞猶識使者旆
治邊信有術豈徒威克愛(原註慶歴中蔣公希魯侍郎守成都某蒙賴數載今五十)
(年矣觀熙州之為人彊裕清敏蓋得其家法云)
送張子公
康定用兵日府谷尤孤危屬當治安久多事盡廢隳三
面枕賊境平易如通逵重城輒議葺浮論多背馳賢哉
光禄公定慮先本基百堵大興作據險成藩籬城完賊
已至善守莫敢窺泉源衆所汲公為親解圍兵勢弱不
振公能屢張威賊退城可處生聚始有歸於今三十年
功勲書鼎彛邊人每記憶言者感涕揮近日羽書至討
伐加羌夷廟算出帷幄王師整熊羆壯夫思報國志士
竊憂時寒日朝惨淡凄風夜號悲昔人何卓犖往事可
追維夫君實賢嗣仕宦圖奮飛家聲貴不墜儒學當有
為歸歟自磨礪門閥增光輝
送唐君益
朝家設賢科留意在豪彦三道詢天人萬言極貫變國
論庶有補謀身非自薦昧者鮮知此榮禄生貪羡討論
遺本原文采事藻絢假之為捷塗得以步華選亦有附
羣邪藉以肆綺辯心迹既自異事業安可見遂令權貴
人待物少明辨概為天下材皆同秦士賤夫君非好名
力學久忘倦天資固彊直道業益豐羡純如后䕫音發
若老羿箭深有啓沃誠恬無寵榮戀時事方艱虞乾心
屢告譴遠憂何時已長策殊未獻期君為國醫起疾須
瞑眩
送杜翁東行
我為懷安官君作什邡令封疆苦不遠音驛稍頻併乘
閒強吟詩寄去同賦詠其言類諧謔間或有譏病蒙君
屢酬荅往問復來聘長謠頗壯贍短語亦清勁大率如
為人圭璋有餘瑩得之每急讀醉魄時暫醒方從文字
樂忽爾報成政秋風飄行色萬里去意迥知君最留滯
文價早馳騁策名二十載位未立朝廷一官奚足論百
熊委前定自古有通塞誰與造物爭任此不繫舟所至
遂游泳西山白雲起回首念温凊恭聞陛前語歸拜堂
上慶僕馭倦遊否塵中多捷徑
寄題丹稜李令野亭
前山翠光凝後圃穠秀合惜此衆景會聊以一亭納地
勢得高爽人情遠囂雜縱懷百慮清極望四遠匝風行
訟牒簡晝永縣扉闔居常玩文史間亦理杯榼雅趣適
安静嘉章屬酬答門外有通衢華輪正騰踏
南山有嘉木一首贈友人
南山有嘉木秀拔何亭亭盤根蓋得地直幹自挺生朝
為杲日照暮得甘雨零氣敵雪霜勁勢凌雲霄青豈非
澗下材獨賦輪囷形屬當搆大廈量度審重輕彼尺我
已文一柱支百楹夫君承顯家累世公與卿天質由慶
禀湛然寳純明膏梁莫能遷志操務潔清紛華未易勝
仁義思力行學殖固原本詞章露葩英早夜勤琢磨日
望貴器成間歲下明詔時哉會光亨遥遥萬里塗思君
如戶庭
和巖起貝暄
凄風苦朝寒愛日惜影短翹首望餘照曝背希一暖温
如襲裘褐美若悦芻豢在陽頗舒暢適性易飽滿支頤
殆忘形縮手豈執版却笑假春衣無乃求之晚
感白髮
少年事辛勤老大涉憂患撫時感零落髮白亦已慣每
思初白時黑者尚千萬晨梳滿一握中有素絲間及其
白已甚色勢頗滋蔓種種漸無幾星星忽大半常情惡
衰颯不欲姿容變持鑷屢剪摘煑藥勤點換久之反自
笑遂事固不諫萬物入形器盛衰有期限葩英乘春芳
凋滅向秋晩人生止百歲稚耋如早晏光隂白駒走安
得常總丱形骸任驅役膂力資治辦其間得與喪大率
皆夢幻既老遂休佚萬熊無足盼方當齊椿菌未暇語
鵬鷃霜雪華滿頭長吟又何怨
送翰林范侍郎
進退為大節君子貴其全獻替實大事良臣所宜先二
者苟一失胡得稱至賢況乃勢利誘中性殊易遷趨時
或勇銳顧義少慤堅崑山有良玉烈燄不敢燔太華有
蒼松嚴霜豈能干公以學行起華塗三十年器業飽䕫
卨文章富雲淵徐行自廊廟羣望惟陶甄適會薰風琴
為民更五絃潔情思恤物有道當危言一旦謝簮紱易
若忘蹄筌冥鴻颺雲霄老鶴得芝田天眞適曠蕩世網
脱拘牽安居返故里盛事光塵寰父老相歎詫謂公乃
神仙士林素矜式仰公如綺園試閱前代史昔人難比
肩嘗䦔喬與固精誠動皇乾願仗至忠力區區塞奔川
不幸遭戮辱何由老林泉徒使國士淚至今為之潸又
聞廣與受知止皆求還都門祖帳盛鄉里千金捐青以
大論議寂寞空簡編猶有繪畫手屢將丹青傳四士所
出處得之皆一偏惟公逢聖明雍容卷舒間任職思補
報乞身享安閒素履瑩如玉貴名重于山知公享壽考
歲月方遐延壯容換老骨綠髮藏華顚諒公保福祚子
孫慶綿綿高門納駟馬舊物還青氈令德終報騐化工
可推研小智泥畛域通懷究淵源方爾泥物我其誰計
寒暄超遥誠自得局縮亦徒然再拜遠門下長吟歌此
篇
奉和胡右丞視學所賦
成都學最古肇自西漢時寥寥千餘載間有或盛衰慶
歴始下詔四方如響隨良哉樂安伯(原註蒋公自謂□從郡望與封爵也)
治體由本基遠模類文翁故事循魯僖課試月為度講
觧日有規教育猶父兄片言不邇遺學子五百人絃誦
何儀儀陶成禮義俗大變西南維距此已一世繼者賢
其誰胡公廟堂老天子深倚毗下車急先務勸學為之
師時異心則同兩哲吹壎箎作詩遺諸生字字皆典彛
近欲美材成遠使純風熙礱石建巨堂豎柱不復欹九
經滿四壁高下相支持首尾傳注完粲然日星垂斯經
與斯堂天下難等夷(原註洛雍雖有石經未若蜀本注釋之完)度地得勝勢
西隅敞高扉氣象自宏顯出門見通逵嘉木種千本敷
隂接春暉人將不剪伐異日甘棠枝賤子昔在泮執經
趨綘帷嘗聞先生訓敢告多士知讀書有本統宜先窮
是非微言率簡易衆說殊支離詳觀聖賢迹於我猶蓍
龜不獨事辭章華葩競葳蕤豈徒換爵禄稱謂生光輝
立已如遠游縱横亦多岐取舍各異轍義利難兩馳一
足少蹭蹬終身陷汚卑君子與小人古今不同歸勉哉
篤志操行副公所期
再和胡右丞視學
士有幸不幸所逢皆一時道隆學自正文敝俗亦衰匪
惟古今異況復好惡隨觀詩不觀政爭議毓與基(原註詩有)
(孫毓坐基之學)窮經不窮法區區論桓僖必得大匠誨然後圓
中規譬欲攷躔度亦先由渾儀所以君子教衆材無棄
遺公来鎮西州為民張四維且曰化未孚執咎歸之誰
醇醲造禮義偷薄生夸毗予其本庠序動以經為師善
道易牖進應和如壎箎自此石室生處躬無匪彛勤誠
戒挑逹美頌贊緝熙屢聞講鼓集不見儒冠欹遠或千
里至篋笥相携持公堂坐無地布滿東西垂學殖務栽
培心茅悉芟夷前瞻數仞牆競欲趨公扉謂公富經術
執卷將問逹誦公勤學篇華柔鄙玄暉杏壇乘春風一
日千萬枝昔公長烏臺奏囊成殿帷藥石盡晦密世人
罕聞知今公倡儒教羣情革其非道勝逢大壯文明契
重離繼有巨篇作拜貺如受龜咸韶奏清廟音中爽與
蕤琳琅聚寳肆亘夜騰晶輝蛙鼓畏不鳴鼠璞羞路岐
信矣蜀政美聲聞已四馳海宇翹首望天高終聽卑行
聞十行詔匪朝促公歸雖欲在泮飲盛事安可期
戲作客從中州来
客從中州來有旨謫嶺外道由長沙郡行李極狼狽地
主惡遷客不許宿闤闠馳逐使之出威勢如下礌我嗟
伏蒲君力小忠謇大一言犯雷霆萬里竄江海方當困
羈旅復爾招咎悔誰謂守者謀義理亦甚昧人道異邪
正天時分否泰外物慎取舍中扄權利善小人衒迎合
君子恥附會如何鄙流放輒欲登善最所持況輕貨安
可遷重賄惡名被諸身巨衾不可蓋羞色睟於面洪水
安能靧嘗聞賢人生希闊須異代聲華無今昔趣尚一
進退李唐距聖宋乃有二徐晦
送李鎮北歸
昔為并晉游識子十數載當時鄉曲譽學行己可愛公
卿察廉孝一命果霑霈飄然從宦游萬里適劍外標操
本孤直鋒稜苦磨淬研味冰蘖間規為準䋲内素節雖
有常往往駭流輩違順既殊途指此作瑕纇好惡貴必
察丁寧昔賢誨羣言徒爾為終有公議在北歸太行道
極頂見嵩岱下視丘與阜岌屹殊瑣碎洪河天外來勢
欲浮大塊吁嗟衆流小奔走爭合匯長吟助超軼壯氣
增感慨善惡忌太明與奪宜少晦此語所繫重非特論
進退數路盛得人期君赴亨會
勇烈侯廟
唐衰中原亂賊據西南疆號令不出畿疇能禦彊梁
楊侯仗直忠寳劍凌穹蒼誓將掃妖祲得以完金湯嘗膽
過勾踐食羹如樂羊嚴顔頸未斷霽雲指何傷衆寡固
不敵歲月亦已長孤城屹然峙鋒銳莫可當譬如泛巨
海難以一葦航天心未厭悔人意忽蒼黃百口同穴瘞
悲雲惨朝陽寰區既澄静往事極凄凉封爵加美諡幽
明知寵章近世修舊史筆削嚴否藏書曰侯死之一褒
踰繡裳(原註近修唐史書五月丙子王建陷彭州楊某死之)彭人念侯德廟食墓
之傍水旱每致禱豐年屢倉箱父老或有言夜漏猶未
央見侯出自廟凛然坐黃堂此理實晦昧有無何渺茫
子厚羅池神海俗專祈禳乖崖宛丘殯醉者取滅亡(原註)
(乖崖殞於私第過其門者必步有軍校醉至門不下輒委轡以死陳人到今言之)英靈果不泯
猶足威一方予嘗假州紱秉笏趨侯墻為侯記諱日一
奠歲率常出令避侯名示民以虔莊(原註彭人傳云五月二十二日城䧟)
(某嘗于是日率官屬具祭仍作佛事自是歲以為常又嘗諭郡人不得名侯之名)又欲建高碑
始終載其詳俄以罪戾至慊然視縑緗幸此續大句安
能發幽光持以遺彭人庶幾予不忘
答任師中
石城山下居草草已經歲終日對山吟何嘗問隂霽自
知有義命百事安拙計每蒙親朋念尺書來者繼豈徒
問寒温亦惑慰窮滯惟公見愛心不逐時情替親迂老
匠筆特枉長吟惠良金豈雕刻文錦自燦麗太羹充餒
腸靈藥去昏翳所得適所懷拜賜敢不勵詩騷久寂寞
俗士鮮緝綴公常得之深豪贍有規制頃聞湖州禍文
字倦且廢朝廷極仁恕風俗當訓厲終令服寬典不忍
投四裔吾儕今唱酬正可頌治世况當導情性無自取
罪戾敢于韶濩前率爾獻鄭衛(原註時蘇子瞻以詩得罪貶黃州□詞云黜置)
(方州以勵風俗往服寬典勿忘自新故及之)
和孔毅甫州名五首
毅甫生江南蘊有洙泗質雄文極古今通鑑盡疏密瀛
山繡衣使高步尚云屈河水潤畎畝隨珠照圭蓽仁風
信樂易治體本誠一昌時政多暇豐歲民甚佚撫琴得
遺音開卷終舊帙天和内自保萬事皆外物我生本蒿
萊豈合顧簪紱南遷至此處惠養殊不失傷心屈原棹
掩耳湘靈瑟罪大敢放懷恩深已淪骨辛常從公遊談
笑度永日我吟續郢唱緘封彌戰栗
衡陽古勝郡齊民頗淳質富饒幾維揚樸静類高密易
將誠心感難以威勢屈水宿亦安枕巖扉不施蓽太平
得良守條教盡一人方樂簡治自為宜老佚窮通有
定數舒卷猶古帙深思已諧理逹觀豈言物屢嘗登賓
階每許脱朝紱共談談海鵬志不道塞馬失金聲發鏘
鏘寳肆容瑟瑟遂為岷山眼未委瘴江骨賡詠酬真樂
聊以歌化日珷玞難重陳黃玉似䒱栗
謫宦寓湖南憔悴變容質老懷極孤窮益友最親密高
軒喜陪從雅會煩揖屈馨香襲芝蘭文采輝陋蓽談辯
雖縱横儀範甚專一每聞陽春曲欽誦不敢佚遂將蜀
溪紙連寫漸成帙慚非高尚者思古感事物當時郢楚
士英秀盡簪紱池臺今何在冠劍久淪失我憂復遼遠
試聽暮鳴瑟何時還敝廬一奠九泉骨此心實虔望昭
昭有如日未嘗果山柑日饌湘江栗
平生知求道冀保衰朽質金闕勞仰望玉經探秘密嘗
聞造化理虛静乃不屈又聞棲真士幽處遯荆蓽深藏
雖混同安養自誠一廣采與博訪未遇敢懷佚誦經期
萬遍掩卷復開帙纔能簡思慮了不見象物誰將林泉
屨易取塵土紱渠意良有得吾曹又何失愛君氣容和
忻樂不在瑟得鼎必全神逢丹可換骨方蓬逹去路寰
海空白日願開循循誨靈臺非縝栗
羨君詩格雄非謂文勝質長篇自博雅短語亦温密筆
端時一揮鋒利不少屈高情寓祥雲幽意及疎蓽豪縱
嘆李賀難以憲度一窮愁傷孟郊不欲懷抱佚鋪陳黃
堂上一案凡幾帙先倡乃前輩形容何以物瑁圭施華
藻錦段副朱紱測海至千仞穿楊無一失寳器藏巨劍
古聲發瓊瑟鳳羽翔德輝龍種搜駿骨嗟予澤畔吟繼
唱輒連日果牓誤收采小榛齊大栗
淨德集卷三十
