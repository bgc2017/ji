淨德集卷三十二
宋呂陶撰
五言律詩
和成都道中
溝畎清穿道禾麻綠蔭疇地形從此坦山勢為誰收使
指星言駕皇恩雨旣優愛吟吟不盡目斷錦江頭
嘉州陸氏涵秀樓
勝地林泉近層楹物象閒野平秋璋列天闊暮雲還快
目登臨外棲心嘯傲閒羡君談雅槩持語寄江山
范才元參議求酒於延平使君邀予同賦謹次其
韻
桑落冷篘玉菊衰霜滿天飄零河朔飲悵望竹林賢烏
有防前轍青州貴下田使君能遣騎端為喚魚船
二月一日郡郊賞花得郊字
春仲方迎朔花農已滿郊曉園香散路晴樹錦垂梢耽
勝為高會通歡有淡交芳時去尤速吟賞莫輕抛
寄句輔元
普州公事少太守讀書多見得是非盡無如今古何老
懷驚歲月冷夢到雲蘿郡下有佳士幾人陪詠歌
送李公擇同年赴嘉倅
極目三峩頂濃嵐切沓冥宦心甘似水親髮己如星夀
几陪春斝吟齋息晝鈴何須二千石旟隼衒丹青
過羅氏圜亭
官暇無多事春深偶一來溪隨芳榭轉門入翠嵐開有
得供吟筆將閒付酒杯暫遊殊草草空趁夕陽迥
西郊
西郊村落好歲月甚優游野性每自適倦心何所求鼓
鐘催永晝砧杵報新秋若遇延形術猶能換白頭
思道同晦甫春日過李氏園亭次思道韻
官暇頻遊覽春闌勿嘆嗟閒情寓文酒好景付鸎花笑
語留長日園林訪幾家歸途最喧塞紅燭數行斜
和思道招晦甫
相親未多時相别已旬日詩筒須奉招棋手欲求敵三
春有餘閒一醉安足惜此樂眞無涯交情重金石
金竹(原註渠江有竹其色深黃里人目為金竹)
修竹已可愛況復如黃金天地與正色雪霜堅此心雲
芝生有節栗玉種成林回首渭川遠山間饒翠隂
送楊日卿移任潘原
謫宦成流落移官自寵恩窮通雖異迹得喪盡忘言車
馬動行色江山勞别魂關西三十世祠下見雲孫
歲除前五日獨往黎氏園見梅花盛發
慘淡歲將暮煙村忽見梅年光背我去春色為誰開半
日憑軒檻無人共酒杯芳標深可惜聊作看花回
和賞梅
何處為眞賞芳園白玉英春前挺仙質物外得花名雪
月資閒淡風霜與潔清偏宜文字歛嘉客盡詩成
和聞蛩有感二首
志士感幽寂杜門臨晩晴流年無奈老永夜有餘清秋
夏欲交處古今皆此聲羈愁與離恨為爾忽相并
思婦感離别夕霖殊未晴九秋消息近千里夢魂清續
縷有深意促機無緩聲寒衣遠須寄人去在幽并
送杜常
壯士軒昂早窮塗蹭蹬多直將天命說其奈客愁何晩
歲饒歸興青春亦浩歌舊溪如何守應便掛漁蓑
淨德集卷三十二
