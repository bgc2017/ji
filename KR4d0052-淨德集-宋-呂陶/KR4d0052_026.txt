淨德集卷二十六
宋吕陶撰
墓誌銘
故光禄寺丞致仕張君墓誌銘
某年某月甲子張君元老以疾卒于卭州安仁縣之居
第享年七十四凡三族之親及其鄉之士大夫聞而哭
曰義士死矣今而後吾屬有患難誰其恤里巷之耆叟
耋婦與其孤童弱女聞而哭曰仁者亡矣今而後吾家
有窘困誰其濟至某年某月甲子將葬于縣之某里則
向之哭者又往弔而哭焉君諱某字元老而三蜀之士
識與不識皆稱曰元老者愛之也蓋君天稟仁惠而樂
於義與人交同其休戚施與不吝以急難告不擇險易
必竭誠拯之以貧匱請不間疎密必極力賙之友人黃
子山客死合陽子幼且窶寓櫬未還謀於鄉無肯出力
者君奔走數百里護其喪歸郡文學張之翰父亡二十
載未遑窀穸之事莆陽范還卒於安仁諸孤無託君皆
給田使之葬樊氏女大歸父母繼没貧甚君擇良家子
妻之其勇義好施率如此於親屬尤篤愛雖淪没不忍
欺仲父惟一女早失怙恃君撫養勤至為納贅壻分産
與之如昆弟或謂在律不然給之田太多君曰吾仲父
不幸無子幸而有壻吾與之田奉歲時血食安忍計多
寡哉按君之先居南陽值唐季亂避地入蜀今為臨卭
人曾祖某祖某考某皆不仕君娶黃氏生二子長曰某
早卒次曰某皇祐中舉進士為天府高第累遷朝奉郎
君以子立朝封大理評事遷光禄寺丞孫男幾人曰某
某君少力學善詞章一時名士多師友之晚歲安閒惟
詩酒自適其生平氣節好出於仁義故書其大者以示
來世銘曰
仁及鄉閭義加朋友懿行之最君安而有儻或得位力
行其志擴而充之人蒙其利惜也不逹用於退藏勒銘
墓隧顯發幽光
著作佐郎致仕宋府君墓誌銘
宋氏之先居京兆唐僖宗時為屯田郎中隨乘輿入蜀
任彭眉二州刺史諱挺者乃君七世祖也卒官葬武陽
因家焉其後有五宗次昌殷始遷卭之蒲陽遂為卭大
姓昌殷生賢賢生珂珂生皓皓生平即君考也君諱慎
交字葆初七歲失所恃執喪如成人族屬異之既長剛
方厚里若少緣飾然有識度不以賤貧榮富動懷無一
語及非義談說慷慨歷歷可聽多與名教合其治家有
範約而中禮恥徇浮侈之俗其教子有術嚴不傷愛從
學者諭以修身礪行效官者勉以急吏緩民其待物甚
恕蓋雖有怨不復里人伏其量熙寧元年上親祀昊天
以子炤登朝封大理評事累遷光禄寺丞著作佐郎享
年七十八十年九月某日卒于成都之别第卜以元豐
二年正月戊子葬于依政縣某鄉某里四公山先壠之
次君娶李氏封仁夀縣君生四子煒早亡煥舉進士炤
為屯田員外郎爟嘗貢於鄉孫男十二人也自君之喪
屯田君哀毁骨立早夜惟窀穸是謀日月先其吉宅兆
貴其安衣衾棺槨悉以度數弔者不冗挽者不譁既祖
於庭雖親朋猶有未知者君子謂宋氏之葬得其所以
葬初刺史君葬武陽後葬四公至昌殷遷蒲陽則葬昇
平君常愛四公有佳山水巳而葬焉亦遵平昔之志且
不遠其祖也銘曰
質直好義犯而不校二者聖賢著以為教君有是德匪
習而樂聽言則厲人可法效愛子則嚴納于忠孝族别
而五疎矣情好墓析而三異矣祠報四公之岡祖始之
兆君歸於斯夙昔所詔期百千年銘此以告
長樂馮先生墓誌銘
蜀之有道君子馮先生諱某字損之其先蓋長樂郡者
姓自五代祖儔仕孟氏任眉州司戸參軍卒官因家焉
曾祖少連祖承諒父知禮皆為彭山人先生生而聰穎
與他兒異纔五歲聞隣人誦書輒喜稍長遂好學讀五
經尤專詩書探深抉奥志其本統泛閱古史百氏該綜
得失舉進士不第退而講學誨人每正席横經演明大
旨凡訓傳之殊騁及其膚說則判别是否歸于至當學
者多信嚮之往往化而博彊先生常曰學所以治性修
身而充吾之所有非特誇論辯要利禄為也能積乎中
發而粹乎外則無媿為君子若夫貴賤榮辱通塞險易
當以義命委之世俗所謂厄窮憔悴者安足累吾靈臺
是以抗志礪行愈困愈篤口不出柔言目不顧令色不
枉己以徇物不違義以求人簞瓢藜藿裕然白首乃貧
無諂怨飯疏飲水曲肱而樂之徒歟娶唐氏亡九年矣
二子長曰敢靜默有文登進士科累遷彭州軍事判官
得禄就養里人榮之次曰敏力學慎檢操蓋隠德不位
而慶流於後也三女皆嫁良族孫男三人女五人先生
享年九十一熙寧八年五月某日卒于天彭之官舍十
月某日葬于彭山安鎮鄉祖塋之次舉唐氏之喪以祔
焉禮也其平生所著歌詩若干卷藏於家銘曰
夀考康寧好德終命此四者先生兼享之不富以利而
富以道洪範之五篇亦具矣
吳府君墓誌銘
蜀有吳氏其先京兆櫟陽人自唐中世有名祥者宦於
唐安愛其土俗風物之美遂占籍華陽後四世生處謙
仕本朝為膳部員外郎膳部生傳紹任涇陽縣令涇陽
生季回授郊社齋郎乃府君考也府君諱拱之字宗象
性孝友事親盡其道既長從學讀書通義理當彼時蜀
去亂未久俗未甚盛仁人志士多以退靜相高於榮利
無所慕府君雖嚮學亦無仕進意治身守道恬晦自如
居鄉里善惡甚明不妄許可結交以義患難則出力恤
物以仁貧而樂施好談算數推步之術以禍福諭人使
之修省戒懼常閱書曉方論以疾告者為治之中年以
來擇親朋之厚者而告曰吾儕生太平日無事閒居盍
遂所樂以適吾情乎於是結為棋酒之社而謂之太平
棋酒友縱謔高談連日無倦色蓋優游於此者三十年
元豐六年忽謂其侣曰明年春予乘厄限殆將終乎七
年正月感疾二月二日果不起享年八十三悉如其說
既卒即以某年十月乙酉葬于華陽縣居賢鄉先兆之
次娶張氏先卒十三年男三人師俞檢已無過師益舉
進士有聲名累上未第師臯亦與計偕早卒女三人適
進士史珪前萬州南浦縣令郭由儀進士宇文遘孫男
女各六人予於吳氏有世舊知府君為詳其孤乃以朝
議公所述仲父平生屢行之狀示予求銘其墓予以為
莊生有言人之生除疾病死喪憂患其中開口而笑者
一月不過四五日不能悦志意養夀命非通道也若府
君者生逢治安傳襲禄仕而能遠世紛薄外累以顯晦
榮悴為一悲愁死憤不汩於中三十年間寓於棋酒一
月之笑豈其四五日而已乃能全天真享高夀其逹人
之徒歟銘曰
進榮退辱率非己欲貴富賤貧莫非吾其忽然而勝歡
然而競飲酒而醉默然如靜雖曰形器吾不刻鐫古之
逹者宜其永年
醫博古府君墓誌銘
予謫官懷安得古太素與之游太素知道者寓于醫以
自誨始即之如不能言謂其魯人也徐而叩之或及于
治病謂其良醫也久而親之知其通物理能自得也蓋
少時嘗遇河南李君傳以丹訣戒以素書晩又得隠者
趙君付以金丹二故練藏養氣皆有深術所謂丹訣者
蓋順天地隂陽造化自然之理受之以神持之以心所
謂素書者蓋言保生之要本于内真知之必修修之必
不怠所謂金丹者燦然有晶輝圓而粒也太素既語予
以丹訣其二物皆得而見之若李趙二君則不得而免
不知其何如人也太素又嘗謂予曰趙君既以金丹見
遺且言修道有三限之别上者享年百有二十九十次
之七十又次之予至七十有疾將解去即服金丹以固
性涉歷三世乃超離形器之外予聞是說至元豐七年
太素年七十忽感疾如趙君之言餌其金丹後二日而
卒實某月某日也嗟夫道家之說天地與人以生不與
之死戕伐其生而死者舉世皆是也知有神仙之道從
而學之者欲保其生也如趙君之言必涉三世而後得
其難如此乎豈塵埃網罟之内罪垢汙濁纏結塗漬必
洗蕩刮磨經數百載然後完潔乃以可保天地之所與
者乎抑定于中者不亂累於外者可忘水火刀劔之來
尚委而去況疾病乎天下之事有不可致詰者今趙君
之論太素之亡亦其一端乎太素諱世淳曾祖諱某祖
諱某皆占籍金水太素好恤孤賙急人多賴其力亦濟
世之意也家藏道書五千卷著禪頌千餘首述五運六
氣圖六十年氣候訣皆有理趣子三人公輔公述先卒
成之舉進士女四人悉嫁良族八年九月某日乃葬于
柏廟鄉羅曲里西山之陽銘曰
君常攝耳宜夀且祺乃以疾終莫得而知仙說有夫生
兮可遺或寓而正或委而馳為君作銘縱言及斯君如
不昧尚亦笑之
淨德集卷二十六
