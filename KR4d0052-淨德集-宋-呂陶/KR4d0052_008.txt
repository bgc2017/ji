淨德集卷八
宋吕陶撰
内外制
誡厲諸路監司修舉職事詔
朕思古之人君恭已無為而恩之所加者深威之所制
者遠群黎百姓莫不悦懷畏服而無一夫不獲者其道
非他盖有法度以為治世之具張官置吏奉而行之足
以整齊天下而導其德澤以及于遠近幽深故也今四
海之廣判為諸部部有使者以督察郡縣乃為朕行法
度而導德澤者比歲以來或不勝職以苟且為易簡以
解縱為寬裕以懲奸去惡為惨暴以度用均財為刻剥
政有先務則置而不問事有中道則違而不循是以賦
役不均刑罸不中盗賊不戢疾苦不除其勢駸駸然日
趨于偷惰弛廢之餘而不知止朕何望焉元元何頼焉
朕夙興夜寐講求治要論議所先詔今數下率從寬厚
者盖欲安養生民而躋之富夀爾非謂使汝一切廢事
而竊禄傋位也詩不云乎彼其之子不稱其服書曰敬
爾有官亂爾有政斯皆士大夫之所習聞也爾其勵志
意修職業特凖䋲以肅庶務推仁惠以蘇疲民使四方
無咎咨憔悴之嘆而朝廷享太平之福豈不美歟苟蹈
前愆必罰無赦
吏部郎中制
敕文昌六官分董天下之務而吏部最號要劇盖萬官
之衆流品有清濁資格有先後法不歸一吏能為奸夫
欲銓綜至當而選授之路不失于紛縟則小宰之任安
可虛授其人哉以爾具官某學而從政志尚不苟更涉
中外風迹可稱擢其規鍳之明處以銓衡之貳昔韋陟
以殿整稱職孝本以清慎服人勉蹈前修無忝朕命
禮部郎中除吏部員外郎制
敕吏員多而待次者衆條目混淆而吏胥得以因緣為
姦此選部之公患也故特擇清尚通識之士以助長貳
庶幾銓綜有序而物論平允爾端亮不倚敏於從政出
將使指入踐省曹皆有能名效於已試天官之屬宜以
才任惟公可以循守法式則吏不能欺惟明可以甄别
流品則士皆無憾往惟懋哉以稱朕命
吏部侍郎除戸部尚書制
敇中臺之建六卿異職别流品精選拔使人材無遺者
天官之事均財用審出納使民力不匱者司徒之責皆
朝廷之重寄士大夫行已及物之地也由彼遷此莫非
能臣以爾具官某博識多聞明於世務資忠履信蔚為
吏師頃從四戶之華總泣三銓之務嚴整稱職如韋陟
之賢清愼服人有孝本之譽推其餘藴可畀重權宜邦
計之總司庶賢猷之兼濟予有量入為出之法爾其愼
詔於他求予有損上益下之心爾其深思於邦本勉從
明訓永底茂庸
資政殿學士通議大夫知成德軍李清臣可戶部
尚書制
敕周之制以九賦九貢歛財致用而以九式均節之入
有藝極出有度數是以民不告勞而經費無不足此王
道之資也今天下大計歸要地官凡盈虚登耗之差高
下輕重之勢必審處而後行其任可謂難矣然特有司
之事爾朕擇輔政之舊臣而付之愛民保國之意可見
於斯具官某讀聖賢之書而學通今古辨義利之分而
行有本末早蒙先帝之遇久踐禁近之榮謀於廟堂得
持綱操轄之體任以蕃屏見承流宣化之勞宜國計之
總司庶賢猷之兼濟予有量入為出之法爾其愼詔於
他求予有損上益下之心爾其深思於邦本惟敷餘藴
以底茂功
寶文閣待制權知開封府韓宗道可戶部侍郎制
敕左右侍從之臣朕待之無間也外則王畿之政以綏
乂萬衆内則文昌之貳以總領庶務寄任皆重要之得
人具官某才資博通志尚中正忠良之訓能世其家愷
悌之心克施有政滋試猷為之美久安禁近之聯天邑
之繁既踰年而成政地官之副宜分任以責能况此要
途盖為舊物爾其體解用裕民之至意量入為出之規
勉續前功輔成大計
除尸部侍郎制
敕周之制以九賦九貢歛財致用而以九式均節之入
有極藝出有度數是以民不告勞而經費無不足此王
道之資也今天下大計歸於地官凡盈耗登耗之差損
益重輕之理必審處而後行則建正立貳可不愼哉具
官某忠正出於天資彊明通於世務多藝故能從政知
義可以理財故命以小司徒之職俾任其事爾其體節
用裕民之意謹量入為出之法輔成大計以稱朕心
兵部侍郎除禮部尚書制
敕小司馬典五兵之政所以申講國威大宗伯掌三禮
之務所以翊成邦化眷惟職任率頼俊良某粹積於中
壯行其學式敷遠業久序禁途以周之九伐治兵有嚴
我武以隋之四曹授政無瘝厥官爰取用於賢猷俾進
司於國憲夫聲明文物之盛乃風俗教化之原予欲考
三代之情文爾其崇本而抑末予欲傋一朝之制作必
也引古而騐今勉勵寅清以勤職業
給事中除禮部侍郎制
敕東臺之制以駮正為任所以慎命令而維紀綱秩宗
之貳以禮樂為職所以和邦國而厚風化皆朝廷之高
選士大夫得志行巳之地為官擇人豈虚授乎以爾具
官某學該本原行著坊表在侍從之列每善於論思凡
政事之行能檢其違失更踐寝久譽望益隆循名考實
故命爾以小宗伯之事夫典章度數因革有不同述作
情文議論莫能一惟考古騐今以求損益之當惟體常
盡變以傋制作之功庶幾文物聲明之盛炳然同於三
代則儒者能事盖無愧矣
端明殿學士知永興軍鄧温伯可兵部尚書制瘝
敇中臺之建六卿異職惟大司馬綜五兵之要盖申嚴
威制而鎮重國體也擇人以任安可易哉具官某學該
本原行有坊表夙敷遠業久序要途入則制司命於禁
中極為儒者之榮遇出則頒教條於閫外雅有循吏之
休風其還方伯之符歸領夏官之秩盖推久次必允公
僉爾其以周之九伐訓戎有嚴我武以隋之四曺治事
無瘝厥官行乃夙聞副予愼選
著作佐郎時彦可集賢校理兵部郎中制
敕具官某古之人學而仕也其心豈有所苟哉博聞強
識則發之以文章陳力就列則著之於事業朝廷所以
養材任官之術亦本於此是以賢者在位能者在職而
天下之務巨細畢舉焉以爾儒林之秀藴積深厚試藝
於廷名在第一登踐秘館亦顯厥聞集賢之華遷汝以
職司馬之屬付汝以事郎選清矣勉而莅之庶幾於文
於政兼能而两得豈不偉歟
除刑部郎中制
敕法者公天下之具也而有司用之輕重或出其意豈
欽恤明慎之謂哉以爾忠恕之資善燭厥理故命以秋
官之屬傳不云乎刑者成也一成而不可變是以君子
盡心焉爾能求為君子則庶幾當罪而無冤民矣
左朝請郎喻陟可刑部郎中制
敕具官某法者公天下之具有司用之重輕上下或出
其意豈欽明慎之謂哉朕憂憫元元之不辜而慎重聽
聽訟斷獄之職盖以此也以爾疏通之才善燭厥理刺
察之政頗宜於民惟導宣德澤而有惠養之功惟循守
憲度而無弛廢之患秋官之屬用旌其能傳不云乎刑
者成也一成而不可變惟勉之哉庶幾刑不濫為君子
矣惟勉之哉庶幾刑不濫而民不冤則汝之職業舉矣
秘書省校書郎陳師錫可集賢校理工部郎中制
敕具官某朝廷設文館以養天下之士俊觀其成材而
用之是故郎臺之選往往由此而出則待之之意可謂
厚矣以爾多聞博識守以端莊發為辭章擢在異等言
路之獻告册府之紬繹率有聲聞推於搢紳書殿之職
起部之官考于公僉肆以命爾所以待之者固厚矣則
報之安可薄哉其勉猷為以稱褒任
中書舍人遷給事中制
敕朝廷之政歸於臺閣而黃門給事總領論駮盖樞機
周密防過舉而從至當也擇人以任允屬俊良具官某
操履之修求合道義更踐之久推高搢紳潤辭為詔命
之光端議乃政事之益宜自西掖遷之𤨏闈兹用所長
固非虚授夫代言敷訓之體既有得於文華則封制還
敕之能必將見於事業汝惟懋哉
秘閣校理試秘書少監王古可起居郎制
敕具官某朝廷之用人雖以行實才能為本其遷進之
序則途轍各異盖甄别流品而愼重名噐也是故祖宗
以來二史之職或以科舉之高第或以儒館之久次或
學術推于一時或更踐由於要地然後擢而任之國有
舊章朕不敢易以爾名臣之後力學自進出將使指入
造省闈秘閣之校文卿寺之副貳率有顯譽久而益彰
是用輟從麟閣之遊處以螭拗之位夫能直筆以記傳
為信書使朕無過舉而爾得良吏之體則善矣
秘書丞吕希純可起居舍人制
敕具官某先王之設官愼之至矣大則凝丞輔弼必得
正人小則攜僕庶府其惟吉士盖左右前後皆當其位
則出入起居罔有不欽而况立於殿陛以記言動則授
受之際可非其人乎以爾德義之訓克承厥家文史之
學自進以道儒林推其強博禮官服其辯論一代之典
既有撰述之勞右史之華是為褒擢之漸夫端良之士
日侍朕側則庶乎無過舉而有常德責任之意豈特執
筆以記哉益勉猷為以副眷待
起居郎姚勔可中書舍人仍賜紫金魚袋制
敕二帝三王之制坦明雅奥邈乎不可復也漢之訓辭
號為深厚亦足嘉焉有唐之盛間得名儒典司詔誥如
蘇李常楊賈許軰皆以大手筆相高一時至於發明人
主之意該切事物之情形於筆端感動天下則陸贄無
以加而封敖亦有得焉我思古人極慎兹選考以清議
咨於老成以爾具官某性質之美學問之富積于中然
後發于外知所重故能有所輕早懷禄仕之情中有山
林之興起而復用尤見其實伏蒲以力諫執筆而直書
俾代予言必稱其任夫辭以體要為尚庶幾助風化之
純官以侍從為稱不可忘論思之益敬服朕命往惟懋
哉
監察御史來之邵可殿中侍御史制
敕具官某御史以辨邪正維持法度為稱制朝廷以别
能否進退群吏為至公二者相濟而上下两得則天下
之事何患不治以爾端良之資無所避就言而可行有
補于政稍遷以位示旌勸也古之人有歴五院者前史
載以為美而後世推以為賢汝惟勉哉以期終譽
除殿中侍御史制
敕朕嗣位以來開廣言路招致端良之士聽受讜直之
言八年於兹忠益多矣慎重其職敢虚授乎比者御史
員闕近臣謂爾操立中立宣任兹選朕信其言而命焉
其審辨邪正指陳得失使朕又信爾言而濟乎治豈不
美歟
尚書吏部郎中莊公岳可鴻臚少卿制
敕具官某朕推至誠以待大臣安問其小嫌哉然大臣
之事朕則不敢以不嫌為說盖為朕守法度而示天下
以至公也夫為大臣而守法度示至公則朝廷之事當
無不治矣遠嫌有請可不從歟以爾良於治躬敏於應
務刺察之寄屢試四方銓綜之司亦惟久次屬命相之
始以避親為嫌参考故常重違誠懇其易臺郎之任往
從卿寺之游歆服寵嘉勉修職業
皇叔太子右内率府副率叔釗可特授太子右監
門率府率制
敕具官某朕於宗室不敢以恩廢法凡遷進之序必付
之有司而後行所以示至公而防虚授也以爾居寵能
戒為善而樂考其歲月之久察其行誼之常當懋以官
用勵於衆益思祗慎乃稱寵光
龍圖閣待制權戸部尚書錢勰可龍圖閣直學士
權知開封府制
敕夫王畿千里萬衆之所聚而豪宗大姓以權利相市
憸民黠吏以巧詐相高獄訟繁興奸宄竊發政非其人
則四方無所法治待其術則朝廷頼以尊必任老成庶
諧公議具官某富通儒之學而輔以強敏明當世之務
而審於辨裁文陛之游每竭忠而慮國地官之職常重
本以厚生尚頼賢猷慎司民政是用因河圖之舊職進
以美名付天邑之要權續其往效若夫施廣漢之鉤距
以屏息攘盗用延篤之寬仁以綏安善良皆汝舊聞何
煩多訓服我殊命底於茂庸
除節度制
敕治兵者天下之至權故列貔貅之士以傋宿衛命帥
者朝廷之大事故有斧鉞之賜以示威靈眷内外之所
毗惟忠勲之克稱爰申渙命昭諭群工具官某推竒正
之學以臨戎持果毅之氣以報國建靈旗而敵愾報克
捷之勞提甲士以環宫畏肅清之令予欲嚴六師之政
必先申命於勁臣予欲同四國之藩莫若正名於方伯
式舉武安之邦用襃兵要之勲益以爰田衍其真賦允
矣寵光之盛壯哉形勢之強於戱軍如羽林盖象天之
壁壘國有祈父實為王之爪牙惟威愛適中則士心服
惟機權應務則邦體重益堅壮節以副茂庸
侍從乞郡制
敕左右侍從之臣立朝既久知朕愛養元元之意願得
郡以自試者盖有志於民也宣示寵敷用光其行具官
某學知大方行有素守以譽望之顯歴高位以文藻之
懿踐禁垣方資潤色之才亦佇論思之益遽形奏牘懇
請州麾宜陞延閣之華往莅丹陽之衆夫古之循吏盖
有君子之風儒者在位則能美俗苟以文雅緣節使政
平訟理而斯民安其業得非朝廷之美歟
西京左藏庫使榮州刺史帶御噐械朱伯材可特
授文思使依舊榮州刺史帶御噐械制
敕具官某朕郊見天地蒙神祗之休敷為煥渥均被四
海愛自親始恩典尤殊故外戚之家有以慶澤陞進者
乃法所當與非朝廷之私授也爾於太后之親實為近
屬擢遷使秩盖恊彛章其服寵光益思報效
皇城使帶御噐械向綽可遥郡刺史制
敕具官某朝廷設懋官之法以待羣吏之進重輕高下
曲折必當有至公而無虚授所以嚴沮勸也以爾忠勲
之家早易武弁更練庶事恪勤累年歴職於兹城滿歲
則有賞執兵於殿陛解秩則當遷酬此勞能之殊擢以
刺察之重益圖報效無忝寵光
得功人蕃官六宅使李宗誠制
敕具官某古者軍賞不踰時故傳有舍爵策勲之禮盖
以褒寵功功感勵事氣於事不可緩也爾為朕捍邊能
奮勇力鋒鏑之下執俘以獻遷官一等庸報厥功往服
恩休益圖報效
淨德集卷八
