淨德集卷三十三
宋吕陶撰
五言長律詩
和春雪
歲改春將半春寒雪又飛積隂殊未散生氣一何微忽
墜千尋險偏增百仞巍密難沾煖席冷易襲征衣憑仗
凄風助遲留煦景歸聚來難得勢消去乃知幾衆喜勻
萌潤私憂氣候違方當乘太蔟慎勿掩靈威尺地惟書
異豐年可免饑持言問真宰天道是耶非
再和初春微雪
治有春陽感和無月律差濃雲方聚鶴凍柳亦飄花瑞
應來如響羣情喜溢涯縱觀天勢淡俄失地形窊素月
交暉耀狂風助擊拏一斑迷隠豹三尺晦祥鵶塞上威
尤澟軍中語敢譁漢兵同被練朔地訝吹沙冷熖侵殘
燧寒聲入舊笳飛紈安用裂種玉豈須畬清潔山川景
微茫草木芽墾田因澤及望歲已心遐共荷沾濡力應
忘旱歉嗟詩豪夜傳卷賀客曉趨衙滲漉元侯德生成
赤子家指期三日耜拭目萬箱車况頼深仁恤會蠲重
賦加願賡稱頌句豈肯匿咬哇
和喜雪
向夕層雲結黎明漫漫飛山川都變色松竹倍生輝共
喜飄方密翻憂落漸稀隂功施黑律寒侯應璿璣右席
延文客先塗奉玉妃二儀清景混四野遠光圍愛日因
藏照狂飈間作威三冬兹有得一榖敢言饑渴望於時
久華心在物微霈然蒙大潤化力少知歸
和對雪
嚴冬飛朔雪此景望中嘉雲暗垂天幕江平壓浪花翅
寒低獨鴈枝重折叢葭冷甲窮邊戍凝煙野叟家聚來
風有助消去日難遮爐煖頻烘獸杯濃不飲蜿謝呤殊
可愛郢唱更何加好盡登臨興搜題徹四遐
上韓端明
要道根皇極純王攬懿網域中洪造廣天下大形彊臣
主同千載藩宣奠四方乾文耀參井地鎮聳岷梁景谷
餘波迥靈關古塞荒限蠻唐節制析部漢封彊石穴延
通道山扄設巨防利源充内帑兵勢壓巴羌付畀關休
戚權宜任弛張紫封傳墨敕金印坐黃堂自昔都俞重
其誰德業彰乖崖施遠略忠獻紹前良樂得中和職人
躋富庶鄉含生知化力永日載春陽滲漉淵源在醲醇
骨髓藏深和流耳目盛事載縑緗歲月徒為久風猷信
不忘恩褒賈逵祀人愛召公棠檜有喬枝荗蘭宜後葉
芳惟公真輔翼與世會明昌間發乾坤秀親逢日月光
國華增黼黻地寶獻琳琅尹道存先覺軻心藴至剛朝
廷尊閥閱士黨貴文章高視雲霄路遐飛翰墨場鵬圖
指溟渤驥步得康莊藩會初關決仙瀛已踐揚本元游
祕府侍從陟清廂偉望全康濟周才歷浩穰中天承帝
選南國撫民傷使範資勤恤君言務肅將繡衣恩燦燦
大旆遠皇皇賑惠常聞黯澄清乃識滂疲羸起溝壑暴
濫去豺狼大節堅特守純忠自激昂還登文石陛頻上
諫書囊人鑑分今古神龜憲否藏斯猷三接告至理一
言詳柱下尊良史螭頭立左郎纂修該七法注錄擅三
長午夜星垣㢠南風省戶凉揮毫綸綵爛垂佩玉聲鏘
春老常聯萼雲晴鴈綴行雄名出蘇李公論美常楊眷
倚隆矜式諮詢行贊㐮得人居内相有道輔明王大手
憑才識深謀恊典常五花曾執判七寶屢登牀燕見趨
東閣優容對未央儀刑真謇謇謨訓極洋洋重委臺綱
正終圖國體康至誠頻啓導大事費裁量多僻消芽孽
羣邪潔肺腸諄諄聞藥石凜凜畏冰霜論議他奚恤猷
為己所當安危一身繫出處萬民望蔡俗嗟延哺堯心
慮納隍建侯崇屏翰選德庇災殃異政乘時立清飈與
惠翔界中生穭榖境上散飛蝗儒將能專閫神兵豈頓
鋩十連循節鉞四面固金湯拓地歸充國謀軍得子房
天威神臂指戎氣窒喉吭屬國恬懷撫函書恥謾狂具
贍宜廟幄遐福合陵岡迺顧西南遠明如左右旁大門
堪世守輿頌願時颺命策榮千矢封圭判二章物傳家
乃舊刀應夢為祥善事知弓冶竒毛識鳳凰百尋標落
落萬頃信汪汪廟瑟餘音靜庖刀發刃鋼闊難求畛域
微不誤毫芒雅意儒為寶宏規沼象璜魯公先請學高
䀢力崇庠教化惟敦奬衣冠敢怠遑七經登講舍數仞
企師牆樂善無遺芥懲非易去稂百城損慱塞萬井絶
貪攘牧廐寬收歛(原註許收芻之積罷斂一歲)窮閻飽歲糧(原註歲窮發廩)
(以貸周及貧窶)吏姦藏瓜吻人瘼愈膏盲昔謂庖厨侈徒矜口
體嘗愛心加俎豆和氣落壺觴蔀屋晴曦燭枯荄湛露
瀼盛時逢召杜奕世見龔黃至矣紓宵旰熙然恊雨暘
里閭敦悌讓原野競農桑指顧寧陬落生成及稻梁邊
聲息金鼓民室富囷倉共樂親熒座僉期輔峻廊定登
賢相器行促舍人装奕奕驅軺傳喈喈餙鏤鍚矢謨勤
翼舜納誨永隆商鄭武高風盛韋成懿跡相洪鑪專鼓
鑄大鼎薦烹鬺浩漡躋民域安平援世航詩人褒繡袞
坤道吉黃裳歌舞真賢進光華至治香欲知能事畢四
海處陶唐
和質夫運使大夫久旱喜雨長句
六月陽初亢三農否忽傾應祈由化力蒙惠得歡聲草
木英華動山川氣象清石間看燕舞池上覺蛙鳴水闊
江尤渺雲濃夜未明逡巡煩暑薄時序好風輕喜意知
餘潤憂心恐易晴秀園吟際適豐野望中平勤有賢侯
志霖非舊史評不須窮造物土俗但犂耕
又和喜雨
壇宇嚴封築牲羞薦潔鮮精誠宜有感惠澤果無愆暑
氣沉虛谷濃雲布滿天雷霆馳勢力河漢動經躔農作
方勞甚人情忽泰然春渠慙訟水夜鼓促芸田優足過
三日豐登又一年隨車循吏事應可繼前賢
雲頂山次韻
地峻山形壯周遭盡勝遊抱巖如拱手轉嶺似回頭老
木凌空㢠濃雲覆石幽朝陽千里快暮雨數峯愁澗底
猿隨鹿松顛鶴勝鷗香花開靜宇煙火認他州寶翰中
朝錫神燈半夜留勢容逋客戀景許化工偷雪色連年
貯嵐光幾院收仙葩多躑躅野果號獼猴法印傳無礙
禪機問郎酬叢林分徑路蓮社得朋儔眼遠層霄闊心
澄外物浮登臨豁塵抱今古信悠悠
送俞漕
積有儒林望聊從使節行高文自經緯壯志欲澄清地
鎮三峨重江波萬里平闊難求畛域深不為功名吉象
光圖籍祥風卷旆旌巢阿贍鳳彩運海見鵬程事外神
鋒晦胸中寶鑑明淵源千慮極肝膽一言傾德業期康
濟諮詢屬老成定知前席對有以澤羣生
送人為郡回
當世勲賢後嶄然器業高劒鋒天際倚虹氣王中韜列
乘提藩總雙旌署郡曹至精憑寶鑑大割見庖刀曠闊
非私物周流不失毫霜威摧吏瓜春煦起民膏治世須
醫國亨塗合擁旄蜀人懷舊德涪漢共滔滔
送楊秘丞赴戎南倅
萬里南溪水滔滔逼郡城四時多雨氣終日是江聲蠻
市煙中合山疇火後耕孤村隨漑斷絶嶂與雲平甲冷
三冬成蜂高半夜驚盛朝咨鎮守别乘委才明愛日迎
舟檝春風卷旆旌蘭陔新膳潔(原註迎侍太夫人之官)花縣舊隂
成(原註君嘗佐邑戎南)荔子瓊瑤破藤梢琥珀傾羈懷休念遠淺
醉易忘情宦況如郵傳年華似送迎笑談聊布政閒暇
亦論兵僻地非通轍層霄有去程行聞海沂詠流入竹
枝清
送王昌州屯田
百里鄰疆宇詳聞懿迹多本原由簡厚論議必中和平
日春陽愛斯民德澤歌藩宣聊息偃名教足逶迤遠業
今猶鬱亨塗去若何蓬仙終到海軒鳳必巢阿裁割神
鋒舉光輝國鑑磨公乎難隠讓忠義貴無他
送張景元(并序)
天下之勢如腹心手足之相須而成求其所以
安靜於中者必少休其外也勞敝四體則歡寧
愉悦之氣化而形色槁瘁孰謂四方之地可不
暫紓其力以養中國之用乎天子恭已於上萬
官任職於下廟堂權其謀方部維其紀綱郡邑
赴嚮其事雖付畀之迹異而愛念元元之心均
焉以一道處之重任也舉天下財賦之出蜀最
多焉正朔始歸中原時為生豐贍物估擬今率
十之一司租庸者闇經遠之慮沿其時直以限
王賦賦雖重矣而他求未及民不告勞數十年
間供億日益繁泉幣日益輕物估日益湧而乃
務足經費者以半價市繒帛按戶而歛歲無慮
四十萬康定中兵興於西饋軍之費又三十餘
萬地産有常而賦重於昔物估日湧而半價之
歛增齊民無聊竊自憤難間或乘以饑旱則溝
壑之委可為寒心嗚呼天下一體也治天下一
道也四民之勞如此其極也而議者曾不顧恤
乃曰殖財具事則於吾何歉豈朝廷所以待遠
方之意耶豈君子所以均愛物之心耶比歲臺
雜趙公以漕節出按閔蜀困匱乃列上利病得
減康定之數疲羸延頸庶幾休息今明公臨部
未幾惻然有撫恤之心計當道繒帛所積凡半
價之八為罷一歲夫豈非君子憑其所存於中
者以度物制宜而濟其德業乎固不能遷度於
外而與之疾徐也旣而上召公以副大計士有
惜公之去之速而謂吾蜀不能深被其賜者此
安知天下之治戒乎遺遠而君子之德業惟其
有加於民之為貴奚遲速遐邇之間乎用是推
公之心則吾蜀被賜非特今而已某敢第其說
以為序而繼之詩
方域提權重朝廷擇士尊綱疎因正紀流潔為澄源寒
日風威靜熙陽氣序溫人知廉使體物荷聖皇恩清轡
纔周境歸途已駕轅光華三節瑞邃密九重閽韶集丹
山鳳雲升北海鯤聞公難避讓天下盡元元
送馮樞密
帥領來全蜀掄魁祗一人(原註由進士狀元鎮蜀者惟公一人)崧高雪山
勢清徹錦江津旒冕思長策機衡屬老臣部中方拜賜
天下又廻春出處無非道安危繫此身巖贍殊慶快塗
說敢開陳聖運重熙久皇威萬里振勒兵充宇宙按劒
待煙塵權術輕三表韜鈴貴五申招懷及蠻徼指顧下
洮岷文誥傳荒服天聲壓外鄰捷書連歲上故壤一朝
新計費千金易論功百勝頻征衣空杼軸戰骨委荆榛
水旱乾坤慘錐刀畎畝貧人情危欲鎮帝澤壅難均幸
會公歸國相歡物在鈞華心生草野和氣滿楓宸士論
歸依切風謠禱頌真嘉謨憑獻納大事費經綸治術關
休戚規模有革因號寒思挾纊引哺願嘗珍圖治雖更
化封侯漫富民高明深鑒照密勿定諮詢悟主言稱舜
論兵諭借秦無為羣動悦不陳四夷賓寶鼎千鈞重薰
琴九奏純放懷留化日反掌叙彛倫邦體還清靜王綱
務率循太平勲業就寰海被堯仁
送師厚
毳冕登車後薰琴易柱時遐方新視聽赤子繫安危羅
網難投足錐刀漸削肌激昂忠論發絡繹奏封馳有意
同休戚無心計險夷海傾身亦禦山轉力須支沸鼎憂
魚爛沈疴待藥治正邪雙辯起義利兩塗知帝德終柔
遠天聰善聽卑丁寧詢使指勞來及坤維大法圖公共
憸言惡詭隨弊從經歲積恩許一朝釐治體今殊昔仁
聲喜換悲方期講原本何暇語毫釐虎噬猶吾怯蠅營
漫爾為隂功符監佑直道擁祥禧行色青雲棧英游白
玉遲是非都一笑歸旆卷晴曦
送范堯夫(并序)
自改作之議興士大夫有以言獲罪者罪之愈
多而言之愈不已天下之事其是乎其非乎公
由諫員謫守蒲津領漕於蜀察民重困不忍以
厚歛加之凡朝廷詢間可否則述利病以對毅
然不可少奪其於天下國家始終無毫髮愧負
也世之人平居以端良自處或慷慨論議決不
為得喪所遷一旦紛華悦於前困阻脅於後則
顧望縮伏務以求容於衆向所謂志尚操履者
棄置若長物然仰聽下風亦厚顔矣公之去蜀
人思焉某於是序而又為之詩
欲賦旋歸樂翻成感遇篇盛時惟道在輿誦自民傳伊
昔更張議於今造化權綱條籠宇宙號令震山川大略
先農穡餘波及貨泉俊豪爭援世忠亮欲回天暮對青
蒲側朝留赭案前堪憂逐江海猶許治蕃宣此地勞飛
輓何人念瘠捐壯心摧更激高節困尤堅晩歲松方荗
洪爐燄不燃迂從鄒叟得(原註前史有謂孟子為鄒叟者)勇在孟賁先
坦若王良轍端如后羿弦一毫無畏惜千慮極哀憐定
論予張膽游辭彼脅肩尺尋難枉直鑿枘自方圓止沸
愁烘鼎調音恥絶絃漢緡寬酒𣙜唐賦舍庸錢睿智期
開允生靈懼削朘弊端殊皎皎物望甚拳拳白日功名
久浮雲富貴遷萬鍾均廩禄一品漫貂蟬儻為升沈動
誰能事業全寄言天下士無愧屬眞賢
送蔡帥赴平涼
劒外開三蜀回中宿萬兵召還宜北覲賜鉞又西征體
貌均先後權綱一重輕淵衷尤愼簡輿意尚難平伊昔
藩條振於今治體成有為終簡易無迹但恢閎筆下銷
頑弊樽前得隠情快如長劒立通若巨河傾闊刃從虛
落醇源及物情山川增氣象草木遂勾萌煖褐三冬足
豐疇百室盈詠歌今父母畏服古神明方幸華輪柅俄
聞瑞節迎渴心猶借寇翹望欲還瓊況復盤關路常瞻
部使旌十連依玉帳一道固金城後詔光前出新棠似
舊榮于宣推德業所至盡功名塞馬寧非福溟鵬豈問
程惟期未温席歸去纂家聲
郊祀禮成詩
皇極恢臨照嘉時屬盛隆八年登至治大祀答圓穹並
報知坤道推尊見祖功先期齊廣殿將旦謁真宫杲日
迎鑾皎祥雲遶蓋紅衣冠開祕寢幢節下層空東嚮經
途近前贍太室崇過門遵往德降輅屈清躬(原註臣聞嚮者先帝)
(入太廟望見神室郎降輅步至齋殿此盛德也陛下循而行之尊神重禮孝敬之至)八聖威神在
三牲薦品豐奉璋人左右進俎序西東上意精純至英
靈顧享同念深堯八彩感切舜重瞳(原註臣闈唐韓愈作元和聖德詩美)
(憲宗功德有薦享新宫淚落人俎之句恭惟陛下大資仁孝親享祖宗之神考之室必有永懷之感臣愚敢輙)
(形容之)地勝壇灣闊(原註近郊壇地名)塵清輦路通綵城齊北闕
天仗轉南風旂動三辰麗兵嚴萬衞雄國容殊肅穆丘
勢自穹窿虛次移銅漏(原註圜丘之禮旣作樂降神陛下立於小次前移刻然後登壇)
(以獻深得祖宗敬天之意)升壇儼玉珫禮惟三獻具樂以六成終燔
燎交神聽高明鑒睿衷岡陵均委積箕翼等光融海沸
歡聲振天旋瑞氣充呼嵩喧宇宙迎仗抃華戎盛典千
春備洪恩庶彙蒙山河皆戶牖寰海一帡幪獨運陶鈞
術齊驅造化工令行雷洊震澤及雨其濛苛密寬三面
幽潛達四聰華心歸荗草蟄戶啓昆蟲六合澄清外羣
生富夀中願賡成命頌垂裕播無窮
送吳龍圖仲庶赴江寧
方域開全晉權綱委巨公深仁吾所導實惠物常蒙曠
闊歸儒術周流見治功蠢生無不贍豪利豈須籠金糓
邊屯銳農桑漢地豐頌聲如響答和氣與春融天下殊
庸冠朝廷偉望隆咨詢懷舊德付畀出清衷禁直圖書
近龐恩屏翰崇鄉衣新粲錦都軾再憑熊自昔金陵盛
於今玉節雄江山三國勢臺殿六朝風地勝名區在時
移往事空貢先淮甸入化接海隅同封宇緩安外煙波
賦詠中民瞻深繫屬國論素探窮此日留藩鎮何時補
上聰鈞衡須遠業藥石仰真忠孰謂勞申伯前知用弱
翁南歸勿遲久登弻代天工
送江巨源奉議
吳會儒林勝坤維使節雄人誰攀景躅物自得清風繅
玉塵埃外冰壺愷悌中教源資濬遵治具費磨礱舉向
權衡見難相畛域窮章傳青瑣闥夢徹紫真宫自昔文
章手能成造化功夷途方闊步公論況僉同晝永朝紳
接天高奏牘通平生先遠業有以助堯聰
送聞人夷庾太博
邑有循良政人特介潔心庖刀發虛刃廟瑟鼔遺音閒
草豐春野修篁荗晩林恤民中詔遠及物上恩深歲月
吳江夢山川蜀道吟歸歟清議在直筆待君簪
送茹世美少卿
切慕真仙理能收至靜心紛華雖爾共勢利莫吾侵造
化歸三鼎逍遙託五禽一言平物我萬事委浮沈研味
經翻玉吁嗟礫變金太霞方夢想流水漫光隂得郡情
應樂休官志已深遐飛脱塵網高視笑蹄涔舊德淹卿
寺清風聳士林却憂公議在未易解朝簪
和提舉遊上方南禪十韻
宿約遊雲谷晨興過寺扉雨聲隨步急暑氣逐風微正
午逢晴照層霄歛夕霏江濤千里湧城郭萬山圍清集
同揮塵高談及轉璣虛涼河朔飲蕭散道家衣適意朋
簪盛回頭世網非碁休誇小勝禪莫問餘機對景聊行
樂因吟欲賦歸高人應笑我白首戀輕肥
答王仲高
從政宜師古為儒貴席珍承流仰循吏慮患屬孤臣休
戚同千里輕肥止一身虛名稱有土慙色見斯民羅網
甘投足波瀾恥問津狂言千重辟冷笑待憸人琴瑟方
調節芻蕘願采詢閉關聊度日開卷易經春地煖畦蔬
足年豐甕粟陳惟特三不愧通塞任天鈞
淨德集卷三十三
