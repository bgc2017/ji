淨德集卷二
宋吕陶撰
奏狀
奏為乞復置糺察在京刑獄司並審刑院狀
臣伏以聖人之政以愼刑為本王者之居以施德為先
故于聽斷尤務欽恤設官創局深有意謂敢緣因革之
理輒議防制之宜謹具條奏
一京師之獄自開封府御史臺大理寺諸寺監開祥
二縣并尉司左右外廂馬步軍司三排岸以至臨時
詔獄以及書監夜禁等無慮二十餘處祖宗以來雖
極詳愼然猶恐有司失實而冤者無告故祥符中詔
置糺察一司以統制之如諸路之提刑諸縣之有提
點也特重其職不令司他務得以專意于決訟報囚
之事其訪問則無賓客之禁其廵省則無冬夏之限
耳之所聞惟求冤抑目之所見惟審慘暴刺伺防檢
深得其要凡大辟獄具本處先已錄問乃申糺察司
差官審之儻有疑慮並許駁勘或留繫之淹久或處
決之過濫大則條奏辨明小則移文戒督而又廣闢
治舍標榜其門被枉之人知所赴訴玩法之吏不肆
姦欺明愼哀矜于斯至矣近歲罷歸刑部謂之糺察
案止以胥吏三人主行其事諸處申到大辟文案亦
委郎官一員與吏部所差之官同慮不過引囚讀示
再取伏辯而已其名雖存其實已廢緣刑部主天下
獄訟簿書文牘紛委目前雖強明幹濟之才日力亦
有不給所以在京諸處刑獄無復糺正而察檢之又
況省部深遠細民容有不知者豈能皆詣長貳求以
自置臣恐大衆所聚之地或陷非辜而無以伸其痛
恨矣臣愚謂宜復置糺察在京刑獄司庶恊先王閱
實之意以廣陛下好生之德
一本朝以來大理寺主斷天下奏獄而刑部覆之故
大理有詳斷官刑部有詳覆官淳化中因蕭氏之訟
論決非當朝廷慮庶獄之不愼始置審刑院于中書
之側以侍從領其事設屬四員稍增為六謂之詳議
官蓋議其當否而後行也當時既有尚書刑部而又
置院者何哉蓋以刑部受冤辭主雪正大理審刑之
失當者不可亦與斷獄之事也斷以一司審以一司
雪以一司前後相成上下相制所主不同各得盡其
心而舉其職所以極愼重之意元豐三年始罷審刑
院為刑部議司雖移其名而職任亦不改舊官制既
行乃以詳議一司歸大理改詳斷為評事改詳議為
丞案牘上刑部勘當而施行焉自此刑部始與斷案
之事大理刑部責任既同皆為法守讞議既定一成
不變或訴理不當則又委刑部受而治之果涉枉撓
理當辦正其刑部原斷之官亦須開說合行取勘初
則自斷中則自雪終則自劾蓋非人情之所宜萬一
主者護短遂非則理斷之人何以伸其冤臣愚謂宜
復置審刑院以中書押刑案舍人一員主之以大理
寺丞六員為詳議官領職如故其刑部以侍郎一員
專掌理雪及餘職事則上順治體下恊典故謹錄奏
聞乞指揮稽考故事參酌施行
貼黃
臣今所請止罷刑部糺察案復置察刑獄一司於外
所貴專舉其職以防冤濫郎於官制並無妨礙
又
舊置糺察司在京城之東所以京師諸處刑獄疑難
者有司皆言過東衙方是了當蓋謂文案既申糺察
而别不駁問方可斷遣以此推之則糺察一司于朝
廷愼刑之意深有所助今雖臺官一員兼領刑察緣
自有職事職任不專恐未能盡知在京諸處刑獄之
弊若更置糺察司亦不疑刑察職事
又
寺丞六員今在大理别無專職備員蒙成何益寺事
又
近日詳定案内刑部雖分左右曹左曹專斷案右曹
專理雪侍郎各不通管亦與當日審刑院之意同然
官局相近吏胥往還其間豈無依違附合之情姦弊
多端難盡檢察莫若斷以大理審以審刑雪以刑部
則周防明愼皆恊于理
又
今大理斷獄每有可疑而會議于刑部者其狀乃云
評事以為然丞以為不然少卿從評事卿從丞皆虚
立兩端務為小異求合當日大理審刑各局之意事
類兒戲頗非重愼今若只于刑部分左右曹以斷案
雪罪同在一部亦如評事與丞同在一寺深恐不能
糺正枉濫之弊
又
臣今所請只乞置審刑院以中書押刑案舍人一員
主之以大理寺丞六員為詳議官即非增置吏員滋
廣事目伏乞詳酌施行
奏乞降詔舉郡守狀
臣竊以今日任官之弊其輕且濫者惟郡守為甚也封
疆千里生聚萬衆休戚所係而不問能否一以資格用
之為半刺兩任有薦者二人則得之矣侮法慢令戕民
害物十郡之中常有二三闒茸不治又有一二舉天下
億兆之衆十分而言失其惠飬者將半矣承流宣化又
何望焉方今朝廷清明百度講舉憂勞元元以固邦本
惟恐一夫不獲而牧守之弊紛繁至此甚可痛也昔兩
漢盛時政平訟理民安其業者皆循吏之效唐之貞觀
開元號為善治太宗亦嘗自擇刺史志其姓名於屏風
而用之當時名臣如馬周張九齡輩皆極言刺史不可
輕任載在史册足為龜鑑前日朝廷患監司不得其人
乃詔近臣舉用而監司之選稍稍清矣至于郡守尤為
親民略而未議是棄民也臣伏請詔内外待制太中大
夫以上于通判資序人歲舉堪知州者三人朝廷更加
審察送吏部籍記名氏凡遇有闕先差有舉主者如資
任未及即差權知其次方差資序合入人庶幾牧守之
職有以庇民循良之風無愧前古
貼黃
天下民事之重大則一路付之監司中則一郡付之
太守下則一邑責之縣令如臂指之相附如綱目之
相維國朝之制既舉監司之清一路又舉縣令以治
一邑則一郡之守亦宜舉矣
又
自八路差注以來此選尤濫蓋于本道就短求長自
知縣兩任則得為通判自通判兩任遂為知州其猥
濫庸謬不可勝言今已收闕歸吏部似此等又皆可
指占州郡之寄雖人材絶無所取而資任合入則不
可不與虚授濫除生民何頼伏請特立薦格以清其
流
又
臣今略舉無狀之尤者數人望朝廷推其所為即知
可與不可為郡輕濫之極理當革也王子文者前知
華州每決打笞罪須經旬或半月方斷或有百姓過
狀者子文先問其人年幾生月日時為之筭命告云
爾星辰未佳必不得理且休過狀又因雜職行杖生
疏子文下廳親決一杖示之其愚謬如此今差知懷
州霍唐臣者知眉州每公會設食須留數品折請估
直有法司姓孫為吏其兄在提刑司祇應每法司有
過唐臣恕之仍告云我為爾兄且放爾罪其猥下如
此今差知海州趙袞者通判果州權榮州事一歲中
為鹽井破敗決一千六百餘人晝監夜禁常七八十
人略不存恤以至為子決父為婦決姑及就兩州繁
處各請供給其貪暴如此今知廣安軍張堯士者堯
佐同宗之弟好誇族望輒敢以温成皇后真容示監
司又嘗差簿尉分往村鎮販買諸物圖市易之息日
夕往還及百餘里而獲一緡之利又嘗有因病殺牛
祭鬼而獲罪者堯士云爾雖有病何如且服藥休殺
牛周易曰東鄰殺牛不如西鄰之禴祭其庸暗如此
今知彰州
奏乞放坊場欠錢狀
臣伏見近歲以來四海之利多歸公上官司之積動計
鉅萬私室之有十已九空恭惟聖政日新德澤流霈窮
幽極遠蒙被生成其事如大病之後偶得良藥以活之
命有望更生而臓腹空虚支體瘁弱喘息之氣所存無
幾切宜調護撫飬俾就安完天下之肥然後可得是以
堆垜市易義倉抵當免行之類凡為聚斂者一切廢罷
此誠德惠及民之深而與之休息也獨有出賣坊場一
事最為深害亦願體恤以慰其心其立法之初蓋為在
官司吏無有紀極百費浮冗貪吏從而侵漁州郡衙前
既勒力役而所得酒𣙜之利盡以奉于公家有至財竭
破産而死于凍餒朝廷知其如此于是拘收坊場官自
出賣所得淨利一以募人執役二以給公家之用行之
漸久弊從而生蓋小人之情競利而不慮患實封投狀
務在必得既妄添所置之直又虚增抵産之數適值民
間錢弊闕乏酒資不售課利淨利抽貫税錢供納不足
纔出季限又有罰錢或委保百姓管押綱運其押綱之
人往往盜竊官物走竄失陷則須勒保人賠填或原買
價高界滿無人交割轉更拖欠緣此數事坊場多有破
敗乃至出賣抵産以償官錢或抵産價高出賣不行則
強責四鄰承買或四鄰貧乏承買不盡則攤及飛鄰望
鄰之家抑令承買或本戶抵産罄盡尚欠官錢則勒保
人代納亦須破壊産業或虚指債負妄起訟端横頼論
索郡縣急于官課不問有無逋欠遂使平人承認械頸
受箠道路相望囚繫坐獄殊無虚日其甚者至于自經
溝瀆鬻及男女而猶不能免大率一縣之内中戶以上
因買坊場或充壯保而破散拖欠者十常四五官方如
此百計督責極力掊聚而逐界所得實錢十分只及五
六(原註成都管内坊埸第一界賣七十二萬餘貫第二界六十六萬餘貫第三界四十二萬餘貫大率則收)
(得一半入官外餘無可催理)一則因元買價高虚張其數二則為物
輕錢重酒無厚利三則日趨困窮難于償納以此天下
坊場錢積壓少欠其數極多神宗皇帝深知其弊曾于
元豐三年明堂大赦并八年正月赦文累行蠲放及與
展限送納詔令所至人皆鼓舞歌頌以為天地大恩莫
過于此除已蠲放外至今欠錢不下八九百萬貫簿書
之内雖有現欠之名刑獄之下必無可足之理方當陛
下布政之初聚斂刻剝之事大半罷去天下臣庶欣戴
稱頌以為仁宗復生尤宜廣霈德澤以慰其望臣愚伏
願陛下特降睿旨所係今日以前因買坊場拖欠課利
淨利并抽貫税及過罰錢之類見勒買人或保人送納
并破賣抵産者並與除放庶幾窮困之人普沾大恩復
遂餘生況皇帝陛下太皇太后陛下恭儉慈仁出于天
稟内無土木華靡之費外無兵戈攻戰之賞四海所入
國用豊盈雖放免數百萬貫逋欠如去泰山之一塵何
闕于事且天下之務固有是非輕重惟聰明睿智能權
而行遂中于理今放釋逋負以安生靈與督責收斂以
廣用度何者為是何者為非何者為輕何者為重權而
行之正在此日又況冬春以來雨雪愆候祈禱備至未
聞沾足則除放欠負俾民免于凍餒亦可以感天地之
佑召隂陽之和使風雨時若也臣又聞眞宗皇帝嘗御
偏殿親閱三司逋欠放八萬三千數蓋真宗以逐次降
赦放欠多為有司廢格不行或根究追逮益為煩擾故
按籍引對而釋之臣願陛下遠法真廟之恤民近倣神
宗之布惠斷自聖意特行蠲放坊場欠錢天下不勝幸
甚
貼黃
臣今所奏只是乞朝廷特放坊場欠負可與不可稟
自聖明即非衝改戶部條貫須至立法伏乞留中裁
酌早賜施行
又
臣每見赦令放欠多為有司百端抑遏追究根窮幸
其稍戾于法遂不除放使聖朝仁澤不及困窮大抵
人君發號施令常如震雷時雨不測而至則天下知
恩出于上若委自有司毫釐契勘立為條約然後施
行則弊生于下有損治體伏願聖慈如以臣言萬一
可行即乞將臣此奏留中作朝廷意旨降詔蠲放不
必付在有司
奏乞相度逐界坊場放免欠錢狀
臣伏見朝廷德惠及生民多矣臣下聚斂之態亦已悛
革惟坊場一事根株深固條約交紊猶有餘弊未盡蠲
除蓋累界放賣至今凡十五年其始則有實封投狀競
利爭占虚增估直詐通抵産之欺其中則有淨利過重
月納不足出限罰錢年滿不替之患其中則有正名已
敗壯保納官錢餘欠尚存鄰人買産業之禁期會嚴廹
節目煩多不惟酒戶緣此困窮抑亦平民因而朘削或
繫獄或受箠或轉徙道路或自經溝瀆天下郡邑無處
無之大率一縣之内上中等戶因買坊場及充壯保而
失業破産者十常四五多者欠至數千貫少者亦三五
百緡以四海總計凡幾千家罹此疾苦矣每家以十口
為率凡幾萬人失所矣恭惟陛下至仁博愛亦宜為之
動心也昔者神宗皇帝通知此弊加意救恤于元豊三
年明堂降赦及八年正月赦文累行蠲免外仍與展限
二年送納去歲大饗肆赦亦有權住催理指揮委監司
保明聞奏當議等第蠲放德澤之流非不廣及然而此
弊終未盡去者一則為有司違慢詔旨忘失法意少有
疑似遂不保明二則為物輕弊重錢貨乏絶或灾傷所
困或兵役相仍衣食之費尚且不完至于官錢何從以
納況第一界至今已十五年第二界今亦十二年往往
生業蕩盡子孫渝散虚載簿書枉費刑撻歲月愈久重
不聊生憔悴之餘必無可得臣愚伏願陛下推廣先志
霈發異恩以遠近之差為輕重之序應第一第二界現
欠者並與除放其第二第四界亦乞量立分數蠲免如
此則大法簡易不為官吏之沮遏聖澤寬深遂除生靈
之疲瘵
貼黃
承買坊場之家抵産物業原價高大為近年物輕弊
重田宅槩減價今雖拘收在官出賣之際必不依得
原估官司仍於欠上理納餘錢極為騷擾(原註謂如抵産一處)
(原估一千貫今只值七百貫即更令納三百貫之類)伏乞特降指揮應係因坊
場沒官扺産並許依原估價直充折庶寬民力
又
又況第一第二界價虚而高第三第四界價實而低
今第一第二界雖欠錢一二分比之第三第四界已
是增剰況無可得宜特蠲放
又
若須候監司保明奏到方議蠲免深恐諸路遷延期
限或所見不一及吏緣為奸别生事節致使朝廷實
惠未能均遍莫若只以界限遠近各與蠲减所貴德
澤早及細民
奏乞寬保甲等第并灾傷免冬教事狀
臣伏見保甲之法雖己更改猶有二弊未便于民其一
為罷去二十畆以下免教指揮却令五等戸有三丁者
皆赴冬教一月緣民之貧富不繫丁之多少而教與不
教則有幸不幸今田有百畆家有二丁則免教是謂之
幸田有十畆家有三丁則赴教是謂之不幸此貧富力
役大為不均況今之教閱官中不給錢米一月之食皆
其自辦夫有田二十畆之家終年所收不過二十石賦
税伏臘之外又令供贍一丁則力亦難給昔日推行之
始不暇講求利害惟務其多今雖將五等下戸精專閱
習萬一或有調發雖破竭家財所得幾何裹糧而行豈
不重困臣愚欲乞于三等以上或等第雖低而家業及
一百貫有三丁者方得差充其二為陜西州郡今秋雨
澇高原之地雖謂順成下濕之田稼亦不善人戶有訴
災傷去處而蠲税不及五分並須赴教官司奉法不敢
放免臣竊謂保甲之令行已累年朝廷知其有弊多所
釐改欲民休息若須候災傷及得五分方與免教亦恐
德澤未廣臣愚欲乞應係災傷縣分並特免冬教以惠
陜西三路之民不勝大幸
貼黃
又況郡縣自來檢視災傷多有通計一縣所放立為
分數如原管税一千石放及五百石則謂之五分即
非以逐戶所傷立為分數其被災既有多少之異而
通計一縣大數偶不及五分遂不免教此朝廷之所
當察也如蒙聖慈以災傷之故不限分數特免教閱
則朝廷武備未為廢缺而生民受惠深矣
又
臣訪聞陜西諸縣人戶為田土絶少雖家有三丁有
以田産微薄陳狀乞免教者并有訴述本戶灾傷過
多但為一縣總數不反五分亦乞免教者逐縣拘礙
條禁不敢輒行伏乞早賜指揮庶免民力
淨德集卷二
