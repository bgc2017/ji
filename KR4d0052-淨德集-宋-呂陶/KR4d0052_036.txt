淨德集卷三十六
宋吕陶撰
七言律詩
廣安鹿嗚燕送諸進士
文章得雋自雄飛平地青雲有路岐勸駕寂寥慙漢詔
升歌髣髴見周詩九秋煙雨登臨日三月風雷變化時
回首不須題競渡錦標爭勝已先知
次韻李才元舍人二首
求閒得請信賢哉曾歴星垣侍從來標節向人清似玉
紛華於已冷如灰仙壇露重吟懷爽禪榻風輕睡眼開
昨日尋梅奉談笑竹軒松塢共徘徊
當年累疏徹堯廷不爲虚名自得名霜雪盛來松秀茂
風波散後水澄清紅塵漸與高情隔綠髮應隨喜氣生
否泰卷舒公自悟不須端筴問君平
致政侍郎知郡學士賡和詩凡數篇謹用元韻寄
呈知郡學士
玉色諸皃馥若蘭綵衣想見日承顏塵纓遠濯滄浪水
燕几深居畏壘山俗眼漫譏身察察人情方喜志閒閒
夕陽歸興隨飛鳥眞意無人語此還
遊交城石壁寺二首
十里縈紆路轉山山城深入翠微間何年勝地雲霞老
終日清風歲月閒池上蟄龍方隱伏巖前遊客暫躋攀
却嗟鸞綽遺居在難向空階一叩關
山僧何事下山迎步徹山腰到寺庭清梵一聲沈夕籟
碧嵐千幅展春屏自慙韁鎖非眞賞乍見林泉似獨醒
回首暮鐘留恨處斷煙層靄倍青青
題信相院林亭
深靜禪門秋復春不知門外是紅塵滿庭修竹有君子
終日好風如故人曲徑最宜巢翠羽澄潭猶足養纖鱗
年年寓泊知閒味每謝林泉作四鄰
按視麋棗堰次韻
郊原氣象欲迎春祠下喬林秀色勻數里舊防能禦患
二江流水不迷津輿言此日蒙深利惠政當時念遠人
公意勤勤議增築又逢賢傑繼芳塵
麋棗道中
藩政雍容慮在民暫行千騎按江津寒侵客袂逢輕雨
翠拂林梢覺淺春極望風光迷綠野縱吟懷抱脱紅塵
願公改作劉公堰留得嘉名諭蜀人
松
游人何事種芳菲試把庭松較盛衰得地不將天質改
有心惟與歲寒期一軒野色栽培後十月霜華秀茂時
造化果能周及物亦須千丈引喬枝
遣興
每嗟無計遠紅塵願讀仙書學養眞收得寸心清似水
放教雙鬢白於銀功名見誤回頭晩風物相驚滿眼新
一卷黃庭有深趣誦持聊以愛吾身
和李寶文紫庭玉節花
雲枝玉蘂兩難加應是殊庭種此花地產有時呈秀異
仙標無意競繁華已持寶瑞傳君命更擁香幢送道家
若預景文方物志定先羣卉贊祥葩(原註皇祐中宋景文誌蜀中方物凡)
(數十種物爲之贊惜乎時無此花)
送李寶文還朝
使華西指主恩深又見鰲頭此鎮臨十載星霜皆化日
(原註公領漕鎮蜀凡十年厚德及物多矣)百城桃李盡穠隂層霄自得翺翔
路止水難摇淡靜心全蜀蒼黔共傾耳即聞和氣入薰
琴
古松館
大字新題重古松標題不與衆人同何年直幹藏山驛
半夜寒聲滿道宫並秀雅宜雲壑外相逢最愛雪霜中
秋深縱使喬林減未許堅姿墜晩風
和郄仲輔開化寺三首
寺在西山第幾重山僧相遇喜相容寂無塵慮到禪室
瞥有秋聲來野松已恨夕陽催返轡又過危磴聽殘鐘
烟霞更約他時望未必高懷負翠峯
目前塵坌最重重乍見名山喜動容選勝道裝堪著屐
談禪麈柄亦揮松千尋急欲攀秋徑十里猶聞擊午鐘
下得巒林又牽俗特書歸恨寄晴峯
煙嵐深處幾千重難向丹靑寫物容層閣試憑窺百里
函經慵讀倚雙松喬林乍響囙秋籟棲鳥頻驚爲晩鐘
莫笑下山猶悵望浪仙平昔愛三峯
送錢端履歸二曲
君去金淵十五春暫歸翻是客中身千年丘壟勝當日
兩世親朋無幾人麈尾幸能銷白書馬蹄還厭踏紅塵
錦衣會有重來約應笑衰翁漉酒巾
晩飲
霽景宜將遠眼看綠隂垂地已春闌山巔日出方乘暖
峽口風來又作寒老去心情非往事閒中談笑有餘歡
玉盤四照江如練忍對澄輝不倚闌
送文逹甫贊善
洪河一曲晉溪濱自有餘波及四隣循吏風聲今慕昔
淡交情味故如新江山極目登臨遠歲月驚心聚散頻
無限名園費吟賞化工偏與洛陽春
和成都轉運判官孫聖微見寄
文章平昔擅才名使指於今總列城甲乙常聯榜中第
東西俱作劍南行清吟愈覺交朋厚老别難堪歲月驚
惟喜歸途近霄漢吾鄉留得是嘉聲
和重己晩菊三首
衆菊爭開此獨遲已過重九見新枝自甘化力均先後
不與春芳較盛衰秀蘂漸繁微雨夜清香終在早霜時
詩人未便移青眼會有金樽是己知
花開雖晩莫嗟遲落盡千葩發幾枝清露有恩殊未報
寒風無賴不能衰幽芳自占三秋景眞賞堪同九日時
蝶少蜂愁人事别餐英獨有屈平知
仙翁培種一何遲點綴黃金更滿枝秋色已高方秀茂
物華皆老未凋衰幾多俗客慵留意無限妖花笑後時
獨向風霜對松竹潔清標格自相知
聞說一首寄與可爲堯夫作
聞說蓬仙作小麾湛恩從此破羣疑平生直道宜三黜
自古周防用四知松竹何嘗凋晩秀稻梁應且續朝飢
不須利口歸豺虎皎皎清穹未易欺
次韻贈陳季常
一塵殊不掛胷中標韻高閒辯論雄詩得江山深有助
道囙橐籥易爲功平生擬效漆園吏何日相逢黃石公
可惜壯年長策在却陪明月與清風
伏日池上二首
塵氛不到此池亭庚伏長來駐旆旌波蕩畫船衝岸急
露明翠蓋遇風傾一先有得碁頻勝衆樂無嫌酒屢行
紅日漸低鐘鼓近路人歌笑望專城
南風時起有餘溫晷影炎炎勢欲焚堤上遊人皆樂俗
坐中豪客少將軍深思闊沼生冰色尤畏晴霞散錦紋
待得清凉到襟袖斷煙重疊送西曛
題致仕袁成均燕申亭
掛冠歸後愛林泉擇地爲亭欲看山清畫絶無塵坌到
白雲常與性情閒詩書教子雍容外琴酒娛賓笑傲間
堂構不隳門有慶綵衣終約錦衣還
送李寶之
流落文場晩得名十年猶未脱銓衡軒昂本爲太平起
憤歎却囙多難成方略滿懷期樹立塵埃蒙袂且將迎
由來不遇須藏器豈是佯愚學甯生
送修孺歸通泉用陳圖南韻
猿鶴皆飛昔日聲安車歸去路岐平高懷無累能知止
半禄雖微亦代耕林下光隂尤覺永環中氣象有餘清
塵埃滿抱華顚客笑指泉山羡此行
次韻送人有感
三月山城送客時山頭芳草又離離紅塵道路今猶古
清酒罇罍樂勝悲鄉外忽搖懷遠意坐中聊賦惜春詩
洛陽風景别來久應屬少年游俠皃
送交代茹安禮二首
平日陽和已浹民浪馳幽迹紹芳塵芝蘭秀品推前輩
桃李清隂及後人諄誨有聞知契厚縱談無間覺情親
去思從此憑何慰待刻銘詞上翠珉(原註安禮新縣獄記且銘之當爲刻)
(石以久其傳)
越溪春水碧迢迢岷岫晴嵐翠欲飄故國風光頻夢斷
殊鄉景物易魂銷何時執友無暌索此日長亭倍寂寥
把酒送君同一醉羡君東去客心搖
送曹憲州
山頭紅日照紅旌祖席仍歌塞上行慷慨有心終破敵
燕閒無事暫專城朔風動色驊騮健秋水澄光寶劍輕
萬一羽書飛到郡定煩方略取功名
送范庠博
十載閒經紫塞秋辟書連上得君留一身已共冰壺潔
八法堪同墨寶收壽几歡心憐綵服詩庭虚席待良籌
古今京洛風埃甚去有亨途莫倦遊
再和送李大夫
莫聽灘前漲水聲少遲樽酒話平生堪嘉祁老初辭位
却笑樊湏欲問耕落日望君三舍遠西風惠我一襟清
江流自在悠哉興得得回船十里行
送永康司理張思純東歸
曾把叢蓍叩大鈞少逢升漸屢逢屯平生道在惟藏器
今日途窮恥問津萬事感懷歸白髮九衢欺客是紅塵
何須便作林泉計未必文章誤此身
送秭歸胡宜甫
京洛前年困客塵孤舟今去楚江濱位無高下在行已
邑有政刑宜福民人子歡心憐白髮壯夫幽抱感青春
絃歌已治庭闈樂休說窮通問大鈞
送淳于温其
五陵豪客攬歸鞍行矣休嗟蜀道難世治不須專將閫
才雄自可陟詩壇虎符金印亨途在夜笛秋琴逸氣安
至寶投人猶按劍愼將騷雅載毫端
送道粹
泛交如面頗紛紛珍重賢豪有所存高論向人須藥石
壯心於俗不寒温已懷忠孝歸儒術誓取功勲襲將門
蜀道阻長秦塞闊夕陽芳草最銷魂
大享肆赦府帥賦詩次其韻
運際重熙講克禋祖宗嚴配答慈仁典章備物該三代
殿寶殊名應五辰早歲侍祠曾受嘏外方留鎮屢頒春
皇恩更遠皆宣布自此祥風起八垠
答文通卽席見及
春華穠處客心闌俗事勞勞近萬端嘉景良朋豈常遇
清詩濁酒暫相歡飄零宦況誠非欲烜赫名途未易干
惜别戀游深意在寄聲絃上約誰彈
喜文通西歸
每記江頭舉别觴别來如昨幾炎涼年華莫問當時水
鬢髮皆添近日霜伏櫪已甘常蹭蹬凌雲猶滯遠翺翔
羨君標韻終蕭灑恰是花開到故鄕
喻明仲自成都憲使領漕湖北
荆楚旬宣盛事誇十年重復賦皇華(原註公頃年嘗提點湖北刑獄今復)
(將漕)更絃己見調疏越切玉猶須試鏌鎁隨手春風飄塞
下(原註渠陽飛輓公是任焉)迴頭膏雨潤天涯親聞父老慇懃說溝
壑沾恩數百家(原註西州盜醖之獄沒產甚衆公推舉法令多所還給憔悴更生無慮千數人)
(父老能談其詳予熟聞之)
寄眉守黎希聲
千騎駸駸出錦城鄕人翹首望先生二年爲郡應須樂
數日遊山已快晴泉石有誰陪道話雲霞無限愜詩情
紅塵拂袂良朋少時向西風願寄聲
送戴正仲大夫歸玉局
請得琳宫别未央西行行色重增光官曹冷淡如逋客
風物鮮明類故鄕歸去林泉謀已定閒中詩酒味偏長
市橋側畔鄰居日應許過從亦道裝
送陳正臣遊昌元
三月狂風不惜春客愁千斛付行人平生操履由吾道
何日安閒遂此身陌上紛華空白畫山中氣味少紅塵
歸來必遇求賢詔莫向窮途苦問津
答趙賓與同年見寄
羨君方寸最澄清何必滄浪更濯纓玉麈縱談聊入幕
錦衣歸養自專城交情久似喬松茂詩興濃如皎月明
閱味來章佩勤好却慙塵耳聽咸莖
和子瞻寄希聲二首
通江山水甲岷川和氣融融滿四邊儒者易成千里政
鄉人近得兩重天金罍淺飲雖歌舞玉麈高談盡聖賢
不是春秋爲冷學借畱何計及三年
海勢茫茫會百川一麾正在海西邊鴻收迅翮方棲渚
鶴吐清音自徹天落筆盡降詩裏將放懷常對酒中賢
及鋒急用應非晩畱帶紅塵已數年
和信夫屯田疾間偶作二首
安居無事莫興嗟聊放高情喜溢涯攬照不驚頭染雪
讀書未信眼生花謳吟罷後詩筒減方論搜來藥劑加
見說道心從此壯幾囙清夢到仙家
仕路浮沈不足嗟到頭何處是津涯庭中度日多無事
湖上經年各有花熟焙春芽香不散輕澄臘醑味偏加
憑君莫賦思歸引一郡相歡似一家
和王霽太博見寄
惜别心情彼此難想君歸去自能安輕舟盪槳依平岸
快水流冰下險灘夢到親聞方歲晩路迎江國少春寒
牡丹時節西園醉不得相同一倚闡
送皇甫秉彛殿丞
征車千里極關河特遣離懷賦綠波晩節不隨華髮變
歸裝還載異書多雲霄有約增攀望文酒相逢異嘯歌
若相清朝許投筆生平孤劍願重磨
淨德集卷三十六
