淨德集卷二十七
宋吕陶撰
墓誌銘
夫人文氏墓誌銘
瀘州判官蕭君叔獻之母夫人文氏世居遂州之青巖
父寶龜母孫氏皆早亡淳化咸平間蜀寇亂郡邑擾蕩
夫人既失怙恃復遭時多故與昆弟徙居合德以完其
生既長適蕭氏事舅姑以孝事夫以順訓子治家愛而
有法性喜儒學尤好施天禧中老儒唐恕善談合理郡
人推為有道每過蕭氏必從容語及飭身臨事之要夫
人嘗誌其言謂其子曰兒終身能如唐翁語吾門當大
夫某卒叔獻未中科夫人戒之曰為子貴能樹立使父
母存没無慊乃可汝無怠終吾老期汝得禄酬平昔意
其判别善否惜之母道如是豈古所謂賢母者歟親黨
内外洎里閈之衆貧不能自濟則賙瞻存給俾之有賴
未嘗以遠邇厚薄形諸意以是無餘藏於家子男二人
長曰允昭先卒次叔獻也一女嫁陳紀慶歷六年叔獻
既以進士第詔許蜀人初仕于鄉遂佐寧武幕秩滿當
遷北地以夫人老請便官歸養乃除武信從事又除瀘
州始終十餘年以禄為養鄉閭榮之夫人嘉祐三年某
月某日卒于里舍享年八十二五年某月某日葬石照
縣某里叔獻字師元志行和謹接朋友間言不入歷官
多有能名予愛而與之厚故于其葬母也來求銘銘曰
少也艱危已而有歸母以夀考終子以藝學顯于時可
謂有後矣
仁夀縣太君魏氏墓誌銘
熙寧七年十月某日仁夀縣太君魏氏以疾卒于普州
大鑪鎮王誼家享年八十明年其子護喪而歸卜以十
二月某日葬于華陽縣晉安鄉先塋之次禮也夫人世
居成都曾祖某仕孟蜀補東頭供奉官將兵戍普慈因
家焉祖淵父昭迺遂為普人夫人年十五歸于故贈大
理寺丞費君諱文字正用生五子曰珍珣今亡矣曰珪
璋祗慎寡過曰琦以孝行稱鄉里皇祐中登進士第累
遷屯田員外郎通判蜀州四女長適李惟吉次適楊士
賢次適張鐸次適王誼皆良族也夫人仁孝敏惠得自
天稟聞前世賢婦烈女事歷歷誌記以自規飭好佛書
知緣報大略特加崇信閫法愛而嚴雖壯子長婦侍之
每有畏色寺丞君舊豪舍財不屑屑治産惟好賢樂善
宴衎自適夫人罄奩中物及父母所與之田以資其用
至于匱竭曾不少慊寺丞君之亡屯田君之幼也名聲
未聞生事困約夫人殊無他憂務擇師友磨礪其業至
于起家得禄板輿就養士論推以為榮宗親黨巷指以
為楷範治平中屯田君之官河朔夫人年踰七十歡然
願行熙寧元年上初郊祀乃享今封四年大饗請進以
邑則曰吾婦人一受命足矣在河朔七年而歸涉深登
險水陸僅萬里康寧喜樂未嘗一日不豫然起居語默
惟王氏女之在念欲往見焉凡如此者將一年子孫固
留不可會誼亦來迓即與之行至則浹日而逝王氏女
哀夫人離闊之遠而會合之近遽及于大變也自是毁
頓骨立誓以死殉後五月而亡其將亡也語不及他亦
惟夫人之鳴呼始終存没之際果何如耶夫夫人與其
子官于地方凡二十年無恙一旦歸而卒于女之家豈
冥理素定不可輒徙耶人之生聚散休戚何常之有惟
是母子之愛遂繼以死得非鞠養大賜雖終天莫能以
報稱而至是耶臨夫人之喪者既弔而又傷之也銘曰
享年于耄惟德之施受封于朝惟母之儀禄以養裕于
私禮以葬得其歸滔滔此生固有合離惟此合離喜樂
憂悲夫人之懷吾女是思往卒其家女亦繼之理涉茫
昧尸者云誰抑亦偶然莫得而知勒銘幽石以顯孝慈
李夫人墓誌銘
夫人李氏封夀光縣君故尚書屯田郎中常公諱漙之
婦宣義郎致仕構之妻左朝奉郎安民之母其先蓋唐
之宗室為鹽鐵判官從僖宗西幸遂居卭州之依政者
曾祖也好施不吝賙及凍餒者祖元熙也以文學名鄉
里為詩尤工者父奐也郎中公家範嚴整太夫人雅好
賓客夫人夙夕奉事周盡敬禮諸姑悦其恭娣姒服其
和宣義君少從學不治産不恤有無夫人能成其志不
累以家事凡嫁娶伏臘問遺之具一切處辦莫不中禮
享年六十有六元祐五年十二月十八日卒子六人長
安石衞尉寺丞早亡次即安民志尚清壯學行治最推
高一時次安序安節安稷皆舉進士季安時尚幼女二
人長適左承議郎宿州州學教授梅貢次適左朝奉郎
大理評事滕友孫男四女七人惟常氏世世守廉約族
屬衆資費寡自夫人之來歸勤儉以修婦職慈恤以敦
母道損口體之奉以豐&KR0949;瀡完繒緼之敝以備祑𥜗養
足于老愛隆于幼三十年間閨閫雍睦人無間言可謂
賢矣既而二子得禄安輿潔膳始有可樂之意則感疾
攣痺凡十餘年不能痊朝奉君嘗由太常丞除江西轉
運判官懇請留京師力謀療治朝廷從之改宗正丞遷
開封府推官國醫高手診視殆徧竟不起得非命乎自
郎中公而上皆葬臨卭至夫人之喪貧不可以歸乃以
八年三月甲申葬于陳州某縣受節鄉三河村之原蓋
亦不悖于禮也銘曰
禄以養何報之凉禮以葬孰為之鄉有宛惟丘蓋得其
藏孝乎親乎要之不忘
夫人吕氏墓誌銘
鄉先生光禄寺丞任君遵聖有賢配曰夫人吕氏眉州
眉山之著姓祖考皆以好善稱鄉里夫人年十七歸于
任以孝敬奉舅姑以禮義事夫以節行教子遵聖之考
居家嚴整子孫侍左右未嘗少假以容色惟夫人能盡
婦道朝夕承養順適其意終身無樂之語遵聖趣向向
高篤學力文得聖賢指歸處已從政恥枉道不與流俗
合仕宦多齟齬飄寓四方幾至憔悴夫人輔助艱勤雖
衣食不足終日裕然所以遵聖得遂剛簡之志而不隕
溺于困窮者夫人能成之也子一人伯雨學有本原彊
明重氣節擢進士第今為宣德郎某王宫教授士林多
推之異時在朝廷必有立夫人能教之也遵聖治郴縣
會王師討儂寇道過境窘于餉餽議斂來歲賦入貸民
財以濟之守將難其說遵聖又從往議夫人止之曰竟
不從可遂已乎莫若專達以辦事雖得罪何愧其善慮
而斷又非婦人之所能也伯雨未第時以禄養為憂忽
忽感恨夫人戒之曰取舍在人通塞在命吾豈強汝以
人力所不能致者哉既釋褐則又戒之曰堂構不墜吾
無慊斗升之禄非歡戚所繫不義之富貴不可以悦親
惟求汝父之志慎所履不獲罪于名教則子道盡矣是
故遵聖去世二十年終有良子乃夫人始卒之訓也晩
歲好佛書知緣果大略怡然若有得紹聖元年四月壬
子忽感疾閉目誦金剛經凡二卷無一字舛謬翌日乃
卒享年七十有八明年某月某甲子葬縣某鄉女四人
長適里人孫伯宗次適朝奉郎師規次適黃裳次適史
喬年皆進士孫男二人祖構祖福孫女一人曾孫二人
予交遵聖父子間以夫人之志之德攷驗前載蓋鮮倫
擬昔孟軻之母擇隣教子卒為大儒然其父之行業不
傳于後世梁鴻之妻甘樂隠遯並著高節然其子之威
名不耀于當日豈傳記有所略乎抑亦無足述者推役
校此孰為全懿則夫人之墓可不銘哉銘曰
有夫而賢涉世孔艱惟其助之困節以完有子而才持
守莫遷惟其訓之克承厥先茂矣令德錫之永年著之
銘辭爰信而傳
長安縣君祝氏墓誌銘
秘書監濟隂祝君正辭在嘉祐治平間守密深衛襄四
州皆有治效朝廷嘉其才嘗降詔賜金以襃顯之蓋當
時良二千石也其女嫁同郡人奉議郎致仕董君綎生
四子曰丕朝請郎知閬州曰萃未仕曰平兗州瑕丘令
曰中渭州平凉尉孫十一人曰耕隰州隰川尉早卒餘
皆從學舉進士夫人以丕登朝封長安縣君元祐三年
十一月十七日終于家春秋六十有八紹聖三年十月
庚午葬濟隂縣安平鄉南十里存榮没哀其中禮也董
氏與祝皆為良族以純約治家以雍睦聞鄉黨自夫人
之歸奉其姑以孝從其夫以禮友其夫之妹以和教其
子以立己之大方紃紉組綴之事雖勞必親蘋蘩簠簋
之薦雖老必勤女功婦道兼修兩得由是閨閫之内益
治而明至于不誦佛書不講淫祀惟儒者禮法是從皆
婦人之所難能者諸子既仕則告之曰凡不欺于心不
害于物謂之君子反是謂之小人窮達異分貴賤殊轍
惟不悖于義則無愧為君子不為人人雖五斗之奉吾
不憾也為小人不為君子雖萬鍾之養吾不悦也爾等
勉之慈訓所及率有令懿予嘗與朝請君為同僚愛其
趣操方靜多文而敏于政則夫人之賢從可知矣銘曰
祝氏之慶克昌子孫夫人鍾之德慈行温董氏之法有
嚴閨門夫人守之禮隆教存致養以禄惟義乃尊享封
以邑惟善乃聞刻銘幽石貽範後昆
靜安縣君蒲氏墓誌銘
夫人蒲氏世為閬中贈太子少保諱穎士人之曾孫贈
太子少傅諱伸之孫贈太師衞國公諱師道之女資政
殿學士諱宗孟之姊贈太中大夫蘇公諱渙之冢婦太
子中舍不欺之妻慶歷中太中公任閬倅與衞國公善
結為姻家夫人年十九歸于蘇資稟慈和勤女功循婦
道亦喜讀書娣似族屬無間言舅姑繼没有季女未嫁
夫人撫愛愈厚迨其有行出匳中物以資之族人或以
此譽美則曰先姑即世新婦當任其責安敢衒以為能
尤敬于祀先凡歲時歲獻與忌日之奉其炮燔烹餁之
具雖老矣不以付子孫必擇平時之所嗜而羞之既享
則怵愓齋慄終日愀然如見所祭蓋得孝子所以饗親
之義中舍君之亡失夫人持諸孤而哭曰汝父棄不待
年今壯者未有立幼者尚可保耶訓飭教戒益嚴且勤
既了嫁娶則又告曰吾事而父畢矣汝曹惟勉學慎行
庶幾成就以顯爾親則吾無憾昔馬援聞人之過如父
母之名吾自幼至老不敢言人之非小人識之可以寡
尤也某年天子既郊夫人當封邑資政公以其性行靜
專動有法度事父母奉舅姑皆盡敬愛請以靜安封之
又嘗丐于朝乃賜以帔紹聖某年七月某日以疾終于
眉山之所居享年六十有八明年十一月某日祔于中
舍君之墓次子五人千乘千之某官千能千秋千鈞皆
舉進士女三人長適鄉貢進士任忠弼次適承奉郎監
杭州洞霄宫蒲澈次適進士雍緝孫男十三人孫女八
人銘曰
閨閫肅肅兮德之宗子孫詵詵兮慶之隆美封貴服兮
恩以崇高丘深蘧兮禮以終婦則母儀兮傳素風庶幾
陵谷之無窮
淨德集卷二十七
