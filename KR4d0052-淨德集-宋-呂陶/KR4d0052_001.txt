淨德集卷一
宋吕陶撰
奏狀
奏乞放免寬剰役錢狀(原註熙寧十年三月十日)
臣伏以朝廷欲寬力役立法召募使民均出傭錢雇人
應役即無過斂民財之意有司奉法惟恐不能足用遂
于一年合支役錢數外增添科出謂之寬剰蓋欲凖備
修葺橋道廨舍并買置什物之類官中逐年支用雖少
民間兩科所出甚多自熙寧六年施行役法以來至今
四年臣本州四縣已有寬剰錢四萬八千七百餘貫今
歲又須科納一萬餘貫以成都一路計之無慮五六千
萬推之天下現今約有六七百萬貫文寬剰在官歲歲
如此科出不已民間何以送納況今泉幣絶乏貨法不
通商旅農夫最受其弊蓋是現錢大半入官市井少有
轉用臣愚深恐朝廷不知免役錢外有此寬剰數目伏
乞聖慈指揮諸路提舉倉司契勘現在寬剰錢數約度
支得幾歲不至闕乏霈發德音特與免數年或乞逐年
限定數目不得過役錢十分之一所貴民力不至重困
貼黃
朝廷如以臣言可采只乞下司農寺取索今日以前
天下支役錢外寬剰錢數便見利害
又
臣伏見二年以來川中見錢絶少物價减半銀每兩
絹每匹各只直一貫四五百文米每石一貫二三百
文其如免役并寬剰錢並依舊數送納比之熙寧六
年所出即似加一倍若不契勘除減深恐民間不易
奏為役錢乞椿二分準備支用狀
臣伏覩近制役錢寬剰不過二分此朝廷撫惠元元之
意最為深厚然於法禁有所未盡不免重斂蓋有司奉
法太過條目滋蔓於雇役錢外尚有數等如耆戶長不
雇而斂則有椿留錢橋道廨舍之類數年一修而逐年
計費知縣簿尉三年一替而每歲計署中什物則有費
用錢非泛差出役人及起發雇人則有準備錢此外方
始謂之寬剰且如成都一路每歲只合支募役雇食錢
四十萬六千二十四貫又椿留耆壯錢五萬七千六十
二貫又椿雜支錢二萬二千九百八十六貫又椿起雇
人錢一千貫外更有寬剰一十二萬八千六百餘貫其
雙流一縣每歲只合支雇役錢九千三百二十餘貫更
椿費用錢二千三百七十餘貫外方有寬剰錢二千八
百九十餘貫以此考究則雖云寬剰不過二分其實不
止于二分矣臣愚伏乞聖慈指揮諸路提舉司除實支
雇役錢外更出二分椿為寬剰應係準備費用等錢並
于寬剰二分内支破如此則朝廷實惠均及生靈有司
奉法不敢重斂
貼黃
華陽縣昇仙橋一所役法估計每修一次斂錢一百
貫十二年中偶有損壊支三十貫修葺則是一千一
百七十貫虚斂入官皆為寬剰推之他處計亦如此
多矣
奏具置場買茶旋行出賣遠方不便事狀(原註熙寧十年)
(三月八日)
今具本路置場買茶往熙河博賣并盡𣙜諸州茶貨入
官便收三分利息旋行出賣致令細民失業枉陷刑憲
大于遠方不便謹具畫一條列如後
一臣伏以國家富有四海山澤之利多與民共自仁
祖臨御以來深知東南數路茶法之害制詔有司一
切弛放任令通商貨法流行德澤深厚聖時盛事高
出前世今天下茶法既通而兩川獨行禁𣙜此蓋言
利之臣不知本末苟貪勞賞而妄為之非所以綏靜
遠方之意況乎兩川所出茶貨較北方東南諸處十
不及一日月行照文軌混同法無二門仁不異遠豈
可諸路既許通商兩川却為禁地虧損治體莫甚于
斯乃為害之大者故臣敢先言之伏望聖慈特寬茶
禁所貴法令平一以幸遠方
一本路既為置埸買茶將往熙河等處并逐旋取利
出賣之後更不許民間衷私買賣遂令諸色人告捕
依編敕禁𣙜茶法斷罪州縣承此指揮來累有成都
府邛州百姓馬吉等為衷私賣茶被人告捕有至徒
罪各追賞錢一路之民遂生怨誹蓋緣立法太重有
害于人大凡官中原有之物民間私侵其利方是犯
禁只如解州有鹽池民間煎者乃是私鹽晉州有礬
山民間煉者乃是私礬今川蜀茶園本是百姓兩税
田地不出五穀只是種茶賦税一例折科(原註茶園税每三百)
(文折納絹二疋三百二十文折納紬一疋十文折納綿一兩二文折納禾草一束)役錢一例
均出自來採茶貨賣以充衣食伏緣此茶本非官地
所産乃是百姓已物顯與解鹽晉礬事體不同一旦
立法須令盡賣與官或敢私相交易便成犯禁斤數
稍重乃至徒刑仍沒納隨行物色别理賞錢恭惟陞
下仁聖卹物之心必不如此伏乞别立條約以救苛
刻之弊免使刑辟滋彰有傷和氣
一本州導江縣蒲村堋口小唐興木頭等鎮各準茶
場司指揮盡數收買茶貨入官並已施行民之受弊
大率均一惟導江縣一處尤為切害蓋緣本處是西
山八州軍隘口自來通放部落入城博易買賣其蕃
部别無現錢交易只將到椒蠟草藥之類于鋪戶處
換易茶貨歸去喫用謂之茶米或有疾病用此療治
旦暮不可暫闕今來官中須要現錢出賣則蕃部難
更將椒蠟等物入場博買若于鋪戶處博易則鋪戶
價例自然增長(原註官茶每斤先收三分息錢官中每斤若用一百文買即作一百三十)
(文賣若用五十文買即作六十五文賣)蕃部買賣便致阻節沉茂州事
宜之後人情方始安帖豈宜更使茶貨不通别生邊
事
一茶園人戶多者歲出三五萬斤少者只及一二百
斤自來隔年留下客放定錢或指當茶苖舉取債負
準備糧米雇召夫工自上春以後接續採取乘時高
下相度貨賣中等每斤之利可得二十文次者只有
十文以來累世相承恃以為業其鋪戶收貯變易却
以白土拌和每斤之息不及十文所以川中茶價不
甚湧貴民間日用充足今來既被官中盡數收買價
直一定若將銀色準折每兩須高擡四五百文(原註臣竊)
(聞蜀州熙寧八年銀每兩官折二貫三百文足市價一貫六百文九年銀每兩官折二貫二百文足市價)
(一貫四百文)或多支交子少用現錢(原註茶場司指揮成貫並支交子餘零方)
(支現錢)交子所支既多錢陌又須虧折則園戶所收茶
貨只得避罪納官安敢更求餘利一旦失業何以為
生臣恐戶口逃移賦役失陷漸由此起(原註臣竊知永康軍熙寧)
(九年買獲並税過客人茶貨共一百三十二萬餘斤比八年計虧九萬餘斤比七年虧二十六萬餘斤蓋)
(是園戶畏罪失業造茶减少是致税數有虧以此推之則失陷税賦誠有其漸)又緣旋買旋
賣先抽三分之息只此一事極未為宜日來州縣逐
旬各申時估或增或減官司據以為定豈可朝買一
貫之茶暮收三百之利一日之内貴賤兩般則州縣
所供實直遂成空文有司出納之際乃同聚斂且鋪
戶既與官中出利則民間豈有賤茶日用之物漸見
不足錐刀敝法徒可斂怨必非朝廷理財之本意伏
乞聖斷特賜改更
一本州所準茶埸司今年二月二十四日指揮限半
月令園戶鋪戶盡數出賣舊茶不得夾雜中官如限
滿更不施行如有違犯並依法施行臣雖即時行下
逐處然計其日限令至三月十日已滿緣民間累年
積貯茶貨準備高價相度變賣一旦偶因官中為買
新茶亦不預先䁱示忽然責立近限令將舊茶疾出
速賣若出限未賣被人告捉斤數稍重即至杖脊安
有數日之内盡底變易得行舊茶因此大叚減價無
頼小人輒有告捕之心臣尋具狀稱若只限半月令
盡數出賣則必是減落價例變轉不行消失錢本便
見失所兼慮纔出限日之後被牙子或别人告捕送
官枉䧟深刑顯屬不便又緣新茶與舊茶色目不同
若將舊茶投税出賣則與官中收買新茶事不相妨
本州須至申明欲令逐場一面收買新茶民間出賣
所有舊茶乞限至今年八月終曉示園戶幷停塌之
家盡將赴場投税出賣令税務公明聲說給引前去
破賣仍乞指揮逐處官司如有諸色人把捉到衷私
買賣茶貨切須辦認新舊如是新茶即乞依法施行
若是舊茶只乞罪在捉事之人所貴積貯舊茶之家
破賣得行不枉受罪兩次申茶場司未蒙指揮若不
許展限則貯積舊茶之家便見破蕩如此措置豈不
害民
一官中買茶明收三分利息方行出賣沿路税錢盡
已批過更無分毫僥倖商旅興販必是細筭不行難
以盡數販賣竊聞蜀州永康一處現今積壓茶五十
六萬餘斤在務臣料將來出賣不盡之後則必積壓
損壊虧折官錢若般往熙何亦悞邊計或仍舊停貯
則歲課不登難沽賞典建議之臣必須均勻配賣與
販茶之家如此則他日舖戶不勝其害伏乞指揮茶
場司具去年終已買及已賣數目申奏仍令分折現
餘茶貨若經隔年歲合如何變轉即自然見得此法
可與不可經久施用免令言利之臣有誤朝廷大體
右謹具如前所有茶禁不通細民失業刑辟太重最于
遠方不便事理並已條折如前臣竊見熙寧七年朝廷
遣李杞蒲宗閔入川相度買茶往熙河博馬等事當時
使者急于進用不察事體遂認定逐年息錢四十萬貫
應付熙河後來運茶積滯歲課不足即便擘畫却于彭
漢二州逐年收買狹布各十萬匹名為折當脚錢其實
將市井所得之息充入茶利自後又恐買布亦難敷及
原數則乞雇回脚船車船解鹽入川泊至鹽法難行則
又乞將川中有茶去處並行收買前後乖錯非止一事
只是切欲功賞不卹民間弊病臣愚伏望聖慈特賜采
察所貴遠方之俗被惠安身至如官吏費耗道塗阻節
税額虧損得不補失則臣不敢喋喋開陳以瀆天聽乞
以臣此奏下本路安撫轉運提刑司相度利害特賜施
行
貼黃
若蒙朝廷垂察即乞下本路取索熙寧八年九月分
永康縣銀價比對茶場折銀貫陌自見有無侵損園
戶免令將來高價折銀虧損本州賣茶之家
又
臣所謂得不補失者竊聞永康縣熙寧九年發茶三
百䭾往熙河除諸般費用及沿路批税外計算每斤
已是一百九十四文足其兵士請米猶在數外不知
到熙河貨賣所得幾何如此事理亦乞朝廷體察
奏為茶園戶暗折三分價錢令客旅納官充息乞
檢會前奏早賜改更事狀(原註熙寧十年三月十八日)
右臣先為本路置買茶般往熙河幷明收三分利息
旋行出賣大于遠方不便尋具畫一條列申奏去訖愚
瞽之言必已上凂天聽臣伏見國家置市易司籠制百
貨歲出息錢不過二分須以一年為率蓋為今年支出
官本一百萬貫至年終要見息錢二十萬貫即不是早
買一百貫物晚賣一百二十貫文今來茶場司却不以
一年為率務將重刑立法盡𣙜民間茶貨入官旋買旋
賣取利三分或今日買十貫之茶明日便作十三貫賣
于客旋或朝買一貫暮作一貫三百出賣日逐將官本
變轉殊不休已其公牒行下州縣乃云務令買賣通快
無致妨滯錢本則所出息比至歲終不可勝算豈止
三分而已比于市易原條自相違越竊緣茶是民間日
用之物有如水火一旦忽被官司盡數收𣙜獨專其利
仍以嚴刑過繩其罪遠方細民生長休息在朝廷恩德
之内豈誠此事兼據本州堋口鎮茶場申自今月十日
至十五日終逐旋買到茶八百八十六斤計本錢一百
六貫三百二十文隨日出賣收到息錢三十一貫八百
九十六文别無現在臣看詳上伴申報竊疑本處首尾
六日之中買獲茶貨八百八十六斤隨日便賣了當並
無現在存貯慮恐買賣之際别有侵損官私尋行體訪
乃是客旅并牙子等為見𣙜茶不許衷私買賣一向邀
難園戶或稱官中高擡斤兩或言多方退難遂便于外
面預先商量減價其園戶各為畏法懼罪且欲變貨營
生窮迫之間勢不獲已情願與客旅商議每斤只收七
分實錢中賣于官所餘三分留在客人體上用充買茶
之息纔投場中賣了當即時却是客人明立姓名正行
請買所以隨日賣盡(原註假如茶一百斤每斤合賣一百三十文計價錢十三貫其園戶)
(既被邀難恐動情願只作十貫賣與官場即時却是客人納錢一十三貫請買文歷雖正情弊則深)如此
則是園戶只得七分價錢暗折三分官中雖得三分之
息自是園戶本錢客人未會出息竊緣山鄉人戶自來
以採茶為業輪納兩税折科最重並出役錢飬生之計
並在其間一旦既遭禁𣙜遂被商旅幷牙子等恐動邀
難頓減三分價直行之日久必見窮困誠可嗟憫其如
逐處買茶官司多是畏懼茶場司威勢務欲買賣通快
出得息錢度可免罪以此互相欺誕不敢申陳臣伏謂
園戶是國家兩税土著之民今來被好利之臣設此弊
法要出息錢却令商旅生姦侵損兩税人戶最于遠方
不便又况隨日計利殊無分限顯是違越市易原條伏
乞聖慈檢會臣前奏特降指揮下本路安撫轉運提刑
司體量詣實早賜改更庶使王澤不壅可救大弊
貼黃
若官中實于客人體上收得息錢三分則尚恐貨法
不通民受其弊而况自是園戶暗有賠折其買茶之
人原不出息豈得穏便
奏為官場買茶虧損園戶致有詞訴喧閙事狀(原註)
(熙寧十年四月二十四日)
今再具官場買茶取息太重虧損園戶致有詞訢及生
喧閙畫一奏列如後
一據九隴縣税戶党元吉等状稱自來相承山壩茶
園等業每年春冬雇召人工薅剗至立夏幷小滿時
節又雇召人工趁時採造茶貨逐日收來堋口投場
貨賣得錢收買糧食每一稱和袋一十八斤内除出
上件破用并輸税免役等錢折除算計外每稱只有
利息一百五十至二百文以來往年早茶每斤貨賣
得九十至一百文今來官中置場收買每貫上出息
錢三百文招誘客人貨賣其茶牙子幷興販客人為
見官中息錢却只于茶園人戶茶貨上估定價例低
小每斤賣得一百文以來者現今只賣得六十至七
十文却將餘上價錢令客人用作官中息錢收買前
去以此園戶盤費不足念元吉等家各只有此小茶
園並不種植得諸般苖色又為路途遙遠往復相去
本場約一百五十里以來若此價例低小難以造作
茶貨必見破敗伏乞指揮貴獲存濟
一據九隴縣税戶牟元吉等状稱自來只以佃食茶
園為業其茶園偏峻不任種植諸般苖色逐年舉取
人上債利糧食雇召人工兩季薅剗指望四月小滿
前後造作訖茶投場破賣得錢填還債利幷送納諸
般税賦若遇豊熟之年米價平和每袋上除折上件
盤纏輸税外上頭只餘得利息一二百文或遇年辰
較惡米糧價貴天時亢旱茶生短淺以此數目減少
虚折薅剗盤纏今蒙官中置場收買園戶茶貨每貫
上出息三百文其茶每稱和袋十八斤牙子只稱作
十四五斤若是薄弱婦女賣時只稱作十三四斤以
來每稱約陷著一二斤别無上頭利息心極憂惶昨
蒙提舉推官躬親在茶場内看覷收買茶貨不與園
戶分擘逐處茶埸時候早嫩粗細等第色額只作一
樣收買去年時節每斤賣得七八十文今來只賣得
五十文除牙子錢了收得四十七文所有餘上錢數
令客人用作官中息錢收買不管園戶裹纏不足若
不具状申請竊恐將來轉見淪亡失所本州所據党
元吉并牟元吉等二状尋行遣帖堋口茶場鈐束茶
牙子並專攔等不得凖前大稱園戶茶貨及剰除園
戶牙錢仍仰常切點檢茶貨粗細等第色額一依自
來價例收買幷申茶場司更乞措置免致虧損園戶
去訖
一據堋口茶場申據至德山人戶將到炭焙新茶赴
場中賣後却出納三分息錢收買請引出外貨賣又
申自三月二十一日至月終買得第二等新茶並是
園戶馬吉等情願出納息錢請引前去
一據蒲村茶場申本場逐日據園戶將到新舊茶貨
赴場隨日收買出賣内有園戶自出納三分息錢請
引前去破賣亦有客人在外與園戶商量價例了却
于園戶處除下息錢投場收買請引前去不虚
一據九隴縣園戶石光義等狀稱今月五日將到茶
貨投場破賣每袋計一十八斤和袋不委茶牙子除
折只稱得一十四斤其茶係第二等每斤合凖直價
錢九十文當日減下價例每斤只收得大錢四十七
文至到十三日其茶每斤係第三等合凖直價錢七
十文每斤又再減價例又只作大錢三十七文今來
茶牙子收光義等茶貨比前山下路人戶粗茶一樣
減下價錢念光義等住處係在後山為地土寒冷以
此至小滿前後只造作得似前山第一等第二等茶
貨現在委的不依每年逐時等第價例一樣取意團
斷即光義等各為雇召人工每日雇錢六十文幷口
食在外其茶破人四工只作得茶一袋計一十八斤
切慮光義等家向後必有失所乞指揮本州所據園
戶石光義等陳訴虧價事理已帖堋口茶場仰檢詳
承受前後所降敕條指揮候茶園戶將到茶貨赴場
中賣請監官當面看驗前山後山色額等第粗細依
自來市色實直粗細逐時市價添減兩平稱來收買
畫時當官支給價錢即不得容令牙子專攔等依前
低作價例只作一等茶貨收買及非理大稱斤兩致
有虧損園戶無致擁併阻節仍仰出榜曉示園戶知
委如受此指揮後却將好為惡將貴作賤只作一等
價例收買致令園戶再有詞說或因本州察探得知
其牙子專攔等必當勾遺赴州報勘施行官員亦當
勘劾聞奏仍取責監官并牙子專攔等知委仍仰本
場分析今月十三日因何將石光義等第三等茶每
斤只作三十七文收買因依并兩次申茶場司更乞
措置免致虧損園戶去訖
一據管勾堋口茶場秘書丞尹固並濛陽主簿同共
買茶薛翼等二状甲今月十七日收買茶六萬斤計
錢三千六百貫文支用茶本淨利錢併盡遂于十八
日申州乞相度支移交子六千貫文應副十九日并
二十一日市收買茶貨至十九日天色纔曉據園戶
將到茶貨赴場中賣當日已時後固等為現請交子
未歸兼更値雨遂向園戶道請交子相次回歸及等
團圍固等須要稱茶及向牙人道爾等當時通出抵
産在官今來官中無錢買茶你牙人須著與我出錢
買茶一市固等各回廨字及安下處主簿薛翼行至
淨衆院門其園戶却致打本官手下公人兼撦破薛
翼袍䄂更尋牙人意要相爭其牙人為見如此各自
廻避現不住差人四散尋覓固等切恐二十一日市
别牙子買賣茶貨又慮園戶凖前爭閙别致不慮係
屬人衆難為止約乞差九隴縣官一員赴茶場告諭
園戶三五日所貴曉會本州所據尹固薛翼申報尋
體訪得今月十九日有園戶五千人以來投入茶場
直上監官廳上止約不得致打公人幷毁罵官員蓋
為劉佐等起請須要旋買旋賣出息三分其逐場若
盡價收買到恐客人興販無利將來出賣不行以此
須至低估價例收買每斤委只及一半價錢又緣逐
日買及數萬斤監官實難照管得盡其園戶既被虧
損無可申訴遂便聚衆喧閙人數頗衆難為約束今
來後山正當茶貨出衆時節切恐少錢收買凖前爭
閙當州勘會前後六度支與堋口茶場交子現錢一
萬一千二百餘貫銀一千兩其銀為園戶不肯折請
已分與九隴等縣出賣又為市井絶無現錢因是貨
賣未得外餘茶場司兑撥交子一萬貫文至今未到
若得上件交子盡數支用亦只買得三兩市(原註在州現今)
(實直第二十七界交子賣九百六十茶場司指揮作一貫文支用第二十六界交子賣九百四十茶場司)
(指揮作九百六十文用此亦虧損園戶之一端也)本州雖已出榜嚴行約束
指揮本處候園戶將到茶貨赴場即便依次稱來收
買如是園戶準前要致打公人等或毁罵官員仰擒
捉送州待憑取勘依法施行兼差九隴主簿勾龍驤
前往曉諭同共買賣茶貨切慮園戶準前喧閙别致
不虞又差本縣令薛高三五日一次在前照管尋申
茶場司催促交子並乞大段支錢赴州應副使用及
令檢會本州今月十七日申石光義等告說虧價事
理許令添展價錢去訖
右謹具如前所據茶園戶党元吉等狀幷蒲村堋口兩
鎮申述並已條列在前臣伏見劉佐李把蒲宗閔等妄
陳愚見苟希進用盡將川茶禁𣙜旋買旋賣立法太重
取利太多致令茶戶被此深害遂于今年三月八日後
來兩次具狀諭奏乞賜更此弊法以幸遠方狂瞽之言
未蒙採納方且日俟朝旨俯就誅殛而臣部内百姓累
有申訴皆言被官場減下價例大有侵損以至嗟怨聚
衆喧閙臣雖嚴行約束及差官同其管勾湏得相度茶
色添長價錢去訖今若隠而不言慮恐因此生事上誤
朝廷須至再具論列煩凂聖斷蓋緣劉佐等起請要出
息三分若逐場盡價收買之後將來商旅計算不成不
願興販則積壊茶貨例被責罰及干連人必著賠填以
此湏至順承茶場司風旨減價收買所貴客人願來興
販變轉得行(原註假如茶一百斤每斤一百文若便作一十貫買則恐客人不肯用一十三貫請)
(買以此減下園戶價錢只作七貫文收買便于客人作十貫文請買)或是園戶自納三分
息錢請引出外(原註園戶茶貨須得中賣于官若欲别處變賣便成犯禁無引不行被此抑遏)
(須至自納息錢三分請引出外)情弊如此上下通知茶場司臣僚恐出
息不多難沾賞典空行文牒督迫州縣其實則任令減
價收買逐場監官畏懼茶場司威勢恐遭責罰干繫人
衆深慮將來積壓賠填一向刻剥園戶州縣之吏熟視
疾苦無力以救之日久為害轉深恭惟陛下仁民愛物
與天地等夙夜孜孜講求治要惟恐一失未得其所必
不容此刻薄小人苟希勞效作為敝法以困西南生聚
有累聖政衆所不平臣愚伏望聖慈檢會臣今年三月
八日并十八日及今來所奏早賜睿斷特降指揮下本
路監司或師臣採訪利害如臣所言有一事一件稍涉
虚誕甘俟誅戮若萬分有一可以採用即乞更張茶禁
以便遠民或限數收買或量減息錢則山鄉茶戶不勝
至幸
貼黃
臣體問得六月以後猶有晚茶一色貴者每斤三十
文若盡收買所出之息亦不甚多緣逐處自開場至
今買獲茶貨旋行出賣稍有厚利如或朝廷謂此成
法難便改更即乞自六月一日以後權住收買放令
衷私交易所貴園戶留得晩茶一二分盡價賣與客
旅稍助生計亦遺秉滯穗與民之義伏乞聖明特賜
採察
淨德集卷一
