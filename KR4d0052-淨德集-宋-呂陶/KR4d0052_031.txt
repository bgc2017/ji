淨德集卷三十一
宋呂陶撰
七言古詩
雪意
凄風向晚來何頻潛與嘉雪為塗津重雲固結慘不動
六幕莾蕩空無塵信哉北帝舉柬令肅清萬類猶時廵
人思沾被率土濱有若渴者欲飲醇儻施餘潤及芽蘖
寸草亦望繁如茵嘗聞洛陽縱高臥抑有郢客歌陽春
何如酒陣與之敵却退寒色其威振天心安肯靳一灑
化力自可周羣倫黎明忽見巳盈尺良瑞豈止山溢銀
預知豊年此足賀十空九室皆斯民
苦寒
朔風屢起聲驅雷濃霜不許晨暉開天高地遠槖籥動
凝然一氣從中來坤靈至静體堅厚大罅忽裂如剪裁
河流迅疾猛如箭一朝水合舖瓊瑰山川色勢尚慘沮
安恨草木遭衰摧羣隂交盛固如此均被和煦何時哉
傳聞西徼有積雪平地數尺光皚皚賊兵夜凍多死者
萬衆已望穹廬㢠
有感
春秋二百四十年彗星三見書簡編當時災異豈止此
無乃舊史失其傳咸平距今十八載數出妖象垂經躔
聖君憂勞畏天戒責躬下詔殊測然吏之不良民失職
思得讜諭繩諸愆太平日久德澤厚濟濟多士追昔覧
窮幽極遠盡聞命愛君慮國誰敢先聞陳藥石宜有補
勿謂綸綍為虚言
焦夫子畫
予不見夫子之身不知夫子何如人但見藴之為之贊
與可筆其神二公規鑒少許與獨于夫子何勤勤意是
抱道者有志不得伸潔操蜀江泉棲心岷嶺雲野飯有
藜糝濁杯無醨醇平居不荷蓧來者莫問津笑歌千古
巳白日睥睨六合皆紅塵氣貎特怪陋意味尤酸辛破
褐聊被體如敝履之安貧爬癢頗適興如捫虱之自珍
五六十載一邑間安寧寇亂昏復晨世累不我及浩然
保天眞上問西南維是古多隠淪令伯純好任公賢風
範皆足師吾民仲元高明君平晦聲迹長共日月新當
時傳公議後世仰嘉問夫子雖不逹見于繪像詩與文
清標可想味素節難等倫從此千萬年焜燿寂寞濱
貽草萊章詧
漢熖中熄哀平微子雲有道不有時立言盡括二儀數
八十一首淵而微至神不形復不見玄道固非人易知
劉歆嘗恐覆醬瓿切憤學者斯言垂桓譚亦謂傳必久
賤近貴遠可逆推史臣俗筆擬僭號數字豈免萬世譏
侯芭英骨久沒地千均難用一髮維幸且綿綿未歇絶
果與後代揚雄期環中先生悟逹者力舉雄道潜其思
著圖課見歴象運發隐扣逹乾坤機深嗟范望用心苦
意與測異將奚歸乃覃精義述講疏直論雄心非詭隨
愚聞是書百日就瀝懇再拜求觀之先生訓我有大略
筆端粗可言亳釐在玄曰首易曰卦玄凖易象測凖詞
方州部家雖列位非類六爻高與卑第當縱横以算計
豈可連缺如象為夜詞多凶畫多吉陽家貴偶隂家奇
謹持此理讀九贊人事粗可詳其宜餘地三極藴奥妙
一朝未許以意窺我從誨言日勉勉始若得濟終無涯
性庸才下道悠遠策發未進吁可悲願從諸生北面請
庶幾一釋終身疑
以茶寄宋君儀有詩見荅和之
九峰之民多種茶山村櫛比千萬家朝脯伏臘皆仰此
累歲憑恃為生涯一朝使者忽禁𣙜振舉法令搖三巴
錐刀盡毫髮鞭朴過網罝悲者西南人生長逄勲華垂
髫以來至白首未識此事徒憂嗟議欲伐茗荈不如植
禾麻一花五出最爲早焙戸常于火前造春來畏罪不
敢言芽甲任隨黃葉老安得仙崖凝露膏寄與交朋叙
勤好廣平先生風格清坐聽萬事心無營日高睡覺懶
慵起不欲世態昏瞳睛誠宜玉筒摘佳品或向武夷搜
早英汲將楚谷水就取石鼎烹可以助君淳深幽寂之
道味高古平淡之詩情小方片甲洎觜翼凡下不足論
芳馨西湖所採者抑亦傳虛名不執符移往不由關市
征而乃輙贈遺豈非干典刑高賢接物自無間野夫得
以芹為誠長謠三百言重報不稱輕文錦方能致珠琲
木瓜安敢邀瑰瓊再拜捧嘉貺讀之如寵驚感君裁詩
誤題品勸君避患宜詳審平日視世途孤心巳寒凜坐
逄俗客不須嘗亦恐持之為冒禁
和蒙軒
蒙軒高占山之埡其上五頂皆生茶仙崖雲霧不復見
上峯紫筍令為嘉地宜物產種植廣疲民所恃如禾麻
朝晡衣食足生計賦税力役供王家頃者憸人獻𣙜議
百弊滋長多蘗芽川馳陸走窮歲月泣血無告天之涯
近從吾蜀遠秦陜生意凋落成咨嗟天高聽卑詔令下
欲使德澤沾荒遐使節西來善詢度剗削弊蠧除網罝
山翁野老盡欣悦市井歌舞尤諠譁憑軒一望快遠目
滿山和氣凝丹霞聖君仁政賢臣布信矣原隰生光華
遊文水夀寕院(原註武后母葬院側)
重巖一水源何長下浸十頃同江鄉環堤數里植垂柳
緣隂交蓋西風凉危橋迤邐渡前岸古寺直枕山之岡
門闌閟䆳戸庭闊金碧間鬭皆煌煌并人事佛素巳謹
挾以富力尤輝光三朝宸札舊所賜奎文寳蹟人間藏
有如方嶽處厚地鎮壓萬衆傳無疆西園嘉卉不知數
春暉盡許開琳琅東偏小池亦足愛秋色未老芙蕖香
寺旁有曰武陵者高碑大字言其詳武周一旦改唐祚
天傾地轉無乾綱睿皇書碑李嶠記常時氣𦦨安可量
神功距此四百載孤墳雖在郊原荒年年秋潦過墳側
枯盡白草空斜陽且憐景物為一飲誰暇對酒論興亡
送程彛仲赴東川教授
與君同縣又同甲家世相同學為業陪從最舊今老矣
四十餘年如一霎吁嗟先德去已久後嗣皆能守家法
君之一第得稍晩更向小官勤檢押鄉閭執友在嗣禁
奉詔親題薦賢劄美材猶未立朝庭歸馭依然走川峽
文章近歲頗頽靡庠序得人須鎮壓欲疎密網在提綱
思遏狂瀾當下牐由來文黨俗寝盛定見子昂才不乏
羡君高堂有慈母日侍歡顔問單裌寳牋銀絡累年封
他日恩書應滿匣聖君文母切求治數路招來不爲狹
讀書到老必有用一發胸中補熙洽喬松千支雪中青
肯向西風感衰颯
次伯通雲頂山長句韻
金淵地界東西州諺云錦擔垂兩頭中間石城最佳勝
二十餘年嘗再遊奇峰雖向郡城見好景半是僧家收
松蘿四面圍絶頂九夏不暑長如秋東隅忽値海日出
下照巖壑無深幽羣隂破散宿霧斂萬象開闊晴雲浮
軒&KR0008;高處氣勢别縱欲極望誠難周藍凝後嶂遠更秀
雪壅前溪寒不流軟草將春鹿麌麌濃林未暝蟬啾啾
襌僧上堂演佛理鏜然鍾韻喧層樓問之浮世輙不語
應笑世人多謬悠下山儻有頓悟者直須作意無遲留
贈平羌狄尉
梁公沒世五百年殊勲茂烈存簡編我懷忠議不復見
讀至舊史嘗喟然窮山老尉有狄氏問之乃曰公其先
誥書家牒盡炳炳照出往事如目前念公英節不見矣
見公遠孫良可賢况公遠孫實賢者本末趣尚疇能肩
昔從五季衰亂來簪組飄墜歸農廛平時下詔繼絶世
霑以一命聊襃甄天資忠孝遂奮激報祖許國惟勤拳
胸中已有霜雪在飲冰食蘗甘如羶嘗云起迹自畎畝
幸得寸禄因賞延語言動静苟一失辱及吾祖為欺天
信者清白與剛毅異代猶有芳風傳如何十載走塵坌
綠髮减盡成華顚青雲岐路苦悠遠誰借跬步為階緣
當途逹者倘在念一顧可使羽翼軒不惟廉操足敦勸
抑見袓德光緜緜嗟予之意止如此感憤為君書此篇
送曾尉
前年到官殊未久君亦東來為我友握手一笑萬愁寬
平日語言期白首山深縣僻庶事荒雖植嘉苖半稂莠
我無長術剗芽蘗坐見斯民顏甚厚君有豪才生顯家
未涉要津甘五斗巳將客意同休戚復視世途均好醜
咄嗟吾屬皆壯年當學古人所無苟勞生險易固多岐
未必功名垂不朽自知物理難揆量惟勵身規務恃守
丈夫實藴四方志方虔君命方趨走崎嶇一邑勿云遠
赤子歡迎如父母銅梁春晚亦開花猛駕歸軒會文酒
和運判孫聖微遊大慈
西州都會坤之維地產豊羡人熙熙朝庭念遠勤撫養
欲壮心腹強四肢精求守臣擇使者故有賢業堪依毗
導宣德澤廣流𣲖講舉政教先本基不容蠧弊長芽蘖
直欲赤子皆充肥泰然一道遂無事犴獄衰止文符希
燕閒何以度歲月憑仗文酒相追隨過從僧舍盡幽䆳
閱徧畫手多神奇因嗟唐人値喪亂奔走至此常懷歸
韜藏絶藝鬱不發壁間一掃窮精微試登高閣凝望久
欲將遠眼窮天涯山扃水遶氣象好雲晴日暖光隂移
信哉浮生巨河上鼎勢會以一足支(原註薛許昌登大慈寺誾詩云一足)
(會支鼎浮生半在舟)方今文軌慶混合帝力何有民何知長廊廣
屢數百載留得風景資遊嬉清罇豈特具酬獻高論不
廢評是非鄙夫幸爾陪雅集懷抱芬馥蘭與芝天閽九
重勞夢想回首鄉國空遲遲
青蠅
去年十月青蠅滅高堂小會頗清潔今年四月青蠅出
競逐腥羶誇羽翼畏途榮悴如寒喧流俗早夜趨貴權
一朝勢去即消散可與青蠅同日言
席上咏金橘
江南種橘繁如秔爾今獨以金為名豈非彼俗甚珍惜
謂其可比百鍊精千頭盡帶秋色老一腹皆飽晨霜清
初筵特此獻磊落滿座不覺窺光晶寳肆豪華竸相勝
瑪瑙散入雕盤盈珠庭變化望已久仙丹忽向洪爐成
試侵香潤擘圓粒齒牙滴瀝沾冰瓊自憐孤根出遠土
得並衆果親杯觥赤心可恥不嗤棗虚表無用安須橙
辛酸甘苦各存味頼有知者加題評
奉寄單州太守王聖欽(原註詩中所叙皆聖欽來書之意)
昔嘗請郡歸東川衰遲幸會使者賢開誠論議簡條目
一境草木沾春妍公齋清假弄詩筆更唱迭和多長篇
歲豊民樂尚蠶市撼罍鬭鼓殊喧闐東山西市頗壮觀
飲帳或在山之巔踏青摸石循故事浣花亦倣成都船
相從對酒每一笑聊與遠俗同欣然北巖石穴廣似洞
疑是古昔棲神仙火雲燒空赤日猛及到此地如冰淵
清風滿懷興未盡四望晚景增留連平生宦遊此最適
不覺弦晦相推遷郵筒忽報謫書至君命嚴重敢不虔
試思衡嶽詢遠近里堠去蜀凡八千蒼黃去郡别我友
一意調琴中斷絃回首鄉邦止數驛欲頃血淚辭松阡
藩候廹逐倉使促爭向墜羽誇鳴弦天恩曠漡置不問
投放裔土懲小愆闔門良賤三百指孤舟一葉何翩翩
瞿唐灔澦遍涉歴内訟過咎歸之天洞庭阻淺輙三夕
怒風急兩聲相喧此身恐汚盜賊刃不爾定沾蛟鱷涎
偶逄漁艇相援濟稍覺神觀來歸還長沙旣下尤怪駭
半夜雷雹如烹煎桅傾䌫斷船脊折四十餘里中流漩
舟人恐懼難致力皃孫顧我皆淚漣嘗聞死生有定所
頃刻由此歸重泉東方漸明浪漸息忽造平岸逃危顚
胸中悲愁雖未艾分外歲月疑少延寓居衡陽味亦惡
地接炎荒風氣偏每逄三伏如坐甑突焰已熾猶吹煽
是時回禄得乘便取次薰灼須及椽回環四顧求避計
往往啜食不下咽深冬屢見温瘴起灑作昏霧飄為煙
勇夫壯士尚抱疾嗟我衰憊何由痊雀羅當門人迹少
賓榻不觧塵生氈難希杜甫遣秋興易學邊韶貪晝眠
碧湘萬頃望不極泰岳數峰高莫攀江山信不與人事
日送佳景來目前長腰縮項兼二美早晩嘗稻時差鯿
浮生一飽亦已足下筯何必求腥羶親朋書問寂絶久
杳似隔世馮誰傳平居分義重膠漆一旦爭敢通寒暄
匪惟物態尚流薄抑恐罪戾相攀緣古之交情貴賤見
而况利害生其間君乎存守異于是特特萬里郵華牋
窮通黨來極慰勉疾疢愈否深哀憐高標豈為霜雪減
雅操誠如金石堅羡君高堂有慈母夀髮鬈膩猶垂肩
綵衣趨庭奉燕喜玉盤潔膳羅珍鮮復有佳兒富文史
闊步直登英俊躔行聞清廟獻雅樂伯仲交奏箎與壎
事親教子兩如意此外紛紛烏足言君在山東我劍外
一書往返須經年餘生再會諒難必我往應在君之先
作詩寄君重感慨交道多闕君能全子孫他日有顯者
勿以衰門相棄捐
淨德集卷三十一
