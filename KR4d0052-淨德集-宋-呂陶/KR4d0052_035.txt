淨德集卷三十五
宋吕陶撰
七言律詩
次韻張懷安題雲頂浴室院
山門漸近少凡塵佛子長棲物外身款戸多因遊寺客
倚欄時有羨魚人祥雲結蓋應非霧法雨飄花别是春
數刻盤桓覺蕭散回頭官事又勞神
次韻張懷安喜雨詩
雲密西郊末作霖暫憑精禱快羣心望如至寶難搜索
來似嘉賓忽訪臨古廟有靈惟響答洪鈞於物已恩深
春膏直待沾濡足不使狂風取次侵
過金堂偶記舊詩因贈宇文縣宰
嘗聞縣古槐根出最愛官清馬骨高前輩有詩談事實
今辰此景入風騷飛雲幾處籠山頂密雨連宵發土膏
公事稀疏吏歸去不妨歡待對春醪
和野軒答李著作見寄
公居何事葺幽軒客味蕭條稱養閒人笑規模猶物外
我憐風景勝花間穠林鬭影舒帷幕淺溜餘聲雜佩環
欲把郡圖傳向此座中常得見岷山
登攬秀亭
亭在西山積翠中煙嵐氣象一重重芟開簷際偏高竹
見得雲問最後峯野色為誰長鬱荗物情於我似從容
年來已有林泉興倚着闌干興轉濃
次輔元韻
山嵐穠秀望中青路轉松隂步步迎十里晴郊供野意
萬家和氣發歡聲春臺不覺殘春景樂國偏知衆樂情
公向蜀人深有意更憐風物暫閒行
鍾陽道中和酬輔元
忽捧瓊瑰俗眼驚荷君深照舊交情歸心自喜雙親夀
拙計難酬厚禄榮十舍路岐平野闊幾重村落霽烟生
羈遊每憶家山樂況是花時到錦城
送任遵聖之官富順二首
千大蒼松出故林喬枝成就古根深棟梁須負平生用
霜雪難移此日心月白曾經丹鳳宿風悲定有老龍呤
重巖複澗何緣幸一旦家家得茂隂
野鶴孤高舊羽儀超然殊不事卑飛有心雲路翺翔去
迴首芝田迤邐歸白日漫教羅網密紅塵堪笑稻梁肥
仙家自有千年約應許先生學令威
竹枕
不誇雕琢略磨礱溪叟持來贈野翁冰雪易侵毛髮際
塵埃難到夢魂中消除暑愠宜無價安養慵閒似有功
富貴人家應笑我水晶新樣極玲瓏
次韻家渠州承議春隂
春工用意本華鮮氣候隂沉未逞妍風色送寒無甚雨
雲容垂遠又非煙遷延鸎舌應嫌巧抑遏花心恐占先
稍待新晴纖翳廓穠芳齊媚豔陽天
官舍東偏海棠開最晩落亦後時以詩嘲之
花到春深半已過此花猶見滿枝柯傳來芳信雖為晩
占得韶光却是多愛惜錦文愁雨急留連妝臉笑風和
後先榮謝人休問且伴樽前一醉歌
送秦漕歸淮南
襲得芝蘭一室薰更將三美向誰論(原註公與某同時中第在潼川嘗共)
(事暨岷蜀報政又得繼踵宦遊之美有此三者亦罕也)光輝自可誇僚友契愛猶
能及子孫金節暫求康爾俗錦衣歸去大吾門西南終
是天涯遠却羨鸞凰集九閽
寄新寧黎叔蒨
平日論交重久要每懷高誼寸心搖君恩最是憂民社
吏隠偏宜遠市朝諄誨佇聞流尺素嘉篇頻為寄瓊瑤
笑言契闊勞生甚别後堪嗟壯氣消
寄周才叔
天涯羈宦落蓬蒿漫說平時器業高寒暖所逢皆物理
悲歡相較只秋毫徒嗟壯士難行已懶學風人便著騷
樂道養閒俱可羨念君清誼甚魂勞
和周簡州寄范蜀公三章
禁林元老忽西歸衆謂西州此事竒矰繳漫勞鴻去後
桑田未變鶴來時一鄉金帛皆沾惠千載松楸得奉祠
預想年前至京國子孫持酒獻春祺
春深歸到錦江頭笑傲光隂巳晩秋内相貴名雖烜赫
山翁行李甚優游詩中氣格超摩詰方外情懷類子休
(原註莊叟字)南下有期風月爽鄉人從此望仙舟
法從深嚴寵禄榮清標素節兩難并有心報國雖謀國
無意求名又得名道服豈煩垂寶帶安居何用&KR0918;華纓
秋風一夜喬林減惟見松篁不變更
昨日
昨日文書插羽毛征夫連日整弓刀雲如野色隨時慘
風作邊聲特地號八陣威靈今可託六州形勢古稱高
西南久不聞金鼓莫遣人人著戰袍
又賦二首
千里征蠻向不毛坐籌先勝自三刀井中蛙力狂雖躍
弓下猿聲怯便號草白見城羌地淺月明聞角漢天高
將軍幾日當雄捷速把功書上赭袍
忠膽輕生甚一毛奇謀破賊銳於刀横行容易平烏合
面縛須臾作犬號霜甲共輝軍帳冷煙烽齊出戍樓高
羌酋若也投降早定得君王瑞錦袍
雪
白金鋪野玉堆簷獨上危亭喜再瞻多積豈能填澗底
已高猶未累山尖碎聲著物飄來急寒色侵人霽後添
時節霏霏末還役賊平消息願重占
岷峨王高士賫牟中祕墨帖來求跋自言能護真
氣鍊大丹罹兵禍而輟同輩有志於斯事者皆然
又言老人村凡二三百歲者亦皆死於兵嗟夫兵
之禍生靈甚矣禍蜀則尤慘禍及高士更不輕矣
遂為之賦詩
道人少日鍊神形兵禍俄乘竟不成欠為黃庭判一死
所酬丹事又三生眼看殘盡雞窠老膽破寧寒犬䑛盟
豹養虎攻嗟爾似却求翰墨作虛名
石泉道中和綿州通判李朝散見寄
深僻﨑危不厭過欲將涓滴助恩波躡雲高步三休在
踏雪清寒一倍多依約度溪投野店逡巡扶杖歷新坡
(原註山有極險如不可登者里人謂之新坡)初春此去纔旬日屈指流年奈
老何
有觸
三十餘年齒士林青綸一命鬢霜侵策名雖動遲留嘆
行已常存少壯心月滿漲潭清遠夢春歸平野付長吟
前溪況亦稱南浦惜别情悰幾倍深
城西龍祠二首
市橋官柳翠隂垂路嚮西郊駐彩旂故事每從遐俗尚
清歡又送晩春歸留連野色遲遲去珍惜年華苒苒飛
老杜有詩殊有味風光流轉莫相違
林密溪寒錦浦西千年靈宇舊憑依竹村迎路堪行樂
麥壟連雲已應祈詩將早從吟社去遊人暮到醉鄉歸
隼旟莫倦徘徊久化日舒長未夕輝
和賞申氏園海棠
誰裁錦段碎文章憑借春工便吐芳自是多花宜少葉
(原註蜀人以花多葉少為海棠花葉相間而開者非也)肯教仙格有凡香妝容試
酒偏增麗舞興迎春擬作狂使幕縣庭雖甲乙更饒鄰
圃借餘光(原註舊記云成都使院海棠第一成都縣庭第二今申園所植乃其類也)
和姚提舉賞海棠
曉霧籠花暖漸收萬枝難盡數花頭臙脂半為傷春淡
錦帶翻因拂地羞圍飲舊風傳樂國(原註田宣簡云命酒圍海棠而飲乃)
(蜀故事)縱吟清味屬詩流西園韶景真無價紅滿池臺月
滿樓
和蜀守道中書事
天恩流布下天津沴氣消除生氣淳昔慮早饑農失職
今逢賑惠澤如春綏懷有術推儒者全活為功類古人
賢傑一心溝壑起翕然歌頌在生民
題友人西行雜詩
一官一集古稱賢未似西征五十篇雅頌純音流管磬
風騷餘味到林泉光生曉岫刊岷石價踴春溪費錦牋
愧幸師門舊林教得為家寶子孫傳
讀黜邪詔
天詔丁寧逐佞柔不須請劍復持矛平生邪膽君前落
後日汙名紙上傳寶鑑乍開消魍魅正聲纔作罷離兜
便為葅醢何嗟及貪得浮榮似食鈎
晩向南樓
野情無限物無窮一凭危樓又晩空過雨郊原渾積翠
送春亭榭尚餘紅煙光已屬綃圖上湖影初歸寶鑑中
飛鳥潛魚應自得倚欄小憩豁雙瞳
送張穎達屯田
西風獵獵馬駸駸極目歸途寄静呤美玉自藏圭璧用
寒松偏有雪霜心皆知舊德淹郎署合寵耆儒鎮士林
勢利競馳孤介少為懷清誼動離襟
和寄治之少卿
榮路層層滿眼開家山在望懶徘徊霜侵客鬢須歸去
塵拂朝冠是儻來一棹綠波遊不厭三竿紅日夢初回
更聞觴咏同幽趣應少閒人可預陪
送張静之少卿東歸
禮寺居卿寵搢紳若求清議尚沈淪三千里外甘投足
四十年前已化鱗何必萬鍾如已欲好將一笑寓天真
當時共獻藏珠賦夀考康寧有幾人
象棋二首
咫尺楸枰計慮深偶緣嬉戲便交侵縱横各有往來道
勝負豈無名利心終局漫誇兵得地在宫渾倚士如林
安危成敗何殊此付與閒人為討尋
星布重重陣脚深不須輕敵事相侵渡河雖藉竒兵勢
對壘難知老將心酬酢巨杯宜燕席消磨永日稱山林
呼盧格五前賢有莫笑年來共講尋
送楊聖愈口中赴益倅
畫轅曾記到西州莫為題輿厭滯畱官況優如支郡樂
風光渾似昔年游日無餘事知閒暇時有清呤競唱酬
政績易成恩典在天涯不覺兩經秋
寓意
夕陽芳草自天涯倦客何須感物華無計可能逃世網
有心剛欲慕詩家將烹誰惜能鳴鴈安足翻成強畫蛇
白髮漸多瞳漸翳少年相見莫揄揶
秋郊
西風蕭瑟動年華村望猶將景物誇山色半隨雲勢斷
浮光多被竹隂遮社前歸興雙飛燕雨後新聲幾處蛙
萬里橋南亦如此十分有意在農家
寄唐君益
秋日晴如春日遲山間水際盡光輝江湖頓減騷人詠
父老爭誇太守歸歲晩莫驚松易葉時來又見錦為衣
門前行馬雖崇竣應許衰翁一叩扉
淨德集卷三十五
