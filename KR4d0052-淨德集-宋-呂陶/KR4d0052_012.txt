淨德集卷十二
宋吕陶撰
啟
賀宰執正旦啟
辰會孟陬兹得四時之正歲推上月蓋惟萬物之原恭
惟某官器宅天精德參坤載運太寧之化和若鈞鎔固
累盛之圖夀如箕翼適厥人正之序諒同邦社之休寖
被洪私舉增善頌謹官聮而有繫慶台衮以無從
賀蘇内翰啓
伏審光膺制命進直禁林蓋朝廷以斯文為難必咨間
傑而天下知共議所屬共激歡心恭惟某官道造本元
才周貫變語默繫時之休戚出處為國之重輕密告嘉
猷務引君而當道總司大計期節用以裕民遠業寖施
貴名增重深被中宸之遇延登内相之崇惟仁經義緯
之成文庶幾同於三代况前兄後弟之接武盛事萃於
一門將倚全謨共敷元化某遠從吏役恭聽恩俞趨慶
莫緣瞻風載抃
荅知梓州杜學士啟
比叨寄任外總輸將方馳馹以及彊願嚮風而致問恭
惟某官處躬於道飾吏以文綴從書殿之游付以藩雄
之治朞年報政兹有顯庸一節還朝佇躋禁直某遠方
雅眷垂貺珍題即拜祇承併增感怍
荅新知梓州周考功啟
伏惟柅車臨部頒政諭民治體一新物情交抃恭惟某
官躬處於道應務以才藴如圭璧之純發若蓍龜之决
寖涉遠業久涉要塗入省為郎議惜馮唐之老還家開
府歌傳叔度之來即慶僉俞遂躋華近某叨從晩涖適
會歸心入境觀風仰仁聲之遠布發函愛教慚禮好之
相先良極感銘豈勝叙述
荅知廣安家朝請啟
忝將使事稔聽治聲褰賈琮之帷足以成政戲老萊之
服切於養親緣愛日之純心抑登雲之高步眷求有待
褒召可期譬夫上帝之圭安假人工而後保清廟之瑟
不須衆和而流音深慙小言仰累純德遽辱牋修之貺
過存禮好之隆佩服至誠叙揚奚悉
謝兩府啟
自梓易淮引方車而就道由楚得蜀遽委轡以涖官釋
萬里奔走之勞享一旦里閭之便清朝信道特重遠民
使者觀風許臨故國以可否利害知之有素故廉按職
任付而不疑廩祿所霑僅周貧屬松楸在望尤慰永懷
事非近比之常力本誤知之及此蓋伏遇某官槖籥萬
類權衡百工故曲從私欲之所安乃可責公家之後效
某謹當清任事情刻已致忠莫敢或遑冀少行其素業
每懷靡及庶無負於斯人倘吏最之有聞則化鈞之可
報
賀許右丞啟
伏審法扆疇庸天臺入輔伏惟清慰竊惟分六卿之職
蓋推演於道原峻二轄之權賴總特於事統遠存周家
之高躅進見唐室之宏模稽古建官至矣先朝之法度
任人共政偉乎盛際之典刑恭惟某官抱道覺民任誠
孚物識前言往行以畜德發仁經義緯而成文步朝庭
之要塗任天下之大務兩為京兆再直禁林議其更踐
之深惟先舊德倚以弼諧之用幾若後時一發寵章交
流歡頌昔魏鄭公以平直稱職韋弘景以鯁亮知名惟
時鉅公豈持前哲仰聖賢之相與信宗社之無彊某屬
綰漕符阻趨賓席卑情無任瞻咏欣躍之至
賀新知成都李寶文啓
伏審職近清廂任隆全蜀公朝遴簡僉謂難能舊俗交
歡前知受惠恭惟某官至誠格物令德宜民凡踐涉於
要塗皆發施於遠業西州使指深養治源北到師臺允
崇國體特重憑熊之寄再煩叱馭之行視封域之中密
如庭戸澤蒼黔之衆均若子孫行報膚公延登近比某
夙叨知奬載抃寵章官守奔馳難逐兒童之候迓鄰光
焜燿樂聞父老之謳歌欣詠實勤叙揚奚極
謝成都知府李寶文啟
誤被詔除就遷漕事莫副朝廷之寄任徒為鄉曲之便
安竊自省循率從援致此則某官愛人由義樂善以誠
顧盼末塗矜憐拙宦常假游談之助因為仕進之階况
復鄉邦久依德宇澄清行部每推明恕之心偃息于藩
巳報中和之政幸而晩輩仰止下風匪惟日奉於教言
抑亦動遵於使範願言感抃奚既叙揚
荅知州李守啟
伏審詔除適遠政體更新雖屈高才實歡輿頌恭惟某
官處躬于義飭吏以文言其踐歷之深衆推久次考以
猷為之素率有嘉聲尚煩叱馭之行聊重憑熊之寄夷
塗未駕每懷驥櫪之嗟瑞翮將翶安復鶉籠之戀即聞
褒召歸序高華某謬綰使符密依容庇捧玉音而載抃
瞻德宇以增勞欣詠之思深切于是
答慶帥賀右史啟
叨被詔音誤階柱史名非實稱幸與愧并伏念某學嘗誦
經仕欲行已涉道至淺彊文不高歲月馳邁于憂患之
塗志氣耗凋于塵滓之域青緗黃卷雖素業之未忘文
石赤墀豈寒鄉之可到胡然冒據率有夤緣此蓋某
官恕以愛人公于引類謂其有一日之雅常借品題知
其無萬乘之容隂為禆助乘容以進省己甚明力若舟
航己拜嘉于德宇音如金玉又承教于風郵徒極置藏
曷窮敘述
賀太原帥啟
四國于蕃邦家所以示彊幹弱枝之勢一麾出守州部
所以致承流宣化之勞其振舉如裘領之從其委使若臂
指之應况論道經邦之舊德居秉旄杖鉞之達尊克壯
其猷增重兩山之氣象所服者衆特高二鄙之威名岱
宗之澤不出於一朝洪河之潤自及于千里顧惟陋邑
授屬提封常引領於門庭敢薦名於竿牘恭惟某官道
光羣辟德被斯民藉裴令之論兵輟于樞軸仰鄭公之
開幕遄返朝廷介圭聞入覲之期繡衮有來歸之詠復
資遠業永翊昌圖某叨假郡章獲依帥節弘綱具舉願
遵條目之常柔轡以驅庶盡疲駑之力前瞻臺席增抃
予心
答新知遂州馮朝請啟
伏審以親自列得郡為榮士論推高民謠胥慶恭惟某
官安行於義晦養其才服毳冕以平刑有光使指戲綵
衣而致養實便州麾匪惟承不匱之歡抑以溥如膏之
澤某叨從晩涖適會晝歸握手升堂將襲芝蘭之異發函
愛教遠聞金玉之音即俟披承併伸感抃
回新及第先輩啟
伏審發策中程疏恩唱第副士林之博議聳鄉社之樂
觀竊以經術取人重本原于數路文章適用逄亨會於
一時推之風俗則朝廷由道德以混同言之路什則君
子安義命以登進所求不苟其得尤難恭惟新恩先輩
問學該深操修純潔登英華而飭揭己坊表以憲時力
少德多非特效儒流之博實先名後實宜然致人爵之
隆自此顯塗期於異日偶緣晚涖適會晝歸負弩相迎遐
想古風之如在使郵垂貺遽煩禮好之過隆
回卬州知郡陳大夫啟
比者祇命易麾深慙異數及兹受代愧繼前良空傳父
老之謠難奉子孫之契重加禮意曲示牋修拜惠何堪
瞻風愈切永以為好言莫能勝
謝梓州路提舉常平薛寺丞啟
起於謫放賁以寵光還書殿之美名領潼川之優寄適
父老之願愧無所以承宣事大夫之賢將有依於庇頼
恭惟某官文而飭治政必養源襲訓範於樞庭振猷為
於使部淵澄流潔餘波有以載霑綱舉綱疎衆目從而
不紊况有雲霄之清議其惟堂構之高才即序禁塗益
敷遠業息肩故里引領下風行遂參承併伸感忭
答簡州知郡楊朝請啟
比者起於發放賁以寵光得郡還家難稱邦人之傒望
勝牋賤好過煩才哲之撫存觀禮意之勤隆異世途之
流薄第增感服奚極敘暢
賀簡州知郡楊朝請啟
伏審攷績推先頒恩示勸陟郎曹之前列沸郡境之歡
聲恭惟某官茂器承家遠材適治要塗更踐惟嫺循吏
之風華步超遷元被盛朝之寵行期異日自陟邇聯
謝諸公賀致仕啟
齒髮衰殘義當避退名勲煥赫恩許歸休於君臣之際
幸而有終于朋友之功豈為無助此蓋某官至誠嗟恤
雅度并包知其勉強不前未嘗深責使之安完而去可
樂餘生重委牋修曲存軫念且引年謝事庶幾免賢者
之誚義所宜然而杜門養疾聊以待終焉之期禮無足
賀襃嘉所及愧懼莫勝方羸疹之纏緜想門庭之阻邈
欣聞所教書不盡言
回成都監司啟
隆恩遣使朝廷委憲度之成清轡戒塗郡邑仰光華之
遠式欽茂業良抃下悰夙覿風徽嘗親誨語方幸退藏
於里巷未由趨集於賓除嚮望實勤敘揚奚悉
代賀范相公啟
器兼文武道備天人始列周行綽有棟梁之器及參大
政蔚為社稷之才果振家聲遂當國相昔韋平嗣興於
西漢袁楊繼起于東京張公錫延賞之名陸氏取象先
之意雖云華族未必熙朝然猶前史以為美談當世謂
之榮事固未有百年遇太平之運四時膺爰立之求以
今言之一何盛也某夙登門仞嘗頌威容念班謁以無
由第承風而竊抃
賀新知成都胡資政啟
伏審法扆疇庸制函申命易宛邱之巨鎮領令全蜀之
要權一發寵章交流歡頌恭惟某官至誠自既大節不
欺以道德文章為經國之遠猷以法度紀綱為致君之
先務四鄰作輔獨高治世之典刑九命出藩尤重遠方
之形勢即聞温綍復秉洪鈞某早候下風宿聞餘教仰
朝位之圖任竊幸依仁知鄉黨之蒙休敢先致慶願言
欣詠奚極敘揚
答家朝請謝轉官啟
伏審天官考績法扆霈恩循格有常遷官示寵恭惟某
官内崇德本旁貫治源賢業周施宜坦雲霄之步禄階
敘進榮酬日月之勞仰承君命之光華聊助親幃之喜
樂遽煩隆禮特貺珍題感抃交深布宣奚極
淨德集卷十二
