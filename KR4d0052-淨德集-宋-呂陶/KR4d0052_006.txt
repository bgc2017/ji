淨德集卷六
宋吕陶撰
表
辭免殿中侍御史表(原註元祐元年閏三月)
官有其責實繫紀綱材非所長徒累名噐方睿明之善
繼惟聽納之處先宜任忠純以司獻替如臣者生而孤
遠學則迂疎不通治道之本原安能論政未熟朝廷之
典故何以䋲愆碩回拔擢之恩愼委端良之士庶使言
能適用官不偹員聖君有得於謀猷愚者獲安於守分
所有告命未敢祗受
辭免左司諫表(原註元祐二年六月)
官以序遷人非實稱况七臣之所貴豈一介之可勝敢
瀝愚衷願還寵命伏念臣學未能造道材不足適時向
自郎曹擢用言路徒更歲月何補涓埃立伏在廷尚緩
黜幽之典伏蒲獻說愈懷竊位之羞匪惟清議之莫容
抑恐孤忠之易隕仰祈睿鍳特寢誤恩所有告命未敢
祗受
進郊祀禮成詩表
臣聞承天莫重于郊盖求端而報本惟聖為能享帝務
薦德以交神共慶昌期傋熙能事恭惟皇帝陛下道該
元化運席重熙勤色養于三宫動遵慈訓格歡心於萬
國肇舉嚴禋参求今古之宜倣用祖宗之憲具陳百禮
並報两儀丕承穰簡之休大布生成之澤湯仁解網周
俗虛圉遠之侯甸要荒盡驅躋於夀域小則蟲魚草木
亦茂遂於恩波臣叨侍清光親逢盛觀聽圜丘降神之
樂均有虔誠續昊天成命之歌愧無善頌謹吟成郊祀
禮成詩一首三十韻奉表投進以聞
謝梓州路轉運副使表
臣伏奉告命差權梓州路計度轉運副使兼本路勸農
使臣巳於今月二十五日到任者京右輸將轉引嫌而
願避坤維刺舉復申命以遣行壘被靈寵徒知感懼伏
念臣寒鄉寡與素守自明偶待罪于中臺旋充員于左
省爝火不能助太陽之精勺水無以益滄海之深每竭
慮以上聞多蒙開納及叨恩而外補盡出保全此盖太
皇太后陛下垂計寳圖玩心治道優容言職以隆聽諫
之美名愼重使權欲廣愛民之盛德因而孤蹇預此光
華况巴蜀之數州去朝廷而百舍土居險陋俗尚孱迷
雖平時賦入之饒經常粗給自頃歲軍興之後瘡痏未
完網密則人用咎咨轡柔則事將廢弛臣敢不講求中
術推導至仁少圖日月之勞仰報乾坤之賜
又謝梓州路轉運副使表
諫省傋員分宜罷黜潼江領漕誤委事權仰戴異恩俯
流感涕伏念臣生而孤遠學則迂疎自奔走于末途常
激昂於壮節當先帝御圖之始選在賢科及陛下継照
之初推居言路無禆毫髮徒歴歲時常引過以乞麾遂
忝恩而生計始終幸會進退全存此盖皇帝陛下運德
同堯察言如舜明有燭幽之理仁無異遠之心噐使庶
工術懷羣動謂臣久塵臺省特假以使名如臣素熟土
風又付之鄉部臣敢不恪遵吏檢深養治源推惠澤以
濟困窮舉條教以䋲偷惰庶無罪悔特報生成
謝成都府路轉運副使表
進奏院逓到告命一道伏蒙聖恩就差臣權成都府路
轉運副使已於今月七日到任訖者轉輸淮甸既受命
以之官廉按坤維遽叨恩而易地寵章特異感涕交流
伏念臣早以疎凡誤蒙役使傋員臺省預聞國論之幾
微賜對簾帷屢奉德音之奬訓一違朝綴四涉年華甘
簿領之沉迷事道途之奔走抗章宸扆少希惻恤之私
得請鄉邦極享便安之幸此盖太皇太后陛下德由坤
載道濟離明有任賢使能之心碩登至治無泄邇忘遠
之意昭示大公終賜矜憐俾塵寄任况岷峨之列壤乃
桑梓之封封入境觀風情偽同於指掌過家上蒙歲時
得以薦誠恩實光華力難報稱臣敢不致勤夙夜積慮
簡書有以澄清雖愧古人之志近於忘厚敢忘君子之
風庶幾涓勞仰酬化力
又謝成都府路轉運副使表
王事言私盖犯辭難之義天心垂宥特推從欲之恩就
畀漕符即居鄉閈深慚委任俯切兢惶伏念臣生長寒
鄉棲遅冗路雖曰為貧而願仕曷常枉已以求容親逢
納諫之朝屢伸狂瞽深體裕民之意久莅輸將何補涓
塵僅逃罪戾輙露由衷之請苟希恤隐之私亟奉詔俞
仍叨使領罷淮壖之奔走習井絡之便安自省孤根極
知幸會此盖皇帝陛下尭仁天覆湯德日新以四海為
一家視兆民如赤子敷施大信役駁萬官付臣以故里
之行責臣以遠方之治地産之盈虚可度物情之&KR0839;惡
粗知郡邑相望如在戶庭之内松楸密邇每寬霜露之
思竊禄于兹厚顔已甚臣敢不布宣惠澤申飭教條勤
恤疲氓力䋲慢吏期得富饒之實預防弛廢之端倘于
父母之邦可安其職則報君親之賜無愧此生
辭免中書舍人表(原註元祐八年六月)
竊以法從迴翔盛時尤貴掖垣潤色儒者共榮既代王
言亦聞政事貴任至重簡拔惟賢如臣疎愚况復衰晩
文辭不足以發揮典制議論不足以補助簡書忽添詔
除何堪噐使願寝巳行之命免貽不稱之譏所有告命
未敢祗受
謝中書舍人表
言惟作命愧無潤色之才服以章身誤被分頒之寵便
蕃異數震恐懦悰伏念臣世處寒鄉性非中智少而嚮
學粗知為巳之方長亦效官偶適代耕之願熙寧中以
賢科射策元祐初以言路傋員竟難補報于朝廷巳分
棲遅于郡國何期白首重瞻日月之光遂向清時輙上
雲霄之路此盖伏遇太皇太后陛下德由坤載道契離
明夙夜萬事之幾思濟于治網羅一介之善俾效其長
乘大化之生成致枯核之發育文章爾雅安能贊一代
之輝光忠義成名敢不勵平生之操守庶幾晩節少答
洪私
又謝中書舍人表
詞禁代言乃諸生之榮遇身章被賜盖明主之厚恩拜
命優隆省躬愧幸伏念臣生而孤遠學則迂疎知善惡
之異途惟務養心而自貴信通塞之有命安能枉巳以
求容進退何常險夷不易歲月耗凋于奔走之後形跡
沮縮于憂患之餘何期雨露之私誤及桑榆之景爰從
右蜀付以都郎既躋柱史之華遂及掖垣之職故為虚
受實繫親逢此盖伏遇皇帝陛下舜治以恭湯新厥德
以發號施令為先務欲紀之以文章以因能任官為大
公必考之以名實苟片善可收而用雖至寒不使之遺
幸眷于兹叨塵過甚詔見王者之志其何以發揮服有
君子之容敢忘於報稱誓堅履尚特逹釣陶
謝入伏早出表
歲有一時之暑安敢忘勞恩加三事之臣遽令退食敬
承温旨竊愧懦衷臣等誤以短才與聞庶政雖窮日力
莫代天工適逢庚伏之辰得遂燕居之欲此盖伏遇太
皇太后陛下德該洪造治格太和愠巳解於薰風景自
長於化國是致弼諧之職殊忘勤瘁之憂動復便安極
知幸會在公之事居常早夜以深思報上之心不以炎
凉而易輙庶幾憾髮少答生成
又謝入伏早出表
金火將交當晝分而極暑絲綸其出許夙退以少休仰
荷恩憐俯慚悃素臣等丁辰過幸軸政寡能每惜分隂
欲收寸效雖逢三伏之氣象敢覬一身之燕閒伏遇皇
帝陛下大智察微深仁恤物謂天道既施于炎燠則人
情皆願於佚安曲軫清衷特頒温詔日方中而或息豈
有疲勞時易失而可珍惟勤補報
坤成節賀表
佛果周圓罄後天之善祝主恩隆盛錫湛露之洪私禮
被臣鄰慶同宇宙恭惟太皇太后陛下坤元至静乾造
曲成積保佑之深功享太平之至樂時乘慶節帝與遐
齡勝因巳集於清躬廣燕遂均於列辟臣等幸瞻法扆
敬奉夀觴詠歌既醉之篇傋陳五福稱頌無疆之算期
至萬年
又坤成節賀表
演三乘之教覺緣潛會於慶長獻萬夀之觴禮敬極隆
於孝治旁均燕喜下及臣工恭惟皇帝陛下堯化時雍
舜心日治東朝養志欽承母道之尊南極占星稽合夀
祺之應凡遇祝延之列皆施命宥之恩臣等叨傋近司
親逢盛旦屬饜而巳莫酬鎬飲之仁敬畏待之更祝嵩
呼之福
辭免給事中表(原註元祐八年十一月)
伏以命令之行貴於中理論駮之任慎於擇人或誤選
掄將貽罪咎臣學不造道材非適時平生安流落之常
晩歲有亨通之漸既塵侍從未報涓埃忽叨制綍之恩
又進𤨏闈之職厚顔滋甚騰口謂何雖行已直前無所
畏避而遇事當断多涉迂疎苟宣納之過差乃是非之
混亂伏願追回成命妙選良臣使還詔批敕之風不减
前軰則發號施令之體無累聖明臣之愚誠虔切於是
謝給事中表
潤辭西掖不能發揮典制之文遷職東臺何以報塞朝
廷之遇恩隆選重感切憂深臣植自孤根進由樸學佩
服聖賢之訓常秉危心審知義利之途敢愆素履服勞
雖久涉險居多偶暮境之親逢致亨衢之序涉屢塵華
貫疊拜寵章况封駮之置官亦論思之任責豈朝衰薄
輙與選掄此盖伏遇皇帝陛下乾健有為離明能照攬
政機而獨斷格舉綱條循治路以安行動嚴樞柅推任
人之誠而不求其偹操厲世之術而用勸其忠誤以疎
凡處於津要臣敢不勉遵約守祇慎攸司體從政之大
方戒近名之小智庶無瘝曠特答生成
淨德集卷六
