淨德集卷三十四
宋吕陶撰
七言律詩
和正月二日遊碑堂寺二首
農事初興欲及時東城風物又春熙出郊開燕始今日
迎馬獻花纔幾枝萬室遊人方雜遝三竿煦景漸舒遲
乖崖眞得綏懷術八十年間俗不知
綵旗連道過重闉却訪僧居暫柅輪平野一朝鋪秀色
輕風十里散香塵此時燕賞須從俗昨日陽和己發春
自古成都稱美酒細傾聊以度良辰
觀打春牛和韻
塊然形質本何殊似為春來出舊墟以色配年疑未可
與耕為候信非虚升陽蓋自寅正始取類還當丑位初
但得碎身資穡事豈須功效載農書
浣花泛舟和韻
野店村橋迤邐通蜀江深處茂林中花潭遠漾春波綠
綵閣相迎畫舫紅修岸幾朝經密雨芳樽盡日得清風
詩翁舊隐知何在且事嬉遊與俗同
寒貪
新火乖時熖已燃寒雲收盡晩晴天欣逢佳節遊花圃
獨欠詩人泛酒船南畝如雲鋪秀色西樓照日起祥煙
傳聞里巷嬉游俗盡說豊年勝去年
和重九遊柳溪
西溪景物似江鄉無頼秋容到岸傍勝事可懷樽酒樂
淒風渾減路塵香半凋柳色猶垂帶欲凍泉源秖濫觴
會向明春重遊覽春暉依舊倍舒長
晩過西溪
煩暑襟懷倦客情西湖虛爽暫閒行林間聞雨未為閙
池上得風尤覺清斜日漸因山隔閡斷雲應與月逢迎
牧之才調誰能繼一為憑高賦晩晴
多日牽俗闕西溪之遊和友人來韻
西溪流水正涓涓髣髴江村種稻山弱枊依風徒自困
晩花經雨更誰憐已知榮謝椿如槿莫問飛潛魚與鳶
結得勝遊須盡興醉鄉岐路在傍邊
赴官唐安益帥吳公以詩寵行次韻為謝
二十年前許進趨(原註公赴官南犍日已嘗參候)六科重沗薦論書獻
言悟主慚明詔乞禄還家得副車此日詩章形黼黻當
時匠手器輪輿恩知最厚難圖報有意高賢一挽裾
送劉儀甫職方東歸二首
藍田良玉古稱珍品屬瓊瑶異碔珉純有英華為國寶
貴無雕琢是天眞連城享價千金重垂繅承光五采新
羣后在廷皆執瑞大圭終得奉嚴宸
南山蒼柏自森森長就喬枝出荗林肅政臺中思直幹
孔明祠下得清隂(原註君嘗有御史之薦會使節西指尚稽除命)風雲每助孤
高勢霜雪難移勁挺心大厦有成梁棟在平時燕雀望
皆深
題府廨清素軒
蘭麝香濃玉少塵開軒相對似交親臘寒庭院春將近
晩吹簾襲月又新憑檻雅宜題雪女銜杯俱是咏花人
(原註古詩云今朝梅樹下定有詠花人)碧爪故事標圖記從此嘉名亦等
倫(原註乖崖種瓜後園田宣簡葺軒賦詩以記之)
懷鶴鳴
棣華曾到翠微中一别仙宮入泮宮眞景望如雲在上
年光去似水流東青霄得志雖榮已白髮多情亦念公
若許他時遂休逸山翁携手有詩翁
偕友人遊上方南禪
出郭行行數里村石梯盤曲到禪門亭開高檻侵山脚
水過方池斷樹根城市塵埃終日遠煙嵐氣象四時存
約公乘興重來此延納清風盡一樽
廨舍之北有海棠二本惜非其地移植庭前呈晦
甫同年博士
何事當庭植海棠欲乘生氣待春光恰逢輕雨渾如意
若得和風定吐芳籬下不堪藏秀質眼前從此識清香
一樽會與嘉賓賞屈指紅英在艷陽
寄花廣漢守倅
地産名花敢自珍百枝聊且寄強鄰分將雨後千金色
添得罇前一日春檀板屢歌憑侍女玉簪齊插奉嘉賓
明年紅爛還馳去惟恐流光老却人
荅高進賢南歸見别
春波萬里己魂銷況是分携過蜀橋吏隐有心終濟物
他山無術可除妖好將醒醉迷千日莫為興亡感六朝
南望襄山何處是悒然懷抱更無聊
答晦甫
花往詩來報禮優不慙蕪累願賡酬青春易去何妨賞
白髮相欺未足羞萬事放懷閒歲月一樽高笑好朋儔
公堂訟簡心情在莫對風光取次休
次韻思道同晦甫春日過李氏園亭
二賢談笑共為州深惜青春爛漫遊吟到醉鄉須一飲
步回芳徑亦三休風前幾點見蛺蝶雨後數聲聞栗留
人望使旌應喜樂此心於爾亦何羞
和晦甫答思道
策馬悠悠倦往還竹邊林下舉吟鞭忙中對酒成閒客
老去逢春憶少年三島月來清入牖十洲波淨碧涵天
歸歟且共良朋賞花未飄紅柳未眠
次韻周思道喜正孺過廣漢二首
霜臺御史迥名藩氣象光隂動故山此日郡中誇盛事
明朝堂上拜慈顔御香持去仍輕别天詔飛來即召還
南北唱酬皆勝絶一窺方識豹文斑
鴈樓南畔報來期遠俗騈闐望錦衣官府奉迎因直指
家庭喜樂是榮歸款憑罇酌延談議密獻囊封中事機
莫嘆宦遊多闊别九重深待弻予違
送東方子春歸廣漢
閒上層樓賦式微暮雲重疊鴈南飛三秋已有還鄉念
十日那堪送客歸世路最宜心似水年華休嘆露沾衣
一官擬得知何處回首風標又闊違
送周思道郎中通理益昌
閩見冤魄久艱伸吾以仁心濟不仁十室苟能全一子
萬家無慮活千人于公治獄門生相韓厥成功世有民
隂德所施陽報在莫嘆孤宦老朝紳
和寄周郎中
省郎華髮倦遊時却憶當年一布衣仕路更勞何足戀
家山可愛不如歸吟中斗絶紅塵味静裏能延白日輝
某水某丘眞舊物春來贏得掩重扉
寄廣漢周思道
鴈橋古郡誠佳絶熊軾名郎暫鎮臨雨滿郊原千里潤
春歸臺榭百花深將迎意味煩清燕閒暇工夫屬静吟
若詫湖亭風物好西鄰猶有不平心
和陳圖南州學石柱題名之作三首
方柱鎸題誰厭頻三年還見一番新姓名已載推前逹
行列猶虚待後人清世雲霄如坦道壯夫思慮惜青春
瓊瑶定得連城價至鑒從來不貴珉
鴈塔題名故事存泮宮鎸柱又增新十行詔下方求士
千佛經中定有人錦繡燐斌涪水畫風雷變化集英春
公卿皆向此途出豈待區區佩瓀珉
匠氏磨礱用力勤先生序引亦清新尺書已報泥金帖
(原註唐人登第用泥金帖字報其家)丹字仍題衣錦人桂籍共誇亨有路
泮林無倦誦於春東川素與西川敵又見榮名上翠珉
(原註父老謂東川不在西川下事事同之昔田宣簡鎮成都始建大柱於石壁之西刻進士登科者榜曰滎名)
(堂今郡學之柱亦其類)
和陳圖南安昌巖避暑詩二首
石穴虚深宛似房石形方穏亦如牀千年知是誰人隠
一郡除非此地凉山外雨來煙色暝林間風過藥苖香
塵埃巳斷尤清寂今日禪僧不上堂
巖前數步到幽房巖裏聊安息偃牀已得清風極瀟灑
休彈白雪恐凄凉平時地籟乘空發何日天花墜雨香
三伏屢來君莫厭流年背我去堂堂
和再遊二首
仙居殊不類樊籠瀟灑清涼皆可封(原註古詩松竹可封瀟灑侯又云便)
(須封向清涼國)寒溜恰如揚子水脩筠應有稚川龍雲深沉是
門無客人去惟聞鶴在松(原註古詩只應松上鶴便是洞中人)向此却疑
推律法應鍾何事代林鍾
石門高下兩相通冰屋初開不復封睡穏好欹方水玉
味清須試密雲龍詩筒迭和難親筆談柄閒摇屢折松
便寫姓名鎸翠壁休論功烈刻華鍾
和三月二十一日遊海雲
玉節重來鎮此州暫驅千騎上峯頭春闌好為良辰惜
俗樂誰知急景流山色也疑今日盛物清渾勝昔年遊
登臨賦詠知難再持語鄉人早借留
南充縣野翁亭
勢利紛紛萬慮侵縣亭聊可一登臨日前不近將迎路
塵外能消富貴心燕處自知如隐遯縱談誰更及浮沉
時平樂得常棲地且向幽閒寄楚吟
和義夫出文谷
羸馬駸駸不厭驅望中天勢接晴蕪一朝偶適林泉興
十里誰開水墨圖枊線漸看金弄色雪花猶見玉為柎
登臨自得詩家路寄語紅塵為訝迂
雲頂寺
秀巘層層一徑通秋來更植萬株松閒中日永宜禪性
望處雲平見物容半夜起風喧地籟何年說佛響天鐘
塵埃滿馬遊從隔寄恨煙蘿第幾重
雲頂寺蹙雲軒
寺枕山巔擁翠峯幽棲更與白雲通半空欄檻千尋外
兩蜀風煙一望中晨霽最宜天浩蕩夕隂先覺雨冥濛
頃年曾坐盤陀石不到軒前目未窮
送唐誠老秘丞
越溪千里碧滔滔匹馬西遊豈憚勞文牘甚稀如吏隠
江山有助作詩豪和風盡日生眉宇白髮何年上鬢毛
好向堯庭露華彩韶音方奏德輝高
和紅蕉二首
嫩青叢裏色何如猩血雖紅莫奪朱曉薦赤璋開繅藉
夜燃綘蠟照珊瑚穠華如擘霞光紙芳價堪酬明月珠
欲識此花堅與否願將眞偈叩文殊
綺窗開處畫堂西紅綠相参數尺低種得青琳生寶熖
裁將丹錦護封題染因乘露皆鮮翠舞為交竿少整齊
惆悵夜來經暮雨糚痕幾點帶嬌啼
有惠詩求酒者和答二首贈以兩榼
閒居偏向酒中間已把人間比夢間飲量欲希江海納
醉鄉應有路岐還高談好對清樽樂屢舞猶嫌數斗慳
信有金船少風浪莫乘輕舸下深灣
愁腸思得濁醪澆渾似春苗旱欲焦洗甕已於坊禁㠜
(原註洗甕先知醒酒期見韓致光詩)典琴誰向息錢饒(原註村酒典琴醉見柳仲塗詩)醒
心未免嗟牢落醉眼偏宜望泬寥酩酊到來須畫寢信
知畢卓勝邊韶
次韻劉希道龍圖鹿鳴燕進士
賢能書上鹿鳴時欲步丹梯别釣磯名世公卿加寵薦
故鄉親友待滎歸通經豈比籯金價成器難藏璞玉輝
威鳳有雛鵬有路相將盡向九霄飛
和知府右丞秋貢燕士席上所賦
應書羣彦稱旁求勸駕賢公禮數優名出士林當赫赫
詩歌鹿野自呦呦雲霄去路程皆遠杞梓良材幹盡脩
登却龍門須變化奪標人已在船頭
和鹿鳴燕進士二首
石室宏開化二川文場今歲不遺賢鸎憑暖律方遷木
鶴遇祥雲必到天隨貢充庭知有路乘風破浪去如船
龍墀唱第程塗近應在春餘數日前
里有賓興方啓燕詩稱樂育願升歌英才盡向師門出
貴器須憑匠手磋澤射定誇楊葉箭鄉衣便促錦機梭
諸生大捷諸公賜先紀王勲後戰多
和八日登高
八日登高九日同拒霜寕有兩般紅流隂漸老三秋後
嘉客相歡一醉中塵裏仙官應混俗坐間談麈自生風
龍山故事今辰會雖欠笙歌不是空
重陽登城
上得層城暫倚欄況逄佳節萬愁寬山青水綠等閒好
酒白花黃隨分歡一月放懷能幾許九秋生感又多端
龍山勝事今何在空使騷人賦蕙蘭
和十日菊
今辰誰道此花衰更倚欄杆把酒巵白眼漫生秋後意
黃金不减夜來枝化工應己均開落心賞何須問速遲
歲歲樽前鎮相似風光千萬莫差池
和郡齋即事
表裏山河久鎮綏府無留事縱懷時自將遠業更中外
不向榮塗計速遲冲談本從天理得安閒常有道心知
元元未盡躋仁夀日望登庸為審思
郡齋春暮
自覺勞生萬事非宦心從此更遲遲凄凉好飲悲春酒
閒暇猶吟送老詩軒冕去來皆萬物雲山早晩是歸期
懷民報國終無術空負慙顔對一麾
淨德集卷三十四
