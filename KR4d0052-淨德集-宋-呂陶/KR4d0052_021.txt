淨德集卷二十一
宋吕陶撰
墓誌銘
樞密劉公墓誌銘
元祐元年三月某日樞密學士朝議大夫充涇原路經
略安撫使馬步軍都總管兼知渭州軍州管内勸農使
彭城郡開國候食邑若干戸食實封若干戸劉公以疾
薨于位驛奏至朝廷悼之道内侍護喪以歸賜贈加等
凡所以賑卹其家者甚厚詔贈太中大夫越明年七月
某日乃葬于穎城府某縣某里循禮攷吉務其稱也公
諱庠字希道世為彭城人其先蓋漢楚元王交之後曾
祖諱某祖諱某皆恬於隱晦爵禄不及考諱某博學知
道為世大儒有器業可巨用不幸仕齟齬終青州觀察
推官門人考其德義諡明道先生累贈銀青光禄大夫
妣李氏生顯家有賢行治家教子如古烈婦以公責累
封某郡太公公少孤八歲能詩為石曼卿所器年十四
以文謁明道先生之友蔡文忠公公竒而婿之以文忠
遺奏試將作監主簿調宋城縣主簿用程文公薦改陳
州司戸參軍移鄭州鄭縣令治塘水溉民田數千頃嘉
祐二年擢進士第六年遷著作佐郎知河南府伊陽縣
遇英宗踐阼遷祕書丞修奉昭陵百貨之須動趣千萬
公治之有序邑人不告病而官亦足用轉太常博士充
高密廣平兩縣教授是時詔兩制舉御史知制誥蔡杭
薦公可任會英宗以災求言公即上書論世務十餘條
英宗嘉歎以書示宰相韓忠獻公且問所以韓以不識
對上益重之遣内侍宣旨有甚知才美之語遂用杭薦
除監察御史裏行及對英宗曰欲用卿久矣有大臣言
卿與蔡杭親朕答以内舉不避雖親何害搢紳士大夫
咸以為用公之當九月壬子朔日有食之未數日陳張
幄具後苑以待宴幸公言去日食太近非畏天之威恐
懼修省也乃為罷宴會聖宮創仁宗神御殿宏麗過制
費鉅萬公謂天子之孝不在宫廟之奢靡在繼先志隆
大業今營建甚盛非所以昭先帝儉德英宗為損其制
襄陽郡王允良郊祀不陪祠久罷朝謁公陳其桀傲慢
上帝無人臣禮奉宸庫失盗公劾巨閹領皇城司職事
者以嚴宫城之禁願陛下不以近習撓天下法英宗曰
法令之設内外一體翌日都知以下皆論罪李珣犯銷
金開封府以中旨輙釋公累言乞正國典請對又陳之
英宗曰朕豈私一李珣耶乃仁宗外家若行之天下謂
朕如何更不須言公知上意如此方已其論又嘗言命
令失名器濫則知制誥還詞頭門下封駮願申飭臣子
舉職如故事諫官御史皆所以補闕失柅違謬宜增其
員吕誨等既去位公累疏乞留又求對奏誨等忠正敢
言意在愛君陛下奈何輕斥之以累盛德上曰朕本不
貶誨自是誨等不肯留爾公懇請召還詞不少屈時論
韙之英宗不豫公力陳日食星變宜崇儉納諫布惠澤
以解天意則轉災為祥聖體當享無彊之休久之朝政
多自中出皇嗣未立人心尤不安公獨拜疏謂太子天
下本漢文帝唐太宗皆於即位元年預建太子為宗社
無窮計穎王長且賢願陛下亟立為皇太子上感悟大
位遂定又請穎王侍禁中閱天下奏報降付如平時俟
康復乃罷則聖躬便於頤養而機務不壅宰臣韓琦樞
密使文彦博宜夜直以安人心英宗崩百官臨福寧殿
大宫給肉食公謂先帝棄四海臣子豈知肉味請給素
食庶近禮州郡遣子弟納貢賀即位恩補過幸宜罷去
事雖不行識者以為是以神宗登極恩補主客員外郎
殿中侍御史裏行未幾遷右司諫兼提舉國子監一日
神宗語及漢武事公對曰王者當上法堯舜之德下迹
成康文景之治漢武不足為陛下道神宗悅其忠時邊
臣有邀功致寇者本非朝廷意公疏其姦謀請寘於法
以謝天下及下二府大臣措置邊事之宜定以公罪庶
幾不苟簡誤國事又陳中國禦外之體守信為上武帝
深入為下策昔寳元時元昊叛五來五背天下為之困
敝今莫若崇大信舍近功為國家長利古者冢宰制國
用量入以出請詔二府議大計京師久不雨蝗害稼公
引王弼京房說以為隂不能固陽故不雨臣安禄兹謂
貪厥災蟲請黜臣下不勝任安祿無德蔽惡為孽者則
雨以時降蝗不為災又乞貰孫琪留馬默以來直言優
容王陶以全恩舊公之啓沃獻替正紀綱紏姦佞著聞
於人者如此其秘詞切論未嘗語於私者則莫得而知
也是年秋奉使大遼故事兩朝國忌不相避公將還度
以正月八日至白溝宴用樂然是日英宗小祥也公具
以告願於涿州插宴則八日達雄州且行杳得遂臣子
之志遼主歎美從公言使還除集賢殿修撰充河東轉
運使蓋公論議剛果權貴忌之而利其去也時晉地旱
饑軍費日廣公計一道之産惟鐵利為饒請復舊冶鼓
鑄通隰州温泉鹽&KR0552;博易以濟用又請募民入粟塞下
預為足食計悉聽之俄遷起居舍人除天章閣侍制改
河北都轉運使契丹人侵覇州土場為已地集兵疑我
河東亦奏契丹徙帳西京朝廷為之動詔公驗狀公曰
雲朔去歲饑荒孰便於屯聚今往西京者不過集部族
數萬人西脅秉常南疑中國爾安肯舍定州平易之塗
趨并晉險阨之地而入宼乎又以五說料其必不能有
為宜安静持重以待可遂無事後果如公言二股河之
役興兵無餘力邊城遂不完公謂城壘之設俯瞰敵境
勢不在河防後請輟二股役兵傋覇州等城以嚴守禦
黃河起春天御河繼之凡十七萬九千人期以朞月罷
公謂今年河始東流其南北岸創隄防千餘里以夫役
爭土功力不足用雖責以速成未見實益願減半先治
其急而徐其他則無枉費勞民之患詔約二股北流口
以拔水勢公言河方東流而遽遏其北則澶滑以下將
有潰溢之虞儻以歲月分殺其勢漸議閉塞乃得治河
之策宦者程昉乞益兵助御河之役欲以奏功公謂督
工於盛夏則暍死者衆乃奏緩之又請銷開塘口泄水
勢外示設險之方而内不失蒲葦樵蘇之利朝廷皆信
其說青苗令始下公謂不可行奏願罷之歲餘差知成
都府以親年高不拜得知真定府屬并晉用兵之後民
疲不聊生上以安輯之旨諭公又除河東都轉運使至
則寬力役蠲逋負賑流散以稱上意凡三閱月乃召還
知開封府前此議者置廂官分治府事凡輕罪聽決遣
公謂京師多豪右廂官體輕人不畏或緣而寬縱有罪
且政出多門非所以肅清浩穰之術昔趙廣漢嘗患二
輔亂其治猶欲兼之况廂事之末乎請罷蔡確沈振願
殫力公事以報萬一是時宰相王安石用事與公異論
確主於安石見公不庭參公謂朝廷之儀安可以私廢
上䟽辨之由是上失宰相意神宗亦嘗諭之曰卿柰何
不與一二大臣協心濟治乎公對曰臣子於君父各伸
其志臣知事陛下不知附王安石不數月除龍圖閣學
士知太原府充河東路經略安撫使蓋朝廷以二鄙為
慮謂公深知西北事故以閫制付之也前帥嘗建惹凌
議不足示威武公奏罷之夏國降羌數千人公慮其為
患請遣詣境上召其策歸之有不去者乃留外以示大
體内以消姦萌兩得則策事未報果有謀歸者中旨亟
令徙内郡公謂降羌遷則生變宜假宴犒漸移徙至太
原並邊既無虞比次區析於華人之中久則吾民矣從
之塞外以寧累請復憲州以重形勢還置惠寧肅定神
木三堡以傋應援又請募兵民子弟之彊勁者為勇敢
以壯軍聲如漢謫民戍邊故事下流非巨蠧積姦者擇
少壯貰罪徙河外以實邊徼皆可其奏契丹議侵彊諜
者謂有稱兵意朝廷問公以為未必然岢嵐雁門求濟
師皆不應契丹主駐雲州遣數騎涉吾境邏者得之契
丹馳檄紛辯不已公奏曰契丹意在彊場持此為端爾
臣刺知雲州無兵朔應艱食願朝廷緩荅而峻拒之方
盛夏兵未必至惟以有傋待非常乃得計願遺劉忱等
至境上姑以理論臣俾將佐飭兵觀釁而動此事機也
時朝廷以契丹使言順禮恭及持敦睦和好之說乃錄
契丹主書付公諭以地界且通商公復奏曰臣竊疑契
丹此舉非本心蓋見朝廷尚未克復河湟不得不為脣
齒之計故以此嘗我爾今欲争辨積年已定之彊界曲
固不在中國而在彼則泛使之來禮宜偃蹇而反恭順
辭宜高抗而反卑遜臣竊恐其意别有所在也敵意無
厭朝得寸暮求尺必又有僥倖之請宜直以拒或與以
不當得之地既杜其姦未必不疑中國有謀用此以餌
之者若妄意於我背盟伺隙恐非歲月可解也公争之
既不能得會遭太夫人喪去位後竟以黃嵬山分水嶺
地與之公常以為恨士大夫為國遠慮者至今惜焉郡
邑酒戸月以課入供河外遠或至千里公請以季易月
麟府州漢戸之單丁與蕃族之内附而遇歉者檄有司
蠲其役且著為令晉俗尚焚骸貧不克葬者遂委不視
為竁四穴以藏之公在晉二年治兵與民皆得其心以
静制寇不勞而服父老至今猶能稱道感歎之不巳喪
既除又差知成都府蜀久安無事朝廷以德惠撫之官
吏或縱情忘分守公一切齊以法度上下宜之細民競
利以高直占坊場破産不能償相繼箠死或自殺公請
蠲所負以惠遠人乞推之諸路天子可其奏獲免者凡
數十萬計文州蕃族有復讎者當以蕃法論朝廷欲加
誅請赦之以寧邊圉緣罪徙内郡者願復之以示恩信
西山六州與漢人為㛰姻者請禁之以防後患悉從公
奏至于治石室黌舍增置學官廣朝廷教育之意又新
乖崖張公祠為書韓忠獻公碑立祠下慰蜀人之思皆
有助於治體也遷禮部郎中知泰州充秦鳳經略安撫
使以失舉降秩一等改虢州及朞知江寧府官制行易
朝廷大夫未踰年又坐失舉降秩知滁州雨三月特起
知青州充京東東路安撫使又徙知永興軍時征西戎
無功調發恟駭關右騷然天子震怒大臣無敢議也公
過闕賜對言虚内事外恐動摇根本邊隅之患特手足
之疥聖德宜涵容置之度外天下幸甚上嘉納焉陜右
保甲行團教法州邑擾動公奏曰軍旅之後年饑人勞
正當完養其力宜權罷教俾之少休乃得罷一年稅租
苗役之逋薦饑不能償請倚閣以紓其乏流徙漢南者
請依富弼青州賑濟術俾京西安集之移稅往他州民
不堪其勞請寬下戸詔皆納可南山逃卒僅百人依聚
山谷時出剽近縣或殺官吏厚遺山民為耳目因保甲
團教掠兵器驅村落馬騾乘以遁捕者雖勇銳終莫能
遏長安大恐公於是徙山中居民入保奏罷並山團教
令厰外馬悉歸州縣乃發兵驅之未幾賊勢自蹙遂殲
凶渠而支黨亦潰矣是年十二月拜樞密直學士旋除
知渭州時轉運使辦軍儲非其術按版籍強民以供公
揭榜罷之增物價而民來願輸者衆廪計大實邊吏請
發防春兵公謂彊圉無事遂不遣卒無他虞弓箭手屢
以戍廢耕公下番休之令凡旬有五日而罷邊戸便之
朝廷方與民休息有懷柔四裔之意公亦以綏邊弭寇
為先務不幸在鎮三月而卒故宏規遠略未施一二也
初公感疾有大星隕于正寢人咸異之及其没也華人
羌族皆慟哭訃至京師太皇太后嗟悼之深且謂如劉
庠輩不過數人方將召用而命不少假搢紳士大夫識
與不識莫不傷之嗚呼公剛方直諒學造本統通古今
治亂安危之變積深而蓄厚親達睿明被遇隆眷發為
愛君憂國之謀惟為澤民恤物之利賢者事業蓋無愧
負惟屢忤懽貴不忍一俯已徇合悠然四方遂至終老
此可悲也太皇太后為宗社萬世計保祐嗣皇裁決大
政圖倚舊德共㡳治安而公不及見焉此重可悲也公
娶蔡氏封安康郡君男六人端夫鳳翔府觀察判官先
公五年卒次三人早亡次敦夫承奉郎次寬夫承務郎
女一人適定州北平縣主簿朱師略孫男二人沔假承
務郎浩早夭女一人尚幼公享年六十四有文集二十
卷奏議三十卷藏於家雅不喜治生禄廪所入均以贍
族人使契丹得金幣則以葬宗黨之貧者凡二十餘喪
兄之子互以恩補故捐舘之日寬夫猶未仕此人所難
能也儲宫之議公尤晦密終神宗一朝無知者此又難
能也視古君子何愧耶蜀茶之初禁某知彭州輙條其
害以聞朝廷委公與部使審議公以某言為然某既罪
廢公又累疏辨之知我可謂厚矣後八年見公於渭從
容語議慨然有憂天下之心至明年而亡矣其德業始
終大慨某可得而知也重以諸孤之勤請敢哭而銘曰
彭城之劉實繼楚元奕世有顯又生公賢惟公之賢以
剛濟忠獻告二后靡言不從治平之未獨建大議天人
合符傳以神器始終一朝公晦不言方之古人孰為後
先公忠自將義不附會天子倚信用公于外公之在外
十有八年威揚惠浹卒老於邊離明坤載恊德而濟黃
髮在廷惟公已矣生有大節没有重名敢告無窮勒之
斯銘
太中大夫武昌程公墓誌銘
通義郡西醴泉山之陽有巨冡焉山隆而磐水悠而澄
松檟叢鬱以深門闕崇廣以嚴乃有宋太中大夫武昌
程公葬於此也維程氏為眉大姓世有令德曾祖諱沼
祖諱仁霸值時季亂爵禄不及考諱文應以公故累封
大理寺丞贈官光禄大夫妣宋氏封長安縣君公諱濬
字治之天禀方厚少有大志力學舉進士時輩推其才
天聖五年賜同學䆒出身選河中府猗氏縣尉戎州司
戸參軍鳳翔府節度推官用薦者言受大理寺丞再舉
進士中乙科通判彭州遷殿中丞又通判梓嘉二州改
太常博士賜五品服歴屯田都官員外郎遭長安君洎
光禄公憂服除知開封府太康縣遷職知歸州移遂州
為屯田都官職方郎中提點荆湖南路刑獄除太常少
卿賜三品服徙䕫州路轉運使熙寧三年年七十乃謝
事公儒者讀書知名教大旨鑒古今治亂之迹其取舍
進退未嘗違道以徇所欲其治事通果敏密先體要濟
以忠厚其庇民恤物所至可紀在鳳翔有盗五人者法
皆宜死會公至自外邑吏抱案請書之守丞以為不疑
見促甚遽公審情閱法謂四人不當死指以示吏吏驚
且拜公曰吾豈乘人不逮少覬勞奬第慮殺之誤爾卒
如其說一府大服又有誣執盗者所司考驗無得欲以
藏禁物處罪公力争不可乃以狀議且曰始則信其厚
誣既非實狀終則求其别坐率寘嚴科古之浮刑無甚
於此衆不能奪遂勿論然為守者自爾忌公而欲疎之
未幾出權岐山轉運使叚公少連一見謂曰軍興事劇
小邑非君所處即日移公長安是時正獻杜祁公以德
望臨鎮開府待士賢俊鱗集得公甚悅會萬年令謝病
去請公暫治仍檄他官將代之公聽決有方嘉聲翕然
一日祁公見而言曰依稀似曲無易君矣蓋喜公之政
務修舉有漸故引古詩以相褒譽於是委公領治如故
而知遇深矣詔下籍民為鄉兵羣情震恐多走南山以
避上之人欲遮道止之公曰民方如駭獸遏之適足激
也大不可乃指他事集里胥條其鄉之丁壯且開以籍
而為兵之意亦無足避雖遁將安歸宜以某日與為兵
者至民素信服聞公言無他憂如期而集遂籍之不浹
旬事定議者歎其神速陜西治軍器以牛革數十萬須
於郡縣期會尤急民多屠殺以輸公謂轉運使蜀之筋
革積於荆渚數不勝計儻由襄鄧致於陜雍不閱月可
足用行之乃免暴賦舊制蜀人官近鄉止再任公既通
判彭梓以親高年乞便官朝廷推異恩俞其請又通判
嘉州僚友稱其孝鄉閭榮其歸或板輿迎養或持檄還
省始終十餘年庭闈歡然得盡人子之心太康隸畿甸
民素驕横官政尚姑息幸無事以去至有擊尉弓手掩
不問者會豪子縱奴毆平民深竄遠匿公搜擿必得之
痛䋲以法自是彊猾戢畏境内大治朝廷議弛六路茶
禁擇良吏往究利病公當詣二浙三司承風旨以定論
諭諸君公獨不從乃逡巡白中書曰朝廷所以遣官者
欲察利害爾今既付之成法則雖有可否安敢陳恐非
遣官之本意願飭不往遂以羅拯代焉由六路者後多
顯用則公之守道難進可知矣梓䕫兩道兵為鈐轄者
素專其事遂州雖兼總之實則無所與奪至公不然凡
軍政邊防必議而後定淯井監有言雲南鬼主將請道
來貢人皆疑其與儂賊入寇專其事者請移兵嚴備部
使亦以為憂公曰雲南於中國道路梗絶之久彼自衛
巢穴不暇安能遠來吾屬當慎所舉以寧人心兵乃不
移寇亦不至遂人頼公鎮重以鐡塔號之仁皇帝遏密
時潭州巡檢與客飲酒輙謳歌卒有告者仍以貿易為
說究其實貿易不當坐公欲懲卒之妄而他不復責轉
運使謂非忠臣孝子所為必論以法公曰彼武人爾逢
敵值寇不用命報國乃非忠孝至於醉飽不思之過何
足深咎况自下告上安可啟其端遂無異論乃釋之衡
韶二州間有凶黨七八百人縱火掠黃幹坑戸一道駭
然公巡部撫遏不張賊勢以希功賞下令捕首惡論誘
脅者使潰去民得安堵事訖以聞朝廷嘉之道州有父
子歐人至死子當伏誅以尸壊獄疑為請委公審覆處
之公詢察情狀子願死無他辭猶疑不忍決奏得免死
湖外二稅率經五六歲歛入不已胥吏緣為姦窶弱重
困公請量戸衆寡每歲緩以期限畢則州為鈎攷有逋
負督於邑吏從之著為令民甚被惠茶陵縣擅增役戸
七十有八循仍久之公按劾罷去頗紓衆力卲州歲運
淮塩凡六十舟舟萬斤自潭之益陽泝險而上風濤屢
溺主吏二十有四往往耗産兵三百多還糧於官終身
不能巳公請置倉於永之祁陽去卲纔六舍以所役兵
隸九鋪運致如舊簡費蠲害遊效甚白言雖不報識者
服其是忠州臨江縣塩井五以吏十四人與居民主之
彊弱勢不一汲訟日起吏苦劇役民亦罹敝公奏專委
之民兩獲其利至今不能易渝州李光吉輩三族旁夷
落憑阻逞暴納亡命聚邊雜殺擄剽奪郡縣不能禁公
請出師治其罪訓兵蓄糧事將舉而代去來者用其謀
蕩平之以功遷官至貴仕公不言勞賞亦不及時論惜
焉薦屬官無慮二百人或以過將得罪未嘗陳其不當
薦亦未嘗有累之者匪惟能知人抑可以敦流運尤惡
滛祀力禁之彭人有為灌口神娶婦者潭人有祭張太
保神者皆訛作亂俗一懲以法邪風為之變既得謝而
歸即其居為林下軒日會賓侣以詩酒自適而氣韻清
壯笑談高爽俯視俗罟有超然不可慕之勢凡如此者
又十三年以子登朝封光禄卿遷秘書監易中大夫元
豐三年天子祀明堂又當進秩于時方議官制留恩未
下五年十一月戊子無疾而卒春秋八十有二明年四
月始䧏太中大夫誥娶宋氏封長壽縣君雅有賢行先
公十六年卒公以六年十一月庚申葬同長壽君之塋
禮也子男五人之才朝奉即嘗為司農寺丞歴梓利䕫
三路轉運判官瀘蠻犯邊王師西伐朝廷頼其才復還
梓州路之元奉議即嘗從使者治淯井叛夷遂知瀘州
江安縣以功通判本州又從辟渝南平寇有異效除䕫
州路轉運判官歲滿請便郡得知嘉州之卲奉議郎嘗
為三司磨勘官辟勾當公事又從使者按視江廣鹽筴
還對如旨除廣南東路轉運判官之祥宜德郎之儀未
仕女二人適通直郎句洙承奉即史敏孫男十人庾成
都府郫縣尉庚早卒度廊序㢕唐廡廉廙皆廪訓不怠
孫女十四人適前進士史厚簡州司理參軍李葵太廟
齋郎黎傃進士史器孫宗彛餘未嫁公之康寧也子以
才能出使孫以進士中第出使者蓋三人中第者巳三
世上林景慕宜矣初仲兄湜有氣節善治産光禄分財
置第與之使自滋殖湜亡其妻又能嗣守資計益豐光
禄公嘗許以其所積為之分巳而諸姪議將均之公曰
士人所以異於編氓者蓋有孝義廉恥也治命在耳慎
勿言嫂之積秋毫不可覬未數年湜之子縱侈無頼蕩
去生業反訟財之不均公自引咎惟有司是聽而猶子
有獲嫂氏所自具資産之數乃向日禀於光禄公而許
以為分者蓋倍於衆人所有也官得之信訟於是息人
皆服公之義又嘗念仲弟沿亡而嗣未禄乃以一子恩
薦其子之竒故終公之身之儀猶未仕族屬貧者聚而
衣食養孤女寡婦而嫁之者凡六人此皆鄉黨所矜法
也平生所為詩醇深閒易有唐人風凡五百餘篇藏於
家篤信莊老造達理致其將終也神氣凝静視死生如
寤寐非有得孰能至此然傳者謂公之初生羣烏大集
其第三日乃去朞復然里人以為佳祥洎將終之二日
集噪如昔又三日乃去其祥不可得而知某亦不敢略
也銘曰
允矣程公實材之良起仕於朝克循大方乃牧千里惠
孚以霶乃使一道其為典常歸有林泉錫之壽康韜我
器業以詠以觴德久則茂慶流而長既穫于菑亦構于
堂令猷不隕奕世用光銘以傳永故書其詳
淨德集卷二十一
