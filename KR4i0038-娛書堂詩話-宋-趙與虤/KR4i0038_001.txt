娛書堂詩話
宋趙與虤撰
唐許渾題孫處士居云高歌懷地肺遠賦憶天台極為
的對真誥云金陵者洞虚之膏腴句曲之地肺注云
其地肥故曰膏腴水至則浮故曰地肺也
古樂府云愛惜加窮袴防閑托守宮冷齋夜話云窮袴
漢時話今襠袴也然未詳所出按西漢上官后傳宮
人使令皆為窮袴多其帶服虔曰窮袴有前後襠
不得交通也師古曰即今之緄襠袴也
蘇才翁(舜元)仕為轉運使皇祐辛夘按部至海昌安國
寺藏院留一詩于壁曰華堂三月初三日絮撲紗窗
燕拂簷蓮子數杯嘗淡酒柘枝一曲試春衫階臨池
面勝看鏡屋映花叢當下簾誰倚南樓指新月玉鈎
素手兩纖纖書法遒勁有懷素體今刻于石
冷齋夜話稱文與可詩精絶鷺鷥云頸細銀鈎淺曲脚
高綠玉深翹岸上水禽無數有誰似爾風標予閱與
可詩復有云避雨竹間點點迎風柳下翩翩靜依寒
蓼如畫獨立晴沙可憐造語尤清新可愛
虞翻傳翻放棄南方自恨淪沒每謂生無可樂死以青
蠅為弔客故靈澈謫汀州詩云青蠅為弔客黃耳寄
家書
黃亞夫(庶)怪石絶句云山鬼水怪著薜荔天禄辟邪眠
莓苔鈎簾坐對心語口曾見漢唐池館來天禄辟邪
獸名漢西域傳烏弋有桃拔孟康曰似鹿長尾一角
者或為天禄兩角者或為辟邪
李西臺直宿早朝二詩其一曰春風夜急銅龍漏淡月
半斜金井欄已覺亞枝花露重宿鶯猶睡怯餘寒其
二云著衣香重海棠風人在瀛洲御苑東將對赤墀
班未定井幹樓角日先紅呂居仁跋云觀西臺詩想
見國初太平氣象不遠餘風遺烈足以悚動後世約
想貞觀初難與數子階吾與諸公亦云
山谷自黔中還荆南見一女子竒美因賦水仙花以寓
意山谷下世女子貧不能給其夫鬻於田氏一日召
高子勉飲妾出侑觴子勉請以詩中國香字名之因
作長篇紀其事有云却把水仙花說似猛省西家黃
學士乃能知妾妾當時悔不書空作黃字每誦至此
未達其旨因閱唐李賀唐兒歌東家嬌娘求對值濃
笑書空作唐字之句方悟子勉之意
郭功甫嘗與王荆公登金陵鳳凰臺追次李太白韻援
筆立成一座盡傾白句人能誦之郭詩罕有紀者今
俱紀之太白云鳳凰臺上鳳凰遊鳳去臺空江自流
吳宮花草埋幽徑晉代衣冠成古丘三山半落青天
外二水中分白鷺洲揔為浮雲能蔽日長安不見使
人愁功甫云高臺不見鳳凰遊浩浩長江入海流舞
罷青娥同去國戰殘白骨尚盈丘風搖落日吹行棹
潮湧新沙換故洲結綺臨春無處覓年年芳草向人
愁
陸放翁云先少師宣和初有贈晁以道詩云奴愛才如
蕭穎士婢知詩似鄭康成晁公大愛賞二事所出漫
記于此世說鄭玄使一婢忤意將撻之方為陳說玄
曳之泥中一婢來曰胡為乎泥中答曰薄言往愬逢
彼之怒摭言蕭穎士有僕事之十餘年穎士捶楚嚴
酷人或激之擇木僕曰非不能他去愛其才耳
東坡謂晨飲為澆書黃門謂午睡為攤飯陸務觀嘗有
絶句云澆書滿挹浮蛆甕攤飯横眠夢蝶牀莫笑山
翁見機晚也勝朝市一生忙
鷓鴣其聲格磔可聽世俗想像其音或云懊惱澤家或
云行不得哥哥蓋方言不同而歌詠亦各用之韋莊
詠鷓鴣詩云南禽無侶似相依錦翅雙雙傍馬飛孤
竹廟前啼暮雨汨羅祠畔弔斜暉秦人只解歌為曲
越女空能畫作衣懊惱澤家空有恨年年嘗憶鳳城
歸山谷詠李居馴鷓鴣云真人夢出大槐宮萬里蒼
梧一洗空終日憂兄行不得鷓鴣應是庳亭公韋用
前語黃用後語
羅隠嚴陵灘詩范文正釣臺詩皆押高字范詩特高妙
至用雲臺事尤非隠所及羅云中都九鼎勒英髦漁
釣牛蓑且遁逃世祖昇遐夫子死原陵不及釣臺高
范云漢包六合網英髦一箇冥鴻惜羽毛世祖功臣
三十六雲臺爭似釣臺高二詩優劣可見
曾參預從龍赴省時館於衢州之順溪題一絶云紅照
西沈暫解鞍偶然假館豈求安新豐獨酌誰為侶坐
對窗前竹一竿識者已韙之矣是年竟至大魁致身
政府至今其館匾為狀元
四明高端叔博學能詩鄉里推重嘗有雨詩一聯云洒
窗蠶食葉入竹蠏行沙人稱其工又有對云人間桂
子月中種水底梅花堤上枝坎壈不仕樓攻媿挽之
云弟子皆藍綬先生竟白袍
毛國英澤民之仲子也以詩自鳴嘗經岳侯駐兵之地
江禁方嚴國英投詩云鎖鐵沈沈截碧江風旗獵獵
駐危檣禹門縱使高千尺放過蛟龍也不妨侯曰詩
人也委舟以渡之
僧志南能詩朱文公嘗跋其卷云南詩清麗有餘格律
閒暇無蔬笋氣如云沾衣欲濕杏花雨吹面不寒楊
柳風每深愛之
唐制有冤者哭昭陵下故李洞策夜簾前獻詩曰公道此
時如不得昭陵痛哭一生休陸務觀亦有句云積忿
有時歌易水孤忠無路哭昭陵
羅隠繡詩云花隨玉指添春色鳥逐金鍼長羽毛趙彦
若翦綵花詩云花隨紅意發葉就綠情新鑄意俱竒
皆警句也
白樂天獻裴晉公詩云聞說風情筋力在只如初破蔡
州時王禹玉上文潞公詩云功業特高嘉祐末精神
如破貝州時櫽括樂天語也
胡忠簡公以言事忤賊檜謫嶺外士大夫畏罪莫敢與
談獨瀘溪王庭珪以詩送之其一云囊封初上九重
關是日清都虎豹閒百辟動容觀奏牘幾人回首媿
朝班名高北斗星辰上身墮南州瘴海間豈待他年
公議出漢庭行召賈生還其二云大厦元非一木支
欲將獨力拄傾危癡兒不了公家事男子要為天下
竒當日奸諛皆胆落平生忠義只心知端能飽吃新
州飯在處江山足護持為邑人歐陽安永告訐竄辰
州檜斃始召還
唐任濤高安人詩名早著有露團沙鶴起人卧釣船
流之句李常侍隲廉察江西特與放里役
胡文恭公子宗炎善為詩有句云飛禽避軒蓋殘果落
莓苔歐公賞之
周晞稷承勲有詩名曾為瑞州新昌尉題度門院詩云
纔入度門寺先觀覺範詩昔人吟不盡今日到方知
地僻寒來早山高月上遲池邊老脩竹曾映董生幃
蓋龔龍圖端書堂在焉宿玉龍宮云夜爇松脂火朝
焚栢子香舉家來萬夀佳節遇重陽雨止雲穿日風
高天欲霜吾廬籬下菊應怪未還鄉
舊傳一貧士死見隂吏為言當再生汝有三百甕虀禄
未盡陸放翁病愈絶句云鏡中無復舊朱顔一笑衰
翁尚爾頑三百甕虀消未盡不知更著幾年還戲用
此事
昔有沙門遊永嘉雁蕩欲賦未就遇負薪老人倚杖而
嘆問曰何嘆曰一生看不足遂得句云四海名山曾
在目就中此境難圖錄岩前撞見白頭翁自道一生
看不足
洪州大智禪寺百丈山高可千尺為大叢林唐宣宗嘗
以詩題云大雄真跡枕危巒梵宇層樓峻萬般日月
每從肩上過山河長在掌中看仙峯不間三春秀靈
鏡無時六月寒更有上方人罕到暮鐘朝磬碧雲端
不獨為此山絶唱而帝王意度於此可見
楊誠齋序千岩摘藁云余嘗論近世之詩人若范石湖
之清新尤梁溪之平淡陸放翁之敷腴蕭千岩之工
緻皆余之所畏者姜白石詩藁自序云尤延之先生
為余言近世士人喜宗江西温潤有如范至能者乎
痛快有如楊廷秀者乎高古如蕭東夫俊逸如陸務
觀是皆自出機杼亶有可觀者又奚以江西為哉觀
二公推許想見當時騷雅之盛建安大歷風斯在下
王武臣(度)豫章新建人吟詩有警句如雲生坐來石風
掩讀殘書危紅賖晚景漲綠上平沙鴉分供餘食鴿
亂著殘棋樵斧和雲砍漁蓑帶雪披皆新竒可誦張
紫薇謝艮齋極口稱賞
康伯可(與之)紹興間過清江遊慧力寺題二詩于松風
亭其一云天涯芳草盡綠路旁柳絮爭飛啼鳥一聲
春晚落花滿地人歸其二云江上濃隂曉未開瘦筇
支我上蒼苔春寒前日去已盡今日又從何處來
王荆公初夏絶句云石梁茅屋有彎﨑流水濺濺度兩
陂晴日煖風生麥氣綠隂幽草勝花時石湖范公云
嘗蒙恩獨引賜宴夀皇於行苑中親誦後二句以為
佳
姜堯章(䕫)居苕溪與白石洞天為隣潘轉菴字之曰白
石道人且畀之以詩曰人間官爵似摴蒱采到枯松
亦大夫白石道人新拜號斷無繳駁任稱呼堯章報
以長句其詞云南山仙人何所食夜夜山中煮白石
老人喚作白石仙一生費齒不費錢仙人食罷腹便
便七十二峯生肺肝真祖只在南山南我欲從之不
憚遠無方煮石何由軟佳名錫我何敢辭但愁自此
長苦饑囊中只有轉菴詩更當掬手三嚥之
李莊簡公(光)詩清絶可愛越中雙雁道中一絶云晚潮
落盡水涓涓柳老秧齊過禁煙十里人家雞犬靜竹
扉斜掩護蠶眠後在政府與賊檜議論不合為中司
所擊送藤州安置差察院使臣伴送公戲之云日日
孤村對落暉瘴煙深處忍分離追攀重見蔡明遠贖
罪難逢郭子儀南渡每憂鳶共墮北轅應許雁相隨
馬蹄慣踏關山路他日重來又送誰亦婉而有深意
韓子蒼題淵明採菊圖詩云九日東籬採落英白衣遥
見眼能明向令自有杯中物一段風流可得成曾文
清公訪戴圖詩云小艇初從本不期剡中雪月共明
時不因興盡回船去那得山隂一段竒兩詩意同均
為佳作
曾文清謝路憲送蠏詩從來嘆賞内黃侯風味尊前第
一流只合蹣跚赴湯鼎不須辛苦上糟丘内黃侯三
字甚新
梅聖俞因劉原甫戲言之䜟竟終於都官葬在宮城俗
呼為梅夫子墓弔之者有句云贏得兒童呌夫子可
憐名位只都官
太宗命蘇易簡講文中子有楊素遺子食經羹藜含糗
之說上因問食品何物最珍對曰食無定味適口者
珍臣止知虀汁為美臣憶一夕寒甚擁爐痛飲夜半
吻燥中庭月明殘雪中覆一虀盎引缶連沃臣此時
自謂上界仙厨鸞脯鳳腊殆恐不及屢欲作冰壺先
生傳紀之而未暇也上笑而然之陳簡齋食虀詩曰
冰壺先生當立傳木奴魚婢何足錄陸務觀亦云髯
鬚主簿方用事冰壺先生來解圍魚婢事出古今注
江東謂青魚為婢
高皇棄天下金人來為弔祭禮丞相京公(鏜)以檢正假
儀曹長充使報謝至近境聞燕以樂公以遏音辭且
曰若不徹樂有死無二論辯數十金人為屈留汴候
命有詩云鼎湖龍馭去無蹤三遣行人意則同凶禮
強更為吉禮北風終未似南風設令耳與笙鏞末祇
願身糜鼎鑊中已辦滯留期得請不辭築館跡江東
既旋夀皇有執禮可嘉之褒除權工部侍郎
孫君孚(升)云昔與杜挺之梅聖俞遡汴同舟見聖俞吟
詩日成一篇衆莫能和因密伺聖俞如何作詩蓋寢
食遊觀未嘗不吟詠思索也時時於座上忽引出奮
筆書一小紙内算袋中同舟竊取而觀皆詩句也或
半聯或一句有可用者入之有云作詩無古今惟造
平淡難乃算袋中所書也
康與之在高宗朝以詩章應制與左璫狎適睿思殿有
徽祖御畫特為卓絶上時持玩以起羹牆之悲璫下
直竊攜至家而康適來留之飲因出示之康紿璫入
取餚核輒書一絶于上曰玉輦宸遊事巳空尚遺奎
藻繪春風年年花鳥無窮恨盡在蒼梧夕照中璫見
之大駭無可奈何明日伺間叩頭請死上聞大怒亟
取視之天威頓霽但一慟而巳
力通青海求龍種死諱文成食馬肝此楊文公詠武帝
詩漢書武帝既誅文成惜其方不盡膠東欒大與文
成同師因樂成侯求見帝悅大曰臣恐效文成則方
士皆掩口烏敢言方哉上曰文成食馬肝死耳按洞
冥記云元鼎五年郅支國貢馬肝石半青半黑如馬
肝舂以和九轉之丹丹成髮白者皆黑帝坐羣臣於
甘泉有白髮者試拭皆黑酷烈不雜丹砂不可近髮
齊人李少翁以神仙惑帝帝乃以馬肝石和九轉神
明丹賜之少翁死即文成也今人見景帝有食肉不
食馬肝未為不知味之語遂謂文成食馬之肝而死
非也
歐陽文忠公詩山浦轉帆迷向背夜江看斗辨東西東
坡亦云山水照人迷向背只尋孤塔認西東身遊山
水間果有兹理二公善於形容矣
王文康公(曙)字晦叔嘗宰定海縣賦回峯院詩云山勢
欲壓海禪扃向此開魚龍腥不到日月影先來柳色
秋擎出鐘聲浪荅回何期隨吏役暫得拂塵埃商逸
卿得遺墨刻之
王元之清明絶句云無花無酒過清明興味蕭然似野
僧昨日鄰家乞新火曉窗分與讀書燈李方叔曰千
株密樹出嚴闉走馬天街賜近臣我亦茅簷自鑽燧
煨針燒艾檢銅人二詩善述冷淡況味漫筆之
荆公繰成白雪桑重綠割盡黃雲稻正青之句古今傳
誦宗人紫芝送謝耘遊淮詩有云柘空淮繭白梅近
楚秧青蓋模倣此
周益公休致白石黃景說賀以古風云相公能辭一品
官不能辭他九轉丹相公能却萬鍾粟不能却他長
生籙潭潭之府移氣體新年七十兒童佀朝朝見客
步如飛窗下時時看細字高車得似垂車榮峩冠何
如掛冠清深衣獨樂真天人誰其友之聃與彭
環溪吳沈觀穫詩有云新月輝輝動黃雲漸漸收形容
甚工
芝田錄云鑰必以魚者取其不瞑目守夜之義王荆公
詩曰開厨發篋鳴鎖魚山谷詩曰時送一鴟開鎖魚
南史齊高帝賜明僧紹竹根如意笋籜冠隠者榮之唐
李泌隠衡山嘗取松樛枝以搔背名曰養和陸放翁
詩云夭矯竹如意鱗皴松養和
台州巾山僧任處士翻有詩曰絶頂新秋生夜涼鶴飛
松露滴衣裳前峯月照半江白僧在翠微開竹房(翠微)
(一作水湄)
孟子言舜封象於有庳今道永之間有鼻亭蓋字訛也
正在瀟水之上舟楫往來其下客有題詩云如今不
是當時傲日日江頭送客舟
陸龜蒙詩云他年欲事先生去十賚須加陸逸沖注逸
沖嘗事陶隠居錫名栖靜處士十賚猶人間九錫也
秦少游游仙詞一絶亦用此事詞云本是廬山種杏
人出山來事碧虚君上清欲問因何到請看仙家十
賚文
僧島雲過盱江題麻姑山絶句云萬叠峯巒入太清麻
姑曾此會方平一從宴罷歸何處寶殿瓊臺空月明
一先作自後於同輩舉似同輩云詩則清矣自字未
穏當作一字雲服其言暨再入山巳為人改作一從
矣亦可謂之一字師
明妃曲古今作者多矣近時徐思叔得之所賦一篇亦
為時人膾炙其詞云妾生豈願為胡婦失信寧當累
明主已傷畫史忍欺君莫使君王更欺虜琵琶却解
將心語一曲纔終恨何數朦朧胡霧染宮花淚眼横
波時自雨專房莫倚黃金賂多少專房棄如土寧從
别去得深顰一步思君一回顧胡山不隔思歸路只
把琵琶寫辛苦君不見有言不食古高辛生女無嫌
嫁槃瓠高辛事出後漢書
柴與之(中行)嘉定間仕於朝與時宰議論不合出守章
貢危逢吉(稹)以詩送云力與君王乞得州補天未了
石還收人才自繫國輕重吾道亦關公去留殿角纔
辭槐影日船頭便轉荻花秋競誇祖帳都門外誰識
眉攢杜甫愁
裘元量(萬頃)豫章人性恬退不樂仕以薦者召為司直
在朝嘗賦歸興云新築書堂壁未乾馬蹄催我上長
安兒時祇道為官好老去方知行路難千里關山千
里念一番風雨一番寒何如靜坐茅齋下翠竹蒼梧
仔細看遂乞歸
嚴子陵釣臺題詠尚矣天台戴適之復古一絶云萬事
無心一竹竿三公不換此江山平生誤識劉文叔惹
起虚名滿世間亦新竒可喜
唐劉言史觀繩伎一篇末聯云坐中還有沾巾者曾見
先皇初教時蓋謂玄宗遺樂近時高九萬賦觀思陵
御製墨本絶句正用此意詩云淡黃越紙打殘碑盡
是先皇御製詩白髮内人和淚看為曾親見寫詩時
麻姑山瀑布泉兩𣲖而下灌溉甚溥豐城孫南叟伯温
為南城簿嘗遊賦古風云天關守不嚴失却兩玉龍
塵世著不得忽來此山中雷霆白晝間冰雪詩人胸
天公不汝尤為人作年豐甚有江西體製
道士黃居萬瀑布一絶云龍梭織處人難見地軸輸來
尺莫量定是水仙工性巧逐時裁去補滄浪亦有形
容之工
予曾伯祖(伯琳)官止右選平生喜為詩嘗賦五月菊云
為嫌陶令醉來伴屈原醒之句時人為之傳誦
頃傳龜峯絶句不知誰氏所作亦有思致詩云大禹腁
胝決九州百川無復恣横流介蟲不覺洪波落賺在
高峯頂上頭
慶元間韓侂胄用事貶趙忠定公於永州舟次衡陽泊
古鄠一夕而死敖器之陶孫時處士庠以詩哭之曰
左手旋乾右轉坤羣公相扇動流言狼胡無地歸姬
旦魚腹終天痛屈原一死固知公所欠孤忠賴有史
嘗存九原若遇韓忠獻休說渠家末代孫
客有誦禽言二詩句意俱工惜忘其姓名子規云剛道
故鄉如許好其如遊子不歸何自從五柳先生死空
染千山血淚多著新脫故云蠶繭方成四月初鳥能
早計巧相呼誰知機杼聲纔息巳有王官來索租
廬陵歐陽伯威(鈇)少與周益公同場屋連戰不利遂篤
意於詩誠齋嘗摘其警句抄之如西風五更雨南雁
數行書詩成䕫子國人在仲宣樓細雨雙飛鷺寒蓑
獨釣船夢回千里外燈轉一窗深誰知花過半方與
酒相尋故人驚會面新恨說從頭天上張公子雲間
陸士龍月白玄猿哭更殘絡緯悲語離遽如許話舊
復何時巷南巷北人招飲一雨一晴花奈看有客過
門湖海士隔籬呼酒咄嗟間夢回金馬玉堂上文在
冰甌雪碗中青山如故情非故芳草喚愁詩遣愁擾
擾征人相顧語蕭蕭落木不勝秋風色似傳花信到
夕陽微放柳梢晴千里歸來人事改十年猶幸此身
存絶句四首戀樹殘紅濕不飛楊花雪落水生衣年
來百念成灰冷無語送春春自歸桑麻得雨更青葱
芍藥留春結晚紅怪得鳥聲如許好此身還在亂山
中為憐桃杏亞枝斜看到斜陽送亂鴉又是一春窮
不死天教留眼看鶯花蓬窗卧聽疎疎雨却似芭蕉
夜半聲煙浪蔽天天倚蓋略容一點白鷗明公跋云
鳥啼花落欣然會心處酌大白嚥伯威詩欲馭風騎
氣也
昔人題瑞州飛霞山有句云野猿來往嘯明月山鳥兩
三啼曉風誠齋嘗稱之
王從周(鎬)吉之永豐人仕至忠州太守喜為詩亦有警
句早行云髮爽帶風梳齒疎和月潄觀僑寓樓云避
喧那厭雨宜睡不思茶將雨云雲學催詩黑風仍作
頌清望岳云未知真是岳祇見半為雲望仙樓云只
言弱水蓬萊遠無奈仙風道骨何夀趙倅云仁心廣
大麟難比夀骨清竒鶴不如紹師覓詩云凍雪寒梅
雙蠟屐澄江明月一竿絲送潘文叔云催租更擾潘
邠老付麥誰憐石曼卿出舂陵云山色兩間供步障
松隂半畝當郵亭上何尚書云籍通上界神仙府身
現甘泉侍從臣移竹後雨絶句云洗紅窣窣烏蓲雨
落葉颼颼皂角風掛起北牎聊問訊新移來竹定醒
鬆
陶弘景隠居華山梁高祖問曰山中何所有弘景以詩
答曰山中何所有嶺上多白雲祇能自怡悅不堪持
寄君陳簡齋嘗倣之曰石爐深炷火撩亂一榻書只
可自怡悅不堪寄張扶
列仙傳費長房遇壺公有神術能縮地脈千里聚在目
前放之如初岑參詩云帝鄉北近日瀘口南連蠻何
當遇長房縮地到京關又云惟求縮却地鄉路莫教
賖王建詩云安得縮地經忽使我在旁蓋取諸此
元城劉忠定公詠八月十四夜月云萬古照臨終忌滿
一輪明徹豈須圓雙栢云同志不渝均管鮑清風特
立若夷齊撲滿子云多求惟恐心難滿撲破方知器
易盈皆寓風厲可警學者又寓興云一紀光隂若擲
梭忍將得喪累天和聖賢自古成功少忠信從來獲
罪多孟子寧尤臧氏沮匡人其奈仲尼何賈生年少
非知道猶更為文弔汨羅尤為忠厚氣象
漫叟云詹存中默禱雨詩云下寮竊有隨車喜遥見枝
頭少女風陸農師稱之管輅别傳曰輅過清河太守
時天旱輅曰今夕當雨樹中已有少女微風又有
隂鳥和鳴又少男風起衆鳥亂翔其應至矣須臾風
雲聿興玄氣四合大雨注傾梁劉孝威詩云電舒長
男氣枝搖少女風所對尤的高疎寮云易曰艮三索
而得男故謂之少男兊三索而得女故謂之少女
誠齋序順菴劉良佐詩藁云夫詩何為者也曰尚其詞
而已矣曰善詩者去詞然則尚其意而已矣曰善詩
者去意然則去詞去意則詩安在乎曰去詞去意而
詩有在矣然則詩果焉在曰嘗食夫飴與茶乎人孰
不飴嗜也初而甘卒而酸至於茶也人病其苦也然
苦未既而不勝其甘詩亦如是而已矣昔者暴公譛
蘇公而蘇公刺之之詞亦不見刺之之意也乃曰二
人從行誰為此禍使暴公聞之未嘗指我也然非我
其誰哉外不敢怒而其中愧死矣三百篇之後此味
絶矣惟晚唐諸子善近之寄邊衣云寄到玉關應萬
里戍人猶在玉關西弔戰場云可憐無定河邊骨猶
是春閨夢裏人折楊柳云羌笛何須怨楊柳春風不
度玉門關三百篇之遺味黯然猶存世惟半山老人
得之予不足以知之予敢言之哉(云云)先生此序深
造作詩之宗旨故錄之
劉良佐(應時)四明人平生用力為詩見稱於石湖范相
誠齋亦喜其寂寞黃昏愁弔影虚牎怕上短檠燈睡
魔正與詩魔戰窗外一聲婆餅焦之句陸放翁跋其
集云如頗識造物意長容我輩閒日晏猶更眠犬鳴
知有人世事不復問舊書時一看一夜催花雨數家
臨水村青山空解供眼界濁酒不能澆别愁覓句忍
饑貧亦樂抄書得趣老何傷雖前輩以詩鳴何以加
焉
杜牧之云千首詩輕萬戸侯鄭谷云得句勝如得好官
命意甚竒東坡云萬戸終輕千首詩反杜意也陳簡
齋亦用鄭語云書生得句勝得官
錢文僖無題詩云春瘦已寬連理帶夜長惟有辟寒金
按王子年拾遺記魏明帝時昆明國貢𠻳金鳥嘗吐
金屑如粟鳥性畏寒處之小屋水精為戸内外通光
名辟寒臺宮人以鳥吐金飾釵謂之辟寒金余謂辟
字當作畏避之辟音去聲若作辟除之義音入聲讀
之則非蓋金以畏寒得名不能禦寒也文僖詩義誤
作入聲用矣更俟識者訂正
守法度曰詩載始末曰引體如行書曰行放情曰歌兼
之曰歌行悲如蛩螿曰吟通乎俚俗曰謠委曲盡情
曰曲此姜堯章語於詩說見之
梅和勝執禮未第時家極貧雪中以詩謁邑宰云有令
可干閒閉戸無人堪訪懶移舟近世劉改之過詠雪
詩云功名有分平吳易貧賤無交訪戴難句法相似
徐文淵送趙天樂赴高安幕詩云溪來城下綠山到市
邊平翁靈舒送高安張錄事詩曰山上仙蹤丹鼎在
郭邊溪色市橋分二詩可謂善狀高安之景漫錄之
海棠丰韻嫣然於衆卉間騷人墨客吟詠尚矣至僧慧
法之叔彭淵材乃以無香為恨世人未以為然陸放
翁絶句云蜀地名花擅古今一枝氣可壓千林譏彈
更到無香處嘗恨人言太刻深蓋為海棠解嘲亦有
深意
陸放翁云參寥詩初程莫早發且宿霸橋頭語意至工
故公宿北岩院云車馬紛紛送入朝北岩燈火夜無
聊中年到處難為别也是初程宿霸橋
唐人汴河云煬帝功成只此河至今千里賴通波若無
錦纜龍舟事共禹論功不較多此詩兼具美刺之體
周益公兄乘成居士周子中生於乙已蓋益公丙午誠
齋辛夘郡人劉訥敏叔寫為三老圖益公題詩云同
辭宦路返鄉閭兩驌驦中間以駑前後顧瞻羞倚玉
支干引從偶連珠三人不必邀明月九老何妨續畫
圖從漢二疏唐尹後相親相近此應無誠齋題二絶
云旦奭行間賀季真黃冠不合附青雲二南風雅君
知否添個逶迤退食人劉郎寫照妙通神三老圖成
又一新只道老韓同傳好被人指點也愁人益公形
容甚工誠齋謙遜自處真一時盛事云
陸象山少時作云從來胆大胸膈寬虎豹億萬虬龍千
從頭收拾一口吞有時此輩未妥貼哮吼大嚼無毫
全朝飲渤海水莫宿崑崙顛連山以為琴長河以為
絃萬里不傳音吾當為君宣
豫章鄒應可(定)有詩名誠齋誌其墓云其詩曰法自徐
師川上遡黃魯直以趨少陵戸牖嘗過杜工部祠賦
云疇昔哦詩憶耒陽兹因奉檄過祠堂一生忠義孤
吟裡千載凄涼古道旁自是風霜欺病骨非干牛酒
涴詩腸明朝解纜秋江上問訊先生一瓣香次韻友
人廬山云十年馬足謾間關脚底廬山未往還憑誰
說與陶夫子山不負予予負山
雲谷雜記云前輩詠夷齊多矣獨石延年有一聯云恥
生湯武干戈日寧死唐虞揖讓區蓋夷齊在孟津諫
伐紂而死於首陽首陽在河中永樂縣河中即古蒲
坂舜之所都也
廬陵劉叔儗(仙倫)詩才豪甚蓋傷太露有題岳陽樓一
篇為人傳誦詩云八月書空雁字聯岳陽樓上俯晴
川水聲軒帝鈞天樂山色玉皇香案煙大舶駕風來
島外孤雲銜日落吟邊東南無此登臨地遣我飄飄
意欲仙
魏仲先(野)詩沖淡閒逸警句前輩稱之甚多上陳使君
云憂民如有病見客似無官形容甚切余喜誦之
呂紫薇詩話云饒德操初見潘邠老和黃山谷中興碑
詩讀至天下寧知再有唐皇帝紫袍迎上皇嘆曰潘
十後來做詩直至此地位耶余閱潘詩全篇誠可亞
山谷所作詩云公泛浯溪春水船繫帆啼鳥春崖邊
次山作頌今幾年當時治亂春風前明皇聦明真脫
謬乾坤付與奴哥手骨月何傷九廟焚蜀山騎驢不
回首天下寧知再有唐皇帝紫袍迎上皇神器倉忙
吾敢惜兒不終孝聽五郎父子幾何不豺虎君王寧
能責胡虜南内凄涼誰得知人間稱家作端午平生
不識顔真卿去年不答高將軍老來讀碑淚横臆公
詩與碑當共行不賞邊功寧有許不殺奉春猶敢語
雨淋日炙字未訛千秋萬歲所鑒多語意頗壯
杜牧之詩云雞犬圖書共一船寇國寶有人語雞聲共
一丘之句蓋用此法
李參預(璧)云使燕時伴使李著能誦荆公草頭蛺蝶黃
花晚菱角蜻蜓翠蔓青以為妙此乃荆公斜徑絶句
後聯形狀景物語意精工金使亦可謂知詩者矣
唐人中秋月詩劉得仁云一年唯一夕嘗恐有雲生張
祜云一年逢好夜萬里見明時司空圖云此夜若無
月一年空過秋俱用一年字本朝王黃州云莫辭終
夕看動是隔年期用隔年字意味尤長非三子可及
徐師川偶成云茅茨雅稱疎籬見密竹仍於碧水宜細
落李花那可數偶行芳草步因遲徐自注云王荆公
莫年絶句之妙傳天下云細數落花因坐久緩尋芳
草得歸遲老夫此詩偶似之耶善作詩者自可辨予
謂師川雖欲規倣荆公終竟不及識者當自知之
陸放翁不如茅屋底四章其一鑄印大如斗佩劒長拄
頤不如茅屋底睡到日高時其二南伐踰銅柱西征
出玉關不如茅屋底高枕看青山其三火齊堆盤起
珊瑚列庫藏不如茅屋底父子自耕桑其四列鼎賓
筵盛籠坊從騎都不如茅屋底醉倒喚人扶此公晚
年于丘壑遊戲翰墨之作高蹈之風尚可想見
赬桐花前輩少詠竹溪雷公(孝友)常賦云粲粲朱英葉
似桐熏風披拂到西風迎秋送夏嘗相見誰道花無
十日紅器業遠大於此見矣
錢塘下天竺寺石門澗中有卧龍石慈雲法師有詩云
梅有和羹日龍無為雨心以其石罅生梅也
南康人家有亭占山水之勝取山谷詩以天開圖畫名
扁有詠者云須知造化安排巧不費丹青點畫工隠
然意在
浙僧融公好為詩有警句如云試茗知泉味看花省藥
名御愛梅云調鼎和羹知有在聖輿不為暗香來僧
中傳誦此梅蓋曾經車駕賞幸故云
武允蹈字德由高安人連蹇場屋刻意於詩日煅月煉
時出新句如露萱酣宿蝶風木撼鳴鳩屋頭風過雁
燈背月移窗霜林五色錦煙渡一縈絲午簟展風供
睡課夜窗扃雨了詩逋眼昏書字不著紙耳重聽言
嘗問人皆警策可味雷竹溪序之
居鄉如處子居官如戰士處子嘗畏人戰士惟有死兒
曹書諸紳勿謂平平耳此白石黃岩老詩可謂至言
唐人韋鵬翼絶句豈有閒尋三徑竹却嫌絲管好蛙聲
自從煑鶴燒琴後背却青山卧月明所謂殺風景之
甚者
曾文清公云山谷以竹夫人為青奴余亦名脚婆為錫
奴戲作絶句云露帳桃笙晝寢餘此君那可一朝無
秋來冷落同班扇歲晚温柔是錫奴
海昌真如寺般若臺張横浦名之臺上有郭熙畫山水
焉有井曰靈泉公有詩云高僧超物外有戸晝嘗扃
海闊知天大泉甘識地靈一簾春月靜半點越山青
便作歸歟興移文休勒銘
宗人紫芝贈李道士云教人知遁甲喚客問勾庚前人
所未對亦警句也
栢生如拳柳如把同時移根種庭下栢生未活柳巳榮
春風飛飛意艷冶青條眼看十餘尺疎隂朦朧反藏
栢栢低若羞不自奮旁人來觀為栢惜飛霜漸久時
籥遷秀色不復如舊年折榦枯條委爨下栢生無礙
自參天此云是先生劉敞所賦種栢之詩詞近旨遠
真有味之言
黃山谷治平三年赴鄉舉詩以野無遺賢命題主文衡
者廬陵李詢讀詩中兩句云渭水空藏月傅岩深鎖
煙擊節稱賞以為此人異日當以詩名擅四海遂膺
首選持衡留藻鑑李公之謂乎
張文潛讀中興頌云萬里君王蜀中老許表民虞美人
草行玉帳佳人坐中老二句之工在一老字耳
白樂天詩云倦倚綉牀愁不動緩垂綠帶鬢鬟低遼陽
春盡無消息夜合花前日又西好事者畫之為倦綉
圖
詩中用意以倒翻古人公案為竒陸放翁尤多此格如
云君看赤壁終陳跡生子何須似仲謀太平事業人
皆見不計封倫死與生少游細看猶多事何用人間
下澤車絶句云觀雪剡溪天下勝題詩嘗恨不能竒
未應便許微之語此興何年有盡時
杜詩漆有用而割膏以明自煎黃山谷云龜以靈故焦
雉以文自殪蓋取漢書兩龔傳薰以香自燒膏以明
自消之語
山谷云石吾自愛之莫遣牛礪角牛礪角尚可牛鬭殘
我竹語甚崛竒李太白獨漉篇云獨漉水中泥水濁
不見月不見月尚可水深行人沒山谷句法抑恐有
取於此
杜牧之云此信的應中路得亂山何處拆書看予嘗如
京中途得家問時立馬亂山間方思是句之為工
吳仲權(鎰)絶句云子猷君竹竹卿卿車騎幕中塵不清
不是淵明真愛菊菊花冷淡似淵明張于湖極稱之
參政任公(希夷)賦雪有云人間草木皆瑶樹天下樓臺
盡玉壺雖非禁物體然甚有凌雲氣
裘元量初筮樂平印曹與野處洪公詩篇往來公每稱
許元量嘗有雲歸青嶂雨初歇花卧碧苔春巳休之
句公尤降服
誠齋為江東常平使者行部境内一客獻詩誠齋極喜
詩云江東使者行部時信船一隻櫓兩枝不知夜來
春雨過繫在誰家門外籬我欲從人問消息個樣船
多無處覓就中一事最堪稱隔船聽得讀書聲
詩有以法家語為對如東坡云避謗詩尋醫畏病酒入
務先子亦有云架閣酒無價編修詩未工
陸放翁小築云雖然隠士子午谷寧愧詩人丁夘橋對
偶極清切杜少陵贈元逸人歌云故人今居子午谷
獨在隂崖結茅屋王莽傳莽以皇后有子孫瑞通子
午谷道從杜陵直絶南山徑漢中師古曰今京城直
南山有谷通梁漢道名子午谷唐許渾有丁夘橋集
丁夘乃潤州城南橋名渾居橋北謂之丁夘庄故基
尚在
劉槩青州人富韓公守青時遇之甚厚吟詩有云西軒
忽見好溪山一丈閒愁減三尺之句為人所傳陸放
翁得趙若川書云儲淚一升悲世事減愁三尺看君
書疑用前語
東風料峭作春寒吹盡汀花客未還白水渡頭煙雨暗
竹林猶隔嶺南山此詩僧自益絶句題於長樂縣秀
峯寺壁間姚令威賡其韻云隂隂石壁暮生寒底事
詩人去未還海闊雲深無處問子規啼斷月中山
清源石賡字聲叔能詩有云山盡疑無路雞鳴却有村
荆公稱奬之用為法寺數年得監司
徐淵子(似道)寓泰和日嘗謁誠齋贄以詩云昨日離山
谷今朝謁子雲煙霞俱獻狀草木亦能文投刺真成
贅哦詩不當芹匆匆拜牀下此意欠三薰公即席和
云夜對三更月朝揮五朵雲葛藤前輩話衣鉢古人
文濁酒唯山果藜羹趁水芹看承無一物清絶炷爐
熏今誠齋集亦遺此詩
晚唐詩人最盛其集遺逸者尤多御史黃淊推官李咸
用皆晚唐詩人而集不顯誠齋嘗得其本序之黃淊
聞新雁云一聲初觸夢半白巳侵頭餘燈依石壁片
月下滄洲遊東林寺云寺寒三伏雨松偃六朝枝上
李補闕云諫草封山藥朝衣施衲僧退居云青山寒
帶雨古木夜啼猿李咸用如見後尤無語别來常獨
愁孤城三面水古木一邊春月明千嶠雪灘急五更
風燈殘偏有焰雪甚却無聲雲藏山色晴還媚風約
溪聲靜又迴未醉已知醒後憶欲開先為落時愁皆
誠齋集中所摘佳句
黃亞父黃山谷之父所居脩水上其旁東山寺公有絶
句題石云竹風松月牢於鎖關閉人心物外情燕雀
聞經俱已慣歸來不怕讀書聲
誠齋云年少作千餘篇至紹興壬午皆焚之大槩江西
體今所存江湖集者蓋學后山半山及唐人也嘗舉
似舊詩數篇於尤延之露窠蛛䘏緯風語燕懷春立
岸風大壯還舟燈小明疎星煜煜沙穿石綠雲擾擾
水浮苔坐忘日月三杯酒卧護江湖一釣船延之慨
然曰焚之可惜予亦無甚悔也
韓愈和裴晉公詩曰旗穿曉日雲霞雜山倚秋空劒戟
明洪慶善云一士人謂以我之旗況彼雲霞以彼之
山況我劒戟詩家謂回鸞舞鳳格按古樂府有雲屯
兩陣合劒聚七星明謂雲不對星而對劒劒不對陣
而對雲謂之互對
牡丹篇詠至唐人始盛如李正封羅鄴之句尤膾炙人
口白樂天有映葉多情隠羞面含叢無力倚新粧
却掃編云陳參政(去非)學詩於崔德符嘗請問作詩之
要崔曰凡作詩工拙難悉論大要去俗而巳天下書
不可不讀然不可有意於用事去非亦常語人言本
朝之詩有慎不可讀者有不可不讀者慎不可讀者
梅聖俞不可不讀者陳無已也
白樂天云周公恐懼流言日王莽謙恭未簒時若使當
時身便死一生真偽有誰知此詩乃二十八字史論
誠齋云或問何謂雙聲叠韻行穿詰曲﨑嶇路又聽軥
輈格磔聲上句叠韻下句雙聲也何謂蜂腰鶴膝曰
詞源倒流三峽水筆陣獨掃千人軍無邊落木蕭蕭
下不盡長江滚滚來前一聯蜂腰後一聯鶴膝
零陵一野寺山谷親筆一詩有云春將國豔薰花骨日
借黃金鏤水紋將借二字甚工誠齋詠木犀亦云天
將秋氣蒸寒馥月借金波滴小黃山谷狀二字誠齋
狀一字尤得奪胎法
諫議宋文淵(齊愈)宮詞云禁城春水碧溶溶流出桃花
萬片紅葉上細看無一字始知無女怨春風較唐人
所作又出一頭地
蘇潁濱云李太白詩過人其平生所享如浮花浪蕊其
詩云羅幃卷舒似有人開明月直入無心可猜不可
及
真西山嘉定間以論邊事與時相不合出知泉南家仲
本(横)餞以古風云班行朝遣白羽書江頭夜鳴青竹
輿海邊太守歸閩客底事何用驚皇都北門揮掃窗
雲霧南國驅馳樹風雨秋深羽扇擲天外水滿桔橰
賤如土長淮中斷天悠悠龍卧不起令人愁橐駞滿
都塵不休盜賊失喜蒼生憂中興人物自人物黃鵠
高飛白鷗沒萬里相思百里别明年與公共秋月仲
本有題釣臺云掉臂辭漢爵公乎豈不情為嫌張禹
佞故學伯夷清大節群公倡高風百世傾阿瞞窺鼎
意終老愧先生皆人所膾炙仲本方駸駸要路立朝
大節必可觀矣
張約齋(鎡)循王之孫游意風雅與誠齋放翁倡和詩多
佳句晚晴云楊花飛盡芰荷香蠶事方休乳燕忙天
色賺人無處會曉晴晝雨晚斜陽又云遊人何處是
生涯醉倒乘風卧酒家滿面落花敲不醒夢魂荒忽
入南華題六合寺云古刹藏幽勝深林一徑寬樓高
鐘韻遠竹密月隂寒花認香邊折山宜雨後看耽詩
眠不得清興寄毫端
齊人謂相許為掉磬姚令威次許志仁韻云詩社得公
能掉磬牆東知有隠君翁
豫章李公(大異)持節日過山谷墓賦二詩云曾從史館
侍虚皇千載文章日月光今日青青原上草依稀猶
帶六經香百年文物豫章公喬木隂隂祇晚風楚些
屢吟招不得紫雲扶上玉樓中
傅自得云予嘗以作詩之要叩韋齋先生朱公(松)時積
雨初霽西風凄然公因舉簡齋開門知有雨老樹半
身濕又韋蘇州為諸生時列坐共愛風滿林之句且
言古之詩人貴衝口直到蓋與陶彭澤採菊東籬下
悠然見南山同一關捩三人者出處窮達雖不同誦
此句則可見其人之蕭散清逸予時心開神會始知
為詩之趣傅作韋齋集序遂述其語
常德寇公泉蓋公南遷時過之題曰寇平仲酌泉煮茗
回望北闕黯然而行張南軒觀之曰寇公不忘君丁
公為已而已因題詩云酌泉清爽涼如在拜佛低頭
有厚顔用舍可知當日事忠邪難掩片言間
西溪姚令威寬博物洽聞尤工於詩集中多警句春莫
云淡香花濕雨薄影絮行風用昌黎雪詩舞鏡鸞窺
沼行天馬度橋懷歸云客心春鴈急詩思暮江寬夜
雨云春潮生蛤暈夜雨長蝸涎遣懷云日晚燕爭戸
風飄香入簾惜春絶句云遊絲繫日春無迹飛絮穿
簾雪不寒惟有閒雲輕映日留隂特地惜花殘皆前
人所未道也
豫章揭(純雄)登進士第未唱名而卒樞密使劉仲洪弔
之以詩云黃金榜在人何在白玉樓成記未成
竹坡黃伯庸(疇老)老翁謠云白頭老翁髮垂領牽孫與
客摩孫頂翁年八十死無䘏憐汝孩童困饑饉去年
雖旱猶半熟今年飛霜先殺菽去年雖饑猶一粥今
年甕盎無餘粟客謝主人將孫去淚下如縻不能語
伶仃老病惟一身獨卧茅簷夜深雨夢回猶自誤呼
孫縣吏催租政打門深得諷刺之體因錄之
娛書堂詩話
