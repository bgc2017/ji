嘉禾百咏
宋張堯同撰
胥山
馬革浮屍去君王太忍人此山空廟貌何以勸忠臣
附考山在郡東二十五里接嘉善縣境一名張山乃
硤石之餘支也吾郡諸山自天目發源盡于海鹽北
一支由硤石蜿蜒而來發為胥山平田突兀廣尋數
畝舊經云子胥伐越駐兵于此水經云子胥死浮屍
至此居民憐之立祠其上俗名伍王廟旁有石龜凝
望注水風雨中農人見其行疑為怪鑿其目碑語有
石棧自錢唐扺禦兒之胥口凡十一字惜不得其全
文又有磨劔石長二丈許劍痕在焉其巅相傳即子
胥墓也括異志云隆興間守臣李春請撥隸郡學以
荒山皆石不果鄉人陳了翁之裔陳煃鑿石結廬名讀
書堂下有水曰胥江屠應埈有胥山賦其他題咏甚
衆八景之一曰胥山松濤
殳山
丹竈功成後寥寥掩竹扉但聞蟬已蜕不見鶴來歸
附考山在府城西南五十七里舊屬嘉興今析屬桐
鄉縣東南三十五里千金鄉昔有道士殳基尸解于
此唯存巾氅葬之號桐棺塚山有兩峰東峰號史山
明初貝清江朱以貞結殳山詩社後郭觀察舜舉吳
洪雅公治西林僧公朗輩繼其盛云又有洗藥井藏
兵塢潮音院顯靈廟係宋時祀三衢周孝子封顯靈
王者慈烏泉喝石嵒陶宏景真誥云嘉興殳季真于
宋景和元年得晉楊許三真手蹟于剡縣馬氏以呈
廢帝又陶隠君弟子題名有嘉興殳興祖
滮湖
四境田相接烟瀾自渺瀰客來吟此景無或比滮池
附考湖在郡城東南二里春波門外一名馬場湖宋
志云闊五百丈深三丈比鄰城壕東列㕓市其西則
鴛湖也亦名南湖湖濱有濠股塔湖南有樂郊水心
列岫三亭及潘尚書園中有烟雨樓俱另見
鴛鴦湖
東西兩湖水相並號鴛鴦湖裏鴛鴦鳥雙雙錦翼長
附考湖在郡城南三里澄海門外湖中多鴛鴦故名
又云以東西兩湖相麗如鴛鴦也亦曰雙湖摠名南
湖宋從事郎聞人滋南湖草堂記云檇李澤國也東
南皆陂湖而南湖尤大計百有二十頃元陳世昌有
南湖賦湖中有裴島放鶴洲諸勝又名陸瑁養魚池
八景之一曰鴛湖春曉
長水
古來名未滅人好水還清一讀高僧疏塵勞悟此生
附考水在郡城南六里長五十餘里自海寧發源貫
硤石東北流入嘉興境始皇東遊過此聞土人水市
之謠乃乘舟交易以應之宋時有長水法師明沈懋
孝學者稱長水先生
谷水(一作許尚詩)
短棹經行處風披藻荇香中宵孤鶴唳片月在滄浪
附考舊經云古戰場夾谷口秦長水縣治今谷水是
也神異傳曰由拳縣即秦長水縣淪陷為谷因名谷
水東南流逕嘉興縣城西又東逕鹽官縣故城南水
經注引吳記曰谷水出吳小湖逕由拳縣故城下九
州志云谷水之右有馬睪城吳王濞煮海為鹽于此
梁元帝玄覽賦曰時度谷水之陽尚想嘉禾之方壯
慶亭于吳后雄檇李于越王陸機對晉武云三泖冬
温夏凉谷水在其北金澤章練小蒸大蒸白牛諸塘
在其西葑澳走馬諸塘在其東泖橋之外横絶東渚
者秀州塘也又吳地記云海鹽縣東北二百里為長
谷陸遜陸凱居此又云嘉興縣東二十五里有長谷
亭方輿勝覽云陸遜所封名華亭谷嘉禾志云當湖
北有華亭河然則一水異名大抵自硤石襟帶嘉禾
數邑以至于泖耳
天星河
拍岸浮春渌菰蒲四遠生網羅人不到魚鳥亦忘情
附考河在郡城内東北一名天心河宋嘉禾志云東
西廣三十四丈即始皇發徒所掘俗謂天心墜穴泉
與海通故大旱不涸水草不生旁有碑存二十餘字
剥蝕不可讀
穆溪
靜練明田外源流笠澤通不因逢歲旱誰識濟時功
附考溪在郡城東北四里接上谷湖入太湖水中多
龍骨
韭溪
終與雙溪接分流入郭來市橋人影合不解洗塵埃
附考溪在郡城内即南湖之支流經城而達于北運
河川瀆記云太湖東通嘉興韭溪是也溪上有西埏
里見搜神記
雙溪
柔櫓聲相應名齊漢魏收可憐一溪水分作兩塘流
附考溪在郡城東六里以其近漢塘魏塘故名漢塘
入平湖魏塘入嘉善俱可由此以達松江
秀水
好景明於畫長浮五色波一竿吾欲釣來此聽漁歌
附考水在郡城北麗橋之東相傳水浮五色見者獲
慶亦稱繡水明析邑名因此
白龍潭
呼吸風雲合飛潛自有時只愁潭底淺頭角被人窺
附考潭在郡城西南四里通越門外景德寺旁有白
虎穴風濤溺舟作三塔鎮之今析屬秀水境八景之
一曰龍潭暮雲
禦兒
用此臨吳戰何人為越謀夫差曾不寤亡國始知羞
附考水在郡西南去崇德縣治東南一里舊名禦兒
中涇俗名沙渚塘吳越時棲兵于此越語勾踐之地
北至禦兒左傳吳越春秋皆作禦史記年表作蘌西
漢易為語而年表又作蓹水經曰由拳西鄉有産兒
便能語因詔為語兒鄉元豐中朱長文續吳郡圖經
云范蠡獻西施于吳道中生子至此能語張宫諭廣
皇輿考亦云又越絶書曰語兒鄉故越界大夫種曰
吾以禦兒臨之又女陽亭者勾踐入官于吳夫人産
女此亭養于李鄉勾踐勝吳更名女陽三朝國史云
有語兒亭又名女兒亭俗呼囡兒亭漢元封初封轅
終古為禦兒侯
范蠡湖
少伯曾居此螺紋吐彩絲一奩秋鏡好猶可照西施
附考湖在郡城内西南金明寺旁中産異螺五綵相
傳范蠡曾隠于此有陶朱公里四字碑又有西施粧
臺
梧桐涇
落落梧桐樹何年作鳳鳴試看千古翠流盡一溪聲
附考涇舊屬郡境後析桐鄉縣名因之在邑之東即
濮川所通處也五代時鳳鳴其樹邑人蔡孟熙繪圖
廬陵周忱為記
汾湖
我是滄浪叟閒來繋釣艭如何一湖水半秀半吳江
附考湖舊屬郡境後析嘉善在縣西北三十六里其
半為吳江地故名分湖後人加水為汾耳中産巨蟹
陶振有賦楊維楨有記
柘湖
神居隂陽護尋國捍洪波莫慮蛟龍怒年來畏叱呵
附考湖舊屬郡境即海鹽舊治淪陷者也今在平湖
縣華亭鄉與嘉善接境東界華亭今無復有湖凡張
堰亭林黃茅白葦之墟皆是也多生柘樹故山名柘
山林名柘林柘一作橐初陷時有女子入湖為三姑
神土人祀之
馬塘涇
疑著風波惡民謠亦畏人築塘成堰後斬馬祭河神
附考涇在郡城南七里九域志云始皇至此遏水為
堰斬馬祭之屬嘉興
杉青堰
舊吏家何在空尋古柳堤世情今亦爾莫笑買臣妻
附考堰在郡城東北四里其旁有閘寰宇記謂朱買
臣妻改嫁杉青閘吏北一里有死亭灣為妻死處又
有落帆亭宋秀王諸公送鄉人陳確持節江東留題
亭址今析屬秀水八景之一曰杉閘奔湍
鳳凰洲
竹秀水色淨忽來雙鳳凰岐周昔鳴瑞今復見文王
附考洲在郡城東七里宋隆興元年有五色鳥飲啄
其上故名屬嘉興
龍舌頭
一吸長川靜烟雲忽有無誰看頷底月誤欲探驪珠
附考在郡城東七里即雙溪之觜也今名會龍山屬
嘉興
月壕
入徑深於塢滄波近馬蹄每尋蓮社友咫尺走東西
附考壕在郡城西其水抱城灣曲如月故名亦曰月
河屬秀水
靈光井
玉甃祥光發難藏世上名定多慈護力一飲百疴輕
附考井在郡城内精嚴寺本晉徐熙之别業因夜發
光捨為寺成帝賜名靈光
幽瀾泉
神女鍾靈處真堪療渴羌滿甖秋玉色一酌灑清凉
附考泉在景德寺中舊屬郡境後析嘉善去縣東一
里相傳有僧見一女子厲聲曰窗外誰家女應曰堂
中何處僧逐之忽隱掘得石刻有幽瀾二字石下得
泉大旱不涸煮茶無滓盛暑經宿而味不變邑人盛
唐有記八景之一曰武水幽瀾寺係唐天寳間創又
有大悲閣雨花臺翻經室洗鉢池補衲亭蘿屋月竹
爐烟諸勝
檇李城
螳螂方捕楚黃雀遽乘吳交怨終亡國君王到死愚
附考城在郡城西南四十五里春秋時越敗吳于檇
李因其地産佳李故名越絶書作就李公羊傳作醉
里史記載吳王闔閭傷指卒于涇去檇李七里夫差
敗越于夫椒報檇李也又曰西施醉于此即今濮院
析屬桐鄉
射襄城
此地連江海曾經古戰爭干戈今不見空有射襄名
附考城在郡城東北三十里吳王禦越之所一名聞
川今名王江涇又東三里為聞家湖宋聞人氏家焉
宋武節將軍聞人宣扈蹕南遷定家于此其玄孫恂
為進義校尉死崖山之難
四城
吳越爭雄日區區在用兵空餘爭戰地無處不高城
附考東顧城西新城南于城北主城皆在郡境吳築
以禦越
何城
報越心何壯貪齊計已輕忠言殊不聽何用築斯城
附考郡西有何城在崇德縣西三里又有萱城在崇
德縣東三十里晏城屬桐鄉管城屬鹽官皆春秋時
築此四城屬越境
由拳廢縣
故城人不見擊劍淚空霑一絶悲聲遠今猶說孝廉
附考在郡城南搜神記曰始皇東巡望氣者云五百
年後江東有天子氣始皇至令囚徒十萬餘人掘汚
其地鑿審山為硤北迤六十里至天星河止表以惡
名曰由拳言囚倦也今春波門外五合水俗訛油潭
嘉禾墩
寂寞黃龍後紛然壠上碑廢興無處問空詠草離離
附考墩在郡城東北四里即吳時生嘉禾之地
古戰場
自昔干戈地城空草自荒漁樵懷舊事何敢議興亡
附考在郡南四十五里舊經云古戰場夾谷口即秦
長水縣治也又名吳越戰場其大者曰東蕩界桐溪
鹽官間西蕩崇桐相半皆廣數十里土人墾地往往
得敗甲朽鏃云
村門口
昔日荒閒地今聞市井喧人情看促迫無復似當年
附考未詳
宣公橋
祗因裴少保功業敗垂成往往橋邊客今猶恨未平
附考橋在郡城東春波門外相傳為宣公建屬嘉興
五柳橋
為懷陶靖節無復見其人誰種橋邊柳猶含舊日春
附考橋在嘉興治西俗名慶豐橋
百步橋
舊址依然在荒墟未百年還分一橋水流入幾家田
附考橋在杉青堰旁
跨塘橋
路接張涇近塘連谷水長一聲清鶴唳片月在滄浪
附考橋在嘉善縣西北舊屬郡境
菩薩橋
片雲初出岫南北自飛揚舊日橋邊路猶聞舄履香
附考橋在秀水縣治東
竹橋
腰枕政亭北横斜古渡頭風吹雙淚落恨逐水東流
附考橋在秀水
河内亭
掾死緣非命兒來哭未休舊時亭下淚疑與水長流
附考亭在郡城西漢張武父為郡掾送太守妻還河
内為盜所殺武哭於此
嘉禾亭
五馬來何暮經營指一彈石碑書近事留與後人看
附考亭在府子城内西有嘉禾金風二亭東有清風
亭北有利川觀風野泉朝宗四亭又有序賓亭皆宋
知州張瑜建
列岫亭
吾州風物好惟是欠青山忽有洞庭色來從一笑間
附考以下三亭俱在滮湖之南
水心亭
波光磨不盡鏡面絶纖塵照得紅亭子亭亭似美人
樂郊亭
竹下清風好時來挂幅巾待逢田叟問知是樂郊人
會景亭
有景道不出須來此水濱十分花鳥色團作一亭春
附考宋尚書潘師旦園在滮湖濱中有南塢海棠亭
白蓮沼桃花亭紅薇逕茶溪仙鶴亭芙蓉塘白苧橋
漁溆十景咸會于此故名園舊屬柳氏師旦知秀州
重築趙孟頫有記
南塢
岸回波曲曲城轉草層層忽見桃花落還如到武陵
海棠亭
蘚砌迎烟渚花開忽滿株春風吹爛漫如展蜀川圖
白蓮沼
滄波圍四面艷艷玉開花自可除簾幕清香不用遮
桃花亭
不待東風拆池塘已自春試看原上客猶恐是秦人
紅薇逕
漸放秋風晚花無爛漫香淺深紅似錦散影在滄浪
茶溪
茶林那復有零落付樵人舊日溪邊叟空悲二月春
仙鶴亭
杳杳雲間路重重隔翠林數聲清夜後來伴月邊吟
芙蓉塘
一發連千丈紅雲出素波秋風吹欲老無奈落花何
白苧橋
遍隴敷青綠桑麻共幾家滿城羅綺子應笑不栽花
漁溆
野水連天闊滄波引釣緡寄言溪上叟莫學直鈎人
懷蘇亭
猶使樽前客常懷沒後名好風吹遠籟如有笑歌聲
附考亭在府治東子城上宋建與蘇小墓相望故名
後改曰朝陽樓
披雲閣
兹樓當勝地高望極崚嶒欲覩青天色還須上一層
附考閣與懷蘇亭相近宋知州方滋建後改名風月
無邊樓
景龍樓
千秋傳異事百尺護雕闌欲識金龍瑞丹霄試仰看
附考樓即東塔寺東廡鐘樓也宋孝宗父子偁調為
嘉興縣丞生孝宗幼時登樓墮地左右失色孝宗屹
然不動寺僧先夕夢金龍挂于樓角因名事詳揮塵
錄
烟雨樓
妙手誰烘染梳烟沐雨姿一聲長笛晚人在倚樓時
附考樓舊在郡城東南滮湖之濱五代時吳越王錢
元璙建宋嘉定中王希吕重修元季毁明嘉靖間知
府趙瀛濬内隍淤土移填湖中搆樓五楹兵憲沈煃
復闢其後為釣鰲磯遂為南湖之勝又名疑樓八景
之一曰春波烟雨
月波樓
天闊冰壺淨溪平玉鑑寒卷簾看曉色鷗鳥並闌干
附考樓在郡西北城上宋元祐中知州令狐挺建政
和中毛滂重修有記下瞰金魚池唐刺史丁延贊養
金鯽于此又張能臣名酒記曰月波秀州酒名又宋
詞吹笛月波樓下有何人知得八景之一曰月波秋
霽
真如院
家田輕脱屣聊結淨人緣影外香燈寂清風百世傳
附考院在郡城南四里屬秀水唐至德中裴休捨宅
為至德院雪峰和尚結菴其中宋改真如院洪武時
定為教寺今仍之内有雪峰井長水塔裴相清輝堂
綵雲橋柏屏龍槐石梅纓絡松東坡煮茶亭諸景司
馬光有記
雪峰菴
一語合頭悟師承豈在身戲言廬墓客未是報恩人
景德禪院
白毫光未滅勝事百年中好是傳燈地林泉有古風
附考院在郡城西去秀水治三里宋建炎中建初寺
基下有白龍潭多風濤晴霽時有白光三道僧行雲
積土填之造三塔東坡過此畫竹于壁與李甲俱有
詩另見
三墖
石匱埋神物靈光照夜多龍歸天上後無復更風波
學繡墖
孤塔岧嶤立猶傳學繡人五湖如好在針線不勝春
附考塔在三塔西二里相傳西施入吳學繡于此
水陸院
白晝重門寂蒼苔古殿深老僧香火罷松柏夜森森
附考院在郡治西北一里晉興寧間哀帝詔剡山法
師竺潛講般若于禁中還止檇李貴人家因捨宅為
寺梁天監中盛行水陸法事號水陸院宋賜名祥符
泗洲菴
舊寺丘墟後重興歲月賖莫將閒禍福容易託僧伽
附考即今東塔寺在郡城東六里漢朱買臣故宅也
梁天監中建隋仁壽置塔宋元豐時賜名泗洲大聖
塔院政和六年名壽聖教院孝宗以潛邸改賜東塔
廣福教院明洪武中定為今額内有景龍樓青白二
池聽玉軒朱買臣墓
雲門家舍
滿篋藏鋒句家傳世幾何遠孫無悟解却笑葛藤多
附考雲門大師係嘉興人
白蓮上方
古屋深於洞門前種白蓮好尋當日社重結此生緣
附考寺在郡城東八里舊名接待院後廢為趙倅雋
之錦莊宋紹興二年重建洪武初定為講寺元季劉
伯温館于其中
普濟院
祗應曾布地往往化為魚一遇丁千騎禪人便結廬
附考院在秀水
兜率寺
昔年池滿地今見屋眈眈不結蓮花界龜魚死未甘
附考寺在秀水
姜菴
不入紅塵市安居三十年至今菴下路芳草碧芊芊
附考菴在秀水
惠明堂
地僻無人到松風鶴夢清一燈禪榻畔自向暗中明
附考堂在嘉興
三過堂
題詩三過此坡老昔時曾悟得成彈指來為打睡僧
附考堂在郡城西二十七里本覺寺中屬秀水舊名
報本禪院宣和中改為神霄玉清萬壽宫淳祐間請
為本覺禪院蘇軾與文長老善守杭之明年有事于
潤一過題詩後六年自徐移湖再過則長老退院又
十年除龍圖學士知杭州三過則長老已卒皆有詩
後人因建堂内有檇李亭空翠亭四圍竹十餘畝八
景之一曰空翠風烟俱另見
寂照菴
寂滅跏趺地燈光照四時高僧穿地脉此意少人知
附考菴舊屬郡境後析桐鄉在縣東南二十里千金
鄉屠甸村晉天福八年建名報恩院宋治平間改寂
照院相傳二石佛海中浮至寺西有石人涇寺僧温
日觀善畫蒲萄
天慶觀
寥陽龍已化華表鶴空悲欲問梁朝事惟應老檜知
附考觀在府治西北一里有七賢遺迹一嚴陵燭焰
二蹇子虔山水三葛洪書額四吳道子貌真五張僧
繇鷹六顧虎頭神七飛仙又有唐開元鐘梁朝檜七
寳上帝像宋推官解九臯井銘今觀址改建城隍廟
福順廟
老屋無丹雘空階只翠苔繞檐看箭鏃誰記赤眉來
附考廟在嘉興治西南五里唐咸通中建祀隋司徒
陳仁杲封忠烈公
昌武廟
祗因吳士季千載仰公神欲借驅痁術來臨刻木人
附考廟舊屬郡境後析桐鄉在皂林鎮吳士季為吳
興令病痁遣人就此乞驅鬼遂夢一騎縛小鬼去即
愈宋志淮海王有三子皆有功于民因祀為土穀神
皂林為大龍翔為二爐鎮為三云
楊姑廟
孝德襄陵久天然與衆殊生男不能養應合愧楊姑
附考廟在嘉興縣西宋楊孝女躬耕養親鄉人祠之
徐偃王廟
王有岐夷德千年貌亦存我懷三刺史誰是後來孫
附考廟在郡西北二十里偃王逃之會稽遺廟在焉
旁有墳屬秀水
曹使君祠
一笑淮兵却功成未易論豈慚顔刺史詩酒在平原
附考祠在府治西北祀吳越時牧守曹信及其子珪
珪為嘉興都將守城以拒淮人民懷其德立祠祀之
高使君祠
一瞑移藩日邦人昔被恩步兵碑尚在功業敢輕論
附考祠在嘉興治北三十六里嘉善治西北十里使
君逸其名晉建武中為嘉興監屯校尉鎮靜其民終
于此立祠祀之梁步兵校尉劉績之為記
寥陽殿
人歸天上去空識舊衣冠秘錄藏金匱清風滿殿寒
附考殿在秀水有葛洪書碑後為郡幕解九臯取去
霍將軍廟
弼漢功非淺讒夫可奈何海神今亦畏安敢起風波
附考廟在郡城東南二十七里石佛寺旁祀漢霍光
三吳濱海皆有祠又平湖亦有廟
讀書堆(一作唐詢詩)
平林標大道曾是野王居往事將誰語凄凉六代餘
附考嘉興縣東六里有顧節墩平湖東泖上有顧書
堆俱野王讀書處也野王居在顧亭林舊屬海鹽境
後晉天福庚子亭林寳雲寺壊于水僧夢二青衣來
云梁侍郎至俄一人紫衣金魚儀狀秀整曰此吾故
宅汝建寺立像吾當護之有水際古碑可據也明日
獲碑字皆磨滅惟存數字云寺南高基顧野王曾于
此修輿地志云
簡齋
詩老追唐句閒居築簡齋芙蓉寒浦外紅落感秋懷
附考齋為陳與義所築舊屬郡境後析桐鄉在青鎮
廣福院後芙蓉浦上又有南軒三友亭諸勝後趙子
昂作古篆顔曰簡齋讀書處
陳賢良隱居
發策名猶在回頭事已非池塘春草綠空憶謝公歸
附考嘉興治東北一里為舜俞宅崇寧三年其孫捨
基為漏澤寺其隱居在清風涇析屬嘉善即宋史所
載白牛村别業也
徐長者園
丹砂猶未就白髮忽成翁却有憐春意栽花向此中
附考園在嘉興長者宋人學道年八十治圃栽花老
于此
趙老園
藏書幾萬卷歸老此林泉不為尋蓴鱠于公亦有賢
附考園在郡城西三里景德寺後析屬秀水乃宋致
政殿丞趙公歸隠藏書之處公名衮字希甫陳舜俞
題曰趙老園
施墓
蒼苔侵壊道晚雀散空林莫問人賢否浮生一古今
附考墓在嘉興府東二十里圖經云齊長沙王府長
史施脩琳墓
衞墓
惆悵黎陽客飄流浙水濱定忘空腹恨知是赤心人
附考墓在嘉興治西南圖經云衞大夫洪演墓也衞
懿公為狄人所滅食其肉惟肝在地演剖己腹而内
焉
劉伶墓
荷鍤從吾後叮嚀死便埋人皆譏嗜酒我獨愛忘懷
附考墓在府城東二十七里胥山下俗呼金伶墓蓋
避吳越王諱也屬嘉興又胥山有荷鍤翁墓
嚴忌墓
有子如君少終緣叛國亡冢前無後嗣切勿怨張湯
附考墓在郡城西北二十七里新城鎮屬秀水子助
葬由拳在天寧寺後俗呼後嚴墩蓋以忌為前嚴助
為後嚴也
朱買臣墓
世事春風轉榮枯一夢間繡衣人不見孤塚舊家山
附考墓在郡城東三里東塔寺中
周都官墓
不識君名字應難問子孫一丘浮水際神怪欲誰論
附考墓在秀水治西北水中旱不加高潦不加沒今
尚存
蘇小小墓
泉下骨應朽幽魂獨未消幾番清夜月孤影度南橋
附考墓在嘉興治西南六十步有片石在通判廳曰
蘇小小墓南有賢娼巷寰宇記云墓高三丈有大井
在其側舊生雙桃於上方輿勝覽亦云
羞墓
傷哉負薪子五十始登朝空使埋羞處山花復採樵
附考墓在郡城北十八里買臣妻葬處又曰羞涇又
作楸涇
木紋觀音
雙瞳分日月眉際一星懸照見人間苦三辰不在天
附考唐咸通間郡中有木在水際人遇淨則浮逢羶
則沈人知其異取鐫觀音像纔畢面目手指皆有光
彩人稱木紋觀音又作目紋初在五臺院後以兵火
移精嚴寺東廡紹興十一年邦人禱暘重新其宇先
是郡守曾侯曾夢白衣人曰我當此方致雨奈面目
不淨三十里無所見不能與衆聖會明日詰之果匠
者用雞子牛膠調粉故爾遂改新之乃應
邦藥王龕
父老懷遺愛誰傳肘後方藥囊同日葬空憶紫元香
附考在嘉興
淨相佳李
地重因名果如分沆瀣漿傷心吳越戰未敢盡情嘗
附考淨相寺在郡城東南三十六里梁武時建地産
佳李檇李之名由此
符姥瑞竹
幅霜縑外青青出自然天機何敢議珍重白衣仙
附考在郡城
嘉禾百咏
