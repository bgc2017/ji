甬上耆舊詩卷二十
監察御史胡文學編
石盂山人汪仲安先生坦
先生號識環中丞雷峰先生子也少擅異才於書無
所不讀初爲諸生應省試筮得蠱之上九慨然有遺
世意因作高尚賦以見志婦翁太宰聞莊簡公先生
以太學生至京師聞公方在天曹先生深自匿恥借
太宰爲重足跡不輕踐其庭聞公貽之尺牘報書率
言國家生靈休戚大計無一語及兒女寒暄其志操
乃爾既稍以門資歴官藩幕雖在簿牒間未嘗一日
廢書所至輙登覽蒐古凡作吏十餘年非其所樂也
遂解組歸先生家在大雷山下距四明在桯几間構
屋山椒爲層階漸躡漸高嘗臨階下俯與樓上人語
高雲宿棟飛泉夾坐有至者如入仙都洞府先生日
吟嘯其中盡以詩法教其子禮約復使遊于沈嘉則
先生之門嘉則遊四明從大雷入先宿汪氏山房先
生父子出黃雞白韭作供共討論四明故實三日夜
燒燭傳甆主客懽甚至今稱爲盛集先生遺詩楊伯
翼所選定屠長卿序之
日東出
日東出駕六龍卿雲從翔天中日東出開八埏龍之飛
羣蜿蜒日東出玉燭明屢豐年樂和平
獨漉篇
獨漉獨漉上山入谷山有猛虎谷有短蜮上山采紫芝
下山采黃獨茹芝可延年青崖騎白鹿四海覽遊遨人
命如轉燭雕獸當九關月星晦漫漫當關關不守金印
繫左肘肘後不須臾鬼火燒白榆
君子有所思行
君子有所思所思邈不期入室各自媚出門寧復知吐心尚
告誰噂沓欲何為野田飛黃雀高不過蓬茨赤鳳摶紫霄文
采光陸離鯨鯢困泥滓螻蟻尚制之螻蟻細小蟲從横亦惟時
董逃行
倬彼雲漢昭回天門醮祭夜開金旌寳幢徐来玉女三
千裴徊中直層臺仙掌崔嵬侍臣跪進瑶桮(一解)
鶴馭膴膴中宵来下但俾吹笙擊鼓姹女翩翩起舞神
水金波如組(二解)
黃扉夜啟霏霏元老踧踖裳衣香龍蜿蜒金泥青詞繡
楮揚輝天顔一展申眉(三解)
城南尺五絪緼歌臺暖響繽紛車如流水盈門苞苴山
海輸珍千秋萬歲長春(四解)
紛紛疇犯教言履客日稱萬年白日胡薄重淵但願勿
令華顛子子孫孫駢妍我生有命在天(五解)
短歌行
甘言為疾苦言藥促膝就耳姿綽約言才逆耳心不樂
胡不甘言恣歡謔頃刻垂楊生左肘盼睞何人為奔走
平生不識夷門叟白髮人前向人剖短歌行莫垂手
行不得哥哥(興隆道中聞鷓鴣作)
行不得哥哥魚潛毒淵鳥栖惡柯此無奈何嗟爾行人
&KR0146;&KR0146;䧢陀不避罻羅天無三日晴地無三里平六龍之
山十年爲兵君將安行嗟嗟君將安行
别泰山擬唐李白(錄三首)
自我來泰山于今忽五年每登日觀峯並坐肩吾軒方
瞳被兩鬢宛若垂雲烟佩服龍門衣霞彩光曄然謂我
畏壘山曾共桑庚眠重來五千載一笑俱忘言而乃天
仙姿疇能識毫顛既來不須臾又復歸滄田攬衣不能
下淚下如流泉
青霞四千丈誰能陟其顛倒騎白鹿行去若飛龍翩道
逢五丈人峩冠向余前所論俱上古蒼顔不知年自云
秦皇帝登封汚遺編至今地天通無能伏其愆顧子傴
僂軀不揖霞宫仙自非生平力安能獨超然行行重相
期贈子華胥軒明滅不可覩黛色參中天
崩湍落兩厓風雷日喧豗飛梁十萬丈健倒青莓苔洞
門開石扇照耀金銀臺蘭楣桂爲楹白玉三重階貝瓦
碧參差珠箔光皚皚琪花襍瑶樹鸞鳳舞毰毸坐我紫
霞床酌我青金罍瓊漿一潄齒神靈通百骸逍遥游象
罔蕞爾遺塵埃滄溟連渤海歸去何時來
弘濟寺觀音閣
高閣闞危湍結搆歴機巧昨聞靈谷勝還兹足幽討倒
影射虛牖照我顔色好遠翠凝不流江光白如掃清梵
飄天風奇巖寄瑶草遐憶羲皇人悠然此懷抱
夜上嚴州灘
上灘似牽羊下灘如走馬灘高月未出石立灘流寫參
商欲低擲風雨聲在下夜半入天津應識支機者
燕山行
燕山八月風吹雪北酒壚頭點猩血美人高坐碧氍毺
手撥琵琶唱頻闋銀鐺燒出紫駝峰華燈夜剪青蓮月
蓮花旋舞金蓮蒂鴛鴦繡幕流蘇墜頃刻能開上苑花
逡巡笑綰章華臂年光逝水人間擲昨日纏頭今不識
絲鞚寳匣出長楊皓齒蛾眉復東陌東陌西樓秋月明
十二闌干曲曲凭緱山玉女烟霞上悔不當年學鳳笙
王主簿邀過海神廟
海風一夜吹茅屋海客披襟坐幽獨主人邀客過南澳
兩馬蕭蕭携兩僕滄溟紺色浮坤軸晴空峭影含蒼玉
頽垣破瓦纖茅束短衲容枯如鬼髑靈旗不閃祠無木
毒龍上天原有犢鯨含鼉作波神逐潮平日落山魈哭
泰山俯仰亭
海右名亭在無如此獨高八鴻來蕩蕩千古去滔滔斜
日明巖雪長風吹布袍有懷渾莫語搔首誦離騷
夜登泰山
豈有王猷興衝寒夜上顛白雲俱墮地明月自行天萬
里風何限千尋嶂獨前最憐肌若雪皎皎藐姑仙
春日新晴山行
細雨彌旬久東風喜乍晴鵑啼松葉紫雉雊麥苗青日
墮雲間影泉流石上聲生憎蕉葉醉不挂一錢行
高郵湖
西風吹五兩短棹未須牽遠樹猶懸日平湖但有天蒹
葭隨意落鴻鴈識期先俯仰曾何慮長歌秋水篇
宣風館用陽明先生韻
雨沃新苗翠已痕石溪曲曲正流渾千山淑氣開南楚
十里鶯聲自一村未有涓埃霑白屋漫留燈火照黃昏
羅施升斗還叨竊慙問湘纍萬古魂
壬戌九日岱祠城樓
久矣蓬元坐碧霞登臨猶喜思無涯千年樓閣初成賦
萬里風雲一放查天上三漿俱綠髮人間九日有黃花
飄颻已結王喬侣不向龍門數孟嘉
六月十三夜月
空山無暑坐清宵牛女星河入望遥此際獨憐初月淨
移時未必片雲消凉颸颯動來天閣愁緒分明到野橋
四十年前傳盛事白頭箕踞說漁樵
新泉
濬澗澗水深新泉出崖底日夕山童歸傾筐洗石耳
螺羹
榆葉如錢柳葉齊菠稜生菜滿青畦小鐺正煑螺羹熟
檐外游絲拂面低
豳叟屠田叔先生本畯
先生號漢陂自爲兒即異父少司馬竹墟公甚愛之
以任子授刑部檢校稍遷太常典簿因撰太常典錄
記國家郊祀大典時比諸唐王涇郊祀錄宋文彦博
大饗明堂記歷遷南繕部郎中出爲兩淮運同復移
之閩先生在官以廉白自持政暇起祠烏石山祀諸
先賢立社學水口以教子弟受經者三年拜辰州太
守辰居西南徼襍蠻風先生以寬仁治之辰人大悅
適播州皮林俱用兵使先生主餉轉輸不之事平敘
功第一而先生顧以喜客門外車騎交錯後堂日置
酒當事聞之不喜乃移書先生父執謂田叔家有園
亭絲竹足樂賓客此吏事不足苦田叔竟罷先生歸
初先生在郡禁殺牛有唐生具牒言家貧蓄一牛不
幸猝死請鬻其肉以糊口先生知其紿也判以俸買
牛葬之比牛至果生因命小吏戴養之及先生解官
衣深衣騎馬出門辰父老泣相送牽牛隨其後先生
屬吏善養牛終其年時人爲作辰陽留犢圖一時傳
之先生疎眉目廣顙而哆口人望之若神仙生平惟
喜讀書至老尚手一卷人或曰先生老矣奚自苦先
生曰吾于書飢以當食渴以當飲欠伸以當枕席愁
寂以當鼓吹未嘗苦也晚年其喜客益甚客至必出
魚韭無列席飲不過數勺然每觴客必盡懽所言未
嘗及世事間作諧語一座爲傾先生既老起生壙于
甬上撰狀及表自稱曰憨先生一時詞家俱奉爲祭
酒先忠毅公常過先生客數輩時山隂王季重少年
在坐曰先生昨酒中許填南北詞相贈已成否先生
笑言曲已半方疊下愛王郎句即唱之時先生已八
十餘發音高亮客俱絶倒其風流可見也
三婦豔
大婦年二九採蓮南湖口不愛蓮成花但愛蓮成藕(一觧)
中婦二八齡濯錦豔江清鴛鴦七十二羅列短長汀(二解)
少婦十五餘顔色正敷腴提籠採桑葉掩映紫羅襦(三解)
雜珮何鏘鏘三婦婉清揚丈人勿遽起調絃夜未央(四解)
中婦織流黃
中婦織流黃少婦理瑶瑟君心别有私何知麗與則麗
則各自芳蘭膏各自澤君尚爲我憐銀屏以永夕織黃
莫亂撏理瑟莫亂音河魚治三刀歴歴傷中心
愛妾換劍
何許槖中物來矜掌上嬌遑遑辭畫帳習習攬征袍蓮
鍔元精彩星裯易寂寥魚文隨赤電鮫泪落紅綃利器
歸任俠閒房坐鬱陶已知傳劍術詎敢恃花妖色古霜
同肅愁多骨並銷雄心胡糾糾幽意轉遥遥姓字憑誰
借肝腸爲爾勞井邊曾繾綣壁上屢周遭棄妾情何似
聞雞舞更豪寵移鴛夢絶秋湛月輪高豈是輕顔色由
來重寳刀君如佩鵲印妾命等鴻毛
雜唱
君不見杯水覆堂難再收天上之路終悠悠君不見中
心相憐馬首圓世間萬事皆徒然朗吟長歗暮復旦對
酒牢騷旦及旰擊筑而歌起爲亂
君不見南山有薹薹可脯北山有萊萊可斧君不見東
海有田田不耰西陂有魚魚不收東西南北事殊異何
用東西南北而遨遊我今長嘆終悠悠
燕歌行二首
勸君有鏹莫自藏千金博得徹侯章勸君有術莫自掩
拳曲之夫登薦剡勸君有鈎愼莫直河魚豈受直鈎食
勸君有家早歸去主爵何曾苦留住世情反復不可知
且飲美酒臨華池奉常先生愛名飲但願三百六十之
日毋西馳
其二
登君罘罳藻井之高堂坐君龍鬚琥珀之瑶牀贈君五
明七寳之團扇酌君紫霞碧玉之瓊漿烹鮮擊肥亦常
事秦筝趙瑟空自傷世上浮名亦徒爾安有五侯七貴
能文章腹中貯書一萬卷一字不得用勞我肝與腸勸
君無言舌且藏誰能以此錦繡段燒之愼勿當風輕自
揚
不必行
騎不必紫驊騮交不必豪俠遊驊騮世上空有聲豪俠
世上空有名不如我自爲我卿自卿世上方能稱太平
我亦千金曾結客如今客反向我射我亦四座客長滿
如今客反誚而筦我今無言客且歸勸客弗嗔我所爲
歌且謠行
我吟梁甫聲獨楚梁甫不知我心苦我歌黃鵠心悠哉
日暮黃鵠期不來長嘯六博呼五白會須千金輕一擲
雞三足兮馬生角物論何曾久歸著乃知天地之間無
弗有不在巵談與杯酒詩書禮樂徒空言其人與骨皆
已朽我乃因之亦俛首
前有尊酒行
前有尊酒起爲君夀君夀高如陵我酒多如澠如澠之
酒清且旨君心不保能終始君心終始那得知如澠之
酒空自治上有明月不照汝心前有尊酒徒勞我斟君
不見一言不合干戈起只在殷勤一杯裏魏其武安今
已死千古相争竟誰是我今不言君且止
潮生曲
潮生君未來潮落君又去來去總無常勞勞西江渚江
渚月明潮又回郎行那得好懷開來朝試看天邊月不
待潮生蕩槳來
火樹篇
瑶城火樹鬪春妍瓊蘂參差簇綘天謾詫燭龍隨法仗
始知火宅種紅蓮流烏飛去難藏日么鳳翔來不避烟
恍若流蘇開甲帳乍疑瀑布瀉溫泉五絲宛轉同心結
七寳妝嚴太乙船灼爍大槐枝不爇紛披熠燿草如然
木難火齊垂高下金弹銀丸去後先縱是落花空點水
任教拾翠不爲鈿朱䘲翠眊迎中婦靈鵲金鳬引上仙
絶勝庭栽多寳樹來供客醉綺羅筵光分萬戸星初落
彩散中宵月並懸君王不愛魚龍戲詔罷今年少府錢
無題
當時月戸易流連今日雲忩更可憐慣弄參差迴鳳管
愛歌婉轉動鵾絃鏡屏斜倚星爲海藻井新成錦似烟
並蒂觴間開笑靨合歡樹上鬪嬋娟情波頻送將留夕
恨葉難飛欲曙天條脱藍絲仙子贈珮環極浦漢妃捐
額黃鈿翠生憎染桂火蘭膏自喜然燦燦已曾遺角枕
飄飄且莫上蓮船來從曲曲千林下去隔盈盈一水邊
何處瓊瑶何日報手中芍藥夢中傳
病宫人詞
一入君門誤守宫低徊那敢怨東風儘教買賦黃金在
留與他人贈畫工
述遇
由來抱影士沈默葆精光當其發幽吟列坐遜高唱芳
草有宛蒻采采日以香白雲無去留披壑成文章奚必
待静好在御始琴張何事自結束期君以曛黃曛黃難
久期泪下不可揮
寫懷
獻歲始發春吾將遵歸轍嫋嫋白藏至猶然昧初服髭
髮不護人&KR1476;其來向白䟽麻居然改遺遠將誰適豔歌
何可嘗坐令歲華迫善御非良工善鞭非良策不如紉
幽蘭芳馨以自懌
吳娃
吳娃如白雪粧成薄膏澤若使吳王見不愛西施色西
施入吳宫吳俗遂成風至今閶門女效顰安可窮魚戲
蓮葉北儂住蓮葉西閶門三五夕流月到耶溪
寄白門
二十餘年别舊京山容水灔轉含情春從燕子磯頭媚
月到烏衣巷口明憑風寄信藏烏處楊柳如今幾樹生
同杜蒼舒入大雷山訪汪長文
重來尋谷口萬壑轉分明楓葉兼山赤嵐光接澗平香
生橡栗飯霜老芋魁羹避世他年事誅茅共此生
同余丙仲泛城南陂二首
泛賞下南陂舟行日自移千林懸紫籜十里卧青鷖進
渚將吳舫行歌命楚兒誰能鼓桂楫頃刻到天池
宛轉度江城平田見水耕遠從青鏡轉輕載白雲行浦
樹平于席林禽囀似鶯滄浪隨處好于此濯吾纓
鴝鵒
鴝鵒南方鳥如拳語未開入燕吾始見踰濟衆相猜碧
眼愁鷹隼清秋憶草萊最能關氣候占望獨徘徊
白鷳
栖栖白鷳鳥容與鷺鷗羣金距曾凌漢朱冠亦切雲文
章殊自喜黑白總能分一被青絲繫終年憶水濱
會稽道中少憩
鳥道紆回入千巖綠樹低轉留空翠處少憩石橋西别
澗潺湲瀉叢林桑扈啼坐看鳬與鹿引子過前溪
感事
十載憂時淚今年洒更多前星宵漸遠邊檄日頻過無
計舒蜣臂空懸扣角歌素餐吾却愧爲日已蹉跎
況值龍蛇歲躬逢離亂愁世平清議重時至杞人憂上
策收豪俊天心叶聖謀不過嚴賞罰尅日偃戈矛
憶罷朝參禮優游已四年我皇非自逸借箸每難前卒
悍竿旗揭民貧室磬懸恨無經濟術矯首問高天
天子資清穆羣兇起綠林支離天下事激切小臣心箕
服尋常豔交梨不可尋三年占象緯脈脈到如今
入會稽
會稽稱大郡風壤舊京華綠水瀠南鎮高城遶若耶都
中輸竹箭山上起官衙但恐芳蓀歇扁舟問浣紗
次檇李
暮雨飛仍急飄颻檇李船重雲不歸海積水自浮天捩
柁鳷鶄濕聞香菡蓞偏濁醪吾已醉隨分過澄川
賦得的的帆向浦
大艑乘風駛孤帆向浦經浮雲憑浪白暎日借鳬青空
闊開沙嶼追遥接水亭采芳湖上去倘可遇湘靈
雷塘
揚州城北寺廿里到雷塘輦路銷金粉春風散綠楊山
精古墓集官栢鬼車藏落日遊人歇蕭條古帝鄉
甲午元旦風霾異常私成口號
矚目當天正終風日又西四郊烽未静朔日霧全迷勢
欲三山動聲兼萬馬嘶老魂驚易散長恐謝青溪
作客身驚老無家鬢益疎獨將元日事來卜五行書天
上翻星鷁雲間殷日車有詩聊自託不敢達宸居
題畫
峭壁披天棘通林壓海榴亭中人獨坐門外水長流鹿
小羣分疃翁衰自飯牛亂雲堆几席點綴與沙鷗
任城太白樓懷沈嘉則
高樓一上白衣寒戸外朝霞正可飡明月關河無濁酒
故人天地有黃冠謫仙去後誰能似彩筆年來老自看
若是五湖堪避世爲余天際報飛翰
夢中得亡友楊伯翼書覺而悵然記之
吾友楊伯翼謝世二載矣乃辛夘孟冬十二
日夜夢寄三十字于余曰承鯤無恙近居甌
洛山中見黑黃二鸂鶒弟設罝弋已得其一
黑矣黃未獲也題封宛然字字凄楚覺而惆
悵不勝人琴之感賦此
夢裏開椷淚欲澘驚回梁月似君顔三年書札悲今昔
一夕精靈託往還却恨帝京爲下吏不知甌洛在何山
鳬鷖鸂鶒終難辨蝴蝶飛來栩栩間
丙戌秋上陵
君王寢殿鎖山椒肅肅瑶城枕玉橋廿里松楸微漏日
九天雲霧盡飛濤燕山御氣時時度幽府神祇夜夜朝
穆穆千官搘笏處若聞靈佩下清宵
雨不絶
三月中林烟霧饒青鳬白鷺未堪招雨聲不絶淋漓夜
花事終違十五橋濕重角巾頻欲折江寒石燕故相驕
邇來别有牢騷感回首交遊總寂寥
甬東江北歌
春樹重重春日和春江九曲抱城過龍頭直接桃花渡
燕尾斜穿上字河
迢遥沙阜是梅墟面面澄江盡可廬不盡石帆奔海月
春風㬠網稻花魚
百十魚鱻下海門布帆五色若雲屯甬東北岸鄞江上
習習腥風五月繁
犂鋤荷鍤種春苗蠶豆花開春正饒十里清溪鴨寨堰
萬株蒼檜麥楊橋
桑柘林中綠漸敷村村花暝喚提壺江風日冷忘歸去
猶有斜陽滿鴈湖
夫差破後已亡吳曾說清江駐舳艫惟有輅林猶似昔
千門落日自啼烏
題畫
鷗鷺何緣下急湍颶風零雨不勝寒如今好向澄江上
月白沙明十二灘
入山
醉弄潺湲日未斜更從看竹過山家坐來春色深如許
開盡峰前躑躅花
月下獨往四首(以下老言)
先生自言其詩凢三變早年尚正聲故多嘽
緩中歲更尚氣節似饒遠韻老來漸知律細
益愛清真因題其七十以後詩曰老言别一
卷余更爲選錄十首不雜于集中使學者知
詩人氣候未有不善變而能工者也
獨往親眀月微吟過小蹊偶然思老伴還與話幽栖雲
影渾無恙星光燦欲垂無人同領略歎息此前溪
投老逾耽僻從人笑裋衣松花新著飯月色白臨扉萬
籟欣皆寂吾生興不微尋常三五夕幽獨易忘歸
丙夜未成眠天衢步悄然影非緣我獨光自使人憐圓
缺看今夕升沉感昔年弄簫者誰子吹過水樓前
西閣與東林徘徊意自深腥嗔烏鬼呌涼待白榆沉竹
長新增媚匏存久不斟情來還蕩槳豈爲訪山隂
月下後獨往時病起(選二)
肺病晚涼疎清光半綺疏苦吟忘禮倦緩步覺眉舒有
月窺虛牖將誰問起居人家已深睡夜色不關渠
經旬巾廢櫛永夜戸長開僻喜孤能往幽知老未頽月
痕臨水淨鶴夢待更回無怪比隣老停眠竟夕猜
九日李實甫别駕惠名酒
偶似淵明隠歸從栗里開囊萸青嶂返送酒白衣來斟
酌吟詩伴招邀待月杯使君有佳餉那可獨醒回
生意
四月黃魚市風腥海客場艅艎凌出没喧雜起帆檣天
遠銜山小江深激浪長廿年投老計生意問漁郎
病齒少瘥值歲除日強事巾櫛便往城東看迎
春約管無棘家凌元姪
除歲多時憂採薪婆娑今得裹烏巾却因齲齒殊難笑
翻對蛾眉也不伸檢歷盡銷支藥帖烹葵獨向灌園人
相期興自迎春發東陌行看綵仗新
偶然作效唐白傅體
裋褐芒鞋紫籜冠江臯步屧未蹣跚少爲掾吏稱三語
老愛蹲䲭飽一柈草閣獨憑無厲屐蕭齋寄傲有猗蘭
桃花酒舍今稀過不遣傍人爲索瘢
甬上耆舊詩卷二十
