甬上耆舊詩卷二十三
監察御史胡文學編
呂中父山人時
初名時臣自稱甬東野人世居木阜峯下山川名勝
山人少喜為詩不治經生業及壯負氣不能隨俗俯
仰嘗於坐隅書青天白日名山大川八字以避仇遠
歴齊梁燕趙間十年客食諸王門下旅寓章丘與太
常李伯華論詩得其指授在章歴三時詩大變一日
過伯華江上草堂値夜雪伯華為出妓彈琵琶佐酒
山人即坐上作長歌伯華絶驚賞謂非復初見阿蒙
也去之青州客衡藩衡莊王嘗起高樓東敞矚遠樓
初成王於望後四日置酒徧召一時名士時日景既
盡疎星尚微王命且未造座與客東望憑欄笑語良
久已而月光漸上徧照四座王甚歡因命曰待月樓
使客各賦詩以進王未善也時山人最年少下座徐
進一絶句其詞曰川原夕氣交暝色自相向月猶藏
海底人已坐樓上王大喜謂能得待字義因手觴延
山人上座徧示諸客山人遂一日名重晚客瀋瀋宣
王禮之亞於謝榛年七十卒於河南涉縣客舍中魯
王孫中立序其詩曰山人鶴骨癯癯若出衣表為人
貞介廉潔不妄交不苟取故為諸王公所重人以為
實錄山人年六十起生藏於句章之夕陽里自撰墓
誌後竟葬之有二子長曰輅使學醫次輦使讀山人
與嘉則先生同甲其稱詩稍先之及年各四十五兩
人始得遇定交嘗一見山隂徐文長輒作靈物篇相
贈歎為絶奇生平所與遊論詩幾徧天下唯稱同里
盧澐吳中文徵明黃姬水東郡謝榛濬人盧柟新河
宋登春十餘人自謂砥礪名行期無愧諸老庶幾不
朽以是山人風格至今稱之所著甬東山人集
折楊柳歌
漢人馬上來秦人馬上去長條不折時遮遍長安路
襄陽曲
襄陽衆女兒齊唱大隄曲假令歡不歡屈使漢江綠
襄陽蹋銅蹄
青蒲没漢水白馬度襄陽男兒但得意何處非故鄉
春江引
青竹坐巴郎素手引巴女江漢中流分不得遞私語
江陵女歌
阿歡問儂家儂家江陵住儂心逐水流儂影流不去
車馬行
車行黃塵北馬行黃塵南遙遙千萬里憂思我獨含車
行祝其輪馬行祝其蹄馭者苟不慎一失無完期
銅雀臺
魏祖兆黃星神器若天假銅雀何麗哉峻天失大厦燕
趙刮鉛華齊梁疲陶冶延袤亘無地層冥烟霧灑八極
圍寸眸雄觀絶天下漳河不斷流千秋一平野日落鬼
狐啼焉知誰氏者但見耕田夫爭賣土中瓦
燕市俠兒篇
跳丸極揮雐誰家金虎郎片言作喜怒一劍誓存亡縱
酒罵燕市鬭雞賭趙娼無勞語姓氏誰敢學行藏直使
心為鐵寧辭血濺裳幾時一擊筑殺性報剛腸
讀史
老憊力不加悶且檢故策中天星者黃大澤蛇者白人
定未敢窺天定詎容易肌髮不自理獲寸反失尺妄知
海淺深徒衒探珠客尤物揮不去奇貨豈再得鬱鬱牆
之東邈焉天地隔
山中吟
曳衣投洞壑余來詢至道至道即人間人間復誰討大
地何茫茫長江亦淼淼天地豈長生日月尚枯槁忽興
浮海歎傷哉此尼老
桃源渺何許武陵萬仞山緬想秦時人生死桃花間邇
來幾天地曾無幾人閒桃樹摧為薪桃源平作田鷄犬
入租稅焉可住神仙
西澗有靈草曄曄芬金光春隂龍晝出秋寒鶴夜翔去
人不千尺烟氣洒衣裳精誠不能陟望之徒感傷恐非
長生物詎敢獻君王
貧士
短衣不蔽脛蓬髮自吹面無力營生產甘心委筆硯桑
間屋兩間枯茆覆不遍愛讀古人書析理極歡忭縱令
萬黃金焉能奪吾賤
留别沈大參同沈嘉則張平叔
廣田曠平野伏檻窺寥廓一雨自東來大風時作惡霆
霓走檐楹隂陽競磅礴頃以毛髮平天車回巨壑淅淅
繁燠銷天地轉霋霩主人命酒來逶迤出林薄饋我雕
玉盤持我鸕鷀杓唱以青鳳詞舞以黃金索東池潮正
平西浦日半落不問客量何促席罄斟酌十年兵革間
此日藉茲樂張衡將去吳沈約欲騎鶴予亦濠梁行同
來詎可約勝地豈易逢多君復脫略人命亦可畏流光
迅火爍若然不痛飲徒爾受踖䠞多謝主人賢憐才任
樂託不意數百年大雅喜復作長嘯别君去爽氣布江
郭
阻雨七峪
昨過鄧州里合宿内鄕堧雨積馬蹄爛水嚙石齒穿多
癭防水土常潦患山川雨乘風氣作一雨爭流泉大河
高於屋凌昏樹杪眠渡者愼無渡田父何以田我亦山
中人與爾相憂煎
留乾二兄宿寄寄山房時陳張華三客别去
吾宗老兄弟秋隂過我屋屋中亦有客相聚極款曲客
子俱高尚主人且不俗山家貰濁酒山妻剝新穀飯罷
強出門泥淖没雙足客散遠人留就我小窗宿對牀寫
沈抱風雨不秉燭明朝君復去落日委空谷
曉起
曉窗背林麓芙容未全豁披髮一夫閒傷秋萬蛩聒小
人時正繁君子道不達共居離索間草木候霜殺
交州古劍歌
古交州天隂日落鬼啾啾終宵白氣衝牛斗過客往往
驚回頭主人知此有靈物呼兒掘得雙吳鉤螭蟫半蝕
銅花綠凄凄霜鍔寒光流古來異物不易取令人得之
反生憂放之惟恐蛟龍怒卷之猶畏神鬼愁亟命冶人
復解鑄神器恐遭眞宰怒不然仍貯空匣中何似含光
在泥土
贈鵝池道士
鵝池道士何所事摩頂向天手垂地家在趙州人不知
箕子之胄古姓氏籜冠不正綦履穿風雪一蓑行乞市
兒童遮道作戲嬉大人白眼但瞋視我獨羨渠嘯咤人
只愁無酒不愁貧終夕對人突無語詩畫一發能通神
咆勃氣來便使酒白日當筵罵太守緜山汨水義可投
不惜千金喪匕首早知駿骨成蹉跎悔不臨池學泛鵝
無端我向秦中去勸君隱臥湘山阿
靈物篇贈徐文長
越王去後幾千載擊豹吞蛇鬼物悔疑是東南地不平
秦皇帝來塞滄海海既不可塞山亦不可改山川靈氣
屬眞宰一朝六甲排天雲白日風雷下三界蛟魚螺蟲
不敢語千巖萬壑發光采發光采光陸離孕四角吐三
眉天地失色神鬼失奇黃金萬斛將何為昔年曾同天
馬馳神明天子知不知於乎靈物知為誰
江上醉吟懷諸子
甬東歸客情無已江門醉舞秋風起桃花渡東包十亡
新安道上盧九死死者既死殊可悲生者徒生烏足喜
平叔多能無所用文父甘貧了不恥惟有嘉則賣賦歸
閣上長吟對妻子嗟余寥落還荆州白日到家雙淚流
眼底故人復如此此生促刺眞蜉蝣且以微名埋麯糵
何須玉匣葬寒湫黃金空鑄青牛老金谷銅駝没秋草
醉來萬事付青天千古空江月皓皓
對梅啜粥歌
東家宴客較鼉鼓裊裊香風細腰舞滿堂絳蠟明徹天
一擲黃金賤如土誰憐門外號寒兒無袴無襦冰雪時
不及豪門衆黃犬白日嚙人當路危我家西溪麓雖然
貧不足梅花三百株滿盂黃菜粥
李太常伯華江上草堂雪夜出妓彈琵琶
北風吹雪晝易昏樹深竹密江上村紅燈照席不知夜
忽有遠客驚叩門繫馬登堂不問姓不顧旁人即坐定
座中舉目皆英豪主人呼出鄭櫻桃紅竺裊地毾㲪煗
簾額紛香落鳳毛大小忽雷手中出須臾翻作鬱輪袍
媚臉斜凝新病眼一曲低回黃金槽衆客聞之各掩淚
潯陽此夜我先醉天涯海角同此心古人意氣輕黃金
瞥然上馬出門去酒酣寒極天將曙
壽陽道上寄李中丞
足跡半天地長歌行路難樹昏雞語澁沙响馬蹄酸急
水層冰裂空山片月寒好將遲暮色寫向故人看
南窗對天泉菴作
虛窗對巖穴早晚片霞生初日送山影中宵足磬聲風
腥龍曬甲松煗鶴添丁自覺諸天近時隨星斗行
山中苦雨
閉門隂晦朔兒女竟顚連蜃氣雲翻屋蛙聲水失田淫
淫偏雨夜黯黯或秋天無賴山間客春風獨愴然
秋田為李生得衣字
明農兼課子田舍有書幃罷亞霜初下雞豚秋正肥西
風菰米飯落日荳花扉已得遺安計無嫌老布衣
和楊中丞韻
海内紛紛者嗟余亦漫行還山修藥品薄業赴園丁江
漢橫秋碧黿鼉避水清西風漸搖落黃葉旅人情
贈唐刺史
賢哉唐刺史休沐已多時直道為時忌初心祗自知衞
生惟蒔藥謝客不論詩偶値竹林下相忘酒一巵
把酒向舊宅芙容
歸去空山裏無人知姓名竟忘雙齒落猶戀一尊傾屋
破心何漏秋高夢亦清拒霜如有約的的滿叢生
曉望示城中調化姪
閉門掃蘿薜曙色報村雞海口吞城盡江干與屋齊林
烏號日出山鬼嘯烟迷處處新炊起年來罷鼓鼙
手錄夢山詩選
夫子出東方為言自漢唐長空走明月流水聽滄浪紙
貴惟書葉官貧不食羊腹中何所有三萬斛玄霜
元夕集張大司馬月湖精舍同沈嘉則吳汝震
汪長文李賓父得清字
春明綠野地花罨赤霞城天為上元好月于今夜清香
塵吹不斷星漢醉將傾卻有應劉輩摛詞頌太平
天封塔
忽上梯仙國眞堪叩帝閽中心穿斗柄絶頂亞天門市
井人烟雜魚龍海氣昏虛空開七級下界越王孫
宿京口示賢六姪孫(時客揚州)
雨歇帆初斂昏黃倚水闌亂潮衝浦口新月立城干山
迥三吳盡江空獨夜寒好春迤邐過明日廣陵灘
憶東湖余相公舒園
遙憶東湖上拏舟泛若邪荷翻人摘藕枝動鳥銜花石
磴隨峯轉烟樓隔岸斜雖云丞相墅儼似野人家
淨因寺(有大佛高四丈六尺諺云土中塌出一名土塌寺)
雲破蒼茫處相期入淨因枯槎僧結臘黃土佛生身絶
壁疑無路聞雞覺有隣一呼羣籟寂片月下玄津
瀋世君問寧波風土應教五首
越絶饒山水古今文物稠三冬無積雪十月尚餘秋風
雨無歸處家鄕在盡頭出門車馬少到處泛蘭舟
石頭古城子城下遶滄波大屋空如谷小船尖若梭山
深罝麂鹿潮滿制黿鼉距海五十里生涯海錯多
淹淹梅雨後卑溼用樓居有地俱成稼無人不讀書香
多吸老酒鮮極破黃魚頓頓新秔飯先將賦稅除
兒童養鵝鴨蔬果足山家赤午農耘稻清宵婦緝麻烝
嘗先敬愼婚嫁稍奢華長吏民皆畏無煩刑法加
四明八百里物色甲東南玉版春肥筍甆缾雪醉蚶堇
山足靈氣慈水供餘甘窈窕千峯處幽蹤日可探
木峯舊業寄諸族兄
歲莫寒山下溪田久廢耕亂烏驚日出猛虎傍人行蜃
島殊方雜鮫潭竟歲鳴林窗讀書處清夜鬼談兵
寄俞八介甫讀書處
夢寐殊方外相思澤國邊山沈於毒霧天落在平川橘
柚連書舍鸕鷀滿釣船五年常憶爾多病似今年
崛&KR2118;山寺
羣公愛黃髮攜我入空明拂座星流影聞鐘鳥禁聲僧
從虎穴出天與石梯平一浩荒千劫吾將放此生
卜居有感寄三七弟
舊業盡凋没深冬欲卜居砌崩蛇嚙筍架脫鼠翻書親
友幾人在干戈卄載餘未知何日定投老總樵漁
八月十六夜邀兆和民服民孝元叔乘潦泛月
雨歇秋方靜扶攜上塌船共憐今夕好不減昨宵圓絶
潦渾無地除山盡是天清光溢心眥傾賞愈丁年
夜懷
起來喧不減策策動涼風月暗蟲聲裏人孤樹影中南
埏寒尚早北地候難同想到鄞江上秋花滿舊叢
夜行
小僕兼疲馬荒荒獨夜行滄江愁我處流水斷腸聲雁
語知臨浦烟光似近城不知何處宿無月又三更
留别少府子魯
木落見中州遙連白帝愁黃河臨斷岸明月上孤舟作
客已多歲還家又暮秋思君西下日寒葉滿江流
次李大參韻留别
河北中秋盡江南九月歸草深藏虎穴潮滿上漁磯田
舍舂新稻山妻補舊衣到家貧自得莫怪與君違
伏枕舟中作
楚魂招不得哀怨此中多纖月回頭失疎星伏枕過榜
人吹宿燎曙犬吠驚波毒霧瀰江海留公無渡河
到家苦雨寄城中諸友
歲晏兼貧病歸心詎可論寒潮冰下咽飢雀雨中翻野
徑蒼苔合山窗白晝昏還家已十日愁絶舊柴門
送西僧渡海
一謝西來路重登東土船舟中如舊國海外更何天呪
食魚龍出然燈島嶼懸當年杯渡者許爾有同緣
巖棲
巖棲拒人跡日夕得奇搜虎嘯山精聚兒啼石母憂魚
龍歸大壑天地入窮秋好釀深冬酒新年甲子週
病臥聽雨
今春病易得結客亦無歡樹老吐花澀山高落木寒半
空懸雨脚萬馬戰河干臥起無人問何妨不帶冠
金山寺
萬古一卷石東南何壯哉半江截吳楚兩岸瞰樓臺僧
飯蕪城乞人烟鐵甕來春深龍聽法風雨帶潮回
九江懷江都諸友
取次泊漁梁綠蕪細雨香傳詩與廬嶽沽酒慰潯陽岸
上覺吳語舟中猶楚鄕琵琶人不見飛夢到淮揚
開門
零雨橫江過分苗稚子還樹乾雙鵲喜風定寡鳧閒野
馬穿林日青螺隔岸山坐窮塵世事只合閉柴關
自吳越望金陵寄余太史丙仲
出門已三月烟雨暗錢塘薄素餘雙屐浮名寄一航潮
聲吞落日花氣濕行裝白下春將遍王孫草正芳
步出江岸閒吟寄上沈少宰肩吾
著地麻衣逐步飄前村社長不時招漁竿風靜蜻蜓立
草徑人行蚱蜢跳遠磧孤樓高出樹方舟獨楫鬭來潮
澄江一片明如練到此都教俗慮消
諸公邀登甘露寺留别
天風飄忽苧袍輕兩度登臨慰客情疎磬雨催山寺曉
亂帆春放海門晴江迴鐵甕三吳盡潮過金陵七澤平
明日别離何處問斷腸烟樹漫蕪城
齋居寄海豐楊侍郎
蓬島飛來拄杖前何勞策石遠求仙一簾雨過空青處
五色霞明大赤天江水自清漁者話松濤不響鶴丁眠
閉關正好焚香坐年老何心續草玄
海門雨過同伯川賦
藻烟布地不須芟雲鳥依人著隱銜雨歇江干留一篴
風平樹杪没孤帆冬深蜃島天長黑潮入漁汀水不鹹
祗好釣車聊日計海門到處鬭巉巖
積雨(閏二月作)
竹裏柴門枕水濱野雲能就主人貧雨聲不絶過三月
節氣無端閏仲春山閣坐來時得鳥溪橋行盡不逢人
村居莫道無知已屋外青山足四隣
江上懷峨眉道者兼寄空塵山人
長生無術煉黃金書劍俱㤀不廢琴入夜幾迴天馬走
臨流一曲水龍吟秋生鶴骨年年病月到峨眉夜夜心
未得從師度黃石萬家霜葉越江深
句章里寄城中諸社長
白日江鄉家益貧聖朝漁父不稱臣門前江水通三島
谷口人烟雜四民手種參苓羲世藥心知雞犬漢時隣
却憐叔景浮雲薄留得風流一季眞
京口望揚州懷吳原栢沈肩吾
隋宫梁苑暮雲遮淮水淮山烟樹斜隔岸雨晴飛燕子
渡江風煖散楊花心懷季札常為客病念休文未到家
我亦萍蓬無所寄祗將觴咏報年華
林窗卧雪遲明元夕林茂之招飲天衢精舍
春來客夢渺無徵老去眈詩苦不勝伏枕那知全夜雪
深林疑見萬家燈地偏僧舍塵俱息山近人烟氣若蒸
應喜青蓮舊相識還攜尊酒過南能
金陵雨霽登吳子充山人長吟閣次韻
五嶽窮搜老未閒長吟此日共躋扳相逢到處俱為客
大隱明時不在山絳闕春深烟樹碧石城雨過草花斑
六朝事業漁歌裏江上浮雲自往還
還山閒咏
年年海外困風塵兩度還山値莫春齧筍林鼪常伺夜
啄櫻山鳥慣防人清江小閣更無事麥飯蝦羹差合貧
幾夕清魂飛海嶠只疑天馬是前身
藐姑射龍子祠同呂中翰裴黃強陳四散人
思弄烟霞藐姑射特攜笙鶴訪仙靈龍人夜出山雲溼
鹿女時過草樹腥碑臥石根春寂寂海通巖骨水泠泠
我將抱甕同眞隱家在江南小洞庭
遣輅兒業醫還家
地有桑麻屋有茅百年舊業莫全抛海頭春暖魚生子
天目冰消虎出巢審雨下田乘早蒔卜晴采藥及時炮
漁樵到日如相問阿父吟長憶故交
山中閒適示一二同志
木石乃吾性胡為物欲奴候潮鉤洞蟹卜日藥江鱸兒
索霜前果妻芟雨後蔬衞生甘澹泊謝病免招呼三尺
原無用一丘聊自娛駕言清夜好海月向人孤
山溪行飯寄城中二三友人兼柬民服
老夫炊爨熟不解問庖丁門僻留雙栝溪虛益一亭僧
傳伏虎訣兒學相牛經貞愛仙人石明慙處士星灘欹
橫鷺影秋冷閉龍靈野外山資薄城中海貨腥倘過高
尚者正値晚菘青
再經鍾吾懷許兵馬
去日黃河邊水深不可渡故人不復回今作行人路
閒行即事
竹屋炊烟四五家門前潮水繞寒沙道人日晚乞食去
鵝鴨滿田蠶荳花
錢塘江送周水二君入閩
江上秋高雨氣清却憐二子七閩行蠻天無雪迷烟瘴
多嚼檳榔莫計程
黃河舟中寄姚水部汝建
淲淲南風㶁㶁流天吳吹雨冷驚秋愁來不信頭能白
烟草江南六六洲
江岸
江南秋色正疎疎江岸人家盡是漁中有故人漁一戶
雁來不寄半魚書
酒債
多病平生酒有緣堇溪蕪没不生鉛新年買得田三角
紫糯多栽當酒錢
松門小隱
秋老江南歸去時松雲鶴塢小棲遲五侯赤牘千金重
不換滄浪一首詩
李賓父先生生寅
號暘谷於嗣為曾大父行為人風儀修整性和雍不
立崖岸意思蕭散精名理善於微言每對客衆論沸
起先生徐發一語四座盡傾生平都無好惟好為詩
不肯作世人雕飾天動神來自然高妙俱謂詩如其
人諸兄弟並游太學為郎先生獨不仕懷古慕道居
常愛王孝伯飲酒讀騷因名其齋居去甬江十餘里
為蕭臯在山水佳處家世有田一頃别業一區先生
更起高臥樓讀書其中歲收秔秫釀酒旁闢自鉏園
半畆遍植嘉草名藥間種蔬韭取供賓客同時名薦
紳高士至蕭皋輒作數日留方去酬唱甚多蓋吾家
草堂在貿東一曰楝塘一曰蕭皋俱為海内詞家所
咏賞嘉則先生復作蕭皋竹枝詞十餘首被諸樂府
使童子習唱之流傳一時郡中當事聞其名希得致
先生俱謝不往年五十欲製遠遊冠裹糧自四明台
宕盡訪天下名山以親老不果行未幾終於家遺集
行世先生嘗自署暘谷山人屠長卿先生曰近世山
人甚多然未嘗居山觀其僕僕負囊挾名紙候門望
長者顔色翹目利舌善為譸張其賤已甚若賓父先
生不出戶著書論道畢其身其自言若得從禽子夏
徧遊五嶽當不入一城不干一人斯可謂山人矣因
贊之曰讀騷取適灌園寄散介絶溪刻簡不任誕江
霞朗映厓松孤偃何以品君鳴瀨清淺惜哉早謝遠
遊未踐張大司馬亦心重先生每有所品目輒言吾
與沈嘉則李賓父二先生同之時謂先生布衣風格
當在孟浩然秦系之間
獨樹齋
自惜先人業初成獨樹齋院風吹白幘徑草濕青鞵梅
福還藏市龐公不出街新&KR0008;竹葉好落日見吾儕
懷楊三聞九
獨苦傷時切誰應絶俗高晚天青似玉秋雨白如毛院
柳風頻舞檐蟬日更號二湖新水綠莫使負漁舠
蕭皋即事
浦溆潮偏到林居水自嘉風禽爭楝子霜雁挈蘆花把
酒唯樓靜聽鐘與郭賒村村初種麥翠色滿晴沙
到范司馬溪隱
屢得尋仙隱還同到石門山牆低壘石水屋亂成村刈
稻深溪熟樵薪遠徑喧共憐山簡在霜日醉昏昏
蕭皋客不至
野臥樓風急晨看逕雨稀朋從何寂歴鳥雀故翻飛晩
圃尚留菊寒潮不上磯小厨何所供筍蕨借春肥
東湖
平湖八十里東望去城偏波闊山為岸春深雨似天數
村沙上柳一縷嶺頭烟何物鴟夷子相呼引釣船
立秋
刈稻苦深雨立秋期稍晴黃雲低在野白水遠浮城魚
鼈新登市江田舊失耕兩年仍雨旱一飯媿香秔
喜中都司理兄參軍兄解官同歸
古貿山長在濠梁客始歸楝花雙樹合楊柳五株微兄
弟爭投笏乾坤共拂衣承家元有祿宗族幸無饑
答薛孝初始至自鉏園作
淹留如宿好淡美信初交開閤臨秋色高陽在柳梢刈
蔬深賴圃割肉小充庖不畏林中暑山尊藉白茆
同蔡四訊聞九病
聞九堂前客頻來只二人禮疎情極樂老至醉尤眞地
溼深憎雨湖秋遠勝春病身應自傲隱几不迎賓
訪汪參軍父子
早色初分嶺人烟稍出林刺杉千澗立毛竹一溪深遠
雁霜華去高峯日氣森到來詢父子令子隔山陰
送包長史葬
身豈長沙謫名猶賈傅尊墓田都立碣隴樹會成村臨
穴無兄弟憑棺有子孫千秋誰作伴翁仲與朝昏
小溪
古道前朝墓空山此日樵溪邊水作碓屋外竹為橋疎
雨秋生熱輕風晚弄潮雲霞正明滅片月下青霄
列菊
手種東園菊吾非陶令貧避人長解醉責子不能嗔只
是愁難減方知藥未眞晴秋暫時雨一院太無塵
嫁女後之蕭皋
滄洲宛轉復潺湲秋水之亭白石關落日倒看江口塔
回雲遙屬海門山不知何物風塵外亦有吾生天地間
過盡漁樵深此逕綠楊青桂向人閒
同嚴邦直蔡子行漸甫弟飲子禮姪甬東草堂
小庄去郭惟三里古塔臨江僅一層亂水絶憐人並過
高樓還與客初凭秋雲近海時時變晝雨如塺日日烝
素業先生留十載亭臺花木喜新增
包明臣高子登家大兄過蕭皋
荒祠雙女門何向委路三橋棹欲迷地隔湖山四五里
園分菜麥短長畦春深古木村村暗雨後新苗日日齊
農事物情俱自得弟兄朋舊會相攜
盧山人澐
字宗潤行九號曰月漁為人于䰄體長不事修束性
坦率與人語合輒出肺腑相示諸所覩物奇不奇俱
口奇之性又絶靈悟讀古人書輒能解獨不好刺經
為儒生嘗取四唐人詩作品目如衡石然不少失高
下喜為詩然喜次人韻不自作所次每過倡者詩成
旋棄其草然亦不忘人以此翕然稱盧山人詩既不
試有司乃齎槖中數十金去為吏事烏傷縣官以所
齎金置一土穴中取日給已為人睨得盜其金山人
窘無所得食即棄歸性嗜弈嗜摴蒱每出錢以奕摴
蒱與人博博晝夜寒暑食飲歲時俱廢博者朋計倒
其槖不悔每日中提壺出酒家貰酒飲博者率博至
夜半時角勝爭道鬨其隣隣人俱苦之亦能醫嘗治
人病得奇中然病家造門値其博輒堅謝曰余方有
急事不暇去有石橋黃生者病甚殆強載往治已就
寢見人壁上詩即和之繞榻行嘔聲至旦主人以為
怪不服其藥嘗過張大司馬司馬客包參軍與論詩
不合鬨其坐坐客俱左袒包山人不為下獨與所交
東籬朱近臣最善近臣豪兩人並行市中輒駭市中
人兩人若無人焉者然兩人論詩爭短長亦大鬨退
即交相服不容口未幾近臣以醉溺死山人哭之慟
山人自罷烏傷裹足不出門三十餘年出行數里外
輒迷東西有故人沈問之為黟令山人獨從一門人
王生訪之六月走馬萬山中中暑去黟百里而病夜
夢與王生俱溺挽其髮盡脫為黃絲寤而語王生曰
色絲為絶吾死矣已果死休寧令知其名為斂沈嘉
則先生錄其遺詩百六十一首行于世山人初以醫
得金置袖中常為人探去不知即知亦不問一日舟
行袖金二十四銖裹以越楮偶取金失水中即墜意
不信試取餘金累墜之至盡嘗訪嘉則寺中出門雨
新過下階級石廉劌嚙屐齒蹶痛甚亦不信復起三
試之復三蹶見者盡掩口久喪妻獨居有子格亦不
為娶婦常曰他日得遊終南少室乘雲御風即父子
相從無絆也亦精祿命嘗自刻死期在龍集戊辰歲
得年六十三至入黟歲果戊辰垂死謂門人曰古人
旅葬裸葬無不可何必故鄕沈問之聞其言為買山
休寧東門外東嶽廟之東南葬山人客過無不拜詩
人盧九墓者
宫詞
鏡裏容顔只自知承恩猶記昔年期曉鶯啼上宫門柳
又是長安二月時
明妃曲
自憐薄命淚如麻不是當年貌若花怪殺西風非漢使
斷腸聲不送琵琶
楝塘李先生隱居
好山青近屋曲水上橋低沙白羣鷗集庭陰雙楝齊枕
書忘歲月閉戶謝輪蹄載鶴攜孤棹尋僧到别溪
冬日過祖關
林風醒醉客朝日靜鳴雅松老猶餘子梅寒未著花青
苔荒古道深竹自僧家共憶山堂雪相違幾歲華
上天竺次韻
一逕通行處山花與石苔僧分吳越語碑自晉唐開盜
栗林鼯集巢松海鶴來俄驚人世遠雲水淨浮埃
韓唐曉發
馬出韓唐曉蕭蕭落葉風霜華漁艇白日色鳥巢紅亂
水人家隔危峯驛路通明山無認處南北轉飄蓬
夏日即事次豐吏部二首
晝寂雙扉掩無人共酒杯睡嫌雛燕語吟惜藕花開郊
雨不能作池風時復來還期問字去載月夜遲回
日高門未啟僻懶自癡予跣足長忘屨科頭不置梳畏
炎思徑竹留客乞隣蔬已拙謀生計牀頭不問餘
田家吟
最是農家樂收成十月天春耕餘榖種秋稅了官錢兒
女團朝日雞豚散野田隣翁相見處凶稔說明年
七月朔偕梁廣文買舟過訪張司馬别墅
盪槳遙相訪茅堂曲繞溪雞聲聞午報鶴立與人齊白
石平宜坐青林漫有題一尊常醉客已遂鹿門棲
新秋漫興
仗劍非吾事愁吟自蓽門徵求窮海郡風雨徧江村岸
塌風欹樹牆危竹露根君平今已遠消息復誰論
秋風動林杪秋思坐來清移榻還依樹臨流欲濯纓天
光雲外出雨氣日邊明抱病長頭白何如漢長卿
春日漫興和張大司馬
居貧嫌地僻習靜喜無喧屋窄還餘竹園荒不治樊庭
花飄滿席梁燕語窺尊自較春來事逢人未易言
烏傷道中
歲晚烏傷路凄其一孟郊寒烟迷去鳥落木露危巢古
渡無舟楫荒山只草茅題詩江口月誰寄故園交
顯忠祠(建文時死節御史戴德彝祠也)
昨乘羸馬過祠東猶見行人說太宗徑草有情熏夕照
野花無主任春風臣心此日惟知死天意當年未愍忠
千載憑誰論往事石壇松柏已叢叢
江上送别
潮生月亦上月白見潮青不知潮月落君去幾長亭
西亭同朱近臣送沈嘉則口號
送君江上雨未及梅根渚雨急天欲昏不盡别時語
漁人二首
十罾九見空無酒臂無力朝來雨過溪應有魚滿尺
江頭春草生江上春水長十日不出門魚苗大如掌
述懶
科頭不出門歲月已忘記燕含花片來知是春歸去
訪友
訪友入南山扣門不聞語欲數青琅玕錯錯知幾許
春日睡起次嘉則
深巷無人靜掩扉桃花香㬉午風微小窗睡起支頤坐
閒看營巢燕子飛
吳處士鐄
字汝震與嘉則先生同起有詩名時東沙張公里居
既起宅日湖之上復營别墅在東西郊每乘興泛舟
兼載絲管一時名士多從之游園亭觴咏之盛淛河
以東風流未有然惟處士與嘉則中父先賓父三先
生最為詞家宿老倪鮑十一賢不能及也
舟宿雲間南城
孤舟夜泊松江水東風捲濤雪花起浦口潮水遠趁人
城頭月色寒無主濁醪可飲何處沽笑絶高陽舊酒徒
巨飲還將攀北極高吟直欲起東吳借問誰家酒可得
一㪷十千亦不惜對此風光無限情吹落梅花短長笛
曉發金壇出黃堰雨中竹樹森密有懷箕仲田
叔
山縣侵晨發舟行何處村宛然新水竹疑是舊柴門急
雨來江口飛泉出樹根無由尋二仲幽思共誰論
奉和少司馬溪隱庄
好鳥知山意晴光想岸容捨舟人兀兀入谷路重重筆
底騰高壑尊前墮遠峯狂歌從白眼隨處倚長松
丙子春夜集小齋賦得風雨歸舟送箕仲田叔
盡道春光好翻嫌夜雨鳴江空蒸水氣風䬃打船聲燈
火愁卑溼魚龍莫夜驚阮公情未已還作載詩行
奉和范少司馬夏日湖上
夏雲低水閣春草漫汀洲小樹芳堪擷平巒翠欲流雷
聲喧别溆龍氣入靈湫不去忘機鳥翩翩為客留
曉霽渡曹娥江箕仲田叔分平字
渡頭帆落與雲平江上花開相映明兩岸人家通海嶼
一川風色送潮聲斷碑已没中郎篆古廟終存孝女名
自歎經過繁客鬢却將書劍負平生
答酬雷半窗
斗文歲歲占南極詩興朝朝臥北窗身著鹿裘常自得
匣藏龍劎本無雙萬山雲氣穿閩徼五夜潮聲到淛江
諫草欲題遲未達几前空有筆如扛
十二月初三日歸草堂
日日磯頭把釣竿蘆花如雪舞漫漫新炊雞黍堪賒月
舊著羊裘可蔽寒山色四圍低野渡泉聲一帶落飛湍
從今茅屋歸遲得莫道風波行路難
漫興
戶外澄溪漲綠波暖風約水動新荷竹根稚子千頭出
昨夜前山雷雨過
金處士鎰
字用衡號前湖與弟銘鏇俱有詩名所居曰桂莊時
謂桂莊兄弟用衡最高
贈同谷山人
太白之陽有同谷同谷之中白雲宿美人結廬谷口居
朝朝暮暮雲相逐我來問君君不言雲裡長鑱種黃獨
夜投資福寺
近徑捨舟從昏烟罨古松山開忽見寺林靜不聞鐘宿
鳥翻高樹明星動遠空入門僧未起禪室一燈紅
游東湖
湖上放船好秋高眼獨明水光浮地白山影露雲青把
酒臨鷗渚掀篷認鶴汀笙歌謾繚繞詩思正縱橫
題楝塘李先生隱居
密葉陰陰碧蔣繁一家風物自江原樹根船響客登岸
枝上鵲喧人啟門傍水墮樵驚濯足掃花當路翠呼孫
百年天與幽棲境裋褐逍遊未可論
贈沈方川
扁舟曾記泊方川楊柳蒹葭入暝烟漁火靜依沙際出
野鷗多傍露陰眠風當午夜潮生岸人啟孤篷月在天
不道休文眞地主袖中漫刺故依然
登補陀寶閣
久懷登覽興偶作化城遊覺海通金刹慈雲護寳樓曇
花非色相祇樹不知秋繡栱懸霄漢雕闌控斗牛徘徊
雙眥決汗漫一身浮遐觀三千界雄圖四百州夕陽興
廢跡逝水古今愁回首滄江上高歌起白鷗
畫
紫烟銷盡見岧嶤天外諸峯積翠遙何處八公雲臥隱
一支山色入中條
題山水圖
午雞拍碎霜顚羽石屋高人睡初起長松吹風生夏寒
白日空山響秋雨
白木長鑱杜少陵饑來無處覓黃精何人正得尋詩便
來傍冰崖雪樹行
山水圖為陳雨江題
地近青春人跡稀白雲芳草靜巖扉主人何處劚靈藥
不向蒼崖喚鹿歸
蔡子行先生學用
初字用拙號青山父梧官中書舍人先生生於官舍
兒時輒對語驚人父罷官卒於家兄某盡廢所遺槖
中金走客京師不知其死所先生奉母至孝撫兄孤
踰於已出衣食相有無里中俱稱先生義至高既絶
意仕進唯與故人先賓父楊伯翼聞隱鱗諸先生論
詩過從不間風雨諸先生俱兄事之時余文敏公以
祭酒在里門重先生風格與定交將為先生起隱居
湖上如奉戴安道適公入相薨於官未果後余長公
將以門資補官因重父交請得奉先生同遊京師先
生竊念謂可因覓兄喪即與同往至京師閉門掃席
絶不通輦下人惟所交屠田叔先生長公子生超三
人相與賦詩都下競傳寫即所謂薊門倡和詩是也
先生獨間行徧求兄遺骨所在竟得諸寺廡中題識
宛然先生哭之慟即日載其&KR2478;歸長公為治裝先生
既垂老家屢空意怡然也與先賓父先生交更深賓
父垂没屬其子豐曰吾死後必歲奉蔡先生穀十石
終其身是歲豐以遺命致穀先生堅卻不受曰吾無
以報亡友地下且君家設有不繼是重負先人之命
也不若自今日辭之以善故人始終聞者絶歎服時
屠田叔亦罷二千石歸因招先生使移家其鄰幽居
里名曰乾溪里中人盡稱為乾溪孔子適比鄰失火
望者俱驚曰是不近蔡夫子居耶火及門風反先生
所居宴然年七十偶得微疾即自尅死期聞隱鱗先
生過與訣曰若先生今日此中可無愧怍先生笑曰
故人知我者至期盡召家人起坐曰伯翼待我久可
以行矣遂瞑此外無他語其與朋友為死生若此子
起白亦能詩錄先生遺集十卷藏於家初屠田叔嘗
過先忠毅公客四坐或問蔡子行近詩何句最佳田
叔曰蔡詩若草綠鵝兒喜天清鸛侣高眞不亞杜陵
也先忠毅公亦時時誦之
人日
歲旱始秋冬淹延及正月七日乃占人甲子而雨雪茅
軒爇松火爐冷久難熱嚴風砭皴肌凄凄凛衰骨催婦
理濁醪瓦盆連數歠須臾中氣温稍覺肢體活起步沿
荒除露肘牽敝褐所賦足我安所遭寧彼汨亨蹇運故
殊陰陽理非譎醉來托長吟乾坤眼俱豁
隱鱗山樓作
城市苦堀堁山樓夙相期結構已經歲登眺始於兹東
引極綿曠西臨叠歧嶷恰與翠屏晤賞兼丹霞私月耿
婉夕檻嵐凝界晨楣棲遲更累日應接非一時淙壑轉
靡息森林杳頻迷雲區見崖鹿陽岫聞山雞物意愜所
適吾蹤合相追心惟幽討會興及清秋宜頗怪籧篨客
顧覺神翻飛君其日強飯永言隨杖藜
春雨歎
去年暑旱無片雲千畆百畆如火焚今年水澇漬行骭
小麥大麥皆泥爛君不見一年兩稅相輪回大男應丁
小男催於戲春雨胡不作秋霖天令如此悲人心
命酒篇
天生丈夫不輕有丈夫立身不當苟不建鳴鐘飱太倉
焉能乞食向黃口伸腰醉卧三十春飲裡著穿頭上巾
城中小兒走相笑笑我流浪何太貧噫乎平原翩翩不
應死巫陽大叫魏公子大風不揚北海浪蒼天會竭崑
崙水淮陰原是跨下兒千金報飯羞遇時且向空同倚
雙劒高天矯首白日馳長嘯一聲拂衣去三山之顚或
可住麻姑仙醖海作甖直噏滄溟快長喙噏乾海水咽
不流倒翻天漢天上游下瞰世上羣兒走鹿鹿何不幡
然行藥來生洲
贈屠少石先生
屠公烟霞人貌古心亦古自從見面心即親恨不經時
聚眉宇世上相逢不易知與公相逢公不疑籬落形骸
竟何意紛紛難與同襟期公年六十髮如漆日月酣歌
尚豪逸白雪黃牙了不知無憂便是長生術如澠之酒
美且馨但願同醉不願醒為公短歌歌未停山風䬃䬃
吹松苓
金陵道上大雪歌送李子同
海天臘月消寒霧暮雪飛入金陵路朔雲黯黯結長皋
滿地風如吹玉樹掩盡秦淮一片清大江高浪凍還驚
江中巨艦夾雙櫓不憚寒深萬里程萬里深寒亦不惡
挂帆直向金陵落酒家爐頭煖釀春客子百錢呼大嚼
吳姬擁裘窣地長千金狐白鬭雪光年少俠兒鄴下郎
醉倚吳姬拂劒霜鍾山氣色古如此吾今空臥東海涘
雪裏送君意大驕惆悵寒風馬蹄起
早夏
小閣陰常臥閒門霽復扃柳齊嬌鳥翼藤屈古虬形雲
勢奔林黑天容瞰圃青北窗知有待消暑恣沈冥
秋分夜作
竹舍清如水深依鳥鵲羣月兼天更朗秋與夜俱分斗
酒關飛動繩床屬倦勤老身貪自逸莫遣世人聞
中秋獨坐次田叔韻
萬里中秋月披衣強自看即教人意滿難放客愁寬朔
氣侵榆柳清輝動羽翰遙思故園夕亦此悵闌干
坐覺當檐白巡看滿徑清兔圓猶寂歴蟲急更分明晚
歲憑誰得哀吟只自成乾坤意何極搔首暮寒生
月色秋偏霽中宵鑒客孤無心酣白墮不為惜青蚨樹
冷烏難定風悲雁易徂空將百年計漂泊愧潛夫
衰柳
九秋芳盡歇衰柳萬家同亂葉隨沙草長條斷竹風烏
棲寒日落雀語暮烟空更覺霜威重徒勞憶漢宫
憂旱
陸海知頻困三農望轉空雲根長斷雨月暈每多風洒
血羣方泪依人一病翁憂來忽如搗漆室意何窮
元福宫古松
秋色入林古蒼松並十圍含風通碧殿戴日護朱扉慘
逼蛟螭鬭深防虎豹歸回看玉臺淨差近五烟飛
同田叔過摩訶菴
出谷塵容暗投林爽氣滋雲迷人未到路熟馬先知為
訪三支窟因看四照枝金繩歴可辨隨喜任吾期
臘月廿二日聞雁有感
臘色如春色孤鴻已入燕南飛原不後北鄕一何先過
眼風雲極經心氣候偏怪看千里翼却取衆人憐
柴荆
野漲屬鷗明林梢拂雨清夕烟生萬井春色過孤城笛
犯梅花遠舟逾木葉輕閒心會斯景吾自惜柴荆
歸棹同李賓父
不厭平湖棹秋天萬里青人家藏曲渚燈火亂繁星稍
稍烟没樹疎疎水照螢正逢漁唱起歸路且徐聽
仲連邀同賓父伯翼遊南郊歸途遇伯佑復留
飲其宅
十丈藤花白千層樹葉青夏涼侵雨薄晚霽出雲醒水
亂生文藻山移學畫屏還過大隱宅醉酒共沈冥
病雀
頓委雙飛翼空垂一命殘爭枝寧用巧擇木只須安世
已輕顚沛人今後急難紛紛看故侣飲啄自江干
悼賓父
永失平生好江春慘獨吟其如新草意不似故人心雲
只悲晴樹風兼悵夕禽徘徊昔遊處腸斷想遺音
扶病
海曙開林屋春風百倍光魚鱗翻鴨綠蝶翅挾鵝黃暖
愛沙真軟恬欣草故香杖移慳病趾就近儻差強
春郊
江郊春始出新水坐輕舠草綠鵝兒喜天清鸛侣高柴
扉村豎引笻杖野人操日夕西林下松風醉濁醪
登樓
照雨日未没依風樓自陰江聲摠到郭天影不分林鵠
舉憐高翼鷄栖惜遠心姓名吾足恥人或問遺金
憩飲白茅
荒村有茅店暫爾憩征塵荻火供寒具荆牀付倦人路
遙鞍馬迫日短僕夫嗔此處難留醉勞勞苦悵神
雪中同李五楊三聞九再訪豐二
城南風雪泛舟頻五里江村不見人草屋閉門天欲晩
竹籬夾樹岸將春青氊老去狂彌劇皂帽閒來興頗新
濁酒淋漓情爛漫白頭相對幾回親
嘗新李十六丈宅
熟杵香稉粒粒紅嘗新早得及秋風儘令蝦菜兼庖續
不覺雞豚下筯空壟陌三時農父力甕餐一飽世人同
年來旱澇淹多眚薄斂仍看比屋窮
宫人斜
玉顔蒙葬籞垣中封土纍纍個個同花發莫疑呈翠靨
愁時元只閉深宫
香車紅粉鬭芳塵黃帽曾蒙中選人倘得君恩如雨露
試從青草認前身
和楊伯翼泛爽亭
傲殺城中萬戶花小舟偏出泛晴沙晚天只繫南湖岸
楊柳亭邊自一家
豐正元先生越人
先生自號天放野人考功之孫也少有家難年三十
方娶與弟吉甫相友善分衣讓産即自處於匱不顧
也性嗜學工詩寄情蕭散每杜門散髮翛然於脩桐
疎竹之下興到輒有詩索筆直書破窗頽垣俱滿客
時過從至無從覓巾襪所深知惟沈嘉則楊伯翼先
賓父數先生性不喜交輦上人以詩應酬常見一時
山人行卷所錄詩率為某公壽賀某公赴官輒唾之
曰詩以道性情豈為汝輩行乞耶及見少年人作詩
多雜調謔更正色相戒無為風雅罪人故時謂先生
詩有林泉無朝市有懷弔無譽頌有流連無䙝慢足
盡洗詩家之陋其高懷似陶公而復少閒情一賦所
著天放野人集四卷
感興
白日麗西麓迴光炤幽林清暉蔽原野翻作孤雲陰靄
靄翳遠村翩翩歸夕禽引領一遐矚山川何蔚深西聆
赤水瀨東瞰丹山岑不見洪厓叟俯首涕沾襟
湖上
進舟前湖夕山翠炯復靜飛蘿挂冥色延眺紛不整秋
水涵衆容陰霞散諸嶺孤帆倚巖邃細路凌澗永觸目
欣賞交陟幽謝塵屏要眇趣何窮愉悅中自領白雲忽
餘態玄言默有省
歸自石壁作
湖上風雨迴扁舟返茅屋白雲忽無色青山空在目回
眺匹練明飛流洒空谷宛若匡廬岑楚艇隔江澳惆悵
幽鳥啼猶疑石潭宿高樹轉長河芳草暗平陸時維季
夏暮村村稻苗綠愧彼農者勞緬懷高人躅青精暮可
飯新□早堪熟何事從人間怍顔小山木
讀孫興公天台賦
靈山何紆鬱窈窕匿千嶺瀑流白雲響霞標赤城影丰
茸陽林麗蒙密樛枝整石梁跨危壑蘿龕閟幽境奇篁
跡始昧逆流算方永神眞一仿彿顧步躡飛景止觀蕩
遺塵象外發深省遣有已淪動從空豈為靜同體兀自
然千秋默心領
晨汲
晨汲往東澗澗石何齒齒游鱗既濯濯清流復瀰瀰天
翠翻在下丹霞亦孤起泠然會我心濯纓乃空水撫茲
成一笑因悟無生理長歌首歸路涼風襲芳芷
積雨懷屠田叔李賓父
秋來霽無時江光夕如縷裵回空郊雲蕭條雜飛雨曠
望極暝色疎花澹風渚層城有佳客相思一延佇林霏
莽復合孤烟鬱平楚何當遲皎月長川下柔櫓
隣人有哭死者其聲甚哀感而為賦
朝出北郭門曠望北邙里白楊何蕭蕭悲風鳴野水荒
徑饒蒺藜狐狸竄其壘遙聽振鐸歌旁瞻匍匐子素車
及丹旐纍纍塚相似漢騎投秋蘚秦馬悲寒枳不辨賢
與愚安知譽復毁來者胡紛紛同盡丘山阯一謝春陽
徂永閉幽宫止借問平生親持杯昨誰是
春曉曲
明星爛爛漏遲遲天漢無聲夜景移江流東注璧月西
五嶽如指青參差曉光曈曨海氣低新鶯啼上千秋枝
繁花凝露曉香溼人間睡足春霏霏
寒夜謠
北風吹天天雨霜沈沈夜色生横塘攬衣忽聽雙雁翔
月白洲空寒夜長丁丁漏滴清川水孤城倒影波瀰瀰
一片南山翠自凝萬籟凄涼聲不起獨鶴長唳天風迴
滄溟流光僅一杯仙山桂樹紛戶牖側身東望空徘徊
空徘徊蘿葉舞長林無人幽徑深白石黏雲月方午
東阡道中
杳杳泛天色孤村暮靄沈鳴榔應前舫分火度中林酒
病江南客年銷洛下吟惟應故園月偏照未歸心
南峯
石磴盤空翠炎風入座涼滄溟流日采青壁抱霞光野
樹侵吳密江潮過越長從來畏登眺霸業幾銷亡
遊山寺
白雲山寺徑丹茘野人家曲磴窺高鳥寒枝吐細花射
香依竹靜林影過溪斜莫問參同事青尊是伏砂
飲酒作
浮白將何向秋深賞不稀萬峯都到水疎柳獨為磯幽
卉含霜拆佳禽占渚飛須知人自適故使世爭非
憶苕川
我愛苕川好搖搖碧艇風孤城衆水上小嶼薄雲中白
酒新如乳紅蔆密作叢少年狂醉態長憶故人同
老去
老去長多暇秋來興甚新江雲晴似鳥城樹煖如春棋
局聲徐下林花香屢聞階前有明月流影更依人
雷雨
涼蟾方皎皎驟雨忽冥冥電閃孤城白雷分亂水青大
江元自盛喬木亦多聲幽夢方初覺猶聞蟋蟀鳴
早夏陽羨山中病起有懷漢陂舅李賓父
一臥春歸盡清羸寄翠微地偏鶯較少花在客來稀江
竹浸茶圃山榴罥葛衣風流懷二仲吟眺忽斜暉
武林秋夜値潯陽友
月白夜啼鴉滄江檻外斜風高碪自響雲冷樹猶花行
侣潯陽客荒村越女家相看倦塵土一倍惜年華
秋日過李遇齋賓父兄弟
多病疲干謁秋風下小舠郊扉雲間竹江郭月生潮過
雨桐陰靜聽詩燭燼銷愛君兄弟好華髮共蕭蕭
冬日郊居懷金沙崦西虞文
數里寒林靜郊居愛日暄枯枝鳴曠澤饑鶻下晴原洲
煖冰生草風疎葉滿園因思高尚者曾過崦西村
空囊
悄悄荒林色狂歌興轉長百年初解飲一月早空囊霜
雁求禾穗花蜂聚蜜房營營有如此絶倒楚庚桑
復雨
歉歲恒多雨林扉隱白氛一春強半去百舌故相聞魚
艇生衣合鄰桃戴葉分幽居了生事南畆望耕耘
舊居
空曲西洲上衡門蔓草長碧梧藏晩鵲黃蝶泛秋陽水
徑苔將合隣居姓未忘眞同王粲宅寂寞峴山傍
至石壁莊
一逕湖心通翠微入山先自著山衣繞籬埜豆花爭放
背日嵓枝葉半稀漁散空洲秋水在烟橫高岫夕禽歸
閒居最得無能味白石蒼蒼是釣磯
雪
春江渺渺思遲遲春雪蕭蕭晩霽時銀漢有雲皆玉葉
瑤臺無樹不瓊枝詩成梁苑人初醉書到瀟湘雁不知
清絶小樓中夜月梅花無數影垂垂
范莊與李賓父訪主人不値
幽徑分林帶碧蘿范莊喬木拂雲多溪邊倚杖梅初放
竹裡尋扉客自過鳥跡閒塘寒雪暗佛香隣爨晩烟和
憐君酒態顚狂甚擬共春晴一放歌
山居
疉嶺分遙海重湖逼太清地幽無過客春盡有啼鶯徑
轉垂蘿合雲流大壑平空檐巢翡翠曲磴俯鵁鶄稚竹
初辭籜新荷欲亂萍綠畦風蔓引丹嶂石泉縈俗朴惟
傳姓花繁不辨名由來山水趣長此事巖耕
吹笛
空林醉卧不知秋手採芙蓉下小舟明月滿天涼似水
閒吹短笛過滄洲
至孝聞隱鱗先生龍
先生少慕魯連之為人亦字仲連冢宰莊簡公孫也
生有至性甫五歲喪母哭聲感路人事父定省中禮
既就學不肻治經生業嘗手高士傳一通喜製山林
服當授產悉讓其兄肥者應出為人後以所後母方
壯請遲之念父垂老非善調五藥不能延年因日精
思診書及騐色藏禁方每父晨興察色審音切脈夜
寢耳屬於門揣喘息及卧榻安不以為常體中稍不
佳輒候牀下假寐束帶竟夕凡得盡奉養三十年父
殁哀毁過禮以早背母每諱日必服絰麻祭哭盡哀
終其身至所後母病亟乃往為治後事執喪以産分
所後母三女及其外家初先生將出為後時父愛不
忍命挈所授產往至是仍以產置父祀田分助同產
兄弟始授三子每祭祀於所後稱為後男於所生稱
為人後男各盡情禮於是里中稱先生如郭平原為
一邦至行少美風儀及晚歲方頤秀髯疎眉目人望
之若仙以憶母畢身長齋於西山幽絶處結亂雲菴
延高逸沙門十餘人禮梵懺資母冥力性愛佳山水
以父在所出未嘗踰百里唯遊四明山曾過旬日當
事甚重其名每羔幣及門輒謝不見屠長卿先生有
言鑑水隱鱗作天際眞人想其風格可見也年八十
有一終於家所著詩曰幽貞廬草行藥吟
登南城遙望四明山
遙天晴景豁凱風來座隅披襟集良朋頗愜清燕娛落
日照碧林餘暉散晴湖飛甍連繡闥燦若丹青圖撰策
臨高城遊目窮九區石窗切層霄邈與羣峯殊黛色可
擥擷丹梯時有無雲南富青櫺雲北繁白榆至今過雲
客恒駕蒼麛車我欲稱東隣築室雲中居惜哉無羽翼
矯首以躊蹰載吟皮陸篇鬱鬱增煩吁
兩聞武林之變寄吳興諸故人
羈旅論相識諸君誼最眞一為苕水别三見柳條新老
去乘桴急時危斬木頻何因一掬淚霑洒赤墀塵
訪豐吉甫
兄弟爭高卧風烟各杜門綠尊㤀歲月白眼睨乾坤壁
挂魚腸劍竿挑犢鼻裩時人未之許捫蝨與誰論
謝曹重甫惠布
多君將白素遠寄小柴扉出自吳姬手裁為野客衣穿
雲難辨色雜鳥不驚飛嘗怪桐江叟羊裘入禁闈
賦得新柳送張孺宗
江南二月柳裊裊出河邊未得為推轂聊持作贈鞭飛
花常似雪帶雨正如烟感此經時别相看忽泫然
潺湲洞(四明山)
屈曲寒泉駛谽谺古洞幽消來石窗雪添作剡溪流嚴
瀨難方潔桃源不用求何時眞避世於此寄冥搜
時事
棘門霸上同兒戲青瑣黃扉但委蛇向使巖廊愼推轂
豈令疆場屢輿尸長城莫倚連雲峻石畫須防累卵危
不是妄談天下事深憂牧馬踐園葵
贈雲川先生
一丘一壑道何尊老去行吟不出村烟水輕鷗隨釣艇
晩風橫笛臥衡門花前釀黍邀隣曲林下分甘及子孫
間者闊焉如絶域不妨時與阿戎言
送盧子明
狼山迢遞隔滄瀛雪裏孤帆幾日程海味不能留客住
江流只解送人行口無臧否追前輩老贍才情壓後生
他日中原儻相遇卻君三舍避前旌
李高崙處士德學
字子敏先櫟軒先生曾孫也少讀曾大父遺書通尚
書易二經初應童子試望見督學副使夜擁火上座
諸試者俱散髮解衣帶一手提韤隸人簇摉之喊曰
無弊始許執卷入即喟然曰此豈國家待士禮耶吾
不可辱遂棄經生業不治專學為詩與蔡子行聞隱
鱗汪長文諸先生倡酬以風格交相重為人寡欲性
篤孝友長兄以太學生為郎喜客盛車騎供張所負
錢至數百萬處士傾其業為償無少間言時聞隱鱗
先生最以孝友稱然心重處士嘗曰子敏誠古人也
使其子弟來執經於門郡太守丞思一見不可得里
中名薦紳時置酒虛席迎處士為一往率葛巾大布
澣衣直造上座或諷使稍更衣處士笑曰此吾家舊
物也身布衣斯布衣耳終不易所著詩曰松扉集先
忠毅公重之及開府貴陽攜其稿刻諸幕下適安酋
反被圍版燬於火後曹能始先生復刻之閩中
感詠
立馬躊蹰東西環視懸崖百重江河千里悲風怒號白
日傾只水有蛟龍山有虎兕停鞭永歎冒險匪是
足有徽纆塗有戎戟身有毒螫心有苦蘗律我律度繩
我繩尺善不足矜過乃衆射哀此菌人浮生偪窄
士貴達觀澄懷探賾絶利一源恩害並宅生死互根晦
明齊魄野鶴莎鷄以時振翮造物有情運豈終阨
籜冠
花下山冠小林間野興長卑枝都不礙高枕亦何妨削
木因為杖披蘿併作裳不隨風帽落深耐飲中狂
向夕
枋榆亦自適巾櫛每相忘多暇書長把無營病不妨疎
峯餘日氣喬木半烟光向夕能明眼呼兒徙竹牀
初入邳邸甚苦得金使君假寓始安
含館何倉卒愁懷不可陳煮茶收敗葉炊飯用勞薪屋
破風能厲牀欹月可嗔一枝因汝借稍穩客中身
柴荆
海宇秋初見庭花晚漸明風歸松逕爽涼到葛衣輕生
死甘林類汙泥共屈平逢人偏自怯且閉小柴荆
天王寺
山雨藤花滿疎疎點寺門溼香通短屐空翠坐清尊屋
破孤僧在碑殘幾字存惟餘石壇竹歲歲長兒孫
瘦
殘照穿虛幌寒風逗夕扉瓦欹簷蔓拆沙冷石苔稀涉
世悲機事論交憶布衣敢因吾太瘦重問郭生肥
病中寄聞隱鱗
垂垂蘿薜滿牆頭寂絶藜牀雨乍收謀事每防山鬼笑
採薪翻劇野人憂黃花翠竹生幽思日淡烟輕作好秋
郭外寒江流細細憶君新水共鳬舟
秋晩寄士晐
松雲長戀芰荷衣轉見秋光到竹扉滿屋香風秔稻熟
半天涼雨豆花肥能無俗物妨舒卷獨有巖阿少是非
最憶蘇門山上客翛然高嘯古今稀
尊勝齋紀事
種成嘉樹徧柴門露葉烟條日可捫松果一庭簷瓦綠
教人錯認是山邨
豐山人應元
字吉甫正元先生弟也少於兄十歲因師事之時從
受詩法遂與正元齊名稱為二豐曹能始刻其兄弟
詩並傳於世吉甫所著曰鳴皋集
與仲連憩松下
清晨盥櫛罷偃坐松林杲其上巢白鶴其下生芝草葉
清雲欲留影碧天如掃羣峯環湖水光霽搖蓬島手中
把詩卷終朝共論討散髮一杯酒企彼商山老俯仰亦
超曠平生好懷抱莫復言歸去移家苦不早
苦寒行
野色蒼蒼向冬末朔風如箭肌如割紇干凍雀何處飛
貧子凛栗無毛褐層冰嵳峩川不流長河屢日停行舟
蘆葦蕭然蔽白屋誰其居者心懷愁曲突無烟饑欲死
晝伏藜牀冷難起但聞男啼并女號南鄰北舍皆相似
向晩紛紛雲復颺嘹嘹嚦嚦羣雁翔白草未歸滄海上
黃雲誰獵陰山傍古來烈士多耿介饑寒不若刀死快
目今天子正思才&KR2992;中留得吳鉤在
冬日閒居
冬日西郊外蕭條無四隣林深巢病鶻霜白見行人採
菊非輕世臨流莫悵神亦知回也意茅屋不辭貧
寂寞
寂寞逢秋半搴衣坐水濱可憐閒盡日翻是病宜人葉
落疑疎雨花開見小春為生更無計終是畏風塵
雨中客至
蕭颯黃梅雨荒村薄暮天槳聲來浦客帆影帶江烟蠶
屋桑林裏鷄塒麥積邊剪蔬須得酒簡取澀囊錢
湖山晩酌
巖棲眞我願獨酌對斜曛湖色兼秋霽泉聲到夜聞人
行谷口斷葉落嶺頭分浮俗無知已空山下鹿羣
懷子行
一間茅屋曉霜清嗟我懷君白髮生自擬空郊如絶域
每依孤月到深更簷連野竹停雲影風度喬林獨鶴鳴
聞向新知多欵曲故交零落豈無情
桓邨
溪山窈窕入桓邨兩度危橋到蓽門亂石為牆脩竹圃
垂蘿挂壁古梅軒常收野芋供賓客新著農書授子孫
霜徑曉行紅葉滿誤將鷄犬認桃源
訪汪長文入大雷山
迢迢疑入武陵溪不見桃花路亦迷屋裏青山成獨隱
雨中深竹對幽棲縱談今古頻揮麈歴覽園亭每杖藜
一宿仙都人世遠更於何地覓丹梯
湖上竹枝詞
小舠輕刺過灘沙九月丹楓賽錦霞七十二溪流欲徧
只須隨路宿山家
李&KR1576;菴先生德豐
字子年賓父先生子也性高邁少負才氣常睥睨一
世與賓父先生風格微不同既傳家學年十二即工
詩喜讀李供奉集年十九為諸生屠長卿先生一見
大竒之贈以神鉤篇年二十更嗜杜陵常坐一小閤
中手焚香拂席然後開卷讀罷必肅容長揖而起自
言吾二十以後大都毛竅經絡俱為少陵所漸漬能
得其意中之神象外之景若如近家徒竊古人面目
則又生平所深恥而不肯為者也復慕潼關青坂書
法不隱每有所感發一寓於詩嘗以事忤某薦紳適
先生作登東津城樓詩語有所刺某公因錄其詩示
當事者遂坐危法中先生削籍乃杜門益自放命老
蒼頭月釀清酤三石齋前碧梧一樹榦可五十尺下
置苔石數片晨起掃石洗&KR0678;輒飲款扉者非車馬客
即延入與共飲飲取開顔不及傾壺亦不問庖治意
至輒索紙為詩詩成對客放歌時拔劍起舞客俱為
逡巡避席先生不顧也初屠長卿常語人曰子年意
高忤物恐終以筆舌取禍至是長卿自客歸為扼腕
適沈尚寶雲將亦乘傳歸里兩人因共作竭楮書力
請於有司白其冤竟得復諸生是歲試於鄕主者復
謂其文太奇抑置乙榜愈拂鬱縱酒卒於家先生為
豐考功甥生時考功殁已數年家所藏遺蹟甚多遂
造其妙購六朝宋元名筆十餘卷模本殘帖數十卷
寶愛過於頭目與李觀察公論書法一篇為世所傳
畫山水筆意疎挺亦有石田遺意
先生風儀似葉鄭朗慷慨談天下事有古烈士風自
年十二稱詩撰古文詞三十年遺草散佚後人無為
收錄者其所存詩文一卷起庚子訖甲辰五年所作
曰庚甲草先生自為序然則先生終其身厪五年得
為詞人耳先生於先大父稱少弟執禮甚恭往來尺
牘尚存數十讀書太白樓醉後大書陶公飲酒詩贈
先公筆力奇放俱藏於家
燭下書懷呈郡中諸公
大易垂聖訓括囊愼灾愆豐也傷弓翮三復翫斯編眷
言念明德忍無片語宣伸紙展微吟羞澀媿巴箋憶髮
覆額時綴名弟子員把櫝當玄冬下筆驚潺湲使者撫
頂歎先達倒屣延自顧頗穎特咫尺會騰鶱蹉跎二十
載惜景悲逝川嬾與叔夜并疢類休文纏時散松間帙
稍慰竹下眠飛揚看同列勲名夢昔賢囊錐痛久處匣
劎號重淵尚想十年字乘馬甘迍邅詎意無妄災蒼蠅
點素氊投杼怯三至慈母寧免焉牒下如風霆玉碎不
復全父老泣吞聲兒童走呼天所司欲加罪誰敢稱不
然但孤聖代恩悵望樸棫篇斯民三代餘王路本平平
微軀焉足論舉錯難倒懸悠悠歲月移忽忽天運旋蠖
屈無終極大鈞常好還崔嵬有屠公高義凌層玄奇文
拯涸鱗雲錦光新鮮抗顔出霞表吐詞落飛湍羣公實
同聲感激亦聯翩頓令寒爐灰裊裊生微烟顧慚七尺
軀却受世人憐緬懷翳桑餓報德知何年悽惻流哀音
一致達者前
病起見雪
舟行犯凝寒累日嬰壯熱通宵體如炙隂邪壅關節呻
吟非一種展轉髮千結抄方煑松桂解汗強流&KR0034;稍稍
胸膈疏陽明氣仍烈眼枯雙耳鳴壞都轉騷屑僵卧非
故性呼兒炙破褐下牀尚恍惚舉止正蹩躠推窗坐始
定捲幔見春雪陡覺毛骨聳心膽盡澄徹鱗鱗覆瓦重
皚皚映空潔饑烏啄封條凍雀踴烟突古畫久蒙昧對
此見毫髮焚香理繡句洗研分停渫纖毫思頗怪稜層
氣自别支離把凍手點畫隨斷缺長吟識浩蕩憂時苦
迂拙烽烟照屬國海外正流血蟣蝨生組甲鞍馬凍欲
折哀哉黃竹詞感歎歌且闋
苦寒行
皇天不測威彌月窮陰結凍深日馭短冰堅坤厚裂敝
裘雖被體濁酒新告竭兀兀室中榻寂寂戶外轍尚留
胸腹温實恐指爪折野屋晝斷烟濕突坐鶗鴂白面誰
家子光采正鮮潔下牀日將午香厨供炰鼈氣蒸聞帳
暖坐久呼耳熱不識江南寒那知薊北雪薊北今年十
尺雪長安九衢鞍馬絶况復斗米三百錢餓屍填道翻
烏鳶此中米價頻年賤如土販夫抛棄玉粒同流泉汝
曹豈知造化損益理長安往歲白粱狼藉遺路邊
題楊大臨墨鷹圖
楊生寫生如寫草數枝霜榦何潦倒愁胡一面坐側目
殺氣稜稜向晴昊眼中乳雀分西東草間狐兔無行蹤
楊生楊生掣化工貎出肝膽眞英雄披圖一嘯空堂冷
乘風下取愁天公
送杜守白北上
武陵溪漲如雷嗔武陵花開繡錦茵我欲攜家傍松竹
君翻束帶趨風塵風塵澒洞蔽赤日鬼蜮魍魎爭趁人
小吏善獲上官意美曹佳職須金銀眼中虎冠擁旌節
流毒溟漲過暴秦但得輦輪奉山岳遷擢迅邁通鬼神
咄嗟世塗盡若爾君行欲往將誰因方今宰相嗤平津
夜光按劍安抱珍渭川千畆等萬戶彭澤五斗輕秋旻
况植君家百年德諸甥玉立高嶙峋有兒如此蚤富貴
何必京洛追華輪茶鐺風雨沸新綠糟床滴瀝傾餘春
願君小試便拂衣碧溪短櫂釣纖鱗
不寐
不寐空樓夜無端百慮生風隨哀雁至天逼野鷄鳴舊
業青藜火新寒白馬盟憂心何太苦欲覓紫芝莖
庚子四月二十三日登東津城樓即事二首
濤白驅新漲峯青湧夕陰悠悠滯鄕國宛宛及登臨並
海增陴急緣江下柵深金湯更設險蕭瑟起長吟
鈴鐸重城上斜陽已閉門艱難逢使節騷屑動煩冤潮
洶通津没風傳暮柝繁飽看今日事滄海幸無喧
雪後窺園
窺園並短牆掃徑自提筐霤雪垂巾重畦荽度屐香細
腰眠藥杵折足仆藜牀嬾主癡偏甚從渠菜甲黃
借子懷兄西齋盆蘭
綺石黃磁斗栽培小圃前霜檐齊趁日露井蚤分泉歲
歲花開雪枝枝葉亂烟蒸忡三伏苦移我伴宵眠
雪後焚香遲潘二
春雪夜還積晨寒且閉關焚香清似水坐席靜於山小
落梅花白初攢杏蕊殷安仁詩最好今日擬開顔
旅食
旰食翻難飽饑腸轉覺微路危身易賤家遠夢偏歸河
北塵沙異江南水木稀倚刀宵醉舞此日意全違
同宣遠過伯起夜酌
歲晏微生事閒情共竹窗山容窺遠閤風色動虛江凭
几因香柚燒燈近寶幢芙蓉看滿篋相對續銀缸
上南大司寇趙公
一代清朝貴知公獨邁倫崢嶸眞在望氣志不無神指
髮匡時疏批鱗報主身幾年嗟賦鵩特詔起懸鶉皂蓋
旋通楚朱旛再下閩玉壺心可瑩霜榦氣俱伸肝膽時
相假英雄或有眞無媒恩最渥不次擢仍頻畫省貂冠
美仙臺絳服新南天開政府北斗耀楓宸闒茸看流輩
精靈仗老臣職司崇管轄喉舌想經綸天步憂方棘民
生會始屯關山悲送角原野慘飛燐長戟羅江界高鋒
彗海濱逗留仍失利消息每增嚬封號終難假開邊詎
易論誅鉏看執斧逮繫痛埋輪慘澹張皇日蒼茫涕泗
辰無才滯江海有泪灑風塵舞劎終宵起書空滿徑巡
青冥推羽翮門巷掩松筠欲盡荒村臘將回海國春蹉
跎仍促迫流落更酸辛長物惟書卷生涯豈釣緡鸊鵜
堪自照鸚鵡向誰陳膽志違微力頭顱呀大鈞調停看
此日斟酌仰前民立意終須遠全軀未足珍看公多氣
象努力畫麒麟
入大雷山訪汪長文先生隱居
絶谷鍾靈久高山仰止初烟霞迎毳衲篠簜掖籃輿壑
響咆哮轉巖花躑躅舒委蛇松謖謖高下麥與與徑窄
維通鳥藤長欲挂狙僕夫爭喘息跋履正次且忽度崔
巍盡徐開縹緲居頻年懷勝地此日識高閭峻閣經營
始崇墉震蕩餘升堂聞杖屨披閤見圖書硯石殘髹匣
泉香溜石渠墨翻金鸑鷟水滴玉蟾蜍竒字紛誰扣芳
名籍不如像形窺日月搆體及蟲魚只益形骸古兼容
禮法疎迎雲絇履上對酒幅巾除劚笋披蒼蘚芟蒲出
翠菹吾生欣共代避地想嵒廬霧角城籌急風濤堠火
噓南隣如可卜還擬共揮鉏
舟次毘陵朱定國明府遣使邀至沙䭾淹留僧
舍存款甚殷瀕行以手製拙集序兼官俸十
千錢見遺賦謝
明海辭家日毘陵駐舸時郎星百里映驛使一椷馳捧
匣渾疑夢開筒轉覺悲先邀十日醉為拭兩行洟别遠
那忘會交眞詎獲辭舟輕逗急水夜冷憶朝曦淅淅風
生岸滔滔浪拍涯入舟神屢喪脫險氣全疲稍籍僧檐
日微温病客肌六年知已面咫尺故人期一見驩難盡
頻過興未移銀魚春巳得沙蛤土偏滋看畫雲浮壁傳
觴玉射巵墀陰斜臥柳庭草碧分蘺政簡勞民息官閒
隱吏宜從來飽經術不獨在文詞痛我肱三折遭時數
屢奇高文增氣象孤憤寄嗟咨倒篋傾官俸封題慰旅
羇不才甘衆棄何幸受公知拜賜驚隨寵懷緘涕染頤
感深惟有泪情至豈無詩馬首行將北鵬圖奮敢遲終
同酣帝里庶足報恩私
長安感事
厰衞人傳六月涼太陽那得照飛霜皂衣短帽隨番手
出入天街亦有光
武林遇五三姪歸自曹南
去日芙蓉兩岸長歸來楊柳徧河梁春江一葉吳山外
纔到中流是故鄕
甬上耆舊詩卷二十三
