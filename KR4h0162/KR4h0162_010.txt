甬上耆舊詩卷十
監察御史胡文學編
行太僕卿陳石亭先生沂
字魯南先世徵入太醫院遂居南京先生體短
疎眉目風神朗秀五歲能屬對八歲能摹古人
畫十歲能詩十二歲作孔墨解赤寳山賦傳誦
人口名曄然起時野亭劉公白巖喬公柴墟儲
公俱海内碩望相繼來官留都並引先生為忘
年交及中進士改庶吉士年已四十有八為夙
名士矣授編修進侍講所撰進講章善寓諷諫
上心識其名以見忤永嘉出為江西參議多惠
政遷山東參政值歲灾後先生身行部發官帑
市牛給民墾藝且寬其租歲既熟又為捐除種
馬薪木運部諸猺民得甦息入賀遇永嘉長安
道上勞之曰先生久外行召矣先生曰齊民困
甚能行吾疏殊勝吾受德也永嘉意拂然遂改
為山西行太僕卿力請老歸里先生性篤孝友
事二親死生情文備極人所難及素廉于財營
弟妹婚嫁貸以備禮聞鄉閭有緩急匍匐救之
惟恐後至甬上人客留都先生盡與款接情若
比隣不稍分疎近晚年築遂初齋于家園杜門
撰述絶意世事所著詩文拘虛集總修金陵志
南畿總志山東通志自撰翰林志金陵世紀蓄
德錄誨似錄花巖志游名山錄晤言詩談諸書
南巡舊京歌
横戈八駿戰功收夾舸雙龍水面游紫盖風雲過沛上
錦帆煙月下揚州
迎鑾驛下萬艘齊白浪排空赤岸低總謂北來天塹隔
豫章城只在江西
六龍神運起江淮五馬歌聲再渡來千古金陵王氣盛
彤雲曾繞鳳凰臺
山櫻江藕薦時鮮况有嘉魚出錦淵聖體從誰問行在
朝廷北極是幽燕
宫詞
瓊島春泉下玉溝年年歲歲御泉流無端夜雨生新漲
流出宫墻是外頭
後庭仙樹是誰栽春盡重門鎖綠苔聞說翠華籠燭過
上陽宫裏看花來
少年行
君不見昔日高陽之酒徒解貂市上親行酤自笑奮力
非耕鉏盡日博塞為摴蒲袒跣上踞聲豪麄得意應手
皆成盧劉毅家儲甔石無擲取百萬時須臾千金散盡
輕泥塗五侯七貴猶雞雛唾視不足當昆吾婦女見辱
國邑屠僭據上位身稱孤前途一敗面縛俘還如六博
勢向輸采雋不來徒爾呼吁嗟乎翻轅覆轍非險塗安
得恃勝為長驅
江上二首
江水日東逝飄風自東來水性惟欲下揚波復牽回人
事有順逆欲發還徘徊飄風曾幾時息櫂且銜杯
息櫂復息櫂櫂息歌亦稀歌中有何益但訴志多違流
水宜東去從風合西歸出門豈無定中道復誰依
除歲書懷
車前斷深壑舟際陷重冰駕驂不容止迴舵猶未能清
漏此年盡初旭明歲升無歡厭栢醑顧影怨蘭燈閨中
卜云近燈花指為徵
顧氏園
佳麗樓西羅市前王臺謝館地相連朱雀門通朱雀艦
鳳凰山帶鳳凰泉建業豪華古稱絶十二宫城開綺陌
棨戟高門卿相家山池曲榭神仙宅六朝家世舊風流
猶說當年顧虎頭竹密花深如樂苑窗盈池繞似滄洲
東晉香爐金籀字南唐畫障澄心紙米家圖畫鄴侯
書平泉樹石烏皮几逍遥日涉自成趣樾館煙庭非
一處古來不數辟疆園肯使王猷肆然去阿戎來候
小肩輿步屧花間入隠居坐久不知山色瞑仰看松
月夜窗虛
對月贈劉按察元瑞入滇南
憶昨看月與君同月在蕭臺煙樹東桐花香吐石壇
冷松枝影落溪堂空可憐今夜高城隔况復蟾光漸
生魄照我思君欲斷腸照君向我天涯别天涯雲霧
何茫茫千山萬山途路長從知馬上看圓缺相逐君
行漸異鄉
重别行送李川甫
帝城門外揚車塵盡日勞勞行路人人生離别重繾
綣况復送君當暮春昨日花開復欲落黑髮幾時不
為樂我今向衰君少年我少年時亦如昨燕臺黃金
照日邊古人已往今誰賢世事多悲更難語繫馬躊
躇尊酒前
宫柳
嫋嫋春聲裏隂隂曉色中縷垂金屋暗花散玉樓空凝
露啼秦苑因風鬭楚宫不知行輦處幾樹近簾櫳
華蓋殿入候
侍從趨中禁天閽夜暫開星辰宿飛棟風露下層臺設
炬人初動傳香駕欲來聯行肅裳佩未敢更徘徊
内苑涵碧亭
苑入黃金塢橋迴碧樹灣龍池觀九島鼇禁覓三山溜
轉雲車急花深月殿閒從來人罕至御榻在中間
還宫
寳騎出長楊輿人入建章池烟香合暝宫燭月籠光鼓
角春城閉樓臺夜曲揚從兹罷巡幸四海奉時康
聞討宸濠有作
吳濞窺覦久南方竟失寧帝心宣四國天討慰諸靈多
難何煩見流言不忍聽可憐親睦禮哀痛出彤庭
觀音山江閣與顧英玉中秋看月
鷲嶺宿龍宫凭闌一望中天遥滄海盡月小大江空亂
石穿寒溜虚廊度晚風只疑雲漢渚偶爾客槎通
與華玉登金山
江心擁鷲峯金界出芙容僧向空中定人從水上逢縣
燈動星月傳梵起魚龍浪說蓬瀛路鯨波更幾重
再經岱嶽下
岱嶽横中野危梯歴太勞望時初不異登處始知高天
地形何大風雲意自豪雖云容土壌安得補秋毫
上城北望
關鑰雄三險王畿實在燕黃塵回躍馬青海絶飛鳶劍
閣何曾恃金城不可捐輪臺如有詔此意答皇天
漫興
獻璞當年出今懷白玉歸尚餘松檜楫未老芰荷衣林
靜鳥無語山閒雲不飛此中空寂久那復問禪機
山中喜雪
飛雪仍殘臘風光改歲華入丘迷鸛垤向水淨鷗沙凍
柳先飄絮枯梨早著花地爐煨濁酒應譲野人家
過吉水永泰寺
亂峯迴絶澗荒殿掩空扉當路草盈尺遶坦松數圍定
僧離世久驚犬見人稀午坐同齋供山厨煮蕨薇
山寺漫興
出郭少人事更居林壑間僕因隨主懶僧反愛吾閒碧
草生滿地白雲常在山城中會相問未卜幾時還
正旦即事
帝輦時巡久未回天門遥拜重徘徊封箋自向慈宫進
方貢還同異國來春轉青旗開羽仗日臨金榜上樓臺
帷城尚在燕山外誰獻正元萬壽杯
憶昔
清宵藜火帶星光天禄曾為著作郎門下候朝深坐館
殿前迴院曲通廊羣公次第多含笑滿袖氤氲尚有香
黃屋朱扉照初日中官兩兩玉闌傍
紫宸朝退下青扉侍從花間過錦衣金吐鳳皇香不散
玉傾鸚鵡醉方歸楹高甲帳雲霞色官冷腰牌冰雪輝
一自夢回天萬里長安空見塞鴻歸
兩朝稽古備詞臣上逼仙班壓縉紳避路火城傳衛士
具餐晨館候庖人春深玉署翻紅藥日晚金河出素鱗
莫為涼飈惜團扇向來共奉受恩頻
江上呈華玉
龍江東下水疑空飛鳥流雲落鏡中千里晴光遥漾日
滿船秋色澹無風青山舊國知何處芳草離情去未窮
晚折蘋花思對酒燈前還有故人同
夏日雜興
下俯江流百丈深上臨山殿樹隂隂中原正朔回天地
聖祖高文照古今過雨輕雲虹未斷浴波餘彩日初沈
樽前散髮疎狂甚轉席移觴風滿襟
野寺清凉舊有名空廊還傍石頭城侵階竹蔭差差轉
入座荷香細細生西府山前車輦路南唐宫裏轆轤聲
冰漿玉椀傳瓜處想像君臣萬古情
楊柳微風岸口生青溪泛舸月中行空驚宿鷺迎橈起
却放流螢入幔明大計劉琨惟坐嘯偏安王導亦垂名
當年燕樂陳魚藻豐鍋由來是帝京
水邊樓榭晚風和香送陂塘十里荷隔浦船回紅艷淨
滿山蟬響綠隂多居人不省前朝事溪女猶為子夜歌
飛鷺浴鳬俱自適老翁相對意如何
宸濠廢宫
章水故宫何處是幾株衰柳亦從遮金書葬地無劉濞
玉樹歌聲有麗華秋日放鷹芳草陌春風飛燕野人家
諸公臺省多休暇每憶當時一嘆嗟
匡廬瀑布泉
瀑水來天上犇流入大荒氤氲元氣合澎湃海波長暝
落明河影晴交白日光星源窮有穴崙嶺倏移方潤谷
千林濕空音九夏涼五峯喧潄石三峽動飛梁入澗懸
猿絶穿雲度鳥妨玉垂風不斷珠散雨俱揚逖引禪心
吸甘分客味嘗無因修淨社終日坐相忘
春草
夜雨江南夢春風陌上情東皇如有意移向玉階生
青溪橋二首
遥山亂雲樹流水淨溪沙日暮行人絶危橋一徑斜
浮雲亂出山落日鳥飛盡獨立向溪橋寒流照容鬢
大駕西狩還京百官出候于德勝門
遥聞振旅入居庸八駿歸來御六龍莫道榆關消息近
沙河一水更千重
直望氤氲紫氣遥萬重飛控馬蕭蕭鴛班虎隊皆戎服
兩度迎鑾德勝橋
天皇自納簡書回神武將軍可汗才仙仗不煩陳輦路
籠街喝道數聲來
錦標金胄照戎衣挾羽横戈自將歸萬騎羣中天馬出
一時傳到疾如飛
放内苑諸禽
多年調養在雕籠放出初飛失舊叢祗為恩深未能去
朝來還繞上陽宫
宜人馬氏(附)
名閒卿字芷居金陵人先生之繼室也先生喪耦
知其賢而有文遂委禽焉年八十尚不廢咏吟書
法蘇長公得其筆意頗與先生相類善山水白描
畫畢手裂之不以示人扁其室曰芷居詩名芷居
集
苦雨
終日雨翻盆愁人欲斷魂嶺雲生屋角埜水没籬根楊
柳深藏徑梨花靜掩門聲聲偏入耳寂莫自黃昏
暮秋
野色滿園中閒情立晚風菊花含雨艷楓葉醉霜紅
有感
春風冷落後秋圃恨開遲總是宜男草傍人也未知
暮春
紗窗睡起靄朝暉滿院鶯聲花正飛閒裏不知因甚事
春來容易送春歸
七夕
靈鵠成橋事有無人間今夜憶黃姑倚窗坐久秋聲
動一葉西風到碧梧
按察副使陳后岡先生束
字約之為兒時已竒慧絶倫日誦數千言試之對
輒應聲就數又竒中諸公大竒之稍長出從里中
師所講授經義先生率臥勿聽乃益汜濫百家上
下屈宋班馬之間所為古文詞頗自引重視同輩
俱娖娖不足伍既中進士入翰林與唐應德王道
思諸人益刻厲為古學性亢潔不喜逢世張桂受
上殊寵朝士盡奔走顧獨慕先生名欲相款引終
不一折節歲時上夀遣吏投刺馳馬過其門諸老
恨之入骨呼為輕薄小黃毛同輩亦多姗螫者乃
出為湖廣按察僉事置蠻劇之地以重困之彼意
先生徒能負氣持虛言彈射必不肯自抑精會計
聽斷修舉吏事逮其敗當即擯之而先生獨能勵
志益舉其職終無詞罷免稍遷視學河南既歴劬
瘁常鬱悶無聊再疏求去不得竟縱酒屬疾嘔血
數升而死年纔三十有三道思適同藩入枕其股
而哭之與吾鄉周大卿共經紀其喪應德不遠千
里哭之越中為刻遺集行世
銅雀妓
銅羽遡秋風金樓夜帳空舞鸞君詎見調鳳妾猶工淚
竹愁難滅采菱歌已窮翻憐秦帝寵驪下許相同
高陽行二首
高陽年少事横行重俠由來不重生奪得寳刀摇雪色
騎將飛馬蹴風聲
北風吹隴簸黃沙縱博千場日未斜白劍殺人丹劍舞
笑歌踏入酒姬家
夕霽對月有懷唐一編修
終日滯飛濛三徑絶來往檐溜一以捐族雪漸迴蕩長
飈纈河出月華依波上微微辨林柯稍稍晰塵鞅槿委
猶餘泫萱開更映愰草螢掠明流土蟲疑晝響命酒陶
清虚解襟納新爽懷人邈不御樂來何由賞沈思永終
夕景同神宜往
過徐李二子再游東林寺
入林禮名禪山深變炎夏清飈激層檐流水注戶下孤
磬遠烟微長廊飯僧罷暫結塵外蹤稍懷遠公駕虎去
識餘溪蓮開見遺社四禪邈難依百齡竟安假冥心合
委和曠覽齊物化疎達任吾生塵緣兩相謝
望湖亭遲唐子
策策下危磴風前立小亭獨游坐超越屬思臨深冥野
色向人盡一湖含暉明雲開知日處其上峯遥輕目送
鳥漸遠嘹然遺我聲相感適無謂于焉觀物情坐念所
期子影影塵中行
二三同志夜酌碧雲寺分韻
曠途疎俗寰靜域臨飛㟽形苞隠淪勝勢抗清虚表鷲
嶺互盤旋龍泉吐涓渺雪竇迴暑清雲構翳空小分池
牣法鱗作埒抽金草覺花明冬春香蘿掛昏曉微尚在
幽寂乘休恣探討筏海滯塵緣游山訪真了指景晤已
深延賞悰非少適感伯倫情兼希魯陽妙流觴酌駛湍
揮手招頽顥任達本所經燕樂苦不早直躭真聖理勿
為俗賢道
嵢峽舟中遇江于順提學考績北上贈别因成
長句
故人相逢清溪口斷岸維舟一尊酒醉愁折柳背河關
笑看垂楊生左肘青山沈沈秋日光颯然海氣飄微涼
忽憶曾為東觀史此時君作尚書郎昨日蛇年走賢士
别來意氣期如此三載不見鬚眉存還是豫章一男子
落水一去時不還我今蹬蹭來山藩寸心指著向知已
片時會對成分翻近日徵賢徧都邑東巡西祀羣賢集
宰相閣東禮通儒將軍門下容長揖世塗參錯詎可料
英雄况復非常調喘息余憐軛下駒文蔚爾為將變豹
握蘭在身身自知投璧向人人不譽别去相思一調笑
知爾甘泉不上書
過武溪楊隠君草堂
清溪幽隠處白首性情閒鶴起開松徑風歸閉竹關道
書堆几上耕耒挂牀間坐悟忘言理令人不解還
石灘
石劣不受鑿水歸時礙行却令無競性翻作不平鳴逆
折聲猶壯崩騰色自明我行殊昧險于此獨嬰情
過吴維隠居
委巷疎塵宇空齋問隠淪應門兩童子拄杖一閒身下
馬見深意焚魚知久貧相看祗有笑握手更何陳
漳水别唐一太史之洛
漳河流不極離思渺難裁可堪今夜月復照别時杯路
向銅駝去人傳金馬來南征能作賦遲爾二班才
春江夜泛
日昏貪利涉繫榜自相鳴水動春星亂山潛野火明幽
虚機盡息澹泊道初成豈有形容在猶然問姓名
與田提學行清化道中
授服驚窮節離居感客情霜清沙鴈至露白草蟲鳴到
谷看天籟隨山採地精幽尋祗得性游宦不期名
公安得唐應德村居詩酬贈
應是歸休日安貧得所如鹿裘新著便貝帶舊遊疎返
舍因爭席還山羨卜廬閉關無遠意不著絶交書
偃息荆溪上明時挂一瓢帶經收雨麥抱甕汲春苗石
室寧期道茅齋已混樵時聞田社客伏臘每相邀
春日渡漢陽
春風淡微雨了了見前川背水千家閉連山百雉縣鶯
啼江上樹人散渡頭烟此日乘流者羈思殊未捐
春晚郊行
遲日出郊圻悠然塵事稀野隂堪結蓋溝水欲流衣俠
客探丸返佳人抱瑟歸喧喧四隣夕徙倚向斜暉
禁中對雪
禁裏霏霏朔氣饒縈風飄度薊門遥初翻金馬疑飛絮
漸集銅龍似薄綃百子銀題全合色萬年花發半封條
縣聞睿詔賡黃竹佇待東曺染赤毫
臨淄舟次柬唐一太史
客中相見倍情親日日追歡意未申近水割鱗時供酒
遠山啼鳥盡關人疎慵且喜隨中散鄙薄那堪作外臣
愁計别程能幾日未須岐路已沾巾
病後還朝毘陵唐編修兄弟攜舟相送醉中話
舊因懷任二考功次韻作(時唐方應命起廢)
舟迎浦樹綠參參笑傲逢君僻性耽陸氏弟兄原莫逆
龐家主客自來諳病中握手愁能奈廢後還朝志豈堪
惟有同袍應問訊定言幾日發山南
贈汪御史山居
小山卜築背孤城大隠青春早謝名門長綠蘿時挂麈
溪分流水幾投纓霜前鳥去收遺果雨後鴟肥拾野羹
寂歴小亭無一事時從羽客話長生
秋日分祀孔子廟
屬聖重儒宗當秋秩祀隆文明涓上日祈翼攝玄工松
柏開新廟笙琴似舊宫居非一畆儉奠即兩楹中玉簋
馨明德金聲辨素功從公百辟戾陟配四科同有侐神
如在無言教已通升堂獨何幸俎豆挹前風
送唐子朝長陵
周王東定日虞后北巡年虎旅隂山轉龍舟夜壑還珠
丘開白壌琳殿閟玄泉示儉裁流水崇威迥跨邊雲中
分地脉斗極應星躔弓墮天難陟冠遊月尚還光靈六
聖扈警蹕八神傳南至恭明祀東曺簡上賢瞻依徒欲
贈悽惻未能宣
咏神樂觀梅花
素質舒元圃清芬裊碧紗自將幽獨意不逐艷陽華避
暖遲開葉淩寒早著花瓣輕飄易墜枝曲影從斜襍雪
明春砌隨風入暮笳何須飛寳靨長此奉仙家
入閩
海國深秋别山關入望窮人家青壁裏鳥道綠蘿中地
暖收蒟葉天寒折桂叢嵐蒸晴亦雨瀑落靜還風靈藥
繙經識訛言待譯通問耕留野老賦食與山童直是忘
機甚非將大隠同
上已
五都皆禊渭百戲盡臨渠自憐妨太㓗不事更修除
夜泊羊原
萬曲寒流滙碧灣千家烟雨閉柴關來愁烏帽生人悶
到喜青山對客閒
恭人董氏(附)
山隂人侍郎董中峯先生女也生甚慧待年于家
中峯嘗曰吾女非得奇男子勿字徧視里中兒無
可者偶與吾鄕張文定公同游禹穴間從容具言
尚壻事張公曰吾里有陳生家雖微其人才足壻
也中峯乃與其夫人特來甬上試召陳生垂髫敝
衣膚神玉映叩之無不響答試以詩文揮筆如雲
烟中峯大喜即命日為婚相伉儷甚篤然中峯固
知其夫婦良不永年及后岡没未幾恭人亦卒
泊淮代外答唐太史
十年生事半同君萬里傷心逐楚雲遠浦維舟潮欲上
平林對酒月初分逢人牛馬時堪應到處鳬鷗漸作羣
共是機情忘已盡欲將通塞任斯文
甬上耆舊詩卷十
