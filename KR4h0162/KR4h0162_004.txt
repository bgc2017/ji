甬上耆舊詩卷四
監察御史胡文學編
吾鄉自南宋詩人篇什散失其後而此道益蕪矣至
洪建以來薦紳則有鄭教授而下九人布衣則有至
孝李先生而下六人及章宋五先生後先崛起倡雅
此鄉于是翳霧漸開蔘棘斯闢後來大家蔚然盡出
矣天作斯文諸公荒之于俎豆安可忘也今錄其遺
詩合為一卷至所稱章宋五先生見耆舊初集中
教授鄭先生眞
字千之别號滎陽外史父以道先生見前傳先生少
承家學通諸經尤長于春秋他研博極古今吳草廬
先生嘗發策十二事對者十不得一先生年甚少為
盡荅之由是有重名中浙江鄉試第一授臨淮教諭
値晉王之國過臨淮王聞先生名延說春秋先生為
開陳大義王大喜稱為鄭先生秩滿入京賜燕命賦
菊綻西風露脂楓葉詩稱旨陞廣信教授以引年歸
里先生嘗取諸家格言著為集傳集說集論復採摭
鄉先生言行文章撰四明文獻錄後學稱之初國子
典簿裴中嘗請先生作著存堂記亦求潛溪宋學士
文潛溪見先生記歎曰君徒羡我名使我執筆不能
過之後數年裴復與潛溪言潛溪曰前見鄭先生記
發明洞徹使之獨步可也其為宿老推重若此
公無渡河
公無渡河公竟渡河吁嗟奈公何長風掀天濤浪急蛟
龍垂涎待人食公乎渡河甘墜溺慟哭河水湄公乎不
返將安之憶妾嫁公時窀穸矢同歸如何中道乖百年
負深期河流湯湯猝未乾妾欲見公良巳難嗚呼命兮
公所安公所安吾誰冤愁來只取箜篌彈商聲凄切淚
横臆化身欲填精衛石河伯深宮閟勿聞公乎渡河嗟
莫及中心惨惨思愔愔請公來聽箜篌音相從願向重
淵深公乎公乎知妾心
搖搖花(虞美人草也)
搖搖花花開向天涯花搖搖花如金步嬌憶昔美人年
正少青春共覩花容貌金釵聘入楚王宫嫣然一笑臙
脂紅獨夫叱咤空四海恩寵惟憐一身在戲馬臺前宫
闕深當筵歌舞娛君心君心漸荒覇氣銷淮南却望烏
江遙漢兵十萬紛于螘帳底美人淚如水八千軍散楚
聲中獨身請為君王死陰陵古道行人來傾城之色眞
堪哀金劒霜飛猩暈落夭魂化作春花開花開花謝何
曾改春秋浩蕩愁如海愁如海將奈何虞姬墓前春艸
多花靈寂莫欲歸去杜宇夜啼三月暮
平陵東(漢東郡太守翟公門人作)
平陵東翟義死東海翻波冤莫洗新室巳成漢室已傾
一朝北面誰為臣噫乎大義甘殺身欃槍光芒射天闕
立髮萬指劒雙折碧艸叢叢一泓血漢家神靈杳涳濛
欲排閶闔訴黈聰吁嗟平陵東奚獨死義公
龍舟戲水曲
千里晴波汴河鑿萬丈虹橋依樓閣龍船錦䌫駕風來
五色騰驤駭鯨鰐河伯深宮執玉朝鮫人震懾停織綃
三千粉黛出歌舞星裙霞帔風飄飄大業官家擁鑾輅
香爇沉檀藹烟霧吹簫擊鼓向中流倚空笑指江都路
瓊花三月春晝閒高臺照鏡憐空顔回首長安歸不得
風濤洶湧愁人間君不見昨日燕都誇海子五爪盤拏
綵雲起天魔舞罷翠華犇高柳斜陽映秋水
送胡廷幹歸松江
謫鄉壠畆慰幽栖物外游塵不上衣自有阮生青眼顧
也如江總黑頭歸秋風東海蓴鱸熟晩日西園柿栗肥
自此不須談作客白鷗應許共忘機
寄烏繼善先生
紅心驛外望家山颯颯西園兩鬢斑繋雁書成霜滿地
飯牛歌罷月臨關漫傳海外蘇仙死終許羌村杜老還
客舍不知身健否何時訪我白雲間
題五河安淮驛遠碧亭
淮山遠送一螺青悄悄雲烟入杳冥檐外竹風醒鶴夢
坐中花雨雜龍腥佩聲襍遝天仙下篴韻咿嗚水若聽
使者船稀官事少石牀孤坐夜觀星
寒夜絶句簡丹徒縣丞
竹屋寒燒榾柮烟先生高卧腹便便淮南為問江南客
何似山中夜雪天
司税薛先生敬
字原禮宋進士朋龜九世孫也博學有重名至正中
嘗典教象山隨謝歸以行藥自晦時稱退菴先生洪
武初舉茂才授龍泉司稅即引年致仕先生詩淡樸
之中更饒高韻所著江天集子孫傳其業世有作者
元日望闕叩頭作
青帝更時序郊園泰運開覲親明主賜經國大臣才晴
色人都喜貧家客不來恩寬唯海似延首望蓬萊
與范宣之何約之重遊隱學寺
薄言山寺去兩度出東郊湖草添新漲山禽改舊巢烟
霞埜衲路鹿豕故人交鐘磬雲深處來聽幾夜敲
秋夜江上作
舟次大江干推篷水氣寒鴈從今夜度月似故鄉看客
久逢衣破家貧得祿安悞人頭白早猶是進賢冠
容以重陽無酒詩見投戲答和韻
埜館蕭然掩暮鴉幸將愁思破隣家不知誰有登臨地
却怪君看寂寞花京國歲時淹海客江村風雨夢天涯
何妨明日觴重舉屋後秋園萬樹霞
小忩梅花初放見之而喜
茫茫凍色暗江天忽見春歸古樹邊素質獨教高士賞
幽香不藉世人憐放來薄帶山忩雨看去輕霑水國烟
何必羅浮千萬樹儘堪對酒送殘年
題高士圖
烟柳垂垂壓艸亭千峰樹杪向人青是誰高坐飛泉下
木榻翛然似管寧
參政王公敬中
字子同初中吳伯宗榜進士甲乙科並為吾鄉舉首
歴官參政子同有詩名遺艸失傳今所存七律三首
亦略見音格云
送友人赴廉州
烏府才華羡獨賢北風又上孝廉船箧書尚有陳琳檄
行李都無子敬氊帆影曉分湘浦月珮聲晴拂隱山烟
壯游萬里須乘興好著聲名到日邊
贈周玄初尊師
玄都道士身如鶴長傍青松寄此生夢破九霄風雨急
神遊八表雪霜清吹笙每應秋聲起披羽微連夜色明
我欲相從拾瑶草漫山落葉斷人行
南湖齋居寄友人
山寒夜透青綾被海日朝明白玉珂隱几不知春色晩
停杯驚見落花多㫋檀香裏來僧梵楊柳橋邊起棹歌
咫尺湖光不相見竹床琴調近如何
紀善錢公安
字靜能以字行少有詩名辟授臨安訓導遷韓府紀
善王深相敬禮嘗召見其子手書具慶堂三字賜之
永樂改元聞公名召至京師將大用之公義有不可
固以老辭得放還且賜敕曰遂爾優游勸鄉子弟為
善亦異數也公既家居日以觴詠為事所著有畦東
集老卒于家公遠孫廉嘗輯公遺詩屬余序之有曰
當靖難初方以刀鑕鼎鑊處士大夫不屈者公諸藩
舊臣義堪去就而能從容乞身不撓不亢以視劉程
二長史周紀善或死或去其仁一也蓋錢氏世門實
啟于此
紀善詩健樸有蒼然之色其佳句如發車廏驛曰寒
輕初試酒風好不停橈朝天宫習儀曰火存千歲藥
雲擁萬年松三塔堰曰野田低接渚春嶂遠連空過
佛壠曰花嶼雨晴椒實麗竹居風煖藥苖肥遠眺曰
巖樹有情憐我老溪雲無意逐人流贈陸柳州曰當
世人倫歸月旦故鄉父老問寒溫東方彦修曰粗有
田園須養犢更無筋力可乘驂人至今稱之
舟中遣懷
朝發浙江頭暮宿越城下寒月炤船忩清霜肅原野豈
不念别離吾道有用舍衰蘭在中洲採之不盈把方春
桃李花紛紛爭豔冶俛仰宇宙間孤懷浩難寫強取囊
中琹起彈仍復罷悠悠世上人誰是知心者
泊梁湖&KR3998;
曹娥廟前雲霧積曹娥江上風雨急停舟五日猶未行
舉頭問娥譍不得憶年十八初度江昨日年少今頭白
開篷忽見江上山山色仍如舊時碧我思今日山中人
地爐竹火齊促膝山中我亦有敝廬嗟我胡為遠行役
讀書求名乃身累辛勤用盡三冬力微禄何曾得養親
到今負米公家喫憂來正擁布被眠破篷漏滴船中濕
岸上敲門借酒家瑟瑟寒風吹四壁夜長展轉不成寐
但是思家便沾臆來遲又恐長官嗔西望吳山日東出
楓橋感興
野水添新雨春帆帶遠暉君誠不世出臣得及時歸大
甕開陳釀高堂著贈衣入關鄉路熟夢繞故山飛
喜晴
秋風忽起捲重陰日色微茫炤樹林埜老扶藜看白石
山人伐木度青岑門前溪水深三尺墻外竹梢高十尋
明日罋頭新酒熟且依松下一開襟
紹興
越王臺下憶曾游舊褐頻經易白頭上國盛時叨侍從
老年今日許歸休魚供春版橋邊飯鳬逐晴川柳畔舟
私喜季真千載後鑑湖猶得接風流
紀善薛公服耘
字濟美舉于鄉歴官趙府紀善所著曳裾錄十卷濟
善集三卷
洛陽上已篇示座上酒客
羽觴浮曲水景物麗中天繁花紅炤面弱柳碧拖烟繁
花弱柳東風裡一年一度何時巳惟有北邙青春深黃
鶯喚人人不起誰家年少玉勒輕朝朝來往洛陽城日
出河邊修禊罷日斜陌上鬪雞贏楚漢雌雄亦如此徒
使人間留上巳請將笑口向春開不到沉酣不知止
渡滹沱
欲覧千秋跡因為萬里游冰從昔人合水似往時流北
土寒應厲東風急亦柔幾回陵谷改不去有沙鷗
延慶寺夜坐
几淨僧燒燭床空客解衣披心各不倦快意竟忘歸夜
雨涼松舍秋蟲惨竹扉十年寥落久已與世情違
送上郡太守徐子開赴任
士林聲價舊峩峩風采初看似太阿月裏蓮花經華嶽
天邊柳色渡黃河雙旌去日中原擁五袴他時上郡歌
願以農耕易鋒鏑使君卧閣意如何
望銅雀臺
舞罷歌殘人不來遙看漳水浸層臺昔時上食今能否
何處埋身未許開夜静月明聞急管秋深露白見荒苔
河邊芳樹年年綠空使高情想鄴才
立秋日作
高樓獨倚思何窮涼雨西來萬點風不覺三時遷病裏
復驚一葉落愁中早年涉世游方倦即日歸田貎已翁
更恐秋聲容易至明朝聞杵又聞蟲
按察使謝先生瑾
字廷蘭本蜀人徙家于鄞為人魁岸性倜儻嗜學以
進士出使粤中經庾嶺見大木委道傍因作悼木賦
以見志尚書夏公原吉覧而竒之薦于朝授刑部員
外郎遷郎中持法平出知平陽府平陽俗尚武悍先
生戒其屬吏曰治民在順其常性而已能順之則俗
不擾而易安由是所部帖然尋丁外艱方治歸部民
俱走闕下請留上特報可秩滿遷廣西按察使數辨
冤獄軍吏俱畏服之年五十七卒于官先生所在奏
治行第一尤以詩文擅名所著蝸濡集行世
郡守沈鳳峯先生愷序吾鄉詩曰四明詩源起自唐
賀秘監當時巳與李杜並馳循至宋元攻尚互異篇
什不傳及洪建以來作者軰出倡雅中朝則有鄭千
之繼以張白齋金本清楊文懿諸賢後先凌競彬彬
以興先輩戴南江序曰四明詩人萌芽秦漢鳴盛于
開元宋元而下其詩失傳至洪建中吾鄉詩學始盛
盡歸雅馴嘗得名家數十人若謝廷蘭章文重金本
清張白齋魏雲松其傑然者風雅之體于是為偹余
按兩家所述吾鄉詩源一以鄭千之為舉首一以謝
廷蘭為舉首鄭先生家學淵源蔚然作者余巳選其
全集錄冠此卷及讀謝先生傳意其負才氣歴落自
許詞賦流傳為當代巨公所重而諸選家僅錄詩一
首意殊不滿近始從范氏天一閣得讀其蝸濡集于
腐題爛句中時作驚人語老氣横厲方稱其人若非
先輩藏書則風流盡矣余既錄其七言七首他若吉
州曰亂山過雨迷高下斜路穿雲入有無秋雲曰晨
度空林迷馬鬛晩拖疎雨帶龍腥樵唱曰數聲去疾
雲生屨一曲歸遲月在薪金山寺曰月轉天心山壓
卵塔横燈影水吞虹沙浦曰青裙移櫂脚雙赤金鯉
出波鱗半紅幽居曰新聲歌罷春生榻老瓦盆乾月
滿樓並竒句也
金山寺
潮汐難磨萬古塵老龍無地斵浮根戴鼇水弱低三島
補石天開露一㾗浪湧兔沈瓜步月雨腥蛟送秣陵雲
時聽梵刹傳僧唄栢子香飄半塔熏
長淮
千里淮流勢若奔咆哮西下地平吞天吳激浪來江口
鬼伯推潮出海門疎雨數聲雲入浦遠林一抹水連村
泝流有客登瀛去路入青河日又曛
梧江
漁家生計少經營暖飽時供不慕名撒網唱歌郎首白
鳴榔和曲婦裙青鸕鷀小雨灘頭夢鷗鷺輕風世外情
行客獨為車馬累重聽蠻唱有餘聲
汾西縣
幾家荒冡伴荆榛半里孤城帶夕曛穿穴作廬人類鼠
鑿山供爨石為薪雞豚醉樂村祠社桃杏紅香客夢春
最是農夫耕絶頂一犁觳觫入寒雲
歸牧
石橋流水月娟娟自放紅林不記年六七里村黃犢雨
兩三牧䜿綠莎烟秋雲半濕衣垂骭埜曲横吹笛在肩
鬱鬱墓門遙指處可還重上一丘眠
羅江神祠
土祠祈福慶年豐歌嘯巫陽薦祀同一奠神惟迎社日
半竿旗不飽靈風雞豚頌裡爐烟碧簫鼓聲中燭影紅
拜祝此時須應感莫嫌門徑有苔封
黃陵廟
黃陵帝子泣嬪虞絃斷南薰鳳影孤紅盡淚㾗傳翠竹
青來魂氣隔蒼梧秋風衡岳沉鴻鴈暮雨湘江怨鷓鴣
明月三千年後夜九疑雲冷夢應無
按察僉事黃先生潤玉
字孟清五歲侍母病夜不敢就寢六歲讀書所覧輙
成誦坐立屹然未嘗與羣兒伍十歲行道上見遺金
不拾年十二聞太守王公璡行鄉飲酒禮造學中觀
之因默識其儀歸書于册人見所記大竒之永樂改
元詔徙江南閭右實北京父當行先生年十三傷父
老行萬里詣官涕泣請代官謂其少先生曰父去日
益老兒去日益長官善所對許之行踰年至京受㕓
都城外十里沙漠寒沍無人烟先生與同役築室成
比閭墾圃粥蔬以為生兼應徭賦人不堪其瘁先生
安之稍隙輒肆力于學北方無良師友先生以心為
師以古聖賢為模楷擇然後言確守不可易都中有
富人與一女居招先生寓其家同賈先生辭不往或
問之先生曰古人不處嫌疑間此即是也里中高其
篤行多使子弟從之因斆其學舉于鄉官南昌教授
用薦拜交趾道御史奏彈權貴無所顧出按湖廣斥
藩臬郡縣不職者至百二十人俱解綬去威名赫然
用少師楊公士竒薦遷廣西提學僉事力屏浮薄篤
士風時值寇起用兵都指揮吳某横掠子女萬餘口
劾而歸之副使李立入民罪數百人力為辨出南丹
衛在萬山中瘴甚戍卒歲半死為奏徙平野凡先生
所施行萬口交誦調湖廣僉事持憲益嚴廵撫都御
史李實張甚藩臬俱曲事之先生獨無加禮更黜墨
吏二人俱其所私也實大怒劾之降知含山縣盡除
諸宿弊閱蘆場重浚麻湖復所逋租與民均徭平訟
民大悦竟引年致仕先生好學自少至老未嘗懈其
言曰明理只在讀書制行惟當愼獨性剛介寡交所
稱許四方名士若李文毅公時勉薛文清公瑄不過
數人與客言惟講道論文不少及時事歸居東皋草
堂閉門簡出日研索經義謂聖學莫先于五禮因取
儀禮析為四卷以禮記比類附之其不類者載諸卷
首末各有意義又以軍禮獨闕取周官大田禮補之
及禮記載田事者别作一卷通為箋釋曰儀禮戴記
附註復考定深衣衰服古制補諸經四書註撰寧波
簡要志四明文獻錄雜註道德陰符二經因安遠矦
柳溥從問古兵法更為孫子註其他備論理事曰南
山錄詩文曰南山藁里居二十年夀八十有九卒子
隆歴官副使是為南谷先生别有傳孫溥字存吾官
蕪湖訓導纂續大父所著書是為南厓先生曾孫㢲
字啟亨歴官知岳州府有治行四世俱為名臣
祭酒頤菴先生寄讀杜詩一章因奉和
先生觀杜詩洞曉其中趣顧兹藜藿腸焉識菽粟味乾
坤初未交風雲本難際自匪假聲詩烏能吐忠義高歌
動千言曲庇非一類區區稷契心綽綽廊廟器胡為月
下烏却遶風前樹魚龍方混爭鴻雁若相避雖致杜鵑
詞曷駈野狐媚間關蜀道行悽惻巫峽淚纍然喪家厖
困若伏櫪驥康衢本平夷大雅惜顛墜斯文既云亡吾
道安所寄浩浩三百篇寥寥千萬世惟公得其傳作者
奚足繼公詩天寶間落日山横翠
詠牛
落日散郊野牯牸分後先春風忽相尾老鼻時一掀物
情妙造化蠕動無不然傷哉怨曠者世道何其偏
奉和頤菴先生秋興
秋宵羣動息風景有餘清暗露梧邊墮流泉竹下鳴興
來忘宿疾詩就總閒情此際衿如洗憂思何處生
自歎
白髮釀衰容那堪氣不充眼花時見燐耳聵日聞蛩忽
忽如醒夢行行似踏空達人雖識早争奈太龍鍾
書所見
楚郊閒縱目城郭見應稀雲過峯掀帽苔荒石褪衣燕
穿沙岸蟄鷹亂燒烟飛景物尋常裏誰能悟化機
山路遇雨
萬里南行愧不才旅懷那得暫時開青天夾路重重去
白雨傾盆陣陣來油傘紙穿連我濕竹兜泥滑怕人擡
悠悠世味都看徹惟有心期未肯灰
入松行
心謁衡宫久已齋天靈為我掃陰霾傾翻榖節三朝雨
洗淨松行廿里街更喜沙堤緣白石何妨布襪曳青鞋
行行看到南峯頂一蕩胷中萬古懷
和大理卿蔡公錫採蓮舟
梭抛葉泛不辭頻界破西湖十里春蘭槳魚浮微借力
箬篷鼈覆半遮身折荷作蓋還尋藕製芰為衣肯厭蘋
日莫歌聲歸一路路人只看採蓮人
冬夜地爐剝栗飲酒
周圍盡把紙忩糊六角攅磚作地爐拾得樹錐乾似脯
埋來灰火爇如酥連糟頓煖茅柴酒帶殼煨開刺栗蒱
長夜老年渾不寐拚教一餉醉模糊
鄞城草堂
古鄞三面海通潮地局西來雉堞高日月兩湖環作島
坎離雙港抱成濠百花潭上渾如杜五柳門前總似陶
擬卜歸休寄長嘯草堂先自號東皋
薛亞卿耕樂卷
人間名利任紛紛剩買田園遺子孫春雨一犁閒犍犢
秋風數頃飽雞豚條桑巳喜蠶盈箔釀秫何妨酒滿尊
了郤官租無个事吏胥那得夜敲門
題畫
青山合勢水分流溪上人家綠柳洲路入溪橋人跡少
扁舟常自繫槎頭
題家藏山水畫
風雪初冬致政還一童一騎到家山短藜力弱土橋滑
老我放歌行路難
御史董公琳
字廷瑞號木石以進士除南京監察御史時戶刑兵
工四部尚書國子祭酒俱不職公抗疏論之掌錦衣
都指揮劉敬父子怙勢横虐言官為結舌公獨疏其
下法遂逮敬奪官子論戍一時風裁凜然出為山東
按察僉事在職勞瘁遂以疾請老卒于家子鑰亦為
名御史見後傳從子鰲官戶科都給事中
余近選此集於諸世家遺文最所加意萬允誠更走
訪不遺力一日余謂允誠曰城西董氏其先有父子
名御史而里中諸詩選絶不及豈兩公俱無文辭耶
復念董工部德鏞吾家壻也為公後因遣姪輩往從
問其家頗有所藏先世遺集否次日董甥從舊簏中
覓得一册來前後剝落數紙喜中尚完好發視即工
部所刻先世兩御史集也詩各一卷數十首俱華健
有竒氣不媿作者余讀之嗟賞竟日若工部誠所謂
賢子孫也工部刻此集在崇禎癸未九月不及半年
國難作工部亦下世詩板俱毁今僅存一二册即御
史子孫俱未得見若失此一時前輩風雅竟不可復
問矣余因簡與公同時若薛司税敬紀善服耘詩則
從薛氏所刻世風錄之陳太守本深詩則吾友陳同
亮持示其家乘所抄副使張公昺詩亦得諸張氏家
乘中錢布政奐詩則余為吾友錢稚廉序定其家集
選此數首董氏兩御史詩則得工部所刻本也前此
七公俱自二百年後始登作者之堂為桑梓增重夫
諸公久以名位顯聞于世家有遺文而諸選家草草
且絶無問之者何况布衣草野金石之聲不出蓬戶
更誰為發潜德之輝耶梨洲先生曰坐視先輩佳文
字埋没是為忍人三復斯言能無感歎
秋日早行
露濕青鞵澀行行天大白山腰亂鳥聲樹頂紅日色豈
苗青以繁池景静涵碧隔竹新雞啼村烟互如織凉風
欺薄衫寒入行人腋念彼風沙陲能無苦行役
漁翁小景
刺船岸脚秋雨惡蓑襞挂草笠撑篛漁翁歸去沙上頭
兩脚競僵帶泥縮寒林枯削落葉黃高山嵂崒江溟茫
烟深路黑若衝虎呼妻便舀床頭缸
窮冬即事
昨夜雨斷風不歇就床吹却書燈滅欲寐未寐展轉間
厭聽簷樹聲獵獵嗐喇一響拍小忩莫是寒梅枝怪折
侵晨拭眼開破門忽自當門一山雪□鰓硉矹詩酒中
古來惟有昌黎翁孟郊張籍在何許我欲聯句誰能同
把杯手戰衣裳濕茅柴碎火難為烘漸縮如蝟不足惜
雙親半百無裘重
山中書事
分得禪宫雲半間下方難買上方閒忩經小雨桃花盡
徑帶餘春苔蘚斑竒篆出香薰古壁亂鐘催月過青山
山深盡日無人到坐卧看書門不關
咏菴前小塘
曉來狂雨過書堂山水分流半小塘柳葉倒垂青鑑影
楝花輕漾縠紋香夜寒蟲呌千聲月日暖魚翻一尺霜
忽看千山奔不住碧天高處瀉嵐光
出門
出自城闉遠望通澹烟晴色曉光融湖山似帶前宵雨
花柳猶存舊日風但得常隨芒屨健須教不放酒杯空
憑高且縱山頭眼一片人家澹靄中
暮春即事
遠山雲出千重岫流水聲歸半掩柴我法于今輸我拙
人情非古任人乖午風柳絮輕飄雪夜雨苔花斜上階
燒筍煑茶澆睡癖青烟細細颺幽齋
庭前晩步
一眉新月天西白兩眼舊山溪上青月白山青原自若
壯夫頭上已星星
訓導周先生序
字文彛號味墨有詩名以辟薦授本郡訓導詞家謂
先生詩氣體高妙在當時能超然自出
起夜來
迢迢中夜長明月流素光如何不能寐徘徊坐惆悵四
望閴無人對影臨空牀忽聞孤雁征零淚沾衣裳凉風
亦蕭蕭露下凝為霜思君既不來煢煢守閨房
宫怨
羅幌動微風沉沉永巷中鳥啼朱戶掩花謝玉蘭空妾
意春長在君恩水自東獨悲明月夜歌吹動深宫
城西别墅荅諸友見訪
治生在菑畬結廬向西陌窮巷寂且深荒磎被榛棘晨
興荷鋤倦日入復歸息常恐負所懷黽勉在兹役深感
父老情出門遠相索觴酌忻時豐即事良可惜于焉罄
交驩既醉㤀終夕
埜田行
萋萋芳草白楊路落日平原聚狐兔斷碑蝕土巳無文
旁人言是將軍墓將軍未死竭忠良將軍既死多感傷
萬年千載一坏土石表仆地今荒凉子孫漸遠人莫識
亦有栽桑與栽麥雍門引琴為誰悲能不欷歔嘆陳跡
月夜憶鄭維乾
門前湖水清坐愛月臨城月在不能寐水流空復情芳
蘭寒露重衰草候蟲鳴斷絶凄凉夜深慙夢未成
至孝李先生本
字孝謙父仕開操履嚴正里中比之王彦方生三子
長即先生次悌謙次忠謙當元末仕開杜門為子弟
擇賢師友不妄交游一時金華戴良永嘉高明豫章
揭伯防武林楊彛陸德暘慈湖胡舜咨諸先生俱以
齒德文章來游四明仕開為掃席館舍使諸子俱師
事之故李氏造學淵源最為有本先生甫十歲即能
綴文二弟俱明銳嗜學兄弟相友愛有事兄必先弟
而弟常代兄行父卧疾先生兄弟日更侍牀下父食
乃敢食父至斷食旬日亦飲水充腹而已終勿執箸
洪武初郡國例造戰艦吏以仕開饒財使任督既成
使者騐艦材不良坐法送秋官論獄先生甫弱冠請
代父囚曰父老我壯宜往悌謙甫十八巳為人後亦
曰兄多疾且親所愛宜留我當往使者以為非情兩
繫之徐偵其兄弟終無易詞竟遣長者往先生至都
門輸作日涉冰雪負土石手足痠瘃流血經一歲得
赦免歸十年仕開又以冨室主料量米耗罪當死忠
謙年十九即荷械詣官曰盜米者囚身當坐幸釋老
父官韙其氣貎許之得免死黥而戍竟死遼東仕開
卒先生執喪盡禮守令重先生相繼論薦固辭不出
郡博士鄭深道常造其家先生閉門不見深道曰所
以來求一識先生耳非有它也乃出與語甚驩深道
為止宿去會詔天下纂修圖志太守汪馗起先生總
裁郡乘書成而卒後七年悌謙亦卒先生宿有隱德
隣人寢疾晨候之密以錢十緡置席下去繞宅種竹
夜遇人盗笋縱之去次夕為采笋置籬外其行事多
類此嘗憫郡中文獻失徵因撰四明文獻錄四明先
賢記學者宗之他所著有經書問難通鑑攷証急就
章注長律英華藁中林集諸書
蟲言
翁翁復翁翁汝儔誰與同此翁不解世間事世問賤老
少為貴恨不鑷白還蒼童何用自口稱翁翁(蜂)
遮了遮了主人破屋忙不補只愁秋來長苦雨南岡黃
茅亦易求何不剪取遮牀頭城中盡是樓上樓誰念中
宵沾濕愁(蟬)
題畫
青天際遠水落日明遙岑奮袖拂蒼石憩此長松陰凉
飈洒露頂正可絃吾琴古調詎自秘坐惜無知音美人
隔秋水望望烟波深何當一相晤曠焉諧素心
踏雪犬歌
踏雪復踏雪汝身胡不純鑄鐵四蹄截肪行蹩躠前年
雪壓溪南橋相隨看梅長尾搖足間銀杯凍不脱至今
未向春風消盡日荒村無客至月砌風林有時吠貧居
盗遠難為功好了當年黃耳事五郎戍遼今五年緘筒
應肯為我傳灤河十月冰連川雪花平鋪如踏氊快足
不假東萊船歸期盼爾春鴻前飽飼肉飯花隂眠
伐冰行
堪輿凝沍陽春蟄滕六飛花黑風急五更漏月添重霜
大澤腹堅三尺強六丁力奮寒似熱脚踏手撾齒欲嚙
范增玉斗付一揮滿奮屏風紛百裂水仙宫闕隳嵯峨
凍蛟如鱔寧敢呵驚將孝子雙魚出截斷將軍數騎過
刓圭敗璧瓦礫積轉壑奔崖金鐵劃雪宫爽意逼人寒
月窟晶光炤人白南江窨子平如坻年年千斯與萬斯
兩潮鮮船錦鱗活六月渴吻瓊漿滋吾聞開藏非細事
爕理調和寓深意獻羔祭韭並得脩沉李浮瓜盡霑賜
千年舊禮今失傳官家税盡私家利
題柴昆陵越山春曉圖
君莫著謝公登山屐更莫問子猷泛雪舟請君試看高
堂壁彷彿李白天姥之神遊於越山川甲天下秦關蜀
道皆土苴柴侯晩年天機精酒酣潑墨為予寫天姥高
出東南天天台四明相蟬聯影落平湖一鑑淨正對賀
老山莊前近山青青遠山小烟霧溟濛漲春曉雲門日
出似聞鐘耶溪樹綠應啼鳥鳥啼不可聞林深不見雲
只疑空青四山合倏訝飛瀑雙崖奔極知妙手奪天造
眞宰上訴天為悄獨脚山魈作鬼精偷向靈巖拾竒草
水竹江花何處灘漁郎翠縗露未乾青帘酒家石橋右
艤舟却憶姚江干長松之下一片石竹杖芒鞵二三客
脱巾高挂白雲邊醉倚青天翠如滴
送徐允廸還城中
寒梅照虛牖嚴霜凋敝裘故人動歸興歲宴不可留徐
卿立身何坦蕩行年五十猶偃仰不思唾手取公卿却
甘低頭在艸莾市中賣藥能逃名杖頭挑錢還解酲悲
來不作窮途哭時復有詩鳴不平忘年之交古來有臭
味相同即為偶來遲去疾奈爾何無限離情付杯酒北
風吹雨凝作花船頭敲冰船尾划道傍行人指歸路城
上栖烏還到家城市塵埃易更改還念山林青眼在看
花有約明年來教我村童埽門待
孤雁篇
秋高八月風力狂吹斷長空征雁行分飛漢月去影隻
呌入楚雲幽怨長獨夜愁迷荻浦雨五更夢斷蘆田霜
苦吻連朝不飲啄側身萬里遙相望相望萬里關塞隔
却憶平生長作客隨陽未飽稻粱謀遵渚常虞網羅厄
薊北江南三五羣秋涼春燠往來頻曾將捷書報邊使
更聯筝柱親佳人誰知中道兩相失漂泊天涯歸未得
開口敢出號天聲畏人且塌摶風翼錦衣鴛鴦相並栖
畫梁燕子雙將雛誰憐獨有孤飛雁歲歲江湖别離歎
送季温内兄從軍
四月五月南風狂大麥小麥相亞黃吳蠶成繭不成繅
慈毋又縫遊子裳遊子從軍上京國賣犢買刀助行色
西亭出祖柳正長駿馬驕嘶羈不得丈夫弧矢志四方
豈效兒女戀故鄉酒酣慷慨拔劒舞青天白日飛秋霜
聖主開邊固無戰地盡西南置州縣獨憐殘寇喘息存
遠竄窮荒不知變君今名隸行伍中不用自誇兩石弓
胸中籌畫足制勝好居幃幄參元戎馬銜山前刁斗月
龍居河上旌旗風呼邪日逐争内附凱歌入奏明光宫
從此朔南聲教同大開明堂議東封君則長揖辭成功
歸來聽我擊壌歌年豐
次沈克恭郊行
君家櫟社市一徑過橋斜架束新收畫盆移舊種花茶
香留客語釀熟許人賖佳句時能寄高情老未涯
送鬱林司征周仲班復任
便道還家暫解鞍承恩南上敢辭難七千嶺表重來路
十一關征舊任官墟日鳥言夷出洞秋天人面果登盤
料知公事多清暇好覓仙翁句漏丹
山居為柯定安賦
四面青山障俗氛數家雞犬自相聞茆檐低礙巖前石
木榻高栖雨後雲晩徑樵歸憑鹿引秋林果熟與猿分
從來懶入桃源市自釀松花日半曛
送㢲上人還台州
挂錫遙憐野寺鐘赤城何處問芙蓉歸心千里月千里
行色一重山一重霞洞春深多藥味石橋雲斷少人蹤
秋風紅葉桃花似此日相期谷口逢
新秋寄德隣
一雨兼旬水没塍江村凉思陡然增鴻來雁去非迎送
扇故衣新豈愛憎遠戍有書終可到小樓無賦且須登
不知明日還晴否船過湖南聽采菱
謝戴江父惠江瑶柱
異味分甘及病饕令人斷酒不能牢玄胎剖出雲閒月
細殼熬翻海上濤春雨河豚忘下筯曉霜郭索罷持螯
東坡尚未知名字嫓美空將荔子褒
寄林好謙
青青滿座競唔吚坐稳烏皮候日西墻裏竹生虛室暗
門前水長大橋低故園風雨今宵夢别館烟霞舊日題
相憶尚憐餘病惱無由蠟屐走深泥
遊天童寺
青松廿里萬松關小白前瞻太白山度嶺路迷黃葉裏
隔溪人語白雲間海龍護法聽金磬野鹿參禪獻玉環
老衲相留成信宿浮生幸得此偷閒
示德鄰
風雨春寒起讀遲傷心門外落花飛裁詩摠拙猶排悶
識字徒多不救饑今日山林容我在舊時城郭歎人非
年來苦憶鴟夷子散髮扁舟久未歸
寄題黃巖張氏隱居
天台佳氣鬱蘢葱中有留侯慕赤松繞屋溪聲長落水
對門雲氣悉成峰果林秋熟猿將子藥圃春肥鹿長茸
幽討莫辭行路遠穿雲巳辦竹枝笻
雨後登樓寄舒仲權
獨凭危樓雨後忩孤村一曲繞春江白雲低壓青山半
綠水交飛紫燕雙落日船歸桃葉渡晩風人唱竹枝腔
抱琴有憶能相過猶及殘紅撲酒缸
題畫馬
曉向天門立仗歸驕嘶誰與脱金鞿鑾輿近日稀廵幸
閒放春隄苜蓿肥
題宋徽宗畫竹
宣和殿下碧琅玕月影風聲豈耐寒一自江南栽老檜
誰將消息報平安
題畫
溪頭春水碧粼粼溪上春山絶點塵不信白雲都占盡
也應茒屋有閒人
至孝李先生悌謙
以字行生平孝友見前傳李氏一門至行並擅文章
惟少弟忠謙客死遼左幼安不返德言失傳誠可歎
也因并誌之
東門行
朝入東門城試作東門行東門小吏打道開馬前高喝
將軍來將軍馬上錦繡袍妙年三十纔向高自信勲勞
邁頗牧常將意氣凌蕭曹紫騮一匹天子賜新鞲金鞍
搖玉轡腰下長懸兩石弓腹中豈貯三千字清時較獵
城南隅旌旗蔽野人塞塗一時蒼皇爪牙奮百里飛走
影響無歸來升堂設綺席列坐擊鼓吹笙竽金鳳釵横
翠翹起嬌娥一雙顔色都藏鬮呼取銀錯落按節舞踏
紅氍毺蠟炬高燒白于晝樂事巳徧清夜徂君不見窮
巷書生讀書苦一生身被儒冠誤不思學劒求出身閉
門猶擬長楊賦
春社
今日報春社風光處處同社公三日雨花信幾番風野
老還祈榖村醪可治聾醉歸茆屋卧花月淡朦朧
八月廿夕起東軒步月
今夕何夕耿無眠攬衣起聽更漏傳中秋能隔幾夜遠
明月已減三分圓雲開數雁影帖地露冷獨鶴聲徹天
心情未覺坐來倦燒燈更讀離騷篇
夏日雨中
風雨蕭蕭水滿邨迥無人跡過柴門重來海燕經年客
漸長庭篁幾世孫已分生涯甘淡泊却憐交友絶寒暄
白鷗日日江頭見心事相㤀不復論
至行謝先生矩
字元規父思恭生二子長員字友規次即先生兄弟
俱有文名先生少奉父命為人後而員以諸生充臬
掾赴京師後改四川謫戍臨洮調凉州播遷有年且
道里絶梗遠非日月可至先生嘗裹糧走萬里資送
終其身不輟後以例籍父及妻子俱赴戍所獨先生
以别籍免喟然曰吾忍使父與嫂姪獨困苦耶力請
與偕至吳門父死先生哀毁幾絶或勸之火輙號哭
曰此末俗事雖倉卒吾容忍乎乃以父柩厝客舍相
嫂姪至京師遇例家人得放還遂復至吳門迎柩歸
葬次年兄没戍所又間關數千里負其骨歸撫諸姪
益至先人田廬悉畀之諸公俱高其孝友篤至名所
居曰孝義堂兄友規初調臨洮時解公大紳方謫河
川衛吏翰林待詔潘若水亦黜為西寧行太僕寺吏
解公名重若水能詩著退菴集友規工文著鳴窮集
關中因有吏中三傑之稱友規所傳二文其口毒荅
一篇詞義最善詳水東日記
余嘗讀元規傳輒歎曰先生斯可為至行矣與同時
李孝謙兄弟孝友篤相類兩家復擅文章為吾里光
華誠所謂有德之言也或曰元規為兄友規為弟元
規曾孫汝儀字國正以進士官雲南參政事大母篤
孝能世其家
賦望郎回山
望郎回望郎回望郎不回心欲摧化作山頭一拳石質
堅不朽心不灰花開花落秋復春煢然獨立誰與鄰夜
深惟見皎皎月雨晴只有英英雲將心誓比雲與月雲
有卷舒月圓缺百年夫婦終古心豈辨新離與故别此
心炯炯天地知山高水深終相期郎君應有歸來時
溪雲堂為陸進士作
卜築依林澗雲深若洞天無心來遠岫有𣲖自深泉鶴
舞添晴影松鳴動壑絃道人名利澹對此足㤀年
次錢廣文感懷
茆齋清味自來甘飲半吟哦日醉酣為問洛陽賢令尹
閉門風雨幾人諳
栖芸楊先生範
字九疇浩卿子也體長美風儀進止有尺寸生平操
行誠確雖燕居常盛服端坐讀書至丙夜通易詩書
三經潜心聖學視當世毁譽榮辱漠然也楊氏初饒
財至先生家益落常授經里中諸生凡在先生門俱
能學古尚氣節自立人望之知為楊氏門人也郡守
鄭珞鄞令張鐸每歲時嘗造其門聘修實錄者三郡
乘者一俱為總裁晩年造履彌篤卒之歲自銘其墓
曰少而慕古壯而學古老而益好古吾之行也所著
道統言行集栖芸槀諸書于詩咏物最多洪武初先
生嘗任轉輸至京同郡桂公彦良一見竒之曰君豈
此中人耶先生遂益自勵時郡中宿學有洪先生敬
道周先生禮黃先生潤玉諸人先生師事洪氏與瞶
菴南山稱執友故其學最為有本時稱栖芸先生
九月旦湖上偶興
凉氣蕭蕭菊月初暫休講席過罌湖芙蓉露濕連枝錦
䆉稏風搖滿穗珠水面魚游人可數沙頭鳥跡我能摹
此時埜興渾無極回首俄驚日已晡
鏡川
斜日一輪山上頭輕霞片片漾波流平蕪埜岸碧千畆
喬木人家紅半樓沙鳥頻翔將下宿田夫晩濯欲歸休
漁舟各巳收緡去漸有燈明蘆荻洲
春菊(即蒿菜花)
東風園裏菜花開却做秋英一樣猜此際正經紅雨落
于今未見白衣來圓裁金葉錢無貫高吐檀心粟作堆
待看南薰成實後栽苗依舊薦香醅
耕隱軒為胡拱辰作
年來力穡是生涯任爾蕭蕭髮半華負郭有田都種稻
繞門無地不栽花一犂雨足春無耒數葉烟生曉煮茶
驥子讀書功益進未應終作老田家
松醪
五鬛蒼龍釀綠醅槽頭注雨色如苔大夫遷治酒泉郡
髯叟重為麴秀才味自茯苓浮瓦甕光從琥珀泛霞杯
歲寒一醉同椒柏能使春風生滿腮
先長清處士
諱廸字叡廸更號長清處士嗣之五世祖也家自二
世祖成連先生四世祖肅齋先生始以經學世其家
處士少讀先世藏書能傳其學工于詩性篤孝友為
人温恭有藴藉行善里中常衣寒食饑病者為具五
藥死而無歸者衾棺之身敦禮譲以教法子孫行于
鄉黨人慕其德比于太丘平原晚年閉門教授所從
受業俱一時名士每暇日則負琴載酒招儒林士大
夫與登崇丘坐茂林觴咏相答以共樂太平年七十
二卒于家里中耆舊哭之哀其行事具詳錢方伯奐
兵部洪公常叙傳中
吾鄉以詩學世其家若楊氏自浩卿栖芸復之諸先
生四世而後顯張氏自東皋洞雲諸先生三世而後
顯吾家自長清櫟軒楝塘諸先生四世而後顯至今
三百年子孫尚能傳其業不衰盖吾鄉論詩至諸先
生始見風格不第家學發源即在里中亦殊有闢草
昧之功也
吾家既世授經所從交遊復俱里中宿老故所傳哭
長清處士詩每得名作其見此選者已數家以外佳
句如金騰曰烏几陳千載龐眉守六經齊政曰静氣
衣巾古閒心魚鳥熙倪光曰柴車已斷山庭路劒草
空深墓碣烟臧琚曰雲偃雙扉蒼竹徑月寒一棹白
鷗汀金溥曰葉落洞門秋寂寂花疎菊岸雨冥冥范
麟曰興來蔽竹常開甕老去看山不下樓俱足傳也
對雪
虛堂披氅坐來輕暮雪紛紛落漸盈人過灞橋來有跡
鳥歸梁苑下無聲閉門只合終朝卧放櫂應須半夜行
自起捲簾閒縱目横塘水白路分明
荅友人
紫崖丹壑徧烟嵐惆悵無人駐鶴驂讀罷小山招隱賦
欲將消息問淮南
郊遊
步屧隨風處處扶林花掩映尚前途兒童也喜尋春客
說與東村賣酒壚
東皋張先生愖
字汝誠風儀修整好讀書坐一小閣每竟日不下嘗
署其壁曰不同于今人我之樂不同于古人我之憂
俯仰自得淡如也生平多篤行婣族有佃先生田者
歲不輸糓乃并其田與之鄰人盗先生囷粟多或以
告先生曰吾初無所亡也天旱家人括河魚以歸先
生惻然曰枯魚方泣奈何盡其族耶為擇水深處放
之既絶意仕進所居草堂未嘗有車馬跡唯里中故
人梁衡數輩日造酒坐賦詩時相招買犢入市遣僕
乞蔬苗作小簡往來俱有風味堂邑穆孔暉叙其東
皋集曰先生詩其旨和平其音格古雅其事不出事
親求友田畆圖籍間有山川之樂而意不狂處布衣
而能得幽人之吉其風流可彷彿也
即事
南園夏日長清陰蔽亭臯虛簷鳥雀噪隔水玄蟬號睠
彼兩文禽振浴廻塘坳脩翎激晴波和鳴聲交交我欲
弄此鳥惜哉無輕橈戃怳發長歎展翮巳翀霄盼盼形
影絶徙倚徒煩勞
高桐倚崇岡托根金井西交柯結層陰上與浮雲齊儀
鳳久不至衆鳥安敢栖烈烈爨下聲惜哉知音稀
春日有感
桐琹横床鶴劍立人對青山春寂寂素衣獨舞東風前
古絃重張弹未得罷援惆悵起悲歌美人皎皎凌江波
梅花欲開隔忩語雨聲一夜春寒多
上日立春
吾皇臨御始正朔喜逢春霏雪占豐歲調元荷聖神符
桃隨意換盤菜逐年新獻夀衡門下熙然太古民
九月一日懷梁友蘭不至
兩日春風話清秋喜更陪好詩方滿壁佳節復登臺燈
火宵堪續軒車雨不來惟應對搖落東望亦裵回
四月三日
未盡傷春酒一杯微風吹雨又南來浮雲心事何曾定
逝水年華更不回數尺粉梢添穉竹一簾香葉長高槐
博山無火清薰度何處薔薇昨夜開
贈天童詩僧譲公
自聞方外說天童夢繞青山廿里松珍重能詩老支遁
尋常結社勝爐峰傳書度海朝憑鶴擊盋臨江夜擾龍
今日東風花縣裏解衣留偈得從容
病中
共言人事能催老一病催人老亦成已信百年如轉燭
肯教方寸若懸旌青燈夜雨頭新白黃菊秋風眼暫明
寂寂草堂誰慰遣坐看山鳥下階行
東臯詩
川澤冲融土厚渾幾家耕織共晨昏地連源上桃花水
門對城南櫟樹村暇日引兒歌百榖良時留客宴朋尊
分明古舍田園興安得陶公與細論
清明日感懷
自入春來不肯晴幾番風雨逼清明病餘蓬巷又花落
人靜茆堂惟燕聲川路久無舟可涉石田方歎犢難耕
松楸望望何時埽滿眼新烟空淚横
和梁士平江北見寄
先生碧眼慣看天最愛江湖景豁然佳句遠尋流水外
短笻閒拄白鷗邊夕陽茅屋誰沽酒明月蘆花好放船
二十年前舊游路因君悵望立寒烟
寄靜者
種得園成鬢已華葛巾風致勝烏紗坐來半月層城雨
吟遍今春幾逕花埜外漁樵閒作客雲中雞犬自為家
紅塵隔水多游騎應指垂楊羡釣查
南園莊
瀟洒南園一畆莊頻年種藝學柴桑閉門花雨鶯啼過
捲幔薰風燕入忙紅葉但書酤酒劵白雲長護采蔬筐
秋成頗為山田薄餐過東籬菊數行
甬上耆舊詩卷四
