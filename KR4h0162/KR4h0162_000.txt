甬上耆舊詩總集類
提要
(臣)等謹案甬上耆舊詩三十卷
國朝胡文學輯而其友人李鄴嗣為之敘傳者
也文學字道南鄴嗣號杲堂俱鄞縣人輯明
州詩文者宋有鄞江集已失傳王應麟四明
文獻集亦多漏略至明宋士弘之四明雅集
二十家戴鯨之續集六十家張時徹之四明
風雅一百二十家于作者採綴稍廣而源流
未備鄴嗣嘗撰甬上耆舊傳紀其鄉先哲行
事頗詳文學因即其傳中之人搜錄遺詩論
定編次而各以原傳系之始自周文種漢大
黃公終於明季諸家凡四百三十人得詩三
千餘首本四十卷甫授梓而文學即世其子
德邁因以前三十卷先刊行之每卷之首俱
有小序略依其才品名位高下為次使各以
類從而不盡以時代為斷于支派極為詳晰
中如宋袁爕之絜齋集袁甫之蒙齋集亡佚
已久今始得于永樂大典中裒集成編文學
等固宜目所未睹至樓鑰攻媿全集尚有遺
本流傳而僅據其選集鈔存亦為搜羅未至
然其體例精審于部居州次之中寓論世知
人之義徵文考獻條理秩然固非世之弔名
悦俗瓦礫雜陳者所得而相比矣乾隆四十
四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
