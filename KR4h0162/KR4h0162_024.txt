甬上耆舊詩卷二十四
監察御史胡文學編
應山人臬
字仲鵠性簡默所至必閉門掃席意翛然人外初為
名諸生數試有司罷歸因薄遊三楚間常一弔赤壁
望觀音巖瀑布再泛大江載酒上晴川閣俯仰間發
為楚聲一時詞人誦之巳北上薊門游長安諸公卿
間無所遇而歸年未五十遂絶意進取世居鹿沙草
堂種花澆藥與三橋李叟周農半諸人相倡酬論詩
先輩謂自濟南婁江諸公以詩名世十餘家若置吾
仲鵠在座不知誰當居左又曰仲鵠風格高可遠追
白沙近當少石詞家以為知言仲鵠詩余僅見何山
人所選及楚游烏溪諸草為文亦有法惜未盡得其
集讀之一日余與客論里中詩或云應仲鵠所作亦
無佳句余不答徐出所錄村居詩數首中有句曰春
田雨足騎秧馬秋隴禽多縛草人又曰十畆桑閒賢
者地三家艸市酒人天客大欣賞以為得如此絶佳
余笑曰此正應仲鵠句也
雪至
草堂既僻荒值雪更清閟三日東南風怒號撲人至早
起霑霂霢餉午恣飄墜庭草色方新施白若加翠發生
丁此時或恐轉顦顇依微拂檐柳凝凍不勝稺鱗鱗鴛
鴦瓦漫漫狐兔隧豈少饑寒家知愁不知瑞呼童煨濁
酒聊取雪窗醉
雨霽擬登匡廬
翠屏湖上開寸心巳生翼艤櫂江州城百里空濛色吳
天攬新霽稅駕事登陟一逕入東林數峯看成側精舍
香靄間高僧或可即瀑水貫若虹爐香細如織誅茅有
夙尚而況此名域無妨遂隠淪山南與山北
自鍾祥舟行至江夏
日來五百里書生偃乘傳攬物襟宇開盤餐累州縣兹
返只一舠東流水如箭晨興蘆渚炊昏泊柁樓膳往見
鼉衣曝亦驚魚鬛扇柴門都水際槐柳開茅院荆楚重
歲時大堤耀釵釧回首郢中雪巳成巖際電薄言就夙
好舊壘誌歸燕無喟行役勞空江數雲片
都昌南山清隠菴
古刹百盤上山僧一個迎題詩有縣尉檀越是書生棲
鴿留禪侣枯松落梵聲尋常樵汲罷爛煑芋頭羹
閉戸
閉戸松鱗老臨渠竹粉香偶然來野衲小語及空王日
永脩茶具年衰訂睡方窮山渾自了焉敢傲羲皇
泊湖口
彭蠡流偏駛潯陽勢欲吞九峯爭向背一水辨清渾估
客蒲帆下江村荻霧屯上方僧磬發岸火巳黃昏
鄱陽湖
水路將三百中流一葦孤稍嫌微點綴反覺礙虚無跋
浪移舟偃蒸霞落日扶南康多土著強半上魚租
庶矣江南國能容此大川來吞贛江水浮動豫章天直
欲乘槎去相將鼓枻還因之思浩劫彌望總茫然
小窗
新啓小窗涼脩篁個個香山禽窺藥椀水霧薄藜牀詩
格枯能老年光淡可常近猶嫌有髮何必減空桑
秋懷
物色經今改離愁一倍新偏宜寒雨夜夢著故鄉人徑
側黃花老山椒白屋貧時時計歸路無那欲沾巾
江行
兩岸看山去經春計水程飛花如解恨歸雁亦關情近
郭雲為戶遥村柳作城子長雖浪跡寥廓見平生
岳陽樓二首
夕陽收近郭水氣忽淋漓空岸巨鼇負高天大翼垂只
堪明月照不盡快風吹柳毅傳書處應惟枯木知
巴江奔峽口巨浸自天開日湧濕烟斂春殘雪水來何
人吞八九有記刻樓臺嘆息先憂者無慙名世才
詶吳興吳白雪使君
此行還得借名賢坐領湖光碧浪偏瞻舊每思留犢處
行春又及浴蠶天絲麻野集都成市魚米家充不論錢
太守風流堪臥理郡齋長日掃雲烟
姚少師影堂(有自題偈語)
冀北江南事巳非禪機未了說戎機止聞智者師黃石
曾見功臣著衲衣杉翠濕空春欲老砌塵凝席客來稀
一參偈語低徊久颯颯靈風動素幃
烏溪
寄我江湖流浪身烏溪山水故清真春田雨足騎秧馬
秋隴禽多縛草人睡起竹窗書一卷坐來莎石酒三巡
願如在巷顏夫子到處簞瓢不厭貧
窗咏
雨後林巒色色鮮遥看白屋散青烟新秧得水針能刺
肥蕨籠沙甲尚拳十畆桑間賢者地三家草市酒人天
何門不可長裾曳其奈塵途馬脚穿
夜渡漢川感事
蕭蕭匹馬入孤村聚落無多擁縣門風遞爨烟迷白屋
雨驅行色滯黃昏戍空導火存婺婦夜靜驚人走弱孫
難後凄涼不堪說尚愁荒政隔重閽
賦得雪浪石
山骨居然巧分明雪作濤潤含波縠細白湧浪花高翟
峽如奔逸胥江或怒號一拳翔振鷺百疊負神鼇洞壑
還吾輩崢嶸定爾曹月中光熌熌風際韻騷騷貯水甆
盆古栽蒲土鉢牢是曾經煑鍊應為肅冠袍不必需攻
玉相親巳自豪
刻竹
悲歡坐臥役吟神只合三唐晚輩隣後五百年青玉上
也知流寓有詩人
周文學應辰
字斗文號綠莊性疎散不事修飾初為諸生工詩家
在西村去郡中十里時入城輒館雙湖上與諸詞客
唱酬壯歲游京師再客白下有兩京集行世慕豫章
山川過吉水游于鄒南臯先生之門先生嘗問曰使
周生為仲尼弟子當自居何等綠莊謝不敢先生笑
曰試言之綠莊曰某小人所學在樊須鄒門俱羨其
對晚年合删其詩六百首名曰綠莊詩采閩人林茂
之敘之謂詩家色不古則近媚骨不堅則近柔徒事
一時不足千古惟綠莊詩可謂色古而骨堅初綠莊
謁鄒先生先生曰四明故才藪往屠長卿與余同門
謂余曰爾他日頭裹一藍布嚼數片冷肉有何意趣
余笑曰然則爇博山爐點虎丘茶君謂與冷肉是合
是異相笑而别今周生風格瀟洒意從長卿游乎綠
莊曰不然某于里中師余君房先生耳君房所著詩
文名農丈人集綠莊自謂生平苦學僅得農丈人之
半因更號農半
塘上行
青蒲葉已敷遲我塘上過所託者止水未甚有風波(一解)
渺渺江湖水萍流不得住涼颸自西來行子亦返顧(二解)
言有一束詩可以喻屮深欲傳流水去冰至在凌隂(三解)
自今掩扉坐寒塘相見少有何一山人持贈金光草(四解)
怨歌行
有腕在手有舌在口豈無一長莫與我播揚豈無一得
莫與我扼惜吁嗟乎人之寡情畛域太明我不如歸耕
古詩
行行重行行夕陽在崦嵫暮鳥有倦翼冬木無榮枝少
壯不逢年垂老其誰知拄杖亦奚悲揮戈亦奚喜立馬
當國門素髮令人指不如攬餘輝卷懷還故里
矯志詩
晨光發虚牖出往有所求當其日昃時猶勝秉燭游以
兹惜寸隂盱眙經九丘禹跡不易徧禹穴仍淹留昂藏
一書生將與千載謀
玄穹一以默大化無留停七襄雖云粲猶傳捲舌星林
風起飄忽欲辨巳無形靈均何其愚陸離紛騷經無寧
恕醉言而謂我獨醒
精衛填海水世人笑其癡十載變桑田成功良在斯愚
公欲移山意氣亦如之但恐人力短不及鳥銜時當時
幸自堅後人以為期
苦熱行
驕陽行自北遺熱何南方山雲火所吹陌塵烟為揚沸
至井底枯熨至石膚黃星俱麗于象龍亦鑠其光念此
草木軀暑酷安能當受炙爐之側揮汗甑中央一袒不
及爽千扇不肯涼就風如受薰飲冷如飲湯隠几若晝
昏帖席欲夜狂焦迫俯仰間無徑可逃亡虚想玉女逢
借以六月霜
不寐
上天有息機無寧念勞人是人而成寐何間賤與貧嘗
與少者隨倍與愚者親我亦人中宿終夜開雙輪良由
血海枯重以思路頻思深如調飢思苦如臥薪輾側不
自持祇嗟天不仁憶昔強盛時苦受文字因策以揣摩
久書因痛哭新搏心真化繭變髮豈生銀而猶晚興偏
病亦愛吟呻語驚疑擲命律細欲吟塵牀頭守詩祟戶
外明鬼燐持往問希夷言下巳成陳為示滅字方永充
無懷民
題淵明醉歸圖
羲鞭在日馭魯戈詎能回爾祖惜甓隂先生耽酒杯運
命既不偶功名等草灰諒予無雜心東林可徘徊巳焉
哉歸去來一杯門柳綠三杯蘿花開壺中有酒且盡醉
莫待歲杪玄隂催
喜雨
禾頭猶有望一雨答鳴鳩蓑出霑霑壠鉏看決決流蘇
于連次旱穫亦幾分秋約可官租給饔飱且漫憂
陸公明住近湖堤沿植花木得薛岡為記斯亦
郡中榮觀也因賦二首
亦是城堤舊饒君為益觀移花來錦里借樹與長干士
族爭相豔詩家並不寒一舟看到晚轉覺上湖寬
居然當地勝栽者自人為蹊在不言處花如有韻時片
霞流夕櫂萬綠上春巵記取名篇後彌深一曲思
人日觀春
知是值衰人忻然不隔春適當登菜甲兼得識芒神長
命三杯舉晴天一耒親西風吟底極東望可憐辰
彰聖寺(宋樓太師鑰墓道)
度嶺轉通幽山扉舊額留羣峯原裹穴半寺獨支樓𡑞
草凄翁仲厨烟冷比丘原田今巳薄國課莫旁搜
東天王寺
前林正鬱蒼行野覺雲香曠處天為佛深來寺即莊晝
如依竹靜春亦逐秧忙所願開平糴流慈此一方
下第後送薛完璞
忽忽不得意秋風又送君路知雙目近情作一年分人
影留殘照山光隔片雲歸期如可俟此去莫論文
朝天宫
帝座臨仙嶠雲衢自逶迤羽人迷節序朝士指威儀藥
竈依然設桑田窅自移冶城非舊日别有躍龍池
濟上李于鴻生日
濟上悠悠路相忘十月春冬溫猶奈遠旅健不妨貧魯
酒澹于水張梨爽似人為君輸一醉更喜在生辰
咏月
前除方惜暮忽有皎兮臨一寫秋來意如居雲外心致
河全滅影與樹獨分隂試作冰輪聽清輝入朗吟
禪巖新寺
不隔鬼工穿仍來插一椽闌當獅口入覆與鳥窠聯乳
滴長疑雨嵐蒙亦象烟只看撑定力可以喻初禪
訪贈李玩其翁
自來稱舊學竟此百年隨仙李原留種衡茅轉玩奇内
篇為近狀長者有前期投句松風後何如親見之
黃河有感
元氣涌于水河身萬里賖地中都禹績天上一仙槎憑
力分回溜依神下淺沙俟清應有作顓此望京華
十八灘
刺刺不得上層層可若何驚看來勢險怪聽立名多今
雨兼程阻長年盡日拖竟須經此去蓬鬢老風波
沈懋功暢園作
只以家園暢因之位置精為山闌徑入流水引橋行屋
小俱屯綠檐虛一漏晴坐來風韻徹聽鶴亦雙鳴
游大名寺
四望隋堤俱舊址獨留蕭寺點空村淨將明水初開鑑
閒却迷樓不閉門垂柳飛絲零白鷺行厨引火出黃昏
總當天末多惆悵可是盈虛酒一尊
寄贈李偉卿隠居(隠君年九十餘屋外有雙松為宋時物其詩自題曰桑麻)
(集)
早知不及大夫招隠向田間取適遥春鳥一鳴為我屋
風松雙聽巳前朝老于甲子年將百閒在桑麻句總超
昨日有來傳刻本道君元氣未曾消
東湖
一自山迴滙作湖稻苗東望水天扶因之利藪供漁罟
兼亦仙家列畫圖浪打墓門秋與闊雲藏溪寺月同孤
葑田多是蓮田壅有個蓴思擬棹無
登蕪城
蕪後城中歲巳深敞看烟景試登臨山當平處渾無骨
水到灣時若有心瓊館花飛春漠漠文樓人去暮沈沈
古來物力饒何極剰與啼鴉攪北林
題陸侍御涵虚閣
多向湖干得景偏取于虚借石橋邊仍分島嶼東西岸
總領禽魚上下天簾樹欲圖烟不隔棹波如引月長牽
平看却有吟臺想漫自標名比浩然
九日家居
憐我廢餘臨此節知他高會落何方雁將秋影分明滅
菊與人肩較短長祭酒于先如拜懶授衣在側只披忙
亦猶稱健堪榰度一理荒吟到夕陽
舍館感事
北來消息竟如何老却青衫且自歌草草世間生落索
魚魚江上入奔波寒裝坐雨春游減小管窺天星應多
欲採占書作南史可能強飯慰蹉跎
逢張爾諲
向聞衆妙有張諲恰又移名贈此人露浥桐花秋在眼
風翻蘋葉水為神新詩吟就全驚謝古篆鐫來不讓秦
逢在塵途知不隔倘然孤劍躍龍津
異人李處士埈
字公起父尚默為名御史見本傳公起生即聾然性
靈悟至孝御史出按遼左卒于官公起甫十餘歲在
京邸聞訃號慟凡五日夜水漿不入口咽枯而嘶乃
更啞及長盡發先世遺書縱讀之手自較讐不間寒
暑既于天下事漠然無聞復不能從問質凡有疑義
唯坐對古人默相辯折務在得其所安性好客郵筒
走天下四方學士大夫亦樂趨之具賓主以案相通
以筆有問奇者則載紙以往上自國家典故旂常邊
場戶口名臣嘉言行無不得其始末以至考一器一
物輒為作史作譜輯里中所記載名甬東軼事撰述
甚多俱身自尋繹幽奇畢呈無少遺失晚年尤好種
植奇花名藥常滿階庭舍傍有斐園竹波軒青蘿閣
諸勝俱與客游涉處自好學之外淡然他無所嗜翻
若口耳為煩也所行世有盟鷗諸集其未刻者尚十
餘種俱藏于家曹能始先生嘗合華亭唐仲言為二
異人傳仲言瞽而工詩通古今公起以目誦仲言以
耳讀兩君誠千載異人也
夏日咏懷
清夏日巳長幽人無一事晨起苦炎熱東南氣候異街
市雜喧聲研席從此避瀟洒午窗下嘗有槐隂至記得
手植時許我依寤寐何必著玄經枕中落奇字晚涼濯
體罷臨沼看荷芰
海潮行
海中七月颶風起淫雨經旬下不止萬丈洪濤勢接天
蛟龍狂吼怒秋水潮衝盡破浦頭船漲入汪汪浸浦田
捲禾堆草爛欲盡飛沙走石山之顛頑雲合沓城俱黑
苦霧蒼茫澹無色幾處流離幾屋空呼天動地無消息
間有賣兒完横征半生半死不成行幽客無能援手臂
風前悵立難為情吁嗟嗟難為情閉門若有波濤驚
山隂晚泊
落日山隂道孤舟帶遠汀秋林紅葉重夕浦黑風腥客
夢碪前斷漁歌鏡裏聽來朝餘興在何處訪蘭亭
宿鷺
黑夜沙汀上依栖白日明裀留莎草軟幕借水雲輕浪
蝶翻無夢浮鷗伴有情由他舟共白燈影不曾驚
幽居
幽居門巷僻滿榻落花深頗怪無童掃翻諧謝客心游
絲黏雀墮飛絮攪蟬吟竹裏風爐淨茶烟冷不禁
斸笋
春霽一林青江雷忽有聲土驚苔面破候促竹胎生帶
月呼童斸燒燈與客烹齒齦新味得和句嚼來清
掃徑
掃徑停松帚閒居敞竹扉寒深留雪滯風定恨花飛仔
細防苔損從容度葉稀罋頭新酒熟春色報芳菲
歸棹
薄暮垂孤棹天寒帶雪歸清溪魚不上深樹鳥還飛山
徑冰霜合江村燈火稀鐘聲候夜半回首扣柴扉
讀米仲詔水部迎石文却寄
拜石還迎石今人式古人船乘千載癖文就一家新似
得寰中巧應同席上珍靈心抒品藻中岳是前身
寄曹能始少參
聞道浮山勝水松十二株華堂背北郭曲榭瞰西湖閒
蒔三山藥高懸五岳圖金屏花外擁小小侍呼盧(董小雙李)
(小蘇俱閩中名妓)
秋莊
九月江城下早霜紛紛紅葉滿秋莊雁鴻遠度衝寒色
鳥雀爭鳴亂夕陽飯以山田稉粒白盤兼沙礫蟹螯黃
暫時消受憐風景便欲行歌學楚狂
讀南華經
樓居幽借水之隈濛雨含烟只不開塔影似從空際落
雁聲知向冷邊來疎留一徑先生柳白擁深山高士梅
展讀南華聊自適香爐茗椀足徘徊
汪山人樞
字伯機大父鏜官禮部尚書伯機家多賜書復嗜讀
為人性蕭散工詩不樂仕進治别業曰泡園作園居
六十首三山徐興公至甬上一見稱之題其卷曰疎
作風清逸同雲上古惟彭澤今有伯機晚年合其前
後詩為存俟篇行世伯機于里中先輩作五君咏曰
大司馬東沙張公布衣沈嘉則楊伯翼二先生儀部
屠長卿先生太守田叔先生自謂前三君俱不及北
面至二屠先生猶得侍杯酒從容欬吐故其風流所
被尚有存者
懊憹曲三首
相思重相思歡定思儂否儂意若江湖迢遥逐歡走
天涯尚有窮别恨終無極日照黃檗藩可憐苦離色
千金買妾身一旦遠行邁大艑如屋寬底事不相載
早秋刈穫述懷
杲杲朝日升垂垂水田熟喌喌呼白雞決決飲黃犢稍
稍溽暑收瀼瀼露華沃庭戶絶追呼春秋足魚菽卒歲
計所餘脩我牆與屋男悅女欣欣杯炙勞僮僕躬耕一
丘田飽食詎非福
日夕巧窺窬川塗疲仕宦放利來怨憎居高邇謗訕所
得不俟失雖榮何足羨未若村中農腰鎌安孤賤綠芋
雨中羹黃粱花下飯相過平生懽握手聚親串疇識心
計勞永辭不材患桔橰懸梁梠婆娑甘景宴
雜詩
千詩滿人口未若腰中纏上藥可延命未若身少年青
陽不自好理鏡見華顛五十仍牧豕負薪南澗邊生慙
洛陽少命乏陽羨田縕袍者誰子豈必狐貉賢巳矣弗
復歎天道默以玄
白紵詞
㪺瓊漿飛玉斝香風習習裊蘭麝投籖浮箭促芳夜昨
日春來今日謝太息韶光不相借銅盆燒蠟翠帳和美
人起舞色微酡輕身躡節影婆娑百年朝暮奈樂何聽
我新翻白紵歌
狂歌行
吾聞咢口不可張唯唯之頷食萬羊又聞毅面不可示
脅肩而笑富千駟始信有躬忌太直始嘆有心不蚤匿
世平不數夷門生諸侯今賤小臣稷讀書豈願終巖阿
骨體其如不媚何安國灰中心漫在陵陽石裏淚應多
平原不起鍾期謝知已未逢車孰下縱心且復事歡游
蹙額誰能念婚嫁西爽朝來無日無碧雲邀我泛春湖
知非五十今年是蚤晚裁書謝畏途
苦雨
不禁連日雨為問幾時晴春向聲中減昏從看處生溼
烟留幕轉飢鳥下階行空有盈尊酒餘寒只自傾
人日
匡坐對瓶供新年七日逢風聲喧鳥語晴色照溪容投
老無他事看山有短笻數椽遺構在長得寄疎慵
嘉禾道中
水木清如許行舟風正和戰場過檇李平野有嘉禾花
露瓶中酒竹枝塘下歌旅游殊不惡閒殺駐烟蘿
早春
貧家無歲事贏得看梅花舊句研朱改新醅寫券賒閏
年春意早亥日市聲嘩又見南園柳枝青欲吐芽
園居
此地絶高軒翛然半畆園門前山入畫屋上鳥傳言仙
藥隨時采丹經盡日攀投閒人外久轉覺市廛喧
塊然何所羣似鶴復如雲身老唯饒卧家貧不茹葷先
秋涼意動隔水遠鐘聞聊此安吾拙寧緣避世氛
久絶風塵鞅丘園寄嘯偏貧應遭鬼笑老未受人憐歲
月消雙屐乾坤傲一氊不須嗟濩落無事得高眠
徘徊谷口望落日鳥頻呼土產饒鱗族山資倚木奴西
江羞借潤東海擬乘桴却笑髯如戟雕蟲作壯夫
青墊
幽絶憐青墊泉香片雨餘港枯移棹澀樹老著花疎謝
豹深村笋鸕鷀小市魚西山遥在眼春興劇紛如
一丘
頭白合身閒行隨倦鳥還春生栽木地水漫釣魚灣刳
竹通遥澗刪松露小山一丘高卧穏無夢落人間
羣盜二首
此日逢多難乾坤半戰場一夫時嘯聚羣盜正猖狂螳
怒空勞逞狙謀祇益亡萬全須善策制勝在岩廊
春色何無賴登樓賸惱人江湖紛說劍風景幾霑巾餘
喘仍墐戶殘魂數震隣親知遥萬里消息未能真
麥飯
一飽他何願隨緣託此生歲時新麥飯籬落短蔬羹紫
燕巢梁穏青蒲長葉平四方多難日谷口好躬耕
歲晚
一灣鴨綠水粼粼小盎梅枝暗入春身少拜趨聊當貴
家無逋負未言貧行歌晚興還依舊轉盼年光又斬新
但使歲如今歲過不妨長作海壖民
壽何無咎先生八袠
大業何人許執鞭陽秋獨秉布衣權服來鍾乳三千兩
看足霞峯十八天古籙閒披飛脈望神丹初結舞胎仙
知君自是容成侣夜夜調笙坐紫烟
泡園
疊石編茅作隠淪一丘何處不容身躬耕聊給妻孥飽
莫笑樊須是野人
薛山人岡(補錄)
字千仞少以事避地客于長安為新進士代作考館
文字得與選因有盛名一時共稱薛千仞先生所著
天爵堂集亦稱天爵翁千仞年八十集其生平元旦
除夕詩為一卷起萬歷庚辰至崇禎庚辰福建林茂
之敘之身為太平詞客六十年名重天下亦盛事也
晚年歸卒于里中
千仞有盛名于世仲鵠諸人俱出其下然于鄉論頗
跡其人余初擬從山公之例今得附列五君亦足矣
然後知鄉論之甚重也
春日獨酌
一雨垂十日庭草紛如絲柴門人跡尠水曲羣鸕兹宴
坐啓山閣好鳥啼芳枝興來聊自酌高頌古人詩適量
不在醉適意不在詞窗前有白雪若與飲者期
月下聽琴歌送琴師趙君
禪房夜半客不眠攜琴在月月在天為余愛琴復愛月
指下微風響七絃七絃悠悠凡幾弄月過星移天不動
滿院春烟散泣麟無數飛花撲鳴鳳曲終客去月亦沈
泠然一清世上心山高水流君不見耳畔空存月下音
庚申元旦(釋劉御史出獄)
日掛鳳樓端年新事改觀可矜臣罪薄不測主恩寬望
赦心徒費回天責巳完諸公有笑口踴躍試辛盤
華清宫
繡嶺出烟邨宸游跡尚存離宫何處是流水至今溫輦
路年深廢峯巒幸後尊空餘一片月猶似照朱門
庚辰除夕(時萬歷八年余方二十為贅壻於陸)
簫鼓聽比隣魚龍視此身年庚方少壯頭角欲嶙峋有
苦同新婦無甘進老親送窮兼歲去明日是陽春
庚辰元旦(余年正八十在金陵)
前度歲庚辰寒風贅壻身得偕鶴鬢婦同作鹿門人車
馬都城曉雲霞故國春衰微往往見憂病不憂貧
閉門
水邊楊柳雲邊閣粉壁紗窗掩映開不用閉門防俗客
幾人知到此間來
甬上耆舊詩卷二十四
