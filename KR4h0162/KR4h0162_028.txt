甬上耆舊詩卷二十八
監察御史胡文學編
明威將軍萬公武
字世忠先定遠人大父武略將軍斌從高皇帝起兵
守滁州充義兵萬戶後從大將軍征沙漠大戰于阿
魯完河死之父鍾襲以戰功授寧波衞指揮僉事因
家于鄞靖難兵起戰死于花園公少忼愾尚氣節力
能超距喜讀書時與郡中先輩相辯問知聖賢之學
嘗夜坐見月出當心皎然如白日欣然曰人心不當
如是耶因名其坐處曰秋月軒旣襲官以廉直名自
念大父父俱身死國事飄魂萬里因作望雲亭愾然
北嚮公餘每與客論古今成敗見前世亂臣奸賊輒
厲齒髮上立如竿客或曰論人易身蹈難公但直眎
之不答永樂中黃巖大盜金躔起閫檄公往賊方據
險狐鼠伏公曰母急攻徒寡人妻子為也因勒兵密
以計縳躔致幕中黃巖帖然士大夫俱賦詩紀其功
竟以事忤監司謫戍交趾公忼愾裹一劍出門道中
回書婦恭人陳使善養曺太恭人奉家訓肅清閨閣
不放尼媪入門又曰家中無錢可賣小馬作支費俟
大馬下駒亦隨賣用雖有數家親戚即死不可改志
求人致辱上祖惟有文書併手卷為先公所遺手澤
不可被人將去文弟須送至鄭先生處讀書不可悮
渠吾今一路作詩題畫相敬紛紛豈不知文章直錢
末附口號一首萬氏藏其書以為世寶會征交趾公
從黔國公進兵次于檀舍江時公巳病尚披甲誦唐
人詩曰裹瘡猶出戰遂陷陣而死弟文倜儻善騎射
少讀孫吳書性至孝後襲兄爵其為將廉明而有威
嘗率舟師禦倭海上大戰于蓮花洋海門諸處所斬
賊無算獲其巨艦復移守桃渚適有桂門龍夜戲潮
浮海面將軍乘月遙望兩炬光爍爍以為賊火即引
強弩射之應弦落其一炬不知為龍目也龍負痛翻
海水數十里將軍亦船没時乘潮上下為神人稱曰
射龍將軍蓋萬氏自萬戶公至將軍三世四人相繼
以身報國或死沙場或死絶徼外或死巨海浪中俱
不得裹片骨歸葬自勲臣之門所未有也子孫為招
魂葬于西山人稱曰萬氏四忠冠劍墓
余嘗觀公姪宣威將軍全藏公二家書裝潢為卷先
輩黃南山先生題其後曰公雖在患難中而忠篤之
道始終不渝可謂毅然大丈夫矣戴南江先生亦曰
讀二書知萬氏賢子孫必有大其後者是以餘風所
被三百年中名臣高賢蔚起為吾鄉勲門第一是豈
偶然哉
交阯道中口占
昔騎五花馬今跨一黃牛嶺上猿聲呌焉能止淚流
指揮魏公安
字允恭少讀書長于吟咏襲寧波衞指揮僉事以其
詩法傳子偁是為雲松先生
吾鄉將門萬氏有悔菴先生魏氏有雲松先生儒將
之後篤生名賢亦一時之盛也
竹枝詞
瞿塘峽口放輕舟兩岸猿啼亂竹秋儂意祗如山下石
千年不逐水俱流
途中逢故人入蜀
巴陵千里外處處足離愁棧道猿聲晚關山槲葉秋卜
雞臨水鎮沽酒向溪樓我亦驅馳客憐君更遠游
貢縣口號示朱冕容
窮谷除殘孽孤軍令愈嚴瘴烟防有藥蠻井苦無鹽險
處兹多歴生還未可占侍僮今日問又白幾莖髯
咏健跳郭千戸家紅梅
誰分異種在侯家半畆庭中照落霞海國清時人醉後
酒香吹老歲寒花
四皓圖
芝草蒼蒼照石泉深山晦跡似神仙不知硎谷寒瓜熟
幾局碁終入漢年
明威將軍萬公禧
字天祥別號蘭窗少孤為祖姑祖心所養長襲職為
將嚴而有法開府知其才使出守定海關任以重地
時方大用之會卒公嘗有家訓十則里中傳為名言
又于便面題詩戒子意謂世事不可以一時得失遂
生休戚誠有道之言也
戒子詩
不得魚鮮收網歸何須惆悵立斜暉來朝網得魚成簍
換酒無勞典舊衣
游擊將軍張公應麟
字伯厚本慈谿人徙家于鄞都御史楷之子也以游
擊將軍從石亨出戰大同有功世襲鎮撫公家居教
子昺有法昺中進士出知鉛山縣公貽詩戒昺昺次
父韻以答里中傳之昺即所謂神明御史張公也
寄子昺
阿昺為官出宰鉛蕭然信息喜真傳官清亦飲齋中水
俸薄休分堂上錢苦志但能全汝節怡情自解樂吾天
先公德業三朝重幸有遺安百畆田
都督萬鹿園公表
詩見十二名家(第十一卷)
鎮國將軍萬公達甫
字仲章鹿園公表之子也少有異禀與兄謙甫讀書
溪橋之上每盡一卷輒投諸溪流及覆誦不失一字
稍長補諸生鹿園公使從羅念菴王龍溪錢緒山諸
先生游復受業于唐荆川先生之門傳其詩學後襲
官督漕歴遷廣東參將時濲陽趙公志皋以忤當軸
自翰林出為外臺講道于浮丘寺同官俱莫敢往公
獨角巾造講席辨難交甚驩會有蜑賊剽海上當事
冀張其勢報首功公毅然曰若輩鼠竊遣一校縛致
麾下耳何煩出兵當事意拂然公遂解組歸里後海
上出師所殺鹵多無辜人言藉藉始共歎服公公旣
歸湖上讀書西溪墓舍一時名士如焦公竑馮公夢
禎屠公隆共推公為芙蓉池社長常相從言理詩律
往來然公雖閒居未嘗一日忘國每接邸信眎令下
便否為憂喜動于顔色自礦税議起中貴人呌囂四
出公語子邦孚曰天下從此多事矣顧中外久弛兵
汝曺身為將詰戎待變是其職也未幾而賊起卒年
七十有三公性至孝居父母喪斷酒肉廬墓三年每
諱日設祭思先人所嗜輒泣下鹿園公有遺妾事之
如母事庶兄謙甫如父待親族俱有恩非祭祀燕賓
客不傷一物命即僮僕未嘗詈為奴叱咤不及犬馬
生平于文史外他無所嗜好口不言財即衡量會計
俱所不解以是歴官二十年薄田僅足給饘粥世所
稱仁人長者唯公足當之及在病中夢啖柏葉松果
五内俱香次日以詩寄諸故人復作答武林黃翼菴
書其詞累牘至三日招禪人數輩誦梵經徹夜及東
方漸白公遂逝所著曰皆非集
代籠鳥語
我本無羈物勞君愛念頻飛鳴聊自適飲啄每相親綠
樹無知己朱闌是故人何時成羽翰花塢望來輪
過鎮鼇山小菴
偶從幽巷裏松下得荆扉種藥秋初熟緣籬豈正肥不
知茅屋外更有海雲飛林葉風聲細歸來雨洒衣
贈玄默
人生短夢裏只合老禪關汲水同雲出攜蔬共鹿還留
燈夜讀易推戸曉看山盡日無人到閒吟竹嶼間
過海上普寺
丹閣藏山翠深林獨步餘鳥喧侵佛座蜃吐捧禪居蓑
脱朝耕罷魚敲夜梵初山扉誰為守麋鹿卧前除
遊萬山觀壁間有純陽親筆像及遺藥尚存肅
然瞻企因成一詩
遨遊不自適亦復見仙容半壁雲生袖千峰月炤松留
丹猶濟世厭俗尚遺蹤夜半聞長嘯還疑劍化龍
訪公羣弟山中書舍
小窗書數帙禁足似禪關讀罷聽啼鳥文成看遠山桂
隂侵几碧流水到門閒余亦尋幽者徘回不欲還
過仙芝山房
溪上成幽隱踰山景更清超然絶塵想靜裡只空明月
落鐘聲遠蛩喧夜氣生明晨攜一衲窈窕又山行
遊江心寺
古刹開竒勝羣峰四望遙帆檣浮浩蕩塵閣起岧嶤清
磬龍聽法空階月送潮衰年還浪跡猶得一停橈
入山采槲葉作笠
采槲兼攜藥名山一笠來穿雲還倚杖步雪可尋梅仰
聽懸崖葉徐隨綠徑苔羲農今復見吟罷紫烟開
與伯兄憩仙芝山房
山居環半畆幽賞得吾真藥澗飛松影梅花隔世塵短
檐飛乳燕深樹度行人共有丹丘約栖栖笑此身
遊它山
古殿江邨上長林帶晚暉艇隨巖樹出鳬趁浦雲歸苔
淨春波綠山深野市稀更看農事好隴穗拂羅衣
金陵送錢養微還浙
遊子悲衰暮離懷歲欲更月明車跡穩霜重褐衣輕魚
雁他鄉淚雲山故國情歸人寒樹裏樹外幾人行
過山中僧舍竹裏桃花盛開
重門竹院環深綠一樹繁紅向日舒芳意自怡山蝶性
春光亦到野人居閒階影落翻經處小徑香飄散社餘
不問秦源堪住客且將蹤跡混樵漁
馬都司斯臧
字駿伯先世以開國勲襲寧波指揮駿伯少有才善
詩古文詞工書法為諸生數試于鄉不第始襲世職
督漕遷揚州都司以忤時宰罷歸駿伯嘗作南北兩
都賦屠長卿先生序之又作中都越都闔廬城賦及
他賦四卷七起七放二卷演連珠數十首自撰無名
公傳高自誇許人以其豪可方湯公譲要亦勲門中
一異才也
小言
劈糖為筏恣逍遙摘髮牽車越垤嶢寸竹檀欒居七子
尺臺縹緲鎖雙喬雲横螘岫雨將闇風過蹄涔浪欲驕
穴處青天剛半丈夜行燈火有螢翹
陳都司民俊
字公籲本名諸生恃才豪放為忌者所中學使至郡
錄其文在高等而更以行黜遂棄家入長安中武進
士官陜西都司復以忤事罷歸所著有木阜寶尊二
集
吾鄉有湖在城中曰日月湖湖上七橋柳汀花嶼諸
大家樓榭俱在其中公籲嘗作湖上竹枝詞為里中
所傳今亂後風景遂不可復見每讀其詩輒低徊久
之
山行晚宿廢刹
層巒已度未黃昏信馬垂鞭歴幾邨十里松聲沈野寺
萬峰寒色薄山門斷碑文字苔全蝕破廡丹青畫半存
鐘鼓香鐙俱不事可憐閒殺白頭髠
憩蓮花菴訪周涵海
僻徑荒苔石磴賒北樓遙對北忩斜池蓮霜早無全葉
籬菊秋殘有剩花鐘起隔林隣佛宇舟横斷岸識漁家
午齋未便來香積閒坐湖干數落霞
日月湖竹枝詞
郭裏天開日月湖樓臺島嶼儼仙都近聞點綴堪圖畫
一曲能如舊鑑無(湖在城中以有賀公祠亦題曰鑑湖一曲)
尚書橋畔祕書祠中有玄宗御製詩歲歲仲秋明月夜
湖亭羣集唱新詞(賀祠在陸康僖公橋畔)
踏青醵解杖頭錢細草新堤可醉眠嶴底漁家閒晒網
不知何處有湖鮮(柳江烟嶼一帶)
水雲亭子四宜樓樓外烟波亭外舟官府讌賓游不得
輕橈移泛蓼花洲(驛後四宜樓下瞰湖光郡縣讌客處)
春山銜日半城隈寒食家家掃墓回游屐但聞簫鼔近
合羣争向水門來(湖堤盡處為長春水門)
拗花名處自何年陸渾山莊勝輞川隔岸垂楊堪坐釣
水忩長繫孝廉船(陸孝廉別業面桃花堤)
湖邊負郭水田多春雨農家一笠蓑夜靜試憑高處聽
最銷魂是唱山歌(湖南大坂田)
湖中碧沚水粼粼司馬當年此肅賓近日園林蕭瑟甚
雙扉深闔謝遊人(司馬范東明先生園)
名園遙接日湖頭飛蓋曾隨公子遊會說内祠先相國
不知太傅本風流(余文敏公祠)
揚雄泛賞柳依亭岸圯亭荒柳不青遺墨至今人競寶
翛園無復草玄經(楊伯翼先生園)
都督萬公邦孚
詩見林泉雅集(第二十六卷)
劉都司祖衡
字漢平官福建都司
雨中懷友
旅泊寒汀暗朝來雨氣消風迴潮逐舫山靜夜聞刁白
墮容頻酌王孫不可招蛟關應咫尺莫漫歎蓬飄
龍山寺伏龍潭
龍山龍隱伏龍潭龍德潛脩大壑南海氣飛時山障白
蜃烟消處水光藍漁人撒網然松火賈客收帆近草菴
我亦倦遊聊寄跡夜來鐘鼓禮瞿曇
神機營都督施公翰
字季鷹家世傳經公少倜儻有大志家貧喜讀書博
通文史亦能詩兼善行書勢如春山遙翠妙冠一時
嘗游長安為寧遠伯李成梁客更習騎射中武進士
授萬安守備時鄒公元標以直言被放講學里中公
至執贄行弟子禮士論俱推之嘗作見參樓江上每
治兵暇輒引諸名士觴咏其間遷四川都司身葺錦
官故城擢雲南參將善控御苗蠻境内肅然黔國沐
公廳事前有滇茶一株左右横覆二廳值花盛開沐
公置酒大召文武將吏燕集賦詩復請公為題一額
公即席大書一片紅雲四字書法斐亹沐公命酒為
夀四座盡傾擢領神機營都督僉事引疾歸公家居
垂二十年于宅後更起竹中精舍栖息其中山人梵
客時相過從每上客至郡必先造其園亭公作倉卒
主人布席奏樂童僕無聲其風流若此卒年八十一
子仲茂死于國事所著遺集行于世
贈孝子胡體師
亦鮮終身慕君能築夜臺青烏含土集白鶴束芻來淚
及重泉徹名推百行該哀哀憔悴色垂老向誰開
嚴就卿廣文過飲江樓兼柬周筠沖
水郭冬殘木巳零孝廉官舫自離亭一尊酒散猶銜照
百里人歸總戴星橘柚霜懸荒圃赤鸕鷀風度晩溪腥
能詩此日慙知巳漠漠江雲暗柳汀
酬朱躍如彦成二王孫
別後柴門夢屢驚蹉跎戎馬又餐英書來迢遞緘秋色
劍憶憑陵入夜鳴浦口暮雲愁未絶樓頭新月喜重生
只慙宦拙官難調未卜梁園賦雪行
都司李公遂
字嗣良武進士官漕運都司
苦寒和李七木韻
悲風兼日夜落木戰繁聲午爨看無色宵籌咽不鳴冰
條依&KR0764;注炭結趁爐生猶有寒機淚凄凄憶踐更
題滿扶翼芳園和葉六桐明府韻
迴合林塘仄徑迤名園隨地足幽思城隅掩映疑無路
水曲周遭別有籬轉轉庭臺都是畫疎疎花木盡成詩
披帷雅見人為嶽明月清尊對玉蕤
甬上耆舊詩卷二十八
