谷響集卷三元釋善住撰
五言絶句
丹陽夜泊
趨程前路遠極望雨冥冥夜宿官河口閒田鬼火青
釣者
江上正風雪歸來且揜扉白鷗無覓處終日遶漁磯
幽蘭(二首)
日長深谷靜蕭艾漫同居莫道閒花草仲尼曾下車
猿嘯楚山晚月明湘水寒濕香吹不起風葉露漙漙
暮入吳山寺
裊裊松陰路萋萋碧草長入門人不見一犬吠空廊
春晚
春光不可駐徒抱惜春心一陳黃昏雨落紅苔逕深
送人還山
偶隨流水出閒趁白雲歸步石苔侵屐攀松露滴衣
庭梅
庭前一樹梅歲久滿身苔不見春風面含香未肯開
月夜聞笛
篴聲何處起獨客易愁絶休將江上曲吹落山頭月
詠雪
片片下遥空千山樹色同衡門正寒餓華屋醉春風
送西白
朝行白猿啼莫行黃葉落迢迢一片心還栖在廬嶽
牧豎
看雲上陂陀晴林露猶滴夕陽呼伴歸騎牛各吹篴
林下
林下清閒極塵中日月忙逸人耽濁酒漁父愛滄浪
春興
冉冉春將暮悠悠日欲殘東風特地惡不道杏花寒
晚晴
白雲起石上隨風自飄揚忽然山雨過小忩明夕陽
幽蘭
冰雪凍不死深林還自芳獨醒人尚遠回首楚天長
約客不至
佳期成不信汗漫復誰招獨立殘陽盡天風鶴駕遥
西齋秋夜
晚雨過江城西齋秋氣清夢回孤枕上無處不蟲聲
秋夕有懷
顔色入遐想方知山水遥音書久不至一鴈度層霄
壺天所作蘭石手卷
靜依蒼石底幽夢繞瀟湘故畹歸何日飄蕭瘦影長
畫梅
夜雪莫能到晴蜂那可來一枝横尺素獨占四時開
有懷
之子寧親去北風江路長水邊成獨立一鳥度殘陽
山中
居山雖無井接竹引清冷絶勝公侯家銀缾牽素綆
秋夕
孤館燈初暗虛忩月正明寒衣猶未補風逓搗砧聲
詠梅
疏花猶在眼長憶倚闌看便欲攜笻去北風天正寒
早行三首
宿雨未開霽雞聲來遠空山川遥莫辨但覺水生風
拂曙駕柔櫓溪山行幾重雲昏不見寺依約但聞鐘
夜雨已滑道曉雲猶隱山不須牽百丈搖過沈塘灣
蘭四首
靈均不可見令我憶瀟湘獨步空林下滿身風露香
草長欲無地國香終有根一花才破萼蜂蝶盡棼棼
穿雲采清芬竟日不盈把凍雨灑輕塵飈輪幾時下
風葉美無度露花何萎蕤樵人不到處抱石弄幽姿
松雪翁所作躑躅花畫眉手卷
春禽弄幽囀躑躅亞枝紅想愛風光好爭知桃李空
清溪獨釣圖
風急黃蘆晚天寒溪水清苔磯成獨坐應抱羨魚情
訪友不值
日轉北忩陰禽聲午院深幽人入鄽去不道客來尋
友蘭
欲識古君子楚花吾友于因懷蕭散志詩酒老江湖
賈浪仙
忍飢猶覓句每憶賈長江逆旅寒侵骨愁眠雪滿忩
水仙
月下弄瑶瑟雲間吹玉簫凌波引微步翠帶影飄搖
梅竹圖
花魁何崢嶸竹君自檀欒無心競春華冰雪了歲寒
梅花便面
景寒苔作衣香冷玉為骨夢斷湖水濱盈盈蟾兔窟
吳泰伯祠
遺廟荒城裏開扉對碧流寂寥千古上豈獨數巢由
春申君廟
古木鳴鴉集遥山落日明盡知崇廟食不為祀朱英
春興三首
禽聲侵晝寂柳影向風斜苔淨無塵跡飛來何處花
野岸水初綠孤城山更青羣鴉亂朝日木杪見殘星
疎疎度寒雨澹澹作輕陰數片杏花落一池春水深
鳩
困雨寂無聲深栖夢不驚朝來晴色好飛並屋頭鳴
清明
春日閶門路惟聞哭墓田茅檐插楊柳墟落起新煙
雨後
小園春雨後碧草弄輕寒花片無煩掃新泥尚未乾
獨立
獨立風埃外幽觀桃李春青山久知我天地一閒人
水僊
明月照湘浦翩然凌素波花鈿朗珂雪裙帶舞青羅
黃葵
金杯傾玉露借問為誰乾徒引閒蜂蝶棼棼滿畫闌
海棠
胭脂作紅豔獨立弄春妍雖未成遐舉飄飄骨欲仙
萱草
叢葆搖新綠偏宜樹北堂無花亦小草何事有憂忘
題郭天錫畫山水窠木二首
疊嶂無重數茅茨有幾家杖藜人寂歴流水小橋斜
春風吹不醒塵世豈知名未化牛羊去空山獨老成
六言絶句
冬夕二首
繁草霜嚴綠減疏星雲盡光寒城頭一聲畫角月落烏
啼夜闌
庭樹風鳴槭槭佛燈院靜熒熒翛然面壁孤坐頓覺心
如水清
漁者
輕刀泛入蒼茫釣絲與興俱長幾番荻花深處枕蓑獨
卧斜陽
山水
山中佀有幽逕水面全無落花欲覓青城道士不知何
處煙霞
蘇臺晚眺
斷岸人家高樹層巒寺塔殘陽江帆不徐不疾遠影天
末悠揚
福嚴即事
村邊幾株紅樹屋外四面青山終日無人能到孤雲薄
暮飛還
秋江釣月圖
遥村煙樹依微獨釣漁翁未歸雨過長江新霽秋空月
滿荷衣
墨竹
龍孫抱節落落鳳尾弄影亭亭夜半撼牀雷雨翻身直
上青冥
七言絶句
春晚登蘇臺二首
春城草滿綠委蛇牢落殘陽牧馬嘶悵望胥門橋下水
如何流出越來溪
姑蘇臺下百花洲一度春來一度遊吳越興亡無限事
柳風桃雨不禁愁
經庸叟禪師舊房
蒼松古柏冷蕭疎日照迴廊雨過初白髮老僧今不見
舊房留得别人居
贈虞秀才
西蜀東吳一水通可憐萬里劇飄蓬如今老(闕)一湖上
應有鄉山入夢中
聞有人歸自東州以四絶寄之
怊悵韶華去不回檻前猶見杜鵑開松陵舊寺知歸久
何事經年無信來
若耶溪畔雲門寺賀監湖邊夏禹祠聞說春遊渾欲遍
錦囊應是有新詩
南北相思餘百里夜深清夢亦迢迢長懷落日秋江上
共看風帆立寺橋
短髮星星迫四旬背時贏得作閒人白雲青嶂堪投老
終不持竿釣渭濱
寄西峯隱者
煙雲出没弄晴碧中有幽人抱禪寂夜半嵓間風雨來
松花吹滿蒼苔石
病叟
鬢毛垂雪病經年終日呻吟更可憐見說有時天氣好
倩人扶出卧房前
巳未夏日雜興六首
雨過槐陰作嫩涼風回苔逕楝花香閉門寂寂臨書卷
啼鳥聲中日正長
深紅淡白巳隨塵斜雨横風送却春池上偶來閒照影
霜花吹入鬢毛新
落盡紅芳見綠陰小橋流水雨餘深市樓横笛誰家子
吹得殘陽下遠岑
纖纖碧草與階齊濃綠陰中杜宇啼花院晝長聽正好
帶聲飛過粉牆西
中庭日午橘花開蜂蝶何知故故來一陳南薰生殿角
亂飄香雪點蒼苔
榴花灼灼欲燒空白晝閒看似夢中鄰叟為耽顔色好
殷勤指點與兒童
春興五首
雨細風柔柳帶輕畫檐乾鵲送春聲故人只在三湘住
此去三湘有幾程
朔鴈初歸花欲妍江雲澹澹晚晴天因思剪燭山忩夜
香盡雕盤尚未眠
慘别河橋記往年江城幾夜月空圓錦鱗只說吞香餌
誰把音書腹内傳
三月江南春日長柳隂亭院午風涼離懷漠漠深於海
燕子飛來語畫梁
長日愔愔掩竹房短歌多是詠滄浪階前漫種忘憂草
逗到憂來不可忘
送人之匡山
鴈門不作宗雷遠白社年來況寂寥唯有匡廬峯頂月
夜深還照虎溪橋
觀鳳兒花有作
殷勤栽得鳳兒花留鄉閒中玩物華不是松根有餘地
秋光都屬别人家
感舊
風雨蕭蕭送暮春百花開盡草如茵畫梁塵鎖簾垂地
燕子歸來不見人
廢居
當年聞說向天涯回首人間事巳賒庭院日長無客到
東風吹落碧桃花
風雨
風雨蕭蕭獨閉門舊交零落幾人存春來草長迷行路
巖壑唯聞虎豹尊
明皇幸蜀圖
鳥道横空翠色新峽猿啼雨客沾巾豈知豔骨歸黃壤
回首河山又屬人
題畫卷
倦行下馬憩嵓中服矢韜弓望過鴻不是陽坡新草綠
豈知沙漠有春風
三高祠三首
越國謀臣吳國讎如何廟食此江頭扁舟載得蛾眉後
却在三江汗漫遊
季鷹倦作東曹掾千里思歸獨向東鱸膾蓴羹暫時事
不知塵世幾秋風
聞說松陵此度過長虹偃蹇卧晴波往來不見天隨子
落日西風有櫂歌
題(闕)
東風吹散雜華雲猶點青燈過夜分山雨滿忩人寂寂
不知誰此禮茅君
晚望
天外晴山擁翠螺幾家住屋近官河吳江四月春歸盡
楊柳青青燕子多
孤雲
倦跡何心化白衣澗陰松頂漫孤飛縱然風度它山去
清影依然在翠微
鶴林寺用唐李頻韻二首
青鞵步入翠微間松竹蕭森滿舊山不識史君仙去後
有誰來此伴僧閒
松門窈窕日遲遲坐久寒生古竹枝黃鶴不來山欲老
白雲零落野風吹
息齋居士墨竹
一枝横偃剡溪藤峙鳳停鸞總未能只恐夜忩風葉響
定中驚起寂寥僧
寄嵓栖翁五首
霜髭碧眼老頭陀陋巷曾經幾度過連月不來城裏住
只緣城外好山多
聞師疇昔裂儒冠選佛爭知勝選官從此白雲投老去
夜深無夢到長安
千載祖師埋玉地萬松搖動暮濤寒不知月到高峯頂
瘦倚枯藤誰共看
白髮山翁歸舊山石牀終日伴雲閒有時放鶴穿林去
自有清風為掩關
行脚歸來七十春此生贏得作閒人摩挲老眼山忩底
冷看青天鳥過頻
子固墨蕙
百畝羅生未足多數花一幹自婆娑香名不入離騷卷
爭得僧騫楚調歌
聞角
曉角吹霜海月斜一聲幽夢斷天涯自非慣作沙場客
誰向風前不憶家
友人訪宿
雨滿空山風滿樓故人相過且遲留此生不作江湖夢
莫向燈前話舊遊
哀修上人
門外遠山青歴歴忩前修竹綠依依夜深明月照空壁
雲滿石牀人不歸
松雪道人畫水村山崦圖
西崦東村景象幽菰蒲深處有漁舟道人不惜毫端力
畫我滄江伴白鷗
琵琶行圖
琵琶清夜動方舟碧葦丹楓兩岸秋何事江州白司馬
尊前聽徹淚横流
柳枝詞二首
幾樹和煙弄曉晴黃鸝飛上試春聲離人豈是無心折
自到風前折不成
愁月悲風汴水湄舞腰猶學楚宫時柔條繫得行人住
陌上古今無别離
過林逸人次韻巖栖翁
花邊曾醉少年春白首相過不厭貧近說漢家徵詔急
西山猶有卧雲人
梅花次韻三首
盈盈粲美並溪湄高謝羣芳保令姿既有咸平香影句
不須重聽鬼仙詞
草棘藂中寄此身倚闌猶憶去年春枝頭但有黃昏月
冷蕊疏花亦可人
挺挺孤標畫不成倚風凝睇更含情無端夜半高樓篴
吹出江城花落聲
訪人不值
竹下開門對遠山松聲草色滿忩間想應采藥前峯去
花鳥留連未得還
桃隖閒步
欲寫閒情步水濱杖藜扶我自由身相逢盡是看花者
白首重來有幾人
江天晚霽圖
擔簦野老尋茅店雲擁招提樹插天孤舟泊處白日晚
目極萬里蒼江烟
感事
覆雨翻雲事可哀交情誰是舊陳雷夕陽滿地無人見
獨立風前看落梅
曉逢山村先生
錢唐吳苑三百里兩地相思恰五年今日河橋重相見
全家盡載溧陽船
送人之金陵二首
淮甸風高木落時遠遊瓶錫自相隨爭知百折羊腸路
不似長江波浪危
清遊莫憚路岐賒但有雲山即是家此去鳳凰明月夜
西風腸斷後庭花
貽周山人次韻子封先生
重峯疊嶂四回環卜得佳城紫翠間壟樹未高金碗出
游魂夜夜哭空山
晚興
浮圖寒聳碧崔嵬煙雨冥濛晚不開深殿巳燈門欲閉
松頭巢鶴未歸來
感舊三首
昔年曾此寄缾盂竟日蕭然一事無幾度小忩人不到
擁書閒對石菖蒲
樓閣嵯峨矗太虛又攜巾舄託幽居娟娟翠竹凋傷盡
好句無由節下書
古柏槎牙滿翠苔中庭誰見昔人栽無情歲月如流水
日倚吟身得幾回
畫馬
霜蹄曾蹴河冰裂老齒貫嚼天山雪圉人何事相羈縻
不得沙場流汗血
寄友生
霜餘紅葉徧階前漠漠陰雲小雪天老至不禁離别恨
屋梁月滿思悠然
詠梅三首
屈鐵虬枝帶蘚枯想應曾識老林逋清標幸是從來瘦
月冷霜寒影更孤
水邊寒影竹邊身寫入霜縑意更真羌笛不吹花亦落
一枝先寄隴頭人
斗轉河横月落時呦呦悲角五更吹分明一枕羅浮夢
只許杖頭翠羽知
訪無照不值
童子開門日巳晡隔牆寒木聚啼烏杖藜不識遊何處
閒却經忩火一爐
冬曉
城角鳴烏天送曙苔階夜冷蛬無語梅花帳底夢初回
殘月半忩四檐雨
桃隖口占
桃塢春風花正開粼粼野水抱城回小橋行過聞雞犬
應訝漁郎入洞來
雨中寄無功
自從杖笠歸來後竹院頻過話舊時一日風雨不相就
相思渾似未歸時
春牧圖
閒依古木支笻立短褐蕭然滿面埃只道清流堪飲犢
豈知洗耳有人來
觀梅次韻無照
孤根潦倒倚空山猶保疎花草棘間游子見來心獨醉
滿身風露不知還
車溪道中二首
葦白茒黃溪水清倚篷閒看浪漚輕板橋横處人家小
修竹參天落照明
客裏蹉跎歲欲闌水邊楊柳尚平安夜來巳作還鄉夢
滿目西風客櫂寒
水仙
金琖誰將置玉盤仙人掌上露漙漙想應未得凌波去
自向階前弄曉寒
湘江夜泊圖
斷雨殘雲埶未收風翻雪浪打蘭舟無因住近湘江岸
一夜猿聲動客愁
九日
行向東籬日欲斜意多世短感年華王弘不送陶潛酒
黃菊還開九日花
送人歸馬跡
羈心幾夜怯啼螿旅夢驚回尚異鄉今日束書歸舊隱
太湖煙浪正茫茫
春暮雜興六首
草滿池塘絮不飛人間回首巳春歸日長獨倚闌干角
閒看晴雲度翠微
綠樹童童映短牆暮雲霮䨴北風涼閒房竟日無來客
自對空王禮夜香
匣内青琴久折絃不將遺譜覓人傳莊生漫說成虧事
琴到無絃韻始全
筠箒休將掃落紅落紅多在翠苔中留連春色無多日
過了東風是凱風
北走京江南具區歸來庭樹巳扶疎百年浮世誰非客
閒却牀頭一架書
脈脈輕寒透裌衣東風一夜老薔薇杜鵑聲裏青春盡
多少天涯人未歸
次韻答人見問
潦倒何堪繼祖燈傳衣終是有盧能閒身未得歸嵓壑
聊作人間粥飯僧
宿報恩寺
凄涼塔廟幾經春往事重思跡巳陳夜半夢回禪榻上
不知曾是寺中人
奉寄山村先生
江國霜寒木葉飛水深雲窅思依依多年不見先生面
夜夜林問望少微
雲屋山人久别承寄以詩甚慰仰思謹次韻以
謝且堅隱操
月落城空鶴倦飛密雲深樹靜相依閶門北去山如畫
有日同師步翠微
夏日即事
庭樹森沈晚色濃修修寒雨滿疏鐘白雲一片歸飛急
知宿城南若箇峯
懷南游者
故人别我南游去又見階前春草長故人不來春草死
空勞一日九回腸
郊行次韻無功
郭西春曉宿煙開野色山光撲面來無限城中車馬客
有誰著眼到江梅
次韻山村先生八首
倦行山逕倚長松斷碣眠莎古蘚封只見亂雅爭樹宿
不知殘日在遥峯
綠楊深處畫橋横風掠平湖碧浪生待得笙歌城郭去
苧袍笻竹自閒行
密掩重門夜不開銅缾斜浸蚤紅梅琴聲透出寒堂外
引得鄰僧入坐來
驛亭楓樹著霜紅天際冥冥見斷鴻隔岸遠山青更好
澹煙斜日值秋風
安行何必假籃輿竹下松間信所如我亦自知非叔夜
賓朋滿目懶移書
白雪堆頭瘦影長是非榮辱總難量爭如倚箇青松樹
閒看幽泉出磵忙
静夜横經對短檠郡譙歴歴報寒更宿雲去盡江天曉
紅葉階前月尚明
綠綺無絃獨賦詩正音雖在懶求知會當結屋孤峯頂
卧聽行人話嶺危
尋梅
寒霧才收霽色浮杖藜徐步遶嵓幽草深不見梅花樹
浩浩雲山叫鵓鳩
幽蘭三首
夢魂長遶楚江濱却向幽厓見似人春意未深花未落
莫教輕汚馬蹄塵
九畹荒涼跡巳陳眼中蕭艾自紛紛國香不解傳芳事
浮世何人憶楚魂
積雪堅冰凍不摧春風才至即花開纖纖綠葉無人佩
空散幽香滿草萊
舟中三首
柳牙桑眼巳俱生極目春田尚未耕紗帽繭衣船上坐
翛然如在畫中行
青山路轉見紅樓鵝鴨紛紛古渡頭風雨滿天遮望眼
不知何處是杭州
桑鳩夫婦晚相呼天末羣山乍有無老大却思探勝槩
短篷風雨過西湖
和靖先生墓
處士梅花春尚開湖陰不見鶴飛回青山盡日陪歌笑
桂酒何曾及夜臺
湖上
綠雲紅錦兩俱銷急管繁絃滿六橋向晚畫舟沙岸泊
鷺鷥梯浪影迢迢
孤山法師塔
身藏陶器見遺文千載孤高獨有君靈塔尚餘湖水曲
梅花紅白自春雲
寓大青蓮寺聽惠因寺鐘
樓中遥見玉岑峯幾夜閒房得暫容我巳青蓮來假榻
如何猶聽玉岑鐘
南高峯頂望越山
閒扶翠竹上岧嶢野日荒荒碧海遥隔岸越山才咫尺
片帆不得渡春潮
暮春雜興十二首
野水浮來半落紅不須惆悵怨東風春歸畢竟歸何處
還在溪光柳影中
門掩東風柳色深暮寒脈脈透衣襟春天最是無馮凖
一日才晴一日陰
巖房深掩淨無埃書卷終朝亦懶開不是春風苦多事
柳花爭得入忩來
春雲迢逓覆重城風約雲開漏月明夜半小庭閒獨立
鐘聲才斷又蛙聲
花殘片片隨流去絮落濛濛撲面來燕子不知春寂寞
綠楊陰裏自飛回
雨入孤城草木新香紅半逐馬蹄塵却憐杜宇無情甚
不解迎春祇送春
為愛西園水石幽日斜猶並小池頭不知何處楊花落
一點飛來一點愁
公子金衣映日黃却來忩外囀圓吭宫花未落春猶在
蚤巳無心入建章
老去身心豈惜春但傷泥汚落花新清陰滿地韶光遠
猶折疎麻問水濱
天際孤雲尚未還青童争敢掩柴關近緣壊堞摧春雨
得見城西幾尺山
春光欲老綠陰寒稚筍攙空巳作竿無限好山都不見
亂雲斜雨滿闌干
紅藥花開春欲歸綠楊陰暗燕爭飛晚來一陣東風雨
又送餘寒上客衣
廢塚
泉臺初掩巳茫然況是經今又幾年金玉不知誰發去
石人空倚斷碑眠
寄如鏡師三首
風雨青燈夜對牀月團曾試竹爐湯無因移並臯橋住
不得同師上講堂
綠琴欲奏聽人稀掃地焚香且掩扉春色坐看風雨盡
繚垣重疊長苔衣
稠綠疎紅映短垣斷雲零雨暗西園日長吟罷無餘事
卧聽松櫩鳥雀喧
陽鳥
白草黃雲紫塞長夢回荒磧思凄涼秋來度得江南岸
何處西風無稻粱
四皓圖
商嶺誰知遁跡時紛紛古雪滿鬚眉日長深谷無人到
卧石依松詠紫芝
心山為羽士賦
悄無形影難鑽仰極目撐空如許高坐向松根讀黃老
不知松露滴僊袍
書舊吳椾石湖景後
風艇曾維野岸濱山光漠漠水粼粼如今閒向魚椾見
花柳亭臺是舊春
萬里江山圖
巴水沄沄巴峽青月明客淚墮猿聲眼中巳識瞿唐路
剰水殘山懶問名
西齋即事
亂鴉歸樹夕陽明識面江山隔壞城住處祇緣閶闔近
忩間時有馬蹄聲
秋興二首
閒向空庭步綠莎夜深人静月明多秋風陣陣吹黃葉
試問秋風柰樹何
幾夜西風葉滿苔燕巢空在鏁塵埃秋歸莫折黃花贈
逗到明年又再來
首夏偶成
絺衣欲試寒猶在舜操將彈調未成春色不知何日去
絮飛花落總關情
秋江待渡圖
客路悠悠思渺然滿林黃葉滿村煙秋江正晚人爭渡
莫把閒心待渡船
龐德公
騶從何煩到白雲戔戔束帛賁丘園使君迫我今為甚
更挈妻兒遁鹿門
孟浩然
北闕無心更上書病多偏訝故人疎非熊不入君王夢
自把長竿且釣魚
李太白
别夢休論隔幾塵尊前一笑即相親時人欲識天才妙
試問山陰賀季真
杜少陵
江漢悠悠萬里客乾坤莽莽一沙鷗干戈未息長安遠
白髮相看有蜀州
漫成二首
陶潛但愛杯中物杜預偏憐身後名世上不須論得失
豈知千古有高情
盡將歲月付逍遥我亦何心問豆苗谷底白駒如可縶
雲中黃鵠始堪招
宿東塔寺二首
閒向僧房看白桃客忩對榻有同袍夜深人静鐘初定
卧聽風鈴語月高
小雨輕風作莫寒香紅亂落滿闌干青山近隔人煙外
高閣閒登得自看
致道觀
窈窱殊庭曉獨過犬聲迎客出煙蘿朱扉半掩春風定
撲撲松花落轉多
舟中
颿輕風熟雨霏微野岸春融燕子飛昨夜江橋緣水宿
滿天華月倍思歸
送虞待制還翰苑二首
臘盡江南野色寒貂裘獨擁上征鞍春風二月中州路
一片鄉心兩處安
翰苑仙人冰玉姿久聞滄海掣鯨鯢自言夜半螭頭下
禁漏聲中月已西
馬三首
風騣霧鬛四蹄輕汗血講珠眼鏡明棧豆豈淹千里志
望雲時復一長鳴
臆若雙鳬首渴烏嵯峨駿骨世間無天閑老我堪終惠
腸斷秋風苜蓿枯
雄姿猛氣真龍種隅目晶熒老陳雲玉鐙金鞍被來好
滿身散作五花文
蒲萄手卷
枯莖偃蹇葉參差繁實羅生影倒垂記得去年新摘夜
秋風山館月明時
春夜雜興十八首
幾夜春寒入楮衾夢中猶或動微吟孤城月落江天暗
燈火青熒小院深
自是疏慵懶出門非關性僻厭趨奔地偏少得人來到
苔逕全無屐齒痕
莫作參差鸞鳳聲俗緣深重道難成龍腰鶴背非無力
自是先生肉未輕
白首人間何所求百年起滅一浮漚中流兩岸俱無滯
到海還應不繫舟
隟中野馬飛無定空際毛輪色轉新但得蔗漿消宿酒
不知誰是醉中人
淨室常空北海尊新詩縱得與誰論不須竹下開三逕
自鄉松頭學卧雲
東洛相驩歲月多遠遊一夕負岷峨當時不鄉荆門去
月下誰聞扣角歌
由來老病為良藥藥病兼忘自在人江上一犂新雨足
鵓鳩聲裏柳條春
花夢初寒尚未醒眼中先見柳梢青山行未卜誰為伴
卧向西齋看畫屏
朴散醇漓少古風儀秦鼔舌可爭雄攫金逐鹿皆能事
誰識羊裘負擔翁
昨夜三更夢大刀曉隨歸思度春潮高飛未必逢矰繳
湘水湘山恨不銷
寒生細戸雨絲絲開過缾梅未有詩碧樹飛來何處鳥
一聲聲是怨春遲
琴水清遊巳隔年夢中泉石尚依然白龍祠下藤千丈
倚樹拏雲欲上天
京口歸來歲月賒杖藜猶憶訪煙霞何時再到龍游寺
閒看江豚出浪花
春入蓴江長綠波白鷗飛處舊曾過半山落日長橋外
沙岸漁舟曬網多
膠峯老宿歸應久許我笻枝未寄來尊者若能歸掌握
水邊松下共徘徊(尊者竹名)
夜雪霏霏落瓦溝冒寒乘興上孤舟當時若使見安道
誰說山陰有勝遊
辯才巳老猶臨帖子美雖貧不廢詩最是世間清勝事
此中風味少人知
贈别
斷蓬落葉易西東聚散由來古昔同一夜寒螿啼到曉
聲聲都是怨秋風
寄無功
平生落落少相知地近情親僅有師來往風流如昨日
相看今巳鬢成絲
月夜
淅淅涼風熟稻天星河明潤夜蕭然固知月色難長好
終有碪聲似往年
詠竹
雪老冰枯草木衰石根搖影自萎蕤無心去作中郎笛
何況凌雲化葛陂
子固墨梅
王孫骨朽渺難追千古終無兩補之應恨楚騷成脱略
自將霜楮寫横枝
春日雨中至福嚴精舍
春泥路滑轎行遲滿目青山總是詩兩度入山皆過雨
未知何日值晴時
陽山道中二首
泰定甲子二月初九日余與友人圓大虎游
陽山北阜過尊相寺聞有禪者縛屋峯頂遂
捫蘿而上至雲泉亭掬而飲焉甘涼可啜得
禪者於石室中為余相勞苦煑茗為供既而
語散殘陽巳掛樹梢矣因以二絶紀之
一掬雲泉潄齒涼小亭幽絶背山陽道人自向峯頭住
閉戶不知春日長
雨餘春澗水爭分野雉雙飛過古墳眼見人家住深隖
梅花遶屋不開門
春日雜興八首
院柳亭亭翠掃空夕陽澹澹照東風梅花零落無心問
愁絶鶯聲到枕中
野塘風緊漲漣漪桃李春寒發尚遲山色晚晴青不了
倚笻忘却立多時
湘雲碎剪作春衣步入青山映夕暉我巳無心事䱷獵
野禽何事亦驚飛
惻惻輕寒剪剪風白雲飛盡小庭空曉來誰展元暉畫
一簇春山細雨中
閒房深掩静無譁石䂪濃煎飯後茶但見玉英飛滿地
不知何處落來花
清明漸近綠楊柔刺水蒲牙蚤巳稠沙上晚來風景好
鳬鷖相逐自沈浮
獨卧深雲静掩關四圍修竹滿忩山橋危路險無人到
唯有孤雲自往還
莫見飛花但惜春豈知老却夢中身一聲杜宇來深樹
愁絶天涯淪落人
讀史
龍輿遠幸路間關扈從言歸豈等閒西内南宫雖不異
上皇何日得開顔
夜思
夢鵲驚飛叫不休聲聲還繞舊枝頭牆東一片棃花月
又逐笙歌上水樓
漫興四首
夢裏生涯事萬殊覺來莫道世間無薰風長得連天草
滿目秋風草又枯
一枝新桂偃蟾宫出入常存掌握中赫赫炎炎能幾日
到頭終是有秋風
貧富由來不兩岐古今何事少人知但令海内無貧者
始信人間有富兒
巳將身世付悠悠枕石眠莎俱自由世上盡知騎馬貴
不知誰肯學騎牛
夜雨
寒燈孤館夜迢迢斜雨敲忩轉寂寥惆悵東風空自惡
不吹明月上花梢
偶成二首
紙閤餘寒去尚遲淡雲香雨苦催詩無知草木猶春色
老石蒼蒼只舊姿
兩兩鳴鳩報曉晴病資藥物遇清明有時步出長廊下
童子唯尋拄杖聲
秋夕獨坐
木葉蕭蕭夜向深寂寥燈下百年心雨昏不見沉西月
遶屋秋風何處碪
答白雲見寄四首
泰定甲子歲二月初二日予與諸公送白雲
間赴陽山福嚴精舍繙閱藏教然影不出山
者三年始可訖事予時與之言别因謂白雲
巖桂花開又當候予於此天及秋予以書經
不果往雲以二詩見促遂倚韻答之
巾缾欣得寓煙霞遶屋青山引貫花早晚杖藜終赴約
夜牀毋惜建溪茶
駒隙光陰信有涯遁身嵓壑似蓮花篆烟裊碧經初夢
童子開簾巳送茶
山院秋風丹桂開同人訝我未能來豈知自寫金仙教
終日閒門掩綠苔
閶闔門西帆曉開我儂猶憶送君來想應舊日曾行跡
荒落鳴蟲半是苔
過如鏡師房
寒竹蒼蒼菜滿園西風黃葉擁籬根不知杖屨歸何日
巳有詩人來打門
擬塞上曲二首
金笳叫月夜將分萬馬羣嘶徹陳雲戍卒半成邊地土
麒麟閣上畫將軍
漠漠黃雲關塞秋邊人八月擁貂裘偶來飲馬長城下
沙底泉清見髑髏
次人病中韻
卷衣力疾度淮河鄉路迢遥旅思多歸到秋城舊茒屋
日長敧枕擬隂何
紅白梅花同瓶
粉面桃腮一種芳淨瓶斜插獻空王晚蜂亂觸西忩紙
為愛寒香滿竹房
秋夕
鮮鮮涼月滿幽軒階下蟲嗚草露繁夜半秋風入庭樹
夢中任作海濤翻
送人歸杭
涼稻翻風江欲寒新鴻尚隔楚雲端一輪皎潔西湖月
好去松根石上看
青塘舟中
夕陽川上樹交加碧影沈沈徧水涯村路不知行幾曲
扁舟但覺往來賒
宿西靈寺
夜堂燈暗亂蟲鳴深月何心隔牖明蝴蝶夢回歸思作
畫樓時送曉鐘聲
柳枝詞
西閶門外多楊柳寄語休將伐作薪雖是年年苦攀折
也勝徒手送行人
念昔游次韻
裋褐蕭然兩髩疏閉門終日卧于于有時夢逐玄真子
箬笠蓑衣釣太湖
池亭即事次韻山村先生二首
赤鱗同隊戲漣漪坐上春風颭翠帷何事秋來見蝴蝶
翩翾多在鞠花枝
櫩前嘉木減春華贏得殘陽映碧紗漫說楚蘭堪作佩
秋風滿目不開花
冬日偶成三首
清霜欲重小春天楊柳蕭疎帶曉煙無柰東皇苦多事
又傳春信到梅邊
北風吹水日銜山點點飛烏接翅還陌上櫂歌聲不斷
樓頭新月一梳彎
東林送客白猨啼猶憶童年誦此詩今日凄涼身已老
風前聽徹不勝悲
感舊二首
綠楊蕭瑟颭秋風客去門閒酒琖空夜半月明生綺席
不知誰在畫樓中
門外無人繫紫騮夕陽殘柳尚風流想應愛客心還在
不得尊前共白頭
芍藥
金鵶出海曙光寒綠萼紅苞露未乾溱洧有人堪折贈
廣陵無使到長安
松逕
謖謖清飈拂曙鳴杖藜徐步介然平哦詩不覺衣巾濕
元是鶴巢仙露傾(介音戛)
元貞初余留報恩寺嘗手植四樹於庭特毫髮
耳自徙居於此往來凡三十餘年今樹巳各
環人臂予不得不老矣遂賦二絶焉
初從毫髮移來種倚檻閒看過屋長不是地靈能愛惜
肯教千載作隂涼
此地無心夢大刀每來多是訪同袍如何不使閒身老
樹巳庭中若許高
題劉商所作觀奕圖
塵世清閒從古少山林歲月自來多蕭然一局青松下
能使樵人爛斧柯
寄如鏡師五首
西園常憶共登臨此日回頭歲月深只有綠琴堪寫恨
冰絲零落素塵侵
竹房荒圮尚為隣清話何時對故人想得東風三月莫
青鞵自踏小園春
春風庭院雪初消僕老猶能拾墮樵九節菖蒲卷石上
白頭相對長新苗
松間清坐隔凡塵階下神芝五色新侍立小童温似玉
抱琴終日自相親(題師畫像也)
古塔星燈耿泬寥數行歸鴈度層霄石鑪香燼琴初罷
百尺松頭月正高
曉行至長安堰往往有力者先過因而濡滯久
之
過壩始知饒有力居間終是讓無營縱然夜宿長安鎮
明日扁舟入鳳城
横山道中
野外霜晴盡刈禾夕陽紅處亂山多筍輿幾度穿林過
時有驚禽出薜蘿
解嘲
人人盡說虞公死我亦雖聞獨未然今古世情淪好惡
豈知禍福本由天
後赤壁圖
眼中風物舊曾過歲月重遊復幾何長嘯一聲天上去
月明千古屬江波
晴雪圖
遥峰引睇白紛紛高樹鳴禽總不聞夜半江風應更急
好維舟楫醉芳尊
送王仲通歸大名五首
端淳遺逸逝波傾君老猶能記姓名餘澤未衰光耀遠
子孫多得值文明
苧袍練練映烏靴鏡裏光陰髩己皤莫訝名門鄉黨敬
豈知雙眼識人多
五十餘年湖海心青雲多是舊知音一官為老炎方久
鄉路時時夢裏尋
雙眸曾向野人青寰宇相逢水上萍書劍北歸聲問遠
月明何處認文星
客囊金盡策歸驂眼老吳雲雪半篸蘭玉滿庭朱紫貴
夜忩風雨話江南
梅花相思
羅浮山月滿苔枝翠羽雙雙欲下遲千古天教長會合
世人那說是相思
暮春雜興十首
野水孤城綠樹新東風門巷雨如塵人生自是多離别
白首哦詩又送春
世事時時到眼新鶴長鳬短總成塵平生願學匡山遠
息影林間更幾春
老至衰顔鏡裏新田衣不染六街塵豈知尚有閒忙在
清曉濡毫賦駐春
滿地檉陰野水新粉牆額額有凝塵一雙戲蝶來書幌
猶遶殘花覓舊春
游子翩翩白紵新花驄緩勒步香塵綠忩書卷無心問
柏酒樓前醉好春
富貴人家第宅新芳庭徐步不沾塵田園累重煩征賦
豈有閒情問賞春
四月秧鍼刺水新村莊兒女滿衣塵辛勤但了耕桑事
雙眼何曾解識春
折得朱櫻擬薦新像前先拂几間塵書燈的的含光永
萬古山房不夜春
好客相過語笑新偶逢凡俗眼中塵漫將甲子從頭數
白髮無成五十春
失喜朝來得句新篇成惟恐染凡塵自收草具藏筠篋
且啜花甆雪乳春
春字十絶無功巳嘗見和子虛諸公亦蒙見和
遂復用元韻為詩十首答之
眼驚篇什思清新錦繡心腸語不塵好跨玉龍遊汗漫
朗吟閒看十洲春
景入清和天氣新燕穿簾幕墮梁塵莫言四月芳菲盡
猶有孤花為表春
移家青犢小車新輕輾長衢影絶塵幸有山妻帶雞狗
仙翁頭白不勝春
時事驚心笑屢新剛腸難詘倦隨塵平生竹葉元無分
老貌雖紅不是春
江工晴山螺髻新蒼龍觀闕久埃塵美人自去為雲雨
三十六宫瑶草春
憶作山中雨霽新綠陰羃羃步無塵歸來静掩薰風戶
李白桃紅夢裏春
溪藤書罷墨痕新棐淨忩明絶點塵閒對佳賓捉松柄
清譚四坐可回春
數聲烏舅曉來新回首韶光隔幾塵漫說壺中天地别
豈知猶有武陵春
無累無營鶴髮新錐刀利禄等浮塵榮枯付與閒花草
老幹隈嵓冷笑春
世夢紛紜幾度新沃焦落石海揚塵夷齊骨朽名還在
歲歲年年薇蕨春
再以前韻寄無功五首
綠綺初調絃索新晝長松戶淨無塵蒼苔滿地無來客
妙指能回萬古春
汲古工夫計日新豈堪無事踏黃塵髩毛白盡眉毛白
老伴無多好惜春
相逢傾蓋白頭新此道今人委路塵來往風流成二老
矮忩清對話殘春
風俗年來日日新莫將心地涴清塵横翔斗上皆餘事
共樂林間未老春
識浪幽觀不住新豈知影象鏡中塵頂門迸出摩尼眼
優缽花開世外春
西郊初夏
拂拂薰風燕語新路無車馬動芳塵莫言水國韶光盡
野店槽牀别有春
吳山寺
碧瓦鱗鱗梁棟新世尊前殿尚蒙塵槎牙老樹空庭下
卧看行人不記春
寳帶橋晚興
徙倚江橋野興新半山落日雨清塵如何南北舟中客
水宿風餐過却春(以上三首和前人)
李遵道畫枯木竹石
老幹崝巆立天壤河漢悠悠無夢想幽篁石底澹相依
應見馬犍摩背痒
寄如鏡師二首
靜極幽花有暗香靈禽語滑晝初長自言為愛三株樹
又展忩西一帶牆
雨後芳園蘚色濃落紅顛倒滿行蹤近來眼界緣空闊
得見鄰牆幾樹松
雪次韻子虛
誰剪冰花散玉京夢回疏牖作空明豈知白首冥搜者
敧枕迢迢聽漏聲
遣興二首
茫茫碧海尚揚塵落落蒼松合化薪若使金錢堪買命
世間應更少閒人
横黃曳紫仕途遊寵辱驚心易白頭身後功名半張紙
夢中生死一場愁
次韻答無功見寄六首
宇内無因遇子期匣琴絃斷亦多時夜牀燈火誰相對
風雨勞君入夢思
景薄桑榆良可愁江山如待倦追遊眼前事往皆成夢
鏡裏徒添雪滿頭
半生自分草茅居衣食隨緣豈願餘謁肆買書心巳懶
柳橋槐市跡全疎
瀛海飄零歲月賒每觀落日即思家導師大願深於海
終亦西池占一華
南國多年傍水居且無魂夢適商於塵中趨競非吾事
擁篲殘陽自掃除
漆髩霜侵曉鏡新敝袍勤拂舊埃塵瓦瓶分得松陵水
石鼎先烹顧渚春
竹石
風葉刁騷弄晚涼影傳縑素豈聞香石根穉子才穿土
蚤巳能齊老幹長
詩餘
臨江仙(春暮)
燕子穿簾深院靜畫闌飛絮濛濛砌苔柔綠襯殘紅問
春何處移在柳陰中老至十分詩思減膝間閒理絲
桐曲終聲盡意無窮杜鵑開了餘恨寄南風
浣溪沙(初夏)
草滿天涯春已歸綠槐陰裏燕交飛一池寒水照薔薇
枕上北風吹夜雨燈前西院打忩扉曉來人盡說添
衣
浣溪沙(夏日)
簾捲薰風夏日長幽庭脈脈橘花香閒看稚子弄鶯簧
四月雨涼思御裌三吳麥秀欲移秧不知身在水雲
鄉
卜算子(秋夕)
夜月照西風露冷梧桐落揚子江頭朔鴈飛黃葛終難
著促織弔青燈遠夢驚初覺擬撫忩間綠綺琴寂寞
無絃索
朝中措(虎丘懷古)
芳塘水滿綠楊風臺殿隱朦朧幾度春來幽逕馬蹄踏
碎殘紅寂寥廣坐塵埃漠漠客散堂空講石雨苔侵
遍九原誰起生公
菩薩蠻(燈夕次韻)
當年老子逢佳節萬戸華燈連皓月和氣滿江城喧喧
隊子行掩關聊共坐靜對沈香火一笑盡君歡閒心
無兩般
朝中措(桃源圖)
桃源傳自武陵翁遥隔白雲中漫說人間無路豈知一
棹能通紅英夾岸霞蒸遠近爛漫東風將謂仙家境
别雞鳴狗吠還同
憶王孫(漁者)
悠悠世事幾時休身後身前豈足憂天地都來一釣舟
下中流卧看青天飛白鷗
憶王孫(山居)
半生長是白雲間猿鳥漁樵共往還倚箇喬松看遠山
少機關世上何人似我閒
憶王孫(有懷)
天涯芳草碧萋萋何事王孫去不歸城郭人民半已非
信音稀幾度無言對落暉
憶王孫(詠柳)
一株閒傍灞陵橋斜倚東風學舞腰遊子尋春俊馬驕
欲魂銷和雨和煙折翠條
少年遊(次韻)
頂中玄髮已成絲回首不如歸浪宕人間蹉跎歲月清
夢繞西池百年光景無多日七十古來稀物外閒身
眼前塵事休把誤心期
謁金門(贈雕鑾匠)
天賦巧刻出都非草草浪跡江湖今欲老盡傳生活好
萬物無非我造異質殊形皆妙游刃不因心眼到一
時能事了
谷響集卷三
