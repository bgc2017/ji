皇明文衡卷之六十一
傳
錢可大傳梁潛
可大名瑛姓錢氏本吳越王鏐之後歴廬陵刺史匯再世曰
和自廬陵徙吉水又四世曰程程之子誠可皆以科第有聲
而可大之祖本和號梧岡先生者尤篤行之士也可大生十
八月而孤稍長性穎敏年十三以書經中臨江路賞試旣又
中撫州路賞試然是時元祚日非紅巾盗起所在皆争為雄
長自至正丁酉五六年士大夫顚頓甚矣可大奉其祖及其
毋崎嶇以避之走廬陵之富田遷泰和之梅同旣又走其邑
之大洲尋又奔雷州最後奔廬陵之李坑李坑路極險盗又
追及之梧岡被鎗不死縛之以行可大聞卽冐白刃奔訴乞
以身代盗幷縶之可大訢不巳梧岡亦哀訴其無子唯此一
孫耳兩人因争相代死情亦悲慘賊憐其意遂兩䆁之可大
方脫時其母尋亦被埶而可大妻張氏翳伏叢薄中窺見賊
巳執其姑卽自出迎謂賊曰我姑老矣請釋姑而縛我賊熟
視良久即解縛其姑縛張氏張氏旣就縛擲所携袖中雙鞋
與其姑訣曰婦無用此矣且行且脾睨其始稍遠即罵賊不
復肯行遂死之变故倉卒之頃而一時憤然求死以全生者
若素約然何其可悲也
國朝兵定有司以可大之賢凡三薦之皆以親老辭親旣没
終身爲之悲痛梧岡故所築樓可大每一登之輙流涕因名
之曰思樓其孝行篤至世盖少見也然其爲人頗豪健嘅然
以氣自負鄕有劇寇嘗殺人有司憚不敢捕以屬可大可大
立捕殺之年若干卒于家一子曰遂志今以科第得官為山
東按察僉事云
贊曰吾嘗過錢氏所居其地今所謂錢瑭者愛其山水清曠
因登高而望焉其南數十里外峻峯躍起視衆山特高云其
北即宋丞相文信公故居也諸老人言丞相往事與史傳所
記殊異因言可大之避亂也居其山下最久其被埶也亦幾
不免余旣壯其山川又聞可大事思見其人而不可得也因
爲之傳云
徐孟昭傳
公諱旭字孟昭姓徐氏饒之樂平人其先南昌人也居樂平
者十七世世以儒為業公幼穎悟稍長從其鄕先生蔡仲淵
授春秋爲文辭巳超詣拔出見者皆竒之年三十一登洪武
乙丑科進士第行浙江道監察御史入爲禮科庶吉士日記
事侍
上左右
上方屬意天下進士每朝羣臣退獨進士留被顧問
上未退不得退也一日
上呼公至前將有所任使而公奏對弗克稱旨
上以其迂也命分教于涿州之房山復教諭鳳陽皆以憂
去服闋擢
安王府紀善用薦者陞爲知州入史舘上書論天下事多不
能合公益落落自殊無所顧惜遂自史舘出爲考功員外郎
及
今上即位遷郎中預修
高皇帝實錄明年拜朝列大夫國子祭酒文明年罷爲翰林
修撰以卒公在
高帝時素以篤學見稱數言事切中當時
高帝嘉納之然欲老其才故抑之久而未有以用之也及在
考功拒請託抑僥倖是是非非毫髮無所遁其情而尤以謂
天下之治與教在守令與教官守令教官弗稱其任者尢精
覈之無少貸衆望風諠騰公持之益堅及在大學亦如在考
功時然公純謹君子也雖盛威嚴而中情簡質好惡出乎其
至誠至於卓卓自守激之而不動挫之而不撓人未有過之
者也居大學僅一年諸生凛凛僅自修飾而其僚屬之不便
者巳譁然議之矣憚之者方側目於下忌之者又背沮之於
其私至相與揶揄其所爲公以此竟罷改雲南參議君子莫
不惜之及陛見
上察其無他特命除翰林脩撰俾預脩永樂大典爲副總裁
方向用之而公卒矣時年五十二
上聞之悼惜勑賜棺以歛遣禮部主事端禮諭祭焉公盖終
身坦夷不事表襮而其嫉惡剛勁人有所不堪者世以此高
之而亦以此與之齟齬者衆也其爲學明於義利之辯爲文
約而明喜薦士所薦最多且賢屢考試科舉其得士最盛而
尤孝於其親自鳳陽考試河南時入
朝告歸省其母疾方亟公聞倍道疾趨至家母疾忽爲之愈
數目竟卒人以爲孝感所致云
贊曰考功與大司成皆國家要職非得才賢譽望之士以
居之誠不可也然而信道明義篤行如公者往往猶難之豈
天下豪傑羣居之地是非好惡所聚非素有驅駕籠策之才
者終不足以騁耶自公在大學與考功人情固多不附也及
其殁已久相與稱賢考功與賢司成者必曰公事須久而後
定亦理之常然無足怪者獨念
聖上於賢士大夫保全覆護如公者蓋有無窮之
恩焉予素知公恐其久而失之也因取其行事而論次之
將用文傳陳繼
蔣用文名武生以字行其先居魏州五世祖安中金國子助
教以直諫不納棄官攻醫曾祖應茂徙楊之儀眞祖夢雷元
楊州路醫學教授父伯雝舉進士崇明州判洪武初召爲史
官以疾辭出爲蘭陽丞用文少穎悟讀書過目成誦六歲事
學從里中師有贈師萬年松者命賦詩即就曰使者來西嶽
採松云萬年佳名雖自好何不長參天師驚喜曰是兒已見
不噐旣而随父宦寓日俟公暇持所業質之聞就無疑問父
大奇之曰吾有嗣矣父殁歸儀眞舊業廢於兵燹渡江占籍
句容採山構室居之大肆力於經籍久之得聖人深意乃習
醫家言會同黜異約其要而綜之取正於術之精善者而受
其秘於是决死生定緩速治效無一不中者由是用文之名
驅四方矣孝事母魏夫人情依依不去左右食飲非躬治弗
進夫人病被衣而不交㫸者數月夫人老郡縣交辟不就曰
吾不能舍一日養以趨祿利也夫人殁當洪武中始受薦入
太醫院時朱彥脩弟子戴原禮爲院使檀其術人無有當其
意者見用文喜曰君儒而爲醫昌吾道必矣遂言於
上授御醫永樂八年陞院判典幹成勞僚類所歸
仁宗皇帝在靑宫用文日侍左右承顧問隨事獻規益甚
見親禮嘗問保和之要對曰在養正氣正氣完邪氣無自
而入又問卿醫效率緩何也對曰善治者必固本急之恐傷
其本聖人所以戒欲速也
仁宗稱善及課績特命光祿置宴於院宴之旌其忠勤又
嘗命工部爲營第用文入扣顙謝曰臣荷恩德萬不一
報又敢靡公費以益愧悚也再謝乃止其就故人居之一室
蕭然晏如也用文病且革手自爲啓附進有曰臣老病死
不足言惟恨不能有報大恩伏願淸心寡欲愼加保養以
輔聖治以安萬姓
仁宗得啓驚嘆親御寶翰遣使慰問及卒命兵部給驛舟
還其喪督治祠墳於中官
仁宗卽位詔贈奉議大夫太醫院使特謚恭靖遣官
諭祭官其長子主善爲院判用文醇厚恭謹知當世之要務
其忠誼愛
君之心惓惓於語言故能受知於
上所以慰問誥祭之辭皆懷念忠誠揄掦學術以明
上之不忘也居兩京三十年王公貴人下逮賤隷細氓愈其
疾而著神效者歲不少貧者報之曰吾非爲報爲尔醫也卒
皆不受善交友始終不渝宗戚尤洽恩義奬勸後進汲汲人
過耻出其口志嗜學雖老不厭治一室於公署之傍者顏曰
緝熙於家居幽屛之所者顔曰静學皆盛貯羣籍暇輙翫閱
其中時忘食寢或謂曰子老矣何勤益至是耶用文曰昔衛
武公年數九十五猶箴儆於國俾臣下朝夕交相告刑乃作
抑詩以自儆卒謚睿聖武公吾雖老幸未就木而敢以怠荒
棄厥躬哉或又曰緝熙静學意有說乎用文曰學有緝熙于
光明成王之言也非静無以成學諸葛武侯之言也吾志在
是其爲詩文有静學齋集若干卷治效方論若干卷卒之日
無貴賤䟽戚咸咨嗟悼傷曰善人亾矣子四人主善王敬主
孝主忠皆立行有父風
竹軒劉先生傳王英
先生姓劉氏諱亨字嘉會號竹軒其先居安城之密湖宋豫
州刺史斌徙廬陵石塘里斌曾孫江寧司戸滫又自石塘徙
其邑銅溪高祖哲甫知汀州曾祖景春元海南䀋場司丞祖
貴翁父樂山先生端敏勤學泰和陳心吾劉允中時稱名儒
先生從之遊通詩書二經博䆒諸史百氏之書洪武壬戌以
賢人君子徵力辭親老後舉經明行脩陳古今政治之要
太祖皇帝嘉之命進講華蓋殿以言事忤埶政者出爲夀州
學訓導戊寅冬上䟽言六卿秋當與五軍都督相埒國子祭
酒䄮不當在太僕卿下又言將臣子弟生長富貴習爲驕侈
他日安可授官宜立武學教訓使知禮義以變其習俗陞常
州武進縣丞爲政廉勤脩學校躬課諸生讀書表其民之有
節義者毀淫祠禁絶妖妄作善教坊再思亭以勉巳勵俗百
里之内弦歌相聞三年書最天曹
上褒以璽書壬午縣民李德懋等作亂先生白郡守母令滋
蔓率衆擒首惡而諭降其黨方是時
太宗皇帝初嗣大統遣使勞以金幣先生之名由是掦於遠
邇無何以事罷還鄕屢有薦者先生輙辭宣德中監察御史
尹崇高力薦先生雖老猶可爲學校師表至京以年將八十
辭
宣宗皇帝曰伏生九十尚傳經八十豈不可爲教官先生辭
益力
上曰老者安之孔子之言也朕允其請令歸故鄕先生歸怡
然自得居則深衣幅巾列圖史左右日吟咏不輟而動必蹈
於禮於事有合義者必見諸行族弟夢華三喪不能舉先生
爲治葬又以近舍山數十畝爲鄕里貧者葬人名之曰義山
歲旱先生禱輙雨所居多種竹學者稱之曰竹軒先生卒年
八十有幾所著有竹軒集寫心集隨寓錄子習之舉懷才抱
德爲廣東按察司照磨孫同履諏經綸綱同登已未進士第
授浙江義烏縣知縣
論曰自昔名人仕而功業顕著者多載史傳而唐之王友貞
孟詵白履忠諸人者以才學入仕未至大顕旣罷去則隱而
終身焉豈有功業可稱哉而史亦傳之蓋以其志恬退不貪
名嗜利禄耳若先生之學行用之固可有爲中乃不偶雖屡
薦再起而仕非所願視友貞輩夫何遠哉君子之論人必有
取於斯故著之為傳云
尚書王文安公傳陳敬宗
公諱英字時彦别號泉坡其先太原人祖宗逹宋迪功郎仕
于臨川遂家金谿會祖頥貞元季以書經魁江右入
國朝退隱于家祖子岱父脩本並以儒行稱母曾氏公生十
一歲而失怙母淑人以教以比遊業邑庠刻苦嗜學登永樂
甲申進士第時
太宗文皇帝方銳意育才命翰林學士解縉選進士穎秀
者與狀元曾棨䓁通得如二十八宿人之數俾尽讀文淵閣
古今書作爲斑馬韓柳歐蘇文字命大官日給珍饌月賜燈
油之貲數召至便殿問以經史諸子故實或至抵暮方退公
在二十八人之中每爲儕輩所推譲後
上以綸綍事重以公與今冡宰王直皆愼密可與任並揀入
秘閣書進呈機密奏䟽歲戊子預修
太祖高皇帝實錄丁亥授翰林脩撰扈䠋廵狩北京丙申陞
翰林侍講戊戌實錄成賜襲衣綵叚鈔錠壬寅胡寇犯邊二
月
上親征公扈從至闊欒兒海五月旋師過威虜鎮李陵城已
四十里
上召公曰聞李陵城有石碑可往視之復遣錦衣衛官校隨
之以行時城中被虜殺掠燒毀一空帷城北門有石出尺餘
掘土拭磨觀之額曰李陵臺驛令謝君德政之碑其文略可
䜖其隂刻逹魯花赤䓁官姓名明日公備奏其故
上曰此碑旣鐫有韃靼姓名異日胡虜見之必以此地爲已
物爾宜再往擊碎之用火煆沉之於河以絶其争端公如旨
而往旣還奏
上喜謂公曰秀才是二十八人讀書者朕需爾為用正好宣
力勿憚劳苦因問曰朕率師伐虜爾試言成功如何公對曰
胡寇犯邊罪在不宥但聞
天兵親征必遠走漠北臣願陛下幸母入險窮追也
上笑曰朕爲天下國家計秀才之言惟不欲窮兵黷武耳復
謂曰凡軍中一切動静或謠言之類爾有所聞即來密奏又
諭太監孟驥曰秀才有事卽令入見母阻六月
上駐驆安平鎮立功官軍因有過不與口粮者多相聚悲泣
曰吾等粮盡必死道路矣公以爲言且曰此皆壯士也願
陛下宥其過而與之恩則異曰必得其死力
上悅卽命兵部尚書李慶人給口粮幷載衣甲驢一疋甲辰
上復親征胡虜還次榆木川晏駕時
仁宗皇帝在東官命尚書蹇義夏原吉學士楊荣楊士奇侍
讀王直與公同定喪禮議國政宿内閣凡七日
仁宗皇帝嗣位加恩賜白金綵叚八月進秩侍講學士尋陞
右春坊大學士兼翰林侍講學士明年乞歸省賜鈔二千緡
俾馳傳而還
宣宗皇帝卽位嘗召入便殿謂曰洪武中學士有宋濂吳沈
朱善劉三吾永楽㧅則解縉胡廣俱有重名念汝當講經史
陳道義以啓沃朕心罔俾前人獨專其美賜内醞及鈔千緡
命入内閣參預中秘嘗奏乞分俸養母于家
上允其請宣德庚戌脩
太宗仁宗两朝寶錄成賜白金綵幣襲衣陞詹事府少詹事
兼翰林侍講學士復賜金相琥珀麒麟帶壬子正月聞太淑
人曾氏喪
上命禮部賜祭工部造墳遣中官阮童護公奔喪冬十月奪
哀還朝寵遇日隆不時召對正統間開經筵公爲講
官陳說詳明於文義之外多有規諫之語其講章於朝退之
際人争求去以爲珍寶脩
宣宗皇帝實錄與少師楊士奇楊荣同爲總裁實錄成賜白
金百兩綵叚鞍馬進秩禮部左侍郎兼翰林侍講學士癸亥
正月奉旨出理部事講官如故乙丑淛江台寕等府民遭
疫死甚衆
上遺公齎香幣往祀南鎮以禳民癘時浙間久旱公至紹興
大雨水深二尺灌献之夕雨止星見明日又大雨田野沾足
人皆喜曰此侍郎雨也布政使孫原貞䓁陪祀請作御祭感
應記刻石于廟而還丙寅公奏京師去冬少雪今年自春徂
夏雨澤不降種不入土小民缺食此皆臣等政事不脩激怒
上蒼所致伏望陛下施賑卹之恩臣等宜益省愆戒節仍
乞齋沐祈禱以格天心
上從其言果大雨五曰先是公奏請致仕不許至是年七十
復上章乞罷政吏部言公精力未衰
上是其言不允戊辰八月
上特旨陞公南京禮部尚書明日謝恩畢内傳旨曰
上以卿久仕先朝多效勤劳陞秩南京得安佚旣視事南
京二年得疾而終是爲景泰元年五月十七日也春秋七十
有五訃聞
上悼惜賜謚文安命禮部賜祭工部造墳公在翰林屢爲會
試考官海内名士多出門下爲文章典瞻朝廷制作經其
筆居多四方求金石銘誌碑記者接踵其門公酬應不倦詩
歌字書人罕能及
論曰撫州多出名儒顯官若宋之晏殊玉安國元之吳澄虞
伯生諸君子其文章名位功業皆炳然當世而垂䊮竹帛者
豈偶然哉玉笥寶盖諸名山秀氣之所鍾也公亦撫之人也
其文章名位功業莫不相似然自入仕歴官通顯不離
朝廷四十五年而
列聖眷遇久益不衰於此則似過之矣天之生賢私於撫之
人哉枊孰知公之才德自足致身於靑雲之上也
黃氏母子賢孝傳李賢
黃氏名文父鉉江西新喻人永樂癸已徙河間之任丘娶孫
氏生文甫一歲商於南陽之鄧州守禦所百戸李興見鉉文
雅以女妻之未幾歸任丘李氏與孫氏相戾間達於興興遣
人取其女還鉉亦随往時孫氏年二十有四文方四歲鉉别
後音問不通孫氏與文母子二人零丁孤苦人不能堪而孫
氏奮志成家勤力紡績夜以繼日以供力役之征周衣食之
費撫育其子年及成童謂所親曰吾聞子弟讀書可以起家
今吾備嘗艱辛幸有此子若遣入邑庠以勖其成天其或者
憐吾志乎所親曰此意固善第念爾一子之外更無紀綱之
僕子若在官凡百費用尤倍於昔吾恐爾之艱辛未艾也孫
乃愀然泣下曰吾巳慮之熟矣顧處子之計莫良於此雖倍
艱辛安敢辭同編之人聞之勃然怒曰吾代爾子力役久矣
今幸其長不吾累焉而又脫之可乎雖懇情乞惠拒之益堅
孫氏憂鬱食不下嚥巳而會所親達其情于有司始獲入庠
孫氏且喜且懼愈極力生業勵子進學而凡從師親友之需
未嘗少乏文亦感激遵母之訓潛心經史但自幼父去嘗問
母曰吾父安在母曰汝父世家江西爲商河南吾亦不知其
所樓矣於是母子相顧潸然山以悲正統已巳文以成材
貢入太學會天下士子講習一日言及其父不知所在有同
舍生玉綱者鄧州人聞其父名曰吾州百戸李興有壻卽此
名也非汝父乎文因思母所云大喜曰是也景泰初以謁告
歸省至家卽白於母徑詣鄧州訪父果在内鄉板橋鉉離其
子巳三十四年矣一見痛絶方蘇親屬會晤悲喜交集留𢾗
月不能同行文復辭父入監天順改元夏吏部掄才以文為
兖州府通判乃奉母抵任視篆後卽遣人迎父就祿以養父
時年八十有五憚於遠涉再迎不起至三母曰汝之孝心盡
矣彼有所戀不可再迎文悲思不巳曰吾父不來吾卽棄官
而往闔府官僚咸跪請其母母亦悲感而許之一時見者無
不沾襟乃以安車迎至鉉離孫氏巳四十四年矣妻子父母
始得會合以遂天倫之樂嗟夫黃氏母子其賢孝矣哉向非
孫氏之賢其子未必成立以有今日非文之孝其父未必會
合以獲祿養遂使零丁孤苦之室變爲團欒歡慶之堂予親
見其事因為作傳以告於來世
皇明文衡卷之六十一
