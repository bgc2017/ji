皇明文衡卷之五十九
傳
攖寧生傳朱右
攖寧生出滑伯後名壽字伯仁世為許襄城大家元初祖父
官江南自許徙儀眞而壽生焉性警敏習儒書於韓說先生
日記千餘言操筆為文辭有思致尤長於楽府京口王居中
客醫儀眞治方&KR0899;術有時名壽數往叩之居中曰醫祖黃帝
𡵨伯其言佚不傳世傳者唯素問難經子其習之乎壽遂受
之旣終卷乃進請其師曰素問為說備矣篇次無緒錯簡不
無愚將分藏象經度&KR0899;候病能攝生論治色&KR0899;鍼刺隂陽標
本運氣彙萃凡十二類鈔而讀之難經又本素問靈樞之旨
設難釋義其間榮衛部位藏府&KR0899;法與夫經絡腧穴辨之博
矣而闕悞或多愚將本其旨義註而讀之何如居中曰甚矣
子之善學也善哉子學之得其道也予守師說者子識卓理
融契悟前訓子過我矣他日以醫名世其子也邪自是壽學
日進益參考張仲景劉守眞李明之三家而大同之攄其所
得投之所向莫不中肯綮旣又傳鍼法於東平高洞陽得其
開闔流注方圓𥙷瀉之道又究夫十二經走會屬絡流輸交
别之要至若隂陽維蹻衝帶六&KR0899;雖皆有繫屬而唯督任二
經則苞乎腹背而有專穴諸經滿而溢者此則受之宜與十
二經竝論乃取內經骨空諸論及靈樞本輸篇所𫐠經&KR0899;著
十四經發揮三卷䟽其本旨釋其名義通考隧穴六百四十
有七而施治功以盡醫之神祕他如讀傷寒論鈔診家樞要
痔瘻篇及聚諸書本草為醫韻皆有功後學故其行有治驗
所至人爭延致以得攖寧生診視一决生死爲無憾生無間
貧富皆往治報不報弗較也遂知名吳楚間在淮南曰滑壽
在吳曰伯仁氏在鄞越曰攖寧生云生年七十餘顔容如童
行步輕捷飲酒無筭人有請雖祁寒暑雨弗憚世多德之其
治法往往奇中人間能言之故記者頗多其徒日采表著者
成編以傳其在儀眞御史中丞八臣亦家焉其內人病艱於
小溲中滿喘渴門僧寶頗知醫投以蕖麥梔苓諸滑利藥而
閟益甚召壽候其&KR0899;三部皆弦而濇壽曰經云膀胱者州都
之官津液藏焉氣化則能出矣所謂水出高源者也膻中之
氣不化則水液不行病因於氣徒行水無益也法當治上焦
乃製朱雀湯倍以枳桔煎用長流水一飲而溲再飲氣平數
服病巳端君寶毋六十餘亦病小溲閟若淋狀小腹脹口吻
渴邀壽診其&KR0899;沈且澁曰此病在下焦血分隂火盛而水不
足法當治血血與水同血有形而氣無形有形之疾當以有
形法治之卽以東垣家滋腎丸服之而瘉三寶廉使仲子之
妻泰不華尚書妹也病滯下晝夜五七十起後重下迫且娠
九月衆醫率爲淸暑散滯痛苦尤甚壽至診視曰須下去滯
衆以娠不肯壽曰素問有云有故無損亦無損也動卽正産
乃以消滯導氣丸藥進之得順利再進滯去繼以淸暑利溲
苦堅之劑病瘉而果孕不動足月乃産童氏婦年三十每經
水將來三五日前臍下㽲痛如刀刺狀寒熱交作下如黑豆
汁旣而水行因之無妊招壽診視之兩尺&KR0899;沉澀欲絶餘部
皆弦急曰此由下焦寒濕邪氣搏於衝任衝爲血海任主胞
胎爲婦人血室故經事將來邪與血爭作㽲痛寒氣生濁下
如豆汁宜治下焦遂以辛散苦温理血藥爲劑令先經期十
日服之凡三次而邪去經調是年有孕丘仲山女纔八歲病
傷食煎&KR1572;內閟悶口乾唇舌燥黑腹痛不可忍或以剛燥丸
藥利之而痛閟益甚壽遂以牽牛大黃淸快藥爲丸以伏其
燥利而瘉天寧寺僧病發狂譫妄視人皆爲鬼壽診其&KR0899;纍
纍如薏苡子且喘且搏曰此得之陽明胃實素問云陽明主
肉其經血氣竝盛甚則衰衣升高踰垣妄罵壽以三化湯三
四下復進以火劑乃脫然如故馬萬戸妻體肥而氣盛自以
無子嘗多服煖宮藥積久火甚迫血上行爲䘐衂必數升餘
面赤&KR0899;躁疾神怳怳如癡醫者猶以治上盛下虚丹劑鎮墜
之壽曰經云上者下之今血氣俱盛溢而上行法當下導奈
何實實邪卽與桃仁承氣湯三四下積瘀旣去繼服旣濟湯
二十劑而瘉楊子縣吏陳某當臘月鼻衂至正月凡十三日
始定其&KR0899;實而數治法與前證同蓋馬婦過服剛劑陳過食
煎炙飲醇酒皆積熱所致也鄧千戸二婢子七八月間同患
滯下壽至診視一婢&KR0899;鼓急大熱喘悶曰此必死一婢&KR0899;洪
大而虚軟微熱而小便利曰此可治即下之巳而調以苦溫
苦堅之劑果一死一瘉張佛兒暑月患中滿泄瀉小便赤四
肢疲困不欲舉自汗微熱口渴且素羸瘠衆醫以虚勞將峻
𥙷之邀壽至診視六&KR0899;虚微曰此東垣所謂夏月中暑飲食
勞倦法宜服淸暑益氣湯没三劑而病如失記其在儀眞時
所治若是什無一二焉至正間趙璉守杭州以同里知壽且
邀之與俱過嘉興汪澤民病怔忡善忘口澹舌燥多汗四肢
疲軟發熱小便白而濁衆醫以內傷不足擬進茸附趙彥博
爭之未决固招伯仁至視其&KR0899;虚大而數曰是由思慮過度
厥陽之火爲患耳夫君火以名相火以位相火代君火行事
者也相火一擾能爲百病况厥陽乎百端之起皆自心生越
人云憂愁思慮則傷心汪君平生志大心高所謀不遂抑鬱
積久致內傷也然抱薪救火望安奚能遂命服東垣補中益
氣湯朱砂安神丸空心則進小坎離九月餘彥博抵書云汪
之疾瘳矣尹安卿妻妊五月病咳痰氣逆惡寒咽膈不利不
嗜食者浹旬招伯仁診視其&KR0899;浮弦形體淸羸伯仁曰此上
受風寒也越人云形寒飲冷則慯肺投以辛温劑與之致津
液開腠理散風寒而嗽自安矣旣之錢唐館郡守第時出治
病卽瘉屬縣有不能治之證皆來就伯仁臨安沈君彰者病
自汗如雨不少止面赤身熱口燥心煩輿來杭城舍客樓盛
暑中帷幕周密自云至虚亡陽服术附藥巳數劑伯仁診其
&KR0899;虚而洪數視其舌上胎黃曰前藥誤矣輕病重治醫者死
之素問云必先歲氣無伐天和术附之熱其可輕用以犯時
令邪又云&KR0899;虚身熱得之傷暑暑家本多汗加以剛劑&KR0899;洪
數則汗益甚悉令撤幔開窗初亦難之少頃漸覺淸爽為製
黃連人參白虎等湯三進而汗止大半諸證亦稍解旣而兼
以旣濟湯渴則用冰水調天水散服七日而病悉去後遍身
發瘍疹更服防風通聖散乃已其同縣陳元善病氣發則臍
下築築漸上至心下嘔涌痛懣手足淸喉中淫淫而痒眉本
疼疫目不欲視頭不欲舉神昏昏欲睡而不寐惡食氣睪丸
控引小便數而欠年未三十尫瘠若衰耄人劣劣不自持伯
仁視其&KR0899;沉弦而澀曰是得之憂鬱憤怒寒濕風雨乘之為
肝疝也屬在厥隂故當&KR0899;所過處皆病焉厥隂肝也張從正
云諸疝皆屬肝素問云肝欲散亟以辛散之遂取吳茱萸佐
以姜桂及治氣引經藥兼製回練等丸每十日二溫利之三
月而病瘉俞彥良亦臨安人病嘔血或滿桮或盈盆盎且二
三年其人平昔嗜市利不憚作勞中氣因之侵損伯仁視之
且先與八寶散一二日服黃芩芍藥湯少有動作卽急進犀
角地黃湯加桃仁大黃稍間服抑氣寧神散有痰月礞石丸
其始&KR0899;芤大後&KR0899;漸平三月而瘉彥良遂以此法治他人皆
驗宋可與妾暑月身冷自汗口乾煩躁欲臥泥水中伯仁診
其&KR0899;浮而數沉之豁然虚散曰素問云&KR0899;至而從按之不鼓
諸陽皆然此爲隂盛隔陽得之飲食生冷坐臥風露煎眞武
湯冷飲之一進汗止再進煩躁去三進平復如初杭妓有患
心疾狂歌痛哭祼裎妄罵問之則瞪視默默其父母固邀伯
仁診視&KR0899;沉堅而結曰得之憂憤沉鬱食與痰交積胸中涌
之皆積痰褁血復與火劑淸上膈數日如故旣而左丞楊完
者統苗兵守江浙民頗不安居會故舊陳性中王叔雨招乃
挈家渡浙江往來鄞越居虞姚間最久人皆稱之曰攖寧生
初叔雨寓錢唐病傷寒他醫至皆以爲痓證當進附子持論
未决其弟熙暘謁攖寧生曰舍兄病亟唯幾生忍坐視不捄
乎至切其&KR0899;兩手俱沉實而滑四末覺微淸以燈燭之徧體
皆赤班舌上胎黑而燥如芒刺身大熱神恍惚多譫妄語攖
寧生曰此始以表不得解邪氣入裏裏熱極甚若投附必死
乃以小柴胡劑益以知母石膏飲之終夕二進次日以大承
氣湯下之調治兼旬乃安比來上虞熙暘館于魏氏一日乘
盛暑肩輿入邑途中吐血數口亟還則吐甚胷拒痛體熱頭
眩病且殆或以爲勞心焦思所致與茯苓補心湯生至診其
&KR0899;洪而滑曰是大醉飽胃血壅遏爲暑迫上行先與犀角地
黃湯継以桃仁承氣湯去瘀血宿積後治暑卽安陸用和病
惡寒發熱頭體微痛苦嘔下泄五日矣其親亦知醫以小柴
胡湯治之不解招攖寧生診視&KR0899;弦而遲曰是在隂當溫之
爲製眞武湯其親爭之強與人參竹葉湯進卽泄甚&KR0899;且䧟
弱始亟以前劑服之連進四五劑乃效人始服攖寧生之賢
於人遠矣余子元病惡寒戰慄持捉不定兩手背冷汗浸淫
雖厚衣熾火不能解攖寧卽與眞武湯凡用附六枚一日病
者忽出人怪之病者曰吾不惡寒卽無事矣或以問攖寧生
生曰其&KR0899;兩手皆沉微餘無表裏證此蓋體虚受寒亡陽之
極也初皮表氣隧爲寒邪壅遏陽不得伸而然也是故血隧
熱壅須用硝黃氣隧寒壅須用桂附隂陽之用不同者無
形有形之異也魏士圭妻徐病寒爲疝自臍下上至心皆脹
滿攻痛而脇疼尤甚嘔吐煩懣不進飲食攖寧生視之&KR0899;兩
手沉結不調曰此由寒在下焦宜亟攻其下無攻其上爲炙
章門氣海中脘服玄胡桂榝佐以蘹木諸香茯苓靑皮等十
日一服溫利丸藥聚而散之也士圭守其法治之果效王宗
祥之父年老病臍腹㽲痛其里醫爲溫中散寒卒無驗宗祥
固邀攖寧往視&KR0899;兩尺搏堅而沉曰此大寒由外入也寒喜
中下因為疝治宜在下加沉降之劑引入下焦數服尋瘉陳
伯英病肺氣焦滿攖寧生視之曰病得之多欲善飲其殫營
慮中積痰延外受風邪發卽喘喝痰咳不能自安爲製淸肺
泄滿降火潤燥苦辛等劑服之旣安衆詰之曰是出何方書
名何散飲生應之曰是爲混沌湯聞者皆大笑曰混沌湯有
用也潘子庸得感冒証巳汗而愈數日復大發熱惡寒頭痛
眩暈嘔吐卻食煩滿咳而多汗攖寧生診之&KR0899;兩手三部皆
浮而緊曰在仲景法勞復證浮以汗解沉以下解今脈浮緊
且證在表當汗衆以虚憊難之且圖溫𥙷生曰法當如是爲
作麻黃葛根湯三進更汗旋調數日乃瘉時淮南丞相方公
分省四明聞攖寧生名禮致見之館穀留城中一日公壻戴
穎仲以使事往奉化雪中且進冷食病內外傷惡寒頭疼腹
心痛而嘔診之&KR0899;沉且緊時伏而不見曰在法下利淸穀當
急救裏淸便自調當急救表今所患內傷冷飲食外受寒沴
淸便自調救表裏急以桂枝湯力微遂爲變法與四逆湯服
之晬時服附子一兩明日則脈在肌肉唯緊自若外證巳去
內傷獨存乃以丸藥下去宿食後調中氣數日卽安方惟益
患消渴衆醫以爲腎虚水竭洋不能上升合附子大丸服之
旣服渴甚舊有目疾兼作其人素豐肥因是頓瘦損倉皇中
召攖寧生視之生曰隂陽之道相爲損益水不足則濟以水
火不足則濟以火未聞水不足而以火濟之不焦則枯乃令
屛去前藥更寒劑下之蕩去火毒繼以苦寒淸潤之製竟月
乃平復適方明禮寵姬新産受寒四肢逆冷&KR0899;沉弱亟令取
向所製附子大丸三四粒餌之立效生曰不得於彼而得於
此蓋用有不同耳丘彥材平居苦胷中痞滿憒憒若怔忡狀
頭目昏痛欲吐不吐忽忽善忘時一臂偏痺召攖寧生視之
當關以上&KR0899;溜而滑按之沉而有力攖寧曰積飲滯痰橫於
胸膈蓋得之厚味醇酒肥膩煎灸蓄熱而生濕濕聚而痰涎
宿飲皆上甚也王冰云上甚不巳吐而奪之法當吐候春日
開明如法治之以物撩咽中須臾大吐異色頑痰如膠飴者
三四升一二日更吐之三四次則胸中洞爽平復矣龍君澤
分院餘姚其室張暑月中病經事沉滯身寒熱自汗咳嗽有
痰體瘦悴腹臍刺痛招攖寧生至診視&KR0899;弦數六至有餘生
曰此二陽病也素問云二陽之病發心脾女子得之則不月
二陽陽明也陽明爲金爲燥化今其所以不月者因其所遭
也陽明本爲燥金適遭於暑暑火也以火爍金則愈燥矣血
者水類金爲化源宜月事沉滯不來也他醫方爲製歸茸桂
附丸以溫經而未進生曰夫血得寒則止得溫則行得熱則
搏搏則燥復加燥劑血益乾則病必甚亟令郤之更以當歸
柴胡飲子爲之淸陽瀉火流濕潤燥三五進而經事通餘病
悉除龍君曰微生幾爲人所誤矣宋無逸餘姚大儒也病瘧
瘠損饘粥難下咽六十餘日殆甚攖寧生聞而往視之&KR0899;數
兩關上尤弦疾久體瘠而神則完生曰是積熱居脾且滯於
食飲法當下衆疑而難之藥再進而疾去其半復製丼露飲
柴胡白虎等劑浹旬而起如故後四歲無逸客昌國病頭面
䤚赤妨於飲食或進以姜附攖寧爲製劑淸上散火而瘉無
逸曰嚮得淸凉藥以濟危急否則誤於剛劑矣德之不忘嘗
以語人云夏思忠病胸膈脹痛心怔忡嘔逆煩懣不食情思
惘惘不暫安目&KR0617;&KR0617;無所睹攖寧生視之六&KR0899;皆結澀不調
無復參伍甚怪之旣徐而察之其人機深憂思太過加之脾
胃內傷積爲痰涎鬱干上膈然也素問云思則氣結又云隂
氣者靜則神藏躁則消亡飲食自倍腸胃乃傷其是之謂乎
爲製袪順丸服之旋復平和思忠曰吾疾諸治罔效始以爲
天下無藥兹服生袪順丸乃知天下有藥矣金丙病韓自行
邀攖寧生往視之&KR0899;數而散體寒熱咳血痰生曰此二陽病
也在法不治當以夏月死至立夏果死自行愀然曰攖寧生
能知死必能知人生矣乎方德明七月内病發熱或令其服
小柴胡湯必二十六劑乃瘉如其言服之未盡二劑則升發
太過多汗亡陽惡寒甚肉瞤筋愓乃固請攖寧生視&KR0899;微欲
無卽以眞武湯進七八服稍有緒更服附子七八枚然後瘉
夏子韶妻始病瘧當六七月他醫以爲脾寒胃弱久服桂附
後瘧雖退而積火燔熾致消穀善饑日數十飯猶不足終日
端坐如常人第目昏不能視足弱不能履腰胯困軟肌肉虚
肥至初冬子韶謁攖寧生往候&KR0899;洪大而虚濡曰此痿證也
長夏過服熱藥所致蓋夏令濕當權剛劑太過火濕俱甚肺
熱葉焦故兩足痿易而不爲用也東垣有長夏濕熱成痿之
法當以此治之食日益减目漸能視至冬末忽自起下榻行
步如故其姪夏仲儒因拘留赴海積恐怖心常惕惕如畏人
捕之狀攖寧生視之&KR0899;豁豁然虚大而浮體熱多汗曰凡病
得之從高墜下驚仆擊搏留滯惡血皆從中風論終歸厥隂
此海藏之說也蓋厥隂多血其化風木然也有形當從血論
無形當從風論今仲儒之疾是走無形也從風家治之兼爲
化痰散結佐以鐵粉朱砂丸良瘉鄭高卿毋倪病瘧寒熱嘔
涌中滿而痛下利不食年五十餘殊困頓他醫爲淸脾氣理
中脘不效邀攖寧生視&KR0899;沉而遲生曰是積暑與食伏痰在
中當下之或曰人疲倦若是且下痢不食烏可下方儗進參
附生曰&KR0899;雖沉遲按之有力雖痢而後重下迫不下則積不
能去病必不巳其母弟倪仲權獨是之乃以消滯丸藥微得
通利卽少快明日復加數服之宿積腸垢盡去向午卽思食
旋以姜橘參苓淡滲和平飲子調之旬餘乃復王敬中毋病
反胃每隔夜食飲至明日中昃皆出不消化他醫以暖胃之
藥悉試之罔效敬中詣攖寧生言且固請往視&KR0899;在肌肉之
下甚微而弱生揆衆醫用藥無遠於病何至不效心歉然未
决一日讀東垣書謂吐有三證氣積寒也上焦吐者從於氣
中焦從於積下焦從於寒其&KR0899;沉而遲朝食莫吐莫食朝吐
小溲利大便秘爲下焦吐也法當通其秘溫其寒氣復以中
焦藥和之生得此說而喜起嘆曰其合於王毋之證歟但王
毋大便不秘遂再往視專治下焦散寒以茱萸茴香爲君丁
桂半夏爲佐服至二三十劑而飲食晏然生曰經不云乎寒
淫所勝平以辛熱其是之謂歟俞德明嘗病傷寒經汗下病
既去而人虚背獨惡寒&KR0899;微細如線湯熨不應攖寧生乃以
理中湯劑加薑桂藿附大作服外以蓽撥良姜吳榝桂椒諸
品大辛熱爲末和姜糊爲膏厚付滿背以紙覆之稍乾卽易
如是半月竟平復不寒矣此尤治法之變者也頋機仲病傷
寒後勞復發熱自汗經七日或以爲病後勞將復補之攖寧
生曰不然勞復爲病&KR0899;浮以汗解奚補爲以小䓱葫湯三進
再汗而瘉胡茂林子婦魏仲彬妹也新産二日惡露不行臍
腹痛頭疼身寒熱當隆冬時衆醫皆以爲感寒溫以姜附益
大熱手足搐搦語譫目攛仲彬固邀生往診脈弦而洪數面
赤目閉語喃喃不可辨舌黑如炲燥無津潤胸腹按之不勝
手蓋燥劑搏其血內熱而風生血蓄而爲痛也生曰此産後
熱入血室因而生風卽先爲淸熱降火治風凉血兩服頗爽
繼以琥珀牛黃等稍解人事後以張從正三和散行血破瘀
三四服惡露大下如初時産巳十日矣於是諸證悉平方明
禮內人盛暑病洞泄厥逆惡寒胃脘當心而痛自腹引脇轉
爲滯下嘔噦不食人以巾暑霍亂療之益劇攖寧生診其&KR0899;
三部俱微短沉弱不應呼吸曰此隂寒極矣不亟溫之則無
生理內經雖曰用熱遠熱又曰有假其氣則無禁也於是以
薑附溫劑三四進間以丹藥脈稍有力厥逆漸退更服姜附
七日衆證悉去遂以丸藥除其滯下而臓腑自安矣生之活
人率類此然頗有不盡述者生嘗語其徒曰予在儀眞時聞
友人王德全言江西有醫士曰黃子厚爲術精詣其治往往
出人意表有富家子年十七八病徧體肌肉圻裂召子厚治
子厚偕門生四五輩往診視各以所見陳論皆未當子厚乃
屛人詰病者曰童幼時曾近女色犯天眞乎曰當十三四曾
近之巳子厚曰得其說矣禇澄云精未通而御女則四體有
不滿之處後日有難狀之疾在法爲不可療後果惡汁淋漉
痛楚而死又鄰郡一富翁病泄瀉彌年禮致子厚診療浹旬
莫效子厚曰予未得其說求歸一日讀易至乾卦天行徤朱
子有曰天之氣運轉不息故閣得地在中間如人弄捥珠只
運動不住故在空中不墜少有息則墜矣因悟向者富翁之
病乃氣不能舉爲下脫也又作字持水滴吸水初以大指按
滴上竅則水滿筒放其按則水下溜無餘乃豁然悟曰吾可
治翁證矣卽治裝往翁家驚喜至卽爲治艾灸百會穴未三
四十壯泄瀉止矣生自少識之後在鄞胡元望女生始六月
亦病泄瀉不巳因教以前灸卽瘉子厚在至治天曆間術甚
行虞文靖公嘗有贈醫士黃子厚詩云
史右曰予幼喜業醫遇醫士輙近之覩其治往往誤藥死若
以試其術然予懼隂殺人而莫之罪必不逭於天刑遂棄不
復習襄城攖寧生夀能活人反掌間而奇驗若此時人爲之
語曰世以人試術生以術活人其相去奚啻千萬予聞盧扁
曰聞病之陽論得其隂聞病之隂論得其陽倉意曰吾以&KR0899;
法治之而瘉生其有得於二子者歟
唐珏傳張孟兼
唐珏字玉潛會稽人也少孤能力學以明經教授鄉里子弟
而養其母至元戊寅浮圖總統楊璉眞伽利宋&KR1148;宮金玉故
爲妖言惑主聽發之珏獨懷痛忿乃貨家具行資得白金若
干爲酒食隂召諸惡少享于家衆皆驚駭前請曰平日且不
敢見今召我飲又過禮不審欲何爲雖死不避珏因泣數行
下謂之曰爾輩皆宋人吾不忍陵寢之暴露巳造石函六刻
紀年一字爲號自思陵以下欲隨號收殯之衆皆諾中一人
曰此固義事也然今無有知者恐萬一事露禍不測不得終
志奈何珏曰吾以籌之矣要當易以他骨焉衆如珏言夜往
收貯遺骸瘞蘭亭山後上種冬靑樹爲識約明日復來會出
金帛爲人人壽戒勿泄也璉又易宋內爲諸浮圖乃裒陵骨
雜馬牛枯骼築白塔號曰鎮南以爲陵骨良已鎮而不知眞
之他存也亡何汴人袁俊爲越治中招珏爲子師間問曰吾
聞越有唐姓瘞宋諸陵骨豈君邪坐有指珏者俊大奇之手
加額曰先生義士哉豫讓不及也竊聞高義之日久矣不意
得與先生處因訊珏以故甚貧俊亟為買田宅居之先是珏
臥疾一夕夢吏持文來召曰帝召君速之行至見宮闕邃麗
一人冕旒中坐旁一人延上殿又數黃衣進揖珏曰賴收遺
骸無以報俄曰第報良田二頃有妻孥以養乃復揖及闕翻
然而北覺莫省謂何已而會俊料理事如夢中始悟夢中見
也有謝翺者文丞相客也與珏友善嘗感珏事為作冬靑樹
引語甚悽苦時讀者莫不灑泣翺宇臯羽閩人亦奇士云
傳者曰余讀晉世家知趙氏有後矣非程嬰公孫杵臼而莫
存其孤今十七廟不食而有暴骸之難獨珏能瘞之甚義乎
哉嗚呼珏一布衣爾蓋其義視程公孫何媿哉千載而下有
國士之風者非珏誰歟吾所以傳之毋亦使其無傳
鄭烈婦傳宋濂
烈婦姓石氏金華人諱勝字文素敏慧而勤柔順而婉嫁爲
浦江義門鄭洪妻鄭氏以禮法齊家石氏奉尊能敬事夫盡
禮處衆以和上下咸悅而安之洪性聦敏受業太史宋公通
尚書要旨識見明達臨事機变
國朝開基建業今曹國李公分鎮嚴陵辟洪參謀軍事陳善
效忠甚見禮重久之用薦者入朝爲引禮郞轉江西行省
照磨有能聲秩滿改內藏庫提點未幾同官有坐法者以辭
累洪竟死於獄石氏從處宦寓悲號痛哭若不欲生吏議當
配石氏仰天慟曰生爲義氏婦死則爲其鬼耳吾夫巳亡豈
使汙其身以玷旌門乎遂絶粒不食鄰媪強以糜粥不聽如
是者八月求其死而弗得引䋲自絶公卿朝士聞者皆稱為
烈婦事聞
皇上嘉嘆曰此眞義門婦矣濂承乏國史旣登載其事復著
為家傳而歸之鄭氏云
史官曰余居金華熟聞鄭氏孝義之著禮法之盛今觀吕氏
操行皎如白日可謂難能者矣雖其染濡家訓亦天性然也
稱為烈婦不亦宜哉使其守志不堅苟幸以偷生其於旌門
寧不有玷乎今蒙
玉音之嘉美公卿之稱譽則其門益有光矣庸表而出之以
勵風俗云
豐本傳唐肅
豐本蓋古仙人也一號久眎先生相傳伊耆氏之世磵居學
道得不死術後出仕子周其爲醢人屬與昌氏菁氐茆氏
共掌爼豆凡祭祀燕饗王及后世子之內羞咸取給焉故周
公天官書列其職戴氏禮記載其名豳七月詩亦歌其中春
薦廟事周亡不知所之或云隱畦町間與農圃者伍人多怪
之或執而髠其首或戕其支體尋復生完衆始知先生為仙
人也漢時與處士郭林宗友林宗館于家客至輙命與同食
晉衛尉石崇豪侈擅一世知先生賢咄嗟名之先生亦不拒
往就然策崇必敗曰不去將累我我固不憂為彼累也遂逸
去南齊侍中庾杲之家貧好淸士每延先生共飯人皆曰庾
郞得豊本為不貧矣唐隱者衛賓與拾遺杜甫善甫嘗過賓
宿先生亦冐雨至相與酣飲甚適甫有詩美之載甫集中先
生貌蒼古綠髮白趾常被翠羽衣所棲止人望之恒有氣鬱
葱然卽之咀嚼其言論有至味令人灑然忘俗壽莫知其幾
也今游會稽巖壑中時時過山人韓氏亭上吟翁鍊士多見
之者云
野史氏曰列仙傳不載豐本失矣其所載亦未有壽如豐本
至今尚存者莊生言古之太椿以八千歲爲一春物且壽若
是矧仙乎豐本仕于周間出于漢晉齊唐所與皆有德者獨
齊奴否耳然左慈見曹孟德頗類蓋和光同塵玩世不羈仙
之常也今在越不之他獨之韓氏韓亦郭庾杜衛之流歟
皇明文衡卷之五十九
