皇明文衡卷之二十
頌
節婦黃氏旌門頌(并序)蘇伯衡
姑蘇吳縣之閶門里有旌門焉朝廷所以寵褒姚節婦者
也節婦姓黃氏名妙清歸姚氏爲諱榮之妻生男女各一
人而榮以病卒榮卒時節婦年二十有九子文聰纔二歲
貧甚力紡績以俯育或勸其更嫁節婦曰夫死不嫁婦人
之常况有子可從何爲而更嫁此足一移我則匪人不聽
後十二年張士誠入據姑蘇亂兵掠文聰以去數從人問
消息比二年不聞問或曰異日者有子可無更嫁也今子
俘矣無論死藉令生歸亦不可望不嫁將焉恃乎節婦曰
我豈以子存子亡爲去留者哉終不聽又四年文聰始脫
身來歸節婦驚喜且泣曰姚氏有後矣我死亦無憾後八
年里耆列其状上于縣若府監察御史爲察實以聞
制下旌其門爲節婦之門則洪武七年春三月也今節婦[婺-矛+牙]
居且三十四年秊巳六十有三文聰愳無以侈
上賜而昭示罔極聞伯衡嘗簉屬太史氏介朱恪卽金華山
中求書其事勒諸樂石伯衡惟唐虞三代之世其教旣明
其化旣成其民俗之美至於比屋可封當是之時旌其門
間表厥宅里猶不敢緩然則所謂樹之風聲使民益勸於
善雖唐虞三代之聖人猶不能不以之爲務也况當世降
俗漓之後有天下者不善其善以爲勸奚可哉
皇帝受天景命君臨萬邦凡有係於風化者輙加表異蓋以
此也而姚滎妻黃以貞節著聞蒙被寵褒如此是猶唐虞
三代之民加唐虞三代之令典矣遠近聞之其誰不感莫
而興起此所謂賞一而勸百者也不其休哉不其休哉夫
推明
聖意而播諸聲詩者史氏之職也因不辭而爲之頌頌曰
天眷聖神民君民師匪曰治民亦欲迪之
聖神奉天式和民則隂握化權作新萬國褒嘉節義錫以旌
書風行而表孰不犇趋非有舘鎋自率規矩曰維旣張五倫
攸叙吳縣有婦姚妻氏黃年二十九良人遽亡儲無儋石室
若懸罄毋子煢煢相依爲命霜風凄其落月照帷間關機杼
影與形隨人或憐之勸之他適胡乃茹荼有薺如蜜慷慨自
誓辭與涕俱可以人焉而犬彘如我不卽死我志靡他我下
從夫我子何如子未成童掠於亂兵倚閭而望寒暑再更僉
曰巳矣安知非死無子焉恃不嫁奚俟婦曰咈哉何言之卑
我志可易太山可墮我志不易仰天一憅血淚雨集時旣寧
謐子亦生還雖無甘旨志養攸全郡守御史交謂宜褒乃具
封章乃請于
朝乃被綸音旌其閭里苦節之報庶其在是昔視其門門則
以席今過其門門有綽楔楔楔巍巍龍光有耀匪爾之私俾
世視傚嗟臣事君猶婦從夫凡百在位曷鍳曷圖婦道不虧
尚稱聖意臣節殫竭有不寵異刻辭堅珉以昭鴻恩以揚
清芬以詔後昆
平雲南頌王景
聖天子之御大歴服也維清緝熙載敡武功盪攘群雄混一
偃凾宇於是偃武脩文與民休息垂十餘年
皇帝若曰元綱解紐土宇瓜分朕奮起淮甸鏖戰番昜江漢
以清捲甲長驅遂定中夏元君北跳秦晉吳蜀所向風靡
不十年而成大業雖天命有歸皆師武臣之略也維雲南
一隅獨沮聲教卿謂何如僉曰雲南塹山墉壑狼子野心
聚螫挺獸况把匝刺瓦爾密爲元臣子罔知天命宜其無
嚮化心若以天兵臨之彼惡能敵
帝曰俞哉乃命穎川侯(臣)傳某西平侯(臣)沐某永昌侯(臣)藍
某將鷹揚虎校之士三十餘萬聲罪致討樓船蔽江旌旗
亘天星流電邁分道並進大軍繇貴廣軼普定下牂柯深
踐不毛奇軍繇羅佐關擊鳥撒攻可渡河大會于曲靖疾
若風雨所向克捷元兵蜂屯蟻聚毋敢抗我師者先是下
令曰若至曲靖便可輕騎長驅未至十里許大霿霧元司
徒答理麻柜烏白江爲陣未成列我師泗水以濟徑前奮
擊其陣遂亂逹理麻䧟于淖生擒之殺將士若干人元兵
大奔遂分兵逆可渡河望風席捲梁王把匝刺瓦爾密棄
城遁至晉寧率妻子死之雲南平自出師至是凢百餘日
得府州若干戸若干馬牛軍實無筭三帥承制建官大軍
鎮焉遂下大理拔金齒凡雲南故壤皆郡縣矣明年遣使
降車里降緬降八百咸以壤奠貢洪惟
天兵不浹十辰拓地萬里西南諸夷悉臣悉妾何成功之速
哉蓋
天子文武神聖徯來望切而有三帥善長駕遠馭也上自漢
唐以迄于元羈縻而巳乃今與内地等功高千古信乎王
者之無外也又明年班師振旅獻俘授馘定功行賞封傳
某爲穎國公諸將以下進爵有差於乎古之有盛德大到
必形諸歌頌皇風興大雅作草茅微臣不敢多讓謹稽首
頓首而爲頌曰
皇明御天統有萬方際天蟠穹武功煌煌三光耀靈海宇聿
清叶氣嘉生蒸爲太平蠢兹蠻方稔藏奸兇惟恇穰穰以䙝
天常乾坤之量海嶽是包彼昏而狂誕敢呌呶
皇赫斯怒爰整元戎吉日載戒車攻馬同於鑠
王師赫赫桓桓天討是將震懾百蠻兵無留行勢若震霆日
星晦霿江海沸騰鷹揚曲靖俘彼統酋征麾所指載揚天休
戰不貪殺殺不却降斥原䟽旆以迄用康大憝聿逋筐玄篚
黃拓禹之跡維周職方表方建官棋布星分仡仡大城以奠
其民封豕脩蛇以變以化昔也猰㺄今爲騶虞載馹載伐戈
鋋不腥南金象齒罔敢弗庭凡此南功三帥僉同維一乃心
上毗帝聰大烈之龐超漢軼唐風雲胥慶天地開張會朝
清明聖化基之萬國一統坐而釐之草茅微臣作此頌焉
武功告成
四夷咸賓詩(有序)解縉
皇帝臨大寶之明年紀元永樂嘉與萬方共躋仁夀一德感
孚休祥昭應民安物阜四夷畢來東若朝鮮日本暹羅東
南若琉球中山南北有安南古城西南海東洋瓜哇鬼方
𬗟國木邦孟定麓川威遠八百老撾里車西若烏思尼八
刺西北畏吾匈奴哈迷遠者數萬朝聞夕引奉貢儀物
皆至京師其文辭稱述盛德對揚鴻休誠服心悅發見
于外殊音重譯異服奇詭懽忻攸同嚮慕無已庶衆聚觀
天下忭喜咸相謂
聖神光被如日月之照臨天行雨施妙運莫測垂裳拱手
於穆清而有生之類盛利見于四方萬里之遠鼔舞輻輳
而歸之來享來王而不能巳吾民何幸而臻兹嘉會實萬
世一時也朝之群臣亦咸相謂虞舜有三苗之征周公有
戎狄之膺宣王逐玁狁而秦漢及隋疲弊中國力夫之爭
無時或寧唐宋否極上天厭罪命我
太祖聖神文武欽明啓運俊德成功統天大孝高皇帝起而
定之不令而從不言而化八表同風四十餘年
皇帝以聖繼聖比隆唐虞殊方歸命者接迹而至宜有詩歌
垂之頌聲軼遠古而過之又咸謂(臣)縉宜為義不可辭則
合群臣百姓之言從容奏寫
皇帝曰咨周家九夷通道大保進旅獒之訓虞廷干羽旣舞
伯益有儆戒之箴故愚者常以小康肆志賢者不以外物
動心朕方兢業於初服是何足云頌聲其為作君臣相飭
之歌以繼虞周之治(臣)縉竊謂自古頌美而寓規諫皆臣
子攄誠委曲之小心(臣)愚不及此乃自
皇上發之是誠萬世一時也謹拜手稽首而獻詩曰
皇帝明德與天同運華夏奠安四夷效順限山阻海風氣不
通不招不約奔走來同梯陟踆阪航涉濤龍沍寒溽暑赤雪
玄霜殊形奇醜異服紛龐總髮焦赤睒𥅆深黃猩唇假喙黎
面文身袒跣椎結皮裳卉巾離披落索搖曳縈纏鞮鞻殊音
侏離禽言吚嗢重譯舍舘授粲窮物式陳兼金玉瓉齒革羽
毛服食器用
皇帝儉勤異物非重厚往薄來懷柔無外八表同仁膺兹嘉
會以心感人人心自歸其來無喜矧往或追陋彼漢唐好大
喜功本之不競而末是從苟得其人不為富強苟得其地不
足廣疆耳目細玩惟彼所産躭玩惑心悔之已晚
皇帝明德謹之於細愼始惟終圖難於易照乘之珠衆庶所
嘉詎若得賢照千萬里四夷畢來衆庶榮之曷若中夏一民
無饑明良責難安不忘危小臣作戒賢聖是師
御書嘉禾詩頌(有序)
洪武二十有八年秋九月壬辰朔庚戌北平永清衛之龍
門禾有異莖同穗之祥其三幹合爲一仍三穗者二二幹
合爲一仍二穗者六是歲大熟今
上皇帝遣使來進群臣上表賀
太祖聖神文武欽明啓運俊德成功統天大孝高皇帝親御
翰墨爲詩一章以賜今
上皇帝其詩首言創業之艱天命之不易除暴禁亂之師撫
民致治之略中言天錫豐登之屢史書垂示之嚴明堂禋
薦之重末示謙冲戒謹之意爲善不足之誠大矜下民之
惠與民同樂之盛心溢於言表蓋不以嘉禾之祥爲可矜
而以爲可懼而思以自勉
聖不自聖兢兢業業足以垂訓於千萬年今
上皇帝服膺聖訓念手澤之存諷誦追惟不能自巳乃永樂
三年九月朔旦用摹勒于石拓本裝治成軸分賜諸王及
近臣於是(臣)縉亦得與賜焉又適有嘉禾之瑞(臣)縉仰惟
日月之光華昭著于天地其溢而上者爲慶雲爲景星爲
霞五色其下者爲璿珠爲美玉爲丹砂使人歆慕而寶愛
者皆日月之餘光也古先聖帝明王有日月光華之德其
禮樂文章流風遺韻之傳若詩書所刻百世之下光景常
新猶足以使人歆慕與景星慶雲諸福之物同一快覩而
况身被其澤目覩其盛鼓舞涵濡其有不發而爲華封之
祝康衢之謠以自鳴其慶幸之萬一乎實人情之所不能
自巳也拜手稽首而獻頌曰
洪武乙亥秋榖登朔方龍門嘉禾生三穗二穗交兩騰異本
同類同敷榮蕊珠金粟隔露凝親藩錫貢來神京玉匣上有
黃雲蒸衮衣當日御彤廷百辟忻嘉陳休徵四野懽呼傳頌
聲
帝曰俞哉稽之經旅命歸禾澟不矜作詩致戒尤丁寧昌言
受命畏天明降福穰穰恐弗勝庸錫親藩鍾聖情亦知
玄德由玆弘十年事驗天威靈聖孝通天推至誠永樂
重華信有禎賜詩日閱心屏營手澤猶存訓服膺每御翰
墨懷墻羹想當&KR0790;思玉几憑智周八極通杳冥重念稼穡
憂農耕暑寒怨咨憐獨煢秪願年登百榖成群臣環列忭且
驚百神降監來軒盈雲霞的皪飛陶泓鴻章
聖藻驅風霆造化萬彙皆流形工巧人爲何足稱奎章爛爛
不可名但見東壁餘光精刻以端溪紫玉英摹本裝以龍鸞
紋頒錫群臣荷
寵榮天球大訓河圖并人文至寶奠八紘夜夜虹光燭太淸
聖子神孫萬億齡萬世黎民歌太平
視學詩(有序)胡廣
皇帝即位之初載夙夜延訪群臣博詢治道從容燕暇召日
三儒臣于前而諭之曰使天下人人崇尚儒術其道何由
咸頓首惶懼不敢言明日又問訖無敢以對
上曰必使天下人人崇尚儒術其機在上於是咸稽首曰誠
如
陛下所言至是求賢之詔屢下凡巖穴幽潜之士占一技能
者卽禮聘至
闕下親承頋問命之以職而優待之故四海之內罔有遺才
焉明年策易士于廷簡其尤者二十八人俾究極群書期
其至于古人一切政事不以干之恒祿之外復有他賜鼓
舞作興之道至矣天下之士聞風而歆慕者皆奮躍於下
有菁莪棫樸之盛乃永樂四年二月朔勑群臣曰孔子萬
世帝王之師其道之在天下載於六經天下不可一日無
生民生民不可一日無孔子之道朕將臨國學躬禮孔子
以稱尊崇之典所司其差吉日行之於是有司差以三月
朔日辛卯是日昧爽
上備法駕謁廟行舍菜禮先是命禮官考謁廟儀禮官奏宋
服靴袍行再拜
上曰見先師禮寧過厚至是
上服皮弁行四拜禮禮畢
駕幸大學授經祭酒臣儼司業臣智賜之坐講文武三品
以上及翰林儒臣皆賜坐聽講講畢賜茗飲降
玉音難問勉飭衣冠之士反四夷之人圜大學而觀者以
億萬計視東京永平無足言矣明日臣儼(臣)智率六堂儒
生上表謝錫賚有差大宴羣臣于
奉天門莫不懽忻踴躍以爲自古帝王崇尚儒術未有若
此之盛(臣)仰見
太祖高皇帝告成武功大興文教臨幸太學親講經書與諸
儒難疑答問終日弗倦今伏遇
皇上尊信儒術躬率舊典有光前烈揆諸古昔誠無與比故
盛治之風薄極海宇凡四方僻遠非一譯所能通者遣一
介之士持咫尺之書以諭之莫不奔走順服頓䫙闕庭夫
豈威力所能強是皆文教躬行之效也(臣)維孔子之道與
天地相爲終始其在於人心者昭晣不泯當
聖人在上天下文明則其道大行
皇上金聖智之德居至尊之位恢弘治教表章孔子之道如
日麗天中四海之民皆仰見之俾知所趋向
皇上作興人心推明世教誠有以度越千古非近代帝王所
能及也(臣)廣猥以菲才幸依日月之光獲覩文明之盛職
在紀載不敢以默謹述爲古詩一章以獻以播盛美於無
窮焉詩曰
維古聖神繼天立極爰修教化以彰明德曰堯舜禹所傳一
心無間顯微爰有古今學校之政教化先務三綱以正九疇
攸叙周綱解紐正路日堙不有至聖孰宣人文大哉孔子道
高德厚出類拔萃生民未有祖述憲章乃欲無言賢於堯舜
事功則然教化無窮如天垂象六經昭晣萬世尊仰至治之
要一本於玆生民永頼帝王寔師於
皇太祖受天明命道侔天地卓冠前聖武功爰定文教首崇
表彰絶學大闡休風載新庠序甄陶士類親臨璧雍以嚴祀
事躬御講筵觀者如雲衣冠萬國集于橋門猗歟盛哉亘古
莫比爲憲萬世式承無巳
皇帝纉承舊章是遵緝熙聖學弗懈益勤季春初吉躬視廟
學舍奠先師秉虔有恪衮服大圭星弁煌煌穆穆淸廟濟濟
祼將載臨講席列侍群儒紬繹問難六經群書聖道顯明
皇心以喜章甫逢掖蹌舞士子圜瞻萬億華夏蠻貊左祍雕
題亦皆夷懌治有先後教有本源仁義之訓彌久彌敦於昭
聖皇遹駿有赫洪化維神無思不服
平安南詩楊士奇
(臣)聞天以風雨霜露育成萬物聖人以禮樂征伐綏輯天
下一出於至仁周之文武皆一怒以安其民故雖聖人不
志用兵亦不去兵以爲治洪惟我
國家肇興
太祖聖神文武欽明啓運俊德成功綂天大孝高皇帝深仁
大義順天應人平靖四方以教以育罔有孽害時謂泰和
至于
皇上益廣仁義禮樂之化海內奠安四夷嚮慕小大遐邇熙
然同春惟是安南其王孱微其賊臣黎季犛曁其子蒼沿
襲悖兇屢弑國主淫刑暴歛毒虐下人滋久滋甚
皇上閔焉弗寧發詔使諭使遷悔賊罔忌畏數侵掠厥鄰占
城又寇我思明祿州寧遠之地在廷之臣咸請發兵討罪
上曰彼匪人乎斯不可終化發詔使申諭焉賊聞其主有遺
胤子奔來京師即
上表謝過請還之
上曰彼其庶幾有悔乎遣使者衛送出境賊伏衆邀遏使者
執殺其主遺胤子事聞
皇上震怒召文武羣臣諭曰予承天命保康兆億民一民
弗獲惟予弗恭人有弗迪而遽誅斯遏抑厥自新乃有弗
迪至于再三而釋弗誅惟予弗君今盗滋弗迪予必不釋
將往大正匪予志用武惟盗滋稔惡羣臣合辭力贊必决
乃告祀天地宗廟及天下山川命征夷將軍左右副將
軍左右參將曁神機横海驃騎游擊鷹揚五將軍率師討
賊師發金川門
上臨江送之諭之曰汝其代予往行天討惟盜曁厥子必誅
弗釋曁同惡必誅弗釋凡厥脅從咸釋弗誅惟兹安南咸
朕所綂厥民滋困于盗罔攸訴告汝其代予往弔毋有侵
害或有侵害卽旣殄戮盗猶底汝罰旣殄戮盗其咨求其
王遺嗣子俾綂治厥民往哉惟懋師入安南黎賊脅驅其
民號號百萬拒于境上民聞王師來爲巳除害皆倒戈迓
降師渡富良江入其東都城又入其西都城如蹈無人之
地賊窮迫盡棄其衆獨與其孥數人並海遁去王師追之
悉生縶之不遺一人乃縱所脅從咨民所苦罷其竒禁敷
求安南王遺嗣民旣罔有侵害又蒙哀矜弔恤悉解去所
苦咸竊喜曰我幸復見今日幸
聖天子不遐棄我萬里外而復生我欣然如脫虎口歸慈父
母相率跽軍門言曰惟故安南王遺嗣悉殱于寇暴無遺
惟兹土故隷中國誠願復列中國氓密比
聖化俾我曁我子我孫咸免於夷狄禽獸軍中獻所獲俘且
具言民所欲
皇上重違民意下詔郡縣其地選置守吏復置交阯布政司
總之在廷文武羣臣上表稱賀(臣)惟安南本漢南越地武
帝置交阯郡曁五季丁氏竊據之始僣稱王宋弗能制因
授之卒循爲常更歴數姓蟠結深固屢叛弗服宋元數舉
兵誅訖無成功
皇明奄有四海率先欵服曾不踰世終梗寇盗天地之德務
隆包荒累誨弗悛肆急援溺仁義之旅弔伐並行恩威所
臨有迎無拒累月之頃肅淸兇憝大拯塗炭弘復疆土功
德俊茂振古無倫焉惟古帝王施德建功皆有頌歌傳播
後世臣忝列從臣後輙儗古作者之意譔平安南詩一首
以示後來謹拜手稽首上進詩曰
維天生民咸俾遂適有攸弗及肆命有德惟德格天爲君爲
師以教以治俾適咸宜天啓
皇明悉卑所覆明明
太祖生育教誘衣之食之邇安遠歸禮昭義布長幼尊卑
皇帝繼統四方萬國益富而教和豫安適蕞爾蠻交醜孽其
間爲狼爲豺小大畢殘
皇曰彼醜匪異人類庶或改率予其化誨誨言諄諄弗遷益
驕戕暴厥鄰盗我邊郊百辟文武頫伏陛言弗時翦屠將俾
蔓延皇曰申誨猶或改率弗改弗率跳梁狂獝僞恭籲命
賊我使人曁彼遺孽磔身百分
皇曰彼醜獸心靡易螟&KR2888;弗除遏遺嘉稷惟
皇上帝付予八埏有溺弗援予滋違天誕命將臣曁旅師徒
往勵汝勇往宣汝謨咸弔困窮殱惟醜虜職敷予仁匪曰究
武六師遄邁辭直氣厲涉危蹈深若履平地嘽嘽烈烈赫赫
業業如飄剟剟如霆&KR0914;&KR0914;蠢彼醜虜脅驅爲拒仁威天降孰
有強禦雞翎夜闢富良爲帶投兵委戈奔降迓拜乃入交城
乃走兇渠縶之海隅如探取鶵乃咨脅從悉解而縱乃視交
人弔其疾痛交人悴悴爰始色温舒其兢兢爰始笑言交人
有言我困荼毒天子生我旋癘爲福交人有言我初匪夷
逖遠淪汗䧟玆塗泥天子聖仁曷返我初内我庇我永康
不虞俘獻于廷天子受之民有願欲
天子予之四夷有聞懽喜告語天子聖仁我有父母救民
之疾不以遐僻有梗弗率必誅不釋
天子聖仁孔武且神孰其爲梗鍳彼交人芒芒四裔威服德
拊巍巍中夏尊安鞏固海航陸車來享來庭千萬億年拱我
皇明
平胡詩
洪惟上天眷佑我國家
皇帝陛下以至仁大聖纉承
太祖高皇帝鴻業爲億兆生民主綏靖涵育四方萬國林林
總總之生皆鼓舞忻戴趍走承奉惟恐不及至於朔漠氊
裘瓣髮之衆各率其属歸誠慕義拜俯
闕下蒙荷官賞者不可勝計惟本雅失里弗率倔強化外
皇上推天地之大德謂率土皆朕民其可使一芥獨失其性
屢發詔使撫徠之虜弗悛益甚要執我使臣侵擾我疆埸
疆埸之民罹其毒虐
皇上憫焉弗寧謂皇天旣付予天下天下有一民一物失其
所予曷敢坐視不䘏且仁者不姑息畜患以厲民虜怙終
不可赦予必躬往視師以永寧我宗社生民時
車駕廵北京詔皇太子監國至是復詔皇太子告天
地宗社及詔告天下以發兵所由遂命將閱師永樂庚寅
二月丁未車駕發北京旣出塞踰五雲關道壓虜舟龍
旂所嚮上天助佑風日和融消剥寒沍坤靈恊贊磧滷之
野咸出甘泉㓗清芳冽随地而有士馬所過無不飫足衆
心&KR0794;懌咸懷敵愾五月巳卯車駕次玄𬈑河本雅失里
率衆迎拒
皇上以數百騎獨先大破之諸將率麾下繼進奮驅逐北本
雅失里盡棄其族屬牛羊輜重以七騎遁去諸將咸請追
戮之
皇上謂帝王除暴祛之而已不窮殺以爲武時將士生縶虜
衆來獻者萬計詔悉去其縶虜衆有釋兵以其屬來附者
又萬計
皇上進而諭之曰若等悉吾民困于兇孽懷蓄憤欝不獲自
歸久矣今朕不遠萬里來爲爾除害勿有疑畏悉給予所
獲孳畜俾自擇便地以居皆&KR0794;喜膜拜舉手加額呼萬歲
虜衆遂平獨支寇阿魯台初聞天兵且壓境率衆先遁上
曰此虜竄匿不能遠當還師撲之如拾芥耳及班師六月
甲辰至静虜鎮寇衆來奔者具言其狀徑搗之寇迫急請
降
上曰虜欲緩我師耳必詐也麾將士上馬控弦以俟言未旣
虜悉衆薄我右翼諸將赴之未决
上麾虎賁三千奮進斬虜虜大震怖悉解甲去弓矢俯伏降
阿魯台以數騎遁去遂誅其同惡盡釋其餘從而撫定之
繇是瀚海迤北沙漠萬里悉平悉寧封山勒石紀述功德
告示萬世七月壬午車駕至北京中外臣民懽忻舞蹈
(臣)惟夷狄世爲中國患莫甚北虜
皇上乘中興之運奉若天道恢弘治化奮揚神武廓清六合
功德隆盛宜有詠歌宣播無極(臣)忝執筆從詞臣後謹撰
平胡詩一首上進詩曰
皇明受命綂御寰宇
皇帝仁聖承序
太祖以教以理洽于率普神化所濡涵泳鼓舞逖彼朔土負
恃遐阻弗馴弗㤤執我使者横縱桀驁跳梁醜䰩毒其與處
連我邊野人之鞠窮鬱憂以癙呌號旻天盍于我抒
皇帝仁聖憫焉興憷曰時天氓彼敢虐苦惟天命予予曷敢
捨彼絶于天匪予志武乃命將臣整徒閱旅告誓啓行以類
以祣六師導御萬乘從扈如雷如霆如飊迅騖萬里一瞬飛
越峐岵謨斷自天孔神且訏計遐測幽瞭如眝暏逖彼朔土
夏不觧沍芒芒磧滷沃渴惟乳
皇德格天昭畣靈祜春晹流敷融麗昫昫甘泉洋洋徒乘厭
飫競奮敵愾踴躍馳赴搗其狡穴玄冥之滸揮戈擊殳闞若
虓乕虜急在鬴強抗螳斧殱之糜腐縱惟七馬乃有支孽潜
伏于莽一鼔而獮迅於焚羽肆犂其薮散其蔵聚
皇帝有詔厥衆咸赦解其縶縛綏其降附曰予寕汝汝罔予
懼汝飢錫汝馬牛肥羜蘇其創殘伸其噢咻如旱惔焚霈施
甘雨懽呼膜拜
皇帝聖主我昔罔知今我父母
皇帝神武德施弘溥惠彼朔野同我中土夷堠去防罷革邊
戌邊人肆寕如愈沉痼虜人始悔知㝱斯寤往來孚好無有
疑迕
帝曰康哉其還予駕雍雍凱歌懽騰載路四方萬國奔賀拜
俯
皇帝功德超冠千古相彼自古夏殷而下漢唐暨宋咸弊戎
侮于備于禦不以晨暮財殫力劬卒罔驅去帝御九五降
治弘化肆揚神武抉剔民惡洗濯曠蕩俾民得所五兵偃戢
四海熙豫宣昭人文丕闡皇度億萬斯年永降
宗社(臣)謹作詩以繼肆夏
清邊頌鄒緝
(臣)緝稽首頓首言(臣)伏惟
皇帝陛下以天錫勇智之資具聖神文武之德紹嗣
太祖高皇帝之綂緒克勤克愼懷保小民外暨四夷咸加惠
撫
威德所至無遠不服東極朝鮮日本南踰交趾西抵番戎
大邦小國以至海外諸蠻夷君長悉皆臣附來朝貢獻不
絶而獨比邊殘胡遺孽未底寧順往者阿魯台梗化弗庭
數爲寇害
皇上親御六師以討之阿魯台奔命不支由是疑塞稱(臣)朝
貢于闕下
皇上功德之盛巳莫與並矣惟是瓦刺三酋昔受封爵于朝
爲邊疆之臣而乃背恩棄信阻兵搆逆與其黨類互相讎
殺且復寇掠我邊境殺傷我人民
皇止以爲此叛命之臣不可以不討之也復選將命師親駕
往征之六月進至撒里怯兒之地遇虜兵與戰擊走之追
至土刺河虜酋大集其衆據險阻以拒我師我師勇銳齊
發左右奮擊大破之殺其酋長及其衆數千人追奔逐北
虜救死扶傷不暇乘夜遁走漠北爲之遂清乃命諸將班
師而還至飲馬河和寧王阿魯台遣其酋長來朝
上撫以恩信慰而遣之六月振凱還
北京(臣)緝於是稽首頓首言曰自古聖德之君必以安攘
爲首務盖斯民旣安而夷狄未除終爲邊境之患在周之
時玁狁作難宣王興師以伐之觀之六月之詩可見矣漢
武帝之逐匈奴唐太宗之擒頡利皆以其患害滋甚不得
而不討之也五代及宋契丹女真迭盛復爲中國患而逹
旦之元遂有中土以夷裔變華夏中國之民辮髮左袵爲
夷伙之俗者幾百年我
太祖皇帝受天明命起自布衣躬親師旅削平寇亂掃逐戎
胡北出于沙漠旣已一洗前代腥羶之習復還先王衣冠
之治矣
皇上紹承大統繼守先業復剪剔其芽枿而剗盪之神謀睿
筭預决勝於萬里之外以成千古所無之功使三邊永寧
天下蒙福眞所謂功高百王而紹隆古昔帝王之治也(臣)
緝不勝慶幸謹撰永樂清邊頌一篇拜手稽首以進其辭
曰
聖王在御四夷咸附悉享悉臣孰敢違忤天之所覆地之所
承殊方絶域莫不來庭蠢玆醜虜包有遺枿煦沐涵
恩以長以息惟
皇之德懷附以仁錫之封爵俾長其人大漠之墟窮隂之野
息養蕃滋以有羊馬乃逞其兇乃肆其奸驕欲是爲因搆兵
端同類相讎遏我來附掠境盗邊以啓
皇怒
皇帝曰吁曷可不治宜飭六師往伐殛之乃修我戈乃整我
旅乃奮我謀乃振我武旗纛旄鉞連屬後先摐金伐鼓震盪
山川北出興和直指沙漠虎旅長驅聲震窮朔進抵其巢索
虜震驚百萬之乘如雷如霆如熊如罷莫不齊奮電掣飈馳
川嶽變眩天戈所指孰有不摧旣殱其衆亦殞其魁逷彼大
酋剪其遺蘖投石糜鷇振枯隕葉隂山澣海所向無堅順附
則全違迕則顛旣剗旣除旣獮群醜盪剔腥羶疎遠斥堠旋
師飲馬撫納降胡綏之懷之其來塞塗凱入居庸萬民呼抃
鐃吹高喧懽騰交甸邊塵絶息
皇心攸寧飲至策勛賞賚兼行爾侯爾伯錫爵進秩爾將爾
吏咸加優恤
皇曰汝士惟汝予功嗟汝勞瘁其休汝躬無功不酬無勞不
錄凡在于行悉蒙優渥群方九有同仰
大明無小無大各遂生成乾端坤倪清夷軒豁異域殊邦悉
從包括聖功旣遠聖德益昭霈澤旁施上齊軒堯選賢
任能置在左右同享太平以期永久三邊静謐烽燧不傳於
皇
聖世惟億萬年
騶虞詩(有序)梁潜
(臣)聞自古聖帝明王至治之極必有禎祥若麒麟鳳凰醴
泉甘露應時而産皆所以符聖徵彰至德者也乃永樂二
年秋八月
皇帝冡弟
周王畋于鈞州厥有異獸白質黑章猊首虎軀其狀孔威
不可迫視
王俾部曲俟之其性孔仁遂擾致之以詢之故老蓋古所
謂騶虞者此其是巳夫惟人君有至信之德則見於是九
月丁未
王率厥属表獻
闕下
皇帝服皮弁服御
奉天殿以觀不震不動柔伏自然
皇帝若曰厥爲嘉瑞予罔敢知維致自昆弟之邦予其嘉焉
於是
太子太師淇國公(臣)丘福謹率百官上
千萬歲夀旣而京師人士忻喜聚觀咸以爲聞自古昔見始
今玆(臣)潜伏覩盛典不敢自默退而考之騶虞詠於詩記
於禮列於傳記或以爲義獸或曰仁獸或曰聖獸至以爲
嘉祥者則其言皆同也傳曰國家將興必有禎祥洪惟
皇上紹登大寶率由
舊章親親而仁民恩沛而義洽萬方咸和以及乎庶類黍同
穎於郊𧖟成繭於野文犀白象諸福之物抑之而愈臻却
之而復至何其盛也豈非上天以是昭至德哉(臣)潜忝職
記注苟不形之歌詠以垂示無窮輙爲不職謹百拜稽首
而獻詩曰
於穆
聖皇綏懷兆民端本自家篤於周親恩沛義洽如煦春陽至
和冲融發爲禎祥禎祥伊何厥惟騶虞産于王國惟
皇德符王馴致之獻于
帝庭素質玄章雲舒霧凝
帝乃觀焉載戢其瓜爰言究之踐匪生艸吁嗟騶虞外何其
威内何其仁匪苞而鳳匪角而麟吁嗟騶虞曷爲來哉
王拜稽首
皇則召之
皇之仁民淪膚洽肌弘暢旁逹物以不疵
皇之孝友本乎至性萬邦咸懷物以類應
皇帝曰俞惟王信恭王乃麟趾奚必騶虞
皇帝曰吁凡百在位惟德召和匪物其瑞庶臣拜手
皇帝萬夀慶祥畢臻德音是懋
瑞應甘露詩王直
(臣)聞聖人之德配天地則天地之心欣合無間故必凝英
萃和以昭其盛若黃帝之甘露虞舜之卿雲是也恭惟
皇帝陛下以至誠之德統承
太祖高皇帝基緒繼述之孝不忘乎公遵用舊章未嘗改作
德化所及罔不愛戴故自天地之所覆載日月之所照臨
無有遠邇熙然泰和動植之物亦各生遂而
太祖高皇帝之盛德大業愈益元明是以天發其祥地闡其
&KR2123;景星慶雲醴泉甘露嘉禾瑞麥麒麟騶虞諸福之物駢
臻沓至此(臣)等之所親見天下之所共知也而聖心惓惓
益勤不懈乃永樂十七年十一月日甘露復降于孝陵
凡四日松栢之上凝爲玉脂融爲瓊液粲若垂珠聮若編
貝臣民聚觀鼓舞&KR0794;抃咸以爲甘露之降不于其他而于
孝陵者蓋聖孝所致也於是
皇太子命採取馳獻于北京
皇上祗薦宗廟傾賜百官芳香之氣旁逹左右甘美之味
莫可擬倫誠天地之精英聖明之上瑞所以彰
皇上之大德爲天地之所悅鍳景命之隆長太平之悠
久歴千萬世而益盛也昔虞舜有卿雲之祥百工相和而
歌之萬世之下因是想見帝舜之德使人起敬起慕今
聖德之大實同天地甘露之瑞不减慶雲是宜有紀也(臣)
愚不自揆輙形之聲詩以繼虞廷之歌垂之萬世使知
聖德格天之盛巍然煥然如此(臣)等誠懽誠忭稽首拜手謹
言甘露昭
聖孝也
有瑞甘露其集瀼瀼被于長松孝陵之岡如珠之英如瓊之
漿於粲其光承彼朝陽有瑞甘露其融湜湜亦被于柏孝
陵之側如肪斯白如玉斯㓗其馨有烈敷暢旁逹維彼露兮
天乳之滋維此受兮上帝之貽皇有大德神人具依集
此大瑞福祿攸宜皇德之大實配于天永言孝思
太祖是憲懿彼舊章于嗣于宣夙夜敬恭穆穆乾乾維
太祖肇邦皇以廣之維太祖受命皇以康之顯顯大猷萬
邦仰之巍巍成功無以尚之
上帝太祖樂此德馨屢開厥祥甘露斯零甘露斯零維
帝命是膺維太祖是承皇祚以攸寧乃取乃獻
皇太子之恭乃賜乃頒以洽于臣工匪餄匪酮旣甘旣融靈
液攸降物莫與同臣拜稽首
天子萬年以臨下民以對上天維禎維祥繼繼綿綿
聖子神孫萬世之傳
芝頌
禮部尚書毘陵胡公於𪠘署之南作小軒以爲思政之所
凡公之佐
天子舉禮樂以施政教則必思其宜扵此而後行之天下公
忠信明逹君子也其精神感而和氣應之蓋有不期然而
然者宣德八年九月軒之中甃甓隱起發而視之有芝生
焉其色純白如刻玉如截肪輪囷敷暢鮮潤華好公卿大
夫來觀皆以爲瑞而贊詠之夫芝之瑞始於漢重於唐至
宋而極盛蓋謂和氣薰蒸之所成非人力能爲也然彼宫
殿門廡之所産者國之瑞也生於士大夫家倚廬齋閣之
中者家之瑞也今皆不然惟於公思政之所見之蓋公盡
心於其職故天以是彰厥美則玆瑞爲公精誠之應無疑
也然竊思之公之所任大矣其應亦有大者焉北特其兆
也禮曰樂者天地之和禮者天地之序又曰禮樂極乎天
蟠乎地行乎隂陽通乎鬼神此豈細務哉今上有
聖明之君而下得公之賢以爲臣厚禮樂之本逹禮樂之
用極其至也天地安其位日月著其明四時寒暑順其序
明而爲人幽而爲鬼神流而爲川峙而爲山精而爲百榖
粗而爲草木鳥獸一皆遂其性無毫髮爽焉至和之氣充
周于六合之間則甘露醴泉噐車馬圖龜龍麟鳳諸福之
物靡不畢至而國之大瑞備矣故曰此特其兆也有其兆
而贊詠之思迓續其大者云爾烝民之詩尹吉甫送仲山
甫也而序者以爲美宣王蓋能任賢使修其職宣王之美
見矣今公之有此皆上委任之所致則諸公之贊詠雖
以美公而亦以美朝廷也作芝頌
春官名卿禮樂宗兹誰任者毘陵公美哉新署欎穹崇華軒
結構居南東聖明在上眷遇隆懷清履直持敬恭孜孜夙
夜亮天工施諸政教審厥衷精誠孚暢靡不通靈芝煌煌産
其中至和絪緼之所鍾殊姿密理鮮且重刻脂鏤玉紛璁瓏
參成樊桃差可從瑤英紫脫徒芃芃嘉生本自造化功滋殖
豈與凡卉同知公秉德久愈克輔翼
帝道宣皇風上追䕫夷躡高蹤體信逹順更豐融四靈畢
至百福隆君明臣良格昊穹頌歌繼作聲渢渢鴻名赫奕垂
無窮
皇明文衡卷之二十
