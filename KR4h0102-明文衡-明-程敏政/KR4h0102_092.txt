皇明文衡卷之九十二
墓表
貞義處士鄭府君墓表樓璉
金華之浦江有孝義門曰鄭氏鄭氏有好學篤義之君子曰
處士諱洧字仲宗其言慤而信其行和而謹少受業于太史
潜溪公劬躬勩志痛自䋲斵籠鷄臥榻之側聞鷄初號輒危
坐誦讀至夜二鼓不休由是盡通貫聖賢經訓尤精於朱氏
論議根據仁義下筆爲文有奇俊語一時老儒多嘆譽之其
家合族以食男女數百人處士事尊長待昆弟御卑幼壹以
誠篤恭順爲本上下莫不宜之洪武十九年詔天下度田
繪彊畛爲啚命太學生涖其役太學生有以賄敗者蔓連大
家多坐死處士兄濂時主家政名連于牒當就逮京師處
士老其兄奮曰吾家以義名吾先曾祖弟昆坐誣罪争先死
維楊獄吾兄老矣吾可不代兄而使之就吏乎遂詣理自誣
服死金陵其喪歸不惟其家哭之哀而鄕人靡不哀之不特
識之者爲之涕泣凢聞鄭氏事者靡不悼其不幸也處士曾
祖諱德璋宋青田縣尉昆弟相代死者也祖諱文轟父諱鉅
母周氏配張氏有淑德賢行子男二人檪柏女二人孫男五
人&KR3782;烝耿煔烐曾孫男一人瑄處士卒於十九年七月八日
年五十有三以明年七月七日葬于白麟溪北二里潘坂之
原鄕人私謚曰貞義柏有文學與余皆師潜溪公處土遇余
最厚柏以伯父左春坊左庶子濟所錄状來請銘誼不敢辭
乃爲表其墓曰
孟子謂以法死者非正命亦視其所爲何如耳使獲罪於義
理而抵法如孟子之言可也倘所爲合乎義而遭逢事變隕
身于難得命之正也孰加焉故比干之死於君申生之死於
父童汪踦之死於國孔子皆取之苟不由義而負耻含垢以
全其生縱登上壽殁牖下君子視之猶狐鼠之斃腐曷足謂
之正命乎若處士者以身代兄死于仁義其所全者大矣其
於天之所卑可謂無負矣壽雖不長名則永存爲善之报寕
不在其子孫哉
黃灣馬公墓表徐一夔
黃灣馬公之旣殁也其孤葬于其鄕菩提山長生嶺之原後
十有二年値
大朝更化從郡縣巨姓居于中州馬氏亦徙居穎上又十有
二年其孤自穎奉其母以還殁於濠上之舟中含哀茹毒褁
遺骸而南與公合葬旣㐮事匍匐走見余泣且言曰我先人
有潜德不肖孤以奔播故不得請銘于當世立言君子以貽
不朽今著作家爲東南所推重者在先生矧不肖孤又辱有
一日之雅寕靳而不爲之執筆乎余記張氏䧟吳門之歲避
地黃灣時馬公捐世未久其孤嘗闢舘以處我而使其子與
姪於余授經余以乱故爲三年留故知公爲悉於義不得辞
乃本其世系與其行實之尤章章者爲之表公諱振字廷舉
其先汴人從宋南遷居今海寕縣之黃灣譜牒散失莫能考
其傳序大父以行稱是爲萬十一宣教父諱居玉習知䀋筴
事元至元間仕爲西路塩司典史母鄭氏盛年而寡守志不
易以撫遺孤馬氏世業鬻海藉群鹵丁以事淋熬屬歲大侵
群鹵丁散去其母尽鬻簮珥以活之公於經史頗通大意幼
游鄕校以父喪未卒業而歸事母至孝色順辭婉迎承母意
以理家政其後家日以𥙿不厚自封殖鄕黨親戚有不能自
存者皆周給之性度寬厚與人交不置町畦亦頗尚氣里有
出巳右者則折之以義使自媿伏平生不惑於邪說里人有
疾輙赴詭祠吹簫擊鼓刲羊釃酒曰以祛菑公曰此正所謂
非其鬼而祭之謟也絶而不爲浙俗信佛多貲之家莫不争
施財以華飾其居曰以種福公曰彼惑於因果輪廻之說故
至是施財於生前而收福於死後理無是也家雖餘饒不以
一錢尺帛施僧惟篤於教事每語其子曰吾觀諸孫多秀發
宜擇良先生教之曰讀書知禮義可以持家可以發身將屬
纊其子請遺訓又以爲言故其子奉命惟謹雖在衰經亟築
舘爲設教之地故長史朱君右過之嘗本其意而名之曰詒
教可以見其爲人矣公之殁以元至正十有六年二月某日
得年六十有一葬以某年十月某日配朱氏孝順慈儉爲婦
爲母皆盡其道其殁也年八十有四而祔葬之日則
大明洪武之十有六年正月某日也子男四長繼周次維周
以督海運功元授杭州路總管府判官次用周出繼弟同知
嘉興路總管府事某後次臣周後公十二年卒女二長適沈
某次適董某孫男二人曰絅曰秩皆明經舉進士飼蚤亡秩
今爲穎上縣儒學訓導孫女七人會孫十人女五人嗚呼自
夫鬼之說盛於荆楚而江以南莫不媚鬼自夫佛之教行於
中國而浙以西事佛爲甚至於家塾黨庠之制旣廢富而不
知教不獨遐陬僻壤爲然雖鄒魯之邦亦或有之夫人苟有
材力命與時逢能使其家轉約爲𥙿亦易易耳求其有卓然
之見不媚鬼不事佛而諰諰然以教爲事如馬公者蓋亦鮮
見余以其事可以範俗是用揭之于墓
朱處士墓表朱廉
士有不階一命而功被乎鄕里力可以報怨而反施德于仇
人若朱處士文高者可謂長者矣文高一名崈世居金華之
永康其地曰金成宋之初亡元兵之入括蒼者道出金華而
永康正當其衝暴民乘間嘯聚剽掠處士與從兄平高紏率
鄕民利兵嚴警以自捍衝閭井賴以安全大姓陳氏以武斷
鄕曲莫敢與校平高獨與杭立不相下由是有隙平高旣殁
陳氏挾舊怨以危禍中處士幾至不測有德處士者知其冤
狀以告縉雲陶翁翁力救之事以故得釋元旣混一海内陳
之弟有怨於兄詣官發其隂事陳敗其親戚僕從皆當從坐
有司檄處士捕之處士不念舊事止械陳千官而爲之言俾
用自首例盡釋其從坐者所活百餘人時民方新附軍帥史
弼署處士防禦鎮撫令搜捕反者利賞與者多縛獻平民處
士憫其無辜悉縱遣之全活甚衆人益稱爲長者嗚呼世有
遭睚眦之辱輙深蓄不忘及其可報報之不遺餘力此其人
視處士何如哉處士之先出於漢槐里令雲槐里七世孫汎
嘗爲東陽太守後移守臨海其孫埴復守東陽始自平陵來
居東陽東陽今爲金華金華之朱氏皆其後也始居金成者
曰昌昌孫元吉是爲處士之曾祖祖智父彦實皆不仕處士
自幼孝謹宗婣鄕里咸稱其有敦睦之行以某年某月某日
卒享年若干娶劉氏子男二人如璲如登孫男三人捨已昶
錢法曾孫男五人源祐宛寔宗寔好讀書有名一林某年其
月某日葬于義和鄕松坡之原浦江義門鄭彬朱氏婿也以
何之權所作處士行狀爲之求文以表其墓嗟夫人有一行
之善不及登載簡冊其事寖久遂致湮滅無傳者多矣是故
君子恐一善之不聞苟有聞焉亟爲稱述以顯著其事不没
人之善也余故序次處士之行而表之以辭曰
身居其位民社所繫遭時之艱所宜捍衛有若處士沉跡畎
疆乃能奮身以保其鄕被兇加䧟幾至不測在死而生豈伊
人力及被敗亡孰不擠之乃憫其黨活之險危功施鄕里德
以償怨兼兹二美古亦罕見自古爲善福祿之根天之所報
不必其身松石之原表辭在石後有顯者無昧先德
故元翰林侍講學士陳公墓表蘇伯衡
在昔元至正已丑盗發海上又明年汝穎繼變不五六年淮
東西江左右湖南北罔不煽亂如海中漚前者未滅而後者
復起土崩之患危在朝夕其君臣當夙夜惕勵憂勤殫竭心
膂撥亂而反之正若救焚拯溺之不暇乃誕相與盤樂淫荒
視宴安之日猶有甚者略不以攘除事置思慮蓋懷奸怙寵
專權稔惡蠱惑帝至于此則秃魯帖木兒也公於時官文學
憤激于衷憂形于色率御史善材抗䟽彈擊不少顧忌萬一
帝心感悟焉使帝因公之言立誅奸臣以謝天下反昔所爲
圖彌菑變猶可以登中興之功救湏臾之運柰何奸臣甫竄
而遽用顧譴公非宜言而欲殺之由是衆正解體盗賊横行
兵交闕下擁衆觀望者相随屬寓縣割裂生民塗炭
大明問罪之師至通州帝遂棄宗廟遁而社稷墟矣是雖運
祚之有所終曆數之有所歸抑豈不以䟽法家拂士忽忠言
至計也哉嗟夫亡國之主未有不以奸邪爲賢而以忠讜爲
狂者也亦未有柄用非人以言爲諱而國能存者也故公伯
祖宋相宜中景定初以攻丁大全而編管建昌軍公以劾秃
魯帖木兒而幾見殺丞相之言不用後二十餘年而宋社以
屋公之言不用後十餘年而元社以屋書曰與亂同事罔不
亡信矣夫丞相也公也生與阨會何其絶相佀也豈非不幸
與然身躓而名隨之初非不幸也而况元亡公分致死以殉
國雖掣之肘而其心則與乃祖行軍司馬死汾水關同諒也
一門之内百歲之間風烈相終始所謂世篤忠貞者哉嗚呼
公姓陳氏諱達字元達温之永嘉人家婺之蘭溪自司馬始
高祖彦宋累贈少傅元贈中奉大夫秘書郞護軍追封永嘉
郡侯謚安惠曾祖永春宋累贈少師元贈集賢學士資德大
夫上護軍追封永嘉郡侯謚恭禧祖自中卽司馬元贈銀靑
光祿大夫大司徒上柱國追封温國公謚康順考諱萍元銀
靑光祿大夫大司徒宣政院使兼延慶院使領吐蕃宣慰使
高祖妣王氏曾祖妣楊氏竝封永嘉郡夫人祖妣楊氏封温
國太夫人妣江氏封温國夫人而公沈氏出也三歲而孤伯
母陳留郡夫人江氏鞠育之長大年十五徵入宿衞二十學
書於平章康里公巙巙待制杜公本學詩於張貞君天雨馬
教授伯誠三十書名與康里公上下欽安殿成在廷善筆札
者咸書榜上進獨用公所進者至正壬辰擢端本堂司經尋
轉正字又遷文學立朝慕汲黯之爲人事無大小言必剴切
皇太子禮貌之不徒以其善書也劾秃魯帖木兒寔丁酉冬
頼太子苦諫得不殺遂辭所居官明年遵海南歸永嘉卽墓
下以居從進士陳高授尚書周易語及時事輙流涕於邑既
而帝見亂甚始思公顧其兄大都留守愛穆歌問公安在對
曰病臥故里卽日以徵事郎同僉太常禮儀院事召不拜又
召拜集賢直學士亞中大夫兼太子贊善最後召以翰林侍
講學士資德大夫知制誥同修國史同知經筵事後兩召皆
有御衣上尊之賜而公終巳不赴其言曰吾嘗見病者不早
使醫師治之及在膏盲始召醫從事雖扁鵲亦走而巳今國
事如此豈臣子之所忍見然賢如先丞相處輔弼之地猶不
能存宋於垂亡况吾之才職以論思獨能存元於垂亡乎
王師克温公自沉淵軍士出之引佩刀自裁軍士奪之乃斷
髮示無用猶安置濠州後遇赦任便居住乃還蘭溪病風痺
且三年矣聞有薦之于
朝者遂却藥不御而卒公生以元之至治壬戌七月一日卒
以洪武乙卯十月六日葬蘭溪縣甘棠鄉門村原以壬戌十
月二十日娶江氏封永嘉郡夫人子男五曰智曰聦曰常曰
定曰醜女三一適永嘉鮑行一適黃巖鮑丑一許嫁蘭溪楊
珠孫男二震彰今翰林吳君況嘗銘公墓矣而聰謂伯衡不
可無一言白公之志伯衡惟君子所貴大節爲先公所樹立
豈不偉哉乃若旣貴且富而孜孜問學施德於人而不自以
爲恩人或負之而亦不以爲恨他人未易能也在公何難焉
出入兩宫待遇之隆賜予之渥他人不可致也何足爲公榮
雖其字畫一代不數人亦公餘事耳以故不備𫐠而獨書其
關於國者表諸神道其辭不殺蓋以公言不用於當時爲可
惜公行無愧於先祖爲可貴庶有國者以懲而事君者以勸
云系以辭曰
火之初爇未至烈烈升斗之水沃可以滅及其燎原煙熖漲
天雖竭江河烏能捄旃國步方艱不用公言國步孔棘乃召
公還有策莫施還也何禆不榮以祿乃分之宜國破城亡誓
欲捐軀不獲直遂天歟人歟死雖不果義則無愧世其家者
庶其在是
處士盧公墓表方希古
士之出於三代之盛者豈皆賢哉世教旣明勸懲之道旣備
雖有未至者不得不企而及也生乎三代之後者上焉莫爲
之率蹈乎邪者非惟不之禁而或以取榮趨乎義者非惟無
以勸而適以取困故道之行也中人皆可以爲善及其廢也
賢者之資不能以自立於不能自立之時而有由禮秉義之
士可不謂難能耶若盧處士者是巳處士生元中世俗淪於
胡夷天下皆辮髮椎䯻習其語言文字馳馬帶劍以爲常處
士居雖近市然恬冲坦静不樂芬華長衣危帽徐言雅步操
儒生禮不變事後母下心氣甚得子道遇宗族鄕里一以
柔和不較爲先有犯者對之微笑恂恂酬答恐傷其意由是
斯人亦不忍侮之居家雖無事必蚤起櫛冠洒掃堂寢非疾
病未嘗一日怠好讀書纂集古賢人粹言及今人文若嗜飲
食言若不能出口至論古今事當否得失成敗禍福及處之
之宜詳審精深雖善辨者不能窮也親賓會集道前舊所歷
見聞可法戒者以爲樂煦煦如也不肖者見之而愧善者見
之而慕久與之居而不見其可厭蓋其天性粹美雖不同乎
流俗而亦求不絶異于人故其生也人安之其没也莫不悼
惜焉盧氏盛於齊周隋唐之際居台之寧海者其族衆多號
桑洲盧氏者處士族也曾大考國華大考天麟考至公皆以
善稱妣陳氏繼母王氏處士諱中字思誠配方氏予之姑也
子二人曰質曰朴一女適同縣張宗雅男曰乾一質以縣學
諸生登國朝洪武二十一年進士第對策殿廷
天子奇其文擢寘第三授承事郎翰林院編修人榮處士善
教子而處士益謙退若不預聞者後二年庚午處士年六十
四以十月七日卒于家以訃聞詔賜驛舟楮幣遣歸以明
年正月九日葬于縣北梅林石門之原旣葬又四年乙亥質
陞中順大夫太常少卿以書來漢中俾述其事刻于墓士之
溺於習俗也久矣以孔子之時三代遺風未盡變聖化之沾
英才大賢相望軰出而孔子猶嘆善人不可見得見有恒者
斯可矣况二千載之下禮樂亡缺之餘而習于近世之陋也
哉若處士者不汙於浮薄而持心制行與古君子類非所謂
善人有恒者耶以此之資使及三代之盛而獲近聖人之門
道德之盛必有大過人者其所就當不止於此然則余於處
士也安得不慕其賢而重有感也夫
國子博士王仲縉墓表王汝玉
仲縉諱紳姓王氏其先太原祖人初遷祖彥超爲周鳳翔節
度使始由會稽徙居金華之義烏今王氏遂爲義烏人十三
世祖固從安定胡先生遊登宋皇祐五年進士第得官恩陽
令其後子孫皆業儒躋膴仕詳著王氏家乘考禕字子充以
文行重海内與潛溪宋先生齊名
大明初擢儒臺校理歷官起居注出佐南康臨漳二郡後
朝廷開舘修元史召爲摠栽官尋擢翰林待制使雲南伏節
死時仲縉甫十三年聰敏過人落筆爲文沛然不可禦鞠于
伯氏綬事母夫人何氏盡孝及卒哀毀踰禮未幾綬亦没仲
縉獨綜理生産作業煢煢憂患中而傑然負竒志視世務瑣
瑣無足動其中暇日益取經史百氏言窮其浩博會其旨歸
曲而暢之觸而引之縱横磅礴出入上下務探擷其精美乃
已潛溪先生一見卽噐之曰吾友王待制其有後乎一時俊
傑多自服不逮蜀王尊賢下士聞之馳書幣聘致待以客
禮仲縉痛先待制死節蠻徼遺骼未返丘隴白其情事
王悼憫之給道里費以行至雲南訪求不獲遂卽死所奠祭
仰天號慟幾絶過者爲之泣下霑澿述滇陽慟哭記以著志
旣還王慰勞備至蜀人無貴賤咸知敬愛居無何有以仲
縉名行薦者徵諸天官授國子博士諸生方翕然嚮慕而仲
縉不幸卒焉寔洪武庚辰十二月丙午也享年四十有一明
年三月壬申子稌奉柩歸葬象鼻岡之原娶丁氏曹氏生四
子長穆次卽稌次稔次推仲縉平生無他嗜好惟喜爲文章
有繼志齋集三十卷藏于家昔勝國之季海㝢割裂光嶽氣
分不完學者所習肄委靡極矣待制公以豪傑挺邁之姿力
矯時弊追古道而及之倡爲雄偉閎大之辭際
皇朝龍興之運俾天下後生晚進有志斯文者讀之若披雲
翳而覩靑天不知心目開朗也及持節使絶域慷慨徇義視
死如歸遂使倔強蠻酋凛然知中國威風氣𦦨之可畏迨
王師南征勢若破竹而六詔數千里咸入版圖公實有功焉
僉謂天之佑相盛德不在其身必在其後人仲縉年富力強
學篤而行脩其來者殆耒艾異日必能継厥先緒成一家言
以黼藻
皇猷鳴國家太平之盛夫何未及中壽而遽奪其生焉葬之
五年王汝玉氏悲待制公不昌其㣧仲縉之不遂其志而表
其墓曰
天之於人賦以才者或不賦之以壽豈二者不得而兼有邪
抑亦抱魁梧之才者能漏造化之機先事物之兆非特爲人
所忌嫉鬼神亦將忌嫉之邪夫亦天下之事有不期而相值
耶若仲縉之才之壽其必居一扵此矣余不得而知也待制
公爽靈在天地間與日月争光而乃靳嗇其報竟何爲哉竟
何爲哉然稌也績學能文王氏之澤庶幾在是
皇明文衡卷之九十二
