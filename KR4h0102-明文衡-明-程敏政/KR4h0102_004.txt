皇明文衡卷之四
樂章琴操
擬大明鐃歌鼓吹曲十二首(并序)王紳
臣幸生明時獲際雍熙之治世職儒業而臣文叨竊禄位
媿無以黼黻皇猷伏覩
太祖皇帝手提三尺取胡元平僣亂以肇造區夏所以雪近
代之耻其功誠不在湯武下可無所述以見于咏歌以被
于音樂乎爰取漢魏以來所載鐃歌鼓吹詞傚其體爲十
二篇以紀豐功偉烈曰大明鐃歌鼓吹曲以上雖其言蕪
陋不足以鋪張萬一或者命將出師之時用之軍旅行陣
之間亦可以知
祖宗締造之艱難與佐命元勛之勞烈臣不勝惶愧之至
元季亂極四海兵興
太祖皇帝起淮泗平僣亂正大綂爲神龍躍第一
神龍躍奮滄溟耀光彩揚烕靈沛厥澤甦羣生德所被枯者
榮著仁譽藹義聲壹戎衣天下平混華夷俱來庭歲僅周武
功成考厥績如日升萬斯年昭大明
右神龍躍二十句(句三字)
蠻子海牙以舟師扼采石王師與戰克之爲殪奔鯨
第二
鯨之奔勢甚張率醜類横大江礪厥刅比厥航聮伍爲什黠
且狂皇旅奮義旗揚兵所指冰沃湯衝其要扼其吭有弗
若者嬰以鋩鯨既殪授我疆天兵赫赫從此光
右殪奔鯨二十句(十七句句三字三句句四字)
元將據建業天兵擊之爲開洪基第三
江之表惟建康負天塹勢莫強彼昏不知肆譸張恃其險干
天常
皇震怒整戎行義旗一指虜馘亡授我首啓我疆大業巳建
洪祚昌
右開洪基十六句(十三句句三字三句句四字)
陳友諒據豫章
太祖親征之大戰鄱陽湖友諒死降其衆爲平江漢第四
江漢湯湯厥惟豫章醜虜憑之以恣寇攘屢涉我疆以跳以
踉天眷有明命我
哲皇爰整其旅以扼其吭戈矛洸洸旂旐煌煌部伍行行艂
艭將將鏖戰大呼雷轟電楊虜酋既斃虜衆亦降凱歌以還
漠義旗所指摧山震嶽君臣稽顙若崩厥角舉族遠遁不待
誅縳既屋其社寰宇淸廓伊誰之力惟皇先覺
石平胡邦十六句(句四字)
方谷珍自元末䟦扈東海命將征之舉族來歸爲波
海平第七
元政既不綱萬國兵搶攘梟雄利草昧突起溟海傍名號僣
相加狼貪狠如羊大舶連百艘雲濤相擊撞蕞爾鰍鱣窟自
擬蛟龍蔵天兵渡東浙疾若列缺光投戈載妻子逃匿海中
决尋復係厥頸來詣轅門降震雷既輯聲朝暾出扶桑帖爾
波不興浩劫塵不揚残民沐文化宛若鄒魯邦
右海波平二十二句(句五字)
陳友定㩀全閩出師執之爲拓閩境第八
眞主起淮泗沛澤加無垠陳氏逞顛猘烽火連七閩自恃險
且遠偃蹇不我臣天兵忽爾加奮擊速且神執訊仍獲醜困
彼涸轍鱗凱旋獻俘馘磔裂徇頑嚚海堧遂淸静千里無纖
塵群民樂蕃息煦煦涵陽春
右拓閩境十六句(句五字)
張師道李思齊據關中天兵平之皆入職方爲定關
陜第九
元德昏政棼棼氓戚憔籲于旻情上格命明君二竪無職方
狺梗我化據中原王師下加猶不循雄兵烈烈車噋噋鐡山
且碎虜曷存禠爾魄奪爾魂殱厥渠魁弔厥民關陜平蕩無
妖氛
右定關陜二十二句(十六句句三字六句句四字)
元社既屋苗裔猶存大兵再加窮極北漠而胡遂滅
爲蕩胡穴第十
元民有天下腥饘我中原垂髮裂冠冕士效咿嚘言
聖人受天命遠續星王傳手提三尺劒起自淮泗堧削平諸
僣亂胡遂竄■然屏迹雖甚邈天討不可延窮追及沙漠巢
穴無復全卓哉皇業勲上雪唐宋冤
右蕩胡穴十六句(句五字)
明玉珍據全蜀僣大號師出討之舉國來降爲闢川
蜀第十一
夏明氏據全蜀僣大號保西隩恃其險遠弗臣伏我師征之
兼水陸搤厥吻搗厥腹以杖擊地駭神速焚爾櫬受爾玉待
爾不死恩尤篤陶至和被淸穆五十四洲歸化育
右開川蜀二十句(十五句句三字五句句四字)
元属梁王保雲南招諭不降師出征之梁王死六詔
平爲斮苞枿第十二
巨木既蠧根本繇傾爰有旉枿猶假息以生
皇曰肆哉毋讟我兵俾其自歸庶不戕我氓屢遣使命諭以
至誠蠢玆弗靈恣其頑冥
皇赫斯怒爰整旅以行熊羆百萬如雷如霆摧朽拉枯烈烈
轟轟虜酋既殱㸑𤏡悉平遐邇歸化四海由以寧
右斮苞枿二十二句(十八句句四字四句句五字)
擬祭告天地樂章(凡十三)梁寅
禮局中承詔分撰郊社宗廟樂章故有此作其音調乖
戾雖不可被之筦弦然出於
上命不敢棄其草謹錄蔵之
迎神
天道大矣物繇以生地道廣矣物因以成惟鴻恩是資惟禋
祀是明神之格兮瞻&KR0813;紛其並迎
奠玉幣
奠以嘉玉栗而温兮薦以重幣燁其文兮庶鑒兹哉斯禮之
存兮
奉牲
旣虔我祀旣具我牲角貴繭栗心之誠有苾其芬于豆于登
五音會合和而平
上帝酌獻
仰明明瞻巍巍如事父栗以䕫物莫稱德曷報之酌用陶匏
斯其宜
地祇酌獻
勢廣厚德含弘五行具百物生承天之施功之成何以報貺
醑惟馨
上帝亞獻
父事惟天格神以心赫赫在上洋洋若臨樂旣具止有鏘其
音酌言再之庶明明之降歆
地祇亞獻
母事惟地物無不載九榖旣登百貨是頼罔敢煩而瀆罔敢
忽而怠昭兹嘉貺沛兮未有艾
上帝終獻
禮行匪懈祀事孔明瑶席菲菲華鐙煌煌豐我粢盛㓗我豆
觴隂陽之和邦家之昌
地祀終獻
六府孔修生我兆民富媪之功陸海之珍洞洞屬屬清醑以
陳所佑維德禎祥其臻
分獻
鸞輿下臨從百神金支秀華耀五雲壇峨峨靈欣欣位以序
列享明禋
徹爼
禮嚴厥初尤愼乎終徹以示敬儀雍雍嘒嘒管簫五音從
望燎瘞
在繅(早)維玉在篚維幣禮從厥初廼燎廼瘞疑屹立以曕匪
終怠
送神
神飇若馳矞零上翔蒼龍並騰車以行顧兹瑶壇兮尚有榮
光
擬朝會樂章(凡十二首)王景
天命有德之舞
嘉禾進
堪輿寧叶氣蒸萬彙茁嘉禾生祥飇瑞露凝光精一莖九穗
有三登田畯駿奔進
天廷薦宗廟將德馨時和歲豐樂太平乃知
天子在樹德雲龍風虎開休禎
野繭成
瑞道昌至治明萬化滋植盈八荒猗歟野𧖟集我條桑載生
載成以玄以黃以登于明堂至和磅礴黼黻文章繅爲五采
絲上𥙷虞舜裳
騶虞獻
騶虞至周服至仁表天造飢不食生畜行不踐生草
聖皇御宸極德澤被枯槁林邑神聖初召南風化首邁遐躅
前無偶啓貞符垂沐久
神龜呈
箕疇演洛之靈玄龜出
聖之徵皇孝理表八紘役五神策六丁㣧五總符十朋介
金石利永貞
天子九九八十一萬歲夀與天齊并
黃河清
黃河清七百里水精宫下見底
聖人在位天心合并六合澄清萬國文明捐雜佩兮蒲津遺
玉玦兮龍門川后跽而陳辭兮錫蕃釐于
聖君
四夷來
天子踐祚宏拓皇謨義聲翕沓隂肅陽嘘東欵扶桑西徼余
喜澣海祝栗統爲一家繩牽索引咸傳于都莫不震慴天休
涵濡狉狉以拱宸樞王帛匪頒王會有圖萬歲千秋恊
我貞符
明德新民之舞
黃河澄清
聖人召和黃流獻奇澄波清且漣漪歕薄龍門震盪坤倪萬
雷呿張光燭化機上下一碧機動天随天啓
聖神河水爲淸天啓聖神治化底成聖德天齊造化降
精聖德天齊心與道凝萬國一綂聖聖相承
嘉禾同穎
祥開凾宇地出嘉禾端倪叶應大瑞是荷同穎異畒瑞恊周
家以濯仁風以昭泰和惟皇忠厚被草木𢡟昭大道同變
化是知聖心能致和上與天運同亨嘉
慶雲成彩
德動天鍳慶雲呈祥紛爲華盖燁爲天章郁郁芬芬靉靉茫
茫映日烜彩随風飛揚昭回麗河漢覆燾弥下方
神聖楊清芬溥暢融天光
龍馬來廷
天之駟龍之媒産大宛徵渥洼追流星籋天街汗流赤心九
垓歴閭闔觀玉臺西風十二閑争稱龍馬來蹴踏五雲暖神
光夜昭回詄蕩蕩天門開
丼露降祥
和氣叶丼露凝陋寶甆軼金莖厭厭浥浥穰穰熒熒而於粲
其英如餳如飴如珠如脂不随日以晞
天子神聖與天合德至和攸繹以濡天液
天子聖仁與天同甄至和氤氲以播靈芬瑞應之彰有苾其
芬於萬斯年受天之慶
四夷咸賓
聖皇御天治化攸甄文武並用其幾孔神極日月之所照莫
不獻贄而效珍普天率土悉妾悉臣環拱址辰以沐至仁德
懋被乎曶爽聲教暨乎八夤陋漢唐之用師侈成周之王會
其道斯何王者無外
擬朝會樂章(凡二十六首)顧禄
升座樂奏泰安之曲
金門洞開寶座尊崇煌煌龍衮穆穆
聖容俯臨萬國高拱九重臣民稱賀玉帛來同
公卿人門樂奏治安之曲
萬乘天臨干官景從濟濟卿士秩秩王公簉班鴛鷺接武䕫
龍同心恊德永效公忠
上夀樂奏夀安之曲
天眷
聖皇應運開基尊臨大寶撫有華夷武功底定文德弘施微
臣曷報仰稱夀巵
君親之重實爲臣綱
至尊至敬著在天常仙韶按曲玉醴浮觴載伸華祝萬夀安
康
舉酒樂奏嘉禾之曲
有美嘉禾勃如雲興一莖九穗異畆同榮至和所召盛德之
徵厲諸郊廟用慶豐登
樂奏卿雲之曲
天上垂象著于卿雲九苞鳳彩五色龍文迎風郁麗映日絪
緼有徵斯應實惟
聖君
樂奏紫盖之曲
聖人受命紫盖呈祥亭亭錦覆燁燁霞張天中屹立雲際飛
揚眷兹靈祐
國祚隆長
樂奏&KR0686;旗之曲
在昔征伐旗纛爲先仰惟
聖朝著象于天&KR0686;竿對峙赤羽文鸞克敵之應萬方歸焉
樂奏神芝之曲
后祗效德神芝挺生曄曄三秀濯濯九莖紫蕤絢彩綠葉敷
榮願著聲歌播于大廷
武功之舞
聖主承
天運臨濠樹義旗萬方思洒日一劍奮興時采石方收捷金
陵即駐師神機安可測建此萬年基大命歸真主群心属
至尊神功參造化英略定乾坤永洽雍熙治弘惟曠蕩恩華
夷俱奉貢冠帶入天門
六成
江漢親征日風雲睿筭中六師方奮武孤寇已潜蹤矢石飛
星急楼船烈火攻興王天已祚次第靖群雄
萬乘龍飛始東吳尚陸梁天兵將問罪驕虜敢稱王負固
三時久終成一戰降山河畿甸接表裏壯金湯
陜右遺梟獍山東㩀虎狼神威方遠及小醜孰能當飲馬黃
河上觀兵華岳傍來蘇人望切載道獻壷漿
王師若時雨隨地霈恩波東浙爭歸欵南閩已戢戈山川回
正氣田野起謳歌一洗兵塵淨群生樂泰和
巴蜀雖云險區區在一隅偏方寧自守逆竪謾狂圖正類蛙
蔵井眞成虎負嵎神兵飛渡入俄報定成都
大將承王命長驅向北征揮戈淸朔土按轡入燕城圖籍
登天府車書混玉京從容歸奏捷萬姓共歡迎
文德之舞
一綂
皇圖大三陽泰運開王侯鳴珮入蠻貊獻珠來瑞靄騰金闕
祥雲護五階太平人物盛鼓舞樂春臺
鷄鳴欲曙天冠蓋集群賢拜舞瞻
龍座懽愉侍
御筵玉杯傳法醖仙樂奏宫懸願祝
君王夀齊稱億萬年
六成
五彩昡晴虹神都王氣鍾石城嚴踞虎鍾阜欝蟠龍宫闕天
光近金湯地勢雄四方均貢賦萬國敬來同
皇朝崇祀典
聖主每齋心天地嚴昭格神祗粛降臨牲牢歆大享金石奏
淸音三獻精誠至端知錫福深
創業知非易圖安念守成
帝心常簡注
皇業在經營脩德承天意推誠軫物情一人恢大業萬國仰
昇平
盛典稽前古
皇心恊至公建諸安國本裂土錫王封玉冊加殊禮金支
衍大宗群臣無以贊三祝但呼嵩
宵旰思賢切旁求滿四方山林登隱逸朝野慶明良際遇風
雲會曕依日月光同心匡盛治竹帛永流芳
中國聖人興羣方仰大明海波俱帖息年榖屢豐登玉帛來
諸國梯航貢上京臣民咸舞蹈
萬歲賀朝廷
還宫
洪惟
聖主端冕凝旒高躋舜禹遠邁殷周功成治定禮備樂脩受
天之祜萬歲千秋
𥙷雩壇祝舞歌辭宋濂
周官有司巫掌群巫之政令若國大旱則師巫而舞雩漢
法夏不雨祀竈毋舉土功更火浚井暴釡于壇杵臼于術
爲四通之壇於邑南門外方七尺植赤繒七其神蚩尤祭
之赤雄雞七玄酒具淸酒搏脯祝齊三日服赤衣拜跪陳
祝辭以丙丁日爲赤火龍一長七丈又爲小龍六長三丈
於南方皆南向壯者七人皆齊三日服赤衣而舞之司空
嗇夫亦齊三日服赤衣而立之鑿社而通之閭外之溝取
五蝦蟇錯置社之中池方七尺深一尺酒脯祭齋衣赤陳
祝如初取三歲雄雞猳猪燔之四通神宇令民闔里南門
開里北門幸得雨報以豚一酒塩黍財足以茅爲席然周
制久廢典午以降漢法亦不行而祝辭尤闕歲丙申夏旱
羣巫雩于山川之神予既書其事授之復𥙷其辭使巫歌舞焉
於泰鴻冐下民動以化時屈伸熚朱鳥萬物甄亢則害陽畢
蠁耿曜振霈充盈神心暢樂茫良四㝢綏萬國洋洽大康慶
昭膺
廣漢難辭宋濂
難古禮也周人三時皆行之春冬之季難難隂氣也仲秋
之月難難陽氣也蓋二氣或佚厲將乘之爲災故難以止
焉其制命方相氏帥百隷索室毆疫以逐之又磔牲以禳
四方之神漢襲周制而其儀加詳選中黃門子弟百二十
人爲侲子赤幘皂製執鼗方相黃金四日蒙熊皮玄衣朱
裳執戈揚盾十二獸有衣毛骨中黃門行之冗從僕射將
之以逐惡鬼於禁中夜漏上水朝臣會侍中尚書御史謁
者虎賁羽林郎將執事皆赤幘陛衛乘輿御前殿黃門令
奏曰侲子請備逐疫於是中黃門倡侲子和其辭凡八十
言繼作方相與十二獸儛讙呼徧前後省者三持炬火送
疫出端門門外騎士以次傳火棄雒水中自漢至今
朝廷之難雖廢而民間猶有存者先臘一日巷萌社隷餙鬼
神貌御五色龍虎文衣廵門擊鼓而難之予惡其言鄙䙝
因䟽古者用難之意復廣漢辭使習焉其辭曰
陽隂乘化左右而行日歷昴畢得積屍大陵其氣勃芒更涉
虚危墳墓西司鬼官攸房厲附強隂而降于釁殃咨爾十二
神宣其威良焱突劒亢胇胃食虎甲作食&KR1223;雄伯食鬽騰簡
食不祥攪諸食咎伯竒食夢祖明強梁共食磔死寄生委隨
食觀錯斷食臣刳其腎腸窮奇騰根同享於蠱母使害傷咨
爾十二神鍜爾戎兵出&KR1741;四方吮厲之&KR0954;以代酒漿觧厲之
肌以充糗糧絲厲之腱織以爲衣裳斥除慝隂暢回明陽乾
坤載清物㮊民卬惟爾神之功神或不蘉上帝是明急急如
律令
銅井迎送龍辭唐肅
伐鼓兮吹簫迎我龍兮山椒龍之都兮何所泉淵淵兮石爲
戶扣龍車兮乞靈龍不出兮我心若酲我心若酲兮龍寧弗
聞
我扣龍兮龍䘏風旋波兮龍出龍之出兮福予變旱燒兮爲
澍龍爲澍兮我弗飢返山椒兮雲旗風冷然兮龍之歸
迎日辭
鳳炙兮麟脯瑶席兮桂爼樂萬舞兮如雲吹笙竽兮龍二女
旌子子兮載以輿六蒼虬兮歴天衢雲霈霈兮夜未艾執長轡兮
久相待
平胡鐃歌鼓吹辭(有序)楊士竒
(臣)聞兵者聖人所以衛民之具也故爲天下國家者不可
一二日而忘武備易曰除戎器戒不虞書曰克詰戎兵至
若征伐蒐狩具見於詩禮春秋皆聖人重武事也洪惟我
國家肇膺天命武以靖亂文以經邦
列聖相承其道一揆
陛下嗣承大綂恢弘化理海内海外日月所照臨之地其人
皆攄誠效順祗奉方物朝獻闕下惟朔漠残虜叛服不
常屢寇邊陲擾我黎庶乃今歲之秋田榖登場三農畢務
皇上因田獵以閱武龍旌所嚮于畿東郊而東北塞垣不遠
伊邇遂戒六御親飭邊防車駕&KR0681;薊州之石門邊報胡虜
入寇巳迫塞下
上曰天厭其惡俾來就斃乎將士皆踴躍思奮
上曰兵貴神速朕以鐵騎先馳赴之當令迅雷不及掩耳爾
將士以次徐來即日
上率鐡騎三千出喜峯關翼日與胡虜遇虜駭愕出不意謂
神兵自天而下也
上麾鐡騎爲左右翼前包虜陣飛矢如雨虜狼狽死者甚衆
餘率褁創退走
上以鐡騎數百繞出虜後盡擭之遂斬其酋渠而生縶其衆
虜無一跡得遁者遂命將士搗虜巢穴而悉收其部落族
属及所畜聚駝馬牛羊輜重以累萬計關塞以北羶腥之
區蕩然一淸臨邊之氓遂以安枕無虞(臣)惟
皇上聖志宵旰孜孜篤在安民車駕之初出也因農隙以
講武事因所歴以飭邊防非有意殺伐也而天絶醜虜將
受其命於聖明故使之豺豕跳踉而天戈一麾瞬息之
頃灰滅澌盡此皆本於
皇上愛民之仁得天助佑而明斷天縱英武神奮遂建廓淸
之大功蓋近代帝王所鮮有也(臣)嘗考見古昔盛時帝王
建武功者皆有鐃歌鼓吹樂辭被之絃歌用示永遠(臣)忝
執筆從屬車後目睹
聖武神功之盛不能自默謹倣漢唐篇數撰鐃歌鼓吹曲辭
十二篇庶幾宣著盛美於無窮焉謹錄上進伏惟
&KR1078;覧
秋榖既成農事告畢車駕因田獵以飾邊防爲田
獵第一
皇聖仁恤元元勤宵旰保厥安顥氣肅零露溥田榖成農乃
閒駕六御獮于原飊蕩氛景凝春導旂常翼旟旛衛弓矢從
羽于鑾雍雍鼓闐闐行郊畿歴山川遊豫時兆庶歡
右田獵之曲二十二句
車駕及石門驛邊城奏虜入寇遂定親征爲邊奏
第二
嚴警蹕先皇輅坦坦砥如薊之路東石門陿以阻士鷹揚奮
飛度有來匭凾奏龍御謂胡犬羊呈邊侮
皇曰噫嘻胡曷恃而來自投于隕天俾之天所俾予敢稽斮
厥渠縳厥徒胡之殱其在斯
右邊奏之曲二十二句
車駕出喜峰關道陿而險將士奮勇以從忘其劳
焉爲度關第三
度關山履㠝岏陿以峻十步九屯旅肅肅氣桓桓淩奔崖越
飛湍歛旄鉞包旌干潜鋒韜鍔捷羽翰龍御所歴祥景暄
虎豹遠遁跡隂霧披以散但望殺氣遠塞垣虜冥昧尚恣兇
殘
皇威一震奮擊下九天
右度關之曲二十二句
車駕出關一戰殄虜悉戮其酋渠生縶其徒爲皇
武第四
皇武揚奮自天智以勇機捷神左麾右斥鐡騎奔棬如電掃
呼霆震裭虜魄攝虜魂摧虜陣蕩虜群蹂躝泥滓揮埃氛燎
毛斧枿歘巳塵停龍劒息虎賁霽天威怡天顔
右皇武之曲二十句
分命將士索虜巢穴用竟天討爲天討第五
麾將校窮幽僻搗巢窟歴山澤索種類搜部落逐聲影躡蹤
跡驅孳畜舉聚積囊包席捲垂萬億氛翳蕩羶腥滌隂山淸
瀚海碧曠澄明漠之北萬斯年神武績
右天討之曲二十句
兇憝既淸遂撫安邊氓爲安邊第六
斬蛟鰐禽犬彘疆埸靖寧聖不忘備脩防禦申警戒咨爾
邊之氓我綏我懷祛爾害灾康爾危爾勤爾生㒺畏疑力爾
田桑去爾寒與飢爾老爾安爾幼爾慈疇爾厲辟以治疇爾
厲予在玆
右安邊之曲二十句
武功旣成詔告中外爲武成第七
皇仁威靖疆圉
皇聖志布昭于下渙德音周率土維時烝民受天之付與圖
保厥付勤旦與暮有其毒之敢康弗赴斮之縶之匪予志究
武敬天之付亦承厥佑助猗
皇仁承天祐
右武成之曲十八句
邊圉旣寧下令班師爲班師第八
氛塵息邊徼清武功建
皇心寧鐃簫作凱奏興六龍御八鸞鳴祥飊翼輦慶雲承
旌傳警修途班師上京大明行天川岳光榮太和融鬯萬物
遂成美洋洋騰頌聲
右班師之曲十八句
車駕旋京行獻俘禮爲獻俘第九
維大寶承于
祖考維下民祖考後保克時永保維
皇聖孝維皇聖仁惠保曁濱徼彼狂以擾肆用劉勦䤋與
俘祗告清廟剪稂與莠榖用秀好維
祖考之制欽率允蹈皇神武往有耀
右獻俘之曲十八句
旣旋勞賚將率爲將勞率第十
皇振旅皇明堂賚將率以勞以享奏常武歌杖杜
皇曰爾來予股肱心膂維時武功俾民遂保豈維子克奮
汝良予輔咸拜稽首維
皇神武聖謨斷自天康時兆庶
右勞率之曲十六句
武功既昭丕隆德化爲隆德第十一
皇綂御政化明威服德懷洽萬邦傾誠來歸筐篚相望蠢彼
孽虜性豺狼獨反側靡常窺間伺隙爲寇攘
皇震怒神武揚天戈振一掃澄淸蕩蕩寰宇如砥平&KR1060;弓戢
矢韜五兵尚飭干邊防嚴禦備式永寧坐黼扆弘化綱煥禮
樂齊虞唐
右隆德之曲二十二句
海宇泰和天下忻戴咸祝
聖明萬萬歲夀爲聖夀第十二
皇震威皇仁宣溥四表霈八埏日月所照臨雨露無私偏
咸足飽與温禮讓弗愆泰和世堯舜恩國家隆盛海宇安
天子御丹扆萬億年福廣大齊乾坤
右聖夀之曲十六句
代祀漢光武皇帝辭劉定之
漢光武皇帝享國餘三十年垂綂過二百年祀典越千數
百年而弗替何其盛哉竊嘗以爲武功文治帝者之所難
兼自漢諸帝言之武無競於高祖而以在位日淺故不暇
給於文文莫懿於太宗而以繼醴守成故無所事於武兼
之者帝也至其量時度力閉關却質置孝武之功於度量
之外明慎政體總攬權綱包孝宣之治於範圍之内帝之
所就出乎漢諸帝之右有若此者則其盛也不亦宜乎惟
聖天子重登大寶祭告于帝而臣實來供事爰述其㮣而
繫以辭曰
木蒼蒼兮山風妥玉體兮充宫皇靈兮如在亘古今兮曷窮
杳南廵兮舂陵舊鄉過故都兮洛之陽復北返兮至玆稅龍駕
兮徜徉鑑芳潔兮禋祀飄何往兮瑶空無際夜闌兮天漢横
烱參旗兮斜曳皇應侍兮上帝之所永錫福兮
聖世
琴操
飛泉操宋濂
浦陽玄麓山有飛泉濂與鄭原先生數觀之造飛泉操鼓
之琴書諸崖石其辭曰
飛泉兮瀏瀏洗耳固非兮誰飲我牛覆謂我汚兮移彼上流
具人之形兮奈何忘人之憂
琴操二首
客有吏於海東者以能擊貪暴聞然終用是受誣嘔血死
予友胡徵君爲著哀辭一通予讀之甚悲竊取其意作哀
海東傷妷女二操使善琴者彈而和之客之鬼或有知則
其欝欝之氣庶幾少伸矣乎辭曰
我哀東海而思之苦彼何人斯猛噬如虎我不擊之我民之
憂縱不我與覆以我爲仇蒼天雖高冤其有極非血之嘔曷
明心赤泱泱大風沉沉寒泉舍旃舍&KR0999;我尚何言
右哀海東
有妷者女顔如舜英詆我以醜我其何傷眩白爲黑古亦多
有自尤不遑敢誰之咎黃鵠飛來其音誾誾我心苟安何戚
弗欣天上地下命也奈何命也奈何焉知其他
右傷妷女
思沂操胡翰
曾氏有居越者睠焉不忘曾之舊鄕余以聖賢之道不下
帶而存也作思沂操以廣其志云
沂之水兮泱泱曷不歸兮以浣我裳我思兮孔長沂之水兮
湜湜曷不歸兮以沐我德我思兮心惻沂可思兮亦可泝予
鼓而舞兮喟吾之與兮
風雷引
烈烈兮轟轟爲飈兮爲霆迅發兮震驚薄太虚兮下上聲謂
天懠兮孔仁孰司柄兮赫厥靈民無愕兮載寧威既揚兮沛
澤零
在陳操劉基
彼山有揚兮彼隰有栩彼路斯何兮孔棘且阻玄雲杳冥兮
不日以雨重華寂寥兮誰與晤語茫茫九州兮孰爲予所龜
蒙無人兮駕予歸處
古琴操王禕
春秋時晉大夫有從事于外而不得飬其母者作皇天操
皇天至仁冐下土兮林林總總各獲其所兮我獨何爲不得
以飬其母兮育我鞠我亦巳太苦兮飬之弗時我何爲者兮
自我徂征離此膝下兮有食孰以食疾痛其孰摩撫兮我之
念母心焉如縷兮母之念子亦豈寧處兮皇天之毒我其終
我祜兮
右皇天操凡十韻
戰國時楚臣有忠其君而被竄逐者作江漢操
江漢滔滔曰注于東只豈惟江漢百川朝宗只臣之事君所盡
者忠只臣忠之盡見謂爲狂只我君聖明如日正中只豈弗
臣察其或未遑只抑臣實有罪盍反諸躬只自今以往矢益
竭衷只臣雖身遠臣心上通只臣心之通君終臣容只謂臣
不信江漢其同只
右江漢操凡十一韻
廣琴操十首(拜序)朱右
操者操也君子操守有常雖窮阨猶不失其操也其音節
固古詩騷辭之體然詩以興騷以怨操以操作廣琴操廣
云者題義因韓子之舊也
將歸操
孔子之趙聞殺鳴犢作
河之深兮誰將厲之河之淺兮誰將揭之河洋洋兮不我濟
之竭澤以漁兮蛟龍辟之覆巢殀胎兮鳳凰去之夫人有知
兮予實類之九州博大兮將予遂之
猗蘭操
孔子傷不逢時作
習習谷風以隂以雨巖穴幽阻誰其晤語猗蘭之芳燁燁其
光不我佩服昊天孔明子如好脩維我之求子如不好於我
何郵
龜山操
孔子以季桓子受女樂諫不從望龜山而作
維龜有山造初鴻濛自龜之東淮夷來從膏澤既施草木實
多周公上天奈龜山何
越裳操
周公作
天之聦兮聵聵其音天之明兮窅窅其深天之仁兮實臨下
民文王在上兮於穆不巳浩浩其天兮時䁑時雨越裳來臣
兮萬物斯覩
拘幽操
文王羑里作
羑之隂兮罘罘羑之室兮幽幽嗟室之人兮爲死爲囚匪維
伊愆兮實我之郵日月有明兮容光弗留
岐山操
周公爲大王作
自邰有家干夏之先克承弗怠瓜&KR1705;綿綿開我邠宇衍我宗
禋嗟狄之人敢乘以奸彼岨矣岐將遂于遷既有我土母戕
我民
履霜操
尹伯竒無罪爲後母譛而見逐自傷作
驅車驅車車行無遲兒在中野父寧不悲驅車驅車車行無
違兒當有母孰使皃飢天生衆民罔不同仁風雨霜露實活
我人民生有知以順天賦
雉朝飛操
牧犢子七十無妻見雉雙飛感之而作
雉于飛山之陲孤雄啄羣雌随雉于飛音下上隂陽和鳴聲
惕胡我人朝出薪入無家徂歲年
别鵠操
商陵穆子娶妻五年無子父母欲其改娶其妻
聞之中夜悲嘯穆子感之而作
黃鵠雙飛朝随暮歸山川悠邈不女乖離今當乖違且復徘
徊女啄女飲毋使女悲
殘形操
曾子夢見一狸不見其首作
狸維獸不見其首我夢之形吉凶曷究式協于占載觀其繇
曰脩爾躬自天之佑
望歸操高啓
哀周復子死於虎而作
兒旦而出于山之麓兮兒夕不歸在虎之腹兮我往無所榛
蒙蘢被谷兮嗟爾耽耽弗食我豕犢兮穴亦有子胡寧使我
獨兮
