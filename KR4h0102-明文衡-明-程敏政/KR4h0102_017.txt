皇明文衡卷之十七
箴銘
磨兜堅箴宋濂
昔李侍郞敦立嘗揭磨兜堅三字於坐㬂磨兜堅者古之
慎言人也其善於自防者哉爲著箴曰
磨兜堅慎勿言口爲禍門昔人之云磨兜堅人各有心山高
海深磨兜堅高不知極深不可測磨兜堅言出諸口禍随其
後磨兜堅鍾鼓之聲因扣而鳴磨兜堅不扣而鳴必駭衆聽
磨兜堅唯口之則守之以默守之以默是曰玄德磨兜堅磨
兜堅慎勿言
續丹扆箴王禕
官箴王闕古之誼也唐李衛公獻丹扆六箴于其君立意
措辭分章指事忠愛之道藹然可觀其殆有所諷刺而救
君於失得箴諫之誼者矣然其言之猶乏剴切君子病焉
禕不自揆因掇衛公之餘旨取夫善可爲訓惡可爲戒而
人臣所難言者極言之作續丹扆六箴
天運不息昏昕有恒有恒伊何宵終則明人君體天夙興在
廷宵向終矣君胡不興宵終不明天運乃愆宵終不興君斯
違天珮玉晏鳴荒淫用宣鷄鳴而起大舜稱賢
右宵衣箴
維衮與冕君服堂堂以朝以祭視瞻所宗玉衣示侈商祚以
亡估服稱妖漢室乃傾一服之華若未過靡孰知禍殃鮮不
職此皇王所戒不物不軌三服罷官著美惇史
右正服箴
爲天下君職在飬民匪以天下徒奉一人取民有制壤奠式
陳貢獻無藝喪亂之因淫聲治色使君聾瞽竒物異品竟亦
何𥙷却蛤焚裘爲事非鉅儉德著聞齊風堯禹
右罷獻箴
臣言劘君如批逆鱗大誅小斥何益於臣臣豈求益凡以益
君君弗臣聽匪愚則昏從若轉圜是謂能改一事十諫庶無
後悔聖維堯舜芻堯猶采拒諫遂非不敗奚待
右納誨箴
人心不同有如其面面則易知心實難見心之姦邪隂運潜
變審之察之貴在能斷秦斯豈訐唐𣏌非䛕欺君誤國面是
心殊此而弗辨家國淪胥知人則哲欽哉聖謨
右辨邪箴
春秋謹始大易知幾思患預防必防其微莾卒篡漢貂終危
齊惟微弗防遂至噬臍不觀堅冰其初履霜滔天之水實忠
濫觴惡過無小雖小勿將積之久矣社覆宗亡
右防微箴
官箴上劉基
維天生民㒩㒩蚩蚩有欲㒺制迺豹廼螭爰立之君載作之
師式養式教毋汨秉彛嗟爾司牧代君撫綏君祿我食君令
我施邦本弗固庶事咸墮受寄匪輶敢不肅祗治民奚先字
之以慈有頑弗迪警之以威振惰奬勤拯艱息疲疾病顛連
我扶我持禁暴戢姦損&KR1151;益虧如農植苗蚤夜孜孜澇䟽旱
漑無容稗秕如良執輿順以導之無俾旋濘疆策以馳慈匪
予愛帝命溥時威匪予憎國有恒規弱不可陵愚不可欺剛
不可畏媚不可随無取我便寘人于危無避我謗見義不爲
天鍳孔昭民各有思惠之斯懷推之乃離譽不可驕器惡滿
欹謗不可怒退省吾私人有恒言視民如兒無反厥好以暴
予知是用作箴敢告執羈
官箴中
在昔隆古分封國都付之以民俾飬勿瘏上下恊心各保乃
區明庶考績昭哉範模秦廢聖制代德以狙刀筆之權始歸
吏胥弄法舞文聾癡瞽愚流波至今一任簿書行立公庭如
鴈如鳬我欲是求我利是趋摩揣官情以逞覬覦官惟好貨
我甘以苴官惟好名我逢以䛕官惟畏嫌我疑以汙官惟好
惰我淫以娛官惟好猜惑以多途官惟好威道以掊語默
有爲俯仰有湏覘容察辭助忿乘愉法度盈口奸邪滿軀蠱
智迷昧欺庸䧟迂俾奸作惡以紫爲朱未獲官心嫗嫗儒儒
亦既獲止如登天衢傲兀民士憑凌里閭惡積禍來官與之
俱人有恒言遇吏如奴堅防固隄猶恐或窬矧曰聽之百姓
何辜是用作箴敢告僕夫
官箴下
無謂余明人莫能昧離婁善察不識其背無謂予能人莫敢
欺校人烹魚子産弗知立事惟公燭詐惟誠小節勿固小慧
勿行無矜我廉守所當爲無沽我名以生衆疑何以簡訟决
之使通何以弭貪慎檢乃躬去䜛斥佞遠吏近民待人以寬
律巳以勤無咎人弗信忱至斯孚無患人不聞惟德不孤德
以進善威以挫姦德不可偏威不可煩無謂彼富我必極之
無謂彼貧我必直之持心如衡以理爲平無爲避嫌以縱無
情人有恒言爲臣不易是用作箴敢告有位
吾友會稽楼文淵常持誠敬謙謹四字誠敬所以存
乎心謙謹所以施之事也因作箴以貽之
貝瓊
昔熊渠子夜行道逢伏虎引弓射之没鏃飲羽金石之堅惟
誠可通矧乎有知何遠弗從故事神則必假治人則必化嗟
時益偷每設機而尚詐是知治心之要在乎不欺苟内外如
一吾又何爲右誠箴
知伯五賢寔禍之基藍臺一會戲康子而侮叚規卒爲韓魏
禽遂貽千載之譏是以古人必敬爲主苟忽乎秋毫所喪奚
𥙷亦有冀缺夫婦如賓遂舉於隴畒以佐晉君得失之微榮
辱之大一出一入勉哉無懈右敬箴
凌人者恒爲人尤下人者恒寡吾仇故善有不可争勞有不
可伐處於朝則國和處於室則家帨噫盈必招損惟卑益尊
大易之言守而勿諼右謙箴
陟彼太行羊腸九折防其銜轡遵其軌轍既及乎坦途乃騁
而馳車僨馬驚吾傷亦宜嗚呼禍恒㐲於至微必致謹其所
事匪險之爲虞無虞吾焉可恃爰作斯箴永爲人規式戒其
怠長樂公是師右謹箴
家人箴(十五首)方希古
論治者常大天下而小一家然政行乎天下者世未嘗乏
而教洽乎家人者自昔以爲難豈小者固難而大者反易
哉盖骨肉之間恩勝而禮不行勢近而法莫舉自非有德
而躬化發言制行有以信服乎人則其難誠有甚於治民
者是以聖人之道必察乎物理誠其念慮以正其心然後
推之脩身身旣脩矣然後推之齊家家旣可齊而不優於
爲國與天下者無有也故家人者君子之所盡心而治天
下之凖也安可忽哉余病乎德無以刑乎家然念古之人
自修有箴戒之義因爲箴以攻已缺且與有志者共勉焉
正倫
人有常倫而汝不循斯爲匪人天使之然後汝舍旃斯爲悖
天天乎汝棄人乎汝異曷不思邪天以汝爲人而忍自絶為
禽獸之歸邪
重祀
身烏乎生祖考之遺汝哺汝歠祖考之資此而可忘孰不可
爲尚嚴享祀式敬且時
謹禮
縱肆怠忽人喜其佚孰知佚者禍所自出率禮無愆人苦其
難孰知難者所以爲安嗟時之人惟佚之務尊卑無節上下
失度謂禮爲偽謂敬不足行悖理越倫卒取禍刑遜讓之性
天實錫汝汝手汝足能俯興拜跽曷爲自賊恣傲不恭人或
不汝誅天寧汝容彼有國與民無禮猶敗矧予眇微奚時弗
戒由道在已豈誠難邪敬兹天秩以保室家
務學
無學之人謂學爲可後苟爲不學流爲禽獸吾之所受上帝
之衷學以明之與天地通堯舜之仁顔孟之智聖賢盛德學
焉則至夫學可以爲聖賢侔天地而不學不免與禽獸同歸
鳥可不擇所之乎噫
篤行
位不若人愧耻以求行不合道恬不加修汝德之凉僥倖高
位秪爲賤辱疇汝之貴孝弟乎家義讓乎鄕使汝無位誰不
汝臧古人之學修巳而巳未至聖賢終身不止是以其道碩
大光明化行邦國萬世作程汝曷弗效易自滿足無以過人
人寧汝服及今尚少不勇於爲迨其將老雖悔何追
自省
言恒患不能信行恒患不能善學恒患不能正慮恒患不能
遠改過患不能勇臨事患不能辨制義患乎巽懦御人患乎
剛褊汝之所患豈持此耶夫焉可以不勉
絶私
厚巳薄人固爲自私厚人薄已亦匪其宜大公之道物我同
視循道而行安有彼此親而宜惡愛之爲偏疎而有善我何
惡焉愛惡無他一裁以義加以絲毫則爲人僞天之恒理各
有當然孰能無私忘已順天
崇畏
有所畏者其家必齊無所畏者必怠而睽嚴厥父兄相率以
聽小大秪肅靡敢驕橫於道爲順順足致和始若難能其美
實多人各自賢縱私殖利不一其心禍敗立至君子崇畏畏
心畏天畏已有過畏人之言所畏者多故卒安肆小人不然
終履憂畏汝今奚擇以保其身無謂無傷䧟于小人
懲忿
人言相忤遽愠以怒汝之怒人彼寧不惡惡能興禍怒實招
之當忿之發宜忍以思彼言誠當雖忤爲益忤我何傷適見
其直言而不當乃彼之狂狂而能容我道之光君子之怒審
乎義理不深責人以厚處已故無怨惡身名不墮輕忿易忤
小人之爲人之所慕實在君子考其所由君子鮮矣言出乎
汝烏可自違以道制欲毋縱汝私
戒惰
惟古之人旣爲聖賢猶不敢息嗟今之人安於卑陋自以爲
德舒舒其學肆肆其行日月邁矣將何成名昔有未至人閔
汝少壮不自強忽其旣耄嗚呼進乎止乎天實望汝云何而
忍無聞以没齒乎
審聽
聽言之法平心易氣既䆒其詳當察其意善也吾從否也舍
之勿輕於信勿逆於疑近習小夫閨閤嬖女爲䜛爲佞類不
足取不幸聽之爲患實深宜力拒絶杜其邪心世之昏庸多
惑乎此人告以善反謂非是家國之亡匪天伊人尚審尔聽
以正厥身
謹習
引卑趋高歲月劬勞習乎汙下不日而化惟重惟默守身之
則惟詐惟佻致患之招嗟嗟小人以患爲美側媚傾邪矯飾
誕詭告以禮義謂人已欺安於不善莫覺其非彼之不善爲
徒孔多懼其化汝不慎如何
擇術
古之爲家者汲汲於禮義禮義可求而得守之無不利也今
之爲家者汲汲於財利財利求未必得而有之不足恃也舍
可得而不求求其不足恃者而以不得爲憂咄嗟乎若人吾
於汝也奚尤
慮遠
無先已私而後天下之慮無重外物而忘天爵之貴無以耳
目之娱而爲心腹之蠧無苟一時之安而招終身之累難保
而易縱者情也難完而易毀者名也貧賤而不可無者節之
貞也冨貴而不可有者意氣之盈也
慎言
義所當出默也爲失非所宜言言也爲愆愆失奚自不學所
致二者孰得寧過於默聖於鄕黨言若不能作法萬年世守
爲經多言違道適貽身害不忍須臾爲禍爲敗莫大之惡一
語可成小忿弗思罪如丘陵造怨興戎招尤速咎孰爲之端
鮮不自口是以吉人必寡其辭捷給便佞鄙夫之爲汝今欲
言先質乎理於理或乖慎勿啓齒當言則發無縱誕詭匪善
曷陳匪義曷謀善言取辱則非汝羞
却兼味箴王紳
昔范文正公至晚必思平日所爲事與所奉者直則瞑目
鼾睡或有不及必竟夕踧踖不寧其自持之功若此故能
成其德業心切慕之而未能效也且慮歲月迅邁志氣無
成而悔尤日益以至故凡於食頃遇兼味務峻却之此雖
非古人之所用心亦庶乎節忍之一端因箴以自警
人身之奉惟適於中侈約得宜何儉何豐萬錢下筯三韭自
給於巳無禆於道無益行或不臧與物無異取物以奉是食
其類宜受其飬矯情飾愆棄禮弗居是曰逆天我心思之彼
此交媿志業未就奚𥙷於世念兹道體弗飬或傷飬而失中
天必我殃故凡食頃却其兼味以節五慾以安吾義且懼志
懈厥德不凝庸述斯箴以爲心銘
銘
蒼雲軒銘(有叙)宋濂
世皆稱嚴子陵不屈光武以爲高士之問學固求所以行
之耳苟得賢君事之而行所志君子之所樂也况光武素
知子陵哉子陵之不以隠爲高也審矣其隱盖有所爲爾
人之志意材量明者能燭之於事爲之先子陵光武少相
友善使光武能任人可爲盡力子陵何所苦而不出既出
而决去哉盖光武察寮自用其後宰輔多不以禮退子陵
預知其如此故决然避去而不疑以全故舊之義此子陵
所以爲高也苟徒以隱爲高孰不可爲子陵哉子陵裔孫
居餘姚者曰宗道取范文正公祠堂記蒼雲語名軒余恐
其昧乎出處之義也告之故系以銘銘曰
維士爲學志大行于時孰肯樂隱屈而弗爲卓哉子陵識時
之幾幾不可以出甘耕釣以嬉此爲百世之師苟時可行而
飾隱以欺是棄其天而失時宜嗟吾子陵志豈在斯爾宜則
之勿執固以違視時推移如雲在山何滯歛與施或不盈握
或雨四垂庶乎于道之歸
五輪沙漏銘
沙漏之制貯細沙於池而注於斗凡運五輪焉其初輪軸
長二尺有三寸圍寸有五分衡奠之軸端有輪輪圍尺有
二寸八分上環十六斗斗廣八分深如之軸抄傳六齒沙
傾斗運其齒鈎二輪旋之二輪之軸長尺圍如初從奠之
輪之圍尺有五寸輪齒三十六軸抄亦傳六齒鈎三輪旋
之三輪之圍軸若齒與二輪同其如初軸杪亦傅六齒鈎
四輪旋之四輪如三輪唯奠與二輪同輪杪亦傳六齒鈎
中輪旋之中輪如四輪餘輪側旋中輪獨平旋軸崇尺有
六寸其杪不設齒挺然上出貫於測景盤盤列十二時分
刻盈百斵木爲日形承以雲麗於軸中五輪犬牙相入次
第運益遲中輪日行&KR1083;一周雲脚至處則知爲何時何刻
也餘輪各有楹附度中輪則否輪與沙池皆蔵几腹&KR1083;露
几面旁刻黃衣童子二一擊鼓一鳴鉦亦運衍沙使之沙
之進退則日一視焉此其大略也初灤陽水善冰雖㸑鼎
沃湯不能爲漏新安詹君希元乃抽其精思以沙代之漏
成人以爲古未當聞較之郭守敬七實燈漏鍾鼓應時而
自鳴者殆將無媿乎浦陽鄭君永與希元游京師因知其
詳歸而製之請余銘銘曰
挈壷建漏測以水用沙易之自詹始水澤腹堅沙弗止一日
一周與天似鄭君繼之制益美請惜分隂視斯晷
婺溪石研銘
歙之有研自唐開元中葉礪始礪獵師也因逐獸發之後
爲南唐元宗所賞愛名遂與端石齊其地在長城里之龍
尾山山一名羅紋其下乃芙蓉溪研溪産者號爲尤長濂
嘗獲其一腹有刻文云李少微造少微元宗時硯官也制
作絶工緻可寳巳銘曰
外雖黑内則白馬生角兮性乃易
三竒石後銘(有序)
三竒石後銘爲吳士朱孟辨作孟辨獲石聚寳山間製爲
山玄膚玉芝朵斷雲角三名其友王蒙先生圖而銘之銘
䆳甚至不容繼孟辨強余述之信乎珠玉在側覺我形穢
也其詞曰
山玄膚割紫蕤星霣魄石抱腴蒼水使者珮失琚山鬼環守
目睢盱内蔵一升白龍酥飡之凌霄躡雙鳬奮迅八極遊淸
都山玄膚玉爲徒玉芝朵自天墮暈翠霞裁猗儺煆以九
陽真&KR1043;火有聲泓噌玉之瑳不學三秀脆而夥韓終欲攓意
仍叵靑鳥傳信以需我玉芝朵靑嫷嫷斷雲角鬼斧琢秀
&KR0994;&KR0994;文斮斮霓旌難攀泝寥廓手析祥氛㢙一握尚帶蛟龍
氣旁魄神毋變幻資槖籥上衝牛斗香如濯斷雲角鎮書幄
怡顔齋銘胡翰
衢之超化寺昔紫陽朱子東莱吕子嘗寓焉寺故有雲山
閣有怡顔亭兵興以來悉癈爲郡城漫不復識矣惟朱子
所書亭扁石刻余於祝仲文家見之仲文有吏能退居委
巷誦習猶諸生也遂名其齋曰怡顔以余嘗事二子之學
來徵言乃爲之銘曰
萬物芸芸孰怡𡭗顔人之感忽日尋乎前苟物於物與物俱
遷不物於物宅心孔淵内欲不萌外不能千以一觀萬參彼
兩間流峙動静匪山則川飛躍下上匪魚則鳶春木既榮冬
卉亦妍化育流行精頥具宣乾確坤隤形附象懸凡厥有生
靡不可觀皆吾之與靡不可歡惟不梏于私乃樂其天
漢榱題研銘
有漢榱題其篆曰長樂未央高帝時陶旊物也僧用中作
硯金華胡翰銘曰
天垂範地合質圜覆九重遺者一于以用之懿文德漢鼎可
移兹不泐
皇明文衡卷之十七
