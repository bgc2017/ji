皇明文衡卷之六十五
碑
漢三老董公碑(有序)徐十䕫
予讀太史公書至三老董公說漢之事作而言曰三老董公
其秦漢間有道而隱者乎不然何其言之符機際會而粹然
一出於仁義道德也公之說漢高祖也其言曰順德者昌逆
德者亡兵出無名事故不成名其爲賊敵乃可服又曰仁不
以勇義不以力至哉言乎不意文獻斲喪之後兵戈搶攘之
日有此人也蓋方是時項羽放弑義帝公以此說高帝討之
時高帝左右稱讀書如酈生不及此稱文學如叔孫通不及
此稱智術如張良陳平不及此而公獨及之意者公在草野
冥思天下之故項強而暴劉弱而仁莫有急於此者以故發
憤爲高帝陳之不疑也公之始末史闕之即其言想其人必
秦漢間有道而隱者惜乎漢用其言而遺其人也爰敘而銘
之銘曰
秦政不綱義旗四舉紛紛藉藉孰爲義主𬗟彼有道鴻飛冥
冥不聞其聲矧見其形猗嗟董公時止時作懷寶在躬不迷
而覺劉弱項強公有深憂討逆致順公有遠猷一言之出萬
鈞不拔仆項興劉此機之發維此董公其執不猗維玆之言
允也其時公言旣用公迹愈邈推公之藴可興禮樂漢雖公
遣公言不隳公言不隳大道之維
漢紀信碑(有序)
予讀大史公書至紀信以身代死之事作而言曰信之忠誠
一至是乎且信倔起之徒也當其事漢項羽圍荣陽漢危甚
王時欲存有降而巳降則漢事去信遂自爲王降羽王因得
脱羽燒殺信吾意是時漢事未定如信者不過苟相依乘以
饕冨貴而忠誠若此何可得哉漢王旣定天下嘗斬丁公以
勸忠矣而於信獨無贈典及太史公記載刺客如荆軻聶政
爲之列傳說客如蘇秦張儀爲之列傳刑名如韓非申不害
貨殖如卓王孫陶朱猗頓爲之列傳至於殺身成仁如紀信
者乃獨不爲之列傳遂使信之大忠不白於天下後世而臨
危顧身者踵相接也爰敘而銘之銘曰
黃金可銷白石可磨將軍之志之死靡他一念之精如霆之
發視刃不銛視火不烈榮陽之圍漢累卯危委八尺軀全一
帝基死生之故夫豈易與興亡之决在此一舉捐軀徇國有
若斯人𬗟想先烈莫之與倫
齊王蠋碑(有序)
予讀太史公書至齊王蠋不屈之事作而言曰爲臣死忠臣
人律令也士不與焉蠋嘗諫齊王不從退耕于野未嘗居齊
之位食齊之祿則齊之士也一旦燕人破齊走王而七十餘
城俱下守城之臣非不多也不逃卽降爾未聞一人爲齊死
者當是時湣王已死蠋猶區區爲齊守畫燕人使謂蠋曰燕
人高子之義將以子爲將封子萬家否且屠邑蠋謝曰忠臣
不事二君烈女不更二夫經其頸於樹枝自奮絶脰而死攷
其事與伯夷相類蓋伯夷孤竹君之子譲國而逃非有位者
武王伐紂天下是之伯夷非焉殷旣滅矣而猶恥食周粟猶
蠋志也伯夷之事幸而見稱於孔子其道光明王蠋不幸不
逢孔子太史公僅附於田單傳尾而稱說者鮮爰敘而銘之
銘曰
猗歟先生國之楨士之特也志弗隨以貞矢金石也衆反顧
以生行不惑也執義之兵返仁宅也固然獨行匪矯激也休
有烈聲軋亂賊也我揭其英髮上直也
商巫咸祠碑張孟兼
惟書曰在太戊巫咸乂我王家又曰在祖乙時則有若巫賢
巫賢巫咸子也則巫咸父子世爲商輔相矣而巫咸尤見諸
子百氏書夏邑有山曰巫咸頂志以巫咸隱於是爲名頂故
有巫咸祠惟遺甓焉而莫知其所始山麓有廟尋廢蓋宋崇
寧間邑大旱禱巫咸而雨請于國賜封王號見斷刻云洪武
八年冬縣令閻育等卽其頂作新祠而以巫賢侑惟巫咸古
賢臣也生而爲治功在王室殁而爲神澤及後世矧能出雲
爲風雨而民以望歲者望之其可謂虚也矣是宜食享其土
不誣乃爲作迎享送神詩使敬祀之而亦以記其成焉詩曰
巫山兮巉巉神隱兮中巖神去兮千古盍睠兮我土神化兮
爲雨風雲兮上下吁我民兮匪神何怗山雲兮浮浮神宅兮
山之幽神降兮我留於薦兮我羞我享兮以雩匪鐘鼓兮爲
娛吁願我民兮不渝神享兮何之風雨兮其馳神我兮不違
我望兮以思吁樂年歲兮惟神自兹
梅長者祠堂碑方希古
天地至和之氣時得之而爲春日得之而爲煦風得之而爲
薰皆所以長養萬物其化至密而其用至醇其在天德也則
爲元其在人德也則爲仁爲至善之德爲惇厚之化爲無言
之教備其理者在唐虞爲八元在周爲仁人在漢始稱長者
其取義以爲能長育人材先躬行而尚本質有長盛昌大之
道故善治天下者必貴之漢之大臣惟塞侯張歐皆以長者
稱因其行而求之若曹懿侯之淸淨寧謐萬石君之父子謙
謹不譁丙丞相之居德不伐要皆長者之選長者之爲用迂
而不曲綏而不滯寬大忠厚得聖人之度人主能用之者其
國必興後嗣必蒙其利非若才智之士淺而易窮也彼孑孑
然而露其智術任之以事聲威錯出非不可喜然刻薄少恩
行法無餘意而慮民無隱情喜之者未終而厭苦之者衆矣
若商鞅之於秦王猛之於符氏曾未旋踵而太亂作豈其才
智之不足歟長厚之道微而人不懷其德也故天下可以無
才能之人不可以無長者不幸而乏才能焉事不過於廢弛
不幸而無忠厚之長者其誰恃而不亡乎長者之用粱肉也
才智之效藥石也吾以所聞所見推之國有忠厚之治者後
必不衰家之久存而不墜者必長者之子孫台之寧海有梅
氏考之圖譜昔有韓盛字昌圖者仕晉爲章安令擢南昌别
駕知晉將亡卽是邑而隱焉常誦佛壽旣而有靈鳥降其所
居之側若諦聽者歲餘始知郡縣以爲鳳集上其事宋文帝
聞而下詔褒之上表稱謝曰此殆覺陛下之德耳臣何與焉
帝咨嗟稱爲長者仍命郡縣闢其所居舍爲丹丘寺云今八
百餘年矣其子孫衆多爲邑巨家而寺亦不廢宋淳祐中諸
孫之學佛者良阜建重閣像而事之歷年雖久而未有記其
事者夫以劉宋立國未數十年而宗社爲墟長者之傳今千
載而猶未艾此其所爲之可稱豈特一言之善哉宋文帝知
其爲長者而不知長者之爲用國之不夀也固宜而長者之
澤至於子孫而益著矣天之於善人其所施甚遠矣祠而奉
之非特寓夫尊祖之思使聞長者之風者却去浮薄而趨忠
厚豈不足爲天下之勸乎然則長者雖不獲如塞侯等之有
益於當時而其遺澤之所及未始不同也乃爲詩以系之詩
曰
中世取士貴乎才智巧僞如雲非國之利無言而化不爲而
成長者之功沛然難名漢祀四百將相多有匪任長者其何
能久如山之常如地之容不震不騰涵以雨風或乖于時世
不能以澤鍾厥家千載祚祉有晉之衰攘於簒臣先生恥之
高蹈海濱行脩于身閭里咸化靈鳥降祥自天來下璽書旌
門惟德是嘉曰匪于躬邦家之華有而弗居天下儀式錫之
嘉名江海動色上下百世作者幾君其誰于今尚有子孫列
堂森森衣冠奕葉孰能祐之長者之澤爲善無位所係則長
若惟尊崇卒取危亡有嚴祠官浮屠攸宅歲時蒸嘗子孫千
百輔德于天爲善惟人載其淳風民俗是敦
關王廟碑
古之享天下萬世祀者必有盛德大烈被乎人人其或功蓋
一時名震一國祀事止於其鄕而不能反乎遠惟漢將關侯
雲長用兵荆蜀間國統未復以身死之至今千餘載窮荒遠
裔小民稚子皆知尊其名畏其威懷其烈而不忘是孰致然
哉蓋天地之妙萬物者神也神之爲之者氣也是氣也得其
靈奇盛著則爲偉人當其生乎時揮霍宇宙蝢挫萬類叱電
噫風雄視乎舉世故發爲忠義之業巍巍赫赫與日月竝明
與隂陽同用不幸其施未竟鬱抑以没其炳朗靈變者不與
衆人俱泯則復爲明神無所不之固其理也人多謂侯特武
夫之勇非有損益於世此非知侯之心者當侯之時勢莫完
於曹操力莫強於孫權昭烈敗亡之餘削弱爲特甚操欲誘
侯爲巳用毅然不從權欲爲子請婚罵辱其使如狗彘左右
昭烈誓復漢室此其忠義之氣固足以服天下豈持一世之
雄哉使侯不死與孔明戮力孔明治內侯治其外漢賊可誅
孫氏可虜而高祖之天下可復矣然則侯之存豈惟蜀人頼
之海內實賴之無成而卒非惟蜀人痛之凡嘗爲漢民者皆
宜爲之悼惜也感之深思之久事其在天之神以致尊慕之
心而不廢豈非出於天理民彝之正也哉寧海故有侯廟邑
人虔奉如侯尚存咸願紀德刻之牲石俾永世無惑詞曰
炎光中滅寰宇分奸雄鉅猾胥噉吞穢腥上聞帝爲顰大統
重卑高皇孫敕令神人下天閽虬髯虎眉面赤璊寶刀白馬
提三軍驅斬羣盜如狐豚扼荆取益聲勢振東吳喘恐晲且
蹲中原萬里殺氣昏意欲掃蕩無留痕厭世倏忽棄厥勲神
靈在天燁若暾奉帝之命施威恩旌善誅惡康黎元孫曹兇
虐罪不原羈鬼號呼遭割焚孰若我侯久愈尊海內廟祀莫
敢諼春秋薦獻羅庭門酒芳牲碩簫鼓喧侯乘飛龍雲駢軒
萬騎扈從持旌旛來如飇馳去星奔惠民以寶不以言嗟哉
我民慎潔虔懋德致福無尤愆德涼媚瀆神不䬸至理甚昭
千古存侯神行世同乾坤
敕建元衛國忠肅公廟碑劉三吾
洪武二十二年夏五月
皇上御奉天門召翰林學士臣鎦三吾謂曰朕曩命工曹
鼎新百神祠于欽天山之陽在元季有南臺大夫福壽效忠
以死宜仝庿是方今本部尚書秦逵奏庿已告完碑已礱就
請文鑱之以壽永久臣三吾職在紀載敢不欽承
上命謹按大大諱福夀唐兀民幼倜儻有大志知讀書旣長
入備環衛積勞授長寧寺少卿累官至仝知樞密院事當元
至正辛卯穎川兵起事聞峕其君方淸暑上京廷議欲馹奏
以俟命公持不可謂比得請還事將無及矣卽親部分將士
調往討之然後以聞順帝嘉其處置明年改授宗正府也可
札魯忽赤以江淮警急尋除淮南行省平章政事至則濠泗
已失公日益圖備禦而上游兵勢方熾乃嚴程築石頭斷江
面且戰且守坐固人心會集慶告急拜公江南行臺御史大
夫臺治孤危所仗湖廣平章阿魯輝一軍爲聲援而部下皆
苗兵翻肆暴掠阿魯輝者旋亦見殺退軍于杏花村高郵廬
和等州相繼失守內乏糧儲外無兵援公料簡民丁壯者爲
兵富者出粟嬰孤城自守丙申春三月
天兵至臺軍屢戰弗利度不能支盡閉諸城門惟開東門通
出入未幾城䧟官民四潰公獨據胡牀坐鳳凰臺下指麾左
右若將有爲或勸之遁去厲聲叱曰吾臺端重臣城存則生
城破則死尚安往遂死其所郡達魯花赤達尼達思不忍棄
去亦死焉
皇上素聞公名命軍中物色以死聞嘉歎久之賜棺槥歛葬
如禮其朝聞之褒贈金紫光祿大夫江淛行省左丞相上柱
國追封衛國公謚忠肅嗚呼公爲不負臣節矣竊嘗慨歎自
元叔世奸臣擅權其內藩將失律其外天下幅裂日底于亡
公河西人也當臺城孤危于不可爲之峕厲不可辱之節比
天命有歸所志弗遂則慨然捐軀以死曾無難色非胸中有
定見者其能然乎眎彼平日門閥自高華楚自將坐則議論
風生前無古人至此則皆斂裳宵逝忠節無聞其于公賢不
肖何如也欽惟
皇上得臺城首表大夫之死得安慶復表余闕之死皆俾廟
食以厲臣節
皇上是心周武王封比干墓之心惟大夫庿故在城南土門
岡市閧間非官民揭虔所故今徙是方與諸神聮祠庿庭廡
門輪奐一新繚以垣牆樹之杉竹是使公之忠㮣與欽天山
仝其嶻嶪公爲不徒死矣爲人臣者登公之庿拜公之位得
不有所觀感而興起乎繫以詩曰
侃侃衞公仗厥孤忠守此江東
天兵聿臨弔伐是心久旱而霖元有藎臣見道之眞如公罕
倫桀犬而狺各爲其君豈顧堯臣堯仁如天表以墓阡廟
以揭虔惟闤闠中往來憧憧感動宸衷欽天山陽厥土燥
岡造祠是方聮諸庿庭煥其丹靑公此妥靈享祠山巔與
國緜延億萬斯年
皇明文衡卷之六十五
