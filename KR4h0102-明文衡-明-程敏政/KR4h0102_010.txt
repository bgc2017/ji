皇明文衡卷之十
論
樊噲高啓
樊噲武夫也嘗携劒摧鋒從沛公以芸菑墾害人所壯之者
不過以其能脫戲下之急爾余竊以噲有可賢者焉初沛公
之入咸陽也見秦之宫室帷帳寶貨婦女欲留居之因噲之
諫遂遷屯霸上不然則逸欲遽生蹈亡秦之覆轍何以慰父
老之心起范增之畏而解項籍之怒乎恐漢之爲漢未可知
也史言當時諸將皆爭取金帛財物蕭何獨先入收丞相府
圖籍蔵之觀噲之能諫上則其不爲是可知矣及高帝旣老
嘗有疾惡見人詔戸者無得入羣臣何雖爲相亦莫知爲計
也噲排闥而入見上獨枕一宦者卧因流涕以片言悟之其
憂深慮遠有可爲大臣者矣豈絳灌等比邪而或者乃以帝
嘗欲殺噲恐百歲後從吕氏叛也嗟夫噲起屠狗以至封侯
亦足矣况其賢如是乎且帝素少恩又何有於一噲論者誠
刻矣哉
李泌
甚矣小人之凶人國也天下之至親篤愛出於天性而不可
以言間計奪者莫父子若也然其變往往有至於殺其子而
不疑弑其父而不顧者何哉小人間使之也沙丘之禍成於
李兊湖城之恨發於江充若潘乙楊素之流又不可以悉數
蓋小人懷傾險之情挾奸亂之術居人父子間投隙抵罅常
幸其有事以苟一時之富貴故必以利蠱人子以害脅人父
挾讐所親而嫉所愛一爲所惑則父不得爲慈父子不得爲
孝子夫父不慈而子不孝則人道滅矣豈有人道滅而可以
爲國乎此小人之所以必去而勿用也嘗觀之於唐太宗賢
也而承乾不能全其生玄宗明也而子瑛不克盡其死至於
肅宗之昏孱德宗之猜忌而太子卒得以不動者果誰之力
哉一李泌而巳耳當是時倓有功也而李輔國嫉之誦無過
也而張延賞搆之二子蓋岌岌矣頼泌居其間左右彌縫上
下歡悅累數千言皆出於至誠盡忠之意委曲剴到悽惋惻
怛有足以感人者故聽之䜛疑之跡廓然而雲消渙然而冰
釋旣悔且悟不覺其泣下之霑襟也廼知天性之良有終非
小人之所能掩者特患無君子以發之耳苟皆得泌則天下
豈有相弑殺之禍哉昔曹公以丁儀之譛亦欲廢其子問於
賈詡詡不對公問其故詡曰屬有可思故未卽對耳公曰何
思詡曰思袁本初劉景㫒父子也公大笑而罷蓋曹公智者
也故雖聞他人之事而有悟有不待於辭之畢若二君者亦
嘗親厄於其身親觀於其目矣然至於此非泌之忠反覆善
諫則猶未必其國本之不搖也然則君無曹公之智臣無李
泌之忠而小人是信則雖父子猶不能自保可不慎哉
民政論方希古
治天下者固不可勞天下之民以自奉也然不能使天下之
民知道而易使亦豈足爲治乎當昔之未有君臣也民頑然
猶鹿豕猿猱餒則食飽則奔迸跳躑而不可制欲駲之且不
能况使之乎聖人者出知其散漫放恣無所綂屬非久安之
道也於是制上下之分定尊卑之禮俾賤事貴不肖聽乎賢由
胥史以至於大夫公卿由子男以至於公侯各敬其所宜敬
而各事其所宜事居乎上者猶未以爲足也復制治民之法
使五家爲比二十五家爲閭百家爲族五族爲黨萬二千五
百家爲鄉以屬司徒五家爲隣五隣爲里里四爲鄼四鄼爲
鄙鄙五爲縣縣五爲遂以屬乎遂人聯之以五兩卒伍師軍
以知其數習之以師田飲射祭祀讀法以一其心書其善以
作其氣罰其惡以折其驕六畜車輦旗鼓兵器之稽可按籍
而知老壯弱少可任與否不必問其民而具上有所興作朝
出一言而暮巳集進之則前退之則郤其民常知恭順忠愛
事上爲當然不敢少有忿怨避縮之意三代之時非不役民
也而未嘗有一民敢發不遜之言豈其威力足以制之哉其
法素備其教素明民皆知道而易使故也戰國之君不知先
王之用心務爲易簡之術以爲不必如先王之煩密過慮亦
可以爲治斥絶遺典而私心自爲旣巳失矣而秦又幷燒除
刮絶之不復有爲治之法徒任刑罰以劫黔首譬之去悍馬
之羈靮而臨以鋒刅彼有蹄齧騰躍而走耳安能以可生之
身蹈必死之禍哉故斯民至於秦而後興亂後世亡人之國
者大率皆民也其禍實自秦始秦之民即三代之民也在三
代之時則尊君而附上當秦之時則驁狼凶戾視其君如仇
讎豈民之過哉無法以維之無教以淑之而不知道故也二
家之童其一自幼教之以拜跪順悌其一恣其詈言誶語而
不禁他日犯上而賊倫者必自幼不教之人其知教者必不
至於有過也治天下者未嘗願天下之不治而不脩致治之
法猶願無死而不食也故亂之由非一端莫甚於治民無法
治民之法旣定世有叛將亡卒挾奸而肇釁縶而至殺之易
易耳亂亡所以相踵者無頼者爲之倡好亂之民皆起而從
之也使斯民皆知君臣之義或有狂夫怪民出乎其間衆縳
而告于司寇何亂之能成兹欲復井田行周禮如先王之時
固難也獨不可稍取先王之意爲之法乎今之役民雖不能
歲止於三日亦未至於勵民也終歲休于家縣官役之以數
日之事已若爲所不當爲發憤懷怨而就道甚者或迯匿而
不從上之威令方行而民巳如此設而威令有所不行何望
其從上之命乎此治民無法教民無道而不知君臣之義使
然也爲人父者未必皆無過舉然子不敢逆其命者以父子
之倫不可悖也人君之政豈能皆合乎人心苟不知君臣之
義少不慊所欲則攘袂而起其危亦甚矣烏可以爲不急而
不務哉欲民易使莫若倣隣里鄼鄙比閭族黨之制執其中
而用之爲之正若長者月申之以讀法開之以士訓春秋合
之以祭祀和之以飲酒導其忠順之道罰其不率令者遇有
徵發以趨事爲先者爲上而厚賞以勸之以訕訐敗類者為
下而屏黜以愧之上之人又能躬行以成俗立學校以明教
則民可漸化矣然必制民之產使之無死亡之憂然後可苟
驅不能自存之民從吾之令雖堯舜之仁周公之智有所不
能况三化之舊法乎故民易治也在乎治之有法決之可行
也在乎養之有道
明教
天下非無才也聚數萬人養之十餘年而未見有一人可稱
者養之無其漸而教之無其法也古之善育才者豈能益人
以藝分人以知哉養之之具素備能使人以不成才爲病不
若人爲耻各思勉爲君子而不可止也故其自少時居於閭
族而閭胥族師不責之以敬敏任䘏則之以孝弟婣睦雖未有
學其本固巳美矣及其漸升于大學求之六德以觀其内試
之六藝以觀其外行完而德備藝成而器良然後措之於用
其詳且慎也蓋如此後之所望以爲才者執子弟於販鬻之
區芻牧之場被之以衣冠而納之於郡邑之學終歲期月大
學有徵焉則又納之於太學計其所習未知拜跪之節興俯
之容而巳肆有爵禄之心大學舉而教之者又不越乎誦詩
業文挾弓矢角膂力恒人之淺事歷時未人有司有求焉則
以應之卿大夫之位有缺焉則以爲之爲之者旣不自知其
不可而命之者亦不責之以其所學於是學者以習恒人之
淺事昌竊禄位爲得計莫不相勉爲恒人而自謂不必脩君
子之事也太學之所聚郡邑之所教咸有苟且之心無頼之
行冀其才之成奚可致哉夫國之立學所以養才必不期其
至此也爲學者雖無志於道德亦不必自望爲恒人也而卒
不能有成者無他用之速而教之疎也古之六德智仁聖之
事顏閔之所不能及六藝禮樂之度數即文孟子之所不能
詳射御之工杜預羊祐之所不能兼書數之法君子猶有所
未習今欲責學者皆法古人而盡備之宜其未易爲也然不
法古人而惟弓矢膂力是效誦書業文是爲亦未見才之可
成矣然則何由而設教乎蓋聖人之取人德不求其全而取
其不違乎道藝不求其備而貴乎能致其精唐虞以九德待
士而有三德者亦俾爲大夫有六德者亦俾爲邦君聖人豈
不欲得全德之人而用之哉以爲求人大全則天下無全才
不若因德命官之爲無失也皐陶未必能逹禮益稷未必能
知樂而皐陶益稷所爲之事伯夷后䕫宜亦有所未能然而
數子爲之各稱其位而成名于後世以其精而不以其備也
人惟行可以自力苦才與藝則有能不能欲強而通之非惟
不得其所不能且將幷其所能者而失之故善立教者亦必
本之以六行餘則因其質而設其科人有剛毅而重厚者有
慈良而順愛者有疎遠而明斷者有強識而通敏者有沉勇
而有威者有多力而任武者此六人者使曲徇衆人所能必
不能堪苟因其所有而教之於成才也奚難剛毅重厚者必
可以任天下之大事則因而教之博通古昔之政教問知海
内之得失觀其損益折衷以驗其爲弗使色厲而僞者得參
之則大臣之儲也慈良順愛者必可以治民則因而教之平
賦施惠之方賑災䘏患之道辨邪察獄之事理俗興化之要
弗使柔佞而詐者得參之則牧伯之儲也強識而通敏者則
文學典禮之臣之儲也沉勇而有威多力而任武則將帥之
選疆埸之所恃也各以其所當習爲者教之而皆不使近似
可悅之人得與則所用無非才而所爲無僨事矣此太學之
政也而爲師者非極才德之美不可也大學推其法行之於
郡縣俾亦以六科爲凖郡縣之取弟子員也問其宗族鄉黨
皆言其篤行而好學則取之而復其家田百畆入太學則倍
復仕而有政則皆復學于郡縣者與郡祀與燕會禮異之使
殊於恒人縣每科四人二歲各升一人于郡郡每科十人
三歲各升三人于太學太學每科百人爲率以應上所任用
郡縣旣升而闕則卽充之廩之也宜厚教之也宜詳試之也
宜嚴用之也宜當知人之學之可任也則不怠於自脩知各
因其才而用之也則必謹於自立而天下之異才咸思有爲
於世矣爲治者不患乎無才而患乎聚天下之才而不能教
用天下之才而不能擇教之而能成其德用之而能不遺其
器則才豈可勝用哉胡貊之富人聚馬盈谷而得一善馬善
御者執鞭策指揮而區别之一日馬之致千里者以百計而
盈谷之畜無棄者御非能假馬以力而易其性也能别其高
下而不失其性則善馬出矣爲治者能不失人之性豈特不
患乎無才天下亦安所患哉
啓惑
天地之生物有變有常儒者舉其常以示人而不語其變非
不語其變也恐人惟變之求而流於怪妄則將棄其常而趨
怪故存之而不言後世釋氏之徒出意欲使天下信巳而愚
舉世之人於是棄事之常者不言而惟取其怪變之說附飾
其故以警動衆庶其意以爲此理之秘傳者人不及知而我
始發之遇一物之異常輙張大而徵驗之欲稽其故則荒幻
而無由欲棄其說則似是而可喜凡民之愚者皆信而尊之
奉其術過於儒者之道而不悟此眞可悲也夫運行乎天地
之間而生萬物者非二氣五行乎二氣五行精粗粹雜不同
而受之者亦異自草木言之草木之形不能無别也自鳥獸
言之鳥獸之形不能無別也自人言之人之形不能無不相
似也非二氣五行有心於異而爲之雖二氣五行亦莫知其
何爲而各異也故人而具人之形者常也其或具人之形而
不能以全或雜物之形而異常可怪此氣之變而然所謂非
常者也非有他故而然也今佛氏之言以爲輪回之事見無
目者曰此其宿世嘗得某罪而然耳見罅唇掀鼻俯膂直躬
者曰此其宿世有過而然耳見其形或類於禽獸則曰此其
宿世爲鳥獸而然耳不特言之又爲之書不特書之又謂地
下設爲官府以主之詭證曲陳若有可信而終不可詰此怪
妄之甚者也天地亦大矣其氣運行無窮道行其中亦無窮
物之生亦綿綿不息今其言云然是天地之資有限而其氣
有盡故必假旣死之物以爲再生之根尚烏足以爲天地哉
譬之炊黍火然於下氣騰于上累晝夜而不息非以已騰之
氣復歸于甑而爲始發之氣也苟人與物之魂魄輪轉而不
窮則造物者不亦勞且煩乎非特事决不然亦理之必無者
也且生物者天地也其動靜之機惟天地能知之雖二氣五
行設於天地者不知之也使佛氏者卽天地則可今其身亦
與人無異何以獨知而獨言之乎多見其好怪而謬妄也今
有二人其一人嘗遊萬里之外而談其所見則人信之苟其
身亦與我俱處乎此而肆意妄言則喪心狂惑人耳雖鄙夫
小子亦知其妄且誕佛氏務為無稽之論正類乎此而人皆
溺而信之豈皆不若鄙夫小子之知乎何其迷而不知悟也
悲夫
鬻拳
鬻拳以兵諫楚文王而自刑左氏稱之為愛君余謂不然君
臣之際固有常道矣賢者之事君不為違道之行以危身不
為難繼之事以駭世順其常不徼異名守其職使後可法如
斯而巳不敢僥倖以圖志之必逹事之必成也故君有過舉
則積誠以諫三諫而不從則避其位而去之安可臨之以兵
脅之以威而刧其君哉語之而不聽則讋懼之咄咤之俾不
敢肆此制嬰兒之術耳烏有北面事君而以嬰兒視之哉先
王立爲上下尊卑之分俾爲臣者嚴守之而不敢僣所以杜
亂也馬之在原野三尺牧豎鞭之而無罪及加羈靮而入君
之閑雖國之貴臣不敢視其齒而蹴其芻豈誠重馬哉尊其
爲君之所御也齒馬蹴芻細故也先王所以嚴爲之禁者其
慮天下深矣况以兵劫其君者乎或謂君爲非義則將危社
稷大臣以安社稷爲心行權以格君宜若無罪焉是豈得爲
權哉事固有可以行權者矣然賢者猶難之若君臣父子之
分天下之大經也父暴而違道子烏可行權而誶父乎舜聖
人也瞽瞍頑夫也舜視其父之惡䕫䕫然順之不敢見於色
設於詞舜豈不欲格父哉盡子之道而使父化乃所以格父
也紂之暴可謂甚矣箕子紂之戚微子紂之兄二子皆賢人
也至親且賢事暴君而不敢失人臣之禮或屈而爲奴或待
其亡而去之二子豈不知社稷重於君乎終不忍刧其君者
知君臣之大經重於社稷也鬻拳之君雖有過非紂之甚䰞
拳爲臣非若二子之親且賢乃忍劫其君而不顧蓋激於小
忠而不知大義者也焉得爲愛君乎君子之予奪人將以法
戒於後世不可苟也劫君而謂之曰愛君將使奸臣亂賊欲
行篡弑之事者皆挾愛君之名以自文其禍後世可勝道哉
然固左氏啓之也
樂毅(燕昭王師築宫師事郭隗樂毅自魏往拜爲亞卿後伐齊封爲昌國君)
樂毅不拔二城夏侯太初以爲庶幾乎湯武蘇子瞻以爲行
王道之過余曰鄙哉二子之言也天下豈有行王道而不興
者乎觀人之賢否當先觀其所爲之事求其事而不得當求
其用心之邪正湯武所以伐人之國其心曷嘗有利天下之
意乎不忍斯民之困於塗炭挾大義而拯救之使取錙銖之
非義殺一介之不辜雖奉海内之籍而歸之湯武不肯正目
而視也其心顯然著於天地之間故拔一城取一國他國之
民惟恐其來之不速翹足舉首而望之此其爲王者之師也
使湯武之心少出乎利匹夫匹婦將持耰鋤而逐之矣何以
爲湯武哉彼樂毅之師豈出於救民行義乎哉特報讎圖利
之舉耳下齊之國都不能施仁敷惠以慰齊父子兄弟之心
而遷其重器寶貨於燕齊之民固巳怨毅入骨髓矣幸而破
七十餘城畏其兵威力屈而服之耳非心願爲燕之臣也及
兵威旣振所不下者莒與卽墨毅之心以爲在吾腹中可一
指顧而取之矣其心巳肆其氣巳怠士卒之銳巳剉而二城
之怨方堅齊民之心方奮用堅奮之人而禦怠肆巳剉之讎
毅雖百萬之師固不能拔二城矣非可拔而姑存之俟其自
服也亦非愛其民而不以兵屠之也誠使毅有愛民之心據
千里之地而行仁政秦楚可朝四夷可服况蕞爾之二城哉
湯武以一國征諸國則人靡有不服毅以二國征二小邑且
猶叛之謂毅爲行王道可乎湯武以義而毅以利成敗之效
所以異也蘇子乃謂王道不可以小用小用之則亡王道特
患乎人之不行耳小用之則小治大用之則大治猶之菽粟
之療飢小食之則不死恒食之則充實奚可謂菽粟不可少
食而寧噉糠覈之爲愈乎大初曲士不足論獨惜蘇子之易
於言也
丙吉
君子之於天下盡人事而後徵天道天道至微而難知也人
事至著而易爲也捨易爲而求難知則爲不知先其微而後
其著則爲失序堯舜禹益相告戒之辭詳矣傳道則曰埶中
用人則曰九德治民則曰六府三事至論天道則曆象授時
之外未嘗有片言焉三聖賢之於天道豈有所未逹哉棄所
宜爲而求之恍惚詭誕之域者固聖賢之所不取也宰相之
職上有以格君下有以足民使賢才列乎位教化行乎時風
俗美於天下倫理正而禮樂興中國之尊而夷狄服生之倫
各遂其性而無乖戾鬪爭則可爲盡職矣不必&KR0238;&KR0238;然探其
所難知以爲觀美也能盡其職雖日月失明寒暑不節無害
其爲治職有未盡使天地位而萬物育亦安所益於民乎漢
史稱丙吉不問死傷而詰牛喘以爲知大體此非君子之言
民不知道至於相殺傷於都市之内政教不振而俗隳壞其
爲變亦甚矣豈非宰相所當憂乎舍此不問而恐隂陽不和
何其迂且妄也子路問事鬼神子曰未能事人焉能事鬼不
先盡事人之道而事鬼且不可况不務人物之性而徵不易
知之天道烏在其能爲相乎且宣帝時俗之弊非特相殺傷
而巳一歲中子弟弑父兄妻妾弑其夫者二百二十餘人幾
不可以爲國吉不能佐其主以仁義使革風易俗䧟斯民於
禽獸而惟一牛之問謂之知所緩急不可也漢儒之學泥於
術數而不知道其流至於蔽而不通愚而信怪雖可稱如吉
者猶溺焉而不以爲異况不足稱者乎天下猶人身然風俗
血氣也災祥肥瘠也戕刺其體膚而不問見瘠者而問之人
必以爲惑矣察於細而忽於巨惑莫大焉而以爲知大體可
乎然則洪範之說皆不足信歟非然也庶徵九疇之一也必
以人事爲之本盡人事而後徵天道者吾之所知也信灾祥
而遺人事者漢儒之謬洪範之蠧也非君子之道也
東漢
天下之患固不可逆料而預防之也吾計禁乎此後世之患
出乎彼吾謀杜其西後世之患生乎東禍亂之端神蔵而鬼
伏常發於人所不疑之地而起於世所倚頼之人雖知者何
由而盡備哉然古人善慮國家者每事揆其始而考其終喜
其成而憂其敗四海之事千載之業綜包參覈於吾之胸中
而定他日爲患之大小緩急推其得失而爲之僃使禍害之
發不至於亂亡則庶乎可以盡吾心焉耳固非迷塞消沮能
使之久而無患也武王周公之初定天下其心豈不知封建
之弊必至於并吞削弱而不振也哉然恐易此道而更為異
法未必若封建之可以安且久也故且勉而爲此使治之有
道者可以無亂失其道者亦不亟至於亡不敢過為矯激難
守之法以爲將來患也乘舟而渡水時有覆溺者人終不以
一溺而廢舟駕馬行遠或有躓跌之失人終不以一跌而不
駕在乎𥙷其罅漏不完之處習其馳騁疾徐之節使愼之而
巳前漢王莾之篡在乎元成失道上無明主下無正臣故莾
得恃太后之勢而行篡竊之計非以三公輔相委任之權太
重而然也光武過懲其弊而力矯之不任三公以事而政歸
于臺閤其後遂成宦寺之禍而漢以此亡光武以爲莾之得
成其篡者權太重耳今吾奪其柄則其害可除矣孰知宦寺
之禍反有甚於輔相者乎此不熟究其大小緩急之故也夫
莾之篡以母后臨朝外戚預政而致然豈委任太專之罪哉
光武能著爲令典蔵之宗廟俾後嗣有幼君在位當選厚德
大賢之士爲三公以輔之而不許母后外戚臨朝預政則其
害可以息矣不此之思而惟罷三公之制宦寺之興始於此
矣蓋宦寺恒以傳閨閤之命受襁褓之寄而妄作威福苟外
有良輔以持其柄内無母后爲之依怙雖曹節王甫充溢乎
宫闥亦何患哉可疾者不疑而疑輔相末路之弊也遂使三
公除拜皆以賂遺宦者而得雖欲免乎亡亦難矣王公之位
古所謂共天職治天民者也苟擇當世之賢才而置諸位撫
手而責其成功可也專橫之禍何自而致哉事變亦衆矣然
不察之以至明推之以至公處之以至當徇斯須之細故而
輕於變更惜哉光武之銳於求治而未逹乎大體也
崔寔
昔者觀孔子之書見其於子貢仲由之徒善於說辭必深折
而重抑之明足以億事未爲有過也而傷其多言以仕爲學
未爲違道也而惡其口給而近佞心常以爲惑奚孔子不貴
於言若是邪及觀戰國之際天下之士皆棄道德仁義而不
修以口舌磨切世主而覬勢竊柄大者亡人之國小者自殺
其身又甚焉者著爲邪說以爲後世害紛然出乎斯道之外
流於刻薄荒鄙誣民敗俗之歸而不自知也然後喟然歎曰
此孔子所以聖乎其預知之矣凡亂之生必有所始也芻靈
之弊必至於以人殉葬象著之弊必至於瑶臺璚室孔子之
教人以勿易於言而周卒以口舌縱横之辨而亡夫言豈可
竒哉快意於一言或足以禍萬世發憤立一事或可以禍異
時矯當時之失不求古今之變而輕於持論非知道者也彼
崔寔者獨何人哉憤時君之柔闇則論柔闇之失可也遽爲
邪說不顧理之是非而謂凡爲治者必以嚴而治以寬而亂
此豈理也耶周秦之效夫人之所能識也寔不察乎此而亟
稱宣帝之賢夫宣帝漢室基亂之主苛以爲明忍以爲斷督
責以爲能當斯世也斯民競知其可畏而不知其所可愛於
是高惠文景之澤竭矣譬猶服金䂖恣聲色之人其外雖若
未衰而其中之虚壞已甚至於元帝繼之稍失其術則漢因
以衰非元帝之罪也寔輕信而不知道敢爲異論而不顧其
無稽至誣文帝以嚴致平何惑妄之甚哉漢之久而亡者文
帝之功也且使宣帝處文帝之時是生一秦也宣帝固非秦
比也率其所爲行於甫定之世則其異於秦者幾希而豈能
治哉治道固有本末先之以政教而後刑罰者秦漢以下皆
是也文帝能參之恭儉忠厚之化故治其餘則守法而巳故
未旋踵卽不免於危漢室至於光武猶再榮之木其膏澤將
盡矣明章能扶植培㙲之僅至小康孝安以降漸衰而亂固
其理也自非仁賢若文帝承之猶恐其不救而寔欲濟之以
嚴刑峻法此欲救將萎之木而斷其根鄙哉愚儒好高之論
也仲長統乃從而稱之此其知與寔何異哉自孔子之末學
者不明道而阿世韓非之愚至以堯舜爲土水而以刑罰爲
膏梁所聞者卑而所習者陋無怪其爲此言也漢之諸儒惟
賈誼董相及王吉爲庶幾如寔與統時人所推爲大儒而其
論至於與韓無異於乎其所從來遠矣豈特寔之罪哉
皇明文衡卷之十
