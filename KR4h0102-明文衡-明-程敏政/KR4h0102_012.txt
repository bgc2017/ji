皇明文衡卷之十二
說
天說上劉基
或曰天之降禍福於人也有諸曰否天鳥能降禍福於人哉
好善而惡惡天之心也福善而禍惡天之道也爲善者不必
福爲惡者不必禍天之心違矣使天而能降禍福于人也而
豈自戾其心以窮其道哉天之不能降禍福於人亦明矣曰
然則禍福誰所爲與曰氣也曰氣也者孜孜焉爲之與曰否
氣有隂陽邪正分焉隂陽交錯邪正互勝其行無方其至無
常物之遭之禍福形焉非氣有心於爲之也是故朝&KR0818;得濕
而生晞晹而死蘼草得寒而生見暑而死非有心於生死之
也生於其所相得而死於其所不相得也是故正氣福善而
禍惡邪氣禍善而福惡善惡成於人而禍福從其所遇氣有
所偏勝人不能禦也曰然則天聽于氣乎曰否天之質茫茫
然氣也而理爲其心渾渾乎惟善也善不能自行載於氣以
行氣生物而淫於物於是乎有邪焉非天之所欲也人也者
天之子也假於氣以生之則亦以理爲其心氣之邪也而理
爲其所勝於是乎有惡人焉非天之欲生之也朱均之不肖
而以爲子非堯舜之所欲也蟯蛔生于人腹而人受其害豈
人之欲生此物哉曰然則天果聽于氣矣曰否天之氣本正
邪氣雖行於一時必有復焉故氣之正者謂之元氣元氣未
嘗有息也故其復也可期則生於邪者亦不能以自容焉秦
政王莾是已曰跖之壽操懿之得其志而子孫享之豈天之
有所私邪曰氣之復也有遲有速而人之生也不久故爲惡
之人或當其身而受罰或卒享福祿而無害當其身而受罰
者先逢其復者也享福祿而無害者始終乎其氣者也以懿
繼操以𥙿繼懿不於其身而於其後昆謂天之有所私不可
也故見禍福而謂之天降于人者非也氣未復而以禍福責
於天亦非也不怨天不尤人殀壽不貳脩身以俟惟知天者
能之
天說下
或曰天灾流行隂陽舛訛天以之驚於人與曰否天以氣爲
質氣失其平則變是故風雨雷電晦明寒暑者天之喘吁呼
嘘動息啓閉收發也氣行而通則隂陽和律吕正萬物竝育
五位時若天之得其常也氣行而壅壅則激激則變變而後
病生焉故吼而爲暴風鬱而爲虹蜺不平之氣見也抑拗憤
結廻薄切錯暴怒溢發冬雷夏霜驟雨疾風折木漂山三光
盪摩五精亂行晝昏夜明瘴疫流行水旱愆殃天之病也霧
濁星妖暈背祲氛病將至而色先知也天病矣物受天之氣
以生者也能無病乎是故瘥癘夭札人之病也狂亂反常顛
蹶披猖中天之病氣而不知其所爲也雖天亦無如之何也
惟聖人有神道焉神道先知防於未形不待其幾之發也堯
之水九載湯之旱七載天下之民不知其灾朱均不才爲氣
所勝則舉舜禹以當之桀紂反道自絶于天則率天下以伐
之元氣之不汨聖人為之也曰然則人勝天與曰天有所不
能而人能之此人之所以配天地為三也曰書曰作善降之
百祥作不善降之百殃非與曰此天之本心也而天有所不
能病於氣也惟聖人能救之是故聖人猶良毉也朱均不肖
堯舜毉而瘳之桀紂暴虐湯武文毉而瘳之周末孔子善毉
而時不用故著其方以傳于世易書詩春秋是也高文光武
能於毉而未聖故病少愈而氣不盡復和安以降病作而無
其毉桓靈以鉤吻爲參苓而操懿之徒又加鴆焉由是病入
于膏肓而天道幾乎窮矣曰然則元氣息矣乎曰有元氣乃
有天地天地有壞元氣無息堯舜湯武立其法孔子傳其方
方與法不泯也有善毉者舉而行之元氣復矣作天說
雷說上
有夫耕于野震以死或曰畏哉是獲罪于天天戮之矣劉子
曰噫誣哉何觀天之局也一夫有罪天將自戮之乎天生民
而立之牧付之以生殺之權而又自震以討焉惡用是司牧
者爲也曰天鑒于民有隱匿焉人罰弗能及也而震以威之
微顯闡幽神道也曰惡是何言也古帝制刑以爲天下均故
執刑如執權因罪之輕重而前郤之又不敢專而聽于天曰
天討也夫是之謂贊天地之化有今曰天又自以震戮人罪
吾不知天之所自戮者以何等罪乎謂其積之極人不能勝
而戮之邪則天下之爲人子而不孝爲人臣而不忠爲人長
而不慈爲人幼而不遜爲人友而不義爲人妻而不順賊義
戕仁縱私而滅公倚勢而行姦乘約而肆淫人言而獸心隂
慘而陽和磨牙吮血朘膏刮骨擅威作福殘害正直而逭于
司寇之誅者不爲不多矣豈司雷者有所畏乎乃不一有戮
而庸夫乎戮焉使彼有以覘天之意而謂天之所怒在彼而
所容在此也則恃以不忌是天以震勸逆而濟禍也豈天道
哉必不然矣曰然則雷何物也曰雷者天氣之鬱而激而發
也陽氣團於隂必迫迫極而迸迸而聲爲雷光爲電猶火之
出礟也而物之當之者柔必穿剛必碎非天之主以此物擊
人而人之死者適逢之也不然雷所震者大率多於木䂖豈
木䂖亦有罪而震以威之邪
雷說下
或曰雷有神焉有諸曰人曰有之曰然則雷神所爲而非氣
矣曰否雷與神皆氣之所爲也氣也者無所不能爲也忽而
形倏而聲爲雷爲神或有或無不可測知人見其忽而形也
而謂之神夫神也者妙萬物而無形形則物矣是故有形而
有質者有形而無質者有暫者有久者莫非氣所爲也氣形
而神寓焉形滅而神復于氣人物鬼神或常或變其歸一也
曰旣爲神也而曰不能戮人罪何邪曰神形而暫者也彼且
不能久其形惡能求罪人而戮之
鑚燧說宋濂
宋子閒居見家人夏季改火不用桑柘取赤檆二尺中析之
一剜成小空空側開以小隙一劀圓大與空齊稍銳其兩端
上端截竹三寸冒之下端寘空内以細綯纏其腰别藉卉毛
於隙下左手執竹右手引綯急旋轉之二檆相軋摩空木成
塵烟輒起塵自隟流毛上候其烟蓊葧以虚掌覆空鬱之則
火𦦨𦦨生矣宋子嘆曰火在木中不鑚則火不見萬善具於
人性不學則善不明人何可不學哉
猿說
武平産猿猿毛若金絲閃閃可觀猿子尤竒性可馴然不離
母母黠不可致獵人以毒傳矢伺母間射之母度不能生灑
乳于林飲子灑巳氣絶獵人取母皮向子鞭之子卽悲鳴而
下歛手就制每夕必寢皮乃安甚者輙抱皮跳擲而斃嗟夫
猿且知有母不愛其死况人也邪
雜說二首王禕
蜈蚣與雞不相類也而其讐最甚雞見蜈蚣必殄而噬之人
被蜈蚣螫者塗以雞涎痛随瘉然雞死蜈蚣輙入其腹齧之
不置蚊與鼈不同群也而其怨尤深鼈被蚊嘬無不斃而人
欲辟蚊者粉鼈甲骨爇之蚊聞其臭率皆避去卽不避無能
生存者夫蠢蠢之物有知而無識者也蜈蚣見殄於雞雞雖
死矣必復其讐於旣死鼈見斃於蚊蛟固生也猶報其怨使
不能生物性之烈有如此嗚呼人有識矣操害人之心而不
頋人之讐怨於巳亦何其不善自恕也哉
蝟之爲物毛善刺人能跳入虎耳虎或噬之蝟皮頑不能死
則穴虎腹以出而其性惡鵲見鵲便自仰腹受啄烏賊之爲
物無有皮介每暴於冰上狀若巳死人取之易甚而其性好
烏烏有下啄則卷而食之嗚呼蝟與烏賊其形相萬也其好
惡不相侔也蝟獰然而可畏烏賊塊然而可狎獰然可畏者
宜能害鵲而反受害於鵲塊然可狎者宜不可害烏而卒致
害於烏此其理誠有不可解者然則人固有獰然而惡人者
其可畏塊然而好人者其可狎邪
染說蘇伯衡
凡染象天象地象東方象南方象西方象北方象草木象翟
象雀以爲色取蜃取梔取藍取茅蒐取槖盧取豕首取象斗
取丹秫取涗水取欄之灰以爲材熾之漚之暴之宿之淫之
沃之塗之揮之漬之以爲法一入再入三入五入七入以爲
候天下染工一也於此有布帛焉衆染工染之其材之分齊
同其法之節制同其候之多寡同其色之淺深明暗枯澤美
惡則不同其深而明澤其美者必其工之善者也其淺而暗
枯而惡者必其工之不善者也蓋天下之技莫不有妙焉染
之妙得之心而後色之妙應於手染至於妙則色不可勝用
矣夫安得不使人接于目而愛玩之乎此惟善工能之非不
善工可能也夫工於染者之所染與不工於染者之所染其
色固有間矣然雖工者所染之布帛與天地四方草木翟雀
其色則又有間矣無他天地四方草木翟雀之色二氣之精
華天之所生也天下之至色也布帛之色假乎物采人之所
爲也非天下之至色也學士大夫之於文亦然經之以杼軸
緯之以情思發之以議論鼓之以氣勢和之以節奏人人之
所同也出于口而書于紙而巧拙見焉巧者有見于中而能
使了然於口與手猶善工之工於染也拙者中雖有見而詞
則不能逹猶不善工之不工於染也天下之技莫不有妙焉
而况於文乎不得其妙未有能入其室者也是故三代以来
爲文者至多尚論臻其妙者春秋則左丘明戰國則荀况莊
周韓非秦則李斯漢則司馬遷賈誼董仲舒班固劉向楊雄
唐則韓愈柳宗元李翶宋則歐陽脩王安石曾鞏及吾祖老
泉東坡穎濱上下數千百年間不過二十人爾豈非其妙難
臻故其人難得歟雖然之二十人者之於文也誠至於妙矣
其視六經豈不有逕庭也哉六經者聖人道德之所著非有
意於爲文天下之至文也猶天地四方草木翟雀之爲色也
左丘明之徒道德不至而其意皆存於為文非天下之至文
也猶布帛之爲色也學者知詞氣非六經不足以言文玄非
天黃非地青非東方赤非南方白非西方黑非北方夏非翟
緅非雀紅綠非草木不足以言色可不汲汲於道德而惟文
辭之孜孜乎天白方希直從太史宋公學爲文章其年甚少
而其文甚正不推同門之士未有及之者自
朝之縉紳以至四方之老成凡與宋公友者無不推許之以
爲不可及余每過宋公退卽希直讀其所爲文未嘗不擊節
而歎其有得於文之妙也今希直將歸其鄕大肆其力於文
故因以此勉焉余自蚤歲徒盡心於文章垂五十而迄無聞
不知自勉乃欲勉希直寕不知愧然希直得全說而及時以
道德自任則又何至若余哉此余之所以致爱助於希直也
默齋說
天下之道有小者近者費者而又有大者遠者隱者其小者
近者費者我可以言傳也人亦可以言求也其大者遠者隱
者不可以言求諸我也猶不可以言傳諸人也言不可得而
傳也故夫子罕言命不可以言而求之也故子貢得聞夫子
之文章而不得聞夫子之言性與天道夫言傳不可也豈不
可心授乎夫言求不可也豈不可心領乎焉有心授心領而
不默焉而契若針之於䂖者乎此非苟默而已矣誠以爲道
至微妙非言語所能形容也苟闡道而事乎言語之末非惟
不足以盡之且將開是非之端而好竒立異者不勝夫紛紜
也孰若默示以行而使之默悟之爲愈哉是故善學者欲求
父子之道惟潜心扵其所以親欲求君臣之道惟潜心於其
所以義欲求夫婦長幼朋友之道惟潜心於其所以別所與
序所以信而於天下之物莫不皆然未得則默而思也旣得
則默而行也扣之而不答也難之而不辨也詰之而不告也
咻之而不顧也吾方深思力行之不暇而暇答暇辨睱告睱
顧乎哉如是則其於道也察之精矣見之審矣得之深矣执
之固矣昌言不得而排之高談不得而動之新說不得而惑
之飛語不得而沮之夫安往而不默平故其默也豈三緘其
口哉默契於無言之域也非欲不默其能不默乎彼囂囂者
皆於道無得者也不惟無得亦未嘗見焉卒然而問而莫如
夫問之爲是爲非泛然而應而莫知其應之爲非爲是而遽
然是其所非非其所是是非未脫口而左右前後之毀譽巳
盈耳則又譁然而與之爭雖欲默其能默乎而况爲學之務
先治其心心之在人也未應接欲靜將應接欲明旣應接欲
一而主默焉默則無慮默則無欲默則無爲無爲則一無欲
則明無慮則靜靜則足以制動明則足以燭奥一則足以御
煩默也者心法也故善學者務之遊於夫子之門三千人而
秀出其間者獨顔回從事心齋而終日默如愚而夫子亦獨
稱之曰好學甚矣默之難也是故顔回愼默也愼默而後恭
默恭默而後渊默雖堯舜之治天下亦豈外淵默哉都俞吁
咈是不得已而然也要其極致夫何爲哉恭巳正南面而巳
矣蓋其精神心術常與造物游於無聲無臭之表其默其天
是以先天而天弗違後天而奉天時不必若後世之君臣日
夜勞於論議而天地自位萬物自有中國自治四夷自服也
至哉默乎爲斈之先務爲治之要道乎禮部侍郎佸蒼吳君
景玄嘗以默名其齋而徵說於余謂景玄昔處山林而事學
也旣以顔回之所以治心者治心今處
朝廷而事
上也當以堯舜之所以治天下者治天下則其爲是齋也非
徒與共學者默契於無言之域而巳因爲著余之所聞者以
爲說且將觀厥成焉
鼠說胡儼
胡子夜臥有鼠嚙于案其聲磔磔然胡子懼鼠之傷其書也
乃暗投一杖杖不能中鼠鼠暫止而復作遂命童子起而逐
之鼠稍竄去及童子就枕鼠復囓不巳時貍奴乳別室胡子
度鼠之不能去也於是命童子取貍奴置臥内由是向之磔
磔者寂不聞矣噫人非不靈於鼠制鼠不能於人而能於貍
奴貍奴非靈於人鼠畏貍奴而不畏人然則彼各有職也君
子居其職者亦盡其職而巳矣作鼠說
泣麟圖說金寔
聖人之情性備中和之極發之宜無不中節竊怪顔淵死夫
子哭之過哀而不自知謂其親之之至也則天倫之親莫如
父子未聞其哭鯉如此之過也蓋道在天地而任之在聖人
仲尼後文武周公五百有餘歲而生又不得位以行其道思
欲明其道傳之以詔後世而高第弟子未逹一間者又先我
而死如之何其弗慟也其曰天喪予天喪予非以傷回也傷
其道之無傳也厥後魯人西狩而至仁之靈物忽踣於叔孫
氏之車焉方是時也上無明王下無方伯亂臣賊子接迹當
世彼是物者胡爲乎來哉若以其爲吾夫子而出以斃於鉏
商之手不猶吾夫子之幾不免於匡宋乎是尢可悲也舉世
無識之者獨吾夫子識之反𬒮拭面泣涕霑襟哀其出不逢
時所以嘆吾道之窮耳於是乎假魯史以修經撥亂世反之
正以明百王之大法而絶筆於獲麟之一語左氏所謂因所
感而起故所以爲終者是矣而後世之論咸謂麟出爲聖經
之應比之馬出河龜出洛而圖書顯蕭韶奏而鳳凰儀是蓋
欲以神道設教爾若果以爲瑞應則當去網罟絶䧟穽從容
在囿游泳在郊使吾夫子見之將欣欣然有喜色又何以泣
爲由是觀之則知吾夫子之泣麟蓋與慟顔淵同一哀痛之
機也是皆發乎性情之正而豈有過哉會稽管君雍仲爲兖
州府推官嘗得是圖於闕里好事者以示予因爲著其說
物形說李賢
萬物之形不出方圓二者然草木鳥獸之類由天生者其形
圓惟噐用室宇之類由人爲者方圓兼之大抵出於自然者
未有不圓而方者反是蓋圓之出於自然者以有理爲之主
也理即太極假使有形無不圓者故周子爲圖以示人亦必
圓其形焉或謂天圓而地方地豈不出於自然乎曰以地爲
方者據其平言之也殊不知天包乎地地如卵黃蓋亦未嘗
不随天而圓其形焉且紙窗之隙初無圓者日來射之其影
必圓蓋亦随日之形耳水波之靜雖曰平焉以物投之其紋
必圓蓋一生水水亦随天之形耳以類而推之莫不皆然于
以見造化之知矣
