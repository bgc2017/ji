皇明文衡卷之六十八
神道碑
御製中山徐武寧王神道碑
大明中山武寧王姓徐氏諱達鳳陽府鳳陽縣人家世農業
王年二十有二値元末兵興歲癸巳朕集義旅王來麾下朕
視其所以周旋幾二年動静語默悉超群英於是命爲帥首
凡有微征以代朕行又幾一載明年乙未朕被敵所執敵之
帥首亦爲我軍所執明日王來以身代朕歸朕歸縱敵帥首
易王還巳而從朕渡江下采石定太平時機務浩繁姑孰之
郡密邇大江况元帥首蠻于海牙率舟師以拒江面爲朕肘
腋之患不暇率兵四征乃命王爲將擇精兵數千東取溧水
溧陽王兵至守者不戰民庶咸安明年丙申春二月敗元舟
師干采石王仍屯溧水三月召王從征建業越十日庚寅師
入建業越七日丁酉命爲大將浮江而下水陸並進東取京
口大破元師京口巳定東探浙右時張士誠擅稱名號遣將
已據毗陵旌旗相望其守者潛遣間諜誘我斥候王察知遣
使歸告請勒兵以討朕許之王將三萬人逼近其壘復遣使
歸告賊勢少窘益兵可下朕遣戰將千餘員申十三萬師會
合圍毗陵張士誠自姑蘇發其弟張九六將兵數萬來援王
遣兵逆戰不移時破之生擒張九六城守猶堅朕復益新附
二萬合勢共圍守者窘甚計出多方誘我新附者二萬新附
帥首密從傾營入城助彼來戰初我軍環其城而營之因新
附者叛四方去其三獨王固守其南開平王猶營東南外一
舍之餘㧖彼援兵尚未驚移聞新附者叛寇迫王營王拒守
且戰開平自外來援内外夾攻大敗其衆擒其守將張德餘
軍敗入其城王復還而困之士誠自姑蘇遣將呂珍寅夜入
城督兵以守與王相抗初彼軍雖少糧且足用戰守益堅及
誘降入軍多糧少戰且狐疑丁酉春守將吕珍潛遁城下師
旋復遣征寧國城圍援至王發兵扼要而戰援者敗俘斬者
衆旬日城降宣城亦附凱旋時四方群雄甚多朕固守江東
數郡命王秣馬厲兵以觀四方之勢又明年戊戌命王點兵
固守建業朕親下浙東金華旣平六月師還未幾遣王西征
皖城水陸竝進微北秋命王西征池州師抵而平陳友諒遣
兵來救斬首萬級生獲三千餘時張士誠發兵來寇宜興城
陷遣主將兵復取師扺城下不旬曰城復生獲三千餘皆戰
死其年惟揚元義兵盡歸壬寅秋王從朕下潯陽陳友諒敗
潰時張士誠發兵攻長興留王守潯陽未幾召歸師次中塗
令復守潯陽北至陳兵巳入城守王遣兵與戰陳兵復潰俘
斬數千獲其眷屬戰騎彼時潯陽之境空荒棄而弗守師旋
建業癸卯春正月取豫章城降命王西取武昌不克班師中
塗豫章內蠻王復討平張士誠北宼夀春朕親往援王爲前
部張兵敗北旋師金斗周圍其城戰間陳友諒大率兵宼豫
章詔王罷金斗之圍歸整舟師解豫章之難秋七月師次彭
蠡陳友諒罷圍逆戰王身先諸將敗陳一巨艘死者千五百
人自是彼軍勢弱我軍威振由王身先癸卯歲留王守京朕
西征武昌甲辰武昌下克陳之後其年大會兵干京師乙巳
歲命王取淮東淮隂諸州仲夏師旋歲丙午命率甲士二十
萬東取吳越鏖戰於吳興皂林之野生摛張兵六萬不戮一
卒盡赴京師冬十有一月師抵姑蘇明年丁未秋九月姑蘇
下兼浙左之太半詔班師命王西略蒼梧九溪率服還軍京
師洪武元年戊申春正月朕卽大位二月命王爲征虜大將
軍銀靑榮祿大夫上柱國錄軍國重事中書右丞相兼太子
少傅信國公命率甲士二十五萬北定中原抵齊魯而民安
所過輯兵守禦規畫足食兵不民擾所得壯士帥而徂征不
煩朕念北齊旣平命渡河南兵至大梁父老壷漿以迎西下
洛陽長驅崤凾直抵潼關守者拒戰王命宋國公馮勝拔之
朕命㯫關而守諭歸大梁北下河內由鄴下趨趙州抵臨淸
其年八月三日辛未北入胡都揵奏平胡復命西下晉冀如
命并陘長驅晉冀以平二年春正月召渡河西兵入關中守
者皆棄全有關內之地召歸天下太平三年冬十有一月論
功行賞命王為開國輔運推誠宣力武臣特進光祿大夫左
柱國太傅中書右丞相征虜大將軍改封魏國公五年夏五
月衆議北入沙漠王至嶺北兵疵而還勑命沿邊輯守歲鎮
于燕口外餘民自是收盡海內無虞十七年甲子太隂數犯
上將朕惡之召罷北鎮勞勞于家是年臘月二十有一日染
疾朕恐之星馳四召名醫咸至終疾弗&KR2716;明年乙丑二月二
十七日己未薨特封中山王謚武寧享年五十有四爰以是
年四月十八日己酉葬于鍾山之隂生男四人世子允恭襲
封魏國公女四人長女燕王妃王平昔言簡慮精當提兵之
時令出不二諸將敬若神明所至之處政城不屠與人不戲
凡受命而出及功成而旋每不自矜至於封姑蘇之府庫置
胡宮之美人財寳無所取婦女無所愛忠志無疪昭明乎日
月旣薨朕恐歲月幽遐磨述偉績朕待親筆生前張我武威
偃兵息民混一區夏奠安人神之勞以示子孫耿光萬世勒
諸堅石樹當神道歌曰
景命昌兮天彰錫我英俊兮忠良幽韜祕略兮神機默溫溫
兮兼剛秉旄鉞而徂征兮旣出幡幢繚繞兮雄氣軒昂戰騎
靈兮蹄疾旌旗烈烈兮前行六軍濟濟兮甲胄礪矛燦爛兮
精鋩舍之兮周廬星列屬櫜兮比比懸傍刁斗聲頻兮令密
山川妖魅兮奚藏彎弧力勁兮䠶欃槍幾披星月兮秋霜奮
忠海內兮孰前當摧堅撫順兮我武惟揚
