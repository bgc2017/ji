皇明文衡卷之八十
墓碑
東丘郡侯花公墓碑宋濂
皇上渡江之六年庚子夏閏五月癸酉僞漢王陳友諒以舟
師入寇圍太平行樞密院判官花公率麾下三千餘人結陣
迎戰三日賊不得入乙亥城中乏食公士馬憊城䧟賊縛公
急公怒奮身大呼縛盡解起奪守者刀殺五六人罵曰虜非
吾主敵也曷不趣降賊怒碎公首縛于舟檣衆射之公至死
罵賊不少變巳而賊犯龍江
上命諸將力戰賊敗去後五年甲辰
上卽吳王位追封公東丘郡侯又十六年其子僉水軍左衛
指揮司事煒泣曰先公没今二十年無文銘于神道竊恐忠
烈不白於後世敢請惟公勲業始卒宜載國史余嘗待罪
太史氏不敢以耄辭公諱雲姓花氏世爲懷遠人自考以上
莫知遷徙世㳄公少孤隨母嫁張氏貌偉而黑驍勇絶人儕
輩畏服之歲癸已仗劍謁
上于臨濠
上奇其材力俾將兵略地所至輙克破懷遠城虜其帥以歸
進攻全椒拔之郡宼據&KR1230;家寨公夜襲之宼散走
上將取滁州單騎前行遇賊數千人於道拔劍躍馬衝其陣
而過賊驚曰此黑將軍勇甚不可與争鋒兵旣至遂克滁甲
午從
上取和州得卒三百以功授管勾明年乙未率所部先渡江
上克太平以公忠勇可信任命宿衛左右丙申
上破集慶公得兵千人陞總管徇鎮江丹陽丹徙金壇諸縣
皆下之過馬䭾沙劇盗數百遮道索戰公且行且闘三日夜
皆擒殺之授前部先鋒攻常州拔其城駐守牛唐營夏六月
立行樞密院於太平遂拜公院判階安遠大將軍丁酉春正
月克常熟州獲卒萬餘命公將之秋七月以兵三千之寧
國䧟山澤中者八日羣盜蟠結梗道公操矛鼓譟出入營壘
間斬首千百計而身不中一矢還命守太平後四年遂遇
害時年三十有九夫人郜氏公與僞漢戰時一子方三歲夫
人以牲酒祭家廟會家人泣曰今城且破吾夫忠義人必以
身死之吾夫死吾必不獨生然不可使花氏無後嬰兒在若
等善撫育之聞公就擒夫人赴水死年甫三十有五侍兒孫
氏瘞夫人屍遂抱兒以行僞漢軍虜之至九江軍中惡養小
兒孫氏以兒授漁家屬之曰此兒良宜善視之是年冬
王師伐僞漢漢敗孫氏至漁家視兒在瞷漁人出竊負以走
夜宿陶穴中天曙脫簪僦舟渡江遇漢潰軍奪舟棄江中孫
氏抱兒遇斷木浮至附之入葦洲採蓮實哺兒七日不死夜
半聞人語聲呼之逢老父號雷老告之故與其偕行明年辛
丑二月達
上所孫氏泣抱兒拜
上上亦泣寘兒于膝曰此將種也賜雷老衣遣之
詔復其徭已而令人追之忽不見兒八歲侍
皇太子就學年十三授虎賁右衛副千戸後七年拜今官卽
煒也煒於洪武丁已偕孫氏至太平奉夫人骸骨歸乃束草
像公以二月已未合葬上元縣南五十里之水橋嗚呼觀公
之死賊與妻妾之報公可以知公之爲人矣天不殄其後豈
不宜哉銘曰
雲雷遘屯宇區分篤生
眞人鎮乾坤騎龍鞭霆下天門前翼後衛滃若雲誰其最雄
花將軍力驅智駕敵萬人蹂礫羣盜猶䴥麏大刀長戟屬&KR1060;
鞬左麾右刺流電奔緋衣緇弁貔虎屯駐馬飲江江水渾吳
越之域殺氣昏手挽天河洗妖氛軍聲隆然若雷震遭者膽
落兩足蹲元戎開府大江濆腰佩兵符威令尊控制上游爲
國藩僞漢恃力不圖存建旗揚帆事征鼖艨艟蔽江躡鉤援
搥牛享士士氣伸馳馬督戰寧顧身賊熖熾若烈火焚大戰
三曰勢愈殷單騎赴之齒齧齦怒髮上衝氣如烟(叶)汝賊兇
頑犬與豚願醢汝肉一口吞賊慙耳塞不忍聞至死不屈酬
國恩飄然乘雲叩帝閽請爲厲鬼扼賊元賊當殛死洗厥冤
天子下詔褒忠勲東丘建侯賁九原孤兒保育寵便蕃不墜
宗祀天所敦生爲烈士死明神神靈在天光焞焞嗟爾來觀
萬子孫繼忠思孝愼勿諼弗信請考太史文
故翰林侍講學士中順大夫知制誥同脩國史危
公新墓碑銘宋濂
嗚呼翰林侍講學士中順大夫知制誥同脩
國史危公享年七十以洪武五年春正月二十三日卒于和
州含山縣之寓舍其年二月十五日權厝於含山某年月日
始還葬金溪白馬鄕高橋之原其子㫃(於蹇反)深懼公之功行
世系不昭白于天下晝夜兢愓自爲狀二萬言來謁新墓之
銘濂守官無暇久未克論譔春正月蒙恩致政東歸私念公
相知特探在前朝時欲引薦入史舘及今待罪禁林實與公
爲同僚相得甚驩於是評隲羣行而勒文于碑其文曰公諱
素字大傑姓危氏危本姬姓周武王庶子某生而手中有文
曰函因賜姓危氏封於新其後居光州晉永嘉中建州刺史
京遷建昌之南城唐黃巢之亂全諷與其弟仔倡赤手起兵
擒巢黨柳彦章千象牙潭擢撫州刺史累官金紫光祿大夫
檢校太傅封南庭郡王南庭之後復遷撫之金溪白馬鄉譜
圖亾竟逸其名南庭十五世孫宋景某年進士通直郎知臨
安府仁和縣事元累贈中奉大夫江浙等處行中書省參知
政事護軍追封汝南郡公炎震公之曾大父也累贈&KR1269;善大
夫河南等處行中書省左丞上護軍追封臨川郡公龍友公
之大父也累贈榮祿大夫江西等處行中書省平章政事柱
國追封豫國公永吉公之父也曾祖妣王氏彭氏妣劉氏皆
封郡夫人郡之名如其夫母劉氏黃氏並封豫國夫人公自
至正元年用大臣交薦入經筵爲檢討公年巳四十一矣五
年改承事郎國子助教七年除應奉翰林文字同知制誥兼
國史院編脩官未上轉宣文閣授經郎兼經筵譯文官階文
林郎明年復入翰林爲應奉十一年遷儒林郎太常博士十
三年轉奉訓大夫國子監丞擢兵部員外郎十五年陞奉議
大夫禮部郎中拜朝散大夫監察御史遷工部侍郎明年轉
朝請大夫大司農丞又明年陞中奉大夫大司農少卿復入
禮部爲尚書十八年參議中書省事兼經筵官次年進通奉
大夫御史臺治書侍御史二十年拜通奉大夫中書參知政
事同知經筵事提調四方獻言詳定使司後四年階陞&KR1269;政
大夫俄除翰林學士承旨榮祿大夫知制誥兼脩國史孛羅
帖木兒入相出爲嶺北等處行中書省左丞明年棄官居房
山二十八年閏七月元順帝北奔淮王帖木兒不花監國承
制復起爲翰林學士承旨上章控辭巳而元亾迨入
國朝召至南京洪武二年授以今官三年兼弘文舘學士俄
有詔出居和州閱再歲而卒公生四歲其大父卽使公讀
書大父本黃氏子來繼於危知公能亢危氏宗督厲之尤切
年十五卽通五經大旨據座爲人師與同郡葛君將曾君堅
黃君哻葛君元哲更相策警窮日夜不休復徒步臨川吳文
正公澄淸江范文白公梈之門質而正之二公皆折行軰與
之爲禮吳公至恨相見之晩凡所著書多與公參訂之虞文
靖公集孫先生轍名德俱尊其遇之一如吳公由是公之名
震動江右間出游金陵或以其文示南臺中丞張文穆公起
巖張公以狀元爲顯官少所稱許獨推伏公曰危君爲狀元
庶幾相當老夫有媿色矣張公入朝遂挾公俱行逹官貴人
慕公聲華争欲出其門下更相論薦唯恐失之公之檢討經
筵也一月進講者三講文皆屬公手公嘗敷繹民惟邦本之
言以進典領臣惡其峭直難之公曰經筵之職所以格君心
反不以民之疾苦告耶縱加罪罪在操觚者業當之卒以進
諱順帝大悅詔賜經筵官酒公不飲復賜馬湩一革囊金織
文幣人一端皆有副巳而有詔下中書發錢粟千萬賑河南
永平民萬口咸曰活我者經筵官也公復移書執政請脩宋
遼金三史乘傳行宋兩都訪摭闕遺書成公之力居多順帝
知公學問淵深特命註爾雅較君臣政要公悉心爲之不數
月而成及進賜金若干公辭曰臣職也何勞而受賜不敢奉
詔尋有宫人之賜公復辭曰臣有糟糠之妻在大江之南無
所用之亦不受其助教成均也六舘生擇所疑羣揖難公公
片言折之悅而去分監上京輟䬸錢建監門葺齋舍勒開國
以來分教師之名于石尚書王某致政居蔚州搆暖泉書院
請額于朝他監官以地無先賢故事不從公聽其立師以訓
士子順帝以公善筆札詔書釋氏書公辭曰臣官胄監以教
化民彝爲職外教之典不宜書無巳遷他官乃可耳遂止其
授經宫學也受業生皆貴戚大臣子横肆不率度公創教條
置帳曆日書其勤惰月會而賞罰之皆畏服不敢犯其在太
常也請親祀南郊築北郊以斥合祭之非謹謚法嚴祀典以
袪謬妄時翰林承旨張公翥爲博士禮文有闕者同𥙷正之
人稱爲雙璧其爲國子監丞也捐束脩鋟小學書及夏小正
經傳攷于梓以惠學者其居兵部也奉詔墾田於雄覇二州
相地授略薙除荆棘闢田幾千萬畝使民有道民德之其陞
禮部也與許文正公衡之孫克學俱贊皇太子受玉冊故事
皇太子謁廟用牲醴百官以朝服賀於東宮公謂克學曰儻
有違禮人惟責吾二人盍正之遂徹牲醴而以便服賀其擢
御史也知無不言御史觀音保等四人以諫死英宗朝公請
錄其後官之四川行省平章政事囊加歹天曆初舉兵欲翊
戴明宗燕帖禾兒伯顔等搆殺之公力爲雪其冤容城氏魏
敬益買田千畝後見鬻田者二十家不能自生以田劵還之
公請旌其門以敦廉讓其在工部也順帝欲以蒙古書譯釋
氏三蔵經下部刊行公以無益諫罷之執政居第與燒飯橋
近有司希其意欲鑿石易橋公諍止之降香祀嶽瀆故用金
十兩爲香凾吏利金以銅半雜之或造銅凾易金公廉其狀
皆執論誅之淮南兵亂公奉旨廉問其故會維掦京口歲饑
民欲相食公便宜諭守臣發楮幣數萬錠賑之所全活者甚
衆上淮西宣慰使余闕捍賊功狀請陞其官秩復請立宋徐
節孝書院於淮安其官大司農也分京南保定之境幾無曠
土時海輸不至軍國多仰焉新城民田氏聽後妻䜛殺其子
公憤之職旣不可治乃爲文祭其子民悔媿後妻迯去人搖
手相戒不用婦言其長禮部也時亂將亟公憂之每陳得失
無隱丞相賀惟一曰君向寡言今又何多也公曰時危恩重
情豈能默默吾不敢畏丞相但畏後世史官耳其參議中書
也論天下事以擇將帥舉賢才爲本請專任甘肅行省平章
定住總西方兵勿遣其迎帝師誤軍事用樞密副使普顔不
花爲中書參政經略江南以也先帖木兒黃常爲禮部尚書
頒曆安南立兵農宣撫使司以安畿内任賢守令以撫流竄
之民順帝欲以公兼兵農宣撫使公以疎遠辭且諫曰今日
之事宜卧薪嘗膽以圖中興可也公言雖愈加切時不能盡
用舊制銓曹有行止科吏主之日具内外官使十名上中書
中書藉以遷擢其後吏怠不爲意仕者淹滯有待選十餘年
者公責吏日具五名五日一上中書吏樂易集各思奉職而
久滯者獲伸高原富民劉強通其子婦婦訴官達刑部吏受
賕欲緩其獄以俟赦公以事關倫理趣如法論之其轉侍御
史也亂兵殺易州達魯花赤公請假中令以制兵之權會中
書左丞成遵而下以贓得罪獨賀丞相斡欒平章與公不與
皇太子書澄清忠義清白傳家八字以褒賜之其參知政事
也刑部尚書朵列圖兼興和路編管與守將有隙守將誣其
欲擅發官囷糧廷議杖踰百免其官公驗無發封狀釋不問
都事倪晦與劉哈刺不花同官丞相太不花幕府數以公事
忿争劉怒欲中晦隂結監察御史劉君楚俾擠之會晦至燕
都囊故人所寄買馬白金君楚攟其囊得金下晦獄令自伏
爲贓狀上中書公疑亟爲白出之馬德守德州俘所獲南軍
千戸楊甲至都將斬之公召問狀乃淮安世襲千戸戰敗䧟
濟南羣盜中陳柔俾詣德軍饋物德械送之非賊也公白宰
相釋之楊感泣曰參政生我枯骨中惠大無以報然參政長
者爲公法釋我我不敢私謝期以忠義報可也卒與逆臣孛
羅帖木兒戰死之太醫院經歷徐某藏盜贓盜敗徐就鞫案
巳具要官庇徐屬之從末减使三返公竟不許嶺北行省參
政董復初素有廉名同省臣飛書言其在稱海宣慰司時取
官中米千石公疑其事遣使覈覆之果得其誣孛羅帖木兒
擴廓帖木兒俱以平章總兵河南漸生釁端公謂御史大夫
普化曰養虎者欲其不相搏噬則别其牢今欲二人無鬪莫
若加其職而分地處之用孛羅帖木兒爲丞相治四川以擴
廓帖木兒爲丞相治河南各責其成功可也大夫曷不爲上
言之普化如公言順帝及皇太子咸以爲然會丞相搠巴監
喪妻不出事中寢初江南經略使普顔不花李國鳳請封徽
國朱文公爲齊國以龜山楊公豫章羅公延平李公西山真
公九峯蔡公從祀於孔子廟庭公爲御史時亦請封謚劉蕡
事上中書皆寢不報至是公皆舉行復爲文以少牢躬祭蕡
墓禮部員外郎姜碩使僞漢陳友諒不屈而死公爲奏官其
子京畿歉國用不足公奉旨以錢幣誥勑募民入粟公以義
諭民聞者感動荷負來輸者填道至有不願給直者上都宫
殿火順帝敕重建大安睿思二閣公上書諫曰苟以二閣爲
祖宗所建四海九州獨非祖宗故物乎會皇太子大臣亦以
爲言遂罷其役其以左丞居嶺北也和寧爲太祖肇基之地
而無圖志可徵公請於朝作和寧志先是夏侯尚玄嘗伏闕
上䟽言郯王某之冤公高其義補其子宣使時埜速達兒爲
省平章挾私憾殺右丞荅里麻巴公曰是尚可以仕邪不去
禍且及卽上章辯荅里麻巴無罪辭官去居房山卧不起將
相重臣皆以書請不聽丞相失列門來問計公曰撫軍院悞
國至斯不可救矣亟請河南王擴廓帖木兒總兵以衛畿甸
而固守之當時事勢巳不可爲及再入翰林僅一日而大兵
入燕公曰國家遇我至矣國亾吾敢不死趨所居報恩寺俯
身入井將就沉溺寺僧大梓與番陽徐彥禮力挽起之且謂
曰公母死公不祿食四年矣非居任比且國史非公莫知公
死是死國之史也已而兵入府蔵垂及史冊公言於鎮撫吳
勉輦而出之由是累朝實錄無遺闕者公之力也其入
國朝也
皇上嘗訪以元興亾之故甚見禮重俾之侍講禁林宋穆陵
顱骨爲楊輦眞珈所發後入宣政院西番僧相傳授爲祭噐
公言于
上索取瘞之聚寶山時公春秋已高雅志亦不復仕矣公厚
重深中有容寡言笑聞人詆毁如不知與人交有禮雖貴顯
恒若貧賤時平生好薦賢先後所引若翰林學士劉君獻待
制黃君冔等七十餘人至通顯者甚衆累持文衡考試多士
人服其公樂善好義若有督之者凡事有關於名教可以勵
風俗者必爲之乃已居官淸愼節儉遇凶歲輙䟽食不御酒
倉吏進祿米贏七斗時斗可易白金五兩公命歸之官奉勑
書徽政院使秃滿逹兒神道碑其從子以白金五十兩爲公
夀公却之曰國體當爾居中書凡請文來謝者皆不受故人
妻子不能衣食者厚賙而生之㫃嘗請仕公曰賢才未進吾
敢私爾乎公博學善文辭至正中獨以文鳴天下凡朝廷制
作皆出自公手四方欲顯白先德者皆造公門尤精於書得
片楮雙字者寶秘以爲榮有文集五十卷奏議二卷宋史稿
五十卷元史稿若干卷藏于家公娶舒氏先三十年卒再娶
趙氏先十一日卒俱封楚國夫人子男子二人㫃至正二十
年進士第累官承直郎大都路同知薊州事今爲安慶府儒
學教授斿登仕郎大都儒學提舉亦前十年卒女六人一適
同邑曾侁堅之子也餘皆夭孫二人長太平夭㳄德童嗚呼
天之於人不能以俱全也久矣或授之才而不假以位或卑
以位而不卑以時此奇才偉德之士常困而不施而生民所
以鮮蒙其休澤也惟公以淵深之學精純之文嘗都顯要之
位海内仰之如祥雲景星亦可謂有得於天矣而逢時亂亾
不獲大展以死豈不可哀乎雖然觀其所自著者固足以不
朽矣銘曰
二氣孕精至文乃生凝爲川嶽煥爲日星天地之文因象以
示象默無言非人莫著往古百代作者孔多迄今有聞其能
幾何元興朔方氣淳而龐駿烈宏謨震盪萬邦積盛而彰實
在君子維八十年其績甚偉卓兹危公起大江西奥學醇辭
孰能與齊在至正初交薦而升敷繹聖經以牗帝明中原荐
饑黎首告病公跽而言民爲國命同列畏聞吐舌改容當宁
褒嗟曰維汝功往師成均朦瞽有相化其嚚荒趨厥禮讓貝
葉之文有詔俾書非職所宜正色控辭或服豸冠或爲宗伯
或居中臺或參廟畫孰冤弗雪孰善弗褒孰蠧孰莠弗除弗
薅白之擢之予之錫之剔之殛之扶而植之彼何不思多言
是訾曰匪其然吾畏後世南風泱泱耆老論亾屹如丘山以
鎮四方疆土日蹙孰不震動謂尚有公恃以無恐權姦肆威
盜秉國鈞畏公有言出爲藩臣政亂無章倚勢相戮公駭而
吁吾何可祿微服霄趨房山是居庶士惶惶如涉失桴
天兵北征驅雷走霆有耳莫聆燕社已傾公曰國亾吾曷不
死公忍不死以存國史
大明方隆多士景從有詔任公侍講禁中昔豈不仕弗獲
行道時之可爲公則旣老維古賢士立德樹勲苟有弗施著
之斯文公文之純大音玄酒道則在兹爵祿何有孰高爲山
孰深爲淵文之有傳終古昭宣
元故翰林待制黃殷士墓碑宋濂
皇帝登大寶之明年卽詔執政大臣曰元氏有國一百六
十三年雖亳社巳屋曆數有歸國可滅史不可滅卿選江南
知名之士不仕於元者纂修成書而命翰林學士宋濂爲
之總裁庶幾得筆削之公以副朕意中書下其事濂等旣奉
詔執筆唯謹而於黃公殷士之没寘於忠義傳中殷士之高
第弟子鄧東復來請曰國史繫天下之公法當嚴墓碑紀一
人之私理宜詳懸繂有石願先生爲書之按東所造事狀殷
士諱哻殷士其字也臨川金溪化原里人未冠謁吳文正公
澄於郡庠公方類解小戴禮殷士撰書上公列諸家箋䟽得
失若分黑白尋往學文於虞文靖公集揭文安公傒斯三公
皆江右人見殷士無不噐重以遠大期之巳而聞直清先生
祝公蕃倡明象山陸氏之學於鄱陽與同舍生王企不遠數
百里往候焉一見之頃欣然有契於眉睫之間歸而喜曰哻
豈昧其本心者哉自是一動静一云爲惟心是監凛然若上
帝之臨久之東游吳會以發越精神還遯羽陽山中旣而嘆
曰學者將用世爾柰何自秘耶乃走燕都受知中書參知政
事朵𡭗直班公及丞相賀公惟一賀公當國授淮南等處行
中書省照磨遷國子助教陞博士特除翰林待制兼國史院
編脩官階奉訓大夫時權臣秉政天下大勢巳去殷士憂國
愛君晝夜不遑寧屡上䟽陳大計竟不報殷士方彈指長嘆
同列以從宜適變之機爲問殷士曰此言何以至於我哉今
曰辟朝空宫以淹國卹吾之不能爲公存猶公之不能爲我
亾也盍亦各諗所安乎洪武元年八月庚午都城䧟
大明兵入城殷士謂其從人張午曰吾爲士子義不可辱國
汝幸收吾骨南還卽解衣投居賢坊井中午蒼黃大慟拾級
下救之見殷士浮沉水間氣猶未絶遽負之以升歔欷言曰
今南兵不殺在儒臣尤所賓禮他日幸致富貴君何爲自苦
如是耶縱曰爲國盡忠未聞小臣而死社稷也殷士曰齊太
史兄弟皆死小官彼何人哉午終不觧還舍治酒殽使家人
歌舞爲驩環守至曰昃會大將軍徐公達下令凡勝國之臣
俱輸告身于官朝暮一見各署名于冊違則罰殷士聞之紿
午曰吾今知汝意矣汝言良是也可取吾告身來第吾慚見
同朝人必乘醉可往耳何所可致醇酎乎午大喜持錢出沽
闤闠中及還求之弗得亟往視井傍冠裳帶舄列寘不紊殷
士死巳久矣其壽六十一云午買棺以歛同知漷州事陳介
北山僧梓共營葬事以某月某日瘞于西山且刻石記之曾
祖某祖某父某皆力本尚農享上夀以終娶里中桂氏隱士
兢之女兄也有遠識勸夫游學毋以家事自累無子而先没
殷士旣貴顯或勸求昏甲族以媒榮進殷士曰邶之共姜宋
之伯姬區區一婦人尚以節義白守况男子者乎吾弟幸生
男卽吾爲有後矣性嗜古文而尤長於詩𥙷作古樂府諸題
音度和雅無愧於古四方士大夫多購求藏弆爲榮金華黃
文獻公溍於人愼許可獨推獎之不置且與之通譜系云嗚
呼天地之間有正氣焉日月以之而光昭海嶽以之而流峙
在人則爲忠爲義其人雖没其氣則千載如生誠古今之常
經國家之大防也有如殷士當元運將終誓與國俱亾從容
就死而無悔比一時慷慨而殺身者則有間矣非其不昧本
心之學能致是乎自古有天下者未嘗不以褒崇忠義爲先
務
皇上卽位之初蔽自淵衷卽勑有司建元忠臣行臺大
夫福夀余忠宣公闕二廟以春秋奉祠事所以風厲於萬方
者
聖謨至深遠矣州郡或以殷士之事上聞旌寵之典其有
不降下者乎銘而列之非爲殷士也靈承
上意以勸世之爲人臣者銘曰
烈烈黃公元之小臣乃能爲國殺身成仁人所大欲夀爲最
貴孰能舍之自絶于世壽固可欲義不可虧毫髮有愧雖生
曷爲吾死死義直氣貫天中不死者何千萬年小夫苟全一
愧一死不知百齡其死凡幾有洌者泉其深無底奮身一躍
眼不見水精魄入地肯隨物融化爲白龍上朝帝宫𡭗死得
死百世宜祀盭綬金章誰非臣子
皇明文衡卷之八十
