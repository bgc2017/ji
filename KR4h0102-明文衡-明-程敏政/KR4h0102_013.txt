皇明文衡卷之十三
解(釋附)辨
儒解王禕
有用之謂儒世之論者頋皆謂儒為無用何也曰非論者之
過也彼所謂無用誠無用者也而吾所謂有用者則非彼之
所謂無用矣夫周公孔子儒者也周公之道嘗用於天下矣
孔子雖不得其位而其道卽周公之道天下之所用也其為
道也自格物致知以至於治國平天下内外無二致也自本
諸身以至於徵諸庶民建諸三王本末皆一貫也小之則云
為於日用事物之間大之則可以位天地育萬物也斯道也
周公孔子之所為儒者也周公孔子遠矣其遺言固載於六
經凡帝王經世之略聖賢傳心之要粲然具在後世儒者之
所取法也不法周公孔子不足謂為儒儒而法周公孔子矣
其不可謂為有用乎噫斯吾之所謂儒也其果世之所謂無
用者乎且世之所謂無用者我知之矣縫披其衣高視而闊
步其為業也呫畢訓詁而已耳綴緝辭章而已耳問之天下
國家之務則曰我儒者非所習也使之涉事而遇變則曰我
儒者非所能也嗟乎儒者之道其果盡於訓詁辭章而巳乎
此其為儒也其為世所詆訾而蒙迂闊之譏也固宜謂之為
無用固誠無用矣而又何怪焉姑孰潘君章甫儒之有用者
也自為右史卽以嘉言讜論上蕳
主知歷僉湖廣淛東憲所至赫赫有政譽用是入中書為參
議遂拜江西按察使夫陪鈞軸總憲度國家之任莫重焉
而君則迭任之此其為有用夫人之所知也抑余之所知固
有大於是者周公孔子之道吾將望之儒者之效庶幾頼以
暴白於天下寧如今日所見而已乎雖然有用之用難矣而
無用之用亦不易也若余者蓋業於無用之用流於迂闊不
能以自返者也君盍有以教我乎哉余嘗執筆繼君後知之
也深故於其行解儒以為贈
豢龍解朱右
龍非可豢也可豢非龍也夫龍淵潜而天飛能小大致雲雷
澤下土神變莫測豢養何加焉豢養得加之則非龍矣番舟
入貢由南海入廣有物蜿蜒長七尺魚身牛首繭角鱗甲瓜
牙鬚鬛具如龍舟人以木穽窊其中置海水以豢養之將獻
京師且曰初為漁網得之若黿鼉魚鱉然吾固知其為非龍
也天下大獸五鱗之長為龍而龍有神不神不足以長物也
臝之長為人而人有聖不聖不足以長人也或以人為人非
也聖斯全人矣以龍為龍非也神斯全龍矣人將不以聲利
惑則龍不可以豢養得故曰人無慾猶龍然作豢龍解
中星解貝瓊
中星見於作曆之法尚矣天有定星星無定位各於四時考
之南方而堯典言象言次言星之不同何也永嘉鄭氏本於
孔注互見之說諸家無以易之蓋南言朱鳥則知東為蒼龍
西為白虎北為玄武矣東言大火則知南爲鶉火西爲大梁
北為玄枵矣西言虚北言昴則知南為星東為房矣余求之
經而參之考亭所論豈特以互見爲文哉天道至幽至遠而
聖人察之至精至密春言星鳥以二十八宿各復於四方而
星鳥適見於昏中故舉而言之至於仲夏則朱鳥轉而西蒼
龍轉而南而大火適見於昏中不可以象言亦不可以星言
矣秋之中星則玄武七宿之虛宿冬之中星則白虎七宿之
昴宿故於此獨舉一宿焉大抵天以星爲體而有廣狹遠近
明暗早晚惟中者則載之故月令仲春昏弧中旦建星中餘
月皆舉二十八宿而此獨非者以弧近井建星近斗井斗不
可的指故舉弧建以定昏旦之中則知堯典所載豈非以其
中之所見而言乎聖人考中星以正作說成易之事析因夷
隩之宜所謂術不違天政不失時者如此然堯時冬至日在
虚昏中昴至朱子之時則日在斗昏中璧此見歲差之由而
歲差之由恒於中星知之苟以爲互見其法無乃甚疎邪吁
差之毫釐繆以千里而學者不之詳也故表而著之
釋統上方希古
仁義而王道德而治者三代也智力而取法術而守者漢唐
宋也強致而暴失之者秦隋也篡弑以得之無術以守之而
子孫受其禍者晉也其取之也同而身爲天下戮者王莾也
苟以全有天下號令行乎海内者為正統邪則此皆其人矣
然則湯武之與秦隋可得而班乎漢唐之與王莾可得而竝
乎莾之不齒乎正統久矣以其篡也而晉亦篡也後之得天
下而異乎晉者寡矣而獨黜莾何也謂其無成而受誅也使
光武不興而莾之子孫襲其位則亦將與之乎抑黜之乎昔
之君子未嘗黜晉也其意以為後人行天子之禮者數百年
勢固不得而黜之推斯意也則莾苟不誅論正統者亦將與
之矣嗚呼何其戾也正統之說何為而立邪苟以其全有天
下故以是名加之則彼固有天下矣何必加以是名也苟欲
假此以寓褒貶正大分申君臣之義明仁暴之别内夏外夷
扶天理而誅人僞則不宜無辨而猥加之以是名使聖智夷
乎暴桀順人者等乎逆弑也僥倖而得天下者雖其勢力之
強無所爲而不成然其心私計而深念未嘗不畏後世之公
議今將立天下之大法以爲萬世勸戒不能探其邪正逆順
之實以明其是非而槩以正統加諸有天下之人不亦長僥
倖者之惡而爲聖君賢主之羞乎適事機之會庸材小人皆
可以得志處非其地用非其時聖君賢主亦不足以成治功
古之能統一宇内而動不以正者多矣秦隋其尤也動不以
正而以正統稱之使文武周公而有知其不羞與之同此名
乎故謂周秦漢晉隋唐宋均爲正綂猶謂孔子墨翟莊周李
斯孟軻楊雄俱爲聖人而傳道統也其孰以爲可非聖人而
謂之聖人人皆知其不然不可爲正綂而加之以正統之號
則安之而不知其不可是尚可以建之萬世而無弊乎名者
聖人之所慎也季子然以冉求仲由爲大臣孔子忿然爭之
若二子之才魯之諸臣莫及也苟爲大臣未見其爲過而孔
子慎而不許蓋才如仲由冉求而以爲大臣則伊尹周公將
曷以名之乎伊尹周公大臣也則二子非其類矣故曰可謂
具臣矣以秦隋而方乎周豈直若二子之與伊尹周公哉使
孔子而出其不混而稱之也决矣蓋必有其道焉而不可知
矣嘗試論之曰天下有正統一變綂三三代正綂也如漢如
唐如宋雖不敢幾乎三代然其主皆有恤民之心則亦聖人
之徒也附之以正綂亦孔子與齊桓仁管仲之意歟奚為變
綂取之不以正如晉宋齊梁之君使全有天下亦不可爲正
矣守之不以仁義戕虐乎生民如秦與隋使傳數百年亦不
可爲正矣夷狄而僣中國女后而據天位治如符堅才如武
氏亦不可繼綂矣二綂立而勸戒之道明僥倖者其有所懼
乎此非孔子之言也蓋竊取孔子之意也
釋綂中
正綂之說立而後人君之位尊變綂之名立而後正綂之說
明舉有天下者皆謂之正綂則人將以正綂可以智力得而
不務脩德矣其弊至於使人驕肆而不知戒舉三代而下皆
不謂之正綂則人將以正綂非後世所能及而不勉於爲善
矣其弊至於使人懈怠而無所勸其有天下同也惟其或歸
諸正綂或歸諸變綂而不可必得故賢主有所勸而奸雄暴
君不敢萌凌上虐民之心朱子綱目之作所以誅暴止亂於
前而爲萬世法也立一法而不足盡天下之情僞則小人將
馳騖乎法之外而竊笑吾法之疎是孰若無法之愈乎故正
統以處其常而參之以變綂然後其變可得而盡也朱子之
意曰周秦漢晉隋唐皆全有天下矣固不得不與之以正綂
苟如是則仁者徒仁而暴者徒暴以正爲正又以非正爲正
也而可乎吾之說則不然所貴乎爲君者豈謂其有天下哉
以其建道德之中立仁義之極操政教之原有以過乎天下
也有以過乎天下斯可以爲正綂不然非其所據而據之是
則變也以變爲正奚若以變爲變之美乎故周也漢也唐也
宋也如朱子之意則可也晉也秦也隋也女后也夷狄也不
謂之變何可哉正綂則處之以天子之制變綂則不得並焉
正綂之君非吾貴之也變綂之君非吾賤之也賢者得民心
得民心民斯尊之矣民尊之則天與之矣安得不貴之乎非
其類無其德民必惡之當時惡之後世以其位而尊之則違
乎天矣故不得不賤之也貴不特於其身而又延及於子孫
雖甚愚不肖苟未至於亡國猶尊之以正綂之禮賤不特於
其身而其子孫雖有賢知之才亦不能揜其惡夫如是而後
褒貶明夫如是而後勸戒著夫如是而後正綂尊奸邪息夷
狄懼
釋綂下
夫所謂變綂之制者何也異於天子之禮也彼生以天子飬
没以天子葬儼然帝中國而臣四夷天下莫與敵大矣曷爲
而異其禮蓋其所可致者勢也不可僣乎後世者義也勢行
於一時義定於後世義之所在臣不敢私愛於君子不敢私
尊於父大中至正之道質諸天地參諸鬼神而不惑也何謂
天子之禮正綂是也正綂之君始立則大書其國號謚號紀
年之號凡其所爲必書所言必書祀典必書封拜必書書后
曰皇后書太子曰皇太子后及太子没皆曰崩葬必書其陵
其謚有事可紀者紀其事所措置更革曰詔曰令曰制兵行
曰討曰征曰伐施惠曰赦曰大赦施刑當罪曰誅曰伏誅違
上興兵者曰反曰作亂曰犯曰寇曰侵倍之者曰叛其隣國
其臣慢之者必因事貶之知尊正綂者雖微必進之不幸而
至於衰微受制於強暴或屈而臣之強暴者誠夷狄也誠不
可爲正綂也則盗賊之雄耳必慎抑揚予奪之辨其以兵侵
也曰入寇得地曰䧟據都曰據至闕曰犯虜正綂之君必易
辭書其故見殺曰弑而書其主之名及其主之没也特書曰
死其黨之與謀陳力得罪於正綂者雖功多皆書曰死以著
其罪以紀其惡得中國之地其民有思中國而叛之者曰起
兵以地降者曰來歸不爲中國而反者彼亦不得而盗賊之
也亦曰起兵得郡則曰取某郡其誘正綂之臣曰誘埶曰埶
殺曰殺將相則名其主正綂之臣降于夷狄則夷狄之死不
曰卒而曰死凡力能爲正綂之患者滅亡則異文書之以致
喜之之意正綂亂亡則詳書而屢見之以致惜之之意變綂
之異於正綂者何也始一天下而正綂絶則書甲子而分註
其下曰是爲某帝某元年書國號而不書大書帝而不書皇
書名而不著謚其所爲非大故不書常祀不書或書以志失
禮或志禮之所從變則書立后不書尊封其屬不書非賢臣
雖王公拜罷卒葬不書行幸非關得失不書詔令非有更革
不書其崩曰殂后死曰薨大臣曰卒佐篡弑贊征伐以危正
統者曰死聚歛之臣曰死酷吏曰死浮屠之位尊而因事得
書者曰死毁正綂陵廟宫室名其主用兵不曰討不曰征伐
刑其人不曰誅天下怨而起兵惡而起兵不曰反惡乎篡弑
非惡乎君也惡乎夷狄惡乎女主非其君故不得以君道臨
之也惟於其臣於其部落則得致其罪士之仕變綂者能安
中國則書能止暴亂除民害則書能明道術於後世則書有
愈貴而愈賤者有愈賤而愈貴者利祿寵倖之臣愈貴而愈
賤也守道不汚之士愈賤而愈貴也故君子之於變綂外之
而不親也微之而不尊也斷斷乎其嚴也閔閔乎恐其久也
望望乎欲正綂之復也是何也爲天下慮也奚而爲天下慮
使女主而乘君位夷狄而踐中國篡弑而不亡暴虐而繼世
生民之類幾何而不滅乎立變統所以扶人極能言抑變綂
者君子之所取也
辨
祿命辨宋濂
三命之說古有之乎曰無有也曰世之相傳有黃帝風后三
命一家而河上公實能言之信乎曰吾聞黃帝探五行之精
占斗罡所建命大撓作甲子矣所以定歲月推時候以示民
用也他未之前聞也曰然則假以占命果起於何時乎曰詩
云我辰安在鄭氏謂六物之吉凶王充論衡云見骨體而知
命祿覩命祿而知骨體皆是物也况小運之法本許慎說文
巳字之訓空亡之說原司馬遷史記孤虛之術蓋以五行甲
子推人休咎其術之行已久矣非如呂才所稱起於司馬季
主也㳂及後世臨孝恭有禄命書陶弘景有三命抄略唐人
習者頗衆而張一行桑道茂李虛中咸精其書虛中之後唯
徐子平尤造其閫奥也曰十一曜之說古有之乎曰無有也
書云在旋璣玉衡以齊七政所謂七政日月水火木金土也
而無紫氣星孛羅㬋計都也星孛數見於春秋或見大辰或
入北斗紫氣則載之史冊與氛祲同占羅㬋計都者蝕神首
尾也又謂之交初交中之神初中者交食之會也借此以測
日月之蝕也唐貞元初李弼乾始推十一星行曆鮑該曹士
蔿皆業之士蔿又作羅計二隱曜立成曆起元和元年及至
五代王朴著欽天曆且謂蝕神首尾頗行之民間小曆而已
若吳伯善若甄鸞若劉孝孫若張胄玄之所造旦云七曜而
不聞有十一星也曰然則假之以占命又起於何時乎曰洪
範云月之從星則以風雨泠州鳩云武王伐殷歲在鶉火月
在天駟則以星占國亦已久矣而未必用之占命也曰以星
占命奈何曰予嘗聞之於師其說多本於都利聿斯經都利
蓋都頼也西域康居城當都頼水上則今所傳聿斯經者婆
羅門術也李弼乾實婆羅門伎士而羅㬋計都亦胡𣑽之語
其術蓋出於西域無疑晁公武謂爲天竺𣑽學者於此徵之
尤信也曰術之緣起則吾旣得聞命矣然亦巧發而竒中乎
曰有固有之而不可泥也何也且以甲子幹枝推人所生歲
月展轉相配其數極于七百二十以七百二十之年月加之
七百二十之日時其數終於五十一萬八千四百夫以天下
之廣兆民之衆林林而生者不可以數計日有十二時未必
一時唯生一人也以此觀之同時而生者不少何其吉凶之
不相同哉吕才有云長平坑卒未應共犯三刑南陽貴士何
必俱當六合誠足以破其舛戾矣三命之說予不能盡信者
此也天以二十八宿爲體體則爲經有定所而不可易以五
星爲用用則爲緯恒絡繹乎其間或遲或留或伏或逆固有
常度而可以理測苟謂纏某宿則吉歷某宫則凶猶或可言
也設其星有變其行不依常經而犯乎河漢内外諸星又將
何以占之哉或如前所謂生同一時者其躔次無不同吉與
凶又何懸絶哉夫萬物皆出於五行安有五行之外又有四
餘土木行度最遲而爲吉凶者久故有餘氣而氣爲木之餘
計爲土之餘猶或可言也水之餘則孛火之餘則羅果何所
取義哉水火土木然矣奈何金獨無餘氣乎或謂相生故有
而相尅故無亦非通論也况孛乃妖星或有或無而氣羅計
三者本非星也不知何以有躔度之說哉十一曜之說予不能
盡信者此也曰秦漢以來諸儒推十二國分野十二次度數及
其所入州郡躔次毫釐若無差忒者旣可占國豈不能占人乎
曰天運地維動靜不同故先正云有分星而無分野占國者不
可盡泥也占國者不可盡泥况占命乎曰五星之精發乎地而
昭乎天其分配十日十二子名雖殊而理則同也人資天地以
生山林之民毛而方謂得木氣之多也川澤之民黑而津謂得
水氣之多也得火氣之多則丘陵之民專而長也得金氣之多
則墳衍之民晢而瘠也至於豐肉而痺則得土氣之多而所謂
原隰之民也然則彼皆非歟曰五土有異而民生以之此固然
也人之賦氣有薄厚短長而貴富賤貧夀夭六者隨之吾不能
必也亦非日者之所能測也蹈道而脩德服仁而惇義此吾之
所當爲也不待占者之言而後知之也予身脩矣倘貧賤如原
憲短命如顏淵雖晉楚之富趙孟之貴彭鏗之夀有不能及者
矣命則付之於天道則責成於巳吾之所知者如斯而巳矣不
然委命而廢人白晝攫人之金而䧟於桎梏則曰我之命當爾
也怠窳偷生而不嗜學至老死而無聞則曰我之命當爾也剛
愎自任操刅而殺人柔暗無識投繯而絶命則又曰我之命當
爾也其可乎哉其可乎哉所以先王知山川異制民生異俗剛
柔緩急遲速異齊五味異和器械異度衣服異宜於是脩其教
不易其俗齊其政不易其宜所以卒歸於雍熙之治也昔者鄭
大夫裨竈言鄭當火請以瓘斝玉瓉禳之子產不之與已而果
然竈復云不用吾言鄭又將火子産曰天道遠人道邇非所及
也鄭卒不復火嗚呼此不亦禄命之似乎吾知盡夫人道而巳
爾曰近世大儒於祿命家無不嗜談而樂道之者而子一切
屛絶之其亦有所本乎曰有子罕言命
孔子生卒歲月辨
或有問於濂者曰孔子之生傳記所載歲月不同公羊氏云
魯襄公二十一年冬十有一月庚子孔子生榖梁氏之說年
之與日同於公羊而謂冬十月孔子生則與公羊實差一月
月固差矣至賈逵注二十一年經云此年仲尼生昭公二十
四年服虔載賈逵語云仲尼時年三十五則皆以孔子爲二
十一年生也司馬遷著孔子世家云孔子生於襄公二十二
年則與公羊榖梁實差一歲日則雖與公羊同而月復與榖
梁異杜預主司馬遷以注左氏傳謂二十二年生司馬貞主
榖梁公羊以證史記謂二十一年生遷誤爲二十二年者蓋
以周正十一月屬之明年也孔若古主公羊榖梁謂爲不易
之論胡舜陟主司馬遷謂如榖梁公羊所書則孔子出處之
年與經史諸子皆不合孔宗翰亦主司馬遷羅泌之議略與
宗翰同洪興祖主榖梁而謂周家改月十月二十一日庚子
卽夏之八月二十一日馮去疾見傳記異辭則造爲調人之
言曰襄公二十一年實巳酉之歲也是歲八月置間以曆法
積之則大雪節當在十月十七日或十八日是爲十一月朔
氣又三四日方爲庚子是孔子之生巳在十一月之節矣旣
在十一月則是二十二年庚戌歲首無疑公羊書爲十一月
似誤而非誤也司馬遷書爲二十二年而又謂孔子之年七
十三以卒亦未嘗誤也榖梁於年於月皆據實而書公羊於
年亦據實而書於月則以節書謂有日可以表見也司馬遷
於年則以節書三者皆非誤也若是衆言之不齊何如濂應
之曰公羊榖梁二氏傳經之家也傳經之家當有講師以次
相授且去孔子時又爲甚近其言必有據依司馬遷固良史
則後於榖梁公羊者也吾則無徵乎爾孔子所生之年吾當
從公羊氏榖梁氏然以春秋長曆考之二十一年巳酉十一
月無庚子庚子乃在十月之二十一日孔子所生之月吾當
從榖梁氏注家謂巳酉爲巳卯卯酉之文相近故誤書也曰
孔子周流諸國之年世家所記多不可考宋之大儒或取之
若如子言無不遲一歲者遷尚不足信乎曰衛靈公之時孔
子適衛又適陳匡人以爲陽虎而拘之世家謂孔子使從者
爲寗武子臣於衛然後得去按武子仕於成公之朝至穆公
末武子之子相巳與孫良夫將兵侵齊則武子年當耄矣復
歷定獻二公凡三十七年至靈公三十八年而孔子至衛使
武子猶在其年將一百五十有餘歲矣武子之事然也孔子
之年乃獨可信乎非惟此也孔子去魯世家謂定公十四年
年表則又謂爲十二年以年表爲是則世家爲非以世家爲
是則年表爲非一書之中自相矛盾若此他蓋不足深論皇
王大紀曰遷載孔子言行不得其真者尤多言行且爾而况
於年乎曰洪興祖謂周之十月即夏之八月者然乎曰非也
三代雖異建而月則未嘗改也殷嘗建丑矣書則曰惟元祀
十有二月殷嘗建亥矣史則曰元年冬十月舉前後以例之
則周制可知孔子作春秋行夏之時爲萬世法不過截子丑
二月於前歲之終耳月固不之改也否則春入於夏夏入於
秋錯亂而不成歲矣曰馮去疾謂十月庚子在大雪後即爲
十一月者可乎曰亦非也世之星史曆生以六物占人休祥
當氣會之文固有生於巳酉而以庚戌歲推之者孰云吾儒
乃有是邪此野人之語舍之勿以汙齒牙可也曰孔子之生
予旣得聞命矣其卒之時亦有一定之說乎曰左氏云魯哀
公十六年夏四月巳丑孔丘卒司馬遷遵之諸儒又從而遵
之理之所在孰得而違之故孔子所卒之年吾當從左氏然
十六年乃壬戌之歲也是歲四月戊申朔有乙丑而無巳丑
巳丑乃在五月之十二日巳與乙文亦相近故誤書也所謂
乙丑則四月十八日謂當夏正二月十八日者非也謂十六
年爲辛酉巳丑日爲戊戌者亦非也自壬戌歲上遡巳酉孔
子之年乃七十四謂七十三者尢非也曰近代王應麟博極
群書者也頗致疑於是而謂今不可考矣子乃質言之何邪
曰衆言紛淆者當折衷以經經無明載當索之於傳索之於
傳不猶愈於史乎謂今不可考者過矣曰子之言辨則辨矣
夏周二正千古難决之疑也何言之若易易邪曰是非爾所
知也雖罄徂徠之松以爲煤盡剡溪之藤以爲楮未能竭吾
喙也他日當爲受春秋者詳焉
犧尊辨胡翰
禮有犧尊卽獻尊也司尊彛曰其朝踐用两献尊其再獻用
两象尊鄭氏讀献爲犧又音犧爲摩莎之莎非也獻舉其事
犧言其象其爲尊一而巳以其尊之一而謂其者亦同不可
也犧尊與象尊相須鄭氏謂犧尊飾以翡翠象尊以象鳳皇
其說亦非也蓋犧尊爲牛形象尊爲象形皆周尊也王肅云
犧象之尊全刻牛象之形鑿背爲尊宋劉杳言古者犧尊彛
尊皆刻木爲鳥獸鑿頂及背以出納酒二家之言近之而杳
又云魯郡地中得大夫子尾送女噐有尊作犧牛形晉永嘉
中青州盗發齊景公冡獲二尊狀類牛象意者古之遺制也
苟以爲刻木安能久置地中不壞或謂犧尊畫牛象尊畫象
亦以木耳非古之遺制也蓋二尊皆以銅爲之其取義皆以
牛象而得名犧尊爲犧形象尊為象形則犧當讀爲羲献當
讀如憲各如其字之本音可也獻舉其事犧言其象不害其
爲噐之一也觀於閟宫之詩朱子不取毛氏沙飾之義而今
猶取鄭氏摩挲之音豈非過乎况杳之言足以證肅之說有
足信乎宋皇祐中得著尊阮逸胡瑗取其噐有脰名壺尊可
也著地無足名著尊可也未能必其主名及黃長&KR0790;見之始
定爲著尊以爲尊皆有脰唯其無足而著地則禮之明堂位
所謂商尊曰著者是也後有若長者安知不以余言爲然乎
余故具著于此以見名物度數在先王時不過有司之事降
及後世雖學者不得而盡考焉則夫斯禮之失也久矣
皇明文衡卷之十三
