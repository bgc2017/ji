皇明文衡卷之四十
序
心學圖說後序蘇伯衡
金華坦谿之上有隱君子曰鄭君彦淵宋川陜寘制忠愍公
之六世孫也始余得其葬書註釋讀之固意彦淵儒者乃今
讀其心學圖說信彦淵之爲儒者無疑矣夫堯舜禹之相授
受也曰人心惟危道心惟微惟精惟一允執厥中萬世正學
扵是乎出焉商周繼之其間聖賢焉不學而亦焉有外此以
學者哉逮乎周衰聖人不作異端竝起其所以爲學者大抵
非帝王之學漢興羣儒掇拾遺經扵秦火之餘往往溺扵訓
詁而不知反求諸心則旣失矣後千數百年濂洛諸大儒出
當宋世相與倡明聖學而論著焉子貢之徙所不得聞扵仲
尼者昭然若揭日月天下學士始知不知道不可以言學不
明心不足以爲學夫何積習旣久雖有豪傑之材亦皆篤惟
先儒之成言是誦莫肯以精力自致而今爲甚譬如侏儒之
觀場人抵掌亦抵掌人揶揄亦揶揄其目且猶無見也其心
况有得乎則其失愈遠矣夫千古帝王之學固因濂洛諸大
儒而復明至扵天地事物之倫理性命道德之精微諸大儒
又豈敢自謂其言盡矣備矣後之學者無所容心無所容喙
也乎哉此彦淵之書所以作也彦淵優游事外扵凡聖經賢
傳旁及釋老之書靡所不覽而未嘗阿以爲同冥思而默體
深造而自得得其說直欲逾濂洛涉洙泗窺先天之秘推其
用心可謂勞矣非儒者而能與扵斯乎惜夫是書出扵三百
年之下而諸大儒莫之知而莫之取也尚令彦淵與諸大儒
竝時而生從而就正焉其有不傳信乎而顧使余得而讀之
豈知言哉唐許胤宗國毉也而不欲著書以爲脉之候幽而
難明吾意所解口不能宣得吾之所言而不得吾所不言則
扵脉有不能明而且妄投藥矣扵戲醫家之說萬一失之其
禍止于傷人吾儒家之說萬一失之其禍遂至于亂世然則
儒者著書視毉者著書豈不愈難乎故余平生爲學不敢篤
信成言亦不敢輕出臆說觀彦淵之超詣獨得多所發揮寧
無慨然者乎圖與說所不能盡者彦淵尚終有以教我哉
送歐陽公輔序
故大司徒楚國歐陽文公起自休致拜翰長之明年伯衡舉
進士至燕因得拜公于崇政里第退復得與公之孫公輔遊
公輔生長伯衡一年聦敏未之或先朝夕綜理家政裁答書
䟽賓禮門客間則讀書爲文不遑頃刻自逸伯衡見之未嘗
不羨且愧也别公輔南歸未幾而兵興出處之不知且十有
六年
國家底定燕冀公輔來南復相見乃知公輔積官至中書左
司都事而扵當世之故益熟矣嘗與之論元社之所以屋雖
天命而致之豈不由人乎哉天曆元統以來海内無事士大
夫安富貴而養功名職于郡縣者以將迎爲要以依違爲賢
以漁獵爲務而司憲度者亦皆保其禄竝顧其妻子類欲樹
私恩爲自完之計其低佪澁縮苟且歲月不以是是非非爲
意者則號識大體而尤見重上下相蒙政以賄成馴至至正
間變起意外而遂莫之支焉然則其亡也天邪人邪必有以
辯之矣扵戲公輔眞知言哉今年春公輔采史家事自北平
山東還而陜西按察僉事之命下且行欲得一言爲贈伯衡
竊謂君子之爲國也猶醫師之治病也今夫貌之瘠肥氣之
虚實病之深淺凡爲醫者舉知之而不能療療之而不能巳
則由其不知病之所在與夫治失其方藥之不得其良也有
醫師焉切脉而灼知其病治之有方投之良藥固不待煎洗
割解而愈矣曾謂爲國而異是乎
聖天子起民間混一四海慨然思革前代之弊於是簡拔人
材分布郡邑而寘諸風憲則其尤者也而吾公輔與焉公輔
侍文公自蚤歲所接識皆朝之耇老成人所聞皆康時之略
所學乃聖賢之道而又養之以歲月習之以世故迹其言論
譬諸醫師蓋不惟素蓄良方善藥抑亦知病之所在矣雖以
之爲國無難也而况一道乎書曰商谷靡靡利口惟賢餘風
未殄君其戒哉夫君陳尹東郊時殷之爲周久矣而其言且
如此矧今秦雍内附未久也則向之吏習庸詎知不有存焉
者乎申明德意作新之伯衡扵公輔有望焉
送晉王相汪君序
聖天子綂一亟夏圖惟治道念夫爲國之藩屏在乎衆建
親王爰以夏四月乙丑九子一孫同日封爲王授之冊寶錫
之車服胙之土田復簡朝之重臣爲之保傅
親御便殿面諭而臨遣之俾之先往繕城郭樹府寺備儀衛
董官聯施政教以待
諸王出閤而龍舒汪君實拜晉王相昔三王之扵世子莫
不旁求碩士為之師為之傅為之保而道以德義輔以政事
保其身體漢氏以來因之凡諸侯王列寘傅相其位秩差後
三師而禮貌之隆責任之重則鈞一焉矧今晉王所賜履
表裏山河乃堯之故都叔虞之舊封韓趙魏之全壌地大且
要保王躬而制外閫不有重臣則何以哉汪君負倜儻傑
出之資夙承訓於家庭又嘗師武威余公其奥學雄文宏材
遠略卓乎非流輩所可及
上之渡江也首被知遇出入左右敡歷中外惟其所用而聲
實以著譬則萬石之鍾大叩之大鳴焉小叩之小鳴焉今繇
二千石擢拜是官
眷注尤非昔比矣漢光武以張佚不難扵正朕故用佚爲子
傳唐太宗謂李績不遺扵李密故托績以孤幼帝者爲子擇
相類如此汪君之使河南也被留久之而卒完節來歸其在
中臺也數犯
天威陛陳讜論可屬晉王豈復有過扵君者哉則君所輔
導視佚與績之所輔導者雖有本支之異而
上之所以用君者與先武太宗之取佚與績蓋千載同符也
巳鞠躬盡瘁啓沃彌綸以光孝友之行以拓維城之功以追
河間東平之賢使晉邸綽爲令王保有社稷與
國同休永永無疆上無負
聖天子建親王之至計擇保傅之盛心固大夫士之所望
而亦君之所優爲者哉君且行朝士之能詩者式歌以餞而
屬余叙之扵是乎述
葯房居士集序祝廷心
傳曰見其禮而知其政聞其樂而知其德後世之禮樂不足
徵矣因其文章而考其所遇蓋亦可以觀當世之變也乎士
之生也以萬事所集之身而行乎是非得喪禍福之途自非
離世絶俗不接乎事與居乎至盛有道之世焉能使憂勞悲
憤不介扵其中有以觸乎中矣焉能使怨懟咨歎不形乎其
言夫以三代之際道術政教莫此爲盛也賢士君子莫此爲
多也然考乎風雅之所錄和平愉樂之音不能勝乎憂戚頌
美稱譽之辭不能當乎疾刺而况數千載之下時殊而事遠
者乎漢唐與宋傳國各三四百年而其全盛無虞居其三之
一士之幸而遇其盛者蓋甚衆至觀其論述猶或有艱窮無
聊畏罪罹謗之歎蓋世治矣而家或不寧身遂矣而或不獲
行其志參差而不齊者固其理也歟則何怪夫言語文章之
難乎出扵正也元氏之全有中國者九十有二年不以政柄
屬諸士而亦不以法度訹之故士之仕者苟循理自守則可
以致名位而無患禍然以父母妻子所託之身而不免與事
接或任違其能叢以細故而繩以吏責亦烏能脫然無累扵
其心哉若浦江鄭先生仲舒之所遇蓋世之所至少者也先
生之家旣聚族而居事養撫育服食之須有常司冠昏賓祭
繇役之事有常主自爲學之外一不以入其心而出仕扵朝
歷翰林經筵太學太常或爲其屬或掌其教日從世之名人
大儒雍容講說而未嘗預簿書錢榖之煩及乎運衰而社易
奉身而歸爲老成人享甘脆華美之養歲時從賓客兄弟嬉
遨燕眺子姓左右數十人無適而不可扵是屬文賦詩以述
其樂余與先生遊從其從子叔度得其所著葯房居士集而
讀之其言皆恬愉順適廣大和厚無所望乎外無所激乎中
若不聞乎世之憂患者不平感憤之言無毫髮見扵其間噫
是何其幸乎世之有志扵斯文者或奪扵事變而不得盡其
才或滯扵寡聞而無以開其趣故至陿隘淺陋而不足傳也
因先生之所遇以求其文因文之所稱以論其世是豈特一
人之言也哉是豈特今世之所鮮也哉
金華城川十詠詩序童冀
金華漢長山邑也連山環抱郡城其西中斷如玦浙水出焉
浙源發東白山繇烏傷西下經郡城南合華谿水爲䨇谿又
北折東騖而入于江其山則北走嚴陵南極閩嶠東逾天台
委羽以達海上之諸峯焉故自六朝以來號爲山水名郡余
生長是邦足迹所逮者北之羣山若金盆紫巖者以十數金
盆蓋晉黃初平牧羊地也紫巖則齊劉峻讀書石室存焉又
其西爲金華洞天南上名山所歷亦以十數惟永康諸峯尤
爲峻峭而巖靈石室則心所願遊而未遂者也洪武丙辰冬
忝徵至京明年而職教全湘泝大江西上五千里凡吴
楚名勝若九華匡廬之勝秀彭蠡洞庭之險與夫岳陽黃鶴
之偉觀可以動盪心目者固亦多矣而猶以爲未屬厭也蓋
全湘距舂陵不三百里舜之九疑在焉雖旦夕心所鄕往迄
弗如志及再道衡陽距南嶽一舍而近亦弗獲寓目焉將造
物者靳而不卑人乎良由是身匏繋故也曁來霅川覽天目
之奇峭覩震澤之浩汗及鄕所經歷者視吾故山若有加焉
雖美而非吾土昔人所以興歎也今同郡朱世庸不遠數百
里走介吴中持其所居城川十詠徵余序引城川去予居纔
數舍密邇石室固平昔所願遊者也所謂十詠若華釜之峯
棲霞之洞巳多歷年所其他若亭若軒若齋居若樓觀則創
自朱氏也使徒有是境而乏軒亭之勝或淪扵閒曠有是室
而非其境亦烏足以辱高人名士之篇詠哉聞朱氏之居其
地今數世矣其所以克專其勝者必有其道矣昔之金谷華
林午橋平泉其樓觀之偉花石之夥視朱氏奚翅什伯倍蓰
也然而數十年間鞠爲茂草雖欲仿像其遺跡而不可得惟
唐王摩詰輞川别業逮今猶可想見誠以篇詠猶傳故也朱
氏之志其在斯乎雖然是境之勝固藉人言以傳其所以克
世有其勝者則頼乎後之人有以持守之也朱氏之處此其
必有道矣余髮種種旦夕得告東還或杖策一來克攬奇勝
償其目力所未逮者亦足以酬素志矣嗟乎故山百里猶荏
苒半世弗克一造其境則夫數千里外所謂九疑衡岳計終
不可得而見矣然獲歸老故山逍遥林壑以優游卒歲所得
不旣厚乎失之東隅收之桑榆尚幾焉
送朱先生赴京考禮序謝肅
自三代禮樂蕩滅于秦至漢代秦而帝去先王未遐宜可以
復其禮樂而爲治扵天下矣然高帝不學而佐非眞儒故其
爲治不能復禮樂扵三代殆亦叔孫通之責哉方叔孫通說
帝之起朝儀也帝曰度吾所能行者爲之不過謂定君臣之
位而巳固未及乎先王之禮樂以達于天下者也而叔孫通
遂以興禮樂爲名廣徵魯諸生是以有兩生不肯行曰禮樂
積德百年而後可興至哉乎其言之當也夫德先王所以化
天下之本而禮樂其具也有其具無其本固不可也而高帝
寬仁長者其豈無本乎曰固矣然漢承秦變古之後以古變
秦其唯三代之禮樂乎㳂三代之禮而教民以中襲三代之
樂而教民以和使中和之氣充塞天地則萬物不疵而王道
成矣王道成然後損益三代以作漢之禮樂則漢其三代矣
乎是或兩生之所藴也惜乎叔孫通學不足以與此不能終
致兩生乃率諸生曁帝左右去三代之難采先秦之易以雜
就其尊君枊臣之儀綿蕝而習之及帝旣行曩之醉呼拔劒
者莫不震肅而帝亦起皇帝爲貴之歎則叔孫通亦可謂達
時之務矣然使四百年之漢遂以爲禮樂止扵如是而治化
卒無以及乎先王者叔孫通之責也此異時賈誼仲舒王吉
劉向之徒所爲發憤而增歎豈獨今日兩生之不肯行邪是
故無兩生天下萬世無禮樂無叔孫通則漢亦無君臣之儀
而漢儀固不足以當先王之禮樂也後世君相之圖治者其
可不知夫學乎今
皇帝緝熙聖學治倣先王混一初元命中書曁翰林大常率
諸儒定擬三禮明年再命集議禮樂又明年偏徵在野道德
文章之士相與攷訂之將以成一代之制也而吾鄉朱伯賢
先生實在徵焉先生生東南游西北遭時多故歸隱山林飯
䟽飲水益力扵學以學之爲王者事也故其論道德必歸之
于三代之選其論文章必歸之于三代之英則今也應徵其
能不援三代禮樂以爲
國朝之治具乎雖然兩生不肯爲漢行先生肯爲
國朝起是國朝之德之盛軼扵漢而叔孫通之學不足以
齒今之侍從大臣也先生盍亦攄兩生之所藴使三代禮樂
不得復于漢者而復于今日焉則賈誼仲舒王吉劉向之徒
將不復發憤增歎扵異時矣非先生其孰能與扵此哉告行
之日書以爲贈
娥江送别圖序
溧陽達公貫道丞越之上虞秩旣滿將朝京師邑人士相與
送之娥江之滸公欲登舟輟挽止之咸咨嗟感歎不忍爲别
扵是公起指江以語于衆曰昔吾絶江而東懼弗能佐理以
忝朝廷寵命頼是父兄能教子弟能率三年無一事累我
我得西渡江趣道千里以覲于
天子何幸之深毋爲不忍余别也衆闔辭以復于公曰自
本朝有天下以來官扵吾邑者不猛以厲民則寬以怠事不
激以爲廉則察以爲智是皆不知從政往往不免故未有一
人得赴中書以考厥績者考績中書當自公始公無彼數者
之失有古遺愛之風哉吾等是以扵公之别不忍也乃再拜
别公公登舟送者佇立水濱舟旣行猶注目不少瞬而公亦
憑柁樓頋望踟蹰于時天霽潮平四山如洗木葉飛摵摵凉
飈舉之與翔鳥泳魚相下上于中流使人别情紛擾益不能
自忍也好事者繪焉題曰娥江送别圖將以寄公屬序扵余
余謂送公之别不于他所而于娥江也何故蓋娥者曹氏女
也其父盱善水以迎伍君爲濤所溺娥巳死援出父屍亊載
漢史後世慕之故以名其江然伍君之忠曹女之孝臣子大
節也公嘗以教邑人士今公之去邑人士必臨江以送者非
徒不忘公教亦以願公克全大節也若乃區區不忍爲别烏
足重爲公道哉姑倂書于圖末而能言者又繫以詩庶乎公
之有以觀省也
送徐先生歸嚴陵序高啓
嚴陵徐先生大年嘗被
召至京師與修元史書成上進
詔擇纂修之士官之先生以老乞還甚力會春官議修五禮
爲一代之典乃復奏留之未幾其書又成先生固申前請大
臣知其志不欲強煩以事乃命有司具禮傳送以歸其鄉都
之大夫士相與祖餞幕府門外有言者曰先生之學宜備顧
問先生之文宜掌綸綍先生之經術操履宜在成均爲學者
師今皆不可得顧令以布衣老扵家歸雖先生之志然豈不
爲司人物之柄者惜哉余進而解之曰
皇上始踐大寶首下詔徵賢又責郡國以歲計貢士欲與
共圖治平甚盛舉也故待賈山澤者羣然簉庭如水赴海而
隱者之廬殆空矣
朝廷待以庶秩猶梓人用材鉅細畢取豈獨扵先生有遺哉
蓋先生之爲政莫先扵順人情亦莫先扵厚民俗力有所不
任者不迫之使必爲義有所可許者必與之使有遂所以人
之出處皆得而廉恥之風作矣今先生以齒髮非壯厭載馳
之勞戀考槃之樂抗辭引歸上之人不違其請者蓋將縱之
山林使其鳥飛魚泳扵至化之中以明吾
天子之仁又將以風厲海内使皆崇退讓而息躁競也順人
情而厚民俗寔在扵是故寧失一士之用而不惜以其所得
者大也不然先生豈苟去之徒而大臣豈棄材之士哉况先
生之歸也必能著書立言以淑諸人詠歌賦詩以揚
聖澤則又非㓗身獨往而無所𥙷者也尚何疑哉吾又聞漢
祖中興嚴光不屈後世莫不高之今先生之鄉卽光之鄕也
嘗遊其耕釣之處山高水長想瞻遺風必有邈契乎千載之
上者矣今之歸其無負扵夙昔之志哉若余遭逢
明時不能裨益萬一懷恩苟祿而不去扵先生蓋有愧焉矣
扵是言者是之請書貽先生以識别
贈錢文則序
韓文公詩有曰我生之初月宿南斗蘇文忠公謂公身坐磨
蠍宫也而已命亦居是宫故平生毁譽頗相似焉夫磨蠍卽
星紀之次而斗宿所躔也星家者說身命舍是者多以文顯
以二公觀之其信然乎余後生晚學景仰二公扵數百載之
上蓋無能為役而命亦舍磨蠍又與文忠皆生丙子是幸而
偶與之同也二公之名雖重當世而遭逢排擯謗毀幾不自
容仕雖嘗顯扵朝而貶陽山謫潮州竄逐扵羅浮儋耳之間
踰嶺渡海冐氛霧而伍蠻蜃其窮亦甚矣顧余庸庸雖不能
致盛譽亦不為排謗者所及况遭逢
聖明忝職禁署蒙恩賜還無投荒之憂是幸而不與之
同也然二公之文章德業赫然昭映千古而余早罹艱虞中
事奔走學不加修文無可采將泯焉為衆人之歸是不幸而
不能與之同也噫命之所舍旣同則宜無不同而何相去若
是之遼哉蓋窮達得喪由乎命智愚賢否存乎人存乎人者
可為由乎命者不可必世之人常以不可必者責扵命而不
以可為者責諸巳所以多自恕而倖得也若二公者其道同
其文學同故毁譽窮達有不必其同而自同則佘之不能與
之同者蓋有在也而豈命之罪哉山陽錢文則能推星以言
人之禍福無不奇中士大夫多稱道之將遊湖海徵余言為
贈因書所以自警者貽之且使遇夫自恕而倖得者告焉又
則讀書好脩善鼔琴斯術其餘事云
皇明文衡卷之四十
