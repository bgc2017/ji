皇明文衡卷之九十四
墓表
静菴徐先生墓表黃淮
先生諱垢字宗實以字行姓徐氏其先東海郯人宋南渡後
有諱千一者爲黃巖令其子榮祖遂占籍爲黃巖人先生之
曾祖也祖諱巳元以子貴贈承事郎行樞密院斷事官經歷
父諱有翁仕元爲江浙等處行樞密院都事毋車氏贈宜人
先生兄弟三人而先生居長天資穎悟勤敏好學仲弟宗茂
學博才捷昆弟自相師友人稱爲二難幾冠聞永嘉彭公庭
堅承徽國文公正傳講學鄕校先生躡屩負笈從之游深有
所領悟遂贅居永嘉以便力學年漸富而學益充負才尚氣
有經綸天下之志慕范文正公之爲人恒誦先天下之憂而
憂后天下之樂而樂之語拊几昌言曰必如是而后可以言
仕矣居無何元運告終弗克以展其素藴於是韜光養晦設
塾授徒若將終身焉淮童丱時受業于先生之門先生剛毅
嚴正約教條爲學規若官府號令賞罰勤怠悉當其情諸生
咸知振勵洪武壬戌先生應聘共論治道時淮年纔十六亦
叨選入邑庠充弟子員有司以禮敦遣先生赴闕數被顧
問敷奏剴切灼中時宜
太視高皇帝深喜得人敕銓曹任司風紀先生以草苐愚
賤辭除銅陵簿復請歸迎母就養重忤
上旨謫輸役淮隂驛郡邑枝官聞先生至争出迎除館延致
爲賓師多所造就會朝廷選駙馬都尉功臣子胡觀在選
中慮其失教爲擇師而難其人爰命起公比授館教法嚴
明如在鄕塾時觀受教惟謹既冠入府成禮畢每當講授中
使援他府例設駙馬位于堂中北牖下南面而置師席於西
階上東面先生憮然曰師嚴道尊道尊然後民知敬學豈以
我一布衣而詘師道哉輒手引駙馬位使下然後為說書既
而明日復然先生乃為書貽之責以三事大義及富貴驕人
之說觀泣下媿謝執弟子禮愈恭略綺紈之習尚儒雅之風
太祖深喜之召見奬論再三由是德譽日益彰著洪武末荐
登仕版初任蘇州府通判用薦陞兵部右侍郎兩持使節罷
而復起轉尚寶司丞其判蘇州也奏發粟二十萬以活饑氏
當春暴水嚙隄為患廵行郊野相視原隰大興治水之役採
訪使以為妨農且勞民沮之先生上言他役可以妨農止水
不退則田不可耕妨農莫甚焉况今規令有田之家量多寡
募貧人出力而饑者得所資正所謂以佚道使民曷為勞民
哉属邑有節婦王氏郡乘載其事元末旌表未及行先生請
旌之禮部以前朝事不允先生上言封比干墓非前朝事乎
至今以為盛典朝議謂其知大體皆從之其入為侍郎也
首陳十事指切時要凢會廷臣决疑議先生是是非非有所
見歷言之不徇私不黨同一揆扵義以故多有矛盾者其出
而奉使也在兩淮多所建明政舉而民安之海州有節婦侍
小花年十六許嫁而夫亡歸夫家成喪持服養姑送終剪髮
自誓守節不二採訪使上其事所司以其年未五十不合例
先生上言曰随事處中始為合義守文執一豈曰得宜厥婦
既能哭夫於筮嫁之初又能剪髮於葬姑之後雖剜目截耳
亦無以加自當與立志卓異同科豈與守節尋常比例
廷論韙其言下郡邑旌之比使两浙以嫉惡太過被劾怡然
去職其為尚寶也年漸老而力漸衰伏遇
太宗文皇帝入繼大統優待老臣遂上䟽乞骸骨許之歸家
杜門謝客課子孫閱耕稼逍遥林泉之下冀盡餘齡以遂考
終而巳越二載臬司鞠囚獄詞牽連逮至京得疾卒于旅
邸垂絶侃然之氣不少貶是為正月二十二日也距生之年
元至正甲申享夀六十有二冢子鏞扶櫬歸葬于岱石山之
原配潘氏繼室林氏俱永嘉士族子男三鏞銑鐶皆側室出
也女一適同里金眘水南徵士道源之孫也先生平昔交游
皆四方知名士或同事於試院或邂逅於旅寓或談笑歡洽
於尊爼間慷慨豁逹肝膽相照酣歌激烈分韻賦詩竟日忘
倦訃音遠聞傷之者至號慟頓足歎息士林之寥落也嗚呼
剛直嚴正人之美德也先生以之立大節陳大義致位通顯
收令譽於當時其亦不幸由之以貽嫉召釁終至扵垂老客
死于外其得其失何相去之遼絶耶盖其得也由乎巳道之
所有也其失也係乎人莫之致而致也莫之致而致又何尤
焉淮也侍鉛槧之日淺違善誘之日深弗克咨扣以卒所業
然而師生之分沒齒而不忘爰摭行業之顯著者表諸墓道
以慰遐思且以昭示後人俾有所觀感云
先妣吳孺人墓版文陳繼
先妣孺人姓吳氏諱静貞家爲廬江名門世以易經爲家學
主試外藩科選者累世官貴金紫前後幾十人居同㸑食外
内幾百人孝弟雍睦若漢萬石君家家素埒封産田連絡數
州頃集四千餘賑窮乏䘏鰥寡給贍流亡義聲爲當時称最
元貞間詔旌表之大父某蘄黃二州教授世父元舉交州同
知再遷禮部侍郎父元正早卒兄進學
國初監察御史母張氏孺人生法從家耳日濡染皆洽軌範
孝友仁恕若出天性也好經史探閱逹奥義雅善琴能賦詩
尤精巧文繡幼而及笄庖厨之所未嘗有其跡侍婢數十人
未嘗見慢嬉惰容歲大疫家死者過半乃徙姑蘇止松陵故
家名門交致行媒請為婚其姑之夫之父潘純子素曰衆莫
如陳氏故相國之後風儀著聲子秀拔而賢也遂歸我先君
我先君早孤立巳憲度受扵祖妣碩人碩人宋相江文忠公
之孫執禮嚴密事為必求整時誦我祖考𢡟於學則道明安
於欲則心晦之言孺人聞之三復致深意其事碩人無毫髮
不悅其志碩人稱之曰吾婦真名門女也有姑三人將歸孺
人相先君治其事鉅細咸集不使動碩人心禮行送之及門
曰教有名言母忽是從先君少負重名四方賢俊求納交者
過之座無虚席日為酒張筵飲之孺人執其勞怡怡如也先
君勇為義窮急困悴者歸之倒囊不足志孺人出装資副之
歲不知其幾也先君志行高㓗其期待巳必欲倫扵古之魁
偉之人仕為經歷濟南無一不義之物奉口體及卒惟有所
閱之書二萬餘卷篋笥無所實也遺孤繼才生十月三女長
者歲九碩人年老孺人在少艾姻族嗟無為謀孺人曰吾命
衰薄喪夫蹇迍集巳然觀古傳史載列貞婦保孤嗣宗其道
烈烈者正吾今日之志吾幸有姑庇依忍安孱弱而墜先緒
也即謝膏沐絶容飾衣粗食糲宵晝紡績不知有寒暑操鉊
荷鎛與奴共力畦圃孺人曰吾姑素享華整食飲不苟易一
旦失子變味其將不堪每具食羞列柔嘉碩人甘之孺人意
始愜也孺人形勞日甚或勸曰女大贅壻扶家孺人曰未就
木畏禮勿犯家固不恤也繼稍長孺人教讀孝經教讀小學
論孟教讀詩傳日講發其義教為詩教操縵治音年十二遣
從故老碩德道遠以麥粉作餌俾擷之俟饑暮歸課所業煢
煢孤燈母子相依倏不知夜之過半也教三女立行長適范
文正公宗孫昭次有歸殁次適貢元劉政政與昭皆早逝二
女秉志光振風節碩人年九十四而終初孺人喪我先君哭
之有時若敬姜哭碩人哀慟踰節目遂成疾孺人端凝慧逹
臨事有明斷始先君在濟南孺人與俱
國令初新民俗未變郡長迂懦大將出師臨境需用百出先
君晝夜應事孺人禆助籌畫不失機宜先君處之𥙿如政令
章著也孺人持巳待人忠敬醇一每祭祀必繫養供爼實齋
沐承事翼翼盡誠孝雖年老終歲未嘗近外庭姻戚若不與
交游者然吉凶賵遺而禮厚獨先也繼配簮纓故家金氏女
孺人臨教甚恩採摭經傳為女範者數十條授之俾習為規
撫教諸孫尤篤曰痛若翁不及見汝曹成也孺人之德宗姻
法之鄕黨化之郡縣以聞敕御史旌之永樂二十一年孺人
享年八十有一十月十一日卒明年十月二十日葬吳縣薦
福山之茶塢孫男五人宗配陸氏寬配施氏宏配王氏宣配
郭氏完少女一人歸謝璜曾孫男傳儀仁女二人其與婚者
皆名族嗚呼我先妣孺人之殁也繼魄隕心喪不能自生痛
念大德昭播當世無文示後以告子孫不孝之罪深酷也忍
死以述聞見者勒諸堅珉而翰林侍讀沈公題曰
皇明節婦吳孺人之墓嗚呼痛哉嗚呼痛哉
王氏二良墓表梁潜
義烏王氏兄弟二人長叔盛次叔雍皆有美行而不得其夀
以卒卒又皆在京師旣返葬其弟䅷以予嘗與其父博士君
善也以其所自為状及銘走書京師求表其墓且曰二兄有
老母髮種種然有子皆幼弱今其墓纍纍並葬一原上過者
無不流涕為王氏悲哀此二人幸先生辱貺一言非直以著
不朽庶幾老母弱子望之以攄其哀也予悲二子有可哀者
按其状叔盛諱其自少讀書穎悟絶人既長機敏好謀畫慨
然有遠志然與人交恭謹退下恂恂然人遇之非禮弗較也
應門禦侮公私百端酧接謹密鮮有敗事故起家至多貲甲
於鄕閭卒年三十八叔雍諱某氣和色夷通敏秀朗讀書日
數千百言經史百家無不究覽擇友而交遇勝巳者必思與
之齊乃巳常一至成均就其從叔博士君學見者莫不敬愛
卒年三十一二人之志雖少異而敬身接物皆同至扵事母
盡其孝處兄弟盡其愛又二人天性然也於乎二人同出扵
王氏同不得夀以卒卒之時又同盖永樂二年夏春間相先
後十日耳夫古今才不多見况並出一門世所謂機雲二惠
者二子扵此豈異乎哉昔人有所謂三良者予扵二子亦謂
之二良乎是可為王氏痛也王氏自五代時有節度使諱彦
超者由會稽徙金華之義烏遂為義烏望族元石硖書院山
長諱炎澤者其高祖也曾祖良常山儒學教諭祖𥙿考綸皆
隱德弗耀
國朝官至翰林待制兼修元史總裁諱褘者則其從祖也夫
上以承其先者二子之志為無忝矣則扵夀夭又何足較哉
書以碣之以徵夫来者
彭氏義阡表王直
彭氏義阡者葬彭氏之死扵義者也當元之季豪傑並起椎
埋剽竊之徒亦相扇為亂龍泉羅邦其一也彭氏居邑之雩
溪世為仕族于時有文遠者英偉有才略卓然為一鄕之望
歲辛卯賊勢浸盛官軍不能制乃散財發粟集義兵以保鄕
里賊頗畏之壬辰江西行省參政全普庵撒里開分省于贛
命張萬戸守龍泉許辟署從事張辟文遠爲護民廵檢參其
軍領民兵守北門賊引衆及城下張與文遠屢出戰不勝因
閉城堅守以待救癸巳春城中食盡且無援張夜率衆棄城
去文遠殿舟至螺灘賊追及合戰衆饑困不能支勢且北文
遠使從弟大遠馳騎請兵子吉以圖興復率敢死士大呼奮
稍入賊中欲刺邦不得殺數人賊亦攅槊向之文遠創重遂
被擒太遠走告吉安總管為移檄泰和同知楊某使以兵復
龍泉兵至境大遠為前鋒踰章村河涉南洲河會風雨大作
河水暴漲兵大半不得渡賊以衆蹴之遂檎文遠兄弟同日
死扵賊是年三月十一日也賊既得志憤彭氏倡義圖已其
兄弟子姪有先在軍中或竄伏田里者皆捕而殺之自文遠
而下凢十九人又婦女二人我
太祖高皇帝旣受天命削除僣亂以興太平彭氏族属之存
者休養生息今七八十年日以繁盛盖詩書禮義之澤未艾
也然其老長閒居族坐相與談向時事未嘗不慨嘆文遠兄
弟之英風義烈且深念夫死於其難者之無辜而皆不能歸
葬或無以嗣其後蓋盡然傷之疑文遠之再從曾孫項城今
仲恭甫之賢子也聞諸老長而有慨於其心乃卽雩溪大塘
口之原開兆域營冡壙倣禮各爲木主以宣德三年七月望
日招其魂而葬焉又以項城命置近田九畝以供歲時祭祀
曰死者有知庶幾能安於此而無所恨矣嗚呼喪亂以來姦
宄縱恣善柔多隕於非命有能奮勵以討賊而舍生取義如
文遠兄弟者誠少矣雖曰有之其宗族兄弟有能興哀於旣
久之後而爲之歸使祭奠有所如嶷者亦少矣然則彭氏其
誠能篤於義哉是皆可表也嶷來京師因其姊壻督府經歴
項斐求予言欲爲之書使歸而刻諸石凡葬者之名諱次第
則備載于碑隂
劉子欽墓表錢習禮
景泰甲戌十月十有八日予友劉公子欽以疾卒于家明年
乙亥正月八日其孤本祔公于金牛臺先塋之次旣求郡守
張侯瑄爲銘以納諸壙中復奉事狀踵門謁予文以表于墓
上狀稱劉氏先世本沛人唐末有諱崇者仕于袁州刺史樂
其風土因家焉後自袁徙吉州之永豐㶚上又自㶚上徙吉
水之常海故今爲吉水人公諱敬字以行會祖考學翁仕元
爲恒山知縣祖考奇登至治癸亥進士考季道
國朝以薦起爲起居注遷淛江按察僉事廉介有聲母曾氏
昆弟三人皆傳家學公獨資禀超邁志於用世自少嗜學研
覃經傳額額不少休落筆爲文動有思致儕軰推服郡守朱
仲智聞其名舉補郡學生月試季考以及上官合試羣士第
其文名往往出人右大見奬異聲稱出等夷益刻苦自勵永
樂癸未以書經中江西鄕試第一明年甲申禮部會試第二
廷試登曾棨榜進士第時所取四百七十三人
太宗文皇帝命近臣拔其尤異者二十八人公在選中賜名
庶吉士俾入文淵閣日讀中秘書以增益其學食於大官月
給膏燭費燕閒之頃
上親臨問時舉僻書疑事以驗其學激勵而期待之者甚至
朝野之人竦然謂
上作新人材以大興文治士君子曠世奇遇交口歆豔不置
公與同升之士人人感奮夙夜淬勵以啚報稱時母夫人在
堂無恙迎至禄養于京鄕人榮之母殁奉柩歸襄大事執喪
盡禮服除入翰林預修永樂大興
上慎刑辟以重惜民命乃簡授刑剖福建淸吏司主事折獄
多所平反被其理者自以不冤亡何累坐謫戍廣西南丹困
阨中處之裕如無幾微隕穫之態人用高之
仁宗昭皇帝嗣位
命廷臣凡經術之士謫居戎伍者舉任教官棨時爲翰林學
士以公應
詔起爲臨江新淦縣學訓導教有師法生徒多所造就歷攷
福建湖廣應天鄕試去取精當物論帖然無譁歲滿力請致
仕以歸卜居於郡城之西命其燕休之堂曰密庵人因以爲
別號遠近學者聞之欵門而問業者麋至公之教人因其材
質以訓迪之始終無怠意人故樂授其教若工部尚書文襄
周公忱翰林侍講學士周叙太常少卿鄭雍言國子助教羅
伯初廣西按察僉事劉長吾皆出其門其他名薦書職教事
者不可遽數常時足跡未嘗入公府惟事干政體及表賢厲
俗卽入言之守貳皆見聽用晩而文思不衰四方有來求者
應之不倦人遂所欲而去矌逹之懷老而不改其度故舊及
門尊酒相歡意豁如也卒前一日出應賓客笑語如平時是
夕漏下四鼓奄然而逝生以洪武戊申十月四日壽八十有
八元配曾氏繼配羅氏王氏張氏皆踐婦職以順承公志子
男一人本也女二人以妻曾希益周啓孫男三人女三人皆
幼於呼予與公生同邑學同志少而往還相好壯而相繼登
朝老而先後謝事以歸慨念江鄕耆舊凋落殆盡思欲追往
時會聚之樂邈不可得冀天於予二人者少假以年得從公
於青原白鷺間嘯傲林壑共佚其老豈意公先棄我而逝哀
豈能忘於情哉天之降材於人必將使之見於用世以逹其
志夫何公制於命材弗克施而志有未就佑善之天其不可
必若此哀豈能忘於情哉且生而不大顯於時殁而無傳於
後其何以爲爲善者之勸用列述公之材志學行俾刻諸宰
上之石非惟慰公於地下永昭示於後之人焉
祝先生墓表周叙
括蒼祝先生旣卒之二十年其門人鎮江儒學訓導潘君華
具行實造叙求表諸墓今刑部侍郎薛君希璉前爲監察御
史時亦數以爲言盖皆以其仲子濠之請也叙永樂甲午先
生主試秋闈所取士且素與先君子職方府居厚善其謝事
而歸也叙嘗率諸門生交游祖送之今不復作矣追感疇昔
不能忘情則墓上之文何敢辭按狀先生諱金字廷心姓祝
氏括蒼麗水人居官橋里世有衣纓曾祖某祖亮元處州路
經歴父彦方安陸同知先生資性淳厚幼不妄語九歲通小
學論孟書甫志學盡讀諸經旁及子史年十八不遠三百里
師事太史金華宋先生景濂逾四朞學成始歸宋太史甚嘉
與之洪武甲寅同知翁與郡守臨安郁公斌偕坐累謫役鳳
陽先生卽從故里携資裝往代勞役明年疫癘大作死者相
枕籍郁無他子弟侍側疾革托以身後事旣殁先生爲經紀
歸其骨于家巳而同知翁亦遘疾先生日奉湯樂夜則稽顙
籲天洒泣悲哀求以身代翁瀕危數四時盛暑衆莫不勸預
治喪具建夜將半翁忽大呼曰金何在於是絶而復甦人皆
謂先生孝誠所格巳而翁遇寬恤恩復任遂引年致仕旣
歸感末疾弗能起先生遍求名醫乃調膳饈侍寢左右衣不
解帶者七載如一日父殁哀毁逾禮母夫人懼其傷生越四
日強之食乃啜粥治喪不用浮屠葬祭一遵朱子家禮寢苫
塊三年哭泣之聲如初喪其奉母夫人也備極甘旨之飬母
殁哀戚之情一如失怙凡親平生所嗜終身不忍食遇忌辰
必先期齋沐致祭畢哭慟不食者終日其至孝盖天性云處
兄弟極友愛仲氏嘗求異居室廬田園從所擇略無難色鄕
有豪橫恒假虚詞肆誣構者先生正言反覆導喻之其人卒
化服郡邑兩舉孝廉不就築室白溪山中自號蒙山處士有
終焉之志久之與仲俱被徵仲氏應詔授秦府紀善先生
以疾固辭歲已卯郡守劉仲廉邑令周又玄屢造謁其門強
先生分教麗水邑庠不獲已乃就至則周令特爲構樓一區
處之環樓植竹萬竿乃更其號曰萬竹山人端居講堂嚴矩
度勤誨訓解惑析疑隆冬盛暑弗懈由是人才軰出盛於昔
時江浦教諭邑居大江之北學舍至壞漏不可居先
生脩葺廢墜教育之方視麗水益加永樂辛丑滿考乞致仕
從之先生學問該洽操端識明每賓興之歲藩方爭聘爲考
試官所歴四川河南江西福建皆稱得人而江西尤盛平生
教學者以持敬爲主雖謝事家居筋力漸衰晨必冠帶詣家
廟肅揖一月之朔望必造先塋拜掃鄕黨宗戚相過者未嘗
以耄疾辭所著詩文有聆癡等集若干卷皆溫淳雅正類其
爲人其生以元至正乙酉四月二十三日卒於永樂癸卯二
月二十九日享年七十有九卒之歲十二月庚辰葬鄕之良
山袝祖塋也配包氏元封上黨郡侯𡵨山之女有婦德先君
十年卒子男三人漢濠淵孫男六東楠柴芬椲桐曾孫男六
端淡璧烋二幼未名於乎孝百行之本敬德之聚也先生學
行卓卓皆足爲世儀範孰非事親之孝持身之敬之所推乎
其學信有源委哉且潘君之属予言也惓惓至十數往返不
厭其篤於師若此亦足以知先生之教矣是皆在所當書者
遂次第之如右俾歸遺其子刻之以識永久焉
奉直大夫尚寶司少卿袁公墓表李賢
士生天地間有遭遇明時而不得見用於世者有見用於世
而不得見知於君者有見知於君而無才術以顯其名者有
名雖顯而不能保全始終福壽俱隆者今之君子兼而有之
者吾於尚寶袁公見之嗚呼休哉公諱忠徹別號靜思前人
世居南昌至七世祖于誠仕宋累官刑部尚書南渡時扈蹕
家於鄞六世祖芳爲吉州泰和令高祖鏞咸淳進士爲宋死
節曾祖澤民養道不仕祖士元爲元翰林國史院檢閱官父
珙國朝太常寺丞贈中順大夫太常寺少卿母倪氏封恭
人公自幼穎敏神氣異常讀書強記童丱時巳能詩文凡名
士鉅儒一見知爲大器太常君精於風鑑公得其傳
文廟在潛邸時聞太常君名以書幣召之公隨侍
文廟見公論相大喜賞賚甚厚尋許歸家未幾
高廟崩建文嗣位信任非人猜忌宗室
文廟不安因有靖難志召公問之對曰天命有在誰能禦之
奉命纂人象大成書以獻賚予有加壬午夏
文廟入正大統首遣使召公父子至官其父太常丞且曰忠
徹臨事有斷制所言多驗特授鴻臚序班賞賚殊厚公入謝
曰
陛下當畏天脩德偃武崇文率由舊章振肅綱紀撙節財用
明慎賞罰禮貌大臣黜陟臧荅用臻太平之治竝賜嘉納尋
知公在戎籍卽令兵部蠲之又嘗勉公進學公以務冗對遂
陞尚寶司丞且曰此職有暇可親詩書公退而感激不怠庚
申改中書舍人巳丑春營北京公扈從旣至曰與大議復遣
中使召太常君至父子相隨出入禁庭尋密遣公乘傳
看楚王子重瞳公還奏無他異庚寅春以公父高年優賚
遣還公扈從北征旣還
上屛左右從容密問大臣優劣之狀武臣丘福朱能張輔李
遠陳懋柳升薛禄文臣姚廣孝夏原吉蹇義金忠吳中呂震
李慶方賓公一一論斷以對
上曰卿所識鍳正合朕意是歲冬太常君卒賻葬加厚公奔
喪葬畢詔起復之癸巳春扈從至北京甲午春復扈征瓦
刺乙未夏
上謂公曰東宮不聞教子對曰臣聞古者不親教子宜選文
學老成之人以輔導之責其成遂選儒臣儀智陳山等日侍
講讀丙申春秩滿復尚寶司丞特加賞賚戊戌春召公至
便殿示以進陞之意公固辭以父未有贈官卽日召吏部
贈其父官賜誥命公益感勵進相書機要丙子陞尚寶司
少卿恩典稠疊莫與爲比壬寅春扈從北征公言利出東
路
上不從洎還軍在東者果大獲復觀將兵者得利巳而捷至
每從征所言無不驗者
仁廟登極待之尤厚賜誥命尋賜還家燎黃省視
宣廟嗣位召至京宣德改元丁內艱不獲奔喪詔以從
子代還襄事一日見
上容色曰宗室人有謀上之意七日内果有報漢王反狀者
公扈從往征之旣還受賚彌厚甲寅春得展祭之請乙卯春
今
上嗣位公入朝已未夏懇乞致政旣得請南歸傾朝縉紳祖
餞都門外公之術奇驗於
文廟者不能盡述若公效忠讜論則人不及知者甚多如終
大孝之情而慎密機事論養賢之實而贍其取給乞賜孔氏
玉軸之誥歴言遣使取寶之非議武職宜淮終喪諫服藥勿
信方士如此之類皆有人所難者休官居閒二十餘年忽遘
疾顧其子曰死生常理吾何憾惟信誠忠厚可以立身汝宜
勉之屛藥端坐而終公生于洪武丙辰十一月七日卒于天
順戊寅三月三日壽八十有三娶邊氏累封宜人先公二年
卒子男二長應麟早殁次應驤鴻臚寺序班女七長適泰寧
侯子陳鏞次適都轉塩運使金逹次適光禄寺卿子井醴次
適寧波衛指揮萬全次適行人司副金亮次適昌國衛指揮
武銛次適玉迥孫男女各二應驤將以某年某月某日與宜
人合葬于前嶴山之側前期奉狀以治命來請表其墓公爲
人慷慨有大志不隨流俗正諭毅然不以利害少沮與人交
洞見肺腑不立町畦見人患難惻然力援傾囊不惜理有不
直者面折不少借其致政也聞
朝廷出令之善用人之當則躍然而喜有不便於民者必憂
形於色此其爲人豈特風鍳一事可稱道哉所著鳳池吟藁
符臺外集若干卷
皇明文衡卷之九十四
