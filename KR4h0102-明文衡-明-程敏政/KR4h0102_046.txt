皇明文衡卷之四十六
題䟦
䟦東坡尺牘後趙汸
宋禮部尚書贈太師東坡蘇公忠義貫日月名聲塞宇宙盖
千載一人也妙齡豋高科思以文學經濟如賈太傅陸宣公
中歲偃蹇不偶留心佛乘交友禪伯如白樂天柳子厚晚節
播遷嶺海遂欲隂學長年超然遐舉如安期生梅子眞此公
乎生學術三變見於手筆書䟽者具有本末也若夫文章妙
天下特其餘事傳周易尚書觧論語亦博洽之及爾要非志
氣所存然公嘗有曰膠西多古君子使蓋公真往來其間軾
何足以見之與荅陸子厚書所論黃高人之意適同噫內聖
外王之道不明而豪傑之士不能忘情於方外者如此然則
世人所求於公者殆其粃糠土苴耳至正巳丑秋過倪氏黟
川寓居敬書此于其所觀東坡尺牘後
書所編李文公集篇目後
李文公集十有八卷凡百四篇江浙行省參政趙郡蘇公所
蔵本某旣從公傳寫復緫其篇目如上始汸見歐陽公論文
每稱韓李其讀幽懷賦恨不得與之同時上下其議論而老
泉蘇公亦謂李文其味黯然以深其光油然以幽自是每欲
求其集觀之不可得所得者文苑英華中數篇而巳旣又見
豫章黃公謂皇祖實錄文如女有正色又子朱子論復性書
雖病减情之旨出於釋氏而亦善其有如此思慮益以不覩
全集爲憾至是廼請於公而得之甚慰也公名翶字習之中
進士第元和間爲史舘修撰䟽言旣以武功定海內當革敝
事復高祖太宗舊制用文德興太平不然恐大功之後逸欲
易生因條上正本六事憲宗不能用後遷禮部郞中面折宰
相李逢吉過失移病去雅好推轂賢士韓文公嘗書與之云
於賢者汲汲惟公與不材爾其復書以爲韓公雖好士惟其
有文章兼附已者無所愛惜或不能然則不肯薦拔與巳不
同又嘗以書責裴晉公居相位道不行忍耻內愧不能引退
其於師友及知巳厚者骨鯁無諱忌如此則視逢吉軰何所
憚而唐史乃言由不得顯仕怫欝無所發面斥逢吉旣斥之
又自懼而去其言抵捂非事實甚明昔人謂韓公於學莫如
文章於德莫如好直而習之文行庶幾似焉則以韓謚名而
韓李並稱可無愧矣參政公將刻梓以廣其傳於學者故汸
竊著其爲人大略且非排史氏之妄以明歐陽公爲知言云
讀貨殖傳
貨殖傳當與平凖書參看平凖書是饑人臣横歛以佐人主
之欲貨殖傳是饑人主好貨使四方皆變其舊俗趨利書首
言漢興接秦之弊高祖重本抑末輕徭薄賦故文景之世國
家無事百姓給足府庫充實人人自愛而重犯法後面序武
帝事節節與前相反至贊論始推唐虞三代以來而舉戰國
秦皇功利之禍爲證則武帝不能法祖宗之仁厚而蹈始皇
之覆轍不待譏議而可見學者先讀此贊而後讀其書使先
後相承則太史公之意瞭然矣若貨殖傳乃此書之注脚而
未有察其意者盖傳中所謂當世賢人則書中所斥不軌逐
利之民也傳中所序陶朱公白圭軰妙於治生卽書中三人
言利事析秋毫之比也傳言鄙人牧長窮鄉寡婦禮抗萬乘
名顯天下宣曲任民以田畜高而人主重之卽書中言卜式
以家財助縣官天子尊顯之以風百姓意尤著矣盖見始皇
武帝皆以好大喜功國用不足而後眷眷於此等人也傳中
歴舉四方百貨所出行賈所在甚詳卽書中置大農諸官盡
籠天下之利貴賣賤買所以天子無算之用皆出於此傳中
言千乘之侯尚猶患貧卽書中屢言稅賦竭縣官大空是也
傳中言廊廟巖宄軍士任俠攻剽女姬游閒吏士等皆爲財
利所以深誚當世好貨之俗無貴賤也末言當國者必以竒
勝而又歴數㚥事惡業賤行辱處之能致富卽書中所謂不
益賦而天下用饒亦此類矣循此傳之意深陋爲天下國家
者不當下行商賈之事盖是當時親覩言利之人誤國害民
如封禪書中所謂究觀方士相官之意云者故言之深切至
此後人但謂子長䧟於刑法無財可贖故發憤作貨殖傳豈
爲知太史哉雖然遷之言亦激矣予獨謂其書明白諄複如
是千百年來讀者猶未能深悉其意况夫六蓺之古遠淵奥
而傳注家自謂盡得經旨可乎
讀鄭虔傳徐一䕫
按鄭虔傳鄭相如告虔曰天寶十三年逆臣僣亂當汙僞官
願守忠節相如言時開元三十年也及安禄山反虔果䧟賊
中禄山署虔水部郞中虔念其言稱疾求攝市令事平議罪
虔得减死論貶台州司戶夫爲臣死忠理之常也虔以相如
豫告故不受僞署不然則受之邪䜟緯之學聖賢所不道宋
景文撰唐書叙事嚴簡而汎及符䜟雜說非以爲訓也以著
虔之不知自守爾覧者無惑焉
書宋學士所書陳思禮孝事後
予讀學士宋公所書陳思禮孝事未嘗不嘆思禮至行人所
不能及者陳氏四明儒家思禮甫七歲其父不幸蚤世母夫
人石氏誓不他天以鞠育之夫人又以思禮陳氏獨子教之
甚嚴思禮亦克承母志力學唯謹暨弱冠石夫人與之議婚
巳而夫人殁思禮創鉅痛深奮欲随母死頼親戚朋友力慰
觧之乃止年二十四親戚朋友勸之娶思禮掩耳不荅衆迫
之曰娶妻以爲養也吾親旣殁何以娶爲親戚朋友据義責
之不得巳從之及期合卺危坐誦蓼莪之篇凡七晝夜不輟
哀動人人嗚呼遠則易忘人之常情也思禮不忘其親如是
可謂至矣人有恒言孝衰於妻子以思禮觀之豈其然哉思
禮又嘗作堂爲時饗之所顏曰如在及以貢至京師入太學
爲上舍生宋公及御史中丞劉公鄂省參政陶公凡朝之大
夫士咸愛重之爲歌詠論著甚悉予因摭學士所書孝事有
合於近古所謂卓行君子所爲者表而出之云
歐陽公書王彦章事
古人爲文非徒然也盖必有爲而作宋至慶曆盖巳四十年
不用兵矣一旦趙元昊叛兵聚西陲歴四五年而攻守之計
不决歐陽公獨持用奇取勝之議朝廷不以爲然而邊將多
失機會公以梁將王彦章之善於用奇也故於其事獨惓惓
焉彦章姓王氏鄆州壽張人號王鐡槍事梁至宣義軍節度
使梁晉交争河上之戰凡數百合彦章戰輙勝至於德勝之
戰尤竒末帝時小人叚疑用事忌彦章功名唐兵攻兖州故
與羸卒遂至於敗見執於唐死之歐陽公著五代史旣列彦
革於死節傳而加感憤歎息其後在河北又得其家傳并畫
像以家傳𥙷舊史之略以畫像損壞重加𥙷緝且爲著畫像
記至於德勝之戰傳旣書之畫像記復申言之不厭於複其
所以然盖致其希慕不可及之意而警發當時用兵者之不
尚奇也議者以謂古之良將多矣歐陽公何獨惓惓於彦章
其意盖不足於公也夫公不舉古之良將而獨舉彦章非謂
古之良將不善用奇也盖舉近則人易知所謂殷監不遠在
夏后之世是也若謂彦章事梁爲亂賊之黨而以其死爲徒
知食焉不避其難之爲義則尤大非且自古亂賊莫甚於漢
之莽操梁雖倔起乘唐衰而取之視莽操尤當末减且楊雄
嘗事莽矣荀彧嘗事操矣彦章起自卒伍素不知書尚得而
咎之哉彦章之事梁政如舅以嬖妾爲妻爲之婦者何敢不
以爲姑乎苟其說行非特不知歐陽公之意有在且不知五
季之世死節之臣爲不多見使彦章之忠義不曰于天下後
世無以爲人臣勸因著于篇
題唐仲友𥙷傳朱右
於虖世故有誑人以理之所有君子或昧焉語曰不逆詐不
億不信予讀唐仲友𥙷傳而竊有感焉初仲友以乾道七年
守台時朱熹提舉浙東常平仲友發粟賑飢抑姦拊弱剏中
津浮梁以濟艱涉民至今頼之永康陳亮以縱横之術與仲
友不相能然亦未嘗信程朱氏學也亮揆無以抑仲友乃設
詭計若爲歆豔性學者朱子遂信之行部過其家乘間爲飛
言中仲友高文虎爲通判復以舊怨傾之嫉惡之心君子爲
多於是朱子力擯劾仲友至六上章廷議終不决元修宋史
謂仲友爲朱子所斥乃不載之簡策是或非朱子意歟春秋
據事直書善惡自見今史官宋濂爲補此傳有旨哉
唐李泌傳贊
贊曰予觀唐人材出處從容有三代王佐噐唯李泌陸贄而
巳泌自贊復兩京功成身去代宗再徵權臣間忌浮湛外任
德宗以春宮之知委心聽用泌亦竭智盡忠展布政體謀慮
計畫洞燭物情故治效聿著述其安馬燧取懷光相李勉保
韓滉單騎以來抱暉設伏以擒叛卒開三門運路屯關中荒
田國用日充邊鎮欇伏其績章章可紀至於辨太子冤則曰
天子以四海爲家宰相當豫帝贈白起則曰國將興聽於人
帝言有命則曰君相造命不可言命其言又足徵者唐傳乃
謂其随時俯仰無足可稱取媚以求其位豈信史哉因采舊
聞參諸記錄别著泌博以表見之使善不没實爲後世鑑若
趣尚太清未免惑於隠怪亦其質之未純者與
䟦宋平金露布文梁寅
右平金露布文一通宋忠翊郞荆湖制置司屬官程君之所
撰也夫宋之平金義舉也故爲露布者其理順其辭正而子
孫寶藏之者足以爲忠義之勸或曰其時之士論以爲當金
人之肆毒讐宜復也而不能復及與金和矣則讐不必復也
而反欲復之是烏得爲義舉哉余以爲不然夫和非義也後
反之則爲義矣且宋之安危不係於金之和不和元旣興則
與金和以拒元固危也不與和而助元以滅之亦危也其危
一也則寧徇於義故曰滅金義舉也程君名萬家饒之樂平
寶蔵是文者君之五世孫椿字元齡
湯仲謀握奇衍義䟦唐肅
右握奇衍義一卷大梁湯仲謀所作也八陣之說始於握奇
而推衍於孔明今魚復壘石卽風后法也但諸家所觧奇正
之說不一或以天地風雲爲正龍虎烏蛇爲奇或以八陣各
有奇正或以八陣爲正游兵爲奇或以天地爲旗風雲爲旛
龍虎烏蛇爲陣之別或以四正四奇爲定陣而配八卦之位
是皆末悟握竒之意者也湯君學博而識明研究覃思得其
旨趣故撰爲衍義以示同志大意以奇正相半不可以天地爲
合風雲龍虎烏蛇爲分而曰天衡地軸自可當八陣之半又
曰孔明所衍果出握奇分乎其言皆引而不發愚嘗竊求其
意孔明八陣正合握奇但握奇隊數與壘石不同握奇一隊
當壘石二隊如天衡重列在握奇則八隊在壘石則十六隊
地軸單列在握奇則六隊在壘石則十二隊以此而推曰天
衝地衝曰風曰雲無不脗合則孔明所推衍出於握奇必矣
天地風雲隊數旣緫爲六十四矣則龍虎烏蛇果何在哉盖
天軸地衡定而不變此所以爲正也天地前衝變則爲虎天
地後衝變則爲龍風變爲蛇雲變爲烏此所以爲奇也故陣
勢雖八其實爲四經曰四爲正四爲奇曰天有衡地有軸前
後有衝風附於天雲附於地未言龍虎烏蛇也卽曰緫爲八
陣及曰聽音望麾以出四奇乃曰天地之前衝爲虎&KR1786;風爲
蛇蟠天地之後衝爲飛龍雲爲烏翔則龍虎烏蛇實出於天地
風雲而非別有四陣也非定而不變者爲正動而有變者爲
奇乎由是知湯君所謂天衡地軸自可當其半者意實在此
持夫作者之自明耳若其疑孔明之推演則又曰以八數觀
之意亦出於握奇亦明壘石卽風后法矣愚何幸因湯君是
編而有進焉敢識此於卷末
䟦山谷墨蹟
右黃文節公書韓昌黎桃源行一首盖崇寧六年十月筆也
按公元年罷知太平州管勾洪州玉隆觀以嘗忤趙丞相挺
之爲轉運判官陳舉承風旨劾公所作荆州承天觀塔記有
幸災謗國意遂除名編管宜州三年由鄂過洞庭潭衡永桂
三年五月始至貶所云十月十八日則公至宜州巳半載明
年九月公物故僅一載耳嗚呼公以六十之年横至貶斥郡
守從而阸之至不容居關城中其困苦至矣然觀其䟦李資
深書有云子城僦舍上雨傍風無所盖障人將不堪其憂余
自念家本農桑使不從進士則田中廬舍亦當如是又何不
堪其憂邪公之樂天知命不以得失蔕芥于中者如此故能
以文墨自娱而書法至老益臻其妙也宜州無佳筆公每以
三錢市雞毛筆作字此紙亦果用鷄毛筆則公書之妙又不
可及巳公嘗自言元祐中與子瞻穆父飯寶𣑽僧舍作草書
數紙子瞻賞之再三穆父無一言但云恐未見蔵真真蹟耳
余心竊不平及至黔中得蔵真自序諦視數日恍然自得落
筆便覺超異然後知穆父之言不誣則公書法自黔中以後
卽追蹤懷素不待至宜州也雖然公之所以名當時傳後世
者夫豈止於書哉第因其書想其人有以繫百年之思耳
書唐李鄴侯傳後謝肅
右唐李鄴侯傳二卷天台朱君伯賢之所脩也伯賢先君子
約齋先生於元政漸弛將亂之際每令誦習鄴侯家傳此其
心之所存爲何如然當世終不能用先生先生殁餘三十年
板蕩極矣而君之䄂簡猶存顧以其文漫誕間加筆削辭簡
而義該使鄴侯輔唐中興勲業赫赫于目前者其以約齋之
故也歟昔張魏公佐宋南渡猶諸葛忠武侯之相乎漢也盡
瘁出師規復中原功雖不成而志則甚偉故其子敬夫爲脩
武侯傳焉今君汲汲焉以鄴侯之家傳是脩則亦聞其風而
興起者乎夫魏公行武侯之志者也約齋存鄴侯之心者也
然鄴侯之出也天未厭唐諸將俲忠故其復兩京也易武侯
之出也漢運旣去羣雄角力故其還舊都也難非其才智不
相及之謂也或曰跡魏公之行事固似武侯矣以約齋而視
鄴侯曾何勲業之可並稱邪曰嘻是殆以隠顯而論夫士者
也亦安知約齋非方隠之鄴侯鄴侯非巳顯之約齋乎故欲
知約齋之心者觀於鄴侯之傳則得矣而二傳之脩皆以子
而寓乎其父經世之心志焉豈徒然哉豈徒然哉
題宋仲珩歸省卷後張孟兼
予友宋仲珩執丈太史公之仲子也性敏學博自少工書法
侍太史於京師會建奉天殿禁中有詔徵書額時予備官
儀曹卽以仲珩名聞俾謹書之而尚書楊公以進旣稱
旨遂問其父子之賢巳而仲珩被勑草古詩若干首
上覧之稱譽有加焉
皇太子曁晉王亦知仲珩之能書時出雜篇章令寫之於
戲以仲珩之妙年擅當代書之名上徹
天聽玉音之所獎予其爲榮遇可謂千載一日猶祥麟威鳳
出際盛時莫不争先快覩榮名美爵禄見寵被于身盖無疑
矣今仲珩奉太史公命歸省丘墓中朝士大夫咸賦詩送之
前御史中丞劉公爲序其篇端予旣賦詩復書此卷末與之
識别庶幾鄉邦俊彦有見者尚當以仲珩而加勉哉
書清宴閣讌記後蘇伯衡
洪武庚戌秋高䴡國王遣其陪臣刑部侍郎金柱來
朝獻柱頗知文墨折節從朝之名公遊間出此記以相示自
言其八世祖緣所作也以其時考之實宋重和之七年時淵
聖在御日久狃於宴安荒于盤樂嘗讌宰輔蔡京王黼等于
宣和殿而京作曲宴記流傳四方以爲盛美是以高䴡聞而
慕之清宴有讌而緣爲之記也則知上行下效其捷如此况
中國之爲君臣者以道德仁義化成天下表儀萬方則遐方
之觀感慕效又當何如哉且蠻夷僻陋之邦而其文學侍從
之臣紀事陳義之善有若緣者代之詞臣盖不能無愧焉而
有宋文治之懿作養之盛人材之衆言語之工無內外遠近
之間於此亦可以見矣是以錄之
題鄭宣撫墓誌後
伯衡竊聞公宣撫川陜節制諸將嚴甚吳璘而下每入謁必
先庭參然後入就坐一日璘除少保來謝語主閽吏欲講鈞
敵之禮吏以白公公厲聲曰少保官雖高猶都綂制耳倘變
常禮是廢軍容少保若欲反則可取吾頭去庭參之禮不可
廢也璘皇恐聽命時諸將咸陽憚而隂忌之始見公擢自温
州通判不數年登禁近以資政殿大學士帥蜀意公秦檜之
黨也雖忌而莫敢出聲後見公遇事輙與檜抗知非其黨也
乃譛之檜言其有跋扈狀檜入其言謀于王㬇㬇以爲不若
選一宗室有風力者往制之因薦趙德夫於是創四川緫制
財賦以命德夫德夫至坤維辟晁公武幹辦公事且屬其物
色公隂事公武起久癈又引公所逐使臣魏彦忠者相與盡
力擠之遂興大獄而公竟謫封州以殁於戲正人之不能獨
立從古則然豈獨公乎且公帥蜀八年欲加之罪何患無詞
而况諸將忌之於外宰相銜之於內迎合徂伺於前後左右
者又其仇人此固司馬温公所謂獨一黃葉之在風中也雖
欲無危其可得乎偶觀墓誌文輙䟽所傳聞于後以𥙷其略
亦以見羣枉害正其勢蛇蟠蟻結牢不可破如此可畏也
䟦陳子上書
於戲重其身愛其妻子不能忘其墳墓去其鄉里人之情也
而至違鄕里捐墳墓棄妻子而置身於艱險之地則以所重
者甚於身所愛者甚於妻子所不可忘者甚於墳墓所不可
去者甚於鄉里也身非不重也而有重於身者焉妻子非不
愛也而有爱於妻子者焉墳墓非能忘也而有不可忘於墳
墓者焉鄉里非能去也而有不可去於鄉里者焉夫安得不
舍彼而取此哉然非識輕重之人烏乎能之吾讀陳子上貽
謝復元書未嘗不歎其於輕重也明於取舍也審而又悲其
適丁斯時也使子上不丁乎斯時則固重其所重愛其所愛
不忘其所不能忘不去其所不可去若尋常矣於戲子上何
其不幸也邪子上余友也同薦于鄉同試于禮部後一再見
于四明而遂永訣矣曩在京師從揭兵部伯防得其所著子
上埋銘讀之而高其行而偉其志今讀此二書愈益信其行
之高其志之偉雖去之二十年餘而生氣猶凛凛焉於戲子
上眞賢乎哉錢用壬傅予敬趙時泰唐元嘉皆子上同年進
士也彼惟重所重而不重其所不可不重愛所愛而不愛其
所不可不愛不忘所不能忘而忘其所不可忘不去所不能
去而去其所不可去卒之身首異處妻子戮辱墳墓無主而
爲鄉里羞然則子上之不幸固未若彼四人之不幸也子上
雖客死山東然喪葬以禮墳墓妻子皆無恙而鄉里與有榮
耀然則子上豈眞不幸也邪甚矣輕重之當明而取舍之當
審也雖然向微復元子上安能决去而其墳墓妻子亦安能
保全是故子上之遂其去志而墳墓妻子之獲保無他虞者
以復元能委曲調護之也於戲復元眞子上友哉復元亦賢
矣哉
跋眉庵記後高啓
右嘉陵楊君眉庵記謂眉無用於人之身故取以自號夫女
之美者衆嫉其蛾眉士之賢者人慕其眉宇而不及口鼻耳
目則眉豈輕於衆體哉盖衆體皆有用眉安於其上雖無有
爲之事而實瞻望之所趨焉其有類乎君子者矣世方以僕
僕爲忠察察爲智安重而爲國之望者則以爲無用楊君亦
有感於是歟讀之爲之太息
題王氏述訓後方希古
師弟子之教不立世之學者一變而爲陳相再變而爲逄蒙
由蒙而變不至於羿之爲不止也其漸豈不可畏哉予過梁
宋間覩河洛之俗可駭焉至汜水見河南按察僉事王侯履
道所爲述訓歴紀成童時所從之師以致不忘之意其情辭
忠厚有足感人者嗚呼薄夫惡子觀乎此其尚知所愧耻而
感慕也哉
皇明文衡卷之四十六
