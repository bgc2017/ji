皇明文衡卷之八十七
墓誌銘
故工部營繕司主事劉君墓誌銘楊士奇
永樂二十二年工部營繕淸吏司主事劉季箎卒於官其孤
紳寅奉事狀介吏部郞中陳叔剛請爲幽堂之銘將歸葬焉
君爲刑部侍郞時嘗監修永樂大典于文淵閣與予常相聚
有知契故不得辭按狀劉氏其先汴人宋建炎初某官某扈
從南渡遂官餘姚其子孫業儒亦代有仕者至諱某爲丹陽
書院山長嘗考浙江鄕試其祖也諱某爲慈谿縣儒學教諭
門人私謚中肅先生其父也母張氏君諱韶字季箎以字行
自幼端靜喜學問爲父母所愛旣承其家訓長而進學鄕先
生宋玄僖王孟暘之門刻苦自勵二先生咸器重之登洪武
甲戍進士第授行人司行人時重行人之選非進士不授凡
方嶽大臣率出此君爲之一以所學不肯苟嘗持節使雲南
四川朝鮮所至宣上德逹民隱餽贐一毫無所受事聞
賜鈔襲衣丁丑陞唊西布政司左參政先是陜有逋賦民積
歲不能輸有司峻刑督之君至慨然曰民困故不能輸爲之
父母又忍峻刑督之耶與其竂謀分行郡縣解其縶緩其期
勞來綏輯而從容勸誘焉民皆感激思奮曰是赤子矜念我
我可不戮力以累仁人奔走假貸以輸無幾畢完陜不産碙
砂而歲有課額民窘不能償至或僨其家者君爲奏罷之洪
渠水溢爲民患躬行視之爲設法治堰民頼以安蓋凡可以
利民者率盡心焉華有郭子儀祠已壞過之嘆曰此崇德教
民之務何可忽督令丞脩葺之凡所過祠宇有關風化而壞
者必風郡縣葺理之其逹政體槩類此在陜四年可書之績
尚多被召爲刑部左侍郞尤懇懇重民命平反具獄數事
陜平民王某爲強盜所引逮至而所引者已㐲法不能自白
君察其冤召所引者之妻子使識之而聽其詞竟得實王免
於誣有典守錢榖而虧兊者旣被逮則援引千餘人同罪君
廉知其誣卒辨所誣引者釋之河陽逆旅夜有朱趙二人異
室而宿朱怨家後追至殺之而誤中趙朱實不知天未明行
十數里逆旅主人疑朱殺之追執送官鞫訊考掠朱不勝遂
誣服不敢求辨君獨曰是偶邂逅相聚非素有負且計其裝
非有圖也特緩其獄遣人密察之無幾有司竟得殺趙者而
朱以緩獄不死楊州民胡氏夜有賊入其室殺人而遺刀屍
傍旦視之柄有隣家蘇氏私識官捕鞫蘇蘇曰家失此刀久
矣不服旣備極諸刑竟誣服君潛使人懷刀往察其隣一童
子識之曰我家物也遂得賊而釋蘇蓋其理刑一以求生爲
務永樂乙酉
朝廷廣召文儒纂脩大典命太子少師姚廣孝禮部尚書
鄭賜監修而擇六卿之貳有文學者一人爲之副遂以
命君討論裁處人多服之書成受厚賜庚寅坐失出罪人左
遷兩淮鹽運副使未行復留丁酉改工部營繕主事躬勤治
職未嘗以崇卑爲意壬寅得痺疾明年正月某日卒享年六
十有一君爲人淸素雖歷顯要而泊然自持居家敦孝友之
行接人有謙讓之節雍容雅度有犯不校閒暇手不釋卷治
經長於春秋喜吟詠冲澹優柔有陶靖節韋刺史之趣所著
文集若干卷藏于家娶潘氏子男四紳寅辰復辰中永樂庚
子順天府鄕試先君一年卒女二長適安遠縣學訓導趙佐
次尚幼君之葬以洪熙元年正月八日其墓在其邑某鄕先
隴玉燭之原銘曰
學有以用於世才有以逹其志得失無所作乎内勒銘其藏
垂休永代
太子少保禮部尚書兼武英殿大學士贈榮禄大夫
少保謚文靖金公墓誌銘
太子少保禮部尚書兼武英殿大學士金公以宣德六年十
二月十六日卒訃聞
上嗟悼甚至贈榮禄大夫少保謚文靖命禮部尚書胡濙
賜祭又命自喪至祥禫皆遣官祭敕有司治喪葬百需
所以褒寵之厚且備矣公諱善字幼孜以字行其先世見余
所作其考雪崖先生神道之碑公自幼嗜學問内承家訓之
篤長從前進士聶鉉先生受春秋經得其微旨中進士乙科
授戸科給事中
太宗皇帝初臨御注意文學士改翰林檢討居無幾簡翰林
之臣七人處之內閣付以密務而兩制悉歸焉七人者廬陵
解大紳胡光大永嘉黃宗豫南昌胡若思建安楊勉仁公與
士奇也數月皆陞官公爲侍講授承德郞
仁宗皇帝在東宫時翰林春坊司經局之臣日講經史公專
說春秋敷析簡明睿旨稱善遂命纂十二公事作春秋要
旨三卷以進永樂五年陞右春坊右諭德仍兼侍講授奉訓
大夫七年
車駕廵狩北京公與光大勉仁同扈從八年扈從北征冬還
南京陞奉直大夫十年賜誥命贈其考守正爲右春坊右
諭德毋陳爲宜人封毋羅爲太宜人贈妻孔爲宜人十一年
扈從廵北京從征北虜十二年復從北征陞翰林學士仍兼
諭德修五經四書性理大全爲總裁官授奉議大夫十四年
還南京明年扈廵北京預修
太祖皇帝實錄十八年陞文淵閣大學士仍兼翰林學士二
十年扈從北征二十二年復從征北旣旋師中道
宫車晏駕初喪至歛皆勉仁與公據禮行之旣而勉仁先馳
歸報道中之儀皆咨公而行
仁廟嗣位進戶部右侍郞仍兼文淵閣大學士翰林學士踰
月陞太子少保兼武英殿大學士專典内制賜大臣五人
銀圖書其文曰繩愆紏繆蓋以匡直勉之公其一也奉
命持節冊封趙王妃及封梁王洪熙改元
命兼禮部尚書三俸竝支大臣兼三俸者惟勉仁與公兩人
賜誥命授資善大夫贈其祖仲卿及父皆太子少保武英殿
大學士祖母周母陳皆夫人進封毋羅太夫人贈故妻劉封
繼室屠皆夫人以法司論死罪多冤抑命自今臨决必會
大學士三人同審而公預焉詔百官有親違離三年以上
者聽給告歸省公首奏歸省母蓋前此百司職務填委無敢
言私至是公首奉詔賜賚甚厚是歲丁太夫人憂
上嗣位詔修
兩朝實錄起公爲總裁官明年奉命持節之寧夏冊封安
化眞寧二王妃歷河南關東西之境弔覽周秦漢唐以來遺
墟故址悉見賦詠所過兵民休戚旣還具言於
上實錄成賜金織襲衣文綺白金鞍馬是歲扈從廵邊至宣
府而還歲餘得疾
上遣大醫院官視療數月竟不起春秋六十有四公爲人簡
易沈默温𥙿有容居家敦孝友之行旣仕事
上以誠持論必正扈從北征時道中士卒有憊者
太宗皇帝知之以問羣臣羣臣未有對公直對宜遂班師凡
於公務致勤不倦處同僚能讓於人汎愛無忤其學該博文
章和平寬厚類其德性四方求者無虚日靡不酬應得其一
篇一詠者皆寳重之書兼工眞行嘗考會試者一讀廷試卷
者四不伐善不鶩名初陞學士寵賚日加卽以盛滿爲戒名
其燕處之居曰退菴疾革士奇與勉仁問之有何言公言受
國重恩上無所益朝廷下無所益生民何言傍或啓之請
身後之澤者公正色曰君子所耻訖終清明未嘗片語涉亂
旣卒自公侯六卿曁諸司之長皆哭弔奠祭士無賢愚皆有
喪善人之嘆嗚呼儒者際遇始終光榮如公一世其幾何人
公之所存盖無忝矣子男五長昭伯宣德二年進士次武伯
堅伯文伯夀伯女五皆有歸孫男六女三公葬以卒之明年
某月日墓在某縣某鄕某原銘曰
玉笥崔巍金川湛澄公生其間萃龢挺英賓興賢能濟濟皆
至青萍出匣淬礪初試六御乘時登庸玉署淸邃崇嚴參典
密務恪勤夙夕小心寅恭于狩于征龍旂率從
上承簡知履坦平平鵾游滄𬈑鵬翶九天歷事
三聖敬終猶始不競不絿有譽無毁方簡大冊天府所藏
崇碑厚碣敷在四方謙退之存易簀不貳嗚呼文靖可式有
位
國子司業張公墓誌銘楊榮
永樂丙戍秋七月三日國子司業張先生以疾卒于太學之
官舍京師士大夫與夫六舘諸生皆相與哭之盡哀旣奉匶
南還卜以某年某月某日葬某鄕某山之原國子學正順昌
黃立爲𫐠先生之行徵予銘之予生也晩忝以科目入京師
濫官翰林辱先生折軰行相契厚今先生殁矣烏可無銘文
以告後世遂弗獲辭按状先生諱智字玄略姓張氏其先爲
延平之順昌人曾祖某隱德弗耀祖元贈滄州路平陽州判
官父昇元以神童薦𥙷太學授秘書郞五轉而爲江西儒學
提舉母范氏周氏生母陸氏先生以元綂乙亥某月某日生
自幼有大志聰明穎悟讀書過目成誦羣兒爲嬉戲之事必
正色端謹如老成人稍長卽能勵志於問學嘗慨然曰采玉
必於崑山探珠必於滄海士之爲學豈不出戸庭管窺蠡測
所能至哉卽日挾策入元都交當世之名士用薦𥙷入國學
元之季四方兵興先生以才出參閩省機務省臣承制授先
生同知新喻州事巳而知之不可爲浩然退歸
國朝初定天下先生卽建陽之崇化里灑掃一室置古今書
籍其中窮搜博覽沛然有得於心鄕黨爭企慕之洪武戊午
以明經應薦上吏部授夷陵州學正凡九載以內艱歸旣服
除入覲
太祖高皇帝方任賢圖治知先生才可用遂超拜禮部試左
侍郎卽首言宜以書籍頒布北方學校議者以費財不便先
生正色曰使賢才彙征利益生民何惜此費衆大慙未幾實
授右侍郎其在職能秉禮不遷綱紀秩然人莫不敬服之居
二歲以事左遷爲國子學錄尋陞博士後遂擢司業先生能
誘掖奬勸以誨諸生故鮮弗底于造就其教人一本於道德
仁義之說孜孜焉開導後進老而弗衰一時學者莫不師宗
之永樂初
今上幸學衆推先生講易特蒙寵異賜予甚厚至是卒享
年七十有二初娶魏氏繼室某氏子男二人長時早夭次&KR0776;
孫男若干人曰某曰某榮於先生同里少時已聞先生名心
竊仰慕曁官京師得朝夕從先生杖屨之末以聆緒論私以
爲幸孰謂先生奄然永逝而竟弗得以終惠教嗚呼可勝惜
哉然先生之文章事業不可以無述也謹撰爲銘文一通以
納諸墓庶後之人有攷焉銘曰
猗嗟先生早馳駿聲蒐羅百家學霈以盈元政不綱才弗大
顯
聖朝肇化齎志斯奮筮仕夷陵允爲範模諸生雲從濟濟文
儒爰貳春官
帝心簡在讜論嘉猶國史具載晚教成均爲學者師六舘
化之時雨是資書林之原卜此窀穸過者式之先生之德
詹事府少詹事兼翰林院侍讀學士贈嘉議大夫禮
部左侍郞曾公墓誌銘
宣德七年春正月辛巳詹事府少詹事兼翰林侍讀學士曾
公卒于北京之官舍予與少傅楊公往哭之士大夫皆往會
哭翊日予二人以聞
皇上悼歎卽命禮部賜祭贈嘉議大夫禮部左侍郞
命工部治墳塋兵部給舟歸其喪將行其季子种謁予拜且
泣曰种父未卒前二日屬春坊庶子周公状其事行命种請
墓銘於先生先生幸賜之以慰先人於地下予聞而益悲念
與公交好三十年而今已矣奚可辭銘公諱棨字子啓吉之
永豐人其先世出自武城西漢末郕國十四代孫諱據者避
王莾之乱率族人南遷散居南豐廬陵諸郡至宋兵部侍郎
江西湖廣安撫使贈武成伯諱晞顔者公之高祖也元翰林
直學士諱德𥙿者公之伯祖也翰林編修知制誥諱巽申者
公之祖也考諱叔本妣張氏公幼穎敏端重言笑不易五歲
盡識象戲字七歲從學伯父兩皋十五以其所學訓族人子
弟十七出教新淦胡氏塾巳有名時儒者鄒仲熙鄒幼亨輩
皆忘年與之交二十充邑庠生教諭戴正心文學老成尤重
公旣作詩勵之復爲龍說期其大用永樂元年中江西鄊試
明年禮部會試中選者四百七十人公在苐八庭試遂中苐
一賜進士及苐
太宗皇帝奇其才親批所對策褒美之賜冠帶朝服授
翰林修撰承務郞未幾詔選進士二十八人俾進學文淵
閣公爲之首
上嘗召問典故公奏對如響每應制詩文皆立就由是深
沐寵眷纂修永樂大典命爲副總裁授儒林郎五年陞
侍講授承直郞丁内艱
大駕廵狩北京起復扈從同邑有坐奸黨事逮公者人以爲
危
太宗特原之謂曰朕惜爾才也公所居西長安門外家人不
戒火延及禁垣
上亦以公故置不問嘗與諸才俊賦天馬海靑歌於
上前公獨先成詞氣豪宕
太宗深加歎賞陞承德卽滿陞侍讀學士與修
太祖高皇帝實錄書成重沐賜賚丁父憂復起就職
仁宗皇帝嗣位
皇上正位儲宫陞右春坊大學士仍兼侍讀學士授奉議大
夫賜詰命贈其父為奉議大夫左春坊大學士兼翰林侍
讀學士母為宜人洪熙初元侍
皇上監國南京宣德改元與修
两朝實錄書成賜金織襲衣白金文綺進詹事府少詹事
賜寳帶日直文淵閣歲時屢拜御酒珍饌白金鈔幣之賜
恩意隆洽一日趨朝以欬嗽遽引退
上遥見之詔免朝參公益敬愼弗懈踰年疾復作
上亟命醫往治公知不可起自爲贊遺相知者訣別遂卒公
生洪武壬子八月戊戌享年六十有一旣卒公侯六卿以下
皆往哭奠而士林君子咸共悼惜以爲斯人不可復得矣其
配鍾氏有賢行封宜人子男三長秬先卒次稷次种女五劉
敦會鍾公鉉周秀夫胡顓勉高欽夫其壻也公姿貌魁偉襟
度夷曠孝友忠實出乎天性而才氣志行尤超卓不羣两京
鄊試禮部會試屢典文衡去取率公平素奬勵後進以爲已
務宗婣鄕䣊有急難靡不用情善飲酒與賓朋觴詠談笑傾
倒意豁如也爲文章才思滂沛頃刻千百言不待思索工書
而草書尤精得晉人風致四方慕而求之者足相躡其門至
於商確古今講論政治無不切當其葬以某年某月某日其
墓在某山之原銘曰
偉哉曾公卓犖瑰奇少處鄕邑才已不羈永樂初科首
賜及第玉質金聲爲國令器居官翰苑克慎克勤文行之懿
遠近著聞歷事
三朝竭心贊翊寵眷殊深屢進淸職弗究厥施遽止於斯
恩命之隆生榮死哀惟兹鄕邑山盤水遶銘諸其藏千古有
耀
故給事中李君墓誌銘楊溥
洪熙紀元之初詔廣言路以來天下之善而漢中府學訓
導李君蕃上端本十六策
朝廷嘉納之驛召至京授行在兵科給事中九載考績稱
最將陞秩而君以疾卒于官聞者咸惜之弟蔚請翰林編修
江淵狀君家世歷履行義卒葬請予銘予嘗識君不可辭乃
敘而銘之君字秀寳唐凉國公愬之後某世祖自洮州臨潭
徙于荆五世祖細元季徙蜀之富順祖允中復徙内江父季
賓以鄕貢進士任訓導陞教諭歷七邑所至能教人君生長
宦所自幼警敏異常兒旣長力究羣經中鄕試會試中副榜
遂領教職以上䟽論事陞行在兵科給事中授徵事卽其
爲教官以師道自勉爲給事中克舉其職命視關外城壘
還陳備邊策淸理軍政於河南人稱公平還獻安養軍民十
餘事所至采軍民利病以聞每念二親不就養請分俸給之
朝廷宴賜或有嘉味美醖綵幣謹封識奉其親及得推
恩於父母乃請告歸省賜楮幣爲道里資其處內外親姻
皆有思意姑二人早迎養于家撫其子咸底成立朋友
鄕䣊以善相與䘏困窮化横逆皆可称道家食時買夷僕一
人盖嘗盜其酋長馬者及事覺酋長求僕殺之以三人易㒒
君竟不與素甘澹薄言不及產業撰家範一編教戒子孫所
著詩文有嗚佩集藏于家壽止三十七卒以宣德甲寅春二
月二十四日季賓封如其官母陳氏封太孺人配黃氏封孺
人子男四人曰吉安曰某女一人在室正統元年冬十二月
二十一日葬其邑靑岡原銘曰
駟馬高車萬里長途中道而仆其命也夫其命也夫
