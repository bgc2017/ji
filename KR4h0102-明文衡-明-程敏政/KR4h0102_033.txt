皇明文衡卷之三十三
記
滇南慟哭記王紳
先公以洪武五年正月奉使雲南招諭元梁王六月抵其境
六年遇害至二十五年不肖孤紳竊禄西川屢請于
蜀王殿下二十八年冬得旨十二月朔日戒行次年二月
二十三日到滇次日參見岷府退謁藩閫文武大臣及土
人士友並以情事爲告聞者閔之競爲咨訪二十五日有𤏡
人畫工何仁可年七十餘來言親炙先公於佑聖宫甚久至
繪素之事亦多經指授且云初來時梁王甚加禮敬府僚大
臣若司徒逹里麻參政喻金閭高撫慰軰尤所尊重凡見梁
王必以天命所歸人心所屬之理爲之開說退諭其臣僚尤
加委曲梁之君臣亦知元社已屋皆有降意時元之孽主逋
逃朔漠者遣侍郎脫脫自西蕃來通耗索援且劫以危言必
欲殺我使以固梁王意梁王不忍遽絶於我朝廼匿先公於
民間脫脫聞之誚曰國家顛覆而不能救反欲遠附他人邪
躍馬而起梁王不得巳遂出先公以見之脫脫欲加屈屏先
公慷慨罵曰天訖汝元命我朝實代之汝如爝火餘燼尚欲
假息以與日月争光邪我將命遠來豈爲汝屈今惟有死而
巳或觧曰兩國交争不罪來使不從則遣之彼何罪焉况王
公才噐天下無雙宜有以全之賊脫脫曰今日雖孔子在義
不可留梁王不能救先公復顧梁王謂曰汝朝殺我大兵夕
至矣亦不聽遂遇害時爲臘月二十四日未申時盖𤏡人以
此日爲節日故久不忘也諱日城中父老士女莫不垂淚逹
理麻旣陳奠祭左右具衣冠殮之以禮卽日舁至地藏寺北
漏澤園化之以火諱所則今之觀音寺前三市街言訖引至
漏澤園擗踊設奠是夕宿地藏寺自此連日至彼展哀至二
十七日紳别訪南關董金剛保以合其說盖以先公嘗主其
家故也金剛保亦引至觀音寺前栺以諱所號慟間市人競
來至問中有蘇奴者前言棺木實其家所備盖其兄慶時爲
元帥故逹理麻一以後事委之其言遺事略與仁可同但奴
則云火化在小南門城濠邊復引至歴指其處哀未止有僧
從西來自云年百歲口述遺事甚悉紳拱問化後遺殖何在
僧言彼時上下恟懼誰復道及此者三人之言遺殖並同自
是士民僧道多來稱述先公容貌言行嗜好製作動静僕從
皆可稽但無能知夫葬所者因姑設次爲位於地藏寺之東
夾室越明日漏四下陳設於寺門外告祭于雲南府城隍里
社寺伽藍等神備述情事之由禮畢奉新製木主就觀音寺
前諱所盡哀題禮畢迎回地藏寺位次昧爽行正祭禮先是
布政張公紞參議范公祖嘗訪先公節行於臨安儒士賈寬
寬逹理麻門客也故獲侍先公最密因言曾有詩見寄可考
暨紳至張公卽命迎寬三月十日寬至所言與前頗同乃云
化後逹理麻巳使葬于地藏寺之旁後十許日寬往哭之止
見平土而不結丘壠自國兵來陵谷變遷巳不可認迄今犁
鋤荐臻屋廬相望想像亦不能得其彷彿也寬又云先公前
舘于報國寺後因賊脫脫至遂移舘于春登楊氏家平日杜
門不接人事惟讀書著述有文集二大冊逹理麻錄本藏于
家後併原藁不知何在寬年高質重所言似非虚妄者又沅
士鎦有年近見宜梁民李鉉鉉自言其父起宗爲元樞密院
都事好士而知書曾延先公於家甚久後事皆其經理今幕
所惟鉉知之有年前任沅庠時常接見先公故聞之甚留意
越半月紳至滇有年卽來告且爲書招鉉十一日鉉至口述
遺事亦悉又舉先公題其竹軒三絶句遂導至兀兒朵東門
外之百步指羣塜千百而言曰大略記在此處而羣瑑盡遭
發掘無遺者紳見其年少不敢盡信又見頗能記憶亦不敢
不信遂於其處仰天大慟次日於羣塜旁擇曠地仍設次爲
位迎神主陳祭祭畢復奉歸寺之元次越十日奉神主而廽
嗚呼哀哉紳之初志銳欲䚮求遺殖歸葬先壟以㐮大事不
幸歲久事殊以至此極雖粉身碎骨亦不足以贖其辜他日
何何面目見先公於九泉哉擗踊之餘因忍死備記于簡
以誌不忘終天之恨且使後世子孫有以知其茶毒嗚呼痛
哉
潞州廟學記孔克表
惟潞州古上黨之域盤據太行抗勢高爽爲天下樞自昔號
重地其俗尚樸儉其民力本喜文學州治南四里爲孔子廟
左爲學元始建國州倅崔亶始經營之至元十二年乙亥知
州事陳伯福繕葺而增廣之至正之季時丁用兵弗遑文教
之事廟與學俱圯不治
皇明受命萬世底寧乃具設教條置師弟子員用脩學校之
政郡邑奉宣德意罔敢弗欽洪武七年夏五月同知潞州
事張侯寔來袛謁廟下惕然曰正化之行繄學校是基而宗
祀孔子者寔教之所自出也故制下窄且多撓敗甚弗稱崇
重之意盍亟圖之衆皆曰然第瘡痍甫平公私膠轕幸少假
焉旣二年會蠲租令下民用以𥙿侯詢諸判官馬侯吏目王
均暨鄕之耄艾僉以爲可扵是伐鉅材琢貞石裒集衆工盡
撤其舊而更構之中爲殿八間象厥正配以及十哲左右廡
各二十四間繪從祀羣弟子及歴代先儒于壁兩廡之端立
屋六間闢中東西門而樹戟于其外門之南對峙齋宿之廬
合十二間又南作高門三以應靈星廟之東别築論堂以爲
講肄之地直齋翼如學徒而處櫓樓屹如書冊是&KR0869;都爲間
復四十又四至于廪食之室烹餁之所教官講師之居止前
後布列靡不完固繚以周垣徑以脩術甃以瓴甋塗以聖丹
侐然靚深廓然宏敞經始於四月辛丑訖功扵九月丙寅落
成之日侯率寮寀儒師行釋奠禮旣而合宴干堂鄕老寓公
屬縣之吏逢掖之士咸大和會咄唶而相謂曰洋洋乎盛哉
古者建國君民教學爲先侯其知先務乎非有述焉將何以
考引侯德而掖民扵道也乃相與謁辭刻諸石克表惟禮凡
學春官釋莫扵其先師秋冬亦如之當是時學者非其師弗
學也非其學弗祭也學校旣廢天下莫適所宗孔子集羣聖
之大成仁義禮樂之教垂於萬世之遠通祀于學於禮宜矣
朝廷釐定祀典凡廟食之神滛名僭號一是刊削惟孔子謚
爵仍其故所以崇聖道正人心而相世教也邦之人士入學
鼓篋當淬勵刮劘以克廣其德業退而家居爲良士君子焉
出而世用爲名公卿大夫焉誠如是不惟無負於
國家而侯之志亦庶乎其遂矣不然羣狎朋嬉廩栗是耗懵
不知明體適用之要又豈侯之所望哉侯名三同字大亨世
居阜城家于吴初舉進士擢白水縣令治最諸邑佐州再暮
其行事槩可稱述獨此關於治體尤大云
皆山軒記胡廣
國家建太僕寺扵滁陽以總江淮羣牧之政
聖天子蒞祚尤重其事乃遴選賢能授以是職吴侯鑑以將
家子魁傑負才氣擢爲太僕寺丞治事有法率以古之君子
期待不肯爲苟且之政比年馬大蕃息公私優𥙿侯尤好學
扵公退之暇即賦詩寫畫自娛嘗扵官署之偏築室數㨕爲
宴休之所引釀泉爲渠紆流于外舉目而望則豊山琅瑘諸
峯環列遠近發竒吐秀隠見扵煙雲杳靄間而朝暮之景變
化無窮乃取歐陽公之言名之曰皆山軒徵予言爲記滁之
山水名大著扵天下後世者盖自歐陽公始也公爲守扵滁
築亭扵山水之間日與滁人遊而樂之顧望清流之關思宋
太祖嘗破李景兵十五萬擒其將皇甫暉姚鳳扵滁東門外
求其迹盖百年之間故老已盡漠然徒見山高而水清而當
時得以樂其樂者伊疇之力也滁人盖未必知之而公與之
言忠厚之至也予惟今之滁非可同扵昔日我
太祖皇帝龍飛淮甸由滁陽而基席業呼吸雷動羣策響
應英雄蕩滅滌磢百年腥羶之風盡復衣冠禮樂之舊
神聖功德與開天闢地而同其盛豈但平一城擒一二將之
足擬哉昔者滁當干戈之際爲用武之鄉今爲邦畿千里之
地而凡得以居其間者顧瞻山川仰思
太祖開拓平治之功而當時故老猶有存者皆能道其盛也
况草木雲霞蔚葱炫爛五色之氣凝爲龍文結爲鳳彩霓旌
翠華儼乎在目而向之徒見山高而水清者漠乎其微矣又
烏知有待於今日之盛也哉昔有覩山河而思禹蹟者禹之
功盛大故人莫能忘我
太祖功德卓冠萬世天下之所仰頼而人心有所不忘矧侯
居官是邦優游無事以樂乎雍熙太平之盛其所以感慕之
者宜何如也予知侯之脩其德而勤其職思以報夫
國家生育之深仁庶幾侯之心矧侯之父兄皆攀鱗附翼以
取功名侯又當思振其家聲異時忠孝之名有所聞焉則是
軒與滁陽山水競光華於久遠矣予竊幸與侯同其遭逢之
盛是以惓惓焉爲侯道之也
遊陽山記
永樂三年秋八月
皇帝因建碑
孝陵斵石于都城東北之陽山得良材焉其長十四丈有奇
闊不及長者三之一厚丈二尺色&KR0627;澤如&KR0238;無疵璺廷臣往
觀之且相其制度之宜時諸臣往觀畢越九月戊午特
命翰林臣往觀於是學士觧公太紳侍講金公幼孜曁廣偕
往已未早朝罷由朝陽門出過十里鋪鋪外人家夾道連續
而居間有市肆直抵滄波門門外隔平疇山蟬聮起伏卽城
中所見諸山也山下烟林村落遠近暎帶耕夫餉婦横縱隴
畒有刈禾&KR0927;者有登禾&KR0927;于場者有挽車以載者有汲以灌
畦者有薙草萊者予三人觀其作勞徘徊久之見田堘畔繋
一舟田間水與大江相通故有舟然乎疇曠野見此一舟亦
自奇絶水之上有古石橋頽其半石墮塞橋下人取便從下
行橋上草甚深橋西北有土溝問之溝傍人云國初取土築
拒馬墻就以䟽墻内流水由拒馬墻折北而行至麒麟門門
額前中書舍人詹孟舉所書麒麟門折東而行五六里漸多
坡陀幼孜與予乘肩輿上下山岡輙相與步行以息僕夫之
力觧公騎行常先一二里許不見予二人來輙下馬候又東
過一長阪阪下路岐而二一依坂足少折而北一下田間少
折而南予將循坂足而北田間人呼曰南行南行遂遵田畔
折入小村市東山麓度㘭入谷行長稜十餘里始至陽山山
下草苃數百餘間以舍趨事者樊其周圍作門二通山之上
下入門百步有井一方小石池二水甚清出門上百步許有
井一云其下舊有泉因甓之以爲井井之外有深坑平山上
土石填之舉石者邪許之聲相應仰見碑石穹然城立予足
力稍疲倦心急欲觀之雖疲亦趨而登至其下三人相視驚
愕不巳嘆息所未嘗見謂天生此石以有所待也山高數里
其體皆石其旁巉巖不便登陟從碑石之左攀躋而上一人
引手一人下推又躋一級漸至山頂石如礬頭者窅窊者竅
而通者高者下者險不可履作蟻緣而度漸過碑石之右稍
平可行余將俯觀心掉股栗目眩不能下視獨觧公登石立
久之余坐息定更踰山頂數十步望見長江數百里隠隠而
來舟帆上下如豆江北諸山澹然於煙霏霧靄間杳不能辨
山近東北二峯峭拔如削卽都城東門望見二峯靑翠高聳
者山之南有舊塜相傳曰葉丞相墓按金陵志葉祖洽墓在
宣義鄉卽此是也祖洽熙寧三年廷對第一官至徽猷閣宜
學士太中大夫政和七年終于眞州奉勑葬此盖葉丞相
者相傳之誤也南望鍾山一峯上于天際秀立如玉笋都城
萬雉紅光紫氣蔚蔚葱葱結爲龍文散爲霞彩誠萬世
帝王之都也日過午下山回至小村市望見樹林隂翳中一
徑沿澗上兩傍皆松栢有古寺甚牢落梁本業寺也剏於天
監九年五代時碑刻尚存有古桂二株其本枯朽其旁枝復
拱抱又將枯矣疑與寺同植者從旁入一小軒軒外多竹其
南有古井水滿而清汲以烹茶味甘洌乃命酒酌軒中酌罷
復尋寺前小徑轉登寺後山山多石石罅多棘刺行則鉤衣
以手蹇衣去地尺徐行至一巨石上坐息眺望少頃從山脊
下至寺已昏暗取酒燈下更酌别入一小室坐久始就寢山
空夜凉寂無人語但聞蟲鳴喞喞窗外落葉摵摵作聲余久
不能寐地志云謝靈運墓在寺近欲待明訪之叩僧不知其
處庚申旦離寺由故道入麒麟門緣鍾山麓而行午至靈谷
寺觀當時善畫者圖雪景海水于壁寺僧出東坡詩翰有元
諸名公品題并宋璲篆書金剛經觀之至暮而還廣自惟以
匪才際遇明時荷
聖天子寵眷置於侍從優游禁闥無所禆益夙夜悚懼况
敢爲睱逸之事乎屬
聖天子致孝皇考樹石園林昭功德於萬世量其制作不敢
以忽故三事大夫及百執事咸得賜觀廣幸從二君子之後
徜徉於山水之間凡目之所見耳之所聞與夫一草一木之
微無不可樂是皆
聖天子之賜也烏可不知其所自遂執筆記之
皇明文衡卷之三十三
