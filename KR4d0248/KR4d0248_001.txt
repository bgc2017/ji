蠧齋鉛刀編卷一宋周孚撰
古賦
歸愚堂賦
蹇余生之多艱兮慨余曩之失謀委余佩於蔓草兮捐
余冠於濁流進猖狂以干利兮與一世而並騖棄餘皇
而涉川兮策疲駑而争路蹈荆榛而股夷兮水滅頂而
猶渡當衆兆之所咍兮石友哀而不忍視蚊負山而欲
覆兮獨施施而不之畏責扶摇於斥鷃兮世固知其不
能致也拔六翮而自傅兮吾亦知其為身之累也以斯
術而欲逹兮固一步而百躓惟夫人之所能兮盖在夫
禀賦之初羌造物之迪余兮不以智而以愚洵天命之
固然兮吾何憚而不改圖忽歲月之不留兮駭東隅於
桑榆誠不忍其罵譏兮胡不返余故居去十年羞余歸
兮足欲進而趑趄恍室廬之何在兮悵逕術之欲蕪揖
北山以問津兮挽衞蘧以相塗送余者自崖而返兮惜
于兹休吾車面余垢之少滌兮喉余喘之少蘇進苦茶
以自犒兮招鳴鳩而相與娱覧浮雲之相蕩兮笑衝風
之疾驅幸夫今之至安兮悼往昔之多虞唯蹈道之未
深兮尚恐回之笑余鈞播斯物兮孰非自然翼者不馳
兮陵者不淵退縮而休兮兹吾所以受之于天吾非懟
於斯人兮因偃蹇而自欺唯焦僥嚚瘖世無用兮遜余
志而不敢違彼前人之猖披兮不自悟其不辰始誇詡
以植朋兮終申申而尤人誣溪谷以自解兮信雖愚而
非真幸余質猶未虧兮佩兹韋而終身重曰少日已衰
老復惰兮勇進不可守兹懦兮皋比之炳以充貨兮蝸
潜于殼可無禍兮歸休乎兹以復吾過兮
濟南辛侯作奠枕樓於滁陽余登而樂之遂為
之賦
税余車於南樵兮歲方迫於凛秋紛叢薄與灌莾兮無
以蕩吾之幽憂杖予策而出游兮舒予情扵兹樓脫塵
坌之喧卑兮揖羣山扵几席嶔岑巄嵷以獻伎兮余應
接之不暇給清風䬃以來媵兮曖歸雲之娱予渺大江
之何許兮鍾阜淡其欲無酹文饒扵懷嵩兮弔子羽扵
隂陵面清流之故關兮快暉鳳之就擒放遠目以四顧
兮恐夕陽之西沈振予衣而欲起兮顧坐客而復止眷
兹地以擇勝兮將誰為之肇始壓鋒鏑之餘腥兮煥丹
堊於蒿艾惟因名以見意兮識若人之有在吾聞哲人
之憂樂兮盖視民而後先匪土木之惟尚兮庶逋播之
少安使顰呻之一有兮吾將食而不下咽招父老以前
進兮潔予尊而使飲凛德星於虛危兮固爾曹之深幸
屹琅琊之千仞兮與兹樓而相望雖歲月之逾邁兮爾
思侯兮勿忘
古律詩
次韻陳可復見贈(自甲戌始)
二年窮谷斸黃精兩見騷人賦落英萬事吾今負初願
百年君亦厭虛名花開花落春還夏窗暗窗明雨又晴
莫讀離騷但飲酒從来前輩戒秋聲
贈蕭光祖
之子固絶俗少年甘寂寥田園一蚊睫書卷百牛腰雪
徑晴猶凍烟江晚不潮箇中勤着語老耳欲聞韶
哭楊虞臣丈
先君捐館時親舊止四五丁寧奉遺訓我没誰撫汝孤
生卧苫塊泣血誦此語楊公十年舊不見五年許兩萍
忽相遇握手涕如雨高懷幾骨肉老語傾肺腑生死見
交情公固不愧古嗚呼英銳氣又掩泉下土我行田野
閒陳迹時一覩尚餘舊題壁猶有所畦圃二兒吾未識
必有稱家主寥寥先友記文缺久不補渠如能綴緝吾
敢憚覼縷但得行實完雖遲不猶愈
贈蕭希仁(希仁精臨川之學)
鍾山昔游眺蒼翠莫崚嶒不覩騎鯨像空瞻下馬陵斯
文今墮地夫子獨傳燈剰欲摳衣問嗟予病未能
又
趙子老巖壑壯心輕世儒曾無一湔祓但看百喑嗚已
作山頭雀誰憐屋上烏知公主清議試與一噓枯
寄日新
楚水茫茫覿面難燕鴻冉冉寄書還自知荒澤誰為雨
却怪孤雲未出山
病起次韻子和
不盡揚雄一鴟酒却吟平子四愁詩酒能作病終何益
詩解窮人亦漫為便死正應如土偶縦貧那可恨毛錐
如今只有荆卿在能記田光少壯時
别閭丘諸公之臨安
久耽筆硯棄犁鋤石友申申或罵予涉世何殊枕中夢
誤人今信案頭書不堪秋菊彫荒徑欲趁春帆返敝廬
回首交游幸無辱蒯緱雖短不彈魚
别仲時(五首)
江山共清煥魚鳥亦蕭散歸與三畝園趁此秋未晚
當年丘壑心皎皎秋夜月那知蹭蹬間秋風彫壯髮
童烏已黃土其奈太玄何尚喜熊兒在能為田父歌
窗隙風微度簷頭月半欹當君感秋日是我到家時
窮愁好著書到此已絶筆十年意外謗庶可弭萬一
哭畋
久識死為滅正緣情未忘宿因吾已斷惡債爾先償臨
老翻如衍平生錯笑商莫風吹雨至老淚併淋浪
偶成六言
筠簟欹眠露夜蒲團趺坐花時莫歎老驥千里且喜鷦
鷯一枝
贈宋公佐
前人久零落我亦老東南閱士幾千百如君止二三歸
耕持長策祛病憶玄談何日相隨去誅茆共製菴
鬢髮傷今白艱難憶昨經君猶厠跛鼈我合棄流螢老
樹秋淒瑟寒風晝窈冥山房半酣坐差勝楚人醒
送宋元輔
駸駸鬚鬢蒼冉冉歲月換良田未易求蠧簡不喜看君
兮何為者冠佩立憲憲苦来湔祓我丹繪施朽炭深慚
鴻鵠姿肯作荆雞伴我窮豈中郎君才實元歎相從琢
磨地枯几嫓塵案尺書中夜至索去不少緩扁舟下東
南春水綠平岸遥知醉吟處詞翰兩璀璨悲懽難一揆
欲别先自斷寄我子夜歌酬君秋雨歎
公佐座上分韻得樓字
誰謂子青眼不嫌余白頭共穿康樂屐来醉仲宣樓風
定江猶怒雲高雨欲休西山多爽氣吾忍賦悲秋
歲莫不樂
銅缾烏几伴棲遲無復風流似舊時病憶老親空囓指
貧逢兒輩亦低眉世塗何異兩蝸角士價今輕五羖皮
滿眼雲山不歸去問誰縛汝竟無辭
次前韻呈公佐仲賢
世態休論黠與癡賓鴻社燕各隨時稍令有地堪容膝
可復從人再炙眉不憤寒梅呈素面自憐老檜剥蒼皮
年来懷抱已如此歸對交游有愧辭
蠧齋鉛刀編卷一
