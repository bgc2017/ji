蠧齋拾遺詩宋周孚撰
次韻答周子友同年
窮年蠧魚癡吾伎止此耳圯下一編書宜州老太史欲
追千里駕竟作一簣止隔江招手處此事付之子秋蟬
蛻寒林祝渠從此始
寄庭藻
霜風凜凜戰征帆夜月船窗許對談當日心期付張八
莫年詩筆憶陳三玉難售楚真堪歎竽解欺齊竊自慙
垂槖歸来未糊口更煩米價問淮南
偶成戲朱元禮
姚魏匆匆已過時山丹萱草不禁詩回頭笑問朱都史
玉葉霜花恨較遲
代作高氏令人挽詞
哀訃馳千里荒詞侑一尊潘輿春事改衛幕舊儀存公
子悲懷橘家人記采蘩傷心南埭路愁看莫雲昏
自愧十年舊飽聞林下風嬪夫冀缺敬教子范滂忠遺
跡風驚燭芳名月滿空憑誰相蒿挽第入召南中
題三睡圖
榖雨晴時春晝長鷓鴣啼處百花香誰能為喚渠儂起
共對東風笑一場
贈王履方
王郎駸駸巴馬子歴塊過都心未已向来上書欵天關
肯使佛貍飲江水長牋小字寄我詩祝君窮達自有時
縦貧不礙草玄樂至老勿起沉湘悲
送日新
昭代知名易中年話别難我方安句曲子莫貸樓蘭鶴
料從何給鷗盟想未寒塵埃雙白髮從此更彫殘
次韻德裕紀夢
十年黃鵠山南寺汲水煎茶識大蘇忽作遼天驚鶴去
同堂誰念老申徒
山下寒沙咽暗泉故人何在又彫年從今祇合逃禪去
老境如蠶已再眠
九曲新詩誰解續令人氣短北窗前聞君近得丘遲筆
不墮斯文信有天
次韻送師廷珍忠州學官
踵門人已笑䢷更話因依我技真呈拙君材自造微一
官俱蠧簡兩地各鶉衣踏遍江南路扁舟今又歸
次韻王南仲
長安冠盖地子别竟誰依又復歲華晚尚應生事微澆
漓寧可醉敝垢不堪衣定憶巴山路春風聽姊歸
有懷容州杜丈
祁公老孫子晚得兩朱輪宵旰方今日論詩欠此人應
嫌江月冷却看嶺梅春北雁不能到音書何自頻
贈沈子顒
趺坐寒窗墮夕陽向時五鬼未銷亡方穿顧子猶名士
枉尺嗟吾亦漫郎未暇共傾元亮酒試来重譜蔚宗香
三生蠧簡猶餘債為語平生盛孝章
蠧齋拾遺詩
