蠧齋鉛刀編卷十五宋周孚撰
表牋
天申節表(代知州)
千載一時幸遇生商之旦九州四海俱有祝堯之心得
與羣黎同稱萬夀恭惟神功默運至道無為玩心赤水
之珠静惟神合忘味金莖之露算與天同惟誕節之載
臨宜龐休之翕受臣拘縻外服夢寐中宸遐企漢儀莫
獲趨於東閣載歌周雅願有過於南山
天申節表(代運使)
鬱鬱葱葱適生商之令旦皇皇穆穆講夀漢之上儀協
氣横流頌聲載起恭惟儲精蠖濩探賾胚渾道妙環中
不待崆峒之問神凝物表自有華胥之游載臨震夙之
辰倍集綿洪之祉臣偶持符節莫造闕廷俛惟拱極之
誠不忘夙夜仰祝同天之算少效涓埃
會慶節表(代知州)
千載一時適契流虹之旦羣黎百姓俱懷望日之心顧
兹守土之微敢後祝釐之請恭惟甚盛之德配乎祖宗
不殺之仁周於夷夏用大鈞而播物執左契以臨民載
臨震夙之期實有綿洪之慶酌衢尊於萬國咸戴皇恩
握金鑑於千秋難窮睿算臣幸逢華旦阻在外藩孤跡
零丁莫厠鳧趨之列禁閽綿邈苐懷鼇抃之勤
會慶節表(代運使)
真人應世闡流虹飛電之祥率土傾心起就日望雲之
想願擬華封之祝歡騰嵩岳之呼恭惟皇帝陛下天縱
聰明心傳精一體孫謀而御極積厚德以重光宜嗣歴
之無疆獲降年之有永臣叨分符竹遠企冕旒奉都護
之觴神每馳於北闕歌周臣之雅夀仰贊於南山
賀皇太子表
以新陽之令辰展大慶之殊禮自中及外式舞且歌恭
惟皇太子殿下德性粹沖天資淵懿承祧主鬯共仰文
孫之仁視膳問安輔成聖父之孝殊休格於千載喜色
形於兩宫豈止宫闈之歡實曰宗社之福某限以在外
不獲趨詣廷陛稱賀
賀太上皇后表
歲元肇易夀典備成歡愉見於兩宫祝頌周於四表太
上皇后殿下德惟坤嫓明與日符虞帝期頥正資潙汭
之助文王夀考實惟太姒之同共膺岡陵之休坐享雲
來之慶臣以符節在外不獲躬詣闕廷
賀赦書表
慶典備成鴻恩誕布歡聲浹於四海和氣周於兩儀恭
惟聰明文思剛健純粹履千載非常之運成百王莫備
之功傳繼有歸如唐堯之禪舜溫凊不倦真武王之事
文茂膺有永之祥大霈惟新之澤歸尊於艾降休自天
臣偶以薄材得官外服遥瞻天闕身莫與於走趨寅奉
德音心第懷於蹌舞
謝歴日表
課新歴扵清臺頒成書於下國緬惟孤賤亦被寵休恭
惟皇帝陛下動必法天政先稽古體春秋之五始用以
宅中演洪範之九疇推而建極臣幸備守藩之列得聞
告朔之期敦勸農桑苟民無失時之歎不忘夙夜庶臣
為報國之方
賀今上皇帝表
佑下民而作之君寳歴幸逢於傳舜有大德者得其夀
緡儀復覩於尊堯自古所無幸今而見恭惟以乾之健
重離之明述作之勤未嘗敢怠溫凊之問每退愈勤惟
皇心自佚於宴閒故睿算倍膺於悠久載崇寳冊已新
唐室之成規親奉玉巵更舉漢家之故事成命一布歡
聲四来臣幸生盛時得覩熙事緬瞻天闕講九賓具列
之儀謹與臣工歌萬夀無疆之頌
賀太上皇后牋
天休滋畀睿算增隆凡属覆臨舉同歡抃恭惟躬履慈
儉性資懿恭夏以塗山共輔勤勞之業文惟太姒同膺
夀考之休稽簡籍以未聞罄中外而同慶臣以在外不
獲趨詣闕廷稱賀
賀太上皇帝尊號表
御圖三紀龐恩固結於方維冠德百王鴻號聿崇於典
冊事瞻前而鮮儷裕垂後以無窮神人叶謀華夏胥慶
恭惟太上皇帝陛下憲天覆育體道沖虛性静而仁自
存誠著而德彌卲皇文煥而與堯克配聖武昭而惟湯
有慙顧衆善之兼該宜徽稱之備舉刻之琬琰而不朽
參之典謨而益彰天子有尊用極養親之孝羣臣歸美
庶伸報上之勤属明時縟禮之成致下國歡心之寫臣
濫膺郡紱阻簉朝班欲盡形容日月每難於繪畫第深
贊頌山川願等於久長
賀太上皇后牋
禮嚴寳冊尊上徽稱益昭母道之崇庸表坤承之助涓
辰叶吉率土交欣恭惟太上皇后殿下居順以履中躬
儉而節用上齊明德下廣慈仁延福禄以綿綿宜子孫
而蟄蟄臣幸逢華旦忽覩盛儀入賀兩宫雖莫陪於舞
蹈仰祈萬夀第自極扵歡呼
賀皇帝表
養莫大於尊親方上玉巵之夀名必歸於有德載揚寳
冊之儀喜溢兩宫慶均萬國恭惟太上皇帝體乾之健
振炎祚於復興太上皇后以坤之柔佐洪休於有永凡
属照臨之下悉蒙覆庇之功恭惟皇帝陛下道本傳心
孝能繼志謹一日三朝之禮未盡答揚竭九州四海之
供曷殫敬愛惟縟典之備欲光於前後故徽章之上宜
至於再三誕布堯言仰知舜慕凡百王之未有誠千載
之罕逢臣職在淮邦神馳天闕逖聞盛事拜莫厠於鵷
行第與斯民懽有同於爵躍
賀太上皇帝表
縟典告成乃千載罕逢之會慈闈篤慶實萬世無疆之
休凡與見聞惟增舞蹈恭惟太上皇帝陛下配天其澤
與物為春曰希曰夷玩意無為之境惟精惟一傳心有
道之君謂世世修德莫若於文王故巍巍成功難名於
堯帝已涓吉旦誕受徽稱事掩前聞裕垂後裔臣濫膺
郡寄邈在淮堧呼傳漢嶽之三莫陪近列福贊箕疇之
五第竭微誠
賀太上皇后牋
穀旦既差縟典備舉表九重之孝治動萬國之歡心恭
惟太上皇后殿下象體坤承德侔天作褘衣助祭昔嚴
祼獻之容玉冊揚休兹盡推尊之義實養親之為至誠
曠古之所無臣幸值昌辰逖聞盛事鬱哉佳氣瑞已驗
於書雲介以夀祺明永瞻於儷日
賀今上皇帝表
誕膺駿命不忘付託之公尊上鴻名庶盡答揚之義禮
已涓辰而告備事誠曠古以無鄰聖德何加民心胥悅
恭惟皇帝陛下善繼其志允執厥中億萬斯年續綿綿
於周歴五十而慕體業業於舜心謂承顔順色未極於
養親故崇德廣業乃彰於致孝載揚徽號属在明時臣
遥企天光欣聞帝詔稱觴上夀固莫測於嵩呼稽首揚
休實願同於虎拜
蠧齋鉛刀編卷十五
