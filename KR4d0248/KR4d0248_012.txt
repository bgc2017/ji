蠧齋鉛刀編卷十二宋周孚撰
古律詩
呈曾秀州原伯二首
歎息茶山老知名四十年驚看二龍在喜有一燈傳厚
禮慙虚左微材許詣前形神見公妙閉口敢言禪
古人不可見此恨與生俱平日輕餘子今年識大巫迷
塗方此困羸瘵待公蘇換骨寧無法聊煩舉一隅
次前韻答原伯二首
食蓼不知厭雕籖踰十年唯蘄一語契不必萬人傳凛
凛元劉上駸駸晉魏前須煩三昧手為變小乘禪
涪翁所傳法皎與日星俱舉世淪燕說看公走鄭巫至
音常想像戇腹謾模蘇安得空桑曲相從奏坐隅
寄宛陵陳丈
莫雲低處是江東病眼淒迷夕照紅千里相望空咄咄
一書欲寄竟怱怱已休心跡囂塵外更付功名筆研中
遥想家居老彭澤晚年身世只僧同
次韻印老别峯壁間枯木二首
與世爭春念已忘道人還許寄齋房草間翁仲真知已
試問曾經幾度霜
耒陽祠宇渺天涯幻事何須置齒牙肯伴石翁林下客
優曇當有寄生花
再次韻前篇属印禪師後篇属選上人二首
老禪真與世相忘十載驚濤濺石房指似貞心人不解
斷槎素壁白如霜
阿師曾入丹淵室買馬今年得鋸牙樹倒藤枯渠解寫
老夫真欲笑桃花
次韻趙從之喜雨
倏看半䫈莫雲張無復燒空更夕陽螟□初逢辟邪玉
畦塍真有反生香遥知涸澤還應漲便覺炎風也自涼
回互凶豐一翻手君看造物信難量
送黃侍郎仲秉赴瀘南
召杜久不作公来甫朞年吾民亦何負今公返三川王
命不可稽無由挽公船纍纍嬰兒啼政復来道邊驚鴻
未安集歎息渠可憐公才岷峨秀風度晉魏前宜方次
公駕可拍叔度肩兹行去中都江月六上弦雖云諸侯
師我意終欿然孝友當處中此翁那戌邊落日照歸旌
春江動離筵餞公野王筝老淚如迸泉
次韻寄士美
長夏苦不佳湯熨方少休床頭得新詩恍若從子游絇
爛晚花秀縈紆莫江流寒蟬久聒耳見此長鳴鷗吾友
蘇季子莫年專一丘相從寄琢磨喜子今得儔隋珠荆
文璧子餽渠則酬寄聲問平安憶此衰病不親交半九
泉老境集百憂能来叙離闊過是吾何求
再次韻贈從之并寄朝美士美
大湯陳元方小湯許文休向來京江岸政作汝潁游一
隨簡書去寒江自湍流我瞻天際鴻渠歎波上鷗之子
雖近交襟懷亦林丘緬惟兩玉人非子孰可儔高標互
暉映妙語相應酬鼎立照茅茨何日能此不句曲向荆
溪遷徙非所憂得客三士間衰年更何求
聽環上人琴
幽絃窈眇方秋蠅和音條鬯俄春鶯斷冰哀玉俱入耳
聽盡清商聽清徵浮雲斂盡江月明不意莫耳聞此聲
夷中知白骨已朽後來如師亦希有但憂曲古世罕聽
那不少徇時人情寧甘絃斷挂壁角纏聲鹿鳴渠不學
送俞君任
中歲厭乖隔此行幾挽裾故交還去子老境孰知予雪
屋傳觴處春波解纜初相過每倉卒欲留重踟躕身健
宜加飯官閒剰著書它年赤車召留眼看相如
次從之韻招從之
學子今方竹葦如自憐老腹獨空虛短畦小摘猶能飯
荒徑徐行可當車世事從来多鹵莽吾儕何自有贏餘
肯來蠹簡同籖整却恐令君得異書
許叔庸生日
酌公以京江瀲&KR1527;之酒夀公以海蕃氤氲之香南山威
鳳下煙霧北嶽老松凌雪霜十年隂功不勝紀僵仆為
蘇痿為起況復旌陽嫡孫子火棗交梨固應爾公衮元
圭侍丹扆不待渠儂菊潭水千二百歲從今始
寄陳道人時在吕城竇氏莊
渠家五桂後卜宅近青郊老竹窗前幹寒松屋外梢才
抛汗脚襪真得蓋頭茅落日春山路病夫還解包
有懷陳杜二丈二首
容南老守幾時回更拚重看江上梅便熱藤笙猶可漆
未寒筒布會須裁
寄語金陵漢郡丞與誰同醉復同醒不須弔古烏衣巷
且復尋春白下亭
寄幼安
送君城西原春水今鑿冰兩州灌瓜地一往竟未能衡
門閉青苔欲語誰復譍招邀西飛鴻因得問寢興向時
金華翁與君嘗伏膺清談尚尊爼高標忽丘陵梁木果
爾摧天理安可憑吾儕鬼揶揄可但世所憎霜風拉枯
桑囑君護茵馮我病比復加日飯那得升殘年卧閭巷
盛事望友朋得見君奮飛吾甘老薪蒸
次韻寄從之時聞游善權寺
曲檻臨煙雨書来政獨憑斷崖青自獻森樹綠相仍勝
踐吾方夢長閒子未應聊煩相佳處衰老欲依僧
贈侯元英予病療之而愈
此生毛髮燎洪鑪二䜿駸駸更擣虛惡劇方渠甚炮炙
殘年非子已丘墟較量絶藝真神似驚怪羸骸却壯如
莫道何顒百無著識君嘗自十年初
題所畫梅竹二首
東坡戲作有聲畫歎息何人為賞音雨葉煙梢出新意
老夫知子用功深
駸駸老境困埃塵開卷霜林解笑人畫地饞涎君莫怪
十年魂斷故園春
次韻朱子代兼懷君任教授年兄二首
吴門南望水漫漫擬欲高飛欠羽翰老境思渠甚飢渴
尺書煩子問平安自知譜牒俱冰氏敢厭班資但虱官
它日相逢吾有約秋霜侵鬢折腰難
粲粲新詩墮我前夜深霜月照瓊田共驚敗榻才三語
大勝塵編更十年伏櫪世誰憐老驥浮空君自笑飢鳶
一窮似我那須怪解困吾曹始是天
别鄉舊(乙未五月)
耕田畏秋旱我老將奈何清晨一葉舟凌此萬頃波此
豈我欲然食口如鴈鵝逢迎非本心慙負生積疴君看
柴桑翁當時亦絃歌人前強磨洗謂與渠同科悠悠天
壤間何向非南柯餐錢苟有贏吾願初無多歸從五㹀
牛自種千把禾不學陶士衡衰年更婆娑
蠧齋鉛刀編卷十二
