蠧齋鉛刀編卷三宋周孚撰
古律詩
與高伯庸同游王氏墳庵歸而閭丘仲時詩至
因次韻貽顯庵主以紀一時事二首
寂寞城西寺重来已素秋未霜芳草合欲雨暮雲稠濁
酒羸方戒新詩困復休翩然會心處煙徑有歸牛
法水堪湔垢僧爐自淬塵飯炊雲子熟茶泛乳花勻草
草情何厚怱怱迹易陳他年輞川上為畫兩綸巾
贈龔良臣并柬雙融趙居士
平生四海龔夫子昔日窮愁今尚爾車如雞棲馬如狗
笑指塵編作知己羣兒不識老彌明一語落紙慚且驚
森森老幹蒼檜聳寥寥雅奏黃鍾鳴萬牛不来羞自獻
正與古人同此歎霜髯雪鬢可奈何但願窮年常飽飯
北風凛凛冬欲殘日莫更復衣裳單黃金如粟趙居士
儻有綈袍遮此寒
送趙師孟
乃翁墓木已秋聲喜向諸郎識老成舞拙固應緣短袖
詩高或許是長城莫驚濁世還分袂聞有清淮可濯纓
歲計不贏親已老肯因腰直厭逢迎
高仲威揔管挽詞二首
今年歲在巳公果閉佳城竟不登三事誰能作九京羣
公謾推轂故客獨沾纓遺德憑誰紀平生不近名
憶在多艱日君王歎鼓鼙来從三晉遠獨與二高齊佳
賦方驚鵩流年已夢雞生前横槊手還傍漢征西
次韻朱德裕見贈時予病初起
盖世功名黍一炊驚心歲月轂雙馳五漿先饋那須爾
二䜿相凌少避之種種鬢毛吾欲老翩翩書札子能竒
黃花無語秋將暮莫惜玄談與解頥
病中柬課會諸友二首
橘綠橙黃歲已秋疎籬戢戢上牽牛無方可已憤懣疾
屬子一来開此愁
寒螿唧唧報更遲秀目疎眉費夢思須信愈風元是檄
可能袪瘧不因詩
良臣和前韻見貽復次韻二首
蒲團枯几度春秋自笑沐猴騎土牛竒病撩人仍止酒
問君何計可攻愁
久將農圃學樊遲欲賦三都愧左思尚喜彭城漢夫子
肯加湔祓與新詩(時予夏課復未成)
九日風雨謾興
嘗聞老潘句今日復題詩積潦朝猶淺歸雲曉更遲斷
無桃葉唱數負菊花期日莫還孤坐寒燈頗見知
即事次杜牧之韻(闕)
龔良臣知状二首
不向辛夷樹下行老来無意賦閒情可能尚似韓夫子
猶有兒曹識姓名
昔時鄴下劉公幹今日周南太史公兩鬢似霜鬚似戟
不應孤負北窗風
郊行
江北江南歲已霜老笻無伴自徜徉冥冥小雨朝猶劇
寂寂殘花晚更香自古隙駒如歲月只今芻狗是文章
虛名滿世知何益付與羣兒自較量
即事二首
漠漠冥冥氛祲多人間何地可婆娑窮途正苦身為累
老境仍嫌病作魔此日蒼生望安石向時老將憶廉頗
周宣漢武規摹在誰為君王賦伐柯
曀曀長空蔽夕雲杖藜徙倚莫江濱孤城風土偏愁客
别岸煙埃欲汚人謾說一言能悟漢久疑三戶解亡秦
風饕雪虐鑾輿地湖海無能泣病臣
寄閭丘仲時十一月二十八日
曩哦佛貍謠别我江上宅不憂道里遠但恐生死隔怱
怱分袂去悲風動悽惻寄聲来問我何忍試鋒鏑憔悴
山澤間藜莧尚可食寒蝸戀餘涎欲去我未得作書思
報子霜雁正戢翼邇来聞吉語草木有佳色驚雷斃梟
獍甘雨厭螟蟘﨑嶇各不死仰荷天地德平生長卿舍
依舊立四壁君歸亦莫緩歲晚霜露逼相期津上亭瀝
酒酹餘厄
次龔良臣韻有感予嘗言一事而驗
君家月旦擅新評尚復常談記老生可但龍蝦元異族
不妨箕斗是虚名孤懷曩日誰能會危語今年子不驚
更欲為渠傾底裏曉風澁雨未全晴
寄陳道人
瘦笻盤礡越江邊笑我孤燈照夜禪當日期穿水牯鼻
莫年猶着野狐涎忙中弦望驚三易聖處階庭讓一先
曾約芒鞵踐雲雨快来相見已新年
謝時卿見過作此謝之并簡德瞻二首
索寞干戈際交游不棄遺君真斵鼻手我愧折肱醫末
學窮何用虛名老不宜寒窗但塵槀難療十年飢
余髮已種種子来真枉生深勤兩鳧集何止一牛鳴晚
徑泥猶滑春江岸欲平論詩方有味為我老彌明
兵定後寄仲時
憶昨傳丹詔寒盟罪黠奴分攻自西蜀指日會東都聖
慮雖天合臣材與古殊居安空矍鑠臨難竟侏儒騎病
嘶枯枿兵寒隠敗郛積尸朝嘯鵩遺廩夜栖烏漢水空
滋楚淮山不蔽吴四方俱臬兀一死在須臾避地憐之
子傳聲喚病夫攝衣俱邂逅攬轡復踟躕疢動羸方甚
寒凌喘未蘇凄凉一抔土牢落十年雛生計哀難捨交
情愧不渝深勞魚喣沫甘作鳥棲枯咄咄形容變駸駸歲
月徂嘗疑冒頓惡未受郅支誅神武俄潜運明徵果不
誣六龍才蹀躞羣鼠已睢盱蠆尾興談次旄頭落坐隅
造謀由肘腋償禍見頭顱佳氣盤空極妖氛掃地無微
生脫紛擾一笑起疲駑喜極翻搔首狂深屢挽鬚飄流
免僮僕團聚對妻孥敗簡欣重緝頽垣得再圬殘年貸
蒲柳餘慶望桑榆短艇来何晚明窗晝可娱作詩嘲懶
慢喚酒濯艱虞我病猶能此君行莫厭迂相思倚江閣
寒雁下平蕪
夜坐有懷
衝風凛欲冰積雪寒未掃春光来何遲雙鬢倏已老悲
吟北窗下孤坐對參昴不憂釡生魚漫謂詩可飽平生
賞音人團聚苦不早陳翁氣金玉蔡子文斧藻倉皇一
駭散各適千里道悠悠殘歲月忽忽老懷抱道腴雖自
味俗况固難好無疑趙居士欲剗佛殿草
元日懷陳道人并憶焦山舊遊二首
故人應白髮今我尚華顛舊約鷗能記新詩雁不傳功
名畫地餅歲月下江船回首題詩處淒涼已去年
昨偕趙居士同宿贊公房樹暗朝疑雨山寒夜得霜經
營煉丹地拂拭坐禪床忽忽紅塵裏深慚鉢飯香
贈朱德裕宋安民以學詩如學仙為韻五首
大儒䕫踸踔小儒鶴俛啄二子雖楚産獨不困俗學我
見三歎息渭清涇自濁祝君但默坐嶽嶽須折角
材俊千里駒學問五揔龜前輩為青眼多士推白眉属
我病作祟濁醪不同持山林有成約捧盤盟此詩
卒卒不會面死生兩蟾蜍相望一牛鳴可忍自作疎瀝
酒不醉我徵詩又遺予膠漆自為堅愧我今不如
孰知詩窮人而我乃妄學殷勤平生友饋我破瘕藥百
年燈落燼萬事風隕雹誰能強自苦清坐亦差樂
佐飯止三韭庇身唯尺椽永絶富貴想薄有香火緣尚
憂貪嗔癡更著後者鞭定傾與援溺稽首西方仙
懷焦山圜禪師贈趙居士
鍾山一馬駒蹀躞九軌路才高難為兄質妙不愧父頃
嘗造其室握手宛如故孤燈留我語碧眼照窗戶寒珠
湛塵源朝日破昏霧相期白蓮社此意何可負當時座
間客子亦同此趣怱怱不再見忽復歲云莫衝風戰夜
窗山氣想凝沍扁舟欲問訊恐觸蛟鰐怒吾儕晚聞道
歲月忍虛度聲名身外鴆文采性中蠧當求一轉語共
證十載誤春江兩涘平偕子稽首去
促趙彦章山行
傳聲趙居士勝踐不應遲舊約梅開日俄經麥秀時殘
花猶可醉小雨尚能詩莫作京塵客空成了事癡
蠧齋鉛刀編卷三
