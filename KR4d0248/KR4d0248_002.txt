蠧齋鉛刀編卷二宋周孚撰
古律詩
次韻洪致遠春日絶句二首
石友今年斷不來紛紛沒馬但黃埃自憐老臂今三折
安得愁腸不九迴
卧病塵尊久不開知君新棹酒船回似嫌白髮非春事
不向東風遣信來
送張子和之金陵
轉蓬相遇紫髯城老眼昏昏喜再眀與世多違真俗債
於身無益是虚名試將休歇償前境莫把文章眩後生
若相鍾山有閑地早令秋雁與傳聲
送仲時赴銓試
桑梓與君舊來南更同州雖云漂泊地墜好敢不修蕭
條霸陵飲寂寞斜川遊相從能幾何歲月僅一周未竟
室中語已促江上舟舟行不宜冬烈風無時休非不欲
挽君恐欝活國謀惰農不自安乃亦歲有秋力田苟逢
年一畝千鍾收富貴今其時君行勿夷猶
公佐索詩次别仲時小詩韻遺之五首
蘭焚以其香樗夀以其散萬物無不然愧我知之晚
莫競夢中鹿且視指端月儻能心地明萬事一毫髮
朱絲徽黃金問子用此何從來履霜操不及懊儂歌
今年苦風雨老屋半傾欹投足猶無地君来正此時
欲書歸田具請子試濡筆先之蠟屐雙侑以藜杖一
洪致遠屢來問詩作長句遺之
君不見伯倫平生老閉關祗有一頌留人間懷鉛抱槧
亦何益惠子五車終不傳我今所見盖如此堆案文書
蔵鼠矢自知老境要灰心却笑少時空血指勞君日日
来徵詩試欲把筆心自疑無鹽已老稍識恥安敢唐突
西施為古人作詩有成法句欲圓轉字欲活始循規矩
後變化如以金丹蛻凡骨君試停杯參此語莫笑前人
用心苦祗今孰是前輩詩風漪作文君看取
哭柳仲和
干時雙落莫觸事兩趑趄意廣子知我命窮天喪予哀
音来澗壑老淚溼衿裾從此南岡下經年獨荷鉏
答閭丘仲時見寄
纖纖輕草不勝鋤忽有新詩来起予十載光隂消蠧簡
兩家生計共蝸廬久知吾子傳真訣試與衰翁辯贗書
何日一笻真過我共炊香稻擷園蔬
贈致遠
起蹋寒溪雨来嘗老屋茶論年我蒲柳涉世子龍蛇嫩
綠初還水嬌紅半著花澆春可無酒試與問西家
世正矜投筆人誰話濯纓君窮猶鬼瞰我病亦天黥古
寺雲埋徑官濠柳暗城便應從此去已負白鷗盟
小柳志超逸病毛才崛竒俱為一抔土但有百篇詩漠
漠江山静怱怱歲月移黃塵沒馬首頼子一伸眉
畋也頗豐下本期渠克家才令配晨月又復摘秋瓜寒
泊堪秧稻荒池足漚麻熊兒幸無恙聊伴老生涯
留别致遠
隄邊楊柳發新枝歎息春工又一時對景不為千日醉
語離還賦四愁詩窮途至此空回首老色如今各到絲
粗有一廛歸去好犁鉏何地不相宜
宿崇福庵顯上人房
潦收秋澗静木落莫山稠石路果能滑杖藜聊此留夜
房憎豹脚朝飯憶貓頭為語湯從事無忘馬少游
同伯庸游甘露有感次仲賢韻二首
故人同我去清旦杖崇岡寒日無留照驚鴻有斷行聊
將一日欵少洗十年忙衰病不相棄我廬今未荒
縦談四壁静宴坐一鈴鳴老火漸消晝寒窗忽報晴凄
涼魯兩士赫奕漢三明俱作南柯夢令人骨亦驚
口占贈致遠
柳絮翩翩燕子飛小園風物揔宜詩今年已解穰侯印
輸與三生杜牧之
次韻仲時春莫懷歸
奕奕新詩飽琢磨精靈如此竟誰過共聽鶗鴂春將老
舊記驪駒子試歌坐病已孤新歲酒忍窮思種故山禾
祇今石鼓文多缺誰為銓量掘臼科
次韻安民
肺病侵陵倦出游寒窗棐几即菟裘百年忽忽從渠轉
萬事昏昏只麽休學道幾人能杜口趨功誰子不焦頭
留君試話人間事翠竹黃花最耐秋
贈宋安民
閒階塵没屨隙戶風翻裳欹傾數椽屋易知獨難忘為
此室中人久薰知己香蘭彫潘洪逝璧碎韓吕亡非渠
妙語言何以浣我腸蒲團兩默坐寒窗墮斜陽我炙彼
能嗜歎息時拊牀緬思爭奪境其險劇太行病馬已虺
隤三徑可忍荒相期荷鋤歸歲晏天欲霜
夜坐偶作
霜風振枯條掩戶日已夕老屐不出游畏此寒懔慄挑
燈對空爐蟲聲喧四壁翻書娱兩眥渺渺玄霧隔爬搔
餘倦酲城鼓聽歴歴貍奴木上坐相對成二客殷勤謝
爾曹伴我此岑寂干時悔前猛學道飽新得請看警露
鶴何似遇風鷁懷情欝不語簷月已半仄
巫主簿挽詞
正歎淹黃綬俄驚啟素車生真元亮似老更伯喈如誰
哭三年墓空傳萬卷書蚳蠓可無念身世本蘧廬
贈陳道人
正諦危欲斷誰膠能續絃要為師子吼莫看野狐禪小
住真聊爾相逢獨巋然同床有佳夢或許老夫圓
次韻贈林義之
炎暑不可觸相逢正此時初無一日雅肯誦十年詩語
際傾心劇忙中識面遲幽貞可潜伏君智固如龜
我已劉楨病君仍屈子醒俱為石碌碌不改柏青青吉
語時占鵲窮途恥聚螢何時一杯酒相對話飄零
贈朱德裕
老弃泮宫籍日與學子疎英英佳公子乃肯過我廬觸
熱生積疴子意何勤渠逐臭海夫癖不幸今子如惜無
一尊酒冰瓜配園蔬持家今十年但有數冊書斯文等
圭璧後生多璠璵我田失耕耘政欲賴子鋤晚雨溼不
借新涼到蘧蒢勿嗔折柬邀衰年出無輿
高冠岌雲霓修佩綴蘭茝潘洪已鬼錄尚喜之子在平
生詩作魔見子始追悔奕奕清圓句極力有不逮政緣
一飯先厚禮辱始隗莫年專一壑謗語溢四海逢人欲
話子恐子重得罪古學寒如灰到此已千載非無力學
士始勵終則怠子兮其勉旃河清寧可待
戲洪致遠
不妨一斛貯檳榔蘭玉詵詵已雁行可是譽兒元有癖
未應辟穀獨無方玉川此際貧雖甚稠錫他年債已償
世事乘除君記取擊鮮從古是諸郎
次韻龔良臣見贈
楚國兩名士鶴居雞鶩羣有誰沾賸馥獨子嗣清芬到
睡唯黃妳扶衰祗紫君猶勝馳宦子揮汗讀移文
蠧齋鉛刀編卷二
