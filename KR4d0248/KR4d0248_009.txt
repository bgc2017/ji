蠧齋鉛刀編卷九宋周孚撰
古律詩
寄湯朝美
君家堂下錦千堆老眼春風赤快哉勝日久孤三徑約
浃辰深愧兩書来公租已辦應多暇家釀重開定幾回
會挽蜀狂成一醉莫嗔屐齒破蒼苔
史慶臣貧甚湯朝美士美以書招之作詩以餞
其行
憤時膽如斗論事須磔蝟閱人習熟中見子差吐氣十
年卧岷峨一芥視富貴只今五窮迫歎息一飽未子才
固﨑&KR0706;渠眼亦髣髴黃金賤鍾期此語可歔欷中山兩
公子好義吾所畏深憎涇渭雜屢斥蜩螗沸尺書獨喚
子如子亦差慰相從一語合肯顧百金費孤松危欲死
莫惜加灌溉向来監河侯吾慙可勝諱
次韻陳丈陳丈宣城人歐公詩云共防梅老敵
難當
詩似梅翁不易當公今後出更專場自来不數王楊輩
平處猶參沈鮑行梅柳作新還此際江山增重信吾鄉
會須乞取飛霞佩老藉猶能與頡頏
次韻蘇庭藻見寄庭藻所居號竹堂
怱怱别後已經年堂下新篁又長鞭何日来成渼陂集
只今空寄陜郊篇封丘正自妨吾樂畏壘誰能識子賢
俱坐先秦古書累吾儕流落本非天
登多景樓分樓高天一握為韻得一字樓非舊
址惟東面可眺三隅暗甚時方改作榜稱米
元章書盖偽也語寺僧當易之
往時百仞山丹樓麗朝日江天富佳致收攬不遺一怱
怱熙豐事電往那可詰故基誰為徙勝槩從此失如窺
一面網反墮三凌室幽懷鬱塵霧老眼暗髹漆雖云一
牛鳴每至輒悔出使君改築意正欲名稱實丁丁斤斧
功趁此玄月畢扁榜照華榱仍須此翁筆
步至石翁山送江亭下贈同游是山予意昔有
石姓居之今說怪甚
蜿蜒一徑踏蒼龍趁此霜林葉未紅翠壁嘘雲疑欲雨
滄江翻浪故多風凄凉遺事從誰問邂逅清遊與子同
會向詩翁覓新句落霞孤鶩本非工
次韻史康時見贈
兩屨下峨岷舊聞渠可人相逢老史族仍是少公親濁
酒能澆月新詩不負春旁觀還伎癢吾亦捧心顰
次知府侍郎九日登送江亭韻
兹山聳孤秀正自愜公心頓覺天能近都亡地可臨煙
江殊衮衮霜柳尚沉沉但恨無陶謝芳醪只獨斟
寄辛幼安二首
我屋與君室濟河南北州相逢楚天晚却看蜀江流老
境渾能迫妖氛竟未收何時一廛地歸種故園秋
别去才三月人来已兩書老懷多弛曠厚意獨勤渠共
歎飄流際能收謗罵餘春風綠林壑還佇短轅車
次韻程道徽三首
二年五經過子亦倦行役踵門覓一廛正爾不能得窮
愁侵兩鬢無酒灑胸臆見溺不解援我空三歎息
子家江濫觴還送江入海淒淒兕虎歎屈指已十載飢
唯三韭足寒止一衲在試問十二宫從来誰主宰
宿草被三徑呼兒不須鋤從來駟馬客肯顧蝸牛廬那
知傾蓋交向我情不疎惜無一端綺報子雙鯉魚
夜坐懷日新
小室頗修潔短牎亦虛明讐書豈不佳念汝翻愴情憶
昨乾元初春風被簷楹炙背俯晴軒鏗然讀書聲忽起
四方志遽作千里行别来四寒暑歸計猶未成買桂炊
白玉﨑嶇客都城兩鬢不受愁應已白髮生㪷粟能幾
何終年費經營短鞭望馬腹我亦飢寒并老懷少機械
世路多溝坑安得沮溺田與子窮歲耕
送杜丈仲微赴山陽倅
城外長淮綠渺瀰此行聊復雁門踦邊烽已息何妨醉
民訟全希尚可詩昭代聲名方此振中年離别未須悲
溧陽老尉還天幸政自扳援得退之
亡友高伯庸滑稽玩世屢與人忤而見余則加
敬人共怪之亡八年矣今慶臣風度大略相
似而所忤所敬又極同也感歎之餘次慶臣
韻贈慶臣
鬱鬱東岡柏自青惜無大藥駐頽齡忽驚優孟重来楚
但怪蘇躭却姓丁千里自来須驥騄兩豪扵子信螟蛉
隙駒歲月那容玩老語從今便當銘
陳使君生日二首
今時潁川守往日太丘翁已革因循弊兼收撫字功民
言方頌此天意曲酬公莫把彭籛比恐非斟雉同
控鯉雲煙外釣龍溪水邊遺蹤猶可見故老不虛傳道
豈容捐物功須解補天看渠落公後縦徤只臞仙
讀劉丈元畸四傳戲題二首
使長河作酥酪真赤手攬象犀斯文誰解捉搦此老大
能滑稽
知音止老柳州如君亦奚斯流真復煩管城子端不數
下邳侯(革華傳非退之文因話錄言之)
丙戌重五後一日予與同舟三人游虎丘庚寅
歲予亦以是日至楓橋望虎丘塔迫日莫歎
息而去
百丈寒嵓塔孤篷倦客船来迎十里外相識五年前天
迥方斜日林深忽暝烟平生戒三宿為汝復淒然
送鑒老住禾山二首
破壁荒垣誰解新渠儂方向阿師勤遥知竪拂拈椎處
不負青山起白雲
黃流渺渺獨浮杯俊鶻沖天亦快哉玉麈談玄他日事
不妨兼帶此山来
蠧齋鉛刀編卷九
