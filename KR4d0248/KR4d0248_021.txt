蠧齋鉛刀編卷二十一宋周孚撰
春秋講義
春秋
聖人之經其所以為名皆因舊而不改易之為易書之
為書詩之為詩聖人未出其名固已如是至於春秋則
猶三經也晉謂之乘楚謂之檮杌魯謂之春秋編年之
書也錯舉四時以為之名聖人何加損焉且聖人之所
以為後世戒者在其所書之事而不在其名也
元年
春秋之始乎隱先儒之說不勝其繁也盖東遷於孝公
之末年孝公沒而惠公立春秋作於惠之元年可也舍
惠而隱此先儒之所以紛紛也至唐啖氏始曰惠公二
年而平王遷其說比之先儒雖不為鑿然考之太史遷
之紀則無傳焉不知其何以得此也吾獨以歐陽子之
說為實其言曰昔孔子老而著書並以法世而已故據
其所得而修之然則始終無義乎曰義在春秋不在起
止歐陽子之學簡易明白不為苟學以亂經予患是學
之不明久矣故願與諸君盡心焉
春王正月
正月周之正月也周以建子為正而春秋從之何也曰
春秋魯史也魯史以周正紀月理也何以知其用周正
也曰春秋嘗書十月隕霜殺菽矣又嘗書三月無冰矣
十月而霜三月而無冰以今之歴推之非異也以是知
其用周正也然則夫子之語顔子則曰行夏之時而作
春秋為一王法則用周正而不改何也曰非天子不議
禮不制度夫子因魯史作春秋而輒易正朔是僭也春
秋嘗疾吴楚之僭而夷之其肯自蹈之乎曰孟子以為
春秋天子之事而今之說者則曰夏時之正夫子語顔
子矣而春秋之所書盖見諸行事者也又何也嘗曰以
賞善罰惡以示勸懲此天子之所當為而春秋所由作
也亦豈必改周之法而自為法哉夫執聖人之言不求
其意之所在輒附會以施於經其說雖美而於義未必
安此近世學者之蔽也吾之言質諸聖人而已今說則
吾不知也
三月公及邾儀父盟于蔑
儀父邾子克也春秋之法附庸之君例書字其與公盟
正乎曰天子在上諸侯相盟非正也曰周官司盟凡邦
國有疑則掌其盟載之法及其禮儀自周公以來未有
改也而春秋非之奈何曰先王之盛時設牧伯以長諸
侯其協者牧伯聽之而聞於王王予奪之未始容其私
相盟也諸侯而相盟則王何在焉子以為周公之全書
乎
五月鄭伯克段于鄢
段不書弟也其書克以力勝之也弟之不弟所以罪鄭
伯也周公居東二年而罪人得其誅管蔡亦不遺餘力
矣而後世不以為非則鄭伯何罪焉曰管蔡之封非周
公為之也其討之者非周公私之也管蔡誅而後王室
安此周公之心也段之居京莊公之封其完聚繕甲兵
莊公縦之迨其惡稔而後加之以兵莊公之心安在哉
司馬懿之誅曹爽亦猶是也而謂與周公同乎將仲子
叔于田之詩序俱以為刺莊公是亦春秋之法歟
秋七月天王使宰咺來歸惠公仲子之賵
仲子魯侯之妾也左氏公羊子以為惠公穀梁子以為
孝公魯史亡久矣是不可考然其為妾則一也何以知
其為妾以僖公成風知之成風莊公妾也春秋于秦人
賵也其書之之辭與此同以是知其為妾也然則榖梁
子之說可從矣曰不敢必也若二傳何寧闕之以俟後
之君子雖然春秋之義初不係乎此也天子以禮維持
諸侯者也今以非禮而賵人之妾是有短垣而自踰之
也然則春秋無貶辭何也曰實書其事而義自見矣
九月公及宋人盟于宿
宋書人微者也以公及微者魯之恥也宋之會季孫以
公命命叔孫曰視邾滕叔孫曰邾滕人之私也我列國
也豹猶恥與邾滕之君伍公甘與宋之微者盟公以為
禮乎魯之不振昉于此矣
祭伯來
祭畿内諸侯而朝于魯魯安受之俱罪也不言朝不與
朝也凡蔣邢茅胙祭周公之嗣也彼以是親魯魯不朝
王而祭朝魯可乎詩曰雨我公田遂及我私祭伯於是
失先後之序矣
冬十有二月公子益師卒
大夫卒日與不日有義乎曰春秋因舊史以成書日與
不日舊史之文也聖人何容心焉曰今之學者以是分
君臣恩禮之厚薄可從歟曰春秋書大夫之卒者三十
有一其不日者四而在隱公之世者三人立乎定哀以
指隱桓史之闕遺者多矣聖人安得而盡知之三家之
專魯其權迫君叔孫得臣之卒而宣公獨不加之禮乎
恐非其實也學者知春秋不以日月為例則不固矣
二年公會戎于潛
戎狄是膺荆舒是懲周公方且膺之公之會戎有愧於
周公多矣
夏五月莒人入向無駭帥師入極
春秋無義戰凡兵之志皆譏也入者弗受也莒稱人微
者也無駭魯大夫之未命者也
秋八月庚辰公及戎盟于唐
春會秋盟隱公之從戎也亦甚矣徐戎並興東郊不開
伯禽禦之之術尚可考也委而不修汲汲然與之盟此
春秋所以譏之也
九月紀裂繻來逆女冬十月伯姬歸于紀
凡公女嫁于敵國姉妹則上卿送之公子則下卿送之
故逆女亦必以卿或曰親迎于渭文王為諸侯之禮也
春秋書此譏不親迎也曰渭周之竟也故文王逆于竟
上為得禮且使晉娶于齊必責之委宗廟社稷之重經
時不反而行親迎之禮其可乎先王制禮不如是之迂
也
紀子伯莒子盟于密
此魯史之闕文歟曰非也甲戌己丑陳侯鮑卒冬十月
朔日有食之謂魯史之闕文可也今三傳異辭左氏之
例不可非而二傳之說則自不敢以為是豈春秋之實
乎春秋雖曰聖人筆削之書而指為有所譏刺初不敢
載之簡牘也弟子口相傳授久而失其傳者有矣故其
書有師授之久而訛者此是也有秦火之後俄而亡之
者陸淳所謂夏五是也例以為魯史闕文失之矣
十有二月乙夘夫人子氏薨鄭人伐衛三年春
王二月己巳日有食之三月庚戌天王崩夏
四月辛卯尹氏卒
左氏以是為君氏二傳以為尹氏捨左氏而從二傳何
也曰經之書尹氏則有之矣而以君之母為君氏則未
之聞也古之仕者世其禄而已官人以世商之所以亡
也而周循之春秋可得不書乎
秋武氏子來求賻
魯不賻而周求之俱非正也武氏子者大夫之未命者
也父喪已終宜嗣父位而平王崩冢宰不敢命大夫故
猶曰武氏子其不稱使亦猶是也
蠧齋鉛刀編卷二十一
