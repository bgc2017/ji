蠧齋鉛刀編卷十九宋周孚撰
啓
謝虞丞相啓
擢從冗散之職畀以師儒之官衆為嗟驚自慙徼幸伏
念某受才骯髒百無一堪觸事屯邅十幾九躓昨叨一
命之寵已踰五年之期惟窮邊之劇繁不容尸禄而文
吏之齷齪或至辭難属新例之舉行自故官而汰去方
其襆被之際幾有向隅之悲雖窮當益堅自甘踽踽之
誚然老其將至不勝皇皇之心豈謂高明見錄微小賦
以斗升之禄俾與簪裳之游㒺使盛時復有綿蠻之歎
更憐薄伎得盡侏儒之能況某少多病而今益衰壯嗜
學而晚彌甚常憂尉曹之責恐非書生之宜精神疲於
徼巡術業荒於奔走惟今所授實自夲心俸入厚而足
以活妻孥符檄亡而可以閱文字率爾而得恍然以驚
兹盖伏遇大有以容明而無蔽才之鉅細各收其用人
之邪正洞察於中謂朽株猶足為薪而老馬尚能識道
故推大惠以及小夫仰懷濡手之勞愧無以報惟有銘
心之感誓不敢忘
代辛滁州謝免上供錢啓
比陳危懇方竊戰兢仰荷至慈特加閔可民免追呼之
苦吏逃稽緩之愆戴德無窮感恩有自伏念某偶以一
介得領偏州較之兩淮實為下郡地僻且險民瘠而貧
兵革薦更慨莫如其近歲舟車罕至歎有甚於昔時忽
於瘡痍之餘督以承平之賦符檄相仍而至官吏莫知
所為雖載在有司當謹出納之數然驗之近制尚有蠲
免之文云不斂民實為㒺上不避再三之凟庶期萬一
之從逮被湛恩實逾始望某官仁不間遠明可燭微伊
尹佐君恥一夫之不獲周公在内期四國之是皇故令
窮陋之區亦在憐憫之數向愁與歎今舞且歌某恪承
德意遵奉詔條仰惟鈞石之平不遺小物敢有毫釐之
擾以速大尤
代運使賀同知沈樞密啓
伏審光奉綸言晉參樞筦處百萬宿兵之地已賴籌邊
同二三執政之臣益資彊本明良胥會夷夏竦聞恭惟
某官學踐聖藩材優國棟貫穿百氏為時儒者之宗精
白一心勵古王臣之節自茂膺於注委即入贊於幾微
姦黨革心正人增氣眷惟右蜀實控西陲整我六師方
倚召公之翰駕彼四牡式遄山甫之歸旋疏丹陛之恩
再畀青氊之舊惟天下之望所属故聖主之眷愈隆兵
柄有歸國勢增重謨明帷幄非如晦莫能籌之忠結冕
旒見夷吾可無憂矣夙夜仰陪於基命精神坐抑扵遐
衝即觀鍾鼎之勒功共慶台衡之正位某自憐孤迹嘗
望末光誰知簮履之微復處鑪錘之末一枝所托幸安
鷦鷯之栖大厦既成敢忘燕雀之賀其為嚮慕㒺既敷
陳
代漕與同知王樞密啓
恭審光膺明制峻貳元樞仁賢彙升華夏均慶某官受
天間氣為世德人柱石之材足以持危任重蓍龜之智
足以燭微察幽以一代之元勲膺兩宫之隆眷當上聖
撫重熙之運而明公為同德之臣入贊本兵亦已踰歲
凡折衝尊爼以制四夷之服與垂紳廊廟以佐萬機之
平所言無毫釐之差其效如日月之見追兹進拜盖將
責成雖卒是伐功有資借箸之畫然質諸輿論可後告
廷之除佇從斗極之司遄正台衡之任某自惟疵賤久
賴陶鎔趨進未諧悵方違於此日攀援有自喜獨倍於
他人寸心所懷尺牘難盡
代賀葉留守啓
伏自頃者易鎮南荆抗旌西蜀相望百舍緬惟跋涉之
勞欲致一書少效寒暄之問適以筋骸之疚退安閭里
之居既乏使令莫附置郵雖攀援之意未始少變而弛
曠之罪其何以逃非大德之普容豈細故之可略兹承
使節歸尹别都新命一聞孤悰增抃恭惟某官以伊皋
之業值唐虞之時智略足以燭微器識足以任重出臨
方面靡容毫髮之姦入佐經常不益錙銖之賦爰總戎
於武部旋承命於樞廷睿眷彌隆輿情攸係唯此保釐
之任實為柄用之階以理而推數日可待路車乘馬少
淹南土之居衮衣繡裳遄俟東都之逆自惟菅蒯嘗侍
門牆拯困扶危韜瑕匿垢不敢忘提耳之誨何以報淪
肌之恩兹以卑身復托大府雖循墻以省昔虞三虎之
疑然引袖自憐今有二天之覆佇待熒煌之坐少陳危
苦之辭
與交代啓
唱第彤廷已叨下列備員外學復玷後塵飾陋質以續
貂竊虚名扵附驥静惟幸會曷易名言某官地望高華
天才敏卲文兼政駿之富經有韋平之明分教于兹閱
時已久雖鄧公雅志不卑博士之官而賈生妙齡宜在
大夫之位佇拜褒嘉之命即躋清峻之班豈惟校祕籍
於鴻都盖將明典綸於黃闥某幸逃汰斥得奉終更仰
覿高標已慰傾瞻之素敬循餘矱更逃曠敗之虞感愧
之誠敷宣㒺既
與趙漕啓
偶緣末第竊薄禄于膠庠幸以鄙身託餘庥于旌棨惟
大府材能之會而台閎德望之隆乃令寒陋之資輒冒
師儒之寵傾依惟舊瞻覲有期恭惟明允篤誠靖共正
直文雖華而濟之以質學既富而處之若無入典郎曹
詳練之材已著出臨輔郡循良之譽復聞當獨冠於鵷
行尚少淹於龍節取與以道民不告勞剸裁有方吏皆
知畏顧星軺夙駕已殫四牡之勤而公衮遄歸佇正三
台之任重惟庸妄特荷知憐既紹介之不先仍光儀之
未覿固已竊聞於道路盖嘗辱問其姓名今者猥以畫
墁之心來效執鞭之役惟明且恕少弛銜轡之威雖賤
而愚終冀帡幪之賜
蠧齋鉛刀編卷十九
