蠧齋鉛刀編卷二十九宋周孚撰
文
慶七十赦書到祭諸廟祝文
兹者天子舉夀親之典施霈澤于四方詔名山大川百
神之祀在祀典者守臣咸致禮焉敬以兹日告休于神
夫黍稷非馨明德惟馨凡吏之所以供神者皆聖天子
德之所寓也神其享之無忘聖天子之賜
天申節開啓文
長嬴紀月神聖應期敬陳祝釐之儀少伸歸美之願伏
願日新其德於萬斯年非世可量夀若西方之佛與天
同久尊如南極之星
會慶節疏文
皇天育聖數適值於千齡良月應辰蓂尚餘夫八莢仰
祈仙釋之眷以助邦家之休伏願皇恩周於華夷盛德
同於穹壤東漸西被誕揚不殺之仁松茂竹苞莫紀無
窮之算
祈雪祝文
比以雪不應候有祈于神神惟民之窮不忍終弃乃庚
子之夕先霰而雪神之心既憫民矣苟使麥復甦而疫
不作吏亦將以牲酒答神之休神其圖之
祈雪文
麥已覆塊雪猶愆期惟農事之失中與冬溫之作沴恭
惟仙聖大賜哀憐仰祈密霰之祥少著豐年之兆
祈雪文
今歲之災神所鑒也所望一麥以寬民憂而冬已過中
雪不時降皇皇之民無所告訴惟神血食此方歴祀已
久尚期降休以軫我民
祝文
吏治不善神降之罰爰作淫雨以害粢盛吏則有罪而
民何辜清風時興隂曀掃除民之望也惟神圖之
祝文
夏既謁晴秋復禱雨神不爾責吏慙且羞惟神血食此
邦民賴庥庇豈以吏之不職而棄所撫臨之氓伏冀哀
矜畀之甘澤吁嗟之請神其鑒之
立春勾芒文
惟春之元國有常典爰出土牛以戒農事導迎善氣迓
續豐年惟神之休神其鑒之
諸廟祝文
惟政乖繆以干隂陽祈雨與晴瀆神者屢矣神之聰明
宜降之罰今兹之雨豈吏之誠有以感神而應之也盖
神哀矜此邦之民而眷存之故吏雖當罰亦赦而不之
責神之惠大矣敬擇日以告
祈雨文
夏令將中農事已急苟時雨之不降恐歲功之或隳仰
惟至慈俯徇羣願錫之三日之澤慰此一方之民
祝文
諺曰狐埋之而狐搰之是以無成功今歲之麥神惠大
矣苟雨應期而稻復成則民始終受神之賜神豈忍於
斯而敗之乎驅斥旱魃畀之甘澤神亦何辭之有敬擇
日以告
龍潭文
聞之於古若歲大旱取虎顱骨納之龍湫雨則時降今
白沙之田旱過半矣雖一再雨不盈膚寸歲已處暑而
西成之期尚墮渺茫農民嗷嗷無所歸訴敢以所聞乞
靈于神惟神呼吸隂雲布宣時雨邦人所傳盖將千祀
尚其降鑒以福我民
迎龍文
日者以常暘之災有祈于神神不拒違賜以勺水蜿蜿
蜒蜒以示靈變迨今彌旬雨一再作惟神既赦吏之愆
而憫民之無辜矣然焦爍之害譬之積疴非藥瞑眩不
能已也惟神不遺餘力有以大洗濯之若棟宇之新以
表神之靈封爵之請以答神之勤吏亦不敢遺餘力也
惟克有秋以無忘我民
靈嵓大聖文
雨暘之數雖職于神然神之于職不能無差失也非有
以大慈悲心具大解脱力者為之先後不能導之必爾
也此邦之人凶豐之期以大士為命者意在此也兹者
之旱問諸邦人盖十數年未之有雖吏治之不善宜有
以得罪而民之喁喁者不可終棄也今大士既憫之矣
然一杯之水救輿薪之火民之心尚有冀也一雨三日
洗濯焦槁耕耘之利尚十得其五盖其為力也微而為
惠也廣惟大士有以終賜之也此吏之欲而民之志也
祭諸廟祝文
惟聖天子肇稱元祀咸秩無文命我有邦凡山川百神
在其境内者皆加祭焉禮與敬可謂備矣神其體聖天
子愛民之心使疫癘不作雨暘以時以福我民則神亦
無所愧有司謹撰日以告
謝晴文
某為政乖戾貽灾于民不能自屏乞憐于神神不我違
賜以開霽惟神之休吏則有愧
祝文
今歲盡矣而天不雪豈惟麥在田者不得發生而疫癘
之災亦將乘間而作吏無以為計乞憐于神惟神大施
惠於斯民使歲有以豐而災有以弭期已迫矣神其圖
之
勸農文
太守之於爾邦行將去矣始至而旱民不粒食去歲僅
得中熟而追呼之擾出納之吝有愧於汝曹者亦多矣
其將何辭以勉汝而汝亦何肯以其言為信哉然仲春
之月勸農于郊著在令甲太守雖不敏其敢以已之慚
于民而輒廢國家之典是以強與汝言汝亦當強聽之
恭惟聖天子方卑服即康功田功凡稼穯之艱難與小
人之依聖心未嘗忘也向者振貸之恩與今陂塘之令
汝曹悉蒙被而奉行之矣當聖天子務農如此其可曳
裾拱手自暇自逸使鄉鄰之間自為惰農罰雖不汝及
而恥則大矣春雨時至土氣震發柞芟襏襫從事於畎
畝之間汝曹毋怠無忽
延知府辭廟文
某濫守此邦歲已兩朞兹者終更得脱明譴皆神憐其
不肖而隂祐之也今將行矣不敢不告
謁先聖文
某以諸生得位朝著奉天子命出守此邦人民社稷之
寄萃于厥躬居之無倦行之以忠此嘗所聞於先君子
之言也某雖不敏敢忘斯訓
向漕到任謁先聖文
某濫蒙上恩將漕淮部幼學壯行敢不自勵食足於上
民信於下於斯二者請嘗試之惟先聖先師實鑒厥衷
諸廟文
某不才蒙上推擇備員一路以嚴戢吏以仁撫民某不
敢不勉區區之心神實鑒之視事之初敬以誠告
謝晴文
比控危誠仰邀靈施自知黷冒方切悚惶不謂時暘順
行淫雨立止顧真蔭之所自豈鄙心之敢期更望鴻私
克終大賜
謝雨文
惟大士庇于此方者舊矣此方之民雨暘之不若皆以
大士為歸今歲將旱矣大士至州之三日而雨民氓懽
呼去憂而喜大士之惠其將何報尚冀至慈不倦於施
甘澤時至歲功有成此民之望而吏之欲也惟大士鑒
之
謝雪文
孟春方中時雪來應常暘為之退舍宿麥得以生苗仰
仙聖之殊休慰農民之素望躬詣淨宇(道作真宇)以布鄙悰
蠧齋鉛刀編卷二十九
