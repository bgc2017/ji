蠧齋鉛刀編别集類三(宋)
提要
(臣)等謹案蠧齋鉛刀編三十二卷宋周孚撰
孚字信道濟南人寓家丹徒乾道二年進士
官真州教授集首有其友京口陳珙序稱遺
文共三十卷儀真縣志並同而鄜延解百禴
跋語則稱三十二卷正與今集本相合蓋珙
序專指詩文而言末二卷為非詩辨妄原有
别本單行百禴取以附入故通為三十二卷
耳又宋詩紀事稱孚卒後辛棄疾刊其集今
考集中多與棄疾贈答之作其契好固有素
但並無刊集之文世所傳本實淳熙己亥歲
百禴為鏤板以傳跋語可証未知宋詩紀事
何所據也孚七歲通春秋為詩初學陳師道
進而學黃庭堅俱能得其遺矩詩中分注自
甲戌歲始距其卒淳熙初凡二十餘年蓋皆
其中年之作學問日進故大抵詞旨清拔無
纖仄卑俗之病文章不事雕繢而波瀾意度
亦往往近於自然其駁正鄭樵詩辨妄之誤
立論尤極詳允在南渡時雖未卓然成家亦
可謂尚有典型者矣乾隆四十三年五月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
蠧齋鉛刀編原序
歐陽公之序蘇子美曾南豐陳後山之序王平甫皆悲
其不遇以死其言反覆哀抑有大不釋然者人之讀之
知其辭之緩而不知其意之切也夫二公之材高視一
世文可施諸典冊詩可薦諸聲歌而坎壈流放曾不得
少用其所長而夭死繼之一時交舊論次其平日之文
序其窮而閔其志能無哀乎所以深悲而痛恨者自其
情也余之師友周公孚字信道自號蠧齋天資穎悟七
歲通春秋左氏傳既長於書無所不闚博聞彊記而尤
邃於楚騷遷史唐韓杜氏之詩文國朝諸公名世之作
出入貫穿造詣其畛域掇拾其精華始刻意於詩以後
山為法其後由陳而黃黃而杜屬思高遠鍊句精穏少
而工壯而新晚而平淡為文長於叙事簡潔而峻厲不
喜襞積雕繪循理而言理盡言止公之於詩文盖如此
登第十年始為真之郡博士竟卒於官仕止於一命夀
不登五十其窮殆與子美平甫類而不逮二公者二公
所與遊皆一代宗工足以自託不腐公常恨不及見前
輩不蘄今之人知一時顯人亦未有能知公者以故名
未大耀公既沒之二年平陽解君伯時得公之遺文古
賦古律詩表牋啟書序記疏青詞贊碑銘共三十卷目
曰鉛刀編者屬余為之序余少從公游其學盖得於公
老不加進思公之不復見也未嘗不澘焉以悲伯時公
之死友也嘗仕為尚書省監門聞公一言棄歸力學其
志操有足尚者公之自真歸葬也伯時營護之力為多
翟公有言一死一生乃知交情余於伯時見之淳熙己
亥仲秋六日京口陳珙序
