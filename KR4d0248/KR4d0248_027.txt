蠧齋鉛刀編卷二十七宋周孚撰
青詞
衆會青詞
淫為六癘數雖值於今年較以四方罰孰加於此土冬
常暘而不雪春積隂以中人呻吟日聞夭折相繼閭巷
至於業廢巫毉為之術殫痛矣疚心言之酸鼻必有干
於威命致自絶於天年迨今罹灾抑亦彌月是以臣等
仰止九關之邃敬陳六祝之辭伏乞特賜憫憐普加矜
貸少霽雷霆之怒曲全螻蟻之生一氣不愆大陵之星
退舍羣邪自屛時儺之功告成仰瀆高明第增惶切
謝火青詞
材德不稱其殃及民法律有差於占為火尚賴九關之
聽不遺一介之臣雖譴所加而災無幾臣是用式延真
侣敬詣靈場具陳已往之愆少冀方来之福綆缶土塗
之備固不敢忘瓘斝玉瓚之微其何能報
祈雨青詞
政刑之誤有干隂陽凶豐之期決在朝莫塵蓬勃以翳
物氣蘊隆而中人夏苗已空秋穀復槁雖長吏之可罪
然下民之何辜伏願俯鑒危衷少回哀眷召神龍於俄
頃挫旱魃於屈伸苟焦爍之害既除則流亡之憂可弭
傾投五體瞻仰九關
祈雪青詞
巍巍九關豈容屢瀆蚩蚩萬衆是亦可憐麥雖殖而根
已浮雲將合而風輒至雪不應候歲將告凶臣是用仰
企崇霄敬陳淨供伏祈至鑒霰先集以告祥庶使新陽
民荐饑而得食俯增跼蹐仰冀哀矜
謝火青詞
俾民安堵惟廉范之政不聞仰天乞憐庶禆竈之言有
驗恭惟真聖俯徇鄙悰衝風之怒既回飛焰之災遂息
謹延淨侣躬詣靈壇已令畢方之妖遠投荒裔敬舉玄
冥之祀以答洪休
代人禳病青詞
病恙交攻幾濱九死精神未泯聊布一言仰祈覆物之
仁俯察由衷之請伏念臣某衞生無術卧病有時自去
夏以浸離迨今春而愈劇年齡已邁不虞二豎之嬰裝
橐半空何翅三毉之謁雖調適之度責之於已而修短
之命制之在天驗五行所叙之書適二運互衝之歲苟
筮也數也其理不昧則涊然霍然何時可期臣是用望
丹陛以馳誠假青詞而請命伏願察其危懇赦其死而
俾生責之後期得以善而自贖永免紛張之咎再為安
燕之人
蠧齋鉛刀編卷二十七
