詞苑叢談卷十
翰林院檢討徐釚撰
辨証
苕溪漁隱曰小說紀事亦多舛誤豈復可信雖事之小
者如一詞一詩蓋亦謬爾淮隂侯廟詩築壇拜日恩雖
重之句青箱雜記謂是錢昆作桐江詩話謂是黃好謙
作是一詩而有二說也小詞春光好待得鸞膠續斷絃
是何年之句湘江野錄謂是曹翰使江南贈妓詞本事
曲謂是陶穀使錢唐贈驛女詞冷齋夜話又謂是陶穀
使江南贈韓熙載歌姬詞是一詞而有三說也其他如
此甚衆殆不可徧舉
冷齋夜話云東坡初未識少游少游知其將過維揚作
坡筆語題壁於一山寺中東坡果不能辨大驚及見孫
莘老出少游詩詞數十篇讀之乃歎曰向書壁者定此
郎也後與少游維揚飲别作虞美人曰波聲拍枕長淮
曉隙月窺人小無情汴水自東流只載一船離恨向西
州竹隂花圃曾同醉酒味多於淚誰教風鑒在塵埃醖
造一場煩惱送人來世傳此詞是賀方回作雖山谷亦
云大觀中於金陵見其親筆醉墨超脱氣壓王子猷蓋
東坡詞也(張文潛詩云亭亭畫舸繫春潭只待行人酒半酣不管煙波與風雨載將離恨過江南王)
(平甫嘗愛誦之不知其出於東坡也)
漫叟詩話云楊元素作本事曲記洞仙歌冰肌玉骨自
清凉無汗水殿風來暗香滿綉簾開一點明月窺人人
未寢欹枕釵横髩亂起來攜素手庭戶無聲時見疎星
度河漢試問夜如何夜已三更金波淡玉繩低轉細屈
指西風幾時來又不道流年暗中偷換錢塘有老尼能
誦後主詩首章兩句後人為足其意以填其詞予嘗見
一士人誦全篇云冰肌玉骨清無汗水殿風來暗香滿
簾開明月獨窺人欹枕釵横雲髩亂起來瓊戶悄無聲
時見疎星度河漢屈指西風幾時來只恐流年暗中換
東坡序云僕七歲時見眉州老尼姓朱忘其名年九十
餘自言嘗隨其師入蜀主孟昶宫中一日大熱王與花
蕊夫人夜起避暑摩訶池上作一詞未具能記今四十
年朱已死矣人無知此詞者獨記其首兩句云冰肌玉
骨自清凉無汗暇日尋味豈洞仙歌令乎乃為足之云
漁隱曰漫叟所載本事詩云錢塘老尼能誦後主詩首
兩句與東坡洞仙歌序全然不同當以序為正也
南唐書云王感化善謳歌聲韻悠揚清振林木繫樂部
為歌板色元宗嘗作浣溪沙詞二闋手寫賜感化曰菡
蓞香消翠葉殘西風愁起碧波間還與容光共憔悴不
堪看細雨夢回雞塞遠小樓吹徹玉笙寒簌簌淚珠多
少恨倚闌干手捲珠簾上玉鈎依前春恨鎖重樓風裡
落花誰是主思悠悠青鳥不傳雲外信丁香暗結雨中
愁回首綠波三峽暮接天流後主即位感化以其詞札
上之後主感動賞賜甚優苕溪漁隱曰元宗嗣位李璟
嘗作此二詞今以為後主作非也
古今詞話云東坡在黃州中秋夜對月獨酌作西江月
詞曰世事一場大夢人生幾度新凉夜來風葉已鳴廊
看取眉頭髩上酒賤常愁客少月明多被雲妨中秋誰
與共孤光把醆凄凉北望坡以䜛言謫居黃州鬱鬱不
得志凡賦詩綴詞必寫其所懷然一日不忘朝廷其愛
君之心末句可見矣漁隱曰衆蘭集載此詞注曰寄弟
子由故後句云中秋誰與共孤光把酒凄凉北望則兄
弟之情見於句意之間矣疑是倅錢塘作子由時為睢
陽幕客若詞話所云則非也
青瑣高議海山記云隋煬帝泛東湖製湖上曲望江南
八闋按叚安節樂府雜錄云望江南李德裕鎮浙日為
亡妓謝秋娘所撰本名謝秋娘後改此名亦曰夢江南
據此則隋時初無此調也且曲詞略不類隋人語因留
此一闋以祛後人之惑云詞曰湖上柳煙裡不勝摧宿
霧洗開明媚眼東風搖弄好腰肢煙雨更相宜環曲岸
隂覆畫橋低線拂行人春晩後絮飛晴雪煖風時幽意
更依依
苕溪漁隱曰古今詞話以古人好詞世所共知者易甲
為乙稱其所作仍隨其詞牽合為說殊無根蒂皆不足
信也如秦少游千秋歲水邊沙外城郭春寒退末云春
去也飛紅萬點愁如海者山谷嘗嘆其句意之善欲和
之而以海字難押陳無已言此詞用李後主問君都有
幾多愁恰似一江春水向東流但以江為海耳洪覺範
嘗和此詞題崔徽頭子云多少事都隨恨遠連雲海鼂
無咎亦和此詞弔少游云重感慨驚濤自捲珠沈海觀
諸君所云則此詞少游作明甚乃以為任世德作又八
六子倚危臺恨如芳草萋萋剗盡還生浣溪沙脚上鞋
兒四寸羅二詞皆見淮海集乃以八六子為賀方回作
以浣溪沙為涪翁作鼂無咎鹽角兒開時似雪花中奇
絶為鼂次膺作皆非也
張泌南唐人有江城子二闋其一云碧闌干外小中庭
雨初晴曉鶯聲飛絮落花時節近清明睡起捲簾無一
事勻面了没心情其二云洗花溪上見卿卿眼波明黛
眉輕高綰綠雲低簇小蜻蜓好是問他來得麽和笑道
莫多情黃叔暘云唐詞多無換頭如此詞自是二首故
重押兩情字兩明字今人不知合為一首則誤矣
王銍默紀載歐陽公望江南雙調云江南柳葉小未成
隂人為綠輕那忍折鶯憐枝嫩不勝吟留取待春深十
四五閒抱琵琶尋堂上簸錢堂下走恁時相見已留心
何况到如今初歐公有盗甥之疑上表自白云喪厥夫
而無托擕幼女以來歸張氏此時年方七歲錢穆父素
恨公笑曰正是學簸錢時也歐知貢舉下第舉人復作
醉蓬萊詞譏之愚按歐公詞出錢氏私誌蓋錢世昭因
公五代史中多毁吳越故詆之此詞不足信也
高文惠妻與夫書曰今來織成襪一量願著之動與福
并量當作兩詩葛屨五兩是也無名氏踏莎行詞末云
夜深著輛小鞋兒靠著屏風立地輛兩蓋古今字也小
詞用毛詩字亦佳
偶於友人處見念奴嬌一詞鴛幃睡起正飛花蘭徑啼
鶯瓊閣對鏡梳粧愁見那怯怯容顔瘦弱一自仙郎眉
梢眼尾屢訂西廂約牆花拂影獨眠何事如昨誰憐潘
果空投賈香難與更紅箋誰託帶眼輕拴須看取楊柳
腰肢如削珠履玲瓏羅衫雅淡件件無心著何時厮見
得償今朝蕭索又孤鸞一篇蝦鬚初揭正寺日停鐘霜
風鳴鐡懶自粧梳亂挽環兒翠滑追想昨宵瞥見有多
少動情難說枉在屏風背後立歪羅襪聽玉人言去苦
難說任樹上黃鶯歌遣離别強欲排餘恨及寸腸悲裂
試使侍兒挽住想未離畫橋東折傳道行蹤已遠但垂
楊煙結二詞俱工不載作者姓名後觀詩畫類編乃玄
之自叙夢中美人所歌而不自載其姓後有跋亦以諸
詞出於假托而自稱坌丘道人如此兩人文藻雖優一
何曖昧
從來文之所在不必名之所在如陸雪窗名不甚著其
瑞鶴仙春情末云待歸來先指花梢教看却把心期細
問問因循過了青春怎生意穏迷離婉妮幾在周秦之
上今悞作歐公非是
梨莊曰虞山詩選云夏桂洲喜為長短句詩餘小令草
藁未削已傳播都下互相傳唱没未百年花間草堂之
集無有及公謹名氏者求如前代所謂曲子相公亦不
可得大約花間草堂亦宋人選集之偶傳者耳此外不
傳者何限况并不入選中則佳詞滅没又不知其幾矣
黃俞邰所藏桂洲詞本甚有可觀但不傳於世故人無
知者予欲專梓之以公同人
梁溪漫志云程子山舍人跋東坡滿庭芳詞云予聞之
蘇仲虎云一日有傳此詞以為先生作東坡笑曰吾文
章肯以藻繪一香篆槃乎然觀其間如畫堂别是風光及
十指露之語誠非先生所云子山之說固人所共曉予
嘗怪李端叔謂東坡在中山歌者欲試東坡倉卒之才
於其側歌戚氏坡笑而頷之邂逅方論穆天子事頗摘
其虚誕遂資以應之隨聲隨寫歌竟才點定五六字坐
中隨聲擊節終席不間他詞亦不容别進一語臨分曰
足以為中山一時豔事然予觀其詞有曰玉龜山東皇
靈嫓統羣仙又云爭解繡勒香韀又云鸞輅駐蹕又云
肆華筵間作翠管鳴絃宛若帝所鈞天又云倒盡瓊壺
酒獻金鼎藥固大椿年又云浩歌暢飲回首塵寰爛漫
遊玉輦東還東坡御風騎氣下筆真神仙語此等鄙俚
猥俗之詞殆是教坊娼優所為雖東坡竈下老婢亦不
作此語而顧稱譽若此豈果端叔之言耶恐疑悞後人
是不可以不辨
俞紫芝秀老弟澹清老名字見王介甫黃魯直集中詩
詞傳世雖少亦間見文藴等編葉石林詩話誤以為揚
州人魯直答清老寒夜三詩其一引牧羊金華山黃初
平事言之蓋黃上世亦出金華也近覽智者草堂所藏
張公詡青溪圖有秀老手題臨江仙一闋後書金華俞
紫芝不知石林何故誤也此詞世少知之錄於後弄水
亭前千萬景登臨不忍空回水輕墨澹寫蓬萊莫教世
眼容易洗塵埃收去雨昏都不見展時還似雲開先生
高趣更多才人人盡道小杜却重來
于湖玩鞭亭晉明帝覘王敦營壘處自温庭筠賦詩後
張文潛又賦于湖曲以正湖隂之誤詞皆奇麗警拔膾
炙人口徐寶之韓南澗亦發新意張安國賦滿江紅云
千古凄凉興亡事但悲陳迹凝望眼吳江不動楚山叢
碧巴滇綠駿追風遠武昌雲旆連天赤笑老奸遺臭到
如今留空壁邊書靜烽煙息通軺傳銷鋒鏑仰太平天
子聖明無敵蹙踏揚州開帝里渡江天馬龍為匹看東
南佳氣鬱葱葱傳千億嘗見安國大書此詞後題云乾
道元年正月十日筆勢奇偉可愛
歐公小詞間見諸詞集陳氏書錄一卷其間多有與陽
春花間相混者亦有鄙䙝之語一二厠其中當是仇人
無名子所為近有醉翁琴趣外篇凡六卷二百餘首所
謂鄙䙝之語往往而是不止一二也前題東坡序八九
語云散落尊酒間盛為人所愛詞雖小技其工有取焉
者詞氣卑陋不類坡作蓋可以証詞之偽
新來塞北傳道真消息赤地居人無一粒更五單于爭
立維師尚父鷹揚熊羆百萬堂堂看取黃金假鉞歸來
異姓真王又云堂上謀臣尊俎邊頭將士干戈天時地
利與人和燕可伐歟曰可今日樓臺鼎鼐明年帶礪山
河大家齊唱大風歌不日四方來賀世傳辛幼安壽韓
侂胄詞又有小詞亦多俚談不錄近讀謝叠山文論李
氏整年錄朝野雜記之非謂乾道間幼安以金有必亡
之勢願詔大臣預脩邊備為倉卒應變之計此憂國遠
猷也今摘數語而曰贊開邊借西江劉過京師人詞曰
此幼安作也忠魂得無冤乎故今特為拈出
今詩餘名望江南外菩薩蠻憶秦娥稱最古以草堂二
詞出太白也近世文人學士或以為實然予謂太白在
當時直以風雅自任即近體盛行七言律鄙不肯為寧
屑事此且二詞雖工麗而氣衰颯於太白超然之致不
啻穹壤藉令真出青蓮必不作如是語詳其意調絶類
温方城輩蓋晩唐人詞嫁名太白耳杜楊雜編云大中
初女蠻國貢雙龍犀明霞錦其國人危髩金冠瓔珞被
體故謂之菩薩蠻當時倡優遂歌菩薩蠻曲文士亦往
往效其詞南部新書亦載此事則太白之世唐尚未有
斯題何得預置其曲耶又北夢瑣言云宣宗愛唱菩薩
蠻詞令狐丞相假飛卿新撰密進之戒以勿泄而遽言
於人由是疎之按大中即宣宗年號此詞新播故人喜
歌之予屢疑近飛卿至是釋然自信具隻眼也
東坡在黃州作卜算子詞有缺月挂疎桐等句山谷以
為不喫煙火人語詞學筌蹄強為之解皆未得其故余
載入品藻中昨讀野客叢書又云乃東坡在惠州白鶴
觀所作惠有温都監女頗有姿色年十六而不肯聘人
聞坡至相鄰温謂人曰此吾壻也一夜坡吟咏間其女
徘徊窗外坡覺而推窗則女踰牆而去坡物色得其詳
正呼王說為媒適有過海之事此議遂寢其女不久卒
葬於沙汀之側坡回為之悵然故為此詞也梨莊曰此
言亦非似亦忌公者以此謗之如階下簸錢之類耳小
說紕繆不足憑也
南渡後有題聞笛玉樓春詞於杭京者其詞云玉樓十
二春寒惻樓角暮寒吹玉笛天津橋上舊曾聽三十六
宫秋草碧昭華人去無消息江上青山空晩色一聲落
盡短亭花無數行人歸未得其詞悲感悽惻在陳去非
憶昔午橋之上而不知名或以為張子野非也子野卒
於南渡之前何得云三十六宫秋草碧乎
曲名有解紅者今俗傳為吕洞賓作見物外清音其名
未曉近閱和凝集有解紅歌云百戲罷五音清解紅一
曲新教成兩個瑤池小仙子此時奪却柘枝名樂書云
優童解紅舞衣紫緋繡銀帶花鳳冠蓋五代時人也焉
有吕洞賓在唐世預填此腔耶
周美成寒食應天長詞條風布暖飛霧弄晴池塘徧滿
春色正是夜堂無月沈沈暗寒食今本無條風至正是
二十字又過秦樓首句是水浴清蟾今刻本誤作京浴
草堂詞話柳梢青岸草平沙一首僧仲殊也今刻本往
往失其名故特著之宋人小詞僧徒惟二人最佳覺範
之作類山谷仲殊之作似花間祖可如晦俱不及也
秦少游滿庭芳山抹微雲天粘衰草今本改粘作連非
也韓文洞庭汗漫粘天無壁張祜詩草色粘天鶗鴂恨
山谷詩遠水粘天呑漁舟邵博詩老灘聲殷地平浪勢
粘天趙文昇詞玉關芳草粘天碧嚴次山詞粘雲紅影
傷千古葉夢得詞浪粘天蒲桃漲綠劉行簡詞山翠欲
粘天劉叔安詞暮煙細草粘天遠粘字極工且有出處
若作連天是小兒語也
筆談曰小曲有咸陽沽酒寶釵空之句云李白作花間
集云張泌所為莫知孰是楊繪本事曲云近世謂小詞
起於温飛卿然王建有宫中三臺宫中調笑樂天有謝
秋娘一曲望江南又曰近傳李白製然觀隋海山記中
有望江南調即煬帝世已有之矣
舊傳水調歌一曲其首章云瑤草一何碧春入武陵溪
溪上桃花無數花上有黃鸝以為黃魯直所作蜀人石
耆翁言此莫少虛壯氣詞也少虚又有浣溪沙詞云寶
釧湘裙上玉梯雲重應恨翠樓低愁同芳草雨萋萋又
云歸夢悠揚見未真綉衣恰有暗香薰五更分得楚臺
春皆造語新雋但晩歲心醉富貴不復事文章今人鮮
有知其作者
有菩薩蠻咏蘇堤芙蓉云紅雲半壓秋波急豔粧泣露
嬌啼色佳夢入仙城風流石曼卿(石曼卿號芙蓉城主)宫袍呼醉
醒休捲西風景明月粉香殘六橋煙水寒世謂高季迪
之詞也不知季迪乃是行香子其詞云如此紅粧不見
春光向菊前蓮後纔芳雁來時節寒沁羅裳正一番風
一番雨一番霜蘭舟不采寂寞横塘強相依暮柳同行
湘江路遠吳苑池荒奈月朦朦人杳杳水茫茫以優劣
論之前則不如後也昨偶得雜錄一册前詞乃宋人高
竹屋著也豈非因姓同而訛之耶
升庵曰小詞如周美成愔愔坊曲人家俗改曲為陌張
仲宗東風如許惡俗改妬花惡東坡玉如纖手嗅梅花
俗改玉奴孫夫人日邊消息空沈沈俗改耳邊所以書
貴舊本
山色有無中歐公咏平山堂句也或謂平山堂望江左
諸山甚近公短視故耳東坡為公解嘲乃賦快哉亭詞
云長記平山堂上欹枕江南煙雨杳杳没孤鴻認得醉
翁語山色有無中蓋山色有無非煙雨不能也然公起
句是平山闌檻倚晴空晴空安得煙雨恐東坡終不能
為歐公解矣
蜀亡花蕊夫人隨孟昶行至葭萌驛題壁云初離蜀道
心將碎離恨綿綿春日如年馬上時時聞杜鵑書未竟
為軍騎促行只二十二字點點是鮫人淚也及見宋祖
有十四萬人齊解甲更無一個是男兒之句足愧鬚眉
矣乃有無名子戲續之云三千宫女如花貌妾最嬋娟
此去朝天只恐君王恩愛偏不惟虚空架橋亦且狗尾
貂續也又按鐡圍山叢談云花蕊夫人蜀王建妾號小
徐妃者也後主王衍歸唐半塗遇害及孟氏再有蜀傳
至昶又有一花蕊夫人費氏作宫詞者是也後隨昶歸
宋十日召花蕊入宫而昶遂死昌陵後亦惑之晉邸數
諫昌陵不聽一日從獵苑中花蕊在側晉邸方調弓矢
引滿擬獸忽迴射花蕊一箭而死
亂鴉啼後歸興濃於酒蘇叔黨詞也或云江彦章在京
師作紹興中彦章知徽州仍令席間歌之坐客有挾怨
者亟納檜相指為新製以譏檜檜怒諷言者遷之於永
趙秋官妻書岐陽郵亭武陵春云人道有情還有夢無
夢豈無情夜夜思量直到明有夢怎教成昨夜偶然來
夢裡鄰笛又還驚笛韻凄凄不忍聽總是斷腸聲此詞
一作連倩女寄陳彦臣作
朝天紫本蜀牡丹花名其色正紫如金紫大夫服色故
名後人以為曲名今以紫作子非也見陸游牡丹譜
朱竹垞云庭院深深一闋載馮延巳陽春錄刻作歐九
誤也
王弇州曰楊用脩所載太白有清平樂二闋識者以為
非太白作謂其卑淺也按太白清平樂本三絶句而已
不應復有詞苐所謂女伴莫話高眠六宫羅綺三千一
笑皆生百媚宸遊教在誰邊亦有情語予每誦之及樂
天絶句云雨露由來一滴恩爭能遍却及千門三千宫
女如花面幾個春來無淚痕輒低回嘆息古之怨女棄
才何限也
李重光深院靜小令升庵曰詞名搗練子即咏搗練也
復有雲髩亂一篇其詞亦同衆刻無異嘗見一舊本則
俱係鷓鴣天二詞之前各有半闋其雲鬢亂一闋云節
候雖佳景漸闌吳綾已暖越羅寒朱扉日暮隨風掩一
樹藤花獨自看雲鬢亂曉粧殘帶恨眉兒遠岫攢斜托
香腮春筍嫩為誰和淚倚闌干其深院靜一闋云塘水
初澄似玉容所思還在别離中誰知九月初三夜露似
珍珠月似弓深院靜小庭空斷續寒砧斷續風無奈夜
寒人不寐數聲和月到簾櫳
吳虎臣(曾)能改齋漫錄云樂府有明月逐人來詞李太
師撰譜李持正製詞云星河明淡春來深淺紅蓮正滿
城開遍禁街行樂暗塵香拂面皓月隨人近遠天半鰲
山光動鳳樓兩觀東風靜珠簾不捲玉輦待歸雲外聞
絃管認得宫花影轉東坡曰好箇皓月隨人近遠持正
又作人月圓云小桃枝上春風早初試薄羅衣年年樂
事華燈競處人月圓時禁街簫鼓寒輕夜永纖手重擕
更闌人散千門笑語聲在簾幃近時以為小王都尉作
非也
今世樂府傳沁園春詞按後漢書竇憲女弟立為皇后
憲恃宫掖請奪沁水公主園然則沁水園者公主之園
也故唐人類用之崔湜長寧公主東莊侍宴詩云歌舞
平陽地園池沁水林又李義府云平陽館外有仙家沁水
園中好物華世傳吕洞賓沁園春詞所謂九返還丹者
乃知唐之中世已有此音矣
仙女董雙成漢殿夜凉吹玉笙曲終却從仙官去萬戶
千門惟月明李太白詞也有得於石刻而無其腔劉無
言自倚其聲歌之音極清雅東臯雜錄又以為范德孺
謫均州偶遊武當山石室極深處有題此曲於崖上未
知孰是
王通叟觀官翰林學士常應制撰清平樂詞云黃金殿
裡燭影雙龍戲勸得官家真箇醉酌酒猶呼萬歲折旋
舞徹伊州君恩與整搔頭一夜御前宣住六宫多少人
愁高太皇以為媟凟神宗翌日罷職世遂有逐客之號
今集本乃以為擬李太白應制非也(一云宣仁太后以其近䙝謫之)
周晴川作十六字令云眠月影穿窗白玉錢無人弄移
過枕函邊朱竹垞云按十六字令即蒼梧謠也張安國
集中三首蔡伸道集中一首其首俱以一字句斷今本
訛眠字為明遂作三字句斷非也是詞見天機餘錦係
周晴川作今相沿刻美成然片玉集無此其不係美成
明矣
陶穀使江南遇秦弱蘭作風光好詞見宋人小說或有
以為曹翰者翰能作老將詩其才固有之終非武人本
色沈叡達雲巢編謂陶使吳越惑娼女任社娘因作此
詞任大得陶貲後用以剏仁王院落髮為尼李唐吳越
未審孰是要之近陶所為耳(藝苑巵言)
秦少游謫處州日作千秋歲詞云水邊沙外城郭春寒
退花影亂鶯聲碎飄零疎酒盞離别寬衣帶人不見碧
雲暮合空相對憶昔西池會鴛鷺同飛蓋攜手處今誰
在日邊清夢斷鏡裡朱顔改春去也落紅萬點愁如海
今郡治有鶯花亭因此詞取名宋吳虎臣云少游千秋
歲詞在衡陽與孔毅甫作也詞云憶昔西池會言在京
師與毅甫同朝叙其為金明池之游耳今言處州非也
耆舊續聞云待制公十八歲時嘗作樂府云流水泠泠
斷橋斜路横枝亞雪花飛下全勝江南畫白壁青錢欲
買真無價歸來也風吹平野一點香隨馬朱希真訪司
農公不值於几案間見此詞驚賞不巳遂書於扇而去
初不知何人作也一日洪覺範見之扣其所從來朱具
以告二人因同往謁司農公問之公亦愕然客退從容
詢及寺制公公始不敢對既而以實告司農公責之曰
兒曹讀書正當留意經史何用作此等語耶然心實喜
之以為此兒他日必以文名於世今諸家詞集及漁隱
叢話皆以為孫和仲或朱希真作非也正如詠摺骨扇
詞云宫紗蜂趕梅寶扇鸞開翅數摺聚清風一捻生秋
意搖搖雲母輕裊裊瓊枝細莫解玉連環怕作飛花墜
余嘗親見藁本於公家今于湖集迺載此詞蓋張安國
嘗為人題此詞於扇故也
詞苑叢談卷十
