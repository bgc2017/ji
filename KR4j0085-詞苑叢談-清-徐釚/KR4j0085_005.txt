詞苑叢談卷五
翰林院檢討徐釚撰
品藻三
王阮亭和潄玉詞有郎似桐花妾似桐花鳳之句長安
盛稱之遂號為王桐花幾令鄭鷓鴣不能專美其詞云
凉夜沈沈花漏凍欹枕無眠漸聽荒雞動此際閒愁郎
不共月移窗罅春寒重憶共錦裯無半縫郎似桐花妾
似桐花鳳往事迢迢徒入夢銀筝斷絶連珠弄時太倉
崔孝廉(華)出阮亭之門有黃葉聲多酒不辭之句人亦
號為崔黃葉汪鈍翁云有王桐花為師正不可無崔黃
葉作弟子一時傳以為佳話
阮亭嘗戲謂彭十是艷情當家駿孫輒怫然不受一日
彭賦風中柳離别詞云槐樹陰濃小院晩凉時節别離
可奈腸如結歌喉輕轉聽唱陽關徹情脉脉幾回嗚咽
細語叮嚀道且自消停這歇燈火高城更未絶殘妝重
整送向門前别拌今宵為伊啼血阮亭見之謂曰試以
此舉似他人得不云吾從衆耶彭一笑謝之
董文友(以寧)善為情語常有詞云倘若負情悰來生左
太冲人多傳之又賦憶蘿月一調云已將身許敢比風
中絮可奈檀郎疑又慮未肯信儂言語便將一縷心煙
花間斂袵告天若負小窗歡約來生醜似無鹽予謂此
無鹽正堪與太冲作匹
阮光禄大鋮固是江令一輩人所著燕子箋春燈謎雜
劇棃園子弟争唱之嘗作減字木蘭花云春光漸老流
鶯不管人煩惱細雨窗紗深巷清晨賣杏花眉峯雙蹙
畫中有個人如玉小立簾前待燕歸來始下簾其温麗
不減和凝予曾至皖江作雜感一絶句云亂落楊花攪
白綿皖江江水綠于煙南朝狎客無人見腸斷聲聲燕
子箋
黃京作逐妾詞悽惋不能多讀其自序曰不云遣而云
逐者以無故而去之與逐同也執手躊躇情悽此日臨
岐繾綣緣訂他生聊填白苧之詞以當青衫之濕詞云
陽關低拍紅淚青衫滴愁思亂柔腸裂分攜空有恨啼
笑應無策從今後飄零不作思家客憶昔題箋日鳳帶
連環結回首處成抛擲多愁偏到我補過原虚說人去
也不堪重話牀前月又云逗遛無計薄倖名難避攜手
地應頻記腰隨黃菊瘦淚染臙脂膩多少恨深如海水
濃如醴欲去還驚悸頃刻休看易須珍重花前意錯寫
鴛鴦字恨煞氤氲吏堪嘆是歸鴻何處將心寄鄒程村
和云花檀方拍花淚頻頻滴紫釵賣烏絲裂玉環悲蜀
道銅雀欺孫策東風逆二喬應作漳臺客三秋如一日
九曲廻腸結空自把韶華擲本非司馬竊難對虞侯說
凄凉夜舉杯自懴當頭月又云欷歔無計權且相迴避
只一念應牢記柳眉休更蹙荑手應還膩堪悲是金尊
難下平原醴憶昔多驚悸歡會非容易難忘却當初意
原慙金谷主空學廬江吏伊去後淚痕又把紅綃寄阮亭
謂其同牀各夢羊長史爾時自哭亡妾真堪絶倒(調寄千秋歲)
秦淮紀映淮詩人紀映鍾之妺有柳枝詞云棲鴉流水
點秋光愛此蕭疎樹幾行不與行人綰離别賦成謝女
雪飛香阮亭秦淮絶句棲鴉流水真蕭瑟不見題詩紀
阿男謂映淮也
吳祭酒梅村撰秣陵春通天臺雜劇直奪湯臨川之座
中有菩薩蠻一調云謝家池舘桐花甃畫屏曲屈翹紅
袖欲剪鳳凰衫青蟲搖羽簪一枝雙荳蔻淺立東風瘦
春思遠于山眉痕凡幾灣雕艷似温尉
泰娘名姬也詩有楓橋泰娘雙翠蛾又秋娘容與泰娘
嬌之句王阮亭和張泌韻云雨後蟲絲罥碧紗朝來鵲
語鬭簷牙日痕紅曙一欄花殘夢未遙猶眷戀篆煙初
裊半天斜消魂應憶泰娘家徐東癡謂其情事如水誦
之果然
王西樵司勳詠無題諸詩秀情麗致不減温李所撰燃
脂集朱鳥逸史大為彤管紀勝嘗賦閨情點絳唇一闋
云金井風微香轆轤桐陰漏日曉妝初薄寒猶怯玉肌
膚簾幕絮縈雙紫燕盆池花襯小紅魚晝長躭閣繡工
夫阮亭謂髫時每喜吟紫燕紅魚二語時時成誦今細
讀之瑤翻碧灧宛似元美江南詞也
范文光續花間集皆畫船歌席題贈之作有贈金陵楊
姬搗練子云曲兒高月兒斜春風場上說楊家自是調
高難得和誤將人面比桃花又贈金陵劉姬桂殿秋云
不在艷不湏多尊前一擲與横波梨花着雨春容冷應
喚金陵小素娥二詞程村載倚聲集情致昵人不減前
輩風流志之可當東京夢華錄也
王司理去維揚日作江南好數調云江南好風日近秦
郵銀甲暫停朱閣午玉笙纔度碧雲秋扶醉且淹留江
南好春暮雨廉繊魚子天晴初出水鼠姑(牡丹也)風細不
鈎簾底事惱江淹江南好最好是盂湖何處情人名碧
玉誰家亭子號真珠聊為結相於江南好畫舫聽吳歌
萬樹垂楊青似黛一灣春水碧于羅懊惱是横波江南
好又過落花朝玉茗歌殘情歴歴金堂人散水迢迢魂
去不須招予曾于畫船白板上見之清歌宛轉似樂天
憶西湖諸作
董文友一剪梅云慣得相攜花下遊蘇大風流蘇小風
流而今别況冷于秋燕去南樓人去南樓等閒平判十
分愁儂在心頭卿在眉頭少年心事總悠悠一曲揚州
一夢蘇州商邱宋牧仲謂其酷似李易安
蓬萊令沈留侯内人顧氏雪灘釣叟女兄也嘗詠墨繡
錦纏道云數尺光綾色相莊嚴無有看濃抹淡妝渾黝
一絲如掃煙霞帚竪眼低眉只在繊繊剖疑攜向天孫
從何措手問女紅更能知否歎金針莫度頑蒙仗慈悲
洪力頂禮勤稽首標格如許何減謝家道韞耶
程村少年過南曲中作蘇幕遮第二體詞云沈真真蘇
小小舊日知名今日餘多少花史新編誰氏了為問青
衣可有迦陵鳥閉門羹護門草碧瑣紅橋未許何郎到
流水無聲長自遶幾朵芙蓉獨耐秋霜老按迦陵鳥西
方傳言之鳥閉門羹唐妓史鳳以却下等客護門草出
常山人過者則叱之用事譎誕亦詞中之長吉也
董文友感皇恩咏鏡云有福共嬋娟相依白首看盡雙
蛾似垂柳此中何處有個人兒争瘦笑效顰難效腸廻
九春塵飛處有時昏黝拂拭紅綿勞玉手芙蓉映入疑
是瀟湘清瀏怪東風起處吹難皺阮亭笑曰東風起處
吹難皺亦復關卿何事
毛稚黃玉樓春閨晩云閒庭悄立愁時候秋色滿階花
似繡月明背着陟然驚不信我真如影瘦嘹嘹孤雁丁
丁漏又是三鼕街鼓後露珠珠淚一般多誰濕銀紗衫
子袖又踏莎行書來云數點黃花一行衰柳凄其客況
秋時候空閨寂寂念相聞書來墨淡知伊瘦心似懸旌
人如中酒懨懨最怕黃昏後枕頭耳熱浪頻猜想伊不
忍將人呪又臨江仙寫意云我醉古人千日酒醒來月
掛床邊仰頭大笑看青天胸中無限仄江海總平川鶴
背山腰同一瘦且看若個詩仙抱琴撫弄意泠然不思
明日事更探杖頭錢沈東江嘲曰昔子野稱張三影今
稚黃可謂毛三瘦矣
滹沱河之南栢棠村在焉中有司徒梁蒼巖公别墅公
秋憶詩城東别業輞川圖手種垂楊一萬株大麓經秋
霜幹冷綠煙猶似昔時無正謂此也嘗在燕邸作望江
南數調云清明候細雨曉風和樹裏青帘春醖美水邊
紅袖麗人多處處醉顏酡家山好春色滿平蕪花片參
差裘馬客柳絲搖曳水雲圖遠浦立鵜鶘東郊外暖日
水粼粼一路杏花尋幕燕幾行楊柳渡溪人沙細碾車
輪踏青去遙指綠陰村斜裊金鞭晴試馬高燒紅燭夜
開樽芳草滯王孫西村裏淼淼水拖藍一縷虛煙青似
織數峯嵐色碧於簪可喚小江南情致如許讀之頓令
人懷想趙郡風物
萊陽宋觀察荔裳登南京燕子磯望大江作賀新凉云
絶壁&KR0742;飛閣倚寒空嶒&KR1478;窈窕是誰琱琢六代興亡如
逝水烟冷千尋鐵索夢不到烏衣簾箔結綺臨春歌舞
散大江流尚繞青山郭悲自語簷邊鐸滔滔東下風濤
作俯層欄黿鼉出沒雪山歕薄況是清秋明月夜何處
樓船吹角早驚起南飛烏鵲估客船從巴蜀下看帆檣
半向青天落吾欲醉騎黃鶴慷慨激昂彷彿曹公烏鵲
南飛之句儻呼銅將軍鐵綽板與髯仙共唱應使大江
鼎沸
宋觀察如夢令云剛到鳳凰臺上無那驪駒三唱願作
博山爐魂逐沉煙游颺羅幛羅幛高築愁城千丈曹學
士云羅幛築愁城從來未有人道真是無聊情至語
一伎將落籍陽羨生于席上賦翠樓吟贈之云銀甲捱
箏珠絛絡鼓清歌屈柘如縷人到離筵裏儘眉黛愁將
碧聚縱横玉筯似綠柳縈煙紅蘭著露歌雁拄一場春
夢沒些情緒他日縱過侯門只光㢟坊畔櫻桃一樹奈
銅輿催上更糝遍一街絲雨横波重注看斜側帽簷銷
魂無語紅蠟底新官舊主一般胡覷王司勳西樵見之
朗吟一絶句云新人橋上着春衫舊主江頭側帽簷願
得化為紅綬帶許教雙鳳一時銜(陽羨生謂陳其年也)
宋荔裳席上聽女郎度曲點絳唇詞云子夜清歌隔簾
疑在青天外瓊簫玉管莫把鶯喉碍紗帽籠頭卸却殘
妝戴嬌羞壞廣場無奈初學男兒拜周廣庵嘆其描神
處似韓僕射夜讌圖
丁葯園浣溪沙云買斷春風榆莢錢抛殘紅日柳絲鞭
王孫歸去劇堪憐鸚鵡窺翻雙陸局珊瑚劈亂十三絃
晝長無事不教眠杜茶村謂其只言無聊光景所思自
在言外此真得詞家三昧
嶺南之役變亂恍忽棠村公衮衣持節宣德威權大體
成命而返所著使粤集都道珠江花鳥之勝故余寄公
絶句有過嶺新詞喜乍攀海天歸棹泣烏蠻之句廣陵
鄧孝威亦云一别珠江煙雨暗鷓鴣啼煞五羊城今錄
公歸舟所賦洞庭春色詞竒彩煥發益知公之能從容
定變也詞云萬里河梁五羊歸櫂夾路春風看荔枝洲
畔沉香浦外簾開樓閣帆動艨艟載得珠江花鳥去更
千步香薰兩袖濃斜楊岸正袍侵草綠衣染鵑紅簏藏
羅浮舊繭早辦取舞蝶紗籠問踏歌蠻樂穿花遊女尋
芳何地拾翠誰從抛却南天煙月煖喜北望長安紫氣
重驪歌裏聽蘭橈笳鼓驚起鼉宫公自注嶺南有千步
香草又羅浮繭中出蝶(千步香一名九里香花繁如雪)
汪舍人蛟門醉春風詞云好事而今乍剗襪移深夜手
提金縷小鞋兒怕怕怕犬吠花陰月沉樓角暗中驚詫
軟玉相憑藉繊指將頭卸妾身拚得教郎憐罷罷罷又
聽雞聲催人枕畔羞顏嬌姹較之南唐主遺小周后詞
尤覺旖旎
金粟顧梁汾舍人風神俊朗大似過江人物無錫嚴蓀
友詩曈曈曉日鳳城開纔是仙郎下直回絳蠟未消封
詔罷滿身清露落宫槐其標格如許畫側帽投壺圖長
白成容若題賀新凉一闋于上云德也狂生耳偶然間
緇塵京國烏衣門第有酒惟澆趙州土誰會成生此意
不信道遂成知已青眼高歌俱未老向樽前拭盡英雄
淚君不見月如水共君此夜須沉醉且由他蛾眉謠諑
古今同忌身世悠悠何足問冷笑置之而已尋思起從
頭翻悔一日心期千劫在後身緣恐結他生裏然諾重
君須記詞旨嶔﨑磊落不啻坡老稼軒都下競相傳寫
于是教坊歌曲間無不知有側帽詞者
側帽詞西郊馮氏園看海棠浣溪沙云誰道飄零不可
憐舊遊時節好花天斷腸人去自今年一片暈紅疑着
雨晩風吹掠髩雲偏倩魂銷盡夕陽前蓋憶香嚴詞有
感作也王儼齋以為柔情一縷能令九轉腸廻雖山抹
微雲君不能道也
余舊有菊莊詞為吳孝廉漢槎在寧古墖寄至朝鮮有
東國會寧都護府記官仇元吉題予詞云中朝寄得菊
莊詞讀罷煙霞照海湄北宋風流何處是一聲鐵笛起
相思故阮亭先生有新傳春雪詠蠻徼繡弓衣之句益
都相國馮公有記載三長矜虎觀風流一調動雞林之
句皆一時實錄也同時有以成容若側帽詞顧梁汾彈
指詞寄朝鮮者朝鮮人有誰料曉風殘月後而今重見
柳屯田句惜全首不傳
王西樵曰丁飛濤最善填詞有扶荔集三卷為當世所
傳誦如鎖窗寒東風詞入柳非煙弄花無影斷腸何處
聲聲慢秋夜詞撇得我恁憔悴自已難識欹著枕把淚
兒揾住怎得又柳初新詞最惜繊腰如楚恐難禁灞橋
人去及早和他同倚怕消魂夕陽飛絮又瓜茉莉閨怨
詞含糊過翻恨成悲細看去都是淚被風吹直向海天
雲底也知到他那裏又品令幽懷詞九十春光添做百
分憔悴不如掃却今番慢把相思再理又鳳&KR0742;杯舊恨
詞將抆淚雙綃斷腸一紙交伊看怎推得無人見又臨
江仙春睡詞柳慵花醉喚不起鷓鴣啼畫梁殘日依依
輕他燕子故雙棲湘簾暗下賺得個撲簾飛是愈出愈
妍後人駕前人之上真可謂山間明月鳳管簫聲悽楚
廻環傷情欲絶矣
徐媛小淑適范副使允臨卜築天平山享園亭詩酒之
樂嘗賦漁家傲云板屝小隠清溪曲夜月羅浮花覆屋
木籠戞戞摇生糓莊田熟桔橰懸向茅簷宿青山一片
芙蓉簇林臯逸韻飄横竹遠浦輕帆低幾幅濃睡足笑
看小婦雙鬟綠妝點農家饒有林下風致又有詞云露
浥芙蓉茜翠澁枯棠瓣傍疎柳西風幾點又云曲曲湖
梁一片秋光織句盡佳
朱竹垞云休寧汪晉賢(森)居桐鄉縣治東偏築裘杼樓
積書萬卷其上招致周青士沈山子相與講習詩古文
詞哲昆周士治别業於鷗波亭北令弟季青僑居雉城
往來酬和四方名流企其風尚挐舟至者戸外履滿有
西溪小築憶秦娥詞云城隅嫩柳浮烟色溪橋一帶花
遮宅花遮宅曉来風雨最難禁得半篙新漲沙痕碧籬
根細糝蒼苔迹蒼苔迹春泥藜杖到來吳客頗有宋元
遺響
遂安方渭仁象瑛曰毛會侯文尚遒逸力洗近世膚偽
之習宜其不專以綺靡為尚也而顧好為小詞其所著
映竹軒詩餘有冬夜集穉黃宅聽歌調清平樂云霜寒
如許燭燄紅偏吐預借春光來作主聽得春鶯雙語新
詞幽恨無涯聲聲鸇落梅花我欲徘徊起舞漫教淚濕
琵琶柔情曼調有不可概論者
余舊屬謝彬畫楓江漁父圖海寧陳彦升題云夢裏一
峯青依稀西洞庭平生愛林屋未得隠秋屏白鷺自高
下梅花相杳冥君家在何處招手且虹亭蓋予號虹亭
故云新城王阮亭先生云十載吳江狎釣絲筆牀茶具
似天隨朝來宣賜蓬池鱠却憶鱸鄉亭畔時施愚山云
秋雲漠漠水漫漫一色芙蓉十里寬不向長安飢索米
那知回首憶漁竿彭羨門云手結夫須上釣舟霜黃初
落潦初收憑誰剪取吳江水併作楓林一派愁嚴蓀友
云瑟瑟波中一櫂廻鳬雛相趁小驚猜等閒莫道持竿
手消得珊瑚架筆來關中李劬菴云休沐歸來把芰荷
絲綸聊復試清波得魚換酒頻酣卧不畏花磚日影過
虞山歸孝儀云家住吳江笠澤邊短蓑細雨綠楊烟從
今預擬閒來往看到溪山二十年益都馮相國云楓江
一棹五湖灣秋月蘆花亦等閒誰使金門饑索米更牽
魂夢到吳山皆能極道江湖之樂長白成容若為余作
漁父詞云收却綸竿落照紅秋風寧為剪芙蓉人淡淡
水濛濛吹入蘆花短笛中同人以為可與張志和並傳
浦濱葉蒼巖映榴因為余題一絶於後云身隨鷗鷺狎
烟波十里南湖一棹過月下樵青攜斗酒飲酣吹笛撰
漁歌以志和善擊鼓吹笛嘗撰漁歌也
嚴州毛會侯亦畫垂竿小照華亭高謖園層雲賦邁陂
塘云訝娥江綠揉千頃吳綃數尺誰譜烟條故踠斜汀
外半拂燕梢柔櫓風欲度挂三扇低篷寫影眠鷗路晩
來佳處正野漲平橋輕蓑小笠漠漠一溪雨家長泖我
亦烟波舊侣投竿當日情緒酒徒盡覓封侯矣漫向軟
塵羈旅商去住趁春水桃花倚艓當沙溆逢君何許但
茶竈香籠釣筒詩卷相對鏡中語高槎客騫謖園令子
為余題楓江漁父小重山云十里青林半欲酡一奩秋
色静鏡新磨繋人情處此中多裁東絹點綴小烟波我
亦兩番過半竿菱葉渡記曾拖朝衫果肯換輕蓑重移
艇相向發清歌兩詞俱極佳識者擬之晏元獻父子(謖園)
(著改蟲齋詞槎客有羅裙集)
陳其年婦人集云徐湘蘋才鋒遒麗生平著小詞絶佳
蓋南宋以來閨房之秀一人而巳其詞娣視淑真姒畜
清照至道是愁心春帶來春又來何處及衰楊霜遍㶚
陵橋何處是前朝等語纏綿辛苦兼撮屯田淮海諸勝
(按湘蘋名燦海寧陳相國夫人也著拙政園詩餘初集今再錄其二首西江月云剪燭閒思往事看花尚記春)
(遊侯門東去小紅樓曾共翠娥杯酒聞說傾城尚在可如舊日風流匆匆彈指十三秋怎不教人白首水龍吟)
(云合歡花下流連當時曾向君家道悲歡轉瞬花還如夢那能長好真个而今臺空花盡亂煙荒草筭一番風)
(月一番花柳各自闘春風巧休嘆花神去杳有題花錦箋香稿紅英舒卷綠陰濃淡對人猶笑把酒微吟譬如)
(舊侣夢中重到請從今秉燭看花切莫待花枝老)
金沙王朗學博次回(名彦泓)女也學博以香奩豔體盛傳
吳下朗亦生而夙悟詩歌書畫靡不精工尤長小詞為
古今絶調生平著譔極多兵火以來便成遺失嘗於扇
頭見其浪淘沙閨情三首云幾日病淹煎昨夜遲眠強
移心緒鏡臺前雙鬢淡烟低髻滑也自生憐不貼翠花
鈿嬾易衣鮮碧油衫子褪紅邊為怯遊人如蟻擁故揀
隂天疎雨滴青籢花壓重檐繡幃人倦思懨懨昨夜春
寒眠不足莫捲湘簾羅袖護摻摻怕拂妝奩獸爐香倩
侍兒添為甚雙蛾長翠鎖自也憎嫌斜倚鏡臺前長歎
無言菱花蝕彩个人蔫分付侍兒收拾去莫拭紅綿滿
砌小榆錢難買春還若為留住艷陽天人去更兼春去
也煩惱無邊才致如許真所謂却扇一顧傾城無色矣
(按朗適梁溪秦氏父彥回任楚中學博又有學綉青衣閒刺鳳自把金針代補翎毛空一詞才思雕妍殊為巧)
(妙)
虞山吳永汝(字小法)母故某尚書姬也七歲善琴筝十歲
工翰染樂府詩歌一見即能詮識人有霍王小女之目
其母攜之毘陵十二而字鄒大程村後為雀角所阻見
其訣別詞有云質如蒲柳敢耦姬姜年豈桑榆忍甘駔
儈念一生其已矣將九死以何之其如夢令一闋云簾
外一枝花影月到花梢陰冷夜坐穗燈消寂寂小窗寒
寢夢醒夢醒重把離愁細整又蝶戀花半闋云傷心只
怕天公遠好運何時薄命應須轉西隣姊妺閒相勸抽
箋步入桐陰院餘俱楚楚可誦鄒大有惜分飛四十四
闋并製序以悼之(惜分飛序中有云霍王小女母號淨持衛氏少兒父名鄭季清風細雨無)
(不訝其針神綺月流雲咸共欽其墨妙直為抒寫無遺至云邯鄲才人終歸厮養左徒弟子空賦嬌姿金犢東)
(西不見臺邊之柳畫船南北徒開渡口之桃則千古傷心不獨程村為然矣)
海鹽陳若蘭(名端麟)著閨詞一百首中有云垂柳依依綠
影生芰荷亭上設棋枰局中彈出縱横勢笑問檀郎若
个嬴又云閨中喜作道家粧雲錦裁成綠羽裳學戴星
冠簪日月侍兒齊綰髻雙雙又云一自檀郎赴玉京殘
燈挑盡淚盈盈黃昏又值芭蕉雨不管人愁滴到明如
此吟咏去花蘂夫人不遠(若蘭集有綠窗閒咏一帙)
康鄴(字湘雲)直隸邢臺人黃更生内子也所著有臨風閣
集其菩薩蠻詞云倚徙聽疎鐘臨窗愁煞儂又玉樓春
詞云妾顏自愧石邊花君心莫化花邊石其警句多如
此王西樵(士禄)有贈更生詩云殿前筆札凌雲賦樓上
鶯花織錦妻蓋紀康之能文也詞載朱鳥逸史
李姬(名香)秣陵教坊女也母曰貞麗(一作貞孋)有俠氣常一日
夜博輸千金立盡姬亦俠而慧能辨别士大夫賢否張
太史溥夏吏部允彛尤亟稱之十三歲從吳人周如松
受歌盡得其音節然不輕發也常一日故開府田仰以
金三百鎰邀姬一見開府向兒事魏奄者又姬常以他
事獲罪阮懷寧至是喟然嘆曰田寧異阮公乎峻却之
卒不往語小篇載其題鄧彰甫細書虞美人詞云相思
莫寫上楊花恐被風吹愁起滿天涯可謂妙絶(陳其年曰姬與)
(歸德侯方域善曾以身許方域設誓最苦誓詞今尚存湖海樓篋衍中詞固貞麗作也)
無錫顧文婉自號避秦人詩詞極多恒與王仲英相倡
和有浣溪沙云風雨妨春苦不寬開簾怕見嫩紅殘錦
屏深護早春寒新嬾一身扶不起愁痕萬點鏡慵看空
拈班管寫長嘆又云獨坐無聊對簡編閒題恨字滿花
箋夕陽西去轉凄然掩淚低徊粧閣畔掀簾私語瘦梅
前此時試問阿誰憐又云曉日凝粧上翠樓惱人春色
遍枝頭湘簾風細蕩銀鈎燕子未歸寒測測梅花初落
恨悠悠重門深鎖一天愁句極凄婉詞見燃指集中
湯畹生(名叔英)長洲人適休寧吳䎖工詩善奕年僅三十
六夭其春暮南鄉子云天氣最無憑乍雨還晴又做陰
時候困人三月也清明暗買韶光柳醵金杯酒恣閒吟
寂寞春庭鬭草心院落黃昏簾幕峭深深獨坐譙門又
起更畹生詞佳者極多惜散佚不傳王西樵補入朱鳥
逸史
詞苑叢談卷五
