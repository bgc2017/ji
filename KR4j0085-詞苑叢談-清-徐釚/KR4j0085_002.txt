詞苑叢談卷二
翰林院檢討徐釚撰
音韻
沈氏詞韻略(沈謙去矜著毛先舒稚黃括略并註)
東董韻平上去三聲(先舒按填詞之韻大略平聲獨押上去通押然間有三聲通押者如)
(西江月少年心之類故沈氏于每部韻俱總統二聲而中义明分平仄凡十四部至于入聲無與平上去通押)
(之法故後又别為五部云又按唐人作詞多從詩韻宋詞亦有謹守詩韻不旁通者蓋用韻自惡流濫不嫌謹)
(嚴也)
□一東二冬通用(東冬即今詩韻後俱做此)□□一董二腫□一送
二宋通用
江講韻平上去三聲
□三江七陽通用□□三講二十二養□三絳二十二
漾通用
支紙韻平上去三聲
□四支五微八齊十灰半通用(十灰半如回梅催杯之類)□□四紙
五尾八薺十賄半□四寘五味八霽九泰半十隊半通
用(十賄半如悔蕾腿餒之類九泰半如沛會最沫之類十隊半如妹碎廢吠之類)
魚語韻平上去三聲
□六魚七虞通用□□六語七麌□六御七遇通用
街蟹韻平上去三聲(街屬九佳因佳字入麻故用街字作領韻而括略仍稱九佳半者本)
(其舊也)
□九佳半十灰半通用(九佳半如鞋牌乖懷之類十灰半知開才來猜之類)□□
九蟹半十賄半□九泰半十隊半通用(九蟹半如買駭之類十賄半如)
(海宰改采之類九泰半如奈蔡賣怪之類十隊半如代再賽在之類)
眞軫韻平上去三聲
□十一眞十二文十三元半通用(十三元半如魂昆門尊之類)□□
十一軫十二吻十三元半□十一震十二問十三願半
通用(十三阮半如忖本損狠之類十三願半如頓遜嫩恨類)
元阮韻平上去三聲
□十三元半十四寒十五刪一先通用(十三元半如袁煩暄鴛之類)
□□十三阮半十四旱十五澘十六銑□十三願半十
四翰十五諫十六霰通用(十三阮半如遠蹇晩反之類十四願半如怨販飯建之類)
蕭篠韻平上去三聲
□二蕭三肴四豪通用□□十七篠十八巧十九皓□
十七嘯十八效十九號通用
歌哿韻平上去三聲
□五歌獨用□□九蟹半二十哿□二十箇通用(九蟹半如)
(夥類)
佳馬韻平上去三聲
□九佳半六麻通用(九佳半如媧蛙查义之類)□□九蟹半二十一
馬□九泰半二十一禡通用(九蟹半如罷之類九泰半如卦話之類)
庚梗韻平上去三聲
□八庚九青十蒸通用□□二十三梗二十四廻二十
五拯□二十三映二十四徑二十五證通用
尤有韻平上去三聲
□十一尤獨用□□二十六有□二十六宥通用
侵寢韻平上去三聲
□十二侵獨用□□二十七寢□二十七沁通用
覃感韻平上去三聲
□十二覃十四鹽十五咸通用□□二十八感二十九
琰三十豏□二十八勘二十九豔三十陷通用
屋沃韻入聲
□一屋二沃通用
覺藥韻入聲
□三覺十藥通用
質陌韻入聲
□四質十一陌十二錫十三職十四緝通用
物月韻入聲
□五物六月七曷八黠九屑十六葉通用
合洽韻入聲
□十五合十七洽通用
(先舒按此本是括略未暇條悉然作者先具詩韻而用此譜按之亦可以無謬矣但沈氏著此譜取証古)
(詞考据甚博然詳而反約唯以名手雅篇灼然無弊者為凖至于濫通取便者古來自多不為訓也)
毛稚黃先舒曰去矜手輯詞韻一篇旁羅曲證尤極精
確謂近古無詞韻周德清所編曲韻也故以入聲作平
上去者約什二三而支思單用唐宋諸詞家槩無是例
謝天瑞暨胡文煥所錄韻雖稍取正韻附益之而終乖
古奏索宋元舊本又渺不可得于是博考舊詞裁成獨
斷使古近臚列作者知趨衆著為令且同畫一焉
又曰予讀有宋諸公作雖雅號名家篇盈什百若秦觀
秋閨幔暗累押仲淹懷舊外淚莫辨邦彥美人心雲並
陳少隠禁煙南天雜押棄絶諸作歌麻通用李景春恨
詞本支紙韻而中闌入來字其他故未易闔數故知當
時便巳縦逸徒以世無通韻之人故傳譌迄今莫能彈
射而謭才劣手苦于按譜更利其疎漏借以自文其為
流禍可勝道哉則去矜此書不徒開絶學于將來且上
訂數百年之謬矣然卒讀之際亦間有牴牾予為附註
數條比于賈孔疏經之例焉
毛稚黃詞韻說云去矜詞韻例取范希文蘇幕遮詞地
外二字相叶又取蔣勝欲探春令詞處翅住指四字相
叶疑於支紙魚語佳蟹三部韻可以互通先舒按宋詞
此類僅見數首如辛棄疾南歌子新開河詞本佳蟹韻
而起韻用時字歐陽修踏莎行離别詞本支紙韻而末
韻用外字姜夔疎影咏梅詞本屋沃韻而中用北字柳
耆卿送征衣詞本江講韻而末用遙字當是古人誤處
未宜遽用為例又如棄疾滿江紅咏春晩詞十七篠與
二十六有合用此獨毛詩有其法如陳風月出皎皓糾
懰受相叶豳風四之日其蚤獻羔祭韭之類及他書僅
見數條然止數字未必全韻俱通也又在騷賦則宜施
之填詞尤屬創異蓋宋詞多有越韻者至南渡尤甚此
如李杜諸詩間有雜韻晩唐律體首句出韻古人墮法
護前類復爾爾未足據以為式也
又云沈氏詞韻按云古詩韻五歌可以通六麻十一尤
可以通六魚七虞于填詞則未嘗見豈敢泥古而誤今
耶若夫十二侵之通真文庚青蒸則詩詞並見合并故
從之又引古樂府嬌女詩北遊臨河海遙望中菰菱芙
蓉發盛花淥水清且澄絃敏奏音節髣髴有餘音及毛
澤民于飛樂詞雲驚瓶心譍相叶作据先舒按歌麻二
韻魚虞尤三韻古詩騷樂府俱通而相和曲陌上桑張
華輕薄篇尤為可徵至侵韻單用在古亦嚴即毛詩楚
辭止數字叶入如綠衣鼓鐘之末章涉江疑秋冬之緒
風邸余車兮方林之類而真文合韻庚青合韻漢魏以
來自多十蒸間通庚青自晉後亦頗單叶尤可異者此
韻校庚青聲吻亦不甚差别六經中若螽斯天保無羊
繁霜等章以及易升其高陵三歲不興記從善如登從
惡如崩皆暗同沈韻一字不譌足徵此韻在古嚴其通
入者不過數字耳槩之他字未必盡通大略古詩辭真
文自為一韻庚青自為一韻浸自為一韻蒸則自為一
韻而稍離合于庚青之間今詞韻以蒸合庚青又以歌
麻互通魚虞尤互通正可施于古詩而不可施于填詞
其說當已至于侵與真文庚青蒸諸韻不但古當慎之
填詞亦未宜遽通也又真文之於庚青蒸宋代名手作
詞亦多區别去矜云云此但舉一隅未為通訓予故備
論其全云
又云詩韻唯孫愐唐韻一書稽載詳明考韻者當据為
正如灰韻一部中亦自别而孫本臚分最清楚如回枚
之類自以灰字領韻為一段開哀之類自以咍字領韻
為一段又如元韻一部中亦自别孫本如袁煩之類以
元字領韻為一段昆門之類以魂字領韻為一段又如
隊韻一部中亦自别孫本如佩妺之類以隊字領韻為
一段賽戴之類以代字領韻為一段穢吠之類以廢字
領韻為一段今詞韻有某韻半通之例覽者但按孫氏
本而攷之亦庶幾矣
又云古韻之差等有三今韻之差等有四古韻自上世
以及先秦其韻最疎而最純此一等也漢魏用韻稍密
而駁此一等也晉宋齊梁之間韻益密而亦漸雜此一
等也是古韻之差等三也自唐而下則一百六韻之較
然此一等也宋人填詞韻漸疎而駁此一等也元北曲
韻密矣而實偏故四聲不備此一等也明南曲韻雅駁
間出而略在宋詞元曲之間有如四聲咸備此宋韻也
如韻有車遮此元韻也此一等也所謂今韻之差等四
也
又云沈約韻雖有其書世實未嘗遵用之今之所遵唐
孫愐韻(一名唐禮部韻)非沈氏韻也蓋沈氏之韻最為煩苛總
四聲凡分二百零六部唐人因而合之為一百七部曰
唐韻陳州司馬孫愐差次之今所遵承皆是物也若沈
氏則廢閣久矣豈惟唐人為然即梁陳隋人亦未嘗用
之也劉孝威行行且遊獵篇陽唐合矣陰鏗新成安樂
宫灰咍合矣王脊七夕詩歌戈合矣不假多証聊舉明
之耳且豈徒梁陳隋人乎即約亦不能自遵之其昭君
詞歌與戈合者也酬謝宣城朓詩元與魂合者也新安
江詩真與諄合者也故曰沈約雖有其書實未嘗有遵
用之者也若孫愐唐韻凡一百一十四部而今考唐詩
用韻止一百七部是唐人作詩止取裁于一百七部愐
韻雖多其七時人亦未嘗肯遵之至于中晩用韻漸雜
而詞韻開矣是李唐一代之中韻亦遞變甚矣文人之
吻不易畫一而韻學之難齊如此
又云古韻之差等殆不可分故柴紹炳渾一之為柴氏
韻通近體韻則梁有沈韻唐有唐韻宋有中州音韻填
詞則有沈氏詞韻北曲則元有中原音韻(周德清作)明有洪
武正韻(宋濂諸臣撰)先舒謹原洪武正韻而撰南曲正韻明
吳人范善溱又撰中州全韻臞仙撰瓊林雅韻然梁沈
韻宋中州音韻明洪武正韻中州全韻瓊林雅韻世有
其書而詩詞曲諸家多不承用
毛氏聲音韻統論曰夫人欲明韻理者先須曉識聲音
韻三說蓋一字之成必有首有腹有尾聲者出聲也是
字之首孟子云金聲而玉振之聲之為名蓋始事也音
者度音也是字之腹字至成音而其字始正矣韻者收
韻也是字之尾故曰餘韻然三者之中韻居其殿而最
為要凡字之有韻如水之趨海其勢始定如畫之點睛
其神始完故古來律學之士于聲與音固未嘗置于弗
講而于審韻尤兢兢所以沈約孫愐而下所著之書即
聲音之理未嘗弗貫而耑以韻名書也然韻理精微而
法煩苛又古今詩騷詞曲體製不同因造損益相沿亦
異擬為指示益增眩惑今余姑以唐人詩韻為準而約
以六條簡之有以統韻之繁精之有以悉韻之變標位
明白庶便通曉一曰穿鼻二曰展輔三曰斂唇四曰抵
齶五曰直喉六曰閉口穿鼻者口中得字之後其音必
更穿鼻而出作收韻也東冬江陽庚青蒸七韻是也展
輔者口之兩旁角為輔凡字出口之後必展開兩輔如
笑狀作收韻也支微齊佳灰五韻是也斂唇者口半啟
半閉聚斂其脣作收韻也魚虞蕭肴豪尤六韻是也抵
齶者其字將終時以舌抵著上齶作收韻也真文元寒
刪先六韻是也直喉者收韻直如本音者也歌麻二韻
是也閉口者却閉其口作收韻也侵覃鹽咸四韻是也
凡三十平聲巳盡于此上去即可緣是推之唯入聲有
異余别著唐人四聲表以鉤稽之斯理盡矣凡是六條
其本條之内往往可通出其外者即不相借假或有通
者必竟作别讀廼相通耳古今韻學離合遞變原其大
略不外于斯能緣是六條極求精詣一貫之悟于是乎
在夫自有生人即有此道元音既散舛譌實多余故略
繁舉最以相覺悟金石或泐斯談不渝謂予弗信請質
諸神瞽云
毛氏七聲略例云陰平陽平上聲陰去陽去陰入陽入
之七聲其音易曉而鮮成譜周德清但分平聲陰陽范
善溱中州全韻兼分去入而作者不甚承用故鮮見之
予今略舉其例每部以四字為準諧聲尋理連類可通
初涉之士庶無迷繆計凡七部惟上聲無陰陽云叙次
先陰而後陽亦姑襲周氏之舊爾
陰平聲种該箋腰陽平聲篷陪全潮
上聲無陰陽
陰去聲貢玠霰釣陽去聲鳳賣電廟
陰入聲榖七妾鴨陽入聲孰亦爇鑞
鄒程村詞韻衷云阮亭嘗與予論韻謂周挺齋中原音
韻為曲韻則范善溱中州全韻當為詞韻至洪武正韻
斟酌諸書而成其於詩韻有獨用併為通用者(東冬清青之屬)
有一韻拆為二韻者(虞模麻遮之類)如冬鐘併入東韻江併入
陽韻挑出元字等入先韻翻字殘字等入刪韻俱于宋
詞暗合填詞者所當援据議極簡核但愚按中州之比
中原止省陰陽之别及所收字微寬耳其減入聲作三
聲及分車遮等韻則一本中原尚與詞韻有别即阮亭
舊作如南鄉子卜算子念奴嬌賀新郎諸闋所用魚模
仄韻有將入聲轉叶者俱用中州韻故耳揆諸宋人韻
脚所拘借用一二亦轉本音竟爾通叶昔人少覯至毛
氏南曲韻十九則乃全依正韻分部而又云沈氏詞韻
中原音韻可以參用大約詞韻寬于詩韻合諸書參伍
以盡變則瞭如指掌矣
沈天羽云曲韻近于詞韻而支紙寘上下分作支思齊
微兩韻麻馬禡上下分作家馬車遮兩韻及減去入聲
故曲韻不可為詞韻胡文煥詞韻三聲用曲韻而入聲
用詩韻居然大盲將詞韻不亡于無而亡于有深可歎
也今有去矜詞韻考據該洽部分秩如可為填詞之指
南但内中如支紙佳蟹二部與周韻齊微皆來近元阮
一部與周韻寒山桓歡先天殊周韻平上去聲十九部
而沈韻平上去聲止十四部故通用處較寬然四支竟
全通十灰半元寒刪先全通用雖宋詞蘇柳間然畢竟
稍濫不如周韻之有别且上去二聲宋詞上如紙尾語
御薺去如寘未遇御霽多有通用近詞亦然而平韻如
支微魚虞齊則斷無合理似又未能槩以平貫去入蓋
詞韻本無蕭畫作者遽難曹隨分合之間辨極銖黍
苟能多引古籍參以神明源流自見
宋人詞韻有通用至數韻者有忽然出一韻者有數人
如一轍者有一首而僅見者後人不察利為輕便一韻
偶侵遂延他部數字相引竟及全文此毛氏一人通譜
全族通譜之喻為不易也學者但遵成法并舉習見者
為繩尺自鮮蹉跌
宋詞多上去通用其來已久考樂府雜錄云平聲羽七
調上聲角七調去聲宫七調入聲商七調又元和韻譜
云平聲者哀而安上聲者厲而舉去聲者清而遠入聲
者直而促則昔人歌筵舞袖間何以使紅牙畢協其理
固不可解
入聲最難分别即宋人亦錯綜不齊沈氏詞韻當已近
柴虎臣古韻則一屋二沃通而三覺半通(三覺半如嶽濁角數之類)
四質五物通而九屑半通(九屑半如耋拙譎結之類)六月七曷八黠
九屑通十藥十一陌通而三覺半通(三覺半如翯擢邈朔之類)十二
錫十三職通而十一陌半通(十一陌半如辟革易麥之類)十四緝獨
用十五合十六葉十七洽通毛稚黃曲韻則準洪武正
韻而一屋單用二質七陌八緝通用三曷六藥通用四
轄九合通用五屑十葉通用又屑葉可單用因南曲入
聲單押而設也與詞韻舉可參證
方子謙韻會小補所載有一字而數音者有一字而古
讀與古叶各殊者古人用韻參錯必有援据今人孟浪
引用借以自文惑巳如辛稼軒歌麻通用鮮不疑之毛
稚黃云古六麻一部入魚虞歌三部蓋車讀如居邪讀
如徐花讀如敷家瓜讀如姑麻讀如磨他讀如拖之類
是也填詞與騷賦異體自當斷以近韻為法
沈休文四聲韻中如朋與蒸靴與戈車與麻打與等卦
畫與怪壞之類挺齋升菴俱駁為鴃舌而宋詞中至張
仲宗呼否為府以叶主舞林外呼𤨏為掃以叶老俞克
成呼我為襖以叶好詞品皆指為閩音其說甚當而毛
稚黃謂沈韻本屬同文非江淮間偏音挺齋詆之謬已
蓋自三百篇楚詞以迄南曲一系相承俱屬為韻統而
北曲偏音四聲不備為别統故金元人作詩亦用沈韻
作詞亦不專用周韻從無以入聲分叶平上去者又安
得以曲韻廢詞韻且上格詩韻乎
菊莊偶筆云古體詩詞以及南北曲雖以時遞遷一系
相承然畦畛既分用韻自别善乎陳其年之言曰使擬
贈婦述祖之篇而必押家為姑作吳歈越艷之體而乃
激些成亂染指花間而預為車遮勸進耽情南曲而仍
為關鄭殘客實大雅之罪人抑亦閨襜之别錄也
沈約之韻未必自合聲律而今人守之如金科玉條此
無他今之詩學李杜李杜學六朝往往用沈韻故相襲
不能革也若作填詞自可變通如朋與蒸同押打與等
同押卦字畫字與怪壞同押乃是鴃舌之病豈可以為
法邪元人周德清著中原音韻一以中原之韻為正韙
矣然予觀宋人填詞亦巳有開先者蓋真見在人心不
約而同耳試舉數詞于右東坡一斛珠云洛城春晩垂
楊亂掩紅樓半小池輕浪紋如篆燭下花前曾醉離歌
宴自惜風流雲雨散關山有限情無限待君重見尋芳
伴為說相思目斷西樓燕篆字沈約在上韻本屬鴃舌
坡特正之也蔣捷七夕女冠子云蕙花香也雪晴池館
如畫春風飛到寶釵樓上一片笙簫琉璃光射而今燈
謾掛不是暗塵明月那是元夜況年來心嬾意怯羞與
閙蛾兒争耍江城人悄初更打問繁華誰解再向天公
借剔殘紅灺但夢裏隠隠鈿車羅帕吳牋銀粉待把舊
家風景寫成閒話笑綠鬟鄰女倚窗猶唱夕陽初下是
駁正沈韻畫及挂語及打字之謬也吕聖求惜分釵云
重簾下微燈挂背闌同說春風話用韻亦與蔣捷同意
晁叔用感皇恩云寒食不多時牡丹初賣小院重簾燕
飛礙昨宵風雨尚有一分春在今朝猶自得陰晴快熟
睡起來宿酲微帶不惜羅襟揾眉黛日長梳洗看看花
影移改笑指雙杏子連枝帶此詞連用數韻酌古斟今
尤妙明初高季廸石州慢云落了辛彛風雨頓催庭院
瀟灑春來長恁樂章懶按酒籌慵把辭鶯謝燕十年夢
斷青樓情隨柳絮猶縈惹難覓舊知音把琴心重寫夭
冶憶曾攜手鬭草闌邊買花簾下看轆轤低轉秋千高
打如今何處總有團扇輕衫與誰共走章臺馬回首暮
山青又離愁來也諸公數詞可為用韻之式不獨綺語
之工而巳
木蘭花慢柳耆卿清明詞得音調之正蓋傾城盈盈歡
情于第二字中有韻近見吳彥高中秋詞亦不失此體
餘人皆不能今載二詞于後柳詞云刺桐花爛漫乍疎
雨洗清明正艷杏燒林緗桃繡野芳景如屏傾城盡尋
春去驟雕鞍紺幰出郊坰風煖繁絃脆管萬家齊奏新
聲盈盈鬭草踏青人豔冶遞逢迎向路旁往往遺簪墮
珥珠翠縱横歡情對佳麗地任金罍罄竭玉山傾&KR0838;却明
朝永日畫堂一枕春酲吳詞云敞千門萬戸瞰滄海爛
銀盤對沆瀣秋高儲胥雁過墜露生寒闌干眺河漢外
送浮雲盡出衆星乾丹桂霓裳縹緲似聞雜佩珊珊長
安底處高城人不見路漫漫歎舊日心情如今容鬢瘦
沈愁潘幽歡縱容易得動是隔年看歸去江湖一葉浩
然對影垂竿吳詞後段起句又異當依柳為正
楊復初築室南山以邨居為號凌彥翀以漁家傲詞夀
之云采芝步入南山道山深宛似蓬萊島聞說村居詩
思好還被惱蒼苔滿地無人掃載酒亭前松合抱客來
便許同傾倒玉兔巳將靈藥搗秋意早月華長似人難
老復初和詞云當時承望求仙道那知薄命如郊島留
得殘生猶自好多懊惱塵緣俗慮何時掃子已成童無
用抱醉眠任便和衣倒今歲砧聲秋未搗凉風早看來
只恐中年老瞿宗吉和詞云喜來不涉邯鄲道愁來不
竄沙門島惟有村居閒最好無事惱苔階竹徑頻頻掃
有酒可斟琴可抱長年擬看三松倒臼内靈砂親自搗
歸隠早朝來未放玄真老宗吉既和此詞復序云舊譜
皆以仄聲起歐公呼范文正為窮塞主首句所謂塞上
秋來風景異正此格也他如王荆公之平岸小橋千嶂
抱周清真之幾日春陰寒惻惻謝無逸之秋水無痕清
見底亦皆如是今二公皆以平聲易之特著此以俟知
音爾
毛氏唐詞通韻說云唐詞多守詩韻然亦有通别韻用
之略如宋詞韻者偶覩數闋漫記之以備考證東冬通
用温廷筠定西番云一枝春豔濃樓上月明三五瑣窗
中按此詞則上之董腫通用去之送宋通用俱可類推
他韻上去例亦放此支微齊及十灰前段通用白樂天
長相思云深畫眉淺畫眉蟬鬢鬅鬙雲滿衣陽臺行
雨廻巫山高巫山低暮雨瀟瀟郎不歸空房獨守時真
文及十三元後段通用韋莊小重山云一閉昭陽春又
春夜寒宫漏永夢君恩又温廷筠清平樂云鳳帳鴛被
徒燻寂寞花鎻千門競把長門買賦為妾將上明君寒
刪通用顧夐虞美人云小屏屈曲掩青山翠幃香粉玉
罏寒兩眉攢又按十三元後段既通入真文則前段應
與此韻通用庚青通用李白菩薩蠻云何處是歸程長
亭更短亭覃咸通用薛昭藴女冠子云去住島經三正
遇劉郎使啟瑤緘語麌通用牛嶠玉樓春云小玉窗前
嗔燕語紅淚滴穿金線縷按此詞則魚虞通用可類推
也篠皓通用牛希濟生查子云語已多情未了廻首猶
重道記得綠羅裙處處憐芳草又尹鶚滿宫花云月沉
沉人悄悄一炷後庭香裊風流帝子不歸來滿地禁花
慵掃離恨多相見少何處醉迷三島漏清宫樹子規啼
愁鎻碧窗春曉按此二辭則蕭豪通用可類推也
毛氏唐宋詞韻互通說云唐白樂天長相思云深畫眉
淺畫眉蟬鬢鬅鬙雲滿衣陽臺行雨迴支與微與十灰
半通用是宋詞韻也宋秦太虚千秋歲用隊韻辛稼軒
沁園春用灰韻皆渾用唐韻由是觀之唐詞亦可用宋
韻宋詞亦可用唐韻自不必過判區畛耳
毛氏詞韻不兩溷說云客問唐詞既多用唐人詩韻而又
可用宋人詞韻宋詞既用宋人詞韻而又可用唐人詩韻
若然則作者總可以併通唐詩宋詞兩韻而無或間然者
耶余曰不也兩韻雖唐宋詞人交用之而作者仍須專按
一譜如用唐韻則不得更通入宋韻用宋韻者亦不得更
通入唐韻倘云直可溷通則用及灰韻者既可藉口唐
韻而不劃開灰咍兩段且又將假手宋韻而併通支齊
微街矣用及元韻者既可藉口唐韻而不劃開元魂兩
段且又將假手宋韻而併通真文寒刪先矣不其流易
巳甚而太夷疆畛歟且考古詞亦罕此濫通法然則詞
家直是有兩樣用韻法一唐詩韻也一宋詞韻也客曰
若然則沈氏詞韻何不兩載之曰沈氏止著宋法以詞
則大盛于宋而且欲守唐詩韻者其譜人所共曉故不
必更煩筆墨耳
詞苑叢談卷二
