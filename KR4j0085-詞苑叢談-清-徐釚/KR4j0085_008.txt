詞苑叢談卷八
翰林院檢討徐釚撰
紀事三
遼蕭后有十香詞其搆禍之由也雖事出冤誣然以帝
后之尊為奸婢作書且詞多近䙝自貽伊戚夫復何言
獨喜其回心院詞則怨而不怒深得詞家含蓄之意斯
時柳七之調尚未行于北國故蕭詞大有唐人遺意也
詞云掃深殿閉久金鋪暗遊絲絡網塵作堆積歲青苔
厚階面掃深殿待君宴拂象床憑夢借高唐敲壞半邊
知妾臥恰當天處少輝光拂象牀待君王換香枕一半
無雲錦為是秋來展轉多更有雙雙淚痕滲換香枕待
君寢鋪翠被羞殺鴛鴦對猶憶當時呌合歡而今獨覆
相思塊鋪翠被待君睡裝綉帳金鈎未敢上解却四角
夜光珠不教照見愁模樣裝綉帳待君貺叠錦茵重重
空自陳只願身當白玉體不願伊當薄倖人叠錦茵待
君臨展瑤席花笑三韓碧笑妾新鋪玉一牀從來婦歡
不終夕展瑤席待君息剔銀燈須知一樣明偏是君來
生彩暈對妾故作青熒熒剔銀燈待君行爇薰爐能將
孤悶蘇若道妾身多穢賤自沾御香香徹膚爇薰爐待
君娛張鳴筝恰恰語嬌鶯一從彈作房中曲常和窗前
風雨聲張鳴筝待君聽(按蕭后小字觀音工書能歌詩善彈筝琵琶天祐帝敇為懿德)
(皇后帝遊畋無度蕭后諷詩切諫帝疎之作回心院詞寓望幸之意也宫女單登故叛人重元家婢亦善筝及)
(琵琶與伶官趙惟一争能怨后不知已遂與耶律伊遜謀害后更令他久作十香詞偽云宋國達拉哈福晉作)
(乞后書之遂誣后與惟一通以十香詞為証因被害達拉哈福晉皇后也)
海陵大舉南侵御前都統驃騎衛大將軍韓夷邪將射
雕軍二萬三千圍子細軍一萬先下兩淮臨發賜所製
喜遷鶯以為寵曰旌麾初舉正駃騠力徤嘶風江渚射
虎將軍落鵰都尉繡帽錦袍翹楚怒磔戟髯争奮捲地
一聲鼙鼓笑談頃指長江齊驟六師飛渡此去無自墮
金印如斗獨把功名取斷鎻機謀垂鞭方略人事本無
今古試展卧龍韜韞果見成功旦莫問江左想雲霓望
切玄黃迎路
金許道真性嗜酒每乘舟出村落間留飲或十數日不
歸及泝流而上老稚奔走争為之挽舟數十里不絶嘗
賦眼兒眉詞曰濁醪篘得玉為漿風韵帶橙香持杯笑
道鵝黃似酒酒似鵝黃世緣老矣不思量沈醉又何妨
臨風對月山歌野調儘我疎狂
金密國公璹字子瑜興陵諸孫也于書無所不讀而尤
長於史學與元好問諸名士善明窗棐几展玩圖籍商
略品第窮極高妙典衣置酒或終日不聽客去有承平
王家故態金自明昌以還鎬厲二王得罪疎遠宗室璹
亦棄而不用故放于詩文其樂府云夢到鳳凰臺上山
圍故國周遭又云咫尺又還秋也不成長似雲閒識者
聞而悲之又有西江月詞云一百八般佛事二十四考
中書山林朝市等區區著甚來由自苦過寺談些般若
逢花倒箇葫蘆小時伶俐老來愚萬事安于所遇又臨
江仙詞云倦客更遭塵事冗故尋閒地婆娑一尊芳酒
一聲歌盧郎心未老潘令鬢先皤醉向繁臺臺上問滿
川細柳新荷薰風樓閣夕陽多倚欄凝思久漁笛起烟
波
泰和已丑元好問裕之赴并州道逢捕雁者捕得二雁
一死一脫網去其脫網者空中盤旋哀鳴良久亦投地
死好問遂以金贖得二雁瘞汾水傍壘石為識號曰雁
丘因賦摸魚兒詞曰問世間情是何物直教生死相許
天南地北雙飛客老翅幾回寒暑歡樂趣離别苦就中
更有癡兒女君應有語渺萬里層雲千山暮雪隻影向
誰去横汾路寂寞當年簫鼓荒烟依舊平楚招魂楚些
嗟何及山鬼暗啼風雨天也妒未信與鶯兒燕子俱黃
土千秋萬古為留待騷人狂歌痛飲來訪雁丘處蒲溪
楊正卿和云恨年年雁飛汾水秋風依舊蘭渚網羅驚
破雙棲夢孤影亂翻波素還碎羽算古往今來只有相
思苦朝朝暮暮想塞北風沙江南煙月爭忍自來去埋
恨處依舊并州舊路一丘寂寞寒雨世間多少風流事
天也有心相妒休說與還却怕有情多被無情誤一杯
會舉待細讀悲歌滿傾清淚為爾酹黃土欒城李仁卿
和云雁雙雙正分汾水回頭生死殊路天長地久相思
債何似眼前俱去摧勁羽倘萬一幽冥却有重逢處詩
翁感遇把江北江南風嘹月唳并付一丘土仍為汝小
草幽蘭麗句聲聲字字酸楚拍江秋影今何在草木欲
迷隄樹霜魂苦算猶勝王嬙青塜真孃墓憑誰說與對
鳥道長空龍艘古渡馬耳淚如雨
元光初李欽叔與元裕之在孟津辛敬之愿自女几來
為留數日其行也欽叔為設饌備極豐腆敬之放筯嘆
曰平生飽食有數每見吾二弟必得美食明日道路中
又當與老飢相抗去矣會有一日辛老子僵卧柳泉韓
城之間以天地為棺椁日月為含襚狐狸亦可螻蟻亦
可二人為之惻然嘗共遊河山亭敬之賦臨江仙留别
二人云誰識虎頭峯下客少年有意功名清朝無路到
公卿蕭蕭華屋白髮老諸生邂逅對床逢二妙揮毫
落紙堪驚他年連袂上蓬瀛春風蓮燭莫忘此時情
宋六小字同夀元遺山有贈觱栗工張觜兒詞即其父
也宋與其夫合樂妙入神品蓋善謳其夫能傳其父之
藝滕玉霄賦念奴嬌贈之云柳顰花困把人間恩愛樽
前傾盡何處飛來雙比翼直是同聲相應寒玉嘶風香
雲捲雪一陣驪珠引元郎去後有誰著意題品誰料濁
羽清商繁絃急管猶自餘風韵莫是紫鸞天上曲兩兩
玉童相並白髮梨園青山老傅試與留連聽可人何處
滿庭霜月清冷
元宣徽院使博囉有杏園每年春諸女設鞦韆于園中
適樞密同簽特穆爾布哈子拜珠過園外窺一女絶色
歸白之父遣媒求婚博囉邀令賦鞦韆拜珠以國字寫
菩薩蠻詞云紅繩畫板柔荑指東風燕子雙雙起誇俊
與争高更將裙繫牢牙床和困睡一任金釵墜推枕起
來遲紗窗月上時博囉遂以前女許為婦
鄭義孃宣政間楊思厚妻薩巴太尉自盱眙掠得之不
辱而死魂常出遊思厚奉使燕山訪其瘞處與之相見
有好事近詞云往事與誰論無語暗彈清血何處最堪
腸斷是黃昏時節倚樓凝望又徘徊誰解此情切何計
可同歸雁趁江南春色
大名民家有男女以私情不遂赴水死後三日二尸相
攜而出于水濱是歲此陂荷花無不並蒂者李仁卿賦
摸魚兒以記其事云為多情和天也老不應情遽如許
請君試聽雙蕖怨方見此情真處誰點注香瀲灧銀塘
對抹燕脂露藕絲幾縷絆玉骨春心金沙曉淚漠漠瑞
紅吐連理樹一樣驪山懷古古今朝暮雲雨六郎夫婦
三生夢幽恨從來艱阻須念取共鴛鴦翡翠照影長相聚
秋風不住悵寂寞芳魂輕烟北渚涼月又南浦(李仁卿名冶欒)
(城人金進士)
歌兒珠簾秀朱氏姿容姝麗雜劇當時獨步胡紫山宣
慰極鍾愛之嘗擬沉醉東風小曲以贈云錦織江邊翠
竹絨穿海上明珠月淡時風清處都隔斷落紅塵土一
片閒情任卷舒挂盡朝雲暮雨馮海粟亦有鷓鴣天云
十二闌干映遠眸醉香空斷楚天秋蝦鬚影薄微微見
龜背紋輕細細浮香霧斂翠雲收海霞為帶月為鈎夜
來捲盡西山雨不著人間半點愁皆咏珠簾以寓意也
由是聲價益騰
正大四年有狂僧李菩薩者就都人楊廣道家宿一日
大寒楊與之酒李晨出舉酒盌聞其噀酒聲入曰淨明
亭前花開矣已而牡丹開兩花來觀者車馬闐咽酒尊
為之一空元遺山賦滿庭芳詞記之云天上殷韓解羈
官府爛遊舞榭歌樓開花釀酒來著帝王州嘗見牡丹
開後獨占斷榖雨風流僊家好霜天槁葉濃艷破春柔
狂僧誰借手一杯喚起綠怨紅愁天香國艷梅菊背人
羞盡揭紗籠護日客光動玉斝瓊舟都人士女年年十
月常記遇仙樓
京師城外萬柳堂亦一宴遊處也野雲廉公一日于中
置酒招疎齋盧公松雪趙公同飲時歌兒劉氏名解語
花者左手折荷右手執杯歌小聖樂云綠葉陰濃徧水
亭池閣偏趁凉多海榴初綻朵朵蹙紅羅乳燕雛鶯弄
語對高柳鳴蟬相和驟雨過似瓊珠亂撒打遍新荷人
生百年有幾念良辰美景休放虛過富貴前定何用苦
張羅命友邀賓宴賞飲芳醑淺斟低歌且酩酊從教二
輪來往如梭(右調元遺山製)既而行酒趙公喜即席賦詩曰萬
柳堂前數畝池平鋪雲錦蓋漣漪主人自有滄洲趣遊
女仍歌白雪詞手把荷花來勸酒步隨芳草去尋詩誰
知咫尺京城外便有無窮萬里思
元妓劉燕哥善歌舞齊參議還山東劉賦太常引以餞
云故人别我出陽關無計鎻雕鞍今古别離難倩誰畫
蛾眉遠山一樽别酒一聲杜宇寂寞又春殘明日小樓
間第一夜相思淚彈
元盛時揚州有趙氏者富而好客其家有明月樓人作
春題多未當其意一日趙子昂過揚主人知之迎至樓
上盛筵相欵酒半出紙筆求作春題子昂援筆書云春
風閬苑三千客明月揚州第一樓主人得之甚喜盡徹
席間銀器以贈貫雲石亦有詞咏樓調寄水龍吟云晚
來北海風沈滿樓明月留人住橘花香外玉笙初響修
眉如妒十二闌干等閒隔斷人間風雨望畫橋檐影紫
芝塵暖又喚起登臨趣回首西山南浦問雲物為誰掀
舞關河如此不堪騎鶴儘堪來去月落潮平小衾夢轉
巳非吾土且從容對酒龍香涴繭寫平山賦
姚雲東晩慕神僊喜與黃冠遊嘗為陸道士寫墨竹系
以一詞云王子仙成吹簫處一雙青鳳飛來借問如今
世界何地是蓬臺更有葛坡投杖龍躍起鼓浪轟雷何
如我咏猗猗菉竹淇水之湄蒼雪生吾珍簟碧香又落
霞杯喚道人相對醉後玉山頹百年笑口開得幾千回
湯正仲字叔雅楊補之甥寫梅法補之楷法遒整學禇
河南而加蒼老嘗書補之所作梅詞柳梢青十首詞亦
工麗今錄其二詞云雪艷烟痕又邀春色來到芳樽憶
得年時月移清影人立黃昏一番幽思誰論但永夜空
迷夢魂遶遍江南繚牆深院水郭山村又云玉骨冰肌
為誰偏好特地相宜一段風流廣平休賦和靖無詩綺
窗睡起春遲困無力菱花笑窺嚼蘂吹香眉心貼處髩
畔簪時
李竹懶曰梅道人倣荆浩寫魚舫十五中段樹石一叢
前後山嶼遠近出沒四五叠予兩見臨本至今壬申三
月始見真者氣象煥如也梅老題云予最喜關仝山水
清勁可愛觀其筆法出自荆浩後見浩畫唐人漁父圖
有如此製作遂倣為一軸為人求去今復見之不意物
之有遇時也一日准仲持此卷來命識之時昔之畫今
之題殆十餘年矣流光易謝悲夫至正十二年七月十
日梅道人書於武塘慈雲之僧舍又畫上方題漁家傲
詞瀟洒超逸逼真玄真子口吻亦道人所製書作藏針
筆法古雅有餘其一云碧波千頃晩風生舟舶湖邊一
葉横心事穏草衣輕只釣鱸魚不釣名其二云收却絲
綸歇却船江頭明月正團圓酒瓶側岸花懸枕著蓑衣
和月眠其三云輕風細浪漾漁船碧水斜陽欲暮天看
白鳥下長川點破瀟湘萬里烟其四云閒情聊爾寄絲
綸處處江湖著我身波似練髩如銀欲釣如山截海鱗
其五云極目乾坤夕照斜碧波微影弄晴霞舟有伴興
無涯那个汀洲不是家其六云近日何人是我鄰滿川
鳬鴨最相親雲浩浩水鱗鱗青草烟深不見人其七云
舴艋為家無姓名胡盧世事過平生香稻飯軟蓴羹棹
月穿雲任性情其八云雪色鬚髯一老翁能將短棹撥
長空人愛静浪無風宜在五湖烟雨中其九云綠楊初
睡暖風微萬里晴波浸落暉鼓枻去唱歌回驚起沙鷗
撲漉飛其十云年來情況屬漁船人在船中酒在前山
歷歷水涓涓一曲清歌山月邊其十一云風攬長江浪
拍空扁舟蕩漾夕陽紅歸别浦繫長松出自風恬浪息
中其十二云一箇輕舟力幾多江湖稳處載漁蓑撐皓
月下長坡半夜風生不奈何其十三云殘霞一縷四山
明雲起雲收陰復晴風脚動浪頭生聽取虛篷夜雨聲
其十四云鈎擲萍波綠自開錦鱗對對逐鈎來消歲月
寄芳懷却似嚴光坐釣臺其十五云桃花水暖五湖春
一箇輕舟寄此身時醉酒或垂綸江北江南適意人
元時有傅按察者嘗作鴨頭綠一詞悼宋云静中看記
昔日淮山隠隠宛若虎踞龍蟠下樊襄指揮湘漢鞭雲
騎圍繞三千勢不成三時當混一過唐之數不為難陳
橋驛孤兒寡婦久假當還挂征帆龍舟催發紫宸初轉
朝班禁庭空土花暈碧輦路悄呵喝聲乾縱餘得西湖
風景花柳亦凋殘去國三千遊仙一夢依然天淡夕陽
閒昨宵也一輪明月還照臨安
劉改之過賀新郎詞云去年秋余試牒四明賦贈老娼
至今天下與禁中皆歌之江西人來以為鄧南秀詞非
也詞云老去相如倦向文君說似而今怎生消遣衣袂
京塵曾染處空有香紅尚軟料彼此魂銷腸斷一枕新
凉眠客舍聽梧桐疎雨秋風顫燈暈冷記初見樓低不
放珠簾捲晩粧殘翠蛾狼籍淚痕流臉人道愁來須殢
酒無奈愁深酒淺但托意焦琴紈扇莫鼓琵琶江上曲
怕荻花風月俱凄怨雲萬叠寸心遠
宋文丞相過唐忠臣張巡許遠雙廟留題沁園春一闋
詞旨壯烈千載後昭然與日月争光明劉文成伯温過
安慶亦作沁園春詞哀余忠宣公闕正與文山之詞相
匹詞云士生天地間人孰不死死節為難羨英偉奇才
世居淮甸少年登第拜命金鑾面折奸貪指揮風雨人
道先生鐵肺肝平生事扶危濟困拯溺摧頑清明要繼
文山使廉懦聞風膽亦寒想孤城血戰人皆效死闔門
抗節誰不辛酸寶劍埋光星芒失色露濕旌旗也不乾
如公者黃金難鑄白璧誰完
劉秉忠字子晦自號藏春散人嘗有三奠子詞曰念行
藏有命煙水無涯嗟去雁羨歸鴉半生身累影一事鬢
成華東山客西蜀道且還家壺中日月洞裏煙霞春不
老景長佳功名眉上鎖富貴眼前花三杯酒一覺睡一
甌茶
張怡雲大都名妓也姚牧庵閻静軒每于其家小飲嘗
佐貴人行酒姚偶言暮秋時三字閶命怡雲續而歌之
張應聲作小婦孩兒且歌且笑曰暮秋時菊殘猶有傲
霜枝西風了却黃花事貴人曰且止遂不成章姚又有
寄征衣詞云欲寄君衣君不還不寄君衣君又寒寄與
不寄間妾身千萬難人多傳之
張弘範圍襄陽賦鷓鴣天詞曰鐵甲珊珊渡漢江南蠻
猶自不歸降東西勢列千層厚南北軍屯百萬長弓扣
月劒磨霜征鞍遙指下襄陽鬼門今日功勞了好去臨
江醉一場
古今詞話云蜀中有一寡婦姿色絶美父母憐其年少
欲議再嫁歸家有喜宴伶唱一詞婦聞之流涕于神前
欲割一耳以明志其母速止之遂不易其節詞云昔年
曾伴花前醉今年空洒花前淚花有再榮時人無重見
期故人情意重不忍榮新寵日月有盈虧妾心無改移
(浪淘沙)
名姬張玉蓮喜延士夫復揮金不惜後入樂籍班彥功
與之狎班司儒秩滿北上張作小詞贈之有朝夕思君
淚點成斑之句又云側耳聽門前過馬和淚看簾外飛
花尤膾炙人口
王駙馬詵字晉卿尚英宗女魏國大長公主嘗賦憶故
人詞云燭影搖紅向夜闌乍酒醒心情懶尊前誰為唱
陽關離恨天涯遠無奈雲沉雨散凭闌干東風淚眼海
棠開後燕子來時黃昏庭院能改齋漫錄云都尉憶故
人作徽宗喜其詞意猶以不豐容宛轉為憾遂令大晟
府别撰腔周美成增益其詞而以首句為名謂之燭影
搖紅云(按原詞甚佳美成增益反不及也)
世俗以二月十五為花朝節杭城園丁競以名花荷擔
叫鬻音中律吕喬夢符有賣花聲詞云侵曉園丁叫道
嫩紅嬌紫巧工夫攢枝餖蘂行歌佇立灑洗粧新水捲
香風看街簾起深深巷陌有箇重門開未忽驚他尋春
夢美穿窗透閣便憑伊喚取惜花人在誰根底按夢符
又有天淨沙詞云鶯鶯燕燕春春花花柳柳真真事事
風風韻韻嬌嬌嫩嫩停停當當人人此等句亦從李易
安尋尋覓覓得來
張伯遠九月九日見桃花作小令云前度劉郎老矣去
年崔護來遲紅雨飛西風起望白衣可憐憔悴去蜂愁
蝶未知冷落在天台洞裏
僧洪覺範久客南昌獨行無侣意緒蕭然偶登秋屏閣
望西山浩然有歸志作浪淘沙云城裡久偷閒塵涴雲
衫此身巳是再眠蠶隔岸有山歸去好萬壑千巖霜曉
更凭闌滅盡晴嵐微雲生處是茆庵試問此生誰作伴
彌勒同龕
鄭雲娘寄張生西江月詞云一片冰輪皎潔十分桂魄
婆娑不施方便是如何莫是姮娥妒我雖則清光可愛
奈緣好事多磨仗誰傳與片雲呵遮取霎時則個(鄭又有寄)
(張兜上鞋兒曲云朦朧月影黯淡花陰獨立等多時只怕冤家乖約又恐他側畔人知千回作念萬般思想心)
(下暗猜疑驀地得來厮見風前語顫聲低輕移蓮步暗卸羅衣携手過廊西正是更闌人靜向粉郎故意矜持)
(片時雲雨幾多歡愛依舊兩分離報道情郎且住待奴兜上鞋兒)
王晉卿得罪外謫後房善歌者名囀春鶯為密縣馬氏
所得晉卿還朝賦一聯云佳人已屬沙吒利義士曾無
古押衙有客為足成之云回首音塵兩沉絶春鶯休囀
沁園花晉卿凄然賦蝶戀花詞云鐘送黃昏雞報曉昏
曉相催世事何時了萬恨千愁人自老春來依舊生芳
草忙處人多閒處少閒處光陰幾個人知道獨上高樓
雲杳杳天涯一點青山小
嘉定間平江妓送太守詞曰春色原無主荷東君著意
看承等閒分付多少無情風雨恨又那更蝶欺蜂妒算
燕雀眼前無數縱使簾櫳能愛護到如今巳是成遲暮
芳草碧遮歸路看看做到難言處怕去仙郎輕颺旌旗
易歌襦袴月滿西樓絃索静雲蔽崑城閬府便恁地一
帆輕舉獨倚闌干愁拍碎慘玉容淚眼如經雨去與住
兩難訴(或云是蒲江盧申之作)
眉山程正伯號書舟與錦江某妓眷戀甚篤别時作
酷相思詞云月挂霜林寒欲墜正門外催人起奈離别
如今真個是欲住也留無計欲去也來無計馬上離情
衣上淚冬月俱憔悴問江路梅花開也未春到也須頻
寄人到也須頻寄
吳彥高在燕山赴張總持侍御家集張出侍兒佐酒中
有一人意狀摧抑叩其故乃宣和殿小宫婢也因賦人
月圓詞記之聞者揮淚其詞曰南朝千古傷心事猶唱
後庭花舊時王謝堂前燕子飛向誰家恍然一夢仙肌
勝雪雲髻堆鴉江州司馬青衫淚濕同是天涯時宇文
叔通亦賦念奴嬌先成及見此作茫然自失是後人有
求作樂府者叔通即批云吳郎近以樂府名天下可往
求之(見中州樂府)
陳妙常拒張于湖詞云清静堂前不捲簾景幽然閒花
野草漫連天莫胡言獨坐洞房誰是伴一爐烟閒來窗
下理琴絃小神仙(詞見初蓉集陳後偶潘必正)
元薩都拉西湖竹枝詞云湖上美人彈玉箏小鶯飛度
綠窗櫺沈郎雖病多情在倦倚屏山不厭聽一時妓女
多歌之
宿州營技張玉姐字温卿技冠一時見者皆屬意波子
山為獄掾最所鍾愛罷官途次南京念之不忘為剔銀
燈詞云江上秋高霜早雲静月華如掃候雁初飛啼螿
正苦又是黃花衰草等閒臨照潘郎髩星星易老那
堪更酒醒孤棹望千里長安西笑臂上粧痕胸前淚粉
暗惹離愁多少此情誰表除非是重相見了其後明
道中張子野先黃子思孝先相繼為掾尤賞之偶陳師
之求古以光禄丞來掌㩁酤温卿遂托其家僅二年而
亡才十九歲子思以詩弔之云人生第一莫多情眼看
仙花結不成為報兩京才子道好將詩句哭温卿子思
有愛姬宜哥死州中遺言葬隄下冀他日過此得一見
以慰孤魂子思從之作詩納棺中其斷章云恩同花上
露留得不多時二人皆葬于宿州柳岸之東子野嘉祐
中過而題詩云好物難留古亦嗟人生無物不塵沙何
時宰樹連雙塜結作人間並蒂花
豫章寓荆州除吏部郎再辭得請守當塗才到官七日
而罷又數日乃去其詩云歐借腰肢柳一緺大梅權佐
小梅歌舞餘細點梨花雨奈此當塗風月何豫章又有
木蘭花令叙云庭堅假守當塗故人庾元鎮窮巷讀書
不出入州縣因作此以勸庾酒云庾郎三九常安樂便
有萬錢無處着徐熙小鴨水邊花明月清風都占却朱
顏老盡心如昨萬事休休休莫莫尊前見在不饒人歐
舞君歌梅更酌自注云歐梅當塗二妓也
去年今日從駕遊西苑彩仗壓金波看水戲魚龍曼衍
寶津南殿宴席近天顔金杯酒君王勸頭上宫花顫六
軍錦繡萬騎穿楊箭日夕翠華歸擁鈞天笙歌一片如
今關外千里未歸人前山雨西樓晩望斷思君眼此陳
濟翁驀山溪詞也舍人張孝祥知潭州因宴客妓歌此
至金杯酒君王勸頭上宫花顫其首自為之搖顫者數
四坐客匿笑不止而孝祥不覺也
紹興庚午台之黃巖妓有姓謝者與楊芳情好甚篤為
嫗所制相約投江好事者為望海潮以吊之云彩筒
角黍蘭橈畫舫佳節競吊沅湘古意未收新愁又起斷
魂流水茫茫堪笑又堪傷有臨臯仙子連璧檀郎暗約
同歸遠煙深處弄滄浪倚樓魂已飛揚共偷揮玉筯痛
飲霞觴烟水無情揉花碎玉空餘怨柳凄凉楊謝舊遺
芳算世間縱有不恁非常但看芙蕖並蒂他日一雙雙
中吳紀聞云吳應字感之以文章知名天聖二年省試
第一又中天聖九年書判拔萃科仕至殿中丞居小市
橋有侍姬曰紅梅因以名其閣嘗作折紅梅詞曰喜輕
澌初泮微和漸入芳郊時節春消息夜來陡覺紅梅數
枝争發玉溪仙舘不是箇尋常標格化工别無一種風
情似勻點胭脂染成香雪重吟細閱比繁杏夭桃品流
真别只愁共彩雲易散冷落謝池風月憑誰向說三弄
處龍吟休咽大家留取倚闌干聞有花堪折勸君須折
其詞傳播人口春日羣宴必使優人歌之(楊元素本事曲誤以為蒋)
(堂侍郎有小鬟號紅梅某殿丞作此詞贈之)
西湖志餘云聶大年嘗賦卜算子云楊柳小蠻腰慣逐
東風舞學得琵琶出教坊不是商人婦忙整玉搔頭春
笋纖纖露老却江南杜牧之懶為秋娘賦又云粉淚濕
鮫綃只怨郎情薄夢到巫山第幾峰酒醒燈花落數日
尚春寒未把羅衣着眉黛含顰為阿誰但悔從前錯二
詞蓋自況也
吳虎臣漫錄云别酒送君君一醉清潤潘郎更是何郎
婿記得釵頭新利市莫將分付東鄰子回首長安佳麗
地三十年前我是風流帥為向青樓尋舊事花枝缺處
餘名字右蝶戀花詞東坡在黃時送潘邠老赴省試作
也今集不載
又云徽宗天才甚高詩文之外尤工長短句嘗為探春
令云簾旌微動悄寒天氣龍池冰泮杏花笑吐香紅淺
又還春將半清歌妙舞從頭按等芳時開宴況去年對
着東風嘗許不負鶯花願宣和乙已冬幸亳州途次御
製臨江仙云過水穿山前去也吟詩約句千餘淮波寒
重雨疎疎烟籠灘上鷺人買就船魚古寺幽房住夜深
宿在僧居夢魂驚起轉嗟吁愁牽心上慮和淚寫回書
洪覺範嘗為長短句贈一女真云十指嫩抽新笋纖纖
玉染紅柔人前欲展強嬌羞微露雲衣霓袖最好洞天
春曉黃庭卷罷清幽凡心無計奈閒愁試撚梨花頻嗅
范周字無外純古之子工于詩詞不求聞達安貧樂道
未嘗屈節于人盛季文作守時頗嫚士嘗于元宵作寶
鼎硯詞投之極蒙嘉奬因遺酒五百壺其詞播于天下
每遇燈夕諸郡皆歌之詞云夕陽西下暮靄紅溢香風
羅綺乘麗景華燈争放濃焰燒空連錦砌覩皓月侵嚴
城如晝花影寒籠絳蘂漸掩映芙蕖萬頃迤邐齊開秋
水太守無限行歌意擁麾幢光動珠翠傾萬井歌臺舞
榭瞻望朱輪駢鼔吹控寶馬耀貔貅千騎銀燭交光數
里似亂簇寒星萬點擁入蓬壺影裏宴歌多才環艷粉
瑤簪珠履恐看看丹詔催奉宸遊燕侍便趁早占通宵
醉緩引笙歌妓任畫角吹老寒梅月滿西樓十二(中吳紀聞)
蜀路泥溪驛天聖中有女郎盧氏者隨父往漢州作縣
令歸題于驛舍之壁其序略云登山臨水不廢謳吟易
羽移商聊紓羈思因成鳳棲梧一曲書之驛壁詞云蜀
道青天煙靄翳帝里繁華迢遞何時至回望錦川揮粉
淚鳳釵斜嚲烏雲膩鈿帶雙垂金縷細玉珮珠璫露滴
寒如水從此蠻粧添遠意畫眉學得遥山翠
徐幹臣伸三衢人政和初以知音律為太常典樂出知
常州嘗自製轉調二郎神詞云悶來彈鵲又攪碎一簾
花影謾試着春衫還思纖手薰徹金虬燼冷動是愁端
如何向更怪得新來多病嗟舊日沈腰而今潘髩怎堪
臨鏡重省别時淚滴羅襟猶凝料為我懨懨日高慵起
長託春酲未醒雁足不來馬蹄難駐門掩一亭芳景空
佇立盡日闌干倚遍晝長人静既成會開封尹李孝夀
來牧吳門李以嚴治京兆人號閻羅道出郡下幹臣合
樂大燕勞之諭羣娼令謳此詞必待其問乃止娼如戒
歌至三四李果詢之幹臣蹙額曰某頃有一侍婢色藝
冠絶前歲以亡室不容逐去今聞在蘇州一兵官處屢
遣信欲復來而主人靳之感慨賦此詞中所叙多其書
中語今適有天幸公擁旄于彼不審能為我地否李云
此甚不難可無慮也既至無錫賓贊者請受謁次第李
云郡官當至楓橋距城十里而迎翼日&KR0712;舟其所官吏
上下望風股栗李一閱刺忽大怒云都監在法不許出
城迺亦至此使郡中萬一有火盜之虞豈不殆哉斥都
監下階荷校送獄又數日取其供牘判奏字其子震懼
求援宛轉哀鳴致懇李笑云且還徐典樂之妾來理會
即日承命然後舍之
周美成為江寧府溧水令主簿之室有色而慧美成每
欵洽于尊席之間世所傳風流子蓋所寓意焉詞云新
綠小池塘風簾動碎影舞斜陽金屋去來舊時巢燕土
花繚繞前度莓薔繡鳳幃深幾許聽得理絲簧欲說
又休慮乖芳信未歌先噎愁轉清商暗想新粧了開朱
戶應自待月西廂最苦夢魂今宵不到伊行問甚時說
與佳音密耗擬將秦鏡偷換韓香天便教人霎時厮
見何妨新綠待月皆簿廳亭軒之名也
成都妓尹温儀本良家女後以零替失身妓籍蔡相帥
成都酷愛之尹告蔡乞除樂籍蔡戲曰若樽前成一小
闋便可除免尹曰乞腔調蔡答以西江月尹又乞嚴韻
蔡曰汝排十九用九字即便應聲曰韓愈文章蓋世謝
安才貌風流良辰開宴在西樓敢勸一杯芳酒記得南
宫高遇弟兄都占鰲頭一門金殿御香浮名在甲科第
九蓋蔡取第九人弟元度十一人也(花草粹編)
豫章先生弟黃元明宰盧陵縣赴郡會座上巾帶偶脫
太守諭妓令綴之既畢俾元明撰詞云銀燭畫堂如晝
見林宗巾墊羞蓬首斜插花枝線賒羅袖須臾兩帶還
依舊倒帶休今後也不須更漉淵明酒寶篋深藏濃香
薰透為經十指如葱手蓋七娘子也
李邴字漢老任城人崇寧間進士為資政殿學士漢老
少日作漢宫春詞云瀟灑紅梅向竹梢疎處横兩三枝
東風亦不愛惜雪壓霜欺無情燕子怕春寒輕失花期
惟是有南來塞雁年年長見開時清淺小溪如練問玉
堂何似茅舍疎籬傷心故人去後冷落新詩微雲淡月
對孤芳分付他誰空自倚清香未減風流不在人知一
時膾炙人口政和間丁憂歸山東服終造朝舉國無與
談者方倀倀無計時王黼為首相忽遣人招至東閣開
宴出其家姬十數人酒半唱是詞侑觴大醉而歸數日
遂有舘閣之命
劉一止字行簡宣和進士賦喜遷鶯詞云曉光催角聽
宿鳥未驚鄰雞先覺迤邐烟村馬嘶人起殘月尚穿林
薄淚痕帶霜微凝酒力衝寒尚弱歎倦客悄不禁重染
風塵京洛追念人别後心事萬重難覓孤鴻托翠幌嬌
深曲屏香暖争念歲寒飄泊怨月恨花須不是不曾經
着這情味望一成消減新來還惡陳質齋云行簡是詞
盛傳京師號劉曉行
阮閎建炎初知袁州致仕寓居宜春有贈宜春官妓趙
佛奴洞仙歌云趙家姊妺合在昭陽殿因甚人間有飛
燕見伊底盡道獨步江南便江北也何曾慣見惜伊情
性好不解嗔人長帶桃花笑時臉向尊前酒㡳見了須
歸似恁地能得幾回細看待不貶眼兒覷著伊將眨眼
工夫看伊幾遍(阮著詩話總龜)
趙彥端字德莊宋宗室之秀賦西湖謁金門詞云休相
憶明夜遠如今日樓外綠烟村羃羃花飛如許急柳外
晩來船集波底夕陽紅濕送盡去雲成獨立酒醒愁又
入阜陵問誰詞答云彥端所作上云我家裡人也會作
此語喜甚
葛長庚自號白玉蟾閩人也一云瓊州人居武夷山中
嘉定間詔徵赴闕舘太乙宫封紫清明道真人嘗至武
昌賦酹江月懷古詞云漢江北瀉下長淮洗盡胸中今
古樓櫓横波征雁遠誰見魚龍夜舞鸚鵡洲雲鳳凰山
月付與沙頭鷺功名何處年年惟見春絮非不豪似周
瑜壯如黃祖亦逐秋風度野草閑花無限數渺在西山
南浦黃鶴樓人赤烏年事江漢亭前路浮萍無據水天
幾度朝暮
侯鯖錄云延安夫人係蘇丞相子容之妺也有寄季玉
妺更漏子詞云小闌干深院宇依舊當時别處朱戸鎖
玉樓空一簾霜日紅弄珠江何處是望斷碧雲無際凝
淚眼出重城隔溪羌笛聲
長安妓聶勝瓊歸李之問其寄李鷓鴣天詞云玉慘花
愁出鳳城蓮花樓下柳青青尊前一唱陽關曲别箇人
人第五程尋好夢夢難成有誰知我此時情枕前淚共
階前雨隔箇窗兒滴到明
夷堅志載蓬萊仙人玉英浪淘沙詞云塞上早春時暖
律猶微柳舒金線水圍隄料得江鄉應更好開盡梅蹊
晝漏漸遲遲愁損香肌幾回無語斂雙眉凭遍闌干十
二曲日下樓西
小璚英楊鐵崖伎也倪元鎮作柳梢青詞贈之云樓上
玉笙吹徹白露冷飛瓊珮玦黛淺含顰香殘栖夢子規
啼月揚州往事荒凉有多少愁縈思結燕語空津鷗盟
寒渚畫欄飄雪
能改齋漫錄云宣和間有女子幼卿題賣花聲詞于陜
府驛壁云極目楚天空雲雨無蹤謾留遺恨鎖眉峯自
是荷花開較晩孤負東風客舘歎飄蓬聚散匆匆揚鞭
那忍驟花驄望斷斜陽人不見滿袖啼紅
趙孟頫子昂宋太祖子秦王德芳之後也四世祖伯圭
賜第湖州遂為湖州人宋末為真州司戶參軍至元中
以程鉅夫薦授兵部郎中累官翰林學士承旨在李叔
固丞相席間贈歌者貴貴浣溪沙詞云滿捧金巵低唱
詞尊前再拜索新詩老夫慚愧鬢成絲羅袖染將修竹
翠粉香須上小梅枝相逢不是少年時公以承平王孫
而遭世變故其詞不無麥秀狡童之感
姚雲文聖瑞宋咸淳進士也入元為儒學提舉嘗過艮
岳賦摸魚兒詞云渺人間蓬瀛何許一朝飛入梁苑輞
川梯洞層崖出猶帶鬼愁龍怨窮遊宴談笑裏金風吹
折桃花扇翠華天遠悵沙沼螢粘錦屏烟合草露泣蒼
蘚東華夢好在牙檣琱輦畫圖歷歷曾見落紅萬點孤
臣淚斜日牛羊春晩摩雙眼看塵世鰲宫又報鯨波淺
吟鞭拍斷便乞與媧皇化成精衛填不盡遺憾
淨慈尼宋舊宫人也羅志仁賦虞美人贈之云君王曾
惜如花面往事多恩怨霓裳和淚換袈裟又送鑾輿北
去聽琵琶當年未削青螺髻知是歸期未天花交室萬
緣空結綺臨春何處淚痕中
崑山顧阿瑛德輝同陳浩然遊觀音山宴張氏樓徐姬
楚蘭佐酒以琵琶度曲郯雲臺心醉顧賦蝶戀花詞云
春江暖漲桃花水畫舫珠簾載酒東風裡四面青山青
似洗白雲不斷山中起過眼韶華渾有幾玉人纖手笑
把琵琶理枉殺雲臺標外史斷腸只合江州死
名媛集載朱希真名秋娘適徐必用徐久客不歸朱賦
菩薩蠻詞云濕雲不渡溪橋冷嫩寒初透東風景橋下
水聲長一枝和雪香人憐花似舊花比人應瘦莫凭小
闌干夜深花正寒(花庵詞客云希真名敦儒此則别是一人也)
陳鳳儀成都樂妓也有一絡索詞送人云蜀江春色濃
如霧擁雙旌歸去海棠也似别君難一點點啼紅雨此
去馬蹄何處向沙堤新路禁林賜宴賞花時還憶著西
樓否
王仲言云左譽字與言策名之後籍甚宦途錢塘幕府
樂籍有名姝張芸女名穠色藝妙天下譽頗顧之如盈
盈秋水淡淡春山與一段離愁堪畫處横風斜雨挹衰
柳及帷雲剪水滴粉搓酥皆為穠作當時都人有曉風
殘月柳三變滴粉搓酥左與言之對後穠委身立勲大
將家易姓章疏封大國紹興中因覓官行闕暇日訪西
湖兩山間忽逢車輿甚盛中覩一麗人褰簾顧譽而顰
曰如今若把菱花照猶恐相逢是夢中視之乃穠也君
恍然悟入即拂衣東渡一意空門其眼兒媚詞云樓上
黃昏杏花寒斜月小闌干一雙燕子兩行征雁畫角聲
殘綺窗人在東風裏灑淚對春閒也應似舊盈盈秋水淡
淡春山
無名氏女郎玉蝴蝶詞云為甚夜來添病強臨寶鏡憔
悴嬌慵一任釵横鬢亂永日薰風惱脂消榴紅徑裏羞
玉減蝶粉叢中思悠悠垂簾獨坐倚遍熏籠朦朧玉人
不見羅裁囊寄錦寫牋封約在春歸夏來依舊各西東
粉墻花影來疑是羅帳雨夢斷成空最難忘屏邊瞥見
野外相逢武林卓珂月云此詞當時甚為馬東籬張小
山諸君所服或曰洞天女作詳見玄之夢遊詞序中詞
共十有八闋周勒山林下詞選錄其半
瞿士衡一日飲楊廉夫以鞋杯行酒廉夫命宗吉詠之
宗吉席上作沁園春以呈廉夫大喜即命侍妓歌以侑
觴因袖其稿以去詞云一掬嬌春弓樣新裁蓮步未移
笑書生量窄愛渠儘小主人情重酌我休遲醖釀朝雲
斟量暮雨能使麴生風味奇何須去向花塵留蹟月地
偷期風流到手偏宜便豪吸雄吞不用辭任凌波南浦
惟誇羅襪賞花上苑祗勸金巵羅帕高擎銀瓶低注絶
勝翠裙深掩時華筵散奈此心先醉此恨誰知
松江俞俊弱冠從顧淵白遊負氣傲物當巴延太師柄
國日嘗賦清平樂長短句云君恩如草秋至還枯槁落
落殘星猶弄曉豪傑消磨盡了放開湖海襟懷休教鷗
鷺驚猜我是江南倦客等閒容易安排手藁留葉起之
處後與葉交惡竟訴于官欲搆其罪夤緣賄賂獲免
永樂間瞿宗吉以詩禍下獄巳而謫戍保安時興河失
守邊境蕭然朝廷方降佛曲于塞下選子弟唱之遇元
宵宗吉凄然作望江南五首云元宵景野燒照山明風
陣摩天將夜半斗杓插地過初更燈火憶杭城元宵景
巷陌少人行舍北孤兒偎冷炕墻東嫠婦哭寒檠士女
憶杭城元宵景刁斗擊殘更數點夕烽明遠戍幾聲寒
角響空營歌舞憶杭城元宵景獨坐自傷情破竈三杯
黃米酒寒窗一盞濁油燈宴坐憶杭城元宵景淡月伴
疎星戍卒抱關敲木柝歌童穿市唱金經簫鼓憶杭城
永樂中秋上方開宴賞月月為雲掩召解縉賦詩遂口
占風落梅一闋其詞曰姮娥面今夜圓下雲簾不着臣
見拚今宵倚闌不去眠看誰過廣寒宫殿上覽之歡甚
又賦長篇上益喜同縉飲過夜半月復明朗上大笑曰
子才真可謂奪天手段也
成化間仁和教諭聶大年以詩書名世人來乞書多以
東坡行香子馬晉滿庭芳應之二詞一言不必深求學
問一言仕宦亦勞皆不如隠逸之樂也後聶召至京修
史而死貧不能斂似若預為已言者然二詞亦果痛快
今錄之行香子云清夜無塵月色如銀酒斟時須滿十
分浮名浮利休苦勞神歎隙中駒石中火夢中身雖抱
文章開口誰親且陶陶樂盡天真不如歸去做個閒人
對一張琴一壺酒一溪雲滿庭芳云雪漬疎髯霜侵衰
鬢去年猶勝今年一回老矣堪嘆又堪憐思昔青春美
景除非是月下花前誰知金章紫綬多少事憂煎侵晨
騎馬出風初暴横雨又悽然想山翁野叟正爾高眼更
有紅塵赤日也不到松下林邊如何好吳松江上閒了
釣魚船馬晉字孟昭明初吳下人也
朱竹古無所本起于明初宋仲温有一卷不知何人筆
高季廸題水龍吟云淇園丹鳳飛來幾時留得參差翼
簫聲吹斷彩雲忽墮碧雲猶隔想是湘靈淚彈多處血
痕都積看蕭疎瘦影隔簾欲動應是落花狼籍莫道清
高也俗再相逢子猷還惜此君未老歲寒猶有少年顔
色誰把珊瑚和烟換去琅玕千尺細看來不是天工却
是那春風筆此卷舊為王太史家物徐惟和收得之珍
若重寶自題其後云根如頳虬髯葉如丹鳳尾有時截
作釣魚竿珊瑚亂拂桃花水有時擲杖化為龍白日青
天赤鱗起能將紅霧變蒼煙產在朱明幾洞天須臾絳
節生彤管只向松間滴露妍
高郵王槃作野菜譜并綴以詞雅俗相雜山家之公案
也嘉禾周履靖作茹草編亦效西樓而起編中詠燕子
不來香云新蒲正短舊壘猶空繡箔朱簾面面風粘天
芳草碧玉茸茸趁呢喃聲杳曉摘芳叢昭陽殿裏妬綠
嫌紅無奈香消一盼中
夏侯橋沈潤卿掘地得宋高宗賜岳侯手勅石刻文徵
明待詔題滿江紅詞云拂拭殘碑敇飛字依稀堪讀慨
當初倚飛何重後來何酷豈是功成身合死可憐事去
言難贖最無端堪恨又堪悲風波獄豈不念封疆蹙豈
不念徽欽辱念徽欽既返此身何屬千載休談南渡錯
當時自怕中原復笑區區一檜亦何能逢其欲激昂感
慨自具論古隻眼後宋改諡岳忠武文云李將軍口不
出辭聞者流涕藺相如身雖巳死凜然猶生又云孔明
志興漢室子儀光復唐都不嫌今古同辭將與河山並
久唯岳侯為能不愧此諡予嘗至鄂王墳上賦一詩云
帆挂西泠隠畫橈岳王墳上草蕭蕭頻年羌篴吹孤月
盡日垂楊鎖六橋石馬夜嘶荒殿雨水犀春漲浙江潮
登臨休問前朝事只有南枝恨未消
吳江張倩倩適同邑沈自徵自徵負才任俠所著霸亭
秋鞭歌妓簪花髻詞三齣名漁陽三弄與徐文長並傳
倩倩有憶秦娥云風雨咽鷓鴣啼破清明節清明節杏
花零落悶懷千叠情悰依舊和誰說眉山鬭鎖空愁絶
空愁絶雨聲和淚問誰凄切填詞集艷云倩倩艷色清
才年才三十四歿遺香僅存一二
詞苑叢談卷八
