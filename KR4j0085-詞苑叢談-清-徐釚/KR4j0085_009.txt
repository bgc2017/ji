詞苑叢談卷九
翰林院檢討徐釚撰
紀事四
龔定山尚書與横波夫人月夜汎舟西湖作醜奴兒令
四闋自序云五月十四夜湖風酣暢月明如洗繁星盡
斂天水一碧偕内人繫艇子於寓樓下剥菱煮芡小飲
達曙人聲既絶樓臺燈火周視悄然惟四山蒼翠時時
滴入杯底千百年西湖今夕始獨為吾有徘徊顧戀不
謂人世也酒語情恬因口占四調以紀其事子瞻云何
地無月但少閒人如吾兩人予則謂何地無閒人無事
尋事如吾兩人者未易多得爾詞云一湖風漾當樓月
凉滿人間我與青山冷澹相看不等閒藕花社榜疎狂
約綠酒朱顔放進嬋娟今夜紗窗可忍關又云木蘭掀
蕩波光碎人似乘潮何處吹簫輕逐流螢度畫橋白鷗
睡熟金鈴悄好是蕭條多謝雙篙折簡明宵不用招又
云情癡每語銀蟾約見了銷䰟爾許温存領受嫦娥一
笑恩戲拈梅子横波打越樣心疼和月須呑省得濃香
不閉門又云清輝依約雲鬟綠水作菱花蘇小夭斜不
見留人駐晩車湖山符牒誰能管讓與天涯如此豪華
除却芳樽一味賖
葉天寥虞部半不軒留事云僊僊十三四時即羈迹秦
淮將有錦江玉壘之行遠望故鄕凄心掩泣真所云侯
門一入深如海也余甚傷焉今年十七又作巫山神女
向楚王臺下去矣酒間聞之悵然感懷口占浣溪沙二
詞云一片歸心望也休西陵千里水東流杜鵑芳草楚
天秋老去未消風月恨閑來重結雨雲愁欲緘雙淚寄
亭州又金粉傷情别石頭六朝煙柳繫離憂破瓜人泣
仲宣樓桃葉渡邊春易去梅花笛裏夢難留子規斜月
一悠悠
俞琬綸製桂枝香古鏡詞贈女史顧文英琬綸自序云
文英善書以碧絲作小行楷綉之鏡囊遺所歡後有人
蠲二千金娶之未幾英死一夕予夢英相對如常謝此
詞予曰殊悔有架罷殘粧二語遂為卿䜟英曰比亦竊
疑之愛其佳不請易耳其詞云張郎一去君且代郎看
雙蛾解理贈别躊躇不忍把君分碎問容顔君獨知憔
悴受多磨與君無異廣寒三五嫦娥愁向却元自已晴
空裡似丹青點綴箇中小小洞天深處背地沈迷形影
都無據憐君自為分明累貯盡了漢宫人淚架罷殘粧
瞥然收却遠山横翠
吳祭酒作秣陵春一名雙影記嘗寒夜命小鬟歌演自
賦金人捧露盤詞云記當年曾供奉舊霓裳嘆茂陵遺
事凄凉酒旗戲鼓買花簪帽一春狂綠楊池館逢高會
身在他鄕喜新詞初填就無限恨斷人腸為知音仔細
思量偷聲減字畫堂高燭弄絲簧夜深風月催檀板顧
曲周郎時祭酒將復出山晉江黃東崖詩云徵書鄭重
眠餐損法曲凄凉涕淚横正謂此詞也祭酒又自題一
律云詞客哀吟石子岡鷓鴣清怨月如霜西宫舊事餘
殘夢南内新詞總斷腸漫濕青衫陪白傅好吹玉笛問
寧王重翻天寶梨園曲減字偷聲柳七郎
楊夘君字雲和沈君善之側室工於繡佛名流多題詠
之作君善輯針史行世其女關關字宫音尤能出新意
所繡山水人物無不精絶嘗墨繡顧茂倫濯足圖尤悔
庵題漁家傲一闋其詞云我夢吳江煙水皺綸竿擬挂
垂虹口不道逋翁濯足久枕且潄滄浪一曲天如斗深
院玉人閒譜繡粉香妙寫溪山友宛轉綵絲盤素手林
下秀小名獨占毛詩首
廣陵有老儒孿生二女子娟娟相倚雅好文墨幼時並
處不能辨以香炙面為識戊戌年訛傳掖庭之選倉卒
歸二少年一居城一居湖中嫁同日後皆有娠復同病
而卒閻再彭修齡賦漁家傲詞弔之云晝鎖紗窗縈碧
霧瓊花自是無雙樹並蒂嬌姿無解語經行處花鈿暗
識脩眉嫵畫閣肩垂朝復暮閒情時咏遊僊句奔月花
煙留不住天風度飛瓊自挽雙成去詞載倚聲集人多
傳之
紅橋在平山堂法海寺之側王貽上司理揚州日與諸
名士遊讌酒間小有倡酬江南北頗流傳之於是過廣
陵者多問紅橋矣司理在紅橋賦洗溪沙云北郭清溪
一帶流紅橋風物眼中秋綠楊城郭是揚州西望雷塘
何處是香魂零落使人愁澹煙芳草舊迷樓茶村杜濬
和云六月紅橋漲欲流荷花荷葉幾時秋誰翻水調唱
凉州更欲放船何處去平山堂上古今愁不如歌笑十
三樓淮隂丘象隨和云清淺雷塘水不流幾聲寒笛畫
城秋紅橋猶自倚揚州五夜香昏殘月夢六宫釵落曉
風愁多情煙樹戀迷樓後陽羡陳維崧賦紅橋詩云輕
紅橋上立逡巡綠水微波漸作鱗手把柳絲無一語十
年春恨細如塵又一帶蕪城織野煙三春板渚亂寒田
傷心錯到平山路不獨江南事可憐又雨餘垂柳鴨頭
綠日落吳天卵色紅絶似儂家罨畫裡幾層春水幾層
風余亦有紅橋絶句云酒樓楊柳碧絲絲惱煞紅裠舞
柘枝留得狂名偏薄倖至今猶說杜分司又轉過春帘
便板橋船窗草閣雨瀟瀟蕪城一片寒煙織流水何人
問六朝人多誦之附錄阮亭遊記略云出鎮淮門循小
秦淮折而北陂岸起伏多態竹木蓊鬱清流映帶人家
多因水為園亭榭溪塘幽窈而明瑟頗盡四時之美拏
小艇循河西北行林木盡處有橋宛然如垂虹下飲於
澗又如麗人靚粧袨服流照明鏡中所謂虹橋也遊人
登平山堂率至法海寺捨舟而陸徑必出虹橋下橋四
面皆人家荷塘六七月間菡蓞作花香聞數里青簾白
舫絡繹如織良謂勝遊矣
秦淮卞賽小字玉京桃葉名姬也後為女道士吳祭酒
琴河感舊詩有青山憔悴卿憐我紅粉飄零我憶卿之
句不勝樓頭燕子山上蘼蕪之感彭城萬年少壽祺賦
眼兒眉贈之云花弄香紋春滿樓桃葉引江流箇人何
事斜陽獨倚曲曲腸柔垂簾淡淡撲楊毬私心好處投
侍兒斂態閉門作意不上金鈎蓋記其少年情事猶覺
風韻可人
葉天寥冶史云沈智瑤内人季妹也鸝吹五君詠珠暉
暎月流玉彩迎花度可以想見風格矣有詩刻彤奩續
些年三十餘以怨恨自沈於水而死傛婦蘭支其内姪
女也有詞哭之調寄水龍吟云水晶深處瓊樓湘風半
捲鮫綃軟桂旗翠陌平沙碧草瑤天煙煖寶柱哀絃曲
終人杳晩江清淺奈芳菲極目雲霞未賞都倩靈妃遊
伴寂寞楚山高遠夜半猿聲淚痕滿鏡消菱月釵沈蘭
霧霎時分散恨逐波香愁隨浪影一天幽懣歎消魂正
是白蘋黃葉暮鴻凄斷
沈宜修宛君天寥夫人也三女紈紈小紈小鸞皆工詩
詞有午夢堂集數種曰昔和凝有句云春思翻教阿母
疑余以為破瓜之年亦何須疑直是當信耳因作問疑
詞云芳草青歸梨花白潤春風又入昭陽鬢繡窗日靜
綺羅閒金鈿二八人如蕣碧字題眉細香寫暈青鸞玉
線裙榴襯若教阿母不須疑粧臺試向飛瓊問
天寥又有侍女隨春年十三四即有玉貭肌凝積雪韻
彷幽花笑盼之餘風情飛逗瓊章極喜之為作浣溪沙
詞云欲比飛花態更輕低回紅頰背銀屏半嬌斜倚似
含情嗔帶淡霞籠白雪語偷新燕怯黃鶯不勝力弱懶
調箏昭齊和云翠黛新描桂葉輕柳枝婀娜倚蓮屏風
前閒立不勝情細語嬌諵嗔亂蝶清矑淚粉怨殘鶯日
長深院惱秦箏蕙綢和云髻薄金釵半嚲輕佯羞微笑
隱湘屏嫩紅染面作多情長怨曲欄看鬭鴨慣嗔南陌
聽啼鶯月明簾下理瑤箏宛君和云袖惹飛煙綠雨輕
翠裙拖出粉雲屏飄殘柳絮暗知情千喚懶回抛繡鶒
半含微吐澁新鶯嗔人無賴戞風箏諸詞俱用嗔字以
此女善嗔嘗面發赤也宛君又有長愛嬌嗔人不識水
剪雙眸欲滴之句余亦作二闋云初總銀篦攏髩輕添
香朝拂美人屏生來腼腆自風情淺麝翠分明月雁小
檀黃入曉春鶯故憐斜撥學新箏紅袖垂鬟旖旎輕闌
干閒倚杏花屏半將嗔語寄深情金釧粉痕香畫鳳玉
叙脂膩滑流鶯坐來簾下即彈箏(按隨春一名紅于葉小鸞侍妾也鸞殁後)
(歸龐氏别字元元龐蕙纕有病中聞家慈同元姨為予誦經誌感鷓鴣天云終歲懨懨怯往還盈盈兩袖淚痕)
(澘一心解織愁千縷雙鬢慵梳月半彎鴛被冷瑣窗寒翻經畫閣懴紅顏枕函稽首殷勤意不盡箋題寄小鬟)
(見林下詞選)
柳亭沈遹聲豐垣任情縱誕中年因所歡遂被放黜嘗
賦踏莎行一闋亦惜分飛遺意也其自序云星移物換
人世皆虚梗逝蓬飄吾生靡定是以求仙學佛羣笑為
迂飲酒被紈元非過激聊蟄龍而伸蠖或呼馬以應牛
僕本有情兼遭多難秋風大澤情殊屈子之悲春水横
橋恨學尾生之信雙珠待握一劍驚飛王孫之草徒芳
姊妹之花半死天高離恨總喚奈何卿老温柔翻為醉
夢佯狂自廢啼則襟袖多淹惝恍如癡笑則冠纓欲絶
然而佳人不再淑儷難雙未曾斷藕蓮復生心縱是枯
楊絮還惹恨但使小家碧玉終嫁汝南趙國才人不歸
厮養則雖蓽門陋巷敵金屋之繁華泌水流泉勝瓊漿
之雋永夜窺石鏡朝起藜床寧懷犢鼻之慚豈下牛衣
之泣無如薄命空復多愁腸無瓶綆侵曉還牽腹有車
輪何時不轉書空靡益說鬼偏宜且寄興於小詞即徵
歌於長恨詞曰積雨埋紅沈煙漾碧小樓春信催寒食
踏青鬭草總無心自家憔悴誰憐惜枉裂香羅虚勞黛
筆東風笑殺多情客瑤琴元不是知音一床夜月吹羌
笛
歌者張郎今日之秦青也壬子春暮讌集於宋茘裳觀
察京師寓園張後至合肥宗伯賦蝶戀花詞云春絆情
絲千縷纈夢裡人來乍暖輕寒節何處玉驄曾小歇海
棠飄落胭脂雪重倩紅牙温舊闋張緒風前好是腰身
絶樓閣水明光四徹羅衣影漾波心月又送張還廣陵
云紅淚一巾心百纈春盡纔逢剛過菖蒲節懊恨子規
啼不歇生生催就雙篷雪莫聽陽關朝雨闋禁得年年
腸為分攜絶芳草粘天難望徹杏花人面揚州月又代
張閨情云綵線鴛鴦愁暗纈花雨新添水暖銀塘節燕
子穿簾飛又歇冰紈襯貼芙蓉雪悶倚玉簫吹半闋報
道人歸喜極還嗔絶别後心情明鏡徹日長捱到如年
月又隋苑煙花羅綺纈小别重圓交代歡愁節腸轉車
輪輪始歇夢回關塞沙如雪為問歡場歌幾闋比並雙
蛾畫就誰嬌絶天欲為人須為徹一生長似團圞月長
安諸公爭裂素紈書之於是紅牙檀板中都唱此詞
朱錫鬯彛尊在代州與妓小字白狗者狎一日晩往訪
之不值戲投一詞云疎籬日影纔鋪地却早被金鈴喚
起朝雲一片出巫山盼不到黃牛峽裏仙源乍入重門
閉任閒殺桃花春水劉郎自去阮郎歸算只有相如伴
你蓋步蟾宫調也錫鬯天才踔厲詩文膾炙海内填詞
與柳七黃九爭勝葉元禮嘗作駢體文序之綴以絶句
云鴛鴦湖口推朱十代北汶西詞客哀弄墨偶然工小
令人間腸斷賀方回
京師舊俗婦女多以元宵一夜出遊名走橋摸正陽門
釘以袚除不祥亦名走百病予向欲填一詞記之近見
青城集中木蘭花令正咏此也句頗雅麗詞云元宵昨
夜嬉遊路今夕還從橋下去名香新暖繡羅襦翠帶低
垂金線縷回頭姊妹多私語魚鑰沈沈纖手拄釵横鬢
軃影參差一片花光無處所(青城集嘉善魏子存著字海寧陳相國夫人徐燦)
(湘蘋有燕京元夜詞云華燈看罷移香屧正御陌遊塵絶素裳粉袂玉為容人月都無分别丹樓雲淡金門霜)
(冷纖手摩娑怯三橋宛轉凌波躡斂翠黛低回說年年長向鳳城遊曾望蕊珠宫闕星橋雲爛火城日近踏遍)
(天街月)
淮陽柳敬亭以淳于滑稽之雄為左寧南幸舍重客寧
南没於九江舟中柳先生期東下憔悴失路垂老客於
長安龍松先生贈賀新郎詞云鶴髮開元叟也來看荆
高市上賣漿屠狗萬里風霜吹短褐遊戲侯門趨走卿
與我周旋良久綠髩紅顔今盡改嘆婆娑人似桓公柳
空擊碎唾壺口江東折戟沈沙後過青溪笛床煙月淚
珠盈斗老矣耐煩如許事且坐旗亭呼酒拚殘臘消磨
紅友花壓城南韋杜曲問毬場馬矟還能否斜日外一
回首又賦沁園春云驃騎將軍異姓諸侯功名壮哉乍
南樓傳箭大航風鶴中流搖櫓湓浦蒿萊片語回春千
金逃賞遮客長刀玩弄來堪憐處有恩門一涕青史難
埋偶然座上嘲詼博黃絹新詞七步才似籌兵北府碧
油晨啓把棋東閣屐齒宵陪春水方生吾當速去老子
遨遊頗見哀相擕手儘山川六代簫鼓千杯聽恩門一
涕之語直是敬亭知已
出湧金門沿湖為錢王祠兔葵燕麥瓦礫荆榛瓣香長
絶余過而感之題滿江紅一闋於壁上云電馬霜戈馳
江上怒濤始歇誇保障并呑割據韓彭比烈寂寞幾堆
羊虎石凄凉一片銅駝月憶白鹽擔裡是何人關情切
故宫内餘殘雪荒廟裡靈旗滅笑宋家南渡金甌也缺
五國未曾生馬角五王莫漫啼鵑血算原來天道好循
環悲雙闕亦陳橋驛孤兒寡婦久假當還意也
葉元禮舒崇客西泠遇雲兒於宋觀察席上一見留情
時尚未破瓜也雲兒居孤山别墅密簡相邀訂終身焉
别五年復至湖頭則如綵雲飛散不可蹤跡矣元禮撫
今追昔情不自禁援筆賦浣溪沙四闋云彷彿清溪似
若耶底須惆悵怨天涯青驄繫處是儂家生小畫眉分
細繭近來綰髻學靈蛇粧成不耐合歡花又柳暖花寒
懊惱時春情脈脈倩誰知廉纖香雨正如絲團就鏡臺
烏鰂墨寄來江上鯉魚詞此生有分是相思又潜背紅
窗解珮遲銷魂爾許月明時羅裙消息落花知蝶粉蜂
黃拚付與淺顰深笑總難知教人何處懴情痴又斗帳
脂香夜半侵幾番絮語夢難尋清波一樣淚痕深南浦
鶯花新别恨西陵松栢舊同心一番生受到而今
壬子元宵吳荆西之紀沈龍門永令合樂玉樹堂名士
勝流無不畢集花燈火樹稱為極盛校書芳蓀雲間人
色藝獨絶時微雨無月羣呼曰嫦娥何在耶吳玉川鏘
笑曰咫尺雲間何云不見遂調畫堂春一闋云佳節姮
娥不放閒只看燈影團圞更闌薄醉軃雙鬟無限屏山
妬煞一天風雨玉簫錦瑟生寒清光咫尺在雲間倚遍
欄干席上有老樂工沈遂譜入管絃即為歌唱極歡而
罷其詞傳播揚州宗定九元鼎刻之花鈿集中
浙中查伊璜妙解音律其家姬柔些尤擅絶一時廣陵
汪舍人蛟門製春風裊娜遺查君兼贈柔些云看先生
老矣兀自風流圍翠䄂昵紅樓羡香山攜得小蠻樊素
玉簫金管到處遨遊舞愛前溪歌憐子夜記曲娘還數
阿柔戲罷更教彈絶調氍毺端坐撥箜篌新製南唐院
本衣冠巾幗抵多少優孟春秋拖六幅掩雙鈎英雄意
態兒女嬌羞燈下紅兒真堪消恨花前碧玉耐可忘憂
是鄉足老任悠悠世事爛羊作尉屠狗封侯同郡小香
居士宗定九和云憶年前度曲無限嬌愁花未放蕊還
羞洞簫聲駊騀酒濃春蕩無端牽惹情緒難由裊娜衣
裳六朝宫樣傾國傾城看阿柔我慕香山白居士也曾
絃管識荆州此日汪郎才子新詞填就問端委十二層
樓珠繚繞玉雕鎪燈前席上巫水江頭鶯滚含桃昔憐
將熟兔團月桂今勝如鈎伊人信美况西園公子英雄
曠達寄興箜篌觀二詞可以知柔些風度矣
吳玉川夫人龐小畹蕙纕詩詞書法擅絶當世片紙隻
字莫不珍惜有青蓮女伎小青者色藝皆精嘗演劇復
復堂持扇叩唾香閣乞書夫人即調桂枝香一闋有浪
萍飛絮前生果别是傷心一小青之句一時傳誦青亦
憮然自失遂有意脱籍
沈素嘉葉蕙綢女歸中表葉學山居與龐小畹比隣後
移居汾湖有寄吳夫人小畹點絳唇曰隔箇牆頭幾番
同聽黃昏雨别來情緒向北看春樹一院藤花底是臨
書處還記取綠窗朱戶裊裊茶煙縷小畹次韻云十載
芳隣自憐一别還如雨看雲愁緒隔箇江天樹佳句曾
題小楷紅箋處頻看取相思何限一瞬情千縷
長沙女子王素音有可憐魂魄無歸處應向枝頭化杜
鵑之句辭旨酸楚王司州士禎用其意作減字木蘭花
弔之云離愁滿眼日落長沙秋色遠湘竹湘花腸斷南
雲是妾家掩啼空驛魂化杜鵑無氣力鄕思難裁楚女
樓空楚雁來
桐城方太史納姬合肥龔中丞賦燭影搖紅催粧詞詞
既纖穠序尤綺麗今載香嚴集中序云何來才子自負
多情選豔花叢既眼苛於冀北效顰桃葉空夢遶於江
南無處尋愁歌燕市酒人之曲有官割肉慳金門少婦
之緣願得一心合為雙璧今且窮搜粉譜恰遇麗姝綰
髻相思能誦義山之句投珠未嫁欣挑客座之琴眉黛
若遠山臉際若芙蕖風流放誕驚絶世之佳人玉釵挂
臣冠羅袖拂臣衣微笑遷延快上國之公子錦茵角枕
良夜未央白雪幽蘭新懽方洽兼以花枰月拍並是慧
心璧版烏絲時呈纖手搴玉堂之紅藥比金屋之奇姿
可謂勝絶一時風華千載者矣昔宋玉口多微詞自許
温柔之祖而其告楚王曰天下之美無如臣里臣里無
如東家之子嘻何隘也燕趙多佳夙驚名貴文鴛擇棲
未肯匹凡鳥耳豈必聽子夜於吳趨載莫愁於煙艇乃
稱雅合哉詞云一揖芙蓉閒情亂似春雲髮凌波背立
笑無聲學見生人法此夕歡娛幾許換新粧佯羞淺答
算來好夢總為今番被他猜殺宛轉菱花眉峯小映紅
潮發香肩生就靠檀郎睡起還凭榻記取同心帶子雙
雙綰輕綃尺八畫樓南畔有分鴛鴦預憑錦札
青兒者楊中丞家妓也適毘陵董氏為青衣婦嗟哉憔
悴矣猶記旗亭舊曲一日文友宴客因索清歌青兒掩
抑自傷遷延不出促之至再始發聲其音瑟瑟似在潯
陽江上時文友賦愁春未醒一闋以傷之詞云千金不
惜歌舞教成似燕離巢後呢喃猶作畫梁聲自分年踰
絃索笙簫讓後生今宵何事重聞呼喚幾度如酲欲奏
清音花檀乍拍淚已盈盈我幸非牙郎買絹不受伊輕
但覺歌餘蘆花楓葉滿中庭不知可似白家老嫗舊日
聞名陽羡生和青兒曲云檀槽尚撥仙帔初成似沙場
老將醉來偏喜楚歌聲隔著屏風舊恨新愁指下生當
年此際額黃嬌暈紅粉羞酲樂府嬌嬈從來屬董何必
盈盈但越公朱門何在玉瘦花輕分付歌奴休將臨本
笑黃庭須知一樣悞卿絶世老我虚名二詞成座客聞
之都不樂羅江東云我未成名卿未嫁可能俱是不如
人紅粉飄零才人老大安能無杜秋之悲江州之泣也
尤悔庵云僕嘗客恒山梁司徒公出家伎佐酒僕於座
上演清平調雜劇即令小鬟歌之公賦菩薩蠻詞云樽
前若個歌金縷盈盈十五芳如許笑靨半含羞驕憨不
解愁眉痕青尚淺秋水雙眸剪何處耐人思歌停掩袖
時座客爭為傳唱極歡而罷
梁司徒伎有名文玉者最姝麗嘗装淮隂侯故事悔菴
於席上調南鄉子詞贈之云珠箔舞蠻鞾淺立氍毹宛
轉歌忽換猩袍紅燭豔瞧科錦繖將軍小黛蛾鬒髮尚
盤螺一辮絲鞭燕尾拖為待情人親解取誰何春草江
南細馬䭾蓋晉女未字者髩後垂辮解辮則破&KR1000;矣司
徒見詞大喜命文玉酌叵羅再拜以獻盡醉而歸
王胥庭司馬張伎設讌棠村梁公賦春風裊娜云喜良
宵煙月依舊清平花市暖晩風輕有尚書好客堂開簾
捲故人歡笑籹點春城百寶珠輪九枝青玉絳燭高燒
列畫屏琥珀光浮千日酒赤瑛盤薦五侯鯖誰把燕山
舊事移宫換羽倩優孟譜入新聲紅牙串紫鸞笙歌喉
未歇客欲沾纓夢裡功勛休嗟陳跡眼前杯酌且盡平
生種槐庭院看年年無恙紅燈綠醑快聚良朋時華堂
竹肉間發聽歌者唱至看年年無恙紅燈綠酒快聚良
朋之句舉座起舞
汪鈍翁題梁曰緝江村讀書圖云鄢陵野色平於掌也
有江南此景無王阮亭見之呵曰吳子輩乃爾輕薄汪
笑曰行當及君矣因續嘲阮亭所題云彷彿春江綠樹
隂幾回展卷幾沈吟江南於汝關何事賦得愁心爾許
深汪固輕薄然余嘗見陽羡陳髯望江南數闋風景情
事如畫讀之不得不令人轉憶江南樂也其詞云江南
憶憶得上元時人鬭南唐金葉子街飛北宋閙蛾兒此
夜不勝思江南憶最憶善和坊猿臂醉擎劉白墮鶯喉
嬌唱小秦王花月去堂堂江南憶少小住長洲夜火千
家紅杏幕春衫十里綠楊樓頭白想重遊江南憶白下
最堪憐東冶璧人新訣絶南朝玉樹舊因緣秋雨蒋山
前江南憶懊惱是西湖秋月春花錢又趙青山綠水越連
吳往事只糢糊江南憶更憶是蕪城蘭葉寒塘盤馬路梨
花微雨築毬聲風景逼清明江南憶最好是清歌一曲琵
琶彈賀老三更絃索響柔奴此事豔東吳江南憶罨畫最
風流白屋山腰煙内市紅闌水面雨中樓樓上漾簾鈎
望春樓故邸在青州丁葯園祠部入關後偶遊山左來
尋舊址覩蔓草零煙不勝華清宫闕之感賦玉女搖
僊珮一闋令故妓歌之聽者恍如置身津陽門外
奉誠園内也詞云青州城裡帝子珠樓縹緲五雲深
際繞柱鮫綃穿簾玳瑁舊是繁華朱邸誰意同流水見
移花月檻落榆鋪地玉階外鳥聲咿軋雨洗遺鈿數點
空翠何處鳳簫聲暗想當年玉容同倚樓上望春如醉
風斷窗紗燕子銜將花蘂鬭草踏青昭陽人去冷落鞦
韆佳會飛絮連天起笙歌杳不道岐王故第祗見得空
梁蛛網粉牆蝶閙但餘幾點看花淚不如把鳳樓長閉
宋觀察茘裳罷官遊西湖與鐵崖頋菴西樵宴集演邯
鄲夢傳奇觀察曰殆為余輩寫照也即席賦滿江紅云
古陌邯鄲輪蹄路紅塵飛漲恰半晌盧生醒矣龜兹無
恙三島神仙遊戲外百年卿相蘧廬上歎人間難熟是
黃粱誰能餉滄海曲桃花漾茅店内黃雞唱閱今來古
往一杯新釀蒲類海邊征伐碣雲陽市上修羅杖笑吾
儕半本未收場如斯状詞成座客傳觀屬和為之欷歔
罷酒
曹顧庵學士詩詞流播海内已三十年辛亥復遊京國
與同志唱酬意氣凌霄精力扛鼎新詞一出小胥競寫
余嘗見其京華詞集觀女伶高陽臺一闋云鶯舌新調
鴉鬟猶嚲湘裙欲整還拖懶散心情朝來愁畫雙蛾風
約繡簾搖樺燭對菱花倦眼生波儘嬌憨動人些子元
不爭多魂銷一曲清歌却似曾相識無可如何影好難
描空勞石墨三螺燈前小立紅粧換笑還嗔喚弟稱哥
暗相憐細腰無力又著蠻靴未知女伶何人知學士猶
有白傅情懷也余在西陵賦沁園春寄之云金馬銅龍
游戲當時犢車入燕看禁煙藏柳鶯啼舊樹玉河浸月
雁訴遙天華轂朱門白衣蒼犬田竇紛紜絶可憐歸來
好有陶家松菊謝傅林泉舊遊景物依然倩紈扇新詞
記往年想漳水臺空梁園鄴下華清夢短杜曲樊川無
數紅牙一羣腰鼓秋水春颿書畫船重來此聽黃鸝細
囀坡老堤邊
廣陵冐巢民家青童紫雲儇巧善歌與陽羡陳其年狎
其年為畫雲郎小照徧索題句新城王阮亭曰黃金屈
膝玉交杯坐燼銀荷葉上灰法曲自從天上得人間那
識紫雲廻武進陳椒峯曰憶脱春衫花底眠新聲愛殺
李延年只今展卷人猶在何處相看不可憐長洲尤悔
庵曰西園公子綺筵開璧月瓊枝夜夜來小部音聲誰
第一玉簫先奏紫雲廻於是和者幾數十人一日雲郎
合卺其年賦賀新郎贈之云小酌酴釄釀喜今朝釵光
簟影燈前滉漾隔著屏風喧笑語報道雀翹初上又悄
把檀奴偷相撲朔雌雄渾不辨但臨風私取春弓量送
爾去揭鴛帳六年孤舘相依傍最難忘紅蕤枕畔淚花
輕颺了爾一生花燭事宛轉婦隨夫唱努力做藁砧模
樣只我羅衾渾似銕擁桃笙難得紗窗亮休為我再惆
悵人傳努力做藁砧模樣句無不絶倒
陳其年既失意無聊嘗賦悵悵詞云咄汝青衫奚不去
白楊荒漠歎是處病蘭不笑瘦琴空削鄴酒紅來心久
死越娘紫去懷長惡猛耳酣追憶玉箋河驚流落東簫
屐西紈芍北金谷南銅雀只詞流騷豔供伊談噱百不
憐人游獵賦一生悞我靈光作向要離塜上以呼余余
曰諾又云日夕此間以眼淚洗胭脂面誰復惜松螺脚
短不堪君薦幾帙罵人鸚鵡著半床詛世芙蓉譔笑嶔
嵜狹骨縛青衫奚其便曷不向青河戰曷不向青樓宴
問何為潦倒青藜筆硯老大怕逢裘馬輩顛狂合入煙
花院誓從今傅粉上鬚眉簪歌釧又云白柳黃羊宛繪
出傷心片幅酸切處短霜供爨古煙供讀觴弄於君何
必怒飄浮似我原堪哭聽黃陵磯畔夜深船凄凉曲梨
園内絲憎肉田園内花欺粟更枲麻謗錦薋葹䜛菊百
隊錢刀爭作横一身風雅單為僕倚酒悲亂擊紫珊瑚
鳴如筑涉筆騷怨嗚咽王司州阮亭見之大為嘆絶
王司勲倩蕭靈曦畫水晶簾下看梳頭圖余嘗見之點
染精絶陳散木世祥為題夏初臨詞云悄意難描幽情
誰見久無人賦雙文梧影單衫閒中驗取腰身蕭生作
意經營寫濃香不著些顰曾波横溜淺櫻忍笑活現伊
人晝簾小暇粧閣清歡釵邊翠滑鏡裡紅分欹床凝睇
心苗全染幽芬道不銷魂相看處逓盡温存問真真他
年好憶月想花因
曲中陳九老教師也其子陳郎亦善歌以扇索陽羡生
書生為題滿江紅一闋云鐡笛鈿箏還記得白頭陳九
曾消受妓堂絲管毬場花酒籍福無雙丞相客善才第
一琵琶手歎今朝寒食草青青人何有弱息在佳兒又
玉山皎瓊枝秀喜門風不墜家聲依舊生子何須李亞
子少年當學王曇首對君家兩世濕青衫吾衰醜
白生名玨字璧雙通州人琵琶第一手吳梅村為作琵
琶行陽羡生詩玉熙宫外繚垣平盧女門前野草生一
曲紅鹽數行淚江南祭酒不勝情正為璧雙作也一日
抱琵琶至冐巢民水繪庵撥弦按拍宛轉作陳隋數弄
陽羡生又賦摸魚兒一闋倚絃歌之聽者皆凄然泣下
其詞云是誰家本師絶藝檀槽搯得如許半灣邏逤無
情物惹我傷今弔古君何苦君不見青衫已是人遲暮
江東煙樹縱不聽琵琶也應難覓珠淚曾乾處凄然也
恰似秋宵掩泣燈前一對兒女忽然凉瓦颯然飛千歲
老狐人語渾無據君不見澄心結綺皆塵土兩家後主
為一兩三聲也曾聽得撇却家山去
江夏女子周炤字寶鐙丰神娟媚兼善詞翰歸漢陽李
生雲田李固好遊篋中藏炤自寫坐月浣花圖雙鬟如
霧髣髴洛神廣陵宗定九題風流子詞云梧桐庭院下
黃昏後又復捲簾鈎見花影一天蟾光如晝太湖石畔
煙裊甆甌新凉也畫屏閒冷簟蘭蕊正嬌秋低喚碧鬟
戲持銀甕露珠輕瀉細潤香柔漢宫人似否簷前月偷
看灔灔含羞寧讓海棠春睡宿酒初收縱花愁婉娩禁
寒賺暖浣花人見更惹閒愁何日雙擕畫卷同玩南樓
或云寶鐙又字絡隱某觀察女為雲田副室年十九所
至雖謹自蔽匿人得窺見之炤蓋天人也(尤悔庵曰予亦有踏莎行)
(詞云坐月青蓮浣花工部閨房之秀兼佳趣燃脂寫出麗人行風鬟霧髻姗姗步碧杜紅蘭明珠翠羽葯房移)
(傍湘君住可憐蕩子不歸家長吟蕩婦秋思賦葯房夫人齋名雲田自號老蕩子)
姚江女師維極幼歲棲真頓悟玄妙微言清雋尤工詩
詞其咏梅云春來了鶯來了凍解霜枝小萼新姿巧聽
雁云擣衣聲起家家聽不盡西澗芭蕉送雨丁葯園歎
其涉筆蕭疎自是蓮臺上品度繞佛天香一曲贈之云
茅庵小築疎梅幾樹能伴幽獨無生悟速長齋繡佛前
身是金粟經翻貝葉清磬裡蓮根似浴微笑拈花儼然
是先生天竺染翰恣緗竹慧業文人更清福坐老蒲團
空階秋草綠映不染禪心一枝芬郁誰道仙子塵凡料
兜率蓬山任歸宿花雨吹煙團成香玉
壬子季夏余客京師偶偕檗子方虎雪客旗亭小飲余
賦風入松云青春遊俠去江東六博場中旗亭對酒花
如雪當壚側爛醉吳儂指點綠楊蘸水贏他紫馬嘶風
偉長文筆少瑜工燕市相逢吹簫擊筑悲歌裡誰憐惜
爨後枯桐只有石頭周覬典衣埋骨堪從檗子和云澹
煙濃樹月城東節過天中北窗高臥誰呼起醉鄉深深
處宜儂幾點白鷗横渚一雙紫燕穿風西山螺翠晩來
工雨後難逢南金滿坐連珠斗也包容棄蒯燒桐羨爾
相當旗鼓百年鞭弭吾從方虎和云棗花飛滿坐牆東
病裡愁中晩凉天氣催人出且當杯莫問誰儂酒浪平
翻柳浪裙風拖帶荷風掠波燕子晩來工故意迎逢看
看日落銀塘暗烏啼上金井梧桐歸去重申舊約狗屠
劍俠吾從雪客和云酒帘飃颺畫橋東綠樹隂中一時
佳客都相聚斜陽外倍覺愁儂岸柳猶含宿雨隣花暗
逓香風多情孝穆句偏工醉裡歡逢新詞一闋歌將歇
似秋宵夜冷梧桐欲覓雙鬟何處且擕鐡板來從大宗
伯芝麓龔公見而喜之亦遙和一闋云客心搖曳住西
東柳絮空中爭傳紫陌青帘下倩雙鬟譜出歡儂一陣
催花梅雨滿簾消夏松風五陵衣馬鬭誰工湖海相逢
唾壺擊碎狂歌發勝凄清露滴新桐寄語酒樓高李論
文吾欲過從王西樵司勲覩宗伯寄語酒樓高李論文
吾欲過從之句擊節曰庾公南樓興復不淺
柳村在恒山之南梁冶湄使君讀書其中屬金陵樊圻
畫柳村魚樂圖余有絶句云鴉啼屋角柳藏煙一帶人
家住水邊最愛春晴三月暮夕陽斜繫釣魚船其風景
宛然江南也曹固庵學士題滿江紅云碧樹清溪孤亭
外汀沙紆曲閒家具筆床茶竈漁舠如屋湖上綸竿惟
釣月盤中鱸鱠全堆玉曉煙深楊柳蘸晴波村村綠朝
露泣連畦菊細雨灑垂簷竹有青蓑可著短衣非辱縮
項鯿肥春水活長腰米白江村足醉香醪船繫夕陽斜
眠方熟和者數十家於是趙郡自雕橋栢棠村而外無
勿知有柳村矣
汪蛟門記夢云已酉夏夜夢二女子靚粧淡服聯袂踏
歌於瓊花觀前唱史邦卿雙雙燕詞至柳昏花暝句宛
轉嘹亮字如貫珠詢其姓曰衛氏姊娣也及覺歌聲盈
盈猶在枕畔爰和前調云伊誰豔也看袖拂霓裳廣寒
清冷柔情綽態却許羅襟相並行過玉勾仙井更翩若
驚鴻難定衛家姊妹天人不數昭陽雙影溜出歌聲圓
潤聽落葉迴風十分幽俊最堪憐處唱徹柳昏花暝驚
醒烏衣夢稳真難覓天台芳信魂消洛水巫山獨抱枕
兒斜凭
乙夘五日泛舟午風酣暢畫舫笙歌湖山環繞冶湄使
君載酒放鶴亭邊其弟中溪子偶尋小青墓不得微吟
消魂一半是孤山之句余信口足成之云青青芳草瘞
紅顔愁對雙峯似翠鬟多少西陵松栢路銷魂一半是
孤山相與拍浮呌絶酒痕墨瀋幾汚衫袖酒半小憩處
士祠中分韻賦漁家傲一闋已而夕陽在山人影散去
逋僊有靈亦應呼梅妻鶴子共伴香魂於暮煙衰草之
際也冶湄詞云面面漣漪呈繡縠晚蒲小荇分新綠何
處閒情聲陸續人爭逐畫橈龍笛吹寒玉幾負芳辰空
鹿鹿五絲誰倩春纖束寂寞香魂遺恨觸尋芳躅一阡
荒草銷金屋中溪詞云湖面晴分錦帶繞午風謖謖笙
歌裊畫艇飛來聞語笑恣遠眺蒲樽催動紅顔早凉起
孤山停晩棹梅銷鶴去青苔老一任閒雲籠翠篠人懊
惱蛾眉碣蝕香魂杳余詞云艾虎釵符懸百結蘭橈重
汎菖蒲節影漾湖心清又徹無休歇子規枝上聲聲血
瘞玉埋香魂斷絶銀濤江上空嗚咽莫把靈均閒話說
春纖捏半灣邏逤沉檀屑(小青廣陵人為虎林某生妾早卒戔戔居士為之傳有天)
(仙子詞云文姬遠嫁昭君塞小青又續風流債也虧一陣黑罡風火輪下抽身快單單叧叧清凉界原不是鴛)
(鴦一泒休算做相思一槩自思自解自商量心可在魂可在著衣又撚雙裙帶傳中又有南鄉子詞止三句云)
(數盡懨懨深夜雨無多也只得一半工夫)
宗定九讀書廣陵之東原所居雖茅屋數椽而花間亭
新柳堂頗極幽人之致繡水王安節為之繪圖一時名
士俱賦詩贈之白門紀伯紫遺以賀新凉詞云手把花
間卷日相羊東原溪閣百情灰遣檐外琅玕垂萬个夜
夜露啼霜泫葯房靜光明瑩繭汲古騷人恒默坐遡黃
顓下眎嬴劉淺書著就腸紓展堂名新柳朝光顯拂闌
干燕泥洗淨松圓石扁截盡俗塵苔院閉寂寂莎隂眠
犬只酒甕頻空不免散絶廣陵誰復繼世蝥弧述祖如
堯典餘碌碌秋風剪
丁雁水紫雲詞云辛酉九月六日余從洪州回虔泊廬
陵張家渡萬籟鳴秋孤燈照夢髣髴身在全州襆被忩
忩作買舟他適狀蘇公東坡追送江滸賦詩贈别維時
煙雨溟濛柳條綰恨殊有黯然可憐之色余迫欲踵和
竟不能得一語蓋心知蘇公為千古詞人未可輕持布
鼓而在全州握别若有尤難為懷者因勉填小令一闋
奉酬醒後朦朧追憶不遺一字急呼童爇燭書之其調
為平昔倚聲所未及按之樂府雅詞仍不失分寸惜蘇
公一律不復記憶惋嘆久之余何人斯曷敢冀公之曠
代相接而粤中全州尤非緣想所至幻境迷離姑述之
以紀異詞云煙雨微茫二月天水連山征人曉立瘴江
邊默無言十里長亭新柳色旅情牽客中為客最堪憐
别坡仙
虔南花鳥比中土絶異紅白梅常與桂花齊開可譜入
風土歲時諸記丁觀察雁水持節雙江于使院傍隙地
搆甓園雜植名卉新城王司成士禎祭告南鎮道出雙
江題甓園詩云初來甓園裡早愛甓園詩夜雨前山過
青苔使院滋故人傾夘酒名卉發辛夷物候炎方異春
風生桂枝自後賓朋麕至雁水賦鶯啼序紀事詞云閒
來署東屐履見芭蕉覆地鎖頽牆破屋三間榱桷空存
而已凄然念前人退食荒凉茇舍今如此急鳩傭垂槖
命僕購材於市壬戌之秋八月既望乃經營爰始厥工
肇先自軒房塈茨丹堊母侈遍中庭名葩襍植海棠與
梅花稱最愛霜枝虬舞螭翻鵠停鸞&KR0008;層軒當北别甃
疎垣使園通花氣更在海柚雙株下結成亭子繞以欄
干蔭將櫻李徑鋪錦石籬牽芳茘牆隂修竹搖寒翠看
深宵月色凉如水龜魚藻影何殊濯魄冰壺此境疑非
人世檐楹既具燕雀還來樂在其中矣且消受素屏清
几贏得身閒客至傳觴夢迴觀史四美或并六宜粗備
彈琴灌圃皆吾事較陶公運甓差堪比兹園非敢為家
但欲流行聊隨坎止好事者爭相搆寫遂與坡公八境
臺並傳
古平原村店中姑蘇女子題壁鷓鴣天一闋有收拾菱
花把劍彈之句庚申春暮丁觀察之任虔南和詞云瓜
字初分碧玉年花枝憔悴一春前陌頭塵浣文鴛錦柳
外風欺墮馬鬟郵壁上墨光懸柔腸百叠念鄕關才人
厮養千秋恨箏柱調來拭淚彈頗有白香山商婦琵琶
之感(附錄姑蘇女子原詞云弱質藏閨十六年嬌羞未敢出堂前眉顰曠道悲新柳袖捲輕塵擁翠鬟腸)
(欲斷意懸懸舉頭何處是鄕關臨粧莫遣紅顔照收拾菱花把劍彈壬子北上余猶及見之)
河陽角妓紅兒有名曲中嘉善曹學士固庵爾堪為賦
南鄉子詞贈之云停酒按紅牙蘇合香濃掠鬢鴉秋水
糢糊偏可惜夭斜十五娉婷早破瓜愁恨徧天涯飛絮
啼鶯是妾家莫道臙脂開未足驚誇却占河陽一縣花
或云華亭吳六益懋謙有迎風細鳥啼紅雨隔岸殘霞
隱畫樓之句亦為紅兒作也(按紅兒一名夢月趙女之絶佳者)
長安妓趙文素與和州吳采臣觀察共杯酒目成者久
之比丁酉觀察有行間之役是夜漏下三十刻矣聞剥
啄聲啓戶視之則文卿也袖出長相思一闋涕泗横流
觀察亦以一闋别之後蹤跡不知所之矣其詞曰花有
情月有情花月多情兩地分斷腸直至今聽君行怕君
行來問君家果否行傳聞未必真觀察答云長相思短
相思長短相思不自知人來夢裡時怕逢伊又逢伊及
至逢伊却恨遲明朝怎别離
吳薗次以水部郎出知湖州宋轅文中丞賦浣溪沙送
之云苕霅煙波百里清碧瀾堂外柳雲輕使君心似玉
壺冰紅袖人喧桑岸綠白頭翁舞釣竿青共看竹馬向
前迎風景如畫一時爭傳誦之
西湖女子沈方珠字浦來善詩能文以薗次代葬其祖
願以身歸之而憚於入署常以減字木蘭花寄吳有若
肯憐才攜取梅花嶺外栽之句後以事不果遂抱恨而
卒
吳湖州内子黃淑人能詩湖州常贈以臨江仙一闋中
有秦嘉書兩紙蘇蕙錦千絲之句其為林下之風蓋不
在王夫人下矣(吳湖州江夏夫人與扶風少君皆有出塵之韻湖州常因内宴作詞云一家都)
(解愛青山蓋實錄也)
吳湖州詞有把酒祝東風種出雙紅豆梁溪顧氏女子
見而悦之日夕諷詠四壁皆書二語人因目湖州為紅
豆詞人
吳湖州常於碧浪湖張燈泛舟燈火管絃極一時之勝
丁葯園儀部作過秦樓一闋以紀其事云太守風流裁
紅摘翠點就玉湖煙景畫船載酒綉幕調笙香送素波
千頃樹杪幾隊燈紅鳷鵲飛來驚棲難定更銀蟾一色
蕊珠宫裡袖搖波影今宵是皓魄初圓青尊浮滿畫裡
江城如鏡六街簫鼓蘭槳齊開釵色珮聲交逬杜牧當
年管取玉漏將移瓊膏漸暝笑紫雲孰是回盡兩行紅
粉蓋樊川水嬉之後僅見於此也
廣陵吳夀潛字彤本號西瀛其妻賀氏名字字乃文吳與
之情好甚篤常戲作你我詞贈之調一七令曰我情埋愁
裹無奈事如何可薄倖些些痴頑頗頗眼下總成空心中全未
妥堪嗟泣慰牛衣難負書乾螢火慢言枕上枉封侯還憐有
夢卿同我你前來語子誇弄玉隨簫史視我何如憐卿乃
爾時事笑秋雲韶光悲逝水難忘孔雀屏前常記櫻桃帳
底一生苦樂任天公白頭惟願我和你按此調有平仄
二韻始於唐人送白樂天即席指物為賦作者頗多然
諸譜中不載惟楊升庵有風花雪月四作彤本蓋偶與
其婦為之耳後十年乃文死彤本不勝哀悼諸名士為
作輓歌甚多彤本亦有無夢詞調子夜歌曰夜臺難道
情俱死如何只我思量你你若也思量應知我斷腸待
夢來時省夢也無些影畢竟是多情怕添離恨生
萊陽姜仲子嬖所歡廣陵妓陳素素號二分明月女子後
為豪家擕歸廣陵姜為之廢寢食遣人密致書通終身
之訂陳對使悲痛斷所帶金指環寄姜以示必還之意
姜得之感泣不勝出索其友吳彤本題詞吳為賦醉春
風一闋其詞曰玉甲傳芳信金縷和香褪懸知掩淚訴
東風問問問明月誰憐二分無賴鎖人方寸情與長江
並夢向巫山近好將環字證團圞認認認有結都開留
絲不斷些些心印(吳薗次以二分明月女子集鵑紅夫人集寄弟玉川乞其婦小畹夫人題)
(跋夫人有絶句云郵筒纔到一緘開明月鵑紅寄集來閨閣文人應下拜吳興太守總憐才又朝來窗閣曉粧)
(遲小婢研朱滴露時歌吹竹西明月滿清輝多半在君詩)
芙蓉開遍煙波遶沙洲閑傍輕鷗小小艇畫圖間推篷
特地看枝枝嬌豔色野岸無人惜耐老是秋霜應教薄
海棠甲子九月鉛山道中見野岸芙蓉孫赤崖為賦菩
薩蠻一詞余和孫韻并錄孫詞云一溪綠水芙蓉繞隔
江點點搖紅小折向玉瓶間船窗仔細看天生真國色
不受春風惜秋雨更秋霜風姿勝海棠赤崖亦以自寓
也
任丘旅店中有女子題壁云妾白浣月號蓮仿家住半
塘幼失雙親寄養他姓姿容略異慧業不同非敢擅秀
閨中願效清風林下豈意我生不辰所適非偶日彈琴
之相對百恨纏綿時捲幔以言征一時哽咽余爰題之
驛亭人共憐之黃土可耳其詩曰吳宫春深怨别離風
塵慘憺雙蛾眉鵑啼月落寸腸斷香消芍藥空垂垂流
黃未工機上織生小殷勤弄文筆新詩和淚寫郵亭珍
重寒宵誰面壁丙辰三月商丘宋牧仲犖北上過此挑
燈細讀因櫽括原詩為調笑令云面壁淚痕濕想見含
毫燈下立風鬟兩鬢吳宫隔芍藥香消堪惜明妃遠嫁
歸何日一曲琵琶悽惻河朔間甚為傳唱詞載楓香集
中
錢塘盧生愛婢姗姗年十五姿容韶秀為嫡所嫉不得
已遣去其友王丹麓晫賦調笑令第一體嘲之曰桃葉
桃葉忽被風姨催别抛殘無限春光枉對花枝斷腸腸
斷腸斷小玉時常誤喚
王丹麓少時中表章進士欲妻以女王父母以章將赴
遠任議遂不諧後章歸籍丹麓往省見其女乃殊色也
因賦如夢令云記得那時相見正似芙蓉初豔生小兩
情濃不料紅絲錯綰誰怨誰怨悔却當初一面
道喇金元戲劇名也似俗而雅錢塘陸雲士次雲賦滿
庭芳詞云左抱琵琶右持琥珀胡琴中倚秦箏冰絃忽
奏玉指一時鳴唱到繁音入破龜兹曲盡作邊聲傾耳
際忽悲忽喜忽又恨難平舞人矜舞態雙甌分頂頂上
然燈更口噙湘竹擊節堪聽旋復迴風滚雪搖絳臘故
使人驚哀豔極色飛心駴四座不勝情徐華隱嘉炎云
此等題極宜留詠以補風俗通之所未載
壬子季夏余同曹掌公朱人遠卓永瞻葉元禮周雪客
宋楚鴻王季友集周鷹垂寓齋時掌公初至都門雪客
及予將南還雪客賦水調歌頭云簾外雨初霽六月喜
新凉一時座上佳客大半是江鄕子建恰當初至孝穆
何堪遠别睹酒興飛揚我亦欲分手歸去臥滄浪看衮
衮登紫閣賦長楊渾如鸞鳳雲中接翅下高岡何用徵
歌擊鉢且共藏鈎射覆一飲罄千觴羸馬醉馳去高柳
挂斜陽一時同人皆有和詞未幾風流雲散彈指六七
年永瞻元禮俱為異物丁未十月余宦京邸永瞻弟次
厚過余話舊賦齊天樂云西風黃葉都零亂吹得遊人
意倦新恨未消舊愁重咽相對大家難遣况逢旅雁看
天外遙征聲聲幽怨思量舊雨寒煙空鎻垂楊岸酒壚
燕市未渺舊遊零落盡難呼酒伴物換星移天高木落
不覺奈何頻喚離懷無限縱憔悴依人身同秋燕一曲
凄凉淚珠空自泫(朱人遠序曰次厚為永瞻愛弟予交永瞻凡十餘年壬子季夏偕遊金臺)
(當是時名流雲集訂文酒之好若吳江徐子電發葉子元禮中州周子雪客雲間宋子楚鴻周子鷹垂王子季)
(友魏里曹子掌公結兄弟歡如一日乃未幾别去永瞻後予半載亦歸里無何竟卒嗟乎一日之集不過九人)
(九人之交僅得八載其間或掇巍科侍帷幄或以草茅召見官侍從或偃臥里門或汗漫遊四方如晨星之落)
(落或不遇而死或遇矣復死於旅邸何人事之靡常若是歟此九人者當其以筆墨杯斝為樂事非不知聚者)
(之終不能不散然不意其散之遽也及既散矣非不知散者之復聚然不意其升沈生死之竟至於此使更越)
(八年且數十年人事之靡常其所為聚散升沈生死者愈不可知此予嘗為之慷慨太息流涕交襟也)
庚戌秋山陽黃大宗客西湖九日為登高會客少至十
九日倣古為展重陽客咸集而天雨大宗曰吾當再展
重陽以二十九日大會四方之客登孤山詩文極盛即
事分賦各體體凡二十武林王丹麓拈得詩餘其望遠
行第三體云兼旬兩過重陽節却又秋光垂暮芙蓉已
老籬菊將殘只剩霜林紅樹旅客驚心特把佳辰再展
贏得曠懷如許共登高不禁徘徊今古難語試上層岡
一望見纍纍荒墳無數蟋蟀閒堂鳳凰金闕不識銷歸
何處但有芳樽細飲檀槽逓唱遑問誰賓誰主奈夕陽
西下鐘聲催去詞成令小鬟歌之座客無不歎絶
李雲田既娶周寶鐙復迎侍兒掃鏡於吳門無鍚嚴蓀
友賦瑞龍吟一闋調之云吳趨里誰在小小門庭溶溶
煙水柔枝乍結春愁盈盈解道塗妝綰髻癡情難擬不
比舊家桃葉綠隂深矣檀郎近約相迎雀釵新黛玉符
空翠休問石城艇子更堪腸斷竹西歌吹唯有泰娘橋
邊離夢猶繫漢臯珮冷别是傷心地待攜向蘭缸背底
菱花偷展誰照郎心切探春試問看風來未蜂子憐新
蕊香破也報來幽窗慵起吟牋賦筆待伊次第
丁葯園祠部少時有白燕樓詩百首流傳吳下士女爭
相採掇以書衫袖婺州吳賜如之器有句云恨無十五
雙鬟女教唱君家白燕樓其為一時傾倒如此後以事
徙關外皂帽歸來偶於䢴上逢王西樵考功賦夢揚州
一闋云公言愁愁未了我始言愁總是愁城何日破除
方休吳市裡酒徒落魄王生召我為儔桓野笛楊惲缶
并呼鼓史岑牟同作南冠楚囚各相對唏嘘亦復何求
散盡千金一劒蒯緱空留歌相樂也因而泣怎銷磨短
髮盈頭只落得兩人白眼共醉揚州曹學士見之曰僕
與祠部俱從冰天雪窖中磨鍊而出有甚於退之潮州
東坡儋耳者辦此情懷庶不使韓蘇笑人寂寂
杭州女教場在鳳凰山麓宋南渡妃嬪演武於此蕭山
毛大可竒齡過之賊鷓鴣天云銀甲琱戈小隊工内家
宣勅教從戎山蘿覆鏃縈金細野火燒旗閃幔紅宫月
靜陣雲空鳳凰山下抱龍弓珠兜玉靸圍營路小雨寒
花何處逢余亦有絶句云御教場中看點操宫娥隊隊
雁翎刀鄂王已戮蘄王死羞著團花舊錦袍蓋傷南宋
之不復振也
沈家姬夘娘善度曲曹秋岳侍郎戲用夘字賦青玉案
為贈云花前舉樂何須忌薄曉曈曈初麗啓戶逢君嬌
不語三秋兔魄平分留影垂柳東邊去鏤成新玉剛為
字十二時中排第四中酒嫌人知也未芳名檢點春光
已半會取相迎意
詞苑叢談卷九
