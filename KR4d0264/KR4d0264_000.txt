浪語集别集類三(宋)
提要
(臣)等謹案浪語集三十五卷宋薛季宣撰季
宣有書古文訓已著錄季宣少師事袁溉傳河
南程氏之學晚復與朱子呂祖謙等相往來
多所商𣙜然朱子喜談心性而季宣則兼重
事功所見微異其後陳傅良葉適等逓相祖
述永嘉之學遂别為一派蓋周行己開其源
而季宣導其流也其歷官所至調輯兵民興
除利弊皆有成績在講學之家可稱有體有
用者矣平生所著自書古文訓外有古文周
易古詩說春秋經解春秋指要論語直解小
學詩今多亡佚其中庸大學觧及考正握奇
經則今尚載於集中蓋季宣學問最為淹雅
自六經諸史天官地理兵農樂律鄉遂司馬
之法以至於隱書小說名物象數之細靡不
搜採研貫故其持論明晰考古詳核不必依
傍儒先餘緒而立說精確卓然自成一家於
詩則頗工七言極踔厲縱橫之致惜其年止
四十得夀不永又覃思考證不甚專心於詞
翰故遺稿止此然即所存者觀之其精深閎
肆已足凌跨餘子矣是集乃寶慶二年其姪
孫知撫州事旦所編次刊行旦作後序尚存
而自明以來刻本遂絶蔵書家輾轉傳抄譌
脫頗甚謹重為校正而卷帙則悉仍其舊焉
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
