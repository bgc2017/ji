浪語集卷三十四
宋薛季宣撰
行狀
宋侍郎(代作)
曾祖珏妣戴氏祖楚妣鍾氏父道元以公贈右中大夫
妣林氏贈令人公諱之才字庭佐温州平陽人其先世
有潛德公幼莊重樂與賢巳者處羅陽俗舊淳固先中
大始裒書教公問學迨其官達士子為彬彬焉政和八
年公第進士調貴州主簿改教授京兆府學恥自衒為
干謁知己者少積十八年不遷故右丞忠簡許公力推
挽之召試館職除秘書省正字踰年改京秩時講戰議
未决黨論紛起公&KR0914;然中立亡所附麗又五閱歲稍遷
校書郎歴考功員外郎國子司業權吏部侍郎為大金
生辰使歸報太上皇帝喜曰宋某姓名稱矣亟將晉用
屬公以冢子及夫人氏之喪固求閒佚加敷文閣待制
提舉江州太平興國宫當時朝士多以罪行惟公力自
引去士夫歆艷祖道傾一時鄉居十年翛然忘官宦意
徜徉田里或不知其侍從之臣起知泉州州人便安其
廉簡富民有罪繫獄中旨釋之而公不貰繼以尚書命
至公曰吾守臣也不可抗朝廷之命敕乃出囚而老民
吏聞公引疾則競走浮屠祠禳禬借留于神移知衢州
不拜因得以宫觀歸不五年間四乞骸骨紹興三十一
年遂以朝奉大夫致仕今上登極覃轉朝散大夫乾道
二年七月戊辰以疾卒於正寢享年七十有七贈左中
散大夫累封平陽縣伯食三百戶娶會稽王氏贈開府
錫之孫故朝奉大夫璵之子封令人子四人長男中甫
及長女皆先公卒次女歸右從政郎後處州麗水縣丞
趙良臣男直甫右承奉郎後房俞氏出也有自次文五
十卷曰雲海弊帚雲海公之居士號也家有雲海後集
三餘錄詞林合如干卷公雅有至性初太令人將葬而
雨壙中水溢憂之一夕而髭髮變立朝尚持大體不潔
潔以取名未嘗輕易發言言之必有當也方北鄙未定
公因轉對請擇威望重臣經理淮甸與諸大將維持攻
守以固吾圉洎南北講解則請不忘警戒振淹滯飬民
力收兵柄固基圖為持久計又勵聖學以自強不息乞
詔四方知愛民意皆切時病中事機其論財計謂當量
入為出以節用愛民論任使則請度人所宜用其所長
論海劫即欲責任土豪而屬統於沿海之制帥言皆簡
而理當所請置書太學班在仕者通家雜坐之禁禆益
風教此其意度不淺紹興七年詔書以秋旱許中外上
封事公奏疏謂當以實應天去六弊修四事其六弊曰
民力凋瘵曰守令非人曰吏員猥冗曰功實不覈曰賞
罸未明曰將士驕惰四事曰上游淮南宜置帥安集曰
盡人事以待天時曰立事者必有成謀又當持之以固
曰人君當有立志至誠可以感天又論進言者患不能
盡聽言者患不能擇是非並進惟虚心公聽乃能擇之
漢張釋之言便宜孝文帝曰卑之無甚高論令今可行
也臣不敢為甚高之論願陛下無忽而聽從之晚與時
相論及大儒相謂大儒不可多用公知其意証曰大儒
患不多有用多何患時相色動公即請祠以歸觀公捄
時告後之言可以知其撡心持已之所在即其言少見
施用豈苟然而已哉公之歸卧于家憂國之心未始替
也常曰吾老不能為國家陳力每一念之則申旦不寐
盖其學深自養常超然獨得志有所定單見莫之識也
律身端謹曾不矜持於外其當官稱是立不易方而為
名德所尚於時鮮所偶合故其屏處多於在仕之年邑
子請教於門人人各厭所欲善士資其矜式自謂得師
晚年築室瑞安縣之峴山於周奥原自為夀藏製素衣
一稱曰吾終必以是禭先此一歲自言明歲當死疾寢
屏去藥餌曰吾心中無一事矣誦伊川先生克己之詩
以殁遺戒母侈吾墓母建宇築闕終始一槩死生不易
其介焉直甫卜以歲十二月壬戌大葬走書屬某紀公
行實惟公偉望碩德為時名臣鄉閈老成於今為最某
年視公上下知公尤悉大懼風誼闕逸何以典型後生
勉書以待賢者之銘且備史官採擇雖文多累句於公
無愧辭云謹狀
劉進之(代作)
紹興二十七年故侍郎張公九成知温州初下屬部惇
禮賢者以美風俗郡長老上柟溪里人劉君鄉行張公
以書致酒饋曰公孝於親悌於長孝義聞於鄉里敬致
州郡禮焉既而力延請君正州學初君以風誼為鄉閈
信服雖強悍小人素難與言者於君無不敬愛里有爭
競輒就平處或為不善於室率自警曰劉學正得無知
之乎同郡賈司理如規與君俱以善稱一鄉人士諺曰
適樂成不見賈元範柟溪不見劉進之是浮洞庭而不
嘗橘之食也其見重於時如此君諱愈字進之幼穎悟
篤志於學試郡三舍屢入優等薦丁艱棘不克薦四十
棄場屋遊志於浮圖氏學號無相居士其先世友愛至
君兄弟益雍睦三世同居無一言之間君問不及生計
弟某亦任之不疑視兄弟子若已子然皆終始如一日
家豪於貲未嘗以訟至官府或加之無禮往往笑不與
校君為人方整至誠出於天性不妄言笑終日危坐凛
如也盛暑不解衣帶接物温粹見者必肅嚮人無纖介
之偽而莫敢欺以不情聞人之善喜見辭色常稱引以
訓子弟見稱人之惡者謝曰幸母及此知識有過時時
面為告𨗳退不以語人嘗止僧舍有竊君卧具而得者
君曰是非吾物即以予之善與人交少所與遊皆知名
士賑其貧者至為解衣傾囷盖不一再然常不待其有
請後多賴以卒業為世顯人客來無貴賤輟飡見之無
倦色有求無不遂其所欲或以無擇為訾君曰吾以救
窮而已其門故多貧士至者相踵君未始以有亡為辭
其飲食之不事豐腆資之亦不過厚所濟甚博其施得
以有常行道雖飢不先僮奴而飯當食而見餓夫常推
食命之食輕於財篤於義憂人之憂不啻於已鄉里利
害必以身為倡始力興除之臨事有立推撓百端不為
阻鄉人之喪貧而不能舉者每歛以棺而葬以地且資
金粟以佐其費歉歲為糜待餓者率以為常稱貸必先
最貧下者或謂君將無所取償君曰能償者人已與之
吾獨不忍此為溝中之殍耳焚劵已責不少靳己巳秋
旱明春大飢君博謀賑贍之其家山樵采不禁恣民伐
薪鬻之以自給擇地不毛道嶮巇者買庸鋤治又身請
貸於州詣州教授丏為先容教授為君具食君不下筯
曰鄉人餓且死尚忍安食於此耶在坐客竦然起從君
見州將州將慮民逋負難其請君即乞以家砧基簿為
質得米三百斛歸與並鄉大家分計近居之下戶給之
貧者咸賴以活其秋君獨不收前貸代出私廩還官甲
申春不雨者三月大無麥苗農田不復播種方乃歲困
颶風因之以飢疫貧民挑蕨根舂餈充腹或盡室脹死
去而操觚以乞者載路時守倅俱闕莫有任賑民事者
君合鄉民雩祭吁嗟至於感泣因詣匭論奏請發常平
倉米以紓民急仍降祠部度牒畀郡轉糴他道以故端
明張公闡鄉典之舊詒書約為巳助上為惻然聽許無
一不如所乞會郡太守袁公孚奉宣詔旨司戶劉公朔
實左右之君與鄉人徐讜求賑救之方得趙清獻公救
菑記以獻袁公榜於座右視以為法為是生者得食病
者得藥死者得藏孩提之委棄者得以長養君之居里
亦緣君得官米以給全活無慮千萬計其端皆自君啓
之初中谿有石障流號石斷自谿濱潮民之架木為㩠
隠水以捕魚者幾二十處舟行多覆溺患君與同閈陳
常顧民聚石更石斷水道白縣撤㩠去之谿流遂安君
既功存鄉人鄉人莫不倚君為命士夫之賢聞君名者
以未及識面為恨享年七十有一以乾道二年七月一
日卒屬纊精爽不亂自為韻語二十四字仍遺書戒子
孫以儉約近鄉居人識與不識無不嗟涕至有為佛事
資冥福者有詩詞雜著一編藏於家先夫人周氏蚤世
後夫人韓氏生子七人士直某某士享先君卒君雖布
衣常有經濟大志讀書講論事緒紛沓不暫休聞國有
難戚然憂形於色方臘起妖人吕師囊趣和之反黃巖
陷樂清犯柟溪抵菰田管界巡檢陳莘以郡兵三百人
拒之居人惴恐多逃去君始壯歲奮不顧身曰寇至則
吾鄉無噍類忍相隨為身地耶因自贊從討賊賊軍依
山壅水為固陳徑進有輕賊心君曰賊營憑据巖險官
兵素不習利誘致平地乃可擊耳陳不能用君辭不行
官軍半渡谿賊决積水灌而下官軍大敗陳與鄉豪李
徽及其弟充死焉君以二李公贈䘏不加為之傳以表
見於世甲戌歲比不登諸鄉艱食姦人讙起託借糧為
辭警劫鄉疃稠樹村黨最悍水陸為不通郡遣邑尉圖
之尉止中道不敢進欲起鄉兵討捕君曰人心方搖當
鎮以靜臨以白刃必將激而為亂矣單馬至渡潭酒坊
呼酋首二三人命坐諭以禍福皆幡然感動即日罷歸
他黨亦聞風而定郡鹽課積增至己巳歲歲七十四萬
八千五百斤有司艱於猝辦輒賦予民寸産之家無免
者按月征斂吏緣為姦類略豪強而增敷細民係縲於
官無虛日因以破家者不可計君遣士直偕鄉人王大
充訴於監司臺省得免增敷數萬斤猶以未足寬民遣
甥盧緯俱士直復言戶部請蠲歲課之半時司邦計者
聚斂方急甥子久客困沮而歸君又遣之始末六年費
損家資鉅億計沮撓非一君嶻然無倦雖一餉頃常疚
懷最後州人龍圖閣學士何公溥貴於朝為主張是減
年額二十五萬二百斤盡罷下戶科抑而上戶所出亦
輕衆始笑君之迂既乃喜其幹而能立今皇帝即阼詔
書求直言君以今方邊興取守方略要有人言之至如
内治所不可緩著書曰治詳覽以進内陳自治之策在
清其源凡十數條皆切治道奏下三省看詳不報君曰
臣言雖微有補聖治顧主上未深察耳復因郡置錄進
後朝廷施行數事大略與君論合世之好議論人者妄
意君之自奉簡素急於利物晚喜讀西方書不愛金錢
佐營塔廟謂修福田利益不知君之才器識有大過人
者不為世用故不難施予放意物外以自適所為數事
雖得時聞人有不能辦而君居鄉里處之裕時用行誼
信重於州閭間非一日之積也士直等卜以歲二月某
日葬君于某鄉某山之原將葬錄君行實屬某狀其平
生某少從君遊知君為悉是固朋友之職無所復辭為
次比以待立言君子為之銘言雖不文亦將託君之名
以傳不朽云爾
陳益之父(代士昭兄)
父之子謙初以文章試太學聲名藉甚某主敦宗南院
道莆田過故人著作劉公夙問後生之賢某以謙對劉
言謙之賢者皆以其父夙前教授温州時謙以諸生講
肄州學夙喜其質明銳為痛裁抑以成其材退常慊然
於中不使謙覺之也其父即知夙為有意琢磨其子夙
心知其賢於人顧未嘗識其面某曰君得之矣君所知
於陳公者教子一事公之鄉行有足賢者某嘗聞其人
矣然於鄉之老成雖雅知其名非身察知其賢不輕言
也嘗與公會望其容色温然和粹聽其言語簡而誠慤
意非常俗之士問之公也始知其為鄉里推重之有以
能教其子以立門戶若天道之報然某之迎家而歸會
公將葬謙與兄某某弟某某共裒公行將求名士而銘
之屬某叙次其文某辭不得謝為直書其事焉公諱敦
化字某其先家福唐五季亂從横陽又遷永嘉鵬飛里
世以輕財嗜義德施於鄉公生九年罹方臘變鄉之平
居為不善者羣不逞嘯屠之而共芘匿保公以全十五
丁父艱二弟皆幼公奉母夫人經理家政井井有條理
夫人一食不飴公輙憂之見顔面方疾湯藥非親嘗不
進遭喪廬墓左哀慕至老不衰兄弟相友及見二毛不
忍析異公性夷曠不立城府與人接無纖芥雖龐夫單
婦三尺童子一皆詞情温厚有以慰懌其心家累百金
益能增侈先德之施伏臘之外率用振業族黨鄉閈之
急難餘以修治橋梁平夷道路無留者凶歲人多閉糴
常發私廩平價出之賑貸單貧孜孜不倦鄉閭信服其
誼爭訟多不之官府得公一言即時解散鬭狠為是益
希少公雖蚤棄書學所為常與理造經界行縣選公平
比鄉之賦至今稱其均一金人逼淮甸又請公治鄉兵
時諸鄉繕甲騷然公格令不下曰此但擾耳鄉民賴以
無事而他鄉兵亦不成部伍家園有竹萬個二古梅公
常笑傲其間陶然自適萬事不以挂念客至無不傾倒
皆嘆其古君子也盡心教子迄能有所成立暮年謙上
名禮部人謂公世殖善不顯天其或者遂將侈大其門
而公不卒見之也以乾道二年五月六日卒享年五十
有五鄉人於公之疾日奉雞豚祠祀禱祈死之日咨嗟
相顧有為之流涕者嗚呼公何以得此邪公常自言不
能利澤於世遺愛一鄉足矣以匹夫而澤迨鄉里賢矣
哉子男五人女一人卜以歲三月某日葬公於郡西岑
之原列其行事如右
高府君(代百七兄作)
福州長溪縣桐山高擢字邦貢年六十六
曾祖昂祖世軌父南仲
公之先家福州懷安縣之石岊亭五季亂辟地桐山世
隠德弗耀公幼孤穎脱嶷然與羣兒異事母篤孝未冠
母卒哀毁不勝喪事伯姊撫幼弟内外無間言剛毅端
方其資性然也嘗舉進士有聞於時中年即絶意功名
以吟歗自適意有所寓一見之詩篇一時聞人多與之
賡唱喜數術其學視司馬季主莊君平雖不以此自奇
人扣之命歷亦為應荅無倦與物無競或以非禮干之
公接以誠往往為退聽人服其不校然宗黨有過公未
嘗假之言色則其為内守可知也性尤喜迎師教子不
論道途之遠近常以立身揚名訓飭子弟疾寢猶肅子
孫至牀下而戒之曰而曹善守世業睦於上下無為蠧
物害人則身事畢矣卒以紹興二十八年五月二十三
日鄉閈聞者無不傷之娶陳氏温州平陽人甚宜其家
行年今七十矣識者知夀考之未艾子男二人曰桂曰
明能率父訓皆進士及第女長適莆門陳竚次適忠翊
郎陳□再醮於宋洋方汝楫孫男宗郝宗郭宗鄭宗郾
女適同里王克人皆舉進士將葬其孤桂明得卜於山
門村之石函原期以歲十月十四日復土而求書於某
故摭其行寔以竢立言之君子為之銘云
祭文弔文(附)
祭蕭帥文
維紹興二十有七年歲次丁丑八月甲午朔二十二日
乙夘故吏具位薛季宣謹遣家奴以清酌之奠昭祭於
故府制置大安撫閣學侍郎河南之靈嗚呼孰謂蒼天
恒與善人即事遐觀夫何不仁胡為我公道弗克信嗚
呼哀哉惟公之德清通諒直不侮於鰥不回於力能柔
能剛惟道所適惟公之度猶天猶龍大而不器變而不
窮宇宙寥廓細微不容惟公之撡喬松金石鍊磨不磷
寒凉不易立懦廉頑無煩訓敇惟公之行凖石左規惟
矩惟繩則莫我違化行鄉䣊民之羽儀惟公之文渾乎
六籍何幾不研何隠不賾發揮煥焉造物無迹洪惟我
宋網羅雋賢峩峩大科龍門則焉公躍而登如拾芥然
柏臺峭清華省焜熀尊禮大臣既丞既長皂鵰得譽百
工讃仰封禺天台三輔要藩俗阜而蕃猾察其間坐嘯
亡何面革雄姦自陜而西召伯所處通邑大都幾半寰
宇内而黔黎外而師旅五侯牧臣我公主之封豕長蛇
我公去之惟善惟良我公子之孽臣柄朝心期不黨口
鑠鏐金舉賢於網民望攸歸曷為其㒺皇帝曰吁於維
錦城日迺鎮焉民服惟誠棠陰蔽芾謳吟則興君其西
歸往終迺事政成亟來福我赤子公拜稽首受賜青氊
民睹舊儀從服教言治稱流聞頌聲雜然皇帝曰都爾
護諸將桴鼓絶響刑幾無用厥績懋焉德惟懋賞華閣
邃清墳典攸藏儒官增秩厥有舊章民惜公歸非余爾
忘誥掦王庭士夫交慶吾道其東蜀人何幸指日維期
王之畀政如何不弔天不慗遺梁木斯壞喆人其萎倣
仰焉取民兮疇依龍輀東轅旐丹爰舉歸賵追榮戚我
明主渥矣寵章君乎何所嗚呼哀哉繄予鯫生叨世通
家日也清池泛以芙華飲之食之恩意亡涯公之往矣
撫棺奚及葬惟時矣紼嗚呼執薄尊陳誠洒淚以泣尚
饗
祭周詹事文(操)
惟公忠諒質直立乎本朝為名侍從循良豈弟施諸有
政為賢太守天寵方渥超然遠舉既可以淬厲末俗奉
身而退與世長辭亦可謂達於死生之際矣某在歲戊
子拜公闕下傾盖之見稱之曰能顧謂衆賓韙其高節
將命歸朝又與公遇方郡闕將辱公我期假守之來公
亦旋旆清風之會琅乎德音甫再閱旬公遊汗漫公生
乎世享年寔尊名德俱高可以無憾某惟賢之事庶免
罪愆公之捨旃卬將安倣嗚呼老成凋喪誰復典刑斯
世斯民可為長嘆一觴之奠聊寫我心精氣不亡可無
昭鑒
祭吕郎中文(大器)
某昔令鄂陵公守西陽治夾長江我有將迎我有泝㳂
公郡之從時則我知恩顧綢繆燕豆壺觴政有設施交
相告戒何否何臧我不敢知公有令譽寔德於黃督軍
新野格章不下聿靜一方閱歲彌時我幈外邑是解銅
章公升於朝我跧里巷道術相聞我來自東公分符竹
信宿參商御於公所時靡間斷雲盤刻香公之令子論
交許我公則云亡於時假節說於舊館如何䀌傷念昔
暌違仁言之贈勿懈於常悔談靜養靜非數息辨不加
詳逝從似續切偲晤語斯大而章執紼無岐惟儀之奠
涕泗其滂公乎曷歸鑒時精意庶其尚饗
代養志姪祭王舍人(墨卿)
惟公學術根源本乎性天行業施為無非自然致養北
堂晨昏必親觀色無違惟時孝純發策决科光明禁途
珥筆螭㘭裁成帝謨載持漢節命於丹戺駕之不俟以
承天子禮行簡驩乃逢譴怒志之弗伸維此之故天胡
不仁仁人不夀以予外舊而仁靡䆒我祖仲氏實外我
君君不我棄婚姻孔云顧惟寡學尚其來教如何治命
禮成不報門之未掃文人以行誰歟來者提擕我後生
奠牢之設匪清匪馨於嘑哀哉君其歆我誠
祭外舅文
維紹興二十有八年歲次戊寅三月辛酉朔初十日庚
午子壻河東薛季宣樂安蔣行簡滎陽鄭忱德謹以清
酌庶羞之奠昭祭於丈人安撫秘閣孫公之靈於嘑真
剛寧折白璧易疵醜正惟哀讒聲雄雌昔聞有之迺今
見兹於嘑我公禀氣之正道德其容温恭其性節撡寒
松儀言雅令奉直言君色養北堂惟公弟兄栗栗齊莊
孝德彰聞風勵一方虞庠進賢攷文以數聊且試焉亦
程其度夢親疾驚弁焉弗顧惟善降祥廣寒孔遐雲路
迢遙桂也婆娑遨焉遊焉平步煙霞錢湖帝都本兵樞
府士袂如雲羽書交午補緝訓誨咸安其所畿甸阜繁治
以弦歌民不忍欺何拙催科興起田園邀遮涕沱南江
之西長蛇勿勦牧侯舉賢大廷名小樽爼折衝奠平如
掃宗盟帝胄東觀清高佐之丞之赤舌譊譊煮海摘山
則復賢勞九府司泉事聫奄署徵取無厭矯誣明主露
章上聞姦人齟齬閩嶺迢嶢分綜外臺牧臣弗事訟積
陵堆决滯獻囚迅若霆雷江沔之都寔惟南郢地控三
方邦之吭領受鉞於藩華戎絡井西州錦城師孱而愚
汚吏從衡民困求誅致毒於蠆張拳奮呼受首其時人
心雲擾使車西指政先無告發廪誅姦慰此黎老夫何
楚郊人思故君孽乘間罅麻起紛紜窺邑其小大而覆
車僣寇漢家增爵還鎮大盜誅夷人知恭順邊城罷柝
威聲夙震洪惟我公秉心正平剛斷而明儉節而清誰
謂鬼蜮射乎無形弭節東歸延陵故邑喜接親賓滋滋
汲汲松楸拜省載忻載泣蒼天何知爵餳為災顔夢趣
休喆人斯萎民無放仰於何不哀於呼哀哉數有乘除
理有得喪名位式兼蔑聞古往用不盡長道其不枉公
議攸歸董狐書在公志雖鬱公名則大富貴浮雲公乎
何愛於嘑哀哉季宣等才非通潤鑑授玉臺或時盛府
蕖沼徘徊或一披雲德音孔懷龍輀載駕終天此别薄
奠陳哀醪醨飯糲彷彿音容悲啼言訣於嘑哀哉尚饗
墓祭外舅姑文
某不天生六年而亡失怙恃丈人為子擇對以為無以
易吾故人之子居四年而伯考待制始納徵禮又七年
而昏乃克成其年丈人帥荆州處我記室之任越三年
府罷將我西遊於蜀居半年而别别三年而丈人解荆
州某觀省自東甌時丈人歸甫數日相顧悦懌樂以忘
言不圖改月之間丈人捐棄舍館後二年丈人既葬某
哭於尹原之墓乃復於故家抵家翌日而惡夢兆祥丈
母以其日即世雖哀傷如割而貧瘁不辦犇喪臨不及
掩後六年始展哀於墓又不能與其女偕隠情盡於中
辭文曷究哀哉言之不可極已惟自丈人錄我舅甥之
列終始將二十年禮曰賓親愛均子姓某繇依舅姑獲
奉丈母於堂愛之親之情加衆輩自人而論盖愛女者
之常情生相思死相遠此德不報在某則多負矣然世
第知舅姑於我之厚而殊不知厚有加於此者昔我先
大夫右史下世適在權豪之柄國妒疾讜正號稱黨人
先人以趙氏而升死和戎之議一時契故不克收䘏其
後者於理勢固宜丈人惇切舊交同攸我樂始終教字
望以先人此先人感槩交情見諸先兄將仕之夢者斯
盖古人相與之義在丈人固優為之而丈母之心思我
又母子如也寧以泉亭假館不忘我先宜人一日之故
抑亦夫之所厚固當親厚之耶嗚呼此風不作也久矣
使某微舅姑之教則今何有所立拊心懇惻負負何言
惟是舅姑念我之深願之進學愛其女子奇其外孫我
獨有涵泳六經盡心於大學之道和舅姑之愛子而教
誨其外孫庶幾雍睦於家不墜我先人之緒且以慰舅
姑之心於九地之下或可以無慊雖然今日之事固已
負初心矣一杯之奠悲欲忘生嗚呼哀哉惟神靈是鑒
饗
祭大舅文
惟舅至德渾如湛然太虚其行如寓其止如愚中年病
忘弗占卦兆人冀其瘳孰知其道在昔華子其忘是若
俗儒見悟終然靡樂舅也善忘胡寧勿藥匪䆒其終曷
知其至形寂神存脱然以蜕眷言世士惟疾之憂如舅
之全夫復何求諸甥舊館於渭之陽於舅之亡能無惻
傷舅與天遊曷來曷往薄奠傾哀君其肹享
祭諸葛夢叟母文
惟靈盛德宜家貞心專壹衆子盈前母儀如一錫之休
祥五福來備室家溱溱克大而熾家督之賢成身於學
科級之峩奮鬐載擢爵雖庶士寵則榮親天道昭章其
夀惟仁如何不淑禄未及養棄之如遺孰司消長於乎
夫人可以無憾子之才斯豈無世鑒某等屬聫姻亞託
子之知卜鄰方幸女婦其儀遽聞哀訃曷惟其惻酹以
傷之庶歆微瀝
代四兄祭劉氏舅母文
劉薛之昏自今奕世眡彼朱陳允隆不替惟彼朱陳鄉
俗是因道義承承惟吾舊姻厥姻惟何曰惟母家玉鑑
余歸其儀孔嘉自我先人清貧有素渭陽下盼不忘其
故婉孌息女蘋蘩奉之豈如他人土風共之於惟舅母
秉德靜專令子賢孫清芬世傳謂余弱子祖姑是式饋
盥之行會共婦職何天不仁舅母云歸稚子家居何放
何依舅母之賢師言是傚儉德云共敢忘答教蕙蒸蘭
藉哀以言誠願踵清風芬其德聲
堂祭四二叔母文
嗚呼古之至人固有坐脱而立亡者吾聞其語矣豈若
吾身親之哉惟靈見稟德之和清揚有婉相而夫氏幾
大吾門鞠育遺孤母儀可則宗姻婣睦人無間言方為
女宗以式諸婦胡為不淑棄之如遺抑且外死生天數
冥合將行留自在與造物俱邪吾不能知有見其臨終
者矣世之男子盡心扵性命道德之說始終一是不為
物閡者誰歟兹靈之亡固有不亡者在陳哀一奠家有
常儀
代七乙叔翁堂祭廿九伯母文
惟靈以慈仁婉淑作嬪吾宗家道寖昌日益隆大起其
夫氏靈有力焉子孫詵詵五福備具鄉非積累之厚何
以臻此雖天道不偶元子淪喪而靈之家室自己而興
聖善之聲湧溢鄉閈亦可為無憾矣吾家失此賢懿後
生何法焉哀酹有儀敢忘其故於乎哀哉尚饗
浪語集卷三十四
