浪語集卷四
宋薛季宣撰
詩
誠臺春色
鳳闕西岡郎亭東乳惟竹猗猗誠臺有楚苔痕春綠玉
李晚風屏山坐對青䓗數峰頽牆色弄文杏新紅争鮮
競秀芳隨意遠各稱時宜自成深淺妙意誰傳叵形罨
畫羲皇晚生先天後卦江湖漲綠旋拍滄洲晴嵐翠滴
煙瘴悠悠篁鞭破蘚柳帶縈愁亦有江梅花殘未落弄
音好鳥笙簧度曲阜如瓦鼓幽獨是稱兀坐頽然邑荒
無政新陽多感雷鼓轟天清淮咫尺狼烽夕煙暮四朝
三誰為第一不知其它且以永日
春江夕泛二首
短棹春江裏桃花流水生天高妝鏡淨岸遠筆山横落
日無窮意丹霞逐旋明何時遂歸志一葉任縦横
夕泛春江裏扁舟萬里心仰頭竟空碧疏樾成清隂浩
志曷可遂歸懷詎能尋波隨亂山急意若流水深日落
洲上葦霞生霧堆金重淵狎已貫飄風顧難禁嵓巒多
李花冰霜積梅林為何縦松舟且以開吾襟迎送未云
已浮雲逐行吟
俞氏園林
茁茁桃與李生花故城山脩竹共娟好流水相往還天
遠峰可續人來心已閒殷紅間蒼白晚吹催潺湲吾邑
在何許滄波對重關煙霞蔽落日蕉葦深前灣送客時
一到遊人意長慳高風怒濤作卷雪食餉間官禁不可
脱歸哉望斕斑
石門漁舍
漁家在何許蹖駮巖下石花樹幾株芳湖山數峰碧窊
樽亭遂古雙闕天自闢錦綉入茨舍藤蘿封筀柵吾為
江上遊形苦世間役心馳定沙步舟行過簷隙浪翁底
鐫銘太尉此居宅豈若斯人徒風雲相主客
元夕
元夕不作會蓮燈相照明影光嚴鐡馬讙譟合金城發
策悶如醉中庭空自行月娥雲鏡暗樽酒為誰傾(時唐鄧邊)
(報方急)
月夜郊行
曠野久晴霽月娥添夜明光浮渰水白寒徹纊衣清頗
復藍關意端為剡縣行灝然天宇内應不負平生
讀書三首寄景望
春秋
非復東都會書王春又春退風飛宋鷁遠狩獲西麟孔
志知安在豳詩難重陳焚香掩卷坐歌詠忽臣鄰
山海經
帝江無目面歌舞識成音形天斷厥首操干意岑崟大
化浩難量懸解在明心舒嘯東臯上薰風五弦琴
韓文
退之強解事剛不信神仙所作古意詩甘心玉井蓮沈
疴痊不見險絶慟虚傳賴得華隂令聱書言豈然
遊竹陵善權洞二首
萬古英臺面雲泉響珮環練衣歸洞府(澗水倒流入水洞中)香雨
落人間蝶舞凝山魄花開想玉顔幾如禪觀適遊魶戲
澄灣(寺故祝英臺宅唐昭義帥李蠙嘗見白龍出水洞而為雷雨今小水洞存鱯魚四足)
左右蝸蠻戰晨昏燕蝠争九星寧曲照三洞獨何營世
事嗟興喪人情見死生阿誰能種玉還爾石田耕(山有三洞)
(九斗壇故更寺觀者不一再有李後主斷還僧寺批札石記語極可笑大水洞有石田數十畝竒絶)
都場正月盡未見梅思雪中石門之遊作
千里春何晚三旬㬉不回眼青瞑縣柳粉白閟宫梅麗
水年時泛桃花雪裏開軒轅丘一夢懷往意悠哉(石門之上)
(有軒轅之丘)
謝客窮幽處仙宫隠薜蘿二峰峩魏闕雙瀑瀉天河犺
獚應難致猿猴却患多雪中山更好淹歲定如何(犺獚皆出)
(石門山中犺類猿而綠獚類狗而黃蓋猴屬之大者犺讀如廣殆所謂狼犺也獚字書音黃土人作去聲呼之)
(狼讀如朗)
梅花
花實望先進英華標素王(仙家號梅為花王)竹籬眼夜月風雪
傲寒塘皎皎曾無對凄凄忽有香和羹湏鼎味盛服也
霓裳
吳江放船至楓橋灣(所謂越來溪也)
短篷負長虹破䉬掛明月風馬座中生天幕波中出高
城多隠映遠岫攙羅列少小泛吳江始識仙凡别
讀春秋有感
巧辨雞三足曾窺豹兩斑鳳衰歌已過麟獲涕為澘妄
作南柯郡閒争左角蠻夢回無箇事風雨度前山
送士昭兄赴南外敦宗院二首
人道温陵郡山川似洛陽懷兄尚淹滯敦族暫翺翔會
見親先漢方期變有唐萬安秋夜月多稱古文章
憶昔南州去松根眺邑鄽鳥啼雲裏樹人入洞中天載
陟今時路須航古渡船地窮巇嶮盡蚤晚濟平川
傷淮帥(時戰敗未知所在)
淮浦天龍戰居巢塞馬歸陣傷軍背水機失敵踰淝越
石知何在虞君恨曷依都緣生過涉誰為斬何徽
袁口回棹有感
放舟谷里口乘流楚江干釣臺亦已堕大舶寧長安春
度亂山綠風回平水湍何須問今古劫劫難為觀
白髮
浮生寧久客罷沐弹冠幘芳樹幾時紅童髮半莖白千
月浪飜濤百齡駒過隙多少少年人烏頭問華簀
樊口晨泛送程端卿
扁舟送歸客萬籟寂無風宿霧青郊暗卿雲碧嶺空水
清明去鷺天遠入征鴻日脚中流見委蛇走白虹
寒溪堂有待
疎雨度西關寒溪亦厚顔風和沈白浪雲歛出青山浩
蕩鷗偏適翔飛鷺自閒可堪泥染鞅行客馬班班
元夜齋居
漢家傳舊事太一祀中庭宫架崇喬嶽銀缸耀列星九
街塵擾擾萬室火熒熒兀坐聞隣叟無人尚典型
讀列女傳
一避先生席鏗然鼓瑟希功名窗紙薄聲色路塵微大
禮無通問清談浪解圍黨人狂斐甚猶有詠雩歸
讀骨鯁集
幾許興亡事全歸喜怒中鸛鳴非雨候花落任春風龍
馬符雖在檀槐戰已空未須悲麥秀王道有車攻
縣民訴事有以禪僧見况者
訟庭披訴者道我似禪僧不悟無生理安知最上乘修
行心懶慢瞌睡日瞢騰說法還知否宰官非所能
士昭兄琴堂
弄琴函丈者無始到來今韶濩五弦上乾坤三古心荷
香流曲沼煙雨抹寒林閔子罷傾聽何人知此音
無眠
丙夜不成寐可如心念家人情風上草身世眼中沙宿
鳥司更漏黃蜂集晚衙了忘官府事高枕是生涯
武昌射圃後山與江接走植柳竹方茂每為民家
羊羣所齕日有敺羊之事昔贊皇公以祝雞翁
自況走亦可謂牧羊兒矣
有欲即有累無營了無為且非割雞宰寧是牧羊兒甲
解木方遂苞屯芽定萎江山萬里道好去莫遲疑
乳鹿或得之近山既不可縱畜之更日而馴走命
之曰山友
駒鹿何年致它山小水濱&KR0687;&KR0687;興念母麌麌熟依人物
性初無定野心時亦馴故林迷町疃結友幸相親
乳猫
乳猫毛披雪卉服絮成衣扼鼠氣方盛食牛形但微紛
拏殊矍鑠上下擬騰飛幾許明眸子虧盈望日暉
芍藥
萃拔秀羣芳花間得素王牡丹紅樹色菡萏碧池香融
洩云何樂熙怡日是常問人伊謔事士女熟相忘
殊亭
指掌視吳都遊人望已殊清江浮晚岸綠野漲春湖我
乏淵明事誰為漫叟徒醉心尋古記始信不虚誣
寒食雨
風雨逢寒食天公涕亦澘柳眉顰綠髮花淚濕朱顔貼
嶠雲横水藏舟霧障灣燒痕青已徧若箇子推山
客裏換春衣寒風帶雨霏羨班榆火禁初感塞鴻歸柳
絮鶯啼亂棃花蝶趁飛丘原壇祭耳悲念切更微
袁口舟行值雨
樊楚勞形甚將迎一遡流棹移驚立鳥帆遠亂浮漚落
漠江臯樹依稀荻岸舟烏雲鳴雨急還我舊神遊
酴醿雨後
晼晚春闌雨酴醿花意秋雪飛香霰集龍鬭玉雲浮外
戸楊青眼中唐浪白頭夢回人不見心醉兀悠悠
玩世無心子成功不義侯升沈三躍浪聚散一浮漚守
郡官槐木王家夢髑髏團團天上月猶自曲如鈎
&KR2517;花唐玉蘂花介甫謂之瑒花魯直謂之山礬武
昌山中多有之其葉可供染事土人用之釀酒
&KR2517;綠吐瑤琨泠然郭外村仙人來玉蘂文士立山礬芳
澤留絲素風流付酒罇莫言瑒酷似香處不勝繁
春霖未霽澍雨大作
甚雨過清明浸淫不肯晴天占符後甲人意失先庚陌
路河魚上階塘野草生早來雲陡黑流&KR0584;霫間成
書江表志
株守生財道棋飜正國成周王方虎噬唐後獨牛耕軍
罷心忘戰民勞勢自傾誰如内史鉉求伴大夫平
夏日晝寢
至樂歸靈囿棲神得睡鄉青奴涼自惬班友夢偏長莫
管黃粱熟何須綠醑嘗知他人世界若處有虞唐
夏口懷舊
夏口傷前事毛精淚暗垂白龜生不報黃鵠去無期嶺
雪炎雲熾瓜田古岸移戰塵愁滿眼聊付一篇詩
寒溪寺拈香時國喪罷宴賜已三歲二首
社舞莫㛹娟當脩晉白蓮林梢開遠嶂花片落寒泉鐘
鼓鏗鏘甚松篁影帶妍如來本無象長老亦逃禪(寺無塑佛)
(像主僧移律寺久矣)昔者溪為虎如今突暫煙萬松晨逕滑九曲
夏雲連畦町苗初實池塘滴尚涓潔齊朝五日清淨樂
三年要祝南山夀南山夀十千
朝衣結藍綬古刹禮青蓮蒨絢林間樹琤瑽竹下泉晨
曦方散彩曉宿有餘妍聚石應聞道無人為說禪路回
荒翳目江遠望生煙略彴溪源舊潺顔嶺岫連清神山
歴歴洗耳澗㳙㳙菩薩行觀世封人願祝年更須東畝
粟長穗滿三千(松溪早禾已秀)
石榴花
國色宜炎夏宫妝染絳紗蒼崖陸渾火朱景赤城霞顔
駐留瓊蘂丹成嚥日華東山舊遊處遙憶武陵家(福州東山)
(有榴花洞武陵桃花源比也)
自訟
學問非干禄宦遊端為貧生慙挽船令羞殺采芝人求
牧知平陸無漿賣棘津讀書心愧否何日是來春
讀李斯傳
上蔡游公子真情本自愚五刑身具論七罪法當誅逐
兔蹤牽狗亡秦效擊胡明功與周召為問驪山徒
宿低寨遇雨
酣睡忽驚覺空牀秋氣清四垂來雨脚萬壑漲灘聲飛
洒穿戎幕凄涼悵旅情緹幢高卧者應更薄書生
至信陽宿蕭安撫寨蕭乃蔡將去歲(闕)陷信
陽者
左角語争戰南柯聞大犇胡為控弦去猶有覆車存行
客應貪路邊城不閉門夜眠思往舊空泪濕牀痕
别元可元亨
去矣鴟夷子片帆移夕陽意深三折臂情結九回腸風
雨思無晦江湖道可忘死生猶暫别萬里未為長
縣有父子訟者走以魯人之法聽之喜其改悔而
作
父子本天性情緣私愛睽寧留今夕忍無作望思悲克
己歸仁禮回心即孝慈同年千古意聖相不吾欺
樊岡雨後瀰望皆平蕪綠草無復花矣
候客樊岡道新晴致日佳萬般詩外意百種夢中花蔓
綠鋪平野江流襲漲沙無如石頭滑龍首粲新芽
浪語集卷四
