浪語集卷九
宋薛季宣撰
詩
詔書屯田湖北相土西鄉屬暑雨中旬轉入洪道
時雨初霽谿山蔥泚如在縉雲荆坑道中子規
之聲相聞屬道
沐雨驅車涉敗橋平原渺漫漲江潮華容葭葦憑誰燎
赤壁艨艟徒自燒一路規啼情悄悄九臯鶴唳思搖搖
道東直指松門去酷似故鄉歸路遥
書顔子傳後
幾庶都緣有若無寧論芻狗矧蘧蘆要須非復周公夢
而亦何為子夏書行葦至仁均草木中孚大信洽豚魚
窮神至命知奚事不遠周流意六虛
六月三夜夢觀某人詩什其書一章四絶蓋絶筆
也走讀竟太一真人來告語青猿手裏得長書靜
聞丹竈風中雨之句夢而默記之寤矣作詩道意
多謝真人警夢書青猿馴擾尚趦趄任從爐鼎喧風雨
争柰神明復古初君樂鍊形咀丹火我甘飲水灌園蔬
惟當敬佩終焉意予欲無言致匪虛
讀伊川易傳
太極非名豈自然由知闢闔見坤乾先天詎必違中古
上古應須得後天至密退藏那有迹惟幾成務尚容研
從教變易能從道不似神龍得性全
樊口見鄭崇陽不遇
經時兀兀坐筠鄉命駕崎嶇傍夕陽島嶼西陵開罨畫
湖山東鄂洗新裝路侵細草迷繁綠風落閒花憶舊香
却上渡船歸去也不逢安道故無妨
誠臺晚意
麥夏西山日脚斜峯雲千里盡丹霞晴嵐榱桷水春漲
芳草園林路晚花遠近子規啼怨抑高低乳燕語淫哇
官身歸是何年社信美誠臺不似家
晨赴寒溪寺乾龍節道場所
曉入招提旋即還去何忙遽到非閒寒溪日出射煙霧
退谷路荒埋草菅林盡遠峯晴歴歴叢深流水暗潺潺
歸途鐘鼓依稀似將謂禪居别有山
新晴
起人舒慘作陰晴九十春光只雨零宿草未萌波漠漠
落花掃盡葉青青風生遠嶠銜明月霧斂長江吐漲汀
天意乍回心自廣片時雲路覺無形
勝亭雪望
上元雲路玉塵飛應是虬驂罷會歸望合郊原人世變
映浮城郭夜燈微連天忘却黃岡縣際水平將赤壁磯
滚滚長江耐澄撓浪回漚鳥一驚翬
和賈簿
澄江風定也清寒咫尺渾疑醉夢間雪滿後湖真是浪
雲平西塞且無山輕鷗弄水情無限遠鴈書空時自還
靜極要當隨衆樂歸來燈火閙朱顔
和賈簿勝亭雪眺
攜壺命侣燕江干雪起頽垣甃玉闌減水湖中還素浪
明雲天際失青山無端大火寒無豔不奈生柴苦不乾
斷岸蘆洲見殘月一鈎忤視却前灣
艮止亭即事
艮止危亭欲暮春湖山江外翠眉顰鳥啼夕月清歌扇
花發荒原閙舞䄄吳老洞迷青草暗陶公宅古綠蘿新
懷歸何日成歸計不忿端居作主人
泊船
泊船在處即吾家解得熸烹爨有槎弄景日移煙岸柳
流香風度野薇花霞飜錦段浮江渚水落濤紋隱岸沙
塊坐朅來無一事夜深遠燒起殷霞
從孫元式假定本韓文
楊墨衰周亦既微仙曇妄欲斁倫彝回瀾豈直萬人敵
斷簡傳將百世師脫落間亡烏鰂墨蠧殘寧免白魚辭
校讎歆向君無愧聊以新詩當一瓻
校畢歸之
倒墨扶周復古文清輝萬丈醇乎醇七篇奥義遠相繼
六代潜光今又新字假通才識魚魯車慙寡學改金銀
異書喜得君無靳此道中興知有人
勸農出郊
漫驅戎馬說農郊不見田疇見白茅洪道曉晴明水底
羊瀾春漲長林梢紅飜大澤霞方散青入空原草漸苞
迎畯示民民自勸可須杯酒薦烹炮
九日龍山之集(荆州作)
年年九日登高會九日登高年歲間萸紫楓丹應共賞
橙黃橘綠正宜攀今人不在古人後往意何如兹意閒
風帽落簷誰得見龍山還是昔龍山
冒雨渡江弔喪彭氏造雪堂夜歸
衝風節雨亂西江弔死裴回問雪堂叢枳介無春草碧
小橋蹤在古碑荒人存有政名空大世遠回思恨始長
旋棹晚雲何限事可堪瑞慶柳成行
月波樓下草芊芊浪拍三江起暝煙願見古人人又去
欲詢往事事無傳窪樽明滅漁家火樊口依稀估客船
妻子迎門應怪笑問君何為苦周煎
酴醿花
東鄰處子太優柔醉倚欄干十二樓清白有家傳醖籍
醇醲無味飲風流帶搖翠握蒼蛟動佩解虹梁綠蟻浮
嘉木自香香到骨困人非酒欲誰醻
牡丹
三春首出衆芳菲笑倚東風蹙翠眉洛浦未翔要玉佩
湯泉新浴曳袿衣無雙可奈傾城恨第一何堪代命為
桑柘不花花乍可清霜誰是不空枝
巖桂
羣芳未許論芳馨獨自秋天卧月明賴有幽香洞淵奥
寧將雅趣博輕盈德純不顯娥皇怨道大無聞叔度清
好向深巖伴黃石可知誰與桂花名
天閨
扁舟一葉轉寒溪返照西陽日下西旬浹不來江水漲
驚瀾幾欲上天閨
武昌懷古
漠漠煙村一故城郊壇離殿草茅生青山不解知興替
銷黯開顔為雨晴
筠鄉入夏野花方折
牆匝叢叢綉舞茵一般顔面各精神筠鄉不為東君去
野草閒花滿路春
艮止亭晚意
山影殊亭日轉西牆頭歴歴片帆移何人喚我頻歸去
側耳疎篁怨子規
艮止亭阻雨旬日
山亭無路少徘徊跬步狂瀾漲九垓不是蜃樓浮海外
也應弱水限蓬萊
艮止休工未落成故人恨隔雨零零眼前好景到不得
便是霄中望極星
晚渡東坡
赤鼻磯頭横曙煙吳王城下浪連天聞道東坡妙天下
爾來靡日不盤旋
浮生萬事盡塵埃瑞慶堂今榜快哉惟有東坡舊煙柳
道人猶解指莓苔
行戍西山
帝驅貙虎舊江州旅卜僧坊計少休避暑有宫留不暇
遊山算却是山遊
讀蕭銑傳
可怪梁朝幾帝王丘墟萬里變農桑修文偃武知何故
町疃江陵盡鹿場
塊坐
萬緒絲棼汨太和終朝所得竟無何放心收却且危坐
始覺忘機有味多
讀皇極經世書
大易誠知自畫前後天不識異先天工夫用盡還無事
巧歷勞推不盡年
讀荆軻傳
廟算嘗聞勝五侯輕生終不是良謀秦王未許論生劫
畢竞還同撩虎頭
讀劉义集
湯文不作幾經春义也賢乎隱澤民古劒胷中儘磨淬
寧如覺道樂耕莘
伯丈人盆池開芙蓉十二
聞合天符下玉麟祝融湓浦肆時巡西山詎必須陵井
又得飱霞十二人(陵井十二玉女居之西山十二真人上仙處也)
嘲欲借予雜稾者
神文道本可言形退也收藏用即行要得任牽驢狗在
無端何似借書生
郎君到底亦何知奪卷書生真數竒惡語固應多艾氣
殘藤無用寫來詩
春遊
桃紅李白輝相曜車馬交關遞流照牆頭半露是秋千
不見美人聞語笑
即事
芰荷薿薿抽苹藻風細幽香襲懷抱庭竹琅然振玉音
葉落委階慵不掃
殘花
小院銀瓶花落枝驪山驚起睡楊妃銷䰟淚滴燕支雨
留得霓裳舊舞衣
瓶花盡落而梨花瀟洒如故
天帝南遊匹馬還紅雲作陣雨闌干駐顔下嚥如冰雪
一粒清凉得賜丹
寒食雨
言歸社鴈已家鄉紫燕呢喃識舊梁甚雨疾風寒食夜
旅人情緒一思量
江村聞笛
江村風色秋江渺林薄無人閙幽鳥長笛金吹一聲寒
知有漁舟釣紅蓼
遠景圖
蘆花飛鴈煙村静一點青山波萬頃人在孤舟喚不譍
兒言客寫瀟湘景
慘澹平煙波浩渺隱月餘光飛白鳥依稀一舸是漁舟
獨釣寒江天未曉
野望
水晶簟冷鋪寒玉翠帟高漲染螺綠陣雲鳥鷺點棋枰
一葉清旗動江曲
衰柳
秋草池塘夾黃纈莫煙淡淡蒙新月擬將攀取贈行人
脫葉枯條不堪折
浪語集卷九
