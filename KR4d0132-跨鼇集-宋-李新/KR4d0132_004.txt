跨鼇集卷四宋李新撰
七言古詩
歸美堂
妙齡通籍金閨裏三媺垂輝分鼎趾君恩至重論報難
烱烱臣心罄歸美太山深根蟠厚地嵩華連鼇隆國址
黃河一曲一千里初自崑崙薦繁祉龍馬負出卜世圖
玉敷萬葉春有餘走問南箕天永久莫計後天難老壽
中和賡入頌聲中明堂布政知無窮當時五章寄天保
而今三祝增華封
籌筆驛
惡潮翻海真龍泣未央庭露秋蓬濕崧雲無意招不來
旌旗日月隨山入茅屋主人長臥揖盛氣虬髯横槊立
漢陵白骨生春光半夜平懷聽呼吸筆端隐語飛英略
潛拉秦原老鯢角天心不肯續金刀渭橋水急妖星落
武功驛留題
霧捲馬蹄塵自起東風送渡咸陽水故園花木綠成圍
猶向關中見桃李聞道春前雪最深行人僵死薪如金
羲和不肯為日馭潛入北海分幽陰長安今過何曾識
此度劉郎老於昔終南入望眼長青渭水飜波心更赤
只今身在選官圖夢守么么五十餘衣輕躍駿美年少
愛爾平時不讀書
項羽廟
平生虎力鼎可扛憤氣不作咸陽降江東子弟累千百
誰知國士元無雙一夕楚歌四面起伯圖未就人懷邦
自古功業有再舉何不隐忍過烏江
過垂雲亭
西風吹秋落山谷霜紅換盡煙邊綠垂雲門冷一事無
只有庭松與籬菊白日蘭堂一局棋百年閑事無游絲
山僧更勸黃粱飯真似邯鄲枕上時
飛仙道中
鳥銜桃李墮高卑陵谷逢春花作衣猶憶去年攜小筥
上山獨自採春薇澗流到海住家處今我無家何更歸
修途老來倍酸苦晚雨一絲愁一縷曉征春事太半無
未盡蜀天已秦語仰看鴻鵠向南飛笑殺鴟鳶争腐鼠
廣都道中作
萬花織籬凡幾曲繡屏處處圍茅屋家貧張日無羅幕
東風吹開莫吹落居人應笑行客癡春去春歸殊不知
過東界
雲浮山腰末之頂水穴青崖浚于井孔明不死吾其歸
左衽豈宜蝤蠐領羣羌負藥倍車載螺齒錢丈束嚢癭
得茶便重不便輕肩突駝峯猶外屏石碉設嶮鳥鼠智
銅鼓銷聲犬羊靜入門蹲足唤煮茶嚼鐵相甘苦荍䴵
東陂
珠槃出海山崢嶸滎陽城東春水生路沙䧟車沒馬脚
行人避沙堤下行箇中人利魚芡美輕舠細網晨縱横
烟雲瀰茫水面闊鷗鷺不管機心萌齒繁九州無曠土
此地何得無人爭我欲決水界畦壟萬頃畢種淵明秔
黃蓑大笠趁春雨日與老農来勸耕
出塞
城頭落日黃雲起斷草飛蓬滿千里紅塵一騎踏高回
半夜驅兵渡遼水馬蹄行盡關山月燕然山下沙如雪
負戈淚落暗吞聲煙隴悲笳共幽咽我皇有四海何用
窮元冥邊人縱戮盡亦是吾生靈先王修德懷
四夷梯航重譯歸無為不使城南征夫怨三春折
盡綠楊枝
訪幽人
紫騮搖玉東城東綠眉少年雙頰紅掃塵先過風騷客
豪氣幾吞雲夢澤新詩一夜急春風飄落櫻桃點忩白
青烟晝覆琉璃罇何時投袂歌王孫歸去來黃陵老鴉
啼日昏
登牛溪嶺
岷峨潤眼長可人清江水綠如九親水光山色不相送
自涯而返情太眞别車驅將向何處到此已與魑魅隣
投荒哀過三良死可贖人亦百其身
題月山亭
山如偃月江如玦我歌驪駒與公别出門大路礲砥平
何得却言新徑捷新徑無人可問迷荆棘勾衣馬蹄折
急行先到決不疑大路知公笑人拙巾車和鑾長中節
緩綏脂轂循安轍此身逸樂無疎虞五里少休十里歇
一遲一速勿復論只將大路指兒孫
西軒雜言
風琴牛笛難度曲早韭晩菘誰當肉筆端畫餅不得飽
汁少熬雞渾未熟三年楮葉太勞力八尺鼓圍竟空腹
遥遥華胄猶龍孫皎皎白駒縶空谷頭風豈無草檄愈
醬瓿正須太玄覆供書小吏腕幾脱免冠毛穎髮仍秃
年來軋思倒挽牛逃虚僧社高如秋乞身得此清涼國
不減人間萬戶侯
打剥牡丹
大芽如繭肥小芽瘦如錐我今取去無厚薄不欲氣本
多支離綠尖墮地那復數存者屹立珊瑚枝姚黃魏紫
各王后肯許闒冗相追隨姬周祧廟曾祖禰主父強漢
䟽宗支昔人立朝惡黨盛敗羣雜莠何可知一母宜男
竟衰弱豈有如許寧馨兒吾懼生蛇為龍禍又畏百工
無一師故今披剥信老手如與造化俱無私明年春歸
迺翁出空庭還閉絶代姿風雨大是遭白眼酒炙誰復
來齊眉衡門一鎻略安分幽谷待賞幾無時寄根王謝
自得地燕子歸來汝莫疑
飛將
老翁望封竟無有自是翁骨生來醜猿臂懸知不入相
且有殺降聊藉口翁今遠孫骨雖瘦不解射鵰能飲酒
自漢至今太寂寥何得遥遥紀華胄尚方侯印只方寸
豈有鑄金大於斗為翁力取置肘間令翁千歲無恨顔
樂園假寐
鵲聲去復回蟲絲長復短江村石枕冷一睫春夢斷明
朝騎馬且重來日遲更為楊花煖
麻姑
楓樹隔雲香桃花千歲紅朝飲瓊華臺暮燕蓬萊宫翠
鬒垂綠烟霞裾藕絲重明月落空山那得人間夢手甲
鈎長玉芽薄不墜髻鬟愁綰約入門騎鳳出無蹤洞外
寒聲悵孤鶴
梓潼張孝女
七盤小阿張孝女廬墓三年竭酸苦揚塵篩土秃指尖
墮淚漣漣等秋雨領長鶴脊不勝衣手杖半銷縗百縷
彼蒼者天呼不聞那知此女行高古路行多少忤逆兒
已後令人重生女我哀怙恃今十年不及增培一坏土
俯首廬前有愧色劓刖情知無可補問女膝行日幾曲
哀聲雖微動嵓谷夜燈熒熒慘苫屋神鬼同愁鵶伴哭
冬夜有感
蓼蟲常食苦旅鴈自知寒談士惜卷舌將軍解愁鞍雪
霜滿天冬夜永地爐無火青燈殘功名富貴苦不早一
年百日紅塵道西還故國無故人憔悴少年心已老讀
書當許萬戶侯豈意却作蘇秦羞深取閭閻薄徒笑魯
人不識東家丘吾祖謫官還舊里㶚陵亭尉猶低視少
卿偶作匈奴降隴西士人慙姓李由來人世輕不遇文
章第一空徒爾俛出跨下何施顔當時悔過淮陰市夜
深氣射青雲霄此生早晩當乘軺彈冠舉手揖豪貴行
得紫綬牢結腰本是壯夫志幾成兒女曹平生重恩義
聊為寄風騷
送杜丞
鴨頭未換秋谿綠漲水吹沙亂泥玉孤城雨過星斗稀
曉起為誰歌别曲江臯人散空鷗鷺飛截長煙斷寒素
當年珠珮更悠悠岸草黃花重回顧細看錦嚢詩字字
杜郎生得真男子太尉國風偃如草丞相家聲清似水
八月涼風來吹斷浮陰雲風檣急轉望中遠明日東苑
生清芬
送范秉彛
東風吹起原頭綠墻暗萋萋芳草縟舞筵輟按杜韋娘
旗亭便聽金衣曲石城山下路回首不堪顧灼灼小桃
燃蕭蕭疎雨暮錦岸海棠烟重尋已四年新班慶蓮幕
舊鬢愧華巔市橋萬縷森森柳玉勒錦韀快鞭走故人
半夜洗牛頭望載濡唇百壺酒須臾還上鹿頭嶺道入
猨猱怯分影槐陰萬笏黃閣深沙路歸來定重省後生
不乏樂職詩幽處西南恐未知吏部門人密無數但慙
駑馬煩鞭笞天邊鴈翮已光華試睨銀鈎看草麻夜直
蓬萊得歸晩照衣金炬長飛花縱鑿城南溝常有河東
鳳青嶂入高吟行臺集佳夢宦遊無定居相逢又相送
送趙伯高
北忩玩韋編窮年見三絶持文鬭時英勝不待口舌以
此起門戶鶺鴒同好音何物弟兄賢令人笑書滛車中
瑩連璧世外無南金當時聲名卑賈馬嗟今位出稠人
下我歸政欲質經疑禮失尚容求諸野争名國寄涎蝸
角得少失多人不覺渾無鈎距肖子都大有詼諧勝方
朔平時出山遊錦官馬蹄踏君門前道江長舟自横逕
荒人莫掃不須苦洗霜根髮星星復出如秋草龍華美
酒賤如水一酌令君變衰老
送鞠彭山
丹輪隨待十三州青𤨏文章汗馬牛喜見錢塘山水好
卜居為有荻花秋年來遊宦無羈束要醉海棠西入蜀
侯門不慣撲車塵猶憶畫堂紅映燭未易池中甘索寞
乍屈數旬聊自託牛刀行割武陽城夢魂已到天章閣
(鞠之大父亦宰武陽其後擢天章閣待制)勸君強作岷峨客莫念鳳凰煙景
隔歸家重倚望湖樓依前水浸吳天白
送菜徐安叟
清非太常而有三百六十齋貧似庾郎而無二十七種
菜日食萬錢竟虚語不糝藜羹時可再一杯㶑灧飜綠
波作客不妨窮鼎鼐大兒咀嚼等太牢小兒飲啜甘沆
瀣青青染腸形於色阿騖渾無食魚態聞君亦有釡轑
聲大本須煩一車載何苦厲聲責妻孥乘興可能來訪
戴
送時仲西歸
掛書牛角來東都短小不長五尺餘龍章鳳姿蘄見用
回叱關吏身無繻志如秋鶚氣如虎整束衣冠詫齊魯
膏油繼晷不識眠虀鹽充腸久味苦爾來試擬觀國賓
執筆四顧旁無人劉蕡射策不中彀何蕃如家知有親
不平豪憤四五載虚老身姓三十春杜門讀書破萬卷
終教此道淳乎淳行行雪霜寒凝野侵星據鞍跨羸馬
妻子評郎被褐還玉柱機頭差不下但誇舌在終可圖
肯向明時慙達者
送柳愼徽赴道州教授
何以送之山前月千里隨人光不滅何以贈之嶺上雲
出入無心疑似君何為自此陽城逐邊老日高快便腹
次山曲愛道州民昔日亂離今太平後來賓興無短瘠
帳裏先生猶七尺
送犢鼻褌與任敦夫
任翁何為窮一性共癖左不妄取芥粒甘似西山餓短
褐結郭絲犢鼻詎穿破當時北阮貧矯枉幾太過肯揭
長竿頭恐亦是竒貨豈惟宜躋升抑自利頓挫濟河不
擷褰秃尾正便坐遲行少前跋趨急或後簸刀尺初與
形蟣蝨已相賀平生馬鞍間髀肉已稍磨此既身之章
十年共起臥必以孤裘易顧我應難和子賦從軍樂城
壚始煩癉服之遠行邁百步無一蹉爾來玉泉老以此
勸勤怠猶憶當時庾嶺前傳衣正是普通年問道未餘
衣下事寥寥千載不相傳
送吳使君
西南世家無十族吳范生兒長食肉虎頭犀骨初長成
閉門教草三千牘傳來舊物凌雲筆楷字君王無第一
墨池染盡俱拙人柿葉學成幾失實聞道甘棠陰已密
相共政聲同一律玉壺盈尺不消冰清峻照人常慘慄
歸侍安車幅巾叟石建板輿憐白首二年贏得倚欄干
醉看紅梅霜雪後草玄故人偏嗜酒試拚黃金追百斗
芋魁榿木的然成丙穴郫筒依舊不行舟牽挽由來有
十倍青衿折楊柳未容學舍鞠園蔬歲月用陶燕許手
駑驂無取休推轂二十四蹄肥苜蓿近時牙頰惜春風
吾曹易效窮途哭
予宿承德日夜苦霪雨擬金筌賦六韻呈陳居
中
黑雲䟃𧽼陣巋麓女媧補天伴天哭結愁起坐函丈間
祠禴除門繡黃犢書冊入眼萬花纈石泉冰腸河九曲
市頭老木昏鴉歸屋角赭山瞿麥熟胡村水平已可渡
軟屐青燈循昔路後期詎能數甲子希夷長年耳不死
歲盡行縣歸示時雨
五府辟書如齧鐵八關炙手能令熱山梅何苦要先春
清艷更多終欠葉貴遊結懽過美酒不問賢愚皆可口
粃糠簸揚在米前雞口差池落牛後迺翁活計真么麽
欲掛冠纓猶未果一歲山行今解火百巧百窮無似我
贈術士羅公弼
陂迥山空谿水淺騎牛信牛行自遠大翁織笠六銖輕
阿母理衣蓑直軟短&KR1055;呌雲無曲終年年但見巖花紅
何者為榮何等辱牛飽歸來睡亦足識字無多浪得官
出門車折舟風瀾當時牧牛無許事初信人間行路難
羅生邂逅孤城角細數直推期命薄五福無有六極全
四字干頭三字惡逆知大似他心通元辰空亡那免窮
壬癸是非終可畏收拾人情稱晚貴我家幸有石田在
夢裏歸耕心未改季咸再見應茫然壺子而今藏九淵
謝王司戶惠紙被
霧中楮皮厚一尺岷溪秋浪如藍碧山僧夜抄山鬼愁
白雪千番沍墻壁裁成素被劣繒綺故人聊助蘇門癖
經年鼾鼻吼蝸室睡魔已作膏肓疾蕭蕭散髮臥南忩
腹稿未成空費日小兒惡寐驚踏裂村妻手線自縫密
幸無寒泪泣牛衣却有春温借光逸的知非布誰譏詐
沙汰襆歸安足訝合歡若繡雙鴛鴦出門便有連城價
世外浮華雖自許錦爛珠光變為土落日南柯一夢回
斷雲流水無尋處
聽王子定吹簫
水花浸鬢根荷葉踐衫色西城王老子豪健不可得客
從日沒來鶉衣遍黃埃銀杯未羽化公餘煩一開山猿
供嘉果書螢驚蠟炬能持白玉簫為作蒼鸞語涼飈助
清奏雨脚揮殘暑臺邊舞鳳拍雲來潭底吟龍撆波去
君不見寧王當日争門迎三十六宫學新聲玉人今夜
教何處二十四橋空月明西城煙景何疎索王子宦情
殊不惡有田日種黃金茅叵奈蠧蟲搖齒脚少年英氣
無羈絡浩唱高彈神自若春風走馬入花林紅日垂頭
困瑶閣老去腰支便矍鑠座人那肯妨詼謔飛觴得似
少年時西忩幾度燈花落
陳蜀州
黃鸎哺兒驚不起蜂子飲花渴瓊蘃日長燕語踏簾鈎
柳絮榆錢撲流水紫霧五雲斜掛壁夢破長庚海天碧
不乏當年感遇詩定知光焰三千尺細香繞熏白玉爐
長生酒滿黃金壺爐煙直起射河漢壺酒滴滴如明珠
祝公富貴薦公壽夜煑振靈晨進酒上皇方倚老成人
自問天翁借商叟别島花深燕未闌瀛洲春老尚餘寒
似聞延揖真仙侣乞取人間不死丹
懷酒
清聖濁賢莫區分一入愁腸功等倫石爐三日不舉火
麴車過門齒生津松忩草玄亦已勤好事勿謂秦無人
呼兒但滌牛頭爵正恐壺榼來繽紛凍消講舌流冰凘
寒破笑頰生紅雲愛酒未減子猷竹豈可一日無此君
謫居無田種秫米忘懷有詩上嚢紙鄰醅不隔一航水
却隔醉鄉三萬里
王中玉生辰
瑶磩桂楹香霧濃貴人罷直承明宫高樓内集慶生子
酒面油膏紅復紅嵩雲入洛秋容曉水冷青洲蘭蕙小
露蠲仙掌生寒光翡幄華帳飄晩涼虬電蜿蜿護飈駕
吹笙子晉從天下泬寥緱氏空月明世間唯識王司稼
野人薦公千百壽大椿骨健龍腰瘦紫芝老艾副椒漿
請公倒盡長生酒天廟明堂遲飛棟杜宇數驚銅輦夢
錦城雖好不如歸中散年來憶雙鳳
石鼓寺晩歸
野鳥音喧豗蒼欒翠轇轕冷光雪色陵雲端亂流江勢
侵天末蒙衲老僧初睡美倚榻陂龍暗搖尾竹庵虎子
呼未回石竈茶煙寒不起阿昕愛山定忘返我已興窮
歸路晩悲風鳴鴈一聲聲眸寒更覺江城遠
青銼山寺
春去山鳥悲春歸山鳥樂高軒一樽酒臥看山花落厨
煙續雲根澗水斷冰脚山中不可留兮歸去來日暮芸
香裛羅幕
