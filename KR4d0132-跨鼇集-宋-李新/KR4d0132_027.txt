跨鼇集卷二十七宋李新撰
小簡
與趙運使
某皇悚再拜上啟運使朝奉先生冬曦比晴人意健利
緬維行臺决事坐通神眀索智於嚢同水中月山川百
靈佑我賢德以為太平之基體力泰定日享如茨之福
某客舍無聊不能出門戶阻遠師席臨風馳情謹具手
状候問不宣某皇悚再拜上啟
再與趙運使
某皇悚再啟候承台履庀在前幅禮文脱略恐懼惟甚
三伏劇蒸恭惟道德隆峻忠孝備全使事佚安上承天
休某僻在支郡拘於猥藏未獲參侍台光伏乞加保樞
要沖氣為和前膺延閣之拜某皇悚再啟
再與趙運使
某皇悚再拜霜序薄寒玉節遠使蚤暮有渡瀘之期行
到水窮坐觀雲起蒙犯䟦履處從者良苦比辰興居如
何自此以南氣候小異行厨盤餐要當及時祓除烟嵐
杯中之物亦自有聖受命飲冰固古人之高節而愛身
為國亦人子之大本飲食次舍伏望崇祕惟先生属意
毋忽此下吏區區之情某皇悚再拜
再與趙運使
某皇悚再啟蠻夷向化詩人歌之稽首願為州縣此太
平盛事且闢國百里古以為異今夷䝤所獻幅員之廣
何但百里耶主上遴擇忠智之士以寄此行盖體職不
輕而先生首被委任是中足以立功報國昔唐蒙通夜
郎國至驚巴蜀最後相如檄喻父老宣布天子威靈德
澤盡所以懷遠之意而西南卭筰冉駹斯榆之君皆請
為臣妾方今聲教所暨薄海内外車書混同際天所覆
彼西漢固不足道然開府求人正其端本得一士賢乎
長城惟先生留情於兹某率易強聒安所逭罪某皇悚
再啟
再與趙運使
某皇悚再啟自去秋徂冬歷今春度夏先生出入夜郎
勞苦萬状某所親見聞主上眷倚之重先生不肯辭難
築城純滋茂績昭著所仗忠孝雖山川險阻蟲蛇窟藪
中天地神眀陰有騭相安樂無事如在燕閒後日陽報
福祿綏之殆未始有艾也淯井戎南建築計在秋末須
雨水定貼始可興工增秩賜章芸閣美名朝暮席拜行
寄謁者之賀赩日方暴敢惟為道加護以垂福天下某
皇悚再拜
再與趙運使
某頓首再拜前月末歸至普初三日已定割職事抱律
書與俗吏議重輕欲文無害而已官况蕭條差厭不樂
幸而際遇先生提拔令簉與功賞秋冬間僥倖脱此以
去實出望外椘阜之禽不飛不鳴久矣飛而沖天鳴而
驚人自今日始敢不砥礪後圖以荅知遇某頓首再拜
再與趙運使
某頓首再拜某元豐末居太學凡七年公私試補薄有
聲稱既沗冒入仕謂功名唾手可取凡二十年宦學如
退鷁歛板趨庭與参軍文學為伍俛首汗洽似不知命
重念某起身白屋父死未葬母年七十餘萬一出選調
可以鈎致一命以賁泉下之人為堂上晚景之光一身
遭遇存歿受賜伏蒙先生憐其阨久先衆人推挽差委
職事試之煩難某禀賦拙直幸逃弛曠之罰而受奬與
過實筆端春華點化腐敗起再生之榮言念此恩死不
敢忘因書輙布干冒清視驚恧何窮某頓首再拜
再與趙運使
使堂貴集伏惟均受眀福令嗣機宜荆湖就親昨云六
月已後歸来是時峡江方漲不可泝流僭率上覆仰乞
照亮某皇恐再拜上問
與瀘南安撫
某皇恐頓首再拜安撫太尉先生舜絃横膝南風可歌
一襟清微自堪解慍伏惟履兹炎序燕處超曠鎮撫百
城萬靈眷佑保我師率日新之祉與瀘水並長下情欣
慰某前月未到普此月初已交職事乍遠台範此心搖
旌仰冀為道加護使相之拜可立而待謹具手状候問
不備某皇恐頓首再拜
再與瀘南安撫
某再拜上啟某祗役新疆苟攝支邑實隸廉按拙不更
事但知有愛民而已既築純滋二州脱迹以歸一杯藜
藿安樂清静始覺夏日之長回念前日勞苦正如痛定
時愈遠台誨積有傾嚮曷勝馳情某再拜上啟
再與瀘南安撫
某皇恐再拜某還任一再旬遍體瘡痏捉筆不得以書
未獲奉典謁之問慙恧可量投俗亡補日摠司空城旦
書與牛吏議重輕辜負所學祗自羞靦何時侍師几紓
此宛宛臨風不勝傾馳某皇恐再拜
再與瀘南安撫
某悚息再啟前月末提刑刑部過合江南溪兩處參集
及過普慈甚欵曲頗蒙奬借自惟聲迹么麽不聞於時
何以得此此必太尉先生吹嘘餘論所及至感至激然
某止欠二削今冬當滿因吏更乞借片言之重俾遂凑
合下半年得便了當脱去選調出自門下恩德非淺也
干冒台聽尚布照亮幸甚某悚息再啟
上漕使
某皇恐頓首再拜即日春和恭審某官導青陽之政使
事依仁入奉几杖之歡承顔養志坐通神眀天監甚邇
報以景福永錫難老有識者逆知其如此某初至武信
阻趨函丈伏冀為道愛身報親與國區區敢畢下情不
宣某皇恐頓首再拜
再上漕使
某皇恐再啟上百嘉向榮緬維臺府虚靚和樂飲酒登
高賦咏盡春臺之樂理財稱物以平為常列城十六共
戴德賜某今日祗服賤役正阻稱謝跂望恩閎不勝馳
情某皇恐再啟上
再上漕使
某皇恐再啟某竊謂士有貴賤事親之心無貴與賤某
淪胥十三年不遑將母覽西山之勝日哦陟岵之詩心
搖若旌涕零如雨慈母嗟季留情故鄉今方肯来奉一
杯藜藿其樂詎算仰惟先生以孝行高世率俗純厚幸
推愛親之心以及下士教其不逮貸其不敏函容保護
俾若漸進之鴻自是以升則某桑榆之景拜先生錫類
之賜尢不敢忘也某皇恐再拜
與馮德夫
某再拜德夫賢弟秋熱不耐亦蒸燠詎堪忍道人得安
樂法自有清涼處長健利不某謫廢偶在善地僑寓義
鄉禮域日親賢士聞所未聞鄰比巨族如依大水被廣
蔭忘所為遷客遂神交道悟又有吾德夫至於以所有
資所無猶是末邊事三年遊從一日别去豈無情耶歸
来山谷幾半歲五窮百憂共卧起但老母康強飲酒食
肉無一根齒搖落此樂不猒敝廬依山時時掖老母登
高指烟雲眀滅處正前日羈管所軒然一笑如舉夢中
作幻相耳昨至錦官會鄭六送女犍為墓詞未取然已
見楊祐夫許作䟦尾賦詩寄去竒老計安因燒香附問
自馮博二大夫而下不曾有一字繼當馳一介行李布
謝恩意王才卿到家否命壓人頭奈何奈何某當自吏
部注差遣来若非山郡監征即村縣少府末由承集幸
以道自牧順俗加護某借崇寧一席地掃洒藏拙養病
安貧守分而已無可為人道者謹啟某再拜
與馮德夫
某拜手啟初不知出脚至錦官覧清札佩意與義甚渥
甚厚昭覺老子為人抵力抖藪前日掠虚一味實頭留
取馮居士一兩重警化公案三十年後當為流通寮舍
寒冷客況如何珍重某拜手啟
與馮德夫
某再啟比附逓有書與王才卿計日今已到矣歸山貧
甚無以報也慚負慚負遣一僕至彼批書可令託宿馬
棧中數日向輟騎老馬歸跨幾年矣以旋靨多終賣不
行惟僧家不論此今送還似不順且宛轉為某謝之其
他不較一切惟命馬無他損特膘稍落微磨破耳某再
啟上
與馮德夫
某再拜西風歘来殘暑自却北郭道人涉此商序氣韻
益爽别幾年寂子佛法又變否自愛自愛某再拜
與馮德夫
某頓首朝瞰伏諦佳況曩辱命令撰尊夫人墓誌某詞
尫罷不能發眀懿行謹專人上内不煩垂訪也謹硌
與馮德夫
某頓首煩蒼頭往来慚靦十倍恐有剪紙之疑始拜嘉
命蜀契三十字已領須面重謝某再拜
與馮德夫
某手啟復勤清牋徜徉難報更苛辭定致疑左右謹已
祗受感媿并集後日賓客之懽不至破琴煮鶴矣餘待
面謝謹硌某再拜
與馮德夫
某頓首上别幾月傾孤風高節十倍於他人盾日横甚
家居如何結衰足於一堂之上馳寸心於萬里之外閱
租簿刷舊欠所得審多山僧乍住持小院城隍下人事
佛法相半醯兩罌助調菜有骩集請疏示属發書無因
縷細珍重某頓首上
與馮德夫
某嘗有函札修問顯道不知到否盖與德夫書同日發
也别後燕居諸況如何於道更精進否龜壁漸長成力
教之趙德孺學子如何才卿已到家目疾減否三舍復
行吾弟入規矩中遊否陳太中無疑成貢不及上状致
意某再啟上
與馮德夫
德夫承墨妙多謝意愛暑氣廹脅如酷吏猛虎道心清
涼自是水晶國土山僧掃洒小院於天人無補梓人痛
貧士子饒舌傷弓之禽聞弦墮地蒙教不到處感服感
服摩登伽女随子見處枯木倚寒嵓猶是未了漢但請
鑚龜打瓦畢竟團量不著珍重某再拜
與鄭眀舉
某拜啟驛嚢有書奉寄曾收否數百里音聲遼邈懷想
無已秋老氣骨爽健否承集未期為道持護不宣某拜
硌
與鄭眀舉
某再拜言某病狂易敢以亡母銘誌上累公正以締交
有素公之銘吾母宜也不敢請之他人他人不宜銘亦
不能銘無易公之銘吾母宜也是以有請今廹葬期石
已礲矣書者和墨解衣磅礴以待工治器拱而竢之越
月矣願早見賜當扶力詣謝某再拜言
與李顯夫
某皇恐頓首再拜監茶承議族叔某流浪久為隴西士
大夫之辱慚靦有負故書問屏斷借令盡禮亦相濡沫
耳不若相忘於江湖也赩日暴甚興居如何舜絃横膝
南吹可歌道人心源清涼便是水晶國土要且順序保
千金軀謹啟某皇恐頓首再拜
與李顯夫
某再拜上唘隆暑如猛虎暴吏亡可逭避處堋口依山
西嶺積雪亦几案上物奉承公餘燕處超然想見清涼
登高所賦能傾倒惠教否某再拜上唘
與李顯夫
某皇悚上覆某少意干叩伏望垂詧某前年為武信馮
秀才作一墓表其文固俚俗馮生必欲得吾叔妙札為
榮某亦欲託此以傳遠今數百里走人溷典謁幸吾叔
借某餘光特為一揮以塞馮生之志甚大惠也碑材已
有佳石敢告留意幸甚某皇悚上覆
與李顯夫
某再唘上覆與吾叔漢上會遇良欵别後多難往往出
意外但未死耳他皆不足為辭往歲来錦官眀舉約遊
西山固欲上謁竟為世諦事奪今無復如志也八年閒
居筆硯未始廢繼當附確便請教次某再啟上
與仙集
休京師博士處時有安信美除臺閣可指期也潼川凡
委一一乞疏示糖冰一&KR2350;輙凂清席直孺已到京矣收
書否某再拜
與仙集
某頓首奉簡幐牛馬走尚未報命以拜教札之賜負暄
承起居蒙福殘年強飯自愛不宣某頓首奉簡
與仙集
某頓首再拜老憊氣息惙惙不耐寒暑及秋初有生意
閒居廪稍不繼琴書入臭子家矣今春獲麟遂絶椽筆
命名奏雅頗岐嶷端麗不似厲之人時時閉關弄雛䑛
犢自有真樂廟記祗寄公一本極厭山城思跨一騾東
去如何比辰佳否珍重某頓首再拜
與陳子眀知縣
某頓首啟子眀賢舊雨涼體力健不某初解驂小突未
黔使節欵留城市未能掃地布席揚一觶以相酢今尚
慙負字一雷土動多得能聲老昏疑信相半及親見之
道路之謠真不欺人賦先期攷版籍無一錢逋負他邑
所不逮者皆此類也未承集間珍重不宣某頓首唘
與陳子眀
某再唘小寺未經大風雨摧圮數處市少材料均煩諸
邑若蒙應副使全家脱顛壓之禍子眀之惠豈小小者
耶徑寸雖大無嫌條段以多為貴不罪初到便爾干擾
皇恐之甚帛收受訖有紬更告撥来趁起秦亭綱有委
誨無外某再啟上
與陳子眀
辱牋之惠審聞清况王賦地征如役鬼神何其速也即
時收矣更有州城委幸頥旨某頓首啟
與陳子眀
材植早蒙指揮般至欲便修完一入秋則摧仆盡矣如
子眀風力決不肯同俗人等第應副耳某再拜
與陳子眀
糾察至漢初發數事諸劉已到若送右獄往往煩公移
治月餘或不欲即與直仲言之某再拜
與陳子眀
辱誨語諄勤感服無量暑極矣道人胷次自有清涼寶
山比辰佳否縑纊即時收訖有城郭委集幸垂示不宣
某頓首啟
與陳子眀
竹木前諸邑到更獲羨材何以報公但增感激漢初事
已盈狴犴而巴川告訐行充囹圄回視子眀百里真華
胥國也皆宰字者平日恩威相濟使斯民遷善遠罪其
效今見矣某再唘
與陳子眀
某頓首秋暑體力佳不前月五馬令本曹供諸邑地契
稅虧額惟使邑欠最微判申漕司兩日前令鞫官吏不
以財用為意如子眀賦輸皆先於他縣若一例被問是
無神眀况所欠么麽耶可便收簇了足解来為佳公移
紛紛正敗人清意耳某頓首
與陳子眀
荐蒙書誨仰見締交奬與之勤工徒如數十六日到凡
七名更兩日放散矣十七日晚先撥前解匠四名歸小
可興修全頼應副一任妥然避風雨皆大賜也地契稅
不多了足申来為佳一被問即礙批書然合州文法不
密老堕者之便有委不外夕稍涼佳不謹唘某再拜
與陳子眀
某頓首連陰雨極不快有佳況不何時受代代者有来
期不巴川已被劾新眀来權漢初銅梁歸任兩邑之民
欲挽而歸欲借而留不知允叔何以得此合之才令尹
何其多也要見錢糴利州米告早津般至州餘惟自愛
不宣某頓首
與張無盡
某祗肅再拜上唘某竊惟自漢以前蜀人之仕無可考
獨何武入為三公已千餘歲今大丞相秉鈞澤及四海
蜀人詎得而私之然泰階之光下燭岷峨蜀人之仕者
灑然相慶先生首進必引類以同升西南英流不久入
冰鏡福莫長於薦士惟先生屬意無忘某祗肅再拜
與何文縝舍人
某頓首再拜逆旅湫隘如狗竇蝸殼神馳心焦幾不可
活延閣貴人已荷臣力豈不欲速成之但有未安不可
強耳情廹急不得不強聒左右願為留念得貴人一言
則黃閤章飛騰矣不宣某頓首再拜
與子文
某頓首子文學士比覽書席顧陶泓無佳者執事不謹
亦敗人清意妙年渡蟇頥津有漁師示此石自言夕見
光芒盺記其所得之以心從某遊三十年時能吐好語
某不調辱之久矣是物呈露固有所屬敬以奉之足下
願吾友愛護之決能見百十中書公老而秃也兹石有
用非真長二小山之比不靳數語作一段竒絶如何如
何某頓首
與飛聲
某頓首啟飛聲議郎老兄潼川邂逅俱勤國事雖數相
見未嘗欵别後不審體力健不伏惟天祐賢德日享如
茨之福未緣承教伏乞為道加愛不宣某頓首唘
與君接
某祗肅再拜兩日前司馬平仲過普欵聚數日聞與君
接兄數通信承知道力益健甚慰懷想尚留普慈活升
斗空山寥落幾無可與晤語者李中孚来此權安岳三
四月近又解去風之斷蓬水之木偶彼此莫知其底止
也餘俟見日併恙此懷某祗肅再拜
與去病
某頓首去病推官奉議友暖律孝履如何邑中數日之
集蒙直諒多聞之誨甚多某到家丐罷上司未遂所請
此亦命也致仕文字如未欲来專為辦集有委屬無外
不宣某頓首上
與縣宰
某頓首唘近境問令尹知是吾錦官人叩姓氏廼知有
事契晴暘健不某趨塵蒙垢願受振衣弹冠之賜若行
衙未有要官占能假一宿否謹布覆不宣某頓首唘
荅山水老人
某頓首唘稚亨老友蒙牋何勤衰老惰欲今非昔形要
山水詩他日當寄都會客冗復簡太疎熱甚倦否不宣
某頓首啟
