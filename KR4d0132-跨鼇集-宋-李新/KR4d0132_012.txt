跨鼇集卷十二宋李新撰
表
皇帝即位賀表
紹膺寶緒丕冒海隅方受命以維新盖體元而居正神
祗叶契中外歡呼中賀恭惟皇帝陛下恭儉身先聰明
天錫法乾之健如日之升纂承七聖之休光克邁百王
之懿鑠端一德以當宁乘六龍而御天九州攸同萬物
並覩某遠居蜀道誤領憲條望九重之深苐傾於葵藿
稱萬年之夀阻綴於鵷凰
賀河清表
上聖勃興圓穹眷佑格靈源之澄徹罄率土以懽愉中
賀臣竊以四瀆所宗九河為大昭負圖之龍馬著舞氣
之神魚未丁至德之期宛有黃流之濁千齡叶運三聞
大瑞之呈七日效祥萬縷榮光之出逾八百里初動漣
漪垂億萬年永臻晏粲凡在照臨之下悉知鼓舞之歸
恭惟皇帝陛下廣文之聲行堯之道仁深行葦澤及漏
泉歴觀有國而來未如今日之盛治之極也表而出之
俟河之清目方欣於有覩如山之夀志並祝於無疆某
誤總憲綱喜聆異事阻綴鵷鸞之列仰稱椒栢之觴
天寧節賀表
電繞神樞表珍符於有永星環北極隆寶祚以無疆四
方争望於堯雲一德允躋於湯聖叶千齡之景運紹七
葉之丕圖夷夏蒙休人神胥慶中賀恭惟皇帝陛下道
同天大明並日升著孝友以因心亶聰明而自性盡新
庶政獨斷萬機創鼎璽以賁閎休作英韶而揚大烈池
鹽彰大德之瑞河水應聖期之清風雨格三階之平夷
夏即九功之叙金城千里永維奠枕之安天子萬年共
致如山之慶臣誤膺遠寄獲奉熙朝稱夀丹墀尚阻封
人之祝傾心葵藿徒馳魏闕之思
皇太后同聽政賀表
伏承皇太后誕垂懿訓同攬政機人神胥驩天地均泰
恭惟皇太后坤靈厚載海量并容綏祐皇躬載光帝業
丕顯思齊之聖共成訪落之謀至德嗣音保千年之熙
運盛慈儀世洽四海之驩心某職使遠方不獲趨闕庭
云云
賀皇帝生辰表
竊以電繞神樞式表珍符之發星環北極用明帝位之
尊篤生真人佑此洪烈叶千齡之景運紹七聖之丕圖
夷夏蒙休人臣胥慶中賀伏惟皇帝陛下至仁光宅潛
德升聞揭日月以為行裁天地而不過亶聰明而自性
著孝友以因心天且弗違人惟求舊金城千里已知奠
枕之安天子萬年共罄如山之祝某誤膺遠寄獲覩昌
期稱夀軒墀尚阻封人之獻傾心葵藿徒搖魏闕之思
賀皇帝生辰表
六龍御宇位適應於純乾八極蒙休時更隆於大有載
臨嘉會並起驩聲中賀恭惟皇帝陛下道格神人功參
造化運屬成康之緒性充堯舜之仁旋乾轉坤潛神機
於至妙允文嗣武奉寶歷於彌昌崇鼎鼐以賁宏休作
英韶而揚大烈五辰七政允格三階之平四夷八蠻皆
即九功之叙懋建巍巍之治載隆赫赫之名風馬雲車
已昭格於上下金泥玉檢方潤色於太平永惟濬哲之
祥肇此休嘉之旦明光拱日心馳清蹕之音御醴傳觴
目想鈞天之奏覃及四表敷錫湛恩
賀八寶表
三微更旦頒朝會之縟儀八寶成文著治功之偉蹟虛
清躬而俯受罄率土以歡呼中賀臣竊以命自天申寶
由地出無脛自至玉全温潤之文亘古未聞工窮制作
之妙權輿一代之制長發千古之祥雖假人為殆若神
授恭惟皇帝陛下法乾之健如日之升書已同文時方
交泰誕敷國信式丁堯歷之初允叶珍符靡循秦璽之
舊百官以治四海攸同號令所施並雷風而鼔舞文章
增焕與雲漢以昭回
賀八寶赦文表
一新至寶同有昊之降康四馳聖言與&KR0877;生之均慶瑕
垢盡滌人神胥懽中賀臣伏以器寳待人式丁作者之
聖皇天嚮道肇成受命之符制作冠美乎百王赦宥誕
敷於四海厥惟在位之士並戴渥恩至於無服之親悉
叨異數市征幾於不税笞罪期于無刑謂重法地分頗
害為善之心謂新復土疆宜開向化之意封母得視於
父養士不取於民凡兹渙汗之施皆自淵衷之出恩均
遐邇澤被幽明恭惟皇帝陛下盛德乾行至仁眷育恭
承珍物克享天心更鳳歷以履端揭鷄竿而播告親臨
翰墨焕垂星斗之文覃及華夷溥霑雨露之賜臣敢不
勤宣睿澤力察官邪將命稍遥莫簉千官之列望雲徒
切阻稱萬夀之觴
八寶轉官謝表
肇新器寶永為受命之符叙進官聫叨與垂天之澤撫
躬甚惕揣分何堪中謝伏念臣才不及中職非致遠偶
將使指誤辱聖知千里運粮第乏關中之心計九年足
用敢期地上之泉流惟八寶之告成合萬方而胥慶爰
紹先志見作者聖而述者明特疏異恩使賢服休而能
服采豈兹闒冗亦竊榮光恭惟皇帝陛下行夏之時循
堯之道目所共睹焕星斗之文章遠無不周驅雷風之
號令用縻好爵覃及疎臣申錫無疆福已均於夷夏降
年有永業自鞏於山河
賀九寶表
帝德升聞上動高明之聽河源薦祉遠輸温潤之珍肆
寶璽之告成即歲元而祇受一人尚慶萬宇騰懽中賀
竊以天申用休地難愛寶無遠弗届三河呈琬琰之姿
有開必先萬世秘琳琅之瑞禀陽精而不雜&KR0877;虹氣而
允孚紐以龍文協乾元之用九受之穀旦邁帝德之登
三方諸侯圖事之朝正六典始和之日見禮樂備成之
盛驗天人相與之符盖匪人為實由神授恭惟皇帝陛
下務循堯道克廣文聲宗祀之孝格天重華之德協帝
道包有截九功之叙惟歌天載無聲諸福之物畢至臣
遠分符竹阻造闕庭捧漢殿之觴身莫陪於鼇忭望長
安之日心徒切於葵傾
代謝職名陞使表
龍閣驟陞使權叨進疊下渥優之命載加疎遠之臣寵
居人先喜出望外中謝伏念臣性資凡近政術闊迂蚤
被眷於聖神嘗獲司於禮樂久持漕計雖欣陸海之饒
幾老坤維未見雪山之重驚心瘝曠竭力轉輸宜投散
閑乃與掄選况祖宗華閣藏經天緯地之文而膚价行
人正持節觀風之任惟賢能不必待次謂太平固欲立
基豈臣瑣才遽爾躐等妄意功名之會肯辭筋力之勞
富國強兵猶是至卑之功烈耕田鑿井願臻太古之風
流興言竭忠永以圖報恭惟皇帝陛下道同天大明共
日升獨斷萬機盡新庶政舜不遺於衆善禹或計於寸
長致兹螻蟻之微薄著西南之效欽承異數已逾稽古
之榮黽勉賢勞終補吹竽之濫臣敢不勤宣睿澤博究
下情
代興元知府謝到任表
乘險仗忠道數經於叱馭分符得地居遂宅於廉泉祇
荷寵優緬懷驚畏中謝伏念臣性資凡近治術迂疎箕
裘恐玷於先臣龜組幸叨於聖世風塵久困刀筆自慙
試邑神畿蔑見臨人之效鎸名仕籍獲紓負擔之虞三
易守麾半餘腐齒拙將何補但黽勉以承流過藉奚尤
旋兢惶於責實斯盖伏遇皇帝陛下智惟天錫聖自生
知考百度以由舊章養四方而酌祖道恢張偉績敷繹
大猷凡小善不遺使有功則說臣敢不勤綏遠俗上答
皇慈禹别梁州舊著厥田之上詩歌漢廣今推美化之
行雖涓埃未效於寸長而宵旰敢煩於西顧
謝賜大晟樂表
首自京師丕著功成之作用之邦國濫叨拜賜之榮里
巷至於嘆嗟耳目未嘗聞睹人神胥悦遐邇攸同中謝
竊以微盧彭濮之人古為遠服英莖咸濩之樂久失正
聲惟上聖之應時獲異人而考古調律於鑄鼎之後得
器於受命之邦坐格天神念一䕫而斯足來儀羽鶴知
八音之克諧宜鄭衛之淫銷故天地之和應頒從内府
覃及遠方用於四時大備禴祠蒸嘗之薦習以多士日
聞金石絲竹之音後無以加昔未嘗有此盖皇帝陛下
知周萬物德冠百王為律於身作古自我制窮高妙豈
特百年而後興本出虚無宜其一奏而增歎顧簫管之
具舉合笙磬以同音雖坤維之下州分工師而肄業導
和有自感遇非常既作泮宫又許魯侯之用雅不知肉
味偶同齊國之聞韶
賀正旦表
乾坤交泰謹首祚於三元玉帛會朝合歡聲於萬國中
賀臣伏以以聖繼聖永惟蒞政之勤先天奉天盖重履
端之始方導迎於景貺已浹叶於昌辰恭惟皇帝陛下
盛德乾行至仁春育世遘明良之遇化觀昭曠之原新
鼎璽以賁宏休作英韶而揚大烈夷夏即九功之叙風
雨格三階之平綏五福以攸同輳四方而來賀某誤叨
使指阻遠闕庭栢葉稱觴莫綴鵷鸞之列南山慶夀第
傾葵藿之心
賀錫元圭表
錫圭告成惟前人之盛烈垂旒拜貺實今日之宏休穹
壤交孚神人共慶中賀竊以時惟上帝顧佑下方甸萬
姓以陶唐錫九疇於夏后滌洪源於無事六府孔修奏
鮮食以庶艱萬世永賴即寶玉而寓象對璇靈而告功
德貫三才色該衆妙别土宜於山鎮沛天澤以雲雷平
其首以象葵體道之復好其中而納組執德之洪義實
難名制惟可識爰自非常之德聿來希世之珍在昔未
聞於今為盛恭惟皇帝陛下德先二帝業冠百王性安
於仁身以為度膺皇天之眷命乃聖乃神享元祐之成
功惟精惟一黎民於變庶績其凝自作歷以授時及鑄
鼎而象物凡邦家之垂憲質堯禹以同符惟盛德無得
而名故珍祥不召而至飭備禮而登之天府渙大號而
布於海隅凡屬見聞率皆舞抃臣誤叨守吏祇奉德音
稱美禹功若親臨於雒汭歌謳帝力敢自後於康衢覩
所未嘗喜不能已
錫元圭賀表
恭承至寶式際昌期垂祉自天懽呼率土中賀若昔有
夏實治洪流輔五服以圖成致萬世之攸賴允釐庶績
告厥成功况百姓萬邦已格時雍之化而六府三事克
諧惟叙之歌粤惟錫圭於以報上瑑非止刻四方之鎮
色固嘗形兩者之元既鍾陽精之純又括天數之備制
葵於首則體之以無為納組於中欲執之而勿失玩兹
神物獨出聖時鏟理祥光多歴年所本自一人之慶載
通四海之懽恭惟皇帝陛下仁已如天身嘗為度克勤
克儉乃聖乃神道特妙於行堯緒尤洪於纘禹練辰備
禮膺上帝之降休蕩垢滌瑕與&KR0877;生而均福念百王之
甚盛宜歴世以相傳必依人而行亦待時而動臣仰窺
大美敢忘雒汭之觀俯效衷誠願罄華封之祝
