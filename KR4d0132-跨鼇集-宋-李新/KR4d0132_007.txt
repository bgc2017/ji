跨鼇集卷七宋李新撰
七言律詩
從辟瀘南道中曉征三首
人情世事今如此與作叢林眼目看髀肉未能銷犢鼻
溪篁先與斸漁竿山銜落月金盤缺馬踏清霜玉珮寒
一十九年閒睡足欲將春夢入長安
矍鑠從戎恃骨彊舊衣襃博詎堪裝歲云暮矣家安在
月出皎兮山更長錐子秃毛窮有分碑顔沒字老何妨
憑君為護痴兒女白首相期樂未央
貂裘紫帽日程程不得修途一紙平作雪曉天梅萼重
壓塵小雨馬蹄輕隨身詩酒三勍敵入眼山川幾畫屏
到日未須投我轄為燒蘭水濯繁纓
金匱道中
白雲包裹石城賖幾度親歸夢裏家春入小桃渾綺繡
風回殘雪半塵沙唐賢碎瀉真珠粒鄭老微明白杏花
莫道窮邊無好語二公流落亦天涯(唐人留題道西巖泉詩本朝鄭文寶)
(有此語)
銅鼓道中所見詩
麥秋場圃面顔光蠶月絲車繭水黃豆飯餉田薅鼓住
田塍收水婦翁忙明沙粲粲流泉慢綠竹猗猗苦笋香
赩日不黔形自黑剰收斗粉傅何郎
尹公湖晩歸
箇中適意即吾廬可是秋來杖屨疎碧樹野煙連廣莫
暮池斜照落函虚天高鴈迥字明滅林杳笛寒聲有無
喜見眉間知底事近鄉頻領北堂書
崇寧寺晚歸
遠意難隨燕燕歸故園春冷杏花稀虚名自古雙蝸角
别業從來一釣磯已後無人能立雪他年知子可傳衣
結廬薄有西山地更遣何人賦式微
落解西歸長安道中書所懷
年少將軍師羽林追奔翻為白頭吟不平豪憤三年氣
未死英雄萬里心故國山川知好在異鄉風物許重尋
捷書不報渾閒事西出潼關無好音(臘月八日過關得家問殊不慰羈抱)
再書
北風過河霜霧深凍入毛骨殊侵尋行人已苦長安道
俗眼徒慙季子金風月秦樓愁處别鸎花蜀國病中吟
莫嗤今日西歸計直為重安親老心
還三嵎先寄舍弟
客宦乘流同木偶入村隨俗自猴冠鴒飛原上正相應
豆泣釜中當少寬貂闕長憂狗尾續客來應借鳳毛看
隴西衣鉢傳無盡熟看羣兒現宰官
寄舍弟二首
周三千界貧無敵垂四十年癡有名不怕貴人譏巧宦
但教窮鬼笑難兄異鄉置酒能招客曉夢還家莫計程
起寫新詩歸寄汝尚餘山月過窗明
冷漿庭巷四時秋巧拙時情不觧謀遠客病容詩共瘦
故鄉野水泪通流稍辜破鏡刀頭約盡失蒼蠅驥尾遊
他日江湖看生計鴨頭春浪一扁舟
貽家弟
但知四壁有連珠底事虚名更拙圖一㪷病予猶百首
十年笑爾拙三都霜風入頰休驚冷瓦埦無油願急呼
世上舌根皆識味滿傾終是愛醍醐
徐安叟郊居
旋補疎籬短短遮郊居初似厭紛華鄰燈林腹幾螢小
市路山腰一線斜衰草綴珠看曉露暮天飛墨數歸鵶
憐君近歲頭渾白兩泪臨風數祭拏
飲田家洞(洞依山皆古甓疑古冢也)
日脚歸雲到坐隅凍禽唧㗚樹扶疎望窮野麥綠不斷
春入山梅香有餘恐是滕公千載室定無汲冢五車書
人間可乏賢公子長鋏歌成食有魚
山中秋意
擬握陂龍陟鳳臺厭聞遠鴈一聲哀霜乾殷葉背林去
雨足黃雲歸谷來蕙幛可能留鶴宿草堂終待覓榿栽
有心培養山中桂不束輪囷作散材
劉子常約賞海棠
共愁明月照空杯莫逐時人溺死灰百日酒隨山客盡
一年春逐海棠回門無轍迹草自長燕不世情貧肯來
豆飯芋羹容易繼明朝花落不重開
問田尉公俞丐菊栽
冷官廳外病隂隂猶向西風擁鼻吟梅福儘藏雲外宅
陶潜難老菊邊心許因秋社前頭雨分與東籬匝後金
待到重陽不開放却收樽酒去相尋
早梅
冥寞元崖宅有神冷香寒色漏天真感深暖日常為力
傑出飛霜恐後春千里故人何以寄一枝幽意望誰親
孤標若值芳華菀羞與妖紅碧樹隣
笋竹
崢嶸澤國與煙村飽見尖尖破土㾗稍倩南風開鵲尾
數煩夜雨送龍孫平生直節初揮籜後日清隂自庇根
殘月莫雲林外看森森矛戟萬軍屯
催李祖申賞蓮會
亭亭綠蓋密回塘縹緲青娥麗素粧雪覆千年巢曳尾
風翻一曲舞霓裳小槽酒滴隨慳雨北海樽空類亢陽
何事却妨彭澤醉幾時聊發次公狂
讀五代史
瓜割溝分幾戰場坎蛙穴蟻自侯王鐡槍妄謂千人敵
溺器猶須七寶粧諸國豈能臣癩子九龍那得貯歸郎
堪悲五十年來事荼毒蒸民倍感傷
觀梁輔之曉閱
羽林出戍死忘家坐作行趨聽虎牙碧月初生弓入抱
青蛇不動劒藏花風吹細柳旗隂轉日過寒谿陣脚斜
回笑書生頭白早空將筆硯戰年華
凌雲
江滙潨流搖地軸路窮九頂切彤霄半犁好雨田香潤
一簸殘花春寂寥土馬未騣愁敗草仙人得杖厭靈苖
與公莫論從前事楚些遊魂却可招
隔墻吹簫悲深有作
攖心人事細如蓑渾有童心柰老何濕雪盡隨哀泪堕
清簫不與哭聲和歸休最病良田少侵老終憐季子多
無命無才猶有友但憐雄辯正懸河
問張興州覓酒
䟃𧽼雲陣暮天低家在雲天西畔西雪片未容欺白髮
貂裘不管汚黃泥梅寒花晩休吹笛水瘦江空莫照犀
便有綈袍憐過客不如春釀亟封題
時雨試步寄員子春
與竹他年僅有衣敢愁天賦鮮岐嶷拏乂不拜渾閑事
踉蹡初行更效誰莫道漢家飛將種那知天上石麟兒
若令新歲能飜舌先寄城東老員詩
詠晴
髯老新詩錦自裁雨綃烟帳玉屏開風摩團碧隂雲破
簷倒斜紅晩景來蟻陣爭雄人未覺蚊雷強聒夜相陪
請君日醉兵厨酒千古英流安在哉
夜坐有感并簡與訥教授
青燈微火照寒更不信儒冠誤此生飜覺廣文官未冷
始聞工部辟初行三年宦況秋蕭瑟一枕時情夢戰爭
思過故園尋故老旋持春酒看春耕
感事
銀濤千里引長吟玉軫他年有古音雲起不知山有助
鳥啼爭奈竹無心畫蛇可笑須安足攖市堪悲只見金
莫與浮雲較休戚北窗棋酒夜方深
正月晦書事
業無家釀致隣翁得有薪溫引頰紅准擬片言能悟主
復求一飽定傷弓詩書奴婢晨占鵩鹽米妻兒夜送窮
早晩郊原莫零涕動搖葵麥有春風
次韻子溫檢覆書事
博山灰冷一星寒散亂文書少讀殘夕飲清冰消熱易
夢為胡蝶過家難潘郎桃樹參差見沈老腰圍隠約寬
雅量故應容嬾拙功名同向鏡中看
上張幕
草色恩袍九品中文章高步屈英雄紅蓮綠水開新幕
絳帳青衿走下風沛雨蒼龍功已奮翔雲丹鳳路潜通
塵迷試問劉安訣就學僊源點化工
送胡運使
吳江冰散水溶溶乍見山花襭眼紅六日春容歸漢苑
千年桃樹倚天風預留黃閣朱衣吏令侍商丘白髮翁
元圃長生新釀熟一杯相屬月明中
請將龜夀卜椒觴遲日花塼幾刻長千里煖風春夢好
半鈎新月繡衣光帝前動笏搖山嶽劔外行車映雪霜
湖上柳青歸未得里人爭掃德星堂
當年姓字列仙曹醉逐西王折海桃萬策水平祥霧合
峨眉嵐靜使星高泥封明日傳清詔台量何人薦佩刀
老去功成解金印卧雲閒笑一生勞
劉小漕
亂紅纈眼柳花飛煙抹&KR0034;溪秀一圍北背美人占夢去
夕陽行客舞雩歸三吳父老傳冰節兩蜀江山識繡衣
預草封章千百紙此身明日接天威
小槽軋玉逗瓊漿滿酌金花薦夀觴已有駿駒傳驥足
莫辭持節下羊腸護詩何處無靈物報國新來有皂囊
要覓甘棠尋舊愛莫雲千里蔽柔桑
五雲入夢翠浮空正在高陽巴里中八葉蓂含天露綠
千年桃映海波紅流錢遠裔爭推晏青史何人獨比雄
白面門生指椿檜願肩華髮倚春風
江提倉生日二首
青鏁沈煙瞑著沙芙渠雲帳曉吞霞南金人物無雙士
宫錦文章自一家賞過十分銀漢月採歸千歲海桃花
蜀仙行勸長生酒燕寝凝香碧霧斜
自應騎鶴下浮丘雅意人間事俊遊長久方壺新歲月
飄颻江左舊風流嵓椿骨老三千尺佳氣春回十五州
溫詔趨歸行有日此封端是富民侯
贈翟提刑
雲麥供羞薦紫閽里閭初識子威孫千年海骨蟠桃實
六日天眉畫桂㾗飽見雪霜威劔閣行看松栢老夷門
石麟下作人間客故有光芒掃夕昏
虬龍金璧走天閽下有高陵幾代孫賦擲玉聲那問價
筆生春意自無㾗尚書補去由高第廷尉除歸不署門
元圃長生新釀熟一庭椿露滴黃昏
呈恩主戶部郎中
某皇恐再拜伏承恩主戶部郎中頃被綸言榮還省
闥惟此求全之福悉皆稽古之功同出於儒何必曰
利况損上益下無非天子之仁而富國彊兵殆成覇
者之佐若講之有素即行之非艱姑省前人之誅求
以察天下之息耗某久叨下客數戴餘光既城狐社
鼠無所出其靈則芻狗犧牛或有補於用久留蘄術
而夫子纔一解顔將行贈言故每篇凡三致意上凂
師席退積驚懷伏惟采覽幸甚幸甚
玉翰飛出漢江東蜀道三年興已窮城郭宛然人未老
笑談終日座生風汴雲歸去觚稜近珠佩收來漢月空
衰草寒苕更惆悵亂鵶無數失征鴻
何必庭臯木葉黃秋風無處不凄涼莫言短髮遊郎署
且伴閒雲入故鄉漢殿早瞻新日月劔屏猶帶舊冰霜
一飛碧落三千里還向瑶池浴鳳凰
翠軺行色倦秋隂且聽新來澤畔吟雲起已知山有助
鳥啼爭柰竹無心斗光指客求佳氣桐尾收煙得好音
他日欲通千里信西風吹鴈亦浮沉
壽王提舉二首
新歲祥分葆羽車老君抱送浹雲霞夏正更籥稱觴近
蜀道占星故國賖尚憶前時司玉牒試簮明日剪金花
(風俗人日士女以剪金花勝相遺)這回飛燕知恩舊肯到尋常百姓家
本來卿伯籍神霄時與羣仙立舜朝邂逅吹笙雲鶴並
等閒飛舄海天遥在公載燕方稱夀厥日惟人只隔宵
黃閣年年春酒熟商山皓首却煩招
留别寄元裕
耳熟英聲相見晩觧顔一笑盡天真有魚待客不妨醉
無玉藏花初厭貧疎竹已留清夜月好風先斷過江塵
幽居莫薙庭前草枕葄他時有故人
過何權道幽居不遇
水部風流小隠居别來眼法定何如霧中不見空峒子
世外空傳珞琭書今歲紫荆簮未得後溪黃鮓食無餘
素冠如遇文園宅為我慇懃借子虚
過卧龍先生幽居
手調鼎劑作清涼不秘千金肘後方閒數嶺雲松自翠
卧聽梅雨藥初香(公辯四山皆種藥)三山夢斷黃粱熟一逕莓
封白日長我欲從公結幽隠不干泉石解膏肓
鹽井
鑿到金輪水際通綆長牛領血垂紅作梅後日看調鼎
擬雪前人欲散空波素儘熬青瀚海虎形不待盬南風
輸官已足金籯滿坐咲騎驢困五窮
