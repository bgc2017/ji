跨鼇集卷二十五宋李新撰
啓
賀李都大加職啓
伏審修覲嚴宸對天威於咫尺疏榮祕局聮仙館之清
華賜服示於以庸躐資酬於不次併承異數益快羣情
伏惟某官識造淵微氣全剛大卓著人倫之表深明吏
道之端簡在上知總宣使指摘山而裕國用高值以空
敵資利擅坤維大集富強之效種來西極增威中外之
容登課甚優述職惟謹奉凝旒之肅穆頒品服之彰明
德稱懋官名收出信平陟道山之選實為儒者之亨賞
典再加朝纓知勸有功而悅式瞻四牡之來攬轡載驅
復見皇華之遣行聞召節别貫華途某逖聽俞音悵拘
遠職莫遂門墻之望空修竿牘之誠抃蹈滋深敷言難
盡
賀吕右司啓
十行拜命一節趨朝聖神至明忠義咸勸伏以嗣皇上
念積累罔輕太平念慈宫攬萬幾之勞思神考正六官
之意永惟天下之務悉摠文昌之司吏益冗而兵益驕
刑未清而禮未化蒼生疲力願輕戶部之徭游手逸居
欲正工曹之役弊既已救法非不更豈求治之過耶何
報效之遲也必願求助誰將閔予思得老成共期平治
既精僕射丞轄之選又慎尚書侍郎之官然而上承僕
射丞轄之權俾無過失下副尚書侍郎之事使不稽遲
中持華省之綱必在都公之任固宜遴擇首及忠良恭
惟某官熙寧諫臣元祐御史道知可直頭不為人而低
義實難輕仕非枉己以就吾幸未老弗敢愛身德固不
回只知憂國雖在西南萬里之遠而有中外一心之誠
宜簡在於宸衷遂彌綸於省闥民所望也僉曰宜哉某
聞教一隅依墻數仞未遂趨庭之慶已先賀厦之誠
賀周運判陞運副啓
伏審就膺成命進陟華資不移蜀使之星重賜周家之
節久親仁庇彌切懽悰伏深慶慰恭惟某官性天高爽
器局恢宏嘗居禮樂之司從容待問繼奉絲綸之語左
右轉輸美績登聞俞言僉允慮勤瓜代益增繡斧之光
華幸託寶鄰猶借江河之潤澤瞻依有素欣躍無涯
轉官謝賈安撫啓
比奉細書獲遷顯秩爰作新於八寶蒙均慶於萬方草
芥賤微本遂一瓢之樂祿綸光被濫叨五品之榮進居
有限之官聮時冒非常之典禮退循僥倖積有夤緣此
蓋某官許國惟忠偃藩以武登高能賦下筆有神說禮
敦詩威自宣於塞外輕裘緩帶氣已蓋於軍中五月渡
瀘行通里閈二星在蜀良倚葭莩眷言寵數之來望賴
親朋之助碧油紅旆尚阻遠於音塵毛穎陶泓略修文
於竿牘
賀宋宏父遷都運啓
光膺宸命榮徙使權驩意胥同下情尤切登車在邇換
印云初陜右占天自覺台躔之近邠公去國宛聞歸市
之從載賡七月之詩未報三年之政計臺虚左裕國藉
才允屬能臣實重他部治四州節度之鎮未究所長給
六路諸侯之師正圖來效顧卿士以惟月曾郎官之應
星初承細劄之訓辭復領先公之舊物錢流地上素知
取予之方食足關中妙得將明之指恭惟某官性資明
偉器宇恢疎政嘗近民文已到古屈宋之作後世宜為
騷人宗卿雲之章在處當有靈物護念統臨之部曲有
流落之衣冠喜觀如綍之言欲簉曳裾之客取白而舍
皇甫湜恐卞急之無堪樂蕭而苦張九齡尚勁正之可
取儻許乘傳而諭蜀是為先國而後讐更蒙載客以入
秦亦欲完壁而歸趙雖聞道成佛同古人之事何後恭
前倨為識者之譏望舊瞻烏非謂有喬木止中乞食未
免為鄉人某逖聽前音悵拘下職莫遂門闌之慶空修
竿牘之誠抃蹈實深詞文難既
謝京畿都運啓
右某承尚書省劄子奉御筆令閣門引見上殿訖蒙恩
除前件差遣者幕府備員需頭剡薦清閒奉對獲瞻咫
尺之顔渙汗疏恩叨被光華之選仰慙臨遣内省逾涯
竊以士雖志於有為道固伸於知巳見信未篤乞憐固
難明月夜光反貽按劍高山流水或失知音至半塗而
止者有之以一人而毁者多矣自非高誼孰振古風待
遇以始終不倦之誠成就以今昔非常之遇責不聞於
求備譽或幾於過情用以所長勉其不至豈特教誨飲
食之事曲盡卵翼生成之恩曠世未聞於今獨見恭惟
盛德施及鮿生某也結約無奇顓愚有素盍各言志曾
微平日之高談無所取材固絶青雲之素望徒以登龍
之舊每懷附驥之誠知遇攸深提撕加重西州帥幕已
玷揄揚外計賓筵復從辟召漫殚夙夜何補涓埃空羞
鼠技之多窮自是鉛刀之終鈍顧惟瘝曠方切驚惶豈
期一鶚之飛章遽有九重之論薦主知素厚帝席為前
惟言聽而計從故朝奏而暮召恭聞俞旨入對清光仰
承聖問之周詢實出公言之推重除書下逮器使過優
分右蜀將漕之權付一路按臨之職資忠移孝固宜叱
馭而行激濁揚清敢怠登車之志重惟冗散不稱選掄
向匪提衡孰與為地此蓋伏遇某官公朝重器名世宗
工忠嘉上簡於帝心聞望久諧於輿論至誠樂育敦先
生長者之風登賢選能見君子成人之美圭璋特達金
石不渝故於藻鑒之公必盡維持之力致叨忝冒出自
薦揚某謹當祇奉詔條永肩趣操盡用平時之教誨庶
幾異日之功名雖慚國士之知敢事衆人之報
李運使遠迎啓
細書顯被淵意妙臨甄教育之師儒畀將明之使事聮
官有幸慕義滋深某官抱道而遊執經以守國子教三
德忘意外之言筌行人為一書待帳中之心計高風不
替見之猶龍後進所推喜於為御姑輟詩書之訓式分
宵旰之憂叱馭惟忠指山川之攸遠登車有志載禮樂
之光華試均陸海之饒逾見雪山之重孚仁言而格物
制國用以裕民春化筆端錢流地上成人小子自煩米
廩之漸磨長者先生願接龍門之清賞臨牋甚喜望舄
猶勞
謝趙運使啓
捧毛義檄已叨奬進之榮彈貢禹冠更切依歸之願與
適未可與立所見弗逮所聞屢勤倒屣之迎輙致順風
之請伏念某小智易測大愚弗靈敝帚千金立家四壁
並老萊於戲綵約伯直以躬耕再潔其身過舞雩之童
子三緘其口類周廟之金人俛為入幕之賓殊非稽古
之力曾吹竽而被賞又搖尾以乞憐一鬼在傍笑伯龍
之寒乞諸曹詢事知令綽之老成啓行元戎備員跛傔
愈風無檄覆瓿有書要所事者如晉公庶幾行道乃所
願則學孔子然後成師全叨異恩終出選調兹蓋恩主
運使龍圖先生性天超爽心地疎通長者先生禮樂盡
在是正人端士朝廷無易公念太史雖滯於周南然伯
樂已空於冀北尚容鈍吏不棄聾丞憐老馬而乞敝帷
招郢人而歌白雪試閱上公啓事疊著隴西土人傷弓
之禽姑求一飽而已副墨之子何取片言乎哉聲雖成
文言不盡意
到任謝兩府啟
叨被綸言獲將使指知恩所自撫已何堪伏念某政術
空疎性資凡近未能製錦幾廢於前功必學為箕每傷
於墜緒愚無一得巧致百窮辱記芻蕘之言誤置籧篨
之用儲囊錢而未匱大官何優奉計書而復來末路多
躓偶從下列輙對清光初微尺寸之長得被西南之役
夢回江國數異日之連檣耳接巴音識當時之流馬况
爵祿馭海内之士惟弟兄受門下之知凡縻龜組之榮
盡出鑪錘之賜愚無述作莫紀象於太平遠有光華誠
曲私於造化恭惟某官盛名蓋世厚德承天玩心乎幾
微論道乎昭曠時惟神聖眷我父師斂時福以錫民體
大鈞之播物豈兹凉薄亦預使令姑成叱馭之忠驟失
掃門之職思圖後效不知蜀道之難欣遂外遊第覺泰
階之遠
賀陳戶部移知東川啓
伏審光膺明命榮徙巨藩印换鄉邦風生井絡恭惟某
官學源深濬氣宇恢疎春生筆端言出塵表一室安能
自掃四座從而數驚蘭省舊遊視圖察乎耗息皇華遠
被攬轡志於澄清與時偕行而來者申也以道自重則
我且直之既從事以獨賢雖不容而何病外更雄服簡
在上心竹馬喜於再迎風俗為之一變江山不易父老
猶存下車修庠對文翁之善化登高能賦揖子昂之清
風某叨薦公朝幸隣德壤馳情每切趨慶末由
賀李待制移延安府啓
伏審就錫宸綸寵更帥節式重宿兵之地難辭渙汗之
恩幕府初開輿情胥慶恭惟某官胸藏武庫議訂石經
才應變而有餘功被知而逾顯關中足食已效陳陳之
相因堂上出竒良見多多而益辦矧兹重寄實賴壮猷
古稱北戶之防今控西戎之要亟謀良帥果用洪儒奕
世殊勲闢玉門之遠略千齡盛際上金城之永圖在一
面之可當舉諸將而盡護忠孝兩得大闡乎家聲文武
兼資增崇於國勢行攄遠業入贊鈞樞某受知最深去
德滋久逖聞新命但欣大厦之成悵走遐方徒想高牙
之建
回唐梓州賀正啓
伏以一氣回元書重麟經之始三陽交泰卦符羲易之
亨禮盛古今慶通遐邇恭惟某官才包經濟德合表儀
重千古之高名擅三長之遠業暫分侯服久報於政成
順布王春亟乘於道長逢辰惟吉與物開端前思宣室
之言即起潁川之召荐迎休應仰叶大來某欣對令時
計司攸職第缺修容之慶姑勤頌德之誠
謝舉官啓
行間登第顧何取於決科外邑效官均無聞於莅政誤
當論薦彌積戰兢反身雖榮分量太過且以澤雷洊震
特容尺蠖之伸驥尾將馳亦許蒼蠅之附世道不遠物
情大同而觀頥多失於舍龜故入林未免乎逐鹿苟亡
素養如羊質而虎皮更欲求官定麞頭而鼠目搖尾以
乞憐者皆是磨牙而肆毒者有之至使刳腸何如曳尾
與其吠客猶愈喪家果能緣木求魚無乃為蛇畫足况
鼯鼠每窮於五技而鷦鷯不過於一枝自足而然分定
故也何豹變然後見君子盖雄飛謂之真丈夫雖惡居
蚖肆之間誰致汝青雲之上未能奮擊祇益内慚如某
者翰音不登羽翮未振辰將安在天莫我開聞道同於
夏蟲適性幾乎野馬拚飛入洛已無馳譽之文俛首客
梁徒有倦遊之意技止此耳孰為來哉在隂之鶴未鳴
雄雞之尾先斷雉十步而一飲慮患固深蠏六跪而二
螯寄身何所豈謂退飛之鷁得偕漸進之鴻偶登元禮
之門遂逃點額輙入衛公之好俄許乘軒載揣愚衷實
獲優幸此蓋伏遇某官妙語唾玉清才飲冰一意教人
盡肖螟蛉之子片言取士不遺洛誦之孫致此顓蒙亦
荷提拔食梟以椹定知懷我好音樂鶢用鐘不至自貽
伊戚由是非池中物安能效轅下駒敢不慎守官箴益
堅素節誓言九泯懷報一生
謝舉官啓
腐儒學術世謂鮮通俗吏政經自知不敏誤承華剡益
載厚顔進退居榮俯仰驚寵竊以池塘生草曾回鄒子
之春宴寢凝香未報竇申之鵲方再濡於薦墨或崛起
於訟書顧白壁之無疵何青蠅之劇集緣同列競進忌
寸步或先張弧於前設穽在後引走卒於臥内推以腹
心挽使者於道旁獻之竿牘搆成大獄肆為姦言若妖
狐得夜以祥是醜婦入廬為妬雖即宴安懷鴆操心益
危奈何笑語藏刀為患不細惟蝮蝎不知其毒如日月
何傷於明况愚幸有二天知告者過也如彼不循三尺
欲問以辨之殆未中其鼠機幾弗免於虎口求之正道
叔孫惡李斯俱官比之匪人老子與韓非同傳蒙轉禍
以為福惡以人而勝天謂能屈身池中當令出我門下
如某者慮不周變才非適時因人而成為鬼所笑念故
人招隠言欲與汝偕亡屬藻鑑求賢安能使予不遇此
蓋伏遇某官直道遊世誠心與人不食前言每借餘論
憐其腰磬過乎三命循墻借之函書重於十部從事故
兹庸妄復與採收果能草牘三千未嘗軋思要當除吏
八百仍許備員感恩曷窮報德無易
謝席徽猷舉改官啓
懼使乎之辱命方伻來以獻圖既叨開府之辟書又玷
清秋之薦墨恩多數異感極涕零竊以物貴當時士伸
知己敢勤三接必有一長使人持不倦之誠在古稱非
常之遇然世有萬法而道無兩隆見彼是則此非欲前
軒而後輊器車幾於無用舞馬疑其不祥抱空桑以求
至音實枯腊而為真璞棄騏驥馭飜興長道之悲捨蘇
合丸迺取蜣螂之轉高山流水正待知音明月夜光易
貽按劍再遊瀘水一識荆州愧無蹈道之資辱委成城
之役雞鳴狗盜不足使於前與馬勃牛溲有以賤為貴
者某也愚自天性學無醇師粥飯僧無所建明牛馬走
不通問訊桑樞甕牖未嘗有顯者來簞食豆羹固不改
回也樂荐蒙論薦難荅寵私此蓋伏遇某官學植根深
德機淵湛獨運潜神之計兼收闢國之功邁蕭氏八葉
之傳類魏公三代之直薄海無不州縣通大夏豈邛竹
之商白首不見甲兵置蜀人於華胥之國方圖舊而共
政宜用夏以變夷何期譾薄之才獲與公忠之舉比居
下座屢獲解顔富貴無忘疑傅說在版築之列功名難
際恐英公惡薄命之人願殫犬馬之勞少報丘山之賜
謝种帥舉陞職啓
涇河水靜未暇濯纓周廟雲閒方將吊古初息宵征之
馭正如痛定之人不待搖尾以乞憐甫見入門而問諱
亟從下座首薦公朝疑列子之適齊五漿先饋類淮隂
之拜將一軍皆驚比至西陲幸虚樂地輙後來之居上
不歴試於諸難號没字碑徒有其表分士師鹿亦自無
心好辯虞卿再見而輕萬戶無情龍伯一釣而連六鼇
名利至於兩忘文武是或一道啟行碧鸛導引諸曹獨
自墊巾遨遊諸將豈復溺冠之辱盍勞衷甲之憂故宜
譾薄之流或與公忠之舉此蓋某官簮纓華胄忠義大
閑模範願以為師風雨不改其度讀名將傳已知諸父
之賢占處士星猶識終南之隠本自魯服終愛褒衣藉
嘗用於白茅鳴必求於呦鹿堂上皆雅歌之奏入室無
雄雞之冠新豐酒寒孰舍馬周之賤漁陽摻陋第容禰
子之狂謹當恪守官箴益親函丈歸數宋人之劵退求
寢丘之田海内文章半屬晉公之幕客朝端將相誰非
尚父之門生
