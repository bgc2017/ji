跨鼇集卷三宋李新撰
七言古詩
將進酒
君不見青青河畔草秋死嚴霜春滿道又不見天邊日
薄暮入虞泉曉來復更出怱怱年光不相待桑海由來
有遷改人生荏苒百年間世上誰能駐光彩秦皇漢武
希長生區區烟霧求蓬瀛驪山茂陵皆蔓草悠悠千載
空含情榮枯自有主富貴不可求正值百花飛似雪如
何不飲令心憂
勸公樂
金印莫療饑珠玉難可肥碧酒濡唇百事美綠鬟扣眼
一笑隨跳丸日月不受縳朱顔易逐飛花落情知一死
同衆人何不趁取生前樂
有所思
洞庭始波秋風起舟人怨遥心在水眸寒不見瀟湘雲
天碧江沉一千里西洲蓮老誰愁紅蘭橈欲採悲秋容
採得秋容咽無語白日長安在何處
行路難
君不見天上星萬古耀虚碧豈意一夕間墮地化為石
物理變化無定端誰保人心無改易憶妾江邊採白蘋
郎騎白馬渡江津垂鞭停棹潛相顧共惜當年桃李春
石城二月東風暮斷腸狂絮隨郎去百年誓擬同灰塵
醉指青松表情愫可憐一日君心改前日之言復誰顧
棄捐不待顔色衰忍把流年坐相誤還君明月珠解妾
羅襦結念之空自傷長慟與君别出門望鄉關不惜千
里行從人既非禮何以見父兄去住兩不可佇立以屏
營此時心斷絶始信天無情野水東流去不還憂樂翻
變須臾間婦人將身弗輕許聽歌今日行路難
漁父曲
黃蓑老翁守釣車賣魚得錢還酒家醉中乘潮過别浦
睡起不知船在沙籬根半落春江水稚子蓬頭採洲芷
蓴絲芹甲滿筠籠日暮谿橋得紅米
秋山遠秋木黃斜汀曲嶼苕花香歸雲帶暝卷寒色晚
吹吹回雙鴈行鱸肥酒熟蓴絲美獨釣孤舟老烟水故
人停漿問生涯湘水光搖碧千里
送遠曲
紫騮蕭蕭車轆轆爲君掩淚歌别曲城頭月墮鐘鼔殘
安得輪方馬無足離燈熒熒向人冷便是歸來照孤影
與君從此永相望星在青天泉在井
坦溪亭
溪上龍孫千歲綠上亭擬掇青溪曲團團白露着琅玕
故與幽人送暮寒
東海曲
鑑湖搖碧冷吞吳虎丘雪樹紛瓊株破霧冰輪薄雲母
河漢微茫星有無清輝浩渺夫差國爽氣横空凝夜白
古石寒生萬丈光飛虹遠射徐卿宅徐卿世有玉麒麟
長吟鳳語城南客東海蟠桃紅復紅千年消息倚春風
汾陰曲
吾愛西河段干木凛然節槩凌孤竹遺風掃地青塜存
汾水千年為誰渌水邊劔佩鏘寒玉熊車來作江陽牧
忠梗峩峩一面霜想像古人今在目我歎今人似古人
絲桐為播汾陰曲
送春曲
東君欲去繁華滅城南把酒聊相别雲旗風駕不可親
但見楊花飛似雪楊花送君無返期高臺望斷夕陽低
歸來客散深院靜門前綠暗啼黃鸝
鶴雛引
君不見郝氏庭前晩日破秋陰隆也便便千古心又不
見雲夢漁磯碧水處俊也清名掛青史儒風忠節兩傳
家傑氣源源長不已武威夜色沈秋月武威樓上歌聲
咽夢回天與玉麒麟爭似峩眉千仞雪雪中落落多喬
松蒼枝偃榦如虬龍枝上曾棲雲表鶴養雛飛去翔寥
廓年來又見鶴雛歸城郭依然人已非悠悠却返烟霄
去蜀霧秦雲千里暮
春郊行
半夜東風入桃李楊柳烟深塵不起江南乍煖蜂滿園
洛陽初晴花出市走馬尋芳白面郎回頭巧笑人在牆
一聲鸎囀墻南北引斷行人歸未得
曉霧行
山川蒸空氣充塞宇宙冥冥晝昏黑九州四海安在哉
出門寸步迷南北赤烏觜距非不剛執轡神人身更長
胡為柔濡甘隠翳坐令萬里無晶光我欲奮袂揮霜刀
恨身無翼愁天高茫然一身不可斷力微援寡誠徒勞
安得長風生海邊掃除氛穢開青天葵藿傾心知所向
共看白日當空懸
中秋夜玄雲蔽月行
惆悵中秋不見月太陰垂雲兔藏窟我欲上天掃玄雲
桂露團團漬冰闕中天放出千里光層樓翠閣遥相望
一杯一杯重相勸今年賞汝中秋願上天高高末由到
玄雲愈濃不可掃空庭蠟炬落寒花宫裘起舞秋風老
江邊行貽趙彦成
江頭舊路楓林遠長笛欺梅紅尚淺榿茅破樹綠無餘
水霧團空寒不展髯郎雙鬢春山青眼光射客詞如雲
却恐抱書移席去竹風吹雨更愁人
感歌行
春陌露草悲銅駞漢宫秋吹驚紈羅北蟲成塵天峩峩
鐵牛古背横黃河蘭陵千篇窮愁死屠狗一劔袪羣魔
酒闌感槩心如軻兩眼耀日雲生波是時功名當如何
癡兒䜿女徒悲歌
抱璞吟
最憐皇孫衣如鶉嘗笑參謀衾似鐵我今短褐秃無尾
窮年絮被還百結勖清祗飲洛口水祁寒欲避西山雪
奈何童婢生菜顔雞肋相將伴頭屑小兒窺見已么麽
自言身是西州傑青天白日用意深浮雲薄霧生愁絶
一夕飲水成内熱抱璞出門望折節餘光箭牖驚客眠
唤作非真應泣血
霜月吟
飄飄青女顔如花雲軿羽蓋乘烟霞手持鳳尾青錦紋
掃空颯颯飛瓊沙嫦娥孤棲宫四寂倚柱長吟愁永夕
曳裾搖珮渡明河閑弄銀波洗虚碧嬋娟相如争清夜
素彩寒光色相射金烏翻樹不成棲啞啞半夜遶林啼
綺閣吟嘉州李使君命官妓段倩乞詩席上為
賦
秋風瑟瑟吹簾旌浪英碎玉秋渚平綺閣美人抱明月
坐洒銀鈎錐畫雪神情何似衛夫人小年學歌風挽雲
錦囊乞句苦不早種樹江南今亦老閣中璧月閑搖空
美人巧笑開芙蓉凌波莫背欄干立捲簾但放餘霞入
茂陵白馬何時歸江北楓花處處飛
有酒歌
晴暘斥沈陰散漫浮空雲手提竹谿醪疾聲呼細君且
滌牛頭樽我欲有所云仰看東南天始見昭回文星星
眩兩目歘爾還相分天下愛浮雲浮雲能自寄屬君看
浮雲要識浮雲意何必持身苦苦愁但願有酒長長醉
醉中歌
駱夫子逢惡客酒食未闌客呼索燭花銷鑠不肯起口
縱長歌手彈拍一年所得能幾許一日散盡何所惜囊
無千黃金亦無雙白璧負郭二頃田歛稅三四石十九
種秫榖以助糟丘癖家釀憙次道狗竇招光逸何物駱
夫子乃爾太曠生始知張翰一杯酒愈於身後名駱夫
子聽歌聲為君留好語伴月照江城
飛練歌呈宋豳州宏父
玉娥入月雲鈎衣素裙雪綃雲畔垂三山老仙不倦舞
霓裳半在秋江舉謝郎解取澄江擬飛下高城化清泚
朝元環珮玉玲瓏天風吹落人間耳六月夸父暍將死
一吸瀾飜九河水蟾鄉換入石泉中古柳陰前授瓊几
清泉無苦多酌我空洞麟腸已行舸窮源直上翠微峯
小段參差繡嶺宫歸來泉邊却張席女頭殘月投蒼璧
送張德翁推官赴闕歌
君不見長安城中長樂坡坡前冠蓋肩相摩十人八九
送别者我今亦吟送别歌任煩應劇青山裏下望州㕓
如井底白雲滿眼心無塵明月到窗詩就紙山花映面
春日遲紫騮嘶去聞行期年來聲韻非相知幾屬喧啾
輕薄兒我歌止此不復作更欲作歌當寄誰
春晝歌
櫻桃花落春風暖綠波浤浤春渚滿龜屏六曲晝夢回
紅日一庭香絮亂層樓幛雲身半倚春意撲人濃似醉
茂陵白馬歸不歸眼没平蕪一千里
苦寒歌
北風吹忩琴自動擁爐不覺氊裘重孤城日落星斗稀
一寸清霜壓寒夢河冰嶺雪隨高深山雞啄土鶴在林
西樓歌舞隔珠幄獨有春風人不覺
龍興客旅效子美寓居同谷七歌
陰風刮天雲自幕窮山十月愁搖落歸來嚢有惜空虚
石田擬與誰耕鑿我生正坐儒冠誤終年凍餓如癯鶴
嗚呼一謌兮歌已悲山鬼為我相追啼
隔忩冷吹嘯疎篁頽雲逼月色無光南鄰昨歌今日哭
訣别未永相思長我今與之正同調無錐能直九回腸
嗚呼二歌兮歌再曲唧唧悲音斷還續
殞我父天悲入骨更有諸昆寄吳越拊膺洒血欲長號
畏傷孀母輙不發罪逆自合當刑誅神譴人怒豈汝忽
嗚呼三歌兮歌極傷午天為我下嚴霜
有弟有弟汴之陽共失所怙心摧傷裁書黃耳送不到
道遠未知存與亡歲云暮矣天蒼蒼鴈飛安得隨汝行
嗚呼四歌兮歌愈急漏天為我同時泣
蕭蕭角聲疊疊鼓招提曠蕩無環堵編蓬懸席不遮攔
西面透風東面雨官歸庇身無一瓦反更罹此百憂苦
嗚呼五歌兮歌思多不曰有命其如何
西山白虎跳天遊朝食行人暮噬牛居民胡不避此苦
復聞暴吏猛於虎怪爾巨蠧敢身由拔劔一擊誓不留
嗚呼六歌兮歌六疊太息仰空淚横臆
富貴貧賤無巧拙時來火光遞生滅世路不容一井寬
啞啞跳蛙笑東鼈殘杯冷炙勿復道故交惟有西山雪
嗚呼七歌兮歌章畢死血埋墳色應碧
丙寅四月乙丑夜漏未盡五鼓三嵎程平起問
安堂上燈爛然有圓相事異耳根故孝聲大譟
士爭賦詩伻來叩某某亦為作燈光謠
夢過漆園胡蝶入月落松忩煙霧濕曉涼却恐老兒寒
驚起薪牀穿破褶土壁蕭條室如水貸粟何人借甘旨
金蓮駕象得得來華燈一滴祥光開彩暈收還香火寂
門外塵空鏡天碧桂樹殘花蒼影沉玉娥掃徹雲中魄
某夏夜酣寢飄然身若凌雲其覺也作夢遊僊
以原其所自與狀其所以歸獻於楊德翁其辭
云
飄飄夜半身凌雲夢與羣仙遊玉京龍虎騰驤争引導
侍童羅絡甘逢迎絳幡羽扇前驅列寶蓋華旗助旌節
鈞天九奏畢笙竽飈馭數行響環玦初朝太一何所為
次歴紫微心自知青虬吐烟滿瓊殿白鶴起舞臨丹墀
更過十洲尋舊友旋返瑶池燕王母文章已作人間遊
功業却從天上走朝霞乍吸心耳清沆瀣忽餐肌骨瑩
九門不掩閶闔靜玉女下詔馳名姓始驚造作玉樓記
白馬詩嚢空委地又疑本是謫仙人錦綬紗巾初溷塵
鳳簫一聲輕哽咽霧卷雲收天水徹葛洪伯喬兩無知
送下九霄不言别時人學仙不得仙未能白日升青天
無心却向夢中見千萬人中何處傳
大雪不宜干人
漫瀰江天慁霏雪市薪黃金粲環玦大寒叵堪出門戶
已麾中涓束漫謁著作千卷字不同下希牧守上三公
榻西有酒鵝兒色鴻音讀書句成拍句成拍不是平生
等閑客
乘興可以訪戴
瀟湘千里凍誰結夜趣小傖駕桃葉故人此心思見之
幸有寒光交雪月興來興盡我自樂棹去棹回共何約
入門篝火撥新醅相對此君殊不惡
題遂寧馮德夫隐士畫像
一年三百六十齋一日不齋事如麻蒲團曲几烏藤杖
是中正要心出家不耽錢之龐老未剗草之丹霞幅巾
紫裰春顔在己見山雲埋秋槎逢人莫問西來意春去
杜鵑啼落花
