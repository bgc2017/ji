跨鼇集卷二十三宋李新撰
書
上許運使書
某少學書未知用筆法便謂古人削柎褁粻盜寰海之
虚名臨池柿葉費汗青之餘力毫童十年碑下三宿勤
則有之拙亦甚矣婉若銀鈎飄如驚鴻微濃疎瘦自我
作古使為之不已則今日可簉米元章李致堯之列學
書不成去學畫操觚䑛墨解衣盤礴十日一水五日一
石丹青雨露化洛陽之春江湖平遠發瀟湘之興若為
之不已則今日突過賀真張顔之右少也多病九折成
醫味黃帝之靈樞繹岐伯之素問於是訂浮沈滑濇以
分隂陽迹隂陽以較虚實琅玕榆葉指下有自得之狀
張弓操帶意外無可傳之法若為之不已則今日秦介
曹應端是流輩少也不羈憙習音聲夜月一笛有牛渚
之風流胡牀三弄得晉人之襟韻方且求隂山之黍嶰
谷之管以起黃鍾之律以攷子聲之妙使澌鐘牛鐸盡
入制作儀鳳舞獸行書簡編若為之不已則今日司樂
協律正堪備員回念太極殿榜有髮白之驚春菀池鳥
有汗流之辱巫咸和緩與卜祝為伍則康伯不如貨藥
都市鄭譯阮咸雜工師並進則安道不為王門伶人故
退而稽古以是得官凡十八年而官不加進算計課效
不如前四事之速奈何底突狂見得罪流落閒居八年
寒乞頗堪忍方崇寧大觀之政比隆三代周官之詳講
於太平芃芃棫樸成薪槱之材青青子衿入俊造之域
以至書畫亦有學醫有師樂有司某於此時曾無一長
以竊升斗之禄他日能事中道而畫私自惋憤恭惟某
官以儒緣政以文起家卿雲之章昭回蜀天甄收人材
亡有遺逸如某廢錮久溷封部幸朝廷涵容漏泉無邊
例許敘復其自新之志欲滌腸於清無有滓穢涪水在
此某不食言比嘗以繆悠之作為左右贄其言不根於
道而學不到古則請復少年之業以求售脱謂可教則
盡弃其學而學焉
上張丞相書
某嘗聞百千法門本無差别河沙妙用豈有異同人與
非人性相如一衆生錯亂為境所惑一漚起處目為全
潮故於是中觀大觀小苟能圓融和會不與物&KR1541;視彼
與我等則凡聖情盡體露真常泯絶妄緣即如如佛恭
惟相公虚光獨耀覺性具存迥脱根塵了絶知見凡所
謂雕牆潭府高牙大纛呵前擁後妓奴舞僮使令便辟
俯伏趨走多色伎倆此皆幻相於本來湛静之體了不
相應既已自利亦欲利他世固無西天多羅䜟可以前
知而明珠水鏡應物現形自無臬礙且以全蜀千里三
峨之秀九江之清其先騰而上者不知幾萬由旬自漢
到今人材出興晶明奇特迺至算數譬喻所不能及如
王褒子雲之智慧何武相如之辨才君平仲元之行業
譙周子昂之多聞俱得第一彼皆具正法眼藏得湼槃
妙心神通運用足以尊主庇民當時之狗監牧守能誦
其賦傳其書力推其人數千百年風誼寥落借如有相
如賦人亦不識其字有子雲書人亦不貴其學士之志
節高於須彌者化為微塵氣魄斷盡歷殑伽沙劫歎惜
未有窮已也重念吾屬識性有限人倫藻鑑如郭有道
裴行儉者才一二數而宗門印證何其多也六祖謂讓
曰他日足下出一馬駒踏殺天下人其後果有寂子而
龍潭稱德山亦云他日孤峯頂上立吾道在潙山稱德
山云將來有把茅蓋頭罵佛罵祖在洞山言雲居云此
子已後千人萬人把不住在黃檗謂臨濟曰汝已後坐
斷天下人舌頭在盤山稱普化云此子向後如風狂接
人在忠國師稱丹霞云三十年後覓此子也難得在前
洞山稱後洞山云此子已後走殺天下人在龍牙謂天
台云汝向後自會在片言之發如矢中的凡所肯可若
九鼎大吕他時云為竟入先料非龍門月旦山公啓事
之比其精諦確密過吾屬遠甚是事且置伏念某以言
語文字觸突狂見得罪流浪選調洄洑凡二十年其本
有之性雖無成虧幸今僕射相公調贊元化為天人師
策百工盡待鑪錘之賜值遇之難愈於佛出道德嗣似
何啻燈傳爍迦羅眼通身皆是西南之士願備掃門之
役垂手接引宜有半箇人悟無盡妙義直取凡庸授以
梵位似未為過性地可指衣鉢不傳得法無心事不獲
已尺書陳情干冒鈞席某下情無任俯伏戰汗
上劉樞密書
嘗聞東野巨人健噉而家居疎寒終歲不充惋惋振憤
乃謀自甘口腹度其計決不久長因懸箱金邀致繪者
書圖庖饍之具與古先人物置在肘腋時時泛觀以起
滋味如擇食然於是一飰輒斗粟不厭會有飢王孫過
巨人入其室且欲得一杯羹撑敝腸而巨人方大嚼矜
聽其畫王孫不得已徵之曰東向負鼎而傴僂者為誰
曰伊尹割烹北向跪甌而其意慇懃者為誰曰公孫豆
粥其喜而持臠者為誰曰執炙獲啗其怒而探湯者為
誰曰染指獲嘗眦目盡裂髮上衝冠者何曰漢壯士樊
噲其机上肉曰彘肩揚眉奮袖搖吻吐詞者何曰晉佳
士陸機其席上珍曰蓴羹巨人復件其右曰此太傅何
曾萬錢食此尚書韋陟擇米飰此張翰鱸鱠此王武子
蒸肫尾後一人豐頰而凝脂利牙而頰肥杯盤狼籍有
如倦膏粱者曰此監厨趙稚長王孫曰美哉稚長其樂
無窮語未卒巨人掩卷去王孫恍然若失前箸已而大
醒始恨其流涎咽沫者俱妄也而初至之飢益進他日
入大都鳴鐘之家合食賓客主人擁篲於門延王孫入
羅九鼎於庭下備八珍於堂上惟所擇下筯處而王孫
便然飽其德以歸視從者亡有前日菜色與觀巨人畫
時斬斬有間矣且古語曰求賢如飢渴蓋恐或失之也
先進者其欲逢巨人之畫乎寧其不逢而逢鳴鐘之家
者乎恭惟閤下以盛德夙望為吏師帥為民冠冕為朝
廷羽儀今也入蜀每食不飽窮治羞饌正在士子而西
南之人烹薌擊鮮鮓龍脯麟胹熊蹯熟豹胎求鹽梅市
椒桋以和鯉尾以助猩唇以調露雞臛蠵日夜盡走閤
下之門如某疎寒特負圖畫以進竟無補公饑
上劉運使書
某不佞自念有生九千三百日無半口氣向人出好音
聲得一第例蠧太倉一石五斗米而田舍子門戶庳陋
不當在人牙頰容頭過身退避訶誶如腐鼠敗草逐溘
埃以沒分定故也重念當道諸公日洗冰鑑拔去聲援
以一味至公芼擇西南士人某何苦自廢垂塌羽翮使
腹背之毛争先呈露是亦天地間一物可惜數耳某嘗
聞馬得之驌驦禽得之鵔鸃劍得之湛盧草得之杜蘅
世之人不問嗜與不嗜其陽氣見於眉宇之間俊物在
前自起人意他日視駑駘視鴟梟視鉛刀視稊稗未嘗
不心惡而切齒士之俊茂當十倍於此且以全蜀千里
詩書萬家導江岷峨之清子淵君公雖已死千百年中
佳氣未絶塵外奇特往往過眼持未有品題曰此龍&KR2031;
此瓊枝此南金此國寶此明堂材此清廟器此千里駒
而光後之容或無可借故琬琰之蒙棟幹之老殆不勝
乎一嘆恭惟閣下駕使者車澄清劍外名聲日新標度
益高主持風味以先士林掇拾豪傑盡令出我門下他
人手臂不敢輒相推助而特陽吹先飛冷灰士之貧賤
適丁是時且有妄想矣往年朝廷有經行之舉閣下取
樊生又取彭生皆窮山中人孑孑無謀儈者自是劉公
一紙書使人珍重愈不易得矣舊文二編為左右贄廉
按之餘俯賜觀覽去取在公某非敢望也
上徐提舉書
某聞太常廩樂工甚饒工憙其饒也一占太常籍不異
進士上第升絀遷罷至相慶弔亦自珍重其選往年籍
闕吹笙者一人鼓瑟者一人擊鏞者一人大署太常門
補其尤者諸工執其器以俟判丞晨入院延協律坐堂
上俾工長歷試之吹笙者前為新宫為下調鼓瑟擊鏞
者以次進如吹笙者曲未既工長訶之曰笙失之高瑟
失之疾鏞失之濁時判丞協律議命盡去之無留而羣
工惘惘於太常之門某伏念朝廷承平日久無大水火
無連年旱饑而力田之家膏血向衰衣食糜爛由是天
子遴簡使者順攷先帝成憲而以西南一道寄之閤下
閤下所至與人欵緻略去聲采不為形骸陛級之游使
妖狐不能容媚技鼠不能盡巧如是自能得士心裁結
役書以報天子必不晚也且日講法以求士士之急廩
延望屬藉者為不少矣其高其下其疾其徐其清其濁
其不合節奏者亦為不少矣某山中白面非能言時事
者今輒集舊所為文一編求試之閤下如有可收下管
雲簫揭為一聲求合節奏焉而後已不然亦將惘惘於
太常之門
上宇文修撰書
某生無有他好不知琴音射儀彈棋走馬有餘樂否於
古文亦不異世人好琴好射好彈棋走馬筮仕江源隣
閤下壤天意欲遂成其好也伏惟閤下論說古書樹成
一家含毫發輝陳言自去乃所願學於閤下者已數月
矣屬縻文法足不到門闌無端由厠賢賓從列聞閤下
音聲以洗簧耳解膠舌而蕩穢腸其不幸亦泯泯也舊
文一編為左右贄玉麈一揮請奉餘教
上張運判書
某狂妄竊謂閤下徘徊蜀道土風氣俗人之情偽盡知
之矣士賢不肖區處有方而塵外奇特搜抉奬薦絶無
遺漏蓋上以報明天子區區遴擇之意下將流不竭之
澤於門戶此時直道挽起衰薄真無負於士類某也獲
為部吏謹守出納聲迹么麽自當泯默泥土中而當路
諸公主持風誼往往不先要援首拔寒素某又何苦自
褫精魄以幽獨為間夫竹頭木屑斂之似猥而敝冠雞
肋棄之可惜藥籠之寬兼收參术之具清廟之祭不遺沼
沚之毛樊公漆梓為器在於他日李衡木奴餘利在其
子孫某之於公妄意在此伏惟閤下樂善忘勢推賢有
後陸機入洛初從閭里之俊游賈誼上書本亦少年之
故事今兹持節聲高士林如某何人竊窺下容欲曳裾
危榻以髣髴風流願備員一紙書以蘄脱去選曹庶就
異時萬里驅策之轡此其志也且貴戚書多而种暠猶
與一孝廉輿縣雖疎而徐寧尚列一吏部止水不搖冰
鑑難欺在閤下屬意
上鄭樞相書
某元豐太學生居蜀荒陋聲迹伏匿陸沈州縣三十許
年始以城役改官念初斂髧髦就父師之訓謂人才要
在所養非其義一介取予不可苟於人非其道厚禄要
資不可屑以就是吾父師之訓使之安於命而已漸通
書識理道浸更世故尚及見前輩所為乃知父兄之訓
不謬誤前輩之所為皆有道有命者也凡為宰執者率
前日臺閤中人為臺閤官由省府寺監中遷或由外諸
侯監司中召除平日經士夫點數有重譽四方想望其
風采一職之缺中外必曰某當得用某人乃宜已而果
然士風一變多歧捷徑千門萬戶炙手易以熱呼吸雷
風化枯涸於一瞬間不用刀圭騰井竈雞犬於霄漢於
是有挾寶玉古器書畫以進者有飾媵妾市歌僮舞女
以獻者有採花木竹石錦繡服用求充棟宇苑囿者分
建谿茶薦海南香杯酒通慇勤之懽幽期達窈窕之區
可以締交子弟結好門客黃金賂親信脂澤及奴婢媚
文侈頌贊詠功德便謂是周孔以上人餘子碌碌不足
數也復有偵刺事機逆射除目喜為耳目梟狗以愚弄
權貴大者鬭小者傷遂得志於其間巫醫卜祝玩其技
以進暮投錢乞活且與從官為伍黃冠武弁各自有門
生在昔一掛吏議振起無階贓淫敗身沒齒不錄矣於
今使有孔方子何病不為清流嗟乎士風至此極矣皆
前輩所不肯為亦不忍為跂而視之令人愧縮所謂義
與道與命者果安在夫周之士也貴今朝廷貴士士不
知自貴為時之羞且奈之何恭惟閤下丕業殊勳著在
典冊重名夙德熟於華夏宰輔舊物所繫甚大時數前
定鬼神不知惟是前輩所為獨有閤下爾進退出處過
九鼎之重所立卓爾非八風能搖要之前輩人氣味自
别某梗野從陂澤中來不識背向但時覘達官貴人清
揚晳面其間豈無前輩氣味者殆未親炙之天下有公
義奚可草草亟欲得一職任杖藜以歸俾廩人繼粟退
食無事雅歌擊缶以形容太平幸無資以進不驚暴得
富貴斷無顛危不祥之憂效古人晚食當肉安步當車
以養全其生是中自有樂地所業一編副書以贄用言
以求其志庶幾或收錄焉前輩之氣味盡在是矣
上孫運使書
某嘗謂喜射者藏良弓矢喜獵者蓄良鷹犬學兵相遇
則談兵好劍遇士則說劍彎而破鵠彀而中鵰若發大
寶藏不啻得千金其喜見於顔面此射者之志也鼻頭
出火耳後生風疾馳平澤中得一鹿如下一城束一狐
如俘一將愈於勳在銘鼎此獵者之志也凡守如是凡
攻如是兹穰苴語兹吳起孫武法至如摧堅擒敵處則
氣息振然往往失聲攘袂以起是談兵者之常也飛若
跳丸舞若流星溝上之會微吾項莊漢祖幾不免大抵
自右其術謂鏌鎁干將變化若神裴旻之徒非其妙者
此說劍者之常也吾屬好文不若是之甚耶先後進相
援引因其一言以蒙譽於當世則豈持弓矢鷹犬之良
而真好文者十倍於喜射獵喜談兵說劍者然則古今
文士既不少盍為泯泯不遇猶飢驎餓騶脱皮毛以死
與螢腐同瘞者不知其幾何好其文與不好者又不知
其幾何也某竊自念有生二十九年窮無他舉日造俚
語以求售於時俗而數以此窮他日暴所為文於當路
者一得之以衒客曰西南士若斯人者未可量一得之
則絡之馬腰不復省視後日進見無半語之及蓋事有
向背理不相入殆未足怪恭惟閤下以文章據巍科以
譽望振風俗再將天子明命持節蜀道主盟善類以先
士林而車轍久勞幾環天下度所閱固多矣昔東都士
以書抵某且導之曰孫公有清裁以人物為意請持所
作章向獻於馬首時乎時乎往者不可究來者未可知
舊文一篇為左右贄雖小道或有可觀者焉
上胡運使書
某不佞往日讀書窮山槩觀古今治亂廢興之迹十年
一室千百年事蠅頭鬼名&KR0719;&KR0719;方寸間軒眉高談刷去
塵土便謂一日接貴人不䘏等差左手持衣袂右手揮
松麈吐朝野利病出所著書要以驚怪入官二年始悟
所養芒髮不可施設如三日新婦鬱閉氣仰視一世貴
人十九器宇潭潭希言無色可望而畏啓齒問士不過
邑里姓氏所從來士人執板避席曰某卿某家子此外
吞屏不敢發貴人旦起坐堂偶賓從攷程案送歸迓來
有宴笑有行樂有歌舞俎豆之御有琴音射儀之好白
晝酢酬娓娓不窮夜火照眉已爛然困矣孤孑之士貧
無牙頰獨庸翰墨關所長投貴人几下真沙粒入滄溟
其相知無幾耳方今西北之患間作黃河之役不解法
令渙易財用未殷士人班班有能談治道者是人材可
以言語取而貴人不果賜間燕虎豹炳於犬馬鸞鳳炳
於燕雀足以藻繡治具光華聖旦是人材可以文學取
而貴人未遑議物外風氣猥入滓穢何時而拔此直某
所以為病也閤下三吳世家世世區處文武士持節入
蜀主持風會以先士林彊力大援不能贊一辭而西南
英特多出門下竊度閤下不以言語取則以文學取之
矣如此而某又何病焉舊獻所業已瀆清重一之謂甚
其可再乎
上楚朝議書
某不佞自聞閤下在東蜀時以嚴謹視事簿書獄訟大
舉其條細入無間有弊蠧處明者往往不察貴重者多
忽之俾前後苞掩以罔主司閤下一過眼即披抉其隂
翳窺窮其端倪使老姦夙惡汗脊慄股恍惚無人色引
服而不敢欺彼非不敢欺是真不能欺故州縣振慴銳
於從政未幾何而皇華之光徙按右蜀前日之任達矜
飾標宇捐去禮法務為清虚者曰楚公來寧修舉我職
事尸素敗我貪者約曰今而後妖言媚色不敢妄為欲
摩人之足䑛人之痔畏楚公笑我夫為一道使者而部
吏無捐去禮法為清虚者弛廢程按為尸素者貪化為
廉巧不踰矩如是亦足矣某生二十有八年耳目有限
所見如此所聞如彼既又久畏風稜不敢輒竄名於傔
中欲借文字以自暴聲跡亦復己已幸閤下至公無心
不間賤微何苦閉氣鬱鬱不發如車中婦重念不久當
去求試為縣閤下曲有鄰愛足以成就如其人物可不
可其能官與不能閤下寄聰明於外某又何言
