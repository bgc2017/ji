跨鼇集卷二十六宋李新撰
啟
賀蔡秘丞遷直閣啟
伏審榮被溫詞進升華貫伏深慶抃恭惟某官妙文旁
達至德敏修登蓬莱之三山總圖書之四部為可繼也
佩清訓於父兄是以似之追元勳於師相已見飛鴻之
漸敢先賀厦之誠
賀王都護加留後啟
仰膺眀命榮進重權夙接下風倍增殊喜伏惟某官立
名以武許國惟忠出竒無窮威已宣於塞外所向必克
氣每盖於軍中比成青海之勳遠過燕然之績論功有
在推賞孰先凡兹留後之稱實報無前之勇兵書紬繹
更為異日之孫吴西土削平未下當時之頗牧無緣趨
賀第切馳情
代人與程侍晨啟
顯被渥恩真膺渙爵即正名於視品侍䆳殿之清晨從
古所未嘗聞於今尤以為盛遥叨華貫喜倍衆人恭惟
某官道法自然化窮無始調一元之氣固成六虚之流
攝衆妙之門安行萬物之上遊心於淡易俗以淳曾參
紫府之朝元来輔繼天之教主公孫立辭數萬更開問
辯之方混元言道五千再見發眀之旨且寶籙清虚之
地愈於仙山金門燕閒之濱是為德友數應崆峒之問
時參鴻蒙之遊方興不召之臣益見非常之德峻遷四
品密近三微侍清旦於沖和擬西清之華要朝夕納誨
闡微妙於域中雲漢為章副昭回於天上某久使蜀道
阻趨泰階終當望氣以来亦欲順風而請夫子之牆數
仞通籍良難壺丘之止九淵相形未可側聞新命欣見
除書未容一介之馳先拜五雲之賜占星在望共知釣
潁之閒承舄有緣詎覺飛鳬之遠
謝席徽猷薦考察啟
光被絲綸徙平涼之重鎮戒嚴牙纛趣蜀道之輕装自
持許國之心猶慮遺賢之嘆至於疎賤不忍棄捐愛及
陋儒亦叨薦墨况達官多在年少立朝率美風姿灼知
老子之癡頑不入時人之好尚某者鈍不及事愚為無
知孤寒伴北陸之冰衰晚薄夕陽之景棲遲屬部偶占
北海之飛書流落窮邊未化冉駹之左衽顧乘公舉獲
出汚塗此盖某官聰眀疏通簡嚴易直老成前軰忠義
大閑龔黃弟兄踵報近民之政淵雲翰墨親裁樂職之
詩仰觀題品之章半是西南之士致兹嵬瑣或荷甄收
方觀諸葛之安邊遽失仲宣之依庇
謝盧運使城畢薦舉啟
大役偶興念宣力多矣至公所薦惟有功得之眡等列
以增榮睟面顔而無忝借使巧宦弗容私求竊以祐甫
不避親舊之嫌祁奚率多内外之舉後人得以藉口取
士至於遺才令出莫從人恥為役有若寒蟬附木忽閉其
聲亦猶貧子市瓜先取其大如某者才不逮古學粗知
方粥飯僧無所建眀牛馬走不通問訊桑樞甕牖未嘗
有顯者来簞食豆羹固不改回也樂荐被驅策何敢獨
賢冒暑雨而趨鳥夷束章程而相雉堞懼使乎之辱命
效伻来以獻圖再捐朱墨之煩来治金湯之險執殳朴
以從車右挟法式而侍台光盡除糞土之牆悉布他山
之石前古未有不日而成得寵若驚見知則說兹盖伏
遇某官懿文旁達至德敏修深知取予之方久付將眀
之旨錢流地上輪輸陸海之饒智出嚢中裕足坤維之
富與人不求其備相士寧肯棄貧致此孱庸亦蒙提奬
頑金就器已安造化之爐朽木成文更借丹書之手
謝蒲提刑城畢薦舉啟
初更月評争乞齒牙之重来就板築豈聞巖谷之空平
時誤採於虚名是役歷觀其任事惟蜀人絶無黨與在
賢者不可虚拘因故人之言較重輕宜半年之薦分先
後大道豈嫌揀擇至公不論孤寒未免為鄉人忘情詎
得非謂有喬木屬意可知數遺才指屈而未伸廹重權
筆閣而莫下念子貢指難析之辯足以說大人恐韓琬
發不遇之言終於題客舍律偶幸同於鄒子鵲初喜合
於竇申時不再来老之將至如某者學海涓水儒林弱
枝類鼯鼠五技而窮在鷦鷯一枝亦足金湯設險拙無
運智之私竹帛第勞慚非稽古之力兹盖伏遇某官惟
刑之恤以德為修澄清之志爰示於至公䟽通之才能
戒於太察平持三尺折在片言非惟議獄以緩刑抑亦
推賢而揚善致兹愚昧亦被甄收既膺國士之知敢後
衆人之報
回唐修撰謝列薦啟
右某啟睿旨旁敷盖重賢能之選有司列薦亦惟望實
之求伏以某官富有長材夙膺妙簡出司漕計入佐宰
司暫屈遠猷俯臨遐服聲名籍甚允為公論之歸事業
赫然雅副歲成之考敢圖謙挹特貺緘題感荷之私敷
陳㒺既
賀劉提舉轉官啟
帝佑皇圖初靈承於珍物賞延多士欣顯奉於芝書進
隆秩以增光贊懽悰而無已伏惟某官處仁以義移孝
於忠淑問如臯陶出拜維新之命事親若曾子歸稱難
老之觴方攬轡以澄清阻披雲而慶賀修文敢後馳係
良多
賀提學轉官啟
肇新制作欣八寶之告成申錫臣鄰合萬方而均慶惟
懋遷於峻秩實贊喜於私悰伏惟某官至論回天妙文
華國氣存剛大識造精微仰被休光式表聖神之眷陶
成俊造深眀道德之歸拜寵之初修文殊略
回人賀轉官啟
築斯城而鑿斯池蔑無勤績言如綸而出如綍誤玷優
恩脫半生選調之卑出十朋龜益之助未伸謝牘先辱
榮緘感佩之私叙述難既謹具啟復不宣
賀余少宰啟
制具白麻冊登亞宰懽生西海傾巖石之具瞻光列三
階見台躔之上應照臨之下鼓舞以欣恭惟某官道任
覺民德尊輔世不負所學自結上知肯茹吐於剛柔弗
磷緇於堅白直繩風憲素推烏府之嚴視草雲章猶記
金鑾之長處仁以義移孝於忠既遷左轄之崇又陟西
臺之峻登庸良弼倚重熙朝慮總四方寵殊百辟輔相
天地爰收補衮之功燮理陰陽曾旅嘉禾之命某誤叨
使事遠出坤維但馳賀厦之私尚阻掃門之役忻愉滋
切冒瀆居多
賀鄭太宰啟
惟帝注意首相真儒具欽四海之瞻寵列三微之顯制
麻敷告華夏懽呼恭惟某官學貫天人知周事物發道
原之昭曠斷國是於紛紜作新二學之衣冠充美一時
之禮樂顯仁藏用素高經濟之才論道經邦仰赴亨嘉
之會况今民物繁阜而又天人交通神霄臻享上之多
儀宣和奉游心之清燕惟此君臣之遇初無上下之交
是宜公朝爰登上輔所立卓爾望尹氏之巖巖燕處超
然獲周公之几几某遠使蜀道阻趨泰階不憚山川之
勞欲荅鑪錘之錫雲天靄靄冀少護於鈞衡公府潭潭
願無忘於草芥
賀趙招討平晏州啟
甲胄起戎有戰固非得已蠻夷猾夏不討無以示威雖
舞干能格於有苗非通道孰来於西旅方叔之征玁狁
高宗之伐鬼方四夷之遠弗賓三代之所不免蠢兹卜
漏擾我南陲口血未乾而背盟封壇甫成而入寇思峨
恃險敢堅狼子之野心阿永投誠如斷匈奴之右臂醜
類欲殄遊魂何之昏迷不恭抄掠未已奮天威之如震
舉廟算以無遺乃命侍臣實求儒將輕裘緩帶運帷幄
之良籌折馘執俘築鯨鯢之京觀斧鉞專乎閫外鼓角
鳴於地中授首萬人拓境千里雲梯火礟盡焚梟獍之
棲蒿矢木弓難禦貔貅之士破諸囤若竹之迎刃平二
州如水之建瓴數路進兵常山之蛇擊首則尾至千夫
奪隘臨淮之法捄左而右奔巢穴至於蕩空孳畜不可
勝計捷書報上喜分八彩之堯眉輿地開圖遠出九州
之禹貢古未之有後無以加伏惟某官深道眀權以文
濟武大盈若缺成功不居將歸美於一人復推勞於諸
將富貴不改其度眀哲以保其身六詔望風就公旦中
和之作八蠻落膽畏孔眀擒縱之餘某夙遊恩閎初被
謗語叔孫求搴旗之任李勣惡薄命之人辰不再来聽
凱歌而不獲月聞三捷親汗馬以無因趨慶不遑馳誠
徒切
賀宇文叔通啟
西風落葉方興志士之悲塞草黃雲重卷胡塵之暗舉
單于才一郡之大命元戎啟十乘之行振宣皇威恭承
睿算弔十六州之生聚復漢衣冠掃二百年之妖氛闢
唐境土遴除重德出壮遠猷前席參帷幄之謀謨聚米
見山川之形勢智嚢無盡才力有餘天實先開時不可
失帳下得韓愈人已知其甚賢軍中立左車士或致而
相慶恭惟某官斷裁國論式著三言子房之知無名而
勇無功山甫之柔不茹而剛不吐將茂北庭之勒石已
成南國之甘棠行聽捷書實資妙畫朔風雖勁共飛太
白之觴昜水自寒更式荆軻之墓
代人湖州到任謝兩府啟
浮家四水初為習隠之謀出命九閽誤玷惟良之寄免寒
塗之偃薄即官次之便安自為之謀不過如此伏念某材
非大受學第小知少不自量冀亨塗之接武老而多難潔
孤迹以投閒方且賦歸來于松菊之間詠招隠于雪月之夜
躬營小隠以樂餘年歘奉誤恩俾臨舊治白骨再肉雖荷
生成于思復來豈無姍笑此蓋伏遇某官中興倚仗吾道
權衡不廢窮人知聾盲跛瘖之有用若作大厦須棟梁棼
橑之各安肆令寒谷之人上達細旃之聽蘋州花瀨敢事于
燕游羽檄軍書第勤于警備
賀李侍郎啟
重膺溫詔復侍清光泰階增輝海㝢稱慶伏深懽忭恭
惟某官元功翼世厚德承天聖神待之不輕中外倚以
為重侯藩出偃念吉甫之未歸輿情具瞻喜晉公之再
入謂不直則道莫見故至柔而動也剛盖千頃汪波宜
撓之難濁惟一心事上則終以無嫌雅意乃在於本朝
彛鼎數銘於大節方孝文起代共欣泰道之交念周公
居東争徯夬剛之決况景星數見而少微尤眀宜召還
於真儒仍畀予以舊物既三仕而無喜色爰一言乃可
興邦載開謀廟之初端見垂衣之治某夙依墻仞獲被
春溫退理青箱大愧為箕之學仰占鴻造曾成躍冶之
金無一夫不被利澤之時實千載共逢亨嘉之會遠居
蜀道阻覿台光
賀宇文侍郎啟
伏審榮膺溫詔荐對清光增輝泰階垂福海宇恭惟某
官大節名世至誠動天夷險不移骨鯁終在六遊儒館
嘗肆筆而成書屢易藩符率五月而報政不負所學自
結上知遭時未容有黨方熾坐月堂以營思蔽宣室之
思賢所以歲序無多三經函谷奈何坐席未煖再徙山
東擇術幾於不同佩劔宜其相笑孝文起代離日中天
周公居東明夷出地時哉易失王曰還歸欲令國有望
人於是政咨故老况秋官司寇選畀重於他曹惟端士
正人俯仰可以居此故曰赦則勿赦庶幾刑期無刑已
聞侯覇之入朝必先寬令何為曹劌之請見尚欲以情
方躔天步之艱竚聽衮衣之補某夙依墻仞獲佩訓詞
第從造物之游柳生其肘不聞夫子之道茅塞乎中尚
遠台光益馳私志
席侍郎問候啟
搖落窮秋棲遲遐徼屬台光之在望播輿論以攸歸陰
被寵庥伏深懷想恭惟某官清規奕世丕業亮天妙簡
淵衷仰參聖制卧鎮西南之奥獨分宵旰之憂刀夢伊
符雪山增重子淵上客方裁樂職之詩伯禽世家已報
近民之政竚聽衮衣之補載賡金鼎之調某邂逅披雲
徜徉入蜀飄風發發冀少護於鈞衡夏屋渠渠審無忘
於燕雀
潁昌高侍郎問候啟
上簡宸衷外勞侯服政通清淨道合保和伏深懽抃恭
惟某官德海靖深性天全粹冰壺可鑑玉璞不雕萃忠
孝於一門并侯將者數世俾契敷於五教命作司徒生
申揉此萬邦王之元舅既蕃宣而維翰還眀哲以保身
民人所瞻文武是憲雖已書之竹帛功無與加姑更樹
之風聲善莫大此星移踐土地首豢龍妙眷老臣薄煩
卧鎮所幸生此王國豈久棄之諸侯式遄其歸可立而
待某曩依賢府辱薦公朝落落京華灼見承平之旦沉
沉蘭掖親聞正始之音出守小邦日遠賢德
代賀馮左丞啟
綸言誕布管轄榮升初登真儒允叶公議中外胥以為
慶人神至於交歡恭惟某官丕業亮天元功格物用眀
於晦載道而行惟自結於上知宜不負於所學賁眀治
典資黼黻之文章入告嘉謀頼蓍龜於政事代綸言於
清禁斷國論於中臺輔弼疑丞已得䕫龍之佐左右前
後更資周召之才某久便鄉邦誤將使指方忘難於蜀
道阻趨賀於泰階頌詠徒深敷陳㒺既
謝康朝議問婚啟
河出崑崙未越慶源之遠食前方丈乃收苦李之微豈
意下流獲攀華胄某女子薄諧禮則下堂畏保傅之嚴
令子素秉義方過庭知詩禮之訓前辱問名之庶綵敢
回納幣之多儀少寬合卺之剛辰正望過金之重諾告
祖考以咸喜卜龜筮而叶從仰聽鳳鳴大協英莖之聲
律行瞻玉潤喜陪王謝之衣冠
王守遠迎啟
光膺明命榮鎮巨藩竊隸庇庥實增懽抃恭惟某官性
天全粹德宇静深約愷悌以宜民本中和而制行惟聖
上始封之地復先賢舊治之邦龍德正升棠陰猶在當
時父老能言孔鯉之趨庭後日羽書首見伯禽之報政
俗已歌於来暮士方徯於作新久行難道之青天再叱
前驅於折阪藩垣屏翰仍歸白首之名郎規矩凖繩如
理青氊之舊物某老既不調愚尤無知備奏記以從戎
曳長裾而入幕未眀投劾行即望塵
賀趙機宜啟
郵傳捷布路載懽聲凡在統臨胥增欣抃竊惟軍尚密
合縱鬼神而莫窺師出有名驅雷霆而加震妙領從戎
之記優先入幕之賓參古司馬之用兵勸大將軍之薦
士庭下過子鯉人已知其甚賢軍中立左車士或得而
相慶晏夷蕩覆惟斷乃成瀘水周流無遠弗届盡本謀
猷之助致兹勳烈之高恭惟某官大智閑閑小心翼翼
濟仁以義移孝於忠吏祈脫腕之文世貴愈風之檄量
國士之才器固已無雙論指蹤之功能宜居第一靺鞈
趨賀山川阻長
回何状元啟
仲舒發三策不言道真西蜀第一人端自公始行白晝
而衣繡丁春日之載陽望舊國以暢然瞻飛烏之爰止
山川動色廬井生光且鼎足立嵎已有上公之象而海
波熬素實資冢宰之權士雖至貧強項不屈家自為塾
執經以遊神仙之迹可求鳳凰之棲猶在挺生俊傑冠
天下之英才間出真儒得古人之具體惟爾祖有通家
之舊念廼翁結同舍之懽里嘗聚於德星宅亦鄰於孟
子上堂拜母知玄齡有公輔之才與弟議兄許王勃是
文章之伯見童子或與其進於鄉黨似不能言共依杞
梓之林獲觀宗廟之器雖聞道成佛有先後之數而夜
光眀月無左右之容射策決科既奉眀庭之對微言奥
義果虚乙夜之觀適當大比之年特倡羣公之首言旋
枌社阻具壺漿敦長者風先下五雲之教叩丈人行未
修三命之恭伏惟文縝状元至論回天妙文華國以大
道荅黃帝之問以碩學宗唐堯之文未有虞卿再見而
輕萬戶誰知公子一釣而連六鼇馬空北則羣無留良
鵬圖南而風斯在下高汜卿之閥閱繼水部之風流具
慶增驩定遲行於魯國故交借譽恐思用於趙人優遊
三山潤色六典芸香格外細觀未見之書柱史室中更
謹守藏之職某比離苫塊久絶簡書粥飯僧無所發眀
牛馬走不通問訊桑樞甕牖未嘗有顯者来簞食豆羹
固不改回也樂兔園冊在蝸殼廬空坐困詎堪病狂稍
解幸識李揆面偶居鄭公鄉夷夏知名尤倍老夫之喜
衣冠盛事豈惟吾黨之榮趨見未遑馳誠徒切
賀劉提舉生日啟
蓍成九數占吉筮於熊羆志在四方立桑弧於門屏重
覽德輝之盛式通禮慶之驩還祠先祺為具湯餅觴飛
椒桂共稱眉夀之長庭植芝蘭更數佩觽之秀太白儲
蜀山之錦繡石麟化江左之風流文在手以可名頂貫
犀而終貴何煩高戶曾是記環客坐烘堂笑林甫弄麞
之繆夜分取火無厲人似已之嫌方土圭迎日影之南
惟陽律候莩灰之動魏公如約昴宿開祥擁全五福之
名扶翊千齡之運降神維嶽載觀申伯之賢有命自天
潜叶尼丘之禱伏惟某官德動高厚孝通神眀俾熾而
昌方興未艾推賢固宜有後愛老謂其近親以堯事君
與顔更譽永錫難老等商丘四皓之年無有後艱極黃
閣三公之寵某拘文有自上夀無階祝詠實深敷陳㒺
既
賀成都鈐轄啟
仰奉渙恩榮膺重寄叨鄰有幸溢喜無涯伏惟鈐轄團
練德履純誠智謀宏遠俯參軍政實簡上心欣聞忠義
之勤載省言容之粹左貂貴近每依日月之光右蜀富
饒更挹岷峨之秀披雲未遂望舄徒深
