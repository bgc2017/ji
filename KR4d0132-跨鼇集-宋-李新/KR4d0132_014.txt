跨鼇集卷十四宋李新撰
論(上)
孫武論
論有為之君必資乎有為之臣若孫武者可語有為者
也觀其斬二隊長之事竊以謂非直嚴號令申約束而
已嗟乎無故而斬二婦人此豈足以顯將軍之勇乎武
之心其必有說也蓋武始以兵法見固知闔廬可共功
名也然武之意豈不以有為之君不患其無志而患物
有以昏其志耶今夫天地之間泛然與我同游於造化
之表者舉皆物也凡物之有感於外而悦於中者以吾
之有吾身故也然來則應之其去則不復挽而留之是
萬類交於前者皆可寄所樂於中而無所累焉物之於
我適然而已雖盡六合之變洪纖巨細無非可樂也吾
何容心哉苟一有所惑而用意於其間則迷於終身專
而不解所謂寄其所樂者乃為吾之蔽也且物固未嘗
能蔽人也吾蔽之故也煙雲風月之觀固非可取也而
山林之士蔽之金玉珠象之獲又非可親也而市賈之
人蔽之且二者皆逐其所蔽而不反况夫居人上之位
處可致之勢而物之可取可親者苟一惑焉將見其智
慮役於所昏而聰明變為聾瞽也如光武創業之始尚
且不飲酒况夫物之可取可親者有甚於酒者乎嗚呼
女子之禍甚矣使其小惑之耶將見其舉事赴功之際
以今日未暇則有明日之期竟不暇焉又不過曰吾苦
身焦思以致憂於為民孰若守常無為而自樂吾樂也
使其甚惑之耶則將不復念其身與夫大統重器之所
責矣小惑之則其志怠甚惑之則其志亂志亂則敗亡
隨其後以闔廬之有為而武之心臆度之則亦未憂其
遽至於亂也憂其怠而已此武所以絶之於初以激闔
廬有為之志也當時假使武抗言直論獻木強之語謂
闔廬曰大王必欲用臣顯名於諸侯宜先屏去聲色臣
請先斬二寵姬頭以獻然後臣與大王始可以有為於
天下如其計之出此不亦太疎乎是可笑其拙也故武
所以必假試兵之術為闔廬除其惑志之本也吾嘗意
闔廬欲試以婦人而武遂用寵姬為隊長則武之心欲
去之明矣何則使深宫驕倨之婦人而忽當三軍號令
之責則先知其不如法而固當殺之也豈非武之臨機
適變出吳王之不意而能用其智乎雖然后妃姬侍之
奉此天子諸侯治内之禮何獨至於闔廬而疑之蓋武
亦相其君而後動也今夫妖艷之嬖自非上智鮮能不
惑闔廬勇而無斷非剛者也觀其速入郢久留而不決
歸推此考之則其天資勇而無斷固可知也勇則不慮
後不斷則牽制於所役盖有是者易為敵之所乘此武所
以洞見吳王之為人而斬二姬於進見之初也如曰不
然復敢以漢高祖晉重耳之事明之高帝起亭長朝夕
思奮以取天下重耳以亡公子流落於四方其心固未
嘗一日忘晉也然則所謂憂傷感慨之事備嘗之矣然
方高祖之入咸陽則遂無出舍之意當重耳在齊乃曰
人生安樂孰知其他以樊噲趙衰之徒皆平生握手之
舊其誠之相通又非孫武比也而苦言切諫猶且不從
文公至以戈擊咎犯然則武於立談一見之間使其不
假試兵之術以誅之而徒事口舌之爭得乎吾未見其
有濟也惟高祖重耳復聽張良咎犯之語然後能為范
增之所驚負羈之所畏卒之取天下復晉國惟闔廬悟
孫武之能用兵任之不疑卒之破楚國威齊晉由此觀
之女色之可戒宜矣嗚呼君側之小人其為禍亦女子
之比也有志之士如欲為聖天子掃除小人之惡者吾
願以孫武試兵之術告之
蕭何論
古之君子言必慮其所終行必稽其所弊其故何哉蓋
君子之言載之行事傳之典冊而垂之不朽也言而不
慮豈獨無傳哉百世之下有受其弊者矣蕭何之治未
央宫也高帝以過度罪何何曰天下方未定可因以就
宫室且天子以四海為家非壯麗無以重威嗚呼豈其
不慮哉何其失言至於如此也以禮考之天子之制有
三朝有九門以考工言夏后氏有世室商人有重屋周
人有明堂未央之作立東闕北闕武庫太倉而已於禮
未侈也高帝之意以天下之衆毒於兵戈者久矣瘡痍
者未瘳呻吟者未絶口不欲以土木之功重傷而亟困
之也何於此時免冠以謝可也援古以議可也免冠以
謝不失為長者而援古以議且足以杜後世之侈心矣
奈何區區憂後世之有加耶謂天下方未定可因以就
宫室歟則洛邑之營周公為後時矣謂天子以四海為
家非壯麗無以重威則宫室之卑夏禹為罪人矣言之
謬悠固可知也夫以蕭何倉卒之對一言之失未為大
咎然而青龍之間土木並興宫室崇侈民力苦於重傷
國用困於不給邇臣之言非獨高堂隆而已也老臣之
言非獨陳羣而已也魏帝之論方有以杜其口而鉗其
舌以蕭何之議足以藉口也漢魏之相去數百載矣愚
恐至此而何始有以責焉孫盛之論以漢承周秦之弊
宜敦簡約之化而何崇尚宫室示侈後嗣此武帝千門
萬戶所以大興也魏氏之興四海方罹塗毒之苦而述
蕭何之過議豈不昧於得失之理哉若盛者可謂確論
矣古者之言以蕭何之佐漢豈不謂忠臣哉一言之失
從而責之則天下無完人矣嗚呼是豈知言者哉蓋君
子不以人廢言亦不以言廢人陽虎之言孟子之所取
有為神農之言者孟子之所去去取之間如此而已詩
曰白圭之玷尚可磨也斯言之玷不可為也嗚呼豈何
之謂哉
韓長孺論
士各有才顧所馳如何耳苟目前之利而不顧身後之
災盜一時之虛名而不能善始於終非其才所不逮也
得君可專而顛倒謬戾並反其宿學評于異世覺其不
能用其才則可以俯而弔昔人攷古書至于廢卷而歎
愚讀韓長孺傳亦不知涕泗之從出也悲夫士之不能
騁其才適至是耶馬遷謂其智足以應近世之變寬足
以得人然誠有之大本非公議也長孺嘗受韓子雜說
于鄒田生所要之名有辯口者自知其才足以事梁也
知其才足以補梁之闕而通使也持忠孝說以彌縫國
主之失知其說之不可破也游說親戚骨肉之間知其
說易用而易入也田甲之屬畫鄙俚之計辱之甚矣而
猶有死灰復燃之語知其才之必得内史也天下豈有
無妄之福而詭勝之徒交口借譽事決無成不成則死
而長孺比肩其側不為一謀知詭勝必敗也知其才足
以死生乎詭勝也丁漢之初匈奴方強驕平城之勝而
和親重養其貪故長孺于王恢之議反覆詰難知其匈
奴不可以長繩而係也然則謂之智足以應近世之變
誠有矣方是時七國已平上向儒術不推轂賢者無以
邀四方之譽與之同列如田蚡樂除吏鄭當時推士翟
公喜賓客竇嬰進趙綰迎魯申公雖不及用而人多之
故長孺舉壺遂臧固庶幾飫天下之望而免竊位之謗
然則謂之寬足以得人誠有之矣其才固可仰而賀者
此也若夫馬邑之役自將天子三十萬兵無一騎之得
咫尺百里單于之頭已在掌握而乃伸指緩臂使之脱
去且諸侯之軍皆屬護軍無功而還誰任其責沮前日
之議敗今日之幾歸罪王恢不亦冤乎其後罷漁陽之
屯謀益疎拙欝欝無聊繼之以死安在其為智耶理固
有曲直事固有是非魏其武安廷辨灌夫事天子待長
孺一言而决乃至含糊不明首鼠兩端至開蚡以自喜
而卒殺二賢二賢之死非蚡殺之蓋長孺殺之一切不
足贖矣得百壺遂亦無顔其言安在其為寬然非才之
罪也亦非其才有所不逮也長孺固多才特用長孺者
非是此固可弔也嘗疑馬遷與壺遂共定漢律遂之所
以報長孺者宜無所不至其以情丐于遷者蓋未可知
不然何與之或過歟非公義也
王允論
漢之統誰絶之曰王允絶之也桓靈不綱政教頽敝人
物虛蕩威令日去癏癏幼沖不能作為強明以至於絶
歷數有窮天命無常然則曷為罪允曰梁冀䟦扈所以
除去一武士力耳大臣陰喝反以資刑餘之人使尸之
為己功冀死而閹尹負恃益更暴恣何竇相枕籍血膏
市朝上之人既無以籠馭而天下健者惟有董卓卓與
袁紹謀誅宦官宦官死而卓愈不可制求去惡疾必以
毒藥疾已去而藥之毒亡以解殆卓謂矣允結吕布刺
卓復殺蔡邕可謂能謀善斷者矣然直不能謀直不能
斷卓之毒與莽齊名而莽文雅過人於是伍孚以力死
何顒以憂死張超劉虞以權首罹咎相與謀卓而不勝
者多矣允之戮卓不失一卒不折一戟安可謂之無謀
天下賀卓死而蔡邕附卓至為之咎嗟咿喔恨滿大宅
背負國家萬萬宜死而猶以續史祈命欲躡蹤司馬作
謗書安知其不彌縫卓失而反推異之貶辱漢臣摧抑
天統日書月書以欺惑後世允確持之不肯貸安可謂
之無斷卓死而涼州之人呼吸變態存亡須臾樞楗闔
闢之變正在此時若一失其機則竹破瓦解不可復合
苟能諭檄部曲諸為卓詿誤者勿問敢以兵動者族如
以雪澆沸利害顯然而允不肯為靳一赦之故使李傕
郭汜乘以為亂是一卓死百卓生允不能遏又死之能
謀與斷者固如是乎晉已勝楚文公猶有憂色左右曰
有喜而憂如有憂而喜乎文公曰得臣猶在困獸猶鬪
及楚殺子玉而後喜項籍已亡韓彭既臣妾方内大定
田横越在海島勢無能為也而高祖區區必欲招降之
其旨遠矣傳曰一日縱敵數世之患汜傕雖非子玉田
横之比然姦雄之徒日日幸亂而况驅之以為亂允上
無以保君而天子適為強臣資下無以庇民而黔首為
寇糧長安百雉巷無居人而袁紹曹操爭先挾帝以令
諸侯其敝兆於汜傕汜傕之亂誰為之允為之則漢之
統允絶之也然則曷為不罪允
武侯論
嘗怪劉先主以宏深之度推誠得士固曹孫之所不逮
方其親屈將軍之貴三顧諸葛亮於草廬之中盡其所
欲聞者得臣有如亮當時一國之才無出其右宜其破
吳呑魏如唾手之易然而鼎峙六合終其身不能取中
原此其故何哉為之深思遠慮然後如先主之用亮此
其所以不可圖天下也蓋嘗聞之論大臣者有二有謀
臣有輔臣謀臣以相濟而相資輔臣以相投而相合相
濟如天地之升降日月之晝夜布而為雨凝而為霜瑞
而為慶雲祥風然後可以成歲相資如邪溪之鋌赤山
之精鑄以火淬以水然後可以刅物燕國之角荆山之
幹液以春析以冬然後可以傷人此則為謀臣之效也
相投如立乎大澤之陂脰鳴注鳴旁鳴者居其右翼鳴
股鳴胷鳴者居其左則不過同於聲相合如植芝於蘭
之側則不過同於香和膠於漆之中則不過同於固此
則為輔臣之效也創業之君寧無輔臣不可以無謀臣
若高祖之有張子房此所謂謀臣也先主之氣愈沮而
愈剛此其與高祖無異然才高而慮短志大而機不足
機不足則未免於怯慮短則遂至於謀疎孔明雖有為
之才然智無子房之竒故善於守正而拙於用權以拙
於用權之臣而事慮短機不足之君故可以相合而不
可以相濟可以相投而不可以相資也方漢之末曹已
據中原孫已守江東先主方為荆州之游客悵然計不
知其所從方是時為之始謀者孔明而已漢中巴蜀此
高祖所以因而王天下也足食足兵於西南之隅然後
徐起而圖之則其謀固然矣孰謂孔明而不善於守正
者乎惟先主之才高故聽其言而能用惟先主之志大
故決行其言而不疑然而不知孱弱之草不依託於盤
根高幹之木則不能伸其身此古今之常理也况先主
孤奮於東漢之末欲有為於天下則曹孫之勢最可假
以為託惜乎亮之拙於用權而不能借資於人也亮雖
知曹公挾天子以令諸侯難與之爭鋒乃欲結好於權
以為援而曾不知事吳不若事魏之為利也亮之不知
事魏之為利者竊意其心徒以玄德漢室之胄可區區
慕湯武之名以正征伐之由而不知湯武之先世惟積
德取信於天下以無心得之此術不可施於漢末離散
之際也惟孔明昧其名而失其實此所以不能事魏也
惟先主聽用其言復不知審其是非行之不疑亦不能
遠觀却顧於成敗未然之際此其慮短機不足致然也
然則事魏之策奈何噫豈不見孫仲謀之能臣魏背蜀
而保其國乎事魏之勢在仲謀可以謀國在備可以取
天下仲謀之勢在外備之勢在内而亮卒不之悟也然
仲謀雖知所以事魏而不知資魏以事漢至乃奉書稱
臣以媚於操此所謂得其一而未得其二者也方操脅
帝以制下先主以帝室之英勢有漢蜀武侯曷不為先
主謀使盡夫尊事獻帝之禮仍通好於操無暴其罪偽
推其勳明告天下曰吾今與孟德戮力除兇以奉漢宗
廟操雖欲不吾從不可得矣吾屈身卑節以奉於操正
朔號令以禀於操子女玉帛以歸於操使操欲絶我而
不能伐我而不可漢天子將賴我以為固操將若之何
於是修仁行義休息衣食乎漢蜀之民捐數十萬金奉
口舌之士以乘操猜忌多疑之間疎隔其君臣之歡且
吾跡就内附則凡謀皆易行假之數年可以得志是我
外無犯漢之名陰有謀魏之實此為蜀之上計也亮既
不能出此矣雖外結於權又不能終事之至於失荆州
蜀之形勢不具嗟乎使先主曩事魏則豈得有曹仁于
禁吕蒙陸遜之徒腹背以困吾雲長乎荆州為蜀之右
臂為吳之咽喉為魏之南門魏始得之則以之拒吳而
捍蜀蜀中用之則以之控魏而抑吳吳卒奪之則以之
扼蜀而塞魏蓋荆州皆三國不可失之地也先主失荆
州天下之大勢已去矣由是觀之武侯昔雖有命一上
將出軍以向宛洛之策卒不得行所以終其身不能取
天下也噫安得謀臣如張良者以佐先主之謀而使亮
優處蕭何之任庶乎當其才也人才之難創業守成之
君念之哉
龐法擬魏臣論
愚嘗觀陳夀書以龐統法正擬魏臣至於讀數子之傳
而考其行事之迹乃知陳夀之言雖得其一二而猶有
未盡也且以龐統之清雅荀彧荀攸之忠正各奮其能
而任於一時愚請以智識才略論之法正之竒畫程昱
郭嘉之智略規事建議而見信于主愚請以料敵策謀
論之方龐士元挾知人之鑒而謂陛績顧劭有駑馬駑
牛之任荀彧論袁紹之衆而謂其或剛而犯上或專而
無謀而太祖嘗以為知人荀攸亦論吕布勇而無謀陳
宫有智而遲非藻鑒足以見人之臧否固莫能及此則
三子之智識竊相似也統有治中之才而先主之所器
彧知軍國之事而太祖嘗與籌至於荀攸則亦有帷幄
之謀而太祖見之則以為非常之人苟非宏才足以勝
大任亦莫能及此則三子之才略竊相似也若夫法正
度劉璋之終不能用鄭度以解先主之憂程昱料孫權
之必不能殺劉備以申太祖之戒至于郭嘉則知譚尚
必鬪而果有冀州之爭謂胡不設備而卒有大破之變
則法正之料敵固足以擬於程郭也正說先主討淵郃
而廣拓境土昱說靳允殺汎薿而卒全三城至於郭嘉
則臨敵制變達於事情觀太祖急攻吕布而終成大業
則法正之策謀固足以擬於程郭也嗚呼龐之智識才
略固足以擬攸彧而所不及者必以功法之料敵策謀
固足以擬程郭而所不及者必以節何者君臣之際相
遇為難古之人欲行其道而患不得其君既得其君而
患不得其時荀逢時以行其道則施設注措而成不世
之功易于反掌耳觀二荀之遇太祖也撫寧内外經達
權變討袁紹擒吕布二子與有力焉此則時之可行故
其功有足稱者矣方龐統為軍師畫三計以說先主其
心亦欲致君平難以建萬世之功奈何不數年而為流
矢所中則規謀建事未及成而亡矣此則不得其時而
終其志故其功所以不及荀也且事君量而后入不入
而后量昱知劉岱之不可與謀嘉度袁紹之難以共濟
於是去而就魏以助太祖則其量君進身去就之節可
謂美矣法正入蜀依劉璋不先度其可否而苟容其身
至乎志意不得則因張松之說而歸先主反為辭說以
勸劉璋之降則反覆之心固非事君之直矣此其節所
以不及程郭也噫龐以早死而不得終其志故其功之
不足者為可惜法以不能量君進身而反覆其心故其
節之不全者為可鄙陳夀不能究其終始而徒以雅好
人流與夫著見成敗之類論之烏足以盡人哉雖然大
漢之末民方惟悴于虐政數子之幸逢魏蜀可謂千載
之會矣不能舉明主於三代之盛而躋民于仁夀之域
論其才智策謀則可矣言其道則未也
鍾會論
予於鍾會伐蜀之事見文王之善用人也蓋會之為人
有俊邁之機有經營指顧之略而其詭譎變詐亦足以
熒惑愚衆傾敗國家而險危夫人然文王委之以西略
付之以十萬之衆而曾不為疑者知其足以任之而度
其足以制之也今夫烏頭堇蝎藥之至毒足以絶人之
喉而潰其五内也然良醫用之以為藥材而能治之於
濱死危殆之際者其故何哉以謂病之在顔色者可告
而治也在腠理者可養而徐去也而至於腹心之疾膏
肓之患則告之為不及養之為不足而非此不可以攻
之矣然物之為毒其力足以殺人而亦足以治人非能
知其畏惡反忌而有以制之則是速其死而已可以人
之性命而嘗試其術哉當會之將西也西曹官屬固以
為疑而密啟於王矣王卒遣之而為之一笑蓋會之才
略與其變詐文王固已知之而拳握之中心術之内規
摹措置有以逆之矣為會計者將何以致其毒哉蓋當
是時以劉禪之庸而保區區之蜀謹其邊疆固其守禦
撫其民人薄其税歛以倔彊歲月之間為已甚矣而姜
維用之以孔明當日之術今年出隴西明年出駱谷又
明年出狄道驅其羸亡之餘起其困憊之卒以寇盜我
邊疆虔劉我民人者未嘗虛日則蜀之疲弊固可知也
舉天下之全力而乘其彫喪之餘不啻如反掌然也而
當時之臣猶以為畏豈足與共事哉蓋以其江漢之阻
深數十年之為寇而豫怯其形也人心豫怯則智勇俱
困智勇俱困則適為敵擒而已此文王所以獨遣鍾會
歟故官兵一下而劒閣失守劒閣失守而鄧艾之徒足
以𢷬其空虛而衝其腹心矣使文王聽邵悌之言而惑
議者之過計則蜀無得而可取也會無得而可為也烏
頭堇蝎力足以生人者亦不足以為藥材矣初夏侯霸
之降蜀謂蜀人曰司馬公自作其門耳有鍾士季者管
朝政吳蜀之憂也及會之有異圖先欲去艾以絶其手
足然文王答書以出其不意而會亦震懼失其本謀則
非會不足以定蜀而非文王有不足以用會矣愚故曰
余於鍾會伐蜀之事見文王之善用人也知其足以任
之而度其足以制之矣漢王之東非韓信不足以斃楚
也雲夢之役非漢王不足以制信也他日間其所長曰
陛下不善將兵而善將將此信之所以為陛下擒也嗚
呼其猶鍾會伐蜀之事哉
