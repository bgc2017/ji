跨鼇集卷八宋李新撰
七言律詩
次韻張永錫待制留題通泉聚古堂
及時瓜李任浮沉畏景遊雲苦太侵環縣江流元渺渺
參天喬木自森森七言妙語騰光焰八法新題冠古今
聞道宵征最清處風翻旌旆月流襟
送劉金部三首
綺鸞銜詔碧霜林按部歸來聽好音卧看蜀雲山歷歷
行遊蘭省夜沉沉柔桑平帶三川綠蒼桂同鋪百里隂
天子虚懷求妙道肯令公負一生心
煙老谿花幾堕紅高陽閭巷接吳宫禁墻鐘斷翻新雨
劍嶺雲寒想去鴻汴水波聲天地遠上林春色古今同
行觀勳策知多少河水安流敵帳空
七里亭中酒滿樽野梅疎淡月黃昏可憐白屋西南士
占得青春雨露恩千載誓言飛將種一生歸報豢龍孫
年來佩劍人相笑寧立孤風晝掩門
送元景參辟廱
老年鶴瘠玉蒼蒼送汝難收淚兩行短褐尚存慈母線
義居初割紫蜂房塤箎元自音聲協鴻鴈而今羽翼長
别業未嘗收菽粟一家溫飽待文章
送張君實赴制舉
不用名矜自半千高才十二許爭先乘軺遠道三千里
下筆談王數百篇忠胆自能傾白日決科時似選青錢
山城送别無他祝早屬登瀛第一仙
送知府王大夫
一笑行抛漢水湄野梅殘雪照旌旗啼鸎未與春先去
歸騎猶呼雨自隨(往歲久旱公入境禱於鷄翁神約十日而雨下車數日而雨歲以有年)
干禄且優垂老姊(宋庾彦達為益州携姊之鎮西土稱焉今公亦侍郡君遠來)窮經
自有起家兒後人覓得松巖石先刻寒生送别詩
平生和氣滿襟春往事飛鳬自在身風伯已驅天上霧
鳳書仍起漢濱人一鞭草色吟青嶂幾刻花隂夢紫宸
從此唐衢哀世泪為公無復更霑巾
送權守解印趨闕
欲挽行人入醉鄉殘春岐路日偏長花容貼雨蜂兒靜
麥浪翻風燕子涼心計已高劉晏幕恩波終戴召公棠
去思正伴東溪水聽得潺湲更斷腸
喜王子溫教子
諸郎春鬢綠鬖鬖閬苑幽人為指南大率已經平子目
未應更與阿戎談夜螢撲案光分燭秋水挼青色染藍
的見松窗珠樹客碧潯龍頷問誰探
喜孫伯遠王周彦遠訪
晩聞佳客過煙城抛檄歸來掃榻塵連騎莫憂原叔病
食鮭誰謂庾郎貧定因殘雪尋穿履聊覓江梅遺故人
重與論文在何日自應乘興一相親
次韻蘇必強見寄
不知暗室鬼揶揄曾入魚鳬伴蠧書分背鴈音清漢遠
動簾風竹故人疎小桃煙老三年樹白馬原空百兩車
消去泪流冰筯若待憑濁酒一樽餘
再和
憶訪東坡舊隠居飄飄兒姪幾家書閉門草牘人誰識
抱膝吟詩客自疎枳棘那棲雲表翼壺漿爭勞雪中車
窮愁定笑江干尉瘦骨空長六尺餘
燕走馬少卿口號
冠蓋相逢好駐鞍况知北陸已迎寒詔歸未覺堯天遠
星應休辭蜀道難欵聽話言敦夙契更催歌舞奉清歡
慇懃莫惜通宵醉歸約松梢月影殘
和李少卿見貽之什
碧江青嶂冷飜光水鏡冰壺照座涼舜日有時琴自動
鱸魚何處鱠飛香竹開細尾攙先出雀引新雛底事忙
老去得為裴度客舊來頻過鄭公鄉
和任普州冬至日作
詩成椽筆一何工元有英聲妙洛中已是少師扶日手
更看公子釣鼇風書雲寶筴開新瑞脱木香山堕晚紅
經濟通才猶補外與騎星鶴問圓穹
答李丞用其韻
四時秋色可春回古錦囊空信短才紙尾依隨丞不負
天西窮絶客何來頑雲垂翼山碉暗喬麥饒花雪嶺開
投老播流情味惡孤城移作望鄉臺
年少文聲許過秦仕塗便失自由身初思鱸鱠飜歸興
不見仙槎却問津道德千言遥胄事文章萬丈當家春
魚從丙穴如收得更與張華細辨鱗
謝楊秀才惠文編
漆園夢過感天涯坐客元非借齒牙小杜阿房終是好
沈郎雌霓不容差豈羞東郭先生履行謝關西孔子家
五斗折腰聞道晚未窮摛藻勝春花
寄鄭明舉香
手勻沉實伴蘭蓀著壁青煙未有㾗掩鼻新來憎甲俗
佛衣無處避膏昏不成亂臭須持棗却恐偷生誤返䰟
寄語山間鄭夫子年來懸麝厭當門
代張元老上許漕
人在坤維久覆醯故教使節出天西後來武庫成清職
平日家風歸品題欲見流錢凴馬策稍聞刮膜待金篦
鴒原曾冠仙鼇頂應覺人間太華低
文章摛錦已堆胸直指威聲俯仰中蜀部星高千幛靜
平輿龍起一淵空閱人妙學函明鏡飛鏑清心本素風
垂手汚塗收醬瓿為憐識字老揚雄
青石阻雨
茅屋隂多麥化蛾西山雲重雨流禾未聞回也改其樂
觧道虞兮柰若何身與前村孤堠遠泪隨流水一溪多
文章生世元無力半歲邊城伴枕戈
隠居
伯鸞翠構元臨市靖節幽居最近朝事過自餘安水石
客忙何至走漁樵價高少室仍休問徑捷終南更易招
嶺上有雲如可寄肯將台鼎換簞瓢
龍水板橋院
送臘溫濃萬井同筠輿猶走萬山中曝成枯菜依簷白
染出春衣映壁紅掩豆豚肩仍歲儉傳觴釀甕幾家空
不知新歲招陶否待向江干送五窮
普通院
而今漫叟正聱牙無復新詩頼碧紗行馭乘風方少快
歸期破鏡儘從差月頭漸黑山雲&KR0146;雨脚更斜江路义
寒士規模新宰相這回行處亦堤沙
東津淨行院
老於春事無交涉退作淘金榻底沙蠺到兩眠方健葉
柳成三倒却飛花小桃漲浪堤㾗潤綠麥飜風燕羽斜
不得毫釐稽古力起人松竹問誰家
留題華嚴壁
直向忙中得少休一生緣分屬清幽好山不許尋常見
野水從教自在流種竹養茶雙碧重有僧無客四時秋
當初著眼如低下不識光芒射斗牛
書梁山楊氏亭壁
騎馬黃塵本不知作新軒榭發幽竒纈雲山色屏千曲
繡地花光春四時滌器詎須能賦客力書自有起家兒
心肝嘔出無空處一宿相酬不廢詩
遊寂照院
萬箇當時几席深想搖寒碧䆳隂隂青山甚富猶藏石
焦尾曾收更愛琴籬脚稻花香遶夢雲梢桂樹色分金
他年寂子如更變佛法從來不離心
寂照院
道人築室不草草燕壘蜂房斷有才細細轉泉縈屋去
疎疎栽竹放山來琴無殺意客何憚士怕移文車自回
清夜不眠留遲月譟天耘鼓急如雷
遊雍熙寺
隨身刀筆快投空黃鵠憑君放出籠野馬已飛樽俎外
白雲端在笑譚中太平老將辜三略遲鈍參軍得五窮
近日半聾并半啞莫將佛法問龐公
遊化城寺
山色從來不世情水光分與萬家清連雲種竹官租薄
入谷收茶野屫輕小雨結緣留俗客好風吹夢過江城
這回勸飲休辭醉後日西山第幾程
遊雲門山寺
宰官得度却無能直斷曹溪一點燈脫體化為牛馬走
隻身歸是水雲僧晚煙破竈迷村落桴鼓譁空走稻塍
弄水看山元未足半規初月上觚稜
再遊雲門山寺
筠馬梯空正肉飛山幽鳴鳥自聲微地趨玉嶂新朝眼
巖織天花欲墜衣雲木綢繆青羽葆竇泉零落小珠璣
重來且與看華表秪恐無人識令威
暮還官寺
新雨初平萬頃波移家歸去舊煙蘿三年鄰里定相笑
八斗才名豈是多地近聊為分袂别酒醺閒作扣舷歌
晩投方丈雖岑寂客喜談玄自見過
宿青城板橋寺
村落蕭蕭煙雨收鶉衣寒䜿挽歸牛平生脚力未到處
當路貴人安肯遊蹶失馬蹄無限恐荒涼僧墅不勝愁
北窗季弟還知否一夜秋聲已白頭
春日自錦封歸寧過寶巖寺
曲檻横橋盡落梅春風草木自承恩一身初逐斷鴻去
百里猶餘殘燒痕回首錦谿花柳市那如山寺水雲村
鳴騶喜色知多少白髮雙親笑倚門
過江遊靈泉寺
徐卿才力已無雙幾日飛書約渡江岸石有紋欺錦繡
野蘆無數認旌幢酒投渤澥難招偶詩築長城欲受降
玉麈清談更通昔定容寒月半侵窗
遊法濟寺
俯檻微歌猛虎行暮樓鐘鐡又錚錚好將石劔磨三伏
自有巴猿報五更種竹養茶家計薄依山臨水國風清
張王左道曹劉戰秖此祇園不識兵
暮鐘曉磬雜啼鵶尤覺幽棲與市賖風力吹回千嶂雨
柳隂遮斷一谿花蒼皮樹癭何妨醜横水橋虹不厭斜
夜半春雷亂車軋不須鳴鼓助驚茶
大佛寺留題
綠篠寒松小翠微魚聲寂寂鼓聲稀山頭遠見龜屏出
海嶠誰遷石笋歸欲得鬼神添嶺檜却愁風雨斷天衣
醵錢欲作翬飛觀一鉢無妨厭蕨薇
感貧女
天然素質勝鉛華一握青絲過老鵶信手畫眉成柳葉
移盆貯水當菱花長憂夜雪侵肌骨不識春風到齒牙
媒妁近來趨勢利終年元未適良家
送姚深之
急向空花認此身莫因宦學苦傷貧遲遲海菓未成子
忽忽荷衣看作塵玉有細疵那覺病谷(俞玉切)無雌虎自
生春還家少鼓男兒氣麈尾驅牛笑煞人
鐡山祠成二首
千嶺分崗一嶺西一峯驤首萬峯低仰看木杪樓臺小
猶聽雲端甲馬嘶暮角回風吹落葉曉暾籠樹轉寒霓
要知血食無窮處隂壑藏雷水遶谿
縹緲團空翠一圍叢神社鼓日相依隂天幾處看雲陣
夜雪何時化鐡衣鳥鼠莫棲新蘂殿風塵從染舊龍旗
門前汗馬蹄飜玉猶似當年力戰歸
賦鄧士載祠
高鳥無餘弓自除由來名盛不堪居易揮道左降王縳
難弭朝端謗篋書更欲平吳功未就可憐出蜀智何疎
鳳臺山月知冤魄夜夜停光照故墟
磁釣翁
磁釣翁寧傍釣磯且當兀坐小盆池模形陶氏不須怪
入手蒼鯨未可知風雨不渝端此志江湖歸去定何時
閒惟秋水磻谿客船入蘆花笛卧吹
無心不自任公子手引龍魚敵萬鈞瓦觧弟兄驚墜甑
塊居煙雨勝流人非關釣譽雖攘臂未欲垂言却卷綸
更與甄陶一坏土鈴齋相伴豈無因
跨鼇集卷八考證
第十頁前五行曲檻横橋盡落梅梅字出韻因無别
本可校姑仍其舊
