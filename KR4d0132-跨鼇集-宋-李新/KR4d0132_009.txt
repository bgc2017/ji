跨鰲集卷九宋李新撰
七言律詩
曉起
曉禽聒起坐薪床梳裹斑絲短短蒼甕面撥來蛆子白
花心飛出蝶鬚黃遊蜂聲沓晨衙退細篆香縈碧線長
已約隣家來小飲是中容得次公狂
過馮十夜飲見燭花有作
世事不知渾井底巴音猶在已天涯攻愁有酒杯吹浪
報喜非春燭自花賈誼長才空賦鵩東陵餘地欲栽瓜
詔書許逐陽和至寧乞西山度歲華
下鹿頭坂偶成
朝來喜下鹿頭關誰謂追奔匹馬還意氣已無豪憤態
夢魂猶在嶮﨑間白雲親老愁歸計明月知音笑病顔
天子已籌西夏策將軍未易許安閒
九日林守同飲因思昔年朱侍講跨鶴之集
常記秋登跨鶴臺儒先杖履共追陪如公已到蓬萊上
過我又分符竹來往事已成千古話遺風空負十分杯
依依正爾重陽日襟抱何時得好開
次韻任使君詠梅二首
堂上高人解賞音孤根未放草來侵不妨此後頒春力
却得從前愛日心模臘曾看黃淡淡試粧猶恐暈深深
而今驛使行如織聽取新來塞上吟
平時化力與扶持莫道春工未肯私暗有浮香通淡月
瘦無寒葉到空枝腹中太白何多錦句下韋郎自不知
(前人謂韋蘇州詩絶無脂膩)隂谷未開公見否葭灰暖律更煩吹
次韻解君接感懷
能向風塵識馬周新豐飲盡得相留後車慣載胡王縛
衰草頻驚戰馬秋靈武須公來闢土桃林他日待歸牛
承平衞霍知虛老剩著新篇繼日休
太平事業按商周麟閣儀形待子留壯士長歌三箭定
鴟夷歸老五湖秋生涯底事空藏劒英氣平時已食牛
歌扇舞衫今太寂暮雲佳句敵湯休
天池讀書寄元明
絺葛皮冠蕭隱居溪山隨我亦名愚調和得所弟乳酪
麗澤不均兄瓠壺曉雨莫償雙淚落夜燈常照一心孤
阿松活計今多少試問山前幾木奴
甲子春趨太學過華山賦仙掌峰
一掌巍然占碧巔分明高舉欲擎天升沉盡待招擕力
指點都歸造化權好與清霄扶日月莫留寒嶂弄雲烟
不知千古興亡事屈指而今是幾年
北窗偶成呈遺逸
北窗冰硏碎魚鱗未伏徐翁筆有神止酒詩成三逕曉
買山錢就一家春飢鼯如市莫欺客窮鬼作朋終笑人
未敢移文謝逋客且看除道過蒲輪
觀前古美人圖
璧月塵昏瓊樹秋無從百媚一回眸荼䕷香度梅粧冷
鸚鵡聲低玉笛幽唾背但能知禍水逢春且莫上迷樓
歸來安守無鹽女不寵無驚共白頭
所見
鬢絲蕭散忙蠶月笑靨勻停喜麥秋落照已斜猶曝繭
故人未渡莫横舟屋欹雲影長年見枕壓谿聲半夜流
料得此生無好夢却勝終日有閒愁
蓬溪道中所見
筠輿百曲篆谿灣潤麥催花小雨慳鶗鴃弄聲知境静
鞦韆垂影見春閒一生瘦骨幾隨鶴萬事無心却愛山
為濯小槽收重碧掃除東閣待翁還
詩情冷落接坰荒鳥語鈎輈伴日長山館花煩蜂蜜重
溪橋雨潤燕泥香鄂君被暖春回帳犬子琴閒月到床
醉裏要歸何處是無功猶解記吾鄉
西崗重九(周奉議座中賦得黃字韻)
天涯一角見重陽蕭洒西風客斷腸麻紵未更今日白
菊花還似去年黃陶潛把酒重開解宋玉臨墻乍感傷
借問龍山歌會者座中誰認綠衣郎
送馮夢授試禮部
殷樹葱籠繡曉暾馬蹄東去亂冰㾗世收徵詔藏商谷
家有新功刻禹門太白夜郎初辱顧馮唐漢殿欲承恩
南山報喜通啼鳥明日榮歸鶴有孫
年來初識小馮君鞭靮何妨馭晏嬰三世卿雲涪水秀
一門巢許蜀山清飄零殊幸逢公子邂逅相看不世情
入手華標歸早晩願扶藜杖出山迎
送錢使者三首
不須回首漢臯亭白髮愁催却易生好夢先依鸞仗去
此身聊伴劍雲行隨輈芳草真無頼送客黃鶹似有情
故國要知何處是望湖樓下錦衣城
玉翰飛過漢江東蜀道三年興已窮明日登山臨水去
故園啼鳥落花空聞今自草延英奏合下人推長者風
燕麥兔葵初亂眼欲將修翼問歸鴻
翠羽頒書出紫皇殘春岐路日初長花容帖雨蜂兒靜
麥浪飜風燕子涼八葉世家方越古二王振鷺已成行
行行才業知多少千里吳天水滿塘
簡任安中
邊公春夢晝悠揚借有新嘲不汝妨杖屨未經桃李樹
棹歌空憶水雲鄉子規啼去花應好燕子歸來日漸長
稍學淵明惜名酒掃除齋閣待君嘗
神泉道中寄李道明
野鳥啼春稍覺空馬蹄何故萬山中樹連土雨微茫綠
花入麥秋零亂紅北阮不知貧氣味謫仙元有舊家風
正須洗出青青目看取新來塞上翁
題普州東溪
參軍龍鍾大可笑清聖寂寞何所中往事幾隨山影轉
此生元與浪花同金鑾視草人安在曲水流觴迹已空
(溪有翰林灘鑿流杯)早晩北風吹得去欲參雲漢問鴻濛
送許東傳
碧霄已覺少微明帝所行看召老成好夢謾依淮水去
秋風空見雪山輕衣冠幾許披雲霧父老于今識弟兄
黃閣他年開月旦想公終不解忘情
轉蓬孤鶴昔流人千里樓西客此身江海相忘魚自樂
雪霜已過樹回春長安索米非方朔谷口耕雲待子真
收拾從來憂國泪太平無復事沾巾
送元播
恩光渺渺似涪波濕雪欺梅柰别何歛盡寒威離兩蜀
播將春色入三河輕裝舊槖黃金少故國新豐美酒多
不負一生經濟術他年元鼎解調和
送李才儒
未覺鄉關歲月深轉山旗影緩愔愔遠人願見喬卿服
支邑曾隨子賤琴攄散幽隂千古恨發明忠義一生心
冰清不屈二天庇雨化寧逢三日霖
理官食木遥遥胄一姓而今萬頃麻渾道婁公能耐事
惟餘老子未通家行經閶闔雲生足歸到方壺雪弄花
休丐一麾江海去且扶堯日度清華
送邵馬勾二首
飄零愁殺病參軍點點黃泥漬帽裙藏火解銷秦地鐵
騎驢重數華山雲兒號惟有韓司業官冷誰憐鄭廣文
身世泡漚渾道得請君一笑北邙墳
芳菊江藜泣冷煙秋風秋雨老行鞭嘗依故國横經笥
猶憶南堂乞火仙月瘴稍昏斜谷路漁竿空倚北谿船
有錢他日鄰枌社待覓嵩隂一頃田
送周晉叔
妙齡壁水興何窮投筆幡然定遠功寶仗初依金碧輅
鐵鞭閒靜海連風萱堂歸去椒觴近珠珮收來漢月空
明日紫騮嘶曉雪故人端在亂山中
送邵子文
柳映平橋路帶沙行人歸思浩無涯臨岐蕭寺瑣蒼竹
催客杜鵑啼落花千里亂山雲自暗一谿流水日空斜
伊予最是多情者為拂前題置碧紗
送劉漢特兼簡邵子文
綠篠欹墻葉葉聲夜涼風細露華清飄零何幸逢公子
邂逅相看不世情擬向伯倫求酒頌不知東野解詩鳴
三峯峯下文章伯應憶當年阮步兵
婦嘲
歲晩隨君色色無嫁時我自有瓊琚借令值客休捫蝨
幸未能詩勿跨驢寧與漁樵安舊隱莫言封禪著新書
夜寒憎見牛衣泣起執晨炊觸釜魚
藥水巖
巖前曾考腐斤樵洞裏仙人不可招龍睡有時慳小雨
春長無地覓靈苖與攻中散平時懶更沃文園異日消
調鼎和羹須玉液預私清泚注輕瓢
陋夷
療飢寧採故丘薇真陋羌夷詎可依火日四山猶墮雪
鬼林六月不單衣藥殘花萼歸方冊狨老金絲觸禍機
倒指瓜期今已足早修雲翼背西飛
宋隱君挽詞
貴口輕翾意自融鳴柯芥羽逐春風猗歟宋氏青雲器
師我緇川白髮翁沃壤可彰千載義舊窗空負一生功
新阡無用栽凡木待看竒才長碧桐
蒲静安挽詞
舞鸞雛鵠已先飛曾倚西山泣晩暉老去兒孫雄北阮
古來門戶占烏衣蕭蕭華髮猶供祭歴歴清談又解圍
洞口仙人招白鶴玉翰何日與雲歸
陳丈挽詩
七十飄生世所稀初休利鎖便忘機清朝有子方干禄
白屋無塵自掩扉高論競推猗頓富夢魂飜逐楚莊飛
素車白馬春郊道鸞鳳相呼舊穴歸
挽崇寧王雅橋楊公善宣教詞
何必他楊重蜀苖關西華胄固遥遥大成殿老身先倡
貝葉書成血未消金馬祥光開舊地玉虹寒影臥新橋
偉翁有子全忠孝行看珪璋薦盛朝
挽江源張寬儒承事詞
善頌堂下幾生芻䍧牱墓西千輛車邑人清淚墮不已
食客行歌悲有餘家法新增小戴禮生涯半用計然書
平生隂德知多少勢等岷峨報亦徐
挽張承事詞
長吟清嘯蜀江干一尺霜根向物寒吾道祗知尊孔子
竒書何用學劉安玄談客去虛方丈碧落雛歸迅羽翰
曉月流星無處覓斷雲空著子陵灘
東平縣君挽詞
玉翰飛過碧江東露泣三荆向曉風貝葉塵生昏舊綠
蘋花煙老墮疎紅鳥沉孤影桓山外蟲返青冥壁水空
德範豈惟墳上土傳家清訓是無窮
挽史太君詞
吳楚雲帆萬里風元歌來哭舊江東梁城皓鶴千年恨
蜀壟青松一夢空滏水波聲天地遠㶚陵山色古今同
碑隂且刻東坡語勳烈將收國史中
壽安夫人挽詞
閨門秀色擢冰清行佩蘭苕八十春傳道先生為擇配
起家著作不憂貧金花貼子分雙軸子舍登瀛有幾人
千仞龍華松竹域婦姑雖死亦相親
榮德夫人挽詞
舊池龜去必巢蓮龍隧愁看錦水邊肯與玉人俱遠宦
自憐王母已高年松窗弦誦親曹叔秋月家風起鄭玄
仙客立朝何所恨自緣退有可耕田
隂伯庸悼詞
妙年詞墨一何工漢苑家聲戚里雄居避飛塵門似水
客投漫刺袂生風香消絳帳魚難蠧月照銀杯酒不空
陽報豈須窮寶篋鳳雛行看赤霞中
病中二首
虛名畢竟耳邊風夢入巢由事一空貧窶未能防鬼笑
悲哀端更遇途窮胡沙十月驚弦鴈水國三年食蓼蟲
得似此身無好味病餘明日即衰翁
林間風氣杳無蹤欲遣誰人慰病慵丐友何顔堪著論
祭拏無泪可沾胸不知心逐搖搖旆反為官憐楚楚松
最是少眠多念處瞑鵶殘月五更鐘
