跨鼇集卷十宋李新撰
五言絶句
月下
俗意未能免高情誰與論惟憐今夜月依舊照衡門
和許表民湔江驛四題
花盡蜂腰瘦風低燕脇涼雲衣迷遠岫烟幕蔽柔桑
吹來槐莢細過去杜鵑悲慣客久無念送春閒有詩
筍成森碧玉麥熟歛黃雲村酒不堪酌一杯能易醺
柳橋通窈窕客轡按玲瓏蒲劔一谿綠酒花雙頰紅
遊南水陸院
蜀國山河在梁原草樹深暮雲千里色無處不傷心
鳴蛙千鼓吹脩竹萬琅玕日下欲歸去谿光生晩寒
宿西谷院六首
線繞參差路雲封咫尺山寺僧初怪客三日竊優閒
野水無窮意幽花不斷香殘春孤客恨惟與漢天長
山翠圍裘領谿聲響佩環終年無俗客不用掩松關
野鳥休驚起浮雲莫厭看松蘿秋後碧巖谷暑中寒
石髓門前水松風谷外鐘遲遲半輪月未忍出雙峯
稍治尋山屐初裁半隠衣聲聲杜鵑語猶勸不如歸
六言絶句
送菜徐秀才
吏部虀鹽滿腹先生苜蓿盈盤珍重尋常癡客不作膏
粱眼看
食薺已甘予口送荼聊苦君腸見說䑛碪無分借令轑
釡何妨
黃精末有積雪晩菘猶帶寒烟雖辜主父九鼎不減何
郎萬錢
增添庾郎方丈掇拾儀休棄遺但令門人學圃不妨夫
子下帷
七言絶句
秋日登樓
濃掃清隂一壑秋眼光新困仲宣樓等閒欲作東山醉
却為蒼生不破愁
洗遍山光暮雨收落霞孤鶩點清秋蜀天地暖知無雁
不怕愁聲稳上樓
送吕興元
身離梁苑初蠶月脚蹈秦雲已麥秋要見使君恩惠久
滔滔長伴漢江流
梯天懸閣馬行空旌旆悠悠照谷紅靈鳳隂寒春過晩
萬山猶有牡丹風
冰壺舊映藍溪玉璧乘曾依白帝城明日武林山下路
過橋唯有杜鵑聲
太平天子事東封洛苑回鑾訪侍中自古相門終出相
試持圭璧近重瞳
霧豹平時豈一班定將清對領威顔東南民病知多少
莫把皇華誤出關
行入雲衢路未通主人明日復觀風幾聲寒鵲江村暮
煙雨瀟瀟失去鴻
目擊
懸知九折自成醫瘦骨綿綿尚勝肥引睡文書滿床榻
病兒猶枕樂天詩
送程公明
莫倚行臺怯酒醺一杯父老送慇懃白雲嶺上雖無數
未敢持來玷使君
漸横碧落快秋風回首雲山幾萬重明夕長亭新夢破
亂鵶殘月五更鐘
解頥詩訓憶趨庭四十專城髮尚青屈指世間無此樂
路行争看老人星
不羈風韻有蕭郎白傅新詩已滿筐煙薄露寒雖寫瘦
自應清節也凌霜
金闔銅樞喚仗開越班侍從薦高才一鞭野色身何處
芸閣清風待客來
玉鐙驚驦趁早朝天香成陣暗蟬貂平雲無復偷閒到
溪闊煙深鎻市橋
無限秋容入跨鼇使君山色兩相高半生笑盡迎逢輩
俯仰隨人效桔橰
自憐瘦骨飲冰寒惆悵相逢下眼看閒想顯人應笑我
道傍初試折腰官
青草山頭一萬家那分下澤有龍蛇不知明日都門客
肯與東風緩頰牙
登山臨水送將歸身蔭甘棠手挽衣不似塞垣來泣别
傍轅猶怯使君威
送菜徐秀才
錦里園官供菜把草堂詩客重傷貧一杯野老誇芹美
笑煞從來食肉人
馮秀才宅晩飲
雪絲霧幕晩隂濃還隔家山幾許重引睡憑君一樽酒
欲將歸夢過鼇峯
西齋睡起
避雨燕兒晴又去趁衙蜂子晩還歸西軒一枕無人喚
零落桃花繞夢飛
綠雲山麥層層綠紅雨谿桃處處殘老去見花如隔霧
可堪不得霧中看
題北巖定林院方丈戊戌正月二十四日攜諸
童稚來遊藉草而飲既醉書方丈小垣以去
松嶺晴煙明冉冉石橋融水暖涓涓老翁百事無心計
秪有尋春似去年
東風桃李年年在化國光隂日日長試數開元到今夕
幾經繁盛幾凄涼
桃花
年少劉郎初見時似笑東風三兩枝劉郎白髮欲再見
前溪落盡迷佳期
正月末再來渡石橋見桃花盛開有感而賦
小桃弄色仍千本流水飄香又一年何必人如花灼灼
但教情似水涓涓
梨花
太真欲泣君王羞一枝帶雨春梢頭年來樂府不栽種
淡月青煙無處求
種蓮
分得清潯白玉芽旋抽綠柄信欹斜當時蕩槳耶谿女
可是無情笑隔花
題純益壁記
斜雨逆風昏舊字是中能有幾人知未言温室栽何木
先向忠州教竹枝
晩飲馮秀才宅
遥天孤雁泣離羣疊疊秋山更莫雲孤雁足添遷客恨
相逢賴有小馮君
雪樹
巴山雪樹慘黃雲劔甲參差百萬軍不用寒光苦凌鑠
若論官況冷於君
登天台
江雲不與山雲接土雨還因夜雨消獨上天台肆遐矚
故鄉只隔一山遥
送劉祠部
漢苑何人侍翠輿鏘鏘環珮雜璆瓐劉郎帶笑大誇客
此是予家千里駒
玉腕騰雲黑霧開穆王八駿如駑駘逸氣飄飄長不已
重聞汗血下天來
芙蓉城下多埃土却逐劉郎上天去峨眉一顧一回頭
明月東風在何處
立化童子
冷飯殘羹屬與誰其他消息問誰知竿頭一步饒師進
不是當年去得遲
泛松溪
浪激冰花潄大堤山回雲影照寒溪一生懷抱無人見
又躍蘆梢困馬蹄
過賈浪仙崔秀才故祠
浪仙句法得全功崔子區區立下風客塜相望歸不得
青衫憔悴兩君同
倦飛好鳥下荒陂不見騎驢主簿歸林杳笛寒聲愈細
為尋牛背一蓑衣
題貴閒軒
塵埋鬼笑有無間多少真癡不貴閒白日舒長問誰老
幾將春夢到三山
除草
綠茵春葄暖無加醉眼蒙茸纈萬花聞道芟夷殊不惡
直須着意認蘭芽
還書室
淨室歸來自冷冰矜持筆硯更非能假令一笑人間事
大似當年碧眼僧
綠隂亭
茂林侵路能藏寺喬木參天却見樓山石因循雲外老
江聲掀撲屋梢流
題望喜驛黃夷仲詩後
杜宇啼愁連谷暗嘉陵流恨接天長路人要見行人喜
看取眉間一點黃(黃詩云眉間見喜氣行人有歸期)
春深過黃亭
碧流未到小池開半畝篔簹蔭紫苔遲日暖風留不得
亂紅飛去燕銜來
秀野亭二首
眼纈蒙茸真草木春歸廣莫自文章妙回玉指香羅密
秖許楊花傍小床
溪光山色淺無㾗荒樹平蕪見幾村秖恐重來春自去
梨花吹盡月黃昏
題興化小閣
田界紋楸看綠玉池分龜兆渴清泉水曺載酒非無意
小雨留人信有緣
迎馬玉簪看作竹浸籬鴨綠已盈溝田園秀潤吾無着
却要江湖一小舟
鉢囊有潤何癯瘠魚鼓無聲太寂寥更向衝衢見車馬
可能不過虎溪橋
舟中漫興
梅雨冥冥濕釣船失羣寒鷺下江天一聲長笛無窮意
自疊漁蓑白日眠
篷窗幾點落梅花旋覺春容放草芽莫上江樓發歸興
斷霞衰照起寒鴉
盧舍郍僧舍留别
小溝水縠漾晴暉上學兒童短褐衣猶記飛泉山下路
會成春服舞雩歸
筠尖側側度朝暉别淚潸潸漬客衣兒女慇懃憐我老
登山臨水送將歸
脆柳飛花弄晚暉雲羅雲紵試春衣箇身未便長為客
化鶴千年亦一歸
幽意
薔薇老麝隔雲香濡袖隂嵐翠滴牆花樹參差山月出
欲尋幽逕導韓郎
迢迢不斷古江聲何似當年奉倩情小玉拂屏沉火滅
便隨閒夢唾虚名
綠帢纏頭錦束腰陣前誰數霍嫖姚何人與掃紅蕖嶂
留得周郎伴小喬
步步金蓮何可得朝朝瓊樹有無新那能寇錄逃名姓
早醉長安一息春
過金牛自勞
玉人鶴骨馬龜腸白日貪晴夜趁涼誰道飄零大荒遠
此間猶是蜀封疆
帖嶮緣虚知幾蟠小山細水入平寬云何癭婦飜相笑
土木形骸亦屬官
送張少卿赴召十首
初排閶闔欲朝天流電追鋒急召賢延閣鳳池風月好
不須回首望籌邊
四海傾瞻調鼎手朝廷側席待伊周江城父老休遮道
可是星車肯少留
張公論事力回天明日延英席自前秦甸江西勞馬策
此回不計地流錢
公子詩成輕萬戶將軍諾重過千金不煩縣令前驅去
回采堅珉刻醉吟
天子清閒問侍臣當年張姓復其名(事見唐張河東傳)金甌已
灑銀鈎字庭下宣麻不用驚
燕子樓成月滿欄縷金衣就酒翻瀾從前樂府知多少
再到東山記謝安
光芒先已動台躔子舍修書正妙年奏對八磚看白日
文章萬選敵青錢
誰將蜀柳贈行人曾伴靈和殿下春笑煞後來門下客
風流不似迺翁身
龍蛇飛動從椽筆昔看公孫舞劔來何得却知顛草妙
為隨賓客到金臺
傾倒憐才出至公吹嘘牙頰自春風寬和肯問車裀吐
涵養須知内史聾
題馮園三首
林園暖日注蔫紅啼鳥重来樹亦空莫道主人無意在
觧將籬落護春風
已將歸騎逐東風家在岷峨第幾峯應是故山猿鶴嘯
主人歸得已龍鍾
渾道無情易别離袖痕看取泪燕脂陽關三疊何須唱
正是征鞍欲去時
即席次必強六絶句
且倚東風拚酒酣莫將食口配春蠶還家更有無窮興
曲水飄香滿舍南
暖霧團雲晩氣酣柅車遊女密于蠶錦城行樂忘歸客
家在魚鳬碧水南
夾道紅英碎纈鞍文園春滿帶圍寬䨇輪不觧生方角
祗作繁城數日歡
市酒郫筒去未還宗人厚德敵劉寬田歌社舞生惆悵
聊向樽前佐客歡
憐君醉裏賦新詩皎皎風前玉樹枝在處相逢開口笑
一生能有幾多時
樓前燕子不知歸樓下鸎啼碧樹枝絲管未收空梓澤
恐君還有斷腸時
七夕日宿長江
去歲龍城樂事多樓頭乞巧傍青娥今年織女知何處
不見星郎送渡河
