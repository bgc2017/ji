提要
跨鼇集三十卷别集類二(宋)
臣等謹案跨鼇集三十卷宋李新撰晁公武
讀書志曰李新字元應仙井人早登進士第
劉涇嘗薦于蘇軾命賦墨竹口占一絶立就
元符末上書奪官謫置遂州流落終身今考
集中上李承旨書稱某叨冐元祐第弔安康
郡君詞序稱解褐通籍在元祐庚午與公武
早登進士之說合上皇帝萬言書首稱元符
三年五月十一日興元府南鄭縣丞李新云
云上吳戶部書稱庚辰之初云云元符紀元
凡三年止于庚辰與公武元符末上書之說
合謝循資啟稱妄投北闕之書久作南冠之
縶與公武謫置之說亦合惟馮隱士碑隂文
稱崇寧二年跨鼇居士以言抵罪羈于武信
遺愛堂記亦稱崇寧初入遂寧境則其謫置
在上書後三年又與馮德夫手簡稱歸來山
谷幾半歲時時掖老母登高指烟雲明滅處
正前日羈管所則未嘗終于謫置再與瀘南
安撫手簡稱祗役新疆苟攝支邑上鄭樞相
書稱陸沉州縣三十許年始以城役改官其
他轉資到任諸謝啟雖不能定在何時而更
生閣記稱宣和癸卯八月誤恩貳郡復有謝
茂州到任啟正在是歲則新斥廢以後仍官
至丞倅亦未嘗流落終身均與公武所記不
合豈宋人重内而輕外不挂朝籍即謂之流
落耶新受知蘇軾初自附于元祐之局故其
所上書詞極切直然一經挫折即頓改初心
作三瑞堂記以頌蔡京上王右丞書以頌王
安石上吳戶部書至自咎前日所言得疾迷
罔謂白為黑其操守殊不足道且所作韓長
孺論譏其馬邑之役沮前日之議敗今日之
功所以隂解滅遼之失也作武侯論謂其當
結魏以圖存所以隂解和金之辱也無非趨
附新局以冀遷除公武但記其上書得罪而
不詳其後事亦未免考之未審也惟其詩氣
格開朗無南渡後啁哳之音其文序記諸篇
忽俳忽散雖似不合格而他作亦多俊邁可
誦在北宋末年可以稱一作者固不必定以
其人廢之矣集本五十卷今散見永樂大典
者裒合編次尚得三十卷集中更生閣記述
政和丁酉勦茂州叛羌旺烈事所述宋兵怯
弱之狀殆可笑噱核其地理即今之金川土
司而諸書言蜀事者未嘗舉是篇則是集亦
罕覯之笈矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
