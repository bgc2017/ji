跨鼇集卷二十九宋李新撰
碑文
永懷廟磨崖碑
鄉之貢士王由與予弟斤薦以書来言朱使君東漢時
人為巴郡守隱唱車山死千餘年矣今初遭堯仁漏無
垠之澤覃及人鬼因民之心號祠永懷神既拜賜榮耀
而又祠貌更新非夙昔比惟是古史亡傳後人無文獨
貞元之十四年平泉令王寬記修祠之因逆數甲子三
百十七年矣其語平平願得數字大書深鑱為耐久事
由等磨崖以待某諾之五年多難不果念昔未仕時一
再禮神神祠居山巔巨石磈礌若屋若潮若鯨鯢若兩
觀木老地秀氣象悽清過者畢肅雖暑而寒仁壽廣都
平泉三邑之人趨祠下道里適均四方牲牢曰至伐鼓
坎坎而三邑之奉居多使君庇護亦私仁厚於三邑之
人蓋雨暘時若時蟲不犯稼癘不入境無天灾屢豐年
然後三邑之人得以富得以壽得以康寧春秋答神惟
恐粢盛不㓗羊豕不腯幣帛不腆神弗肯燕享歲復迎
神幸其邑旌旗亘野簫吹鉦鼓沸路雲竿角觚魚龍曼
衍之戲雜陳於前比其送如初或時雷殷殷起巖竇少
女習習生木杪雲駸駸出殿㘭人以是知飛廉為之清
塵冥師為之灑道矣風馬龍軿戒嚴以發也三邑之人
歌舞歡呼對神之休祭已合社飲福受胙以去予嘗謂
人曰使君為巴中守時未必有此樂也昔人事之未必
如此之盛也蜀自玄德仲雋割據南蠻侵擾崔旰郭英
乂劉闢陳敬暄等縱放王衍孟知祥僭偽兵火蕭條當
時靈場飢鼯晝出宫寢欹仆草封重臺雨剥像偶巫覡
守者有菜色敢問使君丁兹時意味與今日孰愈治世
典章固已詳備化國日晷由来舒長神其率萬靈扶掖
宗社以億萬斯年隂報天子則神長有此樂也年月日
記
馮隱士碑隂文
崇寧二年跨鼇居士以言抵辠羈於武信十一月癸未
舍館主人延之上座顧右廡仆古碣字泜隕不可究訊
其端主人曰昔我先公與皇妣趙厝于妙臺之野凡六
百有七十甲子其季於今三之一也我先祖先君以時
灑掃祭祀無廢日者鄰好不睦乃貪我疆土削我阜城
使我先公皇妣不獲安其宅兆我是以疢心恫首而又
夷我封樹斷我龜趺我是興虞芮之争以大復圮址庶
幾徼福於先公皇妣今天誘其衷君辱在敝邑俾墜緒
有紀泐石有章我先公皇妣之迹不泯以享食兹土君
之惠也敢不以聞亦惟君圖之居士指妙臺以應之曰
自有天地便有此山世代變昜如更旦暮英靈磨滅如
螢腐而此山嶄嶄不損一塵惟種德於人所不知見垂
澤於不斬流善於無窮之源故其後必大乃能與此山
争雄噫泉下古人亦已邈矣其行已予不敢以此筆誣
也馮氏出畢公高之後在武信為著姓子姓子孫蕃縵
不可盡書予今所目名令宣者盖四世孫珪一流五世
孫天寵一流六世孫前所謂舍館主人者也予酌諸馮
氏方熾而未艾其在武信者散處四境而北郭為多第
舍聯亘橚矗若官寺歲賦肩封君而子弟居養未始有
客氣父兄相視如醍醐酥酪然鄉里稱善人以此考泉
下古人足矣昔云必百祀是中可見也至欲使牛羊勿
踐一蘤斤斧不樵一木盜不取一坏土不乏人焉其誰
敢欺妄意他日有過者必指而相告曰此大馮君諱延
錫之墓其碑隂有跨鼇居士李某之文
墓誌
馮君貺墓表銘
君諱玠字君貺其先畢萬之後子孫食采馮鄉因以為
氏世居信都長樂遭時亂離謂三蜀可以偷安而遂之
士風尤端慤用禮因卜而家自唐到今幾十世矣曾祖
祖父俱不仕君昆弟五人守法度無可訾者余来遂諸
人好事時時觸爵羅肯與辠人遊唯不及識君問其兄
曰其為人不如吾亡弟君貺問其弟則曰某自知不逮
吾亡兄君貺然則何賢乎君貺蓋馮氏稱高貲而君貺
廉於財冨流寡趣尚而君貺厚於義元祐初君母令狐
夫人老且疾君問醫嘗藥未始見隋容既即世哀毁制
行葬畢兄弟約曰我等創鉅少殞父天而令狐夫人孤
苦立門戶目營指聚垂二十年生事日贏有金一阜有
土一雷今室無空虚穉息如管取婦異姓駢首囁嚅口
衆難調脱有么麽離間患在後日盍求便安各營一丘
以老於是辨田宅媺惡區寳貨器服為俾一人從旁典
籌既探所得則帖息不復議君貺笑曰籌所以息争端
吾兄弟何争楚人亡弓楚人得之用是已鑿渾沌矣或
曰業已爾君憺然其間後鄉里教子弟必曰馮氏一門
塤箎曷不取法君喜儲書自為兒時已喜賓客他日築
館治花木客至飲以醇酒以家事屬其偶劉一不問儀
觀雖胖偉而几案蕭蕭無一塵與人交有初終同舍生
相繼入仕君方礪毛錐行且決科而以崇寧三年二月
得疾卒年三十六四年月日葬於某所娶劉氏生四子
曰德棻德輝德剛德新君之婦弟子常一日挈德棻来
乞文以誌墓如君貺之賢我知之矣死而不亡者壽也
因系之以銘詩云當門蘭昜以殘城頭草霜亦早故君
嶷嶷馬糞烏衣問馮之賢誰白其眉連珠兄弟礲砆表
玉其中有人生芻一束卜宅西山見葱蘢之佳氣得此
銘詩可含笑而入地
丁夫人墓誌銘
丁夫人蜀州晉原人曾祖延緒祖允懷父宗道皆不仕
母顔氏夫人既笄嫁同郡唐公翊唐氏食口衆夫人烈
烈有標度不可親疎公翊儒者挾方書能起危殆戶外
之足常滿世間俗醫務肥其室治貴人疾如治其父母
用意益精審由貴人金多治富家疾當吐反下延其苦
使呼天乞救富家大概吝嗇不如是不肯輸財俗醫貪
婪非止一身出門赴召而妻兒婢子已斟探所得至某
州切儲某物某縣輦某物歸曷嘗不然公翊喜風誼恥
言錢而夫人又樂於予寒士之失謀者多至其家公翊
坐堂上招客夫人韋褠半臂入竈下操刀問幾何自設
食往往舉前筯客才定未始厭公翊介然有古俠氣遇
不當輙瞋目恚恨夫人濟之以寬故親友與其厮役皆
憚公翊而德夫人紹聖元年八月十四日卒年五十一
生三子男環取楊氏女二人長適胡熙運次尚幼夫人
卒之日貧人之婦来弔者且百數哭之慟曰夫人死誰
肯念我我輩即死年月日葬於晉原縣承惠鄉某里袝
先塋之側環從某遊悲涕求銘辭不獲銘曰審如是仁
婦貧益親審如是義客遊自至賢乎哉豈不謂賢也哉
任隱君墓表銘
隱君任某字某遂之小谿人曾祖祖父皆韜翳於德亡
肯出仕者君性安静静而介介而通通而明明而復晦
自髧髦總角時不雜諸兒狎弄挾書趨堂皇閴寂處習
誦三四過略通大義又昜他書頗涉獵經傳班班知頭
足尤嗜黃老招致方士自熊經烏伸鸞舞龜息盡通其
術未嘗衒試於人曰吾自以游戲三尸耳肆意杯酒引
滿無量其醉竟日或三數日日或一食或數日不食家
釀竭亦踰月不問坐一榻四十年不昜生事不知有無
娶劉氏先君五年卒劉賢明有聲主祭祀賓客區理内
外攻苦齧淡舉桉相舂不以針芒事拂君故君得以簡
放為承平散人正古貞耀之流也君一子鉞兩舉進士
文學行義每每得第一推稱二女長適石從聖次適馮
世南孫男三君卒於大觀三年二月葬以四年閏八月
墓在歸善鄉姚興旁之西予嘗論處朝廷昜處鄉黨難
使鄉黨稱為善人尤難故孔子曰恂恂似不能言又曰
善人吾不得而見矣得見有恒者斯可矣如隠君所謂
有恒者也自少至老老至死不變其趨向大與世俗人
遠異昔公牛哀病化為虎搏其兄而食之曩人也今虎
也形與心俱化故不知有兄弟季孫揚病目以戟摘其
子中其父曩明也今盲矣無所識見故不能辨父子今
為儒冠動小利害之前自蹈苟且不廉之地愈於公牛
哀季孫揚盖不恒其所守者然也出入視隱君能無愧
乎鉞以叔和之狀来求銘叔和子端確誠信人也句語
有法不可增損予附之以銘云生者自生化者自化裘
而冬葛而夏不尸於棺不騎箕尾神竒則遊隂魂則止
樛然之几一世之安乎庶幾相遇於蒙穀乎曰不也巋
然之墳千載之歸乎求之於天則真也於蒙穀則妄也
李君墓誌銘
李知新字温卿仙井人曾祖某祖某父某皆晦迹不仕
娶某氏生子楙公年若干以某年月日卒楙舉其喪以
某年月日葬於某所温卿初遊鄉校頗有推稱朝廷初
革詞賦以經術造士温卿一再舉不利志鬱鬱不樂兄
弟五人相繼淪亡垂白之親意尤不堪也温卿出身獨
任家政積錢如阜麓賙鄉閭之貧乏者資親族之亡所
依棲者無有怠意人多義之温卿於予為袒免之兄而
予事之如親兄温卿視予猶弟而愈於同腹出之弟其
居近市有問其價茫不知曰物之不一物之情也世榷
鹽泉問其入笑而後答曰利之所在人争取之以去矣
予丁先承事喪謝賓客遊譚子皮故隱讀道佛書安静
虚簡以延一呼之氣他非予所知也嘗遣子從予游戒
之曰若叔之才吾不能量汝謹事之必有以發汝之蒙
也鄉之人不知予與温卿善而温卿之賢鄉之人又未
必能盡知之則其知温卿者誠不若予之深也推財樂
施敦親好義此居鄉黨之常而其不常有於鄉黨者盖
孔子所謂善人吾不得而見之而得見有恒者是矣予
於温卿又何必細舉而書之予来濮陽聞公之喪恨不
能弔今董役梓城方困板築之事楙走二耕夫来以葬
期請且丐予誌其墓義不可辭故為之銘銘曰天設鼎
嵎立足泉生鹹地穴腹居其中食公餗
任夫人墓誌銘
夫人任氏遂寧縣人也某之子某之孫某之曾孫其系
出詳明有任氏家牒在夫人生長冨家得全沖和故姁
媞静温而性天虚明肝肺玲瓏八聰四達名物應事機
鋩銛利不待倒囊發智高出老師辯士右父母愛之為
擇嘉匹年二十五乃以歸令狐府君某字某者既謝姆
傅車至門扶玉笄葳蕤黃金步搖飛翰之冠光彩照人
閭里盡傾造廟致拜舅姑禮成更衣不復事熏染絶去
鉛膏如懸黎火齊不受垢衊旦起問安堂上上餔飲舉
杯桉等眉不聞跕跕履聲守禮防恭甚舅姑歎息曰天
錫我孝婦持令狐氏生計金錢出入若有司存賦田别
上下壤豆鍾釡龠升降取予無一芒偏重雖年侵政荒
而令狐家氓隸無有逋逃者皆夫人平時有以存撫之
過厚也元符己卯間再出粟賑饑儲食餓殍待健而遣
今厮役傖奴班班是前日道傍棄兒其慈仁恤物類如
此令狐君晩歲治臺榭日延賢賓客飲以醇酒烹薌擊
鮮不厭久慁夫人韝臂短襦俛首探右飪和鼎鎘機砧
□然而四座食指更動母楊齒高夫人歲五六歸寧楊
年九十餘立侍其側女母俱垂白迨楊死哭之慟或慰
勉之曰世固有母那得長日許壽者既化則已無重自
苦夫人曰吾覺母老慕之猶有童心吾哀至深不知幾
何時而有詣極也長子昞秀發有清才遊學石室遂客
死夫人念之竟成疾至政和二年五月初吉盥手誦佛
書暮若假寐焉而卒年六十七生三男子昞先夫人十
四年卒暎曄皆俊造士也女適進士任紹孫男三朴松
卓二子奉夫人以三年十二月日葬於某所暎最善某
来乞銘且慟使世人考第愚直某當在第一書夫人之
行底實無所䛕矣其生者不必某具書之也銘曰
言采其芝蘼蕪蔽山終朝亡芝挾筥而還靈承夫人可
代芝萬宗族稱孝俗厲以勸佩冠陸離禮成無虧玉匪
待瑑藻藉何為假而食天脫而溝瘠以任為名義死不
昜客至如雲日當擊鮮豆觴腆潔君亦粲然曩王譽兒
夜光失一生者幸賢尚爾連璧陵瘦谷肥斯銘永久下
車式之墓在原後
郭孺人墓誌銘
宋子固妻故屯田員外郎郭敏通女為郭氏女二十三
年為宋氏婦二十二年至紹聖改元七月十五日卒以
十月二日葬于依政縣昇平鄉懷恭里宋氏先塋之旁
婦人不與外事無可書誌其生之年死之日足矣然予
哀夫人無子又哀夫人為子固一世糟糠妻子固始登
第軒軒有光華夫人不并享而長榮之可哀也已凡為
書生婦四時伴燈火漏下五更坐觀翻故紙瑟瑟不知
休書生輩有千錢便作眼孔苟無餘然後帖定謁貴官
不見謀科舉不利其咨嗟沮毁使左右索氣如此雖一
日不可人意但為書生婦亦有快樂時屠沽兒豈無杯
盤市道兒豈無衣食相與至白首懵然不知天下有佳
事游宦所及其美處子固已登第調眉山佐夫人伴燈
火勞不償而死予哀之為銘銘曰種一田穗孚而為英
薄言采之嗚呼何人
楊夫子墓碣銘(代柳幾撰)
楊夫子諱直方字端甫成都人年五十四卒於大慈寺
生有材無時命也奈何崇寧改元十二月二十日葬於
某所以夫人謝氏祔焉幾與端甫為同堂友忘形爾汝
凡三十年矣治平中文翁石室養士千數風譽錚錚如
褒武者有幾意直承明倚閭奉制要皆是我輩事幾初
冠游其中一日教官命攬羣經日課莫私閱之得端甫
賦快語琅琅如金玉他日端甫得幾賦亦擊節因歎曰
自古所謂擲地有聲者耶遂相為友每試得名輙相甲
乙大尹吳兆庶召還朝堂諸貴客戲求觀蜀玩仲庶答
云惟數本蜀楊柳客求觀吳出端甫與幾賦示之客省
數過歎曰是中不減靈和風流熙寧元豐間朝廷罷詞
科以經取士端甫被送正在優等元祐復詞科士指數
昌言冠秋榜及楊夫子方可已而果然賦流東下争傳
誦之四海士見端甫必目送之曰此西川賦難題者公
急景下乃爾不幸春官罷歸前此諸道許推維行一人
今大丞相蔡公帥蜀首以端甫塞詔明日田舍老至持
酒賀鄉校議政且曰龍圖公行某事舉某人某事宜矣
得某人矣其為世所推如此端甫為人莊重不妄交蜀
大姓授以師凡從之遊者成市都踵武得官獨端甫不
得命也奈何娶謝氏生三子一女三代不仕曾祖某祖
某父某自端甫死家益寒乞藳秸五年不克葬幾糾鄉
里博之始及葬其子虞憲来匄銘且知端甫無如幾厚
端甫無如幾銘端甫無昜幾雖不敏不敢辭銘曰文章
弄翰天將與之囊以江山之秀冨貴浮雲天實靳之域
以檉蒲之壽行以異路某也夫子之死友憲也夫子之
賢後三尺之冡閴然踐跡車過三步腸痛不怨為此銘
詩不忘平生之言藏此銘詩不知其幾千百年
陳隠士碣銘
君諱某字淳老唐廣明中某以羽衛屬扈僖宗西狩卒
於蜀子孫家閬中至公十一世矣淳化中賊王鈞寇成
都獠李順寇武陽兩川震擾名光乂者以勇力捍鬭賊
平補遂州别駕過廣安之雲賓愛山水穎異遂築室以
居生子德鑒咸若咸若生篆篆生公著公著生公皆隠
雲賓雲賓大聚落公數世以恩意賙䘏其人土人德之
指穎川家謂人輙曰此吾土儉歲之黍稷也祁寒之衣
裘也公圜機遇事警敏於書雖涉獵而無所不讀昔程
士以詞賦君造語清拔昜取名不難掇貴仕屬父卒祖
母王母徐齒廹暮不堪釐生公遊學巴蜀間投筆而歸
問田舍事自言孔方兄不至癡我當神我阡陌君宜知
我不愚我五經笥豈忘我自存我料理深藏權時盈虚其
術在計然鴟夷之間産加十倍以故遊士歸之行者必
以贐能飫飽其意士夫揚之義聲落西南籍甚天資純
孝事二堂滋益恭旦旦問安侍洮頮進饍飲趨前為壽
無一日惰䜪王與徐年極高王前死死時公已老追慕
毁瘠迨事徐奔走左右策翼承顔色翹翹如壯時過者
相語云是中有老菜子徐喪既終制猶衣衰墨或告以
先王制禮賢者不敢過君子制行亦不以已以兹尚人
可乎公應曰吾知喪吾親終身之慕計天地萬物不吾
昜也他日卜塜藏地理家互訿謫莫知適從君禱於雲
賓山之神夕夢神指示其所曰吉無逾此遂葬又營石
室其旁謂其子曰異時於此祔我庶幾依吾母若早得
從遊地下為樂不苦也政和元年七月一日以疾卒年
六十臨終戒其子越曰汝學以顯親從汝志也不則謹
守先業吾家三世一子儉故能足第崇德以當勢無罪
以當貴堅強以當名清淨忠正自娱樂則隠非隠不顯
猶顯也留二詩以訓卒章有親賢遠小人之戒公再娶
皆劉氏前者生子越字居中一女子適王思孫男三公
卒之三年十二月某日葬昔自營之墓某伏幕武信清
州人或時往来更稱居中賢思一面之吏通謁有居中
名在因倒屣逆之坐久語益温潤人非虚稱之也為之
賦承德堂詩居中薦以書来丐公銘予辭之曰顧不識
乃翁今覈實居中則翁可知矣銘曰琳公有書可訂不
誣言世忠孝籍之清都若昔隠君事王與徐至行動天
化豈物俱其飛行自在周九洞而流六虚豈遂棲雲賓
者乎
誄
王朝奉誄
皇宋政和三年八月庚申舉故朝奉王公先生葬於縈
川鳳凰臺之原其子庠序發專使奉書參數千言言倍
酸苦覽者墮泪有曰吾先君至行動天愷樂好賢仕為
小官敢言不避要勢位不究德而死吾母安康君誓志
受托以復爵湔冤報吾先君庠序受命日夜祗惕今皆
如訓約無負將誄先君而安康君亦以疾薨化又曰庠
十六而孤區區立世正為老母在今餘年何所戀得乎
扄幽堂藏兩玉骨於九泉葬畢幸有弟序在庠即死求
母於地下豈不遂所欲某三覆書辭置之苫蓆伏地長
慟吾喪吾母更六晦朔居處之容烱烱在目咳唾之聲
如在耳奉觴豆如平常而不復見啜飲嗚呼吾哀無時
而已不忍更聞周彦輩痛切之辭也既誤以某為能言
且辱交幾三十年矣無所追悼以慰二孝友疾燔之以
告先生辭曰
種德必蓺和氣生祥孝友得封江山增光吹塤與箎擷
荃及茝義聲爰集于王之屋爾在昔仙居冰雪面顔兄
弟承之居曾閔間先生智明猶照乘珠名物應事老師
不如筮官巴西一割無留圜扉靚虚凄然似秋凡三字
邑民不厭德予欲考之石白不泐獄市不擾平反有功
增秩勸能出于帝聰嘉陵漲濤来齕果城大為之防今
猶利民建言茶郵徑通囊封勢官不愛衊誣鑿空歸休
雙谿菊有東道我其淵明辨之不早先生質直務遵正
軌千躓百跲不潰厥志嗚呼哀哉視金如土廼得士心
蒲許二生振于湮沉樂府五言逼李陵祖遺書簡嚴自
我復古安康作配實由戚里輔佐既賢亦曰有子出者
有聞處者逹節如彼機雲獨匪其埒先生之化騎星上
穹飛行八荒見之猶龍或趨鴻濛問道忘歸海中神山
抑從安期厭世溷濁蜕身而去舉棺疑輕託靈安所有
功德者死則不喪予為誄詞用慰泉壤嗚呼哀哉
略
世繫略(有詳本此故曰略)
按唐宗室表云李氏同出於帝顓頊高陽氏高陽生大
業大業生女華女華生臯陶臯陶生益益生恩成自臯
陶至恩成世為大理至理徵因官以命族為理氏以直
道不容於紂得罪而死其妻契和氏與子利直逃難於
伊侯之墟食木子得全遂改理為李自此得姓其後數
世秦御史大夫曇乃始别為二族其一隴西其一趙郡
春秋之後典籍揚聲名史冊耀光華者無世無之獨陵
降匈奴而隴西士夫以李氏為恥至周隋則皆望姓膏
梁腴華差第門閥而與崔盧劉鄭相矜甲乙可謂盛矣
至唐則非獨盛而又大也吾祖出隴西房自太宗第十四
子曹王明始分焉明生偲材勇過人為諸武所忌誣以
罪流劍南家焉偲生昌昌生訓訓生挺挺生宗宗生瑜
明皇西狩瑜負圖牒詣行在所抗表自列乃得追附屬
籍尋拜長江令卒官而歸葬于眉之丹陵自偲而下世
傳一子至瑜始六子&KR0008;昵暕曙暎晴暎生二女而絶餘
子各有所傳今蜀中諸李悉祖長江而本房則長江第
三子暕所自出也他房族屬不能備載今止詳其本支
世次所繫庶易參考耳暕生承光承光生叔徽叔徽生
璜璜生褒右贊善大夫華陽令褒生虔即某之五世祖
也家於陵生智智生延嗣生二子長曰文賀次曰文貴
文貴祀除文賀生四子曰思問無子曰思訓生揆揆生
君俞曰思齊生谷先生舊名九功(祈)九變(斤)九章(昕)九
臯(沂)曰思明無子自虔而下亦各有女適良家諺曰女
生向外此固逸而不書然則虔遠矣不得而計也延嗣
文賀皆以壽終守道安貧矜恤孤幼父老有稱之者先
君學儒道通班固書立身行事殊有可紀僕欲為傳而
未能或曰李氏當有後於陵則振而起之者其在谷也
年月日隴西李某記
謹按舊本及李隱士誌銘叔徽無所謂生璜者叔徽
三子長曰球次曰璜季曰琳乃見於長江五房世繫
圖而唐表又載叔徽二子曰球曰璜以是當知叔徽
生璜為無疑矣今從之
