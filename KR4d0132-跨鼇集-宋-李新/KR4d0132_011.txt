跨鼇集卷十一宋李新撰
七言絶句
中江道中
江楓搖落市煙青石壁方嚴水面平若問灘流何太咽
定隨行客學吞聲
龍洞
三年兩到只忙忙誰道雲山得久長松竹有孫龍蛻骨
人生頭白是尋常
甲辰正月二十三日夕壬申夢坐一江樓上見
雪月輝映汀洲高下澄流金碧林野疎迥景物
清華絶非人間世所有因賦數詩既覺止記一
首
風卷寒雲雪壓船樓臺隠約隔明煙黃庭掩映桃紅篆
静看雙鵝一水天(樓下有一道士云水一天予云不如一水天)
次趙繼公得未開牡丹之什
洛陽二月三月春車輪馬足飄香塵金錢散盡花不見
買得桃李猶非真
送牡丹與趙元思
秖許青松約歲寒姚黃魏紫偶盈盤晨粧休插無鹽鬢
送與文君卷帳看
居中饋薏苡青頭雞小詩代簡
彈殺能言笑解頥載歸招謗問誰知難隨白鶴同時放
且伴黃粱一處炊
問田尉公俞丐菊栽
曾泛黃花竹葉輕更循籬下數繁英主人已後荒三徑
狂客從前號四明
静鄰寺
垂天雲影暗溪橋寺野人稀自寂寥遊夢已隨飛葉落
亂風吹雨竹蕭蕭
過廉水渡二首
茂林何事鎻孤煙開出澄光見碧天江水不流廉節去
清名長解勝貪泉
黃金六印豈關身寳藏盈居亦訴貧不到蓋棺終未定
可憐多少過橋人
寂照院
世路沉迷正厭醒故山洗出纈龜屏已因麗句迎門笑
更得疎篁作眼青
安居瀕江小藍留三小詩
手舉離筵第一杯&KR1379;&KR1379;船鼓看忙催恰將幽夢歸山谷
苦殺篷窗雨喚回(自遂寧府解縴五七友餞於排亭乘醉登舟酣寢江大漲不半日至安居)
觀水觀瀾見會同人情難似水朝東寄聲囑付王家老
深鎖堂前翡翠籠(安居王十九新儲官奴置别室)
江干平日重回首樓閣參差目飽秋世事從來錯經意
一生幾誤轉船頭
月下口占戲子温
桂華已出海邊山雨葉翻光作夜寒陶令骨清無鼻息
苦吟休倦倚闌干
萬里層隂宿霧消冰輪初上鏡天遥此時仙漢欄干曲
竹影梅風笑寂寥
貽高執中
朝朝騎馬走江城晩弄輕煙暮帶星應笑北堂窮處士
遶牆空覓聚書螢
項羽廟
空使秦人笑沐猴錦衣東去更何求可憐了了重瞳子
不見山河遶雍州
永吉院阻雨
美人怪我長為客青雁傳書不肯開向道在家貧亦好
惡教風雨送歸來
錦江思
獨詠滄浪古岸邊牽風柳帶綠凝煙得魚且斫金絲鱠
醉折桃花倚釣船
書懶摶寺壁
曲崦藏雲樹老藤碧山秧稻一層層回尋二十年前夢
猶是當時識面僧
書垂柳舖壁
遠碧涵空暮天闊落日愁人船不發多情何處雁西飛
憑寄天涯尺素歸
書孔伯紹題壁後
伯紹壁間遺跡在雨昏炱蝕逆風吹何人借與雲嵓石
化作人間堕淚碑
戲書元明廳壁
漲急灘流隨眼落市忙烏合轉頭空一年三百六十日
却有半年閒守窮
題東高院壁
主簿騎驢雲外去山僧吹笛夢中來行人不用重回首
自有東風播鳳臺
和李少卿
疎雨輕煙憶故林一生難愜子由心未須逕化陂龍去
留作甘棠異日隂
程公明駕部墨竹
淺梢疎節任蕭郎正向祁寒敵曉霜清興未窮僧已老
自遺山色與溪光
自西縣趨南鄭道中襍詠三首
矮陌穹廬青匝地垂楊步幛綠藏橋無端驚耳西江漲
十里雄聲學海潮
愛山不道妨行色礙眼仍須徹帽裙願借仙人白鷴尾
自家親掃北山雲
茂林修竹平夷地牧馬藏兵戰鬭場死節不知師李固
溺冠惟解法高皇
禪房
石竇涓涓函丈冷海雲疊疊暮山低秋風早晚驚禪定
肯為陶潛一過溪
題韓溪
雲夢擒王終獵狗芒碭龍子詎蟠泥前知婦女磨英氣
亦率蕭公早過溪
墨竹
葉葉飛秋聲自來蕭郎國有不羈才西山昨夜虎風惡
大折一枝無處栽
題賴盤市法雲院二首
亂石崖邊花蹙錦鬭雞峯下麥翻雲青螺着地山渾翠
丹餅乘天日半曛
石壁冷磨閒日月松櫺平覺遠山川便將小紐雙龜印
試換禪床一覺眠
用劉子默韻題瘼亭
醉頭兀兀接籬斜客宦歸來賦白華小洞方池初着意
坐看梅雨數殘花
芝溪院
青蓋行春踏雁沙連山舊燒起新芽馬蹄何處窮餘興
猶有谿山一樹花
次韻崔同年馬上口占二首
底事安仁易白頭一鞭行色伴清鷗抽身簿領窮清興
唯有江天倒射眸
柳花榆莢半飛空燕子銜來盡落紅日與長安俱未遠
可能提榼問東風
白塔院
西風晴野快揚鞭臨水驦駒惜錦韀蕭寺凄涼幾不到
巨楠蒼檜碧參天
龍笛
長天雲掃碧龍鱗黃鶴樓前白玉輪秋意正隨羌笛怨
夜深愁殺倚欄人
天王院
溪邊竹瘦暮雲昏愛客頭陀未掩門問我年來何所事
袖邊朱墨幾多㾗
戲子常㩦妓見訪
紅英渾似識劉郎迎笑干株夾路傍曙色松窗留不得
斷雲無處覓殘香
次韻子温早梅
霜多木葉太孤冷欲向春前倒樹開莫道東風無意在
餘香看即度牆來
新春道中口占
幛地翠煙猶惜曉乳花小雨却翻晴去年春恨依前到
先得東風捲入城
挑(去聲)人柳目空依路喚客鶯聲又隔林病渴相如今已
老悔將春事入琴心
老去難禁數别離一樽春酒為誰悲綠楊深院花飛處
秪有東風獨自知
千本春桃行石顔暖風扶袖入雲端庾郎食菜今多少
但看行厨白璧盤
白馬蹄輕氣亦驕嘶風嘶日上山椒迺翁不似楊光禄
與汝披霜趁早朝
榆莢已吹鵝眼去柳綿不帶繭香來輕霜未度劉郎鬢
更看春桃幾度開
春閒戲書三首
幾家桃李高低樹一望江山表裏春寂寞無心看花去
懸知自有看花人
春天行樂若為傷青鬢吹蓬半染霜莫道一生甘淡薄
十年前亦為春狂
老病空懷雲水鄉涪江春浪接天長扁舟擬下巫陽去
不聽巴猿已斷腸
高祖試劍石
拔山蓋世何為者三尺青龍不切泥且向斷崖聊一試
如聞鬼母夜悲啼
詩餘
洞仙歌(一年春物惟梅柳間意味最深至鶯花爛漫時則春已衰殘使人無復新意坐)
(間賦此)
雪雲散盡放曉晴池院楊柳於人便青眼更風流多處
一點梅心相映遠約略顰輕笑淺一年春好處不在
濃芳小艷疎香最嬌軟到清明時候百紫千紅花正亂
已失春工一半早占取年光共追遊但莫管春寒醉紅
自暖
臨江仙
楊柳梢頭春色重紫騮嘶入殘花香風滿面日西斜只
知閒信馬不覺誤隨車已許洞天歸路晚空勞眼惜
眉憐幾回偷為擲花鈿今生應已過重結後來緣
浣溪沙(秋懷)
千古人生樂事稀露濃烟重薄寒時菊花須插兩三枝
未老功名辜兩鬢悲秋情緒入雙眉茂陵多病有誰
知
前調(書所見)
雨霽籠山碧破賒小園圍屋粉墻斜朱門閒掩那人家
素腕撥香臨寳砌層波窺客擘輕紗隔窗隠隠見簪
花
攤破浣溪沙
幾度珠簾捲上鈎折花走馬向揚州老去不堪尋往事
上心頭陶令無聊惟喜醉茂陵多病不勝愁脉脉春
情長不斷水東流
