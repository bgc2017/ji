跨鼇集卷六宋李新撰
七言律詩
九支池二首
萬里車書自一家新城蜿蜿卧龍蛇路民已别東西日
樓鼓初聞早晚衙洗出雲嵓銷虎穴掃開煙瘴離椒花
受㕓不惜躬耕去欲與滕公度歲華
際天州縣出要荒始覺承平日月長一望宛無戎甲馬
四圍皆是漢封疆清笳沓沓翻新曲寒月低低下乳墻
說與遠人知德意九重深處是成康
題小瀛洲
紫霞香霧隔氛塵擬囑安期謝海神聞道仙居随處有
故教湖景到來新菓成行拾千年子花落休悲二月春
咫尺徐生身不到自應船載世間人
題永康縣山光閣
吹鬢東風可但寒倦飛孤鶴已知還花光弄暖翻承雪
雲翼回隂却見山野水曲行林下綠春禽喚出夢中閒
欲營老宅南頭住待駐人間耐久顔
題絶勝亭
孤鴻落照下滄洲人在雲間選勝幽好夢知君依魏闕
此生惟我識荆州卜居支遁應同志載酒山公已絶憂
他日澄江淨如練主人端在塞垣秋
題朱令德祠
全家領項付吳鈎香骨當年誰共收鼎鑊九泉留景進
旌幢千騎憶同州唐人鐵券驚何語蜀國壺漿笑舊遊
古柏參天僧社冷暮煙風雨使人愁
題石子溪亭
怪事年來一禿翁懶能揮涕謝途窮歸心豈但杜鵑勸
官味正嫌玄酒濃柘葉展開蠶命老山花飛盡蝶家空
願從春社田塍飲内史而今要治聾
趙壹讀書臺
臺上看書千載客故基青草白芊綿那由府檄平平起
除到柴車特特賢土俗更無堪計吏古風空解惜囊錢
五行俱下何人見獨有高名伴漢川
觀瀾堂
風觀生涼底事雄五湖煙浪一堂中公方觀水那無術
客欲工詩正坐窮翻出秋潮真是幻化成蓬嶠本來空
筆端造化渾竒特爲掃茅茨半畆宫
鈴閣文書得少休故將湖水慁清眸似從天姥逡廵坐
擬放仙槎自在流具眼不隨千𣲖轉此身元並一漚浮
羌誰戲墨通三昧信是人間萬法儔
題舊新明縣孝義驛
平生職事馬蹄塵三月鸎花世路新廢邑尚餘當日市
旌門已忘昔年陳長江浪拍西山脚喬木隂回太古春
惟有柳綿情不惡解將柔遠逐行人
令狐秀才書堂
剰擷芸香辟蠧魚足音差遠自逃虚春醅已許暮留客
凍筆不妨寒著書龜甲屏風雲散漫月窗花影樹扶疎
他年子伯無閒暇但遣兒曹訪隠居
題嘯竹軒
借與江風入茂林低低戞玉伴龍吟琅玕影動分清奏
鸞鳳聲寒得至音妙處成文元有節虚中出樂自無心
子期一聽終區别流水高山不在吟
題南寺吟軒
市聲幽鳥幾相呼指點前村認有無初見江山懷子美
更因樓閣夢姑蘇慣看渡口飛桃葉細結籬根護木奴
蹙得錦囊多少句暮歸傾倒九淵珠
題質龜軒
百歲纔容山鬼知九淵那許季咸窺事明告我肯三瀆
謀既協人何兩疑曳尾詎堪從太史刳腸猶歎漏神蓍
試看左顧懷恩處莫記巢蓮睡足時
相鶴軒
别傳眼法定何如不用平平許負書貴客逢軒乘有分
道人得玉食無餘鈞天萬舞知新奏華表千年識故居
田屋老翁虧鑒戒伴鷄同放不知渠
題籌筆驛
流馬飛粮下蜀都卧龍曾此寫雄圖金刀有義輕三顧
銅爵雖強視一夫鼎足山河終有漢鴈行兄弟亦忠吳
當年若盡毫端計魏狗還羞不令無
悦老堂
厚蔭林烟翠一圍幽幽門館暗生輝行雲轉影月先到
流水飄香鶯自歸碧玉已抽雲夢幹芙蕖猶舞漢宫衣
山中悦老無庭榭白酒長新橡栗肥
上亭書事
自笑癡公日據鞍誰令生不近長安此條太樂非清職
何物先生祗冷官背日潢汙猶鼎沸隔唇喉舌亦灰乾
五漿不饋尋常客却作行人一等看
題明遠軒
聊能半日止游韁拂拂塵裾未滌黃山揜谿光龍脊斷
谷傳天籟虎風涼亂雲過眼不妨好細徑入村何限長
獨酌苦吟清意在可憐禽鳥亦相忘
題延賓亭
秋葉春風自一村主人高誼揖公孫未容急去須投轄
却恐重來不置門歌徹曉雲歸曲席酒醒殘月照空樽
何時下客腰懸印西嚮償君一飯恩
西軒
夢中得鹿本無心覺後人亡只見金水出吐蕃分黑白
地窮全蜀隔幽陰枯腸正伴空城雀白首更為梁甫吟
風歴北忩琴自動成文無處問知音
同宋長江登江店唐氏山閣
白頭記室朱顔令山閣忙來去却遲礙盡江天松不管
吹平沙篆鴈應知思傾竹葉疑無分要賦梅花恰是時
王粲從軍歸信近貯囊試看幾多詩
蓬萊别島
已駕神鼇遠翠埃外人休詠北山萊自無失脚劉郎到
怕有吹笙子晉來雲散曉風飄鶴氅月明春浪浸瑶臺
似聞方士窮真色歸笑長紅越女腮
清泉館
曉踏高坡日始懸清泉未見口生煙飛鳬欲到二千里
挾筴徒勞三十年綉帶長川初背眼雲根雙劒遠磨天
驌驦齒健嘶風去更敢披頭重著鞭
黑水館
孤宦輪蹄消歲月誰緣清賞慰蹉跎曾行軒戶昔無處
見在江山今得多雪色雲容通劒閣鏡光池溜屬天河
本來一段真奇絶不肯關情柰俗何
浮春齋
煙鼎金顔碧線長是中日日載春陽翠翰結屋驚鼇背
綠葉飜波夢水鄉静晝鳥啼三月老路人風送百花香
從它流出紅英去化作人間有韻粧
遊羅園
故山新寄小郫筒春事而今一半空兒女笑從花影外
杯盤香在水光中泉分石溜渾罌白病得春醅半頰紅
祓禊山陰已陳迹試將青草葄衰翁
資州鄧園
蒼官𢥠𢥠護重崗綠玉寒梢亞短墻春事鳥啼三月老
路人風送百花香蜂衙歸去欄干静江面飛來燕予忙
簿領堆中催白髮不知閒日許多長
巴山
飛雲冉冉隔層巒漲水茫茫失舊灣自昔秋風悲宋玉
這回夜雨宿巴山獨行雲嶠雙飛舄誰置壺漿一解顔
世事人情隨日改不妨老子解癡頑
中秋夜宿穆陵關
羈旅情懷不自禁清霜岐路馬駸駸一年明月最圓夜
千里故人常别心幸有酒沽除是醉更無人賞又如陰
寒蛩似識風騷意伴我凄凄到曉吟
金牛道中
龍鱗鳳翼阻騰驤仰首青雲自渺茫漢月滿衣諳客思
巴音側耳覺吾鄉金牛有路通秦惠籌筆無功愧蜀王
祗笑無成謾來往回頭慙愧綠衣郎
晩過銀山
荒溪屈曲中郎篆白鷺參差玉笋班竿日已移三丈外
水雲猶垜兩山間石橋梅萼餘香冷茅店人家晩夢閒
幸自歸心過飛鳥不須循指示刀環
江道中
項沒黃茒疑虎蹲風搖脱木本浮雲忘機沙溆雙鶬遠
小景人家一水分野寺鐘聲昏後寂寒衣砧子夜深聞
急求賈傅今宣室誰賦傷讒屈子文
谷滿牛羊路覆莎翠編終日倦坡&KR0008;寺依石角高低見
水遶山根曲折多風入長松零馬尾人藏病事設禽羅
方壺海嶠知何處縱得飛騰柰老何
興利山居
江左風流恐未真南州人物竟成塵全家莫恨癭張醜
四國且圖山作隣小漏天光渾失熱綠槐樹盖始知春
柴扉晝鑰能高枕一到華胥勝路人
過邠郊歸蜀
摩笄綠玉笋抽芽卷地兜羅柳放花蛺蝶團空飛錦繡
葡萄上架走龍蛇河源曲曲無千仞土室層層有幾家
脱得身歸銀漢近雲津却擬問仙槎
過長灘
尾劄泥塗賤此身手提鷄肋戀虚名蘆花伴我頭俱白
山色迎秋意轉清沙軟馬留金褭印鴈歸灘列水犀兵
尚能趁得黃花酒聽取東籬笑語聲
往銀山深道亡寺觀暮投宿民居
入谷清光寒刮眼遠分蒼樹遶樓臺急鏘環珮谿流迅
晩下牛羊雪迹開山影不随雲影轉竹聲長作雨聲來
野梅弄色何人愛空抱幽香沒草萊
安溪
岸草綿綿一葉舟野煙開盡水光浮寺連野竹微茫見
溪出寒山自在流愁裏詩情随浩渺鳥邊春夢入鈎輈
泉嘶石鼎新茶熟且為山僧更少留
登城望江邊
山外浮雲雲外城江邊羌角水中聲九分雪髮功名晩
一寸冰銜去就輕山與繡屏天刻畫獸編土宇地欹傾
早扶藜杖關頭去要向中州看太平
暮春泛舟涪江
已把荷衣換釣裘不妨官柳繫漁舟提壺勸酒雖無意
杜宇言歸却自由十里江風吹晝夢一川梅雨敵春愁
忘機鷗鷺休飛去且為閒人更少留
出茂州
日落城空鳥少知戰場依舊昔人非雪花籠石商皓首
楓葉滿山秦赭衣月入空罍人自恥塵蒙西榻客元稀
窮荒石紐那生禹料得當時殛鯀歸
又出差還茂州
深入不毛何所負不妨老子解癡頑九峯自積十年雪
八國猶遺六詔蠻楸帶綠垂蚯蚓直苔衣翠滴鷓鴣斑
山前人事如麻麥却憶孤城日日閒
