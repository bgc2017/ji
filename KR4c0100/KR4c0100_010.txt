桂苑茟耕集卷之十别紙二十首
魏博韓侍中一首鄂州崔大夫一首
考功蒋郎中一首前泗州鄭常侍一首
新羅使朴員外一首蕭相公二首
田軍容一首都統王令公一首
浙西周相公一首前宣歙裴尚書一首
幽州李太保五首徐泗時司空一首
田軍容一首振武赫連尚書一首
幽州李大王一首
魏博韓簡侍中
一自黃巾北侵翠輦西幸蝗無避境蟻已壊堤内無
宮闕之灾外結藩維之耻諸葛爽者豕食難飽豺聲
易驕却躡迷途敢凌貴圉侍中手駈虎隊心閱豹韜
一陣纔施三城遂復雄功始建冊命俄臨永爲壯士
之盛談別作諸侯之美事某昨欲剖巢燻穴久爲淬
甲勵兵及出師徒又蒙詔旨且令利權山海鎮壓江
淮一弭國讐先資邦賦然其奈夜眠軍幕霜横枕上
之戈曉掛戎衣雷吼匣中之劒終願親揚勇略静滅
兇徒伏惟鍳察
鄂州崔紹大夫
遠蒙仁私特示表藁其於歎仰無以喻陳某夙練戎
韜願禆王略不愧於管天錐地猶勤於撮壌導㳙遂
敢累貢忠誠冀迴聖鍳儻或六龍下峽豈同五馬渡
江中朝之禮樂無虧下武之功猷斯在果蒙大夫惠
於宗族贊以表章過垂華衮之褒益睹彩毫之妙古
詩云不惜歌者苦但傷知音稀今日知音幸遇之矣
然榮示中媲茂弘之德業齊越石之機謀自顧瑣才
何當虛譽今則王導清望已推於首座相公劉琨至
誠亦付於㐮陽㒒射必期英鍳永察愚衷云云
考功蔣泳郞中
特勞專介忽辱榮緘過垂軒冕之褒永寘巾箱之寳
實慙彼已豈敢當仁郎中學士暫避囏時偶勞僑跡
今者官清司績職峻集仙麟趾殿中久侍驂鸞之客
螭頭階上則親吐鳳之才豈唯舉四善之精詳盖必
偹九重之顧問鋪陳組繡演暢絲綸則也虞夏商周
之書重行聖代蕭曺魏邴之位更属何人詎可守三
徑之寂寥慮千山之險阻許垂訪别專冀祗迎伏惟
眷私幸賜鍳察
前泗州鄭廉常侍
竊以寇戎未殄士卒多驕凡曰郡侯實難政理縱得
上和下睦猶爲朝是夕非况福乃儻来禍惟不測但
無慙於屋漏亦何累於國恩然而常侍盖切奉公匪
疎撫士雖云驚擾終免侵傷有以見爲政無私當仁
有𥙿伏承已離泗水始及淮山捧閱来緘僞謙往咎
其於瞻仰胡可弭忘然則郡守懸魚既繼古人之節
塞翁喪馬可寬逹士之懷云云
新羅探候使朴仁範員外
忽奉公狀偹睹忠誠慰愜欽依但增衷抱員外芳含
雞樹秀禀鼇山來豋天上之金牌桂分高影去陟日
邊之粉署蘭吐餘香今者仰戀聖朝遠銜王命捧琛
執贄棧險航深能獻欵於表章欲致誠於官守雖無
奉使難在此時九州之侯伯傾心萬國之臣僚沮色
幸来弊鎮得接清規况奉貴國大王特致書信相問
將成美事不惜直言儻員外止到淮壖却歸海徼縦
得上陳有理其如外議難防無念東還決爲西笑聖
主方深倚望賢王佇荷寵榮道路亦通舟船無壅勿
移素志勉赴遠行峽中寇戎或聚或散此亦專令防
援必應免致驚憂且過欝蒸可謀征邁館中有闕幸
垂示之所来探候事已令錄表申奏敬惟鍳察
蕭遘相公二首
某累貢表章請議廵幸忠誠屢罄宸睠未迴冀保始
終再陳利害匪望河陽之狩願迎汾水之遊竊以諸
道賦輿皆遵峽路多是㑡五致一盖已萬水千山後
綱不繼前綱所貢不如所費况近者西從蜀國南至
荆門似有微灾恐遺巨患忽若草寇侵㩀江陵阻艱
則榛梗既多苞茅莫入或更蠻戎伺隟必令越嶲勞
兵避柱觸楹防微可誡行舟墜劒執滯固難某以孝
子不䛕其親忠臣不謟其主遂陳狂瞽遠黷聖聦唯
望略泛龍舟暫遷鳳里庶使九州修貢不愆任土之
宜四海歸仁盡遂朝天之望且賊巢兇狂聚衆穢黷
經時縱能早覆妭巢豈可便廽法駕淮南乃寰中俗
冨閫外名高喻以金甌永無釁缺比於玉壘實異繁
華伏惟相公居注意之朝處沃心之位周成王之卜
洛始託姬公晉元帝之渡江終資仲父早申决議仰
贊宸衷能成可久之規益表無私之德某頃在西川
制置及於南詔通和雖爲先察於微豈欲驟稱其伐
但緣相公皆垂目驗不敢面欺則今日荆蜀灾星未
能退舍吴楚福地實可遷都事歸從權化資垂拱永
致一家之理必輸萬里之誠某言不近誣志唯遠慮
非奪日官之業冀垂天子之恩幸望國僑無譏禆竈
謹以具表陳請訖伏惟
苐二
伏以物忌太盛器滿必傾自古有言至今爲誡苟或
不能知止欲貪榮則有折鼎足之虞炊劒頭之險
某每念遭逢聖運紹續舊勲北定羌戎南征蠻蜑東
降齊盗西建蜀城高提三尺之權粗展四方之志然
自煙塵聚孽原野宿兵曾無敦閱之全材先叨統師
詎有縱横之令策兼領利權而乃不能首唱義聲身
先銳旅&KR1229;奔鯨於海澤逐𢮓犬於秦關遽及火熾祠
篝塵驚御輦遠聆廵幸便議征行但以每當誓衆之
時即奉止軍之詔雖自始終勵節其如進退失圖華
元興城者之謳子産致國人之謗乃有浙侯構隟沛
將加兵三年已来二憾不釋蜩螗竸噪蚌鷸相譏厚
誣而巧弄舌端顯奏而亂摇心曲求刺舡而不暇想
投杼以難逃伏頼相公照以秦臺調之伊鼎察邾公
之愬鄭伯觧晉帝之疑石苞免桂刑章尚縻寵秩既
蒙明洗誠合淬磨更修克已之心永竭勤王之力直
以松筠不改雖自保於堅貞蒲柳先秋遽巳傷於衰
暮䈥骸漸&KR0629;志氣潜摧縱欲自強終憂不逮今者幸
遇上京已復大駕則廽麟闘龍吟固息興妭之慮放
牛歸馬實迎偃武之期某也既在清時誠爲棄物况
縈沉痼深負壯圖攬鏡無憀投簮是念豈慕祈奚請
老尚處冗員唯思范蠡愛閑得行素意乞解所職自
卜爲宜伏惟相公選士惟賢退人以禮俯矝羸某特
賜允從雖慚未遂報恩免更久爲尸禄仰干陶冶敬
託牋毫始知調急聲哀唯愧詞窮理盡伏惟俯賜恩
鍳
田軍容
某慙無術略久竊榮寵提漢法之重權陟秦官之極
品莫申展效何贖貪叨况自寇盗奔侵京都䧟覆久
守咽喉之寄不成毫髮之功雖兵柄既多固難措手
而君恩未報實切靦顔况乃室怒潛興鄰讐竸起陸
遜徒稱其佳臾崔暹終憾於癡人顯奏相誣多言可
畏幸蒙軍容推心庇護極力保持雖遭貝錦之詞免
䧟織羅之罪祗合以戀軒思幄策蹇磨鉛畢命爲期
在公無倦但緣攝生罕妙從役久勤齒髮既衰精神
亦耗少私寡欲敢言君子者乎多病愛閑方謂古人
是也智力不可強進寵章不可濫行寳覺妨賢只宜
求退今者肅清鳳闕撲滅梟巢櫜弓矢以銷兵永除
戎備垂衣裳而致理廣任賢才如某者寒灰罷燃眢
井誰顧往歲之南征北伐雖忝當仁此時之尸禄素
飡逾慙非㩀既失行驅十乘豈能卧護六軍輙貢表
章懇辭爵位伏惟軍容察以有犯無隱之義難進易
退之規仰贊帝俞俯從愚願敢有脅肩謟笑固無没
齒怨言幸逢四海之昇平願指一丘而飬老干黷清
德兢惕實深伏惟云云
都統王令公賀冬
伏以律管潜吹星躔改候觀臺望瑞雲物呈祥伏惟
令公每布祥雲常懸愛日三軍彉弩挾楚纊以忘寒
五夜枕戈擁孫衾而逹曙必資景福早建殊功雅當
肅殺之時便遂討除之勢四方聳耳佇聆大捷之音
萬乘傾心永致中興之運某末由陳賀但切禱祈
浙西周寳司空
伏以禮慶履長傳摽視朔夷夏契混同之運乾坤叶
交泰之期㐲惟司空相公浙水流恩吴山變俗既睹
趙良之日永洽物情願親傅說之星早環帝座末由
拜賀但切禱祈云云
前宣歙裴虔餘尚書
伏以禮稱迎日傳載書雲當寰中賀聖之晨是水外
寢兵之際宜陳善祝仰薦殊祥伏惟尚書政報褰帷
慶資温席巳捧徵黃之詔固諧夢說之期人仰板輿
羡老萊之榮養帝留金鼎待伊尹之來調某雖戎律
拘身而清規在想未由拜賀但切禱祠
幽州李可舉太保
碾玉排方腰帶壹條并金魚袋壹枚金花銀
合盛重一百六十兩
右件腰帶體資廉潤功就琢磨雖慙鄂坂之金稍勝
延陵之縞珪璋比德宜親佩劒之腰霜雪呈華願近
生松之腹動則金章躍鯉静乃寳匣盤龍既當屈以
求伸唯望服之無斁謹專寄獻遠表依攀伏惟恩私
特垂檢納
銀結條燈籠一枚(承燈盞白盛荷葉一蔘木匣盛金銅鏁鍮並全)
金花平脫銀裝硯臺一具(垂鈉香囊五枚柒木匣盛金銅鏁鍮全具)
金花平脫銀裝硯匣并硯几一具(銀硯水瓶䓁四事硯几在)
(苐二内)
右伏以持異物而奉異人嘗聆斯語覧遠書而愧遠
客亦驗古詩志常切於攀鴻事不慙於獻鵠每逢珍
玩則繋懇誠前件燈籠硯臺䓁鑄鑠成功披砂潤色
運巧而靈絲綴藻標竒而霞蘂雕華高懸謂雲盖凌
風遥視疑露盤含日龍膏豹髄偏宜卜夜於歡筵鳳
茟鵝牋亦可依仁於未席加以謝囊分掛孔硯深蔵
虛心而只待含香藴器而終能處默是敢徵美言於
舉燭寄徵慊於濡毫伏惟無思宋殿葛籠僻敦儉約
或逞張地草聖許近恩輝必可遠耀九光深滋五色
隔飛蛾而救物仁化弥彰研含麝以傳書德馨增馥
非無所採粗有可觀必望眷私俯垂容納幸甚云云
金花䧟銀柘裏合大小共三具
銀接頭紅牙匙筯一十對
犀杔子四隻巳上大合内盛銀裝茶椀四隻(在中)
(合内盛)
犀楪子二十片在小合内盛金花銀脚螺杯一
隻
右件匙筯犀合茶椀螺杯䓁雖愧金盤粗勝棘匙鈿
玫魂之表異固讓魏銘詠玳瑁之摽竒敢徵潘賦所
貴者煙排翠點霞染纖條掌握增榮不慮劉使君見
失指蹤任意或希柳御史自擕况乃水族殊姿天成
雅器永免蜘蛛寄跡能將鸚鵡齊名稍謂珍竒遠思
寄獻伏惟静籌帷幄許接罇罍對郭隗於高臺深傾
露液遣甘需於仙闕勝醉霞漿伏惟恩私特賜檢納
幸甚云云
織成紅錦繳壁兩條暖子錦三疋
被錦兩疋西川羅夹纈二十疋
真紅地絹夹纈八十疋
右件繳壁錦纈等龜城傳㨾鳳抒成功張廣幅而宛
見虹舒疊綵繒而免慙鮫織雖五千里之誇步障則
難可争光而四十疋之製戎衣則或堪入用亦冀偹
會稽守晝行之服平津侯夜寐之衾不咎輕微特
垂容納干浼斯甚兢慙實多云云
安南開海路圖一面
西川羅城圖一面并八幅紫綾綠
右竊以事畏人知功慙自衒盂側奔殿終箸美於魯
論郄至驟稱果興譏於晉乘妍虽可鍳今古何殊頃
者銅柱南標金墉西建開八百里之險路則雲將驅
石雷師劈山築四十里之新城則水神㵕泉地媪供
土盖乃感忠誠於上鍳標壯觀於外藩敢言簡在帝
心實匪率由人力今則八蠻歸化萬乘省方既能有
備無虞亦所當仁不譲去年嘗傳雅旨欲覧微功乃
徵於墨妙筆精遍寫彼長途峻壘宛如縮地不止移
山遠遣寄呈略希展閱必謂桂陽衛颯誠瑣瑣焉亦
知蜀國張儀是區區者恃深眷而不拘小節激壯圖
而無訝大言伏惟云云
徐泗時司空
物色
右伏以縞帶紵衣魯史乃先其所出投桃報李周詩
用表於相知永言沼沚之毛豈譲琅玕之寳盖防闕
禮只貴申誠前件物䓁雖曰土宜亦由波及實慙華
麗况至尠微難把八行盡寫傳心之語唯憑一介聊
陳籍手之儀伏惟眷私特賜撿納云云
田令孜軍容送器物
右竊以氣曀未銷道途尚梗久乖&KR0825;信略逹微誠每
憂於遠莫致之不敢以多爲貴者前件器物貨非難
得器實易盈雖慙鏐銑之名願接罇罍之列輙將寄
獻遠表依攀伏望無掛意於四知幸流恩於一諾特
垂容納云云
振武赫連鐸尚書謝馬拘
右特蒙眷知遠有惠賫無庾亮的顱之害有陸機黃
耳之能敢謂偹於左牽右牽實爲馴於執勒執緤寧
唯致遠况解防姦既驅策之有期固指蹤而無失仰
承重貺倍荷殊私末有報酬益多愧悚伏惟云云
幽州李可舉大王
青氊帳一口金銅裝鉸具
右伏蒙恩私特賜惠賚委之專介衛以壯夫遥陟危
途得張官舍不假棟梁交構能令戶牖兮開出觀則
一朵蓮峯入玩則千重錦浪加以頂摽曉日額展晨
霞静吟而筠箔摇風俯視而地衣鋪雪舒卷皆成其
壯觀行蔵永佩於深仁莫不衒沙漠之竒模駭江淮
之衆聽卧龍竊譽固當高枕無憂虜豹成功必可運
籌决勝唯期尅捷全頼庇庥荷戴所深啓陳何及伏
惟
桂苑筆耕集卷之十
