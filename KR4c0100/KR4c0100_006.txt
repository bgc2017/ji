桂苑茟耕集卷之六堂狀十首
都統廵官侍御史内供奉崔致遠撰
賀入蛮使迴狀賀殺黃巢賊徒狀
賀收復京城狀賀月蝕德音狀
賀内宴仍給百官料錢狀請降詔旨指喻兩浙狀
謝加侍中兼實封狀謝落諸道&KR1069;鐡使加侍中兼實封狀
謝弟柷再除綿州狀請轉官從事狀
賀入蠻使迴狀
右臣得進奏院狀報入南蠻通和使劉光𥙿等迴雲
南通和兼進獻國信金銀器物疋段香藥信馬等漢
使傳詔則星迴象林蒙王奉琛則雲集龍闕能舉羈
縻之術果悛倔強之心若非聖上德叶棄瑕化敷柔
遠則何以感鐻耳鏤身之衆啓隳肝瀝膽之誠彼越
雉呈祥未爲盛觀旅&KR0729;入貢徒見良箴曷若正在艱
時能安獷俗使雲南酋長再遵奉贄之儀天下賢良
免獻征蛮之策斯皆相公魏絳陳利王商振威巳令
六詔歸投即使八綋清謐某比者南尋銅柱西鎮劒
關曾施上將之謀免辱大君之命令則遠聆盛事倍
切歡心陳賀未由無任欣抃云云
賀殺黃巢賊徒狀
右得進奏院狀報定難軍拓䟦相公保大軍東方逵
尚書奏於宜君縣南殺&KR1229;賊徒并生擒賊將又鳳翔
李相公奏探知京中賊徒潰散六月十三日聖上御
宣政殿排仗受賀者竊以逆賊黃巢稔悪旣多就刑
非久敢駈烏合之衆屢拒鷹揚之師拓䟦相公東方
尚書或力微裔孫或曼倩餘慶皆申秘略共彌兖徒
能順天誅遂陳月捷軍名定難雅稱開張之聲縣號
宜君克符堯舜之德是以聖上高臨紫極遠耀皇威
睹百辟之歡呼雷驚蜀國想六師之勇戰電掃秦川
即當静滅氛䨪永見均施渥澤此皆相公調鼎中之
味運堂上之兵右援抱而得功左執律而至獻勲功
相継稱慶何窮某久阻淮夷尚淹海徼遠聆捷語但
切歡聲然必願劒拂狼星旗迎聖日終継張飛之拒
俊不慙聶叔之致師限守戎藩末由陳賀下情無任
踴躍之至謹奉狀陳賀謹錄狀上
賀收復京城狀
右得河中節度使王司空牒報四月十日當道與鴈
門節度使李㒒射及都監楊驃騎下諸道馬軍齊入
京城與賊軍交戰約殺賊步軍一萬餘人其馬軍賊
便走出城黃巢亦未知存亡其逃遁賊徒尋差兵馬
追奔並已收復京闕訖者伏以逆賊黃巢蔵姦匿暴
悪積禍盈久扵輦下偷生固是檻中待死楊驃騎受
聖君之重寄李僕射傳飛將之雄名旣無慮於二心
果有成於一力想其霜鋒電擊月羽風駈壓雀卵之
威高燎鴻毛之勢猛遂使賊巢困不能闘亂無所歸
雖爲漏網之鱗巳是傷弓之翼則期加顯&KR1229;永掃群
兇加以熊㩀六宫豕豗九陌今兹克復免致焚燒佇
望翠華便歸丹闕稍豁上天之怒實除下土之灾此
皆相公静運廟謀遠揚戎略旣叶一匡之妙道北極
何憂將流萬古之美談東封可俟某登壇有忝仗銊
無功遠聽歡聲始除慙色限拘守鎮陳賀未由下情
無任抃躍之至謹錄狀上
賀月蝕德音狀
右伏見六月二十六日德音以太隂薄蝕曲赦三川
管内囚徒及委諸鎮收拾埋瘞京畿四面暴露骸骨
者伏以金精隱耀玉扆垂仁荅天誡以震驚省風謠
而欽恤圓扉宥罪掃彗銷冤近鄙北齊號御囚而肆
虐遠遵西伯葬枯骨以施恩蜀山之草木先春秦甸
之煙塵永息此皆相公功成爕理道洽變通助日月
之光輝振雲雷之號令八方翹首萬彙歡心某跡繋
戎旃心馳台室阻隨班列莫遂歡呼下情無任抃躍
之至謹奉狀陳賀謹錄狀上
賀内宴仍給百官料錢狀
右得進奏院狀報七月一日於内殿宴百官仍令度
支各給三箇月料錢并奉勑旨迴駕之日應㳂路州
縣切不得輙進歌樂及屠殺者伏以聖上継周匡業
避狄興憂自幸成都彌資儉德守玄元之三寳達舜
帝之四聦徹彼珍肴掛其素服言唯罪巳事不勞人
今者巳復上京將迴大駕致栢梁之高宴盡醉千鍾
鄙鍊布之乏財均頒九府然後継飛綸翰仍命繡衣
制郡邑之嚴科節道途之浮費既施令於好生悪殺
亦停歡於八列九成王化斯行物情皆泰此皆相公
手擕多士躬賀聖君鴛行賦在鎬之章鳳藻詠濟汾
之樂一時盛事萬代美談某限守藩條阻攀仙仗心
馳蜀棧目断堯樽下情無任抃躍之至謹奉狀陳賀
謹錄狀上
請降詔旨指喻兩浙狀
右先淮浙西周相公牒杭州與浙東兵士闘敵某遂
具事由申奏請降詔書速令戢歛伏奉二月二十日
詔旨已詔兩浙務在叶和者某當時俻錄王言各移
公牒訖兼先差人賫書牒與劉漢宏尚書詰彼起戎
之本諭其継好之規今得迴書其言不譲唯稱周相
公與董昌苟恃寵榮妄行威福虐侵近境阻截通津
况有不同國之讎嫌又夫無藴年之誓約必想見豺
而戰猶能首鼠幸生已决加兵終期釋憾然則此無
和氣彼有闘心嘗膽者結㤪既深抉眼者遺言可驗
必恐以吴與越終當有越無吴實所謂夫差之麋鹿
興譏范蠡之黿鼉得便唯憂黎庶枉見殺傷輙再具
狀奏陳請更飛詔止遏某徒圓鑿方枘避柱觸楹累
陳高鳳之詞莫觧子都之怒且讎因手足疾在腹心
争功而行蔵相時豈無懷愧而又積山煑海瓜剖豆
分莫成贍國之權徒竊經邦之位唯甘廢棄永見沈
淪敢期渥澤之無私俯念㳙埃之有效許登玉署高
戴金璫仍忝真封式加懋賞且如講能奪席諫切引
裾方升鵉渚之榮俾稱鳳池之望豈伊孱劣所可貪
叨此皆相公仰贊萬機俯安九牧無使怨乎不以能
令可者與之唯當三命益恭一辞無退入則撫安疆
圉出則誓掃氛雺佇成滅寇之功冀續曠官之責戎
鎮有限不獲陳謝下情無任感恩兢懼之至謹奉狀
陳謝謹錄狀上
謝落諸道監鐵使加侍中兼實封狀
右某伏奉去年十一月十一日恩制加授侍中並餘
如故仍加食實封一百戶落諸道鹽鐡使者伏以君
親委任固能捨短從長臣子忠勤唯願從微至著某
一司搉課六暄凉正逢多事之秋莫展牢籠之用
况自頻更綂師别致租庸既當狐譲千皮實見羊分
九牧贍軍冨國固絶籌謀熬海鎔山幾隳條貫今者
聖上恕其不逮察以無私將漢法之重權委儒流之
妙術豈料更留宸慮猶念戎勲許登負璽之班資不
替擁旄之寵寄尚假極品重增實封當主憂臣辱之
時若斯榮盛審福過灾生之理何以遑安此皆相公
曲庇庸虚全忘僣忝俾息躬於負重當銳志於專征
寕無淬礪之功仰荅陶鈞之賜此外以榮爲懼至末
如初下情無任感戴兢惕之至謹奉狀陳謝云云
謝弟柷再除綿州狀
右件官是某堂弟今得進奏院狀報奉某月某日恩
制除金吾將軍被本州官吏衆狀舉留續准敕旨依
前充綿州刺史某嘗讀後漢書見寇恂爲穎川守後
拜金吾從上經過穎川郡人遮道願借寇君乃留一
年以慰百姓此實國家殊寵郡邑美譚萬代之来一
人而已誰知盛事得屬鄙宗安貧恤孤穎川之政化
雖乏出官入仕子翼之官資略同感深而喜作悲端
效淺而榮爲懼本伏以高柷粗閑吏術忝荷君恩分
憂而地壓劒𨳩理俗而塵銷鈴閣今者纔升緹綺却
擁朱輪謂施撫葺之能特徇衆多之請此皆相公愛
忘其短仁及於微仰贊帝俞俯從群願某唯知提訓
俾慎揣摩同驅軾下之熊但期静理雖睹堂前之鷰
免恨分飛限守戎藩末由陳賀云云
請轉官從事狀
某官薛礪
右件官閔損登科良由德行陳琳從職實假詞華林
幽而轉識芝蘭木落而方知松桂深敦操尚夙著榦
能遠叨分閫之榮唯籍運籌之妙伏請轉官仍改章
服轉充觀察判官
某官鄭俶
右件官早登上苐久佐大藩能修檢慎之規每助撫
綏之政賓筵所重健筆為先伏請轉官仍賜章服轉
充節度掌書記
某官顧雲
前件官東筠孕美南桂抽芳曳謝眺之長裾從衛青
之軍幕五羖皮之為重豈謂虛譚百鷙鳥之不如方
知實事良資妙畫共展壯圖伏請轉官仍賜章服充
觀察攴使以前件狀如前伏以某遠率舟師誓除國
賊征帆則雲掛行色戰鼓則雷含殺聲留務既繁良
籌是托或倚幕中之婉婉或求馬上之翩翩輙具薦
論仰希甄奬不拘月限别覬天恩伏惟相公庇護戎
藩激掦賓席稍超常例特受清資略假潤於丹青許
分榮於朱紫所異元戎十乘速成討罰之功越府三
才各得施張之處巳具狀申奏訖云云
桂苑茟耕集卷之六
