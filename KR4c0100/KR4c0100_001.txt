桂苑茟耕集卷之一
表一十首
賀改年號表賀通和南蠻表
賀建王除魏博表賀封公主表
賀殺&KR1229;黃巢徒伴表賀處斬草賊阡能表
賀收復京闕表賀殺黃巢表
賀降德音表賀廻駕日不許進歌樂表
賀改年號表
臣某言今月某日得進奏院狀報奉十一日宣下改
廣明元年爲中和元年者展義龜城易名鳳紀美號
既新於曆象歡聲遍振於寰區臣某誠抃誠躍頓首
頓首臣謹案王制云天子西廵狩命典禮考時月定
日同律然則三秋啓候萬乘省方金郊興肅殺之風
玉壘應廵遊之地遂遵規於舉正爰降命於改元且
大戴禮曰中也者天下之大本和也者天下之達道
致中和天地位焉萬物育焉故漢益州刺史王襄俾
蜀詞人王褒作中和樂職宣布之詩以歌君德耆舊
傳楊况及聖朝曾編新樂舉二月恬和之節播八風
調暢之音永驗休譚實諧昌運伏惟聖神聦睿仁哲
明孝皇帝陛下纂承寳位丕闡皇猷將務格苗暫勞
避狄風始行於地上易象可徵日再耀於天中休禎
斯在是以紀年有𥙿懸法無虧帝業中興則遠超於
前漢後漢物情允洽則近継於元和太和足可使蠢
植昭蘇華夷悅服掩神雀黃龍之瑞應河清海晏之
期則彼蕞厼叛徒騷然嘯聚偶縱煙塵之患即歸原
野之誅佇迴西幸之儀便舉東封之禮臣今者既獲
成師以出必能仗義而行跡泛戈舡心馳劒閣冀陳
戎捷永賀堯年臨楚水以魂飛朝天可待望秦雲而
目極捧日爲期未獲榮列朝班稱慶行在無任抃躍
戰懼屏營之至謹奉表陳賀以聞臣某誠歡誠喜頓
首頓首謹言
賀通和南蠻表
臣某言臣得進奏院狀報入南蠻通和使劉光𥙿䓁
迴雲南通和兼進獻國信金銀噐物疋段香藥馬䓁
者天威遠振星使遄歸化外癡内點之徒竭奉贄獻
琛之禮德既超於萬古恩巳冾於四夷臣某誠欣誠
抃頓首頓首伏以聖主卜征既以用和爲貴遠人從
化自知犯義不祥是得事尚從權德資含垢言皆荅
響禮不違經且南蠻嘗懷異謀久稔邊患數年猾夏
獨虧控北之誠列鎮徵兵驟動征南之役則築虚可
慮怙亂難防今者鳳口銜書纔飛遠地狼心感德永
順皇風有以見皇帝陛下法古爲君視人如子以蔵
疾匿瑕為妙策以玩兵黷武為良箴能昭利害之鄕
不失羈縻之道遂使要服修貢賨旅歸仁適當多事
之秋巳見太平之兆則彼驃信實狗封之族尚革昏
迷賊巢廼蟻聚之群何難撲滅佇聆大捷永賀中興
必可駈堯舜而殿禹湯苑五岳而池四海盛矣美矣
念兹在兹臣項者禦寇交州董戎蜀郡先則展馬援
討除之勢後乃設隨何說諭之機仰托皇威粗申將
略喜當今日免負初心限守藩條不護稱慶行在無
任賀聖戀恩欣躍屏營之至謹奉表陳賀以聞臣某
誠抃誠躍頓首頓首謹言
賀建王除魏慱表
臣某言臣得進奏院狀報二月二十二日恩除建王
可開府儀同三司兼太保充魏博節度使者維城茂
德列土殊勞逮分閫外之憂實表寰中之慶臣某誠
歡誠喜頓首頓首臣聆周歌麟趾漢譬犬牙固須地
處親賢方得天垂寵寄伏以建王修善為樂居高不
危好書而既擅多才獻表而肯慙求試今以鄴稱上
鎮魏有大名將資磐石之宗遂錫分圭之寵豈獨漳
濱之俗遠荷恩威永令海内之人皆歌德業臣限守
藩鎮不獲稱慶行在無任踴躍屏營之至謹奉表陳
賀以聞臣某誠欣誠躍頓首頓首謹言
賀封公十二表
臣某言臣得進奏院狀報奉去年十月十四日勑旨
皇帝第十一姝封遂寕公主長女封唐興公主次女
封永平公主待收復京闕偹禮冊命者芳舒玉葉寵
襲金根欝佳氣於高天振歡聲於率土臣某誠欣誠
抃頓首頓首伏以遂寕公主德資元吉考祥於歸妹
之占唐興公主永平公主譽給肅雍禀慶於降嬪之
典伴嫦娥於獨月分婺女於雙星秀發青春光浮碧
落伏惟皇帝陛下齊家理國恭已敬親流鳳扆之殊
恩舉鵉閨之美命猶以暫勞仙蹕未復皇都留具禮
於宫闈待成功於千羽捧日而榮滋九族欽風而喜
播四方臣限守藩條不獲陪位稱慶行在無任抃蹈
聳踴之至謹奉表陳賀以聞臣某誠喜誠躍頓首頓
首謹言
賀殺黃巢徒伴表
臣某言臣得進奏院狀報北路軍前定難軍節度使
拓䟦思恭保大軍節度使東方逵䓁奏宣君縣南殺
&KR1229;逆賊黃巢徒伴二萬餘人生擒三千人并賊將者
又鳳翔節度使李昌言奏探知京中賊徒潰散六月
十三日皇帝御宣政殿排仗受宰臣及百僚賀禮畢
者睿謀遠叶戎捷遄陳開雉扇而儼皇威舉鵉㫌而
恭列辟天浮喜氣地匝歡聲臣某誠喜誠抃頓首頓
首伏以逆賊黃巢嘯聚兇狂偷生晷刻養姦而惟日
不足恃暴而謂天可欺敢駈螻蟻之群累拒熊羆之
象孽唯自作罪欲何逃拓䟦思恭東方逵䓁身居重
位手握雄師氣吞蠢彼之徒志觧赫斯之怒齊駈於
六步七步果剗扵左之右之戰于野而騰威戎難伏
莾拘諸原而騁勇勢若焚枯不唯剥面㫪喉乃得連
頭係頸况李昌言鎮扵歧下伺彼京中識虞譚鷹集
之祥辯師曠鳥聲之樂遂飛吉語遠達宸聦佇者大
&KR1229;之期克踐中興之運伏惟聖神聦睿仁哲明孝皇
帝陛下財成三極敦叙九疇出震位而臨人方瞻堯
日幸坤維而罪已更闡舜風暫勞遵養之師遥委仁
賢之將既誅逆黨爰列賀班濯錦江邊已睹霞舒綵
仗蒼龍闕下即聆雷振銮音永清四海之波遍&KR0904;九
天之澤臣&KR0861;操鈇鉞尚默鼓&KR0911;未唱凱歌唯知抃舞
頋彭野之久妨道路怒髮雖衝望秦原而將滅煙塵
愁眉已展臣限拘守鎮不獲稱慶行在無任欣抃聳
踴屏營之至謹奉表陳賀以聞臣某誠歡誠躍頓首
頓首謹言
賀處斬草賊阡能表
臣某言得進奏院狀報西川都將高仁厚部領兵馬
收捉草賊阡能已於十月十八日並處置訖二十一
日聖駕出羅城北樓宣慰廻戈將士各賜優賞放歸
本營者遠耀日旗高張天網梟師已歸於大&KR1229;鴻圖
永耀於中興臣某誠歡誠抃頓首頓首臣伏以草賊
阡能跡䧟迷津心辜聖澤短狐稔射人之毒瘈狗喧
吠主之聲高仁厚逐悪志雄擒奸氣勇仰資睿略静
剗兇徒伏惟皇帝陛下有罪必誅無思不服歌採薇
而遣卒念破竹之成功親降如綸之言遍安被練之
卒妖氛息而綿山益翠喜氣浮而錦水先春自此遠
振軍聲深摧寇黨覆頑巢而在即廻法駕以何遥臣
方事專征先聆吉語限拘藩鎮不獲稱慶行在無任
踴躍屏營之至謹奉表陳賀以聞臣某誠歡誠喜頓
首頓首謹言
賀收復京闕表
臣某言臣得河中節度使王重榮牒報四月十日當
道與鴈門節度使李克用及都監楊復光下諸都馬
軍齊入京城與賊交戰約殺却賊步軍一萬餘人其
馬軍賊便走出城往東南路去其賊軍家口錢帛並
皆遺下黃巢亦未知存亡其逃遁賊徒尋差兵馬追
奔並巳妆復京闕訖者天威耀武月捷傳聲望宸階
而初奏凱歌舉區宇而咸增抃舞臣某誠喜誠躍頓
首頓首臣竊窺曩代旁採前經静理邦家必湏以殺
止殺保安社稷固在雖休勿休是故不得巳而用兵
無所私而煦物伏惟皇帝陛下纂臨寳位丕闡宏圖
匝四溟而不見揚波安九野而皆能偃草而乃逆賊
黃巢暗遵邪徑深入禍門久騰吠嗓之聲敢恣穿窬
之便穢黷宫闕淹延歲時偷安暫戲扵鼎中&KR1229;暴難
逃於杋上今者風行睿略雨集王師楊復光任在信
臣李克用名為勇將各思報效競奮驍雄齊心而覆
滅梟巢&KR1229;力而尅收鳳里賊巢拒輪不暇亂轍潜奔
干戈則雹散風飛金帛則填街塞巷更展追遊之勢
必擒稔悪之徒自此日月重光煙塵永息唯望宸遊
之返駕佇觀盛禮扵登封臣職忝董戎功慙徇難雖
手無重柄數年虧奮擊之能而耳得嘉聲遠地倍歡
呼之功臣限拘藩鎮不獲稱賀行在無任手舞足蹈
慶抃屏營之至謹奉表陳賀以聞臣某誠喜誠躍頓
首頓首謹言
賀殺黃巢表
臣某言臣得武寕節度使時溥状報逆賊黃巢尚譲
分隊並在東北界於六月十五日行營都將李師悅
陳景瑜䓁於莱蕪縣北大滅羣兇至十七日遂被賊
將偽僕射林言梟斬黃巢首級并將徒伴降部下都
將李惟政田球䓁訖其黃巢凾首巳送行在者聖日
重耀狂氛暗銷戎捷超於古今歡聲振於夷夏臣某
誠抃誠躍頓首頓首臣伏以歲有四時則秋行肅殺
之令武有七德則兵貴禁戢之能是故歲以無相奪
而克成兵所不得巳而方用自革結䋲之政皆勞祝
網之仁賊巢食土懷頑含沙稔毒深犯天紀廣地
灾九州則半致侵凌三輔則久經穢黷擢髮而既難
數罪眷喉而只待懲姦今者窮寇迴心元兇授首殺
傷老少歸附居多有征無戰之言實符王道以静待
勞之勢深叶軍機伏惟皇帝陛下運啓中興功資下
武睹天鑒而實為大警聽風謠而非止少康永當銷
干戈之鋒便可鑄耒耟之器况廼西山八國數年飽
廵幸之恩東岳百神終日渴登封之禮佇迎雲馭俯
納巖音臣密通寇戎撫安疆境不暇争鋒而進實防
代爼之譏慙虧犬馬之勞喜睹鯨鯢之&KR1229;手舞足蹈
魂飛膽揚臣限守藩條不獲奔走稱賀行在無任慶
抃兢越之至謹奉表陳賀以聞臣某誠歡誠喜頓首
頓首謹言
賀降德音表
臣某言臣得進奏院狀報司天臺奏六月十六日夜
太隂虧伏奉六月二十三日德音應三川管内見禁
囚徒䓁宜委所在長吏五日内疎理决遣其京畿四
面暴露骸骨宜委諸鎮切准前後敕旨差人收拾埋
瘞者望舒匿影曲赦流恩化洽辜義資掩骼振歓
聲扵蜀壘蕩妖氛扵秦川臣某誠抃誠躍頓首頓首
臣伏以日能順晷而照臨不失其所月以順時而盈
缺則維其常况當蓂葉初凋桂輪自减兵銷下土非
石麟暗闘扵東陵謫見上天致玉兔暫虧於西汜既
同君子之過乃軫聖人之憂伏惟聖神聦睿仁哲明
孝皇帝陛下光闡&KR0790;圖保寕區宇仁能及遠德以勝
妖爰當展義之辰克舉眚灾之典慈傷瘦死牢四免
滯於風霜義貫幽魂道殣皆沾於雨露可使涪水耀
千年之色巴山呼萬歲之聲道能継於垂衣法無妨
於委轡佇廻廵幸仰賀登封臣限守戎藩不獲稱賀
行在無任抃躍屏營之至謹奉表陳賀以聞臣某誠
歓誠喜頓首頓首謹言
賀迴駕日不許進歌樂表
臣某言臣得進奏院狀報伏審敕旨迴駕日應㳂路
州縣切不得輒進歌樂及屠殺者聲除&KR0918;喜味减薦
珍遠遵罪巳之言深播好生之德凡扵蠢動孰不歡
呼臣某誠抃誠躍頓首頓首伏惟皇帝陛下日月運
行雷雨作觧體堯舜之理能咸若法禹湯之典必勃
焉退庭舞而撤宫懸悪衣服而菲飲食一慈二儉守
玄祖之格言沐雨&KR0808;風禀太宗之丕訓今則冕旒東
顧梐枒西移師乙收心無以逞鏗鍧之曲庖丁歛手
何由挫觳觫之形義感六牲恩加萬姓則乃蜀山力
士既無煩役之虞漢水老人豈有深譏之事帝業永
資於下武物情皆慶於中興臣方擁戎旃阻隨仙蹕
遥思盛禮空馳拱北之誠願報深恩但勵鎮南之志
無任抃躍屏營之至謹奉表陳賀以聞臣某誠歡誠
喜頓首頓首謹言
桂苑茟耕集卷之一
