桂苑筆耕集卷之三
謝詔狀謝詔示權令鄭相充都統狀
謝宣慰狀謝詔奬餙進奉狀
謝詔示徐州事宜狀謝詔止行墨敕狀
謝郄公甫充監軍手詔狀
謝除鍾傳充江西觀察使狀
謝就加侍中兼實封狀謝秦彦䓁正授刺史狀
謝詔狀
右臣伏奉四月十日詔旨黃巢兇逆穢黷宫城罪悪
貫盈人神共怒尋東兵合勢剪滅元兇想副朕懷已
遵道路佇聞克復永耀功名者十行天語萬里星飛
捧窺而壯膽初驚跪讀而愁眉頓豁竊以黃巢禍心
斯極根力既衰肉已太醎果將落暫起烟塵之患
則歸原野之誅臣每當永夜枕戈早願中流叩檝自
啓行十乘已屯駐五旬伏緣江路多虞風波未便暫
淹行色用候良時非致役扵遷延但興懷扵矍鑠今
則仰覩鳳銜之詔况乘隼擊之秋俯勵軍謀仰遵睿
筭即冀朝離江北暮到漢南長駈背水之師永破㴞
天之孽率奮義感恩之衆氣已凌雲殄蔵奸匿暴之
徒勢如沃雪伏惟陛下歲廵備禮時邁傳歌將示罪
於三危乃宣威扵七德臣遠承奬諭誓盡勤勞身暫
寄於戈船心每馳於劒閣唯願西都獻捷早申收復
之微功東嶽告成得覩登封之盛事臣無任感激兢
懼之至謹奉狀陳謝以聞謹奏
謝詔示權令鄭相充都統狀
右臣伏奉去年九月九日詔旨卿曾間道獻童諸鎮
飛&KR0702;便欲長駈甲馬親議&KR0825;征未即便来湏權制置
遂命鄭畋䓁分為京城四面都指揮諸道師徒慮卿
偶未委知故兹詔示者伏以書曰無偏無儻王化乃
興詩云不識不知帝謀是禀况兵當伐叛事合從權
臣去年先因淮北侵疆後值江南阻路久屯師旅未
遂戰征陛下妙選群才近分重寄鄭畋䓁莫不身先
貔武手運豹鞱既當怒髮争衝固謂賊&KR0909;可揕仰酬
睿奬竟勵忠誠臣也遠鎮臨戎強隣結憾唯慙曠職
豈望成功伏蒙陛下尚念勤勞曲垂慰諭覩上天之
慈意觧外地之憂深既許將軍獨舉柳營之令終期
叛䘚必歸竹町之誅臣限守戎藩不獲稱謝行在無
任感激戰懼之至謹奉狀陳謝以聞謹奏
謝宣慰狀
右宣慰使供奉官李從孟至伏奉去年九月九日敕
書手詔兼宣恩旨慰論臣及將士䓁者伏以感恩效
命武士常規仗順摧兇元戎素分賊巢偶乘奸便尚
逭嚴誅臣願膾彼逆鱗臠其邪膽掃重氛於魏闕迎
法鴐於蜀都是以去年㩀馬援之鞍敢矜獨勇杖辛
毗之鉞親率諸軍久在江千再承天旨不令離任遂
巳班師豈料伏蒙陛下念及老臣撫兹衆率特迃星
使遠降泥封綸傳萬乘之言纖微不聞纊彼百夫之
體慰暖皆均歡呼而聲巳振雷感泣而淚將成雨唯
期勵節共願報恩臣限守藩條不獲稱謝行在臣無
任感戴榮抃戰懽之至謹因供奉官李從孟廻奉狀
陳謝以聞謹奏
謝詔奬餙進奉狀
進奏院逋到恩賜手詔一封
右臣伏奉詔旨以臣先供軍應接使駱潛䓁進奉
銀事特賜奬餙者伏以敕切示賞乃聖主之異恩寓物
輸誠固藩臣之常事但屬敵滋隣境寇阻道途運網
而既闕先登贄禮而僅侔錫貢卑成滞况涉尠微
是以雖憑孱水之&KR0903;難逭塗山之罪豈料鴻毛比復
方申懇悃之心鳳口銜書遠降稱之旨感激而懷
榮為懼揣倄而報德何期臣限守藩條不獲稱謝行
在無任荷恩戀聖屏營之至謹奉狀陳謝以聞謹奏
謝詔示徐州事宜狀
右臣先奉詔旨㩀時溥奏卿本道差兵侵境殺傷令
務止遏者臣遂具時溥誣謗事由申奏伏奉二月二
十五日詔旨今則寇孽不日勦除藩方務息争竸所
宜和叶各保封疆者臣伏以天德既高側管者固難
窺測日恩至廣戴盆者自阻照臨是以遠竭愚誠動
違聖慮時溥旣銜睿奬得縦兵威早成熊㩀之謀更
展鯨吞之勢累興師旅来犯封疆焚郭邑於山陽掠
資財於淮上臣遂令捍禦略挫兇狂而乃時溥奸計
巳成根株巧言頗有枝葉不思巳過敢惑宸聦今者
再奉絲綸仰遵徽纆唯期寬則得衆粗可和而不同
臣分閫無功戢兵為務至於草寇猶許歸降况是隣
藩豈謀侵擾彼無此詐此無彼虞臣限拘鎮守不獲
稱謝行在無任感激屏營之至謹奉狀陳謝以聞謹
奏
謝詔止行墨敕狀
右臣伏奉詔旨去春權降詔命許諸道承制除官巳
兩度降敕止絶自今後凡有要甄奬者並扵急逓奏
聞不得更議承制者臣伏以漢朝鄧禹始啓倖門魏
室曹瞞敢專重柄欲敦扵自家刑國所惜者唯器與
名伏遇陛下遠事宸遊慮防爵賞遂降無私之澤遍
資諸道之權不料人人而竸弄茟端處處而皆誇墨
敕長蛇封豕猶匿暴於神州狗尾羊頭巳成群於列
鎮臣前年雖奉詔旨未欲施行却緣親率軍兵遠期
征討此時久屯南浦將泛西江忽被鎮海節度使周
寳欲感軍情潛施巧計便以無功將吏悉皆超授官
榮臣所領士䘚旣多將校不少彼安㘴者猶爲甄奬
此遠行者豈免怨嗟邇口聲傳從頭憤激臣若不依
周寳必恐事生遂准詔書得行軍賞巳曾一一具事
由申奏訖自奉前年十一月一日敕旨仰遵成命静
守常規至扵近日所招賊徒只與往時先賜官告曾
無僭越豈可隱蔵今者外將忠誠永當無二大君善
教巳至再三泣告而天何未聆憂懷而地謂可入臣
限拘藩鎮不獲稱謝行在無任戰越屏營之至謹奉
狀陳謝以聞謹奏
謝郄公甫充監軍手詔狀
伏奉某月日敕書手詔各一封
右新授當道監軍郄公甫四月十日到伏蒙聖恩賜
臣敕書手詔兼慰喻臣及將校䓁九天降詔萬里宣
恩柳營之列將歡呼桂苑之群寮感泣伏以郄公甫
素懷材略久撫軍戎漢南之職業可觀江北之物情
獲頼旣見寬能得衆必令師克在和臣仰窺五色之
書俯慰三竹之士喜氣高侵於畏日歡聲遠振於薰
風臣與將校䓁無任感恩激切榮抃屏營之至謹奉
狀陳謝以聞謹奏
謝除鍾傳充江西觀察使狀
右臣先奏請授鍾傳江西觀察使其高茂卿乞别除
廉鎮伏奉七月五日詔旨允許特賜奬餙者天從素
望風遞仙音旣諧舉善之誠實叶分憂之寄伏以鍾
傳比從属郡来援府城撫綏而使洽衆情禦備而能
成遠略高茂卿旣多梗阻不免佪翔固難掉鞅而旋
豈許垂槖而八臣以戒之在闘事可從權遂具奏論
輒陳利害不料一言之善遽得動天終令二將之才
皆榮列土鍾陵江徼銅柱海隅政成而必有可觀恩
重而各得其所臣限拘鎮守不獲稱謝行在無任感
激兢灼之至謹奉狀陳謝以聞謹奏
謝就加侍中兼實封狀
右臣得進奏院狀報伏奉某月日恩制加授臣侍中
餘並如故仍加食實封一百戶者九重降命萬里傳
聲側聆而踊躍忘疲内揣而怔忪失措伏以納言進
秩頒邑賞功固須德望鎮時仍有勲勞濟物然後方
可謂君無虛授臣無虛受如臣者謬提旄銊免墜弓
裘空有志於四方竟無能於一割况自群兇蝟結戰
陣蛇奔狂鱗久戲於鼎中聖駕遠廵於劒外臣也動
不能剗烟塵之患静不能瞻山海之資遂蒙改易兵
權分張搉課雖值盤根錯節其如有斧無柯安邦之
計策何成富國之機謀莫就唯甘黜爵以警愕官豈
期陛下恩洽無偏義深宥過特超衆例許陟高資印
標石鵲之祥早慙不次冠聳金貂之餙愈覺非宜况
叨真食之榮實愧素餐之咎但属狼星未滅鯨浪猶
翻方期抗旆以專征不敢懸車而請老謹當訓兵是
務殄寇爲期粗中武弁之威仰報西門之賞臣限守
藩鎮不獲稱謝行在無任感恩戀聖戰汗屏營之至
謹奉狀陳謝以聞謹奏
謝秦彦䓁正授刺史狀新授和州刺史秦彦
新授滁州刺史許勍
右件官臣先奏請各授管内刺史今月某日得進奏
院狀報伏奉某月日敕旨允許者九天降寵兩地分
榮覩降將之懷恩喜元戎之獲請伏以秦彦䓁比者
爲梟爲獍維虺維蛇久流螫蠹之災未有誅鋤之便
臣偶令招諭旋自歸投遂假分符皆能守節誠宜奬
勸輒具奏論今者聖澤濡枯皇風盪垢纔擲黃巾之
餙許登皀盖之資秦彦䓁旣荷新恩永除舊悪必也
出榮建隼八效懸魚學其守土之規贖彼㴞天之罪
臣限抅藩鎮不獲稱謝行在無任抃戴兢灼之至謹
奉狀陳謝以聞謹奏
桂苑茟耕集卷之三
