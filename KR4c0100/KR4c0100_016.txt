桂苑茟耕集卷之十六祭文書䟽記十首
都統廵官侍䘖史内供奉崔致遠撰
祭文四首
祭五方文築羊馬城祭土地文
祭椘州陣亡將士文寒食祭陣云將士文
書二首
移浙西陳司徒廟書手札一首
記二首
西州羅城圖記補安南錄異圖記
䟽一首
求化修大雲寺䟽求化修諸道觀䟽
祭五方文
年月日具䘖某謹以清酌庶羞量幣之奠敢昭告于
五方神之靈傳不云乎五行之官是謂五官封爲上
公祀爲貴神社稷五祀是尊是奉木正曰勾芒火正
曰祝融金正曰蓐收水正曰玄冥土正曰后土是以
禮云共公氏之覇九州也其子曰后土能平九州故
祀以為社然則神主順天靈功莫測諸侯列土祀典
宜行惟夫人寔統隂祗廣含坤德身為萬物之母首
冠五方之君職奉軒皇功標社殷湯罷改遷之議
漢武陳祠祭之誠是知神鑑則無偏無頗物情則以享
以祀昔平九土旣能䟽决江河今處五方豈不庇安
淮海靈其調和扵金木水火驅役扵風雨雪霜使春
夏秋冬永息灾殃之氣東西南北静除氛祲之源牢
幣具陳庶羞甚㓗致敬不虧扵中霤施恩幸滿扵大
藩唯候豐穰冀神報塞尚饗
築羊馬城祭土地文
年月日具䘖某以兵戎未息禦僃是勤乃命修築羊
馬城遂遣某官某乙告于土地之神曰夫城郭之設
邑居所憑陋之則狡者或美之則寡能固守况今
豺聲竸發虺毒遍吹易動難安何處能爲樂境暫勞
永泰此時須建良功遂乃揣高卑議遠近使令百堵
皆作終可三旬而成徵名扵伏櫪觸楹接勢扵長雲
斷岸不假龜行之跡豈須龍見之期衆既呌心事無
費力神其德惟博載道實流謙勿辭板築之喧勉致
金湯之固使雲鍬雷杵遠振歡聲烏堞隼墉高標壮
觀北吞淮月南吸江烟平欺鐡甕之名迥壓金甌之
記有僃無患神其聽之
祭椘州陣亡將士
爾䓁尺籍從軍才心報國羔裘武&KR0918;既以力稱馬革
雄圖早將身許爰有徐孽來侵椘封㫪喉之壮氣未
申失手之冤聲遽起始見荷戈就列翻爲復矢成行
然而功其可稱死且不朽有狼瞫之君子無羊斟之
小人昔時之重義輕生不求苟活今日之名存身喪
豈貯遺悲魂其有知各歆薄酹
寒食祭陣亡將士
嗚呼生也有涯古今所歎名之不朽忠義為先爾等
彍弩勞身蒙輪逞力奮氣扵㷱羆之列忘形扵鵝鸛
之前能衍勇扵干戈固免慙扵牀第今也野草綠色
林鸎好音杳杳逝川空流恨而無極纍纍荒塜誰驗
魏之有知我所念兮舊功勞我所傷兮好時節俾陳
薄酹用慰冥遊共謀抗敵扵杜回無效懷歸扵温序
能成壮志是謂隂功
移浙西陳司徒廟書
滔滔逝水幽顯雖殊凛凛雄風古今何譲苟或同心
立事必能異代論交司徒壮節竒功僃載外孫之碣
靈恩顯驗高傳太伯之鄕譚揚而不假再三徵引而
難窮萬一今則冀動玄鍳直書素誠既當可舉而行
固在不言而信且此誓除國難齊命舟師將泛西江
即離北岸練鋪一水指疆界以雖分黛列千山望威
靈而如在今扵弊境已立嚴祠敬迓來儀廼酬前碩
幸移玉趾無戀石頭桂檝蘭檣早决遷居之計鸞絲
鳳管佇申迎奉之儀况乃近境無虞芳筵不絶但得
禍淫福善何妨捨舊從新北渚烟花休起别離之恨
東塘風月好追歌舞之歡必能依統帥指揮永可振
司徒勲業特差&KR0825;介用啓至誠昔之青骨標竒已謂
隂陽不測今也赤眉稔惡豈宜征戰無功將申烈烈
之威實假冥冥之助所冀八公山上遍設雄師五里
霧中能呈異術則必隂子春之破賊吳大帝之封王
共立功名若合符契無誤會稽之軍僃有慙即墨之
神謀早詳禴祭之言永副里仁之義某白
手札
風烟雖邇雲霧難披景仰靈威遥申誠碩今已静搜
勝地高創夀宫永可安居謹令咨迓便請挈家速至
&KR0825;當掃席相迎且鐡甕城低金陵地狹能施百福無
滯一方此欲劒拂妖星旗迎聖日必期大捷永致中
興幸其來助隂兵共成玉事目極東流之雪浪心馳
北頋之煙峰神兮移来哀江南某白
西川羅城圖記
西川羅城四仞高三尋闊周三十三里乃今淮海太
尉燕公所築也粤若梁州别壞蜀國雄都内跨犍䍧
外聮蠻蜑左臨百濮右挾六戎咽喉之控引寔繁唇
齒之輔依難保自昔鼈靈流異龜跡標竒藩籬始建
其一城扄鐍猶虧扵四郭莒子則旣忘重閉衛人則
唯慮徒居蠢彼狗封恣其狼戾每至草乾𤏡道浪縮
瀘河則必推紒横侵撥羣驅隊編甿懾竄巷哭街號
戎兵以拔旆爲中權府尹以閉關爲上策稔成氛祲
積有歲時洎乾符初偶絶羈縻大興叛換白虎之狂
災漸盛黃龍之舊約難尋兵力莫申帝心有寄以公
慶傳漝夢業練圯書交趾銘勲則永威八詔鄆城報
政則不待三年屬蠻寇加囂王師告老遂飛急詔請
救倒懸由是自東徂西以晝繼夜走單車扵外境豈
煩龔逐獻書受戎輅扵中塗掩晉侯稱伯(公鄆行次咸陽)
(除投西川節制)䘖睿略倏逹成都于時驃信屯兵逼郊隊
而纔踰一舍黔黎失葉焚里閭而何啻萬家彼則舉
國而濟師此則闐城而受弊外熾崑岡之熖噀酒無
能内枯䟽勒之源指梅何益莫非枕倚墻壁誰堪擐
執甲兵公至止之日豁啓城扉若開籠檻威振而寧
勞利器邪膽皆摧化行而如嗅新香驚魂盡返蠻王
以據耳飽聆其異略鏤膚畏挂扵嚴誅恟然觀電懼
雷歘爾烏飛魚散公尋令選銳暫使追逃乘其垂翅
之時展我燎毛之勢數俘莫記執馘居多爾後因閱
地圖得搜天險是猿狖養高之窟爲豺狼伺隙之蹊
乃令一剏雄關一摽巨防(修功峽關置平夷鎮蠻賊要路固守無虞)危堞
則憑蠻助峻長溝則噵澗資深宛成善閉之機實扼
間行之徑丸泥可固斷知無得而踰爟火罷驚坐見
不争而勝仍尋水道别建河營(大渡河側置防河營)遠方猾夏
之徒難謀航葦均發戍申之䘚免詠流薪疆陲永保
扵覆盂[門@里]閈唯矝扵列鼎卿雲邦彦閑吟搜吐鳳之
詞卓鄭鄕豪静坐貯蹲䲭之利公以寢處戎閫夢想
扁舟將申遠慮扵無窮豈立空言爲不朽乃曰彼蠻
之習也外癡内黠朝四暯三雖莊叔此時功已成扵
長狄而季孫他日憂必在扵顓臾詎可虛號錦城尚
無羅郭守民之制非我而誰啓抱而神欽至誠飛章
而帝允丹請時有賓進難將校獻疑皆云公孫𫐠
躍馬雄臨非無意也諸葛亮卧龍崛起亦有志焉但
以曩築子城猶資容土九年方就百代所難(蜀無土昔張)
(儀築子城軰士扵學射山日役往返九載後始成)况今將興廓落之基恐致
遷延之誚公曰術先定事當速成必能終簡天心
豈謂虛穿地脉扵是郡侯奔告邑尹樂從乃使揣高
卑議遠邇慮材用量事期採時候扵魯書佚規模扵
周令引長江而&KR1479;長塹夏禹慙能對高巘而劃高墉
秦皇失色矧乃命五丁而嘨侶運六甲以驅種天兵
則謲水扵寒泉地媪則變沙爲美土(蜀地穿未盈尺泉澷漲起至是)
(土出沙中城缺如舊)實謂百靈幽贊萬姓悅随&KR1257;聚雲鋒杵騰
雷響不見烈風凌雨又令簋飽觴酣登登而只竸歡
呼屹屹而便如湧出百堵皆作三旬而成然後郢匠
勞功素材變質優人展妙赬壞凝華攅空而烽櫓高
排架險而闉闍聳起横分八尺結雕甍而彩鳳聮飛
檻徹四隅擁繡堞而晴虹直挂罩一川之佳景籠萬
戶之歡聲遠而望焉則巍巍峩峩若雲中之疊嶂錦
霞縠霧隱暎乎其上迫而察也則赫赫燡燡想海畔
之仙山金㙜銀闕焜燿乎其間始自庀徒終扵解役
不假朽緍扵官稅無資剖粒扵軍租(築板所費錢一百五十六貫米)
(一十九萬石皆由智計不破上供)皆聚羡財儼成壮觀遂使蠻酋裭
魄賨旅歸心不敢言摩壘而旋無因致入郭之役爰
徵繪事仰貢九重旋降綸言過褒一字宣睿旨扵翰
林才子綴妍辭扵黃絹外孫(築城碑今庸王相公承旨撰詞)公雖
迎金鳳䘖書未議石龜戴版盖乃謙冲自牧恥其功
伐驟稱及蒼鳥高飛翠華遠狩儼仙遊扵玉壘安聖
慮扵金墉故得親覧宏規益欽忠節特傳瑶檢徵進
碑詞遂命雕鐫永揚威烈實萬古未聆之事乃四方
無比之榮美矣哉龍以雲興魚因水樂誰不仰公智
周物表事照機先凡施權謀若合符契則昔全蜀未
城也天留盛績日待英才所謂有非常之人然後有
非常之事有非常之事然後有非常之功是以非常
老固非常人之所覬也致遠雖丘堂覩奥師冕何知
而秦國歛賢由余不棄謹成實錄敢記殊庸所冀四
海柕航閱雄圖而稽䫙九州旄鉞望法駕而安心中
和三年龍集癸卯八月二十五日記
補安南錄異圖記
交趾四封圖經詳矣然而管多生䝤境邇諸蕃略採
俚譚用摽方誌安南之爲府也廵屬一十二郡(峰驩愛)
(陸長郡諒武定武安蘇茂虞林)羇縻五十八州府城東至南𬈑四百
餘里有山横亘千里而遥遽穴深巖為䝤窟宅蠻蜑
之衆六種星居鄰諸蕃二十一區管生䝤二十一軰
水之西南則通闍婆大食之國陸之西北則接女國
烏蠻之路曾無亭堠莫審塗程跂履者計日指期沉
浮者占風定信二十一國雞犬傳聲服食所宜大較
相類管内生䝤多號山蹄或被髮鏤身或穿胸鑿齒
詭音嘲&KR1116;姦態睢盱其中尤異者卧使頭飛飲扵鼻
受豹皮褁體龜殼蔽形擣木絮而為裘(䝤子多衣木皮熟擣有如)
(纖纊)編竹苫而作翅生飬則夫妻代患長成則父子争
雄縦時有傳譯可通亦俗無乘蚕之業唯織雜彩挾
布多披短襟交衫或有不縫而衣不粒而食死喪無
服嫁娵不媒戰有排刀病無藥餌固恃險阻各稱酋
豪遠自漢朝迄于隋季荐興邊患頗役遐征馬將軍
標柱歸時寸分地界史摠管倒碑過後略静海隅洎
咸通初驃信挻灾元戎喪律䲭嘯扵跕鳶之地豕豗
扵束馬之塗摧兇欲快扵摏喉拯溺唯思扵援手先
帝以今淮海太尉燕公宣威大漠政洽上都(時公防禦秦城)
(剗平醜虜才歸輦下出鎮安南)乃請出鎮龍編立身豹略剗彫題而
卯碎活黔首以肌豐復壁壘扵一麾拔封疆扵萬里
有蠧皆削無冤不伸(朱道古稔姦扵外杜存凌恣虐扵内皆爲安南巨患公乃誅滅)
(無遺故禇令公遂良竄殁日南子孫雕零公時表洗雪)然後使電母雷公鑿外
域朝天之路山靈水若偃大洋沃日之波(安南經岝口天威神)
(功所開播在遠邇)遂得絶蠻課之北窺紆漢軍之南戍乃鳳
傳徵鷁泛歸程至扵洞䝤海蠻莫不醉恩飽義遠
投聖闕請建生祠則知善政所行殊方可誘既見馬
如羊而不敢縦令蟻若象而何虞之以驗四夷之時
或不賓九牧之任不得所也有柔遠軍從事吳降嘗
集是圖名曰錄異叙云久觀遐蕃目擊殊形手題本
事然則信以傳信斯焉取斯閱前詞退而嘆曰愚
之所以爲異者其諸異乎人之所異曰六合之内何
物則棄至如鼠肉萬斤蝦鬚一丈既知南北所産永
釋古今之疑則彼獸性羣分鳥聲類聚誠不足異也
頃太尉燕公受三頋恩用六竒計使獷悍歸服邊陲
晏然今聖上省方蒙王獻欵不敢弄吠尭之口永能
除猾夏之心皆由燕公收交州鎮蜀郡威振扵犇魑
走魅功成扵金壘湯池所謂藴先見之能察未来之
事呼吸而隂陽不測指蹤而神鬼交馳實為天工人
其代之斯實可為異矣聊𥙷所闕敢貽將来時翠華
幸蜀之三載也
求化修大雲寺䟽
大雲寺募緣求化重修建瓦木功價䓁詳夫教列為
三佛居其一其如妙旨則暗裨玄化微言則廣諭凡
流開張勸善之門解摘執迷之網然則欲使衆心歸
敬須令像設莊嚴有感必通無求不應墾情田而種
福游法海而洶殃不可思議扵是乎在當州城西大
雲寺雖臨椘甸實壓蜀岡舊創仁祠高標兊位雨洗烟
䆫之色萬朵前山風敲月砌之聲千株古木在一郡
乃徧為勝境扵四時則最稱芳辰至如春水綠波雜
花生樹都人士女以遨以遊不勞聽法之緣自得消
憂之所則與城東禪智寺䨥肩對聳兩耳齊張夾煬
帝之遺宫擁淮王之仙宅壮茲樂土倚彼福田前年
偶值飛蝗未能避境旋憂聚蟻或欲毀堤故護軍特
進以將隔妖氛忽興猛熖遂使瑠璃之界翻成煨燼
之餘雖菩薩焚身固爲常事而苾篘住足盡失安居
可惜祗園便同隙地今幸遇太尉將驅衆旅佇滅羣
兇既逃過去之哭或𥙷未來之福欲安盛府許葺精
廬欲使爐續朝香鍾迎夜梵樹宿獼猴之友林栖鸚
鵡之王盖尋貞觀之中曾傳帝語豈效太清之末酷
信伽譚所碩廣運慈航徐搥法鼓深資功德静剗妖
魔百官榮從扵鸞旌萬乘遄歸扵象闕次碩太尉廓
清寰宇高坐廟堂演伽葉之眞宗龍堪比德舉儒童
之善教麟不失時克興上古之風永致大同之化凡
扵戴髮含齒鱗潜羽翔皆荷慈悲盡能解脫但以一
毛可拔先求信義之心百足不僵須頼扶持之力既
難獨辦固託衆緣無吝羡財合資洪福富者不仁之
說自古所譏積而能散之規于今可誡謹䟽
求化修諸道觀䟽
𬗋極宫重修城下諸宫觀求化尾木䓁價伏以苦縣
誕靈神州演法眞性乃聖朝之祖強名為至道之宗
玉葉金柯耀芳隂扵萬代瑶函瓊笈傳妙旨扵四方
遂得齋醮有歸科儀無墜神宫靈宇宛寫諸天秘殿
精壇嚴修勝地當州東吳麗俗南衮雄藩鮑參軍則
賦衒精妍揚執戟則箴誇夭矯而乃至道少勤行者
玄門無善閉之味澹口中動成大笑義深目外誰信
上昇福庭則草没塵侵仙室則雨傾風壊况值梟聲
竸噪虺毒強吹到處星飛但見羽書之急經年霧集
唯聆甲騎之勞俗既喧驚教增寂黔未有葺修之暇
非無捨施之緣今幸遇太尉德繼猶龍道深有象黃
石公之妙訣雅稱帝師赤松子之勝遊佇迎仙友是
故出則以六竒制敵入則以九轉服勤静除閫外之
烟塵閑對壷中之日月三元遵敬一氣精修果見眞
位高遷殊祥荐降彩雲片片飛来椘岫之風玄鶴䨥
䨥唳向隋宫之月又乃前年則江寇南逼去歲則淮
戎北侵蟻皆恃扵成羣蛇欲矝扵結陣伏賴太尉雄
威坐振衆孽奔亡四鄰戴信扵桓公八郡感恩扵邵
父覩耕農之蔽野聽歌吹之沸天古人有言爲可為
扵可為之時則可其城下宫觀今欲旋集良工增修
舊址擬金室銀堂之制處處騰光俾星冠月帔之徒
人人㓗跡微功若就良碩克伸龍圖早耀扵中興虎
旅永摧其大盗次碩太尉運籌佐漢迥掩張良拊棹
遊湖静追范蠡石留馬跡臺挂鳳音蓬島花開春醉
而閑乘白鹿芝田雨過曉耕而長任青牛罷吟小桂
之句獨邁大椿之夀然後仰從翔翼俯至潛鱗凡曰
含虛悉能蒙福但以所修宫觀荒摧既久經費甚多
無因獨辦資種唯仰衆成功德迦譚之難捨能捨猶
見樂輸道教之自然而然幸無輕諾謹䟽
桂苑茟耕集卷之十六
