茅簷集别集類五(明)
提要
(臣)等謹案茅簷集八卷明魏學洢撰學洢字
子敬嘉善人大中長子也大中忤閹被逮學
洢微服變姓名匿定興鹿善繼家萬計營救
不可得柩歸之後竟以毁卒世稱忠臣孝子
萃于一門事迹具明史大中傳諸書所載亦
大概相近然學洢尚有老母而為無益之死
或頗疑其過中今觀集中與潘茂莊書曰追
比方始洢將就浙獄矣又辭里中父老書曰
目今公差来捉且夕將死家門傾覆無可復
言然則大中没後所謂坐受楊鎬熊廷弼賄
三千三百兩者所司仍追呼于家學洢積憂
積瘁于前積痛于後又重以閹黨之威虐數
者交廹乃無生理非真徒以一瞑不視蹈滅
性之戒故學洢之孝在于大中被禍之日竭
力殫心蹈危履險出萬死以冀一生今誦其
與人書至性惻怛足以感天地而動鬼神而
錢士升等作序惟欲以隕身殉父稱之遂諱
其追逮之事淺之乎知學洢矣其集一刊于
錢棻棻大中門人也再刊于其弟學濓是為
今本學濓頹其家聲論者不能以大中之故
曲為寬假以此益見學洢之不朽由所自立
不以父蔭矣乾隆四十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
