茅簷集卷七
明魏學洢撰
雜著(四)
志伊尹之所志論
士君子之矢志也必一嘘一吸恒與天地萬物偕流行
而後適滿其性量之所屆蓋性也者通天下者也乾坤
之小往大來烝民之嬉躍條歗以迄卉木榮顇昆蟲鳴
蟄罔不惻然如中其肌膚而其救天下也始急其任天
下也始堅苟所志漠與天下不相關縱孤詣凌一世乎
不過了一人之事而已於天地不得為功臣譬如曲澗
清泚石齒齒焉漪瀏瀏焉不過餴饎資也孰若應龍伏
層淵之下奮層玄之上而挾江海之巨流以霖雨九垓
也哉故志狹者成就狹志閎者成就閎規局萬岐總各
肖其初願之所擬此子周子所以論希聖者必志伊尹
之所志也而疑者曰尹之志竒矣相天子放天子而復
放其所相之天子而復相其所放之天子非常之原黎
民懼焉誰復敢蹈其轍跡哉而不知此特尹之轍跡耳
非其志然也志何在曰思天下匹夫匹婦有不與被堯
舜之澤者若已推而内之溝中嘻大哉志乎躬耕此志
應聘此志就桀此志迨其後牧宫之役桐宫之舉冒萬
世之不韙而直遂焉者總此志亾論草朽木腐如巢如
許如樊仲父石戶州伯者不足語匡濟之竒即優游黼
黻如夷䕫諸佐亦以為非救時之相之所為也而豈孑
孑焉了一人之事乎哉問何以究此志則曰堯舜其君
五十里之主剏十一征之烈而九有之民歸之如流水
是使湯為堯舜也因而以事湯者事嗣王是使太甲為
堯舜也尹嘗有言曰湯雖仁其效遲桀雖㬥然朝行吾
言而夕及于天下是併欲使桀為堯舜也夫抱一救民
之大願于心而遂望人人皆堯舜若此然則後之志其
志者可知也惟有一仕而已矣汨焉而弗任援也懼其
濕我履也焚焉而弗任拯也懼其焦我裾也若此者了
一人之事者也一于諉者也勿為也孔子曰隱居以求
其志未見其人政以獨行之士力苦而志不廓自為之
意居多焉志苟大矣則見人之不善若已推而内之湯
火中方將疾呼狂奔而救之寧僅如探湯也耶此所謂
一嘘一吸與天地萬物偕流行者也一于任者也總之
聖賢立志其心未有冷于天下者也處巖穴必不敢曰
葹薋薜荔聊以資我嬉游處廟廊必不敢曰兵農禮樂
聊以營我職業處蜩螗沸羹鼎顛震矍必不敢曰呼噏
之間有雷有風有兵有戎天下悸忷聊擇一無大辠無
大功者以巧脱于其間蓋其一念救民之志縱窘于不
能救不可救不及救之地而夢寐仍耿耿不釋必期一
伸而後已所謂志尹志者蓋如此竊嘗頫仰今古衡量
豪傑李唐後得尹之似者凡四人識似者其懷英乎周
唐之際如挽天潢以濯四海之汙而不見有覆手之迹
此得其識者也氣似者其平仲乎一談一笑光燄萬里
此得其氣者也膽似者其稚圭乎驚危之地賁育且為
之肌粟而魏公獨不懾此得其膽者也心似者其惟洞
霄宫使乎萬死為歸九天為正臣血欲枯臣骨不朽此
可謂得其心矣雖然之數子者或龍而潛或龍而躍或
龍而亢且悔舉足以霖雨九垓而較量在才情氣魄間
則猶然轍跡之相尋也求志之士有願超轍跡而寤性
體者乎請從學顏子之學始
韓非論
魏子曰韓非其衛鞅乎鞅天資刻薄人也相秦霸秦車
裂于秦而韓非乃繼起生韓非死衛鞅也鞅入秦而相
非入秦而死然吾不以置軒輊也死韓非生衛鞅也獨
李斯之譖行而天下傷之者以為非業不及鞅又曰非
才過斯而卒以斯故死非遇不及斯斯相久矣非以羇
旅入秦輒思翹其失而奪之位非策也則又曰非智不
及應矦睢惡是何言哉應矦入秦昭王方失勢而倚任
為獨尊故得遲之數年而一朝發之始皇時天下既定
矣擬一再嘬而啗其全矣而主臣相得斯又方自託于
摯望之儔非新從韓來苟不效蔡澤之逐應矦且奪之
旦夕間而敢幾幸于曠日持久之後哉故非入秦而死
天也天必死之未有能生之者也不為應矦死為應矦
亦死未已也為應矦死即為衛鞅亦必死即甚焉而為
當日殺韓非之李斯亦必死曷言之非韓人也韓人入
秦即微斯將無猜乎就使始皇見說難孤憤五蠧之書
而慨然與之游逐李斯授之上相不一年而為韓之情
形必自敗也敗則非亦必不得其死故曰非之死未有
能生之者也欲勿死則莫若用之韓用之韓則藉弱韓
之資而信賞焉必罰焉堅城而廣蓄焉今其書具在固
灼然僃成畫于胸中者也或從或衡借十年之暇以内
脩之國中韓雖憊尚足當天下之衝而兹又已矣不得
已乃思存宗國於秦廷不亦難乎吾不能不三歎焉
荀彧論
獻帝春秋曰董承之誅伏后與父完書言司空殺董承
帝方為報怨完得書以示彧彧惡之隱而不言完以示
其妻弟樊普普封以呈操彧恐事覺欲自發之因求使
至鄴勸操以女配帝操曰伏后在吾女何得配上彧曰
伏后無子且嘗與父書言辭醜惡可廢也操曰卿昔何
不道之彧陽驚曰昔已嘗為公言也操曰此豈小事而
吾忘之操以此恨彧彧卒憂死袁暐載彧之陋若此裴
松之極辯其誣唯余亦深以為誣也獨計偶無是事耳
果有之當若何曰是不難泄人言以求利勇士不為況
危君父乎文若之不言固宜或見詰則從容對曰彧蓋
熟思之自董承既敗公僃天下之為董承者密矣奚報
怨之有使遽然白之則㬥怒之下舉動易乖或將有投
鼠而忌器者天下萬世其謂公何此彧昔日之所以不
言也豈獨昔日不言而已即今日事覺猶望三思後行
毋詒忌我者口實如此則辭直而謀忠操當為之奪氣
縱不然豺狼肆㬥毅然以大義折之豈有九錫且力爭
而不爭弑后者哉抑嘗案年覈實彧仰藥于夀春明年
操立為魏公又明年伏后被弑賊操之狠必無藏毒數
年者袁暐之繆又不足置辯也已
擬治安策
竊聞之極治可以有為極亂可以有為中伏危亡之幾
而外蒙治形是焉可以有為哉匪獨不可有為也并不
可以有言宋蘇軾曰天下無事則公卿之言輕于鴻毛
天下有事則匹夫之言重于泰山方今承平日久士大
夫聞纖介之警恐恐如不及夕聲息少怠則復縣縣焉
如將層纍而上以至公卿訖黃髮兒齒而猶未已有杞
人眉為之顰未有不欹脣而咍齒且為冷者也嗟乎賈
誼謂抱火厝積薪之下而寢其上猶危明耳今則實類
于此清平之天下温飽者享之窘迫之天下羣推而還
之人主人主廼倉卒簡付責之平日不任世福之臣火
未及然豈容謀徙薪者置一喙哉詩云彼人是哉子曰
何其今日之謂也雖然請敬陳其愚夫當宁所蒿目而
籌者敵也敵不在邊場在華曷言之今天下非嘗罹水
火塗炭之苦也非有大徭役鰥人孤人不能自存也非
有九年澇七年暵浮骸枯莩之相枕也敵人困一方耳
又非遽為天下病然而黔首思亂頰肉衡起市上年少
游食往來多好譚非常之事鉅盗出沒海島者張其焰
以招亡藉亡藉多樂往萑澤之黨亦且殺吏卒燒官艦
甚則道遇邑貳跪責而醳之民懷百金以上得鼾睡者
蓋寡矣至于狀貌詭特聲音衣服龐雜彯忽聚散者徧
播三吳間度必為所不可為而莫能詰其蹤尤有隠憂
嗟乎今時何時尚可不察其景也邪昔魏羽林郎焚張
彛第殺其父子高歡曰時事可知矣遂散家財結豪傑
今蘇松諸郡細民憾鉅家者動輒火其居掠其財驅散
婦女官吏莫敢嬰其鋒而亂從怨生遥聞者往往稱快
夫自古奸雄舉事未嘗不挾衆憤以為端憤怨下洩大
亂之本也危亾之不䘏而快私臆以為嬉維彼愚人覆
狂以喜斯之謂矣邇天象屢變國遭大喪人心恫疑未
定街巷飛語日數四相驚傳稱熒惑星降地則為兒童
謠言自古奸雄搆旤噏數萬之衆于一日夜之間者未
有不煽訛言者也詩曰民之訛言亦孔之將可無寒心
乎哉帝王攝伏天下乘人心之畏懼以立紀綱而法令
以虚聲傅之苟人心肆然無忌相與角知勇之實而闚
破虚聲之無用則居人上者情見勢詘蹵若徒手之不
可搏今夫主之訶其僕也詢之不敢對撻之則解體受
笞豈真力不敵哉豈真計官府箝縛將有後患哉一時
惶怖若或制之而不知其誰制此之謂人心人心死則
人人攘臂起矣是故紀綱者立於無形禁於未然鈇鉞
束而生鏽下民莫之敢攖彼張彛被殺曷嘗不斬八人
以謝張彛然既敢于殺張彛勢必至八人亦不可斬民
譁于國寇驁于野紀綱蓋若斯矣為張彛者殆矣為高
歡者未可測也頃江南米價驟踊百姓羣擁而號之官
市人羣擁而和之公堂之上執升斗而踞以訽夫民至
柔亦至悍矣一夫到縣門胥隸挺匈而謼頭搶地乞哀
不已什伍成羣輒若笞長吏而亾罪意象若此憂時之
士所為慟而幾哽者也項梁微眴守通墮首田儋縛奴
狄令隕命莫謂此往事也堂下譟嘑堂上頰再赤再白
勢亦卒卒矣法令何日不繩民而民亾畏懼寖至此憂
時之士所為哽而復慟者也人元氣耗散衣冠談笑猶
人也勞苦寒暑乘之則立仆今天下耗散久矣特勞苦
未極寒暑未甚之時耳可不大懼與問曰民胡以不畏
法曰不畏吏故問曰民何以不畏吏曰吏多慾故刓法
故非法不行故不行法故平時多枉法故法不足畏急
時雖奉法法亦不得施然則振紀綱者安出哉獨有清
吏治而已矣其道莫若懲縣令之墨而重郡守之權國
家分千八百國之民委多士多士爭啖之鮮懷惻隠者
但有人焉循例取盈不至受賕鬻獄斯即今世之伯夷
矣嗟乎祖宗朝深疾饕吏往往寘重辟塗炭既極宜亦
當宁所動念也貪廉者黎民生死之原一經剝削數十
年生計蕭條而直指操白簡從事率取一二科貢抵出
匣之鍔搏兔耳無搏虎者比赴大計則蒼頭已先行李
入矣郡守儼臨其上方以他日之臺省意之惴惴不敢
遌而彼亦日夜為臺省地於外大吏亾所憚民以此益
窮案漢書朱博召見諸曹吏書佐及縣大夫視其可用
者畱不能者罷黜薛宣移書屬縣貪猾不孫者皆解印
綬去更易平陵粟邑令二令視事數月而兩縣皆治繇
是觀之黜陟更置郡守得自操漢二千石之權蓋若此
其重也今請節取漢制令郡守得進退諸令夫令朝下
一紙于邑府夕聞之至疾也生民疾苦通國難憮至審
也訟獄田賦未嘗掣之肘至寬也守取此五六人者攷
校短長至簡也非甚惽瞀鮮至繆盭者矣令方遠而文
于銓曹近即有銓曹焉彼方遠而文于臺省近即有臺
省焉月有代巡歲有大計束其内營之思而近注之于
守埶不得不轉注之于民用以嘉惠元元是或一道也
且民之去天子也遠膏澤不數轉涸矣其得實致之民
者郡邑臣耳譬之刳竹接泉百折入室而邀澤微汲諸
宫中餴饎惟意何則遠近之勢異也故郡守者天子託
以襁褓民者也儼然臨數諸矦之上不可謂不貴矣然
而外蒞郡國惟恐不疾去之郎官出守者回跂承明之
廬夢寐猶悒蓋國之權勢不存焉寄赤子人手而使怏
怏有自卑之心兒安得肥故郡守不尊奸墨吏無所憚
未有能澤民者也澤民之道積貯為先鼂錯曰堯湯遭
水旱而國亡捐瘠者畜積多而僃先具也高皇帝即位
首出楮幣積穀已又詔天下每縣設四倉其制本李悝
平糶之法李悝本筦子輕重之權筦子又本周公遺人
之意豈非利民之良政哉顧邇年青齊之菑赤地千里
蓬麵槐虀之不給析骸殺子以給之然而四倉之制故
在也散滯糧出紅朽一飽飢民者幾人爰書所入固聖
制藉以糴粟者也吏平時不沒罰鍰者幾人夫民不羣
聚不亂不流散不聚飢寒迫身盗賊蠭起豪傑鼓而用
之則不測之旤可一旦搆從古山東一帶易亂難平游
俠聚譚古帝王若出諸袖彼時守土之臣得以補苴亾
恙魁桀不至乘間發者幸耳天下詎易有今日哉然猶
可解曰被重菑若近日江南米貴往歲未嘗不熟也特
小歉耳非有山東之害并無戊申之水也會市價驟踊
民相率以平糶請吏遂相率遏糴又各限定價國中商
賈不通居人大譁夫貨亡常趨爭集價昂之地價昂則
境外之粟將入境内之粟將出盧坦之儔尚將故颺之
以徠遠商若之何其平之且平糶者平庾廥之宿峙耳
非平民間粟也既不克取我陳食我農又不克走吏圖
汎舟之役而抑人價以為平雖肆人于市價將益昂惡
乎平之哉古亦嘗勸分矣勸之非偪之也今則彊取焉
故米價雖抑猶昂于平時鉅家未為失竒贏而不任横
偪復不利富饒之聲各相顧不肯發繇是胥卒需索窶
人諠譟藏米藏鹽捕商捕賊岌岌不自堅而富民困彊
有力者若巧通賄者終匿不肯發也繇是塵甑之家持
重錢入市日晏亾所得米而貧民困諺曰傷寒不藥是
為中毉救荒之謂也然兹皆一時失策耳大端則病在
庾廥之空虚粟足支一年歲即惡民不匈懼民不匈懼
則價騰而不隃不然者小不穰而足以亂夫國家非能
長無事也其旤必中盗賊其發必乘凶年傳曰有僃無
患可詆云見彈求鴞炙邪然而吏習呰窳誰昔然矣菑
害遥鬲頓忘往昔之倉皇且懼適果奸腹而阜後至者
之槖姑逡巡已耳外臣不尊墨吏不懲實政不脩思以
奠萬民杜後菑是猶救脛而引其足也未有能至者也
顧瞻時局不覺忽流涕焉勢有與國俱終古者其門戶
乎今羣臣號一家耳實戰國也朝聽陳軫而天下從莫
聽張儀而天下衡一從一衡滔天燎原天子之權散于
下四海之利聚于内雖有賢守令不能不伺鄉背以為
工吏道淆雜生民憔悴綱紀日壞職此之繇門戶之肇
也必果敢材知冀自樹當世者也羅所同剪所異將自
遂其所欲為而朝端翕然從之強者類合弱者詘服纖
夫垂危亾援者乘時倚焉當斯時也順風揚帆雖豪傑
不克自持而况羶趨之伍慠焉以騁多為輿議之所非
識者蚤已料其勢之不長矣别有果敢材知者出焉銳
然犯一時之鋒以與為難而鄉所不收者翕然從之輿
議所棄顯為射的大率皆狼狽而首事者亦為之殉此
時局之一變也當斯時也強者類合弱者詘服纖夫垂
危亡援者亦乘時倚焉後之視今猶今之視昔再變之
後脈絡淆混垂危亡援者或銳然首發天下之難端忽
佞忽賢忽合忽離雖黃帝孔子復生不可致詰君子之
憂時也睹氣焰之方張愀然以為過當默自遠引新鋒
嗣起隱隱馮以為望而君子又以為過當則又愀然遠
引焉是故門戶割裂獨垂危亾援者獲延旦夕之命而
大君子常獨立于淒清之地果敢材知究為人殉則首
難亦亾利焉總之為羶趨者用耳矣故親君子遠小人
古大臣入告爾后者未有先此者也而近日聞之輒心
痛計獨有綜覈名實而已矣旅而排一人其意必不在
一人也而人主不問案罪狀如牒黜可也不然是陷忠
良也旅而進一人意必不在一人也而人主不問卓有
顯績庸可也不然是比周以相謾也聖主優容言路豈
至大譴大訶稍示薄懲則言者固已不信于天下矣譬
之樹然數摉其根枝葉自脱兩造之功辠立剖則言者
自寡矣明主不可以再嘗人臣幾幸萬一之眩而難必
萬一之寤萬一之涂知者所不趨也則謾者自寡矣非
不比周益堅也而雷霆之下怯者先獻其肝膽則其交
必敗矣且夫優容者非槩弗詰也謂恕其誤觸乘輿也
若辯官論事則必案實而窮詰之盛世可以枉天子必
不可以枉臣民枉天子無辠所以信言臣之氣綜覈名
實所以平言臣之囂昔宋仁宗之世議者譏宰相奉行臺
諫風旨而天下號治平言之囂也蓋愈于閼然噦噦之
鳴混入于吠景吠聲之中而不可辨則聞者賤之故言
路不清言必不尊覈之者尊之也且論風俗之勍必曰
怯于私鬭勇矣卒逢鉅奸反為弚靡者或有之故綜覈
名實者正愛干將之刃勿使妄割將以畱大用于髖髀
也議論之囂詩人憂之故曰噂沓背憎又曰如匪行邁
謀居平紛紛相嚙一朝緩急萬喙爭沸于法當危嘗讀
宋史至李綱傳國事既大壞矣而門戶益堅厪存一綱
必逐殺之而後已此忠臣義士所以擲卷而起號慟不
能止也名實混淆議論嘈雜雖堯舜不能以治天下其
最急則莫若簡大臣詩曰告爾憂恤誨爾序爵簡大臣
序爵之本也要在與之共朝夕而躬覈之三公六卿分
叩厥職生平畱心軍國者必鑿鑿洞利害可見施行中
庸之材能陳害不能陳利大率皆内懼其或囁嚅游辭
者賜骸骨歸如此則朝廷大臣肅然非嫚娒之資矣然
後舉綜覈之政下與賢佐謀之天下雖大天子當夙夜
籌者止十數事外大吏中丞已下天子當洞悉肺腑者
止十數人黼扆有人則要襋固已全挈矣更時訊郡國
疾苦吏能飛詔襃之奸墨為諸道最飛詔收之時出一
二如高皇帝朝則天下固已大震疊矣鼓動一世豈必
程石哉明主餘力為之耳孝宗在馭羣輔疑不足以稱
明德而閭閻熙熙海内咸理則以晝日三接泣畱大臣
明主求治之願誠有以沁入乎元元也君臣同心言路
參之郅隆可立待也且其益未可更僕數大臣不獲上
訽厲爭集之則柄墮小臣大臣苦衆喙勢必附離左右
以内惑主而外抗天下則柄墮大臣羣下不得望顔色
執政内比庶正紛亂鄉非挾神武之姿馮社稷之福不
為秦者幾希則柄墮内臣詩云匪教匪誨時維婦寺知
士蓋深憂之曩者幸犯至輕之疾而率此道也以往則
必有極重之旤君臣驩洽百患不作萬世之利也程頥
曰人主一日之間當接賢士大夫之時多宦官宫妾之
時少蘇軾曰尊卑闊絶而上下之情疎禮節繁多而君
臣之誼薄誠得君臣驩洽芟節儀數大臣坐論臺諫入
侍取祖宗之天下直如農夫麃蓘蚤夜謀之欲區㝢毋
平不可得也東事則在慎擇經略臣而久任之今士大
夫習見塞草邊雲者少矣天蠶肌栗見蠭色動聞金鼔
而志不懾且神往焉者百不得一一夫出關數百萬生
靈託焉宗社安危寄焉亾具者一擲百萬徒以國僥倖
此非可以輕議舉也乍入虎幄如循暗室久廼稍明苟
非販國誤國明有徵驗皆當寬時日解文罔以徐需其
成此非可以輕議易也今則不然舉朝推一人方叔召
虎復生今日矣小不效則舉朝攻之杜重威韓侂胄亦
復生今日才不才豈倏忽相反哉旁觀為之也封疆之
臣亡暇伺外敵而息息探中朝勢安得不危或者果不
勝任亦有之然後之方叔召虎慮有今日久矣非舉者
之誤則易者之誤也國事其可數誤與夫戰氣未復難
語大創小失利亦必有之裁出國門而人已數日月其
後少選彈文及焉大者浪戰以塞責小者諱敗以掩辠
它年搆非常之旤必此之繇大抵當今之世寬于用法
而苛于論人其寬也喪師辱國靦然懷首丘之思其苛
也藁首縣街之疏無一人得免夫今之人固非不知解
文㒺也辠小見則立訾夫所謂解文罔云者豈虚言而
已正幷其辠而寬之也儒者之所謂甚大當局之所謂
甚小辠之大小不可不察也昔范仲淹焚西夏嫚書宋
庠曰仲淹可斬也以正人論正人而苛責壹若此多口
之不赦蓋已久矣誠能破大衆之論開功名之門則莫
若久任久任則莫若重用之重用之則莫若舉攻守之
略進退之宜錢穀之出入惟其所欲為勢未可動遲之
小衂誡之端緒已睹則展十年之期使隱然有自為戰
之意而事廼可以大濟此學士之常談實籌邊之長策
也今邊臣曰遼兵不可使遼田不可屯此豈中事情哉
彼殆有懟辭焉度其後無可居之功也重用之則且言
調兵之害官縣金購士士罔應者閭左亾頼利其數金
未就募而先懷中道解散之心頃浙兵北行横奪民舟
拔劍抽矢目䕫䕫以睨渡江而死沿涂劫掠動則曰我
且往而死誰敢難焉兵戈所至何變不生即日者米價
之鬨或以為商賈阻塞故既涵中國腹心之患而比到
麾下則又適足為啗敵之資此但糜金賈害耳竟何毛
髮禆邪語曰戰勝之威民氣百倍敗兵之卒沒世不復
然唐之亂也河北亡敢戰者有李光弼之嚴明而壁壘
皆精采也宋之渡也畫江以南亾敢守者有岳飛之強
毅而強敵辟旌旗也故兵法曰有必勝之將無必勝之
民遼人不守遼而必合天下以守之邊臣之計愎也且
更言屯田之利屯田一鍾當轉輸二十鍾其故甚易解
也蘇軾曰百頃之閒田則足以牧馬千駟而不知其費
聚千駟之馬而輸百頃之芻則其費百倍其解更甚辨
也故趙充國所將厪六萬人耳然猶曰難久不解徭役
不息恐為明主憂今聚天下于一隅而大農日輦金穀
飽之無時休歇縱不遺一矢不亾一鏃縣官固已坐困
矣遼故熟壤也非砂磧比新遭大兵膏腴盡棄量非患
勢家豪右之梗也新畬每每寘為石田多士如林寘為
象人邊臣其何辭意者甲士朝夕待戰乎則請以耕待
之曩者局守圍城草薙禽獮移駐郊牧游騎徘徊置士
必戰之地則怯者忘生示敵必戰之形則勇者畏死繕
鄉亭浚溝渠植果木銳者刃罷者畮且戰且守縱耘耔
之弗時不猶愈坐困乎且懼其侵軼我也則請即以其
智困之夫漢之匈奴逐水草轉徙無常而東人則異是
其城郭屋居猶我也緣南畮而飽猶我也猶我之懼彼
侵軼也誠屯重兵要害以游騎往來敵懈則若鷙鳥之
發敵來則止夏燔麥秋燔禾我不以此困彼彼即以此
困我爭先處強亦存乎將而已漢隴西三困于匈奴民
亡勝意邊吏底厲其節敗敵衆殺一王而民遂振故將
不可恃一戰之威士卒可藉一鼓之氣今縱憚大創乎
且用伍員肄楚之法使士習敵而與之狎一日得利則
邊人可復使也且勇怯奚常之有人有莫行遇盗者怖
甚盡被服以獻已復遇一舟私念窘已極矣不若一效
盗之所為其人怖甚亦盡以被服獻黎明視之即鄉者
亾失之被服也夫人一也為盗則勇人盗則怯欺弱畏
強彼與我一而已矣乘客兵之方集而疾議練乘轉輸
之方給而疾議屯用以外擾敵内護耕雖黃石復出不
能易也為將之道在急收死士句踐式怒蛙自剄而獻
其首者十三人死豈真足樂哉誠有以激之也今士卒
誠憊蹈白刃赴湯火不辟艱險者豈繄亾人燕趙之郊
摴蒱飲酒報仇殺人走死地如騖者不可勝詰兹皆不
過市魁盗桀耳而其人方自詡慷慨奮邁有澆酒趙州
之意誠羅而致之此可以氣使也才苟可用隂揣其所
欲而微飽之彼將惟上之所驅方其激昂自負未嘗不
曰士為知已死也亦未嘗不曰斬脰䧟胷丈夫固樂為
之而究其元則未有不為利用者也韓非曰利之所在
皆為賁諸俗諺曰重賞之下必有勇夫非虚語也昔者
韓信破趙廣武君進一策則知之成安君不用則知之
呼吸動静亾異同室而今者敵至百步之内尚踉蹌四
顧不北何待故制勝之道在急擇死士而善視之以偵
則遠以戰則猛以守則堅鄉曰錢穀出入惟其所欲為
范睢所謂金盡者功多也若夫戰勝廟堂則止有慎之
推轂之日而已矣嗟夫勢有貌緩而實迫責有似夷而
實危惟京營為然祖宗朝豼貅之隊騰驤帝都近大抵
亾慮皆寒乞矣即錦衣號親兵舊滿十萬聞近不過萬
人既實無萬人之用而大農糜費仍歲耗十萬騎之資
墮軍實而長亂萌刻髓之憂也然而逃絶既多世俗卒
以句補為苦百姓則補之難貂璫紈袴嵎負其間景詭
之籍相目不敢問則治之難勢必藉操閱為簡稽然難
盡閱彼且一身數名當之則清之雖屠沽灑削各有私
業并操亦不可得數則練之難戎政薛操期少密耳沸
然投要牌訽謼合軍皆註妻薛紀綱至此不為張彝亾
幾耳能勿寒心乎哉大都今日之京營不足禦敵而足
以亂驟動之則虞召變苟且旦夕則虞養奸恐當事者
未可高枕卧也為今之策急擇大臣沈深有膽略者為
司馬武臣威望壓諸將者佐之而明赦已前隱占者勿
辠與之更始武弁久于其事情弊當盡知偏裨已下各
接所部理之主銷籍不主實伍懷辠效職已所侵匿者
必先吐矣見存者如制立予糧免朘削需蹛之苦材藝
拔其羣額外賜決拾之資諸將才且廉應時尊顯之蕰
畜日久扼其口而奪之食或戀弗能割則擇其爵高而
辠多者斬一二以徇如此則令出而不驚罰重而兵不
譁大將軍再閱之後軍政肅而羣偷息矣浮饟漸復驍
勇可漸致縱多豢寒乞萬餘人非軍政之大患也為治
之道有賞然後可以有刑紀綱既亂有格外之賞然後
可以有格内之刑賞行自賤刑行自貴賞行自賤者散
十萬之羡便可鼓百萬之驩聲刑行自貴者辠彰而勢
獨直狐兔縛之寂然衆怒之不嬰而聲畏天下此安危
之幾治亂之轂不可不察也然而天下之事非錢不行
開倉廪振貧窮數千里之水旱民亾菜色者窖粟多也
冒犯鋒刃謼而先登者為厚糈使也浮饟未復賞格先
行不憂不繼者帑藏盈也綜覈名實必從財用亟行之
孟子曰無政事則財用不足私念財用之流也必有所
歸歸君上君上足也歸百姓百姓足也不幸中飽而歸
羣奸羣奸亦足也然法令不脩氣象凋瘵往往公與私
交困兹曷故焉蓋嘗思之人情用本富者守財嗇以奸
富者使財輕農夫秉耒而耕百錢掛要生死以之商賈
則稍稍輕矣鬭雞走狗摴蒱六博黃金散而復來又輕
矣吏胥割人肉而不疼視錢益輕媮衣美食醉紅紫以
嬉笑儉嗇者齪齪不足道身死而子孫困蓋財用諸田
宅器用田宅器用在也葬諸衣食酒色則擲瀚海而已
矣一郡縣之内穴而啗者不可計數一省之内不可計
數一津梁關閘之會不可計數一漕糧錢鹽之局不可
計數至京師則集五方之奸而穴焉奉閹寺通戚畹交
卿相鮮裘怒馬目偷而氣高使奸弄財老于吏者弗能
詰即如大工一舉内自諸宦下至乞兒胥衣食其中民
間可一金得者倍未已也必什百之木石材貨舊可資
匠石者必弗肯稍採必紆致之數千里外郡縣興人徒
百舍重蠒牛馬道斃然又弗甚惜且惟懼速成焉必稽
之數歲之後然後已夫天子與士庶異矣貧民入市不
取贏不歸富家委僮僕則少損焉士夫不諳直直常倍
帝王之家豈真與齪齪者競纖嗇哉然綜覈之朝必明
知之而故寬焉可以明知之而寬千萬不可以欺闇昧
而奸錙銖寬以千萬千萬而已苟奸錙銖必至萬億及
秭而猶弗既此綜覈之大凡不可不察也司馬遷曰俗
之漸民久矣雖戶說以眇論終不可化夫焉能使一日
皆夷齊然治道去其泰甚泰甚不去不可以治借一二
貪黠之尤以懲羣吏則羣吏廉羣吏廉則穴而啗者無
以售其奸内自宫禁外訖都鄙量其所稸動纍巨萬尊
賢豪購壯士惠黔首國不益賦而用自饒此其經也司
會不察守鬻爵為竒謀夫鬻爵者苟且之政在所必革
者也吏受賕于内輸者取償于外舞文弄法偽章刻畫
穴而啗者徧天下所得秋毫所喪丘山此直憫虎之無
翼而傅之耳明主弗取也明主之道任賢使能信賞必
罰三公九卿下逮州邑之小吏壹以此道齊之故君心
不求治無治道可為也君而求治則救時者必以綜覈
名實為急
擬上御煖閣召輔臣劉健李東陽謝遷面議章奏
因健等極言鹽法之壞命戶部通查舊制覆議行
之謝表(弘治十八年)
伏以響洽雝喈帝眷續千秋之喜起法蘄脩舉臣言厪
五位之綢繆先朝本樹良規能奉行則利源自闢聖世
悉遵成憲共稽覈將弊竇立清拜手颺言撫心懷愧臣
健臣東陽臣遷誠惶誠恐稽首頓首上言竊惟帝王總
攬海宇最要者在密邇大臣宰相翼贊熙明至大者在
肅清庶政至于理財之急務尤需經遠之良圖自九府
鹽鐵交資官山兼以官海而累代鹽屯互濟足食還可
足兵馴至本朝備收羣筴念東南之美利不盡將以私
煑富姦雄念西北之峙稸方艱將以供億困閭左莫若
輸粟塞上用鼂錯之忠謀因而取引運司殫劉晏之長
算一引納二斗有羨在商賈為費少而息多九邊省萬
里之勞在朝廷為計深而利遠于是千耦蟻集萬鍤蠭
屯凡彼草萊所翳荆棘所叢處處我疆我理自此虓虎
之旅豼貅之隊欣欣且飽且騰蓋中外之血脈既聯將
士卒之心膽自壯而法行良久弊遂多端國漸捉衿下
徒仰屋何幸九重之睿照俄驚三接之光榮兹蓋伏遇
皇帝陛下祥摛戴玉道契寢繩垂愛景以字人披薰風
而扇物億萬姓日在襁褓猶歎國未太平二三臣每乞
筋骸輒云卿忍捨朕父老頻為加額舉朝不覺淚流乃
既勤殿陛之交復聽煖閣之召龍顔晬穆念臣等為師
保公孤天語溫和視臣等若家人父子特軫萬方之利
病徧繙百辟之封章君都臣俞盛事堪畱韶筦爾可我
否愚臣亦協壎箎相顧解頤共喜聖朝無事不禁顰蹙
獨傷鹽政多乖深恨繆盭于祖宗備陳顛末于君父行
鹽地不加擴而引日增因多畱滯之引給鹽引不加增
而價日益因多徙業之商盗販公行在在鴟張無忌則
私鹽之橫堪憂場蕩朘削煢煢鵠立無依則餘鹽之禁
宜緩孰官舳孰私載夾帶之宿蠧難清或戚畹或宗藩
奏計之蔓延特甚要其壞法之最莫如改折為先海之
大不知幾千萬里無涓滴得佐軍需餉之出約費幾千
萬緡何絲粒不仰輸輓棄沃壤為荒磧佃者投耒逃亡
處樂歲如凶年兵皆脱巾詬誶流弊若此法制安存賴
吾君之聖明立下詔于該部嚴核創垂之初意速議改
轍之令圖積歲因循一朝整飭臣等材同襪綫職傍衮
衣鍊五色石以補天自慙蹇劣鑄六州鐵而成錯每切
憂危喜值垂磁謬期攻玉伏願虞門日闢禹磬常懸因
健等三人之愚忠溥收一得因鹽法一事之潰壞徧惕
萬幾則宮府諸臣爭效媚兹之欵而吏兵諸局盡呈振
刷之觀矣
茅簷集卷七
