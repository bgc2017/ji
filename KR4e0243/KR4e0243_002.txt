茅簷集卷二
明魏學洢撰
詩
猛虎行
北山有猛虎不牝亦不牡哀哀無辜人吞噬十而九猛
虎且勿道蝨乃伏其尻壯士困顛躓蝨喙紛相撓憤語
行路人且復忍此蝨撲蝨誤驚虎滅影苦無術虎頭置
短枕虎皮罩塵埃猛虎有死日蝨乎何有哉朝窺北山
頭猛虎死耶非暮窺北山脚猛虎死耶非獵戶不見至
虎尾日鮮肥虎尾偶一掉蝨失尻間竅
呈鹿太公一百韻
赴難趨燕市潛身向范陽日斜懷劇孟風古遘羲皇跂
德投村塢涓心拜艸堂道顔圅渾噩高誼薄穹蒼諒直
衷無滓端凝動有坊格言森榘矱樸性愛農桑俊傑尊
冰鑑鄉氓敬彦方典刑黃髮備碩望白眉良曄煜精神
湛緜延福祉昌使君當日政吳國到今揚封事傳金匱
遺碑匹汜鄉烏衣矜世胄白帢故鄉裝韻叶芝蘭靜門
流荇藻香愉容齊醴酎正骨賤膏粱霈澤中為滙鴻波
衍愈長赤駒噴汗血紫燕曳晶光介節驚闤闠英聲震
廟廊叩階爭内帑仗劒出危疆齒嚼謀逾厲髯掀氣自
昂矢弧誇飲羽旌節詡懸狼猛志匡中葉雄心蓋大荒
參雲鋋棘白照日旆旌黃痛飲喧軍倅歡歌入建章此
心靡敢懈多事許承襄翁本千尋幹堅同百鍊剛詒書
休念父努力只勤王日月銷兵氣星雲耿夜芒平生交
砥淬忠孝勉劻勷鵰鶚無凡鷇長離又獨翔竒文卑藻繢
寳色炫琳瑯萬國推冠冕千羣憚頡頏異才輝燀赫王
父憺徜徉熾盛追攸始逡巡謝弗當蒔瓜循别墅占黍
候方塘藹藹祗如舊源源方未央曾孫肩遞亞穎質璧
成行跨竹寧馨子擎書窈窕郎探懷尋棗栗得餌問餦
餭倚膝身何軟牽鬚吻欲張互嘲頻咄咄逸去更洋洋
樂趣兹為極愁端總可忘健軀兼矍鑠砂磧恣趨蹌騁
馬恒辭鐙關弓不避強豎標真迥俗作戲亦逢場疎奕
隨清簟高謳侑巨觥東遊期泰岱南眺夢蘇杭卓犖談
名勝飛揚羨裹糧繇来垂宦槖一意事田莊負雪靈椿
勍臨風玉樹芳旁觀咸色動語次却神傷自歎衰頽日
常依慈母傍視隂催食至撫背訊衣凉母子互相察晨
昏習以常弄孩紛蹀躞怡老巧相羊五世驩焉聚百齡
穩可望潘輿俄息駕陶幕掩空房境熟疑猶在悲来悟
已亡含辛收拄杖抆淚對匡牀聲咽堪酸鼻余聞更斷
腸蒿憂諶罔極蓂算詎為殤怪事憑空降吾親罥世殃
觸邪師廌角搆禍起貂璫緹騎奔騰出檻車竭蹷忙隻
身羈犴狴酷暑困桁楊大命危于綫嚴威灼若湯九天
終靳露六月决飛霜生子庸如犬窮途狀似獐腳疲空
躑躅眥爛只傍徨慈訓潛相怵戎心㦧莫量破巢憂殄
滅廣柳速逃藏艸字糢糊半愁腸次第詳南行情怛怛
北望涕浪浪兒已尋安宅爺誰送水漿無人與我信有
眼總如盲魂蕩渾難繫形枯迫欲僵人生徒縮朒惴死
亦羞惶長者興憐憫高言發慨慷輿情爭忿忿天道豈
茫茫共諒身如璧何愁舌有簧螫深今且散氛盡轉成
祥解絆馳騕褭開籠放鳳凰千年虚射塔七日莫依墻
死孝從無濟艱貞刻自將孫嵩欣寓趙張禄怯逢穰逕
僻稀行旅簾開得左廂拯危情激烈排患語鏗鏘幕雀
人爭鄙池魚衆屢防丈夫别有異長笑謂何妨架帙紛
紛啓園葵欵欵嘗暫行呼廐馬重到授衾囊見我纏凄
楚更端引悦康銘恩何可報拊臆不勝愴老父娛家巷
先生泛野航斯言誠獲踐小子劇能狂濁酒乘新舸輕
帆掛短檣遍穿薜荔洞亂舞芰荷裳事過驚疑伏時平
志氣颺浩歌摧下里苦調帶秋商燕叟英雄槩吴山艷
冶妝啞然供一笑跪進介眉觴
和陶飲酒
庭菊無俗韻好風徐拂之澹然獨自遠想見東籬時吾
骨本無媚爾亦恒如兹霜白花始黃高卓良勿疑對之
冷人意得酒欣相持
二
偶步短簷下淡雲如遠山變幻斯須間玩之欲忘言柳
青菊花黃樂饑以長年優游苟能爾奚用百世傳
三
志士有竒懷何為翳吾情吾身如聚沫所寳匪榮名但
問寓世間奚以了一生秋風隕枯葉慄慄心自驚時駛
不我待淹留欲何成
四
夕陽在楊柳黃葉依風飛我心匪傷秋不覺心獨悲慷
慨向前行動念多所依長道眇無界究竟將安歸中秋
發長嘯一嘯百念衰但得此中樂百年願無違
五
鄰家有新竹日夕百鳥喧更有古梅花植我西北偏啓
窗與相向幽幽同空山朝看樵豎来暮看樵豎還似得
古人趣有意未敢言
六
束裝駕言邁未知向誰是此中有真辯而不關譽毁斯
道大路然驅車獨行爾冷煖還自知今人自羅綺
七
古哲有餘芳我將餐其英相遇殘簡中欣欣如有情父
子理團蒲得酒相與傾小時解成句今復聊自鳴詩成
無所為下階秋水生
八
松性本孤介落落有竒姿萬木凋西風孑然聳高枝何
如茂林中舉俗忘其竒披霜秀孤嶺松亦何樂為歎昔
風前花狂蕩不可羈
九
枸杞生庭中秋至花始開銜杯與之對悠然有遠懷輕
雲任往還與心了無乖有詩常高歌無山亦高棲天地
亦云廣焉能隨塗泥流俗性所遌還問心所諧思路各
有熟習慣成行迷吾行猶未遠吾駕尚可回
十
忽忽有所思乃在天一隅豈敢憚阻修去去登前途騕
褭猶不疾揮鞭冀長驅向謂萬里長萬里更有餘一朝
寤馳逐轉盼歸其居
十一
嫋嫋吹西風秋艸紛長道幽人方著書青山未應老得
句小窗前書我自嬉稿優游意無窮每念獨居好不飲
亦欣然吾志以為寳臨風一長嘯餘聲散天表
十二
閒居何所樂不語匡坐時每遇點頭處有解無言辭安
得方寸中息息常如兹微光露餘隙一動仍復疑瞑眩
疾乃瘳古語不我欺露盡放明月旦暮或見之
十三
讀書荒寺隈居止近人境身在糟醨中未敢傲獨醒矢
志程先民邇言或不領至人能斂鍔余乃無餘穎安得
一豁然明月與同炳
十四
離索亦已久好客相與至濁醪飲前庭主人獨先醉風
日恬以愉隣竹亂行次每念佳會難沉湎非所貴禮肅
意乃和相對有餘味
十五
秋風亦云厲槁葉盈我宅黃鳥無餘聲玄鳥有遺跡嗟
我何規規敢憚千與百秋深氣微寒秋盡雪將白誰不
悲流波當前莫能惜
十六
問余何所好所好在六經不作亦不述好古未有成笑
彼百家言戛戛紛所更驅去弗復覽閉門書黃庭滴露
小窗前好鳥向我鳴此際意無限處處深有情
十七
斗室小有天空庭小有風遶榻置青箱坐臥古籍中一
葉墮周易知與前林通蕭疎秋樹間茨屋三五弓
十八
瓶粟猶未罄村釀或可得安得陶淵明就我解我惑看
我篋中詩介然去茅塞借㕓醉鄉中同行歸樂國先生
故寡言余也願偕默
十九
頑隱恥泉石鰥官恥榮仕當余無事時世紛孰纏已胡
為俯仰間赧赧亦懷恥遡風一登高秋思幾千里天地
一何曠渺茫窅無紀苟不與之然墮落無底止所恥其
在兹日月曷敢恃
二十
時俗競工巧繪畫喪乃真自從解啼笑渾沌失其淳江
河日趨下衣冠日趨新每逢桃花開慨然思避秦舉世
汨泥塗否亦隨飄塵烈士懷苦志自立良辛勤陶令起
晉季樂與遺蹟親飽歴餒與寒意中常津津詩成倩友
錄酒熟漉以巾先生古遺樸渺渺羲前人
野眺
天地亦竒豔縱横桃李花人聲響寥廓雲影渡村家
有客
有客有客何亭亭翩翩辭我出我庭舉頭視日日未暮
行行重行還復停槃桓斯須故人好匪有遺說相丁寧
城西渡頭獨歸去垂條萬縷江天青
田父述
田父昔云壯而今亦衰老耕男荷鋤行語我莫起早獨
眠鳥聲集啓戶日杲杲簷瓦浮輕烟久霪今乍好
二
炊烟起前村念我耕男饑入門促婦饁語罷還歔欷稚
子囑鄰家勿濯菱花磯隴頭直南去疾行還疾歸
三
槿下犬迎吠遙識南村友殷勤乳下孫先我亂趨走久
别勿言去恰熟新釀酒解籬擷園葵攜壺向高柳前宿
君家時共醉值隣叟兹翁故矍鑠日来安好否
秋興(時同社競賦紅葉)
菊花當牖酒當簾楓樹當風動遠帘紅葉有詩追白傅
素秋無事獨陶潛十年夢境留天壤一夜溪聲到艸簷
此日登高賦秋興歸来蘆畔月纖纖
二
相對柴門月欲芽秋風吹徹舞衣斜閒披晉帖裁新葉
倦枕韋詩數落花不嚮暮園憐蕙茝每逢流水憶蒹葭
浩歌獨擬滄浪去蓼蕊蘆枝别一家
三
天高着處可徜徉日日優游日日忙瘦菊倚風同客笑
短篁搖影共人長舊疑西蜀詩無律近信東臯醉有鄉
薄暮憑闌清眺迥水青雲白淡秋粧
四
秋氣蕭疎秋思閒出門跬步屬塵寰藏身未得名山勝
避俗獨来高樹間聞道古人攜鶴去也應今日放歌還
幽懷不盡凌波興且抱漁竿水一灣
五
日出看山日入回道逢曲徑更徘徊啾啾細翮攢枯木
裊裊游絲下絳苔野菊偶開秋色裏奚兒莫報主人陪
茶鐺好逐漁郎返蕩槳高歌歸去来
六
片帆斜入荻花洲笑指西谿話舊遊曲水樓前留我在
遠雲飛處有人不村翁来往逢歸徑稚子蹁蹮上釣舟
兹日幾山同眺望登臨遙憶洞庭秋
七
何日青錢買釣磯秋江短櫂任飛飛好呼巢父為隣右
或伴堯夫上翠微芒屩每逢佳石住布袍常拂暮烟歸
翛然此意誰能畫晴浪無聲落葉稀
八
一夕西風到畫欄芙蓉消瘦不禁寒身無同調人應笑
坐有新詩眼倦看逐伴未能忘襢裼閉門聊自愛衣冠
晚来斗酒長唫處月小天高白露漙
乙卯春大人有文安之行送至京口大人用楊柳
青青渡水人為韻賦七絶以别敬步原韻
奔流去不息離愁方未央江南望江北煙裏見垂楊
二
平時不解懽臨别思聚首無計繫征帆傷心道傍柳
三
波白連天遠登高傷客情来朝芻馬處西北暮雲青
四
分手經年别難教離恨輕秋鞭如可整燕艸尚餘青
五
時序屬春深世序屬歲暮相將了蠧編同訪桃花渡
六
渺渺萬里濤風疾亂帆駛惆悵對金焦愁心滿江水
七
歲歲饑驅出慣于僮僕親幸聞帝都近頻有往来人
茅簷雜詩
只在塵寰内居然徑獨迂此君疎類我石丈老于儒候
雨迎鳩婦栽花薙鼠姑客来深自慰知有濁醪無
二
吾廬何所托芳艸蓼花西幻豈漁郎路悠然樵父谿落
英行處拾佳句半無題莎逕時来往苔深茆屋低
三
獨坐不知夕時聞棲鳥騰閒情懷應物淡語憶淵明近
借隣家棹前移柳下罾道逢田父返相話荳花棚
四
来往曾何意偏於淡處親山光疑舊夢花影屬分身曠
眼侵雲脚沉思傍水漘平生最相識強半白頭人
五
獨坐寒梅下依依細艸薰耽竒追鳥跡消懶學鵝羣詩
入花間隊文成水上軍朝看司馬賦恍欲上云云
六
孰謂貧多暇箋詩更解玄業隨當代後癡到古人前瓶
滿陶潛粟囊餘杜甫錢願奢誰過此老我只丹鉛
幽徑
曲曲穿幽徑花光映艸鞵水天何淡蕩烟月好沉埋路
轉鳴琴處依然畫舫齋閒林風景悦使我易為懷
二
焉得無人境圖書雜鳥魚蕉花釀雨露桐葉譜居諸舊
伴攜孤鶴新詩掛蹇驢睠兹渾欲舞身履定何如
病中喜沈子玄仲操兄弟見過
纖艸萎墻側微霜薄寒柯有客来遠方羣集酣且歌匪
我新釀好語洽歡情多病子不能偕惆悵當如何
二
披帷見餘照疑是明月光感兹不能眠攬衣獨傍徨索
居思遠人邂逅不得當從君乞諼艸使我心彌忘
贈子玄
偏得伊人意吟攜月下鋤稻香通竹塢新句幾躊躇
日晚歌
日垂暮兮閒眺下庭階兮遲遲攬秋芳兮可愛撫黃菊
兮彼陂枝扶疎兮瀟灑紛英英兮陸離菊逢我兮暇日
我逢菊兮茂時澹相對兮逾好兹逍遙兮無期
二
月娟娟兮初生日淡淡兮餘曜當兹辰兮有懷倚柴門
兮永眺彼漁父兮何為支兩膝兮垂釣夕陽盡兮忘歸
臨清流兮自照襲芳艸兮相盼余與子兮同調欲有言
兮無辭覽前林兮微笑
春晴
短袷狎輕風簷牙映日紅水流殘雪外家住鳥聲中柳
怯顔宜笑梅欹韻特工故人春倍好應訪百花叢
往楓谿看梅經梅花道人弟園址(道人吴元鎮字仲圭自號梅沙)
(彌)
從此西行去春風處處花沙彌留碣否亂石擁殘沙
代簡答友人問舟
大雪撲空下兼之失輕舟咫尺困沮洳停雲思悠悠一
朝曜春暉欣欣動生意鳥啼雞亦鳴堤楊發新翠舟失
不復歸沮洳已平地三復杕杜章濁醪願同醉
宿荻秋庵水閣
夜半溪聲到枕邊數行哀雁落青天依稀酒醒殘楊岸
冷月秋風繫小船
二
斜枕殘書秋水邊數椽如欲傍青天黎明驚喚斜塘去
隔浦漁家盡放船
遊秦駐山道上口占
匹馬踏殘陽乾坤亦渺茫海潮東去盡行子但愁腸
訊京師歸客
昨夜足拳三尺鐡長安馬上髯如雪忽聞人從長安来
披衣不待柴門開紫裘半醉别燕市家君可有家書裁
吾知書中不得意小鳳霜折摶風翅客囊羞澁布袍單
紅簽逐套平安字寫時雁渡湘江水到時水落芙蓉死
便令歷歷道分明往事蚤隔三千里天長日短歸不歸
愁心亂逐孤篷飛
作客東門行(悼衡兒作)
作客東門歸舍中稚子牽衣嬉行行去去遶膝不相離
阿耶抱兒兒不願㗖果與餌兒暫嬉母傍耶開側扉去
舍中稚子呱呱啼啼出大門啼入室幃四望弗見伏泣
不能止一日不歸三日兒病五日死兒欲耶抱耶怒起
耶欲抱兒兒死矣人生亦徒自苦惡用爾爾亂日荒郊
漠漠白骨一何離離不知吾兒何處悲且啼
惜哉行
惜哉雲中鶴矯矯乘風翔亮音振天表光潔凌秋霜一
朝墮凡想誤入鵝鶩行斂翮獨惆悵羞聞稱鳳凰
二
十年拭一劒用盡華隂土忽然被摧折霜鋒陷如齲既
璺不可合既缺不可補呼水再鑪錘寸心苦復苦
大人奉使代藩期逝未返以詩紀懷
日日還家日如何日日違西風嘶羸騎朔雪點征衣官
路程難定歸途信自稀百方聊慰解心事亂雲飛
二
期在仲冬末過期猶遠遊簡圖稽馬邑指日計蘇州客
路南来近離思北向愁中途遇良友儻此為淹留
三
薄宦本無味徒牽離索情覲顔知捧玉納手苦懷冰古
驛聽嚴鼓黃昏對短檠何時卸塵韅團坐話東征
四
馬首苦風霜遙知憶故鄉日高牆角煖釀熟甕頭香歲
暮情相昵初歸味倍長如何困修阻勞我别離腸
五
歲晚天風急啾啾細鳥繁夕陽下歸路危葉集頽垣感
物思千縷抒懷詩數言征車應不遠閣筆倚柴門
六
持錢晨入市欲往問君平霜落開歸計冰深尚遠征對
人多解譬併我不分明試看三吳分何時返使星
七
漫說宦遊好那知作客難晨昏惟逐隊僮僕共盤桓旅
病難形字家書數自看不堪離别况漸欲憎長安
八
再將家報讀十月發京師破惑真無計寬愁但有蓍始
憑書限日今恃筮為期北雁南来盡歸帆莫更遲
九
外孫新學語試問祖歸不對我每微笑不言頻點頭經
旬皆恨别半晌暫忘憂嬰慧偏多驗門前望客舟
十
匪我關心極其如期逝何日偏歸路短愁與客程多穉
弟幾回望親朋數遍過度来應咫尺尊酒共婆娑
寄贈唐宜之兼呈知非道人
茫茫廿年餘一往圖自快今来始回首逢人盡堪拜拜
罷還致辭不知雙淚滋誰能藥石我没齒長相思病夫
尋扁鵲片語容自紿願子垂諦聽一一陳其私我病膽
力薄我病眼力卑我病骨力脆我病願力雌願力苟不
深扁鵲無可為明知還故縱悠忽不自持惰窳苟如此
墮落安足疑感子惠我言忽驚千鈞鎚臨風還再拜千
里如見之
送程子長兼呈魏瓠園先生
一病月餘久坐失春風期青青梧桐葉隂隂桃李枝感
此方嘆息出門遘相知短箑掃古木兼之題新詩古木
蘇家風新詩漾輕漪芒鞋遍山山此去將安之路若經
海寧為謁瓠園師請誦隰桑篇道我遙相思
同唐宜之過楓溪訪卞子厚先生
故人臥窮巷泠然護幽獨入門狹於舟偃蹇數椽屋梅
雨夜来過牀趾秀苜蓿殘書四五卷石枯毛穎秃敝榻
庋古畫淋漓瀟湘竹中有梅道人斜枝拖半幅迎風勢
掀舞疑入篔簹谷稚子髮散亂閩音解呼六新從武夷
来生小武夷麓問之了不領頻笑眉紋蹙
長水怨(為友人妾賦)
妾家住長水長水東西流青青湖畔柳迢迢湖上樓十
三學釵書十四工箜篌十五臨窗繡精妙世無儔翩翩
少年子窈窕行相求借問樓上女可似羅敷不里嫗前
致辭願君且淹留美人好顔色終日樓上頭兼之臨窗
繡精妙世無儔君子謬垂盼聞言中心喜語我長者行
同聲謂應爾郎君美風度玉樹蒹葭倚十九渡長江聲
名若江水好花不獨榮天生合連理行行隨君去默默
思故里牽帷幾回喚低眉羞欲死臨鏡貼花鈿可憐體無
比紗窗春日午脈脈情何已憶我在家時拈香繡大士
金刀翦素綾瑩瑩白於紙刺成蓮花葉彷彿香風吹香
風吹入夢夢到蓮花池繡痕細難識但覺生蛾眉静玩
坐逾久忽忽心自疑似曾親見佛不知身是誰綾額尚
餘尺皚皚冰雪姿淡濡碧玉毫邀郎為題詩郎書擬右
軍妾心亦委婉針鋒與筆意曲折隨郎轉繡罷持似君
秀色堪舒卷顧我每微笑妾顔先自靦落地為女子可
憐側室難陡然一回想心事慘不懽雖復蒙君憐鮫
綃恒不乾大婦貴家女妾身臧獲看上堂伺音聲下堂
候顔色含羞入空房惻惻潛相憶雖然潛相憶無用長
太息誠得君子懽不怨長離隔大婦奄逝世一家身獨
當漂蕩若浮萍隨君流四方南都復北都終歲長道傍
黃金散欲盡不思歸故鄉壯志在四海妾心暗悲傷君
怯不勝衣年来益憔悴十日九臥病奄奄滯旅次妾首
如飛蓬并日忘食事上無姑嫜親下無得力婢旋出又
旋入常恐呼不至憂勞填胸臆刺刺肝腸碎歲月漸消
耗妾身亦不支帶圍日趨緩空復存腰肢事君垂十載
不一生男兒羞佩宜男艸悵然心中悲君嘗兩畜婢中
道旋棄之妾身非不容君自輕别離暮春三月盡束裝
謀南歸買舟厪如葉帷幕不得施長夜泊豐艸巨蚊攢
冰肌生小長閨閣辛苦實難為入秋弛行李僦人樓上
居小姑家海濱聞之亦来依雖非久居計氣息聊得舒
良人忽生心娶婦支門閭隨珠飾翠幃黃金飾綺疏紅
羅覆斗帳寳馬七香車今日媒妁来東隣有美姝明日
媒妁来西家有西施妾身匪木石焉得不孤悽對鏡影
如削安敢生言辭禮數任頡頏難比先娘時新人入門
来灼灼艷威儀二九頗不足二八頗有餘女伴覷鸞幃
嘖嘖相嗟咨君心愛幸絶迥與舊人殊非必顔色殊新
舊自相渝新人哭亦妍舊人笑不如孤房過慰藉眄睞
聊斯須情知心不存詞說空爾為新昏浹旬日忽作南都
遊俗語莫空房挽衣不能留新人暫歸寧登車去由由
妾身姊為母同君亦登舟耳綰雙明月墮髻垂金瑬飄
颻蕩湘裾豔如安石榴輕盈作纖步翩若雲端游隣女
相擁簇朱顔自生羞十年方得歸一喜還一愁顧君色
悽慘何用心怮怮莫非眷新昏懷此離索憂千喚不一
答默默自低頭舟行到長水妾自還家裏親戚往邀君
君固不肯起詰朝云解維舟中須盤桓勿用再往返各
使中心安恐君途上寒幅巾裁合歡恐君途上饑烘栗
盈朱盤木落霜露急勿使衣裳單千語囑奚兒勸君幸
加餐平明奚兒至顔色驟驚顫向前往叩問淚流先被
面郎君乞致辭此生勿相見十年恩愛深謝卿重依戀
奈卿久專妬會見中情變不如痛割絶免使腸輪轉妾
身得聞之狂頓摧心肝天乎我何辜天乎真無端雖在
夢魂中不料遭棄捐恨無晨風翼迅駛追君船淚珠十
萬斛那得飛君前牽衣一慟哭身死妾亦甘縱然被驅
遣曷不先一言一去永决絶何處鳴煩冤自從入君門
歴今垂十年雖彼雞與犬亦當念周旋如何鐵石人一
絶弗復憐椎胸胸血嘔委身赴清水骨肉痛如割僶勉
相救止姊恩父母深我生不如死尚冀南都還重来過
吾里性行吾熟知兹望殆已矣昔年别兩妾我淚揮不
止誰料行及身苦境苦如此嗚呼倉浪天兹恨何日已
新人入我門繡帷長日垂依稀覩容貌猶未通言詞臨
行詳睇視恰在登車時蚤知生死隔揮淚一致辭念與
小姑别淚落如連珠妾初進門来小姑九歲餘探懷索
果餌髮亂呼我梳今来已成婦骨肉情依依長别不一
語腸斷當何如我有兩了鬟事我五六年大者髮覆額
小者亦比肩晨興聽呼喚夜深候我眠而今永隔别涕
泗紛潺湲平時解思我料爾當亦然掩淚入房来窗前
見針帖殘絲與剰線寸寸皆儂血向日入君目從今長
斷絶委婉隨郎心郎心太曲折忽見大士像不覺淚滂
沱稽首乞慈悲妾身竟如何今生無辠過宿生愆怨多
安得轉君心春風被女蘿君心終不回不如赴長河稽
首乞慈悲再拜涕漣洏不望重聚首但願相見時雨落
不上天一見知何期婦人失夫心百念無可為但願新
人懽為君生男兒更念孱弱身疾苦不相離舊人識君
性新人安得知十年守窮賤心事多苦悲願君振高翮
及時凌風飛妾身長已矣相見知何期一字一嗚咽行
道皆酸悽
簡錢彦林謀阻唐宜之金陵之行
野航去住渾難定似向金陵煙雨中鳳老何天尋竹實
雁棲随地傍孤篷浮蹤三宿伊無戀幽緒千層我較濃
半里梅花勞夢想况堪山水隔重重
二
不惜相随日數回武塘曾見幾人來君逢好友邀吾共
吾有奇懷向友開此去倘離香樹圃何年同住藕花隈
天雄歸騎行將近留策應須細細裁
前重九一日送宜之之金陵
不堪寥落對秋風來日登高若箇同雲臥杳沉深谷裏
月明還想小橋東謾言交味禪中淡偶觸愁腸格外濃
别淚欲彈聊復已無端飛出笑聲中
二
楓林霜落暮煙青手折芙蓉贈遠征擬買野舠重話别
恐臨岐路轉傷情片帆習習從今去萬壑深深何處行
悔我追随贏一載誤將文字友先生
三
把手西風各悵然強憑壯語破纏綿莫言對酒多新恨
譬不逢君自舊年此去好行秋色裏相思半在晚林前
醉中分袂休回首日上梧梢客放船
又賦得遍插茱萸少一人送宜之
九日羣開竹葉觴茱萸傳插動離腸賦詩不少浣花叟
吹帽那尋從事郎坐看孤鴻横别浦遥憐匹馬亂殘陽
尊前已是蒹葭路莫待臨流嘆渺茫
送唐汙父入四安山
汙父先生久作隣未知汙父是何人茶罏時畜長生火
藥裹常随不病身短袴獨鋤三尺圃角巾留掛十年塵
刺船忽向千峰去何處煙波着釣綸
家書
時事紛紛不可詰孤忠耿耿徒離憂國人爭憤柙中兕
之子却憐堂下牛黃髮廿年浪引領青山萬古仍含羞
彈章三上纍膽落夙志不遂差堪酬
二
盡言上苑多芳草數去誰者蕙與蘭素性恰並鷗社狎
人間何意蠶叢難天生一副巖林骨贏作數年冷淡官
稚子候門日已久老人歸來且加餐
招錢彦林仲芳兄弟飲
舊愛陶令静近覺次山好藹如過邨巷籬下逢父老語
樸情逾深古風動懷抱三復不能已念與君共討翩然
攜仲來濁酒足傾倒
茅簷集卷二
