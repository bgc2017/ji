洺水集卷十六宋程珌撰
致語
建康鹿鳴宴
春日下詔書處處蒐揚巖谷秋風動霄漢人人振刷羽
翰一登天府獻賢之書洊講公堂勸駕之燕南則七閩
韋布之地東則三吳文物之鄉凡戴堯天盡遵周典唯
是千年之王氣實為六代之帝家自控長江十萬之師
不減秦關百二之勢起一世明堂清廟之老秉九州繡
斧金鉞之權適當大比之時來主賓興之事且問春官
羣試看有此金陵座主無豈非多士之獨榮懸知他郡
之難比新貢省元天與一段秀氣身負千人雋聲能賦
為大夫上薄楚騷之光熖明經補高第下陋漢儒之異
同幾年結就雲梯今日來遊月窟捷書夜至慰辛勤教
子之慈親課誦更闌動多少笞兒之鄰父粤有回翔舊
舉騰踏英遊家家自握靈珠步步同登寶塔某官百尺
竿頭饒一步千佛經頂上三人傳誦人間縱横禮樂三
千字徹聞天上卓犖聲名四百州要從白鷺清溪却步
紫樞黃閣不但秦淮一條水寸波不驚坐令淮甸二十
州高枕安臥腹中自有百萬甲筆陣獨掃千人軍恩意
洽於營屯已嚴武事禮貌優於庠序益振儒風爰因暇
時更舉縟禮屈金鼎調元之手欵蟾宮得意之人平時
俎豆雍容已宣禮樂詩書之化今日尊罍閑暇更將笙
簧幣帛之誠其官列宿應郎官使星臨吳地前朝相國
之胄風采自高中興名臣之家典刑故在並擁皇皇之
節來光秩秩之筵旗幟精明賓僚整暇况坐中有鯨海
釣鰲之客而席上皆玉堂吐鳳之人舉酒一言來年三
月大宗伯以姓名來上新進士肅衣冠以前序立大庭
躬承聖問毋如公孫子之阿世其如轅固生之正言凡
異時得君而行之皆今日悉意以陳者又况石城虎踞
鍾阜龍蟠雙闕崔嵬大江吞吐代生人傑氣稟地靈老
鳳飛來尚想半山之松竹靈鼇穩占猶聞東閣之芝蘭
何止狀元宰相之有人且復熙寧紹興之近事勉光前
躅無遜昔時相期來春好在魚翻三級何妨今日且作
鯨吸百川氣壓江淮事光圖牒幸侍北門之宴請陳西
郢之詞
河南貢士紫萄詩不比尋常貢士時一老堂堂強國棟
四筵濟濟瑞庭芝傳聞座主趨璜召恰與諸生赴詔期
宴罷瓊林如謁謝請君懷刺鳳凰池
建康春教
虎城龍阜控長江地勢之雄鐵鉞琱戈侈太府軍容之
盛雖在聖朝偃武之際不妨春田蒐事之常某官制九
州之兵擁七尺之節聲名動蠻貊頃時嘗問於度年威
重懾單于他日更詹於漢相三年管鑰四治戎行百將
同心三軍一勇動搖山嶽呼吸雷風蛇向敵而蟠隱隱
圖中之八陣馬從背而出片片面前之六花進若電馳
退如雨寂幕府山北空餘當日武帳岡朱雀航邊不數
昔人麾羽扇而又適丁今歲一整常須十萬張穉角之
弓三百步僕姑之箭熊旗兕甲影搖汴水之波鶴膝犀
渠光奪燕山之月士氣益倍日暮未酣然萊公乃出填
北門恐不免使人之問使中令若參決巖廟必令知中
國之威某等久窺投壺之歌頗諳舞劍之樂輒哦韻語
助喜凱旋
朝來百鼓殷軍門知是元戎肅萬屯殺氣直摧龍尾壘
英風遠薄鬭場村從今吳卒精成勇却看燕兵脆可掀
好入廟堂裨聖略指麾諸將定中原
聖節
乾道盛際夙開夢日之符嘉定熙辰載叶旋乾之度欲
獻魯山之曲盡裒嵩嶽之呼恭惟剛健法天清明若日
櫜弓戢矢陋秦漢之武功履革衣綈躬唐虞之儉德邊
人革面外服易心形氣叶和清寧並貺五穀熟而人民
育三光全而寒暑平米斗三錢端類四年之貞觀露嚢
五日又當今歲之千秋無懷封山黃帝禪亭長見太平
之盛子晉吹笙安期奉棗莫量汗漫之期某等際運半
千去天尺五慚無妙語仰奉昌辰
雉尾差参寶扇開九霞雙闕聳蓬萊霜清法駕黃金殿
雲擁仙班紫玉杯天上剖符初繞電人間作頌已鳴雷
長生紀籙知多少瓠子澄清一萬回
王母
奉玉皇之寶篆有王者興飜佩女之雲旂來人間世雖
縹緲虛無之際皆涵濡覆冒之區遙瞻於穆之尊密獻
長生之訣恭惟來從仙闕下撫塵寰土圭測而陰陽和
宸極正而璿璣運農祥霽色景緯宣明天無風而海不
波星連珠而月合璧時也淸霜戒曉愛日烘晴桃開十
月之花梅綻小春之蕊堯眉誕秀舜目開祥爰因閒暇
之時共享太平之福上奉重闈之壽下均四表之驩已
聞嵩嶽之如呼又見羨門之來謁臣妾胎身仙骨結屋
銀臺雖周穆王張宴於瑤池間從屈致而漢武帝塗香
於華殿竟未垂臨惟真主之應期寔上帝之有命故蓬
萊三十萬餘里不惮其遙而天皇一萬八千年願先以
告洊敷鴻寶益衍龜圖
青烏䘖餌海邊來報道羣仙浴佛回玉侍雙成開翠箔
雲冠七勝下銀臺萬年黎角丹方轉千歲冰桃花欲開
更待丹成桃熟後却來親奉紫宸杯
前筵勾曲
百世基圖光祚聖神之主九天雨露恩濃帝王之州上
奉台顔後部獻曲
醉蓬萊
望皇都清曉瑞日祥烟洞開閶闔一朵紅雲映重瞳日
月萬歲山高九霞杯暖正想宸游洽絶塞庭琛重闈天
笑年年仙闕韶鳳徘徊蒲魚演漾鎬酒恩濃龍蟠建
業玉琢麟符分付人中傑奠國安民持將祝壽樂作君
臣悦看取頭廳押班稱賀明年天節
後筵勾曲
天容不老千齡已祝於堯年地限無邊四海均聞於舜
樂至和一鼓萬象皆春上侑清歡後部獻曲
茶詞西江月
歲貢來從玉壘天恩拜賜金奩春風一朵紫雲鮮明月
輕浮盞面想見清都絳闕雍容多少神仙歸來滿袖
玉爐烟願侍年年天宴
湯詞鷓鴣天
飲罷天厨碧玉觴仙韶九奏少停章何人採得扶桑椹
搗就藍橋碧紺霜凡骨變驟清凉何須仙露與瓊漿
君恩珍重渾如許祝取天皇似玉皇
洺水集卷十六
