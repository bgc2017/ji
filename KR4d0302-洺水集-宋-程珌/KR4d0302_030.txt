洺水集卷三十宋程珌撰
樂府
水調歌頭(昏發烏江朝至湖隂月正午舟中作)
玉女掃天淨雍觀掠江寬問君何事底急夜半挾舟還
三島眠龍驚覺萬頃明瓊碾破涼月照東南碧氣正吞
吐滿挹潄膺肝烟&KR0963;上乘雲象噭天關人間已夢我
獨危坐玩漫汗螭殿黃昏未鎖鶴氅翩躚蜚下共吸酒
壺乾興罷吹笙去風露五更寒
又(壬子五月二十三日流杯玉泉雨忽大作連賦水調二章一書于壁一懷以歸)
電闕驅神駿鐡棰起癡蛟木鳴山裂盛夏白晝野魖號
急上瑤庭深處為問龍君何怒抉破古天河日華開絢
采雨意屬詩豪與君来飛玉佩斬觚瓢纖流沈羽借
我萬斛沸銀濤醉拍滿缸香雪寫竭一池濃墨逸氣正
飄颻何事謫仙子歸去續松醪
其二
日轂金鉦赤雪竇水晶寒支機石下飜浪噴薄出層關
半夜雌龍驚走明日靈蛇張甲蜚上石盤桓多謝山君
護未放醉翁閒安得醉風泚泚露珊珊翠雲老子邀
我瑤佩駕紅鸞一勺流觴何有萬石横缸如注虹氣飲
溪乾忽夢坐銀井長嘯俯清湍
又(登甘露寺多景樓望淮有感)
天地本無際南北竟誰分樓前多景中原一恨杳難論
却似長江萬里忽有孤山兩點點破水晶盆為惜鞭霆
力驅去附崑崙望淮隂兵冶處儼然存看来天意止
欠士稚與劉琨三拊當時頑石喚醒隆中一老細與酌芳
罇孟夏正須雨一洗北塵昏
又(戊戌自夀)
渤澥東南界西北倚崑崙當時推步但知宇内有乾坤
午夜風輪微轉駕我浮空汎景一息過天垠俯眎人間
世渺渺望漚塵挽天吴摩海若吐還吞寕用計年八
十陽九又三隂要自白榆星外直至黑流沙底山與澤
俱平不論初未度一色界如銀
六州歌頭(送辛稼軒)
向来抵掌未必總談空難徧舉質三事試從公記當年
賦一邱一壑天鳶闊淵魚静莫擊磬但酌酒儘從容一
水西来他日會從公曳杖其中問前回歸去已笑白髮
成蓬不識如今幾西風蒙莊多事論虱豕推羊蟻未
辭終又驟說魚得計孰能通嘆如雲罔罟龍伯啖𦕈難
窮凡三惑誰使我釋然融豈是匏瓜者把行蔵悉付鴻
濛且從頭檢校想見迎公湖上千松
滿江紅(龔撫幹示閏中秋)
黃鶴樓前江百尺波横光溢問老子當年高興何人知
得最愛洞庭天際水分明表裏玻璃色恐今宵未必似
前番天應惜都莫問鴻鍾勒也休羨壺天謫憶故人
霜下亂灘横笛便好騎鯨游汗漫古来蟾影何曾没更
明年重約再来時乘槎客
又(登石頭城歸巳月生)
頗恨登臨浪自作騷人愁語石城上何須苦說死袁生
禇當日卧龍商略處秦淮王氣真何許與君来蕭瑟北
風寒黃雲暮枕鍾阜湖玄武生此虎真蹲踞看四山
環合休臨江渚可笑唐人無意度却言此虎凌波去君
且住明月為人来潮生浦
八聲甘州(别陳總帥)
玉局仙人輕帆萬里送入三吴怪一舟如葉元無濁物
依然姑射滿載冰壺昔日文君千言成誦不識如今記
得無新来也喜都將分付一顆驪珠向来田賦蠲輸
散多少春風巴與渝算公家粗了蓴鱸而已何妨西子
白髮江湖印鑄黃金時来須佩畢竟人生萬卷書離情
處正秦淮歲晩雪意糢糊
步虛詞(夀張門司)
休怪頻年司鑰仙官長守仙宫東風未肯到凡紅先舞
雲韶彩鳳都是一團和氣故教上苑春濃羣仙拍手
過江東高唱紫芝新頌
沁園春(夀王運使)
公有仙姿蒼松野鶴落落昂昂論法主長生仍須極貴
雲臺綘闕都許尚羊更憶當年而今時候一念功名下
帝旁天分付使人間草木盡有春香人知相法竒龐
又那識隂功事更長算毗陵荒政江東風采忠文典則
凜凜生光再歲秦淮觚稜入夢帷幄從来在廟堂公歸
去好平心獻替人望時康
又(夀李通判)
那用招秋休言推暑風自薰兮問誰解當初識公来處
月明碧落旆卷青霓千丈長松起人生意凍芋寒瓜空
滿畦還堪怪怪諸公衮衮我尚憑泥須教一舉崔嵬
算人世功名各有梯更何須煉鼎玄霜絳雪只煩煮茗
水餅冰虀紫府多仙招来滿座公自長生角亢齊何曾
也有玉麟行地老鳳梧棲
又(謝劉小山頻寄所作)
君有新詞何妨為我時遣奚奴看此山大小風流晉宋
眼中餘子苦自侏儒九曲清溪千枝楊柳還記新條更
有無春將好欲從君商略君意何如佳人玉佩瓊琚
更胸中澆灌有詩書把古人行處從頭檢點今人說底
却不須渠更上石頭重登鍾阜畫作金陵攷古圖頻相
見怕薰風早晩便隔天隅
又(庚午三月望日賦椿堂牡丹)
消得琱欄也不枉教車馬如狂怪元和一事韓公子者
歸来斸去玉毁崑岡為解花嘲朝来試看采佩殷霞浥
露香君休怪算只緣太豔俗障難降詩人未易平章
向百卉彫零獨後装看洪爐大器從来成晩只須這着
也做花王况是月坡花圍一尺壓盡紛紛瑣細芳還堪
笑笑龍鍾老鳳方入都堂
又(讀史記有感)
試課陽坡春後添栽多少杉松正桃塢晝濃雲溪風軟
從容延叩太史丞公底事越人見垣一壁比過秦關遽
失瞳江神吏靈能脫罟不發衛平蒙休言唐舉無功
更休笑丘軻自阨窮算汨羅醒處元来醉裏真敖假孟
畢竟誰封太史亡言床頭釀熟人在晴嵐杳靄中新堤
路喜樛枝鱗角夭矯蒼龍
錦堂春(畱春)
最是元来苦無風雨只恁匆匆歸去看遊絲都不恨恨
秦淮新漲向人東注醉裏仙人惜春曾賦却不解留
春且住問何人畱得住怕小山更有碧蕪春句
壺中天(夀邱樞密)
日躔東井正輪囷桂影十分光潔火令方中符國運天
與非常英傑犖犖平生眼空宇宙綠髮千尋雪笑談一
鎮單于底事心懾晩歲佛地功深人間富貴五湖烟
闊誰遣心期事左須酬滿麒麟勛業又也何妨長生仙
籙已在黃金闕中原恢拓要公歸任調燮
燭影搖紅(元宵)
青旆搖風朱簾漏月黃昏早蓬山萬疊忽蜚来上有千
燈照和氣祥烟繚繞映瓊樓五雲縹緲青裙縞袂亂吹
繁絃九衢驩笑元是琴堂十分管領春光到手移星
宿下人寰招客来仙島信道邦人見少彷彿似皇都春
好明年只恐鰲山扈從隨班清曉
謁金門(用趙帳幹韻)
烟漠漠醉裏看春都錯過了清明遲一着牡丹重約摸
曉日漸明簷角天與芳辰難却駐得韶華元有藥桃
源誰共約
水龍吟(夀李尚書)
道家弱水蓬萊鯨波萬里誰知得人間自有南昌居士
仙風道骨詩似白星皃如𣆀老風塵挺出向謫仙家裏
滕王閣畔飄玉佩下丹闕黃髮四朝元老又誰知重
生綠髮手提一筆活人多少三千功績已冠文昌人人
瞻望玉樞躔偪對新涼酒頰微紅宛是一星南極
喜遷鶯(別陳新恩)
少年意氣但投鞍盤羽結場奪槊眼底矇矓腹中空洞
不著曹劉元白聞道殊科八中也要彩盧連擲收拾盡
到如今但有寸心如鐵天付真竒特口静神充雙眼
西僧碧楚國離騷唐朝詞學未信芳塵歇結取佳人香
佩截斷兒曹綺舌歸去也且斕斑戲采好春長日
又(夀李文昌)
評君誰似似長松千丈離竒多節骨瘦稜稜文高犖犖
今日来仙闕走卒識公容貌邊徼問公官閥更史館一
編書多少頻添勛業偉絶今歲别新綠名孫又見枝
生葉底事七旬雙瞳如水畢竟桂花方發賜第彤墀秋
早又一瑤樞光潔故人也念相逢誰似鳳池同列
又(夀薛尚書)
一天風露喜初行弹壓人間殘暑金母此時雲軿先降
又見樞星光吐人道鴻濛逢日可是東方明處更天上
走玉人絡繹儀鸞瓊醑聽語更希舉試把皇朝盛事
都来數當日鰲頭皇扉侍母綠髮方瞳更有飛鳬王季
往往文星再聚渾休問但回班千歲貂蟬成譜
又(夀薛樞密)
去年玉燕記曾期今歲瑤光入度今日都人從頭屈指
盡是黑頭公輔争道一朝語合誰信千齡際遇更積雨
曉来晴洗出琉璃秋宇笑語知何許旆卷青霓来自
鈞天所道骨仙風安排頓着須是人間紫府要識雲臺
高絶更有鳳池深處從今數看千秋萬歲永承明主
柳梢青(夀薛尚書)
官已尚書人猶寒素仙有名言謂是若人法當至貴仍
主脩年唐人四字鮮妍堪照映畫堂綵烟更對新涼
一聲芝曲萬斛金舡
又(和齊仙留春)
嫩綠成堆朝来紅紫都在莓苔方見春来又聞春去暗
裏誰催人生易老何哉春去矣秋風又来何似雲溪
長春日月無去無歸
酹江月(丙子自夀)
平生有意把六經膏澤人人霑受白被子明康節輩浪
說乘除先後遇合一時英雄千古誰是高強手蹉跎歲
晩臨風浩然搔首今但入夢青山雲溪深處烟月生
懷袖宿有十年蕭散願此叚功緣須就因憶坡公仇池
有約莫悮歸時候今朝對酒歌此與君為夀
賀新郎(夀李端明)
袖手雲溪上看人間紛紛饑烏腐鼠觸蠻交戰便得金
魚垂玉帶多少雌黃點勘算此語必非河漢直自弹冠
班八座更青春數到期頥算一段玉無纖玷公難學
處尤堪羨全似泠泠秋水體清形健衮處從來高一著
那肯隨人脚轉要須是常見乾坤清晏天意未教公猛
去要都俞了却從公便歌夀斝朱簾捲
寶鼎現(夀李端明)
綠楊欲舞紅杏微笑春工漸侈試僂指自從嘉定數到
寶慶裡無一歲不書年大有問元功誰燮理於變雍熙
如此自當千歲况是端笏蓬萊陛但看雍容玉立山
峙煉五色補天無跡扶日天衢光四被安清祏填羣心
聲色恬然如談笑耳更八荒民生奠枕此着又當千歲
又况善述先猷嚴武備不開邊鄙隂功徧南北千歲
未多疇祉且說總是三千歲此際方岐嶷聽今日處處
笙歌何止南樓十二
念奴嬌(憶先廬春山之勝)
歸来一笑尚看看趁得人間寒食阿夀牽衣仍問我雙
鬢新來添白忍見庭前去年芳草依舊青青色西湖雨
後綠波兩岸平拍天教斷送流年三之一矣又是成
疎鬲燕子春寒渾未到誰說江南消息玉樹熏香冰桃
飜浪好箇真消息山間景物這回歸去松風深處横笛
又(初見海棠花)
嫣然一笑向燭花光下經年纔見欲語還羞如有恨方
得東君一盼天意無情更教微雨香泪流丹臉今朝霽
色笙歌初沸庭院因是思入東屏當年手植徧桃源
低岸失脚東来春七度辜負芳叢亡限問訊園丁寕如
歸去細與從頭看東風獨立白雲遮斷雙眼
傾杯(丁亥自夀)
鑾殿秋深玉堂宵永千門人静問天上西風幾度金盤
光滿露濃銀井碧雲飛下雙鸞影迤邐笙歌近笑語羣
仙隠隠更前問訊墮在紅塵今省漸曙色曉風清迥
更積靄沉隂都捲盡向忩前引鏡看来尚喜精神炯炯
便折簡浮邱共酌奈天也未教酩酊来歲却笑羣仙月
寒空冷(予家天都山乃浮邱升仙之地)
醉蓬萊(夀王司直)
算千葩百卉誰伴東風早春時候唯有江梅在人間長
久雪後霜前衝涉多少尚精神如舊歲歲年年酴酥飲
了便為公夀更向尊前席上細看人與梅花稜稜争
瘦桃李漫山都落芳塵後和氣滿身參調玉鉉表天然
孤秀来歲今朝星闈霧閣一巵春酒
又(丙申自夀)
記蟾宫桂子撒向人間如今時候白下長干亂灘横笛
想昔遊依舊大海一漚千年一息誰稱彭夀開徧門
前丹蕊漸西風入東籬釀成仙酒卓筆雞籠懸天寶蓋
占斷宣徽秀来歲清苕公家事了斑衣藍綬
西江月(壬辰自夀)
天上初秋桂子(今歲七月月中桂子下)庭前八月丹花一年一度
見仙槎秋色分明如畫願把隂功一脉燈燈相續無
涯降祥作善豈其差永作漁樵嘉話
又(癸巳自夀)
底事中秋無月元来留待今宵羣仙拍手度仙橋驚起
眠龍夭矯天上靈槎一度人間八月江潮西興渡口
幾魂消(癸丑八月侍親西興)又見潮生月到
滿庭芳(雪登前嶺自己酉江右雪行彌月四十七年無此樂也今再見之)
未歲嘉平初旬日四雪中歸自崇唐山林湖海一氣接
蒼茫踏盡玉龍千丈更一望龍尾天長須臾上高峯四
顧迤邐過前岡羣山如玉削松林百萬盡傅瓊霜渾
疑是天際一鶴翺翔人道玉皇三六欲一叩風力方剛
明朝好金烏銜燭八表散祥光
又(戊戌上元喜霽訪開桃洞)
去臘飛花今春未巳迤邐將度元宵俄然甲子青帝下
新條净掃一天沉靄紅輪滿大地山河從今好便當聽
取萬國起歌謠有人當此際鉏雲深塢剪月中阿已
占斷春風自種仙桃更扶疎桂影直從巖底上拂雲梢
仍為我長摩蒼石無負此清宵
又(戊戌自夀)
人道蒼姬燠多寒少故教千歲綿綿算来春夏一氣本
無偏底事今年玉歴秋未朔風露泠然君知否山深地
僻自是早霜天如今當此去十分親切面問嬋娟何
須看仙槎海上重還好在金英玉屑為我滿汎金船仍
傳語横江秀石永鎖三川
減字木蘭花
不應雙睫看盡人間花與雪曾是當時一朵紅雲擁日
飛如今正好萬綠千紅深處坐也使春工喚作天池
五月風
洺水集卷三十
