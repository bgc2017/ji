洺水集卷二宋程珌撰
奏疏
擬上殿劄子
臣仰惟陛下天縱之資根于至仁故君臨海宇二十二
年雖變故迭興而訖底康定天佑人助不可誣也獨比
年以來災異不一方春生夏長之時萬物焦以枯向也
旱敵今及吾邊春既苦旱夏必傷潦不惟此爾有道之
世五星循軌日不食朔月不食望迺去歲之秋月食望
矣日食朔矣而又金星見晝鎮星失行太隂躔高木星
度下類非細變也可不震惕如禍在朝夕哉臣願陛下
剛健輝光日新其德蠲苛賦以培國本去繁刑以壽國
脉顯忠消佞以厲臣節聽言行諫以作士氣一政令之
設施必曰其事果合於天否乎一人才之黜陟必曰其
人果當於天否乎天心何自知之當人心則合天心矣
内而坤極外而大臣相與警戒相為輔拂益進其所已
為交脩其所未逮蓋轉移其象銷弭其災非大有以飭
厲之未見其可也漢陳蕃有言昔春秋之末周德衰微
數十年間無復災𤯝者天所棄也今天於漢眷眷無已
故殷勤示變冀以感悟然則今兹災異雖可懼也猶可
幸也豈非上天之心所以祐國家者尚至望陛下者尚
深乎祐之而無以答其意望之而無以慰其心臣則懼
之雖然因象而知警不難也無象而不忘為難耳人之
常情遇變則懼不見則忘未雨則憂既雨則忽殊不知
天之垂象已示不再災祥未應其象故在元魏之時熒
惑見而忽亡崔浩謂入秦必矣後八十餘日熒惑果出
東井間一歲秦果當之先正司馬光特著之通鑑以垂
萬世則是應之遲疾雖不可計而象不虛示未有無其
應者也惟陛下勿以為不見勿以為既往而遽忘之則
天下幸甚
乙亥輪對劄子
恭惟陛下天臨海宇二十二年玉食弗御惟服澣衣每
以天下為憂未嘗以位為樂故含齒羣生同心愛戴而
變故相仍旋即消弭豈非天之所佑人之所歸皆陛下
憂勤一念之力邪而陛下之憂曾不解於聖心者臣竊
窺陛下之心上憂祖宗付託之重内憂天下之未治外
憂殘敵之未殄也然以臣觀之則以為未易徒憂者治
内治外臣請次第陳之治内之道多矣蠲蔡京等横斂
之賦以洗百年之痛詳縣令之試以培太平之基嚴司
理錄參之授以重生民之命展任子三年之期以寬吏
部之闕此治内之凡也而其要必先於清中書之務治
外之道多矣創軍號集新軍以杜姦人覘伺之心削歲
幣正名稱以為他日強敵之慮選王人核邊備以防倉
卒之虞禁朘剥明功籍以伸士卒之氣此治外之凡也
而其要必先於重閫外之權昔諸葛亮卷卷於蜀主曰
董允等志慮忠純宫中之事悉以咨之將軍向寵曉暢
軍事營中之事悉以咨之親賢臣先漢所以興也親小
人後漢所以亡也三代而下享國長久無若漢唐然所
以亡天下者有四而外侮不與焉宦者甫息而外戚繼
興女禍相仍而藩鎮迭作大抵國必自伐然後人伐之
中國治安則外侮退聽矣木必先蠧也然後蟲生之人
主清明則四患不作矣聖賢之論治亦曰觀前代之變
參當今之勢慮其大者而已矣臣更有獻焉攷之農時
已逾芒種天之閟澤猶豫逮今得非陛下之澤未下於
民故上天之澤亦尚屯於此乎臣試邑富陽之日當楮
幣更新之際目擊州縣奉行失措徒黥籍没所至紛紛
冤痛之聲達于四境于時三辰失精天地變色蓋至三
年然後為旱今州縣之吏因楮幣而徙居者亦既釋之
矣編配者未縱焉籍没者未還焉天意可徒解哉宜詔
有司刷辛未之冬暨乙亥之夏凡禁者縱之籍者還之
如是而不雨則陛下無愧於天人矣臣昧死取進止
其二
臣聞覘人之國者不以其兵之強國之富土地之廣而
惟以風俗觀之西漢之末士大夫崇論議之美而乏經
理之用儒者不畔六經之說而流為虛文州縣有惠養
之名而未有經久之政邊方無目前之警而有不可測
之虞譬之蒲楫維舟容與安流一旦風濤未知所届古
之人君知天下之將有事也必隂求傑特之才儲之以
為他日之用蓋平居無犯顔敢諫之士臨難無仗節死
義之人漢之王陵周勃汲黯皆有三代之遺直至若公
孫弘輩則如發蒙耳緩急何賴焉方今朝廷清明羣正
彙進人才之盛比隆淳熙矣而宏厚竒偉忠節鯁亮之
士尤宜封殖長養之方其無事則朝廷益尊及其有事
則大任可屬耳司馬光有言忠厚若王曾剛正如魯師
道賢直若薛奎所當信用鄙猥若馬貴良讒諂若羅崇
勲所當疎遠人才之生無間今昔上有所好中才激昂
是說也若書生之常談實聖時之急務惟陛下與二三
大臣重圖之取進止
丙子輪對劄子
臣聞天之道日運而無積聖人之治日新而不窮蓋人
之情故則玩新則肅天下大器也聖人之治天下洗濯
提携時出而用之故晝夜之晦明寒暑之代謝循環而
無端相續於一致者此天之所以為天而聖人之所以
為聖人也恭惟國家萬世之業自藝祖創之太宗定之
真宗飾之至仁宗則守之方其紹述之初悉用安靜之
政然閱時寖久人情不能無玩也於是聖心加以振厲
若開天章閣命輔臣條具當行之事又御資政殿召兩
府侍從手詔問天下事其勤求治道責望太平若不可
以一日安者而又擢端鯁以增諫員則言路通而士氣
伸矣出内帑以廣邊儲則財用公而國力裕矣命范仲
淹主西事富弼主北事則折衝制勝有其人矣因問邊
事而責臣下之不能對則所以豫備不虞者嚴其事矣
取臣寮奏疏及其進對凡可采者付中書密院施行則
獻計陳謨不為無用矣凡此數條其神斷天運無非興
起人心於弛玩之餘而四十二年之治所以光明渾厚
始終如一日也恭惟陛下更化之初固嘗登正士以革
姦庸伸讜言以破諛佞以祖宗之法而塞徼倖之門嚴
責實之政以變欺誕之習天清日明風行雷動固已月
異而歲不同矣然物以久而故人以久而玩誠能因已
定之規模而稍加作新之功則黜陟所形而天下悚其
好惡賞罰所及而天下震其威明搜遺拔異以收徯屬
之心聽言行諫以昭容受之實闢功名之塗而使人人
有欣欣不自已之意示信必之權而使天下不敢萌苟
且之風則治日新又日新雖至萬世而無弊可也古之
善圖治者亦惟於安靜不擾之中而每有振厲作為之
志故寬不至於弛柔不至於懦平居暇日不動聲色而
風采奮揚精神運動自足以鼓舞一世夫苟一切安於
逸豫則強者必弱智者必晦敢言者必緘默有志者必
退縮天下之治蓋未知其所終矣舜嘗歌曰股肱喜哉
元首起哉百工熙哉臯陶又歌曰元首叢脞哉股肱惰
哉萬事墮哉然則治之汚隆亦惟陛下與二三大臣加
之意而已臣識昏學陋豈足語治卷卷愚衷姑塞明制
惟陛下財幸
其二
臣聞自天地肇分以來有中國則有外國也而惟四方
雲擾割據中原則紊天地之常經失中外之大分未有
甚於此時者然考其始興稽其滅亡率不過數十年石
勒慕容雋各十餘年苻健姚秦三十餘年元魏東西雖
百餘年而不能全有中原之地故自元魏而後奄地之
廣傳世之多未有若女真者肆我祖宗得請于上帝假
手蒙古連歲屏除岌岌之勢千鈞一髮矣然一敵亡一
敵生而又中原英豪與夫乘時姦夫變出須臾患生盤
糾風塵翕忽平定難期蓋中原腹心也吳蜀荆襄四肢
也腹心受病未有四肢獨安者其可不重勤聖慮哉甲
子之夏辛棄疾嘗為臣言中國之兵不戰自潰者蓋自
李顯忠符離之役始百年以來父以詔子子以授孫雖
盡僇之不為衰止惟當以禁旅列屯江上以壯國威至
若渡淮迎敵左右應援則非㳂邊土丁斷不可用目今
鎮江所造紅衲萬領且欲先招萬人正為是也蓋㳂邊
之人幼則走馬臂弓長則騎河為盗其眎敵人素所狎
易若夫通泰真揚舒蘄濡須之人則手便犁鉏膽驚鉦
鼓與吳人一耳其可例以為邊丁哉招之得其地矣又
當各分其屯無雜官軍蓋一與之雜則日漸月染盡成
棄甲之人不幸有警則彼此相持莫肯先進一有微功
則彼此交奪反戈自戕豈暇向敵哉雖然既知屯之不
可不分矣又當知軍勢之不可不壯也淮之東西分為
二屯每屯必得二萬人乃能成軍淮東則於山陽淮西
則於安豐擇依山或阻水之地而為之屯令其老幼悉
歸其中使無反顧之慮然後新其將帥嚴其教閱使勢
合而氣震固將有不戰而自屈者又言諜者師之耳
目也兵之勝負與夫國之安危悉繫焉而比年有司以
銀數兩布數匹給之而欲使之捐軀深入刺取敵之動
息豈理也哉於是出方尺之錦以示臣其上皆敵人兵
騎之數屯戍之地與夫將帥之姓名且指其錦而言曰
此已廢四千緡矣又言棄疾之遣諜也必鉤之以旁證
使不得而欺如已至幽燕矣又令至中山至濟南中山
之為州也或背水或負山官寺帑廪位置之方左右之
所歸當悉數之其往濟南也亦然又曰北方之地皆棄
疾少年所經行者彼皆不得而欺也又指其錦而言曰
敵之士馬尚若是其可易乎蓋方是時朝廷有其意而
未有其事也明年乙丑棄疾免歸又明年丙寅始出師
一出塗地不可收拾百年教養之兵一日而潰百年葺
治之器一日而散百年公私之蓋藏一日而空百年中
原之人心一日而失鄧友龍敗朝廷以邱崇代之臣從
邱崇至于淮甸目擊横潰為之推尋其由無一而非棄
疾預言於二年之先者所集民兵皆鉏犁之人拘留維
揚物故幾半臣言之崇一日而縱去者不啻萬人此蓋
犯招兵不擇之忌也禁旅民兵混而不分爭泗攻壽相
戕殆盡此蓋犯兵屯不分之忌也兵數單寡分布不敷
人心既寒望風爭竄此蓋犯軍勢不張之忌也十月晦
夜敵人以筏濟兵已滿南岸而劉世顯等熟卧不知遽
報寖急倉皇授甲晨未及食饑而接戰一鼓大潰至若
烽亭近在路隅一聞邊聲燧卒先遁所至烽烟不舉敵
猝至前率不能辦此又犯諜候不明之忌也邱崇經理
曾未三月而敵騎已渡淮矣夫往者之轍來者之鑒也
覆而不鑒則又前轍耳今日之事固與前日大異向也
一於謀人今焉專於自治九重之所宵旰廟堂之所經
理將帥之所舉行無一日而或忘也而來自邊方者猶
以為兵屯未分焉兵勢未張焉所招之兵未皆壯勇焉
又言城築之事春夏非時則土氣融液板幹促迫則工
力苟簡異時恐不堅密焉而臣區區之愚竊謂邊方事
宜誠難遥度伏願陛下申詔諸將使之相度山川形勢
覽觀丙寅覆轍某城當築某壕當浚某堡當脩某寨當
葺上而川蜀中而襄漢下而兩淮凡彼之所必攻而我
之所當備其所可設伏也某所當控扼也某所可邀擊
也某地可持守也酌其輕重量其緩急某所當屯若干
也某屯當增若干也大綱細目俾各以所見條具來上
而朝廷為之斟酌而行之如其所欲為而責其成功不
及今無事之時使之得以盡其所欲言一旦有故彼將
曰某城朝廷所築也某兵朝廷所屯也某寨朝廷所脩
也某池朝廷所浚也力盡於不當為之所而功遺於所
當用之地非吾所與知也於是得以有辭矣昔之英主
駕馭將帥或面詰或疏問使之空臆盡言因得以第其
才能而占其成否皆若是也雖然凡若是𤨏𤨏者皆邊
將事耳若關宗社之大計圖不世之偉功則固有李德
裕處回鶻之事而可以弭後患种世衡自任邊方之責
而不以累朝廷此則未敢遽言也蓋禮樂征伐自天子
出惟至神獨斷之李德裕有言述疎而言親者危地卑
而意忠者忤臣不量其賤而冒昧及是惟陛下幸赦之
初開講筵劄子
臣聞人主之學與儒生異與儲君亦異儒生之學在於
釋訓詁儲君之學在於通大義至於人主之學則不然
貴乎力行而已傅說之告高宗曰非知之艱行之惟艱
又曰王人求多聞時惟建事夫知而必貴於行聞而必
見於事是豈徒知徒聞哉三代而來英君誼辟知以講
學為務者必以功業見於天下至若叔季之世豈無聰
明之君惟其不務君人之大德而好文章之小技至與
臣下較工拙於一章一詠之間而紀綱陵遲政刑敗壞
生民塗炭則未嘗一過而問焉夫如是則又何取於學
哉我宋龍興聖聖相繼觀堯舜之用刑而深懲近代之
密網我藝祖豈徒學乎觀周公之無逸而重戒人主之
自豫我仁皇豈徒學乎觀大禹儉勤而力非人主之貪
心我孝宗豈徒學乎先皇嗣統仰法明謨推其所學而
見之躬行則敬天而愛民進賢而斥佞堲讒說容直言
恤兵而省刑輕徭而減賦嚴將帥之選謹符節之擇用
能三十一年之間方内乂安舊疆浸復卓然有中興復
古之漸是皆學形於治而治本於學也恭惟皇帝陛下
仰膺歷數丕紹基圖飛龍在天萬物咸覩既能以講學
為先必能以躬行為急凡經訓之垂史册之載事之涉
於事親者必反覆講明而躬行於寧神養志之間事之
涉於進賢斥佞者必反覆講明而見於觀人察事之際
事之涉於嚴監司牧守將帥之選者必反覆講明而見
於博採公言之時凡事之關於治體言之涉於教條必
辨明審是而力行之若夫多聞以為博多記以為富無
益也徒以惑聖志而煩聖聽耳夫如是則志慮堅定聰
明益開措之政事功業日隆上有以稱先皇付託之意
下有以報慈幃擁佑之恩上天眷休與宋無極宗社幸
甚生靈幸甚
甲申上殿劄子
臣聞天下猶一身也元氣充腹心安手足便然後一身
強元氣索腹心病手足不舉則其身危士者國之元氣
也民者國之腹心也兵者國之手足也公議明於上則
朝廷尊民心安於下則邦本固兵威振於外則國勢強
蓋柄此公議者士大夫也維此人心者監司守令也總
此兵政者將帥也士習不競則公議晦而朝廷卑貪吏
不革則民力困而邦本搖將非其人則軍政壞而國勢
弱昔鮑宣有言今朝臣未有骨鯁魁壘之士論議通古
今憂國如饑渴此漢人之所深慮者而比年以來熟爛
委靡風采消磨庸繆若賢便佞若忠高者荒唐卑者蹇
陋陛下褒表忠烈奬異儒先固以名誼風天下矣而士
習若是且漢儒傅會之說雖不足錄然緣物求類變不
虚生其言隂雨以為百姓困乏無以應吏之誅求故愁
悲怨怒遂為水災而比歲多雨雖曰隂盛然民衆為魚
怨氣蟠結今州朘縣剥虎暴螟殘杼軸盡空不異寇至
憑城依社頑不畏人監司不訶州牧不問至若邊守選
擇甚嚴然猶有假備禦之名肆溪壑之欲者陛下一念
惻怛億兆愛戴而州縣之間貪酷若是唐之名將郭子
儀自言受恩塞下制敵行間東西十年前後百戰天寒
拆刃濺血霑衣野宿魂驚飲冰傷骨出入生死所仗惟
天今之怯將能若是乎君賜不入私家蓐食不安軍幕
勝則歸功士卒敗則自罪節制今之庸將又能若是乎
比歲以來兵日瘠將日肥憂髀生肉者雖不乏人而蠱
溺自戕者輒當柄任盜至則擁城自全寇退則寬期躡
後列營萬竈羸若鳶形坐甲戍邊率多凍斃閱圃不闢
而私産連阡戰騎不肥而耕牛被野偏佐不陞驍勇不
别陛下竭民之力以養兵假將之權以固圉而貪庸若
是臣願陛下奬切直之言崇靖退之風厲廉隅之節開
功名之門養其譽望作其銳氣風操端聳者拔之以起
頽俗道德醇茂者隆之以正羣心志慮深長者使之贊
籌帷器略沉雄者使之斷國論穆穆其良諤諤其昌則
謀國若元龜重國若大吕矣在外則嚴監牧之選行貪
籍之法宣之命令使天下洗心而易慮寓之黜陟使天
下知避而識趨至若貪令則責之牧守貪守則責之監
司監牧不發則坐以黨姦如是則民生其庶有瘳乎又
能時焉倣先朝歐陽脩分使之意擇公正之士純實之
彦按行邊徼撫勞士卒則諸將之貪廉功狀之是非關
隘之隳脩舟車之美惡城壁之摧壯邊民之疾苦舉得
以周知而列屯諸將人知所畏不敢肆欺於其上矣夫
使朝多鴻碩野無怨民邊無怨兵則根本堅厚精神折
衝以之西取靈武北取燕薊將無施而不可者而况區
區二敵及流民乎惟陛下審思而力行之天下幸甚取
進止
其二
臣竊聞新敵遣介求通而朝廷止其介於山陽不許其
輒至闕下處之固得其宜矣昔漢建武中西域求内附
而光武惟閉關以謝之突厥求通於唐而太宗直謂彼
我遼絶緩急不可仗二君之識微矣然以臣度之彼决
無能為也蓋崛起小戎初非積累連兵歲久寧不傷殘
持金許年竟不能滅其力可知也如遼如夏如回紇如
女真環列其旁彼豈無反顧之慮是以敵人塊坐窮沙
亦既許年不敢一日輒離其穴其勢可想也夫力不能
支勢不可出而乃連歲以夾攻邀我者豈非敵人之詐
謂中國為可以虛辭恐喝邪彼匹介之來又豈非意在
於窺覘中國邪伏望朝廷下之制梱力折其萌曉之以
國初入貢之分臨之以天地華夏之威破其盜賊包藏
之姦使之震懾而退至計也如其不然稍示以弱彼謂
其計可行則亡厭憑陵當自此始他日雖食邊臣之肉
何益於事哉似聞金主新立憤其侵擾方將振厲與之
决一旦之命寧肯復與之和哉而又窮沙之與中國東
西相距不啻萬里行者去來不啻周星彼亦何敢置遼
夏反顧之憂涉金敵未亡之境行師萬里與中國為敵
哉又况山東諸郡夏焚之金棄之中國亦置之度外矣
彼之攻邪否邪守邪棄邪何預中國事哉以臣觀之此
决不足慮所慮者蜀耳若淮與襄兵雄地近閫外得人
獨蜀去朝廷萬里去二敵特近惟選諸蜀産之英仁垕
而威斷沉毅而廣博者必數人焉列置名藩以備一旦
之須此則蜀之至計耳惟陛下加聖意焉
輪對劄子
臣竊謂當今之務莫急於備邊而備邊之策莫先於擇
將蓋療疾十年無醫可使用兵十年無將可用信乎愈
久則愈知其難也唐之名將李光弼嘗有言曰直而能
慮勇而能鬭此千人之將也外貌茫茫中情烈烈知人
艱勞恤人饑渴此萬人之將也臨事無懼好謀而成近
賢親能日謹一日此十萬人之將也温良恭遜用心無
二見賢進之行法不枉此百萬之將也誠信緩大閑於
理亂隱隱軫軫鄰國皆知上達天文下知地勢中察人
情四海之内視如室家此天下之雄將不可敵也嗟乎
古人之論將其品級固如此至後世之所謂將者果何
如人哉愚而忌偏禆貪而獵士卒守邊則嬰城以自保
赴援則迂道以避鋒勇不足以倡三軍智不足以料十
里公不足以服衆威不足以御下小戰則衂大敵則犇
實敗而言勝無功而希賞此蓋百年之弊有未易以遽
革者然則終不可革乎亦惟曰得人而已百年以來臣
工之所建明朝廷之所施行亦既不一矣而人才終未
見焉且漢之創業韓信之功也唐之再造李光弼之力
也而是二人者皆得於薦者之口薦其可已乎然古之
取人初無定說或取於將家或取於卒伍或取於科目
或取於盜賊或取於外國孫武所謂為將之道無出信
仁勇數者誠使外而監司郡守内而卿監郎曹皆得以
所知舉之不拘資格不限員數或仁能恤下或智能料
敵勇能鼓衆廉能散財義能損軀嚴能御下明疏其所
長而不求其全然後或以一面或以一軍試之則將才
見矣雖然擇將不難御將為難昔周世宗承五季之衰
將士習為驕惰河東之敗一日而斬大將樊愛能等七
十餘人然後東征西討無不如志白起於秦可謂有功
矣一不受命賜死杜郵漢高帝之待諸將也欲王則王
之可誅則誅之蓋御之有道則中人可上縱而不治則
上駟斯下矣未用之才有法以舉之已用之人有法以
御之則殘敵之殱可期矣由古以來中原有故極亂生
治非久不定惟陛下洪其規模廣攬英傑嚴將帥以待
之天下幸甚
其二
臣聞兩稅之重莫甚於今日而州縣之間又從而折納
之其為厲民也益慘矣夏稅之有本色絹又有和買絹
除折帛之外其二色絹止納本色此舊法也去歲戶部
以其有歲弊之積姑令折納一年已即檢舉復納本色
矣今聞近甸州郡復抑納錢却差官買絹以發上供其
格詔旨困民力孰甚焉此折納夏稅之為民害也昔慶
歷中諸道轉運多求加耗之米謂之潤官甚至盜臣加
耗之外復增一斗仁皇謂聚斂過於盜賊遂命止之今
州縣斛量非法高大往往以石之七八方輸一石輸未
及半常額已足則俾之納穤以為酒本穤或充溢則又
俾之納錢易秔而為穤易穤而為錢此折納秋稅之為
民害也陛下慮深根本子視元元蠲減之詔無歲不下
而州縣之吏壅澤不流椎剥日急近畿且爾况於千萬
里之外者哉臣愚欲望陛下嚴飭監司時加體訪合輸
本色不許折錢斗斛耗米一遵常制稍有違戾按發以
聞監司故縱則御史劾奏庶幾横斂少戢民瘼少瘳天
下幸甚
其三
臣聞太平之原起於田里縣令之職於民為親故任必
三年所以久其職也授必京秩所以重其選也漢室以
郎而出宰唐人親試於殿庭凡所以謹之重之者要以
為民而已民為邦本本固邦寧其可一日不加之意乎
而比歲以來士習不美人起倖心領印未幾即求速化
兩稅之入率取其贏椎剥之征專於抄籍以之營求上
下要譽當塗間出他岐廉恥道喪倖者一人傚者皆是
心無固志政無定經職所當為一不暇問民之休戚漠
然不聞叔季之世凡貴游之不更事者選人之昏眊無
手筆者皆注縣而去魚肉斯民恣其藉躪民怨盜起朝
廷不知多事之際所宜深察臣愚欲望陛下赫然下令
嚴祖宗三考之法禁椎剥之慘崇寬大之化抑僥幸之
徒旌靖退之士則恩交義結不特使民可貧而不可亂
而尊君親上固將可使制梃以撻利兵此久安長治之
策也惟陛下幸聽之
其四
臣近侍經幄兩蒙陛下諭及邊鄙之事臣竊思兵非易
事不敢輕對然不容終嘿謹條其所聞淮東之寇舉國
皆以為難而臣以為不足慮或者以臣為好異臣非敢
為異也蓋臣計之熟矣要當原其初而觀之彼其初不
過苦於北方饑饉及畏敵人殺僇故相率而來丐一飽
以逃生耳豈復有長志宏略可以角逐中原哉然聚則
為亂飽則思奮此蓋古今物情之常也先正司馬光嘗
論西戎名山之人以謂餘衆尚多還北不可入南不受
彼將安歸必將据邊城以苟活是亦即人情而論之也
夫入人國都而為謀人之事此兵家大忌彼豈不知委
身孤城岌岌乎釜魚幕燕哉而猶撞搪呌號於假息之
頃者蓋北方之路既絶勢必求營朝暮以延歲月之命
也今將一舉而殱之邪則一日而僇數萬人古無是也
將使之分屯邪彼决不敢信朝廷之不我僇也然觀其
一再自戕其徒冀以自贖自新者其心亦可謂顯白矣
今朝廷察其心納其善而棄其過不過賞其首犒其徒
則彼必俯心懷恩俛首聽命矣夫誰敢後邪何以言之
蓋彼亦人也安得暴露奔迸十年於此而不思安定休
息哉而朝廷於此更能擇老將以一軍令益戰士以壯
軍容垕犒賞以作士氣使吾之根本益壯精神益強然
後明降勑命許以不殺彼亦安得不畏其威感其仁相
與變驕悍而為善良恥背叛而慕名義哉此臣所以謂
之不足慮者非異論也而臣之所慮者比歲以來風雨
失節水潦為菑蓋雨與水隂類也外而強敵内而盜賊
咸所當備焉實德脩於念慮之微實政行於日用之際
察守令之貪酷者而屏削之取將帥之朘剥者而簿錄
之使民和於野士快於壁則易歉而為豐化菑而為祥
特反掌耳而又何強敵寇盜之足慮邪且昏墊之菑未
有甚於堯之九年者而堯廷之上大綱小紀日事整飭
焦烈之害未有過於湯之七年者而有商君臣脩明政
刑惟日不給古人之畏天一日為一日之功一歲計一
歲之效君則斷斷行之天則斷斷應之天人相與之際
甚可畏也惟宸衷加念焉
其五
臣聞庸主之可憂未若明主之當憂亂世之可慮未若
治世之當慮蓋自三代而後人主無大失德者皆謂之
明主雖未有失德也然未見其進德之彊天下無大亂
也然未睹夫致治之實夫如是安得而不憂且慮邪臣
嘗攷天之運矣十五日而一氣應五日而一候至寒暑
之代謝日月之往來毫髮不爽千古一期未始一日而
不然也至於聖人之法天亦曷嘗一日而不然哉舜之
屢省不以一省而遂已也湯之又日新不以既新而或
怠也文王之不已成王之緝熙皆未始有自足之心而
萌怠忽之念也然當時諸臣所以防閑而規警之者猶
無所不至焉象箸之作若未過也而諫者已二十五人
以為用象不已必用金玉至禹之進諫則又曰毋若丹
朱傲惟慢遊是好舜豈有是哉盤盂有銘几杖有箴湯
之所以自厲其心者可謂至矣而伊尹一德之書猶深
寓其規拂之意坐則銘几卧則銘席成王之所以自防
其心者亦可謂切矣而羣臣敬之之詩周公無若商王
受之誡益致其嚴蓋堯舜三代之君臣無一日不以警
戒為事也漢之武皇唐之太宗天資英偉始初清明今
年召申公明年策仲舒凡土木之事神仙邊功之事俱
未萌也而申公已戒之曰為治不在多言顧力行何如
耳仲舒亦戒之曰正心以正朝廷而汲黯又曰内多慾
而外施仁義武皇惟不能謹其終也卒也輪臺之悔晩
矣太宗闢封倫之言是魏徵之說力行仁義躬致太平
亦可謂至明不惑矣而藴古大寶之箴已上之即位之
初年其辭尤為挺切如曰惟辟作福為君實難主普天
之下處王公之上任土貢其所求具僚陳其所倡是故
恐懼之心日弛邪僻之情轉放豈知事起乎所忽禍生
乎無妄大明無私照至公無私親禮以禁其奢樂以防
其佚勿謂無知居高聽卑勿謂何害積小成大樂不可
極樂極生哀欲不可縱縱欲成災勿内荒於色勿外荒
於禽勿貴難得貨勿聽亡國音内荒伐人性外荒蕩人
心難得之貨侈亡國之音淫勿謂我尊而傲賢慢士勿
謂我智而拒諫矜已巍巍蕩蕩恢漢高大度戰戰慄慄
用周文小心一彼此於胸臆捐好惡於心想如衡如石
如水如鏡勿渾渾而濁勿皎皎而清勿汶汶而闇勿察
察而明我皇撫運扇以淳風民懷其始未保其終使人
以心應言以行天下為公一人有慶又曰以一人治天
下不以天下奉一人壯九重於内所居不過容膝彼昏
不知瑤其臺而瓊其室羅八珍於前所食不過適口惟
狂罔念丘其糟而池其酒而魏徵之在當時亦有十思
之疏見可欲則思知足將營繕則思知止處高位則思
謙降防滿盈則思抑損遇逸樂則思撙節在宴安則思
後患防壅閉則思延納嫉讒邪則思正已行爵賞則思
因喜而僭施刑罰則思因怒而濫此十思也又有十漸
之諫其詞曰陛下貞觀初清淨寡慾今訪怪珍此漸不
終一也陛下貞觀初重於役民今漸奢肆輕用民力此
漸不終二也陛下貞觀初役已以利人今也雖有憂人
之言乃為樂身之事此漸不終三也貞觀初親君子斥
小人今也雖重君子敬而遠之雖輕小人狎而近之此
漸不終四也以至始樸素而終奢靡始信賢而終聽讒
始禮士而終傲忽始深居而終馳騁始自治而終好兵
始愛民而終不恤如是者凡十焉嗚呼人之一心如六
馬一心之御如朽索一日失閑萬里犇逸而况人主之
心宗廟社稷之重土宇民物之衆皆關乎一念之微者
可不知所以養之乎心本靜也物誘之則搖心本明也
欲汨之則昏昔之聖人保之護之操之守之明四目以
廣其見達四聰以公其聽聲色不邇貨利不殖讒說之
必堲邇言之必察使一心清明萬里昭澈政之所當施
令之所當發人之賢與否言之忠與慝莫不坐而燭之
如辨白黑雖欲不治可得乎臣望清光之日久矣仰識
陛下之心純一而有守清明而無累推此以施可以為
堯舜可以為湯文而臣區區之愚猶願陛下守此純一
保此清明始終如一勿移勿怠法盤銘之日新戒無逸
之荒溺上焉有以繼列聖傳心之統下焉有以慰四海
望治之心則天下幸甚
代上殿劄子
臣聞天下郡縣土疆既殊風俗亦異然而其間莫不有
百年之利因循而未興者亦莫不有百年之害因循而
未除者民有欲而莫與之聚有惡而莫與之去以臣耳
目所接無郡無之惟為守臣者憚於建明難於改作上
下相蒙率歸苟且或一歲而他遷或二年而代去故往
往前後因循無肯留意者不然則分千里之寄歷二年
之久其勢足以奔走提封其權足以統臨屬縣築一臺
營一觀意所欲為千里響應安有為斯民興利除害而
有不可為者哉又况國家裂土置守固將使之問民疾
苦分國顧憂也庸可使之乘朱幡佩銀符一無所建明
嘿然而來嘿然而罷哉彼漢唐間號為循吏者攷其所
歷莫不顯然皆有可紀之迹如治屯田興水利正田賦
建學校其成效實績照耀簡編而非後世之所謂政績
者徒空言也臣愚欲明詔大臣自今守臣之郡必使延
見邦人博採輿議以咨訪一郡之利病而又遲之半年
使之習熟其風土周知其疾苦然後以其一二大者條
具來上勿拘以名件某利可興某害可除某弊可革某
事當建明某法當申嚴必皆灼然合民情行之而必效
傳之而可久者無鹵莽以塞責無誕妄以生事無諱其
難而言其易無利於獨而害於衆朝廷以其條奏付之
後省擇其可行者下之責其成效於二年之間而朝廷
則又加少寬假信之專任之篤不以人言而奪其謀不
以旦暮而急其效二年之間郡秩未滿則亦不以召不
以遷斷斷然必責其成而後已至於誕謾無功誣罔不
實生事擾民無補於國凡若此類者悉重寘典憲以正
欺罔之罪而其言可行行可績量其勞能以示旌擢如
此則海宇之大無利不興無害不除其為明時治道之
助實非小補
其二
臣聞赦過宥罪聖人之格言而數赦有罪非先王之令
典昔之賢君深識治體者莫如唐太宗其語侍臣曰赦
者小人之幸君子之不幸朕即位以來不欲數赦恐小
人恃之輕犯憲章故也昔之賢臣深歷世故者莫如諸
葛亮其曰治世以大德不以小惠然則赦之為害自古
明君賢相未有不知之者惟其末世陵遲王政不綱事
從姑息故頻年數赦長惡惠姦以為斯民之大害曾不
思聖人之所謂赦過者蓋為過誤者耳至於故犯無小
乃聖人之所必刑者而亦用赦焉幾何不使之肆其姦
暴以戕賊夫民哉是故赦不欲數亦不欲先定今三歲
一赦大霈渥澤至於每歲慮囚雨暘决遣不過恐獄訟
之淹延與刑罰之冤濫耳而有司不悟亦遂以為赦焉
且當郊之歲又有疎决則是一歲再赦矣夫頑惡之民
逆數赦期赦前為姦赦至無罪此赦之所以不欲先定
也一歲再赦則姦暴公行而善良無遺類矣此赦之所
以不可數也且夫國有大慶疏恩海宇亦不過減租蠲
賦賜人之爵及高年酒帛耳而今之為州縣者好行姑
息之小惠不知為政之大體往往有殺人而不死為盜
而不刑者以是為隂德焉不知善良之被其害者之為
何辜哉且福善禍淫天之道也王政之綱也一夫之屈
可以致六月之霜一婦之冤可以致三年之旱逆天道
而惠姦民亦豈聖人配天其澤之意哉晉武帝嘗曰近
世立太子必有赦今世運將平當示之以好惡曲惠小
人朕無取焉遂不赦武帝此言亦不可謂不知理者臣
愚欲乞明詔攸司如盛暑慮囚雨暘决遣但令刑罰中
理不當妄有蠲貸至於雖遇郊恩與非常之赦凡殺人
為盜情理蠧害者亦當遵守祖宗故事並取奏裁無復
有過恩宥滋長姦惡蓋去狼可以牧羊去莠可以殖禾
去惡可以全善所忍者一人所全者不知其幾人也實
天下幸甚
其三
臣治郡亡狀日懼黜幽既竊寬恩更洿郎選慚無毫髮
自效明時而臣所領屬縣有公私困弊臣所目擊者其
敢嫌不以聞臣竊惟松陽為縣實在畿甸而官司圖籍
尺寸不存是致賦租失陷詞訴糾紛役使不均科配不
等富者田連阡陌而匿賦貧者産去稅存而代輸令或
精明尚莫窮其根柢一或庸謬悉受命於鄉胥由是訟
滯賦稽劾去相望臣領郡之始知其被害為深故於本
縣賦租則每為之寬期人戶陳詞則必為之窮究由是
一邑賴以小安然為悠久計則未也臣愚卷卷欲乞聖
慈特頒睿旨令本州及漕臣公共選辟京官之公廉強
敏者以為令許以便宜寬其文法監司守臣無受妄訴
無惑浮言聽其措置根刷版圖或令人戶手實自陳或
令都保互相推糾取見闔縣産土之數無失經界高下
之則一新圖籍以均一縣兩稅之額如坍落漲塞許令
核實去除庶幾賦役均平公私安便實千萬世不窮之
利也異時籍圖既定一無詞訴則乞朝廷别行旌賞仍
乞下吏部將松陽知縣永差京官免注選人尤為幸甚
其四
臣仰惟國家以民養兵以兵衞民兩者各安其所而不
相病今夫内而禁旅外而屯戍又下而廂軍土軍及配
隸之徒各有統屬莫敢侵軼惟比年放停之兵犇潰之
卒朝廷雖已招收其在都邑者應募無餘而山谷田野
之間以臣耳目所接尚多有之晝則行乞夜則狗偷甚
則三五為羣公肆喝取方此歲惡而朝廷垕於賑䘏民
賴以安獨此害未除民猶以為病又况小盜不戢大盜
之招已事昭然不容不監臣竊見諸州禁軍廂軍防城
舖兵往往皆有額闕臣愚欲望聖慈行下諸州如放停
及犇潰之兵在其管下即隨闕額收填不惟田里獲安
抑亦緩急足用天下幸甚
高宗皇帝寶訓徹章乞宣付史館劄子
臣等仰惟高宗皇帝中興炎祚盛德大業具見於寶訓
一書蓋嘉定六年今丞相所進而先皇經幄嘗誦讀一
周也陛下踐祚之始咨命儒臣且誦且講祁寒盛暑靡
徹靡懈涉歷四載遂徹瑶篇夫脩已以恭奉親以孝事
天以實用賢惟公去佞惟斷寬征以厚田里之生信賞
以作士卒之氣惜財用抑濫恩四九載之宏謨七十篇
之奥旨陛下皆已遍觀而熟識之矣惟能留聖心而勿
墜謹終始以力行上以揚烈祖之耿光下以垂萬世之
丕榘臣等深慚固陋獲際休明雖愧盡規之忠敢忘稱
美之義欲望聖慈若稽彛典以今終篇宣付史館取進
止
辭免除秘書丞兼權右司
寵靈逮下駭懼并中伏念臣備數日畿行周歲籥雖斂
粟粗登於常籍而牢盆一洗於羣姦至論激揚蔑聞風
采方圖朝夕自力涓塵適會千秋來稱萬壽方帝城之
甫入曾天陛之未瞻迺拜榮光俾還舊列既貳書林之
事載參省掾之聯允惟埏埴之新罙覺恩施之重若為
戴荷祗速顛隮仰望公朝特賜敷奏無嫌易命使訖外
庸别選英髦增重班著
辭免除起居舍人
臣伏聽風雷如臨淵谷竊惟柱下之史寔應極東之星
蓋自有唐已號清華之選至于我宋乃參嚴近之聯因
是揆量豈容冒昧伏念某自還使節屢玷除書寘彼周
行尚堪策厲擢之峻切則謂徼逾仰思孝廟之朝嘗可
侍臣之奏立之近側許其直前夫豈徒然必有為者屬
令暫攝猶懼弗勝今使為真益章非據又况紫薇借筆
丹陛飛毫儒生至榮明時盛選云胡二者乃得兼之伏
望公朝特賜敷奏必别求於茂異或姑俾於攝承務得
良材有光記載所有恩命某未敢祗受
辭免兼侍讀皇太后
渙汗四發履薄一忱竊以麗日新明咸仰尊臨於慈極
震雷初號首令趣啓於經幃班行竦聽於徽言綿宇豫
占其泰治然念仰禆於帝學莫先遴簡於儒英必德望
顒昂乃可潛孚於心術必見聞該洽乃能增益於聰明
如臣至愚於道何有儻使承問而無對曷如先事而控
辭伏望皇太后陛下亟寢誤恩别求碩彦上不虚太后
屬望之志下以承聖主時敏之功所有恩命臣未敢祗
受
皇帝
聯翩有命媿懼交衷竊以天子御歷膺圖莫先聞道儒
者懷才抱術務在致君矧當紹祚之初尤為進德之始
上欲繼百王之正統下欲垂萬世之丕謨肇開講讀之
筵宜得鴻碩之彦豈容亡具濫使充員如臣顓蒙今復
荒落舊習但知於佔畢大原莫識於指歸使徒誦其口
耳之聞何以補於聖明之學伏望皇帝陛下收回誤渥
别簡耆英庶幾大闡於微言可以增光於初政所有恩
命臣未敢祗受
辭免除刑部尚書
懇辭恩命未拜俞音情激於中誼不容已竊以班聯八
座非他有司得其人則朝廷尊非其人則累盛代况飛
龍在天萬物咸覩一黜一陟一詔一令八方為之風靡
四表於焉具瞻一當人心天下自服如臣才術無一逾
人甫爾儀曹曾未聞其俎豆俄然憲部何以習其條章
又况史館經幃玉堂詞掖極一時之清切兼五組之光
華取名過優席寵太甚反觀内省惕若靡寧伏望皇帝
陛下初肅皇綱首嚴宗祀姑令典禮仰奉明禋至若進
讀代言嗣容控免誤恩憲部先乞收還干冒天威殞越
俟命
皇太后
維天蓋高聽或未下惟人有欲必徹為期選用之間人
主未嘗不審辭受之際人臣必貴自量伏念臣夙揆迂
疎不求聞達始焉干粟惟以養親詎意遭時寖塵法從
廪然知懼甚矣逾涯至若六卿尤為華近必也道德足
以範世名節足以表時識慮足以决幾詞章足以華國
人與位稱不怍不疑如臣至愚一無足算容臺充數閱
日幾何玉帛鼓鐘猶未知其名物制詔法令乃遽總於
條章伏望皇太后陛下容覆如天貸其方命照臨若日
察其愚衷章睿哲於能官略小嫌於反令姑令習禮仰
奉嚴禋至若史館經幃玉堂詞掖盡公朝之清貫極儒
生之至榮深虞一紀之微莫勝五組之重尚容嗣控未
敢併陳干冒天威隕越俟命
辭免除翰林學士
仰承威命俯震愚衷竊以設官本虛得人則重一不當
任何往非輕是用競危期於拱辟伏念臣少涉藝圃晩
荒墨池自忝攝承久慚荒陋方賦曰歸之請併還所假
之官詎意出緡竟令刻印且三王訓誥之作編為六經
而兩都制詔之詞雄稱八代是後員充於六押亦須才
擅於三長惟蟠萬卷於層胸業兼馬鄭故吐萬言於累
牘詞最班揚蓋非學則無以周千古之廢興非識則無
以辨萬微之關係然必也筆扛鴻鼎斯能道一人之心
則辭落丹霄乃可鼓四方之動載稽唐室尤重詞臣且
自武德以至開元粲然文體蓋因顔侍以暨蘇頲典我
制書既深忌於淹遲尤貴明於體統伏望皇仁俯垂天
照亟歛風雷之號無孤雨露之施别簡竒才往當嚴任
庶使鴻筆麗藻或能振昭代之文風抑令鯁論宏謨有
以贊中書之政本所有恩命臣未敢祗受
戊子乞祠劄子
臣不避顯誅輒申危款伏念臣學膏荒落天質迃愚甘
從州縣之曹姑竊斗升之養公朝誤渥驟點清班寧皇
特達之知由庶僚而塵法從陛下殊尤之寵自常伯而
洿詞林幾載于兹一毫莫效分量既溢神理弗容比侍
經筵忽得眩疾賜湯液賜糜粥曲示恩私給鬵炭給掖
扶幸逃顛踣由是而後終失其經食飲既虧舉履漸弱
右臂麻木兩目昏花一滑為常百藥弗固雖時趨於帝
幕亦日覩於天墀自顧孱羸咸出勉彊竊慮因仍不息
氣血日虛訖底疾顛仰孤大造伏望皇帝陛下鑒臨若
日容覆如天念微臣之病侵實陛下之親見察臣非偽
賜臣歸休儻稽溝壑之填尚期湯火之蹈
戊子内引劄子
臣至愚極陋躐冒清華執簡金鑾譚經虎觀日侍清燕
初未五年儒臣之榮何以逾此所當力鞭駑緩仰答鴻
私而臣頻歲以及今春憂患沓至懇祈閒退期弭餘菑
而天灾流行至于四五臣俯怵私計仰負隆恩則又峻
直堯奎須符舜履且特御便殿引令内辭顧遇始終何
以稱塞臣山林之影雖移而畎畆之忠故在固嘗攷聖
經之紀載參往哲之講明其道不難知其事不難舉然
自三代而後時君世主或委之而不為或為之而不竟
者非不能也是不為也使其塗轍既正行之而不舛規
模既定持之而不息則何治不成何古不復哉臣匆匆
去國無以自效也惟以典學養心二言獻之是說也陳
之於口者屢矣今始奏之於牘焉雖然虛辭盛而真積
少其弊在乎下聽言多而躬行少其弊在乎上此蓋今
昔之所同患者惟陛下加之意焉取進止
辭免除敷文閣學士與宫觀
賦禄祠庭已銘大造陞華奎閣難冒疊恩去少還多感
深泣繼伏念臣獨抱孤節謂了一生疇意憸人鑿空造
穽訖墮大僇幾絶明時迨孽霧之一空乃青天之再睹
方作新於聖政示更始於愚臣瓶粟久虛敢不重拜雲
章進直所當控辭提舉玉隆萬壽宫恩命臣已於當日
望闕謝恩祗受訖所有敷文閣學士省劄未敢祗受謹
寄徽州軍資庫恭望皇慈曲軫天光下臨收還北闕之
恩免洿西廂之綴庶安分守永答生成
辭免除寶文閣學士依舊宫觀
綸言誕布奎直躐陞聞命以還震心不已竊念臣蚤塵
華近晩試蕃宣盜起鄰封令其招捕是時羣寇出没三
州不啻十萬殿步官兵雖發三千兩月不至臣亟行招
刺驍勇鼓率土豪昭武南劍之間多行剪僇由是羣賊
相率納款十已八九夫何仇曹忌其成功鑿空造謗被
毒十年而某杜門省愆不殊一日敢意天高日照特畀
隆恩欲望公朝曲賜敷奏收還成命免累公言實拜生
始成終之賜
乞休致劄子
臣仰恃隆寬輒伸賤欵伏念某孤忠樸學幸際休明被
遇寧皇延登法從繼逢上聖獲睹龍飛兩制八年再司
貢舉詎止宣勤於翰墨固嘗畢力於事功豈虞設穽之
深迄中含沙之毒掩衆長於一已駕已說於他人况大
明方揭於中天豈厚霧能霾於終日天聽甚邇國論不
搖今既及年所當納禄伏望公朝特賜敷奏許令致仕
庶遂初心天地成終之功糜隕不足論報干冒等威俯
伏俟命
繳進耕織圖劄子
臣近因進讀三朝寶訓内農穡門一段云太宗朝有同
州民李元真者獻養蠶經太宗留其書於宫中賜錢一
萬臣讀畢奏云紹興間有於潛令樓璹嘗進耕織圖耕
則自初浸穀以至舂簸入廪織則自初浴蠶以至機杼
剪帛各有圖畫纖悉備具如在郊野目擊田家高宗嘉
奬宣示後宫擢寘六院紹興帥臣汪綱近開板于郡治
臣旦夕當繳進一本以備宴覽玉音嘉納之臣今已裝
背成帙謹以進呈伏望陛下置之坐隅時賜睿覽一則
知稼穡之艱難而崇節儉之化二則念民生之不易而
輕租賦之斂則高宗稱賞其圖之意迨今猶一日也天
下幸甚
再乞祠劄子
臣不避嚴誅洊申愚悃臣近者兩表籲天一狀申省乞
從閑退或畀叢祠蘄以少弭菑咎伏蒙聖慈一降答制
兩降不允指揮臣不敢久留威命期以一趁朝參然後
再陳欵愊今既易月而憂患熏心終不容已伏望陛下
哀矜而垂聽焉竊念臣去冬一疾氣血未復甫及春初
又失長子四歲之呱盡室之號行道之人所不忍聞臣
復何心尚此安坐重念臣庚辰之冬納節歸班九閱歲
華而幼女童孫摧者五人三子偕來又失其二纍纍旅
木盡寄郊坰日俟乞骸相與俱返歲復一歲因循至今
寧期一朝又復有此四十之子待以傳家日薄崦嵫僅
餘幼息身既焦灼尚無望於生全心益荒迷豈能脩於
職業伏望皇帝陛下矜其困苦拯其阽危俾備祠宫獲
訪歸路挈此數柩復於故山庶幾少逭於餘殃或可尚
延於殘喘實拜天地生全之賜
其二
臣累具奏狀乞畀叢祠伏準省劄備奉聖旨依屢降指
揮不允不得更有陳請者疊干睿聽實冒嚴誅臣非不
知仰體陛下之隆恩退服陛下之威命然臣積歲亡補
久合投閑巨罰洊罹尚復固位則是臣下不知人道惡
盈之理上不察天運消息之機矧臣少時粗為聞道豈
其既老乃輒冥行重念臣受寧皇之知不為不深蒙陛
下之恩不為不垕豈不願殫尺寸期報萬分而臣分量
已盈菑害日甚前者乞從閑退惟以宿恙未平今兹竒
禍侵陵豈非天孽難逭凡臣困苦之狀迫切之詞具載
前章不敢煩瀆伏望皇帝陛下察臣唯戇與拙一言不
敢為欺念臣諱禍貪榮必將益召隂譴又況明良千載
英俊若林如臣等倫去來孰計所冀乾旋日轉天高聽
卑特降恩言俯從哀請俾殁者獲全於正首而存者或
保於餘生銜載恩施何所紀極
再辭免知福州
某昨拜恩綸亟騰免牘繼班詔命未賜俞音感懼交懷
不容自己某竊念閩為重鎮福實大州内揆衰殘其敢
冒昧重念某竊無事之粟已十二年曉夕以思如芒在
背所以連歲卷卷所懇納禄又况漏盡未休神理所忌
老不作蠒垂戒前編更望公朝重賜敷奏特寢八州之
命仍恭萬壽之祠庶幾上穆師虞下安愚分戴天履地
没齒何忘臣下情不任戰栗俟命之至
辭免知贛州
聞命以還措躬無所伏念某學徒泥古用不適宜六經
之間有全謨豈皆空說兩漢而下無長策何取遠功奈
何百未一施老已迫後今者尚蒙軫錄俾效驅馳而臣
已乞垂車豈堪展轡恭望皇帝陛下矜其告憊賜以歸
休凡其未殞之年悉是報恩之日干冒天威臣下情不
任隕越俟命之至
辭免陞修國史實錄院修撰
臣聞善作史者必具三長蓋非學則無以周千古之變
非識則無以悉當世之事非才則無以揚一代之徽如
臣至愚三者無一向也充員備數或可濫竽今焉因職
陞名豈容專筆伏望皇帝陛下念金匱之重察駑技之
庸特寢今恩俾仍舊貫當與同列各勉濡毫庶幾襲六
藝之經足為垂萬世之寶臣不勝幸甚所有恩命臣未
敢祗受
洺水集卷二
