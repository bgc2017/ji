洺水集卷二十七宋程珌撰
七言絶句
冰(十歲作)
白日黃流漲渭城三更風緊盡成冰莫言此物渾無用
曾向滹沱渡漢兵
甘將軍廟
沙寒日薄水雲愁賊魏王吴一夜休自是英雄元不死
至今猶占大江流
晩發富池
甘王樓下一帆風獵獵舟旗照日紅釃酒三江飲龍腹
摩挲冠冕是誰功
昭明太子宫
千章喬木烟蒼蒼一帙遺文字字香梁鼎西沉何處問
至今戟手看興亡
陳時栢
陳未亡時栢已蒼風来歴歴說興亡世人元不如喬木
閱盡中原幾戰場
夜雨
玄機初透古人胸每說匡来晩未工珍重芭蕉前夜雨
為傳消息到牆東
築徑
入門一徑小紆回百本芙蓉手自栽寄語後来須善護
三年猶及見三開
觀史有感
紛紛賓客趨驃騎何事任安太樸疎却笑君非王太傅
不容朝士不回車
别金陵官舍雙栢
手自移時尺許長三年拂拂及宫牆願言勿負栽培力
保此堅貞傲雪霜
復朱教授(某前雪蒙佳句再雪乃得為謝信矣相如之思遲也然亦遂為一叚公案)
詩成催雪豈無功今果装嚴七寶公休說春花那觧舞
也教耳熱慰新豐
其二
朝来照眼百瓊瑰為有詩筒打雪来不止梁園許分簡
詩壇高築比雲臺
送李侍郎安撫浙東(二首)
通明殿上紫芝仙乞得閑身下九天今日都門臨祖處
幾人驚嘆着鞭先
其二
夜来天闕望文昌移在藩臣斗極旁千尺濤江元不遠
公當早晩對明光
直廬間賦(二首)
一陪鸞鳳入仙臺四見薰風舞禁槐自笑平生無夢到
那知今日以身来
其二
紫宸朝退曉光寒百吏犇曹一吏閒便可雲卿稱散秩
奈何名籍尚人間
雪霽玉堂曉眺
當年銀界隔鯨江今日分明玉作堂不是瓊林宫樹密
也應白虎接明光
兩炬並花
雙蓮合蘂更開花報道金鑾日未斜已草禁中新鳳詔
趣君十日覲東華
脩玉牒官閣子坐屏甚古詰吏亦不知曷始數語
紀之
摩詰何為留此筆至今雙壁猶&KR0886;崒老松掀甲作風雲
亂石激流殷霹靂
其二
吴絹一幅苦無多中涵太華及黃河偶然乘風山下坐
紫烟翠靄坐中過
早入
紫薇浥露翠條深捷捷靈烏振好音全似冰巖亭上坐
四屏煙靄奏春禽
直廬多暇新綠鬱然信筆二絶
朝絶倖恩除目少邊清妖祲檄書希飯餘摩腹閒行立
一抹牆東新翠薇
其二
壁右方壺浸碧天依然全似太湖邊清風一夜生新興
好把漁竿上釣船
江上道中瀑布
松風一壑偪人寒老石瑽瑽響碧湍疑是銀河天不鎖
瀉從雲際下人間
梔花
青琅削葉玉花鈿獨占炎皇第一天未羨冰桃垂夏後
且看金子粲秋前
朱生論天
不知占得幾躔星閱盡人間聚散萍今日重来橋上望
依然楊柳兩行青
為釣魚作
人道秋風長桂時天台散種未為遲如君算到白榆窟
揀取南来第一枝
擁爐
已甘灰冷竹忩前那意移来近繡氊唯有幽人一寒暑
閉門高卧雪深天
中秋無月
嘗時斗暗猶閒事無月中秋可若何我欲梯雲千萬丈
取光還月謝羲娥
春帖
輕烟薄霧鎖平川全似江南二月天昨夜溪頭新雨過
分明洗出太平年
程掌書(二首)
夜来踏月過臨川水面𥻘𥻘桂魄圓此際高人方熟寐
難為一扣綠筠軒
其二
分明如夢縞玄衣傍月凌風自在飛夢覺出門都不見
不知己上子陵磯(此行專看釣石)
孟夏廿一東作秩然
不見東耕四十年兹晨蓑笠去翩翩從今數過三蓂朔
史筆當年大有篇
五鼓夢中作覺而成之(二首)
人生萬幻一氂輕須築銅駝萬里城莫道斜陽光不遠
斷霞收盡十分明
其二
當時千駟已無聞寕說牛羊上塜行同是博陵評古者
肯令千載尚齦卿
閏九十四
午夜青衣海上還八年兩度雪封山如今一水平如鏡
好釣桐江五百灘
送松煤十丸與葉秀才
雲溪深處萬松林煙起晴天自作塵根向九華分結處
與君同是墨仙人
出南郊清甚
春風吹屣到南園着酒塗酥花正繁更喜滿前無俗物
横塘疎竹渭南村
輓太府丞知徽州韓公
翊運勛臣第一家却於翰墨掇英華誰知忠孝千年事
不逐春風落水花
魯國夫人薤露歌
並海名山萬疊開大慈太白等蓬萊自從齊國鋤雲後
又見夫人駕鶴来
洺水集卷二十七
