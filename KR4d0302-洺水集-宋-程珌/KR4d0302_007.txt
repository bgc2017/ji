洺水集卷七宋程珌撰
記
行在重建大宗正司記
唯天降衷彛倫攸敘唯聖建極人道為先夫人道昉乎
夫婦嚴乎父子明乎兄弟衍而族之一而宗之皆天之
彛而人之極也故盛帝哲王揭道統範人心如川之流
如風之靡而無一毫與吾扞格之意者盖敬其親所以
教天下之孝長其兄所以興天下之悌睦其族所以作
天下之順其事簡而易行其理融而罔咈萬化之權輿
百王之軌則未有一日而能舍是者宋受天命德歆于
天天實祚之子孫千億盖不止乎魯衛毛𥅆郜雍曹滕
畢原酆郇邘晉邢茅而已也而吾祖宗之意慮其散而
不合合而無以教之也扵是法堯則周設為宗正以統
之南渡以來益加密焉既設南外扵温陵矣又設西外
於三山西南既皆設矣又於行在置大司以繼二外焉
豈非緒裔日繁經務日滋故規置日詳邪初在所之司
建於衆安橋之南嘉泰改元埃於融風迺徙而建扵開
元宫之左迨嘉定十有七年歲益久屋&KR1171;壊丞相遂言
於上曰宗故無學也今學矣而宗正一司所以出政令
而輔教化與學相為表裏者矧其所治乃潜宫之故址
可弗治乎上曰俞乃予緡錢萬有奇俾亟新之扵是重
門耽耽隆堂屹屹碧瓦鱗鱗朱門奕奕地與屋稱屋與
事稱都人聳觀萬詞一偉已而知大宗事與知大宗丞
聯車來訪曰願有以記之予聞官寺古人必葺非直為
是美觀也非廣居而移體也凡以重其職故嚴其屋嚴
其屋則敬其事耳然則大宗之所以為事者何以哉曰
謹生始以防其偽重婚族以垕其别時衣廩以恤其困
隆道誼以明其教嚴憲罰以禁其惡則麟趾之化陶然
大醇於以磐周石而重漢鼎億千萬年與宋無極其職
顧不係於大宗邪惟宗正世有賢德為天族表必能上
稱大君擢任之重下慰宗支瞻望之切矣宗正趙氏名
師貢盖崇憲靖王之子今官檢校少保奉國軍節度使
云丞名范盖端明殿學士諱方之子也
檢正都司重建直廬記
四佐七輔光贊皇圖他未具僚也唐虞官百一相百揆
夏商官倍伊虺並登方是時事猶鮮也至周則繁矣既
立冡宰又立公孤然亦鮮也至漢唐則又繁矣故漢唐
命相寖不一焉得非世益變事益繁故官益備邪天監
宋德大命集于藝祖首相趙韓王舉天下之事一歸中
書而後相之名始正其後立三公之官以宰相領之而
後相之職始尊盖宰相者以總萬微統百官為職而公
孤者以論道經邦燮理隂陽為事宰相公孤固道與法
之所由以出者然則為之屬者其可專以法言哉上承
下覈亦貴乎知道而已一謀議焉期以宣朝廷之教化
一賞罰焉期以示朝廷之勸懲一士之伸期以興天下
之英茂一夫之汰期以沮天下之庸回運動期以折遐
衝惠利期以洽微細夫如是則雖法也亦道也非法之
外他有道也雖然由漢而來丞相設兩長史而三公則
又各設其屬至隋唐扵尚書則置左右司郎中及員外
郎我朝於中書則又置檢正諸房公事屬亦衆矣然則
未有以勛名事業大顯扵世者果才難邪抑用之不盡
耶稽之國史王蕃建言都司於省事無所不預今宰相
入省諸房填委徑稟請筆但以草檢齎赴郎官寄日押
字而已請依元豐崇寧舊法諸房各具簽貼先都事次
檢點次郎官押訖然後請筆以行今丞相之宅揆也一
用故制未始輒變然智燭亡形亦莫敢以銖兩欺者暇
日復命其掾曰都曹之廬敝矣乃捐金使新之於是庚
辰蕆功辛己巳役治事之舍敞潔清明且結亭以合議
疏沼以澄心耽耽間間志慮不煩盍思古人所謂助和
鼎味者固不止摘微隱於簿書校寡多扵錢穀而已也
雖然天之生才參差不齊或相倍蓰或相什百或相千
萬大者閑扵大而毋忽於小小者安扵小而毋媢於大
各務罄竭相為師師惟知有國罔知其他人主無為也
而論一相於上宰相不親細務也而列羣掾扵下羣掾
之職舉則中書之務可清中書之務清則垂衣之化可
凝然則都曹之繁大矣可不思所以答吾君吾相者哉
某嘗叨列掾且嘗豫營築之役者故同列以紀事為屬
辭之不獲輒附所聞者如右
行在重建進奏院記
古者諸侯述職于王所必有館焉周立邑漢設邸周而
上可推也唐中不競藩置益舛我國家天臨海鏡東至
于海西達扵關南淮北冀萬里一堠制為大中下都督
府又路為都督府又路為安撫司鎮府州軍凡餘四百
上之施令布教雷行雨沛朝發九天莫周萬宇下之執
秩拱稽歸時事脩常職凡郡條之宜民情之隱奉章而
上謁稽疑於太宰質政於有司川流環運道不虛足使
要荒如畿甸畿甸如堂陛不知有天關九重之隔者皆
於邸而咽喉焉又域外羈縻之州五十有三咸凜聲教
又其外曰海濱海濱之國以百數若安南高麗等歲時
入貢又若鼠島麟洲騰風踏浪譯言賈寳自達于舶司
亦有請于朝者然則是邸顧不甚重矣乎六龍御東志
在北還往往百司庶府僅取苟具故邸亦草繕中更融
風嘗再繕之草又甚焉歲老益摧扵事弗稱矧今也齊
魯魏博之間連城數十奉圖請命皇仁天覆懷來方興
執玉萬國日月可冀邸顧若是將焉攸賴乃典邸朱君
王君請之朝朝頒萬緡遂更新之豐棟厚梁平庭壯楗
宿直之廬書檄之儲胥史之居洗陋揭庳具曰偉哉比
成也乃落之甘泉之從臣宰樞之列掾咸在焉二君謂
予曰古者官脩其方故物不坻伏方之為言書也書其
設官之由職治之事朝夕以自厲焉周官三百六十官
各為書其典適四方者則又物為一書多或至五書後
世弗奠厥官其書亡故其職因之廢放所由來久矣今
院再建書未遑也記其可已乎某謂二君知邸之為重
也而作新之才能集事智能役物故費半而功倍之皆
可書也至若知邸之當建而又知職之當為且欲記之
以庶幾古人之脩方是尤不可不書也然古者官無崇
卑皆得以其職諫焉夫上宣下納邸之職也因出納以
寓箴規非古人脩方之意與然則由唐迨今凡領斯邸
者率至大用豈無為邪由其號者觀其實後其職者繼
其事二君之意深矣朱君名藻王君名與權
淮東提舉司門樓記
竊嘗慨嘆㝢内之事有當為而不為者有已為輒廢而
莫有繼為者要皆有時焉時至矣而未得其人得人矣
而無其志皆不能以有為也朔風烈而耒耜閒春雨濡
而桔橰卧時未應也晨已秣而病駒難駕漏已殘而雌
伏無聲非無其時也無其才也負慶忌之勇而一羽莫
任具飛廉之足而跬步弗前非無其才也無其志也當
其時矣而又得其人有其人矣而又厲其志則泰山可
挾北海可超華胥之俗可還而結繩之治可追也而況
有司營繕之事哉由漢唐而來兵賦所出淵藪江淮而
向也淮東常平茶鹽使者則又兼淮西領之其任可謂
重其權可謂尊矣而其建臺布治之所則前直津亭左
迫州宅右底廢營偪仄荒蒼來者欲迷然則開拓之振
起之非其所當為邪乃其司自揚徙泰自紹興以及于
今&KR1171;&KR1171;百年而未有為之者嘉定壬午今使者來始克
為之蕆事於癸未之季秋迄工於是年之清祀扵是崇
門耽耽飛樓屹屹東西對峙神工天力隆若泰華深若
滄溟其氣足以吞海濤其勢足以鎮淮服然則非時邪
非才至而心亦至邪然樓之中拱凡三十尺結霧薄雲
上侵赤霄得無大過邪使者曰不然吾嘗讀易而有得
於大壯焉盖大壯之為卦乾下震上四陽並進之象也
而聖人繫易從而推眀之曰上古穴居而野處後世聖
人易之以宫室上棟下宇以待風雨盖取諸大壯然則
作室而必取大壯非大壯則奚以自别於營巢邪雖然
抑有慮焉昔人有懲營築之事者曰工不使鬼必在役
人財非天來終須地出今役也縻金之緡逾四萬役民
之日將二萬民顧不病邪然予又聞之使者其嬴取公
上而歛不及下工優禄直而民不告勞則又何慊乎是
哉而或者則又曰公臺不築而王侯錦木民乏環堵而
公府雕墻毋乃不可乎曰不然今昔殊時損益異制茅
茨不剪莫再虞朝臯門仞堂具存周典至其野則田萊
闢入其邑則室廬整戶有田家有宅廬環有桑菜茹有
畦先斯人而憂後斯人而樂是道也兼舉而不相悖並
行而不偏廢則又安得謂之厲民以自奉哉樓㫄築臺
眎聽益廣公餘暇日登樓坐臺乾端坤倪一瞬八荒近
而閭閻之戚欣官吏之貪廉阡陌之荒治耕耨之早晏
戶口之登耗禾黍之嗇穰瞭然在目因得以脩吾令而
行吾政至若憑虛極眺則齊魯鱗鱗關河蒼蒼忠憤所
激風雲入懷紓百年之壯志振萬世之長策際斯時用
斯才充斯志其又可量邪使者楊氏名恕自丞大宗正
授少府節而來
行在重建都督府記
象垂天缺聯絡勾陳勢密羽林環拱丹宸漢分南北以
居重唐設府衛以御輕犬牙足以相制内外豈容適均
兹歷代之深意逮我朝而作新龍蛇貙兕隱隱谹谹其
屯如雲其動如霆犀甲熊旂金節嶙峋一麾萬趍統扵
將軍將軍之居宜阜宜潭儻陋弗閎曷壯國觀顧若步
官㳂陋為甚住去代來疇不思振才力束之百年一瞬
仆興有時今侯迺來歲月幾何已一新之惟工惟材匪
役匪征廪垕直豐兵民欣欣用能崇門硉兀隆堂岌嶪
烟浮瓦碧霧籠窗濕登高眺明意氣八荒右湖澄鮮三
軍解裝左江澎湃萬騎奔場疏沼沚垕垣廧耽耽沈沈
不啻百楹捐緡三萬糜斛五百悉取於節抑之餘曾不
為毫髮之歛始扵寳元之冬迄於丙戌之春罔愆于經
人若不聞昔之笳鼓讙壯旗幟精明對壘覘之猶曰能
軍然則今舉也改百年之陋轍建一旦之宏模不足以
觀人乎曰未也方其將略心傳靈機圯授濡湏振迹固
始知名虬騰周戍之間鶚立漢壇之上弓鳴辟歷劍躍
龍阿指撝而川陸回形叱咤而風雲變色馘首斬將破
整摧堅稽功校勞剖竹分蕃泱泱淮水暴暴淮山且不
寧是也能貴而不能賤能豐而不能約偃息華榱之下
甘卧重裀之上鮮醲足以敗其真歌舞足以蠱其心強
筋頓輭扵習閑髀肉復生於久佚此盖自昔建功業者
之所同患也今也輕煖不被體腴甘不入腹手甓日運
腰弓夜鳴一寒暑等渴饑忠精義氣始末不渝唐人郭
中令有言受恩塞下制敵行間東西十年前後百戰天
寒折劍濺血霑衣野宿驚心飲冰傷骨䟦涉險阻出入
死生所仗惟天以至今日噫嘻其殆庶幾乎盖由其性
然惟其性也則居此爽塏也吾知必能曰壁壘之衆寧
無雜蛙蛭之濕居者乎眎此華好也吾知必又曰列亭
之戍寧無引蘆葦以自障者乎每飯則思日昃未炊之
士方衣則念天寒不褐之家且奚以知其然哉觀其嚴
湯液以起病垕嫁聘以恤孤保封田以衍餉明功籍以
振滯偏裨無困役符籍絶苛征士旅歸心連營一詞推
此以旃决知其有此居而不樂其居也不然則綜核之
朝黜陟之公胡為乎山未靡旃畀之金鑎之符而使之
總牙璋之律哉雖然是亦未為可安之地也聞之西北
有故都焉泰山黃河之靈望雲就日之人延頸以俟翠
華之還者不知幾春秋矣今也閶闔風生靈旗影高思
紹興草創之意憤東南王業之偏擁天授之神矛落攙
搶之妖祲振霜飇而掃敗葉鼓天浪以洗危巢然後警
蹕驂乘奉六龍而還上都大開眀堂汛掃陵廟幸丹鳳
門大赦天下謀臣猛將以次論功賜第帝城永藩王室
斯時也吾居其庶幾可奠乎然則是役也姑書始焉侯
王氏名虎云
賜名清湘書院記
真宗朝張公景狀柳公開之行云公少誦經籍天水趙
生老儒也持韓退之文百篇授公曰質而不麗意若難
曉子其詳之公一覽不舍嘆曰廣有斯文哉因為文直
以韓為宗且名肩愈字紹先又曰公生扵晉末長於宋
初扶百聖之大教續韓孟而助周孔又兵部侍郎王公
祐得公書曰子之文出扵今真古之文也兵部尚書楊
公昭儉亦曰子之文章世無知者已二百年矣然則公
之道韓公之道也公在先朝一時羣賢尊慕如此按
公以開寳六年登進士第張公作行狀乃咸平三年而
公序韓公集有曰予讀先生之文年十七今凡七年然
則在國初固已得韓集去穆公脩時已數十年矣歐公
脩蘇公軾更出其後而歐公略不及之乃以為天下未
有道韓文者何也范公仲淹作尹公洙集序亦云五代
文體薄弱皇朝柳仲塗起而麾之時人專事藻飾謂古
道不適扵用廢而弗學者久之師魯與伯長歐陽永叔
從而振之由是天下之文一變而古讀范公此序則韓
之道始發扵公而尹公穆公歐陽公皆繼公之緒亡疑
也夫如是則洗西崑之陋而上承六藝之統使我宋文
體陶育大醇公之功實在諸儒之先初公刺史全州也
作堂湖山&KR1839;邇來學親為指授迨今全人師慕如新前
牧守監司授白鹿故事乞名書院亡慮十數史君楊侯
苦請尤切率尼未下寳慶改元程侯榆典州事顯述顛
末復請扵朝朝廷下儀曹某時待罪春官與尚書郎劉
致一合詞于朝曰三代盛時天下之學不一家有塾黨
有庠術有序盖不止天子諸侯之國有學而已所以本
朝慶歷既令天下州軍咸立學又令天下大小縣皆得
立學此正三代多設學校之意况道以文而後名文以
道而為古柳公古文之倡實有功於斯道今若傚濂溪
東湖令本州揭牓仍撥隸州學一等教養扵理為順丞
相是之曰此郡所當言而朝廷所當行者亟言之即日
報可名以清湘書院且俾郡博士兼領之成命初傳儒
紳欣躍斯文所繫油然有光雖然韓之道更四百餘年
至公始振公之學又二百餘年迨今始彰然道無古今
人無先後而顯晦則有時焉天也今全之士既喜公之
教行扵時則當推公之道垂於後必也順彛則察紀敘
嚌嚅道真經緯謨雅則公之澤庶乎亡涯而上之賜庶
乎不虛矧爾賢侯崇其廬豐其租俾爾多士休佚以養
其氣饜沃以垕其學發之而為詞章充之而為氣節大
之而為功業其又可量邪侯以紀事書扁為屬亡何持
憲節廣右扁已揭記鐫未遑也嗣守趙侯必愿忠定丞
相之孫學與行世其家故下車首鋟之又前守林侯岊
亦嘗即其地作新書堂是皆有志斯文者嗚呼是事更
數守歷數十年乃克備豈惟全士之幸哉上下湘江儒
館相望堯舜周孔之道浸昌矣
富春道院記
朝廷張官置吏凡以為民而已今州縣之官方其未至
也人畏其來既來也人望其去不特望其去而已至有
以三不肯書其門者怨之怒之之深也亦固有未至也
人徯之既至也人安之既滿也人留之留之不可而去
也雖久而猶思之不止思之而已且復祠之祝之子孫
世世不忘之抑何頑友之俗不同若是邪及攷其所以
然則俗無頑友也吏有不同耳夫所謂良吏者無赫赫
之功無皦皦之譽唯奉法循理而已矣法者朝廷之公
也理者吾心之天也率而循之不過廉以飭已寬以愛
民嚴以戢吏勤以集事四者具矣而又風之以教化漸
之以禮義使詩書禮樂之澤浹洽乎平川廣谷之間則
斯人也豈惟徯之安之思之祠之祝之而已一有所為
民驩趨之築一臺營一觀率欣欣然有喜色而相告曰
吾邦君庶幾無疾病與何以能營築若是也至若一遊
一豫一觴一集見其羽旄之美聞其笙竽之聲則又曰
吾邦君庶幾無疾病與何以能鼓樂燕遊若是也此無
他與民同樂也至若貪且酷者凡有為焉民疾視之一
臺榭之築一亭觀之脩舉疾首蹙頞而相告曰吾邦君
之好臺觀與夫何使我至此極也一觴豆之設一管籥
之陳則又疾首蹙頞而相告曰吾邦君之好宴遊與夫
何使我至此極也此無他厲民以自養也然則何以為
厲民哉曰賦歛有經也或取贏焉或再輸焉或先期而
督迫焉或豫貸而不償焉冤抑所望以伸理也乃一以
金為斷焉有則勝否則負多則勝少則負是非貿貿黑
白蒙蒙商校寡多白晝為市民不幸小有過差則譏伺
之搏執之僇辱之得金而後已雖不盡焉而其徒抑何
繁哉曾子曰戒之戒之出乎爾者反乎爾者也民今而
後得反之矣君無尤焉吁可懼也壬申癸酉之歲予之
為春江也嘗欲築堂名以道院已而再期来塵班列迫
不暇也而亦不敢焉不敢者何也懼斯民之或疾首蹙
頞也後十有一年今令君竟為之予未知斯民之情也
已而詢之邑人則皆曰可也民以為可則令君之嘯詠
其中皆邦人之和氣也笙歌其中皆邦人之頌聲也夫
所謂道者即理與法之所聚也曰院者即理與法之所
由以出而覃乎百里之封者也夫如是則春江之人熙
熙然如登春臺如飲醇酎棲鶴白昇二十八鄉之間皆
道院也豈止數楹之屋而已哉令君行且秩謝翺翔天
朝予亦將乞身西還鼓櫂春江登道院之堂采遺愛之
詩而為令君無窮之賀將不止今日區區紀筆而已也
令君姓李氏名彌高家永嘉
札溪書院記
古者天子之國都下暨庶人之黨術咸設之學以淑斯
人故凡父兄之教告師友之講磨觀聽之所及言行之
所形無非詩書禮樂之文孝悌忠信之事靡一夫之犯
義有比屋之可封至和所薰旪氣嘉生三光全而寒暑
平五穀熟而人民育被之聲歌紀之典册上下數千百
載間非一朝一夕之效者三代衰學校廢子衿刺興專
門習盛甚則倚席不講蕪地為蔬學存道亡民罔用勸
漢唐盛際已不足觀矧厥昏庸其胡能淑我宋秉籙文
治蝟興聚學為海揮詞成林海隅出日罔不同之比年
東南尤為特盛逾徽而嚴山深水幽亂雲橫塢是為札
溪吳氏世居詩書傳家有諱堯臣者蚤游成均晚紆青
綬餐霞噏烟不粒人間或傳以為仙云猶子舜申益力
於學歲在甲戌其子應酉果奉大對然則稽古之功亦
既略見方且考卜竒勝肇造書宇講堂其中扁以達善
前有湧泉疏池滌研兩廡㫄翼為東西齋齋上為閣左
曰明經經史子集之書藏焉右曰見賢古先賢哲之像
列焉門之外壘土為壇環植以杏結亭曰風雩伯仲子
姓肅肅雍雍蚤夕其間以脩以游㫄有老桐莫知其年
一日震雷不煩斧斤乃以其材象洙泗聖人而事之用
瞻儀刑以肅朝夕雖然豈無所自哉康廬洪氏合朞功
之族築舘共之太宗皇帝賜宸翰命之官資其子卒登
巍科聖朝勸學其盛若此士生斯時曷以仰承休德哉
必也遡古聖人所以設學之意考昔賢所以躬行之實
思夫古之所謂士者養扵家漸於鄉然後舉扵州而用
於天子此自源徂流者也又念夫古之已仕而歸者則
坐之里門之堂使里中子弟得以朝夕質疑而問義故
曰仕而優則又學焉此自葉流根者也始而終終而又
始學烏有已邪若夫誦堯之言行跖之行而徒曰富貴
利達云者此則世俗之學而非先王之學也某之為暘
谷書院也欲記而未暇而吳君以札溪之記為屬吳君
於先君中表也其可以詞荒解乎然學無異事也是說
也不惟記札溪也所以記暘谷者亦不異是也吾黨小
子其識之
富春驛記
杜工部月明泊舟對驛云更深不假燭月朗自眀船金
刹青楓外朱樓白水邊城烏啼𦕈𦕈野鷺宿娟娟皓首
江湖客鈎簾獨未眠富春據錢塘上游千車轔轔百帆
隱隱日過其前而征舍才數椽客至無所館往往躪老
子之宫踐浮屠之室其来塵軼其去水空公私交病不
知幾春秋予彈絲稍間築驛江渚至者如歸越山如畫
金刹差參其㫄絶類草堂所詩旦夕代去繫舟驛下收
吳烟越雨盡入毫端繼公之詩扵數百年後亦一快也
癸酉冬記
徽州貢院記
新安貢宇灺扵宣和嗣建未遑也歲賓興則假諸宣廟
州庠盖是時試藝者少紹興浸盛廟學無以受乾道戊
子邦君郟侯升卿始規廟東閒地及增市扵民者凡六
百二十丈為屋百楹今六十年士五倍門迸入躪踐屢
驚屋不足芘盖以蘆葦上下交病者三十年扵此矣更
十數守咸睥睨莫就今侯来首垂意焉鄉校獻議謂前
地可拓侯乃偕别駕洪君侃博士王君日新率履相攸
果可焉於是括餘閒平阻險因高下且徙教官之舍而
他之前日之湫蔽者一旦地闢天開改皃易眎是斷是
虔功成不愆昉事於丙戌之冬休徒扵丁亥之夏新者
以間計一百二十有七舊者百楹亦再繕之潭潭沈沈
林鬱雲屯五門洞開東西徑可入中坐萬士裕如也自
是父兄之遣子弟者無争門疊趾之憂而羣試之吐英
竒者有暢目爽心之助侯之惠多士為如何邪且是役
也亦有數焉初郟侯之始創也歲為戊子是秋即試士
眀年冠南宫占鼎魁聯翩上第者兩倍他時今侯之增
廣也來年又為戊子則己丑臚傳之盛亦當增廣扵乾
道矣雖然數者天也成之者人也今侯之来固天所以
佑此邦而成此數邪初議者以地褊欲遷之城外某馳
書于侯曰徙非便也役艱大必墮因循且潮陽可監也
歲在甲戌潮之士嘗首南宫矣已而以選場&KR0008;陋遷之
其後凡再舉寂無奏名者今又復故焉侯信其說乃躬
行度之議乃定兹大役也非仁且勇安得不搖扵異議
盖新安為畿輔凡分左契者皆朝廷推擇而来故多得
良牧彼怠而荒政刻而苛歛纔一二計今侯之賢也冰
雪其操襁褓其民堂皇其屬邑符移不繁財用自裕而
又振丙戌之水代秋苗之輸新川驛之橋建休寧之寨
凡可以便斯民者靡不力焉可不牽聯書之以告後之
為政者乎新天子明德日升垂意吏治每臨遣守臣丁
寧戒飭用是陛辭而退者莫不震竦知所趨向先朝蘇
公洵之論曰近之守令賢邪民譽之歌之必傳傳則必
達扵朝廷若夫遐陬僻壤雖使盜跖為守檮杌饕餮為
令郡縣之民羣嘲而聚罵者雖千百輩而朝廷不知也
顧新安在國門之西三百里有此良牧豈不上徹眀目
達聰之朝邪雖然侯之所以望於多士者不惟計偕而
已道之所在始扵脩身事親終於致主矧吾邦碧嶂峭
立水清石鑿歷數先賢皆卓然以忠義風節名世盖其
毓於山川者然也唯多士勉之以無負賢侯興起之意
侯天胄名希齊詩書傳家父子兄弟十餘人踵取儒科
其行治為金華公族標表故其見之政事者若此
休寧縣脩學記
紹興中錫山先生陳公之茂來尉休寧遷學于南門之
左今六十八年屋侵壊邑大夫毘陵張侯抃脩之不異
新宫尉吳門吳侯大淵克涖是役書三來詭以紀事某
邑民也不學是懼安能紀辟不獲輒誦昔聞古者自六
歲學數與方至十五入大學如擊石火如導谷泉不擊
不導火泉固存擊之導之火泉乃出人有成性道體具
備學問一施德業日廣非昔無今有也至若過時迺學
則已跳躍逐物矣揉之維之刻之琢之俾還性初迺順
帝則夫時而學與過時而學皆可達諸聖賢神道顯德
坦然亡壅嗚呼先王為之設學不可一日緩已國家昭
德恢儒今二百五十年聲容文眀匹休三代自移蹕吳
會新安在甸服三百里教化所漸益近且先故休寧百
年來比屋詩書衣冠鼎盛士之繇學致身者踵武相屬
嗚呼錫山建學眀道所以期惠吾邑人者獨致身云哉
今大夫以廉敏稱知先教後政首加葺焉士之峩冠曳
履入于其間俯仰以思曰吾之學知一性之本原者乎
學而仕者曰吾之仕知名誼風節如吾邦之先達者乎
學者不徒記問詞章而思其本原仕者不徒簿書期會
而思所謂大節使吾邑隱然為多士鄉此錫山意也亦
今大夫意也某亡狀庶與吾邑人日新厥圖益奮不解
且系以歌用昭無忘松蘿苕蕘兮屏其虛東溪紆餘兮
帶其郛有學宫兮屋渠渠峩新冠兮衣裾裾春薄莫兮
風舞雩秋爾霽兮凉生墟服仁食義兮力菑畬圓規方
矩兮行瓊琚靄靄閶闔兮論雲衢名節崔嵬兮照史書
于勉于于勉于玉此詩歌堅不渝
休寧先達續題名記
寳慶丁亥冬海寧令君與鄉校之秀以書來曰邑之進
士題名植石校宫今五十年字溢矣將伐石嗣之而未
有以敘其繇且新安試士之宫乾道戊子賢守郟公升
卿實新之次年己丑士之試禮部者方公恬為南省第
一汪公義端為廷對第三與夫聯翩上第者是歲特盛
近史君趙公希齊再新之又適當戊子秋賦己丑春官
之歲願牽聯書之以章明厥證予謂天道之行率有常
數六十年而一還數之常也然題名之設勸戒並著古
人抑亦有深意焉皇上膺圖受籙于今五年而來歲始
親策士士之抱英竒懷經濟者得簉龍墀從容竟日悉
吐所欲言上焉有補扵國下焉有利於民非士之榮乎
然其姓名一登此石則昭昭乎示的於無窮矣異時人
將指之曰此名臣也是以道德聞者或曰是以功業顯
者否則又曰是以名節著者凡若是者皆足以大吾鄉
邦矣一或不然則人將指其名而言曰是敗吾名教者
是為吾鄉邦之累者凛然清議千古不磨夫惟用其所
可榮去其所可戒則斯石者非石也夫子之木鐸也其
亦令君宣化之意乎令君應氏名塾天台人
昌化縣學門記
縣為畿赤文學宜林海乃由唐武德而來踰六百載士
不名一第至比歲乃寖盛何邪顧所養奚若耳學校養
才地也璧水泮宫類置官邑校才所出也乃無焉唯令
耳令垂意則學否則閴屋耳甚則園蔬耳然學術有淺
深意向有實否故計效有大小胡可誣哉乃嘉定癸酉
歲邑之士章薦貽書春渚曰吾邑之學凡五遷淳熙已
亥令錢公孜于縣之東卜今址作新宫岡地平衍溪山
紆環然前櫛氓㕓無地可徑寄門東偏㫄蹊弗正山川
若障瞶莫可睹吾邑人欿然未快者歷今三紀乃今令
君趙公始捐金錢盡得其地載闢載除乃峙伉門乃翼
崇墉乃辟端逵言言閑閑宫墻益尊東南諸峯羅立獻
狀秀氣益發如抉壞雲如剖前屛端閎洞直天造神劃
學故宫也而改貌易眎斬若更新人無賢愚莫不用快
則又曰吾邑之學作於錢公而闡教崇文昉於卞公圜
由卞而後令時得賢故學頼不廢才日以成今令也尊
道術厚教化父母我民師式我徒且前有賢令創尊經
閣于講堂後横雲截蜺非不甚麗而前塗未開弗顯弗
明維學肇造將四十稔乃底于今始克大備顧不偉諸
而又歲延秀雋闡厥政事益市圖史博我見聞學徒所
資悉給于公民歌其愛士洽其教夫治學宫推學道書
可後乎願為吾邑書勿疑嗚呼學乎學乎記誦云乎哉
士乎士乎爵祿云乎哉根本六藝出入百氏脩諸家而
放諸國窮則安而達則毅不離乎道一也雖然是學之
成寧止成淳熙之緒哉自慶歷四年詔郡縣立學而是
邑之學乃至今日而備顧不甚難歟思其難則由是路
出入是門可不研諸慮勉諸行乎此則令君之望焉耳
不徒斷石紀載而已也某慶元間勾稽縣版嘗有意扵
此門與塗而未愜者今聞竟成之不為邦人喜邪乃引
筆不復辭
翰苑續題名記
謹按中興翰苑題名記云唐寳應中學士官族皆刻石
屋壁皇朝景德初趙安仁晁迥李宗諤始復置壁記由
承旨陶穀而下至直院率以除授歲月次第之繼者咸
得踵列中遭變故今不復存故紹興題名特自中興始
而東都舊記則未有討論者暇日同寮相與言之未㥦
焉迺取洪氏翰苑羣書所編名氏其自王安石以後編
所來未及者復根據他書足之由建隆至靖康凡一百
九十二人寫之翠珉刊寘玉堂之側以補一代典獻之
缺恭惟天啓炎圖挺生真主當五季戰争之後復見唐
虞揖遜之風聖子神孫奕葉相授而其間元勲重輔碩
望鴻儒率皆步武禁林柱石當代迺扵此獨無傳焉則
何以增輝映扵金坡起人心於方来乎雖然士欣遇於
一日論常定於百年考人才之盛衰等虛名於榮寵有
如歐陽修所云者吾儕因得以自警焉
江東提舉司湖山樓記
某前年奉檄校進士試繇江寧上當塗涉蕪湖歷青陽
以達于秋浦凡五百里皆江東部所至有洿池池有楬
凡池廣陿水淺深溉田若干悉書于楬植之池因詰老
氓氓曰無問也意甚美行者病之縣旦暮遣吏來度丈
尺吾擾矣都鄙因緣為漁小不如式又疵焉扵吾池則
如故也今常平使者行一紙文書氓自浚自築了無落
事又能嚴飭屬縣催科有省限不得先期督迫逃亡當
核賦不得抑令代輸凡我父子浸得休息言已又曰使
者歲行部舊也今出則人徒少無一征道吾墟落如不
聞氓不知他若田野則蒙惠利實多某聆其言因念公
㠯蜀産任東南使事民情風土疑鉏鋙不相值者今發
則合節約束不繁人自得扵湖山之外得非五方號異
宜治理本無二邪堯舜之治天下禹之治水子賤之治
邑黃覇之治郡顔闔之御馬梓慶之削鐻皆此道也世
之多事以病人者抑亦病矣既二年事益清官益暇迺
扵治所之偏作堂曰秋浦浦横其下也堂上結樓曰湖
山九華諸峯羅立其前也惟池山水州翠微鎮子諸山
固名清絶然九芙蓉參差碧霄環視他阜自覺迤邐有
如吞吐大江沈涵乾坤則秋浦實如巨&KR1171;池之山水盡
在是矣而又規裁端閎意象突兀翔太虛而納千里與
山水稱其季兵部侍郎為作扁字徑二尺與堂樓稱已
又書戒某曰為我紀始焉某每病世之紀事者率以頌
如前所述得無自病邪曰不然以口譽人曰盜没人之
實曰媢盜固恥之媢其安乎念無與扵吏事莫知他政
獨得扵田野者如此而以病自嫌欺也矧樓未足紀作
於政和人洽當代入覲之際是可紀也略其鉅而書其
細書法乎雖然公生于靖康忠義宇文公之家貌甚温
心特毅臨事挺挺不可搖奪平日施置罷行一毫不妄
樓豈徒作哉盖吾夫子嘗登高諸子侍夫子四望喟然
嘆曰於此致思無所不至矣盖高則静静則安安而后
能慮慮而后能得故晉人有言玩芝蘭則悅德行之士
睹松竹則思正操之人臨清湍則貴廉潔之行覽蔓草
則賤貪穢之吏然則登斯樓坐斯堂者挹九華之高飲
秋浦之綠又當若為其思耶抑公以此樂貽方來則固
以此思貽亡窮邪若迺千巖滴翠十頃澄秋虛簷納出
洞之雲飛栱動涵波之月夜奕而神仙集朝吟而烟霏
生他年儻遂寄目則追今日手玉斧事而為公賦之未
晚也至紀工程之先後商靡用之夥細殆非所急宜無
書公名紹彭字信臣蜀之成都人開禧丙寅仲春五日
記
勝静樓記
己丑進士故溧陽尉詹公之仲子廷堅貽書於僕曰先
人之廬負山面溪溪上平曠羣峰羅立予作樓於右廡
以延覽溪山之竒樓之左右綠水紅蕖雜以他葩樓下
為室以貯圖史上則虛之以為休燕之地盖區區之志
在於息隂而辟影棲寂而辟喧居高而辟塵者也前將
作監王公炎為取老氏之說扁以静勝幸不鄙為我記
之庶知所以用力之地焉予聞大學之道知止而后能
定定而后能静静而后能慮慮而后能得儻静而不慮
則頽然昧然而已耳何物之能勝邪荀因夜虛寸扄暇
皇試一思之孰非外假豈惟吾身之微哉凡兩儀之大
萬類之繁古今之相仍寒暑之更禪咸若是而已矣至
若隂陽之本動静之萌一動一静互為其體曷不於日
用之間而觀之人必定也然後能應非動生於静乎至
於過者日化神者固存非静出扵動乎夫如是則動與
静一物與我一而又烏用乎勝之邪故曰聽扵𦕈故能
聞未極眎於新故能見未形思扵睿故能知未始孰謂
戰國之論議而非源流扵洙泗者哉雖然心固御形而
形亦役心今夫蹶者趨者形也而心顧動焉聞君頻年
征塵滿衣今也倦翼還棲遊雲返壑宴坐斯樓静觀羣
動大而山川之流峙細而蒲荷之枯榮上而烟靄之卷
舒下而鳬鷗之出沒壺中天永金烏影遲如老坡所謂
一日可當二日百歲可當二百歲矣此君之體其静者
也然聞君有子甚才讀斯樓之書出而為當世用得非
動又生扵静乎雖然亦豈惟君之父子哉將君家之子
孫凡老者則用其静而壯者則用其動動静之理無窮
則斯樓之用亦無窮也夫豈徒為一時登覽而止哉
於潜縣重建縣衙記
潜舊為州今為天子玉縣眎扶風諸邑甲焉然令所居
燬於火六年矣而莫之或治者何哉得非疆衍事繁賦
之供上者廣非窘扵力之不裕則困於才之不優夫是
以因循迨今今令之來始克營度自堂徂廡自門徂基
咸作新之夫令所以長乎民也儻其所治左仆右摧上
濡下塗則何以肅觀瞻便聽斷哉大抵身安而后心乃
佚心佚而后理乃眀非不急之務也天下本無事也激
之則事生州縣未嘗無財也竭之則源涸今令也一年
而事簡二年而財裕三年而役興優游暇豫事半功倍
盖僝功扵寳慶之元而即工扵丁亥之歲也昔班孟堅
之傳循吏也所謂震俗之名殊常之治咸無焉惟曰奉
法循理而已矣使夫人也而能奉朝廷之法順吾心之
理則又烏有生事以擾民傷財以害人者哉獨怪乎州
縣之間沾沾自好之士屋無不營之日亭無不築之時
他山之石困扵鑿牛山之木殘扵伐百工疲於犇命齊
民苦於百役汙者以是而囊金健者以是而釣名至所
謂屋成而民勞車澤而人悴元氣所關彼固未嘗過而
問焉春秋侯國作一臺營一門聖人必謹書之其垂戒
萬世之意深矣若潜之役非可已而不已也財取於節
抑之餘而不病乎民民役於農工之隙而不奪其時是
皆可書也不寧是也頒詔有亭嚴更有樓圜扉帑藏征
司賓舍靡一不作庠序教化之所自出也抑又首新之
於是邑之能事畢矣初民以令居之未肅也相與于于
而来合力作之不日成之而令也則又省刑薄歛吏不
至門使百里之間得以安卧月明而無吠犬之聲此又
令之所以報民之力也僕舊官㫄邑且屢以事至潜喜
其俗醇事簡又幸其今得良令之不煩也故併書之使
後之因俗為政者有攷焉
潭州湘潭縣新建堂宇記
四方士大夫之論謂官轍之難莫難於為邑詰其故則
曰賦有定籍而上征無藝入有定期而督迫常先故吏
益媮民益慢由是益不可為嗚呼盍亦反其本而已矣
獨不見洙泗之諸子乎治蒲治莒為單父為武城道路
平籬落整田疇無荒瓜茹有行細猶若是他容有不治
之事哉下而漢唐循吏亦復班班史簡然則今之人何
遽不古若哉無亦始勤而終怠始眀而終闇始廉而終
墨始謹而終肆者有以害之乎湘潭之從予也久矣予
見其敏而恪廉而不懈盖期其必有立也今也初為古
縣猺人信之今為湘潭百姓歌舞之又能以其餘力而
新其所治之堂百里之人若曰吾之所以安扵室廬者
令君之賜也令君之居豈容不相與叶力以治之乎於
是不日而成人不知役嗚呼堂未足記也以佚道使民
雖勞不怨聖賢之言至是而驗者容可不記乎使世之
儋爵析圭者人人知服洙泗之教則唐虞太平其不自
田里始乎其不自州縣始乎然則食君之粟牧君之民
可不思所以勉之
御史星記(代壽冷御史)
太始之後圓清定位日月星辰麗焉其中為宫泰一常
居是為天極四方各有經星以領别宿是為天綱衡之
㫄有三星一曰執法是為御史方火德用事熛炬推轂
一出虞淵則天下喘息莫敢仰望是故執法之星實奠
厥所英芒正色不舒不晦夜午光寒奪人精爽他星伏
見蚤莫居躔行次肅然不得亂者時惟執法之功王人
清明則天象地衆建臣工森布班武是以有御史之官
太守冷公稟炎精正氣執法殿陛間御史星也然執法
之南有匡衛星是曰藩臣以象諸侯執法之東有斗魁
星是曰上相以象三公其星開霽和眀怡然瑩然以寧
民物以符太平繇端門之次以歷藩臣又繇藩臣之次
以位斗魁安知執法之星不為上相之星乎若夫上台
舍其左黃道經其西角亢見而壽考少微顯而文眀老
人出而治安是又與執法端門並眀千古者不必盡書
姑按甘石經以為御史星記
西湖禊事記
寳慶三年上已京尹戶部尚書袁公招從班十三人脩
禊事于西湖僕因言上已之集自蘭亭之後惟裴白洛
濱之游為盛盖唐開成三年河南尹李待價召留守裴
晉公太子少傅白公太子賓客李仍叔蕭籍劉禹錫中
書舍人鄭居中等十五人合燕舟中自晨及莫前水嬉
後音樂左筆研右壺觴望之若仙觀者如堵晉公賦詩
四座皆和而白公又為十二韻當時人物之盛游觀之
樂至今想之令人羨慕僉曰古今上已之游多矣獨晉
永和唐開成燁然至今者皆由當時有以紀之不然幾
何不埃滅邪且今日之遊羣賢畢至舉觴張圃之池艤
棹蘇堤之柳謁先賢之祠仰千載之風羽衣蹁蹮抱琴
而來彈有虞南薰之歌弄空山白雲之操已而聯轡孤
山之館引滿海棠之下是日也曉烟空濛晝景澄豁覩
物情之咸暢喜春意之日新卻絃斷管一塵不侵越嶂
吳山盡入清賞凡販夫所粥畢售于公左右遊橈不令
亦舞此京尹之仁都民之和而太平之觀也扵是樂甚
獻酬交舉或哦坡仙之什或論晩唐之詩頽然西景放
舟中流九日清明且期再集顧唐人上已命改十三矧
九日又如清明乎是集也儻有以紀之寧能多遜蘭亭
洛濱邪雖然吾儕亦豈燕安扵是哉他日輿圖盡版護
蹕上京則追洛水之遊尋曲江之勝未央也尚當續紀
之
遊金華三洞記
出蘭溪門行可十餘里至上中下三洞下洞石壁卓立
水深三尺人仰卧舟中羣僕岸立用竹竿箭入丈餘乃
登岸仰視石門去人面僅四五寸舉火燭四壁壁有題
名皆五代國初人不見風日墨蹟如新中有搗藥臼臼
可闊三尺有泉正滴其中終歲不滿㫄有仙人田邱陌
井井有耕犂蹟又有仙人衣如摺疊羅帛洞中有蝙蝠
大如鵶白如玉正類坡仙所記碧落洞中蝙蝠觀已乃
出洞約闊十丈許此下洞也中洞有水簾飛涎濺沫有
石壺深不可測足稍不謹則墮其中幸有石天窗光燭
其處此中洞也上洞亦有石天忩其石如亂雲如堆卵
石崩裂欲落人皆不敢仰視然亦亘古至今終不落也
中有洞房側身乃可入上有玉女端坐如觀音纓絡具
備觀音之前有泉蜜甘能愈疾人既飲復筥挈以歸時
偕行者八人其七不敢登畏其險也聊記之以示來游
者
遊龍井記
余舊讀秦太虛筆記謂元豐二年中秋後一日自吳興
過杭還會稽龍井辨才法師以書招其入山出郭日已
夕航湖至普寧遇參寥道人相與杖策並湖而行出雷
峰度南屏濯足于惠因澗入靈石塢得支徑上風篁嶺
憩龍井亭酌泉據石而飲之自普寧凡經佛寺十數寂
不聞人聲㫄廬舍或燈火隱顯草木深鬱流水激激悲
鳴殆非人間也行二鼓至壽聖院謁辨才於潮音堂眀
日乃還予讀其辭想其事甚欲一追故步者不記幾年
矣乃辛巳歲立春出清輝門經淨慈寺過白蓮院上風
篁嶺謁龍祠酌龍井遂至辨才塔飯于月林月林辨才
所廬也主僧出范文正東坡欒城參寥辨才遺像及坡
遺辨才水墨羅漢八軸軸皆二象仁皇飛帛四字與南
唐草字四紙已而酌泉瀹茗復汲二盎以歸徑㫄佛舍
多不知名獨白蓮為近晩不暇入四山多怪石如亂雲
如虎豹下眎西湖如盤狹處僅若帶㳂路居民眎昔不
加密炊烟斷續相望澗泉則㶁㶁如故但太虛乃宵征
所不見者怪石與西湖及炊烟耳元豐詎今百三十七
年矣人事幾變而景物則宛然當時可為太息辨才結
廬今為廣福寺一山屹然内向故備錄以告來遊者若
水若曾若愚侍東家周叔向俱
世忠廟碑記
仰惟忠壯挺生梁朝建宗社之殊勲配朝廷之大享威
靈動蕩宇宙輝煌當今古歙之民咸被神功之賜方進
士之肇新祠宇羅鄂州之備述碑辭是皆協順扵人心
猶未仰干扵天德珌實懼焉今者里社相與合詞扵縣
縣白之州州上於漕漕臣以亟聞蒙賜廟號世忠念程
氏得姓凡十四世而生忠翼疆濟公由忠翼而來三十
二世而為新安太守越自太守始居新安更十三世而
為忠壯公又十四世而生都使巖將昔忠翼有大功於
王室今忠壯降嘉德於生民世篤忠勞錫為美號爰卜
湖濱之勝聿嚴廟貌之新山川英竒再發靈於此日神
明福祉永垂佑於方來紹定戊子孟春中沐裔孫翰林
學士通政大夫知制誥玉牒官兼侍讀珌謹記
代作三賢堂記
仰稽乾象俯括坤維觀日月之所交參隂陽之所極凡
曰帝王之邑必扵天地之中理固宜然勢常異是自三
皇之曲阜暨五季之大梁其間迭遷曾不一數或據冀
河之勝或都太華之竒或因瀍澗之濱或取崤函之險
天啓我宋古汴作京代無定都地大則一盖地大則物
衆人多則事繁是以堯先流化於平陽舜亦躬率於蒲
坂以其難治施化特先迨至西京俗盖非古土木被錦
繡倡優僣后服小盜依大盜白晝顯行於逵路閻閭飾
子女絲竹遨遊於侯宫澆風川流靡弊膠底知一尹之
莫任析三輔以分司二百年間能尹十數前稱張趙後
美三王攷其設施率先彈壓不曰發姦摘伏則曰枹鼓
不鳴至云宣化扵京師則未始或書於往牒商邑翼翼
四方所觀彼豈不知力莫能逮炎圖再造駐蹕錢塘睠
言吳越之中宿號東南之盛矧今也鸞旗豹尾星拱天
臨宫闕崔嵬江山吞吐雲横雉堞侵漢連霄鱗比坊衢
飛塵踏霧千族之所聚萬貨之所犇賣繪滌器之流懷
材抱略昌脯賣漿之輩並騖分鑣木槻金鈲南闤北闠
軸接則香車鏤鳳鞍聯則寳騎游龍剖决既繁儲須益
廣左酬右接昕夕不休比歲以来滋病不治粤唯今尹
被命四年令修不傾風行如偃萬戶安眠於皎月羣姦
側立於層冰微爝不驚寸枹息警靡廢不起靡敝不新
至若蘇堤浸就頽圮築橋翼岸十軌並馳加以危亭參
差對峙芙蓉楊柳圖畫初開百年流風一朝頓復尹曰
未也政而不化河汾懼焉乃益學田乃垕學餼學徒肅
雍上儕璧宫既而則又曰今化既施古訓未白扵是又
移祀三賢用昭榘則嗚呼得非彈壓之外固有甚大者
邪厥初孤山有寺曰廣化寺有竹閣以奉香山莫知何年
侑以二賢已而廣化化而為觀遷寺北山閣亦隨焉有
守周侯淙惡其囂喧乃遷三賢附於水仙水仙坐堂三
賢在廡過者悲之睨而不顧今尹曰噫吾責可辭規度
逾年得之堤㫄稍西百步宿號花塢後壠如屏衆木搖
天前峰如幕晴嵐漲烟十里湖光一碧澄鮮乃請扵朝
朝命曰然於是諏日程材平幹授工千杵築堤萬斧治
宫栽花蒔竹石梁卧虹昔有酒亭徙之橋北一徑窈然
與人世隔如宫水精如屋琉璃乃奉三賢祠而祝之嗚
呼三賢相望禹稷顔回同道異用不同者時高風直節
凛凛巍巍是舉也簿書期會云乎哉獄訟財賦云乎哉
雖然為政不難知所後先天之降才有能不能朝廷以
為勞且久也擢之地卿復領京邑非才之難而識之難
僝工於壬午之臘竣役扵癸未之春都人和豫四方来
觀咸曰休哉宣教化於我人暴風烈於昔賢非能行其
所學而不汨於俗吏者能若是邪修茅焦之廬葺仲舒
之墓孠此意於無窮慰我都人之思者非來者之望而
誰邪嗚呼而知三賢欣欣而相語于于而偕來挹山之
清飲湖之綠千億其年統湖山風月之盟無疑也都人
以尹之意而謁記扵予既書其凡矣於是又為昔鹽樂
章使都人歌而祀之
有唐御歷畯乂海林香山之靖聖徒之清善扵僧孺
兮而不黨於僧孺姻扵虞卿兮而不累於虞卿六十
少二翩然濯纓雍容人間十九周星異日元稹黜文
饒嫉僧孺宗閔交仇罔極眎斯人兮孰失而孰得邪
皇宋四葉丙子歲成峨眉之下乃生異人新法之議
烈烈如冰惠州之厄熙熙如春泰山名節兮鴻毛禄
位藜藿鼎食兮嶺海朝廷彼美一人兮君復孤山兮
結屋冥鴻呌月兮謾羅布地之罝天駟超河兮不入
金羈之束嗚呼捍湖滌井想長慶之良規西菩雙澗
裒熙寧之新題梅影横斜兮寧須封禪之無辭彼士
之有可而無否者骨鯁之風衰知進而不止者廉恥
之道微三賢之風百世之師嗟乎廬千載之敗閣兮
今新釣石借百年之堤姓兮于今返璧招二鶴以重
歸兮去来扵孤山之側噫嘻有新我祠之賢尹兮寧
須和璞之重逢有十三弦之可鼓兮當還虞氏之遺
風玩吉祥之花觀南屏之魚兮未多羨乎修菊之&KR1244;
倘來者之能必葺兮期分爾席之西東
沈御史生祠記
繇錢塘西行二百里烟靄林薄間叢百餘家是為昌化
土壤荒落中産絶少乃縣有酒征毒民甚亟釀方熟高
下抑配舉不得免度時取直急扵經賦逃空追逋公私
騷然慶元二年冬天子擢校書郎沈公為監察御史一
登文石陛慷慨激昂為民請命藐兹赤子困於州縣帥
壅上聞四聰既達風渙雷行三年閏六月府牒至縣凡
月為錢二千二百餘緡悉蠲無餘初民月輸府僅五百
緡聽自釀前有令納媚扵府於月輸外創增二千二百
緡奪為縣務已乃課出無所剝民滋慘今悉蠲俾為舊
惟公家富川每趍臨安必道昌化悉民斯害久寘于懷
一旦明目張膽勇言不遲訖使三十年之害二百萬之
課一語去之凡民宿逋縣令劉君亦貸而不取以稱公
盛德且合邦人之願繪象校宫以祈公壽謂是顛末某
所親見盍記諸某嘗竊讀公之奏章蠲湖北之盜賞去
興國之淮衣均湖北之田賦昌化酒征凡與為四然則
圖公之象自東極西詎止昌化矧若四事繫人心厚邦
本國有無窮之休公亦有無窮之聞然則藹蹟揚芬可
殿他部十月既望植石學宫雪顛秀眉扶携来觀驩言
不圖獲見今日酒不復配吏不索錢酒價既平醉舞蹮
蹮散為恩波雙溪之泉拜手廌冠摩娑翠珉雪霜皓皓
無侵公貌日月翩翩莫計公年願托頌詞長言於無窮
天子萬年兮公秉鈞金章紫綬兮照青春丹青粉澤兮
上麒麟
徽州謝守生祠記
休寧之士吳君紹成以歙之鄉貢進士許君森等書來
謂吾邦使君有善政有美功凡我六邑之人父兄子弟
兒童走卒皆欲象事之願得一言以信今而垂後發其
書讀之則曰使君剖符而来閱歲已再而惠利流行績
用章灼夫所謂善政者聽斷之敏不與焉獄訟之清不
與焉右庠序以崇儒化增兵庫以嚴武備折絹直以便
民輸亦皆不與焉然則何以為善政哉吾州山多田陿
雨暘小愆農末皆病比年饑饉相仍烟青色悴使君精
意感通每禱輒應是以連歲咸得中熟朝廷省賑賚之
費田里銷愁嘆之聲而又吾州山谷阻深惡獸所萃比
年虎豹遁跡民莫逢旃非政之善者乎新安衢嚴接壤
前歲盜發常山使君獻言于朝調精兵遏衝要賊竟不
敢離穴至若吾州四境則悉發禁卒益以寨兵弓手激
犒優腴士心鼓勇宵柝日鉦響震山谷賊巢雖近不敢
輒望新安遂使提封晏然民不知盜非功之尤大者乎
由是士頌扵學工歌於市農詠於野而行旅贊扵途皆
曰賢使君之賜也兹特掇其大者耳餘則更僕不能悉
數讀其書玩其辭核其事信矣不誣也是又安得以詞
荒為解哉抑又竊聞其先正相國之司江東常平也歲
適大侵而視饑視溺之仁賑貸備至全活一百六十萬
八千人施之一路者且若是其後相天子赫然為一代
良㢸則其所以施扵天下者又可知已宜其有子今又
臨吾州哉紫陽巉巉練溪泚泚山高水清百世興起
新城折納秋苗記
自先王宜民之政不傳而後之施于民者始強矣民惟
吏是命其奚敢差池然父母斯民者固當赤子體眎之
毋以小不便而不加省也新城土不宜秔水不通舟民
糴於㫄郡而輸于府歲以為病者不知幾百年乃御史
劉公始以折價為請上知其便也亟報曰可數百年之
病一朝去之大川廣谷之間和氣充塞抃蹈布野初縣
令趙君希益以議賑貸詣府因謁御史御史訪以民瘼
趙君首以是告京尹王公柟奉宣唯謹命甫下即日檄
縣歲所輸價如昌化於潜嗟乎利興害除固有時耶然
時不能以自為亦人為之耳不惟此也廣州東莞之米
舊輸之縣比年以來涉溟渤而輸之州民亦苦之今奏
也併復之新城之人欲象而祠焉御史不許然二邑之
人所以心祈而辭祝者御史又惡得而禦之趙君以邑
人之意而求為之記記不可已也然言諫之澤將薄海
均被史不勝書顧止二邑而已邪趙君為縣再歲而贏
勸耕桑崇學校微而橋梁靡不經慮今復以民之所甚
病者告于當路而去之而思其所以為民者未已也邑
人其拱以俟御史名堂莆田人
開化張氏義役田記
義者天命之公人道之達由羲黃堯舜氏以迄于今莫
之或改也後世講學寖微義利之說不明然後始相刃
相劘迭負更勝扵一世嗚呼此里所以貴乎有仁人而
鄉所以貴乎多善士也三代衰役民之制紊秦極矣漢
更之亦龐雜而不綱自是益紊矣我宋剗五季之陋追
三代之遺以催科責戶長以追胥責里正明白簡易法
非不善也而官昏吏貪横征亡藝與夫裕屋強宗侵陵
貧弱扵是役訟日繁矣今張君震龍與葉君謙而下相
與為義役因其貲産之高下裒金市田儲粟西坡以募
出力當公者凡十八戶其名氏悉題于石之隂自是戶
不知役可為永圖矣嗚呼張君之心仁乎哉仁與義具
推而行之扵其鄉放而推之於州又放而達扵天下則
大道之行天下為公講信修睦比屋可封於是乎可期
矣予歸自閩過其鄉目其事嘉其志故樂為道之
徽州平糴倉記
王者受天明命以撫方夏然不能以自治也乃列土建
侯使之大小相維而衆治之凡以為民而已顧人才不
能齊也而汙者朘之酷者戕之昏者縱吏而害之彼知
以愛民為心者而又政術不足以及之故王澤所以常
壅而民生所以日艱也歙為州其山峭壁其水清激雨
終朝則萬壑迸流晴再旬則平疇已拆故乾與溢特易
旁郡又其地十為山七八田僅一二雖歲上熟所歛無
幾一不登則細民持錢謁糴亡所往往懷金而道莩顧
某之家曾不足扵歲廩者然目擊田野為之䀌然傷之
乃輟常產二百畝别儲其入率以夏秋之交損常直發
之然所及數里間爾思所以廣之未能焉乃一日邦侯
遺書大抵亦謂新安易水旱地陿而收薄雖常平有粟
然請于朝告于部使者率坐阻絶賑䘏不時今也裁冗
費得羨緡市米五千石為屋十三楹以廩之民告糴則
唯眎元直使市價莫增歲饑不害嗚呼仁哉且新安環
萬山一溪如帶往常得米扵朝矣陸運既艱舟漕復岨
吏姦米腐㞐然亡補嗟乎有米而莫致之民亡米而使
之有備才固不同若是邪然人未始無才也顧用之奚
若耳用之扵公則及人用之於私則害政然才至矣而
心復至焉則不徒為愛民之名者矣得若人焉森布宇
内萬物吐氣則太平惡乎亡期哉且歙之城一面負山
三面臨流狃扵地利城圮不治今侯也城則築之門則
作之且復繚城為堤植以楊柳芙蓉為邦人行樂之地
使深溪叠障之間粉堞雲齊丹樓霞爛山川城郭一朝改
觀夫有廩以飽其腹又有城以衛其居非才至而心亦
至焉者安能周密若是哉然後益信夫春雉之馴秋螟
之散昔人必歸之圭符銅墨者非誣也雖然智者作之
明者述焉作者固所以開其後述者尤所以永其前孠
是而有志扵民者嚴其發歛使是米也常存焉其或才
足以有為者又從而益之使是米也有加焉則今侯之
仁固將與天都之峰練溪之流同其深長矣然則邦人
之有望於方来與今人之有望於後人者其有終窮邪
紀事者固將又得而書之侯宋氏名濟天台中書舍人
之子學與政皆世其傳者也
富陽縣創建豐本倉記
古者下有常產上無横征故雖旱乾水溢至于累歲而
民不告病者積之平時也中古之民貧富不能皆齊也
於是上之經理者益密使都鄙田野咸有委積以待荒
瘠至于後世用度日繁力不能及民也則糴之豐年糶
之歉歲命曰常平租賦之外别取扵民者以為民備命
之曰義倉其意猶委積也奈之何菟符墨綬不能人龔
黃家卓魯也陳新不易而腐敗之省察不時而吏蠧之
甚者他用不足潜易而空之於是民無所賴矣比歲守
牧之賢者市粟築倉儲之别地盖慮異時侵易如常平
義倉也至縣則未聞有為之者力不足也孰知有為富
春者獨表表扵畿甸間乎豐其屋高其廩儲楮六千緡
平則糴之貴則眎元直發之發而復糴並書于籍佐貳
掌之而六十萬之儲則常在也其倉則以豐本名之非
念深細微而慮周亡窮者其能若是邪令君張氏名脩
故參知政事巖之猶子學與政咸有緒承故見扵行事
者若是且今之州縣亦間有為之者然察其所由不歛
諸富民即罰諸束矢不取贏扵夏賦即掠羨於秋租披
民之心腴已之名雖不曰繁亦不謂無也今富春之儲
廪也節抑於百度之間累積於三年之久一毫而上於
民亡預焉賢矣哉傳曰田野縣鄙財之本也垣窌倉廪
者財之末也百姓時和事業得敘貨之源也等賦府庫
者貨之流也故明主必謹養其和節其流開其源而時
斟酌焉此非縣所能也來者謹其出納時其歛散毋失
其循環之本又能隨其方力而增益之則已幸矣雖然
本末源流之論誰不能也使吾能加之念而庶幾其萬
一焉則又烏知其不能哉亦惟來者勉之
吉水縣創建居養院記
某之母舅故外府丞黃公諱何為縣為州所至多遺愛
歲方饑癘氣紛薄雖輿夫率憚莫前公必徒行戶至使
緡粟藥物人被乃已平生全活殆千萬計盖其天資然
也今其次子閌為吉水丞一日書來告曰廬陵八邑其
七皆有居養院吉水獨無之凡鰥寡孤獨者老者疾者
率棲寄浮屠氏結草為廬風日不蔽且浮屠氏亦厭苦
之相與請于閌閌葺常平廩偶有羨材又有屋之籍于
官者亟白之令令黃君聞而樂之共白于常平使者乃
度地于縣之南為屋十楹日贍二十人而使者又歲給
常平五十斛以備溢額之病而無歸者别為屋以居之
名安樂院自是生有以養疾有以藥没有以藏矣願有
以記之嗚呼此其為吾舅之子乎其漸源有自来矣雖
然赤子匍匐入井悍夫知救之此固人心之天不可泯
滅者不特三代聖人為治之大經也顧予每見州縣間
惠利之事不難扵為而難於久往往為者代去來者不
孠則一切影滅矣不特居養一事而已也儻繼其自今
屋則增繕之租則增入之自二十人而百人焉千人焉
又由一縣而之州焉之天下焉則斯人也固將陶陶自
遂養生送死而無憾於天地間有不待屋之而自安食
之而自飽者亦皆由是而推之也来者其勉之
武寧橋記
嘉定十年夏四月大理評事知武寧縣趙君某遺書扵
某曰某莅事再期行且代去縣南之水行六百里匯于
彭蠡以入於海舊有浮梁人跡所集千車萬夫日憧憧
不止廢不治者今七十年邑人屢請扵有司而力未能
然不敢一日忘也銖節粒稽日累月積乃量期度材規
事授工凡為梁舟五十二箇籍版八十四丈冶鐵為䌫
二千尺有竒役始仲春徒休孟夏行者便負者安而不知
其費若干工若干咸曰其析木天江乎抑精衛填海乎吾
氓不知也雖然橋成易也然不保其不壊壊而脩脩而久
久而又壊又脩吾置田八十八畮營屋十有一楹課其所
入為脩具所以望於後之人者無窮也子其為我記之使
来者有攷焉予方困扵埃壒未暇也適同年倪君瑀見過
曰吾將為縣也予嘗治劇矣其何以贈我予曰得非代趙
君乎倪曰然予曰趙君方以記橋見屬請因附一言可乎
倪莞爾笑曰趙君明敏有守豪宗辟易監司郡守皆賢其
政而予繼之懼弗能也予曰不然厥今吏道之難莫難於
治邑然奉法而循理鉏強而擁穉則治之之道也得其道
斯易矣且子之才雋而敏子之志宏而平民之望子與夫
監司郡守之待子决不異於趙君也異時以餘力而眎其
橋俾勿壊皆子所優為者趙君得其代矣寧止為此邦喜
邪予又竊聞之古之聖人刳木為舟剡木為楫以濟道路
之不通是亦可矣而智又生焉於是而又有橋故津梁道
路皆古人為政之經徒杠輿梁月有定令今之為政者
唯急賦租簿書而以是為不急先王之政荒矣而况於
孟軻氏有志扵援天下之溺其不以為迃者乎雖然民
宅生於令令亦宅生於守爾寬則令可以及民急則欲
措而無所世之不因寬而立不隨急而攷者幾何人哉
吾故因是橋之建而竊有感焉亦惟君推是惠而大之
將不止一橋可書而已也是年五月十日記
昌化吳安阡記
成周蜡氏掌凡骴禁置楬縣衣昭虔示信書其日月來
者可證委曲丁寧不輕造命我宋膺圖天臨海鏡惠浹
萌生恩覃翔泳㝢内州縣有圃曰殣保合太和人全形
性昭天漏泉布濩涵&KR1171;九卿趙公擢秀天枝皇皇玉節
周觀八維利事便條興植無遺起自吳門護曹王畿猶
慮殣圃狹不足支又命州縣别阡異埼以處良族以收
遺&KR0008;劉君大成時令昌化奉檄載馳載詹載暇古縣之
南平川之埧乃墾乃基乃垣乃&KR0146;阡曰吳安名以地借
佛宫道廬未藏之&KR0008;悉瘞其間毋復狼籍消胔遊魂昭
沐光價耋稚扶携且觀且詫曰公仁哉及于枯謝初公
漕淮行之淮堧劉君在滁為仁義阡今命淛部曰淮實
然惟公愛民無東西偏十年一日亦無後先三代辟王
視民赤子保養生息各安所止王道靈長闓端演迤粤
惟我公經綸方起充此以旃莫可量只㢸成泰和措民
安理皡皡陶陶養生送死民之望公奚時而已爰法唐
碑因韻以紀俾民伐石拱手以俟
梅山浚河接山記
世謂東晉不競皆士大夫不知名檢致之然竊觀當時
不急仕不附炎瓦礫阿堵至蹴以足士無賢愚付百年
於杯酒凡若是數者後世亦復有之乎穎叔之為人盖
庶幾乎晉人之風度者幅巾藜杖目視八荒翛然不類
食煙火人歲晩卜梅山有清湍竒石蒼松翠竹之勝一
臺一室標以佳稱曰梅隱曰虛舟曰無邊春曰閑世界
至其自號則曰塵外人其胷次可知矣然亦有不可曉
者平時讀狐首錦囊諸書率語人以富貴利達之事諄
諄然作家則以詒子孫市田租以永烝嘗至去年冬復
捐萬錢於梅山之陽浚河一帶為山九阜曰吾以此為
此方居民千萬年之利且曰坤土也乾金也坎水也土
生金金生水生生化化循環不窮是雖合乎物理者然
竟未能忘情斯世何邪穎叔神氣清明未老也予期旦
莫乞身西還當招穎叔於寂蔑之鄉授穎叔以出世之
法俾若前數者冰融羽化毫髮不留然後相學浮空汎
景以遊乎無倪使穎叔樂之不厭視人世如塵觀故迹
如蛻而又何有於羲黃源大夢之境哉穎叔姓邱氏名
士龍家世建溪然予區區書其名氏州里亦蛻矣
富昨寺記
海寧之南里名太清溪山虛曠川源衍沃其民秀醇其
姓皆平陽氏有名漸字進之者急義樂予里中號長者
其奉慈氏教罙篤古招提有名齊祈名富昨者皆進之
立焉初富昨為寺甚古燬於臘寇紹興七年旱進之率
里人禱於遺址雨不旋踵歲以稔告扵是進之飾宫造
像命沙門以奉之今駸駸百禩矣而有祈輒應歲不知
水旱遂為此方垂福之地故進之之孫與曾森森秀發
詩書之澤禮義之風藹然於平川廣谷之間其曾孫曰
三鎮者獻名天府曰瑀者待補太學弟子員曰大信者
登癸未進士科曰雄飛者亦將以武功入仕餘皆穎茂
方興未涯非進之一念之造耶然寺介山間施與不時
炊煙頻冷主席屢曠屋且老將弗支進之之孫曰㢸倡
而新之其曾孫瑀施十畝其孫如松施五畝彼眎儀聽
倡洋洋動心者又將不一而足則寺之&KR1171;盛亡疑也然
則瑀之是舉也豈惟續佛燈實能孠祖意此寺無窮則
進之之此意亦與之為亡窮也然則瑀也豈不賢哉質
之舊牘進之之再造也有頑弗良訴之州者州下之縣
縣證以紹聖石刻乃信其為古而又備坐崇寧之法寺
院之無額者為民存之以便祈禱至紹興三十年又有
妄詞者時右丞相洪公遵實守新安為故府將妄詞者
撻而屏之自是外障悉降僧徒乃安紹興間寺方成進
之以密多院僧炤燈主之燈既老進之之子名子才字
文德又度德惠繼之是後去来不常也至慶元乙卯進
之諸孫始以方興正乙主之正一化智嵩又繼之今瑀
與如松又將度程普潤以後之則正一之派將永有傳
矣嗚呼百年之間祖孫四世一意所傳綿綿弗墜嘗觀
世變之推遷驗人事之興廢而後益嘆瑀之善述也雖
然豈惟四世哉將進之之家若聞若來與其雲仍此意
承承千載一日則如來氏所謂因緣果報使其子孫繁
衍昌碩者又烏有終窮邪余非佞佛者即事而紀之不
敢没其實焉耳其視世之人狃囊錢囷穀之資以并吞
愚弱憑凌里閈者則進之與其曾孫瑀豈不尤為可書
邪
齊祈寺釋迦大殿記
頃予記富昨寺嘗併及齊祈矣然未詳也盖齊祈作於
唐武宗會昌之時閱九十餘年後晉天福間程玗復新
之宣和火於方寇紹興間汪進之再築焉然址于平地
形勢弗稱有老禪淨曇者徙而置之夾山之半雖山實
平林壑幽勝甚宜其為瞿曇家也若門若堂以及輪藏
皆曇傾槖然大雄殿則未也於是里有孫居士諱藴字
茂達者倡而具之費以巨萬獨任十之二三焉惟五天
竺諸佛所聚為衆說法初無定所山林江河人天鬼國
七寳池中大千刹土凡屬法界非法界三十二恒河沙
界無所不說何必殿邪曰不然入度千年垂教萬劫不
假莊嚴妙勝安能感發羣心所以香滿六天殿開千柱
波羅奈國猶施萬寳之筵佗化天宫尚啓千蓮之座乃
知寳殿尤重法門所以老曇欲為居士證明殊果垂諸
方來而居士懇辭不矜已力今其孫祖印遠紹曇心作
為集善之堂臚列布金之士居士冡子曰持聞之欣喜
既施緡以訖其役復殖產以奉其祠父所欲為子則不
可不為君子謂是舉也其善述志也夫抑能顯親也夫
雖然金仙氏之說予所不知然或知所向焉則其人之
不可為惡也審矣居士疏明博雅推重儒紳於浮屠書
亦復旁暢唯能了十二因故能滿四十八願顧此大雄
師丈六黃金色巍巍忉利宫神光照夾山具此三禪絶
風水火此方士庶永作福田持以書来謁記扵予予之
從姑實歸居士持子中表也而持之弟中立又予同舉
進士也其得而辭乎然持欲記堂予則記殿焉堂生於
殿者也記殿則堂見矣初相殿之役也凡七人皆賢而
樂施者程雱孫顥孫文瑞孫作孚孫士清洪儔吳文思
而曇亦居其一焉寺之比隣有汪澤民者賢士也三子
皆亡予憫其乏嗣也市田入寺以祠之又慮久而奉之
不虔也故附書于此使後世併有攷焉
重建方興寺記
有唐貞觀十三載寺實始建于孫祈龍紀紀元水蕩之
咸通十四遷今地施其地者程從約經界紹興官牘具
迺至淳熙歲丁酉融風扇火夜生光有一長者作鐘樓
巋然獨在餘埃滅自是偏叩布金人若門若殿若千佛
工緒相仍三十年始復莊嚴還舊觀住山永慶老比丘
領衆作禮來請記我聞萬法本来空世間無物非虛假
而况樓臺諸殿閣以及黃金兼紺碧是故如來一彈指
以大圓覺為伽藍汝今要見黃金屋在汝一念起滅間
善財當日出胎時七寳樓臺誰所造顧我又聞金剛劍
斷除障法無量極或為劫水或劫火種種變相壊津梁
而我一切等觀之化魔入法成大道汝今須認白蓮花
猛火燄中元自在向來劫水與劫火自然化作清涼池
卓哉此寺建千年現在方衣三十衆人人各修菩提坊
此屋萬劫永不壊此屋既不壊更念彼衆生顛倒是非
場出没煩惱海一切貪求心一切屠殺心現業上薰天
華屋如露坐念昔天帝釋一鏡照四洲月轉寅午戌當
照南贍部衆生業深故了不知怖畏願燃大智燭破彼
昏暗衢更調甘露漿消彼熱惱病令彼得安居此屋徧
大千我亦懴悔者師歸刊之石
歙縣黃坑院記
我聞西方有智人甚仁且剛拓拔自立欲敺六合内外
皆一信善其說茫洋闊大而卒不可泯絶者吾儒之道
實行乎其中也若夫累亢重郎藻梲畫楹元階堤塘千
步十鍾百步兩魚大約江左又不若淛河之盛郡之南
五十里曰黃坑環黃坑十里僅一刹唐太和建也皇朝
大觀間僧特盛屋不足容析三小院居之迨臘寇咸燬
焉今獨黃坑院耳紹興戊寅以次經理至淳熙乙未乃
得智愚主之始有說法之堂然猶未備也智愚寂法文
孠之文才幹通敏若三門若方丈若鐘臺若大士閣若
華光祠暨夫香積之林食息之舍伽藍祖師之奉靡一
不備南溪如帶北壠若屏嵐靄紆環已占名勝而又樓
觀突兀金碧輝暎周旁鮮儷焉予樂其地之曠幽且嘉
文之起仆也為之紀厥由來且市田施之他日乞身而
還岸巾横策歲一遊焉如來以遂衆生願欲為法者使
子亟還歸田亦豈無法哉自今當朝夕以俟
饒州明教禪寺重建應真閣記
予與阿羅漢若有大因緣念昔己未歲嘗夢入松林深
處有精廬金碧交輝煥五百阿羅漢環坐各自如或耳
挂金鐶或手持玉印或容開䓿萏或眉散雪毫或猛服
獰龍或安乘馴象或金刀裁剪或藥臼摩挲或天女獻
花或龍王貢瑞千態復萬貌種種德難量其中虛一席
意若俟予來慇懃敘間闊挹予使即席子既即席已相
顧若慰喜久之夢乃覺追記絶了了所以辛酉歲方興
像羅漢予乃為莊嚴持軸山尊者已而題其扁具言前
夢因今有慧滄禪書來自明教謂我住道場一切皆作
新再睹應真閣隤敗亦已久因發勇猛心今幸得員滿
上可摩星漢中住五百尊硉矹如喬嶽彈壓此山川亦
如紫雲閣崔嵬𤨏聖居願得公提筆此閣永不壊予以
因緣故亟諾不復辭往聞能仁師徧滿無常住時住人
天海亦住彼虛空而我阿羅漢親授正法眼故住水晶
宫亦住煙蘿樹應供閻浮提亦復住此閣又如布金園
無在無不在稽首山中人勿作此閣觀如在石窟山親
見密多羅如在旃檀林親見摩犀那復念阿羅漢曾受
佛囑付常令在世間如醍醐甘露我今與羅漢本不隔
微塵一念若到時五百人增一師傳佛照衣醒處不待
曉安知他羅後最後無度者今我請與師及與番陽人
及與天地衆精進無退轉四大海水融但均一濕性山
林及江河月光常充足此心如此閣無壊亦無新他時
至番陽更當問閣訊
淨慈山重建報恩光孝禪寺記
西方有異域宫殿皆天化鷲嶺布金園則以人力故惟
以人力故則有易與艱然而願力堅雖艱亦能就崔嵬
淨慈山東南推甲乙鉏荒不計年吳越號慧日道潜與
延壽相仍坐教席皇皇太宗更號壽寧紹興有制追嚴
佑陵載易今名厄度中更佛智道容再堂應真曇密法
進寳殿經營孝皇御歷賜金趣成既成臨幸震動山林
嘉泰之四埃于鬱攸退谷義雲載吼龍蚪傑閣層空天
畫雲浮河沙真諦輒賜龍樓唯是羅漢之林大雄之殿
費大莫興吳霜幾換嘉定庚午起禪老崧一顧慨然孰
振祖風爾議擇材爾謙程工規置堅定一朝屹立都人
駭嘆謂出神力無礙廣脩尤奉尊者五百鉅人耽耽廣
厦功緒方延合而未全乃以小嫌引去翩然自爾八年
住牒四傳丹漆金碧迄未之員辛巳有命以崧再至至
不期年始克竣事扵是濕紅映地飛翠侵霄簷轉鸞翎
階排雁齒星垂珠網寳殿洞扵琉璃日耀璇題金椽聳
乎玳瑁良由千秋紀節召入闕庭賜號賜衣殊渥亡倫
椒殿邃嚴天賚亦均風動八表歡喜見聞施以金繒川
委雲蒸佛行有槖亦復自傾嗟此突兀其工匪易凡二
十年始終乃備睠言佛行傳佛照衣有行有法聲傾一
時昔去今來了無滯礙以未了故故復重來今既了故
所說未了一日杖錫求我說之顧惟天賦寂蔑興墮清
幽往來錢塘諸山渺然不記歲月凡劉道真之所記顧
野王之所書鴻漸之所經坤元之所志莫不披宿嵐而
挹爽玩夕照以含和或偕釋子道人俱度風篁之嶺或
與高人勝士同登月桂之峯或忘歸而屢宿石橋或乘
輿而獨瓢冷澗或遇葛翁扵北塢或逢仙許於南泉或
賡遵式之留題或聽智僧之長笑或近見法真之張寳
帳或遙瞻釋遇之上驪峯盖因前世曾遊所媿今生失
脚已而又循赤嶺過慈雲乃見寳盖法幢威儀隊仗雲
行雨施再生彌勒之峯勢就形全雙踞石龍之首更分
餘脉復過穿珠一結雷峯穹窿寳塔聳熏爐扵前應護
一氣以中涵三阜横陳雙龍後伏勿輕加於營築庶永
閟於靈竒雖然六一居士更有偈言東南地秀絶山水
澄清光餘杭幾萬家日夕焚清香煙飛四面起雲霧雜
芬芳其俗事宫室佛屋儗侯王五采瑩丹漆四壁金焜
煌上垂百寳盖宴坐以方床南方精飲食玉粒甘露漿
晨興未飯僧日昃不敢嘗惟今淨慈林壑之幽宫室之
盛羣心之歸眎此偈言了無一異但未知雲堂千衆坐
卧食息何所解入三世諸佛數千羅漢受此供養果報
云何若能以了義度無邊以圓教垂無窮證無生忍造
不二門則食息自如坐卧何歉至若諸佛以及羅漢能
堅初誓化度衆生消一切聲利斷一切疾苦滿一切願
欲昆虫水旱永絶灾異山河大地悉得安寧則持荅國
王大臣是名果報雖然如上莊嚴如上功役猶為有底
禪未是離世法須於光明藏中化出白銀地現七寳樓
閣如光明如來方為實相咄一彈指頃徧滿十方如山
巍巍永劫不壊以此功德是為淨慈鄰峯喚起辯才今
日同聞知見禪師俗姓徐氏名妙崧賜號佛行禪師云
臨安府五丈觀音勝相寺記
予比年焚綺研不復作羨語今壽來千里門之不去者
逾月勉即其錄而次第之其錄云寺負錢塘龍山唐開
成四年建曰隆興千佛寺後有西竺僧曰智冰炎一楮
袍人呼紙衣道者走海南諸國至日本適吳忠懿王用
五金鑄千萬塔以五百遣使者頒日本使者還智附舶
歸風鳴海洶舟且傾智誦如意輪呪俄見如意珠王相
十首八臂度高十丈風息遂濟智謀揭高梁可容十丈
勝相以荅佛施時千佛寺乃僧光主之有閣高八丈光
請扵忠懿以閣為殿立五丈之像者二合為十丈皇朝
治平中改賜今額建炎間灰扵臘寇唯勝相一閣屹然
雲際不墮劫火紹興初光之孠孫曰清中興之清有子
琦珍珍之子性奕世經理乃克大備乾道間光堯皇帝
聖子神孫三殿臨幸朌賚甚渥由是聲益振今師壽者
性之法子也清峻自厲壯耄一日(闕)宿仆盡起
金碧輝煌增光疇昔至蒙東朝出内帑賜之風&KR0978;邇遐
舍予日至且有施田以惠亡窮者嗟乎現十丈無影之
形而奪海航之人於魚龍之腹要為竒事至於動三殿
之臨幸感東朝之恩錫尤偶然哉自是此山當為錢塘
勝境福被民生當與長江為量數矣備末之功等乎開
山然則壽也實屹立乎三百九十四載之下來者勉諸
静江府英烈廟碑
有國所重唯民暨神民之司命惟神與吏乾溢札瘥率
為民戚吏政弗良乃祠乃祝吏不惟神政思良㦲政不
自良單厥心哉古邑貝山公實生焉曰于曰何公氏名
之少游鄉校威望已偉有獠嘗畔公鯨僇之邦人德公
歲時奉之繇唐抵今千年弗怠廟貌弗顯曷慰氓心民
李太初有祠于縣今令史渭亟白使者轉而上聞錫名
英烈千歲靈休一旦暴白邦人驩迎用榮上賜洪惟國
家明德䘏祀凡以民請必表異之豈徒表之還以祐民
予守潜藩併命剪盜悉力憊甚願得少休上恩可之行
次建陽介來乞銘俾刻廟庭銘曰
公生有英姿禮義為干櫓疇昔獠負固磔之如磔鼠
比日鼠跳晝公神在帝所霆擊風其驅笑談清廣㝢
桂漿烈兮荔子黃東甌閩兮西衡湘功成歛威兮歸
故鄉流惠我民兮湘江長
洺水集卷七
