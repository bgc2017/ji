洺水集卷十七宋程珌撰
祝版
靈湖王廟禱晴
肅惟靈祠去縣里所某之來此亦既兩年而莫知有神
於此何異懷材抱藝之士宅深居隠而人莫知也夫四
月維夏女神鼓歌以司天和其風清明物生軫軫宜也
乃雨為霖上霧下潦穡夫桑女俟命須臾神其帥先百
職奮發威靈使蒙谷之日浴於咸池拂於扶桑午於昆
吾祥光赫㬢彌滿天地間則豈惟斯民實所嘉賴而神
之威靈繇是暴白千萬斯年昭報無斁寧不甚偉某無
似愛人澤物之志每切卷卷敢再拜以私于神神其惠
顧
消蝗
螟螣蟊賊均謂之蝗得陽則生得隂則藏今白露既降
而濁暑未消鬱雲猶溽此蝗所為作也入夏以來賴神
降嘉先黍後穜亦既堅好何物為孽忽生其間銛喙如
鎌戕我垂成神其忍諸某無狀切自慕於魯恭之中牟
戴封之西華使蝗不入境而未能焉至於掃除洗濯秉
畀炎火豈田祖所能獨任哉惟明神降靈實終相之
祈晴
頃嘗請雨今復祈晴若無厭矣然握雨𤾉之權而司民
物之命惟神能之不祈哀於神而誰告矧惟今兹蠒方
入盎麥已覆隴神忍不加念而使前功頓虧乎惟神掃
除積隂澡沐新陽使祥光下炤而民物熙愉神之賜也
吏之望也
謝雨
乃月二日以雨請於神越五日亟垂嘉應物猶有不足
之意也七日之夕天地晦冥雷電皆至開决河漢澎湃
而下濡枯吹生澤流無垠敢忘神之大惠乎雖然一歲
之事今開端爾繼自今兹隂不僣陽不愆允謂時若以
訖有秋此神始終之賜邦民無厭之請也
祈雪
候應二陽瑞慳一白恭承帝命虔請佛慈伏願黑風飜
旂素電飄袂輕掣寶藏散作漫空之花普為洹沙催起
連雲之麥
諸廟祈雨
農之施功秋則望歲今既七月垂穎在田乃至旬時亢
陽不雨惟神監止將害垂成呼噏之間豐穰所繫願均
遠邇咸獲流通豈惟此邦獨受大賜俯陳懇惻仰冀照
臨
謁先聖
太極合德斯文六經邑祀為僣先儒著明不佩其訓胡
祀之歆庶與諸生退而服膺
兖國公
優入聖域具體而微侑食終古在寝當時仰止德容盍
克已私
鄒國公
斯文中興正統獨傳異代同心配此潔蠲盛服齋明浩
然充然
社
邑之有社實司此土東風仲月吉日維戊土膏方興匪
神孰祐
后土氏
昔平水土下澤上邱民奠厥居物生已稠於報何有潔
此明羞
稷
民為邦本食乃民天神實專之是用吉蠲相我穡事實
為豐年
后稷氏
教民稼穡蒸民乃粒豐功在人千載一日農田星明有
馨其苾
諸廟
神與吏皆天子命之以為民而分幽顯之責者凡吏之
所當為者不敢不勉至若水旱疾癘神之所以司諸隠
者其惠嘉之
洪清之遷葬其祖尚書公中孚
某竊聞之庸庸者狎表表者折汙汙易全皓皓多缺由
古而還悠然一轍秀拔黃石名塞青霄燕雲一疏萬古
英標于何卷石寄挾山腰有美令孫出幽遷喬顧後植
屏屹屹巨嶽萬馬千兵如從天落三驛盤旋乃鍾于麓
前朝獬豸卓立步廊前後高低昂昂堂堂至是成象乃
若圜光右列千筆左排萬戟他日偉人再見黃石歲在
丙申輒贊其决既窆一巵大蜂三至㳂酒臨豆如顧如
饗咸曰異哉十目所睹厥既越月如寐如見風骨巉巉
衣冠肅肅如慰如謝三揖乃退尤異也盖公言言烈烈
千載不磨仰從列聖之在天嘿祐炎圖之千億更流後
昆同扶皇極有契如龜眎此銘勒
青詞
保安
十萬珠宫藐在紫清之上三千金簡流傳浩劫之間祗
按靈科仰干神造竊念臣一紆縣綬兩易歲符農扈豐
穰圜扉清淨匪資眷佑曷降嘉休去春昭報之儀因仍
他故今歲潔蠲之薦又復愆期雖戴寬隆不勝怵迫輒
紆單欵爰卜中元伏望貝闕雲軿玉京芝盖少回仙馭
一顧熙壇潢汙行潦以自㳙盖為民而請命霜雪雨露
無非教願與物以為春
乙亥天慶三省消蝗
涸澤三時已被發倉之雨羣飛萬翼尚虞傷稼之蝗方
仰答於洪私更俯祈於大造伏念臣等代天莫展畏帝
實深荷魚宿之澄光嘉生有潤願蛇星之歛彩孽類無
遺
鹽官禱海
天相民居奠於下土海鎮坤堮長于百神凡有阽危敢
忘哀籲伏念鹽官之境&KR1544;罹潮汐之災闔縣千廬惴惴
為魚之慮良疇萬頃駸駸淹滷之虞臣食息熏心匍匐
請命仰神龍之有位暨水府之羣司監此微衷降之大
惠風濤受令寂無衝嚙之憂浦溆還沙永賴扞防之固
嗣新祠宇祗荅靈休
祈退
富貴世之甚欲或不存焉貧賤士之同差有甚於此人
所取舍天則從違伏念臣粗考古今頗知經理因自量
其才力知亡補於事功怵惕不皇俯伏以謂愿辭禄秩
幸衍年華此去一封儻遂乞身之請他年三徑敢忘稽
首之歸更期未殞之年益廣好生之念
洺水集卷十七
