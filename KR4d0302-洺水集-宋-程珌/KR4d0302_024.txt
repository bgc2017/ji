洺水集卷二十四宋程珌撰
五言律
郊祀慶成詩(有序)
臣仰惟皇帝陛下躬上悊之性遵列聖之謨穆卜新
陽昉嚴大報天地合饗祖宗並崇晴光映於祥光冬
夜温於春夜燭花如綴蕭烟不搖頌聲流乎天衢英
風薄乎榆塞臣待罪翰墨幸列侍祠懿鑠鴻休得所
親睹謹撰慶成詩五首一章述大典也二章玉輅如
青城也三章升圓邱也四章禮成也五章言天眷聖
德並隆不已也干冒天威俯伏惶懼
粹古皆頻歲炎劉或異祠有唐方定制我宋遂因儀列
聖馨明德皇穹答顯祺恭惟聖天子大典應昌期
其二
涓潔先原廟純忱歴太宫八神開列闕萬騎擁豐隆軌
道清風肅洪頥麗日紅康衢聽細語八彩更重瞳
其三
牙籖猶未進玉冕已先須峻級飛平步端圭卻掖扶祥
光匝霄極和氣滃天區福飲煙升已儐神靄瑞符
其四
紫畤祗堂陛蒼龍奉駕回邊塵知電掃歲稔十年開丹
鳳覃天澤東朝奉玉杯樓前呼萬歲砰隠動春雷
其五
謂聖惟能饗由心克致虔天心今答聖聖意更祈天沖
性猶勤德搜求愈任賢愚臣輸至懝端在賦甘泉
憲聖慈烈皇后輓詩(二首)
西滸俱来日東朝極盛時彫弓平黑海彩筆照丹墀壟
起先裁費丹成不用毉人間空悵望風月宴瑶池
其二
聖祖艱難業重孫擁佑恩玉妃閑寶簡仙御送金根杳
杳龍先去翩翩鳳又飜塗山望堯穴日月萬春存
光宗皇帝輓詩
厭聽人間樂催成海上丹雲車分白象天仗下紅鸞梧
野朝烟淡咸陽莫日寒龍舟宵濟處清血漲江干
光宗皇后輓詩
玉鎖辭椒禁瑶宫問廣寒人間方祝鳦天上忽飛鸞弱
水三山隔華胥一夢殘聖情凝望處仙御景雲端
寧宗皇帝輓詩
聖德同天運神功並日昇邊庭懷慄慄齊魯格烝烝復
古周圖盛中宗漢業升未饒元結輩磨筆誦中興
丁亥閏五月十日回自真聖道坊車中記事書
列障羅屏合回泉玉帶環外容三肘密中着十洲寬天
意驅蹲虎人心見聖蟾煩君招舊隠来此共潺湲
書富陽普照院(二首)
境勝由盤古聞名自謫仙一從江國後又到老坡年山
頂煙仍紫樓頭月故圓繼今知幾劫風物更依然
其二
秪愛招提古那知俗更醇寺雖炎漢代人尚葛天民僧
定都忘客林深自鏁春我来千載後更有後題人
紅藥當階翻(校官試)
禁近煙光潤階平日影暄黃麻方草罷紅藥正花翻蒨
色浮春動清隂匝午繁心傾青瑣客香滿紫微垣漏永
文書静天低雨露温人言有仙骨早晩拜明恩
夜登釣石
頗憶嚴君瀨還尋釣石緣鄰雞方呌月邊雁恰書天句
秀来仙白聲和應樂全展編真一快如放五湖船
輓程給事
戀闕葵心在懷山秀野寒華繁常侍媿草隸折衝難結
綠紅輝碎懸藜夜色殘平生桑梓地雪涕景雲端
輓汪給事
抱大難傾槖隨時欲見田星災諸葛日齒少紫芝年魯
國麟枯骨藍田玉折瑄忍聞環珮響帝所侍鈞天
輓汪端明
諸老都淪謝惟公尚典刑謀謨關社稷風采聳朝廷政
路方虚席台纏遽折星幸哉芳史在寕用問丹青
輓吴郎中
志抗金堅厲材成玉粹温時哉非不遇命也更奚言季
子風流遠吴公治行存敬亭無恙否愁絶暮雲昏
輓程樞密(二首)
厚德推吾黨脩名藹列紳明經魁别幕仗節聘殊鄰南
嶠思良牧西樞失重臣龍原高冡在千古卧麒麟
其二
忠壯源尤遠新安盛莫偕千年瑶斗柄一夜玉樓階學
業光文簡儀刑謝艮齋曉鐘傳恨處清泪落天涯
輓宜人趙氏
分胄天皇媛来嬪相國孫孝慈山上梓法度澗濱蘩鳳
去簫沉響鸞空鏡掩痕家庭熏沐事千古說南軒
輓徐提舉
人品真豪爽天姿尚典刑晝簾深院宇春旆擁郊坰雲
子千艘白鹽烟萬竈青南州高士傳三嘆一彫零
輓蔡祭酒
孝友尊前哲詞章裕後生栢臺真御史槐市大司成騏
驥風方力艅艎浪忽傾山寒丹旐急識者為霑纓
輓曹監丞(二首)
學渺千江水才雄百尺樓鳬飛思葉縣燕寝憶蘇州有
感珠還浦無苛虎渡洲浦江天闊處缺月正如鈎
其二
威鳳方翔漢寒鵶已宿林平生惟好士無日不揮金駟
牡頻催駕琵琶遽絶音山名昇白日回首一霑襟
輓錢塘蔡令君
少年思賈誼中夀憶賓王軍政存鍾阜民庸在括蒼馬
蹄歸鳳闕車軸折羊腸喚起青油夢悲風攪白楊
輓王柳州
才華唐令尹名勝晉參軍善政流郴水遺風襲縉雲寶
釵當自合神劒不中分心折白巖路猿吟日未曛
輓楊提舉
風慘琳宫曉雲愁鐵甕春鴻冥方避弋鱣集遽成塵金
虎多遺愛銀菟愧後人尋思漢循吏竹帛逐時新
洺水集卷二十四
