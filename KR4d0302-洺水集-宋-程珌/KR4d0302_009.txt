洺水集卷九宋程珌撰
題䟦
䟦故刑部侍郎贈端明殿學士諡忠愍程公誌銘
後
人主以禮義待士大夫以忠孝厲風俗故天下有變而
人心不摇士臨死生而大節不屈夫苟諛佞貪濁之夫
尊顯得志而正直公方之士排抑不伸風俗一成百年
不變求其如公者不可得也雖然崇其號者美名也錄
其孤者實德也名與實稱然後可以示勸厲所捐者細
而所關者大上之人其加之意焉
䟦林府君誌銘
三代衰士習變講說浸盛踐行日薄聖人有憂之故平
居語其學徒不曰行有餘力則曰恥躬之不逮不曰有
能一日用其力則曰躬行未之有得所以警策萬世者
詳矣盡矣而後之學者窮年白首焦唇敝舌祖述虚無
轉相傳授曰吾將以窮性命之理中下之士樂其說之
易也遂相與躍然和之曾不思理義之學洙泗抽其機
孟氏抉其秘學者讀而習之則德可神道可顯脩身齊
家致主澤民沛然有餘用矣而又安用為是無用之空
談哉予以兼官玉牒叔全為宗丞日相欵也暇日出其
先府君行状志銘一編展而讀之則知公之學始於身
行於家信於友朋而孚於鄉黨禮部侍郎袁公状其行
攻媿先生樓公志其墓二公敬愛之辭如出一吭蓋二
公偉人也夫豈輕於與人哉非公之道行於人乎二子
一孫踵取儒科而季子叔全燁然朝行為國珍器非公
之道通於天乎脩身謹行本於宫廷之間而成效大驗
見於天人之際聖人所謂躬行君子未之有得者謙也
高山仰止景行行止安知後世無下馬仲舒之墓者邪
䟦東坡莊引
前志有之昔之聖人範金作鼎以燖以爚以事上帝以
奉宗廟而其烹飪之大者則以之養聖賢隆古盛時野
無賢遺賢無家食降及三王率繇是道漢唐而下薄矣
且公以直道峻節被遇先朝神考知之宣仁太后知之
未為不辰者讒口嗷嗷放逐無寧歲乃﨑嶇齊安荒城
敗堞之間折荆榛驅瓦礫然後得平地手鉏之歲取麥
麰以自給已而又於陽羨之鄉區區然為百斛之謀亦
可悲已而當時大鼎肉食者尚仇之不置雖然公天人
也一死生齊榮辱久矣飲水如漿食莧如羊有此百斛
豈博萬鍾攷德問道者當如是而觀焉又嘗竊聞之&KR1174;
嶁遺碑聚見博古之室平原手帖多歸忠誼之家叔全
珍此其賢蓋可知己
䟦趙承宣拱督府檄
檄不易為也昔人定三秦曉巴蜀一諸鎮折強敵必擇
當其筆者為之否則志慮不宣辭氣不揚觀聽之間弗
孚弗竦將何以懷荒忽之異類當百萬之雄師哉侯晉
人今居南鄭世儒學熟古今治亂氣直膽張語及疆場
則髯奮如戟長刀大劔犖犖牙頰間故其發為辭章峻
厲雄竒援據精切可以沮金石而撼風雨聽之者安得
不馳志伊吾之北哉嗚呼日晦而光洞霆蟄而聲薄人
心久鬱一發不可制行當有取侯此檄三釁三熏而禡
軍牙者
䟦楊文公真墨
富貴百年事功名千載人後世有作者不易斯言矣且
公在祥符間與欽若輩比肩于朝今二百年而公之字
畫猶為人所重彼欽若軰姓名今皆安在邪雖然顔魯
公之字人謂其筆端挾忠誼之氣然則豈其字之重哉
士當知其所以為重者矣矧公之孫為掖垣掖垣之孫
為今刑部尚書郎刑部儒雅飾吏士林推許然則天之
祚忠義烏有終窮邪
䟦山谷兄弟山礬梅花圖
瑒類德人梅稱勝士品雖不同清淑所寄我相昔人好
竹而清好桂而神好菊而隠好萱而慈好之伊何染懿
餐和不知瑒之為馨我之為馨邪梅之為潔我之為潔
邪故曰玄牝之門為天地根
䟦王魯公北使口宣詞藁
右宣辭二十有七乃左丞相魯國文定王公在翰苑時
手筆也大抵作文非難知變為難蓋千篇一律昔賢所
病儻胸中有數萬卷則筆下肯尋舊籬落哉顧此二十
七篇同一題耳而神竒變化各出機杼了不相㳂亦可
以占公之所緼矣頃有為東溪楚詞者凡數十篇如印
印泥吁安得使之一見斯文哉
䟦孟東野集
孟郊字東野其父廷玢選為崑山尉郊生於崑山郊有
詩詠終南言家家梯空碧詠爛柯言&KR0008;虹之勝年五十
始應舉則平生履蹟蓋徧西北東南矣僅一尉溧陽而
鄭餘慶再辟從事興元行次閿鄉而卒纔六十四張籍
請諡貞曜先生韓愈為墓銘無子二季鄷郢又在江南
其窮獨固若是邪蒼頡制字鬼夜哭龍潜藏豈非東野
平生穿天心出月脅固宰物者之所不恕邪士之徼幸
逢辰取數已盈而猶嘆於不遇者亦可以自警矣少陵
之材有怒霓抉石復有鸞輅紓徐有廊廟雍容復有佩
劔磊磈郊有是乎一於寒且迫而已孟子謂居移氣養
移體發為詞章見之氣皃曾子謂出辭氣斯遠鄙倍士
其可不知所養哉
䟦梁衡山德政碑
公之為衡山人宜其教績聞甚休遡其設施於二年之
間唯曰誠而已誠天道也而况理一邑乎初縣有宿租
嘗弛征矣州使復征公曰吾寧去耳信不可失卒不征
州亦卒悟夫民孚於不日而州孚於既久何邪民心公
也州有貸心也然皆終於孚者人有此誠也公捐一身
為百里蔽民惡乎不感感與否公不計吾知盡吾職耳
聯篇累牘伐石紀政豈公志哉京秩必試邑試必三年
法也法不足以興起人心故借賢而材者時於法之外
而表異之故公獨二考召入王朝然則天下之為縣者
孰不自厲求為梁公哉民邦本也令民司命也若昔治
平率由州縣始他日家龔黃人卓魯自田里亡愁恨充
而至於於變時雍吾將於衡山書始焉公為人質厚不
襮器度隆然大可以有受其可觀者將不止於為縣而
已
䟦僧知雲草書南嶽草菴歌
予嘗謂篆依於科斗隸依於篆楷依於隸行依於楷而
草又依乎行也由唐以後神於險怪聖於徑省離其本
真鑿空營結秋河明滅春霧霏微甚者至不能自辯此
坡仙所以起惝惚之愁也南嶽此歌人能皆誦故今讀
之乃能纍纍若貫珠然予頃歲嘗評師草矣今又十年
尚未離此業蓋吾法本空吾字本幻投其筆火其書宴
坐焚香遊神太虚故紙敗墨勿留吾廬師當是時又豈
神品之所能拘
書歐陽修撰誥後
頃讀骨鯁集頗恨見陳公柬書而不見歐陽公書今觀
許公翰哀辭乃知二公之書大旨略同國家涵養士氣
至是百七十年矣而當時乃僅得二公焉豈士氣固難
於振而易於沮耶士大夫當有事之時同吭是非俛嘿
就列蓋啗於美官而怵於銛斧陵遲至是皆權臣實為
之夫作成於君上而脅制於權臣禄食者已無足望而
鳳鳴一端乃間出於草萊豈非祖宗涵養之澤而人心
不可泯沒之天耶嗟夫上恩寧失於寬臣言寧失於過
至於勢可以達乎上下而謂之宰相者與其蔽忠言而
悞國事孰若屈吾身而伸公議有如千古鳴犢之事彼
固不以為意而追表既行孤忠益白則當日姦夫之臭
不知何時而歇然則學於吾聖人而相其君者得失重
輕亦可擇於斯矣然自二公而來今又百年曾未有以
忠言言而蒙僇者士氣盍少振哉
書李統制大父武義公死節事後
唐人謂武人輕於死以取名惜乎其未見李公之所以
處其死也觀其先事度宜規模深遠使當時受者如流
則志成烈章寧止以一死報國哉雖然公亦藉一死以
留吾心也凡後之有志者拊吾事而感吾心則其事猶
可為也然而士之抱負志略沈於下僚者每患於難知
比其感慨暴白則已患於無及公時則偏禆也握人物
之柄者其早圖之無徒攬遺編而太息則公之心有托
矣公有孫紹祖甚廉而仁與士卒同甘苦内外親之無
歸者依食區處之常千指風誼潤澤固深長若此抑天
之報斯人常亡窮邪
書俞侍郎錦野亭詩後
詩非徒作也有上下風刺之義焉亦非徒采也聞之者
必戒焉夫苟如詞人之靡作之而無補熄先王之澤采
之而不用則何取於作抑何取於采哉後唐明宗一日
問宰相馮道曰今歲豐登百姓贍足否道以為豐凶皆
病者唯農家為然且舉當時進士詩五月糶穀二月賣
絲之句明宗悦其詩命左右錄而諷詠之然不聞其有
所賑恤也其眎今日因諫以述公之詩亟寬一邑之民
力可同日論哉大抵東南一隅地未加闢而州縣汙吏
征取日繁有能因公之詩量入制出去其太甚如經總
月樁者此東南生靈曉夕之望而不止乎一邑也或者
猶謂吳粤錢氏之奉版籍也稍減其賦而江南李氏之
歸疆土也輙增其額故錢氏之裔昌而李氏之後絶不
知此邑胡為而獨不減乃垂三百年而後公始及之邪
然則邑之父兄子弟所以蒙被此詩之澤者可不家傳
而人誦邪公之一話一言不忘斯民而命嗇其年不竟
其施天也午夜青燈掩卷三嘆
書故友趙君善淏詞場投卷後
搴風汎槎恍然前事今不復夢矣然一見屬鏤猶動濺
血龍庭之想是固與生俱生者邪庚辰星節後五夕書
之闔廬故國
書李林甫傳後
肅宗欲發李林甫之墓李泌諫曰若爾如明皇何肅宗
泣曰思不及此泌之言一時承顔之孝也古人達孝其
然哉
書富春斷案集後
古者兩造之詞使之納束矢然後聽之矢不入則是理
不直也兩劑之訟使之納鈞金然後治之金不入則是
事不堅也矢以表其理之直金以示其事之堅訴牒之
入於官府者其難如此故訟簡而刑亦清今之州縣監
司方受詞之日少以百數多以千數以二尺之紙設蒙
穽之詞費不十金誣說已行所言皆虚了無寸罰訟牒
安得而不滋善良安得而不困至若田里細民所負者
直而所遭乃抑亦固有之則又在乎聽之者神而明之
不當執一而廢百也
書建安葉洪封事後
此書甲寅乙卯間建安葉君洪所上三代而後龍逄也
予時居山間絶不聞知比相逢於建溪之上又失於刮
目平生一恨也洪字子大如有幾會當言之史官
書岳王家所藏高宗御札錄後
按飛新傳在淮西日被御札十有五敵逼河南詔助劉
錡兩月之間被御札又二十有三厥後秦檜錄其家悉
歸左帑孝宗即位飛之子霖抗章匄賜始復還之今此
軸唯二十二札而已古者撫士以恩御將以威今觀此
數札則高宗之所以待飛者可謂恩隆意縟不啻父子
飛當不知死所矣而飛亦激昂自任圖所以報高宗者
不為不力始末十五年不為不久而功業所就卒不能
如志君子思當日之變覧諸將之事未嘗不起千古之
恨雖然毋怪焉今又百年矣而邊人失利苟活一旦可
謂極矣而烏珠之尸今猶未鞭豈非天哉又豈非人哉
書和靖尹先生焞奏疏後
靖康初公以种公師道薦不起已而趙彬以劉豫偽命
招之於是犇走入蜀迨紹興初始赴行在用范公冲之
薦也蓋公受學伊川伊川沒聚徒洛中者十餘年一時
縉紳想望其風采非以虚名取也比至闕庭所陳一疏
及與時相一書所以扶皇綱而立人道者萬世猶生亦
非徒出也賢者或出或處一於為道而已豈曰徒名哉
書本草圖經後
圖經本草一部金陵秦丞相家書也予嘉泰甲子在建
康時得於粥故書者所用之紙間有大觀間往還門状
又有一幅乃司馬温公手簡温公薨於元祐改元至大
觀已餘二十年矣黃鍾大吕不登清廟乃與瓦缶俱棄
道旁為樵兒牧孺蹂躪是可嘆也按此書玉石部第一
卷末有胡夀成叔者記其書得於海陵劉䕫䕫得於晁
待制家劉謂兵革流落得之甚艱且再三丁寧加意寶
護胡又云予深佩其言觀者亦當珍愛之此紹興四年
五月三日語也又不知何時轉歸秦氏古書漸少可不
珍之官不隨出永留萬松書房書籍不分分必散落世
世付之知而好者庶不孤初藏之意也温公手簡予已
付若愚本草圖經已付其垕
書東陽吕進士友志攻媿齋記後
子曰吾未見能見其過而内自訟者也當時服膺聖門
之士亦多矣而能自訟其過者寡蓋知訟則知攻矣千
百載之下乃有如公者卓然於霄堮間使生當晚周吾
聖人必不起未見剛者之嘆矣然觀公生平果何所愧
而歲晚乃有問公幾日出長安者曾不知公之謀歸蓋
未嘗一日不卷卷也彼君子哉蘧伯玉猶曰欲寡其過
而未能衛武公年九十五矣猶令於國中毋謂我老而
不我教信乎人生有限智力有盡而義理無窮也彼皆
大賢大智也而猶加省若是吾儕小人可不知日厲而
夕惕哉故予讀君攻守之論謂非胷中知有千萬人吾
往之勇者未易至是也於是為之嘉嘆書其後而歸之
若夫詩說首編推原四言五言之所從始至言也然未
知尚之以瓊英乎而與夫胡取禾三百囷兮亦何俟乎
栢梁體邪昔人謂精學者如隙中觀日汎學者如空處
觀月真可以為監矣
書朱文公與沙隨先生書後
沙隨承河南正𣲖其學主乎力行眎後世諸儒徒以口
舌相授者萬萬不侔宜乎朱文公尊之以老而退然以
晚學小生自處也伊川亦嘗推尊安定矣曰出於安定
先生之門者千二百人皆卓然為當世有用之才是皆
尊其學慕其人故公其論當時是之萬世信之也文公
此書往年沙隨之壻董李興嘗以示某為書其末矣今
沙隨之孫仲熊又携以來仲熊知承其家且復津涯乎
澹貧不苟求沙隨之澤深長哉
書犂春謝耕道所藏朱晦菴夜嘆長篇後
秋夜不可晨秋日苦易暗我無汲汲志何以有此憾昔
人固同此感也然揚子雲有言人羨久生將以學也生
而不學何以生為嗟乎學乎夫豈角無用之空談乎善
乎歐陽文公之論曰學問足以潤身政事乃能及物文
公所至興利除害孳孳然以惠民澤物為事又豈以口
耳三寸之學教學者哉煉形羽化真寓言世間那得有
神仙要須力穡乃逢年畫犂十載甑空懸君不見黃鶴
樓前金色鮮何如歸煑白石員
書陳忠肅公尊堯書後
金陵半山寺王荆公故宅也頃於其寺見其象漫面不
髭氣狠而盈故上不知有君父中不知有賢者下不知
有生民傲兀冥行略無旁忌睹象誅心令人鬱然讀了
翁尊堯一書千百世之下聞者為之興起
書金華義役冊後
世謂三代以後世變益下人心滋玩吏治難興噫有是
哉凡所以若是焉者吏弗良耳吏之所以弗良者實意
不充而或作或輟念慮弗一而乍公乍私如是而尤諸
人諉諸世可乎哉今宗正少卿王公起金華之義役也
殫心計於始終而無勤怠之間捐公帑於左右而無不
均之患且復條畫精詳防閑備具宜乎七邑如一家千
萬人如一心則亦千百年當如一日矣夫有田則有賦
有力則有役民未甚病也自銅符墨綬之非其人也征
斂之苛符移之迫或先辦以要譽或厚槖以自豐然後
惽然罔聞縱吏漁獵於是役者病矣故富者避之貧者
困之累月連年争辯不休而生理蕩矣不睹争役之害
烏知義役之便哉役便矣惟令也奉法循理以役之而
無敗其成儻朝廷又以金華市田之法徧下郡國使㝢
内州縣皆則而行之則均四海和兆民乖争之風熄輯
睦之俗成變時雍風泰和寧復有異道乎吾固為天下
幸之詎止金華千里之幸哉
書崔尚書尺牘後
嘉定庚辰歲僕在姑蘇得同年崔正子尚書書云出守
朱離之際諸州劵直已靳不給募者散去此為惡况嗟
乎去來一理爾美惡一况耳今日之來即他日之往今
日之美即他日之惡無來即無往無美即無惡正子自
蜀歸屢召不至豈其一去來齊美惡至是而為天遊邪
其視出於機入於機死生醉夢終不之覺者又天壤矣
書唐人絶句編後
夀皇朝有進唐人絶句一編者竊謂可無進也頃在經
筵嘗蒙宣諭比日作字頗多旦夕示卿等予即奏云雲
章宸翰固是帝王能事但只以祖宗朝觀之太宗飛白
實在諸僣國悉平之後高皇草聖亦在中興已定之餘
方今民貧兵困羽書旁午内修外攘正軫聖衷若夫筆
神墨妙遲於他日功成治定之餘未晚也上云極是極
是予又記在講筵時嘗進進士聶夷中二月賣絲五月
糶穀之詩欲寬民生之艱也又嘗進樓公璹耕織圖詩
欲以見桑稼之事也每當講讀則又以寶訓故事錄為
小冊進之此外不敢有所進也
書張子西銘解義後
横渠西銘其門人吕大臨與叔解釋甚明其後楊時中
立疑問亦切伊川終以楊之疑為非而以西銘為繼孟
子之絶學要之汎愛者原道也親仁者入德也而西銘
固曰民吾同胞也物吾與也輕重劑量一字天淵不知
楊氏固何所疑邪惜乎年止五十八官僅登朝不一見
之設施耳然其志在經界則恐在今亦未易行也
書山谷帖後
右軍無筆法公孫無劍法司馬子長無史法不知皆何
從得之
兩曜列宿皆出沒瀛海然天積氣地凝氣乃獨不旋轉
邪寶慶丙戌五月望日平地湧水山多剥裂得非運動
之時邪七夕後三日記
長江大河泰山喬嶽皆浮寄水面而人生浮寄六七十
年乃動欲與天地等久日月長春使漆園禦寇諸子見
之則將如何分别小大年邪
書四家禮範後
樂由天作禮以地制古我先王未始加毫末於此也若
夫朝覲會同之節冠昏喪葬之常品節之潤澤之使之
各當其可各適其宜則聖人事也如其矯繞苛細雜以
不經則世俗之所謂禮而非聖人之禮也此書乃淳熙
庚戌予侍先舅太府丞宰大冶之時命筆吏徐說編之
今俯仰頃耳已四十九年二外弟皆先逝筆吏徐說袁
抃亦皆不存戊戌九月十九日早偶見此書青燈熒然
為之感嘆
書皇朝文鑑後
文以鑑為言非苟云爾也上焉者取其可以明道次則
取其可以致治又次則取其可以解經評史又次則取
其辭高義密而可以追古作者以模楷後學至若教坊
樂語之徘諧風雲露月之綺組悉當削去乃成全書蓋
草創於前者精擇未遑而討論於後者所當加審胡不
觀揚子雲好深湛之思韓昌黎手不停披百家之編必
有餘暇乃可評攷不然浩浩千古之作豈易去取哉而
吕太史得年僅四十學者所以為深惜之洙泗聖人也
而曰加我數年五十以學易可以無大過矣聖賢雖殊
而老壮之候一也
書楊國瑞料院所刊遺教經
此編勸善戒惡不啻萬言然大旨不離乎仁義禮智信
五字而已吾儒之道與天地並約之不盈一指充之可
彌六合故曰乾以易知坤以簡能易簡而天下之理得
矣
書大吕申公試卷後
文采有餘而器識不足駿發有餘而韜晦不足故曰有
才者之言與有德者之言氣象蓋天淵也他日元命之
夀夭功名事業之鉅細亦若天淵焉故予讀吕申公之
試卷安得不為之嘆息於斯
洺水集卷九
