積齋集卷五元程端學撰
表
代右丞相監修國史賀正表
獻歲發春齊玉衡之七政望雲就日開金闕之九重夷
夏來同堪輿協慶(中賀)聰明淵懿剛健粹精持敬守仁
法祖宗之遺訓横經問道闡聖賢之宏規固大本於家
邦導泰和於律吕臣某叨司政柄兼總文林石室紬書
言動有難名之德瑤觴稱夀臣鄰共歸美之誠
翰林院賀正表
皇圖紹統慶鳳歷之一初元會蕆儀對龍光於九陛陽
和滋長品彙咸亨(中賀)應天順人修文偃武奉祠清廟
馨香達於神明肆𤯝端門恩澤浹於臣庶干羽備兩階
之舞衣冠來萬國之朝臣某等叨職詞林欣逢華旦鏤
白玉之牒敢誕紀於豐功進紫霞之觴願宏開於夀域
國子監賀正表
四序開端肇春王之正月千官拱肅祝天子之萬年宇
宙同歡神人胥慶(中賀)心同堯舜道揆商周仁洽民心
纘服啟昇平之運政遵祖訓垂衣衍泰定之符大闡經
筵詳諮治道臣某等叨恩溥澤典教成均願育英才輔
隆基於永固有來景福與獻歲以俱新
二儀交泰躬寶歷以履新六服會同御端朝而受祉神
人胥慶上下同歡(中賀)省方遣使開視聽於四門命相
得人示儀刑於百辟邦圖宏大民志輯寧臣某等典教
成均與朝閶闔天休滋至知膺福之咸宜治具畢張見
修文之益備
碑
知興州程侯去思碑
程侯爲興州有善政州民某走京師踵門請紀成績予
家四明爲浙東帥治所侯嘗爲都事廉慎明恕時上命
司憲者歲擇守令二人以公名聞擢知興州余既稔其
人不獲辭詢治狀曰侯以至治三年夏來爲是州召父
老與坐問民所最苦父老曰吾州介兩都間土磽民窶
賦雜役煩吏入民廬舍叫囂旁午箕斂無藝民以失業侯
即禁吏不得輙至村落呼里胥約凢民有訟其當對者以某
日至賦於民亦如之民大喜悉如約不敢後又問曰民瘼不
獨此也抑情有未紓者乎父老曰歲官市麻若干律先給
直什八餘俟輸物始授先所給直既盡於輸運徵求後所
授者吏復匿入已民抑首伏氣無訴侯詰吏得所匿錢二萬
償之又官養騾若干歲給芻粟錢二萬吏皆匿不與侯
復追給之民益喜侯曰此特其害政者未及爲政也於是布
條教申法某理辭訟讞冤獄節冗費惜農時宿蠧藏姦
喘汗屏息民稚耋相慶曰侯蘇我垂死衣食我寒餒聰
明我盲瞶有守如此其忍欺之凢有所為必曰侯聞之
爲何如於是無情者不敢訟於庭豪強者不敢凌暴單
弱上下守法囹圄爲空御史行州縣至侯所無所案有
事悉委侯以去侯之政若此吾不能悉舉其槩孟子曰
徒善不足以為政徒法不能以自行心愛民而無設施
之具謂之徒善設施有具愛民不至徒法耳徒善民不
治徒法民不懷故世艱良守令侯之爲州能使民信其
教惠其澤其愛民且善設施者歟夫設守令非直行簿
書督租税耳必除穢革姦起痿紓瘁宣上德厚生民若
侯之施於興者可以爲法矣侯名某字某廣平人也
鄞縣阮尹去思碑
鄞邑治密邇元戎大府民庶事夥自令丞主簿鷄鳴馳
謁大府又至於會府乃得署邑事送迎會期又作而去蓋
有連數日不署者焉鬭訟徵役富民各挾勢以請微忤輙
摘小過相持非有精敏治劇之才莫或理之其闒茸迂疎
者聽驅策受訶譴不暇而暇及民乎哉故人稱治鄞爲
難泰定元年冬池陽阮君申之來爲是邑見邑庠庳陋首
議繕脩病窮鄉無學廣勸造焉問民所最苦咸曰悍卒至
鄉落丐取無度隨設厲禁賦役不平使民自寔以均之訟
獄滋多悉心推讞以決之水失其利築防瀦之義倉失
實躬詣覈之治所湫隘尋經營之以至處同僚御羣吏
事上恤下舉不失宜於是士民鼓舞樂其初政之美三
年而學之宫牆像設祭器悉完閒田既入而士有養東
湖義塾剏而鄉有學農不見吏而鷄狗得寧田有簿書
而科役莫隠刑無酷虐而貧弱以蘇逥沙渚閘益固而
瀦防得宜鄉社委積而凶歲有備署位廊廡外門畢構
而翼翼以芋人始信其非苟悅於一時者也當終更代
弗一又三年弗懈益謹人益信之蓋君子之爲人廉靜
寡默善發慮雖倉卒無遽色羣議有可否徐以片言折
之衆志自定故能處紛擾而弗眩遇險而不懾宜乎二
府推其能同寅愛其和吏憚其嚴而民懷其惠也詩曰
靡不有初鮮克有終斯有終者乎及其代而去也庠校
之士暨鄉之父老咸曰令在猶陽和煦物物各自私而
莫知其誰之力令去而思矣相與踵門請曰願有紀將
樹碑于學以無忘令之德余曩在史院守令有異蹟輒
采以示勸常慮傳聞之異辭也阮君之政余既親見之
可書也已君字周翰號理齋常同知黃巖瑞安州事所
在有聲於鄞能治其所難故尤著云
銘
潘氏書塾銘
受天地中曰仁與義智者義藏禮者仁著惟是四性萬
理之綱體厥靈臺真靜而彰随類感通循循魚貫隠顯
精粗内外無間忠以盡之恕以推之信以實之敬以維
之持敬伊何正冠與衣頭直視端手恭履遲慎言肅氣
如見大賓豈在遠求厥心斯存戒慎恐懼養靜之方謹
微慎獨察動之防造次弗違中德乃備守熟自化三才
成位四氣日月合運齊光千聖繼繼一本萬更惟聖性
斯惟賢復斯學則修斯下愚斵斯充實光輝君子體胖
是外非内小人之姦唐虞三代貴賤與知鄉國閭里出
此曰違秦漢以降上下昧兹訓詁是覈誇辭復滋聖心
既湮生民罔遂積習生常脩者曰異周程既作朱子紹
之崐崘再闢三光重輝陋儒狃習岐爲二流其有志者
是侮是侜良心既阻攸執遂隳哀哀生民醉生夢死尚
幸厥中無有今古克念作聖請事斯語我匪曰明疇聞
斯言敢告小子自知爲賢
涵養銘
心妙不測出入無時養之有道敬以爲基持敬之法正
其衣冠手恭足重頭直目端坐如塑神立如受物正色
慎言斯須毋忽整齊嚴肅常使惺惺外體斂束内斯清
明方其靜時儼若有思戒慎恐懼自不外馳一物莫容
鏡瑩水止不偏不倚萬理之體感物斯動心爲事官隨
事觀省善惡兩端善也吾行不善克之勿候其著必察
其幾動靜主一期於無欲惟弗助長積力乃熟一失其
操厥靈外騖私欲既熾舜蹠殊路居處必恭執事必敬
與人必忠養爾正性
信齋銘
五行惟土寄彼四氣信在人心靡有定位四性雖完匪
信不實萬感紛紜匪信不一前哲遺訓何獨謹言酬酢
之際匪言弗宣樞機不慎表裏皆僞言雖一端乃與行
對信言謹行存誠之幾積久斯誠誠斯無爲天以斯誠
播此萬類聖人以誠參贊天地久矣此信作聖之功誰
其維之在敬爾躬
八栢堂銘
歲寒後雕松栢並稱稱其生時不同衆榮乃若棟梁栢
全其天松久斯腐柏久益堅樹柏惟八其義何庸老隂
之體易卦之中自八而下歸於太極八而上之萬變不
測孰名其堂弋陽熊君匪名惟美將勖其身身既有之
爲家之則子孫是訓永保成式
說
浮屠雨龍溪號說
余隣屠商卿出時賢所述浮屠雨龍溪號說若干篇示
余曰子亦有以發之乎余疑而問焉夫時潛躍者爲龍
其潛也雖溪谷汙湫以至蟲魚草木之微皆得以淪其
跡託其神焉其躍也噓風雲感震電薄三光動天地潤
萬物洋洋焉下上浩浩焉不究其窮也故龍與聖人參
聖人處則棲棲一窮士耳出則使萬物各得其所百世
蒙其澤而莫知浮屠之教混象理外形骸舉體遺用馳
心茫洋之鄉一以寂滅爲主今雨師爲浮屠而有取於
龍溪焉傳曰龍非池中物夫雨師豈因其地以名不暇
求其義者邪將悅吾聖人之道而拘其法者邪抑抱負
有俟而暫隠於佛者邪雨師必有一於是商卿爲我問
之
祝文
辭神祝文
某聞天子祭天地諸侯祭境内山川大夫祭五祀士祭
其先禮也下僭上遠間親謂之悖禮夫禮出於天聖人
修之以教則守禮者爲奉天悖禮者爲逆天也世降澆
漓異端肆行滛祀遍天下以庶人而祭天地山川下僭
上也薄先祖而厚滛祀遠間親也僭上間親逆天孰甚
焉乃設神位焚香禮拜曰吾敬天地鬼神非反本乎且
有其誠則有其神無其誠則無其神非其鬼而祭之則
血脉不相通鬼神有所不格况天之所以與我吉凶禍
福在吾敬肆之間而非謟所能致不敢干名犯分以求
非常之福爰自營室正寢之東已建祠堂奉先世神主
某又聞朱子曰士亦可祭二祀故於東廡置后土祠東
厨設竈神位自餘舊奉星斗城隍府主諸神之位兹不
敢復奉匪我敢慢禮所不得雖然人知敬神而不以禮
待神乃大不敬我今非禮不祭則世人莫如我敬神也
惟爾有神尚鑒我心
祭文
祭潘尚幹文
年月日四明程某謹以清酌庶羞之奠敢昭告於尚幹
大夫之柩曰乾坤坱圠五氣順布萬物賦形隨其所遇
故人之生也或短或長而不齊其數及其氣形而返也
神飛魄降則復歸其故其與物共化而不能逃者形氣
之聚其超乎物外而無生死者善人之譽惟公禀質剛
方長能文章壯而立朝老隠於鄉衆乃隨流而競奮公
獨歛手而退藏彼善之譽煒然有光嗚呼公死譽在公
則不亡惟小子之蒙昧警教之方新遽焉契闊予其誰
親此所以望素幃而成慟寄遺恨於郎山之雲
行實
孫君行實
君諱會叔字友仁姓孫氏世居鄞之東吳宋龍圖閣學
士沔之十一世孫曾祖諱涇鄉貢進士妣李氏祖諱橰
宣教郎妣畢氏父諱夢釜鄉貢進士妣韓氏繼高氏君
生於宋咸淳壬申九月十有一日亥時幼岐嶷不嗜弄
既就學師訓不煩記書不過二遍五六歲即解大義有
客訪鄉貢君不遇君迎送盡禮客驚曰孫氏有子若此
乎九歲喪母哭泣盡哀市里迎神或攜觀之君應曰聞
禮不聽樂讀書自若十餘歲事親不少愆宗族鄉黨皆
稱異人焉師行義韓君元韓君見其篤志慨然嘆曰廣
予學者子也本堂陳公著贈以言曰挹其氣清以凝叩
其言正以暢不以時好遷不以毁譽動一以孔孟爲證
他日學成見之者如景星鳳凰矣君讀書有序終日一
書沉潛玩索必騐諸已以致實用尤考三禮著四書演
義凡程朱引而不發者悉闡其旨辭不求甚工常謂心
體虛明自當有言發於詩往往天趣遠出旁通天文地
理度數之學義利之辨胸次介然閒居端坐肩背竦直
望之若神即之則和氣怡怡暴慢者廢然自失晨興謁
先祠適父母所温顔色問所欲以進或不安即憂形於
色幼依庶祖母李氏李病目寒不爐君以身温被者八
年及卒爲心喪三年雖遇緦服亦不飲酒聽樂必變容
遭繼母喪苫塊不違後事庶弟母顧氏若事所生顧亦
愛之過於己子家庭訢訢焉君待朋友必敬必信奬掖
後進有不悛者歎慨不已隱惡揚善人孚其衷識者謂
君天質粹美問學充實孝弟行于家信義著于鄉里得
一命舉此措之宜無難者君獨退然爲未足將以終身
者以大德癸夘九月二十一日酉時卒得年三十有二
死之日鄉隣無少長莫不垂涕至今猶有道其事者葬
于青山之原聘史氏未迎以弟俞叔次子儀伯嗣端學
後君生六年自總角交遊故知君爲悉嘗北面事之君
終辭焉其嘉言善行懼歲久而弗彰也敢錄見聞于大
雅君子幸擇而銘之
墓誌銘
元故從仕郎杭州路稅課提舉杜君墓誌銘
至順四年十二月庚申葬仁傑杜公于鄞縣翔鳳鄉亭
溪里李㠗之原其孤慶善踵門拜且請曰我先父于先
生有世契知之詳非先生無以銘余前年歸自史院公
訪余聽其論古今得失上下數千載如射中的爲歌詩
落筆成章方嘆其才氣不少衰也别未久竟卒也公與
兄某同師季父景牧先生少年試藝藉藉有聲世遷科
舉事廢公乃以軍謀仕時平無事不得究所藴今科舉
復則已老其命也夫余先人署丞獲與景牧宋寶祐間
同鄉貢進士且交公兄弟不得辭乃敘而銘之公諱某
字仁傑東洲其自號也世居鄞之管江曾大父某浙漕
進士大父某不仕父某待補太學生公兄弟四人皆有
學友悌深至庭無間言至元十有八年日本弗庭詔征
東省選方略士討之選公爲管軍千戶至元二十有六
年倉漕海公與兄某同在選某授忠顯校尉海運千戶
帶金符公授進義副尉海運百戶帶銀符每歲運衆惟
公是從則悉利涉嘗以天夀節入覲世祖皇帝嘉公兄
弟功賜宴甚寵懷鹿肉歸遺親戚咸榮之大德六年詔
全運者賞公以功陞進義校尉仍賜金織段及帛明年
河決楊村都水監告急于省下命塞河人或難之公請
往囊土壅流踰月功成宰臣嘉之勞以金帛凡出入京
都餘二十年受知當路與翰林諸公爲翰墨交嘗扈駕
出建德門上言國用稱旨特轉文資授從仕郎杭州路
稅課提舉尋告老歸里築室白雲名曰東洲精舍積石
種花日與朋舊詩酒自娛有東洲吟藁行於世公學識
深遠才略優洽敦禮宗姻喜周鄉黨病革日神色不亂
不問家事唯囑子姪守詩禮怡然别親友而逝公生於
景定元年二月某日卒於至順二年九月某日享年七
十有餘娶龍川張氏工部尚書順之女先亡今合葬焉
子男二慶善擇善女一信善適蔡仁翁孫男二琦瑀女
三瓊琇珍銘曰公才文武用咸宜冉矛樊右却敵師平
世熙熙藴莫施舉能苐受文字知未爲不遇用止斯衆
爲公惜公則夷東洲白雲歸諧熙生遊卒葬守所治子
傳詩禮訓永垂
故處士陳繼翁墓誌銘
至順四年三月辛未繼翁陳公卒九月丙午葬于鄞縣
翔鳳鄉鄒溪祖塋之側其孤正等來乞銘公諱紹祖字
繼翁姓陳氏世爲鄞人居城上橋曾祖檜宋朝請郎江
西制置司參議官妣陸氏封令人祖協宋中大夫知潮
州鄞縣開國男食邑三百戶妣馮氏封令人考夀朋宋
將仕郎未娶早卒公七世祖妣孫氏族子也來從菊州
單先生學潮州府君念其端謹精敏念子無後命公嗣
之潮州移守鳳翔而卒祖妣督公就外傅時年十六左
右侍奉惟謹季父亦早卒祖妣命從子爲其後公篤於
友愛庭無間言終身不畜私財宋咸淳元年以潮州奉
表澤晉將仕郎宋内附隱居力學或勸之仕曰未能修己
焉能治人平居晨必致敬先祠始理他務祭必厚於奉
生者祠宇祭田葺理盡誠歲入祭餘以惠族之貧者治
家尚質稱有無視紛華泊如也講學不間寒暑自經史
百家下至醫藥卜筮老佛氏之書畢究其在鄉黨卑禮
下人不以貧富殊禮接三尺童子無惰容見後進好學
純篤必加勸奬有墮其先業者咨嗟戒飭視人之疾知
無不治遇大事人不能決處之無留難郡有義田盡心
職掌者難其人延祐七年郡守馬侯澤知公禮延掌之
一遵先賢之遺訓給喪嫁杜私請撙節餘粟益置田每
訓子孫曰吾世以儒顯汝等宜守家法無外慕從異業
隕先聞將卒棺槨衣衾衰麻降殺殯葬道里之宜纖悉
筆示恬然而逝其整暇類此公生於宋淳祐十年六月
辛丑享年八十有四娶奉化杜氏宋右衛郎將休之孫
女先二十四年卒子男二長正娶杜氏次在娶劉氏女
一適馮君遇孫男二公溥公潛女二淑洙嗚呼宋當明
道景祐間天下文物大備郡國學校獨未建惟上橋陳
氏闢屋儲書卷擇明師教其鄉人子孫世守焉故鄞文
獻甲東南而陳氏擢第躋通顯者世不乏人至宋末天
下以爲賢如諫議劉漢弼司農劉漢傅兄弟皆學於陳
氏塾者而東發黃先生果齋史先生浚南趙先生以節
義經術治道理學名于一時歸老于鄉公得遍交耳聞
目染造詣日深尚德不苟以終其身其淵源蓋有自云
銘曰惟昔陳氏篤意延師教其鄉人不子是私垂三百
年世守不隳魯多君子子賤所資置于莊嶽齊語奚疑
及乎繼翁被服禮詩其德日崇孝友政施心安體舒宜
享期頥
高於山墓誌銘
天歴元年十有二月二十有九日於山先生卒余留京
師不得走吊二年歸里往焉其子巖等泣且請曰我先
人幸托厚誼願有所表以掩諸幽余辭焉又請至於三
應曰諾至順元年十有一月十有六日將葬于老界鄉
陸㠗之原其甥孫余叔具行實來徵銘乃序而銘之先
生姓高氏諱夢說宋武烈王之後世爲汴人其子孫仕
者隨宋而南遂家于明曾祖諱某泰州如臯尉祖諱某
考諱某成忠郎淮東路分棄職歸養治花圃日招客觴
詠以嬉來遊者資其車馬食飲傾産無靳色先生其次
子也風儀閒雅獨嗜讀書華靡之觀未嘗接目賓客歎
曰高氏有子其奉親克盡愛敬喜周人困乏至解衣推
食與之常從隱逸之士登覽訪陟其悲歡感慨一寓於
詩語不及時事翛然有出塵意提學田公將致之鄉校
矜式笑而辭之浙帥王公招延教授暫至即去鄰曲草
蔬醴酒相呼即從容欵洽所素慢雖珍饌弗視一日語
其子曰盛衰生死倚伏對待無足芥蔕凡吾所爲非欲
求異於人懼辱其身以及其親爾爾曹力學能無廢爾
祖餘業則吾有以瞑目矣油然而逝若先生者其可謂
隱淪自全不汨於俗不流於怪者歟先生字景傅以於
山自號有詩文若干卷娶茹氏先公卒於丁巳十月十
有三日享年七十有二子男三巖岳岡女二長適柳受
卿次適趙復之孫男四銘曰家正豐我尚素時不耦我
則裕其質之然亦養之固濯足澗泉登高即賦雖塞其
施而發其趣
故孺人張氏墓誌銘
奉化陳元楷以天歷二年十有一月壬申合葬其母孺
人張氏于蹕駐慈塢之原以狀使其子子翬來拜請所
以昭後世者敘曰孺人諱妙嚴歸陳氏年四十有五而
哭其夫子嫠居二十有四年而卒性清慎動息有儀事
舅姑以孝稱能以意義睦其家貨首飾延師教子若孫
底于有成歲大饑爲食餓者又結屋聚其鄰而賑之鄉
有無賴者常竊其果蔬鷄狗獲將箠之止之曰饑寒迫
之耳賙而遣之其於婣族資裝其女之不能嫁者棺槨
其死之不能歛者甚夥而其服用飲食泊如也嗚呼嗇
於自奉而豐於濟人力於節性而恕以待物此士大夫
之所難而女子若易而行之其可銘也孺人生宋開慶
己未七月壬申卒以泰定丁夘五月乙巳其夫諱君卿
子曰元楷女曰元琰適俞壁孫孫四曰子翬曰子鎮曰
子琛曰子宏俱世儒業銘曰淵塞節儉女也攸止輕財
好義士之所履嗟若人兮儉而能施秉女之德其行則
士積厚報稽彼蒼匪瞶譬之瓜瓞在其後裔
