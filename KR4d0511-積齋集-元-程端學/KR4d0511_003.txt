積齋集卷三元程端學撰
序
送帥府經歴白君詩序
國朝統四海界諸道間置宣慰使以馭險要東南雄藩
又兼都元帥以鎮之淛東轄郡惟七東北際海南接甌
閩海外島夷舟帆來賓撫綏得道一方敉寧比他道其
責尤重凡膺此任者皆朝廷重臣其參佐僚屬必選才
望兼濟之士以充之貴清白侯由省掾史知名執政來
領都事事上馭下撫軍治民調和處置咸得其宜元戎
有所倚頼守令有所奉承名聞于上暨終更復升經歴
務稔事專厥績尤著秩復滿代者弗至衆方幸之適丁
母夫人憂將扶喪北歸大夫士謂匪歌詩無以鋪繹萬
一或曰當斬然衰絰之中豈侯所樂聞哉曰詩所以詠
歌人之得失三百五篇歌頌譏刺非為斯人喜懼也發
乎情之不得已為來者勸也侯之澤不可遂冺詩之作
其亦人之寓于言者乎于是咸執其母之紼于西門之
外而詩之以俟夫觀民風者取焉
送李晉仲下第南歸序
昔之舉士選于州今之舉士選于省省領州數十而登
名者不當一州之數是一州不一人于是有連數州不
舉者焉昔之治一經者惟意是適不必依經立義而宏
辭别為一科今也必明奥旨必守儒先成說而所謂經
義者又出人意外研賾明微以求聖賢指歸古賦詔誥
章表即昔之所謂宏辭者而今也兼之不持片幅悉由
記臆士之得與是選者厥惟難哉然才有所長命有所
遇其得之又若易然夫士之所尚知義命而安之耳知
義命而安之則窮通得失不以動其心宜若易然而實
難其人何者進士百取其一歴試諸難而得選于省奔
走數千里會試京師又三取其一而二不偶苟非持養
于平日不但為科舉學者孰免計較之私哉由是觀之
與選者雖難而易得不動心雖易而實難能易其所難
者予于晉仲李君見之晉仲靜慎人也家建康教諭上
饒舉進士于江淛省浮彭蠡絶大江遡黃河之險經乎
魯趙之郊五千里來京師而不得志于有司其儕或戚
戚至感泣而晉仲不一變其色且曰吾學未充命未偶
耳君子求其在我者自外至者非所論也非養之有素
而不但為科舉之學者能若是哉余安得不為晉仲喜
也余兄敬叔先得交晉仲為余道晉仲美不絶口今以
同年會京師從遊三月聆其言察其中盡得其美之實
至是晉仲辭余南歸故余書其得于晉仲者以贈之且
志余兄不妄與人云
送蔣遠靜山長序
人固有同出于儒而異其設施者未可執此以議彼也
昔程不識李廣為邊太守不識正部曲行伍吏治簿書
人不得自便廣行無部曲行陣人人自便幕府省文書
二人者不相為謀然皆為漢名將儒之設教或範其程
規使讀必熟索必精劬勞困苦而後得或誘掖漸摩感
發志意使自為力雖各因其才然其成功一也故程伯
子和氣冲融而學者自化叔子嚴厲剛方而門人敬憚
亦若異道而世之為師者舍二程無以法果可執此議
彼哉泰定初江淛行省銓教官議者言百里之師所在
當擇建康臺憲在焉尤當得人以副宣明于是執政周
謐密訪有望之士以充之其郡有豈巖王君創江東書
院請于公得設山長而遠靜蔣君承之韓君及余兄敬
叔與是選敬叔首設講為人敦厚謹畏終日危坐與諸
生相對必使熟讀精思真知實踐本之晦庵西山教人
之意酌以今日取士之法為書一編以行于世守其轍
者往往有成韓君則余未識其人蔣君乃余兄之友也
四明文獻之家惟蔣氏最遠而克世其家如蔣君者百
不一二然蔣君之性疎通曠遠博覽強記為文章而尤
長于詩今其往而接余兄之武余恐受業者未安其教
也故先為道其質之所近意之所安與其並行而不相
悖者俾無間然于其初雖然蔣君升堂進諸生而見摳
趨之翼翼考其業而見其華實之班班將如蕭規而曹隨
則余不能知之矣
贈潘氏二子序
三代興教化行風俗美鄉國閭巷莫不有學其教莫非
窮理修己之實是故師友之間相率以從事者莫不以
窮理修己為務至于有司選舉亦莫不論德藝以為優
劣人之生于其間鄉閭以是教之師友以是率之有司
以是選舉之于是時能循循自飭弗荒弗替此衆人之
所易者也三代衰學校廢師友所從事者不一技而選
士亦無常法然猶能宗三代之學者此君子之所易及
者也及世愈弊而有司選士往往取對偶俳優之詞以
為工于是師友率以趨時為務遂至于浮靡之風起而
實學廢間有一二好古者從事于其實則師友相聚而
笑之鄉閭以是致侮有司不以是見擢于此時能傑然
特出卓然不惑獨其心欲追古人而從之者蓋君子猶
有所難矣孟子謂待文王而興者為凡民無文王而興
者豪傑是也大德庚子余來桐川潘氏二子就余問焉
余告之曰古之學窮理修己是已今之學俳優是已將
焉從二子喟然曰學至于古而後可以為學也自是相
與辨詰問難窮其源究其歸絶其外反之于内或以非
世之所趨者告之則二子笑而不答嗚呼其亦有傑然
特出卓然不惑之意歟今余且歸二子曰先生何以留
我哉余嘉其欲行君子之所難也書以贈之二子長曰
謙次曰貴和從兄弟也
贈國學生巴延歸覲序
古之學者誦詩讀書習禮樂之節射御書數之文然後
有以斂束其情薰陶其性以成其材故禮有經禮曲禮
至于三百三千必動容周旋無不中是而後可以言禮
樂有五聲六律八音必訓習審察使無奪倫而後可以
言樂至于射必内正外直進退適宜然後中正鵠御必
範其馳驅調其疾徐然後免覆轍雖書數之微亦研覃
源委不差毫釐然後有實用而謂之通六藝焉吁何其
煩且難哉然養其外有素則在其中者益堅故其成材
也易今之學者當六藝盡廢之餘兀坐終日誦四書五
經宜若簡且易而造其微者難其人蓋六藝之事少而
肄之以至于壯即其事可以明其理故人樂為其學而
易為力四書五經聖賢之藴誦而不得其意則其心困
以怠怠則終棄之而難為功自然之理也然則今之學
者終無成乎亦在乎不已而已夫禮缺樂壊射御書數
相繼而廢非一朝一夕矣不可得而學也苟能即四書
五經而專之詳其句讀審其訓詁涵泳從容以求其意
不已則熟熟則浹洽而樂生焉學而至于樂雖微六藝
之具而六藝之本在我矣意既得知既至而行有不得
者吾未之信也國學生伯顔從子遊學勇而專困而不
怠遊國學三年將歸覲其親乞言于予予嘉其專于學
而懼其畏成材之難也書其所以易者以勉之
送吳友雲序
甬東道士吳友雲不問生産作業酒一壺詩一篇而已
其言曰方外之士以其餐霞茹芝騎麟翳鳳尋竒索怪
為人所難為之事乎非也玩物適情樂其自然以養其
生斯已矣故凡東南山水之勝未嘗不躡屩擔簦以嬉
又以為不足將北遊燕趙之墟觀光上國極臨眺之樂
一日來辭曰先生何以勖我哉予應之曰子既自得子
之道矣子何勖予行天下久矣蓋倦遊者也方弛擔息
肩晦明養拙日從鄉曲父老問桑麻消息教子孫為村
學究燕趙之士多予故人有問予者煩以是告之
送陳子敬序
武林陳子敬由淛漕掾升閩淛帥掾秩滿當改授且行
大夫士樂其志之有成也而詩之來請于余曰先生何
以行肅哉因勖之曰夫人之以吏胥進而膺一命之寵
難矣哉其始也籍其名于有司率數年始食于上三考
始一升又三考得改授其間官長之喜怒庶物之埤益
錢榖之虧盈功過毁譽之相尋利害禍福之所倚置身
僥倖之地而後能豫蓋有皓首而不遂者焉子敬亦由
是進而獨異乎彼者子敬美風姿談論舉止放乎儒字
畫吟咏出乎其類信乎僚友而獲乎上未弱冠不家食
未強仕即改授所歴無有阻抑摧挫之勞若輕舟遇順
風瞬息千里使世皆然由吏胥而仕者亦無難矣然君
子處已不敢自易而常難之故能斤斤儆戒飭懼求寡
過之地以成光大之業在易所謂安不忘危者余之所
望于子敬也然則子敬之仕也孰禦焉余既重其請故
不以頌而以規
送周以韶序
余教成均時遇鄞人問鄉之賢者得三人焉廉潔下士
稱宣慰副使姜公元位安詳治劇稱鄞尹阮君申之明
簡集事稱鄞尉周君一䕫余雖雅敬三君而未識也次
年南還皆得交焉既余官史院三年而歸田姜阮二君
猶未代去周君亦辟為淛東帥府掾在鄞往來無間因
悉三君之為人而尤愛周君之才蓋古之仕者位大為
難小為易今之仕者小為難大為易古人道不行于時
則辭尊居卑辭富居貧禄養以求乎其無愧今禄薄而
務益繁事細而責益重斯小者難也尉為九品而職詰
盗鄞又並海為劇縣私鹺巨姦竊發相繼一不獲即受
謫于州若府尉率不終其任自君之來發摘攟摭舉有
方略一無所隠而人服其明連引者一無所問而人受
其簡故犯者常少以其餘力創公宇受他委連帥悅而
見辟佐府事又以能稱迨終更不一齟齬今其秩當得
邑令其效當不止于尉以君之風流儒雅益以道自勵
雖為一郡理一藩當無媿古循吏鈎鉅求情豈其心哉
余又以能其所難者卜其所易者也夫樂道人之善而
不諛君子所與也余既為阮君紀績於石而姜公之去
亦序其行今其往大夫士咸詩之雖欲已于言安得而
已乎
送江聲伯序
士有可用之才而不見用于世然後人惜之有可進之
機而不自進其身然後人信之其或非所用而不用無
所進而不進勢窮力屈而止者碌碌之徒耳句容江君
聲伯學博而通識者咸曰可以出而仕矣而未或遇也
一日躡屩擔簦來京師識者又曰其必有合也其少試
已乎既而集賢大學士趙公雅敬江君之為人將薦諸
省部而爵之君咈然曰吾楚産也觀光京國以廣吾見
壯吾氣而已出而求禄豈士之守哉長揖而去于是中
朝大夫士咸信其守而惜其去也詩以送之子亦樂道
其善為書于詩卷首
送應景茂序
明郡之東百里曰昌國明之屬州也其州刊山為城環
海為郛平衍豐腴可耕可居州人道郡者必梯山航海
而來若與世相懸絶者故民淳而事簡仙佛所鍾而怪
異錯出蓋地靈然也予嘗謂其地所産非仙物怪事所
能獨當必有人焉領其秀者惜乎險阻跋涉未得與接
也至治癸亥予計偕京師見昌國景茂應君于旅舍氣
清而和學多而才又世家子喜而與之同居情至渥也
明年予及第助教國子而應君亦以善國語授學正建
昌將奉檄歸榮其親請曰先生何以行我哉子告之曰
孟子曰士尚志夫仕以行義而非以榮身與親也子筮
仕之初盍前定所趨哉所趨定而榮身與親在是矣世
之營營于其身者若知所趨乎則是榮其身適所以辱
其親也夫秦之與越相去遠矣出門而東西其轅不頃
步而秦越之路分子知秦越之路决于頃步則轍環天
下皆榮身與親之道也夫然昌國之秀非子領之而誰
歟予與應君家同郡出同居又平日願見于百里内不
可得而今得于數千里外敢辭一言
送趙仲玉序
内剛外柔君子也外剛内柔小人也内剛外柔非矯也
君子之道然也和而不同内剛也非君子歟外剛内柔
謂非矯誣也色厲内荏聖人比之穿窬之盗非小人歟
然具内剛之質者必成于學學與質相資然後宏衍光
明而物欲不得引吾内故老而彌堅是謂義理之剛衆
人能用其剛于壯歲及其老而變焉者血氣之剛隨人
盛衰者也永嘉仲玉趙君為淛東帥府從事嘗訪余于
甬東精舍望其容謙以約聆其言理以暢訊其行事方
而不害其内剛外柔之君子歟其質之美歟抑學之力
歟故余因其所近樂與論剛柔之道及其受代而行也
書以贈之
送道士卓無為住虚白觀序
孟子謂古人修天爵而人爵從之今人修天爵以要人
爵當戰國時風俗雖薄未若後世之甚也而其言已有
古今之異况乎後世要人爵者宜甚衆也然而猶有敦
篤不外慕之士何哉蓋仁義忠信之在人自生民以來
至于今也故雖時有變遷俗有厚薄而本心未始與之
亡此十室之邑必有忠信如聖人者焉余于卓君無為
益信無為本儒家子其父鄮山翁問學謙恭偉然為鄉
先生無為雖離世為黃冠士而其愿慤勤厚有迺翁之
風晏然若無所慕于世者于是主者與其徒愛之薦之
兩教所俾主奉化之虚白觀無為亦不喜色夫道家者
流雖異乎吾儒之學然其心同一天爵也雖無公卿大
夫之榮然受檄以領一方之衆亦人爵也其無求而得
之豈非人爵從之之謂哉且佛氏以寂滅為樂老氏以
清淨為宗而其徒爭相為長者接迹于世甚則毆擊鬭
訟紛紛不已若無為者亦可為其徒勸也今果有人焉
修其忠信仁義充類以究其餘至乎有造豈無自然之
效哉患在持之不力耳余于是乎有感于其行大夫士
咸詩之無為余祖黨外親也亦書其所得者于卷首至
順三年六月既望序
潘伯勉名字序
名出于父字出于友出于友字無不善出于父名有善
不善何則人之生父命之名或因其材或即其事殷之
君以甲子名孔子以丘名孟子名軻鄭伯名寤生古之
于名曷容其心故有善不善至于字則始于冠焉古人
重成人之始而為之冠禮召賓友而字之夫賓友字之
所以覬其成德也覬其成德而為之字惡得而不善予
嘗曰德者名與字之實也名與字德之符也善其德而
不善其名與字可也善其名與字而不善其德可乎嗚
呼冠禮既廢人慈其子于襁褓而加之字矣及其長妄
易其父所名者有矣是以傑然其名字而不有其德者
接迹于世而兼名字與德者蓋間世罕見焉建平潘氏
子以貴勤名其父能復古冠禮召賓友因其名字之曰
伯勉夫勤者天地聖人之德也日月星辰之所以運風
霆霜雪之所以交天之勤于生物也江河之所以流鳥
獸草木之所以蕃地之勤于成物也二帝三王之所以
相因相繼孔孟之所以皇皇奔走聖人之勤于育物也
可以人而受形天地具聖人德而獨異乎哉故孜孜矻
矻未至于聖而不已焉者君子之勤于修己也易不云
乎天行健君子以自強不息然則勤其名而勉其字豈
不兼善已乎雖然名出于父也字出于友也而修其德
以符其實則惟伯勉之所自力伯勉才清喜修余何以
勗余特病夫世之贈言者以譽而不以規也故告之以
此
王氏女貞節詩序
子讀孟子至由是則生而有不用由是則可以避患而
有不為未嘗不廢書而嘆也夫有可生之道而不用有
可避之勢而不為豈其懵乎利害禍福之間哉心有所
主而欲惡有甚于生死云耳蓋吾知行吾義而已行吾
義至死生不足動其心况榮枯得失之小哉故忠臣不
事二君烈女不更二夫良有以也清風張君榮祖之母
王氏年十九嫁不一歲而孀姙子才五月男女未可知
也王氏誓不改生子得男長而教教而成以至于登仕
版于是郡縣上其事春官旌其門嗚呼方其夫死而誓
不改豈知見其子之仕與其旌異之榮哉蓋吾知行吾
義而榮枯得失之自外至者舉無足論而天之報施若
合符節是則可矣于是士大夫詠歌其事而予書其所
以得兹榮者于詩卷首
鮮于必仁割股後序
鮮于必仁年十七割股起母病士友詠歌其事者曰母
者身之自愛其母忘其身非孝歟或曰身者母之遺愛
其母虧其身非孝也其師薛景文叙其事出其詩示余
曰予亦有言乎予謂聖人之道如正鵠學者如射過焉
不及焉中者難其人故曰中庸不可能也聖人設教抑
揚進退俾中焉止已子夏三年喪畢援琴而樂曰先王
制禮不敢不及閔子三年喪畢援琴而哀曰先生制禮
不敢過也孔子皆曰君子門人以疑孔子曰三年之喪
賢者之所輕不肖者之所勉故聖門無棄人必仁之為
其孝之過于愛者乎然余有覬焉夫孝者仁之發而先
見乎其初發而得宜為義中節為禮禮與義成人備焉
必仁童子也誠懇惻怛已足以敦澆漓醒頑冥矧學之
未艾安知異日不從容禮義中正鵠也哉其並藏詠歌
之辭觀必仁于成人之日何如
書
與單良能論學書
昨奉談論竟日甚樂也格言奥旨謹已服膺其間一二
疑義敢質之左右僕聞孔子之教人也仁而已當時惟
顔子為庶幾故其問仁直告之克己復禮及請其目直
答之四勿而已其次告以為仁之方為仁之方敬恕是
也敬所以存仁也恕所以推仁也故其語仲弓曰出門
如見大賓使民如承大祭已所不欲勿施于人及其告
諸子雖因其質之高下淺深而藥之大概不出乎敬恕
之間故其語樊遲曰居處恭執事敬與人忠語子貢曰
已欲立而立人已欲達而達人能近取譬可謂仁之方
也已雖其設教多端不過使人復其本心焉耳及觀其
為仁之具則又不過詩書禮樂而已射御書數其末也
故曰興于詩立于禮成于樂禮曰十三學樂誦詩雖其
學樂于童子之時而乃所以為終身成仁之地而詩禮
固其始事也故曰不學詩無以言不學禮無以立故曰
子所雅言詩書執禮不特孔子也成周亦然禮曰樂正
崇四術立四教順先王詩書禮樂以造士春秋教以禮
樂冬夏教以詩書又曰春誦夏絃秋學禮冬讀書一壊
于秦火再壊于漢儒訓詁三壊于老佛異說四壊于文
章記誦詩書雖存而其用泯矣然幸而孔子之書存乎
世幸而曾子子思孟子之徒誦而述之幸而程朱之徒
理其湮究其賾而其言已明今學者苟能因程朱以求
孔孟之說因孔孟以求詩書之用庶乎有以知堯舜禹
湯文武周公之所以相傳者如此孔子之所以教人者
如此權衡丈尺秩然在我又以身體而力行之敬以存
之恕以推之接物之際合聖人之法為之非聖人之法
改之積力既久自至一貫之地則禮雖廢樂雖壊為仁
之具雖缺而為仁之方尚有頼也至于不勉不思從容
自得者乃生知之事學者之極功非一舉而可得者也
故曰先難後獲近世學者好簡厭煩喜上達而厭下學
樂升高而忘自卑孔子曰吾十有五而志于學三十而
立四十而不惑五十而知天命六十而耳順七十而從
心所欲進德豈無漸乎謝顯道謂朱子曰天下何思何
慮程子曰是則是賢却發得太早然則程朱教人與孔
子不相悖也此天下所熟聞而僕之所陳為贅者也今
足下曰吾服孔子而已曾子子思孟子程朱皆秋殺之
氣得其一體者也禮廢矣樂壊矣譬之十間之屋壊其
九矣得其一者謂十為一可乎且云朱子許曾子子思孟
子傳道過也此僕所未喻也夫聖賢有不同者化之守
之之謂也其曠然大公不以私意累其本心則一也故
曰或生而知之或學而知之及其知之一也或安而行
之或利而行之及其成功一也得一體者可以語子貢
宰我游夏之徒若夫曾子子思孟子則具體而微者也
傳所載曾子子思之事有過焉者其中年事也晚年所
造蓋不終于此也且曾子傳道之說其亦有自孔子弟
子顔子蚤死一貫之旨獨告曾子觀其易簀之言曰得
正而斃焉非朝聞夕死之謂乎韓子亦曰諸子之學皆
出于聖人其後愈遠而愈失其真獨曾子得其宗又曰
孟子醇乎醇者也軻之死不得其傳故大學中庸孟子
者三子憂後世之心也傳述之以輔翼聖人者也今因
其言以求其心其有悖于孔子者幾希雖當禮廢樂壊
之餘而聖賢修己治人之大經大法固因之而有在也
何得遂謂無傳乎至于程朱之言則又其遺意也史果
齋有言程朱之徒述孔孟之意而不敢毫髮損益于其間
者得其心矣且屋雖有壊堂室苟存可遂不理乎遂不
居乎遂不遺子孫乎夫自禮樂廢于千載之上程朱之
徒盡力于淪没破碎之餘剖析于毫釐得失之際求聖
賢之心而以身體之鞠躬至死其亦勤矣雖其立論辨
析馳騁不如孔子之渾然簡易其不得已而救弊之辭
故曰衰世之志也昔者孔子當三代盛時春秋亦不作
也韓子曰孟子功不在禹下僕于程朱亦云足下又謂
聖人復起果止此乎僕謂聖人復起亦不失其本心而
已如其得位必將損益古今制禮樂正人心然六籍之
大法不易也如不得位則亦如孔子之補殘缺存聖軌
裁後學詔來世而已曾子子思孟子程朱之言有所不
廢也故曰雖有其德苟無其位不敢作禮樂焉足下又
謂聖人復起必不拘拘先大學次論孟次中庸次五經
之誦讀而已僕謂聖人復起必用孔子教人之法必不
置大學于一隅而别為法也必不先五經而後四書也
必不先春秋而後詩書也必不先行而後知也故曰述
而不作信而好古傅說亦曰事不師古匪說攸聞且就
致知論之讀書亦無序乎譬之人生孩提而童童而
冠冠而娶娶而仕自然之勢也孩提而冠則非禮童而
娶則夭矣故子夏曰孰先傳焉孰後倦焉焉可誣也足
下謂讀書者學者之一事斯言是也僕謂讀書者致知
中之一事致知己不止此况致知為力行之地乎程子
論此備矣然致知之始舍讀書又將焉務今禮樂壊矣
射御書數又無其法處今之世者惟有循序讀書以明
其理理明而後有以辨古人之得失察事物之是非而
後可由敬恕以養本心也况禮樂既壊本心有不壊者
乎大學所以先致知而後誠意者正以此也未有所知
而欲行猶不知南而遊越不知北而遊燕也大學者指
燕越之路者也若必待聖人復起制禮作樂而後學焉
吾恐死而有不及也足下論朱陸之爭往往多陸少朱
謂陸氏之徒躬行者衆朱子之徒辨論過多僕謂人當
觀其理不當觀其迹傳曰尊德性而道問學夫尊德性
誠意正心也道問學致知格物也就大學論之致知格
物先也誠意正心後也道問學以為尊德性之地也陸
氏之學舍問學而尊德性者也朱子之學尊德性而道
問學者也生之者謂之自誠明學之者謂之自明誠陸
氏之學欲自誠而明以聖自居而實不易至者也朱子
之學自明而誠由學而至人所可及者也佛氏之說一
悟即了儒者之說勞而後通也朱陸門人大略如此足
下又謂周子太極無極之說端自佛老通書之語淺近
甚多朱子釋太極強為斡旋僕謂此事可以心體難以
口辯以心體當自得之以口辯則朱陸辯之詳矣不在
畫蛇添足也足下謂程朱者時之所尚故吾之教人不
得不然尤所未安也王安石曰時然而然衆人也已然
而然君子也足下苟知程朱之謬當自為一法以教人
可也教人者本諸心見諸體貎形諸議論懇懇而導之
猶懼其不能諭况非其本心而姑從其說僕恐受業者
疑其所從也僕與足下同此心者也足下好義樂善非
好勝已者昔者之論其有激乎世之人上孔孟下程朱
給談鋒衍辭藻如陸氏之為者尚少故也僕恐聞足下
之言者將謂曾子子思孟子程朱不足學孔子生知又
不易進德者終不得其門也鄙見如此足下幸終教之
