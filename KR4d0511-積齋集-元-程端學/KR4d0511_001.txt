積齋集卷一元程端學撰
賦
陽燧賦
惟皇建極兮龍德正中動無不敬兮伊郊祀其益隆犧
牲潔粢盛美兮期鬼神之降假聚吾神以求合兮遂冥
搜夫精賾惟火雖潔兮猶慊其或汙鑽木擊石兮與焚
膏其奚殊仰扶光之赫赫兮曰衆陽之大宗蒼蒼不知
其幾千萬仞兮蹇凌風而上羾念無形猶可致兮詎有
形而莫假謂明鑑之有類兮允隂陽之所宅俟東方之
既明兮拂晶光以相對孰謂霄漢之穹窿兮歘離明之
交會其初孔微兮奄觸類而成燎既氣潔而燭明兮豈
饌陳之僅照&KR2130;蕭燔柴以求陽靈兮寧舍兹而外取當
辟公之助相兮照齋明之心膂至神莫能形容兮名之
曰陽燧譬方諸之引明水兮可上池之同類余然後悟
造化之妙合兮雖高遠而無間洋洋昭布森列兮孰屋
漏而不憚竊又疑夫火爲五行之至妙兮必著物而生
輝其起無從兮其戢無歸熹熹融融兮疇夫人之可言
不與水同淆兮何前聖之文繁亦庶幾其來享兮廣吾
敬之所極噫一物之尚然兮餘類推其可識皇天至公
兮信無常而無親曰定命其有道兮齊一心而弗替祭
必受福兮斂五福以敷錫銷舊染之汚濁兮煥大明於
萬國菽粟如求水火兮上足下豐陽燧之火將與日並
照六合兮夫豈囿一用以爲功
五言古詩
題隱珠書院
美玉常在山明珠常在淵兹山名隱珠誰能究其然我
聞徑寸寶允在懷抱間寂寂若無迹神光翳幽玄時於
酬酢處纍纍見根源有能自洗濯再使光明全明月照
萬水在在同一圓長沙富才彦劉家世稱賢珍藏不自
售結屋珠山巔講習資麗澤象物古有緣
感興
秦阡廢周井木鐸亦不鳴教養兩乖術義路何由興巨
室力剏帑貨賄縈厥情窮氓朝夕間長念饑寒并所以
各有役躑躅坐待明輕重倘自決利機何由萌
夀初翁先生
喬松何亭亭層隂冒岡陵豈無霜與雪保此恒青青體
性固應爾種養諒有成兔絲抱柔脆攀緣得深憑頗解
借高撡仰與歲寒盟松底有流脂能作千年苓茹之填
骨髓益我氣與精惠我倘弗秘共翁樂長生
遊建平東湖題石磴
春雨曉澄霽暄風媚芳物歡言命雙履聿來憩修竹茂
林欝葱芊煙雲時出沒一水下縈紆遠峯聳崪嵂歲莫
遠爲客經春倦馳逐豈其得佳趣幽意淡自足暮歸沿
春流輕風激商曲
和笑翁先生種栢苖
種栢不千歲不與大厦收養此未盈尺君志何悠悠先
生啞以笑此語非吾儔憐彼貞秀姿托根澗谷幽青陽
不爲春嚴霜不爲秋秋來兩相對此意嘿自侔安得計
日月坐待匠石求自侣林君子鎮日以優游
遊赤山
雲去天宇寬暄風吹襟裾聊携同心友披榛步郊墟季
冬氣候温芳類先敷舒初陽媚青柔寒梅薦芳華歲晏
百感集復此散煩紆頽然付一醉萬事皆雲如俛仰有
餘樂不道非我居矧兹羣彦聚共此物外娛勤也瀟灑
士淡與秋色俱謙也騏驥才燕越一馳驅岳生敦敏姿
淳哉眞聖儒所以不辭酒醉舞郎溪途皇天走日月歘
若過隙駒
題陳氏子迎出母卷
陳子壯有室不識慈母顔問人人不知寤寐成恫瘝一
旦告之故轍跡窮人寰逆旅豈天授見母生得還人謂
朱揚州情事遥相關禮變處世易處家良獨難世事義
是適幹蠱恩義間循恩乖父志從義忍母患所以伋也
子勉強棄蒯菅世聞朱陳事能不爲澘澘
送良能單子遊建平
孟冬變時候雲黑天地寒單子將有適親賓集郊關執
手不能别洟泗如奔湍我謂志士胸九有一視間此别
不足惜所惜具慶年嚴父客千里慈母倚門歎處違嚴
父候出遠慈母顔出處兩無得遲子趣迎還至孝不在
約菽水成欣歡我生早孤獨欲養誰余餐以我養不時
知子心靡安我有郎川兄歸計尚盤桓長念父事之庶
以追往愆憑子一問訊爲我陳肺肝倘同乃翁車彼此
所願言
贈安當之同年歸高麗
我家東海西君家東海東總是東海上海闊無由通我
如海中雲君如海中龍雲龍以類應萬里終相從君才
起賓興我愚亦叨蒙春官俱戰藝論心此時同人間豈
無友文會情自隆去年别我去索居正忡忡今年倏來
思詩酒聊從容奄忽復遠别離合無定蹤還如雲與龍
聚散八紘中相期齧冰蘖歲寒以爲功
贈張御史歸高麗
皛皛遼海東旁礴萬餘里山高水明麗儲精産瑰偉風
俗本淳樸矧復化箕子張侯其巨擘丰姿嫓秋水走馬
以朝君邂逅京城裏初覿已傾蓋再見心遂委酒酣忘
爾汝我歌君洗耳綢繆未云久辭我歸故里客邊難爲
别悵悵成坐起我家東南陬相望去無幾他年歸故山
許我航一葦
雪中與李德箴分韻得時字
同雲蔽天地驚飈輔寒威奄忽萬籟歇雪花交横飛仰
矚未云久庭樹變華姿峨峨江南山晃晃眯所窺千里
一渾浩蟾兔生晝輝却思去年日踏雪郎溪湄手携二
三友興逸未言歸今我及二子亦復賞此竒心明滯吝
融素懷嘿相宜因謌成短章聊用記兹時
同謝彦實諸友飲江臯醉題
秋江寫我心秋風吹我衣手携五六友浩飲秋江湄江
月正皎皎興逸未言歸歌聲動秋濤白鷺參差飛
送張得眞歸湖南
張生清慎士貌古心亦閑落落寒澗松英英秋畹蘭三
年遊太學一日當南還俛首前乞言庶以銘肺肝我謂
聖與愚只在人已間人孰不問學無爲良獨難耿耿方
寸明實爲萬化端尋常醻酢處仁義類魚貫聲色與臭
味亂我耳目官神鑑一以昏是非方異觀所以夸奪子
早夜徒嚾嚾爵禄有定命智力非所干冰蘗幸自愛願
言同歲寒
劉損齋至建平次其韻
劉公古豪士抱器當明時博識辨勞薪絶照逾然犀博
士滯桐城用與材相違誰云懷印組終然丘壑姿六月
即步見洒我以清颸且爲十日遊未用輕語離大巖起
東南鸞鳳爭騫飛南湖吞數州去此不町畦山川太白
跡風物玄暉詩菰蒲中有人此語今豈非文章出西蜀
作者久不支願爲留賦詠大手非公誰出語勿過高隨
俗免嘲嗤
乙丑初至江東精舍山主王豈巖寫示詩盈軸
輒次首篇韻爲謝
蒼壁衛精舍輕霞冠崇搆門逕既威夷竹樹亦森秀前
臨秦淮流後倚鍾山岫道講如砥矢學謹不徑竇高堂
奉宣尼兩廂來異茂澗溪虔米蘋尊爵嚴奠酎入者既
得門而漸見美富主人造士心四教順時候顧我如爰
居入耳眩金奏滿百不以聞豈但容其復
即事呈伯勉
天清露爽涿夜廊涼月上披衣出草堂忽聽風笛響俄
然寸心明迤邐成孤賞
遊東門分韻得半字
太儀妙斡運忽忽春逾半頗聞集里彦川原縱竒觀憐
我縈世紛淪迹乖勝踐却憶去年日亦得快兹玩嘉客
或鼎來杖屨遂魚貫層巒屹巑岏澄湖浩瀰漫孤花媚
幽薄晴宇翔飛翰高情切天雲先後略童冠短章交唱
和飛觴迭酬勸詠歸循故蹊頽陽渺沙岸重來已隔歲
俾我成感歎人生藐如寄歲月急奔駻役役不自持毫
釐異冰炭明發又東騖各在天一畔願言崇令德相期
勤旦旦
七言古詩
和謝兄用東坡韻咏海棠
先生宴坐如槁木手種閒花伴幽獨野人遺我西蜀春
丰姿洒洒去塵俗一詩未及怪杜陵要畫不成惟鄭谷
如何曾植上林花無端肯偎幽人屋曉疑猩血染紈綃
晚看粉膩花奴肉山日高懸朝露晞錦帳春酣睡未足
可憐錯比玉環嬌玉環那得渠貞淑容柔避日俯長楊
身輕怕風倚脩竹眉山老子謝繁華也向籬間一偷目
從知身是草木精天涯自憐同出蜀蜀人不記移根時
將子翻疑鴻與鵠文彩却與花爭鮮拄杖看花自成曲
明朝我欲躡舊蹤打起黃鸝莫相觸
次李伯圭韻
大椿千歲爲春秋人在瀛海之一州蟪蛄所知蠻觸爭
得即懽忻失即愁羨子天放不受束外視聲利如粒粟
南山隱几爽氣佳北忩高枕清風足人間樂意熟此久
我今作計未應後已將萬事付蕉鹿須臾夢覺復何有
題鴈圖
秋風颯颯吹黃蘆北鴈南飛參差呼原草風吹春復綠
南鴈北歸聲肅肅十年馳騖京華塵每逢飛鴈生悲辛
歸田却似倦飛翮浮鷗浴鷺相親狎乘興謾爾西江遊
已覺一日如三秋誰奪天機作横幅水清沙淺羣鴈宿
豈無黃雀謀稻粱獨避寒暑空頡頑雪霜磔翼不改性
飛遍江湖節逾勁喚起清夢遶故山髣髴扁舟前浦還
五言律詩
出建平西城
雨後煙雲煖江南草木春看花非故里出郭已愁人日
月催元髮乾坤浩客津如何蘇季子裘敝尚風塵
送李丞知京兆司錄
纔從知己薦(公近以知己薦尉改官)又應辟書行(今知府天章孫待制辟公領是)
(任)廷尉官聯重軍謀職任清華嚴春野秀紫閣晚峯横
盡是供吟處歸應新集成
次蔣菊逕韻
老逾文力健筆陣掃千人留客囊從罄忘言意轉真花
看籬菊日水憶帶湖春鳴鳳行軒翥飄飄不可親
次粉場官陳澤雲韻
江左官懷冷閩關客未還杯傾從白髮忩拓得青山朋
友求三益文章見一斑台雲隨渡浙尚漬衣巾間
次趙子山韻
幽棲自成趣語默意俱真事業新吟富生涯舊食貧久
知莊叟傲不汚庾公塵花竹看君種清隂已蔽人
次馬伯庸少監韻四首
帝德昭日月黎氓仰照臨扶光朝赫赫朔吹晚駸駸雨
過川原淨雲生山谷深微臣願抒臆志不在腰金
鄉國五千里江山幾萬重清宵聞擊柝大道不傳烽南
客勞相問家書怕啟封才疎甘野鶴何意附雲龍
吟身還倚馬歸夢托啼鵑僻學存書卷新愁附酒船文
章誰賈董功業自閎顛白首從來往悠悠度歲年
端門開日月高閣近星辰易簡陳前學從容屬近臣春
秋差穀旦早晚致時巡比竹歌鳴鳳横編贊畫麟
和筠軒司徒題英皇御書韻
鹵簿崇親祀風雲繞帝宸百年開禮樂萬感付臣民牀
上琴空在書中墨更新不逢帷幄舊寧識聖恩淳
寶笥開遺墨浮雲爲我隂盤銘推盛德筆諫表貞心密
有雷霆護明於日月臨史臣求聖製樂舊被新音
補挽友仁先生
程朱寥廓後夫子乃今生太極完心體三光借德明奉
親須養志錫類必推誠若使天年夀應看集大成
七言律詩
賀劉父九十八夀
身住崆峒已百年七朝冠蓋口能傳隱居謾作愚公計
箴儆思齊衞武賢鶴髮奉觴皆弟姪綵衣繞膝半曾玄
澆漓不變深淳俗疑是宣平别有天
和趙山心先生墓所種松竹韻
松竹栽於一代餘功勤定是過當初當初經理人供役
今日封培手自鋤勁節便看凌歲晚柔情已覺補雲疎
此心即與山濤似就詔爭如爾隱居
他日穹林百尺餘只今便是養根初良姿難長在自植
惡莽易滋休廢鋤夫子無言能力踐狂生有志愧才疎
願推此孝盡常性定得人心返故居
次王常博韻
馬蹄欵欵踏平沙宫樹修修留落霞靜照碧波千甲第
遠依翠竹幾漁家西山呈秀雨初霽東郭生明月欲華
更愛同遊盡才彦太平仍得見隨騧
和李伯圭韻
數間茅屋遠囂塵一曲清谿抱竹林碧水輕風春渙渙
蒼藤翠靄晚沉沉殊方病久成愁喟高閣鄉遥倦陟臨
萬事無言唯一醉世無鍾子莫彈琴
獨策青藜憩旅塵豈殊倦翼寄風林江湖多病青春莫
鄉國無書雙鯉沉越嶲鸎花勞夢寐楚山燕雨蔽窺臨
東南西北隔千里一曲離情寄玉琴
山川路邈客無頼天地春回花滿林野甸鷾鴯雙上下
晴川鸂鶒自浮沉思君永夜勞人夢何日高樓把臂臨
一醉濁醪忘世慮君謌我和無絃琴
和皇甫子韻
霜清碧海色幽幽宫樹風驚聲轉秋迷路阮生空自泣
著書虞子謾多愁寄身朔漠黃塵暗極目西山爽氣浮
世上功名何日了誰能真伴赤松遊
九日喜敬叔兄自建平歸
去年今日醉黃花君在郎川我在家今日兩人逢濁酒
我當擊鋏君當歌門間秋老丹楓落天遠雲輕白鴈斜
堂上雙親越強健共君不樂復如何
秋風已放荒籬菊霜月初寒昨夜砧人事蕭條堪獨笑
天時荏苒故相侵也知馮子餘長鋏尚愛楊生賤十金
晝掩柴門對風雨一尊聊復得吾心
和史躬父詠雪
風雪交横萬里吹郊原廓落絶禽飛亂堆銀粟天爲廪
徧織紈綃地作機百辟佩環朝玉帝五更閶闔啟瑶扉
融成只是人間水際得窮隂偶發輝
縱傳盈尺是豐年何用經旬沒野堧山失舊容疑改節
石塗新粉學誇妍連空遠布魚麗陣滿目輕飛鵠白箋
詩與滕神鬭竒巧我慚俚語續諸先
和躬父對雪
胍胍飛來不是塵輕輕堆作地中雲一身便踏廣寒殿
百卉皆非下界春到處色同猜落鴈隔忩聲似折新筠
誰能化作無窮粟活却饑年幾萬人
次海月元戎歲首喜雪韻呈理齋太守
元旦迎春喜歲逢瑶華連日雨雲同廣寒宫殿元無夜
姑射仙人本御風破竹威聲驚屈節學梅清白故縈叢
閉門豈必皆高臥履迹端能得固窮
和韻
暮春風物恰初三江水不流如碧潭多病瘦軀猶短褐
誰家蕩子已輕衫人間勛業皆魂夢身後聲名等笑談
得酒便堪酬美景流觴陳迹不須探
麗人兩雨挾三三笑祓羅裙俯碧潭紒重不知頻舉手
身輕渾欲不勝衫精神洛水聊容與雲雨巫山接笑談
此色染人難禊祓柳邊迴首莫深探
綿綿芳草隨意綠艷艷嬌紅轉眼非林鳩自喚白日靜
柳花輕逐春雲飛皂帽管寧誰得似敝裴季子未知歸
破琴絶絃亦何益有道不愁知者稀
楊花
輕盈飄蕩失因依徧繞郊園及草池却似鵝毛初退氄
僅如蠶絮不成絲暫飛須倚狂風勢高舞寧思落地時
吹盡殘紅遊子倦此花猶自費人詩
和筠軒司徒韻
心在山林迹在朝爐香散作白雲遥春生渭北空懷舊
秋到淮南待返招梵宇千年天闕近行宫五月雪花飄
下帷盡日無餘事珠玉時來慰泬寥
次韻秋山春日感興
青鬢才郎感興深醉於馬上得新吟一年臘盡人迎節
三畫陽生卦轉臨甲第對梅香病骨辛盤分菜雪塵襟
大材用晚何嫌老看取槃槃樹百尋
送縣令
三年相望隔燕雲逆旅青燈喜暫親墨綬又分淮甸雨
朱衣行照錦城春弦歌教化行君志鞍轡追隨愧我身
茹蘖歠冰須自愛男兒事業豈憂貧
和雨中牡丹
醉舞霓裳采戰酣汗香隨髻倚朱簷紫瓊桮淺流霞溢
黃錦裠低薄露沾相别馬嵬揮粉淚自羞飛燕下珠簾
想嫌虢國逞嬌素洗却臙脂對玉奩
喜黃彦實歸次其韻
江南文獻屬君家自喜論交得棣華問訊每曾憑越客
相思幾度見江花共君今日酒須醉恨我空山蕨未芽
人物風流有如此肯將年歲老煙霞
次蔣菊逕韻
擬同登陸向東遊憶弟看雲五見秋鄴架幸存書萬卷
李洲思種橘千頭羡君入院衆方歎有子持家百不憂
交割帶湖鷗好在三年端的爲渠留
次天台夏見山見贈韻二首
先生經學繼馮程早歲驅馳已有聲致澤未嘗忘此世
行藏端欲守遺經非緣藜藿真堪戀久信熊魚不得并
澗底長松君莫歎百年直節保青青
離鄉恐作橘爲枳較德何殊菌與椿性懶不嫌官况冷
才疎還喜士風淳尚慚孔禰忘年友敢說朱陳累世親
尊酒詩篇莫相放南湖風物總回春
李伯圭過客舍留飲辱詩酒酣次韻
濁酒林間春日長垂楊屋外碧雲涼郫筒滿眼亦可醉
野客樂意未渠央舊友千里夢頭白征衣三歲化塵黃
垂弧已有四方志男子隨時爲弛張
伯圭用韻再賦再次韻
水會江漢西去長地隣淮甸春猶涼羈棲客情亦堪歎
遊歴遠興殊未央濁酒澆腸天地闊晴楊弄日川原黃
丈夫多愁豈貧賤斂翮三年思奮張
屋外土塉難栽蔬門前路細不通車樹雲蒼茫崇山合
煙火蕭然樵子居巖靜秋清聞落木溪澄日出見遊魚
經年世事豈相絆此日塵襟得暫舒
次伯圭韻
驚心歲月悲長路照眼花枝發近林司馬山川倦遊歴
爰絲閭里與浮沉故園爲主貧還樂華髮催人老易侵
會把驅馳揮汗手便歸振撥舊牀琴
次伯圭見寄韻
去歲倉忙買棹還離尊爛醉盡君歡看梅踏雪餘寒在
燒燭傳杯向夜闌暫慰飄蓬歸甬水豈知行李得綏安
故人佳句先持贈論報慚無雙玉盤
史躬父諸公有南湖之遊病中不與因見寄題
焉
愛汝春郭樓閣迥更有花鳥爭紛紜花臨漣漪影自照
鳥隔葱蒨聲相聞清江見底浴日月碧天無際走風雲
抱疴羡子得此樂何當相與窮朝曛
五言絶句
題墨梅
明月照寒潭疎影弄清碧一枝江南春百年不改色
和孫友仁韻
明月麗中天幽情與誰賞何人吹玉簫夜靜聞孤響
六言絶句
題史信父小梅
萬竹亂堆蒼玉雙梅冷薦清馥老松高聳孤青野水春
生浮綠
遠嶂浮嵐欲曙幽鳥引雛亭午斜陽隔竹人聲半夜一
林風雨
晨興謾理琴書晚景閒寄翰墨客來對酒高歌興逸凭
欄騁目
小梅物意無窮寓我平生有足從他人事翻輪且對天
開横幅
七言絶句
和閑閑吳上卿題筠軒齋
踵門奕奕萬車徒一曲瑶琴一卷書腸胃近來清似洗
寄身朝市即林居
清才如許值明時却把閑身寄托題百事盡收空似鏡
窗前破寂一聲雞
山行還次劉梅泉
水繞孤村天地寬蕭然秋色老柴關白雲滿谷孤猿嘯
黃草連天一鴈還
霜落天高野月寒高秋爽氣薄林關商歌一曲不知處
應是漁樵清夜還
和題台州方廣寺應詔畫圖
瀑布聲中隱約聽鐘聲欲出翠嵐凝也知地氣靈如此
空現樓臺千萬層
水激成鐘髣髴聽樓臺暫在眼中凝要圖寶跡歸天子
須過危橋踏幾層
圖裏鐘聲曷可聽架空樓閣不長凝李成再使生今日
樓閣何知畫幾層
