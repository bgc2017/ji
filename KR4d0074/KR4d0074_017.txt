王荆公詩注卷十七
宋李壁撰
古詩
和平甫舟中望九華山四十韻
楚越千萬山雄竒此山兼盤根雖巨壯其末乃修纖去
縣尚百里側身勇前瞻蕭條煙嵐上縹緲浮青尖(青尖峯也)
徐行稍復逼所矚亦巳添精神去亹亹氣象來漸漸(詩漸)
(漸之石注士銜反公必别有所據又楚詞涕漸漸其若屑)卸席取近岸(卸席謂落帆也)移船
傍蒼蒹窺觀坐窮晡未覺晷刻淹江空萬物息四面波
瀾恬峩然九女鬟争出一鏡奩卧送秋月没起看朝陽
暹(暹日光升進也)游氛蕩無餘瑣細得盡覘凌空翠纛舞照影
寒鋩銛(言山出在水中如劍鋩之寒且銛利也)冢木立紺髮崖林張紫髯
(山釋名山頂爲冢非墳冢人冢李羣玉詩紺髮初簪玉葉冠孫權有紫髯將軍之號)變態生倏
忽雖神詎能占當留老吾身少駐誰云饜惜哉秦漢君
黃屋上衡灊(始皇三十七年行至雲夢望祀舜於九疑山紀不明言嘗登衡山也漢武元封五年)
(冬南廵至於盛唐望祀虞舜於九疑登灊天柱山應劭曰灊音潛同南嶽霍山在灊灊縣名屬廬州)等之
事嬉遊捨此何其廉我疑二后荒神物久已厭埋藏在
雲霧不欲登昏憸(秦之君臣上昏而下憸)又疑避褒封蔽匿以爲
謙或是古史書脫落簡與籖當時備廵游今不存緗縑
終南秦之望太山魯所詹天王與秩祭俎豆羅醯鹽苟
能澤下民維此遠亦沾方今東南旱土脉燥不黏尚無
膚寸功豈免竊食嫌神莽吾難知士病吾能砭文章巧
傅會(漢袁盎贊盎雖不好學亦善傅會)智術工飛箝(鬼谷子有飛箝一篇飛箝謂縱横之)
(學)薦寶互珪璧論材自楩柟苟以飾婦妾謬云活蒼黔
(蒼生黔首合而言之)豈如幽人樂兹山謝閭閻穴石作戶牖垂泉
當門簾尋竒出後徑覽勝倚前簷超然往不返舉世徒
呫呫(竇嬰呫呫自喜耳)高興寄日月千秋伴烏蟾遐追商洛翁
秦火不能炎近慕楚穆生竟脫楚人鉗(楚王戊不設醴穆生云王之意)
(怠不去楚人將鉗我於市)吾意竊所尚人謀諒難僉
重和
誰謂九華遠吾身未嘗詹(九華山錄云此山竒秀高出雲表峯巒異狀厥數有九故)
(號九子山李白因游江漢睹其秀異遂更號九華山)唱篇每起予予口安能箝憶
在秋浦北空江上新蟾光潔瀉一鏡迴環兩隄奩(一鏡奩曲)
(堤萬瓦跳猛雨杜牧秋浦詩即池州也)露坐引衣襋(衣襋衣領也)風行欹帽簷
維舟當此時巨細得盡瞻試嘗論大略次乃述微纖此
山廣以深包蓄萬物兼嘘雲吐霧雨生育靡不漸巍然
如九皇德澤四海沾此山相後先各出羣峰尖毅然如
九官羅立在堂廉挺身百辟上附麗無姦憸此山高且
寒五月不覺炎草樹凄已綠冰霜尚涵淹頽然如九老
白髮連蒼髯(白樂天嘗與胡杲狄兼謨等燕集皆高年不仕者時人慕之繪爲九老圖)此山
當無雲秀色鬱以添姹然如九女靚飾出重簾(靚飾及九女並)
(見上注道書汞為姹女)珮環與巾裾紺玉青紈縑遠之妍西施近
或醜無鹽(句踐所獻吳之美女為西施無鹽女齊之醜婦人也宣王召見拜為王后齊國大安)
變態不可窮詩者徒呫呫我初勇一往役世難安恬浪
荒不走職民瘼當誰砭乖離今數旬夢想欲窺覘自期
得所如何啻釋囚鉗念昔太白巔下視海日暹(公嘗宰鄞縣有)
(太白嶺)朅來天柱游屐齒尚苔黏猶之健飲食屢饗亦云
饜胡為慕攀踏已憊且不嫌豈其仁智心山水固所潛
男兒有所學進退不在占功名苟不諧廊廟等閭閻況
乃掄椽杙其誰辨楩柟歸歟巖崖居料理帶與籖(詩謂所取)
(皆樸&KR0554;小才又何楩柟之辨籖帶書飾也)得石坐兀兀逢泉飲厭厭取舍
斷在獨豈必詢謀僉子語實慰我寧殊邑中黔(左傳邑中之黔)
(實慰我心)玉枝將在山當倚以葭蒹(世說蒹葭倚玉樹)詩力我巳屈
鋒鋩子猶銛扶傷更一戰語汝其無謙
次韻和中甫兄春日有感
雪釋沙輕馬蹄疾北城可游今暇日濺濺溪谷水亂流
漠漠高原草争出嬌梅過雨吹爛漫幽鳥迎陽語啾唧
分香欲滿錦樹園剪綵休開寶刀室(隋煬帝大業元年築西苑宫樹秋冬)
(凋落則剪綵為葉綴於枝條色渝則易以新者常如陽春沼内亦剪綵為荷芰芡菱乘輿游幸則去水而布之)
(刀室謂鞘也)胡為我軰坐自苦不念兹時去如失飽聞高徑
動車輪甘卧空堂守經帙淮蝗蔽天農久餓越卒圍城
盜少逸至尊深拱罷簫韶元老相看進刀筆(賈誼傳俗吏所務在)
(於刀筆箱篋注刀所以削書札公譏柄國者亦甚矣)盲風生物尚有意(盲風疾風也盲風而)
(言生物未詳)壯士憂民豈無術不成歡醉但悲歌回首功名
古難必
收鹽
州家飛符來比櫛(詩其比如櫛如櫛之相比廹也)海中收鹽今復密窮
囚破屋正嗟欷吏兵操舟去復出海中諸島古不毛島
夷為生今獨勞不煎海水餓死耳誰肯坐守無亡逃爾
來盜賊往往有劫殺賈客沉其艘一民之生重天下君
子忍與争秋毫(島夷之民不煎海何從得食而官又禁之其為盜固宜公嘗語東坡人須是)
(知行一不義殺一不辜而得天下弗為乃可)
省兵
有客語省兵兵省非所先方今將不擇獨以兵乘邊前
攻巳破散後距方完堅以衆亢彼寡雖危猶幸全將既
非其才議又不得專兵少敗孰繼(言將不足賴猶恃多兵可以禦敵併兵省)
(之兩者皆無矣盖公意非謂兵多為足恃苟能擇將則兵少亦何至遂敗乎)敵騎飲秦川萬
一雖不爾省兵當何緣驕惰習已久去歸豈能田不田
亦不桑衣食猶兵然省兵豈無時施置有後前王功所
由起古有七月篇百官勤儉慈勞者已息肩游民慕草
野歲熟不在天(言民力於農天不能使之飢)擇將付以職省兵果有
年(先儒嘗言徐禧奴才也善兵者有二萬人未必死彼雖十萬人亦未必能勝二萬人古者以少擊衆而取)
(勝者多蓋兵多亦不足恃昔者袁紹以十萬阻官渡而曹操只以萬卒而取之王莽百萬之衆而光武昆陽之)
(衆八萬仍有在城者然則只是數千人取之苻堅下淮百萬而謝玄才二萬人一麾而亂以此觀之兵衆則易)
(老適足以資敵一敗不支則自相蹂踐至如聞風聲鶴唳皆以為晉軍之至則自相殘也譬之一人軀幹極大)
(一人輕捷兩人相當則擁腫者遲鈍爲輕捷者出入左右之則必困矣自古師旅勝敗不能無之然今日邊事)
(至號疎曠前古未之聞也其源在不任將帥將帥不謹任人閫外之事將軍處之一一申覆皆受廟算上下相)
(徇安得不敗據此雖言兵以少勝而擇將之說略與公同)
發廪
先王有經制頒賚上所行(周禮廪人掌九榖之數以待國之匪頒賙賜稍食以歲之)
(上下數邦用令民就榖)後世不復古貧窮主兼并非民獨如此爲
國賴以成築臺尊寡婦入粟至公卿我嘗不忍此願見
井地平(寡婦見兼并注入粟公卿如卜式黃霸之徒公意欲復井田使貧富均而無位以行也按)
(井地之制張子曰程氏兄弟皆有意復古公後得志乃都不及此)大意苦未就小官苟
營營三年佐荒州市有棄餓嬰(公以皇祐三年倅舒州至和元年除館閣)駕
言發富藏云以救鰥惸﨑嶇山谷間百室無一盈鄉豪
巳云然罷弱安可生兹地昔豐實土沃人良耕他州或
呰窊(漢書地理志呰窳偷生而亡積聚如淳曰呰音紫窳音庾師古曰呰短也窳弱也)貧富不
難評豳詩出周公根本詎宜輕願書七月詩一寤上聰
明
感事
賤子昔在野心哀此黔首豐年不飽食水旱尚何有雖
無剽盜起萬一且不久特愁吏之為十室災八九原田
敗粟麥欲訴嗟無賕(一作&KR2452;民訴旱必以錢言吏之無狀也)間關幸見省
鞭笞随其後況是交冬春老弱就僵仆州家閉倉庾縣
吏鞭租負鄉隣銖兩徵坐逮空南畆取貲官一毫姦桀
已云富(取貲言官所得至微而姦猾並緣自豐)彼昏方怡然自謂民父母
朅來佐荒郡懔懔常慚疚昔之心所哀今也執其咎乘
田聖所勉況乃余之陋内訟敢不勤同憂在僚友
美玉
美玉小瑕疵國工猶珍之大賢小玷缺良交豈其絶小
缺可以補小瑕可以磨不補亦不磨人爲奈爾何
寄曾子固(公集有同學一首别子固子固作懷友一篇遺公可見其相愛也至晩年)
(乃方相違爾)
吾少莫與合愛我君為最君名高山嶽嵑櫱嵩與泰低
心收憃友似不讓塵壒又如滄江水不逆溝畎澮君身
揭日月遇輙破氛靄我材特窮空無用補倉廥謂宜從
君久垢汚得洮汰(李斯傳太山不讓土壤故能成其大河海不擇細流故能就其深洮徒刀)
(反洮頮也)人生不可必所願每顛沛乖離五年餘牢落千里
外投身落俗穽薄宦自鉗鈦(杜牧詩熱去解鉗鈦)平居每自守高
論從誰丐摇摇西南心夢想與君會思君挾竒璞願售
無良儈(儈古外切合市也)窮閻抱幽憂凶禍費禳禬州窮吉士
少誰可壻諸妹(按子固擇諸妹所歸皆得良士)仍聞病連月醫藥誰可
賴家貧奉飬狹誰與通貨貝詩人刺曹公賢者荷戈祋
奈何遭平時德澤盛汪濊鸞鳳鳴上下萬羽來翽翽呦
呦林間鹿争出噬苹藾方今高世士動輙遭狼狽人事
既難了天理尤茫昧聖賢多如此自古云無奈周人貴
婦女扁鵲名醫㿃(㿃字書下病也扁鵲傳鵲名滿天下旁游六國至邯鄲聞趙貴女病即為)
(帶下醫過洛陽聞周人愛老人即為耳目痺醫入咸陽秦人愛小兒即為小兒醫随俗改變無所滯礙貴婦人)
(乃趙人非周人今稱周或别有出處)嗟今無常勢趨舍唯利害而君信斯
道不問身窮泰棄捐人間樂濯耳受天籟諒知安肥甘
未肯顧糠&KR0008;龍螭雖蟠屈不慕蛇蟬蛻令人重感奮意
勇忘身蕞何由日親炙病體同砭艾功名未云合歲月
尤須愒懷思切劘效中夜淚霶霈君嘗許過我早晩治
車軑(說文軑車轄也從車大聲徒蓋反)山蹊雖峻惡高眺發蒙&KR0008;(&KR0008;目不明)
(也漢淮南王傳說丞相下之如發蒙耳)峯巒碧參差木樹青晻藹桐江路
尤駛(桐江在舒公作此詩必在舒時也)飛槳下鳴瀨魚村指暮火酒舍
瞻晨旆清醪足消憂玉鯽行即膾行行願無留日夕佇
傾蓋會將見顔色不復謀蓍蔡延陵古君子議樂恥言
鄶(蔡大龜也襄公二十九年季子觀周樂自鄶以下無譏焉)細事豈足論故欲論
其大披披發鞬櫜懔懔見戈銳探深犯嚴壁破惑翻強
旝(左氏桓公四年旝動而鼔杜注曰旝旃也通帛爲之盖今大將之麾執以爲號令)離行步荃
蘭偶坐隂松檜宵牀連衾幬晝食共麄糲兹歡何時合
清瘦見衣帶(梁沈約傳約與徐勉書曰百日數旬革帶嘗應移孔以手握臂率計月减半分)作
詩寄微誠誠語無綵繪
同杜史君飲城南
山公游何處(山簡傳山公往何許往至高陽池)白馬鳴翩翩檀欒十畝
碧五月浮寒煙留客醉其間風吹江海縣出罇不見日
竹外空青天焚蠟助月出酒光發金船狂客惜不去醉
翁舞回旋何必吹簫人(吹簫人弄玉秦王之女簫史教之吹簫乃作鳳臺居之一夕吹)
(簫鳳集乘之仙去見劉向列女傳)玉枝自嬋娟歸路借紅燭雨星低馬
前(左傳星隕如雨此詩以燭喻星也)
有感
憶昨與胡子戲語西城幽放斥僕與馬獨身步田疇牛
䜿歌我旁聽之爲久留一接田父語歎之勝王侯追逐
恨不恣暮歸輒懷愁顧常輕千乘秪願足一丘(前漢班嗣報桓)
(譚書曰棲遲於一丘則天下不能易其樂)子時怪我少好此寂寞游笙簧不
入耳又不甘醪羞那知抱孤傷罷頓不能遒世味已鮮
久但餘野心稠乖離今十年斑髮滿我頭昔興亦略盡
(言既衰野興亦盡況於世味)食眠嘗百憂每逢佳山水欲往輒復休
方壯遂如此況乃高春秋
送孫叔康赴御史府(梅宛陵送孫屯田召爲御史詩薦牘交車府恩書下)
(建章又云祖酌方滋桂行威欲犯霜鳳毛仍襲慶雞舌更含香即叔康也)
古人喜經綸萬事慙強聒時來上青冥俛仰但一節(古人)
(雖志經綸是亦有義命如劉向軰上變論事乃幾強聒知道者不然也故君子雖得時小不合輒去故云俛仰)
(一節而下又云聲利盡毫末也)危言回丘山聲利盡毫末由來治亂體
宿昔心已逹(莊子天運篇通昔不寐注昔夜也古樂府宿昔夢見之李善本宿一作夙)肯随
俗好惡議論輕自決遺風何寥寥夢寐待豪傑天書下
東南趣召赴嚴闕(嚴闕字未詳後漢寇榮傳有嚴朝字)長材晦朝倫(源乾曜詩)
(鼓鐘崇享禮鴛鷺集朝倫)高行隠家闥新除醻聞望宿藴行施設念
非吾忘形此理未易說
别馬祕丞
伯夷惡一世季也皆鄉人吾嘗論夫子有似季之倫人
情路萬殊近世頗荆榛唯君游其間坦坦得所循意君
誠愷悌慕向從宿昔奈何初相歡鷁首巳云北莓莓郊
原青漠漠風雨黑冠蓋滿津亭君今去何適(淮南子曰龍舟鷁首)
(補注收鹽公爲鄞縣嘗上運使孫司諫書云伏見閣下令吏民出錢購人捕鹽切以爲過矣海旁之鹽雖)
(日殺人而禁之勢不止也今重誘之使相捕告則縣之獄必蕃而民之陷刑者將衆無賴姦人將乘此勢)
(於海旁漁業之地搔動艚戶使不得成其業艚戶失業則必有合而爲盜賊殺以相仇者此不可不以爲)
(慮也公詩當作於此時也)
王荆公詩注卷十七
