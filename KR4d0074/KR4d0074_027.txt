王荆公詩注卷二十七
宋李壁撰
律詩
登寳公塔
倦童疲馬放松門自把長笻倚石根江月轉空為白晝
嶺雲分暝與黃昏鼠摇岑寂聲隨起鵶矯荒寒影對翻
當此不知誰主客道人忘我我忘言(王建白紵歌回晝為宵亦不寐此則)
(反言之音節類公此句盧綸詩鬭鼠摇松影杜詩鴈矯銜蘆内司馬德操過龐德公事見題望雲亭注)
重登寳公塔二首
空見方墳涌半霄難將生死問參寥應身東返知何國
瑞像西歸自本朝遺寺有門非輦路故池無鉢但僧瓢
獨龍下視皆陳迹追數齊梁亦未遥(方墳謂方塔方塔亞於圓塔寰宇)
(志鄭州陘山上有子産墓累石為方墳莊子南伯子葵問乎女偊曰子之年長矣而色若孺子何也曰吾聞)
(道矣南伯子葵曰子獨惡乎聞之曰於謳聞之玄冥玄冥聞之參寥參寥聞之疑始建康實錄開善寺有誌)
(公履疑誌之没亦如達摩還西竺也高僧傳會稽臨海寺有大德聞誌公在都下語言顛狂放縱自在僧云)
(必狐魅也願向都下覓獵犬逐之於是輕船入海趍浦口欲西上忽大風起飄至一島中有五六僧並著真緋)
(袈裟僧云必欲向揚州即時便到今附書到鍾山寺西行南頭第二房覓黃頭付之僧因閉目坐船風聲定開)
(眼巳奄至西岸入浦數十里至都徑往鍾山寺訪問都無字黃頭者僧具說委曲報云西行南頭第二房乃病)
(風道人誌公常在都下樂處百日不一度來也問答之間不覺誌公已在寺厨上索食寺僧試遣沙彌呼黃頭)
(誌公忽云阿誰喚我即逐沙彌來至僧處謂曰汝許將獵狗捉我何為空來僧知是異人頂禮懴悔授書與之)
(誌公云方丈道人喚我不久亦當自還於是屈指云某月某日去便不復與此僧語但記某月日至天監十三)
(年冬於臺後堂謂人云菩薩將去未及旬日無疾而終唐麟德二年蘭州金水縣北三學山僧慧昱往制州)
(長沙寺畫瑞像七尊建康續志載劉岑侍郎蔣山大佛殿記云寳公舊像父老相傳以沉香為之國初取歸)
(京師狄咸詩云旃檀歸象魏宰堵卧煙霞蓋謂此遺寺即梁武所立開善寺又西都賦輦路經營漢武故事)
(建章長樂宫皆輦路相屬建康志開善寺寳公塔西二里有洗鉢池獨龍見北山三詠注)
其二
碧玉旋螺恍隔霄冠山仙冢亦寥寥空餘華構延風月
無復靈蹤落市朝帳座追嚴多獻寳供盤隨施有操瓢
他方出没還如此與物無(一作何)心作邇遥(有僧撰觀音贊碧玉螺文)
(旋宛轉紫金蓮掌畫分明武帝改造阿育王塔出舊塔下舍利及佛爪髮髮青紺色衆僧以手伸之隨手長)
(短放之則旋屈為蠡形案僧伽經云佛髮青而細猶藕莖絲佛三昧經云我昔在宫沐頭以尺量髮長一丈二)
(尺放已右旋還成螺文唐盧肇文巨鼇贔屭首冠蓬山言山在項上如冠也南史寳誌不知何許人有於)
(宋大始中見之出入鍾山往來都邑已五六十年齊宋之夾稍顯靈跡被髮徒跣語默不論或被錦袍飲㗖同)
(於凡俗以銅鏡剪刀鑷挂杖負之而趍或呼索酒殽或累日不食豫言未兆織他心志一日中分身易所遠近)
(驚赴所居噂沓齊武憤其惑衆收付建康獄旦日咸見游行市里既而檢校猶在獄中武帝乃迎入華林苑尤)
(深敬事杜詩自從獻寳朝河宗莊子此四子者無異於磔犬流豕操瓢而乞者楞嚴經靜無邊際動若邇)
(遥)
紙閣
聯屏蓋障一尋方南設鈎簾北置床側座對敷紅絮暖
仰窗分啓碧紗凉氊廬易以梅蒸壊錦幄終於草野妨
楚榖越藤真自稱每糊因得減書囊(紅絮荆公女蔡氏慈夀宫賜珠褥直)
(數十萬公今以紙為閣紅絮為籍珠褥必非所安也八尺為尋言閣之廣袤方一尋師古曰穹廬旃帳也)
(李嶠為相卧青絁帳帝嘆曰國相如是乖大國之體賜御用綉羅帳嶠寢其中達曉不安覺體生疾遂自奏)
(曰臣少相人云不當華華故非分帝太息久之任意用舊據嶠為相猶爾况於草野之人乎蕭倣領南海多)
(榖紙敕諸子繕補殘書穀即楮也舒元輿有悲剡溪古藤文越蓋指剡溪言漢文帝集上書囊以為殿幃)
雨花臺(臺在江寧縣城南三里據岡阜最高處俯瞰城闉舊傳梁武帝時有雲光法師)
(講經於此感天雨賜花故以名焉事見建康志)
盤互長干有絶陘并包佳麗入江亭新霜浦溆綿綿白
薄晚林巒往往青南上欲窮牛渚怪北尋難忘草堂靈
箯輿却走垂楊陌已載寒雲一兩星(爾雅連山中斷絶曰陘韓詩舊山)
(窮絶陘音刑杜牧之詩謝朓詩中佳麗地夫差傳裏水犀軍杜荀鶴金陵水亭詩曰江亭當廢國秋景倍)
(蕭騷按建康志有佳麗亭太守馬亮所建與風亭相近子在折柳亭之東賞心亭之下詩或指此杜詩舟人魚)
(入浦溆牛渚怪然犀事漢書貫高箯輿前視泄公箯音鞭形如今之食輿矣公羊齊人歸公孫敖之喪)
(脅我而歸之筍將而來也何休注筍者竹箯一名編輿齊魯之北名之曰筍)
北窗
病與衰期每強扶雞壅桔梗亦時須空花根蒂難尋摘
夢境煙塵費埽除耆域藥囊真妄有軒轅經匱或元無
北窗枕上春風暖謾讀毗耶數卷書(莊子藥也其實堇也桔梗也雞壅也)
(豖苓也是時為常者也何可勝言注當其所須則亡賤非其時則亡貴貴賤有時誰能常也圓覺經譬彼病)
(目見空中花又空本無花病者妄執又如夢中人夢時非無及至於醒了無所得耆域經奈女端正七國王)
(爭唯萍莎王得之生者域手持針藥嚢生而善醫有小兒賣薪得藥樹枝見人五臟有女子死域問曰因何曰)
(頭痛死以木視之見腦有蟲大小相生食腦髓盡死域為開腦取蟲三葉覆之七日重活又温室浴經云奈女)
(之子名祇域善治衆病死者更生喪車却還名聞四方漢藝文志黃帝有内外經黃帝即軒轅氏毗耶即)
(維摩詰宋子京詩一榻北窗思道友數行西竺悟勞生)
小姑(歐公云江南有大小孤山在江水中嶷然獨立而世俗轉孤為姑江側有一石磯謂)
(彭浪遂轉為彭郎磯云彭郎者小姑壻也余嘗過小孤山廟像乃一婦人而勑額為聖母)
(豈止俚俗之繆哉據此言則假託明矣公亦隨俚俗實之抑戲耶)
小姑未嫁與蘭支何恨流傳樂府詩初學水仙騎赤鯉
竟尋山鬼從文貍繽紛雲&KR0008;空棠檝綽約煙鬟獨桂旗
弄玉有祠終或往飛瓊無夢故難知(說文&KR0008;短衣也釋名曰&KR0008;屬也衣裳)
(上下相連接徐廣輿服雜注曰今皇后謁廟服袿&KR0008;大衣南史南岳鄧先生隱居不仕魏夫人忽來臨降乘)
(雲而至從少嫗三十並著紫羅繡袿&KR0008;年皆可十七八許梁元帝詩沙棠作船桂作檝夜渡江南采蓮葉楚)
(詞辛夷車兮結桂旗蕭史秦穆公時善吹簫能致白鵠孔雀穆公女字弄玉好之公以妻焉遂教弄玉作鳳)
(鳴居數年鳳凰來止其屋為作鳳臺夫婦止其上一旦皆隨鳳飛去於是秦人為作鳳女祠廣記唐開成初)
(進士許瀍遊河中忽得重病不知人親友數人環坐守之至三日蹷然而起取筆大書於壁曰曉入瑶臺露氣)
(清坐中唯有許飛瓊塵心未盡俗緣在十里下山空月明書訖復寐及明日又驚起取筆改其第二句曰天風)
(飛下步虛聲書訖兀然如醉不復寐矣良久漸言曰昨夢到瓊臺有女仙三百餘皆處大屋内云是許飛瓊遣)
(賦詩及成復令改曰不欲世間人知有我也既畢甚被賞歎令諸仙皆和曰君終當至此且歸若有人導引者)
(遂得迥耳出逸史飛瓊對弄玉竒甚)
榮上人遽欲歸以詩留之
道人傳業自天台千里翛然赴感來梵行毗沙為外護
法筵靈曜得重開已能為我迃神足便可隨方長聖胎
肯顧北山如慧約與公西崦斸莓苔(華嚴經隨緣赴感靡不周宣律師修)
(行精苦常夜行道臨階墜落忽覺有人捧承其足宣顧視之乃一少年也宣遽問弟子何人中夜在此少年曰)
(某非常人即毗沙門天王子那吒太子也以護法之故擁衛和尚時已久矣靈曜寺名梁武所建續高僧)
(傳僧智藏宿靈曜寺夜暫攝心宴寂見有金光照曜一室洞明人問其故答曰此中竒妙未可得言智論云)
(佛足行時去地四指而現印文不在空者人疑難親附在地者恐與常人同傷物命故反迃其足使去地四指)
(金光明經拾身品爾時世尊即現神足智封禪師初滯名相乃罷講遊行登武當山見秀禪師疑心頓釋)
(思養聖胎乃辭去居安峯山不下十年傳燈錄馬祖一日謂衆曰於心所生即名為色知色空故生即不生若)
(子此意乃可隨時著衣吃飯長養聖胎任運過時更有何事道家亦有聖胎所謂内丹也慧約即婁約法師)
送陳和叔(公自序云嘉祐末和叔以集賢校理判登聞鼔院同知太常禮院宅皮場)
(街有園數畝中壘二墩作槨墩袤丈北戸臨溝略彴通街旁作小屋毁輜車為蓋某以集)
(賢院為三司度支判官以知制誥糾察在京刑獄同管勾三班院間度彴飯車蓋屋下隨)
(所有無坐卧甎上笑語常至夜如此三歲而和叔遭太夫人憂未幾某亦喪親以去時永)
(昭陵尚未復土也後與和叔皆蒙今上拔用數會議語皆憂傷之餘責厚事叢無復故情)
(元豐元年某食觀使禄居鍾山南和叔經略廣東道舊故悵然某作此詩以叙其事)
毁車為屋僅容身三歲相要薄主人晝寓墩甎常至夜
冬㳂溝彴復尋春南陔不洎公歸里蒼墓垂成我喪親
後會縱多無此樂山林投老一傷神(左氏荀吳毁車為行薄主人見酬)
(吳仲庶小園注此詩有石本在臨川饒蒙家真迹墩作槨束廣微補南陔詩云嗷嗷林鳥受哺于子嘉)
(祐八年三月辛未仁宗升遐四月乙亥命韓𤦺為山陵使十月甲午永昭陵復土公以八月丁母吳氏憂故云)
(蒼墓垂成我喪親也蒼墓指舜葬蒼梧)
招吕望之使君
潮溝直上(一作東路)兩牛鳴十畝漣漪一草亭委質山林如
許國寄懷魚鳥欲忘形紛紛易變浮雲白落落誰鍾老
柏青尚有使君同好惡想隨秋水肯揚舲(潮溝見建康實錄孫權赤)
(烏四年開潮溝以引江潮自歸善寺門前東出至青溪唐西域記云夫數量之稱謂踰繕那踰繕那者自古)
(聖主一日軍行舊傳一踰繕那四十里矣印度國俗乃三十里教所載唯十六里窮微之數分一踰繕那四十)
(里為八拘廬舍八拘廬舍者謂大牛鳴聲所極聞也兩牛鳴里數又倍於一牛鳴矣詩河水清且漣漪又杜)
(子美詩乾坤一草亭左氏策名委質山濤傳委質事人復何容易言一心於山林猶向日之許國誓無貳也)
(杜詩天上浮雲似白衣須臾忽變為蒼狗)
公闢枉道見過獲聞新詩因叙歎仰
青丘神父能為政碧落仙翁好作詩舊事齊兒應共記
新篇楚老得先知(相如賦秋田乎青丘彷徨乎海外公闢自越召入元豐三年出知青州踰)
(年告老年巳七十餘此自青州歸蘇日過公也又後漢鮑昱傳鮑德為南陽太守吏人愛悅號為神父碧落)
(見送公闢得謝還姑蘇注朱博傳觀齊兒欲以此為俗耶楚老公自指也又杜詩虎牙行楚老長嗟憶炎)
(瘴)懷磚大峴如迎日供帳閶門憶去時若與鴟夷鬭百
草錦囊佳麗敵西施(後魏李延莊帝舅出刺青州帝謂之曰懷甎之俗世號難治舅宜好)
(用心楊寬時在側不曉懷甎之義私問温子升升曰吾聞至尊兄彭城王作青州其賓客至州者云齊土之民)
(風俗淺薄太守初入境百姓皆懷甎扣頭以美其來及其代去還以甎擊之事見太平廣記四百九十三卷又)
(唐人送人解官赴闕詩吏辭如賀日民送似迎時閶門吳郡城門當言程赴官時也程姑蘇人國史纂異)
(云晉謝靈運䰅美臨刑施於南海祇洹寺為維摩詰䰅寺人寶惜初不虧損中宗安樂公主五日鬭百草欲廣)
(其物色令馳取之人恐為他人所得因剪弃其餘今遂絶夢得寄樂天詩蘇州刺史例能詩西掖吟來替左)
(司又云若共吳王鬭百草不如惟是欠西施白答分無佳麗敵西施豈有文章替左司)
全椒張公有詩在北山西菴僧者墁之悵然有
感(全椒張公者名瓌字唐公祖洎參知政事瓌學問該洽有文章姿長者然遇事輙言)
(數忤權貴屢出不悔恬於進取不磨勘遷官者率常至十餘年其操行頗類公宜公所厚)
(也瓌終翰林侍讀學士按續建康志云白雲菴在攝山天開岩下注云侍讀張公瓌嘗讀)
(書於此左丞王安禮為記紹聖間陳軒集金陵詩有懷攝山十題曰白雲菴天開岩等處)
(而有號唐公岩者居其一岩或以唐公得名也又疑北山即攝山西菴即白雲菴)
十年怊悵躡(當作攝)山阡終欲持杯滴到泉東路角巾非
故約西州華屋漫修椽(攝山建康志云在城東北四十五里江乘地記云村有攝山多)
(藥草可以攝生因以名之韓詩上呼無時聞滴地淚到泉羊祜傳與從弟琇書既定邊事當角巾東路歸)
(故里西州華屋羊曇事杜詩拾遺平昔居大屋尚脩椽)幽明永隔休炊黍真俗
相妨久絶絃遺墨每看疑邂逅復隨人事散如煙(謝承後漢)
(書范式少遊太學與張劭為友劭字元伯春别京師暮秋為期元伯九月十五日殺雞炊黍以待之母曰千里)
(何期之審元伯曰巨卿信士終不失期言未畢巨卿至范曄漢書式傳云元伯卒式夢元伯曰吾以某日葬子)
(未我忘豈能相及式即投其葬日馳往赴之未至喪巳發引將窆柩不肯前其母撫之曰元伯豈有望乎須臾)
(式至扣喪曰行矣元伯死生異路永從此辭因執紼而引乃進公此詩正用此朋友事武帝與婁約法師傳)
(大士昭明太子論三諦法門真諦以明非有俗諦以明非無真俗不二是聖諦第一義鍾子期死伯牙為之)
(絶絃)
嶺雲
嶺雲合處小盤桓人得敷衾馬解鞍寒莢著天榆歷歷
淨華浮海桂團團交游渙散淵明喜吏卒蕭條叔夜寬
方丈老翁無一髮更知來不為皮冠(解鞍縱馬卧見李廣傳春秋運斗)
(樞曰玉衡星散為榆古樂府天上何所有歷歷種白榆白樂天詩君不見沉沉海㡳生珊瑚歷歷天上種白)
(榆韓詩楊花榆莢無才思李白詩仙人垂兩足桂樹作團團交游事見歸去來詞山濤將去選官舉嵇)
(康自代康乃與書絶交云有必不堪者七卧喜晚起而當關呼之一也抱琴行吟弋釣草野而吏卒守之不得)
(妄動二也孟子招虞人以皮冠)
蓼蟲
蓼蟲事業無餘習芻狗文章不更陳隱几自憐吾喪我
倨堂誰覺似非人難堪藏室稱中士秪合箕山作外臣
尚有少緣灰未死欲持新句惱比鄰(孔叢子蓼蟲賦季夏既望憩於南藩)
(覩兹茂蓼結葩吐榮爰有蠕蟲厥狀似螟羣聚其間食之以生於是悟物託事推況乎人幼長斯蓼莫或知辛)
(膏粱之子豈曰不云惟非德非義不以為家安逸無心如禽獸何逸必致驕驕必致亡注言是蟲浸辛而不以)
(為辛猶膏粱之子浸驕而不以為驕也莊子天運篇師金與顔淵曰夫芻狗之未陳也盛以篋衍巾以文繡)
(尸祝齋戒以將之及其已陳也行者踐其首脊蘇者取而㸑之而已將復取而盛以篋衍巾以文繡游居寢卧)
(其下彼不得夢必且數眯焉今夫子亦取先王巳陳芻狗取弟子游居寢卧其下莊子南郭子綦隱几而坐仰)
(天而噓㗳焉似喪其耦顔成子游曰何居乎形固可使如槁木心固可使如死灰乎子綦曰今者吾喪我子知)
(之乎孔子見老聃新沐方將被髮而乾慹然似非人老子姓李氏名耳字伯陽諡曰聃周守藏室之史也)
(索隱曰周藏書之室謂之藏室王制有上士中士下士外臣謂方外之臣也箕山上有許由冢白樂天)
(詩堯被巢由作外臣韓安國傳死灰獨不復然乎)
莫疑
莫疑禪伯未知禪莫笑仙翁不學仙靈骨肯傳黃蘖燼
真心自放赤松煙蓮花世界何關汝楮葉工夫浪費年
露鶴聲中江月白一燈岑寂擁書眠(黃蘖唐高僧赤松子古仙人觀音)
(經有佛世界純是蓮花楮葉見前日石上松注柳詩鶴鳴楚山靜露白秋江曉)
示俞秀老
繚繞山如涌翠波人家一半在煙蘿時豐笑語春聲早
地僻追尋野興多窣堵朱薨開北向招提素脊隱西阿
暮年要與君携手處處相煩作好歌(白詩年豐豈獨人禽鳥聲亦樂杜)
(詩鷗泛已春聲豳風塞向墐戶毛注云向北出牖也吳都賦開北戶以向日劉逵曰日南之北戶猶日北)
(之南戶窣堵梵言塔招提寺别名)
示江公佐外厨遺火
刀匕初無欲凊人如何竈鬼尚嫌嗔翛翛短褐方圍火
冉冉青煙已被宸邂逅焚巢連鳥雀倉黃濡幕愧比鄰
王陽幸有囊衣在報賞焦頭亦未貧(莊子人間世篇葉公子高曰吾食也)
(執粗而不臧㸑無欲凊之人注對火而不思涼明其所饌儉薄也說文字從其青寒也禮冬温夏凊刀)
(匕見放魚注宣帝時隂子方者臘日晨炊而竈神形見子方再拜受慶家有黃羊因以祀之注云雜五行書)
(曰竈神名禪字子郭衣黃衣夜被髮從竈中出知其名呼之乃可除凶竈鬼即竈神子郭何姓褐說文短衣)
(也墨子曰人不可衣短褐服不美身體從容不足觀也李白詩厨竈死青煙刀機生綠蘚何晏景福殿賦)
(芸若充庭楓槐被宸易旅上九鳥焚其巢又城門失火禍及池魚亦此類也漢成帝河平元年泰山山)
(桑谷有䳒焚其巢男子孫通等聞山中羣鳥䳒鵲聲往視見巢㸐盡隨地中有三䳒鷇燒死樹大四圍巢去地)
(五丈五尺哀公三年司鐸火濟濡帷幕欎攸從之蒙葺公屋王陽名吉字子陽遷徙去處所載不過囊衣)
(不畜積餘財師古曰一囊之衣也有底曰囊無底曰槖霍光傳徐生事焦頭爛額為上客)
讀眉山集次韻雪詩五首(眉山謂東坡)
若木昏昏末有鵶凍雷深閉阿香車摶雲忽散簁為屑
剪水如分綴作花擁箒尚憐南北巷持杯能喜兩三家
戲挼亂掬輸兒女羔袖龍鍾手獨义(淮南子若木在建木西末有十日其)
(光照地注木端也又日中有踆烏若木日也鵶日中三足鳥退之詩金鴉忽騰翥六合俄清新搜神記義)
(興人周永和出行值日暮路傍小屋中有女子留宿一更後有喚阿香女應諾官喚汝推雷車女遂辭周云有)
(官事須去俄而大雷既明周異其處反尋惟見新冢退之詩宿雲寒不卷春雪隋如簁陸暢雪詩天人寧)
(底巧剪水作花飛王元寳迎賓事見和沖卿雪注馬援傳豈有知其無成义手從族乎琴操卞和歌曰)
(空山欷歔涕龍鍾左氏余狐裘而羔袖)
其二
神女青腰寳髻鵶獨藏雲氣委飛車夜光往往多聯璧
小白紛紛每散花珠網纚連拘翼座瑶池淼漫阿環家
銀為宫闕尋常見豈即諸天守夜叉(淮南子至秋三月青女乃出降以霜)
(雪青女天神青腰玉女也主霜雪李斯傳必秦所生然後可則夜光之璧不飾朝廷鄒陽傳明月之珠夜光)
(之璧以暗投人謝惠連雪賦云亦遇圓而成璧華嚴經有小白花山天女散花事見維摩經凡夫或)
(善或惡一念才起即五處遍現一帝釋珠網中也詳見藏經又據增益阿舍經第六卷利養品第十二爾時釋)
(提桓因白須菩提言云何善業所抱患苦有增損乎今此身痛為從何生身生邪意生乎爾時尊者須菩提語)
(釋提桓因言善哉拘翼法法自生法法自滅法法相動法法自息猶如拘翼有毒藥復有害毒藥天帝釋此言)
(如是法法相亂法法自息法能生法黑法用白法治白法用黑法治天帝釋貪欲病者用不淨治瞋恚病者用)
(慈心治愚癡病者用智慧治如是釋提桓因一切所有皆歸於空無我無人無夀無命無士無夫無形無像無男)
(無女猶如釋提桓因風壊大樹枝葉彫落雷雹壊苗華果初茂無水自萎天降時雨生苗得存如是天帝釋法)
(法相亂法法自定我本所患疼痛苦惱今日以除無復人患苦據此則拘翼乃天帝釋即提桓也阿環上元夫)
(名見古意注然公詩所用阿環字皆以為西王母李義山集有曼倩辭云十八年來墮世間瑶池歸夢碧桃)
(閒如何漢殿穿針夜又向窗中覷阿環此亦連用瑶池阿環事漢郊祀志蓬萊方丈瀛洲此三神山者在渤)
(海中其禽獸盡白而黃金銀為宫闕未至望之如雲及到三神山反居水下盧仝詩夜叉守門晝不開顯)
(宗論云藥义夜叉梵語輕重不同此云暴惡或云勇健亦鬼神之類然福德殊勝或護衛諸天又金頂輪王經)
(云持經者得夜叉現謂曰我須得一神守門隨意當用所求令我滿足)
其三
惠施文字黑如鵶於此機緘漫五車皭若易緇終不染
紛然能幻本非花觀空白足寧知處疑有青腰豈作家
慧可忍寒真覺晚為誰將手少林义(五車見偶書注盧仝詩忽來案上翻)
(墨汁塗抹詩書如老鴉世說司馬大傳問謝車騎惠子其書五車何以無一言入玄屈原傳皭然於塵垢)
(之外圓覺經譬如幻醫妄見空華又猶如空華從空而有幻華雖滅空性不壊韓詩外傳凡草木花多五)
(出雪花獨六出雪花曰霙僧曇始關中人晉孝武太元未往遼東宣化後還關中開導三輔足白於面雖涉)
(泥水未嘗沾湼咸稱白足和尚雞跖集魏武帝時有一僧足白名思始甚有神異號白足禪師傳燈錄僧)
(神光聞逹摩住少林乃往師事師嘗端坐面墻莫聞誨飭光堅立不動遲明積雪過膝師憫而問之曰汝久立)
(雪中當求何事光悲涕云云師遂與易名慧可語以法要叉手謂慧雪中叉手而立)
其四
寄聲三足阿環鵶問訊青腰小駐車一一照肌寧有種
紛紛迷眼為誰花爭妍恐落江妃手耐冷疑連月姊家
長恨玉顔春不久書圖時展為君义(相如賦低徊隂山翔以䊸曲兮吾乃)
(今日睹西王母暠然白首戴勝而穴處兮亦幸有三足烏為之使注三足青烏也李白詩白雪飛花亂人目)
(雪入水而消故言恐落江妃手郭璞江賦江妃含嚬而&KR1531;眇耐寒字見鼂錯傳春秋感精符云人主)
(兄日姊月米芾雪詩月姊封銀界龍君幻玉壺唐薛媛寫真寄夫詩云恐君渾忘却時展畫圖看)
其五
戲珠微縞女鬟鵶試咀流酥已(字誤)頰車歷亂稍埋冰揉
粟消沉時點水圓花豈能舴艋真尋我且與蝸牛獨卧
家欲挑青腰還不敢直須詩膽付劉义(據南岳魏夫人傳云夫人設王)
(子喬瓊蘇綠酒僖公五年諺所謂輔車相依唇亡齒寒者其虞虢之謂也注輔頰輔車牙車退之詩飄颻)
(還自弄歷亂竟誰催九辯雪霰紛揉書藻火粉米注粉若粟冰来若聚米孔穎達疏云粉之在粟其狀如)
(冰杜詩水花笑白首舴艋謂子猷訪戴安道唐人詩聽君總畫麒麟閣還我安眠舴艋舟焦先所居)
(為蝸牛廬嘗袒卧雪中不移人以為死就視如故五詩四用青腰字劉义詩膽大於天义遊退之門作冰)
(柱雪車二詩出盧仝孟郊右)
王荆公詩注卷二十七
