王荆公詩注卷十五
宋李壁撰
古詩
寓言十五首
不得君子居而與小人游疵瑕不相摩況乃禍釁稠高
語不敢出鄙辭強顔酬始云避世患自覺日已偷如傅
一齊人以萬楚人咻云復學齊言定復不可求仁義多
在野欲從苦淹留不悲道難行所悲累身修
其二
周公歌七月耕稼乃王術宣王追祖宗考牧與宫室(小雅)
(無羊宣王考牧也注厲王之時牧人之職廢宣王始興而復之至此而成謂復先王牛羊之數斯干宣王考室)
(也注謂築宫廟羣寢既成而釁之)甘棠能聽訟召伯聖人匹後生論常
高於世復何實(詩言此三者世以爲迂緩不切而不知致治必出於此且傷後生忽近務遠好)
(高論而卒无其實所以民被其害)
其三
婚喪孰不供貸錢免爾縈耕收孰不給傾粟助之生物
嬴我收之物窘出使營後世不務此區區挫兼并(余嘗見楊)
(龜山誌譚勣墓云公雅不喜王氏或問其故曰說多而屢變無不易之論也世之爲奸者借其一說可以自解)
(伏節死誼之士始鮮矣始余以勣言爲過今觀此詩不能無疑周禮泉府凡賖者祭祀无過旬日喪紀不過)
(三月凡民之貸者與其有司辨而授之荆公此句乃後日青苗張本也平昔所論如此一旦得位自宜舉而措)
(之當時獨公是先生劉貢父素與公善一書争之最爲切至周禮司市以泉府同貨而斂賖注云同共也謂)
(民貨不售則爲斂而買之民無貨則賖貰而予之孰有婚喪而不能贍者官當貸之孰有耕稼而不能贍者官)
(當助之此公所以爲新法公詩嘗云俗儒不知變兼并可無摧而此詩乃復以挫兼并為非)
其四
父母子所養子肥父母充欲富𣙜其子惜哉術之窮(揚子)
(爲人父而𣙜其子縱利如子何)霸者擅一方窘彼足自豐四海皆吾家
奈何不知農(霸謂各私其國如齊用管仲之類管仲但設輕重魚鹽之利苟一時爾務農重榖)
(乃王政也賈誼云方今之務莫若使民務農而已)
其五
詵詵古之士出必見禮樂羣游與衆飲仁義得揚㩁心
疲歌舞荒耳聒米鹽濁所以後世賢絶俗乃爲學(古所謂禮)
(樂者莫非形見於歌舞之際仁義亦不出乎日用飲食之間後世岐而爲二荒於歌舞而不識禮樂聒於米鹽)
(而烏知仁義其號爲賢者必絶俗而後爲學豈知道無精粗之間哉)
其六
小夫謹利害不講義與仁讀書疑夷齊古豈有此人其
才一莛芒所欲勢萬鈞求多卒自困餘禍及生民(夷齊不食)
(周粟謂其以臣而伐君此所謂求仁也俗薄乃妄意古無此事莛芒公一再用之)
其七
瞢瞢俗所共察察與世違違世有百善一疵惡皆歸就
求無所得猶以好名譏彼哉負且乘能使正日微(違世特立)
(之士爲俗所惡苟有一𤯝併百善而掩之矣賢者無可指之過小人多以好名疵之)
其八
始就詩賦科雕鐫久才成一朝復弃之刀筆事刑名中
材蔽末學斯道苦難名忽貴不自期何施就升平(史記申子)
(之學本於黃老而主刑名韓非者喜刑名法術之學言士之學既陋一日爲公卿探其中無有也何術而能)
(致升平哉以其本非在上之物故也忽貴不自期如唐鄭五朱朴之類)
其九
貞觀業萬世經營豈非艱其子一搖之宗廟靈幾殫開
元始聰明一眚奔岷山功高後毁易德薄人存難(高宗不君)
(武后專國後改唐爲周故言宗社之威靈幾盡明皇始勵精致治晩荒惑播遷於蜀如周家八百以德不)
(以功以功則易隳上德薄則不能庇民易以致亂故云人存難)
其十
明者好自蔽況乃知我匹每行悔其然所見定萬一不
求攻爾短欲議世之失耘而舍其田辛苦亦何實(謂不自知)
(而欲知它人)
其十一
言失於須臾百世不可除行失几席間惡名滿八區百
年養不足一日毁有餘諒彼恥不仁戒哉惟厥初(劉璋傳桓)
(公一矜其功叛者九國曹操暫自驕伐天下三分皆勤之於數十年之内而棄之於俯仰之頃豈不惜乎此即)
(詩百年一日之意也)
其十二
鐘鼓非樂本本末猶相因仁聲入人深孟子言之醇如
何貞觀君從古同隋陳風俗不粹美惜哉世無臣(陽貨篇樂)
(云樂云鐘鼔云乎哉詩意言移風易俗之本猶託器以傳孟子仁聲入人深也禮樂志既欲從古又同隋)
(陳言房魏之徒不足以興禮樂)
其十三
好樂世所共欲禁安能捨孰能開其淫要在習以雅歐
人必如巳墨子見何寡惜哉後世音至美不如野
其十四
遊鯨厭海濁出戲清江湄風濤助飜騰網罟不敢窺失
身洲渚間螻蟻乘其機物大苦易窮一窮無所歸(李白枯魚)
(過河泣詩作書報鯨鮡勿恃風濤勢濤落歸泥沙翻遭螻蟻噬公詩意同此斷章尤佳)
其十五
猛虎卧草間羣烏從噪之萬物忌強梁寧獨以其私虎
終機械得烏亦彈丸随山雞不忤物嘿與鳳凰期(物情共惡)
(不必緣私憾而始然也烏噪虎者惡其強梁也然烏猶有不平之心若山雞之嘿則超然與物無忤矣)
舟中讀書
冉冉木葉下蕭蕭山水秋浮雲帶田野落日抱汀洲歸
卧無與語出門何所求未能忘感慨聊以古人謀
讀進士試卷
文章始隋唐進取歸一律安知鴻都事竟用程人物(漢靈)
(帝光和元年始置鴻都門學生注鴻都門名也於内置學其中諸生皆勑州郡三公舉召能爲尺牘詞賦及工)
(書鳥篆者相課試至於千人焉言鴻都漢末之亂制始以詞賦等取人而隋唐因之不革如進士書判等科是)
(也)變今嗟未能於巳空自咄流波亦已漫高論常見屈
故今俶儻士往往棄堙鬱臯陶敘九德固有知人術聖
世欲爾爲徐觀異人出(咄歎也詩意言既未能變俗自爾不免由科舉而進)
自訟
孔子見南子子路爲不怡欲從公山氏勃鬱見色辭道
如天之蒼萬物不能緇弟子尚不信況余乏才資明知
古人仁語默各有時苟出不自慎果爲聽者疑白圭尚
可磨駟馬猶能追一言成不知雖悔欲何爲(子貢曰君子一言以)
(爲知一言以爲不知言不可不慎也借此以明子路之不知聖人)
彼狂
上古杳默無人聲日月不忒山川平人與鳥獸相随行
祖孫一死十百生萬物不給乃相兵(言争起於生育漸衆而不給)伏
犧畫法作後程漁蟲獵獸寬羣争勢不得已當經營非
以示世爲聰明方分類别物有名夸賢尚功列恥榮蠱
僞日巧雕元精至言一出衆輒驚上智閉匿不敢成(夸賢)
(三語似莊老然詩末又罪諸子之著書者所稱至言何所指乎)因時就俗救刖黥惜哉
彼狂以文鳴強取色樂要聾盲(詩意言不能反刓以朴剗偽以真惟随時救之)
(而巳刖黥屢見别注老子五色令人目盲五音令人耳聾)震蕩沉濁終無清恢詭
徒亂聖人氓豈若泯默死蠶耕(恢詭謂異端皆有絶人之才能持其說以惑人)
(心曾不若泯然與衆出作入息而死於蠶耕之為愈也)
寄題郢州白雪樓
折楊黃華笑者多陽春白雪和者少知音四海無幾人
況乃區區郢中小(莊子聞折楊黃華則嗑然而笑之楚詞黃作皇宋玉對問曰客有歌於)
(郢中者其始曰下里巴人國中屬而和者數千人其為陽春白雪國中屬而和者不過數十人是其曲彌高而)
(和彌寡也)千載相傳始欲慕一時獨唱誰能曉古心以此分
冥冥俚耳至今徒擾擾朱樓碧瓦何年有榱桷連空欲
驚矯郢人爛漫醉浮雲郢女參差躡飛鳥丘墟餘響難
再得欄檻兹名復誰表我來欲歌聲更吞石城寒江暮
空繞(郢邊漢江上即石城也莫愁所生處)
聖俞為狄梁公孫作詩要予同作
虎豹不食子䲭梟不乘雄人惡甚鳥獸吾能與成功(傳燈)
(錄云惡虎不食子莊子天運篇虎狼仁也曰何謂也曰父子相親何爲不仁上句指中宗下句指高宗兩句)
(皆指武后言其殺子乘夫也)愛有以計留去有勢不容(計留恐指相王去謂廬陵)
(王)吾謀適合意幾亦齒奸鋒(梁公曾被來俊臣羅織下獄幾死後置帛書於禇衣)
(中傳至其家其子光遠上變則天召見得免死武承嗣霍獻可皆請誅之后不從貶彭澤令又后嘗欲以武三)
(思爲太子仁傑曰姑姪與母子孰親陛下立廬陵王則常饗宗廟三思立廟不祔姑后感悟即日迎中宗於房)
(州)時恩淪九泉褒取異代忠堂堂社稷臣近世孰如公
空使苖裔孫稱揚得詩翁(謂聖俞)一讀亦使我慨然想餘
風
蒙亭(取易蒙卦義)
隠者安所逢在物無不足山林與城市語道歸一轂(安一)
(作委體道者喧静兩遺何必偏於隠哉蓋遠迹林藪者恐見紛華而動耳孰知至人遺物耳目不能爲之累)
(老子三十幅共一轂)詩人論巨細此指尚局束頗知區區者自
屏忍所欲孰識古之人超然遺耳目豈於喧與靜趣舍
有偏獨命亭今何爲似乃畏驚俗至意不標揭閣名聊
自屬夏風簷楹寒冬雪窗戶燠春樊亂梅柳(樊籓也)秋徑
深松菊壺觴日笑傲裙屐相追逐此樂已難言持琴作
新曲(後魏邢巒謂梁蕭深藻是裾屐少年)
和王樂道烘蝨
秋暑汗流如炙輠(史記荀卿傳炙轂過髠劉向别錄云過字作輠輠者車之盛膏器也炙之)
(雖盡猶有餘流言淳于髠智不盡如炙輠也)敝衣濕蒸塵垢涴施施衆蝨當
此時澤肉甘於虎狼餓咀嚙侵膚未云巳爬搔次骨終
無那(柳文每一爬搔塵垢滿爪嵇叔夜與山巨源書性復多蝨爬搔無巳杜周傳内深次骨李竒注曰)
(其用法深刻至骨也)時時對客輒自捫(王猛捫蝨而談世事)十百所除纔幾
箇皮毛得氣強復活爪甲流丹真暫破未能湯沐取一
空(淮南子云湯沐具而蟣蝨相弔大厦成而燕雀相賀)且以火攻令少挫(虞翻爲蚤蝨所)
(咋悉以赴火周顗傳曰阿奴火攻固出下策)踞爐熾炭巳不暇對竈張衣誠
未過飄零乍若蛾赴燈驚擾端如蟻旋磨欲毆百惡死
焦灼肯貸一凶生棄播巳觀細黠無所容未放老奸終
不墮然臍郿塢患溢世(董卓築塢於郿號曰萬歲塢卓既誅乃尸卓於市天時始熱卓)
(素充肥脂流於地守尸然火置卓臍中光明逹曙如是積日)焚寶鹿臺身易貨(史記殷紀)
(紂兵敗紂走入鹿臺衣其寶玉衣赴火而死)冡中燎入化秦屍(劉向封事秦始皇葬於驪)
(山之阿下錮三泉上崇山墳其後牧兒亡羊羊入其鑿牧者照火求羊遺火焚其藏槨)池上焮随
遷莽坐(昭公十八年子産使司馬司寇行火所焮注焮炙也漢兵攻莽火及掖庭承明莽避火宣室)
(前殿火輒随之天文郎按拭於前莽旋席随斗柄而坐又就車之漸臺欲阻池水猶抱持符命威斗拭占時日)
(之書)彼皆勢極就煙埃況汝命輕侔涕唾逃藏敗絮尚欲
索(阮籍傳獨不見羣蝨之處褌中乎逃乎深縫匿乎壊絮自以爲吉宅也)埋没死灰誰復
課熏心得禍爾莫悔爛額收功吾可賀(爛額見澶州注)猶殘衆
蟣恨未除自計寧能久安卧(抱朴子蚤蝨羣攻卧不獲安)
和農具詩十五首
田廬
田父結田廬聊容一身息呼兒取茅竹不借鄉人力起
行廬旁朝歸卧廬下夕悠悠各有願勿笑田廬窄(即今覷榖)
(寮也僅可容身而宿轉移無常所小雅信南山中田有廬箋云中田田中也梅宛陵集亦有農具詩十五)
(首蠶具詩十五首題與公所賦同但韻不同耳梅云和孫端叟意必同時作)
颺扇
精良止如留疏惡去如擯如擯非爾憎如留豈吾吝無
心以擇物誰喜亦誰愠翁乎勤簸颺可使糠粃盡(此如朝廷)
(之賞罰黜陟因其功罪賢否而施之初非出於好惡喜愠之私耳孫綽嘗與習鑿齒同行綽在前鑿齒曰簸)
(之颺之糠粃在前)
樓種
富家種論石貧家種論斗富貧同一時傾瀉應心手行
看萬壟空坐使千箱有利物博如此何慙在牛後
樵斧
百金聚一冶所賦以所遭此豈異鏌鎁奈何獨當樵朝
出在人手暮歸在人腰用捨各有時此心兩無邀
耒耜
耒耜見於易聖人取風雷不有仁智兼利端誰與開神
農后稷死般爾相尋來山林盡百巧揉斵無良材(詩意言農)
(稷致天下之大利若般爾則異此矣幾於導淫侈之原也易繫辭神農氏作斵木爲耜揉木爲耒耒耜之利)
(以教天下盖取諸益象曰風雷益)
錢鎛(錢子踐切錢銚古田器也鎛鎒耘田也)
於易見耒耜於詩聞錢鎛百工聖人爲此最功不薄欲
收禾黍善先去蒿萊惡願因觀器悟更使臣工作(考工記百)
(工之事皆聖人之作也)
耰鋤
鍜金以爲曲揉木以爲直直曲相後先心手始兩得(莊子)
(天道篇輪扁曰不徐不疾得之於手應之於心)秦人望屋食以此當金革君勿
易耰鉏耰鉏勝鋒鏑(漢吾丘夀王傳民以耰鉏箠梃相撻擊犯法滋衆過秦論曰陳涉)
(以戍卒不用弓戟之兵鉏耰白梃望屋而食横行天下鉏耰棘矜不敵於鉤戟長鎩言陳勝起時但持此攻)
(戰收天下之兵聚之咸陽銷鋒鍉注鍉與鏑同即箭鏃二注皆過秦論)
襏襫(蓑薜也)
采采霜露下披披煙雨中茅蒲以為友短褐相與同勿
妬市門人綺紈被奴僮當慙邊城戍擐甲徂春冬(齊語時雨)
(既至挾槍刈耨鎛以從事於田野脫衣就功首戴茅蒲身衣襏襫霑體塗足暴其髮膚盡其四支之敏以從事)
(田野茅蒲簦笠也史記刺綉紋不如倚市門左傳文公躬擐甲胄)
臺笠
耕有春雨濡耘有秋陽暴二物應時須九州同我服孰
爲生少慕得此自云足君思周伯陽所願豈華轂(詩彼都人)
(士臺笠緇撮鄭氏曰臺夫須也以臺皮爲笠陸璣草木疏云舊說夫須莎草也可以爲蓑笠孔氏曰笠可禦雨)
(因可以禦暑史記老子字伯陽本傳云君子得其時則駕不得其時則蓬累而行又素隠謂蓬累笠也)
耕牛
朝耕草茫茫暮耕水潏潏朝耕及露下暮耕連月出身
無一毛利主有千箱實皖彼天上星空名豈余匹(司馬相如)
(上林賦潏潏淈淈潏音決詩小雅大東皖彼牽牛不以服箱)
水車
取車當要津膏潤及遠野與天常斡旋如雨自潨瀉置
心亦何有在物偶相假此理乃可言安得圓機者(天文志天)
(體左旋圓機謂車形圓也漢隂老人抱甕而灌子貢曰鑿木爲機後重前輕挈水若抽其名桔橰老人曰聞)
(有機事必有機心吾非不知羞不爲也公詩意取子貢而與老人異文中子曰安得圓機之士與之共論九流)
(哉)
田漏(東坡遠景樓記四月初吉榖稚而草壯耘者畢出立表下漏鳴鼓以致衆擇其)
(徒為衆所畏信者二人一人掌鼓一人掌漏進退作止惟二人之聽七月既望榖艾)
(而草衰則仆鼓決漏買羊豕酒醴以祀田祖觀此詩則田之有漏江西蜀中皆然)
占星昏曉中寒暑已不疑田家更置漏寸晷亦欲知(占星)
(昏曉中事見月令)汗與水俱滴身随隂屢移誰當哀此勞往往
奪其時(唐李紳詩芸禾日當午汗滴禾下土誰知盤中餐粒粒皆辛苦)
耘鼓
逢逢戲場聲壤壤戰時伍日落未云休田家亦良苦問
兒今隴上聽此何莽鹵昨日應官繇州前看歌舞(莊子曰予)
(昔為禾耕而鹵莽之則實亦鹵莽而報予東坡詩嬴得兒童語音好一年強半在城中盖病新法之擾也今)
(觀公應官繇之語豈知後人乃亦以此譏公乎)
牧笛
綠草無端倪牛羊在平地(莊子不知端倪)芊綿杳靄間落日一
横吹(横吹軍中之樂此特指笛耳)超遥送逸響誕漫寫真意豈比賣
餳人吹簫販童稚(詩簫管備舉注簫編小竹管今賣餳者所吹)
牛衣
百獸冬自暖獨牛非氄毛無衣與卒歲坐恐得空牢主
人覆護恩豈啻一綈袍問爾何以報離離滿東臯(牛衣詳見)
(律舒王章注莊子逹生篇祝宗人玄端以臨牢筴坐恐得空牢慮牛寒而仆也范雎傳雎微行弊衣以見)
(須賈賈意哀之曰范叔一寒如此哉因取一綈袍以賜之)
王荆公詩注卷十五
