王荆公詩注卷三
宋李壁撰
古詩
再用前韻寄蔡天啟
蔡侯東方來取友無所挾翛翛一囊衣偶以一書笈定
林朝自炊有七或無筴時時羹藜藿鑊大苦難燮驕須
遂敢侮有甚觀駢脅(左傳僖二十三年重耳及曹曹共公聞其駢脅欲觀之)澹然
山谷中變色未嘗輙始見類欺魄(列子見南郭子果若欺魄焉而不可與接)
(注欺魄土人也又欺魄神凝形喪外物不能闚之)寒暄粗酬接從容與之語爛
漫無不涉竒經可治疾秘呪可解魘(漢文帝除秘呪)巫醫之所
知瞽史之所業載車必百兩獨以方寸攝微言歸易悟
疾若髭赴鑷天機信卓越學等何足躐縱談及既往每
與唐許協(莊子列禦寇三命而名諸父孰協唐許注協同也唐堯許由)揚雄尚漢儒
韓愈真秦俠(李翶荅韓退之書還示云於賢者汲汲唯公與不材耳云云此秦漢間尚俠行義之)
(一豪雋耳)好大人謂狂知微迺如諜惟初造文字人惑鬼愁
懾(淮南子昔倉頡造書而天雨粟鬼夜哭高誘曰自書契作詐偽萌生天知其將餓故為雨粟鬼恐為文所)
(劾故哭也)秦愚初改臯新眊仍易疊(臯說文從辛從自辠人蹙鼻苦辛之狀秦以辠)
(似皇字改為罪揚雄說以為古之理官決罪三日得其宜乃行之從晶從宜亡新以為疊字從三日大盛而)
(改之為三田)六書遂失指隸草矜敏捷(前漢藝文志六體者古文竒字篆書隸書)
(繆篆蟲書餘見吴長文新得顔公碑注晉衛常云漢興而有草書不知作者姓名至章帝時盛)誰珍
壇山刻共賞蘭亭帖東京一祭酒收拾偶予愜(歐公集古錄有)
(周穆王刻石跋語云右周穆王刻石曰吉日癸巳在今贊皇壇山上穆王登贊皇以望臨城置壇此山遂以為)
(名退之作石鼔時在東都歌云濯冠沐浴告祭酒如此至寶存豈多又曰繼周八代戰争罷無人收拾理則)
(那)少嘗妄思索老懶因退怯侯方習篆籀寸管靜嘗擪
深原道德意助我耕且獵(揚子耕道而得道獵德而得德又介甫字說序謂字聲形)
(皆有義又云教必自此始能知此者則於道德之意巳十九矣天啟嘗助公檢閱修字說者)昔功恐
唐捐(福不唐捐普門品經唐捐虚設也)異味今得饁京師媚學子追師
嘗劫劫陸贏淮汴糧水僦湖海艓(莊子南榮趎贏糧杜詩貧窮取給行艓)
(子)遠求而近遺如目不見睫(史記越世家齊使者說越王曰吾不貴用智見毫毛)
(而不見其睫也)偽鳳易悅楚真龍反驚葉(尹文子楚人握山雉路人問何鳥欺之曰)
(鳳凰也路人曰我聞鳳凰今始見矣請買千金弗與請加倍乃與之方欲獻之楚王經宿死路人不遑惜其千)
(金惟恨不得獻王聞之感其欲獻已厚賜之家語葉公好龍壁皆畫龍形真龍為降葉公見而喪魄)聞
子再三歎往往心不厭或自逸而走或呿而不嗋或嗤
元郎漫或訿白翁囁(元結自稱浪士及有官人呼為漫郎李吉甫嘗謂白樂天為囁嚅)
(翁)鑠金徒欲銷韞玉豈愁浥(鄒陽傳衆口鑠金積毀消骨浥醭也樂天詩廪粟)
(生醭浥)賢愚有定分咄汝無喋喋(張釋之傳豈效嗇夫利口喋喋)跨鞍隨
我游曳屣聫我跕(莊子曳屣而歌商頌地理志趙地倡優女子彈絃跕躧注躡跟為跕)照
泉挹清泚跂石緣嵬嶪東陂數儵魚西崦追蛺蝶翳林
窺摶黍藉草聽批頰(爾雅注黃鳥亦名摶黍唐人詩娵咨批頰鳥壁剥扣頭蟲)黃
尋遠蓮鬚紅閱鄰杏靨荏苒光景流楊園忽無葉扶痾
歸未久吾見喜寧帖褰裳告我去禄仕當隨牒(隨牒謂補選之)
(常牒不被超擢也)蕭晨秣欵叚歸騎得追躡謂言循東路復出
西城堞行矣忍羇旅無魚勿彈鋏天閑久索驥駿足方
騰蹀(周禮天子有十二閑)長驅忽驕矜小涴亦勿惵鵬飛九萬里
勿借風一箑溟波浩難窮勉自養鱗鬛爵禄實天械(天械)
(出莊子)功名為接摺寧能復與我摇漾秦淮檝附書勿辭
頻隔歲期滿箧
用前韻戲贈葉致遠直講
葉侯越著姓胄出實楚葉(楚有葉公諸梁食采於葉僭稱公)縉雲雖云
遠冠蓋傳累葉心大有所潛肩高未嘗脅飄飄凌雲意
強禦莫能懾辟雍海環流用汝作舟檝開胷出妙義可
發矇起魘(汲黯傳如發矇振落耳)詞如太阿鋒誰敢觸其鋏(慮蔵用謂)
(李邕如干將莫邪難與爭鋒)聽之心凛然難者口因嗋摶飛欲峩峩
鎩墮今跕跕(選五君詠鸞翮有時鎩)忘情塞上馬(說苑塞上之人其馬亡入胡中)
(人弔之則曰此安知不為福居數月馬歸而人賀之曰此何知不為禍)適志夢中蹀若金
静無求在冶惟所挾載醪但彼惑饋漿非我諜(陶詩時頼好事)
(人載醪祛所惑莊子吾食於十漿而五漿先饋)經綸安所施有寓聊自惬碁
經看在手碁訣傳滿箧(博物志堯造圍碁丹朱善之邯鄲淳撰碁經)坐看碁
勢打側寫碁圖貼擕持山林屐(謝靈運登山步屐)刺擿溝港艓
一枰嘗自副當熱寧忘箑反嗤褦襶子但守一經笈(初學)
(記載程曉伏日詩云今世褦襶子觸熱向人家言嗤彼觸熱向人者而但自守一經笈也)亡羊等殘
生(莊子臧與榖牧羊而俱亡其羊)朽筴何足摺歡然值手敵便與對匕
筴縱横子墮局腷膞聲出堞樵夫㢮遠擔牧奴停晏饁
旁觀各技癢竊議兒女囁所矜在得喪聞此更心惵熟
視籠兩手徐思撚長鬛微吟靜愔愔堅坐高帖帖未快
巖谷叟斧柯常爛浥(晉王質入山斫木見二童圍棋坐觀之及起斧柯已爛矣)趍邊
耻局縮穿腹愁岌嶪(棋經有邊腹關眼)或撞關以攻或覷眼而
擪或羸行伺擊或猛出追躡垂成忽破壊中斷俄連接
或外示閒暇伐事先和燮或冐突超越鼓行令震疊或
粗見形勢驅除令遠蹀或開拓疆境欲并包總攝或僅
殘尺寸如黑子著靨或横潰解散如尸僵血喋或慙如
告亡或喜如獻捷䧟敵未甘虜報仇方借俠諱輸寧斷
頭悔誤乃批頰(遯齋閒覧荆公碁品殊下每與人對局未嘗致思隨手疾應覺其勢將敗便斂)
(之曰本圖適性忘慮反苦思勞神不如且已與葉致遠敵手嘗贈葉詩有垂成中斷之句是知公碁不甚高詩)
(又云諱輸悔誤是又未能忘情於一時之得喪也賈誼傳淮陽王之比大諸侯僅如黑子之着面襄公十)
(四年告亡而已無告無罪莊公三十一年齊侯來獻戎捷游俠傳郭解以軀耤友報仇注耤謂借助也蜀)
(志嚴顔有斷頭將軍無降將軍五代優人敬新磨戲批莊宗頰)終朝已罷精既夜未
交睫翻然悟且歎此何宜劫劫孟軻惡妨行陶侃懲廢
業揚雄有前言韋曜存往牒(陶侃傳諸參佐談戲廢事命取博具投之江揚子)
(焉事博乎吴韋曜傳時蔡穎亦在東宫性好博奕太子和以為旡益命曜論之)晉臣抑帝手
捘侯何啻涉冶城子争道拒父乃如輙争也實逆德豈
如私鬭怯(杜預傳晉武帝與中書令張華圍棋間預表適至華推枰歛手曰陛下聖明神武國富兵)
(強吴之荒滛驕虚宜亟討之定公八年晉侯盟于剸澤趙簡子曰羣臣誰敢盟衛君者涉佗成何曰我能盟)
(之衛人請執牛耳成何曰衛吾温原也焉得眎諸侯將插涉佗捘衛侯之手及腕衛侯怒注云捘擠也血至腕)
(捘子對反王導常共子悅奕棋争道衛出公輙拒其父莊公蒯聵事見哀公十五年越語范蠡云勇者)
(逆德争者事之末也商君傳民怯於私鬭)藝成况窮苦此殆天所厭如今
劉與李倫等安可躐試令取一毫亦乏寸金鑷(比丘鼻毛被俗)
(譏嫌白佛佛令蓄鑷)以此待君子未與回參協操具投諸江道耕
而德獵
白鶴吟示覺海元公(余於臨川得公此詩刻本有跋在後今附于此白鶴)
(吟留鍾山覺海之詩也先是講僧行詳與公交舊公延居山中詳有經論每以善辯為名)
(毁訾禪宗先師普覺奄化西菴而覺海孤立詳益驕傲師弗之争屢求退菴席公固留不)
(可寤詳譎妄遂逐詳而留師乃作是詩焉白鶴譬覺海也紅鶴行詳也長松普覺也覧是)
(詩者即知公與二師方外之契不為不厚矣景齊久蔵其本今命工刻石兼書其所以云)
白鶴聲可憐紅鶴聲可惡白鶴静無匹紅鶴喧無數白
鶴招不來紅鶴揮不去長松受穢死乃以紅鶴故北山
道人曰美者自美吾何為而喜惡者自惡吾何為而怒
去自去耳吾何闕而追來自來耳吾何妨而拒吾豈厭
喧而求静吾豈好丹而非素汝謂松死吾無依邪吾方
捨隂而坐露(江淹傳好丹而非素論文章也)
示安大師
道人深北山為家宴坐白露眠蒼霞手扶梲杖雖老矣
(禰衡傳手持三尺梲杖以杖箠地大罵曹操梲他活切)走險尚可追麏麚(楚詞白鹿麏麚)
(兮或騰或倚麕鹿屬麚牡鹿)踞堂俯視何所有窈窕樛木垂榠楂(樛木)
(詩注木下曲曰樛廣志曰榠楂其子甚酢出西方内則云柤梨曰攢之榠楂一名蠻楂)深尋石路
仍有栗持以饋我因烹茶
示寶覺
宿雨轉歊煩朝雲擁清迥蕭蕭碧柳輭脉脉紅蕖靚默
卧如有懷荒乘豈無興幽人適過我共取墻隂徑
定林示道原
昨登定林山俯視東南陔但見一方白莫知所從來濕
銀注寒晶奩以青培堆迢迢晻靄中疑有白玉臺是夕
清風興煩雲豁然開嫦娥攀桂枝顧景久徘徊杖藜忽
高秋陳迹與子陪壯觀非復昔平蕪夜莓苔
我所思寄黃吉甫
我所思兮在彭蠡一奩寒晶徑千里(一奩言鏡奩也退之月蝕詩徑圓千)
(里納汝腹此言湖之闊也)天低紺&KR0632;風静止月澹星渟尤可喜亦復
可憐波浪起琉璃崩㠌湧巔絫萬斛之舟簸一葦超邑
越都如歴指岸沙雪積山雲委雲半飛泉挂龍尾跳空
散作平地水牛乳芳甘那得比蘿蔦冥冥蔭演迤稍上
尋源出竒詭像圖釋迦祠老子(釋迦佛名淨政王太子入雪山修道證果老子)
(即周柱史老聃也)臺殿晻靄相重累石槽環除逗清泚松竹靚
深無虎虺其徒翛然棄塵滓雖未應真終適巳(天台賦應真飛)
(錫以躡虚注謂得真道之人莊周傳其言汪洋自恣以適巳)黃侯可與談妙理視棄
榮官猶弊屣每採紫芝求石髓我欲從之勌游徙榖城
公孫能若此(榖城公孫謂黃也)五老聞之當啟齒寄聲五老吾
念爾相見無時老將死(郭璞游仙詩粲然啟玉齒廬山有五老峯)
寄朱昌叔(楚公有三女皆公女弟也次適朱明之仕至大理少卿昌叔其字也)
西安春風花幾樹花邊飲酒今何處一杯塞上看黃雲
萬里寄聲無鴈去世事紛紛洗更新老來空得滿衣塵
青山欲買江南宅歸去相招有此身(李白晚歲至姑孰悅謝家青山有終)
(焉之志又劉鞏詩莫驚此度歸來晚買得西山正值春言晚應欲相依也下又有寄昌叔七言詩云買宅相招)
(亦本謀指此句也)
與僧道昇二首
昇也初見我膚腴仍潔白今何苦而老手脚皴以黑聞
有道人者於今號禪伯嬲汝以一句西歸瘦如腊(隋史志釋)
(迦之苦行也諸外道邪人並來嬲惱以亂其心而不能得嬲奴了切惱也)汝觀青青枝歲寒
好顔色此松亦有心豈問庭前柏(庭前柏樹子趙州和尚禪話)
其二
跋陁羅師能幻物(跋陁婆羅此云賢守守護賢德復守護衆生)幻穢為淨
持幻佛佛幻諸天以戲之幢幡香果助設施茫然悔欲
除所幻還為幻佛力所持佛天與汝本無間汝今何恭
昔何慢十方世界本來空受記豈非遭佛幻(佛幻維摩受記事又)
(楞嚴經第五卷不取无非幻非幻尚不生幻法云何立是名妙蓮華)
贈彭器資(器資名汝礪饒州鄱陽人治平二年進士第一公早所厚晚立朝風節彌)
(邵無所左右贈詩時器資未入朝後以公薦而用)
鄱水滔天竟東注氣澤所鍾賢可慕文章浩渺足波瀾
行義迢迢有歸處中江秋浸兩崖間遡洄與我相往還
我挹其清久未竭復得縱觀於波瀾放言深入妙雲海
示我仙聖本所寰楞伽我亦見髣髴歲晚所悲行路難
(楞伽乃海上山下瞰大海佛說此經時指海為喻佛書言難行能行難忍能忍)
贈王居士
武林王居士與子俱學佛以財供佛事不自費一物(經言)
(布施汝者不名福田供養汝者墮三惡道意謂以財作佛事止為有漏之因耳又疑財本身外之物取其了此)
(理而不吝)
贈李士雲
李子山水人而常寓城郭毫端出窈窕心手初不著我
聞大梵天擎跨雞孔雀執鈴揚赤幡浩劫淨無作佳哉
子能圖可以慰寂寞相與驗其真他年在寥廓(洪昉禪師傳天)
(中物皆自然化生若念食時七寳器盛食即至若念衣時寶衣亦至昉既覩竒異備言其所見乃畫為屏風凡)
(二十四扇觀者驚駭)
王荆公詩注卷三
