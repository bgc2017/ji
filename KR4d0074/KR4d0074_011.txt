王荆公詩注卷十一
宋李壁撰
古詩
兩馬齒俱壯(據此古詩二十八首雖无歲月可考然第七首有邂逅亦專城之句)
(當是嘉祐元年二年之間知常州時作又第十首有行觀蔡河上負土知力弱之句按嘉)
(祐三年開京城西葛家岡新河直城南疑即指此又二十三首詠麒麟按交趾貢獸號麒)
(麟亦是嘉祐三年事則公賦此詩二十八篇嘉祐初年作無疑矣今兩馬齒俱壯詩一以)
(指方爲時用而自喜欲前者一以指困於羈束而恨不獲騁力者是時文富並相賈文元)
(時爲樞使不知意竟屬何人哉或别有所謂也)
兩馬齒俱壯自驕千里材生姿何軒軒或是龍之媒一
馬立長衢顧影方徘徊一馬裂銜轡犇嘶逸風雷立豈
飽芻豆戀棧常思迴(桓範出赴曹爽蔣濟謂司馬懿曰範則智矣駑馬戀棧豆爽必不能)
(用也)犇豈欲野齕久羈羡駑駘(莊子騏驥不盡其用反有羡於駑駘)兩馬不
同調各爲世所猜問之不能言使我心悠哉
春從沙磧底
春從沙磧底轉上青天際(杜詩春從沙際歸)靄靄桑柘墟浮雲
變姿媚游人出暄暖鳥語辭隂翳心知歸有日我亦無
愁思所嗟獨季子尚客江湖澨萬里卜鳳凰飄飄何時
至(莊公二十四年初懿氏卜妻敬仲其妻占之曰吉是謂鳳凰于飛和鳴鏘鏘詩意指婚姻事當是純甫)
晨興望南山
晨興望南山不見南山根草樹露顛頂樛枝空復繁銅
缾取井水已至尚餘温天風一吹拂的皪成璵璠(璵璠美玉)
(君所佩也詩意悼俗學不究本根徒尋枝葉如人於井必及而後得清甘也末聯似言學能變化氣質猶水)
(得風凝結爲冰如美玉然)
結屋山澗曲
結屋山澗曲挂瓢秋樹顛鳴不中律吕時時驚我眠吾
兒亦惡聒戮力事棄捐(逸士傳許由隠箕山以手捧水而飲之人遺一瓢得以取飲飲)
(訖挂於樹上風吹歴歴作聲尚以爲煩遂去之)止我爲爾歌不如恣其然秋風
動地至萬竅各啾喧一瓢雖易除豈在有無間(言瓢得風而鳴)
(莊子作則萬竅怒號)皪皪山下石泠泠手中弦臨流寫所愛坐
聽以窮年
朝日一曝背
朝日一曝背欣然忘夜寒(列子楊朱篇云昔宋國有田夫常衣緼黂僅以過冬暨春)
(東作自曝於日不知天下之有廣厦奥室綿纊狐貉顧謂其妻曰負日之暄人莫知者以獻吾君將有重賞)
樵松煑澗水(樵松以松為樵)既食取琴彈彈作南風歌歌罷坐
長歎寤被栖栖者遺世良獨難(樂記舜作五弦之琴以歌南風家語載南風之)
(歌曰南風之薰兮可以解吾民之愠兮南風之時兮可以阜吾民之財兮公意在厚民不與隠者之獨善)
黃菊有至性
團團城上日秋至少光輝積隂欲滔天況乃草木微黃
菊有至性孤芳犯羣威采采霜露間亦足慰朝飢
少狂喜文章
少狂喜文章頗復好功名稍知古人心始欲老蠶耕低
回但忘食邂逅亦專城(古詩四十專城居)仰慙冥冥士俯愧擾
擾甿(鴻飛冥冥指高世之士俯愧言無德以與民)良夜未遽央青燈數寒更
撥書置左右仰屋慨平生
涓涓乳下子(詩中雖无此句而實言人子之事别本作三戰敗不羞)
三戰敗不羞(左氏三敗及韓管仲曰吾嘗三戰三敗北鮑叔不以我為怯知我有老母也)一
官遷輒喜(廬江毛義家貧以孝稱南陽人張奉往候義府檄適至以義守令義捧檄而喜奉者志尚)
(士心賤之及義母死去官行服後舉賢良公車徵不至奉歎曰賢者固不可測往日之喜乃爲親屈也)古
人思慰親愧辱寧在已於陵避兄食織屨仰妻子恩義
有相權絜身非至理(此詩似爲孫侔正之軰發)
少年見青春
少年見青春萬物皆嫵媚身雖不飲酒樂與賓客醉一
從鬢上白百不見可喜心腸非故時更覺日月駛聞歡
已倦往得飽還思睡春歸只如夢不復悲憔悴寄言少
年子努力作春事亦勿怪衰翁衰強自然異
白日不照物
白日不照物浮雲在寥廓風濤吹黃昏瓦屋更紛泊行
觀蔡河上負土知力弱(知一作私蔡河屬開封祥符縣按蔡河始自建隆元年始命)
(右領軍衛將軍陳承昭督丁夫導閔水自新鄭與蔡水合貫京師南歴陳潁逹夀春以通淮右舟楫相繼商賈)
(畢至都下利之於是以西南爲閔河東南爲蔡河至開寶六年三月始改閔河爲惠民河)隋堤散萬
家亂若春蠶箔(言隄决倉卒居民徙避如蠶箔然)仍聞决數道且用寬
城郭(疏河流以分水力使不嚙州縣)婦子夜號呼西南漫為壑(此詩疑在嘉祐)
(初年所作按嘉祐三年正月有司言至和中大水京城罹其患請自祥符縣界葛家岡直城南好草陂北入惠)
(民河分注魯溝以紓京城之患於是發官卒調民丁鑿河凡九月而成號爲永濟河今詩且用寬城郭西南漫)
(爲壑者往往指此)
草端無華滋
草端無華滋隂氣已盤固暄妍却如春歲晩曾不寤一
裘可以暖貧士終難豫忽忽遠枝空寒蟲已坯戶
一日不再飯
一日不再飯飯已八九眠忽忽返照間頓羸不可遷筋
骸徽纆束(揚雄解嘲徽以糾纆注云徽糾纆皆繩也禮記肌膚之會筋骸之束也)肺腑鼎
鐺煎長往理不惜高堂思所牽
秋枝如殘人
秋枝如殘人顔色先憔悴微寒吹已空性命一何脆寧
當記疇昔葩葉相嫵媚歲行雖使然好殺豈天意(此詩言盛)
(衰消息之理言天至秋雖肅殺而實寓生物之意)
青青西門槐
人情甘阿諛我獨倦請謁尤於權門疎萬事亦已拙平
生江湖期夢寐不可遏青青西門槐少解馬上暍(淮南子武)
(王蔭暍人於樹下此詩意雖高而語淺露恐非公作)
天下不用車
天下不用車人人乘馬馳王良雖善御攬轡欲從誰(王良)
(古之善御者言車既不用則王良雖以善御名亦無所施其巧矣)漢武伐大宛殺人若
京坻(漢西域傳大宛多善馬馬汗血張騫始爲武帝言之上乃遣使者持千金以請宛王愛其馬不與於)
(是遣貳師將軍李廣利將兵十餘萬人伐宛連四年殺宛王得馬三千匹)孝文却走馬獨行
先安之(賈捐之傳孝文帝時有獻千里馬者詔曰鸞車在前屬車在後吉行日五十里師行三十里朕)
(乘千里馬獨先安之遂還馬與道里費)萬物命在天取舍各有時隂陽更
用事冬暖豈所宜卞氏強獻玉兩刖亦已癡幸終遇良
工巳剖得不疑(新序荆人卞和得玉璞而獻之荆厲王使玉尹相之曰石也王以和爲謾而斷)
(其左足武王即位和復奉玉璞而獻之武王使玉尹相之曰石也又以爲謾而斷其右足共王即位和乃奉玉)
(璞而哭於荆山中三日三夜泣盡而繼之以血共王使人問之曰寶玉而名之曰石貞士而戮之以謾此臣所)
(以悲也共王乃使理其璞而得寶焉故名之曰和氏之璧)
山田久欲坼
山田久欲坼秋至尚求雨婦女喜秋涼踏車多笑語朔
雲卷衆水慘淡吹平楚横陂與直塹疑即没洲渚霍霍
反照中散絲魚幾縷(木蘭行磨刀霍霍向猪羊韋應物詩昨别今已春散絲魚幾縷)
鴻蒙不可問且往知何許欹眠露下舸側見星月吐龍
骨已嘔啞田家真作苦
聖賢何常施
聖賢何常施所遇有伸屈曲士守一隅欲以齊萬物(聖人)
(不凝滯於物而能與世推移曲士拘拘不足語此莊子可用於天下不足以用天下此之謂辯士一曲之人)
(也)喪非不欲富言爲南宫出世無子有子誰能救其失
(喪謂仕而失位非死喪之喪也檀弓上南宫敬叔反必載寶而朝夫子曰若是其貨也喪不如速貧之愈也)
(喪之欲速貧爲敬叔言之也曾子以子游之言告有子有子曰然吾固曰是非夫子之言也)
散髮一扁舟
散髮一扁舟夜長眠屢起秋水瀉明河迢迢藕花底愛
此露的皪復怜雲綺靡諒無與弦歌幽獨亦可喜(許彦周詩)
(話云荆公愛看水中影此亦性所好如秋水瀉明河迢迢藕花底又桃花詩晴溝漲春綠周遭俯視紅影移漁)
(舠皆觀其影也)
道人北山來
道人北山來問松我東岡舉手指屋脊云今如此長(我字)
(别本作栽此俗人誤改公在政府與沈道原書曰上聰明日躋然流俗險膚未有已時亦安能久自困苦於)
(此北山松柏聞修雅說已極長茂一兩日令俞遜往北山因欲漸治垣屋矣)開田故歲收種
果今年嘗告叟去復來耘耝尚康強死狐正首丘遊子
思故鄉嗟我行老矣墳墓安可忘(檀弓古人有言曰狐死正丘首仁也)
今日非昨日
今日非昨日昨日已可思明日異今日如何能勿悲當
門五六樹上有蟬鳴枝朝聽尚壯急暮聞已衰遲仰看
青青葉亦復少華滋萬物同一氣固知當爾爲我友南
山居笑談解人頤分我秋柏實問言歸何時衣冠汚窮
塵苟得猶苦飢低回歲已晩恐負平生期(楞嚴經云豈惟年變亦兼)
(月化何直月化兼又日遷匡衡傳匡說詩解人頤注使人笑不能止)
秋日不可見
秋日不可見林端但餘黃(黃謂黃落也)杖藜思平野俛仰畏
無光栗栗澗谷風吹我衣與裳娟娟空山月照我冠上
霜(遂如哽絶人以爲未盡未悟已多)
騏驥在霜野
騏驥在霜野低回向衰草入櫪聞秋風悲鳴思長道黃
金作鞭轡粲粲空外好人生貴得意不必恨枯槁
悲哉孔子没
悲哉孔子没千歲無麒麟蚩蚩盡鉏商此物誰能珍(哀公)
(十四年春西狩於大野叔孫氏之車子鉏商獲麟以爲不祥以賜虞人仲尼觀之曰麟也然後取之)漢武
得一角燔烹誣鬼神更以黃金鑄傳誇後世人(嘉祐三年交趾)
(貢異獸二其國自稱爲麒麟或疑爲非麟或疑爲山犀或疑爲豹牛及回詔但稱得異獸今詩未知指此事否)
(味公之意疑其因以託興謂世之識真者鮮耳漢郊祀志武帝元狩元年郊雍獲一角獸若麃然有司曰陛)
(下肅祇郊祀上帝報享錫一角獸蓋麟云於是以薦五畤畤加一牛以燎此謂燔烹誣鬼神也本紀直作獲白)
(麟書大始二年又詔更鑄黃金爲麟趾褭蹄以協瑞)
秋庭午吏散
秋庭午吏散予亦歸息偃豈無佳賓客欲往心獨懶北
窗古人篇一讀三四反悲哉不早計失道行晼晩
秋日在梧桐
秋日在梧桐轉隂如急轂冥冥蔽中庭下視今可曝(日如)
(車行之速也向苦桐隂之繁今則疎而可暴矣)高蟬不復嘒稍得寒鴉宿百遶
有衰翁行歌待春綠
我欲往滄海
我欲往滄海客來自河源手探囊中膠救此千載渾(抱朴)
(子寸膠不能理黃河之濁)我語客徒爾當還治崑崙(河出崑崙此正本澄源之意)
(謂不當徒治其末)歎息謝不能相看涕翻盆客止我且往濯髮
扶桑根春風吹我舟萬里空目存
前日石上松
前日石上松斸移沙水際青青折釵股俯映幽人砌蟠
根今鬯茂落子還蒼翠三年一楮葉世事真期費(列子說符)
(篇宋人有爲其君以玉爲楮葉三年而成鋒殺莖柯毫芒繁澤亂之楮葉中不可别也此人遂以巧食宋國子)
(列子聞之曰使天地之生物三年而成一葉則物之有葉者寡矣故聖人恃道化而不恃智巧莊子劵外者)
(志乎期費)
日出堂上飲
日出堂上飲日西未云休主人笑而歌客子歎以愀指
此堂上柱始生在巖幽雨露飽所滋凌雲亦千秋所託
願永久何言值君收乃令卑濕地百蟻上窮鎪丹青空
外好鎮壓已堪憂爲君重去之不使一蟻留蟻力雖云
小能生萬蚍蜉(爾雅蚍蜉大螘小釋曰螘通名也其大者别名蚍蜉此詩意有所比喻而其詞)
(甚微)又能高其礎不爾繼者稠語客且勿然百年等浮漚
爲客當酌酒何豫主人謀(此詩主以喻君客以喻臣堂以喻君柱以喻臣堂上主人)
(居安而忘危爲客者視其蠧壊已甚將有鎮壓之憂爲主人圖所以弭患此而不忘君卷卷之義更張之念疑)
(始於此又公弟平甫有詩亦云堂上有遺羶堂下無聚螘但知嗜欲求不必風雨至浸淫蚍蜉生穴柱從此始)
(莊生亦知言信矣常棄智)
王荆公詩注卷十一
