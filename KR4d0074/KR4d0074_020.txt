王荆公詩注卷二十
宋李壁撰
古詩
杭州修廣師法喜堂
浮屠之法與世殊洗滌萬事求空虛師心以此不挂物
(龐藴語于頔但可空諸所有不可實諸所無即洗滌之意也魯直嘗言荆公學佛所謂吾以為龍又無角吾)
(以為蛇又無足者也余嘗熟觀其風度其視富貴如浮雲不溺於財利酒色一世之偉人也永安和尚云一)
(絲不挂)一堂收身自有餘堂隂置石雙嵽嵲(杜詩御榻在嵽嵲)石
脚立竹青扶疎(白詩樓臺紅照曜松竹青扶疎)一來已覺心膽豁況乃
宴坐窮朝晡憶初救時勇自許壯大看俗尤﨑嶇豐車
肥馬載豪傑少得志願多憂虞始知進退各一(一作有)理
造次未可分賢愚(韓詩人心未嘗同不可一理驅宜各從所好未用相賢愚)會將築
室反耕釣相與此處吟山湖
復至曹娥堰寄剡縣丁元珍(曹娥堰在會稽縣東南七十二里曹)
(娥鄉在東北四十五里曹娥江路南來自上虞縣界經會稽界四十里北入海可容五百)
(石舟今詩云來自北又云無艇子與圖經異)
溪水渾渾來自北千山抱水清相射山深水急無艇子
欲從故人安可得故人昔日此水上罇酒扁舟慰行役
津亭把手坐一笑我喜滿懷君動色論新講舊惜未足
(論新講舊皆指學問事)落日低回已催客離心自醉不復飲秋果
寒花空滿席今年却坐相逢處怊悵難求别時迹可憐
溪水自南流安得溪船問消息
荅曾子固南豐道中所寄
吾子命世豪術學窮無間直意慕聖人不問閔與顔彼
昏何為者誣構來㘖㘖(柳子厚詩秉心方的的騰口任㘖㘖韓子其鬭㘖㘖曾子)
(固集有之南豐道上寄介甫詩應逮冒煩暑驅馳山水間不知何所坐也又云跋履雖云倦桑梓得暫還林僧)
(授館舍田客扳鞍鐶吾心本皎皎彼詬徒㘖㘖方投定鑑照即使征馬班)應逮犯秋陽動為
人所歎不䘏我躬瘁乃嗟天澤慳令人念公卿煜煜趨
王班泊無憫世意狙猿而珮環(莊子天運今取猨狙而衣以周公之服)愛
子所守卓憂予不能攀永矢從子游合如扉上鐶願言
借餘力迎浦疎潺潺(晉語夫教者因體能質而利之者也若川然有原以卬浦而後大注)
(卬迎也若川有原因開利迎之以浦然後大也)亦有衣上塵可攀禆泰山(謝承後漢)
(書楊喬曰猶塵附泰山露集滄海雖無補益款誠至情猶不敢嘿嘿也)大江秋正清島漵
相縈彎四盼浩無主日暮煙霞斑水竹密以勁霜楓衰
更殷(謝靈運詩曉霜楓葉丹左傳左輪朱殷注朱血色血色久則殷於閒反)賞託亦云健
行矣非間關相期東北游致館淮之灣無為襲甯嬴悠
矣及温還(文公五年晉陽處父聘于衛反過寗舍于逆旅寗嬴氏嬴謂其妻吾求君子久矣乃今得)
(之舉而從之陽子遂與之語及山而還注山河内温山)
寄贈胡先生(公自序云孔孟去世遠矣信其聖且賢者質諸詩書焉爾翼之先生)
(與予並時非若孔孟之遠也聞薦紳先生所稱述又詳於書不待見而後知其人也歎慕)
(之不足故作是詩胡瑗字翼之泰州海陵人)
先生天下豪傑魁(余嘗見公題王昭素易論要纂後云予嘗苦王先生易論晦而難讀徐徽)
(生删取其略以示予又取其義可傳及雖不足傳而猶可論者存之按公初於前輩宿儒猶有尊事之意故如)
(昭素與安定皆以先生呼之其後詆排諸老略不少假此意無復存矣)胷臆廣博天所開
文章事業望孔孟不復睥睨蔡與崔(劉夢得柳文序云雄深雅健似司馬)
(子長崔蔡不足多也)十年留滯東南州飽足藜藿安蒿萊(飽足者非求飽)
(也以藜藿為足而無慕乎其外也)獨鳴道德驚此民(韓集孟軻荀卿以道鳴者)民之
聞者源源來高冠大帶滿門下奮如百蟄乘春雷惡人
沮伏善者起昔時盜蹻今騫回(神宗嘗問劉&KR0595;從學何人對曰臣少從學於安)
(定先生胡瑗上曰其人文章與王安石孰優彝曰瑗以道德仁義教東南諸生時王安石方在埸屋修進士業)
(又云國朝取士尚聲律文詞臣師當寶元康定之間首明體用之學以授學者出其門者無慮二千餘人歐公)
(墓表師道廢久矣自明道景祐以來學者有師唯先生與泰山孫明復徂徠石守道三人而先生之徒最盛其)
(在湖州之學弟子去來常數百人各以其經學轉相傳授其教學之法最備行之數年東南之士莫不以仁義)
(禮樂為學歐公詩亦云吳興先生富道德詵詵弟子皆賢才墓表云先生為人師言行而身化之使誠明者)
(達昏愚者勵而頑傲者革)先生不試乃能爾誠令得志如何哉吾願
聖帝營太平補葺廊廟枝傾頽披旒發纊廣耳目照徹
山谷多遺材先收先生作梁柱以次構架桷與榱羣臣
面向帝深拱仰戴堂陛方崔嵬(公詩期先生以廊廟而官止中允侍講而巳)
得子固書因寄
始吾居揚日(居揚公作僉判時時子固未仕在臨川)重問每見及云將自
親側萬里同講習子行何舒舒吾望已汲汲窮年夢東
南顔色不可挹仁賢豈欺我正恐事維縶(詩縶之維之)嚴親
抱憂衰生理賴以給不然航江外天寒北風急無迺山
路惡僕弱馬行澁孤懷未肯開歲物忽如蟄朅來高郵
住巷屋頗卑濕蓬蒿稍芟除茅竹隨補葺苟云禦風氣
尚恐憂雨汁(賈誼傳長沙卑濕月令孟冬之月行秋令則天時雨汁注雨汁者冰雪雜下)故
人莫在眼屢獨開巾笈忠信蓋未見吾敢誣兹邑(語十室之)
(邑必有忠信)出門誰與語念子百憂集眺聽聊自放日暮城
頭立徐歸坐當戶使者操書入(檀弓孔子當戶而坐曲禮獻田宅者操書致)
(注操持也)時開識子意如渴得美湆(曲禮殽之序徧祭之注云公食大夫禮魚腊湆)
(醬不祭湆音泣)驪駒日就道玉手行可執舊學待鐫磨新文得
删拾重登城頭望喜氣滿原隰(驪駒逸詩大戴禮客欲去歌之其辭云驪駒在)
(門僕夫具存驪駒在路僕夫整駕詩執子之手兮)
寄虔州江隂二妹
貢水日夜下下與章水期我行二水間無日不爾思(地理)
(志章水出贛縣西南而北入江蓋控引衆流總成一川雖稱謂有殊言歸一水也故字從章從貢)飄若
越鳥北心常在南枝(選詩胡馬依北風越鳥巢南枝注云皆思舊)又如岐首
蛇南北兩欲馳(退之赴江陵途中詩有蛇類兩首又嶺表錄異記兩頭蛇嶺外多有此有如小)
(指大者長尺餘腹下鱗紅背錦文一頭有口眼一頭似頭而無口眼爾雅北方有比肩民焉迭食而迭望中有)
(枳首蛇焉此四方中國之異氣也注枳岐也)逝者日巳遠百憂詎能追生存
苦乖隔邂逅亦何時女子歸有道善懷見於詩庶云留
汝車慰我堂上慈(古詩我行日已遠謂二妹之所從也韓詩死者已渺茫生者困乖隔)
(載馳女子善懷亦各有行潘安仁賦太夫人在堂讀此詩知公於友愛最隆也)
登越州城樓
越山長青水長白越人長家山水國可憐客子無定宅
一夢三年今復北(林和靖詩吳山青越山青)浮雲縹緲抱城流東望
不見空回頭人間未有歸耕處早晚重來此地遊(作鄞邑滿)
(秩而歸公眷眷於鄞猶愛桐鄉之意)
憶昨詩示諸外弟
憶昨此地相逢時春入窮谷多芳菲短垣囷囷冠翠嶺
(襄二十七年盧蒲嫳攻崔氏崔氏堞其宫而守之注堞短垣也)躑躅萬樹紅相圍幽花
媚草錯雜出黃蜂白蝶參差飛此時少壯自負恃意氣
與日争光輝(退之送李愿序妒寵而負恃退之少年意真狂有意與春競)乘閒弄筆
戲春色脱落不省旁人譏坐欲持此博軒冕肯言孔孟
猶寒飢丙子從親走京國浮塵坌並緇人衣(公生天禧五年辛酉)
(至景祐三年丙子年十六左太沖吳都賦儇佻坌並注坌步寸切疾走貌相如弔二世曰坌入曾宫之嵳峩)
(坌即並也)明年親作建昌吏四月挽船江上磯(說文石激水曰磯)端
居感慨忽自寤青天閃爍無停暉男兒少壯不樹立挾
此窮老將安歸吟哦圖書謝慶弔坐室寂寞生伊威材
疎命賤不自揣欲與稷契遐相希(史記蘇秦見齊王仰而慶俯而弔齊王曰)
(是何慶弔相隨之速也東山詩伊威在室揚雄傳惟寂寞自投閣後漢孔融傳融材疎意廣迄無成功)
(杜詩許身一何愚竊比稷與禼希如希顏之希)昊天一朝畀以禍先子泯沒
予誰依精神流離肝肺絶眥血被面無時晞母兄&KR0561;&KR0561;
泣相守三載厭食鍾山薇屬聞降詔起羣彦遂自下國
趨王畿刻章琢句獻天子釣取薄祿歡庭闈(楚公寶元二年薨)
(唐張巡傳尹子竒曰聞公督戰輒眥裂血面嚼齒皆碎晞乾也書益稷啟&KR0561;&KR0561;而泣杜詩不厭北山薇)
(楚公通判江寧卒官諸子遂家焉晉束晢補亡詩眷戀庭闈心不遑安李善注云庭闈親之所居也)身
著青衫手持版奔走卒歲官淮沂(晉王坦之見桓温倒持手版公慶歷二)
(年楊寘榜進士甲科授揚州僉判)淮沂無山四封庫獨有廟塔尤峩巍
時時憑高一悵望想見江南多翠微歸心動蕩不可抑
霍若猛吹翻旌旂(爾雅山中絶曰陘未及上曰翠微又一說山葉青縹色曰翠微白詩自)
(言拜别主人後離心蕩颺風前旂)騰書漕府私自列仁者惻隠從其祈
暮春三月亂江水(梁丘遲與陳伯之書暮春三月江南草長詩公劉涉渭為亂注絶流曰)
(亂)勁櫓健帆如轉機還家上堂拜祖母奉手出涕縱横
揮(退之董生行上堂問起居曲禮長者與之提攜則兩手奉長者之手公登第入官後始以漕檄自維)
(揚泝江至撫州時公祖母燕國夫人謝氏尚無恙楚公名用之妻也)出門信馬向何許城
郭宛然相識稀(退之詩只知閒信馬丁令威城郭雖是人民非)永懷前事不
自適却指舅館排山扉當時髫兒戲我側于今冠佩何
頎頎(楚公先娶徐再娶吳氏所指舅館吳氏也介甫吳出離騷云高余冠之岌岌兮長余佩之陸離)
(詩碩人頎頎)況復丘樊滿秋色蜂蝶摧藏花草腓(繳前句也詩秋日凄)
(凄百卉具腓高適詩大漠窮秋草木腓)令人感嗟千萬緒不忍倉卒回驂
騑留當開樽強自慰邀子劇飲毋予違(禮天子六馬左右驂三公九卿)
(駟馬右騑漢制九卿則中二千石亦右騑曹子建責躬詩騑驂倦路載寢載興採訪使韓宗約孟浩然偕)
(至京師欲薦諸朝會故人至劇飲歡甚或曰君與韓公有期浩然曰業巳飲遑恤他卒不赴)
澶州(澶淵之役曹利用自天雄赴敵寨共議和事敵乃遣左飛龍使韓杞持書與利用俱)
(還其書以關南故地為請杞入對行官之前殿上謂輔臣曰所言歸地事極無名必若邀)
(求朕當決戰儻歲以金帛濟其不足朝廷之體固亦無傷杞即日入辭與利用同往既至)
(敵寨復以關南地為言利用固争之謂曰若北朝恣其邀求地固不可得兵亦未易息也)
(其國主意稍怠但欲歲取金帛利用許遺絹二十萬匹銀一十萬兩議始定初利用再使)
(虜也面請歲賂金帛之數上曰必不得巳雖百萬亦可利用辭去寇凖召至幄次語曰雖)
(有勑旨汝往所許不得過三十萬過三十萬將斬汝利用果以三十萬成約而還公有澶)
(州兩詩此詩似少貶和議雖託野老之言其實公意也)
津津河北流嶭嶭兩城峙(澶州黃河在其南王莽河在其北樊城在其南戚城在其)
(北故公前詩云河流中間兩城峙又云南城草草不受兵北流樓櫓如邊城今云北河流兩城峙亦謂此)春
秋諸侯會澶淵乃其地(襄公三十年晉人齊人宋人云云會于澶淵宋災故注未有言)
(其事此言宋災故以惡宋人不克巳自責而出會求財)書留後世法豈獨譏當世
野老豈知此為予談近事邊關一失守北望皆邊騎黃
屋親乘城穹廬矢如蝟(景德元年閏九月契丹與其母舉國入寇自定州駐陽城淀遂)
(緣葫蘆河踰關南攻瀛州又乘虚抵貝冀天雄軍攻天雄不下進陷清德軍益南侵直犯澶州大陣黃屋見)
(上注漢高祖紀堅守乘城乘登也匈奴傳匈奴父子同穹廬而卧師古曰穹廬旃帳也其形穹隆故曰穹廬)
(車駕駐蹕澶州南城寇凖固請幸北城曰陛下不過河則人心危懼敵氣未懾非所以取威決勝也既至登)
(北城門樓張黃龍旗諸軍皆呼萬歲聲聞數十里氣勢百倍敵自是震駭請和不復交鋒矣詩云穹廬矢如蝟)
(蓋指射殺撻覽時事然撻覽死實在前非乘城以後事也)紛紜擅將相誰為開長利
(開長利言將相雖多無能為中國建長利者此意似不以和為然)焦頭收末功尚足誇
一是(霍光傳初霍氏奢侈茂陵徐生上書三上輒報聞後霍氏誅人為徐生上書有曰曲突徙薪無恩澤)
(焦頭爛額為上客上迺以福為郎尚足誇一是此言萊公之功亦救之末流然此意蓋甚正非如譛者孤注)
(之比蓋公前詩巳有不足於萊公之意謂人主越都邑而謀遠以萬乘之尊當不測之敵先所稱功第一者與)
(此語雖異而意實同莊子齊物論此亦一是非彼亦一是非)歡盟自此數日月行人
至(行人使者也周官有大行人掌大賓之禮及大客之儀)馳迎傳馬單走送牛車
弊征求事供給厮養猶珍麗(漢昭帝紀補邊郡三輔傳馬張晏曰驛馬也厮養)
(字見史記蘇秦傳又前漢張耳傳有厮養卒蘇林曰厮取薪者也養養人者也師古曰厮音斯)戈甲久
巳銷澶人益憔悴(澶人益憔悴此言敵雖巳和而中國益困弊)能將大事小
自合文王意語翁無歎嗟小雅今不廢(孟子惟仁者為能以大事小是)
(故湯事葛文王事昆夷詩小雅盡廢則四夷交侵中國危矣萊公之功管仲之功也以後世論之不可謂不)
(大故詩有一是之語然揆以聖人規模則不然必也以天保以上治内采薇以下治外雖有玁狁安得遽至中)
(原乎如小雅盡廢則政事所以自治者俱亡四夷安得而不交侵中國安得而不微弱縱能救之於已亂雖使)
(中國之人不至被髮左衽特賢乎列國之諸侯耳格以聖人之法何足道哉詩有焦頭及小雅之說大抵意出)
(於是)
寄平甫弟衢州道中
淺(一作洩非)溪受日光烱碎野林參天隂翳長幽鳥不見但
聞語小梅欲空猶有香長年無可自娱戲遠遊雖好更
悲傷安得冬風一吹汝手把詩書來我傍(杜集百丈潭詩清見光烱)
(碎唐韓渥詩每日在南亭南亭似僧院人語静先聞鳥啼深不見)
王荆公詩注卷二十
