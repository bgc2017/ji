王荆公詩注卷四十八
宋李壁撰
律詩
送僧惠思歸錢塘
淥淨堂前湖水淥歸時正復有荷花花前亦有餘杭姥
為道仙人憶酒家(公有古詩翰林謫仙人往歲酒姥家方干送僧歸桐廬詩聞師却到鄕)
(中去為我殷勤謝酒家列仙傳王方平以千錢與餘杭姥相聞沽酒姥送酒荅云恐地上酒不中尊飲耳)
松江(即吳江也)
來時還似去時天欲道來時巳惘然秪有松江橋下水
無情長送去來(一作時)船(唐韋冰詩來時歡笑去時哀家國迢迢迥越臺松江橋即長橋)
秋日
莫言秋早(一作草木)未知秋今日風雲巳自愁獨傍黃塵騎
一馬行看蕭索聽颼飀
中秋夕寄平甫諸弟
浮雲吹盡數秋毫(李羣玉詩浮雲卷盡為朣朧直出滄溟上碧空杜詩上方重閣晚百里)
(見秋毫)爚爚金波滿滿醪(說文曰爚音弋灼反火飛也一曰爇聲漢郊祀志月穆穆以)
(金波師古曰月光穆穆若金之波流也白詩酒醆酌來須滿滿花枝看即落紛紛)千里得君詩
挑戰(漢高帝紀與漢王挑戰李奇音徒了反臣瓚曰挑戰擿嬈敵求戰也古謂之致師)夜壇誰
敢將風騷(杜牧之詩今代風騷將誰登李杜壇)
靈山(按圖經在信州上饒縣西北九十五里亦名靈鷲山周迴百餘里舊經云上有龍池)
(多珍木奇卉兼出水晶)
靈山寧與世為仇斤斧侵凌自不休水玉比來聞長價
市人無數起相讎(斤斧侵凌言伐山取水玉也司馬相如傳水玉磊砢注水精也謝靈)
(運詩凌波採水玉)
荷花
亭亭風露擁川坻(任彦升詩涿令行春返冠蓋溢川坻注坻岸也詩宛在水中坻)天放
嬌饒豈自知(唐人詩名高自不知)一舸超然他日事故應將爾當
西施(小杜詩西子下姑蘇一舸逐鴟夷樂天詩萍汎同遊子蓮開當麗人又綠桂為佳客紅蕉當美人)
殘菊
黃昏風雨打園林殘菊飄零滿地金折得一枝還好在
(一作猶好在)可憐公子惜花心(歐陽文忠公嘉祐中見荆公此詩笑曰百花盡落獨菊枝)
(上枯耳因戲曰秋英不比春花落為報詩人子細看世傳誤謂王君玉有此句蓋詩意有相類耳文公聞之曰)
(是定不知楚辭云夕飱秋菊之落英歐陽九不學之過也據落英乃是桑之未落華落色衰之落非必言花委)
(於地也歐王二巨公豈不曉此竊疑小說皆謬不可信蔡絛西清詩話又云落始也)
竹窗
竹窗紅莧兩三根(易夬卦莧陸夬夬宋衷注云莧莧菜)山色遥供水際門
只我近知墻下路能將屐齒記苔痕(白詩徑滑苔粘屐潭深水没篙)
出定力院作(建康二志無定力院豈定林乎)
江上悠悠不見人十年塵垢夢中身殷勤未(一作為)解丁
香結放出枝間自在春(李郢詩丁香正堪結留步小庭隈)
寄育王大覺禪師
山木悲鳴水怒流百蟲專夜思高秋道人方丈應無夢
想復長吟擬慧休(退之詩夜深静卧百蟲絶此言百蟲專夜皆佳又樂天長恨歌春從春游)
(夜專夜又明妃曲只得當年備宫掖何曾專夜奉幃屏江淹擬休上人詩日暮碧雲合佳人殊未來)
送僧游天台
天台一萬八千丈(真誥桐柏山高一萬八千丈今天台亦然太白云四萬字誤太白詩云天)
(姥連天向天横勢拔五岳掩赤城天台四萬八千丈對此欲倒西南傾)歲宴老僧攜錫歸
前程好景解吟否密雪亂雲緘翠微(鄭谷詩天澹滄浪曉風悲蘭杜秋前)
(程吟此景為子上高樓)
次韻張仲通水軒
池雨含烟暝不收草根長見水交流愛君古錦嚢中句
解道今秋似去秋(李白詩解道澄江淨如練令人長憶謝玄暉李賀詩獨睡南窗月今秋)
(似去秋錦嚢句亦是賀事)
送陳令
長谿流水碧潺潺古木蒼藤暗兩山把臂道人今在否
長官白首尚人間(杜詩壮心久零落白首尚人間)
無錫寄孫正之
健席高檣送病身亂山荒隴障歸津應須一曲千回首
西去論心更幾人(杜詩我行入東川十步一回首李義山哭劉蕡詩一叫千回首天高不)
(為聞王摩詰詩勸君更盡一杯酒西出陽關无故人觀末句公厚侔如此)
漫成
清時無路取封侯病卧牛衣巳數秋日月不膠時易失
感今懷昔使人愁(不膠言常去而不留也但封侯一句疑公不作此語)
初晴
一抹明霞黯淡紅(紅而稱黯淡言色之淺)瓦溝巳見雪花融前山
未放曉寒散猶鎖白雲三兩峰(秦少游詩斷霞一抹海天低唐人詩沈雲隠)
(喬樹細雨滅層巒)
釣者
釣國平生豈有心解甘身與世浮沈應知渭水車中老
自是君王著意深(文王載吕尚與俱歸雖无車字然載即車也事見嚴陵祠堂注張樂全)
(亦有太公詩今附於此默坐磻溪素髮垂商周於此繫興衰機深正似忘機者應被沙鷗静處窺樂全之語與)
(公意别恐非所以議聖賢也又嘗記唐人一詩不知誰作詩云青山長在境長新寂寞持竿一水濱及得王師)
(身巳老不知辛苦為何人莊子亦有釣臧事)
將次鎮南
豫章江面朔風驚浩蕩帆船破浪行(宋宗慤年尚少叔父少文問其所志)
(慤荅曰願乘長風破萬里浪)目送家山無幾許千年空想蟪蛄聲(莊子)
(逍遥遊篇朝菌不知晦朔蟪蛄不知春秋此小年也)
出金陵
白石岡頭草木深(建康志白土岡在城東見示耿天隲注又江寧縣城南一十五里有石子)
(岡一名石子墩吴孫峻害諸葛恪投之於此岡即韓擒虎受陳將任忠出降之所又溧水縣北二十里有白石)
(山三處名皆不同不知此所指何地又世說孫興公為庾公參軍共游白石山疑即白石岡也)春風相
與散衣襟浮雲映郭留佳氣飛鳥隨人作好音(漢光武紀望氣)
(蘇伯阿見舂陵唶曰氣佳哉鬱鬱葱葱然此謂金陵嘗為帝王都易小過飛鳥遺之音詩睍睆黃鳥載好其音)
酬王微之
一雨迴飈助蓐收(月令孟秋之月其帝少皥其神蓐收言金火方戰風雨助秋意也)炎
曦不復畏金流(莊子逍遥遊篇大旱金石流土木焦而不熱)君家咫尺堪乘
興想岸烏巾對奕秋
題玉光亭
傳聞天玉此埋堙千古誰分偽與真每向小庭風月夜
却疑山水有精神(按信州圖經玉光亭在玉山縣廳之東不知所自章郇公及荆公詩碑在)
(焉郇公詩曰千層懷玉對軒窗池上新亭號玉光秪此便堪為吏隠神仙官職水雲鄉蜀人青陽楷詩云鳴琴)
(賢宰有三長吟得新詞敵夜光好是斷章旡以和神仙官職水雲鄕和郇公韻也或言玉光恐在楚州珤應縣)
(今附唐尼真如事於此開元中有李氏者嫁於賀若氏賀若氏卒乃捨俗為尼號曰真如家於鞏縣孝義橋)
(天寳元年七夕真如於盥濯之間忽見五色雲氣中引手不見其形徐以囊授真如曰寳之謹勿言也真如謹)
(守不敢失墜天寳末中原鼎沸真如展轉流寓於楚州安宜縣肅宗元年建子月真如忽見二人衣皂衣引真)
(如東南而行值樓觀嚴飾兵衛鮮肅皂衣者指之曰化城也城有複殿一人衣碧戴寳冠號為天帝復有二十)
(餘人衣冠亦如之呼為諸天諸天命真如進既而諸天相謂曰下界喪亂時久殺戮過多腥穢之氣達於諸天)
(不知何以救之一天曰莫若以神寳壓之一天曰常用第三寳今沴氣方盛第三寳不足以勝之須以第二寳)
(授之則兵可息亂世可清也天帝曰然因出寳授真如曰汝往令刺史崔侁進達於天子時肅宗寝疾方甚視)
(寳促召代宗謂曰汝自楚王為皇太子今上賜寳獲於楚州天祚汝也宜寳愛之代宗再拜受賜得寳之故即)
(日改為寳應元年上既監國乃昇楚州為上州縣為望縣改縣名安宜寳應焉楚州刺史鄭輅作記韓詩世)
(俗誰知偽與真荀子玉在山而木潤淵生珠而崖不枯牛奇章詩珠玉會應成咳唾山川尤覺露精神)
贈僧
紛紛擾擾十年間世事何嘗不強顔亦欲心如秋水靜
應須身似嶺雲閒(張樂全寄郭思誠詩心同秋水静身共野雲閒思誠太華隠者)
嘲叔孫通
馬上功成不喜文叔孫綿蕝共經綸諸君可笑貪君賜
便許當時(一作先生)作聖人(本傳上患朝儀不肅通采古禮與秦儀雜就之與諸生為綿蕝)
(野外習之月餘通曰上可試觀拜通為奉常賜金五百斤通因進曰諸弟子儒生隨臣久矣與共為儀願陛下)
(官之高帝悉以為郎通出皆以五百金賜諸生乃喜曰叔孫生聖人知當世務綿蕞如淳曰謂以茒剪樹地為)
(纂位尊卑之次春秋傳曰置茅蕝師古曰蕞與蕝同或云此詩宋景文作共經綸作強經綸王逢原集亦有詠)
(叔孫詩大抵同此意云弟子由來迹未純異時得失亦頻頻一官所買知多少便議先生作聖人)
和淨因有作
朝紅一片墮窗塵禪客蕭然感此辰(參同契論外丹形體為灰土状若明)
(窗塵後山詩僧奩手汙空留迹佛几堆紅拂委花)更覺城中芳意少不如山野
早知春(東坡詩曲欄幽榭終寒窘一看郊原浩蕩春)
張工部廟(未詳何人)
使節紛紛下禁中幾人曾到此城東獨君遺像今如在
廟食真須德與功
寄伯兄
身留海上去何時只看春鴻北向飛安得先生同一飯
(一作飽)蕨芽香嫩䱥魚肥(䱥音制楚公七子安仁為長此詩所指伯兄是也)
和張仲通見寄三絶句
高山流水意無窮三尺空弦膝上桐默默此時誰會得
坐凭江閣看飛鴻(劉長卿詩古調雖自愛今人多不彈詩誰會得亦此意也杜詩注目寒江)
(倚高閣晉顧愷之恒云手揮五弦易目送孤鴻難)
其二
收拾乾坤付一壺世間無物直錙銖醉鄉舊業抛來久
更欲因君稍問塗(唐王績有醉鄉記)
其三
欹枕狂歌擊唾壺直將軒冕等錙銖醉鄕岐路君知否
不似人間足畏塗(令狐楚詩閒齋夜擊唾壺歌試望夷門奈遠何晉王處仲每醉後輒詠魏)
(武樂府歌曰老驥伏櫪志在千里以如意打唾壺為節壺邊盡缺莊子畏塗者十殺一人父子兄弟相戒也)
宣州府君喪過金陵
百年難盡此身悲眼入春風秪涕洟花𤼵鳥啼皆有思
忍尋常棣脊令詩(公兄安仁為宣州司戶脊令雝渠水鳥而在原失其常處則飛則鳴求)
(其類天性也猶兄弟之於急難)
觀王氏雪圖
崔嵬相映雪重重茅屋柴門在半峰想有幽人遺世事
獨臨青峭倚長松
韓子
紛紛易盡百年身(選詩爭先萬里塗易盡百年身)舉世何人識道真(莊子)
(道之真以治身土苴以治天下劉歆傳黨同門妒道真)力去陳言誇末俗可憐無
補費精神(觀公此詩尚謂退之未識道真也余在臨川聞之曾氏子弟載南豐語云介甫非前人盡)
(獨黃帝孔子未見非耳譏其非人太多也如此詩可見陳無已云荆公詩力去陳言誇末俗可憐無補費精)
(神而公平生文體數變莫年詩益工用意益苦故言不可不謹也韓詩可憐無益費精神有似黃金擲虚牝)
(公譏韓子而用其語但易一字耳)
宰嚭
謀臣本自繫安危賤妾何能作禍基但願君王誅宰嚭
不愁宫裏有西施(說苑桓公問於管仲吾欲使爵腐於酒肉腐於豆得無害霸乎對曰無害)
(於霸也惟不知賢害霸信賢而復使小人參之害霸詩意殆本此程氏云李覲謂若教管仲身長在宫裏何)
(妨更六人此語不然管仲時桓公之心特未蠹也若巳蠹雖管仲可奈何未有心蠹尚能用管仲之理公語亦)
(李意當以程說為允)
郭解
藉交雖有不貲恩漢法歸成棄市論平日五陵多任俠
可能推刃報王孫(言藉交雖於人有恩漢法不許也本傳以軀藉友報仇師古曰藉謂借助)
(也公孫弘議解罪當大逆亡道遂族解不止棄市也解誅後俠者極衆而無足數者按郭解以匹夫而奪人主)
(死生之權且聖人之作五刑固有輕重今一言不中意而立殺之此何理也考其唱此悖亂之風解實為之魁)
(故弘之言解布衣為俠行權以睚眦殺人解雖不知此罪甚於解知劉器之以弘此一事為得大臣之體)
古寺
寥寥蕭寺半遺基(蕭寺見上注)遊客經年斷履綦(漢班婕妤詩俯視兮)
(丹墀思君兮履綦綦履之飾也)猶有齊梁舊時殿塵昏金像雨昏碑(温庭)
(筠詩猶有南朝舊碑在敢將興廢問漁翁杜詩惟有古殿存世尊亦塵埃如聞龍象泣足令信者哀)
越人以幕養花游其下二首
幕天無日地無塵百紫千紅占得春野草自花還自落
落時還有惜花人(越人養花亦如洛中劉伶傳幕天席地言野花雖无幕護值其落時亦)
(有惜之者)
其二
尚有殘紅巳可悲更憂回首秪空枝莫嗟身世渾無事
睡過春風作惡時(古詩花開堪折直須折莫待无花空折枝白集争忍開時不同醉明朝後)
(日即空枝黃臺瓜詞三摘尚云可四摘抱蔓歸公詩亦類此)
魚兒
遶岸車鳴水欲乾魚兒相逐尚相歡無人挈入滄江去
汝死那知世界寬(喻禍至而不知由溺於燕安古靈師在窗下看經蜂子投窗紙求出師)
(曰世界如許闊不肯出鑚他故紙做甚麽)
離鄞至菁江東望
村落蕭條夜氣生側身東望一傷情丹樓碧閣無處所
只有谿山相照明(丹樓碧閣言變滅无餘矣)
信州回車館中作二首
太白山根秋夜静(太白山在剡縣公之舊游也)亂泉深水遶床鳴(鄭谷)
(詩向蜀還秦計未成寒蛩一夜遶床鳴)病來空館聞風雨恰似當年枕上
聲(當年指太白也)
其二
山木漂搖卧弋陽因思太白夜淋浪芭蕉一枕西窗雨
(一作西窗一榻芭蕉雨)復似當時水遶床(弋陽信州縣名張祜題弋陽館詩不知即是)
(此館否其詩云一葉飄然下弋陽殘霞昏日樹蒼蒼吴溪漫淬干將劍却是猿聲斷客腸)
天童山溪上(以公經游記考之山在鄞縣)
溪水清漣樹老蒼行穿溪樹踏春陽(段成式記鬼詩長安女兒踏春陽旡)
(處春陽不斷腸)溪深樹密無人處唯有幽花度水香
鄞縣西亭
收功無路去無田(韓詩臨分不女誑有路即歸田)竊食窮城度兩年更
作世間兒女態亂栽花竹養風烟(退之詩無為兒女態憔悴悲賤貧)
别鄞女
行年三十巳衰翁滿眼憂傷只自攻今夜扁舟來訣汝
死生從此各西東(禮曰五十始衰三十而言衰翁亦太早矣杜詩明朝牽世務揮淚各西)
(東)
真州馬上作
身隨飢馬日中行眼入風沙困欲盲心氣巳勞形亦弊
自憐於世欲何營(太史遷傳神太用則竭形太勞則弊)
登飛來峰
飛來山上千尋塔(興化軍仙遊縣有大飛山臨安錢塘縣靈隠寺有飛來山介甫未嘗入閩)
(若又以靈隠飛來峰則初无塔兼所見亦不至甚遠恐别指一處也)聞說雞鳴見日昇(後漢)
(志太山日觀雞一鳴時見日始欲出長三丈所太山記東南巖名曰日觀言雞初鳴時見日出又有秦觀吴觀)
(望見長安會稽孟浩然天台詩雞鳴見日出常與仙人會)不畏浮雲遮望眼自緣
身在最高層(杜牧詩明朝楚山上莫上最高層若以詩䜟言此亦可見公被遇神考始終人不能)
(間也陸賈新語邪臣蔽賢猫浮雲之障白日也李白詩盡道浮雲能蔽日)
讀漢功臣表
漢家分土建忠良(周書武成分土惟三賈誼傳衆建諸侯而少其力)鐵劵丹書
信誓長(漢高帝紀與功臣剖符作誓丹書鐵契金匱石室藏之宗廟注金匱猶金縢也契亦劵之異名)
本待山河如帶礪何緣葅醢賜侯王(漢封爵之誓曰使黃河如帶泰山若)
(礪國以永存爰及苗裔於是申以丹書之信重以白馬之盟注帶衣帶也礪砥石也黥布傳漢誅梁王彭越)
(盛其醢以徧賜諸侯刑法志所謂葅其骨肉是也)
詠月
追隨落日盡還生點綴浮雲暗又明江有蛟龍山虎豹
清光雖在不堪行(揚子五百篇月未望則載魄于西既望則終魄于東其遡於日乎注遡迎)
(也向也不如浮雲點綴謝景重語見上注莊子秋水篇水行不避蛟龍者漁父之勇也陸行不避虎兕者)
(獵夫之勇也韓公將歸操涉其淺兮石齧我足乘其深兮龍入我舟亦此意)
金山
怪祕隂靈與護持重丹複碧煥參差滄江見底應無日
萬丈孤根世不知(杜荀鶴詩海枯終見底人死不知心杜詩灧澦既没孤根深)
疊翠亭
烟籠遠浦迷芳草日照澄湖浸碧峰(韓子蒼詩未肯分流下山去為君純)
(浸紫霄峰)幸有清罇堪酩酊忍陪良友不從容
默默
默默長年有所思世間談笑謾追隨蒼髯欲茁朱顔去
更覺求田問舍遲(勉酬俗也韓文蘭茁其芽山谷詩笋茁不避道)
寓言三首
大虚無實可追尋葉落松枝漫古今(張安道和趙叔平詩視身无實元泡)
(幻觀世皆空漫古今)若見桃花生聖解不疑還自有疑心(楊傑語拈花示)
(衆微笑者巳墮迷坑立雪齊腰勤求者自殺疑竇靈雲詩自從一見桃花後直到如今更不疑)
其二
本來無物使人疑(六祖云本來无一物)却為參禪買得癡聞道無
情能說法面墻終日妄尋思(傳燈錄良玠師問潙山頃聞忠國師有无情說法良)
(玠未究其微潙山云云玠又問雲岩曰无情說法什麽人得聞雲岩曰我若聞汝即不得聞吾說法也曰若恁)
(麽即良玠不聞和尚說法也雲岩云云師乃述偈呈雲曰也大奇也大奇无情說法不思議若將耳聽聲不現)
(眼處聞聲方自知)
其三
未能達本且歸根(信心銘歸根得旨隨照失宗)真照無知豈待言(臨濟)
(云㳂流不止問如何真照无邊說似他)枯木巖前猶失路那堪春入武陵
源(安禪師玄談枯木岩前叉路多行人到此莫蹉跎杜詩悲秋宋玉宅失路武陵源)
偶書
穰侯老擅關中事長恐諸侯客子來我亦暮年專一壑
每逢車馬便驚猜(穣侯謂王稽謁君得无與諸侯客子俱來乎无益徒亂人國耳張文潛)
(詩穣侯擅關中頗畏諸侯客搜車計巳遲終困范公策庸夫吝富貴百計私自惜勢移禍敗至智巧竟何益莊)
(子秋水篇且夫擅一壑之水而跨跱埳井之樂此亦至矣)
揚子三首
儒者陵夷此道窮千秋止有一揚雄當時薦口終虚語
賦擬相如却未工(本傳蜀有司馬相如作賦甚弘麗温雅雄心壮之每作賦常擬之以為式)
(又孝成帝時有薦雄文似相如者召雄待詔承明之庭言薦雄者止稱其詞賦蓋知道者未應以詞賦稱之兼)
(實未及相如之工也公古詩亦云知者乃得稱其詞)
其二
九流沈溺道真渾(一本作道真沈溺九流渾)獨泝頽波討得源(陸機文賦)
(㳂波而討源)歲晚強顔天禄閣(強其兩反)秪將奇字與人言(司馬遷遺)
(任安書及巳至此言不辱者所謂強顔耳詩言雄仕於莽時實包羞故猥託於奇字耳)
其三
千古雄文造聖真眇然幽思入無倫他年未免投天禄
虚為新都著劇秦(雄解嘲顧而作太玄五千文大者含元氣纖者入无倫雄雖投閣莽言其)
(素不與事或猶以美新故爾)
讀維摩經有感
身如泡沫亦如風刀割香塗共一空宴坐世間觀此理
維摩雖病有神通(華嚴經云以白旃檀塗身能除一切熱惱得清涼也刀割歌利王事法華)
(經云或遭王難苦臨刑欲壽終念彼觀音力刀尋段段壊前軰謂此言性也楞嚴經云觀世音令衆生於我身)
(心獲十四種无畏功德五者熏聞成聞六根銷復同於聲聽能令衆生臨當被害刀段段壊使其兵戈猶如割)
(水亦如吹光性无搖動蓋割水吹光而水火之性不動搖猶如遇害而吾性湛然此乃得觀音無畏之力所謂)
(刀尋段段壊者正謂是耳玄覺襌師第三語其相應者心與空相應則譏毁讃譽何憂何喜身與空相應則)
(刀割香塗何苦何樂)
春日即事
池北池南春水生桃花深處好閒行細思擾擾夢中事
何用悠悠身後名(孫權語曹操春水方生公宜速去王建詩池北池南草綠張季鷹使)
(我有身後名不如生前一杯酒)
贈安太師
獨龍岡北第三峰逋客歸來老更慵(逋客見北山移文)敗屋數
椽青繚繞冷雲深處不聞鐘(唐人詩重雲晦廬嶽微鼓辨湓城此言隂晦之夕鼓)
(聲纔彷彿耳亦猶鐘聲為冷雲所隔而不之聞也)
送李生白華巖修道
白華巖主是金僊假作山僧學道(一作坐)禪珍重此行吾
不及為傳消息結因緣(白華巖在金谿即仙巖也巖主是為寳月禪師熙豐間人居巖)
(之絶頂持戒誦經猛獸馴伏客至則遣去又能以慧眼知人善惡事李生名无咎慕師之風棄儒從之介甫在)
(金陵嘗遣人致師而不出邑人朱幹叔之子日嚴日邁為余言如此)
寄道光大師
秋雨漫漫夜復朝可嗟蔀屋望重霄(豐上六豐其屋蔀其家)遥知
宴坐無餘念萬事都從劫火燒(劫火見寄國清處謙注)
示報寧長老
白下亭東鳴一牛山林陂港浮高秋新營棗域我檀越
曾悟布毛誰比丘(牛一鳴事出西域記域一作棫字書棫木名佛書云印度國造寺檀越)
(名為寺主公嘗乞以所居園屋為僧寺乞賜額剳子云臣幸遭興運超拔等夷知奬眷憐逮兼父子戴天負地)
(感涕難勝顧迫衰殘縻捐何補不勝螻蟻微願以臣今所居江寧府上元縣園屋為僧寺一所永遠祝延聖壽)
(如蒙矜許特賜名額庶昭希曠榮遇一時仰憑威神誓報無巳公既捨宅為寺故云我檀越會通問烏窠如)
(何是和尚佛法即於身上拈起布毛吹之遂悟時謂布毛比丘)
紅梨
紅梨無葉庇花身(陸魯望詩幾度木蘭舟上望不知元是此花身)黃菊分香委
路塵歲晚蒼官纔自保日高青女尚横陳(蒼官青女並見上注復)
(齋謾錄云荆公詩日高青女尚横陳横陳事見相如賦及楞嚴經青女者主霜雪之神也事見淮南子公以青)
(女為霜於理未當如杜子美秋野詩云飛霜任青女乃為當理梁昭明博山香爐賦云青女司寒紅花繄景亦)
(皆指為雪霜神矣復齋之說姑存之)
鴟
依倚秋風氣象豪似欺黃雀在蓬蒿不知羽翼青冥上
腐鼠相隨勢亦高(退之病鴟詩晴日占光景高風送追隨遂凌紫鳳高肯顧鴻鵠卑莊子)
(蝍蛆甘帶鴟鵶嗜鼠鹽鐵論曰泰山之鴟啄腐鼠於窮澤非有害人也今有司盜主財而食之焉得若泰山之)
(鴟乎淮南子亦有飛鳶墮腐鼠事詩意謂鴟以喻小人不足道而又有附之以顯者猶腐鼠之於鴟也)
驢二首
力侔龍象或難堪(維摩經云譬如龍象蹵踏非驢所堪是名住不可思議解脱方便之門)
唇比仙人亦未慙(大集經有驢唇仙人)臨路長鳴有真意盤山弟
子久同參(鎮州普化和尚承嗣盤山嘗振一鐸行化城市暮入臨濟院喫生菜臨濟曰遮漢大似一)
(頭驢師便作驢鳴臨濟乃休普化曰臨濟小厮兒亦具一隻眼)
其二
雖得康莊亦好還(柳子厚牛賦不如羸驢服逐駑馬曲意隨勢不擇處所不耕不駕藿菽自)
(與騰踏康莊出入輕舉又荅問云且夫白羲騄耳之得康莊也逐奔星先飄風而跛驢不出泥涬言於得意處)
(不戀亦知斂退也康莊大路)每逢溝塹便知難(謂無乘險徼倖之心)由來此物
非他物莫道何曾似仰山(大集經大梅法常禪師一日謂其徒曰來莫可抑往莫可)
(追從容復聞鼯鼠聲師曰即此物非他物汝善護持吾今逝矣僧問仰山和尚何似一頭驢)
晚春
春殘葉密花枝少睡起茶多酒盞疎斜倚屏風搔首坐
滿簮華髮一床書(刺客傳八尺屏風可超而越王昌齡詩妻子歡同數株柳雲山老對一)
(床書陳去非詩八尺屏風遮宴坐一簾細雨獨題詩疑倣公作也藝苑雌黃云僧惠洪冷齋夜話載介甫)
(詩睡起茶多酒盞疎多字當作親字世俗傳寫之誤洪意蓋欲以少對密疎對親也予作荆南教官與江朝宗)
(滙者同僚偶論及此江云惠洪多妄誕殊不曉古人詩格此一聯以密字對疎多字對少正交股用之所謂蹉)
(對法也)
樓上望潮
樓上人腸渴欲枯樓前終日望平湖無舟得入滄浪去
為問漁人得意無(杜詩肺枯渴太甚飄泊公孫城)
寄李道人(即李士寧蓬州人曾慥集仙傳誤云資州人)
李生富漢亦貧兒人不知渠只我知跳過六輪中耍峭
養成三界外愚癡(六輪三界皆佛氏語)
憶江南
城南城北萬株花池面冰消水見沙(韓詩江空水見沙)回首江
南春更好夢為蝴蝶亦還家(令狐楚詩縱有還家夢猶聞出塞聲來鵬詩分明)
(記得還家夢徐孺宅前湖水東)
對碁呈道原
北風吹人不可出清坐且可與君碁明朝投局亦未晚
從此亦不復吟詩(投博局見戲贈葉致遠注言碁與詩之妨學也)
謝微之見過(王晢字微之)
此身巳是一枯株(公詩累有枯木之語蓋晚而師瞿曇者也)所記交朋八九
無唯有微之來訪舊天寒幾夕擁山爐
惜春
滿城風雨滿城塵蓋紫藏紅漫惜春春去自應無覓處
可憐多少惜花人(唐崔櫓詩春意自知無主惜小杜詩莫怪杏園憔悴去滿城多少惜花人)
寄北山詳大師(一作和平甫寄道光禪師)
欲見道人非一朝杖藜無路到青霄千巖萬壑排風雨
想對銅爐柏子燒(晉顧愷之還荆州人問以會稽山川之状愷之云千岩競秀萬壑爭流草)
(木蒙籠若雲興霞蔚東坡詩銅爐燒柏子)
子貢
一來齊境助奸臣去誤驕王亦苦辛魯國存亡宜有命
區區飜覆亦何人(奸臣謂齊田常也子貢雖說令無伐魯而其詞云臣聞憂在外者攻弱今)
(君憂在内故曰不如伐吴如此是助奸也為吴之計莫急於破越子貢乃謂夫差王者不絶世伯者無強敵)
(宜置越而伐齊又為吴東見越王令出師以從子貢去而之魯吴王果大破齊師於艾陵以兵臨晉敗於黃池)
(越遂乘間滅吴故詩稱誤也言國之廢興存亡自有天命乃飾詐設辭如儀秦之為雖能存宗國不足道也)
王荆公詩注卷四十八
