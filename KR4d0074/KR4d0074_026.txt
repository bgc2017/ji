王荆公詩注卷二十六
宋李壁撰
律詩
歲晚懷古
先生歲晩事田園魯叟遺書廢討論問訊桑麻憐巳長
按行松菊喜猶存農人調笑追尋壑稚子歡呼出候門
遙謝載醪祛惑者吾今欲辯已忘言(時方作二經義此篇全用淵明事)
段約之園亭
愛公池館得忘機初日留連至落暉菱暖紫鱗跳復没
柳隂黃鳥囀還飛徑無凡草唯生竹盤有嘉蔬不采薇
勝事閬州雖或有終非吾土豈如歸(曲禮稻曰嘉蔬言有粟而不必效伯)
(夷也杜詩閬州勝事可腸斷閬州城南天下稀王仲宣賦雖信美而非吾土兮曾不足以少留)
段氏園亭
欹眠隨水轉東垣一點炊煙映水昏漫漫芙蕖難覓路
翛翛楊柳獨知門青山呈露新如染白鳥嬉游静不煩
朱雀航邊今有此可能搖蕩武陵源(晉咸康三年更作朱雀門新立朱雀)
(浮航在縣城東南四里對朱雀門南渡淮水亦名雀橋)
回撓
柴荆散策静涼飇隠几扁舟白下潮紫磨月輪升靄靄
帝青雲幕卷寥寥數家雞犬如相識一塢山林特見招
尚憶木瓜園最好興殘中路且回橈(白下門見題半山寺壁注孔融論)
(金之優者名紫磨猶人之有聖也南史曰南海扶南國王諸農死子陽邁立陽邁初在孕其母夢生兒有人以)
(金蓆藉之其色光麗夷人謂金之精者為陽邁中國云紫磨者因以為名宋永初二年遣使貢獻以陽邁為林)
(邑王某國王女白其父願以水上泡為頭華鬘王告不可令匠取泡女見隨手破壊又曰水泡虚偽不可久停)
(願王為我作紫磨金鬘崔豹古今注月重輪帝青見古意注)
酴醿金沙二花合發
相扶照水弄春柔發似矜夸斂似羞碧合晚雲霞上起
紅争朝日雪邊流(言紅白合也)我無丹白知如夢人有朱鉛
見即愁疑此冶容詩所忌故將樛木比綢繆(真誥第三卷夫真者)
(都無情欲之感男女之想也若丹白存於胷中則真感不應真靈不降矣故知真道不可對求要言不可偶聽)
(也詩意言丹白不存於中故眎花如夢也言婦人之艷飾者見花而愁自以不及也樛木之詩取木枝下)
(垂之故故葛也藟也得纍而附之以比后妃不忌衆妾使得進御而下皆悦附也冶容正指酴醿金沙言二花)
(競發盛其容飾若争妍者詩人所忌在此而猶愛其綢繆不相嫉故以樛木終之美反正也)
輒次公闢韻書公戲語申之以祝助發一笑(公闢)
(名師孟公集有荅公闢書正及此詩今附於此某啟比承故人遠屈殊以不獲從容為)
(恨更煩專使貺以好音豈勝感悵隂晴不常寒暄屢變尤喜跋涉動止安豫平字韻詩不)
(敢違指聊供一笑集古句亦勉副來喻不足傳示也尚此阻闊惓惓可知千萬自愛以副)
(情禱也不宣)
故人辭祿未忘情語我猶能作扞城身自不遭如貢薛
兒應堪教比韋平老羆豈得長高卧雛鳳仍聞已間生
把酒祝公公莫拒緇衣心為好賢傾(薛廣德貢禹皆為御史大夫列三公)
(廣德晚歲甫遂懸車之請禹求退不能竟卒於位今云不遭似言公闢之身不如貢薛之遭遇也平當傳漢)
(興惟韋平父子至宰相謂韋賢玄成平當晏也王羆守洛陽魏將侵之羆曰老羆當道卧貘子安得過此言)
(公闢之賢可令守邊不當令閒焦贛易林鳳生五雛長于南郭龐統傳此間自有伏龍鳳雛詩引緇衣及)
(韋平雛鳳事似并及其子然公闢之後無聞傳亦不著子某某)
次韻致遠木人洲二首(建康志迷子洲在城西南四十里周圍三十里)
迷子山前漲一洲木人圖志失編收年多但有柳生肘
地僻獨無茅蓋頭河側鮑焦乾尚立江邊屈子槁將投
未妨他日稱居士能使君疑福可求(柳生肘見東皋注傳燈錄潙山問)
(衆還識遮阿師子也無謂德山宣鑒也衆曰不識潙曰是伊將來有把茅蓋頭罵佛罵祖去鮑焦周之介士)
(也衣弊膚見潔畚將蔬子貢遇之曰吾子何以至此也焦曰天下之遺德教者衆矣吾何以不至於此也子貢)
(曰吾聞之非其世者不生其利汚其君者不踐其土今吾子汚其君而踐其土非其世而將其蔬此誰之有哉)
(鮑焦曰嗚呼賢者重進而輕退廉者易醜而輕死乃棄其蔬而立槁死於洛水之上事見新序莊子盜跖篇)
(鮑子立乾申子不自理廉之害也屈原至於江濱形容枯槁乃作懷沙之賦遂自投汨羅而死立與投皆本)
(出處用字工且嚴如此韓詩偶然題作木居士便有鼇無窮祈福人余見湖南一知舊云木居士在耒陽縣北)
(口寺元豐間縣令禱雨弗應析而薪之今所存乃後人更為者)
其二
杌爾何年客此洲飄流誰棄止誰收無心使口肝使目
有幹作身根作頭暴露神靈難寄託禱祠村落幾依投
紛紛剪紙真虛負立槁安知富可求(孟嘗君將入秦蘇秦謂之曰臣過淄)
(水有土偶人與木偶人相語土偶謂木偶曰子東國之桃梗也刻削子以為人降雨下淄水至流子而去則子)
(漂漂者未知所止息也列子偃師事王試廢其心則口不能言廢其肝則目不能視韓詩根為頭面幹為)
(身鬼神必依深柏茂樹今木既槁故云難寄託韓詩外傳曰鮑焦棄其蔬而立槁於洛水之上君子曰廉)
(夫剛哉)
次韻酬龔深甫二首(據國史深甫名原處州人嘉祐八年進士哲廟時徽)
(廟初嘗為兵部工部侍郎給事中原學於王安石安石改學校法引原以自助原亦為盡)
(力元祐初司馬光召原與語詆王氏原反覆辯論終不為變光曰王氏氣習尚爾耶據此)
(可見原不隨時觀望背其師法又原在紹興元符間時有正論言徽廟當為哲宗服三年)
(喪坐此斥後又坐與陳瓘善得罪)
恩容衰老護松楸復得一龔隨我游講肆劇談兼祖謝
舞雩高蹈異求由(陶詩周生述孔業祖謝響然臻馬隊非講肆校書亦已厪祖企謝景夷也)
北尋五柞故未憗東挽三楊仍有樛陟巘降原從此始
但無瑤玉與君舟(漢有五柞宫在盩厔初疑公何忽用此後按輿地志鍾山少林最高峯北)
(有五願樹乃柞木也然後知公詩所稱北尋蓋謂此文公十二年秦行人夜戒晉師曰兩君之士皆未憗也)
(注憗缺也李白驛庭三楊樹正當白下門白下竊近鍾山詩公劉陟則在巘復降在原何以舟之惟玉及)
(瑤鞞琫容刀注舟帶也謂佩刀之類)
其二
握手東崗雪滿篸後期惆悵老吾蠶芳晨一笑真難值
暮齒相思豈久堪他日杜詩傳渭北幾時周宅對漳南
百年邂逅能多少且可勤來共草菴(杜詩渭北春天樹宋劉繪張融周)
(顒一時勝士居皆連牆故朝野為之語曰三人共宅夾清漳張南周北劉中央以渭北對漳南所謂無一字無)
(來處)
次韻葉致遠
知君聊占水中洲去即東浮逐聖丘憂國無時須問舍
得坻有興即乘流由來要路當先據誰謂窮鄉可久留
他日五湖尋范蠡想能重此駐前騶(韓詩聯句懷糈愧賢屈乘桴追聖丘)
(憂國問舍見續蜀志賈生賦乘流則逝兮得坻則止注木之浮水行止隨流選詩何不策高足先據要)
(路津梁制尚書令僕中丞各給威儀十人其六人武冠絳韝即所謂騶也此詩一本作生涯聊占水中州豈)
(即乘桴逐聖丘身與鳬飛乃鴈集心能茅靡亦波流由來杞梓當先伐誰謂菰蒲可久留乘興吾廬知未厭故)
(移修竹擬延騶)
次韻酬朱昌叔五首
點也自殊由與求既成春服更何憂拙於人合且天合
静與道謀非食謀未愛京師傳谷口但知鄉里勝壺頭
嗟予老矣無一事復得此君相與游(莊子堯為天之合舜為人之合韓)
(集合於天而乖於人何害況又時有兼得者耶揚子谷口鄭子真耕於巖石之下名震於京師馬援云吾)
(從弟少游嘗言士生一世云云鄉里稱善人斯可矣此以鄉里對京師本此壺頭見本傳山名在辰州沅陵東)
其二
去年音問隔淮州百謫難知亦我憂前日杯盤共江渚
一歡相屬豈人謀山蟠直瀆輸淮口水抱長干轉石頭
乘興舟輿無不可春風從此與公游(陳遵傳故事有百適者斥注適讀曰)
(謫前四句名蹉對格孫盛晉陽秋云秦淮是始皇所鑿王尊令郭璞筮即此淮也又稱未至方山有直瀆)
(行三十餘里以地論之淮發源詰曲不類人功則始皇所掘即此瀆也丹陽記建康有淮源出華山流入江)
(在丹陽姑孰之界西北流經建康秣陵二縣之間縈紆京邑之内至于石頭入江綿亘三百許里長干秣陵縣)
(東里巷名有大長干小長干東長干皆地名)
其三
烏榜登臨興未休共言何許更消憂聯裾蕭寺尋真覺
方駕孫陵弔仲謀語罷每開歡笑口詩來仍掉苦吟頭
已知軒冕真吾累且可追隨馬少游(上林賦榜人歌聲流喝注榜人船長)
(也榜音謗又方孟反梁武帝造寺令蕭子雲飛白大書一蕭字又大中祥符四年詔於龍圖閣取舒州所獲)
(誌公石以示輔臣乃加諡誌公真覺遣知制誥陳堯咨詣蔣山致告後又謚道林真覺令公私無得斥誌公名)
(左太沖魏都賦方駕比輪按吳大帝陵在蔣山南八里丹陽記蔣陵因為名輿地志臺當孫陵曲折之旁)
(故曰蔣陵亭亦名孫陵亭少游見和王勝之借馬注)
其四
白下門東春水流相看一噱散千憂穿梅入柳曾莫逆
度嶺緣岡初不謀世事但知吹劒首官身難即問刀頭
長臨鍜竈真自苦有興復來從我游(噱笑也嵇康琴賦嗢噱終日杜詩)
(一酌散千憂莊子則陽篇惠子曰夫吹管也猶有嗃也吹劒首者吷而巳矣堯舜人之所譽也道堯舜於戴)
(晉人之前譬猶一吷也古樂府藁砧今何在山上更安山何當大刀頭破鏡飛上天注刀頭有環問何時還)
(嵇康傳性絶巧而好鍜宅中有一柳樹甚茂乃激水圜之每夏月居其下以鍜)
其五
樂世閒身豈易求巖居川觀更何憂放懷自遂如初服
買宅相招亦本謀名譽子真矜谷口事功新息困壺頭
知君於此皆無累長約追隨壙埌游(蔡澤說范雎君何不以此時歸相印)
(讓賢者而授之退而巖居川觀必有伯夷之廉屈平離騷進不入以離尤兮退將復脩吾初服馬援封新)
(息侯莊子予方將與造物者為人厭則又乘夫莽眇之鳥以出六極之外而游無何之鄉以處壙埌之野崔)
(注云猶曠蕩也)
次韻送程給事知越州
旌節(一作千騎)東方占上頭如何誤到北山游清明若覩蘭
亭月暖熱因忘蕙帳秋投老更(一作始)知歡可惜通宵先
(一作豫)以别為憂歸來若(一作西歸定)有詩千首想肯重來賁
一丘(公闢熙寧十年五月守越樂府東方千餘騎夫壻居上頭元微之苦樂相倚曲猶得半年相煖)
(熱樂天對酒詩賴有詩仙能煖熱本傳稱公闢喜為詩千首非徒說易賁卦賁于丘園)
次韻酬徐仲元
投老逍遙屺與堂天刑真已脱桁楊(有紀與堂注紀一作屺莊子無趾)
(曰天刑之安可解桁楊見遊土山注)緣源静翳魚無淰渡谷深追鳥有䲳
(魚淰見秋夜泛舟注甘泉賦魚頡而鳥䲳)每苦交游尋五柳最嫌尸祝擾
庚桑相看不厭唯夫子風味真如顧建康(歸去來辭請息交以絶游)
(莊子庚桑楚畏壘之人言曰子胡不相與尸而祝之社而稷之乎石林詩話云嘗有人面稱公喜五柳庚)
(桑之句以為的對公笑曰君但知柳對桑為的然庚亦是數蓋以十干數之顧憲之為建康令甚得人和故)
(都下飲酒醇旨輒號為顧建康謂其清且美)
送許覺之奉使東川
三秋不見每惓惓握手山林復悵然後會敢期黃耇日
相看且度白雞年畏途石棧王尊馭榮路金門祖逖鞭
一代官儀新藻拂得瞻宸宇(一作扆)想留連(白雞見遊土山注謂酉年)
(也行葦詩黃耇台背以引以翼師丹傳為國黃耇注稱黃謂白髮落而生黃耇老人色不淨如垢也據此則)
(黃耇是二誼王尊馭見送復之赴成都注晉書劉琨傳常恐祖生先吾著鞭元豐三年初改官制至五年)
(始行之公時奉祠家居故云握手山林唐德宗賜馬遂宸扆台衡二銘)
次韻覺之
久知乘𫝊入西州雞黍從容本不謀戶外驚塵尺書至
眼中白浪片帆收山林病骨煩三顧湖海離腸欲萬周
尚有光華賁岑寂篋中佳句得長留(漢高帝紀乘傳詣雒陽師古曰傳者)
(若今之驛馬西州門見遊土山注三顧借用草廬事韓詩别腸車輪轉一日一萬周杜詩詩卷長留天)
(地間元次山編時人好詩名篋中集)
送程公闢得謝還姑蘇(公闢吳郡人姑蘇即吳郡)
東歸行路歎賢哉碧落新除寵上才白傅林塘傳畫去
吳王花草入詩來唱酬自有微之在談笑應容逸少陪
除此兩翁相見外不知三徑為誰開(二疏之歸道路觀者皆曰賢哉二大)
(夫或太息為之泣下公闢自知青州告老以正議大夫致仕時元豐四年公在金陵正議視六曹侍郎故用)
(碧落字葛洪神仙沈羲傳忽有白鹿青龍車羽衣持節以青玉界丹版拜羲為碧落侍郎樂天嘗守蘇吳)
(王闔閭築吳城郡都之今蘇州城是也李白詩吳時花草埋幽逕按舊本公自注云少保元絳謝事居姑)
(蘇又王中甫善歌詞與相唱酬燕集中甫王介也逸少微之皆取古人以比今之同姓者)
送項判官
斷蘆洲渚落楓橋渡口沙長過午潮山鳥自鳴泥滑滑
行人相對馬蕭蕭(泥滑滑竹雞也亦名雞頭鶻)十年長自青衿識千
里來非白璧招握手祝君能強飯華簪常得從雞翹(記十)
(年以長則兄事之史記虞卿賜白璧一雙漢書衛皇后傳平陽主拊子夫背曰行矣強飯勉之李義山)
(詩内苑只知含鳳髓屬車無復插雞翹後漢輿服志曰皮軒鸞旗皆大夫載鸞旗者編羽髦列繫幢旁民或)
(謂之雞翹車非也)
次韻張德甫奉議(張奉議必從公談禪學佛者)
知君非我載醪人終日相隨免汙茵賞盡高山見流水
唱殘白雪值陽春中分香積如來鉢對現毗耶長者身
誰拂定林幽處壁與君圖寫繼吾真(陶詩時賴好事人載醪祛所惑汚)
(丞相車茵丙吉傳公自用丞相事列子伯牙善鼓琴鍾子期善聽伯牙鼓琴志在登高山鍾子期曰善哉峩)
(峩兮若泰山志在流水鍾子期曰善哉洋洋兮若江河陽春白雪見前注言微言妙誼蟬聯不絶香積見懷)
(古注維摩經爾時毗耶離大城中有長者名維摩詰已曾供養無量諸佛深植善根得無忍難為白衣奉持)
(沙門清淨行雖處居家不著三界若在長者長者中尊若在居士居士中尊其以方便現身有疾以其疾故國)
(王大臣長者居士婆羅門等及諸王子并餘官屬無數千人皆往問疾維摩詰因以身疾廣為說法)
北山三詠
寶公塔(寶公名寶誌南史有傳按建康志塔在蔣山梁武帝天監十三年以定林)
(寺前岡獨龍阜葬誌公永定公主以湯沐之資造浮圖五級於其上十四年即塔前)
(建開善寺今寺乃其地也紹興間賜塔名感順)
道林真骨葬青霄窣堵千秋未寂寥寶勢旁連大江起
尊形獨受衆山朝雲泉别寺分三徑香火幽人秪一瓢
我亦鷲峯同聽法歲時歌唄豈辭遙(道林見酬朱昌叔五首注杜詩赤)
(霄有真骨誌公天監十三年謂人曰菩薩將去矣未及旬日無疾而終屍骸香軟形貌熙悦臨亡然一燭以)
(付後閤舍人吳慶慶即啟聞梁武歎曰大師不復留矣燭者將以後事屬我乎因厚加殯送葬于鍾山獨龍之)
(阜仍於墓所立開善寺敕陸倕製銘於塜内王筠勒碑文寺門傳其遺像處處存焉王逸魯靈光殿賦據坤)
(靈之寶勢張銑注云寶奇也言授地靈之竒勢杜子美望岳詩西岳崚嶒竦處尊諸峯羅列似兒孫佛坐)
(禪於耆闍崛山波旬化作鵰鷲住崛前以恐阿難鳥跡今猶在故名鵰鷲崛山宣宗曰裴休真儒者然嗜浮圖)
(法居常不御酒肉講事其說演繹附著會數萬言習歌唄以為樂)
覺海方丈
往來城府住山林諸法翛然但一音不與物違真道廣
每隨緣起自禪深舌根已淨誰能壊足迹如空我得尋
歲晚北牎聊寄傲蒲萄零落半床隂(寶積經佛以一音演說法華嚴經佛)
(以一音演說衆生隨類各得解道明禪師謂洞山多學佛法廣作利益洞山云多學佛法即不問如何是廣)
(作利益師云一物莫違即是祖師言六根涉境心不隨緣名定詩意若反是其實則謂隨緣應之初不染著)
(始為至也法華經皆得深妙禪定法華經是人舌根淨終不受惡味華嚴第二地法門菩薩得無量神)
(通力能動天地以一身為多身多身為一身或隠或顯石壁山嶂所往無礙猶如虛空於虚空中跏趺而去同)
(於飛鳥天地如水履水如地洪州雙嶺玄真禪師初問道吾無神通菩薩為什麽足迹難尋道吾曰同道者)
(方知師曰和尚還知否曰不知師曰何故不知曰去不識我語)
道光泉(建康志道光泉在蔣山之西梁靈曜寺之前熙寧八年僧道光披榛莽得)
(之其深五尺穴竹引注寺中由嶺至寺凡三百步有舒王手植二松於其傍其後道)
(光又得二泉合為一派主寺者作屋覆其上名曰蒙泉以此泉得之道光故名道光)
(泉王平甫作記)
籜龍將雨遶山行注遠投深静有聲雲涌浴槽朝自暖
虹垂齋鑊午還晴銅缾各滿幽人意玉甃因高正士名
神力可嗟妨智巧桔槔零落便苔生(首句謂以竹為筒而引泉禪寺浴)
(槽引水如流杯池也雲涌言水熱其氣蒸上如雲虹垂言水瀉入鑊之勢虹見則雨此言其似故云晴唯)
(識論云梵語菩提薩埵唐言好略此云菩薩謂節去二字亦云開士真童儒童真人正士)
王荆公詩注卷二十六
