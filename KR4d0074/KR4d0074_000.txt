王荆公詩註别集類二(宋)
提要
(臣)䓁謹案王荆公詩註宋李壁撰考宋史及
諸刊本壁或從玉作璧然壁為李燾第三子
其兄曰垕曰塾其弟曰&KR0811;名皆從土則作璧
悮也壁字季章號雁湖居士初以蔭入官後
登進士寧宗朝累遷禮部尚書參知政事兼
同知樞密院事諡文懿事蹟具宋史本傳是
書乃其謪居臨川時所作劉克莊後村詩話
嘗譏其注歸腸一夜繞鍾山句引韓詩不引
吴志註世論安以蟲疑冰句引莊子不引盧
鴻一唐彦謙語指為疎漏然大致捃摭蒐采
具有根據疑則闕之非穿鑿附會者比原本
流傳絶少故近代藏書家俱不著錄海鹽張
宗松得元人槧本始為校刊集中古今體詩
以世行臨川集較之增多七十二首其所佚
者附錄卷末考葉紹翁四朝聞見錄稱開禧
初韓平原欲興兵遣張嗣古覘敵張還大拂
韓旨復遣壁壁還與張異詞階是進政府云云
是壁附和權姦以致喪師辱國實墮其家聲
其人殊不足重箋釋之功足禆後學固與
安石之詩均不以人廢云乾隆四十四年七
月恭校
總纂官(臣)紀昀(臣)陸錫熊(臣)孫士毅
總校官(臣)陸費墀
王荆公詩注目錄别集類二(宋)
卷一
古詩
卷二
古詩
卷三
古詩
卷四
古詩
卷五
古詩
卷六
古詩
卷七
古詩
卷八
古詩
卷九
古詩
卷十
古詩
卷十一
古詩
卷十二
古詩
卷十三
古詩
卷十四
古詩
卷十五
古詩
卷十六
古詩
卷十七
古詩
卷十八
古詩
卷十九
古詩
卷二十
古詩
卷二十一
古詩
卷二十二
律詩
卷二十三
律詩
卷二十四
律詩
卷二十五
律詩
卷二十六
律詩
卷二十七
律詩
卷二十八
律詩
卷二十九
律詩
卷三十
律詩
卷三十一
律詩
卷三十二
律詩
卷三十三
律詩
卷三十四
律詩
卷三十五
律詩
卷三十六
律詩
卷三十七
律詩
卷三十八
律詩
卷三十九
律詩
卷四十
律詩
卷四十一
律詩
卷四十二
律詩
卷四十三
律詩
卷四十四
律詩
卷四十五
律詩
卷四十六
律詩
卷四十七
律詩
卷四十八
律詩
卷四十九
律詩
卷五十
律詩
王荆公詩注題辭
王荆公詩五十卷鴈湖先生李壁季章箋注予十年前
購得華山馬氏所藏元刻本間取通行臨川集勘之篇
目既多寡不同題字亦增損互異乃歎是書之善不獨
援据該洽可號王氏功臣也史稱季章嗜學如飢渴羣
經百氏搜抉靡遺今鴈湖集既不存其他著錄亦盡逸
惟是書見稱藝林而流布絶少因重鋟之以廣其傳俾
嗜古者得窺先生之藴涵識臨川之意匠而并可正俗
本之紕繆殆如景星鳳凰争先覩之為快已乾隆辛酉
上已後五日武原張宗松題於清綺齋
略例
荆公詩註五十卷見晁氏讀書志與是書卷帙相符馬
氏通考稱十五卷盖傳寫者偶倒其文耳陳氏云參
政眉山李壁季章譔謫居臨川時所作助之者曾極
景建魏鶴山作序
王逸注騷李善注選皆分疏於句下未有譏其横隔者
後人注杜始變其例并注於全詩之後是書體例不
一或分注或總注或用圈隔之或牽連書之悉遵其
舊不敢妄為攙易
注家多穿鑿附會之病又有稠叠蔓引之病李氏捃摭
蒐采務求來歴或字義稍有異同則云公别有所本
或云未詳出處豈有改竄舊文偽造故事以疑悞後
學者乎至於彼此複出李氏亦或不免然一經刪削
便失昔人面目不若仍之為愈
改壯月為牡丹疑木刊為水利勘書所以貴闕疑也然
元刊不逮宋槧也是翁屢言之是書間有顯然訛脱
處悉取四庫書校正惟釋典道藏插架所無未敢增
易一字
薛夢符之補注杜集黃學臯之補注蘇集類皆自為一
書是書補注或綴卷末或附詩後今悉仍其舊惟低
一字以别之
原本尚有劉須溪評點品藻甲乙容有未當且雜亂注
中觀者目眩今並芟之使李注孤行更覺心目開朗
詩集之前例有年譜杜韓蘇諸家皆然荆公獨無或以
為請予曰李氏于題下或標年月或引時事姓名必
著官爵必書其于公生平出處兄弟朋友親屬過從
離合之迹亦略可考焉予聞見淺尠未敢為續貂之
舉止彷杜韓蘇三家例附宋史本傳于卷首知人論
世請竢後賢
詩中先後序次與世俗所行臨川集本亦無大異但俗
本遺漏甚多古詩如八卷中鳳凰山第二首十二卷
中揚雄第一首十五卷中寓言第四首第六首第七
首第八首第十首第十三首二十卷中澶州一首寄
平甫弟衢州道中一首二十一卷寄慎伯筠以下十
三首河北民以下二首律詩如二十五卷中次韻張
子野秋中久雨晚晴以下五首三十六卷中次韻王
禹玉平戎慶捷一首三十七卷得孫正之詩因寄呈
曾子固至末凡三十首四十卷中春怨一首宫詞一
首四十六卷中雜詠第六首四十八卷中晩春以下
七首子貢一首通計古今體詩七十二首皆此本所
有而俗本所無也惟五古中車螯一首及信陵坊有
籠山樂官一首五律中致仕邵少卿挽詞二首則俗
本載之而此本反缺因彷草堂詩箋逸詩拾遺之例
附錄于末又七律中偶成二首李氏逸去其一而附
注于寄曾子固詩下或疑中四句重用之故然題下
及目錄内仍作二首豈李氏原未嘗刪而刊書者誤
去之與不敢妄增亦列之于補遺中
通行臨川集本詩題每有增損字句亦多異同或如魯
魚亥豕亟當改正或如别風淮雨無嫌並存遽數之
不能終也意欲倣朱子之于韓文别為考異一卷卒
卒未暇姑俟諸異日云
李氏之注王詩猶施氏之注蘇詩任氏之注黃陳二家
詩也山谷後山詩注尚有前明雕板東坡詩注則宋
漫堂先生獲宋槧本刊行于吳中今遂家有其書矣
獨是書絶無僅有近代儲藏之家若絳雲若傳是俱
不列其目華山馬氏至晩歲始得之故道古樓書目
亦未之載衎齋沒後復隨雲烟飄蕩流轉數姓歸予
插架因念吾鄉姚叔祥有言藏書家但知秘惜為藏
不知傳布為藏遂繕寫雕印公諸同好覽者勿易視
之
宋漫堂先生所得宋槧施注原闕一十二卷其存者又
多殘脱雖經時賢補綴究非昔人完書識者不無憾
焉是書首尾完好不為蟫蝕鼠齧殆有神物護持惟
卷端失去魏鶴山序一篇第三十卷第五十卷失去
兩末頁訪求數年無從鈔錄與昔之刻山谷詩注者
失去鄱陽許尹一序又失去題下注脚二頁髣髴同
符亦一異也俟訪得之當即補入
開雕於庚申臘月蕆事於辛酉夏五縱臾剞劂鳩工而
飭材者倪子東銘(大成)也往來商𣙜析疑而辯譌者
許子初筠(昂霄)也至於讐校之勞余獨任之而某書
某篇代余檢覓則塾師朱子學顔(以發)暨(誾諤)兩兒
與有力焉例得附書
