王荆公詩注卷四
宋李壁撰
古詩
題半山寺壁二首(半山報寧禪寺公故宅也由東門至蔣山此為半道故以)
(半山為名其地亦名白塘舊以地卑積水為患公卜居乃鑿渠決水以通城河元豐七年)
(公以病聞神宗遣國醫診視既愈乃請以宅為寺因賜額為報寧禪寺寺西有培塿乃荆)
(公决渠積土之地又按續建康志半山寺即公故宅也再罷政以使相判金陵到任即納)
(節固辭同平章事改左僕射未幾又懇求宫觀累表得會靈觀使築第於白下門外去城)
(七里去蔣山亦七里平日乘一驢從數僮游諸寺欲入城則乘小舫泛湖溝以行盖未嘗)
(乘馬與肩輿所居之地四無人家其宅僅蔽風雨又不設垣牆望之若逆旅之舍有勸築)
(垣輙不荅元豐之末公被疾奏捨此宅為寺有旨賜名報寧既而疾愈稅城中屋以居不)
(復造宅父老曰今江寧縣治後廢惠民藥局其地即公城中所稅之宅也)
我行天即雨我止雨還住雨豈為我行邂逅與相遇
其二
寒時暖處坐熱時涼處行衆生不異佛佛即是衆生(華嚴)
(經心佛與衆生是三無差别)
定林寺(按定林有上下二寺上定林寺舊基在蔣山應潮井後按建康實錄上定林寺)
(宋元嘉十六年禪師竺法秀造在下定林之後乾道間僧善鑑重建下定林寺在蒋山寶)
(公塔西北按塔寺記宋元嘉元年又置下定林寺東去縣一十五里南史何嗣入鍾山定)
(林寺閱内典齊東昏侯嘗至定林寺有沙門老病不能去命左右射之百箭俱發二事但)
(云定林寺不分上下)
衆木凛交覆孤泉静横分楚老一枝笻於此傲人羣城
市少美蔬想今困惔焚且凴東南風(南一作北)持寄嶺頭雲
(談藪陶弘景隠居華陽高祖問之曰山中何所有弘景賦詩荅之曰山中何所有嶺上多白雲但可自怡悅不)
(堪持贈君)
題定林壁(定林又有菴公嘗讀書於此此詩必題菴壁也)
定林自有主我為林下客客主各有心還能共岑寂
移桃花示俞秀老(潘子真詩話云俞紫芝字秀老喜作詩人未知之荆公愛)
(焉手寫其一聫有時俗事不稱意無限好山都上心於所持扇衆始異焉弟清老亦脩潔)
(可喜俱從山谷游)
舍南舍北皆種桃東風一吹數尺高枝柯蔫綿花爛漫
美錦千兩敷亭臯(閔公二年重錦三十兩注以二丈䨇行故曰兩三十兩三十匹也)晴
溝漲春綠周遭俯視紅影移漁舠山前邂逅武陵客水
際髣髴秦人逃(淵明桃花源記武陵人捕魚忽逢桃花林夾岸繽紛山有小口彷彿若有光便捨)
(船從口入男女衣着悉如外人自云先世世避秦時亂來此遂與外人間隔問今是何)攀條弄芳畏
晼晚已見黍雪盤中毛(家語孔子侍宴於魯哀公賜之桃與黍仲尼先飯黍而後噉桃)
(哀公曰黍以雪桃也對曰丘知之矣夫黍五榖之長而桃為下君子以賤雪貴不聞以貴雪賤也)仙人
愛杏令虎守百年終屬樵蘇手(葛洪神仙傳董奉居廬山治人疾不取貲使愈)
(者人植杏五株數年成林奉乃作倉宣言人買杏者不湏來報但一器杏償一器稲人有欺者猛獸輙逐之所)
(積稲復以施人余嘗至杏林故地即今太一觀是也樵取木也蘇取草也)我衰此果復易
朽蟲來食根那復久瑶池紺絶誰見有(瑶池謂蟠桃言其說荒唐也)
更值花時且追酒君能酩酊相隨否(古詩言服藥求神仙多為藥所誤不)
(如飲美酒被服紈與素亦此意也)
對棋與道源至草堂寺
北風吹人不可出清坐且可與君棋明朝投局日未晚
從此亦復不吟詩
書八功德水菴(詳見八功德水注)
幽獨若可厭真實為可喜見山不礙目聞水不逆耳翛
然無所為自得而巳矣(言見山聞水默與意會豈復有礙哉)
放魚
捉魚淺水中投置最深處當暑脫煎熬翛然泳而去豈
無良庖者可使供匕箸物我皆畏苦捨之寧啖茹(陸璣草木)
(蟲魚疏遼東梁水魴特肥美語曰居就粮梁水魴鱮似魴而頭大魚之不美者故里諺曰網魚得鱮不如啖茹)
霾風
霾風摧萬物暴雨膏九州卉花何其多天闕亦巳稠(天闕)
(建康山名即牛首山)白日不照見乾坤莽悲愁時也獨奈何我歌
無有求
偶書
惠施說萬物槃特忘一句寄語讀書人呶呶非勝處(莊子)
(惠施多方其書五車楞嚴經周利槃特迦此云蛇奴善見律又翻為路傍生有長者女滛奔他國思唁父母)
(中路生子因以為名或云過去世曾生蛇中其身隠然有文如蛇或云禱扵蛇神而生故云蛇奴曾為大法師)
(有五百弟子祕吝佛法不肯教人得暗鈍報以宿善故遇佛出家五百比丘同授一偈經九十日不記隻字又)
(說其兄盤伽先巳得度而槃特賦性愚鈍為兄所逐出門涕泣如來知其根熟付與掃箒日使掃地教誦掃箒)
(二字得前忘後得後忘前思惟日久因有發明曰掃除喻八正道塵糞喻三毒垢掃箒義者正謂是矣乃令住)
(閴静處端坐正意調出入息由心散亂一句伽佗不能記憶且數鼻中出入息風入息為首曰入息一出息二)
(從一至十周而復始先入後出順生數先出後入順死數一生一滅循環無端微細窮盡生滅無從息風亦空)
(心亡分别豁然開悟見息實相本一妙明圓常之性乃成無學)
即事二首
雲從鍾山起却入鍾山去借問山中人雲今在何處
其二
雲從無心來還向無心去無心無處尋莫覓無心處(禪歌)
(莫道無心便為道無心猶隔一重關又大智發於心心於何處尋)
擬寒山拾得二十首
牛若不穿鼻豈肯推人磨馬若不絡頭隨宜而起卧乾
地終不涴平地終不墮擾擾受輪迴秪緣疑這箇(莊子秋水)
(北海若曰牛馬四足是謂天絡馬首穿牛鼻是謂人乾地平地說境不涴不墮說自心也又心經疏云本圓自)
(住體同太虚垢本何依淨從何立寒山詩不省這箇意)
其二
我曾為牛馬見草豆歡喜又曾為女人歡喜見男子我
若真是我秪合長如此若好惡不定應知為物使堂堂
大丈夫莫認物為已(此言結習易染雖宿命所好今生猶戀着也小人役於物為物使)
(也故楞嚴云若能轉物即同如來圓覺經譬如有人認賊為子其家財寶終不成就)
其三
凡夫當夢時眼見種種色此非作故有亦非求故獲不
知今是夢道我能蓄積貪求復守護嘗怕水火賊既覺
方自悟本空無所得死生如覺夢此理甚明白(圓覺經善男子)
(此無明者非實有體如夢中人夢時非無及至於醒了無所得圓覺經生死湼槃猶如昨夢善男子如昨夢)
(故當知生死及與湼槃無起無滅俗人夢覺始知其空而不知世間諸緣亦皆夢也)
其四
風吹瓦墮屋正打破我頭瓦亦自破碎豈但我血流(莊子)
(逹生篇復讎者不折鏌干雖有忮心者不怨飄瓦注由瓦無情故)我終不嗔渠此瓦不
自由衆生造衆惡亦有一機抽渠不知此機故自認愆
尤此但可哀憐勸令真正脩豈可自迷悶與渠作冤讎
(楞嚴經雖見諸根動要以一機抽寶積經煩惱性是佛境界觀煩惱性空是正修行迷悶謂不識自心也)
(僧問慶諸禪師西來意師曰空中一片石會麽曰不會師曰賴汝不會會即打破你頭)
其五
若言夢是空覺後應無記若言夢非空應有真實事燔
燒陽自招沉溺隂自致念汝嘗驚魘豈知安穩睡(列子陰氣)
(壯則夢涉大水而恐懼陽氣壮則夢涉大火而燔焫又浮虛為疾者則夢揚沉實為疾者則夢溺然詩意非列)
(子所指也遺教經云黑蛇藏汝室睡當以持戒之鈎早併除之即可安眠)
其六
人人有這箇這箇没量大(馬祖語亮坐主有曰從生從死只是這箇南泉語黃蘖運)
(曰長老身才没量大笠子大小生)坐也坐不定走也跳不過鋸也觧不
斷鎚也打不破作馬便搭鞍作牛便推磨若問無眼人
這箇是什麽便遭伊纏繞鬼窟裏忍餓(僧問南泉只如亡僧遷化向甚)
(麽處去荅云東家作牛西家作馬又問意旨如何荅云遇騎即騎遇下即下)
其七
我讀萬卷書識盡天下理智者渠自知愚者誰信爾竒
哉閒道人跳出三句裏獨悟自根本不從他處起(禪宗論雲)
(門有三種語其一為隨波逐浪句謂隨物應機不主故常其二為截斷衆流句謂超出言外非情識所到其三)
(為函蓋乾坤句謂泯然皆契無間可伺其深淺以是為序云)
其八
幸身無事時種種妄思量張三袴口窄李四帽簷長失
脚落地獄將身投鑊湯誰知受熱惱却不解思凉(言人不能)
(破妄歸真滅去衆念死受諸苦皆由此也是猶執熱而不以濯也)
其九
有一即有二有三即有四一二三四五有亦何妨事如
火能燒手要須方便智若未解傳薪何須學鑽燧(白雲端禪)
(師云一二三四五剩得大多六七八九十却少些子作麽生向定盤星上秤得恰好去大衆到頭霜夜月任運)
(落前溪莊子指窮於為薪火傳也不知其盡也)
其十
昨日見張三嫌他不守巳歸來自悔責分别亦非理今
日見張三分别心復起若除此惡習佛法無多子
其十一
傀儡秪一機種種没根㘽被我入棚中昨日親看來方
知棚外人擾擾一場獃終日受伊謾更被索錢財(樂府雜錄)
(傀儡起漢平城之圍心役於五根亦猶傀儡為人牽掣僧問如何是第三句臨濟師曰看取棚頭弄傀儡抽)
(牽全藉裏邊人)
其十二
李生坦蕩蕩所見實竒哉問渠前世事荅我燒炭來炭
成能然火火過却成灰灰成即是土隨意立根栽(李生指士)
(雲也圓覺經譬如鑽火兩木相因火出木盡灰飛煙滅以幻修幻亦復如是又偈云如木中生火木盡火還)
(滅覺即無漸次方便亦如是)
其十三
衆生若有我我何能度脫衆生若無我巳死應不活衆
生不了此便聽佛與奪我無我不二四天王獻鉢(維摩經加)
(旃延問疾維摩云於我無我而不二是無我義注小乘以封我為累故尊於無我無我既尊則於我為二大乘)
(是非齊旨二者不殊為無我義也四天王各獻一鉢於佛佛以手疊鉢曰一即四四即一又諸經要集云佛)
(將成道無食器四天王各獻一鉢即石鉢佛總受之以表平等佛以四鉢按之為一四鉢仍現比丘不許用此)
(恐與佛等石鉢帝青寳鉢也)
其十四
莫嫌張三惡莫愛李四好既往念即晚未來思又早見
之亦何有歘然如電掃惡既是磨滅好亦難長保若令
好與惡可積如財寶自始而至今有幾許煩惱
其十五
失志難作福得勢易造罪苦即念快樂樂即生貪愛無
苦亦無樂無明亦無昧不屬三界中亦非三界外(佛書言世)
(間凡富貴人及諸天龍鬼神具大威力者脩無上道難造種種業易所發菩提心旋發旋忘如飽滿人厭棄飲)
(食所作福業舉意便成如一滴水流入世間即為江河是故佛說此等深可畏怖志公歌任縱横沒忌諱長)
(在人間不居世運用不離聲色中歴劫何曾暫抛棄)
其十六
打賊賊恐怖看客客喜歡亦有客是賊切莫受伊謾樂
哉貧兒家無事役心肝既無賊可打豈有客須看(古宿語客)
(來則接賊來則打瑞岩常自呼主人翁惺惺着莫受人謾賊不打貧兒家祗林和尚語)
其十七
有一種貧兒不能自營生若不作客走即須隨賊行復
有一種貧常時腹彭亨若有亦不畜若無亦不營(寒巖子詩)
(世有一種人不惡又不善不識主人翁隨客處處轉因循過時光渾是癡肉臠雖有一靈臺何殊客作漢漳)
(州羅漢和尚歌袒膞當胷打一拳直至如今常快活只聞肚裏飽彭亨更不東西去持鉢)
其十八
汝無名高者以見利貪叨汝無行實者以取著名高行
實尚非實利名豈堅牢一朝投土窟魂魄散逃逃(汝見利貪)
(叨故無名高汝取著名高故無行實)
其十九
勇有孟施舍能無懼而已若人學佛法勇亦當如此休
來講下坐莫入禪門裏但能一切捨管取佛歡喜(圓覺經一)
(切衆生能捨諸欲及除憎愛永斷輪廽勤求如來圓覺境界於清淨心便得開悟)
其二十
利瞋汝刀山濁愛汝灰河汝癡分别心即汝琰魔羅圓
成但一性一切法依他徧了一切法不如且頭陀(心不離癡)
(即是魔境琰羅即閻羅之類也見地蔵十輪經瞋譬則刀山也愛譬則灰河也佛經三性圓成實性依他)
(起性徧計性選李善注頭陀斗藪也言斗藪煩惱也)
自遣
閉戶欲推愁愁終不肯去底事春風來留愁愁不住(庾信)
(集攻許愁城終不破盪許愁城終不開閉戶欲推愁愁終不肯去深蔵欲避愁愁巳知人處)
自喻
岸凉竹娟娟水淨菱帖帖鰕摇浮游鬚魚鼓嬉戲鬛釋
杖聊一愒褰裳如可涉自喻適志歟翻然夢中蝶
古意
采芝天門山寒露淨毛骨帝青九萬里空洞無一物(華嚴)
(經帝青珠帝釋所寶玩此言天九萬里盡為青帝色也周顗傳指腹謂王導曰此中空洞無物足容君軰數)
(百人)傾河略西南晶射河鼓没(晶精光也牽牛之北為河鼓)蓬萊眼中
見人世歎超忽(麻姑云接待以來巳見東海三為桑田向到蓬萊水又淺於往者)當時
棄桃核聞巳撐月窟且當呼阿環乘興弄溟渤(王母傳命侍女)
(取桃以玉盤盛七枚四與武帝食母自食三帝欲收核種之母曰此桃三千歲一實中土地薄種之不生王)
(母降漢宫遣侍女與上元夫人書云云客主對坐悒悒不樂夫人可暫來否若能屈駕當停相須一時頃侍女)
(回上元荅云阿環再拜上問起居遠隔絳河擾以官事遂替顔色近五千年世多指阿環為王母今據此則上)
(元夫人亦名阿環也)
吾心
吾心童稚時不見一物好意言有妙理獨恨知不早初
聞守善死頗復吝肝腦中稍歴艱危悟身非所保猶然
謂俗學有指當窮討晩知童稚心自足可忘老(詩意若悟萬法)
(本空形骸肝腦非所吝也莊子宋榮子猶然笑之)
無營
無營固無尤多與亦多悔物隨擾擾集道與翛然會墨
翟真自苦莊周吾所愛萬物莫足歸此言猶有在
病起
稚金敷新涼老火灺殘濁桃枝煗淟涊散髮晞曉捉煩
痾脫然醒淨若遺身覺移榻欹獨眠欣佳恐難數(淟涊穢濁)
(也晞乾也孫休詔諸卿尚書可共咨度務取便佳公所用欣佳亦類此)
獨歸
鍾山獨歸雨微冥稻畦夾岡半黃青陂農心知水未足
看雲倚木車不停悲哉作勞亦巳久暮歌如哭難為聽
而我官閒幸無事北窗枕簟風泠泠於時荷花擁翠蓋
細浪嬲雪千娉婷誰能欹眠共此樂秋港雖淺可揚舲
(前人固以荷花比婦人矣但不若公語之清婉也)
獨卧有懷
午鳩鳴春隂獨卧林壑静微雲過一雨淅瀝生晩聽紅
綠紛在眼流芳與時競有懷無與言佇立鍾山暝
無動
無動行善行無明流有流種種生住滅念念聞思修終
不與法縛亦不著僧裘(華嚴經起信抄中善行非福行不動行无明流煩惱流欲有流)
(又四相生住滅首楞嚴經我於彼佛發菩提心彼佛教我從聞思修入三摩地圓覺經不與法縳不求法脫)
夢
知世如夢無所求無所求心普空寂還似夢中隨夢境
成就河沙夢功德
車載板二首(鬼車不祥鳥也一名車載板)
荒哉我中園珍果所不産朝暮惟有鳥自呼車載板楚
人聞此聲莫不笑而莞而我更歌呼與之相往返視遇
若搏黍好音而睍睆攘攘生死夢久知無可揀物弊則
歸土吾歸其不晚歸歟汝隨我可相蒿里挽(法雲秀公云平生生)
(死夢三者无可揀然要推知先後崔豹古今注薤露蒿里並喪歌出田横門人横自殺門人傷之悲歌言人)
(命如薤上之露易晞滅亦謂人死魂精歸于蒿里薤露送王公貴人蒿里送士大夫庶人使挽柩者歌之)
其二
鳥有車載板朝暮嘗一至世傳鵩似鴞而此與鴞似唯
能預人死以此有名字疑即賈長沙當時所遭值洛陽
多少年擾擾經世意粗聞方外語便釋形骸累吾衰久
捐書放浪無復事尚自不見我安知汝為異憐汝好毛
羽言音亦清麗胡為大多知不默而見忌楚人既憎汝
彈射將汝利且長隨我游吾不汝羹胾(賈誼傳有鵩飛入誼舍鵩似鴞)
(不祥鳥也荀子今夫猩猩亦二足而毛也然而君子啜其羹食其胾捐書出莊子)
跋黃魯直畫
江南黃䳺飛滿野徐熙畫此何為者百年幅紙無所直
公每玩之常在把(䳺鳥含切說文䳺鶉屬也)
過楊德逢莊
擕僧出西路日宴昧所投循河望積穀一飽覺易謀稚
子舉桉出咄嗟見盤羞飯新秔有香煮菜旨且柔(内則甘旨)
(柔&KR0632;)暮從秀巖歸秣蹇得少留捧腹笑相語果然無所求
(史記司馬季主捧腹大笑莊子腹猶果然注飽貌也果音顆)
王荆公詩注卷四
