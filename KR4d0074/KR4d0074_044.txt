王荆公詩注卷四十四
宋李壁撰
律詩
金陵即事三首
水際柴門一半開(張祜詩紅樹蕭蕭閣半開小杜詩綠樹蔭青苔柴門臨水開)小橋
分路入蒼(一作青)苔背人照影無窮柳(皮日休古人名詩水邊韶景无窮柳)
(空被江淹一半黃)隔屋吹香倂是梅(此詩吟諷不足可入畫圖)
其二
結綺臨春歌舞地荒蹊狹巷兩三家(結綺臨春見和微之登高齋注)東
風漫漫吹桃李非復當時仗外花(李白姑蘇臺詩宫女如花滿春殿只今惟)
(有鷓鴣飛即此意唐詩佳氣常薰仗外峯)
其三
昏黑投林晚更驚背人相喚百般鳴(韓集聞鶯詩誰人教解百般鳴)柴
門長閉春風暖事外還能見鳥情(列子黃帝篇太古聖人備知萬物情態悉)
(解異類音聲杜詩農事聞人說山光見鳥情)
烏塢
烏塘渺渺渌平堤(言水與堤平)堤上行人各有攜試問春風
何處好辛夷如雪柘岡西(公母家吴氏居臨川三十里外地名烏石岡吴氏所居又)
(有柘岡即詩所指本草辛夷初開如筆人呼為木筆其花最早江南地暖正月開南人呼為迎春北地寒二)
(月開樹高數仞葉似杮葉而狹長花似著毛小桃色白而帶紫花落後至夏初復開花輞川圖有辛夷塢王)
(維詩況有辛夷花色與芙蓉亂)
柘岡
萬事紛紛只偶然(杜牧詩冥鴻不下非無意塞馬歸來是偶然)老來容易得
新年(柳集長來覺日月益速公詩有一年容易即黃花)柘岡西路花如雪回首
春風最可憐
北城
青青千里亂春袍(後漢五行志千里草何青青十日卜不得生杜詩堤草亂春袍唐人詩)
(庾郎年最少堤草妬春袍)宿雨催紅出小桃(王維詩桃紅復含宿雨柳綠更帶春烟介甫)
(又詩云晴日蒸紅出小桃)回首北城無限思日酣川淨野雲高
金陵
金陵陳迹老莓苔南北遊人自往來最憶春風石城塢
家家桃杏過墻開
午枕
午枕花前簟欲流(言簟文瑩滑如水之流)日催紅影上簾鈎(杜詩落日)
(在簾鈎溪邊春事幽)窺人鳥喚悠颺夢隔水山供宛轉愁(孟東野詩清溪)
(宛轉水脩竹裴回風陳羽詩迎門騷屑千家竹隔水悠颺午夜風)
州橋
州橋蹋月想山椒回首哀湍故未遥今夜重聞舊嗚咽
却看山月話州橋(李義山詩君問歸期未有期巴山夜雨漲秋池何當共剪西窗燭却話巴)
(山夜雨時又陳陶詩憶昔鄱陽旅遊日曾聽南家爭搗衣今夜重聞舊砧杵當時還見鴈南飛)
觀明州圖(明州治鄞縣)
明州城郭畫中傳尚憶西亭一艤船投老心情(一作光隂)非
復昔當時風月故依然
九日賜宴瓊林苑作
金明池(一作馳)道柳參天(瓊林苑金明池巳見别注)投老重來聽管絃
飽食太官還惜日(古詩志士惜日短)夕陽臨水意茫然(杜詩夕陽臨水)
(釣又把酒意茫然)
壬子偶題(公自注云熙寧五年東府庭下作盆池故作)
黃塵投老倦怱怱故遶盆池種水紅落日欹眠何所憶
江湖秋夢櫓聲中(韓詩老翁真个似童兒打水埋盆作小池又奉和錢七兄曹長盆池所植)
(錢七兄徽也徽詩序云小庭水植率爾成詩又李白對雨詩水紅愁不起劉長卿詩暮情辭鏡水秋夢賦雲)
(門汪遵詩秋宵睡足芭蕉雨又是江湖入夢來)
和張仲通憶鍾陵絶句二首(鍾陵謂豫章昔之洪州今之隆興也)
一夢章江巳十年(章貢水見前注自贛州至洪通謂之章江)故人重見想皤
然只應兩岸當時柳能到春來尚可憐(杜牧詩夾岸垂楊三百里只應)
(圖畫最相宜自嫌流落西歸疾不見東風二月時)
其二
逸少池邊有一丘(右軍墨池在撫州州學距公居切近)西山南浦慣曾遊
(西山南浦指洪州見王勃滕王閣記)殘年歸去終無樂聞說章江即淚流
送和甫至龍安暮歸
隠隠西南月一鈎春風落日澹如秋(柳詩春半如秋意轉迷)房櫳
半掩無人語鼓角聲中始欲愁(人言愁我始欲愁矣晉衛玠語)
鍾山即事
澗水無聲遶竹流竹西花草弄春柔茅簷相對坐終日
一鳥不鳴山更幽(舊本注減二字再成一首澗水遶竹流花草弄春柔相對坐終日鳥鳴山)
(更幽荆公嘗語山谷云古稱鳥鳴山更幽我謂不若不鳴山更幽故今詩如此沈存中又稱公以鳥鳴山更幽)
(對風定花猶落為妙苕溪漁隠曰太白詩解道澄江淨如練令人還憶謝元暉至魯直則云憑誰說與謝元暉)
(休道澄江淨如練王文海云鳥鳴山更幽王荆公則云茅簷相對坐終日一鳥不鳴山更幽皆反其意而用之)
(蓋不欲㳂襲之耳)
南澗樓(公自注云在江寧尉司)
撲撲煙嵐遶四阿(杜牧之詩後嶺翠撲撲前溪綠泱泱周禮明堂四阿重屋)物華
終恨未能多故應斗起三千丈始奈重山複嶺何(張祜詩泉)
(聲到地盡山色上樓多太白詩白髮三千丈韓詩直須臺上看始奈月明何)
京城
三年衣上禁城塵撫事茫然愧古人(漢贊彼以古人之責見䋲烏能勝其)
(任乎賢者自以不能如古人為愧)明月滄波秋萬頃扁舟長寄夢中身
(雖明月滄波之浩渺非不超然垢紛之外亦均於夢耳)
隴東西二首
隴東流水向東流(辛氏三秦記載俗歌曰隴頭流水鳴聲嗚咽遥望秦川肝腸斷絶又隴山)
(一名隴坻又名分水嶺故公有東流西流之句)不肯相随過隴頭(王建詩一東一西隴頭水)
(一聚一散天邊霞唐人賦歐陽詹詩忽如隴頭水坐作東西分)秖有月明西海上伴
人征戍替人愁(漢有西海郡博物志云漢使張騫渡西海至大秦西海之濱有小崑崙)
其二
隴西流水向西流(漢書于闐之西水皆西流注西海其東水東流注鹽澤然則外域水亦有)
(東西分者公送董傳詩又云悠悠隴頭水日夜向西流李義山詩溝水分流西復東九秋霜月五更風)
自古相傳到此愁添却征人無限淚怪來嗚咽巳千秋
(雍裕之詩思君如隴水長聞嗚咽聲)
斜徑
斜徑偶穿南埭路數家遥對北山岑(南埭北山在公園屋旁)草頭
蛺蝶黃花晚菱角蜻蜓翠蔓深(杜詩穿花蛺蝶深深見點水蜻蜓欵欵飛近)
(余使燕時館伴使李著能誦公黃花翠蔓之句以為妙)
暮春
北風吹雨送殘春南澗朝來綠映人昨日杏花渾不見
故應随水到江濱(杜鵬詩侵階草色連朝雨滿地梨花昨夜風意亦類此但比公語為簡耳)
雨晴
晴明山鳥百般催不待桃花一半開雨後綠隂空遶舍
總將春色付莓苔(唐人詩杏香終日避風吹多在青苔少在枝長孫左輔枯樹詩應是无)
(機承雨露却將春色寄苔痕)
日西
日西階影轉梧桐簾捲青山簟半空(武元衡詩簾捲青山巫峡曉雲凝碧)
(岫渚宫秋杜詩卷簾惟白水隠几亦青山令狐楚詩玉箸千行落銀床一半空潘安仁悼亡詩展轉眄枕)
(席長簟竟床空)金鴨火銷沉水冷悠悠殘夢鳥聲中(李賀詩深幃金鴨冷)
(奩鏡幽鳳藏)
禁直
翠木交隂覆兩簷夜天如水碧恬恬(李賀詩夜天如玉砌張籍詩秋天)
(如水夜未央杜牧詩天階夜色涼如水又微漣風定翠恬恬)帝城風月看常好人世
悲哀老自添(王縉詩帝城風月好)
御柳
御柳新黃巳迸條宫溝薄凍未全銷(王涯詩二月春風變柳條晏公詩臘)
(雪半含梅粉白春風先著柳梢黃杜詩臘日常年暖尚遥今年臘日凍全消)不知人世春多
少先向天邊問斗杓(公為翰林時熙寧元年四十七歲此詩一作習習春風拂柳條御)
(溝春水巳冰消人間今日春多少祗看東方北斗杓北斗七星在紫宫南其杓所建周於十二辰之舍以定)
(十有二月斟酌元氣運乎四時者也孟浩然詩昏見斗杓回始知星歲改或言荆公作此詩巳未幾參大政類)
(詩䜟云)
祥雲
冰入春風漲御溝(言東風解凍冰溶而溝漲韓詩墻下春渠入禁溝)上林花氣
欲飛浮未央屋瓦猶殘雪却為祥雲映日流(王昌齡詩慶雲從東)
(出泱漭抱日流)
題中書壁
夜開金鑰詔詞臣對御抽毫草帝綸(吴融詩六載抽毫侍禁闈不堪多病)
(怏然歸)須信朝家重儒術一時同榜用三人(老杜送顧八分詩三人並)
(入直恩澤各不二金坡遺事云舊制學士晚得熟状其密者多夜降出草麻五更三點進入又每恩例除改)
(即宰相得旨後入熟状至晚或召對或降出熟状便草麻惟進退宰相及非時特旨除改皆夜後宣入面受處)
(分宰相不得知也熙寧三年公與韓子華同拜相王岐公為翰林學士被召草麻既受旨後神宗因出手札)
(示之曰巳除卿參知政事矣故此詩云一時同榜用三人公楊寘榜及第岐公第二子華第三公第四寘早世)
(或云陸子履詩非也)
禁中春寒
青煙漠漠雨紛紛(謝玄暉游東田詩生煙紛漠漠又盧綸詩垂楊不動雨紛紛)水殿
西廊北苑門(韋執誼翰林記院在銀臺門内麟德殿重廊之後廊各設一門若在院得召即自西)
(重廊複門而入對于麟德今言西廊者蓋宋朝翰苑亦略彷唐制韓致光玉堂閑坐詩清冷侵肌水殿風)巳
著單衣猶禁火海棠花下怯黃昏(樂天慈恩寺詩惆悵春歸留不得紫藤花)
(下漸黃昏)
試院五絶
少時操筆坐中庭子墨文章頗自輕聖世選才終用賦
白頭來此試諸生(公集首善自京師始賦甚精切有義味今之陳腐雕刻何足窺其藩者然)
(公亦姑同俗耳而心卒薄之故云頗自輕下又云終用賦言不當用也意欲改之)
其二
白髮無聊病更侵移床向竹卧秋隂朝來鴈背西風急
吹折江湖萬里心(温庭筠詩蝶翎胡粉重鴉背夕陽多)
其三
咫尺淹留可奈何東西虛共一姮娥階前棗樹應搖落
此夜清光得幾多(白詩華陽洞裏秋壇上今夜清光此處多)
其四
青燈照我夢城西坐上傳觴把菊枝忽忽覺來頭更白
隔墻聞語趁朝時(言夢傳觴把菊既覺聞隔墻語身在試院非自趁朝止言是此時耳)
其五
蕭蕭疎雨吹簷角噎噎暝蛩啼草根閑却荒庭歸未得
一燈明滅照黃昏(杜詩歸翼飛栖定寒燈亦閉門)
學士院燕侍郎畫屛
六幅生綃四五峯(韓退之桃源圖詩生綃一幅垂中堂郎士元詩青山霽後雲猶在畫出)
(西南四五峯)暮雲樓閣有無中(王維詩江流天地外山色有無中韓琮詩暮雲樓閣古)
(今情)去年今日長干里(李白長干行同居長干里兩小无嫌猜)遥望鍾山與
此同(玉堂有董羽畫水吴僧巨然畫山水皆有遠思一時絶筆也見金坡遺事又京師學士院有燕侍郎)
(山水圖荆公有一絶云六幅生綃四五峯云云後張天覺有詩云相君開卷憶江東髣髴鍾山與此同今日還)
(為一居士翛然身在畫圖中此詩話所載但學士院不聞有燕畫恐只指巨然爾)
道傍大松人取為明
虬甲龍髯不可攀亭亭千丈蔭南山(左太冲詩亭亭山上松李白詩錯)
(落千丈松虬龍盤古根)應嗟無地逃斤斧豈願爭明爝火間(柳子厚詩)
(孤松停翠蓋託根臨廣路不以險自防遂為明所誤公詩言松意尚不願見採於匠石充梁棟之用況肯與)
(區區螢爝爭明於頃刻間乎白傅詩尚可以斤斧伐之為棟梁殺身獲其所為君搆明堂其意與公異矣)
見鸚鵡戲作
雲木何時兩翅翻(林逋詩雲木叫鈎輈)玉籠金鎖柢煩冤(武元衡詩粉鸞)
(歸處玉籠開宋玉風賦勃鬱煩冤杜詩新鬼煩冤舊鬼哭)直須強學人間語舉世
無人解鳥言(禰正平有鸚鵡賦軒轅彌明吾不解世一俗書神異經曰南方大荒中有人焉長)
(丈其腹圍九尺知河海升斛識山石多少知天下鳥獸言語周禮夷隸掌役牧人飬牛馬與鳥言鄭司農云)
(夷狄之人或曉鳥獸之言又廣記成僊公傳嘗與衆共坐聞羣雀鳴而笑之衆問其故荅曰市東車翻覆米羣)
(雀相呼往食遣視之信然觀此世固有解鳥言矣管輅能曉鳥鳴劉長仁曰夫生民之音曰言鳥獸之聲曰鳴)
(故言者則有知之靈貴鳴者則無知之賤名何由以鳥鳴為語亂神明之所異也)
池鴈
羽毛摧落向人愁當食哀鳴似有求萬里衡陽冬欲暖
失身元為稻粱謀(失侣而思其羣也杜詩孤鴈不飲啄哀鳴聲念羣又君看随陽鴈各有稻)
(粱謀)
六年
六年湖海老侵尋千里歸來一寸心(杜詩心折此時無一寸)回望
國門搔短髮(陸龜蒙江湖散人歌短髮搔來蓬半垂)九天宫闕五雲深(此見)
(公深追神宗之遇雖巳在田里不忘朝廷也)
世故
世故紛紛謾白頭欲尋歸路更遲留鍾山北遶無窮水
散髮何時一釣舟(嵇叔夜詩散髮岩岫注謂不為冠冕所拘束也盧仝詩荷蓑不是人間事)
(歸去滄江有釣舟李白詩散髮弄扁舟此詩當作於未去相位時)
邵平
天下紛紛未一家(漢王謂陳平天下紛紛何時定乎又項羽傳天下洶洶徒以吾兩人願)
(與王挑戰決雌雄無徒罷天下父子為也)販繒屠狗尚雄誇(灌嬰睢陽販繒者也師古曰繒)
(者帛之總名樊噲沛人也以屠狗為事)東陵豈是無能者獨傍青門手種
瓜(蕭何傳云平種瓜長安城東又覇城門民間所謂青門也又陶詩衰榮無定在彼此更共之邵生瓜田中)
(何似東陵時寒暑有代謝人道每如斯達人解其會逝將不復疑杜詩千載商山芝往者東門瓜其人骨巳)
(朽此道無疵瑕陶以為達人杜謂無疵瑕蓋漢興不復出此尤高也)
中牟(屬東京開封府在京城西七十里即古中牟故城後漢魯恭嘗為之宰)
頽城百雉擁高秋驅馬臨風想聖丘(韓遠遊詩乘桴想聖丘)此道
門人多未悟爾來千載判悠悠(佛肸為中牟宰趙鞅攻范中行伐中牟佛肸畔)
(使人召孔子子欲往子路曰由聞諸夫子親於其身為不善者君子不入也今佛肸以中牟畔子欲往如之何)
(孔子曰有是言也不曰堅乎磨而不磷不曰白乎湼而不緇吾豈匏瓜也哉焉能繫而不食門人多未悟謂子)
(路之問)
王章
志士軒昂非自謀近臣常為國深憂區區女子無高意
追念牛衣暖即休(軒昂真跡作激昂本傳章病無被卧牛衣中涕泣與妻訣妻呵曰仲卿京)
(師尊貴在朝廷人誰踰仲卿者今疾病困阸不自激昂乃反涕泣何鄙也及章為京兆欲上封事妻又止之曰)
(人當知足獨不念牛衣中涕泣時耶章曰非女子所知也按漢史激昂作卬音仰此乃作平聲牛衣龍具也龍)
(具之制不知何若按食貨志貧民常衣牛馬之衣蓋編草使暖以被牛體)
神物
神物登天擾可騎(韓非說難龍之為蟲也可擾狎而騎也)如何孔甲但能
羈當時若更無劉累龍意茫然豈得知(昭公二十九年秋龍見絳郊魏)
(獻子問於蔡墨曰吾聞之蟲莫知於龍以其不生得也謂之知信乎對曰人實不知非龍實知昔有飂叔安有)
(裔子曰董父實甚好龍能求其嗜欲以飲食之龍多歸之乃擾畜龍以服事帝舜帝賜之姓曰董氏曰豢龍封)
(諸鬷川及有夏孔甲擾于有帝帝賜之乘龍孔甲不能食而未獲豢龍氏有陶唐氏既衰其後有劉累學擾龍)
(于豢龍氏以事孔甲能飲食之夏后嘉之賜氏曰御龍以更豕韋之後獻子曰今何故無之對曰失物物有其)
(官官修其方朝夕思之一日失職則死及之失官不食官宿其業其物乃至若泯棄之物乃抵伏鬱湮不育龍)
(水物也水官棄矣故龍不生得蘇子容嘗記計用章郎中語曰神龍騰驤豈可羈也其豢飬於人者謂其有)
(嗜欲故人主不宜有所好有所好則腹心肝膽皆在人矣故好戰則孫武白起之徒出而民殘於干戈矣好刑)
(名則韓非張湯之徒出而民苦於刻核矣好聚斂則桑弘羊皇甫鏄之徒出而民困於掊克矣好順從則張禹)
(胡廣之徒出而民蔽於夸大矣豈惟人主學士大夫亦宜知之)
文成
文成五利老紛紛方丈蓬萊但可聞(言方士之虛誕神仙但可聞不可見)
萬里出師求寳馬飄然空有意凌雲(李斯傳公子高上言中廐之寳馬臣)
(得賜之大宛之役耗竭中國最甚公言武帝殺人之多乃徒有欲仙之意蓋譏之也神宗嘗曰漢武帝至不仁)
(以一馬之故勞師萬里侯者七十餘人視人命如草芥此天下戶口所以減半也人命至重天地之大德曰生)
(豈可如此)
讀漢書
京房劉向各稱忠詔獄當時跡自窮(杜牧詩碧溪留我武關東一笑懷王)
(跡自窮)畢竟論心異恭顯不妨迷國略相同(房向各以言災異下詔獄)
(蓋漢儒五行傳必以某異應某事識者多非之公素不喜疑所稱迷國指此也吕晦叔王荆公同為館職當)
(時閣下皆知名士每評論古今人物治亂衆人之論止于荆公荆公之論又為晦叔止也一日論劉向當漢末)
(言天下事反復不休以為知忠義或以為不達時變議未決荆公來衆問之荆公卒然對曰劉向強聒人耳衆)
(意未滿晦叔至又問之則曰同姓之卿歟衆乃服)
賜也
賜也能言未識真悮將心許漢隂人桔橰俯仰妨何事
抱甕區區老此身(莊子天地篇子貢過漢隂見一丈人為圃畦鑿𡑞而入井抱甕而出灌用)
(力甚多而見功寡子貢曰有機械於此一日浸百畦夫子不欲乎丈人曰奈何曰鑿木為機後重前輕挈水若)
(抽數如沃湯其名桔橰為圃者忿然作色而笑曰有機械者必有機事有機事者必有機心道之所不載也吾)
(非不知羞而不為也子貢暪然而慙曰始吾以夫子天下一人耳不知復有斯人也注謂此宋榮子之徒未足)
(以為全德子貢之迷没於此人即列子之心醉於季咸也公詩蓋取注意云又天運篇且子獨不見夫桔橰乎)
(引之則俯舍之則仰彼人之所引非引人也故俯仰而不得罪於人公詩中使俯仰又取於此石林詩話云)
(舊中書南廳壁間有晏元獻詠上竿伎一詩云百尺竿頭裊裊身足騰跟倒駭傍人漢隂有叟君知否抱甕區)
(區亦未貧當時人有謂文潞公在樞府嘗一日過中書與荆公行至題下特留誦詩久之亦不能無意也荆公)
(他日因題此篇于後)
重將
重將白髮傍墻隂陳迹茫然不可尋花鳥總知春爛漫
人間獨自有傷心(劉長卿詩豈能將白髮扶杖出人間)
載酒
載酒欲尋江上舟出門無路水交流黃昏獨倚春風立
看却花飛觸地愁(世說王文度與林法師講韓孫諸人在坐林理每欲小屈孫興公曰法師)
(今日如著弊絮在荆棘中觸地挂閡王建詩忽地金輿向月陂内人接着便相随觸地恐亦忽地之類)
楚天
楚天如夢水悠悠花底殘紅漫不收獨遶去年垂淚處
還將牢落對滄洲(言憂愁之日常多)
江上
江北秋隂一半開晚雲含雨却低徊(李義山詩戶外重隂黯不開杜審)
(言詩日氣含殘雨雲隂送晚雷)青山繚遶疑無路忽見千帆隠映來(秦少)
(游詩菰蒲深處疑無地忽有人家笑語聲疑祖此)
春江
春江渺渺抱牆流烟草茸茸一片愁吹盡柳花人不見
青旗催日下城頭(青旗酒旗也唐詩柴扉日暮随風掩落盡閑花不見人公又有細草孤雲)
(一寸愁之句或言此是方子通詩公子元澤詩雙雙燕子語簾前病客無聊盡日眠開遍杏花人不見滿庭)
(細雨綠如烟元澤詩亦類公作余於臨川得之附此李泰伯詩山店吹英春寂寂青旗颭盡柳花風或言此)
(詩方子通作荆公愛之書於冊後人誤謂荆公作方名維姑蘇人行高潔隠居不仕)
春雨
城雲如雪柳僛僛(真迹雪作夢詩屢舞僛僛毛氏曰僛僛舞不能自止也唐崔魯詩濕雲如)
(夢雨如塵)野水横來強滿池(高適詩門前種柳深成巷野谷流泉添入池)九十日
春渾得雨故應留潤作花時
初到金陵
江湖歸不及花時空遶扶疎綠玉枝夜直去年看蓓蕾
晝眠今日對紛披(盧仝詩仁風暗結珠蓓蕾說文蓓蕾花綻貌)
與北山道人
蒔菓疏泉帶淺山(許景先詩蒔蔬利於鬻)柴門雖設要常關(歸去來辭)
(門雖設而常關)别開小逕連松路(沈傳師詩别引新逕縈雲根皇甫曾詩掃雪開松逕疏)
(泉過竹林)祗與鄰僧約往還
過外弟飲(爾雅釋親釋曰外族母黨之屬也吴氏公母家居烏石岡距臨川三十里)
一日君家把酒杯(秦韜玉詩青門春色一花開長到花時把酒杯)六年波浪與
塵埃不知烏石崗邊路至老相尋得幾回(唐詩殷勤竹林寺能得幾)
(回過)
若耶溪歸興
若耶溪上踏莓苔(郡國志若耶溪在山隂縣東南歐冶子鑄劒之所下有潭深而清)興
罷張帆載酒迴汀草岸花渾不見青山無數逐人來(李白)
(詩天門中斷楚江開碧水東流直百回兩岸青山相對出孤帆一片日邊來)
烏石(一作游草堂)
烏石崗邊繚遶山柴荆細逕水雲間(徑一作路觀此詩則金陵亦有烏石)
(崗也)拈(一作吹)花嚼蘂長來往只有春風似我閒(李義山序柳枝事云)
(柳枝年十七塗粧綰髻未嘗竟巳復去吹華嚼蘂調絲擫竹作天風海濤之曲多幽憶怨斷之音)
定林
定林脩木老參天横貫東南一道泉(此言定林有泉豈即應潮井乎)六
月杖藜尋石路午隂多處弄潺湲(許子禮吏部嘗云親見定林題筆不云脩)
(木云喬木不云石路云去路不云弄潺湲云聽潺湲羅鄴詩一道潺湲濺短蓑)
定林所居
屋繞灣溪竹遶山溪山却在白雲間臨溪放杖依山坐
溪鳥山花共我閒(即公讀書之地米元章所書昭文齋也白公詩弄石臨溪坐尋花遶竹行)
(又盡日觀魚臨澗坐有時随鹿上山行)
臺城寺側獨行
春山撩亂水縱横(續建康志志此詩指景陽山山即宋文帝元嘉二十三年於華林園所築)
籬落荒畦草自生獨往獨來花下路筍輿看得綠隂成
遊鍾山(按建康志鍾山一名蒋山在城東北一十五里周回六十里高一百五十八丈)
(東連青龍山西接青溪南有鍾浦下入秦淮北接雉亭山漢蒋子文死事于此吴大帝祖)
(諱鍾因改曰蒋山)
終日看山不厭山買山終待老山間(小杜詩終日看山酒滿傾買字别)
(本作愛字世說支道林因人就深公買印山公曰未聞巢由買山而隠又唐符載遣書乞買山錢於于頔)
山花落盡山長在山水空流山自閒(志閑禪師詩閑花一任風吹落留得)
(青山在即休)
松間(公自注云被召將行作)
偶向松間覓舊題野人休誦北山移丈夫出處非無意
猿鶴從來自不知(北山移文有鶴怨猿驚之語神宗初詔公知江寧府衆謂公必辭及詔)
(到即赴府視事其時韓公持國在侍從嘗入奏以為人君始初踐祚慨然想見賢哲思與圖治當逕召還不必)
(更除外郡兼謂公知道守正不為利動其於出處大節必巳素定若久病不朝見除郡即起則是偃蹇君命以)
(求自便臣知安石必不為也韓公上此疏時不知公巳交郡事矣石林詩話云王介字中甫衢州人與荆公)
(遊甚款然未嘗降意相下熙寧初荆公以翰林學士被召前此屢召不起至是始受命介以詩寄公云草廬三)
(顧動春蟄蕙帳一空生曉寒蓋有所諷公得之大笑他日作詩有丈夫出處非無意之句蓋為介𤼵也)
雨未止正臣欲行以詩留之
紛紛應接使人愁與子從容喜問酬他日故將泥自芘
今朝欲以雨相留(曹公自述於譙東築精舍求低下之地欲以泥水自芘絶賓客往來之望)
(然不能得如意芘字想當作蔽此何正臣也嘗以蔡確薦為御史又嘗與李定舒亶同劾東坡者詳見送正臣)
(主簿注)
王荆公詩注卷四十四
