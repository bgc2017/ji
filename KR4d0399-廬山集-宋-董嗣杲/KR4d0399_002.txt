










　　欽定四庫全書

　　廬山集巻二　　　　　　宋　董嗣杲　撰

　　五言古詩

　　客來得鄰人携酒共飲

　　我無膚寸能强顔𣙜茶課若是玉川子見之生饞唾客
來無可欵談空面壁坐雷聲繞枯腸啜茶寧忍餓鄰翁
好竒甚携酒為我過醉我我客共随覺詩膽大雲烟燦
盈幅意逺不可和客去忘羈愁寒燈照髙卧


　　早泊江城三首

　　俗務脱始輕病體自然愈今朝泊船早消揺大江滸前
林青芒回衆芳錦唇吐廬山知幾峯閒背曉星數

　　下江逢好春入城賞新霽千花春有機四望天無際老
篙不語還晦跡得少憇登覽且窮探豈顧䟦涉滯

　　歸棲藉知舊相視絶秦越無言嘆生浮塵鞅磨嵗月數
時苦馳騖百計學休歇芒鞋走廬峯掀泥挑笋蕨

　　漁郎


　　儒者困章句負抱希聖賢披緇談虚空要悟西方禪仙
人説金丹飛步學長年三者亦何心不過夀所傳爭如
打魚人心契太古前萬事絶無想生計歸小船晴逐白
鷗去夜傍黄蘆眠青莎紉短衣備在風雨先得魚不上
岸博酒不博錢相牽醉妻兒短笛吹空煙桃源共楚澤
枉為時所憐行路苦信脚負載多赬肩夕陽下西山水
雲𣺌無邉我欲從之逰浩歌樂其天

　　晩步巻雪樓基上


　　客中避塵喧惟尋幽夐憇扶行趂斜日晩色蕩沙際漁
湖盡數罟營利若聚蚋水退江岸落天寒民屋敝萬景
眩朝暮聊足供凝睇雪翻虛空濤吐氣嫉吞噬臨江舊
有樓興吳誰此誓雲樹掩荒基靈烏趂船祭

　　廬山中聞桂香憶逰茅山時夢中逰桂花下

　　我逰三茅山月下丹光麗夢駕翠蜺車涼雲擁金袂兩
耳波浪透廣漠不可際猶記摶扶揺乗風曾問帝今秋
逰匡廬身有飛舉勢淩虚褁白雲白雲鎮相衛毛髪極

森竦草木露華綴飛泉湧潮響真可滌昏滯向來句曲
行有遇抑何鋭豈知凡骨癯不能於彼蛻西風催此逰
破我夢浮世衣襟被月香蒼巖折丹桂

　　登城樓

　　登臨慰兩眼不暇顧炎天萬頃大江水枕壓城郭邉沙
際少漁皷岸曲紛商船洪波沸赤日碧樹沈蒼煙行客
迷古道逰塵眯囂㕓偉哉乾坤秀聚此樓觀前夕雨濯
暑煩便覺體欲仙山光已滴滴月色何娟娟更深天宇

净燈火照管絃歸去抱涼睡夢裏嗟流年

　　程申叔來備言近况因與之飲

　　程子過我廬俛首發悲歎前年遭兵火故業委塗炭鄉
邦更疫癘骨肉盡離散不覺兩春度夢中度昏旦昔仰
茶園給到此復牽絆山荒不可摘舊引莫反汗掛官名
籍在催期有虚案出江既無力安得便離岸東奔又西
走蹤跡甚䑕竄我今語程子不消苦疑難為生固艱苦
得利亦浩瀚逢時縱艱險當作順境看今夜月色朗誰

將眼界換呼酒聮吟句失笑兩醉漢棹舟過槃塘身世
入汗漫

　　飲黄池朱友龍舍

　　換舟入裏港那懼江風横今夕月色朗天下呈圓鏡小
艤蕃庶鄉夜燈萬星暎倐逢可人情立論不失正揮毫
喜相譽筆勢自遒勁酒壺不住盪斟酌各取性不强亦
不辭此醉頗入聖江行苦波刼到此昉相慶豈知接談
笑春生絶囂競賔筵接幾夜殽饌抑何盛酒酣月更明

拭眼萬境淨清歡慰旅𤨏四體都忘病恠我當此時吻
噤絶嘯詠夜影横牕殊牕外梅花靚

　　舟上晩望庾樓

　　大江雪月燦維舟畧無憚天地開畫圖付與快士看㡬
聲塞北鴻千里江南岸篷牕引醉吟搔首待平旦

　　每依小港泊地名莫能審纔逢江靣寛豈顧風色凛眺
空强禁寒破浪可痛飲醉極忍凍眠濤聲拍孤枕

　　風順掠口岸直覺市聲沸轉瞬西門髙晩色羃江氣醉

誦琵琶行寄興豈無謂撼揺黄蘆津誰知此風味

　　跨城作州治隂晴巧變幻廬峯翠色老逐日供逺盼白
雲擘碎綿随地巻舒慣春先紫烟樓梅花雪前綻

　　吳李制屬同寓富池雙泉寺畏寒索飲因冩真
愫

　　秋扇已棄物寒衣還催装偃息覺寒侵客况入𣺌茫宿
疢不時作難恃筋力强畏熱亦畏寒此固人之常今此
露寒初畏縮尤周章共君蟄寺樓雨話幾對床布褐莫

禁風芒鞋莫抵霜無聊思往時意愜交秋涼散髪醉瑶
臺濯足歌滄浪悲涼所不識安知有摧傷鄰家濁酒香
鄰僧不住嘗亟沽兩甆罎連倒澆酸腸敵寒固尚賒姑
遣秋宵長少年挽不來烏兎有底忙

　　行興國宫前市中

　　聚落風物古環住神仙麓魚鹽無多腥蔬茹有餘馥彼
此通有無朝昏事樵牧罷市不待晩飽聴溪聲熟扶携
醉山醪醉去觀飛瀑斯人甘翛翛其識不碌碌生來分

已定痛撫時光速容我尋梯媒横溪結吟屋

　　過林口市

　　浮泥踏着軟危坡倩誰絫家家翠嵐壓此是林口市山
中何清孤聚落頗填委快果甘如飴濁醪淡如水祇是
石眼泉聊慰行子齒此景自獻酬此市亦清美紛紜趂
墟者未曉聴鐘起盛傳有畸翁韜晦翠樾裏姓名素不
聞十載安所止多言風月夜吟嘯傳逺邇

　　横峯港


　　日落大江滸苦無多人煙風湍鳴耳根饑鴈聲相聯雪
止月未上境界太古前天低平接水水逺遥粘天横峯
港頭棲客子心膽懸四面𣺌不極䌫樹對我船萬慮集
雙鬢顧影空自憐哀哉行役苦收拾歸短篇

　　雨泊蘄州岸下

　　連日雨滯留孤舟坐寂歴自量迂亦甚托人尋竹笛展
轉耗音絶失笑何䧟溺無計遣羈懐傾壺倒餘瀝小醉
自不惡篷牕未收滴天隂鶴忽鳴何時離赤壁狂疑明

月出移舟出蘆荻浩歌蘓仙吟破此夜寥閴

　　過蘄州

　　清霜染岸楓扁舟渡蘄水蘄城傍新築無此至堅壘誰
憐多病苦委命空江裏艱險巳備嘗萬事謹謀始追憶
數年前精神豈今比酸辛賦逺逰晩泊問沙觜

　　逰趙提幹園

　　有亭可洗心亟應招呼命蠧葉下井枯空江皷風勁幸
藉賢主人尋勝愁盡屏平生性不汚惟喜眼界浄笑睨

斑竹林金商逓聲應古桂香何遲黄花色最正何當過
栗里把酒酹陶令行矣又他適孱質莫任病酒酣喜索
句鬢改羞對鏡寒蛩咽青莎難制客淚迸

　　泊江城下

　　雪後抵江城江雲轉凝沍我舟艤沙淺煑酒禦沉霧少
年繆誤多今繆亦如故流年無藥挽如水必東注失笑
白司馬曾與商婦遇空亭自水際知機有飛鷺懐想何
能已坐見暝色赴襆被且入郛衰顔更逢暮


　　過琴齋

　　乗閒過琴齋作意登漪嵐棠湖漾其北紫霄聳其南闌
干壓池芳渌淨拖柔藍行人冒逰塵名利多沉酣盡傾
滄江水莫洗濁世貪出羣趙家玉吏此長子男臺府嚴
且明舉動百不堪臨流自照心謀飽無肥甘景物固爾
佳何暇同清談買舟過柴桑東歸面無慙

　　下江

　　下江值雲簇水色透沙清挂席風勢烈兩岸無人行野

市門多闗久絶鷄犬聲時勢驅之然茫昧嗟予生興懐
孤山人種梅千古名浮榮夢幻耳世事春雲輕鄰船羞
小鮮佐以紅酒烹欣然暖曲身慨此奔走情退省毋悠
悠進寸徒營營拄笏看西山歸來有時成

　　中伏

　　五世單丁家在家亦如客悲歡惱客抱每恨江海窄今
日初伏過浴出易絺綌樹頭來禽熟隔水不可摘明年
西湖去凉雲簮藉白此時且健飯寧耐朱炎赫淮童少

解事醉拾西𤓰擘强笑領其真寓吟自成癖

　　廬山折桂一枝

　　風露木葉飛崖谷清氣足不知月中花幾畨破粟玉深
巖得秋易香味真絶俗幽人領此妙况寄虎溪曲花放
怯衣單祗嘆嵗時促折來浸瓦瓶夜賞欠&KR0812;醁

　　送李制屬入蜀

　　君從甬水來我棄西湖走共入九江城又客富池久相
照道義心不數膠漆友所嗟跡漂萍每為世味誘云何

忽舍我倉卒舉别酒風霜七千里勇徃膽如斗遡流㡬
換舟大緊上峽口誰謂此程迂機㑹諒非偶功名快着
力豈暇殢株守西陲江山程大閫人物藪不日膽略舒
金印落吾手此别不勝難臨别忍回首繼此旅中交如
君不復有大笑凭江樓折贈江頭栁

　　雨凉

　　客中貧莫支萬事付不理今秋易覺寒雨意猶未止青
青梧桐樹蠧葉浮井水秋來未為久俗塵已披靡夜分

無眠處西風裂牕紙茸裘蚤闗心奈為病軀使雲開天
宇淨晴霞散餘綺却扇披野衣出門扣知已

　　黄池與朱一䕫偕一老商欵曲連日

　　共客黄池鎮各從上江來恓惶見談態僦屋傍古槐商
人接殷勤期我不世才曉風吹寒江雪意又有媒隔水
界宣城山路多早梅旅𤨏逢此清問渡休徘徊梅梢月
色佳僧房羅酒罍商人亦何心兩日相追陪

　　返察磯回望九華


　　日落返察磯無地可卓笻回首池陽山九朶金芙蓉溪
流出港急樹色收雲封行客快兩目欲逰悔無從依依
此時心維舟當要衝山逰形夢寐夢覺聴遥鐘應有神
仙居隔此江水重移棹近荻港月出霜華濃

　　遊東林寺

　　廬山白雲擁絶似兠羅綿覆得醜好盡何啻萬萬千東
林香爐峯生在寺門前山隂土脉潤草木鳴秋妍意行
梵廡曠單下誰棲禪主僧淮東秀眉目稜稜然談麈自

髙蹈往往來著邉我逰欲結社有愧逺師蓮草堂流水
環遺像儼樂天西風號萬杉趺坐青石顛野老喜我陪
談吟超極𤣥上方僧謾多多結粥飯縁方且局諸妄焉
得安三椽浮生忘有家妙句知無傳塵垢送短日風霜
侵頺年斜陽透西樹獨支竹笻堅鐘鳴擬尋睡酒至流
饞涎月上三笑亭醉聴漁家眠

　　重約逰山

　　江州廬山隂萬象藴竒祕笑扶鬼面行趂雲步幽邃虎

迹過溪明龍氣蟠松翠香爐紫烟合燦若金布地諸佛
妙莊嚴千燈燭魑魅向來逺法師絶識具聖智白蓮曾
結社今古想標致客子徒仰髙可望不可企山頭日落
易木隂混清閟野禽叫瀑頂預知夜無寐懐抱挹仙芬
欲將世情棄斯逰㑹重尋直待涼風至

　　酒邉見燒各賦一體

　　淮山燒色起隂剥應期約開闢界限定蠧根不藉钁焦
枯燼無蹤艷陽春有脚爆烈狐兎竄驚廹魍魎爍尖危

騰斜燄汊角迸横焯死卉沸沉煙逰雲避浮虐入夜光
尤皎逮曉焮自若蟄蟲潜穴散猛虎奔淵躍勢欲凌虚
霄倐忽風掠綽熒熒斷續見江流颺昭灼青黄數宵隕
何在事采斸逺客詫希遇俯仰發嘆噱斗杓指東寅天
公又斵削霜氣逼衾重對眠向溪閣

　　寓江州分司衙随筆五首

　　街聲崇墉隔畏客陶詩興枯梅三兩株僅有枝條剰斜
暉卧竹棚疊蘚覆石磴始來覬聮属久去歸蹭蹬萬丈

廬山髙苦恨無樓凭此時坐寛凉忘却船如甑

　　官𣙜採山利朝廷責辦重斂散各有司設置不為冗商
人突如來責去不旋踵閒時不飬恬且絶追胥恐獨嘅
無依人心跡徒距踊何人干共二望蜀覬光寵

　　閒中望廬阜稜層翠如櫛所恨身重累莫學飛舉術逺
眺曉雲障横截山半出其下瞰蒼流其上爍紅日竒譎
千萬狀雲行自徐疾江風忽西吹雲氣轉頭失

　　前憂將盡捐後慮方覺夥舉動必有礙側近類鼈跛但

知就酸吟不悔為計左秋令向老去甘困樊籠鎻愁境
畏風波慵捩秋江柁四顧無可尋白日醉白堕

　　掀簾掣吾肘偶牽衫袖裂腐縷積汗垢欲紉向誰説忙
起易衣披不暇惜疊雪試新反相惱轉覺身觸熱天凉
日漸深裝寒逼時節身章素不尚臨事轉添拙

　　壬戌閏重九客中冩夢

　　今日閏月九重新做重陽東籬賸有花金黄熨晩香大
江東下處其地為柴桑靖節餘真祠祠下荆棘荒想像

義熙年此老醉花傍寄情付傲睨有句哀三良我思前
月九菊蕾初含芳萸氣却綻烈登髙苦雨妨閏延花盛
開東曦蕩晴光遶徑行已匝倦去憇竹床逺夢入無何
随雲還故鄉故鄉餘故園境浄浩莫量仰睇南峯松俯
引北海觴小亭俯溪南溪聲流宫商兩年身不到此時
夢欲狂夢歸轉無益夢覺生悲傷浮生能㡬度客久空
回腸醒來日已午尋醉歌滄浪江鮮可斫鱠笑引杯行
長夕暉不相知眩眼投西岡歡情亦云暫旅困空相望

月出照庾樓思歸轉徬徨

　　還彭澤山中早發

　　揺落山中曙秋氣滿林隈螢光映草頭鳥影出枝來殘
星避日盡斷霞逐風開空返陶潜縣終無宋玉才

　　清夜偶成

　　東林與西林祗有矮墻隔逺永共家風各自立茅棘我
逰難盡興入眼眩金碧孤塔挿空斜萬樹屯雲窄香爐
擁烟紫蓮花照亭白未聞海潮音多時坐饑廹淮僧心

膽麤迎送勤朝夕疾趨謂有禮健論本無益誰誇絶俗
髙反事望塵役逆料逹者性㝠心滅蹤跡日西亂鳥啼
俯仰閲今昔清逰未遽返忍冷坐寒石

　　與徐税過淮民家市果

　　寒水落沙洲随地營送年徐卿邀我行逺渡呼脚船荒
津絶鷄犬斷籬掩人煙柑梨土民收飣坐風味全及公
出酒甌提籃寘我前甘香種子異脆膩色澤妍定價随
語準質直何其堅淮鄉習俗純處士亦如然閒厯慨流

離百醜皆可憐撫機奈失時彼此嗟華顛酒酣飫此快
哀歌地爐邉携歸備晩需雪片䝉江天

　　潯陽館邉泛小舟夷猶沙浦中遇翟違大舟過

　　沽來官亭酒豔流勝琥珀髙歌大江上聊以信所適借
舟喜逢君春沙涵潤澤傍沙得鮮鮰過似河魨白斫鱠
搜薑椒食枯鄙殽核浮陽下峯迅晩風撼漁磧深洲卸
㠶處聞角易䘮魄津吏量水痕兩夜長三尺

　　自富池江入興國軍港留三日歸回舟㨗甚摭

實冩意

　　到此未入郡入郡由别港不意好竒人黄堂争説項説
項非所私况無適時資驅馳靡所憚重苦登覧悲開慶
擾攘後民力未通透如斯斗底郡俗習因仍陋只今良
二千&KR0548;惻出心田耕桑匝原野謡頌周市㕓遡舟走麾
下容光託假借坐卧寄酸吟轉首已三夜將行慰我深
語語吐直心發笑酌我酒垂情餉我金平生慨可至毋
若此急義忍違離荒津陸行且無地秋寒筋骨疲風雨

更厄之病亦坐酒困樂在遇已知下水浩然涉出港何
其㨗及門祗霎時不想無吏接

　　重逰清虚庵

　　夏初曾厯此信宿强舍去及其還城中旅𤨏若羈馭凉
秋復過時又坐題詩處黄冠苦相佞往往多過譽且謂
筆力遒真得鬼神助但將虚名汙不具實眼覷顧予欲
棲止未有抛茅據難忘整屐逰贏得寘浮慮地曠實仙
源野步豈宜遽且須窮嵌巖何在事啖茹祗酌神泉清

垢净不待濾撥雲峯下石晚霽且箕踞

　　風水僧善用期之不遇

　　用僧期不來子午針頭誤沉迷負所傳老去眼隔霧言
甘説中少見陋遭時惡三椽當道架山色翠回互空曠
乏人守有欲絶反顧豈無世事非何能日如故昨收松
下書欲見展心晤遍尋莫知蹤望極栢山路馬荒人亦
倦酒熟秋垂暮浮身真是浮參取折蘆渡

　　招鐵鏡明上人同舟入京


　　蓬麻冒日氣舟過風逓香香氣入晩秀月色迷官塘此
時同載僧眉上生毫光心鏡不待磨一碧眩四方遂此
終夕安推篷睇𣺌茫凌晨泊北津分手各自忙追随逰
徑山奈何吏鞅妨何時重聚首叙我歌河梁世縁苦聚
散人事多短長興言偶及爾不覺耿中腸薫風蕩栁煙
吹面無多凉晨曦曬屋裂獨恨衝塵黄

　　對月

　　徙倚短牕下月色照平地江頭見漁舸更欲扣舷醉山

川藹夕霏菰蒲顫凉翠景色自紛糅造化祗兒戲慨嘆
幾今古不過榮與悴胷中難貯愁萬縁可棄置三更北
風暴頃刻天地異掩牕抱膝吟欹枕不復睡

　　與葛秋巖小園看月

　　回峯月魄上照我方壺寒軒忩絶四掩流光壓空闌凉
襲荷沼幽隂冩竹逕乾逺泉助清思珮聲何珊珊啼鳥
寂無聞何枝能擇安空青閃虚碧纎翳莫可干有酒此
不斟徒坐夜漏殘相逢此時快瞠目終宵看


　　贈接泥渡下李廵檢

　　一官坐渡頭事簡多是閒口口説廟靈祭賽紛强頑逐
日享餕餘贏得酡客顔江風吹不散借此資身孱俸錢
給不多悔離禁衛班妻子號寒饑語下嗟間闗俟代尚
爾遥擲珓卜善還随時了應酬惟恨得酒慳

　　山行

　　山路本無雨霧滃露㸃濕脚滑幾欲縮舉步真如縶剉
過萬千山雲磴莫計級更多仙泉甘潭深絶綆汲力疲

骨節酸逺眺空竚立曠懐無與言付與詩收拾

　　銀樹道上客懐

　　舟絶顧城湖始知泊銀樹脚夫亟裝擔頓足䟦涉懼水
行困弊舟陸出藉芒屨望逺有異觀山水陶興趣太息
足力疲趂程眠日暮髙價租蹇驢意欲代吾步

　　破輿不忍登恐負看山眼遥程入荒夐棧道踐&KR1132;嵼蹇
載亦徒勞登頓資笑莞氣餒不足甦只得仰酒琖暫免
極寒侵圍春想歌板何當位經綸盡把凹凸剗


　　四安乗舟上安吉州

　　日出雪意消雲斂萬山紫水步發船人相競更填委弛
擔苦多虞買渡須謹始向來受摧挫至今失料理溪南
樹隂開沙上鴻聲起獨行良辛苦淹留嘆行李寘恨復
憐生歸歟安坎止奔程入湖城𣺌茫東門水

　　又過妙智寺後因賦

　　我貎甚癯棘極愛山林住纔説廬山去不憚葺芒屨鬰
懐得少解動脚即徤步誰言多岌嶪堂堂大驛路萬景

山𣺌莽曠逰愜心慕荒坊偶小憇周覧入薄暮西隅壁
灰淨半堵若縑素方此欲題名已觸野僧怒

　　逰盤塘山後廢寺

　　前生修行來見山入骨貪自昔盛緇流無處無精藍大
風起江頭吹我菊帽簮景物日自殊登頓我所甘青紅
夕陽光隠約埋空嵐矮松冷塵屋暗燈明破龕好月亦
愛人離雲印寒潭詩壁不待題禪偈不在談還須蜕浮
塵投林結莎庵平安火一烽愁可寛江南


　　舟中對月

　　過峽水不清渾濁甚他處今朝喜得晴看月莫猶豫盡
力掀篷開浄着兩眼覷月色更婀娜炯然洗積慮前磯
水衝撞傳若小灔澦令人厭水程惟祝江靈助天地境
界古恨無槁梧據餘樽就手瀝適口乏啖茹囁嚅味自
佳不須勞舉筯醒去掩篷眼零落故衾絮呼天招仙㳺
同學列子御儻轉北頭風穏涉蕪湖去

　　雪後


　　雪後江靣淨客子不畏寒掀篷篷上坐静見天地寛風
平勢未減小舟蕩渺漫萬里瑩無波瓊樹幻翠巒大江
此勝槩景與心㑹難須臾世界殊月擁白玉槃凡身寄
廣漠酒杯不可乾嚴沍何能禁醉眠更巳殘





