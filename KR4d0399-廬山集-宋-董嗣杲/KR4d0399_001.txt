







　　欽定四庫全書

　　廬山集巻一　　　　　　宋　董嗣杲　撰

　　五言古詩

　　小孤山

　　小孤𨽻舒州誰將峭崖削一尖漾浩𣺌藤蘿綴瓔珞緑
篠裹山脇白浪沸山脚向背千萬態渾不假䥴鑿危亭
嵌空搆四絶屯煙幕幾㸃漚浮現滅沒鷗自若廟額錫
恵濟軒忩輝丹雘夫人象服嚴香燈閃踈箔風露展幽

扄震撼陵虚閣朱方金焦竒莫敵此開拓來時棹扁舟
兩岸成巨壑所厯焉能窮懐抱徒爾惡未臨不測淵胷
次先隕穫西偏磨崖上吟句大手作一來一歸興其尚
由來各志曠誰推許恐貽世所薄窮冬水正縮期傍洲
沙泊豈料風更横飛㠶随岸掠遂令搜吟懐汲井苦無
索彭浪訛彭郎祠南顔有怍相對隔津逺知擁何封爵
顛船泛濤巔何異跧屈蠖埋篷且斟觚失喜免酬酢明
月水禽飛不奈栖鶻搏(磨崖詩趙信庵有多謝君恩好歸去夜來又泊小孤山厲小山

有灔澦拓瞿唐二孤障瀾蠡大哉神禹功天地相終始志恬退志功名不同若此山上有鶻月出則摶水禽食
之放翁日記亦載此)

　　次湖口

　　湖水出瀾蠡江水下巴蜀恰當相合處清濁皆蕩沃扁
舟凌浩渺渡者苦局促卸㠶與立桅黄帽不須督紙錢
望空颺飽肉為相觸江神昭靈休壓浪無留矚遂使驚
魂甦免得遭鬼録去程天茫茫灘過有磯續磯頭熟風
波寒草失舊緑所願晴風恬遵陸脫羈束


　　入寓雙泉寺

　　大江沙岸虚㡬寸水痕落蕭蕭雙泉寺佛像剥丹雘紙
輪轉晴鼓灰塔斷風鐸殘僧極荒怠深得酒中樂西風
客子來棲暫得矮閣開忩望村疃四下塵漠漠人煙極
零星雞犬更蕭索自罹開慶擾景况恍如昨周章見世
態彫瘵嘆民瘼梵唄忽傳聲飽飯且藜藿

　　舟上感興

　　飯時發雷江倐已泊東流南北兩岸雪蕩此無根舟逺

山失翠眉近山生白頭凍極方徯晴雲沍含雨羞塵境
那得見泛此如瀛洲宿驚恍未定醉疑此難留落日漏
㣲光光暝無限愁風厲萬水立舟子惟搔頭慷慨觸潜
抱行止負隠憂志士亦徒苦俗豎多不侔天公釀雪甚
八荒元氣浮無語坐舟尾景與年俱遒亂眼逐勝去奔
迸少自由風煙下江異髯邉漬霜稠餘樽侑登臨惜無
水際樓

　　出城


　　驟暄試單衣出城看荒圃滿徑鬰纎茸藥苖青可數籬
花漸吐艶艶盛如織組人煙聚營屋随事厯勤苦春沙
落飛鳥春水上層浦行子晩未憇貧樵出深塢孤生真
蜉蝣頃刻即終古歸途多上燈沽店半扄户

　　泊蘄州城下晚思

　　日落烏雀下笛聲起譙樓舟泊倦欹枕枕此秋江頭寸
心積萬思浪寄非久留斬新雉堞壯環塹栁影稠城中
酒旗飛窈窕吳姬謳風傳何凄然抑揚邈難儔往時委

黄茅今此開青油香凝燕寢曉喜見鴻集秋磯月照客
衣苦觸聽砧愁夜深不敢語我吟月解不月落不旋踵
雲過江聲浮逗曉入城步將詩扣郡侯

　　官舟上富池二首

　　富池遡流上險在登官船浮動不堪伏薄命危絲懸楓
葉舞片輕蘆花裊漪鮮晩景自可冩肯想濤頭顛

　　荒舟可隘守難供渺茫泛忽罹風水髙愁覩㠶脚蘸凉
薄有身紀平白慮此䧟聞說所僑地晝夜演空梵


　　夜泊富池

　　望窮破寺樓趂月沙岸泊更深河漢淡砧□出籬落凄
然不得睡俄頃風作惡遥程已不計心膽尚隕穫移舟
傍深䌫穏借今宵託不須嘆邅廻所苦在離索知身寄
何處只得呼樽酌波濤曉方定掀篷卸空槖託目祠宇
新榱桷燦丹堊共指甘王靈古墓出林薄

　　曉出西門問程廬山因懐雲翁

　　譙樓罷傳角將啓東方明我欲披野衣西出湓江城整

屐休遲回徑作匡廬行是時凉雲閣茅屋雞互鳴蕭蕭
籬落破已逓機杼聲㳂回且多趣仰睇山崢嶸湛露著
草木秋色何光榮雲樹漏初曦小立傷前程岩翁樂髙
褰因知䟦涉情盤兹翠閣深自照泉影清聴猿步荒寂
乳竇百恠呈屏障互隠見松竹相廻縈兼懐知己多此
際莫合并蘿隂匝道周野卉難辨名聊從蘭若留危䦨
壓飛甍丘壠入悵望牛羊踐榛荆人生如浮漚失壯良
可驚及時不濟勝老去懐不平瞭然看山眼山意爭邀

迎窮崖由此探大笑長江横

　　阻風繫舟

　　避風急投港港狹水如線沙頭虎跡多此是銅陵縣亂
山號枯松長風舞寒霰饑鳬宿荒畈小鴈帯飛箭廢刹
撞破鐘催科走郵傳娼家編棘門村飾無釵釧日納抱
酒錢夜陪縣官宴有身悵此生又復堕貧賤荒譙更㸃
差信步空階徧未昏行人絶月色盪江面啜盡茶葉苦
不與愁魔戰託興入短歌聊以記吾見


　　酒邊冩興别陳石泉

　　强求斗升禄三年困山城羇栖不敢恨眼為溪山明上
借臺府寛下遂吟嘯情束裝待航歸積霖咽秋聲排憂
歩園徑難捨曲折清東望氣鬰葱緑槐冒飛甍緬懐交
際歎嚬笑陽春生求田役夢魂投老歸此耕願心尚𣺌
茫别酒那忍傾歸步故林月寄梅堅斯盟

　　愛客有感

　　在家最喜客出外復過之相逢旅𤨏間所恨力莫支迂

曠膽相照相顧何須期或者誚交泛責我無藩籬我性
得之天懐抱更坦夷謗随愛憎興而我了不知義利界
限分我心石不移風月賸佳趣未易以迹窺有吟莫辭
和有酒須共持古道巳不作徒重旅心悲

　　春逰

　　山童擕竹杖支我歩城頭東風撲酒香吹醒殊鄉愁江
波蕩太陽萬頃金色浮土人不識此我可専春逰

　　登城最凄黯絶殢脂粉醉萬里煙塵濛掩此戰争地江

風蕩漁歌便覺春光異嗟我道不行頗動乗桴志

　　日日步春去偶值江色晴楊栁翠頻蹙不管黄鸝聲歸
栖官屋寒月暗燈不明獨坐想逰衍西湖無限情

　　買魚縷銀鱠鱠細供春醉醉立海棠風看山負慙愧萬
事可離蹤白髪不容偽我屋枕乾溪日揖南峯翠

　　感興

　　荒菊死石罅小梅發岩阿時換物色異雨過霜晴多寒
烏抱枯栁悲鳴愁網羅哀哀如訴人人豈無風波風波

久自定静黙可禦魔同心議否臧有酒能消磨不興短
生思奈此嵗月何掩門忽思歸睡熟聞棹歌

　　予辛酉春哭鍾松巖於餘杭靈溪壬戌春於江
州馬頭渡得家問知田耕月亦為古人因述長
句

　　去春哭鍾子奔走餘杭路今春哭田生棲遲九江渡在
家在客中兩友兩春訃伊誰奪天年有天不可籲老淚
無由制立見眼隔霧風晴江氣暖日夕山色暮髣髴懐

清揚同逰散幽步百年屈指頃浮生草頭露凭高悄無
人我鬢亦非故何當歸西湖往拜二公墓

　　畏風

　　病骨怯風寒懶縱江頭步江頭歸船多奈我未得渡自
知年尚壯顔髪就衰暮南峯山廬在忩户掩髙樹猿鶴
想凄黯應笑我出誤欲退未有由欲進且無路何當探
仙源多織逰山屨顧影忽傷憐難縛嵗月住

　　讀舊書有感


　　生髪未燥時朝晩將書劬意可掇髙科措世躋唐虞安
知齒年壯為計堕拙迂依人逰四方骨骼甚鶴臞孤坐
苦病嬰浪走遭時拘哀哉踸踔蹤誰念嵇紹孤傍新謾
利口温故真良圖信歸簡編香字字不我誣饑食托飯
鉢渇飲藉水盂聊以適吾天貧富斯何殊恃書志愈堅
亟返南山隅歸途休云遥長宵夢西湖

　　泊黄家渡

　　艤舟黄家沙尋酒聊自慰麥田裊露梢果林飽霜味江

色射逃屋燈熖爥斷緯徘徊强展眺清風襲腸胃飲暢
人痛快說醉言不諱居人甘淡薄那復羡榮貴但知安
麤糲了不辨涇渭年豐村畽樂排憂豈無謂抱衾坐終
夕無事啓憤悱清晨過隣舍童孺見我畏時艱賦斂重
租外有百費徐徐亟開喻喻極轉歔欷自来聞打門如
冒鼎鑊沸我逰興未盡兩眼𣺌萬彚鄰翁意度真愛我
饋饔餼北風吹沙暗大地雪積未我衰易成悲肉戰若
刺蝟何時洗紛争海宇方吐氣


　　清虚閑步有詢吳靈耀近履者

　　晩風吹山空閑步策藜杖紆從砂澗頭行過崖石上庵
門耀金碧中覺天地曠神泉夜光燦禽鳥互酬唱黄冠
扣閒趣發語知不妄因拈故人迹流輩所欽向我荅亦
附㑹不想失宜當随口誠卒然聊紀客中况

　　客寄冩興

　　平生負竒崛語出見肝膈栖栖離故巢乃作富池客僧
廊搘瘦竹苦吟自相索不恨春雨横但恨春懐窄百花

艷陽吐枝葉未鮮澤芳草極茸茸迷盡舊轍迹浮雲蔽
江樹急浪涉津石掩忩引緑樽暖此身寒瘠

　　江行遇風

　　風急難開船髙浪潑銀屋下水輙畏之病篙舌愈縮商
人貨物重久諳風信熟我舟輕抵葉㠶破無完幅歸心
劈箭忙傍晩猶顛狂忽將絮帽披沙頭尋酒坊欲滯兩
三宵船上無贏糧轉晴頼曉霜中夜祈彼蒼

　　廬山雜興二首


　　鐘聲警征人頓者廵溪步轉盼失路頭紅日生黄霧看
松乗西風蕩此林影趣古翠撲面老肯放所厯住幽聆
采樵怨薄言向誰訴且復棲野店低頭解芒屨

　　新橋迤邐去勝迹遺仙佛想像名勝逰題字尚髣髴失
笑我僕痡偃息松鬰鬰絶景借雲掩野香趂風拂看山
意自消令人厭簮紱随意幽行清無縁逢俗物

　　過銀樹

　　買輿過銀樹水落見潦迹殘雪閃斜照籬落掩魚澤鳥

飛山意冥鴈度水光碧乗興覔酒壚荒市絶殽核入暮
路程杳寒皸面頰赤時艱人煙稀終日涉荒僻豈獨慨
風景亦且倦行役茅店投深幽月明野田白

　　江城憶逰廬山逢隠者

　　飯餘睡相魔啜茶即退舍支藜强窺園試此雙不借逐
勝思秋初曾命廬山駕飛瀑醒心眼流𣲖從空下狂欲
誅茅依可使不知夏披襟納西風溪風蕩虚榭凭䦨眺
夐絶極望大田稼韜光有畸士相逢頓生訝遺蹤扣地

主頗覺倦邀迓失言徒自咎其實非予詐山居俗事簡
難律世情嚇歸棲公宇浄顔髪苦衰謝家遥二千里托
興相慰藉因晤隠者訥天性兩難亞初非釣虚名又非
求善價束縳全孤貞老欲就閒暇約畧斯人心執一不
易化眺此五峯雲矍然發悲咤企脚北忩坐月漏松葉
架無眠親短檠懐孤嫉遥夜

　　自曹家沙風中抛江危甚抵銅陵縣

　　朔風吹沙昏聚落風物蕃劇邑此寄治零星數軍屯奸

狡紛鴈鶩生殖豐雞豚獵子事兵仗儒家扄蓽門時聞
讀書聲句讀失討論小舟泊洲虚入市市不喧何年弓
戈戕覩此驚心魂百里餘幾户誰肆科調繁邑令率以
攝凋瘵真難言俊佐覔幕檄不洗部民寃氣象日益靡
莅政㡬觸藩野老採野果倚籬餵病孫逢客乃靳吝出
語妄自尊細故起叱咤徒御嗤蠻村失笑向此適窒忿
思倒樽雲簇天沍寒有酒無從温勞生愁萬端不語將
蝨捫深虞弱䌫腐浮寄蘆荻根銅陵只隔江起矴㠶若

奔既涉庸自悔死生歸乾坤

　　聞鴈有感

　　鴈聲入泬寥節節傳哀音哀音不可聴聴之感中襟客
從逺方來幽憂久攅心始為饑寒謀今無可棲林浮生
抹電如休計升與沉奈此口體累議者何鑠金為客亦
良苦愁見積葉深壯氣歸消磨羸病力不任狂走擁虚
器空卧廬山隂蒙頭難禦風煮盡石鼎葠何時理晴竿
把釣花溪潯思歸未可歸床蛩自縱吟


　　晩晴

　　空庭斷履跡江色揺籬門夕陽雨忽收晴意回乾坤水
零鷗鷺光煙淡蘆葦痕逺客此棲遲敢昧元造恩青衫
避骨癯白髪笑鏡昏向來期嬰鱗今委荒池村眼枯莫
制淚夢破多驚魂讀書不得力乃如泛萍根出門且散
步殊覺身可尊時巻亦時舒天定理自存難忘懐土思
百年徒聲吞徘徊月魄吐呼燈倒清樽

　　舟出西門


　　扁舟冒冷雨初出安定門天開水墨圖濃淡迷湖村漁
板鬨白晝廟鐘撞黄昏客船行虚明天淨水不渾向行
數十程萬愁誰與論去家幸已近方信萍無根湖歌發
夜分欸乃驚夢魂江行兩月餘不負惟酒樽

　　春逰

　　江城趂春逰愛尋郭外圃煙花羃酒帘風聲颺商鼓午
風蕩江靣兵船問沙浦浦斷官栁隂絮雪待晴吐野花
媚逰眼紅白開晴雨誰憐蕩子身年餘滯江滸徒羡廬

山髙萬峯青可數朝晩挹煙霏釋盡客懐苦兹辰快移
步突覺沈痾愈樹頭叫歸禽流年如箭羽

　　過新橋

　　江城局吟思每覺心神悄意行西郊曠直渡新橋小香
傳酒壚異枕此清溪窈南望元公塋峩峩翠林杪宰木
屯髙隂牌門燦華表風霜二百年剥落幾昏曉我來增
敬心道脉伊誰紹有淚盈衣巾舉頭聞蜀鳥

　　新橋上岸


　　雨隂忽收霽雲氣失閉封纔轉横里港西睨南北峯似
慰畸人歸天亦開喜容萬僝與萬僽銷鑠無留蹤近京
村舍盛年豐多堯農門户餖飣新團圞傲窮冬北城入
望邇瑞靄何蔥蘢敗筆亟收拾不須寫心胸入闗至急
需衣斷須先縫南山故業在此去羞迎逢

　　梅根港欲泊不泊其况可想

　　梅港絶梅根渺莽蘆與荻蘆荻揺北風正逢霜雪激岸
津只兩家泥草落四壁何人舟欲進想懼少遮羃我舟

强來依無故此涉厯所嗟浮寄人見舟甚仇敵其説自
和易舉柱累梳剔舟子自髙鶱呼月吹短笛同行更迂
曠索瓶倒餘瀝渾忘值危途去住尚怵愓膽消羈思苦
此際誰拯溺慳囊縱有金斗升何處糴

　　次趙屯

　　船㳂江北行不見江邉樹颯颯蘆葦空棲鴈泣如訴波
濤極衝撞沙岸已頽仆東傍趙屯來結茅是誰住簷破
炊煙散豈足禦風露小兒索午飯病婦織芒屨良人糴

米出煙江未明度妻兒久待歸頸佇想回路今年遷避
早寒衣不曾具薄業何能問苟且遣朝暮此地多遺基
向也盛生聚闗洛幾時清徒激衝冠怒客子重吁嗟半
世多窘步無位進瞽言慨此嵗月誤有地不可耕有天
不可籲抆淚歸來休三徑想如故

　　夕憇西林寺詩(看率更所書寺記)

　　憶發徳化門飽看屏風疊五峯自孱絶兩脚誰登躡山
髙白日暗溪斷清泉接閒倚迸崖松静踏粘露葉珠台

勢巍巍玉斗光燁燁撞鐘警三生聴禽愁百摺聖峯足
眺望禪觀宜妥帖髙蹈忘俗縁逈處離塵刼廢塔任敧
仄古碣尚岌嶪歸詢打碑人摹向齋壁貼

　　雨飲無殽

　　昉見嵗律更不覺春醉厭都來九十日多被風雨占鳴
鳩肯停喚誰測隂晴騐欲問陌上花花枝無絶艶東風
吹栁煙羃緑波㶑灔客子癡不歸挂壁羞琴劒獨有逰
山盟未能得斷念夜飲嘆百拙飣坐果殽欠


　　暑夜露飲

　　夜步閑堦長月出照獨立禦暑借盃酌便欲和月吸野
童笑不巳散髪風露襲浮生彈指頃能幾尋勝集何當
脫塵垢江湖負蓑笠心知臨淵翁豈在得魚急浩歌滄
浪吟續此思雅什相從苦無人眼睨星河濕

　　飲王倅宅

　　聚散有定數悲歡能幾年年年塞鴻來葉落霜滿天黄
昏癡兒閒强勉陪秋筵嵗月流水外江湖短燈前載聆

金玉清未信造物偏濟勝亦罕逢思歸心謾懸情深轉
眷戀不語却自憐我盡今日醉拚得三晝眠

　　舟發

　　萬愁聚眼底城下登江船江窮𣺌𣺌如身堕栖栖然初
來情頗濃既去情尤牽縱目入虚空順濟皆由天回思
發程艱時刻多迍邅本無鎮浮能意者造物憐造物相
始終百嵗亦可延風花鼓雪霰飛舞㠶幅前未行風還
嚴既離浪更顛薄命亦何辜動自罹驚弦逢人不須説

徒招譏孤鶱醉歌赤壁逰遐眺追坡仙

　　清明日晩隂

　　跧伏性易屈口强心無主今日屆清明此身客湓浦花
草各自芳誰能問園圃客懐值佳時冶遊有何覩江頭
風颺花天際雲興雨隂沍嘆時遷集條燕羞舞世故堕
煎熬鄉愁𣺌終古栁色西湖隄初更尚簫鼓



