







　　欽定四庫全書

　　廬山集卷五　　　　　　宋　董嗣杲　撰

　　七言律詩

　　秋巖自山中見約

　　九江驛裏見春風幾度懐清隔曉鐘思白有人傷柳色
依劉無地感萍蹤半生力學羞長劍兩載心期信短笻
九疊屏髙有標致逺公相約則吾從

　　棠梨湖


　　西城轉地有湖光矮矮荆榛出土岡爼豆零星傳野哭
舳艫聫絡急邊防夾壕楊柳猶秋色貼屋桃花自晚粧
芳草不除生意在此名誰命謾華堂

　　泊接泥渡

　　笑泊虚寒古渡沙沉暉逺襯楚山霞江鄉酒薄難支日
客路詩多轉憶家金彈耀林懸橘柚翠綃縈浦泛蒹葭
船忩掩定身如石籬落何人有菊花

　　又晩立接泥渡邊


　　逍遥行樂立西風多聽秋聲耳欲聾供世難分心力異
浮家易感古今同小花糝渡遺晴蓼碎葉填津積冷楓
博望有槎撐不去岸頭横卧樹心空

　　東林寺上方塔

　　塵外乾坤豈易窺上方尋勝短笻隨病僧借榻山衣破
卧佛當門石塔危亂竹迸階交宻樹荒苔沿壁纒疎枝
幅巾居士修行久愛説浮光死戰時

　　蘄城晩泊值雪


　　鴈聲哀怨極淮天際晩驚呼雪打船古驛魚稀誰撒網
虚沙馬過自隨鞭人烟頑獷空多智形勝丘墟又幾年
龍眼磯頭風浪惡今宵歸興此方堅

　　壬戌元日二首

　　青燈挑雨曉光凝嵗律回壬萬象新心上痛懐松里友
客中忍視茗山春誰横烟竹驚孤旅自飲屠蘇笑八神
摺起朝衣羞老去驅車猶冒路岐塵

　　萬里東風起楚皋流年祗染鬢蕭騷富池江口聽春雨

昭勇樓心看雪濤薄俗苦無公可論全身惟有隠方髙
故山猿鶴應相笑抗走殊鄉實自勞

　　富池客中寄范葯庄

　　客子驚秋易斷魂江塘落葉雨紛紛蔽江雲勢山頭合
隔竹泉聲屋尾分無日不宜閒問酒有懐猶且强摛文
燈忩幾憶同居話卷裏新篇可得聞

　　寄楊雲静

　　公藉椒塗成達宦我傳草檄守清貧閒曹奔走徒云仕

薄俸沾濡不逮親飲水曲肱無此量解衣推食有何人
凉風四壁蛩新咽偏惱淹回獨客身

　　東林寺贈宜上人

　　幽階苔蘚翠纎纎屐齒沾濡逐步黏曉澗迸泉迷杏塢
春風停雨暗茅簷禪髙何待音聲悟詩好争傳格律嚴
誰凂我師重主社社中休更外陶潛

　　寄冷翠谷葛秋巖

　　入眼萬欲勇舍難巖頭飄盡楓葉丹心憎湓浦户庭熱

身入廬峯毛骨寒塵面只掬野泉洗醉吟且呈泥佛看
幾多清話動人憶夢落成圍蒼竹竿

　　鏡禪人欲歸靈隠

　　袈裟褁定老禪翁雲隔家鄉是幾重兩面廬山曾徧覽
三生天竺㑹相逢揺凉竹箑收江羽醒困茶甌瀹建龍
午借客床尋偃息不知身在紫霄峯

　　贈羅漢院志逺上人

　　披緇受業在淮南不覺流年七十三羅漢院中餘古栢

將軍墳上落枯杉纒綿宿病逢竒藥收拾頽年坐破龕
自說舊棲真佛境羅田山裏毒龍潭

　　江城與秋巖同賦

　　江柳青青暗古津悲歌不獨是商人愁生獨醉重闗晚
夢破相思故國春聲迹衰遲難應世山林枯朽易全身
歸期渺邈徒懐想怨鳥花梢叫月頻

　　䝉叟悟禪人俗舍在湖口縣予留江城聞其歸
省且有書貺因寄二首


　　要識閒棲彼此輕平江浪逺暮帆晴青春晚處羈懐惡
白髮生時老眼明花落無心尋笑傲客鄉有日苦逢迎
雲包尚寄雙鍾下若過吾廬祗半程

　　富池歸去欲相從幾想蒼雲碧樹東夜月庾樓懐抱在
春風陶徑夢魂通前峯路斷鋤犂少古渡征苛網罟空
難語數年牢落恨千林如海夕陽紅

　　留江城

　　灌城眠食嘆羈身憑曉偏驚索鏡心南紀山川秋望逺

西湖風月夜懐深功名鬼妬投機罕詩酒天嗔絶侣尋
陳跡自應遅料事斷鴻信杳况雲陰

　　贈封禺山翁

　　鵓鴣鳴雨鶴吟風可羡山中白髮翁百事不聞天地閉
四忩常見水煙空春時聚社尋屠伯晴晝科書授學童
此外惟知安分去鹿門真隠畧相同

　　淫祀

　　水泛牌頭五里亭尚留破廟壓空坰松蘿陰覆鴉羣怪

里社聲傳土偶靈幡裊欹竿三丈赤溪分荒藻數叢青
頭陀强解愚夫卜瓶缶花香帶肉腥

　　寓江州西城

　　奔忙夢落富池程歸托蘧廬戀灌城有石醉乘新月坐
無家吟逐亂雲行衣遺母線寒針在燒起公山晩陣嗚
鄰屋酒香堪洗恨擬栽松菊傚淵明

　　暑中訪平山坦上人

　　遥遥殊積入山心勇涉湖西且解襟當暑行松探古跡

追凉踏蘚入晴林信知浄境無三伏猶幸慳囊有幾金
白酒青衣隨所遇此來祗爲此僧尋

　　思歸

　　秋老江城起戍塵山收西日掩雲津留連光景多無酒
俛仰風埃獨有身曠野鴈填遺陣闊虚沙船發落痕新
故園松菊猶三逕夢過煙霞水石鄰

　　晚過張分司園

　　偶乘意度過東鄰芳艶多情媚柳津歡笑直邀雲際月

酣歌狂惜雨餘春亭臺花木銷官酒城郭風煙老客身
回首廬山圖畫裏不知愁落軟紅塵

　　題濂溪書院

　　逺徑溪流水自圓光風霽月渺無邊忩前生意休除草
堂上清風獨愛蓮萬古共知歸有極一塵不染見先天
未知涵味其中者誰是元翁得正傳

　　登庾樓

　　重支瘦竹上危樓凉襲綸巾羽扇秋天地江山風浪起

汀洲蘆荻水煙浮誰聽調夜琵琶苦擬泛吟秋舴艋遊
喚得元規魂夢醒何妨小作踞床留

　　千年傳說庾公遊逺戍秋塵障兩眸往事未知誰可語
今朝聊復此登樓淮山鳥去衝烟滅楚澤帆歸帶日收
閒客望窮江北晩月明無賴幾沙洲

　　顧城

　　初聞春日水天迷此際湖沙擁岸肥炊甑有塵籼米腐
酒坊無壁紙旗飛猿棲曉樹青藤瘦雀啄冬畦白菜稀

寂寞旅懐禁得否斷腔漁笛釣船歸

　　新橋遇秋巖

　　出郭看山眼便醒故人相值說雲萍了翁屋後晩煙碧
茂叔阡頭秋草青絶壑雨過溪水響髙峯月上谷雲停
烏巾漉酒菊花店醉揀陶詩書紙屏

　　富池客中

　　捨舟遵陸幾程來家事身謀兩未諧九地渺茫憐骨肉
四方軒豁暢襟懐雨翻茶崦春離岳風颭監旗曉渡淮

短景不延愁思逺只堪長醉向茅柴

　　舟上食菜粥甚美

　　莫望池口浪接天羈懐沉迷衾枕前老船蕩雪櫓聲澁
破釜煑粥蔬味便烟鎖淮俗子城下風生野坊僧樹巔
懶能登岸躡寒屐因數杖頭無百錢

　　冷翠閣與秋巖同賦

　　笑携琴冊上崑崙分坐溪頭蘚石根崖樹有霜飛老葉
野泉無雨落秋痕幾畨閒借樵人屐何許追尋隠者門

多種杏花依此住要知董奉得仍孫

　　江州重午二首

　　晴光遶砌看葵傾獨恨無文弔屈平梅溽潤衣身體倦
竹風入牖夢魂清良辰美景須臾事往古來今節序情
不信滄江傳競渡彩旗畫鼔閙西城

　　蒲節殊鄉借楚誇遶城社鼓不停撾争歌神曲羞溪藻
遥送瘟船滚浪花世上莫非兒戲事江頭無奈客思家
西湖今夜笙歌月凉擁紅蓮燦落霞


　　懐潘宰留方家峪别業

　　想戀西湖賞物華清依水石結生涯鳳凰山下泉縈草
燕子樓前雨壓花翠枕謾欹聽夜雨朱簾閒捲望朝霞
柳塘不遏東流住腸斷江城尚寄家

　　題冷翠谷道者庵

　　萬計千謀濁世紛蓮花峯下寂無聞丹泉潄冷齒凝雪
翠谷虚凌身入雲藤杖卓苔防險峻石爐炷柏起氤氲
獨遊獨宿露寒夜絶頂想多秋幾分


　　離江城遇雪

　　頭上同雲宻布饒湓江門外揖華鑣舟穿苦竹黄蘆去
帽任回風急雪飄蹤跡幾年懐玉石江山一夜變瓊瑶
旁人莫訝吟窮返慷慨殊勝過㶚橋

　　接泥渡頭再遇雪

　　幾涉沙汀與水村幾看雲物幻乾坤渡頭衝雪哦詩老
船尾乘風破酒昏未晩㯭聲先傍岸乍晴江色逺侵門
白鷗無數西飛急鳴落淮山不見痕


　　戲酬李勉之留江州懐琴忩之什

　　當時兩别惜分雙客了三吳客九江何處揮金曾駐馬
此身懐寳尚迷邦水流嵗月添新恨塵撲簫絃失舊腔
柳下燕樓風雨外夢魂多遶唾茸忩

　　漫興二首

　　倚竹欹巾望逺天脱鞋自在取髙眠無情嵗月催雙鬢
有様文章委少年吟卷亂抛幽枕畔客床寒對短燈前
沈迷謾想華胥樂還有癡兒鄙孝先


　　浮名浮利有傳訛薏苡囊疑馬伏波鏡裏鬢毛諳世故
筆頭詩句答樵歌風穿樹秃寒林淺月展江空夜浪多
脱病欲歸歸便得花家魚港自烟蓑

　　留分司衙

　　往來幾苦浪濤驚塵役而今亦懶營雪積墻腰連屋瑩
日涵城影接江平市樓有酒晴旗小賓舘無人夜榻清
孤坐搜吟難造妙霜風吹月紙忩明

　　富池江上蕩舟遊望二首


　　江風吹得烏帽偏江水驚秋狂拍船此身客逺積鄉夢
何日丹靈朝洞仙將軍廟無老鴉異羅漢院有古栢堅
蕩槳津頭來往遍北望淮雲成愴然

　　上江落水渺莽中入軍遡水曲折通此鎮巧當兩汊路
毎日飽看千帆風客知鼓棹白日急人傷對鏡𤣥髮空
荒寒殊甚只自笑悲聲遶井餘枯桐

　　客居余明逺來訪

　　風浪而今自忍聞尚甘客隠大江濆酒家債負將償足

詩境情懐任醉分愛睡有魔銷椀茗遣閑無事對爐熏
梧桐井畔敲門處問字何人訪子雲

　　發黄池與朱一䕫相别情思黯如

　　同行誰際此心同我去君留悵北風兩地相分雲袂逺
前峯自掩雪林空幾多遣興懐樽爼千萬將書托燕鴻
獨過顧城湖上晩已拚絶飲蟄孤篷

　　别王監鎮

　　僑寄荒津厭鼔鼙逆行遣日守羈栖天兵未卜何時解

心事難侔此日齊雨醉田家無屐借春眠野寺有詩題
蒲帆行趁東流去應目狂蹤類阮嵇

　　醉後登黄池港舟

　　大江勝絶此無儔不省荒寒醉酒樓秉燭尚嫌盃數窄
換舟便覺櫓聲柔山連青意爲仙塜池接黄名是逆流
僵卧莫知身紀墮岸南燈火屬宣州

　　舟次示朱友龍

　　雪花侵鬢轉栖栖身寄篷忩醉似泥荻港水寒鷗聚逺

蕪湖山近鴈飛低客舟泊夜秋無奈社鼓催春夢欲迷
津岸喜登無可語不堪明日各東西

　　初欲登小孤惠濟廟水盛風駛回首已逺矣

　　蘆荻蕭蕭掩敗汀抛南抛北慣曾經淮山有雪侵雲白
江水無風接樹青吟卷紀遊揮小草醉篷埋恨載浮萍
廟門轉眼隨帆過不得重登絶頂亭

　　得京友信問曾觀三疊水否因寄

　　破槖蕭然不自休蘆黄葦白九江秋抗塵狂作兩年客

看水慳為三疊遊得酒問魚愁入市有書無鴈却登樓
征裘幾揾思家淚兩眼凝窮桑落洲

　　冬寒客懐

　　争錐無意志摧藏嵗晩栖然滯客房井臼自親猶火食
琴書誰力謾時裝前峯雪洗心方快破廨風穿骨欲僵
燒荻禦寒身尚曲有人皸瘃守邊疆

　　九日留彭澤

　　牢繫扁舟在樹根依然風物晉時村幾年思采東籬菊

此際狂傾北海樽野鶴離羣翔碧落江鴻排字入黄昏
有人若學淵明隠五柳蕭疎静掩門

　　五言絶句

　　江上晩眺

　　江北西風髙江南新酒熟長笛吹梅花月色滿營屋

　　得酒終日醉都忘醒後愁往來狂走馬直過皖山頭

　　遊冷翠谷

　　急流潄亂石石色白齒齒瞥見水色渾籬頭過山麂


　　寄江城口占

　　夢魂蕩孤舟波聲塞兩耳不眠聞管絃方悟江城裏

　　蹉跎嵗事空次第春風起雪消夕陽平徹底清江水

　　乍歸信筆寫興二首

　　閒抛南峯雲狂汎西江葦眠食思故栖吹燈任山鬼

　　身絶一毫榮膽落幾回醉難忘踏霜茅忍凍吟冷翠

　　聞笛

　　四海水尚淺孤城愁更深船上何人笛吹入蘆花林


　　吹腔不識愁愁耳偏聞吹月明吹更苦淚灑降羌兒

　　初八日立壬戌春

　　臘盡春猶客春來病轉多孤樽洗塊礧萬事付無何

　　冷翠谷口占

　　亂山蔽天盡叢澗遶山流茅屋冷欲壓今日方中秋

　　谷深誰吟詩吟惹白猿聽萬景虚空生風微澗光定

　　我來尋幽竒破屋枕木末向陽忩不闗川僧補直裰

　　蒼童負詩篋百錢掛杖頭何當倩畫手畫我廬山遊


　　七言絶句

　　下彭澤

　　江氣瀰漫接楚浮潘郎雙鬢不禁秋欲澆靖節荒祠酒
附得沙頭賈客舟

　　分司卒至富池

　　疲兵喜離九江城且報新篁長數莖未問主人先問竹
要分吟屋聽秋聲

　　江岸春日


　　見易園中春艶時千朶萬朶好花枝樓臺祗有提壺叫
晴雨能無蛺蝶知

　　夜宴贈筝妓

　　方響琵琶借當家十三絃上雁行斜雨筵合出殘春曲
愁掃屏風滿地花

　　乍熱

　　樹禽苦叫不如歸午睡醒時已落暉新暑漸回身尚客
此無黄葛可裁衣


　　贈蓮花洞僧二首

　　山枯葉落晴紛紛蓮花洞前流水分流水自送夕陽去
洞上白猿啼白雲

　　老僧眉毛霜争妍重補袈裟防雪天閒看青山忙看水
庵門不掩今幾年

　　寒食日偶出

　　漪嵐堂下野芳晴楊柳枝頭歇雨聲笑逐遊人城外去
沙洲沽酒做清明


　　宿九江驛

　　孤燈花燼糝窑臺古驛凉扉傍月開數事支持愁外去
十年憔悴夢中來

　　聞笛

　　凄凄吹笛裂寒雲羈客難禁醒坐聞聲逐逝波流不斷
月明吹老戍回軍

　　元宵懐鄉二首

　　萬宇燈輝斂暗塵幾年醉賞禁街春良宵獨宿雙泉寺

負了吟風嘯月身

　　難覔圍香醉玉仙短燈油凍梗孤眠清河坊裏燈宵月
負却東風已兩年

　　贈葛秋巖

　　雲翁獨栖冷翠谷三月不出令人疑圓通老僧逺相報
病中忍凍更忍饑

　　宿清虚庵二首

　　撥雲峯下撥雲亭萬竹凝秋列畫屏皇甫真人遺業在

滿林寒葉佛燈青

　　來此看雲骨欲仙竹忩秋霧蓊爐烟西風正滿溪頭樹
直送寒聲到枕前

　　舟上望九華山

　　雪殘半積陽山磯大江雲湧濤頭飛九峯不受夕暉掩
杜牧一亭空翠微

　　夜坐東林寺

　　晩雲斂盡鶴聲遲萬木號空夜景移三笑亭前山月上

却如身在冷泉時

　　過梅根港

　　雨壓雲低雪氣渾風帆未午過梅根港頭驚見官舟泊
野老争先掩荻門

　　病起懐歸

　　絶飲還知百脉清病夫明日值陽生治裝肯發遲疑口
要趁江寒水色平

　　九月十五日有感


　　潯陽江上看明月月落孤眠百感生十二年前如昨日
竹齋曾醉鳳簫聲

　　廬山道中

　　偶呼鄰稚携竹杖試入仙窟尋桃源日斜小憩冷翠谷
驚散掛樹黄黒猿

　　春步岳園二首

　　暖風晴日艶芳天獨客心情不忍言何處有花春掠眼
金陀坊裏岳家園


　　將軍墓域在杭州如此家園入夢遊誰惜再傳無嗣續
至今匙鑰屬官收

　　王倅寄弟富池酒邊述興

　　竹亭難障隔淮塵補種疎花幾樹春若憶六龍南渡日
到今我亦是流民

　　晩泊烽火磯

　　野陰逺閣雪風乾向暮維舟水色寒火號熒熒今夜燭
因知江北報平安


　　春去喜無怨烏二首

　　春盡江頭望幾回支持愁態入銜杯要歸便問西門渡
行止何闗杜宇催

　　失笑羈人泥聽禽年年春老益愁心江城樹少無棲處
墮落千巖萬壑深

　　厲屏山祠

　　漪嵐堂北縣樓東香火新標舊令功此地豈知鐘鼔樂
月明如水藕池空


　　過彭蠡口

　　雲凝入港大孤山蘆荻翻風秋夕寒水急亂從彭蠡出
來舟不似去舟難

　　再逢黄山磯上老叟

　　過此未幾還問歸歸時又眺黄山磯不如磯上釣魚父
雪霽扶藜行夕暉

　　野望

　　過午浮陰掩石臺疾風掠草散狂埃江豚吹皺空江浪

逺見淮雲捲雨來

　　天池晩眺二首

　　古塔寒擎夕照紅泉聲湧海入虚空分明九十九峯翠
都在天池忩眼中

　　天燈逢夜涉江危直遶文殊閣上飛暗裏試將衫袖褁
祇餘樹葉幾星歸

　　自廬山歸城賦四首

　　絶壑松風瀉瀑聲此身如寄畫圖清餘生結得東林社

三笑亭前看月明

　　纔去還回似不情蕭然兩耳亂泉聲衣巾染得江嵐透
誰道山人骨亦清

　　入城囘睇萬松横祇隔浮雲幾萬層八月秋風明月下
天池池上看天燈

　　重葺芒鞋約更堅山家意味况相便須先折簡同遊客
剥蘚題名就石鐫



　　欽定四庫全書

　　英溪集　　　　　　　宋　董嗣杲　撰

　　五言古詩

　　鈞天曲

　　圓丘崇且髙廣漢清且淺元祀播鼔鐘嚴禘列瑚璉天
酒瀉琪花遵此奉常典恩流昭感通報稱示豐腆鶴鳴
集霞臺鳳曳翔雲輦已際天人和八表清塵巻

　　擬古


　　海上采珠人惟視夜光吐携持以為珍美價重合浦異
哉足照乘殷勤獻明主逺物奈不寳棄之猶糞土

　　河漢金氣老海月光陸離蟋蟀鳴我床聲聲有餘悲美
人天之涯言旋杳無期西風吹脫葉撫時傷所思

　　武康邑俗

　　邑俗尚巫誕竭力營鼎爼無方絶此幻舉口輙齟齬衰
世無真儒反欲構室處顧我暫爾棲信得子不語

　　官廨俯官溪溪流極清泚魚遊值天陰競指龍光起古

祠偶相鄰愚徒望風靡我欲照衰顔且展闌干倚

　　由京買航還武康夜泊中途因醉曉還邑中摭
實有賦

　　上船且偃卧月出攬衣起周覽郊原曠肆毒暑未已河
漢水色浄身寄圖畫裏幽情苦跋涉未克安所止憶蕩
西湖舟白蓮弄清泚歌聲透夜響鉅麗瀛蓬比景絶四
無人風揺六橋水今如夢中覺乍離官河觜板橋餘店
燈酒旗三尺紙狂來發興深野航暫時艤崖凉勝埋篷

獨信橋闌倚倐然想歸程便遲二十里醉眼忘離津風
順差可喜入邑日已髙不掩罍之恥因感孤生浮若此
能幾耳

　　甲戌八月初九夜武康山中洪水驟發越十日
漕司檄往檢澇

　　甲戌纒國哀時屬秋八月近輔餘英山洪水中夜發狼
藉徹句雨拔地殊飄忽滔天肆奔迸變幻起&KR0886;崒徒步
登縣樓浩渺沉林樾妖氛混澤氣勢極火燄突綿亘山

下鄉逃難想顛蹶晨興雨更澍邑屋已隉杌髙跳空刺
腸何異覩溟渤飄屍不可計强者布竹筏棲危或得命
其奈服食闕號天天不聞不若就滅没瀑派裂青山溪
岸奔屍骨杵臼埋虚沙蛇虺出深窟邊方乘孔殷糜爛
事征伐民生不奠枕復罹此酷罰隠憂非一端國脉存
如髮檢澇亦具文民力各已竭豈知坐困窮終嵗常矻
矻奉行亦漫爾持論敢躐越步步涉坑塹路梗勞輿卒
歸愁强就床魂夢隨恍惚


　　甲戌武康大水净林寺山門殿屋悉皆倒敝

　　仲秋秋陰合壁落走鼯鼠徹宵風雨驟平地生洲渚莫
辨路與溪廬舍失處所净林古梵屋木佛豈得禦當門
金剛惡兹復化何許方丈九旬僧足廢不能舉徘徊想
舊歴突突起沙嶼遺闗茁芝菌卧竹壓麻苧山民窮無
吿謀食屢多阻三鄉凡幾户竟墮魚鼈侣傷痛李生迂
捲盡牌頭墅獨慨虚浮身昏迷怯幽佇上流未偃戈戰
血沍荆楚近畿天示儆嵗月不我與就食難下咽酸恨

徹心膂

　　古意

　　山中有流泉洗耳今無人樹陰互䝉宻烏語交昏晨誰
能觀大運達此秋與春生意自爾蕃葉葉分光新藤蔓
附女蘿蘭茝披荒榛興言混棲托隨跡安可伸悲哉倦
遊子感寓徒酸辛榮枯了不計老大將廹身澘然眼中
淚墮此衣上塵所耽軒裳故殊失煙霞親

　　趙南康可齋築屋武康孟保園池喬木極有思

致東野故廬藉以表出感古傷今成重遊三十
韻

　　東野英溪英妙寄寒苦詩里社今有井誰構亭覆之想
彼異代賢孤標奪葳㽔可齋出帝冑結廬探幽竒分符
廬山陽歸葺園與池髙懐敦薄俗萬象共眇窺惟憐時
不與舟壑忽夜移身世付永擯逸駕淪西馳我此偶竊
稍荏苒垂三朞兩獲憩絶境真與浮世遺牽裾古木底
洗屐官溪湄想像貞曜公淪落長安時壯心侔元造瀝

思抽肝脾衰謝入硬語難以好爵縻此鄉所自出指㸃
餘芳茨相去五百年隨勝營詩詞清揚藉發揮昧者迷
藩籬孟公能歸歟趙侯今已而罷酒聞清彈眼在空涕
洟孰能經始初欲綿無窮期再傳至斯荒曠望逝水悲
丘壑漫獨存豈不重爾思拘情失寢處觸事逢乖離無
端菊帽破不管西風吹俛仰興替間惟餘鷗鷺知心遥
嵗年遒行將謝塵羈我窮吟更窮逐逐亦已疲有愧快
士志名盛位任卑制愁遊學宫弗讀國朴碑四顧雲樹

蒼雅道誰扶持

　　酒邊憶去年苦病

　　發誓遊四方言歸多自責秋髙風浪險懐家萬山隔江
北與江西夢寐困行役去年病䙰褷客死亦何惜心空
病自退藥褁漫山積今日秋又深誰念饑凍逼祗幸徤
於酒酒盡從墮幘醒來聽談空鳥啼晩峯碧

　　聞趙芳洲已歸武康梅廨

　　歸來慰我思山疇稻田熟雨驟不終朝水退出平陸梅

廬暮色黯欲入足尚縮月地舉深杯杯光泛纎菊燈明
不藉輝來去絶慙恧所恨懐寳迷失計資薄禄鄙人更
曠縱肯作阮途哭有時得親書多是不再讀

　　坐暑病初招汪學老醫次招黄平齋兩公枘鑿
之甚病者反取多事而黄終奏藥績因有中秋
共醉之約漫述長句

　　卧病不知暑况在英溪隅入京涉夜航藥物艱所需汪
公業於醫其實真癯儒醫故不違理非但以理拘覽鏡

面百皺半月怯步趨積憂那得解肌瘠徒長吁兹晨近
秋中疲憊憑杖扶忽枉黄公駕慰此困櫪駒指我傴僂
形旦暮耽書劬病源肇於心證與芝术殊所嗟露電如
滿嵗罹艱虞寒暑復見㓂閻浮可久圖行止任天造其
或誚以迂凉軒聆欬唾眷眷非世娛浮榮信飄風况復
假合軀墮落焦熬坑難煉六一爐感公致湯饋瀹盞浮
雪腴仙傳起死劑頓醒爪髮枯西風捲茅屋篝燈竹牕
孤蔬腸轉陽脉趣向歸酒壺誰傳病退舍可奈流俗徒

汪黄信可人彼此皆枌榆往締中秋盟未卜月有無因
拈二公姓激我懐東都

　　裝伯弜周先生手澤

　　桐溪恩上人留遺盈束紙初疑龍蛇奮不敢傲睨視嗚
呼汶陽翁父子傳心㫖手澤落世間枯盡幾硯水言言
闗世運字字窮物理悲風颯雙鬢涕淚揮不止思超漢
魏髙人可晉唐似逸態出天然凛若對英峙此時吟嘯
者跌蕩何可比巻舒手不停光芒射桯几下取防六丁

急寘空谷裏

　　宿嘉興新城市

　　汎秋入禾鄉鈍舟無期程西風吹官河其壤惟新城雲
圍畎畆遍星零聚落盈前畈出頑獷有可敵無勍梵坊
名能仁所向乖幽情房房市藥富滌面塵不嬰習俗困
促廹意度無専征市沽更漓甚不堪客子傾偕行得佳
士共此秋榻清未晩急掩扉屢貽暴客驚

　　㓗牲謝響應龍廟予不及往


　　龍宫藴特異精禱通萬靈昭著二百年錫封専朝廷去
年偕宰公投誠涕欲零驅車入松扉雨勢如建瓴仰髙
迓靈昐雲斂不暫停煙沉瀑聲凉分坐瀑外亭從兹感
佑助争謂胷百銘治任亦已速潔謝資芳馨緘素展真
忱要終寄㝠㝠願恢溥濟功致此百里寧夜披東堂集
孤燈炯深青朗誦神之聰壁落山鬼聽

　　越城步月不知子城已閉因托宿趙義齋宅

　　晩步初月髙忘却子城閉客樓枕新荷幾夜香襲袂羸

骸奔走倦不擬尚凝滯白面佳少年塞途莫勝計低顔
謝許可不甘暗拭涕窮廹傍人籬傍籬畏奴𨽻風采就
衰憊心孔轉昏翳見舟思江湖懐隠睨松桂故人立霄
漢敢詫平生契兹時進退難假宿義齋第官橋醉尉多
大懼獲重戾徘徊益羈愁愈痛乏邊際讒毁那能免失
擁文侯篲身如被酒酣心類垂旒綴嗟嗟文不績有學
謾經濟逆行且倒施猶幸舌未敝月西黯蓬萊城烏聲
更厲借榻逢可人度夜等匏繫履險復自笑汨没信此

世願逢陽明仙餐霞度千嵗

　　病中步入蔡公橋村落閒

　　水淺篙師勞况值夏日炎舟維蔡橋晩扶行禦頑痁誰
期村疃中雙屐苔花粘同行幸同志出語無猜嫌曉霞
晩必雨故老嘗所占兩行桑麻香農計得盡覘偶聞讀
書聲白叟依茅簷自奮力稼耕其志方隠潛延我坐俄
頃障日西垂簾竹床半已弊暫睡亦安恬傳酒强我飲
飲絶徒掀髯神思偶爾清吟興為此添


　　自武康入京隨即渡越

　　意杳軒中坐坐見新竹長病夫欲尋睡不禁竹氣凉昏
昏度白日神倦慵舉觴偶然探吟處誰謂醒為狂扶行
壺中天草樹含夕光雨橋荷柄閙亭亭雲錦張中有窈
窕質忽透洛妃粧引領不忍去水風逓幽香簷梢鵲啑
啑戒我租夜航我生尚未了何地安韜藏宵程促登津
食息何皇皇郭南待朝渡西陵晩蒼茫

　　七言古詩


　　烏棲曲

　　緑陰凉透城頭樹月明正照烏棲處黄昏角起吹晴雲
烏欲啼愁愁夜分夜分湖波幻絶境境絶月漾玻瓈冷
棲烏忽過别枝棲何人採蓮移舴艋

　　賦得河中之水曲

　　清莫清兮河中水白莫白兮頭上絲河清頭白自千古
有身清白知為誰提籃采桑西城婦容髮蓬勃霜色欺
傳是長安估客女二八嫁與東鄰兒東鄰兒郎負梟獍

别家出戍征羌夷沙場杳邈絶信息譍門無子難撐支
花榮草枯知幾度日升月落常雙馳力勤織絍活旦暮
堂前姑老心驚疑攢心萬苦失頭緒年如逝水何能追
不恨兒郎祗恨妾有生無分安齊眉西鄰女兒年將笄
雙髻壓頸簪花枝金鈿貼額腮凝脂笑妾採葉愁蠶饑
妾身薄命何暇恤所嗟母子各天涯空閨誓此守清白
不願封侯願早歸

　　武康防風王廟前入西鄉山中曠遊歸看邑志

偶成

　　苕溪直西山嶙峋莫干矗空參北辰荒村去縣未甚逺
日落將盡埋紅輪羇人憩此醉徒御僻壤曾際神禹巡
敝祠古木質擁腫色泥癡塑防風身遥遥石徑險如棧
芒屨掣足移換頻狂貪遊歴不顧倦肯因巇嶮嗟迷津
錦巻要演江海思拍塞景物描天真偶繙邑志寧訛舛
下筆希古今無人

　　武康附夜航入京


　　今晩後溪風色順暑威未肯回凉信獨泛官河雨氣收
野林鴉落歸無陣聽鐘揺出港汊重新塘光現横空龍
松頭暝破月色吐油雲散盡迴千峯

　　秋夜宴客歌

　　賓從齊聲歌提壺有酒在樽殽在㕑秋髙廣寒桂子落
時零金粟成泥塗秋空月露炯冰玉情深莫出南山屋
自駐南山持酒巵愁人驚糝陶家菊花枝易空人易老
人生安得無醜好只須傲兀醉乾坤人老花空如電掃


　　羽觴飛上苑

　　日色蕩曉香塵起上苑春融錦屏裏蕙枝小葉攢石臺
桃英亂糝浮池水鱗波皺雲展翠綃羽幰逐風颯珠履
騮飛步褭蹀躞髙杯行聲度提壺美提壺朝暮啼芳陰
啼盡東君脉脉心螭毬流影晩陽淺獸匜噴香淑景深
靈鼉鼓曲肯停調緑蟻漾艶争歡斟醉情得向芳辰暢
香車回碾銀蟾沈

　　五言律詩


　　和樓恪齋自述

　　碧樹前林合黄雲百里迷月髙溪水定風逆漏籖低列
宿來花邑凉秋入菊畦比閭回善譽招得頌聲齊

　　題蔡主簿小園

　　聒耳禽聲細澄顔池影浮襟懐猶徼塞松竹自林丘剪
韭疏畦闊分蘭貼石幽吟箋滿芸架閑樂野僧留

　　官舍病中

　　古劔秋埋匣昏鐘冷壓樓吟情臨晩銳歸計待春謀雞

遶村墟捕魚空藪澤收斂將筋骨悴所恃有新篘

　　客滯

　　粹容成槁木浮跡類流萍天地春明净江山晩晦冥花
芒環野茜柳桁接簷青淹滯知何事思歸夢短亭

　　題城山道人庵

　　官俸胥方給山殽市可需雨多沙磧失橋斷路程迂古
樹聲何壯秋萍跡已枯病身慙到此有愧竹笻扶

　　山暉丹氣紫路隠翠林香野道依城社山童執紀綱田

髙秋斂薄溪曲夜湍長誶語令人倦蚍蜉肯自量

　　過證道寺

　　證道山門曠延僧草座禪不知為額始曾記有歌傳驛
路橋梁壊沙溪石蘚填往來荒廨近時可托清眠

　　武康姓丁人號生魂神合邑騷動

　　世降多淫祀時荒扇盗區妖丁肆荒誕結甲走昏愚揭
幟營祠廟椎鑼誷市衢大夫清似水勦絶莫踟蹰

　　雨忩夜感


　　風忩停暑雨竹簟展寒波酒醒乾坤小林昏鳥雀多凉
堂喧管鑰秋戍淬弓戈殊感征行苦悲蛩咽楚莎

　　清穆鄉農户

　　山峭回峯緊場空得雨忙赤楓溪觜立白草渡頭荒寒
市虚聲隘秋疇喜氣揚野舂連屋響瑞入雪匙香

　　題園堂壁

　　廨扉臨水掩世路入山窮暑謝晚尤熾秋髙凉未通蓮
香霞沼廢竹色月樓空天地機難測山林志少同


　　題意香壁

　　朱户編簾掩花顛覽鏡羞酒多無客過茶盡有僧留世
慮經心久花時撚指休悅生憐濁骨愧死混清流

　　題方用卿書屋壁

　　野雲埋墅晩城樹掩江春門巷人烟古雲山屋宅新悲
歌陶此世塵土汚吾身無地堪挑薺殊乖晩膳真

　　泊鴈汊寄主簿

　　窮通歸造化蹤跡易參商自畫新居様誰傳舊稾香寒

沙埋虎坂晩燒起龍岡相望風塵濶愁懐不可量

　　夜坐

　　西原陰接樹東浦暝沉籬月落溪沙走星飛岸柳移鮮
螢縈淺草幽鳥擇深枝背水中宵坐愁多病莫支

　　坐病不赴姚總統席夜聞樂聲因寄

　　精神疲夜漏絃管沸秋筵想醉黄花下誰歌翠幙前病
身空羡酒愁耳愛聽泉月轉羈忩破蕭蕭照客眠

　　甲戌九日和樓宰烏回寺登髙


　　烏回何代寺鳩喚此山晴心契將軍約肩摩小隊行明
年人更健今夜月初明更過譙樓飲偏垂野客情

　　滿替在眼即景賦二首

　　野分霜信薄溪落雨痕乾僻邑催冬早遥林積暝寒雞
棲隠壊壁鶴老戀空闗燭下哀筝發樓頭送漏殘

　　菊向籬陰老松連石影交山棃寒脫樹溪鳥晩投巢欲
把肩輿卸先將手版抛是時柴户月任客帶吟敲

　　七言律詩


　　乾㑹聖節賜宴

　　瑞靄薰風遍赤墀共歌隨佛下生時報班立筍嵩呼逺
接宴簪花拜舞遲聫坐不矜朝士貴綴員深愧醴曹卑
山中雨露恩榮溥賦得三宮萬夀詩

　　暑中宴張穆父第

　　席地莫禁流汗體陰陰竹樹埋虚堂夜分幾傳逡巡酒
暑甚一沃沆瀣漿不聽哀絃知興逸纔舒清簟覺心凉
青𤓰碧李凝冰齒萬蕚南花吹濕香


　　劉閤舍遷居山中

　　玉粒榮途稅駕難遯棲山屋樂顔簞寫梅當畫同誰賞
採菊成糧獨自餐五字詩成消興晩半缻酒熟抵秋寒
太空月色清如洗多向疎林缺處看

　　壺中日月與葛秋巖納凉

　　身離匡廬紫翠重壺中且寄水雲蹤故人逺夢迷千里
濁酒髙懐𣺌萬鍾臺上苦吟無别事枕前間籟有孤松
不知憂樂隨時意但慮荒蕪鈍筆鋒


　　陳石泉送詩走筆次韻

　　依劉殊乏仲宣才方重相逢笑口開惡况敗人佳思盡
寓公貽我好詩來夜寒歸夢迷松菊灰冷塵蹤混草萊
别後莫裁馳戀意寄梅須帶雪枝苔

　　題大賽山中人家

　　課孫課子業桑麻最喜無人識故家八口日支資地力
一頭雪色感年華甜𤓰苦過王戎李古木枯如博望槎
豈得不諳培植性又思尋客學餐霞


　　玉繡毬花

　　芳妍獨殿緑陰闌幾簇流瓊擁髻鬟攢粉倚風揺舞地
妬晴抛日透飛闗蝶魂春聚蒼枝頂雪片寒團翠幄間
花壓露梢如許重有瓶難挿懶能攀

　　潔身自擁翠枝寒遺得春魂寄素顔夜月曳光凝絶徑
晩風抛影入空闗幾團白雪能嬌膩五色流蘇只等閑
宛似戀香蝴蝶亂緑陰深處不飛還

　　送陸明府歸嘉禾


　　塵雜莫湔游宦非端憂何暇寓琴徽孝先便腹尚嘲懶
元亮折腰須問歸所懼棄官鄉曲笑不思獻策廟堂稀
義和市尾漁舟聚獨樂披裘坐釣磯

　　水退小園散步時垂替感賦

　　移來菊本已成叢潦退園籬失笑空夢蝶自應知境幻
問牛誰謂可年豐渺茫天地浮秋水寂歴溪山截暮虹
蛩咽莫禁莎砌濕萬愁愁付酒杯中

　　近苦多故坐病乏藥


　　江郊雪沍莫知津客淚雙垂悵此身魔障在前無妄想
饑寒隨處肯言貧畏途日有風波恐病骨時需藥石頻
屏息支吾心已擾眼前謀絶故鄉親

　　甲戌重午留越寄武康同官

　　湘纍莫弔楚雲迷力疾喑喑客㑹稽心想同寅分席醉
身逢重午借樓棲今朝氣象悲歡異幾種葵橊色澤齊
水際晚凉應有賦藕花多處想供題

　　縣齋東堂盆荷著花樓恪齋約客賞之時葛秋

巖作草聖和席間韻二首

　　酸辛莫甚此時心忍過琴㕔散客襟萬竹静涵空翠杳
孤蓮愁吐妬紅深岫雲有信投林晩溪霧無根漲郭陰
誰草數行鴉蚓墨東堂古壁遇知音

　　簾底陪清傍兩年愁城築得許能堅詩章罷詠猶評畫
管樂沈聲却得蟬花縣無心聽夜漏英溪有日罷歸船
敲忩更苦西風急又攬閒情伴葛仙

　　越城客中


　　暑滋衣袖苦逢迎濡滯連旬夢亦驚奔走泥塗誰送死
浮沉光景自憐生鴉穿晩照棲公館龍挾晴雲入子城
亂試法歌攢碧落無端新月客忩明

　　武康邑中劉王廟

　　水圍聚落藹藤纒靈紀金刀祀典専碑語誰非年月誤
神功自托道途傳三鄉捐廩祈多福百里齎香卜有年
争怪野雲頭上起村村先欲雨公田

　　抵北新橋


　　指出飛梁是北新羈懐冰釋返吾真歸逢鄉井心纔穏
羞對湖山迹已陳徹鑰要芟三徑草懐人空睨一汀蘋
滿頭殘髮凝霜膩達旦梳雲却愛頻

　　題意香壁

　　養生肯羡葛洪砂醒困還評陸羽茶溪上攬雲歸酒屋
雨中看瀑憶樵家時時禽鳥嗚心曲嵗嵗風霜䟎鬢華
忩户生香還有意夕陽紅皺石榴花

　　思隠二首


　　岌嶪愁城不可攻三年心事入秋空虚名已出諸公右
往事都歸一笑中植杖耘田思北墅補爐煮藥老西風
臨歸自照凉池影不與初來面目同

　　夢落家村野屋磯欲治生事與心違偃禾雨久溪聲改
采菊人歸鬢色非灌圃肯差陳仲子登山莫遜謝元暉
從今舉步防輕蹈更演潛書急掩扉

　　五言絶句

　　夜坐


　　秋清道院空更籌受風掩二更看斜河濕却萬星㸃

　　陌上二首

　　水花粘稚蛙野菜戀殘蝶麥岐苦薄收青黄兩不接

　　恨鵑啼桑顛醜婦淚如洗手中捻銀絲階頭博紅米

　　估客謡二首

　　浪兒重規利半世家如寄千金得美人長向船忩醉

　　溺利誰知輕性流甚於水東去復西回難將逝水比

　　七言絶句


　　逢曹子敬知錄三首

　　相逢愁醉霅溪西老却陳思七步詩二十年前親擢第
孤忠曾際穆陵知

　　州縣間闗老調官青衫敝盡只儒酸玉堂學士思求代
珍重春風在筆端

　　屏氣安時彼此同此時虹燄已銷空東君造化攙春早
看取花開自在紅

　　陳石泉送芍藥花


　　花分近侍了春殘分付荼䕷糝雪寒天色轉陰陰轉雨
愁人可凭柳邊闌

　　寄廬山道士二首

　　纔懐故里餘清夢方說廬山得好詩何日與師傳菊酒
劇談浩刼未分時

　　常常有約尋幽趣汨汨無從避俗喧欲斷世間千萬事
須窮紙上五千言

　　秋夜


　　秋堂初霽短檠凉堂外風簾減舊香螢火正流孤溆燄
閒來坐覺二更長








