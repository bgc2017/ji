







　　欽定四庫全書

　　廬山集巻四　　　　　　宋　董嗣杲　撰

　　五言律詩

　　泊貴池驛

　　琴書湓浦擔風雪貴池船問酒臨津醉添衣入驛眠漁
翁寒補網鄰女夜調絃何日齊山去尋僧學説禪

　　西林寺

　　地分連寺樹逕掩隔墻苔破屋無僧住深秋有客來號

猿歸秃樹饑鳥立香臺慧永當年塔隂雲撥不開

　　客寓鄰家有園嘗欲過之不可得

　　形容淹白晝意向落清樽客榻猶移雨鄰園自掩門秋
髙江一色風起月多痕忽忽孤生感真難薄俗論

　　送矩上人

　　單懸淮楚寺裓染嵗時塵踏雪歸何處看雲悟此身三
乗新見性一鉢晚隨人江北蕭條甚還期莫待春

　　寄别余明逺


　　别離臨水濶迤邐望城微落日猶回首空江獨自歸遥
峰攅石樹饑鳥立沙磯誰憫貂裘敝還家且掩扉

　　寓城一首

　　推枕縈殘夢開忩掃積塵病深難禦酒貧極莫依人野
樹依山暗春林受雨新晨興閒整履休惜看花頻

　　約余明逺

　　靜極占鴉鵲閒來棄簡書風停思晚醉泥軟便春耡透
屋哀歌切懐人吉夢疎餘樽湏共倒莫惜過吾廬


　　客約遊山久未踐盟

　　居安懐蔀屋處約客雄藩風日山川媚城池草木蕃花
時貧久减春醉約多畨顧我留情極憐君苦事繁

　　雨後

　　一雨收殘暑新凉夜頓添秋聲滿落葉蟲語傍虚簷衰
疾便髙臥游程嘆久淹山林雖寂寞亦足養吾恬

　　四安舟上

　　復添三嘆處回泊四安時野市人言獷官坊酒味醨聚

船要價重滌釡待糧遲客况那能遣終身厭路岐

　　舟過彭澤

　　栁移彭澤縣江泛木蘭橈逺水初凝暮青山獨去遥沙
明回斷鴈月黒起寒潮愛酒侔元亮而今懶折腰

　　安豐朱一䕫同舟

　　寒勁滋煙浪根浮蹈雪霜同舟諳楚俗空槖返吳鄉聚
散羈情逺行藏話柄長驟逢接言笑直覺背時粧

　　廬山中即事二首


　　樹宻攅烟靄泉甘䕶土田粧嚴仙佛徧呵䕶鬼神専蓮
社招無地桃源别有天萬峰空削玉分絶構三椽

　　聴泉聊觧帶望塔謾驅車山屋潜花犬沙溪泛葉魚野
僧朝自碓牧子夜猶耡風景渾生意塵勞盡掃除

　　舟泊蘄城下

　　秋蕪埋戍雨暮荻巻壕風禦侮弓刀利揚威皷角雄雲
連淮樹暗月透漢營空捩柂資遐眺興衰自古同

　　題江州天慶觀


　　隘寺鼓鐘透殊庭瑞慶垂上清唐塑像正一漢遺師經
籙青城派樓臺紫極基堯天躋壽域羽佩有威儀

　　妙智寺明上人他適因得一遊

　　主僧何所往閒客自來遊山阜秋稜勁村塍稻把稠落
烏攅梵廡腥鴿墮經樓借鼎烹茶去無人説趙州

　　七言律詩

　　留興國宫懐城中友人

　　拜章壇下桂花清客子看山眼更醒萬竹梳風凉透碧

亂峰收雨曉爭青城中佳客還相憶月下幽泉政好聴
誰肯結茅鄰逺社白家猶有舊池亭

　　九江易帥遂得盡遊郡齋

　　郡吏東征迓衮衣不知郡圃掩芳扉櫻桃熟處香山識
楊栁栽時靖節歸壁帖嵌塵鐘鼎碎樓歌壓市管絃飛
廬山面目清如此幾客登臨幾夕暉

　　謝村

　　暮役朝行此可停臨平山色入船青煙窑慘淡多逃户

泥井虚圓有廢亭貧衲施茶營屋小老漁曝網遶籬腥
客懐久困飄蕭裏風撼枯桐不可聴

　　欲附蒲海雲制幹舟歸

　　江上樓髙暝樹連壮遊空慨禹山川客中問醉當秋晚
夢裏懐歸在燕先水送流年遺楚恨風吹殘雪上吳顛
幾畨謾附鱗鴻便不若相依買去船

　　泊韶村

　　汎然歸息苦冬隂小泊煙塍却舊尋荷葉久空晴浦近

麥芒還吐晚村深鱠鱸雨壓還吳興寄鴈雲迷客楚心
便可放懐天地外攬將竒思援孤琴

　　又憇西林寺有乗馬人來同宿

　　孤凭水閣坐斜曛七級浮屠壓暝氛慧永祠空依晉樹
率更碑古宿唐雲自聴逺鶴情偏逸誰䇿羸驂趣不羣
同向西林卸行槖溪風摵摵葉紛紛

　　岳園醉宿二首

　　荼䕷葉暗石床平醉倚池臺午影清洗酌更嘗桑落味

推忩忍聴栗留聲能仁寺裏塔孤立見易園中人獨行
此地酬春誰得共東方月上酒船横

　　名園獨歩欲誰羣午醉醒時坐夕曛暝色移花侵几暗
野香帶酒隔忩聞逺山翠蓊春初老落月弦消夜已分
杜宇苦催濡滯客曉愁相併落歸雲

　　蓮花塘

　　啼烟禽鳥役羈魂又泊寒崖近水村暗谷靄深迷樹跡
敗塘水涸見蓮根自收墮葉投官店誰縛枯藤鎻廟門

濁酒不澆寒極恨幾程陡入醉乾坤

　　欲脱𣙜司東歸

　　擔尾心期有破琴絶憐無地覔知音形神怯冷猶迎客
風雨催春亟治任眼落牛羊沙渡逺情凝江漢寺樓深
津津誰染鵝黄栁想可挨排醉綠隂

　　江州税亭清坐

　　西郭江頭坐午前春汀裂笛出商船纔晴旅舍湔裙雨
未晚軍營發㸑煙泥(去)飲自知人共厭思歸相視眼徒

穿征亭逢著田間老又説今朝損額錢

　　舟歸富池紀懐

　　風月幽情藉綠樽奔馳水陸最無根官舟獨載年窮雪
社鼓相迎晚泊村到㟁茶商期又失懐家蓴客眼添昏
煙蕪不斷休回首心跡從誰逐節論

　　銅陵縣廢寺

　　銅官山下梵坊欹誰為昭明太子悲鶴去不歸松下柱
龜埋空負草間碑誰言象教無銷歇自剖鴻濛有亂離

獨倚傾墻望淮水殘僧絶影立移時

　　自興國軍治出富池

　　澒洞塵沙跡寄浮霜茅風棘斷堽頭幾家白酒山城暮
一穗青烽野戍秋戰馬向年荒此壘羈鴻今夜宿何洲
扁舟直下寒江口不見甘王卷雪樓

　　登臨

　　登臨乗此暮江風數盡南飛幾字鴻秋水巳清天更碧
曉楓未赤棗先紅諸公軒冕留情處萬里山河拊髀中

壮志巳銷思擁衲飽餐蔬飯想虚空

　　富池鎮上感懐

　　富池鎮上土風殊誰憫流民涸轍魚樵子乞租營屋住
渡官强占廟門居賈舟聚港傳官㸃鬼店揚沙託法袪
第把沽漿招社賽壚頭還有馬相如

　　髑髏如雪混塗泥浪打沙填晚更凄烽警上流兵未觧
灰寒中土客徒栖懐歸日積思鱸切歌凱風聞集鴈齊
憂患轉深頭轉白江雲不障夕陽西


　　流民土著兩紛紛朝暮惟知射利勤隔縣小家多釣弋
近沙虛地少耕耘望中紅葉秋何極直北黄雲路不分
僻處絶無佳客過酒邉安得有新聞

　　荒村風物幾嗟吁鬼笑陳人旅更孤鴉黠待船抛食飽
骨靈撐岸蝕泥枯酸腸百結攅年裏古鎮三义截路隅
平漠展殘斜日赤有書無鴈過西湖

　　富池寓懐

　　求佚徒將意揣摩臨髙又惜嵗蹉跎隔江山秃秋煙空

入樹風號夜浪多童子得錢思逺引鄰翁借酒强髙歌
謾傳客路饒孤笛若老山村只短蓑

　　閉户

　　客籬倐見野棠開紅紫無心委雨苔閉户自償書債去
題橋誰作酒傭來晚知屋上青山改老為江頭白骨哀
島瘦郊寒詩是祟斷然難畫入雲臺

　　重入東林寺

　　鴈門市裏梵坊通整理重登興未窮雙劔風髙雲氣壓

五杉閣峻水聲空欲抛世網離塵境要扣禪機演祖風
况有昔賢遺跡處白家池上白蓮中

　　李勉之攝廣濟尉

　　我滯湓城每自憐相逢相倚杖頭錢盍簮愁想年窮夜
覽鏡羞稱壮士年萱草滿堦堪夀母梅花遶屋可名仙
近家何往非安地又買槃塘對㟁船

　　送張子秀入京

　　玉立當歸香案傍平時髙論凛秋霜錦嚢自富驚人語

寳劔猶埋斷佞光雨外雷聲隨地起江頭虹氣接天長
有謨入告需時用未忍將身學子房

　　黄池客樓

　　得子相慰忍袂分還棲黄池朱子門雪花著鬢久方濕
酒味裂腸空自温欲問笛起市樓破不知井通河水渾
凍塵難浣見誰説蝸角蠅頭爭噬吞

　　送越人姚日章逰淮

　　氣宇凌虹駕海長薄逰感慨舊封疆家鄰賀老千秋觀

袖有曽公一瓣香遍走江湖諳客况快吟風雪過淮鄉
井蛙我且安愚分未卜何時共酒觴

　　重泊楊港

　　交石夾頭棲落鴻缷桅强飯傷飄篷隔洲漁屋披亂草
入港客舟維古楓際晚望斷風帘矗纔晴洗得雪林空
舊僑野寺重尋懶回眺炊煙揺葦叢

　　舟宿湖口

　　汀沙如雪水無聲舟倚蒹葭鴈不驚霜氣隔篷纔數尺

斗杓挿地已三更抛書枕畔憐兒子看劒鐙前慨友生
尚有乗桴無限意催人揺櫓轉江城

　　長年人海混潮聲水宿荒凉却夜驚月照空巢烏繞樹
風吹短草鴈知更要觀此地秋濤壮更待明年春水生
不比蜃樓多變見綵雲初日擁層城

　　清明日懐孤山

　　身寄湓城嵗月奔逺懐仙苑自乾坤梅林有影吟魂在
陳栢無枝古意存獨客此時思上塜孤山今日定開門

西江不似西湖上處處酬春把酒樽

　　重遊能仁寺

　　古寺踞城為甲刹巍峨殿閣矗江雲香煙昏壁沿廊黒
磚塔喧鈴徹郡聞白日僧歸春更静清明鬼哭夜初分
住持羞接閑人話要訪時官杜廣文

　　過林静學湖荘

　　宿雨初收湖水香水邉風月闌干長幽情多駐古松里
舊夢幾空春草塘移竹栖鸞鍾野趣巻簾通燕悵年光

衰殘謾自戀名酒足弱體瘦誰扶將

　　白家池亭

　　白傅流風尚可尋爐峰蓊紫掩天隂石埋遺像丹青落
泉遶虚堂嵗月深老木寒拖千谷翠小蓮凉矗兩池金
挑包知是何方侣空論能參惠逺心

　　家書不至自嘲

　　客愁難遏鬢華添晝寢醒來飽黒甜春雨褪花粘蘚屐
晚風吹燕入蘆簾自知闕下家書斷不過城南卜肆占

蕭散形骸天分定江城惟有醉厭厭

　　江州寒食

　　殊鄉寒食亦風柔桃李春香掩燕樓周子墓頭誰拜掃
岳家園裏自嬉逰雲連閫節旌旗暗水泛商船皷笛浮
江國日長饒客思不知何事阻歸謀

　　暑中客懐

　　飄蓬於此趣何迂破却牢愁是酒壺世上利名休羡有
胷中丘壑不應無秋侵客鬢從添白春滿侯門亦謾朱

無地追凉身坐甑藕花多處憶西湖

　　泊李家渡

　　鴈字書空極勁遒江流東去不流愁夢歸破屋南山下
身落寒沙古渡頭雪意巳堅狂問酒風威未厲懶添裘
土人識得滄浪客特地相期劇醉留

　　入廬山

　　斷隴横溪出酒旗乘疲小憇晚隂時幽林合翠痕痕净
逺瀑飛瓊𣲖𣲖竒水逈起風傳鸛垤村荒入夕見鷄塒

竹間誰拂農家壁覔寫如今夜醉詩

　　午睡

　　茶竈煙沉午睡遲故山雲逺思依依桑麻得雨侵簷長
燕雀臨風掠水飛簮帽無花徒遶砌探瓶有粟且扄扉
翔空何處胎仙唳華表當年識令威

　　入東林寺

　　晴向過溪亭下留拂碑慨想晉時流雲生古樹蔦蘿雨
風捲脩廊松竹秋登閣冷知山撲面照池凉覺水澄眸

捻香禮遍逺公墓僧舍乞茶談趙州

　　又泊楊港

　　蒲帆發處𣺌回程楊港漁家晚飯晴日轉江空風勢緊
水浮樹秃雪枝明饑腸戀酒垂涎覔愁眼供詩就口成
天念奚嚢向艱澁故令嵗晚迓春行

　　龍華寺北板橋平幾户淮民結屋成屢向封疆窺版籍
獨遊淮海陋功名去年過此曽尋勝今日逢人似隔生
懐抱激昂無可制埋篷心折聴江聲


　　又寓富池雙泉寺三首

　　蟄龍潜介入寒泓極目滄江浪不生沙渡觧舟人語衆
淮山縱火燒風鳴身棲蕭寺蓬忩久雪壓槃塘草店明
莫説此為孤陋地白雲流水助吟情

　　丹楓葉葉委江塘旅况空餘古錦嚢闕下有家勞夢寐
燈前無酒遣荒凉陳蹤浮泛棲僧舍往事消磨落客床
世態自應酬酢懶已拚雙鬢受年光

　　晚來抱懶炙孤燈臨水禪樓獨自登鳥道草深雲宛宛

魚湖波定月澄澄詩聫呈佛方堪讀俗語汚人不可譍
歸隠南峯峯下宅縱談今日豈無僧

　　銀樹道上

　　銀林驛路雪離披行迹茫茫自苦悲不忍早梅經細雨
却欣折竹壓枯籬身嫌出陸肩輿破足渉沿溪口岸遲
荒店無人塵滿釜豈堪獨力任晨炊

　　雪阻李家渡

　　迹寄郵程冒冷雲病身染透客衣塵欹傾茅店清眠雪

想像梅村逺醉春樵子獨還衣缷濕篙人相告酒賒頻
荒鷄唱斷天將曙快觧孤篷野渡濵

　　泊雷江

　　沽酒難澆傀儡胷風平浪息臥孤篷寒知僵艤雷江口
醒落狂吟雪店中勞去有身侔病鶴愁回無耳聴哀鴻
行人那比淮人逸豆飯藜羮樂嵗終

　　入廬山感興

　　古翠深中擁紫烟幽行先酌石溪泉未能畊野安愚分

且樂遊山趂壯年五色在前難障礙連鑣來此可留連
杏花林裏閒風月况有宗人演地仙

　　廬山道中

　　疊疊蒼巒别是天徃來即是地行仙撥雲峰底落紅雨
冷翠谷中浮紫烟樹色浄依山色古樵聲清共瀑聲傳
逺公不作淵明醉結社徒然懐白蓮

　　馬頭渡

　　幾回問渡野隂濃趂早相呼艤短篷千里晚沈鴻翼信

片帆凉卸馬頭風官坊酒濁秋旗破客店人荒晚釜空
量取異鄉愁幾斛只湏傾㵼錦嚢中

　　江城懐隠

　　病身尚蟄灌嬰城歸夢長懸醒復成衰鬢䙰褷攙鶴痩
安書隔闊見鴻驚山遥晴有侵簷色樹秃秋無撼野聲
只欲養疴求退靜棲遲泉石適歸情

　　重過清虚庵

　　絶境惟聞天籟音山遊重綴壁龕吟春生仙甕新篘酒

塵鎖書床舊調琴丹井月空梧積滿瑶臺雨漬蘚埋深
明朝襆被歸城市萬叠蒼巒有夢尋

　　晚過陳峰廨酒邉懐舊

　　相過失喜晚炊香同坐閒曹况味長江日下山雲半赤
淮柑離土葉全黄殊鄉酒味聊濡口弔古詩章易刺腸
憶得舊邀梅院醉萬燈環錦閣新装

　　秋夜對雨

　　對月飛觴徃事休胡床寂寞庾公樓西風觧使蛩専夜

長日能無酒送愁新鴈陣分離塞徼殘螢火死落汀流
醉來獨臥梧忩下靜聴胡琴撥怨秋

　　又潯陽館晚歩

　　獨下閒堦信杖行虚空萬籟挾秋聲天連淮樹千章暗
月照廬峰九叠明舊信傳訛寒鴈過短生催老曉鷄鳴
可憂何止心頭事戍接荆流尚甲兵

　　廣濟縣(寄治富池)

　　雲罨㕔簷草擁門荻花掠岸雪紛紛龍行費聖祠前雨

鴉聚甘王墓上雲絶巘樹環孤市盡亂溪水入大江分
邑民還有思蓴興簾底琴聲寂不聞

　　蕪湖縣

　　雲檣風柂艤江湄客寄何心聴是非國課轉虧商旅瘠
縣官頻易吏胥肥花迷夜市燈初合栁匝寒田水自圍
今古通津離别地曉沙晴日出蟂磯

　　泊廬江縣界幾遭冦掠

　　酒興那如歸興濃此行誰信破嚢空扁舟小艤廬江外

雨夜深埋虎穴中獨客痛心無可説何人料事偶相同
昏時抛過銅陵去不管長江起北風

　　天池寺

　　吳説天池兩字真梵坊突兀鼔鐘聲聖燈逐夜朝文閣
雷火何年損相輪足下有雲如隔世眼前無地可容塵
追嚴不枉祠忠定招得吟僧作主人

　　秋凉懐歸三首

　　清幽自足倚繩床雨過浮雲斂八荒雄郭西風鳴夜籟

太虚凉夜㵼秋光槐花綴粉粘苔砌桂子飄香入草堂
倦臥不知身是客殘燈欲滅泣寒螿

　　風凉贏得四肢清泛寄誰知去就輕臨水有亭秋更净
對花無酒月空明鴈行愁落荒汀逺梧葉寒填露井平
獨遶曲廊心汗漫附書千里述羈情

　　元龍減盡舊時豪尚落湓江枕怒濤月下聴歌情浩蕩
燈前支病髪蕭騷少年偶負投機愧今日徒工煮字勞
歸興已濃秋思壮垂虹亭上問三髙


　　又回至興國宫望天池一簇雲氣中因楊道士
留有賦

　　迎面蒼巒潑黛濃幾畨回首想行踪白雲擁海文殊閣
老水屯烟聖治峰方别衲僧談夢寐又逢羽士接從容
明朝還踏青虚路重掬神泉聴亂鐘

　　次韻重九

　　懐古凭髙厭客身秋深愁望隔江城狂支靈運東山屐
醉漉淵明栗里巾楚澤豈無餐菊友漢宫還有佩茰人

今年不作風和雨見得南山面目真

　　重歎

　　心知天地厭羇留癡坐忘言不㸃頭活脱世間泥塑様
癡貽江表陸沉羞思仙廨竹招蒼鳳學老溪梅縳翠虬
嵗晚説歸何所待厚顔安足恥時流

　　逰蛇崗嶺庵

　　逰厯貪行入暮驚蛇崗嶺北衲庵清西風掃葉秋初勁
野火燒空曉尚明塵役未能抛白日仙家不獨有青城

借眠熟睡全無夢服了黄精體自輕

　　寄湖口張監渡

　　寂寞郵亭紫翠中有懐不得逺相從渡頭幾發東西棹
西角長鳴上下鐘江晚燕鴻秋信杳野凉桑棗綠隂重
天空水濶雲查斷收拾新詩寄興濃

　　寄周堂長

　　回首大江秋水西杖藜閒歩菊花籬百年清白甕中酒
萬事安危枰上棊夢入莊生迷蝶處歌窮寗子飯牛時

西風徐榻獨棲慣屋枕濓溪雲錦池

　　舟行不及逰九華

　　下水風帆勢若浮雪深且向貴池留兩三漁艇有歌送
咫尺仙家無分遊劔削山稜雲氣直鏡涵江影日光流
神馳杜牧題詩處客裏光隂别是愁

　　和翟建大見寄

　　鄉人誼槩如公少彭澤辭歸過永興合向校讎爭地歩
屈於監當負聲稱故家吳苑頻回首新治淮山任曲肱

見説沍寒移足懶只凴紅粉勝扶藤

　　訪三橋歩隠者

　　翠竹蒼松貼屋牢屋前徑狹長蓬蒿蒲團坐久侵肌薄
柏子焚來結氣髙山雨濕蝸腥薜荔野煙蔽鵲損櫻桃
終期脱跡相從去參取𤣥微學鄭遨

　　過富池水軍寨統轄姚子雄公廨畧棲遲且有
約同上杭京

　　春雲冷壓渡頭槎春色晴翻浦際沙並浴鵁鶄依水栁

成圍蝴蝶舞江花富池軍額無全籍治邑農功有幾家
指日並馳天路去莫揮客淚苦悲笳

　　客寓無眠信口賦秋感

　　赤楓又積灌城頭如此江山不掩愁青眼無人同樂嵗
白頭有句獨悲秋詞章全拙知誰信身世多虞謾自謀
籬角黄花消正色北風更急莫登樓

　　客次狂吟

　　野服支離號散仙望晴閒倚柁樓前江山風月多尋酒

蘆荻汀洲幾泊船水路愁疑孤障鴈野廬清隔雨溪烟
來春不負笻枝去楊栁橋西聴管絃

　　客久

　　衣裳敝盡客逰䦨三月江城雨更寒小店有翁賒酒易
名園無主看花難驅馳塵土身千里荏苒光隂指一彈
種種舊愁歸杜宇青山碧樹帶愁看



