







　　欽定四庫全書　　　　　集部四

　　提要　　　　　　　　　别集類三(宋)

　　廬山集五巻英溪集一巻

　　(臣)等謹案廬山集五巻英溪集一巻宋董嗣
杲撰嗣杲履貫不見於他書集中元宵懐鄉
詩有清河坊裏燈宵月負却東風已兩年句
又抵北新橋詩歸逢鄉井心纔穏句案咸淳
臨安志清河坊在臨安府左一北廂北新橋

在餘杭門外則嗣杲實杭州人以詩中自誌
嵗月出處考之廬山集乃其於宋理宗景定
二三年間榷茶九江富池時所作英溪集則
為武康令時所作中有甲戍大水詩案宋史
五行志有咸淳十年八月安吉武康大水事
正與相合時瀛國公已即位距宋亡僅二年
而嗣杲亦遂於是年任滿代去其卒嵗雖不
可考而兩集之中無一仕元之顯證則仍當

繫之宋人西湖志載有道士董嗣杲蓋即其
人扵國亡後隠于黄冠矣其集為諸家書目
所未載獨明焦竑國史經籍志有嗣杲廬山
集而闕著其巻數今據永樂大典所録有題
廬山集者又有題英溪集者是嗣杲本有二
集但其名不顯集亦久絶流傳今觀集中多
與葛秋巖唱和詩秋巖即葛慶龍為宋末髙
尚之士見于劉績霏雪録則嗣杲亦必勝流

又有題周伯弜手澤詩推挹甚至則其詩亦
江湖集𣲖然吐屬新穎無鄙俚瑣碎之態固
非江湖游士所及也謹甄次裒輯依仿原目
分為廬山集五巻英溪集一巻著之于録庻
論宋元間詩人者猶得有所稽考至若富池
客中諸作應編入廬山集者永樂大典或標
英溪集當由繕冩之悞今並詳悉攷正俾各
從其類焉乾隆四十六年九月恭校上


　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀
















