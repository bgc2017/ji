







　　欽定四庫全書

　　廬山集巻三　　　　　　宋　董嗣杲　撰

　　七言古詩

　　天池寺夜與主僧覺翁圓上共坐談浯溪山水
之勝信筆因贈長句

　　空雲駕我登天池江山秋𣺌無津涯渉溪驀棧借杖藜
光景體認歸裁詩崢嶸寺門窩風低塔鈴喧風際天吹
方丈軒檻供毗尼老僧喜氣揚鬚眉浮屠名紀主簿題

偶拈椽筆書年時秋稜初勁樹葉飛蜀錦糝綴斜陽枝
文殊閣上爇香遲天燈熒煌放者誰暗中拾取懐袖擕
一燈一葉光陸離千古此竒不可知獨此䦨干納此竒
月落泉響松籟迷畏寒蚨坐身如癡覺禪論徤能祛疑
傷今悼古涕交頥自矜夙抱山水資曾為浯溪强住持
浯溪溪上波渺瀰波濤衝撞天寳碑寺門廢圯日就衰
急拾斷碣分龜支二水八景猶紛披浮蹤又向廬山羈
殘骸未散挈鉢棲所至殊忍弔迹遺浯溪誰究稔禍妃有

唐立見宗社危陵廟棄擲奔峩嵋最苦杜陵嗟流移元
郎頌公雅可禆大書紀勒中興辭讀之憤悱生悽悲平
生未采湘江蘺聞此幽妍空心期覺翁泥古多發揮逆
知流輩莫我追回思太史過浯溪曽有野僧相追隨儻
如覺翁能投機太史肯以庸目之夜寒燈花糝䑓欹無
酒可滌吟腸飢推忩下望夕烽微東西天地猶旌旗

　　九江驛紀夢歌

　　西風吹淨汀洲明蕭蕭雨荻霜蘆聲江山幻出琉璃屏

誰歌謫傅琵琶行三更月滿十二城夢超弱水登蓬瀛
九派水九叠山水水山山錦四環綠羆𤣥猿守朱闗雪
鶴舞影石臺乾瑶樹琪花不可攀花上結子千嵗慳花
子錯落魚鱗斑踐幽濟勝清肺肝回首空睨雙雲鬟蘿
香㸃漬衣袂寒不覺罡風吹倒還瓊跳璧濺鳴珊珊

　　録秋日藁因寫客况寄王倅昆仲仲亦曾任衡
倅

　　富池羈客吟窮秋吟成寫出還包羞王家兄弟領此幽

識邁子瞻與子由欲織寒江無機收兩眼逺睨邉烽樓
前時水頽岸不修今日雲族䝉荒洲洲上秃樹葉不留
丹纈都漬泥塗浮燒薪晚煑雲子柔方纔落斧鳴潮頭
欲填饑腹消客愁飽時熟睡迷荘周蝴蝶夢破嗟年流
不觧俯首尋茶甌飛鴻整陣聲何遒憶君金玉孰可侔
自期雪夜訪君遊乘興肯遜山隂舟

　　寄程申叔

　　竒才不泯揚馬名善政況著龔黄績政績才名分外榮

山林意趣無方覔人生富貴骨相中何湏强力争豪雄
三光五岳蟠心胷嵗寒春色梅花風我有小隠傍石屋
石上幾回斸黄獨看來我巳不啻足何事攅眉勞案牘
程子談何不碌碌古意今情兩堪掬歸與歸與毋忍辱
同尋牧童過天竺

　　初至江城寓分司衙

　　書生浪出值暑天何啻千里身在船今辰忽向船亭坐
頭眩猶類瀕江牽履平剗地若恍惚四體不舒慣&KR1142;杌

自嗟時滯久勞苦驅馳負得貧筋骨奉使衙深少吏胥
幹官占了東偏居西偏有軒扁清足憔悴幾竿蒼竹踈
射檐莫禁落日曬平白將身隨爐鞴不奈羸軀苦熱情
無故要償行脚債富池狂遊期者誰巻雪樓燬空有基
離船未久抱虛暈孱弱忍蹈波濤危官衙寂然且臥病
便行小伺西風勁廬山夜眠不熟淚不乾梧樹支離凋
井䦨

　　午隂坐清足軒


　　雲過秋天亂擘絮風透秋忩遺剪刀客衣難禁如此候
離家失侶徒呼號肌骨癯然病易入況復加以思慮勞
行來行往失神雋蟄此何殊懸壁猱莎底促織聲更苦
唧唧唧唧聲轉髙䦨檻謾爾寄清足石階半落埋蓬蒿
無人洗竹起荒翳脆竿蠧葉纒薜荔繁隂不宻絶午夢
安得清風襲襟袂摧殘其來亦巳久心欲扶植茫無計
鈎簾癡坐空搔首直睨秋雲割新霽雲捲雲舒天自空
風生風止忩且閉未暇㝠搜清足吟鄰園老鶴傳孤唳


　　西風

　　大江西風三日起激起怒濤三萬里客子口噤悄無語
縱有髙樓危莫倚樓前秃樹剰幾葉更有咽蟬埋葉裏
大船小船不見影衝沙入峽蒼黄艤偶籠窄衫上岡頭
茫茫莫辨天與水浪花旋舞山岳迸鱗鱗白露江豚齒
乾坤浩渺昬八極秋髙偉事無過此正愁梧上鳳栖空
誰傳水底蛟鬬死

　　得少順風又值小雨二首


　　浪逰幾抆還家淚貧抱遺書羞擁篲短篷獨載冒江濤
平生觸事成淹滯所為素守三不欺人所不知心所知
欹枕賦就歸來兮風伯前呵雨師隨

　　風色幸順逢小雨小雨𠖇濛細如縷磯上積得雪片堅
雨暗煙沈無所覩無邉無岸江氣埋誰將混沌為胞胎
送愁急取孤樽開詩思不知從何來

　　午睡中懐約山遊

　　蘇州藤枕蘄州簟更着洪州蟬翼扇髙臥西忩風外榻

栩栩羲皇夢中見客寄無聊歸未易搜吟攪得酸腸徧
蓴香鱸肥自相憶季鷹肯羡洛陽掾為客不似家居好
身老江湖巳云倦要盟東林逺法師白家池上泉珠濺
聴泉坐石且幽尋收拾勝跡歸吟巻我欲往遊志巳堅
只恐同遊心易變

　　貧遊

　　厄貧作客嗟不辰棲危更覺懐家頻接泥渡頭漫簇雲
飛雪成塊打倒人隔江黄梅山嶙峋莫障疆場風沙塵

巴河未放船出津嵗晚客子多苦辛伊誰急利行移新
茶引濡滯太不仁書生枉困千金身嘔盡心力無由伸
乾坤誤我此行役徒然夢想南山宅廬阜要窮仙佛跡
湏将姓字磨崖石春風春日春酒碧脫却俗務勞雙屐
携耡賸采白雲薇只欲了此心願歸

　　辛酉富池元宵寫懐二首

　　七年交春七日强濛濛春雨吞江鄉此夕莫知是元夕
地爐埋伏身猶僵鼔簫聲絶想景物燈火熖短如尋常

逢辰往往思濟勝此際何異栖幽荒推忩且畏江風惡
風柔却憶沙河塘一竿星㸃富池廟隨炙隨滅無精光
江南江北那識春况此寄鎮埋煙塵卑棲客官困壟斷
無故汚此金玉身濁醪自醉復自觧空恨梗政吏不仁
忽傳街鼔聚嬉戯兩株枯柴挿燭銀塗抹脂粉破涕淚
覔酒獻笑酬佳辰震揺荒市官不嗔傳是黄梅縣西人

　　吟客枉訪酒邉走筆以贈

　　讀書無靈時易過剰得此身寄寒餓浮議徒然强雌黄

孤生已拚蟻旋磨江湖説詩在處多字不堪煮詩奈何
不若將軍氊帳醉兒郎帳裏傳羌歌歸尋種秫安愚分
微名微利天所靳長沮桀溺隠者歟耦耕曾答仲由問
濁世悲歡無歇時公事不了歸癡兒胷蟠今古何足恃
得醉且醉莫湏疑酒邊説詩真是贅説詩斷是敗人意
醉入羲昊洪荒前消取霎時邯鄲睡嵗年寕免驅塵勞
勞不成功亦滔滔終湏儕入千百衆坐對栢烟穿布袍

　　余明逺訂遊廬山


　　清談得子夜巳中彼此歴叙平生窮知子曾為四明客
亦曾獻賦明光宫萬人海裏不相逢狂遊却向江城同
尋盟要采廬山杞香爐峰頂煙生紫便從山北過山南
趂取春光攅桃李洗心滌慮先潄齒况是天下第一水

　　答問遊廬山日子

　　欲遊廬山恨不遍㳺子先湏兩脚徤山中浪走不知方
逢人問路空徬徨人言五老山水窟半是神仙半是佛
獨行直待西風髙未可議我無仙骨


　　刪舊藁感賦

　　少年嗜吟如嗜蜜諸公竒之有竒質學荒志曠不自量
躐登將壇多所嫉薄遊六朝廢興處逺嘅疆場分離日
江草江花幻縝宻下字如縳禪家律吁嗟舊存無二三
側近所取不償失因知嫉者豈輕易斂盡浮華能就實
趣入空𤣥湏正傳趣得於心暗如漆搜剔造化鬼神凴
天孫雲錦可織出客寄多時轉蕭瑟趂取風寒冩曠逸
九江五峯金翠濕風月悉歸三寸筆


　　官廨凉夕醉成

　　湓江城裏九江驛今作分司主人宅我脱富池𣙜茶責
借住寛閒忘主客移栽廬山竹半百障得西廂斜日赤
西風揺影失半壁夢覺只疑泥土窄呼酒當天聊復適
説詩正可凉風夕銀河萬頃鎔瓊色曠放莫名狂太白
留此亦好歸亦得免使向人説離拆月明酒醒塵絶迹
直欲騎&KR1706;泛空碧

　　離湋源口即事


　　悠悠漾漾泛煙篷兩耳聴徹江聲空水歩渉厯休折栁
晴宵又泊湋源口何待月上淮山頭黄昏更好尋泊休
紅糟醸魚可薦酒劇飲誰能盡五斗斗斜月出夜已分
江聲人語寂無聞惜無蘇仙共此快獨自吹簫離廵砦

　　蟂磯

　　蟂磯聳㧞大江東梟能害人時所惡或謂水沃石上來
以澆易蟂本無據(放翁云)前對三山削遥翠左望邑廬如
櫛布政和觀額頒寧淵青墩月出寒沙暮仙屋周遭二

十間常容苦行掛單住于湖題字跡已湮拍磯只有風
濤怒下觀轉經送輪藏若徒自希檀施顧飽飲臨江望
此磯此水終身不曾渡青鞋尋勝亦痛快斜陽迅如箭
鋒度蒲帆掛起祗瞬息頃刻便艤蕪湖歩破舟可棄跡
可安邑橋官店暫尋寓釃酒歡歌謝江靈髙眺月江足
詩句

　　苦寒

　　隂崖月餘雪未消春入富池江上遥寒林萬木絶枝葉

終日强欲收墮樵古屋羈人鬢蕭蕭三冬煖曲無炭燒
掘地作爐煨榾柮如此為官徒折腰

　　贈蕭鍊師公弼

　　吾家阿京愛公弼吾家澤兄敬公弼半生夢與公弼遊
豈意相逢在今日春風和氣見眉宇玉壺氷鑑藏胷臆
人間萬事君自知未必君材人盡識蘇門水木無纎埃
聞君家近公和台仙家近日多官府黄帽青鞋歸去來
(時汰佛老家甚急故云)


　　留九宫山封道士飯因贈

　　菜本芃芃剪青玉饌成澆飯填清腹孤鶴出自九宫山
雙眸如鶻歩如鹿我聞深谷少得鹽食淡眠幽體巳仙
軒軒意趣神氣全中夀亦過八十年

　　五言律詩

　　太平興國宫

　　旌幢龍虎衛臺殿鼓鐘浮水亂渾疑雨山深祗見秋九
天嚴採訪元老主焚脩得祿安蕭散前身幾世修


　　過岳家市

　　鄂侯遺部曲多嵗此為農茅店罷殘暑松巒出亂鐘溪
流分别塢晚色失前峯去去遺仙跡蒼雲幾萬重

　　過富池水軍寨前

　　山暝沉晴靄江春蕩夕暉水從螺港下雲接鹿磯飛雷
鼔茶船衆風旗酒店稀黄昏入悽愴營屋柝聲微

　　宿雄江統制衙

　　徃分蓮社供歸向草廬眠山寨差更皷春江走戰船風

光隨處别鬢影倩誰憐花栁西湖曲招邀憶去年

　　李正將病歸

　　從軍傳勇畧信脚困行間病廢羞長劔秋歸見故山鏡
中雙鬢改衆裏一身還風雪沉昏夜猶思戍散闗

　　客中擬遊廬山

　　依違春夢破悲壮曉鷄鳴旅舍隣淮士家書附逓兵東
風吹浦樹落月下江城辦取遊山具天池聴水聲

　　懐廬山


　　屏心寒夢枕屋角曉城鐘客子幾多想廬山千萬峯仙
源雲氣叠溪坂雨聲重楊栁西門外禪人屢此逢

　　泊安慶得郭澹溪書

　　客簷停坐久軍逓接程初狂醉舒城酒欣將建業書宦
遊空嘆老吟思未應疎舉網誰家子歡然餉巨魚

　　江城春日寓懐

　　丘園勞積夢天地厭劬書立晚分孤鶴跳春喜衆狙風
多醉有竹雨久飯無蔬又見江西估收苖蓄巨魚


　　天池寺憶雪屋韶上人

　　恵詩傳驛舊立雪想師遥一别此山去清風不可招經
忩雲半掩石塔水偏朝托迹今三宿伊誰共寂寥

　　安慶新城

　　清香凝燕寢春色遍龍舒市井無遺地人煙有定居柝
聲營屋邃帘影酒坊虚白首三山客編茅作校書

　　過安慶舊城

　　市邑新荆棘風沙舊路岐重添多少恨可想戰争時蟒

氣纒荒塔螢光出廢池纎纎城角草應是得春遲

　　送劉統轄自黄岡歸光州

　　偃武身還老還家計未非貧依山寨住喜訪竹樓歸度
隴書鴻少翻塲戰馬肥月明羞北望誰擷故園薇

　　贈圭上人

　　幾年㕘四教孤影托三衣自識閒機了誰甘苦行歸秋
藤溪水活雨葉寺墻肥覺得真如處空房不掩扉

　　秋巖入城後寄


　　心知沈迹墮耳熟舊詩誇返照僧歸寺西風客憶家微
寒侵病骨新夢惜年華獨坐無聊賴沿籬㸔菊花

　　拙寄

　　岑寂風烟異荒寒夢寐危擇交貧可久為吏拙難醫大
閫糧艘上孤營竹笛悲快沽桑落酒澆此滿懐詩

　　冷翠谷看瀑二首

　　聞得西巖竇髙飛直下泉貪竒曽結屋接潤可通田晚
竹侵雲老凉蔬摘雨鮮野猿常抱子飼食下松顛


　　清嘯谷音答閒眠松䕃便山林㣲暑退鐘皷逺風傳足
繭憂羸僕身輕羡散仙乍暄思午盥喜際石根泉

　　贈天池寺覺翁圓上人

　　單起浯溪寺禪棲主簿峰收詩入頑石禮塔趂昏鐘好
古心何癖觀空語更慵覺翁纔覺處明月出孤松

　　重遊東林

　　溪水涵天影山雲趂屐聲信緣重一到流夢入三生瀑
勢翻空逺林隂障雨平爐峯閑覽勝思附逺公名


　　留江城將還富池

　　吟斷悲秋字愁歸餞臘筵天荒鵬路絶水落鴈汀懸白
羽沈郵箭滄江負釣船投閒湏有日處順且添年

　　天池寺晚歩

　　傍通錦繡谷上接鐵船峰月出龍潭浄風虚佛屋重四
維天象朗孤閣野雲封收得天燈葉熒熒却絶蹤

　　出西城

　　舟車江郭隘鐘鼓梵祠遥古馹停羈客深林出晚樵鷹

呼風立至鴉竄雪垂飄市價招商急殘冬未寂寥

　　東林寺晚歩

　　天地聚竒觀山林負隠名月明僧影瘦風定水聲清不
覺忘身世何湏問死生有詩難舉似真實避時英

　　旅次感懐

　　亂眼悲人事追程老客顔鼉鳴風鼔浪鴈斷日䘖山此
際塵勞混吾生賦予慳吟聫朝晚積負得賀嚢還

　　周孚與髙伯庸同遊王氏庵歸而閭丘仲詩至

因次韻貽顯庵主以紀一時事

　　寂寞城西寺重來已素秋未霜芳草合欲雨暮雲稠濁
酒羸方戒新詩困復休翻然㑹心處煙徑有歸牛

　　法水堪湔垢僧廬自辟塵飯炊雲子熟茶泛乳花匀草
草情何厚怱怱迹易陳他年輞川上為畵兩綸巾

　　送史制機之鄂州

　　宿戍供王事膏車䟎客程折榮湓浦栁行色武昌城借
印科邉餉廵江㸃騎兵憂時心更切滿望邑塵清


　　過分水嶺

　　看雲忘斗峻倚石望藤懸鳥背斜陽去牛翻淺草眠井
桐支野廟溪水沃山田隔嶺僧逢客狂談馬祖禪

　　妙智寺

　　空凉妙智寺經始臥遺碑白日有精魅長年無住持雨
淋泥竈壊草迸石爐欹纔入廬峯界天風逐歩隨

　　琵琶亭

　　艱難罹歉嵗寂寞向他州分絶青雲上家遥滄海頭空

江蕩寒月枯葦積荒洲不奈譙城角嗚嗚吹亂愁

　　泊黄茅潭

　　唳雪滄洲鴈嘘雲碧浪鯨茅深淮渡逺日落海潮平廟
樹揺燈影船風送鼔聲勞思於此泊無地趂春耕

　　廣濟縣王氏山園

　　憂世鬚眉覺耡園夢想安封疆南斗隘天地北風寒野
水通眢井山雲補蠧䦨故鄉營業墮嵗晩轉艱難

　　曹家沙阻風與朱一夔歩入廬江縣


　　剰浪淮南接踈篷岸北留聮鑣入荒市扶杖渉虚洲有
侣同尋醉無歌可遣愁風花猶未息却望隔江舟

　　富池晚興

　　江花迷望望霜葉落紛紛翠嶂明分燒滄江逺載雲聚
舟應弭侮營屋又屯軍欲遂平戎㨗湏將舊硯焚

　　小歩晚興

　　板橋孤渡險草屋四簷穿逺客感新月短髭傷壮年水
籬微雪沍天宇列星懸無地尋朋好歸情托七絃


　　宿潯陽館

　　病身歸束縛楓葉見飄零雲淡秋星白天遥戍火青舊
盟無處續閒夢有時靈月色江聲裏愁多酒易醒

　　江墅秋晩

　　秋林不可寄九月已寒風鴻鴈雲呼逺蠅蚊雨洗空籬
花荒正色岸蓼臥枯叢别浦棲漁隠何期共短篷

　　入貴池逢張秀夫

　　風姿欣邂逅彼此略寒暄為客那知老相看不忍言湖

魚朝上市驛䑕夜穿垣共爾添貧病攅眉説故園

　　逢林舜舉

　　命逢元造厄時使壮心違淮海三年客山林一布衣有
家惟母在無犬寄書歸明日重陽醉休辭上翠微

　　自接泥渡再還富池

　　接泥當有渡截水欲無梁白日風聲惡滄波鷺㸃凉閒
身纒暑疢故里報秋荒渺渺孤生託渾如墮絮忙

　　銀樹


　　銀樹驛橋廢征車難久停月沉孤店栁雪掩敗舟萍野
冡明荒燐山田出斷銘甫能投宿去厯厯過郵鈴

　　春近

　　㵼月江當户編茅屋背崖久貧難養氣獨酌且開懐雪
水喧淮土天風破楚霾鞭春明日早環珮想堯階

　　愁中延客

　　染衣塵土厚覽鏡雪霜明朱墨増新病身名失舊清公
㕔春草盛野市臘醅輕留客驅寥寞江光射北楹


　　客江城歸期尚阻

　　晴坂桑麻綠春溪蘋藻香家林方歉嵗身紀且殊鄉澒
洞時機宻淹留日計長此生歸造物不必殢行藏

　　客久

　　身孤猶落葉客久向餘英少睡夜逾悄多聞心更清縣
樓訛漏㸃雨市雜溪聲海上仙槎在思乗幾凝情

　　贈歸客

　　嚢槖依然負煙波豁爾遊窮秋多雨水歸棹幾汀洲艤

月無言坐聴梧不觧愁退耕應在念肯向客途留

　　客寓即事

　　樹頭梅豆小水際荻茅鮮老客擕名酒頑胥納俸錢喜
尋臨晚興恨入惜春聫不似西湖樂東風蕩畫船

　　獨客二首

　　獨客夢中過千愁醉裏生秋酲誰可觧晚臥自難成破
屋無人氣幽泉有雨聲南忩多不掩想像竹房清

　　官治寄棲冷僧樓凝望遥江山延客眼風雨聚秋宵薦

酒蒸淮棗烹魚糝漢椒莫能諳食味心跡轉寥寥








