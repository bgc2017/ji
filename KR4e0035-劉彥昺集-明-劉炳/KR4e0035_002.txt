劉彦昺集卷二
明劉炳撰
楊維楨評
五言古詩
擬古
今人多結勢古人多結心結勢可趨利結心能斷金金
堅義亦固利厚害彌深往者不咎昔來者當鑒今
得漢彝簡周伯寧索香灰
古彝多欵識蟠螭漢篆存黃金銷土色翠羽蝕雷文綺
席流寒月銀屏度綵雲蘭灰能裹寄長唫晝夜分
春夕直左掖懷周侍郎
晚雨池上晴逶迤淡將夕金莖華月生綺樹流雲濕窗
虚漏聲永幔捲爐烟襲憶我同袍人何由共瑤席
簡孔博士
宿雨曉還歇開窗銷鬱沈烟光藹芳樹池上鳴幽禽逶
迤瞻郡齋窈窕期盍簪孤懷屢百積羣疑思一箴何時
聯夜榻春漏委波聲
評曰倣韋也
左掖門朝退呈吳待制諸公
謬忝金閨籍聯班趨晚朝逶迤西上門窈窕長安橋殘
雪帶遠樹夕陽在山腰不有同袍者疇能慰寂寥
張禮部卧疾
殘雪晚還霽窗虛斜日迴故人久卧疾空階生綠苔兒
童諳藥裹吏牘委塵埃浮榮每為幻長嘯望層臺
别京邑之東阿
前年别鄉閭今年出京邑悠悠去江漢杳杳事行役所
懼心志違况此風波急烏啼楓樹烟雁下蘆洲夕回首
望長安蒼茫寸心失
憶園廬
種園在東臬草荒瓜蔓長日落秋樹凉搴衣獨還往時
逢野老憩自足田園賞沿溪暝還歸古寺烟鐘響
示宜學績學甲戌三月題
阿爺五十四憐汝纔始生恩育夙夜謹眉目秋水清行
如生鹿跳語若流鶯鳴常時恣嬌頑計日期長成爾祖
豪傑姿聲聞州郡欽一顧等成敗片言能重輕田園亘
阡陌兵火成榛荆千頃遺寸波百田纔一塍官租因訟
致薄業寧躬耕不辭生理苦所懼徭役并嗟予早失怙
慈親訓遺經遭時風塵黑扶日雲霄青簪筆侍禁闥通
籍居承明衰年遂冉冉薄宦徒營營辭官歸故園葺屋
依先塋看花眼如霧種竹髮已星貧無金在嚢家有書
滿籯念汝未強壯立身恐伶仃痛逼骨肉懷感慈肝膽
驚男兒在忠孝業學崇勲名題詩冀汝識慰我桑榆情
賦清華堂詩
皇威戒安逸翰苑游神機天球列東序玉藻羅北扉蜒
蜿紫氣潤璀璨虹光輝奎彩動黃閣文光照彤墀鼓枻
洙泗源遵舟伊洛湄梁追昭明轍漢軼東平輗瀛洲浮
暖吹銀潢演春漪芝蟠五色葉桃發萬年枝墨沼鵝羣
浴書林燕子飛花隂移鶴仗竹色來鳳儀共沐恩波潤
咸蒙聖澤滋河清仰文化同軌固磐基
聽雨堂為安成周氏賦
中年迫宦遊邈若胡與越悠悠烟樹遙杳杳關河絶况
兹風雨夕坐惜鴻雁隔篪塤寧共理孤燈耿還滅懷寳
重經濟括嚢貴明哲何時對牀眠慰此腸内熱
敬軒詩為王達善賦
深巷何窈窕端居掩柴荆素心每無欲寡樸輕浮榮慮
靜默自守神清淡忘形危坐白日晚疎林微雨晴開窗
幽鳥啼滿階芳草青焚香奏絲桐愛此銷塵嬰孤雲野
鶴唳絶壑流泉鳴高懷曠而婉雅音誰復聽古人良已
久寸心千古情
郡齋讌集詩呈徐用中廣文諸先生
郡齋文墨暇履端集朋曺春意藹萱草臘痕封柳條窗
暄書蠧散簾深爐麝飄嘉園剪新韭芳壺湛清醪青甘
浮橄欖紫馥吹蒲萄舒此羇旅况豈夸樽俎豪禮簡貴
情厚心親自神交所念萍水逢回首江漢遙何殊瀛洲
步未譲淮南招俯仰慰夙慕綢繆幸今朝題詩謝永好
蕪詞慚草茅
聞魯志敏訃音
故國猶傳箭中原未觧戎遙聞故人死雙淚落秋風
五言律詩
題呂花園草堂朱雀橋
何處銷殘暑城南茅屋幽晚烟將野色春樹帶江流愛
竹從兒種躭杯與婦謀生涯成老圃不是故時侯
郊居雜興柬陳遂良
桃李漫成蹊茅堂習隠棲泉聲溪碓急山色野牆低相
頷原非燕圍腰底用犀不嫌生理拙抱甕灌吾畦
風雨行人少柴門午上扃土花沿砌碧山果墜枝青病
眼躭書癖衰顔托酒星經邦方上武寂寞抱遺經
題朱澗槃卷
遙峯連碧磵茅屋俯青林徑晚花粘屐松寒雨潤琴酒
甘和菊釀詩苦帶茶吟却憶文園老歸來雪滿簮
寄子昇必昭昆季
烏石山頭路秋風已送凉野橋苔浸碧雲碓稻舂黃扇
影搖衣桁書聲出草堂惠連無俗事垂釣濯滄浪
夜直呈翰林諸友
中使傳金鑰嚴兵戒紫扉月高旗影直風急漏聲微鵲
倦驚龍燭螢閒綴鳳幃不眠瞻北斗拜舞敢遲違
六言詩
歸舟懷善鄯廣海未回
梅子黃垂雨霽橊花紅簇風輕天際歸舟何處日暮柴
門自扃歌憶杯痕螘綠鬢憐鏡影鸞青心折少年塵夢
絳嚢夜照流螢
秋夜對月寄汪宗彝
宮樹凉生絳闕玉階影轉銀河曾侍梨園供奉夢魂猶
記笙歌
抗節誓清瀚海請纓願繫樓蘭塵澀腰間白羽猶思射
虎南山
辯舌曾歸白璧酬恩盡散黃金范叔綈袍誰念悲歌自
爨瑤琴
薄技寧為雞口雄心每倚魚腸弊矣布袍雙袖御爐猶
帶天香
拜墓發京柬張子鳴表弟
蓼莪之詩可讀風木之感無邊天涯不堪為客墓傍猶
未有田
思親不堪泣涕匡時未有勲名斷機之訓猶在牽裾之
恨幾成
劉彦昺集卷二
