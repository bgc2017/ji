劉彦昺集卷八
明劉炳撰
楊維楨評
南詞
虞美人(重游三山感舊)
信陵門下簮纓客寂寞頭多白重來無復舊交游上馬
臺邊烟草不勝秋風流雲散繁華去猶指將軍樹長
歌何處弔荒丘衰淚凄凉不盡與江流
又(汴梁懷古)
春風芳草梁園路玉輦今何處香銷珠翠舊粧樓惟有
臙脂井畔水東流傷心太液池頭月清影圓還缺萬
年枝上野花開腸斷年年不見翠華來
憶秦娥(送别)
溪頭柳青青折贈行人手行人手最傷心處西風重九
陽關一曲長亭酒停鞭欲去仍回首仍回首少年離
别老來依舊
滿庭芳(壽許得夫先生)
白露横空金風薦爽銀河凉陰西流長庚一點文彩照
南洲懸弧當年壯志過庭訓鉛槧燈篝青雲夢黃槐丹
桂東井劫灰浮鈎陳迷太液紫駝濛雪玉馬嘶秋悵
黍離之感多少閒愁短褐歸來老硯生涯舊茅屋滄洲
蟠桃&KR0836;朱顔鶴髮綠酒滿金甌
又(楊焕文赴召還)
象闕星辰鳳臺春色觚稜仙掌金莖瓊林侍宴天語記
叮嚀日近龍顔開霽紅雲擁雉扇鸞停金溝暖萬年宮
樹時聽曉鶯聲賜歸優詔許劍懸蛟影箭委雕翎對
寒食飛花流水柴荆自笑投林倦鳥繁華夢誰問功名
溪山好船頭載酒醉裏釣絲輕
念奴嬌(寄徐指揮)
中天日麗轉洪鈎紫鳳黃龍呈瑞附翼攀鱗登慶會誰
是晚成之器擊楫中流聞雞而起多少澄清志斗牛南
射寒光炯炯垂地報道玉塞秋高虎皮雕羽箭西征
遼水銘勒燕然頭欲白壮矣風雲英氣他日歸來堂開
綠野富貴功名遂故園松菊鄰翁釀酒同醉
水龍吟(己巳端午)
海榴庭院初長日梅羽弄陰弄霽驚心節序艾枝懸綠
菖蒲浮碧衣賜香羅憶陪宮宴御爐烟細愧相如多病
歸來鬢痕如縷往事風流莫記黯江山舊遊凝睇湘
波弔雪楚峰悽黛荆雲愁壘魚腹沉冤衆人皆醉一樽
誰酹獨登臨詞客興亡多恨灑青衫淚
又(題御溝紅葉)
御溝暖透温泉柳渾不覺西風早紅葉飛來珠簾搭處
始知秋老信步瑤階雁沙香褪韈羅嬌小謾宮袖微揎
玉纖輕拾胭脂濕露華清曉寶硯香熏煤麝拭霜毫
龍蛇縈繞芳題錦字翠嚬紅怨帶真連草天上人間為
憑流水春心多少謾殷勤寄去無情有恨綵雲青鳥
卜算子(春晚)
簾幕楝花寒啼鴂催春去芳草天涯綠漸迷烟樹無重
數老驥蝢長纓猶憶雲霄路流水孤村獨掩門白日
東風暮
浪淘沙(寒食)
野徑土牆斜桃李桑麻紙錢飛處亂啼鴉祭餘攜酒去
寒食野人家苑樹憶天涯遺恨琵琶銅駞衰草卧龍
沙漢寝唐陵無麥飯暮雨梨花
又(惜春)
年少為花愁珠箔青樓竹西歌吹古揚州翠袖舞低楊
柳月醉倒還留投老憶狂遊往事都休繁華如夢水
東流飛絮落花春去也白了人頭
滿江紅(寄水北山人徐宗周)
水北幽居抱柴門一溪寒玉山萬疊青林當戶白雲連
谷乳燕落紅春又晚桑麻三徑多松菊喜新晴布穀又
催畊秧分綠牀頭酒何時熟謀諸婦明朝漉謾黃雞
炊黍共邀隣曲舊夢風雲銷俠氣繁華看破知榮辱泛
扁舟釣罷晚歸來書還讀
醉蓬萊
正清秋絳闕華盖天高金風銷暑海霽鯨波喜瑞流虹
渚黃道星辰紫微雲氣擁蓬萊深處萬國衣冠四夷玉
帛兩階干羽雉扇初開嬪妃魚貫九奏簫韶鳳凰咸
舞内使傳宣記叮嚀天語喜溢龍顔大地豐登九衢甘
雨
水調歌頭(禁城春闈元夕)
鳳苑東風早柳眼已催春御溝冰泮微綠宿雨浥芳塵
燕子歸來時候寒勒小桃未放初試薄羅新九市閙絃
管萬戶慶燈辰對鼇山馳寳馬競朱輪綺羅叢中香
藹爭道漏聲頻臺榭花隂如晝巷陌月華如海心事翠
眉顰舉酒強歌笑獨憶去年人
鳳凰臺上憶吹簫(丁已中秋感舊)
銀漢無聲澹雲籠月汀烟落木蕭蕭悵西風萬里江上
停橈玉砌雕闌何處霓裳曲鳳管鸞簫休重問傷心往
事都付寒潮河橋當年惜别翠雁濕啼痕斂袵魂銷
感新愁磊磈有酒難澆行徑紅蘭香歇低顰念暮暮朝
朝銀屏悄定應晚粧宮黛慵描
木蘭花慢(辛酉九日)
寫長空一雁又景物是重陽甚雨暍東籬數株青蕊未
放秋香搘笻倦登高處掩柴門衰柳映横塘日暮江聲
滚滚西風髩影蒼蒼當年歌舞翠紅鄉一曲杜韋娘
曾擊碎珊瑚玉人扶醉銀燭成行回頭已成陳迹早歸
來茅屋石田荒謾把清樽遣興都非少日疎狂
春草碧(蕪城懷古)
平山堂下東風何處海棠春瓊花月橋上十里珠簾金
釵翠袖歌聲徹醉倒玉人扶銀燈揭莫問舊日江山
幾多離别却憶錦帆游迷宮闕回首故苑繁華豪氣五
陵都銷滅斷柳鎖寒烟潮聲咽
壺中天幔
年少疎狂儗晞髮扶桑濯纓暘谷北適幽燕東通越爭
道中原逐鹿抗節登車悲歌倚劍太華青如粟聞雞中
夜秦庭曾有人哭誰憶萬里關山塵凝箭羽慷慨嗟
髀肉白髮青衫歸故里多少泥塗之辱却羨淵明休官
彭澤三徑連松菊迎門稚子殘書老硯茅屋
憶秦娥(舊春)
新桃李無情風雨能消幾能消幾一分塵土二分流水
劍光羞澁空頻倚舊遊紫塞雲如壘雲如壘壯心零
落鬢絲凝縷
劉彦昺集卷八
