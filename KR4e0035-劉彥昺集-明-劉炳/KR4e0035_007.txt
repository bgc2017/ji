劉彦昺集卷七
明劉炳撰
楊維楨評
七言絶句
題葉楚庭醉漁卷簡彭敬宗劉子原子載子明
落盡荼䕷草覆裀二分流水一分塵小車都載鵝黃酒
蘇小墳前醉過春
渴眠篷底口涎流麴蘖為池糟作丘便向五湖乘浪死
墓題應得醉鄉侯
京口中秋
歸棹前年酒滿缸牽衣稚子慰離腸却憐月色連秋色
依舊他鄉憶故鄉
奉天門進膳
江上風高未授衣金溝楊柳得秋遲不因宮宴糕糜粥
客裏重陽總不知
出龍灣之東阿
行李蕭條出鳳城鄉閭漸遠不勝情客舟今夜寒橋泊
腸斷江流作雨聲
京城元夕
五年無路掃梧楸夢裡關山只淚流誰送寒燈到先壠
異鄉明月故鄉愁
泊瓜州懷舊寄顧利賓王又新隱居
潮聲月色滿江船回首春風十六年憶得石橋楊柳巷
珠簾銀燭聽歌眠
京城題家書後示善鄯諸姪時玉珊自西河歸
莫遣春泥汚短鞾莫將鵝鴨惱鄰家窗前好種芭蕉樹
寫字題詩寄阿爺
虎牢雁門通馬邑酒泉黑水接流沙憐爾西行一萬里
且喜除夕得還家
别時纖手牽衣送想見了鬟似漆光莫向堂前惱阿母
海榴窗下繡鴛鴦
短褐欺寒雙鬢迷當門新築野墻低何時傍竹結茅屋
與爾長吟烏夜啼
經露筋祠
珠湖烟雨散晴暉帆落風輕短棹遲春草斷垣斜日裏
行人猶說露筋祠
望丹陽郭經楊子橋
楊子橋邊楊柳新青帘斜照送行人明日揚州看花去
祗憐不似舊時春
暖風晴日丹陽郭處處東風是舊遊記得杏花寒食候
紫簫紅袖宿江樓
題舅氏亭簡朱原立陳遂良陳原輔
渭陽池館花如霧曲曲闌干面面池記得少年遮妓飲
至今楊柳學腰肢
同周伯寧連榻劇談悲歌有感
醉來拔劍斫珊瑚懶向侯門更曳裾夜半聞雞眠不着
草堂秋雨讀隂符
漂零書劍愧無成日夜秋風白髮生倘得黃金三萬兩
肯將籌策譲陳平
東湖憶舊簡劉子雍胡伯清汪宗彝
蕭家巷口花如霧紅粉闌干酒旆斜記得少年曾繫馬
如今無樹可啼鴉
離懷寄汪宗彝楊孟瑄魏居敬
綠樹啼鴉春又歸雨晴山徑濺香泥楊花不似離情薄
猶趁東風逐馬蹄
垂垂江雨作春波江上行人晚唱歌莫遣青燈照衣袂
酒痕不似淚痕多
墓草寄斯貞姪
江上飛花處處新春山啼鳥似呼人可憐愛酒無虛日
忘却劉伶墓草青
送黃彦美還會稽彦美常從故侯買里古思以
兵守越後雪仇報恩一時稱誦
君去應須到會稽故侯墓上草離離信陵門下三千客
零落東風更有誰
少年賓客東南盛金錯龍泉手自提今日蕭蕭鞍馬裏
五更趨府候晨雞
暮春寫懷四絶
晴雪飛綿柳樹斜雨餘紫陌净無沙春衫日日騎官馬
兩袖東風看落花
宮筵題就送春詩簮筆承恩出殿遲病目塗鴉不成字
粉箋香墨惜烏絲
揚州書記鬢蒼蒼每向春歸欲斷腸剩欲典衣酤酒飲
風流無復少年狂
青梅煮酒蕨芽肥倦客懷家入夢思想得故園風景好
一庭香雪落荼䕷
劉彦昺集卷七
