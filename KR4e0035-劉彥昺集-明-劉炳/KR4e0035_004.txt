劉彦昺集卷四
明劉炳撰
楊維楨評
樂府
見月行
自憐少小不識月疑是明鏡飛上天但看三五二八夜
彎彎缺缺仍復圓悲歡離合每對此風雨隂晴經幾年
壯強已過今老大俯仰嬋娟不勝慨也曾對月客長安
蹇驢破帽西風殘砧聲蕭條夜向夕劍影錯落秋生寒
也曾對月秦樓夜春寒珠箔梨花謝金釵扶醉曉催雞
翠被留香暖餘麝也曾對月抱遺經燈火繩樞掩草亭
虀甕結冰寒走蠧芸窗露下晚收螢也曾對月榆關戍
百戰沙場士爭死金瘡臥馬瘴烟青玉帳磐雕陣雲紫
也曾對月泊瀟湘商賈凄涼野店荒菰米黑沉烏啄雪
柳條翠减雁啼霜也曾對月東華道影轉金莖閶闔曉
玉殿承恩出苑遲瓊林侍宴簪花早衰病歸來百不成
烟蓑雨笠學躬耕壯士寂寞吴牛喘倦翼凋零野鵲驚
每慚泛渚袁宏詠那復登樓庾亮情飛盖青園歌已遠
乘舟赤壁夢何憑月色不殊人自改搗藥惟應兔長在
搴衣弔古倍增悲長跪臨風獻清酹朱顔易去不復來
一日一醉能幾迴昨日少年今日老且須置酒登高臺
桂花吹香白露下莫惜爛醉黃金罍舊游豈無歌舞地
銅駝白骨迷蒼苔前人已往今還昔今人寧無後人憶
後人復遣後人哀月落銀河瀉空碧
評曰曲折備盡
鬼妾行
閨中女兒白如雪縣官娶作專房妾黃金翠羽繡羅襦
枕邊誓死心不渝豈意榮華草頭露好似青藤倚枯樹
一朝樹倒藤無依垂垂哀哭牽腸肚依稀無復半年春
新官到任遣媒人鴛鴦錦帳重還整鸞鳳金釵依舊新
洞房更結叮嚀語却說新情多勝故自分飛花逐水流
為憐嬌蝶無鶯妬傷心認着主衣裳窗前臨鏡照新粧
青銅欲待銷磨盡幾度春風幾斷腸
評曰有喻而作
雙桐生空井
井上雙梧桐秋風易搖落綠葉墮鳴璫清隂捲重幄紋
甃生旅葵銀甁響空索䟽枝覆烏臺交柯臨鳳閣美人
矜容儀照影傷今昨鉛華逐波逝歡賞隨年薄行客攀
轆轤哀聲隔簾箔
紫騮馬寄朱士正
紫騮馬雕鞍鞲來汗如赭恨郎騎馬過章臺醉月眠花
尋不來郎若歸時將馬賣無馬尋春郎莫怪
金銅仙人辭漢歌周伯寧同賦
漢家黃金如土積鑄作仙人一千尺緱氏山頭曉日紅
太一祠前露華碧璚漿凝彩剪雲凘玉屑無痕浸寒液
安期日日候神仙王母朝朝見鳬舄千門萬戶建明光
上苑南山繞栢梁春滿甘泉千樹綠波涵太液百花香
白麟朱雁呈祥瑞寶鼎芝房薦樂章詔遣衛青將驃騎
使通司馬拜中郎待邊親駐狼居外出塞兵蔵馬邑旁
龍馬錦韀來上谷蒲萄銀甕出西凉李陵臺畔西風冷
蘇武坡前落日荒暮年始下輪臺詔思子宮前雙淚繞
壯志凄凉天下悲巡幸東從海上迴封祠無成還碣石
長生不復望蓬萊鼎湖龍去秋蕭瑟金鳬銀雁燈如漆
空遺弓箭慘無神青龍使者宮車出萬牛如山千里來
老淚裂眥銅仙摧前車未改後車轍昔人不盡今人哀
傷心秋草茂陵苑又見東風銅雀臺
評曰深戒窮兵之咎
蘇小小歌同端孝思賦
棠梨花開春日遲綠窗銀屏鸚鵡啼玉驄慣識尋芳路
手綰同心約郎去
上之回
上之回紫闕拂曙紅雲開蛟龍懸旌䴡曉日駱駝駕鼓
鳴春雷前勾陳後玄武鳳凰來儀百獸舞左黃鉞右白
旄萬國稽首諸侯朝玉帛如山不可計天子之夀四萬
八千歲
行路難
奉君五綵鳳凰之綺幄七寶鴛鴦之錦牀博山氤氲之
水屑金盤沆瀣之瓊漿春風無情不相待朱顔綠鬢年
年改姑蘇臺上鼔如雷四時歌舞百花開當年意氣今
安在鬼火如燈秋似海
董嬌嬈為周郁賦
妾家住邯鄲少小矜容顔七歲畫娥眉十歲垂髻鬟十
三刺繡人前坐十五秦箏架上彈紅粉樓高臨大路自
恃芳華立門戶鸚鵡春眠芍藥闌驕騘晚繫垂楊樹梅
點香奩玉作鈿蓮移羅韈金為步朝歌暮飲綺羅叢東
園桃李鬭春風黛疑柳淺勻朝翠朱訝櫻濃洗曉紅燭
圍錦帳宵常曙香藹雕籠夕未空秋月春花等閒度誰
憐窈窕迎新故夜夜虚迷洛浦雲朝朝枉結陽臺雨帶
綰同心只自憐枕期連理翻成誤眼前相愛豈相知彈
指風光節物移只道青春鎮長好那知白髮易如絲容
顔銷歇鶯花冷歌舞凄凉鞍馬稀昨日樽前雙淚落誰
似周郎情不薄得配鴛鴦死亦判願諧魚水生相託青
鳥緘封書莫遲秦樓腸斷夜烏啼君卿豈羨東牆約梁
氏應同舉案齊
評曰綺麗綺麗
迎春曲
燕梁綵飄金鳳喧翠襟小兒雙髻懸珊瑚鞭拆金鎖掣
九地神牛飛上天東郊轆轤鳴紫犢綠蕪一片玻璃縠
柳眉桃臉紅菲菲東園蝴蝶西園飛
虞美人詞
萬人劍氣真羆虎寶玦鴻門悲亞父隂陵失道豈天亡
志輕仁義為降虜凄凉垓下楚歌哀玉碎花飛報危主
至今荒塚說虞姬一去繁華名不死君不見玉環香斷
九泉扃萬古滄波流不清
劉彦昺集卷四
