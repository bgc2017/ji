劉彦昺集後序
右春雨軒詩集一編諸體大備為詩若干首鄱陽劉彦
昺先生之所作也先生以卓越之才際文明之運急英
雋之交職典籖草戎檄觧銅墨以歸休乎田里故其發
於吟詠若是其富有也蓋嘗論之温柔敦厚詩之教焉
迨夫世變相乘與辭偕極要必有正始之意使人得於
唱嘆然後為可貴哉離騷而後漢魏之五言是矣晉代
以還嵇阮絶出而陶公為至宋齊之世雕鏤益工而興
寄彌簡梁陳逮隋風骨耗矣唐之興也雅道幾復王楊
盧駱之徒出而陳子昂為至有若李翰林杜工部其得
於天分者若殊然皆義存風雅氣摩屈宋體裁漢魏趣
挹陶阮詞該累葉才括數公故卓然為詩家準的若元
次山儲光羲王孟高岑崔顥常建之儔悉盛唐之選也
大歴已還名家輩出有若韋柳之高婉邃雅温李之瑰
瑋濃縟李義山之雄麗許用晦之精切皆偉然而自拔
整轡徐驅而方駕者之所馳騖規規然意恐役賢者也
先生乃約數子之長成一家言以隮夫盛唐之閫奥其
哀余忠宣之類則又逼夫漢魏矣蓋其言與事稱有不
期然而然者宜夫延譽於大方高踏乎一時膾炙乎文
人之口洪武戊寅先生以為詞源之沛夫江漢而雲夢
之足觀遊也挾其所輯以來大蒙賞激雖駿骨之市燕
照乘之寳魏連城之歸趙不足方也先生之幸會可謂
厚矣遂鍥梓以傳則先生之精瑩將遂不朽而膏馥於
後人者博哉庸敢摭其崖略蔽以管窺編諸末簡以備
後序云爾是歲二月晦日汝南周象初述
