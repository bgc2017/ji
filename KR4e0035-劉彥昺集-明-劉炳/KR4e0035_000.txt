劉彥昺集别集類五(明)
提要
臣等謹案劉彥昺集九卷明劉炳撰炳字彥
昺以字行鄱陽人洪武初獻書言事授中書
典籖出為大都督府掌記除東阿知縣閱兩
考引疾歸明史文苑傳附載王冕傳中所著
詩文本名春雨軒集乃其門人劉子昇所編
楊維楨嘗為評定其評亦附載集中維楨及
危素宋濓皆為作序王禕俞貞木周象初皆
為作跋此本題曰劉彥昺集不知何人所改
也炳當元季兵亂時與弟煜結里閈相保寇
至輒郤走依余闕於安慶以其孤軍不振辭歸
蓋亦才識之士故詩格伉爽挺拔類其為人
惟末附雜文一卷氣象薾弱殊遜其詩知所
長不在此特以餘事及之矣案炳事跡具明
史文苑傳中而江西通志引豫章人物志所
紀炳歴官本末與史多有不合如史云炳至
正中從軍於浙而志乃云為參政於光使金
陵不知所據史云炳以言事為典籖而志乃
云先參贊沐總制守鎮江尋授廣東衛知事
考其弔余闕墓文結銜稱大都督府掌記在
洪武十二年而哀曹國公詩有三年參記府
句文忠以洪武三年領大都督沐英以洪武
四年同知大都督府以年數計之不應未授
典籖先參贊沐英軍事前後亦相舛迕盖稗
官野史傳聞異詞往往如此今一以史文為
據而並存其同異以備考核又舊本書元國
號皆作原字盖以明初刊板之時猶未奉二
名不偏諱之詔故以原代元而傳寫者仍之
歟事隔前朝理無避忌今悉改正從本文焉
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
劉彦昺集原序
予每情抗物表神凝化初時復吟嘯以豁其滯曠然遐
攬乎四始騷人以還篇什名家者輒詠繹其雅趣至於
當世才子佳句膾炙人者得而味玩不輟乎口苦亦䍐
焉詩雖無作其得詩家之真趣者幾希湖海間大夫士
每有以劉彥昺詩見示余多為之賞歎但弗克與之晤
語為憾丁丑冬迺惠然過我懽如平昔相與唱酬有諧
金石因取其疇昨所製而觀之有若闢武庫而森乎五
兵也聆廣樂而揚乎八音也又若臨鉅浸而濤波衝激
魚龍出没抃舞莫測也諷之不能去手匪其才識瑰邁
該涉博備豈若是哉可謂肩盛唐而擬諸晉魏者矣夫
誰曰不然其睥睨詞林高出時輩固宜有所珍尚是用
鋟木傳之將來洪武著雍攝提格之歲季春下澣叙玄
虚羽人
鄱陽劉君彦昺工於詩嘗集其所作春雨軒集以示余
且請序之予惟詩之道大矣盈天地之間烟雲之卷舒
風霆之震蕩日月星辰之森列山川之流峙草木之榮
華鳥獸之飛走魚龍之變化無非詩也自蘇李下至唐
人各以所見自為一家言獨杜甫氏涵渾浩博兼備衆
體所謂傑然者矣予年十六七刻苦學詩茫乎若望洋
而不見其涯涘也兵戈之餘年邁而志益衰有愧於彦
昺多矣予觀彦昺五言類韋蘇州律詩本少陵樂歌駸
駸乎漢魏晉宋齊梁矣何其聲之似古人也蓋若天姿
卓犖神思俊逸喜遊名山大川有烟霞泉石之趣閒居
静室奇花異卉清流美竹焚香鼓琴危坐終日視人間
冨貴澹如也故其詩清新而流麗及馳騁戎馬决勝籌
帷竒謀雄辯有古烈士風故其詩悲壯而沉欝詩以言
志豈徒然哉君今以文學躋顯庸佐方伯以殿南服偃
武修文維其時矣方將隆雅頌之音鳴治平之盛被絃
歌而刻金石當不止於今日所觀也僕雖無用於時願
擊壤而和之翰林學士臨川危素序
予昔與劉君彦昺遊見其賦詩多俊逸心獨奇之及其
奉命佐戎幕於閩别去且十年重會秦淮上亟問近什
如何彦昺解槖中得數十篇予讀已大驚璞玉輝春蠙
珠浴月温潤清逸何其似韋應物歟勝軍百萬鼓行沙
漠風酸霜苦鐡騎驚秋雄渾悲壯何其類岑嘉州歟英
英乎芙蓉濯太液之波楚楚乎蘭茝沐湘沅之雨氣韻
秀麗何其近謝康樂歟商敦周彜朱湮翠蝕龍章鳥蹟
欵識獨存典刑古雅若樂府諸題又何其駸駸乎漢魏
之風也蓋彥昺天分既高人功又深凡有模擬輙步驟
似之予今猶舉其槩而言之也嗚呼予昔學詩長薌公
謂必歴諳諸體究其制作聲音之真然後自成一家彦
昺之學正與予同自愧跛蹩之行不足以追逸驥尚何
言哉然又竊怪彦昺何以能致於斯也頗聞其先人友
梧翁乃月灣吳公高弟善為詩與文靖虞公文安揭公
禮部吴公極相友善遂由縣文學薦入詞林未上而夭
其家庭相傳必有卓絶於人者不然彦昺之詩何為膾
炙人口而不厭哉其能垂世傳後當不疑予耄矣文采
衰矣不能有所發越矣姑摭昔奇彦昺者為之序以自
附知言之士云翰林學士金華宋濂序
賦詩難而知詩為尤難蓋能知者固不在於必賦而能
賦者固在於必知也永嘉李季和氏嘗與予論古今人
詩亦曰千里馬常有而伯樂不常有信矣哉予讀劉彦
昺氏春雨軒集驚喜數日忘倦觀其長篇短章體制各
殊非流連光景者所可擬也若樂府諸題儼乎漢魏遺
響殷殷乎金石之聲悲壯雄渾古意猶存安得起吾季
和而見之寧不為之擊節而起舞乎烏乎大雅希聲寥
寥久矣黃鍾毁棄瓦釡雷鳴斯所以謂知詩為尤難也
千里之姿可不表而出之為之歌曰繄房星兮孕精濯
渥洼兮降靈膺鳳翼兮矯矯脊虎文兮英英駕鼔車兮
康衢籋浮雲兮上征遡天風兮萬里期振鬛兮長鳴歌
闋彦昺拜而謝曰伯樂一顧價增十倍吾今知駿骨之
不虛售也彦昺鄱陽人先大夫友梧君與吾同事場屋
辱交於王眉叟真人之丹房而觴飲焉時泰定丙寅之
秋也彦昺於予有通家之契焉信乎其家學之有淵源
也故為題其篇首予愛其詩兼諸體制各殊特為評點
庶不負其用心之苦使知詩者覽焉泰定丁夘進士第
承務郎建德路總管府推官會稽楊維楨序
作詩難觀人之詩尤難人莫不曰詩本情性吁知詩之
本乎情性當知其賦詩者或有所感有所為有得題而
賦有偶然而作雖有不同然其組織煅煉之工格律句
法之妙要歸於情性之正蓋不可易而觀也鄱陽劉昺
翁其生平之問學抱負遊宦履歴憂喜哀樂一發之於
詩其為句必煅煉故工緻而雅麗其體格必模倣故富
贍而有法叙事有次第論事必確實寫懷必和暢可謂
得作詩之情性也古體之冲淡長篇之舂容八句之森
嚴絶句之簡㓗一字煅煉之不苟一句治擇之必精全
篇首尾氣脉之聯屬華靡不流於豔冶恬淡不失於枯
澀此作詩之良苦觀詩之艱難也及觀危宋二翰林之
序楊提學之評周侍御之稱許徐叔度之後序足以知
其詩矣竊記僕始冠時侍楊提學周侍御以嚴事之叔
度則友之也今亡矣昺翁與僕俱亦白髮矣而翁竟以
詩得名湖海浪跡江漢重蒙賞鍳而刻傳之可謂榮矣
然則讀其詩者可不知其用心之獨苦耶凡詩有紀境
之實狀景之殊叙事與寫情意之妙其善於模寫能變
化融會優柔不迫得情性之正非功夫之到造詣之深
者不能也此則作詩之難而觀詩尤難也翁且俾僕著
一言自愧衰病之餘其何以措辭姑書此附姓名於篇
末云俞貞木譔
