劉彦昺集卷一
明劉炳撰
楊維楨評
賦
歌風臺賦
岱岳截雲黃河觸雷豐沛曼衍青徐縈迴數仞崱屴九
層崔嵬危基立壁疊砌欲摧雨剝沙石烟棲莓苔野樹
銷沈隂雲晝霾征馬過之振鬛而躑躅飛鳥欲度斂翼
而悲哀顧父老而問曰兹所謂漢高皇湯沐之邑歌風
之遺臺也耶想夫坑灰未冷漆烟尚凝使者獻璧滈池
告靈沙丘之轜車未啓四海之鮑魚煽腥望夷鹿失草
澤蛇驚西郊之鬼母屢泣芒碭之龍氣已成爾其寶劍
始握赤幟一麾龍吟而風雲奮激虎嘯而草木靡披陳
涉感鴻鵠之歎張耳動燕雀之悲燕趙摩壘齊魏偃旗
于以率三軍之衆于以陳九伐之師拯生民於水火甦
大旱於虹霓迨夫關輔前驅函谷既闢轟雷隠鼙長雲
列戟殺氣填空腥烟簸礫劍光迸星麾幢蔽日熊羆震
駭虎豹悸慄一戰而土崩瓦解再戰而揚沙走石天地
為之低昂川海為之蕩潏及夫董翳授首章邯失律諸
侯主臣俯伏喘息山東豪傑知入關之先子嬰繫頸降
軹道之側所謂百二全秦之山河黯其無色矣想夫隆
凖龍顔豁達大度扶義而西莫不景附嚢括圖書封籍
府庫玉帛無所取子女無所顧示三章之約法動萬民
之鼓舞化呻吟於謳歌同赤子於慈母慨相見之何晚
恐延留之不固若夫項王喑啞萬人皆廢方其入關莫
敢仰視一舉咸陽三月之火益重金刀九鼎之勢及漢
軍於覇上宴鴻門於兒戱將軍有意於督責敢不逡巡
而辟易等餧肉於虎口同垂食于魚餌張良獻玉斗以
請成亞夫示寳玦而肆志衝冠已見於怒髮斗酒何辭
於生彘繫成敗於毫縷睹天地於一擲嗟夫垓下之歌
騅兮不逝徒喑嗚增蓋世之雄知忠厚有回天之力固
韓越之告功亦蕭曹之成計也及其羣雄既削四夷日
寧定都宏宮室之制推功誓帶礪之盟論三傑有股肱
之效致四皓有羽翼之成想其寬民愛人雄吞八荒已
化家而為國念桑梓之莫忘六轡既啟八鸞載將黃屋
前設紫蓋後張翠華耀虹霓之彩金鉞晃日月之光干
羽舞于兩階旌節列於五方千官景從萬騎騰驤馳道
塵清於草色輦路雨霽而春芳駕鼓車於槖駞奏簫韶
于鳳凰宮仗璀璨仙班琳瑯爰止舊都旋歸故鄉萬姓
嵩呼里閈輝煌父老懽騰而謳歌兒童駿奔於壺漿會
故人而置酒因起舞而增傷登高翹首指顧搴裳悲壯
慷慨感昔徬徨須千秋之萬歲終魂魄之來翔威已加
於四海德咸被於萬邦慨猛士之何在思守成於四方
瞻雲氣之昭回歌大風之飛揚思示儆於來裔闡制作
於非常廼命太史恊吉呈祥高山是甸因阜為岡厥土
燥剛厥位面陽既經且營爰度而量繚版幹之矗矗勒
畚築之鏜鏜萬杵既殷百庸克襄咸鳩工而畢事争輸
力而踉蹌何經始之不日宜庶民之交相也嗟乎姑蘇
壯麗銅雀迤邐構炫日之雕題貯如雲之歌妓奏午夜
之歌鐘豔三春之羅綺恣聲色於荒淫塗生民於膏髓
終麋鹿之來遊亘後世其誰齒孰若我皇海宇一匡安
不忘危内修外攘仁以為紀義以為綱禮以為隄智以
為防卷抔土奠乎九域䇄八柱表乎中央所以成漢家
四百年之基業垂鴻猷於萬代而無疆也
太史評曰備盡漢事惜用韻未純耳
脩竹賦
繄綠竹兮脩脩羅生兮庭之幽體匪草兮匪木質克剛
兮克柔非分榦兮淇園之澳必濯根兮渭川之流爰貞
心兮自守故堅節兮獨遒凌霜雪兮素操不改假雲烟
兮繁隂愈稠豈競芳兮桃李欲干勢兮斗牛清韻兮戛
玉寒光兮翠浮動西風兮三逕夜雨淡明月兮空庭暮
秋其清也巢由兮未擬其直也史魚兮莫儔其虚也顔
回兮屢空於陋巷之下其癯也夷齊兮不食於首陽之
陬亦托跡於蒋詡曾結知兮王猷唐六逸兮是隠晉七
賢兮實遊或述典謨兮傳簡於翰墨或托宗廟兮列籩
於庶羞或同勛兮桑弧或恊律兮鳴球宜比德兮君子
終化龍兮莫可留也極遐思兮仙子終骖鸞兮莫可求
也亂曰君山暮兮湘雲飛洞庭波兮春離離吹参差兮
增我悲洞庭波兮湘水深竹上之淚兮秋隂隂歌滄浪
兮傷我心
太史評曰語意清麗可讀
操
箕山操
堯譲天下於巢父巢父曰君之牧天下猶予
之牧犢吾無用天下為莊子有樊仲父牽牛
飲水見巢父洗耳驅牛而還恥令牛飲其下
流也
清流泱泱箕山之陽樛木森森箕山之隂嗟嗟巢父豈
洗其耳實潔其心
評曰結語是
崩城操
杞良妻杞殖妻妹朝日之所作也殖戰死妻
哭而城崩遂投淄水死其妹悲之
朝從城上哭長城與雲齊暮從城下哭長城化為泥嗚
呼城已崩兮猶可築夫君死兮身可贖妾寧化魚淄水
底立廟祀君君血食
石婦操
即望夫石也悲其夫之不還也
朝朝山頭望日日願夫歸夫君不歸將疇依妾身已一
難再失寧向山頭化為石山崩石應墮江水千年萬年
清到底
評曰言婦節也
前旌操
衛後母子夀母欲殺前母子伋而立夀使伋
乘舟將沉而殺之夀知之與伋同載舟不得
沈又使伋之齊令寇見載旌者殺之夀又竊
旌前行盗見殺之伋載夀屍還亦死
同舟幸濟兮予豈無咎前旌喪原兮盗莫之究仰叩天
兮青青俯呼地兮冥冥爾由我死兮竟没身於無罪予
敢愛生兮致淑德於無旌嗚呼兮已輿尸于故國誓甘
執鞭兮九京
評曰可怨
殘形操
曾子夢見一貍不見其首作
夢生於觸兮貍偶異形吉凶有定兮夢胡足憑嗟嗟巫
咸兮不疑何徵
履霜操
尹吉甫子伯奇無罪為後母所䜛見逐集荷
為衣採楟花以為食作歌投河而死
嗟讒言之構兮父豈無知父將不聞兮母心則離朝履
霜兮夕採楟食撫二弟兮惟順弗違嗟嗟蒼天兮父母
孔安兒兮兒兮死奚以悲
評曰可謂仁言
桑中操
魯秋胡仕陳歸見採桑婦悅之以金婦不從
及歸見母母呼妻出識之醜其夫行遂投沂
水死之
秋胡歸陳息桑隂兮見彼美姝悅以金兮重色忘親何
荒淫兮嗟彼丈夫無忸心兮婦以義决誠千載之箴兮
精衞操
炎帝女溺死滄海化為精衛日銜西山木石
以填之怨溺死也
海石白凝雪海波青照天銜石填海無窮年但願滄海
揚塵化為土爾無冤兮爾無苦
劉彦昺集卷一
