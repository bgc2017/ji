古詩紀卷六十二明馮惟訥撰
宋第八
鮑照(三)
擬古八首
魯客事椘王懷金襲丹素既荷主人恩又蒙令尹顧日
宴罷朝歸輿(一作鞍)馬塞衢路宗黨生光輝(一作華)賓僕遠
傾慕富貴人所欲道得亦何懼南國有儒生迷方獨淪
誤伐木清江湄設罝守毚兔
十五諷詩書篇翰靡不通弱冠參多士飛步游秦宫側
覩君子論預見古人風兩說窮舌端五車摧筆鋒羞當
白璧貺恥受聊城功晚節從世務乘障遠和戎觧佩襲
犀渠卷袠奉盧弓始願力不及安知今所終
幽并重騎射少年好馳逐氊帶佩雙鞬象弧插彫服獸
肥春草短飛鞚越平陸朝遊鴈門上暮還樓煩宿石梁
有餘勁驚雀無全目漢虜方未和邊城屢翻覆留我一
白羽將以分符(選作虎)竹
鑿井北陵隈百丈不及泉生事本瀾漫何用獨精堅幼
壮重寸隂衰暮及輕年放駕息朝歌提爵止中山(一作仙)
日夕登城隅周廻視洛川街衢積凍草城郭宿寒煙繁
華悉何在宫闕久崩填空謗齊景非徒稱夷叔賢
伊昔不治業倦遊觀五都海岱饒壮士蒙泗多宿儒結
髮起躍馬垂白對講書呼我升上席陳觶發瓢壺管仲
死巳久墓在西北隅後面崔嵬者桓公舊塚廬君来誠
旣晚不覩崇明初玉琬徒見傳交友義漸疎
束薪幽篁裏刈黍寒澗隂朔風傷我肌號鳥驚思心歲
暮井賦訖程課相追尋田租送函谷獸藁輸上林河渭
冰未開關隴雪正深笞擊官有罰呵辱吏見侵不謂乘
軒意伏櫪還至今
河畔草未黃胡鴈已矯翼秋螢扶戸吟寒婦成夜織去
歲征人還流傳舊相識聞君上隴時東望久歎息宿昔
改衣帶朝旦(玉臺作旦暮)異容色念此憂如何夜長愁更多
明鏡塵匣中瑶琴生網羅
蜀漢多竒山仰望與雲平隂崖積夏雪陽谷散秋榮朝
朝見雲歸夜夜聞猿鳴憂人本自悲孤客易傷情臨堂
設樽酒留酌思平生石以堅為性君勿慙(一作輕)素誠
紹古辭七首(橘生湘水側一首藝文作張華外編作漢古辭皆非也)
橘生湘水側菲陋人莫傳逢君金華宴得在玉几前三
川窮名利京洛富妖妍恩榮難久恃隆寵易衰偏觀席
妾悽愴覩翰君泫然徒抱忠孝志猶為葑菲遷
昔與君别時蠺妾初獻絲何言年月駛寒衣巳𢷬治縧
繡多廢亂篇帛久塵緇離心壮為劇飛念如懸旗石席
我不爽德音君勿欺
瑟瑟涼海風竦竦寒山木紛紛羈思盈慊慊夜弦促訪
言山海路千里歌别鶴絃絶空咨嗟形音誰賞錄辛苦
異人状美貌改如玉徒畜巧言鳥不觧心欵曲
孤鴻散江嶼連翩遵渚飛含嘶衡桂浦馳顧河朔畿攅
攅勁秋木昭昭淨冬暉窗前滌歡爵帳裏縫舞衣芳歲
猶自可日夜望君歸
憑楹翫夜月迥眺出谷雲還山路已遠往海不及羣徘
徊清淮汭顧慕廣江濆物情乖喜歇守操古難聞三越
豐少姿容態傾動君
開黛覩容(一作朝)顔臨鏡訪遥塗君子事河源彌祀闕還
書春風掃地起飛塵生綺疏文袿為誰設羅帳空卷舒
不怨身孤寂但念星隐隅
暖歲節物早萬萌迎春達春風夜㛹娟春霧朝晻靄軟
蘭葉可采柔桑條易捋怨咽對風景悶瞀守閨闥天賦
愁民命含生但契闊憂来無行伍歷亂如覃葛
學古
北風十二月雪下如亂巾實是愁苦節惆悵憶(一作别)情
親會得兩少妾同是洛陽人嬛緜好眉目閑麗美腰身
凝膚皎若雪明净色如神驕愛生盼矚聲媚起朱唇衿
服襍緹繢首飾亂瓊珍調絃俱起舞為我唱梁塵人生
貴得意懷願待君申幸值嚴冬暮幽夜方未晨齊衾久
兩設角枕已雙陳願君早休息留歌待三春
古辭
容華不待年何為客遊梁九月寒隂合悲風斷君腸歎
息空房婦幽思坐自傷勞心結遠路惆悵獨未央
擬青青陵上柏
涓㳙亂江泉綿綿横海煙浮生旅昭世空事歎華年書
翰幸閒暇我酌子縈絃飛鑣出荆路騖服指秦川渭濱
富皇居鱗館匝河山輿童唱秉椒櫂女歌采蓮孚愉鸞
閣上窈窕鳳楹前娛生信非謬安用求多賢
學劉公幹體五首
欲宦乏王事結主遠恩私為身不為名散書徒滿帷連
冰上冬月披雪拾園葵聖靈燭區外小臣良見遺
曀曀寒野霧蒼蒼隂山柏樹迥霧縈集山寒野風急歲
物盡淪傷孤貞為誰立頼樹自能貞不計迹幽澁
胡風吹朔雪千里度龍山集君瑶臺上飛舞兩楹前兹
晨自為美當避豓陽天(一作年)豓陽桃李節皎潔不成妍
荷生渌泉中碧葉齊如規廻風蕩流霧珠水逐條垂彪
炳此金塘藻耀君玉池不愁世賞絶但畏盛明移(藝文作張)
(華)
白日正中時天下共明光北園有細草當晝正含霜乖
榮頓如此何用獨芬芳抽琴為爾歌絃斷不成章
擬阮公夜中不能寐
漏分不能卧酌酒亂繁憂惠氣憑夜清素景緣隟流鳴
鶴時一聞千里絶無儔佇立為誰久寂寞空自愁
學陶彭澤體(奉和王義興)
長憂非生意短願不須多但使尊酒滿朋舊數相過秋
風七八月清露潤綺羅提瑟當戶坐歎息望天河保此
無傾動寧復滯風波
數名詩(文選作數詩)
一身仕關西家族滿山東二年從車駕齋祭甘泉宫三
朝國慶畢休沐還舊邦四牡曜長路輕蓋若飛鴻五侯
相餞送高會集新豐六樂陳廣坐組帳揚春風七盤起
長袖庭下列歌鐘八珍盈彫俎綺肴紛錯重九族共瞻
遲賓友仰徽容十載學無就善宦一朝通
建除詩
建旗出燉煌西討屬國羌除去徒與騎戰車羅萬箱滿
山又填谷投鞍合營牆平原亘千里旗鼓轉相望定舍
後未休候騎敕前装執戈無暫頓彎弧不解張破滅西
零國生虜郅支王危亂悉平蕩萬里置關梁成軍入玉
門士女獻壺漿收功在一時歷世荷餘光開壤襲朱紱
左右佩金章閉帷草太玄兹事殆愚狂
白雲
探靈喜觧骨測化善騰天情高不戀俗厭世樂尋仙鍊
金宿明館屑玉止瑶淵鳳歌出林闕龍駕戾蓬山凌崖
采三露攀鴻戲五煙昭昭景臨霞湯湯風媚泉命娥雙
月際要媛兩星間飛虹眺卷河汎霧弄輕絃笛聲謝廣
賓神道不復傳一逐白雲去千齡猶未旋
臨川王服竟還田里
送舊禮有終事君慙懦薄税駕罷朝衣歸志願巢壑尋
思邈無報退命愧天爵捨耨將十齡還得守場藿道經
盈竹笥農書滿塵閣愴愴秋風生戚戚寒緯作豐霧粲
草華高月麗雲崿屛跡勤躬稼衰疾倚芝藥顧此謝人
羣豈直止商洛
行藥至城東橋
雞鳴關吏起伐鼓早通晨嚴車臨迥陌延瞰歷城闉蔓
草緣高隅脩楊夾廣津迅風首旦發平路塞飛塵擾擾
遊宦子營營市井人懷金近從利撫劒遠辭親争先萬
里塗各事百年身開芳及稚節含綵吝驚春尊賢永照
灼孤賤長隐淪容華坐銷歇端為誰苦辛
園中秋散
負疾固無豫晨衿悵巳单氣交蓬門疎風數園草殘荒
墟半晚色幽庭憐夕寒既悲月戶清復切夜蟲酸流枕
商聲苦騷殺年志闌臨歌不知調發興誰與歡儻結絃
上情豈孤林下弹
觀圃人藝植
善賈笑蠺漁巧宦賤農牧遠養遍關市深利窮海陸乘
軺實金羈當壚信珠服居無逸身伎安得坐梁肉徒承
屬生幸政緩吏平睦春畦及耘藝秋場早芟築澤閱既
繁高山營又登熟抱鍤壟上餐結茅野中宿空織巳尚
淳寧知俗翻覆
遇銅山掘黃精
土肪閟中經水芝韜内策(一作籍)寳餌緩童年命藥駐衰
歷矧蓄終古情重拾煙霧迹羊角棲斷雲榼口流隘石
銅谿晝森沈乳竇夜涓滴既類風門磴復像天井壁蹀
蹀寒葉離灇灇秋水積松色随野深月露依草白空守
江海思豈愧梁鄭客得仁古無怨順道今何惜
見賣玉器者(并序)
見賣玉器者或人欲買疑其是珉不肯成市聊作此
詩以戲買者
涇渭不可襍珉玉當早分子實舊椘客蒙俗謬前聞安
知理孚采豈識質明温我方歷上國從洛入函轅揚光
十貫室馳譽四豪門竒聲振朝邑高價服鄉村寧能與
爾曺瑜瑕稍辨論
懷遠人
哀樂生有端離會起無因去事難重念恍惚似如神屬
期眇起遠後遇邈無辰馳風掃遥路輕蘿含夕塵思君
成首疾欲息眉不伸
夢歸鄉(玉臺作夢還詩)
銜淚出郭門撫劒無人逵沙風暗空(玉臺作塞)起離心眷鄉
畿夜分就孤枕夢想暫言歸孀婦當戶歎繅絲(外編作搔首)
復鳴機慊欵論久别相將還綺闈歴歴簷下凉朧朧帳
裏暉刈蘭争芬芳採菊競葳蕤開奩奪香蘇探袖解纓
徽夢中長路近覺後大江違驚起空歎息恍惚神魂飛
白水漫浩浩高山壯巍巍波瀾異往復風霜改榮衰此
土非吾土慷慨當告誰
春羈
征人歎道遐去鄉愒路邇佳期每無從淮陽非咫尺春
日起游心勞情出徙倚岫遠雲烟綿谷屈泉靡迤風起
花四散露濃條(闕)暄妍正在茲摧抑多嗟思嘶聲名
(一作召)邊堅豈我箱中紙染翰餉君琴新聲憶解子
歲暮悲
霜露迭濡潤草木互榮落日夜改運周今悲復如昨晝
色苦沈隂白雪夜廻薄皦潔冐霜鴈飄揚出風鶴天寒
多顔苦妍容逐丹壑絲罥千里心獨宿乏然諾歲暮美
人還寒壷與誰酌
在江陵歎年傷老
五難未易夷三命戒淵抱方瞳起松髓頳髮疑桂腦役
生良自休大患安足保開簾窺景夕備屬雲物好翾翾
燕弄風嫋嫋柳垂道池瀆亂蘋萍園楥美花草節如驚
灰異零落就衰老
夜聽妓二首
夜来坐幾時銀漢傾露落澄滄入閨景葳蕤被園藿絲
管感暮情哀音繞梁作芳盛不可恒及歲共為樂天明
坐當散琴酒駛弦酌
蘭膏消耗夜轉多亂筵襍坐更弦歌傾情逐節寧不苦
特為盛年惜容華
翫月城西門廨中
始見(一作出)西南樓纖纖如玉鈎末映東北墀娟娟似娥
眉娥眉蔽珠櫳玉鈎隔鎻窗三五二八時千里與君同
夜移衡漢落徘徊帷戶(玉臺作幌)中歸華先委露别葉早辭
風客遊厭苦辛仕子倦飄塵沐澣自公日宴慰及私辰
蜀琴抽白雪郢曲發(玉臺作繞)陽春肴乾酒未闋金壷啓夕
淪廻軒駐輕蓋留酌待情人
喜雨(奉敕作)
營社達羣隂屯雲(藝文作連宫)揜積陽河井起龍蒸日魄歛
游光族雲飛泉室震風沈羽鄉升雰浃地維傾潤瀉天
潢平灑周海嶽曲潦溢川莊驚雷鳴桂渚廻涓流玉堂
珍木抽翠條炎卉擢(藝文作耀)朱芳關市欣九賦京廪開萬
箱無謝堯為君何用知栢皇
苦雨
連隂積澆灌滂沱下霖亂沈雲日夕昏驟雨望(藝文作滛)朝
旦蹊濘走獸稀林寒鳥飛晏密霧冥下溪聚雲屯高岸
野雀無所依羣雞聚空館川梁日巳廣懷人邈渺漫徒
酌相思酒空急促明彈
詠白雪
白珪誠自白不如雪光妍工隨物動氣能逐勢方圓無
妨玉顔媚不奪素繒鮮投心障苦節隱迹避榮年蘭焚
石既斷何用恃芳堅
三日
氣暄動思心柳青起春懷時艷憐花藥服淨俛登臺提
觴野中飲愛心(一作心愛)煙未開露色染春草泉源潔冰苔
泥泥濡露條嫋嫋承風栽鳬雛掇苦薺黃鳥銜櫻梅解
衿欣景預臨流競覆杯美人竟何在浮心空自摧
詠秋
秋蘭徒晚綠流風漸不親飈我垂罳幕驚此梁上塵沈
隂安可久豐景將遂淪何由忽靈化暫見别離人
秋夕
慮涕擁心用夜默發思機幽閨溢涼吹閒庭滿清暉紫
蘭花已歇青梧葉方稀江上淒海戾漢曲驚朔霏髮斑
悟壯晚物謝知歲微臨宵嗟獨對撫賞怨情違躊躇空
明月惆悵徒深惟
秋夜二首
夜久膏既竭啓明旦未央環情倦始復空閨(一作閣)起晨
裝幸承天光轉曲影入幽堂徘徊集通隟宛轉燭廻梁
帷風自卷舒簾露視成行歲役急窮晏生慮備温涼絲
紈夙染濯綿綿夜裁張冬雪旦夕至公子乏衣裳華心
愛零落非直惜容光願君剪衆念且共覆前觴
遁跡避紛喧貨農棲寂寞荒徑馳野鼠空庭聚山雀既
遠人世歡還頼泉卉樂折柳樊場圃負綆汲潭壑霽旦
見雲峯風夜聞海鶴江介早寒来白露先秋落麻壟方
結葉瓜田巳掃籜傾暉忽西下廻景思華幕攀蘿席中
軒臨觴不能酌終古自多恨幽悲共淪鑠
和王護軍秋夕
散漫秋雲遠蕭蕭霜月寒驚飈西北起孤鴈夜往還開
軒當戶牖取琴試一彈停歌不能和終曲久辛酸金氣
方勁殺隆陽微且單泉涸甘井竭節徙芳歲殘生事各
多少誰共知易難投章心藴結千里送輕紈願託孤老
暇觴思暫開餐
和王義興七夕
宵月向掩扉夜霧方當白寒機思孀婦秋堂泣征客匹
命無單年偶影有雙夕暫交金石心湏臾雲雨隔
冬至
舟遷莊甚笑水流孔急歎景移風度改日至晷廻換眇
眇負霜鶴皎皎帶雲鴈長河結瓓玕層冰如玉岸哀哀
古老容惨顔愁歲晏催促時節過逼廹聚離散美人還
未央鳴箏誰與彈
冬日
嚴風亂山起白日欲還次曛霧蔽窮天夕隂晦寒地煙
霾有氛氲精光無明異風急野田空饑禽稍相棄含生
共通閉懷賢敦為利天窺苟平圓寧得巳偏媚瀉海有
歸潮衰容不還稚君今且安歌無念老方至
望水
刷鬢垂秋日登高觀水長千澗無别源萬壑共一廣流
駛巨石轉湍廻急沫上苕苕嶺岸高照照寒洲爽東歸
難忖惻日逝誰與賞臨川憶古事目孱千載想河伯自
矜大海若沈渺莽
望孤石
江南多暖谷襍樹茂寒峯朱華抱白雪陽條熙朔風蚌
節流綺藻輝石亂煙虹泄雲去無極馳波往不窮嘯歌
清漏畢徘徊朝景終浮生會當幾歡酌每盈衷
山行見孤桐
桐生藂石裏根孤地寒隂上倚崩岸勢下帶洞阿深奔
泉冬激射霧雨夏霖霪未霜葉巳肅不風條自吟昏明
積苦思晝夜呌哀禽棄妾望掩淚逐臣對撫心雖以慰
單危悲涼不可任幸願見雕斵為君堂上琴
詠雙鷰二首
雙燕戲雲崖羽翰(一作翮)始差池出入南閨裏經過北堂
陲意欲巢君幕層楹不可窺沈吟芳歲晚徘徊韶景移
悲歌辭舊愛銜淚覓新知
可憐雲中燕旦去暮来歸自知羽翅弱不與鵠争飛寄
聲謝飛鵠往事子毛衣瑣心誠貧薄叵希節榮衰隂山饒
苦霧危節多勁威豈但避霜雪當(一作復)儆野人機
酒後
晨節無兩淹年意不俱處自非羽酌歡何用慰愁旅
講易
雲澤翔羽姬横蓋招益人賁園無金尚履道易書紳
可愛
風帷閃珠帶月幌垂霧羅魏粲縫秋裳趙豔習春歌
夜聽聲
辭鄉不覺遠歡寡憂自繁何用慰秋望清燭視夜飜
咏老(藝文作陸機下同)
軟顔收紅蕊玄鬢生素華冉冉逝將老咄咄奈老何
春咏
節運同可悲莫若春光甚和風未及燠遺涼清且凛
在荆州與張使君李居士聯句
橋磴支吾轍篁路拂輕鞍三尹無喜色一適或垂竿
與謝尚書莊三連句
霞輝兮澗朗日靜兮川澄風輕桃欲開露重蘭未勝水
光溢兮松霧動山煙疊兮石露凝掩映晨物綵連綿夕
羽興
月下登樓連句
髴髣蘿月光繽紛篁霧隂樂来亂憂念酒至歇憂心(鮑博)
(士)露入覺牖高螢蜚測苑深清氣澄永夜流吹不可臨
(王延秀)密峯集浮碧疎瀾道瀛尋𠻳玉延幽性攀桂藉知
音(荀原之)辰意事淪晦良歡戒勿祲昭景有遺駟䟽賈無
留金(苟中書萬秋)
字謎三首
二形一體四支八頭四八一八飛泉仰流(井字)
頭如刀尾如鈎中央横廣四角六抽右面負兩刃左邊
雙屬牛(龜字)
乾之一九隻立無偶坤之二六宛然雙宿(土字)
贈顧墨曹
昏明易遠離會難揆雲轍泉分西艫東軌(闕)
古詩紀卷六十二
