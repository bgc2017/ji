古詩紀卷七十七明馮惟訥撰
梁第四
簡文帝(諱綱字世纉武帝第三子也六歲能屬文讀書十行俱下辭藻豔發雅好賦詩然又傷輕)
(靡時號宫體初封晉安王雲麾將軍丹陽尹歷兗荆南徐雍益五州刺史昭明太子薨立為皇太子)
(及嗣位之後侯景制命期年遇弑)
樂府
上之回
前旆拂回中後車臨桂宫輕絲駐雲䍐春色繞川風桃
林方灼灼柳路日曈曈笳聲駭胡騎清磬讋山戎微臣
今拜手願帝永無窮
採桑
春色映空來先發院邊梅細萍重疊長新花歷亂開連
珂往淇上接幰至叢臺叢臺可憐妾當忩望飛蝶忌跌
行衫領熨斗成褫襵(一作裙襵)下牀著珠珮捉鏡安花鑷薄
晚畏蠶饑競採春桑葉寄語採桑伴訝今春日短枝高
攀不及葉細籠難滿年年將使君歷亂遣相聞欲知琴
裏意還贈錦中文何當照梁日還作入山雲重門皆已
閉方知留客袂可憐黃金絡複以青絲繫必也為人時
誰令畏夫婿
樂府三首
蜀國弦歌篇十韻
銅梁指斜谷(玉臺云銅梁望絶國)劒道望(英華作臨)中區通星上分野
作固下為都雅歌因良守妙舞自巴渝陽城嬉樂所劒
騎鬱相趨五婦行難至百兩好遊娛牲祈望帝祀酒酹
蜀侯姝江妃納重聘卓女愛將雛停弦時繫爪息吹更
治(玉臺作理脣)朱脫衫湔錦浪迴扇避陽烏聞君握節返賤
妾下城隅
豔歌篇十八韻(一作有女篇)
凌晨光景麗倡女鳳樓中前瞻削成小傍望卷旌空分
妝開淺靨繞臉傅斜紅張琴未調軫飲吹不全終自知
心所愛出入仕秦宫誰言連尹屈更是莫敖通輕軺綴
皂盖飛轡轢雲驄金鞍隨繫尾銜璅映纏騣戈鏤荆山
玉劒飾丹陽銅左把蘇合彈傍持大屈弓控弦因鵲血
挽繮(一作彊)用牛螉弋獵多登隴酣歌每入豐暉暉隠落
日冉冉還房櫳燈生陽燧火塵散鯉魚風流蘇時下帳
象簟復韜筒霧暗忩前柳寒疎井上桐女蘿託松際甘
瓜蔓井東拳拳恃君寵歲暮望無窮
妾薄命篇十韻
名都多麗質本自恃容姿蕩子行未至秋胡無定期玉
貎歇紅臉長顰串(一作慣)翠眉奩鏡迷朝色縫鍼脆故絲
本異搖舟咎何關竊席疑生離誰拊背溘死詎來遲王
嬙貎本絶踉蹌入氊帷盧姬嫁日晚非復少年時轉山
猶可遂烏白望難期(一作追)妾心徒自苦傍人會見嗤
君子行
君子懷琬琰不使涅塵淄從容子雲閣寂寞仲舒帷多
謝悠悠子管窺良可悲
從軍行
貮師惜善馬樓蘭貪漢財前年出右地今歲討輪臺魚
雲望旗聚龍沙隨陣開冰城朝浴鐵地道夜銜枚將軍
號令密天子璽書催何時反舊里遙見下機來
長安有狹斜行
長安有徑塗塗徑不通輿道逢雙總丱扶輪問我居我
居青門北可憶復易尋大息騫金勒中息綰黃銀小息
始得意黃頭作弄臣三息俱入門雅志揚清塵三息俱
上堂觴肴滿四陳三息俱入戸照耀光容新大婦舒綺
絪中婦拂羅巾小婦最容冶映鏡學嬌顰丈人且安坐
清謳出絳脣
泛舟横大江三首
(魏文帝飲馬長城窟行曰泛舟横大江討彼犯荆虜)
滄波白日暉遊子出王畿旁望重山轉前觀遠帆稀廣
水浮雲吹江風引夜衣旅鴈同洲宿寒鳬夾浦飛行客
誰多病(一作興)當念早旋歸
隴西四戰地羽檄歲時聞護羌擁漢節校尉立元勲石
門留鐵騎冰城息夜軍洗兵逢驟雨送陣出黃雲沙長
無止泊水脈屢縈分當思勒彜鼎無用想羅裙
悠悠懸旆旌知向隴西行減竈驅前馬銜枚進後兵沙
飛朝似幕雲起夜疑城迴山時阻路絶水亟稽程往年
郅支服今歲單于平方歡凱樂盛飛盖滿西京
鴈門太守行二首
輕霜中夜下黃葉遠辭枝寒苦春難覺邊城秋易知風
急旍旗斷塗長鎧馬疲少解孫吳法家本幽并兒非關
買雁肉徒勞皇甫規
隴暮風恒急關寒霜自濃櫪馬夜方思邊衣秋未重潜
師夜接戰略地曉摧鋒悲笳動胡塞高旗出漢墉勤勞
謝功業清白報迎逢非湏主人賞寧期定遠封單于如
未繫終夜慕前蹤
京洛篇(樂府作煌煌京洛行列鮑照後而逸作者之名或以為鮑詩非也)
南遊偃師縣斜上灞陵東回瞻龍首堞遙望德陽宫重
門遠照耀天閣復穹窿城傍疑複道樹裏識松風黃河
(一作沙)入洛水丹泉繞射熊夜輪懸素魄朝光蕩碧空秋
霜曉驅鴈春雨暮成虹曲陽造甲第(曲陽後漢外戚王根也)高安
還禁中劉蒼歸作相竇憲出臨戎此時車馬合兹晨冠
盖通誰知兩京盛歡宴遂無窮
擢歌行
妾家住湘川菱歌本自便風生解刺浪水深能捉船葉
亂由牽荇絲飄為折蓮濺妝疑薄汗沾衣似故湔浣紗
流暫濁汰錦色還鮮參同趙飛燕借問李延年從來入
絃管詎(一作誰)在櫂歌前
怨歌行
十五頗有餘日照杏梁初蛾眉本多嫉掩鼻特成虛持
此傾城貌翻為不肖軀秋風吹海水寒霜依玉除月光
臨戶駛荷花依浪舒望簷悲雙翼窺沼泣前魚(或作王餘魚名)
(也)苔生履處沒草合行人疎裂紈傷不盡歸骨恨難祛
早知長信别不避後園輿
美人篇
佳麗盡關恨風流最有名約黃能效月裁金巧作星粉
光勝玉靚衫薄擬蟬輕密態隨流臉嬌歌逐軟聲朱顔
半已醉微笑隠香屏
鬭雞
歡樂良無巳東郊春可遊百花非一色新田多異流龍
尾横津漢車箱起戍樓玉冠初警敵芥羽忽猜儔十日
驕既滿九勝勢恒遒脫使田饒見堪能說魯侯
苦熱行
六龍騖不息三伏起炎陽寝興煩几案俯仰倦幃牀滂
沱汗似鑠微靡風如湯洄池愧玉浪蘭殿非含霜細簾
時半卷輕幌乍横張雲斜花影沒日落荷心香願見洪
崖井詎憐河朔觴
茱萸女
茱萸生狹斜結子復銜花遇逢纖手摘濫得映鉛華雜
與鬟簮插偶逐鬢鈿斜東西争贈玉縱横來問家不無
夫壻馬空駐使君車
棗下何纂纂
(古咄唶歌曰棗下何攅攅榮華各有時)
垂花臨碧澗結翠依丹巘非直入游宫兼期植靈苑落
日芳春暮遊人歌吹晚弱刺引羅衣朱實凌還幰且歡
洛浦詞無羨安期遠
金樂歌
槐香欲覆井楊柳正藏鵶山鑪好無比玉構火忩賖牀
頭辟繩結鏡上領巾斜鐵鑊種梁子銅樞生棗花開門
抛水柱(一作信)城按特言家
行幸甘泉宫
雉歸海水寂裘來重譯通吉行五十里隨處宿離宫鼔
聲恒入地塵飛上暗空尚(一作赦)書隨豹尾太史逐相風
銅鳴周國鐩旗曳楚雲虹倖臣射覆罷從騎(一作妓)新歌
終薰逃拜金紫賢妻侍禁中不羨神仙侣排煙逐駕鴻
有所思
昔未離長信金翠奉乘輿何言人事異夙昔故恩疎寂
寞錦筵静玲瓏玉殿虛掩閨泣團扇羅幌詠蘼蕪
臨高臺(玉臺作梁武帝)
高臺半行雲望望高不極草樹無參差山河同一色彷
彿洛陽道道遠難别識玉階故情人情來共相憶
和湘東王横吹曲三首
折楊柳(樂府作柳惲者非)
楊柳亂成絲攀折上春時葉密鳥飛礙風輕花落遲城
高短簫發林空畫角悲曲中無别意併是為相思
洛陽道
洛陽佳麗所大道滿春光遊童初挾彈蠶妾始提筐金
鞍照龍馬羅袂拂春桑玉車争晚入潘果溢高箱
紫騮馬
賤妾朝下機正值良人歸青絲懸玉鐙朱汗染香衣驟
急珂彌響&KR1568;多塵亂飛彫菰幸可薦故心君莫違
長安道
神臯開隴右陸海實西秦金槌(一作椎輪)抵長樂複道向宜
春落花依度幰垂柳拂行輪(一作人)金張及許史夜夜尚
留賓
江南思二首
江南有妙伎時則應璿樞月暈蘆灰缺秋還懸炭枯含
丹和九轉芳樹蔭千(一作三)株何辭天后誚終是列(一作到)
仙都(懸炭事見淮南子亦古候氣之法說林云懸羽與炭而知燥濕之氣)
二(文苑英華作江南行)
桂檝晚應旋歷岸扣輕舷紫荷擎釣鯉銀(一作銅)筐插短
蓮人歸浦口暗那得久廻船
雞鳴高樹顛
碧玉好名倡夫婿侍中郎桃花全覆井金門半隠堂時
欣一來下復比雙鴛鴦雞鳴天尚早東烏定未光
明君詞(英華作昭君怨)
玉艷光瑤質金鈿婉黛紅一去葡萄觀長别披香宫秋
簷照漢月愁帳入胡風妙工偏見詆無由情恨通
當置酒(陸士衡集亦載此詩今從樂府作簡文)
置酒宴嘉賓矚迥臨飛觀絶嶺隔天餘長嶼横江半日
色花上綺風光水中亂三益既葳蕤四始方䓗粲
詠中婦織流黃
翻花滿階砌愁人獨上機浮雲西北起孔雀東南飛調
絲時繞腕易鑷乍牽衣鳴梭逐動釧紅妝映落暉
豔歌曲
雲楣桂成戶飛棟杏為梁斜忩通蕊氣細隟引塵光裁
衣魏后尺汲水淮南牀青驪暮當返預使羅裙香
怨詩
秋風與白團本自不相安新人及故愛意氣豈能寬黃
金肘後鈴白玉案前盤誰堪空對此還成無歲寒
採蓮曲二首(玉臺共作一首)
晚日照空磯採蓮承晚暉風起湖難度蓮多摘未稀棹
動芙蓉落船移白鷺飛荷絲傍繞腕菱角遠牽衣
二(蓮花賦歌)
常聞蕖可愛採擷欲為裙葉滑不留綖心忙無假薰千
春誰與樂唯有妾隨君
霹靂引
來從東海上發自南山陽時聞連鼔響乍散投壺光飛
車走四瑞繞電發時祥令去於斯表殺來永傳芳
雉朝飛操
晨光照麥畿平野度春翬避鷹時聳角妬壠或斜飛少
年從遠役有限意多違不如隨蕩子羅袂拂臣(一作塵)衣
雙燕離(藝文作䨇燕詩)
雙燕有雄雌照日兩差池銜花落北戸逐蝶上南枝桂
棟本曾宿虹梁早自窺願得長如此無令雙燕離
貞女行
借問懷春臺百尺凌雲霧北有歲寒松南臨女貞樹庭
花對帷滿隙月依枝度但使明妾心無嗟坐遲暮
龍丘引
龍丘一回首楚路蒼無極水照弄珠影雲吐陽臺色浦
狹村煙度洲長歸鳥息遊蕩逐春心空憐無羽翼
賦得當壚(樂府作當壚曲)
十五正團團流光滿上蘭當壚設夜酒宿客解金鞍迎
來挾琴易送别唱歌難欲知心恨急翻令衣帶寬
昇仙篇
小室堪求道明光可學仙丹繒碧林宇綠玉黃金篇雲
車了無轍風馬詎須鞭靈桃恒可餌幾迴三千年
和人以妾換馬(樂府作愛妾换馬)
功名幸多種何事苦生離誰言似白玉定是媿青驪必
取匣中釧廻作餙金羈真成恨不已願得路傍兒
半路溪(樂府作元帝)
相逢半路溪隔溪猶不渡望望判知是翩翩識行步摘
贈蘭澤芳欲表同心句先將動舊情恐君疑妾妬
擬沈隠侯夜夜曲
靄靄夜中霜河開向曉光枕啼常帶粉身眠不著牀蘭
膏盡更益薰鑪滅復香但問愁多少便知夜短長
獨處怨
獨處恒多怨開幕試臨風彈綦鏡奩上傅粉高樓中自
從(一作君)征馬去音信不曾通只恐金屏掩明年已復空
代樂府三首
楚妃歎
幽閨情脈脈(一作閨閑漏永永)漏長宵寂寂草螢飛夜戸絲蟲
繞秋壁薄笑未為欣微歎還成戚金簮鬢下垂玉筯衣
前滴
新成安樂宫
遙看雲霧中刻桷映丹紅珠簾通曉日金華拂夜風欲
知歌管處來過安樂宫
雙桐生空井
(魏明帝猛虎行曰雙桐生空井)
季月雙桐井新枝雜舊株晚葉藏棲鳳朝花拂曙烏還
看西子(一作稚子)照銀牀繫轆轤
雍州曲三首
南湖
南湖荇葉浮復有佳期遊銀綸翡翠鈎玉軸芙蓉舟荷
香亂衣麝橈聲隨急流
北渚
岸隂垂柳葉平江含粉堞好值城傍人多逢蕩舟妾綠
水濺長袖浮苔染輕檝
大堤
宜城斷中道行旅亟留連出妻工織素妖姬慣數錢炊
彫留上客貰酒逐神仙
賦樂府得大垂手(樂府作吳均下同)
垂手忽迢迢飛燕掌中嬌羅衣恣風引輕帶任情搖詎
是長沙地促舞不回腰
小垂手
舞女出西秦躡影舞陽春且復小垂手廣袖拂紅塵折
腰應兩袖頓足轉雙巾蛾眉與曼臉見此空愁人
有所思三首
可歎不可思可思不可見餘絃斷瑟柱殘朱染歌扇
寂寂暮檐響黯黯垂簾色唯有瓴甋苔如見蜘蛛織
入林看碚礧春至定無賖何時一可見更得似梅花
蜀道難二首
建平督郵道魚復永安宫若奏巴渝曲時當君思中
巫山七百里巴水三迴曲笛聲下復高猿啼斷還續
採菱曲
菱花落復含桑女罷新蠶桂棹浮星艇徘徊蓮葉南
别鶴(一作烏栖曲)
接翮同發燕孤飛獨向楚值雪已迷羣驚風復失侶
生别離
别離四弦聲相思雙笛引一去十三年復無好音信
夜夜曲二首
北斗闌干去夜夜心獨傷月輝横射枕燈光半隠牀(樂府)
(作沈約)
愁人夜獨傷滅燭卧蘭房秪恐多情月旋來照妾牀(樂府)
(無名氏玉臺作簡文帝)
春江曲
客行秪念路相爭度京口誰知堤上人拭淚空搖手
桃花曲
但使新花豔得間美人簮何湏論後實怨結子瑕心
樹中草
幸有青袍色聊因翠幄凋雖間珊瑚蔕非是合歡條
上留田行(以下七言)
正月土膏初欲發天馬照耀動農祥田家斗酒羣相勞
為歌長安金鳳凰
烏夜啼
綠草庭中望明月碧玉堂裏對金鋪鳴弦撥捩發初異
挑琴欲吹衆曲殊不疑三足朝含影直言九子夜相呼
羞言獨眠枕下淚託道單棲城上烏
烏棲曲四首
芙蓉作船絲作䋏北斗横天月將落採蓮渡頭擬黃河
郎今欲渡畏風波
浮雲似帳月如鈎那能夜夜南陌頭宜城投泊今行熟
停鞍繫馬暫棲宿
青牛丹轂七香車可憐今夜宿倡家倡家高樹鳥欲棲
羅帷翠帳向君低
織成屏風金屈膝朱脣玉面燈前出相看氣息望君憐
誰能含羞不自前
採菊篇
月精麗草散秋株洛陽少婦絶妍姝相呼提筐採菊株
朝起露濕霑羅襦東方千騎從驪駒更(一作豈)不下山逢
故夫
東飛伯勞歌二首(一云古歌教劉孝威擬古應别見)
翻階蛺蝶戀花情容華飛燕相逢迎誰家總角岐路隂
裁紅點翠愁人心天忩綺井暧徘徊珠簾玉篋明鏡臺
可憐年幾十三四工歌巧舞入人意白日西落楊柳垂
含情弄態兩相知
西飛迷雀東羈雉倡樓秦女乍相值誰家妖麗憐中止
輕妝薄粉光閭里網戸珠綴曲瓊鈎芳茵翠被香氣流
少年年幾方三六含嬌聚態傾人目餘香落蘂坐相催
可憐絶世為誰媒
雞鳴篇(樂府作劉孝威以下雜言)
塒雞識將曙長鳴高樹顛啄葉疑障羽排花強欲前意
氣多驚舉飄颺獨無侶陳思助鬭協狸膏郈昭妬敵安
金距丹山可愛有鳳凰金門飛舞有鴛鴦何如五德美
豈勝千里翔
度關山
關山遠可度遠度復難思直指遮歸道都護總前期力
農爭地利轉戰逐天時材官蹶張皆命中弘農越騎盡
搴旗搴旗遠不息驅虜何窮極狼居一封難冄覩閼氏
永去無容色銳氣且横行朱旗亂日精先屠光禄塞却
破夫人城凱歌還舊里非是衒功名
從軍行
雲中亭障羽檄驚甘泉烽火通夜明貳師將軍新築營
嫖姚校尉初出征復有山西將絶世愛雄名三門應遁
甲五壘學神兵白雲隨陣色蒼山答鼔聲迤邐觀鵝翼
參差覩鴈行先平小月陣却滅大宛城善馬還長樂黃金
付水衡小婦趙人能鼔瑟侍婢初笄解鄭聲庭前桃花
飛已(一作欲)合必應紅妝起見迎
隴西行
邊秋胡馬肥雲中驚寇入勇氣特(一作時)無侣輕兵救邊
急沙平不見虜嶂嶮(一作轉)還相及出塞豈成歌經川未
遑汲烏孫塗更阻康居路猶澁月暈抱龍城星流照馬
邑長安路遠書不還寧知征人獨佇立
江南弄三首(玉臺新本樂府英華並作昭明今從藝文作簡文按玉臺舊刻稱)
(簡文為皇太子後人遂謬以為昭明故諸詩系名多錯互也)
江南曲
和云陽春路時使佳人度
枝中水上春併歸長楊掃地桃花飛清風吹人光照衣
光照衣景將夕擲黃金留上客
龍笛曲
和云江南弄真能下翔鳳
金門玉堂臨水居一嚬一笑千萬餘遊子去還願莫疎
願莫疎意何極雙鴛鴦兩相憶
採蓮曲
和云採蓮歸淥水好沾衣
桂檝蘭橈浮碧水江花玉面兩相似蓮疎藕折香風起
香風起白日低採蓮曲使君迷
古詩紀卷七十七
