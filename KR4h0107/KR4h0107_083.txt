古詩紀卷八十三明馮惟訥撰
梁第十
沈約(二)
詩
侍皇太子釋奠宴(以下四言)
尊學尚矣道亦遐哉啟圖觀祕闢苑興才事高東序義
邁雲臺峩峩德傅灼灼英台復禮曲臺反樂宣榭闕文
内舉輶軒外駕結朋千里從師百舍墜典必修闕祀咸
薦迴鸞獻爵摐金委奠肆士辨儀胥人掌縣髣髴神蹤
徘徊靈睠
為南郡王侍皇太子釋奠宴二首
陵季相沿訓隨世殆政缺雅乖風漓化改禮亡袵席樂
沈河海三雍靡構四教誰采瞻震竝峻義屬重麗横書
清道晦彼生知
義重師匡業貴虛受襄野順風西河杜帚表跡虧光降
情廻首道御百靈神行萬有尊學尚矣繼列傳徽旗章
或舛兹道莫違自堂及室異軫同歸洋洋聖範楚楚儒
衣
三日侍鳳光殿曲水宴應制
灮遲蕙畆氣婉椒臺皇心愛矣帝曰遊哉玉鸞徐騖(一作)
(警)翠鳳輕廻别殿廣臨離宫洞啓川祗奉夀河宗相禮
清洛漸筵長伊流陛洄盪嘉羞搖漾芳醴輕歌易繞弱
舞難持素雲留管玄鶴停絲引思為歲歲亦陽止叨服
賁身身亦昌止徒勤丹漆終愧文梓
為臨川王九日侍太子宴
凉風北起高鴈南翻葉浮楚水草折梁園凄凉霜野惆
悵晨鵾雲輕寒樹日麗秋原三金廣設六羽高陳寒英
始獻凉酎初醇靡靡神襟鏘鏘羣彦思媚儲猷洽和奉
宴恩暢蘭席歡同桂殿景遽樂推臨風以眷麗景天枝
位非德舉任伍辰階祚均河楚負嶽未勝瞻雲難侣望
古興惕心焉載佇
九日侍宴樂遊苑
憑玉宅海端扆御天止流飛壑静震騰川凝神貫(一作賁)
極摛道漏泉西裘委袵南風在絃暮芝始綠年桂初丹
上林葉下滄池水寒霜霑玉樹鴈動輕瀾停蹕玉陛徙
衛璿墀琱箱鳳綵羽盖鸞姿虹旌迢遞翠華葳蕤禮弘
灞汭義高洛湄
從齊武帝瑯琊城講武應詔(以下五言)
九功播祧墠七德陳武懸展事昌國圖息兵由重戰皇
情咨閱典出車迨辰選飾徒映寒隰翻綏臨廣甸颯沓
佩吳戈參差腰夏箭風旆舒復卷雲霞清以轉輕舞信
徘徊前歌且遙衍秋原嘶代馬朱光浮楚練虹壑寫飛
文巖阿藻餘絢發震嶽靈從揚旌水華變憑高訓武則
中天起遐眷鳳盖捲洪河珠旗掃(集作拂)長汧方待翠華
舉遠適瑤池宴
三日侍林光殿曲水宴應制
宴鎬鏘玉鑾遊汾舉仙軷榮光泛彩旄脩風動芝盖淑
氣婉登晨天行聳雲旆帳殿臨春籞帷宫繞芳薈漸席
周羽觴分墀引廻瀨穆穆玄化升濟濟皇階泰將御遺
風軫遠侍瑤臺會
侍宴樂遊苑餞吕僧珍應詔
丹浦非樂戰負重切君臨我皇秉至德㤀已用堯心愍
兹區宇内魚鳥失飛沈推轂二崤道揚旆九河隂超乘
盡三屬選士皆百金戎車出細柳餞席遵(一作樽)上林命
師誅後服授律緩前禽函轘方解帶嶢(本集作驍)武稍披襟
伐罪芒山曲弔民伊水潯將陪告成禮待此未抽簮
正陽堂宴勞凱旋
凱入同高宴飲至均多祜昔往歌采薇今來歡枤杜善
戰惟我皇勝之不窺戸推轂授神謨餘壯終能賈浩蕩
金罍溢周流玉觴傅
遊鍾山詩應西陽王教(五章)
靈山紀(本集作標)地德地險資嶽靈終南表秦觀少室邇王
城翠鳳翔淮海衿帶遶神坰北阜何其峻林薄杳葱青
發地多竒嶺干雲非一状合沓共隠天參差互相望鬱
嵂構丹巘崚嶒起青嶂勢隨九疑高氣與三山壯
即事既多美臨眺殊復竒南瞻儲胥觀西望昆明池山
中咸可悦賞逐四時移春光發隴首秋風生桂枝
多值息心侣結架山之足八解鳴澗流四禪隐巖曲窈
冥終不見蕭條無可欲所願從之遊寸心於此足
君王挺逸趣羽旆臨崇基白雲隨玉趾青霞襍桂旗淹
留訪五藥顧步佇三芝於焉仰鑣駕歲暮以為期
登高望春
登高眺京洛街巷紛漠漠迴首望長安城闕鬱盤桓日
出照鈿黛風過動羅紈齊童躡朱履趙女揚翠翰春風
搖襍樹葳蕤綠且丹寶瑟玖瑰柱金羈玳瑁鞍淹留宿
下蔡置酒過上蘭解眉還復斂方知巧笑難佳期空靡
靡含睇未成歡嘉客不可見因君寄長歎
遊金華山
遠策追夙心靈山協久要天倪臨紫闕地道通丹竅未
乘琴高鯉且縱嚴陵釣若蒙羽駕迎得奉金書召高馳
入閶闔方覩靈妃笑
劉(藝文作留)真人東山還
連峯竟無巳積翠遠微微寥戾野風急芸黃秋草腓我
來歲云暮於此悵懷歸霜雪方共下寧止露霑衣待余
兩岐秀去去掩柴扉
登玄暢樓
危峯帶北阜高頂出南岑中有陵風榭迴望川之隂岸
險每增減湍平互淺深水流本三𣲖臺高乃四臨上有
離羣客客有慕歸心落暉映長浦煥景燭中潯雲生嶺
乍黑日下溪半隂信美非吾土何事不抽簮
酬謝宣城朓(集云謝宣城朓卧疾)
王喬飛鳬舄東方金馬門從宦非宦侣避世作避諠揆
予發皇鑒(一作覽)短翮屢飛翻晨趨朝(一作游)建禮晚沐卧
郊園賓至下塵榻憂來命綠尊昔賢侔時雨今守馥蘭
蓀神交疲夢寐路遠隔思存牽拙謬東汜浮惰及西崑
顧循良菲薄何以儷璵璠將隨渤澥去刷羽汎清源
新安江至清淺深見底貽京邑遊好
眷言訪舟客兹川信可珍洞徹隨清淺皎鏡無冬春千
仞寫高樹百丈見遊鱗滄浪有時濁清濟涸無津豈若
乘斯去俯映日磷磷紛吾隔囂滓寧假濯衣巾願以潺
湲水霑君纓上塵
送别友人(外編作任眆者非)
君東我亦西銜悲涕如霰浮雲一南北何由展言宴方
作異鄉人贈子同心扇遙裔發海鴻連翻出簷燕春秋
更去來參差不相見
去東陽與吏民别
微薄叨今幸忝荷非昔期唐風豈異世欽明重在茲飾
驂去關輔分竹入河淇下車如昨日曳組忽彌朞霜載
凋秋草風三動春旗無以招卧轍寧望後相思
早發定山
夙齡愛遠壑晚蒞見竒山標峯綵虹外置嶺白雲間傾
壁忽斜竪絶頂復孤圓歸海流漫漫出浦水濺濺野棠
開未落山櫻發欲然㤀歸屬蘭杜懷禄寄芳荃眷言採
三秀徘徊望九仙
循役朱方道路
分繻出帝京升装奉皇穆洞野屬滄溟聯郊遡河服日
映青丘島塵起邯鄲陸江移林岸微巖深烟岫複歲嚴
摧磴草午寒散嶠木縈蔚夕飈卷蹉跎晚雲伏霞志非
易從旌軀信難牧豈慕淄宫梧方辭兔園竹羈心亦何
言迷蹤庶能復
和竟陵王遊仙詩二首(王融范雲同賦)
夭(一作天)矯(一作蟜)乘綘仙螭衣方陸離玉鑾隠雲霧溶溶
紛上馳瑤臺風不息赤水正漣漪崢嶸玄圃上聊攀瓊
樹枝
朝止閶闔宫暮宴清都闕騰盖隐(一作擁)奔星低鑾避行
月九疑紛相從虹旌乍升沒青鳥去復還高唐雲不歇
若華有餘照淹留且晞髮
遊沈道士館
秦皇御宇宙漢帝恢武功歡娛人事盡情性猶未充銳
意三山上托慕九霄中既表祈年觀復立望仙宫寧為
心好道直由意無窮曰余知止足是願不湏豐遇可淹
留處便欲息微躬山嶂遠重疊竹樹近蒙蘢開襟濯寒
水觧帶臨清風所累非物外為念在玄空(一作蹤)朋來握
石髓賓至駕輕鴻都令人徑絶惟使雲路通一舉凌倒
景無事適華嵩寄言賞心客歲暮爾來同
酬華陽陶先生(見陶隐居傳)
三清未可覿一氣且空存所願廻光景拯難拔危魂若
蒙丸丹贈豈懼六龍奔
還園宅奉酬華陽先生
早欲尋名山期待婚嫁畢二事雖云已此外復非一忽
聞龍圖至仍覩榮光溢副朝首八元開壤賦千室冠纓
曾弗露風雨未嘗櫛鳴玉響洞門金蟬映朝日慙無小
人報徒叨令尹秩豈忘平生懷靡盬不遑恤
華陽先生登樓不復下贈呈
側聞上士說尺木乃騰霄雲駢不展地仙居多麗譙卧
待三芝秀坐對百神朝銜書必青鳥佳客信龍鑣非止
靈桃實方見大椿凋
奉華陽王外兵
餐玉駐年齡吞霞反容質眇識青丘樹廻見扶桑日爛
漫蜃雲舒嶔崟山海出
赤松澗
松子排煙去英靈眇難測惟有清澗流潺湲終不息神
丹在茲化雲軿於此陟願受金液方片言生羽翼渴就
華池飲饑向朝霞食何時當來還延佇青巖側
八關齋
因戒倦輪飄習障從塵染四衢道難闢八正扉猶掩得
理未易期失路方知險迷塗既已復豁悟非無漸
古意
挾瑟叢臺下徙倚愛容光佇立日已暮戚戚苦人腸露
葵已堪摘淇水未沾裳錦衾無獨暖羅衣空自香明月
雖外照寧知心内傷
少年新婚為之詠
山隂柳家女薄言出田墅丰容好姿顔便僻巧言語腰
肢既軟弱衣服亦華楚紅輪映早寒畫扇迎初暑錦履
並花紋繡帶同心苣羅襦金薄厠雲鬢花釵舉我情已
鬱紆何用表﨑嶇託意眉間黛申心口上朱莫爭三春
價坐喪千金軀盈尺青銅鏡徑寸合浦珠無因逹往意
欲寄䨇飛鳬裙開見玉趾衫薄映凝膚羞言趙飛燕笑
殺秦羅敷自顧雖悴薄冠盖曜城隅高門列騶駕廣路
從驪駒何慚鹿盧劒詎减府中趨還家問鄉里詎堪持
作夫
夢見美人
夜聞長嘆息知君心有憶果自閶闔開魂交覩顔(玉臺作容)
色既薦巫山枕又奉齊眉食立望復横陳忽覺非在側
那知神傷者潺湲淚沾臆
直學省愁卧
秋風吹廣陌蕭瑟入南闈愁人掩軒卧高窗時動扉虛
館清隂滿神宇曖微微網蟲垂戸織夕鳥傍櫩飛纓珮
空為忝江海事多違山中有桂樹歲暮可言歸
休沐寄懷
雖云萬重嶺所翫終(一作惟)一丘階墀幸自足安事遠遨
遊臨池清溽暑開幌望高秋園禽與時變蘭根應節抽
憑軒搴木末垂堂對水周紫籜開綠篠白鳥映青疇艾
葉彌南浦荷花遶北樓送日隐層閣引月入輕幬爨熟
寒蔬剪賓來春蟻浮來往既云勌灮景為誰留
宿東園
陳王鬭雞道安仁採樵路東郊豈異昔聊可閒余步野
徑既盤紆荒阡亦交互槿籬疎復密荆扉新且故樹頂
鳴風飈草根積霜露驚麏去不息征鳥時相顧茅棟嘯
愁鴟平岡走寒兔夕隂帶層阜長烟引輕素飛光忽我
遒豈止歲云暮若蒙西山藥頽齡倘能度
行園(見謝宣城集)
寒瓜方卧壠秋菰亦滿陂紫茄紛爛漫綠芋鬱參差初
菘向堪把時韮日離離高梨有繁實何减萬年枝荒渠
集野鴈安用昆明池
和左丞庾杲之病
歲暮豈云聊參差憂與疾匪澣孰能賜持身固無述握
蘭空盈把待漏終不溢囂喧滿眼前簿領紛盈膝安用
談天辯徒勞夢賜筆挂冠若東都山林寧復出
和竟陵王抄書
教微因弛轡維峻屬貞期義乖良未遠斯文煥在茲超
河綜絶禮冠楚綴淪詩披縢辨蠧册酌醴訪深疑澄流
黜往性泛略引前滋漢壁含遺篆名山多逸詞綠編方
委閣素簡日盈輜空幸參鴛鷺比秀恧瓊芝挹流既知
廣復道還自嗤
奉賀竟陵王郡縣名(王融范雲同賦)
西都富軒冕南宫溢才彦高闕連朱雉方渠漸游殿廣
川肆河濟長岑繞崤汧曲梁濟危渚平臯騁悠眄清淵
皎澄徹曾山鬱葱蒨陽泉濯春藻隂丘聚寒霰西華不
可留東光促奔箭望都遊子懷臨戎征馬倦既豫平章
集復齒南皮宴一窺長安城羞言杜陵掾
奉賀竟陵王藥名
丹草秀朱翹重臺架危岊木蘭露易飲射干枝可結陽
隰採辛夷寒山望積雪玉泉亟周流雲華乍明滅合歡
葉暮卷爵林聲夜切垂景廹連桑思仙慕雲埓荆實剖
丹瓶龍芻汗奔血照握乃夜光盈車非玉屑細柳空葳
蕤水萍終委絶黃符若可挹長生永昭晢
和陸慧曉百姓名
建都望淮海樹闕表衡稽井榦風雲出栢梁星漢齊皇
王臨萬宇惠化覃黔黎言士服仁義宿昔秉華圭庸賢
起幽谷欽言非象犀端委康國步偃息召邦擕舉政方
分策易紀粲金泥伊余沐嘉幸由是别園畦曾微涓露
答光景遂雲西方隨煉丹子薄暮矯行迷
三月三日率爾成章
麗日屬元巳年芳具在斯開花已匝樹流嚶復滿枝洛
陽繁華子長安輕薄兒東出千金堰西臨鴈鶩陂遊絲
應空轉高楊拂地垂綠幘文照耀紫燕光陸離清晨戱
伊水薄暮宿蘭池象筵鳴寶瑟金瓶泛羽巵寧憶春蠶
起日暮桑欲萎長袂屢巳拂雕胡方自炊愛而不可見
宿昔减容儀且當忘情去歎息獨何為
織女贈牽牛
紅粧與明鏡二物本相親用持施點畫不照離居人往
秋雖一照一照復還塵塵生不復拂蓬首對河津冬夜
寒如此寧遽道陽春初商忽云至暫得奉衣巾施衿巳
成故每聚忽如新
應王中丞思遠咏月
月華臨静夜夜静滅氛埃方暉竟戶入圓影隙中來高
樓切思婦西園遊上才網軒映珠(一作朱)綴應門照綠苔
洞房殊未曉清光信悠哉
和王中書德充詠白雲
白雲自帝鄉氛氲屢廻沒蔽虧崑山樹含吐瑤臺月秋
風西北起飄我過城闕城闕已參差白雲復離離皎潔
在天漢倒影入華池將過丹丘野時至碧林垂九重迎
飛燕萬里送翔螭
詠雪應令
思鳥聚寒盧蒼雲軫暮色夜雪合且離曉風驚復息嬋
娟入綺窗徘徊鶩情極弱桂不勝枝輕飛屢低翼玉山
聊可望瑤池豈難即
和劉雍州繪博山香爐
範金誠可則摛思必良工凝芳自朱燎先鑄首山銅壊
姿信嵒崿竒態實玲瓏峯嶝互相拒巖岫杳無窮赤松
遊其上歛足御輕鴻蛟螭盤其下驤首盻層穹嶺側多
竒樹或孤或複叢巖間有佚女垂袂似含風翬飛若未
巳虎視鬱餘雄登山起重障左右引絲桐百和清夜吐
蘭烟四面充如彼崇朝氣觸石繞華嵩
詠湖中鴈
白水滿春塘旅鴈每廻翔唼流牽弱藻歛翮帶餘霜羣
浮動輕浪單汎逐孤光懸飛竟不下亂起未成行刷羽
同搖漾一舉還故鄉
冬節後至丞相第詣世子車中作
廉公失權勢門館有虛盈貴賤猶如此况乃曲池平高
車塵未滅珠履故餘聲賓階綠錢滿客位紫苔生誰當
九原上鬱鬱望佳城
奉賀竟陵王經劉瓛墓
表閭欽逸軌軾墓禮真䰟化塗終眇默神理瞹猶存塵
經(一作駕)未輟幌高衡已委門日蕪子雲舍徒望董生園
華隂無遺布楚席有靈樽玄泉倘能慰長夜且勿論
悼亡(一作悼往)
去秋三五月今秋還照梁(一作房)今春蘭蕙草來春復吐
芳悲哉人道異一謝永銷亡簾屏既毁撤(一作屏筵空有設)帷
席更施張游塵掩虛座孤帳覆空牀萬事無不盡徒令
存者傷
古詩紀卷八十三
