古詩紀卷三十二明馮惟訥撰
晉第二
傅玄(字休奕北地泥陽人博學善屬文舉秀才晉王時為常侍及受禪進爵為子武帝初置諫官以)
(玄為之遷侍中轉司隷校尉免官卒於家追封清泉侯諡曰剛)
短歌行
長安高城層樓亭亭干雲四起上貫天庭蜉蝣何整行
如軍征蟋蟀何感中夜哀鳴蚍蜉愉樂粲粲其榮寤寐
念之誰知我情昔君視我如掌中珠何意一朝棄我溝
渠昔君與我如影如形何意一去心如流星昔君與我
兩心相結何意今日忽然兩絶
秋胡行
秋胡子娶婦三日會行仕宦既享顯爵保兹德音以禄
頥親韞此(一作比)黃金覩一好婦採桑路旁遂下黃金誘
以逢卿玉磨逾潔蘭動彌馨源流潔清水無濁波奈何
秋胡中道懷邪美此節婦高行巍峩哀哉可愍自投長
河
惟漢行
危哉鴻門會沛公幾不還輕装入人軍投身湯火間兩
雄不俱立亞父見此權項莊奮劒起白刃何翩翩伯身
雖為蔽事促不及旋張良慴坐側高祖變龍顔賴得樊
將軍虎叱項王前嗔目駭三軍磨牙咀豚肩空巵讓霸
主臨急吐竒言威凌萬乘主指顧回泰山神龍困鼎鑊
非噲豈得全狗屠登上將功業信不原健兒實可慕腐
儒安足歎
豔歌行
日出東南隅照我秦氏樓秦氏有好女自字為羅敷首
戴金翠飾耳綴明月珠白素為下裾丹霞為上襦一顧
傾朝市再顧國為虚問女居安在堂在城南居青樓臨
大巷幽門結重樞使君自南来駟馬立踟蹰遣吏謝賢
女豈可同行車斯女長跪對使君言何殊使君自有婦
賤妾有鄙夫天地正厥位願君改其圖
長歌行
利害同根源賞下有甘鈎義門近(闕)塘獸口出通侯撫
劒安所趨蠻方未順流蜀賊阻石城吴寇馮龍舟二軍
多壮士聞賊如見讎投身效知己徒生心所羞鷹隼厲
天翼恥與燕雀遊成敗在縱者無令鷙鳥憂
豫章行苦相篇
苦相身為女卑陋難再陳男兒當門戶墮地自生神雄
心志四海萬里望風塵女育無欣愛不為家所珍長大
逃深室藏頭羞見人垂淚適他鄉忽如雨絶雲低頭和
顔色素齒(一作頰)結朱唇跪拜無復數婢妾如嚴賓情合
同雲漢葵藿仰陽春心乖甚水火百惡集其身玉顔隨
年變丈夫多好新昔為形與影今為胡與秦胡秦時相
見一絶踰參辰
和秋胡行(一云和班氏詩)
秋胡納令室三日宦他鄉皎皎潔婦姿冷冷守空房燕
婉不終夕别如參與商憂来猶四海易感難可防人言
生日短愁者苦夜長百草揚春華攘腕採柔桑素手尋
繁枝落葉不盈筐羅衣翳玉體回目流采章君子倦仕
歸車馬如龍驤精誠馳萬里既至(一作去)兩相忘行人悦
令顔借息此樹傍誘以逢卿喻遂下黃金装烈烈貞女
忿言辭厲秋霜長驅及居室奉金升北堂母立呼婦来
歡情樂未央秋胡見此婦惕然懷探湯負心豈不慙永
誓非所望清濁必異源鳬鳳不竝翔引身赴長流果哉
潔婦腸彼夫既不淑此婦亦太剛
飲馬長城窟行(一作青青河邊草篇)
青青河邊草悠悠萬里道草生在春時遠道還有期春
至草不生期(一作泣)盡歎無聲感物懷思心夢想發中情
夢君如鴛鴦比翼雲間翔既覺寂無見曠如參與商夢
君結同心比翼遊北林既覺寂無見曠如商與參河洛
自用固不如中岳安回流不及返浮雲往自還悲風動
思心悠悠誰知者懸景無停居忽如馳駟馬傾耳懷音
響轉目淚雙墮生存無會期要君黃泉下
放歌行
靈龜有枯甲神龍有腐鱗人無千歲夀存質空相因朝
露尚移景促哉水上塵丘塚如履綦不識故與新高樹
来悲風松柏垂威神曠野何蕭條顧望無生人但見狐
狸迹虎豹自成羣孤雛攀樹鳴離鳥何繽紛愁子多哀
心塞耳不忍聞長嘯淚雨下太息氣成雲
豔歌行有女篇
有女懷芬芳媞媞步東廂蛾眉分翠羽明目(一作眸)發清
揚丹唇翳皓齒秀色若珪璋巧笑露懽靨衆媚不可詳
令儀希世出無乃古毛嬙頭安金步搖耳繫明月璫珠
環約素腕翠羽垂鮮光文袍綴藻黼玉體映羅裳容華
既已豔志節擬秋霜徽(樂府作微)音冠青雲聲響流四方妙
哉美媛德宜配侯與王靈應萬世合日月時相望媒氏
陳束帛羔鴈鳴前堂百兩盈中路起若鸞鳳翔凡夫徒
踴躍望絶殊參商
墻上難為趨
(古今樂錄曰王僧虔技錄云墻上難為趨行荀錄所載墻上一篇今不傳)
門有車馬客驂服若騰飛華組結玉佩蘩藻紛葳蕤馮
軾垂長纓顧盻有餘輝貧主屣弊履整此藍縷衣客曰
嘉病乎正色意無疑吐言若覆水搖舌不可追渭濱漁
釣翁乃為周所諮顔回處陋巷大聖稱庶幾苟富不知
度千駟賤采薇季孫由儉顯管仲病三歸夫差耽淫侈
終為越所圍遺身外榮利然後享巍巍迷者一何衆孔
難知德希甚美致憔悴不如豚豕肥楊朱泣路岐失道
令人悲子貢欲自矜原憲知其非屈伸各異勢窮逹不
同資夫唯體中庸先天天不違
怨歌行朝時篇
昭昭朝時日皎皎晨(樂府作最)明月十五入君門一别終華
髮同心忽異離曠如(一作若)胡與越胡越有會時參辰遼
且闊形影雖髣髴音聲寂無達纖絃感促柱觸之哀聲
發情思如循環憂来不可遏塗山有餘恨詩人詠采葛
蜻蛚吟牀下回風起幽闥春榮隨路落芙蓉生木末自
傷命不遇良辰永乖别已爾可奈何譬如紈素裂孤雌
翔故巢星流光景絶魂神馳萬里甘心要同穴
秋蘭篇
秋蘭蔭玉池池水清且芳芙蓉隨風發中有雙鴛鴦雙
魚自踴躍兩鳥時廻翔君其(一作期)歴九秋與妾同衣裳
明月篇(藝文作怨詩一作朗月篇)
皎皎明月光灼灼朝日暉昔為春蠶絲今為秋女衣丹
唇列素齒翠彩發蛾眉嬌子多好言歡合易為姿玉顔
盛有時秀色隨年衰常恐新間舊變故興細微浮萍本
無根(一作浮萍無根本)非水將何依憂喜更相接樂極還自悲
前有一罇酒行
置酒結此會主人起行觴玉罇兩楹間絲理東西廂舞
袖一何妙變化窮萬方賓主齊德量欣欣樂未央同享
千年夀朋来會此堂
何當行
同聲自相應同心自相知外合不由中雖固終必離管
鮑不世出結交安可為
却東西門行(樂府不載見初學記以下三首文疑闕)
和樂唯有舞運體不失機退似前龍婉進如翔鸞飛回
目流神光傾亞有餘姿
美女篇
美人一何麗顔若芙蓉花一顧亂人國再顧亂人家未
亂猶可奈何
飛塵篇
飛塵穢清流朝雲蔽日光秋蘭豈不芬鮑肆亂其芳河
决潰金堤一手不能障
董逃行歴九秋篇十二首(六言首玉臺新詠以前十作梁簡文帝)
(今從樂府併為玄詩選詩拾遺曰樂錄云傅玄作據文選注引之以為漢古辭也)
歴九秋兮三春遺貴客兮遠賓顧多君心所親乃命妙
伎才人炳若日月星辰
序金罍兮玉觴賓主逓起鴈行杯若飛電絶光交觴接
巵結裳慷慨歡笑萬方
奏新詩兮夫君爛然虎變龍文渾如天地未分齊謳楚
舞紛紛歌聲上激青雲
窮八音兮異倫竒聲靡靡每新微披素齒丹唇逸響飛
薄梁塵精爽眇眇入神
坐咸醉兮沾歡引樽促席臨軒進爵獻夀翻翻千秋要
君一言願愛不移若山
君恩愛兮不竭譬若朝日夕月此景萬里不絶長保初
醮髮結何憂坐成胡越
攜弱手兮金環上遊飛閣雲間穆若鴛鳳雙鸞還幸蘭
芳自安娱心樂意難原
樂既極兮多懷盛時忽逝若頽寒暑革御景廻榮華隨
風飄摧感物動心增哀
妾受命兮孤虚男兒墮地稱珠女弱雖存若無骨肉至
親更䟽奉事他人託軀
君如影兮隨形賤妾如水浮萍明月不能常盈誰能無
根保榮良時冉冉代征
顧繡領兮含暉皎日廻光則微朱華忽爾(一作是)漸衰影
欲舍形高飛誰言往思可追
薺與麥兮夏零蘭桂踐霜逾馨禄命懸天難明妾心結
意丹青何憂君心中傾(選詩拾遺曰此篇髣髴懽慼如在目前經緯情感若探衷曲宫)
(商曾疊綺繪斐亹其言有文焉其聲有永焉惜不知何人之詞非相如枚乘其誰能為之走僵李杜不能及矣)
(嗚呼美矣盡矣麗矣則矣當為百世六言之祖也訥按此辭本題曰董逃行歴九秋篇董逃行起於漢末不得)
(謂相如枚乘為之也觀其辭體不類二京當以樂錄為正)
吴楚歌(七言美一曰燕人篇)
燕人美兮趙女佳其室則邇兮限層崖雲為車兮風為
馬玉在山兮蘭在野雲無期兮風有止思多端兮誰能
理(一作思心多端誰能理)
鴻鴈生塞北行
(魏武帝却東西門行曰鴻鴈生塞北乃在無人鄉)
鳳凰遠生海西及時崑山岡五德存羽儀和鳴定宫商
百鳥竝侍左右鼓翼騰華光上熙遊雲日間千歲時来
翔孰若彼龍與龜曳尾泥中蔵非雲雨則不升冬伏春
廼驤退哀此秋蘭草根絶随化揚靈氣一何憂美萬里
馳芬芳常恐物微易歇一朝見弃忘
白楊行
(古今樂錄曰王僧虔技錄有白楊行今不歌)
青雲固非青當雲奈白雲驥從西北馳来吾何憶驥来
對我悲鳴舉頭氣凌青雲當奈此驥正龍形踠足蹉跎
長坡下蹇驢慷愾敢與我争馳躑躅鹽車之中流汗兩
耳盡下垂雖懷千里之逸志當時一得施白雲彯彯舍
我高翔青雲徘徊戢我愁啼上眄增崖下臨清池日欲
西移既来歸君君不一顧仰天太息當用生為青雲乎
飛時悲當奈何耶青雲飛乎
秦女休行
龐(一作秦)氏有烈婦義聲馳雍凉父母家有重怨仇人暴
且彊雖有男兄弟志弱不能當烈女念此痛丹心為寸
傷外若無意者内潜思無方白日入都市怨家如平常
匿劒藏白刃一奮尋身僵身首為之異處仗尸列肆旁
肉與土合成泥灑血濺飛梁猛氣上干雲霓仇黨失守
為披攘一市稱烈義觀者收淚竝慨忼百男何當益不
如一女良烈女直造縣門云父不幸遭禍殃今仇身以
分裂雖死情益揚殺人當伏法義不苟活隳舊章縣令
解印綬令我傷心不忍聽刑部垂頭塞耳令我吏舉不
能成烈著希代之績義立無窮之名夫家同受其祚子
子孫孫咸享其榮今我作歌詠高風激揚壮發悲且清
雲中白子高行
陵陽子来明意欲作天與仙人遊超登元氣攀日月遂
造天門將上謁閶闔闢見紫微絳闕紫宫崔嵬高殿嵳峩
雙闕萬丈玉樹羅童女掣電策童男挽雷車雲漢隨天
流浩浩如江河因王長公謁上皇鈞天樂作不可詳龍
仙神仙教我靈祕八風子儀與遊我祥我心何戚戚思
故鄉俯看故鄉二儀設張樂哉二儀日月運移地東南
傾天西北馳鶴五氣所補鼇四足所支齊駕飛龍驂赤
螭逍遥五岳間東西馳長(一作期)與天地竝復何為復何
為
西長安行
所思兮何在乃在西長安何用存問妾香橙雙珠環何
用重存問羽爵翠琅玕今我兮聞君更有兮異心香亦
不可燒環亦不可沈香燒日有歇環沈日自深
車遥遥篇(樂府作車&KR1780;梁人)
車遥遥兮馬洋洋追思君兮不可忘君安遊兮西入秦
願為影兮隨君身君在隂兮影不見君依光兮妾所願
昔思君
昔君與我兮形影潜結今君與我兮雲飛雨絶昔君與
我兮音響相和今君與我兮落葉去柯昔君與我兮金
石無虧今君與我兮星滅光離
答程曉詩(四言從休奕諸詩文句多闕不能盡析姑類次之其不成章者列于卷)
(末)
奕奕兩儀昭昭太陽四氣代升三朝受祥濟濟羣后峩
峩聖皇元服肇御配天垂光伊周作弼王室惟康顒顒
兆民蠢蠢戎羶率土充庭萬國奉蕃皇澤雲行神化風
宣六合咸熙遐邇同歡赫赫明明天人合和下罔遺滯
焦朽斯華矧我良朋如玉之嘉穆穆雝雝興頌作歌
宴會詩
日之既逝情亦既渥賓委餘歡主容不足樂飲今夕温
其如玉
芙蕖
煌煌芙蕖從風芬葩照以皎日灌以清波隂結其實陽
發其華金房綠葉素株翠柯
雜詩三首(以下五言)
志士惜日短愁人知夜長攝衣步前庭仰觀南鴈翔玄
景隨形運流響歸空房清風何飄颻微月出西方繁星
衣(一作依)青天列宿自成行蟬鳴高樹間野鳥號東廂纖
雲時髣髴渥露沾我裳良時無停景北斗忽低昂常恐
寒節至凝氣結為霜落葉隨風摧一絶如流光
閒夜微風起明月照高臺清響呼不應玄景招不来厨
人進藿茹有酒不盈杯安貧福所與富貴為禍媒金玉
雖高堂於我賤蒿萊
鵲巢丘城側雀乳空井中居不附龍鳳常畏蛇與蟲依
賢義不恐近暴自當窮
又答程曉
羲和運玉衡招搖賦朔旬嘉慶形三朝美德揚初春聖
主加元服萬國望威神伊周敷玄化竝世霑天人洪崖
歌山岫許由嗟水濱
宴詩
鸞鳥睎鳳皇望舒繼白日千秋遘嘉會来升君子室華
樽享清酤珍肴自盈溢
天行篇
天行一何健日月無停蹤百川皆赴海(藝文作赴暘谷)三辰回
泰蒙
日昇歌
東光昇朝陽羲和初攬轡六龍竝騰驤逸景何晃晃旭
日照萬方皇德配天地神明鑒幽荒
三光篇(初學作劉孝綽)
三光垂象表天地有晷度聲和音響應形立影自附素
日抱玄鳥明月懷靈兔
衆星詩
朗月共衆星日出擅其明冬寒地為裂春和草木榮陽
德雖普濟非隂亦不成
苦雨
徂暑未一旬重陽翳朝霞厥初月離畢積日遂滂沲屯
雲結不解長溜周四阿霖雨如倒井黃潦起洪波湍深
激墻隅門庭若决河炊㸑不復舉竈中生蛙蝦
苦熱(藝文熱部)
朱明運將極溽暑晝夜興裁動四支廢舉身若山陵珠
汗洽玉體呼吸氣鬱蒸塵垢自成泥素粉隨手凝
古詩
東方大明星光景照千里少年舍家遊思心晝夜起
擬四愁詩四首(并序言以下七)
張平子作四愁詩體小而俗七言類也聊擬而作之
名曰擬四愁詩
我所思兮在瀛洲願為雙鵠戲中流牽牛織女期在秋
山高水深路無由愍余不遘嬰殷憂佳人貽我明月珠
何以要之比目魚海廣無舟悵勞劬寄言飛龍天馬駒
風氣雲披飛龍逝驚波滔天馬不厲何為多念心憂泄
我所思兮在珠崕願為比翼浮清池剛柔合德配二儀
形影一絶長别離愍余不遘情如攜佳人貽我蘭蕙草
何以要之同心鳥火熱水深憂盈抱申以琬琰夜光寶
卞和既沒玉不察存若流光忽電滅何為多念獨鬱結
我所思兮在崑山願為鹿&KR0034;(一作蛩)闚虞淵日月廻曜照
景天參辰曠隔會無緣愍余不遘罹百艱佳人貽我蘇
合香何以要之翠鴛鴦懸度弱水川無梁申以錦衣文
繡裳三光騁邁景不留鮮似民生忽如浮何為多念秪
自愁
我所思兮在朔方願為飛燕俱南翔煥乎人道著三光
胡越殊心生異鄉愍余不遘罹百殃佳人貽我葆羽纓
何以要之影與形永增憂結繁華零申以日月指明星
星辰有翳日月移駑馬哀鳴慙不馳何為多念徒自虧
兩儀詩
兩儀始分元氣清列宿垂象六位成日月西流景東征
悠悠萬物殊品名聖人憂代念羣生(一作兩儀始分元氣上清列宿垂象)
(六位時成日月西邁流景東征悠悠萬物殊品齊名聖人憂世實念羣生)
天行歌(雜言)
天時泰兮昭以陽清風起兮景雲翔仰觀兮辰象日月
兮運周俯視兮河海百川兮東流
驚雷歌
驚雷奮兮震萬里威陵宇宙兮動四海六合不維兮誰
能理
雜言(一作雷)
雷隠隠感妾心傾耳清聽非車音(一無清字)
雲歌
白雲翩翩翔天庭流景髣髴非君形白雲飄飄捨我高
翔青雲徘徊為我愁腸
蓮歌
渡江南採蓮花芙蓉增敷曄若星羅綠葉映長波廻風
容與動纖柯
啄木
啄木高翔鳴喈喈飄搖林薄著桑槐&KR0008;緣樹間喙如錐
嚶喔嚶喔聲正悲專為萬物作倡俳當此之時樂不可
廻
雜歌
鳳有翼龍有鱗君不獨興必湏良臣
九曲歌
歲莫景邁羣光絶安得長繩繫白日
歌詞
雷師鳴鐘鼓風伯吹笙簧西母出穴聽王父吟東廂
失題五首(見藝文日部)
湯谷發清曜九日棲高枝願得竝天御六龍齊玉羈
二(初學江部)
有女殊代生涉江采菱花上翳青雲景下鑿淥水波
三(藝文矟部)
彎我繁弱弓弄我丈八矟一舉覆三軍再舉殄戎貊(四語)
(不韻)
四(藝文庭燎部)
元正始朝享萬國執珪璋枝燈若火樹庭燎繼天光
五(藝文松部)
飛蓬隨飄起芳草摧山澤世有千年松人生詎能百
傅咸(字長虞玄之子也剛簡有大節風格峻整識性明悟好屬文論雖綺麗不足而言成規鑒潁川)
(庾純嘗嘆曰長虞之文近乎詩人之作矣襲父爵拜太子洗馬官至司隸校尉)
孝經詩(二章)
(春秋正義曰傅咸七經詩王羲之寫然今所存者六經耳)
立身行道始於事親上下無怨不惡於人(一作不敢惡人)孝無
終始不離其身三者備矣以臨其民
以孝事君不離令名進思盡忠義則不爭匡救其惡災
害不生孝悌之至通於神明
論語詩(二章)
守死善道磨而不磷直哉史魚可謂大臣見危受命能
致其身
克己復禮學優則仕富貴在天為仁由己以道事君死
而後已
毛詩詩(二章)
無將大車維塵冥冥濟濟多士文王以寧顯允君子大
猷是經
聿修厥德令終有俶勉爾遯思我言維服盗言孔甘其
何能淑讒人㒺極有&KR0804;面目
周易詩
卑以自牧謙尊而光進德修業既有典常暉光日新照
于四方小人勿用君子道長
周官詩(二章)
惟王建國(一作極)設官分職進賢興功取諸(初學作時文)易直
除其不蠲無敢反側以德詔爵允臻其極
辨其可任以告于正掌其戒禁治其政令各修乃職以
聽王命
左傳詩(前四首藝文類聚各分二章此首藝文不載以例考之亦當爾也)
事君之禮敢不盡情敬奉德義樹之風聲昭德塞違不
殞其名死而利國以為己榮兹心不爽忠而能力不為
利㗖古之遺直威黜不端勿使能植
與尚書同僚詩
非望之寵謬加于已猥授非據奄司萬里煌煌朱軒服
驥驂騄曄曄初星肅肅臣僕暉光顯赫衆目所屬斯之
弗稱匪榮伊辱質弱尚父受任鷹揚德非樊仲王命是
將百城或違無能有匡一州之矜將弛其綱得意忘言
言在意後夫惟神交可以長久我心之孚有盈于缶與
子偕老豈曰執手出司萬(一作百)里牧彼朔濱服冕乘軒
六轡既均威風先邁百城肅震
贈褚武良詩
爰暨于褚惟晉之楨肇振鳳翼羽儀上京聿作喉舌納
言紫庭光贊帝道敷皇之明方任之重實在江揚乃授
旄鉞宣曜威靈悠悠遐邁東夏于征
贈崔伏二郎詩
英妙之選二生之授顒顒兩城歡德之茂君子所居九
夷非陋無狭百里而不垂覆人之好我贈我清詩示我
周行心與道期誠發自中義形於辭古人辭讜豈不爾
思
答潘尼詩(并序)
司州秀才潘正叔識通才高以文學温雅為博士余
性直而處清論褒貶之任作詩以見規雖褒飾之舉
非所敢聞而斐粲之辭良可樂也答之雖不足以相
詶報所謂盍各言志也
貽我妙文繁春之榮匪榮斯尚乃新其聲吉甫作頌有
馥其馨寔由樊仲其德克明授此瓦礫厠彼瑶瓊貺非
其喻聞寵若驚
答欒弘詩(并序)
安樂令欒弘太傅鉅平侯羊公辟未就而公薨後應
司州之命舉秀才博文通濟之士余失和於府當換
為護軍司馬賦詩見贈答之云爾
鉅平作宰是貴是欽弓旌仍招嘉命胥尋鸞鳳養儀戢
翼幽林未附雅調以和韶音鉅平遐逝厲志彌深肅肅
京司清風裁邁乃延羣彦龍集鳳會亦既斯降萬里有
賴聲發響應好結傾盖
贈建平太守李叔龍
弘道興化實在良守悠悠建平皇澤未流朝選於衆乃
子之授南荆注望心乎克副
贈何劭王濟(并序)
朗陵公何敬祖咸之從内兄國子祭酒王武子咸從
姑之外孫也竝以明德見重於世咸親之重之情猶
同生義則師友何公既登侍中武子俄而亦作二賢
相得甚歡咸亦慶之然自恨闇劣雖願其繾綣而從
之末由歷試無效且有家艱心存目替賦詩申懷以
貽之云爾
日月光太清列宿曜紫微赫赫大晉朝明明闢皇闈吾
兄既鳳翔王子亦龍飛雙鸞遊蘭渚二離揚清暉攜手
升玉階竝坐侍丹帷金璫綴惠文煌煌發令姿斯榮非
攸庶繾綣情所希豈不企高蹤麟趾邈難追臨川靡芳
餌何為守空坻槁葉待風飄逝將與君違違君能無戀
尸素當言歸歸身蓬蓽廬樂道以忘饑進則無云補退
則恤其私但願隆弘美王度日清夷
贈太尉司馬虞顯機
帝崇元淑妙選其屬命子是佐增衮之縟
失題
奕奕恒山作鎮冀方伊趙建國在岳之陽
失題(見初學露部)
零露濬江海飛塵崇山岳過謬佐台輔安能任鼎餗
古詩紀卷三十二
