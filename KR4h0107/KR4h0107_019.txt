古詩紀卷十九明馮惟訥撰
漢第九
無名氏
諺語(附)
楚人諺
(漢書曰季布為任俠有名楚人諺曰)
得黃金百不如得季布諾
逐彈丸
(西京雜記曰韓嫣好彈以金爲丸一日所失者十餘長安為之語云云京師兒童每聞嫣出彈輙隨)
(之望丸所落便拾取焉)
苦饑寒逐彈丸
紫宫諺
(漢書曰李延年善歌能爲新聲與女弟俱幸武帝時人語曰)
一雌復一雄䨇飛入紫宫
路温舒引諺
(初孝武之世張湯趙禹之屬條定法令禁網寢密宣帝時廷尉史路温舒上書)
畫地爲獄議不入刻木爲吏期不對
崔寔引里語
(政論曰每詔書所欲禁絶雖重懇惻罵詈極筆猶復廢捨終無悛意故里諺曰)
州郡記如霹靂得詔書但掛壁
東家棗
(漢書曰王吉少時居長安其東家有棗樹垂吉庭中吉婦取以啖吉吉知而去婦東家聞欲伐其樹)
(鄰里止之因請吉還婦為之語云云吉字子陽瑯琊臯虞人昭帝時為博士諫大夫)
東家棗樹王陽婦去東家棗完去婦復還
鄒魯諺
(漢書曰韋賢少子玄成復以眀經歷位至丞相故鄒魯諺曰)
遺子黃金滿籯不如一經
諸葛豐
(漢書曰諸葛豐元帝擢爲司隸校尉刺舉無所避京師語曰)
間何闊逢諸葛
三王
(漢書曰成帝時王吉子駿為京兆尹試以政事先是京兆有趙廣漢張敞王尊王章至駿皆有能名)
(故京師稱曰)
前有趙張後有三王
五鹿
(漢書曰少府五鹿充宗貴幸爲梁丘易元帝好之欲考其異同令與諸易家論充宗辨口諸儒莫能)
(抗有薦朱雲者召入攝齊登堂抗首而請音動左右故諸儒為之語曰)
五鹿嶽嶽朱雲折其角
谷樓
(漢書曰樓護字君卿精辯論議常依名節聽之者皆竦與谷永俱為五侯上客長安號云云言其見)
(信用也)
谷子雲筆札樓君卿喉舌
張文
(漢書曰成帝為太子及即位以張禹論語為師以上難數封以問經爲論語章句獻之諸儒為之語)
(云云由是學者多從張氏餘家寖微)
不欲爲論念張文
楊伯起
(東觀漢記曰楊震少學受歐陽尚書於太常桓郁經眀博覽無不窮究諸儒為之語曰)
關西孔子楊伯起
幘如屋
(蔡邕獨斷曰古幘無巾王莽頭秃乃始施巾故語曰)
莽頭秃幘如屋
投閣
(漢書曰王莽簒位後復上符命者莽盡誅之時揚雄校書天祿閣使者欲收雄雄恐乃從閣自投幾)
(死京師為之語曰)
惟寂惟莫自投于閣爰清爰靜無作符命
杜陵蔣翁
(稽康高士傳曰蔣詡字元卿杜陵人為兖州刺史王莾為宰衡詡奏事到灞上稱病不進歸杜陵荆)
(棘塞門舍中三徑終身不出時人諺曰)
楚國二龔不如杜陵蔣翁
竈下養
(東觀漢記曰更始在長安所授官爵皆羣小賈人或膳夫庖人長安為之語曰)
竈下養中郎將爛羊胃騎都尉爛羊頭關内侯
南陽諺
(後漢書曰南陽太守杜詩政治清平百姓便之又脩治陂池廣拓土田郡内比室殷足時人以方召)
(信臣南陽為之語曰)
前有召父後有杜母
戴侍中
(謝承後漢書曰戴憑徵博士詔公卿大會羣臣皆就席憑獨立世祖問其意對曰博士說經皆不如)
(臣而坐居臣上是以不得就席帝令與諸儒難說帝善之後正旦朝賀令羣臣說經更相難詰義有)
(不通輙奪其席以益通者憑遂重坐五十餘席故京師語曰)
解經不窮戴侍中(一曰說不窮戴侍中)
井大春
(嵇康高士傳曰井丹字大春扶風郿人博學高論京師為之語曰)
五經紛綸井大春
劉太常
(華嶠後漢書曰劉愷為太常論議常引正大義諸儒為之語曰)
難經伉伉劉太常
楊子行
(續漢書曰楊政字子行少好學京師語曰)
說經鏗鏗楊子行
許叔重
(續漢書曰許愼字叔重性淳篤少博學經籍馬融常推敬之時人為之語曰)
五經無䨇許叔重
馮仲文
(三輔決錄曰馮豹字仲文後母遇之甚酷豹事之愈謹時人為之語)
道德彬彬馮仲文
江夏黃童
(後漢黃香字文彊江夏人博學經典究精道術京師號曰)
天下無䨇江夏黃童
白眉
(襄陽耆舊傳曰蜀馬良字季常宜城人也兄弟五人並有才名鄉里為之諺良眉中有白毛故以稱)
(之)
馬氏五常白眉最艮
魯國孔氏
(孔叢子曰子和二子長曰長彦次曰季彦甘貧味道研精墳典十餘年間會徒數百故時人為之語)
(曰)
魯國孔氏好讀經兄弟講誦皆可聽學士來者有聲名
不過孔氏那得成
胡伯始
(太傅胡廣周流四方三十餘年歴仕六帝禮任極優練逹故事明解朝章雖無謇謇直言之風屢有)
(補闕之益故京師諺曰)
萬事不理問伯始天下中庸有胡公(廣字伯始)
避驄
(後漢書曰桓典字公雅靈帝時爲侍御史是時宦官秉政典執正無所回避常乘驄馬京師畏憚爲)
(之語曰)
行行且止避驄馬御史
考城諺
(後漢書曰仇覽字季智一名香陳畱考城人為蒲亭長初到亭有陳元之母詣覽告元不孝覽以善)
(言勸慰之母聞感悔涕泣而去覽乃親到元家與其母子飲因爲陳人倫孝行譬以禍福元卒成孝)
(子鄉邑爲之諺曰)
父母何在在我庭化我鳲梟哺所生
朱伯厚
(後漢書曰朱震字伯厚為州從事奏濟隂太守賊罪之數諺曰)
車如鷄栖馬如狗疾如風朱伯厚
太常妻
(應劭漢官曰北海周澤爲太常恒齋其妻憐其年老疲病窺宂問之澤大怒以為干齋椽吏扣頭爭)
(之不聽遂收送詔獄并自劾論者非其激發諺曰)
居世(一作代)不諧爲太常妻一歲三百六十日三百五十
九日齋一日不齋醉如泥既作事復低迷
縫掖(自此至作奏語並見太平御覧其中有世代不詳者御覽雜置漢人中俟再考訂又)
(續漢書曰皇甫規安定鄉人有以貨買鴈門太守者亦還家書刺謁規規卧不迎有頃曰王符在門)
(規驚遽而起倒屣出迎時人為之語曰)
徒見二千石不如一縫掖
荀氏八龍
(續漢書曰荀爽字慈眀幼而好學躭思經書慶弔不行徵命不應潁川為之語曰)
荀氏八龍慈眀無䨇
公沙六龍
(袁山松後漢書曰公沙穆有六子時人號曰)
公沙六龍天下無䨇
帳下壯士
(江表傳曰典韋容貎魁傑名冠三軍其所持手戟長幾一尋軍中為之語曰)
帳下壯士有典君手持䨇戟八十斤
郭君
(江表傳曰郭典字君業爲鉅鹿太守與中郎將董卓攻黃巾賊張寶於曲陽典作圍塹卓不肯典獨)
(於西當賊之衝晝夜進攻寶由是城守不敢出時人為之語曰)
郭君圍塹董將不許幾令狐狸化爲豺虎頼我郭君不
畏強禦轉機之間敵爲窮虜猗猗惠君保完疆土
柳伯騫
(江表傳曰柳琮字伯騫所拔進皆為時所稱致位牧守鄉里為諺曰)
得黃金一笥不如爲柳伯騫所識
繆文雅
(皇甫謐逹士傳曰繆斐字文雅代修儒學繼踵六博士以經行修眀學士稱之故時人為之語曰)
素車白馬繆文雅
許偉君
(陳畱風俗傳曰許晏字偉君授魯詩於瑯琊王改學曰許氏章句列在儒林故諺曰)
殿上成羣許偉君
王君公
(語林曰王君公遭亂不去儈牛自隠時人爲之語曰)
避世墻東王君公(高士傳曰君公眀易爲郎數言事不用免歸詐狂儈牛口無二價也)
時人語
(曹操别傳曰呂布驍勇且有駿馬時人為之語曰)
人中有呂布馬中有赤兔
相里諺
(文士傳曰畱侯七世孫張讚字子卿初居吳縣相人里時人諺曰)
相里張多賢良積善應子孫昌
袁文開
(英雄記曰袁紹父成字文開貴盛自梁冀以下皆與交言無不從京師諺曰)
事不諧詣文開
五門
(三輔决錄曰五門子孫凡民之五門今在河南西四十里澗穀洛三水之交傳聞馬氏兄弟五人共)
(居此地作五門客舍因以為名主養猪賣豚故民為之語曰)
苑中三公館下二卿五門嚾嚾但聞豚聲
賈偉節
(三輔決錄曰賈彪兄弟三人並有高名彪最優故天下稱曰)
賈氏三虎偉節最怒
作奏
(邯鄲氏笑林曰桓帝時有人辟公府掾者倩人作奏記文人不能爲作因語曰梁國葛龔者先善為)
(記文自可為用不煩更作遂從人言寫記文不去龔名姓府公大驚不答而罷歸故時人語曰)
作奏雖工宜去葛龔
李鱗甲
(江表傳曰諸葛亮表都尉李嚴嚴少為郡職吏用性深剋苟利其身鄉里為嚴諺曰)
難可狎李鱗甲
諸葛諺
(晉漢春秋曰諸葛亮卒楊儀整軍而出宣王不逼百姓諺曰)
死諸葛走生仲逹
古詩紀卷十九
