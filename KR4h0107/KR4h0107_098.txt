古詩紀卷九十八明馮惟訥撰
梁第二十五
劉孝威(字孝威孝勝之弟氣調爽逸初爲晉安王法曹太清中遷太子中庶子通事舍人侯景亂)
(孝威於圍中得出西上至安陸卒)
樂府
釣竿篇(英華樂府並作孝綽以下五言)
釣舟畫彩鷁漁子服冰紈金轄茱萸網銀鈎翡翠竿斂
橈隨水脈急漿渡江湍湍長自不辭前浦有佳期船交
橈影合浦深魚出遲荷根時觸餌菱芒乍罥絲蓮度江
南手衣渝京兆眉垂竿自有樂誰能爲太師
隴頭水
從軍戍隴頭隴水帶沙流時觀胡騎飲常爲漢國羞釁
妻成兩劍殺子祀雙鈎頓取樓蘭頸就解郅支裘勿令
如李廣功多遂不酬(一作功遂不封侯)
驄馬驅
十五官(一作宦)期門二十屯邊徼犀羈玉鏤鞍寶刀金錯
鞘一隨驄馬驅分受青蠅弔且令都護知願被將軍照
誓使氊衣鄉掃地無遺噍
公無渡河
請公無渡河河廣風威厲檣偃落金烏舟傾沒犀枻紺
蓋空嚴祠白馬徒生祭銜石傷寡心崩城掩孀袂劍飛
猶共水魂沈理俱逝君爲川后臣妾作江妃娣
塘上行苦辛篇
蒲生伊何陳曲中多苦辛黃金坐銷鑠白玉遂緇磷裂
衣工毁嫡掩袖切讒新嫌成跡易已愛去理難申秦雲
猶變色魯日尚迴輪妾歌已腸斷君心終未親
東西門行(此似應詔餞贈之作)
廣津寒欲歇聮檣密纜收天高匝近岫江闊少方舟餞
淚留神眷離欷切私儔佇變齊兒俗當傳楚獻囚徒然
頒並命秪恧思如抽
怨詩
退寵辭金屋見譴斥甘泉枕席秋風起房櫳明月懸燭
避窗中影香迴爐上煙丹庭斜草徑素壁點苔錢歌起
蒲生曲樂奏下山絃新聲昔廣宴餘杯今自傳王嬙向
絶漠宗女入祁連鴈書猶未返角馬無歸年昭臺有媵
御曾坂無棄捐後薪隨復積前魚誰更憐
採蓮曲
金槳木蘭船戲採江南蓮蓮香隔浦渡荷葉滿江鮮房
垂易入手柄曲自臨盤露花時濕釧風莖乍拂鈿
小臨海
碣石望山海留連降尊極秦帝枉鈎陳漢家增禮秩石
橋終不成桑田竟難測蜃氣遠生樓鮫人近潜織空勞
帝女填詎動波神色
思歸引
胡地憑良馬懷驕負漢恩甘泉烽火入回中宮室燔錦
車勞遠駕繡衣疲屢奔貳師已喪律都尉亦銷䰟龍堆
求援急狐塞請先屯櫪下驅雙駿腰邊帶兩鞬乘障無
期限思歸安可論(一作言)
妾薄命篇
去年從越障今歲沒胡庭嚴霜封碣石驚沙暗井陘玉
篸久落鬢羅衣長挂屏浴蠶思漆水條桑憶鄭坰寄書
朝鮮吏留釧武安亭勿言戎夏隔但令心契冥不見豐
城劍千祀復同形
鬭鷄篇
丹鷄翠翼張妬敵復專場翅中含芥粉距外耀金芒氣
踰上黨烈名貴下韝良祭橋愁魏后食跖忌齊王願賜
淮南藥一使雲間翔
結客少年場行
少年本六郡遨遊遍五都插腰銅匕首障日錦屠蘇鷙
羽裝銀鏑犀膠飾象弧近發連雙兔高彎落九烏邊城
多警急節使滿郊衢居延箭箙盡疎勒井泉枯正蒙都
護接何由憚險途千金募惡少一揮擒骨都勇餘聊蹴
踘戰罷暫投壺昔爲北方將今爲南面孤邦君行負弩
縣令且前驅
行行且遊獵篇
之罘講射所上林娛獵場選徒驕楚客召狩誇胡王䍐
車已戒道風烏復起行佽飛具矰繳材官命蹶張高置
掩月兔勁矢射天狼蹠地不遑逸排虚豈及翔日暮勾
陳轉風清鐃吹颺歸來宴平樂寧肯滯禽荒
雀乳空井中
(晉傅玄詩曰鵲巢邱城側雀乳空井中)
遠去條支國心知漢德休(一作優)聊栖丞相府過令黃霸
羞挾子須閒地空井共尋求轆轤絲綆絶桔橰冬蘚周
將憐羽翼張誰辭各背遊
半渡溪
本厠偏伍伴一戰殄凶渠制賜文犀節驛報紫泥書入
營陳御蓋還家乘紫車皇恩知巳重丹心恨不紓渡瀘
且不畏凌溪嗟有餘
獨不見
夫婿結纓簮偏蒙漢寵深中人引卧内副車遊上林綬
染瑯琊草蟬鑄武威金分家移甲第留妾住河隂獨寢
鴛鴦被自理鳳凰琴誰憐雙玉筯流面復流襟
行幸甘泉宮歌
漢家迎夏畢避暑甘泉宮棧(一作機)車鳴里鼓駟馬駕相
風校尉烏桓騎待制樓煩弓後旌猶五柞前笳度九嵕
才人豹尾内御酒屬車中輦迴百子閣扇動七輪風鳴
鍾休衛士披圖召後宮材官促校獵凉秋(一作秋來)戲射熊
箜篌謠(樂府失名次劉孝威後)
結交在相得骨肉何必親甘言無忠實世薄多蘇秦從
風暫靡草富貴上昇天不見山巔樹摧扤下爲薪豈甘
井中泥上出作埃塵(一云時至出作塵)
驄馬驅
翩翩驄馬驅横行復斜趨先救遼城危後拂燕山霧風
傷易水湄日入隴西樹未得報君恩聯翩終不住
和王竟陵愛妾換馬
驄馬出樓蘭一步九盤桓小史贖金絡良工送玉鞍龍
驂來甚易烏孫去實難麟膠妾猶有請爲急弦彈
擬古應教一首(七言樂府作孝威詩題云東飛伯勞歌英華作簡文帝非也)
(簡文别有二首)
雙棲翡翠兩鴛鴦巫雲洛月乍相望誰家妖冶折花枝
蛾眉曼睇使情移青鋪綠璅琉璃扉瓊筵玉笥金縷衣
美人年幾可十餘含羞囀㗛斂風裾珠丸出彈不可追
空留可憐持與誰
鷄鳴篇(以下雜言藝文作簡文帝)
塒鷄識將曙長鳴高樹巔啄葉疑彰羽排花彊欲前意
氣多驚舉飄揚獨無侶陳思助鬭協狸膏郈昭妬敵安
金距丹山可愛有鳳凰金門飛舞有鴛鴦何如五德美
豈勝千里翔
烏生八九子
城上烏一年生九雛枝輕巢本狹風多葉早枯氄毛不
自暖張翼強相呼金柝嚴兮翠樓肅蜃壁光兮椒泥馥
虞機衡網不得施猜鷹鷙隼無由逐永願共棲曾氏冠
同瑞周王屋莫啼城上寒猶賢野中宿羽成翮備各西
東丁年賦命有窮通不見高飛帝輦側遠託日輪中尚
逢王吉箭猶嬰后羿弓豈如變彩救燕質(音至)入夢祚昭
(一作周)公流聲表師退集幕示營空靈臺巳鑄像流蘇時
候風
蜀道難
玉壘高無極銅梁不可攀雙流逆巇道九坂澁陽關鄧
侯策馬度王生斂轡還斂轡懼身尤叱馭奉王猷若惜
千金重誰爲萬里侯戱馬吞珠界揚舲濯錦流沈犀厭
怪水握鏡表靈邱禺山金碧有光輝遷亭車馬尚輕肥
彌想王褒擁節反更憶相如乘傳歸君平子雲閴不嗣
江漢英靈信已衰(一作稀文苑英華辨證曰此篇文苑與類聚同惟郭氏樂府分前五言)
(後七言各爲一首中闕六句今從文苑爲一首)
詩
重光詩(幷序以下四言)
重光儲后宣制義也
赫赫重光明明二聖帝作儲述禮和樂正中衢置樽高
堂懸鏡其酌不窮其明逾盛德音孔昭民胥攸詠明明
二聖赫赫重光風神灑落容止汪洋瞻彼談扇載抑載
揚何斯天辯如圭如璋顔閔函席游夏升堂以卿以士
惟公惟王思媚儲后顧哉樂康芃芃黍苗隂雨膏之詵
詵纓冕儲王導之道之以禮齊之以仁禮則探聖言則
窮神訓于四國覃于萬民
侍宴樂遊林光殿曲水
蒸哉軒頊赫矣堯心女媧補石重華累(一作棄)金湯羅禹
扇羲瑟農琴皇乎備矣受命君臨試舟五反和樂九成
鈎楯秘戱協律新聲丹杯水激縫彩葩榮天吳還往海
若逢迎
奉和簡文帝太子應令(以下五言)
太子天下本元良萬國貞周朝推上嗣漢代紀重明前
星涵瑞彩洊雷揚遠聲三善傳樂正百行紀司成九流
遍已辨七經咸所精博聞強子政高才陵長卿禮尊逾
屈巳德盛益卑情仙氣貽(一作胎)鍾相儒道推桓榮延賢
博望苑視膳長安城園綺隨金輅浮邱侍玉笙智囊前
斂笏端士後垂纓九仙良所重四海更誰傾班輸同策
乘甲館齊蓬瀛
三日侍皇太子曲水宴
二龍廵夏代八駿馭周朝豫遊光帝則樂飲盛民謠皇
儲遵洛褉濫觴追灞橋掌袚開神籞司馬動鑾鑣周旗
交采眊晉鼓雜清簫旌宮臨廣隰藻衛爍巖椒蘭樽沿
曲岸靈若泝迴潮
奉和六月壬午應令
玄圃棲金碧靈澗挹琨瑤築山圖碣岫穿池控海潮雷
奔石鯨動水闊牽牛遙乘黿猶怯渡鞭石詎成橋岸崩
下生窟壁峭上干霄噪蛙常獨沸游魚或自跳荒徑横
臨浦空舟斜插橈愁鴟集古樹白鷺隱青苗神心重邱
壑散步懷漁樵石累元卿徑枝挂許由瓢伊臣本寂寞
由來畏市朝爲貪止山水所競惟逍遙寄言周伯况勞
君擅縠綃
登覆舟山望湖北
紫川通太液丹岑連少華堂皇更隱映松灌雜交加荇
蒲浮新葉漁舟繞落花浴童爭淺岸漂女擇平沙極望
傷春目迴車歸狹斜
帆渡吉陽洲(孝儀同賦)
江風(一作潮)凌曉急鉦鼓候晨催幸息榜人唱聊望高帆
開聮村倏忽盡循汀俄頃回疑是傍洲退似覺前山來
將與圖南競誰云勞泝洄
出新林
芒山眡洛邑函谷望秦京遥分承露掌遠見長安城故
鄉已可識遊子必勞情霧罷前林見(一作曠)風息涌川平
坐觀暮潮落漸見夕煙生無由一羽化徒想御風輕
郄縣遇見人織率爾寄婦(郄一作鄀)
妖姬含怨情織素起秋聲度梭環玉動踏躡珮珠鳴經
稀疑杼澁緯斷恨絲輕葡萄始欲罷鴛鴦猶未成雲棟
共徘徊紗窗相向開窗疎眉語度紗輕眼笑來籠籠隔
淺紗的的見粧華鏤玉同心藕(一作帶)雜寶連枝花紅衫
向後結金簪臨鬢斜機頂挂流蘇機傍垂結珠青絲引
伏兔黃金繞轆轤豔彩裙邊出芳脂口上渝百城交問
遺五馬共踟蹰直爲閨中人守故不要新夢啼漬花枕
覺淚濕羅巾獨眠真自難重衾猶覺寒逾憶凝脂緩彌
想横陳歡行驅金絡騎歸就城南端城南稍有期想子
亦勞思羅衣久應罷花釵堪更治新粧莫點黛余還自
畫眉
侍宴賦得龍沙宵明月
鵲飛空繞樹月輪殊未圓嫦娥望不出桂枝稍隱殘落
照移樓影浮光動塹瀾櫪馬悲笳吹城烏啼塞寒傳聞
機杼妾愁余衣服單當秋絡已脆銜啼織復難斂眉雖
不樂舞劍強爲歡請謝函關吏行當封一丸
奉和晚日
虬簷挂珠箔虹梁卷霜綃迷迭涵香長芙蓉逐浪搖飛
輪搏羽扇翻車引落潮甘泉推激水迎風慙遠飈寄言
王待詔因聲張子僑吾君安已樂無勞誦洞簫
和皇太子春林晚雨
雲樹交爲密雨日共成虹雷舒長男氣枝搖少女風葉
珠隨滴水簷繩下溜空蝶濡飛不颺花沾色更紅明離
信養德能事畢春宮誰堪偶鳳吹唯有浮邱公
行還值雨又爲清道所駐
齊楚磐石貴韓吳異姓王俱乘早朝罷相隨出建章喧
呼驚里閈呌咷駭康莊皂騶同隼擊青槖(用以盛印)似鷹揚
掖門南北遠複道東西長旛旗爭絡繹官騎鬱相望微
風生棨傳輕雨潤帷裳油衣分競道小蓋列成行八舍
便繁密五營輿服光迴車避司隸俄軒揖内郎况余白
屋士自依(一作休)卑路傍日月雖臨照仄陋難明揚早榮
羞日及晚知慙豫章徒抱凌雲志終愧摩天翔安能久
淪辱圖南會有方
望雨
清隂蕩暄濁飛雨入階廊瞻空亂無緒望霤耿成行交
枝含曉潤雜葉帶新光浮芥離還聚沿漚滅復張浴禽
飄落毳風荇散餘香璚綃挂繡幕象簟列華牀侍童拂
羽扇厨人奉濫漿(内則有漿有濫注濫凉也)寄言楚臺客雄風詎獨
凉
苦暑
暮日苦炎溽遷坐接階廊月麗姮娥影星含織女光棲
禽動夜竹流螢出闇墻香盤糅鮮粉雕壺承玉漿白羽
徒垂握綠水自周堂弱紈猶覺重纖絺尚少涼弄風思
漢朔戲雨憶吳王玄冰術難驗赤道漏猶長誰能更吹
律還令黍谷涼
奉和逐涼
鐘鳴夜未央避暑起徬徨長河似曳素明星若散璫倚
巖欣石冷臨池愛水涼月纖張敞畫荷妖韓夀香對此
遊清夜何勞娛洞房
望棲烏
夕烏(一作鳥)飛參差單雄雜寡雌聯翩歸葉裡出沒噪林
垂爭棲時易樹驚飛忽度枝雖無繫書重亦有含纓疲
以兹憔悴力重逢輕薄兒珠丸蘇合彈金繳青絲縻豈
意翩翾羽遂免更羸危入懷欣得地依林竊願知
和簡文帝卧疾
玉躬耗寒暑羣望崇珪璧仁祀盛黃縑禮壇優紺席憊
均楚疾愈俄同宋年益豈勞誦賦臣寧用觀濤客
賦得曲澗
澗流急易轉溪竹暗難開近樓俄巳失前洲忽復迴石
岸生寒蘚沈根漬水苔菱舟失道去歸鳬迷徑來
奉和湘東王應令二首
春宵
花開人不歸節暖衣須變迴釵挂反環拭淚繩春線今
夜月輪圓胡兵必應戰
冬曉
妾家邊洛城慣識曉鐘聲鐘聲猶未盡漢使報應行天
寒硯冰凍心悲書不成
詠織女(玉臺初學並作孝儀)
金鈿巳照耀白日未蹉跎欲待黃昏至含嬌渡淺河
七夕穿針(和簡文)
縷亂恐風來衫輕羞指現故穿雙眼針持縫合歡扇
九日酌菊酒
露花疑始摘羅衣似適薰餘杯度不取欲持嬌使君
賦得鳴朄應令
雜扇雖俱斂交行忿自分轉袖時繞腕揚履自開裙
和定襄侯初笄
合鬟仍昔髮略鬢即前絲從今一梳罷無復更縈時
古體雜意
朝日大風霜寄事足交傷葉落枝柯淨常自起棋張
詠佳麗
可憐將可念可念直千金唯言有一恨恨不遂人心
望隔墻花
隔墻花半隱猶見動花枝當由美人摘詎止春風吹
枯葉竹
枯楊猶更綠卧柳尚還生勿嫌鳳不至終當待聖明
和簾裡燭
開關簾影出參差風熖斜浮光燭綺帶凝滴汙垂花
詠剪綵花
葉舒非漸大花發是初開無論人訝似蜂見也爭來
褉飲嘉樂殿詠曲水中燭影(七言)
火浣花心猶未長金枝密熖已流芳芙蓉池畔涵停影
桃花水脈引行光
賦得香出衣(雜言)
香出衣步近氣逾飛博山登高用鄴錦含情動靨比洛
妃香纓麝帶縫金縷瓊花玉勝綴珠徽蘇合故年微恨
歇都梁路遠恐非新猶賢漢君芳千里尚笑荀令止三
旬
劉孝先(孝威之弟仕爲武陵王紀記室承聖中與兄孝勝俱隨紀軍出峽紀敗元帝以爲黃門郎)
(遷侍中)
和兄孝綽夜不得眠
夜愁眠不安起望臺南端葉慘風聲異樓空月色寒笙
冷調簧數絃脆上琴難百年行詎幾萬慮坐相攅誰家
有明鏡暫借照心看
草堂寺尋無名法師
飛鏡點青天横照滿樓前深林生夜冷複閣上宵烟葉
動花中露湍鳴闇裏泉竹風聲若雨山蟲聽似蟬摘果
仍荷藉酌水用花傳一巵聊自飲萬事且蕭然
和亡名法師秋夜草堂寺禪房月下
幽人住山北月上照山東洞戸臨松徑虚窗隱竹叢出
林避炎影步逕逐涼風平雲斷高岫長河隔淨空數螢
流暗草一鳥宿疎桐興逸煙霄上神閒宇宙中還思城
闕下何異處樊籠
詠竹
竹生荒野外梢雲聳百尋無人賞高節徒自抱貞心恥
染湘妃淚羞入上宫琴誰能制長笛當爲吐龍吟
春宵
夜樓明月弦露下百花鮮情多意不設啼罷未歸眠燉
煌定若遠一信動經年
冬曉
晨霞影翠帷思婦織霜絲輕寒牽杼澁釧冷調梭遲乍
廢倡樓粉貪赴遠人期
劉苞(字孝嘗彭城人好學能屬文起家參軍累遷太子洗馬掌書記自武帝即位引進文學之士苞)
(及從兄孝綽從弟孺並以文藻見知)
九日侍宴樂遊苑正陽堂詩
六郡良家子幽并遊俠兒立乘争飲羽側騎競紛馳鳴
珂飾華毦金鞍映玉羈膳羞殫海陸和齊眡秋宜雲飛
雅琴奏風起洞簫吹曲終高宴罷景落樹隂移微薄承
嘉惠飲德良不貲取效績無紀感恩心自知
望夕雨
崇朝搆行雨薄晚屯密雲緣階起素沫竟水散圓文河
柳低未舉山桃落已芬清罇久不薦淹留遂待君
劉孺(字孝稚彭城人沈約引爲主簿恒爲遊宴賦詩甚爲梁武所親愛累遷吏部尚書母憂以毁卒)
(謚曰孝)
侍宴餞新安太守蕭幾應令
芝殿延藻景畫室寫油雲玄覽多該洽聖思究前聞微
密探精義優游妙典墳飲餞參多士言贈賦新文
相逢狹路間(此亦賦别之詩)
送君追遐路路狹曖朝雰三危上蔽日九折杳連雲枝
交幰不見聽静吹纔聞豈伊歎道遠亦廼泣塗分况兹
别親愛情念切離羣
劉遵(字孝陵孺之弟也清雅有學行工屬文爲晉安王宣德雲麾二府記室甚見賓禮王入爲皇太)
(子除中庶子卒)
度關山
隴樹寒色落塞雲朝欲開谷深鼙易響路狹幰難回當
知結綬去非是棄繻來行人思顧返道别且徘徊願度
關山鶴勞歌立可哀
相逢狹路間
春晚駕香車交輪礙狹斜所恐帷風入疑傷步搖花含
羞隱年少何因問妾家青樓臨上路相期竟路賖
蒲坂行
漢使出蒲坂去去往交河間諜敢虧對驂馬脫鳴珂乍
作渡瀘怨何辭上隴歌
和簡文帝賽漢高帝廟
分蛇淪霸迹提劍滅雄威空餘清祀處無復瑞雲飛仙
車照丹穴霓裳影翠微投玦要漢女吹管召湘妃幸逢
懷精日豫奉沐休歸
繁華應令
可憐周小童微笑摘蘭藂鮮膚勝粉白曼臉若桃紅挾
彈雕陵下垂鈎蓮葉東腕動飄香麝衣輕任好風幸承
拂枕選得奉畫堂中金屏障翠帔藍帊覆薰籠本知傷
輕薄含辭羞自通剪袖恩雖重殘桃愛未終蛾眉詎須
嫉新粧迎(一作近)入宮
從頓還城應令
漢水深難渡深潭見底清錦笮繫鳬舸珠竿懸翠旍鳴
笳芳樹曲流唱採蓮聲神遊不停駕日暮返連營寧顧
空房裡階下綠苔生
應令詠舞
倡女多豔色入選盡華年舉腕嫌衫重迴腰覺態妍情
繞陽春吹影逐相思弦履度開裙襵鬟轉匝花鈿所愁
餘曲罷爲欲在君前
七夕穿針
步月如有意情來不自禁向光抽一縷舉袖弄雙針
四時行生回(七言見歲時雜詠題上疑有脱誤)
三月三日咄泉水七月七日芍陂塘鳳靨蛾眉粧玉面
朱簾綉戸映新粧
劉邈(彭城人曾爲侯景所得景攻臺城不克邈勸景乞和全師景然之)
折楊柳
高樓十載别楊柳擢絲枝摘葉驚開駛攀條恨久離年
年阻音息(一作信)月月减容儀春來誰不望相思君自知
萬山見採桑人(樂府作採桑)
倡妾不勝愁結束下青樓逐伴西城(一作郊)路相擕南陌
頭葉盡時移樹枝高乍易鈎絲繩挂且脱金籠寫復收
蠶饑日巳暮詎爲使君留
見人織聊爲之詠
纖纖運玉指脈脈正蛾眉振躡開交縷停梭續斷絲簷
花照初月洞口垂朱帷弄機行掩淚翻令織素遲
秋閨
螢飛綺窗外妾思霍將軍燈前量獸錦簾(一作簷)下織花
紋墜露如輕雨長河似薄雲秋還百種事衣成未暇薰
古詩紀卷九十八
