古詩紀卷九十明馮惟訥撰
梁第十七
庾肩吾(字子慎新野人八歲能賦詩初為晉安王常侍王為太子兼通事舍人除安西湘東二王)
(錄事參軍累遷中庶子初簡文帝在藩雅好文士肩吾亦預其選簡文即位肩吾為度支尚書侯景)
(矯詔遣肩吾喻當陽公大心尋舉州降肩吾因逃赴江陵未幾歴江州刺史領義陽太守卒)
樂府
長安有狹斜行
長安有曲陌曲陌不容幰路逢雙綺襦問君居近遠我
居臨御溝可識不可求長子登麟閣次子侍龍樓少子
無高位聊從金馬遊三子俱來下左右若川流三子俱
來入高軒映彩旒三子俱來宴玉柱擊清甌大婦襞雲
裘中婦卷羅幬少婦多豔冶花鈿繫石榴夫君且安坐
歡娱方未周
賦得有所思
佳期竟不歸春日坐芳菲拂匣看離鏡(一作扇)開箱見别
衣井梧生未合宫槐卷復稀不及銜泥燕從來相逐飛
有所思(樂府作昭明)
佳人遠于隔乃在天一方望望江山阻悠悠道路長别
前秋葉落别後春花芳雷歎一聲響雨淚忽成行帳望
情無極傾心還自傷
洛陽道
徼道臨河曲層城傍洛川金門纔出柳桐井半含泉日
起罘罳外車廻䨇闕前潘生時未返遥心徒眷然
賦得横吹曲長安道
桂宫連複道黃山開廣路遠聽平陵鐘遥識新豐樹合
殿生光彩離宫起煙霧日落歌吹還(一作回)塵飛車馬度
以妾換馬
渥水出騰駒湘川實應圖來從西北道去逐東南隅琴
聲悲玉匣山路泣蘼蕪似鹿將含笑千金會不俱
隴西行
借問隴西行何當驅馬征草合前迷路雲濃後暗城寄
語幽閨妾羅袖勿空縈
未央才人歌
從來守未央轉欲訝春芳朝風凌日色夜月奪燈光相
逢儻游豫暫為卷衣裳
侍宴應令(以下詩)
副君時暇豫曾城聊近遊清池寫飛閣疎樹出龍樓北
陸冰方壯西園春欲周梅心芳屢動蒲節促難抽徒然
欣並命無以厠應劉
侍宴宣猷堂應令
副君德將聖陳王才掞天歸來宴平樂置酒對林泉鑪
香雜山氣殿影入池漣豔舞時移節新歌屢上絃聽曲
慙廻顧思經徒欲眠
侍宴宣猷堂湘東王應令
陳王驂駕反副后西園遊並命登飛閣列坐對芳洲桂
巖逢暮序菊水值窮秋竹逕簫聲發桐門琴曲愁(一作幽)
徒奉文成誦空知思若抽
侍宴餞湘州刺史張續
洞庭資善政層城送遠離九歌揚妙舞八桂動芳枝雨
足飛春殿雲峰入夏池郢路方遼遠湘山轉蔽虧何當
好風日極望長沙垂
侍宴餞張孝總應令(外編作吴均者非)
層臺臨廻漲耿耿晴煙上欲送分符人翻似河隄望寒
雲暗積水秋雨蒙重嶂别念動神襟華文切離貺慙無
寡和曲空陪郢中唱
三日侍蘭亭曲水宴
策星依夜動鑾駕總朝遊旌門臨苑樹相風出鳳樓春
生露泥泥天覆雲油油桃花舒玉澗柳葉暗金溝禊川
分曲洛帳殿掩芳洲踊躍頳魚出參差綘棗浮百戲俱
臨水千鍾共逐流
九日侍宴樂游苑應令
轍跡光周頌廵遊盛夏初鉤陳萬騎轉閶闔九關通秋
暉逐行漏朔氣繞相風獻壽重陽節廻鑾上苑中疏山
開輦道間樹出離宫玉醴吹巖(一作承苑)菊銀牀落井桐御
梨寒更紫仙桃秋轉紅飲羽山西射浮雲冀北驄塵飛
金埒滿葉破柳條空騰猨疑矯箭驚鴈避虛弓彫材濫
杞梓花綬接鵷鴻愧乏天庭藻徒參文雅雄
從皇太子出玄圃應令
春光起麗譙屣步陟山椒閣影臨飛蓋鸎鳴入洞簫水
還登故渚樹長蔭前橋綠荷生綺葉丹藤上細苗顧循
慙振藻何用擬瓊瑶
奉和泛舟漢水往萬山應教
桂棹桬棠船飄揚横大川映巖沈水底激浪起雲邊迥
岸高花發春塘細柳懸陪歌承睿賞接醴侍恩筵誰云
李與郭獨得似神仙
山池應令(簡文有山池詩)
閬苑秋光暮金塘牧(疑作收)潦清荷低芝蓋出浪涌燕舟
輕逆湍流棹唱帶谷聚笳聲野竹交臨浦山桐迥出城
水逐雲峯闇寒隨殿影生
奉使北徐州參丞御
炎農稱卷領唐勛載允恭猶將表世盛尚且號民從未
如今聖主比德邁前蹤格天垂禮樂寰海置提封枌榆
諒昔社方門有舊墉故鄉深帝念廵狩及時雍禁園周
百里離宫即九重浮橋還瀉渭抗殿本疏龍過沛追鄉
飲歸宛盛禮容千金登禹膳萬壽獻堯鐘依然對白水
眷言懷赤松廻天隨輦道駐日逐戈鋒路遠大風積山
長佳氣濃年光正婉娩春樹轉丰茸竹葉含初籜蓂枝
發早藂瑞木翻無鳥祥花更少蜂咸英起雲鳳率舞間
笙鏞海鷗時出沒江鱏乍噞喁雲邊開鞏樹霧裏識嶤
峯小人濫趨走虛薄愧無庸皇恩不可報河清徒易逢
和衛尉新渝侯廵城口號(簡文帝王筠同賦)
維城寄右戚廵警屬勤王南瞻通㶚岸北眺指横茫入
漢飛延閣臨雲出建章步逐天津遠城隨秋夜長露槐
落金氣風寮上新涼(闕)
遊甑山(苑詩類選作沈約者非)
平子去巳久餘風今復追未必遊春草王孫自不歸路
高村反出林長鳥更稀寒雲間石起秋葉下山飛西河
方閱訓詎得解朝衣
蔬圃堂(梁武帝有天安寺蔬圃堂詩)
北宫(一作堂)多暇豫時駕總鑾鑣路靜繁葭撤輪移羽蓋
飄臨空坐飛觀回首望浮橋風長曙鐘近地迥洛城遥
疎林不礙日涸浦暫通潮徒然等賓從並作愧羣僚
尋周處士弘讓
試逐赤松遊披林對一邱梨紅大谷晩桂白小山秋石
鏡菱花發桐門琴曲愁(一作遒)飛泉疑度雨雲積似重樓
王孫若不去山中定可留
賦得嵇叔夜
山林重明滅風月臨囂塵著書惟隱士談玄止谷神鴈
重翻傷性蠶寒更養身廣陵餘故曲山陽有舊隣俗儉
寧妨患才多反累身寄言山吏部無以助庖人
和太子重雲殿受戒
皇明執東曜帝扆居北辰小乘開治道大覺拯蒼民殊
塗同義路分流合智津傳香引上德列伎進名臣連閣
翻如畫圖雲更似真鏡山銜殿影梅梁落梵塵苑桂恒
留雪天花不待春萬年逢瑞應千生值法身天衣初拂
石豆火欲燃薪重善終無報(一作無論報)輕毛庶有因
詠同泰寺浮圖(和簡文下同)
望園臨奈苑王城對鄴宫還從飛閣内遥見崛山中(崛山)
(耆崛山也)天衣疑拂石鳳翅欲凌空雲甍猶帶雨蓮井不生
桐盤承雲表露鈴搖天上風月出琛含采天晴幡帶虹
周星疑更落漢夢似今通我后情(藝文作懷)初照不與伊川
同方應捧馬出永得離塵蒙
賽漢高廟
昔在唐山曲今承紫貝壇寧知臨楚岸非復望長安野
曠秋先動林高葉早殘塵飛遠騎沒日徙(一作過)半峰寒
徒然仰成誦終用試才難
亂後經夏禹廟
金簡泥初發龍門鑿始通配天不失舊為魚微此功林
堂上偃蹇山殿下穹隆侵雲似天闕照水類河宫神來
導赤豹仙女擁飛鴻松龕撤暮爼棗逕落寒叢仙舟還
入鏡玉軸更乘空去國嗟行邁離居泣轉蓬月起吾(一作)
(吳)山北星臨天漢中申胥猶有志荀息本懷忠待見攙
搶滅歸來松栢桐
亂後行經吳郵亭(外編作庾信者非)
郵亭一回望風塵千里昏青袍異春草白馬即吳門獯
戎鯁伊洛襍種亂轘轅輦道同關塞王城似太原休明
鼎尚重秉禮國猶存殷牖爻雖賾堯城吏轉尊泣血悲
東走横戈念北奔方憑七廟略誓雪五陵冤人事今如
此天道共誰論(御亭吳大帝所建在晉陵今作郵誤也)
經陳思王墓
公子獨憂生邱壠擅餘名採樵枯樹盡犁田荒隧平寧
追宴平樂詎想謁承明旦余來錫命兼言事結成飄颻
河朔遠颭飈颶風鳴鴈與雲俱陣沙將蓬共驚枯桑落
古社寒鳥歸孤城隴水哀葭曲漁陽慘鼓聲離家來遠
客安得不傷情
過建章故臺
魯國觀遺殿韓城想舊臺仲宣原隰滿子建悲風來夏
蓮猶反植秋窗尚左(一作不)開圖雲仍溜(一作洩)雨畫水即生
苔及君歡四望知余念七哀
和劉明府觀湘東王書
陳王擅書府河間富典墳五車方累篋七閣自連雲松
槧(鏗廉反)芳帙氣栢燻(許運反)起厨文羽陵青簡出媯泉綠
字分方因接遊聖暫得奉朝聞峯樓霞早發林殿日先
曛洛城復接限歸軒畏後羣
和竹齋
百拱横笻節千櫨跨篻竿廻龍仍作柱置笛且成欒向
領分花徑隨階轉藥欄蜂歸憐蜜熟燕入重巢乾欲仰
天庭掞終知學步艱
從駕喜雨
西嶽浮樽桂東皇事浴蘭赦詔還京兆歸神出灌壇濕
風含酒氣隂雲助麥寒典農欣受職治粟喜當官復此
隨車雨民天知可安
奉和春夜應令
春牖對芳洲珠簾新上鈎燒香知夜漏刻燭驗更籌天
禽(一作雞)下北閣(一作闕)織女入西樓月皎疑非夜林疎似
更秋水光懸蕩壁山翠下添流詎假西園讌無勞飛蓋
遊
奉和武帝苦旱
陽山蛇不蟄洳澤鳥猶攅暫息流膏雨將似怨祁寒文
衣夜不臥蔬食晝忘餐㓗誠同望祀惟馨等浴蘭江蘋
享上帝荆璧奠高巒繁雲興岳立蒸穴動龍蟠渭渠還
積水滮池更起瀾
奉和太子納涼梧下應令(和簡文)
北園涼氣早步輦暫逍遥避日交長扇迎風列短簫山
帶彈琴曲桐横棲鳳條懸門開溜水錦石鎮浮橋黑米
生菰葉(一作葑)青花出稻苖無因學仙藻雲氣徒飄颻
芝草
踟蹰玩芝草淹留攀桂叢桂叢方偃蹇芝葉正玲瓏如
龍復如馬成闕復成宫黃金九華發紫蓋(一作莖)六英通
隠士蒼山北仙神海穴東隨丹聊變水獨搖不須風
詠美人
綘樹及西施俱是好容儀非關能結束本自細腰肢鏡
前難並照相將映淥池看粧畏水動歛袖避風吹轉手
齊裾亂横簪歴鬢垂曲中人未取誰堪白日移不分他
相識唯聽使君知
送别於建興苑相逢
相逢小苑北停車問苑中梅新雜柳故粉白映綸紅去
影背斜日香衣臨上風雲流階漸黑冰開池半通去馬
船難駐啼烏曲未終眷然從此别車西馬復東
侍宴(一作侍宴景陽樓應令)
沐道逢將聖飛觴屬上賢仁風開美景瑞氣動非煙秋
樹翻黃葉寒池墮黑蓮承恩謝命淺念報在身前
侍宴餞湘東王應令
陳王從遊士高宴入承華並載同連璧雕文類簡沙落
猿時動樹墜雪暫搖花念此離筵促方愁别路賒
餞張孝總應令(外編作吳均者非)
江上早寒生蕭條鐃管清别筵開帳殿離舟卷幔城前
山黃葉起對岸白沙驚臨渦同極望竊吹愧才輕
侍宴餞東陽太守范子雲(范當作蕭)
東部資良守北宫敦獻酬新枝漸接樹故凍欲含流早
花少餘雪春寒極晩秋徒嗟白岸遠空想赤松遊
和晉安王薄晩逐涼北樓回望應教
向夕紛諠屛追涼飛觀中樹影臨城日窗含度水風遥
天如接岸遠帆似凌空陪文慙宋玉徒等侍蘭宫
贈周處士
九丹開石室三徑沒荒林仙人翻可見隠士更難尋籬
下黃花菊丘中白雪琴方欣松葉酒自和遊山吟(李蕭遠有)
(遊山九吟)
新林送劉之遴
旆轉黃山路舟纚白馬津送輪時合幰分驂各背塵常
山喜臨岱隴頭悲望秦欲持漢中策還以贈征人
奉使江州舟中七夕
九江逢七夕初弦值早秋天河來映水織女欲攀舟漢
使俱為客星槎共逐流莫言相送浦不及穿針樓
南苑看人還
春花競玉顔俱折復俱攀細腰宜窄衣長釵巧挾鬟洛
橋初度燭青門欲上關中人應有望上客莫前還
詠美人看畫應令(和簡文)
欲知畫能巧喚取真來映並出似分身相看如照鏡安
釵等疎密著領俱周正不解平城圍誰與丹青競
奉和藥名詩(簡文元帝皆有藥名詩)
英玉牧荆楚聽訟出池臺督郵稱蝗去亭長說烏來行
塘朱鷺響當道赤帷開馬鞭聊寫賦竹葉暫傾杯
看放市
旗亭出御道遊目暫廻車既非隨舞鶴聊思索枯魚懸
龜識季主牓酒見相如日中人巳合黃昏故未疎
和望月
桂殿月偏來留光引上才圓隨漢東蚌暈逐淮南灰渡
河光不濕移輪轍詎開此夜臨清景還承終宴杯
和徐主簿望月
樓上徘徊月窗中愁思人照雪光偏冷臨花色轉春星
流時入暈桂長欲侵輪願以重光曲承君歌扇塵
詠風
宋地鶂飛初湘川燕起餘掃(一作拂)壇聊動竹吹薤欲成
書蒼梧洞猶在(一作蒼崦桐猶在)合浦樹應疎陽鳥一轉翅千
里定非虛
詠花雪
瑞雪墜堯年因風入綺錢飛花灑庭樹凝瑛結井泉寒
光晦八極同雲暗九天已飄黃竹路共慶白渠田
春日
桃紅柳絮白照日復隨風影出朱城外香歸青殿中水
映寄生竹山横半死桐頒文知渥重搦札媿才空
七夕
玉匣卷懸衣針樓開夜扉姮娥隨月落織女逐星移離
前忿促夜别後對空機倩語雕陵鵲填河未可飛
歲盡應令
歲序已云殫春心不自安聊開栢葉酒試奠五辛盤金
薄圖神燕朱泥却(一作印)鬼丸梅花應可折倩為雪中看
賦得山
層雲霾峻嶺絶澗倒危峯刻削臨千仞嵯峨起百重行
㬢上杳杳結霧下溶溶仁心留此屬休奉愧羣龍
同蕭左丞詠摘梅花
窗梅朝始發庭雪晩初消折花牽短樹攀叢入細條垂
冰溜玉手含刺罥春腰遠道終難寄馨香徒自饒
和晉安王詠燕(簡文有雙燕詩樂府題云雙燕離)
可憐幕上燕差池弄羽衣夜夜同巢宿朝朝相對飛銜
泥瞻樂善相賀奉英徽秋蟬行寂寞戀此未辭歸
詠胡牀應教
傳名乃外域入用信中京足欹形已正文斜體自平臨
堂對遠客命旅誓初征何如淄館下淹留奉盛明
暮遊山水應令賦得磧字
餘春屬清夜西園恣遊歴入逕轉金輿開橋通畫鷁細
藤初上楥新流漸涵磧雲峰沒城柳電影開巖壁(疑闕)
奉和湘東王應令二首
春宵
征人别來久年芳復臨牖燭下夜縫衣春寒偏著手願
及歸飛鴈因書寄高柳
冬曉
隣雞聲已傳愁人竟不眠月光侵曙後霜明落曉前縈
鬟起照鏡誰忍插花鈿
詠簷燕
雙燕集蘭閨雙飛高復低向戶疑新箔登巢識故泥依
櫩本相賀近幕願同棲
奉賀便省餘秋(以下三首文疑闕)
前對金精坂傍臨圓水池照影礙浮葉看山通迥枝鴈
行連霧盡雨足帶雲移
被使從渡江
八陣引佳兵三河總艫舳綘天揚遠旆雷野驅長轂夜
劒動星芒秋潮驚箭服
登城北望
誓師屠六郡登城望九嵕山沈黃霧裏地盡黑雲中霜
戈曜壠日哀笳斷塞風
道館
仙人白鹿上隠士潛溪邊試取西山藥來觀東海田
賦得轉歌扇
團紗映似月蟬翼望如空廻持掩曲態轉作送聲風
詠舞
飛鳬袖始拂啼烏曲未終聊因斷續唱試託往還風
詠舞曲應令
歌聲臨畫閣舞袖出芳林石城定若遠前谿應幾深
詠主人少姬應教
故年齊緫角今春半上頭那知夫婿好能降使君留
詠長信宫中草
委翠似知節含芳如有情全由履迹少併欲上階生
石崇金谷妓
蘭堂上客至綺席清絃撫自作明君辭還教綠珠舞
遠看放火
風前細塵起月裏黑烟生發燄看喬木侵光識遠城
舟中寒望
日暮敞鳬舟曾冰合駛流雪照齊君履寒入楚王裘
石橋(簡文有作)
秦王金作柱漢帝玉為欄仙人飛往易道士出歸難
詠桂
新叢入望苑舊榦别層城倩視今移處何如月裏生
賦得池萍
風翻乍青紫浪起時疎密本欲嘆無根還驚能有實
新苔
隨潮染岸石逐沫聚浮查徒令阿谷麗停筐不汰沙
被執作詩一首(見太平御覽)
(三國典略曰宋子仙破會稽購得肩吾謂之曰昔聞汝能詩今可作若能當貰汝命肩吾操筆立成)
(子仙乃釋之)
髮與年俱暮愁將罪共深聊持轉風燭暫映廣陵琴
三日侍宴詠曲水中燭影(七言)
重燄垂花比芳樹風吹水動俱難住春枝拂岸影上來
還柸繞客光中度
附曲水聯句
春色明上已桃花落繞溝波廻巵不進綸下釣時留(臣導)
絳水時廻岸花觴轉更周陳肴渡玉爼垂餌下銀鈎(王臺)
(卿)廻川入帳殿列爼間芳洲漢艾凌波出江楓拂岸遊
(庾肩吾)王生廻水碓蔡嫗蕩輕舟岸燭斜臨水波光上映
樓(殿下)
八關齋夜賦四城門更作四首
(殿下即簡文時為皇太子中庶府君謂肩吾為太子中庶子)
第一賦韻東城門病
伏枕愛危光痾纏生易折無因雪岸草慮反&KR0008;山宂(徐防)
消渴腠腸腑疼蹇嬰肢節如何促齡内憂苦無暫缺(孔燾)
南城門老
虚蕉誠易犯危藤復將囓一隨柯巳微當年信長訣(諸葛)
(嵦)已同白駒去復類紅花熱妍容一旦罷孤燈行自設
(君)
西城門死
綏心雖殊用滅景寧優劣一隨業風盡終歸虚妄設(王臺)
(卿)五隂誠為假六趣寧有截零落竟同歸憂思空相結
(李鏡遠)
北城門沙門
俗幻生影空憂繞心塵曀於兹排四纏去矣求三湼(殿下)
下學軰留心方從窈冥别已悲境相空復作泡雲滅(中庶)
(府君)
第二賦韻東城門病
空痾誠易愈有病故難痊徒知餌五色終當悲九泉(王臺)
(卿)已無雲山草沈痗竟誰憐復悲淪苦海何由果淨天
(諸葛嵦)
南城門老
昔類紅蓮草自玩綠池邊今如白華樹還悲明鏡前(殿下)
壯心欲何在餘日乃西遷清樽不復樂蓬鬢豈還妍(徐防)
西城門死
高堂信逆旅懷業理常牽玉匣方委櫬金臺不復延(中庶)
(府君)挽聲隨逕遠蘿影帶松懸詎能留十念唯應逐四緣
(君)
北城門沙門
經行林樹下求道志能堅既有神通力振錫遠乘烟(李鏡)
(遠)一登四弘誓至道莫能先不貪曠劫夀無論延促年
(孔燾)
第三東城門病
纏痾緬百年自傷無五福長縈畫篋蛇不值仙人鹿(殿下)
習染迷畫瓶卧起求棲宿羅襦豈再歡臨岐方土木(中庶)
(府君)
南城門老
少年愛紈綺衰暮慙羅縠徒傷歲冉冉陳詩非郁郁(王臺)
(卿)鶴髮辭軒冤鮐背烹葵菽松栢稍相依懽愛稍睦睦
(李鏡遠)
西城門死
追念平生時遨遊上苑囿一沒松栢下春光徙儵昱(孔燾)
結根素因假枝葉緣骨肉自應螻蟻驅值此風刀逐(諸葛)
(嵦)
北城門沙門
俗繭厭纏絲因田抽善縠長被忍辱鎧去此纖羅服(徐防)
願引三塗衆俱令十使伏珠月猶沈首金鎞未挑目(君)
第四東城門病
紫紈未可得漳濱徒再離一逢犬馬病賁育罷驅馳(李鏡)
(遠)已無九轉術復闕萬金竒不看授疆掌唯夢蓮花池
(君)
南城門老
盛年歌吹日顧步惜容儀一朝衰朽至星星白髮垂(孔燾)
巳傷萬事盡復念九門枝垂軒意何在獨坐鏡如斯(中庶)
(府君)
西城門死
一息於今罷平生詎可規天長曉露促千齡誰復知(殿下)
華堂一相捨松帳杳難窺萬祀藏珠應千年罷玉羈(徐防)
北城門沙門
深心不可染正道亦難欹方除五欲累長辭三雅巵(玉臺)
(卿)依空慮難靜習善路猶弛沒身竟靡託單盂詎待貲
(諸葛嵦)
古詩紀卷九十
