古詩紀卷三十明馮惟訥撰
吴第一
孫皓(字元宗一名彭祖大皇帝孫也景帝崩皓嗣位為晉所滅封歸命侯)
爾汝歌
(世說新語曰晉武帝問孫皓聞南人好作爾汝歌頗能為不皓正飲酒因舉觴勸帝歌云云帝悔之)
昔與汝為鄰今與汝為臣上汝一杯酒令汝夀萬春(一作)
(願汝夀千春)
韋昭(字弘嗣吴郡雲陽人本名昭史為晉諱改名曜少好學能屬文仕孫吴官至中書僕射職省為)
(侍中常領左國史撰吴書皓欲父和作紀曜執以和不登帝位宜名為傳皓以此責怒收曜付獄後)
(誅之)
吳鼓吹曲十二曲
炎精缺
(古今樂錄曰炎精缺者言漢室衰孫堅奮迅猛志念在匡救王迹始乎此也當漢朱鷺)
炎精缺漢道微皇綱弛政德違衆姦熾民罔依赫武烈
越龍飛陟天衢耀靈威鳴雷鼓抗電麾撫乾衡鎮地機
厲虎旅騁熊羆發神聽吐英竒張角破邊韓羈宛潁平
南土綏神武章渥澤施金聲震仁風馳顯高門啓皇基
綂㒺極垂將来
漢之季
(漢之季者言孫堅悼漢之微痛董卓之亂興兵奮擊功蓋海内也當漢思悲翁)
漢之季董卓亂桓桓武烈應時運義兵興雲旗建厲六
師羅八陣飛鳴鏑接白刃輕騎發介士奮醜虜震使衆
散劫漢主遷西館雄豪怒元惡僨赫赫皇祖功名聞
攄武師
(攄武師者言孫權卒父之業而征伐也當漢艾如張)
攄武師斬黃祖攘(一作㩋)夷凶族革平西夏炎炎大烈震
天下
伐烏林
(伐烏林者言魏武既破荆州順流東下欲来争鋒孫權命將周瑜逆擊之於烏林而破走也當漢上)
(之回)
曹操北伐拔柳城乘勝席捲遂南征劉氏不睦八郡震
驚衆既䧏操屠荆舟車十萬揚風聲議者狐疑慮無成
賴我大皇發聖明虎臣雄烈周與程破曹烏林顯章功
名
秋風
(秋風者言孫權悦以使民民忘其死也當漢擁離)
秋風揚沙塵寒露沾衣裳角弓持弦急鳩鳥化為鷹邊
垂飛羽檄宼賊侵界疆跨馬披介胄慷慨懷悲傷辭親
向長路安知存與亾窮達固有分志士思立功思立功
邀之戰場身逸獲高賞身沒有遺封
克皖城
(克皖城者言魏武志圖并兼而令朱光為廬江太守孫權親征光破之於皖城也當漢戰城南)
克滅皖城遏寇賊惡此凶孽阻姦慝王師赫征衆傾覆
除穢去暴戢兵革民得就農邊境息誅君弔民昭至德
關背德
(關背德者言蜀將背弃吳德心懷不軌孫權引師浮江而擒之也當漢巫山高)
關背德作鴟張割我邑城圖不祥稱兵北伐圍樊襄陽
嗟臂大於股將受其殃巍巍夫聖主睿德與玄通與玄
通親任吕蒙泛舟洪氾池溯涉長江神武一何桓桓聲
烈正與風翔歴撫江安城大據郢邦虜之授首百蠻咸
来同盛哉三比隆
通荆門
(通荆門者言孫權與蜀交好齊盟中有關公自失之諐戎蠻樂亂生變作患蜀疑其眩吴惡其詐乃)
(大治兵終復初好也當漢上陵)
荆門限巫山高峻與雲連蠻夷阻其險歴世懷不賓漢
王據蜀郡崇好結和親乖微中情疑讒夫亂其間大皇
赫斯怒虎臣勇氣震蕩滌幽藪討不恭觀兵揚炎耀厲
鋒整封疆整封疆闡揚威武容功赫戲洪烈炳章邈矣
帝皇世聖吳同厥風荒裔望清化化恢弘煌煌大吴延
祚永未央
章洪德
(章洪德者言孫權章其大德而遠方來附也當漢將進酒)
章洪德邁威神感殊風懷遠鄰平南裔齊海濱越裳貢
扶南臣珍貨充庭所見日新
從歷數
(從歷數者言孫權從圖籙之符而建大號也當漢有所思)
從歷數於穆我皇帝聖哲受之天神明表竒異建號創
皇基聰睿恊神思德澤浸及昆蟲浩蕩越前代三光顯
精耀隂陽稱至治肉角步郊畛鳳凰棲靈囿神龜游沼
池圖讖摹文字黃龍覿鱗符祥日月記覽往以察今我
皇多噲事上欽昊天象下副萬姓意光被彌蒼生家戶
蒙惠賚風教肅以平頌聲章嘉喜大吴興隆綽有餘裕
承天命
(承天命者言上以聖德踐位道化至盛也當漢芳樹)
承天命於昭聖德三精垂象符靈表德巨石立九穗植
龍金其鱗烏赤其色輿人歌億夫歎息超龍升襲帝服
窮淳懿體玄嘿夙興臨朝勞謙日昃易簡以崇仁放遠
讒與慝舉賢才親近有德均田疇茂稼穡審法令定品
式考功能明黜陟人思自盡唯心與力家國治王道直
思我帝皇壽萬億長保天禄祚無極
玄化
(玄化者言上修文訓武則天而行仁澤流洽天下喜樂也當漢上邪)
玄化象以天陛下聖真張皇綱率道以安民惠澤宣流
而雲布上下睦親君臣酣宴樂激發弦歌揚妙新修文
籌廟勝湏時備駕廵洛津康哉泰四海歡欣越與三五
鄰
薛瑩(字道言初為秘府中書郎孫休即位為散騎中常侍數年以病去官孫皓初為左執法遷選曹)
(尚書及立太子又領少傅)
獻詩
(三國志曰建衡三年孫皓追歎瑩父綜遺文且命瑩繼作瑩獻詩曰)
惟臣之先昔仕于漢奕世綿緜頗涉臺觀暨臣父綜遭
時之難卯金失御邦家毁亂適兹樂土庶存孑遺天啓
其心東南是歸厥初流隸困於蠻垂大皇開基恩德遠
施特蒙招命拯擢泥汚釋放巾褐受職剖符作守合浦
在海之隅遷入亰輦遂升機樞枯瘁更榮絶統復紀自
微而顯非願之始亦惟寵遇心存足止重値文皇建號
東宫乃作少傅光華益隆明明皇嗣至德謙崇禮遇兼
加惟渥惟豐哀哀先臣念竭其忠洪恩未報委是以終
嗟臣蔑賤惟昆及弟幸生幸育託綜遺體過庭既訓頑
蔽難啓堂構弗克志存耦耕豈悟聖朝仁澤流盈追錄
先臣愍其無成是濟是拔被以殊榮翊忝千里受命南
征旌旗備物金革揚聲及臣斯陋實闇實微既顯前軌
人物之機復傅東宫繼世荷輝才不逮先是忝是違乾
德博好文雅是貴追悼亾臣冀存遺類如何愚胤曾無
髣髴瞻彼舊寵顧此頑虚孰能忍媿臣實與居夙夜反
側克心自論父子兄弟累世蒙恩死惟結草生誓殺身
雖則灰隕無報萬分
張純(張儼朱異附)
賦席
(吴郡張純少有清才與同郡張儼朱異俱童少往見驃騎將軍朱據據聞三人才名欲試之曰今三)
(賢屈顧老鄙渴甚矣其為吾各賦一物然後乃坐純曰騕褭以迅驟為工鷹隼以輕疾為妙何必積)
(思皆隨日立成據大歡悦)
席為冬設簟為夏施揖讓而坐君子攸宜
賦犬(張儼)
守則有威出則有獲韓盧宋鵲書名竹帛
賦弩(朱異)
南嶽之榦鍾山之銅應機命中射隼高墉
無名氏
歌謠
王世容歌
(吴錄曰王鐔字世容為武城令民服德化宿惡奔逃父老歌之鐔藝文類聚作譚)
王世容政無䨇省徭役盗賊空
彭子陽歌
(吴錄曰彭循字子陽毗陵人建國二年海賊丁儀等萬人據吴太守狄君聞循勇謀以守令循與儀)
(相見陳說利害應時散去民歌之曰)
時歲倉卒賊縱横大戟強弩不可當頼遇賢令彭子陽
黃龍中童謠
(周處風土記云吴黃龍中童謠後孫權征公孫淵浮海乘舶舶白也)
行白者君追汝句驪馬
孫亮初童謠
(晉書五行志曰孫亮初童謠按揚子閣者反語石子堈也鉤絡鉤帶也及諸葛恪死果以葦席裹身)
(篾束其腰投之石堈後聽恪故吏收葬求之此堈云)
吁汝恪何若若葦蘆單衣蔑鉤絡於何相求揚(晉書作常)子
閣
孫亮初白鼉鳴童謠
(晉書五行志曰吴孫亮初公安有白鼉鳴童謠按南郡城可長生者有急易以逃也明年諸葛恪敗)
(弟融鎮公安亦見襲融刮金印龜服之而死鼉有鱗介甲兵之象也)
白鼉鳴龜背平南郡城中可長生守死不去義無成
孫皓初童謠(文選補遺作揚州歌)
(晉書五行志曰吴孫皓初童謠按皓尋遷都武昌民沂流供給咸怨毒焉)
寧飲建鄴水不食武昌魚寧還建業死不止武昌居
孫皓天紀中童謠
(晉書五行志曰吴孫皓天紀中童謠晉武帝聞之加王濬龍驤將軍及征吴江西衆軍無過者而王)
(濬先定秣陵)
阿童復阿童銜刀游渡江不畏岸上虎但畏水中龍
吴謠
(吴志曰周瑜少精意於音樂雖三爵之後其有闕誤瑜必知之知之必顧故時人謠云)
曲有(一作復)誤周郎顧
時人語
(高僧傳曰孫權已制江左而佛教未行有玄謙者本月支人来遊漢境博覽經籍莫不精究遍學異)
(書通六國語其為人細長黑瘦眼多白而睛黃時人為之語曰)
支郎眼中黃形軀雖細是智囊
廣陵諺
(張勃吴錄曰陸稠字伯嬴為廣陵太守姦吏歛手廣陵諺曰)
解結理煩我國陸君
孫皓時詩妖
(孫皓遣使者祭石印山下妖祠使者因以丹書巖云云皓聞之曰從太皇帝至朕四世太平之主非)
(朕復誰恣虐踰甚尋以䧏亾近詩妖也)
楚九州渚吴九州都揚州士作天子四世治太平矣
古詩紀卷三十
