古詩紀卷七十明馮惟訥撰
齊第五
謝朓(三)
詩
奉和竟陵王同沈右率過劉先生墓
嘉樹因枝條琢玉良可寳若人陵曲臺垂帷茂淵道善
誘宗學原鳴鐘霽幽抱仁焉徂宛洛清徽夜何早歲晚
結松隂平原亂秋草不有至言揚終滯西山老
和何議曹郊遊二首
春心澹容與挾弋步中林朝光映紅萼微風吹好音江
垂得清賞山際果幽尋未嘗遠離别知此愜歸心流泝
終靡已嗟行方至今
江臯倦遊客薄暮懷歸者揚舲浮大川惆悵至日下
靃靡青莎被潺湲石溜瀉寄語持笙簧舒憂願自假歸
途豈難涉翻同江上夏
和劉西曹望海臺(此詩本見謝朓某選詩拾遺云鍾憲作不知何據既不能明姑)
(並存之)
滄波不可望望極與天平往往孤山映處處春雲生差
池遠鴈沒颯沓羣鳬驚囂塵及簿領棄捨出重城臨川
徒可羨結網庶時營
和宋記室省中
落日飛鳥遠憂來不可極竹樹澄遠隂雲霞成異色懷
歸欲乘電瞻言思解翼清揚婉禁居秘此文墨職無歎
阻琴樽相從伊水側
和王著作融八公山
二别阻漢坻雙崤望河澳兹嶺復㠝岏分區奠淮服東
限瑯琊臺西距孟諸陸阡眠起雜樹檀欒蔭脩竹日隠
澗疑空雲聚岫如複出沒眺樓雉遠近送春目戎州昔
亂華素景淪伊穀阽危賴宗衮微管寄明牧長蛇固能
剪奔鯨自此曝道峻芳塵流業遙年運倏平生仰令圖
吁嗟命不淑浩蕩别親知連(集作聫)翩戒征軸再遠館娃
宫兩去河陽谷風煙四時犯霜雨朝夜沐春秀良已凋
秋場庶能築
和伏武昌登孫權故城(伏曼容為武昌太守)
炎靈遺劒璽當塗駭龍戰聖期缺中壤霸功興㝢縣鵲
起登吳山鳳翔凌楚甸衿帶窮巖險帷帟(音亦)盡謀選北
拒溺驂鑣西龕收組練江海既無波俯仰流英眄裘冕
類禋郊卜揆崇離殿釣臺臨講閱樊山開廣讌文物共
葳蕤聲明且葱蒨三光厭分景書軌欲同薦參差世祀
忽寂寞市朝變舞舘識餘基歌梁想遺囀故林衰木平
荒池秋草徧雄圖悵若兹茂宰深遐睠幽客滯江臯從
賞乖纓弁清巵阻獻酬良書限聞見幸藉芳音多承風
采餘絢于役倘有期鄂渚同遊衍
夏始和劉潺陵
威仰弛蒼郊龍曜表皇隰春色卷遙甸炎光麗近邑白
蘋望已騁緗荷紛可襲徒願尺波旋終憐寸景戢對窗斜
日過洞幌鮮飈入浮雲去欲窮暮鳥飛相及柔翰縝芳
塵清源非易揖廻江難絶濟云誰暢佇立良宰勖夜漁
出入事朝汲積羽余既裳更賦子盈粒椅梧何必零歸
來共棲集
新治北窗和何從事
國小暇日多民淳紛務屏闢牖期清曠開簾候風景泱
泱日照溪團團雲去嶺岧嶤蘭橑峻駢闐石路整池北
樹如浮竹外山猶影自來彌弦望及君臨箕穎清文蔚
且詠微言超已領不見城壕側思君朝夕頃廻舟方在
辰何以慰延頸
和王主簿季哲怨情
掖庭聘絶國長門失歡宴相逢詠蘼蕪辭寵悲團(一作班)
扇花叢亂數蝶風簾入䨇燕徒使春帶賒坐惜紅粧變
生平一顧重宿昔千金賤故人心尚爾故心人不見(一作)
(故人心不見)
和徐都曹出新亭渚
宛洛佳遨遊春色滿皇州結軫青郊路廻瞰蒼江流日
華川上動風光草際浮桃李成蹊徑桑榆蔭道周東都
已俶載言歸望綠疇
和劉中書
昔余侍君子歴此遊荆漢山川隔舊賞朋僚多雨散圖
南矯風翮曾非息短翰移疾覯新篇披衣起淵翫惆悵
懷昔踐彷彿得殊觀頳紫共彬駮雲錦相凌亂奔星上
未窮驚雷下將半廻潮漬崩樹輪囷軋傾岸巖篠或傍
翻石菌蕪脩幹澄澄明浦媚衍衍清風爛江潭良在目
懷賢興累歎歲暮不我期淹留絶巖畔
和蕭中庶直石頭
九河亘積岨三嵏鬱旁眺皇州總地德回江欵巖徼井
幹赩蒼林雲甍蔽層嶠川霞旦上薄山光晚餘照翔集
亂歸飛虹蜺紛引曜君子奉神略瞰迥憑重峭彈冠已
籍甚升車益英妙功存漢册書榮並周庭燎汲疾移偃
息董園倚談笑麾旆一悠悠謙姿光且劭讌嘉多暇日
興文起淵調曰余厠鱗羽滅影從漁釣澤渥資投分逢
迎典待詔詠沼邈含毫專城空坐嘯徒慚皇鑒揆終延
曲士誚方追隠淪訣偶解金丹要若偶巫咸招帝閽良
可呌
和王長史卧病
崥岫欵崇崖派别朝洪河兔園文雅盛章臺冠蓋多淵
襟眷睿岳爕贊動甿歌顧影慚騑服載筆旅江沱縞衣
分可獻琴言曖已和青臯向還色春潤視生波巖垂變
好鳥松上改陳蘿日與歲眇邈歸恨積(一作稍)蹉跎願緝
吳山杜寧袂楚池荷清風豈孤劭功遂懷曾阿勿藥良
有暢荏苒芳未過幸留清尊味言藉故田莎
和江丞北戍瑯琊城
春城麗白日阿閣跨層樓蒼江忽渺渺驅馬復悠悠京
洛多塵霧淮濟未安流豈不思撫劔惜哉無輕舟夫君
良自勉歲暮勿淹留
和沈祭酒行園
清淮左長薄荒徑隠高蓬回潮旦夕上寒渠左右通霜
畦紛綺錯秋町鬱蒙茸環梨縣已紫珠榴折且紅君有
棲心地伊我歡既同何用甘泉側玉樹望青葱
奉和隨王殿下十六首
高秋夜方静神居肅且深閒階塗廣露凉宇澄月隂嬋
娟影池竹疎蕪散風林淵情協爽節詠言興德音闇道
空已積千直愧蓬心
星回夜未艾洞房凝遠情雲隂滿池榭中月懸高城喬
木含風霧行鴈飛且鳴平臺盛文雅西園富羣英芳
慶良永矣君王嗣德聲眷此伊洛詠載懷汾水情顧已
非麗則恭惠奉仁明觀淄詠已失憮然愧簮纓
神心遺魏闕中想顧汾陽肅景懷辰豫捐玦翦山糃(一作)
(楊)時維清夏始雲景曖含芳月隂洞野色日華麗池光
草合亭臯遠霞生川路長端坐聞鶴引静瑟愴復傷懷
哉泉石思歌詠鬱瓊相春塘多迭駕言從伊與商衮職
眷英覽獨善伊何忘願輟東都遠弘道侍云梁
睿心重離析岐路清江隈四面寒颷舉千里白雲來川
長别管思地迥飜旗回還顧昭陽闕超遠章華臺置
酒巫山日為君停玉杯
桂樓飛絶限超遠向江岐輕雲霽廣甸微風散清
漪連連絶鴈舉渺渺青煙移嚴城亂芸草霜塘凋
素枝氣爽深遙矚豫永聊停曦即已終可悅盈尊
且若斯
念深冲照廣業闡清化玄端儀穆金殿敷教藻瓊
筵船湛輕帷藹磬轉芳風旋卷轡棲道樹方津棹法
舷歸興憑大造昭塗良易筌
玄冬寂修夜天圍静且開亭臯霜氣愴松宇清
風來高琴時以思幽人多感懷幸藉汾陽想嶺
首正徘徊
愴愴緒風興祁祁族雲布嚴氣集高軒稠隂結寒樹日
月謬論思朝夕承清豫徒藉小山文空揖章臺賦
肅景遊清都修簮侍蘭室累榭疎遠風黃庭麗朝日
穆穆神儀静愔愔道言密一飡繫靈表無吝科年歷
清房洞已静閒風伊夜來雲生樹隂遠軒廣月容開宴
私移燭飲遊賞藉琴臺風猷冠淄鄴袵舄愧唐枚
方池含積水明月流皎鏡規荷承日泫彯鱗與風泳上
善叶淵心止川測動性幸是方春來側點游濠盛
浮雲西北起飛來下高堂合散輕帷表飄舞桂臺陽遙
階收委羽平地如夜光眷言金玉照顧慚蘭蕙芳
炎光缺風雅宗覇拯時淪龍德待雲霧令圖方再晨歲
遠荒城思霜華宿草陳英威遽如是徘徊岐路人
分悲玉瑟斷别緒金樽傾風入芳帷散缸華蘭殿明想
折中園草共知千里情行雲故鄉色贈此一離聲
年華豫已滌夜艾賞方融新萍時合水弱草未勝風閨
幽瑟易響臺迥月難中春物廣餘照蘭萱佩未窮
連漪映餘雪嚴城限深霧清寒起洞門東風急池樹神
居望已肅徘徊舉冲趣棲歸如遲詠丘山不可屢
和紀參軍服散得益
金液稱九轉西山歌五色鍊質乃排雲濯景終不測雲
英亦可餌且駐羲和力能令長卿卧暫故遇眞識
和王中丞聞琴
凉風吹月露圓景動清隂蕙風入懷抱聞君此夜琴蕭
瑟滿林聽輕鳴響澗音無為澹容與蹉跎江海心
贈王主簿二首
日落窗中坐紅粧好顔色舞衣襞未縫流黃覆不織蜻
蛉草際飛遊蜂花上食一遇長相思願寄連翩翼
清吹要碧玉調弦命綠珠輕歌急綺帶含笑解羅𥜗餘
曲詎幾許高駕且踟蹰徘徊韶景暮(一作憐暮景)惟有洛城
隅
和沈右率諸君餞謝文學
春夜别清樽江潭復為客歎息東流水如何故鄉陌重
樹日芬蒀芳洲轉如積望望荆臺下歸夢相思夕
古詩紀卷七十
