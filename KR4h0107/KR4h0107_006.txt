古詩紀卷六明馮惟訥撰
古逸第六
箴(文心雕龍曰箴者所以攻疾防患喻箴石也斯文興盛於三代夏商二箴餘句頗存及周之辛甲百)
(官箴一篇體義備焉迄至春秋微而故魏絳諷君於后羿楚子訓民於在)(未絶勤)
堯戒
(淮南子人間訓堯戒曰)
戰戰慄慄日謹一日人莫躓於山而躓於垤(叶徒吉反)
夏箴
(汲冡周書文傳解曰文王受命九年時維暮春在鄗召太子發曰吾語汝所保所守厚德廣惠忠信)
(愛人君子之行夏箴曰)
中不容利民乃外次(孔晁注夏禹之箴戒書也利福業次舍于田)
夏箴
(汲冡周書文傳解曰開皇曰土廣無守可襲伐土狹無食可圍竭二禍之來不稱之災天有四殃水)
(旱饑荒非務積聚何以備之夏箴曰開皇古書名也)
小人無兼年之食遇天饑妻子非其有也大夫無兼年
之食遇天饑臣妾輿馬非其有也國君無兼年之食遇
天饑百姓非其有也(注古者國家三年耕必有一年之儲非其有言流亡也)戒之
哉弗思弗行至無日矣(有十年之積者王有五年之積者覇無一年之積者亡)
商箴(見玉海)
(呂氏春秋名類篇商箴云)
天降災布祥竝有其職(以言禍福人或召之也)
虞箴
(左傳曰魏莊子謂晉侯曰昔周辛甲之為大史命百官箴王闕於虞人之箴曰按古史辛甲武王)
(時太史也)
芒芒禹跡畫為九州經啓九道(叶徒口反)民有寢廟獸有茂
(一作豐)草(叶此苟反)各有攸處德用不擾(叶忍九反)在帝夷羿冐于
原獸(叶如九反冐貪也)忘其國恤而思其麀牡武不可重(去聲)用
不恢于夏家(叶攻乎反)獸臣司原敢告僕夫
大正箴
(汲冡周書嘗麥解曰維四年孟夏之初祈禱于宗廟乃嘗麥於太祖即假於太宗少宗少祕於社太)
(史筴刑書九篇以升授大正爰箴大正曰)
欽之哉諸正敬功爾頌審三節無思民因順爾臨獄無
頗正刑有掇夫循乃德式監不遠以有此人保寧爾國
克戒爾服世世是其不殆維公咸若
楚箴(見玉海)
民生在勤勤則不匱
弟子職(八章)
(困學記聞曰弟子職漢志附于孝經朱子謂疑是作内政時士之子常為士因作此以教之又曰大)
(戴記之夏小正管子之弟子職孔叢子之小爾雅古書之存者三子之力也)
先生施教弟子是則温恭自虛所受是極見善存之聞
義則服(叶)温柔孝弟毋驕恃力志毋虛邪行必正直游
居有常必就有德顏色整齊中心必式夙興夜昧衣帶
必飭朝益莫習小心翼翼一此不懈是謂學則
右學則
少者之事夜寐蚤作既拚盥潄執事有恪攝衣共盥先
生乃作沃盥徹盥汎拚正席(叶祥籥反)先生乃作出入恭敬
如見賓客(叶恪)危坐鄉師顏色無怍
右蚤作
受業之紀必由長始一周則然其餘則否(叶鄙)始誦必作
其次則巳凡言與行思中以為紀古之將興者必由此
始後至就席狹至則起若有賓客(叶恪)弟子駿作對客無
讓(叶平聲)應旦遂行(叶杭)趨進受命所求雖不得必以反命
反坐復業若有所疑捧手問之師出皆起
右受業對客
至於食時先生將食弟子饌饋攝袵盥潄跪坐而饋置
醬錯(集作醋)食陳膳毋悖凡置彼食鳥獸魚鼈必先菜羹
(叶郎)羹胾中别胾在醬前其設要方飯是為卒左酒右醬
(叶漿)告具而退捧手而立(未叶)三飯二斗左執虛豆右執挾
七周旋而貳唯嗛之視同嗛以齒周而有始柄尺不跪
是謂貳紀先生巳食弟子乃徹趨走進潄拚前板(一作歛)
祭(一韻未叶)
右饌饋
先生有命弟子乃食以齒相要坐必盡席飯必捧擥羹
不以手亦有據膝無有隱肘既食乃飽循咡覆手振袵
掃席(叶若)巳食者作摳衣而降旋而鄉席(叶同上)各徹其餽
如於賓客既徹并器乃還而立
右乃食
凡拚之道實水於盤攘臂袂及肘堂上則播灑室中握
手執箕膺揲厥中有帚入戶而立其儀不忒執帚下箕
倚於戶側凡拚之紀必由奥始俯仰磬折拚毋有徹拚
前而退聚於戶内坐板排之以葉適巳實帚於箕先生
若作乃興而辭坐執而立遂出棄之既拚反立是協是
稽
右灑掃
莫食復禮昏將舉火執燭隅坐錯總之法橫於坐所(叶䟽)
(果反)櫛之遠近乃承厥火居句如矩蒸間容蒸然者處下
(叶戶)捧椀以為緒右手執燭左手正櫛有墮代燭交坐無
倍尊者(叶渚)乃取厥櫛遂出是去(上聲譚苑云此弟子執燭之禮也古者無燭)
(臺以人執燭檀弓曾子疾革童子執燭是也烝薪也椀楚辭所謂懸火今之提燈櫛舊本作即叶音燼櫛即皆)
(假借字正作&KR0034;从火从收與眘&KR0034;同音&KR0034;音燼朕媵送字皆以&KR0034;說文□字解云&KR0034;聲)
右執燭
先生將息弟子皆起敬奉枕席問何所趾俶袵則起有
常則否(叶鄙)先生既息各就其友(叶以)相切相磕各長其儀
(叶五向反)周而復始謂弟子之紀
右退習(或分有常則否以上為請袵下為退習今從管子合為一章)
祝辭
伊耆氏蜡辭
(禮記郊特牲曰天子大蜡八伊耆氏始為蜡蜡也者索也歲十二月合聚萬物而索饗之也炎帝)
(神農氏其初國伊繼國耆合而稱之故又號曰伊耆氏或曰堯也文心雕龍曰昔伊祈氏始蜡以祭)
(八神其辭云云則上皇祝文愛在茲矣舜之祠田云云利民之志頗形於言矣)
土反其宅(叶遠各反)水歸其壑昆蟲毋作草木歸其澤(叶達各反)
(此祝詞也宅猶安也土安則無崩圯水歸則無泛溢昆蟲謂螟蝗之屬草木各歸根於藪澤不得生於耕稼)
(之土也)
舜祠田辭(見文心雕龍)
荷此長耜耕彼南畝四海俱有
桑林禱辭
(荀子大略篇湯旱而禱云云何不雨至斯極也)
政不節(叶即字)與使民疾與宫室崇與婦謁盛(叶平聲)與苞
苴行與讒夫興與
成王冠頌(二見)
(家語孔子冠者武王崩成王年十三而嗣立周公攝政以治天下冠成王而朝於祖以見諸侯周公)
(命祝雍作頌曰)
令月吉日王始加元服去王幼志服(一作心是)衮職欽若昊
命六合是式率爾祖考永永無極
(大戴禮成王冠周公使祝雍祝王曰達而勿多也祝雍曰)
使王近於民遠於佞(叶禰因反)嗇於時惠於財(叶前西反)親賢而
使能(叶音泥)
士冠辭(八章)
(儀禮士冠禮始加祝云云始加緇布冠服玄端爵鞸)
令月吉日始加元服(叶蒲北反)棄爾幼志順爾成德夀考惟
褀介爾景福(叶筆助反)
(再加祝云云再加皮弁服素積素鞸)
吉月令辰乃申爾服(叶)敬爾威儀淑慎爾德眉夀萬年
永受胡福(胡遐也)
(三加祝云云三加爵弁服纁裳靺鞈)
以歲之正以月之令咸加爾服(叶)兄弟具在以成厥德
黃耉無疆受天之慶(叶墟羊反)
(醴辭云云三加畢賓醴冠者)
甘醴惟厚嘉薦令芳拜受祭之以定爾祥承天之休夀
考不忘
(醮辭云云若不醴則醮注醴禮簡尚質也醮禮繁尚文也醮亦賓醴冠者冠有三加故三醮也)
旨酒既清嘉薦亶時始加元服兄弟具來(叶力之反)孝友時
格永乃保之
(再醮曰)
旨酒既湑嘉薦伊脯乃申爾服禮儀有序祭此嘉爵承
天之祜
(三醮曰)
旨酒令芳籩豆有楚咸加爾服肴升折爼承天之慶(叶)
受福無疆
(字辭云云既醴冠者見毋出賓字之)
禮儀既備(叶筆力反)令月吉日昭告爾字(叶玆)爰字孔嘉(叶居之反)
髦士攸宜宜之于假(叶古)永受保之曰伯某父(仲叔季唯其所當)
祭禮嘏辭
(儀禮少牢饋食曰主人酳尸尸酢主人佐食取黍授尸尸執以命祝祝受以東北面嘏主人曰)
皇尸命工祝承致多福無疆于女孝孫來(讀曰釐賜也亦若賚)女
孝孫(叶須因反)使女受祿于天(叶鐡因反)宜稼于田(叶地因反)眉夀萬
年(叶禰因反)勿替引之(此諸侯之大夫祭禮也)
周祭天辭(以下三章俱見大戴禮)
(文心雕龍曰周之太祝掌六祀之辭是以庶物咸生陳於天地之郊旁作穆穆唱於迎日之拜)
皇皇上天照臨下土集地之靈降甘風雨(禮運曰地秉隂竅於山川)
庶物羣生各得其所靡今靡古(言覆施均)維予一人某敬拜
皇天之祜(古祝辭則云嗣王某或曰一人某王者親告之辭也)
祭地辭
薄薄之土承天之神(薄旁薄也易曰乃順承天也)興甘風雨庶卉百
穀莫不茂者(叶掌與反)既安且寧維予一人某敬拜下土之
靈
迎日辭(困學記聞曰迎日辭亦見尚書大傳)
維某年某月上日(年謂太歲所在月正月也其天地祝辭皆爾省文故日下明之也)明
光于上下勤施于四方旁作穆穆維予一人某敬拜迎
于郊以正月朔日迎日于東郊(古者帝王以正月朝聘率有司迎日于東郊也)
(所以為萬品先而尊事天也)
祭侯辭(二見)
(考工記曰梓人為侯張皮侯而棲鵠則春以功張五采之侯則遠國屬張獸侯則王以息燕祭侯之)
(禮以酒酺醢其辭曰)
惟若寧侯毋或若女不寧侯不屬于王所故抗而射女
強飲強食貽女曾孫諸侯百福(考工記若汝也寧安也侯之為物捍内蔽外)
(有諸侯之象焉故假以為戒敕諸侯之辭言汝當安為諸侯下若字訓如盖責之曰母如此等不寧之侯不服)
(屬于天子之所故立而射之也強飲強食祝神之辭勉之使飲食也既飲食醉飽當以百福遺女曾孫之為諸)
(侯也)
嗟爾不寧侯為爾不朝于王所故亢而射女強食爾食
曾孫侯氏百福(大戴禮)
田者祝(二見)
(史記淳于髠傳齊威王使髠于趙請兵禦楚齎金百斤車馬十駟髠仰天大笑冠纓索絶王曰先生)
(少之乎髠曰臣從東方來見道傍有禳田者操豚蹄酒一盂而祝云云臣見其所持者狹而所欲者)
(奢故笑之)
甌窶滿篝(叶斤敷反)汚邪滿車五穀蕃熟穰穰滿家(叶攻乎反篝)
(籠也汚邪下地田也)
蟹螺者宜禾汚邪者滿車五䅽蕃熟穰穰滿家(荀子注載此事)
(其辭全異蟹螺高地也)
越羣臣祝(二章)
(吳越春秋曰越王勾踐五年與大夫種范蠡入臣於吳羣臣皆送至浙江之上臨水祖道軍陳固陵)
(大夫文種前為祝其詞曰)
皇天祐助前沈後揚禍為德根憂為福堂威人者滅服
從者昌王離牽致其後無殃君臣生離感動上皇衆夫
悲哀莫不感傷臣請薄脯酒行二觴
太王德夀無疆無極乾坤受靈神祇輔翼我王厚之祉
祐在側德銷百殃利受其福去彼吳庭來歸越國
越王夀吳王辭
(吳越春秋曰吳王既釋越王之囚大縱酒於文臺為越王設北面之坐羣臣皆以客禮事之於是范)
(蠡與越王俱起為吳王夀其詞曰)
皇在上令昭下四時并心察慈仁者太王躬親鴻恩立
義行仁九德四塞威服羣臣於乎休哉傳德無極上感
太陽降瑞翼翼太王延夀萬歲長保吳國四海咸承諸
侯賓服觴酒既升永受萬福
大夫種祝越王辭(二章)
(吳越春秋曰越王既滅吳覇諸侯置酒文臺羣臣為樂大夫種進祝酒其辭曰)
皇天祐助我王受福良臣集謀我王之德宗廟輔政鬼
神承翼君不忘臣臣盡其力上天蒼蒼不可掩塞觴酒
二升萬福無極
我王仁賢懷道抱德滅讐破吳不忘返國賞無所恡羣
邪杜塞君臣同和福祐千億觴酒二升萬歲難極
繇辭
夏后鑄鼎繇
(困學記聞曰大卜三兆其頌皆千有二百夏后鑄鼎繇云云懿氏占成季卜曰間于兩社為公室輔)
(驪姬繇衞侯繇曰如魚竀尾衡流而方羊裔焉漢文兆曰大横庚庚余為天王夏啓以光皆龜繇也)
逢逢白雲一南一北一西一東九鼎既成遷于三國
懿氏繇
(左傳曰懿氏卜妻陳敬仲其妻卜之云云懿氏陳大夫卜以女妻敬仲)
鳳凰于飛和鳴鏘鏘有媯之後將育於姜五世其昌竝
於正卿(叶墟羊反)八世之後莫之與京(叶居良反媯陳姓姜齊姓竝於正卿即)
(桓子大於齊莫之與京謂成子得政)
伐驪繇
(國語晉獻公卜伐驪戎史蘇卜之曰勝而不吉公曰何謂也對曰遇兆曰)
挾以銜骨齒牙為猾戎夏交猝(挾猶會也骨所以鯁刺入也猾弄也齒牙為猾)
(以象讒口之為害也此為伐戎獲驪姬亂晉之兆)
驪姬繇
(晉獻公欲以驪姬為夫人卜之不吉筮之吉公曰從筮卜人曰筮短龜長不如從長且其繇曰)
專之渝(叶夷周反)攘公之羭(叶同渝)一薰一蕕十年尚猶有臭
(叶丑鳩反渝變也攘除也羭美也言變乃除公之美十年有臭言善易消惡難除也)
伯姬繇
(左傳晉獻公筮嫁伯姬於秦遇歸妹之暌史蘇占之曰不吉其繇曰)
士刲(苦圭反)羊亦無衁(音荒)也女承筐亦無貺也(周易歸妹上六爻辭)
(上六無應所求不獲故下刲無血上承無實不吉之象也)西鄰責言不可償也(將嫁女於)
(西而遇不吉之卦故知有責讓之言不可以償報)歸妹之暌猶無相也(暌乖離之象相)
(助也)震之離亦離之震(二卦變而氣相通)為雷為火為嬴敗姬(嬴秦)
(姓姬晉姓火動熾而害其母故為女嫁反害其家之象)車說其輹火焚其旗不利
行師敗於宗丘(叶丘於反震為車離為火上六爻在震則無應故車脱輹在離則失位故火)
(焚旗言皆失車旗之用也車敗旗焚故不利行師火還害母故敗在宗邑)歸妹暌孤寇張之
弧(此暌上九爻辭也處暌之極失位孤絶故遇寇難而有弓矢之警)姪其從姑(震為木離為火)
(火從木生離為震妹於火為姑謂子圉質秦)六年其逋逃歸其國而棄其家
(叶攻乎反家謂子圉婦懷嬴)明年其死於高梁之虚(惠公死之明年文公入殺懷公)
(於高梁高梁晉地)
鄢陵繇
(左傳成公十六年晉侯將伐鄭鄭人使去於楚楚子救鄭六月晉楚遇於鄢陵公筮之史曰吉其卦)
(遇復曰)
南國䠞射其元王中厥目(復陽長之卦陽起於子南行催隂離受其咎離為諸侯又)
(為目陽氣激南飛矢之象)
孫文子繇
(左傳襄公十年衛侯救宋師於襄牛鄭皇耳帥師侵衛楚令也孫文子卜追之獻兆於定姜姜氏問)
(繇云云姜氏曰征者喪雄禦寇之利也大夫圖之衞人追之獲鄭皇耳於犬邱孫文子衞大夫定)
(姜衞定公夫人)
兆如山陵(叶良中反)有夫出征而喪其雄
誄(文心雕龍曰尼父卒哀公作誄觀其憖遺之切嗚呼之歎雖非叡作古式存焉至柳妻之誄惠子則)
(辭哀而韻長矣)
孔子誄(二見)
昊天不弔不憖遺一老(叶朗口反)俾屛余一人以在位煢煢
余在疚嗚呼哀哉尼父(叶扶缶反)無自律(左傳註曰律法也言喪尼父無自以)
(為法)
天不遺耆老若相予位焉嗚呼哀哉尼父(檀弓)
柳下惠誄
(列女傳柳下惠死門人將誄之妻曰將誄夫子之德耶則二三子不如妾知之也乃誄曰)
夫子不伐(叶扶廢反)兮夫子之不竭(叶去例反)兮夫子之信誠而
與人無害(叶假憩反)兮柔屈從俗不強察(叶子例反)兮蒙耻救民
德彌大(叶徒帝反)兮雖遇三黜終不弊兮豈弟君子永能厲
兮嗟呼惜哉乃下世兮庶幾遐年今遂逝兮嗚呼哀哉
䰟神泄(叶私吏反)兮夫子之諡宜為惠兮
古詩紀卷六
