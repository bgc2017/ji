古詩紀卷一百十七明馮惟訥撰
陳第十
張君祖(按張君祖庾僧淵諸詩皆恬澹雅逸有晉風歴選陳詩無此作也考高僧傳有康僧淵竺)
(法雅者並在晉成帝時疑即此人歟廣宏明集云陳張君祖既不能明姑列于此以下爵里無考)
詠懷三首
運形不標異澄懷恬無欲座可棲王侯門可迴金轂風
來詠逾清鱗萃淵不濁斯乃玄中子所以矯逸足何必
翫幽閒青衿表離俗百齡苟未遐昨辰亦非促曦騰望
舒暎曩今迭相燭一世皆逆旅安悼電往速區區雖非
黨兼忘混礫玉恪神罔叢穢要在夷心曲
靈飈起回浪飛雲騰逆鱗苟擢南陽秀固集三造賓緬
懷結寂夜味藻詠終晨延佇時無遘誰與拂流塵眇情
寄極眄蕭條獨遨神相忘東溟裏何睎西朝津我崇道
無廢長謠想義人
遥遯播荆衡杖策憩南郢遭動透浪迹遇靖恬夷性拊
卷從老語揮綸與莊詠遐眺獨緬想蕭神飈塵正時無
喜惠偶絶韻將誰聽習(一作君)子茂芳標有欣徽音令穎
敷陵霜倩葩熙三春盛拂翮期霄翔豈與桑榆競我混
不材姿遺情忘雕暎雖非嶧陽椅聊以翮泗磬
贈沙門竺法頵三首
沙門竺法頵遠還西山作詩以贈因亦嘲之省其二
經聊為之讃(頵於倫切)
鬱鬱華陽嶽絶雲抗飛峯峭壁溜靈泉秀嶺森青松懸
巖廓崢嶸幽谷正寥籠丹崖棲竒逸碧室禪六通泊寂
清神氣綿眇矯妙蹤止觀著無無還淨滯空空外物豈
大悲獨往非玄同不見舍利弗(一作佛)受屈維摩公
至人如影響靈慧陶億劫應方恢權化兆類蒙慈悅冥
冥積塵昩永在巖底閉廢聪無通照遺形不洞滅明哉
如來降豁矣啓潛穴幽精淪朽壤孰若阿維察遥謝睎
玄疇何為自矜潔
邈邈慶成標峨峨浮雲嶺峻盖十二嶽獨秀閻浮境丹
流環方基瑶堂臨峭頂澗滋甘泉液崖蔚芳芝穎翹翹
羡化倫眇眇陵巖正肅拱望玅覺呼吸睎齡永苟能夷
沖心所憩靡不淨萬物可逍遥何必栖形影勉尋大乘
軌練神超勇猛
道樹經讚
峨峨王舍國鬱鬱靈竹園中有神化長空觀體善權私
呵晞光景豈識真跡端恢恢道明玄解發至神歡飄忽
凌虚起無云受慧難
三昧經讚
迹超十二燒戒由三昧成賢行極妙住道志慧以明九
本既殊動四禪不同冥淵哉不起滅始自無從生借問
道氣倫安測泥洹靈
答庾僧淵
茫茫混成始豁矣四天朗三辰還須彌百億同一像靈
和陶氤氲會之有妙常(一作長)大慈濟羣生冥感如影響
蔚蔚沙彌衆粲粲萬心仰誰不欣大乘兆定於玄曩三
法雖成林居士亦有黨不見虬與龍灑鱗凌霄上沖心
超遠寄浪懷邈獨往衆妙常所睎維摩余所賞苟未體
善權與子同髴髣悠悠誠滿域所遺在廢想
庾僧淵
代答張君祖
省贈法頵詩經通妙遠亹亹清綺雖云言不盡意殆
亦幾矣夫詩者志之所之意迹之所寄也忘妙玄解
神無不暢夫未能冥達玄通者惡得不有仰鑽之詠
哉吾想茂得之形容雖栖守殊塗標寄玄同仰代答
之未足盡美亦各言其志也其辭曰
真樸運既判萬象森已形精靈感冥會變化靡不經波
浪生死徒彌綸始無名捨本而逐末悔吝生有情胡不
絶可欲反宗歸無生達觀均有無蟬蛻豁朗明逍遥衆
妙津栖凝於玄冥大慈順變通化育曷常停幽閒自有
所豈與菩薩并摩詰風微指權遒多所成悠悠滿天下
孰識秋露情
又答張君祖
遥望華陽嶺紫霄籠三辰瓊巖朗璧室玉潤灑靈津丹
谷挺樛樹季穎奮暉薪融飈衝天籟逸響互相因鸞鳳
翔迴儀虬龍灑飛鱗中有沖漠士耽道玩妙均高尚凝
玄寂萬物息自賓棲峙遊方外超世絶風塵翹想睎眇
蹤矯步尋若人咏嘯舍之去榮麗何足珍濯志八解淵
遼朗豁冥神研幾通微妙遺覺忽忘身居士成有黨顧
盻非疇親借問守常徒何以知反真
何處士(廣弘明集云陳從事何處士)
春日從將軍遊山寺
蘭庭厭俗賞柰苑矚年華始入香山路仍逢火宅車慈
門數片葉道樹一林花雖悟危藤鼠終悲在箧蛇
别才法師於湘還郢北
乘杯事將遠捧袂忽無聊南楚長沙狹西浮郢路遥離
庭花已散别戍馬新驕明日分千里相思非一條
敬詶解法師所贈
道林俗之表慧遠廬之阿買山即高世乘杯且渡河法
雨時時落香雲片片多若為將羽化來濟在塵羅
通士人篇
龍宫既入道鳳闕且辭榮禪龕八想淨義窟四塵輕香
盖法雲起花燈慧火明自然忘有著非止悟無生
蘇子卿
朱鷺
玉山一朱鷺萬里(一作容與)入王畿欲向天池飲還遶上林
飛金堤曬羽翮丹水浴毛衣非貪葭下食懷思自遠歸
艾如張
誰在閒門外羅家諸少年張機蓬艾側結網槿籬邊若
能飛自勉豈為繒所纏黃雀儻為誡朱絲猶可延
梅花落
中庭一樹梅寒多葉未開秖言花是雪不悟有香來上
郡春恒晩高樓年易催織書偏有意教逐錦文回
紫騮馬(藝文樂府並作祖孫登)
候騎指樓蘭長城迥路難嘶從風處斷骨住水中寒飛
塵暗金勒落淚灑銀鞍抽鞭上關路誰念客衣單
南征
一朝遊桂水萬里别長安故鄉夢中近邊愁酒上寬劒
鋒但須利戎衣不畏單南中地氣暖少婦莫愁寒
陽縉
賦得荆軻(樂府作荆軻歌)
函關使不通燕將重深功長虹貫白日易水急寒風壯
髮危冠下匕首地圖中琴聲不可識遺恨沒秦宫
照帙秋螢
秋窗餘照盡入暗早螢來忽聚還同色恒然詎落灰飛
影黃金散依帷縹帙開含明終(律祖作自)不息夜月空徘徊
俠客控絶影
(陸土衡擬古詩曰俠客控絶景都人驂玉軒)
青門小苑物華新花開鳥弄會芳春仙掌層臺浮麗日
長楸廣路起紅塵園中追尋桃李徑陌上逢迎遊俠人
遊俠英名馳上國人馬意氣俱相得白玉鹿盧秋水劔
青絲宛轉黃金勒復有魚目並龍文躡影追風本絶羣
影入吳門疑曳練形來西北似浮雲寄語幽并馳射客
未肯推門(一作名)持借君
陽慎
從駕祀麓山廟
聖德憂民暇麾旆謁山靈畫航汎北渚文馬侍東平春
浦戈鋋照寒林鐃吹鳴依稀長安驛蕭條都尉城井泉
能共動江帆得分行窗幽細網合階静落花明櫩巢始
入燕軒樹已遷鶯菲菲蘭俎馥淡淡桂樽清銀塘(藝文作堂)
日影盡玉座舞衣輕
賀力牧
關山月
重關歛暮煙明月下秋前照石疑分鏡臨弓似引弦霧
暗迷旗影霜濃濕劒蓮此處離鄉客遥心萬里懸
亂後别蘇州人
徘徊睇閶闔悵望極姑蘇慨矣嗟荒運悲哉惜霸圖子
常終覆郢宰嚭遂亡吳石隕星方暗山崩川自枯周京
摧棫樸漢社落枌榆宫毁無巢燕城空餘堞烏兹邦號
端委多士自相趨照廡同燕石光車等魏珠言離已惆
悵念别更踟蹰若訪任公子求余東海隅
伏知道
從軍五更轉五首
一更刁斗鳴校尉逴連城遙聞射鵰騎懸憚將軍名
二更愁未央高城寒夜長試將弓學月聊持劒比霜
三更夜警新横吹獨吟春彊聽梅花落誤憶柳園人
四更星漢低落月與雲齊依稀北風裏胡笳雜馬嘶
五更催送籌曉色映山頭城烏初起堞更人悄下樓
詠人娉妾仍逐琴心
春色轉相催佳人心自迴長卿琴已弄秦嘉書未來挂
冠易分綬薦枕缺因媒染香風即度登垣花正開貞樓
若高下如何上陽臺
賦得招隠
招隠訪仙楹丘中琴正鳴桂叢侵石路桃花隔世情薄
暮安車近林喧山鳥驚
毛處約
雉子斑
春物始芳菲春雉正相追澗響連朝雊花光帶錦衣竄
跡時移影驚媒或亂飛能使如臯路相逢巧笑歸
陸系
有所思
别念限城闉還思樓上人淚想離前落愁聞别後新月
來疑舞扇花度憶歌塵只看今夜裏那似隔河津
獨孤嗣宗
紫騮馬
倡樓望早春寳馬度城闉照曜桃花逕蹀躞採桑津金
羈麗初景玉勒染輕塵遠聽珂驚急猶(一作知)是畫眉人
李燮
紫騮馬
紫燕忽踟蹰紅塵起路隅圉人移苜蓿騎士逐蘼蕪三
邊追黠虜一鼓定彊胡安用珂為玉自有汗成珠
江暉
劉生
五陵多美選六郡盡良家劉生代豪蕩標舉獨榮華寳
劒長三尺金樽滿百花唯當重意氣何處有驕奢
雨雪曲(英華作王筠今從樂府作江暉)
邊城風雪至遊子自心悲風哀笳弄斷雪暗馬行遲輕
生本為國重氣不關私恐君猶不信撫劒一揚眉
何楫
班婕妤怨
齊紈既逐箧趙舞即凌人履跡隨恩故階苔逐恨新獨
臥銷香炷長啼費錦巾庭草何聊頼也持秋當春
蕭淳
長相思
長相思久離别新燕參差條可結壺關遠鴈書絶對雲
恒憶陣看花復愁雪猶有望歸心流黃未剪截
孔仲智
羇謠
芳杜觴春酒髣髴傷山時徒歌不成樂空以羇自悲羇
悲懷土心遽復還山路迨及春復時無使春光暮
蕭有
射雉
二月春翬動曹王挾妬媒插翳依花合芟場向野開隔
田聞雉近横溪見影來弦明青壓碎箭落錦衣摧今日
如臯路能將巧笑迴
徐湛(玉臺作徐堪)
賦得班去趙姬升
(鮑明遠白頭吟曰申黜襃女進班去趙姬升)
班姬與飛燕俱侍漢王宫不意恩情歇偏將衰草同香
飛金輦外苔上玉階中今日悲團扇非是為秋風
吳尚野
詠鄰女樓上彈琴
青樓誰家女開窗弄碧弦貌同朝日麗裝競午花然一
彈哀塞鴈再撫哭春鵑此情人不會東風千里傳
吳思玄
閨怨
金風響洞房佳人心自傷淚隨明月下愁逐漏聲長燈
前羞獨鵠枕上怨孤凰自覺鴛帷冷誰憐珠被凉
殷謀
日出東南隅行
秦樓出佳麗正值朝日光陌頭能駐馬花處復添香
賈馮吉
自君之出矣
自君之出矣紅顔轉憔悴思君如明燭煎心且銜淚
何曼才
為徐陵傷妾
遲遲衫掩淚憫憫恨縈胸無復專房日猶望下山逢
許倪
破扇
蔽日無全影搖(玉臺作迎)風有半涼不堪鄣巧笑猶足動衣
香
蕭驎(一作隣)
詠袙複(疑即衵服女人脇衣也丹鉛餘錄作詠複裙)
的的(一作皛皛)金紗淨離離寳撮(一作縫)分纖腰非學楚寬帶
為思君
蕭琳
隔壁聽妓
徒聞弦管切不見舞腰迴唯有歌梁共塵飛一半來
陳叔逵
詠空鏡臺
即今妝飾廢凋零衢路間嫦娥與明月相共落關山
釋惠標(涉獵有才思陳寳應反以預謀坐誅)
詠山三首
靈山藴麗名秀出寫蓬瀛香鑪帶煙上紫盖入霞生霧
捲蓮峯出嵓開石鏡明定知丘壑裏併佇白雲情
娥眉信重險天目本仙居金華抱丹竈玉笥藴神書幽
人披薜荔怨妾採蘼蕪紫巖無暮雨何時送故夫
丹霞拂層閣碧水泛蓬萊鰲岫含煙聳蓮崖照日開松
門夾細葉石磴染新苔能令平子見淹留未肯回
詠水
曾添疎勒井經涌貳師營玉津花色亮銀溪錦磧明舟
如空裏汎人似鏡中行持將符上善利得動高情
詠孤石
中原一孤石地理不知年根含彭澤浪頂入香鑪煙崖
成二鳥翼峯作一芙蓮何時發東武今來鎮蠡川
贈陳寳應
(梁書曰寳應據閩中與鎦異潜有異謀遂起兵反沙門慧標作五言詩以送之寳應甚悅慧標齎以)
(示虞寄寄謂所親曰標公既以此始必以此終後寳應敗標從坐伏誅)
送馬猶臨水離旗稍引風好看今夜月當照紫微宫
曇瑗(金陵人以戒律處世住持為要陳宣帝敕瑗通誨國僧以為僧正)
遊故苑
(續高僧傳曰瑗每上鍾阜諸寺修造道賢觸興賦詩覽物懷古洪偃法師傲寄泉石偏見朋從把臂)
(郊坰同遊故苑瑗題樹為詩曰)
丹陽松葉少白水黍苗多浸淫下客淚哀怨動民歌春
溪度短葛秋浦沒長莎麋鹿自騰倚車騎絶經過蕭條
四野望惆悵將如何
釋洪偃(俗姓謝氏會稽山隂人風神秀穎弱齡悟道梁太宗在東朝愛其雋秀欲令還俗引為學)
(士偃執志不從會講重雲抗言高論甚為武帝所優禮梁亂避地于縉雲陳武革命乃復出都天嘉)
(五年卒偃始離俗迄於遷化惟學是務每緣情觸興輒叙其致而文彩灑落罕有嗣者)
遊故苑(禪藻集誤作何偃)
龍田留故苑汾水結餘波悵望傷遊目辛酸思緒多涼
颸慘高樹濃露變輕蘿澤葵猶帶井池竹尚(一作下)侵荷
秋風徒自急無復白雲歌
登吳昇平亭(一作遊若邪雲門精舍)
蕭蕭物候晚肅肅天望清旅人聊策杖登高蕩客情川
原多舊迹墟里或新名宿烟浮始旦朝日照初晴獨遊
乏徒侣徐步寡逢迎信矣非吾託賞心何易并
遊鍾山之開善定林息心宴坐引筆賦詩
杖策步前嶺褰裳出外扉輕蘿轉蒙密幽逕復紆威樹
高枝影細山盡鳥聲稀石苔時滑屣蟲網乍粘衣澗傍
紫芝曄巖上白雲霏松子排煙去堂生寂不歸窮谷無
還往攀桂獨依依
釋智愷(俗姓曹氏住楊都寺與法泰同往嶺表素積道風辭力殷贍卒於陳光大二年)
臨終詩(禪藻集作法泰詩題云遘疾並誤)
千月(一作秋)本難滿三時理易傾石火無恒燄電光非久
明遺文空滿笥徒然昧後生泉路方幽曀寒隴向凄清
一隨朝露盡唯有夜松聲
高麗定法師
詠孤石
迴石直生空平湖四望通巖根恒灑浪樹杪鎮搖風偃
流還漬影侵霞更上紅獨拔羣峯外孤秀白雲中
陳少女
寄夫
自君上河梁蓬首臥蘭房安得一樽酒慰妾九迴腸
郊廟歌辭
陳太廟舞辭七首
(隋書樂志曰陳初武帝詔求宋齊故事太常卿周弘讓奏曰齊氏承宋咸用元徽舊式宗祀朝饗奏)
(樂俱同惟北郊之禮頗有增益皇帝入壝門奏永至飲福酒奏嘉胙太尉亞獻奏凱容埋牲奏隸幽)
(帝還便殿奏休成衆官並出奏肅成此乃元徽所闕永明六年之所加也唯送神之樂宋孝建二年)
(秋起居注云奏肆夏永明中改奏昭夏帝遂依之是時並用梁樂唯改七室舞辭)
凱容舞(皇祖步兵府君室)
於赫皇祖宫牆高嶷邁彼厥初成兹峻極縵樂簡簡閟
寢翼翼祼饗若存惟靈靡測
凱容舞(正員府君室)
昭哉上德浚彼洪源道光前訓慶流後昆神猷綿邈清
廟斯存以享以祀惟祖惟尊
凱容舞(懷安府君室)
選辰崇饗飾禮嚴敬靡愛牲牢兼馨粢盛明明烈祖龍
光遠映肇我王風形斯舞詠
凱容舞(皇高祖安成府君室)
道遥積慶德遠昌基永言祖武致享從思九章停列八
舞迴墀靈其降止百福來綏
凱容舞(皇曾祖太常府君室)
肇迹締基義標鴻篆恭惟載德瓊源方闡享薦三清筵
陳四璉增我堂構式敷帝典
景德凱容舞(皇祖景皇帝室)
皇祖執德長發其祥顯仁藏用懷道韜光寧斯閟寢合
此蕭薌永昭貽厥還符翦商
武德舞(皇考高祖武皇帝室)
烝哉聖祖撫運升離道周經緯功格玄祗方軒邁扈比
舜陵媯緝熙是詠欽明在斯雲雷遘屯圖南共舉大定
揚越震威衡楚四奥宅心九疇還敘景星出翼非雲入
吕德暢容辭慶昭羽綴於穆清廟載揚徽烈嘉玉既陳
豐盛斯潔是將是享鴻猷無絶
襍歌謠辭
齊雲觀歌
(隋書五行志曰陳後主造齊雲觀國人歌之功畢而為隋師所虜)
齊雲觀寇來無際畔
江東謠
(隋書五行志曰陳初有童謠其後陳主果為韓擒所敗擒本名擒虎黃斑之謂也破建康之始復乘)
(青驄馬往反時節皆應)
黃斑青驄馬發自壽陽涘來時冬氣末去日春風始
陳初童謠
御路種竹篠蕭蕭巳復起合盤貯蓬塊無復揚塵已
又
日西夜烏飛拔劔倚梁柱歸去來歸山下
張種歌
(陳書曰張種少恬静居處雅正不妄交遊傍無造請時人為之語曰)
宋稱敷演梁則卷充清處學尚種有其風
二賀歌
(唐書曰賀臨仁越州山隂人在陳與兄德基師事周弘正以文辭稱人為語曰)
學行可師賀德基文質彬彬賀德仁
古詩紀卷一百十七
