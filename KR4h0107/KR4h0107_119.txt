古詩紀卷一百十九明馮惟訥撰
北魏第二
陽固(字敬安北平無終人太和中從大將軍劉昶府法曹行參軍在軍勇决昶竒之言之孝文累遷)
(尚書侍御史明帝即位除尚書考功郎中京兆王繼為司徒辟固為從事中郎觧除前軍將軍卒諡)
(曰文)
刺讒詩
(北史曰宣武末中尉王顯當權固每直言其過以此銜固又有人間之顯因奏固免官遂闔門自守)
(作刺讒疾倖詩二首)
巧佞巧佞讒言興兮營營習習似青蠅兮以白為黑在
汝口兮汝非蝮蠆毒何厚兮巧佞巧佞一何工矣伺間
伺忿言必從矣朋黨噂&KR0689;自相同矣浸潤之譛傾人墉
矣成人之美君子貴焉攻人之惡君子愧焉汝何人斯
譛毁日繁予實無罪何騁汝言番番緝緝䜛言側入君
子好讒如或弗及天疾䜛說汝其至矣無妄之禍行將
及矣泛泛游鳬弗制弗拘行藏之徒或智或愚維余小
子未明兹理毁與行俱言與釁起我其懲矣我其悔矣
豈求人兮思恕在已
疾倖詩
彼諂諛兮人之蠧兮刺促昔粟罔顧耻辱以求媚兮邪
干側入如恐弗及以自容兮志行褊小好習不道朝挾
其車夕承其輿或騎或徒載奔載趨或言或笑曲事親
要正路不由邪徑是蹈不識大猷不知話言其朋其黨
其徒實繁有詭其行有佞其音籧篨戚施邪媚是欽既
䜛且妒以逞其心是信是任亂是(北史作敗其)以多其始不
慎末如之何習習宰嚭營營無極梁丘寡智王鮒淺識
伊戾息夫異世同力江充趙高甘言似直竪刁上官擅
生羽翼乃如之人僣爽其德豈徒喪邦又亦覆國嗟爾
中下其親其昵不謂其非不覺其失好之有年寵之有
日我思古人心焉若疾百凡君子宜其慎矣覆車其(一作)
(之)鑒近可信矣言既備矣事既至矣反是不思維塵及
矣
盧元明(字幼章范陽涿人涉歷羣書兼有文義永安初兼尚書令孝武登阼遷歷尚書右丞相轉)
(散騎常侍)
晦日汎舟應詔
輕灰吹上管落蓂飄下蔕遲遲春色華晼晼年光麗
李騫(字希義趙郡平棘人博涉經史文藻富贍位散騎常侍尚書左丞使梁坐事免後除黃門侍郎)
贈親友
(北史曰騫為尚書左丞坐免論者以為非罪騫嘗贈親友盧元明魏收詩盖失職之志云)
幽棲多暇日總駕萃荒坰南曕帶宫雉北睇距畦瀛流
火時將末懸炭漸云輕寒風率已厲秋水寂無聲層隂
蔽長野凍雨暗窮汀侶浴浮還没孤飛息且驚三褫俄
終歲一丸曾未營閒居同洛涘歸身欵武城稍旅原思
藋坐夢尹勤荆監河愛斗(一作升)水蘇子借餘明益州逹
友趣廷尉辯交情豈若忻蓬蓽收志偶沈冥(懸炭事見淮南子亦)
(古候氣之法說林懸羽與炭而知燥濕之氣)
温子昇(字鵬舉其先太原人祖避難家於濟隂博覽百家文章清婉熙平初舉高第擢御史孝莊)
(即位補南主客郎中遷散騎常侍中軍大將軍領本州大中正齊文襄引以為諮議及元瑾荀濟等)
(作亂文襄疑子昇知其謀下晉陽獄死)
白鼻騧(以下樂府)
少年多好事攬轡向西都相逄狹斜路駐馬詣當壚
結襪子
誰能訪故劒會自逐前魚裁紈終委篋織素空有餘
安定侯曲
封疆在上地鍾鼓自相和美人當窗舞妖姬掩扇歌
燉煌樂
客從遠方來相隨歌且笑自有燉煌樂不減安陵調
涼州樂歌二首
遠遊武威郡遥望姑臧城車馬相交錯歌吹日縱橫
路出玉門關城接龍城坂但事絃歌樂誰道山川遠
𢷬衣(詩話補遺)
長安城中秋夜長佳人錦石𢷬流黃香杵紋砧知近遠
傳聲逓響何淒涼七夕長河爛中秋明月光蠮螉塞邊
絶候鴈鴛鴦樓上望天狼
從駕幸金墉城(以下詩)
兹城實佳麗飛甍自相竝膠葛擁行風岧嶤閟流景御
溝屬清洛馳道通丹屏湛淡水成文參差樹交影長門
久已閉離宫一何静細草緣玉階高枝蔭桐井微微夕
渚暗肅肅暮風冷神行揚翠旗天臨肅清警伊臣從下
列逢恩信多幸康衢雖已泰弱力將安騁
春日臨池
光風動春樹丹霞起暮隂嵳峩映連璧飄颻下散金徒
自臨濠渚空復撫鳴琴莫知流水曲誰辯遊魚心
詠花蝶
素蝶向林飛紅花逐風散花蝶俱不息紅素還相亂芬
芬共襲手葳蕤從可玩不慰行客心遽動離居歎
相國清河王挽歌
高門詎改轍曲沼尚餘波何言吹樓下翻成薤露歌
高孝緯
空城雀
百雉何寥廓四面風雲上紈素久為塵池臺尚可仰啾
啾雀噪城鬱鬱無歡賞日暮縈心曲橫琴聊自奬
王容
大堤女
寳髻耀明璫香羅鳴玉珮大堤諸女兒一一皆春態入
花花不見穿柳柳隂碎東風拂面來由來亦相愛
王德
春詞
春花綺繡色春鳥絃歌聲春風復蕩漾春女亦多情愛
將鶯作友憐傍錦為屏回頭語夫壻莫負艷陽征
周南
晚粧
青樓誰家女當窗啓明月拂黛䨇蛾飛調脂艷桃發舞
罷鸞自羞妝成淚仍滑願託嫦娥影尋郎縱燕越
祖叔辨
千里思
細君辭漢宇王嬙即虜衢寂寂人逕阻迢迢天路殊憂
來似懸旆淚下若連珠無因上林鴈但見邊城蕪
袁曜(北史袁曜字景騰博學有俊才仕魏為車騎將軍清河王懌文學未知是否)
釋奠詩
南庠貴齒東學尚親卑躬下問降禮師臣圓冠濟濟方
領恂恂肄業既終舍奠爰始韶音遞奏笙鏞間起茨
夏愔愔晬容亹亹德奢并慙陳信焉恥
王肅妻謝氏
贈王肅
(伽藍記曰洛陽城南正覺寺尚書令王肅所立也肅在江南娶謝氏女及至京師復尚公主其後謝)
(氏為尼來奔作詩贈肅公主亦代肅贈謝肅聞之甚恨遂造正覺寺以憩之)
本為箔上蠶今作機上絲得絡逐勝去頗憶纏綿時
陳留長公主
代答詩
鍼是貫紳物目中常絍絲得帛縫新去何能衲故時
雜曲歌辭無名氏
阿那瓌
(北史曰阿那瓌蠕蠕國主也通典曰蠕蠕自拓拔初徙雲中即有種落後魏太武神䴥中彊盛盡有)
(匈奴故地阿那瓌孝明帝時蠕蠕國主辭云匈奴主也)
聞有匈奴主雜騎起塵埃列觀長平坂驅馬渭橋來
楊白花
(梁書曰楊華武都仇池人少有勇力容貌雄偉魏胡太后逼通之華懼及禍乃率其部曲降梁胡太)
(后追思之不能已為作楊白華歌使宫人連臂蹋足歌之聲甚悽惋南史曰楊華本名白花奔梁後)
(名華魏名將大眼之子)
陽春二三月楊柳齊作花春風一夜入閨闥楊花飄蕩
落南家含情出戶脚無力拾得楊花淚沾臆秋去春還
䨇燕子願銜楊花入窠裏
雜歌謠辭無名氏
詰汾歌
(北史曰北魏聖武皇帝諱詰汾嘗田於山澤歘見轁軿自天而下既至見美婦人自稱天女受命相)
(偶旦日請還期年復會於此言終而别及期帝至先田處果見天女以所生男授帝曰此君之子也)
(當世為帝王即始祖神元皇帝也故時人諺曰)
詰汾皇帝無婦家力微皇帝無舅家(神元諱力微)
咸陽王歌
(北史曰後魏景明中咸陽王禧謀逆伏誅後宫人為之歌其歌遂流於江表北人之在南者聞弦管)
(奏之莫不灑泣)
可憐咸陽王奈何作事誤金牀玉几不能眠夜踏霜與
露(一作夜起踏霜露)洛水湛湛彌岸長行人那得渡
裴公歌
(北史曰裴俠大綂中為河北郡守躬履儉素愛民如子郡舊有漁獵夫三十人以供郡守俠曰以口)
(腹役人吾所不為也悉罷之又有丁三十人供郡守役俠亦不私竝收庸為市官馬歲時既積馬遂)
(成羣去職之日一無所取民歌之云)
肥鮮不食丁庸不取裴公貞惠為世規矩
李波小妹歌
(魏書曰廣平人李波宗族彊盛殘掠不已公私咸患百姓為之語云云刺史李安世設方略誘波等)
(殺之州内肅然)
李波小妹字雍容褰裾逐馬如卷蓬左射右射必疊䨇
婦女尚如此男子安可逢
趙郡謠
(北史曰後魏李曾孝武時為趙郡太守令行禁止并州丁零數為山東害知曾能得百姓死力不敢)
(入境賊於常山界得一死鹿賊長謂趙郡地也責之還令送鹿故處其見憚如此郡人為之謠)
詐作趙郡鹿猶勝常山粟
二拔謠
(北史曰永熙二年竇泰破尒朱榮神武入洛尒朱仲部下都督張子期自滑臺歸命神武斬之斛斯)
(椿由是不安乃與南陽王寳炬等搆神武於魏帝故魏帝心貳於賀拔岳初孝明之時洛下以兩拔)
(相擊謠言云云好事者以二拔謂拓拔賀拔言俱將衰之兆)
銅拔打鐵拔元家世將末
曲堤謠二首
(北史曰後魏宋世良孝莊時為清河太守才識閒明尤善政術郡東南有曲堤成公一姓阻而居之)
(羣盗多萃於此人為之語云云世良施八條之制盗奔他境人又謠云云)
寧度東吳會稽不歷成公曲堤
曲堤雖險賊何益但有宋公自屏跡
河東謠(歌元淑)
秦州河中杼柚代舂元公至止田疇始理
洛中童謠二首
(北史曰尒朱彦伯節閔帝時封博陵郡王位侍中及張勸等掩襲尒朱世隆神武執彦伯與世隆同)
(斬於閶闔門外懸首於斛斯椿門樹先是洛中謠云云至是竝驗)
三月末四月初楊灰簸土覓眞珠
頭去項脚根齊驅上樹不須梯
後魏宣武孝明時謠
(北史曰孝武帝永熙三年遇酖而崩初宣武孝明間謠云云識者以為索謂魏本索髮焦梨狗子指)
(宇文泰泰小字黑獺也)
狐非狐貉非貉焦梨狗子齧斷索
東魏童謠
(魏紀曰孝武帝既入關渤海王高歡議立清河王子善見以奉明帝之後是為孝静皇帝遷都於鄴)
(為東魏自是軍國政務皆歸相府先是童謠云云按青雀子謂静帝實清河王之世子鸚鵡謂齊神)
(武即高歡也後竟為齊所滅)
可憐青雀子飛來鄴城裏羽翮垂欲成化作鸚鵡子
府君頌
(北史曰吕顯字子明皇始初拜鉅鹿太守清身奉公百姓頌之)
時惟府君克清克明緝我荒土人胥樂生願夀無疆以
享長齡
三王歌
(後魏書曰濟南王元彧與從兄安豐王延明中山王熙齊名時人為之語曰)
三王楚楚盡琳瑯未若濟南備圓方
袁祖謠
(北史曰祖瑩與陳郡袁翻齊名秀出時人為之語曰)
京師楚楚袁與祖洛陽翩翩祖與袁
李謐歌
(北史曰李謐少好學周覽百氏初師事小學博士孔璠數年後璠還就謐請業同門生為之語曰)
青成藍藍謝青師何常在明經
古詩紀卷一百十九
