古詩紀卷四十四明馮惟訥撰
晉第十四
陶淵明(字元亮入宋名潛潯陽柴桑人太尉長沙公侃之曾孫少有高趣親老家貧起為州祭酒)
(不堪吏職解歸躬耕自資隆安中為鎮軍參軍義熙元年遷建威參軍未幾求為彭澤令在縣八十)
(餘日解歸暨入宋終身不仕顔延年誄之諡曰靖節徵士詩品曰其源出於應璩又協左思風力)
(文體省静殆無長語篤意高古辭興婉愜每觀其文想其人德世歎其質直至如歡言酌春酒日暮)
(天無雲風華清靡豈直為田家語耶古今隠逸詩人之宗也)
停雲(四章四并序以下言)
停雲思親友也罇湛新醪園列初榮願言不從歎息
彌襟
靄靄停雲濛濛時雨八表同昏平路伊阻静寄東軒春
醪獨撫良朋悠邈搔首延佇
停雲靄靄時雨濛濛八表同昏平陸成江有酒有酒閒
飲東窗願言懷人舟車靡從
東園之樹枝條再榮競用新好以招余情人亦有言日
月于征安得促席說彼平生
翩翩飛鳥息我庭柯歛翮閒止好聲相和豈無他人念
子實多願言不獲抱恨如何
時運(四章)(并序)
時運游暮春也春服既成景物斯和偶影獨遊欣慨
交心
邁邁時運穆穆良朝襲我春服薄言東郊山滌餘靄宇
曖微霄有風自南翼彼新苗
洋洋平津乃漱乃濯邈邈遐景載欣載矚稱心而言人
亦易足揮兹一觴陶然自樂
延目中流悠悠清沂童冠齊業閒詠以歸我愛其静寤
寐交揮但恨殊世邈不可追
斯晨斯夕言息其廬花藥分列林竹翳如清琴横牀濁
酒半壺黃唐莫逮慨獨在予
榮木(四章)(并序)
榮木念將老也日月推遷巳復有夏總角聞道白首
無成
采采榮木結根于兹晨耀其華夕已喪之人生若寄顦
顇有時静言孔念中心悵而
采采榮木于兹托根繁華朝起慨暮不存貞脆由人禍
福無門匪道曷依匪善奚敦
嗟予小子禀兹固陋徂年既流業不增舊志彼弗舍安
此日富我之懷矣怛焉内疚
先師遺訓余豈云墜四十無聞斯不足畏脂我名車策
我名驥千里雖遥孰敢不至
勸農(六章)
悠悠上古厥初生人傲然自足抱朴含眞智巧既萌資
待靡因誰其贍之實頼哲人
哲人伊何時惟后稷贍之伊何實曰播殖舜既躬耕禹
亦稼穡遠若周典八政始食
熙熙令音猗猗原陸卉木繁榮和風清穆紛紛士女趣
(一作趨)時競逐桑婦宵征農夫野宿
氣節易過和澤難久冀缺攜儷沮溺結耦相彼賢達猶
勤壟畝矧伊衆庶曳裾拱手
民生在勤勤則不匱宴安自逸歲暮奚冀儋石不儲饑
寒交至顧爾儔列能不懷愧
孔耽道德樊須是鄙董樂琴書田園不履若能超然投
迹高軌敢不歛袵敬讚德美
命子(十章)
悠悠我祖爰自陶唐邈為虞賓歴世重光御龍勤夏豕
韋翼商穆穆司徒厥族以昌
紛紛戰國漠漠衰周鳳隠于林幽人在丘逸虯遶雲奔
鯨駭流天集有漢眷予愍侯
於赫愍侯運當攀龍撫劍夙邁顯兹武功書誓山河啟
土開封亹亹丞相允迪前蹤
渾渾長源蔚蔚洪柯羣川載導衆條載羅時有語默運
因隆窊在我中晉業融長沙
桓桓長沙伊勲伊德天子疇我專征南國功遂辭歸臨
寵不忒(一作惑)孰謂斯心而近可得
肅矣我祖慎終如始直方二臺惠和千里於皇仁考淡
焉虛止寄迹風雲寘兹愠喜
嗟予寡陋瞻望弗及顧慙華鬢負影隻立三千之罪無
後為急我誠念哉呱聞爾泣
卜云嘉日占亦良時名汝曰儼字汝求思温恭朝夕念
兹在兹尚想孔伋庶其企而
厲夜生子遽而求火凡百有心奚特于我既見其生實
欲其可人亦有言斯情無假
日居月諸漸免于孩福不虛至禍亦易來夙興夜寐願
爾斯才爾之不才亦已焉哉
贈長沙公族祖(四章)(并序)
長沙公於余為族祖同出大司馬昭穆既遠已為路
人經過潯陽臨别贈此
同源分流人易世疎慨然寤歎念兹厥初禮服遂悠歲
月眇徂感彼行路眷然躊躇
於穆令族允構斯堂諧氣冬暄映懷圭璋爰采春花載
警秋霜我曰欽哉實宗之光
伊余云遘在長忘同笑言未久逝焉西東遥遥三湘滔
滔九江山川阻遠行李時通
何以寫心貽此話言進簣雖微終焉為山敬哉離人臨
路悽然欵襟或遼音問其先
酬丁柴桑(二章)
有客有客爰來爰止秉直司聰于惠百里飡勝如歸聆
善若始
匪惟諧也屢有良由載言載眺以寫我憂放歡一遇既
醉還休寔欣心期方從(一作同)我遊
答龐參軍(六章)(并序)
龐為衛軍參軍從江陵使上都過潯陽見贈
衡門之下有琴有書載彈載詠爰得我娛豈無他好樂
是幽居朝為灌園夕偃蓬廬
人之所寳尚或未珍不有同好云胡以親我求良友寔
覯懷人懽心孔洽棟宇惟隣
伊余懷人欣德孜孜我有旨酒與汝樂之乃陳好言乃
著新詩一日不見如何不思
嘉遊未斁誓將離分送爾于路銜觴無欣依依舊楚邈
邈西雲之子之遠良話曷聞
昔我云别倉庚載鳴今也遇之雪霰飄零大藩有命作
使上京豈㤀宴安王事靡寧
慘慘寒日肅肅其風翩彼方舟容裔江中(一作容與沖沖)勖哉
征人在始思終敬兹良辰以保爾躬
歸鳥(四章)
翼翼歸鳥晨去于林遠之八表近憩雲岑和風不洽翻
翮求心顧儔相鳴景庇清隂
翼翼歸鳥載翔載飛雖不懷遊見林情依遇雲頡頏相
鳴而歸遐路誠悠性愛無遺
翼翼歸鳥馴林徘徊豈思天路欣及舊棲雖無昔侣衆
聲每諧日夕氣清悠然其懷
翼翼歸鳥戢羽寒條遊不曠林宿則森標晨風清興好
音時交矰繳奚施巳卷安勞(卷與倦同)
遊斜川(并序五言以下)
辛丑歲正月五日天氣澄和風物閒美與二三隣曲
同遊斜川臨長流望曾城魴鯉躍鱗於將夕水鷗乘
和以翻飛彼南阜者名實舊矣不復乃為嗟嘆若夫
曾城傍無依接獨秀中臯遥望靈山有愛嘉名欣對
不足率爾賦詩悲日月之遂往悼吾年之不留各疏
年紀鄉里以記其時日
開歲倏五日吾生行歸休念之動中懷及辰為兹遊氣
和天惟澄班坐依遠流弱湍馳文魴閒谷矯鳴鷗迴澤
散游目緬然睇曾丘雖微九重秀顧瞻無匹儔提壺接
賓侣引滿更獻酬未知從今去當復如此不中觴縱遥
情㤀彼千載憂且極今朝樂明日非所求
示周續之祖企謝景夷三郎(時三人皆講禮校書)
負痾頽簷下終日無一欣藥石有時閒念我意中人相
去不尋常道路邈何因周生述孔業祖謝響然臻道喪
向千載今朝復斯聞馬隊非講肆校書亦已勤老夫有
所愛思與爾為隣願言誨諸子從我潁水濱
怨詩楚調示龐主簿鄧治中(龐遵)
天道幽且遠鬼神茫昧然結髮念善事僶俛六九(一作五十)
年弱冠逢世阻始室喪其偏炎火屢焚如螟蜮恣中田
風雨縱横至收歛不盈廛夏日長抱饑寒夜無被眠造
夕思鷄鳴及晨願烏遷在已亦何怨(一作何怨天)離憂悽目
前吁嗟身後名於我若浮煙慷慨獨悲歌鍾期信為賢
答龐參軍(并序)
三復來貺欲罷不能自爾隣曲冬春再交欵然良對
忽成舊游俗諺云數面成親舊况情過此者乎人事
好乖便當語離楊公所歎豈惟常悲吾抱疾多年不
復為文本既不豐復老病繼之輙依周孔往復之義
且為别後相思之資
相知何必舊傾蓋定前言有客賞我趣每每顧林園談
諧無俗調所說聖人篇或有數斗酒閒飲自懽然我寔
幽居士無復東西緣物新人惟舊弱毫多所宣情通萬
里外形迹滯江山君其愛體素來會在何年
五月旦作和戴主簿
虛舟縱逸棹回復遂無窮發歲始俛仰星紀奄將中南
窗罕悴物北林榮且豐神淵寫時雨晨色奏景風既來
孰不去人理固有終居常待其盡曲肱豈傷沖遷化或
夷險肆志無窊隆即事如巳高何必升華嵩
和劉柴桑
山澤久見招胡事乃躊躇直為親舊故未忍言索居良
辰入竒懷挈杖還西廬荒塗無歸人時時見廢墟茅茨
已就治新疇復應畬谷風轉淒薄春醪解饑劬弱女雖
非男慰情良勝無栖栖世中事歲月共相疎耕織稱其
用過此奚所須去去百年外身名同翳如
酬劉柴桑
窮居寡人用時㤀四運周櫚庭多落葉慨然知已秋新
葵鬱北牖嘉穟養南疇今我不為樂知有來歲不命室
攜童弱良日登遠游
和郭主簿二首
藹藹堂前林中夏貯清隂凱風因時來回飈開(一作吹)我
襟息交游閑業卧起弄書琴園蔬有餘滋舊穀猶儲今
營已良有極過足非所欽舂秫作美酒酒熟吾自斟弱
子戲我側學語未成音此事眞復樂聊用㤀華簮遥遥
望白雲懷古一何深
和澤周三春清涼素秋節露凝無游氛天高風景澈陵
岑聳逸峰遥瞻皆竒絶芳菊開林耀青松冠巖列懷此
貞秀姿卓為霜下傑銜觴念幽人千載撫爾訣檢素不
獲展厭厭竟良月
贈羊長史(并序)
左軍羊長史銜使秦川作此與之
愚生三季後慨然念黃虞得知千載外正(一作上)賴古人
書賢聖留餘跡事事在中都豈㤀游心目關河不可踰
九域甫已一逝將理舟輿聞君當先邁負痾不獲俱路
若經商山為我少躊躇多謝綺與角精爽今何如紫芝
誰復採深谷久應蕪駟馬無貰患貧賤有交娛清謠結
心曲人乖運見疎擁懷累代下言盡意不舒
歲暮和張常侍
市朝悽舊人驟驥感悲泉明旦非今日歲暮余何言素
顔歛光潤白髮一巳繁闊哉秦穆談旅力豈未愆向夕
長風起寒雲沒西山冽冽氣遂嚴紛紛飛鳥還民生鮮
常在矧伊愁苦纏屢闕清酤至無以樂當年窮通靡攸
慮顦顇由化遷撫已有深懷履運增慨然
和胡西曹示顧賊曹
蕤賓五月中清朝起南颸不駛亦不遲飄飄吹我衣重
雲蔽白日閒雨紛微微流目視西園曄曄榮紫葵於今
甚可愛奈何當復衰感物願及時每恨靡所揮悠悠待
秋稼寥落將賒遲逸想不可淹猖狂獨長悲
癸卯十二月中作與從弟敬遠
寢跡衡門下邈與世相絶顧盼莫誰知荆扉晝常閉(必結)
(切)淒淒歲暮風翳翳經日雪傾耳無希聲在目皓巳潔
(或作結)勁氣侵襟袖簞瓢謝屢設蕭索空宇中了無一可
悅歴覽千載書時時見遺烈高操非所攀深得固窮節
平津苟不由栖遲詎為拙寄意一言外兹契誰能别
與殷晉安别(并序)
殷先作晉安南府長史掾因居潯陽後作太尉參軍
移家東下作此以贈
遊好非久長(一作少長)一遇盡殷勤信宿酬清話益復知為
親去歲家南里薄作少時隣負杖肆游從淹留㤀宵晨
語默自殊勢亦知當乖分未謂事巳及興言在兹春飄
飄西來風悠悠東去雲山川千里外言笑難為因才華
(集作良才)不隠世江湖多賤貧脫有經過便念來存故人
於王撫軍座送客
秋日淒且厲百卉具巳腓爰以履霜節登高餞將歸寒
氣冐山澤游雲倏無依洲渚思綿邈風水互乖違瞻夕
欣良讌離言聿云悲晨鳥暮來還懸崖歛餘暉逝止判
殊路旋駕悵遲遲目送回舟遠情隨萬化遺
始作鎮軍參軍經曲阿作
弱齡寄事外委懷在琴書被褐欣自得屢空常晏如時
來苟冥會宛轡(集作婉孌)憩通衢投策命晨裝暫與園田(一作)
(林)疎眇眇孤舟逝綿綿歸思紆我行豈不遥登降(一作陟)
千里餘目倦川途異心念山澤居望雲慙高鳥臨水愧
遊魚眞想初在襟誰謂形跡拘聊且憑化遷終返班生
廬
庚子歲五月中從都還阻風於規林二首
行行循歸路計日望舊居一欣侍温顏再喜見友于鼓
棹路﨑曲指景限西隅江山豈不險歸子念前途凱風
負我心戢枻守窮湖高莽眇無界夏木獨森疎誰言客
舟遠近瞻百里餘延目識南嶺空歎將焉如
自古歎行役我今始知之山川一何曠巽坎難與期崩
浪聒天響長風無息時久遊戀所生如何淹在兹静念
園林好人間良可辭當年詎有幾縱心復何疑
辛丑歲七月赴假還江陵夜行塗中作
閒居三十載遂與塵事冥詩書敦宿好林園無俗情如
何捨此去遥遥至南(一作西)荆叩枻新秋月臨流别友生
涼風起將夕夜景湛虛明昭昭天宇闊皛皛川上平懷
役不遑寐中宵尚孤征商歌非吾事依依在耦耕投冠
旋舊墟不為好爵縈(一作榮)養眞衡茅下庶以善自名
乙巳歲三月為建威參軍使都經錢溪
我不踐斯境歲月好巳積晨夕看山川事事悉如昔微
雨洗高林清飈矯雲翮眷彼品物存義風都未隔伊余
何為者勉勵從兹役一形似有制素襟不可易園田日
夢想安得久離析終懷在歸(一作壑)舟諒哉宜(一作負)霜柏
詠二疏
大象轉四時功成者自去借問衰周來幾人得其趣游
目漢廷中二疏復此舉高嘯返舊居長揖儲君傅餞送
傾皇朝華軒盈道路離别情所悲餘榮何足顧事勝感
行人賢哉豈常譽厭厭閭里歡所營非近務促席延故
老揮觴道平素問金終寄心清言曉未悟放意樂餘年
遑恤身後慮誰云其人亡久而道彌著
詠三良
彈冠乘通津但懼時我遺服勤盡歲月常恐功愈微忠
情謬獲露遂為君所私出則陪文輿入必侍丹帷箴規
向巳從計議初無虧一朝長逝後願言同此歸厚恩固
難忘君命安可違臨穴㒺惟(一作遲)疑投義志攸希荆棘
籠高墳黃鳥聲正悲良人不可贖泫然沾我衣
詠荆軻
燕丹善養士志在報強嬴招集百夫良歲暮得荆卿君
子死知己提劍出燕京素驥鳴廣陌慷慨送我行雄髮
指危冠猛氣衝長纓飲餞易水上四座列羣英漸離擊
悲筑宋意唱高聲蕭蕭哀風逝淡淡寒波生商音(一作聲)
更流涕羽奏壯士驚心知去不歸且有後世名登車何
時顧飛蓋入秦庭凌厲越萬里逶迤過千城圖窮事自
至豪主正怔營惜哉劍術疎竒功遂不成其人雖已沒
千載有餘情
桃花源詩(并記)
晉太元中武陵人捕魚為業緣溪行忘路之遠近忽
逢桃花林夾岸數百步中無雜樹芳草鮮美落英繽
紛漁人甚異之復前行欲窮其林林盡水源便得一
山山有小口髣髴若有光便捨船從口入初極狹纔
通人復行數十步豁然開朗土地平曠屋舍儼然有
良田美池桑竹之屬阡陌交通雞犬相聞其中往來
種作男女衣著悉如外人黃髮垂髫並怡然自樂見
漁人乃大驚問所從來具答之便要還家設酒殺雞
作食村中聞有此人咸來問訊自云先世避秦時亂
率妻子邑人來此絶境不復出焉遂與外人間隔問
今是何世乃不知有漢無論魏晉此人一一為具言
所聞皆歎惋餘人各復延至其家皆出酒食停數日
辭去此中人語云不足為外人道也既出得其船便
扶向路處處誌之及郡下詣太守說如此太守即遣
人隨其往尋向所誌遂迷不復得路南陽劉子驥高
尚士也聞之欣然親往未果尋病終後遂無問津者
嬴氏亂天紀賢者避其世黃綺之商山伊人亦云逝往
迹浸復湮來逕遂蕪廢相命肄農耕日入從所憩桑竹
垂餘蔭菽稷隨時藝春蠶收長絲秋熟靡王稅荒路曖
交通鷄犬互鳴吠俎豆猶古法衣裳無新製童孺縱行
歌斑白歡游詣草榮識節和木衰知風厲雖無紀歷誌
四時自成歲怡然有餘樂于何勞智慧竒蹤隠五百一
朝敞神界淳薄既異源旋復還幽蔽借問游方士焉測
塵囂外願言躡輕風高舉尋吾契
古詩紀卷四十四
