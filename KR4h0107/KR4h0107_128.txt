古詩紀卷一百二十八明馮惟訥撰
北周第七
庾信(五)
詩
集周公處連句
市朝一朝變蘭艾本同焚故人相借問平生如所聞
寄徐陵
故人倘思我及此平生時莫待山陽路空聞吹笛悲
寄王琳
玉關道路遠金陵信使疎獨下千行淚開君萬里書
奉和趙王
花逕日相携花林鳥未棲比看中郎醉堪聞烏夜啼
和劉儀同臻
南登廣陵岸逥首落星城不言臨舊浦烽火照江明
和庾四
離關一長望别恨幾重愁無妨對春日懷抱只言秋
和侃法師三絶(一作和侃法師别詩)
秦關望楚路灞岸想江潭幾人應落淚看君馬向南
客遊經歲月羇旅故情多近學衡陽鴈秋分俱渡河
逥首河堤望眷眷嗟離絶誰言舊國人到在他鄉别
送周尚書弘正二首
交河望合浦玄莵想朱鳶共此無期别知應復幾年
離期定已促別淚轉無從惟愁郭門外應足數株松
重别周尚書二首
陽關萬里道不見一人歸唯有河邊鴈秋來南向飛
河橋兩岸絶横岐數路分山川遥不見懷袖遠相聞
贈别
藏啼留送别拭淚強相參誰言畜衫袖長代手中浛
徐報使來止得一相見
一面還千里相思那得論更尋終不見無異桃花源
行途賦得四更應詔
四更天欲曙落月垂關下深谷暗藏人欹松横礙馬
和江中賈客(樂府作賈客詞)
五兩開船頭長橋發新浦懸知岸上人遥振江中鼓
奉和平鄴應詔
天策引神兵風飛掃鄴城陣雲千里散黃河一代清
送衛王南征
望水初横陣移營寇未降風塵馬足起先暗廣陵江
仙山二首
金竈新和藥銀臺舊聚神相看但莫怯先師應識人
石軟如香飰鉛銷似熟銀蓬萊暫近别海水遂成塵
山齋
石影横臨水山雲半繞峯遥想山中店懸知春酒濃
野步
值泉仍飲馬逄花即舉杯稍看城闕遠轉見風雲來
山中
澗暗泉偏冷巖深桂絶香住中能不去非獨淮南王
閨怨
明鏡圓花發空房故怨多幾年留織女還應聽渡河
和趙王看妓
長思浣紗石空想(一作定憶)搗衣砧臨卭若有便(一作使)為說
觧琴心
看舞
鸞逥不假學鳳舉自相關到嫌衫袖廣恒長礙舉鬟
聽歌一絶
協律新教罷河陽始學歸但令聞一曲餘聲三日飛
暮秋野興賦得傾壺酒
劉伶正捉酒中散欲彈琴但使逄秋菊何須就竹林
對酒
數杯還巳醉風雲(一作春風)不復知唯有龍吟笛桓伊能獨
吹
春日極飲
檻前聞鳥轉園裡對花開就中言不醉紅袖捧金杯
春望
春望上春臺春窗四面開落花何暇拂風吹會併來
新月
鄭環唯半出秦鈎本獨懸若交臨酒影堪言照弩弦
秋日
蒼茫望落景羇旅對窮秋頼有南園菊殘花足觧愁
望渭水
樹似新亭岸沙如龍尾灣猶言吟暝浦應有落帆還
塵鏡
明鏡如明月恒常置匣中何須照兩鬢終是一秋蓬
和淮南公聽琴聞弦斷
嗣宗看月夜中散對行雲一弦雖獨韻猶足動文君
弄琴二首
雉飛催晚别烏啼驚夜眠若交新曲變惟須促一弦
不見石城樂惟聞鳥噪林新聲逐弦轉應得動春心
詠羽扇
搖風碎朝翮拂汗落毛衣定似回谿路將軍垂翅歸
題結綫袋子
交絲結龍鳳鏤彩織雲霞一寸同心縷千年長命花
賦得鸞臺
九成吹玉琯百尺上瑶臺能將秦女去終是鳳凰來
賦得集池鴈
逢風時迥度逐侣乍争飛猶憶方塘水今秋巳復歸
詠鴈(初學作周弘正)
南思洞庭水北想鴈門關稻粱俱可戀飛去復飛還
忽見㯽榔
綠房千子熟紫穗(集作穟)百花開莫言行萬里曾經相識
來
賦得荷
秋衣行欲製風蓋漸應欹若有千年蔡須巢但見隨
移樹
酒泉移赤奈河陽徙石榴雖言有千樹何處似封侯
奉梨
接枝秋轉脆含銷落更香擎置仙人掌應添瑞露漿
傷往二首
見月長垂淚看花定歛眉從今一别後知作幾年悲
鏡塵言苦厚䖝絲定幾重還是臨窗月今秋迥照松
春日離合二首
秦青初變曲未有逐琴心明年花樹下月月來相尋(春字)
田家足閒暇士友暫流連三春竹葉酒一曲鵾鷄弦(日字)
和逥文(和湘東王後圉)
旱蓮生竭鑊嫩菊養秋隣滿池留浴鳥分橋上戲人
問疾封中錄(䨇聲)
形骸違學宦狹巷幸為閒虹逥或有雨雲合又含寒横
湖韻鶴下逥溪狹(一作挾)猿還懷賢為榮衛和緩惠綺紈
(疑是何丸)
示封中錄二首(似吃語詩)
貴館居金谷關扄隔藁街冀君見果顧郊間光景佳
高階既激澗廣閣更交柯葛巾久乖角菊逕簡經過
秋夜望單飛鴈(以下七言)
失羣寒鴈聲可憐夜半單飛在月邊無奈人心復有憶
今暝將渠俱不眠
代人傷往二首
青田松上一黃鶴相思樹下兩鴛鴦無事交渠更相失
不及從來莫作䨇
雜樹本唯金谷苑諸花舊滿洛陽城正是古來歌舞處
今日看時無地行
古詩紀卷一百二十八
