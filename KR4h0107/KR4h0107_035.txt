古詩紀卷三十五明馮惟訥撰
晉第五
陸機(二)
詩
皇太子宴玄圃宣猷堂有令賦詩
三正迭紹洪聖啓運自昔哲王先天而順羣辟崇替降
及近古黃暉既渝素靈承祜乃眷斯顧祚之宅土三后
始基世武丕承協風旁駭天晷仰澄淳曜六合皇慶攸
興自彼河汾奄齊七政時文惟晉世篤其聖欽翼昊天
對揚成命九區克咸謳歌以詠皇上纂隆經教弘道于
化既豐在工載考俯釐庶績仰荒大造儀刑祖宗妥綏
天保篤生我后克明克秀體輝重光承規景數茂德淵
冲天姿玉裕蕞爾小臣邈彼荒遐弛厥負擔振纓承華
匪願伊始惟命之嘉
皇太子賜讌詩
明明隆晉茂德有赫思媚上帝配天光宅誕育皇儲儀
刑在昔徽言時宣福祿来格勞謙降貴肆敬下臣肇彼
先驅翻成嘉賓
贈馮文羆遷斥丘令(八章)
於皇聖世時文惟晉受命自天奄有黎獻閶闔既闢承
華再建明明在上有集惟彦
奕奕馮生哲問允廸天保定子靡德不鑠邁心玄曠矯
志崇邈遵彼承華其容灼灼
嗟我人斯戢翼江潭有命集止翻飛自南出自幽谷及
爾同林雙情交暎遺物識心
人亦有言交道寔難有頍者弁千載一彈今我與子曠
世齊歡利斷金石氣惠秋蘭
羣黎未綏帝用勤止我求明德肆于百里僉曰爾諧俾
民是紀乃眷北徂對揚帝祉
疇昔之遊好合纏綿借曰未給(五臣作洽)亦既三年居陪華
幄出從朱輪方驥齊鑣比迹同塵
之子既命四牡項領遵塗遠蹈騰軌高騁慶雲扶質清
風承景嗟我懷人其邁惟永
否泰有(善作苟)殊窮達有違及子春華後爾秋暉逝將去
我陟彼朔陲非子之念心孰為悲
答賈謐(十一章)(幷序)
余昔為太子洗馬魯公賈長淵以散騎常侍侍東宫
積年余出補吴王郎中令元康六年入為尚書郎魯
公贈詩一篇作此詩答之云爾
伊昔有皇肇濟黎烝先天創物景命是膺降及羣后迭
毁迭興邈矣終古崇替有徵
在漢之季皇綱幅裂大辰匿暉金虎曜質雄臣馳騖義
夫赴節釋位揮戈言謀王室
王室之亂靡邦不泯如彼墜景曾不可振乃眷三哲俾
乂斯民啓土雖(一作綏)難改物承天
爰兹有魏即宫天邑吴實龍飛劉亦岳立干戈載揚爼
豆載戢民勞師興國玩凱入
天厭霸德皇祚告釁獄訟違魏謳歌適晉陳留歸蕃我
皇登禪庸岷稽顙三江改獻
赫矣隆晉奄宅率土對揚天人有秩斯祜惟公太宰光
翼二祖誕育洪胄纂戎于魯
東朝既建淑問峩峩我求明德濟同以和魯公戾止衮
服委蛇思媚皇儲高步承華
昔我逮兹時惟下僚及子棲遲同林異條年殊志比服
舛義稠游跨三春情固二秋
祗承皇命出納無違往踐蕃朝来步紫微升降祕閣我
服載暉孰云匪懼仰肅明威
分索則易㩦手實難念昔良遊兹焉永歎公之云感貽
此音翰蔚彼高藻如玉如蘭
惟漢有木曾不踰境惟南有金萬邦作詠民之胥好狷
狂厲聖儀刑在昔予聞子命
贈弟士龍(十章曰見陸士龍集題兄平原贈)
余弱年夙孤與弟士龍銜䘏喪庭續會逼王命墨絰
即戎時並縈髮悼心告别漸歷八載家邦顛覆凡厥
同生彫落殆半收迹之日感物興哀而龍又先在四
時廹當祖載二昆不容逍遥銜痛東徂遺情西慕故
作是詩以寄其哀苦焉
於穆予宗禀精東嶽誕育祖考造我南國南國克靖實
繇洪績惟帝念功載繁其錫其錫維何玄冕衮衣金石
假樂旄鉞授威匪威是信稱平遠德奕世台衡扶帝紫
極
篤生三昆克明克俊遵塗結轍承風襲問帝曰欽哉簒
戎列祚雙組式帶綬章載路即命荆楚對揚休顧肇敏
厥績武功聿舉烟煴芳素綢繆江滸昊天不弔胡寧棄
予
嗟予人斯胡德之微闕彼遺軌則此頑違王事匪盬旍
旆屢振委籍舊戈統厥征人祈祈征人載肅載閑騤騤
戎馬有(闕)有翰昔子翼考惟斯伊撫今予小子繆尋末
緒
有命自天崇替靡常王師乘運席卷江湘雖(闕)守守
從武臣守局下列譬彼飛塵洪波雷擊與衆同泯顛跋
西夏收迹舊京俯慚堂構仰懜(藝文類聚作惟)先靈孰云忍愧
寄之我情
伊我俊弟咨爾士龍懷襲瑰瑋播殖清風非德莫勤非
道莫宏垂翼東畿耀穎名邦綿綿洪綂非爾孰崇依依
同生恩篤情結義存並濟胡樂之悅願爾偕老㩦手黃
髮
昔我西征扼腕川湄掩涕即路耀袂長辭六龍促節逝
不我待自往迄兹曠年八祀悠悠我思非爾焉在昔並
垂髮今也將老銜哀茹戚契闊充飽嗟我人斯胡䘏之
早
天步多艱性命難誓常懼隕斃孤魂殊裔存不阜物沒
不增壤生若朝風死猶絶景視彼浮遊方之僑客眷此
黃廬譬之斃宅匪身是吝亮會伊惜其惜伊何言紆其
思其思伊何悲彼曠載
出車戒塗言告言歸蓐食驚駕夙興宵馳濛雨之隂炤
月之輝陸陵峻岅川越洪漪爰届爰止步彼高堂失爾
羽邁良願中荒我心永懷匪悦匪康
昔我斯逝兄弟孔仁今我来思或彫或疚昔我斯逝族
有餘榮今我来思堂有哀聲我行其道鞠為茂草我履
其房物存人亡拊膺涕泣血淚彷徨
企佇朔路言送爾歸心存言宴日想容輝廹彼窀穸載
驅東路繼其桑梓肆力丘墓婉兮孌兮興懷罔極眷言
顧之使我心惻
贈潘尼(廣文選作贈潘岳)
水會于海雲翔于天道之所混孰後孰先及子雖殊同
升太玄舍彼玄冕襲此雲冠遺情市朝永志丘園静猶
幽谷動若揮蘭
答潘尼(集作答潘岳)
於穆同心如瓊如林我東日徂来餞其琛彼美潘生實
綜我心探我玉懷疇爾惠音
贈馮文羆(以下五言)
昔與二三子游息承華南拊翼同枝條飜飛各異尋苟
無凌風翮徘徊守故林慷慨誰為感願言懷所欽發軫
清洛汭驅馬大河隂佇立望朔塗悠悠迥且深分索古
所悲志士多苦心悲情臨川結苦言隨風吟愧無雜佩
贈良訊代兼金夫子茂遠猷欵誠寄惠音
於承明作與弟士龍
牽世嬰時網駕言遠徂征飲餞豈異族親戚弟與兄婉
孌居人思紆鬱遊子情明發遺安寐晤言涕交纓分途
長林側揮袂萬始亭佇眄要遐景傾耳玩餘聲南歸憩
永安北邁頓承明永安有昨軌承明子棄予俯仰悲林
薄慷慨含辛楚懷往歡絶端悼来憂成緒感别慘舒翮
思歸樂遵渚
贈弟士龍
行矣怨路長惄焉傷别促指途悲有餘臨觴歡不足我
若西流水子為東峙岳慷慨逝言感徘徊居情育安得
攜手俱契闊成騑服
贈尚書郎顧彦先二首
大火貞朱光積陽熙自南望舒離金虎屏翳吐重隂凄
風迕時序苦雨遂成霖朝游忘輕羽夕息憶重衾感物
百憂生纏綿自相尋與子隔蕭墻蕭墻阻且深形影曠
不接所托聲與音音聲日夜闊何用慰吾心
朝游遊層城夕息旋直廬迅雷中宵激驚電光夜舒玄
雲拖朱閣振風薄綺疏豐注溢修霤潢潦&KR1171;階除停隂
結不解通衢化為渠沈稼湮梁潁流民泝荆徐眷言懷
桑梓無乃將為魚
贈顧交趾公貞
顧侯體明德清風肅巳邁發迹翼藩后改授撫南裔伐
鼓五嶺表揚旌萬里外遠績不辭小立德不在大高山
安足凌巨海猶縈帶惆悵瞻飛駕引領望歸旆
答張士然
潔身躋秘閣秘閣峻且玄終朝理文案薄暮不遑眠(善作)
(瞑)駕言廵明祀致敬在祈年逍遥春王圃(五臣作囿)躑躅千
畆田廻渠繞曲陌通波扶直阡嘉穀垂重穎芳樹發華
顛余固水鄉士總轡臨清淵戚戚多遠念行行遂成篇
贈從兄車騎
孤獸思故藪離鳥悲舊林翩翩游宦子辛苦誰為心髣
髴谷水陽婉孌崑山隂營魄懷兹土精爽若飛沈寤寐
靡安豫願言思所欽感彼歸途艱使我怨慕深安得忘
憂草言樹背與襟斯言豈虚作思鳥有悲音
為顧彦先贈婦二首
辭家遠行游悠悠三千里京洛多風塵素衣化為緇修
身悼憂苦感念同懷子隆思亂心曲沈歡滯不起歡沈
難克興心亂誰為理願假歸鴻翼飜飛游江氾
東南有思婦長歎充幽闥借問歎何為佳人眇天末游
宦久不歸山川修且闊形影參商乖音息曠不達離合
非有常譬彼絃與筈願保金石軀慰妾長飢渴
為陸思遠婦作
二合兆嘉偶女子禮有行潔己入德門終遠母與兄如
何躭時寵游宦忘歸寕雖為三載婦顧景媿虚名歲暮
饒悲風洞房凉且清拊枕循薄質非君誰見榮離君多
悲心寤寐勞(集作動)人情敢忘桃李陋側想瑶與瓊
為周夫人贈車騎(外編作陸雲者非)
碎碎織細練為君作&KR0008;繻君行豈有顧憶君是妾夫昔
者得君書聞君在高平今時得君書聞君在京城京城
華麗所璀璨多異人男兒多遠志豈知妾念君昔者與
君别歲律薄將暮日月一何速素秋墜堪露堪露何冉
冉思君歲隨晚對食不能飡臨觴不能飯
祖道畢雍孫劉邊仲潘正叔
皇儲延髦俊多士出幽遐適值(一作遂)時来運與子遊承
華執笏崇賢内振纓層城阿畢劉贊文武潘生蒞邦家
感别懷遠人願言歎以嗟
赴洛二首
希世無高符營道無烈心靖端肅有命假檝越江潭親
友贈予邁揮淚廣川隂撫膺解攜手永歎結遺音無迹
有所匿寂寞聲必沈肆目眇不及緬然若雙潜南望泣
玄渚北邁涉長林谷風拂脩薄油雲翳高岑亹亹孤獸
騁嚶嚶思鳥吟感物戀堂室離思一何深佇立慨我歎
寤寐涕盈衿惜無懷歸志辛苦誰為心
羇旅遠遊宦託身承華側撫劍遵銅輦振纓盡祗肅歲
月一何易寒暑忽已革載離多悲心感物情悽惻慷慨
遺安豫(五臣作念)永歎廢寝(善作餐)食思樂樂難誘曰歸歸未
克憂苦欲何為纏綿胸與臆仰瞻凌霄鳥羡爾歸飛翼
赴洛道中作二首
總轡登長路嗚咽辭密親借問子何之世網嬰我身永
歎遵北渚遺思結南津行行遂已遠野途曠無人山澤
紛紆餘林薄杳阡眠虎嘯深谷底鷄鳴高樹巔哀風中
夜流孤獸更我前悲情觸物感沈思鬱纏綿佇立望故
鄉顧影悽自憐
遠遊越山川山川脩且廣振策陟崇丘安轡遵平莽夕
息抱影寐朝徂銜思往頓轡倚高巖側聽悲風響清露
墜素輝明月一何朗撫枕不能寐振衣獨長想
吴王郎中時從梁陳作
在昔蒙嘉運矯迹入崇賢假翼鳴鳳條濯足升龍淵玄
冕無醜士冶服使我妍輕劍拂鞶厲(五臣作礪)長纓麗且鮮
誰謂伏事淺契闊踰三年薄言肅後命改服就藩臣夙
駕尋清軌遠遊越梁陳感物多遠念慷慨懷古人
擬行行重行行
悠悠行邁遠戚戚憂思深此思亦何思思君徽與音音
徽日夜離緬邈若飛沈王鮪懷河岫晨風思北林遊子
眇天末還(五臣作遠)期不可尋驚飈褰反信歸雲難寄音佇
立想萬里沈憂萃我心攬衣有餘帶循形不盈衿去去
遺情累安處撫清琴
擬今日良宴會
閒夜命懽友置酒迎風館齊僮梁甫吟秦娥張女彈哀
音繞棟宇遺響入雲漢四座咸同志羽觴不可筭高談
一何綺蔚若朝霞爛人生無幾何為樂常苦宴譬彼伺
晨鳥揚聲當及旦曷為恒憂苦守此貧與賤
擬迢迢牽牛星
昭昭清漢輝粲粲光天步牽牛西北廻織女東南顧華
容一何冶揮手如振素怨彼河無梁悲此年歲暮跂彼
無良緣晥焉不得度引領望大川雙涕如霑露
擬涉江采芙蓉
上山采瓊蕊窮谷饒芳蘭采采不盈掬悠悠懷所歡故
鄉一何曠山川阻且難沈思鍾萬里躑躅獨吟歎
擬青青河畔草
靡靡江蘺草熠熠(一作熠燿)生河側皎皎彼姝女阿那當軒
織粲粲妖容姿灼灼美顔色良人遊不歸偏棲獨隻翼
空房来悲風中夜起歎息
擬明月何皎皎
安寝北堂上明月入我牖照之有餘輝攬之不盈手凉
風繞曲房寒蟬鳴高柳踟蹰感節物我行永巳久游宦
會無成離思難常守
擬蘭若生朝陽
嘉樹生朝陽凝霜封其條執心守時信歲寒終不彫美
人何其曠灼灼在雲霄隆想彌年月長嘯入飛飈引領
望天末譬彼向陽翹
擬青青陵上柏
冉冉高陵蘋習習隨風翰人生當幾時譬彼濁水瀾戚
戚多滯念置酒宴所歡方駕振飛轡遠遊入長安名都
一何綺城闕鬱盤桓飛閣纓虹帶層臺冒雲冠高門羅
北闕甲第椒與蘭俠客控絶景都人驂玉軒遨遊放情
願慷慨為誰歎
擬東城一何高(古詩曰東城高且長)
西山何其峻層曲鬱崔嵬零露彌天墜蕙葉憑林衰寒
暑相因襲時逝忽如頽三閭結飛轡大耋嗟落暉曷為
牽世務中心若有違京洛多妖麗玉顔侔瓊蕤閒夜撫
鳴琴惠音清且悲長歌赴促節哀響逐高徽一唱萬夫
歎再唱梁塵飛思為河曲鳥雙游灃水湄
擬西北有高樓
高樓一何峻迢迢(善作苕苕)峻而安綺窗出塵冥飛陛躡雲
端佳人撫琴瑟&KR0655;手清且閒芳氣隨風結哀響馥若蘭
玉容誰能(五臣作得)顧傾城在一彈佇立望日昃躑躅再三
歎不怨佇立久但願歌者歡思駕歸鴻羽比翼雙飛翰
擬庭中有竒樹
歡友蘭時往迢迢匿音徽虞淵引絶景四節逝若飛芳
艸久已茂佳人竟不歸躑躅遵林渚惠風入我懷感物
戀所歡采此欲貽誰
擬明月皎夜光
歲暮凉風發昊天肅明明招搖西北指天漢東南傾朗
月照閒房蟋蟀吟戶庭翻翻歸鴈集嘒嘒寒蟬鳴疇昔
同宴友翰飛戾高冥服美改聲聽居愉遺舊情織女無
機杼大梁不架楹
招隱詩
明發心不夷振衣聊躑躅躑躅欲安之幽人在浚谷朝
采南澗藻夕息西山足輕條象雲搆密葉承翠幄激楚
佇蘭林回房薄秀木山溜何泠泠飛泉潄鳴玉哀音附
(附音拊)靈波頽響赴曾曲至樂非有假安事澆淳樸冨貴
苟難圖税駕從所欲
遨遊出西城
遨遊出西城按轡循都邑逝物隨節改時風肅且熠遷
化有常然盛衰自相襲靡靡年時改冉冉老已及行矣
勉良圖使爾修名立
園葵詩二首
種葵北園中葵生鬱萋萋朝榮東北傾夕穎西南晞零
露垂鮮澤朗月耀其輝時逝柔風戢歲暮商猋飛曾雲
無温液嚴霜有凝威幸蒙高墉德玄景蔭素蕤豐條並
春盛落葉後秋衰慶彼晚彫福忘此孤生悲
翩翩晚彫葵孤生寄北蕃被蒙覆露惠微軀後時殘庇
足周一智生理各萬端不若聞道易但傷知命難
贈波丘令馮文羆(以下闕文)
夙駕出東城送子臨江曲密席接同志羽觴飛酃淥登
樓望峻陂時逝一何速
贈顧彦先
清夜不能寐悲風入我軒立影對孤軀哀聲應苦言
贈紀士
瓊瓌俟豐價窈窕不自鬻有美蛾眉子惠音清且淑修
姱協姝麗華顔婉如玉
贈潘正叔
過蒙時来運與爾遊承華執笏崇賢内振纓曾城阿
招隠二首
駕言尋飛遯山路鬱盤桓芳蘭振蕙葉玉泉涌微瀾嘉
卉獻時服靈术進朝飡
尋山求逸民穹谷幽且遐清泉盪玉渚文魚躍中波
尸鄉亭(詩彙作顔之推者非)
東遊觀鞏洛逍遥丘墓間秋草漫長柯寒水入雲烟發
軫有夙宴息駕無愚賢
三月三日
遲遲暮春日天氣柔且佳元吉隆初巳濯穢遊黃河
春詠(亦見鮑明遠集)
節運同可悲莫若春氣甚和風未及燠遺凉清且凛
詠老
軟顔收紅蘂玄鬢吐素華冉冉逝將老咄咄柰老何
古詩紀卷三十五
