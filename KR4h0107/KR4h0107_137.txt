古詩紀卷一百三十七明馮惟訥撰
隋第八
李巨仁(以下爵里無考)
釣竿篇
潺湲面江海滉瀁矚波瀾不惜黃金餌唯憐翡翠竿斜
綸控急水定檝下飛湍潭迥風来易川長霧歇難寄言
朝市客滄浪余自安
京洛篇
京洛類神仙靄靄却雲煙漸臺臨太液玉樹並甘泉車
喧平樂外騎擁濯龍前競結蕭朱綬爭攀李郭船獨悲
韓長孺死灰猶未然
登名山篇(樂府失載名氏在梁武帝後詩彙作武帝詩誤也考文苑英華作李巨仁)
名山稱地鎮千仞上凌霄雲開金闕迥霧起石梁遥翠
微横鳥路珠澗入星橋風急靑溪晚霞散赤城朝寓目
幽棲地駕言追綺季避世桃源士忘情漆園吏抽簮傲
九辟脫屣輕千駟沈冥負俗心蕭灑凌雲意蒼蒼聳極
天伏眺盡山川疊峯如積浪分崖若斷煙淺深聞度雨
輕重聽飛泉採藥逢三島尋真值九仙藏書凡幾代看
博已經年逝將追羽客千載一来旋
賦得方塘含白水
(劉公幹雜詩方塘含白水中有鳬與鴈)
白水溢方塘淼淼素波揚疊浪輕鳬影連漪寫鴈行長
堤柳色翠夾岸荇花黃觀魚自有樂何必在濠梁
賦得鏡
魏公知本姓秦樓識舊名鳳從臺上出龍就匣中生無
波菱自動不夜月恒明非唯照佳麗復得厭山精
弘執恭
劉生
英名振關右雄氣逸江東遊俠五都内去来三秦中劍
照七星影馬控千金驄縱横方未息因兹定武功
奉和出潁至淮應令
睿情欣逸賞臨泛入淮淝棹聲喧岸度颿影出雲飛清
流含日彩犇浪蕩霞暉還如漳水曲鳴笳啓路歸
和平凉公觀趙郡王妓
小堂羅薦陳妙妓命燕秦蛾眉疑假黛紅臉自含春合
舞俱廻雪分歌共落塵齊竽不可厠空願上龍津
秋池一株蓮
秋至皆空(一作虛)落凌波獨吐紅託根方得所未肯即從
風
卞斌
和孔侍郎觀太常新奏樂
昔人夢上帝尚喜頌鈞天况兹開景業作樂武功宣大
雅廢還理乘風毁更懸中和誠易擬韶夏詎相延犍為
(一作泗濱)磬響徹嶰谷管聲傳小臣濫淸耳長奏南風弦
王由禮(徐伯揚傳伯楊大建初與中記室李爽記室張正見左戶郎賀徹學士阮卓黃門郎蕭銓)
(三公郎王由禮處士馬樞記室祖孫登比部郎賀循長史劉刪等為文會友)
驄馬
善馬金羈飾躡影復凌空影入長城水聲隨胡地風鞚
歛青門外珂喧紫陌中行行苦不倦唯當御史驄
賦得馬援
二帝已馳聲五溪還總兵受詔金鞍動論功銅馬成唯
稱聚米勢無慙薏苡情雖謝雲臺影猶傳千載名
賦得巖穴無結搆
(左太冲招隱詩岩穴無結搆丘中有鳴琴)
岩間無結搆谷處極幽尋葉落秋巢迥雲生石路深早
梅香野徑清澗響丘琴獨有棲遲客留連芳杜心
賦得高柳鳴蟬
園柳吟凉久嘶蟬應序驚露下緌恒濕風高翅轉輕葉
疎飛更迥秋深響自清何言枝裡翳遂入蔡琴聲
魯范
神仙篇
王遠尋仙至欒巴訪術廻乘空向紫府控鶴下蓬莱霜
分白鹿駕日映流霞杯煎金丹未熟醒酒藥初開乍應
觀海變誰肯畏年頽
送别(英華作魯範)
去留雖有異失路與君同何如拔心草還逐斷根蓬
殷英童
採蓮曲
蕩舟無數伴解纜自相催汗粉無庸拭風裙隨意開棹
移浮荇亂船進倚荷来藕絲牽作縷蓮葉捧成杯
胡師耽
登終南山擬古(拾遺作李德林者非)
結廬終南山西北望帝京煙霞亂鳥道劣見長安城宮
雉互相映䨇闕雲間生鐘鼓沸閶闔笳管咽承明朱閣
臨槐路紫蓋飛縱横望望未極已甕牖秋風驚嵓岫草
木黃飛鴈遺寒聲墜葉積幽徑繁露垂荒庭甕中酒新
熟澗谷寒蟲鳴且對一壺酒安知世間名寄言朝市客
同君樂太平
陳政(一作正)
贈竇蔡二記室入蜀
崑山積良寳大厦搆衆材馬卿委官去鄒子背淮来風
流信多美朝夕豫平臺逸翮獨不羣清才復遒上六輔
昔推名二江今振嚮(響通)英華雖外發磨琢終内朗四海
奮羽儀淸風久播馳(疑闕)沉鬱材難厠青山翻易阻回首
望煙霞誰知慕儔侣飄然不繫舟為情自可求若奉西
園夜浩想北園(一作白雲)愁無因逐萍藻從爾泛淸流
周若水
答江學士協
弱齡愛丘壑與子亟忘歸開襟對泉石携手翫芳菲忽
聞朝市變斯樂眇難追意氣酒中改容顔鏡裏衰祁寒
傷暮節落景促餘暉野曠蓬常轉林遥鳥倦飛故友輕
金玉萬里嗣音徽鄉關不可望客淚徒霑衣
薛昉
巢王座韻得餘詩
平臺愛賓客縫掖齒簮裾藉卉懷春暮開襟近夏初嫩
枝猶露鳥細藻欲藏魚舞袖臨飛閣歌聲出綺疎莫慮
歸衢晚馳輪待興餘
劉端
和初春宴東堂應令
睿賞叶春芳開筵臨畫堂庭梅飄早素簷柳變初黃八
珍羅玉爼九醖湛金觴筝響流飛閣歌塵落妓行何必
西園夜空承明月光
段君彦
過故鄴
玉馬芝蘭北金鳳鼓山東舊國千門廢荒壘四郊通深
潭直有菊涸井半生桐粉落粧樓毁塵飛歌殿空雖臨
玄武觀不識紫微宮年代俄成昔唯餘風月同
李那
奉和重適陽關
銜悲向玉關垂淚上瑶臺舞閣懸新網歌梁積故埃紫
庭生綠草丹墀染碧苔金扉晝常掩珠簾夜暗開方池
含水思芳樹結風哀行雨歸將絶朝雲去不廻獨有西
陵上松聲薄暮来
呂讓
和入
俘囚經萬里憔悴度三春髮改河陽鬢衣餘京洛塵鍾
儀悲去楚隨會泣留秦既謝平吳利終成失路人
沈君道
侍皇太子宴應令
副君監撫暇禁苑暫停車水落金沙淺雲高玉葉疎隨
厨白羽駕逐釣紫鱗魚飽德良無巳榮陪終宴餘
魯本
與胡師耽同繫胡州出被刑獄中
叔夜弦初絶韓安灰未然相悲不相見幽縶與幽泉
劉夢予
送别秦王學士江益(南史江總長子益仕陳歷中書黃門侍郎入隋為秦)
(王文學)
百年風月意一旦死生分客心還送客悲我復悲君
陸季覽
詠桐
搖落依空井生死尚餘心不辭先入爨惟恨少知音
鄭蜀賓
别詩(詩話總龜)
(隋長夀年中有鄭州鄭蜀賓風流名士頗善五言蹉跎鄉閭不求聞達垂桂冠選授江左一尉臨去)
(賓友祖餞至上東門留别云云酒酣自詠聲調哀蹙合坐嗚咽卒於官時人比之劉庭芝)
畏途方萬里生涯近百年不知將白首何處入黃泉(按蜀)
(賓唐武后時人長夀亦武后年號馮公誤加隋字收此)
王謨
東海懸崖題詩(詩話總龜)
(海州東海縣臨海懸崖上有隋王謨磨崖題名并詩云云)
因廵来到此矚海看波流自兹一度往何日更廻眸
乙支文德(高麗人)
遺于仲文
(隋書曰于仲文從煬帝征遼束高麗出兵掩襲輜重仲文廻擊大破之至鴨綠水高麗將乙支文德)
(詐降仲文捨之既去尋悔選騎追之每戰破賊文德貽詩曰)
神策究天文妙算窮地理戰勝功既高知足願云已
古詩紀卷一百三十七
