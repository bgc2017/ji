古詩紀卷一百三十一明馮惟訥撰
隋第二
越王侗(字仁謹煬帝之孫元德太子昭之子美姿容性寬厚大業三年立為越王十三年帝幸江)
(都侗留守東都宇文化及弑逆遂即位改元皇泰尋為王世充所奪被酖死)
京洛行(樂府此詩乃陳後主楊叛兒曲也選詩拾遺作隋越王不知何據)
靑春上陽月結伴戲京華龍媒玉珂馬鳳軫繡香車水
映臨橋樹風吹夾路花日昏歡宴罷相將歸狹斜
蕭岑(字智遠梁宣帝詧之第八子詧時封河間王後改為吳郡王位至太尉及琮嗣位自以望重屬)
(尊頗有不法隋文帝徵入朝拜大將軍封懷義郡公遂留不遣)
櫂歌行
桂酒既潺湲輕舟亦乘駕鼓枻何所吟吟我皇唐化容
與滄浪中淹留明月夜
王通(字仲淹河汾人既冠西見隋文帝獻太平十二策帝不用東歸其後累徵不起講道於河汾之)
(上卒弟子諡曰文中子)
東征歌
(文中子世家曰隋仁夀三年文中子西遊長安見文帝奏太平十有二策帝下其議於公卿公卿不)
(悅文中子知謀之不用賦東征之歌而歸帝聞而再徵之不至)
我思國家兮遠遊京畿忽逢帝王兮降禮布衣遂懷古
人之心兮將興太平之基時異事變兮志乖願違吁嗟
道之不行兮垂翅東歸皇之不斷兮勞身西飛
姚察(吳興人初為南海王國常侍兼尚書駕部郎陳永定中累官至吏部尚書陳亡入隋大為文帝)
(所重終於東都察至孝有人倫鑒識專志著書白首不倦文帝嘗謂侍臣曰平陳之後惟得此一人)
遊明慶寺悵然懷古
(廣弘明集云陳姚察遇見蕭祭酒書明慶寺禪房詩覽之愴然憶此寺仍用蕭韻述懷)
地靈居五淨山幽寂四禪月宫臨鏡石花讃繞峯蓮霞
暉間旛影雲氣合爐煙迥松高偃蓋水瀑細分泉含風
萬籟響裛露百花鮮宿昔尋真趣結交亟留連山庭出
靃靡澗沚濯潺湲因斯事熏習便得息攀緣何言遂雲
雨懷此悵悠然徒有南登望會逐東流旋
賦得笛
作曲是佳人製名由巧匠鵾絃時莫並鳳管還相向隨
歌響更發逐舞聲彌亮宛轉度雲窗逶迤出黼帳長隨
畫堂裏承恩無所讓
李德林(字公輔博陵安平人初仕齊至儀同三司及周武帝克齊授内史上士宣帝大漸屬隋高)
(祖受顧命德林叶贊謀猷禪代之文皆德林辭也初受内史令安平縣公出為湖州刺史)
相逢狹路間
天衢號九經冠蓋恒縱横忽逢懷刺客相尋欲逐名我
住河陽浦開門望帝城金臺遠猶出玉觀夜恒眀筵羞
大官膳酒釀步兵營懸牀接高士隔帳授諸生流水琴
前韻飛塵歌後輕大子難為弟中子難為兄小子輕財
利實見陶朱情龍軒照人轉驥馬嘘天明入門俱有說
至道勝金籯出門會親友天官奏德星大婦訓端木中
婦訓劉靈小婦南山下擊缶和秦筝羣賓莫有戲燈來
告絶纓
從駕巡遊(詩苑類選作許善心者非)
大夏堯遺俗汾河漢豫遊今隨龍駕往還屬鴈飛秋天
行肅輦路日馭翼華輈朝乘六氣辨夕動七星旒谷靜
禽多思風高松易秋遠林才有色遥水漫無流京華佳
麗所目極與雲浮但覩凌霄觀詎見望仙樓鏁門皆秀
發鴛池盡學優待君草封禪東山觀射牛
從駕還京
至仁文教遠惟聖武功宣太師觀六義諸侯問百年玄
覽時乘隙訓旅次山川鎮象屯休氣華蓋翼飛煙鼔奏
千人響旗動七星連峻嶺戈迴日高峯馬煦(一作照)天姑
射神遊罷蕭關獵騎旋更待東山上看君巡狩篇
夏日
夏景多煩蒸山水暫追凉桐枝覆玉檻荷葉滿銀塘輕
扇搖明月珍簟拂流黃壺盛仙客酒瓶貯帝臺漿才人
下銅雀侍妓出明光歌聲越齊市舞曲冠平陽微風動
羅帶薄汗染紅粧共欣陪宴賞千秋樂未央
入山
登嶺望重關腰珮且鳴環天河臨易飲月桂近將攀王
母西山至夫人南嶽還何必陽臺下要待夢容顔
詠松樹
結根生上苑擢秀邇華池歲寒無改色年長有倒枝露
自金盤灑風從玉樹吹寄言謝霜雪貞心自不移
楊素(字處道弘農華隂人仕周武帝以平齊加上開府封成安縣公隋高祖為丞相素深自結納受)
(禪後加上柱國進封越國公累官右僕射掌朝政晉王廣之弑立素之謀也大業初遷尚書令拜太)
(師改封楚公卒)
出塞二首(薛道衡虞世基和詩别見)
漠南胡未空漢將復臨戎飛狐出塞北碣石指遼東冠
軍臨瀚海長平翼大風雲横虎落陣氣抱龍城虹横行
萬里外胡運百年窮兵寢星芒落戰解月輪空嚴譙息
夜斗騂角罷鳴弓北風嘶朔馬胡霜切塞鴻休明大道
暨幽荒日月同方就長安邸来謁建章宫
漢虜未和親憂國不憂身握手河梁上窮涯北海濱據
鞍獨懷古慷慨感良臣歴覽多舊迹風日慘愁人荒塞
空千里孤城絶四鄰樹寒偏易古草衰恒不春交河明
月夜隂山苦霧辰鴈飛南入漢水流西咽秦風霜久行
役河朔備艱辛薄暮邊聲起空飛胡騎塵
山齋獨坐贈薛内史二首
居山四望阻風雲竟朝夕深溪横古樹空巖卧幽石日
出遠岫明鳥散空林寂蘭庭動幽氣竹室生虛白落花
入戸飛細草當階積桂酒徒盈樽故人不在席日(一作薄)
暮山之幽臨風望羽客
巖壑澄清景景清巖壑深白雲飛暮色綠水激清音澗
戸散餘彩山窗凝宿陰花草共榮映樹石相陵臨獨坐
對陳榻無客有鳴琴寂寂幽山裏誰知無悶心
贈薛内史
耿耿不能寐京洛久離羣横琴還獨坐停杯遂待君待
君春草歇獨坐秋風發朝朝唯落花夜夜空明月明月
徒流光落花空自芳别離望南浦相思在漢陽漢陽隔
隴岑南浦達桂林山川雖未遠無由得寄音
贈薛播州十四首
(北史曰素嘗以五言詩七百字贈播州刺史薛道衡詞氣穎拔風韻秀上為一時盛作未幾而卒道)
(衡曰人之將死其言也善若是乎)
在昔天地閉品物屬屯蒙和平替王道哀怨結人風麟
傷世巳季龍戰道將窮亂海飛羣水(一作亂流飛海若)貫日引
長(一作白)虹干戈異革命揖讓非至公
兩河定寳鼎八水域神州函關絶無路京洛化為丘漳
滏爾連沼涇渭余别流生郊滿戎馬涉路起風牛班荆
疑莫遇贈縞竟無由
五緯連珠聚千載濁河清金亡潜虎質閏盡自蛙聲聖
期伊旦暮天祿啓炎精霧生三日重星飛五老輕禋宗
答上帝改物創羣生
道昏雖巳朗政故猶未新刳舟洹水濟(一作際)結網大川
濱出遊迎釣叟入夢訪幽人植林雖各樹開榮豈異春
相逢一時泰共幸百年身
有帛賁丘園生芻自幽谷塵芳金馬路瀾清鳳池澳零
露既垂光清風復流穆傾蓋如舊知彈冠豈新沐利心
金各斷芬言蘭共馥
自余歴端揆緝熙恧時彦及爾陪帷幄出納先天睠高
調發清音縟藻流餘絢或如彼金玉歲暮無凋變余松
待爾心爾筠留我箭
荏苒積歲時契闊同遊處閶闔既趨朝承明還宴語上
林陪羽獵甘泉侍清曙迎風含暑氣飛雨凄寒序相顧
惜光隂留情共延(一作遥)佇
滔滔彼江漢實為南國紀作牧求明德若人應斯美高
卧未褰帷飛聲巳千里還望白雲天日暮秋風起峴山
君儻遊淚落應無巳
漢隂政巳成嶺表人猶蠧彈冠比方新還珠摠如故楚
人結去思越俗歌来暮陽烏(疑作鳥)尚歸飛别鶴還迴顧
君見南枝巢應思北風路
北風吹故林秋聲不可聽鴈飛窮海寒鶴唳霜臯淨含
毫心未傳聞音路猶夐惟有孤城月裵徊獨臨映弔影
余自憐安知我疲病
養病願歸閒居榮在知足栖遲茂陵下優游滄海曲古
人情可見今人遵路躅荒居接野窮心物俱非俗桂樹
芳叢生山幽竟何欲
所欲棲一枝禀分豐諸巳園樹避鳴蟬山梁遇雌雉野
隂冒叢灌幽氣含蘭芷悲哉暮秋别春草復萋矣鳴琴
久不聞屬聽空流水
秋水魚遊日春樹鳥鳴時濠梁暮共往幽谷有相思千
里悲無駕一見杳難期山河散瓊蘂庭樹下丹滋物華
不相待遲暮有餘悲
銜悲向南浦寒色黯沈沈風起洞庭險煙生雲夢深獨
飛時慕侣寡和乍孤音木落悲時暮時暮感離心離心
多苦調詎假雍門琴
何妥(字栖鳳西城人少機敏以枝巧事梁湘東王江陵陷周武帝尤重之隋高祖受禪除國子博士)
(奉詔考正鍾律累遷國子祭酒)
門有車馬客行(英華作何遜)
門前車馬客言是故鄉来故鄉有書信縱横印檢開開
書看未極行客屢相識借問故鄉人潺湲淚不息上言
離别久下道望應歸寸心將夜鵲相逐向南飛
入塞
桃林千里險候騎亂紛紛問此將何事嫖姚封冠軍回
旌引流電歸蓋轉行雲待任蒼龍傑方當論次勲
長安道
長安狹斜路縱横四達分車輪鳴鳳轄箭服耀魚文五
陵多任俠輕騎自連羣少年皆重氣誰識故將軍(鳳轄用霍)
(光事)
昭君詞(英華作何遜)
昔聞别鶴弄巳自軫離情今来昭君曲還悲秋草并
奉敕於太常寺脩正古樂
大樂遺鐘鼓至樂貴忘情俗久淳和變年深禮教生嶰
谷調孤管崙山學鳳鳴浮雲成舞曲白雪作歌名聞詩
六義辨觀漏八風平肅穆皇威暢淪漣河水淸鈞天動
絲竹括地響錞鉦盡美兼韶濩盛德總咸英寥亮鳬鐘
徹飄揚翟羽輕小臣屬千載時幸預簮纓行欣負蒼壁
衢壇聽九成
樂部曹觀樂
東海餘風大陶唐遺思深何如觀徧舞奏鼔間摐金清
管調絲竹朱絃韻雅琴八行陳樹羽六德審知音至道
兼韶濩充庭總韎任高天度流火落日廣城隂百神諧
景福萬國仰君臨大樂非鐘鼔且用戒民心
劉臻(字宣摰沛國相人父顯梁尋陽大守臻舉秀才為邵陵王東閣祭酒元帝時遷中書舍人後仕)
(周為露門學士大都督隋高祖受禪進位儀同三司皇太子勇引為學士)
河邊枯樹
奇樹臨芳渚半死若龍門疾風摧勁葉沙岸毁盤根將
軍猶未坐匠石不曾論無復凌雲勢空餘激浪痕可嗟
摧折盡詎得上河源
賀若弼(字輔伯河南雒陽人仕齊周歴官夀州刺史隋文帝受禪陰有平江南之志高熲薦弼有)
(文武才幹拜吳州總管平陳後加上柱國進爵宋國公煬帝時以怨望坐誅)
遺源雄
(隋書夲傳曰隋文帝拜弼為吳州總管委以平陳之事弼欣然以為已任與夀州總管源雄並為重)
(鎮弼遺雄詩曰)
交河驃騎幕合浦伏波營勿使麒麟上無我二人名
史萬歲(京兆杜陵人少英武善騎射周武帝時釋褐侍任上士隋高祖時屢立戰功進位柱國楊)
(素害其功激怒高祖以事殺之)
石城山
石城門峻誰開闢更鼓悟聞風落石界天自嶺勝金湯
鎮壓西南天半壁
古詩紀卷一百三十一
