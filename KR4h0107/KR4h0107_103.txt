古詩紀卷一百三明馮惟訥撰
梁第三十
王臺卿(梁南平王世子恪除雍州刺史賓客有江仲舉蔡薳王臺卿庾仲容四人俱被接遇按臺)
(卿詩多與簡文倡和廣弘明集曰州民前臣刑獄參軍王臺卿以下爵里無考)
陌上桑四首
鬱鬱陌上桑盈盈道傍女送君上河梁拭淚不能語
鬱鬱陌上桑遙遙山下蹊君去戍萬里妾來守空閨
鬱鬱陌上桑皎皎雲間月非無巧笑姿皓齒爲誰發
鬱鬱陌上桑裊裊機頭絲君行亦宜返今夕是何時
陌上桑(一云採桑玉臺作蕭子顯)
令月開和景處處動春心挂筐須葉滿息倦重枝隂
雲歌
玉雲初度色金風送影來全生疑魄暗半去月時開欲
知無去所一爲上陽臺
一旦歌(樂府無名次王臺卿詩後)
一旦被頭痛避頭還著牀自無親伴侶誰當給水漿匍
匐入山院正逢虎與狼對虎低頭啼垂淚淚千行
和簡文帝賽漢高祖廟
沐芳事椒醑駕言遵夀宮瑤臺斜接岫玉殿上凌空樹
出垂巖影竹引帶山風階長霧難歇窗高雲易通所悲
樽俎撤按歌曲未終
奉和望同泰寺浮圖(和簡文下同)
朝光正晃朗涌塔標千丈儀鳳異靈烏金盤代仙掌積
栱成雕桷高簷挂珠網寶地若池沙風鈴如樹響刻削
生千變丹青圖萬象烟霞時出沒神仙乍來往晨霧半
層生飛幡接雲上遊蜺不敢息翔鵾詎能仰讃善資哲
人流詠歸明兩願假舟航末彼岸誰云廣
奉和往虎窟山寺
我王宗勝道駕言從所之輜軒轉朱轂驪馬躍青絲清
渠影高蓋遊樹拂行旗賓徒紛雜沓景物共依遲飛梁
通澗道架宇接山基叢花臨迴砌分流繞曲墀誰言非
勝境雲山獨在兹塵情良易著道性故難緇承恩奉教
義方當弘受持
奉和泛江(初學英華並作庾信)
春江下白帝畫舸向黃牛錦纜迴沙磧蘭橈避荻洲濕
花隨水泛空巢逐樹流建平船柹下荆門戰艦浮岸社
多喬木山城足迥樓日落江風静龍吟迴上游
山池應令(和簡文)
歴覽周仁智登臨歡豫多穿渠引金谷闢道出銅駝長
橋時跨水曲閣乍臨波巖風生竹樹池香出芰荷石幽
銜細草林末度横柯
詠風
浸滛不可識去來非有情乍見珠簾捲時覺洞房清暫
拂蘭池上瀲淡玉波生一辯雄雌異還惡庶人輕
詠筝
依歌時轉韻按曲動花鈿促調移輕柱亂手度繁絃惟
有高秋月秦聲未可憐
同蕭治中十詠二首
蕩婦高樓月
空庭高樓月非復三五圓何須照牀裡終是一人眠
南浦别佳人
斂容送君别一斂無開時只應待相見還將笑解眉
詠水中樓影(和簡文)
飄飄似雲度亭亭如蓋浮熟看波不動還是映高樓
臨滄波
高軒臨不測清江窮廣深天邊生岸影水上結雲隂風
來白華起潮滿黃沙沈(闕)
王同
長安有狹邪行
名都馳道傍華轂亂鏘鏘道逢佳麗子問我居何鄉我
家洛川上甲第遙相望珠扉玳瑁牀綺席流蘇帳大子
執金吾次子中郎將小子陪金馬遨遊蔑卿相三子俱
休沐風流鬱何壯三子俱會同肅雍多禮讓三子俱還
室絲管紛嘹亮大婦裁舞衣中婦學清唱小婦窺鏡影
弄此朝霞狀佳人且少留爲君繞梁唱
奉和往虎窟山寺(和簡文)
美境多勝迹道場實兹地造化本靈奇人功兼製置房
廊相映屬階閣並殊異高明留睿賞清淨穆神思豫遊
窮嶺歴藉此方春至野花奪人眼山鶯紛可喜風景共
鮮華水石相輝媚法像無塵染真僧絶名利陪遊既伏
心聞道方刻意
朱記室
送别不及贈何殷二記室
憑軾徒下泪裁書路巳賒遠鼓依林響連檣倚岸斜山
開雲吐氣風憤浪生花即此余傷别何論爾望家二君
勗琬琰無使沒泥沙
何寘南
答何秀才
自憐耿不寐擁褐至宵闌蒼茫曙月落切戾曉風酸終
朝長守饉疊夜抱餘寒周道坦且直弱命溘將殫靈臺
聊寄止戚里豈餘歡思家無積斂何以拯急難
沈繇
答何郎
歡戚遞來事聚散居常理但傷膠投漆忽作弦離矢形
影一東西山川俄表裏執手涉梁上悲心萬端起方同
兒女泣况此流潮水
孫擢
答何郎
幽居少怡樂坐静對嘉林晚花猶結子新竹未成隂夫
君阻清切可望不可尋處處多蘐草賴此慰人心
江革
贈何記室聯句不成
龍鱗無復彩鳳翅於兹鎩疇昔似翩翩今辰何乙乙
又贈何記室
刻猴雖言巧辯對今知章且欣共巵酒勿道濫衣裳
李鏡遠
詠日
始臨東嶽觀俄升若木枝萍實詎儔彩合扇且慙規北
林耿初曜圓窗鑒早曦照庭餘雪盡映簷溜滴垂徘徊
匝花樹煜爚滿春池柳隂裁靡靡簾影復離離曾泉豈
亭舍(淮南子曰日至曾泉是爲早食)桑榆忽在斯迴戈安得中長繩不
可羈冲情愛景落清宴惜光馳温暉徒巳荷深心竊自
知
蝶蝶行
青年已布澤微蟲應節歡朝出南園裏暮依華葉端菱
舟追或易風池度更難羣飛終不遠還向玉階蘭
朱超道(朱超朱超道朱越各詩集所載名多互見疑是一人之作今從詩彙併載而於各題下仍)
(分註本名以俟考訂)
採蓮曲(朱超)
豔色前後發緩檝去來遲看妝礙荷影洗手畏菱滋摘
除蓮上葉拕出藕中絲湖裏人無限何日滿船時
贈王僧辨(朱超)
故人總連率方舟下漢池玉節交横映金鐃前後吹聚
圖匡漢業傾産救韓危昔時明月夜蔭羽切高枝冲天
勢已遠控地力先疲各言獻捷後幾處泣生離
别劉孝先(朱超道詩彙作何遜者非)
疲痾積未瘳伏枕倦長愁復念夜分首江上值徂秋隂
凝變遠色落葉泛寒流繁霜積曉纜輕冰繞夜舟曳裾
出兔苑引領望龍樓勿念經臺側無爲戚情遊
别席中兵(朱超道)
數年共棲息一旦各聯翩莫論行近遠終是隔山川長
波漫不極高岫鬱相連急風亂還鳥輕寒静暮蟬扁舟
已入浪孤帆漸逼天停車對空渚悵(集作長)望轉依然
夜泊巴陵(朱超)
月夜三江静雲霧四邊收淤泥不通挽寒浦劣容舟迴
風折長草輕冰斷細流古村空列樹荒戍久無樓
歲晚沉痾(朱超道)
風將夜共静空與月俱明燭滴龍猶伏罏開鳳欲驚葉
飛林失影冰合澗無聲太息興牀念寧敢離衣行唯畏
殘藤盡不聞桴鼓鳴
對雨(朱超)
當夏苦炎埃習静對花臺落照依山盡浮涼帶雨來重
雲吐飛電高棟響行雷灑樹輕花發滴沼細萍開汎沫
縈階草奔流起砌苔無因假輕蓋徒然想上才
詠同心芙蓉(朱超)
青山麗朝景玄峯朗夜光未及清池上紅蕖並出房日
分雙蔕影風合兩花香魚驚畏蓮折龜上礙荷長雲雨
留輕潤草木隱嘉祥徒歌涉江曲誰見緝爲裳
奉和登百花亭懷荆楚(和元帝朱超道)
亭高登望極春心遠近同莫恨荆臺隱雲行不礙空柳
色浮新翠蘭心帶淺紅若因鵬舉便重上龍門中
賦得蕩子行未歸(藝文作朱越玉臺作朱超道)
坐樓愁出望息意不思春無奈園中柳寒時巳報人捉
梳羞理鬢挑朱懶向脣何當上路晚風吹還騎塵
舟中望月(朱超)
大江闊千里孤舟無四隣唯餘故樓月遠近必隨人入
風先遶暈排霧急移輪若教長似扇堪拂豔歌塵
詠孤石(朱超)
侵霞去日近鎮水激流分對影疑雙闕孤生若斷雲遏
風静華浪騰烟起薄曛雖言近七嶺獨立不成羣
詠鏡(朱超道)
折花須自插不用暫臨池當由可憐面偏與鏡相宜安
釵釧獨響刷鬢袖俱移唯餘心裏恨影中恒不知
詠貧(初學作朱异藝文作朱超)
觸途皆可試惟貧獨未安窗開兩片月霜足一重寒藳
濕鋪牀冷荷脆補衣難若言爲客易推劍與君彈
詠剪綵花(朱超)
淺深依樹色舒卷聽人裁假令春巳度終住手中開
城上烏(朱超)
朝飛集帝城猶帶(一作作)夜啼聲近日毛雖煖聞弦心尚
驚
詠獨栖鳥(朱超)
河水聞寒巳成凍塞草愁霜懸自衰可念無端失林鳥
此夜逆風何處歸列網遮山不聽度懸冰繞樹滑難依
細石似鷰能隨雨片木作鳶猶解機但令積風多少便
何患有翼不能飛寄語故林無數鳥會入羣裏比毛衣
戴暠
釣竿(英華作劉孝威今從樂府)
試持玄渚釣暫罷池陽獵翠羽飾長綸蕖花裝小艓鈎
利斷蓴絲帆舉牽菱葉聊載前魚童還看後舟妾
君子行
畫野依德星開鄽對廉水接越稱交讓連樹名君子數
非唯二失升階無三止探甑不疑塵正冠還避李寄言
蘧伯玉無爲嗟獨恥
從軍行
長安夜刺閨(夜警按刺於門也)胡騎白銅鞮詔書發隴右召募
取關西劍懸三尺鞘鎧累七重犀督軍鳴戰鼓廵夜數
更鞞侵星出柳塞際晚入榆溪秦涇含藥鴆晉火逐飛
鷄通泉開地道望敵竪雲梯隂山日不暮長城風自凄
弓寒折錦鞬(鞬字林云雜錦以被弓也)馬凍滑斜蹄燕旗竿上脆羌
笛管中嘶登山試下趙憑軾且平齊當今函谷上唯用
一丸泥
煌煌京洛行
欲知佳麗地爲君陳帝京由來稱俠窟争利復争名鑄
銅門外馬刻石水中鯨黑龍過飲渭丹鳳俯臨城羣公
邀郭解天子問黃瓊詔幸平陽第騎指伏波營五侯同
拜爵七貴各垂纓衣風飄飄起車塵暗浪生舞見淮南
法歌聞齊后聲揮金留客坐饌玉待鐘鳴獨有文園客
偏嗟武騎輕
月重輪行(初學作戴嵩或字誤也)
皇基屬明兩副德表重輪重輪非是暈桂滿自恒春海
珠含更滅階蓂翳且新婕妤比團扇曹王譬洛神浮川
疑讓(一作滚)璧入戸類燒銀從來看顧兔不曾聞鬭麟北
堂豈盈手西園偏照人
神仙篇
徒聞石爲火未見坂停丸暫數盈虚月長隨晝夜瀾辭
家試學道逢師得姓韓閬山金静室蓬丘銀露壇安平
醖仙酒渤海轉神丹初飛喜退鳳新學法乘鸞十芒生
月腦六燄起星肝流(一作飛)瓊播疑俗信玉類陽官玄都
宴晚集紫府事朝看謝手今爲别進憐此俗難
車馬行
鞏洛風塵處冠蓋相填咽多稱魏其冷競隨田蚡熱輪
趣白虎第珂聚黃金穴獻酒悉葡萄詶言盡飛鐵東都
蛇已鑄西山綬應結期集類蒸煙晚至如吹雪子雲爾
何事門巷無車轍
度關山
昔聽隴頭吟平居巳流涕今上關山望長安樹如薺千
里非鄉邑四海皆兄弟軍中大體自相褒其間得意各
分曹博陵輕俠皆無位幽州重氣本多豪馬銜苜蓿葉
劍瑩鸊鵜膏初征心未習復值鴈飛入山頭看月近草
上知風急笛喝曲難成笳繁響還澁武帝初承平東伐
復西征薊門海作塹榆塞冰爲城催令四校出倚望三
邊平箭服朝來動刀環臨陣鳴將軍一百戰都護五千
兵且决雄雌眼前利誰道功名身後事丈夫意氣本自
然來時辭第巳聞天但令此身與命在不持烽火照甘
泉
詠歌眠
拂枕薰紅帊迴燈復解衣傍邊知夜永不喚定應歸
沈君攸(後梁人)
採桑
南陌落花移蠶妾畏桑萎逐便牽低葉争多避小枝摘
駛籠行滿攀高腕欲疲看金怯舉意求心自可知
採蓮曲
平川映晚霞蓮舟泛浪華衣香隨岸遠荷影向流斜度
手牽長柄轉檝避疎花還船不畏滿歸路詎嫌賒
薄暮動弦歌
柳谷向夕沈餘日蕙樓臨砌徙斜光金戸半入藂林影
蘭徑時移落蘂香絲繩玉壺傳綺席秦筝趙瑟響高堂
舞裙拂履喧珠珮歌響出扇繞塵梁雲邊雪飛弦柱促
留賓但須羅袖長日暮歌鍾恒不倦處處行樂爲時康
羽觴飛上苑
上路薄晚風塵合禁苑初春氣色華石徑斷絲闌蔓草
山流細沫擁浮花(外編作槎)魚文熠爚含餘日鶴蓋低昂照
落霞隔樹銀鞍喧寶馬分衢玉軸動香車車馬處處盡
成隂班荆促席對芳林藤杯屢動情仍暢翠樽引滿趣
彌深山陽倒載非難得宜城醇醖促須斟半醉驪歌應
可奏上客莫慮擲黃金
桂檝泛河中
黃河曲注通千里濁水分流引八川仙查逐源終未極
蘇亭(一作漢帝)遺跡上難遷眇眇雲根侵遠樹蒼蒼水氣合
遙天波影雜霞無定色湍文觸岸不成圓赤馬青龍(一作)
(驪)交出浦飛雲蓋海遠凌煙蓮舟渡沙轉不礙桂檝距
浪弱難前風急金烏翅自轉汀長錦纜影微懸榜人欲
歌先扣枻津吏猶醉強持船河隄極望今如此行杯落
葉詎虚傳
雙鷰離
雙鷰雙飛雙情相思容色已改故心不衰雙入幕雙出
帷秋風去春風歸幕上危雙鷰離銜羽一别涕泗垂夜
夜孤飛誰相知左回右顧還相慕翩翩桂水不忍渡懸
目挂心思越路縈鬱摧折意不泄願作鏡鸞相對絶(一作)
(孤鸞鏡中絶)
賦得臨水
開筵臨桂水携手望桃源花落圓文出風急細流翻光
浮動岸影浪息累沙痕滄波自可悅濯纓何用論
同陸廷尉驚早蟬
日暮野風生林蟬候節鳴望枝疑數處尋空定一聲地
幽吟不斷葉動噪羣驚獨有河陽令偏嫌秋翅輕
夜出妓
簾間月色度燭定妓成行迴身釧玉動頓履珮珠鳴低
衫拂鬟影舉扇起歌聲匣中曲猶奏掌上體應輕
詠冰應教
日華照冰彩灼爍自相明隂潭欲半解陽岸已全輕未
釋苔文隱將銷草氣生稍得觀魚上非獨見狐驚儻逢
魏后術當驗可爲城
施榮泰(玉臺作施泰榮)
王昭君
垂羅下椒閣舉袖拂胡塵唧唧撫心嘆蛾眉誤殺人
雜詩
趙女修麗姿燕姬正容飾粧成桃毁紅黛起草慙色羅
裙數十重猶輕一蟬翼不言縠袖輕專歎風多力鏘珮
王池邊弄笑銀臺側折柳貽目成採蒲贈心識來時嬌
未盡還去媚何極
高允生(樂府列梁人中)
王子喬行
仙化非常道其義出自然王喬誕神氣白日忽升天晻
曖御雲氣飄飄乘長烟寄想崆峒外翺翔宇宙間七月
有佳期控鶴崇崖巔永與時人别一去不復旋
百里奚歌
羇旅入秦庭始得收顯曜釋褐出輜車卓爲千乘道豔
色進華容繁弦發徵調居貴易素心翻然忘久要裝金
五羊皮寫情陳所告豈徒望自傷念君無定操
王循
晨風行
霧開九曲瀆風起千金堤岸回分野逕林際成牛蹊鳬
隨落潮去日傍綺霞低望日輕舟隱瑟瑟遠寒悽還眺
小平急宴語方難齊
房篆
金樂歌
前溪流碧水後渚映青天登臺臨寶鏡開窗對綺錢玉
顔光粉色羅袖拂金鈿春風散輕蝶明月映新蓮摘花
競時侣催指及芳年
裴憲伯
朱鷺
秋來懼寒勁歲去畏冰堅羣飛向葭下奮羽欲南遷暫
戲龍池側時往鳳樓前所歎恩光歇不得久聯翩
庾成師
遠期篇
憶别春花飛已見秋葉稀淚粉羞明鏡愁帶减寬衣得
書言未反夢見道應歸坐使紅顔歇獨掩青樓扉
車&KR1780;
隴頭水
隴頭征人别隴水流聲咽只爲識君恩甘心從苦節雪
凍弓弦斷風鼓旗竿折獨有孤雄劍龍泉字不滅
洛陽道
洛陽道八逹洛陽城九重重關如隱起雙闕似芙蓉王
孫重行樂公子好遊從别有傾人處佳麗夜相逢
驄馬
驄馬鏤金鞍柘彈落金丸意欲驂驔(樂府作䟃𧽼)走先作野
遊盤平明發下蔡日中過上蘭路遠行須疾非是畏人
看
車遙遙(玉臺作傅玄)
車遙遙兮馬洋洋追思君兮不可忘君安逝兮西入秦
願將微影隨君身君在隂兮影不見君仰日月妾所願
姚翻
同郭侍郎採桑
鴈還高柳北春歸洛水南日照茱萸領風搖翡翠篸(一作)
(簮)桑間視欲暮閨裏遽饑蚕相思君助取相望妾那堪
阮硏(一作妍)
櫂歌行
芙蓉始出水綠荇葉初鮮且停白雪和共奏激楚絃平
生此遭遇一日當千年
古詩紀卷一百三
