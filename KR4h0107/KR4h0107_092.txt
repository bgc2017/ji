古詩紀卷九十二明馮惟訥撰
梁第十九
吳均(二)
贈周散騎興嗣二首
子雲好飲酒家在成都縣製賦已百篇彈琴復千轉敬
通不富豪相如本貧賤共作失職人包山一相見
昔(一作吾)賢當路者聲名振華夏朱輪玳瑁車紫鞚連錢
馬朝花舞風去(一作中)夜月窺窗下想君貴易朋居然應
見舍
贈周興嗣四首(見文苑英華註)
孺子賤而貧且非席上珍唯安萊蕪甑兼慕林宗巾百
年逢繾綣千里遇殷勤願持江南蕙以贈生芻人
思君欲何言中心亂如霧淚下非一端愁來誰有數子
為馮敬通不減汲長孺千里無關梁安得王喬屨
與君初相知不言異一宿意欲褰衣裳隂雲亂人目之
子伏高臥伊予空杼軸無因渡淇水見此猗猗竹
可怨異(疑作思)公子終自不敢言青松蔽南隴白雲生北
園沈憂無人語默念空憑軒安得湛盧劒以報相知恩
入蘭臺贈王治書僧孺
故人揚子雲校書麟閣下寂寞少交遊紛綸富文雅予
為隴西使寓居洛陽社相思非不深行行避驄馬
江上酬鮑幾
振棹出江湄依依望九疑欲謁蒼梧帝過問沅湘姬折
荷縫作蓋落羽紡成絲吾行别有意不為君道之
贈柳秘書
蘼蕪與丹桂竒心復竒骨巳蔽蒼龍門又影鳳皇闕紫
雲依夜來清風扶晚發鴛鷺若上天寄聲謝明月
詣周承不值因贈此詩(承一作丞後放此)
竹枝任風轉蘭心逐風卷青雲葉上團白露花中泫聞
君入騎疎聊寄錦中書一隨平原客寧憶豫章徐
遥贈周承
巨石亂天崖雜樹鬱參差伯魚留蜀郡長房還葛陂練
練波中月亭亭雲上枝高岑蔽人者無處得相知
周承未還重贈
石渠閴無人子雲今何在顧望獨懷(一作凝)憂銜杯竟誰
待散雪逐吹寒蓬姿浮霜采甘泉無竹花鵷雛復還海
贈王桂陽
松生數寸時遂為草所沒未見籠雲心誰知負霜骨弱
榦可摧殘纖莖易凌忽何當數千尺為君覆明月
酬郭臨丞
聞君立名義我亦倦晨征馬在城上蹀劒自腰中鳴白
日遼川暗黃塵隴坻驚願君但銜酒深知有素誠
憶費㫤
皎皎日將上獵獵起微風山沒清波内帆在浮雲中直
趣珠星北斜開碧海東故人若思我當念離根蓬
酬聞人侍郎别三首
悵然心不樂萬里向悠悠凌朝憩枉渚薄暮遵江洲君
住青門上我發霸陵頭相思自有處春風明月樓(一作明月)
(清風樓)
整棹北川湄廻首望城邑林疎風至少山高雲度急共
懷萬里心各作千行泣欲見終無緣思君空佇立
舉首川之折(當作沂)離鴻四向飛子憐三湘&KR0034;(說文&KR0034;與薛同莎也)
我憶五陵薇但使同嘉遁何必共輕肥思君美如玉不
覺淚沾衣
贈鮑舂陵别
落葉思紛紛蟬聲猶可聞水中千丈月山上萬重雲海
鴻來倏去林花合復分所憂别離意白露下霑裙
别王謙
嚴光不逐世流轉任飛蓬欲還天台嶺不狎甘泉宫離
歌玉絃絶别酒金巵空倘遺故人念僕在東山東
奉使廬陵
悵然不自怡端憂坐漠漠風急鴈毛斷冰堅馬蹄落客
子饑寒多江上衣裝薄何當報恩罷驅車還北郭
迎柳吳興道中
團團日西靡客念已蹉跎長風倒危葉輕練網寒波白
雲光彩麗青松意氣多所言飽恩德忘我北山蘿
至湘洲望南嶽
重波淪且直連山糾復紛鳥飛不復見風聲猶可聞朧
朧樹裏月飄飄水上雲長安遠如此無緣得報君
登二妃廟
朝雲亂入(當作人)目帝女湘川宿折菡巫山下采荇洞庭
腹故以輕薄好千里命艫舳何事非相思江上葳蕤竹
詠懷二首
僕本報恩人走馬救東秦黃龍暗迢遞青泥寒苦辛野
戰劒鋒盡攻城才智貧唯餘一死在留持贈主人
元淑勢位卑長卿宦情寡二頃且營田三錢聊飲馬懸
風白雲上挂月青山下心中欲有言未得忘言者
古意七首
雜虜寇銅鍉征役去三齊扶山剪疏勒傍海掃沈黎劒
光夜揮電馬汗晝成泥何當見天子畫地取關西
匈奴數欲盡僕在玉門關蓮花穿劒鍔秋月掩刀環春
機思(一作鳴)窈窕夏鳥鳴(一作思)綿蠻中人坐相望狂夫終
未還
西都盛冠蓋九逵塵霧塞中有惡少年伎能專自得玉
鞭蓮花劒金苣流星勒聊為路傍人寫鞚長楸北
賤妾思不堪採桑渭城南帶減連枝繡髮亂鳳皇篸(一作)
(簮)花舞依長薄蛾(一作鵝)飛愛綠潭無由報君信流涕向
春蠶(英華題云和蕭洗馬古意一作採桑)
妾本倡家女出入魏王宫既得承琱輦亦在更衣中蓮
花銜青雀寳粟鈿金蟲猶言不得意流涕憶遼東
何處報君書隴右五岐路泪妍兔枝墨筆染鵝毛素碧
浮孟渚水香下洞庭路應歸遂不歸芳春空擲度
妾家横塘北發豔小長干花釵玉宛轉珠繩金絡紈(一作)
(丸)羃䍥懸丹(一作青)鳳逶迤搖白團誰能分見此含恨不
能言(一作誰堪久見此含恨不相看)
閨怨二首
胡笳屢悽斷征蓬未肯還妾坐江之介君戍小長安相
去三千里參商書信難四時無人見誰復重羅紈
春草可攬結妾心正斷絶綠鬢愁中改紅顔啼裏滅非
獨淚成珠亦見珠成血願為飛鵲(一作雙鵠)鏡翩翩照離别
(玉臺作古意)
去妾贈前夫
棄妾在河橋相思復相遼鳳皇簪落髮蓮花帶緩腰腸
從别處斷貌在淚中消願君憶疇昔片言時見饒
詠少年(樂府作少年行)
董生唯巧笑子都信美目百萬市一言千金買相逐不
道參差菜誰論窈窕淑願言捧繡被來就越人宿
詠雪
微風搖(一作過)庭樹細雪下簾隙縈空如霧轉凝階似花
積不見楊柳春徒看桂枝白零淚無人道相思空何益
雪
雪逐春風來過集巫山野瀾漫雖可愛悠(一作翻)揚詎堪
把問君何所思昔日同心者坐須風雪霽相期洛城下
春詠(集作春日)
春從何處來拂水復驚梅雲障青瑣闥風吹承露臺美
人隔千里羅幃閉不開無由得共語空對相思杯
共賦韻詠庭中桐
龍門有竒價自言梧桐枝華暉實掩映細葉能披離不
降周王子空徒歲時移嚴風忽交勁遂使無人知
詠柳
細柳生堂北長風發鴈門秋霜常振葉春露詎濡根朝
作離蟬宇暮成宿鳥園不為君所愛摧折當何言
主人池前鶴
本自乘軒者為君階下禽摧藏多好貌清唳有竒音稻
梁惠既重華池遇亦深懷恩未忍去非無江海心
寳劒
我有一寳劒出自昆吾溪照人如照水切玉如切泥鍔
邊霜凜凜匣上風凄凄寄語張公子何當來見携
詠燈
昔在鳳皇闕七采蓮花莖陸離看寳帳爛漫照文屛檐
豔烟光轉氛氲霧裏輕能方三五夜桂樹月中生
别夏侯故章
白馬黃金羈青驪紫絲鞚新知關山别故人河梁送置
此一函書為余逹雲夢
以服散鎗贈殷鈞
玉鉉布交文金丹煥仙說九沸翻成緩七轉良為切執
以代疏麻長貽故人别
梅花
梅性本輕蕩世人相陵賤故作負霜(集作雪)花欲使綺羅
見但願深相知千(當作早)摧非所戀
征客
公卿來悵别葭聲在狹斜玉樽浮雲蓋朱輪流水車鞚
中懸明月劒杪照蓮花(闕)
雜句四首
晝蟬巳傷念夜露復沾衣昔别曾何道今夕螢光飛
錦腰連枝滴(一作理)繡領合歡斜夢中誰不見終成亂眼
花
蜘蛛簷下挂絡緯井邊啼何曾得見子照鏡窗東西
泣聽離夕歌悲銜别時酒自從今日去當復相思否
山中雜詩三首(一作還山)
山際見來煙竹中窺落日鳥向簷上飛雲從窗裏出
綠竹可充食女蘿可代裙山中自有宅桂樹籠青雲
具區窮地險嵇山萬里餘奈何梁隱士一去無還書
詠雲二首(一作浮雲)
飄飄上碧虛藹藹隠青林氛氲如有意縈鬱詎無心
白雲蒼梧來過拂章華臺逢河散復卷經風合且開
詠慈姥磯石上松
根為石所蟠枝為風所碎賴我有貞心終凌細草輩
送吕外兵
白雲浮海際明月落河濱送君長太息徒使淚沾巾
傷友
可憐桂樹枝懷芳君不知摧折寒山裏遂死無人窺
周興嗣(字思慕項郡人世居姑熟遷員外散騎侍郎給事中直西省左衛率)
答吳均三首
明燈照暗室邊韶對趙壹但酌中山酒唯甘江浦橘風
動雲入箕雨至月離畢王丹贈不拜是我相知日(後漢王丹)
(贈陳遺以不拜)
驚鳬起北海儀鳳飛上林鶱低不同翼歡楚亦殊音曀
曀夕雲起落落曉星沈李陵報蘇武但令知我心
昔别襄城村同會長安市誰學萊蕪甑本得王喬履階
前養素鶴池中飴赤鯉一往玉壺上兼復見蕭史
古詩紀卷九十二
