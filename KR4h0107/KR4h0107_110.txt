古詩紀卷一百十明馮惟訥撰
陳第三
徐陵(字孝穆東海郯人摛之子初為梁晉安王參軍累遷至散騎常侍仕陳歴侍中安右將軍光禄)
(大夫太子少傅南徐州大中正建昌縣開國侯氣局深遠清簡寡欲為一代文宗)
樂府
驄馬驅(以下五言)
白馬號龍駒彫鞍名鏤渠(一作衢)諸兄二千石小婦字羅
敷倚端輕掃史(一作吏)召募擊休屠塞外多風雪城中絶
詔書空憶長楸下連蹀復連&KR1568;
中婦織流黃
落花還(一作飛)井上春機當戸前帶衫行陣口覓釧枕檀
(一作入壇)邊數鑷經無亂新漿緯易牽蜘蛛夜伴織百舌曉
驚眠封用黎陽土書因計吏船欲知夫壻處今督水衡
錢
出自薊北門行
薊北聊長望黃昏心獨愁燕山(一作然)對古刹代郡隠(一作)
(倚)城樓屢戰橋恒斷長冰塹不流天雲如地陣漢月帶
胡秋漬土泥函谷挼繩縛涼州平生燕頷相會自得封
侯
隴頭水
别塗聳千仞離川懸百丈攅荆夏不通積雪冬難上枝
交隴底暗石礙波前響廻首咸陽中唯言夢時往
折楊柳
嫋嫋河堤樹(一作柳)依依魏主營江陵有舊曲洛下作新
聲妾對長楊苑君登高柳城春還應共見蕩子太無
情
關山月二首
關山三五月客子憶秦川思婦高樓上當窗應未眠星
旗映疎勒雲陣上祁連戰氣今如此從軍復幾年
月出柳城東微雲掩復通蒼茫縈白暈蕭瑟帶長風羌
兵燒上郡胡騎獵雲中將軍擁節起戰士夜鳴弓
洛陽道二首
綠柳三春暗紅塵百戲多東門向金馬南陌接銅駝華
軒翼葆吹飛盖響鳴珂潘郎車欲滿無奈擲花何
洛陽馳道上春日起塵埃濯龍望如霧(一作水)河橋渡似
雷聞珂知馬蹀傍幰見甍開相看不得語密意眼中來
長安道
輦道乘雙闕豪雄被五都横橋象天漢法駕應坤圖韓
康賣良藥董偃鬻明珠喧喧擁車騎非但執金吾
梅花落
對戸一株梅新花落故栽燕拾還蓮井風吹上鏡臺娼
家怨(一作愁)思妾樓上獨裵徊啼看竹葉錦簮(一作篸)罷未
能裁
紫騮馬
玉鐙繡纏鬃金鞍錦覆幪風驚塵未起草淺埒猶空角
弓連(一作穿)兩兔珠彈落雙鴻日斜馳逐罷連翩還上東
劉生
劉生殊倜儻任俠遍京華戚里驚鳴筑平陽吹怨笳俗
儒排左氏新室忌漢家高才被擯壓自古共憐嗟
烏棲曲二首(七言)
卓女紅籹期此夜胡姬沽酒誰論價風流荀令好兒郎
偏能傅粉復薰香
繡帳羅帷隠燈燭一夜千年猶不足唯憎無賴汝南雞
天河未落猶爭啼
襍曲
傾城得意已無儔洞房連閣未消愁宮中本造鴛鴦殿
為誰新起鳳凰樓綠黛紅顔兩相發千嬌百念情無歇
舞衫廻袖勝春風歌扇當窗似秋月碧玉宫妓自翩妍
絳樹新聲最可憐張星舊在天河上從來張姓本連天
二八年時不憂度旁邊得寵誰相(一作應)妬立春歷日自
當新正月春幡底須故流蘇錦帳挂香囊織成羅幌隠
燈光只(一作秖)應私將琥珀枕瞑瞑來上珊瑚牀
長相思二首(襍言)
長相思望歸難傳聞奉詔戍臯蘭龍城遠鴈門寒愁來
瘦轉劇衣帶自然寬念君今不見誰為抱腰看
長相思好春節夢裏恒啼悲不洩帳中起窗前䯻柳絮
飛還聚遊絲斷復結欲見洛陽花如君隴頭雪
詩
同江詹事登宫城南樓(以下五言)
元良屬上德率土被中孚漢幄朝無怠周門夕復趨桓
經既受業賀拜且尊儒壯志諧風雅高文會斗樞鏗鏘
叶舞蹈炤爛等琨瑜溝水慙雄伯漳川仰大巫鮑魚寧
入爼釣鱉匪充厨叔譽恒詞屈防年豈濫誅
走筆戲書應令
此日乍殷勤相嫌不如春今宵花燭淚非是夜迎人舞
席秋來卷歌筵無數塵曾經新代故那惡故迎新片月
窺花簟輕寒入錦巾秋來應瘦盡偏自著腰身
春情
風光今旦動雪色故年殘薄夜迎新節當罏却晚寒竒
(一作故)香分細霧(一作篆)石炭擣輕紈竹葉裁衣帶梅花奠
酒盤年芳袖裏出春色黛中安欲知迷下蔡先將過上
蘭
奉和詠舞(簡文有詠舞詩)
十五屬平陽因來入建章主家能教舞城中巧畫粧低
鬟向綺席舉袖拂花黃燭送空廻(一作窗邊)影衫傳箧裏香
當由好留客故作舞衣長
和簡文帝賽漢高帝廟(聲偶作徐摛詩彙作庾肩吾並誤)
山宫類牛首漢寢若龍川玉盌無秋酎金燈滅夜煙丹
帷廹靈嶽紺席下羣仙堂虛沛筑響釵低戚舞妍何殊
后廟裏子建作華篇
山齋
桃源驚往客鶴嶠斷來賓復有風雲處蕭條無俗人山
寒微有雪石路本無塵竹徑蒙籠巧茅齋結構新燒香
披道記懸鏡厭山神砌水何年溜簷桐幾度春雲霞一
已絶寧辨漢將秦
詠柑(藝文初學並作徐陵詩劉孝綽集載此或誤收也)
朱實挺江南苞品擅珍淑上林雜嘉樹江潭間脩竹萬
室擬封侯千株挺荆國綠葉萋以布素榮芬且郁得陳
終宴歡良垂雲雨育
侍宴
園林才有熱夏淺更勝春嫩竹猶含粉初荷未聚塵承
恩豫下席應阮獨何人
奉和山池(梁簡文有山池詩)
羅浮無定所鬱島屢遷移不覺因風雨何時入後池樓
臺非一勢臨翫自多竒雲生對戸石猨挂入櫩枝
山池應令
畫舸圖仙獸飛艎挂采斿傍人事金漿釣女飾銀鈎細
萍時帶檝低荷乍入舟猿啼知谷晚蟬咽覺山秋
别毛永嘉(英華作别毛尚書)
願子厲風規歸來振羽儀嗟余今老病此别空長離白
馬君來哭黃泉我詎知徒勞脫寳劒空掛隴頭枝
秋日别庾正員(藝文作張正見)
征途愁轉旆連騎慘停鑣朔氣凌疎木江風送上潮青
雀離帆遠朱鳶别路遥唯有當秋月夜夜上河橋
新亭送别應令
鳳吹臨伊水時駕出河梁野燎村田黑江秋岸荻黃隔
城聞上鼓廻舟隠去檣神襟愛(一作憂)遠别流睇極清漳
和王舍人送客未還閨中有望
倡人歌吹罷對鏡覽紅顔拭粉留花稱除釵作小鬟綺
燈停不滅高扉掩未關良人在何處光唯見月還
為羊兗州家人答餉鏡
信來贈寳鏡亭亭似團月鏡久自踰明人久情愈歇取
鏡掛空臺於今莫復開不見孤鸞鳥香䰟何處來
詠織婦
纖纖運玉指脉脉正蛾眉振躡開交縷停梭續斷絲簷
前初月照洞戸朱帷垂(一作未垂帷)弄機行掩淚彌令織素
遲
内園逐凉
昔有北山北今余(一作來)東海東納涼高樹下直坐落花
中狹徑長無跡茅齋本自空提琴就竹篠酌酒勸梧桐
鬭雞
季子聊為戲陳王欲騁才花冠已衝力芥爪復驚媒鬭
鳳羞衣錦雙鸞耻鏡臺陳倉若有信為覓寳雞來
詠日華
朝暉爛曲池夕照滿西陂復有當晝景江上鑠光儀時
從高浪歇乍逐細波移一在雕梁上詎比扶桑枝
詠雪
瓊林玄圃葉桂樹日南華豈若天庭瑞輕雪帶風斜三
農喜盈尺六出儛崇花明朝闕門外應見海神車
春日
岸煙起暮色岸水帶斜暉逕狹横枝度簾搖驚燕飛落
花承步履流澗寫行衣何殊九枝蓋薄暮洞庭歸
奉和簡文帝山齋
架嶺承金闕飛橋對石梁竹密山齋冷荷開水殿香山
花臨舞席水影照歌牀(闕)
徐孝克(陵之弟性至孝能談玄理尤精意佛教宣帝時為國子祭酒陳亾入隋授國子博士)
仰同令君攝山棲霞寺山房夜坐六韻
戒壇青石路靈相紫金峯影盡皈依鴿餐迎守護龍晨
朝宣寳偈寒夜歛疎鐘雞蘭静含握仁智獨從容五禪
清慮表七覺蕩心封願言于此處携手屢相逢
仰和令君
上宰明四空廻車八道中洞涼容麥氣巖光對月宫香
來詎經火花散不隨風澗松無異聒禪桂兩分叢虛薄
誠為累何因偶會同暫此乖山北猶可向墻東
古詩紀卷一百十
