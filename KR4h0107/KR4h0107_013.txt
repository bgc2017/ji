古詩紀卷十三明馮惟訥撰
漢第三
靈帝(諱宏河間孝王之曾孫先封解瀆亭侯桓帝薨竇武迎立在位二十二年)
招商歌
(拾遺記云靈帝初平三年遊於西園起裸遊館千間采綠苔而被階引渠水以繞砌周流澄澈乘船)
(遊漾選玉色宫人執篙楫又奏招商之曲以來涼風歌曰)
涼風起兮日照渠靑荷晝偃葉夜舒惟日不足樂有餘
淸絲流管歌玉鳬(曲名)千年萬歲嘉難踰(拾遺記渠中植蓮大如蓋長一)
(丈南國所獻其葉夜舒晝卷名夜舒荷)
東平憲王蒼(光武子)
武德舞歌詩
(東觀漢紀曰明帝永平三年八月公卿奏世祖廟舞名東平王蒼議以漢制宗廟各奏其樂不皆相)
(襲光武皇帝撥亂中興武功盛大廟樂舞宜曰大武之舞乃進武德舞歌詩遂用之於光武廟焉)
於穆世廟肅雍顯清俊乂翼翼秉文之成越序上帝駿
奔來寧建立三雍封禪泰山章眀圖讖放唐之文休矣
惟德罔射協同本支百世永保厥功
馬援(字文淵扶風茂陵人為漢伏波將軍征交趾緣海而進隨山刊道千餘里十八年軍至始平之)
(封新息侯後征武陵蠻卒於軍)
武溪深行
(崔豹古今註云武溪深馬援為南征之所作援門生袁寄生善吹笛援作歌以和之)
滔滔武溪一何深鳥飛不度獸不敢(古今註作能)臨嗟哉武
溪(古今註有兮字)多毒淫
梁鴻(字伯鸞平陵人家貧而尚節介隱居覇陵山中後居吳臯伯通舍之於家鴻潜避著書十餘篇)
(卒於吳)
五噫歌
(後漢書曰梁鴻東出關過京師作五噫之歌肅宗聞而悲之求鴻不得)
陟彼北芒(一作印)兮噫顧瞻(一作覽)帝京兮噫宫闕崔巍兮
噫民之劬勞兮噫遼遼未央兮噫
適吳詩
(漢書曰鴻易姓運期名燿字侯光與妻子居齊魯之間有頃又去適吳將行作詩曰)
逝舊邦兮遐征將遥集兮東南心惙怛兮傷悴忘(一作志)
菲菲兮升降欲乘策兮縱邁疾吾俗兮作讒競舉枉兮
措直咸先佞兮唌唌固靡慙兮獨建冀異州兮尚賢聊
逍遥兮遨嬉纘仲尼兮周流儻云覩兮我悅遂舍車兮
即浮過季札兮延陵求魯連兮海隅雖不察兮光貌幸
神靈兮與休惟季春兮華阜麥含英兮方秀哀茂時兮
逾邁愍芳香兮日臭悼我心兮不獲長委結兮焉究口
囂囂兮余訕嗟恇恇兮誰留
思友詩(一作思高恢)
(漢書曰鴻友人京兆高恢少好老子隠於華隂山中及鴻東遊思恢作詩二人遂不復相見恢亦高)
(抗終身不仕)
鳥嚶嚶兮友之期念高子兮僕懷思想念恢兮爰集兹
班固(字孟堅顯宗時除蘭臺令史遷為郎後遷玄武司馬以母喪去官永元初大將軍憲征匈奴以)
(為中護軍諸子多不遵法憲敗免官洛陽令种兢捕繫固遂死獄中)
眀堂詩
(固作東都賦系此五詩)
於昭明堂眀堂孔陽聖皇宗祀穆穆皇皇上帝宴饗五
位時序誰其配之世祖光武普天率土各以其職猗歟
緝熙允懷多福
辟雍詩
乃流辟雍辟雍湯湯聖皇涖止造舟爲梁皤皤國老乃
父乃兄抑抑威儀孝友光眀於赫太上示我漢行洪化
惟神永觀厥成
靈臺詩
乃經靈臺靈臺既崇帝勤時登爰考休徵三光宣精五
行布序習習祥風祁祁甘雨百穀蓁蓁庶草蕃廡(一作蕪)
屢惟豐年於皇樂胥
寳鼎詩
嶽修貢兮川效珍吐金景兮歊浮雲寳鼎見兮色紛緼
煥其炳兮被龍文登祖廟兮享聖神昭靈德兮彌億年
白雉詩
啓靈篇兮披瑞圖獲白雉兮效素烏嘉祥阜兮集皇都
發皓羽兮奮翹英容潔朗兮於純精彰皇德兮侔周成
永延長兮膺天慶
郊祀靈芝歌(見太平御覽)
(漢書曰班固頌漢論功歌詩靈芝歌曰)
因露寢兮産靈芝象三德兮瑞應(一作應瑞)圖延壽命兮光
此都配上帝兮象太微參日月兮揚光輝
詠史(詩品曰孟堅才流而老於掌故觀其詠史有感歎之詞)
三王德彌薄惟後用肉刑太倉令有罪就逮長安城自
恨身無子困急獨煢煢小女痛父言死者不可生上書
詣闕下思古歌雞鳴(一作上書詣北闕闕下歌雞鳴)憂心摧折裂晨風
揚激聲聖漢孝文帝惻然感至情百男何憒憒不如一
緹縈
傅毅(字武仲扶風茂陵人建初中肅宗以毅為蘭臺令史拜郎中與班固賈逵共典校書後為竇憲)
(記室遷司馬卒)
廸志詩
(漢書曰毅永平中於平陵習章句因作廸志詩)
咨爾庶士迨時斯勗日月逾邁豈云旋復哀我經營膂
力靡及在兹弱冠靡所樹立於赫我祖顯于殷國貳迹
阿衡克光其則武丁興商伊宗皇士爰作股肱萬邦是
紀奕世載德迄我顯考保膺淑懿纉修其道漢之中葉
俊乂式序秩彼殷宗光此勲緒伊余小子穢陋靡逮懼
我世烈自兹以墜誰能革濁清我濯溉誰能昭闇啓我
童昩先人有訓我訓我誥訓我嘉務誨我博學爰率朋
友尋此舊則契闊夙夜庶不懈忒秩秩大猷紀綱庶式
匪勤匪昭匪壹匪測農夫不怠越有黍稷誰能云作考
之居息二事敗業多疾我力如彼遵衢則罔所極二志
靡成聿勞我心如彼兼聽則溷於音於戲君子無恒自
逸徂年如流鮮兹暇日行邁屢稅胡能有迄密勿朝夕
聿同始卒
崔駰(字亭伯涿郡安平人也少遊太學與班固傳毅齊名竇憲為車騎將軍辟駰為掾憲擅權驕恣)
(駰數諫之稍見疎出為長岑長不就永元四年卒於家)
安封侯詩
戎馬鳴兮金鼓震壯士激兮忘身命被光甲兮跨良馬
揮長戟兮彀(藝文作廓)強弩
張衡(字平子南陽西鄂人安帝時徵拜為郎中再遷太史令順帝陽嘉中遷侍中宦官懼其毁已共)
(讒之出為河間王相三年上書乞骸骨徵拜尚書卒)
怨篇(文心雕龍曰張衡怨篇清曲可誦)
猗猗秋蘭植彼中阿有馥其芳有黃其葩雖曰幽深厥
美彌嘉之子之(一作云)遠我勞如何
同聲歌
邂逅承際會得充君後房情好新交接恐慄若探湯不
才勉自竭賤妾職所當綢繆主中饋奉禮助烝嘗思爲
苑蒻席在下蔽匡牀願為羅衾幬在上衞風霜灑掃淸
枕席鞮芬以狄(一作秋)香重戸結金扃高下華燈光衣解
巾粉御列圖陳枕張素女爲我師儀熊盈萬方衆夫所
希見天老教軒皇樂莫斯夜樂沒齒焉可忘
定情歌
大火流兮草蟲鳴繁霜降兮草木零秋為期兮時已征
思美人兮愁屛營
四愁詩(并序)
張衡不樂久處機密陽嘉中出爲河間相時國王驕
奢不遵法度又多豪右并兼之家衡下車治威嚴能
内察屬縣姦猾行巧劫皆密知名下吏收捕盡服擒
諸豪俠遊客悉惶懼逃出境郡中大治爭訟息獄無
繫囚時天下漸弊鬱鬱不得志爲四愁詩效屈原以
美人爲君子以珍寳為仁義以水深雪雰為小人思
以道術爲報貽於時君而懼讒邪不得以通其辭曰
一思曰(玉臺無此三字劉履曰衍文也下放此)我所思兮在太山欲往從
之梁父艱側身東望涕沾翰美人贈我金錯刀何以報
之英瓊瑶路遠莫致倚逍遥何為懷憂心煩勞
二思曰我所思兮在桂林欲往從之湘水深側身南望
涕沾襟美人贈我金(五臣作琴)琅玕何以報之䨇玉盤路遠
莫致倚惆悵何爲懷憂心煩傷
三思曰我所思兮在漢陽欲往從之隴阪長側身西望
涕沾裳美人贈我貂襜(蚩占反)褕何以報之眀月珠路遠
莫致倚踟蹰何爲懷憂心煩紆
四思曰我所思兮在鴈門欲往從之雪雰雰側身北望
涕沾巾美人贈我錦繡叚何以報之靑玉案路遠莫致
倚增歎何爲懷憂心煩惋(烏玩反)
思玄詩
(衡為太史令嘗憂及難作思玄賦系此詩)
天長地久歲不留俟河之淸祗懷憂願得遠度以自娛
上下無常窮六區超踰騰躍絶世俗飄飄神舉逞所欲
天不可階仙夫稀栢舟悄悄吝不飛松喬高跱誰能離
結精遠遊使心擕廻志朅來從玄謀獲我所求夫何思
李尤(字伯仁廣漢雒人也少以文章顯和帝時拜蘭臺令史後為諫議大夫遷樂安相)
九曲歌
年歲晚暮時已斜安得力士翻日車(闕)
朱穆(字公叔暉之子躭學銳意講誦梁冀素聞穆名辟之使興兵事拜御史漢桓帝徵拜尚書)
與劉伯宗絶交詩
北山有鴟不潔其翼飛不正向寢不定息饑則木欖飽
則泥伏饕餮貪汚臭腐是食填腸滿嗉嗜欲無極長鳴
呼鳳謂鳳無德鳳之所趨與子異域永從此訣各自努
力
王逸(字叔師南郡宜城人元初中舉上計吏爲校書郎累至侍中著楚詞章句其賦誄書論及雜文)
(凡二十一篇作漢詩百二十三篇)
琴思楚歌
盛隂脩夜何難曉思念紏戾腸摧繞時節晚莫年齒老
冬夏更運去若頽寒來暑往難逐追形容減少顔色虧
時忽晻晻若騖馳意中私喜施用爲内無所恃失本義
志願不得心肝沸憂懷感激重歎噫歲月巳盡去奄忽
亡官失祿去家室思想君命幸復位久處無成卒放棄
桓驎(字元龍沛郡龍亢人桓榮之孫精鑒好學)
答客詩
(文士傳曰桓驎伯父烏官至太尉驎年十二在座烏告客曰吾此弟子知有異才殊能作詩賦客乃)
(作詩驎即應聲答云)
邈矣甘羅超等絶倫伊彼揚烏命世稱賢嗟予惷弱殊
才偉年仰慙二子俯媿過言
客示桓驎詩(附)
甘羅十二揚烏九齡昔有二子今則桓生
高彪(字義方吳郡人志尚甚高遊太學博覽經史善屬文)
淸誡
天長而地久人生則不然又不飬以福使全其夀年飲
酒病我性思慮害我神美色伐我命利欲亂我真神眀
無聊頼愁毒於衆煩中年棄我逝忽若風過山形氣各
分離一往不復還上士愍其痛抗志凌雲烟滌蕩去穢
累飄邈任自然退修淸以淨存吾玄中玄澄心剪思慮
泰淸不受塵恍惚中有物希微無形端智慮赫赫盡谷
神綿綿存
蔡邕(字伯喈陳留圉人也性篤孝建寧中辟司徒喬玄府出補河平長召拜郎中校書東觀遷議郎)
(靈帝崩董卓為司空辟邕遷尚書侍中及卓被誅王允收邕付廷尉遂死獄中)
答對元式詩
伊余有行爰戾兹邦先進博學同類率從濟濟羣彦如
雲如龍君子博文貽我德音辭之集矣穆如淸風
答卜元嗣詩
斌斌碩人貽我以文辱此休辭非余所希敢不酬答賦
誦以歸
樊惠渠歌(幷序)
陽陵縣東其地衍隩土氣辛螫嘉穀不植而涇水長
流光和五年京兆尹樊君勤恤民隱乃立新渠曩之
鹵田化爲甘壤農民怡悅相與謳談疆畔斐然成章
謂之樊惠渠云其歌曰
我有長流莫或閼之我有溝澮莫或逹之田疇斥鹵莫
修莫釐(藝文作治)饑饉困悴莫恤莫思乃有樊君作人父母
立我畎畝黃潦膏凝多稼茂止惠乃無疆如何勿喜我
壤既營我疆斯成泯泯我人既富且盈爲酒爲釀蒸彼
祖靈貽福惠君夀考且寧
飲馬長城窟行(文選作古辭玉臺作蔡邕蔡集亦載此)
靑靑河邊草綿綿思遠道遠道不可思宿昔夢見之夢
見在我傍忽覺在他鄉他鄉各異縣展轉不可見枯桑
知天風海水知天寒入門各自媚誰肻相爲言客從遠
方來遺我雙鯉魚呼童烹鯉魚中有尺素書長跪讀素
書書中竟何如上有加餐食下有長相憶
翠鳥
庭陬(一作前)有若榴綠葉含丹榮翠鳥時來集振羽修形
容回顧生碧色動搖揚縹靑幸脫虞人機得親君子庭
馴心托君素雌雄保百齡
琴歌
(邕為釋誨之文設為胡老援琴而歌)
練余心兮浸太淸滌穢濁兮存正靈和液暢兮神氣寧
情志泊兮心亭亭嗜欲息兮無由生踔宇宙而遺俗兮
眇翩翩而獨征
趙壹(字元叔漢陽西縣人也光和元年舉郡上計是時司徒袁逢受計逢與河南尹羊陟共稱薦之)
(名動京師及西還州郡爭致禮命十辟公府竝不就終於家)
疾邪詩二首
(壹恃才倨傲為鄉黨所擯後屢扺罪幾至死友人救得免壹作疾邪賦中歌此二詩詩品曰元叔)
(散憤蘭蕙指斥囊錢苦言切句良亦勤矣斯人也而有斯困悲夫)
河清不可俟人命不可延順風激靡草富貴者稱賢文
籍雖滿腹不如一囊錢伊優北堂上骯髒倚門邊
勢家多所宜欬唾自成珠被褐懷金玉蘭蕙化爲芻賢
者雖獨悟所困在羣愚且各守爾分勿復空馳驅哀哉
復哀哉此是命矣夫
酈炎(字文勝范陽人有文才尚志氣靈帝時州郡辟命皆不就炎後風病恍惚性至孝遭母憂病甚)
(發動妻始産而驚死妻家訟之炎病不能理對竟死獄中)
見志詩
大道夷且長窘路狹且促脩翼無卑棲遠趾不步局舒
吾凌霄羽奮此千里足超邁絶塵驅倏忽誰能逐賢愚
豈常類禀性在清濁富貴有人籍貧賤無天錄通塞苟
由巳志士不相卜陳平敖里社韓信釣河曲終居天下
宰食此萬鍾祿德音流千載功名重山嶽
靈芝生河洲動搖因洪波蘭榮一何晚嚴霜瘁其柯哀
哉二芳草不植泰山阿文質道所貴遭時用有嘉絳灌
臨衡宰謂誼崇浮華賢才抑不用遠投荆南沙抱玉乘
龍驥不逢樂與和安得孔仲尼爲世陳四科(詩品曰文勝托詠靈)
(芝懷寄不淺)
仲長綂(字公理山陽高平人少好學博涉書記贍於文辭尚書苟彧舉為尚書郎後參丞相曹操)
(軍事獻帝遜位之歲綂卒)
述志詩二首
飛鳥遺跡蟬蜕亡殼騰蛇棄鱗神龍喪角(盧谷切)至人能
變逹士拔俗乘雲無轡騁風無足垂露成幃張霄成幄
沆瀣當餐九陽代燭恒星豔珠朝霞潤玉六合之内恣
心所欲人事可遺何爲局促
大道雖夷見幾者寡任意無非適物無可古來繚繞(漢書)
(作繞繞)委曲如瑣百慮何爲至要在我寄愁天上埋憂地
下叛散五經滅棄風雅百家雜碎請用從火抗志山棲
(一作西)遊心海左元氣爲舟微風爲柁翺翔太清縱意容
冶(初學記載四句云春雲為馬秋風為駟按之不遲勞之不疾)
孔融(字文舉魯國人孔子之後少有重名舉高第為侍御史遷虎賁中郎將以忤董卓轉議郎出為)
(北海太守累遷大中大夫數以書爭曹操為操所害)
離合作郡姓名詩
漁父屈節水潜匿方(離魚字)與峕進止出行施張(離日字魚日合)
(成魯)呂公磯釣闔口渭傍(離口字)九域有聖無土不王(離或字口)
(或合成國)好是正直女回于匡(離子字)海外有截隼逝鷹揚(當離)
(乙字恐古文與今文不同合成孔也)六翮將奮羽儀未彰(離鬲字)蛇龍之蟄
俾也可忘(離䖝字合成融)玟璇隱曜美玉韜光(去玉成文不湏合)無名
無譽放言深藏(離與字)按轡安行誰謂路長(離才字合成舉)
雜詩二首
巖巖鍾山首赫赫炎天路高眀曜雲門遠景灼寒素昂
昂累世士結根在所固呂望老匹夫苟爲因世故管仲
小囚臣獨能建功祚人生有何常但患年歲暮幸托不
肖軀且當猛虎步安能苦一身與世同舉厝由不慎小
節庸夫笑我度呂望尚不希夷齊何足慕
遠送新行客歲暮乃來歸入門望愛子妻妾向人悲聞
子不可見日已潜光輝孤墳在西北常念君來遲褰裳
上墟丘但見蒿與薇白骨歸黃泉肌體成塵飛生時不
識父死後知我誰孤魂遊窮暮飄颻安所依人生圖孠
息爾死我念追俛仰内傷心不覺淚沾衣人生自有命
但恨生日希
臨終詩
(融為大中大夫見曹操雄詐漸著頻書爭之多致乖忤又奏宜凖古王畿之制千里寰内不以封建)
(諸侯操疑其所論建漸廣竝憚之郗慮承旨以微法免融又令路粹誣奏融下獄棄市)
言多令事敗器漏苦不密河潰蟻孔端山壞由猿穴涓
涓河漢流天窗通冥室讒邪害公正浮雲翳白日靡辭
無忠誠華繁竟不實人有兩三心安能合爲一三人成
市虎浸漬解膠漆生存多所慮長寢萬事畢
六言詩三首
漢家中葉道微董卓作亂乘衰僣上虐下專威萬官惶
怖莫違百姓慘慘心悲
郭李分爭爲非遷都長安思歸瞻望關東可哀夢想曹
公歸來
從洛到許巍巍曹公憂(一作輔)國無私减去厨膳甘肥羣
僚率從祈祈雖得俸禄常饑念我苦寒心悲
失題
歸家酒債多門客粲幾(一作成)行高談滿四座一日傾千
觴(又云座上客長滿樽中酒不空)
古詩紀卷十三
