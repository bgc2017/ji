古詩紀卷一百五十一明馮惟訥撰
别集第七
品藻五
北魏
胡武靈后
楊華既奔梁元魏胡武靈后作楊白華歌令宫人連臂
踏之聲甚凄斷柳子厚樂府云楊白華風吹渡江水坐
令宫樹無顔色搖蕩春心幾千里回看落日下長秋哀
歌未斷城烏起言婉而情深古今絶唱也魏舊歌云陽
春二三月楊柳齊作花春風一夜入閨闥楊花飄落入
南家含情出戸脚無力拾得楊花淚沾臆秋去春來雙
燕子願銜楊花入窠裡此辭亦自竒麗錄之以存古出
樂府廣題云(許彦周詩話)
元彧
字文若奏郊廟歌詞時稱其美(歴代吟譜)
祖瑩
瑩八歲能誦詩書十二為中書學生以文學見重嘗語
人云文章須自出機杼成一家風骨何能共人同生活
也盖譏世人好竊他文以為已用而瑩之筆札亦無乏
天才但不能均調玉石兼有其製裁之體減於袁常焉
(北史本傳)
常景
景耽好經史愛玩文詞每讀書見古昔可以鑒戒諸事
為象贊而述之曰周雅嘗因出塞經涉山水悵然懷古
乃擬劉琨扶風歌十二首(北史本傳)
景少聰敏及長有才思雅好文章明帝行講學之禮於
國子寺詔有官作釋奠詩以景作為美(歴代吟譜)
温子昇
梁使張臯寫子昇文筆傳於江外梁武稱之曰曹植陸
機復生於北土恨我辭人數窮百六濟隂王暉業嘗云
江左文人宋有顔延之謝靈運梁有沈約任昉我子昇
足以陵顔轢謝含任吐沈(北史本傳)
崔㥄崔贍
魏孝静人日登雲龍門崔㥄侍宴又敕其子贍令近御
坐亦有應詔詩帝問邢邵曰此詩何如其父邢曰㥄博
雅弘麗贍氣調清新並詩人之冠讌罷共嗟賞之咸曰
今日之讌并為崔贍父子(何氏語林)
張裴裳
法雲寺北有尚書令臨淮王彧宅彧性愛林泉又重賓
客入其室者咸謂登仙荆州秀才張裴裳為五言有清
拔之句云異秋花共色别樹鳥同聲彧以蛟龍錦賜之
(伽藍記)
宋道璵
坐王瑜反得罪作詩及挽歌詞寄親朋以見冤痛(歴代吟譜)
刁雍
刁叔和性寬柔好尚文典手不釋書明敏多智凡所作
詩賦等有百餘篇
陸恭之
與兄暐並有時譽所著文章詩賦凡千餘篇
李槩
李季節少好學自簡詩賦二十四首謂之逹生丈人集
游肇
游伯始博綜經史詩賦表啓凡七十五篇
趙逸
趙思羣性好墳典凡所著述詩賦銘頌五十餘篇
鄭道昭
鄭希伯少好學綜覽羣言好為詩賦凡數十篇
裴敬憲
裴孝虞少有志行博學才清澹於榮利風氣俊遠五言
之作獨擅於時聲名甚重後進咸宗慕之
李彪
李道固好學不倦為十二次詩
崔光
崔長仁孝文曰今日之文宗也持節陜西賦詩三百篇
為五韻詩以贈李彪
梁祐
常與朝廷名賢泛舟洛水以詩酒自娛
張始均
張子衡端㓗好學著詩賦數十篇(並同上)
北齊
陸卭
卬字雲駒齊之郊廟諸歌多卬所制(歴代吟譜)
魏收
收少機警不持細行與濟陰温子昇河間邢子才齊譽
世號三才魏帝季秋大射普令賦詩收詩末句云尺書
徵建鄴折簡召長安文襄壯之(北史本傳)
盧詢祖
盧詢祖嘗作趙郡王妃挽歌其一篇云君王盛海内伉
儷盡寰中女儀掩鄭國嬪容映趙宫春豔桃花水秋度
桂枝風遂使叢臺夜月明滿牀空當時嘆以為佳(何氏語林)
蕭慤
袁奭等俱涉學有文詞荀仲舉蕭慤工於賦詠慤曾秋
夜賦詩其兩句云芙蓉露下落楊柳月中疎為知音所
賞(北齊文苑傳)
邢子才曰蕭仁祖之文可謂雕章間出昔潘陸齊軌不
襲建安之風顔謝同聲遂革太元之氣自漢逮晉情賞
猶自不諧河北江南意製本應相詭
蘭陵蕭慤梁室上黃侯之子工於篇什嘗有秋思詩云
芙容露下落楊柳月中疎時人未之賞也吾愛其蕭散
宛然在目潁川荀仲舉瑯琊諸葛漢亦以為爾而盧思
道之徒雅所不惬(顔氏家訓)
(問李白清水出芙蓉天然去雕飾前軰多稱此語如何朱文公曰自然之好又不如芙蓉露下落楊柳月)
(中疎則尤佳)
(許彦周曰六朝詩人之詩不可不熟讀如芙蓉露下落楊柳月中疎鍜鍊至此自唐以來無人能及也退)
(之云齊梁及陳隋衆作等蟬噪此語吾不敢議亦不敢從)
祖珽
孝徵和公主遠嫁詩二首大為時人傳詠(歴代吟譜)
劉逖
字子長卷不離手頗工詩詠
鄭元禮
字文規少好學愛文藻有名望
裴澤
頗有文學詠石榴詩微以託意
楊愔
字遵彦所著詩賦甚多門生鳩集所得者萬餘言
馬子結
魏太和中入洛父祖俱清宦
房彦詢
所贈江總詩今見總集(並同上)
斛律金
斛律金敇勒歌曰敕勒川隂山下天似穹廬籠盖四野
天蒼蒼野茫茫風吹草低見牛羊金不知書同於劉項
能發自然之妙韓昌黎琴操雖古涉於摹擬未若金出
性情爾(碧溪漫志)
北周
庾信
信幼而俊邁博覽羣書父肩吾為梁太子中庶子掌管
記東海徐摛為左衛率摛子陵及信並為抄撰學士父
子在東宫出入禁闥既文並綺豔故世號為徐庾體焉(北史)
(隋書曰高祖受禪後令魏澹注庾信集世稱其博物)
朝野僉載曰梁庾信從南朝初至北方文士多輕之信
將枯樹賦以示之於後無敢言者時温子昇作韓陵山
寺碑信讀而寫其本南人問信曰北方文士何如信曰
唯有韓陵山一片石堪共語薛道衡盧思道少觧把筆
自餘驢鳴狗吠聒耳而已(太平廣記)
山谷言庾子山澗底百重花山根一片雨有以盡登高
臨遠之趣喜晴應詔全篇可為楷式其卒章有慶兆民
同論年天子萬不獨清新其氣韻尤更深稳(潘子真詩話)
庾信之詩為梁之冠絶啟唐之先鞭史評其詩曰綺豔
杜子美稱之曰清新又曰老成綺豔清新人皆知之而
其老成獨子美能發其妙余嘗合而衍之曰綺多傷質
豔多無骨清易近薄新易近尖子山之詩綺而有質豔
而有骨清而不薄新而不尖所以為老成也若元人之
詩非不綺豔非不清新而乏老成宋人詩則強作老成
態度而綺豔清新槩未之有若子山者可謂兼之矣不
然則子美何以服之如此(譚苑醍醐)
庾信之作如玉臺九成瓊樓數仞規模崇麗氣象清新
步虛諸什並懸絶塵境(竹林詩評)
蕭圓肅
蕭明恭風度純雅敏而好學為文海四十卷(歴代吟譜)
唐令則
性好篇章兼觧音律文多輕豔為詩人所傳
劉粲
粲聞故人入鄴不勝泣為詩贈之曰聞道漳濱信依然
憶舊居又贈司馬幼之曰白帝望青衣路長音信稀(並同)
(上)
于宣敏
宣敏字仲達少沈密有才思年十一詣周趙王命之賦
詩宣敏為之甚有幽真之志王大竒之坐客莫不嗟賞
起家右侍上士(隋書)
隋
煬帝
煬帝初習藝文有非輕側之論暨乎即位一變其體與
越公書建東都詔冬至受朝詩及擬飲馬長城窟並存
雅體歸於典制雖意在驕淫而詞無浮蕩故當時綴文
之士遂得依而取正焉所謂能言者未必能行盖亦君
子不以人廢言也(隋書文苑傳敘)
帝初屬文學庾信體及見柳䛒以後文體遂變(隋書柳䛒傳)
煬帝大製豔篇辭極滛綺令樂正白明達造新聲剏萬
歲樂藏鉤樂七夕相逢樂舞度同心髻玉女行觴神仙
留客擲磚續命鬭雞子鬭百草汎龍舟還舊宫長樂花
十二時等曲掩抑推藏哀音斷絶(隋書樂志)
隋後主
隋後主越王侗楊叛兒歌曰青春正陽月結伴戲京華
龍媒玉珂馬鳳軫繡香車水映臨橋柳風吹夾路花日
昏歡宴罷相將歸狭斜越王嗣位史稱其眉目如畫温
厚仁愛風格儼然後為王充所弑臨命禮佛曰願自今
以往不復生帝王家噫亦可憐矣觀其辭藻如此若不
生帝王家豈不為文人學士邪(隋越王諡恭帝李淵立代王侑亦諡恭帝二主)
(同諡盖東西不相聞也詩話補遺主今按此詩樂府以為陳后主作而升菴乃以為隋后詩必别有據也)
盧思道
北齊文宣帝崩當朝文士各作挽歌十首擇其善者而
用之魏收陽休之祖孝徵等不過得一二首唯思道獨
有八篇故時人稱為八米盧郎(北史本傳中西溪叢語曰八米關語歲以六)
(米七米八米分上中下言在糓取八米取數之多也)
思道為司徒錄事參軍以事免歸家嘗於薊北悵然感
慨為五言詩見意世以為工(同上)
盧思道為五言詩見意世以為工明皇自蜀回登勤政
樓歌曰庭前琪樹已堪攀塞北征人竟未還此思道歌
詞也(歴代吟譜)
李德林
李德林幼聰敏年數歲誦左思蜀都賦十餘日便度高
隆之見而嘆嗟遍告朝士云若假其年必為天下偉器
鄴京人士多就宅觀之月餘日中馬不絶年十五誦五
經及古今文集數千言俄而該博墳典隂陽緯候無不
通涉善屬文辭覈而理暢(隋書)
楊素
楊素嘗以五言詩七百字贈播州刺史薛道衡詞氣穎
拔風韻秀上為一時盛作未幾而卒道衡曰人之將死
其言也善若是乎(北史)
楊素作柳弘誄云山陽王弼風流長逝潁川荀爽零落
無時修竹夾池永絶梁園之賦長楊映沼無復洛川之
文又嘗以五言詩七百字贈播州刺史薛道衡詞氣穎
拔風韻秀上為一時盛作素本以武功顯而文藻若此
(升菴詩話)
薛道衡
陳使傅縡聘齊道衡接對縡贈詩五十韻道衡和之南
北稱美(隋書本傳)
煬帝嗣位道衡上文皇帝頌煬帝覽之不悦尋以議新
令見殺天下冤之道衡每至構文必隐坐空齋蹋壁而
卧聞戸外有人便怒其沈思如此(同上)
隋煬帝善屬文不欲人出其右薛道衡由是得罪後因
事誅之曰更能作空梁落燕泥否(小說舊聞)
薛道衡聘陳作人日詩曰入春纔七日離家已二年南
人嗤之曰是底言語誰謂此虜觧作詩及云人歸落鴈
後思發在花前乃喜曰名下固無虚士(小說舊聞)
(劉氏傳記載煬帝既誅薛道衡乃云尚能道空梁落燕泥否盖道衡詩嘗有是句楊公談苑載僧希畫北)
(宫書亭云花露盈蟲穴梁塵隨燕泥予以謂鍊句雖工而致思不逮於薛矣麈史)
王胄
煬帝自東都還京師賜天下大酺四日為五言詩詔羣
官詩成者奏之帝覽王胄詩而善之謂侍臣曰氣高致
遠歸之於胄詞清體潤其在世基意密理新惟庾自直
過此者未可以言詩也帝所有篇什多令繼和與虞綽
齊名同志友善於時後進之士咸以二人為凖的(隋書本傳)
煬帝嘗為燕歌行文士皆和之著作郎王胄獨不下帝
帝每銜之終坐此見害而誦其警句曰庭草無人隨意
綠復能作此耶(歴代吟譜)
王胄以庭草一句為隋煬所忌初學記載冑雨晴詩風
度蟬聲遠雲開鴈路長亦佳句也(困學紀聞)
崔信明
崔信明嘗自矜其文謂過李百藥鄭世翼遇之江中謂
信明曰嘗聞有楓落吳江冷願見其餘信明欣然多出
衆篇世翼覽未終篇曰所見不逮所聞投諸水引舟逕
去(何氏語林)
虞世南
世南性沈静寡欲文章婉縟慕徐陵陳滅與兄世基同
入隋世基辭章清勁過世南而贍博不及時人以方二
陸大業中累至秘書郎煬帝雅愛其才然疾峭正十年
不徙(本傳)
虞世南之作如高山櫑具蒼珮華纓廊廟之容也李百
藥陳叔逹楊師道實可與分庭抗禮者焉(竹林詩話)
寒閨織素錦含怨歛䨇蛾綜新交縷澁經脆斷絲多衣
香逐舉袖釧動應鳴梭還恐裁縫罷無信往交河此虞
世南織錦曲也分明是一幅織錦圖綜音縱經音逕非
深知織作者不知此二句之妙(詩話補遺)
孔紹安
紹安大業末為監察御史高祖為隋討賊河東紹安監
其軍深見接遇高祖受禪紹安自洛陽間行来奔高祖
大悦拜内史舍人時夏侯端亦嘗為御史来歸先紹安
授秘書監因侍宴詠石榴有祇為時来晚開花不見春
之句(唐詩紀事)
孫士潜
士潜字石龍六歲上書七歲屬文金樓子自敘曰余六
歲解為詩奉敇為詩曰池萍生巳合林花發稍周風入
花枝動日照水光浮因而稍學為文也(幼童傳)
明克讓
字宏道善談論朱异令賦竹曰非君多愛賞誰貴此真
心(歷代吟譜)
常德志
為五言詩辭理悲壯為時人所重(同上)
辭品(附)
團扇歌
晉中書令王珉好捉白扇其侍人謝芳姿歌之因以為
名一說珉與嫂婢通情好甚篤嫂鞭撻過苦婢素善歌
而珉好持白團扇嫂令芳姿歌一曲當赦之芳姿歌曰
白團扇辛苦五流離是郎眼所見珉曰奈何遺却芳姿
應聲又歌曰團扇復團扇許持自遮面憔悴無復理羞
與郎相見(樂府集按團扇歌其事本如此郭茂倩樂府所載犢車薄不乘四首乃晉宋古辭失其)
(名氏楊升菴以為芳姿本辭誤也)
宋武帝丁都護歌
宋武帝丁都護歌云都護北征時儂亦惡聞許願作石
尤風四面斷行旅又云都護北征去相送落星墟帆檣
如芒檉都護今何渠唐人用丁都護及石尤風事皆本
此二辭絶妙宋武帝征伐武略一代英雄而復風致如
此其殆全才乎(楊升菴詞品下並同)
梁武帝江南弄
梁武帝江南弄云衆花襍色滿上林舒芳耀彩垂輕陰
連手𨄌蹀舞春心舞春心臨歲腴中人望獨踟蹰此辭
絶妙填辭起於唐人而六朝巳濫觴矣其餘若美人聯
錦江南稚女諸篇皆是樂府具載不盡錄也
梁簡文春情曲
梁簡文帝春情曲云蝶黃花紫燕相追楊低柳合路塵
飛已見垂鈎掛綠樹誠知淇水霑羅衣兩童夹車問不
已五馬城南猶未歸鶯啼春欲駛無為空掩扉此詩似
七言律而末句又用五言王無功亦有此體又唐律之
祖而唐辭瑞鷓鴣格韻似之
長安城中秋夜長佳人錦石𢷬流黃香杵紋砧知近
遠傳聲遞響何凄涼七夕長河爛中秋明月光蠮螉
塞邊絶候鴈鴛鴦樓上望天狼(右後魏温子昇𢷬衣第五六句又作五言)
文牎玳瑁影嬋娟香帷翡翠出神仙促柱點唇鶯欲
語調弦繫爪鴈相連秦聲本自楊家解吳歈那知謝
傅憐祗愁芳夜促蘭膏無那煎(右陳後主聽箏後二句五言)
舊知山裏絶氛埃登高日暮心悠哉子平一去何時
返仲叔長遊遂不来幽蘭獨夜清琴曲桂樹凌雲濁
酒杯槁項同枯木丹心等死灰(右隋王無功北山後二句五言右四首)
(並詩話補遺所載六朝七言律體附錄於此)
陶弘景寒夜怨
陶弘景寒夜怨云夜雲生夜鴻驚悽切嘹唳傷夜情後
世填辭梅花引格韻似之後換頭微異
沈約六憶辭
沈約六憶辭其一云憶来時灼灼上階墀勤勤敘離别
慊慊道相思相看常不足相見乃忘饑其二云憶坐時
黯黯羅帳前或歌四五曲或弄兩三弦笑時應莫比嗔
時更可憐其三云憶眠時人眠強未眠解羅不待勸就
枕更須牽復恐傍人見嬌羞在燭前逸其三首
徐勉迎客送客曲
古者宴客有迎客送客曲亦猶祭祀有迎神送神也梁
徐勉迎客曲云絲管列舞曲陳含聲未奏待嘉賓羅絲
管陳舞席歛袖嘿唇迎上客送客曲云袖繽紛聲委咽
餘曲未終高駕别爵無算景巳流空紆長袖客不留徐
勉在梁為賢臣其為吏部日宴客酒酣有求詹事者勉
曰今宵且可談風月其嚴正而又藴藉如此江左風流
宰相豈獨謝安王儉邪
王筠楚妃吟
王筠楚妃吟句法極異其辭云䆫中曙(句)花早飛(句)林
中明(句)鳥早歸(句)庭中日(句)暖春閨(句)香氣亦霏霏(句)
香氣漂(句)當軒清唱調(句)獨顧慕(句)含怨復含嬌(句)蝶
飛蘭復熏(句)裊裊輕風入翠裙(句)春可遊(句)歌聲梁上
浮(句)春遊方有樂(句)沈沈下羅幕大率六朝人詩風華
情致若作長短句即是辭也宋人長短句雖盛而其下
者有曲詩曲論之弊終非辭之本色
僧法雲三洲歌
梁僧法雲三洲歌云三洲斷江口水從窈窕河傍流啼
將别共来長相思又云三洲斷江口水從窈窕河傍流
歡將樂共来長相思江左辭人多風致而僧亦如此不
獨惠休之碧雲也
長相思
徐陵長相思云長相思好春節夢裏恒啼悲不洩帳中
起窗前咽柳絮飛還聚遊絲斷復結欲見洛陽花如君
隴頭雪蕭淳和之云長相思久離别新燕參差條可結
狐關遠鴈書絶對雲恒憶陣看花復愁雪猶有望歸心
流黃未剪截二辭可謂勍敵
五更轉
陳伏知道從軍五更轉云一更刁斗鳴校尉逴連城懸
聞射鵰騎遥憚將軍名二更愁未央高城寒夜長試將
弓學月聊持劍比霜三更夜警新横吹獨吟春強聽梅
花落誤憶柳園人四更星漢低落月與山齊依稀北風
裏胡笳雜馬嘶五更催送籌曉色映山頭城烏初起堞
更人悄下樓其後隋煬帝效之作龍舟五更轉見文中
子
陸瓊飲酒樂
陳陸瓊飲酒樂云蒲桃四時芳醇琉璃千鍾舊賓夜飲
舞遲銷燭朝醒弦促催人春風秋月長好歡醉日月言
新唐人之破陣樂何滿子皆祖之
王襃高句麗曲
王襃高句麗曲云蕭蕭易水生波燕趙佳人自多傾杯
覆椀漼漼垂手奮袖婆娑不惜黃金散盡惟畏白日蹉
跎與陳陸瓊飲酒樂同調蓋疆場限隔而聲調元通也
王襃宇文周時人字子深非漢王襃也是時亦有蘇子
卿有梅花落一首方回遂以為漢之蘇武何不考之過
乎
隋煬帝辭
隋煬帝夜飲朝眠曲云憶睡時待来剛不来卸粧仍索
伴解珮更相催博山思結夢沈水未成灰其二云憶起
時投籖初報曉被惹香黛殘枕隱金釵裊笑動林中烏
除却司晨鳥二辭風致婉麗其餘如春江花月夜江都
樂紀遼東並載樂府其金釵兩股垂龍舟五更轉名存
而辭亡鐡圍山叢話云寒鴉飛數點流水遶孤村乃煬
帝辭而全篇不傳又傳奇有煬帝望江南數首不類六
朝人語傳疑可也(又玉女行觴神仙留客皆煬帝曲名)
穆護砂
樂府有穆護砂隋朝曲也與水調河傳同時皆隋開汴
河時辭人所製勞歌也其聲犯角其後至今訛砂為煞
云予嘗有詩云桃根桃葉最夭斜水調河傳穆護砂無
限江南新樂府陳朝獨賞後庭花
回紇
回紇商調曲也其辭云隂山瀚海信難通幽閨少婦罷
裁縫緬想邊庭征戰苦誰能對鏡冶愁容久戍人將老
須臾變作白頭翁其辭纏綿含蓄有長歌之哀過于痛
哭之意惜不見作者名氏必陳隋初唐之作也又有石
州辭云自從君去遠廵邊終日羅帷獨自眠看花情轉
切攬涕淚如泉一自離君後啼多䨇臉穿何時狂虜滅
免得更留連併附于此
古詩紀卷一百五十一
