古詩紀卷一百五明馮惟訥撰
梁第三十二
郊廟歌辭
梁雅樂歌十一首沈約
皇雅(三曲)
(皇帝出入宋孝建起居注奏永至至是改爲皇雅取詩皇矣上帝臨下有赫也二郊太廟同用)
帝德實廣運車書靡不賓執瑁朝羣后垂旒御百神八
荒重譯至萬國婉來親
華蓋拂紫微勾陳繞太一容裔被緹組參差羅䍐畢星
回昭以爛天行徐且謐
清蹕朝萬㝢端冕臨正陽青絇黃金繶袞衣文繡裳既
散華蟲采復流日月光
滌雅(一曲)
(牲出入宋元徽儀注奏引牲至是改爲滌雅取禮記帝牛必在滌三月也二郊明堂太廟同用)
將修盛禮其儀孔熾有腯斯牲國門是置不黎不㾞靡
愆靡忌呈肌獻體永言昭事俯休皇德仰綏靈志百福
具膺嘉祥允洎駿奔伊在慶覃遐嗣
牷雅(一曲)
(薦元血宋元徽三年儀注奏嘉薦至是改爲牷雅取春秋左氏傳牲牷肥腯也二郊明堂太廟同用)
反本興敬復古昭誠禮容宿設祀事孔明華俎待獻崇
碑麗牲充哉繭握肅矣簮纓其膋既啓我豆既盈庖丁
游刃葛盧驗聲多祉攸集景福來并
諴雅(三曲)
(降神及迎送宋元徽儀注奏昭夏至是改爲諴雅取尚書至諴感神也)
懷忽慌瞻浩蕩盡誠潔致虔想出杳冥降無象皇情肅
具僚仰人禮盛神途敞僾明靈申敬享感蒼極洞玄象
(南郊降神用)
地德溥崑丘峻揚羽翟鼓應&KR0615;出尊祇展誠信招海瀆
羅嶽鎮惟福祉咸昭晉(北郊迎神用)
我有明德馨非稷黍牲玉孔備嘉薦惟旅金懸宿設和
樂具舉禮逹幽明敬行尊俎鐘鼓云送遐福是與(南北郊明)
(堂太廟送神同用)
獻雅(一曲)
(皇帝飲福酒宋元徽儀注奏嘉祚梁初改爲永祚至是改爲獻雅取禮記祭統尸飲五洗玉爵獻卿)
(今之福酒亦古獻之義也北郊明堂太廟同用)
神宮肅肅天儀穆穆禮獻既同膺兹釐福我有馨明無
愧史祝
禋雅(二曲)
(就燎位宋元徽儀注奏昭遠就埋位齊永明儀注奏隸幽至是燎埋俱奏禋雅取周禮大宗伯以禋)
(祀祀昊天上帝也)
紫宮昭煥太乙微玄降臨下土尊高上天載陳珪幣式
備牲牷雲箛清引栒虡高懸俯昭象物仰致高煙肅彼
靈祉咸逹皇虔(就燎用)
盛樂斯舉協徵調宮靈饗慶洽祉積化融八變有序三
獻已終坎牲瘞玉酧德報功振垂成呂投壤生風道無
虚致事由感通於皇盛烈比祚華嵩(就埋用)
梁南郊登歌詩二首
暾既明禮告成惟聖祖主上靈爵已獻罍又盈息羽籥
展歌聲僾如在結皇情
禮容盛尊俎列玄酒陳陶匏設獻清酒致虔潔王既升
樂已闋降蒼昊垂芳烈
梁北郊登歌二首
方壇既塪地祗巳出盛典弗諐羣望咸秩乃升乃獻敬
成禮卒靈降無兆神饗載謐允矣嘉祚其升如日
至哉坤元實惟厚載躬兹奠饗誠交顯晦或升或降搖
珠動珮德表成物慶流皇代純嘏不諐祺福是賚
梁明堂登歌五首
青帝
帝居在震龍德司春開元布澤含和尚仁羣居既散歲
云陽止飭農分地民粒惟始雕梁繡栱丹楹玉墀靈威
以降百福來綏
赤帝
炎光在離火爲威德執禮昭訓持衡受則靡草既凋温
風以至嘉薦惟旅時羞孔備齊緹在堂笙鏞在下匪惟
七百無絶終始
黃帝
鬱彼中壇含靈闡化迴環氣象輪無輟駕布德焉在四
序將收音宮數五飯稷驂駵宅屛居中旁臨外宇升爲
帝尊降爲神主
白帝
神在秋方帝居西皓允兹金德裁成萬寶鴻來雀化參
見火斜幕無玄鳥菊有黃華載列笙磬式陳彛俎靈㒺
常懷惟德是與
黑帝
德盛乎水玄冥紀節隂降陽騰氣凝象閟(隋書作閉)司智蒞
坎駕鐵衣玄祈寒拆地晷度迴天悠悠四海駿奔奉職
祚我無疆永隆民極
梁宗廟登歌七首
功高禮洽德尊樂備三獻具舉百司在位誠敬㒺諐幽
明同致茫茫億兆無思不遂蓋之如天容之如地
殷兆玉筐周始邠王於赫文祖基我大梁肇土七十奄
有四方帝軒百祀人思未忘永言聖烈祚我無疆
有夏多罪殷人塗炭四海倒懸十室思亂自天命我殲
凶殄難既躍乃飛言登天漢爰享爰格福禄攸贊
犧象既飾罍俎斯具我鬱載馨黃流乃注峩峩卿士駿
奔是務佩上鳴階纓還拂樹悠悠億兆天臨日煦
猗與至德光被黔首鑄鎔蒼昊甄陶區有恪(一作肅)恭三
獻對揚萬夀比屋可封含生無咎匪徒七百天長地久
有命自天於皇后帝悠悠四海莫不來祭繁祉具膺八
神聳衞福至有兆慶來無際播此餘休于彼荒裔
祀典昭潔我禮莫違八簋充室六龍解騑神宮肅肅靈
寢微微嘉薦既饗景福攸歸至德光被洪祚載輝
梁小廟樂歌二首(樂府無作者名氏)
(隋書樂志曰梁又有小廟太祖太夫人廟也非嫡故别立廟皇帝每祭太廟訖諸小廟亦以一太牢)
(如太廟禮)
舞歌
閟宮肅肅清廟濟濟於穆夫人固天攸啓祚我梁德膺
斯盛禮文㮰逹嚮重檐丹陛飾我俎彛潔我粢盛躬事
奠饗推尊盡敬悠悠萬國具承兹慶大孝追遠兆庶攸
詠
登歌
光流者遠禮貴彌申嘉饗云備盛典必陳追養自本立
愛惟親皇情乃慕帝服來尊駕齊六轡旂耀三辰感兹
霜露事彼冬春以斯孝德永被烝民
燕射歌辭
梁三朝雅樂六首沈約
(隋書樂志曰梁初郊禋宗廟及三朝之樂並用宋齊元徽永明儀注唯改嘉祚爲永祚又去永至之)
(樂及武帝定國並以雅爲稱取詩序云言天下之事形四方之風謂之雅雅者正也止於十二則天)
(數也乃去階步之樂增撤食之雅焉其詞並沈約所製按雅樂歌有郊廟燕射通用者不獨用於)
(三朝而已詳見後註)
俊雅(三曲)
(隋書樂志曰衆官出入宋元徽三年儀注奏肅咸樂齊及梁初亦同至是改爲俊雅取禮記司徒論)
(選士之序者而升之學曰俊士也二郊太廟明堂三朝同用焉)
設官分職髦俊攸俟髦俊伊何貴德尚齒唐乂咸事周
寧多士區區衞國猶賴君子漢之得人帝猷乃理
開我八襲闢我九重珩珮流響纓紱有容袞衣前邁列
辟雲從義兼東序事美西雍分階等肅異列齊恭
重列北上分庭異陛百司揚職九賓相禮齊宋舅甥魯
衞兄弟思皇藹藹羣龍濟濟我有嘉賓實惟愷悌
胤雅(一曲)
(皇太子出入奏胤雅取詩君子萬年永錫祚胤也三朝用之)
自西殷代哲王迭有降及周成惟器是守上天乃眷大
梁既受灼灼重明仰承元首體乾作貳命服斯九置保
置師居前居後前星比耀克隆萬夀
寅雅(一曲)
(王公出入奏寅雅取尚書周官貳公弘化寅亮天地也三朝用之)
禮莫違樂具舉延藩辟朝帝所執桓蒲列齊莒垂袞毳
紛容與升有儀降有序齊簮紱忘笑語始矜嚴終酣醑
介雅(三曲)
(上夀酒奏介雅取詩君子萬年介爾景福也三朝用之)
百福四象初萬夀三兀始拜獻惟袞職同心協卿士北
極永無窮南山何足擬
夀隨百禮洽慶與三朝升惟皇集繁祉景福互相仍申
錫永無遺穰簡必來應
百味既含馨六飲莫能尚玉罍信湛湛金巵頗搖漾敬
舉發天和祥祉流嘉貺
需雅(八曲)
(食舉奏需雅取易曰雲上於天需君子以飲食宴樂也三朝用之)
實體平心待和味庶羞百品多爲貴或鼎或鼒宣九沸
楚桂胡鹽芼芳卉加籩列俎彫且蔚
五味九變兼六和令芳甘旨庶且多三危之露九期(一作)
(貞)禾圓案方丈粲星羅皇舉斯樂同山河
九州上腴非一族玄芝碧樹夀華木終期采之不盈掬
用拂腥膻和九穀既甘且飫致遐福
人欲所大味爲先興和盡敬咸在旃碧鱗朱尾獻嘉鮮
紅毛綠翼墜輕翾臣拜稽首萬斯年
擊鐘以俟惟大國况乃御天流至德侑食斯舉揚盛則
其禮不諐儀不忒風猷所被深且塞
膳夫奉職獻芳滋不麛不夭咸以時調甘適苦别澠淄
其德不爽受福釐於焉逸豫永無期
備味斯饗惟至聖咸降人神禮爲盛或風或雅流歌詠
負鼎言歸啓殷命悠悠四海同兹慶
道我六穗羅八珍洪鼎自爨匪勞薪荆包海物必來陳
滑甘&KR0949;&KR1329;味和神以斯至德被無垠
雍雅(三曲)
(徹饌奏雍雅取禮記大饗客出以雍徹也三朝用之)
明明在上其儀有序終事靡諐收鉶撒俎乃升乃降和
樂備舉天德莫違人謀是與敬行禮逹兹焉讌語
我餕惟阜我肴孔庶嘉味既充食旨斯飫屬厭無爽冲
和在御擊壤齊歡懷生等豫烝庶乃粒實由仁恕
百司警列皇在在陛既飫且醑卒食成禮其容穆穆其
儀濟濟凢百庶寮莫不愷悌奄有萬國抑由天啓
梁三朝雅樂歌六首蕭子雲
(隋書樂志曰普通中薦疏之後改諸雅歌敕蕭子雲製辭既無牲牢遂省滌雅牷雅云南史曰梁初)
(郊廟未革牲牷樂辭皆沈約撰至是承用子雲啓宜改之敇答曰此是主者守株宜急改也仍使子)
(雲撰定敇曰郊廟歌辭應須典誥大語不得雜用子史文章淺言而沈約所撰亦多舛謬子雲作成)
(敇並施用按梁雅樂歌十三首樂府分郊廟燕射二處載之此六首三朝所用郊廟尚闕四首樂)
(府失載)
俊雅(三曲)
惟王建國辯方正位於赫有梁向明而治知人則哲聰
明文思思皇多士俊乂咸事弗惟其官惟人乃備
訓迪庶工位以德序恭已而治垂旒當宁或以言揚或
以事舉春朝秋覲圭幣惟旅翼翼酆郇峩峩齊楚
客入金奏賓至縣興威儀有則是降是升百辟卿士元
首是承左右秩秩終敬且矜彛倫攸序王猷以凝
胤雅
天下爲家大梁受命眷永一德惟烈無競儀刑哲王元
良誕慶灼灼明兩作離承聖英華外發温文成性立師
立保左右惟政休有烈光前星比盛
寅雅
車同軌行同倫來萬國相九賓延羣后朝藎臣禮時行
樂日新摐夷則奏雅寅袞衣曜玉帛陳儀抑抑皇恂恂
介雅(三曲)
明君創洪業大同登頌聲開元洽百禮來儀奏九成申
錫南山祚赫赫復明明
三朝禮樂和百福隨春酒玉樽湛而獻聰明作元后安
樂享延年無疆臣拜手
四氣新元旦萬夀初今朝趨拜齊袞玉鍾石變簫韶日
升等皇運洪基邈日遙
需雅(八曲)
農用八政食爲先播時百穀民所天禘嘗郊社盡潔虔
讌饗饋食禮節宣九功惟序登頌絃
感物而動物靡遂大羹不和有遺味非極口腹而行氣
節之民心殺攸貴寧爲禮本饔與餼
始諸飲食物之初設卦觀象受以需烝民乃粒有牲芻
自衞反魯刪詩書弋不射宿殺巳祛
在昔哲王觀民志庶羞百品因時備爲善不同同歸治
蔬膳菲食化始至率物以躬行尊位
雅有泂酌風采蘋蕰藻之菜非八珍澗溪沼沚貴先民
明信之德感人神譬諸禴祭在西隣
行葦之微猶勿踐寧惟血氣無身剪聖人之心微而顯
千里之應出言善况遂豚魚革前典
春酸夏苦冬有宜筐筥錡釡備糗馳逡廵揖讓詔司儀
卑高制節明等差君臣之序正在斯
日月光華風四塞規饗有序儀不忒匪天私梁乃佑德
光被四表自南北長世綴旒爲下國
雍雅(三曲)
穆穆天子時惟聖敬濟濟羣公恭爲德柄爲撤有典膳
夫是命禮行禘嘗義光朝聘神饗其德民洽其慶
尚有和羹既戒且平亦有其餕亦惟克明其餕惟旅其
酳惟成百禮斯洽三宥巳行明哉元首遹駿其聲
戒食有章卒食惟序庭鳴金奏凱收籩筥客出以雍撤
以振羽離磬乃作和鐘備舉濟濟威儀喤喤簨簴
相和歌辭
五音曲五首沈約
(隋書樂志曰梁有相和五引三朝第一奏之陳氏因焉隋文帝開皇中改五引爲五音唯迎氣於五)
(郊降神奏之月令所謂孟春其音角也唐書樂志曰五郊迎氣各以月律而奏其音蓋因隋舊制云)
角引
萌生觸發歲在春咸池始奏德尚仁惉懘以息和且均
徵引
執衡司事宅離方滔滔夏日火德昌八音備舉樂無疆
宮引
八音資始君五聲興比和樂感百精優游律呂被咸英
商引
司秋紀兑奏西音激揚鍾石和瑟琴風流福被樂愔愔
羽引
玄英紀運冬冰折(一作坼)物爲音本和且悦窮高測深長
無絶
相和六引(五曲)蕭子雲
(隋書樂志曰普通中敇蕭子雲改諸歌辭爲相和引則依五音宮商角徵羽爲第次非隨月次也)
宮引
宅中爲君聲之始氣和而應律生子四宮既作隂陽理
商引
君臣數九發涼風三弦夷則白藏通克諧候管和六同
角引
蟄蟲始振音在斯五聲六律旋相爲韶繼夏盡備咸池
徵引
朱明在離日長至候氣而動徵爲事六樂成文從之備
羽引
其音爲物登玄英制留循短位濁清惟皇創則和且平
古詩紀卷一百五
