古詩紀卷一百明馮惟訥撰
梁第二十七
劉峻(字孝標平原人年八歲與母沒於魏齊永明中奔江南爲蕭遙欣刑獄梁天監初召入西省典)
(校秘閣普通三年卒門人謚曰玄静先生)
登郁洲山望海
滄潦聮霄岫層嶺鬱巑崱下盤鹽海底上轉靈烏翼滇
㴐非可辨鴻溶信難測輕塵久弭飛驚浪終不息雲錦
曜石嶼羅綾文水色
自江州還入石頭詩(藝文作劉峻英華次元帝後而逸其名或以爲元帝)
(詩非也)
鼔枻浮大川延睇洛城觀洛城何鬱鬱杳與雲霄半前
望蒼龍門斜瞻白鶴館槐垂御溝道柳綴金隄岸迅馬
晨風趨輕輿流水散高歌(一作唱)梁塵下絙瑟荆禽亂我
思江海遊曾無朝市玩忽寄靈臺宿空軫及關歎仲子
入南楚伯鸞出東漢何能栖樹枝取斃王孫彈
始居山營室(外編作始營山居)
自昔厭諠囂執志好栖息嘯歌棄城市歸來事畊織鑿
戸闚嶕嶢開軒望嶃崱激水簷前溜修竹堂隂植香風
鳴紫鸎高梧巢綠翼泉脈洞杳杳流(一作沈)波下不極仿
彿玉山隈想像瑤池側夜誦神仙記旦吸雲霞色將馭
六龍輿行從三鳥食誰與金門士撫心論胸臆
出塞
薊門秋氣清飛將出長城絶漠衝風急交河夜月明䧟
敵摐金鼓摧鋒揚旆旌去去無終極日暮動邊聲
劉霽(字士湮一云士烜平原人天監中歴仕尚書主客侍郎海鹽令居母憂廬墓側以哀卒)
詠荔枝
叔師貴其珍武仲稱斯美良由自遠致含滋不留齒
劉緩(按劉綬平原人爲湘東王記室未知是否史云劉緩清虛遠有氣調風流迭宕名高一府)
敬酬劉長史詠名士悦傾城
不信巫山女不信洛川神何關别有物還是傾城人經
共陳王戲曾與宋家鄰未嫁先名玉來時本姓秦粉光
猶似面朱色不勝脣遙見疑花發聞香知異春釵長逐
鬟髲袜小稱腰身夜夜言嬌盡日日態還新工傾荀奉
倩能迷石季倫上客徒留目不見正横陳
江南可採蓮
(古辭曰江南可採蓮因以爲題云)
春初北岸涸夏月南湖通卷荷舒欲倚芙蓉生即紅檝
小宜迴逕船輕好入叢釵光逐影亂衣香隨逆風江南
少許地年年情不窮
看美人摘薔薇(詩彙作劉瑗按劉綬爲湘東王記室元帝亦有此詩當作綬也)
新花臨曲池佳麗復相隨鮮紅同映水輕香共逐吹繞
架尋多處窺叢見好枝矜新猶恨少將故復嫌萎釵邊
爛漫插無處不相宜
奉和玄圃納凉
清氣流暄濁非關狹室中當由小堂上自有大王風焦
螟動蘭室神飈起桂叢披襟深睿賞曲巷何由同
和晚日登樓(藝文作劉綏)
所以登臺榭正重接烟霞長絲(一作虹)觸欄斷歸鳥避窗
斜俯巢窺暝宿臨樹摘高花百雉時方晚九層光尚賖
雜詠和湘東王三首
秋夜(藝文作秋閨)
樓上起秋風絶望秋閨中燭溜花行滿香燃奩欲空徒
教兩行淚俱浮粧上紅
冬宵(藝文作閨怨)
别後春池異荷盡欲生冰箱中剪刀冷臺上面脂凝纖
腰轉無力寒衣恐不勝
寒閨
不堪寒夜久夜夜守空牀衣裾逐座襵釵影近燈長無
憐四幅錦何須辟惡香
劉瑗
左右新婚(詩彙作劉緩)
小史如初日得婦類行雲琴聲(律祖作綺琴)妾曾聽桃子(律祖)
(作緗桃)壻經分蛾眉參意畫繡被共籠薰偏增使君妬無
趣遣相聞(律祖云可憐雙美合休持惱使君)
在縣中庭看月
移榻坐庭隂初弦時復臨侍兒能勸酒貴客解彈琴栢
葉生鬟内桃花出髻心月光移數尺方知夜已深
新月
仙宮雲箔捲露出玉簾鈎清光無所贈相憶鳳凰樓
劉顯(字嗣芳沛國相人幼敏慧嘗爲上朝詩沈約見而美之官尚書左丞仕至尋陽太守)
發新林浦贈同省
回首望歸途山川邈離異落日懸秋浦歸鳥飛相次感
物傷我情惆悵懷親懿
裴子野(字幾原河東聞喜人梁武帝以爲著作郎累遷中書侍郎鴻臚卿領步兵校尉在禁中餘)
(年嘿静自守卒謚貞子)
答張貞成臯詩
匈奴時未滅連年被甲兵明君思將帥方聽鼔鼙聲吾
生恣逸翮撫劍起徂征非徒慕辛季聊欲逞良平出車
既方軌絶幕且横行豈伊長纓繫行見黃河清雖令懦
夫勇念别猶有情感子盈編贈握玩以爲榮跂子振旅
凱含毫備勒銘
詠雪
飄颻千里雪倏忽度龍沙從雲合且散因風卷復斜拂
草如連蝶落樹似飛花若贈離居者折以代瑤華
上朝值雪
沐雪欵千門櫛風朝萬戸集霰渝丹黻流雲飄繡柱滴
瀝垂土膏闌干懸石乳(闕)
陸倕(字佐公吳郡人慧曉之子十七舉秀才竟陵王開西邸延英俊倕預焉天監初爲安成王主簿)
(遷臨川王東曹掾武帝雅愛倕才官至揚州大中正遷太常卿卒)
和昭明太子鍾山解講
終南鄰漢闕高掌跨周京復此虧山嶺穹窿距帝城當
衢啓珠館臨下搆山楹南望窮淮溆北眺盡滄溟步簷
時中宿飛階或上征網戸圖雲氣龕室畫仙靈副君憐
世網廣命萃人英道筵終后說鑾轡出郊坰雲峯響流
吹松野映風旌睿心嘉杜若神藻茂琳瓊多謝先成敏
空頒後乘榮
以詩代書别後寄贈(藝文作贈京邑僚友)
余本水鄉士閉門江海隅時逢世道泰蹇足步高衢名
成宦雖立效微功日疎入仕乘肥馬出守擁高車關門
遊昔吏遷亭有故書江派資賢牧宗英出建旟不勞王
布鼓無賴露田車弼政非責實求名已課虚長卿病猶
在修齡疾未祛詎知亭長肉寧挂府丞魚不能未能止
内訟慙諸已僶俛從王事纚舟出淮泗朋故遠追尋暝
宿清江隂明旦一分手飜飛各異林歸舟隨岸曲猶聞
歌棹音行者日超遠誰見别離心夕次冽洲岸明登慈
姥岑水流多迴復余歸良未尋江關(一作中)寒事早夜露
傷秋草心屬姑蘇臺目送邯鄲道葭葦日蒼蒼親知慎
早涼劉兄消渴病休攝戒無良殷弟癲眩疾行止避風
霜劉侯有餘冷宜餌陟(一作休)釐方伏子多風咳門冬幸
易將率更愛雅體體弱思自強吏曹勉玉潤諷議勖金
相比部多暇日奚用肆龍章建德何爲者無墮無人鄉
記室朋從暇露蝎附行商議曹坐朝罷尺板嗣徽芳雙
栖成獨宿俱飛忽異翔眷言思親友沉思結中腸追惟
疇昔時朝府多歡暇薄暮塵埃静飛蓋遙相迓李郭或
同舟潘夏時方駕娛談終美景敷文永清夜促膝豈異
人戚戚皆朋(一作姻)婭今者一乖離漼然心事差山川望
猶近便似隔天涯玉躬子加護昭質余未虧八行思自
勉一札望來儀
贈任昉詩
(南史曰昉爲御史中丞後進皆宗之時有彭城劉孝綽劉苞劉孺吳郡陸倕張率陳郡殷芸沛國劉)
(顯及到溉到洽車軌日至號曰蘭臺聚)
和風雜美氣下有真人遊壯矣荀文若賢哉陳太邱今
則蘭臺聚萬古信爲儔任君本逹識張子復清修既有
絶塵到復見黃中劉
陸罩(字洞元吳郡人仕梁爲太子中庶子掌管記大同十年以母老求去母歿後位終光祿卿)
採菱曲
參差雜荇枝田田競荷密轉葉任香風舒花影流日戲
鳥波中蕩游魚菱下出不與文王嗜羞持比萍實
奉和往虎窟山寺(和簡文)
鷄鳴動睟駕柰苑睠晨遊朱鑣陵九逹青蓋出層樓歲
華滿芳岫虹彩被春洲葆吹臨風遠旌羽映九斿喬枝
隱修逕曲澗聚輕流徘徊花草合瀏亮鳥聲遒金盤響
清梵涌塔應鳴桴慧雲方靡靡法水正悠悠實歸徒荷
教信解愧難詶
閨怨
自憐斷帶日偏恨分釵時留步惜餘影含意結愁眉徒
知今異昔空使怨成思欲以别離思獨向䕷蕪悲
詠笙
管清羅袖拂響合絳脣吹含情應節轉逸態逐聲移所
美周王子弄羽一參差
荀濟(字子通潁川人後居江左博涉衆書志調矯俗初與梁武帝布衣相知及帝登位仕不及之濟)
(負氣曰會盾鼻上磨墨作檄耳帝深不平之後又上書極詆佛法帝怒將加顯戮濟密逃於魏欲匡)
(静帝事露爲齊文襄所執燔殺之見廣弘明集)
贈隂梁州
(梁州刺史隂子春左遷濟作大詩贈之文傳時俗或稱于帝者帝曰箇人雖有才亂俗好反不可用)
(濟以不得志常懷悒怏二十餘載後因論佛法奔魏)
副尉西域返伏波南海還坎壈多搆難鬱怏少騰遷孰
云功未立寧是契不全直爲逢迎寡良由聽受偏若人
本高絶芬馥邁蘭荃驅車趨折坂匡坐酌貪泉洗幘豈
虚唱席皮良信然羣醉嫉孤醒衆媸恐獨妍龍旗翻委
鬱鷁軸更迴邅鵾勢終横海鵬力會冲天昔余遇知己
一面深干祀紆人重結襪辱德逾過市詩酒悅風雲琴
歌賞桃李淹留漢水曲契闊渝川涘結綬惟貢公推名
實鮑子徒然懷伏劍終無報國士高懷不可忘劍意何
能已已作金蘭契何言雲雨别咄嗟改容鬢俄頃彌年
歲(叶蘇絶反)海曲窮地表江源表天際(叶子結反)雲泥已殊路暄
涼詎同節柳絮亟如絲梅花屢成雪月落桂隂遠風起
萱條結鶴舞想低昂鵾絃夢清切聞君戍靈關瓜時猶
未還數汎明月沼頻遊向(一作當)日灣金碧應仿彿輪鏡
幾登攀復承西歸後將兵出湖口經過道路長往來日
月久玉體何容歇金漿故應有陽臺可讌私章華堪置
酒既彈趙人瑟復擊秦人缶缶瑟多奇調秦趙饒姝妙
得意在雙眸傾城猶一咲伯喈恩(一作思)實早十杜(一作柱)
天終少歿等盛姬傷存同魏車照君子篤久要宿昔盛
賓僚依依集鱗羽眷眷共枝條一朝限岐路萬里異波
潮容儀雖眇眇夢想尚昭昭新人不相識故人詎相憶
杳杳間山川迢迢阻音息各附青雲遠詎假排虚力風
月接歡宴酒醴承顔色安知慕儔者潺潺涕沾軾僕本
不平人悲愁眉亦嚬年來空自老歲去不知春未能全
(一作會)體命於中欲問津五噫如適越十上似遊秦肌膚
積霜露膂力倦風塵烏裘日日故白髮朝朝新人生感
意氣相知無富貴懷趙實廉頗思燕唯樂毅大選咆咻
士廣募嫖姚尉映月比刀環瞻星看劍氣郢路一迢遠
長楸幾歔欷渤澥水尚寬崦嵫日猶未丈夫志四海兒
女多辭費待余濟濁河從君宿清渭
殷芸(字灌蔬均之宗人昭明太子侍讀累遷散騎常侍左長史直東宫學士省大通三年卒)
詠舞
斜身含遠意頓足有餘情方知難再得所以遂傾城
何敬容(字國禮廬江人尚齊武帝女拜駙馬都尉入梁累遷尚書令參選銓敘明審恪勤庶務太)
(清三年卒)
詠舞
因風且一顧揚袂隱雙蛾曲終情未已含睇目增波
江從簡(濟陽考城人革之子少有文名位司徒從事中郎侯景亂爲任約所害)
採蓮諷(一作採荷調)
(樂府廣題曰梁太尉從事中郎江從簡年十七有才思時何敬容爲宰相從簡爲採荷調以刺之敬)
(容覽之不覺嗟賞愛其巧麗)
欲持荷作柱荷弱不勝梁欲持荷作鏡荷暗本無光
劉之遴(字思貞南陽涅陽人虬之子八歲能屬文十五舉茂才對策沈約任昉見而異之初擢太)
(學博士累遷南郡太守湘東王長史歴秘書監侯景之亂避難還鄉湘東王嫉其才送藥殺之)
酬江總詩
(梁書曰江總持幼便聰慧神采英拔甚爲瑯琊王筠范陽張纉南陽劉之遴所重之遴嘗酬總詩曰)
上位居崇禮寺署鄰栖息忌聞曉騶唱每畏晨光赩高
談意未窮晤對賞無極探志共遨遊休沐忘退食曷用
銷鄙吝枉趾覯顔色上下數千載揚㩁吐胸臆
古詩紀卷一百
