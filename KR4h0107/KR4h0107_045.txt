古詩紀卷四十五明馮惟訥撰
晉第十五
陶淵明(二)
形影神(并序)
貴賤賢愚莫不營營以惜生斯惑甚焉故極陳形影
之苦言神辨自然以釋之好事君子共取其心焉
形贈影
天地長不沒山川無改時草木得常理霜露榮悴之謂
人最靈智獨復不如兹適見在世中奄去靡歸期奚覺
無一人親識豈相思但餘平生物舉目情悽洏我無騰
化術必爾不復疑願君取吾言得酒莫苟辭
影答形
存生不可言衛生每苦拙誠願游崑華邈然兹道絶與
子相遇來未嘗異悲悅憩蔭若暫乖止日終不别此同
既難常黯爾俱時滅身沒名亦盡念之五情熱立善有
遺愛胡可不自竭酒云能消憂方此詎不劣
神釋
大鈞無私力萬物自森著人為三才中豈不以我故與
君雖異物生而相依附結托善惡同安得不相與三皇
大聖人今復在何處彭祖壽永年欲留不得住老少同
一死賢愚無復數日醉或能㤀將非促齡具立善常所
欣誰當為汝譽甚念傷吾生正宜委運去縱浪大化中
不喜亦不懼應盡便須盡無復獨多慮
九日閒居(并序)
余閒居愛重九之名秋菊盈園而持醪靡由空服九
華寄懷於言
世短意常多斯人樂久生日月依辰至舉俗愛其名露
淒暄風息氣澈天象明往燕無遺影來鴈有餘聲酒能
祛百慮菊為制頽齡如何蓬廬士空視時運傾塵爵恥
虛罍寒華徒自榮歛襟獨閒謠緬焉起深情棲遲固多
娛淹留豈無成
歸田園居五首
少無適俗韻性本愛丘山誤落塵網中一去三十年羈
鳥戀舊林池魚思故淵開荒南野際守拙歸園田方宅
十餘畝草屋八九間榆柳蔭後園桃李羅堂前曖曖遠
人村依依墟里煙狗吠深巷中鷄鳴桑樹顚戶庭無塵
雜虛室有餘閒久在樊籠裡復得返自然
野外罕人事窮巷寡輪鞅白日掩荆扉虛室絶塵想時
復墟曲中披草共來往相見無雜言但道桑麻長桑麻
日已長我土(一作志誤)日已廣常恐霜霰至零落同草莽
種豆南山下草盛豆苗稀晨興理荒穢帶月荷鋤歸道
狹草木長夕露沾我衣衣沾不足惜但使願無違
久去山澤游浪莽林野娛試攜子姪軰披榛步荒墟徘
徊丘壟間依依昔人居井竈有遺處桑竹殘朽株借問
採薪者此人皆焉如薪者向我言死沒無復餘一世異
朝市此語眞不虛人生似幻化終當歸空無
悵恨獨策還﨑嶇歴榛曲山澗清且淺遇以濯吾足漉
我新熟酒隻鷄招近局(一作屬)日入室中闇荆薪代明燭
懽來苦夕短已復至天旭
乞食
饑來驅我去不知竟何之行行至斯里叩門拙言辭主
人解余意遺贈副虚期(一作豈虛來)談諧終日夕觴至輙傾
巵(一作杯)情欣新知懽言詠遂賦詩感子漂母惠愧我非
韓才銜戢知何謝冥報以相貽
諸人共游周家墓柏下
今日天氣佳清吹與鳴彈感彼柏下人安得不為懽清
歌散新聲綠酒開芳顏未知明日事余襟良已殫
連雨獨飲
運生會歸盡終古謂之然世間有松喬於今定何間故
老贈余酒乃言飲得仙試酌百情遠重觴忽忘天天豈
去此哉(一作天際去此幾)任眞無所先雲鶴有竒翼八表須臾
還顧我抱兹獨僶俛四十年形骸久已化心在復何言
移居二首
昔欲居南村非為卜其宅聞多素心人樂與數晨夕懷
此頗有年今日從兹役弊廬何必廣取足蔽牀席鄰曲
時時來抗言談在昔竒文共欣賞疑義相與析
春秋多佳日登高賦新詩過門更相呼有酒斟酌之農
務各自歸閒暇輒相思相思則披衣言笑無厭時此理
將不勝無為忽去兹衣食當須紀力耕不吾欺
癸卯歲始春懷古田舍二首
在昔聞南畝當年竟未踐屢空既有人春興豈自免夙
晨裝吾駕啓塗情巳緬鳥弄懽新節冷風送餘善寒竹
被荒蹊地為罕人遠是以植杖翁悠然不復返即理愧
通識所保詎乃淺
先師有遺訓憂道不憂貧瞻望邈難逮轉欲志(一作忘)常
勤秉耒懽時務解顏勸農人平疇交遠風良苗亦懷新
雖未量歲功即事多所欣耕種有時息行者無問津日
入相與歸壺漿勞近鄰長吟掩柴門聊為隴畝民
還舊居
疇昔家上京六載去還歸今日始復來惻愴多所悲阡
陌不移舊邑屋或時非履歴周故居鄰老罕復遺步步
尋往跡有處特依依流幻百年中寒暑日相推常恐大
化盡氣力不及衰撥置且莫念一觴聊可揮
戊申歲六月中遇火
草廬寄窮巷甘以辭華軒正夏長風急林(一作鄰)室頓燒
燔一宅無遺宇舫舟蔭門前迢迢新秋夕亭亭月將圓
果菜始復生驚鳥尚未還中宵竚遥念一盼周九天總
髮抱孤念奄出四十年形跡憑化往靈府長獨閒貞剛
自有質玉石乃非堅仰想東戶時餘糧宿中田鼓腹無
所思朝起暮歸眠既巳不遇兹且遂灌西(一作我)園
已酉歲九月九日
靡靡秋巳夕凄凄風露交蔓草不復榮園木空自凋清
氣澄餘滓杳然天界高哀蟬無歸響叢雁鳴雲霄萬化
相尋繹人生豈不勞從古皆有沒念之中心焦何以稱
我情濁酒且自陶千載非所知聊以永今朝
庚戌歲九月中於西田穫早稻
人生歸有道衣食固其端孰是(一作云)都不營而以求自
安開春理常業歲功聊可觀晨出肆微勤日入負耒(一作)
(禾)還山中饒霜露風氣亦先寒田家豈不苦弗獲辭此
難四體誠乃疲庶無異患干盥濯息簷下斗酒散襟顏
遥遥沮溺心千載乃相關但願長如此躬耕非所嘆
丙辰歲八月中於下潠田舍穫(潠蘇困切)
貧居依稼穡戮力東林隈不言春作苦常恐負所懷司
田眷有秋寄聲與我諧饑者懽初飽束帶候鳴鷄揚檝
越平湖汎隨清壑迴鬱鬱荒山裏猿聲閒且哀悲風愛
静夜林鳥喜晨開曰余作此來三四星火頽姿年逝巳
老其事未云乖遥謝荷篠翁聊得從君栖
飲酒二十首(并序)
余閒居寡歡兼此夜巳長偶有名酒無夕不飲顧影
獨盡忽焉復醉既醉之後輙題數句自娛紙墨遂多
辭無詮次聊命故人書之以為歡笑爾
衰榮無定在彼此更共之邵生瓜田中寧似東陵時寒
暑有代謝人道每如兹達人解其會(一作趣)逝將不復疑
忽與一觴酒日夕懽相持
積善云有報夷叔在西山善惡苟不應何事立空言九
十行帶索饑寒况當年不頼固窮節百世當誰傳
道喪向千載人人惜其情有酒不肯飲但顧(一作願)世間
名所以貴我身豈不在一生一生能復幾倏如流電驚
鼎鼎百年内持此欲何成
栖栖失羣鳥日暮猶獨飛徘徊無定止夜夜聲轉悲厲
響思清遠去來何依依自値孤生松歛翮遥來歸勁風
無榮木此蔭獨不衰托身已得所千載不相違
結廬在人境而無車馬喧問君何能爾心遠地自偏採
菊東籬下悠然見南山山氣日夕佳飛鳥相與還此中
有眞意欲辨已忘言
行止千萬端誰知非與是是非苟相形雷同共譽毁三
季多此事達士似不爾咄咄俗中惡且當從黃綺
秋菊有佳色裛露掇其英汎此忘憂物遠我遺世情一
觴雖獨進杯盡壺自傾日入羣動息歸鳥趨林鳴嘯傲
東軒下聊復得此生
青松在東園衆草沒竒(一作其)姿凝霜殄異類卓然見高
枝連林人不覺獨樹衆乃竒提壺挂(一作撫)寒柯遠望時
復為吾生夢幻間何事紲塵羈
清晨聞叩門倒裳往自開問子為誰歟田父有好懷壺
漿遠見候疑我與時乖繿縷茅簷下未足為高栖一世
皆尚同願君汨其泥深感父老言禀氣寡所諧紆轡誠
可學違已詎非迷且共歡此飲吾駕不可回
在昔曾遠遊直至東海隅道路迴且長風波阻中塗此
行誰使然似為饑所驅傾身營一飽少許便有餘恐此
非名計息駕歸閒居
顏生稱為仁榮公言有道屢空不獲年長饑至於老雖
留身後名一生亦枯槁死去何所知稱心固為好客養
千金軀臨化消其寳裸葬何必惡人當解意表
長公曾一仕壯節忽失時杜門不復出終身與世辭仲
理歸大澤高風始在兹一往便當已何為復狐疑去去
當奚道世俗久相欺擺落悠悠談請從余所之
有客常同止趣舍邈異境一士長獨醉一夫終年醒醒
醉還相笑發言各不領規規一何愚兀傲差若穎寄言
酣中客日沒燭當炳(一作秉)
故人賞我趣挈壺相與至班荆坐松下數斟已復醉父
老雜亂言觴酌失行次不覺知有我安知物為貴悠悠
迷所留酒中有深味
貧居乏人工灌木荒余宅班班有翔鳥寂寂無行跡宇
宙一何悠人生少至百歲月相催逼鬢髮早已白若不
委窮達素抱深可惜
少年罕人事游好在六經行行向不惑淹留遂無成竟
抱固窮節饑寒飽所更弊廬交悲風荒草沒前庭被褐
守長夜晨雞不肯鳴孟公不在兹終以翳吾情
幽蘭生前庭含薰待清風清風脫然至見别蕭艾中行
行失故路任道或能通覺悟當念還鳥盡廢良弓
子雲性嗜酒家貧無由得時頼好事人載醪袪所惑觴
來為之盡是諮無不塞有時不肯言豈不在伐國仁者
用其心何嘗失顯默
疇昔苦長饑投耒去學仕將養不得節凍餒固纏已是
時向立年志意多所恥遂盡介然分終死歸田里冉冉
星氣流亭亭復一紀世路廓悠悠楊朱所以止雖無揮
金事濁酒聊可恃
羲農去我久舉世少復眞汲汲魯中叟彌縫使其淳鳳
鳥雖不至禮樂暫得新洙泗輟微響漂流逮狂秦詩書
復何罪一朝成灰塵區區諸老翁為事誠殷勤如何絶
世下六籍無一親終日馳車走不見所問津若復不快
飲空負頭上巾但恨多謬誤君當恕醉人
止酒
居止次城邑逍遥自閒止坐止高蔭下步止蓽門裏好
味止園葵大懽止稚子平生不止酒止酒情無喜暮止
不安寢晨止不能起日日欲止之營衛止不理徒知止
不樂未知止利己始覺止爲善今朝眞止矣從此一止
去將止扶桑涘清顔止宿容奚止千萬祀
述酒
重離照南陸鳴鳥聲相聞秋草雖未黃融風久巳分素
礫皛修渚南嶽無餘雲豫章抗高門重華固靈墳流淚
抱中歎傾耳聽司晨神州獻嘉粟西靈爲我馴諸梁董
師旅芈勝喪其身山陽歸下國成名猶不勤卜生善斯
牧安樂不爲君平王去舊京峽中納遺薰䨇陵甫云育
三趾顯竒文王子愛清吹日中翔河汾朱公練九齒閒
居離世紛峩峩西嶺内偃息常所親天容自永固彭殤
非等倫
責子(舒儼宣俟雍份端佚通佟凡五人舒宣雍端通皆小名也)
白髮被兩鬢肌膚不復實雖有五男兒總不好紙筆阿
舒已二八懶惰故無匹阿宣行志學而不愛文術雍端
年十三不識六與七通子垂九齡但覓梨與栗天運苟
如此且進杯中物
有會而作(并序)
舊穀既沒新穀未登頗為老農而値年災日月尚悠
為患未已登歲之功既不可希朝夕所資煙火裁通
旬日巳來始念饑乏歲云夕矣慨然永懷今我不述
後生何聞哉
弱年逢家乏老至(一作歲)更長饑菽麥實所羨孰敢慕甘
肥惄如亞九飯當暑厭寒衣歲月將欲暮如何辛苦悲
常善粥者心深恨蒙袂非嗟來何足吝徒沒空自遺斯
濫豈彼志固窮夙所歸餒也已矣夫在昔余多師
蜡日
風雪送餘運無妨時已和梅柳夾門植一條有佳花我
唱爾言得酒中適何多未能明多少章山有竒歌
擬古九首
榮榮窗下蘭密密堂前柳初與君别時不謂行當久出
門萬里客中道逢嘉友未言心先(一作相)醉不在接杯酒
蘭枯柳亦衰遂令此言負多謝諸少年相知不忠厚意
氣傾人命離隔復何有
辭家夙嚴駕當往志(一作至)無終問君今何行非商復非
戎聞有田子春節義為士雄斯人久巳死鄉里習其風
生有高世名既沒傳無窮不學狂馳子直在百年中
仲春遘時雨始雷發東隅衆蟄各潛駭草木縱横舒翩
翩新來燕雙雙入我廬先巢故尚在相將還舊居自從
分别來門庭日荒蕪我心固匪石君情定何如
迢迢百尺樓分明望四荒暮作歸雲宅朝為飛鳥堂山
河滿目中平原獨茫茫古時功名士慷慨争此場一旦
百歲後相與還北邙松柏為人伐高墳互低昂頽基無
遺主遊魂在何方榮華誠足貴亦復可憐傷
東方有一士被服常不完三旬九遇食十年著一冠辛
苦無此比常有好容顔我欲觀其人晨去越河關青松
夾路生白雲宿簷端知我故來意取琴為我彈上絃驚
别鶴下絃操孤鸞願留就君住從今至歲寒
蒼蒼谷中樹冬夏常如兹年年見霜雪誰謂不知時厭
聞世上語結友到臨淄稷下多談士指彼决吾疑裝束
既有日巳與家人辭行行停出門還坐更自思不怨道
里長但畏人我欺萬一不合意永為世笑之伊懷難具
道為君作此詩
日暮天無雲春風扇微和佳人美清夜達曙酣且歌歌
竟長歎息持此感人多皎皎(一作明明)雲間月灼灼葉中華
豈無一時好不久當如何
少時(一作年)壯且厲撫劍獨行遊誰言行遊近張掖至幽
州饑食首陽薇渴飲易水流不見相知人惟見古時丘
路邊兩高墳伯牙與莊周此士難再得吾行欲何求
種桑長江邊三年望當採枝條始欲茂忽值山河改柯
葉自摧折根株浮滄海春蠶旣無食寒衣欲誰待本不
植高原今日復何悔
雜詩十二首
人生無根蔕飄如陌上塵分散逐風轉此巳非常身落
地爲(一作流落成)兄弟何必骨肉親得懽當作樂斗酒聚比
鄰盛年不重來一日難再晨及時當勉勵歲月不待人
白日淪西河素月出東嶺遥遥萬里輝蕩蕩空中景風
來入房戸夜中枕席冷氣變悟時易不眠知夕永欲言
無予和揮杯勸孤影日月擲人去有志不獲騁念此懷
悲悽終曉不能静
榮華難久居盛衰不可量昔爲三春蕖今作秋蓮房嚴
霜結野草枯悴未遽央日月有環周我去不再陽眷眷
往昔時憶此斷人腸
丈夫志四海我願不知老親戚共一處子孫還相保觴
絃肆朝日罇中酒不燥緩帶盡懽娱起晚眠常早孰若
當世士冰炭滿懷抱百年歸丘壟用此空名道
憶我少壯時無樂自忻豫猛志逸四海騫翮思遠翥荏
苒歲月頽此心稍已去值歡無復娛每每多憂慮氣力
漸衰損轉覺日不如壑舟無須臾引我不得住前途當
幾許未知止泊處古人惜寸陰念此使人懼
昔聞長者言掩耳每不喜奈何五十年忽巳親此事求
我盛年歡一毫無復意去去轉欲遠此生豈再值傾家
時作樂竟此歲月駛有子不留金何用身後置
日月不肯遲四時相催迫寒風拂枯條落葉掩長陌弱
質與運頽玄鬢早已白素標插人頭前途漸就窄家爲
逆旅舍我如當去客去去欲何之南山有舊宅
代耕本非望所業在田桑躬親未曾替寒餒常糟糠豈
期過滿腹但願飽粳糧御冬足大布麄絺以應陽正爾
不能得哀哉亦可傷人皆盡獲宜拙生失其方理也可
奈何且爲陶一觴
遥遥從羈役一心處兩端掩淚汎東逝順流追時遷日
沒星與昴勢翳西山巔蕭條隔天涯惆悵念長(一作常)飡
慷慨思南歸路遐無由緣關梁難虧替絶音寄斯篇
閒居執蕩志時駛不可稽驅役無停息軒裳逝東崖沈
陰擬薰麝寒氣激我懷歲月有常御我來淹已彌慷慨
憶綢繆此情久已離荏苒經十載暫爲人所羈庭宇翳
餘木倏忽日月虧
我行未云遠回顧慘風凉春燕應節起高飛拂塵梁邊
鴈悲無所代謝歸北鄉離鵾鳴清池涉暑經秋霜愁人
難爲辭遥遥春夜長
嫋嫋松標崖婉孌柔童子年始三五間喬柯何可倚養
色含精氣粲然有心理
詠貧士七首
萬族各有託孤雲獨無依曖曖空中滅何時見餘暉朝
霞開宿霧衆鳥相與飛遲遲出林翮未夕復來歸量力
守故轍豈不寒與饑知音苟不存巳矣何所悲
凄厲歲云暮擁褐曝前軒南圃無遺秀枯條盈北園傾
壺絶餘瀝闚竈不見烟詩書塞座外日昃不遑研閒居
非陳厄竊有愠見言何以慰吾懷頼古多此賢
榮叟老帶索欣然方彈琴原生納决履清歌暢高音重
華去我久貧士世相尋敝襟不掩肘藜羹常乏斟豈忘
襲輕裘苟得非所欽賜也徒能辯乃不見吾心
安貧守賤者自古有黔婁好爵吾不榮厚饋吾不酬一
旦壽命盡弊服仍(一作乃)不周豈不知其極非道固無憂
從來將千載未復見斯儔朝與仁義生夕死復何求
袁安困積雪邈然不可干阮公見錢入卽日棄其官芻
藁有常温採莒足朝湌豈不實辛苦所懼非饑寒貧富
當交戰道勝無戚顔至德冠邦閭清節映西關
仲蔚愛窮居遶宅生蒿蓬翳然絶交游賦詩頗能工舉
世無知者止有一劉龔此士胡獨然實由罕所同介焉
安其業所樂非窮通人事固以(一作已)拙聊得長相從
昔在黃子廉彈冠佐名州一朝辭吏歸清貧略難儔年
饑感仁妻泣涕向我流丈夫雖有志固爲兒女憂惠孫
一晤歎腆贈竟莫酬誰云固窮難邈哉此前修
讀山海經十三首
孟夏草木長遶屋樹扶疎衆鳥欣有託吾亦愛吾廬旣
耕亦已種時還讀我書窮巷隔深轍頗廻故人車歡言
(一作然)酌春酒摘我園中蔬微雨從東來好風與之俱汎
覽周王傳流觀山海圖俯仰終宇宙不樂復何如
玉臺凌霞秀王母怡妙顔天地共俱生不知幾何年靈
化無窮已館宇非一山高酣發新謠寧向俗中言
迢遞槐江嶺是謂玄圃丘西南望崑墟光氣難與儔亭
亭明玕照落落青瑶流恨不及周穆託乘一來游
丹木生何許廼在峚(音密)山陽黃花復朱實食之壽命長
白玉凝素液瑾瑜發竒光豈伊君子寳見重我軒黃
翩翩三青鳥毛色竒可憐朝爲王母使暮歸三危山我
欲因此鳥具向王母言在世無所須惟酒與長年(一作惟願)
(此長年)
逍遥蕪臯上杳然望扶木洪柯百萬尋森散覆暘谷靈
人侍丹池朝朝爲日浴神景一登天何幽不見燭
粲粲三珠樹寄生赤水陰亭亭凌風桂八榦共成林靈
鳳撫雲舞神鸞調玉音雖非世上寶爰得王母心
自古皆有沒何人得靈長不死復不老萬歲如平常赤
泉給我飲員丘足我糧方與三辰游壽考豈渠央
夸父誕宏志乃與日競走俱至虞淵下似若無勝負神
力旣殊妙傾河焉足有餘迹寄鄧林功竟在身後
精衛銜微木將以填滄海刑天舞干戚猛志故常在同
物旣無慮化去不復悔徒設在昔心良晨詎可待
巨猾肆威暴欽&KR0008;違帝旨窫窳(上音軋下音愈)強能變祖江遂
獨死明明上天鑒爲惡不可履長枯固巳劇鵕鶚豈足
恃
鵃鵝(當作鴰鴸)見城邑其國有放士念彼懷王世當時數來
止青丘有竒鳥自言獨見爾本爲迷者生不以喻君子
巖巖顯朝市帝者愼用才何以廢共鯀重華爲之來仲
父獻誠言姜公乃見猜臨沒告饑渴當復何及哉
悲從弟仲德
銜哀過舊宅悲淚應心零借問爲誰悲懷人在九冥禮
服名羣從恩愛若同生門前執手時何意爾先傾在數
竟未免爲山不及成慈母沈哀疚二胤纔數齡雙位委
空館朝夕無哭聲流塵集虚坐宿草旅前庭階除曠遊
迹園林獨餘情翳然乘化去終天不復形遲遲將廻步
惻惻悲襟盈
擬挽歌辭三首
有生必有死早終非命促昨暮同爲人今旦在鬼錄䰟
氣散何之枯形寄空木嬌兒索父啼良友撫我哭得失
不復知是非安能覺千秋萬歲後誰知榮與辱但恨在
世時飲酒不得足
在昔無酒飲今但湛空觴春醪生浮蟻何時更能嘗肴
案盈我前親舊哭我傍欲語口無音欲視眼無光昔在
高堂寢今宿荒草鄉(一本有荒草無人眠極視正茫茫二句)一朝(一作相送)出
門去歸來夜未央
荒草何茫茫白楊亦蕭蕭嚴霜九月中送我出遠郊四
面無人居高墳正嶣嶤馬爲仰天鳴風爲(一聲)作自蕭條
幽室一已閉千年不復朝千年不復朝賢逹將(一作無)奈
何向來相送人各自(一作已)還其家親戚或餘悲他人亦
已歌死去何所道託體同山阿
聮句
鳴鴈乘風飛去去當何極念彼窮居士如何不歎息(淵)
(明)雖欲騰九萬扶摇竟何力遠招王子喬雲駕庶可飭
(愔之)顧侣正徘徊離離翔天側霜露豈不切徒愛雙飛
翼(循之)高柯擢條榦遠眺同天色思絕慶未看徒使生
迷惑(淵明)
古詩紀卷四十五
