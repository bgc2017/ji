古詩紀卷一百二十二明馮惟訥撰
北周第一
明帝(姓宇文氏諱毓文帝長子魏大綂中封寧都郡公周閔帝受禪進柱國岐州刺史及閔帝廢朝)
(廷乃迎立之在位四年)
貽韋居士(英華作招隐士逍遥公韋夐)
(北史曰韋夐字敬遠杜陵人志尚簡澹州郡徵辟並不就周文帝經綸王業側席禮聘竟不能屈時)
(人號為居士明帝即位禮敬愈厚乃為詩以貽之夐答詩願時朝謁帝大悅敕有司日給酒一升號)
(曰逍遥公)
六爻貞遯世三辰光少微潁陽去猶(英華作讓逾)遠滄洲遂
(一作去)不歸風動秋蘭佩香飄蓮葉衣坐石窺仙洞乘槎
下釣磯嶺松千仞直巖泉百丈飛聊登平樂觀遥想首
陽薇儻能同四隱來參余萬機
過舊宫
(北史曰明帝二年九月丁未行幸同州故宅賦詩)
玉燭調秋氣金輿歷舊宫還如過白水更似入新豐秋
潭漬晚菊寒井落疎桐舉杯延故老今聞歌大風
和王褎詠摘花
玉椀承花落花落椀中芳酒浮花不没花含酒更香
趙王招(字豆盧突文帝第七子幼聰穎博涉羣書好屬文學庾信體武成初封趙國公歷大司馬)
(進爵為王隋文將遷周鼎招欲圖之會謀泄隋文䧟以謀反見害國除)
從軍行
遼東烽火照甘泉薊北亭障接燕然水凍菖蒲未生節
關寒榆莢不成錢
滕王逌(字爾固突文帝第十三子初封滕國公大象元年詔以荆州新野郡邑萬戶為滕國逌出)
(就國二年朝京師為隋文帝所害國除)
至渭源
渭源奔禹穴輕瀾起客亭淺淺(平聲)滿澗響蕩蕩竟川鳴
潘生稱運石馮子聽波聲斜去臨天半橫來對始平合
流應不雜方知性本清
蕭撝(字智遐梁安成王秀之子封永豐侯歷黃門侍郎及侯景作亂從武陵王紀為征西大將軍守)
(成都以周文帝見討遂歸西魏授侍中武帝時為文學博士歷少傅改封蔡陽郡公)
孀婦吟
寒夜静房櫳孤妾思偏叢悲生聚紺黛淚下浸妝紅蓄
恨縈心裏含啼歸帳中會須明月落那忍見牀空
日出行
昏昏隱遠霧團團乘陣雲正值秦樓女含嬌酬使君
勞歌
百年能幾許公事罷平生寄言任立政誰憐李少卿
和梁武陵遥望道館
神境流精闕仙居紫翠房今有尋真地迤邐麗通莊九
柱含虬重三臺飾夜光金輝碧海桃玉笈紫書方拂筵
青鳥集吹簫白鳳翔履歸堪是鷰石在詎非羊煙霞四
照葉風月五名香於兹喜臨眺願得假霓裳
上蓮山
獨邁青蓮嶺超竒紫蓋峯挂流遥似鶴插石近如龍沙
崩聞韻鼓霜落候鳴鐘飛花滿叢桂輕吹起修笻石蒲
今尚有採摘更相逄
宗懔(字元懔南陽湼陽人居江陵元帝鎮荆州時以為記室帝即位累遷吏部尚書及江陵平入關)
(拜車騎大將軍儀同三司)
和歲首寒望
旅騎出平原鉦鐃遍野喧接里開都邑連車駐小門稻
車廽故塢獵馬轉新村古碑空戴石山龕未上幡所言
春不至未有桃花源
早春
昨暝春風起今朝春氣來鶯鳴一兩囀花樹數重開散
粉成初蝶剪綵作新梅遊客傷千里無暇上高臺
春望(律祖作陳後主者非)
日暮春臺望徙倚愛餘光都尉新移棗司空始種楊一
枝猶桂馥十步有蘭香望望無萱草忘憂竟不忘
麟趾殿詠新井
當為醴泉出先令浪井開銅新九龍殿石勝凌雲臺(瑞應)
(圖曰王者清淨則浪井出魚豢魏略曰明帝九龍殿前為玉井綺欄朱超與兄書曰淩雲臺上有浪井望之幽)
(然以石投之許久方聞)
宗羈
登渭橋
仲山朝飲馬還坐渭橋中南瞻臨别館北望盡離宫四
面衣裾合三條冠蓋通蘭香想和季雲起憶成公圯上
相知早鷄鳴幸共同(圯音夷楚人謂橋為圮)
宇文昶
陪駕幸終南山
堯蓋臨河潁漢蹕踐華嵩日旂(一作旌)逥北鳳星旆轉南
鴻青雲過宣曲先驅背射熊金桴拂泉底玉琯吹雲中
古轍稱難極新途或易窮煙生山欲盡潭淨水恒空交
松上連霧修竹下來風仙才道無别靈氣法能同東棗
羞朝座西桃獻夜宫詔令王子晉出對浮丘公
康孟(初學記云隋康孟然隋無趙王故列於此)
詠日應趙王教
金烏升曉氣玉檻漾晨曦先汎扶桑海返照若華池洛
浦全開鏡衡山半隱規相懽承愛景共惜寸隂移
徐謙
短歌行二首(樂府作一首)
窮通皆是運榮辱豈關身不願門前客看時逄故人
意氣青雲裏爽朗煙霞外不羨一囊錢惟重心襟會
高琳(字季珉其先高麗人仕於燕後歸魏賜姓羽真氏入周累官江陵副總管進位柱國)
宴詩
(北史本傳曰武成三年討平文州氐師還帝宴羣公卿士仍賦詩言志琳詩末章云云帝大悅曰獯)
(獫陸梁末時欵塞卿言有驗國之福也)
寄言竇車騎為謝霍將軍何以報天子沙漠静妖氛
古詩紀卷一百二十二
