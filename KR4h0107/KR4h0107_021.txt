古詩紀卷二十一明馮惟訥撰
魏第一
曹操(字孟德沛國譙人漢舉孝廉為郎歴位丞相封魏王後其子丕代漢追諡曰武皇帝廟號太祖)
(詩品曰曹公古直甚有悲涼之句叡不如丕亦稱三祖)
樂府
度關山
天地間人為貴立君牧民為之軌則車轍馬跡經緯四
極黜陟幽眀黎庶繁息於鑠賢聖總統邦域封建五爵
井田刑獄有燔丹書無普赦贖臯陶甫侯(宋書作刑)何有失
職嗟哉後世改制易律勞民為君役賦其力舜漆食器
畔者十國不及唐堯采椽不斵世歎伯夷欲以厲俗侈
惡之大儉為共德許由推讓豈有訟曲兼愛尚同䟽者
為戚(右一曲魏晉樂所奏)
短歌行二首
對酒當歌人生幾何譬如朝露去日苦多慨當以慷憂
思難忘何以解憂唯有杜康青青子衿悠悠我心但為
君故沈吟至今呦呦鹿鳴食野之苹我有嘉賓鼓瑟吹
笙明明如月何時可掇憂從中来不可斷絕越陌度阡
枉用相存契闊談讌心念舊恩月明星希烏鵲南飛繞
樹三匝何枝可依山不厭高海不厭深周公吐哺天下
歸心(魏晉樂所奏分為六解與此竝同但無越陌以下八句)
周西伯昌懷此聖德三分天下而有其二修奉貢獻臣
節不墜崇侯讒之是以拘繫(一解)後見赦原賜之斧鉞得
使征伐為仲尼所稱逮及德行猶奉事殷論敘其美(二解)
齊桓之功為覇之首九合諸侯一匡天下一匡天下不
以兵車正而不譎其德傳稱(三解)孔子所歎竝稱夷吾民
受其恩賜與廟胙命無下拜小白不敢爾天威在顔咫
尺(四解)晉文亦覇躬奉天王受賜珪瓉秬鬯彤弓盧弓矢
千虎賁三百人(五解)威服諸侯師之者尊八方聞之名亞
齊桓河陽之會詐稱周王是以其名紛葩(六解樂右二曲晉所奏)
善哉行
古公亶父積德垂仁思弘一道哲王於豳(一解)太伯仲雍
王德之仁行施百世斷髮文身(二解)伯夷叔齊古之遺賢
讓國不用餓殂首山(三解)智哉山甫相彼宣王何用杜伯
累我聖賢(四解)齊桓之覇頼得仲父後任豎刁蟲流出戶
(五解)晏子平仲積德兼仁與世沈德未必思命(六解)仲尼之
世王國為君隨制飲酒揚波使官(七解)
步出東西門行
(一曰碣石篇樂志曰碣石魏武帝辭晉以為碣石舞其歌四章一曰觀滄海二曰冬十月三曰土不)
(同四曰龜雖夀與此竝同但曲前無豔爾)
雲行雨步超越九江之臯臨觀異同心意懷遊豫不
知當復何從經過至我碣石心惆悵我東海(雲行至此為豔)
東臨碣石以觀滄海水河澹澹山島竦峙樹木藂生百
草豐茂秋風蕭瑟洪波(一作濤)湧起日月之行若出其中
星漢燦爛若出其裏幸甚至哉歌以詠志(一解)
右觀滄海
孟冬十月北風徘徊天氣肅清繁霜霏霏鵾雞晨鳴鴻
鴈南飛鷙鳥潜藏熊羆窟栖錢鎛停置農收積場逆旅
整設以通商賈幸甚至哉歌以詠志(二解)
右冬十月
鄉土不同河朔隆寒流澌浮漂舟船行難錐不入地蘴
籟深奥水竭不流冰堅可蹈士隐者貧勇俠輕非心常
歎怨戚戚多悲幸甚至哉歌以詠志(三解)
右土不同(一作河朔塞)
神龜雖夀猶有竟時騰蛇乘霧終為土灰老驥伏櫪志
在千里烈士暮年壯心不已盈縮之期不但在天養怡
(一作恬)之福可得永年幸甚至哉歌以詠志(右一曲魏晉樂所奏)
右龜雖壽
薤露
惟漢二十世所任誠不良沭猴而冠帶知小而謀彊猶
豫不敢斷因狩執君王白虹為貫日巳亦先受殃賊臣
執國柄殺主滅宇京蕩覆帝基業宗廟以燔喪播越西
遷移號泣而且行瞻彼洛城郭微子為哀傷
蒿里行
關東有義士興兵討羣凶初期會盟津乃心在咸陽軍
合力不齊躊躇而鴈行勢利使人爭嗣還自相戕淮南
弟稱號刻璽於北方鎧甲生蟣蝨萬姓以死亡白骨露
於野千里無雞鳴生民百遺一念之斷人腸(右二曲魏樂所奏)
苦寒行(藝文樂府竝作魏文帝)
北上太行山艱哉何巍巍羊腸坂詰屈車輪為之摧樹
木何蕭瑟北風聲正悲熊羆對我蹲虎豹夾路啼谿谷
少人民雪落何霏霏延頸長嘆息遠行多所懷我心何
怫鬱思欲一東歸水深橋梁絕中路(一作道)正徘徊迷惑
失正路薄暮無宿棲行行日已遠人馬同時饑擔囊行
取薪斧冰持作糜悲彼東山詩悠悠使我哀(晉樂所奏分六解每)
(解疊首二句)
善哉行
自惜身薄祐夙賤罹孤苦既無三徙教不聞過庭語(一解)
其窮如抽裂自以思所怙雖懷一介志是時其能與(二解)
守窮者貧賤惋嘆淚如雨泣涕於悲夫乞活要能覩(三解)
我願於天窮瑯邪傾側左雖欲竭忠誠欣公歸其楚(四解)
快人由為歎抱情不得叙顯行天教人誰知莫不緒(五解)
我願何時隨此歎亦難處今我將何照於光曜釋銜不
如雨(六解樂右二曲魏晉所奏)
却東西門行
鴻鴈出塞北乃在無人鄉舉翅萬里餘行止自成行冬
節食南稻春日復北翔田中有轉蓬隨風遠飄揚長與
故根絕萬歲不相當奈何此征夫安得去四方戎馬不
解鞍鎧甲不離傍冉冉老將至何時反故鄉神龍藏深
泉猛獸步高岡狐死歸首丘故鄉安可忘(右一曲魏晉樂所奏)
氣出唱三首
駕六龍乘風而行行四海外路下之八邦歴登高山臨
谿谷乘雲而行行四海外東到泰山仙人玉女下來遨
遊驂駕六龍飲玉漿河水盡不東流解愁腹飲玉漿奉
持行東到蓬莱山上至天之門玉關下引見得入赤松
相對四面顧望視正惶惶(一作焜煌)開王心正興其氣百道
至傳告無窮閉其口但當愛氣壽萬年東到海與天連
神仙之道出窈入冥常當專之心恬澹無所愒欲閉門
坐自守天與期氣願得神之人乘駕雲車驂駕白鹿上
到天之門來賜神之藥跪受之敬神齊當如此道自來
華隂山自以為大高百丈浮雲為之盖仙人欲來出隨
風列之雨吹我洞簫鼓瑟琴何誾誾酒與歌戲今日相
樂誠為樂玉女起起舞移數時鼓吹一何嘈嘈從西北
來時仙道多駕煙乘雲駕龍鬱何蓩蓩遨遊八極乃到
崑崙之山西王母側神仙金止玉亭來者為誰赤松王
喬乃德旋之門樂共飲食到黃昏多駕合坐萬歲長宜
子孫
遊君山甚為真磪䃬砟硌爾自為神乃到王母臺金階
玉為堂芝草生殿傍東西廂客滿堂主人當行觴坐者
長壽遽何央長樂甫始宜孫子常願主人增年與相守
(右三曲魏晉樂所奏)
精列
厥初生造化之陶物莫不有終期莫不有終期聖賢不
能免何為懷此憂願螭龍之駕思想崑崙居思想崑崙
居見欺於迂怪志意在蓬萊志意在蓬萊周孔聖徂落
會稽以墳丘陶陶誰能度君子以弗憂年之暮奈何時
過時來微
對酒
對酒歌太平時吏不呼門王者賢且明宰相股肱皆忠
良咸禮讓民無所爭訟三年耕有九年儲倉穀滿盈班
白不負戴雨澤如此百穀用成却走馬以糞其土田爵
公侯伯子男咸愛其民以黜陟幽明子養有若父與兄
犯禮法輕重隨其刑路無拾遺之私囹圄空虛冬節不
斷人耄耋皆得以夀終恩澤(宋書作德)廣及草木昆蟲
陌上桑
駕虹蜺乘赤雲登彼九疑歴玉門濟天漢至崑崙見西
王母謁東君交赤松及羡門受要秘道愛精神食芝英
飲醴泉拄杖桂枝佩秋蘭絶人事遊渾元若疾風遊歘
飄翩(一作颻)景未移行數千壽如南山不忘愆(右一曲晉樂所奏)
秋胡行二首
晨上散關山此道當何難晨上散關山此道當何難牛
頓不起車墮谷間坐盤石之上彈五弦之琴作為清角
韻意中迷煩歌以言志晨上散關山(一解)有何三老公卒
来在我傍有何三老公卒來在我傍負揜被裘似非恒
人謂卿云何困苦以自怨徨徨所欲來到此間歌以言
志有何三老公(二解)我居崑崙山所謂者眞人我居崑崙
山所謂者眞人道深有可得名山歴觀遨遊八極枕石
潄流飲泉沈吟不決遂上升天歌以言志我居崑崙山
(三解)去去不可追長恨相牽攀去去不可追長恨相牽攀
夜夜安得寐惆悵以自憐正而不譎乃(一作辭)賦依因經
傳所過西来所傳歌以言志去去不可追(四解)
願登泰華山神人共遠遊願登泰華山神人共遠遊經
歴崑崙山到蓬萊飄颻八極與神人俱思得神藥萬歲
為期歌以言志願登泰華山(一解)天地何長久人道居之
短天地何長久人道居之短世言伯陽殊不知老赤松
王喬亦云得道得之未聞庶以壽考歌以言志天地何
長久(二解)明明日月光何所不光昭明明日月光何所不
光昭二儀合聖化貴者獨人不萬國率土莫非王臣仁
義為名禮樂為榮歌以言志明明日月光(三解)四時更逝
去書夜以成歲四時更逝去晝夜以成歲大人先天而
天弗違不戚年往憂世不治存亡有命慮之為蚩歌以
言志四時更逝去(四解)戚戚欲何念歡笑意所之戚戚欲
何念歡笑意所之壯盛智惠殊不再來愛時進趣將以
惠誰汎汎放逸亦同何為歌以言志戚戚欲何念(五解右)
(二曲魏晉樂所奏)
古詩紀卷二十一
