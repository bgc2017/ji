古詩紀卷六十一明馮惟訥撰
宋第七
鮑照(二)
侍宴覆舟山二首(勑為柳元景作以下五言)
息雨清上郊開雲照中縣遊軒越丹居暉燭集凉殿凌
高躋飛楹追焱起流宴&KR0008;苑含靈羣嵓庭藏物變明輝
爍神都麗氣冠華甸目遠幽情周醴洽深恩遍
繁霜飛玉闥愛景麗皇州清蹕戒(一作式)馳路羽蓋佇宣
游神居既崇盛嵓嶮信環周禮俗陶德聲昌會溢民謳
慙無勝化質謬從雲雨浮(一作遊)
從拜陵登京峴
孟冬十月交殺盛隂欲終風烈無勁草寒甚有凋松軍
井冰晝結士馬氊夜重晨登峴山首霜雪凝未通息鞍
循隴上支劍望雲峯表裏觀地險昇降究天容東嶽覆
如礪瀛海安足窮傷哉良永矣馳光不再中衰賤謝遠
願疲老還舊邦深德竟何報徒令田陌空
蒜山被始興王命作
暮冬霜朔嚴地閉泉不流玄武藏木隂丹烏(一作鳥)還飬
羞勞農澤既周役車時亦休高薄符(一作浮)好蒨(一作清)藻
駕及時遊鹿苑豈淹睇兔園不足留升嶠眺日軏臨迥
望滄洲雲生玉堂裏風靡銀臺陬陂石類星懸嶼木似
煙浮形勝信天府珍寳麗皇州白日廻清景芳豔洽歡
柔参差出寒吹飉戾江上謳王德愛文雅飛瀚灑鳴球
美哉物會昌衣道服光猷
登廬山二首
懸装亂水區薄旅次山楹千巖盛阻積萬壑勢廻縈巃
嵸高昔貌紛亂(一作純)襲前名洞澗窺地脉聳(藝文作疎)樹隐
天經松磴上迷密雲竇下縱横隂冰實夏結炎樹信冬
榮嘈囋晨鵾思呌嘯夜猿清深崖伏化迹穹岫閟長靈
乘此樂山性重以遠遊情方躋羽人途永與煙霧幷
又(藝文類聚作登廬山望石門)
訪世失隐淪從山異靈士明發振雲冠升嶠遠棲趾高
岑隔半天長崕斷千里氛(集作飛)霧承星辰潭壑洞江汜
嶄絶類虎牙㠝岏象熊耳埋冰或百年韜樹必千祀雞
鳴清澗中猨嘯白雲裡瑶波逐穴開霞石觸峯起廻互
非一形参差悉相似傾聽鳳管賓緬望釣龍子松桂盈
膝前如何穢城市
從登香爐峯
辭宗盛荆夢登歌美鳬繹徒牧杞梓饒曾非羽人宅羅
景藹雲扄沾光扈龍策御風親列涂乘山窮禹跡含嘯
對霧岑延蘿倚峯壁青冥搖煙樹穹跨負天石霜崖滅
土膏金澗測泉脉旋淵抱星漢乳竇通海碧谷館駕鴻
人巖棲咀丹客殊物藏珍怪竒心隐仙籍高世伏音華
綿古遁精魄蕭瑟生哀聽参差遠驚覿慙無獻賦才洗
汙奉毫帛
從庾中郎遊園山石室
荒塗趣山楹雲崖隐靈(一作虚)室岡澗紛縈抱林障沓重
密昏昏磴路深活活梁水疾幽隅秉晝燭地牖窺朝日
怪石似龍章瑕璧麗錦質洞庭安可窮漏井終不溢沈
空絶景聲崩危坐驚慄神化豈有方妙象竟無述至哉
鍊玉人處此長自畢
登翻車峴
高山絶雲霓深谷斷無光晝夜淪霧雨冬夏結寒霜淖
坂既馬領磧路又羊腸畏塗疑旅人忌轍覆行箱升岑
望原陸四眺極川梁遊子思故居離客遲新鄕新知有
客慰追故遊子傷
登黃鶴磯
木落江渡寒鴈還風送秋臨流斷商絃瞰川悲棹謳適
郢無東轅還(藝文作過)夏有西浮三崖隐丹磴九派引滄流
淚竹感湘别弄珠懷漢遊豈伊藥餌泰得奪旅人憂
登雲陽九里埭
宿心不復歸流年抱衰疾既成雲雨人悲緒終不一徒
憶江南聲空錄齊后瑟方絶縈絃思豈見繞梁日
自礪山東望震澤
瀾漫潭洞波合沓崿嶂雲漲島遠不測岡澗近難分幽
篁愁暮見思鳥傷夕聞以此藉沈痾棲迹别人羣結言
非盡書有念豈敷文
三日遊南苑
採蘋及華月追節逐芳雲騰蒨溢林疏麗日曄山文清
潭圓翠會花薄緣綺紋合樽遽景斜折榮吝組芬
贈故人馬子喬六首
躑躅城上羊攀隅食玄草俱共日月輝昏明獨何早夕
風飄野籜飛塵被長道親愛難重陳(集作見)懷憂坐空老
寒灰滅更燃夕華晨更鮮春冰雖暫解冬水復還堅佳
人捨我去賞愛長絶緣歡至不留日感物輒傷年
松生隴坂上百尺下無枝東南望河尾西北隐崑崖野
風振山籟朋鳥夜驚離悲涼貫年節葱翠恒若斯安得
草木心不怨寒暑移
種橘南池上種杏北池中池北既少露池南又多風早
寒逼晚歲衰恨滿秋容湘濱有靈鳥其字曰鳴鴻一挹
繒繳痛長别遠無雙
皎如川上鵠赫似握中丹宿心誰不欺明白古所難憑
楹觀皓露灑酒盪憂顔永念平生意窮光不忍還淹留
徒攀桂延佇空結蘭
雙劍將離别先在匣中鳴煙雨交將夕從此遂分形雌
沈吳江裏(玉臺作水)雄飛入椘城吳江深無底椘關(一作闕)有
崇扄一為天地别豈直限幽明神物終不隔千祀儻還
并
答客
幽居屬有念含意未連詞會客從外来問君何所思澄
神自惆悵嘿慮久廻疑謂賓少安席方為子陳之我以
蓽門士負學謝前基愛賞好徧越放縱少矜持專求遂
性樂不計緝名期歡至獨斟酒憂来輙賦詩聲交稍希
歇此意更堅滋浮生急馳電物道險絃絲深憂寡情謬
進伏兩暌時願賜卜身要得免後賢嗤
和王丞
限生歸有窮長意(一作憶)無巳年秋心日迥絶春思坐連
綿銜協曠古願斟酌高代賢遯迹俱浮海採藥共還山
夜聽横石波朝望宿巖煙明澗子㳂越飛蘿予縈牽性
好必齊遂迹幽非妄傳滅志身世表藏名琴酒間
日落望江贈荀丞
旅人乏愉樂薄暮增思深日落嶺雲歸延頸望江隂亂
流灇大壑長霧匝高林林際無窮極雲邊不可尋惟見
獨飛鳥千里一揚音推其感物情則知遊子心君居帝
京内高會日揮金豈念慕羣客咨嗟戀景沈
秋日示休上人
枯桑葉易零疲客心易驚今兹亦何早巳聞絡緯鳴廻
風滅且起卷蓬息復征愴愴簟上寒悽悽帳裏清物色
延暮思霜露逼朝榮臨堂觀秋草東西望楚城百物方
蕭瑟坐歎從此生
答休上人(一云答休上人菊詩湯惠休贈鮑侍郎詩别見)
酒出野田稻菊生高岡草味貌復何竒能令君傾倒玉
椀徒自羞為君慨(一作愧)此秋金蓋覆牙柈何為心獨愁
吳興黃浦亭庾中郎别
風起洲渚寒雲上日無輝連山眇煙霧長波迥難依旅
鴈方南過浮客未西歸巳經江海别復與親眷違奔景
易有窮離袖安可揮懽觴為悲酌歌服成泣衣温念終
不渝藻志遠存追役人多牽滯顧路慙奮飛昧心附遠
翰炯言藏佩韋
與伍侍郎别
民生如野鹿知愛不知命飲齕具攅聚翹陸歘驚迸傷
我慕類心感爾食苹性漫漫鄢郢途渺渺淮海逕子無
金石質吾有犬馬病憂樂安可言離會孰能定欽哉慎
所宜砥德乃為盛貧游不可㤀久交念敦敬
送别王宣城
發郢流椘思涉淇興衛情既逢青春獻復值白蘋生廣
望周千里江郊藹微明舉爵自惆悵歌管為誰清潁隂
騰前藻淮陽流昔聲樹道慕高華屬路佇深馨
送從弟道秀别
参差生密念躑躅行思悲悲思戀光景密念盈(一作彌)歲
時歲時多阻折光景乏安怡以此苦風情日夜驚懸旗
登山臨朝日揚袂别所思浸滛旦潮廣瀾漫宿雲滋天
隂懼先發路遠常早辭篇詩後相憶杯酒今無持游子
苦行役冀會非遠期
贈傅都曺别
輕鴻戲江潭孤鴈集洲沚邂逅兩相親緣念共無巳風
雨好東西一隔頓萬里追憶栖宿時聲容滿心耳落日
川渚寒愁雲繞天起短翮不能翔徘徊煙霧裏
和傅大農與僚故别
絶節無緩響傷鴈有哀音非同年歲意誰共(集作異)别離
心伊昔謬通塗(一作望)冠屣預人林浮江望南嶽登潮窺
海隂孰謂游居淺慕美久相深萋萋春草秀嚶嚶喜候
禽辰物盡明茂尊盛獨幽沈之子安所適我方栖舊岑
墜歡豈更接明愛邈難尋
送盛侍郎餞候亭
霑霜襲冠帶驅駕越城闉北臨出塞道南望入鄉津高
墉宿寒霧平野起秋塵君為坐堂子我乃負羇人欣悲
豈等志甘苦誠異身結涕園中草憔悴悲此春
與荀中書别
勞舟厭長浪疲旆倦行風連翩感孤志契闊傷賤躬親
交篤離愛眷戀置酒終敷文勉征念發藻慰愁容思君
吟涉洧撫已謠渡江慙無黃鶴翅安得久相從願遂宿
知意不使舊山空
從過舊宫
肅装屬雲旅奉靷承末塗嚴恭履桑梓加敬覽枌榆靈
命藴川瀆帝寳伏篇圖虎變由石紐龍翔自鼎湖功冠
生民始道妙神器初宫陛留前(一作昔)制歌思溢今衢餘
祥見雲物遺像存陶漁泉流信清泌原野實甘荼豈伊
愛酆鄗天險兼上腴東秦邦北門非親誰克居仁聲日
月懋惠澤雲雨敷盧令美何歇唐風久不渝微臣逢世
慶征賦備人徒空費行葦德採束謝生芻
從臨海王上荆初發新渚
客行有苦樂但問客何行扳龍不待翼附驥絶塵冥梁
珪分椘牧羽鷁指全荆雲艫掩江汜千里被連旌戾戾
旦風遒嘈嘈晨鼓鳴收䌫辭帝郊揚棹發皇京狐兔懷
窟志犬馬戀主情撫襟同太息相顧俱涕零奉役塗未
啟思歸思巳盈
還都道中三首
悅懌遂還心踊躍貪至勤鳴雞戒征路暮息落日分急
流騰飛沫回風起江濆孤獸啼夜侣離鴻噪霜羣物哀
心交横聲切思紛紜歎慨訴同旅美人無相聞
風急訊灣浦装高偃檣舳夕聽江上波遠極千里目寒
律驚窮蹊爽氣起喬木隐隐日沒岫瑟瑟風發谷鳥還
暮林諠潮上冰結洑夜分霜下凄悲端出遥陸愁来攅
人懷羇心苦獨宿
久宦迷遠川川廣每多懼薄止閭邊亭閱歴險程路霮
䨴冥隅岫濛昧江上霧時凉籟争吹流洊浪奔趣(一作注)
惻焉增愁起搔首東南顧茫然荒野中舉目皆凛素回
風揚江泌寒鴉棲動樹太息終晨漏企我歸飈遇
上潯陽還都道中作
昨夜宿南陵今旦入蘆洲客行惜日月崩波不可留侵
星赴早路畢景逐前儔鱗鱗夕雲起獵獵晚(一作曉)風遒
騰沙欝黃霧翻浪揚白鷗登艫眺淮甸掩泣望荆流絶
目盡平原時見遠烟浮倏忽坐還合俄思甚兼秋未嘗
違戶庭安能千里遊誰令乏古節貽此越鄉憂
還都至三山望石頭城
泉源安首流川末澄遠波晨光被水族曉氣歇林阿兩
江皎平迥三山欝駢羅南帆望越嶠北榜指齊河關扄
繞天邑襟帶抱尊華長城非壑嶮峻岨似荆芽攅樓貫
白日摛堞隐丹霞征夫喜觀國遊子遲見家流連入京
引躑躅望鄉歌彌前歎景促逾近勌路多偕萃猶如兹
弘易將謂何
還都口號
分壤蕃帝華列正藹皇宫禮讌及年暇朝奏因歲通維
舟歇金景結棹俟昌風鉦歌首寒物歸吹踐開冬隂沈
烟塞合蕭瑟涼海空馳霜急歸節幽雲惨天容旌鼓貫
玄塗羽鷁被長江君王遲京國遊子思鄉邦恩世共渝
洽身願兩扳逢勉哉河濟客勤爾尺波功
行京口至竹里
高柯危且竦鋒石横復仄複澗隐松聲重崖伏雲色冰
閉寒方壮風動鳥傾翼斯志逢凋嚴孤遊值曛逼兼塗
無憩鞍半菽不遑食君子樹令名細人效命力不見長
河水清濁俱不息
發後渚
江上氣早寒仲秋始霜雪從軍乏衣糧方冬與家别蕭
條背鄉心悽愴清渚發涼埃晦平臯飛潮隐脩樾孤光
獨徘徊空煙視昇滅塗隨前峯遠意逐後雲結華志分
馳年韶顔惨驚節推琴三起歎聲為君斷絶
岐陽守風
差池玉䋲高掩藹(一作映)瑶井沒廣岸屯宿隂懸崖棲歸
月役人喜先馳軍令申早發洲迥風正悲江寒霧未歇
飛雲日東西别鶴方椘越塵衣孰揮澣蓬思亂光髮
發長松遇雪
土牛既送寒奠陵(一作冥陸)方浹馳振風搖地局封雪滿空
枝江渠合為陸天野浩無涯飲泉凍馬骨斵冰傷役疲
昆明豈不惨黍谷寧可吹
詠史
五都矜財雄三川養聲利百金不市死明經有高位京
城十二衢飛甍各鱗次仕子彯華纓游客竦輕轡明星
晨未晞軒蓋巳雲至賓御紛颯沓鞍馬光照地寒暑在
一時繁華及春媚君平獨寂寞身世兩相棄
蜀四賢詠(司馬相如王褒)(嚴君平揚雄)
渤渚水浴鳬春山玉抵鵲皇漢方盛明羣龍滿階閣君
平因世閒得還守寂寞閉簾注道德開卦述天爵相如
達生旨能屯復能躍陵令無人事毫墨時灑落褒氣有
逸倫雅繢信炳博如令聖納賢金璫易羈絡良遮神明
遊豈伊覃思作玄經不期賞蟲篆憂散樂首路或参差
投駕均遠託身表既非我生内任豐薄
古詩紀卷六十一
