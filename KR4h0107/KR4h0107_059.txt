古詩紀卷五十九明馮惟訥撰
宋第五
謝瞻(字宣遠六歲能屬文與從叔混族弟靈運俱有盛名晉義熙中為安城太守宋初除中書侍郎)
(以弟晦當朝乃求出守豫章遇病卒)
九日從宋公戲馬臺集送孔令詩
風至授寒服霜降休百工繁林收陽彩密苑解華叢巢
幕無留燕遵渚有來(五臣作歸)鴻輕霞冠秋日迅商薄清穹
聖心眷嘉節揚鑾戾行宮四筵霑芳醴中堂起絲桐扶
光迫西汜歡餘(初學作餘歡)宴有窮逝矣將歸客養素克有
終臨流怨莫從歡心嘆飛蓬
答靈運(一作答康樂秋霽詩)
夕霽風氣凉閒房有餘清開軒滅華燭月露皓(五臣作浩)已
盈獨夜無物役寢者亦云寧忽獲愁霖唱懷勞奏所誠
(善作成)歎彼行旅艱深兹眷言情伊余雖寡慰殷憂暫為
輕牽率酬嘉藻長揖愧吾生
於安城答靈運(五章)
條繁林彌蔚波清源逾濬華宗誕吾秀之子紹前胤綢
繆結風徽烟煴吐芳訊鴻漸隨事變雲(五臣作靈)臺與年峻
華萼相光飾嚶鳴(五臣作嚶嚶)悅同響親親子敦余賢賢吾
爾賞比景後鮮輝方年一日長萎葉愛榮條涸流好河
廣
徇業謝成操復禮愧貧樂幸會果代耕符守江南(五臣作南)
(江)曲履運傷荏苒遵塗歎緬邈布懷存所欽我勞一何
篤
肇允雖同規翻飛各異槩迢遞封畿外窈窕承明内尋
塗塗既暌即理理已(五臣一作亦)對絲路有恒悲矧迺在吾
愛
跬行安步武鎩翮周數仞豈不識高遠違方往有吝歲
寒霜雪嚴過半路逾峻量已畏友朋勇退不敢進行矣
勵令猷寫誠酬來訊
王撫軍庾西陽集别時為豫章太守庾被徵還東
(集曰謝還豫章庾被徵還都王撫軍送至湓口南樓作)
祗召旋北京守官反(五臣作及)南服方舟析舊知對筵曠明
牧舉觴矜飲餞指途念出宿來晨無定端别晷有成速
頽陽照通津夕隂曖平陸榜人理行艫輶軒命歸僕分
手東城闉發櫂西江隩離會雖相雜逝川豈往復誰謂
情可書盡言非尺牘
張子房詩
王風哀以思周道蕩無章卜洛易隆替興亂罔不亡力
政吞九鼎苛慝暴三殤息肩纏民思靈鑒集朱光伊人
感代工聿來扶興王婉婉幕中畫輝輝天業昌鴻門銷
薄蝕垓下殞攙搶爵仇建蕭宰定都護儲皇肇允契幽
叟翻飛指帝鄉惠心奮千祀清埃播無疆神武睦三正
裁成被八荒明兩燭河隂慶霄薄汾陽鑾旍(五臣作旌)歴頽
寢飾像薦嘉嘗聖心豈徒甄惟德在無㤀逝者如可作
揆子慕周行濟濟屬車士粲粲翰墨場瞽夫違盛觀竦
踊企一方四達雖平直蹇步愧無良飡和忘微遠延首
詠太康
謝惠連(丹陽尹方明之子干歲能屬文元嘉七年為彭城王法曹參軍年三十七卒詩品云小)
(謝詩才思富捷恨其蘭玉夙凋故長轡未騁秋懷𢷬衣之作雖復靈運銳思亦何以加焉又工為䴡)
(歌謠風人第一)
秋胡行二首(以下四言)
春日遲遲桑何萋萋紅桃含夭綠柳舒荑邂逅粲者游
(一作遵)渚戲蹊華顔易改良願難諧
係風捕影誠知不得念彼奔波意慮迴惑漢女倏忽洛
神飄揚空勤交甫徒勞陳王
隴西行
運有榮枯道有舒屈潛保黃裳顯服朱黻誰能守静棄
華辭榮竆谷是處考槃是營千金不迴百代傳名厥包
者柚㤀憂者萱何為有用自乖中原實摘柯摧葉殞條
煩
豫章行(以下五言)
軒帆遡遥路薄送瞰遐江舟車理殊緬密友將遠從九
里樂同潤二華念分峰集歡豈今發離歎自古鍾促生
靡緩期迅景無遲蹤緇髮迫多素憔悴謝華䒠婉娩寡
留晷窈窕閉淹龍如何阻行止憤愠結心胸既微達者
度歡戚誰能封願子保淑慎良訊代徽容
塘上行
芳萱秀陵阿菲質不足營幸有㤀憂用移根託君庭垂
穎臨清池擢彩仰華甍霑渥雲雨潤葳蕤吐芳馨願君
眷傾葉留景惠餘明
却東西門行
慷慨發相思惆悵戀音徽四節競闌候六龍引頽機人
生隨時變遷化焉可祈百年難必保千慮盈懷之
代悲哉行(樂府作惠連鮑照集亦載此)
羇人感淑節緣感欲回轍我行詎幾時華實驟舒結覩
實情有悲曕華意無悅覽物懷同志如何復乖别翩翩
翔禽羅關關鳴鳥列翔鳴常疇偶所歎獨乖絶
燕歌行(七言)
四時推遷迅不停三秋蕭瑟葉解輕飛霜被野鴈南征
念君客遊羇思盈何為淹留無歸聲愛而不見傷心情
朝日潛輝華燈明林鵲同栖渚鴻并接翮偶羽依蓬瀛
仇依旅類相和鳴余獨何為志無成憂緣物感淚沾纓
猛虎行(以下雜言)
貧不攻九嶷玉倦不憩三危峰九嶷有惑號三危無安
容美物標貴用志士勵竒蹤如何祗遠役王命宜肅恭
伐鼓功未著振旅何時從
又
猛虎潛深山長嘯自生風人謂客行樂客行苦心傷
鞠歌行
翔馳騎千里姿伯樂不舉誰能知南荆璧萬金貲卞和
不斵與石離年難留時易殞厲志莫賞徒勞疲沮齊音
溺趙吹匠石善運郢不危古綿眇理參差單心慷慨䨇
淚垂
前緩聲歌
羲和纖阿去嵯峨覩物知命使余轉欲悲歌憂戚人心
胷處山勿居峰在行勿為公居峯大阻銳為公遇讒蔽
雅琴自疎越雅韻能揚揚滑滑相混同終始福禄豐
三月三日曲水集(一作上巳曲水集以下五言)
四時著平分三春禀融爍遲遲和景婉夭夭園桃灼携
朋適(藝文作斯)郊野昩爽(藝文作旦)辭鄽郭蜚雲興翠嶺芳飈起
華薄解轡偃崇丘藉草繞迴壑際渚羅時簌託波汎輕
爵
汎南湖至石帆
軌息陸塗初枻鼓川路始漣漪繁波漾參差層峯峙
蕭疎野趣生逶迤白雲起登陟苦䟦涉䁹盼樂心耳即
翫翫有竭在興興無已
西陵遇風獻康樂(五章)
我行指孟春春仲尚未發趣途遠有期念離情無歇成
裝候良辰漾舟陶嘉月瞻塗意少悰還顧情多闕
哲兄感仳别相送越坰林飲餞野亭館分袂澄湖隂悽
悽留子言眷眷浮客心迴塘隠艫栧遠望絶形音
靡靡即長路戚戚抱遥悲悲遥但自弭路長當語(五臣作問)
誰行行道轉遠去去情彌遲昨發浦陽汭今宿浙江湄
屯雲蔽曾嶺驚風湧飛流零雨潤墳澤落雪灑林丘浮
氛晦崖巘積素惑原疇曲汜薄停旅(五臣作依)通川絶行舟
臨津不得濟佇楫阻風波蕭條洲渚際氣色少諧和西
瞻(五臣作矚)興游歎東睇起悽歌積憤成疢痗無萱將如何
代古(一作擬客從遠方來)
客從遠方來贈我鵠文綾貯以相思篋緘以同心繩裁
為親身服著以俱寢興别來經年歲歡心不可凌瀉酒
置井中誰能辨斗升合如杯中水誰能判淄澠
秋懷
平生無志意少小嬰憂患如何乘苦心矧復値秋晏皎
皎天月明奕奕河宿爛蕭瑟含風蟬寥唳度雲鴈寒
商動清閨孤燈曖幽幔耿介繁慮積展轉長宵半夷險
難預謀倚伏昩前算雖好相如達不同長卿慢頗悅鄭
生偃無取白衣宦未知古人心且從性所翫賓至可命
觴朋來當染翰高臺驟登踐清淺(五臣作波)時陵亂頽魄不
再圓傾羲無兩旦金石終銷毁丹青暫彫煥各勉玄髮
歡無貽白首歎因歌遂成賦聊用布親串
𢷬衣
衡紀無淹度晷運倏如催白露滋園菊秋風落庭槐肅
肅莎雞羽烈烈寒螿啼夕隂結空幕宵月皓中閨美人
戒裳服端飾相招携簮玉出北房鳴金步南階櫩高砧
響發楹長杵聲哀微芳起兩袖輕汗染䨇題紈素既已
成君子行未歸裁用笥中刀縫為萬里衣盈篋自余手
幽緘俟君開腰帶准疇昔不知今是非
泛湖歸出樓中望月
日落泛澄瀛星羅遊輕橈憩榭面曲氾臨流退迴潮輟
策共駢筵並坐相招要哀鴻鳴沙渚悲猿響山椒亭亭
映江月䬟䬟出谷飈斐斐氣羃岫泫泫露盈條近矚祛
幽藴遠視蕩諠囂晤言不知罷從夕至清朝
七月七日夜詠牛女
落日隠櫩楹升月照簾(玉臺作房)櫳團團滿葉露析析振條
風蹀足循廣除瞬目矖曾穹雲漢有靈匹彌年闕相從
遐川阻溺愛脩渚曠清容弄杼不成藻聳轡騖前蹤昔
離秋已兩今聚夕無䨇傾河易迴斡欵情(玉臺作顔)難久悰
沃若靈駕旋寂寥雲幄空留情顧華寢遥心逐奔龍沈
吟為爾感情深意彌重
喜雨
朱明振炎氣溽暑扇温飈羡彼明月輝離畢經中宵思
此西郊雲既雨盈崇朝上天愍憔悴商羊自吟謠
詠冬(藝文新本字譌作靈運考舊本正之)
七宿乘運曜三星與時滅履霜冰彌堅積寒風愈切繁
雲起重隂迴飈流輕雪園林粲斐皓庭除秀皎潔墀瑣
有凝汙(一作沍)逵衢無通轍
讀書
賁園奚足慕下帷故宜遵山成由一簣崇積始微塵虞
軒雖眇莽顔隰亦何人
離合詩二首
放棹遵遥塗方與情人别嘯歌亦何言肅爾凌霜節(各)
(字)
夫人皆薄離二友獨懷古思篤子衿詩山(當作三)川何足
苦(念字)
夜集作離合
四坐宴嘉賓一客自遠臻九言何所戒十善故宜遵
長安有狹邪行(以下闕文)
紀郢有通逵通逵並軒車帟帟雕輪馳軒軒翠蓋舒
撰策之五尹振轡從三閭推劔馮前軾鳴佩專後輿
順東西門行
哀朝菌閔頽力遷化常然焉肯息及壯齒遇世直酌酪
華堂集親識舒情盡懽遣悽惻
夜集歎乖
詩人詠踟蹰騷首歌離别誠哉曩日歡展矣今夕切吾
生赴進令質明即行轍在貧故宜言贈子保温惠曷用
書諸紳久要亮有誓
與孔曲阿别詩
凄凄乘蘭秋言餞千里舟塗届雲陽邑邑宰有昔遊行
人雖念路為爾暫淹留
詠螺蚌
輕羽不高翔自用弦網羅纖鱗惑芳餌故為釣所加螺
蚌非有心沈迹在泥沙文無雕飾用味非鼎俎和
失題(見藝文言志類)
夕坐苦多慮行歌踐閨中房櫳引傾月步檐結春風
古詩紀卷五十九
