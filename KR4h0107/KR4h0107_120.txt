古詩紀卷一百二十明馮惟訥撰
北齊第一
邢邵(字子才河間鄭人十歲能屬文日誦萬餘言文章典麗既贍且速釋褐為魏武挽郎累除國子)
(祭酒齊宣武輔政徵為賓客除黃門侍郎遷太常卿授特進邵率情簡素博覽墳籍公私諮禀為世)
(指南焉)
思公子(樂府)
綺羅日減帶桃李無顔色思君君未歸歸來豈相識
三日華林園公宴(以下詩)
迴鑾自樂野弭盖屬瑶池五丞接光景七友樹風儀芳
春時欲遽覽物惜將移新萍已冒沼餘花尚滿枝草滋
徑蕪没林長山蔽虧芳筵羅玉爼激水漾金巵歌聲斷
以(一作且)續舞袖合還離
冬夜酬魏少傅直史館(一作酬魏收冬夜直史館)
年病從橫至動息不自安兼豆未能飽重裘詎觧寒况
乃冬之夜霜氣有餘酸風音響北牖月影度南端燈光
明且滅華燭新復殘哀顔依候改壯志與時闌體羸不
盡帶髮落強扶冠夜景將欲近夕息故無寬忽有清風
贈辭義婉如蘭先言歎三友次言慙一官麗藻高鄭衛
專學美齊韓審諭(一作喻)雖有屬筆削少能干(一作刊)高足
自無限積風良可摶空想青門易寧見赤松難寄語東
山道高駕且盤桓
冬日傷志篇
昔時惰遊士任性少矜裁朝驅(一作馳)瑪瑙勒夕銜熊耳
杯折花步(一作贈)淇水撫琴望叢臺繁華夙昔改衰病一
時來重以三冬月愁雲聚復開天高日色淺林勁鳥聲
哀終風激簷宇餘雪滿條枚遨遊昔宛洛踟蹰今草萊
時事方去矣撫已獨傷懷(一作懷哉)
七夕(詩彙作宗懍者非)
盈盈河水側朝朝長歎息不恡漸衰苦波流詎可測秋
期忽云至停梭理容色束衿未觧帶迴鑾已沾軾不見
眼中人誰堪機上織願逐青鳥去暫因希羽翼
齊韋道遜晚春宴(觀題似韋道遜所作文苑英華作邢邵姑列于此)
日斜賓館晚風輕麥候初簷喧巢幕燕池躍戲蓮魚石
聲隨流響桐影傍巖疎誰能千里外獨寄八行書
應詔甘露詩
膏露且漸洽凝液汭旍旗草木盡霑被玉散復珠霏誰
謂穹昊遠道合若應機
賀老人星詩
瑞動星光照化穆月輪重庶徵符祉籙將以贊時雍
魏收(字伯起鉅鹿下曲陽人仕魏典起居注兼中書舍人與温子昇邢子才齊名世號三才天保初)
(除中書令兼著作郎後除光祿大夫尚書右僕射特進謚文貞收有才無行在京洛輕薄尤甚人號)
(為驚蛺蝶)
美女篇二首(以下樂府)
楚襄遊夢去陳思胡洛歸參差結旌旆掩靄頓驂騑變
化看臺曲駭散屬川沂仍令賦神女俄聞要虙妃照梁
何足豔昇霞反奮飛可言不可見言是復言非
(闕)我帝更朝衣擅寵無論賤入愛不嫌微智
瓊非俗物羅敷本自稀居然陋西子定可比南威新吳
何為誤舊鄭果難依甘言誠易汚得失定因機無憎藥
英妬心賞易侵違
永世樂
綺窗斜影入上客酒須添翠羽方開美鉛華汗不霑關
門今可下落珥不相嫌
櫂歌行
雪溜添春浦花水足新流桃發武陵岸柳拂武昌樓
挾瑟歌
春風宛轉入曲房兼送小苑百花香白馬金鞍去未返
紅妝玉筯下成行
後園宴樂(以下詩)
束馬輕燕外獵雉陋秦中朝車轉夜轂仁旗指日風式
宴臨平圃展衛寫屠穹積崖疑造化導水逼神功樹静
歸煙合簾疎反照通一逢堯舜日未暇北山叢
喜雨
霞暉染刻棟礎潤上雕楹神山千葉照仙草百花榮瀉
溜高齋響添池曲岸平滴下如珠落波迴類璧成氣調
登萬里年和欣百靈定知丹甑出何須銅雀鳴
看柳上鵲
背歲心能識登春巢自成立枯隨雨霽依枝須月明疑
是彫籠出當由抵玉驚間關拂條軟迴復振毛輕何獨
離婁意傍人但未聽
晦日汎舟應詔
裊裊春枝弱關關新鳥呼棹唱忽逶迤菱歌時顧慕睿
賞芳月色宴言忘日暮游豫慰人心照臨康國步
月下秋宴
此夕甘言宴月照露方塗使星疑向蜀劒氣不關吳良
交契金水上客慰萱蘇何必應劉輩還來遊鄴都
五日
麥涼殊未畢蜩鳴早欲聞喧林尚黃鳥浮天已白雲辟
兵書鬼字神印題靈文因想蒼梧郡兹日祀東君
庭栢
古松圖偃盖新栢寫鑪峰凌寒翠不奪迎暄綠更濃茹
葉輕沈體咀實化衰容將使中臺麝違山能見從
蜡節
凝寒迫清祀有酒宴嘉平宿心何所道藉此慰中情
祖珽(字孝徵瑩之子神清機警詞藻遒逸少馳令譽為當世所推起家秘書郎後主時佞于陸媪拜)
(尚書左僕射封燕國公專主機衡後以罪出為北徐州刺史)
從北征
翠旗臨塞道靈鼓出桑乾祁山斂雰霧瀚海息波瀾戍
亭秋雨急關門朔氣寒方繫單于頸歌舞入長安
望海
登高臨巨壑不知千萬里雲島相接連風潮無極已時
看遠鴻度乍見驚鷗起無待(一作不假)送將歸自然傷客子
挽歌
昔日(一作時)驅駟馬謁帝長楊宫旌懸白雲外騎獵紅塵
中今來向漳浦素盖轉悲風榮華與歌笑萬事盡成空
裴讓之(字士禮河東聞喜人少好學有文情魏天平中舉秀才遷主客郎歷中書舍人散騎常侍)
(及齊受禪封宜都縣男尋除清河太守後被罪賜死)
有所思
夢中雖暫見及覺始知非展轉不能寐徙倚獨披衣悽
悽曉風急晻晻月光微室空常逹旦所思終不歸
從北征
沙漠胡塵起關山烽燧驚皇威奮武略上將總神兵高
臺朔風駛絶野寒雲生匈奴定遠近壯士欲橫行
公館宴酬南使徐陵
嵩山表京邑鍾嶺對江津方域殊風壤分野各星辰出
境君圖事尋盟我恤鄰有才稱竹箭無用忝絲綸列樂
歌鐘響張旃玉帛陳皇華徒受命延譽本無因韓宣將
聘楚申胥欲去秦方期(一作當)飲河朔翻屬卧漳濱禮酒
盈三獻賓筵盛八珍歲稔鳴銅雀兵戢坐金人雲來朝
起盖日落晚摧輪異國猶兄弟相知無舊新
裴訥之(字士言讓之弟純謹有局量弱冠為平原公掌書記文宣朝累官至太子舍人)
鄴館公宴(英華作奉使至鄴館)
晉楚敦盟好僑札同心賞禮成樽爼陳樂和金石響朝
雲駕馬進曉日乘龍上䨇闕表皇居三臺映仙掌當階
篁篠密約岸荷蕖長束帶盡欣娛誰言騖歸兩
蕭祗(字敬式梁南平王偉之次子封定襄侯侯景亂起兵内援會州人以城應景遂奔東魏歷位太)
(子少傅齊天保初授右光祿大夫國子祭酒)
香茅
鶗鴂芳不歇霜繁綠更滋擢本同三脊流芳有四時粗
根縮酒易結觧舞蠶遲終當入楚貢豈羡詠陳詩
和迴文詩(和湘東王後園)
危臺出岫迥曲澗上橋斜池蓮隱弱芰徑蓧落藤花
蕭放(字希逸祗之子襲父爵為清河郡公武平中待詔文林館性好文詠頗善丹青見知齊後主累)
(遷太子中庶子散騎常侍)
冬夜詠妓
佳麗盡時年合瞑不成眠銀龍銜燭燼金鳳起爐煙吹
箎先弄曲調筝更撮弦歌還團扇後舞出妓行前絶代
終難及誰復數神仙
詠竹
懷風枝轉弱防露影逾濃既來丹穴鳳還作葛陂龍
劉逖(字子長彭城人齊文襄以為永安公參軍武成時遷散騎常侍未幾與崔季舒等同戮)
對雨
重輪宵犯畢行雨旦浮空細落疑含霧斜飛覺帶風濕
槐仍足綠沾桃更上紅無由似玄豹縱意坐山中
秋朝野望
駐車憑險岸飛蓋歷平湖菊寒花稍發蓮秋葉漸枯向
浦低行鴈排空轉噪烏若將君共賞何處減城隅
浴温湯泉(聲偶作劉邈詩非也)
驪岫猶懷土新豐尚有家神井堪消疹温泉足蕩邪紫
苔生石岸黃沫擁金沙振衣殊未已翻能停使車
清歌發
扇中通曼臉曲裏奏陽春久應迷座客何啻起梁塵
馬元熙(字長明河間人敬德之子少傳父業兼長文藻以通直待詔文林館武平中授皇太子孝)
(經在内甚得名譽隋開皇中終於秦王文學)
日晚彈琴
上客敞前扉鳴琴對晚暉掩抑歌張女淒清奏楚妃稍
視紅塵落漸覺白雲飛新聲獨見賞莫恨知音稀
盧詢祖(范陽涿人有術學文辭華美詢祖與宗人思道俱為北州人俊魏收揚譽思道而以詢祖)
(為不及邢子廣曰詢祖有規檢禰衡思道無冰稜文舉後頗折節歷太子舍人司徒記室卒)
趙郡王配鄭氏挽詞(北史趙郡王睿齊神武從子也娶鄭述祖女為妃)
君王盛海内伉儷盡寰中女儀掩鄭國嬪容映趙宫春
豔桃花水秋度桂枝風遂使叢臺夜明月滿牀空
盧詢(名見顔氏家訓曰范陽盧詢疑即盧詢祖也樂府作陳人)
中婦織流黃
别人心已怨愁空日復斜然香望韓夀磨鏡待秦嘉殘
絲愁績爛餘織恐縑賖支機一片石緩轉獨輪車下簾
還憶月挑燈更惜花似天河上景春時織女家
高昂(字敖曹北海蓚人膽力過人姿采殊異少不師訓專事馳騁齊神武起昂傾意附之因成覇業)
(除侍中司徒兼西南道都督而敖曹酷好為詩雅有情致時人稱焉見太平廣記)
征行詩
壠種千口牛泉連百壺酒朝朝圍山獵夜夜迎新婦
從軍與相州刺史孫騰行路難
春甲長驅不可息六日六夜三度食初時(闕)言作虎牢
更被處置河橋北迴首絶望便蕭條悲來雪涕還自抑
贈弟季式
(季式為濟州刺史敖曹發驛以勸酒乃贈)
憐君停欲死天上人間無可比走馬海邊射遊鹿偏坐
石上彈鳴雉昔時方伯願三公今日司徒羡刺史
鄭公超(後主時為奉朝請待詔文林館與祖珽等同撰御覽)
送庾羽騎抱
舊宅青山遠歸路白雲深遲暮難為别搖落更傷心空
城落日影迥地浮雲隂送君自有淚不假聽猿吟
楊訓(後主時為通直散騎侍郎待詔文林館同脩御覽)
羣公高宴
中郎敷奏罷司隸坐朝歸開筵引貴客饌玉對春暉塵
起金吾騎香逐令君衣綠酒犀為椀鳴琴寳作徽寸隂
良可惜千金本易揮
袁奭(字元明陳郡人梁司空昂之孫蕭莊時以侍中奉貢至齊及莊敗除琅邪王儼大將軍諮議入)
(文林館遷太中大夫)
從駕遊山
天遊響仙蹕春望動神衷澗水含初溜山花發早叢玉
輿明淑景珠旗轉瑞風平原與上路(一作洛)佳氣遠䓗䓗
荀仲舉(字士高穎川人世江南仕梁為南沙令後至北齊入文林館以年老家貧出為義寧太守)
(樂府玉臺俱作陳人)
銅雀臺
高臺秋色晚直望已悽然况復歸風便松聲入斷弦淚
逐梁塵下心隨團扇捐誰堪三五夜空對月光圓
蕭慤(字仁祖蘭陵人梁宗室上黃侯曄之子天保中入齊武定中為太子洗馬後主時為齊州錄事)
(參軍待詔文林館後入隋)
臨高臺
崇臺高百尺迥出望仙宫畫栱浮朝(一作雲)氣飛梁照晚
虹小衫飄霧縠艷粉拂輕紅笙吹汶陽篠琴奏嶧山桐
舞逐飛龍引花隨少女風臨春今若此極宴豈無窮
上之回(拾遺題云巡省)
發軔城西畤回輿事北遊山寒石道凍葉下故宫秋朔
路傳清警邊風卷畫旒歲餘巡省畢擁仗(一作按節)返皇州
飛龍引
河曲銜圖出江上負舟歸欲因作雨去還逐景雲飛引
商吹細管下徵泛長徽持此淒清引春夜舞羅衣
奉和濟黃河應教(樂府題云濟黃河)
大蕃連帝室驂駕奉皇猷未明驅羽騎凌晨方畫舟津
城度維錦岸柳夾緹油鐘(一作鐃)聲颺别島旗影照蒼流
早光生劔服朝風起節樓滔滔細波動裔裔輕舷浮迴
橈避近磧放舳下前洲全疑上天漢不異謁蓬丘望知
雲氣合聽識水聲秋從君何等樂喜從神仙遊
和崔侍中從駕經山寺
鈎陳夜警徼河漢曉參(一作縱)橫游騎騰文馬前驅轉翠
旌野禽喧曙色山樹動秋聲雲表金輪見巖端畫栱明
塔疑從地涌蓋似積香成泉高下溜急松古上枝平儀
台多北思麗藻蔚緣情自嗤非照廡(一作乘)何以繼連城
奉和悲秋應令(英華作王胄)
秋天擬文學秋水擅莊蒙草濕蒹葭露波卷洞庭風便
坐飜桑葉長坂歇蘭藂簷喧猶有燕阪静未來鴻蟬噪
聞疑斷池清映似空劉安悲落木曹植歎征蓬重明豈
凝滯無累在淵冲隨時四序合應物五情同發言形惻
隱睿作挺神功下材均朽木何以慕彫蟲
屏風
秦皇臨碣石漢帝幸明庭非關重遊豫直是愛長齡讀
記知州所觀圖見岳形曉識仙人氣夜辨少微星服銀
有秘術蒸丹傳舊經風搖百影樹花落萬春亭飛流近
更白叢竹遠彌青逍遥保清暢因持悦性情
奉和元日
帝宫通夕燎天門拂曙開瑞雲生寳鼎榮光上露臺華
山不凋葉宜城萬夀杯遥見飛鳬下懸知葉縣(聲偶作令)來
奉和初秋西園應教
池亭三伏後林館九秋前清冷間泉石散漫雜風煙蕖
開千葉影榴艷百枝然約嶺停飛旆凌波動畫船
奉和冬至應教
天宫初動磬緹室已飛灰暮風吹竹起陽雲覆石來拆
冰開荔色除雪出蘭栽慙無宋玉辨濫吹楚王臺
奉和望山應教
仙遊本多趣復此上秋初巖低石倒險嶺高松更疎峯
形疑鳥翅塞路似狼居矚望情無已詞殫意有餘
奉和詠龍門桃花
舊聞開露井今見植龍門樹少知非塞花高異少源論
時應未發故欲影歸軒秪言經摘罷猶勝逐風翻
春庭晚望
春庭聊縱望樓臺自相隱窗梅落晚花池竹開初筍泉
鳴知水急雲來覺山近不愁花不飛到畏花飛盡
秋思
(顔氏家訓曰蘭陵蕭慤工於篇什嘗有秋思詩云芙蓉露下落楊柳月中疎時人未之賞也吾愛其)
(蕭散宛然在目潁川荀仲舉瑯琊諸葛漢亦以為爾而盧思道之徒雅所不惬)
清波收潦日華林鳴籟初芙蓉露下落楊柳月中疎燕
幃緗綺被趙帶流黃裾相思阻音息(玉臺作信)結夢感離居
聽琴
洞門涼氣滿閒館夕隂生弦隨流水急調雜秋風清掩
抑朝飛弄凄斷夜啼聲至人齊物我持此悦高情
和司徒鎧曹陽辟疆秋晚(辟疆休之之子)
葉疎知樹落香盡覺荷衰山藪良多思田園聊復歸
春日曲水(雜言初學記作春賦)
落花無限數飛鳥排花度禁苑至饒風吹花春滿路巖
前片石迥如樓水裏連沙聚作洲二月鶯聲纔欲斷三
月春風已復流分流繞小度塹水還相注山頭望水雲
水底看山樹舞餘香猶存歌盡聲猶住麥壟一驚翬菱
潭兩飛鷺飛鷺復驚翬傾曦帶掩扉芳飈翼還幰藻露
挹行衣
蕭轂(樂府英華並作蕭轂苑詩類選作蕭慤)
野田黃雀行
弱軀媿(一作慙)彩飾輕毛非錦文不知鴻鵠志非是鳳凰
羣作風隨濁(一作濯)雨入曲應玄雲空城舊侣絶滄海故
交分寧死明珠彈且避鷹將軍
陽休之(字子烈北平無終人固之子初仕魏累官給事黃門侍郎入齊遷吏部尚書左僕射周武)
(平齊隨駕赴長安歷納言太子少保上開府除和州刺史隋開皇二年罷任終於洛陽)
春日
遲遲暮春日靄靄春光上柔露洗金盤輕絲綴珠網漸
看階&KR0581;蔓稍覺池蓮長蝴蝶映花飛楚雀緣條響
詠萱草
開跗幽澗底散彩曲堂垂優柔輕露濕微穆惠風吹朝
朝含麗景夜夜對華池
正月七日登高侍宴
廣殿麗年輝上林起春色風生拂彫輦雲迴浮綺翼
秋詩
日照前窗竹露濕後園薇夜蛩扶砌響輕蛾遶燭飛
顔之推(字介琅邪臨沂人初為梁湘東王常侍元帝即位以為散騎侍郎後為周軍所破奔齊累)
(官黃門侍郎平原太守齊亡入周為御史上士隋開皇中太子召為文學以疾終)
神仙
紅顔恃容色青春矜盛年自言曉書劔不得學神仙風
雲落時後歲月度人前鏡中不相識捫心徒自憐願得
金樓要思逢玉鈐篇九龍遊弱水八鳳出飛煙朝遊采
瓊實夕宴酌膏泉峥嶸下無地列缺上陵天舉世聊一
息中州安足旋
古意二首
十五好詩書二十彈冠仕楚王賜顔色出入章華裏作
賦凌屈原讀書誇左史數從明月宴或侍朝雲祀登山
摘紫芝泛江採綠芷歌舞未終曲風塵暗天起吳師破
九龍秦兵割千里狐兔穴宗廟霜露沾朝市璧入邯鄲
宫劔去襄城水未獲殉陵墓獨生良足耻憫憫思舊都
惻惻懷君子白髮闚明鏡憂傷没余齒
寳珠出東國美玉産南荆隋侯曜我色卞氏飛吾聲已
加明稱物復飾夜光名驪龍旦夕駭白虹朝暮生華彩
燭兼乘價值詎連城常悲黃雀起每畏靈蛟迎千刃安
可捨一毁復難營昔為時所重今為時所輕願與濁泥
會思將垢石并歸真川岳下抱潤潜其榮
從周入齊夜度砥柱(梁詞人麗句作惠慕道士詩題云犯虜將所作)
(北史本傳曰荆州為周軍所破大將軍李穆送之推往弘農令掌其兄陽平公遠書翰遇河水暴長)
(具船將妻子奔齊經砥柱之險時人稱其勇决)
俠客重艱辛夜出小平津馬色迷關吏雞鳴起戍人露
鮮華劔彩月照寳刀新問我將何去北海就孫賓
和陽納言聽鳴蟬篇(隋盧思道同賦)
聽秋蟬秋蟬非一處細柳高飛夕長楊明月曙歷亂起
秋聲參差攪人慮單吟如轉簫羣噪學調笙風飄流曼
響多含斷絶聲垂隂自有樂飲露獨為清短緌何足貴
薄羽不羞輕螗蜋翳下偏難見翡翠竿頭絶易驚容止
由來桂林苑無事淹留南斗城城中帝皇里金張及許
史權勢熱如湯意氣諠城市劔影奔星落馬色浮雲起
鼎爼陳龍鳳金石諧宫徵關中滿季心關西饒孔子詎
用虞公立國臣誰愛韓王游說士(闕)紅顔宿昔同春花
素鬢俄頃變秋草中腸自有極那堪教作轉輪車(此篇見初)
(學記紅顔以下脱誤俟再考)
趙儒宗
詠龜詩
有靈堪託夢無心觧自謀不能蓍下伏強從蓮上遊負
圖非所冀支牀空見留儻蒙一曳尾當為屢回頭
陸法和(不知何許人隱於江陵百里洲妙觧神術預見萌兆再為元帝破賊帝以法和為都督郢)
(州刺史封江乘縣公元帝敗入齊文宣以為大都督荆州刺史湘郡公無病而終)
讖詩二首
(北史本傳曰法和書其所居屋壁而塗之及剝落有文二首)
十年天子為尚可百日天子急如火周年天子迭代坐
(隋書五行志曰時文宣帝享國十年而崩廢帝嗣立百餘日用替厥位孝昭即位一年而崩此其效也)
一母生三天兩天共五年(婁太后生三天子自孝昭即位至武成傳位後主共五年)
馮淑妃(名小憐齊後主大穆后從婢也穆后愛衰以五月五日進之號曰續命慧黠工歌舞後主)
(惑之立為左皇后周師取平後主以淑妃奔洪洞戍復奔青州為周武所獲以賜代王逹逹甚嬖之)
感琵琶弦
(淑妃侍代王逹彈琵琶因弦斷作詩曰)
雖蒙今日寵猶憶昔時憐欲知心斷絶應看膝上弦
盧士深妻崔氏
靧面辭
(虞世南史略曰北齊盧士深妻崔林義之女有才學春日以桃花靧兒面呪曰)
取紅花取白雪與兒洗面作光悦取白雪取紅花與兒
洗面作妍華取花紅取雪白與兒洗面作光澤取雪白
取花紅與兒洗面作華容
古詩紀卷一百二十
