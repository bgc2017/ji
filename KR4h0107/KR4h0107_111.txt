古詩紀卷一百十一明馮惟訥撰
陳第四
沈炯(字初明吳興武康人約之後有雋才仕梁為吳令侯景之亂景將宋子仙據吳興逼令掌書記)
(及景東奔炯妻子皆為景害元帝立封原鄉侯領尚書左丞魏剋荆州被虜授儀同以母在東求歸)
(陳武帝以為御史中丞文帝立加明威將軍)
長安少年行
長安好少年驄馬鐵連錢陳王裝瑙勒晉后鑄金鞭步
搖如飛燕寳劒(一作劒鍔)似舒蓮去來新市側遨遊大道邊
道邊一老翁顔鬢如衰蓬自言居(一作生)漢世少小見豪
雄五侯俱拜爵七貴各論功建章通北闕複道度南宫
太后居長樂天子出回中五輦迎飛燕金山賞鄧通一
朝復一日忽見朝市空扶桑無復海崑山倒向東少年
何假問頽齡值福終子孫冥滅盡鄉閭復不同淚盡眼
方暗髀傷耳自聾杖策尋遺老歌嘯詠悲翁遭隨各有
遇非敢訪童蒙
獨酌謠(雜言)
獨酌謠獨酌獨長謠智者不我顧愚夫余未要不愚復
不智誰當余見招所以成獨酌一酌傾一瓢生涯本漫
漫神理暫超超再酌矜許史三酌傲松喬頻煩四五酌
不覺凌丹霄倏爾厭五鼎俄然賤九韶彭殤無異葬夷
跖可同朝龍蠖非不屈鵬鷃但逍遥寄語號呶侶無乃
太塵囂
從駕送軍
惟堯稱乃武軒后號神兵弔民資智勇治亂屬師貞我
君膺寳業歴駕視前英蒲海方無浪夷山未有平星光
下結旆劒氣上舒精雲開萬里徹日麗百川明撫鼓山
靈應詔蹕水祗驚
望郢州城
䰟兮何處返非死復非仙坐柯如昨日石合(一作合石)未淹
年歴陽頓成浦東海果為田空憶扶風詠誰(一作惟)見峴
山傳世變才良改時移民物遷悲哉孫驃騎悠悠哭彼
天
長安還至方山愴然自傷
秦軍坑趙卒遂有一人生雖還舊鄉里危心曾未平淮
源比桐栢方山似削成猶疑屯虜騎尚畏值胡兵空村
餘拱木廢邑有頽城舊識既巳盡新知皆異名百年三
萬日處處此傷情
離合詩贈江藻
開門枕芳野井上發紅桃林中藤蔦秀木末風雲高屋
室何寥廓至士隠蓬蒿故知人外賞文酒易陶陶友朋
足諧晤又此盛詩騷朗月同携手良景共含毫欒巴有
妙術言是神仙曹百年肆偃仰一理詎相勞(閒居有樂)
建除詩
建章連鳳闕藹藹入雲烟除庭發槐柳冠劒似神仙滿
衢飛玉軑夾道躍金鞭平明塵霧合薄暮風雲騫定交
太學裏射策雲臺邊執事一朝謬朝市忽崩遷破家徒
徇國力弱不扶顛危機空履虎擊惡豈如鸇成師鑿門
去敗績褁尸旋收䰟不入斗抱景問穹玄開顔何所說
空憶平生前閉門窮巷里静掃詠歸田
六府詩
水廣南山暗杖策出蓬門火炬村前發林煙樹下昏金
花散黃蕊蕙草襍芳蓀木蘭露漸落山芝風屢翻土高
行已冐抱甕憶中園穀城定若近當終黃石言
八音詩
金屋貯阿嬌樓閣起迢迢石頭足年少大道跨河橋絲
桐無緩節羅綺自飄飄竹煙生薄晩花色亂春朝匏瓜
詎無匹神女嫁蘇韶土地多妍冶鄉里足塵囂革年未
相識聲論動風飈木桃堪底用寄以答瓊瑶
六甲詩
甲拆開衆果萬物具敷榮乙飛上危幕雀乳出空城丙
魏舊勲業申韓事刑名丁翼陳詩罷公綏作賦成戊巢
花已秀滿塘草自生已乃忘懷客榮樂尚關情庚庚聞
鳥囀肅肅望鳬征辛酸多憫惻寂寞少逢迎壬蒸懷太
古覆妙佇無名癸巳空施位詎以召幽貞
十二屬詩
鼠迹生塵案牛羊暮下來虎嘯生(當作坐)空谷兔月向窗
開龍隰遠青翠蛇柳近裵徊馬蘭方遠摘羊負始春裁
(當作栽)猴栗羞芳果雞跖引清杯狗其懷物外猪蠡窅悠
哉
從遊天中寺應令
福界新開草名僧共下筵楊枝生拱樹錫杖呪飛泉石
座應朝講山龕擬夜禪當非舍衛國賣地取金錢
同庾中庶肩吾周處士弘讓遊明慶寺
鷲嶺三層塔菴園一講堂馴烏逐飯磬狎獸繞禪牀擿
菊山無酒燃松夜有香幸得同高勝於此瑩心王
名都一何綺
(陸士衡擬古詩云名都一何綺城闕鬱盤桓)
名都一何綺春日吐光輝高樓雲母扇複殿琉璃扉昭
儀同輦出高安連騎歸欲知天子貴千門應紫微
為我彈鳴琴
為我彈鳴(玉臺作清)琴琴鳴傷我襟半死無人見入竈始知
音空為貞女引誰逹楚妃心雍門何假說落淚自淫淫
賦得邊馬有歸心
(王瓉詩朔風動秋草邊馬有歸心)
窮秋邊馬肥向塞甚思歸連鑣渡蒲海束舌下金微已
郤魚麗陣將摧鶴翼圍彌憶長楸道金鞭(一作鞍)背落暉
詠老馬
昔日從戎陣流汗幾東西一日馳千里三丈拔深泥渡
水頻傷骨翻霜屢損蹄勿言年齒暮尋途尚不迷
和蔡黃門口字詠絶句
囂囂宫閣路靈靈谷口閭誰知名噐品語哩各﨑嶇
孔奐(字休文會稽山隂人初仕梁為尚書儀曹侍郎陳受禪累遷晉陵太守文帝即位徵為御史中)
(丞歴仕三朝皆以直道至德元年卒)
賦得名都一何綺
京洛信名都佳麗擬蓬壺九華彫玳瑁百福上椒塗黃
金絡騕褭蓮花裝鹿盧咸言儀服盛無勝執金吾
孔魚(仕陳為太子舍人隋兵既入太子深年十五閉閣而坐唯伯魚侍立戍士叩閣而入深勞之)
和六府
金門朱軌躅吾子盛簮裾木舌無時用萍流復在余水
鄉訪松石蘭澤侣樵漁火洲方可至地肺即為居土牛
自知止貞心逹毁譽穀稼有時隟乘值望白榆
周弘正(字思行汝南安成人仕梁累遷國子博士侯景亂元帝以為戶部尚書入陳位特進宣帝)
(時為尚書右僕射)
答林法師(初學作江緫題云同庾信答林法師)
客行七十歲歲暮遠徂征寒雲結不解隴水凍無聲君
看日近遠為忖長安城
學中早起聽講(聲偶作周弘直者非)
詰朝參下座閒步出重闈北堂月稍隠南枝鶴已飛早
霜垂靄靄初霧上霏霏嚴唱雖罷柝高門尚掩扉既傷
年緒促復嗟心事違平生愛山海宿昔特精微未解輕
身去唯應下第歸
還草堂尋處士弟
四時易荏苒百齡倏將半故老多零落山僧盡凋散宿
樹倒為查舊水侵成岸幽尋屬令弟依然歸舊館感物
自多傷况乃春鶯亂
入武關(以下二首聲偶作周弘直)
武關設地險遊客好邅廻將軍天上落童子棄繻來揮
汗成雲雨車馬颺塵埃雞鳴不可信未曉莫先開
和庾肩吾入道館
石橋有舊路靈室儼衆仙菊潭溜餘水丹竈起殘煙桃
花經作實海水屢成田逆愁歸舊里追問斧(闕)
看新婚
莫愁年十五來聘子都家壻顔如美玉婦色勝桃花帶
啼疑暮雨含笑似朝霞暫却輕紈扇傾城判不賒
名都一何綺(聲偶作周弘直)
名都宫觀綺金璧藻華璫吹臺望鳷鵲舞殿接披香繡
轂遊丹水彫輦出平陽陸離徒照眼何解憂人傷
詠石鯨應詔
石鯨何壯麗獨在天池隂騫鰭類横海半出似浮深吞
航本無日吐浪亦難尋聖帝遊靈沼能懷躍藻心
詠老敗鬭雞
少壯摧雄敵眄視生猜忌一隨年月衰摧頽落毛駛閒
觀春光滿東郊草色異無復先鳴力空餘擅場意
隴頭送征客
朝霜侵漢草流沙度隴飛一聞流水曲行住兩霑衣
詠歌人偏得日照
斜光入丹扇的的最分明欲持照彫栱仍作繞梁聲
詠斑竹掩團扇
齊紈將楚竹從來本相遠將申湘女悲宜並班姬怨
於長安詠鴈(藝文作庾信)
南思洞庭水北想鴈門關稲梁俱可戀飛去復飛還
周弘譲(弘正之弟始仕不得志隠居茅山晩仕侯景為中書侍郎獲譏于世承聖初為國子祭酒)
(陳天嘉中領太常卿)
留贈山中隠士(藝文類聚題云無名詩)
行行訪名嶽處處必留連遂至一巖裏灌木上參天忽
見茅茨屋曖曖有人煙一士開門出一士呼我前相看
不道姓焉知隠與仙
春夜醮五嶽圖文
夜静瓊筵謐月出杏壇明香烟百和吐燈色九微清五
嶽移龍駕十洲回鳳笙目想靈人格心屬羽衣輕蕙肴
薦神享桂醑逹遥誠熙然聊自得挹酒念浮生
賦得長笛吐清氣
(魏文帝善哉行曰悲弦激新聲長笛吐清氣)
商聲傳後出龍吟鬱前吐情斷山陽舍氣咽平陽塢胡
騎爭北歸偏知别鄉苦羈旅情易傷零淚如交雨
立秋
茲辰戒流火商飈早已驚雲天改夏色木葉動秋聲
周弘直(字思方弘讓弟方敦雅厚氣調高於二昆解褐梁太學博士為湘東王記室梁元帝授衡)
(陽長沙内史行湘州府事歴邵陵零陵太守陳天嘉中累遷太常卿光禄大夫)
賦得荆軻
荆卿欲報燕銜恩棄百年市中傾别酒水上擊離弦匕
首光凌日長虹氣燭天留言與宋意悲歌非自憐
陸瓊(字伯玉吳郡人幼聪惠有思理仕陳累官吏部尚書性謙儉不自封殖以母憂去職哀慕過毁)
(卒)
關山月
邊城與明月俱在關山頭焚烽望别壘擊斗宿危樓團
團婕妤扇纖纖秦女鈎鄉園誰共此愁人屢益愁
梁甫吟
臨淄佳麗地年少(一作少小)習名倡似笑脣朱動非愁眉翠
揚掩抑隨竽轉和柔會瑟張輕扇屢廻指飛塵亟繞梁
寄言諸葛相此曲作難忘
還臺樂(一作陸機題云飲酒樂)
蒲萄四時芳醇琉璃千鍾舊賓夜飲舞遲銷燭朝醒弦
促催人春風秋月恒好驩醉日月言新
長相思
長相思久離别一罷鴛文綺薦絶鴻已去柳堪結室冷
鏡疑冰庭幽花似雪容貎朝朝改書字看看滅
和張湖熟雹詩
惟徵動羽惟隂脅陽雨水作沴凝氣為祥
玄圃宴各詠一物得筝
三五併時年二八共來前今逢泗濱樹定减琴中弦鶴
别霜初緊烏啼月正懸
陸瑜(字幹玉吳郡人瓊之從父弟也仕陳累官太子洗馬中舍人與兄琰並以才學侍東宫時人比)
(之二應)
仙人攬六著篇
(曹子建仙人篇仙人攬六著對博泰山隅)
九仙會歡賞六著且娛神戲谷聞餘地銘山憶舊秦避
敵情思巧論兵勢重新問取南皮夕還笑拂棋人
東飛伯勞歌
西王青鳥秦女鸞姮娥婺女慣相看誰家玉顔窺上路
粉色衣香襍風度九重樓檻芙蓉華四隣照鏡菱茭花
新妝年幾纔三五隠幔藏羞臨網戸然香氣歇不飛烟
空留可憐年一年
獨酌謠
獨酌謠芳氣饒一傾蕩神慮再酌動神飈忽逢鳳樓下
非待鸞弦招窗明影乘入人來香逆飄杯隨轉態盡釧
逐畫杯搖桂宫非蜀郡當壚也至宵
陸玢
賦得襍言詠栗
貨見珍於有漢木取貴於隆周英肇萌於朱夏實方落
於素秋委玉盤襍椒糈將象席糅珍羞
古詩紀卷一百十一
