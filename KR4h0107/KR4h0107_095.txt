古詩紀卷九十五明馮惟訥撰
梁第二十二
蕭子範(字景則齊高帝之孫豫章王嶷之子永明中封岐陽侯拜太子洗馬梁天監初位司徒主)
(簿累遷南平王從事中郎復為臨賀王長史簡文即位名為光禄大夫)
羅敷行
城南日半上微步弄妖姿含情動燕俗顧景笑齊眉不
憂桑葉盡還憶畏蠶饑春風若有顧惟願落花遲
夏夜獨坐
節序值徂炎兹宵在三伏憑軒佇涼氣中筵倦煩燠寂
寞對空窗清疎臨夜竹蟲音亂階草螢光繞庭木簾月
度斜輝風光起餘馥一傷年志罷長嗟逝波速
東亭極望
晚流稍東急暝景促西暉水鳥銜魚上蓮舟拂芰歸郊
原共超遠林野雜依菲從君採羅葛寧復想輕肥
春望古意
光景斜漢宫横梁照采虹春情寄柳色鳥語出梅中氛
氲閨裏思逶迤水上風落花徒入戸何解妾牀空
望秋月
河漢東西隂清光此夜出入帳華珠被斜筵照寳瑟霜
慘庭上蘭風鳴簷下橘獨見傷心者孤燈坐幽室
落花
綠葉生半長繁英早自香因風亂胡蝶未落隠鸝黃飛
來入斗帳吹去上牙牀非是迎冬質寧可值秋霜
夜聽鴈
天月廣庭輝遊鴈犯霜飛連翩辭朔氣嘹唳獨南歸夜
長寒復靜燈光曖欲微悽悽不可聽何况觸愁機
後堂聽蟬
試逐微風遠聊隨夏葉繁輕飛避楚雀飲露入吳園流
音繞叢藿餘響切高軒借問邊城客傷情寧可言
入元襄王第
伏軾窺東苑收淚下玉橋昔時方轂處於今共寂寥夾
池猶裊裊仙榭尚迢迢一同西靡柏徒思芳樹蕭
蕭子顯(字景暢子範弟好學工屬文七歲封寧都縣侯梁天監初遷邵陵王友除黃門郎兼侍中)
(國子祭酒武帝愛其才以為吏部尚書為吳興太守)
日出東南隅行
大明上迢迢陽城射凌霄光照窗中婦絶世同阿嬌明
鏡盤龍刻簮羽鳳凰雕逶迤梁家髻冉弱楚宫腰輕紈
雜重錦薄縠間飛綃三六前年暮四五今年朝蠶籠拾
芳翠桑陌採柔條出入東城里上下洛西橋忽逢車馬
客飛蓋動襜軺单衣鼠毛織寳劍羊頭鞘丈(一作大)夫疲
應對從(一作御)者輟銜鑣柱間徒脉脉垣上幾翹翹女本
西家宿君自上宫要漢馬三萬疋夫壻仕嫖姚鞶囊虎
頭綬左珥鳬盧貂横吹龍鐘管奏鼓象牙簫十五張内
侍十八賈登朝皆笑顔郎老盡訝董公(一作生)超
代美女篇
邯鄲(一作章丹)暫輟舞巴姬請罷弦佳人淇洧出豔趙復傾
燕繁穠既為李照水亦成蓮朝酤成都酒暝數河間錢
餘光幸未惜(一作許借)蘭膏空自煎
陌上桑二首(樂府無名氏玉臺作蕭子顯)
日出秦樓明條垂露尚盈蠶饑心自急開奩妝不成
其二(樂府作王臺卿)
令(一作今)月開和景處處動春心挂筐須葉滿息倦重枝
隂
南征曲
櫂歌來揚女操舟驚越人圖蛟怯水伯照鷁竦江神
桃花曲
但使桃花艷得間美人簮何須論後實怨結子瑕心
樹中草
李有青袍色聊因翠幄凋雖間珊瑚蔕非是合歡條
燕歌行
風光遲舞出青蘋蘭條翠鳥鳴發春洛陽梨花落如雪
河邊細草細如茵桐生井底葉交枝今看無端雙燕離
五重飛樓入河漢九華閣道暗清池遥看白馬津上吏
傳道黃龍征戍兒明月金波徒照妾浮雲玉葉君不知
思君昔去柳依依至今八月避暑歸明珠蠶繭勉登機
鬱金香蘤特(一作持)香衣洛陽城頭雞欲曙丞相府中烏
未飛夜夢征人縫狐貉私憐織婦裁錦緋吳刀鄭綿絡
寒閨夜被薄芳年海上水中鳬日暮寒夜空城雀
從軍行(英華作蕭子雲者非)
左角明王侵漢邊輕薄良家惡少年縱横向沮澤凌厲
取山田黃塵不見景飛蓬恒滿天邀功封浞野竊寵劫
(一作拜)祁連春風春月將進酒妖姬舞女亂君前
烏棲曲應令三首(前二首樂府作元帝非也元帝别有四首)
握中清酒瑪瑙鍾裾邊雜珮琥珀紅欲持寄君心不惜
共指三星今何夕
濃黛輕紅點花色還欲令人不相識金壺夜永詎能多
莫持賒用比懸河
芳樹歸飛聚儔匹猶有殘光半山日莫憚褰裳不相求
漢臯遊女習飛(一作風)流
奉和昭明太子鍾山講解
嵩岳基舊宇盤嶺跨南京叡心重禪室遊駕陟層城金
輅徐既動龍驂躍且鳴塗方後塵合地迥前笳清邐迤
因臺榭參差憩羽旌高隨閬風極勢與元天并氣歇連
松遠雲昇秋野平徘徊臨井邑表裏見淮瀛祈(一作折)果
尊常住渴慧在無生暫留石山軌欲知芳杜情鞠躬荷
嘉慶瞻道聞頌聲
侍宴餞陸倕應令(苑詩類選作劉孝威者非)
儲皇餞離送廣命傳羽觴侍遊追曲水開宴等清漳新
泉巳激浪初卉始含芳雨罷葉增綠日斜樹影長
春閨思
金羈遊俠子綺機離思妾春度人不歸望花盡成葉
詠苑中遊人
二月春心動遊望桃花初迴身隱日扇却步斂風裾
春别四首(簡文元帝同和)
翻鶯度燕雙比翼楊柳千條共一色但看陌上携手歸
誰能對此空相憶
江東大道日華春垂楊挂柳掃輕塵淇水昨送淚沾巾
紅粧宿昔已應新
銜悲攬涕别心知桃花李花任風吹本知人心不似樹
何意人别似花離
幽宫積草自芳菲黃鳥著樹情相依爭風競日常聞響
重花疊葉不通飛當知此時動妾思慙使羅袂拂君衣
(此一首外編作蕭子雲)
蕭子雲(字景喬子顯弟齊建武四年封新浦縣侯梁天監初遷丹陽郡丞大通三年復遷臨川内)
(史還除散騎常侍歴侍中國子祭酒出為東陽太守性沈靜不樂仕進風神閒曠任性不羣侯景亂)
(奔晉陵卒)
東郊望春詶王建安雋晚遊
金塘綠泉滿上園梨蕊落蛺蝶戀殘花黃鶯對妖(一作餘)
萼芳菲滿郊甸惠風生蘭薄子家冠蓋里我館幽棲郭
綠楊垂長溪便橋限清洛相去能幾許一水終疎索
贈海法師遊甑山
真心好丘壑偏悦幽棲人忽聞甑山旅萬里自相親泬
寥晚霖霽重疊晴雲新秋至蟬鳴柳風高露起塵動余
憶山思惆悵惜荷巾
落日郡西齋望海山
漁舟暮出浦漢女採蓮歸夕雲向山合(一作浦斂)水鳥望田
飛蟬鳴早秋至蕙草無芳菲故隠天山北夢想日依依
寒夜直坊憶袁三公
滴滴雨鳴階愔愔兹夜靜風落宣猷樹寒凋承光屏高
帷曉獨垂華燭夜空冷(一作冏)所思不相見方知寒漏永
贈吳均
欲知健少年本來最輕黠綠沈弓項縱紫艾刀横拔誰
持命要寵寧知敵可殺有功終不言明君自應察
春思
春風蕩羅帳餘花落鏡奩池荷正卷葉庭柳復垂簷(一作)
(簾)竹柏君自改團扇妾方嫌誰能憐故素終為泣新縑
蕭子暉(字景光子雲之弟少涉學有文才起家員外散騎侍郎累遷至驃騎長史)
春宵
夜夜妾偏棲百花含露低蟲聲繞春岸月色思空閨傳
語長安驛辛苦寄遼西
冬曉
步櫩光欲通曙鳥向西東燭滅傳餘氣帷香開曉風繁
花無處盡還銷寒鏡中
應教使君春遊詩
上林看草色河橋望日暉洛陽城閉晚金鞍横路歸
蕭鈞(齊高帝子出繼衡陽王性好學善屬文與王智深以文章相賞會濟陽江淹亦遊焉按唐書)
(亦有蕭鈞蕭瑀從子也仕至太子率更令)
晚景遊泛懷友(此詩類唐人作當為唐蕭鈞也初學記作梁)
龍開依御溝鳳轄轉芳洲雲峰初辨夏麥氣早迎秋山
翠餘煙積川平晚照收浪隨文鷁轉渡逐彩鴛浮風花
轉未落巖泉咽不流一辭金谷苑空想(一作思)竹林遊
蕭琛(字彦瑜蘭陵人少而朗悟有縱横才辯起家齊太學博士王儉辟為主簿累遷至尚書左丞武)
(帝定京議即引之累遷至侍中特進金紫光祿大夫)
和元帝(去丹陽尹尹荆州)
妙善有兼姿羣才成大厦奕奕工辭賦翩翩富文雅麗
藻若龍雕洪才類河瀉案犢時多暇優游閱典墳儒墨
自玄解文史更區分平臺禮申穆兔苑接卿雲軒蓋蔭
馳道珠履忽成羣德音高下被英聲發近聞
别蕭諮議前夜以醉乖例今晝由酲敬應教
落日總行轡薄别在江干遊客無淹期晨川有急瀾分
手信云易相思誠獨難之子兩特達伊余日盤桓俟我
式微歲共賞階前蘭
餞謝文學
執手無還顧别渚有西東荆吳眇何際煙波千里通春
筍(一作篁)方解籜弱柳向低風相思將安寄悵望南飛鴻
詠鞞應詔
抑揚應雅舞擊節逗和音却馬既云在將帥止思心
蕭巡(琛之子)
離合詩贈尚書令何敬容
(南史曰自晉宋以來宰相皆文義自逸敬容獨勤庶務貪恡為時所嗤鄙時蕭琛子巡頗有輕薄才)
(因製卦名離合等詩嘲之亦不屑也)
伎能本無取支葉復單貧柯條謬承日木石豈知晨狗
馬誠難盡犬羊非易馴斆嚬既不似學步孰能真寔由
紊朝典是曰蠧彛倫俗化於兹鄙人塗自此分(何敬容字)
蕭瑱(字文容南蘭陵人武帝時仕為庶子)
春日貽劉孝綽(英華作蕭子顯者非)
澗水初流碧山櫻早發紅新禽爭弄響落蘃亂從風拂
筵多軟榦映戸悉花叢誰云相去遠垂柳對高桐
古詩紀卷九十五
