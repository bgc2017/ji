古詩紀卷九十九明馮惟訥撰
梁第二十六
陶弘景(字通明丹陽秣陵人弱冠齊高帝引爲諸王侍讀永明十年上表辭祿止於句曲山自號)
(華陽隱居梁武帝即位屢加禮聘不出卒謚曰貞白先生)
告遊篇
性靈昔既肇緣業久相因即化非冥滅在理澹悲欣冠
劍空衣影鑣轡乃仙身去此昭軒侶結彼瀛臺賓儻能
踵留轍爲子道玄津
胡笳曲
自戾(詩彙作負)飛天歷與奪徒紛紜百年三(一作四)五代終是
甲辰君
寒夜怨(怨一作愁)
夜雲生夜鴻驚悽切嘹唳傷夜情空山霜滿高煙平鉛
華沈照帳孤明寒月微寒風緊愁心絶愁淚盡情人不
勝怨思來誰能忍
詔問山中何所有賦詩以答(答齊高帝詔)
山中何所有嶺上多白雲只可自怡悅不堪持寄君
題所居壁
(南史曰弘景妙解術數逆知梁祚覆沒預製詩秘在篋裏化後門人方稍出之大同末士人競談玄)
(理不習武事後侯景簒果居昭陽殿)
夷甫任散誕平叔坐談空不言昭陽殿化作單于宮
和約法師臨友人(歴代吟譜云慧約字德素有哭范荀詩云云迺以此作慧)
(約作或别有考也)
我有數行淚不落十餘年今日爲君盡併灑秋風前
華陽頌十五首
樞域
河篇徵往冊孔記昭昔名三宿麗天序兩金標地英
質象
宅無乃生有在有則還空靈構不待匠虚影自成功
形位
總神列三府分除交五便隂暉迎夜晳晨精望曉懸
標貫
南峯秀玄鼎北嶺横秦璧表裏玉沙津周迴隱輪跡
區别
左帶柳汧水右浚陽谷川土懷北邙色井冽鳳門泉
迹號
郭干跱留岸姜巴亘遠蹤鶴廟或聞嚮别宅乃恒恭
類附
吳居非知地越家詎隱遷樹蓋徒低蔭石竈未嘗煙
物軌
果林鬱餘柰蔬圃蔓遺辛熒芝可燭夜田泉常澣塵
遊集
降轡龜山客解駕清華童寢宴含貞館高會蕭閒宮
才英
清歌翔羽集長嘯歸雲飜子絃有逸調空談無與言
學禀
標舍雷平下立静連石隂上道已冲念飛華當軫心
業運
濟神既有在去留從所宜心迹何用顯冥途自相知
挺契
方隅遊瓊刃華陽棲隱居重離儻或似七元乃扶胥
機萌
號期行當滿亥數未終丁迨及唐承世將賓來聖庭
誠期
刊石玄窗上顯誠曲階門動静顧矜錄不負保舉恩
曹景宗(字子震新野人也仕齊累官至竟陵太守及武帝起兵景宗率衆來從除郢州刺史天監)
(六年大敗魏於鍾離進爵爲公拜侍中領軍將軍卒)
光華殿侍宴賦競病韻
(南史曰景宗累立軍功天監初徵爲右衞將軍後破魏師凱旋帝於華光殿宴飲聯句令左僕射沈)
(約賦韻景宗啓求賦詩帝曰卿伎能甚多人才英拔何必止在一詩景宗巳醉求作不巳時韻巳盡)
(惟餘競病二字景宗便操筆而成帝深歎賞朝賢驚嗟竟日)
去時兒女悲歸來笳鼓競借問行路人何如霍去病
宗夬(字明敡南陽湼陽人世居江陵齊竟陵王集學士於西邸並見圖畫夬與焉明帝即位以爲郢)
(州刺史仕梁至五兵尚書)
荆州樂三首
迢遞樓雉懸參差臺觀雜城闕自相望雲霞紛颯沓
章華遊獵去紀郢從禽歸溶溶紫烟合鬱鬱紅塵飛
朝發江津路暮宿靈溪道平衢廣且直長楊鬱裊裊
遙夜吟
遙夜復遙夜遙夜憂未歇坐對風動帷卧見雲間月
别蕭諮議(衍)
别酒正參差乖情將陸離悵焉臨桂苑憫默瞻華池輕
雲流惠采時雨亂清漪眇眇追蘭逕悠悠結芳枝眷言
終何託心寄方在斯
傳昭(北地靈州人仕齊官中書通事舍人梁武即位累遷散騎常侍所蒞常以清淨爲政卒謚曰貞)
恭職北郊
皇猷屬穹昊至德通深淵禋望沿禮舉咸秩資化宣端
職恭瘞祀飭躬奉嚴蠲淑氣符首節光風臨上年
周捨(字昇逸汝南安成人起家齊太學博士累遷至太常丞武帝即位拜尚書祠部郎遷吏部郎太)
(子詹事卒)
上雲樂(雜言)
(隋書樂志曰梁三朝樂第四十四設寺子遵安息孔雀鳳凰文鹿胡舞登連上雲樂歌舞伎樂府詩)
(集曰上雲樂有老胡文康辭周捨作或云范雲)
西方老胡厥名文康遨遊六合傲誕三皇西觀濛汜東
戲扶桑南汎大蒙之海北至無通之鄉昔與若士爲友
共弄彭祖扶牀往年暫到崑崙復值瑤池舉觴周帝迎
以上席王母贈以玉漿故乃夀如南山志若金剛青眼
貿貿白髮長長蛾眉臨髭高鼻垂口非直能俳又善飲
酒簫管鳴前門徒從後濟濟翼翼各有分部鳳皇是老
胡家雞獅子是老胡家狗陛下撥亂反正再朗三光澤
與雨施化與風翔覘雲候呂志遊大梁重駟脩路始届
帝鄉伏拜金闕仰瞻玉堂從者小子羅列成行悉知廉
節皆識義方歌管愔愔鏗鼓鏘鏘響振鈞天聲若鵷皇
前却中規矩進退得宮商舉技無不佳胡舞最所長老
胡寄篋中復有竒樂章齎持數萬里願以奉聖皇乃欲
次第說老耄多所忘但願明陛下夀千萬歲歡樂未渠
央
還田舍
薄遊久已倦歸來多暇日未鑿武陵巖先開仲長室松
篁日月長蓬麻歲時密心存野人趣貴使容吾膝况兹
薄暮情高秋正蕭瑟
徐勉(字修仁東海郯人仕齊累遷領軍長史梁武帝即位累官吏部尚書加中書令雖居顯職不營)
(産業大通中復授侍中中衞將軍卒謚曰簡肅)
採菱曲
相携及嘉月採菱渡北渚微風吹櫂歌日暮相容與采
采不能歸望望方延佇儻逢遺珮人預以心相許
迎客曲
絲管列舞席陳含聲未奏待嘉賓羅絲管舒舞席斂袖
嘿脣迎上客
送客曲
袖繽紛聲委咽餘曲未終高駕别爵無筭景巳流空紆
長袖客不留
和元帝(去丹陽尹荆州)
敬愛良是賢謙恭寔所務尊賢遺道德重學嚴師傅六
藝誠爲敏三雍稱有裕覆被唯仁義吐納必珪璋壯思
如泉湧逸藻似雲翔夙有匡時調早懷經世方留心在
庶績厲精思治綱
昧旦出新亭渚
驅車凌早術山華映初日攬轡且徘徊復值清江謐杳
靄楓樹林參差黃鳥匹氣物宛如斯重以心期逸春堤
一遊衍終朝意殊悉
詠司農府春幡
播穀重前經人天稱往錄青珪禯東甸高旗表治粟逶
遲乘旦風葱翠揚朝旭平秩庭春司和氣承玉燭豈伊
盈八政兼兹辯榮辱十千既萬取利民誰不足
夏詩(英華作徐朏)
夏景厭房櫳促席翫花叢荷隂斜合翠蓮影對分紅此
時避炎熱清樽獨未空
詠琵琶
雖爲遠道怨翻成今日歡含花已灼灼類月復團團
徐悱(字敬業勉之第二子也聰敏能屬文位太子舍人累遷洗馬出爲湘東王友遷晉安内史先勉)
(卒)
白馬篇
妍蹄飾鏤鞍飛鞚度河干少年本上郡遨遊入露寒劍
琢荆山玉彈把隨珠丸聞有邊烽急飛候至長安然諾
竊自許捐軀諒不難占兵出細柳轉戰向樓蘭雄名盛
李霍壯氣勇彭韓能令石飲羽復使髮衝冠要功非汗
馬報效乃鋒端日沒塞雲起風悲胡地寒西征馘小月
北去腦烏丸歸報明天子燕然石(一作今)復刊
古意詶到長史溉登琅邪城
甘泉警烽候上谷抵(一作拒)樓蘭此江稱豁險茲山復鬱
盤表裏窮形勝襟帶盡巖巒修篁壯下屬危樓峻上千
登陴起遐望回首見長安金溝朝灞滻甬道入鴛鸞鮮
車騖華轂汗馬躍銀鞍少年負壯氣耿介立衝冠懷紀
燕山石思開函谷丸豈如灞上戲羞取路傍觀寄言封
侯者數竒良可歎
對房前桃樹詠佳期贈内
相思上北閣徙倚望東家忽有當窗樹兼含映日花方
鮮類紅粉比素若鉛華更使增心憶彌令想狹斜無如
一路阻脈脈似雲霞嚴城不可越言折代疎麻
贈内
日暮想青陽躡履出椒房網蟲生錦薦遊塵掩玉牀不
見可憐影空餘黼帳香彼美情多樂挾瑟坐高堂豈忘
離憂者向隅心獨傷聊因一書札以代九迴腸
徐怦(勉之從子仕爲武陵王紀參軍侯景亂怦勸紀入援不從紀稱帝又固諫被殺)
夏日
炎光歇中宇清氣入房櫳晚荷猶卷綠疎蓮久落紅
徐防(侍晉安王隨府在雍州號高齋學士)
長安有狹邪行
長安有勾曲勾勾不通驛塗逢二綺衣夾路訪君室君
室近霸城易識復知名大息登金馬中息謁承明小息
偏愛幸走馬曳長纓三息俱入門車服盡雕輕三息俱
上堂嘉賓四座盈三息俱入戸室内有光榮大婦縑始
呈中婦繡初營小婦多姿媚紅紗映削成上客且安坐
胡牀妾自擎
賦得觀濤(藝文作徐防詩英華作任昉非也)
雲容雜浪起楚水漫吳流漸看遙樹没稍見遠天浮漁
人迷舊浦海鳥失前洲不測滄溟曠輕鱗幸自游
賦得蝶依草應令
秋園花落盡芳菊數來歸那知不夢作眠覺也恒飛
徐摛(字士繢東海郯人初爲晉安王侍讀及王爲皇太子轉家令出爲新安太守遷太子左衞率簡)
(文嗣位進授左衞將軍固辭不拜簡文被閉摛不獲朝謁感氣而卒摛文體既别春宫盡學之宫體)
(之號自斯而起)
胡無人行
列(一作刻)楹登&KR0034;殿擁絮拭胡妝猶將漢閨曲誰忍奏氈
房遙憶甘泉夜闇淚斷人腸
詠筆
本自靈山出名因瑞草傳纖端奉積潤弱質散芳煙直
寫飛蓬牒(一作引)横承落絮篇一逢提(一作掌)握重寧憶仲
升捐
詠橘
麗樹標江浦結翠似芳蘭焜煌玉衡散照曜金衣丹愧
以無雕飾徒然登玉盤
壞橋
匝欄生闇蘚覆板沒魚衣岸曲斜梁阻何時香步歸
賦得簾塵
朝逐珠胎卷夜傍玉鈎垂恒教羅袖拂不分秋風吹
徐君蒨(字懷簡東海郯人孝嗣之子聰朗好學有輕豔之才新聲巧變人多諷習仕梁爲湘東王)
(諮議參軍頗好聲色時時載妓肆遊荆楚山川靡不畢踐)
初春携内人行戱
梳飾多今世衣著一時新草短猶通屣梅香漸著人樹
斜牽錦帔風横入紅綸滿酌蘭英酒對此得娛神
共内人夜坐守歲
歡多情未極賞至莫停杯酒中喜桃子粽裏覓楊梅簾
開風入帳燭盡炭成灰勿疑鬢釵重爲待曉光催
别義陽郡二首
翔鳳樓遙望與雲浮歌聲臨樹出舞影入江流葉落看
村近天高應向秋
飾面亭粧成更點星頰上紅疑淺眉心黛不青故留殘
粉絮挂看箔簾釘
鮑至(東海人仕晉安王隨府在雍州號高齋學士)
山池應令
望園光景暮林觀歇雰埃荷疎不礙檝石淺好縈苔風
光逐榜轉山望向橋開樹交樓影沒岸暗水光來
奉和往虎窟山寺
神心睠物序訪道絶塵囂林疎蓋影出風去管聲遙息
徒依勝境税駕上山椒年還節已仲野綠氣方韶短葉
生喬樹疎花發早條遠峯帶雲沒流烟雜雨飄復兹承
乏者頒名厠末僚願藉連河澗庶影慧燈昭一知衣内
寶方慙(一作悲)兹地遼
孔燾(仕梁刑獄參軍簡文帝資遣孔燾二女教曰故無錫令孔燾經術弘長志履貞槩游處積年一)
(朝長往)
往虎窟山寺
聖情想區外脂駕出西南前驅聞鳳管後乘躍龍驂爰
遊非逸豫幽谷有靈龕兼覿息心者宴坐臨清潭禪食
寧須稼雲衣不待蚕蘋荇緣澗壑蘿葛蔓松楠鶯林響
初轉春畦藥欲含惑心隨教遣法味與恩覃庶憑八解
力永滅六塵貪
古詩紀卷九十九
