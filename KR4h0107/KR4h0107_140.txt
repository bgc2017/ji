古詩紀卷一百四十明馮惟訥撰
隋附錄第一
樂府失載名氏
陌上桑
日出秦樓明條垂露尚盈蠶饑心自急開奩妝不成
出塞
候騎出甘泉奔命入居延旗作浮雲影陣如明月弦
王昭君
猗蘭恩寵歇昭陽幸御稀朝辭漢闕去夕見胡塵飛寄
言秦樓下因書秋鴈歸
陽春曲
芣苢生前逕含桃落小園春心自搖蕩百舌更多言
項王歌
無復拔山力誰論蓋世才欲知漢騎滿但聽楚歌哀悲
看騅馬去泣望艤舟来
于闐採花(于闐古于闐國居葱嶺北一百餘里漢唐以来皆入貢)
山川雖異所草木尚同春亦如溱洧地自有採花人
沐浴子
澡身經蘭汜濯髮傃芳洲折榮聊躑躅攀桂且淹留
澤雉(古今樂錄曰鳳將雛以澤雉送曲)
擅場延繡頸朝飛弄綺翼飲啄常自在驚雄恒不息
夜夜曲
愁人夜獨傷滅燭卧蘭房秪恐多情月旋来照妾牀
舍利佛
金繩界寳地珍木蔭瑶池雲間妙音奏天際法蠡吹
摩多樓子
從戎向邊北遠行醉密親借問隂山候還知塞上人
鷄鳴歌
(樂府廣題曰漢有鷄鳴衛士主鷄唱宮外舊儀宮中與臺並不得畜鷄畫漏盡夜漏起中黃門持五)
(夜甲夜畢傳乙乙夜畢傳丙丙夜畢傳丁丁夜畢傳戊戊夜是為五更未明二刻鷄鳴衛士起唱漢)
(書曰高帝圍項羽垓下羽是夜聞漢軍四面皆楚歌應劭曰楚歌者鷄鳴歌也晉太康地記曰後漢)
(固始鮦陽公安細陽四縣衛士唱此曲於闕下歌之今鷄鳴歌也然則此歌蓋漢歌也按周禮鷄人)
(掌大祭祀夜嘑旦以嘂百官則所起亦遠矣)
東方欲明星爛爛汝南晨鷄登壇喚曲終漏盡嚴具陳
月沒星稀天下旦千門萬戶遞魚鑰宫中城上飛烏鵲
黃門倡歌
(漢書禮樂志曰成帝時鄭聲尤甚黃門名倡丙疆景武之屬富顯於世隋書樂志曰漢樂有黃門鼔)
(吹天子宴羣臣之所用也)
佳人俱絶世握手上春樓點黛方初月縫裙學石榴君
王入朝罷爭競理衣裘
歎疆場(此下三首考樂府前後皆唐人之詩或唐作也)
(樂苑曰歎疆場宮調曲也)
聞道行人至妝梳對鏡臺淚痕猶尚在笑靨自然開
塞姑
昨日盧梅塞口整見諸人鎮守都護三年不歸折盡江
邊楊柳
回紇曲
(樂苑曰回紇商調曲也)
隂山瀚海使難通幽閨少婦罷裁縫緬想邊庭征戰苦
誰能對鏡冶愁容久戍人將老須臾變作白頭翁(第五句闕)
(二字)
古詩紀卷一百四十
