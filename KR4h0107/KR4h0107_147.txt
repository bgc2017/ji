古詩紀卷一百四十七明馮惟訥撰
別集第三
品藻
漢
高帝武帝
文中子曰大風安不忘危其覇心之存乎秋風樂極悲
來其悔心之萌乎
(高祖大風之歌雖止於二十三字而志氣慷慨規模宏遠凜凛乎巳有四百年基業之氣史記樂書謂之)
(三侯章令沛得以四時歌舞宗廟蓋欲使後之子孫知其祖創業之勤不可怠於守成爾武帝秋風辭瓠)
(子歌巳無足道及為賦以傷悼李夫人反覆數百言綢繆眷戀於一女子其視高祖豈不愧哉藝文志上)
(首造賦二篇其一不得而見耶丹陽集)
秋風起兮白雲飛出自大風起兮雲飛揚蘭有秀兮菊
有芳懷佳人兮不能㤀出自沅有芷兮澧有蘭思公子
兮未敢言漢武讀書故有沿襲漢高不讀書多出巳意
(詩家直說)
漢武帝栢梁臺成詔羣臣能為七言者乃得上坐有曰
總領天下誠難治有曰和撫四夷不易哉有曰三輔盗
賊天下危有曰盜阻南山為民災有曰外家公主不可
治是時君臣宴樂相為警誡猶有三代之風後世以詩
諷諫獲罪者可勝嘆哉(同上)
漢高祖武帝之作則星漢回天苞符出水自然成章者
也又如上棟下宇易橧營之制而締搆之蓋取諸大壯
於後世者乎(竹林詩品)
韋孟
韋孟四言誹而不亂小雅之流風也(竹林詩評)
李陵蘇武
詩品(巳見)
皎然曰五言始於李蘇二子天與其性發言自高未有
作用如十九首詞義炳婉而成章
蘇武之作稱為高古非清廟之瑟朱絲䟽豁一唱三和
更無可喻之(竹林詩評)
張衡
詩譜曰寄興高遠遣辭自妙
張衡四愁遥衷耿慕猶風騷之遺韻也(竹林詩評)
班固酈炎趙壹
詩品(巳見)
趙壹傷彼時二首載於史傳詩家之賈誼乎(竹林詩評)
唐山夫人
周有房中之樂燕禮注謂弦歌周南召南之詩漢安世
房中歌唐山夫人所作魏繆襲謂安世歌神來燕享永
受厥福無有二南后妃風化天下之言謂房中為后妃
之歌恐失其意通典平調清調瑟調皆周房中之遺聲
(困學紀聞)
西漢樂章可齊三代舊見漢禮樂志房中樂十七章格
韻高嚴規模簡古駸駸乎商周之頌噫異哉此高帝一
時佐命功臣下至叔孫通軰皆不能為此歌尋推其源
乃唐山夫人所作服虔曰高帝姬也韋昭云唐山姓也
漢初乃有此人縱使竹竿載馳方之陋矣(劉元城語錄)
詩譜曰安世歌質古文雅(詩譜)
班婕妤
詩品(巳見)
王昭君
韋孟詩雅之變也昭君歌風之變也三百篇後二作得
體梁太子不取昭君何哉(詩家直說)
蔡琰
詩譜曰真情極切自然成文
秦嘉徐淑
詩品(巳見)
予觀藝文類聚見東漢婦人徐淑與夫秦嘉兩書又觀
玉臺新詠見其與夫詩皆麗則可誦又考史通稱其動
合禮儀言成規矩夫死毁形不嫁哀痛傷生可謂才德
兼美者也范曄後漢書作列女傳乃舍淑而取蔡琰何
見哉(丹鉛餘錄)
漢郊祀歌
史記樂書曰高祖過沛詩三侯之章令小兒歌之高祖
崩令沛得以四時歌舞宗廟孝惠孝文孝景無所增更
於樂府習常隸舊而巳至今上即位作十九章令侍中
李延年次序其聲拜為協律都尉通一經之士不能獨
知其辭皆集會五經家相與共講習讀之乃能通知其
意多爾雅之文
宋書樂志曰古者天子聽政使公卿大夫獻詩耆艾修
之而後王斟酌焉秦漢闕采詩之官歌詠多因前代與
時事既不相應且無以垂示後昆漢武帝雖頗造新歌
然不以光揚祖考崇述正德為先但多詠祭祀見事及
其祥瑞而巳商周雅頌之體闕焉
郊祀歌煆意刻酷煉字神竒(詩譜)
漢鐃歌
温裕純雅古詩得之遒深勁絶不若漢鐃歌樂府詞(談藝)
(錄)
古詩句格自質然太入工唐風山有樞云何不日鼔瑟
鐃歌辭曰臨高臺以軒可以當之又江有香草目以蘭
黃鵠高飛離哉翻絶工美可為七言宗也(同上)
漢樂府
漢書藝文志自孝武立樂府而采歌謠於是有趙代之
謳秦楚之風皆感於哀樂緣事而發亦可以觀風俗知
厚薄云高祖歌詩二篇泰一雜甘泉夀宫歌詩十四篇
宗廟歌詩五篇漢興以來兵所誅滅歌詩十四篇出行
巡狩及游歌詩十篇臨江王及愁思節士歌詩四篇李
夫人及幸貴人歌詩三篇詔賜中山靖王子噲及孺子妾
冰未央才人歌詩四篇吳楚汝南歌詩十五篇燕代謳
鴈門雲中隴西歌詩九篇邯鄲河間歌詩四篇齊鄭歌
詩四篇淮南歌詩四篇左馮翊歌詩三篇京兆尹秦歌
詩五篇河東蒲坂歌詩一篇黃門倡車忠等歌詩十五
篇雜各有主名歌詩十篇雜歌詩九篇雒陽歌詩四篇
河南周歌詩七篇河南周歌聲曲折七篇周謠歌詩七
十五篇周謠歌詩聲曲折七十五篇諸神歌詩三篇送
迎靈頌歌詩三篇周歌詩二篇南郡歌詩五篇右歌詩
二十八家三百一十四篇晉書樂志曰凡樂章古辭今
之存者並漢世街陌謠謳江南可采蓮烏生八九子白
頭吟之屬也
漢樂府眞情自然但不能中節爾累度乃是好景(詩譜)
樂府烏生八九子東門行等篇如淮南小山之賦氣韻
絶峻下可與孟德道之王劉文學曹當内手爾(談藝錄)
生年不滿百四語西門行亦掇之古人不諱重襲若相
援爾覽西門終篇固咸自鑠古詩然首尾語精美可二
也
樂府往往敘事故與詩殊蓋敘事辭緩則冗不精翩翩
堂前燕疊字極促乃佳阮瑀駕出北郭門視孤兒行大
緩弱不逮矣
樂府中有妃呼稀伊阿那諸語本自亡義但補樂中之
音亦有疊本語如曰賤妾與君共餔麋共餔麋之類也
(並同上)
古詩十九首
詩品(巳見)
詩譜曰情眞景眞事眞意眞澄至清發至情
王孝伯在京行散至其弟王睹戶前問古詩中何句為
最睹思未答孝伯詠所遇無故物焉得不速老此句為
佳睹王爽小字也(世說新語)
魏(通論)
文帝典論曰今之文人魯國孔融文舉廣陵陳琳孔璋
山陽王粲仲宣北海徐幹偉長陳留阮瑀元瑜汝南應
瑒德璉東平劉楨公幹斯七子者於學無所遺於辭無
所假咸以自騁驥騄於千里仰齊足而並馳以此相服
亦良難矣蓋君子審己以度人故能免於斯累而作論
文王粲長於辭賦徐幹時有齊氣然粲之匹也如粲之
初征登樓槐賦征思幹之玄猿漏巵圓扇橘賦雖張蔡
不過也然於他文未能稱是琳瑀之章表書記今之雋
也應瑒和而不壯劉楨壯而不密孔融體氣高妙有過
人者然不能持論理不勝辭至於襍以嘲戲及其所善
揚班儔也
魏文之才洋洋清綺舊談抑之謂去植千里然子建思
捷而才儁詩麗而表逸子桓慮詳而力緩故不競於先
鳴而樂府清越典論辯要迭用短長亦無懵焉但俗情
抑揚雷同一響遂令文帝以位尊減才思王以勢窘益
價未為篤論也仲宣溢才捷而能密文多兼善辭少瑕
累摘其詩賦則七子之冠冕乎琳瑀以符檄擅聲徐幹
以賦論標美劉楨情高以會采應瑒學優以得文路粹
楊脩頗懷筆記之工丁儀邯鄲亦含論述之美有足筭
焉休璉風情則百一標其志吉甫文理則臨丹成其采
嵇康師心以遣論阮籍使氣以命詩殊聲而合響異翮
而同飛(文心雕龍)
漢魏之交文人特茂然衰世叔運終鮮粹才孔融懿名
高列諸子視臨終詩大類銘箴語耳應瑒巧思逶迤失
之靡靡休璉百一微能自振然傷媚焉仲宣流客慷慨
有懷西京之餘鮮可誦者陳琳意氣鏗鏗非風人度也
阮生優緩有餘劉楨錐角重陗割曳綴懸並可稱也曹
丕資近美媛遠不逮植然植之才不堪整栗亦有憾焉
若夫重熙鴻化蒸育叢材金玉其相綽哉有斐求之斯
病殆寡巳夫(談藝錄)
曹操
魏書稱太祖剏造大業文武並施御軍三十餘年手不
釋書晝則講武策夜則思經傳登高必賦及造新聲被
之管絃皆成樂章
詩品(巳見)
曹孟德樂府如苦寒行猛虎行短歌行膾炙人口久矣
其希僻罕傳者若不戚年往憂世不治存亡有命慮之
為蚩又云壮盛智慧殊不再來愛時進趣將以惠誰不
特句法高邁而識趣近于有道(升菴詩話)
(魏武帝短歌行全用鹿鳴四句不如蘇武鹿鳴思野草可以喻佳賓點化為妙沈吟至今可接明明如月)
(何必小雅哉蓋以養賢自任而牢籠天下也真西山不取此篇當矣藝文類聚魏武短歌行曰對酒當)
(歌人生幾何譬如朝露去日苦多明明如月何時可匝掇憂從中来不可斷絶月明星稀烏鵲南飛繞樹三)
(無枝可依山不在高水不在深周公吐哺天下歸心歐陽詢去其半尤為簡要意完而語足也詩家直說)
文帝
詩品(巳見)
詩譜曰自然浮俊
陳思王
詩品(已見)
鄴中七子陳王最高劉郎辭氣偏正得其中不拘對屬
偶或有之語與興驅勢逐情起不由作意氣格自高十
九首其流一也(皎然詩評)
斵削精潔自然沈健(詩譜)
曹子建之作亦正亦變駸駸乎大雅之製焉(竹林詩評)
世說曰文帝嘗令東阿王七步中作詩不成者行大法
應聲便為詩曰煑豆持作羹漉豉以為汁萁在釜下然
豆在釡中泣本自同根生相煎何太急帝深有慚色(漫叟)
(詩話云曹子建七步詩世傳煑豆然豆萁豆在釜中泣一本云萁向釜下然豆在釜中泣其工拙淺深必有以)
(辨之者)
氣本尚壮亦忌銳逸魏祖云老驥伏櫪志在千里烈士
暮年壮心不巳猶曖曖也思王野田黃雀行譬如錐出
嚢中大索露矣(談藝錄)
詩不能受瑕工拙之間相去無幾頓自絶殊如塘上行
云莫以豪賢故棄捐素所愛莫以魚肉賤棄捐葱與薤
莫以麻枲賤棄捐菅與蒯浮萍篇則曰茱萸自有芳不
若桂與蘭新人雖可愛無若故所歡本自倫語然佳不
如塘上行
小雅云昔我往矣楊柳依依今我來思雨雪霏霏又云
昔我往矣黍稷方華今我來思雨雪載塗可謂善道行
役之情矣曹子建效其語云昔我初遷朱華未希今我
旋止素雪云飛則不逮遠矣且子建欲學風雅為四言
而猶未忘朱華素雪之屬對此其所以止於建安黃初
歟(蜩笑外稿)
曹子建詩質樸渾厚舂容雋永風調非後人易到陳子
昂李太白慕以為宗信乎晉以下鮮其儷也予每讀其
詩灑然有干古之想(蘭莊詩話)
白馬王彪徐幹
魏白馬王彪詩魏文學徐幹詩白馬與陳思答贈偉長
與公幹往復雖曰以莛叩鍾亦能閑雅矣(詩品)
(魏文帝典論論文云徐幹時有齊氣李善註言齊俗文體舒緩而徐幹亦有斯累按漢書地理志齊詩子)
(之還兮遭我乎峱之間兮又曰竢我於著乎而此亦其舒緩之體又云齊至今其士舒緩闊達而足智朱)
(博傳博遷瑯琊齊部舒緩博奮髯抵几曰觀齊兒欲以為俗邪寰宇記萊州人志氣緩慢是則齊俗自來)
(舒緩故文體亦然而註論語者獨謂其急功利急與舒緩正相反眞珠船)
(徐幹室思曰浮雲何洋洋願因通我辭一逝不可歸嘯歌久踟蹰人離皆復會我獨無反期自君之出矣)
(明鏡闇不治思君如流水何有窮巳時宋孝武帝擬之曰自君之出矣金翠暗無精思君如日月迴環晝)
(夜生一時諸賢共賦遂以自君之出矣為題楊仲弘謂五言絶句乃古詩末四句所以意味悠長蓋本於)
(此詩家直說)
王粲劉楨
魏志曰文帝為五官中郎將及平原侯植皆好文學粲
與北海徐幹廣陵陳琳陳留阮瑀汝南應瑒東平劉楨
並見友善自潁邯鄲淳繁欽陳留路粹沛國丁儀丁廙
弘農楊脩河内荀緯等亦有文采而不在七人之列
摰虞文章流別云王粲所與蔡子篤及文叔良士孫文
始楊德祖詩及所為潘文則作思親詩其文當而整皆
近乎雅矣贈楊脩詩今亡(三贈詩入選)
七哀仲宣詩云出門無所見白骨蔽平原路有饑婦人
抱子棄草間顧聞號泣聲揮涕獨不還未知身死處何
能兩相完驅馬棄之去不忍聽此言此事在耳目故傷
見乎詞及至南登㶚陵岸迴首望長安蔡思則巳極覽
詞則不傷一篇之功併在於此使古今作者味之無厭
末句云悟彼下泉人蓋以逝者不返吾將何親故有傷
心肝之嘆沈約云不傍經史直率胸臆吾許其知詩也
(皎然)
三良陳王詩曰秦穆先下世三臣皆自殘王粲云秦
穆殺三良惜哉空爾為蓋以陳王徙國任城被害巳後
常有憂生之慮故其詞婉娩存幾諫也王粲顯責穆公
正言其過存直諫也二詩體格高遠才藻相鄰至如臨
穴呼蒼天淚下如綆縻斯乃迥出情表未知陳王將何
以敵(同上)
詩品(已見)
詩譜曰眞實有餘澄瀘不足
王粲之作如楩柟杞梓輪囷離竒夫豈細材哉(竹林詩評)
(劉文房詩巳是洞庭人猶看㶚陵月孟東野詩長安日下影又落江湖中語意相似皆寓戀闕之意然總)
(不若王仲宣云南登㶚陵岸迴首望長安涵蓄藴藉自然不可及也)
(劉歆遂初賦望亭隧之皦皦兮飛旗幟之翩翩王粲七哀詩登城望亭隧翩翩飛羽旗實用劉歆語並)
(升菴詩話)
魏文帝曰公幹有逸氣但未遒耳至五言詩之善者妙
絶時人
詩品(巳見)
詩譜曰思健功圓
劉楨之作朗潤清越如摐金考石故宜稱於建安也(竹林詩評)
(嚴滄浪曰劉公幹贈五官中郎將詩昔我從元后整駕至南鄉過彼豐沛都與君共翺翔元后蓋指曹操)
(也至南鄉謂伐劉表之時豐沛都喻操譙郡也王仲宣從軍詩云籌策運帷幄一由我聖君聖君亦指曹)
(操也又曰竊慕負鼎翁願厲朽鈍姿是欲效伊尹負鼎干湯以伐桀也是時漢帝尚存而二子之言如此)
(正與荀彧比曹操為高光同科或以公幹平視美人為不屈是未為知人之論春秋誅心之法二子其何)
(逃以平視美人為不屈出韻語陽秋今不錄)
應璩
詩品(巳見)
嵇康
詩品(已見)
詩譜曰人品胸次高自然流出
阮籍
詩品(已見)
天識清虛禮法疎短(詩譜)
阮籍之作如剡溪雪夜孤楫沿流乘興而來興盡而巳
(竹林詩評)
古詩紀卷一百四十七
