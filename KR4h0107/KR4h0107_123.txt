古詩紀卷一百二十三明馮惟訥撰
北周第二
王襃(字子深琅邪臨沂人儉之曾孫規之子也仕梁歷吏部尚書右僕射荆州破入長安授車騎大)
(將軍明帝即位篤好文學時襃與庾信才名最高特加親待尋加開府儀同三司武帝時為太子少)
(保遷少司空出為宜州刺史)
樂府
關山篇(以下五言)
從軍出隴阪驅馬度關山關山恒掩藹高峯白雲外遥
望秦川水千里長如帶好勇自秦中意氣多豪雄少年
便習戰十四已從戎遼水深難渡榆關斷未通
從軍行二首
兵書久閑習征戰數曾經講戎平樂觀學戲(一作覽劍)羽林
亭西征度疎勒東驅出井陘牧馬濱長渭營軍毒上涇
平雲如陣色半月類城形羽書封信璽詔使動流星對
岸流沙白緣河柳色青將幕恒臨斗旌門常背邢勲封
瀚海石功勒燕然銘兵勢因麾下軍圖送掖庭誰憐下
玉筯向暮掩金屏
黃河流水急驄馬遠征人谷望河陽縣橋渡小平津年
少多遊俠結交好輕身代風愁櫪馬胡霜宜角筋羽書
勞警急邊鞍倦苦辛康居因漢使盧龍稱魏臣荒戍惟
看柳邊城不識春男兒重意氣無為羞賤貧
長安有狹邪行
威(一作逶)紆狹邪道車騎動相喧博徒稱劇孟遊俠號王
孫勢傾魏侯府交盡翟公門路邪勞夾轂塗艱倦折轅
日斜宣曲觀春還御宿園塗歌楊柳曲巷飲榴花樽獨
有遊梁倦(一作客)還守孝文園
飲馬長城窟
北走長安道征騎每經過戰垣臨八陣旌門對兩和屯
兵戍隴北飲馬傍城阿雪深無復道冰合不生波塵飛
連陣聚沙平騎跡多昏昏壠坻月耿耿霧中河羽林猶
角觝將軍尚雅歌臨戎常拔劍蒙險屢提戈秋風鳴馬
首薄暮欲如何
輕舉篇
天地能長久神仙夀不窮白玉東華檢方諸西岳童俄
瞻少海北暫别扶桑東俯觀雲似蓋低望月如弓看棋
城邑改辭家墟巷空流珠餘舊竈種杏發新叢酒釀瀛
洲玉劍鑄昆吾銅誰能攬六博還當訪井公
凌雲臺
高臺懸百尺中夕殊未窮北臨酸棗寺西眺明光宫城
傍抵䨇府林裏對相風書題鹿盧牓觀寫飛廉銅窗開
神女電梁映美人虹虞捐濫天寵鄭瞀特懷忠莊生垂
翠釣昭儀拒(一作抵)闘熊馳輪有盈缺人道亦汙隆還念
西陵舞非復鄴城中
出塞(一作塞下曲)
飛篷似征客千里自長驅塞禽唯有鴈關樹但生榆背
山看故壘繫馬識餘蒲還因麾下騎來送月支圖(三齊略記)
(秦始皇至東海蟠蒲繫馬至今其地蒲生皆糾結)
入塞
戍久風塵色勲多意氣豪建章樓閣迥長安陵樹高度
冰傷馬骨經寒墜節旄行當見天子無假用錢刀
關山月
關山夜月明秋色照孤城影虧(一作半形)同漢陣輪滿(一作全影)
逐胡兵天寒光轉白風多暈欲生寄言亭上吏遊客觧
鷄鳴
長安道
槐衢回北第馳道度西宫樹隂連䄂色塵影雜衣風採
桑逄五馬停車對兩童喧喧許史座鐘鳴賓未窮
陌上桑
人傳陌上桑未曉已含光重重相蔭映軟弱自芬芳秋
胡始倚馬羅敷未滿筐春蠶朝已老安得久彷徨
明君詞
蘭殿辭新寵椒房餘故情鴻飛漸南陸馬首倦西征寄
書參漢使銜涕望秦城唯餘馬上曲猶作出關聲
遊俠篇(英華作俠客行)
京洛出名謳豪俠競交遊河南期四姓關西謁五侯闘
鷄横大道走馬出長楸桑隂徙將夕槐路轉淹留
古曲(一作雜曲)
青樓臨大道遊俠盡(一作任)淹留陳王金被馬秦女桂為
鈎馳輪洛城巷闘鷄南陌頭薄暮風塵起聊為清夜遊
高句麗(六言)
蕭蕭易水生波燕趙佳人自多傾杯覆盌漼漼垂手奮
袖婆婆不惜黃金散盡只畏白日蹉跎
燕歌行(七言)
(北史本傳曰襃作燕歌妙盡塞北苫寒之狀元帝及諸文士和之而競為悽切及江陵為魏師所破)
(元帝出降方驗焉)
初春麗景(一作日)鶯欲嬌桃花流水没河橋薔薇花開百
重葉楊柳拂地數千條隴西將軍號都護樓蘭校尉稱
嫖姚自從昔別春燕分經年一去不相聞無復漢地關
山月(一作長安月)唯有漠北薊城雲淮南桂中明月影流黃
機上織成文充國行軍屢築營陽史討虜陷平城城下
風多能却陣沙中雪淺詎停兵屬國小婦猶年少羽林
輕騎數征行遥聞陌頭採桑曲猶勝邊地胡笳聲胡笳
向暮使人泣長望(一作還使)閨中空佇立桃花落地杏花舒
桐生井底寒葉疎試為來看上林鴈應有遥寄隴頭書
日出東南隅行(以下雜言)
曉星西北沒朝日東南隅陽窗臨玉女蓮帳照金鋪鳳
樓稱獨立絶世良所無鏡懸四龍網枕畫七星圖銀鏤
明光帶金地織成襦調弦大垂手歌曲鳳將雛採桑三
市路賣酒七條衢道逄五馬客夾轂來相趍將軍多事
勢夫聓好形模高箱照雲母壯馬餙當顱單衣火浣布
利劍水精珠自知心所愛仕宦執金吾飛甍彫翡翠(玉臺)
(作翠羽)繡桷畫屠蘇銀燭附彈映雞羽黃金步搖動襜褕
兄弟五日時來歸高車竟道生光輝名唱兩行堂上起
鴛鴦七十階前飛少年任俠輕年月珠丸出彈遂難追
墻上難為趍
昔稱梁孟子兼聞魯孔丘訪政聊為述問陳豈相詶末
代多僥倖卿相盡經由臺郎百金價台司千萬求當朝
少直筆趨代皆曲鈎廷尉十年不得調將軍百戰未封侯
夜伏擁門作常伯自有蒲萄得涼州白璧求善價明珠
難暗投高墻不可踐井水自難浮風胡有年歲銛利比
吳鉤
詩
九日從駕(以下五言)
黃山獵地廣青門官路長律改三秋節氣應九鍾霜曙
影初分地暗色始成光高旆長楸坂緹幕杏間堂射馬
垂䨇帶豐貂佩兩璜苑寒梨樹紫山秋菊葉黃華露霏
霏冷輕飈颯颯涼終慙屬車對空假侍中郎
入朝守門開(梁簡文有守東華門開詩)
鳳池(一作直城)通複道嚴駕早凌晨鐵符行警曙銀棨未開
闉塹暗城無影晴新路不塵屯兵引畫劍騎吹動班輪
徒知仰睿藻抽辭殊未申
贈周處士
我行無歲月征馬屢盤桓崤曲三危岨關重九折難猶
持漢使節尚服楚臣冠巢禽疑上幕驚羽畏虛彈飛蓬
去不已客思漸無端壯志與時歇生年隨事闌百齡悲
促命數刻念餘歡雲生隴坻黑桑疎薊北寒鳥道無蹊
徑清漢有波瀾思君化羽翮要我鑄金丹
别陸子雲(藝文作别陸才子)
解纜出南浦征棹且凌晨還看分手處唯餘送别人中
流搖蓋影邊江落騎塵平湖開曙日細柳發新春滄波
不可望行雲聊共因
奉和趙王途中五韻(庾信集亦載此首)
飄飄映車幕出沒望連旗度雲還翊陣逥風即送師峽
路沙如月山峯石似眉村桃拂紅粉岸柳被青絲錦城
遥可望逥鞍念此時
和張侍中看獵
上林冬狩返回中講射歸還登宣曲觀更獵黃山圍嚴
冬桑柘慘寒霜馬騎肥緤盧隨兔起高鷹接雉飛獨嗟
來遠客辛苦倦邊衣
和庾司水修渭橋
東流仰天漢南渡似牽牛長堤通甬道飛梁跨造舟使
者開金堰太守擁河流廣陵候濤水荆峽望陽侯波生
從故舶沙漲湧新洲天星識辯對檢玉應沈鈎空悅浮
雲賦非復採蓮謳
玄圃濬池臨泛奉和
長洲春水滿臨汎廣川中石壁如明鏡飛橋類飲虹垂
楊夾浦綠新桃緣徑紅對樓還泊岸迎波暫守風漁舟
釣欲滿蓮房採半空於兹臨北闕非復坐墻東
和從弟祐山家二首
採藥名山頂時節無春冬散雲非一色連嵓異衆峯合
沓似無徑間關定有蹤山窗臨絶頂檐溜俯危松空林
鳴暮雨虛谷應朝鍾仙童時可遇羽客屢相逄若值韓
衆藥當御長房龍
結交非俗士仙侣自招携少華隱日月太乙尋虹霓衆
林積為籟圍竹茂成埤幽谷曙無景荒途晝欲迷滴瀝
寒泉溜呌嘯秋猿啼白雲帝鄉起神禽丹穴栖箭篠時
通徑桃李復成蹊今身得其所羣物可令齊
詠鴈
伺潮聞曙響妬壟有春翬豈若雲中鴈秋時塞外歸河
長猶可涉海闊故難飛霜多聲轉急風疎竹屢稀園池
若可至不復怯虞機
送觀寧侯葬
蒙羽高峻極淮泗導清源刑茅廣裂地跗萼盛開蕃紛
綸彤雘彩從容瓊玉温衝飈搖柏榦烈火壯曾崑疇昔
同羈旅辛苦涉凉暄觀風方聽樂垂淚遽傷魂造舟虛
客禮高閈掩賓垣桂樹思公子芳草惜王孫今晨向郊
郭猶似背轘轅丹旐書空位素帳設虛樽楚琴南操絶
韓書舊說存西靡傷新樹東陵惜故園自憐悲谷影彌
愴(一作念)玉關門餘輝盡天末夕霧擁(一作起)山根平原看
獨樹臯亭望列村寂寥還蓋静荒茫歸路昏挽鐸已流
唱歌童行自喧睠言千載後誰將遊九原
送劉中書葬
昔别傷南浦今歸去北邙書生空託夢久客每思鄉塞
近邊雲黑塵昏野日黃陵谷俄遷變松栢易荒涼題銘
無復迹何處驗龜長
别王都官
連翩憫流客悽愴惜離羣東西御溝水南北會稽雲河
橋兩堤絶橫岐數路分山川遥不見懷袖遠相聞
送别裴儀同
河橋望行旅長亭送故人沙飛似軍幕蓬卷若車輪邊
衣苦霜雪愁(一作秋)貌損風塵行路皆兄弟千里念相親
渡河北(苑詩類選作范雲者非)
秋風吹木葉還似洞庭波常山臨代郡亭障繞黃河心
悲異方樂腸斷隴頭歌薄暮臨征馬失道北山阿
詠月贈人
月色當秋夜斜暉映薄帷上弦如半璧初魄似蛾眉渡
雲光忽駛中天影更遲高陽懷許掾對此益相思
和殷廷尉歲暮
歲晚悲窮律他鄉念索居寂寞灰心盡摧殘生意餘産
空交道絶財殫密親疎空悲趙壹賦還著虞卿書
看闘雞
躞蹀始横行意氣欲相傾妬敵金芒起猜羣芥粉生入
場疑挑戰逐退似追兵誰知函谷下人去獨開城
彈棋
投壺生電影六博值仙人何如鏡奩上自有拂輕巾隔
澗疑將别隴頭如望秦握筆徒思賦辭短竟無陳
從駕北郊
維皇敬明祀望拜出河東地靈開複道營星發紫宫衡
街響清蹕偵候起相風森沉羽林騎肅穆虎賁弓
和趙王隱士(庾信同賦)
鳬鵠均長短鵬鷃共逍遥清襟藴秀氣虛席滿風飈斷
絃惟續葛獨酌止傾瓢菖蒲九重節桑薪七過燒
始發宿亭
送人亭上别被馬櫪中嘶漠漠村煙起離離嶺樹齊落
星侵曉沒殘月半山低(闕)
山池落照
竹館掩荆扉池光晦晚暉孤舟隱荷出輕棹染苔歸浴
禽時侣竄驚羽忽單飛(闕)
詠霧應詔
七條開早陌五里闇朝氛帶樓疑海氣含蓋似浮雲方
從河水上預奉綠圖文
入關故人别
百年餘古樹千里闇黃塵關山行就近相看成遠人
過藏經道館
松古無年月鵠去復來歸石壁藤為路山䆫雲作扉
明慶寺石壁
夏水懸臺際秋泉帶雨餘石生銘字長山久谷神虛
雲居寺高頂
中峯雲已合絶頂日猶晴邑居隨望近風煙對眼生
詠定林寺桂樹
歲餘彫晚葉年至長新圍月輪三五映烏生八九飛
釋亡名(俗姓宋氏南郡人本名闕弱齡遁世吟嘯丘壑長富才華事梁元帝深見禮待梁亡遠客)
(岷蜀會周氏跨有井絡齊王鎮蜀素加禮供秩滿還雍遂勒歸謁帝朝省總議將徵拔之然雅亮卓)
(然曾無易節多所著述有集十卷行於世)
五苦詩
生苦
可患身為患生將憂共生心神恒獨苦寵辱横相驚朝
光非久照夜燭幾時明終成一聚土強覓千年名
老苦
少日欣日益老至苦年侵紅顔既罷豔白髮寧久吟階
庭唯仰杖朝府不勝簪甘肥與妖麗徒有壯時心
病苦
拔劍平四海横戈却萬夫一朝牀枕上逥轉仰人扶壯
色隨肌減呻吟與痛俱綺羅雖滿目愁眉獨向隅
死苦
可惜凌雲氣忽隨朝露終長辭白日下獨入黃泉中池
臺既已沒墳隴向應空唯當松栢裏千年恒勁風
愛離
誰忍心中愛分為别後思幾時相握手嗚噎不能辭雖
言萬里隔猶有望還期如何九泉下更無相見時
五盛隂
(佛書有五隂譬喻謂以聚沬喻色水中泡喻痛熱時燄喻想芭蕉喻行幻喻識言皆空虛也)
先去非長别後來非久親新墳將舊塚相次似魚鱗茂
陵誰辨漢驪山詎識秦千年與昨日一種併成塵定知
今世土還是昔時人焉能取他骨復持埋我身
無名法師
過徐君墓
延陵上國返枉道訪徐公死生命忽異懽娛意不同始
往邙山北聊踐平陵東徒觧千金劍終恨九泉空日盡
荒郊外煙生松柏中何言愁寂寞日暮白楊風
尚法師
飲馬長城窟
長城征馬度橫行且勞羣入冰穿凍水飲浪聚流文澄
鞍如漬月照影若流雲別有長松氣自觧逐將軍
古詩紀卷一百二十三
