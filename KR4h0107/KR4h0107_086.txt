古詩紀卷八十六明馮惟訥撰
梁第十三
江淹(二)
襍體三十首(并序)
夫楚謠漢風既非一骨魏製晉造固亦二體譬猶藍
朱成彩襍錯之變無窮宫角為音靡曼之態不極故
蛾眉詎同貌而俱動於魄芳草寧共氣而皆悅於魂
不其然歟至於世之諸賢各滯所迷莫不論甘而忌
辛好丹而非素豈所謂通方廣恕好遠兼愛者哉乃
及公幹仲宣之論家有曲直安仁士衡之評人立矯
抗況復殊於此者乎又貴遠賤近人之常情重耳輕
目俗之恒蔽是以邯鄲託曲於李竒士季假論於嗣
宗此其效也然五言之興諒非夐古但關西鄴下既
巳罕同河外江南頗為異法故玄黃經緯之辨金碧
浮沈之殊僕以為亦各具(選作合其)美兼善而巳今作三
十首詩斆其文體雖不足品藻淵流庶亦無乖商㩁
云爾
古離别
遠與君别者乃至鴈門關黃雲蔽千里遊子何時還送
君如昨日簷前露已團不惜蕙草晩所悲道里寒君在
天一涯妾身長别離願一見顔色不異瓊樹枝兔絲及
水萍所寄終不移
李都尉陵從軍
樽酒送征人踟蹰在親宴日暮浮雲滋握手淚如霰悠
悠清水川嘉魴得所薦而我在萬里結友(一作髮)不相見
袖中有短書願寄雙飛燕
班婕妤詠扇
紈扇如團月出自機中素畫作秦王女乘鸞向煙霧彩
色世所重雖新不代故竊愁凉風至吹我玉階樹君子
恩未畢零落在中路
魏文帝曹丕遊宴
置酒坐飛閣逍遥臨華池神飈自遠至左右芙蓉披綠
竹夾清水秋蘭被幽崖月出照園中冠珮相追隨客從
南楚來為我吹參差淵魚猶伏浦聽者未云疲高文一
何綺小儒安足為肅肅廣殿陰雀聲愁北林衆賓還城
邑何用慰我(一作吾)心
陳思王曹植贈友
君王禮英賢不恡千金璧雙闕指馳道朱宫羅第宅從
容冰井臺清池映華薄凉風盪芳氣碧樹先秋落朝與
佳人期日夕望青閣褰裳摘明珠徙倚拾蕙若眷我二
三子辭義麗金艧延陵輕寳劒季布重然諾處富不忘
貧有道在葵藿
劉文學楨感懷
蒼蒼山中桂團團霜露色霜露一何緊桂枝生自直橘
柚在南國因君為羽翼謬蒙聖主私許身文墨職丹彩
既已過敢不自雕飾華月照芳池列坐金殿側微臣固
受賜鴻恩良未測
王侍中粲懷德
伊昔值世亂秣馬辭帝京既傷蔓草别方知枤杜情崤
函蕩(選作復)丘墟冀闕緬縱横倚棹泛涇渭日暮山河清
蟋蟀依素(選作桑)野嚴風吹枯莖鸛鷁在幽草客子淚已
零去鄉三(一作二)十載幸遭天下平賢主降嘉賞金貂服
玄纓侍晏出河曲飛蓋遊鄴城朝露竟幾何忽如水上
萍君子篤恩(選作惠)義柯葉終不傾福履既所綏千載垂
令名
嵇中散康言志
曰余不師訓潛志去世塵遠想出宏域高步超常倫靈
鳳振羽儀戢景西海濱朝食琅玕實夕飲玉池津處順
故無累養德乃入神曠哉宇宙惠雲羅更四陳哲人貴
識義大雅明庇身莊生悟無為老氏守其真天下皆得
一名實久相賓咸池饗爰居鍾鼓或愁辛柳惠善直道
孫登庶知人寫懷良未遠感贈以書紳
阮步兵籍詠懷
青鳥海上遊鷽斯蒿下飛浮沈不相宜羽翼各有歸飄
飄可終年(一作極)沆(一作滉)瀁安是非朝雲乘變化光耀世
所希精衞銜木石誰能測幽微
張司空華離情
秋月映簾櫳懸光入丹墀佳人撫鳴琴清夜守空帷蘭
徑少行迹玉臺生網絲庭樹發紅彩閨草含碧滋延佇
整綾(一作羅)綺萬里贈所思願垂湛露惠信我皎日期
潘黃門岳述哀
青春速天機素秋馳白日美人歸重泉悽愴無終畢殯
宫已肅清松栢轉蕭瑟俯仰未能弭尋念非但一撫衿
悼寂寞恍然若有失明月入綺窗髣髴想蕙質銷憂非
萱草永懷寄夢寐夢寐復冥冥何由覿爾形我慙北海
術爾無帝女靈駕言出遠山徘徊泣松銘雨絶無還雲
華落豈留英日月方代序寢興何時平
陸平原機羇宦
儲后降嘉命恩紀被微身明發眷桑梓永歎懷密親流
念辭南澨銜怨别西津驅馬遵淮泗旦夕見梁陳服義
追上列矯迹厠宫臣朱黻咸髦士長纓皆俊民契闊承
華内綢繆踰(選作越)歲年日暮聊總駕逍遥觀洛川殂歿
(選作徂役)多拱木宿草凌寒煙遊子易感慨躑躅還自憐願
言寄三鳥離思非徒然
左記室思詠史
韓公淪賣藥梅生隠市門百年信荏苒何為(選作用)苦心魂
當學衞霍將建功在河源珪組賢君眄青紫明主恩終
軍才始達賈誼位方尊金張服貂冕許史乘華軒王矦
貴片議公卿重一言太平多歡娱飛蓋東都門顧念張
仲蔚蓬蒿滿中園
張黃門協苦雨
丹霞蔽陽景綠泉涌隂渚水鸛巢層甍山雲潤柱礎有
弇興春節愁霖貫秋序爕爕凉葉奪戾戾颸風舉高談
翫四時索居慕儔侣青苕(選作苔)日夜黃芳蕤成宿楚歲
暮百慮(集作憂)交無以慰延佇
劉太尉琨傷亂
皇晉遘陽九天下横氛霧秦趙值薄蝕幽并逢虎據伊
余荷寵靈感激徇馳騖雖無六竒術冀與張韓遇寗戚
扣角歌桓公遭乃舉荀息冐險難實以忠貞故空令日
月逝愧無古人度飲馬出城濠北望沙漠路千里何蕭
條白日隱寒樹投袂既憤懣撫枕懷百慮功名惜未立
玄髮已改素時哉苟有會治亂惟冥數
盧郎中諶感交
大厦須異材廊廟非庸器英俊著世功多士濟斯位眷
顧成綢繆乃與時髦匹姻媾久不虧(選作虚)契闊豈但一
逢厄既已同處危非所恤常慕先達槩觀古論得失馬
服為趙將疆場得清謐信陵佩魏印秦兵不敢出慨無
握中策徒慙素絲質羇旅去舊京(一作鄉)感遇踰琴瑟自
顧非杞梓勉力在無逸更以畏友朋濫吹乖名實
郭弘農璞遊仙
崦山多靈草海濱饒竒石偃蹇尋青雲隠淪駐精魄道
人讀丹經方士鍊玉液朱霞入窗牖曜靈照空隙傲睨
摘木芝陵波採水碧眇然萬里遊矯掌望烟客永得安
期術豈愁濛汜迫
孫廷尉綽襍述
太素既已分吹萬著形兆寂動苟有源因謂殤子夭道
喪涉千載津梁誰能了思乘扶搖翰卓然凌風矯靜觀
尺棰義理足未嘗少冋冋秋月明憑軒詠堯老浪迹無
蚩妍然後君子道領略歸一致南山有綺皓交臂久變
化傳火乃薪草亹亹玄思清胷中去機巧物我俱忘懷
可以狎鷗鳥
許徵君詢自敘
張子闇内機單生蔽外像一時排冥筌泠然空中賞遣
此弱喪情資神任獨往采藥白雲隈聊以肆所養丹葩
曜芳蕤綠竹隂閒敞苕苕寄意勝不覺凌虛上曲櫺激
鮮飈石室有幽響去矣從所欲得失非外奬至哉操斤
客重明固已朗五難既灑落超迹絶塵網
殷東陽仲文興矚
晨遊任所萃悠悠藴真趣雲天亦遼亮時與賞心遇青
松挺秀萼惠色出喬(集作芳)樹極眺清波深緬映石璧素
瑩情無餘滓拂衣釋塵務求仁既自我玄風豈外慕直
置忘所宰蕭散得遺慮
謝僕射混遊覽
信矣勞物化憂襟未能整薄言遵郊衢總轡出臺省凄
凄節序高寥寥心悟永時菊耀巖阿雲霞冠秋嶺眷然
惜良辰徘徊踐落景卷舒雖萬緒動復歸有靜曾是廹
桑榆歲暮從所秉丹壑不可攀忘懷寄匠郢
陶徵君潛田居
種苗在東臯苗生滿阡陌雖有荷鉏倦濁酒聊自適日
暮巾柴車路闇光已夕歸人望煙火稚子候簷隙問君
亦何為百年會有役但願桑麻成蠶月得紡績素心正如
此開逕望三益
謝臨川靈運遊山
江海經邅廻山嶠備盈缺靈境信淹留賞心非徒設平
明登雲峰杳與廬霍絶碧障長周流金潭恒澄徹洞林
帶晨霞石壁映初晣乳竇既滴瀝丹井復寥泬嵓㠋轉
竒秀岑崟還相蔽赤玉隠瑶溪雲錦被沙汭夜聞猩猩
啼朝見鼯鼠逝南中氣候暖朱華凌白雪幸遊建德鄉
觀竒經禹穴身名竟誰辨圖史終磨滅且泛桂水潮映
月遊海澨攝生貴處順將為智者說
顔特進延之侍宴
太微凝帝宇瑶光正神縣揆日粲書史相都麗聞見列
漢構仙宫開天製寳殿桂棟留夏飈蘭橑停冬霰青林
結冥濛丹巘被(五臣作披)蔥蒨山雲備卿靄池卉具靈變重
陽集清氛下輦降玄宴騖望分寰隧曬曠盡都甸氣生
川嶽隂煙滅淮海見中坐溢朱組步櫩簉瓊弁禮登佇
睿情樂闋延皇眄測恩躋愉逸㳂牒懵浮賤承榮重兼
金(選作榮重餽兼金)廵華過盈瑱敢飾輿人詠方慙淥水薦
謝法曹惠連贈别
昨發赤亭渚今宿浦陽汭方作雲峯異豈伊千里别芳
塵未歇席零(選作涔)淚猶在袂(入聲)停艫望極浦弭棹阻風
雪風雪既經時夜永起懷思汎濫北湖遊苕(李善作岧)亭南
樓期點翰詠新賞開袠瑩所疑摘芳愛氣馥拾蘂憐色
滋色滋畏沃若人事亦銷鑠子衿怨勿往谷風誚輕薄
共秉延州信無慙仲路諾靈芝望三秀孤筠情所託所
託巳殷勤祗足攪懷人今行嶀嵊外銜思至海濱覿子
杳未僝欵睇在何辰雜珮雖可贈疏華竟無陳無陳心
悁勞旅人豈遊遨幸及風雪霽青春滿江臯解纜候前
侣還望方鬱陶煙景若離遠末響寄瓊瑶
王徵君微養疾
窈藹瀟湘空翠澗澹無滋寂歴百草晦歘吸鵾雞悲清
隂往來遠月華散前墀鍊藥矚虛幌汎瑟臥遥帷水碧
驗未黷金膏靈詎淄(集作詎能淄)北渚有帝子蕩瀁不可期
悵然山中暮懷痾屬此詩
袁太尉淑從駕
宫廟禮哀敬枌邑道嚴玄恭潔由明祀肅駕在祈年詔
徒登季月戒鳳藻行川雲旆象漢徙宸網擬星懸朱櫂
麗寒渚金鋄(無犯切馬冠也)映秋山羽衞藹流景綵吹震沈淵
辨詩測京國履籍鑒都鄽甿謠響玉律邑頌被丹弦文
軫薄桂海聲教燭冰天和惠頒上笏恩渥浹下筵幸侍
觀洛後豈慕廵河前服義方無沫展歌殊未宣
謝光祿莊郊遊
肅舲出郊際徙樂逗江隂翠山方藹藹青浦正沈沈凉
葉照沙嶼秋榮冐水潯風散松架險雲鬱石道深靜默
(集作然)鏡緜野四睇亂層岑氣清知鴈引露華識猨音雲
裝信解黻煙駕可辭金始整丹泉術終覿紫芳心行光
自容裔無使弱思侵
鮑參軍昭戎行
豪士枉尺璧宵人重恩光徇義非為利執羈輕去鄉孟
冬郊祀月殺氣起嚴霜戎馬粟不煖軍士冰為漿晨上
城臯坂磧礫皆羊腸寒(集作雲)隂籠白日大谷晦蒼蒼息
徒稅征駕倚劒臨八荒鷦鵬不能飛玄武伏川梁鎩翮
由時至感物聊自傷竪儒守一經未足識行藏
休上人怨别
西北秋風至楚客心悠哉日暮碧雲合佳人殊未來露
彩方泛豔月華始徘徊寳書為君掩瑶瑟詎能開相思
巫山渚悵望陽雲臺膏罏絶沈燎綺席生浮埃桂水日
千里因之平生懷
學魏文帝
西北有浮雲繚繞華隂山惜哉時不遇入夜值霜寒秋
風聒地起吹我至幽燕幽燕非我國窈窕為誰賢少年
歌且止歌聲斷客子
效阮公詩十五首(集作效古)
歲暮懷感傷中夕弄清琴戾戾曙風急團團明月隂孤
雲出北山宿鳥驚東林誰謂人道廣憂慨自相尋寧知
霜雪後獨見松竹心
十年學讀書顔華尚美好不逐世間人鬭雞東郊道富
貴如浮雲金玉不為寳一旦鵜(一作鵙)鴂鳴嚴霜被勁草
志氣多感失淚下沾懷抱
白露淹庭樹秋風吹羅衣忠信主不合辭意將訴誰獨
坐東軒下雞鳴夜巳晞總駕命賓僕遵路起旋歸天命
誰能見人蹤信可疑
飄飄恍惚中是非安所之大道常不驗金火每如斯忼
慨少淑貌便娟多令辭宿昔秉心誓靈明將見期願從
丹邱駕長弄華池滋
隂陽不可知鬼神惟杳冥暫試武帝貌一見李后靈同
情淪異物有體入無形聖賢共草昧仁智焉足明變化
未有極恍惚誰能精
若木出海外本自丹水隂羣帝共上下鸞鳥相追尋千
齡猶旦夕萬世更浮沈豈與異鄉士瑜瑕論淺深
夏后乘兩龍高會在帝臺榮光河雒出白雲蒼梧來侍
御多賢聖升降有羣才四時有變化盛明不徘徊高陽
邈已遠竚立誰語哉
昔余登大梁西南望洪河時寒原野曠風急霜露多仲
冬正慘切日月少精華落葉縱横起飛鳥時相過搔首
廣川隂懷歸思如何常願反初服閒步潁水阿
宵月輝西極女圭映東海佳麗多異色芬葩有竒采綺
縞非無情光隂命誰待不與風雨變長共山川在人道
則不然消散隨風改
少年學擊劒從師至幽州燕趙兵馬地唯見古時邱登
城望山水平原獨悠悠寒暑有往來功名安可留
擾擾當途子毁譽多埃塵朝生輿馬間夕死衢路濱藜
藿應見棄勢位乃為親華屋爭結綬朱門競彈巾徒羡
草木利不愛金碧身至德所以貴河上有丈人
華樹曜北林芬芳空自宣秋至白雲起蟪蛄號庭前中
心有所思虛堂獨浩然安坐詠琴瑟逍遥可永年
假乘試行遊北望高山岑翩翩征鳥翼蕭蕭松栢隂感
時多辛酸覽物更傷心性命有定理禍福不可禁唯見
雲際鵠江海自追尋
夕雲映西山蟋蟀吟桑梓零露被百草秋風吹桃李君
子懷苦心感慨不能止駕言遠行遊驅馬清河涘寒暑
更進退金石有終始光色俯仰間英豔難久恃
至人貴無為裁魂守寂寥惟有馳騖士風塵在一朝輿
馬相跨躍賓從共矜驕天道好盈缺春華故秋凋不知
北山民商歌弄場苖
清思詩五首
趙后未至麗隂妃非美極情理儻可論形有焉足識帝
女在河洲晦映西海側隂陽無定光襍錯千萬色終歲
如瓊草紅華長翕赩
師曠操雅操延子聆竒音玄鶴徒翔舞清角自浮沈明
琯東南逝精絲西北臨白雲瑶池曲止(集作止)使淚淫淫
秋夜紫蘭生湛湛明月光偃蹇靈芝采容裔紫華堂林
木不拂蓋淇水寧漸裳倏忽南江隂照曜北海陽從此
長往來萬世無感傷
白露滋金瑟清風蕩玉琴空閨饒遠念虛堂生夜隂兹
夕一何哀明月沒西林世人重時暮道士情亦深願乘
青鳥翼徑出玉山岑
至德不可傳靈龜不可侣草木還根蔕精靈歸妙理我
學杳冥道誰能測窮已須待九轉成終會長沙市
傷内弟劉常侍
金璧自蕙質蘭杜信嘉名丹綵既騰迹華萼故揚聲伊
余方罷秀歎息向君榮誰疑春光昃何遽秋露輕遠心
惜近路促景怨長情風至衣袖冷況復蟪蛄鳴白露㳂
漢沼明月空漢生長悲離短意惻切吟空庭注欷東郊
外流涕北山坰
悼室人十首
佳人永暮矣隠憂遂歴兹寳燭夜無華金鏡晝恒微桐
葉生綠水霧天流碧滋蕙弱芳未空蘭深鳥思時湘醽
徒有酌意塞不能持
適見葉蕭條巳復花菴鬱帳裏春風盪簷前還燕拂垂
涕視去景摧心向徂物今悲輒流涕昔歡常飄忽幽情
一不弭守歎誰能慰
夏雲多襍色紅光鑠蕤鮮苒弱屏風草潭拖(本集作施)曲池
蓮黛葉鑑深水丹華香碧煙臨綵方自弔擥氣以傷然
命知悲不絶恒如注海泉
駕言出遊衍冀以滌心胷復值煙雨散清隂帶山濃素
沙匝廣岸雄虹冠尖峯出風舞森桂落日曖圓松還結
生不念楚客獨無容
秋至𢷬羅紈淚滿未能開風光肅入戸月華為誰來結
眉向珠網瀝思視青苔鬢局將成葆帶减不須摧我心
若涵煙葐蒀滿中懷
窗塵歲時阻閨蕪日夜深流黃夕不織寧聞梭杼音凉
靄漂虛座清香盪空琴蜻引知寂寥蛾飛測幽隂乃抱
生死悼豈伊離别心
顥顥氣薄暮蔌蔌清衾單階前水光裂樹上雪花團庭
鶴哀以立雲雞肅且寒方東有苦淚承夜非膏蘭從此
永黯削萱葉焉能寬
抒悲情雖滯送往意所知空座幾時設虛帷無久垂暮
氣亦何勁嚴風照天涯夢寐無端際敞恍有分離意念
每失乖徒見四時虧
神女色姱麗乃出巫山湄逶迤羅袂下鄣日望所思佳
人獨不然戸牖絶錦綦感此增嬋娟屑屑涕自滋清光
澹且减低意守空帷
二妃麗瀟湘一有乍一無佳人承雲氣無下此幽都當
追帝女迹出入泛靈輿掩映金淵側遊豫碧山隅曖然
時將罷臨風返故居
雲山讚四首并序
壁上有襍畫皆作山水好勢仙者五六雲氣生焉悵
然會意題為小讚云
王太子(一作王子喬)
子喬好輕舉不待鍊銀丹控鶴去(一作上)窈窕學鳳對㠝
岏山無一春草谷有千年蘭雲衣不躑躅龍駕何時還
陰長生
隂君惜靈骨珪璧詎為寳日夜名山側果得金丹道憂
傷永不至光顔如碧草若渡西海時致意三青鳥
白雲
紫煙世不覿赤鱗庖所捐白雲亦海外葐蒀起三山蕭
瑟玉池上容裔帝臺前欲知青都裏乘此乃登天
秦女
青琴既曠世綠珠亦絶羣猶不及秦女十五乘綵雲璧
質人不見瓊光俗詎聞願使洛靈往為我道竒芬
古詩紀卷八十六
