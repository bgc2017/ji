對山集卷九
明康海撰
賦
夢遊太白山賦
余歴覽載籍所志古人之辭由屈原宋玉以來
不可勝計而浮靡侈放之辭蓋托諷寓興者之
所共趨上林之後益蕪益漫亡能爾雅志士之
所賤也余感風人之義因夢遊太白山歴見竒
瑰駭異之狀孚於人言退而作賦凡若干言雖
極假借要皆自喻其迹少有虛謬諛駕凌絶之
病示諸同志皆曰可錄
弘治閼逢攝提格終相之月康子夢遊太白與金子可
卿乘馬領僕各執糧糗飫飼之物浮漆渭跨郿塢環惇
物逾武功去約萬里四望塞蔽恐怖獰突惶惑震厲若
將遂為虎豹之嚙有老人者雪髭鶴髮電目龍頭自西
而來若愛若識請以前路則笑而不言少頃復去金子
曰若非山川之精邪豈將疑我以迷晦顧我以虛詼也
乃躡於其後則豁然四開巒回徑折泉下雲散予曰是
未可止也夫八紘之廣獨有太白盤礴峵&KR0008;瑰&KR0008;崎崛
神靈秀明嵭&KR0008;嶪嶭夫是但謂末麓近壑然未邃也乃
與&KR1699;蜒仄石轉附垂藤升瞷巉壁靜嘯絶坪忽萬里之
瞬側何溟渤之未窮雜卉蒨葱石泉沸騰嘉樹驂乎九
御神風颯乎太綋騄駬散乎䬴粒蛟螭視乎細繩電光
恍乎山足雷聲浩乎廣聽零露凝其在衣松濤悠乎啟
聲金子曰快哉遊乎夫造物者假我以聖智崇我以令
德我弗用觀奈此膚景遂直詣而不回何茫迷之勿騁
乃爾若神物之可憑歴千巖之邃嶺山石儼乎華嵩細
流浩乎滄溟蓬蒿翳乎峯壑墜葉震乎雷霆老人跨鶴
從雲前下笑曰異乎子之善勇也夫太白始峯炎暑冰
沍萬夫之勇亡有敢及况迨於是夫是泉脈應乎坤軸
遮飾極乎越區天扄邇乎可聲神祗恍乎可呼至循崖
之前重谷之裏百鳥不宿神獸亦避雖至人亦蔑有入
也越此百里西下隂壑復關峻嶽則金屋龍棟控亢聳
搏異花雜乎瓊瑶僊風泠乎清綽靈芝馥乎滿郊麒麟
馴乎盈郭龍蹇屈於平池鳳翩聯於長漠此則上帝之
秘區而太白之關鑰也其東百里瑶宫蕊殿萬戶齊啟
蒼光青氛四回周起函丹書於億笈紛朱絃於兆徵散
靈繭之如斗歴綺轂之竒靡總百綵而具存奚瓊桃之
如纍此又太乙之宅合陽之宫至其南也朱雲陸離丹
閣&KR0034;&KR0034;神桂宿日南極奉麈羽翰極乎麗暉珠貝極乎
雕飾鵬鶚駕而鳳軒鯨鯢御而兕履是謂朱明之宫天
帝之闕北則至幽號曰元府紫微之所宿萬象之所聚
玉臺瑩光冰柱炫色珊瑚如林水晶四徹雲沆㵳而守
默氣鬱森而馳起靈龜元龍參錯其下松檜接乎帝閽
金碧曳乎泉石翼八獸以守衢役百神而司臬夫皆五
天之至精萬化之樞紐能有至者皆必具靈負秘與抱
圖膺籙之士有天人之德者也已而風柔香墜路豁視
空若雙龍之負引倏靈宇之就中僊姝麗乎兩間洞簫
錯乎萬笙皓歌凝乎飛泉朱絃颯乎翠空座列煥乎雲
端境象委乎穹窿環珮鏘乎旖旎禮數儀乎動容予乃
攝衣升堂長揖就位悟人世之囂紛歎靈扄之皇閟乃
與金子終身同丈人居之不去
憫志賦
嗟嗟余窮兮孰余之厄余行欲修兮予處之索一裘弗
完兮糠粃曷擇冬長寒洌兮暑亦奚綌上帝孔惠兮既
昭予宅曠而弗居兮實予之責嗟彼高人兮胡有不獲
予曷獨難兮有行必畫歲月不留兮憂心如劃嗟彼朋
友兮各謀爾懌吁嗟奈何兮孰予之格達人不逢兮自
彼古昔匪予一人兮烏敢不踖
琴曲
太白操
太白兮何為日中兮揚輝昊天兮孔明我陳兮誰聽徘
徊兮路窮自顧兮傷衷
握手歌
春日遲兮景芳鳥鳴喈喈兮孔陽與君握手兮相將前
度飛坂兮後岡同心之音兮自長矢中夜兮未央
四言詩
悔過詩
徂齡不來謝景詎待覆杯莫收燼灰罔再青春窿窿白
日杲杲自飭弗勤如彼蔓草或潤而達或槁而衰緝而
熙之非予則誰予自謝黜益驕以倨心騫志翔曠視萬
世哲人則敦愚人則疚匪予之疚予惟斯謬脊令知風
鴻鴈知洌賢則恚昏旤安有竭往或弗知今已甚明逝
兹靡創將大且横武公戒抑夏祖畏口繄彼喆人胡寧
不守斑斑虎皮言設之几交交繁言道則何理尼父惡
卯誅以司寇舜憎四兇位在元后孰云齊民乃怨乃慝
若彼水木旤發必克皇運廣大布德商周閔予置予祖
考之休日月方長德輒云坦伐柯視柯其則豈遠季春
壬申日在辛酉式歌不支可以永久吾言罔反爾行孔
棘君子攸崇是戒是力
五言古詩
於滸西别業同承裕升之作
還耕愜初願揖世返空林雖非志士理已獲靜者心嘉
賓清雲客枉駕忽相臨擕酒共斟酌張絃揚妙音義厚
情自叶道合契滋深漪漪湋川水幽幽南山岑相值不
相樂奈此逝者侵
四月七日雨中同文浮山坐作
初夏草木長鳴雨更相逼來牟生意佳枝旟望如織陽
日不下臨此物終且蝕往者己巳夏頗為旱乾棘徂春
苦無雨兩麥俱豐息因懷老農語往往未差忒窮居繁
口食所恃耕耨力明日更如此與君甚胸臆
行至曲里見杏花
春中渡河陽倏忽到曲里滿村開杏花參差亦堪喜關
吏自北來云承吕夫子遣之迎野翁謹愿頗謙禮述答俱
有章稽援或通理感歎君子居端能化凡鄙隔歲慕
良覿不謂邇若此芳春解人意夾路疊紅紫宿酲方苦
人畢覽興彌起
子卿泣别圖
積怨世豈惻感别會仍艱置酒話夙昔詎終千萬端嘆
息淚沾臆徒令摧肺肝昔為雙飛龍今為孤翼鸞丈夫
耻微諒况爾烈士顔躍馬窖上别欲歸中自難徒切報
主恨安悔軍吏言勝負有微數奮勵心所安所以君子
人不處嫌疑間
於近山尚書莊上作
春風纈芳林虛堂翳脩竹苟愜靜者心寧慙世人目昔
予懷此遊悠悠幾更宿豈期聯輿來沉醉臥兹曲高歌
嘆往蹤遐眺覽前躅主人古司徒雅興薄裴陸但能永
今夕何憂乏&KR0812;醁
寄伯循
秋風西北來偃蹇坐茅屋四壁無纖塵當牎有書牘不
問作者誰啟牎再三讀一讀意已駭三讀見衷曲憶昔
年少時心志各有蓄不意謬通籍先君被薄禄朝夕望
君起如彼饑者榖我已罷館職君方屧官禄味苦不可
人旋車亦何促主上堯舜姿舊章理當復平生稷契心
豈為世情覆尚期謹藥石慰此百姓蹙予也素蹇劣兹
志每中熟屢犯涵遜懷幾搆邪罔獄顧影苟不虧於道
果奚辱山水性所嗜喧恢豈吾欲屈指君歸來三年但
忽倏人生不滿百激勵在初服可似山中人忘機泛&KR0812;
醁
讀史
鴻雁不老越蛟龍不潛岡平生志嘉遁佐儲抑何狂因
嘆務光輩惻惻令心傷傳記尚溢美其言或荒唐嗟彼
高帝業赫赫繼三王孺子安所見胡為遽辭商契會視
豪傑出處聖所詳感嘆擲其策願為史臣倀
其二
天邊有黃鵠高飛一千里烈士耻庸節世事特敝屣朝
辭上東門暮從赤松子感嘅風雲期超悟往還理進既
有所因退亦何所倚獵犬貪兔狐不免竈傍死富貴多
嶮巇英雄如螻蟻所以明哲人窮達重徇已
至終南
泥濘抵終南迷蒙失山色指點太平宫崔嵬白雲極不
暇自抖擻冒雨且綜核憑高瞷村落嘉樹萬重黑此地
索靈異氣候故不測旦日雲氣消嫩碧競寰域綠草彌
望浮波光與山逼迤邐白鳥來滌蕩千慮息宿性喜丘
壑躋攀易筋力深秋事佳遊長歌厭輕默早晩幽卜築
終以臥斯側
閒居詠懷
窮居無别悰掃徑揖清靄濁醪自斟酌幽花復芬馤
雖微恣性歡亦鮮迷津嘅寒虫相續鳴潦水參互沛
節物漸以更人事紛相代猗彼巢由徒曠音昭物外
盩厔喜太微至作
此日復何日眷言會君子方擬躍馬尋忽焉具來止來
止將何為握手論文史春城沽酒佳斟酌一何喜普緣
古仙遊山水嘉無比若賦南山篇請君自兹始
滸西喜明叔孟獨二君子至作
我本支謾人嘯歌滸西曲心喜談道術性憎傍塵俗二
君英俊才世事豈拘束同遊終南山文采奪人目數日
返墟里此意常在腹因念蘇與黃聲臭一何屬我有輞
川吟鄙近不可讀請君勉和之永為此行馥
示習方
汝母我之姊同胞無别親不幸去年死煢煢惟汝身汝
父既早沒汝依當何人數數與汝語令我淚沾襟汝性
頗靈慧力作何不勤青春易凋喪歲月良可珍汝能事
卓立非止裕汝屯指名為令士汝親當見伸何苦逐遊
冶弗肯志討論撻之尚不易况乃頰舌云汝祖好男子
豪爽多譽聞辛苦教汝父冀登要路津汝父乃不榖漂
蕩成苦貧幸以汝母故托居我南隣黽勉相勸諷麤能
禦寒温謂將致興發豈意掩泉墳遺汝無寸土汝母復
長淪近日乏良吏役賦甚紛紜富者尚難理貧者安可
徇不見擡輿者四體如火薰不見負輸者鎻桎令肉皴
我年已五十豈得常逡巡作詩以告汝請汝書諸紳
於高陵壽明叔初度
為薦吕夫子因之涇渭川中道遇來使慇懃出素編久
知滯王役不謂會此㕓晴春懸明月惠風乘遠天木末
雙輿至迎我城西阡握手但相笑恐是夢寐然宴我旅
人舍坐我紫毺氊童子出名酒飲如鯨吸川吕君賦葛
藟予具南山篇
過張子西谿作
自予抱幽戚三載鮮遊眺春日忽言征聿底滄洲妙柳
色參差生芳意遠近耀張宴臨谿波彈琴遞清調惠風
當襟懷遊賞恣舒嘯匪效蘇門狂將追虎溪笑少日牽
王役結綬事廊廟麤直雖見稱齷齪果成誚饁稼滸西
曲探竒歴幽徼嘆君本素心晤言希久要
答仲木
適性即為樂處安寧怨貧客來遺我書乃在涇水濱再
拜讀此書道意何慇懃昔為鸞與鳳今為參與辰相思
千萬端縷縷難具陳浮雲蔽白日遊子殊苦辛道遠行
不易戚惻傷我心
答桑華州
桑君英妙人恨與識不早脱穎豈性成豪爽蓋天造再
會益琤琤故言皆了了眼底似君稀勉旃為世珤半年
下山寺乃趍坊里道所過六七村村村勝城堡柝聲遠
近連人家氣色好共言今兩年懷抱絶不惱
仲木至夜坐作二首(錄一首)
我前抵華原訪子雲槐舍偶值何仲默清談忘晨夜冲
懷世寡知繁文俗方化芳臭不同科辯别每未暇羣口
雖見珍私心竊常訝莊生吾馬云其見豈欺詐後會王
敬夫飄然契兹話乃欽吾儕真益陋杞妻下滸西春酒
熟南山翠如射明日會同君細看盤谷畫
園林瞻眺同仲木作二首
古意世方疾太音人和稀豈不逐羣好恐與賢達違朝
遊三畤原暮宿唐山磯感此榮悴異已悲馳騖非所以
素心者見之心每希灼灼園中花膴膴南山薇及兹不
努力老大將焉歸
膏雨既周徹田工麤可期黽勉命童僕籃輿詣東菑欣
此麰麥遂坐令芳意彌業歲望豐衍行樂值晴熙况與
良士同更愜山水思擊筑發古調彈箏奮新詞夜以繼
白日瀟灑孰可追
聽雨
達旦不成寐卧聽秋雨聲雨亦竟不歇吾意何時平前
年秋八月淫雨百榖盈禾稼盡腐黑况云屋圮傾此雨復
彌月巖崖千里崩不知上帝意豈欲移蒼溟吾生殊坎
軻一紀事農耕兩田俱不稔百口常見嬰奈何越庸調
已欲樵棟楹老妻向我道但坐且勿驚人事尚莫定天
道寧易明脩短有恒數豐歉惟所丁牀頭有美酒馨香
盈玉瓶君姑自斟酌可以助頽齡醉卧忽將午此物方雷
鳴
張甥之榘自華西來省予與之開尊夜坐辭以辟
酒數月之榘少年英妙勵志若此誠已罕矣因賦
詩贈焉
勵志古猶鮮嗟爾英妙人超然契神理謝此麯米春盛
時富遊燕昌齡當令辰但恐樂不滿安知中足嗔所以
賢達士寸隂日以珍張甥出名裔磊落吾所親奮迅冀
往哲慷慨懷先民述此止酒事言辭皆絶倫彭澤雖有
作徒以慍同塵豈若慕宏達精詣吾道津事以久乃定
節懼中路屯願言永初服白首以為真
答都人
還車滸西曲半山含暝色朔風刺我衣欲止不可得入
城逢都人白馬啣金勒下馬揖車前被服甚竒特授我
一緘書題識頗修敕展書讀其辭耿耿亂胸臆一别十
三年安知如頃刻勞君遠問訊况此常相憶習靜厭世
喧冠冕志頗息秦馬不嘶越南鳥豈棲北野人各有懷
所務在稼穡慇懃謝都人去去慎登陟
詠懷二首(錄一首)
悠悠不能寐惻惻與心違百歲若一瞬怨言長分飛結
髮遡伊始搴帷念餘輝紉蘭坐崇阿調絃拂金徽志願
各相許窀穸幸同歸豈期中道别空餘衾與衣臨風想
德音當窗拭殘機往者既莫諒嗣者安可希
從象峯北崦下望普緣
陟山披叢薄覽景愜幽素降觀萬壑奔平臨千嶂赴宿
愛彌見欣新賞豁相聚未覩赤城遊彷彿興宗賦
送灤江中丞西勘
秋雨復如注旌旗仍赴西僕馬不能立杯酒那可擕公
歸定十月山莊事麤沒新釀既已成嘉殽有薇蕨即今
搆小亭亭成竚公坐雖無絲竹陳可試風雅課南山秋
暮佳氣色清且翠眺覽既中愜嘯歌或幽邃此役千國
經天下由重輕古哲務成事今人唯釀名往往十年邇
邊陬太乏理輿皂皆所親毁譽出憎喜雖悉延訪心紛
亂若絲枲積今日益滋君子復輕信自謂根蒂獲豈有
纖細近治邊如治鮮要在審其勢剖斷貴神速宰制厭
牽係近聞甘泉城皇皇盡危懼主者諭不開倉卒何以
計遠人遵訛言其情易搖曳片言崑崙摧轉擬萬夫斃
公固豈弟人弛張有程具向既失緩急今且須砥礪同
事六七公休休皆偉器當事必安舒臨機戒輕驀嗟嗟
千里心顧此豈能白亦知芻蕘微贈公冀公擇
姜君錫過予作
君家篆江側秀屏當戶開知是神仙人胡為塵世來黃
氛緇素車皂蓋冒朱埃以兹謝民役返耕白雲隈少小
稽古昔中式得此階亦知慎官服奈與寸心違欲往昧
前算欲止遞成哀繄予丘壑士諦此良用駭因陳接淅
義頗究蓬矢懷我固互相發君固耿難回丈夫志四海
好念濟川才嗟彼長沮徒泛泛豈根荄
送大理西勘
返耕厠幽壑服義屈高軒握手立斯須傾倒見雄論昔
宦志孤陋中路忽履屯負罪苟不死兹已含溢恩疎懶
循故性竟志紉山蓀感君繾綣意幡然謝前聞殺鷄饌
雕胡列坐開蓽門斗酒醉方已徘徊惜日曛今夕别君
去孟冬定迴轅尚期撰杖屨共眺南山雲
寶穡堂作
明農謝昌宦良覿羡予征敦義昔所重况此骨肉情嗣
歲節物改朱陽喜開晴感今歎伊昔發車臨廣庭所期
德音邁永脩三徑盟
平生尚超曠結廬武亭川本非青雲姿竟作金閨愆托
交三十載孤抱亦何淵邈觀古昔事彌想梁甫篇感此
發深省誓以俟餘年
彭麓夜酌
露坐架棚箔鄰翁高興多轉觴話農事絶勝陳綺羅西
村二三子擕酒復相過忽忽至更盡悠悠奈樂何
觀禾
我來彭麓下坐愛青山色雨過忽新凉蒼烟望無極秋
禾行欲成豈畏驕陽逼壠畆綠如屯原隰少螟螣同欣
有年樂詎知天子力
解梁書院四首
層峯拱堂宇蒼翠何嵲&KR1625;盈盈青衿子絃誦夜不輟斯
文今在兹感嘆懷往哲繄予值乖蹇望道日遼絶衣冠
羞壯遊疎懶愧先烈結交君子徒努力崇明德變故身
屢輕涵養意恒切歲序不待人君子慎其節
其二
諸君青雲姿宿志各高尚奮迅良有期優游每中諒修
禮慎逸居稽古却支宕得師忻折衷遵道决趨向我來
坐兹堂誦習惟覩創始信豪傑人履歴不虛妄科條從
昔云謙恭見今讓文采雖所珍躬行以為上
其三
近世尚夸毗造詣實終鮮徒以言語微遂謂道昏顯推
行跬步艱况此繼墳典狂瀾及明興愈覺支麤淺徒有
析理名竟為粉飾免天錫涇野君特被人文選篤行遵
誠明因時表舒卷吾道果不絶覿此脈如綫
其四
猗猗青衿子勵志各有圖逸志凌天雲麗作驚九區或
為廟廊器或為章句徒華豐實乃嗇枝榮幹還枯豈若
剷雕琢逖為君子儒所需出所養與世作匡扶蓺榖諦
嘉種種木審良株我詩揭堂左百爾慎所趨
贈寒泉中蔚
澄瑩絶纖翳一泓瀉千里寒月搖輕波山光徹波底魚
鰅不敢遊虬龍得猗狔轉盻清素心挹飲滌凡鄙平生
畏炎蒸見之輒中喜願言保真寂勿以塵氛凂
贈灤江公十首
灤江公巡撫關陜三年矣政通而人和道真而
履固不隠謗不易行有仲尼在魯子産相鄭之
風焉予自壬午春遇公於長安時予卧疾敝廬
公特往臨握手論心亹亹不倦雖丁陶孟韓何
以過也後公訪予於滸西山房適北山楊宗文
渼陂王敬夫東谷張用昭有唁於予於是數人
者同會公於武功行臺公咨詢之餘則賡倡連
宵琦瑰之氣爾雅之作揆之近覩或已鮮矣今
年秋公擢南京卿戒行有日公以書别余昔予
與公約公東歸當餞公華山之隂聞公行止信
宿而予有子㮚婚娶之事因成小詩十首先以
寄公十三日㮚事當畢即擬來日躍馬循驪山
而東然後坐希夷之洞瞷河華之雄酌桑落
之酒歌白雲之章與公傾倒數日則亦人生
之至願也夷嘗讀公之文與詩有風雅之遺思
而驂車復在於冬中於是取少陵北風隨爽氣
南斗避文星為韻苟傳之將來斯亦當時之實
錄爾
輶車戒晨發循此東南域握手立斯須徘徊意安極念
子有幽思别言心如織昔為同生蘭今為特飛翼人生
易悲樂良晤昔所恤黃塵暗清渭對飱安可食嗟嗟君
子心遐眺在燕北
昔並少陵騎長眺望夷宫故都多景象近蹟迷往雄感
嘅發孤詠宛若思悲翁粤惟霸上玦已昧天所窮自非
大雅操詎識卑與崇挹泉潄寒碧酌醴揖羣公志直意
不忝巍然君子風
關輔比多事欽公能自綏養寇蓋往昔弭亂豈今䚹崇
貨狎卑吏飾貌忘遠規公來屏笑色事至任安危素衷
物莫凂逸駕古所窺雖有麛裘謗倏動赤舄悲所以
丈夫行不與流俗隨
逍遥奮孤邁葳蕤愜淵想北眺崆峒津南瞷孟諸坱麾
麈靖疆場撫劒清罔象黔庶丁溢恩牧宰獲嘉賞中原
久瘡痍西州獨豐穰感歎乖崖心詎俟益州榜夷誦南
山章令人發森爽
道以無垢尊蹟超誠所貴皇皇廊廟姿世運實經緯翩
翩翊鴻業皎皎分萬彙嗟自丁卯來海宇日騰沸羣
公徒憫艱虛恢果奚謂薄俗慕驩虞君子念聾聵巍
巍城邊略足回萬夫氣
披叢憩軒下撫卷輒中慚笑我伎微薄無能續高驂緬
思雄詠侈一發連數函咀嚼味逾雋詠歎誠所躭贈瑶
似劉傅酬德悵廬參清風溘將遠鄙志揆豈堪那知邂
逅際復送旌旆南
公歸止信宿予餞苦淹後耿耿徒憂傷役役定誰咎憶
昔承明直相企亦已厚公念薄綺紈予質等蒲柳雖能
慎初服終恐易衰朽樂遊觀五陵氣候稍非舊歎息君
子陳宵興望南斗
徂歲始炎鬱岩洞共公萃趣若陶公琴興越滁守醉旁
眺牛頭原横坐竹林邃微風滌煩襟冲抱浥靈秘偶聞
林鳥鳴遽動舞雩喟公度比莘父予志豈荷蕢喜貺彌
笥來欲和復中避(曾同渼陂飲太微洞中)
悠悠長安道車騎紛如雲父老泣相謂童穉聲欲呑借
問道傍士述答甚慇懃三秦失慈母黔首懷使君餞送
順心意昊天安肯聞徘徊玩此語感嘅異前云不覩澤
門誦焉契章甫文
予懷縶莫即公訓安可聆矢詩雖不多聊以宣德馨
高駕既難挽孤忠益屏營北風嗣元序節物改仙蓂追
送理應及鬱陶浩豈平華山有﨑崛髣髴出青冥煩公
待予至同訪少微星
飲酒二首(錄一首)
獨居意靡暢行吟心更傷晨發望原際佳氣鬱相望恨
無同懷人躍馬陟暾岡徘徊日忽暮感嘆琴屢張山妻
出美酒斟酌為君嘗三觴起孤抱百憂忽若忘丈夫生
世間磊落斯所臧何須久鬱鬱自如陌上桑
白石樓
我聞白石樓乃在太行下丹梯凌紫霄朱甍接巖罅盤
鬱横汾曲崔巍紫金义斜煙蕩洄潏朝暉耀簷庌兩溪
互縈帶千峯隨晦冥嶂屏萬翠列花柳四時明平生喜
遊眺詎可如孫登春中過函谷遂有渤澥行徒懷南莊
老安能愜初盟人事苦促迫三日滯虞鄉雖有泛舟趣
却無曾點狂回想王官谷新詩滿素牆不識仲南姓徒
懷詩思長便思與握手於時共徜徉同遊誦其名知是
南莊子故家有若人私為李公喜翺翔翰墨場倏忽逾
四紀不謂英俊姿尚在秦晉里何當登此樓醉汝賢喬
梓三嘆發朝邑彌月興猶起感君寄書至展轉愛君才
欲見不可得空望白雲隈吾有雙黃鶴飛飛自天來因逢
王子晉借之遊蓬萊一去竟千載寥寥猶未迴迴時坐
鶴背挈子臨高臺先過崑崙頂後瞷弱水涯徐訪紫華
君持其雙玉芝吾意竟不歇君心幸勿改寄君白石吟
惟君為予待
整籍
三年困人事何曾理書帙鳥鼠白晝遊入門忽首疾架
閣具傾覆點檢切中怵凌晨趣灑掃整頓倏終日種類
既品題編簡復齊一不但几案清幸靡萬一失焚香坐
望餘儼然成靜室平生風雅情殊以乖蹇窒追惟感嘆
生端坐還羞㥾何如谿上翁翩翩獨閒逸
植樹
此日春氣和萬木具含秀况我山林居園列頗成就客
自盩厔來驅車扣圭竇白楊二百株紼纚載其後根繁
生意多幹潤理宜茂倩人速植之行列未差謬雖愜靜
者心尚祈后土祐澆灌分所勤盤踞晩應覯結廬謝王
役懷愚負時謬糊口聊秉耕舒形得佳岫即非松菊場
已還榆柳舊但資歌嘯心絶勝笙竽奏
於滸西贈别明叔三首
三月詣兹曲八月今始復結轡送君歸投壺泛&KR0812;醁風
清懷抱優暑退凉氣淑我歌苦不長聊以詠幽獨荒徑
殘草多空堂蛛網覆豈無灑掃資紛糾在塵俗
其二
時日得君來開豁極心目夜坐對明月清談倒筐腹方
儗千日歡詎忍後期促餞子卓午天徘徊日西沒眷戀
勿復言去去保餘馥
其三
詩人古不易流靡及兹俗片言務剽竊侃侃遂驕足還
耕十三載安能愜吾欲覽子中秋篇翩然接華轂大雅
當在兹斯文有歸宿麗藻雖可珍雄渾久未復願言泝
其源開彼漢魏毒
登罨翠樓眺望川原
我登罨翠樓川原鬱迴合方喜風霧開倏見煙雲匝直
東看黃山三秦如堵圜興亡理堪惜念之凋朱顔同把
一尊酒勸君為君壽莫負當春遊人生若芻狗
經漆村覽有邰古蹟
我聞昔人言此即漢漆縣其東故有邰草木殊葱蒨終
南當面朝清渭過如練直北倚黃山逶迤控周甸前望
松檜場知是何王殿王蹟日以微氣色或隱見西南慶
善宫鬱當漆村面勝地遷變多往躅審彌眩繄自虞夏
來百祥具兹奠地靈昔所庇諦此竊中羡
過慶善宫
長川直南瀉清渭横其衝灝光觸雲漢此下潛真龍欽
想還譙賦緬懷天日容地秘非天發安能為人鍾改寺
報慈德謹護列崇墉淪沒幾百載所遺惟巨鐘後當景
泰末移置薦福東千牛不可載百室或啟凶嗟此亦神
物似與守靈蹤蹟滅不能見大約聞老農但與看氣色
巍巍冠秦雍
彭麓山房宴作
南原雙白楊直上數千尺彷彿齊彭山不為后上搤山
房當其隂瀟灑殊曩昔置酒勸君飲慷慨盡三石歲月
不肯留人生豈常適試問華岡子誰見王維宅
觀刈麥
我從華山歸刈麥已大半自長安迤東實美如火炭繄
我返耕來此麥纔再見接歲禾不登寶玉咸所賤周人
重農食特分田畯職公私積蓄繁詎有旱乾棘春首餓
莩多朝廷甚憂恤今日得佳物守護須謹飭黃金殪米
下其語殊讜直作詩告有位國寶在稼穡
五月二十二日㮚死踰旬僮子以其所為詩三卷
及雜集回文稿呈覽悲悼之餘令之繕寫成帙
用寄渼陂先生為㮚較定將圖入梓漫成二詩
以寫予懷
生兒望長成兒長吾已老自謂百事足詎知夭横早兒
童搜故書頗獲見遺稿文思顧葳𬎼曲折未探討豈羡
長吉名仍並酈炎好造物忌瓌竒成性返靈灝一讀
既一悲千讀則千懊倘假十年齡尚齊聖哲造元理杳
莫測吾欲問穹昊
兒氣甚宏達少有丈夫容博識物豈眩逸思若風從俯
仰鮮中詘奮迅有孤蹤苟能假天命鬱為今詞宗顧我
忝明德神理奪所鍾英物且凋喪况云痴與庸豈無子
夏戚尚虞用昭凶緒餘今似君煩將附秦雍
寄太微
太微神仙人佳思逐雲上揮灑乾坤珍飄颻出塵鞅遊
宦建章宫才名藉方仰萋斐反南山閉門却交往我東
遊華峰每過時臨訪麾麈話羲皇拂劒悲魍魎或詣少
微原歌嘯歴蒼莽倚坐看雲生策杖聽泉響遐曯遠不
隔幽抱近彌想以兹酬宿心晨夕共歡賞别來忽五月
予衰殊非曩百憂結我腸許過約恒爽夢寐時見之太
息誚欺罔新霽起微凉何不謝紛攘
示孫逸人
昔遇王子喬謂君有仙骨遨遊三島中萬里一超忽朝
餐石門霞莫吸海陵月朱顔浥瑶輝長樂安可歇天上
降元鶴白日昇玉闕懶答麻姑書况肯事干謁我雖不
適意逢君欲飛越
郿塘初浴
憶昔己夘春曾與涇野約因訪岐東君於兹共行樂登
山瞷岐雍臨池事澡瀹子時多雜人穢氣遠相搏微憩
古祠下魂魄苦銷鑠斜陽且銜山亟去步未却黽勉宿
横渠是意竟荒落棄置至壬午來自郿東郭賴有王李
曹先驅為充拓泉水煖且瑩一湯百疴掠始信靈物佳
翻嫌表章略今此復臨池神思益恢擴瑩徹一如昔清
淨宛非昨形暢意轉新神適喜如躍嗟哉華清宫安能
與之若作詩告後來此地不可薄
和六甥石室納凉二首(錄一首)
老境百慮息所好在山林况此洞室閟塵氛安可侵開
簾見芳碧迤邐聞鳥禽因之感宿好笑歌梁甫吟丈夫
志四海何人識此心所以夷與惠曠世懷高襟日夕涼
風發逸興拂西岑沽酒共斟酌慚無絲竹音掃石卧煙
霧聽子廣陵琴
贈任主事少海
山居二十年未見蓬萊客秋暮邂逅君文彩甚彪赫因
讀治安策所擬脗不隔西遊遇中道探囊出素冊瓊瑰
射人目殊會杳今昔再拜覩宸章炳爍照光宅歎君英
妙時丁此滂沛澤宛如聞都俞依稀見傅說握手私謂
君丈夫志已獲尚宜踐所陳與世為表格
尹之先畫竹
虛堂挂翠筠玉濤滿壁起知君徹骨清志意特欣此興
劇須我題予好亦若爾回視桃李姿穠芳胡足齒
送尹員外之先
昔逢華陽君云為五帝使檢籙下九州為予泄元秘指
點峨嵋傍謂有仙人氣仙人尹之先卓犖萬夫賢吐氣
成五色為世鼓朱絃絶調人莫知徒見春江篇予亦遁
世者聞之心灑然恨不遂一見相與定草元天風自楚
下吹落岐周前相見即相信今歲成罕焉欵洽苦不久
俄赴天子宣餞酒蓽門下逸興浩難傳
夢中麓子
積雨晦臯陸我車不可前徘徊望北墅迤邐横雲烟退坐
草堂下籬菊燦且妍節物忽將改引杯吟太元微醉體
亦倦夢謁九華天仙人中麓子揖予出素編云是廣成
撰孰能叩其筌憶昔魏伯陽謂我骨當仙苦逐世人好
落魄武亭川緣業殆將滿數命或有然始思飲刀圭却
老覓長年語既執我手歡笑極周旋振袖出兩藥光如
朝日鮮挹彼松露下同呑各一圓五内倏清爽神采非
昔焉我居太白下君廬太山顛采芝拾瑶草飡玉茹井
蓮欲會但瞬息跨鶴何翩翩赤松作參伍玉女侍几筵
翛然萬物表世網安可牽
雜興
滸西亦佳勝日日有襟期田園俯川陸葵藿滿階墀野
叟遺濁醪嘉樹過凉颸微曛上崇巘遐眺引東菑牧笛
風外來園禽鳴别枝睡足發新懷此心誰得知
觀魚梁
直西湋川水水煖有魚游僮僕值農隙揭梁湋川頭壓
石作深溜刺目避湔流欲辭餌鉤急反為曲薄留願為
梁上死不作餌中收梁上死何惜所畏餌中羞
潼關早發
早發潼關道微風動林木長峽百里去我行正僕僕大
風變頃刻萬里慘以逐樹杪聞過沙何須問平陸我口
不可開我身只匍匐輓車兩少年行行亦長哭云是閿
鄉人先世有官禄縣官急邊糧十戶九逃伏里長利賂
錢我故苦獨速太平作男兒庸調天亦福所恨身不長
筋力易羸蹙母寡已十年蕭條但空櫝有田不得畊有
事在忽倏近歲嚴轉輸使者日三復迢迢百里途如歴
經緯軸我喉亢如火我行迅如䎘吏來督我行躍馬恨
不騖使者討押錢鞭撻裭我服我冤向孰陳我淚向天
瀑語終心益傷聲呑色猶恧我感少年語涕泪泫如漉
皇明百年來萬姓各安育草木亦有滋少年爾曷顣匈
奴二三載驕氣如鸇鷫主將小兒行焉能辦鍭鏃爾居
見爾難不見九邊族一夫八人管剝削盡膏肉往者禁
軍出人家無完畜膂力代出役瘁敝内供榖土炕亦見
奪何况妻與僕此本亡賴子亡命入軍牘三帥皆詭隨
安知有鈐束少年爾莫苦主上正恭穆行當致雍熙邊
庭永安肅爾身當不勞爾家亦永復少年感我言再
拜向天祀願主萬年壽保我有饘粥願民如春草長養
無踐殰輓車向西去氣色猶睦睦
同段德光夜酌
白日西南馳人生直如寄芳林春風發百物暢以萃君
心諧金石良晤成斯醉于焉彌歡洽倏忽老將至孔跖
今安存何須辨真偽
對山集卷九
