對山集卷四
明康海撰
序
太子少保右都御史彭公平蜀詩序
自己巳以來蜀民不鈐方土罔靖天子震怒爰命討平
川漢之間士馬填溢財殫民困賊勢益延一時受命之
臣瘁精竭思文武咸致撲之不滅隨撫隨叛於是上命
太子少保右都御史彭公往終厥勲蓋是時公已悉平
山東中山河南之賊遂督所部將軍鼓行來蜀乃於二
月辛丑發兵保寧羣盜方叛走漢綿勢熖揚熾人心疑
畏將謀内詘公曰此若擣鼠宜先塞其旁穴夫旁穴苟
塞何所不擣自三月壬申至於丁丑所誅獲者萬有千
計蜀方用寧川漢咸乂巡撫陜西都御史藍公屬予序
以賀公夫以精不以多以律不以寬二者兵事之軌道
也予曩聞征蜀將士言蜀中多巉山絶壁賊更善附山
攀壁千人刺矛激弩萬夫莫能當也地多草樹窟凹師
弗習往往中其伏兵平衍之野又多稻塍水堰騎不可
馳步不得奮一相擠倚仆跌若崩加之地氣卑濕餉飼
不飽士馬忽已大半物故倉皇用騎馬百不能選一此
語實矣然是時士亦多首功者豈設機應變不善哉或
失其軌道耳藍公言公初進兵時先檄各路填守要害
其故所往來之道既絶又分職專使糧糗常繼師得宿
飽諸餘紀律之事益申益嚴擊者不取取者不擊奇自
為奇正自為正鋒鏑相錯毋有易也夫持是以往雖天
下可也豈但蜀方哉公英爽桓毅之氣加以修涵有素
宜能先覺乎此事功之成捷於影響固非偶然也藍公
與公同事共勲能喜談樂道如此要豈其私好哉為祝
之曰願公凱還後以所得於蜀者上於天子細求所以
安而鎮之之道使蜀之父兄黔首如曩時各得保其屋
廬田畛死不為盜則公之德於蜀者不但萬萬世也公
以為何如哉
存笥集序
存笥集者凌谿朱子升之所作也清新俊逸有國風之
才焉然凌谿子循循若無而士大夫者乃人人願見矣
即凌谿子何可靳而不傳耶夫言之及於遠者非必尊
官高年也詩又言之精者苟有諷詠興起之益雖鄉黨
閭巷可也況思深義熟該備情理如凌谿子之撰哉縣
令劉侯者濮人也悅而刻之將以廣及同志予嘉其能
昌君子之言也於是紀諸其後
張舜卿東征詩序
正德六年山東河北盜起官軍赴勦者以數萬計賊勢
益盛於是上大怒命右都御史長洲陸公往治之仍添
調遼東宣府兩邊之兵以為之前陸公行於是以武選
主事靈夏張舜卿統宣府兵勦西路參將某統遼東兵
勦東路十一月中張興張旺率衆寇長清章丘鄒平高
苑壽光博興昌樂諸縣而舜卿度賊必夜抵高麗鎮於
是伏軍貞觀鎮俟臥擊之高麗去貞觀鎮十五里四鼔
先令斬榆棗塞巷口道路分八百人遏要害餘兵皆遊
擊約五鼔鼔噪而進賊急來犯我師盡為榆棗所罥挂
我師於衢市間奮擊斬獲不可勝數而二賊首亦就殄
絶於是舜卿下令曰賊固有脅從者吾良民不可槩殺
先降者當生於是得男女小大八百人騾馬千數十匹
龍鳳旌轎及兵仗雜器三千七百有奇十二月壬寅賊
劉六劉七齊彥名圍茌平舜卿以精兵百人與子破其
圍斬獲劇賊數十人未失一矢捷上舜卿以功進武選
員外郎子為百戸縉紳大夫聞者皆為歌詩以嘉舜卿
之績命曰東征大捷詩昨舜卿以少保右都御史彭公
之奏來與平蜀其過時出卷示予予深歎舜卿文學之
士能克武有勇如此聞齊彥名楊虎劉六劉七者巨盜
大賊也方其猖獗時老將宿謀皆唯唯甘後不敢抗一
鋒舜卿能以百人解其堅圍斯已偉矣其高麗鎮之捷
張興張旺者劉齊頡頏之盜也寇淮安立敗兵備兵擄
知府劉祥不一年集已至數千人直隸山東徐淮諸處
所過傷殘毋敢攖也舜卿一戰遂克使無孑遺此非表
表然具熊羆虎豹之勇而善謀能料其孰能然哉其孰
能然哉今蜀地悉定舜卿之功又不知幾何由是而往
任授方益大矣然盜起固有所繇其繇皆舜卿目覩而
心悉者廟堂之上寧可嘿然而不求為之所邪鄙諺曰
治壊於少安病加於小瘥今日者當病痊劇之際者也
失而弗治後何及乎予與舜卿同年又厚誼如兄弟故
既讀其詩於其卷首又猶有是言焉正德甲戌春正月
丙申叙
送沈仁夫序
沈子在關中也凡五年故沈子能數過予予於是則能
有以熟知沈子之為人兹沈子秩使憲滇南矣沈子以
書抵予為别予以痃癖不能餞沈子也乃以其意告沈
子而贈之曰夫騏驥驤騄所以稱良馬者以其德足以
致遠也士大夫所以稱有良治者以其業之居諸身者
廣大而堅固也今天下之民所以困踣愁苦不能休息
者天子嘗以蘇息安妥申飭有司使亟行之而此日甚
也固征賦之令未善邪何行之百五十年而獨至此棘
也夫由近之所行而不易雖悉蠲征賦之令而民當益
窮何也禁令不明刑罰不當奸吏舞文而欺罔豪民倚
重而噬弱故貧者抑志委心甘為人役而鈎利之徒洋
洋然横行於下而無忌也昔者沈子之在關内蓋嘗求
是而治之矣既而何子道亨又惟求是而治二子之治
才一年而關内之民瘠如縷枲上吏虚恢鮮實苟務姑
息忽經制略肯綮民安不然故愚嘗以為教化之道在
於富民裕才富民裕才之道在於明法禁審罪當刑法
禁明罪審刑當矣禮樂有不興者吾未之見也曩於何
子之行也既嘗以是告之知何子居乎其業者廣大堅
固可以行之而無躓也故於沈子之行也又縷陳不繁
焉沈子何子其道一而已矣夫久通之市必媮久張之
絃必韌皆不俟先民之訓而後知者也奸吏豪民之治
不嚴徒以區區小過細事詰審劘切非所以求之法制
之外者也今之言者曰貴近科擾官吏疾首苦心而莫
能拒其至大者然止一索而止姦吏則緣是以趨五倍
之利豪民乘以先輯速報者又輾轉藉倚是以什而供
一也彼貴近者固莫能遽已矣此緣貴近旤民者吾亦
不能已邪孔子之仕魯也魯人獵較孔子亦獵較而孔
子先簿正祭器此所以使自廢其獵較之道也奸吏豪
民無所得志於下彼貴近即甚狠無厭見求之難如此
不俟再求而心已勌矣此姑舉一事以告沈子耳沈子
愛民信法崇德敦義關中來仕者吾微有多見也民盻
盻于上之治已也今已數歲無驗矣予不於沈子望而
誰望邪
都察院右副都御史馬公平蜀詩序
正德辛未今右副都御史馬公以僉事分巡川南時藍
鄢諸賊為患蜀中者已二年既伏誅後復有廖麻子起
川北方四起李崖井各有衆十餘萬破瑪瑙關陷南川
綦江直犯江津以窺重瀘諸軍望鋒而潰亡敢攖者都
御史林公俊駐軍江津以公與副使何君有敘瀘之捷
遂檄公巡川東川東諸兵事皆以屬之曰賊非君莫可
平也公于是與何君約曰副使李君以施南兵阨綦江
路吾宜躡而蹙之大埡與為夾擊此至計也於是俘斬
萬餘人賊懼走乃追諸永澄&KR0008;東鄉垻搖櫓箐益斬獲
不可勝紀於是賊日夜竄毋敢反顧自蹂踐死者若積
薪刈枲用兵以來此大創耳然時山路㠊嶮饋餉弗繼
冰雪凝沍而人士凍餒不可支公自徒步衝嶮勞苦慰
勉故士人之感悅用命如此賊渡江北川湖土兵以久
役思歸林公召諸公急還徵兵公獨以民兵數千襲賊
後賊攻梁山矙新寧公趨保新寧賊遂遯去方四乃道
亡公擊牛釃酒犒士卒曰吾乘勝追殺彼倉卒未諳吾
衆寡必急擊之可得志也衆曰唯乃進追於陶溪及鳳
凰山連破之於是賊走廣利寧羌掠食而已廖麻子在
漢中聞若此因内懼求撫軍中諸公信以為然公曰此
所謂急則求撫緩則復叛也吾不能以全蜀之衆受侮
於賊乃縱兵追擊於清風嶺歌陽寺大破之於是方四
賊為曹甫遂來乞招而自散者已數千人川東之賊始
渺小矣廖麻子益自懼於是殺曹甫以遯而公帥兵追
之斬獲不可勝數賊乃渡江轉川西往來漢成都之間
以危言索臨江市於是主者以我師老憊議招益堅公
極論不可唯飭兵戒士籌計攻討會臨江市父兄輯子
弟數萬人拒賊弗納賊屯新梁相持者月餘而新梁民
又欲謀變賊乃去新梁復縱横漢州勢延蔓不可支矣
上於是以今太子太保彭公來視師公首陳平賊之策
凡若干言彭公歎曰不如是賊不可平也乃出潼川梓
潼會兵漢州一戰廖黨遂空喻賊以千餘人由間道東
奔所經窮山絶谷捷若流電凡三日追兵未嘗一及獨
公所伏兵數邀之會有詔進公右僉都御史巡撫四川
屬以兵事公受命益痛自刻責明賞罰嚴紀律厚士卒
謹要害賊遂不能更西於是又勒兵刈馬嶺絶其東奔
屬副使曹某都指揮韓某悉以精兵更番向賊而已出
高坪銅鈴歴抵平桑覩視緩急至燒刀溪戮渠兇七人
賊計窮始有志請降遣渠魁二人赴軍門公與期四五
日越三日賊已相率來而喻某亡去旋獲斬之蜀盜悉
平捷上進公右副都御史賜以璽書及金帛優賞之焉
夫平蜀之功予以罪在鄉里蓋數聞焉故知馬公先後
詳細如此國家承平日久豪民貪吏得志恣肆窮人蒙
被荼苦不能自立故奸猾者輒起兵生亂賊又矙知兵戒
弛玩又每要求招徠縉紳大夫不窺其誠偽輒亦信之
故愈無所忌憚觀漢中與臨江市二事非馬公安可為
也林公覩事見信彭公納策決機非明者不能皆策書
所尠者此其數豈宿貯曩定邪未幾内江人駱松祥作
亂有衆至數萬有司議兵討之公曰賊初僅百人耳餘
皆良民脅從未可盡戮也乃勒兵坐境上傳檄諭之其
衆果散去遂寧奸民挾其三里之衆曠役四年矣猶弄
兵山中以脅其有司公命縳渠魁十數人餘民服役如
初膚淺者當何如也茂州羌悉衆圍城城水盡圍急公
遣人喻羌以朝廷威德且使入城授方鑿井以待圍解
茂人因謂為馬公井云使他人當之馳奏請軍矣夫戎
兵之事聖人之所慎故學鮮傳焉馬公由書生起家有
宿將之所難此不可以風聲氣習槩論也易曰長子帥
師以中行也其馬公謂邪予聞渠縣有兇人嘗戕其居
民闔門死焉凡數年有司置不敢問公至悉縛治之方
匆匆理校行陣也而又明法昭禁使教道顯明非確然
長者不能陜西按察使邵君文實以四川諸君子之書
謂予曩為史官於馬公有管鮑之義當有言以引所為
百代奇勲詩冊之首故援其事實而私論之焉
送王克承序
王先生方伯關中三年矣使者師生以王先生數不理
於羣口謂承流宣化之臣宜莫有如王先生於是尊禮
王先生有加焉凡仕關中者及關中士大夫初不識其
指意所在皆以使者為賢明能獨知王先生也夫自明
興以來承流宣化之臣予於關中得二人焉高密李承
裕與王先生耳然皆直而靡撓清而靡汚孑然弗淫於
俗油然弗媿於心者彼又惡足以知孰可驩乎其心報
乎其譽而當乎其毁者也及其有請於王先生而不獲
也則又求所以甘心焉於是又以王先生為不可凡仕關中
者及關中士大夫皆以使者為不肖曰是徒以市井之心矙
長者之度是卒以自狀其奸諛譎險之迹而已是亦奚
益於事而奚損於王先生哉於是王先生奮然若曰我
知靖恭執事私顧靡爽爾矣夫行年若吹飈奔矢也我
奚可以其潔而易其穢以其安而易其危哉於是力陳
其志而歸上與大臣皆莫得而留焉於是王先生浩歌
以就駕大揖以謝客又忻然若曰田爾而耕水爾而釣
吾得返吾初服而已吾又安知所謂毁譽榮辱何物哉
凡仕關中者及關中士大夫皆曰若王先生蓋古所謂
仁人長者增之而弗崇窊之而弗卑者也彼奚以是為
有無也於是誦說我王先生至於無窮焉而庶民小子
跣而逐號泣而後先者不可以鉅萬計滸西子聞而歎
曰王先生所以自為者其蠲潔若是也夫豪傑之士不
以丘壑之死而輕屈於細夫況若爾哉兹所以為王先
生者也於是次第其事以贈王先生
浚川文集序
浚川子之按關中也以所為浚川稿九卷示予予得而
讀之有賦四首樂府二十四首古詩五言二十六首七
言十首律詩五言三十六首七言四十九首絶句五言
二十二首六言二首七言十一首雜文三首奏議五首
歎曰浚川子之文之盛如此乎哉夫言者心之聲文者
言之章者也士自始學以及於其老莫不唯道焉是致
道不可以無著也莫不唯文焉是業君子所以布其心
志於天下後世者文而已也然天下後世讀其書則有
以考其德考其德則有以識其人是文之所以為文者
以學而不以誇以所能至而不以其所徒聞故周公孔
孟之文當時誦之後世仰之其體如是也故以其可守
而善弗久而敝也故謂之經經者常也盡人倫之常者
也故濁世莫能蝕盛世莫能加巧者毋賁知者毋變也
浚川子曩與子遊翰林窮古聖人之蹟黜百家之謬當
時所同遊者莫不以君為能然詣理極變發精殫微博
而能簡麗而能則若浚川子蓋今所獨步操觚之士靡
得並焉夫文有三等聖人所不易而學者所未諳也上
焉者惠猷啓績若唐虞咨俞之美焉中焉者弘道廣訓
若孔孟刪序之微焉下焉者序理達變若雅頌諷託之
妙焉三者不具雖文何觀其故在所以養之者厚而毋
淆純而毋駁而已浚川子之所養可以無媿於斯二者
則其文之所至三者何歉焉予悲今之為文者殊昧此
道故讀其文而附之以此此可以告後學矣正德壬申
冬十月十又二日序
韓汝慶集序
夫生者天地之大德也然能生矣或又弗底於成中庸
曰天地之大也人猶有所憾豈聖人天地固亦有弗能
盡者與予因韓子汝慶之殁於是傷天地之德有所不
能自盡焉豈生則其理而弗能盡則其數邪汝慶韓邦
靖朝邑人也與其兄汝節同舉正德戊辰進士予與鄠
杜王敬夫納交焉私以為文武之業康濟之器兹實其
人乃後十餘年汝慶以山西參議卒於家予亟往哭之
撰誄寫哀謂天佑人國家畀之以才矣復爾敓之扶輿
之氣萃之有期期不常逮逮矣復敓天道奈何聞汝節
彙其詩文若干卷藏於家笥予痛汝慶光已肆而弗長
用將究而忽窒幸猶有此可以表見來世讀其詩思其
人泝其志於戲汝慶可謂弗死矣古今詩人予不知其
幾何許也曹植而下才杜甫李白爾三子者經濟之略
停畜於内滂沛洋溢鬱不得售故文辭之際惟觸而應
聲色臭味愈用愈奇法度宛然而志意不蝕與他摹倣
剽敓遠於事實者萬萬不同也予恐讀是集者愛其詞
而不逆其志徒以區區辭章之末視汝慶故以是序諸
篇托臨潼趙伯一氏刻而傳焉嘉靖丁酉春三月七日
丙戌序
海樵子序
予居滸西别業三十年矣耕鑿飲食之外所知者農圃
醫藥之細爾而舉所謂道與器者不識何物也予友湛
甘泉氏寄予格物通及學訓乃知君子之道非高明不
居如此予之荒唐益可笑也及端溪王君又以海樵子
寄予談理辯義精詳懇切有甘泉氏之風至於三復之
餘始知其原出於甘泉氏聖天子以堯舜禹湯周孔之
道化天下縉紳以道自鳴者紛紛然無下數十人而篤
實當理則甘泉氏師友之間爾端溪君以盛年大學樂
是道於澶淵之濱而不乘時建績光輔大業則其志可
知矣吁抱洙泗之藝而甘心箕潁之間斯足以見唐虞
人才之盛也己因駱生之請遂以是序海樵子云嘉靖
十七年戊戌春正月己丑序
休庵詩集序
故兵部尚書王莊毅公休庵集三卷巡按御史對霍李
君付知臨洮陳君刻之以傳屬余為序其後以識歲月
予惟公剛方正大之氣千百世之下聞之者尚凜凜然
起敬況當時乎亡友山西按察副使馬君公順道公履
歴獨詳以為關中山嶽之氣乃篤生於公如此昔山隂
成質夫巡按時蓋刻其戇庵集矣休庵集則公所自著
者詞嚴義正渾厚爾雅讀之可以使人興起志意立懦
而廉頑顧至於今板刻尚艱對霍君力謂公當代名臣
關隴豪傑見其集信知浩然之氣公所素養故其事業
文章皆本之於此真知言哉昔韓昌黎之文至於異代
得歐陽永叔始知其美而傳之其道同也今對霍君之
於莊毅蓋同代後時者其神契何異於韓歐邪敬書以
告後之君子焉時嘉靖丁酉冬十月乙未序
送樊子諭序
蜀有博學篤恭君子曰樊君子諭予往者識之鄠杜鄠
杜有博學篤恭君子曰王敬夫樊君以教諭居於鄠杜
與敬夫交且厚也故予訪敬夫於鄠杜因得與樊君交
故予知樊君猶王君之於予也後樊君以家艱去鄠杜
予每至鄠杜王君必稱之曰夫安得樊君與之共坐以
論哉其見懷於君子如此此可以知樊君矣後數年樊
君復除涇陽教諭予有族姓在涇陽則又數與樊君遊
故益知樊君表表長者也今年夏五月庚午知涇陽吳
君某者某同年也令族姪康生來以書謂予曰樊君以
浙江之聘將往校其試文願吾子之有以贈樊君也夫
試以進士文以顯業校以别賢故士非試無以進業非
文無以顯賢非校無以别士者天下治安之所資君相
所宜慎求而勿易者也浙之大夫君子有以知樊君之
賢也故遠求樊君者如此勤其亦有冀乎樊君焉耳今
天下豐產之區以浙江為首司而言士者亦惟浙江是
先蓋自高皇帝建國以來其以文武之資佐命而創物
者若括蒼劉公以儒者之道而示斯文之軌則者若金
華宋公王公與天台方公數君子者名德巍巍然首集
昌明開物之始其流風餘韻天下莫不仰之如覩也況
其桑梓之地哉今浙江之士日盛而登庸之效日益以
聞於天下矣其士之抱業就試者又鱗次羽集於場屋
之間矣非積學履真逖照廣識者尚可以易辦於斯哉
是以特聘吾樊君者良以冀其如是焉耳夫文之所以
見士者自古堯舜咸先之蓋微言無以見志故試其文
者將以探其業也數言之間心之邪正學之真偽業之
崇卑舉露而無隠焉其校之者或未能如是也是倚衡
以觀眩獲其所獲而非吾之所謂獲者多矣夫豈斯文
與斯民之幸哉樊君其有以念之可也謹以是復於吳
君其暌闊希戀之懷吳君自有以道之非予所能及也
嘉靖元年歲在壬午夏五月二十又六日辛未序
陜西壬午鄉舉同年會錄序
予覽傳記之所載關中風聲氣習淳厚閎偉剛毅強奮
有古之道焉勝國以往姑無論矣明興若先尚書公文
簡馬公御史高公司馬王公端毅司寇宋公其進也或
立德立言操心亮節建功昌朝知名當時其退也敦本
厚族睦黨重俗至於今誦其義思其人使人薾思奮孟
子所謂聞伯夷之風者頑夫廉懦夫有立志豈不信哉
然習久而訛俗遠而敝今之士大夫果能無媿數君子
之意乎此予之所深憂安得聚吾關中士大夫而一語
者也何也棄樸趨末則淳厚蝕務細博奇則閎偉散脂
韋浮沈則剛毅亡即讒履偽則強奮熄關中之士所以
聲名於天下者此數者苟既蝕散亡熄則又何得以稱
關中云云哉故曰此予之所深憂安得聚關中士大夫
而一語者也適今年鄉舉士某等以予弟河及予甥張
之榘德光同舉而有會且將錄而傳也托予序其後此
正予所欲告於鄉之士大夫者乃又托予有言哉於是
更陳其義以告諸君曰夫君子之道進德修業而已矣
故夫子於乾之九三曰君子進德修業是故居上位而
不驕在下位而不憂此得乎已而無與乎外故窮不失
志達不離道今諸君行將登用於時所以加諸其行事
者一言一事有倍於此則非所謂進德修業之意而顧
慮持疑之惑起由是將有言其所不可言行其所不可
行者豈非夫子之所棄哉夫國家所以待士大夫者禮
義之厚諸君幸親與見也自監臨以下洎諸執事豈不
欲有得人之望於諸君哉關中之前修學者之已事予
故丁寧於諸君所冀諸君之慎之也今日諸君之會正
所以修其同為吾關中之光也於此而少有所異則遂
不可得而言同矣諸君勉哉嘉靖元年壬午秋九月八日記
何仲默集序
明興百六十年其文遐哉盛矣然作者接轍於域中其
敦致古昔逖稱先王人人能矣而義意繁猥溢於往訓
摹倣剽敓遠於事實予猶以為過云弘治時上興化重
文士大夫翕然從之視昔加盛焉是時仲默為中書舍
人而予以次第為翰林修撰一時能文之士凡予所交
與者不可勝計予顧獨以仲默為難能仲默時方弱冠
也予每見仲默之作嘆曰嗟乎文其在兹乎夫序述以
明事要之在實論辯以稽理要之在明文辭以達是二
者要之在近厥指意凡仲默之所作三者備焉故予歆
慕歎息非私之也武宗皇帝之三年予以憂罷修撰歸
十三年仲默以提學來關中數能以公事過予出其所
論著凡數萬言皆當實不浮可以上薄屈宋賈董有相
如子長之風顧世無知之者獨曰何子有詩人之遺意
厥覩淺矣仲默豈獨工於詩者故仲默名徧天下然實
無知仲默者此也漢魏以降訖於開成世代既移音節
斯異修辭之士能無惡厥趨斯以優矣復能引而上之
不沈於流俗由載籍所覩若仲默者豈非鮮哉十六年
秋仲默既卒又三年予次第其文為若干卷首賦次詩
次文皆隨體區裁因製列卷題曰何仲默集錄存家笥
以待後來讀其文思考其事可以知予言所指矣仲默
才高而意宏德純而識遠榮辱毁譽一無所動於中予
别有傳記兹不載方予定次仲默集時值張子時濟過
予所見與予甚同因更與定之如此集云嘉靖三年二
月甲子序
送文谷先生序
予以壬辰冬再詣長安文谷子來訪予覩其人聽其言
有孚之君子也當時諸君子相訪者顧無能如文谷子
於是定交焉凡予所論說於文谷子者他人莫能解獨
文谷子迎刃解焉曰今之士大夫率以文章口耳之細
能命一辭滕一說即小視萬物皆莫已若是蓋未嘗反
而求之於心故馳騖如彼耳然于辭說之末亦未之領
略也左氏國語一時之言其精粗雖異而大指無謬於
事實故或微有出入亦不害其有物之言也今之士大
夫竊取其語似而未通其大指故泛焉蕩焉不能自得
所依蓋好古之過也於乎斯言也豈尋常所能識哉孔
子曰巧言令色鮮矣仁仁者心之德也學不求諸其心
徒以言語文字之細貿貿焉終日以為道在是矣亦不
遠乎予今歲凡四會文谷子矣其所啓迪士類一皆因
之於心而求諸理故士子沛然興焉諸以言語文字相
勝者方退然若無也豈非文谷子之化哉聞文谷子以
考貢不合於條例左遷治郡今天子勵精求治廟堂諸
公方虚心以求天下之賢翊贊弘化安有純儒如文谷
子者肯使之待年於郡而不亟登於朝哉於乎是深有
望於文谷子矣關中諸君咸有詩贈文谷子僉事南溟
子以予為序故予以所得於文谷子者引諸其首甲午
八月戊午序
王舜夫集序
昔王舜夫在山東督泉以五古詩二首寄予才情之妙
近希覩也後見陳伯行所刻然甚少益足以覘其所為
詩矣嗟乎舜夫之才典麗咸備機軸不凡蓋作者之雋
也不幸早死厥志弗究士林惜焉比自華山歸道過長
安遇伯子直夫出舜夫全集問序於予曰此亡弟舜夫
之作也舜夫精力頗盡於此幸而不與俱亡亦賴於此
兒輩將刻之以傳惟吾子序焉以詔來世予惟天地清
淑之氣以間而萃於人然輒予而又敓之故酈炎李賀
百世興憫鮑照謝朓千古共珍蓋天不愛寶而恡才神
不比淫而忌雋載籍所覽略可徵矣明興百七十年文
章之士莫盛於弘治正德嘉靖之間其奇且逸者則光
耀弗長仲默昌穀是已理之合變達者略焉世稱壽者
貴者百年之後寥寥無聞而酈李鮑謝世異代殊如一
日也其得喪重輕逖乎弗驂予於舜夫又何傷焉集内
詩若干首文若干篇共十幾卷舜夫之製宏且富矣其
行事載在志傳列之卷首予不贅也嘉靖十三年甲午
冬十月朔旦序
樊子少南詩集序
予昔在詞林讀歴代詩漢魏以降顧獨悅初唐焉其詞
雖縟而其氣雄渾朴略有國風之遺響後三十年會信
陽樊子少南出其詩聞其議論蓋初唐之雋者矣然體
裁因時而易世道升降聲音畢從亦理之自然者少南
生八百餘年之後能脫夫近習而聿造其奥如此非所
謂豪傑之才哉或曰唐初承六朝靡麗之風非儷弗語
非工弗傳實雕蟲之末技爾子以雄渾朴略與之何邪
曰正以承六朝之後而能卒然振奮其氣詞或稍因其
故而格則力脫其靡也或曰然則盛唐不足邪曰所謂
文之以禮樂而考得其成者也少南集其所為詩若干
卷示予徵予序其首因其偶合於少南而欣愛其體裁
故以是歸之學初唐而得初唐學漢魏而得漢魏學古
君子使皆如少南斯可以為我有明之盛矣乎嘉靖十
五年丙申春二月丁亥序
林泉清潄集序
此亡友野堂王君仁瑞之作也野堂有美才敏思遇有
所感則詩若詞應口而出無竢點竄俏意俊句層見疊
出揮灑示人四座稱羨以為難能至於填腔詩韻得諧
即已初不深求東鍾江陽之細其間或至以庚青協東
鍾以寒山協鹽咸者曰歌之不離是即大協我道蓋如
是耳客有難者笑而不答已而曰於戲三百篇亦古之
樂歌也被之筦絃薦之郊廟神人以和顧豈拘拘於韻
者天地間所聞皆韻視作者何如耳夫豈有不協哉長
白山人徐本良曰仁瑞之論奇矣何古詩有協韻而律
詩則專韻乎今之歌曲猶律也故樂府法以知韻為第
一義分甚嚴也世代之相乘風俗之沿習奈何可以如
是論也予次第野堂之著將刊以傳世而猶以二君之
言序諸卷首雖所以愛其才之美又因以明其法之不
可廢也
太微山人張孟獨詩集序
夫因情命思緣感而有生者詩之實也比物陳興不期
而與會者詩之道也君子所以優劣古先考論文藝於
二者參決焉孟獨與予同遊南山及韋杜邰鄠之間凡
十有餘年每有所作予輒稱善今其履益深而辭愈達
矣非有以神會是理優游斯道其何以然哉一日孟獨
過予滸西山房出所為詩十餘卷予取而讀之若鮑謝
復出沈宋再作頗幸相得之未晩也因與區裁其體而
講訂如此嗟乎明興百七十年詩人之生亦已多矣顧
承沿元宋精典每艱忽易漢唐超悟終鮮惟李何王邊
洎徐迪功五六君子蹶起於弘治之間而詩道始有定
向繼而孟獨接武於正德之季一時作者金石並奏斯
皇明有大雅矣於戲休哉昔先兄德瞻蓋嘗奮起於成
化之初矣顧天不假年弱冠而隕篇章雖存神化未逮
識者憾焉夫弗因于情則思無所命是不緣感而有生
也故比興不明修飾無據雖盈笥櫝將何以觀哉以是
知孟獨之詩當沛然傳世也撫臺劉公嘉覩斯集嘅欲
板行值予東遊華山再過杜曲太守李公裝潢見示因
遂書此序諸其首而且泝我明詩道之盛由於諸子者
又如此云
樊氏族譜序
陜西按察司僉事樊子少南出其家譜一帙示予凡十
三篇不遠胄以誣親不撰美以欺世蓋古人之所難也
昔予嘗修先人之譜矣定義例以示空同子李獻吉氏
獻吉以為可觀後獻吉為李氏譜則采而用之又數年
予為母氏族譜涇野子以為直質與之謂予獨無遠胄
撰美之嫌如今少南所撰者焉讀之三復乃知英雄之
意凡有所為則一主於是而不計其他益又為古人之
所難也梅國與研岡之序道之詳矣敢敬題諸其首以
為作譜者取法焉
史記序
太史公作史記百三十篇由黃帝以降訖於孝武之世
傳記之所載故靡有遺矣然學者多尊師其文而莫得
其書有志之士憾焉予曩遊南都睹太學之所積則年
歲久遠刓蝕過半蓋自中統抵今翻刻者鮮是以良本
絶廢闕漏罔稽魚魯益繁亥豕靡擇斯固士大夫之責
耳矣於是博采旁搜十有餘年始得斯本若獲珙璧乙
亥冬將謀於梓用暢宿懷然其所有則但紀表世傳而
八書逸焉間雖補之縉紳所藏差謬又甚脫簡彌滋於
是殫心竭思繼以日月參視羣冊斷擬至理頗謂苟完
斯典不墜前聞自丙子八月至此踰歲刻成咸謂當有
以志所由來故輒爾漫及匪敶微效第永兹文若夫孟
堅所論龍駒所稱則俟有博雅君子折衷於聖人之道
而是非得失固難以一人之言盡萬世之議者也至於
黃老之談蓋當時所尚行已有徵非先之也其云善序
事理辯而不華質而不俚文直事核不虚美不隠惡斯
可為名言實錄矣夫列傳先夷齊而後管晏所以尊高
節而賤功名也老莊申韓至同傳焉此其意云何司馬
貞思欲續成先志乃謂靜躁不同德刑亂舛遠近乖張
詞義蹖駁欲柱史與漆園同傳公子與商君並列則所
以云慘礉少恩皆原於道德之意而老子深遠矣者豈
未嘗熟讀而深思邪蓋既成一家之言又安能悉合於
衆人之意鄙諺有云閉門造車出門合轍難矣哉難矣
哉
壽石渠先生序
夫名者萬世之所榮而道者一身之所積也古之人若
伊尹周公雖由今之世不必盡讀其書識其事愚夫愚
婦亡有不知其為伊尹周公者而伊尹周公所以為之
於身顧亦曰求得其所為爾見之於世而人道之夫固
如此不可已也光禄大夫柱國太子太保吏部尚書王
公由初出而仕也即著其名聲於名公卿大夫之間為
都御史則黔服之民(闕)之(闕)稱已盡矣為兵部尚書
閭閻之間夫婦之細亡有不傳焉其致且歸也九(闕)八
(闕)之遠椎(闕)之異亦斷然若以不可一日無公者
亦奚能讀其書識其事也先皇帝臨御之始戮奸回用
正直首起公於千里之外天下之人亡論老幼愚智賢
不肖又皆欣欣然喜談而樂道舞手而颺足若將以為
可相引與俱於富貴也去年公壽九十天子以兩宮徽
號禮成大賚天下存問耆舊大臣而齒德爵所獨尊者
以公推先遣行人吳玉榮齎詔幣以往縉紳大夫歡言
於朝士歡言於學商賈行旅農夫餉婦歡言於市肆田
野蓋公之心未嘗一日少忘於天下而天下之人之心
亦未嘗一日而少忘於公夫得大臣之位而思盡其道
者由國朝以來至不少也獨公興人情如此焉不知伊
尹周公所以在當時其生而存也有與否也監察御史
楊儀曰士固有曠世而相慕者公今在健而亨而其儀
矩也近且易仰苟天下有若人尚紛紛然日且望之若
以為或不可及公況為鄉人乎遂率其鄉之人之仕於
朝者為五七言歌詩若干首錄以奉壽公於三原里中
其既成也故又屬海為序
奉壽邃庵先生詩序
我邃庵先生以盛德大學儀刑天下關中之人親炙之
日視天下加多焉故其感戴欣慕之情至於不能自已
非私也其所得者深故其所報也厚即先生固靳之亦
不可得矣今年冬十二月十又七日實惟先生初度之
辰而先生之壽至是蓋七十又四矣此天之欲壽乎國
家必先產明德之臣益之以壽考居之以穹位使佐明
辟佑元化也吾鄉都御史靈夏馬公宗大萃關中士大
夫舊遊先生之門者而語之曰吾輩所以不辱乎先人
之訓能自立於天壤之間者先生之教澤也今先生之
年日高而吾輩之違先生益遠七十古稀況益之以四
借歲有所圖能寄壽於先生之堂其於百歲僅二十六
年耳昊不敏兹有祝願之辭願與諸君同賦以致於先
生諒惟諸君之意無殊於不敏也士大夫曰此正吾人
欲致意而不可能者幸公有以教之於是各述其所賦
之辭以輸於宗大宗大具縹冊求善書翊日帙成顧海
曰須子述序士大夫之意於首海得之三數讀其冊矣
乃作而嘆曰古今人以師道感服天下者孔孟程朱之
後逮先生纔五見爾其他雖不可勝紀皆弗羣此五者
即綢繆結固君子何取焉孟子曰以善服人者未有能
服人者也以善養人然後能服天下又曰如七十子之
服孔子也諦斯言也則士大夫所以感戴欣慕於先生
者蓋得其養者深故感戴欣慕其德者至於不能自已
若是是與七十子之服孔子奚異也今天子勵精求治
於上先生以元老左右廟堂正天下仰沐深仁至治之
日隂隲於民既厚且固神之監之方將與天同極永裨
淳化區區百齡何足言也宗大曰此正不敏之微意遂
命書之士大夫歌詩之前若引起其意義焉嘉靖六年丁
亥冬十有一月丙子序
奉壽王母太淑人韋氏序
南皐公來撫陜西奉其母太淑人於撫臺凡飲食起居
必躬必親太淑人視南皐公盡心體國心益喜身益康
寧故南皐公益得肆力王事民之休戚利病一切整齊
振作不急不迫咸就厥度矣冬十一月二十日太淑人
壽踰七旬關巾士大夫登拜於堂上太淑人千歲壽已
又爭為歌詩賦頌以揚休美以廣德心於是以海為序
引諸其端海惟古之賢母所以成就其令子名於當時
傳之後世蓋非徒然諄諄切切而不量其子者也蓋必
有以先知其子之可進於上故周思曲慮必欲引之於
道一觀視一嬉笑率加謹焉若孟陶之母是也南皐公
雄才雅度海昔雖聞之然固未嘗就見也及是秋九月
會公西巡過邰不俟謦欬而已知其為南皐公矣其所
成就豈媿于孟陶氏乎今關中連歲不登十日之内米
價騰湧民不復望更生南皐公且賑且處出藏庫之積
令民轉糴取息歸以自贍麥豆有收方還其本不幾月
而西北兩地之米悉輦致郡邑矣市無騰價民有生心
視區區沿村歴畎而不知經權之變者殆何如也南皐
公與海言昔先大夫治尚書兼覽羣史以病痰不能卒
業然天性耿介於人寡合端居危坐晏如也某自少及
長凡所為學實未出就外傅皆先大夫口授手改以有
今日庚午冬雖嘗迎養京師受有封命然甲戌冬莫不
起矣幸老母在得朝夕承顏古人一日之養不以三公
換況今日乎傳稱一舉足而不敢忘其親蓋南皐公之
謂矣太淑人之德本之先公南皐之勲業本之太淑人
是皆獲壽之本故海僭述之以為壽太淑人詩序嘉靖
十一年歲在壬辰冬十二月丁酉序
對山集卷四
