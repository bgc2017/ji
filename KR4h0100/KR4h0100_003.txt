元詩體要卷三明宋公傳編
七言古體
上繼學王公(黃清老)
大風捲地沙塵昏十日不得一出門眼中俗子浩於海
思欲一見雲中君雲中之君玉為節廌冠峩峩照晴雪
振衣驚落琪樹花片片人間作明月有時霹靂生風雷
松聲曉落青崔嵬衆芳收雨作春色瑤草綠遍三蓬萊
有時筆端吐光怪干將生花玉龍蛻廣寒天上聞步虚
萬壑千崖起秋籟嗟余困學無所成仙家幸識黃麒麟
願從輞川覓詩法白鷗飛入南山春
賦得金盤露送宋顯夫僉事之山南(程益)
鳳城仙客來揚州便當解此千金裘丹丘夜出瑪瑙甕
洞庭春泛垂華舟看花路入竹西寺吹簫人倚橋邊樓
船頭對月且獨飲錦袍明日金陵遊
送黃五舅得武陵校官還辰州寓居省侍(揭奚斯)
寧上山頭種禾黍莫向他鄉作羇旅山田得雨尚有年
他鄉憔悴何人憐一身千里家何在全家更在沅湘外
獨樹鷄鳴楓葉飛荒村鴈沒蘆花碎親在窮邊望子還
子在長途衣復單居無寸田出無僕明年作官當食禄
送人從軍
妙年好文仍好武一旦從軍氣如虎彎弓巳作滿月圓
拔劔更逐回風舞悲笳四起旌旆愁蒼山偃蹇黃雲浮
陣前手繫降王頸馬上仍懸猛將頭復讎義大身命小
順天將軍古來少一戰功成六合清不用黃金印如斗
送友人赴陜西作縣(貢師泰)
角聲吹起滿城雪北風蕭蕭嘶小驖銀瓶細溜葡萄熱
三疊歌殘人欲别長安西去山嵳峩野曠春濃詩思多
縣深花拂琴絲和小吏呼籌衙又過莫忘都門送時節
楊柳枝寒不堪折
送龍子高之湖南帥府(沙碧虚)
渥洼水中天馬駒一日一行千里餘郎君磊砢亦如此
俊才往往為時需去年攜書謁衡岳遥見秋空飛一鶚
大藩諸侯重文章致身忽入芙蓉幕青春奉檄升高堂
綵衣婉娩秀眉長捧觴攜親為親夀獨騎匹馬行三湘
湘中故人候君至爭採蘋花寄春意定王臺畔煙雨深
楊柳青青巳垂地我尋舊隠東山阿望君不見思如何
江頭春水渺相接日暮碧雲天際多
送婁伯高遊吳(牟獻之)
桃花水暖清明前長堤柳色青如煙男兒年少重意氣
春風買醉吳江船西湖三月春更好笙歌錦繡神仙島
紫燕樓深翠黛閒碧羅天淨楊花老興亡往事置勿論
千金不惜酬歌尊酒酣莫作後庭曲遊人思斷江南魂
去去知君訪陳迹吴水吴山青歴歴花殘鈿碎舘娃空
春草年年為誰碧君行正樂我為愁白髮送君思舊遊
平生漫浪無似我努力功名須黑頭
送周草窗尊師歸廬山太平宫(成廷珪)
匡廬之山仙所居銀河倒蘸青芙蕖三千里路昔一往
十八社友今何如向來匡君結廬處至今海月懸高樹
水流花落春復春洞府蒼茫隔雲霧西風瀟瀟吹短衣
賣藥修琴不歸去潯陽潮落海欲枯幾時再得麻姑書
桂風不跨林下虎回仙肯顧盤中魚幸留神物守丹鼎
喜近弟子迎颷車世間信有揚州鶴看汝乘之上寥廓
晴窗須理白雪絃爽氣仍開紫霞閣䄂中寳劍且藏鋒
彭蠡小龍方睡着
送華山隠歸西湖(王士熙)
方士求仙入滄海十二城樓定何在金銅移盤露滿天
琪樹離離人不採軒轅高拱聖明居羣仙真人左右趨
青牛谷口迎紫氣白鶴洞中傳素書珊珊鳴佩星辰遠
寂寂珠庭雲霧虚脩髯如漆古仙子玉林芙蓉染秋水
九閡高寒不可留歸去西湖種蘭芷山頭宫殿風玲瓏
玄猱飛來千尺松閒房誦經鐘磬響石壁題詩苔蘚封
欲向君王乞祠禄安排杖屨來相從
送祝丹陽赴武當(楊維楨)
武當之山上參天上有天帝居其顛隂陽蔽虧藏日月
草樹薈蔚含雲煙六丁開山鑿空翠萬神扶棟飛脩椽
金門眈眈守龍虎玉佩纚纚羅神仙人間塵俗不易到
我常夢想思攀緣嗟君此行非偶然冷風吹至虚皇前
手持御香謁帝所口漱瓊液哦靈篇蒼龜巨蛇出神怪
朱鳳白鶴相後先帝命青童授寳訣谷神不死真玄玄
却披羽衣謝仙友笑視浮世三千年
奉寄翰林鄧侍講(范梈)
曩承持節江之東騎鯨再上蓬萊宫蓬萊仙人歌白鶴
聲落五湖煙雨中世間爵禄不易致何獨去就如飄風
朝廷禮樂須制作六經隠義資發蒙論思廟堂集耆碩
啓沃寧譲前諸公閉門讀書古都市四輩冠蓋方隆隆
我生生長在窮谷那有文字争人雄謬蒙引喻百僚上
負禄府署慚無功一别十年還有五昔者少壯今成翁
誰知復客七閩下隔二千里來詩筒羸軀頓醒瘴癘惡
賴以慰此心沖沖越王城南浪自白越王城西花正紅
贈歐陽羣玉還鄉(歐陽玄)
歐生手持歐公誥欲謁歐鄉玉堂老老子前年勇退歸
自謂京華迹如掃今年抱病萬山中鋒車數來催就道
歐生相遇黃鶴磯我病何由展懷抱名鷹奮翅望霄撑
老驥垂頭齕霜草眼前趨向巳兩途安得瑰辭贈君好
迴鸞到手光五彩坐覺虹蜺貫晴昊國家恩數不易得
文獻子孫當自保瀧岡柏桂少封殖焦陂荷花久枯槁
高堂集古散四方而我什襲傳家寳
寄雪竇寺生書記(印秋海)
清泉白蘆八月秋寬鞋瘦策十日遊石牀風冷夜不寐
冰絲繞指白雪流身名杳杳雲間鵠世事紛紛蕉下鹿
雨晴春暖即相尋千尺巖頭看飛瀑
有懷梁仲經父(楊奐)
美人熒熒在何處海闊天低隔雲霧珊瑚零落芙蓉空
咫尺相望迷去路翠輦金輿雙鳳凰風吹環珮聲琅琅
壺觴狼籍事巳往一目萬里愁茫茫劉郎竟是誰家客
歲晚霜華林葉赤美人熒熒在何處鴨綠江頭江月白
神州八景
太液秋風
一鏡拭開秋萬頃碧天倒浸琉璃影寒颷夜卷雪波去
貝闕珠宫黛光冷三千歌棹搖綠烟濕鬟吹墮黃金蟬
琪樹凉颸紅鯉躍衮龍正宴瑶池仙
瓊島春隂
一峯亭亭湧寒玉露華不墮瑶草綠朱樓千尺星漢間
天風吹下笙韶曲萬年枝上槲葉滿小鳳悵悵繞龍管
金根曉御翠華来三十六宫碧雲暖
居庸疊翠
斷崖萬仞如削鐵鳥飛不度山石裂嵳峩老樹無碧柯
六月太隂飛急雪寒沙茫茫出關道駱駞夜吼黃(缺)
征鴻一聲起長空風吹草低山月小
金臺夕照
危坡十二青雲梯老樹偃伏猶躬圭長裾巳曳星辰去
殘陽猶掛盧溝西召南二百年宗社一日黃金重天下
精躔寳氣夜不收又見斷霞明朔野
盧溝曉月
長橋彎彎眠海鯨河水不濺冰崢嶸遠雞數聲燈火杳
殘蟾猶映長庚横道上征車鐸聲急霜花如錢馬鬛濕
忽驚沙際金影搖白鷗飛下黃蘆立
西山積雪
凍雀無聲庭檜響冰花洒簷大如掌平明起視巖壑間
插天瓊瑶一千丈夕陽微漏光嵯峩倚闌更覺爽氣多
雲間落葉有徑否想見樵叟披青蓑
玉泉垂虹
雪波碧擁千崖高落花點點浮寒瑤日斜忽有五采氣
飛上太空横作橋古寺殘鐘塔鈴語回首前村猶急雨
輕綃欲剪一幅秋又逐西風過南浦
薊門飛雨
黑雲如鴉漲川谷雷踴電躍風折木半天萬點捲海來
森森映窗如銀竹鳳城無數笙歌樓珠簾半捲西山秋
誰知羇客家萬里一燈正擁寒衾愁
長短句體
長短句者古歌辭之類其語峭絶頓挫其音高下抑
揚有波瀾開合之勢流動變化莫測其涯涘今取麗
而不浮竒而不僻怪而不俚參差而不亂者列之篇
中
長風沙(揭奚斯)
長風沙風沙不斷行人嗟行人嗟奈君何南風正高北
風起大船初灣小船喜移船更近大船頭不獨風沙夜
可憂但祝行人好心事長江何處是安流茅屋參差數
株柳平時尚置官軍守青裙老嫗詫鮮魚白髮殘兵賣
私酒魚賤可買酒可沽他人心事知何如
居庸關(陳孚)
車稜稜石确确車聲彭彭鬭石角馬蹄蹴石石欲落不
知何年鬼斧鑿僅與青天通一握上有藤束萬仞之崖
下有泉噴千丈之壑太行羊腸蜀劍閣身熱頭痛縣度
索一夫當關萬夫却未必有此竒巘崿吾皇神聖混地
絡烽火不紅停夜柝但有地險今猶昨我扶瘦笻立倦
脚欲扣往事雲漠漠平沙風起鳴凍雀
别離情(貫雲石)
吁别離之苦兮蒼梧之野春草青黃陵廟前春水生日
暮湘裙動輕翠脩竹亭亭染紅淚又聞垓下虞姬泣斗
帳初驚楚歌畢佳人閣淚棄英雄劒血不銷原草碧何
物謂之别離情肝腸剥剥如銅聲不如斫其竹剪其草
免使人生為情老
送趙履道虞叔常還江右(揭奚斯)
趙子我同里虞郎我同年手折武昌柳送上西江船買
魚沽酒燒荻鞭夜下西塞寒山前西塞山碧如苔君今
去幾時來東風花開春水漲待君黃鶴磯頭望君庾公
樓上
出門别親友(陳孚)
停君漢水浮鴨之翠杓聽我嶧山栖鸞之綠桐男兒拂
衣出門去龍泉三尺光如虹君不見磻溪鶴髮釣魚者
偶擲漁竿來牧野白旄麾開炮烙烟桓圭朱芾侯青社
又不見南陽卧龍人不識一朝佐漢坐狠石羽扇輕搖
蛇鳥驚火精燄燄天西極旗亭四月柳如藍紫騮嘶風
黃金驂豈無扣牛歌亦有捫蝨談天生巉岩崒嵂骨蒿
萊槁死誰能甘我欲登泰山扶笻款天關東溟若木如
可攀手弄日月青雲間我欲渡黃河赤脚凌秋波水仙
樓閣銀嵯峩徑叱海若笞蛟鼉停君翠杓聽我綠桐真
人開天六合同風騶虞鳳凰飛舞鎬宫有線五色獻于
重瞳補舜衣裳山龍華蟲虎豹九關兮不可以達吾則
脫冠歸來兮丹丘之青峯長揖二三子目送西征鴻
陳雲岫愛騎驢(真山民)
君不學少陵騎驢京華春一生旅食長悲辛又不學浪
仙騎驢長安市凄涼落葉秋風裏却學雪中騎驢孟浩
然冷濕銀鐙敲吟鞭梅花溪上日來往身迹懶散人中
仙有時清霜松下路松風蕭蕭驢耳豎據鞍傲兀四無
人牧子騎牛相爾汝勸君但騎驢行路稳姑徐徐九折
畏途鞭快馬年來曾覆幾人車
送人之四明效揭翰林長短句(金本仁)
百官山高嵯峩梁湖渡藏黿鼉鄉巫昔日迎婆娑中郎
八字題曹娥君今甬東去正向江頭過船頭滿載上虞
酒船尾聽唱明州歌明州三佛地昔者我曾去記得舟
人說鄉語烏橵飯箬魚羹阿婆燒火新婦烹有錢我亦
買漁具築室海陽依汝住
贈别(張子素)
送君一出江之湄為君一典身上衣臨風沽酒與君飲
欲别不别心依依笻榰八尺兩芒屨倏忽歸來倏忽去
輕帆閃閃不可留極目青山渺烟樹今日與君盟白鷗
明日與君風馬牛人生得喪何草草秋月春花為誰好
江湖漂泊真可憐我幸少年君巳老君巳老可奈何故
山石室高嵯峩何如歸來耕釣老其下日日聽我春風
歌
贈友人(鄧牧心)
我在越君在吳攜書邀我遊西湖我還吳君適越遥憶
三江共明月明月可望佳人參差與君攜手西湖上相
思空誦停雲詩知君去掃嚴陵墓祗把清尊酹黃土浮
雲茫茫江水深感慨何勞弔今古孤山山下見陳實連
騎東來踏春色湖邊千樹花正繁莫待東風吹雪白有
酒如澠有肉如陵鼓趙瑟彈秦箏與君長醉不用醒何
必千秋萬歲名
贈天台潘秋崖山人(戴帥初)
老潘雙眸如紺珠帶以秋陽朝露之清腴山形水態出
沒千百變經君指顧不得藏錙銖我昔少年好狂走風
飱雨沐逐逐忘朝晡至今卧遊想其處但覺雲濤烟嶂
千里行須臾匡廬春風鍾阜雲彭郎之磯大小飛來孤
秦淮震澤洞庭野峨眉縹緲南接五嶺東蒼梧歸來把
鋤剡山下一竿釣月賀家湖籠鷹櫪馬困羈束每逢風
鳴草動驚號呼聞君談論到骨髓寒衣振迅恨不六翮
生形軀尋牛卜龍古亦有君家子孫三葉傳青烏人言
河流可移山可鑿秦皇漢武巳類愚公愚相看徘徊山
南山北一百里勝處忽然開酒壺問渠劉伶一童一鍤
欲何用且可從我日日醉倒黃公壚
方寸鐵為鐫字盧仲章賦(董良用)
方寸鐵百鍊鋼吹毛劍鋒秋水光鐫勒妙擬郚竹房倒
薤文連環鈕通侯纍纍懸肘後伏龜趺蟠螭首頌德紀
功垂不朽鐵名巳著霜滿顱復得鐵業傳二雛勿劖元
祐黨勿刻詅癡符何如往補石經缺萬古六書存楷模
天下英髦知所趨伊誰之力丹丘盧
醉歌贈卜者陸華之(丁復)
雲心子陸農師之子孫老來賣卜錢塘門搜玄抉微擘
混淪進退五緯扶兩輪皥父及芒兒束手就律吕不敢
差毫分前身定是張博望老樹倒騎上昆侖投杼機上
女飲牛河畔人與之細說天地根却來人世三千歲君
平骨朽呼不聞功名冨貴無足云祗談禍福開盲昏得
錢沽酒和天呑赤城有狂客十年江海看浪翻歸來黃
塵中拭目驚見君扺掌一長笑各拂頭上巾昔時綠髮
滴可染祗今雪繭繅吳盆少者忽巳老長者不復存政
須日日醉倒湖邊尊尊已倒還再沽不愁黃金盡但恐
清旦無舉手招羲和低頭喚天吳勸爾勿東逝止爾毋
西徂西徂不可止東逝無窮巳囑付酒家兒明當復來
此
寄友(端景元)
烟蒼蒼濤茫茫洞庭杳杳天一方上有七十二朵之青
芙蓉下有三萬六千頃之白銀漿中有美人兮佩服金
鴛鴦乘龍車鳴月璫天風吹我登其堂飲我以金莖八
月之沆瀣視我以崑丘五色之琳瑯浣爾精滌爾腸洒
然心地生清涼非獨我以眇四極輕八荒抑且可以老
萬古凋三光久不見兮空慨慷久不見兮空慨慷
梁貢父學士江行阻風圖(鄧文原)
匡廬枕長江彭蠡居上游我幼不識風濤怒但喜青山
綿亘急櫓鳴中流老來行道增百憂山有虎兕水次多
蛟虯梁公示我江上圖空齋颯爽回高秋想見飛廉簸
蕩驅陽侯雷鼓動地萬貔貅連檣十日不得發何異駿
馬伏櫪鷹在鞲行人徼福古祠下潔觴置酒旨且柔小
姑倚絶岸彭郎渺孤洲脈脈關情隔烟水不如天孫絶
漢從牽牛明發風止江鏡淨楚天無際來棹謳回首繫
舟處惟有參差煙樹飛鳬鷗世事翻覆那有定人生憂
樂誰為謀慨彼東逝川白日不得須臾留濯滄浪委浮
休買田結屋山之幽擷芳釣鮮亦足樂安用高門列鼎
冠蓋誇鳴騶
岳陽樓(張經)
巴陵形勝甲天下郡治西南有樓曰岳陽盡得
巴陵之勝至元丙戌余以監察御史按臨長沙
道出巴陵凡一往返不暇一登甲午夏備員湖
北憲司分司于辰始得以酬平昔之志噫湖山
如此造物者何其靳耶因留數語以志歲月云
洞庭一水七百里烟朝月夕皆經過豈知斜陽萬里更
有一佳處君山十二盤青螺乾坤有此樓萬古高嵯峩
憶昨長江咫尺限南北風霜畫本一日千摩挲今朝快
一登恍若驅沈疴生平所羡鑑湖請乃今更覺君恩多
湘靈也自知我至時令白鳥來婆娑鐵笛紫荆曲春草
黃陵歌江山一醉謾不省悲風落日生白波愛山愛水
亦非癖奈此日月如飛梭彭蠡銀山堆碧海青銅磨(缺)
昌雲間嘆黃鶴采石天外愁青蛾詩家割據幾(缺)
氣發泄天不訶扁舟歸來月一蓑仙槎巳候三山阿吾
欲乘興觀銀河
雲林歌為貢供奉作(范梈)
朝望宣城夕企雲林掃花釣月清我閒心城東之山倚
天碧手捫南斗近咫尺幽人築堂面山坐絶似謝公故
時宅謝公今何在蒼苔翳行跡調笑誦新詩流水照白
石看水作明鏡年光静來往夜深敬亭雨坐見南湖長
清風被長阪鳥度菱葭響雲之林兮不可攀中有青猿
白鶴相盤桓林之雲兮不可縛時來宿我青檐端昂藏
老仙人把劍卧山側憶在中華時相逢髩未白問之不
笑亦不言阿家中子瀛洲客却起遺我寳字書依稀攝
精鍊魂魄相期後天無極年共爾守之合自然專氣還
得同飛仙未登雲林堂試作雲林歌嗟我久客意衰邁
雲林雲林奈爾何
望瀛海一首送危太樸之四明兼簡廉訪鄧使君
翰林袁侍講
危君英妙年獨往志千載天馬出名駒空行見風采昨
日銜書到空谷甚欲留之不能待九月開帆指四明要
逐高秋望瀛海海水上接天漫漫世人不知此别難當
君夷猶碧嶼日是我對月永夕猿狖啼青巒江樹葉飛
天雨霜江上吳歈思斷腸窈窕徐家兒與女都望蓬萊
如故鄉君行却向三山望雲霧軒窗六鰲上東方雖樂
不可以久留歸獻仙公白雲唱西過錢塘遇順風為拜
湖南持斧翁會稽學士卧雲島朱絃流水鳴孤桐道我
寄語莫匆匆送君有情亦如海海水有盡别意終無窮
贈别清夫還吳
新雨不作泥鈎輈樹上啼征夫懷遠路家在太湖西别
家今幾度楊柳江邊樹念鄉車輪下漸是中年路萬事
中年尚可期人生且莫長别離長别離向何方九江落
花清浦香王睢班班鳬乳黃南望不見三高堂奈此遊
子思故鄉我家諸公濟時早功成身退合天道當時未
必知者賢挽不回之卧烟島後來閱盡虧成事始識從
之去時好我不能赤手縛虹蜺又不能委身同草木生
逢堯舜世肯受泥塗辱昨者誤奮龍門雷蝘蜓嘲之自
云足憂來舉觴酹白日惟有皇天照空谷張公子吴江
生我有千載意不羨身後名為君寫作贈行曲曲中鏗
戛難為明君行不聽我意不平明日買船櫂秋聲亦欲
東下窺蓬瀛飄然如去白玉京須卿禹穴來相迎相迎
未見須相待客行雖遲心不改
送戴和甫歸越州(虞集)
戴先生日飲五斗醉不得再飲一石不肯眠昨從桃源
來兩袖攜風煙長安市上小兒女拍手攔道呼神仙馬
如遊龍花如雨蹴踏春秋作朝暮東方不作窗間戲上
帝還令海邊去海邊玉虹夜不收貝宫珠闕皆蛟虬芝
田玉樹久相待天上老仙那肯留戴先生鑑湖之水三
千丈不可以鑑可以釀明朝亦脱錦袍去與爾酣歌釣
船上
送海東之下第
海東之兄弟二人如鳳凰胷臆羽翮皆文章九年三入
天門翔伯沖天季驚人一日四海皆知名東之之文五
色雲見者眩晃生眵昏(缺)若耳不聞二人
得之喜未足云東之不愠乃可尊束書(缺)歸見親君
子之樂樂最真君不見匡廬之山&KR0886;崒而嵯峩左界豫
章諸川匯為蠡鄱其隂浩浩千源導岷經潛沱山氣束
鬱不得去上衝為紫蓋直與天相摩為雲覆八極為雨
漲九河海東之子能觀山以成德其進蓋未易量也偶
爾小屈奈爾何
送素庵劉總管歸(黃清老)
當年繡斧出九天倏如白雲下長川千峯收雨作秋色
至今梧竹吟寒泉熙臺重來又三載干將出匣光不改
冰漿盡貯明月秋風露冥冥接滄海海空迢迢行玉麟
霜影蕩漾龍蛇驚石田歸來紫芝好策馬更入南山青
漁陽歌兩歧何如陽春生物物不知魯人頌泮水何如
絃歌一千里昆也虎渡河寬也蒲作鞭何如樵溪九曲
落葉静平舖綠水栽紅蓮紫微殿前列藩輔華蓋蒼蒼
五星聚䕫龍䠥&KR0887;天一方蟋蟀吟秋桂枝暮蓬萊楓葉
昨夜秋璚樓夢覺題金甌銀河横空白鸞去安得追逐
鈞天遊
留别金門知巳(李泂)
我本山人素志丘壑獲歸名山為願畢矣爰以
四月十一日離京師是夜抵潞陽慨然賦詩遥
慰匡廬隠者并似金門諸公為一噱云
野馬脱羈鞅倏疑天地寬臨風一長鳴風吹散入青冥
間頗如魯仲連蹈海不復還又如安期生長留一舄令
人看江南浩蕩忽如海落日照耀浮雲關既不能低眉
伏氣摧心顔詭遇特達驚冥頑又不能抱書挟策千萬
乘調笑日月相迴盤匡廬迢迢接仙山仙翁泛若秋雲
閒長松之隂引孤鶴望我不見空長嘆采鉛天地津飲
綠桃花灣蒼梧倒影三湘寒赤城霞氣生微瀾鯨鯢翻
空海波赤曉色欲上扶桑難人間之樂兮誠不足恃何
如歸卧棲岩巒棲岩巒卧岩穴夜半天風吹酒醒猶有
西溪萬年月
漢陽郎官湖
仙翁薄暮醉酒歸杖藜迷却高陽池清風吹花綠隂倒
我笑謂是秋雲移還乘貫月槎夜過郎官湖峥嶸星斗
入江漢蕩漾槎影如鯨魚九華之真人邀我倒玉壺麒
麟擘脯供行厨依稀仙樂在空際碧山四映寒蟾孤舉
酒酌寒蟾明月下飲姮娥俱霓裳拂雲錦萬荷露瀉瓊
瑶巵麾幢晻靄羅烟空乃有三皇所授之玉童風前飄
飄曳廣帶對立十二秋芙蓉清香九曲銀河通真人綠
髮披春風錦袍玉雪照天地口說姓氏安南公是公多
逸氣略與古昔賢豪同時能掃月色延我石室烟蘿中
又言昔同張謂所遊地長笑一覆丹霞鍾風吹仙樂度
溪去我亦醉卧香爐峯
金山(潘景良)
嵌岩穹窿屹立乎江中崩湍下瞰不見底巨石崛起高
摩空混沌破來到今幾萬歲雄竒秀麗胡為乎此山兮
獨鍾長江西來一萬里當空削出金芙蓉上有金仙居
下有馮夷宫寳坊櫛比列霄漢塔影倒置驚魚龍有時
洪鐘咽煙響潮音屬和驅羣聾鳥飛竞力不得到我嘗
拏舟一抵其雲峯攝衣步樓閣矯首觀無窮齊州九點
落眼底岷峩西望蒼溟濛忽聞長風破巨浪芥蔕一洗
平生胷山僧喜殊常握手何從容杯擎陸羽水茶泛玉
川風鶴菴散仙恒齋老翁把臂大笑聲融融天風吹袂
欲輕舉白雲縹緲知何從不知海外之三山羣仙之樂
與此將異而或同迄今别去五六載我舟又復來掀篷
山靈偃蹇我踞傲塵懷汩沒不得追前蹤風帆一笑金
山過山頭落日飛冥鴻
太山高一首上王尚書(納新)
太山高不知其幾千丈兮但見衡恒嵩華何其低膚寸
之雲雨天下東西南北三十七萬八千里内無枯畦吾
儕小人重報本春至三月下澣之八日幼壯老稚相扶
攜五步一稽首十步一頓顙蠟光檀氣壓衢路帝德浩
蕩無端倪帝曰嗟下民何以厚汝禔我有香案吏置之
黃金閨前期一日遠賚汝下與有宋十一葉天子蘇遺
黎胷中七百里雲夢筆端一萬丈虹霓臂間六鈞弓指
下十萬鼙囊中書萬卷坐上賦十題朝聞擢英上蟾蜍
暮見賜食烹駃騠蒼苔紅藥省中宿花底柳邊歸路迷
上坡直作威鳳鳴騎馬不敢寒鷄栖綠蓑青笠忽夢江
海去便欲畢命依鳬鷖一朝喚起作邊帥黃河以北兒
女皆驚啼載筆九天上判花雙禁西夕闈拜青瑣金殿
執牙篦銓衡百里(缺)文印九州提此皆東坡六一間關
所僅得老馬歴遍無留蹄不羡百官班迎入東閣不羡
十里列炬行沙堤千羡萬羡越中千嵓與萬壑雲門寺
外若耶溪丈夫東來不用高牙千騎殺風景只在古錦
詩嚢消一奚蓬萊閣上三大字意氣欲與羲獻父子相
攀躋元才子龐將軍二人名字不相齊一公文字照今
古一公武烈傳髦齯皆不如王尚書詩隨賈客過南海
箭壓飛將驚豳蹊但令千歲眉夀無與害世間冨貴(缺)
塵泥
丹山高夀陳本堂(戴時芳)
太學博士本翁先生降神華旦六月望前二日
也雪溪亭長戴某賦丹山高
丹山高哉維石巖巖兮卓然䇄立上摩杳靄之蒼空赤
水西來走其下是為四明洞天兮石窗面面光與日月
星辰通上有蟠桃三千歲下有玉樓十二重瓊芝瑶草
不知其名兮蒼虬玄鹿羅洞府中有仙翁擾白龍方瞳
耿耿射日月笻九節兮冠芙蓉當年曾朝天帝所六月
火雲導祝融帝憐下土焦槁曰汝往哉少試霖雨功於
是瀉騘瓢於帝鄉神臯之地兮麾叱列缺鞭豐隆既而
桑田變滄海往往才大者亦難為用兮神功始收斂於
雲蹤但見丹崖仙筆照今古夜半碧鷄啼動扶桑紅我
翁掀髯奮長笑起踏斗杓呼天風王母驂鸞下瑶闕廣
成跨鶴來崆峒少君歸從赤城北長君來自金華東金
華赤城搃是神仙客引領翩翩羣從夀我翁我翁今年
開九袠精神矍鑠氣如虹擁書百城縱麾指又何羡乎
後車之載非羆熊回頭舊京二十載春夢阿婆一笑中
見謂全身保明哲又何遜乎子房之遊從赤松冨貴威
武不可以苟屈兮自非仙風道骨有真趣宜許我輩雞
犬長相從比之丹山高節世所少嗟我欲說安得廬山
高哉巨筆如歐公
黃鶴樓(陳孚)
嶫嶫乎黃鶴之樓兮突起乎天之東南吾不知其幾百
尺兮踞石磴而仰望眩金碧之眈眈手捫星漢如可近
但見天颷吹髮寒鬖鬖瞿塘三峡之波濤洶湧訇擊而
下兮雷聲怒撼千江潭忽繞城以北匯淨若萬頃之青
藍楚山數點鸞驚蛟躍兮碧影倒浸乎煙嵐殘霞似落
未落兮蒲獵獵以風偃柳依依以露含武昌亭臺一十
萬瓦光參差浮楩楠下視十二之衢兮袨服士女東西
行者藐蠕(缺)之吳蠶黃鶴之仙人霓冠青瑶簪御絳旌
于列缺倒景兮偶見我以大笑欲駐我征驂攀東溟之
博羅曜折西極之優鉢曇飲我以葡萄鴨頭之綠兮侑
以洞庭之蒼柑洞庭帝子鼔軒轅之瑟兮舞干戚而撞
宫凾白也挟赤鯨以旁睨崔顥怩縮而不敢以談浩浩
乎萬丈之氣兮長虹横空夭矯而方酣下蟠黃之輿上
斡玄之堪安得挽招搖以酌元氣兮妙太極而函三慨
彼在昔如焚如惔陶司馬之狂悖庾大令之貪惏鸚鵡
之洲何罪而戮赤壁之磯何功而戡吾豈若二三子斲
崑崙之璞兮輕蹈夫太阿之鐔飛來兮黃鶴跨汝從兮
彭耼
書李伯時九歌圖後(吳澂)
李家畫手入神品楚賢流風清凛凛誰遣巫咸呌帝閽
為招江上歸來魂音紛紛音紛紛柱高辰遠聰不聞扶
桑初暾海横雲一妃淚洒重華墳司命播物泥在鈞洪
纖厚薄無齊勻公無渡公無渡衝風起螭黿怒夜猿啾
啾天欲雨天欲雨迷歸路歲晏山中採蘭杜靈脩顧顧
復去莫怨瑶臺神女妬坎坎鼓進芳醑恥作蠻巫小腰
舞千年往事今如新摩挲舊畫空愴神騰身輕舉一回
首楚天萬里江湖春
韓節婦(彭宷)
巴陵郡西江水渾赤沙黃壤東南奔邇來湜湜已百載
中有婉孌之忠魂當時郡有賈氏婦志節凛凜摩乾坤
家亡國破身縶義不辱乃是韓魏國忠獻五世之曾孫
臨平湖開石封發五陵氣盡天房昏鐵馬三百萬北來
正噋噋連城破竹勢迎刃牽羊繫頸投冠解綬乞伏竄
匿俱紛紛不意弱草中見此松柏根讀書不如曹大家
事夫却似桓少君君臣大義本與夫婦一慷慨萬古保
貞操視死生朝夕不啻富貴如浮雲恨不生為男横戈
赴三軍棲棲臨絶音耿耿昭人文練裳縱横四百字上
陳祖宗創業有至道下斥奸邪誤國偷生存吾辭既畢
分巳盡精衛何苦猶銜冤想當捐珮入不測幽光上浮
白日馭隂魄下塞珠宫門湘靈鼓瑟宓妃泣馮夷長嘯
羣龍翻至今誦其詩感其事令人浩氣填胷那可捫或
者疑之不能成人善為其見夢於人不若效靈史氏為
可敦嗚呼世無歐陽公斷臂之婦終無聞可以愧賣降
表貞節薄俗誰能譏兔園我願然犀取靈封以厦屋旌
以石表雙高蹲奏之大庭布天下激厲臣子皆忠淳可
以植三綱正人倫為余有不信請視曹娥墳
餘姚海堤為判官葉敬常賦(楊維楨)
天吳蜚精衛啼娥江之北蛟門之西大禹東來朝會稽
九河一䟽錫元圭寥寥三千載桑田變滄海洚水日横
流我思訴真宰相門子葉大夫莅政三月初海如瓠子
決灔澦趨江濤黑浪相呑屠元光白馬有祭璧羽山黃
熊無玉書蛟眼射赤日蜑民不寧居葉大夫海砥柱驅
兔鞭運神斧五丁一力萬夫一語新甫取柏崑山取石
金錐築土首鎖陽侯之咽脚踏支祁之股玉䋲永奠三
萬六千尺陳公堤白公渠無足數君不見石人夜語魯
巳仙河伯血面上訴天葉大夫迴狂瀾障百川海不波
石不穿河清海晏三千年
賦海涉
海風吹沙潮欲來青蝦亂跳凝紫苔初疑長劍斫出老
蛟血又疑霹靂擊破妖龍胎蟹湯微泣瑪瑙髓蜀錦亂
把并刀裁紅冰嚼碎齒不冷丹霞入腹鳴饑雷坐令海
水化作葡萄醅我當大嚼一飲三百杯
元詩體要卷三
