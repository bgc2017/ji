元詩體要卷十四明宋公傳編
七言絶句
書事(劉因)
當時一線魏瓠穿直到横流破國年草滿金陵誰種下
天津橋畔聽啼鵑
又
卧榻而今又屬誰江南四月見旌旗路人遥指降王道
好似周家七歲兒
又
唱徹芙蓉花正開新聲又聽採茶哀秋風葉落踏歌起
巳覺江南席卷來
汾州北席里石氏節婦(陳旅)
北里高樓晝掩扉水銅光冷上苔衣寸心誓比南山石
汾水秋風鴈不飛
題羅節婦傳後
羅氏之夫貶海上有強之為妻者遂自縊死
歲晚良人去未歸堂前有客着新衣此身只為韓憑死
化作鴛鴦海上飛
金陵送友(黃溍)
青陽河畔杜鵑啼歸路如絃定不迷應到故山叢桂裏
笑人騎馬聽朝鷄
送人歸廬州(貢師泰)
淮水春深綠似苔故人天上恰歸來扁舟繫在門前柳
猶記行時手自栽
送人遊吳(楊載)
客路逢春雪乍消眼前愁思轉相撩垂楊染作黃金色
舞遍東風萬萬條
又
金溝河上始通流海子橋邊繫客舟却到江南春水漲
拍天波浪泛輕鷗
送樊時中(余闕)
桃花灼灼柳絲柔立馬看君發鄂州懊惱人生足離别
不如江漢共東流
别樊時中廉使
光祿橋西惜解攜春星欲傍露盤低自來宫柳多離怨
更着城烏在上啼
宜春贈别(郭昂)
微茫烟浪浦帆開一曲琵琶淚滿腮江水不如潮水好
送人東去復西來
寄達兼善(李孝光)
城上烏啼欲閉門瀟瀟風雨近黃昏無端畫角連雲起
鐵鑄梅花亦斷魂
寄朱希顔
城頭鼓鼜雨淒淒舟子牽船上惡溪會有行人回首處
兩邊楓樹郭公啼
又
江邊鴻鴈下年年客子何由兩鬢玄七十二灘秋月白
荻花風落釣魚船
寄余承慶(楊元正)
衮衮紅塵客未歸秋風吹老芰荷衣幾回欲寄相思字
不見瀟湘一鴈飛
贈郭判官(范梈)
慈烏夜夜向人啼幾度紗窗兔魄底自有平安三百字
無因却寄大江西
贈月經歷(全晉)
楊柳絲絲不繫鞍送君容易别君難遥知今夜相思處
人隔關山月正寒
思親(貫雲石)
天涯芳草亦婆娑三釜凄凉奈我何細較十年元下淚
不如慈母線㾗多
有懷(鎦秉中)
雨過幽庭長綠苔東風時為拂塵埃無人曾見春來處
門外桃花只自開
懷郭安道(周馳)
江南江北路茫茫明月高樓各異鄉旅鴈呌雲天似水
故人今夜泊瀟湘
杏花始開小酌(安熙)
杖藜吟遶去還來收拾春光入酒杯自是風花要題品
等閒蜂蝶莫相猜
山家(劉因)
馬蹄踏水亂明霞醉袖迎風受落花怪見溪童出門望
鵲聲先我到山家
山行(揭奚斯)
稍出羣山復涉溪溪光山色冷相輝青裙獨踞溪邊石
不顧行人自濯衣
清明郊行(李孝光)
清明處處麥風斜詩老得閒長在家遠樹小村千瓦雪
不知落日上梨花
遊茅山(盧摰)
澗邊瑶草洞中花細水流春帶碧沙昨夜山瓢酒初熟
道人不暇讀南華
登福山遇僧偶出(黃清老)
欲扣禪關未有詩滿山空翠濕人衣竹間倚杖到西日
試看白雲歸未歸
又
鷲嶺雲深杖屨幽竹風松影共悠悠何人分得僧家榻
坐看南山一片秋
征南口號(杜瑛)
春早雲南麥已黃瀘江蒸霧水如湯馬蹄半帶隂山雪
變作人間六月凉
發南康赴江州(陳思濟)
繡斧重持白髮翁路人猶說宦情濃一帆又下潯陽去
羨殺雲間五老峰
移官淮東别杭州
湖上雲烟百態新湖邊幽趣屬閒身春風揚子江頭路
白首行人又問津
發通州(貢師泰)
日日思歸未有期及歸翻恨數年遲開船聽得吳歌起
絶似閶門送别時
過京口(高克恭)
北來朋友不如鴻幾箇西飛幾箇東多少登臨舊臺觀
闌干閑在夕陽中
過三合驛(范梈)
一春歸計又蹉跎竆粤風光奈病何摠有青山千萬疊
行人長少鷓鴣多
渡端州峽
櫂郎得便泝清流忽報舟前曉霧收蠻語酧人翻自苦
好山不敢問何州
再渡白溝(趙復)
瘦馬柴車出白溝河山依舊繞神州都將百萬生降戸
換得將軍定遠侯
過洞庭(唐珙)
玉簫吹老洞庭波一夜湘君白髮多醉後不知天在水
滿船清夢壓星河
曉發山館(薩都拉)
夢迴山館月西斜曙色千峰動紫霞杜宇一聲山竹裂
鷓鴣飛上海棠花
蘭溪舟中
水底霞天魚尾赤春波綠占白鷗汀越船一葉蘭溪上
載得金華一半青
巴陵雨中(陳益稷)
鵶拂平林鴈入空黃花行李老秋風如何一夜江南夢
盡在巴陵細雨中
下豫州(甘東溪)
壯懷忍共白雲閒孤負僧房屋半間賣却牢愁三萬斛
載將明月入西山
江上作(吳全節)
短棹輕舟幾度過月明江上竹枝歌故山歸去青依舊
華髮添來白未多
山寺早起(劉因)
松窗一夜遠潮生斷送幽人睡失明夢覺不知春巳去
半簾紅雨落無聲
雨中睡起(何失)
閉門連日雨霏霏一醉誰憂生事微睡起不知風色暮
北窗花氣濕人衣
卧庭(范梈)
朝來忽見樹藏鴉碧草無邊徑路斜佳客不來春雨盡
山禽啄遍小桃花
惜花(陳思濟)
長恐花殘漫欲狂千回百匝繞花傍高張翠幄朱闌護
山雨溪風未易防
因官伐松(胡尊生)
大夫去作棟梁材無復清隂護綠苔只恐江頭明月夜
誤他千里鶴歸來
題赤城站壁(虞集)
莫怪扁舟不早歸斜風細雨濕蓑衣天(缺)月滿江心定
嬴得閒身在釣磯
友人見訪不遇(黃清老)
君乘白鶴下青冥我入春山聽曉鶯可惜小樓風雨過
無人收拾萬松聲
出東城(趙孟頫)
野店桃花紅粉姿陌頭楊柳翠烟絲不因送客東城去
過却春光摠不知
萬壽宫館舍作(劉因)
來時殘雪點征衣落盡庭花尚未歸夢裏不知身是病
春衫歸路馬如飛
登北邙山(楊果)
魏家池館姚家宅佳卉而今采作薪水北水南三二月
舊時多少看花人
薊門聞笛(趙復)
夢裏繁華醉裏遊倚天青壁(缺)危樓梅花哀怨成何事
吹破中原二百州
杭州聞角(梁棟)
聽徹哀吟獨倚樓碧天無際思悠悠誰知盡是中原恨
吹到江南第一州
鍾陵聞鐘(范梈)
中年江海夢靈皇夜半聞鐘似上陽一百八聲猶未巳
更兼雲外鴈啼霜
東署聞鴈
久别雲林舊草亭江南都邑歲凋零可憐此夜長空鴈
政在青松樹底鳴
日南感懷(陳孚)
老母越南垂白髮病妻燕北寄黃昏瘴烟蠻雨交州客
三處相思一夢魂
感事(王中立)
雪花如席朔雲低一曲琵琶淚滿衣山色似眉江似練
何時明月送將歸
又
歸來江令頭空白遠道金山淚暗垂關月自低霜自落
尊前莫唱鷓鴣詞
又
長夜漫漫夢不成可堪凉月透疎櫺唾壺敲碎無人語
獨坐空階看曉星
哭亦周弟(趙文)
去日相攜涉畏途歸來形影自相扶倦行小憩荒山路
怕聽深叢呌鷓鴣
哭具韜(杜彦之)
交朋來哭我來歌喜傍山家葬薜蘿四海十年人殺盡
世間埋少不埋多
悼程妻許氏(王士熙)
綺窗花雨贐春風寶鏡塵昏杼柚空三粲未笄兒未冠
忍教夫壻嘆孤鴻
悼隣妓(揭奚斯)
西子湖邊楊柳花随風飄泊到天涯青春遇着歸來燕
銜入當年王謝家
陶淵明像(鄧文原)
詩中甲子春秋筆籬下黃花雨露枝便向斜川頻載酒
風光不似義熙時
又(彭炳)
醉倚蒼江看落花阿舒扶上短轅車河山萬里皆劉裕
五柳春風自一家
又(貢師泰)
烏帽青鞋白鹿裘山中甲子自春秋呼童點檢門前柳
莫放飛花過石頭
白玉蟾像(虞集)
日出扶桑積雪高海空天淨絶纖毫每看劒氣衝銀漢
知是吹簫詠碧桃
自贊題白雲求陳可復所寫像
歸來江上一身輕野服初成柱杖行祇好白雲相伴住
天台廬阜聽鐘聲
拗體
拗體乃唐律之再變古今作者不多遇律之難處必
得俊句時出而用之則竒健矣觀者亦不可不知存
此以&KR0640;一體
暑夕(范梈)
煩暑不能寐望鄉憶宵征開門海月白高枕林風清不
飲畏投轄將歌思濯纓誰家横短笛吹盡楚關情
贈周景遠田師孟(趙孟頫)
與子同客帝王州一日不見如三秋風高氣肅鴈聲急
天晴日暖蛛絲遊籬下黃花為誰好水邊紅樹令人愁
世間萬事可撥遣日日痛飲醉即休
趵突泉
濼水發源天下無平地擁出白玉壺谷虛只恐元氣泄
歲旱不愁東海枯雲霧潤蒸華不注波濤聲震大明湖
時來泉上濯塵土冰雪滿懷清興孤
商德符畫幽篁古木(虞集)
湘君宫在洞庭湖幽篁古木龍所都石壇雨長碧苔蘚
水屋風動青珊瑚老人欹枕看螻蟻嫠婦停舟聽鷓鴣
江湖蜀客問來往商公商公今有無
老松怪柏圖(李材)
仙人解衣䃲礴臝造化慘淡秋毫端枝柯千尺入層漢
笙籟萬壑鳴驚湍堂中日月不可老壁上雷雨何當乾
我來醉卧北窗下夢跨黃鵠天風寒
子昂畫馬(鄧文原)
奔騰駿骨雲路長蕭洒神鬃風露涼沙場春牧草肥雨
野徼秋嘶楓殞霜三關戰士黃金甲五陵俠客紅絲韁
朝羇暮絡祇腸斷華山烟樹遙蒼蒼
送張思廉歸桐江(成廷珪)
讀書不謁萬乘君挾策肯傍諸侯門嘯歌蘇臺晚山碧
濯足洞庭秋水渾千金未易買駿骨一飯豈足哀王孫
風塵拂衣且歸去高卧桐江烟水村
送人遊武當(郭翼)
武當諸峰何壯哉大朵小朵青蓮開玄聖中居天地戸
赤日下照金銀臺神龜六眼電光走山鬼一脚雲頭來
道人再拜望北極應帶滿身星斗回
送客(李孝光)
攜手出門倚惆悵北風吹樹丹楓林柵中鷄鳴天地醒
城頭鴈去江湖深行人萬里少歸夢烈士向來多苦心
東西相望道路遠一書會抵雙南金
送劉好古歸武昌
遊子結束向何處城中雪花幾尺圍去家萬里多夢見
辭親十年今始歸道士吹簫赤壁下行人泊舟黃鶴磯
我亦張帆拂南斗卧看明月去如飛
送唐長卿赴常州教授(丁復)
三茅斷作湖嶼碧常州昇州猶比鄰山君化鶴去問客
水鳥銜魚來獻人釀酒未嫌官舍冷開倉長恐士家貧
絶嗟一槩鳴琴地杏花閉門消却春
送趙虛一歸金陵(周克善)
真人道眼照九圍芙蓉瑶冠黃錦衣相從雲龍霄漢上
獨攜琴鶴烟霞歸南樓吹笛聞折柳北山杖藜歌采薇
明日度關瞻紫氣帝鄉杳杳雙鴻飛
送張使君棄官學道詩卷(揭奚斯)
至元天子朝萬國任丘使君謝宦歸門前未罷車馬客
身上巳着朝真衣致君堯舜在豪傑洗耳巢由何是非
栖霞觀裏青松樹唯有白雲終日飛
贈楊茂才(范梈)
西峽淅淅風雨生南塘蕭蕭樓觀清玄蟬抱樹一時静
老鶴懷山終夜鳴放形海嶽等雲水託好音書猶弟兄
未知此别會何日為子商歌無限情
次韻吳成季宗師赤城阻雨(虞集)
人間伏日當早休道上馬車如水流神仙不愁風雨夕
父老巳知禾黍秋誰憐司馬久多病唯有杜康能解憂
北溟之鵾六月息載我八極歌遠遊
次韻剛父無逸游南山(趙孟頫)
絶頂清秋凌紫烟登臨應費酒如川平生能着幾兩屐
負郭何須二頃田初日出雲光射地雙溪入湖波接天
升高望遠我所愛青壁無路何當緣
夜歸(薛漢)
有客有客胡不歸長安三見秋葉飛警霜老鶴夜不寐
弔月孤鴈寒無依紛紛北里厭梁肉落落西山甘蕨薇
人生窮達各有命何須中夜泣牛衣
夜起(張翥)
月落未落山四更鷄鳴不鳴霜滿城起看北斗寒掛地
俯聽長河流有聲今夕何夕耿無寐千古萬古難為情
欲持心事出門去哀歌坐待東方明
阿城即景
荒村無更聽鷄號東方明星出已高寒氣着衣露零落
秋聲出樹風蕭騷文園遊倦苦多病騎省賦成嗟二毛
老我兹行亦何事故山西望興滔滔
壽趙君澤母一百七歲(丁復)
南康校官致仕日北堂夫人長壽身一百歲後又七歲
千萬人中能幾人王母娥眉曾不老諸孫鶴髮但重新
桐川之水東到海海上蟠桃樹樹春
寒食節獨出城南(張翥)
一百五日官事休城南騎馬雨初收街頭賣餅火正冷
原上踏青人乍遊荒塚烏鳶争曉祭野牆桃李自春愁
年年一掬思親淚忍付長河東去流
碭山成簡卿心遠亭(虞集)
作亭臨河河水渾草樹遶屋啼鳥聞夢回枕上彭城雨
目斷簷前芒碭雲歸來黃菊有佳色坐老青山無垢氛
但願尊中長得酒曲阿莫問舊參軍
江山覧勝樓(張翥)
白雲東南相蕩浮中有隱者之飛樓千峰影落華蓋晚
一水寒通彭蠡秋鮫人機杼或聞響山鬼窟宅疑藏幽
為問仙家借黃鵠我欲題詩來上頭
與陳敬初同舟北遊題餞行卷後(陳旅)
我愛天台陳敬初少日辭家即遠圖上書可擬賈生策
入闕便棄終軍繻八月官河秋水大三江親舍暮雲孤
名成歸去歲未晚卜鄰有約依東吳
有懷敬仲伯生(甘立)
眉山老仙丹丘生三日不出風雨驚玉文深沉發奇祕
天藻動盪流芳英錦鱗行酒白晝静金鴨焚香長夜清
秋深病久不得往撫卷悵望難為情
京城訪曼頭(薩都拉)
城中車馬多如雲載酒問字無一人碧桃花開光艷艷
硯池水暖波粼粼先生楷書白晝静家童畫紙烏絲勻
落花滿地送客去十年不見江南春
舟中漫興(劉曮)
青天縹緲吹雲衣碧水顛倒插翠微三家五家村舍出
一點兩點沙鷗飛柳枝裊裊拂過艇苔花斑斑生釣磯
風塵不到是樂土莫怪往來城府稀
舒懵(劉伯迪)
二月三月江水西千山萬山子規啼風花委地不知數
野草愁人渾欲迷衡門返棲悲舊燕中夜起坐待鳴鷄
故鄉咫尺無蹤跡南國十年猶鼓鞞
舊屋(虞集)
舊屋巳屬他人家臨風且復立江沙欲從子雲訪墨沼
更向少陵尋浣花
與袁伯長汎舟
水禽東去避網羅蕩舟相逐如遠何越山青青越女白
從此勞人魂夢多
又
春江風濤苦欲歸東盡滄溟南斗低明年白日百花静
憶爾琴中烏夜啼
又
燕姬當壚玉雪清簫中吹得鳳凰聲不及晴江轉柂鼓
洗盞船頭沙鳥鳴
初夏(蕭應元)
半清半和白晝長似無似有綠隂香兒童刻竹記新笋
一夜風吹一尺強
懷天錫(李孝光)
月子纖纖青海頭使船昨夜過揚州城中高髻瓊花曲
去聽吹簫何處樓
子昂人馬圖(虞集)
綠衣奴子十七八面如紅玉牽馬過繡簾美人時共看
階前青草落花多
牧牛圖(黃清老)
平原雨多煙草浮牧童驅牛如挽舟柴門正在水深處
青山流過屋西頭
過信州(高克恭)
二千里地佳山水無數海棠官道傍風送落紅攙馬過
春光更比路人忙
歸舟(甘東溪)
片帆懸空秋滿腹涼月淡淡天無波平生湖海元龍意
早入西風漁棹歌
又
天壤豈無蘇季子恨我不識韓荆州遥山蒼蒼暮雲碧
何許一笛蘆花秋
揚州客舍(余闕)
娼家女兒名莫愁唱歌日日上江樓不是行人不願聽
門外東風好放舟
紫芝道院(滕賓)
(缺)風短(缺)黃埃何不随我遊蓬萊狂歌醉舞下山去
今夜月明騎鶴來
舟過吳江(李孝光)
十五女郎可憐生牽挽百丈踏泥行洗脚上船歌白苧
(缺)風吹過闔閭城
淮上作(丁復)
昨日水淺雀兒浴今日能勝萬斛舟人生有時亦如此
請看秦淮江水流
春俠口號(楊維楨)
金丸脫手彈鸚鵡玉鞭嬉笑擊珊瑚侍兒無賴有如此
(缺)是霍家馮子都
元詩體要卷十四
