元詩體要卷一明宋公傳編
四言體
四言最古經史韻語二南之前有矣其經聖人所刪
者出自閭巷謂之風出自朝廷謂之雅用於郊廟謂
之頌而有賦比興之分焉後人摹擬雖多終不得其
情性之真今特擇其近似者置諸卷端使學者知詩
之所自
孔林圖
集賢待制周侯能修禮於孔林侍讀學士商公
圖之史官揭奚斯詩之
峩峩尼山蔽於魯邦篤生聖人維民之綱尼山之下有
洙有泗有蔚孔林在泗之涘維彼聖人教之誘之凡厥
有民則而傚之維彼聖人覆之載之凡厥有民敬而愛
之既誦其言亦被其服孰秣其馬于林之側既誦其言
亦履其武孰秣其馬于林之下六轡既同周侯之東薦
之侑之聖人之宫其音洋洋其趨蹌蹌其臨皇皇聖人
允臧商氏圖之式昭其敬載瞻載思罔不由聖
味經堂(虞集)
國子祭酒魯公伯子翬父作味經堂自為記以
勖其子遠公嘗命遠從予遊故賦此詩
維昔玄聖有子過庭學禮學詩詔之丁寧面墻之窒繇
不知味親能使學不能使嗜觀于德容聽于德音詠歌
周旋實悅我心邈乎千載聖往言在舍而不求匪罔斯
殆畏友翬父窮經篤行既有諸躬思貽厥成既菑既畬
俾稼之食既畋既漁俾鼎之食作堂高明曰子遠來吾
經在兹遠其味之始於虚羸匍匐來食茹葷飲水以禦
朝夕窮人得歸自我父師俛焉斯文老至不知煌煌靈
芝如彼嘉玉薄言采之在彼中谷南陽之人來詹來言
君子豈弟宜其後昆
周待制致樂堂(揭奚斯)
有堂渠渠在番之區維周夀母式燕以娱渠渠有堂在
番之陽維周夀母式燕以康斯堂何有有蘭有芷垂佩
蕊蕊維周之子斯堂何有有蘭有蓀垂佩申申維周之
孫曰烝曰嘗孔時且具維甘維旨承于夀母母曰寧只
福禄凝只升斯堂只我心平只母曰嘉只福禄遐只升
斯堂只我心和只
致樂堂
致樂堂者集賢待制周君奉母之所也蜀郡虞
集為賦詩曰
翼翼斯堂有閫有房夫人來居既來既舒既好既寧載
燠載清言䦱于門以寫我誠有齊其馬有伉其軒為子
來者允貴且賢貴容舒遲賢有令儀爾因爾宗先君之
思翕爾兄弟具于嘉旨我飲我食先君之子詩言柔温
禮言著存我撫我惠先君之孫樂哉誰氏維周夀母疇
克致兹周南仲子君子善頌文則多有又永歌之以導
燕喜
柏堂(揭奚斯)
栢堂為劉母熊夫人作也夫人有淑德年二十
五而寡守志不嫁有子曰觀又賢作堂奉其母
請名於太史氏謂之栢堂而作是頌
鬱彼北堂言樹其柏其栢嶷嶷維木之特柏之始生于
彼高陵雨露其凝金石其貞柏之既成鳳臆鸞膺言樹
斯庭霜雪是憑霜雪浩浩其栢矯矯有美君子而弗偕
老其葉欒欒其節桓桓其居安安永世式觀我堂既構
我栢既茂天錫眉夀保艾爾後
騷體
騷辭楚之聲也始於屈原南國宗之為詞賦之祖(缺)
其幽憂憤悱所以變風雅者也後人傚之故有招隠
士山中人望終南魚山秋風等作然亦不及於古蓋
今取其近似者錄之
白雲(劉因)
白雲凝情兮佩月光白露結采兮明幽芳衆星皎皎兮
水波不揚渺予思之若遇兮耿在目兮而不忘音容著
兮形無方肅予中立兮四無旁子母歸來兮山高水長
又
白雲高飛兮杳不可尋靈風長往兮聲不在乎幽林皎
月東生兮忽西沈玄鶴何逝兮遺之音予思未及兮實
懷我心儵萬里兮捐所歆曠同遊兮啓雲襟子母歸來
兮山幽水深
雲山(王士熙)
山氲氲兮出雲又泠泠兮以雨倏日出兮雲飛山青青
兮極浦横浮雲兮水粼粼搴杜若兮采白蘋葺荷宇兮
桂為棟臨江臯兮悵懷人
子陵釣臺(盧摰)
雲山蒼蒼兮煙木稠石瀨潺潺兮江水流故人兮冕旒
先生兮羊裘使人皆先生兮誰其伊周使人不先生兮
誰其巢由可仕止久速兮舍聖人將焉求清風一絲兮
豈為名鈎蕉黃荔丹兮香火千秋岸下幾篙兮榮辱之
舟先生一笑兮白雲收
福源精舍(李孝光)
采舟兮渙渙風將起兮無岸渚花兮白紅若有人兮為
粲相我樂兮未殫時幾何兮日旰極浦兮水深下有兮
龍吟洞簫作兮波浪湧送將歸兮于南諒佳人兮未遠
令我思兮何心颸風兮吹人曾波兮粼粼掇芳草兮寄
遠與我期兮陽春
洞庭迎送神(陳泰)
我歲晏兮北行黯維舟兮洞庭詣靈均兮神宇女巫進
兮告情擊鼓兮坎坎心馳兮目短靈惝怳兮有無思(缺)
虔兮母遠
又
脩門兮延佇靈將動兮私語羣龍兮吹雲森天矯兮樹
羽擊鼓兮咽咽靈飈兮飛旋垂玉珥兮玄服映紘綖兮
華轂紛進拜兮主臣心夷猶兮平陸
又
我所悦兮霞觴儼將進兮翺翔盼靈光兮怵惕靈慰我
兮清揚釃酒兮苾椒荃蕙兮為殽靈飲此兮宜夀配南
箕兮參北斗介下土兮景福侑皇風兮永久
又
靈既醉兮日暮綠煙生兮南浦靈之回兮彤裳蜼為文
兮螭章幽櫺兮閉夕窈窕兮望不極耿誰告兮靈辭羌
(缺)兮余思湘之濱兮有芷候南風兮來歸
選體
選起於蘇李之五言經梁昭明所選者謂之選詩(缺)
去古未遠猶有雅頌之遺響焉今擇其委曲(缺)順有
關世教可為後學矜式者錄之且以見古作者之難
得也
古意(吳敬庭)
隂陽有代謝寒暑相推移人生百年内行樂當及時昔
日猶朱顔今日生白髭所以遺世事飲酒不復辭(缺)
南(缺)下千載真吾師
古意懷貢侍御(黃清老)
娉婷二八女絶色妙難盡新粧薄鉛華照影脩竹下盛
年事夫壻錦玉耀精舍雖非伯鸞妻惓然惜春夜琴餘
月當軒默默倚風榭寄語東家兒紅顔莫輕嫁
擬古(徐天倪)
皎皎機上絲織為遊子衣遊子蕩風塵素衣化成緇風
塵不可避四顧將何之豈不念潔白徒重翟子悲勖哉
如澣濯河水清且漪
又
娉婷閨中女天質知自愛空懷蘋藻心日月苦行邁蹇
修意良勤遲遲如有待未嫁庸何傷失身將重悔
又
婉娩自結髮伉儷情誼深夫征日易久魚雁成消沉自
憐鏡中貌衰白將駸駸有衣為誰薰有花為誰簪顧影
雖無儔秉心猶斷金青天懸明月照影不照心
效古(黃溍)
上山看明月下山月相随月豈知我愛我行自見之故
山日巳遠故人不可思殷勤謝明月願爾無時虧
又
擊石乃有火石火光不揚攀天亦有路天高路何長嵯
峩萬古雲下覆歌哭場富貴誠足多貧賤不可忘
又
女美衆所悦士窮世所輕輕重安足言泥盡水自清淮
隂初寄食曲膝胯下行季子黃金多妻嫂來相迎自古
巳復然歎息空呑聲
又
落花隨風吹各自東西飛花飛既不息水流復無極同
生不同歸能勿異顔色木生則有枝豹死則有皮悠悠
歧路間多言亦奚為
又
飲酒莫盡醉盡醉無餘歡讀書莫弔古弔古多悲酸蕭
艾蔽中野白露摧芳蘭鳳饑不得食鴟梟食琅玕去去
復去去采芝青雲端
止言(趙半間)
蘇張舌如戟危人亦危身期期周御史千載稱直臣清
談每敗事諧謔良損神田翁有斗酒招手聚比隣所言
惟桑麻語語不失真
書事(白仁夀)
太羹元無味大章本希音音繁入人耳味美適人心是
以保身難惴惴如臨深百戰苟一失勇氣未足欽今若
不學古後何法於今
書懷(王性存)
九秋夜氣肅明時見休徵泰階列六曜湛湛平且平蟻
臣再拜祝乾坤永清寧不學兒女態抱拙祠雙星
又
有地莫種花有堤莫種柳花柳豈不佳而恐易衰朽吾
情非好異只種竹與葵竹存勁直操葵存本根思
本仁(李孝光)
青青庭中樹有鳥巢其南戶牖聊自謀啄飲性所甘中
野有矰弋相戒慎勿貪
又
日出照我屋政見脊令飛鳴聲甚和樂永懷家人肥兄
弟既相好吾生式相依恩勤重自將父母詎可違
又
冬氣漸閉密百物盡零落中林有貞姿粲然獨先覺尺
蠖遞屈信天運不終剥勿言霜露酷熙陽巳潛作
又
旭日始曰旦有鳥鳴嘐嘐牡出得飲啄雌居完守巢幽
人念兹久尼父詎繫匏先民自重慎貴器藉白茅
下第南歸别俞伯貞(祝蕃)
驅車出東門别酒忽在手去國古所悲况復失良友芃
芃丘中麥鬱鬱道傍柳揮手從此辭煙雲黯回首
落葉(鄧彧之)
秋庭晝無人落葉自滿地端居觀物化人生亦如寄朝
聞鳴蟬悲夕巳見其蛻歲晏共蕭條臨風發長喟
暮歸(何失)
獨老朝朝出或醉暮來歸高樹挂新月山妻候柴扉飲
伴更相送欲辭意難違感此鄉曲情淚下忽沾衣
梁仲文行卷(劉聞)
青青江上柳遠行曾送君自從君歸來幾見柳條春行
役如昨日行卷展猶新如何卷中字半是古時人
遣懷(貢師泰)
日入柳風息月上花露多東軒頗幽敞夜静時一過鳥
散庭中樹蟲鳴階下莎北斗何低昂疎星沒横河獨賞
誰晤語感慨成悲歌懷哉巖桂臺邈在姑山阿
采菱女
落日照淮甸中流蕩回光窈窕誰家女采菱在横塘風
吹荷葉低忽然見紅粧紅粧背人去驚起雙鴛鴦鴛鴦
去復來煙水空茫茫
赴亰别親友
崇堤衛芳塘塘上種楊柳楊柳年年青慈親未白首送
我不忍别出門復攜手親友陟高岡立馬望良久離情
急欲醉盡此尊中酒
姑蘇半塘别王季野諸友
壯志頗磊落别意何綢繆相送屢回顧欲行還暫留花
紅隔崇堤草綠遍芳洲所期各努力令德比前脩
擬古
東南有佳人遠在天一方綺疏粲飛樓曲闌圍洞房意
態閒且静氣若蘭蕙芳纖阿裼姣服雜佩懸明璫流風
迴皓雪明月舒其光白面誰家子錦鞍青絲韁翩然一
見之下馬立中堂可望不可即五采盛文章
又
嶰谷有美竹挺挺霜雪中何人斷兩節製為十二筩宫
商自相應鳳鳥鳴雌雄一鳴垂衣裳再鳴致時雍從此
去不返治道竟少隆鄙哉叔孫氏綿蕝變王風寥寥數
千載伊誰啓冥矇后皇如有作聲教垂無窮
思與君别來(趙孟頫)
思與君别來幾見芙蓉花盈盈隔秋水各在天一涯欲
涉不可去茫茫足煙霧汀洲多芳草何心采蘅杜青鳥
翔雲間錦書何時還君心雖匪石秪恐凋朱顔朱顔不
可仗那得不惆悵何如雙翡翠飛去蘭苕上
美人隔秋水
美人隔秋水咫尺若千里可望不可言相思何時巳庭
樹多落葉日夕秋風起我今年巳衰素髮擁兩耳回思
少年時容顔若桃李美人何當來一笑懷抱洗未見令
我思既見胡不喜
春日思遠遊(陳旅)
春日思遠遊遠遊欲何止角哀見楚王伯桃樹中死出
門逢路人天下無二子春山一萬重春江一萬里上有
無心雲下有無情水
結廬南山下(李孝光)
結廬南山下頗紆故人轍浮沉各自媚長愧生理拙中
園黃菊花契闊見晚節平生匡濟心敢愛已獨潔豈無
一尊酒可以療饑渴歸哉視汝菊將恐霜露結
衡門有一士
衡門有一士閉門恒苦饑俯仰良自惜日晏空絃歌小
人未足畏君子或見之寧為蘭玉摧不願蕭艾滋
樂府體
樂府之名始於漢房中之樂繼而設官以薦郊祀後
於燕射朝饗亦皆用焉歷代沿襲蓋有古樂府新樂
府之别莫非諷頌當時之事以貽後世者其音調多
有不同今不復識别云
古樂府(黃清老)
君好錦繡段妾好明月珠錦段可為服服美令人愚不
如珠夜光可以照讀書
又
君好春芍藥妾好夏池蓮芍藥多豔色春風迷少年不
如蓮有實可以夀君筵
又
綿綿江上草鬱鬱庭中柯人生不相知有如東逝波食
杏猶苦酸食梅當若何衣褐猶苦寒衣葛寒更多豈無
千載友肯聽漁樵歌
行路難(章闕)
奉君七寶鳳凰之綉柱五色麒麟之錦囊王母九霞觴
中之酒秦女萬縷爐中之香去年紅花今日開昨日紅
顔今日老一生三萬六千日歡日願多愁日少對吳歌
看楚舞歌舞匆匆變今古歸去來莫行路
歌白苧(李仲南)
嬌如花美如玉越溪女兒十五六光風入簾睡初足起
畫脩眉遠山綠飛香走紅三月心一聲白苧千黃金高
堂客散燈火深醉鬢斜釵夜沉沉
車遙遙(楊子承)
車遥遙若流水前車去無蹤後車來不巳白日無閒人
黃塵沒馬耳空投一寸膠不到黃河底
獨不見
窈窕一佳人鉛華淨如練臨風弄錦瑟其音哀且怨南
隣去乘鸞北里效飛燕小院落花深閒庭芳草遍日暮
掩朱扉如何獨不見
將進酒
泰山磨為塵桑田變滄海古來豪傑士一一竟誰在昨
日芙蓉花今朝顔色改人生匪金石不飲將何待
賦得城上烏送客(甘立)
月落城上樓烏啼樓上頭一啼海色動再啼朝景浮馬
鳴黃金勒霜滿翠羽裘烏啼在故處人生多去留
堂堂(張翥)
朝為堂堂吟暮為堂堂謳堂堂徒爾竒堂堂徒爾憂不
見膏與蘭煎燔祗自休勿以不遇故棄捐經與史勿以
勢利故棄捐廉與恥勿以形役故棄捐山與水謂夜未
遽央已復明星明仰視何煌煌白露忽沾裳懷人攪予
心何以弗永傷江北亦為客江南亦為客為客多偪兀
何以安所適上有君與親下有妻與息在山則種榆在
隰則種蒲馬牛必維婁舟航必需袽冨貴冨貴友貧賤
貧賤徒歲月來者多江湖逝者遠所願不可恃所期不
可返幸此世累輕歸哉衡門偃
休洗紅
休洗紅紅在水新紅換作衣舊紅翻作裏回黃倒綠無
定期世情翻覆君所知
又
休洗紅紅减色雖好不如新着時須愛惜阿婆嫁女不
擇人鷄飛狗走長苦辛
烏夜啼(宋無)
露華洗天天堕水燭光燒雲半空紫西施夜醉芙蓉洲
金絲玉簧咽清秋鼙鼓鞭月行春雷洞房花霧酣不回
宫中夜夜啼棲烏美人日日歌吳歈吳王國破歌聲絶
鬼火青熒生碧血千年壞塚穴狐兔烏銜紙錢掛枯樹
髑髏無語滿眼泥曾見吳王歌舞時烏夜啼啼為誰身
前懽樂身後悲空留琴怨傳相思烏夜啼啼别離
公莫舞
公莫舞公莫舞鴻門王氣歸真主何人睚眦赤龍子手
循玉玦目相語令公莫舞公楚舞劔光射日白虹吐人
發殺機天不與撞斗帳中唉亞父霸業明朝棄如土
鴻門宴(楊維楨)
天迷關地迷戶東龍白日西龍雨撞鐘飲酒愁海翻碧
火吹巢雙猰㺄照天萬古無二烏長庚破月來天隅坐
中有客天子氣左股七十二子聮明珠軍中十萬震屋
瓦拔劍當人面如赭將軍下馬力拔山氣卷黃河酒中
瀉劔光上天寒彗殘明朝畫地分河山將軍呼龍客將
走石破青天撞玉斗
妾薄命(宋無)
雲母屛琢春冰鮫女織綃蟬翼輕比妾妾薄命比君君
薄情紅綿拭鏡照膽明還疑妾貌非傾城傾城從來有
人妬况復君心不如故故人心尚峰九疑新妾那能無
故時補天天不高填海海不深不食蓮菂不知妾心
又(李孝光)
妾薄命當語誰身年二八為嬌兒阿母歲歲不嫁女二
十三十顔色衰天公兩手摶日月下燭萬物無偏私奈
何醜女得好匹一生長在黃金閨美人如花不嫁人父
母既沒諸兄疑寄書東家小姑道得嫁莫擇君壻好他
人好惡那得知失時不嫁令人老
又(楊維楨)
妾薄命妾薄命當年破瓜顔色盛阿㜷何故壞家筵號
天莫雪阿㜷冤低眉含羞不敢議風雨幾番寒食天今
年復明年鴛鴦綉被長孤眠君不見并州剪刀金粟尺
挂在深閨塵素壁誓不與人縫嫁衣閒看蜻蜓蛱蝶飛
鍼線婦
針線婦針線婦黃塵滿面蓬滿首少年嫁夫甚分明夫
死猶存舊箕帚南山阿妹北山姨勸予再嫁一力辭涉
水采蓮上山采薇采薇采蓮可以療饑昨日偶過閶門
口閶門譁然嗤老醜老醜養身自有能萬兩黃金在纖
手上天繡出雲錦章繡成玄黼舜衣裳舜衣裳與妾立
古節揚清光辨妾不是邯鄲娼
楊白花(貢師泰)
楊白花無定止昨日宫中飛今朝渡江水江水茫茫千
萬里綿輕雪薄春旖旎把臂踏歌歌未已石頭城邊風
亂起楊白花無定止
一車南送孔博士(李孝光)
一車南一車北山川悠遠無消息野風吹草朝日黃羇
旅獨憎絺綌涼男兒生身高七尺何可相思損顔色西
市日日賣鯉魚魚中會有遠寄書
高郵城(揭奚斯)
高郵城城何長城上種麥城下種桑昔日鐵不如今為
耕種場但願千萬年盡四海外為封疆桑隂隂麥茫茫
終古不用城與隍
西城路(張翥)
西城路多少人從此中去昨日紅顔美少年今朝白骨
委黃泉縱令藏金比山積鬼伯不受人間錢少年何用
誇豪冨來看城西送人處
柏梁體
柏梁臺名漢武所築臺成詔羣臣能為詩者得上座
及各賦詩不以對偶而每句用韻後人遂名為柏梁
體曹丕效之為燕歌行然其詞語清健逮若差勝云
今所錄者僅彷彿耳
贈海康舉進士者(范梈)
聖主徵儒用文學翩翩五士起海角元戎虎帳飛薦鶚
泮水成材玉新琢吉日舉餞鐘鼓作皇華大夫綉朱襮
快馬鑿蹄輪脫斵相送西風出郊郭問君此行事何若
於菟要是赤手縛候雁南飛不踰嶽洞庭山秋木葉落
詞場先鋒奪霜鍔萬里青山上黃鶴明光宫中問禮樂
董生策有經濟略一朝聲名動河朔往取青紫如六博
前年禮闈開峻擢明當接武絲綸閣歸來錦衣照丘壑
人生無如進士樂勖爾高步翔寥廓
謝鮮于伯機惠震琴(云是許旌陽手植桐作趙孟頫)
仙人已歸白雲中空餘手植青枝桐根柯盤鬱如蛟龍
一朝霹靂驅雷公烈火半爇隨狂風箕子之裔多髯翁
才氣邁俗驚愚蒙抱持東歸尋國工斲為二琴合商宫
我來自此欣相逢持一贈我為我容自吾得此不敢慵
中夜起坐彈秋鴻下絃清泠上黃鐘轉絃更張涕滿胷
黃虞巳遠將毋同恨君不識牙與鍾恨我不識瞽與矇
周南大雅當誰從
題文山集(林景熙)
黑風夜撼天柱折萬里飛塵九溟竭誰欲扶之兩腕絶
英淚浪浪滿襟血龍庭戈鋋爛如雪孤臣生死早巳决
綱常萬古懸日月百年身世輕一髮苦寒尚握蘇武節
垂盡猶存杲卿舌膝不可下頭可截白日不照吾忠切
哀鴻上訴天欲裂一編千載鴻光發書生倚劔歌激烈
萬壑松聲助幽咽世間淚洒兒女别大丈夫心一寸鐵
秋夜長(劉楚)
月出烏啼城上頭閨中美人生遠愁銀河迢迢當北樓
褰帷弄影揚清謳月光如水地上流珠箔微茫懸兩鈎
羅衣半捲涼颼颼起坐數盡寒更籌更籌數盡明不發
明日鏡中生白髮
楊白花(李冶)
帝家迷樓春晝長紫笙吹破百花香葡萄凝碧琥珀光
燕語鶯啼空斷腸枕帷紅淚洒瀟湘玉鏡臺前添午粧
茜羅綬帶雙鴛鴦蝴蝶趁雪上釵梁千里萬里雲茫茫
山中居(鄧文原)
山人獨向山中居風雨不庇三椽廬短衣破帽家無儲
形忘意適心自娛掛壁拄杖懸珊瑚鬼神遁跡蛟龍趨
眼前不識為妻孥生平豈解躬耕鉏黃精采苗供曉餔
碧溪飲泉傾瓠壺行歌紫薇眠枕書夢遊滄海坐釣魚
雲霧煙霞同卷舒狙猿麋鹿相驚呼巔崖蒼蒼日欲晡
舉手撫掌笑挽鬚起望八極呑五湖喬松在足馮空虚
有客跨鶴來須臾龐眉皓齒當坐隅綺語唾落飛明珠
翻身别去登康衢寄言擊壤人有無茅茨風俗今何如
小孤山(王廓)
江上青山一劒孤氣虹夜貫牛斗墟寒藤古祠神所居
謾說彭郎迎小姑俚言不經聽者愚舉世孰與明其誣
山下長江通蜀吳飛廉怒鎖千舳艫乾坤變色慘不舒
竿摧䌫絶愁萬夫初疑破虜遇老狐又訝伏波留賈胡
陽侯負弩雄前驅馮夷擊鼓嚴後車六鰲掣釣軒蓬壺
八駿按轡鞭龍魚神靈怪駭千萬殊縱有健筆難窮書
一官長沙賦歸歟三年卧病南陽廬故交新貴一字無
扁舟夢鱠松江鱸行或止之不可虞呼童取酒聊自娛
短歌激烈驚樵漁掀髯一笑誰和予隣商去住依祝巫
盤飱拜祠檣上烏百錢之利衆所趨浪走不待晨鷄呼
進銳退速中乘除未要冐險爭前途江山正自不我疎
我亦樂與江山俱安得匹素百尺餘他年寫我東遊圖
采石月題蛾眉亭(陳孚)
昔年李白身翩然袖裏明月飛上天剛風吹度瑤花前
雪兔跳落千丈泉白今巳去八百年明月猶向江中圓
我行萬里擁使旃柳根偶繫東歸船三生似結明月緣
鏡光射牖窺我眠夜深忽夢羽衣仙神如碧沼浮青蓮
脚踏赤鯨跨紫煙問月何在搖玉鞭聳身忽滅形翩翩
覺來試鼓朱絲絃起誦國風月出篇開篷視月月滿川
魚龍吐浪聲濺濺
歸去來圖(劉因)
淵明豪氣昔未除翺翔八表凌天衢歸來荒徑手自鋤
草中恐生劉寄奴中年欲與夷皓俱晚節樂地歸唐虞
平生磊磊一物無停雲懷人早所圖有酒今與龐通沽
眼中之人不可呼哀歌撫卷聲嗚嗚
贈吳主一(揭奚斯)
曹南吳主一妙年力學能文章尤工隸書近自
豫章以職事至京師過予劇談竟日忘去忽以
别告令人惘然詩以奉送
國朝分隸誰最長趙虞姚蕭范與楊趙公温温蔡中郎
虞公格格由鍾梁姚蕭二公撼中邦豈以筆法窺漢唐
蕭守高尚姚文章范公清遒不敢當縱横石經兀老蒼
楊侯起家自洛陽華山之碑早擅場旁出捷入無留藏
曹南吳氏俊且良古意颯颯浮匡箱商盤周鼎儼作行
刓圭削銳伏景光宜伸而縮圜使方外若椎魯中堅強
趨新騖巧紛披猖欲辨輒止心孔傷金陵皇象劔戟張
中山夏丞鼎獨扛二碑分法古所臧隸多分少須精詳
君方妙年進莫量更入二篆君無雙近者吾甥有陳岡
昔師楊氏今頡頏見之為道安毋忘
送俞觀光(黃溍)
寒窗讀易吻正悲坐聞剥啄走啓扉衝風蹋凍至者誰
俞子訪我繇剡溪相逢把臂語移時婦女驚笑羣兒疑
俗物病我不可醫眼明見此珊瑚枝朝來贈我天馬詩
忽然掉頭去莫羈鼻端氣息干虹霓詎能折腰向小兒
文章技癢聊爾嬉策勲聖處今毋遲繄我愛子莫助之
臨歧躑躅徒嗟咨
丁未别酒(孫伯善)
蒲萄綠漲春甕香銀槽酒滴秋漏長紅樓日夜調絃簧
暖花凝面眼生光禾生越壠秋不黃令行斥絶九醖方
伯倫玄石愁茫茫玉缸傾倒碎玉觴明年築圃家萬倉
賓筵介夀歡高堂
池中白蓮(孫元實)
蕊宫夜涼張暑宴仙姝散花水晶殿霞綃中單雲錦緣
黃金為房玉為鈿翠旌導前寶蓋殿霓裳中序按未遍
一人素衣持羽扇頎然中立白玉弁羣姝被酒酡發面
冠珮傾然醉相盼彼峩弁者色不變以口承露不肯嚥
終然貞白難為薦獨向西風抱清怨
江南樂(薩都拉)
江南樂春水紅橋滿城郭出門不用金馬絡門前畫船
如畫閣綠紗窗虚春霧薄隔窗蛾眉秋水活翡翠冠高
羅袖闊楚舞吳歌勸郎酌紫竹瑶絲相間作船頭柳花
如雪落船尾綵旗風綽綽秉燭夜遊隨意泊人生無如
江南樂
元詩體要卷一
