元詩體要卷十三明宋公傳編
五言長律
詩律屢變意度則一南朝沈休文輩始尚排偶音韻
相諧屬對精密至唐沈宋又拘以聲病約句準篇名
曰排律杜子美有百韻是編蓋存其似唐者
正月十一日朝回即事(虞集)
宫樹春光合霓旌拂曙來天光臨閣道雲氣轉蓬萊晝
漏沉沉鼓晨尊灧灧杯香霏簾底霧樂殷殿前雷祥瑞
儀曹奏珍淳尚食催舞庭分鷺序效獻過龍媒融雪微
生草輕風不動埃老人南極至王母上方回玉色何多
喜金華得重陪裁詩賀新雨西閣待門開
靈壁石
奎章閣有靈壁石竒絶名世御書其上曰奎章
玄玉有勅命臣集賦詩臣集再拜稽首而獻詩
曰
禹貢收浮磬堯階望矞雲自天承雨露拔地起絪緼擊
拊聲音合衡從玉兆分巨鼇三島力威鳳九苞雲辨位
資乾坎為山填幅員固知興寶藏不假運神斤書帙侵
春潤香爐借宿薰烟光晴冉冉波影晝沄沄融結繇元
化登崇荷聖君瑞於龜出洛重若鼎來汾柱立尊皇極
盤安廣帝勛詎云陳秘玩因愿獻前聞
壽趙集賢(揭奚斯)
集賢大學士趙國公王開府慶八十應制
昭代雍熙日詞林賦頌時紫宸丹詔出甲第五雲垂裕
廟青宫裏王公玉樹枝朝趨陪綺角夕侍接龍䕫際會
真難及飛騰巳在兹暴公初繡斧方叔更藩維霜簡驚
風裁天官肅羽儀還迎代邸入竟被漢文知位望躋三
少權衡俯百司每蒙天黼黻直許國蓍龜鳳鑰廣寒殿
龍舟太液池羽觴春侍宴玉座夜觀碁德業前賢繼辭
華後進推高情睎廣受餘事擬徵珪全趙山河富瀛洲
日月遲九卿看綵服八袠表厖眉皇覧逢初度殊恩介
夀祺黃封中使出玉食尚饔移國老陳嘉慶羣公播盛
辭禮非前代有施及老臣宜福禄何人並忠貞百歲期
聖心誠念舊政用作臣規
壽姚承旨(楊載)
上帝黃金闕仙人白玉堂皇猷資黼黻大筆主文章間
氣生竒偉休期際吉康四朝承寵渥多士仰輝光盡發
琅函秘重繙石室藏成書侔二典有道述三皇碩望高
天下榮光近日傍謨謀須稷契羽翼藉園黃上殿扶鳩
杖開筵接蟻觴九重師道德千載合明良共說綸如綍
能摧繡作裳人思興禮樂國待理陰陽舊族名先著高
門慶甚長賜書踰萬卷納笏過三床轉覺勛庸盛還欣
體力強朱顔朝映日素髮曉欺霜巳注長生籙曾傳却
老方宜齊周李耳遠邁漢張蒼松柏深逾秀芝蘭久益
芳願公多夀祉仍見子孫昌
送丘子正之海鹽
珠生滄海底五韞碧山中夜氣交明月陽精現白虹有
賢兼重價當代振英風好學由天性能書至國工知名
傳冀北作賦擬河東始欲徵揚子旋聞薦楮公陰苻難
獨美遺教實爭雄絶藝雖宜進竒才自不同交游傾上
國掄選屬南宫鄧禹官初試匡衡對漫通海邦終寂寞
學館尚穹崇巳注千人錄當成五典功星辰皆在水渤
澥信浮空把酒歡何限乘槎興不窮文章趨浩瀚物態
入牢籠子必登芸閣吾方守桂叢索居彌寡陋荒業孰
磨礱弗獲披雲霧唯思對華嵩知音期郭泰流俗易王
充江海從兹逝飄飄任轉蓬
送趙鎮撫(諸葛彝)
先世逢昭代軍功信不誣起家從汴水佐武上灤都將
種由來異如公自爾殊生身長七尺襲爵摠千夫華嶽
生秋隼池溟出雋駒虎威天下少馬服世間無手畫三
軍勢名成八陣圖握竒思效古報國欲捐軀重慎機謀
定沉雄義勇俱妙齡當穎脫逸氣應時須鄕邑初來鎮
城居静不虞霜晨鐘韻亟月夜鼔聲紆編戸無扄鐍羣
偷在覬覦令嚴知約束民阜足懽愉論事資高識推誠
得遠謨從衡司馬法爛漫太公符紫服垂鞶帶金牌綰
采繻指麾真肅肅訓練豈區區燕角彎繁若荆砮利鏷
&KR2255;淬刀生紫電拔劒長青莆秋獵山崗闊冬行石嶺孤
鴈飛驚快鶻菟走辟狂盧執策親調驥回鞭笑殪狐衣
圍䕫子錦冒蹙罽賓毹野曠平如掌羣奔健若枹豈惟
矜殺獲庶以範馳驅盛集開長宴高譚半老儒酒餘聽
節樂歌罷對投壺詩好從人和門閑有客趨前榮列經
史玩器雜璚瑜臨帖朝揮筆看書夜照珠武夫雖糾糾
見客亦于于好尚今如此随從有是夫為能崇雅素自
足革驕麤武甸今知習文風世所敷信曾思孔孟獨恥
論孫吳感激明時用騫騰壯士徒築營開細柳引水種
雕苽皂鷂風中放蒼鷹雪裏呼望雲思海曲乘月坐庭
隅瓜代何云急矛戈植鞬籚荷峰知不遠旗旆促歸途
儒服成謠頌黎氓重嘆吁始兹居鎮守綽爾見規模賤
子便荒僻平生惡囁嚅耕芸常荷鍤著述或操觚學問
勤三省才名愧八厨濟時雖有志晦迹遂如愚沙際榆
林斷江頭柿葉枯銀瓶持别酒玉盌點凝酥轉櫂愁看
燕鳴檛恨聽烏短吟依遠寄好在五雲衢
寄福建杜廉訪使君(范梈)
臬府羣工表言官百世公君王咨稷卨臺閣起黃龔吳
越聯閩服蠻夷偃漢風九州諸道右一柱萬流中虎豹
精神肅豺狼道路通青冥行勁銳白日貫精忠斧繡飄
秋隼泉阿達夜蛩壺冰元自潔瘴雨不勞空賤子嗟何
幸微心逝盡躳望來方切切告别匪匆匆祇為文科重
尤慚祖餞隆客魂銷海鵠病骨碎溪蟲謬敢辭王事私
嘗泣老翁髮緣思母白顔每應人紅尚俠彝倫薄其如
祿養豐以兹三逕撫猶獲二天蒙上幕刑雖簡滄洲道
未竆請將心萬疊寫入嶧陽桐
寄王繼學(楊載)
聖主敷皇極元臣建上台虚心求俊乂削迹去奸回拜
命超凡品知君秉大材淳風随日播公道應時開負鼎
資烹飪操刀貴剸裁銛鋒行肯綮異味合鹽梅廟議常
參决朝班復共陪艱難須佽助豁達遠嫌猜遺佚聞風
起英豪接踵來經綸非董賈辭藻亦鄒枚在野思羅致
盈庭想轂推既將龍作友惡假鴆為媒走也今畱此公
乎可念哉執竿猶海上扶耒即岩隈自守幽人意寧虞
俗子咍舊遊辭玉府故事憶金臺落魄江湖阻蒼茫歲
月催丹心徒耿介素髮巳毰毸勿謂交如水能忘恥及
罍飛黃當駕馭猶足異駑駘
贈魏虛舟少府
西蜀文章伯東吳閥閱家族傳貞觀舊躅繼信陵遐雅
度人難測高名衆共誇為楨材不小韞櫝玉無瑕鳴鳳
占諧吉乘龍偶契嘉三牀邀納笏萬弩護排衙世賞官
仍及朝參寵復加天顔乘眷顧地肺侈光華緩步方鳴
玉高情欲泛槎番然歸翠麓如爾奉黃麻彭澤還栽柳
河陽不種花投閒消日月訪故略烟霞臘蟻常開宴春
魚每看义興來恒放逸賓從任喧譁閣静褰珠箔窗虚
閱綠紗琴彈多古雅詩就輒妍姱願作梁間燕徒慚井
底蛙執鞭曾莫俲抱瑟敢長嗟戀戀情終在悠悠道若
賖春風吹去旆翹首又天涯
七言長律
唐以來作七言排律者甚少其音律和協體制整齊
者獨杜子美送鄭著作及清明二首耳王仲初寄韓
侍郎等作次之今采格調近唐若所錄者亦不易得
也
御溝(宋褧)
决决穿雲出澗初千迴百折到皇居行人不敢來飲馬
稚子時能坐釣魚内史府前晴滉瀁雲巖觀後晚舒徐
波漫略彴通丹禁風颺軿輜動翠裾三月霏烟着楊柳
九天凉露濕芙蕖荒唐莫說流紅怨自是清漣解起予
次韻宋顯夫(虞集)
御溝雪融三月初鳬鷖鴻鴈摠來居葡萄水綠可為酒
楊柳條青堪貫魚迤邐天河起箕尾滉瀁雲海浮青徐
舟前花落傍飛燕堤上風來濕舞裾翠輦時畱金騕褭
錦波不着玉芙蕖臨流宋玉偏能賦莫待東都客問予
次韻杜德常博士
祕閣沉沉便殿西頻年立此聽春鸝風搖翠岸新生柳
雨浥銅池舊産芝玉几由來常咫尺衡門此日遂棲遲
申生欲去柴車在杜甫長吟雪鬢垂墨沼游魚翻宿藻
畫簷飛燕罥晴絲山中竹簟清如水應夢鈞天九奏時
題喀爾子山尚書凝香小隱
羣玉府中香滿袖凝香亭裏看花開綵雲近席微風動
紅日當窗好客來西海珊瑚階下長東家胡蝶雪中回
竹深每聽尚書履池煖時分太液杯鳳咮浮烟金錯落
鵝羣浮水白毰毸人間應得函封帖青李來禽繞舍栽
送張可道嘉定府太守(成廷珪)
秦中百二漢關河曾記乘驄舊所過棧道地形天下險
嘉州風物古來多分符又協三刀夢入境先聞五袴歌
父老扶笻親引道將軍負弩疾撝呵錦袍錯落金為帶
白馬連翩玉作珂興學固當崇俎豆防邊還為戢干戈
四川畫省勞詢問一郡蒼生望撫摩樓倚青冥來萬境
山橫紫翠接三峨題詩别館魚堪寄退食公堂雀可羅
西蜀考功當第一他山有石為君磨
五言絶句
絶句五言語短意長一唱三歎近體中之最為近古
者也蓋亦只是律詩結尾四句謂之小律含蓄無限
意思讀者宜深體味之
春日(劉因)
游絲困無力欲起重悠揚芳草落花滿相思春晝長
牧廢苑(趙孟頫)
一片中原地紛紛幾戰争至今將不去留與後人耕
龍口岩
峭石立四壁寒泉飛兩龍人間苦炎熱僊境巳秋風
石鼓嶺(胡助)
經過石鼓嶺不見石鼓文兩澗流黃葉半山生白雲
秋江(范梈)
雲裏衡陽鴈網下武昌魚石門秋共遠江樹雨餘疎
遠浦帆歸(揭奚斯)
冥冥何處來小樓江上開長恨風帆色日日誤郎回
烟寺晚鐘
朝送山僧出暮喚山僧歸相喚復相送山露濕人衣
江天暮雪
孤舟三日住不見有人家昏昏竹籬處只恐是梅花
山市晴嵐
近樹參差出行人取次多板橋雙路口此世幾回過
江州庾樓(賀復孫)
宿鳥歸天盡浮雲薄暮開淮山青數點不肯過江來
煙蘿境(虞集)
玉女乘煙霧松間采薜蘿飛行了無迹明月送空歌
漏舟
春水如天上秋潭見月中如何列禦寇猶欲待泠風
紫霞滄洲
洞裏琴鳴澗洲前棹入雲擬尋雲谷叟同訪武夷君
無倪舟
三周華不注水影浸青天不上銀河去空明擊棹還
觀心
炯炯燈留室微微息若存仰探當月窟俯察識天根
蘭在(彭炳)
蘭在在楚澤蘭在在楚山古人見心易今人見心難
白鷺(李祁)
翛然雙白鳥近水立多時慣識幽人意相看摠不疑
御馬(揭奚斯)
朱纓金絡轡黃帕錦鞍韀神閒意更逸初下赤墀前
錢選宫人圖(安熙)
露冷月華白悠悠方寸心夫君渺何許悵望碧雲深
太白酒船圖(趙孟頫)
瀟灑稽山道風流賀季真相思不相見愁殺謫仙人
秋山行旅圖
老樹葉先雨浮嵐翠欲流西風驢背客吟斷野橋秋
河梁泣别圖(虞集)
落葉滿長安秋風漢節還裁詩寄歸鴈三月到天山
宣和墨竹寒雀
灑墨寫琅玕深宫春晝閒蕭條數枝雪不似紇干山
汪華玉子昂蘭石
海内出珊瑚枝撑碧月孤鮫人拾翠羽泣露得明珠
又
抱玉下天河繞叢秋露多天寒翠袖薄日暮欲如何
信上人春蘭秋蕙(揭奚斯)
幽叢不盈尺空谷為誰芳一徑寒雲色滿林秋露香
題松雪竹石(李孝光)
幽篁碧悄悄白石白粼粼帝子吹笙罷月明愁殺人
子昂畫(陳旅)
汀洲木葉下斜日倚湘娥我欲採芳草洞庭秋水多
倪氏雨竹
落日楚江深鷓鴣啼遠林相思不可見池上寫春隂
段氏扇子
江上竹枝歌為君顰兩娥秋風團扇底零落黛痕多
甄慧腐瓜行蟻圖(虞集)
瓜腐來螻蟻梧生致鳳凰荒園空宿雨阿閣自春陽
雙鴛圖
戢翼石梁隂秋風日夜深使君莫行野江水蕩人心
畫扇柳蟬
不食遂終日長吟亦老翁金盤九秋露玉樹一絲風
畫鴨(揭奚斯)
春草細還生春雛養漸成茸茸毛色起應解自呼名
畫鷹(李祁)
勁翮排霜戟天寒氣轉驕草間狐兔盡側目望青霄
孫安之松楸圖(趙孟頫)
墳墓在萬里宦遊今五年誰人無父母掩卷一潸然
柯敬仲雜畫(虞集)
雨過蒼苔石雲生野岸泉幽懷春冉冉稚子秀娟娟
又
鐵石餘生色冰霜作曉妍春雷明日起何處尚龍眠
又
雨過黃陵廟蒼梧雲正愁何時倚虚幌對此滿林秋
又
峽口春雲重江南夜雨多水深桃葉渡風急竹枝歌
熊太古畫
海内此亭古幽村春事多扁舟歸未得江上巳生波
過釣臺(趙蒙齋)
君因卿相隱我為利名來羞見先生面黃昏過釣臺
獨夜(趙孟頫)
秋風動杕葉夜雨滴池荷孤客睡不着亂蟲鳴更多
望鄉臺(楊維楨)
望鄉臺上客秋至望鄉關中原遮望眼可奈咽支山
飲馬窟
長城飲馬窟飲馬馬還驚寧知嗚咽水猶作寶刀鳴
妲己圖
小白竿頭血新圖入漢廷宫中雙燕子齊作牝鷄鳴
胭脂井
昨夜韓擒虎金陵奏凱迴井中人不死重帶美人來
焦仲卿妻
生為仲卿婦死與仲卿齊廬江同樹鳥不過别枝啼
朱厓令女
關珠争兩死兩死獨誰當關吏不垂泣青天應雨霜
連理枝
主家連理木昨夜一枝零野藤沿别樹相托萬年青
玉鏡臺
郎贈玉鏡臺妾掛菱花盤安得咸陽鏡照郎心肺肝
䌫舟石
江邊䌫舟石䌫解不留㾗長恨浮萍草難仝結縷根
聞過鴈
樓頭聞過鴈隻影不成雙一夜狂夫夢相思到九江
夜彈瑟
静夜彈湘瑟扁舟在鸐灘九峰江上見渾似九疑山
玉蹄騧
銀腦玉蹄騧金鞭問妾家窗開桃葉渡小艇在荷花
女蔓草
誓作女蔓草不作天蘿瓜女蔓纏樹死天蘿挂西家
子夜吳歌
麴塵波欲動紅心草巳生朝來夾城道流車如水行
自君之出矣
自君之出矣燕去復燕歸思君如茘帶日月抱君衣
又
自君之出矣草青復草黃思君如魚鑰夜夜守君房
桂水五千里
桂水五千里春來波浪深地消青草瘴花發乳雈林
又
桂水五千里瀟湘雨氣空衡山七十二望見女英峰
又
桂水五千里南風大府開象王新貢入蛟女送珠來
又
桂水五千里上有鸚鵡洲美人生遠思今夜在南樓
康節像
太平經兩世好景出三天身在羲皇上心在天地前
陳摶像
飄飄扶搖子脫世一蹝輕何預家國事饒舌紫皇星
蘇子瞻像(貢師泰)
老龍起深夜來聽洞簫聲酒盡客亦醉滿江空月明
六言絶句
絶句六言始於漢司農谷永之作其說其項平菴家
說中自唐王維效曹陸體賦之其後諸家往往間見
而必前兩句對起後兩句散結或有四句皆對者皆
不對者
聶空山畫扇(虞集)
客來山雨鳴澗客去山翁醉眠花外晴雲靄靄竹邊秋
月娟娟
山水扇(宋本)
野屋不知今世山色似含古春岑寂渾無啼鳥荒寒略
有行人
秋江釣月圖(趙孟頫)
塵土染人衣袂烟波着我船窗為問行歌都市何如釣
月秋江
二畫(祝蕃)
斷岸蒼烟喬木小橋野店村春一曲晚風樵唱翛然林
下相逢
又
疊嶂半空懸瀑平林隔岸層臺風雨一川烟浪扁舟何
處歸來
江邊(李孝光)
江邊孤樹猶碧天際白雲自流七十二灘浩蕩夕陽照
見歸舟
危太朴雲林圖(丁復)
天台萬八千丈雲林三十六峰幾載山中獨憶今朝江
上相逢
墨鴈(趙孟頫)
鴻鴈栖栖遵渚黃蘆索索鳴秋羨殺承平公子筆端萬
里滄洲
送高中丞南垥(喀爾庫庫)
鸚鵡洲邊明月鳳凰臺下清風人物江山兩絶才高不
為時容
何得之先生故居(揭奚斯)
可憐古井門外依舊鐘樓屋西何處高吟痛飲黃花翠
竹都迷
又
心事巢由以上文章陶阮之間千古高墳保下白雲明
月青山
又
軋軋機聲日莫依依楊柳春柔膝下中郎小女曾聽唱
我高郵
又
頭上烏紗分贈篋中縞楮相醻不道别時長别誰知愁
是真愁
又
屋上青山未老門前白日常新他日咎䕫稷卨安知不
是斯人
七言絶句
絶句者截句也句絶而意不絶蹙煩就簡最為難工
有截律詩前後四句或截前四句後四句至有截中
二聯者必運意活動有含蓄不盡之思承接之間更
加轉換宫商自諧雖止四句有餘味焉
薊門雜興(趙復)
何物愁來白髮生月高霜冷正參橫一聲寒角城雅起
吹盡梅花怨未平
吟人(滕賓)
吟人瘦倚曲闌干酒醒香消午夢殘燕子不來春社去
一簾疎雨杏花寒
絶句(趙孟頫)
春寒惻惻掩重門金鴨香殘火尚温燕子不來花又落
一庭風雨自黃昏
又
湘簾細織浪紋稀白苧新裁暑氣微庭院日長賓客退
滿池芳草燕交飛
又
梅花半落雪飄零楊柳青青江水生一夜東風吹鴈過
江南江北摠多情
又
庭槐風静午隂多睡起西窗日影過自笑老夫無復夢
閒看行蟻上南柯
又(范梈)
幽人不出戸長開看盡春風長綠苔多謝有情雙燕子
暫時飛去又飛來
又(馮翼)
竹外斜陽賣酒家雨餘紅杏壓枝斜天涯無限傷春意
自向風前拾落花
偶書(孟芾)
錦衣公子馬如龍射鴈歸來半醉中過盡好春渾不管
揚鞭閒弄柳花風
南歸偶書(余闕)
帝城南下望江城此去鄉關半月程同向春風折楊柳
一般離别兩般情
又
二月不歸三月歸巳將行篋捲征衣殷勤為報家園樹
緩緩開花緩緩飛
春晴(劉辰翁)
江柳長天草色齊新晴何物不芳菲無因化作千蝴蠂
西蜀東吳欵欵飛
又
新燕池塘綠雨肥初晴水映日光微角巾猶帶花梢濕
纔倚闌干見絮飛
春日雜詠(圖克坦公履)
東風簾幕半塵埃歌舞臺空晝不開試問雙飛新燕子
今年社日為誰來
春日戲成(王沂)
東風吹草綠茫茫陌上行人指北邙千古英雄成底事
銅駞依舊卧斜陽
春日即興(趙孟頫)
春陰柳絮不能飛雨足蒲芽綠更肥正恐前呵驚白鷺
獨騎欵段繞湖歸
春日絶句(巴延子中)
幾片殘紅點客衣小溪流水鱖魚肥畫橋盡日無人過
楊柳青青燕子飛
秋思(孫存吾)
鴈落西風字字沉嫩凉偷入藕花心眼前多少關心事
付與寒螿徹夜吟
四景(張天師)
春
初日暉暉照翠苔庭前昨夜碧桃開一簾香霧微風動
知是仙人騎鶴來
夏
深院棋聲日正長博山添火試沉香道人鞭起龍行雨
帶得東潭水氣凉
秋
天際凉風似水流山中瑤草不知秋黃庭讀罷無餘事
鐵篴一聲閒倚樓
冬
養就還丹不怕寒獨騎黃鵠上雲端笑談借得天家雪
散作琪花滿石壇
到京(楊載)
城雪初晴薺菜生閒門深巷少人行柳梢聽得黃鸝語
此是春來第一聲
赤壁(龍仁夫)
踣吕摧袁虎視眈阿瞞氣勢捲江南磯頭一霎東風轉
天下江山自此三
博浪沙(陳孚)
一擊車中膽氣豪祖龍社稷巳驚搖如何十二金人外
猶有人間鐵未銷
潯陽(范梈)
露下天高灘月明行人西指武昌城扁舟未到心先到
卧聽潯陽譙鼓聲
老鼠關(陳孚)
春風又送使旄還笑掬清波洗瘴顔從此定知身不死
生前先過鬼門關
陵母墓
太傅功名半紙殘百年人子痛如山緣何方寸非徐庶
忍死慈親一劒間
漂母墓
英雄未遇亦堪羞一飯區區不自謀莫笑千金酧漂母
漢家更有頡羹侯
范增墓
七十衰翁兩鬢霜西來一笑火咸陽平生竒計無他事
只勸鴻門殺漢王
露筋廟
白鳥飛空萬箭攢玉肌一夜粉痕乾殘碑不用誇筋露
要露平生銕肺肝
姑蘇臺(貢師泰)
當時何事太情多不悟危機出苧蘿一夜月明天似水
吳王臺上越王歌
孝友堂(范梈)
堂前多種紫荆枝堂下能啼白髮兒但恨後來風雅廢
南陔不似古人詩
陳平章席上題琵琶亭(龍仁夫)
老大蛾眉負所天忍將離恨寄哀絃江心正好看明月
却抱琵琶過别船
甄氏訪山亭(陳觀)
水流花落石生雲日静風暄草欲薰老去風流猶未減
一丘一壑要平分
揚州客舍(余闕)
平山堂前折楊柳小紅樓下買梅花一年兩度揚州客
人似鄉閭店似家
又
船頭澆酒祀神龍手擲金錢撒水中百尺樓船雙夾櫓
唱歌齊上呂梁洪
瀟湘夜雨(李冶)
遠寺孤舟堕渺茫雨聲一夜滿瀟湘黃陵渡口風波暗
多少征人說故鄉
杜陵浣花(趙孟頫)
春色薰人苦不禁蹇驢䭾醉晚駸駸江花江草詩千首
老盡平生用世心
青山白雲圖(黃溍)
十年失脚走京塵忘却青山與白雲忽見畫圖疑是夢
落花涼葉思紛紛
蘇李泣别圖(李竹所)
我去君留可奈何明朝烟雨隔關河當年胡婦分攜處
想見中郎淚更多
昭君出塞圖(虞集)
天下為家百不憂玉顔錦帳度春秋如何一段琵琶月
青草離離詠未休
明皇擊梧圖(李俊民)
不使梨園弟子知太平音在鳳凰枝一朝野鹿銜花去
長恨秋風落葉時
明皇吹簫圖(楊維楨)
廷臣諫疏不須裁笛譜新番阿濫堆揀得漁陽雙玉琯
紫雲吹斷鳳凰臺
吳王納涼圖(甘立)
六月長洲水殿涼酒酣揮袖倚新粧芙蕖露冷秋雲薄
回首西風響屧廊
又(虞集)
百頃芙蓉水滿堤綺窗只在畫橋西羊車薄暮過湖曲
驚起鴛鴦不並棲
美人圖(徐秋雲)
玉佩鳴璫照素秋綠雲扶夢下璚樓瀟湘一片芙蓉雨
珠箔沉沉不上鈎
秋胡戲妻圖(趙孟頫)
相逢桑下說黃金料得秋胡用計深不是别來渾未識
黃金聊試别來心
閨人望遠圖(范梈)
郎行不用苦悲辛久别心知萬事親看取江邊垂柳樹
最先零落最先春
四皓圍碁圖(黃溍)
當局沉吟只謾勞區區勝敗直秋毫顛嬴蹶項非君事
賴有安劉末着高
李白翫月圖(余闕)
春池細雨柳纖纖手倦揮毫日上簾想得停杯江海夜
月明照見水晶鹽
家藏劉阮圖(楊維楨)
兩壻元非薄倖郎仙姬巳識姓名香問渠何事歸來早
白首糟糠不下堂
錢舜舉折枝芙蓉(虞集)
白髮多情憶劍南秋風溪上看春酣剪來一尺吳江水
擬比千花濯錦潭
水仙花圖(陳旅)
莫信陳王賦洛神凌波那得更生塵水香露影空青外
留得當年解佩人
柯博士墨竹(甘立)
嶰谷春深落粉香拂雲和露倚蒼蒼月明後夜吹簫過
應是伶倫學鳳凰
張氏風竹圖(陳旅)
湘江風捲白頭波北渚雲深帝子過欲採璚芳渡江去
翠衫輕薄晚寒多
題畫(虞集)
夢裏江南憶舊遊明璫翠佩不勝愁一鈎纖月清如水
吹笛何人共彩舟
白畫眉圖(陳旅)
隋家宫妓掃長蛾銷盡波斯百斛螺化作雪禽春樹頂
遠山無數奈愁何
畫障(虞集)
涔陽積雨水生波翠袂黃裳晚棹過珠樹月明花婀娜
鳳毛春暖錦婆娑
曹將軍馬
高秋風起玉關西踣鉄歸朝十萬蹄貎得當時第一疋
昭陵風雨夜聞嘶
牧牛圖(揭奚斯)
楊妃血染馬嵬坡出塞昭君淚更多争似阿婆牛背上
夕陽一曲太平歌
題風雨圖(許衡)
南山已見霧昏昏便合潛身不出門直到半塗風雨橫
愴惶何處覓前村
關山風雨圖(張礎)
山雨凝寒氣不開江濤拍岸雪成堆漁翁慣識風波惡
天際孤舟巳早迴
風雨迴舟圖(張孔孫)
風雨來時撥棹回濟川心事有誰知停舟且做江湖夢
浪静風恬未是遲
春浦帆歸圖(孟攀鱗)
涵空水色碧於苔照眼山光翠作堆疑是桃花源上客
輕舟天外得春來
題扇(貫雲石)
紅旭如鉛海上來蒼蒼烟霧小蓬萊東風昨夜醇如酒
吹得桃花滿樹開
元詩體要卷十三
