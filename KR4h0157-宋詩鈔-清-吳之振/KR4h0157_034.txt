宋詩鈔卷三十四
内閣中書舍人吴之振編
晁補之雞肋集鈔
補之字旡咎濟洲巨野人年十七從父官杭州著七
述言錢塘山川風物之麗時東波為通判正欲作賦
見之稱歎曰吾可閣筆矣由是知名舉進士試開封
及禮部别院皆第一神宗閱其文曰是深於經術可
革浮薄累仕著作郎充秘閣較理國史編修尋坐脩
神宗實錄失實降官徽宗召還未幾復以黨論坐貶
還家葺歸來園自號歸來子大觀末出黨籍起知泗
州卒有集七十卷自謂食之則無得棄之則可惜故
名雞肋集
視田五首贈八弟無斁
流河之所濡一斛泥數斗我莊當水窮乃比石田瘦尚
無東陵瓜況有南山豆天雨不可期且復鞭牛後
蘇秦不願印迺在二頃田東臯五十畆力薄荆杞填擇
高種苜宿不溼牛口涎拙計安足為朝往而莫旋
薄遊廢家務待子營糗糧莊奴不入租報我田久荒凌
矜馬到門硉兀牛卧場立馬蒼耳根此策殊未長
家世不為農長安有大第官糧弗充口萬里聊自庇一
從學聱牙世事百色廢賣牛姑補屋歲晩霜雪至
居貧廢文字銚鎒學苦耕怪子獨伶俜久與地方爭苦
耕又不時狐虺日縱横高原一釋耒歎息心怦怦
即事一首次韻祝朝奉十一丈
平生交遊情獨處不可乍那為一馬飲濁水噴百馬弦
歌高樓上但恨知者寡丈人遺世心口語儻能借不然
抱幽璞終歲裹幞帊坐令青蠅繁暫出刑兩踝儒冠成
自誤歸去無屋瓦賴逢里中賢築室各瀟灑及時秣麥
賤樽酒得同把安能效乾沒肩與市人亞居然邑里號
曾墨為還駕況在竈奥間欲恥王孫賈東方錢二百得
米稚啼嗄嘲笑坐窮辰無肉飽伏假尚聞啄聲聲聊復
屣屐迓子常妙工詩蘇李掩曹謝有時醉酕醄大小翻
盞斝倒床鼻息惡喚起對殘灺復古志尚奇衆競方獨
暇捫蝨與人言豈不逢譴訝崇朝潔服坐往往食旁舍
子固業少成議論嫓風雅嘗聞莊生說乃慕巨魚化平
居似晏子志念能自下而我獨迂疎通人所譏罵正賴
觴詠中得意自陶寫畱連接清晤欲起不能罷是時春
雨餘桑密鳩鳴野城隅園圃近欵段亦時跨便恐百卉
闌晼晩侵朱夏人生形骸累未免俗情詐此理豈外求
猶煩詹尹卦清風穆然在如渴㗖甘蔗況我自散材谷
口窮耕者去年秋不在匏瓠緣庭架低回迫榮利妻子
憐王霸横經亦強顏已取或人舍但慮宰我愚松栢談
三社倏然一室内黃卷開佳話尺璧競寸陰寧復當論
價吟哦愁肝腎蟋蟀弔長夜鄙俚頗近情持用自悲詫
功名與道義熊掌借魚炙二事良難兼夫子賢點也
謁岱祠即事
澤南三百里極望横天雲雲端色凝黛諦視初可分崢
嶸介丘像澒洞元氣屯頃刻有變化慘淡殊明昏天行帝
出震其位生物元不周僨西北川乃東南奔寧知六鼇
死竟使二山淪不有是難傾孰維大塊根嘗聞周官說
實惟天帝孫神靈所鎮守民物斯芘存幽明脗一理有
道惟常尊不覺下馬拜僮奴亦蹲循迺知正直理足使
冥頑敦三王有損益商人所尊神明法或不懼夜行安
得逡以此輔世教庶幾驅驁民莫宿太平驛不眠慮絲
棼明朝好天色萬象開肧渾勢横恒碣盡支壓齊魯蹲
五色冒日觀一握通帝閽恢拓下嶊嶉青蒼上氤氲泉
石競沮洳煙嵐互紛綸高舉躐風海深蹯跆火輪濤波
卷堆阜一一溟渤吞棋枰視井邑七箸藏松椿碧瓦峙
雙闕紅牆繚長闉願瞻巖閟客内滌邪垢魂賜臣登絶
頂一覽神秀原萬壑射窈窕三壇矗嶙峋莽不都項領
何能窮䏶跟稍稍指鳬繹依依數亭云松列大夫爵驘
識將軍墳𤨏屑澗花麗霏微崖藥&KR1898;廣大良有以奇險
安足論瑰詭有形上頽然德彌惇得無希夷子倣世逃
深蓁亦有黃冠士相對如麖麏此曹嚙草木語道良未
聞解榻坐中觀洗心馳大鈞形氣要得一不然隨物泯是
事亦姑置幽尋聊可勤初疑無字碑瑩潔誰敢文又怪
玉女井高絶何由奫俯穿鬭仙巖鳥下天壁垠側度五
賢堂熊經背逡巡劒石危數履女蘿柔屢捫揮斥八極
遠風來袂軒軒廖廓自無梯猶疑天可賓陰谷不敢視恐
落魑魅羣安得遂獨往身如黃鵠翻周流遍五嶽採掇
芝英繁即欲憩圓嶠或當止崐崙衆真迎我語一笑顏
玉温是中差可樂子胡戀塵樊答此太遺物身閒猶事
君重華迹已遠秦漢事方煩成功屬吾宋五禮垂後昆
皇帝二載春臣備太史員紬繹自帝典頗識康哉言泥
金白玉字願頌無前勲有志類韓愈無書愧文園臣髮
將雪素臣心猶日暾今此在林藪跳身同玃猿徒觀衆
山小愁絶下天門
遊信州南巖
南巖夫何為山作天倚盖山南豁山腹飛頂覆其外初
如鵬將翔膺擊羣麓背乍似海大魚呀口噞而嘬當空
横廣頟架屋㗋舌内仰窺駭憑凌俯進愁壓墜嘗聆釋
氏說仰覆各世界千間未可著五畆良不隘清泠氣射
人熱惱從此潰崖奔木疎瘦谷遠鳥幽怪問僧何年居
投老四五輩問客何人來官滿或一再而予與二子高
興偶相戒松舟下清江毛髮數鰕蟹籃輿上峻嶺幢節
望杉檜李侯勛門胄文彩山作繪趙君儒林孫嫮美蘭結
珮不為城郭遊繼月此于邁寧知老逾拙意在精賞退
得居溪南山食飲與山對䕫魈入奥穾雲雨出巾襘古
人戒賤目慣覩誰復貴顧此誠未逢欣然與心會彭湖
兩崖蹙泉作一線霈禪月古臺空靈山自明晦搜奇獲
三勝趣嬾同一慨但憂久聱牙尚喜無蔕芥平生所驅
使詩酒俱好在天涯得吾侣物外從所快便欲登赤城
一觀天宇大
再次韻文潛病起
淮浦見之字春風初策名頗訝謫仙人有籍白玉京晩
遇廣文直老交心愈傾同升芸香府偶坐華髮生斯人
自龍性意變難章程耆酒不疵吝身如秋葉輕自言士
處世何必冰雪清交遊滿臺省毁譽半王城不肯效俯
仰畏高侮鱞惸常思老伊潁紫蟹羞吳秔我輒抵掌和
音同磬隨笙小人奉慈親皆嘗小人羹寒衣婦補綻學
績女娉婷日欲江海去心期楊柳青衆木構大厦豫章
倚孤撐如子足醫國可容移疾行丹書紫皇誥玉篆五
嶽形何必陶隱居吞霞養純精訪道自素約諧心期莫
齡但恐牽俗緣志大功不成息交屏妻子此語不須驚
送學生李公裕兄弟赴省集
閉門圍火談開戶雪一尺黃昏具杯酒知君遠行役君
家三兄弟頗謂各無敵容父學知方大道通四驛吉父
尤頡頏天池觀水擊仁父少而奇乃是夜光璧李侯有
此子便可卧安席家居樂與餌聊以止過客豈無一束
芻空谷不可食宵人操寵利徒手捕蜥蜴公等寧復然
烏黑鵠自白屠龍業有用未厭所從僻富貴念昔時城
東雪中跡
題四弟以道横軸畫
黃葉滿青山枯蒲靜寒水鳬鴈下坡塍牛羊散墟里擔
穫莫來歸兒迎婦窺籬虎頭無骨相田野有餘思
同畢公叔飲城東
西城昔相值桃初兩三紅翩翩騖長陌春風搖馬鬃後
君歸幾日游絮已濛濛解鞍不待憩相命古原東芍藥
雖俗花狂姿幸時供平生於知已千過不一逢感君欲
開口清洟出沾胷君如陶淵明不為五斗恭胡為青綸
上朱墨粉外蒙棄官能從我短後追田翁銅斗釀秫麥
竹枝弋鳬鴻何必悲無衣緼黂聊御冬九辯太高潔五
噫苦羈窮置此無滑和天情反其中市藥非市名名聞
藥何庸十漿饋五漿猶畏聞者從如何酆城畔夜夜生
長虹
次韻四弟以道十二弟叔與法王唱和兼示無斁
弟二首
少時勇遊山說山喜動色中年謫南方廬阜得深歴當
時不類謫忘腰帶之適怪人肝鬲異破賊喜折屐只今
竄林下織衣而耕食緬懷兹兩士吾宗氣相得吾春種桃
時子曉尋嵩日似聞黃□子為採烏頭出去年陟岱宗
一士世重識天門邀之下傾倒意已極斯人與人異龍虎
兩超忽重尋亦無路顛雨石崖坼
吾人伯仲間一語可物色氣自寡所諧窮乃足所歴家
風藐五世不肻適人適意行無險易又跣不著屐文詞
如苦李慘腹人莫食猶矜不傳妙坐恐兒曹得學憐新
又新老奈日復日伯以最恬愉何以採之出无斁能寡
言猶堪謝前識叔與氣尚豪搘頤視屋極斯文惡表襮
枯魚戒所忽應如魯宫籀藏壁俟其坼
北京學直舍對客
鳥聲落簷間竹色在戸外解屨置几前放杖當椅背默
然仰棟時往與古初會有時遺坐客十問不一對尚因
呼乃覺笑自謝頑昧知非慕蘧子事去等蜩蜕一生所
未免飲食與眠睡所以更頽然可樂本非内有心欲何
用橋起則形累賴客同門生曠蕩乃不愧
送君
送君上馬時不道朝罏燠春風入木心皮肌發紅綠春
風良易莫那得勤行路且莫望南窗胡蝶飛無數
上馬
上馬笑屬君歸期在十日來時草白芽歸時青鬱鬱來
嗔馬蹄急歸嗔馬蹄緩人心自如此馬蹄終不變
贈文潛甥楊克一學文與可畫竹求詩
與可畫竹時胷中有成竹經營似春雨滋長地中綠興
來雷出士萬籜起崖谷君今似與可神會久已熟吾觀
古管葛王霸在心曲遭時見毫髮便可驚世俗文章亦
技爾詎可枝葉續穿楊有先中未發猿擁木詞林君張
舅此理妙觀燭君從問輪扁何用知聖讀
補樂府三首
荳葉黃
蒹葭蒼荳葉黃南村不見岡北村十頃彊東家車滿箱
西家未上場荳葉黃野離離鼠窟之兔入畦豕母從豚
兒豕啼豚咿咿䘖角復銜箕荳葉黃穀又熟翁媪衰餔
糜粥荳葉黃葉黃不獨荳白黍堪作酒瓠大棗紅皺荳
葉黃穰穰何膴膴腰鐮獨健婦大男往何許官家教弓
刀要汝殺賊去
漁家傲
漁家人言傲城市未曾到生理自江湖那知城市道晴
日七八船熙然在晴川但見笑相屬不省歌何曲忽然
四散歸遠處滄洲微或云後車載藏去無復在至老不
曲躬羊裘行澤中
御街行
雙闕齊紫青馳道直如線煌煌塵内客相逢不相見上
有高槐枝下有清漣漪朱欄夾兩邊貴者中道馳借問
煌煌子中道誰行此且復就下論驄馬知雜事官卑有
常度那得行同路相效良獨難且復東西去
和關彥遠秋風吹我衣
海中羣魚化黃雀林鳥移巢避歲惡鄴王城上秋風驚
昔時城中鄴王第只今蔓草無人行但見黃河咆哮奔
碣石秋風吹灘赴沙礫翩翩動衣裳游子悲故鄉忽憶
若耶溪頭采薪鄭巨君南風溪頭曉北風溪頭昏一行
作吏此事便廢夢中葉落覺有歸意歸歟歸歟吾黨成
斐然君今生二毛我亦非少年胡為車如雞栖鄴城裏
朝風吹馬鬃莫風吹馬尾與人三歲居如何連屋似千
里我則不狂曾謂吾狂不吾知亦何傷安能戶三尺喙
家一吭人亦有言人各有志吞若雲夢者八九長劒耿
介倚天外有如陳仲舉庭宇亦不治吾乃今知貴不若
賤無憂富不若貧無求負日之燠吾重裘芹子之飫吾
食牛心戰故臞得道故肥吾封侯匹夫懷璧將誰尤歸
歟歸歟豈無揚雄宅一區舍前青山木扶疎舍後流水
有菰蒲今我不樂日月除尺則不足寸有餘七十二鑽
莫能免豫且無所可用乃有百歲樗龔生竟夭天年非
吾徒
開梅山
開梅山梅山開自熙寧之五年其初連峯上參天巒崖
盤&KR2975;閡羣蠻南北之帝鑿混元此山不圯藏雲煙躋攀
鳥道出薈蔚下視蛇脊相夤緣相夤緣窮南山南山石
室大如屋黃閔之記盤瓠行跡今依然高辛氏時北有
犬戎寇國中下令購頭首妻以少女金盈斗遍國無人
有畜狗厥初得之病耳婦以盤覆瓠化而走堪嗟吳將
軍屈死㹞㹞口帝皇下令萬國同事成違信道不容竟
以女妻之狗乃負走逃山中山崖幽絶不復人跡通帝
雖悲思深往求輒遇雨與風更為獨力之衣短後裾六
男六女相婚姻木皮草實五色文武溪赤髀皆子孫侏
離其聲異言語情黠貌癡喜安土自以吾父有功母帝
女凌夷夏商間稍稍病侵侮周宣昔中興方叔幾振旅
春秋絶筆逮戰國一負一勝安可數邇來梅山恃險阻
黃茅竹箭霪霧雨南人顛踣斃溪弩據關守隘類穴鼠
一夫當其阨萬衆莫能武欲知梅山開誰施神禹斧大
使身服儒賓客盈幕府檄傳傜初疑叩馬卒歡舞坦然
無障塞土石填溪渚伊川被髮祭一變卒為虜今雖關
梁通失制後誰禦開梅山開山易防獠難不如昔人閉
玉關
富春行贈范振
錢塘江北百里餘漲沙不復生菰蒲沙田老桑出葉麤
江潮打根根半枯八月九月秋風惡風高駕潮晩不落
鼓聲㲇鼕櫓咿喔爭湊富春城下泊君家茅屋竝城樓
不出山行不記秋越舶吳帆亦何故今年明年來復去
胡戢秀才效歐陽公集古作琬琰堂
君不見廬陵公往為舉士修書日詔畀千金訪遺逸遺
文逸字往往出故都易姓幾兵火量臀鼎腹細詰詘道
人岣嶁空有聞丘陵仙鬼事恍惚共和十鼓記亡一嶧
山肉在無復骨雲陽八體又瓜剖至使漢童訛尉律世
儒詭正何足臧公家安取千軸藏仲尼猶及史之闕有
馬借人吾敢忘題籖甲乙潁水陽後來胡君癖膏肓傾
家自構琬琰堂&KR0679;羅近出補厥亡荒林圮冢見末嘗南
觀禹穴計渺茫閉門睥睨在一牀常恨平生好古家無
力騎馬蹊田觀斷刻中郎二字煩走驛率更三日勞野
食長年囊褚況易擲兒作摹朱婦遮壁願從胡君丏無
有十百數中聊取仂胡君今逸民盱眙不見十五春坐
令鉛槧老壯士朝廷豈無憂國人曩時豪氣今雖在會
面只謀千日醉聽君汗漫馳古先世事無何付蟬蜕
黃河
黃河齧小吳天漢失龜鼈靈原潭下藕爛死只有菖蒲
不生節白馬橋邊迎送胡冀州斷道無來車新隄築得
高嵽嵲舊隄杵聲未可絶
酬李唐臣贈山水短軸(李為刑曹杜君章知賞)
大山宫小山霍欲識山高觀石脚大波為瀾小波為淪
欲知水深觀水津營丘於此意獨親杜侯所與復有人
不見李侯今五載苦向營丘有餘態齊紈如雪吳刀裁
小豪束筍縑囊開經營初似雲煙合揮灑忽如風雨來
蒼梧泱漭天無日深巖老樹洪濤入榛林闇漠猿狖寒
苔蘚侵淫螺蚌溼紛紛禽散江干沙有風北來吹蒹葭
前洲後渚相隨沒行子漁人歸徑失李侯此筆良已奇
我聞李侯家朔垂跨河而北寧有之曷不南遊觀禹宂
梅梁鏁涩萍滿皮神物變化當若斯元君畫史雖天與
我論絶藝無今古張顛草書要劒舞得意可無山水助
他日李侯人益慕
跋遮曲
君不見魯中羣兒歌跋遮跋遮跋遮何語耶吳歈越吟
初不省恐自塞北傳胡笳跋遮胡為樂中華試歌河漲
水漸(尖)車河中耕泥春種麻麻生三歲不開花腰菱兩
角黑如鵶漁父笑且語誰能跋遮舞君不見前年大旱
河草黃草中魚子化飛蝗又不見往年大雨雨決渠渠中
朽瓜生老魚蝗飛食場榖擊鼔煩趁撲我家家具如筍
束今年梁山撓濁淤兒無鋤麻姑來漁荷鋤往賣鋤買
網空市無丁丁斵船斵屋櫨艇子如星喚施罛夜唱跋
遮曲羣鳴起白鳬
贈戴嗣良歌時罷洪府監兵過廣陵為東坡公出
所獲西夏刀劒東坡公命作
三郎少日如乳虎代父摶賊驚山東硬弓長箭取官職
自說九戰皆先鋒將軍拳勇饋不繼痛惜靈武奇謀空
城頭揶揄下俛走壯士志屈羞填胷平生山西踏霜雪
洪府下溼號兒童聞名未識二十載初見長揖東坡公
銳頭短後澟八尺氣似飲井垂檐虹只今不語當陣立
望見已是千夫雄往年身奪五刀劒名玉所擐犀札同
晨朝攜來一府看竊指私語驚庭中紅粧擁坐花照酒
青萍拔鞘堂生風螺旋鋩鍔波起脊白蛟雙挾三蒼龍
試人一縷立褫魄戲客三招森動容東坡喜為出好礪
洮鴨綠石如堅銅收藏入匣人意定蛾眉稍進琉璃鍾
太平君子尚小毖戒懼邾小母荓蜂舞干兩階庶可覩
跳空七劒今何庸我為蘇公起揚觶雅歌聊帶聊堪同
從公請礪歸作硯聞公嘗諫求邊功
苕霅行和於潛令毛國華
苕溪清霅溪綠溪水灣環繞天目山間古邑三百家日
出隔溪聞打衙長官長髯帽烏紗不曾執板謁大尹醉卧
紫蘭花影斜紫蘭花開為誰好年年歲歲溪南道不見
西陵白髮人荆江夜雪唱陽春陽春絶唱和者寡客醉
聞之雙淚灑夜來魂夢海中山縹緲雲濤煙浪間雲濤
煙浪不可渡睡覺秋風落桐樹秦吉了秦吉了言語無
人會無人會得奈君何且向紫蘭花下醉
芳儀怨
金陵宫殿春霏微江南花發鷓鴣飛風流國主家千口
十五吹簫粉黛稀滿堂侍酒皆詞客拭汗爭看平叔白
後庭一曲時事新揮淚臨江悲去國令公獻籍朝未央
勅書築第優䧏王魏俘曾不輸織室供奉一官奔武疆
秦淮潮水鍾山樹塞北江南易懷土雙燕清秋夢栢梁
吹落天涯猶並羽相隨未是斷腸悲黃河應有却還時
寧知翻手明朝事咫尺人生不可期蒼黃三鼔滹沲岸
良人白馬今誰見國亡家破一身存薄命如雲信流轉
芳儀如我名字新教歌遣舞不由人採珠拾翠衣裳好
深紅退盡驚胡塵陰山射虎邊風急嘈雜琵琶酒闌泣
無言徧數天河星只有南箕近天邑當時千指渡江來
同苦不知身獨哀中原骨肉又零落寄詩黃鵠何當回
生男自有四方志女子那知出門事君不見李君椎髻
泣窮年丈夫飄泊猶堪憐
五丈渠
五丈渠河水齧堤三里餘懸流下噴水渤潏訛言相驚
有怪物濼東漁子浮兩舠清晨徑流雙鬛搖驚人跳起
横觸島大鱘十尺長夭矯殺之信宿不敢言並村稍稍
聞者喧伐鱗刲肉擔揭去兩日一村猫犬飫夜來水泛
州西原青青百頃白波翻里巫推變咎漁子豫且賊神
實為此此邦一年不榖食賣魚取錢當常職聞道相家
口津人無敢憑大魚死小魚靈
閻子常攜琴入村
閻夫子通古今家徒四壁猶一琴今年二月雨霖霪喜
君壠麥如人深屋間幽默咸池音高山流水我非聽聽
我說君辛苦吟薛老村西十里地旱日燎原無柳林芒
鞵曳杖逐鐮籠當午未食饑燒心芸芸麥田翻黃波蝻
蟲盤穗如蝸螺麥未收打催種荳屋下跡少曰間多閻夫
子時過我我與夫子良同科四體雖勤口餔衆煑豆然
萁窮奈何人謂君琴語辛苦此曲無奈傷天和君不見
夫子宋圍不糝猶絃歌
收麥呈王松齡秀才
晁莊寂莫依東山王莊負郭容往還東山刺薊深一尺
負郭家近饒盤餐穿鞵戴笠隨麥隴旱日炎炎煙燎顔
賤貧辛苦事當爾君屋鱗鱗三百間
飲城西贈金鄉宰韓宗恕
大夫盤中定州盞三舉檐花舞凌亂請君行盞且莫稽
為君起賦飲城西城西古道如澗深東風吹沙不見林
虛堂更覺野原闊榆柳浩浩波濤吟雜花一園來遠道
兩株江南梅更好櫻桃已晩猶爛漫百株如雪聊可繞
常時東風無此寒常時諸君無此閒且看瓶口似魚貫
莫惜面文如纈班大夫工為宋玉賦思不能涯字無數
秀才酷類東野貧白屋青山愁曲身籍咸不肯羞北阮
主簿高材即仇覧成詩午景已妍和罷酒花開應更多
山翁歸不醉當奈峴山何
和王仲甫病暑
吳邦憚暑如蜂蠆河曲還遭長日晒蔗漿金盌賴蠲煩
内託潛陰數為敗黃昏乍快風吹髮驅拊蚊虻坐明發
青衫主簿氣如雲茂陵無事悲消渴望洋河伯何為者
兩涘無因辨牛馬何生狂夢涸歸墟㗋舌湯湯未勞瀉
能來一𠻳華池津七椀清風立有神更尋齒下微妙訣
遣君體適仍魂平案頭白紙如堆雪人事紛紛日將月
與君未遇尤四時利害相磨生内熱
贈送張愈秀才
秋水幽幽濟河道君挂蒲帆若飛鳥西風黃葉滯公車
雞黍從君懷故廬男兒自有四方志世上相期獨榮利
昔時馬周徒步動天子君今有用當如此
李成季得閻子常古琴作
昔人流水高山手此意寧從絃上有閻侯卷舌卧閭巷
意向是中畱不朽似聞綠綺置牀頭暑雨東城無麥秋
趙傳和氏齊五日吳得湛盧當兩州李侯得意誇題柱
成詩欲使邀諸路自有桓山石室彈深屋時聞繭抽緒
無琴尚可何獨絃要識精微非度數人生有累無非失
我欲心灰木為質嬾從徽的自凝塵老向詩書逾愛月
自言結習久難除猶理斷編尋止息焦城卜築近連軫
歸約閻侯亦蕭瑟舊聞君祖課木奴試買瑕丘百株栗
同魯直文潛飲刑部杜君章家次封丘杜觀仲韻
廷尉風流才絶塵最憐高髻唱陽春兩鬟亦觧倚瑟語
催送花前紅袖舞黃張翰墨海内名席上生風清夏宇
封丘自倚筆勢豪不怕當筵賦鸚鵡對酒含情古所憐
樂事幾時如過雨阮公鑪邊不擬歸陸郎班騅無用嘶
長燈照出簾幕外缺月墮落藩牆西斗酒雙魚何足貴
李侯氣許山東吏正須新麵雜青槐千里紫蓴江上來
長船刻玉流霞動快引不須帆櫓送自作新詩碧牡丹
箸擊杯翻釵墜鳳芍藥佳名聞昔人滿插不辭歸帽重
倒牀任作鼻鳴雷屋上啼烏還喚夢
贈麻田山人吳子野(余見待制李公誠之於汶上蘇密州在焉始聞子野之名)
汶陽我昔見蘇李人言吳子歸未幾長嘯春風大澤西
却望麻田山萬里不逢鄭老溪上箭欲致朱公路傍米
今年窮巷絲生髮馬尾吹風化衣袷定知赤鯉驀波濤
何意黃冠驚僕妾琅函萬過陰魄悲心無丹白鑪生兒
山中種芝豈無侣成都醉眠未當去願從王烈或見呼
試訪孫登竟無語棄家内愧非此流此身天地一虛舟
未應齒豁塵埃裏乞與青精救白頭
送北京學生曹慈明秀才之京師
魏武子孫今寂寞唐來只有畫將軍鄴城初見黃須面
尚喜登堂詞若雲乃公白首圖籍裏小心恐懼教其子
文章錦心仍繡腑屠龍殫家安用許半年繫船康海門
官忙不共持一樽岡頭棃花吹欲盡淮口汴流來正渾
鄙夫日欲向吳越官滿一封飛魏闕著書虎觀未敢言
蔽身蟬葉真癡絶
次韻和趙令僉防禦春日感懷
春塍雪消龜兆坼凍柳冰蒲俱好色走馬城東眼乍驚
可憐前日非今日結交從古天地間百年誰見一人閒
王城塵土化衣袷五鼔驅車休夜闌況我﨑嶇二三子
聖恩釋累從甌蠻雄豪久鍛酒量窄䎡懦新長詩辭慳
王孫物外有高興數攜王趙兩紅顏上書自去千年衛
挂席欲過三神山灰餘方烈竈下響霧廓初見岩中斑
醉吟誰共可憐春江南太守舊詩人賡酬不減笙磬答
秀發更為煙霞新萬卷藏書韋杜曲憶子陳詩一言足
得意鱸魚故未饜多情桃葉應相逐努力閒平盛世名
歸及春風雙髩綠
漫成呈文潛
無心看春只欲坐偶騎馬傍春街行可憐愁以草得暖
一寸心從何處生
十年閉戶不作舞爲客一整紅羅裙莫倚琵琶解寫怨
朱簾垂下阿誰聞
平時無歡苦易醉自怪飲樂顏先酡乃知醉人不是酒
真是情多非酒多
吳松道中二首
停舟傍河滸四顧盡荒原日落狐鳴冢天寒犬吠村繫
帆凌震澤搶雨入盤門悵望夫差事吳山閟楚魂
曉路雨蕭蕭江鄉葉正飄天寒鴈聲急歲晩客程遥烏
避征帆却魚驚蕩漿跳孤舟宿何許霜月繫楓橋
濟州道中寄葉勛秀才
曉路入西郊新霜着髩毛貧交借羸馬慈母授征袍野
靜狐狸出天寒鴈鵠高艱難憶親舊清淚漬平皋
原上
閉門遺日月原上感年華久旱無場藿重陽有野花蕭
蕭幾家靜脈脈一歧賖向晩悠然去秋風馬尾斜
同魯直和普安院壁上蘇公詩
畏暑聊尋寺追涼故遶池雨園鳩喚婦風徑燕將兒散
篆縈簾額畱雲暗井眉龍蛇動屋壁知有長公詩
次韻鄧正字慎思秋日同文館
平生鄧夫子文墨晩相依臺閣佳聲在湖湘爽氣歸(慎思)
(潭人再入館)詩誇束筍密髮歎耨苗稀勤苦千秋事川明水
孕璣雄深張子句山水發天光黃鵠愁嚴道玄龜困吕
梁愛君豪穎脱嗟我病傖囊驥尾何當附西風萬里長
(屬文潛)
蔡侯南國秀經緯耿昭回文史蛙生甑風雲蟄起隈吾
君求助意之子為時來萬縷防秋費何如一士才(屬天啟)
氣入中秋勁更傳午夜長青燈蛾舞急白月鴈啼涼羇
旅生來慣淹畱久却忘吟詩酬鄧子畢昴出東方
千秋嶺上
永日倦高躋盤回四望迷松根危抱石嶺路曲隨溪馬
腹飛雲薄山腰過雨低陰崖不可度誰此構長梯
送會稽關彥遠罷官河北
君年長我二十五偶以氣同均弟晜三歲吹沙禹河曲
一身飛艇越雲門未緣狗監知才思端向牛衣無涕痕
秋月圓時應待我慧林孤磬澹朝曛
已酉六月赴上饒之謫醇臣以詩送行次韻畱别
小雅思深志不悲反騷未與昔人違五車漫苦君何益
三徑都荒我未歸要過香罏雙履步却從彭蠡一帆飛
它年笑向張公子應帶煙霞滿客衣
魚溝懷家
生涯身事任東西藥笥書囊偶自賫柳嫩桑柔鴉欲乳
雪消冰動麥初齊沙頭晩日檣竿直淮上春風雁鶩低
歸去未應芳物老桃花如錦遍松溪
送曹子方福建轉運判官
談經草檄髩華生初擁閩山傳節行江入桐廬青欲斷
溪從劒浦碧來迎茶雖戶種租宜薄鹽不家煎價欲平
要使祈招歌德意君恩不為遠人輕
泗州王諫議明叟畱飲
雲水東遊蚤歲懷半生塵土却教回兩行堤柳關心在
一點淮山入眼來北省主人誇酒好南風稚子喜帆開
揚州底事牽行色端為瓊花芍藥催
澠池道中寄福昌令張景良通直
十年一夢間湖湘欲往從之道阻長可但知君愛彭澤
不應言我薄淮陽馬川崤底流泉白鳥下關頭落照黃
愁作驛亭寒不寐懷人思古九廻腸
次韻邠倅王征夫
函谷雞鳴滿面塵夫君泛愛尚為親清時有味俱吾黨
黃髮相看更幾人物理未驚翁喪馬世情應笑子知津
似聞絶塞風沙苦只約觥船莫負春
蠖軒孤坐寄曹南教授八弟
畏暑經旬不涉街蠖軒孤坐壁生苔出簷碧筍猶爭長
映戶丹榴故後開雙葉風前愁夜去一蟬雨外送秋來
曹南瘦弟應相憶白首遷兄未放回
遊華嶽歸道中望仙掌
深巖踏遍尋歸路仙掌依然在碧虛無限遊人重駐馬
豈惟狂客倒騎驢挂圖天漢朝霞上落影秦關夕照餘
千古全生纔一士可憐登覽盡丘墟(希夷祠堂在觀中)
罷蒲乾濠道中寄府教授之道弟
衝寒到郡待花開花未開時却遣回敢意三年容我隱
只如千里訪君來二崤轂擊何為者五老雲霾安在哉
更約□詩猿虎谷它年重過掃莓苔
元符戊寅與無斁弟卜居緡城東述情
四海一居何處卜北窗祗取見家山要無名利來心曲
便有園林出世間拙宦莫興三黜歎老歸未厭百年閒
先君餘慶期之子吾駕如今不可還
次韻李秬祥符軒
雲端紅粉拊雕欄謝守綸巾笑語間遊客乍驚人外境
居僧初識面前山暫來猶足留公賞借與真堪着我頏
鈴閣多餘賓從少誰教缾盎不曾閒(補之自謂)
國子監莫歸
杖屨清晨往縑囊薄暮歸閒官廳事冷蝴蝶上階飛
答李令
知音慙李令問我復何為道義惟添睡功名只有詩
譙國嘲提壺
何處提壺鳥荒園自呌春夕陽深樾裏持此勸何人
陌上花(事見蘇先生詩)
荆王夢罷已春歸陌上花隨莫雨飛却喚江船人不識
杜秋紅淚滿羅衣
臨安城郭半池臺曾是香塵撲面來不見當時翠軿女
今年陌上又花開
雲母蠻牋作信來佳人陌上看花回妾行不似東風急
為報花須緩緩開
外舅杜寺丞永城守水作詩寄呈
雪消冰動看通津草長江南岸岸春莫唱龍舟五更曲
揚州楊柳解愁人
約李令
茒檐明月夜蕭蕭殘雪晶熒在柳條獨約城隅閒李令
一杯山芋挍離騷
和胡戢
相逢樽酒未辭深握手盱眙十載心車馬凄涼人夜别
出門落月與横參
聞說歸心已浩然蘇門况有子雲㕓廣文不去慙官長
繫馬堂階要酒錢
題工部文侍郎周翰郭熙平遠二首
漁村半落楚江邊林外秋原雨外天誰倚竹樓邀大艑
天涯莫色已蒼然
洞庭木落萬波秋說與南人亦自愁欲指吳松何處是
一行征鴈海山頭
赴廣陵道中三首
醉卧符離太守亭别都絃筦記曾稱淮山楊柳春千里
尚有多情憶小勝(南都畱守使雙鬟勸酒小勝其字也)
急鼔鼕鼕下泗州却瞻金塔在中流帆開朝日初生處
船轉春山欲盡頭
揚柳青青欲哺烏一春風雨暗隋渠落帆未覺揚州遠
已喜淮陰見白魚
揚州雜詠
皂莢村南三里許春江不隔一程遥雙堤鬭起如牛角
知是隋家萬里橋
龍興寺裏青雲幹后土祠中白雪葩五百年間城郭改
空畱鴨脚伴瓊花
宿采石追懷沈丘叔父同應詔渡此今二十七年
矣而叔父謝世補之方遠適泣涕成篇
二十七年前應詔黃昏同上木蘭舟江山依舊人琴寂
白首南遷淚迸流
題廬山
南康南麓江州北五百僧房綴蜜脾盡是廬山佳絶處
不知何處合題詩
遇赦北歸
山猶故險水猶奔無復前年濺淚㾗自是人心隨境别
櫓聲帆色盡君恩
皖口寄懷前太平守陳公度(龍舒人)
常愛東陵早拂衣我行曾不叩荆扉憑君天柱峰頭望
看我扁舟幾日歸
初望廬山
休說江南青未了一菴一徑可容身宦程正迫西風急
未是廬山竚足人
貴溪在信州城南其水西流七百里入江
玉山東去不通州萬壑千巖隘上游應會逐臣西望意
故教溪水只西流
泊思禪寺呈廖明略其地蓋千越寺在琵琶洲上
遟君千越思禪寺彌月忘歸在翠嵐忽見琵琶洲上月
始驚全室在天南
將行陪貳車觀燈
行歌紅粉滿城歡猶作常時五馬看忽憶使君身是客
一時揮淚逐金鞍
栗區村與無斁别
十年投分皆卿相四海論心只弟昆老憶歸耕困隨牒
春風揮淚栗區村
題穀熟驛舍二首
驛後新籬接短牆枯荷衰柳小池塘倦遊到此忘行路
徒倚軒窗看夕陽
一官南北髩將華數畆荒池淨水花掃地開窗置書几
此生隨處便為家
宋詩鈔卷三十四
