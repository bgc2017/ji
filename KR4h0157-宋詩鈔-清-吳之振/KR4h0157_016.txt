宋詩鈔卷十六
内閣中書舍人吳之振編
孔平仲清江集鈔
孔平仲字毅父(一作義)武仲之弟登進士第呂公著薦
為秘書丞集賢校理出為江東轉運判官提點江淛
鑄錢京西刑獄紹聖中以元祐黨人屢謫韶惠英三
州徽宗召為戸部金部郎中提舉永興路刑獄帥鄜
延環慶黨論再起罷主管景靈宮卒平仲長於史學
工詞藻故詩尤夭矯流麗奄有二仲
發儀真寄常父弟
丱角同出處中路稍差池往事如一夢新年生白髭小
官仍齟齬異國更羇棲長時恨隔闊既見少開眉朝共
壚邊飲暮同窗下碁一日復一日眷眷不忍離今兹解
舟去豈為赴同期久住恐相溷蕭然生事微欲將眼中
淚一灑别時衣諸緒正牢落勿令心重悲融怡和笑語
惝怳迷東西甘言戒婢子循髮祝阿宜憒憒情懷惡正
同中酒時晩泊蘆荻岸江天雲四垂高城已不見春雨
更如絲
二十二日大風發長蘆
張帆風尚小出口勢愈急扁舟已中流前後無所及側
看岸旋轉白浪若山岌磔砉時有聲百罅水爭入危檣
聽欲折柁柄脱操執我有常病妻素羸多不粒及兹益
憒亂卧喘氣吸吸婢姥半北人兹險未嘗習蒼皇面深
墨嘔噦皆膽汁可憐兒女輩往往相聚泣出門強指揮
飛沬濺衣濕江豚踊吾前猵獺作人立意如驁吾巇出
没相百十呼神擲楮泉祈佛啟經襲是時正月尾於節
甫驚蟄雲氣作冥晦氣候變寒澁日中僅得止性命危
若拾紛然方寸亂魂幹久不集官期幸未迫安用苦汲
汲官兵勇貪程一震當少戢何如彼居民生不出井邑
吾田雖曠瘠飦粥粗可給勞生默自慨茅舍行且葺
讀江淹集
煌煌一疋錦爛爛五色筆始如何處得悵此夢中失淹
也雖善文葳蕤少筋骨譬人氣不深往往多奄忽晩年
旣富貴外學仍老佛豈非有所怠寖使天才屈奈何不
自尤秘怪疑鬼物我有十丈舟風期駕溟渤褰霞謁東
皇擘浪窺月窟唯憂倦或止視此頗自栗
鑄錢行
三更趨役抵昏休寒呻暑吟神鬼愁從來鼓鑄知多少
銅沙叠就城南道錢成水運入京師朝輸暮給苦不支
海内如今半為監農持斗粟却空歸
呈范清老
范子愛高卧家政付兒孫將身比瞑目逹理吾所尊前
日過所居蔓草深閉門范子欠伸起性寡笑與言相與
尋幽寺復將坐前軒斜陽滿庭下不厭鳥雀喧擘雲青
山秀經雨野水渾念此景清曠非君誰與論少年一傾
蓋白首義彌敦頽然各忘返明月照黃昏
曹亭三絶句
外看江水長裏見荷花發廬阜收白雲南浦浸明月
漾舟荷花裏艤棹綠楊隂却上曹亭望山高江水深
登臨常患遠游覽不能繼此景對門墻箯輿日三四
夜入監中
欹枕漢如洗出門更已深長風萬里至河漢清人心芙
蕖有佳氣楊柳搖疎隂秋聲繁促織月色動棲禽落魄
衣忘帶逍遥髮懶簮聽從涼冷入一快直千金
七月六日作
隔江見雨來尤苦風大疾蓬蓬宇宙中掀攪若無物百
川水倒流瓦石亦飛越濃雲最輕浮暫聚非永結隨吹
東西揚散漫頗倉卒竟無點滴惠初勢不可遏正昏露
青天方曀見白日但增塵土高益便水泉竭農夫憂歲
事悵望眼流血蛟龍不能神卷尾藏窟穴空餘鳥雀噪
庭戸晩更熱深夜氣稍蘇林端挂明月
暇日至家園
仕宦吾已知退休不如早九江園地勝萬箇竹色好每
到必裴回翛然寄懷抱于此築亭臺于彼植花草傍嶺
更栽松引池將漑稻經營各有處何日室遂考薄田方
待歲一雨洗枯槁指糓以易泉橐囊助傾倒茅茨若粗
完世路迹可埽南山多白雲臨望娛我老
城東作
九江非吾土久寓忘羇棲丘墳之所宅舍此亦安歸錢
官最閒暇因得治其私松楸鬱在望時復至郊圻駕言
上東原藹藹晨露晞草木新過雨秀色可療飢念此道
傍民散居在山蹊新秋百物熟入城各有擕芋迸紫卯
壯薑抽紅笋肥欓香憶烹鯉稻白想流匙養生無不有
美味仍及時此土遂可老行當結茅茨雲水有深約塵
埃無盡期人生適意耳富貴亦何為
月夜
平生最好月况此秋夜闌長風送蕩漾浩露洗團團仰
頭視虛空光采如可餐星辰歛芒角河漢收波瀾更無
微雲翳挂此白玉盤六合静皎皎萬水涼珊珊為爾廢
昏卧裴回更漏殘更登高處望歴歴見湖山爽氣集冰
雪清心生羽翰便欲御冷然因之遊廣寒一臨天池水
沐浴隨飛仙
出城一首
驅馬出北門秋色滿平臯泄雲弄微隂寒日照我袍遵
塗升復降控縱亦已勞落松被徑軟青蒿倚崖高南顧
臨大江厲風蔚波濤蛟龍正崛強舟楫未易操亦有泝
洄人揚帆氣方豪覆舟諒由險豈曰命所遭
九日獨登曹亭
重陽不見菊節物愈凋零性復不嗜飲對酒只如酲秋
堂静便卧旣起思殊清登高未免俗亦不造林坰屋西
連郡郛木末乃曹亭杖藜只獨往坐對南山青蕭瑟西
風高泱漭滯雨晴斷雲見天色殘潦知地形遥峰落照
斂别浦暝煙生歸鳥向村急孤舟當渡横此時有佳興
乃惡聞人聲况令預尊爼而使聽竽笙嗟吾趣尚僻取
笑世上英豈宜濫簪紱但可老柴荆
堂前皂筴樹
堂前皂筴樹落葉已如積籬上牽牛花青青照秋色四
序都幾何推遷半陳迹晝短夜益長晴薄隂易得浮雲
忽以興慘慘風自北便有挾纊心人誰顧絺綌飢蚊爾
何為乃欲長肉食翼翅不能舉自此且衰息
朱君以建昌霜橘見寄報以蛤蜊
贈我以海昏清霜之橘報君以淮南紫脣之蛤橘膚軟
美中更甜蛤體堅頑口長合開花結子幸採摘没水藏
泥豈蘄得二物同時有不同賦形與性由天公請君下
筯聊一飽莫索珠璣向此中
夜坐庵前
人定鳥棲息庵前聊倚欄裴回明月上正在脩篁端清
影冰玉碎疎音環佩寒翛然耳目静覺此宇宙寬人生
甘物役汨沒紅塵間宴坐得俄頃境幽心已閒諒能長
無事自可駐朱顔所以學道人類多隱深山
杜令無隱亭賞梅
梅生要孤高故在城顚上臘過已多時花寒猶未放正
前乃廬山積雪千萬丈開樽對峥嶸酒面已遲上直湏
玉蕊十分開洗盡煙嵐春氣回請君埽地更招客為君
賞花卷大白
晩興
春雪弄微隂晩色連細雨皂角茅已長瑞香花欲吐雖
寒亦料峭稍霽即和煦園林擬杖策芳物行可數
上元作
春來霧雨久不收上元三日月如秋傾城娛樂競沽酒
舊歲豐登仍足油樓前燈山燒荻火光影動搖桑落州
太守憑高列歌吹游人哄笑觀俳優銅盤貯煤插烏帽
從兵小史斥下樓侍觴行食皆官妓目眙不言語或偷
短長赤白皆莫校但取一笑餘何求譬如飲酒且為樂
不問甘苦醉即休歸來紞如打五鼓春寒慘慘吹駝裘
羣兒嬉戲尚未寢更看紫姑花滿頭
送張天覺
車上不湏舞途窮不湏泣萬事儵忽如疾風莫以乘車
輕戴笠愛君清如玉立愛君直朱弦急瞻肝磊落貯星
斗意氣軒騰脱羇縶聖明天子聚羣材下至椽&KR0891;猶收
拾况君屢薄青雲飛暫爾低田豈長蟄我亦區區有心
者海水期君更注浥蕭蕭江路澀煙濛客帆濕惜君又
作干里行欲别還留手重執
詩贈王從善
廣庭試羣材俊筆馳短晷鎻廳爭第一乃後二三子騎
龍失頭角十載困泥滓泛舟自淮南得邑窮楚尾江上
始相逢清名久吾耳油然睹顔色悦澤已可喜博學有
淵源高談見根柢有如萬斛鍾久叩聲益起如君豈易
得蹭蹬乃在此棫樸析為薪奈何遺杞梓我本世畸人
儳焉頑似鄙一官傍松楸自足勝朱紫功名已灰心藜
藿思没齒欲結方外游徜徉訪雲水聞君亦有意不戀
五斗米笑指廬山高論交從此始
春暄大旱率尔援筆
去歲有閏旣苦寒今年春早亦大暄清明寒食在二月
禁火正如揮箑天桃花零落牡丹發漠漠江頭吹柳綿
細蟲打窗夜如雨潤氣蒸礎朝生泉卷簾闢向迎風坐
徹縟去屏思簟眠勸君用心慎倉卒萬事轉易如車旋
安知明日不凛冽莫以炎涼隨目前
送謝仲規致仕
公年五十餘鬚髩黑如漆朝廷方進用未是挂冠日又
非力不任數以身自乞人疑徇虚名今也踐其實蕭然
巢許姿臭腐視冕紱東南富人材卿相近間出急流能
勇退千古未有一賢哉謝夫子趣尚真不屈騰装嶺外
遠歸棹江邊疾故鄉何日到清暑坐華室荔包雜紅紫
茶品分甲乙歲時會親賓左右列圖帙回頭煙瘴地揮
手風波窟天將勞以生乃獨取閒佚觀公眉宇秀凛凛
有道骨當為地上仙不是籠中物我亦素有心賤貧嗟
汨没鴻鵠羽翼成高飛脱羅罻鷦鷯未有巢側目空自
失短章健公決行且營蓬蓽
曹亭獨登
問我當何之曹亭蒼木外江湖水方漲曠闊吾所愛微
風撼晩色爽氣回秋籟楊柳隱官堤芙蕖接公廨白雲
依山起點綴若圖繪何湏招客遊清興自無輩落日更
憑欄下看飛鳥背
晨出郡南
日未厺山更青湖旣闊風自生垂楊弄疎影啼鳥曳殘
聲江城晩色懷抱爽况在白龍堤上行
夏旱
元豐四年夏六月旱風揚塵日流血高田已白低田乾
陂池行車井泉竭多稼如雲欲成就天胡不仁忍斷絶
雷聲隆隆電搖幟雨竟無成空混熱如聞大河决北方
目極千里波濤黃我願蛟龍卷此水灑落東南救焦死
又聞戎瀘方用兵戰車甲馬穿雲行安得疏江擁三峽
餘波末流灌百城分枝引派入南畝盡使枯槁得復生
志大心勞竟何補仰視雲漢高溟溟吾徒禄食固可飽
更願眼前無餓莩
述鷗
水濱老父忘機關醉眠古石紅蕖間綠波蕩漾意不動
白雲往來心與閒有鷗素熟翁如此命侣呼儔就翁喜
相親飲啄少畏避自浮自沉不驚起漁人窺之即謀取
手擕羅網來翁所羣鷗暼見皆遠逝千里翩翩一回顧
鷗不薄翁勿疑避禍未萌真見機漁人羅網不在側敢
辭旦夕從翁嬉
乞巧
衆人喜乞巧我以巧為憂言巧多欺佞行巧為邪柔學
巧競穿穴文巧多彫鎪巧不令如此宜吾之恥求我欲
守掘性浩然鎮輕浮盡窒衆巧門化以孔與周此志尚
未遂感激在初秋南顧問牛女汝實能巧不
使紙甚費
家貧何所費使紙如使水親交或見遺自買不知幾置
之几案間數軸俄空矣作字本不工學書非不喜不知
何故盡疑若有神鬼若云隨置郵性復懶牋啟間或強
為之皆出不得已横斜若幡脚齟齬如鴈齒數易僅能
成紛紛多廢委叙致失輕重畏慎防觸抵往往已緘封
時時又刪洗遂令巾衍竭大半或緣此昔無楮先生云
自蔡倫始假令行竹簡秃野未供使人生有知慧不若
愚且鄙古來取卿相未必皆經史誰教識點畫空耗五
斗米咄嗟為此詩又是一張紙
送朱君貺德安宰罷任還
尋陽五邑誰善政歴陵令尹朱為姓孜孜常以民存心
四境安虞吏無横吾愛其人頗真率笑語詼諧喜譏評
山有猛虎藜藿長人得朋友衣冠正當時文學推第一
闊步青雲乃蹊徑大賢百里固非地赤子三年且無病
如君才智可自逹今歸朝廷惟所應君臣昔以譬壎篪
吉甫文武陛下聖當陳半策綰萬金翩翩六翮凌風勁
江邊鍾官老鑄錢坐髀已消窮且暝倘君富貴不通書
當念行藏素非佞
寄子由
晨興悲風鳴霜霰集我屋忽驚歲云晩日月疾轉轂穴
蟲知天時閉戸各潛伏而我亦勞止擾擾尚馳逐宵征
常戴星暮飯多見燭灰塵彫鬚眉銅臭蝕肌肉念當投
劾厺牽繫五斗粟豈無數畝田亦有千箇竹平生羡為
農水旱憂不足空效鳥雀飢啾唧如聚哭内顧復遲回
行藏類羝觸長卿著犢鼻揚子投天禄岷峨能生賢獨
不主為福如君乃棲棲似我宜碌碌連山積雪壯霽色
明羣玉對此想清標凛然疑在目安得兩翅長高峰逐
黃鵠飛厺墮君前綢繆論心曲
元豐四年十二月大雪郡候送酒
平明大雪風怒嘷屋上卷來亭下高更深更密皆能到
所在紛紛如雨毛堆牀壓案埽復聚取筆欲書冰折毫
鬚眉沾白催我老自頸以下類擁袍此時只好閉門坐
右手把酒左持螯奈何巑岏據聽事千兵跆籍泥如糟
強登曹亭要望遠紙傘掣手不可操黑隂遮眼鋪水墨
寒氣刮耳投兵刀飢腸及午尚未飯更搜詩句無乃勞
幸有使君憐寂寞亟使兵廚分凍醪余雖不飲為一釂
兩頰生春紅勝桃醉眼瞢騰視天地蜾蠃螟□輕二豪
勿令小暖氣便壯自笑世間皆我曹
宵興
我眠何由安擊鼓中夜起出門若秉燭月色照千里屋
瓦微有光紛紛雪正委清寒薄駝裘六合氣如水旣歸
整燈火危坐閱書史羸僮拭眼睫侍我色不喜問之強
應對固以噤口齒金壺澀冰澌城上更屢死戍兵飽且
昏汗漫睡方美援桴雖賤事其實關衆耳奈何司晨夕
倒錯一至此惟有赤幘鷄嘐嘐鳴不已
十二月二十五日大雪
前時大雪風擾之有無厚薄皆不齊今朝大雪無風色
下隰高原總盈尺由來此物本隂氣偏近黃昏落尤劇
斜縈碎委百千態不是天上誰做得錚錚鳴霰已三日
厭坐北窗聞滴瀝自非猛下意不醒半夜一天星斗白
漫漫玉琢人世界蹂踐成泥真可惜呼童梯屋器貯之
猶得煎茶待嘉客
詠道上松
長松高落落積雪白皚皚鱗鬛凍且僵鬱結久不開觀
其纏壓意直使同枯荄鴈帶寒光厺鳥傳春信來微陽
入直幹生意忽已回豁若醉初醒整頓出塵埃秀色媚
山腹孤標摩斗魁時至自當復安得長摧頽若非根本
壯何能異草萊
狂犬
吾家有狂犬其走如脱兔撐突盤盂翻搜爬堂廡汙逢
人吠不止雞噪猫且怒固難在家庭只可守村墅不見
已半年意謂少懲懼昨日至城東搖尾喜若赴銜衣復
抱膝屢叱不肻去一躍數尺高其強乃如故豈惟性則
然汝分亦天賦未聞有驊騮蹄囓棄中路安敢攜汝歸
重令兒女怖
子明碁戰兩敗輸張寓墨并蒙見許夏間出篋中
所藏以相示詩索所負且堅元約
平生性好墨以此為晝夜陳玄爾何為能使我心化四
方購殊品十倍酬善價江南號第一易水乃其亞古錦
綴為囊香羅裁作帕精粗校白黑情偽攷真詐欣然趣
自得其樂勝書畫英英清河公風格繼王謝語舊則鄕
邦論親乃姻婭前時偶休澣亟之城南舍所嗜與我同
竒蓄頗自詫奕秋約籌局張遇賭龍麝貪多而務得廉
遜或不暇鉛刀施一割駑足效十駕决勝有如兵必爭
還似射黑雲半離披玉馬紛蹂籍初鳴已驚人再鼓遂
定霸物情矜俊捷天幸蒙假借功成不自高垂首甘䙝
罵(子明每碁敗語則䙝)但當酬所負然諾重嵩華彎弓旣有獲豈
不願鴞炙滌硯竢見臨倒屣出相迓陵尊且犯貴此罪
在不赦更許觀篋中前期指朱夏
寒食郊外
涔涔雨沉城浩浩泥没轍四山氣如蒸萬里天欲雲我
時出郊坰山徑屢曲折雖懷顛沛憂亦有觀覽悦幽花
媚林薄粲粲生意發紅紫相後先各自有時節長松困
冰雪顦顇終不屈及今翠夭嬌騰拔見筋骨隂陽有代
謝物性安可奪請視大塊中紛紛盡毫末興衰若鱗次
今古猶市閱只此晦與晴變態亦俄忽歸路日已煬披
襟滌初熱
余比見管勾太平觀劉朝奉見嫌太盛教以一食
之㳒自用有效因以告子由且進先耆後欲之
說蒙示長篇竊服高致謹再用元韻和寄
廬山九江南勝隱類王屋中有劉先生逃榮棄朱轂我
嘗問持養次第蒙攝伏操心要常存尤戒忌追逐教人
啖火棗喻世指風燭一從屏晩膳已覺失頤肉諒能早
如此盎自有餘粟寢甘無復夢行健不湏竹萃地涌清
波潄飲每充足當使百靈朝如聞九蟲哭欲塵亦遂埽
由味方有觸甘肥自煎熬其毒甚回禄願公亦淡薄同
享秀眉福丈夫貴决烈安得猶碌碌淘沙始見金推石
方逢玉所以老氏言為腹不為目未能便仙厺輕舉隨
白鵠且保臨老年眼明腰不曲
常甫招客望海亭
蓬萊釀酒酒已成賀家池上新採菱紫衣侍立烏帽走
吾兄招客望海亭歸來為我道客語(缺)
醉中遙指北山下云此白處乃海浦入山迤邐數百山
客居乃在一山顛雖非陽候所窟宅風濤澒洞已拍天
餘山亦有人雜居山無桑麻只捕魚海中百怪所會聚
海馬海人并海驢或如七十之老翁或如三尺之侏儒
手足口眼莫不見鞭磔盡作人號呼千艘競造石首脯
雨聲颯颯魚來初截波一網千萬尾棹歌喜噪翻蓬壺
垂鈎忽挂綠鸚鵡探石仍得真珊瑚晩晴蜃結綵霞閣
夜黑龍呈明月珠紅漣紫液碧瀲灔頃刻變態世所無
我聞此景若在眼便欲駕舶尋天吳昔時管寧亦避地
吾祖嘆息思乘桴我今何為不可往誰能俛首甘區區
平時此亭景最美自謂清曠更無比一聞客語心坐馳
却上望海汙潢耳嗟哉好惡隨所遷世間萬事多如此
官松
我行九江南曠野圍空山道傍何所有高松立巑岏藏
標隱雲霧秀氣凌岡巒横騫却與走怪狀千萬端中有
清風發能令朱夏寒流金五六月方苦行路難騎者欲
顛沛負者面如丹氣息幾斷絶至此方少寬消渴飲甘
露涸轍投長瀾廼知古人意為惠無窮年亦有被剪伐
行列頗不完豈非風雷變或者盗賊繁土人對我歎云
有縣長官為政猛于虎下令如走丸取此為宮室將以
資晏歡良工操斧斤睥睨長林間擇其最高大餘者棄
不觀千夫擁一柱九年力回旋至今空恨悲泣淚尚未
乾彼令誠何心緩急迷後先毫末至合抱忍以頃刻殘
萬衆所庇頼易為一身安居上恬莫問在下畏不言世
事類若斯嗚呼一摧肝
越州飛來山
物之體性重惟有石最堅廻風捲黃沙直下萬丈淵如
何崔嵬山乃觧飛青天瑯琊趨會稽道理固甚懸想當
初來時詭異可得言豈非巨靈擘或謂秦帝鞭雷公挾
電母&KR2256;霍相後先夸蛾負崖脚天丁撮其顛北斗借神
兵虎豹下九關海王驅魚送百里聞腥羶悲號與憊喘
灑汗成流川呼雲以自蔽日月不得宣棲鳥失其巢哀
哀啼白猿草木困擺撼枝葉半不全置之秦望隂百怪
散雲煙有龍走不轍化為錦色鰻攢身入竅穴噴出清
泠泉都人駭相報平地見巍然旣來亦能厺惟恐復騰
騫浮屠鎮其上副以屋蟬聯朝吟諸佛經暮講西方禪
以此相縶縛羇孤幾千年我聞已有日今朝始攀緣高
堂置美酒遠目凌孤鳶老僧為我說指畫當我前是否
難致詰且進黃金船
秋夜舟中
昨夜強風萬弩過舟中側聽披衣坐秋來已覺隂氣繁
晨興更見波濤大衰梧弱柳不足數脩篁摧折幾百箇
飛廉鬱然方用事一威能令萬物挫人言風怒未渠央
我觀暴忽勢不長會見平川淨如鏡刀魚鳴㯭過錢塘
和常父望吳亭
深灣謂無風試向江頭望混混過新潮峩峩起層浪前
驤復後踊極力不相讓踣落皆有聲擺觸頗用壯游龍
出鬐鬛怒馬軒頸項紛綸白雪外叠厺不知向勢將銀
漢接高與海門抗吳城挂水墨越估增怊悵我欲絶横
流忠信固可仗丈夫七尺軀魚腹豈易葬&KR1210;懷馮河戒
艤棹未敢忘夜夢大樽浮東行視溟漲入宮謁陽侯舉
袂揖伍相問其孰呼吸乃使此倔強謝云天所為兹語
吾恐妄却欲詰蒼蒼無梯不能上
遊六和寺
同尋六和寺厺旁蒼崖行峥嶸石林氣㶁㶁流水鳴見
此俗慮減入門心更清盤空到窈窕小憩山前亭天晴
脩竹外颯有風雨聲僧云金魚池近日秋雨足餘波落
清壁散作雪色瀑徐興視其流登高穿屈曲忽逢白練
飛碎點濺珠玉清冷振毛髮蕭灑盪心腹金魚在何處
演漾戲平淥鱗鬛老愈黃點漆作雙目憶為兒童時嘗
劇此池旁聞人說金魚已謂百歲強今踰二十秊僧死
草木荒此魚尚無恙纖質不改常謂魚非靈物安得擅
久長四海波浪高三江網羅密長鯨襲明珠幽暗無白
日我疑龍變化就此溪中逸紛綸乾坤爭浩蕩風霆出
何如守一泓無得亦無失
戲張子厚
子厚誇善碁益我以五黑其初示之羸良久出半策波
衝與席卷揉攘見敗北我師如玄雲汗漫滿八極子厚
若殘雪點點無幾白是時秋風高萬里鷹隼擊鷦鷯伏
深枝顧視頗喪魄勒銘亭碑隂所以詫碁客
泛漣水
漣漪二十里清淡得我性微風不復搖天水相與淨秋
容入崖柳晩色依漁艇髣髴會稽遊南湖似明鏡
日出
仲冬十一月我行赴高密路出東海上晨起駭初日騰
騰若車輪只向平地出較於昔所見得此十之七蟾蜍
尚弄影皎皎横參畢輝光一迸散夜氣埽若失扶桑想
可到俗慮苦難訖壯觀曾未厭側歎流景疾
早行(此篇文鑑所載稱經父詩據孔氏遺稿乃毅父作遺稿毅父親筆當以為是)
客興謂已旦出視見落月瘦馬入荒陂霜花重如雪海
風吹萬里兩耳凍幾脱歲晏已苦寒近北尤凛冽况當
清曉行遡此原野闊笠飛帶繞頸指強不能結農家煙
火微炙手粗可熱豈能迂我留而就苟且活仰頭視四
宇夜氣亦漸豁苦心待正晝白日想不闕
夢錫惠墨答以蜀茶
墨者本自黑黑者墨之宜所以陳玄號聞之于退之近
世工頗拙所巧惟見欺摹成古鼎篆團作革靴皮揮毫
見慘淡色比突中煤誰最畜佳品鄭君真好竒贈我以
所貴有不讓金犀堅如雷公石端若大禹圭研磨出深
黝落紙光陸離較之囊中舊相厺乃雲泥辱君此賜固
已厚何以報之乏瓊玖不如投君以耆好君性耆茶人
罕有建谿龍鳳想厭多越上槍旗不禁久我收蜀茗亦
可飲得我峨眉高太守人情或以少為珍心若喜之當
適口更憐此物來處遠三峽驚波如電卷江湖重覆千
萬里淮海浩蕩漣漪淺舍舟登陸尚相隨今以答君非
不腆開緘碾潑試一嘗尤稱君家銅葉盞
夜聚楊節之秘校廨廚
雲亂海天低風吹馬耳破黃昏訪主人同向幽齋坐談
資綠酒長歡敵紅裙坐倒載夜深歸雪花如掌大
止謁宣聖廟者
高密古名城其地近闕里絃歌聲相聞往往重夫子學
宮雖荒涼廟貌頗嚴偉上元施燈燭下俗奠醪醴高焚
百和香競爇黃金紙所求乃福祥此事最鄙俚朝廷謹
庠序五路兹焉始建宮以主之不肖實當此澆敝皆埽
除安可循舊軌丁寧戒閽人來者悉禁止嘗聞諸魯論
丘之禱久矣生也既無求沒豈享淫祀夜亭甚清虛古
栢自風起悦之以其道吾祖當亦喜
讀莊子
損此以錙銖益我以千金豈足為輕重徒能勞爾心覆
彼以狐狢蒙此以絺綌豈足為厚薄徒能損卿德南山
有勢鳥睥睨天地秋有意横八極固非守一丘老鴟嚇
腐鼠安可施于此鵷雛尚不屑况非鵷雛比
夢錫楊節之孫昌齡見過小飲
夢錫更時事恢然君子儒節之瓊樹枝秀氣發扶疎昌
齡出相家謙謹乃繩樞三人于交游得一固有餘日暮
俱訪我止駕共躊躇四天忽隂沉風聲若江湖寒色尚
可畏促膝同附爐高密酒雖貴為君開一壺拳栗自東
越殷榴從上都羹烹歴山蕈膾斫注溝魚鮮蛤實海錯
肥羊非市屠後食淮南蓴此皆比所無主人不敢愛且
以為賓娛夢錫飲中豪節之亦其徒昌齡稍姦黠我勸
勢願麄左手扼其肩右手進觥盂勉強為我盡淋漓滿
衣裾醉坐各忘厺蓬燭已見跗幽談入鬼怪巧謔相□
歈勿言輕此樂此樂勝笙竽明朝酒醒後相對禮如初
收家書
早承會稽信晩接清江使兩地千里餘尺書同日至旣
知骨肉安復得鄰里事丁寧問兒女委𤨏及奴婢開包
視封題親故各有寄牛狸與黃雀路遠不易致東人罕
曾識專享無所遺豈徒抵萬金鼓腹快異味
春天
春天酣酣睡最美日轉花隂猶未起湏叟夢覺聞風聲
波濤翻空千萬里出門四望氣慘淡寒色射人如潑水
旋見大雪落交加向晩綏綏尚不止遊絲柳絮復何有
百鳥卷舌愁欲死隂陽變化固有漸乃何暴忽有如此
清江野客心傷悲寂寞無言對桃李
觀舞
宴館簇金絲繡茵呈舞旋雲鬟應節低蓮步隨歌轉勢
多體不犯妙絶乃習貫含笑有餘情小揖更微盼
城南
密州三月猶有寒地平更在大海上昨朝雨止氣已晴
今日繁隂北風壯城南蹙水傍城流幾處垂楊繫小舟
傳聞寂寂無車馬紅杏夭桃各自稠
送夢錫往齊州
望君之行車旣遠目亦收惟有隨君心千里不能休我
兄在歴城相别歲已周音問月三四東西交置郵豈如
一相見君今涉其州為我道亡恙深言致綢繆先馳魂
夢往迎子鵲山頭
晩出
空城鳥欲棲漸夕收寒暑槐葉綠生風椿花落如雨出
門何所適有口不敢語披豁向青天望銷雲一縷
常父寄半夏
齊州多半夏採自鵲山陽纍纍圓且白千里遠寄將新
婦初觧包諸子喜若狂皆云已法製無滑可以嘗大兒
強占據端坐斥四旁次女出其腋一攫已半亡小女作
蟹行乳媼代與攘分頭各咀嚼方愛有所忘湏臾被幸
螫棄餘不復藏競以手捫舌啼噪滿中堂父至笑且驚
亟使啖以薑中宵方稍定久此燈燭光大鈞播萬物不
擇窳與良虎掌出深谷鳶頭蔽高岡春草善殺魚野葛
挽人腸各以類自蕃敢問孰主張水玉名雖佳神農錄
之方其外則皎潔其中慕堅剛奈何藴毒性入口有所
傷老兄好服食似此亦可防急難我輩事感惕成此章
惜别為從道作
嘗聞直諒冠三友自古才難非特今今世脅肩事諂笑
君獨苦口工規箴我常從之求過失箕踞慢罵猶甘心
其言未必俱中理披沙往往逢黃金今將厺矣誰復嗣
已覺别恨凌秋隂胷中抖擻宜一盡留作更允相思深
送從道
厺秊風雲攪天暗君馬區區之海涯今秊苦寒又訪别
正是厺秊行役時信陽雖遠重來得小桃常探春消息
如今官滿厺不返又見花開誰記憶乾坤浩蕩歸無鄉
歲月崢嶸老相逼一官奔走隨所使後期會合知南北
篇詩惜别人少和湏知此别真可惜黃髯半醉舌若蜚
它日樽前無此客
出城
駐馬河之西送車皆已返郊原人漸少風物秋將晩身
如獨鳥輕意與青山遠
迷途
吹燈治行装戴月即前路湥村苦多岐乃使行者悞東
西皆可往曲折何所遇泥中虎鬭跡草木新封墓隂雲
忽以興四顧增恐懼及今亦難咎初失在跬步林木杳
崢嶸丘原莽回互雖聞叱牛聲欲問不知處
遇雨
客行日暮飢且渴况值漫山雨未絶蜀黍林中氣慘淡
黃牛岡頭路曲折狂風亂掣紙傘飛瘦馬屢拜油裳裂
記得默齋端坐時唯愛霶𩃱洗煩熱
呈夢錫
妻孥能相期每出必遽還如其歸稍晩必謁鄭推官
又
與君來往半歲餘三日不見已為疎入門褫帶不相揖
下馬且復休僕夫形骸禮數不足問但論肝膈之如何
昨朝萬事俱撥置與子齋中同負爐去時苦寒風冒雪
歸路清輝踏霜月但取樽前笑語歡豈知門外隂晴别
韓大夫城
大夫今安在唯有廢城存流水抱沙曲依依楊柳村居
者五六家荆榛湥閉門青青麥壠直藹藹桑枝繁牛羊
任所適僮稚更不喧啼鳥静逾遠落花風自翻昔稱老
農賤吾意埜人尊謀身莽無定太息視乾坤
青州作
京東地平夷自古四戰國九州此居三山海在封域北
趨京洛近南卷江淮直富饒足魚鹽飽煖徧牟麥英雄
欲飛騰假此為羽翼隆凖蹙秦亡金蟇伺唐隙方今不
憂此所重只西北兵防最寡少主帥失銓擇蒿萊蔽城
隍繡澀滿戈戟慢為盗之資忽者禍所植吾視士大夫
﨣﨣半雄特歌謠尚慷慨闊逹本多匿腹心宜先安豫
備乃長策衆方頌太平我乃虞盗賊雖言亦誰聽痛哭
損肝鬲
又寄夢錫
自君卧漳濱我意恍若疾無人與笑言兀兀守一室當
寢或不寢當食或不食有思氣填膺可駭幾戰栗想君
端在家比我乃安逸妻孥以嬉笑簿領久閣筆南城趨
北城道路無所隔我豈無僕馬子不見賓客哦亭足清
風林木助蕭瑟葵花無數開蓮葉亦已出起來定何時
幸會能幾日已今篘白醪待子歡促膝
寄王逹夫高密令
高城已吹角月暗星河落與子語不休青燈同寂寞平
明車馬厺忽忽一飯相邀不得同交情世契兩皆厚東
望白雲千萬重
晩集城樓
高樓百尺脩木尾面對南山翠相倚凭欄談笑青雲裏
秋標摩空日色死海風蕭蕭東萬里吹襟洗髩清如水
下視黃埃濁波起車馬紛紜只螻蟻
隂山七騎
青氊作帽黑藥靴進退颯颯生風沙胡歌胡舞兩跪拜
問胡何為乃至此象胡之人假為之朱顔的皪秀兩眉
手操弓矢仰視天如見飛雁馳平川主稱此樂直萬錢
坐客競飲黃金船世人見識無百年追歡取快貴目前
當時披髮祭于野自非辛有誰知者
君住
君住水西我水東東岸波生西岸風哀哉中截錦繡叚
上襦下裳各一半小星隆隆怒且鳴前驅貪狼後欃槍
何如盡遣收芒角惟放當天皓月行
雞冠
我初種雞冠其小乃毫芒曾未得幾時忽已過我長根
株旣猥大枝葉亦開張吐花凌朝曦生意殊未央隂風
自西來慘淡驅清霜一夜忽變故葉萎花已黃當此繁
盛時為爾償壺觴及今乃腐草好玩安可常呼童盡剪
拔昔恐踐踏傷庭除稍曠闊耳目加清涼竹枝久蒙蔽
迥立獨蒼蒼
月三章
夜如何其月在隅問行何為乃躊躇海波壓輪不得驅
中庭有客心不樂欲挽玉兔鞭蟾蜍
夜如何其月正美起視萬物如明水山魈避人鬼火死
中庭有客立不移何暇眼力看箕尾
夜如何其月落愁光輝奄奄星益稠白雲擁漢波不流
中庭有客心不樂放志萬里誰能收
代小子廣孫寄翁翁
爹爹來密州再歲得兩子牙兒秀且厚鄭鄭已生齒翁
翁尚未見旣見想歡喜廣孫讀書多寫字輙兩紙三三
足精神大安能步履翁翁雖舊識伎倆非昔比何時得
團聚盡使羅拜跪婆婆到輦下翁翁在省裏大婆八十
五寢膳近何似爹爹與妳妳無日不思爾每到時節佳
或對飲食美一一俱上心歸期當屈指昨日又開爐連
天北風起飲闌却蕭條舉目數千里
詠無核紅柿
林中有丹果壓枝一何稠為柿已軟美嗟爾骨亦柔風
霜變顔色雨露如膏油大哉造化心于爾何綢繆荆筐
載趨市價賤良易求剖心無所有入口頗相投為栗外
屈強老者所不收為棗中亦剛飼兒戟其喉衆言咀嚼
快惟爾無所憂排羅置前列圓熟當高秋且以悦一時
長久豈暇謀咄哉潰爛速棄擲將誰尤
寄從道
憶初撫掌笑嘗謂子猿猱斑然武而文譏罵舌若刀髭
黃喉骨結内敏見秋毫論官則甚微意氣一何高今思
乃麟鳳百十未易遭子行白日静回首常蕭騷聞子在
定州湥山坐披毛何如東海上萬叠觀波濤不見歲再
晩北風方怒嘷圍爐奏美酒思子持蟹螯
食桃
剪彼十圍木架此百尺梁十圍不加大百尺不加長胡
為被錦繡空爾餙文章根斷膚已剥至朽不復昌(一作榮)
食桃棄其核下與糞壤藏(一作并)雨露之所濡發生乃微
芒回首枝榦大冉冉出我墻開花又結子意態何煌煌
日月
月行一何速暫上青山還復落衆星厥弛不肻休參横
畢直爭頭角日行比月更疾馳一日一夜遶天圍光輝
所燭萬里同墻邊炙背快老翁
孤鴈
空城夜已寂一鴈度雲端汀洲亦可止何不怯霜寒豈
非防暗禍驚矯失自安孤音訴明月天高路漫漫以鶉
置懷袖比汝乏羽翰蒙恩傍温暖豈念宵征難
食梨
東方早寒雪霜摯新梨十月已滿市削成黃蠟圓且長
味甘骨冷體有香芳尊命友先衆果百十磊砢升君堂
贈君玉壺曾冰之皎潔副以金莖皓露之清涼奈何撥
火取煨栗梨雖至美或不嘗顰眉三嚥手摩腹謂此發
病為第一奪之兒口餳止哭君不記南方無此物五更
酒渴喚水時思此千里莫致之及今乃以多見賤南方
橘柚東方梨
十月二十一日夜
紞紞有如打兩鼓星河漫漫參在戸百鳥已棲人不行
西南洶洶有異聲有若鬼神移山嶽又如戰敗百萬兵
出門望見乃火起椽落瓦裂咫尺鳴問之相厺一里間
紅光爍爍侵天明長煙涌波月魄死其間有物如撒星
是時久旱水泉竭高屋一燎如毛翎小兒但知聚看笑
不知擾擾人縱横皇皇奔走最可念耿耿不寢心飛驚
明朝出視火起處焦木頽垣不知數白頭老姥啼向天
歎息之聲滿行路
會食
學宮不置酒相聚惟一飯公家事何多客至日已晩乘
飢騁大嚼美惡寧復揀僕夫無所餘顧我色不滿潑茶
旋煎湯就火自哄盞從容共談謔孰視笑而睆昌齡豈
其愠策馬獨先返
集于昌齡之舍
初筵悄無語良久歡意發就爐自温杯覺此飲量闊旣
觀舞䄂垂又聽歌聲闋醉心何紛紜醉眼成恍惚勿輕
栢直狗所負尚可悦當年八績事今日逼華髮愈令坐
客心感歎惜時節夜長更恐曉起挽青天月
兄長舟次會稽以十月九日發書清江親故以此
日遣使仍以十一月十二日同到去歲會稽書
清江人亦同日到嘗有詩記其事
清江在何處限以龍王大孤磅浪之險阻鄱陽彭蠡淮
海之波濤會稽在何處錢塘江邊風浪惡金山寺下黿
鼉驕大冬雪霜道路塞飢年往往多盗賊如何兩處發
書日月同至此亦不差頃刻開緘讀訖更反復兩處久
不通消息丁寧勞問若相見滿堂歡喜動顔色枝間鵲
噪今幾日摠報平安豈非吉年年歲晏享異味牛狸黃
雀并金橘從容進僕問鄉閭歸心倏起成蕭瑟
舟行却回
清晨移舟出沙觜宿氛卷盡天如洗日高五丈行十里
白雲之中黑雲起回舟急趨舊泊處四山沉沉日色死
逆風颯颯初尚微浪頭已高白參差又聞西南崩崖陷
谷有異聲大風横擊波如陵操舟之子雖習貫掣柁才
開又投岸有如磁石引斜厺時時颭撲愁中斷長篙勁
艣不易勝僅得入口如再生廻望後舟尚出没使人淚
落肝膽驚昨日廟中奠旨酒巫語甚吉許我行奈何中
路輙反覆欺誕何者為神明豈非風者天號人必欲逆
知非汝能浪傳消息得醉飽萬一猶足為威靈
觀暴
怒雷殷殷西南天黑氣一抺如長煙鯨嘘鼇噫蛟吐涎
龍呼其儔相後先散為飛雲蓋蜿蜒以尾卷海灑百川
河泊乃在坎底眠震驚掉動憂不全白浪湧起高于船
岡馳隰舞山回旋崩衝擺落蔚高騫聲勢烈烈孰使然
湏臾寂静又改前餘氛倚漢猶青玄小鰕奮頭如自賢
神龍歸宮魚出泉
太平
長江卷波作沙色中有數頃如潑墨是為望夫之高山
沉沉影落江心黑操篙下探不見底側行牽挽難為力
疾風為我西北來打鼓張帆何快哉百夫呼噪絶水府
心膽壯敵山崔嵬湏臾已入大信口回聽怒浪聲如雷
姑孰堂前溪水清扁舟夜泊已三更微微雨過有秋意
漠漠雲開對月明
觀牛渡江
荷蓑而騎彼牧童驅牛亂流江水中徐行不復用鞭箠
母當其前犢後從濁波沄沄出頭角見者往往疑蛟龍
牛身千鈞水不測步步乃與丘陵同天機自然有所觧
物理如此誰能窮君不見軋犖山復垂至膝一馬不能
載其躬帝前每作便旋舞翩翩頸捷如旋風
太平
溪行曲入四五里乃見州城大如斗人煙疎少白日静
風物澄明新雨後古來豪俊多在此悵望千秋一回首
謝家青山空自高李白扁舟復何有
于將軍
長安遣兵百勝強意氣何有漢中王七軍之心俱猛鷙
虎兕插翼將翺翔睥睨荆益可席卷白帝城高如堵墻
秣馬蓐食朝欲戰雷聲殷殷山之陽沉隂苦雨十餘日
漢水溢出高騰驤蒼黃不暇治步伍攀緣蹙踏半死傷
計窮豈不欲奔走四望如海皆茫茫鼉鳴魚躍尚恐懼
萬一敵至誰敢當遥觀大船載旗鼓聞說乃是關雲長
蒙衝直繞長堤下勁弩強弓無敵者雖有鐡騎何所施
排空白浪如奔馬將軍拱手就縶縳咋舌無聲面湥赭
捷書一日到錦城隻輪不返皆西行將軍疇昔負朋友
若此昌豨猶得生循環報復雖天意壯士所惜惟功名
曹瞞相知三十年臨危不及龐明賢歸來頭白已顦顇
泣涕頓首尤可憐高陵畫像何詭譎乃令慚痛入九泉
淯水之師勇冠世英雄成敗皆偶然
紫髯將軍
華容女子哭幽囚吉利如虎入荆州縳其孤雛斂貔貅
長驅水步八十萬欲獵于吳吳主憂羣臣勸迎同一說
拔刀斫案心膽裂揆彼之量豈我容開門納狼計何拙
魯家狂兒策最長倡而和者有周郎區區黃蓋乃乞降
龍幡遮火燒赤壁東南風急天絳色江中戰舸岸上營
煙熖飛騰半焚溺雷鼓大進聲滿川輕銳廹逐皆崩奔
紫髯將軍更歡喜曹公座翅不得騫子布元表何齪齪
成敗之决在一言君不見甘露寳鼎間典午受禪吳猶
存青蓋入洛雖可惜猶勝俛首臣老賊
武宗
武宗惟雄俊有臣委用專德裕才略大感恩罄所宣是
時巖廊上六合氣可吞論兵决勝負萬里在目前一平
回鶻兇再洗上黨昏楊弁不知時廼敢盜大原豈信明
光甲遣人斬其元廷謀昧知幾唯有君相然成立三大
功慷慨在一言風霆運不測日月朗高懸李唐勢已厺
至此岌復纏外内已息兵崇卑定乾坤遂令河北師彌
耳如孤豚事書史册上讀之快心魂千載若信宿凛凛
風烈存世人多說劒不見斫伐痕玩弄及自傷何用飾
璵璠迂哉賈生餌果爾房琯奔施為貴實效詎止衒空
文
奉天行
蒼蒼行露出苑門孤城偪仄不可存賊兵之來若風雨
頃刻城下皆雲屯紛紛矢石蔽空黑天子垂泣對將軍
將軍提筆書滿背城中白丁久奪氣草車之焚雖巳矣
雲橋百尺虹霓起下瞰城中笑飲酒乾陵赭袍擁朱紫
朔方大將來赴急彷徨中路不敢入豺狼合從堪慟哭
翠華﨑嶇又廵蜀聖神文武何至此堂上有人面如鬼
天門山
惟天莽蒼蒼乃立此門闕山本如城連剖鑿中斷裂兩
峰競秀倚千古勢相戛大江方西來逼束不得洩瀦為
無底湥散作萬頃闊想當割據時閉固孰敢發夕陽坐
荒亭詩思摹峭拔清晨放舟出回首見呀豁西涼尚局
促壯觀心頗閼安得呼化工努力更一揠
靈璧東
明珠大貝玉玲瓏美人營營出湥宮清矑一盼失英雄
羽觴行酒樂未終憑陵殺氣廻飛鴻投杯擲筯自挽弓
麾兵大戰靈璧東血流爭波入海紅何為羈孤鐡馬中
搗沙折木天北風突圍而出追失蹤四五秊間蛇作龍
遊子吟
遠遊如飛蓬漂泊天之涯不及百尺樓繫在垂楊堤琉
璃為鍾玉為斝繁絃促管花隂下青春此樂輸幾人客
身皇皇一羸馬
汴堤行
長堤杳杳如絲直隱以金椎密無迹當年何人種綠榆
千里分隂送行客波間交語船上下馬頭一别人南北
日輪西入鳥不飛從古舟車無斷時
書驛舍壁
巍巍使館開華堂行人舊題詩滿堂厺年讀之多好語
今歲重尋在何處驛吏却忘官長來堊以赤白漫青灰
銀鈎錯落應手没當時嘲謔誰為才嗚呼萬事秪如此
古人豪強安在哉寄語征途往還客不如揮翰落金石
金石雖堅有時滅君不聞海波成田淮水絶
蝴蝶行
蝴蝶飛渡河來河北花已落河南花正開盈盈採花女
撲打還家厺推身飛入粉奩中芳草綿綿舊時路
枯柳
嵌枯路傍柳種插從何年枯條不可見人立何巋然輕
脆豈耐久心腹俱空穿上無一鳥巢下繫萬里船想見
方濃時飛花舞青天行人多攀折慘淡駐征鞭今也傲
突兀東西過誰憐陋質非焦桐難試朱絲絃英華餘歲
許白蟻争回旋雷公飛火試一照湥處恐有乖龍眠
車班班
車班班入函關馬蕭蕭渡渭橋關下遊人不相識橋邊
美酒留行客海闊天高雲滿空風吹日暮還南北
落花
嶺南冬湥花照灼比至春初花已落乘閒攜酒到西園
鳥散蜂歸春寂寞江南此際春如何紅杏海棠開正多
歸期不及春風日猶見池塘著綠荷
送客到江亭
春江碧波渺天厺兩岸紅桃落如雨主人到此送行人
落日留連會歌舞渡頭楊柳正依依拂水搖風千萬絲
看看亦整東歸棹誰折長條贈我歸
寄鄒蹇叔
西園春湥百草長殘花紛紛綠葉光蜂歸蝶散情已薄
獨我遶樹行如狂亟令沾酒藉地飲卧嗅落蕊傾金觴
醉來意氣頗脱略睥睨天地如毫芒狂歌大笑誰對值
山猿谷鳥啼斜陽却思高陽舊徒侶安得飛至坐我旁
登城引望不可見雲峰古木徒蒼蒼
南卒
坐食者南卒驕與子弟俱負甲則俯僂荷戈不能趨嘈
然金鼓鳴氣駭失所圖固無一技良徒有七尺軀吾聞
孫子教弱女成武夫吾欲練汝輩使之虓虎如奈何天
子詔苦禁蓄兵書軍旅非素習壯士心踟蹰羣蠻屢騷
動主將復左除有急何以報思之可驚吁
春日行
鸎啼花笑清明天黃金買酒斗十千良時恣意一酩酊
醉倒扶起南堂眠湏臾更湥殘酒醒明月當窗風氣冷
閒愁萬緒從中來幾欲長號淚如綆
造王館公第馬上作
濯濯春容在柳稍野梅相壓吐香苞日邊明晦雲無定
雨後寒暄氣欲交抱蕊懸蟲猶帶繭銜枝飛鳥已營巢
高懷不愛三公府白水青山滿近郊
呈館公
磻溪莘野亦初閒去逐功名遂不還豈有太平辭將相
却來高卧對湖山冥心真出三千界注想長虛第一班
踽踽朱門舊時客冒寒衝雨到郊關
元子發龍圖以程公詠三園詩見示亦成一篇
名園有一已堪誇勝事三園屬一家杖策可游緣近宅
得春最久為多花人居玉府真仙格地占錢塘最物華
見說江湖堂更好煙波情興浩無涯
和常父
平生苦厭家為累今日應如痛定人羣婢喧譁寧復有
孤燈蕭灑自相親温尋簡策評三豕點綴文章學受辛
誰謂丹楓會愁客湥秋清思滿江濱
題夏大初丈高居
入門已可愛庭戸覆清隂更有池臺邃相連花木深山
川供隱几風月伴抽簪七十鬚渾黑知公但養心
西軒
新作朱門向水開雖臨行路少塵埃久藏勝境因人發
盡放青山入坐來樹影轉簷碁未散荷香飄枕夢初回
晩年事事皆疎懶頼得閒官養不才
夏晝
落花寧是穢啼鳥不為喧野水從侵道青山任塞門吏
身閒似隱官舍静於村開卷何嘗讀風來只自翻
種花口號
幽居裝景要多般帶雨移花便得看禁奈久長顔色好
繞階更使種雞冠
蜀葵萱草陳根在金鳳雞冠著地栽併作暑天庭戸景
湥叢時見一花開
次韻王通叟
春生湘浦即當還窮覽雲山得據鞍灑落文章終不俗
從容談笑尚能歡千金駿馬將辭主一曲胡琴遂掩棺
世事相因古如此誰知魯國累邯鄲
夏日甘寢
廻風動水葉細雨濕蛛絲心下無閒事人間有此時微
涼紗半卷幽夢角徐吹此興惟吾解兒曹莫使知
晩興
驟雨行荷葉嘈嘈如語言高齋正薄暮宴坐不知喧極
静開心地新涼入髩根交遊何用絶自罕到吾門
寄康林
北音融結本輕清欲學含糊想未能晩節絃歌應自笑
終朝簿領更相仍九江土壤多卑濕三伏雲氛正鬱蒸
宴坐知君無暑氣風標自敵玉壺冰
送吳全甫中舍倅無為
海沂歌舞待王祥喜得淮南一道堂軍號無為已閒暇
地連秋浦更清涼進趨黽勉心應懶退食優游策最長
我住廬山欲招隱為君先厺種松篁
霽夜
寂歴簾櫳湥夜明睡廻清夢戍墻鈴狂風送雨已何處
淡月籠雲猶未醒早有秋聲隨墮葉獨將涼意伴流螢
明朝凖擬南軒望洗出廬山萬丈青
禾熟
百里西風禾黍香鳴泉落竇糓登場老牛粗了耕耘債
齧草坡頭卧夕陽
深夜
閴寂方深夜清涼别一天臨風但獨立愛月不成眠戍
漏傳聲小庭柯轉影圓露寒侵背側移榻近堂前
和朱君况卜居
吾身當老此園中世路﨑嶇幾萬重且飽稻粱隨鴈鶩
盡將雲雨付蛟龍求閒有志終湏得招隱何人肻見從
且為莆田朱處士比鄰先種七株松
睡起
睡起西風掠髩輕蕭然庭院晩寒生浮雲便作飛鴻意
細雨仍兼落葉聲物不求餘隨處足事如能省即心清
山林朝市皆相似何必﨑嶇隱釣耕
送郎祖仁奉禮
碧落聲華蓋世高哀烏才業亦時豪靈淵自出駒千里
丹穴今看鳳一毛方略從容能處事精神灑落見揮毫
東行想足資清興江上秋風捲怒濤
次韻孫享甫見寄
進多齟齬退為安未省乘軒勝抱關半世青衫貧為禄
新秋明鏡老催顔紛紛江上風吹葉莫莫淮南雨暗山
欲和佳篇寄相憶韻嚴詞峭不容攀
唐林夫累惠書字法絶精以詩補之
每承勞問意何窮尤喜真行學頗工蕭散正如君子性
頡頏兼得古人風曾經廷諍毫端直自有家藏硯色紅
雅稱玉堂詞翰手枉留山邑簿書中
至城南别祖仁未歸約文之不至
送客柳亭晩倚欄秋雨酣風煙滿湖上景物似江南蕭
灑憐神品從容憶手談老來心易折離緒已難堪
對菊有懷郎祖仁
庭下金齡菊花開已十分多情能惠我對景獨思君秀
色三秋好清香一室聞扁舟今夜雨何處宿江雲
寓興
薄寒初著裌衣裳日景中分不短長池館虚明開水石
園林搖落受風霜黃花滿檻金齡秀白酒盈樽玉液香
未老不湏雲母粉且教絃筦奏清商
知郡大博臨宴公宇詩以為謝唐林夫在席
眷深賢守已忘形肻屈旌旗到小亭坐有嘉賓仙骨秀
門無俗客暮山青薦樽施遣供蔬甲秉燭相隨看菊齡
欲識主人書館淡短檠燈火漆函經
至城東作
地形磅礴接匡廬曠野人煙乍有無棲畝稻粱方待穫
識家雞犬各隨呼農耕半嶺如僧衲牧跨羸牛似畫圖
官守投閒省墳栢滿林霜露涕霑濡
出郭二十里依山八九家茅岡風卷燒土井雨推沙凍
蝶依殘菊幽禽立卧槎路邊桃李木猶發小春花
西齋冬夕
平生疎野得江湖歲暮西齋擁一爐雨滴空階如自語
風吹長木更相呼世間寵辱收碁局樓上光隂入酒壺
近日睡時全少夢攀緣狂想自知無
冬夕即席作
燭滴紅桃淚香蟠春蚓灰酒花隨煖聚酥蕊帶寒開自
有清歌送惟愁畫角催隔簾疑曉色雪壓數枝梅
小菴初成奉酬元師
伐竹誅茅挂織蒲半規小榻一方爐不隨健鶻摩空去
且免窮猿失木呼自有琴書增道氣别開世界在仙壺
幽人欲到知何意若說真菴彼豈無
口占
東皇旌節下蓬壺一夕芳菲徧海隅紅破露花將引蝶
綠湥煙柳已藏烏異鄉旅食頻年久故國風光此日殊
常是登高牽望眼醉吟今喜在江湖
寄常父
紅蓮綠水本優游清絶東南七寳州見說新書亦多事
每聞㳂檄少歸休少年共計駒千里末路堪嗟狢一丘
正是江邊桃李月雞鳴度曲寄離憂
春晩遣興
紛紛柳絮入簾飛正是酴醿花發時斷送日長惟有睡
留連春厺可無詩狂鞭迸筍偏當戸綠葉成隂巧覆墀
百舌聲中人寂寞翛然蓬髩任風吹
上已飲于湖上
城南春已老湖上雨初晴草作忘憂綠風為解愠清楊
花輕欲下菱葉細方生酒影低雲木歌聲伴畫鸎賞心
殘蕊在幽曲小舟横却笑蘭亭會吟詩半不成
寄題蕭文照閣
虚明敞高閣清淺對方塘軒冕忘懷久江湖寓興長紅
蕖開細雨白鳥下殘陽不挂人間事逍遥自一鄉
與張子明飲湖亭
小艇衝湖過幽亭枕水虚風來荷氣外人在木隂餘濕
印(缺)新酒長茭族貫魚遙看鶴歸處便是謫仙居
初伏夜坐
露坐已侵夜炎威猶未收何言百蟲噪無故一星流苦
渴湏漿解微涼以扇求頒冰是今日堆玉想神州
送馬朝請使廣西
海水揚波今合清秋風千里使華行言皆有道非徒發
事若無心更不生談笑從容懷遠俗琴書蕭灑寄高情
佇聞静勝諸蠻服何必樓船十萬兵
八月十六日翫月
團團冰鏡吐清輝今夜何如昨夜時只恐月光無好惡
自憐人意有盈虧風摩露洗非常潔地闊天高是處宜
百尺曹亭吾獨有更教玉篴倚欄吹
蘇子由寄題小菴詩用元韻和
宦身粗應三錢府吏隱聊開一草菴擁砌幽篁從月映
覆簷喬木與天參畏人自比藏頭雉老世今同作蛹蠶
豈獨忘言兼閉息舌津晨漱不勝甘
冬晝作
霜隂收欲盡斑駁意初晴漸喜山將出只愁雲更生鳥
窺脯後屋雞唱午間城灰拆紅爐火微煎傍耳鳴
冬曉
城上猶吹角官廳已罷更粗疎知我性懶惰亦人情入
被嚴霜冷横窗半月明翻身更甘寢雞唱第三聲
四日郡集于景德寺
冷鐸殘香僧舍開斜風細雨坐中來使君豈是憎歌舞
自出胡琴送酒杯(是日督糧使者錢公在焉著令禁樂公家冇妾善胡琴彈以娛賓)
馬上口占
澗㡳泉初動山頭雪尚湥凍條桑破眼燒地草抽心搖
落殊非昔芳菲想自今浮雲多意思已解作春隂
和經父寄張績
解縱梟鴟啄鳳皇天心似此亦難詳但知斬馬憑孤劒
豈為推車避太行得者折腰猶下列失之垂翅合南翔
不如長揖塵埃去同老逍遙物外鄉
半通官職萬人才卷蓄經綸未得開鸞鳳託巢雖枳棘
神仙定籍已蓬來但存漆室葵心在莫學荆山玉淚哀
倚伏萬端寧有定塞翁失馬尚歸來
和經父登黃鶴樓
複靄重沙望不窮坐收千里一樽中天邊江漢波濤闊
地下神仙窟宅通窗影偷來湓浦白簷光飛入沔城紅
豁然已盡登臨興雲閣章亭漫在東
選官圖口號
環合官圖展觀呼象子圓飛騰隨八赤推折在雙玄已
貴翻投裔將薨却上天湏臾文換武俄頃後馳先錯雜
賢愚品偏頗造化權望移情欲脱患失膽俱懸慍色觀
三已豪心待九遷寧知即罷局榮辱兩茫然
次韻和常父發越州
北堂相送出城西忍見臨分獨自歸日暮荒村一回首
秋風吹涕各霑衣水通鑑曲行將盡山似稽隂認却非
薄宦牽攣不得已此心何以報春暉
題清斯堂
河流與淮接于此一堂成水色已可愛主人心更清魚
潛晩日静柳落秋空明本自無塵土何湏歌濯纓
送登州太守出城馬上作
匆匆送客出城闉霜意方高日漸曛青嶂倚空先有雪
黃沙匝地半和雲旌旗明滅隨車遠鼓角悲涼隔水聞
正是無憀一回首兩行白馬映紅裙
適值劉從道供奉往信陽鎮用前韻送之
君馬匆匆赴信陽雖云同郡似它方村沙卷盡黃昏日
海水吹成半夜霜别恨不湏青草色歸期當及小桃香
閒官冷局遥相望兩覺迢迢歲月長(君約春中還城下)
夢錫同遊賀園題詩云誰知清淡者冬月亦登臨
寒景崢嶸歲已湥誰知清淡亦登臨雨吹廢館苔添暈
霜落空城樹減隂向曉旋留題葉句隔年先有探花心
相期紅藥濃開日一醉東風費萬金
新作書室夢錫示詩羡其清坐
新闢西垣小室城開編静得古人情崢嶸老栢寒尤健
窈窕幽窗雪更明我愧濫巾居此地君能傾蓋似平生
篇詩何必湥相羡淥水芙蓉豈不清
次韻和常父
卧龍當日醉吟身冷落天涯一旅人早夕思親增悵望
嘯歌懷古更愁辛角吹海上千山月草入江南萬里春
欲去尚留心未决夢魂長在越溪濱
寄常父
繚繞龍山半府隂春來漂泊阻登臨蓬萊閣下花多少
清曠亭前水淺湥暮靄漫天迷望目東風絶海送歸心
新詩亦有思家意應記當年共醉吟
登賀園高亭
東武名園數賀家更于高處望春華湥紅淺白知多少
直到南山盡是花
晝眠呈夢錫
百忙之際一閒身更有高眠可詫君春入四支濃似酒
風吹孤夢亂如雲諸生弦誦何妨静滿席圖書不廢勤
向晩欠伸徐出戸落花簾外自紛紛
兄長寄五詩依韻和寄詩各有所懷
憶昔西尋山下園芙蓉香裏醉頽然幽篁迸筍無餘地
老木交隂不計年徹幕旋迎秦望雨汎杯旁引鑑湖泉
舊游寂寞今誰到應有秋苔長綠錢(懷西園)
昔同訪客到山隂馬上相隨不廢吟平視溪流綠煙遠
回看府宅白雲湥紛紛落麈陪高會艷艷浮蛆勸滿斟
賓主如今各分散詩成長詠作吳音(懷山隂館謂沈司封)
蓬萊彼此一閒身把酒臨風送晩春城邑萬家供氣象
湖山千里助精神湥林鳥語留連客野逕花香著莫人
今日天涯共怊悵歸心夜夜轉車輪(懷蓬萊閣)
憶昔幽尋到井儀繁花落盡綠隂時雲迷步武多相失
風入襟懷只自知金斗倒垂交勸飲玉蟾分面各題詩
淋浪醉墨留西壁好事于今刻作碑(懷井儀堂)
昔尋小飲到王家早出歸時逼晩衙勝奕高亭弄紋局
擷芳湥徑採新茶竹邊雲過隂相得蓮外風來氣益嘉
夜坐西堂有餘興解酲更進一銀瓜(懷王家小隱莊莊有勝奕亭擷芳徑)
六月五日
灑汗通宵已廢眠起來猶覺眼生煙黃埃滾滾人行地
赤氣騰騰日出天紈扇急揮風亦熱銀缾空掛井無泉
狂心于此思霜雪安得師文扣羽弦
西行
繚繞西行入亂山白雲湥處據征鞍蕎花著雨相爭秀
棗頰迎陽一半丹鞅掌未能逃物役乾坤何處託身安
莒臺東響情無限那更秋風作暮寒
荆林館
古木森然滿驛庭繁隂凌亂月分明千枝萬葉誰拘管
攪作秋風一片聲
次韻和張道濟長老立秋後作
萬里悄然若有霜南山秋色兩蒼蒼已經晩雨驅除熱
更得西風斷送涼瀚海人空雲弄白吳江波闊葉吹黃
知君昨夜書帷夢半在親庭半在鄉(君蘇人親仰秦)
飲夢錫官舍出文君西子小小畫真
西子蘇小卓文君畫筆相傳窈窕真雖有金珠并粉黛
恨無笑語與精神一樽美酒留連客千載香魂著莫人
醉眼怳然迷不覺自慚心地尚埃塵
走筆
種竹禁當雪栽花凖擬春詩書最閒局寢食自由身淛
外音題數齊州問訊頻郵筒煩郡縣此外不干人
觸目方多事棲身獨此堂窗迎先得日簷送曉留霜散
漫皆書帙逍遙或道裝墻東雖可隱林下未能忘
折柳亭
楊柳已藏鴉高亭望物華平時常送客此日自離家别
酒杯何滿征途日欲斜醉行三十里春思滿鸎花
里伏驛
去家一日已思家浩渺歸期未有涯滿眼春風最多恨
無言似笑小桃花
和常父見寄
濟南風物稱閒官兄弟偕游意益歡幽圃水聲從地涌
畫橋山色逼人寒别來夢想猶相接它處塵埃不足觀
寂寞東齋又經夏落花新葉共誰看
銀河詠
江湖有客卧孤城每見銀河眼亦明萬里長風吹不斷
一番微雨洗尤清星辰白石參差亂雲氣飛粱倏忽生
織女東西波浪隔夜寒天闊不勝情
學舍
簿領如棼處處忙日華偏向此中長吟餘林表孤雲改
夢覺窗間小雨涼珮玉上趨承斗極棹歌湥入釣滄浪
何如瀟灑詩書局不在山林不廟堂
風雨有秋色率然成小詩呈道濟長官
學館人歸静若山久隂海濕上衣冠酣酣雨意牽愁遠
颯颯秋聲吹夢寒竹笋解包堆屋角蓼花抽穗出墻端
此時最憶吳江上千頃煙波一釣竿
游田氏池亭
磅礴青山入望長古城東下見回塘雲隂更雜梧桐影
野氣仍連菡蓞香久處塵埃思浣濯忽逢虛曠自清涼
主人華髮能談笑猶撫歸鞍恨夕陽
熙寧口號
日坐明堂講太平時聞湥詔下青冥數重遣使詢新㳒
四面興師剪不庭
萬戶康寧五糓豐江淮相接至山東湏知錫福由京邑
天子新成太一宮
秪因零落久紛紛砥礪廉隅自聖君能使普天無賄賂
此風曠古未嘗聞
近聞寇盜理戈殳此日輸金入太罏百鍊剛刀斫西夏
萬鈞強弩射匃奴
百姓命懸三尺㳒千秋誰恤兩端情近聞崇尚刑名學
陛下之心乃好生
新霜
皎皎寒月白清晨霜滿林萌芽至今日肅殺爾何心入
水成冰暈迷天作雪隂自兹開火閣却坐小窗湥
十月旦懷夢錫
厺歲開爐郡中起芙蓉幕下醉相邀今年兩事俱蕭索
白日孤城轉寂寥緣飾新茶烹下鳳咨嗟名畫展蒼鵰
長篇蒿出依然在千里思君不可招
寄板橋卞進之主簿
以才牽挽自由身歲暮無家寄海濱擾擾滿前人一把
紛紛趨事抱千鈞風掀駝島波聲壯雲倚蓬山雪意新
回首高城已搖落菊花羞逼小陽春
寄蕭虛中
平川摻袂屢星霜楚尾畿東各一鄉安得便風傳訊問
只應明月共輝光茅齋夜出猶能記古觀秋吟最不忘
近日詩成無和者思君才俊似青楊
有感時夢錫尋醫而思求免官
厺歲城門坐徹晩前年火閣飯連宵當時已是嫌羈束
今日那堪轉寂寥綠水紅蓮非舊客清風明月想同寮
不知比我離高密誰向長亭拗柳條
陳宗聖縣丞往登州問有所幹以此託之
北望登州馬匹馳駝裘孤扇任風吹才聞使者方相委
事屬公家不敢辭聚落蕭條宿山縣波濤浩蕩瞰天池
煩君一上蓬萊閣歸說扶桑日出時
郡集
旋徹銀杯泛海螺故人相遇樂如何東西合作雙雙舞
工拙分為一一歌吹角共驚冬晷短添爐更覺晩寒多
不湏苦鍊登州語大抵東音唯與阿
寓目
倏此年華晩蕭然學館幽常閒心却悶極静景多愁葉
走堂階響雲依殿吻浮黃茅日西下戲犬在城頭
題老杜集
七月鴟鴞乃至此語言閎大復瑰竒直侔造物并包體
不作諸家細碎詩吏部徒能歎光燄翰林何敢望藩籬
讀罷還看有餘味令人心服是吾師
集于昌齡之舍
一醉昏昏萬不知黃昏促席夜深歸明朝唯見家人說
昨夜歸時雪滿衣
寄内
試說途中景方知别後心行人日暮少風雪亂山湥
郭公
枉渚潮初落平岡日又西蘆叢湥處泊惟有郭公啼
芙蓉堂
芙蓉堂下花如錦記得當年此泊舟今日重來皆蔓草
水紅無數強排秋
弄水亭
弄水垂吾手圓波觸石堤夜湥翻斗極秋霽把虹霓鳥
泛閒相得煙生望稍迷問源思杖策人指白雲西
趙屯寺
﨑嶇自牛徑蕭灑得僧房壊壁題名滿幽軒背日涼澗
花時委地隣竹稍過墻歸路風猶緊垂楊作意狂
至旴𣅿作
郵亭繫馬日西斜却向旴𣅿望白沙春色淡中惟有柳
曉風狂過已無花古人出處真難一語道窮通未可涯
白水黃粱不湏具呼奴挈榼取流霞
發青陽驛
悠悠驅馬汴河灣幾處郵亭略解鞍春盡榆錢堆狹路
曉隂花雨作輕寒山川相背圖中畫日月雙移板上丸
行役漸多身漸老詩題聊寄旅程難
入亳州界
嬴糧襆被望都門路出符離日未曛清汴横飛天上浪
方塘穩鎻鏡中雲淮南風物多相似江上音書久不聞
寄語此山姑待我莫因西去勒移文
榆錢
鏤雪裁綃箇箇圓日斜風定穩如穿憑誰細與東君說
買住青春費幾錢
廢廟
靈宇何年置荒臺漸欲平丹青多冺滅苔蘚太分明棟
宇非難復威靈想不行長林相蔽翳惟有暮鴉鳴
雍丘驛作
京塵漠漠稍侵衣秣馬雍丘日未西驛舍蕭然無與語
遠墻閒覓故人題
蹇叔以登亭有感示予因以答之
何處登臨可極觀危軒隱在碧雲端千年古樹少春態
一片江天帶暮寒人似神仙君自好心如鐡石我難干
花紅柳綠休多語且把詩書子細看
清夜
夜久景逾清行吟到小亭梨花帶明月銀漢淡疎星渡
水漁歌遠廵山鬼火青此時塵慮息豁若醉初醒
偶書
經歲留南戍頻時思故邦青山又薄暮斜日滿西窗遣
憤詩千首迷愁酒百缸何緣幸免去歸棹破長江
哦亭
點隂花芽撥草根湥春終日在東園煙筠冉冉隂相亂
燕雀啾啾語自繁倚伏萬端寧有定是非一致亦何言
誰能伴我哦亭上爛漫同斟濁酒樽
宋詩鈔卷十六
