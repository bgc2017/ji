宋詩鈔卷七
内閣中書舍人吳之振編
趙抃清獻詩鈔
趙抃字閱道衢之西安人中景祐元年進士乙科通
判宜州以母喪廬墓三年孫處為作孝子傳召為殿
中侍御史京師號鐵面御史進參知政事已而求郡
旋召旋罷英宗朝除龍圖閣直學士知成都蜀益治
神宗初召知諫院曰聞卿匹馬入蜀以一琴一龜自
隨為政簡易亦稱是耶既與王安石議政不協求去
除資政殿學士出外改越州致仕尋卒贈太子少師
謚清獻詩觸口而成工拙隨意而清蒼鬱律之氣出
於肺肝然其學多本于佛與濓溪為僚而不知改故
亦不能卓然有所發揮也
題周敦頥濓溪書堂
吾聞上下泉終與江海會高哉廬阜間出處濓溪派青
深遠城市潔淨去塵壒毫髮難遁形鬼神縮妖怪對臨
開軒窗勝絶甚圖繪固無風波虞但覺耳目快琴樽曰
左右一堂不為泰經史日枕藉一室不為隘有蓴足以
羹有魚足以鱠飲啜其樂真靜正於俗邁主人心淵然
澄徹一内外本源孕清德游詠吐嘉話何當結良朋講
習取諸兌
次韻江鉞都官涼軒
執已剛玉性誰得同趣向涕唾無所藉歸居宅深曠左
右山林間巑岏立屏障坐期清風來未許酷日晃高棚
立西軒密葉覆其上益為晚宇廕詎隔霞空望聖書樂
名教俗事絶塵鞅恬然寵辱驚足矣庭闈養下榻遟佳
朋盈樽倒新釀藥劑矜有靈神明助無恙賢豪重出處
詞句大奔放謂愚可與道緘遺俾酬倡忽如窮窘人獲
發金玉藏收儲篋笥光孰顧貪惏謗
留題劒門東園
劒州古要害重門搤開闔隄防兩川地㗋吭此呀呷在
昔禦狂寇如朽施巨拉時平付良守一與公論合政成
治東圃於焉解賓榻予方錦官去邀我置壺榼縱步車
馬休舉目蒼翠匝攄懷談笑喧傾車潺湲雜不春亦芳
菲匪風自蕭颯主賓飲興豪量海川酒納貳車臺中舊
題詩謂予盍默默極佳趣兹俗何以答
雙竹
余家有故園園中可圖錄天然一派根一根生兩竹一
長復一短比之如手足長者似乃兄短者弟相逐我見
人弟兄少有相和睦竹分長幼情人豈無尊宿將竹比
人心人殆類禽畜常記五六歲不見還嘑哭及至長大
時妻孥相親族咫尺不相見相疎何太速不顧父母生
同胞又同腹旦夕慕歌歡幾能思骨肉枉安人髮眉而
食天五榖靜思若斯人爭及園中竹
寄酬蔡州王陶正言
自顧愚無堪老大何所用得郡江湖來一意雲泉縱驚
此西南身連夕東北夢乃知故人念許與明月共荆書
一紙賢季諾千金重寄我瓊瑤篇使得長諷誦寒松有
唳鶴高梧有鳴鳳何日謝知音為鼓商絃弄
贈陽安徐邁表兄屯田
少時所學苦食蘖日自強壯歲從宦清飲冰中剛腸陽
安百里地邈在天一方惠政不鞭扑期民樂耕桑念予
昨守贑與兄會家鄉兄今歲已滿余遽提蜀疆一朝此
邂逅五載忘參商且勿語離索易老驚髩霜且勿較通
塞放懷把酒觴上方聖政新求賢坐明堂兄道足施設
兄志彌頡頑喜予外祖門從此生輝光
送周穎之京師
吾鄉伯堅真丈夫氣剛色強言詞疎胸中一物不使有
日儲月斂唯詩書布裘落魂韋帶緩權門不肯低眉趨
朋游累百誰爾汝人皆不與爭揶揄掩關啜菽苦意氣
糞壤玉璧泥沙珠宣慈中山我孤處昨日走介遺吾書
書云詔下籲俊乂父兄命穎之京都古人求養志擇禄
今而豈得逃馳驅肩書手劒出門去嚌咨肯復兒女如
我聞此語涕交下人皆欲養繄我無羡子之為與道合
勸子亟往無踟蹰明年得志拜堂上豈非人子榮親歟
順風呈范御史
濠州抵泗里數百長淮波平曉如席鳴鼙解繂楊柳堤
畫船中有東吳客君恩得請許歸去聊治里閭去咫尺
歲窮天遠心欲飛念之汲汲事行役豁如天意適我願
號令西北起風伯初時淅淅以鼓動布帆尚留十幅窄
孤檣得勢安以平中流激箭巨浪擘橰横櫓閣力不用
疾苦摯隼增羽翮瞥然兩眼瞬霎過木葉馳黃山走碧
拏舟月餘今自快一樽自歌兩手拍樽中酒空不自歌
順風好景如之何毗陵太守同此樂為言無惜新詩多
溪山晚目
幽花連徑發驚烏避人啼雨過晴虹上風清走馬嘶灘
平魚艇穩村小酒旗低誰及山翁樂號呶醉似泥
村居
午寢忘譏刺閒居杜送迎雨泥雙燕下烟壠一犁耕座
八山光迥門連野色平吟餘仍兀坐誰與戰楸枰
曲舘
日華烘玉甃烟縷亘雕甍棗熟房櫳暝花妍院落明醉
輕春有味夢短晝無情欲識愔愔意回文織已成
題九仙寺
墜果春三徑蒸雲晩一軒廊腰迴戰蟻山腹合啼猿泉
淡禽窺影苔深屐印㾗自慚名利者聊免世紛喧
贈吉安院主
學佛之徒衆難能是向文唯師獨竒尚於我故殷勤詩
遇知音誦琴防俗子聞虚亭對明月長許到宵分
和何節判觀水
澄江抵練長極目路滄茫烟芷差差綠風荷柄柄香西
流終古恨南浦鎮時忙擬待傳辭意離人在楚鄉
歲暮感懷
早是窮冬逼那堪客思兼事嗟流水遠年愧入春添與
雪幸同操驚霜忽到髯晚舟前浦泊何處有青帘
寄任大中秀才
今我歲將暮過橈鸚鵡洲憶君人少與買舍瀫江頭客
路書多絶吾鄉夢半遊明年誰到蜀能寄好書不
向晚
向晚立汀沙人閒目更賖林疎僧屋露風轉客帆斜幽
白孤飛鳥横紅數抹霞漁翁偶相問憐我宦天涯
和戴天使重陽前一夕宿長沙驛
楚館夜衾涼離人念故鄉遠吟只覺苦歸夢不成長壁
有寒蛩怨鄰聞綠蟻香登高在何處明日宴山陽
春日陪燕會春園亭
為怕三春過因謀數刻狂醉輕欣射中歡甚惜歌長蹻
馬花間繫啼鶯柳下藏前旌歸去晚十里淡風光
和范御史初出都門
牘奏辭三院鄉榮領百城帝恩山嶽重臣命羽毛輕風
月隨人好江湖照膽清須公贈金玉光照重行行
和韻前人初出鏁頭
奏懇初無飾天恩亦重違一麾新命下兩槳故關歸淮
木林林脫霜鴻陣陣飛賢朋詩酒樂行矣自相依
驚濤
路半狂颷起江心巨浪横蒼忙舟子呌匍匐稚兒驚古
岸移時入新醪薄暮傾此宜無足道大抵似人生
題張果老洞
洞老壽松椿高名古絶羣亂山泉㶁㶁舉世事紛紛使
者持丹詔先生卧白雲方今莫招隱君德正華勛
次韻孔憲山齋
訟簡歲豐盈鈐齋竟日清窗排羣石怪簷擁遠山明古
木風千葉新髭雪數莖開樽向幽處餘論見文情
送范憲百禄赴&KR3333;
泥書下紫宸公議協朝紳真主正圖治諫官今得人從
容陪國論憔悴恤天民大對如晁董公嘗索所陳
題靈山寺
我為靈山好登留到日曛巖幽餘暑雪鐘冷入秋雲篇
詠唯僧助塵煩與俗分明朝入東棹因得識吾文
送章岵少卿提舉洞霄宫
秘館紅塵外瑤京白日邊樽中不空酒琴面已無絃曉
上朝真閣春耕負郭田優游大自在何處更神仙
遊青城山
三十六峰峻維岷在蜀竒方行刺史部重欵丈人祠凍
雪諸蕃隔晴雲六面披訪山窮寶洞(山有寶仙第五洞昔投龍之所)勑
鬼覘豐碑泉落寒崖響蘿依古木垂良工存舊筆(青城觀壁)
(悉孫知微名畫)老叟琢新詩(句符台示岷山集)陟險齊雙屐逢幽鼓七
絲盤桓不忍去還作更來期
書院
雨久藏書蠧風高老屋斜鄰居盡金碧一一梵王家
和范御史石倉晚泊
天迥旅懷闊風長野呌來(日暮江上輒數十人連續長歌人謂之野呌)滄波
清可愛先為濯京埃
憶信安五弟附
臘殘鸚鵡洲邊過憶汝東吳住舊廬誦聖窮愁千卷外
覓官留滯十年餘也知失意能平氣底事多時不寄書
兄在松溪我荆楚别懷三處一欷歔
除夜泊臨江縣言懷
縣封蕭索楚江澄旅況吟懷冷似冰漏促已交新歲鼓
酒闌猶剪隔宵燈立身從道思無愧得路由機患不能
未報君恩踰四十青春還是一番增
寄里中親友
記得城南數刻懽破懽為别淚闌干間關遠道初沿牒
寂寞長亭一據鞍郊外此時涼葉亂嶺頭平日臘梅殘
不辭頻寄南州信草檄無功楯葉乾
和人清明有感
湖外清明物態繁曉林鶯舌鬭關關枉緣春意無時盡
自是人心不暫閒舊隱東君曾藉草新官南郡亦登山
滿頭花卉盈樽酒且向東風一破顔
勸學示江原諸生
古人名教自詩書淺俗頽風好力扶口誦聖賢皆進士
身為仁義始真儒任從客笑原思病莫管時譏孟子迂
通要設施窮要樂不須隨世問榮枯
初入峽
峽江初過三遊洞天氣新調二月風樵戶人家隨處見
仙源雲路有時通峰巒壓岸東西碧桃李臨波上下紅
險磧惡灘各幾許晚停征棹問漁翁
過嶺回寄張景通先生示邑下同人
二年官役愧能名賢得斯人幸合并幾度孝廉交郡辟
一生文行出鄉評君廬皂水江頭遠我馬青泥嶺頂行
西首胡為書以贈欲持同邑寄諸生
同萬州相里殿丞游溪西山寺
使君呼客入山行曉徑前驅照彩旌蠻女背樵巖側避
野僧擕刺馬頭迎千層雲水迷三峽一閧人烟認百城
樓閣憑餘清我聽竹風蕭瑟澗泉鳴
謁青城山
背城肩酒上青城雲為開收月為明觀宿有詩招主簿
(劉絳詩約同遊)廬空無分遇先生(張俞出山)墻留古畫仙姿活石載
竒文俗眼驚却念吾鄉山亦好十年孤負爛柯行
寄永倅周敦頤虞部
君去濓溪湖外行倅藩仍喜便鄉程九疑南向參空碧
二水秋臨徹底清詩筆不閒真吏隱訟庭無事洽民情
霜鴻已到衡陽轉遠緒憑誰數寄聲
招運判霍交回轅
自卭之雅漸高丘所過從容盡勝遊白鶴山頭雲裏寺
金鷄關外雨中州公今南按蠲民瘼歲已西成輟上憂
江瀆荷花開似錦且同歸去採蓮舟
次韻王憲中秋不見月
一城歌管中秋樂薄暮樓臺六幕垂明月幸無虧損處
浮雲應有歛收時聊因表海今宵醉却起錢塘去歲思
有美堂前如白晝練鋪江面鏡鬚眉
次韻孔憲蓬萊閣
山巔危構傍蓬萊水閣風長此快哉天地涵容百川入
晨昏浮動兩潮來遙思坐上遊觀遠愈覺胸中度量開
憶我去年曾望海杭州東向亦樓臺(杭有望海樓)
再登亭偶作
氣象三齊古得名時登表海最高亭河源一水下青嶂
人物兩城如畫屏邑報有秋期俗阜守慚無術濟民靈
從來獄市并容地且向樽前任醉醒
再有蜀命别王居卿
穆陵關望劒門關岱嶽山連蜀道山自顧松筠根節老
誰令霜雪髩毛斑離家敢謂虞私計過闕尤欣覲帝顔
叱馭重行君莫訝古人辭易不辭難
寄題劉詔寺丞濫泉亭
泉名從古冠齊丘獨占溪心湧不休深似蜀都分海眼
勢如吳分起潮頭連宵鼓浪搖明月當暑迎風作素秋
亭上主人留我語只將塵事指浮漚
過鐵山鋪寄交代吳龍圖
暫留山驛又晨興西望旌麾想舊朋三院筆簪曾對直
兩川兵印復交承年光頭髩華如雪世態心情冷似冰
鏡上憑詩馳遠意青泥寒曉入雪燈
過左緜偶成
東南再守二年間(自杭徙青)徙蜀何須問險難入覲已違龍
尾道出麾還過鹿頭關與民共約三春樂顧我都忘兩
髩斑歲滿乞骸何處好仙棋一局爛柯山
鈐兵王閣使素芳亭賞梅花
素萼清香並酒巵主人勤意囑留詩為逢蜀國新開日
却憶江南舊賞時春密未通桃李信臘殘都放雪霜姿
先公舊植亭欄外肯構重來見本枝(先司空鈐兵日始創是亭閤使復繼)
(其職是謂有子矣)
次韻李元方即事
壯歲胸懷獨感時肯隨寒暑似民咨能思損益開長卷
任有閒忙不負詩趣句已為迂俗笑聲名須共古人期
茅齋寂坐生秋思無語西風夜月知
聞嶺外寇梗
驚說炎飈煙瘴時洞蠻蠭起寇南陲家書萬倍金難得
遠夢千迴路不知刺史没身專捍禦(康州趙潜叔死敵)諫官銜
命救瘡痍(起居趙叔武出使)伏波死去今誰繼大筆銘勲壓海
涯
次韻程給事寓越廨宇有懷
越郡江南盡不如樂天流語信非疎人從瑣闥中間出
宅在蓬萊向上居言念玉符分鎮日却思瓊苑拜恩初
臨風又辱詩筒寄足見優游刃有餘
次韻郡齋偶成
兩火一刀名素勝十分雙澗地長靈賞心曾為乘華舫
好手應難作畫屏北海樓前千里靜南山天末四時青
蓬萊自是仙家景解使詩翁醉眼醒
武林即事寄程給事
乞得錢塘下九天徙從青社復三川坤維十往萬餘里
吳分重來七八年鑑水坐遙懷舊治柯峰歸晚愧前賢
東州賴有微之約曾寄詩筒遞百篇
七十隨緣豈有由樂天曾不厭杭州青山未隱如千里
白首重來又九秋月窟仙人遺桂子海門神物助潮頭
自慚老守無心力坐鎮吾民靜即休
有懷程給事
稽嶺樓臺真曠絶武林風物競豪華兩州對望音題數
一水中分會晤差(言到越遟)東海渺茫排島嶼西陵依約露
人家元和賡唱今猶古此樂情懷豈有涯
次韻歲暮有感
歲月如流不用嗟盛衰前定豈曾差自憐覽照頭渾雪
猶喜觀書目未花竺嶺兩曾逢落桂龍山三見擷新茶
春元便欲休官去誰顧杭州十萬家
次韻即事見懷
鑑水寬閒稱越國河塘繁劇是杭州蓬山君繼元丞相
竹馬予慚郭細矦郡邑豐穰真可喜人家飽煖更何憂
西陵隔岸無多遠數上臨江百尺樓
清風閣即事
庭有松蘿砌有苔退公聊此遠塵埃潮音隱隱海門至
泉勢潺潺石縫來夜榻衾裯仙夢覺曉窗燈火佛書開
休官不久輕舟去喜過嚴陵舊釣臺
有懷蔣堂侍郎
却憶東舟去若仙津亭分袂忽經年春風境上無多地
夜月湖中共一天海閣坐觀濤擁鷺山堂吟聽漏移蓮
新詩往復交情見巨集成來已百篇
寄酬前人上巳日鑑湖即事二首
湖上初經上巳春水邊遙見碧蕪新輕舟競泛無涯樂
夾岸希逢不醉人厨醖旋篘浮蟻釅府茶湥點卧龍珍
詩筒往復余知幸垂老親仁得善隣
蓬萊高與卧龍俱位望兼崇似合符絃管夜聲傳井邑
樓臺春影蘸江湖休功即報朞年政直節曾行萬里途
真是玉皇香案吏坐看歸去贊蘿圖
次韻前人蓬萊閣即事
蓬萊窗外曉光分夢覺初驚杜宇魂但有吏供衙府喏
斷無人到訟庭喧濛濛宿靄開湖面隱隱更潮過海門
一水兩州皆重鎮越清杭劇不同論
上天竺寺石巖花
對植齊開古梵宫欲求精筆畫難工直將春占三旬盛
誰謂花無十日紅未羡山桃資客笑且陪庭栢作家風
遍尋他處都無此寶殿前頭只兩叢
陪趙少師遊西湖兼簡坐客
絲管喧喧擁畫船澄瀾上下照紅蓮一樽各盡十分酒
四老共成三百年北闕音書休憶念西湖風物且留連
杭民夾道焚香看白髮朱顔長壽仙
次韻程給事見寄
羡公鈐閣絶纖塵顧我何嘗德被人訟牘自憐無日暇
詩筒翻喜入秋新白頭未許還官政紫詔頻煩慰老臣
一去蓬萊已踰歲夢魂長到十洲春
次韻許遵少卿見寄
頭上有霜添白髮囊中無藥駐朱顔堪驚積歲加衰老
未省何時得退閒淵淨思臨浮石渚喧譁羞對武林山
君恩早賜俞音下即擁菟裘故里還
次謝許少卿寄卧龍山茶
越芽遠寄入都時酬唱珍誇互見詩紫玉叢中觀雨脚
翠峰頂上摘雲旗啜多思爽都忘寐吟苦更長了不知
想到明年公進用卧龍春色自遟遟
次韻程給事郡齋秋暑
老為鄉郡止偷安自愧仙蹤未易攀八面松陰籠古寺
三秋桂子下靈山良朋寄意詩篇裏高會追歡夢寐間
却憶會稽清曠處樵風朝暮若邪灣
次前人遊鑑湖
湖治誰能繼後塵馬侯祠閣至今存(昔太守馬臻開鑑湖)窮源上
達仙翁井引派傍通吏部園紅旆遍遊償素志畫橈歸
去近黃昏别懷屈指朞將半况屬鄉州役夢魂
累乞致政詔答未允述懷
自愧孤忠荷聖慈恩榮肯向九天辭于今蒲柳衰殘日
好是雲烟放曠時玉闕累章煩賜詔瀫江兩槳蹉歸期
宵征自有高人笑漏盡鐘鳴曉未知
贈别周元忠秀才
吾里推高節行孤諸生師帳是規摹窮經不治五畝宅
教子已為千里駒暫出林泉飛兩槳且陪風月賞西湖
了知富貴儻來物誰向浮雲間有無
平溪堂
亭號休休古退藏豈如溪上構虚堂坐邀城市真瀟灑
却謂江湖太渺茫下筆新題無俗事搘笻野服是家常
臨流最有清風快未見故人心已涼
遊鴈蕩將抵温州寄太守石牧之
霜風雙鬢雪鬖鬖物外尋真頓離凡子舍若非叨别乘
我車安得到靈巖碧窺秋瀑心同洗紅嚼山杷口似饞
多謝賢矦見招意數貽嘉詠與珍函
次毛維瞻溪庵
退訪雲山遠世塵結庵臺上古溪濱圍棋每放爭先手
隱几能安自在身鷗鷺後前如舊物龜魚遊泳不疑人
曲肱飲水真賢樂何用淵明漉酒中
送穆舜賓承議致政還鄉
清脩平日得無慚學道勤行肯妄談軒冕諠譁公始悟
林泉瀟灑我先諳曾憐避弋雲中鴈每念纏絲蠒裏蠶
畫舫西歸時節好春山如黛水如藍
和沈太博小圃偶作二首
名園雨後百花繁人倚危樓十二干園裏芳菲樓上客
一般情緒怕春寒
日烘薄霧開柔陌風罥遊絲着柳條語燕啼鶯自撩亂
驚人殘夢是春朝
過青泥嶺
老杜休誇蜀道難我聞天險不同山青泥嶺上青雲路
二十年來七往還
和宿峽石寺下
淮岸浮圖半倚天山僧應已離塵緣松關暮鎖無人跡
惟放鐘聲入畫船
賞春亭
滂葩浩豔滿亭隈當席芳樽醉看來始信春恩不私物
亂山窮處亦花開
玉泉亭
潺潺朝暮入神清落澗通池遶郡廳亂石長松山十里
討源須上玉泉亭
和范都官行後九日奉寄
湖平風穩送歸航望隔嚴灘七里長更上高峰儘高處
黃花新酒醉重陽
次韻范師道龍圖
舍車弭蓋爭尋勝坐石擕泉旋煮茶可惜湖山天下好
十分風景屬僧家
答贑縣錢顗著作移花
令尹憐花意思勤海棠多種郡園新自從兩蜀年年見
今日欄邊似故人
次韻郁李花
花縣逢春對曉暉朱朱白白綴繁枝梅花菊後何須較
好似人生各有時
辛巳青州翫月有懷
中秋去歲中和宴(中和杭州堂名)表海今朝北海罍(表海青州亭名)天
上無私是明月隔淮千里照人來
題郡園亭館
為愛東園四照亭剪開繁木快人情新秋雨過閒雲卷
十里南山兩眼明
題御愛山
岷峨西列華排東餘縱崢嶸敢競雄不是當時經御愛
此山還與衆山同
出鴈蕩回望常雲峰
遊遍名山未肯休征車已發尚回眸高峰亦似多情思
百里依然一探頭
客舟夜雨
朝發温江上處溪小舟無寐枕頻欹夜來雨作蓬蒢響
恰似當年赴舉時
宋詩鈔卷七
