宋詩鈔卷四十七
内閣中書舍人吳之振編
孫覿鴻慶集鈔
孫覿字仲益嘗提舉鴻慶宮故自號鴻慶居士五歲
時即為東坡所器第政和間進士靖康俶擾為執法
為詞臣旋由瑣闥歴吏戶長貳連守大邦紹興而後
遭值口語斥居象郡久之歸隱太湖二十餘年孝宗
朝命編類蔡京王黼等事實上之史官年九十餘卒
由其居閒久故問學深誠有宋之作家也獨以其誌
万侯卨之墓嘉靖間常州欲刻鴻慶集邑人徐問曰
覿有罪名教其集不當行世遂止嗚呼斯言固秋霜
也今不廢其詩者以見有詩如此而不得列于作者
欲立言者知所自重耳
湖州天寧寺飲王生二首
莫鬭蝸兩角且共貉一丘夷踞坐我㫄汝豈河南騶割
肉一噉之徐以大白浮噲伍君勿譙笑談起封侯
諸家迹便掃得此一老兵江東醉司馬酒中尚求名哀
哉南山箕不平自號鳴慎勿歌烏烏作此老婢聲
富陽道中二首
渺渺行雲幔溶溶曳水衣雷翻巢墮乳風落網粘飛獨
拄青藜杖來推白版扉平生丘壑趣漂泊寸心違
白帽炎州客青裙酒姥家微風搖扇浪細雨落簷花客
舍休占鵩蠻村欲饌蛇會令醒復醉高枕送生涯
蘭溪津亭病起
風波湧地千漚發創痏鑽皮百箭攻藥裹關心防二豎
謗書盈篋忤三蟲剖瓜女隸方祈巧結柳奴星也送窮
笑我平生持螯手未應咄咄左書空
三衢聞都督兵潰常潤間懷舍弟而作
紫荆有信欲開花黃犬無情不到家偶坐厭聞鳥嚄嚄
杯行喜聽鵲查查同看明月人千里相望孤雲海一涯
驥子熊兒無恙否風雲慘澹鬭龍蛇
疎山寺次白文林韻二首
藜杖怱怱集晚林長廊破壁撼鐘音天涯流落相逢地
杯酒殷勤莫厭深萬里功名飛燕頷千金博飲䏑牛心
更聞好句驚人倒一洗蠻烟瘴霧侵
黃花翠竹小叢林卧聽南山白石音螘鬭巳空遺垤在
蝸跧終戀故廬深掀髯一笑追前謬禮足同參看此心
且向疎山結香火人生莫受二毛侵
明水寺五代末危全諷據臨川時所建畫像至今
存焉寺㫄最高峰有祠屋一區道士居之
臺殿何年有千巖紫翠間金僊佛世界羽客道家山骨
朽餘三窟皮存尚一班傷心千古淚相伴雨潺潺
崇仁縣
萬山攢擁天一笠北風吹雨兩鬢濕飢烏絶呌護巢飛
老蛟怒起挐雲立孤城短日砧杵急騎驢渺渺衝泥入
桑枝倒折機杼空道㫄廢井無人汲遺民到今傳舊邑
擊水華鯨浪三級故物漂流首戰餘客子起坐萬感集
小驛香醪如雪汁一杯快作長虹吸酒醒寂歷照短檠
幽咽數聲鄰婦泣(縣人喜競渡亂後如故)
遣興
亂後煎百慮老去無一欣故人尺書至好語中夜聞坐
久百蟲絶開簾月紛紛長歌侑一醉酒醒擊空尊
山行憩田舍老父出迎以黃甘白酒為餉
藜杖扶來雪滿簪諄諄語好意深深酒傾白墮杯行玉
橘破黃苞坐飣金醉起莫辭田父肘甘餘須識野人心
匆匆不盡扳畱意挽袖丁寧更一臨
兩日復往次前韻
寒䔫離離銀線亂(臨川出䔫號銀條)凍醴灎灎玉井深坐蔭庭
松翹翠蓋行穿野菊布黃金犬迎客入喜見尾鵲隨人
語欣會心俗裏淹畱怕轑釜驅兒招喚得重臨
明水逵老以黃甘荔子土芋為餉小詩答謝
客居莽牢落幽絶無四鄰歲窮有衣結日晏猶甑塵偪
仄戎馬間敢厭薪水勤故人情義重采采青泥芹小摘
持寄遠分餘為情親丹茘擘輕圓黃甘破芳辛蹲鴟勸
加飡風味亦可人渺渺山澗曲浩浩水雲晨踞爐有前
諾兩翁對然薪眼纈眩紅綠共此無邊春
次韻王子欽立春
歲晚驚呼身巳老天涯流落首空回便將酒力推愁去
且放春光入眼來人語嘻嘻爭鬭草宫花閃閃豔粧梅
雪消水暖春江動綠漲蒲萄萬斛醅
遊東塔雨中夜歸
山色凌寒春尚瘦潭影涵空清可漱漠漠雲行紫翠間
斑斑雨濕黃昏後火炬穿林鳥出巢人語闐門狗窺竇
杖藜有興會重來更待黃鸝哢晴晝
清明日與范季實諸人過胥澤民别墅小集
水滿雙飛白鷺花深百囀黃鸝寒食清明過了一川烟
草離離
兀兀三杯卯困昏昏一枕春融酒醒落花風裏夢回啼
鳥聲中
曹山絶句
毁瓦區區為食謀半生炊黍在刀頭一㕓會入扶犁手
不上陳登百尺樓
題妙覺寺壁
葉底紅稀不見花枝頭綠暗可藏鴉春歸古殿蒼苔滿
一點籠燈隱絳紗
再至
老眼逢春病有花淋浪醉墨字如鴉懸知不是唐王播
慙愧高僧護碧紗
宿妙覺竹菴贈靜老
青山暎落日澹澹烟中明出門無所投曳杖隨意行破
裓僧兩三喜笑爭邀迎曾巢俯修行飛星動高甍老人
如宿昔真契同三生遇人無戚疎出語惡不情寥寥風
馬牛肝膽欲盡傾怪我胷中山硉兀尚不平邯鄲樂無
度短夢一餉榮蠻觸怒不休暴骨千里橫微言起我病
内愧面汗騂蚤知天宇大豈有世網嬰舉扇障西風浣
此滄浪纓
别如老
同舟無胡越四海皆弟兄吾人雖晚接一笑蓋巳傾世
亂識真態途窮見真情曳杖扣禪扄撞鐘聽&KR0008;鳴小窗
風雨夜對此二榻橫吾身如木偶春至不復榮豈無三
宿戀天雨方流行去去得首丘歸田克踐更
徙寓妙覺佛舍胥乂民襆被相過賦夜坐
客居厭窮獨蓬艾翳環堵莊舄尚越吟鍾儀猶楚語吾
人有奇操空洞見城府相逢逆旅中霧豹初一睹拘囹
賦囚山避謗憎市虎褰裳肯過我崖嶠走風雨微吟對
清夜破此五月暑墜露浥金莖空花墮犀塵孤燈映籠
紗冷豔翳復吐耿耿遂不眠逢逢聽晨鼓
次韻王子欽
二年客塵土獨夜憂悄悄遇酒一破顏歌呼醉連曉寸
心為誰明伴此孤月皎枯柟鬱崢嶸老幹空自表蟻穿
萬孔萃蛛挂千絲擾白鵠逝不來豈敢更擇鳥
熊夫人遣介欲壻澤民小詩戲之
牆頭鄰女三年望戸外文君一笑窺欲得賢夫嫁張耳
此真佳壻是羲之定知不折飛梭齒似說先齊舉案眉
不信侯門深似海水流紅葉漫題詩
靜老通幽軒
諸峰倚崔嵬衆壑隱犇峭寓目欣有擊會心領其要開
廬結茆竹代翳斬蓬藋此君亦可人玉立盡娟妙風酣
翠相倚月吐清自照窈𦕈非世音鸞鵠中夜嘯烟塵闇
北關烽火被南徼便欲老三閭終焉隱屠釣
秋夜二首
山寒藹暝姿楓老帶漲痕蘭摧桂亦折往往歸其根萬
籟各收聲一氣中自存鼻斤無可斲尻駕不復犇孤光
照獨夜月落低金盆
寥寥犬吠村微月耿黃昏鷄豚市井空虎豹窟宅尊元
龍百尺樓獨帥誰與論酒聖且復(闕)魔自驚犇彈鋏
歸去來稚子侯柴門
自崇仁趨新淦凡四夕迺至一寓道觀三止僧舍皆
畱一夕而去賦小詩記之
妓原寺
稚子譍門立老僧迎客入湛湛玉甃寒唧唧銅缾泣小
軒風雨過窗戶青紅濕晚花發秋妍黃蜂正衙集
化度寺
失路迷千嶂投休借一枝扣門竹西寺立馬日斜時矍
鑠僧窺戸雎盱犬透籬定知嫌不速明日與君辭
栖霞觀觀在麻嶺之下
雲表朝飛屐松殘晩駐鞍破扉聯白版稿頂繫黃冠徑
雨喧風籜汀沙立露翰小窗牀坐好對此百憂寬
三山寺二首
斜日半窗明無人獨掩扃風鈴時自語雪柏老終青立
鵲參差見微泉斷續聽老僧渾不語危坐卷殘經
異縣久為客窮途飽所更對牀雲伴宿曳杖月同行到
處身如寄看山眼暫明平生飲中趣酒賤且頻傾
再和何襲明
沙平雪漫水涵空路入千巖紫翠中村遠微明漁舍火
樓高斜矗酒旗風可憐方外狂司馬來伴田中一秃翁
南北相望三十載心期不改斷金同
何嘉會寺丞嫁遣侍兒襲明有詩次韻
魯陽之戈倚半空誰能一卻日再中驚回十二一巫山雨
水隔三千弱水風瘦語尚傳黃絹婦(嘉會侍兒以妙為名)多情好
在紫髯翁謫仙尚有杯中月獨舞婆娑醉影同
迎薰堂小集襲明用前韻再和
飲痛瓊艘百柁空參橫斗挂月當中不愁馬上衣沾露
且看樽前幘墮風未辦清歌娛醉客莫將強韻壓衰翁
悲歡冷淡君應笑注瓦傾銀一體同
長樂寺(嘉會常置酒餞歌姬於此)
萬瓦冠松壁千嶂鎖雲莊故人置酒地清夜燈燭張破
壁挂月闕遺笙嘯風廊妖歌傾四座醉臥錦瑟傍寂寂
花絮亂怱怱鸎燕忙雍門巳陳迹餘音空繞梁我來久
徘徊驚呼首一昂老僧獨依然坐對栢子香
志新遣兩介致書餽以巴源紙黃甘珠欖大栗鵝
鮓胎蝦為餉戲作長句
巴江新𢷬萬榖皮褚生粉面膚凝脂故人千里特寄我
落筆宛宛天投霓綈囊丹果十襲包爆栗飛燼石火敲
紅鹽著樹落青子香霧噀手披黃苞蒼鵝無罪見葅醢
苦酒濯之光五采蝦跧久巳成枯腊只尺波濤渺江海
客舍爭席紛滿前饋羹不復五漿先殷勤重餉有吾子
兩夫荷擔頳其肩
蜀婦新寡從何純中讀左氏戲呈純中
麟經束高閣掩卷有三歎朱絃久零落鸞膠續其斷英
英左阿君獨唱音節緩故是我輩人吹簫得幽伴先生
擁絳紗弟子褰素幔一揮斲鼻斤便舉齊眉案
宜黃尉李集義遣書問安否小詩為謝
三年著南冠兩見芳歲新朝為蟲蛇侶暮與魑魅鄰行
隨木上坐卧對竹夫人獨有金石交不廢風雨晨書來
一弔屈我巳屢厄陳嘖嘖爨下桐嗷嗷轍中鱗絙以朱
絲繩放之碧海津窮途得重惠肝膽大輪囷
題硤江蕭氏菴二首
雪屋清如洗雲崖翠作堆破扉風自掩敗壁雨先頽野
色初還柳林香尚有梅滄江千萬頃一鳥鏡中回
雲逐歸心亂山隨望眼賖疎林欹晚照淺澑咽春沙客
路三年過僧窗一笑譁此生安税駕有地即為家
宿善法寺再賦二首
水繞禪窗淨香凝古殿深讀書不求解酹古聊自斟塔
鈴巳無語匣琴猶有心獨謠西閣夜風滿快哉襟
愛竹門可欵命車壑初尋鳥啼春院靜人語夜堂深鼠
迹畱僧鉢蝸涎涴佛金鄰翁笑相命春酌夜沈沈(田雲朔從)
(政置酒)
再過天長寺
山立起平案松偃卧枕岡尚憐桃靨小巳見麥頭昂檢
事關兵氣逃襌入醉鄉平生湖海興一棹付慈航
分宜道中
老牯挽犁泥沒膝剡剡青梜鍼水出大麥登場小麥黃
桑柘葉大蠶滿筐猿鳥初呼聚儔侶繅絲百箔聞好語
此時物色不可孤勸君沽酒提壺蘆
礲巖寺
千松夾道直一水抱村流青絶小叢林繞舍竹修修老
僧慣見客壞衲雪滿頭野果拆奇苞畦䔫翦新柔漂零
五管去邂逅一笑畱詩成寫君壁記此夢中遊
靈泉寺
窗戸遙開紫翠間小橋獨立聽潺潺意諧獨有清風共
興盡聊隨落照還但見虛童蒙白帢且無瀧吏發騂顏
風花雨葉元無定何必區區戀故山(嶺外虛市市人大半以白帢蒙首)
七星巖
十載汙修門簪橐侍帝垣五雲深莫窺衆星拱以繁一
坐牘背書身落梅上村山川發餘想鍾鼓眩昔聞星圖
煥斗極兩兩錯地文今日復何日乘槎造天閽日月起
可挾參井立能捫誰當揭其柄為我酌瀛尊
龍隱巖
跳波觸石喧古木抱崖擁老蛟厭泥蟠一笑作潭洞孤
峰起崷崪哀壑浩呼洶腥風噤蛙淫凍雨落毛氄凜凜
白晝寒瘴髮立盡聳旱氣曛日黃縮爪但陰拱悠然四
大海斂此一毛孔安得化為霖蕙葉有光寵(時禱雨未應)
西山超然亭
厖區翳榛莽地瘴藏百怪西山何軒軒拔脚風塵外中
縈一線蟠側立兩壁對㫄連九疑高遠控三湘大孤亭
坐林杪俯見飛鳥背號方泣二女禦魅竄四罪誰去窘
囚拘故自脱天械飄飄思凌雲萬里風雨會
飲修仁茶
煙雲吐長崖風雨暗古縣竹輿頳兩肩弛擔息微倦茗
飲初一嘗老父有芹獻幽姿絶媚嫵著齒得瞑眩昏昏
嗜睡翁喚起風洒面亦有不平心盡從毛空散(事見廬同茶詩)
九日次獻花鋪(李衛公貶海外道過象江蠻女獻花於此)
古路三乂口青裙兩髻了更無陶令菊空想衞公花破
屋堆黃葉清江繚白沙殷勤邀一醉蜑酒壓梨楂
到象州寓行衙太守陳容德攜酒見過
飣坐黃甘噀手香堆盤丹茘照人光莫辭蜑酒一尊赤
會壓瘴茅千里黃未省讒言遭薏苡直將空腹傲檳榔
酒醒夢覺知何處樹影參差月滿廊
南山寺
千丈雲根蔭此邦沈沈寒影卧秋江潭空映日蒼虬動
烟暖翹沙白鷺雙夢覺灘聲喧客枕吟餘竹色滿僧窗
詩成絶呌曾樓上聽我洪鐘萬石撞
安心是藥本非禪遇勝欣隨意所便嚼蕊拈花身老矣
穿雲涉水思茫然行逢酒伴操觚去倦憩僧窗借榻眠
寄語排言問津者人中今是地行仙
别象州陳守容德
三年客殊方榮悴不堪說迢迢家萬里奄奄命一髮使
君古丈夫興衰在縲絏平生風馬牛舊職比鶼蟨欣然
一笑粲破此百憂結皇恩下天扉淚泣孤臣血行厨洗
玉盤載酒助歡悦庖珍問五鯖餅字炊十裂徙突今未
黔班草尺一訣何須更秉燭端是夢中别
雉山寺青羅閣
蠻村避謗三年過野寺尋僧半日閒小檻吹香花漠漠
斷崖漱碧水潺潺桄榔葉底秋聲滿柏子烟中午夢還
便擬買舟隨釣叟一蓑烟雨繫滄灣
蒙亭二首
小築三間足雄包萬象并遙波通極浦落日抱孤城小
語千巖應長歌百蟄驚坐看衣屨衣漠漠晚雲生
落拓詩酒伴疎慵粥飯僧盪胷開遠抱拄頰見高稜鳥
倦猶聞語蛟寒正可罾一區如可卜吾不愧陳登
發桂林劉帥立道同諸司出餞於甘裳渡口二首
行盡海北天笑指湘南路使君載酒醪擁節東城駐前
驅千纛直縱獵萬人呼塵流翳白日十里映黃霧何人
擑迎我一葦橫江渡渺渺倦鴉翻相隨歸薄暮
洶洶號萬竅颶風吹海渾冥冥蔽一天瘴雲埋日昏南
荒底日所黃葦三家村誰云花解笑但有鳥能言繆恩
解南冠歸路首北轅酒行可以起稚子候柴門
北歸過永永守趙君宰置酒萬石亭
三湘陌上逐臣歸萬石亭中送客時拄杖披榛行莽蒼
汲泉磨蘚看魁奇天傾五色遺媧補谷變千年出峴碑
何似蹊邊小桃李向人膏面出風姿
宜春臺呈太守陳次明
聞說宜春好曾臺試一登隴泉悲瑟瑟松雪見層層孤
絶烟中寺微茫樹下僧詩工傳寫妙不數畫師能
再過曹山示如老
不羨鵬南運聊隨雁北還捫天上何嶺犯雪過曹山偶
列萬里去重來一夢間觀河見如舊雙鬢自斕斑(曹山在河)
(嶺之下)
送智海上人二首
大師興趣在江湖拄杖扶行穩當車苦要詩翁淡生活
穿雲涉水到西徐
折鼎支磚日半欹拾薪乞米為朝飢昏昏一點炊烟裏
見我邯鄲夢覺時
馬跡上冢遇大風雨書僧壁二首
松竹騷騷繞舍鳴沙頭一夜雨連明衝泥裹飯洗新冢
夜哭干霄共一聲
白帢排肩上冢歸飢烏攫肉紙錢飛東家巳改清明火
一點炊烟上翠微
讀沈德潤詩卷(時沈寓金沙寺)
繫馬門前柳投鞭息吾駕青林合扶疎木杪抗風榭沈
郎天骨清衆垤立嵩華閉閣卧讀書一榻過僧夏尤工
五字律句法窺鮑謝無窮真炙輠有味乃食蔗我老復
何為齒髮日夜化寅緣葦間見拊髀起一咤懸知擲地
響自欲補天罅坐令長安紙頓起千金價
望道場山塔
碧玉旋螺插暮烟遙看桂子落僧前試尋白水田頭路
一葦橫江浪接天
蕭寺知名四十年身投籠檻到無緣行人指點松間路
正在孤雲落照邊
橫山堂
波間指點見青紅雪眘嶒稜倚半空幻出生綃三萬幅
游人渾在畫圖中
蒼雲十畞蔭平寬露葉風枝繞舍寒莫遣先生賦歸去
且令小吏報平安
題谷隱
碧瘦峩千疊清深漲一篙紅輕花似肉綠細柳如繰句
好無強對神超有獨遨葦間青蒻笠髣髴見秦逃
送徑山僧
桑棗翳一丘風雨鳴四壁晨門響丁丁一笑喜折屐臞
仙詩作瘦句有徑山色哀彈發朱弦妙寄追白石虛名
子過聽愧卧不能夕歸袖挽莫留凌空看飛錫
華亭朱師實中大燕超堂
海禺納萬艘市區沸百賈黃塵翳白日千騎騰一鼓蚊
巢十字路四顧盡曠土蝸角兩大國一怒有標杵角名
眩多盧聚訟攻衆楚昏氣自成霧濯濯汗浹雨朱公誤
涉世吏隱寄圭組俗緣墮人境心大接天宇搴芳採蓮
舟擷秀蓺藥圃山寒石稜紫樹老松鬛古風牽碧羅卷
雨壓翠纛舞寧須鳥催酤自有花解語觀魚樂洋洋夢
蝶飛栩栩坐令游俠窟化作仙佛土高卧水國秋靜憩
月庭午不假壺公龍天上有官府
洞庭善慶堂置酒小詩寄之
幽絶小蓬壺參差見畫圖亂青山四出一碧水平鋪洲
蘃紅相照沙茸細欲無蓮房駢百子橘圃聚千奴布榖
休催種提壺且勸酤楚腰飛燕燕秦缶和烏烏便旋驚
回雪連娟引貫珠西風催畫鷁落日詠驪駒浩蕩川原
隔驚呼歲月徂寥寥清夜夢直提控摶扶
興化朱公大卿没於庚申歲既除喪矣其子彥實
過余於晉陵畱十日而别賦小詩以餞之
柴扉忽枉故人車躧履歡迎一笑初夢裏覆蕉疑有鹿
食前彈鋏歎無魚怱怱注瓦澆村釀草草供盤折野蔬
他日死生君一訪上林鴻雁有書無
多寶院
穿雲訪幽伴倚杖蒼崖根冥冥篁竹中古寺松為門野
僧營一飽乞食山下村擁鼻且獨謠未覺釣石温世事
風雨過歲陰波浪犇飄然得遠遊寄此五石尊
甘陂莊院
張公卧江海戢羽如鵬蹲平生廊廟具投老三家村一
壑身所寄萬里心自存買花紅間坐種竹青滿門似聞
橘生奴漸見桐有孫提壺時見招一笑空罍尊
寄題莫謙仲山居
魚鹽市井雷冠蓋車馬路生息自相吹晨門黕如霧超
然塵外躅峍兀見砥柱湯湯海橫流自有安立處幻泡
水上漚空華草頭露一峰獨蒼然歲寒但如故醉搴庭
下花吟繞池邊樹便有山中臞來隨白雲屨
過慧山方丈皥老酌泉試茶賦兩詩遺之
蕭蕭呵蘭若桑苧有故家佛屋倚高寒僧蹊抱欹斜殷
勤泉上客流落瘴海涯蜑酒壓梨樝蠻烹啗鼃蛇光潔
鏡一奩照影空自嗟老僧薦茗粥芳鮮疑露華驅除鼻
中雷掃盡眼界花飄飄思凌雲攝身上蒼霞
過楓橋寺示遷老三首
白首重來一夢中青山不改舊時容鳥啼月落橋邊寺
欹枕猶聞半夜鐘
三年瘴海卧炎霄夢隔青楓一水遙萬里歸來悲故物
銅駝埋没草齊腰
翠木蒼藤一兩家門依古柳抱谿斜古城流水參差是
不見玄都舊日花
吳門道中
數間茅屋水邊村楊柳依依綠映門渡口喚船人猶立
一蓑烟雨濕黃昏
一點炊烟竹裏村人家深閉雨中門數聲好鳥不知處
千丈藤蘿古木昏
罨畫谿行四首
老牯浮鼻水中歸綵雉應媒桑下飛蘿蔦冥冥山四起
數家雞犬烟樹裏一支新渌漲晴溝楊柳中間擊小舟
罨畫谿頭烏鳥樂呼風喚雨不能休
蝶趁花飛爭入坐倚空百尺游絲墮亂山銜日半船明
斷雲載雨前村過蕨芽戴土小兒拳漁市人歸柳貫鮮
罨畫谿頭人語好烹魚煮蕨餉春田
沙頭綠暗巳藏鴉竹裏猶殘一兩花蝸廬抱柳開新國
燕語窺簾憶舊家春風有信自年年罨畫谿邊柳繫船
陶情滿滿酒如泉醉與長缾藉草眠
翠木蒼藤繚白沙槿籬茅店野人家了無狡兔營三窟
只有黃蜂趁兩衙樹頭獵獵酒旗風罨畫谿邊賣酒翁
銀缾快瀉清若空令君一笑面生紅
龜潭二首
稚竹緣崖瘦蒼藤翳樹昏野花渾少態谷鳥自忘言獨
曳烟中策來傾月下尊樂哉無與共幽興在桑門
蝸舍三間小龜泉一勺甘楞嚴渾不看彌勒久同龕潭
影千峰倒雲稍萬木參巖花自無主紅雨落毿毿
題董令升待制明谿
先生谿上宅華㮄有殊稱巳為山作主更與谿為朋高
□俯流水坐見南山稜濯髮雲破碎湔衣雪崩騰老蟾
駕月來瀲灎一鏡升舉櫂擊空明玉壺響春冰夜久羣
動息一嘯清風興手持修月斧自控赤鯉乘
李茂嘉寄茶
蠻珍分到謫仙家斷壁殘璋裹絳紗擬把金釵候湯眼
不將白玉伴脂麻
春事
茆棟依林出松扉傍水斜浮蒼圍百疊亂綠翳三乂屋
破蝸書壁庭蕪鶴印沙小桃供一笑巳著兩三花
黃鸝遺好音碧草縈别恨雨擢翠千尋風斂紅一寸持
醪散百憂琢句破孤悶呼童數擊鮮無久諸郎溷
游金沙寺寺有陸希聲侍郎讀書堂在頤山上
一龕明滅佛前燈破裓猶殘一兩僧說似鴻盤讀書處
試尋幽伴拄烏藤
綠笋遺苞半出籬清谿一曲翠相迷古苔稱意壞牆滿
好鳥盡情深樹啼
歲暮郊行
殘雪溶溶水波凍山空翠濕衣巾重東家西家酒初熟
南枝北枝春欲動班坐偶隨鷗鷺集意行適與牛羊共
直將萬事付狙公莫浪歡喜踏破甕
臞菴浮天閣
黃蘆吹雪滿汀洲萬里烟波接素秋數點征帆天上落
一輪斜日水中流長橋踏月隨幽伴小閣浮天賦遠遊
便買一舟為泛宅此生何必老菟裘
向伯恭侍郎致政薌林築一堂名之曰企疎晉陵
孫(某)聞而賦詩
銅臭應作么夢屍當得官喁喁魚聚沫戢戢蚋集酸高
人有遠抱一笑視鼠肝水將洗耳用山作拄頰看種芳
茹秋菊搴秀紉春蘭披披芰荷衣采采苜蓿盤三徑偭
真境一瓢非世歡富貴挽不來為我歌考槃
且學方回癡莫羨董公健誰合軀七尺浪作青紫楦更
搖乞憐尾仍出弔喪面薌林有老僊蚤具佛眼見國恩
儻麤酬巳責遂焚券驅除竹馬棄狼籍芻狗踐寥寥漢
二傅千歲一關健竟日飲無何更補離騷傳
湖洑上冢繫舟丁山田舍小憩
清谿三百曲一片春風綠茆屋有人家窈窕閟深竹老
去耽田里寓目快新矚風漪卷翠綃雲巘鏤蒼玉尋盟
喚白鷗解佩贖黃犢獨嘯無一人傳聲滿空谷
妙光菴
孤烟抱水村落日滿雲樹亂山如連環楊柳是門處青
繚竹谿灣翠點苔石路&KR0008;魚寂無聲白石掩僧戶茗盌
酌雲腴香篆擢烟縷坐穩不知夕炯炯山月吐
吳漢逸家荆谿蓄古書奇器甚富余欲造觀而未
果賦小詩先之
高人臥江海烟雨三家村白眼僧俗徒青山自當門披
圖望千載耿耿尚自存金鑄騕褭蹄漆書科斗文虬螭
盤六印犧象刻四尊劔包虎皮斑琴漫蛇腹紋猶吐星
芒寒尚帶雷斧痕我亦望古者昂昂真戴盆儻未倚門
揮應許置榻論從公問奇字載酒過子雲
寄題四明吳勰拙軒
分寸躋攀曳九牛一錐無地拙於鳩穿鍼結縷非吾事
不上天孫乞巧樓
老罷誰當問喘牛羈栖且作寄巢鳩蓋茆一把藏吾拙
便是元龍百尺樓
雨
山空發清響樓迥落餘飛掩冉花頭重渾酣水面肥喧
豗沈地鏡飄灑淨垣衣數點蒼茫裏飢烏接翅歸
小園春事
屋頭喚雨泥滑滑萬瓦紛披土囊發西園春事一時休
繁紅漫亂烟脂雪綠蘿高張翠羽蓋蒼巘中斷青玉玦
不見枝上一點紅千頃桑麻光似潑
小園花柳春爭發風雨顛狂二三月斷梗梢空轉若蓬
細紅糝逕繁如纈巨看繞屋澑潺潺可厭觸塗泥活活
不妨暫柅故人車大似陳公井中轄
吳門道中
小橋分路各西東寂寂松窗半掩蓬客夢悠揚殘酒裏
一池荷葉雨聲中
連雪苦寒
霜氣森森背有芒風稜摵摵面疑鎗破衾且作龜頭縮
短裾愁牽鶴脛長
焦山吸江亭
昔年攜客寄僧龕敗屋疎籬一草菴白首重來看修竹
連山樓觀亦耽耽(東坡詩云金山樓觀何耽耽撞鐘擊鼔聞淮南焦山何有有修竹採薪汲)
(水僧兩三)萬頃蒼茫一島狐潭潭雲海現毗盧問君汲盡西
江水中有曹溪一滴無
雨中泊蜀山見漁人自山半負樵入舟鼓棹而去
一嶂橫青靄千漚起碧潯行穿山半腹坐占水中心蹋
雨松蹊滑衝烟蓼嶼深時來有登涉應不繫升沈
讀類說二首
亡是談烏有彭郎得小姑誰言鳩作婦謾道雁為奴絡
緯那能織提壺豈解酤龜兹堪一笑非馬亦非驢
額痒會出耳足閒仍有氂石頑非作燕楮老孕生雞楓
癭那因怒松枋豈是肥君看轉丸手亦復化神奇
能仁寺悟上人來楓橋訪余索詩賦兩絶句
撚斷吟鬚皺兩眉鏤冰琢雪等皃嬉解啼孤月如雞口
堪笑窮郊作許悲(韓吏部詩云有窮者孟郊郊聞雞詩云似聞孤月口能說落星心)
老去都將筆硯焚相逢相問只寒温更無一語堪酬對巳
入維摩不二門
龜潭
擺落攀緣斷驅除磊塊平庭松敵老健潭水伴孤清待
月出時看尋雲起處行相隨木上坐徙倚到參橫
舟過湖洑泊丁山
雞犬三家市蓬蒿一畝宫蘿牽籬羃翠籜隕砌堆紅宿
鳥來還去微泉咽復通幽尋殊未巳落日滿陳桐
日下殘紅斂烟升積翠重鷗輕没浩蕩魚樂自從容野
饁迎秋穫鄰謳相夜舂田翁有真意一笑酒中逢
協趣亭
一丘破天巧萬壑迴春姿使君載酒地不著鼓吹隨翛
然一幅巾自與幽人期水淺欲平杯風細不滿旗疎疎
殘雨裏獨理釣魚絲
江上懷思永
沙老猶生觜江寒巳伏槽長烟分聚落短日下亭臯木
脱曾巢見潮生小艇高幽懷誰與悟不見酒中豪
梅二首
北風翦水玉花飛翠袖凌寒不自持脈脈含情無一語
水邊籬落立多時
纖纖蘿蔓牽茅屋細細苔花點石矼夢斷酒醒山月吐
一枝疎影卧東窗
龜潭道中
沙淨溪行好烟消野望新數峰山戴雪一曲塢藏春魚
逐波間伴禽藏葉底身柳邊春信動眉目巳津津
牛山道中
松雲翠離披竹日光破碎青熒麥風過紅濕花露墜萍
開龜曳尾樹啄鳥擘喙物物如貺予欣然與心會
罨畫連雨溪漲又餘雨霽水落喜而賦詩二首
編栰沿村徑囊沙壅市門蒼鱗封老幹黃耳上陳根屋
破容身窄天低望眼昏谿邊高樹杪猶有繫舟痕
月挂樓鐘曉風生島樹秋林疎山獻狀池漫水分流鵲
喜時窺牖鷗馴亦並舟一聲何處笛莫遣碧雲畱
沈公序餘閒亭二首
貌古須眉見情高耳目遺應諧聊玩世避謗莫吟詩事
不關心處身非抱病時翛然無一事痛飲是吾師
隱几欲忘吾趨營老吏疎判閒聊命酒引睡漫翻書秪
有貧堪逐都無憤可攄樂哉聊卒歲應信我知魚
虎丘沼老豫章詩僧也與余相遇於楓橋方丈誦
所作徐獻之侍郎生日詩有東湖孺子南極老
人之句余愛其工賦小詩寄贈
落景下曾城遙烟起孤戍繫舟著(斫)魚磯曳杖扣僧戶
忽逢丹霞侶自誦碧雲句噌吰應黃鐘清絶追白紵不
落江西派肯學邯鄲步冥搜自天得妙中有神助寅緣
半日畱邂逅一笑遇詎復管中窺看沐南山霧
紹興壬子(某)南遷過疎山上一覽亭見擬東坡煨
芋詩刻龕之壁間詩律句法良是殆不能辨乃
宣卿侍郎守臨川時所擬作也後數日道次安
仁縣一士人吳君出宣卿詩數十解示余奇麗
清婉咀嚼有味如噉蔗然讀之惟恐盡於是拊
卷三歎而後知公置力於斯文久矣又二十年
宣卿築室荆溪山中别營一堂以平生所畜東
坡詩文雜言長短句殘章斷藁尺牘游戲之作
盡櫝藏其中號景坡自書榜仍為記刻之(某)欲
具小舟造觀而宣卿召用今以集撰守吳門乃
賦詩為之先
王公製練衣謝傅捉葵扇欻若置郵然一昔徧海縣東
坡百世師乘雲上騎箕文爭日月光氣敵嵩華齊諸儒
望先覺坐待成風斵一斤應手揮郢鼻無畱堊公生不
並時關楗同一機識真屬具眼造的令中眉詩亡束晳
補書受伏生所神交接混茫參差夢中睹授我筆如椽
五色光屬聯醉上金鑾殿揮泉灑謫仙
景思提舉少卿出示藥寮佳篇(某)繼元韻上呈
連筒自灌黃精圃結轍休推薏苡車萬壑飛泉舂午枕
一蓑帶雨荷春鉏逃名尚有身為累擇利焉知貨可居
笑指吾公門上莠一時零落巳丘墟
宋詩鈔卷四十七
