宋詩鈔卷二十四
内閣中書舍人吳之振編
廣陵詩鈔
王令字逢原廣陵人也年十數歲與里人滿執中為
友偉節高行特立于時王安石赴召道由淮南令賦
南山之田詩往見之安石大喜期其材可與共功業
于天下因妻以其夫人之女弟年二十八而卒令詩
學韓孟而識度高遠非安石所及不但以壞竒也惜
限於年耳
寒林石屏
虢山之遠數千里虢石之重難將持舟車虢來每苦重
釡盎尚棄不肯㩦苟非世尚且竒怪孰肯甚遠載以來
何况虢人自珍秘得一不換千瓊瑰流傳中州盛稱尚
主以詫客客見祈世人賤真珍貴假見者喜色留膚皮
強材美幹立修蔭羅列滿野誰復窺我嘗客坐例一見
實亦可愛小且竒初疑秋波瑩明淨魚子變怪成蛟螭
鱗鬚爪角尚小碎但見蜿蜒相參差义如開張一尺素
醉筆倒畫胡髯髭如何石上非自然猶是軟弱從風枝
高樓曉凴秋色老煙容雨氣相蒙垂喬林隱約出天際
醉目遠瞑分茫微不然誰家老圖畫破碎偶此一片遺
借令人手弄點畫尚恐巧拙成瑕疵如何石理自生長
安得當世無猜疑高堆黃金募辨說萬口利銳如磨錐
或云南山産巨怪意欲手把乾坤移先偷日月送巖底
次取草木陰栽培天公怒恐寖成就六丁挑斧摩雲揮
世人乘此得分裂鍛琢片段賡財資至今風雨虢山夜
樹石號作神鬼悲又云春氣入山骨欲自石裏生蒿藜
根株芽枿未及出卒遇匠手相鑱墮多稱老松已變石
此固剪截根鬚離又云鬼手亦能畫多向石室成屏帷
固知物怪浩難盡誰能向此明是非城狐老能男女變
海蜃口或樓臺吹世間自是有此類何必詰曲窮所歸
細思此屏竟無用石不中礩木莫(一作不)支徒將文理有
小異招聚瞽說成籠欺咄哉閉口不復論為語愛者無
我譏
贈慎東美伯筠
世網掛士如蛛絲大不及取小綴之宜乎倜儻不低斂
醉脚倒踏青雲歸前日才能始誰播一口驚張萬誇和
雷公訴帝喘似吹(一作乞沙淹)盛恐聲名塞天破文章喜以
怪自娛不肯裁縮要有餘多為峭句不姿媚天骨老硬
無皮膚人傳書染莫對當破卵驚出鸞鳳翔間或老筆
不肯屈鐵索縛急蛟籠僵少年倚氣狂不羈虎脅插翼
赤日飛欲將獨立跨萬世笑謂李白為癡(一作嬰)兒四天
無璧纔可家醉膽憤癢遣酒拏欲偷北斗酌竭海力拔
太華鏖鯨牙世儒口軟聲如蠅好于壯士為忌憎我獨
久仰願得見浩歌不敢兒女聲
寄題韓丞相定州閱古堂
始聞定作閱古堂又聞定有閱古詩揚之遠定五千里
思得兩翅擘以飛偶聞人來說堂事初敞兩璧無塵疵
間時公來命繪匠親以玉指交畫揮教令某載若某狀
匠拜奉命唯不辭左圖守相父母吏右狀將帥熊羆姿
長冠峩峩偉笏佩闘以玄白為裳衣屹如丁寧立以議
遜若避讓行而隨圖成嚴毅色可讋過吏不敢竊目窺
仍令大筆署行事寫出黑膽朱肝脾死者有靈如不泯
合有英氣來附兹故公之謀不知出宜有神鬼(一作物)陰
助竒茫茫九泉謂已朽豈意一旦存形儀請留中璧素
莫繪待千歲後公以歸當搜國匠第一手狀寫公像存
依稀要知文完武純備遺與萬世瞻思資我知觀者足
墮淚不復峴首羊公碑又聞當世大手筆磊砢詩句相
撐支手摶蛟龍拔獬角爪擘虎豹全脫皮鄆州溪堂遂
寂寞韓詩塵蔽人不吹想應從此傳萬世粹玉貫串珠
縈纍小戎何為尚縮伏久滯公斧血不滋何時功成事
業就兩手一掃清三垂(一作陲)歸來天子喜以頷泰階輝
煥平無欹次招當世草茅士各使呈露心腹披締裾聯
纓上廊廟留與後世圖為師然後回謝閱古堂彼合異
代今一時
龍興雙樹
春城花草窮朱殷俗兒趁走脚欲穿閒來無悰喜自適
時到雙樹為竒觀莊如天官植幢蓋毅若壯士蒼衣冠
老枝义牙忽並出似欲併力擎青天靈根深盤不可究
疑與地軸相拘攣不知培栽竟誰手而又始植為何年
行捫步遶不可問但見茂色連雲煙東風牽人少游此
佛屋日日重門關雖有大蔭人不及于此尤得志士憐
束蒿為楹樗為柱居者略不憂其顛廼令遺材抱美植
不得總載桷與椽高堂傾欹未支拄匠者日亦經其邊
不思大幹有強用反以斧鈍難其堅吁哉誰是愛材者
定知惜此雙樹篇
原蝗
蝗生於(一作滿)野誰所為秋一母死遺百兒埋藏地下不
腐&KR1409;疑有鬼黨相收(一作扶)持寒禽冬饑啄地食拾掇糓
種無餘遺吻雖掠卵不加破意似留與人為饑去年冬
温臘雪少土胍不凍無冰凘春氣蒸炊出地面戢戢密
若在釜糜老農頑愚不識事小不撲滅大莫追遂令相
聚成氣勢來若大水無垠涯蓬蒿滿眼幸無用爾縱嚼
盡誰爾譏而何存留不咀嚼反向禾黍加傷夷鴟鵶啄
銜各取飽充實腸腹如撐支兒童跳躍仰面笑却愛甚
密嫌疎稀吾思萬物造作始一一盡可天理推四其行
蹄翼不假上既載(一作戴)角齒乃虧夫何此獨出羣類既
使跳躍仍令飛麒麟千載或(一作始)一見仁足不恐踏草
萎鳳凰偶出即為瑞亦曰竹食梧桐棲彼何甚少此何
衆况又口腹害不訾遂令思慮不可及萬目仰面號天
私天公被誣莫自辨慘慘白日陰無輝而余昏狂不自
度欲盡物理窮毫絲要祛衆惑運獨見中夜力為窮所
思始知在人不在天譬之蚤虱生裳衣捫搜撥捉要歸
盡是豈人者尚好之然而身常不絶種豈此垢舊招致
斯魚枯生蟲肉腐蠧理有常爾夫何疑誰為憂國太息
者應喜我有原蝗詩
題滿氏申申亭
申申亭者名自誰河東丈人身銘(一作名)之方其作亭自
休息固欲申暢名其題雖然自奉頗優樂豈敢兼忽當
世為若曰所憂非所及因以遯世無悶辭丈人疎高喜
自適去不限約來無時門無賓僚車馬絶室有几杖衣
冠(一作巾冠)欹夜徑行招海月伴晝榻坐與天雲期春林暄
和鳥聲好勝聽俗論相啞(一作嗢)咿塵埃縱爾得風力卒
不到此徒自飛亭前朱朱有冶態亭下白白無俗姿好
木留存竟見實惡草鋤拔無容茨嘗聞景勝未易敵須
有大句相參差故吾經年不敢往日望詩老力可支偶
來為游適已晩花梢尚有春餘遺高哦遶樹惜時節拾
嚼紅片行逶遲回看北林竹萬箇寒氣(一作翠)欲起凌人
威清風時來助氣勢塞甲夜聚言語私方將投閒日來
此脚踏樹下成交蹊無端塵土义為隔明日跨馬西北
馳心思夢好定頻到不必直俟歸風吹
開太學議
白日流上天牛蝨無遁形萬目盡為用而不駭日明穴
鼠夜值螢嗾嗾相聚驚鼠穴不日通鼠足不日行已矣
不日識廼此螢爝矜&KR0008;蝦陷井坎莫與江海爭籬禽不
天飛詎識雲漢冥咄哉浮薄兒勉為高大營
贈别晏成績懋父太祝
懋甫相門兒家世沓纓紞早年綴官簿青杉蔚於菼本
宜多驕矜不謂銳義敢意貪英䧺交一手欲四攬偶來
濫予會臂搦首已頷酒獰誇胸襟頂踵都一膽壯心羞
摧藏義肉喜菹歜要言相死從(一作死相從)顧豈苟難斬聽
其自陳論峭拔不平漸要之當一切固合不黤黯(一作黮)
憶余少年時亦自喜黠㶒于今老而悔壯意日凋減惜
夫相遇遲君放我亦檢驟聞強大語若虎餓得㗖已無
相高心徒有志氣感春風吹天昏醉目睨愁黲念當相
别去兩懷不無慘何時重來過慰我涸轍險惟其别去
後猶一飽復歉幸因西南風時作寄我槧
夢蝗
至和改元之一年有蝗不知自何來朝飛蔽天不見日
若以萬布篩塵灰暮行嚙地赤千頃積壘數尺交相埋
樹皮竹顛盡剝秸况又草糓之根荄一蝗百兒月再孕
漸恐高厚塞九垓嘉禾美草不敢惜却恐壓地䧟入海
萬生未死饑餓間支骸遂轉蛟龍醢羣農聚哭天血滴
地爛皮蒼蒼冥冥遠復遠天聞不聞不可知我時為之
悲墮淚注兩目發為疾蝗詩憤掃百筆秃一吟青天白
日昏兩誦九原萬鬼哭私心直冀天耳聞半夜起立三
千讀上天未聞間忽作遇蝗夢夢蝗千萬來我前口似
嚅囁色似冤初時吻角猶唧嗾終遂大論如人然問我
子何愚乃有疾我詩我爾各生不相預子何詩我盍陳
之我時憤且驚噪舌生條枝謂此腐穢餘敢來為人譏
爾雖族黨多我謀久已就方將訴天公借我巨靈手盡
拔東南竹栢松屈鐵纏縛都為箒掃爾納海壓以山使
爾萬噍同一朽尚敢託人言議我詩可否羣蝗顧我嗟
不謂相望多我欲為子言幸子未易呶我雖身為蝗心
頗通爾人爾人相召呼飲啜為主賓賓飲啜嚼百豆爵
主不加詬翻歡欣此竟果有否子盍來我陳予應之曰
然此固人間禮儐介迎召來飲食固可喜蝗曰予言然
予食何愧哉我豈能自生人自召我来啜食借使我過
甚從而加詬爾亦乖嘗聞爾人中貴賤等第殊雍雍材
能官雅雅仁義儒脫剝虎豹皮假借堯舜趨齒牙隱針
錐腹腸包蟲蛆開口有福威頥指轉賞誅四海應呼吸
千里隨卷舒割剝赤子身飲血肥皮膚噬啖善人黨嚼
口不肯吐連牀列竽笙别屋閒嬪妹一身萬椽家一口
千倉儲兒童襲公卿奴婢聯簪裾犬豢羨膏粱馬廐餘
繡塗其次爾人間兵皂倡優徒(一作兵倡釋老徒)子不父而父
妻不夫而夫臣不君爾事民不家爾居目不識牛桑手
不親犂鋤平時不把兵皮革包矛殳開口坐待食萬廪
傾所須家世不藏機繪繡緜(一作繡繪錦)衣襦高堂傾美酒
臠肉鱠百魚良材琢梓楠重屋擎空虚貧者無室廬父
子一席居賤者餓無食妻子相對吁貴賤雖云異其類
同一初此固人食人爾責反捨且我類蝗自名所食况
有餘吳饑可食越齊饑食魯邾吾害尚可逃爾害死不
除而作疾我詩子言得無迂
寄滿執中子權
吾愛子權詩苦嚼味不盡窮恩欲名狀百比無一近初
如貪追兵屢請忽許進旗旄交义幢戟劔後先刃方爭
奮拏先忽覩斬亂徇徐驅得平郊萬甲合一陣偏禆走
起頗中堅坐吳臏喊呀鬭志酣髣髴窮敵訒前軍奔交
兵後馬走斷紖須臾聲金休萬噪快一雋羣降挑戈矛
叩拜乞用釁蒼□請命間竊視不敢瞬玄雲壓空虚半
夜暴霆震睡耳起欲掩驚仆失肝腎壯者固已然况余
乃齠齓及其久詳味欲吐復自恡有如羅百珍次第嘬
嚼順貪豐不辭多愛美忘餘餕故其留人口雖久咽㗋
潤何時匹馬來(一作東)畏愛氣兩振唯其未合間如不穫
謝藺望風為此詩顛倒猶合燼
再寄滿子權二首
秋近啼哀蟲君思云奈何我愚得君思合少君賢勞我
心則多非獨辭源長瀉海為江河平生未始有點缺玉
日拂拭金燒磨尋常貙與貍見一足已蹉又况一地卧
三虎狗彘雖勇何敢過揚州我何思青山無一螺午市
不畜寶米鹽纔如它而吾三夫子一身各丘軻瓊林自
生寒結霧成冰柯文章日組緯玉機飛金梭誰有真珠
繩結何張麟羅拔為當世祥聲為太廟歌我願參衆民
手足搖婆娑
有錢莫買金多買江東紙江東紙白如春雲獨君詩筆
宜相親綴聯卷大十牛腹要盡寄我無寄人我將擕之
東(一作擕之東海去)脚踏海水洗齒唇轉來清澈飲百斛蕩滌
腸肺無纖塵嘗聞泰山高高處天為鄰借如無梯不得
上亦欲大叫呼天神鋪陳君所詩譟口雷鼔振世多俗
耳既莫告當冀上帝依稀聞正聲定不感凡類舞躍百
鳳千龍鱗安能學俗兒一卷不復伸天公聞否尚未快
(一作决)安得鐵翼穿秋旻
答束徽之索詩
世味久已諳多惡竟少好惟詩素所嗜決切欲深造人
安已不休衆恥我獨冐有如獺行跡欲改復自蹈肝腸
困搜尋吻舌倦摶造心靈無餘多為此日有耗已勤尚
無成既苦每自勞自笑如秋蟬饑極不止噪努力排韓
門屈拜媚孟竈惟此二公才百牛飽懷抱我如餓㫄(一作)
(㫄飢)者眄眄不得犒不知去幾多窮行竟未到無門隔藩
籬發罅窺堂奥愛之不可入抵觸發狂譟借使苟有成
不知竟何要孤名非所求弊俗詎足傲况乃非所及窮
海未為浩不知何時休定訖死與耄因疑今世人恐有
我同操徽之才超高竿幢出摽纛為學尚淹藴富櫜不
肯暴文章内朱豹外襲一以皂大論尤堅強推舟出行
奡珉砆不施功徑欲制珪瑁幸此不我陋教誨日陳告
昨因語及詩請我使自道屢謝不得命廹窄遂顛倒被
堅誘羸兵伏銳待穿盗取勝雖必然窘窮亦堪悼勉為
瓦礫投幸有金珠(一作珠玉)報
寄滿居中衡父
前會去莫追後見來無期别嘆後見難悔恨前會稀惟
吾衡父兄(一作友)金純玉光輝裁磨殺圭角不與瓦礫齊
大匠陶百窑不間履下泥一衡舉千鈞何棄毫與釐余
獨胡為人乃不忍使遺有如横道芻萬足踏不疑子何
嗜好殊獨俯掇(一作拾)以歸整束使不茨欲令雜蘭芝蘭
芝有天香芻賤雜則非然其厠置間適與薰染資文章
每借觀罅隙窺晴曦議論使坐聽穴瞶聞英池春園或
承招遊騎亦許隨劇雲愛風枝藝火圍夜碁縱談心(一作)
(襟)開張倒笑冠欹披匹馬載以來東首頸脰疲夜夢不
厭勞百里夕一馳想見目與眉百障千藩籬不虞自投
置遂若鳥遭黐何時獲因緣連箠促馬蹄誓當盡晨昏
不復起退辭
謝李常伯
人從東南來忽得連紙詩行義不赫曄名聲無萎蕤雖
常誤見辱旋則拜席歸别久謂已忘不圖猶記之長封
大書字顧我已忸怩開縢把之讀推與果失宜剝虎蒙
羊猪借使出類竒見豺先自奔遇豢還羣隨是故古之
人為已賤若斯有聞未之行季路恐不虚名浮過所實
軻也耻以非今而承所賜廼此亦可噫賢者寧過哉當
是我有欺恐愧讀終篇喜驚改肝脾嚀嚀誨教言舉舉
仁義辭初令探本根喻以海與池乾坤老六經遺編爛
孔姬尚恐惑異說教之無遷移強聞終日乾仁不三月
違卒以二者終要我勉不疑百誦百再拜下淚如掛縻
交朋百愚諛此語聞之誰憶初從粹翁睡耳忽得提震
驚破百昏寐覺悼前迷今而去之久茅塞心叢茨驟承
夫子言快斧加芟荑舊穢忽剗銷新涂坦平夷念當不
捨去戴服同冠衣猶恐免袒間復作須臾離且將鑱之
心不止湼之皮二者苟一能終始庶不遺平生若嗜詩
此篇况驟馳喁唔夜不休齮嚼午忘饑仰嗟天骨䧺俯
嘆人莫為星明有常高日圓無食虧讀久口益饞舌軟
涎流垂想當措意初嚼雲吐虹蜺脣牙哆華鮮肺腸涌
光輝故其紙上言飄有霄漢姿何可對酬謝約海量珠
璣
對月憶滿子權
長風掠海來吹月散百鍊(一作白練)青天豁四璧雲靄不容
線窗軒颯先秋露氣入簟扇寬(一作空)庭生夜凉蚊口不
得擅人靜暮客去坐偃適自便清牽睡思醒明發醉膽
徤披風睨白月瞪視不為眩未甘景獨勝思出大句衒
狂搜得無竒猛吐復自吮篇成若奴婢氣骨終凢賤置
棄不復收嘆感退自旋起探君寄詩兀坐諷百遍駭哉
劇雄勁百札洞一箭間逢騁新竒春雲弄晴霰古意終
重厚九鼎掛一鉉吾嘗笑夫人語富則自願及嬰愛君
念始自信惓惓閱女嘗求嬸慕士在護彦鄙哉尋常者
何用目識徧得逢誠幸多既别遂堪喭乖離時况久會
合卜未先思之不可見飛魂不身戀秋城崔嵬高圍我
屹若圈安得擘風翅飛出不自殿巧為相見謀反覆竟
未善惟當遠相要共借月為面相離苟同天舉目亦兩
見又况相去間纔止百里縣不知竟可否寄詩代請勸
八檜圖
客有要我八檜吟手擕八檜圖來懸掛張滿壁揚可駭
眄顧左右同嗟嘆㫄摹石刻署名狀各有&KR1088;附相夤緣
或高相扶亙倚礙或斷欲蹷猶支顛強枝拗回信有力
高幹復俯蛟蚪拳尋根及株逮條蘖例不拔直皆㫄偏
雷疲風休雲雨去蛇龍鬭死猶鈎纏安分爪角(一作牙)與
尾鬛徒見上下相蜿蜒不知生時竟何謂略不參類常
木然宜乎今古惑昧者搖擺舌吻歸之仙一尤盤拳老
高大傳云(一作曰)𥅆老由飛蹮當時駕鹿蹋以上跡有町
疃遺相連多應蝎殘鳥喙啄不爾誕者強鑱鐫聃能惑
人已自幸豈此上去能欺天借如聃功可升躍鹿亦何
幸飛相聯于中一本特甚異膚革逆理紐左旋傳云𥅆
手所自樹我知此語定鑿穿苟令實為𥅆老植推以天
意猶可言當年曷不紐以右若曰世為左道牽如何衆
輙不省究反重神怪令𥅆專乾坤中含萬品彙此獨自
異誰令㫋(一作殊陶甄)窮恩竟慮莫可索欲世不惑誰能搴
仙書虚荒喜誕妄推說事理尤綿延世人一讀即化變
日望飛奮相迷癲豈非此木久樹此浸漬亦為異說遷
故其形植與生死時以異怪招驚憐先時世不早斤斧
放其老大訛誇傳當年同生好材幹半以直伐成燒燃
憑妖附誕相樹立卒自死活終完全葉枝凋疎不有蔭
材直弗柱曲莫轅不知留存護飬者竟以何理惜不捐
我有尺鐵大剛利久已鑄斧磨山巔卒無柯柄尚棄置
懶乞月桂求嬋娟
秋夜
秋夕不自曉百蟲齊一鳴時節適使然鼓脅亦有聲爭
喧鼠公盗悉窣蛇陰行獨有東家雞苦心為昏明
答束孝先
純金出鎔爐烜赫掩熾火錦成洗春江衆目眩莫奈魚
鹽物誠微誤用幸不涴君家兄弟賢我見始驚夥文章
露光芒藏藴包叢脞關門當自足何暇更待我固知仁
人心姑欲恤窮餓苟論才不才自合棄如唾憶昨西來
初戚惕待客坐交持駕說口張闔不可鏁間發辨經義
䥫舌莫摩挫高文忽下投白日駭天墮眩怖欲前掩布
帛不可裹初觀固宜驚獨獲亦堪賀又如遇貴人繡錦
飾婀娜回眸忽自鑑惡面復窶祼屈降心已甘嘆憤志
亦頗䧺高豈復爭愛恤亦加荷大詩又(一作忽)來及推與
太浮過自無賢可稱以是惡甚播譬如亨尫人豆食止
則可苟強擔石負蹉跌適足禍何以論報心結草效鬼
(一作魏)顆
寄洪與權
與權江南來適自滿門會初無合我志纔以客面待時
時相鈎探稍稍亙酬對根源豁波張扄鐍失分解君然
頷還嗟我恐敬若戴相逢時既多相待兩交快予初請
子交子曰何可外中又謝不德卒曰吾而愛既而第以
年子合我兄拜揚雖士云多往往事冠帶中間滿夫子
崛出百萬最更以子從之而吾米則粺朋從偶許攀會
合日與在春晨巧誇招月夕因論話書狂逸飛蛇碁毒
甚含蠆相謀務竒勝聚口笑拙敗貪驩不知久歲律忽
移再余饑奔先西餓色面留菜子待去亦恨書以問我
奈别來君何如思子我心痗朋分無舊歡世險有新態
高言足瑕玼俗學牽細碎貧知身責重病覺學力怠壯
心已無多况去日有退預期後相見頑陋徒老大好勤
寄余書思子百憂萃
寄滿子權
子權今謂何久不治簡書子素賜我多豈以此遂疎予
亦如常時病與貧相俱冉冉草沒階客脚不踏廬貴者
事名位崖岸誇懸殊賢者縱肯來顧我欲取無惟餘齪
齪徒吾亦羞與居潭潭一室空編帙環三隅暴陽不憂
償偷飽幸未誅且可延朝昏憂思老頑愚獨有思子懷
涕下時喑嗚
冬陰寄滿子權
玄雲載雨惜不下北風吹急冰相黏周遮覆蓋不通透
錮結已厚難披燖微陽未復老陰壯記去暖律時猶淹
青天何可一日失漸恐此去無由瞻日馭自懼不得脫
略出急入地下潛憑陰託寒恣凌爍風伯得意(一作志)欣
沾沾但幸天公不省悟誰顧下地人嗟讒隔絶霜露曠
不下帝有潤澤何由霑非惟勾芽凍夭折亦恐萬類由
兹殲九龍銜火亙相煖稱有日職借不甘羣兒銳奮不
量度欲仰吐氣吁以炎惟有壯士抱劒卧思得美酒聊
自酣
弱弱誰氏子
弱弱誰氏子鮮鮮一何姝來奔富人家妻與富人俱(一作)
(居)嚴(一作華)粧問夫子我豈彼室如夫子笑遣之彼寧與
汝都升堂(一作褰裳)由阼階德色溢以舒親賓不敢笑退語
相嚱吁高堂聚羣婢唯諾相咨睢家事忽不圖顧指取
自如朝令折桂薪暮遣藩籬除風雨半夜來百釁生
不虞屋壓盗隨至夫死别嫁夫東鄰有淑子性(一作恬)不
事鉛朱端居待人求正色不願諛清鏡見(一作照)白髮行
媒不顧閭不知愛妻人取捨何異歟
答黃藪富道
角角適時足力走猶或遲從而不逮人不若坐視之而
予始用此已無先人思間自念斯世固亦未易為以其
得而慚曷若退自宜老身可孔顏饑死猶夷齊予心最
樂此尤喜用自持豈將六尺軀賤易五羖皮但無百畝
田得(一作可)抱剛氣歸年來事窮蹙露暴無自依姊寡不
能嫁(一作無為家又作不得家)兒孤牽我啼平生事文字無路活寒
饑勉從進士科束若縳襁兒時時忽自笑(一作笑自忽)往往
窮加悲(一作還窮悲)有如高飛鳥中路饑自低銳知從食來
不(一作豈)意身投黐神龍拏白日挾雨萬里飛使其口有
銜安得無馴隨雖然平生志固未忍散遺間時自開縱
哦吟助嘘嚱纔將舒已私豈敢偷人知黃君道德者術
業何頎頎手提九籥鐘㫄取折籥吹縣知失氣類誤以
倡和期不知里社歌不可郊廟施况余衰病餘有氣亦
已卑加之困俗學羝角方牽羸陳詩盡自道幸子憐無
疵(一作玼)
春風
春風東來暖如嘘過拂我面撩我裾不知我心老有異
亦欲調我兒女如庭前花枝笑自愛風裏草力更相扶
㫄林曲樹足飛鳥不聞燕雀鴟鳶烏求雌要䧺各有意
豈但鬭競爭春呼春巢成多夏卵衆明年計此更有餘
非唯喧呼亂人耳漸恐巢穴妨人居收殘射中豈無道
我亦力可彎長弧林深枝曲矢不入况弓待借家所無
行吁坐眄不可奈安得静默投身俱
哭詩六章
死者徒已死思之恨無涯生者非素心還作死者嗟今
古悲略同斯道竟奈何哀絃直易絶哭詞曲難歌
朝哭聲吁吁暮哭聲轉無聲無血隨盡安得目不枯目
枯不足嘆無目心自安目存多所見不若無目完
切切切切切淚盡琴絃絶憤氣吐不出内作心肝熱朝
漿渴不勝莫潦濁不清何以慰我懷安得滄海水
哭莫傍滄海淚落長海流流深風濤多駕蕩覆我舟不
若灑春草荆榛蕪蔓莖怨氣觸草死猶得香蘭生
朝歌憂思多暮歌無奈何偶嘆氣亦絶未慟血先沱淚
落入口少不如出眼多安得堂堂軀不為瘠且瘥
目雖淚所出由來心乃源白日㬠我面意欲乾汍瀾而
不照我心我淚何由乾况在重雲遮使我何自安
張廵
禄兒射火燒九天鬼手不撲神聽㫋羣庸仰口不肯唾
反出長喙嘘之燃雎陽城窮縮死鼈危繫一髮懸九淵
廵瞋睨遠兩眥拆怒嚼齒碎鬚張肩恨身不毛劔無翼
不能飛去殘賊嚥翁軀腥刀子磔爼日嚼肉血猶經年
霽雲東攘兩臂去西來才有九指還胷中憤氣吐不散
去隨箭入浮屠塼忠窮智索莫自劾更臠愛妾嘗饑涎
我疑沒日賊不食恐其肉酖死不痊又疑身骨不化土
定作金鐵埋重泉何時山移陵谷變發出鼓鑄戈或鋋
吾如得之願有用不誅已然誅未然
贈李定資深
涉川固有道造舟不如梁曾聞水覆舟不聞死乘扛奈
何揭厲子先先勇褰裳豈盡水害人固亦謀非臧
鳳雖謂靈畜無竹或(一作終)死饑竹今無方無鳳來亦云
(一作何)時使之羣(一作隨)鴟鳶饑飽為止飛非惟失所靈亦
與彈射期
坦坦誰之田施施繳且弋烏來玩其機鵲至喜其食長
鴻飛冥冥志與萬里極豈無啄飲心寧饑不人得
湍激日蹙蹙風稜勢漫漫奈何舟上人試死才一間苟
不以利涉安坐思誠艱客雖懼謀梁而木嗟在山
古廟
古廟隆隆敞庭扉風雨剝壁頽柱榱我來安知神所依
穹堂窸窣風幡旂神君龐軀突鬚眉視我睨睚坐倨箕
惕礫觀者駭不怡羣鬼後先張福威直東之廂步逶迤
目益所見怪可嚱馬牛羊犬雜豕雞或戴以首㫄四支
間有人面身亦非老祝趨前為衆詞口吻囁嚅言嗢咿
稱别狀類顧東西唱號名字分何誰空虚冥漠非所期
豈亦以此為人尸視其膚革已彪狸寧有中反恬肝脾
又有械噐身挈持傳言厲疫此乃資古之日行歴虚危
猶恐盛陰鬼所隨磔儺于門驅使馳今安取此廟以祠
不念延虐殆尫羸農年凶多苦餓饑苟幸得飽不擇祈
來則拜叩盡敬祇幸天之澤偷自歸民德且恐報之時
餗肴豐鮮牲魚肥欲奠以獻更濯巵進謝千語拜百低
工鼔于庭巫舞衣祝傳神醉下福禧農謝神去祝徹之
庭前剪割棄餘遺鵲烏下爭趁不飛回顧神面如故時
意者不為祭謝移嗚呼神固(一作信)非吾知
雜詩
方春不種蘭終歲無自佩良田弗加芟徒穉亦無歲空
令雨露恩日夕被蒿艾安坐饑怨天此理果誰在
一日不為田百草已有根况復閒三時其穢何待論豈
不有錢鎛徒羞慵借勤歲晩憂不耕何獨議耡耘
毶毶晩春樹上下聚百蟲不有口似蠆則生尾如蜂設
不二者然亦徒生無庸清陰不可居晩歲還秋風
答問詩十二篇寄呈滿子權(有序)
今既愛盧仝蕭宅二三子之詩而猶恨其發之輕也
然忘其效而更重之則得矣逮子權之起予予實慕
之輒為十二篇其題亦不易子權所謂東墅諸子答
問者予獨廣之爾其水車之篇獨異于子權然特其
文則然吾知子權與吾與它知詩者謂為異也
鎛問耒
金堅雖不磨木曲亦已揉幸蒙主人用反要主隨走適
從慵耕兒雖功不見取良田常無收何塞不耕咎
耒答鎛(三首)
我用常在金任金適由木苟得金為用何惜木微曲幸
得主人隨不恤汗行犢必求隨主人我用誠不足
我用于主人良田無虚種主人不我以我適為無用不
知主人饑卒歲安自奉由來我求人孰與求我重
我必為人用不必用于人若也責不耕君其問諸田
耒問鎛
一畦失之荒爾力亦可耨天下方漫蕪爾功亦何有
鎛答耒
天下方漫蕪顧我適有庸使其已除脩我將何以功我
豈大無效自是用我慵
耒問斧
子斧誰爾為黑白太分别朝伐一樗死暮伐千樗蘖爾
終不自謀幾日不缺折
斧答耒
大樗吾猶伐小樗何畏蘖吾缺猶俟磨爾折將奈何
水車問龍
來何必召雲去何必飛天我名不為龍何能雨爾田
龍答水車
神龍謝子車子能未足多上潤雖已然下竭將奈何
水車謝龍
水車謝神龍下竭固無奈旱則我為用爾龍尚何謂
龍謝水車
神龍謝水車吾語爾來前爾雖用于人我亦用于天在
物固不同于用豈殊然水下高田乾爾能俯水取假人
不爾用爾售田責否吾雖身為龍動亦天所主天猶不
有命我安事為雨
中夜
晝日苦卒卒忽焉不加思長夜漫不眠起復日所為所
為浩多愧不與初心期虚云聖賢學實從庸俗歸雖耻
猶奈何長歌涕垂頤
書懷寄黃任道滿子權
西風吹雲空晴日露高曬駑馬無速騁歸客思遠届長
林剝霜紅遠水漾寒派露蟲悲自(一作目)咽風菊老尤介
昔予來方春熖熖樹生態今歸亦未幾馬踏落葉壊時
物固有然盛衰信難槪吁嗟為生勞黽勉計無奈伊余
有遐致久此困俗械嘗思擺絶去自放出世外高懷樂
天寬遠目斤人礙有田足晨昏有圃且葅菜父母不待
養妻子固易頼世孰得丘山亦孰失蒂芥人自能輕重
吾將守所愛六經老誠明萬古熟成敗得時為醯鹽滋
味和鼎鼐失猶有萬世令名自沽賣自視久已明決不
俟謀蔡寄詩侑子觴期子和而再
令旣有高郵之行而束孝先兄弟索余詩云
擾擾利學者久不可與謀讀書乃何為老不知軻丘弗
恤義所在務期高爵收嘗聞失則嗟不聞得之羞知誰
洪其源使世乘其流于今已汙漫更久將溯游嘗聞古
人言饕餮為共兜謂惡豈必多偷飽德弗脩不知自思
者捨此何所由故予早知懼誓將異人求寧為寒餓嗟
不同富貴謳此行况有獲師德高前修因嘗請子行勉
子無逗留于吾乃何有同病不獨瘳雖愛謂子然尚疑
子終不惜子有高材竿幢揭華旒苟能自擺去不為世
學囚行將見遠到強弩射弱菆何必請予詩自合治子
輈
酬束丈貺詩兼叙所懷
白日立中路犬去不形相夜以益自來何敢怨犬傷主
人忽加念謝怒犬無良盗子愧伏前有言願加詳見賜
固已多怒犬誠未臧
卜居
吾求一屋逮兩月貧不謀貴何以圖朅來自放就窮巷
幸得之喜何敢吁頽簷斷柱不相締瓦墮散地梁架虚
門無藩闌戸不閉時時犬彘入自居主人憐我莫自致
為我補葺加墍塗翻翻匠氏乃誰子頡頏作氣厲呌呼
羣庸洶洶助聲勢睥睨淩我要我酤歸來嘆息無自得
兩目纔致酒一壺徵多償少意不愜棄我忽去如逃逋
重來閴寂不可問依舊四壁編空蘆嗟予雖貧日猶㸑
可不善為盎釡謨外戶不閉古則爾今也盜賊通街衢
乞錢買籬作藩固更學關鍵防朝晡鄰翁問我乃何者
得無亦以自名儒王朝潭潭聚冠蓋幾人不載卿相車
子何布被不蓋肉浪自名士實則奴假為無能等編戶
猶可自擇安閻閭胡為慘戚卒困此去矣何屋不可徂
此居卑洼不待說四高中下流無渠夏霖連延久
積注往往竈下秋生魚始来圖此不自擇終見坐
與蚯蚓俱何况梁榱日蛀腐一仆非爾力可扶苟
求暫安急旦夕反以身就殞壓虞迺知窮則失自
愛死得正命有幾且翁乎爾言誠得矣我方困甚
非真愚
送李公安赴舉
行子冠上塵梁宋道傍土塵逐冠弊捐人来還復去馬
蹄日月長踏盡西北路近日何紛紛姿狀頗秀舉傳言
天子詔士得四方赴来如鵲翅翻去若蠅頭聚市兒屈
指計過百日未暮昔周方盛時得士纔十數唐虞此為
盛中復容女婦昔何稱才難今也寧異趣但恐所取異
今古殊尺度夫君乃高才久有及物慮今又奮絶去挺
拔欲自樹余窮非所知久有山林素但無百畝粟乃就
羣才賦仕道得亦嗟困窮失為懼二者各有命子亦何
所與
離高郵答謝朱元弼兼簡崔伯易
昔来何悠悠今去亦泛泛豈自果進退姑且便飲啗三
代去今遼士食久已濫徒死不為義可無苟石擔平生
墮百為且就役鉛槧束身入世程開口就人歉怒喜有
失得眉睫煩窺瞰野鳥或在籠山猿有終檻能安此為
命雖失亦何(一作何所)憾予嘗勇自明磨古得前鑑抱關賢
所容較獵聖或暫庶未負初學尚為神所監予行人之
嗟我笑不為頷子獨辱所厚以詩繫歸纜命和始自書
狂言庶非儳
山陽思歸書寄女兄
淮風晴舒舒楚水日夜流風能駕吾帆水可載我舟余
歸知幾時子望懸百憂念我兄弟寡商參各殊州十年
不一逢會合何所由幸逢子來歸與我相慰投甥兒入
吾牽甥女出我留子吾笑其間貧不知可愁心如熙春
陽樂若醉九酬憶我别子日將行更逗留泣恐傷子心
淚出仰目收别日纔幾時别思日九秋心隨西北風日
望東南樓主人仁且賢憐我羈旅游晨粳玉炊香暮酒
金注甌盤蔬羅春青豆脯兼夕鱐為食豈不美義咽不
下㗋要當歸子同半菽飽亦優始予志所學義當望軻
丘朅來與世評衆口忽起咻嘗觀世金朱此道久已偷
胡為不奮去附世如贅疣而子亦待人特以貧不謀參
差兩如此偃蹇勢略侔要當共引去逸出世網罘遐追
避世徒子與侍巾裘吾將亦娶婦力以石臼求買田結
歸廬種樹屋四周子居課桑蠶我出鞭耕牛教妻績以
筐使兒餉來疇坐笑忘歲時聚首成白頭歸乎當何時
詩以侑子謳
大舟
大舟無風帆不舉小舟㮄入青冥去舟中漁子呼且歌
夜半鬭魚誰得多
望花有感
春來幾時余不知但怪日日柳稍好我嗟無地自種花
常恐東風只生草誰家有園不可入時時縱足信自到
寒梅最香落已闌桃杏雖遲亦顛倒高枝飛鳥夜踏空
低樹狂兒日摧拗惟餘零落滿地紅主人更聽奴頻掃
歸來四顧慷慨歌要且傾酒澆顔酡春歸欲挽誰有力
河濁雖泣庸奈何
餓者行
雨雪不止泥路迂馬倒伏地人下扶居者不出行者止
(一作返)午市不合人空衢道中獨行乃誰子餓者負席緣
門呼高門食飲豈無棄願從犬馬求其餘耳聞門開身
就拜拜伏不起呵羣奴㗋乾無聲哭無淚引杖去此他
何如路㫄少年無所語歸視紙上還長吁
曁陽居二首
出無王事牽入不治居舍蒿藜入墻屋塵垢變几架糟
糠苟無憂智力取自暇逢詩即廢日得客輒㤀夜積懶
遂成性習勤反如詐幾不類怠傲愧耻將何謝
身非爵與官車馬久不謀家無田倉儲雀鼠非我仇朝
出從人居詩書講前修暮從兒子嬉歡笑何所憂閒將
筋力疲懶使志慮收斗稰尚煩送誰謂能無求
謝客二首
擾擾車馬客各以勢利奔自問閭巷人何為亦紛紛與
客成往還勉就俗所敦禮不經聖人頗厭後世煩欲問
無所得歸視紙上文以非孔子心尚拜陽貨豚乃知偪
仄間心跡久已安去矣可奈何更問來者門
蹮蹮出何為奄奄歸就卧不知身所謀徒與俗相和本
無聲利求(一作營)久厭車馬過詩書雖滿前奔走不暇坐
收身衣食餘抱病歲月破得不勝所亾進亦何可課前
躅杳(一作莾)難躋下愚旋易墮得勢有然爾命矣何可奈
(一作非所那)
春游
春風誰相呼鳥語到庭戶罷書起何游(一作往)繫馬城西
樹寧須客衆隨聊與春相遇高林美風竹疎影有清覆
可以便行坐解脫快巾屨日長天地寬飄戾飛雲度風
枝綠未柔(一作舒)日萼紅先露芳辰信可尚嘉興借無寓
舊聞黃公壚頗(一作屢)枉壯士顧予雖輕數子自適偶同
趣起解身上衣就貰青旗酤獨酌不待勸興至還自注
對物無所語似若喧嘩惡雖無歌舞歡幸可篇章賦乾
坤本閒暇人物自紛遽勞生曷不樂歲月失已屢酒闌
起四望落日不可駐饑馬自知家何須問歸路
送曹杜赴試禮部
霜風琅琅鳴鼓鼙鳥寒夜噪樹折枝居者不出行者歸
厩馬解銜車棄脂長河夜冰船就維百賈晏起朝閉扉
為問當今行者誰出門千里到何時母送拊背父嘆嘻
兒惜欲去哭挽衣上馬反顧紛涕洟非所願欲去何為
家雖有田豐歲稀所得償公不及私况望羶腥事庭闈
結髮從學今十朞始自有志徇孔姬豈願從世成依違
高堂華髮紆素絲暮年待子為光輝望我日久莫報之
苟得一笑辱弗辭况望(舊作得)三釜家無飢吾于二子久
所知怪其才高所就卑今乃語此誠可悲近聞天子變
典彛欲撥舊冗收新竒子行出仕適其期驊騮得路無
銜羈罷酒行矣無自遲去取天寵酬親慈
野步
久嬰末俗喧脫就綠野靜方求巾屨便那暇賓客命林
紅落春衰草(舊本作桑)綠爭夏盛時從老農語久佇行子聽
謂言勞苦後各以閒暇慶時逢瓶盎沽亦有肴核稱喧
嘲忽無次歌唱仍相詠酒闌紛起坐白髮忽(一作或)兩凭
兒乘㫄樹嬉牛卧前籬暝予方困俗累愛此近天性何
當從之歸買舍與相並
古風
古風何寥疎世方盛夸慕利塗劇先趨直軌迷曲駐渾
渾九河翻仡仡百川注分爭或多岐歛枕纔一趣睢盱
承至歡讋疊謝絶怒財得升斗多勉售形骸雇不知萬
鍾得孰與一日裕况承丘山羞願易頃刻遇誰能脫近
役自放就遐鶩航湖足菱魚拔野厭芼菇行招千古游
坐與來世語延風敞虚襟揖月坐嘉樹此意固有然童
兒未堪預
旅次寄寶覺訥師
小雨破宿暑曉風忽焉遒山深樹翳陰蜩蚻應已秋清
坐想高絶語言誰應酬豈不念一往抱病終自留羇旅
少往還有來或非儔命僕一謝之縱我冠屨休移牀上
高堂解書散牀頭于此有嘉興念世誰與謀獨思山林
人兹意可綢繆何當買田盧共遂兵壑游
寄呂惠卿吉甫兼簡林伯通
踆踆門外馬客至知謂(一作為)誰昔面尚未逢那論心相
知揖客拜上堂(一作拜客揖上堂)謝客辱弗遺寒暑相問酬唯
諾坐無為靜默近尤怨多言足瑕疵勉從客所論還顧
所學非念此廢無益對書坐長嘻(一作為此嘆無益廢書坐長嘻)獨思
同懷子念遠莫見之豈無寄我書歲晩得苦遲聞頗困
王事豈無閒暇時况有同僚賢相期在詩書人生天地
間常苦食所縻去就兩莫謀會合寧有期余病不自樂
舊學益以隳近者非所同遠者勞夢思江水日夕東道
塗宛而夷寄書當在勤無謂還往稀
答逢原吕惠卿
晨出趨長司跪生與之言偶然脫齟齬相送顔色温
歸舍未休鞍簿書隨滿門相仍賓客過欹午僅朝餐
平生性懶惰應接非吾真况乃重戕賊良氣能幾存
就夜甫得息閱我几上文開卷未及讀睡思已昏昏
自知小人歸昭昭復何云每于清夜夢多見夫子魂
側耳聽高議如飲黃金樽覺來不得往欲飛無羽翰
昨日得子詩我心子先論怪我書苦遲友道宜所敦
豈不旦夕思實苦案牘繁豈無同官賢未免走與奔
相見鞅掌間有言無暇陳嗟嗟兹世士無食同所患
念我力難任聞子謀更艱久知為之天安能怨窶貧
吾聞君子仕行義而已焉亦將達吾義肯遂為利牽
東海有滄溟西極有崑崙古來到者誰不過數子尊
子已具車航吾亦為檝輪欲一從子游不知何時然
寄崔伯易
擾擾閭巷士過我何所為屢來徒我煩不來我弗思少
年樂知聞喜與客子隨晩歲事恬默與世益參差騎馬
出尋人中路輒自歸歸來亦何樂書史自相期已與往
者親可無兹世違欲語無所得起視北雁飛念子遠千
里昔别今已朞寄聲雖云多所得竟亦稀近者忽報書
期我往就之不知予苦窮繫此不可離尚廹朝暮憂寧
有道路資人生少所同老去纔幾時予勢既若此子復
不肯來但恐百年間齟齬終莫齊詩以寄子招亦以寫
我悲
寄孫莘老
默默不自得勞勞非所任不與君子逢誰復明此心偶
客來自南口有千里音知無木索勤頗復山水吟對之
為一笑欣如獲千金宣城風物佳古語昔已忱太平又
其右道塗邈幽深溪流渺彎環山勢屹抱臨况復寂寞
人黃綬事陸沈公田秫既收客席酒屢斟悔予昔南浮
不往一就尋波濤忘日月疾病廢古今歸來就羈銜外
慮日已侵適時愧非才對客輒自瘖譬如火炙膚暫忍
久莫禁唯思百畝田為可足釡鬵投身脫世篏歛足蹈
古箴寄言所同懷相期在中林
夏日平居奉寄崔伯易兼簡朱元弼
天風變春和晝日差夏永門闌閉無事燕雀去益靜紛
翻詩書帙棄散懶收整時來就枕卧復可取窺省心恬
逐物閒迹闊與世屏鮮鮮南山暖秀色上脩嶺苟嫌安
坐慵還可遠游騁自緣智能薄反得閒暇幸交朋久相
遠疎懶欲誰警
幠幠庭下樹陰影日已敷癯癯閉門人簟席自卷舒高
枝就懸冠曲枝挂裳裾(一作襦)還来從此息卧視詩與書栢
栢門外客相從駕驪駒不知來何聞(一作為)乃肯顧我閭
呼兒往應門謂言出在途非我敢厭客非客與我疎以
予拙語言無以得客娛一不當客意恐與世患俱不如
兩相㤀何能效紛如
送朱明之昌叔赴尉山陽
朱侯拜書天上回去以身試百里障青衫飄若風外荷
借馬載出塵土上凖眉嶄嶄見天秀如立繫馬萬里望
身驅雖小胷腹寬沛如絶海橫秋漲久宜脫絶事高致
豈願卑冗勞俗狀高堂華髮親老矣四海無家寄几杖
世外言高信獨竒人前腰折嗟已強尉官雖小俸雖薄
猶有餘錢買甘養想當家帷奉顔面綵衣躬率婦子餉
詵詵兒女戲滿前累累諸兄坐相向人間此樂不可幸
一笑自足百辱當時清固應稀盗賊俗弊寧不煩笞掠
好偷閒暇事簡編思我寧無文字况
學子
𤨏𤨏來學子從我問古風謂(一作吾)言古之人學不求世
功以其明智餘施與天下同能知學為身自不恤窮通
童子顧我笑是言得無蒙斯道使可遵曾不聞父翁謂
言童子歸盍自謀厥躬吾不能爾言(一作吾能為爾言)亦不必
爾從
寄滿子權
昔心何悠悠今學益漫漫恭如浮江河浩不際涯岸生
雖樂文字勤不償几案重編空堆塵折簡久枯汗徒如
陳市肆表列環四畔已無探討勤胡可賢否按零丁晩
觀玄泯滅舊習彖得指來歲期失㤀去日算嘗聞勤惰
間已是愚知判蒙羞欲何顔避耻愧無翰不能䋲已怠
何力禁人叛文章觸世嫌議語限容竄時牽好惡卑俗
撓是非亂早衰奪舊剛多病襲新懦心經衣食難事廢
米鹽半何謀脫身去割跡與俗斷耕荒食新收鑿窒復
舊貫念生如冬冰至死僅春泮其間能幾時何恃苦自
緩翩翩淮南英顯顯士林觀方予未為遊辱子昔同閈
篇章覿新華論說聽橫捍包竒晩自走去實王府玩近
書何相撩頗以名見謾不知老者拙棄此久已斷方思
勇自樹解轡縱新駻行期拾春青采綬綰歸腕乖離思
舊歡遷徙就新絆無琴雖自歌有酒欲誰伴閒暇當寄
詩持此資賀換
暑旱苦熱
清風無力屠得熱落日着翅飛上山人固已懼江海竭
天豈不惜河漢乾崑崙之高有積雪蓬萊之遠常遺寒
不能手提天下往何忍身去游其間
寄王正叔
微生不過人氣力兩眇麼力學失自謀徑古趨今左病
世相䧟賊樹性期剛果豈不中是時然亦未嘗過奈何
衆好殊未語咻已夥倀倀獨何之去去銳亦挫忠言不
售耳直面屢得唾怒目瞋以環謗口熖而火出門先自
羞有衣恍疑裸過市不成步侣距侔鼈跛周旋不出扉
迷若蟻循磨人惡固為甚自厭近亦頗媚世定有術欲
學從誰可必也泥自售恐由此始禍賢子遠相問幸有
以教我得報速是宜翹企不容坐
雜詩效孫莘老
魚鰕無所能動輙困人得蛟鯨能則乖覆舟取人食龜
鼈雖謂殊刳剝同一劇龍不入網羅亦不為人識
犬羊養於人壯則人食之猛虎嗜人肉終昧獵者機豺
狼與狗同為害豈必威封狐能為人還作行子妻
雜詩呈逢原孫覺
鴻雁最知時未逃羅與網不能㤀稻粱千里安得往
鳴蜩腹空虚見啄因其響丹鳳穴九霄虞人常夢想
呼雞
雞呼雞來前犬嗾犬至止夫豈必可召役以食乃爾今
吾曷為悲人而雞犬為自計無自存西山謝夷齊
姚堅老見約偶成
初正布新和餘臘爭近候升騰陽力微恇怯老陰鬭江
雲蕩空碧(一作無據)疎(一作朝)雨沐清晝林梢釋冬枯土蘖壯
春蔟萎蕤風日舒刻畫山野秀關關先春鳥格磔弄晴
咮無人與調和終日自嘲詬唯君卜近適過我許來就
遷延日屢蹉嘆惜月復彀人生誠多故世事那可究唯
當自推置障絶俗慮寇休閒倘能偷疎懶當自宥徒行
苟憚勞借馬欲誰廏清酤如定攜佳客可先購勉之無
使遲梅萼已堪齅
初聞思歸鳥憶昨寄崔伯易朱元弼
去年春日花盛開嘗有鳥啼歸去來余詩告爾東海志
子笑屬我南山杯將希遐躅蹈高軼就拔去跡離俗埋
同時游者最誰上朱子峭擢淩春材門關午景卧正懶
過我呼號如春雷鄰驚偷窺婦女怪婢駭奔(一作棄)走兒
童咍門開納坐聽論列笑口侈哆傾胷懷寒菹半菽要
同飰虀醬叫乞喧鄰隈僧從南浮橐異角尉解西去亭
遺臺心爭誇漫詰蜒蜿目樂虚豁留崔嵬柳梢黲黲坌
晴絮杏花爍爍翻遺埃春湖平渟照空碧淮帆曉上攙
天桅西歸頗阨窮餓久南泛未免丐乞哀朅來隨人事
卑折忽自顧影漸低摧平時客坐不敢語苟以唯諾償
嫌猜胷中約結浩千萬到口不吐如横枚比來頗自撥
俗礙日傍竹樹良徘徊昏昏萬事置不省知已疎懶心
難裁一開春風動啼鳥猛若重睡忽喚回咨嗟歲月急
若失嘆息無地安蒿萊比于見人日加懶行恐合俗老
益乖不知飄浮寄兹世竟亦何計收形骸春林沾沾風
日好飛止自便宜爾諧何為猶道歸不得世間萬事真
悠哉
思京口戲周噐之
江南别日醉方醺貪愛青天帶水㾗忘却碧山歸路直
誤投浮世俗塵昏終期散髮江邊釣當有漁舟日繫門
但恨故人猶喜仕他時胷腹未堪論
寄束伯仁
身逐南舟去不廻匡廬留滯得裵回峰頭夜宿平看斗
巖下朝陰俯聽雷西顧波濤浮日月東歸天地入塵埃
何時得遂幽棲志常把韋編靜處開
對花
憂愁卒卒人無樂花草紛紛物又春安得無憂與無慮
對花還作笑歌人
春遊
春城兒女縱春遊醉倚層臺笑上樓滿眼落花多少意
若何無箇解春愁
春晩雨後
東風柔弱事春權劇雨無端轉愴然不惜好花都委地
却令遠草直平天龍蛇久蟄應思奮蛙蟈乘時已自先
綠柳由來却堪笑葉眉愁劇遂長眠
紙鳶
誰作輕鳶壯遠觀似嫌飛上未多端纔乘一線憑風去
便有愚兒仰面看未必碧霄因可到偶能終日遂為安
扶搖不起滄溟遠笑殺摶鵬似爾難
古鑑
一片靈光合有神不知鎔鑄竟何人春耕破冢衣冠盡
鬼手摩天日月新鑑面秪知西子姣照心難見比干真
主人深有收藏意當待清明不受塵
和束熙之雨後
獵獵風吹雨氣腥誰翻碧海踏天傾如何農畝三時望
只得官蛙一餉鳴何處斷虹殘冷落有時斜照暫分明
雷車收轍雲藏跡依舊晴空萬里平
幽居感懷寄滿子權
卜得幽居四絶鄰尋常庭巷斷蹄輪門前犬豕卧橫道
城上牛羊下視人滿眼夕陽閒草樹回頭歸路正埃塵
思君未見東來計何目雙眉對面伸
秋懷寄呈子權先示徽之兼簡孝先熙之
樹哭寒蜩草哭蟲何堪羈客憤時窮卒無可樂羣書外
百不堪言一嘆中雲黯暮天沉白日土塵平地斷清風
夫君若問秋來况淚滿遺編髮亂鬔
九日寄滿子權
懶將衰病照清流為有歸心欲白頭幸自好花開便笑
不甘為客見成愁長歌欲強秋風醉高處先輸俗子遊
我在無聊元亮死當年今日共悠悠
次韻子權京口夜宿見寄
寒江漠漠客帆稀獨泊扁舟望翠微已寫綠&KR0812;聊自適
更邀白鳥共㤀機水閒海月寒初上樹盡秋城碧自圍
嗟我相思邈千里不來同此兩㤀歸
答孫莘老見寄
高門鞍馬日光榮勢力紛紛起共爭偶以不能聊自便
敢于兹世獨求清生無人愧寧非樂死有天知豈待名
客食官居同是苟何須稱别異平生
登郡樓
江城朝雨濕晴煙樓上風帆送去船苟得息肩閒歲月
時來開口笑山川田園啼鳥三春日江海扁舟萬里天
何計脫身來此老青山白髮兩㤀年
感憤
二十男兒面似冰出門嘘氣五蜺橫未甘身世成虚老
待見天心却太平狂去詩渾誇俗句醉餘歌有過人聲
燕然未勒雄心在不信吾無萬古名
登瓜洲迎波亭
海面清風萬里寬偶來如已脫塵關自嗟客世無虚日
却被斜陽占盡山海鳥不來青嶂靜漁師歸去暮江閒
從來雲水有期約直待功成是厚顔
憶潤州葛使君
六朝遊觀委蒿蓬想像當時事已空(一作清談事竟空)半夜樓
臺橫海日萬家簫鼓過江風金山寺近塵埃絶鐵甕城
深(一作高)氣象䧺欲放船隨明月去應留閒暇待詩翁
何處難㤀酒
何處難㤀酒窮才世不知出門無直道開口礙當時白
髮無端速青山不忍歸此時無一盞何以活餘黎
庭草
平時已多病春至更蹉跎惡土種花少東風生草多客
愁渾寄淚野思不堪歌獨有詩心在時時一自哦
秋日寄滿子權
樓前春靄暗平林樓上人愁意思深未必薄雲能作雨
從來秋日自多陰三年客夢迷歸路一夜西風老壯心
欲作新聲寄遺恨直絃先斷淚盈琴
江上
羃羃荒城沒遠煙暮雲歸族忽相連春江流水出天外
晩渡歸舟下日邊杏萼春深翻淺纈柳花風遠聚晴綿
無錢買得江頭樹輸與漁人繫釣船
送聱隅黃先生
黃風吹土截天橫瘦馬着鞭驅不行尙說苦心酧直道
誰知白髮為蒼生平時志節恬忠藎常日公卿足仰成
雖有英䧺無用處却令老去買牛耕
寄介甫
天門簾陛鬱巍巍勢利寧無澹泊譏難與跖徒爭有道
好思吾黨共言歸古人踽踽今何取天下滔滔昔已非終
見乘槎去滄海好留餘地許相依
寄滿子權
窗前午枕夢㤀還門外清風晝掩關天下誰當千古後
牀頭自笑六經閒能將道繫窮通裏安用身干進退間
自愧公心猶有蔽清時無日不思山
寄都下二三子失舉
大學虀鹽共苦辛寒窗筆硯日相親梁王臺畔一分袂
揚子江頭三換春箧裏黃金須買酒鬢邊白髮解欺人
窮通得喪誰能定况是男兒有此身
次韻滿子權見寄
當世䧺圖不可懷退居蒿艾自沉埋門無來足荆生道
病不能鋤草上階自是直方為世易况將疎懶合人乖
無由與子同樵種回首平林浪可柴
病中
十日身無一日寧病源知向百憂生寒侵騏驥應方瘦
蠧滿楩楠豈易榮小閣晝閒書帙亂畫堂風靜藥羅聲
北山扶杖終歸去寄語巖猿莫曉驚
金山寺
萬頃清江浸碧瀾乾坤都向此中寬樓臺影落魚龍駭
鐘磬聲來水石寒日暮海門飛白鳥潮回瓜步見黃灘
常時戶外風波惡秪得高僧靜處看
登甘露寺閣
忽忽勞生歲月催時偷高迹山浮埃風沾草樹紅朝動
春入川原綠夜回欲出壯懷臨八極可無樽酒到高臺
江山不與人相語似待㤀言野客來
謝張和仲惠寶雲茶
故人有意真憐我靈荈封題寄蓽門與療文園消渴病
還招楚客獨醒魂烹來似帶吳雲脚摘處應無糓雨㾗
果肯同嘗竹林下寒泉猶有惠山存
太湖
西南無盡望吞恐罄吳郊海近私憑蓄天低不敢包蛟
龍宜自宅螾蛭莫令巢遠浦纔分點歸檣略認梢水乘
潮更闊地過底宜坳鳥截煙維斷風淩浪脊交大橋橫
作畫别岸缺成爻吟恐詩無氣圖憂筆費鈔歸輸范蠡
得官許季鷹抛去憶心應繫歸誇口定譊窮何須蹈海
來好卜編茅著戶生同隱居民釣自庖滄浪未容濯魚
枻夜停敲
宋詩鈔卷二十四
