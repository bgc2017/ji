宋詩鈔卷九十
内閣中書舍人吳之振編
劉克莊後村集(下)
挽方孚若寺丞二首
使君神雋似龍麟行地飛空不可馴詩裏得朋卿與我
酒邊争霸世無人寶釵去盡中年病珠屨來疎晚節貧
昔共誅茅聽瀑處溪雲谷月亦悲辛
斯人詎意掩斯丘六合茫茫不可求射虎山中如昨日
騎鯨海上忽千秋帝方欲老長沙傅寇尚能言博望侯
回首瀨溪溪畔路跛驢無復從公遊
挽方武成(左鉞)
丱角詩名出流傳海内誇師稱起予者翁問倩人邪惜
未參諸老猶堪擅一家從今崖瀑上誰共訪梅花
壽昌
山路泥深雪未乾病身初怕浙西寒新年臺歷無人寄
且就村翁壁上看
記夢
父兄誨我髧髦初老不成名鬢髮疎紙帳鐡檠風雪夜
夢中猶誦少時書
杜丞
憶冒重圍入孤城頼不亡戰功何日賞檄草至今藏舊
事歸詩卷新寒入箭創江邊逢杜杲髩髮各蒼蒼
久客
久客長安市人情薄似雲寧為絶交論不著送窮文白
髮長千丈黃金盡百斤故山春事動深恐廢耕耘
贈陳起
陳侯生長紛華地却以芸香自沐薰鍊句豈非林處士
鬻書莫是穆參軍雨簷兀坐忘春去雪桉清談至夜分
何日我閒君閉肆扁舟同泛北山雲
贈翁卷
非止擅唐風尤于選體工有時千載事祇在一聯中世
自輕前軰天猶活此翁江湖不相見纔見又西東
題壁
兒時挾弹長安市不信人間果有愁行遍江南江北路
始知愁會白人頭
挽李尚書二首
韓范止如此公乎事又難不陪冶城廟合殉定軍山璽
出千官賀弓藏一老閒琱戈提十萬猶記凱歌還
幕下多材雋于今盡策勛可憐狂處士曾揖大將軍久
戍兒郎老新招部曲分此生甘寂寞有淚濕高墳
哭左次魏(謩)
甫痛何郎夭丘明亦復然因思題墓上不若鬭樽前劒
馬為誰得琴書有女傳惟應十載下酡食雪堂僊(君與何立)
(可皆江淮同幕相繼殁于齊安)
寄永嘉王侍郎
珍重西清老書來訪薜蘿為邦應好在作佛竟如何花
押常衙少柑香盡坐多聞公須尚黑未害小婆娑
秋熱憶舊遊
塞上秋光冷似冰當年豪舉氣憑陵打毬不用炎方馬
按獵初調異國鷹山寨凄凉聞戍鼓水村搖落見漁燈
而今病暍茅簷底追記猶堪洗鬱蒸
哭李景温架閣(大有)
挾策說荆州那知亦闇投漫招温處士幾殺杜參謀出
幕有清議還鄉空白頭人間容不得下與阿翁遊(建寧丞相)
(其祖也)
送項季約赴衢教(符)
博士非如吏巍然道自居諸生趨避席太守揖升車朱
筆濃批卷青燈細勘書漢廷重文藻行矣召嚴徐
送張應斗還番陽
蕉荔漫山霧雨繁虬鬚客子悔南轅久留閩囝誰堪語
却憶番君可與言豪傑雖窮留氣在聖賢不死有書存
歸時洗換征衣了揀箇深山緊閉門
為圃二首
屋邊廢地稍平治装點風光要自怡爱敬古梅如宿士
護持新筍似嬰兒花窠易買姑添價亭子難營且築基
老矣四科無入處旋鉏小圃學樊遲
衰病歸來占把茅譬如僧葺退居寮因存橘樹斜通徑
怕礙荷花小著橋古有功名興釣築今無物色到渙樵
可憐歲晚閒雙手種罷無菁擷菊苗
挽表叔趙君任安撫(綸忠簡孫)
叔在兵間日書常笑我孱初云機會易晚歎事功難寂
寞郎官省荒涼上將壇遥憐會稽窆新種短松寒
蘇李泣别圖(方孚若故物近為人取去)
風雲慘悽草樹枯死笳鳴馬嘶弦驚鶻起熟看境色非
人間祁連山下想如此手持尊酒别故人此生再面真
無因中外健兒俱動色路傍觀者為悲辛歸來暗灑荗
陵淚子孟少叔方用事白頭屬國冷如冰空使窮廬歎忠
義茫茫事往頼畫存每愁歲久縑素昏即今畫亦落人
手古意凄涼誰復論
芙蓉二絶
湖上秋風起櫂歌萬株映柳更依荷老來不作繁華夢
一樹池邊已覺多
池上秋開一兩叢未妨冷淡伴詩翁而今縱有看花意
不爱深紅爱淺紅
同鄭君瑞出瀨溪即事四首
汗血名駒白玉鞭本初父子喜華鮮只今無復狂遊侣
自卸驢鞍古店前
鐡馬防秋記昔曾晚途消縮似寒蠅同時校尉俱封拜
誰伴將軍獵霸陵
北耗而今杳不知路傍羽檄走無時自憐滿鏡星星髮
羞見官中募士旗
老奴昔逐我西東捷似猿猱跳絶峰今日道旁扶一拐
乃公安得不龍鍾
明皇按樂圖
鶯啼花開春晝遟掖庭無事方遨嬉廣平策免曲江去
十郎談笑居台司屏間無逸不復覩教雞能鬭馬能舞
戲呼寧哥吹玉笛催喚花奴打羯鼓南衙羣臣朝見疎
老伶巨璫前後趨阿瞞半醉依玉座䄂有曲譜無諫書
金盆皇孫眞龍種浴罷六宫競圍擁惜哉傍有錦綳兒
蹴破咸秦跳河隴古來治亂本無常東封未了西幸忙
輦邊貴人亦何罪禍胎似在偃月堂今人不識前朝事
但見斷縑粧束異豈知當日亂離人說着開元摠垂淚
即事四首
買得荒郊五畝餘旋營花木置琴書柳能樊圃猶湏種
蘭縱當門亦不鋤無力改墻姑覆草多方存井要澆蔬
區區才志聊如此誰謂先生廣且疎
目為詩客不勝慙喚作園翁定自堪抱甕荷鉏非鄙事
栽花移竹似清談野人只識羹芹美相國安知食笋甘
(富鄭公事)晚覺齊民書最要惜無幽士肯同參
墻角新開白版扉時尋樵牧弄煙霏代耕豈若收躬稼
賜帛何如出自機湖海浪遊今已倦山林獨往未全非
百年只願身強健長為慈親負米歸
待鑿新池引一灣更規高阜敞三間縮墻恐犯鄰家地
減樹圖看屋後山身隐免貽千載笑書成猶要十年閒
門前驀有相尋者但說翁今怕往還
書事二首
竭海夷山氣力雄只愁無術駐顏紅却須擘劃千餘歲
多買丹砂置女僮(章子云人生豈不能擘劃得二三百歲)
因治陶朱術太精世間無物足經營更將郭璞書頻看
只恐青山盡鑿平
再和熊主簿梅花十絶(是時梅花已過因觀海棠)
色湥乍擣守宫紅片細俄隨蛺蝶風到得離披無意緒
精神全在半開中
薔薇難比况金沙一種風標富貴家我有公評君記取
惜花須惜海棠花
千株綘雪照滄灣應笑劉郎帶老顔尚有少年情味在
戲搜綺語續花間
鳳州宫柳昔曾攀亦醉瓊花芍藥間獨有海棠心未足
每逢多處必來看
别園水竹絶幽清花徑繁紅蘚砌青何處貴遊開步障
誰家生色畫深屏
徙倚溪亭惜墜芳恨無異域返魂香殘枝併恐風吹去
插在金瓶置坐傍
忽憶聯鞍過水西重尋前約未参差秪愁人議風流罪
屡出看花數賦詩
淡賞無煩羯鼓催解鞍便可坐莓苔莫將花與楊妃比
能與三郎作禍胎
旋挑野菜拾青梅又向花邊得暫陪各選一枝簮白髮
明年知與阿誰來
君憶東湖不久歸我思陳迹恍難追殷勤為報鶯花說
止有詩情似舊時
贈高九萬并寄孫季蕃二首
諸人凋落盡高叟亦中年行世有千首買山無一錢紫
髯長拂地白眼冷看天古道微如綫吾儕各勉㫋
菊磵說花翁飄蓬向浙中無書上皇帝有句惱天公世
事年年異詩人箇箇窮築臺并下榻今豈乏英雄
答惠州曾使君韻
先賢平易以觀詩不曉尖新與崛竒若似後儒穿鑿說
古人字字摠堪疑
送葉尚書奉祠
先生清夢繞林泉黃紙除書拜地僊報答吾君吾相了
徜徉某水某丘邊事光白傅求閒後銜似温公約史年
(温公領崇福祠十五年)笑向故山猿鶴說古來晚節幾人全
答留通判元崇
不見龍驤與驥馳紛紛蟲篆鬭蛛絲君侯傑出南方者
老僕終當北面之憶玉樹枝勞遠夢熏薔薇水讀來詩
自慙眼力非關令紫氣浮空懵不知
築城行
萬夫喧喧不停杵杵聲丁丁驚后土徧村開田起窰竈
望青斫木作樓櫓天寒日短工役急白棒訶責如風雨
漢家丞相方憂邊築城功高除美官舊時廣野無城處
而今烽火列屯戍君不見高城齾齾如魚鱗城中蕭疎
空無人
開壕行
前人築城官已高後人下車來開壕畫圖先至中書省
諸公聚看稱賢勞壕深數丈周十里役兵大半化為鬼
傳聞又起旁縣夫鑿教四面皆成水何時此地不為邊
使我地脉重相連
運粮行
極邊官軍守戰場次邊丁壮俱運粮縣符旁午催調發
大車小車聲軋軋霜寒晷短路又滑檐夫肩穿牛蹏脱
嗚呼漢軍何日屯渭濱營中子弟皆耕人
苦寒行
十月邊頭風色惡官軍身上衣裘薄押衣勑使來不來
夜長甲冷睡難着長安城中多熱官朱門日高未啓關
重重幃箔施屏山中酒不知屏外寒
國殤行
官軍半夜血戰來平明軍中收遺骸埋時先剥身上甲
標成叢塚高崔嵬姓名虚挂陣亾籍家寒無俸孤無澤
烏虖諸將官日穹豈知萬鬼號隂風
軍中樂
行營面面設刁斗帳門深深萬人守將軍貴重不據鞍
夜夜發兵防隘口自言敵畏不敢犯射麋捕鹿來行酒
更闌酒醒山月落綵縑百叚支女樂誰知營中血戰人
無錢得合金瘡藥
寄衣曲
征夫去時着紵葛征夫未回天雨雪夜呵刀尺製寒衣
兒小却倩人封題上有淚痕不教洗征夫見時認針指
殷勤着向邊城裏莫遣寒風吹腠理江南江北一水間
古人萬里戍玉關
大梁老人行
大梁宫中設氊屋大梁少年新結束少年嬉笑老人悲
尚記二帝蒙塵時烏虖國君之讐通百世無人按劒決
大議何當偏師如廣利一驢䭾載送都市
朝陵行
國家諸陵陷河北盜發寶衣斧陵木或言陵下往來人
夜聞翁仲草間哭何年却遣朝陵官含桃璀粲登金槃
悲哉人家墳墓各有主誰修永昌一坏土
破陣曲
黃旗一片邊頭廻兩河百郡送欵來至尊御殿受捷奏
六軍張凱聲如雷元戎劒履雲臺上麾下偏禆皆將相
腐儒筆力尚跌宕燕山之銘高十丈
挽陳北山二首
雖拜龍圖號自稱槃㵎翁生難招此老死可見文公斷
簡功夫久深衣笑語終空餘藏藁在虹氣貫山中
掘筆臨池慣殘書映雪勤今寧無古篆宋復有唐文荒
草周顒宅空山董相墳何時擕斗酒一酹墨溪雲
柬陳寺丞築城
事變相尋智亦新爛泥堆起石嶙峋斷無餘力謀蒸土
頗有傍觀哂寘薪自古虚心容議者即今枵腹役耕民
姑尤聊攝皆齊境莫遣郊封有詛人
答楊䨇
一生忠孝發於詩不為桃根與柳枝棗本流傳容有偽
箋家穿鑿苦求竒偶全要領慙輕典虚嘔心肝悔少時
澤畔纍臣搔白首孤吟不敢累親知
挽陳師復寺丞二首
已奏囊封墨尚新又擕神疏榻前陳小臣憂國言無隠
先帝如天笑不嗔闕下舉幡空太學路傍卧轍幾遺民
愚儒未觧天公意偏壽它人夭此人
歲晚滄洲築草堂却將逢掖換軒裳市朝共歎鳳高翥
世俗或疑麟不祥童子舉扶猶慷慨門人要絰更凄涼
衰殘無復相鐫切遺墨常留几桉傍
辛卯滿散天基節即事四首
老作黃冠返舊山尚支驛料破衙官孤臣毫髮皆君賜
獨坐風廊不覺寒
門廡無人殿未開白頭散吏久徘徊年年歲歲千秋節
長占羣官第一來
聞說都人競出嬉御街簫鼓倍年時相公入奏天顔喜
半夜揚州送捷旗
約已隆親禮不同鈞天無讌錫臣工太皇勲德侔高帝
陛下謙恭似孝宗
還黃鏞詩卷
曾伴靈芝湖上吟當年一悟至如今源流不亂知歸趣
篇什無多見苦心貫蝨工夫須切近膾鯨力量要雄深
暮年誰可談兹事盎有村醪且自斟
題陳遂卿隠居
蚤日稱雄翰墨林暮年里巷且浮沉諸君自負遺賢媿
處士元無謗國心(杜牧送薛處士序處士之名自負也謗國也)子佩子衿輸
少俊某丘某水揀幽深明時莫作逃堯計忽有弓旌底
處尋
題白渡方氏聽蛙亭
塘水拍隄科斗生想君亭子俯幽清黃梅雨足野田潤
牡麴煙收村墅晴莫信人嫌無理閙頗疑渠有不平鳴
畫堂方喜聽琴阮誰爱天然律吕聲
贈鍾主簿父子
旗鈴接迹向西馳丹桂靈椿並一時競說郎君能跨竈
頓令老子欲笞兒妙年不患錐無穎前輩曾言木就規
國相晏公元楚産何須千里遠求師
讀金鑾密記
仗下千官走似麕倉皇誰扈屬車塵禁中陸九艱危共
殿上朱三苦死嗔當日横身抗岐汴暮年避地客甌閩
小窗細讀金鑾記始信香奩屬别人(香奩集和凝作非致光也)
獲硯
二硯温如玉琢成信知天地有精英馬肝紫潤尤宜沐
鵒眼青圓宛似生未爱潘郎呼作友便教米老拜為兄
今年几案多竒獲應是窮儒命漸亨
再獲一硯自和
三硯聯翩買劵成絶勝玉杵聘雲英撫摩無粟向肌起
塗抹有花從筆生韞匵每愁逢暴客傾囊㦯恐費方兄
古來事業由勤苦不信磨穿道不亨
貧居自警二首
昨者匆匆擲印歸六年岑寂閉柴扉歲荒奴僅拾殘穗
日晏婢方羹苦薇寧渴莫賖鄰近酒儘寒不着借來衣
中年但祝身強健要卧松風坐釣磯
客過吾廬語至晡旋營鹽酪刈薪芻酒兼麟脯不時有
飯與魚羹何處無(荆公云何處無魚羹飯喫)力穡勿忘家世儉堆金
能使子孫愚俗兒未識貧中樂妄議書生骨相臞
寒食清明
寂寂柴門村落裏也教插柳記年華禁煙不到粤人國
上冢亦擕龐老家漢寢唐陵無麥飯山蹊野徑有梨花
一尊徑藉青苔卧莫管城頭奏暮笳
贈馬相士二首
嫗貌何妨至輔臣猴形亦有上麒麟伏波眉目空如畫
不是雲臺劒佩人(唐人嘲歐陽詢云誰令麟閣上畫此一獼猴)
荀卿初了心形者蒯徹安知背面哉别有精微書不載
待君見了季咸來
和南塘食荔歎
君欲和詩無匆匆唱首天下文章公今年荔子况倍熟
亭亭錦蓋高張空猿偷鴉啄牧童采林間殘顆猶殷紅
在昔唐家充歲貢吟諷何止杜陵翁南窮交州西蜀土
快馬䭾送如飛龍綘裳冰肌初照眼玉環一笑恩光濃
惟閩以遠幸免涴一顆不到温泉宫自從陳紫無眞本
皺玉晚出尤稱雄邇來雞舌擅瑰瑋贊香譽味萬喙同
麟臺仙人親題品天為此菓開遭逢乃知微物似有數
聲價亦與時汙隆列聖儉德被華戎微如淮白不敢供
奈何置驛奉私室安得木鐸觀民風山蹊谷塹目力窮
血肩踠足馳筠籠請公移此食荔歎置在薰風殿閣中
送眞西山再鎮温陵
父老香花夾路催朱幡那忍更徘徊弓張至此尤宜弛
珠去安知不復㢠海上有艘堪致粟洛中無篚勝生財
泉人畢竟修何福消得西山兩度來
題鄭寧文卷(西山作䟦)
昔侍西山講習時頗于函丈得精微書如逐客猶遭絀
辭取横汾亦恐非筝笛豈能諧雅樂綺紈元未識深衣
嗟余老矣君方少勤向師門扣指歸(西山先生編文章正宗如逐客書之類止)
(作小字附見内詩歌一門初委余衰輯余取秋風辭西山欲去之蓋其議論森嚴如此鄭君試以此意黍之可)
(也)
悼阿駒五首
吾老方期汝亢宗愛憐不與衆雛同豈知希世千金産
止作空花賺廼翁
長兄開卷每隨聲大母繙經亦諦聽眉目分明無夭法
恐緣了了與惺惺
北轍南轅有返期吾兒掣手去何之夢中玉雪來懷抱
愁絶鄰鐘喚醒時
眼有玄花因悼亡觀書對客兩茫洋情知淚是衰翁血
更為童烏滴數行
人生憂患本無涯強取瞿聃語自排吾母白頭猶念我
吞聲不敢惱慈懷
挽劉學諭(徐尤溪鹿卿之婦翁豐城人名履)
少游鄉校至華顛常以虀鹽飬浩然科舉法行無譽士
丘園禮廢有遺賢劉蕡下第人稱屈李漢編文後必傳
聞道諸郎皆秀孝拂雲華表看它年
送陳戶曹之官襄陽二首(珽)
丞相曾參督府謀郎君今復贊邊籌彼哉金谷飲長夜
去矣玉關防盛秋尺度豈能拘快士功名斷不在中州
習池水滿隄花豔安得相陪賦遠遊
幕府秋風事日生參軍匹馬去兼程起為楚舞何其壮
吟退吳歌在此行且喜峴山碑有跋不愁江表傳無名
老儒那復封侯夢止願躬耕看太平
病後訪梅九絶
夢得因桃數左遷長源為柳忤當權幸然不識桃并柳
也被梅花累十年(鄴侯詠柳云青青東門柳歲晏必憔楊國忠以為譏已)
先生歲晚被人疑梅畔渾無一字詩明月清風愁併案
野花啼鳥怕隨司
區區毛鄭號精專未必風人意果然犬彘不吞舒亶唾
豈堪與世作詩箋
和靖林間欬嗽時一邊覓句一邊飢而今始會天公意
不惜功名只惜詩
老子無粮可禦冬強鳴飢吻和寒蛩舍南舍北花如雪
止嚥清香飽殺儂
與梅交絶幾星霜瞥見南枝喜欲狂便欲佩壺擕鐡笛
為花痛飲百千場
一聯半首致魁台前有沂公後簡齋自是君詩無警策
梅花窮殺幾人來
春信分明到草廬呼兒沽酒買溪魚從前弄月嘲風罪
即日金鷄巳赦除
菊得陶翁名愈重蓮因周子品尤尊後來誰判梅公案
斷自孤山迄後村
題龍眠十八尊者
嘗聞天台境肉身往無從仁夫示此圖恍惚游其中應
眞一一若舊識或踞怪石臨飛淙山鬼投牒何敬恭天
女問法尤丰茸盆魚鬐鬛等針粟放去夭矯拏空濛山
深無人地祇出被服導從侔玉公前驅鷙獸後䕫魍徐
行殿以一瘦笻巉巉蒼壁謖謖松下有老宿眉雪濃石
橋滅沒雲氣斷似是鬼國非天工層冰融結挾怒瀑毒
虺噴薄含腥風至人于此方入定壊衲羃首枯株同等
閒一坐六十劫汝技有盡吾無窮書生往往談性命怵
以禍福猶皃童倒持手版口勸進對此寧不面發紅我
知龍眠筆外意要與濁世鍼盲聾退之云釋善變幻愷
之謂畫能神通幻耶神耶兩莫詰與子持叩西山翁
題林戸曹寒齋(取鄭介夫積雪冒寒齊之句)
舉世爭馳勢利場君于冷處看人忙不營摩詰散花室
只設蘇州聽雨床種果園林無虎守勘書窗几有螢光
直須喚起西堂老來向齋中伴石塘
過建陽二首
溪上重來兩鬢絲豈知拙政久猶思旄倪欲見葉公面
香火共存朱邑祠爭勸令君持酒琖不容老子閉車帷
誰言俗薄今非古我與斯民各秉彜
白布裙襦雪滿顚擕扶傴僂拜車前皆言庾氏相因粟
猶是君侯不飲泉自昔活民須有備即今去客愧無權
愚公老矣癡如故長把心燈望後賢
過章戴
曾向明時雪李邕又聞名在聘賢中憶言䲭吻施茅屋
忍見龜趺立栢宫杯酒昔常陪賀老雙溪終待哭喬公
情知客淚先難制鄰笛那堪咽晚風(君為閩漕欲請余為屬既而曰茅屋)
(設䲭吻乎遂止)
答李泉州元善
平生陳無巳白首欠吟債未嘗交馬吕况肯見章蔡附
熱生可鄙中寒死亦快吾方尚此友巾車與同載前瞻
有膺滂却顧有融泰要當堅一壁詎可立兩界恕乎行
誼虧希也名節壊史君惠良箴下走敢不拜懷哉道義
交異彼姑息愛
送趙信州
貧者惟言可贈行臨分握手盡交情馬于轡力窮時駭
鷗向機心動處驚齊士豈無堪客禮蔡人便遣作牙兵
遥知陌上羅敷女競看雙旌出勸耕
題趙子固詩卷
紫芝仲白俱仙去晚秀惟君擅士林字肖率更親手作
詩疑賈島後身吟九成合奏音方備三染為纁色始深
老去尤于朋友篤未忘几研琢磨心
題袁秘書文藁
場屋聲名淳紹初同時一軰曉星疎舉人尚記前鄉貢
天子亦呼行秘書出蜀詩堪編杜集涉湘文可補騷餘
中朝典冊須鴻筆何必然藜照蠧魚
題廬陵羅生詩卷
門巷蕭然人迹少華裾客子䄂文過織千機錦非常巧
熏一銖香已覺多持贈白雲情厚矣暗投明月愧如何
桃花水煖鱸堪鱠恨不相擕買短蓑
送王實之
欲去還留每自憐竟為吾子着先鞭孤忠盡見萬言疏
十口同登一葉船屈法相傳煩聖主上書俱貶愧前賢
南歸定過西山下細把行藏告墓阡
鄭丞相生日口號四首
王吕紛更尚治安史韓椓伐始凋殘廼知元祐調絃易
却是端平變局難
舒黯淹晉守相間平津千載有慙顔惜渠不見端平相
召了西山召鶴山
忤旨嬰鱗不自安明朝密啓與遷官百僚舉笏私相語
相國胸中得許寬
轉了頭廳屡乞歸已將傳舍視黃扉江湖不欠魚羹飯
直為君恩未拂衣
桐廬舟中即事
車前彎帽同聲散門外華簪一揖休惟有浙江潮好事
肯隨逐客到嚴州
田舍即事十首
去年贏粟尚儲缾又見新秧蘸水青野老逢人說慙愧
長官清白社公靈
村落爭看烏角巾略談北事向南人百年只有中州樂
世世無為塞下民
古來觀社見春秋茜袂銀釵盡出遊欲與魯人同獵較
可憐身世尚它州
蹴踘鞵尖塵不涴臂鷹袖窄樣新裁社中年少相容否
也待鮮衣染鬢來
鄰壁嘲啾誦學而老人睡少聽移時它年謹勿如張禹
帝問床前謬不知
田舍諸雛各雅馴男兒盍有藝資身古來醫卜多名世
莫學文章點涴人
條桑女子兩鬟垂車馬過門未省窺生長柴門蓬戶裏
安知世有二南詩
草草衣装挈自隨壻貧畢竟與齊眉絶勝京洛傾城色
鍊向侯門作侍兒
皃女相擕看市優縱談楚漢割鴻溝山河不暇為渠惜
聽到虞姬直是愁
溪上漁郎占斷春一川碧浪映紅雲問渠定是神仙否
艣去如飛語不聞
送徐鼎夫用廬陵通守博士戴文韻
一春風雨郡齋寒荒了麻姑老子壇(余嘗主仙都玉局觀)吏抱文
書排闥至客擕詩卷退衙看愁來鏡裏絲難染老去胷
中錦已殘若棹扁舟見安道為言歲晚習申韓
送趙叔愚赴潯州理掾
未奉三雍對聊為五筦行鄉書踰嶺少詩思入湘清遠
宦身差稳中州事日生向來幾離别此别最關情
寄徐眞翁侍郎
憶昨紛紛衆喙鳴怪君噤齘久無聲得非家客留廷尉
或是閨人沮仲卿白璧微瑕終古在黃金横帶霎時榮
從來公議無情甚莫遣蒙齋獨擅名
和仲弟二絶
一春簷溜不曾停滴破空階蘚暈青便是兒時對床雨
絶憐老大不同聽
鴈回杳杳渾無報鵲語啾啾似有憑忽得遠書看百過
眼昏自起剔殘燈
丁酉重九日宿順昌步雲閣絶句三首呈味道明
府
九月南州菊未黃芙蓉取次獻新粧不妨折取繁紅插
四海皆知兩鬢霜
只了年年作逐臣衣冠繿縷面埃塵偶逢令尹留連我
不畏狂生點涴人
先倩清風掃水軒更呼涼月倒金樽定知明府歸侵夜
縣郭留燈未閉門
挽鄭子敬都承
重入修門兩鬢絲延和累疏竭忠規立朝頗慕汲生戇
謀國不知晁氏危老去故人能有幾古來君子例無時
傳聞近事堪悲慨說向從前亦皺眉
次韻實之二首
孤臣去國四經春迹遠安知罪尚新蚤亦曾譏秦氏者
讒為與議濮園人懶箋光範干時宰且伴田家賽社神
醉倒不能愁世事倩他煙柳替含顰
向來歲月半投閒莫歎朝朝苜蓿盤身後芬芳聊自誑
眼前腥腐飽曾餐蟲雞一笑何須較花鳥相疏恐被彈
清議自為儒者設未應羈束老黃冠
再和二首
借屋城中又一春桃符萬口說清新向來曾上慶歷頌
老去甘為元祐人健論眞堪驚謟子固窮不肯媚錢神
吾評此士西塘比後進紛紛漫效顰
與君未得便安閒邊警偏能惱澗槃草地棗紅猶索鬭
田家稻白可能餐誰將鐡綆横江鎖莫靠琵琶出塞彈
處處衝梯楼上舞不應諸老自巍冠
挽南塘趙尚書
自從水心死塵柄獨歸公于易疑程氏惟詩取晦翁二
箴家有本孤論世無同不復重商㩁騎鯨浩渺中
次韻實之春日
梅醭朝衣塵滿靴曾穿細仗對延和角巾久已尋初服
錦帳何須戀舊窩能讀書人天下少不如意事古來多
半生寂寂因迂闊垂老方驚歲月蹉
再和
少小從軍事袴鞾祇今廟算主通和寇來復去兔三窟
民散未收蜂一窩(建炎有盗名一窩蜂)病覺風光於我薄老知書
册誤人多罪言著就深藏所自笑狂生壮志蹉
三和
長劒拄頤刀納鞾得如曝背趁陽和買鄰㡳用百里價
好事爭為十二窩異日史臣應有考同時朝士欲無多
與君死守西山學莫遣人譏末路蹉
四和
朱門畫鼓舞宫靴應笑狂歌似采和露坐一生無步障
春游是處有行窩紹興讜議誰當續元祐全人本不多
辦取九年同面壁未應末後話頭蹉
五和
頽然一榻懶巾靴二月東風尚未和雀闖屋簷來作宿
蜂銜窗紙去為窠牢愁余髮五分白健思君才十倍多
欲訪東臯賢鼻祖幾廻路與醉鄉蹉
六和
生怕將軍手涴靴安能柔軟舞靈和艱虞夷甫方謀窟
老懶堯夫少出窩時事絫棋如許急春愁抽繭未為多
終南一徑非常捷自是吾徒問路蹉
五月旦日鷄鳴夢䄂疏墀下先君問言何事答曰
猶素論也先君太息稱善聞追班聲驚寤以詩
識之
夢中候對殿東廂邂逅先親問答詳碓磨不能移素論
曝芹終欲獻清光觸屏訓謟生猶臭攀檻傳名死亦香
君父臨之安所避凌晨起坐涕淋浪(棋京云如劉安世碓搗唐磨止說元)
(祐是)
題趙别駕委齋
乍看華扁費尋思徐叩微言極坦夷無可奈何安命者
吾非惡此欲逃之萬羊賦禄渠前定二鳥蒙恩彼一時
郤被委齋參透了不求符竹止求祠
讀邸報二首
並驅華轂適通逵中路安知判兩岐邪等惟余尤甚者
好官非汝孰為之纍臣放逐無還理陛下英明有寤時
聞向蕭山呼渡急想追前事亦顰眉
瑶編對秉初修筆粉署同擕夜直衾虎既蒙皮甘搏噬
鶴因瘡羽久呻吟盡歸一網機猶淺横說三綱害最深
想到鄮山多暇日軻書毋惜細研尋
自和二首
横身久塞楊朱路灑泣俄悲墨子岐陋矣射鉤而中者
壮哉鳴鼓以攻之侍讀自無遷府分(梅詢晚年指其足曰是中有鬼使我)
(不至兩府)中丞還有僦船時(舒亶去國僱客舟歸)八風舞罷君恩歇贏
得閒愁上兩眉
貴豪渠已重金帶貧病儂猶舊布衾鍾阜觧仇無宿憾
(荆公與吕吉甫觧仇)荆江感事有新吟(山谷有荆江書事十絶建中初所作)早知餘
耳交難保晚覺王何罪未深白首還鄉應閉戶斷無保
社可追尋
和實之讀邸報四首
祝鮀非是佞莒僕未為凶鬼谷從横舌終南詭秘蹤斷
無麟在藪獨有鼠穿墉千古誰儔匹依稀似敬宗
穿鑿彊揮塵跳梁勇執弓矯誣天亦怒驅逐國為空笑
裏刀常有盟邊甲巳衷拾遺端可拜誅佞筆生風(張萬福拜)
(拾遺王仲書等于延英門下)
外觀殊偉岸内禀極憸柔欲取漢清議盡投唐濁流鬼
車鳴甚惡猛虎死方羞芳臭須臾判哀哉不善謀
一抨初駭聽雙淚漫求哀極口誣賢者甘心譽彼哉(其人)
(嘗引管仲見擊)早知豺不食安用鴆為媒試問高陽里迎車幾
兩來
再和四首
狐鳴工作祟鴉譟每為凶曾覿初尸罪丘門永削蹤謀
身眞有窟鑿趾欲無墉(鑿墉之趾以益其高)力擊延齡去堂堂似
亢宗
舊知偏下石遠避亦傷弓留落周南衆蕭條冀北空萬言徒
飾詐雙淚却由衷王績何曾醉劉蕡本不風
噬人侔虺毒害物比猫柔(李義府柔而害物號人猫)清議姑驅逐寬恩未
放流劍誅張禹佞扇障禇淵羞諫筆非私忿惓惓為國謀
伏閣何其壮登舟得許哀人多稱快者上豈少恩哉惡
草毋留種夭桃不待媒九重方遠佞寧放鄭詹來
挽李卿儔老
苦說兵財少臣非怯塞垣上思前語騐人嘆左遷冤老
大雲中守風寒國北門故交頭白盡空為賦招魂
洛陽橋
周時宫室漢時城廢址遺基剗已平乍見橋名驚老眼
南州安得有西京
同安
城不能高甫及肩臨風搔首一懷賢當時矮屋今存否
曾著文公住四年
龍溪道中
曠土茫茫無主名朱門唯恐籍分明老農猶記淳熙事
太息文公志未行
潮惠道中
春深絶不見妍華極目黃茅際白沙幾樹半天紅似染
居人云是木綿花
循梅路口四首
贑客紛紛露刃過斷無徼吏敢譏訶身今自是牢盆長
較爾能賢得幾何
道吏倉忙乞調兵未應機動遣鷗驚傳聞老子單車至
慚愧偷兒讓路行
鈔法如弓末愈張可堪于此更求詳秪應新執牙籌者
拾得研桑肘後方
三十年來邊宿兵大農無計飽連營元來有箇浮鹽策
南渡諸賢未講明
白雲庵
太行以北海豐南我與梁公各有慙皃五十餘親八十
可堪來宿白雲庵
東坡故居二首
嘉祐寺荒誰與葺合江樓是復疑非已為韓子騎驎去
不見蘇仙化鶴歸
惠州副使是新差定武端明落舊階盡遣秦郎晁子去
只擕周易魯論來
豐湖三首
岷峨一老古來少杭穎二湖天下無帝恐先生晚牢落
南遷猶得管豐湖
小米侍郎生較晚龍眠居士遠難呼不知若箇丹青手
能寫微瀾玉塔圖
作橋聊結衆生緣不計全家落瘴烟内翰翻身脱犀帶
黃門勸婦助金錢
羅湖三首
平生不作賈胡留怪底江邊未發舟瀧吏不須前白事
更忙定要看羅浮
中州無地堪投足垂老擕家泛瘴江不爱朱丹畫車轂
且貪紫翠入船窗
異境微茫在半霄僊人垂手下相招老來尚有君親念
未敢相陪過鐡橋
扶胥二首
一陣東風掃曀霾天容海色豁然開何須更網珊瑚樹
祗讀韓碑也合來
前祭京師奉祝詞尊嚴不比百神祠臺家今歲籌邊急
黃帕封香已過時
唐子西故居二首
一州兩邊客無地頓竒材方送端明去還迎博士來
無盡頗縱横晚方攻蔡京猶稱賢宰相應為客先生
即事四首
香火萬家市煙花二月時居人空巷出去賽海神祠
東廟小皃隊南風大賈舟不知今廣市何似古揚州
瓜果跽拳祝㬋羅撲賣聲粤人重巧夕燈火到天明
吾生分裂後不到舊京遊空作樊樓夢安知有越樓
藥洲二首
役民如犬馬國破作降俘往往湖中石宣和艮嶽無
怪怪竒竒石誰能辨醜妍莫教贊皇見定輦入平泉
廣州都試(時攝帥)
自昔番禺統府雄君恩暫許領元戎不羞短髮垂肩白
且爱前旌照眼紅筆久不靈妨草檄臂新無力怯開弓
即今超距多梟俊安用輜車載此翁
燈夕三首呈劉師
士女如雲服珥鮮暫陪獵較亦欣然清于坡老游杭市
儉似乖崖在劒川使指何功煩卜夜遨頭此念可通天
粤人擁道千層看不見狨鞍三十年
陌上遊人趁管絃豈知君相尚籌邊細聽野老交談處
猶記兵端未動前草市收燈如許早端門瞻蹕定何年
書生晚抱憂時志歸畫殘灰理舊編
白鶴故居
天稔中原禍朝分黨部争當年誰宰相此地着先生故
國難歸去新巣甫落成如何鯨浸外更遣打包行
唐博士祠
博士位猶卑投名入黨碑今觀名世作多在謫官時太
史沅湘筆儀曹永柳詩新祠綿蕞爾未盡復遺基
六如亭
吳皃觧記眞娘墓杭俗猶存蘇小墳誰與惠州耆舊說
可無坏土覆朝雲
再題六如亭(余既修廢墓立仆碑或者未解此意明年北歸賦此解嘲)
昔人喜說墜樓姬前輩尤高斷臂妃肯伴主君來過嶺
不妨扶起六如碑
十五里沙
只見如山白浪飛更堪動地黑風吹渺茫直際九州外
洶湧常如八月時河伯豈能窮海若靈胥僅可嚇吳兒
惜無散髮騎鯨友共了南遊一叚竒
送項使君季約二首
世有凝香樂君侯摠未知清齋燈火夕閉閣荔支時郡
小留難住民愚去始思兩年案頭筆一字不容私
但見兩眉顰何曾一饌珍節如僧更苦家比郡尤貧琴
鶴均為贅蓴鱸頗切身蕩山有來雁莫惜寄聲頻
送王梅州二首
州境與潮鄰徐行止浹旬瘴鄉均一氣監子亦吾民日
晏煙嵐歛兵餘戶口貧定將田里事閉閤細條陳
禍始自三槍菑猶被一方帝將安渤海君肯薄淮陽老
手何憂斵新眉尚費粧漢庭褒郡最早晚入為郎
辛卯春日
甫報弓旌召俄聞彈射攻正如飲甘露(諸不能受人惡言如飲甘露者)
(不名為有力大人語見佛書)又似斬春風雲夢吞伊輩須彌納箇中
故山多芋栗不必問狙公
挽唐伯玉常卿
身自無安處昇州更廣州逐教子方去死到了翁休鳳
至虞廷喜麟亡魯野愁憂時兼悼友白却九分頭
送居厚弟堂禀二首
俱被光華遣同歸寂寞濱吾灾因抱槧子咎在埋輪記
憶煩明主招徠到遠臣要須留晚節它日白先人
怕與親朋别那堪送子行天威難俟駕秋暑勿貪程若
見知名士為言不慧兄孤危托君相耕釣畢殘生
居厚不果行次韻二首
物色來林下安排起海濱居然蒙錦穽幸未駕蒲輪非
我瑕疵女云誰毁譽臣只愁從此去未易致虞人
祖帳方㳙吉公車已尼行若非露消息未免迫期程水
菽姑娛母茅柴且酌兄未應天禄閤便欠一更生
送陳霆之官連州
地接湖南境孤城若箇邊茆寮愁問宿峽石善驚船官
小無迎吏詩工有續編古人高妙處不過覧山川
和張簡簿尉韻
舊案依稀在栢臺寄聲杭本莫翻開騎驢導從兩黥挾
羅爵門庭幾客來務觀可堪供史草補之不會作宫梅
男皃盍建横行策免使君王歎乏材
送李用之察院赴潮州
昔在番禺鬻筴時瞽言不敢計從違固知國有三空患
乂欲民無再㩁譏篛裹為生尤瘠薄牙籌所積恐纖微
公卿文學方矛盾應待囊封決是非
書事二首(潘柄考亭門人陳均福公族子皆年七十餘而客死)
謙之紼翣迎歸福平甫灰釘送返莆空累兩家營後事
借留四壁遺諸孤學徒誰是單傳者史藁曾經乙覧無
貧富皆當終牖下招魂何處有神巫
二士平生極好修簞瓢之外尚何求暮年更傍誰門戶
故國無如某水丘華簀殊非爱曾子短衾自可覆黔婁
小車處士差安稳十二行窩取次游
送葉士巖二首
曾約還轅訪爵羅幾廻掃榻佇經過待先生敬雖如此
與老人期奈後何走馬看花消許急殺鷄為黍誤儂多
吳中故舊還相問一臂偏枯兩鬢皤
向來參請徧諸方恍惚如癡亦似狂雪與膝平猶未退
斤從鼻過了無傷拈花弟子知誰悟撼樹羣兒不自量
極欲為君露消息天寒日短話頭長
甲辰春日二首
買牛搜粟向蠻煙衰病安知璧偶全使者召歸曾四輩
臣之得罪又三年柳劉漏語誰云爾綘灌憐才定不然
縱使有泉堪洗耳先生此媿若為湔
學問過時已悍堅文章垂老未精專薰琴何患無賡載
秋扇明知有棄捐舊讀温尋渾不記新吟鍜鍊久方圓
此生幸不當詞翰免被人嘲上水船
題小室二首
已向深林卓小庵是中僅可着禪龕士師何止三無愠
中散居然七不堪一去重華那復得方當盛漢勿多談
近來弟子俱行脚誰伴山僧面壁參
阡陌東西山北南半生常帶散人銜何曾雲夢芥八九
一任狙公芧四三閤上大夫投欲死甕間吏部寝方酣
可憐子駿無家法下見先人面有慚
送表弟方時父
棄置空村飽世情高軒乃肯顧柴荆韓甥殷浩貧親戚
李益盧綸外弟兄兩鬢蕭疏驚老大一燈明滅話平生
刺桐花下逢予季多致詩人未害清
贈施道州二首
施先生學有源流家自長安徙益州疇昔建牙當一面
秪今失國託諸侯身僑嶽麓無生計目斷岷峨起暮愁
聞道漢庭須黼黻蜀珍那得此淹留
烽煙突過劒門關西顧于今尚未寬早晚相如通僰道
蒼皇子美問長安拮据自笑營巣拙枘鑿明知合轍難
縱有望鄉樓百尺淡煙衰草莫凭欄
夢方孚若二首
仙鬼微茫果是非不如遼鶴有歸期鑄成范蠡何嗟及
繡作平原未必知歌扇舞裙風雨散野田荒草古今悲
可憐一覺寒忩夢猶記聯鞍出塞時
寤寐中原獨着鞭往來絶域幾餐氊封侯反出李蔡下
成佛却居靈運先八百里烹饗軍䏑九千縑輦作碑錢
秪今誰是田横客回首荒坵一慨然
哭孫季蕃
每歲鶯花要主盟一生風月最關情相君未識陳三面
皃女多知柳七名自有菊泉供祭享不消麥飯作清明
老身獨殿諸人後吟罷無端雪涕横
懷曾景建
曾有舂陵逐客篇流傳哀動紫陽仙安知太白長流處
亦在重華野葬邊碎板一如坡貶日蓋棺不見檜薨年
誰云老眼枯無涕聞說臨川即泫然(蔡季通貶道州君餞之云四海朱夫)
(子徵君獨典刑青雲伯夷傳白首太玄經有客憐孤憤無人問獨醒瑶琴空鎖恨絃斷不堪聽晦翁喜之手書)
(其詩君亦貶死道州異矣)
内翰洪公舜俞哀詩二首
憶昔端平典册新三麻九制筆如神内庭喚作眞學士
晚輩推為老舍人垂死遺言尤苦口平生諫疏最嬰鱗
建卭不作于潛死誰為君王說厚倫
回首揚州一夢餘故交已直玉堂廬寒暄未省通君實
窮薄空煩誦子虚甚媿丈人干甫厚孰云夫子不回如
(君除中舍舉余自代)殘年無復陪精論開闔平生幾幅書
送李漕用之二首
斜飛慶歷黃華遠捷出熙寧使指新但記歐公更此職
不知趙濟是何人(為常平劾富公者)剡章徧及孤寒士奮筆先
誅聚歛臣自歎暮年衰颯甚羡君老手獨埋輪
漢廷鹽鐡議交攻有詔姑惟舊法從聞道嶺南歌聖主
一如河北感仁宗向舒自是堪王佐桑孔安知富大農
它日公歸奉清問可無鯁論贊烹封
答謝法曹
二詩簡澹掃穠華作者幾無以復加璧十五城方定價
桃三千歲一開花選騷意度卑唐體晉宋文章讓謝家
莫道老夫今耄矣平章此事不應差
三月二十一日泛舟六絶
少游欵叚何從借伯厚雞棲未易求看取後村翁簡徑
百錢聊税一漁舟
橋低水漲過船難旋拆船篷復旋安未免屈蟠篷底坐
誰教君爱切雲冠
雖沈璧馬計安施倏忽桑田變渺瀰說與神通君看取
潮頭不到艮山祠
溪北溪南一雨通山村佳處便掀篷老身不怕無安處
着在漁翁保社中
稚子呼牛婦饁耕早秧水足麥風清老農喜極還垂涕
白首安知再太平
本朝耆舊數君宗老監軒昂洛社中後五百年人定說
過江復有戴花翁
三月二十五日飲方校書園十絶
纔入中年會面難安知白首此團藥不妨時駕柴車出
只作初騎竹馬看
伯兄廼漢司徒掾季子亦唐行秘書只願荆花常爛漫
莫令瓜蔓稍稀疎
自古根深枝葉蕃百年喬木到今存只留諫草傳家世
莫着軺車辱戶門(禇彦回以軺車給從弟照照大怒曰着此辱門戶)
西舍鳴笳索賦詩東家拽石請書碑眼中除却壺山外
多是新知少舊知
呼來不許望清光麾去奚堪作省郎莫是身後劉快活
插花重入少年場
石室千年不復開庭花無語委蒼苔席間舊客惟枚叟
白髮重將屐齒來
空留蘚石仆斜陽不見竒章與贊皇何必雍門彈一曲
蟬聲極意說凄涼
百年如電復如風昨日孩提今日翁乍可生前程醉漢
也勝死後諡愚公
早退分明勝一籌年行六十復何求東門瓜與南山豆
誰道君恩薄故侯
後有良工識苦心今無善聽孰知音老來字字趨平易
免被兒童議刻深
送王實之倅盧陵二首
芻言當日偶然同白首家山各固窮海内僅存一畏友
人間遂有兩愚公似聞黃閣登迂叟且向青原訪醉翁
此士未應無着處棲棲十載六治中
君去江邊春色濃郡花照席萬枝紅守分風月元非贅
吏白文書但託聾黃本何堪處秦觀白麻近已拜申公
早歸了却蘭臺史莫久吟詩快閣中
挽湯仲能二首
拔起眞三秀分飛秪二難怕趨丞相熱寧忍後山寒(闕)
老徒書局徂徠不諫官如何令國奕白首局傍觀
訃至聾三日悲來贖百身太丘州里化伯起子孫貧零
落歐門士消磨濮議人殷勤齎掬淚一灑素車塵
題方友民詩卷
删定實惟曾大父文忠况是老先生力行所學斯無媿
偶發于詩亦有聲合止笙鏞成雅奏抉挑草木示微情
嗟予公事君歸興不得相從細講明
題餘干姚三錫書鈔
頃傳湯序心傾挹兹得姚鈔手闔開朱子所疑非孔傳
漢儒之罪甚秦灰時清縱未經筵召歲晚寕無掌故來
攬轡遠臣慙力薄不能為國論遺才
追和南塘韻呈湯伯紀尹子潜
誄南浦了誄餘杭各掩新丘若釡堂不見天球在東序
競吹宫篴奏西涼後生誰附青雲傳故吏惟餘白首郎
浩歎縹縹雙鳳遠老身如雁漫隨陽
題蔡炷主簿詩卷
舊止四人為律體今通天下話頭行誰編宗派應添譜
要續傳燈不記名放子一頭嗟我老避君三舍與之平
由來作者皆攻苦莫信人言七步成
九日登辟支巖過丁元暉給事墓及仲弟新阡二
首
絶巔萬籟盡沈沈重倚欄干感慨深古佛龕中苔上面
故交冡上樹成隂山無白額妨幽討野有黃花且滿斟
莫怪裴徊侵暮色老人能得幾登臨
歴歴向時遊覽處重來年已迫桑榆大衾尚欲同林下
華表安知忽路隅自古曾悲摘瓜蔓即今不共插茱萸
人生患不高年爾到得年高萬感俱
答循倅潜起
别後書稀夢亦稀忽傳尺素到柴扉不知天驥方徐步
將謂雲鵬久怒飛句律斬新過似舊姓名略是復疑非
長官僊去賓朋散存者依稀有杜微(亡友鄭君瑞為閩清宰君為主簿余)
(始識君于縣齋)
宋詩鈔卷九十
