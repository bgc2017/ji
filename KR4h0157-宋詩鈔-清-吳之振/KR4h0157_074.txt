宋詩鈔卷七十四
内閣中書舍人吳之振編
楊萬里南海集鈔
庚子正月五日曉過大皐渡
霧外江山看不眞只憑鷄犬認前村渡船滿板霜如雪
印我青鞋第一痕
危沙崩岸欲侵墻直下清江百尺強過了筍輿元未覺
忽然回首冷思量
之官五羊過太和縣登快閣觀山谷石刻
廬陵山水說西昌天遣金華印此邦詩本道他將取去
如何遺下一澄江
萬安道中書事
玉峰雲剥逗斜明花徑泥乾得晩行細細一風寒裏暖
時時數點雨中晴
攜家滿路踏春華兒女欣欣不憶家騎吏也忘行役苦
一人人插一枝花
過皂口
贑石三百里春流十八灘路從青璧絶船到半江寒不
是春光好誰供客子看猶須一樽綠併遣百憂寬
曉過皂口嶺
夜渡驚灘有底忙曉攀絶磴更禁當周遭碧嶂無人迹
圍入青天小册方半世功名一雞肋平生道路九羊腸
何時上到梅花嶺北望螺峰半點蒼
步過分水嶺
路險勞人役儂須下轎行石從何代落蕨傍舊根生古
樹無今態幽泉有暗聲只言章貢近猶自兩三程
憩分水嶺望鄉
嶺頭泉眼一涓流南入虔州北吉州只隔中間些子地
水聲滴作兩鄉愁
嶺北泉流分外忙一聲一滴斷人腸浪愁出却廬陵界
未入梅山總故鄉
社日南康道中
東風試暖却成寒春恰平分又欲殘淡着煙雲輕着雨
近遮草樹遠遮山人行柳色花光裏天接江西嶺北間
管領社公須作葉在家在外匹如閒
小溪至新曲
人煙懡㦬不成村溪水微茫劣半分流到前灘忙似箭
不容雨點稍成紋
只愛孤峰惹寸雲忽驚頭上雨傾盆北來南去緣何事
路上君看屐子痕
晚雲解事忽離披放出千峰特地竒欲揀一峰誰子是
總如筆未退尖時
懊惱春光欲斷腸來時長緩去時忙落紅滿路無人惜
踏作花泥透脚香
六月十九度大庾嶺題雲封寺
梅山未到未教休到得梅山始欲愁知道望鄉看不見
也須一步一回頭
題南雄馹外計堂
攜家度嶺夜乘槎小泊淩江水北涯二月山城無菜把
一年春事又楊花舉頭海國星辰近回顧梅山草樹遮
客子相逢聞好語看山只欠到南華
二月二十三日南雄解舟
昨夜新雷幾地鳴今朝春漲一篙清順流更借江風便
此去韶州只兩程
水没蒲芽尚有稍風吹屋角半無茅急灘未到先聞浪
枯樹遥看只見巢
舟過黃田謁龍母護應廟
遠山相别忽相尋水到黃田漸欲深見說前頭山更好
且留好句未須吟
舟過謝潭
夾江百里没人家最苦江流曲更斜嶺草已青今歲葉
岸蘆猶白去年花
碧酒時傾一兩杯船門纔閉又還開好山萬皺無人見
都被斜陽拈出來
三月一日過摩舍那灘阻雨泊清溪鎮
一聲霹靂霽光收急泊荒茆野渡頭摩舍那灘衝石過
曼陁羅影漾江流山纔入眼雲遮斷船去追程雨見留
夜宿清溪望清遠舉頭不見隔英州
過盡危灘百不堪急驚絶壁翠巉巉倒垂不死千年樹
下拂奔流萬丈潭隔岸數峰如筆格倚天一色染青藍
眞陽此去無多子到日應逢三月三
小泊英州
人人藤葉嚼梹榔戸戸茅簷覆土牀只有春風不寒乞
隔溪吹度柚花香
數家草草劣無多跕水飛鳶也不過道是荒城斗來大
向來此地着東坡
過眞陽峽
莫道無人徑亦窮尚餘碧篠伴青楓白雲不是從天降
坐看生從翠崦中
仰見青天尺許青無波江水不勝平只驚白晝山竹裂
杜宇初聞第一聲
榕樹陰中一葦横鷓鴣聲裏數峰青南人到此亦腸斷
不是南人作麽生
晨炊光口砦
泊船光口薦晨炊野飯匆匆不整齊新摘柚花薰熟水
旋撈萵苣浥生虀儘教坡老食無肉未害山公醉似泥
過了眞陽到清遠好山自足樂人飢
過沙頭
過了沙頭漸有村地平江闊氣清溫暗潮已到無人會
只有篙師識水痕
船中蔬飯
食蕨食臂莫食拳食笋食稍莫食根何曾萬錢方下箸
先生把菜亦飽去嶺南風物似江南笋如束薪蕨作籃
先生食藉幾萬卷千巖萬壑皆厨傳
清明日欲宿石門未到而風雨大作泊靈星小海
風雨從來海外天靈星海裏泊樓船坐吟苦句斟愁酒
也是清明過一年
峽山前夕石間行泊得船時破膽驚驚到今宵已無膽
聽風聽浪到天明
一生行路竟如何樂事還稀苦事多知是風波欺客子
不知客子犯風波
西園晩步
龍眼初如菉豆肥荔枝已似佛螺兒南荒北客難將息
最是殘春首夏時
得夀仁夀俊二子中塗書二首
二子别我歸兼旬無消息客有饋荔枝盈籃風露色絳
羅蹙寳髻冰彈濺粘液老夫非不饞忍饞不忍喫急呼
兩健步為我致渠側點數川陸程幾日當還役惟愁香
味壊色變那敢惜十日兩騎還千里一紙墨把書五行
下廢書雙淚滴不如未到時當喜翻不懌
子壯祗覺幼子學祗覺遲二子忽頎然語離又作悲今
年來官下二子暫我隨懸知住不久且復相從嬉鶴書
自天降槐花呼汝歸伯也恐我愁願留不忍辭仲也慘
不釋飛鳴忍及時豈有鳳將雛雛長禁其飛决焉遣還
家一笑更不疑傍人怪無淚淚入肝與脾我昔如汝長
壯志在四方集賢給筆札秉燭促夜裝平明出門戶振
衣不徬徨先君泫然泣感我令我傷先君顧我語汝行
勿斷腸他日汝養子此悲會身當老懷追陳迹心折涕
泗滂
宴客夜歸六言
月在荔枝梢上人行茉莉花間但覺胷吞碧海不知身
落南蠻
雨霽登連天觀
高臺十日不曾登雨後榰藤拄晩晴城外諸峰迎落照
松根細草總斜明眼穿嶺北書不到初入海南愁頓生
只有荷花舊相識風前翠蓋為人傾
得夀仁夀俊二子書皆以病不及就試且報來期
二子何時到三秋欲盡頭收渠半張紙洗我一年愁不
得毛錐力元非子墨羞海山寒更碧整駕可同遊
送蔡定夫赴湖南提刑
菊後霜前換繡衣湘南嶺北看梅枝還將方策汗青路
拈出圜扉草綠時四海幾人憐我老三年兩作送君詩
借令貴殺衡陽紙半幅無妨慰夢思
遣騎問訊范明州參政報章寄絶句和韻謝之
南海人從東海歸新詩到日恰梅時撚梅細比新詩看
未必梅花瘦似詩
至日薄寒
舊傳冬不到南中今歲南中稍稍冬曦幕暖吹紅皺起
霜橋冷步縞聲鬆裁縫苦思詩千首排遣清愁酒一鍾
不是梅花開獨早似憐北客老相逢
病中夜坐
月留銀漢小徘徊似戀空庭獨樹梅玉漏聽來更二點
燭花剪了暈重開病身不飲看人醉乾雪無端上鬢來
後日老衰知健否只今六九已推隤
辛丑正月二十五日遊蒲澗晚歸
桃李深酣日池塘淺試春霽暉搖遠水新煖軟遊人生
酒清無色青梅脆有仁烟鐘能底急催我入城闉
食車螯
珠宮新沐净瓊沙石鼎初燃㵸井花紫殼旋開微滴酒
玉膚莫熟要鳴牙棖拖金線成雙美薑擘糟丘總一家
老子宿醒無解處半杯羹後半甌茶
謝福建茶使吳德華送東坡新集
黃金白玉明月珠清歌舞妙傾城姝他家都有儂家無
却有四壁環相如此外更有一牀書不甚自飽飽蠧魚
故人遠送東坡集舊書避席皆讓渠兒時作劇百不懶
說着讀書偏起晩乃翁作惡嗔兒痴強遣飢腸饞蠧簡
老來萬事落人後浪取故書遮病眼眼病逢書輙着花
筆下蠅頭成老鴉病眼將奈故書何故書一開一長嗟
東坡文集儂亦有未及終篇已停手印墨糢糊紙不佳
亦非魚網非科斗富沙棗木新雕文傳刻疎瘦不失眞
紙如雪繭出玉盆字如霜雁點秋雲老來兩眼如隔霧
逢枊逢花曾不覷只逢書册佳且新把翫崇朝那肯去
東坡痴絶過於儂不將一褐易三公只將筆頭挂月脇
萬古凡馬不足空故人憐我老愈拙不寄金丹扶病骨
却寄此書來惱我挑落青燈搔白髮
連天觀望春憶毗陵翟園
中和節候社前時春到園林最晩枝弄水不冰攜扇手
登臺猶粟向風肌鳥烏聲裏山光濕花枊陰中日脚遲
北望翟園春正閙海棠錦繞雪荼䕷
二月十三日謁兩廟早起
起来洗面更焚香粥罷東忩未肯光古語舊傳春夜短
漏聲新覺五更長近來事事都無味老去波波有底忙
還憶山居桃李晚酴醿為枕睡為鄉
寄題蕭國賢佚我堂
軟紅塵裏幾時休重碧杯中且拍浮坐看痴兒誇絶足
可憐到老不回頭幅巾藜杖聊三徑明月清風自一丘
我亦年來厭奔走夢騎野鶴訪沙鷗
題桄榔樹
化工到得巧窮時東補西移也大奇君看桄榔一窠子
竹身杏葉海棠枝
春晴懷故園海棠
故園今日海棠開夢入江西錦繡堆萬物皆春人獨老
一年過社燕方回似青如白天濃淡欲墮還飛絮往來
無奈春光餐不得遣詩招入翠瓊杯
竹邊臺榭水邊亭不要人隨只獨行乍暖柳條無氣力
淡晴花影不分明一番過雨來幽徑無數新禽有喜聲
只欠翠紗紅映肉兩年寒食負先生(予去年正月離家之官蓋兩年不見)
(海棠矣)
初食笋蕨
魚鳳烹龍世浪傳猩脣熊掌我無緣只逢笋蕨杯盤日
便是山林富貴天稺子玉膚新脫錦小兒紫臂未開拳
只嫌嶺外無珍饌一味春蔬不直錢
寒食對酒
荔枝園園花寒食日日雨先生老多病頗已疎錄醑兒
童喜時節笑語治罇俎南烹既前陳北果亦草具蝤蛑
方纔甘笋蕨未作苦先生欲獨醒兒女難多拒初心且
一杯三杯亦漫許醒時本強飲醉後忽快舉一杯至三
杯一二三四五偶然問兒輩卒爵是何處兒言翁但醉
已忘酒巡數
明發青塘蘆包
青塘無店亦無人只有青蛙紫蚓聲蘆荻葉湥蒲葉淺
荔枝花暗棟花明船行兩岸山都動水入諸村海旋成
回望月臺烟雨外萬峰盡處五羊城
過胥口江水大漲舟楫不進
北江西水兩相逢胥口波濤特地雄萬事向儂冰與炭
一生行役雨和風急流欲上人聲閙近岸還移牽(去聲)路
窮河伯喜歡儂苦惱併將恩怨惱天公
入峽歌
峽山未到日日愁峽山已到愁却休不是朝來愁便散
愁殺人來天不管昨宵遠望最高尖今朝近看雲隔簾
樓船衝雨過山下兩扇屏風生色畫江神不遣客心驚
雲去雲來遮巖扄忽然褰雲露山脚仰見千丈翠玉削
篙師相賀漲㾗落今日可到鵶磯泊
峽山寺竹枝詞
峽裏撐船更不行擢郎相語改行程却從西岸抛東岸
依舊船頭不可撐
一水雙崖千萬縈有天無地只心驚無人打殺杜鵑子
雨外飛來頭上聲
龜魚到此總回頭不但龜魚蟹亦愁底事詩人輕老命
犯灘衝石去韶州
一灘過了一灘奔一石横來一石蹲若怨古來天設險
峽山不過也由君
天齊浪自說浯溪峽與天齊真箇齊未必峽山高爾許
看來只恐似天低
夜泊英州
旅病情先惡愁眠夢更驚犬須終夜吠月到五更明未
解波頭意偏來枕底聲平時厭行路投老正追程
阻風泊鍾家村離英州已三日纔行二十里
南遊端為看山來過眼匆匆首屢回不是阻風船不進
何緣看盡萬崔嵬
滿船兒女厭江行我愛江行怕入城慚愧風師教欵曲
為分一舍作三程
明發陳公徑過摩舍那灘石峰下
遙松烟未消近竹露猶滴石峰矜孤銳喜以江自隔清
潭涵曦紫碧岫過雲白回瞻宿處隄路轉不可覓地迥
人絶影山僻虎留跡下有無底潭上有欲落石是間一
徑横夾以萬松直樹從何時有陳公所手植陳公今焉
在徑松自寒碧
昨宵望石峰相去無一尺今日行終朝秪繞石峰側石
峰何曾遠江路自不直仰瞻碧孱巖清峽如立壁反覆
得細看何必更登陟後顧江已遠前顧江若塞棹進岸
自回天水未有極簾欣入絶巘舟愕觸潛石東暾淡未
熹北吹寒更寂岸草不知愁向人弄晴碧
澄潭湧晴暈不風自成花回流如倦客出門復還家江
晴已數日新漲沒舊沙知是前溪雨濕雲尚横斜山轉
江亦轉江行山亦行風鬟照玉鏡素練縈青屏我本山水
客澹無軒冕情塵中悔一來事外懷孤征忽乘滄浪舟
仰高俯湥情餐翠腹可飽飲淥身須輕鷓鴣不相識還
作故園聲危峰瑩無土平地岌孤石如何半巖間亦有
小樹碧走空根苦辛倚險榦寒瘠芳蘭間叢生紫蕤濯
幽色近香許世聞遠秀絶人摘而我雲外身方兹喟行
役
城中安得山無山安得詩我入五羊城遠與山水辭有
鏡不敢覽塵面我自知解組來歸亭山水奔相隨水光
動我巾山色染我衣舟行將一月恨速不恨遲山雲來
未已江月皎無滓(平聲)開懷放之入出語頗似之
我從靈洲來惟見芳草渡蒹葭隨水遠曠野無立樹挂
席上真陽好山忽無數好山如隱士避世不自露不應
官道傍乃有見山處借識衞叔玠未覩樂彥輔石峰再
難得舟過更回顧
南中山絶佳所恨人烟稀略無好事人結茅臨湥溪峰
頂可月亭岸石即釣磯空令煙中猿挂崖弄漣漪山多
人自少人遠山益奇我舟行不留過眼山如馳過眼意
已足久留亦何為
明發白沙灘聞布谷有感
提壺勸我飲杜鵑勸我歸不如布谷子勸我勤耘耔我
少貧且賤不但無置錐筆耒墾紙田黑水導墨池借令
字堪煮識字亦幾希啼饑如不聞饑慣自不啼駿奔三
十年辛勤竟何為髮從道塗白面為風霜䵩夜來白沙
灘老命輕如絲洪濤舞一葉呼天呌神祗生全乃偶然
人力初何施曉聞布谷聲如在故山時坐令萬感集初
悟半世非一險靡不悔數悔容何追有田不歸耕布谷
真吾師
茘枝堂晝憩
茘子陰中風絶涼菖蒲節後日偏長落殘數柄荷花蕊
浸得一瓶泉水香多病早衰非破硯欲行復倦且胡牀
曲江近北差遲着不道江山勝五羊
風雨
殘風剰雨故欺人垂箔關窗護病身自拾荷花揩面汗
新將筍籜製頭巾梅天筆墨都生醭棐几文書懶拂塵
帽子一峰青可掇隔墻不敢略開門
送彭元忠縣丞北歸
君從循州來却回饒州去拍天海浪拂日峰瓊尺裁成
錦機句學詩初學陳後山霜皮脫盡山骨寒近來别具
一隻眼要踏唐人最上關三春弱柳三秋月半溪清水
半峰雪只今六月無此物君能喚渠來入筆恰恰新鶯
百囀聲忽有寒蛩終夜鳴瀟湘故人汝漢客為君一夜
頭盡白我欠天公詩債多霜髭撚盡未償他君懷玉盤
金叵羅合騎天駟超天河如何也鑄一大錯自古詩人
多命薄黃茅起烟如黃沙瘴母照水曼陀花廣東之遊
樂復樂勸君不如早還家
題望韶亭
新隆寺後看韶石三三兩兩各依稀金坑津頭看韶石
十十五五不整齊一來望韶亭上看九韶八音堆一案
金鐘大鏞浮水涯玉瑟瑤琴倚天半堯時文物也麄疎
禮樂猶帶鴻荒餘茅茨殿上搥土鼓葦籥聲外無笙竽
黃能郎君走川嶽領取后䕫搜禮樂嶧山桐樹半夜鳴
泗水石頭清晝躍山祗川后爭獻珍姚家制作初一新
帝思南嶽來時巡宮琛廟寶皆駿奔曲江清徹碧瓊軟
海山孤尖翠屏展天顔有喜后䕫知一奏雲韶供亞飯
帝登九嶷忘却歸不知斑盡湘笛枝后䕫一脛跛莫隨
坐委衆樂江之湄儀鳳舞獸掃無迹獨留一狻守其側
至今喚作獅子石雨淋日炙爛不得洞庭張樂已莓苔
犍為獲磬亦塵埃不如九韶故無恙戞擊尚可冬起雷
何時九秋霜月裏來聽湘妃瑟聲美曲終道是不見人
江上數峰是誰子
三月一十雨寒
姚黃魏紫向誰賒郁李櫻桃也沒些却是南中春色别
滿城都是木綿花
謝木韞之舍人分送講筵賜茶
吳綾縫囊染菊水蠻砂塗印題進字淳熙錫貢新水芽
天珍誤落黃茅地故人鸞渚紫薇郎金華講徹花草香
宣賜龍焙第一綱殿上走趨明月璫御前啜罷三危露
滿袖香煙懷璧去歸來拈出兩蜿蜒雷鳴晦冥驚破柱
北苑龍芽内樣新銅圍銀範鑄瓊塵九天寶月霏五雲
玉龍雙舞黃金鱗老夫平生愛煮茗十年燒穿折脚鼎
下山汲井得甘冷上山摘芽得苦梗何曾夢到龍遊窠
何曾夢吃龍芽茶故人分送玉川子春風來自玉皇家
鍜圭椎璧調冰水烹龍炰鳳搜肝髓石花紫笋可衙官
赤印白泥牛走爾故人氣味茶樣清故人丰骨茶樣明
開緘不但似見面叩之咳唾金石聲麴生勸人墮巾幘
睡魔勸我抛書册老夫七椀病未能一啜猶堪坐秋夕
荔枝堂夕眺
病骨秋臞怯暮清涼風偷帶北風輕迎寒窗隔重糊遍
只放書邊數眼明
九日郡中送白菊
未應白菊減於黃金作鈿心玉作裳一夜西風開瘦蕾
兩年南海伴重陽若言佳節如常日為底寒花分外香
挼蕊浮杯莫多着一枝留插鬢邊霜
至節宿翁源縣與葉景伯小酌
此縣誰言是強名古來千室亦琴鳴只嫌六七茅竹舍
也有二三雞犬聲村酒分冬勝虛度霜風一夜辦新晴
半生客路逢佳節佳節何曾負半生
過烏沙望大唐石峰
城中長恨不見山出城見山如等閒曹溪過了過岑嶺
不惟山粗石仍獷山如可師癩滿頂石如陳三癭聯頸
一路令人眼不開開眼令人悶不醒烏沙未到一溪横
水清見底心已清大唐六峯爭出迎水精筆架琉璃屏
兩峯玉笋纔出土三峰冰盤飣角黍一峰新琢金博山
霧作沈烟雲作縷忽然前岡平截斷萬丈青尖餘寸許
山神解憐客子愁平地跳出蒼琳璆更借天公修月斧
神工一夜忙琱鎪近看定何者遠看真可畫山神自賀
應自詫古來此地無車馬
蕈子
空山一雨山溜急溧流桂子松花汁土膏鬆暖都滲入
蒸出蕈花團戢戢乍穿落葉忽起立撥開落葉百數十蠟
面黃紫光欲濕酥莖嬌脆手輕拾色如鵝掌味如蜜滑
如蓴絲無點澁傘不如笠釘勝笠香留齒牙麝莫及菘
羔楮雞避席揖餐玉茹芝當却粒作羹不可疏一日作
腊仍堪貯盈笈
過陂子逕五十餘里喬木蔽天遣悶七絶
林中亭午始微明楓倒山傾滿路横黃葉青苔深一尺
先生却愛此中行
草光葉潤亦清佳翠裏生香不是花一事說來人不信
蕨長如樹蚓如蛇
蘆湥石路旋芟開藤挂肩輿却倒回蘭蕙連山為誰好
芭蕉滿谷不緣栽
為憐上轎齧人肩下轎行來脚底穿客子心心愁欲暮
碧雲偏作半陰天
晚風寂寂樹陰陰松不悲鳴竹不吟只有清泉逢白石
向人刺口說山林
澗泉勸我出山遲曲曲遮留步步隨泉自多情儂自悶
今宵會有出山時
山窮喜見一平川不似林中不識天只此出山灾便散
何須更問小行年
過長峰逕遇雨遣悶
南中謂深山長谷寂無人煙中通一路者謂之逕自
翁源至河源其逕有三猿藤陂子各五十里惟長峯
餘百過首往往露宿鑚火以炊予以半夜一晝疾行
出逕宿秀溪云
野炊未到也饑嗔到得炊邊却可人傘作旅亭泥處土
水漂地竈雨中薪
河清人跡到來曾點汚松風澗水聲不是先生愛山水
是間却遣阿誰行
猿藤陂子枉驚吁未抵長峰小半途今夕前頭何計宿
不知出得逕來無
下到危陂斗處泥㫄臨崩岸仄邊溪不須杜句能驅瘧
只誦長峰遣悶詩
出得山來未見村已知村近稍多田坐看雲脚都垂地
回望峰頭已入天
明發曲坑
雲横平野近人低似絮如紗只隔溪行到溪東元不見
回頭却復在溪西
明發龍川
山有濃嵐水有氛非烟非霧亦非雲北人不識南中瘴
只到龍川指似君
發通衢驛見梅有感
忙中撩眼雪枝斜落片紛紛點玉沙虛過一冬妨㡳事
不曾欵曲是梅花
過五里逕
野水奔來不小停知渠何事大忙生也無一個人催促
自愛爭先落澗聲
晨炊浦村
水出何村尾橋横亂篠叢隔溪三四屋對面一雙峰過
午非常暖疑他不是冬疎梅照清淺作意為誰容
入程鄉縣界
長樂昏嵐著地凝程鄉毒霧噀人腥吾詩不是南征集
只合標題作瘴經
明發房溪
山路婷婷小樹梅為誰零落為誰開多情也恨無人賞
故遣低枝拂面来
青天白日十分晴轎上蕭蕭忽雨聲却是松梢霜水落
雨聲那得此聲清
過單竹洋逕
兩山何許来此焉忽相尋摩肩不少讓爭道各載駸喬
木與修竹相招為茂林無風生翠寒未夕起素陰天垂
木末近日到谷底深空山時一響已動客子心行至幽
絶處更聞啼怪禽
自彭田舖至湯田道㫄梅花十餘里
一行誰栽十里梅下臨溪水恰齊開此行便是無官事
只為梅花也合来
過瘦牛嶺
行盡天涯未遣休梅州到了又潮州平生豈願乘肥馬
臨老湏教過瘦牛夢裏長驚炊劍首春前應許賦刀頭
夜来尚有餘樽在急喚渠儂破客愁
題瘦牛嶺
牛頭定何向牛尾定何指我不炙汝心我不穿汝鼻如
何不許見全牛霧隱雲藏若相避行行上牛背上下三
十里一雨生新泥寸步不自致胡不去作牽牛星渴飲
銀河天上水胡不去作帝籍牛天田春風牽犂耜却来
蠻村天盡頭塞路長遣行人愁夕陽芳草只依舊瘦牛
何苦年年瘦
道旁草木
古樹何年澗底生只今已與嶺般平千梢萬葉無重數
一一分明報雨聲
過金沙洋望小海
海霧初開明海日近樹遠山青歴歴忽然咫尺黑如漆
白晝如何成暝色不知一風何許来霧開還合合還開
晦明百變一彈指特地遣人驚復喜海神無處逞神通
放出一頭誇客子湏臾滿眼賈胡船萬頃一碧波黏天
恰似錢塘江上望只無兩點海門山我行但作遊山看
減却客愁九分半
題韓庭韓水
笑為先生一問天身前身後兩般看亭前樹子關何事
也得天公賜姓韓
潮陽海岸望海
動地驚風起海陬為人吹散兩眉愁身行島北新春後
眼到天南最盡頭衆水更来何處著千峰赴此却回休
客間供給能消底萬頃煙波一白鷗
除夜宿石塔寺
醉後先眠客莫嗔誰能守歲費精神幸無爆竹驚寒夢
休羡椒花頌好春今歲明年纔隔夕人情物態頓趨新
遥憐兒女團欒處政欠屠酥第十人
壬寅歲朝發石塔
曉鐘夢裏苦相呼強理烏紗照白鬚只有銅爐燒栢子
更無玉盞瀉屠蘇佛桑解吐四時豔鐵樹還如九節蒲
省得一朝疲造請却教終日走長途(寺法堂前有紅佛桑四時有花又有)
(小木名鐡樹葉似蒻而紫幹如密節菖蒲)
海岸沙行
海濱半程沙上路海風吹起成煙霧行人合眼不敢覻
一行一步愁一步步步沙㾗沒芒屢不是不行行不去
若為行到無沙處寧逢石頭齧足拇寧踏黃泥濺袍袴
海濱沙路莫再度
食蛤蜊米脯羹
傾来百顆恰盈奩剝作杯羹未屬厭莫遣下鹽傷正味
不曾著蜜若為甜雪揩玉質全身瑩金緣冰鈿半縷纖
更淅香秔輕糝却發揮風韻十分添
正月三日宿范氏莊
山歴愁寡天沙征恨多地兩日行海濱雖近彌不至遐
瞻道㫄堠我進渠祗退大風来無隔午燠皎安避今夕
范氏莊初覿三峰翠愈遠故絶遐不多始足貴巉然半
几出蹙若一拳細輕霏淡晚秀隤照燁春媚玩久有餘
佳繪苦未必似今夕勿掩扉月中對山睡
人日宿味田驛
破驛荒源晩解鞍急呼重碧敵輕寒南中氣候從頭錯
人日青梅已釅酸
正月十二日遊東坡白鶴峰故居其北思無邪齋
真蹟猶存
詩人自古例遷謫蘇李夜郎并惠州人言造物因嘲弄
故遣各捉一處囚不知天公愛佳句曲與詩人為地頭
詩人眼底高四海萬象不足供詩愁帝將湖海賜湯沐
僅僅可以當冥搜却令玉堂揮翰手為提掾筆判羅浮
羅浮山色濃潑黛豐湖水光先得秋東坡日與羣仙遊
朝發崑閬夕不周雲冠霞佩照宇宙金章玉句鳴天球
但登詩壇將騷雅底用蟻穴封王侯元符諸賢下石者
祗於千載掩鼻羞我来剝啄王粲宅鶴峰無恙江空流
安知先生百歲後不来弄月白蘋州無人挽住乞一句
猶道雪乳冰湍不當年醉裏題壁處六丁已遣雷電收
獨遣無邪四箇字鸞飄鳳泊蟠銀鈎如今亦無合江樓
嘉祐破寺風颼颼
放船
岸岸人家住門門水面開老翁扶杖立稚子看船来一
夜鳴春雨諸灘漲綠醅順流行自快更著北風催
南海東廟浴日亭
南海端為四海魁扶桑絶境信奇哉日從若木梢頭轉
潮到占城國裏回最愛五更紅浪沸忽吹萬里紫霞開
天公管領詩人眼銀漢星槎借一来
題南海東廟
羅浮山如萬石鍾一股南走如渴龍雷奔電激遮不住
直抵海濱無去處低頭飲海吐綘霞舉頭對着祝融家
珠宮玉室水晶殿萬水一日朝再衙青山四圍作城郭
海濤半浸青山脚客来莫上浴日亭亭上見海君始驚
青山缺處如玉玦潮頭飛来打雙闕晴天無雲濺碎雪
大下都無此奇絶大海更在小海東西廟不如東廟雄
南来若不到東廟西京未覩建章宮海神喜我著綺語
為我改容收霧雨乾坤軒豁未能許小試日光穿漏句
船過靈州
却緣野闊覺天低政值潮平苦漿遟洲觜兩船歸别港
岸頭茆屋出疎籬江山慘淡真如畫煙雨空濛自一奇
病酒春眠不知曉開門拾得一篇詩
清遠峡
清遠望峡山山脚無半里小舟行其間五日翠未已並
馳兩蒼龍中夾白玉水送我到英州渠當自回轡
誰開峡山寺政要避世喧深潭無来路斷崖有清天撩
飢摘山果擊磬煩嶺猿人跡今擾擾秪緣一魚船
光口夜雨
峡江清空来雨急寒聲夜半蕭蕭發玻瓈盆面跳萬珠
一顆一聲清入骨夢中搔首起来聽聽来聽去到天明
一生聽雨今頭白不識春江夜雨聲
出真陽峡
春光濃裏更江行畫舫分明是水亭出了真陽恰惆悵
數峰如笋雨中青(出落峡即見碧落洞數石峰)
未必陽山天下窮英州窮到骨中空郡官見怨無供給
支與真陽數石峰
碧落洞前灘水
石峰背後即英州只不教人到岸頭羅帶春風吹不直
故將數摺惱行舟
碧落峰前上一灘篙師呌得口多乾開門將謂船行遠
只在峰頭蘆荻灣
碧落洞
夢中曾泊洞前船落絮飛花是去年今日来尋泊船處
一江風雨草連天
神堂舖前桃花
北江二月正春寒初見桃花喜未殘臘月潮州見桃李
元来不作好春看
題太和主簿趙昌父思隱堂
西昌主簿如禪僧日餐秋菊嚼春冰西昌府舍如佛屋
一物也無唯有竹俸錢三月不曾支竹陰過午未晨炊
大兒呌怒小兒啼乃翁對竹方哦詩詩人與竹一樣瘦
詩句與竹一樣秀故山蒼玉捶綠雲月稍風葉最關身
勸渠未要思舊隱且與西窗作好春
南華道中
清曉新晴物物熙小風淡日暖歸旗不堪回首南華路
去歲梅華細雨時
騎吏歡呼不要嗔三千里外北歸人慇懃自掬曹溪水
淨洗先生面上塵
曉霧
不知香霧濕人鬚日照鬚端細有珠政是春山眉樣翠
被渠淡粉作糊塗
送胡端明赴召
紫泥夜下日星暉赤舄朝看衮綉歸中國如今相司馬
四夷見說問非衣金魚玉帶明霜髩斗極台符拱太微
衞武年齡子儀考一身雙羡古来稀
曉出郡城往值夏謁胡端明泛舟夜歸
郡城至值夏兩日非寬程奔走豈吾願詔書促南征出
郭星未已歸棹月已生問人水深淺舟子喧未應水石
代之對淙然落灘聲危峰起夕蒼暗潭生夜清江轉風
颯至病肩難隱稜添衣初嬾尋忍寒良不能近城一二
里遠岸三四燈望關恐早閉驅舟秪遲行多情半環月
久矣將西傾欲落且小留知我要入城月細光未多火
星助之明至舍心未穩麗譙纔一更
二月一日曉渡太和江
綠楊接葉杏交花嫩水新生尚露沙過了春江偶回首
隔江一岸好人家
曉翠妨人看遠山小風偏入客衣單桃花愛做春寒信
只恐桃花也自寒
二月初頭春向中花稍薄日柳稍風折花客子渾無賴
狼藉湏教滿路紅
晨炊黃宙舖飯後山行
山行行得軟如綿急上籃輿睡霎間夢裏只聞人喝道
不知過盡數重山
萬安出郭早行
玉花小朵是山礬香殺行人只欲顛風掠水衣無處去
柳塘着在角頭邊
晨炊皂徑
問路無多子驅車半日間行穿崖石古踏破蘚花斑綠
語鶯邊柳青眠水底山人家豈無地爭住小溪灣
明發韶州過赤水渴尾灘(石山七峰皆尖秀而一峰最高)
船下驚灘浪正喧花汀水退走沙㾗一峰忽自雲端出
只見孤尖不見根
出峡
朝来入峡悶船遲也有欣然出峡時山色亦如人送客
送行倦了自應歸
船行儘緩底湏忙詩卷聊堪度日長瓶裏柚花偷觸鼻
忽然將謂是燒香
過沙頭
非煙非雨淡濛濛深閉窗扉護晩風船外山灮簾裏翠
岸頭花影鏡中紅
三月晦日遊越王臺
榕樹梢頭訪古臺下看碧海一瓊杯越王歌舞春風處
今日春風獨自来
越王臺上落花春一掬山光兩袖塵隨分杯盤隨處醉
自憐不及踏青人
四月八日嘗新荔枝
一點臙脂染蒂旁忽然紅遍綠衣裳紫瓊骨骼丁香瘦
白雪肌膚午暑涼掌上冰丸那忍觸樽前風味獨難忘
老饕要啖三百顆却怕甘泉凍斷腸
夏日書事
一字看成兩霜鬚摘轉多既無書册分奈此日長何荔
子紅初皺春醅碧欲波醉来愁自去不去亦從他
遊蒲澗呈周帥蔡漕張舶
勝日從公蒲澗遊萬壑聲滿千崖秋一逕如蛇三百曲
繞盡山腹到山頭穹巖千仞敲欲裂仰看飛泉瀉雲窟
鏘成環珮奏成琴濺作珠璣霏作雪步穿危磴攀蒼藤
忽上穹巖頂上行人在半天泉在井不敢下瞰惟聞聲
只怪前驅深不見湏臾却向前山轉海風吹袖萬丈長
海水去人一弓遠老僧高卧晏未興先遣長松夹道迎
小參古殿黃面老不見舊日安期生景泰上方半堵壁
城中望之雪山白却從景泰望城中曉日樓臺煥金碧
君不見中流千金博一壺不如遊山飢時粥一盂金印
繫肘大如斗不如遊山倦時一杯酒安期飛昇今幾年
祖龍不是不求仙至今年年七月二十五傾城遊人来
訪古
二月一日雨寒
南方氣候北方殊春裏清寒臘裏無雨入竹林渾不見
只来葉尾作真珠
補盡空櫺閉盡門茶甌火閣對爐熏中庭淺水休教埽
正要留看雨點紋
梳頭正美睡相催理盡霜絲夢恰回窗隙小風能幾許
也吹蛛網去還来
姚黃魏紫向誰賖郁李櫻桃也淺些却是南中春色别
滿城都是木綿花
只見春晴道是晴不知半夜嫩寒生疾風吹落林間雨
細雨還成大雨聲
新晴西園散步
久雨令人不出門新晴喚我到西園要知春事深和淺
試看青梅大幾分
池水初生蓋玉沙雨餘碧草卧堤斜日搖波影纏橋柱
綉出欒枝遍地花
紅雨斑斑竹外蹊黃金嫋嫋水邊絲舉頭揀遍低陰處
帶葉青梅摘一枝
厭見山居要出来出来厭了却思回人生畢竟如何是
且看桃花晩蒼開
上已前一日欲雨復晴
去年上已正南来明日初三忽又催雨壓雲頭渾欲落
風飜日脚急吹開莫因嶺外無花卉便對春光廢酒杯
只揀茂林脩竹處蘭亭禊事足追回
岸沙
水嫌岸窄要衝開細蕩沙㾗似剪裁蕩去蕩来元不覺
忽然一片岸沙摧
遣悶
江樹深春色村雞薄晚聲雨添青笠重人減畫船輕遣
悶惟湏睡哦詩只強成獨判連日雨却惜半朝晴
回望黃巢磯之險心悸久之
夜雲到曉不教收初日微明又却休雨為岸花新洗面
水撩江草只搖頭千篙百棹力都竭十里九磯船正愁
若到峡中應更險却思峡外是安流
峡中得風掛帆
樓船上水不寸步兩山慘慘愁將暮一聲霹靂天欲雨
隔江草樹忽起舞風從海南天外来怒吹峡山山倒開
百夫絶呌椎大鼔一夫飛上千尺桅布帆掛了却袖手
坐看水上鵝毛走
夜泊鵶磯
峡中盡日沒人煙船泊鵶磯也有村已被子規酸骨死
今宵第一莫啼猿
真陽峡
清遠雖佳未足觀真陽佳絶冠南蠻一泉嶺背懸崖出
亂灑江邊怪石間夹岸對排雙玉筍此峰外面萬青山
險艱去處多奇觀自古何人愛險艱
阻風鍾家村觀岸傍物花
殼如蟬蜕濕仍新那復浮嬉浪底春却把今身飛照水
不知石上是前身
題鍾家村石崖
水與高崖有底冤相逢不得鎮相喧若教漁父頭無笠
只着蓑衣便是猿
檄風伯
峭壁呀呀虎擘口惡灘洶洶雷出吼泝流更着打頭風
如撐鐵船上牛斗風伯勸爾一杯酒何湏惡劇驚詩叟
端能為我霽威否岸柳掉頭荻搖手
嶺雲
好山幸自綠嶄嶄湏把輕雲護淺嵐天女似憐山骨瘦
為縫霧縠作春衫
憩楹塘驛
夹路黃茅與樹齊人行茅裏似山雞長松不與遮西日
却送清陰過隔溪
過建封寺下連魚灘
江收衆水赴單槽石壁當流鬭雪濤將取危舟飛過去
黃頭郎只兩三篙
夢裏篙師忽呌灘老夫驚殺起来看前船過盡知無慮
末後孤舟膽自寒
羅仲憲送蔊菜謝以長句
學琴自有譜相鶴自有經蔬經我繙盡不見蔊菜名金
華詩裏初相識玉友尊前每相憶坐令芥孫薑子芽一
見風流俱避席取士取名多失真向来許靖亦誤人君
不見鄭花不得半山句却參魯直稱門生
曲江重陽
煙描水寫老秋容嶺外秋容也自濃如見大賓新露菊
若歌商頌晚風松插花醉照濂溪井吹髮慵登帽子峰
莫問明年衰與健茱萸何處不相逢
曉炊黃竹莊
染練江山宿雨餘枝枝葉葉潤如酥絲窠瓔珞消多少
破盡天公百斛珠
琯灰簌簌欲飛聲日到牽牛第幾星地底陽生人不覺
燒㾗未冷已青青
城中殊未有梅看莫是冬暄欠淺寒行到深山最寒處
兩株香雪照冰灘
曉晴過猿藤逕
厭雨欣初霽貪程敢晏眠排天雙壁起受日一峰先入
逕惟逢樹無人况有煙藤深猿不見聲到客愁邊
野炊猿藤逕樹下
逕仄旁無地林間忽有天丹楓明遠樹黃葉暗鳴泉苔
錦銀槍竈蘆茸玉帳氊從軍古云樂乞與箇山川
明發瀧頭
黑甜偏至五更濃強起侵星敢小慵輸與山雲能樣嬾
日高猶宿夜来峰
題興寧縣東文嶺瀑泉在夜明場驛之東
笋輿路轉崖欹傾只聞滿山泉水鳴卷書急開已半失
眼不停注耳細聽石如鐵色黑壁立鏡面平水從鏡面
一飛下蘄笛織簟風漪生石知水力倦半壁鍾作玉一
泓水行到此欲小憩後水忽至前水驚分清裂白兩派
出跳珠躍雪雙龍爭不知落處深幾許但聞井底碎玉
聲安得好事者泉上作小亭釀泉為酒不用麴春風吹
作蒲萄綠醉寫泉聲入枯木何處更尋響泉曲
夜宿房溪飲野人張珦家桂葉鹿蹄酒其法以桂
葉為餅以鹿蹄煮酒釀以八月過是期味減云
桂葉揉青作麴投鹿蹄煮醁趁涼篘落杯瑩滑冰中水
過口森嚴菊底秋玉友黃封猶退舍虀湯蜜汁更輸籌
野人未許傳醅法剩買隻缾過别州
揭陽道中
地平如掌樹成行野有郵亭浦有梁舊日潮州底處所
如今風物冠南方
宿南嶺驛
蕨手猶拳已箸長菊苖初甲可羹嘗山村富貴無人享
一路春風野菜香
感興
行役忘衰暮逢春感物華一来梅嶺外三見木綿花山
鹿寧遊市江鷗本卧沙紅塵無了日白髮未還家
夜泊曲灣
順流一日快舟行薄暮風濤特地生不是江神驚客子
勸人早泊莫追程
荔枝歌
粤犬吠雪非差事粤人語冰夏蟲似北人冰雪作生涯
冰雪一窖活一家帝城六月日亭午市人如炊汗如雨
賣冰一聲隔水米行人未喫心眼開甘霜甜雪如壓蔗
年年窨子南山下去年藏冰減工夫山鬼失守嬉西湖
北風一夜動地惡盡吹北冰作南雹飛来嶺外荔枝梢
綘衣朱裳紅錦包三危露珠凍寒泚火傘燒林下成水
北人藏冰天奪之却與南人銷暑氣
宋詩鈔卷七十四
