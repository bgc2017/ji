宋詩鈔卷九十九
内閣中書舍人吳之振編
謝翺晞髮集鈔
謝翺字臯羽慕屈平托遠遊乃號晞髮子福之長溪
人文丞相開府延平翺以布衣諮議參軍天祥卒亡
匿所至輒感哭挾酒登浙江子陵釣臺設天祥主亭
隅再拜號哭以竹如意擊石歌曰魂朝往兮何極莫
歸來兮關水黑化為朱鳥兮有咮焉食歌畢竹石俱
碎詳西臺慟哭記欲為文冢瘞之臺南後往來杭睦
間與方韶卿鳳吳子善思齊等厚乙未以肺疾死囑
妻劉以文與骨授之方有許劒錄其會友之所名汐
社取晩而信也每執筆遐思身與天地俱忘語人曰
用志不分鬼神將避之古詩頡頏昌谷近體則卓鍊
沈着非長吉所及也
宋鐃歌鼓吹曲
太祖嘗微時歌日出其後卒平僣亂證於日為日
離海第一
日離海青曈曨沃以積水涵蒼穹神光隐豹霧空氣呼
吸為蛇龍赤雲衣紫霓從吹白衆宿歌大風天吳遁清
海宫
右日離海十四句十二句句三字二句句四字
宋既受天命為下所推戴懲五季亂誓將整師秋
毫無所犯為天馬黃第二
天馬黃産異方龍為馬白照夜氣汗雲聲篲野備法衣
引宸駕騰天垠倏變化閏之餘劘以霸閱八姓瞬代謝
駈祥靈入罟獲皇上帝監于下誓無譁出既禡市日中
不易賈坐明堂朝諸夏賚萬方錫純嘏
右天馬黃二十六句句三字
宋既有天下李筠懷不軌據壺關以叛王師討平
之為征黎第三
黎之壄彌蒼莽迤壺關屬上黨有雄矯健曰餘宿將于
故之思泣示厥像倚孽孤勢方張辨臣獻議勸下太行
趨懷孟虎牢計之上爭洛邑以東鄉王師奄至扼其吭
帝授方略中厥狀獸窮駭突死卒以煬脅從已逮孥肆
放凱歌回皇威暢(太行依吳撼讀如輩行之行)
右征黎二十六句十四句句三字十一句句四字一
句句五字
上親征李重進至廣陵臨其城拔之為上臨墉第
四
上臨墉戈耀日韎韋指顧流電疾&KR1255;止其魁不及卒其
魁則頑曰予虢日出坐于轅門斧以率歸子往諭泣股栗
語中其肝至畢述待不及屏沮回遹鞠投于燎甘所即
皇仁閔下焉(如字)止蹕貔貅徹竈歸數實獲其棘矢納世
室
右上臨墉二十四句十二句句三字十一句句四字
一句句五字
湖湘亂命將拯之至江陵周保權已平賊出軍澧
南以拒卒取滅亡為軍澧南第五
軍澧南潰飛鳥鷹隼北來龍蛇夭矯帝有初命奉致討
臨於荆妖孽既掃(闕)駈而孕雉入蒼莽以保王旅長駈
颯振槁以仁易暴戒擊剽惟荆衡及彬士如林磔其節
蟊春葩秋陰我有造干南(尼心切)式敷德音
右軍澧南二十句七句句三字九句句四字四句句
五字
王師拯湖湘道渚宫高繼冲懼出迎悉以其版籍
來上為鄰之震第六
隣之震震於戶戒登陴徹守御神威掩至不及拒㳂楚
以南菁茅宿莽獻于王吏奉厥土天子有詔侯西楚自
南北東皆我疆龍旗虎節拜降王秦戈鞏甲期韜藏冕
旒當中垂衣裳
右隣之震二十句十一句句三字九句句四字
蜀主㫤懼陰結太原獲其諜六師征之㫤至以母
託上許歸母數日㫤卒母以酒酹地因不食亦
卒為母思悲第七
母思悲母于歸母聞帝語妾歸無所妾生并土蜀壄芒
芒奄失其彊初帝謂母子㫤來小者侯大者王有痍其
肌載粟于創畢有下土方歸母于鄉天不女奪朕言不
忘
右母思悲十六句五句句三字十句句四字一句句
五字
劉鋹亂嶺南為象陳以拒王師象奔踶反踐俘鋹
以獻為象之奔第八
象之奔斯惟跡蹶蹶魚麗駕空雲鳥潰南草浮浮順於
貔貅焚其帑實弃厥陬皇風播平瞽霿星辰起皆北走
唐季以來逆雛來咮嶺海肅清無留後于汴獻囚凱歌
奏
右象之奔十八句八句句三字十句句四字(播協畢后反走)
(音奏)
上命將平南唐誓城陷毋得輒戮一人衆咸聽命
為征誓第九
帝命將臣誓師于征伯(禡同)牙于庭曰無劉我人曲阿惟
唐以及豫章孽于南國楚粤是疆我師孔武聿禽其王
始怒頟頟將臣不懌曰如上命即起予疾弓韜于衣刃
以不血收其石程焚其侈滛視于丁寧筈羽不飲(平聲)取
其鎛磬(平聲)以獻于京于廟告成垓埏既平
右征誓二十四句二十三句句四字一句句五字
錢氏奄有吳越朝會貢獻不絶于道至是以版圖
歸職方為版圖歸第十
版圖歸歸職方昔服跗注備戎行帝錫之旆龍鳥章酧
獻命與胥今上及秦王外臣拜稽首笑頷帝色康畢同
軌來於梁曅靈奕奕敷重光願止劒履覲帶裳四海臣
妾配虞唐
右版圖歸十八句九句句三字五句句四字四句句
五字
陳洪進初隸南唐﨑嶇得達于天子至是籍其國
封略來獻為附庸畢第十一
清源無諸邦力弱臣秣陵間道遣進表九門望日旌願
齒鄒與郳自達天子庭四鄰彫霸業國除洗天兵皇靈
暢遐外蜑俗邇聲明歸其所隸州乞身奉朝請(音青)帝命
得陪祀湯在王城從兹附庸畢歌以頌河清
右附庸畢十六句句五字
太祖征河東班師以伐功遺太宗卒成其志為上
之回第十二
上之回舞干戚鳴鸞在鑣士飽力桴鼓轟騰罕山北餘
刃恢恢軍容肅穆王畿主辰參後服神繼聖伐功卒扼
以偏師斷北狄矢菆鳴房蝟集的質子援絶親銜璧并
俗嚬嚬附于化以安得其屈産歸帝閑四夷君長來稱
藩籥節奏樂示子孫
右上之回二十六句十三句句三字十二句句四字
一句句五字
宋騎吹曲
親征曲第一
雲屯列竈駈貔貅殿前殺馬祭蚩尤勾陳蒼蒼太白濕
賊帳夢驚遶營日軍呼萬歲摧太行華留東抹流電光
重華繼堯坐垂拱并土再駕無葛疆
回鑾曲第二
建隆親征回鑾二之一
徂暑黎陽車駕歸掃清氛翳兵更衣江都朔雲車駕出
凱歌消冰供尚食都人引領望翠華征人一月俱還家
開寶親征回鑾二之二
長堤夜幸士素飽孤城枕竈無飛鳥從征鹵薄拜上恩
太常朝上回鑾表
太平興國回鑾二之三
都人望氣歸瑶闕星掃茸頭落參伐西人冉冉留紫雲
六飛擁日歌回軍
遣將曲第三
平荆湖遣將三之一
天門雷動開風雲内前盡給羽林軍聖人神武授方略
斬將搴旗各駿奔王師所過如時雨洗濯焦枯嚮荆楚
重宣德意吊遺黎素服軍前釋俘虜全家到闕拜上恩
詔書為築先臣墓
下劒門遣將三之二
神風流霆駈偃草天兵夜下西南道虎賁長戟來鳳州
歸峽銜枚疾如掃廟謨萬里諗諸將山川曲折圖形狀
天同鬼授契若符坐減罘罳虜供帳歸來論功授節鎮
鐃鼓殿前歌破陣
歸朝曲第四
南平王歸朝四之一
荆南萬里朝天道巫女雲荒産芳草錦韉道賜帶盤鵰
方物南來進龍腦願陪郊祀依日光供帳歸朝親奉表勳
階邑食及隸人移鎮徐戎作家廟人生富貴侯與王四
海為家皆故鄉
吳越王妃歸朝四之二
勾吳月令牽牛中(妃以開寶九年三月隨王入朝)翟茀乘風來閟宫隨
王劒履朝上殿黃門夜趣長春宴昭容引班入内朝龍
衮當中開雉扇宴罷朝辭生局促詔賜離宫作湯沐先
王烝嘗澤有差上恩許歌陌上花
諭歸朝曲第五
淮南草濕網蟲露家在先朝父尚主真人御極四海歸
偃蹇不朝稱節度夜持鐵劵為爾賜上恩特遣儀鑾使
神離魄奪取族夷功臣效命錫籠旂
李侍中妾歌第六
李筠愛將唯儋珪美人姓劉筠侍兒城危搶撥不得力
雨損鉛華帳下啼擁髻前言馬有幾猶說閨中那問此
赤龍從東乘日車火繞城門内蛇死英雄際會風雲奔
婦人思報羅裳恩
孟蜀李夫人詞第七
春荒曲薄蠶叢土屈狄歸朝辭廟主官家呼母恩許歸
劒閣并門無處所(一作淚如雨)故衣升屋棺四繞出門哭子
汴州道回腸酹酒三致辭巴蜀如歸化啼鳥老身不食
追爾魂鹵簿臨門拜上恩
南唐奉使曲第八
孤城圍中拜右史侍書猶對重瞳子請行慷慨期緩師
奉命日馳三百里河流遡風車北首便殿蒙恩引天袖
臣肝有血不濺衣寸舌欲存建王後竒胸如江湧崔嵬
慟哭不得天顏回
伎女洗藍曲第九
後庭朱黃作衣裏伎女帳帷青曳地碧綠夜挂寒不收
緣此洗藍渟露水外間學染因得名不省歸朝為國氏
他年寄生産鴟尾空憶宫中鳥銜子
邸吏謁故主曲第十
嶺南使鶴日教戰巫女才人謔相見南橈欲載遠遊冠
衞士盜船去不還夢見隨俘上江邸道謁凄涼唯故吏
自言置邸本先王方物入朝緣此至聞言含咽涕灑江
况乃園人舊姓龐淚辭嶺海無歸處蒙恩祗向江陵住
烏栖曲擬張司業
吳宫草深四五月破楚門開烏啼歇美人軍裝多在船
歸來把弓墮弓弦越羅如粟越王獻宫中養蠶不作線
轆轤出屋井水淺梔樹花萎子如繭烏栖烏啼宫燭秋
越女入宫吳女愁
廢居行
海濤翻空秋草短白蛇入窠㗖雀卵經年廢屋無居人
孕婦夜向船中産歸來多雨臼生魚穴蟲祝子滿戶樞
隣家置屋供官役買得沂王園令宅
古釵歎
刑徒鬼火去飄忽息婦堆前殯齊發白煙淚濕樵叟來
拾得慈獻陵中髮青長七尺光照地髮下宛轉金釵二
持歸薰沐置高堂包裹恐為神所將妻兒朝拜復莫拜
冉冉卧病不得瘥省知天物厭凡庸夜送白龍潭水中
扣頭却顧祈免死永入幽宫伴龍子
遠遊篇寄府教景熙
朝遊扶桑根不折拂日枝莫食楚萍實掬海見虹霓黃
鵠别我影目盡漢水湄况復銜其子風露何當歸飄蕭
軟桂叢零落紫苔衣夢魂知爾處落羽在瑶池
瓊花引
后土祠前車馬道天人種花無瑶草英雲蕊珠欲上天
夜半黃門催進表酒香浮春露泥泥二十四橋色如洗
陰風吹雪月墮地幾人不得揚州死孤貞抱一不再識
夜歸閬風曉無蹟蒼苔染根煙雨泣歲久遊魂化為碧
秋日擬塞上曲
落日燉煌北妖星太白西涼風吹沙磧帳下玉人啼吹
沙復吹草嘶馬未知道醉後聞塔鈴秋天忽如掃野駝
尋水向月行露下胡兒食秋棗
故園秋日曲四首
空園久閉無人住城烏應入巢其樹食盡滿園綠荔枝
引雛飛去人始知
茅茨竹外煙火青杉雞啁唽向田鳴家家紅鹽殷新杵
綠樹裹創子如雨
龍蛇已去荒窟宅翻藕人人下劒池岸池藕盡無浮葉
惟有青青榕樹枝
粤王山下霧如雨吹入羅襟楚女啼身逐千艘落南去
惟有檣烏飛向西
咄咄復咄咄
咄咄復咄咄野風吹雲起草垡竹塵陰陰不見山雞飛
上樹海没鶻人間舊事新白頭淮南小兒未識愁淮南
老翁呌無力瓦盆盛水看日食
賦得建業水
建業水秋風動揚子魚龍夜落星斗南潮没潮生蒼鶻
起他年冠蓋物具美風吹小船入城市潮去不來風日
死白浪黃塵煙霧裏中有長魚食鱣鮪解后食魚何處
是西上國門望武昌風雨徙魚來漢陽武昌魚勞聚寒
槮太白入月魚&KR0008;減武昌城頭鼓紞紞
賦得北府酒
北府酒吹濕宫城柳柳枝着地春垂垂秪管人間新别
離離情欲斷江水語女兒連臂歌白紵淮南神仙來酒
坊甲馬獵獵羽林郎百年風物煙塵蒼老兵對月猶舉
觴青帘淚濕女墻下曾識行軍舊司馬
飛僊引遊沃州水簾谷作
赤城後門桃花尾濕浸靡蕪洗蒼耳小支菩提海上來
天風吹下谷簾水斜珠界左轉復右華蓋縣肝三葉紫
内間肉芝承乳流鬼母僊妹臨洗胃蒼龜守關朝太微
色阻讒神誣奏事海桑男子在謫籍驅鹿行車閏年至
島上曲二首
皮帶墨鱗身卉衣晩隨鬼渡水燈微石門犬吠聞人語
知在海南種蛤歸
夫招買客歲經遼自到城中賣織綃郤買鉛華采珠母
檳榔樹下月中調
花卿冢行
山谷云花卿冢在丹陵之東館鎮至今猶有英氣血
食其鄉
濕雲糢糊埋秋空雨青沙白丹陵東莓苔陰陰草茸茸
(上聲)云是花卿古來冢花卿舊事人所知花卿古冢知者
誰精靈未歸白日西廟鴉啄肉枝上啼緜州柘黃魂正
飛
和靖墓
山中處士白麻履死後無書獻天子青童玄鶴晝上天
夜下玉棺葬湖水湖隄四合葑如髮芳樹玲瓏倚春雪
百年鳳舞雲霧空玉椀人間出句越宫嵐塔雨恍如失
飛網繞湖冠聚鷸琳宇焚芝秋寂歷斗下無人祠太乙
送人歸烏傷
湖邊老屋墻壓籬饑鴉啄雪枝上啼湖中葑田産菰米
菖蒲花開照湖水蒺藜老翁呼不起曾入東宫教皇子
文雅風流俱掃地瓦磚擲人老兵醉後園小坊近市廛
借人摴蒱無税錢君歸故里何所憐
句章見月食
縠州見月如魚口沫聚痕消暗窗牖鄞城見月如破臼
弃藥含垢掛南斗龍蛇伏氣諸腦空水中睡失羣陰母
其間海禽獨夜啼黑雲赴海同奔犀市人識母不識父
擊柝摧扉救月死况值蕤賓月十五干神附甲支在子
孤子哀吟離楚尾泪落荒江吊南紀猶憶秦淮哭日年
不敢仰視看盆水
逃暑崇法寺
城南古寺涼生處草色遥連孝子墓棋局雨生苔蘚文
袈裟晴挂芭蕉樹自昔闍黎修白業會公唯與舒王接
只今塵土影堂空石上猶鐫麻紙帖
夏日游玉几山中
曳舟來山中出郭税吾駕獨慕欣衆勝晨發乃及夜豈
無城中山愛此足幽野横陳玉几峰隐護碧殿瓦并州
古男子禮塔於此舍而我飲冰人猶為内熱者擬擕桃
枝笙舒卷得餉暇明席織海草因之一枕藉冷風吹雪
空相與坐其下
觀水
積陰生壑雨野水學江流對屋見燈火相望南渡頭浮
槎到高樹白黿起滄洲變怪若不測神功安能尤稍退
見涯涘及來痕沬收崩濤出白石隠隠如博投水楊洗
荒根素髮生古愁見此倏若化故流還膠舟荒源不可
詰欲盡山雲求
池上萍
浮萍隨漲水上到荷葉端水退不得下猶粘花萼間花
殷青已見葉翠枯始斑何如根在水根蔕相團團人生
慕高遠風雲事躋攀絶髯尚號呌化為鶴與猿幸未及
枯槁萬里吾當還
贈寫照唐子良
吳中衆史今代畫不獨畫人兼畫馬唐生家住金華雲
對予獨肻畫古人夕陽西下東流水紛紛古人呼不起
東都留守吳中豪王府勲僚舊俊髦當時氣薄陰山日
勾陳蒼蒼太白高百年水竭海塵上誰見凌煙拂蛛網
霜髯磔磔開清新彷彿猶帶黃河冰忽疑稍會怒色止
或可從傍窺諫紙唐生見我淚如洗頗憶古人今不死
俟我氣定神始閒命筆更起唐衣冠
九日
秋風颯以至今日重陽日眼明對南山尚想陶彭澤向
來建威幕頗見有此客驅車不小留駕言公田秫一朝
又棄去此意誰能識寄奴趣殊禮風旨來自北只今王
江州建國功第一故是何珉孫舉動良足惜飲愧望柴
桑稍以自湔滌殷勤白衣餉猶恐不我即中路候籃輿
要致已甚迫葛巾赤兩脚頽然向林宅此翁本坦蕩焉
能苦違物雖然可計取中實未易屈華軒又何羡自載
返蓬蓽終身書甲子往往義形色如使磷與緇安得為
玉雪籬邊菊弄黃粲粲正堪摘我方持空觴千載高風
激
雜言送鄭主簿炎之官昌化
鄭嘗兩請福州文解皆為詞賦第一
劉先生名肩吾閩中詞賦天下無當年戰藝誇顔色進
士出身兩回得盧公里人正在朝相見相逢九官宅余
時猶弱起慨忼謂此未足榮其鄉丈夫事業在簡冊要
令姓字留耿光繼聞鄭君年最少人物氣象尤堂堂白
鹿山南介公後禽蛟兩祭獅子王夢魂欲見無由據側
荔芭蕉春復暮時移乃爾來霅間因作廣文求主簿顧
予多病澁語言面垢毛焦著麻布山中乞食城中歸徵
詩送贈非所宜已聞之戍嚮昌化此地人傳多畏怕龍
居嗜燕煙入巢病甲垂櫩腥雨下又聞山鬼吹燈夜來
向人家避官舍君持何術徑往居此無百憂便將天雷
斧柄塞鬼穴巫山鐵鏁沈龍湫秪足自亂不得休豈知
從心致禱動幽隠使龍無嗜鬼無愁不知君能致此不
龍不須酹以酒鬼不須祭以肉秋旗卷雨曉案煙時向
縣齋望天目(一作龍不須鍼以從)
擬古
翔鱗化海鳬不見腦中石人生弃井邑寄處終為客常
懷墳墓思永夜良跼蹐秋風吹蓬顆絫絫如布奕上為
考與曾下為叔與伯豈無故鬼悲翻念遠行役服藥得
神仙去後唯留跡忽夢南遊雲相逐孤飛翮
五日山中
東隣拔蒲根南鄰燒艾葉艾葉出青煙蒲根香勝雪乾
坤生燐火陰碧期月光煙隨艾葉散進此菖蒲觴蒲觴
益齒髮齒白髮如漆餘飲不盡器置之五七日五日化
為丹七日化為碧一服一千年令人生羽翼
鐵如意
仙客五六人月下鬭婆娑散影若雲霧遺音杳江河其
一起楚舞一起作楚歌雙執鐵如意擊碎珊瑚柯一人
奪執之睨者一人過更舞又一人相向屢傞傞一人獨
撫掌身挂青薜蘿夜長天籟絶宛轉愁奈何
萍間穉荷效王司馬體
初萍半含絮頃刻開數畝荷生浮其間風雨足解后百
年遊子心欲作千歲久昔為浮萍根今為穉荷藕荷高
刺已生魚遊觸其首離離荷下萍吹向白魚口
效孟郊體
閒庭生柏影荇藻交行路忽忽如有人起視不見處牽
牛秋正中海白夜疑曙野風吹空巢波濤在孤樹
落葉昔日雨地上僅可數今雨落葉處可數還在樹不
愁繞樹飛愁有空枝垂天涯風雨心雜佩光陸離感此
畢宇宙涕零無所之寒花飄夕暉美人啼秋衣不染根
與髮良藥空爾為
閨中玻瓈盆貯水看落月看月復看日日月從此出愛
此日與月傾寫入妾懷疑此一掬水中涵濟與淮淚落
水中影見妾頭上釵
近體二首
南雁去來盡音書不可憑應過蠻嶺瘴聞拊楚臣膺滄
海沉秦璧愁雲起舜陵可堪魂夢在回首舊觚稜
月離孤嶂雨尋夢下山川野塜埋鸚鵡殘碑哭杜鵑妓
收中使客民買内醫田到此聞隣笛離情重惘然
憶梁禮部椅
閒庭芳桂叢相憶曙雲空文字能娛老莓苔此興同青
山明月下家口少微東歲晩西莊路柴門語自工
拜玄英先生畫像
來此得公真塵埃避隐淪水生溪榜夕苔卧野衣春兩
冡侵吳甸荒祠侑漢人微唫值衰世為爾獨傷神
送汪十
多年隠賣漿此去結山房掃菌侵花落種松如草長老
期秋欲至貧味水初嘗歲晩逢樵獵音書定不忘
悼南上人
翻經卷未終聞打寂時鐘盡說他身在唯應外國逢錫
聲歸後夜琴意滿諸峰憶昨夜禪處湖雲起白龍
元日讀老子望瀑作
空山無轍迹懸水下分洪醉醒聽猶在寒暄色不同異
書天姥秘靈物乳池空秪憶殘年雨先流到海中
哭所知
總戎臨百粤花鳥瘴江村落日失滄海寒風上薊門雨
青餘化碧林黑見歸魂欲哭山陽笛隣人亦不存
呈王尚書應麟
寒風吹鬢影客淚濕衣塵千里見積水滿城無故人船
歌甌雪盡劒舞越花新獨憶絲綸老相從話所親
山陰道中呈鄭正樸翁
楊柳遠天色野風來水涯異鄉同夢客今雨故人家越
樹夜啼鳥禹陵冬落花悠悠湖海意為爾髩先華
送毛耳翁之湘南
湘草碧於水王孫尚此留一身行萬里雙髩集諸愁月
落嶽雲曙龍逃海雨秋可能無事業相見竟悠悠
寒食姑蘇道中
頻年感煙草荒塜幾人耕吳楚逢寒食山村見獨行天
陰月不死江晩汐徐生到海征帆影悠悠識此情
别子靜却送之霅
獨往知吾事語離何所求故家無别業殘夢下扁舟積
葉吳宫冷唫猿顧渚秋那能不相待羇旅負清遊
八詠樓
江山此愁絶寒角夢中吹飛鳥過帆影遊塵空戟枝水
交明月動槎洑故洲移已薄齊梁士猶吟沈約詩
至日憶山中客
山村雲物外至朔閏年愁獨客語茅屋樵人共白頭驛
花殘楚水烽火到交州欲隠裂裳帛春來重結裘
懷峨嵋家先生
露下濕百草病思生積愁窟泉春洗屐氊雪莫過樓魂
夢來巴峽衣冠老代州平生仗忠信心自與身仇
哭廣信謝公
自爾逃名姓終喪哭水濱海僧疑見貌山鬼舊為隣客
死留衣物囊空出告身他年越鄉值賣卜有斯人
雨夜呈韶卿
相看隴水雲一夕幾回分預恐今宵雨他年獨自聞野
花同楚越江靄雜朝曛不得鋤芝术逢樵却寄君
暮春感興
天涯芳草夢此意未應泯獨對風烟老虚為江海人漁
樵分落日櫻笋過殘春舉世無知己他生應逐臣
秋日憶過秦國公主園
野影林檉盡山昏瓦塔齊凉宵風雨過一雁西南啼嵐
霧洗巾帨井泉生蒺藜傷心拂塵麈衣淚濕空綈
用韻酬友人憶寄
麻衣拂市塵外事不干貧野氣生寒井天陰壓莫春閒
身分楚鞠白髮作吳人已斸蘼蕪徑青鞋憶寄頻
鼓子花
塵濕西風淚溝西影見君碧衣羞遠日天夢冷秋雲蔓
引山精徑籬依楚女墳海邊逢賣藥采實故應分
山寺送翁景芳歸覲
弱雲竹水湄葉影碧離離野别如秋夢他宵獨爾思林
殘西域果鐘動下方棋可得朝還莫相看長在兹
寄朱仁中
聞君經亂後居處畏山顛家在聚如客糧餘食帶烟戍
鴉分落日燒草共殘年因憶先丘壠于今是極邊
西臺哭所思
殘年哭知已白日下荒臺淚落吳江水隨潮到海迴故
衣猶染碧后土不憐才未老山中客唯應賦八哀
槿樹
白犬吠行人西風杵臼新洗香澄宿水曝髮向秋隣野
草依溝盡宫花入帽頻人家小門徑憐爾獨相親
哭肻齋李先生
落日夢江海呼天野水涯百年唯此死孤劒託全家血
染楚花碧魂歸蜀日斜能令感恩者狼籍慰荒遐
遊釣臺
百臺臨釣渚遺像在蒼烟有客隨槎到無僧依樹禪風
塵侵祭器樵獵避兵船應有前朝蹟看碑數漢年
過孫君文舊避地處
相逢還自矢相見盡天涯隣壞初移戍空山此寄家剪
茸春過鹿伐竹舊燒畬去後餘荒槿依溝結影斜
韶卿住烏傷寄劉元益
他日憶逢君林中訪惠勤鹿麛行處見流水别時聞草
没秦人冡山通越國雲音書年歲失莫訝白鷗羣
魯國圖詩并序
翺嘗乘舟至鄞望海上島無數其民多卉服過
蛟門登候潮山被髮楚歌歌罷輒復哭思夫子
浮海居夷之義至定海學故石刻盡仆泥淖中
新刻復闒茸讀即怏怏乃汲水洗故刻得紹興
間邑令趙所傳魯圖自云齊梁父諸山川至洙
泗間巷里廟社井墓歷歷如指諸掌遂摹其本
歸過浦汭方君景山與栝人吳思齊率其徒為
講經社得思陵所贊夫子像揭于庭朔望拜進
退與俯殊習乞翺所摹圖與像對翺喜而歸之
且書其後為之詩曰
秋風嶽下城海客見圖新樹入舞雩里水來浮磬濱東
封餘輦路西狩問虞人被髮逢夫子狂歌作放民
萬松道中望南太白
笋輿行萬山中有十里亭老樹秪一色野公逾百齡柴
關當太白藥氣近樵青岡草粘枯翼巢枝落退翎期探
幽谷水共斸松根苓艾納下天雨塵風吹冥冥
峨眉老人别子歌
蛾眉有老人奉命過嵩少天風吹西翼冉冉明夕照濕
塵紛墮天髮白更待報有子為異物不得入家廟慟哭
東南雲相望滄海嶠青鳥年年來寄書久不到
後瓊花引
揚州城門夜宿雪揚州城中哭明月墮枝濕雲故鬼語
西來陰風無健鶻神娥愬空衆芳歇一夕蒼苔變華髮
宫花窣簾塵掩韈玉華無因進吳越灕灕淮水山央央
誰其死者李與姜
邳州哭
邳州哭井水竭去年哭母瘴海熱今年此日來邳州母
死未禫子為囚邳州土濕淚長在化為蒼苔色不改兩
兩遊魂歸瘴海
秋風海上曲
秋風吹水龍上天龍女抱珠海底眠水花生雲起如葑
神龍下宿藕絲孔巨鼇贔屭鼉鼓隨赤魚鱗鬛陳旍旗
海人見此失操網歸對妻兒月(闕)自言移家來磧中
十載秋風潮不上老夫一人語門前見此已是開皇年
古别離
仙人别母母哭啼遺以神藥乃醉之醒來哭定記兒語
食此庭前雙橘樹葉能禦饑病能愈豈似當時逐兒去
隣翁有女立我前取刀剖腹爾勿憐但爾嫁夫能治田
生子不願生神仙
冬青樹引别玉潛
冬青樹山南陲九日靈禽居上枝知君種年星在尾根
到九泉護龍髓恒星晝霣夜不見七度山南與鬼戰願
君此心無所移此樹終有開花時山南金粟見離離白
衣人拜樹下起靈禽啄粟枝上飛
小元祐歌寄劉君鼎
前甲子小元祐句章祲黑權臣死端平天子初改紀龔
芳泰陵種蘭芷當秋淮甸枯草黃彎弧北向射天狼狐南
星光天狗墮入蔡生擒完顔王是年南海無波浪月濕
珠胎君以降只今六十空白頭獨騎麒麟補春秋天回
星周美惡復人世更傳蔡州錄
雨飲玲瓏巖下
垂雲起嶔嵌衣被松與桂夜含星斗光隠若金石氣雨
來輒阻之不得撫蒼翠下有桑門子飲用陶匏器盆中
蓄海石左顧如牡蠣疑此磧上來不知幾年歲桑門却
問客所居何姓氏回指南海峯蒼茫倘一至
翠鏁亭避雨(亭有魏王妃所題字尚新王嘗以皇子成德軍節度使鎮明故犯至其處)
客有遊山衣著久如薜荔行行萬翠亭忽作風雨憩仰
面無所覩梁間有題字問此何人書婉娩有弱氣云昔
魏王妃學書似李衞乘雲到此山洒墨在空翠塵風吹
土花倏忽景物異疑此夢與仙不類人間世
過舒臨海故宅
破壁濕海蘚水邊日氣蒸云是舒公宅其孫艾且仁昔
公初作尉視事即斬人上書稱臣亶待罪滄海濱天子
有詔至汝亶可治民爾時荆文公上方邑之鄞聞此輒
異之久會公秉釣謂此非狂狷引用至中丞立朝思蹇
諤庶以報君親蘇公下詔獄讒者用事新於此與有力
豈為重其身晴風吹海雨山川尚横陳俛仰勿太息徒
為驚爾隣
有洗舊誥綾作青色鬻將以為緣以紺繒易得之
作手卷賦小樂章求好事書其後
吳宫輦路傷行客繭冰壓雲凝碧色門前新掃染家隣
借人鋪設殘衣帛宫花剪綾連院號覆取翻看成一道
織紋宛轉勅字新知是初誰六尺誥城霞失彩宫蘚病
中與海圖上衣領改顔倖售緣所遭褪藥玄香洗藍影
青綢易得淚承睫擊筑楚歌無故業歌殘求書好事人
異代倘傳誥綾帖
雪中方四隠君訪宿有詩憶鹿田風雨舊遊奉和
併呈吳六贊府
金華入北山空響出靜佇鹿田在其顛肺石來風雨有
客六七人昔遊至其處唯我愁不眠起坐蹴君語謂此
定何聲百感生離緒既非琴與瑟復與砧將杵醉者呼
不應愁者自為苦空櫺怯孤衾展轉如巢樹濕歌散餘
悲以足拊柱礎爾來又七年欲至困羈旅傳聞老桑門
已復蟬蜕去入山惡少年巾鉢空其聚乃知人世間何
者為客主而我同懷人忽復異處所夢中遥相望各抱
不售賈有客不同遊亦是同懷者地至况有期輿馬不
待假倘規宿山中畸人不應舍
送袁太初歸剡原袁來杭宿傳法寺寺在德壽宫
北今行路及園即宫舊址
大雷山下鄞江口石濕落星海涵斗莓苔鎖窗居鬼神
散髮天衣夜行酒百年綺語墮凡塵劉公不還謝公走
秪今零落三秋霜猶說先朝人物藪道逢袁家美年少
欲挽吳潮歸兩袖自言學出戴君門又說舒君忘年友
舒君白頭爪塵垢戴君業成衣露肘君來何處覓知音
弔古凄涼無老叟出門擇語歸計餐顧忌慚皇無不有
不如歸食空江槎初生淡菜如珠母風帆送客來夷洲
白帢青衫談不朽君不見君今宿寺多鄞僧耆舊能言
幾人在隔墻食柏秋麝過廢石坡陁舊南内
擬古寄何大卿三首
雄雌雙碧雞所食琪樹蘤來棲藥洞中當春怕乳子其雌
秋别時守此唯雄耳可憐銜子歸萬里渡海水
石間道人影見者恒髣髴行雲過到仙與語呼之出身亦
竟不出影亦竟不没含涕謝仙人天地此終畢
山人食木實竹實以飼鳳聞此來空烟三載脱塵鞚不
見玉笙音唯聞溪鳥弄西臺憶故人野祭忽如夢仰視
浮雲馳不覺哭之慟
宋詩鈔卷九十九
