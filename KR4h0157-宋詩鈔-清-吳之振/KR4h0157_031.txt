宋詩鈔卷三十一
内閣中書舍人吳之振編
張耒宛丘詩鈔
冬夜
山靜寒雲薄天空孤月明霜桐占階影風葉繞廊聲經
歴心難就蹉跎歲屢更冥鴻本淸遠何事亦宵征
和西齋
山色供開鏡溪光照掩扉暗蟲先夜響萎葉近秋飛灌
圃晴蔬出開籠暮鶴歸鳴琴坐朗月輕露點秋衣
春寒
客舍逢桃李淸樽聊自懽夢中驚夜雨醉裏度春寒草
色遠還綠鳥聲晴更繁預期多病眼花發更辭看
歲暮書事五首
歲晏北風疾山空萬谷號木枯隨意折鴻斷不成高深
屋支蓬戶熅爐暖縕袍老天元不寐鳴竹鼓蕭騷
風捲塵沙白雲垂雪意凝夜山時呌虎晩市早收燈園
栗炮還美村醪醉不能三年官况味眞是冷於冰
牛羊已歸去殘照滿山陂霜雁田中靜風鳶木杪悲川
原今自若龍虎昔交馳丘隴耕桑盡千年不復知
原廟依岡起傳聞世祖營南陽無雊雉熊耳合投兵霜
日蓬原路天風栢殿聲山川英氣在不負昔聞名
北風吹馬疾石徑上危基野爼飽貆脯山鑪煑橡糜寒
耕&KR1201;凍石獵火上風枝畱滯親糜鹿多慙髮欲絲
莫春三首
還將多病眼冉冉對殘春啼鳥日求侶晩花如向人物
情懶着意杯酒最關身亦有功名志吾生付大鈞
應接非吾事深幽興有餘筍深鳴鳥下花薄午風疎草
淺見飛雉溪清生細魚端居亦多趣不用席門車
紅點薔薇架綠深桃李蹊語鶯知果熟忙燕聚新泥節
物有常態羇游無定棲寧須說鵬鷃物理固應齊
宿東魯父店二首
夕陽低欲盡春淺色蕭條暝色催歸牧炊煙向晩樵疎
星臨水際遠火隔村橋黯黯柴門夜栖鴉對寂寥
郡國何時極羇愁觸處生望隨天不盡春共野兼平煙
樹淮南闊魚鹽楚俗輕飄零五年别歎息鬢毛更
春望
鳥去晴雲外帆歸芳草邊平淮分綠野春樹接低天殘
枿寒餘燒新靑雨後田年來千里目容易淚雙懸
夜意
荒城轉五更北斗向誰傾穴鬭時爭齧林栖或自驚老
來神慮淡睡足骨毛輕石磬催僧粥低窗枕畔鳴
春望
暖日晴薰草淸淮闊浸天地卑連遠水城廢入春田目
極風燈外愁懸淚臉邊人生苦多感花柳自年年
同七兄及崧上人自墳莊還寺
和風快人意岸幘晩衿凉日落野㾗碧月生淮際光論
詩得靈運靜語屬支郎不是耽閒散從來懶性長
蔡河漲
渾渾雖未已浩浩竟東歸闊處長天近澄邊一鳥飛西
風疎葦亂斜日遠村微淹泊從吾道扁舟伴釣磯
初秋對雨
閉戶理殘編疎慵得自便朝凉淸病思秋雨對高眠屋
冷深藏燕槐疎濕抱蟬所忻堂下菊芳意已鮮鮮
泊長平晩望
川穩夷猶棹春歸杳靄天翠深交岸樹綠遠望川田漁
酒數家市帆檣何處船登臨一回首無恨亦依然
發長平
歸牛川上渡去翼望中迷野水侵官道春蕪沒斷堤川
平雙槳上天闊一帆西無酒消羇恨詩成獨自題
夏日五言十二首
過雨芰荷亂繁陰竹樹多雛聲知鳥哺萍動見魚過細
逕饒苔蘚陰牆引薜蘿角巾從倒側疎懶欲如何
蚓壤排晴圃蝸涎印雨階花鬚嬌帶粉樹角老封苔問
字病多忘過隣慵却迴晩凉還盥櫛對竹引淸杯
山雨晴來暑溪雲暗復興林塘陰不解巾几潤還蒸書
帙慵披蠧槃飡厭撲蠅老來疲苶甚多病日侵陵
朝雨來還密村墟一望間遠聲唯野竹潤色但靑山書
史供高卧莓苔只閉關蕭蕭覺秋興飄颯近衰顏
細徑依原僻茅蓬四五家山田來雉兔溪雨熟桑麻竹
籠辰收果茅菴夜守瓜頗知農事樂從此問生涯
養拙貧無事深幽樂更眞簷巢偷哺子樹啄巧藏身竊
果鶯知主移居蟻過隣老夫朝食美薦俎有谿鱗
謝守常搜句陶潛亦效官傍溪分水細過巘得天寬布
種隨蔬隴尋香到藥欄野裝兒稚笑繩屨鹿衣冠
久與山川約那無風月情經營元闊略疎放自平生山
友招相見鄉書向遠征慇勤語歸計貧病苦難成
種藥幽人事還披本草經出山抛舊翠過雨有新靑術
受壺中秘方傳肘後靈不辭勤服餌爲變髮星星
陶令抛官易龐公去隱深由來浮世事可見昔人心卜
築閒多思奔馳病不禁簷楹來鷰雀鸞鶴自山林
蛩怨靑莎老螢飛積水深庭除延夜色砧杵發秋心雄
劒鳴初匣寒衣補硬針老來詞賦懶從使二毛侵
夜色川原合秋聲草木催星辰隨地闊河漢寫山來栖
鶴凉先警飢烏夕未回高樓對斜月鳴笛正淸哀
蒙恩除奉常有感
平生秉周禮投老奉龍旂斥逐偶不死歸來敢恨遟門
闌走賓客行李飭妻兒又踏長安道多慙鬢有絲
冬日雜興六首
小園晴自掃曝日坐前軒野鼠穿山葉寒烏啄草根短
籬藩隙地别逕入孤村幽趣供岑寂淹畱不復論
水落橋㾗在沙乾岸草枯霜餘槐老壯風際竹淸疎啄
木高逾響鶺鴒飛且呼二年親友絶唯有對禽魚
池館畱餘雪西山照夕曛臘催梅蘂近春向鳥聲新愁
思仍當病風光欲近人年年桃李樹相對只傷神
空山身欲老徂歲臘還來愁怯年年柳傷心處處梅綠
蔬挑甲短紅臘點花開冰雪如何有東風日夜回
南壁蒼崖壯窮冬井落閒風聲先老樹日色避諸山落
雁飢相向啼烏夕自還微微寒月影蓬戶已深關
擊柝山城閉疎燈野店扄疾風鳴夜谷晴水動浮星霜
翼歸何晩鄰機織未停短歌時自和愁絶更誰聽
建平途次
野橋田徑滑官路柳條新流水伴遲日野花畱晩春點
空知去翼衝綠有歸人自笑諳岐路無勞更問津
北橋送客
橋上垂楊繫馬嘶橋頭船尾插紅旗船來船去知多少
橋北橋南長别離亭上幾傾行客酒遊人自唱少年辭
百年回首皆陳迹浮世飄零亦可悲
九日獨遊懷故人
故人分散在天涯九日登臨獨嘆嗟人世光陰催日日
鄉閭時節自家家風煙滿眼臨秋盡鼓角荒城送日斜
取醉憑誰正烏帽遣愁猶強插黃花
夜
木落風高砧杵傷孤城更漏入秋長寒生疎牖人無夢
月過中庭樹有霜報落梧桐猶隕葉知時蟋蟀解親牀
年年多病渾無寐靜對楞嚴一炷香
春日
輝輝暖日弄遊絲風軟晴雲緩緩飛殘雪暗隨冰筍滴
新春偷向柳梢歸可惜客鬢蹉跎老每惜梅花取次稀
何事都城輕薄子買驩沽酒試春衣
探春有感二首
出城但怪風光老草色蒼茫柳色深煙樹遠浮春縹緲
風光不動日陰沉芳郊未厭縈紆入美酒何妨取次斟
羸馬靑衫亦何事一生空負野人心
柳萼蒙茸待放綿櫻桃新葉大如錢深春冷落花殘後
寒食朦朧月淡天獨坐每將詩作伴遣愁安得酒如泉
傷心千里休凝望城外東風草滿川
暇日同孫畢二同舍遊李氏園亭
蕩蕩東風散客心出門驅馬問園林花房待暖徐徐放
柳色隨春旋旋深城郭遠來無俗客松篁深處有幽禽
主公畱壁題詩句應許騷人盡日吟
暮春
夜雨輕寒拂曉晴牡丹開盡過淸明庭前落絮誰家柳
葉裏新聲是處鶯白髮生來如有信靑春歸去更無情
便當種秫長成酒遠學陶潛過此生
將至壽州初見淮山二首
浩蕩平波欲接天天光波色遠相連風鳴兩槳初離浦
岸轉靑山忽對船澤國秋高添氣象人家南去好風煙
步兵何必江東走自有鱸魚不直錢
晩繫孤舟古岸隈蒹葭風定渚鷗回山兼野色蒼茫去
月向淮心晃蕩來秋色解將愁並至年華偏與客相催
靑衫手板徒勞爾富貴功名安在哉
將别普濟二首
老松疎竹寺門幽九月輕寒襲客裘漠漠淮煙天際晩
蕭蕭山雨坐中秋風前紅葉知時落籬下黃花對客愁
爲語老僧無我笑此生終待老林丘
孤城淮北晩鐘殘落日橋邊送客鞍物外樓臺秋更豁
山深松竹晩多寒窗風細細侵衣冷簷雨蕭蕭到夜闌
佳境欲畱嗟不可塵埃蹤跡但悲歎
發泗州
萬艘獵獵戰風桅我亦孤舟别岸隈漠漠曉雲生木末
蕭蕭飛雨送帆開消磨歲月書千卷零落江湖酒一杯
因病得州眞漫爾功名於我亦悠哉
夏日雜興二首
墻下溪流清且長夾溪喬木雨蒼蒼裊風翠果擎枝重
照水圓荷舞葉凉蝸殼已枯黏粉壁燕泥時落汚書牀
南山野客閒相過贈我能擕藥滿筐
疎圃茅齋三畝餘溪光山影動浮虚病妻老去唯尋藥
稚子年來解愛書中散無堪心放蕩馮君已老興蕭疎
全眞養素安吾分敢謂軒裳不我如
送楊補之赴鄂州支使
相逢顧我尚童兒二十年來髩有絲涕淚兩家同患難
光陰一半屬分離扁舟又作江湖别千里長懸夢寐思
何日粗酬身世了卜鄰耕釣老追隨
送楊念三監簿侍行赴鄂渚
楚天南去水冥冥鄂渚悠悠到幾程京洛信稀千里隔
江湖春盡一帆輕莫辭送别靑春滿會是相逢白髮生
飽讀詩書取卿相不應如我老無成
寄榮子雍二首
東風三月洛陽城傾蓋相逢氣倍增看盡園花方信馬
飲斜樓月更挑燈年光飄忽雙馳轂心事蕭條一老僧
酒病年年慵把筆新文寄我苦憑陵
家家新酒滴新醅殘歲崢嶸春欲回霜野寂無新到雁
雪林寒有欲開梅關河路永雙橫轍天地身閒一舉杯
酬答風光千點淚怯將愁眼更登臺
陳履常惠詩有曾門一老之句不肖二十五歲謁
見南豐舍人於山陽始一書而褒與過宜陽有
同途至亳之約耒以病不能如期後八年始遇
公於京師南豐門人唯君一人而已感舊慨歎
因成鄙句願勿他示
南豐塚木已蕭蕭猶有門人守一瓢文彩自應傳壼奥
典刑猶可想風標紛紛但見侏儒飽寂寂誰歌隱士招
十載弊冠彈未得簪纓知復爲誰彯(君知已甚多未聞特達之薦可無嘆)
(耶)
泊舟候水
一水悠悠斷復連卸帆終日小灘前靑旂招飲篙工醉
五兩欹風賈客眠樹色遠分芳草路鳥行斜斷夕陽天
漁舟慣伴危檣宿饋我霜鱗不用錢
同李十二醉飲王氏牡丹園二首
東風窮巷只埃塵誰見城南萬朵新不問主人聊一飲
爲擕佳客送餘春比君意氣三年老貸我疎狂一味眞
醉裏尚能馳馬去看君倒著接䍦巾
吹盡紛紛桃李塵天香國豔一翻新正過榖雨初晴日
分得西都太半春舊態似推新豔好紅芳不似淡粧眞
予嗟久得丘園意何日相逢一幅巾
晝卧懷陳三時陳三卧疾
睡如飲蜜入蜂房懶似遊絲百尺長陋巷誰過居士疾
春風正作國人狂吟詩得瘦由無性辟糓輕身合有方
欲餉子桑歸問婦一瓢過午尚懸墻
將至海州明山有作
望望孤城滄海邊好雲深處是人煙鳥飛山靜晴秋日
水闊人閒熟稻天旂影遠搖沽酒市棹歌歸去隔村船
功名富貴非吾事誓斸明山數畝田
秋日登海州乘槎亭
海上西風八月凉乘槎亭外水茫茫人家日暖樵漁樂
山路秋晴松栢香隔水飛來鴻陣闊趁潮歸去櫓聲忙
蓬萊方丈知何處煙浪參差在夕陽
屋東
蒼鳩呼雨屋東啼麥穗初長燕子飛竹裏人家鷄犬靜
水邊官舍吏民稀溪聲夜漲寒通枕山色朝晴翠染衣
賴有西隣好詩句賡酬終日自忘飢
題齋壁
松庭日午聽啼鶯簾外人稀睡老鈴已歎近秋添白髮
更因多病讀黃庭江魚未上烹難致(江魚未上則不漁丹陽暑月絶無魚)
吳酒空斟醉易醒好住安心莫惆悵此身天地一浮萍
已卯十二月二十日感事
蹉跎流落已華顚又見荆湖一歲遷人怯苦寒愁日短
天收殘臘放新年園林寂歴飄梅後里巷經過爆竹前
自料知非猶得在潛心久學衛蘧先
耒將之臨淮旅泊泗上屬病作迎候上官不敢求
告北歸尤劇疎拙無以自振但自憫歎耳
謀身不解免飄蓬零落孤舟西復東雙鬢雖靑應早白
病顏更醉不成紅﨑嶇避俗人難合憔悴多愁疾易攻
蓴菜碧鱸秋正美步兵終欲向江東
望龜山二首
淮上風高寒日西龜山嶺下山雲歸遊人苦恨日已晩
靑山自與雲爲期輕舟漁子犯煙去照水白鷗窺影飛
人間不作逍遥客老又塵埃空滿衣
日落看山山更靑原頭啼鳥已春聲可憐山近不能到
盡日與山相對行雲裏人家自來往天邊樓閣遠分明
白鷗不解游客意驚起碧煙深處橫
次韻答存之
環堵蕭然汝水隈孤懷炯炯向誰開靑春不覺書邊過
白髮無端鏡上來祭竈請鄰聊復爾賣刀買犢豈難哉
故人休說封侯事歸釣江天有舊臺
離天長寄周重實
相逢握手便忘形射策天門盡弟兄浮世有誰尊道義
靑衫自笑爲功名高談未盡胸中意作别猶如夢後驚
半夜扣門投野寺天寒孤月更分明
題堂下桐
零落當軒兩樹桐秋來相伴一衰翁寒枝向月空餘影
隕葉知時不待風故國山川天黯淡美人音信雁西東
歲華節物俱寥落滿眼牢愁賴酒攻
登海州城樓
城外滄溟日夜流城南山直對城樓溪田雨足禾先熟
海樹風高葉易秋疎傅里閭詢故老秦皇車甲想東游
客心不待傷千里檻外風煙盡是愁
秋日憶家
汩汩流光長遠客年年秋至是離家孤城入夜寒更迥
霜月滿天歸夢賖摵摵老桐風後葉娟娟疎菊雨殘花
茅簷布被猶無力長走塵埃眞可嗟
七言
飛鴻歸盡鸞將還亭院深沉人倚欄斜搭鞦韆寒食雨
已黃楊柳暮春寒密裝杏萼紅如糝半落梅花香未殘
人世年年非舊事感時唯有淚汎瀾
京師廢宅
當道朱門白晝扄高堂歌吹久無聲古窗積雨昏殘畫
朽樹經隂長寄生門下老人時洒掃舊時來客歎平生
艷姬驕馬知何處獨有庭花春自榮
登城樓
沙雨初乾巾褐輕獨披衰蔓步高城天晴海上峰巒出
野暗人家燈火明歸鳥各尋芳樹去夕陽微照遠村耕
登樓已恨荆州遠况復安仁白髮生
送泗州推官王永年致仕還鄕王年四十而致仕
士大夫所少也
爲憶田園便拂衣休官退勇似君稀塵埃擺脫靑衫去
閭里驚嗟白髮歸南畝稻粱仍歲熟舊山芝术入秋肥
百年從此皆閒日寄語人間浪是非
和即事
溪如圓塹木如城魚鳥從遊信此情啅雀踏枝飛尚裊
仰荷承雨側還傾彈琴廢久重尋譜種藥多求旋記名
于世久判無妙策直應歸學老農耕
自海至楚途次寄馬全玉
迂疎懷抱獨君知杖拂親依卽我師一句未能參妙道
數篇空復得新詩子方奮迅雲間翮我厭追隨世上兒
安得巖坰兩如志銅缾烏几爲君擕
蕭蕭柳岸野風秋虹挂前山晩雨收回首孤城空綠樹
滿川斜日放歸舟年來雙淚供愁盡老去勞生幾日休
試問故人思我否夢魂猶在海邊州
高城欲去更徘徊病眼登臨強一開風物盡爲愁裏景
山川疑是夢中來此生雙髩何勞白未老塵心可得灰
欲把煩愁付杯酒祗應淸夢待尊罍
生涯飄泊一航輕浩蕩晴川送我行北望山川連海壯
南來風月近淮淸人家稻熟豐年滿澤國天高秋意生
唯有羇愁消不得登臨淸淚落如傾
蕭蕭晩雨向風斜村遠荒凉三四家野色連雲迷稼穡
秋聲催曉起蒹葭愁如夜月長隨客身似飛鴻不記家
極目相望何處是海天無際落殘霞
夏日三首
長夏村墟風日淸簷牙燕雀已生成蝶衣曬粉花枝午
蛛網添絲屋角晴落落疎簾邀月影嘈嘈虚枕納溪聲
久判兩鬢如霜雪直欲樵漁過此生
黃簾翠幕斷飛蠅午影當軒睡未興枕穩海魚鐫紫石
扇凉山雪畫靑繒廊隂日轉彫欄樹坐冷風生玉盌冰
滿案詩書塵蠧甚故應疎懶過炎蒸
棗徑瓜畦經雨凉白衫烏帽野人裝幽花避日房房歛
翠樹含風葉葉凉養拙久判(平)藏姓字置身安事巧文
章漢庭卿相皆豪傑不遇何妨白髮郎
和晁應之大暑書事一首
蓬門久閉謝來車畏暑尤便小閣虚靑引嫩苔畱鳥篆
綠垂殘葉帶蟲書寒泉出井功何有白羽邀凉計已疎
忍待西風一蕭颯碧鱸東鱠意何如
遣興次韻和晁應之四首
老去詩書倦討論一尊相對尚慇勤鍜鑪放蕩狂中散
書閣蕭條老子雲要路交親嗟隔闊他鄉耆舊飽知聞
衰遲多病頭風甚解寄斯文獨有君
西風淅淅滿征衣天畔危亭面翠微雲解映山常漠漠
葉知辭樹亦依依苦飢黃鵠猶謀食無事輕鷗得遠飛
落日秋風滿江漢杖藜三嘆未能歸
夜泛孤舟淸洛津宓妃輕步若爲親淸涵星漢光垂地
冷覺魚龍氣近人鏡裏悲秋雙鬢髮馬邊隨客兩京塵
愁心欲比東流水衮衮無窮日日新
蓬門鳥雀啅黃昏歸逕牛羊各有羣水闊蛟龍陰後出
山空虎豹夜深聞西來谷引秦川雨南去秋連楚澤雲
唐漢廢興無處問西風禾黍但丘墳
自巴河至蘄陽口道中得二詩示仲逹與秬同賦
落月娟娟墮半環嘔鵶鳴櫓轉荒灣東南地缺天連水
春夏風高浪卷山旅食每愁村市散近秋已覺暑衣單
自慙老病心兒女三日離家已念還
浩浩渾流卷白沙中流鼓楫四無涯喜逢山色開眉黛
愁對江雲起砲車雨足川原豐稻菽日斜鷗鷺滿蒹葭
長年怕作扁舟客賴有高談一笑譁(舟人占雲若砲車起輒急避乃大風)
(候也騐之信然)
離富池望廬岳是日入夾口直逹潯陽遂舍大江
之險示同行
山秀江淸三百里與君三宿一扁舟飲殘桑落溪雲暮
卧冷桃笙楚雨秋舟隱長江逢夾口眼明五老立雲頭
幾年澤國行將遍歸與親朋說舊遊
二十三日卽事
已逢嫵媚散花峽不怕艱危道士磯啼鳥似逢人勸酒
好山如爲我開眉風標公子鷺得意䟦扈將軍風歛威
到舍將何作歸遺江山收得一囊詩
渡洛因泛舟東下數里頗意淮上
沄沄淸洛轉山隈渺渺東流不復回輕鳥竟隨靑嶂去
亂波爭泛夕陽來偶驚舟楫鄉心起乍脫塵埃病眼開
疑是盱眙郭門外月明帆席過淸淮
縣齋
只合門如野叟家市朝聲利苦諠譁但知得醉頻沽酒
何處逢春不見花暗樹五更雞報曉晩庭三叠鼓催衙
知君宰邑端無事吟笑何妨到暮鴉
和周廉彦
天光不動晩雲垂芳草初長襯馬蹄新月已生飛鳥外
落霞更在夕陽西花開有客時擕酒門冷無車出畏泥
修禊洛濱期一醉天津春浪綠浮堤
春日遣興二首
流光向老惜芳菲搔首悲歌心事違綠野染成延晝永
亂紅吹盡放春歸荆榛廢苑人閒牧風雨空城鳥夜飛
斷送一翻桃李盡可憐桑柘有光輝
日烘烟柳軟於絲桃李成塵綠滿枝芳草有情隨處好
落花無頼信風吹關心傷感知何處過眼芳菲能幾時
一病春來妨痛飲遣愁唯有強裁詩
遣興次韻和晁應之二首
日落村墟煙靄靑草根促織晩先鳴羣山衮衮望中去
新月娟娟愁裏生暗峽風雲秋慘淡高城河漢夜分明
寄書故國還羞澁白首蕭條老病嬰
露下風悲螢火流周南羇客意悠悠山川老去三年淚
關塞秋來萬里愁慣逐魚禽諳異俗每因霜月夢滄洲
一抛硯井雙蓬髩天畔詩成獨倚樓
僦居小室之西有隙地不滿十步新歲後稍暖每
開戶春色鬭進戲名其戶曰嬉春因爲此詩
蒼蒼老檜已消雪冉冉煙蕪欲鬭妍圍得靑春數畝地
斷將平楚一方天春風入戶如相覓新月低窗最可憐
老子婆娑便終日一壺春酒與周旋
發安化回望黃州山
流落江湖四見春天恩復與兩朱輪幾年魚鳥眞相得
從此江山是故人碧落已瞻新日月故園好在舊交親
此生可免嘲愴父莫避北風京洛塵
離光山驛
郵亭結束問殘更斜月西南雞未鳴草草勞人常少睡
綿綿遠道苦無情田家稔熟人情好野路雨餘秋氣淸
老得一州藏拙去鵷鸞臺閣盡豪英
卧病月餘呈子由
風葉鳴窗已復朝喚回歸夢故山遥酒壺暗淡浮塵集
藥鼎靑熒敗葉燒閉戶獨依寒蟋蟀移牀更就雨芭蕉
雪深欲請安心術長日如年未易消
謁太昊祠
千里垂精帝道尊神祠近止國西門風搖廣殿松杉老
雨入脩廊羽衛昏日落狐狸號草莽年豐父老薦雞豚
舊遊零落今誰在塵壁蒼茫字半存
上元思京輦舊遊
九門燈火夜交光羅綺風來撲面香信馬恣穿深柳巷
隨身偷看隔簾粧身拘薄宦安知樂心逐流年暗減狂
畱滯山城莫嗟嘆貂蟬從古屬金張
春晩有感
洛川三月鴨鵊鳴游絮縈空塵不驚茸茸草色鋪風軟
點點楊花着水輕何處浮雲度天末不妨微雨破春晴
江南有客增歸思悵望汀洲蘋芷生
次韻張公遠二首
襄王坐上徵詞客子建車前步水妃瞥過低鬟流盼處
爭先含笑獨來時東邊日下終無雨闕上書時合有碑
腸斷吳王煙水閣扁舟何日逐鴟夷
平淡春雲捧額浮秋光劒戟近人流無腸可斷方爲恨
有藥能治不是愁可待挑琴知有術未傳驅豆更無謀
遥知添得春窗夢猶在尊前燭下羞
泊舟都梁亭二首
旅枕無眠客夢勞五更傍舍一鷄號淮天水闊浮梁小
城郭霜晴寶塔高梅鎻冷香通雀啄水翻新綠出漁篙
君恩許作還鄉客肯對江蘺賦廣騷
微春已動陳根綠晴日初流大澤凘客路苦寒唯飲酒
老年便暖屢添衣霜林背日梅遲拆冰渚知春雁早飛
江上三年陳迹在年年穿竹摘梅時
都梁雪天晩望
浮梁淮面欲龍騰金碧浮屠間玉層古岸蕭條風卷雪
長河咽絶水浮冰畱連淮汴殘年客蹭蹬塵埃一老僧
聞道都梁梅未拆可隨桃李畏嚴凝
舟中書事
久客益知行路難鏡中雙髩不須看山川積雪堅冰地
舟楫長淮古汳間餽費主人勤俗禮書來故里勸加飡
北歸漸踏塵埃道盡日危亭且看山
讀黃魯直詩
江南宿草一荒丘試讀遺編涕不收不踐前人舊行迹
獨驚斯世擅風流一尊華髮江邊客萬里黃茅嶺外州
虎豹磨牙九關邃重華可訴且南遊(辛已歲魯直見余黃州江上)
離山陽入都寄徐仲車
孤城芳樹碧層層村落黃昏只見燈回首事如前夕夢
出門心似下山僧仕求行道時難偶意欲謀閒力不能
寄語東臯多釀酒待余歸日解行縢
題淮陰孫簿壁
荒凉官舍對淮流樽酒相逢爲少畱夾道老椿鴉哺子
隔牆芳草牧呼牛渡頭人散前村市天際帆來何處舟
自古詩人最多感新篇應解寫騷愁
宿泗州戒壇院
樓上鳴鐘門夜扄風簷送雨入疎櫺老僧坐睡依深壁
童子持經守暗燈千里塵埃長旅泊五年憂患困侵陵
誰知避世天然子一見禪翁便伏膺(天然丹霞也)
宿柳子觀音寺
黃塵滿道客衣穿古寺荒凉暫息肩倦體卧來便穩榻
汗顏濯去快寒泉野僧治飯挑蔬至童子擕茶對客煎
夜久月高風鐸響木魚呼覺五更眠
已未早春有感
南國柳黃鸎未知人情何事恨春遲雪抽宿麥晴來葉
雨長枯榆燒後枝載酒有誰尋寂寞受薪只合學支離
近知壁觀安心法亦擬平治不作詩
同袁思正諸公登楚州東園樓
杖藜蕭颯對雲沙白首逢春只歎嗟身老易傷千里目
眼驚還見一年花地平曠野連雲直天帶淸淮向海斜
尚有風光供醉筆我生詩酒是生涯
同周楚望飲花園
杖藜擕手踏靑苔蕭洒池亭爲客開柳色漸經秋雨暗
荷香時與好風來斜陽似欲粧詩句新月邀將入酒杯
身世已甘長寂寞忘形頼有子徘徊
赴官壽安泛汴
西來秋興日蕭條昨夜新霜緝縕袍開遍菊花殘蘂盡
落餘寒水舊㾗高蕭蕭官樹皆黃葉處處村旗有濁醪
老補一官西入洛幸聞山水頗風騷
寄蔡彦規兼謝惠酥梨
洛川北岸錦屏西竹樹蕭蕭面翠微風月有情常似舊
山川信美不如歸文章送老甘無用魚鳥從游久息機
寄語長安倦遊客年來何事素書稀
三鄕懷古
淸洛東流去不還漢唐遺事有無間廟荒古木連空谷
宮廢春蕪入亂山(光武祠連昌宮)南陌絮飛人寂寂空城花落
鳥關關登臨幾度游人老又對東風髩欲斑
水軒書事招壽安僚友
官閒不覺簿書勞一簟淸風午枕高靜拂小屏圖女几
就書新竹記離騷城空鬭雉孤飛健柳暗雛鸎學語嬌
東縣官曹誰過我欲酤村酒具山庖
官舍歲暮感懷書事三首
衙鼓鼕鼕送夕陽經時無客上高堂淵明柳老秋多雨
子敬氊寒夜有霜山樹葉稀晴摘果齋爐灰暖曉焚香
經綸自有英雄在閒散須教屬漫郎
脩竹高槐交映門公居瀟洒近山雲醉眠多似陶彭澤
官况貧於鄭廣文秋菊擣塵供曉餌寒松收子和香焚
經年門巷無車馬只有淸風伴此君
霜菊娟娟尚有花蕭條廳樹暮棲鴉萬竿脩竹開侯府
十里靑山隱相家麋鹿並游諳野性詩書相對是生涯
冷官自有貧中樂敢向朱門肉食誇
春陰
漠漠重雲向晩低臘寒新去有餘威風捎簷滴難開幌
潤引爐香易着衣把酒自傾金錯落探春誰汙錦障泥
山城冷落無歌舞只有芳醪取次擕
至日有感
一卧孤村兩見冬獨搔華髮思無窮荒山極目漫汗雪
老樹當庭晝夜風佳節妻兒具樽酒茅齋斟酌慰愁翁
未央曉賀瞻天冕正在爐煙縹渺中
歲暮福昌懷古
少年詞筆動時人末俗文章久失眞獨愛詩篇超物象
秪應山水與精神淸溪水拱荒凉宅幽谷花開寂寞春
天上玉樓終恍惚人間遺事已埃塵(李賀宅)
永城道中
東行十日何所有衰草白茅梁宋陂天風官樹吹半折
欲雨野雲垂不飛十年所遇半陳迹千里獨愁懷所思
他日江湖片帆去白頭靑鏡久相期
送曹子方赴福建運判
平生鄴下曹公子家世風流合有文横槊尚傳瞞相國
紫髯不是畫將軍詔書寬大民何怨刺史威嚴吏合勤
好作楚詞更下俚雲中一降武夷君
和無咎二首
年芳經雨能幾許客愁得暖不肯融眼看乳鵲行已哺
手種小桃隨分紅世情付睡莫涇渭物態逢春無異同
淸時賴是未禁酒須惜紅紫轉頭空
愛酒苦無阿堵物尋春那有主人家未容黃蜂釀成蜜
已怕惡雨不容花雲間明月誰可攬海中蟠桃良未涯
浮名誤人不得脫黑髮減來那復加
雙槐晩秀三月一日初見新葉
東皇無處著繁華亦復分張到我家他日老蒼悲敗枿
今晨嫩綠出新芽秃翁承弁纖纖髮村婦縈鬟草草花
桃李蹊中人迹絶綠隂門巷正藏鴉
秋思
故帷陳迹生蛛網古殿苔深叠綠繒簷雨晩秋鳴槁葉
窗風深夜觸孤燈
送李十之陜府
斷蓬泛梗偶相依一别重逢又幾時人世悲歡消遣盡
爲君流淚忽沾衣
余向集賢殿試罷寓居京師常游西岡錢昌武郎
中之第時同會者河東柳子文與錢氏三子夏
中余出京今纔半年而昔日所游者或東或西
有不知所如者古人所謂俯仰之間已爲陳迹
者歟夫求昨日之我於今日終其身而不得而
况偶然相値聚而旋散者歟追記春睡詩一首
乃寓錢第所爲者
東風冷峭着衣寒雲影陰沉美睡天靑杏園林花落盡
晩風吹雨濕鞦韆
上元都下二絶
淡薄晴雲放月華晩粧新暈臉邊霞管絃樓上爭酤酒
巧笑車頭旋買花
驕馬金鞭白面郎雙鬟小女坐車箱輪聲轆轆歸何處
畱得紅籠絳臘香
别錢筠甫三絶句
倦客無眠聽曉鐘五更蠟燭淚銷紅城西古寺同來處
今日分擕獨向東
春燈欲盡曉鷄啼殘月影中征馬嘶爲語相逢不須喜
相逢終有道分離
原頭綠盡柳初芟落月滿川風滿山已過寺西三十里
爲君回首駐征銜
田家二絶
門外靑流繫野船白楊紅槿短籬邊旱蝗千里秋田淨
野秫蕭蕭八月天
新插茅簷紅槿籬秋深黃葉已飛飛灘頭水闊孤舟去
渡口風寒白鷺啼
舟行六絶句
獵獵西風秋水淸野花寒草傍流生沙邊水鶴待魚立
石底暗蛩先夜鳴
船尾初回轉野灣波平天淨惜投竿飛飛小蝶秋花晩
噴噴沙禽野水閒
落景秋雲晩不開天寒古岸野船回初驚波面微瀾起
已覺風前細雨來
渡頭風雨晩生寒蓑笠漁翁坐釣船爲問蓬中有漁否
一雙新鱖出籠鮮
天寒野店斷人行晩繫孤舟浪未平半夜西風驚客夢
卧聽寒雨到天明
渡頭煙雨欲昏天灣畔枯桑繫客船風打蓬窗秋浪急
一杯寒酒夜深眠
題壽陽樓二絶
渺渺長淮去不休行人獨上壽陽樓一闋長歌不須唱
山川都是舊時愁(闋事說於予友隴西子)
長淮不斷水悠悠樓上行人淮上樓誰謂滿前風景好
古今供作别離愁
太湖上絶句
風蕩雲容不成雪柳偷春色故衝寒湖邊艇子衝烟去
天畔靑山隔雨看
誰道原頭春未回柳梢黃軟凍齊開爭驚臘日崢嶸盡
急問田翁乞野梅
自上元後閒作五首
閶闔樓南粉署西舊時種柳長應齊如今冷落窮山縣
卧聽春風百鳥啼
東風吹雨夜侵階樓角長煙曉未開何事舊時愁意緒
一翻春至一翻來
面冷春霜拂瓦乾曉風吹雨凍闌干柳梢黃弱梅苞破
更放東君幾日寒
燈火人家夜不收三更明月過南樓風煙隨處自能樂
何事客心還獨愁
喧喧野縣自笙歌風捲高雲天似波誰謂樓前明月好
月明多處客愁多
寫情
牆外誰家桃李開何由花下一徘徊先教飛絮傳愁去
却遣遊絲取蘂來
春詞
靄靄芳園誰氏家朱門橫鎻夕陽斜鳩鳴鵲噪閒庭舘
盡日春風吹百花
看花
風暖日高花氣動鳴鳩乳燕自求羣經營美景還詩匠
傾掃頑愁賴酒軍
晩歸
學省歸來門巷秋伴眠書史滿牀頭低雲漠漠梧桐晩
屏上江山亦解愁
傷春
浮雲冉冉送春華怯見輕寒日欲斜一夜雨聲能幾許
曉來落盡一城花
元忠學士八兄耒離京師遠蒙追送許惠服丹法
託故竟未惠及賦四絶句
身逐孤舟似斷雲故人追送尚慇勤秋城夜泊西風岸
落葉悲蟲獨自聞
哀柝苦催空壁月悲蟲眞弔短檠光無情少壯抛人去
只有窮愁氣味長
昔見將軍破虎韉玉堂曾共掃千言功名老去皆蹉跌
相見諄諄勸學仙
無復顚狂似少時逢君猶自說娥眉玉堂舊事君休念
兩袖啼㾗又送誰
寓楚題楊補之官舍
一辭螭陛走天涯客路悠悠老歲華住久不知身是客
自來堂下採黃花
傷春
嫩紫妖紅惜不得亂隨風雨點蓬蒿荒田野草花開晩
主管春光輸爾曹
七月十六日題南禪院壁
秋林落葉已斑斑秋日當庭尚掩關掃榻晝眠聽鳥語
可憐身世此時閒
絶句二首
照水輕明楊柳牙隔林相映占巢鴉東風香草城邊路
到處人家盡是花
淮上春風萬鼓鼙落帆舟泊岸邊磯喧喧野市殘陽裏
酤酒擕魚客散歸
雨後遊朱園
綠葉陰陰護翠枝晩花雖小亦應稀東風不惜殘桃李
吹作春愁處處飛
雜詩
病腹難禁七椀茶小窗睡起日西斜貧無隙地栽桃李
日日門前自買花
春雨中偶成二首
廉纖小雨作春愁吹濕長雲漫不收架上酴醿渾着葉
眼明新見小花頭
春陰只與睡相宜卧聽鳴禽語復飛一縷斷香浮不散
何人深院晝薰衣
牆東
牆東椿老葉已盡堂下菊叢無復香長安風埃歲巳晩
閉門不出馬毛長
項城道中
塵壁蒼茫有舊題十年重見一傷悲野僧欲與論前事
自說年多不復知
懷金陵二首
璧月瓊枝不復論秦淮半已掠荒村靑溪天水相澄映
便是臨春閣上魂
曾作金陵爛漫遊北歸塵土變衣裘芰荷聲裏孤舟雨
卧入江南第一州
柳
永豐坊裏舊腰支曾見靑靑初種時看盡道邊離别恨
爭教風絮不狂飛
晩春初夏絶句二首
少室山前日日風望嵩樓下水溶溶卷將春色歸何處
盡在車前榆莢中
睡足高簷春日斜碾聲初破小龍茶樓邊綠樹飛紅盡
春色牆隂老薺花
漫呈無咎
題扇燈前亦偶然那知别後遠如天去年醉舞看花處
獨聽琵琶却惘然
泊楚州鎖外二首
襄玉席上舊行雲二十年間生死分可惜風流一杯土
年年春草斷人魂
流落相逢二十年羞將白髮對嬋娟如何見我都依舊
添得尊前一惘然
慈湖中流遇大風舟危甚食時風止遊靈巖寺
心悸西江浪似山眼明僧舍一窗間從今要見廬山面
畫作屏風靜處看
觀魚亭呈陳公度
獵獵微風波面開近人鷗鷺不相猜尊前忽起扁舟興
新管江南山水來
紹聖甲戌侍立集英殿臨軒試舉人作此兩絶
春來小殿雪初殘曉日曈曨未破寒黃繖當軒公事退
君王緩步侍臣閒
弱歲干名翰墨場春寒搖筆試西廂茫然二十年間事
還着春衣侍玉皇
題周文翰郭熙山水
洞庭葉落萬波秋說與南人亦自愁指點吳江何處是
一行鴻雁海山頭
夜聞風雨有感
畱滯招提未是歸卧聞秋雨響疎籬何當粗息飄萍恨
却誦僧窗聽雨詩
偶題二首
相逢記得畫橋頭花似精神柳似柔莫謂無情即無語
春風傳意水傳愁
春水長流鳥自飛偶然相値不相知請君試採中塘藕
苦道心空却有絲
靑桐道中値雨凡數里舟行久之頗有江湖之思
二首
繫馬操舟問檝師却疑淮口挂帆時人間遷改何須問
便作江湖未可知
冥冥煙外鳥飛歸野老得魚收網迴隔浦斷霞沉欲盡
半灣新月出雲來
福昌官舍後絶句四首
淮南梅柳想春還怯去西州歲暮寒唯有看山心未厭
晴明終日在欄干
無客門闌盡日扄兩行喬木擁寒廳吏胥借問官何在
流水聲中看竹行
卧聽堂南布榖鳴隴頭細麥已靑靑慇懃謝汝催春種
我爲無田豈懶耕
不掃竹根藏筍茁旋培殘雪擁蘭芽爲君更接櫻桃樹
付與春風換却花
無題二首
風槐已疎遽如許夜蛩雖恐可若何出門蹄道苔㾗滿
隱几書塵鼠蹟多
晩起淸秋一枕凉四簷鳴雨下淋浪竹籠焙藥時添火
晝榻焚香却閉房
霅溪道至四安鎮
苕霅淸秋水底天夜帆燈火客高眠江東可但鱸魚美
一看溪山直萬錢
聞蛩二絶
晩風庭竹已秋聲初聽空階蛩夜鳴流落天涯聊自得
今宵爲爾感平生
二年江海轉萍蓬白髮蒼顏換舊容新月窺簷風動竹
宣城今夜又聞蛩
雨中題壁
去年此日泊瓜洲衰柳蕭蕭繫客舟白髮天涯嘆流落
今年對雨古宣州
預作冬至
紫壇曾從奠琳琅親被天人玉冕光今日黃州山下寺
五更聞鴈滿林霜(來元祐七年南郊曾與捧策在皇帝禋席左見上冕玉簮白如雪爲燭所)
(照出光數尺云)
聽鳴禽
流滯江邊鬢已霜又聞春鳥啅朝陽他時北去懷陳迹
寒竹疎梅黃土岡
曉雨
輕陰江上千峰秀小雨墻邊百草生惟有春禽慰孤客
曉啼渾似故園聲
春蔬
新春書劒滯江城又見南蔬入旅羹關心太昊祠前路
小甲連畦帶雪晴(余冇蔬圃在陳州太昊祠前)
春日懷淮陽六絶
西城門外古壕淸太昊祠前春草生早晩粗酬身計了
長爲閒客此間行
靈通禪刹古叢林永日惟聞鐘梵音閱世興亡千室佛
百年風雨古牆金(靈通院石晉末所創有千佛殿壁繪用金)
最愛南城汲井園春來蔬甲不勝繁人家斷處無鷄犬
遟日東風似古原
黃巢塞南琵琶溝古原芳草靜春流大艑舸&KR0008;何處客
檣竿西北是神州
莽莽郊原帶古丘漸漸隴麥散羊牛杏花楊柳春濃處
一片靑帘慰客愁
城中萬枝木芍藥姚黃一萼得春多日日踏春渾坐此
人間無醉奈渠何
上元三絶句
淸晨謁帝大明宮拜賜歸來夜過中(余在秘書近十年每歲上元晨趨大)
(慶迎駕近午駕回駐輦大慶門上賜茶酒拜謝退率一二同舍擇勝縱觀至夜分必醉歸歲率爲常)一夢
十年身老矣山城風月作過從
酤酒壚邊人若市算商亭下浪連天張君官况今如此
豈有工夫作醉眠
江邊燈火似秋螢哀怨山歌不可聽自怪今春牢落甚
禪房止酒讀黃庭
春日書事
蟲飛絲墮兩悠颺人意遟遟日共長春草滿庭門寂寂
數櫺窗日挂空堂
柯山雜詩二絶句
幽人睡足岸綸巾策杖開門卯酒醺黃葉滿山烏鵲噪
江城秋日少人行
蕭蕭茆屋土山前翁媪關門去穫田朝日滿簷鷄犬靜
荻籬深處有炊煙
絶句九首
天高列岫出林外霜落大江流地中晩日橋邊數歸牧
牛羊部分聽兒童
樹頭三唱雞賓日門外斜行雁寄書十月江城霜霰薄
滿山林葉亂藍朱
曉起山鴉噪作團西園霜木倚空寒風高斷雁呼前伴
雨止歸雲赴舊山
千林黃葉摠飛霜寂歴疎梅未肯粧誰信輪囷卧山木
心知九地有微陽
空山風雨冷蓬茅晨起幽人理縕袍深閉衡門且無出
濕雲如墨怒江號
老去不禁茶力悍兩甌破盡五更眠月團三百眞魔物
欲乞當壚當酒錢
讀書老眼苦眠昏茗飲無端遣夢魂到處相逢眞可喜
秪應酒是好知聞
黃葉桑林赤土岡蓬茅小逕度牛羊似聞流冗之唐汝
歎息何人爲發倉(黃累年旱飢流民就食唐汝)
歲弊寒驕風落山卧聽園木怒濤翻去年慈德門東雪
永夜宮廊喝探喧(去年春大雪中予以禮官奉欽聖喪事入宿内東門凢數十鋪直廬官吏)
(達旦不能寐)
齋中列酒數壺皆齊安村醪也今旦亦強飲數杯
戲成絶句奉呈豳老昆仲
曾嘗玉帝碧琳腴不醉長安市上酤(作史官時歲節賜御醪)飲濕
先生今已矣啜醨畱得與門徒(東坡三年黃州城乏酒但飲濕)
臘月下旬偶作
歲暮煙霜澤國寒曉鴉鳴處是柯山地爐有火尊餘酒
自起焚香深閉關
二月二日挑菜節大雨不能出
久將松芥芼南羹佳節泥深人未行想見故園蔬甲好
一畦春水轆轤聲(北方治菜畦如棋抨土極細勻汲井灌之次第相及殊可觀也)
寒食日作
荒山野水非吾土寒食淸明似去年楊柳插門人競笑
吳夷不信子推賢(黃岡有官人效北方以麫作子推貫柳插門上者邦人怪之)
東堂初寒創意作竹屏障門屏脚偶得朽梅株截
用之完固質野有可喜者二首
丈室新幈用此君(如用鄫子之用)碧琅玕插古槎根白雲一片
當空下護此寒堂宴坐人
簡册林中老蠧魚年來窮謫尚躭書竹幈風下憑烏几
畫作柯山居士圖
地爐
歲陰慘澹不可出竹榻地爐聊自安黃葉滿山籬落晩
北風吹雨濕荒寒
久雨
欹簷積雨苔生瓦陋巷人稀泥及門坡下牛羊來遠墅
舍傍麻檾接荒村
秬移宛丘牡丹殖畦竇齋前作絶句示秬秸和
千里相逢如故人故栽庭下要相親明年一笑東風裏
山杏江桃不當春
余元祐六年六月罷著作佐郎除秘書丞是歲仲
冬復除著作郎兼史院檢討復至舊局題屏
庭樹應知我相逢益老蒼别來秋苦雨但見瓦松長
宋詩鈔卷三十一
