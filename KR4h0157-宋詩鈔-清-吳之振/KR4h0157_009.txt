宋詩鈔卷九
内閣中書舍人吳之振編
梅堯臣宛陵詩鈔
韓欽聖問西洛牡丹之感
韓君問我洛陽花爭新較舊無窮已今年誇好方絶倫
明年好更還相比君疑造化特着意果乃區區可羞耻
嘗聞都邑有勝意既不鍾人必種此由是其中立品名
紅紫葉繁矜色美萌芽始見長蒿萊氣熖旋看壓桃李
乃知得地偶增異遂出羣葩號竒偉亦如廣陵多芍藥
閭井荒殘無可齒淮山邃秀付草樹不産髦英産佳卉
人於天地亦一物固與萬類同生死天意無私任自然
損益推遷寧有彼彼盛此衰皆一時豈關覆燾為偏委
呼兒持紙書此說為我緘之報韓子
初冬夜坐憶桐城山行
我昔吏桐鄉窮山使屢躡路險獨後來心危常自怯下
顧雲容容前溪未可涉半崖風䬃然驚鳥爭墮葉脩蔓
不知名丹寶坼在莢林端野鼠飛緣挽一何捷馬行聞
虎氣䜿耳鼻息&KR2758;遂投山家宿駭汗衣尚浹歸來撫童
僕前事語妻妾吾妻常有言艱勤壯時業安慕終日閒
笑媚看婦靨自是甘努力于今無所懾老大官雖暇失
偶淚滿㫸書之空自知城上鼓三疊
雪後資政侍郎西湖宴集偶書
潭心不凍處鴈鶩自相依積雪正無際因風忽起飛初
驚如避弋復下信忘機偶得從公飲聊書此景歸
元日
昔遇風雪時孤舟泊吳埭江潮未應浦盡雪坐相對行
庖得海物鹹酸何瑣碎久作北州人食此欣已再是時
值新歲慶拜乃唯内草率具盤餐約略施粉黛舉杯更
獻酬各爾祝鮐背咀橘齒病酸目已驚老熊豈意未幾
年中路苦失配嘉辰衆所喜悲淚我何耐曩歡今已衰
日月不可貸前視四十春空期此身在世事都猒聞讀
書未忍退過目雖已忘寧捨心久愛何當往京口竹里
翦荒穢行歌樂暮節薪菽甘自刈
寄滁州歐陽永叔
昔讀韋公集固多滁州詞爛漫寫風土下上窮幽竒君
今得此郡名與前人馳君才比江海浩浩觀無涯下筆
猶高帆十幅美滿吹一舉一千里只在頃刻時尋常行
舟艫傍岸撐牽疲有才苟如此但恨不勇為仲尼著春
秋貶骨嘗苦笞後世各有史善惡亦不遺君能切體類
鏡照嫫與施直辭鬼膽懼微文姦魄悲不書兒女書不
作風月詩惟有先王法好醜無使疑安求一時譽當期
千載知此外有甘脆可以奉親慈山蔬采笋蕨野膳臘
麏麋鱸膾古來美鳬䏑今且推夏果亦瑣細一一舊頗
窺圓尖剝水實青紅摘林枝又足供宴樂聊與子所宜
慎勿思北來我言非狂癡洗慮當以淨洗垢當以脂此
語同飲食遠寄入君脾
樊推官勸予止酒
少年好飲酒飲酒人少過今既齒髮衰好飲飲不多每
飲輒嘔泄安得六府和朝醒頭不舉屋室如盤渦取樂
反得病衛生理則那予欲從此止但畏人譏訶樊子亦
能勸苦口無所阿乃知止為是不止將如何
感春之除以病止酒水丘有簡云時雨乍晴物景
鮮麗疑其未是止酒時因成短章奉答
東風固無迹何處見春歸土逐草心坼雨兼花片飛雖
憐柔甲長只恐豔條稀君但惜晴景休言止酒非
答宋學士次道寄澄心堂紙百幅
寒溪&KR1171;禇春夜月敲冰舉簾勻割脂焙乾堅滑若鋪玉
一幅百錢曾不疑江南老人有在者為予嘗說江南時
李主用以藏秘府外人取次不得窺城破猶存數千幅
致入本朝誰謂竒漫堆閒屋任塵土七十年來人不知
而今制作已輕薄比於古紙誠堪嗤古紙精光肉理厚
邇歲好事亦稍推五六年前吾永叙贈予兩軸令寶之
是時頗叙此本末遂號澄心堂紙詩我不善書心每愧
君又何此百幅遺重增吾赧不敢拒且置縑箱何所為
春寒
春晝自陰陰雲陰薄更湥蝶寒方斂翅花冷不開心亞
樹青帘動依山片雨臨未嘗辜景物多病不能尋
答韓三子華韓五持國韓六玉汝見贈述詩
聖人於詩言曾不專其中因事有所激因物興以通自
下而磨上是之謂國風雅章及頌篇刺美亦道同不獨
識鳥獸而為文字工屈原作離騷自哀其志窮憤世嫉
邪意寄在草木蟲邇來道頗喪有作皆言空煙雲寫形
象葩卉詠青紅人事極諛諂引古稱辯雄經營唯切偶
榮利因被蒙遂使世上人只曰一藝充以巧比戲奕以
聲喻鳴桐嗟嗟一何陋甘用無言終然古有登歌緣辭
合徵宫辭山士大夫不出於瞽矇予言無時輩難用猶
篤癃雖唱誰能聽所遇輒瘖聾諸君前有贈愛我言過
豐君家好兄弟響合如笙叢雖欲一一報強說恐非衷
聊書類頑石不敢事磨礱
前以詩答韓三子華後得其簡因叙下情
前者報君詩妄說良有以昔予在京師多為人所詆短
章然無工實未甘藝比因君有過褒聊且發憤悱何言
敢為師乃是貴不韙平常遭口語攅集猶毒矢此論苟
一出是非必蜂起偶爾道瘖聾多疑已竊指雖恃不欺
衷恨未致速死安得二頃田歸耕曷為耻誰能事州郡
鷄狗徒聒耳
汝州王待制以長篇勸予復飲酒因謝之
前因飲酒多乃若傷營衛嘔血踰數升幾乎成病肺上
念父母老下念妻兒稚不死常抱痾於身寧自貴樊子
來勸我止酒良有謂公復遺我詩責我詞甚毅指以年
齒衰非酒何養氣春飲景可樂夏飲暑可避秋飲心忘
愁冬飲暖勝被醉歌人不怪醉言人不忌在酒功實多
止酒酒何罪假如壽九十今子已半世不飲徒自苦未
必止為利胡沮妄與真恐乖達者意屈原吟澤畔方悟
獨醒累子居今之時安免人病議是以告子勤子守亦
謬計我讀纔一過不覺顔起愧自兹願少飲但不使疾
熾書此以謝公公言誠有味
洛陽牡丹
古來多貴色殁去定何歸清魄不應散豔花還所依紅
棲金谷妓黃值洛川妃朱紫亦皆附可言人世稀
和歐陽永叔啼鳥十八韻
南方窮山多野鳥百種巧口乘春鳴深林參天不見日
滿壑呼嘯誰識名但依音響得其字因與爾雅殊形聲
我昔曾有禽言詩粗究一二啼嚎情苦竹岡頭泥滑滑
君時最賞趣向精餘篇亦各有思致恨未與盡衆鳥評
君今山郡日無事靜聽鳥語如交爭提壺相與來勸飲
戴勝亦助能勸耕我念此鳥頗有益如欲使君勤以行
勸耕幸且強職事勸飲亦冀無獨醒杜鵑蜀魄哭歸去
小人懷土慎勿聽城頭春鳩自謂拙鵲巢輒處安得平
高窠喬木美毛羽哢吭葉底無如鶯口中調簧定何益
下啄蚯蚓孰曰清自餘多類不足數一一推本煩神靈
我居中土别無鳥老鴉鶴鵒方縱横教雛叫噪日羣集
豈有勸酒花下傾願君切莫厭啼鳥啼鳥於君無所營
和王仲儀詠癭二十韻
汝水出山險汝民多病癭或如鷄精滿或若猿嗛並女
慚高掩襟男大闊裁領飲水擬注壺吐詞侔有鯁樗里
既已聞杜預亦不幸秦人號知囊吳瓠繫狗頸&KR0008;&KR0008;常
住頥彾仃安及脛只欲仰問天無由俯窺井挾帶歲月
湥冒犯風霜冷厭惡雖自知剖割且誰肯不唯羞把鏡
仍亦愁弔影内燎煩羊厴外砭費針穎在木曰楠榴刳
之可為皿此誠無所用既有何能辟(音屏)膨脝厠無首臃
腫異臚頂難將面目施可與胎胞逞賢哉臨汝守世德
調金鼎氓俗雖醜乖教令日脩整風土恐隨遷晨昏憂
屢省儻欲便慈顔名城不難請
憶吳松江晚泊
念昔西歸時晚泊吳江口回堤遡清風淡月生古柳夕
鳥獨遠來漁舟猶在後當時誰與同涕憶泉下婦
使者自隨州來知尹師魯寓止僧舍語其處物景
甚詳因作詩以寄焉
驛使話漢東故人遷謫處所居雖非居有樹即嘉樹日
膳或鷄㹠時蔬多筍芋夜堂蛇結蟠晝戶鵲噪聚著書
今未成愛靜已得趣予欲訪其人炎蒸未能去
憶將渡揚子江
月暈知天風舟人夜相語平明好挂帆白浪須出浦此
身猶在吳歸夢預到楚今日念同來吾妻已為土
依韻和晏相公
微生守貧賤文字出肝膽一為清頛行物象頗所覽泊
舟寒潭陰野興入秋菼因吟適情性稍欲到平淡苦辭
未圓熟刺口劇菱芡方將挹溟海器小已瀲灔廣流不
拒細愧抱獨慊慊疲馬去軒時戀嘶芻秣減兹繼周南
篇短撓寧及艦試知不自量感涕屢揮摻
途中寄上尚書晏相公二十韻
驚颷入林鴉亂飛舞空落葉相追隨秋權摧物不見跡
但使萬古生愁悲登山臨水昔感别身作旅人安得宜
單舟匹婦更無婢朝飡每愧婦親炊平生獨以文字樂
曾未敢耻貧賤為官雖寸進實過分名姓已被賢者知
疎愚生不謁豪貴守此退縮行將衰頛州相公乘道德
一見不以論高卑久調元化費精力猶且未倦刪書詩
唐之文章剔蕪穢纖悉寧有差毫釐謂其躭學可與語
便語淵奥祛佹疑浮言近意不歴口直欲海窟拏蛟螭
再拜膝前荷勤誨垂槖稇載歸忘饑解艇水驛無幾舍
新詩又遣牙兵持上言行李覽物景聊可與婦陳酒巵
下言狂斐頗及古陶韋比格吾不私相公貴且事翰墨
我輩豈得專遊嬉今將蒿芹薦爼豆定亦不以微薄遺
嘗令有詠無巨細當因川陸舟車貽日對順流思疾置
老蛟姦怯潜鱗鬐
奉和子華持國玉汝來飲西軒
我誠官局冷終日事靡栝每躭古人書似與世俗闊同
道三四人來過慰饑渴迭相陳語言曾未厭刀呾日中
將過晡留飯具麄糲薄酒既以斟不覺寒日没愚妻方
罷沐供飲愧倉卒凍婢昧煎和親調首忘髴每食各驚
顧誰謂不黔突倦僕暖吾薪饑馬飽吾秣馬無歸嘶聲
僕有顔色活安穩不知疲明缸仍為撥醉言實無次曾
未窮本末諸君競相先出口論莫奪復云天地間此能
有幾達我聞顔汗下恐後謗難遏其間常有言但未見
疵齾終當輕有若悔目已屢䀣(莫入反)信哉羣玉林豈得
依朽枿吾心為之然收舌如斷割寄音謝豪俊兹藴只
圭撮
依韻和持國新值西軒
開池臨廣衢崇崇十餘畆新軒稍偏北治圃亦西酉盎
中植菡萏水不通升斗小桂未得地驗活徒搯朽上乏
幽禽啼下多穴蟻走藥苖雖無補欲此山中有澆灌同
一時萌芽或先後松株不滿尺廊廟色已厚禀性久且
堅物理豈無偶㯶櫚仍未大散葉纔八九夏綠與冬青
各各自為友吾軒還處西脩竹爾後取兩莫論是非但
可吟對酒
送韓八太祝歸京師求醫
少年潔而腴茸茸頷有鬚冐熱跨馬去去去天王都借
問去何謂就醫將疾驅客曰實誑我徤壯其非夫敢告
固不紿但怪所見愚瘠者未必病病者未必癯天馬不
着肉日走萬里途山熊豈無膏養體唯恐痡滯結在於
内安得形肌膚厥貎雖美好厥疢勿須臾療之欲其漸
熾之非愛軀此行不飲别安得持酒壺
同諸韓及孫曼叔晚遊西湖二首
晚日城頭落輕鞍菓下涼野蜂銜水沫舟子剝菱黃木
老識秋氣徑幽聞草香幅巾聊去檢不作楚人狂
爍電未成雨涼風先入衣青天忽開影紅日尚餘暉蛺
蝶作團起蜻蜓相戴飛嘲謔不覺夕跨馬月中歸
七月二十一夜聞韓玉汝宿城北馬鋪
暗樹秋風擺葉鳴桃枝竹潭冷逾清孤燈淡淡短亭客
半夜蕭蕭聞雨聲
得曾鞏秀才所附滁州歐陽永叔書答意
客從淮上來往問故人信袖銜藤紙書題字遠已認既
喜開其封固覺減吾吝新詩不作寄乃見子所慎向來
能如今豈有得觀舋南方歲苦熱生蝗復饑饉憂心日
自勞霜髮應滿鬢知予欲東歸曉夕目不瞬貧難久待
乏薄禄藉霑潤雖為委吏冗亦自甘以進相望未得親
終朝如抱疹
裴如晦自河陽至同韓玉汝謁之
朝聞單騎歸徑走至其第扣門童僕頑拒我色甚戾不
顧遂登堂有馬堂下繫辨詐大呼卿稍應西屋除逡巡
冠帶出青綬何曳曳有似縮殼龜藏頭非得計况與二
三子交分久已締恕爾避客尤新還復新婿
鴨雛
春鴨日浮波羽冷難伏卵嘗因雞抱時託以鷄窠暖三
旬㲉既坼乳毛寒脛短雞寧辨其雛翅擁情欵欵一日
向水涯所稟殊未斷泛然去中流雞呼心&KR0034;悹人之苟
異懷負義不足算有志在養毓勿論報德限
杜挺之贈端溪圓硯
雪壓古寺湥中有卧病客訪之語久清饑馬齧庭栢桉
頭蠻溪硯其狀若圓璧指此欲為贈而將助吟席非意
予敢貪既拒頗不懌大出楮中有素許當自擇強持慰
勤心歸以示明戚哂曰豈其然為汲寒泉滌滌彼偽飾
物紙乾見頑石清晨走髯奴無厭願求易拜賜遂如初
明月懷吞蝕微分鸜目瑩尚漬墨花碧詞答謂我愚悔
復料已逆明日未央朝執手笑啞啞
對雪憶往歲錢塘西湖訪林逋三首
昔乘野艇向湖上泊岸去尋高士初折竹壓籬曾礙過
却穿松下到茅廬
旋燒枯栗衣猶濕去愛峰前有徑開日暮更寒歸欲懶
無端撩亂入船來
樵童野犬迎人後山葛棠梨案酒時不畏尖風吹入牖
更教牀畔覓鴟夷
寄題滁州醉翁亭
琅瑘谷口泉分流漾山翠使君愛泉清每來泉上醉醉
纓濯潺湲醉吟異憔悴日暮使君歸野老紛紛至但留
山鳥啼與伴松間吹借問結廬何使君游息地借問醉
者何使君閒適意借問鐫者何使君自為記使君能若
此吾詩不言刺
送張太博通判袁州
君非身尤謫南州南方尚鬼其俗媮蛇為鄰虎為陬丹
茅苦竹湥幽幽邑人祠鬼拜古樹竹杯一仰來烹牛牛
死齧戄常不幸誰得禁止專鋤鉤借曰未信君且往民
將語怪君聽不仰山頭有行舟
古鑑
古鑑得荒塚土花全未磨背菱尖尚在鼻獸角微訛月
暗蝦蟆蝕塵昏魍魎過但令光彩發表裏是山河
戊子三月二十一日殤小女稱稱三首
生汝父母喜死汝父母傷我行豈有虧汝命何不長鴉
雛春滿窠蜂子夏滿房毒螫與惡噪所生遂飛揚理固
不可詰泣淚向蒼蒼
蓓蕾樹上花瑩潔昔嬰女春風不長久吹落便歸土嬌
愛命亦然蒼天不知苦慈毋眼中血未乾同兩乳
高廣五寸棺埋此千歲恨至愛割難斷剛性剉以鈍淚
傷染衣班花惜落蒂嫩天地既許生生之何遽困
送施景仁太博提點江南坑冶
楚山豈無銅楚匠豈不工大鑪常乏鑄碧井那得充積
弊在鄉縣孰肯以利籠君今承詔行論民當得中苟能
使之發亦莫取之窮此乃事可久山湥山自通
夜泊虹縣同施景仁太博河上納涼書事
與君愛清風移榻就明月月落見星繁星繁如晝熱霑
衣輕露墜響岸崩湍齧坐思都城時誰許脚不韈
淮雨
雨脚射淮鳴萬鏃跳點起漚魚亂目濕帆遠遠來未收
雲漏斜陽生半幅
雜詩絶句十七首(自此寶應道中起慶歴七年夏)
蛙行動萍葉悞觀作游魚稍稍引兩股已變科斗書
青草生水中日日隨水長水落何所依撩亂為宿莽
有蟲託斷葑斷葑日夕流不知止息處隨天非自由
荒水&KR1171;籬根籬上蜻蜓立魚網挂遶籬野般籬外入
茸茸翦熟絲雨染燕脂暈滿樹斂黃昏槿花無此分
青青老鏡葉下有繁實尖浪頭撥船女刺手終不嫌
岸傍草樹密往往不知名其間有啼鳥似與船相迎
青蠅何處來聚集滿盤間誰知腹中物變化如循環
水上賣瓜女摘瓜陂上田長麻已不識滿把青銅錢
買魚問水客始得鯽與魴操刀欲割鱗跳怒鬐鬛張
沙頭風雨來帖水野雲黑如觀曹公營萬弩射船側
前時雙鴛鴦失雌鳴不已今更作雙來還悲舊流水
度水紅蜻蜓傍人飛欵欵但知隨船輕不知船去遠
塘上挽船人塘泥湥及脛落日望前村心將道途競
燕立茅屋脊燕銜芹岸泥巢成同養子薄暮亦同棲
鵲銜高樹蟬危脇繰車響露腹不曾肥殺之嗟已枉
河畔有釣翁團泥為甕缶坐想秦人聲思傾杜陵酒
褐山磯上港中泊
風惡舟難進聊依浦裏村岸潮生蓼節灘浪聚蘆根日
脚看看雨江心漸漸昏篙師知蟹窟取以助清樽
别後寄永叔
前日辭親淚又為别友出愁極反無言欲言詞已窒荷
公知我詩數數形美述兹道日未堙可與古為匹孟盧
張賈流其言不相&KR0008;或多窮苦語或特事豪逸而於韓
公門取之不一律乃欲存此心欲使名譽溢竊比於老
郊湥愧言過實然於世道中固且異謗嫉交情有若此
始可論膠漆
宿邵埭聞雨因買藕芡人迴呈永叔
秋雨雁來急夜舟人未眠亂風燈不定暝色樹相連寒
屋猛添響濕忩愁打穿明朝持藕使書此寄公前
寄許主客
昨日山光寺前雨今朝邵伯堰頭風野雲不散低㑴水
魚艇無依尚蓋蓬藕味初能消酒渴蓼芳猶愛照波紅
揚州有使急迴去敢此寄聲非塞鴻
岸貧
無能事耕穫亦不有鷄豚燒蚌㬠槎沫織蓑依樹根野
蘆編作室青蔓與為門稚子將荷葉還充犢鼻裩
村豪
日擊收田鼓時稱大有年爛傾新釀酒包載下江船女
髻銀釵滿童袍毳㲲鮮里胥休借問不信有官權
寄酬發運許主客
淮上秋來物意閒又乘輕舸信帆還一浮一沒水中鳥
更遠更昏天外山斜幅纏踍兵吏至濃金洒紙頷珠頒
欲酬已覺不能敵盡日臨風思自慳
淮陰
青環瘦鐵纜繋在淮陰城水脛多長短林枝有直横山
䕫一足走妖鳥九頭鳴韓信祠堂古誰將跨下平
田家屋上壺
脩蔓屋頭綴大壺簷外垂霜乾葉猶苦風斷根未移收
挂煙突近開充酒具遲賤生無所用會有千金時
小村
淮闊洲多忽有村棘籬疎敗漫為門寒雞得食自呼伴
老叟無衣猶抱孫野艇鳥翹唯斷纜枯桑水齧只危根
嗟哉生計一如此謬入王民版籍論
泊下黃溪
黃溪晚來泊得見田家微刺艇斜陽下耕洲載耒歸牛
鳴向罕犢犬喜入人衣復有返樵者檐枯翹雉肥
聞進士販茶(自此宣州至和二年五月後)
山園茶盛四五月江南竊販如豺狼頑凶少壯冒嶺險
夜行作隊如刀槍浮浪書生亦貪利史笥經箱為盗囊
津頭吏卒雖捕獲官司直惜儒衣裳却來城中談孔孟
言語便欲非堯湯三日夏雨刺昏墊五日炎熱譏旱傷
百端得錢事酒䏑屋裏餓婦無糇粮一身溝壑乃自取
將相賢科何爾當
梅雨
三日雨不止蚯蚓上我堂濕菌生枯籬潤氣醭素裳東
池蝦蟇兒無限相跳梁野草㑴花圃忽與欄干長門前
無車馬苔色何蒼蒼屋後昭亭山又被雲蔽藏四向不
可往靜坐唯一牀寂然忘外慮微誦黃庭章妻子笑我
閒曷不自舉觴已勝伯倫婦一醉猶在傍
汴渠
我實山野人不識經濟宜聞歌汴渠勞漫綴汴渠詩汴
水源本清隨分黃河枝濁流方已盛清派不可推天王
居大梁龍舉雲必隨設無通舟航百貨當陸馳人肩牛
騾驢定應無完皮苟欲東南蘇要省聚斂為兵衛詎能
削乃須雄京師今來雖太平盡罷未是時願循祖宗規
勿益羣息之譬竭兩川賦豈由此水施縱有三峽下率
皆麄冗資慎莫尤汴渠非渠取膏脂
答宣城張主簿遺鴉山茶次其韻
昔觀唐人詩茶詠鴉山嘉鴉銜茶子生遂同山名鴉重
以初槍旗采之穿煙霞江南雖盛産處處無此茶纖嫩
如雀舌煎烹比露芽競收青蒻焙不重漉酒紗顧渚亦
頗近蒙頂來以遐雙井鷹掇爪建溪春剝葩日鑄弄香
美天目猶稻麻吳人與越人各各相鬭夸傳買費金帛
愛貪無夷華甘苦不一致精麤還有差至珍非貴多為
贈勿言些如何煩縣僚忽遺及我家雪貯雙砂甖詩琢
無玉瑕文字搜怪竒難於抱長蛇明珠滿紙上剰畜不
為奢玩久手生胝窺久眼生花嘗聞茗消肉應亦可破
瘕飲啜氣覺清賞重歎復嗟歎嗟既不足吟誦又豈加
我今實強為君莫笑我耶
依韻和永叔澄心堂紙答劉原甫
退之昔負天下才掃掩衆說猶除埃張籍盧同鬭新怪
最稱東野為竒瑰當時辭人固不少漫費紙札磨松煤
歐陽今與韓相似海水浩浩山嵬嵬石君蘇君比廬籍
以我待郊嗟困摧公之此心實扶助更復有力誰論哉
禁林晚入接俊彦一出古紙還相哀曼卿子美人不識
昔嘗吟唱同樽罍因之作詩答原甫文字駛穩如刀裁
怪其有紙不寄我如此出語亦善詼往年公贈兩大軸
于今愛惜不輙開是時有詩述本末值公再入居蘭臺
崇文庫書作總目未暇綴韻酬草萊前者京師競分買
罄竭舊府歸鄒枚自慚把筆粗成字安可遠與鍾王陪
文高墨玅公第一宜用此紙傳將來
夢後寄歐陽永叔
不趁常參久安眠向舊溪五更千里夢殘月一城鷄適
往言猶是浮生理可齊山王今已貴肯聽竹禽啼
送方進士遊廬山
長風沙浪屋許大羅刹石齒水下排歴此二險過湓浦
始見瀑布懸蒼崖繫舟上岸入松徑三日踏穿新蠟鞋
路盤湥谷出嶺望後山日照前山霾偶逢風雨恐衣濕
側倚石脇人相乖雨收不覺在高處却見童僕提擕偕
水聲不絶鳥聲好藥草香氣侵人懷老僧避俗去足跣
野客就澗開門䦱樹嵓隱映見寺刹層層沓沓躋雲階
塢田將穫鳥雀横秋果正熟㺅猿&KR0008;東林淡虀應似舊
唯此足以待爾儕子心洒落撇然往我方塵垢難磨楷
穎公遺碧霄峰茗
到山春已晚何更有新茶峰頂應多雨天寒始發芽採
時林狖靜蒸處石泉嘉持作衣囊祕分來五柳家
黃鶯
内家初上翠微宫樹裏窺人在半空笑語漸高無約束
侍臣偷望向雲中
西鄰少年今出遊東家女兒未識羞門前烏臼葉已暗
日暮問誰墻上頭
李仲求寄建溪洪井茶七品云愈少愈佳未知嘗
何如耳因條而答之
忽有西山使始遺七品茶末品無水暈六品無沉柤五
品散雲脚四品浮粟花三品若瓊乳二品罕所加絶品
不可議甘香焉等差一日嘗一甌六腑無昏邪夜枕不
得寐月樹聞啼鴉憂來唯覺衰可驗唯齒牙動搖有三
四妨咀連左車髮亦足驚疎疎疎點霜華乃思平生游
但恨江路賖安得一見之煮泉相與誇
春日拜壠經田家
田家春作日日近丹杏破纇場圃頭南嶺禽過北嶺呌
高田水入低田流桑牙將綻霧露裛蠶子未浴箱篚收
今我還朝固不遠紫宸已夢瞻珠旒
重送楊明叔(并序)
行而有以贐者助所不足也車馬子有裘服子冇貨
具子有所可贈者詩言爾故先為七言以送將以道
彼美而樂乎往也子不為重邀予以規又作五言應
其請
君將會稽去舊蹟可以嬉予因狀其美贈子臨路岐子
不以為樂但願有以規噫吾豈無說畏子未及禆既求
不語子吾曷忍子欺前年子渡淮夜泊洪澤湄有鬼稱
使者來告風波期子時再拜謝乃被隣船嗤逡巡鬼復
至復附船家兒怒彼慢嗤士明當使驚危船兒傍舷迴
走若一足䕫翌日各解舟出浦風動旗子獨乘安流彼
受横浪吹此事非子傳焉得他人知昨逢令弟藴備述
果不疑越俗素重鬼慎勿啟其私子口有仁義子腹有
書詩子嘗談王道怪語固未宜近聞蘇才翁問子辟者
誰得非外戚侯子怒已䜿眉今我倘得罪甘與蘇同之
過淮
侍親數數來浮汴護櫬迢迢復渡淮旨蓄曾無御寒具
細君唯有隱居釵月㾗遠入魚銜浪潮退長汀蚌閣崖
素服華顛色相似青銅不忍見形骸
發長蘆江口
篙師柂工相整衣龍女廟中來宰狶野祝擊鼓降神語
老鴉銜肉上樹飛長江無風平似削兩櫓夾舸行將歸
南國山川都不改傷心慈姥舊時磯
龍女祠祈順風
龍母龍相依風雲隨所變舟人請予往出廟旗脚轉旗
指西南歸飛帆疾流電長蘆江口發平明白鷺洲前已
朝膳竹根杯珓不欺人世間然諾空當面
早發大信口
犬吠知船解村墟尚閉門霜泥粘纜尾冰水閣潮痕撇
撇鸊鵜去纖纖舴艋昏梅湖到不遠寄信向田園
依韻和正仲寄酒因戲之
上字黃封誰可識偷傳王氏法應真清淮始變醅猶薄
句水新來味更醇欲擬此酥酥少色曾持勸客客何人
紅梅雖是吾家物老去無心一醉春(清淮酒本王九傳法於山陽)
閒居
讀易忘饑倦東窗盡日開庭花昏自斂野蝶晝還來漫
數過籬笋遙窺隔葉梅唯愁車馬入門外起塵埃
秋雨篇
秋雨一向不解休連昏接晨終窮秋梅生不量仰天問
神官夜夢言語周日月是天之兩目忽然生翳無藥瘳
只知淚滴為赤子赤子豈悟天公憂天公哭&KR2965;&KR2965;洒涕
落九州地祇不敢安泥潦已沒頭乃因從容詰神官后
稷今在帝所不從前后稷知稼穡曾以筋力親田疇曷
不告帝且輟泣九穀正熟容其收蚤時不泣此時泣憂
民欲活反扼喉神官發怒髭奮虬下土小臣安預謀恐
然驚覺汗交流樹上已聽呼雌鳩
聞永叔出守同州寄之
冕旒高拱元元上左右無非唯唯臣獨以至公持國法
豈將孤直犯龍鱗茱萸欲把人畱楚苜蓿方枯馬入秦
訪古尋碑可銷日秋風原上足麒麟
送天台李令庭芝
吾聞天台久未見天台狀去海知幾里去天知幾丈峰
嶺隱與出嵓壑背與向雲雷反在下泉瀑反在上幽湥
無窮窺杳眇無窮望至險可悸慄至怪可駭喪石橋彎
長弓跨絶絃未放當時白道猷平步入青嶂去為六百
石亦見志所尚子欲廣異聞可以一尋訪
十一月十二日賽昭亭神
冷雨凝雪未成雪潭空魚寒歸石穴長篙扣穴倩鯉魚
寄信山頭來奠設魚傳水鳥飛上山山大槎槎乾吹咽
旋灰起角巫鼓鳴漆爼銅盤顫牲血琵琶嘈嘈神降言
福汝祐汝無灾孽西向啐飲東向迴溪心却望山崔嵬
依韻和吳正仲冬至
流光冉冉即衰遲物趣迴還似轉規長景已知今日至
孤懷不比少年時偶陪上閣鴛鸞後且與南州父老期
况有舂禾新酒熟百分休放手中巵
依韻答吳正仲罷飲
君辭予家傾蟻醅自有嘉味須持來青篾絡缾方出戶
紅粧侑席已邀杯窮愁一飲猶關分側望羣賢不可陪
靜坐紙窗無所得只將文字眼前堆
依韻諸公尋靈濟重臺梅
梅要山傍水次裁非同弱柳近章臺重重葉葉花依舊
歲歲年年客又來雖愛千枝競繁密還嗟短髮已衰頽
郎官博士留車騎擁蔽脩篁為斫開
和正仲再和罷飲
吳味期君強飲開焚醅因我破愁來何言合美將虚館
却憶爭妍就捧杯夜霰已先庭雪集單衣難與毳裘陪
踐盟幾欲驅車去塵事無端日日堆
和韻三和戲示
笭箐畫蛤瓦缸醅海若淮壖各寄來將學時人鬭牛飲
還從上客舞娥杯蓬蒿自有蔣生樂珠翠寧容鄭氏陪
莫計寒暄與風雪古來黃土北邙堆(鄭康成與盧子幹同事馬融融後堂)
(有珠翠之會康成不得預焉)
依韻四和正仲
四和還如九酘醅更醇更美未嫌來相逢莫作兩般眼
一飲不辭三百杯嵇阮當時無俗慮山王雖貴亦能陪
如今世態尤堪薄只把官資滿眼堆(袁招飲鄭云自旦至暮三百餘杯)
依韻和吳正仲聞重梅已開見招
難開密葉不因寒誰翦鵝兒短羽攅猶是去年驚目豔
不知從此幾人觀重重好蘂重重惜日日攀枝日日殘
我為病衰方止酒願擕茶具作清歡
朝
木鏁初開水上城竹籬湥閉日光生青苔井畔雀兒鬭
鳥臼樹頭鴉舅鳴世事但知開口笑俗情休要著心行
是非不道任挑撻唯憶當時阮步兵
東溪
行到東溪看水時坐臨孤嶼發船遟野鳬眠岸有閒意
老樹著花無醜枝短短蒲茸齊似翦平平沙石淨於篩
情雖不厭住不得薄暮歸來車馬疲
送吳正仲婺倅歸梅谿待闕
山水東陽去未去朋親苕霅朝復朝更無越相逃名舸
猶看吳王送女潮海燕歸齊聲滿屋谿梅開過子生條
明年十月吏迎處七里灘前棹奏簫
志來上人寄示酴醿花并壓塼茶有感
京都三月酴醿開高架交垂自為洞素葉層層紫蕊香
釀歸光禄春生甕東陌西池走鈿車芳林廣圃飛朱鞚
二年不到大梁城江邊淚滴肝腸痛况兹齒髮漸衰老
已是憂愁不如衆宣城北寺來上人獨有一叢盤嫩&KR0034;
去歲游吳求不得今朝還喜自持送眼底雖同往日看
樽前所憶皆成夢又置新茶采雨前鳥觜壓塼雲色弄
對花却酒煮香泉強詠才慚非白鳳
次韻和吳季野題岳上人澄心亭
空山舊逕綠苔滿古寺齋盂白薤蒸暑雨坐中飛漠漠
野泉林外落層層從來勝絶皆離俗未有幽湥不屬僧
唯愛溪頭一尋水莫聞流浪莫聞澄
答宣闐司理
六經義趣深傳訓或得失後人語雖淺辨識猶百一歐
陽最知我初時且尚窒比以為橄欖迴甘始稱逆老於
文學人尚不即究悉宜乎與世士横爾遭詬唧誓將默
無言負暄方抱膝非非孰是是都莫答問詰歲暮宣參
軍辭如鮑昭逸粲然傾明珠褒我頗過實便言楚江萍
光彩侔旭日自慚流浪蹤不得蒿芹匹復為苦硬句酬
報強把筆
依韻和丁元珍見寄
我從江南來挂席江上正輕舟自行速不與風力競乃
省少時學勉強無佳興初如弄機杼未解布絲經利器
昧其持或反授人柄及親賢豪游所尚志已定不厭朝
市喧不須山林靜不為煦煦妍不為嚴嚴冰遇物理自
暢區處劇操令仍類楚野筠忽從孤根迸便成翠琅玕
久與風霜硬雖然達吾真誰復究畢竞世間忘坦途盡
欲求密徑哂我是麁疎宜乎今蹭蹬蹭蹬誠可嗟所偶
亦已併晚逢二三友喜飲恨多病道路何邅迴季秋越
春孟平生景慕者邂逅出天幸接迹猶謂榮況此聲顔
並實慚寡時用又顧無竒行愛之不忍去自旦還至暝
在昔濁世賢徒知清酒聖但用醉為娛一老少不更稍
思桃源人翩爾乘漁艇尋花逐水往豈念衰與盛歌謳
非俗情山響自答應以此謝君勤微言期略聽衮衮不
足為試共幽人評
泰州王學士寄車螯蛤蜊
車螯與月蛤寄自海陵郡謂我抱餘醒江都多美醖老
來飲不滿一醉已關分甘鮮雖所嗜易飫亦莫問嬌女
巧收殼燕脂合眉暈貧奩無金玉狼籍生恚忿妻孥喜
食之婢妾困埽拼行當至京華耳目飽塵坌此味爽口
難書為厭者訓
依韻和孫都官河上寫望
河上風烟愛此邦吳艘越舸不相降魚鯹矗矗橋邊市
花暗湥湥竹裏窗蹴踘漸知寒食近鞦韆將立小鬟雙
年光取次須偷賞何用功名節與幢
依韻和許待制偶書
曉雨射船珠瀉盤平明水上舞英殘鬭鷄蹠惡輕泥濕
調馬蹄翻軟土乾湥屋鷰巢將欲補密房蠶蟻尚憂寒
為言楚客甘䔫蔌白芷香牙長嫩珊
依韻和春日偶書
甕面春醅壓嫩藍盤中鵝炙亦肥甘正宜醉夢輕為蝶
苦怕酬詩密似蠶病起羊公方隱几歸來陶令只乘籃
河堤古木欣欣暗野水新秧拍拍渰已向官資隨分足
莫將忠憤等閒談况於世上諸般厭不作人間一例貪
陋巷自知當退縮權門誰解更趨參高低趣向難為合
冷暖情懷固飽諳勉意妻兒猶苟禄強顔冠冕未抽簪
唯公恩遇留連召頻對樽罍也負慚
依韻和禁烟近事之什
狂風暴雨已頻過近水棠梨著未多窈窕踏歌相把袂
輕浮賭勝各飛堶閒牽白日游絲颺細驀黃金舞帶拖
小苑芳菲花鬭蘂華堂嘲哳鷰爭窠西州駿馬頭如剝
南國佳人頸似瑳結客追隨傾畫榼分明游樂藉青莎
鞦韆競打遺鈿翠芍藥將開翦纈羅我病乞求新火炙
無心更聽竹枝歌
觀邵不疑學士所藏名書古畫
野性好書畫無力能自致每遇高趣人常許出以視邵
侯多竒玩留我特開笥首觀阮與杜驢上瞑目醉(阮籍杜甫)
韓幹貌四馬臨流解鞍轡花騘照夜白正側各畜意繋
衣穿袴靴坐立皆廏吏精神宛如生于腮復穿鼻梅鷄
徐熙花竹間寒雀睡逸少自寫真對鏡絶相類數本失
姓名古胡并老驥山水樹石硬荆關藝能至(荆皓關穜)巨然
李成者落筆愈竒異人物張僧繇雖傳恐非是其餘又
莫究摸搭似未備周秦以來書行草楷篆隸聲名舊烜
爀一一果可喜邵侯愛我曹咸使紙尾記况侯有古學
小字刻珉翠各贈墨本歸懷寶誰肯忌
將赴表臣會呈杜挺之
莫怪去遟遟子心君亦知膝前嬌小女眼底寧馨兒學
語渠渠問牽裳步步隨出門雖不遠情愛未能移
高車再過謝永叔内翰
世人重貴不重舊重舊今在歐陽公昨朝喜我都門入
高車臨岸進船篷俯躬拜我禮愈下騶徒竊語音微通
我公聲名壓朝右何厚於此瘦老翁笑言啞啞似平昔
妻子信說如梁鴻自兹連雨泥没脛未得謁帝明光宫
冐陰履濕就税地親賓未過知巷窮復聞傳呼公又至
黃金絡馬聲瓏瓏紫袍寶帶照屋室飲水啜茗當清風
邀以新詩出古律霜髯屢頷搖寒松因嗟近代貴莫比
官為司空仍侍中今成冢丘已寂寞文字豈得留無窮
以此易彼可勿媿浮榮有若送雨虹須臾斷滅不復見
唯有明月常當空况我學不為買禄直欲到死攀軻雄
一飯足以飽我腹一衣足以飾我躬老雖得職不足顯
願與公去驩樂同驩樂同治園田穎水東
李審言相招與刁景純周仲章裴如晦馮當世沈
文通謝師厚師直會開寶塔院
自君命我飲朝暮雨傾瓦城東與城北大道泥没馬敢
忘主人勤顛撲困馭者衆客亦如期陳肴藉蘭若馮裴
與沈謝辯論過終賈刁周事老成危坐言語寡酒半時
謔劇揣狀類模寫或譏項髮秃或指舌端俊或將冠帶
身勸作梁武捨謂我大耳兒此實已見假又效井市態
屈強體非雅順風手沙沙逆風口哆哆竟席屢絶倒去
忌肝膽瀉規規豈無儕達識高天下
陸子履見過
劉郎謫去十年歸長樂鐘聲下太微屈指故人無曩日
平明騎馬扣吾扉論情論舊彈冠少多病多愁飲酒稀
猶喜醉翁時一見攀炎附熱莫相譏
重送周都官
水上朱樓畫角鳴濛濛雨裏榜舟輕未逢甫里先生謁
多見吳興太守迎荷葉半黃蓮子老霜苞微綠橘林明
十年不到風烟改君去將詩與畫評
送李載之殿丞赴海州㩁務
瓜蔓水生風雨多吳船發棹唱吳歌槎從秋漢下應快
人憶故園歸奈何世事靜思同轉轂物華催老劇飛梭
茶官到有清閒味海月團團入酒蠃
和吳沖卿學士石屏
吳夫子佩銀龜乘天馬素怪竒忽得虢略一片石其中
白色圓如規又有樹與烏畫手雖妙何能為吳乃持問
歐陽公比公曩獲尤可疑疑不為辨賦以詩詩辭粲粲
明星垂復遣齎來使我和坐上鉅分傍睨之范侯實有
揚雄學咸云此理難究推我歸滌慮反覆思義雖不經
聊解頤月與太陽合朔時陽烏飛上桂樹枝枝上作窠
生羣兒人不知天公天公欲俾世間見影着石面如粘
黐烏既不得去月亦不可移留為千古作好玩慎勿傾
樸同玉碑(時在唐書局與歐陽永叔王元叔范景仁會食得所示詩)
送薛氏婦歸綘州
在家勖爾勤女功無不喜既嫁訓爾恭恭已乃遠耻我
家本素風百事無有侈隨宜具奩箱不陋復不鄙當須
記母言夜寐仍夙起慎勿窺窗戶慎勿輙笑毁妄非勿
較競醜語勿辨理每順舅姑心况逆舅姑耳為婦若此
能乃是儒家子看爾十几年門閫未嘗履一朝陟太行
悲傷黃河水車徒望何處哭泣動隣里生女不如男天
親反由彼
永叔請賦車螯
素唇紫錦背漿味壓蚶菜海客穿海沙拾貯寒潮退王
都有美醖此物實當對相去三千里貴力致以配翰林
文章宗炙鮮尤所愛旋坼旋沽飲酒船如落埭殊非北
人宜肥羊噉臠塊
歐陽永叔王原叔二翰林韓子華吳長文二舍人
同過弊廬值出不及見(十二月七日)
枯竹為門扉不可容車騎况如鄭廣文無氊藉賓位窮
冬月破七貴客聯玉轡傳騶肅里閭下榻呼童稚問我
何所往共留墻上字兒愚不知誰金章言照地既屈卿
大夫恨莫親帚篲星躔回已高麟趾寧復至戢戢鄰巷
居相見竊自喟豈料瘦老翁能令賢達至昔時蓬蒿徑
安有此盛事
還吳長文舍人詩卷
松液化茯苓又因為琥珀遇物必得形毛髮曾不隔君
子亦豹變其文蔚可覿个者逢吳侯滿腹貯經籍噴吐
五色霓自堪垂典冊詩教始二南皆著賢聖跡後世竟
翦裁破碎隨刀尺我軰強追倣畫龍成蜥蜴有唐文最
盛韓伏甫與白甫白無不包甄陶咸所索侯初守二郡
山水多助益升高觴嘉賓賦筆速鷹翮葺書成大軸許
我觀琮璧真物固易辨恨無百金易借從懷袖歸誦玩
廢朝夕譬如游國都敞怳失阡陌苦吟三十年所獲唯
巾幗豈比夸受降甲齊熊耳積重見元和風珠玉敵海
舶自慚寒餓為何張空避席
莫登樓
莫登樓脚力雖徤勞雙眸下見紛紛馬與牛馬矜鞍轡
牛服輈露臺歌吹聲不休腰鼓百面紅臂褠先打六么
後梁州棚簾夾道多夭柔鮮衣壯僕獰髭虬寶撾呵叱
倚王侯夸妍鬭豔目已偷天寒酒醺誰爾侜倚檻心往
形獨留有此光景無能游粉署深沉空翠幬青綾被冷
風颼颼懷抱既如此何須望樓頭
依韻和永叔勸飲酒莫吟詩雜言
我生無所嗜唯嗜酒與詩一日舍此心腸悲名存貴大
不輙思甑空釡冷不俛眉妻孥凍饑數恚之但自吟醉
與世違此外萬事皆莫知王公謁請衆去早既衰愈懶
身到遟日高倦僕顔色沮况騎瘦馬兩耳垂厭此勞苦
不喜出唯有文字時能為諸公尚恐竭智慮勤勤勸飲
莫我卑再拜受公言竊意公矯時只愛詩謂余癡
出省有日書事和永叔
辭家綵勝人為日歸路梨花雨合晴庭下鞦韆應未拆
籠中鸚鵡即聞聲千門走馬將看牓廣市吹簫尚賣錫
已是瓊林芳卉晚不須游處避門生
上馬和公儀
煙火千門曉欲開五花驕馬肯徘徊井閭已是經時隔
親舊全如遠别來帝闕重看多氣象天街新霽少塵埃
振冠浣服無容久便見池門放牓催
和楚屯田同曾子固陸子履觀予堂前石榴花
堂下一匹鄭虔馬攔邊兩株安石榴但能有酒邀佳客
亦任狂花落素甌俗女紅裙無好色主人白髮自侵頭
欲歌翠樹芳條曲已去洛陽三十秋
吕晉叔著作遺新茶
四葉及王游共家原坂嶺歲摘建溪春爭先取晴景大
窠有壯液所發必竒穎一朝團焙成價與黃金逞呂侯
得鄉人分贈我已幸其贈幾何多六色十五餅每餅包
青蒻紅籖纏素檾屑之雲雪輕啜已神魄惺會待嘉客
來侑談當畫永
送畢甥之臨卭主簿雜言
自我歴官三十年有脚未曾行蜀川李白嘗言道之艱
險長嗟難劇上青天鳥悲猿嚎馬蹄脱苔梯雨棧愁傾
顛蒼崖下窺不見底但聽雷聲輥石懸湍濺曉盤青泥
上高煙暮盤青泥到下泉劍閣如劍巉然割腸刺眼今
古連爾去三千九百里巴山小馬烏皮韉一婦一奚行
李單家具日貨能幾錢人皆畏避不敢往此獨敢往何
所便况是初宦無遠適心意自許非由銓異乎哉我今
送爾徒哀憐
送王介甫知毗陵
吳牛常畏熱吳田常畏枯有樹不蔭犢有水不滋䅳孰
知事春農但知急秋租太守追縣官堂上怒奮鬚縣官
促里長堂下鞭扑俱不體天子仁不恤黔首逋借問彼
為政一一何所殊今君請郡去預喜民將蘇每觀二千
石結束辭國都絲韉加錦緣銀勒以金塗兵吏擁後隊
劒撾盛前驅君又不若此革轡障泥烏欵行問風俗低
意騎更駑下情靡不達略細舉其麤曾肯為衆異亦罔
為世趨學詩聞已熟愛棠理豈無
永叔内翰遺李太博家新生鴨脚
北人見鴨脚南人見胡桃識内不識外疑若橡栗韜鴨
脚類綠李其名因葉高吾鄉宣城郡每以此為勞種樹
三十年結子防山猱剝核手無膚持置官省曹今喜生
都下薦酒壓葡萄初聞帝苑夸又復主第褒纍纍誰採
掇玉椀上金鼇金鼇文章宗分贈我已叨豈無異鄉感
感此微物遭一世走塵土鬢顛得霜毛
陸子履示秦篆寶(其文曰二十六年皇帝盡并兼天下諸侯黔首大安號為皇帝)
(乃詔丞相斯館法度量則不一嫌疑者皆明一之)
秦既并諸侯斯乃一度量鑄寶以永傳萬世俾勿喪精
銅不生花小篆著丞相一沒咸陽宫千秋事更王陸君
居洛城客有來渭上曰因農人耕發壤破古藏遂獲此
物還文完字何壯始號為皇帝立語已超曠意將愚黔
首釁起危博浪其後同玉璽不隨驪山葬今蓄於君家
徒爾資竒尚物以用為珍異時皆似妄
聽文都知吹簫(晏虞部遣求一見之)
虞舜已去蒼梧野秦女驂鸞無復下簫管人間不解傳
帝樂部中能亦寡欲買小鬟試教之教坊供奉誰知者
晏識文公始致來勸接賤生宜強且乃呼側坐吹一曲
驚顧頓嘶堂下馬吾妻閨中聞不聞稚女板簾笑嬌奼
未敢多聽便遣還贈飲單杯向身瀉
依韻和永叔久在病告近方赴直道懷見寄二章
浴堂湥殿近皇居秋夕詞臣直宿初宫女穿針爭落月
官奴持燭看殘書萬家乞巧心無盡斜漢飛光望有餘
枕上江山夢猶熟五更寒雨過簾疎
玉轡瓏瓏出綘宫青槐馳道曉烟中塵頭尚裛洗車雨
馬耳前趨吹鬛風聞說自將身許國不須仍以醉為公
我今才薄都無用六十棲棲未歎窮
哭孫明復殿丞
自古春秋學皆知不可過生前恩禮少歿後薦章多妻
子將焉託田園有幾何汶陽秋樹裏黃鳥漫聽歌
依韻和永叔秋日東城郊行
郊原物老莽然中寓興驅車向國東夾道名園迷屈曲
壓枝秋實亂青紅寒畦覆綠將收菜野蝶雙飛尚繞叢
田父欣來問行幸依稀還似鬭鷄翁
和楊直講夾竹花圖
桃花夭紅竹淨綠春風相間連溪谷花留蜂蝶竹有禽
三月江南看不足徐熙下筆能逼真&KR0034;素畫成纔六幅
萼繁葉密有向背枝瘦節疎有直曲年深粉剝見墨縱
描寫工夫始驚俗從初李氏國破亡圖書散入公侯族
公侯三世多衰微竊貿檐頭由婢僕太學楊君固甚貧
直緣識别爭來鬻胡質綈袍暮質琴不憂明日鐺無粥
裝成如得驪頷珠誰能更問龍牙軸竹真似竹桃似桃
不待生春長在日
觀韓玉汝北人貢奉圖
時世重古不重新破圖誰畫舊北人臂鷹捧盤犀利水
鐵鎖獅子同麒麟翹翹雉尾插頭上深目鉅鼻青搭巾
塗朱點綠筆畫大筋骨怒露蠻祠神茜袍白馬韓公子
從何得此來秘珍定應海客遠為贈中國未覩難擬倫
公子自言吳生筆吳筆精勁瘦且勻我恐非是不敢贊
退歸書此任從嗔
依韻和永叔戲作
琵琶轉撥聲繁促學作饑禽啄寒木木蠧生蟲細穴深
長啄敲鏗未充腹攏弦叠響入衆耳發自深林答空谷
上弦急逼下弦清正如螗螂捕蟬聲坐中賓歡呼酒飲
門外客疑將欲行主人語客客莫去彈到古樹裂丁丁
内賓外客曾未聽乍聞此曲無不驚還憶昭君入殊域
烏孫帳下邊馬鳴安知如今有樂事能使女奚飛玉觥
女奚年小殊流俗十月單衣體生粟言事關西楊廣文
廣文空腹貪教曲曲竒譜新偷法部妙在取音時轉軸
翰林先生多所知又笑畫圖收滿屋不肯那錢買珠翠
任從堆插階前菊功曹時借乃許出他日求觀龜殼縮
我嗟老鈍不如渠幸得交朋時借娛但樂休計有與無
得王介甫常州書
斜封一幅竹膜紙上有文字十七行字如瘦棘攅黑刺
文如温玉爛虹光别時春風吹榆莢及此已變蒹葭霜
道途與弟奉親樂後各失子懷悲傷到郡紛然因事物
舊守數易承蔽藏搜姦證繆若治絮蚤虱盡去煩㸑湯
事成條舉作書尺不肯勞人魚腹將魚沉魚浮任所適
偶能及我為非常勤勤問我詩小傳國風纔畢葛屨章
昔時許我到聖處且避俗子多形相未即寄去慎勿怪
他時不惜傾箱囊知君亦欲此從事君智自可施廟堂
何故區區守黃卷蠧魚尚耻親芸香我今正值鴈南翔
報書與君倒肺腸直須趁此筋力強炊粳烹鱸加桂薑
洞庭綠橘包甘漿舊楚黃橙綿作瓤東山故游擕舞娘
不飲學舉黃金觴谿如罨畫水泱泱刺船靜入白鷺傍
菱葉已枯鏡面涼月色飛上白石牀生看魚躍散星芒
左右寂寂夜何長鳥棲古曲傳吳王千年萬年歌未央
莫作腐儒針膏肓莫作徤吏繩餓狼儻如龔遂勸農桑
儻如黃霸致鳳皇來不來亦莫愛嘉祥
得雷太簡自製蒙頂茶
陸羽舊茶經一意重蒙頂比來唯建溪團片敵湯餅顧
渚及陽羡又復下越茗近來江國人鷹爪夸雙井凡今
天下品非此不覽省蜀荈久無味聲名漫馳騁因雷與
改造帶露摘牙穎自煮至揉焙入碾只俄頃湯嫩乳花
浮香新舌甘永初分翰林公豈數博士冷醉來不知惜
悔許已向醒重思朋友義果决在勇猛倏然乃以贈蠟
囊收細梗吁嗟茗與鞭二物誠不幸我貧事事無得之
似贅癭
江鄰幾暫來相見去後戲寄
低頭拜我蒼髯翁來如飛鳥去如風一夕共飲斗柄北
平明已向函關東衆中舊騎跛鼈馬塞下新買連錢驄
疾驅似逐鄧林日不肯暫住行何窮
和韓欽聖學士襄陽聞喜亭
亭欄下望漢江水淨綠無風寫鏡明日脚穿雲射洲影
槎頭擺子出潭聲檣帆落處遠鄉思砧杵動時歸客情
使者徘徊有佳興高吟不減謝宣城
覽顯忠上人詩
昔讀遠公傳頗聞高行僧廬山將欲雪瀑布結成冰尋
蹟數百載歴危千萬層師來笑賈島只解詠嘉陵
依韻和永叔嘗新茶雜言
自從陸羽生人間人間相學事春茶當時採摘未甚盛
或有高士燒竹煮泉為世誇入山乘露掇嫩觜林下不
畏虎與蛇近年建安所出勝天下貴賤求呀呀東溪北
苑供御餘王家葉家長白芽造成小餅若帶銙鬭浮鬭
色頂夷華味久迴甘竟日在不比苦硬令舌窊此等莫
與北俗道只解白土和脂麻歐陽翰林最别識品第高
下無欹斜晴明開軒碾雪末衆客共賞皆稱嘉建安太
守置書角青翦包封來海涯清明纔過已到此正見洛
陽人寄花兔毛紫盞自相稱清泉不必求蝦蟇石缾煎
湯銀梗打粟粒鋪面人驚嗟詩腸久饑不禁力一啜入
腹嗚咿哇
次韻再和
建溪茗株成大樹頗殊楚越所種茶先春喊山搯白萼
亦異鳥觜蜀客誇烹新鬭硬要咬盞不同飲酒爭畫蛇
從揉至碾用盡力只取勝負相笑呀誰傳雙井與日鑄
終是品格稱草芽歐陽翰林百事得精妙官職况已登
清華昔得隴西大銅碾碾多歲久深且窊昨日寄來新
臠片包以&KR0034;蒻纏以麻唯能䞉啜任腹冷幸免酩酊冠
弁斜人言飲多頭顫挑自欲清醒氣味嘉此病雖得優
醉者醉來顛踣禍莫涯不願清風生兩腋但願對竹兼
對花還思退之在南方嘗說稍稍能㗖蟇古之賢人尚
若此我今貧陋休相嗟公不遺舊許頻往何必絲管喧
咬哇
送葛都官南歸
不羡新為赤縣尹惟羡暫向江南歸江南羃羃梅雨時
風帆差差並鳥飛罾竿夾岸長若桅水籠畜魚鮮且肥
家在千山古溪上先應喜鵲噪門扉
永叔内翰見索謝公游嵩書感歎希深師魯子聰
幾道皆為異物獨公與余二人在因作五言以
叙之
昔在洛陽時共游銅駞陌尋花不見人前代公侯宅深
堂鏁塵埃空壁鬭蜥蜴楸陰布苔綠野蔓纏石碧池魚
有偷釣林鳥有巧射園隸見我來朱門暫開闢園婦見
我還便掃車馬跡何以掃馬跡實亦畏他客我輩唯適
情一葉未嘗摘他人或所至生菓不得惜又憶游嵩山
勝趣無不索各具一壺酒各蠟一雙屐登危相扶牽遇
平相笑噱石搗雲衣輕巖裂天窗窄上飲醒心泉高顛
溜寒液下看峰半雨廣甸飛甘澤夜宿岳頂寺明日入
戶白分吟露氣冷猛酌面易赤明朝循歸途兩脛痛若
刺日旰就馬乘香草路迫阨却望峻極居已與天外隔
薄暮投少林潄濯整冠幘碑觀巡幸僧指古定空壁誓
將新詠章燈前互詆擿楊生護已短一字不肯易明年
移河陽簿書日堆積忽得謝公書大夸遊覽劇自嵩歴
石堂蘚花題洞額其文曰神清固非人筆畫乃知二公
貴逆告意可賾遂由龍門歸里堠環數驛我時詩已答
或歌或辨責責我不喜僧性實未所獲凢今三十年纍
塚拱松栢唯公與非才同在不同昔昔日同少壯今且
異肥瘠昔日同微禄今且異烜赫昔同騎破韉今控銀
轡革昔同自謳歌今執樂指百死者誠可悲存者獨窮
厄但比死者優貧存何所益
次韻和吳仲庶舍人送德化郭尉
蒲葉高帆十二幅秋風逆水滿檣開是時不畏浪頭起
到日定將船尾堆用舍東方言虎鼠賤疎梅福比蒿萊
少年才辨無如美廬岳峰前莫滯迴
和韻答永叔洗兒歌
夜夢有人衣帔蜺水邊授我萬龜兒(生男前一夕夢道士贈龜一枚)仰
看星宿正離離玉魁東指生斗威明朝我婦忽在蓐乃
生男子實秀眉自磨丹砂調白蜜辟惡辟邪無寶犀我
慚暮年又舉息不可不令朋友知開封大尹憐最厚持
酒作歌來慶之畫盆香水洗且喜老駒未必能千里盧
仝一生常困窮亦有添丁是其子
送余少卿知睦州
青山峽裏桐廬郡七里灘頭太守船雲霧未開藏宿鳥
坡原將近見燒田養茶摘蘂新春後種橘收包小雪前
民事蕭條官政簡家書時問霅溪邊
田家
草木遶籬盛田園向郭斜去鋤南山豆歸灌東園瓜白
水照茅屋清風生稻花前陂日已晚聒聒競鳴蛙
歐陽寺丞桐城宰
葉落淮南樹青山徧馬頭人煙將近郭松竹不知秋夜
虎林間嘯溪泉舍下流門前仲卿廟遺跡待君求(朱邑冢祠)
(在焉)
餘姚陳寺丞
試邑來勾越風煙復上游江潮自迎客山月亦隨舟海
貨通閭市漁歌入縣樓絃琴無外事坐見浦帆收
任適尉烏程
俛作程鄉尉折腰還自甘卞峰晴照黛霅水曉澄藍葑
上春田闢蘆中走吏參到時蘋葉長柳惲蓋江南
夏日晚霽與崔子登周襄故城
雨脚收不盡斜陽半古城獨攜幽客步閒閱老農耕寶
氣無人發陰蟲入夜鳴余非避喧者坐愛遠風清
西湖閒望
夏景已多趣湖邊日更佳園葵雜紅紫岸柳自欹斜雨
氣收林表城陰接水涯愛間輸白鳥盡日立汀沙
金山寺(并序)
昔嘗聞謝紫微言金山之勝峰壑攅水上秀拔殊衆
山環以臺殿高下隨勢向使善工摸畫不能盡其美
初恨未遊赴官吳興船次瓜洲值海汐冬落孤港未
通獨行江際始見故所聞金山者與謝公之說無異
也因借小舟以往乃陟迴閣上上方歴絶頂以問山
阿危亭曲軒窮極山水之趣一草一木雖未萼發而
或青或凋皆森植可愛東小峰謂之鶻山有海鶻雄
雌棲其上每歲生雛羽翮既成與之縱飛迷而後返
有年矣惡禽猛鷙不敢來兹以摶魚鳥其亦不取近
山之物以為食可義也夫薄暮返舟寺僧乞詩強為
之句以應其請偶然而來不得髣髴敢與前賢名迹
耶
吳客獨來後楚橈歸夕曛山形無地接寺界與波分巢
鶻寧窺物馴鷗自作羣老僧忘歲月石上看江雲
舟中值雨裴刁二君相與見過
江上渰淒淒天形接野低岸痕生舊水馬跡踏春泥風
急侵衣重山昏卷幔迷誰驚二客論不愧巨源妻
題刁經臣山居時已應辟西幕
向不樂郡府遂去歸田園結廬復種萟草樹日已繁散
帙理舊學了然無俗喧春雨一迴過覽耕登古原青山
每自愛霽色當衡門故人苟來往名宦未嘗言趣適已
不淺道心良亦存忽聞辟書至便令驅犢轅豈期同瓠
瓜長繋蒿萊根始知古君子出處惟義敦
依韻和武平九月十五日夜北樓望太湖
東吳臨海若看月上青冥河漢微分練星晨淡布螢細
煙沉遠水重露裛空庭孤坐饒清興惟將影對形
寄西京通判宋次道學士
當時交友都無幾欲問歡娛亦異今花接上林新木變
水分清洛舊池深嵯峨嵩色雲常在窈窕宫墻草又侵
脩竹千竿白家寺昔年題處可能尋
送余中舍知漢州德陽
匹馬易為秣單車長足輕秋風來棧道宿雨度關城石
上樹林暗山根江水明桐花鳳何似歸日為將行
郭之美忽至云往河北謁歐陽永叔沈子山
春風無行迹似與草木期高低新萌芽閉戶我未知忽
聞人扣門手把蟠桃枝問我此蟠桃緣何結子遲但笑
不復答問者當自推振衣向河朔河朔人偉期以兹不
答意遲子北歸時
椹澗晝夢
誰謂死無知每出輙來夢豈其憂在途似亦會相送初
看不異昔及寤始悲痛人間轉面非清魂歿猶共
靈樹鋪夕夢
畫夢同坐偶夕夢立我左自置五色絲色透縑囊過意
在畱補綴恐衣或綻破歿仍憂我身使存心得墮
夕發陽翟
我行陽翟道暮雨原上急麒麟冢相望霹靂碑下立農
耕傍山去鬼火迸林入莫問泉下人馬隤衣更濕
缺月
缺月來照屋角時西家狗吠東家疑夜深精靈鬼物動
僁窣古莽無風吹
會勝院沃洲亭
前溪來洲後溪闊風吹細浪龍鱗活孤亭一入野氣深
松上藤蘿籬上葛葛花葛蔓無斷時女蘿莫翦連古枝
當年吾叔讀書處夜夜濕螢來復去
題松林院
靜邃無塵地青熒續熖燈木魚傳飯鼓山衲見歸僧野
色寒多霧溪痕夜閣冰吾非謝康樂獨往亦何能
讀月石屏詩
余觀二人作詩論月石月在天上石在山下安得石上
有月蹟至矣歐陽公知不可詰不竟述欲使來者默自
釋蘇子苦豪邁何用強引犀角蚌蛤巧擗析犀蛤動活
有情想石無情想已非的吾謂此石之蹟雖似月不能
行天成紀歷曾無纖毫光不若燈照夕徒為頑璞一片
圓温潤又不似圭璧乃有桂樹獨扶疎常娥玉兔了莫
覓無此等物豈可靈秪以為屏安足惜吾嗟才薄不復
詠略評二詩庶有益
齊國大長公主挽詞
賢行聞當世尊隆異故常每令夫結友不為子求郎夜
月初沉海姑星忽隕潢臨門親祖祭悲吹起修岡
重過瓜步山
魏武敗亡歸孤軍處山頂雖憐江上浦鑿巖山巔井豈
是欲勞兵防患在萌穎我昔常登臨徘徊愛晴景片雨
西北來風雷變俄頃疾行下危磴屨脱不及整霑濡入
舟中幼子喜抱頸問我適何之衣濕不太冷昨暮泊共
陽月黑夜正永鴈從沙際鳴旅枕自耿耿平明夾櫓去
廟樹聳寒嶺舉首生白雲飄搖水中影
秋日村行
谿霧晝又收山村夜初晦饑禽來往飛遠樹青紅碎原
上楚牛童屋頭吳婦碓雞肥酒已熟野老邀同輩
暝
杳杳鐘初發昏昏戶閉時巢禽投樹盡疲馬入城遲醉
唱眠茅屋燒光透槿籬荷鋤休帶月亭長䜿毛眉
直宿廣文舍下
前夜宿廣文葉響竹打雪昨夜宿廣文窗影竹照月賴
此數竿竹與我為煖熱上有寒鵲棲拳足如瘦蕨平明
欲飛去唶唶若告說我無喜可報煩爾弄觜舌亦嘗苦
老鵶鳴噪每切切為學本為道窮蹙令素髮但能得酒
飲終日自兀兀
送唐紫微知蘇臺
洞庭五月水生寒盧橘楊梅已滿盤泰伯廟前看走馬
闔閭城下見驂鸞吳娃結束迎新守府吏趨鏘拜上官
曾過揚州能慣否劉郎盞底勸須寬
送鮮于祕丞(侁)通判黔州
壺頭山下俗巴婦曲中聽汲井熬鹽白燒田種榖青巖
風來虎嘯江雨過龍腥事簡能談者揚雄所草經
宋詩鈔卷九
