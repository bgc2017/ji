宋詩鈔卷八十二
内閣中書舍人吳之振編
林光朝艾軒詩鈔
林光朝字謙之閩之莆田人隆興元年進士任袁州
司戸參軍知永福縣召為秘書省正字歴著作佐郎
國子司業出提點廣東西刑獄徙轉運副使加直寶
謨閣召拜國子祭酒除中書舍人以集英殿修撰出
知婺州提舉興國宮卒光朝學於陸子正子正學於
尹焞而光朝之學一傳為林亦之再傳為陳藻三傳
為林希逸其師友之際如此林俊曰艾翁不但道學
倡莆詩亦莆之祖用字命意無及者後村雖工其深
厚未至也
送别湖北漕李秘監仁甫
文字眇煙雲過眼徒浩浩所有未見書惜哉吾已老子
雲客長安陳迹如一掃同叔向来人我生苦不早亦聞
青城山斯翁為有道瞿塘不可上秋夢長顚倒白日来
西崑一見自應好縱譚百代前至境非枯槁多為開口
笑明月生懷抱黃鶴有高樓怳如事幽討攬轡逢道州
聽書下下考周南勿留滯掇拾供史藳分手重酸辛璠
璵衆所寶十日不得面何為太草草
送别姚國博知處州分韻得綠字
銅盤白露下松桂淨如沐孌彼菊花圑西風吹醽醁長
安多别離此别苦不足人物如使君容易等潘陸一自
海東頭清飈起謠俗館下欲何言聯翩如破竹功名不
徒爾無乃相迫逐雙日訪延英行矣公勿卜括蒼煙雨
前寒光貫岩腹大呌出銀甖邂逅聚百族要擕三月糧
所厭惟一匊幸心忽開張何曾畏笑僇單父勿長吁来
者猶可續道旁有抵璧天下輕結綠一夕洲渚言令我
沉心曲
代陳季若上倉使
大塊始開鑿媧皇為補天天平雷雨正后稷誨之田大
浸十二歲流金復七年幸哉堯湯民以手摩撫然徂丘
虐熖起秦俗相焚煎官租奪以半飽食何夤綠自從漢
道昌敦朴乃其先初開常平議聚粟如源泉年登榖價
賤散以大農錢旱潦或艱食用之如轉圜悠悠百王心
皎皎三代前井田日以壞此法當磨鐫公侯希世珍秀
色媚長川官學有根株誦詩三百篇風土無隱情是為
大夫賢摶飯哺赤子當食長爾憐江東百萬戶彫俗生
春妍持節閩嶺初有如病者痊劉晏取予術夷吾輕重
權義倉有粟腐物價敢喧闐斯助阜民政南風吹五絃
晝日公侯門客車動百千下吏走塵土從容愧執鞭豈
不隨吹嘘譬彼乘風船長枝非卓魯主德奚由宣松竹
伴孤吟敢懷歲月遷終酬國士知未甘長棄捐
石渠行送别福建參議李著作噐之
我来石渠五十六雙髩如蓬腰未曲豈為健筆有徐庾
自數来時六十五誰解辛苦續子虚長安有客四十餘
已老成翁不肯去青藜當戶夜讀書東觀丈人起遐想
無為歲月空踟蹰去作諸侯老賓客可無綠水兼紅蕖
我家東下纔百里釣螺一曲清無滓草堂為築荔枝斜
濯錦江頭有如是子思子方道為尊南國佳人如秋雲
不知公侯有朱箔要問常州李著作
資中行奉寄臨卭守宇文郎中
銅駝陌上生秋草前者刻石今如掃儋邊半紙半模糊
下牀三日成悲惱蒼史萌芽何可見要從筆意生秦漢
欲將寄字問何人所守一家如小篆是中變幻隨形模
鐘轉鼎鬲匜盤盂如何兩京到魏晉摉盡蒼崖惟此書
即今原隸見顚末仍於畫上分錙銖燕然有年固可紀
筆勢豈得先黃初中郎袖手欲無作正始不逮况其餘
幸哉一見俱抵掌翩翩如反古石渠且說金陵佛屋何
年燈晉分隋張猶青熒忽聽荒雞還自起資中之刻不
徒爾
鞭春行
轆轤罥寒田雀飢江梅落蛙免脚肥枯腸一夜轉雙轂
眼光吹上蝦蟇衣岩腹新晴山鬼哭女媧墳外春風歸
繭村紙簾大如席柝柝藜杖金雀飛
癡頑不識字歌許叔節来詩有此句因以名篇
平生讀書如風過耳歲月共流轉如磨復如蟻一如人
嚼蠟而不見其味又如弄孤杵連夜不成米又如過羊
腸十步復一止年頭月尾無一是咄咄癡頑不識字見
君詩舌如黐愧我為人師怪怪竒竒如懸崖萬仞龍蟠
古樹枝又如生馬不施鞚而馳又如錦苔封漫峴山千
年墮淚碑又如玉關客血上老犀衣盧同孟郊骨已朽
眼晴頭顱何人相傳授與君往還歲月久比来春風入
我牖便覺岩前草木件件有生意跨蹇驢出古寺欲訪
子雲問難字
乞竹雞
疎籬短短花枝闌鳩婦不鳴天雨寒鳩婦離家二百日
亦有姊妹依故山黃粮不肯啄欲去羽衣殘主人一見
一憐汝抱取東家竹雞来戲聚孤村落日不相識各各
哀鳴求其主兩鳥勿驚遽低頭聽我語鳩婦入我家必
殺入我口牀頭瓶甖無餘粒養汝一到十日後東堂數
竹夾新蹊兒童牢落惟愛一竹雞堂心有眢井飢則哺
其泥主人緣窗安淨几丹碧相依安用此竹雞竹雞慎
勿傍人飛我屋三間沉白蟻
冬至
横枝凍雀昨夜死水底黏魚吹不起小伶切玉孤鳳愁
九寸之管傳生意舞雩山下逢丈人植杖無語空逡廵
再拜丈人欲識桑麻生長力鬼蝶翻覆梅花春我於萬
物亦一物何時春風到飢骨空山鐡鏑年月深一語不
破天地心
吏部尚書林公梅卿挽詞
百紙梅花賦聲名出渚東向来惟李賀勝處是揚雄遶
屋看書帶逢人說刺桐尚書舊時履只合步春風
次韻奉酬趙校書子直
雁塔新題墨未乾去年燈火向秋闌趣看天祿青藜杖
怕着王孫紫綺冠好在三山尋浩渺何如一紙問平安
觚稜放月無人到玉糝初成許共餐
次韻呈胡侍郎邦衡(并引)
某竊觀侍講侍郎先生大書著作之庭其形摹濫觴
發於小篆豈八分未出已有此書又蒙傳示銀杏兼
簡之什謹次韻奉和
聲教從今已遠覃翩翩作者問誰堪石經猶有中郎蔡
金匱曾誇太史談至竟銀釣并鐡畫相傳海北到天南
諸生考古頭渾白禹穴何時更許探
九日同出真珠園再用前韻
来自清源葛已覃君王問獵我猶堪百年耆舊如重見
九日登臨得縱談才子不如汾水上仙人長在大江南
明珠照夜應無數要是層波更好探
送别傅郎中安道持節閩中
忽然鄉思若為收莫到三茅最上頭二月東甌看負弩
一天南蕩想行舟過家上冢從今數落絮飛花合畫遊
料得甘泉来奏計定應前席莫遲留
八月十五日道出南昌寄龔帥實之兼呈程泰之
劉文潛二漕
未應雙井即塵埃似此衣冠得幾回國子先生還並駕
洪都新府却重開再三為問滕王閣第一須登孺子臺
定向此中修翫事江邊不道故人来
閏月九日登越王臺次韻經略敷文所寄詩
閒陪小隊出山椒為有吳歌雜楚謠縱道菊花如昨日
要看湯餅作三朝千重嶺海供横槊一帶風煙聽采樵
憑仗折衝如此好不應東去更乘軺
再次前韻
却趁秋旻别九韶扶胥直下聽風謠瀾翻對酒還終夕
火急催詩在詰朝南國更逢陶令菊西江莫扞楚人樵
自應幕下文書少節制如今屬漢軺
前歲過真陽初識子欽今道出曲江不忍遽分手
偶成長句以志兩處山川人物之勝亦少慰别
来耿耿耳
秋崖一夕卷炎蒸那更揮斤為斵冰碧落舊尋燒藥竈
白芒長對讀書燈相期大庾何多日似出浮屠向上層
縱有分張吾未老定從臺閣看飛騰
送别奉常林使君黃中易守延平
去時何不到瓜時上日多應柳絮飛卧轍只緣滕壞少
懷章須要越人肥三千儀禮非綿蕝五十行春尚綵衣
莫愛傳經似齊魯石渠長是待公歸
枕疾逾旬蒙丞相訪問仍辱寵示名篇輒搜枯腸
次嚴韻以塞来使
丞相嚴裝似燕居為憐消渴到相如病多得艾三年遠
歌雜成琴十日餘綠野忽傳春草句白頭還對朵雲書
若為追逐園林勝百轉愁腸亦少舒
芹齋詩(并引)
往時從林刪定時隠為招提之集語某以吾於九仙
作見一庵丘壑之念未嘗一日去心比挂冠得請又
欣然相語曰吾將作屋數間老於芹下吾老矣從此
皆空閒日子所未能忘書卷一事耳吳興别乘代者
以期告而公有是舉壯矣哉夾漈唱酬之什皆一時
顯者於其最後也作芹齋詩
春風芹下足遲留白鳥平田憶舊遊說盡軒裳還過眼
讀殘書卷復重頭偶逢隱几何須問不到投簪便擬休
平世聲名如皦日欲將何地置巣由
奉題游洋張明府流香亭時以薦章數下涉秋月
馬首且欲西矣因以寄意云
封題青李數緋桃處分園林意自豪旋出篇章陪樂府
更憑花木續離騷酴醿架下提春榼薝蔔林中滴夜槽
却是秋風生馬耳未應老大笑牛刀
送别陳侍郎應求知泉州(并引)
某竊觀蔡公侍郎嘗大書於洛陽橋之上侍郎過洛
陽當摩挲此石彷彿為同日事也某送别到惠安道
中因以賦詩云
百片牙旗水面長蔡邕題在刺桐鄉十年杯酒開雲榭
一樣官銜過洛陽我亦攜家緣送客誰能掃地自焚香
野橋衝臘寒梅白莫要登臨憶侍郎
傅使君安道再有治莆之命取道城外還泉南得
来書云已出十里
何事風流舊使君江邊聽說下朱幡逢迎要問平津邸
準擬来呼垤澤門竹馬已喧明月浦籃輿却出杏花村
不知錦瑟流傳徧欲愈頭風好細論
挽李制幹子誠
千金治産似孫吳珠箔銀觥只自如問我長風當夕起
數他極浦落帆初自知汗簡今千軸更說生犀有幾株
赤壁當年遇黃蓋周郎何惜借吹嘘
文字紛紛更問兵秋燈束髮尚青熒便令三子成問戸
却許諸孫說典刑隔水忽傳朝露曲行人長數夕陽亭
河東健筆惟諸薛梅子岡邊為勒銘
别方次雲
姑蘇臺上姑蘇館共說南山竹火爐湖上相逢又相别
不知何處說姑蘇
代陳季若上張帥
柳提九曲暗青絲畫戟叢中晝影遲傳說姑蘇新樂府
秪緣太守例能詩
直甫見示次雲乞豫章集數詩偶成小絶因以自
喻
脩水佳人白玉欄花前何似妾容顔從来未省傷春意
猶自樓頭畫遠山
莫怪騷人太頡頏曾聞阿母語劉郎神仙本自無言說
尸解由来最下方
吳容州仲一挽詞
竹屋繩橋自有村牛山簫笛不堪聞碑前更問何年月
為借容州舊使君
哭徐删定德襄
脩文巷裏莫春前欲上旗亭問客船忽有短牋無寄處
魚梁却在淚㾗邊
忽然白晝自生哀立馬橋東喚不回驚起何波理殘夢
十年燈火上心来
哭伯兄鵲山處士蒿里曲
竊觀之近古葬顯者則歌薤露又有蒿里之曲施諸
閭巷乃取鵲山號哭之聲作是曲
殘雲衰草趁人愁生即團欒死便休悲泣聲中裁此曲
雞啾山外鵲山頭
長記藜牀發問初翩翩出語自無餘期翁胸腹平如水
不在塵埃數卷書
桐棺三寸更何欵却取江楓短作碑惟有一般蒿里曲
長簫欲斷更教吹
宋詩鈔卷八十二
