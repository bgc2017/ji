宋詩鈔卷四十一
内閣中書舍人吳之振編
徐積節孝詩鈔
積字仲車楚州山陽人少孤從安定學門下踰千人
獨以别室處之遣婢視飲食澣濯盛寒一納裘以米
飯投漿甕中日食數塊而已事母至孝以父名石平
生不用石器遇石輒避母死廬墓哀號三年如一日
每以五字教學者公卿部使者交薦除楚州教授改
防禦推官又特改宣德郎崇寧間又特除西京嵩山
中嶽皆非常制七十八卒於家諡節孝處士先是枕
書卧冊間大書曰五月榴花不肯開直待徐郎來筆
蹤不類人世書卒時適五月一日人皆異之詩文用
腹藁嘗曰文字在胷中未暇出者甚多也晩年耳疾
不發遠書率以小詩報之
和楊掾月蝕篇并序
楊子常掾為月蝕篇示予辭義甚偉某不敢虚辱其
貺迺吟哦而和之詩曰彼月而蝕則維其常春秋月
蝕不書其非大變也可知矣形而為詩歌若無不可
者遂卒賦之云爾
元豐之元歲戊午斗柄斜指西南維月行赤道日南陸
營丘分野星虛危昨夕既望復今夕盛若不損盈不虧
安知變起在傾刻突如有物侵其肌其始色變甚倉黃
須臾赤黑相合離良久煙焰極薰燎一團白玉燒為灰
黃琮蒼璧不可辨枯株死兔將安歸孰烏其吻吞巨皿
孰丹其汗流墨池如食非食始為薄有物無物不可知
蝦蟇何物敢張口麒麟何故敢爭鬭是何星曜敢侵犯
自是其形不可久君不見對月數眉毛須臾引臂不見
手嗟嘘天上之神物乃有如此事所蔽至甚不可解凶
而家室亡而身不然借使幸而免後世譏笑遭惡名君
不見漢朝賈生文有餘其心大勇其才疎當時如必用
其術紛紛不免危其軀鼂䥘堂堂蔽於刻公孫規規蔽
於諛谷永之才蔽權勢有若鷹犬供指呼霍光雖賢亦
有蔽何不早去顯與馮子都劉歆致位為國師豈若揚
雄久以為大夫蔽於太高李膺輩蔽於已甚陳蕃徒竇
武不斷蔽可痛東之不忍蔽可吁王允所蔽在無權荀
彧所蔽不早圖蕭禹之蔽入於佞王衍之蔽失之虛牛
李雖奇蔽朋黨機雲雖俊蔽附趨王導蔽怨殺周顗遂
良蔽誣殺劉洎崔浩蔽強殺其身所蔽若此甚可畏我
愛安世真朴忠匿名遠世歸至公有私見求堅不許以
私求謝絶不通諸葛武侯為將相心迹皎然無所枉有
罪至親而必誅有功雖讐而必賞謝安知壻王國寶不
以身蔽能辨早人心自是悦而服不顧四肢與肝腦苻
堅之師號百萬一戰而北若槯槁我吟此篇不足錄却
憶唐衢忠義哭古人今人何擇焉大抵人心蔽多慾月
之所蔽惟須臾須臾蔽去明如初人之所蔽何太甚至
於終身不悟不可除月乎月乎明哉明哉善去其蔽何
速之如君子法之所以改過賢者法之所以知非勇決
之徒所以奮發感慨之徒所以嘘欷我雖老且病齪齪
無所為猶能對月吟歌詩安得慷慨之士如桓伊把笛
為予吹
大河上天章公顧子敦
萬物皆有性順其性為大順之則無變逆之則有害禹
之治河也浚川而掘地水行乎地中其性安而遂因地
為之防猶恐不足制故附之山足使循山而行山不可
必得或原阜丘陵水行乎兩間既固而既寧及將近下
流山遠而地平渠裂為二河河分為九形雖暴不得怒
雖盛不得盈所以順而制歸之於滄溟後代蒙其業歷
世六七十凡千有餘年而無所決溢國君與世主豈皆
盡有德蓋繇河未徙一皆循禹迹河道既一徙下涉乎
戰國水行平地上迺堤防湮塞其時兩堤間寔容五十
里水既有游息堤無所圯毁後世迫而壞河設始煩促
伐盡魏國薪下盡淇園竹羣官皆負薪天子自臨篤其
牲用白馬其璧用白玉歌辭劇辛酸姑不至號哭瓠子
口雖塞宣房宫雖築其後復北決分為屯氏河遂不復
堤塞塞亦無如何兩河既分流害少而利多久之屯氏
絶遂獨任一渠凡再決再塞用延世之徒有天時人事
可圖不可圖有幸有不幸數說不可誣其後復大決大
壞其田廬灌三十一縣言事者紛如將欲塞之耶凡役
百萬夫費累百巨萬亦未知何如如此是重困是重民
歎吁言事者不已亦不復塞諸李尋解光輩其言不至
迂遂任水所之渠道自割除當時募水工無一人應書
學雖有專攻術亦有窮歟諸所說河者桓譚實主之但
聚而為書實無以處之班孟堅作志亦無所出取事有
甚難者雖知無所補今之為河堤與漢無甚殊遠者無
數里近無百步餘兩堤束其勢如縳吞舟魚適足激其
怒使之逃囚拘又水性隠伏有容而必居&KR1171;淫而灌注
日往而月徂埽材有腐敗土壞有浮虚水進而不止正
如人病軀病已在骨髓醫方治皮膚下不漏足脛上突
為背疽或水如雷聲或埽如人喘或決如山傾或去如
席卷如蛟龍引陣如虎豹逃圈如地戸開闢如誰何生
變如神物主之不可得而辨嗟乎有如此堤防豈能禁蓋
緣平地上失水之本性而又無二渠分九河所任以九
合為一所以如此甚今之為邑居多在古堤内以諸埽
凖之高於屋數倍以水面凖之亦高數尺外諸埽正如
城而土有輕脆民正如魚鼈處破湟畎澮被溺者常事
不溺者幸大又河水重濁澱淤日以積又夏秋霖雨諸
水湊以入故有必決勢不決者蓋鮮或決彼決此或決
近決遠或決不可塞或塞而復決或決於旦暮或決於
歲月或新埽苟完或舊埽潰裂譬如千萬鈞用一繩持
挈必有時而敗必有處而絶而自決大吳凡害幾郡縣
河既北浸邊諸塘皆受患亡魚與逸馬孰為之隔限今
雖甚盛時亦防不虞變所以議論者復故道為便故道
雖已高可復亦可為但恐既復後其變不可知我兵學
雖陋公兵學雖奇我說兵之難公亦莫我違河事異於
兵其難堪歔欷智有不可及力有不可施汲黯非不偉
所塞輒復隳王遵無奈何誓死而執圭若與唐衢說號
哭垂涕洟未說穿故道未說治故堤且說塞河口所費
不可推諸所調發者委積與山齊卷埽者如雲進埽者
如飛下埽名入川其誓憂流移上埽名爭高少動即勢
危萬人梯急赴兩大鼓急椎作號聲號令用轉光指麾
其救護危急爭須臾毫釐又聞被灾郡數路方薦飢官
私無畜聚民力俱困疲朝廷謀已勞兩宫食不怡生民
仰首望使者忘寢飢為之奈何乎勿計速與遲事雖有
堅定議論在所持如一身所疾必以先後醫假如移所
費用以業貧民償其所亡失救其所苦辛或貸其田租
或享其終身獨孤有常餼使同室相親露屍與暴骸收
斂歸諸墳精選強明吏處之使平均鄉官與胥徒欺者
以重論如此庶幾乎可無愁怨人下酬更生望上慰再
造仁然而論議者至今猶紛紛或復其故道或因其自然
公如決於一勿使衆議牽在已者以義在命者以天而
況行職分而況本誠忱聖朝無不察知子之赤心嗟余
何為者草莽且賤微與公本無素一見即弗遺以伯兄
處我以古人相期小設猶致說大事寧無辭年且六十
一未作溝中屍常恐公禮義如投諸汚泥豈欲為迂闊
不得已為詩瀝吾之肝膽但恐同兒嬉又恐誤公事公
千萬慎思如將從近功即去圖便宜如必謀久利唯古
人是希是詢而是度是訪而是咨或博物君子或宿儒
老師或濱河野叟或市井年耆或愚直夫婦所言無蔽
欺或老胥退兵耳聞而目窺或世為水學可與講是非
或博募水工按地形高卑從便道穿渠稍引河勢披海
既為大壑汴既分一支如關竅䟽通臟腑病可治此說
如何哉但恐出於狂如何完障塞如何復諸塘觀變而
待時亦恐謀不臧為復有說者且須嚴邊防如魏尚守
邊見稱於馮唐如祭同久任使盜皆伏藏以車制衝突
如衛青武剛多置強弓手如李廣大黃選募如馬隆練
卒如高王如漢置奔命使我軍勢張短兵斫馬脛衝車
亂其行賞不以首級所以嚴部分大陷刀如牆可以堅
吾陣羊叔子以德郭子儀以信光弼戰河陽揮旗令直
進其時諸軍勢如決水千仞楊素不用車可汗下馬拜
僅以其身免號哭而大敗將帥在方略勝却百萬兵安
邊在良將勝却築長城願子治水功有以酬明時便領
鐵林兵盡衣犀牛皮連營環繡帽大纛隨牙旗分金賜
勇敢藏書付偏裨先聲義信遠下令霜風馳出塞有豐
草近關無馬蹄穹廬大漢外别部黑山西代謀為上策
何用長纓羈本朝正明盛以德服外夷使來不受獻南
越回山梯西閉玉門關東却高句麗四夷無一事各安
巢穴棲名將更無功優詔勒鼎彛師旅作鼓吹軍容除
虎貔銀鐺致郊勞翰林嚴鏁扉除書紙用麻省吏身著
緋公方有所念山足江之湄無心入黃閣有表辭赤墀
乞得老來身浩歌還會稽白雲與綠波無所不可之春
風桃花塢秋色黃菊籬茶籃與酒榼壺矢兼琴棋烹鷄
炊黍飰可倩龐公妻豈無會稽老雪夜同泛溪亦有二
三子棹歌相追隨散盡囊中金留得身上衣有宅是官
借無田可扶犁閒吟題寺觀長嘯入雲霓公得我詩後
一夢須先歸
李太白雜言
噫嘻欷奇哉自開闢以來不知幾千萬餘年至於開元
間忽生李詩仙是時五星中一星不在天不知何物為
形容何物為心胸何物為五臟何物為㗋嚨開口動舌
生雲風當時大醉騎遊龍開口向天吞玉虹玉虹不死
蟠胷中然後吐出光焰萬丈凌虚空蓋自有詩人以來
我未嘗見大澤深山雪霜冰霞晨霰夕霏萬化千變雷
轟電掣花葩玉潔青天白雲秋江曉月有如此之人有
如此之詩屈生何悴宋玉何悲賈生何戚相如何疲人
生胡用自縲絏當須犖犖不可羈乃知公是真英物萬
疊秋山聳清骨當時杜甫亦能詩恰如老驥追霜鶻戴
烏紗著宫錦不是高歌即酣飲飲時獨對月明中醉來
還抱清風寢嗟君逸氣何飄飄枉教謫下青雲霄大抵
人生有用有不用豈可戚戚反效兒女曹採蟠桃於海
上尋紫芝於山腰吞漢武之金莖沆瀣吹弄玉之秦樓
鳳簫
答李端叔
有人頗似長沙傅得官亦望長沙去去時好賦楚江謠
還使風騷滿江路便須酌酒弔三閭正是忠魂冤憤處
縣令如今未去時蘭亭故事猶可為莫惜千筒萬筒往
諸君方壯我已疲登科能究文章豪數奇老將詩能高
長沙縣令號才吏方將睥睨謝與曹涼風即是八九月
紅萸黃菊花將發正是詩家得意時莫學古人悲暮節
東南美者有吳姬紅襦繡袂無所施把酒一巵輕浩腕
得詩一句勝娥眉山夫野叟只如此諸君達者應相嗤
有酒且漫飲有歌且漫謳共君說懷抱未語先搔頭良
久欲說說不得胸中有物如山丘君不聞東家女子花
見羞十六未嫁便悲憂墻頭樓上到日晩馬驟車奔如
水流西家亦有閨中女月璧龍珠求未許有心自比蟠
桃花無言竊笑陽臺雨謝鯤便是妾家隣敗唇折齒猶
相語何況五陵輕俠兒抛金擲玉教人非一夫奔處千
夫馳不論榮辱與刺譏羶中之蟻醯中雞攫金逐獸兩
眼迷主人下馬客已齊拜起俯仰容正俾有如六月賣
蒲葵唯恐不售霜風凄言至於此良可悲所以慷慨見
於詩誰能起舞誰能歌甕中有物如秋波古來多少無
奈何要須一醉都銷磨茫茫人間岐路多不如海水通
天河
俊老行送林次中赴都司(并序)
客有張文潛與之夜坐論事良久及林公之義於是
兩人者名公為俊老因公之去作俊老行送諸御者
為公一笑也
熙寧察院一開口誰人膽落御史手其時面堅黑髭鬚
力欲回天氣衝斗一從蹭蹬作外官所居不苟心迹安
剛不可回堅不變頭如霜雪心如丹所以論者悦而服
所養有義其質端東西南北二十載一朝有勅却召還
皂囊封上曉班肅繡衣步入秋霜寒義有所徇乞得身
白日降下天上人黃金龍節青囊印赤帷熊乘朱斑輪
以其餘才修職分以其餘力娛精神望淮樓上對秋色
玉女花前泣晩春時時共帳過南郭來就陶潛漉酒巾
與人論事不必合直無所苟氣色真持此以往無不可
古人所以為正臣淮南一路事如草嘉苗惡莠俱分了
中心皎皎如斯乎外計區區何足道兩宫日月方齊明
羣公戮力營太平公議急須招俊老清風先已過南京
莫飲吳江水寄陳瑩中
莫飲吳江水胸中恐有波濤起莫食湘江魚令人冤憤
成悲呼湘江之竹可為箭吳江之水好淬劔箭射讒夫
心劒斫讒夫面讒夫心雖破胸中膽猶大讒夫面雖破
口中舌猶在生能為人患死能為鬼害患兮害兮將奈
何兩巵薄酒一長歌灑向風煙付水波遣弔胥山共汨
羅
瓊花歌
春皇自厭花多紅欲得花顏如玉容春皇青女深相得
先教斂與秋霜色乃有雪月供光星榆獻白㪷量銀漢
琉璃濕人間美玉搗作灰荆山昆山鬼神泣天上有人
名玉女投壺之外能為素姑射神人解種花先須此物
為根芽天罅地竅掬精粹蟾身驪頷偷光華其時正是
天地交二氣上下陰陽調此花孕育得其正其間邪氣
無纖毫所以其色為正色出乎其類拔乎萃一如君子
有諸内粹然其色見於外三月將盡四月前百花開盡
春蕭然揚州日暖花開未春香不動花房閉仙掌秋高
玉露濃蛟人泣下珠璣碎黃鸝本是花中客啼盡好聲
求不得春皇費盡養花心春風使盡開花力春歸鶯去
花始開誰人放出深閨來唐家天子太平時太真浴罷
清華池紅裳繡襖厭君眼更作地仙披羽衣麻姑睡起
蓬萊島風吹玉面秋天曉洛川女子能長生冰生肌骨
成瓊瑤褒姒不見諸侯兵盡日不笑如無情宋玉移家
安在哉東隣不畫燕脂腮卓文君去成都速錦衣金翠
慵裝束吹簫容貌果何如見說其人名弄玉若比此花
俱不足淫妖怪豔文之累一如婦人有賢德不為邪色
辭正色孀居之女能自持終身唯著大練衣又如正色
立朝者不以柔媚為奸欺以此論之乃可量人之不正
將胡為論德乃是花之傑論色乃是花之絶洛陽花名
古云好看花須向揚州道君不見去年花下吹黑風霹
靂閃電搜玉龍此時半夜花光中不覺屈曲蟠長虹又
不聞天上琳琅樹種在煙霞最深處白雲枝葉白玉英
此花莫是琳琅精此花愛圓不愛缺一樹花開似明月
襄王半夜指為雲謝女黃昏吟作雪杏花俗艷梨花粗
柳花細碎梅花疎桃花不正其容冶牡丹不謹其體舒
如此之類無足奇此花之外更有誰世非紅紫不入眼
此花何用求人知詩人自與花相期長告年年乞一枝
姚黃(并序)
紫霄漫翁李道源見約分吟姚黃余畏其才不敢措
筆不得已而後塞命因為之序曰天下牡丹九十餘
種而姚黃居第一其名雖千葉而實不可數或累計
萬有餘英不然不足高一尺也花肉既重其梢下屈
如一器欹側之狀此亦花之巨美而精傑者乎是宜
見於詩而不可泯然使寂寂也
黃河南畔伊川北姚家宅是真花窟古來多少豪奢兒
埋却千鶯萬鶯骨中央精粹得之多西方秀氣來相和
天與明光常借日水宫暗脉正通河春風如酒半酣時
誰教穀雨報花期司馬坂前嬌半啓洛陽城内人俱知
姚家門巷車馬填墻頭墻下人差肩花上紅綃都敝日
花傍翠幕恰如煙玉面兒來爭供帳錦袍郎去鬭抛錢
無人不說姚花好費却春功亦不少日長風暖綠梢低
坐上金仙困將倒鞠塵餅劑和香檀何以貯之承露槃
爛錦脱來嫌太豔鮮衣染就欲驂鸞君看此花肌肉豐
一尺餘高千萬重粧面深藏青步障寶冠斜墮碧霞叢
步搖好稱釵鳳凰玉環犀佩珠鳴璫帝女何緣心好道
阿嬌安用金為房紺窠累棲舒雁雛沈煙噴出狻猊爐
一種養成餘意態千花瘦盡春肌膚峨峨一器欹且傾
覆杯難辨鍾與觥染以蛟綃求正色叩之玉挺希宫聲
魏家紅共牛家碧迭霸花中聳高格如今俛首甘下風
九十種中為第一此花莫似武昭儀出得宫來不畫眉
情貌欲為狐媚態衣裳却是比丘尼楊妃本是傾國身
脱却紅襦號太真河水欲濡頭上髻馬嵬猶著舊時裙
物色一定猶可疑人心作變宜難知容易莫評真與欺
貌或如是心或非君不見老莊有深意萬物之中最防
偽
管春風
我是蓬萊山上客為管春風歸不得今年更是春來遲
江南未寄梅花枝探春童子青霞衣時時去上青雲梯
春風消息苦不遠瑤臺瑤水冰霜淺蟠桃花在海東邊
此花不發春一點東風日夜來人間到時先催草根軟
大都紅紫心先動小桃先覺枝頭重更有纖纖楊柳枝
路傍先得行人弄詩翁自愛蟠桃花鸞鶴不在無雲車
城南夜半無酒家和冰和雪吞月華有客笑中攜劒去
偷得銀瓶與肥羜詩公兩眼看浮雲為管春風不回顧
花下飲
我向桃花下立飲一杯酒杯酒先濡鬚花香隨入口花
為酒家媪春作詩翁友此時酒量開酒量添一斗君看
陌上春令人笑拍手半青籬畔草半綠畦中韭閒烏下
牛背奔豚穿狗竇潛身猫相雀引喙禽呼偶包麻隣乞
火穿桑兒餉糗物類雖各殊所樂亦同有誰知花下情
猶能憶楊柳中心卒無累外物任相揉余方寓之樂自
號閒人叟
謝周裕之
樂不須絲竹花不須桃李舞不須輕軀歌不須皓齒人
生各有樂顧我如何爾我是兩柳翁家在南郭裏詩酒
以為樂賓客至即喜酒味酸或淡瓷椀粗而偉或無一
飣菜但費幾張紙(客所言用紙筆)人情慕富貴公何眎賤鄙寒
冷載肴酒暮夜煩屐履孚誠非猝然飣餖亦勞止不用
卞郎瓠但坐杜侯椅兩棹合一尺一爐暖雙趾不以藥
隨時而用繒掩耳或啖魚菹盡或愛藏蘇美或取鱐與
腊或約酒以指人皆悦真厚誰敢停箸匕一客癯而清
偶坐為六子吟聲尚鼓吹懽情勝羅綺俗物無所用高
會有如此
富貴篇荅李令
我有一筒詩寫出千年意將令後世觀不是前言戲感
君再唱洞庭謠我亦重歌酬子惠古人達者常有異姓
王一門五侯三將軍兄弟同入中書堂對開大第連幾
坊私門列戟森鋒鋩十二簾捲珠熒煌雙姬扶起坐牙
床綠鬟紅袖花成行左盼右顧生春陽高車食客劒佩
鏘堂上已滿坐兩廊巨鑊大鼎烹牛羊玉壺挹酒金船
長美人拜客求盡觴歌姬一誤已絶肮纏頭彩幣堆如
岡酬歌買笑金鴛鴦奴袍火浣直兩箱三千廐馬紅錦
障厠幃文繡爐薰香更衣侍妾如閨房主人意氣秋鷹
揚其心端如彩鳳凰一言合意青雲翔須臾睚眦磨刀
鎗門前臘月可烘裳一日失勢成冰隍小者腰領屍道
㫄大者連頸宗族亡犬雞散盡空遺墻野鳥入室山魈
藏嗚呼哀哉可歎傷至死不悟猶陸梁古來如此有多
少豈似洞庭湖上老無租無税一生閒有飯有魚一杯
飽日落波間煙正昏雲開湖口山光曉棹翁適自巴陵
迴掛帆直指瀟湘道有言不問俗窮通何憂可入翁懷
抱脩竿短棹已自足更有前村一茅屋賣魚沽酒任醉
醒繡戶朱門自歌哭嗟余未往心先慕更謝棹翁詢去
住風前月下有誰知醉魂吟魄自來去堂前畫作荆南
圖夢中記得巴陵路
寄范掾
昨日沽酒典布襖今朝所典未可保最好綿衾剰典錢
又恐夜寒妻懊惱兩務酒官俱見怜沽我好酒如甘泉
為報孟光莫惡發待將黃卷換青錢
贈張敏叔
張子生平最多難未老頭毛白一半頭雖更白詩更清
正作詩時人莫喚頭不肯轉身不移口中聲調霜風凄
太清宫殿月明時第一莫吹松竹詩
寄張文潛
不知今之人誰識張縣尉勿問胸中事但看面上氣所
謂人英者正是斯人輩前年南郭中文酒日夜會一從
舍我去忽忽再逾歲今兹歲且盡為子吟不睡起坐却
就枕伸頭出紙被約是三四更老老抱雙脚此時吟正
酣聲調不可却春風起淮東須臾到嵩洛往往入子家
但子眠不覺子覺將奈何聲盡情思多上東門外路洛
水生春波還我大松來不用寄詩歌
送端叔二首(并序)
夜漏將盡枕上再送端叔也洛水之陽馬上為我誦
此詩即此詩用木葉書投之水中便為將來故事也
延安塞上見羣雁能為我誦此詩東南望否夜中枕
上聞孤鴈聲尤數數誦此詩也紙窮意未盡
端叔上馬去巷口馬頭轉我喚端叔時端叔急回面記
取此時意莫使落風埃上東門外水正望楚州來此水
一來不復見不及黃沙塞頭鴈
是物可寄情是物可寄聲不須使黃犬延州歧路遠莫
怪不登淮上樓只為淮水不西流直待銜蘆鴈却迴其
時隨到天盡頭
送張宜父赴南從幕府(正彥)
江南秋色芙蓉香滿江秋水傾銀潢泛水依花人姓張
濤翻浪湧揮文章突然出者何蒼蒼巨鼇爆背來中央
黿鼉仰首仗四旁登臨談笑得庾郎安得霜鶻腰胯長
騎上秋空追鷫鸘北望海門形勢強美哉壯觀吳封疆
若將前代論興亡直談孫氏到陳梁凡為佐命可哀傷
其諸姦孽如豺狼傾讒正直誣忠良以國販賣為賈商
歌姬舞女金滿堂不須為盜持刀鎗身雖幸免遺其殃
子孫戮辱甚犬羊所以不欲讀史書鼻洟目汁沾髭鬚
潤州支使相如無山陽老子如唐衢
送陳留逸人
有人持一管不用蘆葉卷能作隴頭聲其女操六板吹
者寓其聲拍者會其情情聲與氣貌内外俱和平時時
入酒家便插幾枝花歸來無一事醉卧日西斜人或問
所得答云無憂嗟或問其所欲何物可相累我愛斯人
者富貴所不如有如此娛樂作何如稱呼呼為無憂人
畫作無憂圖更畫幾枝花酒瓢與酒壺
送吕清叔
慘慘黃昏天欲雪蕭蕭淮浦人聲絶風擊寒雲鴈正鳴
客眠孤棹燈將滅
和張文潛晩春四首
昨日枝頭紅鮮鮮染人指今朝尋不見已在汙泥底
麥穎未黃乾桑實半紅濕恰得一犁雨田事正火急
人事無如何多於道傍草但問酒有無莫管老不老
風暖鷰窠牢雲晴鳥翅健物生自有樂亦各適其願
示諸生
子莫為文學纖麗須是渾渾有古意本源要在養諸中
不然恐汝為時輩
答何楚才
有客能操耒而舍其良田有客善攻玉而探珠於淵二
者之是非子以謂何如子乃捨所急若是其渠渠然余
有二說可為不可為所謂不可者子家無寒飢所謂可
為者奉養之所資余此二說者子當慎擇之余嘗奇子
貌亦嘗憐子文不能為子謀嗟哉空云云
還崔秀才唱和詩
元白有餘勢孟韓無困辭子美骨格老太白文采奇當
時大道久破碎人人文字萎&KR1170;而支離天生數子將卓
卓鴟鴞正成羣一鶚磨天飛嗟君不與數子共使君逸
氣填塞無所施我來雖無知黃金白玉看如泥自從詩
卷一入手掣然直上青雲梯十宵不睡亦不困厭賓日
日關柴扉秋風獵獵吹横河蒼天萬里生銀波起來半
夜吸一口睡魂酒病都消磨
贈慎叔良
昨日故人來慰此白頷叟兩叟忽相見面色如飲酒將
此酒色面抵却春風寒飲酒豈易比懽好良所難我已
五十八君已五十七人生勿草草兩公須努力
和李自眀
自明多奇辭更為奇怪歌好共盧仝騎綠耳吟哦直上
崑崙坡更令張旭輩醉中揮筆書嵯峨安用呼老子兩
脚跨槖駞有命得堅疾無術除沈疴一從水木迭用事
肺為廢物囚網羅而況小暑之後有初伏與大暑更添
熱厲兼昏魔骨間赫赤炭丸走皮上烘炙鐵手摩有時
一屋之内但覺湯火近不辨鑊與鍋手持匕箸腹先脹
酒到㗋嚨顏已&KR0755;青黏漆葉無所用鳥伸熊顧其奈何
五臟熟云可湔洗百骸終恐生蟲窠脱身難上赤霄路
夢魂忽泛滄溟波滄溟盡處是星漢有人常弄機與梭
枯槎去後更無客歷歴赤桂來經過取得良書卦牛角
持將斗柄吞明河但把明河吞滿腹不去龍田拾瑤玉
便控鼇頭出海來霞點震痕在眉目起穿兩柳行青莎
怪歌使我須吟哦作文非小事要為法度後世無譏訶
大抵文章本諸内歸之無憾斯平和擬之於經輔之
友精講明辨相切磋君雖病肝其心可用教我雖病
肺心亦不自阿日夜思索已矣老矣所學亡失多
和倪敦復
一别北軒君參商與秦越先聲從西來塵榻為君拂吟
行時引頭吟坐即搖筆未見問行人既見惜短日緩頰
相問勞劇談盡忠切耳竅雖塞豆口角自流沫崔子祥
而論祝令閔且說籬間菊參差樽中酒澄澈把酒自相
勸投菊兩不絶客主莫分辨僮僕亦娛悦若此龐公家
妻子不羅列悔令唱驪歌惜不醉寒月念子為令尹行
義高突兀當官志不回斂版腰可折與俗皆背馳而慕
古遺烈竹節生便堅劒氣久已發其時東野外頻煩大
夫謁篇章日相尋氣勢誰可遏仍攜大軸來使我兩日
閱人事有合離歲月成恍惚逸翮騰方高駿馬足不蹷
子實不我忘我亦不子忽與之氣類同見之心欲豁金
城不可破鐵壁不可奪擇交蓋已定言志亦已合布陣
詩甚詳揮灑手不歇更約臨行時斯言可贈别
答范君錫
報漫翁無錢可沽酒青衫典不得黃卷賣不售借問公
田中秫米種幾斗休管將來旱與水莫為妻兒種粳米
兄來留下二萬錢送與酒家主人未不然何計見春風
空將花插白頭翁簿書營營幾時了何如載酒訪揚雄
誰何哭
誰何哭哀且危白頭母朱顔兒兒忽捨母去母何用生
為架上有兒書篋中有兒衣兒聲不復聞兒貌不復窺
誰何哭哀復哀腸未絶心先摧母恃兒為命兒去不復
來朝看他人兒暮看他人子一日一夜間十生九復死
君不見昨夜人靜黃昏時含心抱痛無人知其時忽不
記兒死倚門引頸望兒歸
鴈從何處來
鴈從何處來正望東南飛毛間認白露肚下看殘暉浮
雲共煙水日夜為所依衡陽是故山但恐故人稀
哭醇醇
東門園上春風微醇醇塚上花成圍醇醇一去不復返
食一盂兮酒一巵悲莫悲乎今日傷莫傷乎舊衣思其
言而想其貌吁嗟乎天喪吾兒
哀哀詞
哀哀復哀哀哀哀至此極孤兒與慈母中路忽相失恍
惚須臾間終日不復得誰復坐我堂誰復入我室誰復
飲兒酒誰復哺兒食兒飢誰復念兒寒誰復恤耳不聞
慈語目不見慈色譬如行路人日遠如一日行人猶可
期遠道猶可追天窮地盡處一日猶可歸哀哀復哀哀
此去無盡時誰言生離别不如死别離君不見人已閉
門鳥已棲黃昏塚畔孤兒啼
送倪敦復
手持報簡人歸後足步迴廊角住聲但恐舟行隨早晚
此時秋色半陰晴明朝路向雲邊望今夜詩須枕上成
四壁無燈窗有月直無老夢到三更
寄張景修
東南未回客行樂又經年吳市花朝酒松江月夜船窮
閻無屋住廣殿有詩傳若論平生事無如任自然
和孫元規資政游園
紅作簾帷翠作裀隨軒歌舞一時新未知醒者何如醉
且向樽前莫負春煙重柳梢寒蘸水日高花徑暖生塵
自從三月芳菲後誤入桃源又幾人
謝蔡子驤
好客重來直上廳龐家妻女合炊秔名言一坐令誰聽
老病雙瞳為子明有道長官方就禄無能司戶欲歸耕
如斯出處俱平易義理難時即共評
夜賞春寄敦復
莫道山陽官辛苦大夫未是不閒人晝來琴上披尋曲
夜入花間點檢春拖袂帶歸香滿地迴燈引去蝶隨身
高才自有風流格吟作吳謠事最新
示汝弼
十載交情義有餘離羣還歎索然居一番思我須成夢
每度人來定寄書此日相從尤歎密他時何處覓迂疎
回來徑哭青墪墓莫向南城問舊居
送至機
閉門有幸藏衰病策杖無因奉俊游繩纏觔骸方就枕
火燒皮骨正思秋覽君健句如逢藥慰我孤懷勝凭樓
見說束裝行未得夢魂先到楚江頭
寄路倅洪澤阻水
莫教容易過龜山多少人心願復還更有南城黃綬客
但吟西戶綠楊間纔經濁汴無沈浪且趁清淮洗醉顏
安得就公歌一曲緩吟遲步夕陽灣
和路朝奉新居十五首
世俗紛紛事總虛詩翁今作逸人居勤穿東地緣栽竹
喜占明窗為著書近市好賖春肆酒就淮仍買晩罾魚
忽撐小艇來西郭不問皆知訪仲車
詩翁愛酒典衣沽六子將孫侍燕居正要白家醇釀法
不須劉德偽金書厨經雪後炊無黍門近淮瀕食有魚
何以獻公尋長物庾郎三韮載盈車
昔也聞名誦子虛今來白領隔城居新詩解道論頭句
舊客仍移把臂書北郭風高真隱豹南州循政喻烹魚
歸時見說臨川路父老爭留太守車
陳傅門前客姓徐有何智術佐閒居接簷俛仰令遮雨
縳竹縱横為架書趁露劚田移草木和灣汲水貯龜魚
上元已過清明近更約尋花不用車
誰家住處近田廬朝奉抽簪就退居竹葉已成新歲酒
梅花未領故人書呼童解袂捫飢蝨趁日開箱曝蠧魚
一似散仙閒到夜卧屏仍看五雲車
坐想堂前弄白髮蒲茵筍席正高居綵衣六子傍供膳
錦髻諸孫自教書愛士主人新置榻清身太守舊懸魚
更吟整斗論頭句勝却西庵詩一車
不辨時人直與迂濯纓且喜近淮居朝衣脱後常耽睡
野史修時或借書恨乏青山供採藥愛看白鳥伺吞魚
東園賣酒花開近待看詩翁倒載車
簿領脱來如一夢身名全後喜寧居生來自信無非義
世上何緣作謗書所養有源如大水其賢可樂比嘉魚
願公八十為更老玉幣三徵乃就車
自是平時大隠徒何須水宿與山居都無長物垂空槖
却有閒房聚逸書近見雪消思野蕨遙呼船問憶江魚
卸帆便去尋村酒醉使兒孫推鹿車
身著練袍履用蒲鶡冠鳩杖稱郊居家中但乏青囊印
坐處便看黃卷書賃屋為無揚子宅休官非為武昌魚
長年不出何妨事況是門懸致仕車
夷白先生好對廬醉吟處士作鄰居幅巾自去呼樵父
蠟屐何時訪竹書坐想高談搖麈尾情知相誶跨鯨魚
更憐同姓陪罇酒勝却荀生得御車
路家巷口是何渠半似城中半野居已退白仙常按曲
未歸陸俊漫傳書雪消墻外逢桃葉日暖門前見捕魚
更有花間行處樂舊時歌舞願隨車
好養玄猿共鶴雛茒茨蓋屋竹間居家無越使千金槖
腹有齊臣四部書一自臨川登畫鷁便煩别駕掌銅魚
吟哦還作詩仙退恰似驂鸞鳳駕車
世間詩淡鄭雲叟夀且安寧陶隠居愛酒自開浮蟻甕
耽詩如好換鵝書籜冠戴後搘笻竹鶴氅披來控鯉魚
學作蓬萊吟醉客何須駟馬駕安車
西庵翁上北城隅為望臨川舊守居所恨足無雙翅舄
但將詩代一函書甥教洗榼多沽酒妻使磨刀細切魚
灑掃待公來獻壽親扶杖履醉升車
和石宣德五柳亭(安正)
五柳神君氣貌端所希所向靜而安每思往行投閒地
肯逐時情慕熱官秫酒易醒風戶猛葛巾難卧月窗寒
也應種得東籬菊好置籃輿自在觀
戲呈評事(三事)
我向燈前置酒杯南軒北戶一時開如今正是花時節
且放春風數路來
寄蔡子驤
為報廬陵客逢人且寄聲不知無恙否何日到南城
和張文潛晩春
易貯千尋水難藏一點春也須幾杯酒還似送行人
渡水衣須汲穿林手自披經春脚力軟但恐上山遲
二老寄朱廣微(二首)
二老相思又隔年僧窗閒坐復何緣吟翁最好鹽城住
時把歌詩付酒船
寄聲切問朱監利對面勤詢劉貴池或見廣東程使者
為言收得寄來詩
吳舒信道
淮干風起木枝搖頷下甆歐一尺高我是折薪扶耒手
中丞且莫笑麄豪
上林殿院次公(九首)
衰翁太半白髭鬚活到明年六十餘未死須為治河說
此生難就賑飢書西庵共坐諸僧榻南郭親逢大使車
記得偶同詩韻否淮東使者亦嗟歔
林氏家藏萬帙書五船便可當五車别顧客舟施坐榻
更謀官舫作行厨寫時教子烘青竹讀處呼童捉蠧魚
悔不早知都借取終身挾策灌園蔬
贈黃魯直
不見故人彌有情一見故人心眼明忘却問君船住處
夜來清夢繞西城
華陽山和查教授
玉井温温漫月華幢幢松檜聳高牙半峰已斷人間路
絶頂自開天上花可恨白雲吟處起何堪行路望中賖
怪來得似希夷子借問如今有幾家
宿山館
煙蘿斷處初逢舍雲竹疎時忽見燈嶮磴未歸樵塢叟
破庵已去誦經僧暗龍吟罷庭無月寒狖啼來谷有冰
君看牀頭鐵鱗甲雨痕苔暈幾千層
倦客待沽山下酒飢童先上竈頭燈行經怪冘思防虎
坐聽疎鐘欲訪僧手弄一張琴似鐵匣藏三尺劒如冰
調高器古無人伴身上煙霞空幾層
龍歸潭面千尋黑虎視林隈兩炬燈執㸑正燃炊飯火
乞飡恰值寄眠僧倦聽雨後諸巖溜渴憶春前一片冰
卧看滿山紅日曉碧瑤城闕鬱千層
厨頭火滅童偷飯梁上巢空鳥避燈入夜更無同舍客
今朝唯有放猿僧樵庵已貯霜前果竹院猶存臘後冰
誰道煙霄花上處一梯雲級萬餘層
送李守
莫說真州南畔路楚望亭南路已遙只可寄聲來見問
更難折簡去相招船頭何處逢秋水山下誰家把酒飄
且趁潮行急搖櫓到江州後更無潮(癸亥六月十三日與朱至機坐間得)
(此到江州後更無潮一句其夕枕上成篇也)
哭張六(并序)
張六子莊死矣十一月十三日夜四更時積用素服
望其所居哭之哭且為詩明且涕泣以書使孤甥老
老致於柩前嗚呼哀哉
欲視目已瞑欲語口已噤欲動肉已寒欲書手已硬惟
有心上熱惟存心中悲此熱須臾間此悲無休時所悲
孤兒寒所悲孤兒飢苦苦復苦苦此悲遂入土
宋詩鈔卷四十一
