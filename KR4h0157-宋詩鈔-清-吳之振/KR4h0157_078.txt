宋詩鈔卷七十八
内閣中書舍人吳之振編
楊萬里江東集鈔
題張以道上舍寒綠軒
菊芽伏土糝青粟杞筍傍根埋紫玉雷聲一夜雨一朝
森然送出如蕨苗先生飢腸詩作梗小摘珍芳汲水井
風爐蟹眼候松聲罛䍦親撈微帶生爛炊凋胡淅青精
芼以天隨寒綠萌飢時作&KR1085;仍作羹飽後龍鳳空炰烹
大官蒸羔壓花片宰夫胹蹯削瓊軟豹胎熬出禍胎來
貴人有眼何曾見天隨尚自有愁魔愁杞作棘菊作莎
君不見黃金錢照紅玉豆秋高更覺風味多先生釀金
鍊紅玉自莎自棘如子何金空玉盡苗復出喫苖喫花
并喫實天隨白眼屠沽兒不到有人頭上立
望姑蘇
曠野平中天四垂凍雲隙裏日平西水村人遠看來近
茅屋簷長反作低最愛河堤能底巧截它山脚不勝齊
喜聞借得姑蘇館百尺高臺入杖藜
辛亥元日送張德茂自建康移帥江陵
西湖一别忽三年白首相從豈偶然到得我來恰君去
正當臘後與春前醉餘犯雪追征帽送了凭欄望去船
待把衣冠挂神武看渠勲業上凌煙
金陵宫舍後圃散策
江梅未落杏花繁萱草都齊柳半勻却是淺寒花較耐
東風未要十分温
三月三日上忠襄墳因之行散得絶句
長干橋外即烏衣今著屠沽賣莱兒晉殿吳宫猶碧草
王亭謝館儘黃鸝
遊人不是上墳回便是清湍禊事來最苦相逢無處避
天禧寺及雨花臺
女唱兒歌去踏青阿婆笑語伴渠行只虧郎罷優輕殺
攂子雙擔挈酒瓶
粉搜孩兒活逼真象家果子更時新輸贏一擲渾聞事
空手入城羞殺人
除却鍾山與石城六朝遺跡問難真里名只道新名好
不道新名悞後人
切記尋春預作謀教君行樂定成秋老夫乘興翩然出
不遣風知雨覺休
海棠二首
小園不到負今晨晩喚嬌紅伴老身落日爭明那肯暮
豔籹一出更無春樹間露坐看搖影酒底花光併入脣
銀燭不燒渠不睡梢頭恰恰挂冰輪
競豔嬌紅最是它教人嫌少不嫌多初酣曉曰紅千滴
晩笑東風淡一渦自是花中無國色非關格外占春窠
開時懢與渠儂醉却恨飄零可若何
紅錦帶花
天女風梭織露機碧絲地上茜欒枝何曾繫住春歸脚
只解縈長客恨眉節節生花花點點茸茸晒日日遲遲
後園初夏無題目小樹微芳也得詩
送劉覺之歸蜀
余少時師事清純先生雩都知縣朝奉劉世臣世臣
令其子三人從余學其季則覺之也覺之流落大寧
監後二十九年復相見於金陵為留十日而别贈之
長句
大江東西湖南北鵠袍學子森如竹何人開口不伊川
阿誰初導此水源清純先生劉夫子冷笑俗儒鑚故紙
夢中親見大小程為渠刺船入洙泗嗟我結髮從先生
日日看子趨鯉庭先生命子却從我小窗短檠共燈火
陋巷柴扉共寒餓安知頭上天幾大子今行李寄大寧
翩然束書遊帝城袖中一卷經濟策天關九虎呌不譍
朝來忽見毛生刺看來看去更且喜風花聚散三十年
何許飛堕老眼前相逢幾曰又相别珍重兩字不忍說
我有故山江之西應遣思歸不思歸贈行聊借退之詩
石頭城下一杯酒便是此生長别離
遊定林寺即荆公讀書處
鍾山已在萬山深更過鍾山入定林穿盡松杉行盡石
一菴猶隔白雲岑
一箇青童一蹇驢九年來往定林居經綸枉被周公誤
相罷歸來始讀書
半破僧菴半補籬舊題無復壁間詩秪餘手植雙桐在
此外仍兼洗硯池
踏月敲門訪病夫問來還是雪堂蘇不知把燭高談許
曾舉烏臺詩帳無
初夏即事
今日風光定自佳不寒不熱恰晴和百年人世行樂耳
一歲春歸奈老何芍藥晩花終是小戎葵新莟許來多
俸錢自笑渾無用秪合文江買釣蓑
謝余處恭送七夕酒果蜜食化生兒
踉蹡兒孫忽滿庭折荷騎竹臂春鸎巧樓後夜迎牛女
留鑰今朝送化生節物催人教老去壺觴拜賜喜先傾
醉眠管得銀河鵲天上歸來打六更(予庚戌考試殿廬夜漏殺五更之後)
(復打一更問之雞人云宫漏有六更)
新釀秦淮鴨綠坳旋熬粔籹蜜蜂巢來禽濃抹日半臉
水藕初凝雪一梢豈有天孫千度嫁枉同河鼓兩相嘲
渠儂有巧真堪乞不倩蛛絲罥果肴
中元前賀余處恭尚書禱雨沛然霑足
數點飄聲供晩晴二更傾瀉到天明雷驅雲氣如旋磨
雨徧山村却入城簟面頓無秋後暑簷牙最愛夢中聲
尚書幸有為霖手偏洒江東作麽生
中元日午
雨餘赤日尚如炊亭午青隂不肯移蜂出無花絶糧道
蟻行有水遏歸師今朝道是中元節天氣過於初伏時
小圃追涼還得熱焚香清坐讀唐詩
道傍槿籬
夾道疎籬錦作堆朝開暮落復朝開抽心粔籹輕拖糝
近蔕燕脂釅抹腮占破半年猶道少何曾一日不芳來
花中却是渠長命換舊添新底用催
方虚日斜再行宿烏山
多稼村村過垂楊店店迎偶然逢客子問得好山名投
宿忻猶早斜陽落更明僕人休進扇得似晩風清
圩丁詞十解
江東水鄉隄河兩岸而田其中謂之圩農家云圩者
圍也内以圍田外以圍水盖河高而田反在水下沿
隄通斗門每門疏港以溉田故有豐年而無水患余
自溧水縣南一舍所登蒲塘河小舟至鎮水行十二
里備見水之曲折上自池陽下至當塗圩河皆通大
江而蒲塘河之下十里所有湖曰石臼廣八十里河
入湖湖入江鄉有圩長歲晏水落則集圩丁日具土
石楗枝以脩圩余因作詞以擬劉夢得竹枝柳枝之
聲以授圩丁之脩圩者歌之以相其勞云
圩田元是一平湖憑仗兒郎築作圩萬雉長城倩誰守
兩隄楊柳當防夫
何代何人作此圩石頑土膩鐵難如年年二月桃花水
如律流歸石臼湖
上通建德下當塗千里江湖繚一圩本是陽侯水精國
天分勑賜上農夫
南望雙峰抺綠明一峰起立一峰横不知圩裏田多少
直到峰根不見塍
兩岸沿隄有水聲萬波随吐復随吞看君紅蓼花邊脚
補去脩來無水痕
年年圩長集圩丁不要招呼自要行萬杵一鳴千畚土
大呼高唱總齊聲
兒郎辛苦莫呼天一歲脩圩一歲眠六七月頭無滴雨
試登高處望圩田
岸頭石板紫縱横不是脩圩是築城傳語赫連莫蒸土
霸圖未必賽春耕
河水還高港水低千支萬𣲖曲穿畦斗門一閉君休笑
要看水從人指揮
圩上人牽水上航從頭點檢萬農桑即非使者秋行部
乃是圩翁曉按莊
宿孔鎮觀雨中蛛絲
雨打蛛絲不打蛛雨來蛛入畫簷隅網羅滿腹輸渠巧
也只蠅蚊命屬渠
雨罷蜘蛛却出簷網絲少減再新添莫言辛苦無功業
便有飛蟲密處粘
網羅最巧是蛛絲却被秋蚊聖得知粘着便飛來不再
蛛絲也解有疎時
發孔鎮晨炊漆橋道中紀行
斫地燒畬旋旋開豆花麻莢更菘栽荒山半寸無遺土
田父何曾一飽來
行穿詰曲更崔嵬野店柴門半未開皂莢樹隂黃草屋
隔籬犬吠出頭來
山村
一搭山村一搭竒不堪風物索新詩稻花雪白糝柳絮
柘子猩紅團荔枝行者自愁居者樂晴時節熟雨時泥
問知桐汭多程在未說宣城與貴池
歇處何妨更歇些宿頭未到曰頭斜風煙綠水青山國
籬落紫茄黃豆家雨足一年生事了我行三日去程賖
老夫不是如今錯初識陶泓計已差
入建平界
溧水南頭接建平丫頭兒子便勤耕疎麻大豆已前輩
蕎麥晩菘初後生席卷千山為一囿天憐春種賜秋成
不如老圃今真箇樊子何曾透聖扄
早炊董家店
長亭深處小亭竒雜蘤麄蕤亦有姿羊角豆纏松葉架
雞冠花隔竹槍籬不辭雨卧風餐裏可惜橙黃橘綠時
行到前頭楊柳逕平明紅白兩蓮池
過謝家灣
行盡牛蹊兔徑中忽逢平野四連空意随白鷺一雙去
眼過青山千萬重近領已看看遠領連峰不愛愛孤峰
一丘一壑知何意疎盡官人着牧童
轎中看山
買山安得錢有錢價不賤住山如冠玉人見我不見世
言遊山好一峰足雙繭峰外復有峰歴盡獨能徧不如
近看山近看不如遠請山略退步容我與對面我行山
忻随我住山樂伴有酒喚山飲有蔌分山饌隔水絶荒
寒縈雲偏倩絢雨滋青彌深日炫紫還淺端居忽飛動
遐逝即冋轉孤秀呈復逃層尖隐還顯掇入轎中來置
在几上玩劣行三兩驛已閱有千變非我去旁搜皆渠
來自獻寄言有山人勿賣亦勿典金多汝安用價重山
亦怨估若為我低傷廉又非願山已在胷中豈復有餘
羨羨心固無餘更借山一看
早炊高店
過雨溪山十倍明乍晴風日一番清白鷗池沼菰蒲影
紅棗村虚雞犬聲食肉坐曹良媿死囊衣行步亦勞生
不堪有七今成九傖父年老老更傖
午熱憩中義渡
秋陽嗔我緊追程急泊臨流一短亭摘索風巾些子倦
蒼茫水枕霎時醒單牌雙堠頭都白萬壑千巖眼強青
不及溪邊老亭父一生卧護竹窗櫺
道傍店
路傍野店兩三家清曉無湯況有茶道是渠儂不好事
青甆瓶插紫薇花
花果
野花山果絶芳馨借問行人不識名蜂蝶行糧猿鶴飯
一生口分兩無爭
宿池州齊山寺即杜牧之九日登高處
我來秋浦正逢秋夢裏重來似舊遊風月不供詩酒債
江山長管古今愁謫仙狂飲顛吟寺小杜唱情冶恩樓
問着州民渾不識齊山依舊俯寒流(齊山五洞其一曰妙峰峰下有山谷)
池口移舟入江再泊十里頭潘家灣阻風不止
北風五日吹江練江底吹翻作江面大波一跳入天半
粉碎銀山成雪片五日五更無停時長江倒流都上西
計程一日二千里今踰灔澦到峨眉臾吹兩日江必竭
却將海水來相接老夫早知當陸行錯斜一帆超十程
如今判却十程住何策更與陽侯爭水到峨眉無去處
下梢不到忘歸路我到金陵水自東只恐從此無南風
舟中排悶
江流一直還一曲淮山一起還一伏江流不肯放人行
淮山只管留人宿老夫一出緣秋涼半塗秋熱難禁當
却借樓船順流下逆風五日殊未央老夫平生行此世
不自為政聽天地只今未肯放歸程安知天意非竒事
平生愛誦謫仙詩百誦不熟良獨癡舟中一日誦一首
誦得徧時應得歸
丁家洲避風行小港出荻港大江
蓼岸藤灣隔盡人大江小港繞成輪圍蔬放荻不爭地
種柳堅堤非買春匏瓠放教俱上屋漁樵相倚自成隣
夜來更下西風雪蕎麥梢頭萬玉塵
荻籬瀟灑織來新茅屋横斜畫不真乾土種荷那用水
(園中有禾元非田畆)濕蘆經火自成薪(斫蘆卧地而火其枝葉)島居莫笑三
百里菜把活他千萬人(丁家洲闊三百里口種蘿葡賣至金陵)白浪打天
風動地何曾驚着一微塵
江天暮景有歎
一鷺南飛道偶然忽然百日復千年江淮總屬天家管
不肯營巢向北邊
過宜福橋
水鄉澤國最輸農無旱無乾只有豐碧豆密爭桑蔭底
綠荷雜出稻花中是田是沼渾難辨何地何村不一同
若遣明年無種子却愁閒殺雨和風
宿峨橋化城寺
一溪秋水一横橋近路人家却作遥柳遶溪邊荷遶屋
何須更着酒旗招
忽從平地上高城乃是圩塘隄上行厚賽柳神銷底物
長腰雲子闊腰菱
宿放牛亭秦太師墳菴
函關只有一穰侯瀛館寧無再帝丘天極八重心未死
台星三點折方休只看壁後新亭策恐作移中屬國羞
今曰牛羊上丘壠不知丞相更嗔不(暮年起大微必殺張德遠胡邦衡等)
(五十餘人不知諸公殺盡將欲何為奏垂上而卒故有新亭之句然初節似蘇子卿而晩謬)
新酒歌
官酒可憎老夫出家釀二缺一曰桂子香一曰清無
底風味凛冽歌以紀之
酸酒虀湯猶可嘗甜酒蜜汁不可當老夫出竒釀二缸
生民以來無杜康桂子香清無底此米不是雲安米此
水祗是建鄴水甕頭一日遶數廵自候酒熟不倩人松
槽葛囊纔上榨老夫脱帽先嘗新初愁酒帶蒲桃味一
杯徑到天地外忽然玉山倒甕邊只覺劒鋩割腸裏杜
撰酒法不是儂此法來自太虚中酒經一卷偶拾得一
洗萬古甜酒空酒徒若是嘗儂酒先挽天河濯渠手却
來舉杯一中之換君仙骨君不知
睡覺
小醉如無酒寒宵似度年覺來因記夢醒去不成眠萬
事從心下三更到眼前清愁政無那一雁呌霜天
至後睡覺
匆匆又過一陽生睡恰濃時夢忽驚簾幕深沉人四寂
階除點滴雨三更燈搖芒角開成暈風吸窗櫺過後聲
不是寒雞寒似我如何不肯喚天明
宿金陵鎮棲隠寺望横山
再見横山滴眼新山僧勸我脱官身燈籠簫鼓村村社
酒醆鶯花處處人忽憶諸公牡丹會轉頭五柞去年春
野雲墟月空荒寺兩袖寒風一帽塵
明發棲隠寺
木魚一呼衆僧聚老夫登車欲前去仰頭見天俯見地
明明是晝不是暮如何今晨天地間咄咄怪事滿眼前
將為是夜着月輪已没星都落將為是晝休銀河到曉
爛不收皎如江練横天流中流點綴金沙洲元來海底
早浴日雲師閉關不教出羲和揮斧斫雲關取將一道
天光還天光淡青日光白道是雲漢也則得雲師強狠
趕不奔堆作沙洲是碎雲
寒食日晨炊姜家林初晨之次日也
百五佳晨匹似無合教追節却離居萬家寒食初歸燕
一老春衫政蹇驢耄柳已僧何再髮孺槐纔爪可遲梳
兒書早問歸程日不用嗔渠只笑渠
午憩褚家坊春風亭
此老忒疎放與春無怨思何須寒食日恰是别家時荒
店兩三隻野花千萬枝前山有底恨也學客顰眉
莫道迎春好迎春是送春可憐一條路知老幾多人坦
綠偏宜襪飄紅并作絪青帘好消息今日榨頭新
宿新市徐公店
春光都在柳稍頭揀折長條插酒樓便作在家寒食看
村歌社舞更風流
風花
海棠桃李雨中空更看清明兩日風風似病顛無籍在
花如中酒不惺鬆身行楚嶠遠更遠家寄秦淮東復東
道是殘紅何足惜後來并恐没殘紅
過楊二渡
春迹無痕可得尋不將詩眼看春心鶯邊楊柳鷗邊草
一日青來一日深
宿黃岡
我豈忘懷一畆居誰令愛讀數行書秋南春北雁相似
柳思花情鶯不如上市魚蝦村店酒帶花秋芥晩春蔬
長亭一醉非難事造物相撩莫管渠
清明日午憩黃池鎮
莫笑孤村小市頭花邊人出浦邊遊綠楊拂水雙浮鴨
碧草粘天一落鷗嬾因風光酣午睡隂沉天氣嫁春愁
阿誰道是清明節我對清明喚作秋
桑茶坑道中
田塍莫道細于椽便是桑園與菜園嶺脚置錐留結屋
盡驅柿栗上山巔
上山入屋上山鉏圖得生涯總近居桑眼未開先着椹
麥胎纔出便生鬚
秋疇夾岸隔深溪東水何緣到得西溪面祗銷横一峴
水從空裏過如飛
蠶麰今歲十分強催得農家日夜忙巳縳桁竿等新麥
更將了水撑欹桑
清明風日雨乾時草滿花隄水滿溪童子柳隂眠正著
一牛喫過柳隂西
山根一徑抱溪斜片地纔寬便數家漫插漫成隄上柳
半開半落路傍花
明發周村灣
不住寬鄉住甕門那知世上有乾坤環將峻嶺包深谷
圍出餘天與别村茅屋相挨無着處花溪百摺不教奔
江淮地迥寒無價宣歙山寒更莫論
過湖駱坑
已被山寒病老身車徒溪涉更艱勤霧皆成點無非雨
日出多時未脱雲猿鳥一聲人不見松杉四塞徑無痕
十分晴暖儂何福宜借曦光三五分
安樂廟頭
誰教遣詩酷愛山愛山說得口瀾翻千峰萬嶺爭投奔
一陟三休却倦煩推案滿前何處着枯腸飽後豈能餐
殘嵐賸翠渾無用包寄金陵同社看
宣歙道中
天齊玉立萬孱顔三日深行紫翠間便是昨來千佛閣
望中見此兩州山詩家寒刮少陵骨宫樣高梳西子鬟
祗好遥看莫登覽今晨登處髩都班
新安登江水自績溪發源
金陵江水只醎腥敢望新安江水清皺底玻璃還解動
瑩然酃渌却消酲泉從山骨無泥氣玉潄花汀作珮聲
水記茶經都未識謫仙句裏萬年名(太白云借問新安江見底何如此又)
(云何謝新安水千尋見底清)
明發黃土龕過高路
又過崢嶸兩峽間也無溪水也無田嶺雲放脚寒垂地
山麥掀髯翠拂天碧玉屏風吹不倒青綾步帳買無錢
詩人富貴非人世猶是淒涼意惘然
晨炊泉水塘村店無肉只賈筍蕨嘲亭父
屠門深閉底須愁土銼無煙也莫羞筍便落林猶勝肉
蕨纔出土更燒油萬錢下箸今安在一飲流匙飽即休
吾道藜羹元不糝至今諱殺古陳州(陳州人諱餓殺孔夫子)
明發西館晨炊藹岡
人家爭住水東西即是臨溪却背溪拶得一家無去處
跨溪結屋更精竒
何須名苑看春風一路山花不負儂日日錦江呈錦樣
清溪倒照映山紅
閶門外登溪船
步下新船試水初打頭攬載適逢予一椽板屋纔經雨
兩面油窗好讀書剰買春園紅芍藥亂篸棐几竹籧篨
清溪浮取松亭子賞徧千山不要驢
上得船來恰對山一山頃刻變多般初堆翠被百千摺
忽拔青瑶三兩竿夾岸兒童天上立數村樓閣電中看
平生快意何曾夢老向閶門下急灘
當面峰頭些子雲坐看吹作雨紛紛朝來山路能愁我
今者溪船正要君遠嶺輕盈横皺縠明窗撩亂觸驚蚊
猶爭新漲一篙碧遮莫飄蕭二十分
選甚天時晴未晴舟行終是勝山行篷欣雨點斜偏好
枕慣波聲夢不驚幸自車從小休息又聞鼓笛閙將迎
偶然回首來時路一夜霜毛一倍生
無家不住曲溪邊秪種高山不種田絶壁如天天入水
亂篙鳴石石鳴船百灘春浪雲頭過兩岸林花鏡底眠
歸路商量更舟楫廬山彭蠡好風煙
芙蓉渡酒店前金沙芍藥盛開
山店春光也自妍芙蓉渡口數家村筍輿低過金沙架
籬落疎圈芍藥軒孤客倦遊殊寂寞雨花作意與温存
可憐經眼匆匆去不折紅香到綠尊
晨炊横塘橋酒家小窗
飢望炊煙眼欲穿可人最是一清帘雙渠走水穿三店
獨樹欹流蔭兩簷窗扇透明仍挂上爐香未盡又多添
山中秪苦無良醖嫌殺芳醪似蜜甜
過松源晨炊漆公店
莫言下嶺便無難賺得行人錯喜歡正入萬山圈子裏
一山放出一山攔
答徐子村談絶句
愛業初參王半山終須投換晩唐間國風此去無多子
關棙挑來秪等閒
雨後泊舟小箬回望靈山
靈山相識已平生雨後精神見未曾一朵碧蓮三萬丈
數來花片八千層雲姿霧態排天出竹杖芒鞋欠我登
羨殺峰頭看山寺厭山不看是諸僧
悶歌行
阻風泊湖心康郎山旁小舟三宿作悶歌行
書策看來已覺煩詩篇壓了更休論客心未便無安頓
試數油窗雨點痕
風氣掀天浪打頭只須一笑不須愁近看兩日遠三日
氣力窮時會自休
題潄玉亭示開先長老師序
山根玉泉仰面飛飛出山頂却下馳自從廬阜瀉雙練
至今銀灣乾兩枝雷聲驚裂龍伯眼雪點濺濕姮娥衣
寄言蘇二李十二莫愁瀑布無新詩
發揚港渡入交石夾
朝雨匆匆霽春山歴歴嘉老青交幼綠暗錦出明花漁
艇十數隻雞聲三五家人生須富貴此輩亦生涯
題東西二梁山
發蕪湖舟過東梁西梁二石皆石峰夾大江對立兩
岸即采石蛾眉亭所望見如雙眉者
莫恨當初畫得偏却因偏處及成妍喜來舒展愁來蹙
各樣嬌嬈更可憐
傳道臨春惜麗華不從陳帝入隋家獨將亡國千年恨
留下雙顰寄岸花
發慈湖過烈山望見歴陽一帶山
夢繞天津月再灣慈湖解纜已開顔淮山到眼長相識
直北青梢是定山
讀唐人于濆劉駕詩
劉駕及于濆死愛作愁語未必真許愁說得乃爾苦一
字入人目蜇出兩睫雨莫教雨入心一滴一痛楚坐令
無事人吞刀割肺腑我不識二子偶覽二子句兒曹勸
莫讀讀着恐愁去我云寧有是誠讀亦未據一篇讀未
竟永慨聲已屢忽覺二子愁併來遮不住何物與解圍
伯雅煩盡護
送丘宗卿帥蜀
諭蜀宣威百萬兵不須號令自清明酒揮勃律天西枕
鼓卧蓬婆雲外城二月海棠頒國色五更杜宇說鄉情
少陵山谷千年恨不遇遲江眼為青
發趙屯得風宿楊林池是日行二百里
動地風來覺地浮拍天浪起帶天流舞翻柳樹如何喜
拜殺蘆花未肯休兩岸萬山如走馬一帆千里送歸舟
出籠病鶴孤飛後回首金籠始欲愁
平望夜景
二&KR1379;&KR1379;三當當夜泊平望更點長新月無光湖有光昨
宵一雪今宵霜犬吠兩岸歸人忙夜深人靜無一事畫
燭注殘人欲睡忽有漁船外水來一棹波聲風雨至半
生堕在紅塵中浮家東吳東復東樓船夜宿琉璃國誰
言别有水晶宫
登鳳凰臺
千年百尺鳳凰臺送盡潮回鳳不回白鷺北頭江草合
烏衣西面杏花開龍蟠虎踞山川在古往今來鼓角哀
只有謫仙留句處春風掌管拂蛛煤
上已寒食同日後圃散行
百五重三併一朝風光不怕不嬌嬈鹿葱引道心猶卷
楊柳譍門手對招笻未喚随心是強扇聊作伴不須搖
先生道是無歌舞花勸鶯酬酒是銷
代書呈功父
不見子張子令人夢亦思只應依舊瘦近作幾多詩聯
句平生事看花去歲時海棠今好不傳語併酴醿
折花
指似青童折海棠繁枝仍要豔花房癡眉眼底生疎手
顫脱花房悶一場
陪留守余處恭總領錢思提刑傅景仁游清涼寺
即古石頭城
已守臺城更石城不知併力或分營六師只遣還天闕
一壘真成借寇兵向者王蘇俱解此冤哉隗協可憐生
若言虎踞渾堪倚萬歲千秋無戰爭
夏日雜興
金陵六月曉猶寒近北天時較少暄打盡林禽那時熟
半開萱草已先翻獨龍岡頂青山摺十字河頭别一痕
九郡報來都雨足插秧收麥喜村村
新亭送客
六朝豈是乏勲賢為底京師不晏然栢壁置人添一笑
楚囚對泣後千年鍾山喚客長南望江水流人懶北還
強管興亡談不盡枉教吟殺夕陽蟬
初秋行圃
今年六月不勝涼七月炎蒸不可當一陣秋風初過雨
箇般天氣好燒香
小小園亭亦自佳晩雲雨過却成霞爛開梔子渾如雪
已熟來檎尚帶花
花梢飛下兩鳴鳩欲住還行行復留拾得來禽吞不得
啄來啄去竟成休
落日無情最有情偏催晩樹暮蟬鳴聽來咫尺無尋處
尋到旁邊却不聲
竹牀
已製青奴一壁寒更搘綠玉兩頭安誰言詩老眠雲榻
不是漁郎釣月竿醉夢那知蕉葉雨小舟親過蓼花灘
蹶然驚起天將曉窗下書燈耿復殘
後圃秋步
夏箑秋新妒暄窗冷早侵病葵萱未悟落果草偏深老
矣曾縈望歸歟更嬾心此冠彈與掛若箇不山林
聽蟬絶句
一隻初來早早秋又添一隻說新愁兩蟬對語雙垂柳
知鬭先休鬭後休
渠與斜陽有底讐千冤萬恨訴清秋更從誰子做頭抵
只放斜陽不落休
望帝啼春夜更多不知蟬意却如何還來入夜便無語
明日將詩理會他
罪過渠儂商略秋從朝至暮不曾休莫嫌入夜還休去
自有寒蛬替說愁
八月朔曉起趣辦行
雨後晨先起花間濕也行破除婪尾暑領略打頭青蠧
果無遲落枯枝忽再榮便須秣吾馬及此半隂晴
蚤起稜鎮
人趁村中樹雞鳴擔上籠忽看一天紫未吐半輪紅誰
撼扶桑露吹來楊柳風詩肩忍涼冷已出兩&KR0751;峰
山路秪言迥農家俱夙興短長羣穉子回避一田塍随
犬能知路騎牛底用繩兹行有勝事何處不豐登
發銀樹林
莫過溪橋銀樹林溪深未抵路泥深清風一陣掠人面
晴色半開關客心遠嶺惹雲秋裏雪淡天刷墨曉來隂
幾多好句爭投我柳奪花偷底處尋
曉行望雲山
霽天欲曉未明間滿目竒峰總可觀却有一峰忽然長
方知不動是真山
四更發青陽縣西五里柯家店
轎中萬兀路千縈死盡村雞無一鳴落月正明知未曉
暗泉甚遠只聞聲自緣客子行來早豈是秋天不肯明
午熱未來先下店却將晝睡補宵征
過若山坊進退格
綠漲空中幄黃鋪地上雲風條鈎過轎雨穟没人行夾
路桑千樹平田稻十分泥行殊不惡物色逐村新
菜圃
此圃何其窄於儂已自華看人澆白菜分水及黃花霜
熟天殊暖風微旆亦斜笑摩桃竹杖何日拄還家
冬暖
小春活脱是春時霜熟風酣日上遲晩蝶頻來獵殘葉
驚禽衝過倒垂枝暫閒何似長閒好無事非關了事癡
三徑一笻人不見假山以外菊花知
題青山寺汪家店
小小樓臨短短墻長春半架動紅香楊花知得人孤寂
故故飛來入竹窗
宿新豐坊咏瓶中牡丹因懷故園
客子泥塗正可憐天香國色一枝鮮雨中晩歛寒如此
燭底宵暄笑粲然自覺玉容微婉軟急將翠掌護嬋娟
江南也有新豐市未羨賓王酌聖賢
嘲道旁楓松相倚
雙楓一松相後前可憐老翁依少年少年翡翠新衫子
老翁深衣青布被更看秋風清露時少年再換輕紅衣
莫教一夜霜雪落少年赤立無衣著老翁深衣却不惡
宿白雲山奉聖寺
徑夾長松地照青眼看高閣與雲平出林殿脊先知寺
滿地花枝未見鶯上到峰頭千嶂合下臨嶺脚一溪横
山寒入骨冰相似冰殺人來却道清
安樂坊牧童
前兒牽牛渡溪水後兒騎牛回問事一兒吹笛笠簪花
一牛載兒行引子春溪嫩水清無滓春洲細草碧無瑕
五牛遠去莫管他隔溪便是羣兒家忽然頭上數點雨
三笠四蓑趕將去
宿黃土龕五更聞子規
通宵不睡睡方竒夢裏驚聞新子規只是一聲已腸斷
況當三月落花時不論客子愁無那便遣家人聽亦悲
歸到江西歸始了江東歸得未為歸
和道父山歌
夜卧舟中聞有唱山歌者倚其聲作二首王道父
生来不識大門邊一片丹心石樣堅聞得阿郎誰得
婦無媒爭得到郎前
種田不收一年事取婦不著一生貧風吹白日漫山
去老却郎時懊殺人
和
東家娘子立花邊長哭東枝脆不堅却被花枝哭娘子
嫁期已是蹉春前
阿婆辛苦住西鄰豈愛無家更願貧秋月春風擔閣了
白頭始嫁不羞人
明發四望山過都昌縣入彭蠡湖
衆船爭取疾直赴兩山口吾船獨横趨甘在衆船後問
來風不正法當走山右不辭用盡力要與風相就忽然
挂孤帆吾船却先走
大姑山
小姑小年嫁彭郎大姑不嫁空自孀小姑有夫似織女
大姑無夫如姮戸慈湖也曾說媒妁執柯教與五老約
東方一老差妙齡正似彭郎却老成大姑背面啼更道
豈有老人會年少大姑年來年去今亦老
道中紀行
可堪衰病兩相纏更苦懸車尚五年羨殺雨中山上水
留他不住竟歸田
君看人跡蝶來輕踏得林間路作坑古路今人行不得
一時移上上頭行
宋詩鈔卷七十八
