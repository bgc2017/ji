宋詩鈔卷六十八
内閣中書舍人吳之振編
陸游劒南詩鈔(五)
連隂欲雪排悶
先生經旬甑生塵藜羹不汚自氎巾魯連敢謂天下士
摩詰要是山中人(王維自稱山中人)溪從灘瘦愈刻厲山自木
落增嶙峋雲重惟愁雪欲作梅花忽報一枝眷
晩歲幽興
殘年欲遂迫期頤追數朋儔死已遲卜塚治棺輸我快
染鬚種齒笑人癡(近聞有人以補種墮齒為業者)野梅墮地草生後街
柳拂鞍冰泮時滿眼雲山不須買&KR1233;傾新釀賦新詩
對食戲作
霜餘蔬甲淡中甜春近靈苗嫩不蘞采掇歸来便堪煮
半銖鹽酪不須添
春前臘後物華催時伴兒曹把酒杯蒸餅猶能十字裂
餛飩那得五般来
甲子立春前二日作
頭風初愈喜身輕書卷時開覺眼明養熟犬雞隨坐起
性靈烏鵲報隂晴韭菘飣餖春盤好芝术蓰和臘藥成
自笑衰殘殺風景燈時不擬入重城
鄰曲
濁酒聚鄰曲偶来非宿期拭盤堆連展(淮人以名麥餌)洗鬴煮黎祁
(蜀人以名豆腐)烏㹀將新犢青桑長嫩枝豐年多樂事相勸且伸眉
初春書懷
數掩蘆藩竝水居一家全似業樵漁春寒例謝常來客
老病猶貪未見書馴雀正緣抛食慣芳蘭肻為碍門鉏
藥苗滿鉢無人共頼有溪僧為破除
甫及春初日已長偶同鄰曲集山房囊盛古墨靴紋皺
箬護新茶帶胯方老境不嫌來冉冉流年直恐去堂堂
清泉冷浸疎梅蕊共領人間第一香
愚公不解幾安危行盡人間惡路岐難似車登蛇退嶺
險如舟過馬當祠平生憂患常難測送老安間敢自期
一事不成應有命惟將知止報明時
送子虡吳門之行
相送何由插羽翰淡煙微雨暗江干孤懷最怯新春别
病骨難禁昨夜寒尊酒汝寧嫌魯薄釡羹翁自絮吳酸
此詩字字俱愁絶忍淚成篇却怕看
幽居春晩
雲歸禹穴賞新晴酒買蘭亭散宿酲竹帶鞭移俄盛出
鶴全窠買已長鳴故山雖媿收身晩外物元如脱髮輕
只恐村隣成間闊杖黎隨處叩柴荆
老廢讐書病廢詩晝閒惟與睡相宜未尋内史流觴地
又近龐公上塚時花發遊蜂喧院落筍長馴鹿入藩籬
石蛇山下春如許野老來招不用辭
山行贈野叟
垂白衰翁住道邊突間猶喜續炊煙壁如龜筴難占卜
瓦似魚鱗不接連幼學及時兒識字官租先衆吏無權
與君俱長宣和日握手相看一悵然
莫笑孤村生理微茆茨煙火自相依客來旋埽青苔榻
日在先關白板扉婦女憂蠶租葉去兒童耘麥荷鉏歸
散人世襲江湖號&KR1233;欲溪頭借釣磯
六言雜興
失馬詎知非福亡羊不妨補牢病裏正須周易醉中却
要離騷
舉足加劉公腹引手捋孫郎鬚士氣日趨委靡頼有二
君埽除
廣平作梅花賦少陵無海棠詩正自一時偶爾俗人平
地生疑
題旅舍壁
地廣風號木天高日脱雲村名步頭換縣界驛前分蒿
艾春侵路雞豚莫識羣敲門就炊爨一飯敢忘君
春晩雨中作
冉冉流年不貸人東園青杏又嘗新方書無藥醫治老
風雨何心斷送春樂事久歸孤枕夢酒痕空伴素衣塵
畏途回首濤瀾惡頼有雲山着此身
枕上
病叟少安枕驚禽無穩棲慵占賈誼鵩空感祖生雞野
勢風號北窗痕月過西元非破賊手只合架牛犂(山中惟梟)
(鳴終夜雞三鳴後聞架犂則旦矣)
夏日
入戶桐陰漸覆牀乍敷笛簟北窗涼笻枝倚壁知身健
衣焙殘香覺日長雨霽斷雲時聚散風來纖草久低昂
蝶衣粉濕猶飛懶小駐闌干就夕陽
久雨
梅天一日幾陰晴對酒無聊醉不成巧歷莫能知雨點
孤桐那解寫溪聲林深鳥爵來無數草茂鉏耰去即生
明日雲開天萬里御風吾欲過青城
復雨
催喚兒童埽綠苔長歌清嘯興悠哉林間子墮知梅熟
水面痕生驗雨來往事已成孤枕夢故人誰共一尊開
自憐未負年華在素扇團團月樣裁
門屋納涼
機裂齊紈如素月牀敷蘄簟起微瀾行人遠不分眉目
過鳥高猶響羽翰新長庭槐夾門綠無窮陂稻際天寬
今年項里楊梅熟火齊驪珠已滿盤
午睡
梅黃雨足喜初晴投枕華胥夢已成帳底香雲凝未散
手中書卷堕無聲簟紋似水飛蠅避鼻息如雷稚子驚
癡腹便便竟何有已將嘲弄付諸生
游昭牛圖
游昭木石師李唐畫牛乃自其所長出欄竊聽一聲笛
意氣已無千頃荒客居京口老益困衣不揜脛鬚眉蒼
時時弄筆眼力健蹏角毛骨分毫芒我無沙堤金絡馬
拂拭此幅喜欲狂乞骸幸蒙優詔許置身忽在煙林傍
日落飲牛水滿塘夜半飯牛天雨霜俚醫灌藥美水草
老巫訶禁祓不祥願我孫子勤農桑願汝生犢筋脈強
碓聲驚破五更夢歲負玉粒輸官倉
出近村歸偶作
朝騎小蹇出煙村擁路爭看八十身似我猶為一好漢
問君曾見幾閒人楊梅線紫開園晚蓴菜絲長入市新
莫笑堅頑推不倒天教日日享常珍
書事
聞道輿圖次第還黃河依舊抱潼關會當小駐平戎帳
饒益南亭看華山(饒益寺南亭盡得泰華之盛)
關中父老望王師想見壺漿滿路時寂寞西溪衰草裏
斷碑猶有少陵詩(華州西溪郡老杜所謂隣縣亭子者)
鴨綠桑乾盡漢天傳烽自合過祁連功名在子何殊我
惟恨無人快着鞭
九天清蹕響春雷百萬貔貅扈駕回不獨雨師先灑道
汴流滚滾入淮來
新涼示子遹時子遹將有臨安之行
竹簟紗厨事已非秋清初換熟縑衣鵲驚山月栖還起
螢避溪風墮又飛老眼漸昏書嬾讀壯心雖在事多違
夜窗&KR1233;欲挑燈語日倚柴門望汝歸
八月四日夜夢中作
太華巉巉敷水長白驢依舊繫斜陽山深乳洞藥爐冷
花發雲房醅瓮香隣叟一樽迎谷口蠻童三髻拜溪傍
中原俯仰成今古物外自閒人自忙
明日復理夢中意作
白盡髭髯兩頰紅頽然自以放名翁客從謝事歸時散
詩到無人愛處工高挂蒲帆上黃鶴獨吹銅笛過垂虹
閒人浪跡由來事那計猿驚蕙帳空
又明日復作長句自規
大學淵源不易窮古人立志自童蒙醉猶温克方成德
夢亦齋莊始見功痛哭孰能悲陷溺力行猶足變雕蟲
太空雲翳終當散吾道常如日正中
村居遣興
追數交朋略散亡臂孱足蹇固其常一年又見秋風至
孤夢潛隨夜漏長不辦誦經如倚相頗能噉飯勝張蒼
回看薄宦成何味只借朝衫作戲場
萬里征途興已闌三間破屋住猶寬山薑著雨房重斂
南燭先霜實半丹野市秋陰更蕭瑟書生老瘦轉酸寒
掩關也有消愁處一卷騷經醉後看
甲子秋八月偶思出遊往往累日不能歸或遠至
傍縣凡得絶句十有二首雜錄入稾中亦不復
詮次也(錄三首)
早擕書劒三隨計晩辱弓旌四造朝心媿石帆山下叟
一生不識浙江潮
蓍囊藥笈每隨身問病求占日日新向道不能渠豈信
隨宜醉答免違人
藥麤野老偏稱效詩淺山僧妄謂工懷䴵裹茶來問訊
不妨一笑寂寥中
遣舟迎子遹因寄古風十四韻
今日坼汝書一讀眼為明知汝即日歸明當遣舟迎想
汝片帆東翩若飛鴻征薄莫過梅市咿謳雙櫓聲到家
亦尚早城樓初發更草草一尊酒為汝手自傾夜分不
能寐頓忘衰病嬰豈惟病良已白頭黑絲生暫别亦不
惡益重父子情自今日相守北窗同短檠六經焰久伏
百氏方縱横世俗擯孤學未易口舌爭此責在學者草
萊勿自輕汝壯父未死相勉在力行
飯後偶題
環堵蕭然百慮忘天教得飯飫枯腸長橋鮓美桃花嫩
北苑茶新帶胯方漠漠寒花欹晩照翩翩孤蝶弄秋光
解衣捫腹西窗下頼有新詩破日長
感昔
行年三十憶南遊穩駕滄溟萬斛舟常記早秋雷雨霽
柁師指點說琉球
馬瘦行遲自一竒溪山佳處看無遺酒壚強挽人同醉
散去何曾識是誰
負琴腰劒成三友出蜀歸吳歴百城最是客途愁絶處
巫山廟下聽猿聲
岳陽三伏正炎蒸爽氣淒風見未曾白浪蹴天樓欲動
當時恨不到黃陵
送子坦赴鹽官縣市征
父子團欒笑語譁豈知雲散各天涯長亭結束秋將晩
别酒凄涼日易斜我坐髦年艱就養汝非仰禄肻離家
遊山尚有平生意試為閒尋一鹿車(臘中欲作一小肩輿輕駃結實兩夫)
(可舉者以備山行)
寄子坦
目斷西陵細靄中津亭想汝繫孤篷頗憂昨莫雲吞日
(俗以黑雲接落日為風雨之候)猶幸今朝雨壓風就食亦知難戀戀挂
帆終恨太怱怱寒沙不是無來雁頻寄書歸問老翁
書感
老荷寬恩許退耕絲毫無報亦何情民貧樂歲尚艱食
道喪異端方肆行黨禍本從名軰出弊端常向盛時生
古人骨冷青松下誰起英魂與細評
遣興
兔徑遊觀足蝸廬卧起寬垂名千古易無媿寸心難燈
火娛清夜風霜變早寒一經家世事吾興未應闌
農舍
三農雖隙亦怱忙稼事何曾一夕忘欲曬胡麻愁屢雨
未收蕎麥怯新霜
神農之學未為非日夜勤勞備歲飢雨畏禾頭蒸耳出
潤憂麥粒化蛾飛
萬錢近縣買黃犢襏襫行當東作時堪笑江東王謝軰
唾壺麈尾事兒嬉
杜門雖與世相違未許人嘲作計非長綆雲邊牽犢過
小舟月下載犂歸
出遊
一樽隨處可開顔此事深疑造物慳地可登臨多恨遠
身常強健又須閒山圍小市煙初斂霜着横林葉半殷
徙倚闌干君勿厭日斜猶及棹舟還
漁村酒市本無期小蹇扁舟信所之丹葉滿林霜落後
紫萍黏塊水枯時山林閒寂歸雖早齒髮衰殘病已遲
努力及時謀自適錦囊多貯莫秋詩
山有籃輿步有舟放翁身健得閒遊牛羊點點日將夕
蒲柳蕭蕭天正秋細徑僧歸雲外寺疎燈人語酒家樓
歸途更愛湖橋月獨倚闌干為小留
風雨夜坐
寒風凄緊雨空濛舍北新丹數葉楓欹枕舊遊來眼底
掩書餘味在胸中松明對影談玄客篠火圍爐采藥翁
君看龜堂新境界固應難與俗人同
舟中曉賦
木落霜清水鳥呼扁舟夜泊古城隅吹殘畫角春初動
低盡寒空斗欲無浪迹已同鷗境界遠遊方羨雁程途
高檣健席從今始遍歴三湘與五湖
漁家
江上漁家水蘸扉閒雲片片傍苔磯釣收鷺下虚舟立
橋斷僧尋别徑歸海近岡巒多迤邐天寒霧雨正霏微
羊裘老作桐江叟點檢初心幸未違
感昔
神女祠前猿夜鳴相公溪上草初生重遊惟有西窗夢
一點燈青夢不成
白帝城邊鶯亂啼憶騎瘦馬踏春泥老來感舊多悽愴
孤夢時時到瀼西
小益晨裝雨作泥南沮涉水馬長嘶山腰細棧移新路
驛壁流塵闇舊題
曾從征西十萬師白頭回顧只成悲雲深駱谷傳烽處
雪密嶓山挍獵時
少時失脚利名間寸步何曾不險難造物恐人渾忘却
夢中憂患尚如山
客懷
客懷病思兩悽悽瘦馬長鞾濺雪泥道左忽逢曾宿驛
壁間閒看舊留題村醅酸薄陳山果旅飯蕭條嚼凍&KR1085;
何處人間非夢境怳然重到劍關西
雜書幽居事
抱瓮窮園叟還山老布衣死邊常得活閙處偶容歸釣
恐魚吞餌棋憂客墮機此心君會否洗盡百年非
庭曠多延月齋空半貯雲松聲行路共泉脈近隣分采
藥久蒸曬朝真三沐熏林間有叢杞繞屋夜狺狺
探梅
歲月相尋豈有窮早梅喚醒醉眠翁坐中酒量人人别
花底春風處處同白帝城邊微雪過青衣江上夕陽紅
錦囊空復殘詩在分付悲歡一夢中
社飲
東作初占嗣歲宜蠶官又近乞靈時傾家釀酒無遺力
倒社迎神盡及期先醉後醒驚老憊路長足蹇歎歸遲
西村漸過新塘近宿鳥歸飛已滿枝
自近村歸
雪晴村路尚殘泥茅屋清寒正要低野渡船虚飛鳥集
煙村路近蹇驢嘶堅頑那復愁空槖老健猶能伴架犂
蹴榻不僵君會否更須百瓮享黃齏
除夜
野水楓林屋數椽寒爐無火坐無氊殘燈耿耿愁孤影
小雪霏霏送舊年椒酒辟瘟傾瀲灔藍袍俘鬼舞跰躚
從今供養惟春薺莫羨愚公日萬錢
自開歲陰雨連日未止
江雲漠漠雨昏昏歸老山隂學灌園十里羊腸僅通路
三家鐺腳自成村應時膊飥聊從俗耐久鍾馗儼在門
近縣傳聞頗多盗呼兒插棘補頽垣(俗有年膊飥之語予貧甚今歲遂不)
(能易鍾馗)
枯菊
翠羽金錢夢已闌空餘殘蘂抱枝乾紛紛輕薄隨流水
莫與桃花一樣看
春雨
倚闌正是受斜陽細雨霏霏渡野塘本為柳枝畱淺色
却教梅蘂洗幽香小霑蝶粉初何惜暫澀鶯聲亦未妨
造物無心寧徧物憑誰閒與問東皇
艸堂
幸有湖邊舊艸堂敢煩地主築林塘(辛幼安每欲為築舍予辭之遂止)
漉殘醅瓮葛巾濕插遍野梅紗帽香風緊病身那可敵
春閒晝漏不勝長浩歌陌上君無怪世譜推原自楚狂
(陸氏舊譜云本出接輿後)
賞花
湖上花光何處尋朱朱白白自成林衰年何預傷春事
閒客猶懷愛物心欲墮每愁風驟起正開却要日微陰
蘭亭禹廟平生事一榼芳醪莫厭深
小雨
小雨明復闇餘寒去又來新苔緣砌上殘杏過籬開垂
老身餘幾逢春心尚孩江天近寒食林外過輕雷
莫春
辛夷海棠俱作塵鮆魚蓴菜亦嘗新一聲布糓便無說
紅藥雖開不屬春
春晚小飲
病卧書齋一味慵今年春事又成空籜龍奮迅風雷際
木筆凋零霧雨中平野草深黃犢健斷溪水長畫船通
小兒偶得官樓酒鱟醢鰌乾一醉同
初夏幽居雜賦
曲曲羊腸徑疎疎麂眼籬渴蜂窺硯水狂蝶入書帷一
枕輕安夢數聮蕭散詩餘生已過足不必到期頤
闢地剪蓬蒿何曾憚作勞藥名尋本草蘭族驗離騷北
澗穿籬過南山出屋高回頭看富貴何啻一秋毫
雨
家近蓬萊白玉京草堂東望不勝清初驚野色昏昏至
已見波紋細細生殘醉頓消迎亂點微吟漸苦入寒聲
只愁今夕虚簷滴又對青燈夢不成
龜堂初暑
淪漪一曲遶茆堂葛帔紗巾喜日長多事林鳩管晴雨
依人海燕度炎涼深枝著子纍纍熟幽草開花冉冉香
安得此時江海上與君袖手看人忙
初夏閒步村落間
薄雲韜日不成晴野水通池漸欲平綠葉忽低知鳥立
青萍微動覺魚行醉遊放蕩初何適睡起逍遥未易名
忽遇湖邊隱君子相携一笑慰餘生
夜興
鬢毛飽受雪霜侵一褐蕭條寄故林簷雨滴回羈枕夢
城笳喚起塞垣心平生恥露囊中穎垂老甘同爨下琴
燈燼欲殘看瘦影不妨袖手坐愔愔
秋近
石橊萱草併成空又見牆陰莧葉紅茶釅頗妨千里夢
簟涼初怯五更風新瓜落刃冰盤裏晩燕添巢畫閣中
身健流年供可樂故人自欠一尊同
秋懷
園丁傍架摘黃瓜村女沿籬采碧花城市尚餘三伏熱
秋光先到野人家
迢迢枕上望明河帳薄簾疎奈冷何不惜衣篝重換火
却緣微潤得香多
詩如水淡功差進身似雲孤累轉輕落葉擁籬門巷晚
一枝藤杖且閒行
示子遹
翁老兒窮不自支此心幸與古人期勞兼薪水奴初去
典到琴書事可知藥杵無聲工忍病米囷可埽恥言飢
餘年有幾須相守萬里煙霄付異時
小雨
赤日炎熇勢未回川雲忽起亦佳哉鴨衝細雨橋陰出
蝶弄微風草際來櫸柳不禁朝暮久芙渠猶有二三開
一年光景煩君看何怪昆池有劫灰
貧甚戲作絶句
處窮上策更誰如日晏猶眠為腹虚(飢則臥不起貧者之常也)尚闕
鄰僧分供米敢煩地主送園蔬
貸米東村待不回鉢盂過午未曾開飢腸雷動尋常事
但誤生臺兩鵲來
北亝孤坐破三更庭戶無人有月明數種袴襦秋未贖
羨他鄰巷搗衣聲
糴米歸遲午未炊家人竊閔乃翁飢不知弄筆東窗下
正和淵明乞食詩
秋夕
浴罷紗巾出草堂一枝瘦杖倚桄榔蟬吟古柳聲相續
月入幽扉影正方頻約僧棋秋漸健稍增書課夜初長
亦知桑落宜篘酒太息何時辦一觴
病中戲詠
八十行加二清秋住故山新涼足眠睡舊疾害躋攀雪
白紛殘鬢梔黃染病顔疲牛臥斜日羸馬噍枯菅貧廢
兒孫學慈生僕妾頑贖衣時已廹貸米歲方囏亝鉢僧
嘲薄盤飱客笑慳從今謝還往惟有掩柴關
秋光
小圃秋光潑眼來老人憑几興悠哉翩翩蝴蝶成雙過
兩兩蜀葵相背開雨足疎籬引荒蔓人稀幽徑長新苔
貧家竈冷炊煙晩待得鄰翁賣藥回
秋夜思南鄭軍中
五丈原頭刁斗聲秋風又到亞夫營㫺如埋劒常思出
今作閒雲不計程盛事何由觀北伐後人誰可繼西平
眼昏不禁陳編得挑盡殘燈不肻明
幽興
蘭渚前頭湖水清了無俗事敗幽情雨淋茅屋隨時補
日射油窗特地明庭樹晩鶯窺戶語鄰園秋筍過籬生
芥菘漸美鹽醯足誰共貧家一釡羹
法雪僧房
八十衰翁有底忙水邊山際亦悵倀清溪橋斷舟横岸
小塢梅殘雨漬香數點青燈經野市一爐軟火宿僧房
自嫌尚有人間意却為春寒怯夜長
對酒
密篠持苫屋寒蘆用織簾彘肩柴熟罨(東坡煮猪肉訣云淨洗鍋少著)
(水柴頭罨煙熖不起)蓴菜䜴初添黃甲如盤大紅丁似蜜甜街頭
桑葉落相喚指青帘
雨夜起行室中
老疾逢秋體自輕披衣暫起繞牀行隙風不斷燈將滅
簷雨如傾階欲平鰥叟何嘗愁枕冷病夫未免待窗明
拂書洗硯龜堂上幽事誰知日有程
閏月辛酉壬戌連日風雨癸亥早晴
殘雨在簷猶點滴斷雲銜日正蒼涼清愁偏向莫年覺
少睡不禁秋夜長簾影漸生禽語樂杵聲初動藥塵香
諸兒作吏俱安否那得乘風至汝傍(予諸子伯叔季皆出仕)
偶與客話峽中舊遊
我㫺旅遊秋雨細建平城東門欲閉主人迎勞語蟬聮
小婦舂炊縞衣袂長年三老半醉醒蜀估峽商工算計
須臾燈闇人欲眠泊船卸䭾猶相繼山湥水嶮近蠻獠
往往居民雜椎髻即今屈指四十年懷抱凄涼真隔世
客中作
江天雨霽秋光老野氣穿雲淨如掃投空飛鳥雜落葉
極目斜陽襯衰草平沙爭渡人鵠立長亭下馬障泥濕
纍纍紅果絡青篾未霜先摘猶酸澀客中雖云貪路程
買薪糴米常留行茆簷獨坐待童僕不聞人聲聞磑聲
遊近村
行歴茶岡到藥園却從釣瀨入樵村半衰半健意蕭散
不雨不晴天晏温薯蕷傍籬寒引蔓菖蒲絡石瘦生根
參差燈火茅簷晩童稚相呼正候門
客從城中來
客從城中來相視慘不悦引杯撫長劒慨歎敵未滅我
亦為悲憤共論到明發向來酣鬭時人情願少歇及今
數十秋復謂須歲月諸將爾何心安坐望旄節
村興
結宇楓林下久窮吾所安村深事自簡累少食差寬雨
闇牛眠屋泥深鴨滿闌呼兒擣粉餌凖擬賽鄱官
秋晩書懷
頽然兀兀復騰騰萬事惟除死未曾無奈喜歡閒弄水
不勝頑健遠尋僧喚船野岸横斜渡問路雲山曲折登
却笑吾兒多事在夜分未滅讀書燈
夢中作
繫馬朱橋上酒樓樓前敷水拍堤流春風又作無情計
滿路楊花輥雪毬
大慶橋頭春雨晴行人馬上聽鶯聲祥符西祀曾迎駕
惆悵無人說太平
初冬絶句
鱸肥菰脆調羹美&KR1593;熟油新作餅香自古達人輕富貴
例緣鄉味憶還卿
道途冬㬉衣裘省村落年豐鼓吹喧下麥種&KR1593;無曠土
壓桑接果有新園
即事
雲起山容改潮生浦面寬寒鴉先雁到烏桕後楓丹年
邁狐装帽時新豆搗糰非關嗜温飽更事耐悲歡
遯居無外事白日不勝長詩為窮差進琴雖老未忘映
窗精試墨閉閤苦畱香年少無相誚功名事更狂
題詹仲信所藏米元暉雲山小幅
俗韻凡情一點無開元以上立規模鏡湖老監空揮淚
想見楚江清曉圖(徽宗見元暉楚江清曉圖大加賞歎)
一棹朝南暮北風奇峰倒影綠波中定知漸近三山路
認得漁翁是放翁
雜興
此身漂蕩等流槎又向江村送歲華急雨遇寒凝作雪
明燈無灺結成花座懸鏡古森毛髮甌聚茶香爽齒牙
况是貧家多樂事阿開漸學手吒义
稽山行
稽山何巍巍浙江水湯湯千里亘大野句踐之所荒春
雨桑柘綠秋風秔稻香村村作蟹椵處處起魚梁陂放
萬頭鴨園覆千畦薑舂碓聲如雷私債逾官倉禹廟爭
奉牲蘭亭共流觴空巷看競渡倒社觀戲場項里楊梅
熟采摘日夜忙翠籃滿山路不數荔枝筐星馳入侯家
那惜黃金償湘湖蓴菜出賣者環三鄉何以共烹煮鱸
魚三尺長芳鮮初上市羊酪何足當鏡湖滀衆水自漢
無旱蝗重樓與曲檻瀲灔浮湖光舟行以當車小繖遮
新粧淺坊小陌間深夜理絲簧我老述此詩妄繼古樂
章恨無季札聽大國風泱泱
病後作
骨相坐一寒仕宦經百謫晩入文昌省又坐煩言嘖詔
書復收召付以大典册期年甫奏篇皇恐亟自劾歸來
稽山下三食新穫麥草屨布帬襦徒步老阡陌今年疾
屢作怳若將歸客道士言犯土拜章安舍宅巫言神去
幹剪紙招魂魄把臂忽自悟此豈屋漏脉盡去囊中藥
默觀鼻端白正氣徐自還鬼子何足磔
道院雜興
征途暗盡舊貂裘歸臥林間喜自由體倦尚憑書引睡
心安不假酒攻愁丹爐弄火經年熟竹院聽琴竟日留
今旦理鬚還一笑白間時有黑絲抽
早歲知聞久已空巋然猶有灞城翁東樓誰記傾春碧
(叙州蓋古戎州也有東樓厨醖本名重碧范至能易為春碧)北嶺空思擘晩紅(北嶺在福)
(州予少時與友人朱景參會嶺下僧舍時秋晩荔子獨晩紅在)冉冉流年霜鬢外纍纍
荒塜綠蕪中琳房何日金丹熟老鶴猶堪萬里風
山村經行因施藥
閒行偶復到山村父老遮留共一樽曩日見公孫未晬
如今已解牧雞䐁
逆旅人家近野橋偶因秣蹇暫逍遥村翁不解讀本草
爭就先生辨藥苖
歎老
身歴邅回事萬端天教林下養衰殘文編似是他人作
書卷如曾隔世觀久已悠悠置恩怨况能一一記悲歡
牀頭周易真良藥不是書生強自寬
戲遣老懷
平生碌碌本無奇况是年垂九十時阿囝略如郎罷老
穉孫能伴太翁嬉花前騎竹強名馬階下埋盆便作池
一笑不妨閒過日歎衰憂死却成癡
舊襲家風號散人晩承恩詔賜閒身放狂泥酒都忘老
厚價收書不似貧霜曉方驚羣木脱春晴又喜一花新
先生偶出人難遇陌上爭先看角巾
新晴
夜雨空階滴到明山雲忽斂作新晴門前月淡有簷影
牆外泥乾無屐聲與世日疎愁易遣入春得㬉疾差平
便當&KR1233;作滄洲趣寄語沙鷗勿敗盟
新歲
改歲鍾馗在依然舊綠襦老庖供餺飥跣婢㬉屠蘇載
糗送窮鬼扶箕迎紫姑兒童欺老瞶明燭聚呼盧
新歷歎
新歷在手心怕開日月連翩相續來黃金散盡自一快
白髮不貸真可哀無為健羨廣成子千二百歲終有死
膠不可黏西去日刀何由翦東流水酒無醇醨但痛飲
市醖上尊俱醉耳堂堂七尺死即休不飽烏鳶飽螻螘
東籬
漫道深居晝掩關東籬栽接不曾閒每因清夢遊敷水
自覺前身隱華山花發時時擕綠酒客來往往羨朱顔
藥爐安著猶無地擬展茅茨一兩間
東偏隙地作疎籬遇興無非一笑時陪客投壺新罰酒
與兒鬭草又輸詩山桃溪杏栽俱活藥鑱魚竿動自隨
家事猶令罷關白固應黜陟不曾知
村夜
入春雨雪無休日雨止猶陰未快晴萬竅怒號風不定
半輪斜照月微明百年辛苦農桑業五處暌離父子情
但得平安已為幸孤燈殘火過三更(時子虡調官行在子龍阻風西陵子)
(修在閩子坦在海昌予與子布子遹守舍)
夢中作
世事何由可控摶故山歸臥有餘歡澗泉見底藥根瘦
石室生雲丹竈寒人遠忽聞清歗起山閒頻得異書看
一朝出赴安期約萬里煙霄駕紫鸞
新晴
寂寂房櫳鳥雀聲&KR1898;籠茶竈正施行繁花滿樹春纔半
斜日穿雲雨乍晴引睡書横猶在架圍棋客散但空枰
病懷莫道傷幽獨小榼芳醪手自傾
挂冠湖上遂吾初捫腹消搖適有餘羹煮野蔬元足味
屋茨生草亦安居市壚分熟通賖酒鄰舍情深許借驢
更喜新晴滿窗日籤題重整一牀書
宋詩鈔卷六十八
