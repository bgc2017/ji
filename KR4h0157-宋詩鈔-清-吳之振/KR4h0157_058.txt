宋詩鈔卷五十八
内閣中書舍人吳之振編
周必大省齋藁鈔
周必大字子充一字洪道廬陵人第進士中博學宏
詞科以教錄召試館職授秘書正字至監察御史孝
宗初權給事中請祠提點福建刑獄除秘書少監直
學士院侍講中書舍人出知建寧遷翰林學士除尚
書參知政事拜樞密使右丞相封濟國公光宗拜少
保益國公出判潭州寧宗初以少傅致仕卒贈太師
諡文忠年七十九韓侂胄禁偽學指為罪首有集二
百卷詩格澹雅由白傅而溯源浣花者也
道中憶胡季懷
珍重臨分白玉巵醉中那暇說相思天寒道遠酒醒處
始是憶君腸斷時
行舟憶永和兄弟
一挂吴帆不計程幾回繫纜幾回行天寒有日雲猶凍
江闊無風浪自生數點家山常在眼一聲寒雁正關情
長年忽得南來鯉恐有音書作急烹
次韻沈世得(作式)撫幹川泳軒
江山倏晴麗雲月助色澤向來面面景天日誰洗滌主
人倚晴檻回首笑謂客府公實知己餘事懶經畫軿蒙
廕大厦軒忩開澤國架簷逼象緯植礎壓鹵斥仰看天
宇大俯覺地軸窄端如倩巨靈妙手重開闢此興固非
淺無入不自適華闕望中敞棠陰坐上得波光動藻井
帆影落几席所欣魚依蒲未許歸見璧陰晴及朝暮氣
象如幾易颷衝有餘韻鳥度無留迹市聲沉浩浩漁唱
聞昔昔油幕俯流流修然晉八伯淋漓傅翰墨鏦擊間
金玉連璧嘉同志倚玉許涼德頻慙陂量容未為俗駕勒
惡詩信非備勿作春秋責
和仲寧中秋赴飲莊宅
方語頑陰蔽月堂坐看涼吹動枯楊疾驅雲陣千重翳
盡放冰輪萬丈光莫問蚌珠圓合浦且聽羯鼓打西涼
疎狂自我何須撓撓取吹笙玉雪郎(來詩有妙曲撓周郎之句)
送趙富支(彦博)出倅洪州
期集分擕五載前衝泥各上浙江船如今再贈城南柳
依舊梅花夜雨天(辛未四月晦團司結局今復以是日送君行)
次韻醵飲
層軒發天藏初日照粉艧(韓退之高門塗粉雘)雄觀跨鵬背煩促
陋蠶箔飛緩會蘭亭傳觴寫桑落飲興江海窄逸氣雲
天薄雖無漢侯鯖粗勝周禮醵清歡謝絲竹賀厦驚燕
爵圍碁賭勝負獻俳紛戲謔涼風徧廣坐長夏失重燆
(柳文赫炎重燆)高會方繼日初筵今告朔要令四難并詎止一
餉樂明朝傳絶唱百年無此作薦聞須狗監賡獨恨鼠
璞今王馳蒲輪之子尚蓮幕行參瑚璉用歸助梁棟託
(謂沈相)讀書照青藜視草詠紅藥回顧廣文寒莫㤀雞黍
約
次韻趙公直賞心亭醵飲古風
晉人誇新亭假日輒高會中間伯仁輩未免楚囚對江
山猶古昔&KR1016;物已曖昧東郊今保釐翠華記行在佳麗
壓淮楚追遊勝冠蓋兹樓貫城雉于邁無小大令威雖
不歸(丁謂剏兹亭)靈光故無碍黑雲互明滅川郭相映帶當
年烏衣遊此日思一概從容值休沐登臨多慷慨幽懷
忽軒豁細故絶芥蔕已尋詩社盟更許食期戒佳實滿
坐上好風來天外舟移白鷺(洲名)遠目送飛鳥快方種淵
明秫粗免監河貸一醉儻可期與君時倒載
送鄧曺根移帥揚州
聞道維揚地望雄風流人物似江東六龍前日臨淮海
五馬由來說醉翁碧月幾橋留夜色珠簾十里待春風
遥知九日平山會笑插茱萸滿髩紅
送蔡德煇(程)教授
晩折臺城楊柳枝夕登瓜步狒狸祠請君收拾江山助
歸和薰風殿閣詩
留别蘇仁仲通判
公才豈合尚題與天遣寒儒此曳裾午夜燈花曾共賞
三春樂事未全疎尊前窈窕傅新唱耳畔瀾翻聽異書
此别不湏勤戀惜君王日日問嚴徐
送光禄寺丞李德遠請春祠
君家臨川我廬陵兩郡相望宜相親長安城中初結綬
石灰橋畔還卜鄰扣門問道日不足篝燈照夜論心曲
寸莛那許撞洪鐘跛鼈近將隨驥騄聞君上書苦求歸
君今豈是當歸時滿朝留君君不顧我雖歎息何能為
莫攀楊柳濤江岸莫唱陽關動凄斷行行但祝加飡飯
潮落風生牢繫纜
恩許奉祠子中兄重寄
迂儒豈足助維新日奉威顔謝主臣可罷本非緣一事
致疑初不怨三人弟兄有祿供温飽畎畝何階答聖神
此去讀書真事業向來正字誤根銀
次韻子中兄相迎詩中有莫松楸之語追念别後
叔母子柔下世故卒章及之
浙水秦淮度十霜官清誰薄簡編香向來怪虚鳥烏樂
歸去喜同燈燭光身近廣寒猶内熱手遮赤目却心凉
只愁初踏江邊路封土纍然似斧堂
重九竹園見梨花懷子中兄
旾花著雨即塵埃何似深秋耐久開菊尚無多饒瑞質
霜如有意護香腮也知林下風光早不為山中歷日催
望斷行人思折寄却疑呼作嶺頭梅
十月十七日大椿堂小集胡從周季懷以予目疾
皆許送白酒彌旬不至戲成長韻
畏疾甚畏威目昏口止酒爾來時一中免使論薄厚儀
康久廢祠釀具散莫糾採藥山已焚種秫時轉後門稀
門字客室乏借書缶尚賴金石交每顧貧病叟前時相
娱樂如對疏廣受有漿不待乞似驗歲在酉今日掃風
軒明日芼園蔌白衣雨不來往往化烏有頗聞繼高會
霑醉牛馬走寧忘伐木詩酤胥吝朋友或疑夾西江恥
復餉升斗胡不玩易象樽簋納吾牖二義倘未然諾責
何為負君兮優阮籍僕也減兖守結交十五年果可不
飲否食言能無肥有孚乃免咎速宜倒糟床走送昔與
醙勿學比舍郎夜半招吏部
送七兄監廟赴南宫兼呈大兄知縣
河梁曾誦送行篇蝸角牛毛十五年畢竟中間多夢爾
秪今相對各蒼然蕭蕭暫隔連牀雨蕩蕩初行萬斛船
誰近上林看躍馬東陽詩句定先傳
題神岡廟(其神蓋六朝時劉竺使君也)
岸斷川平拔一峰丹青剝落古靈宫邦人歲久忘遺愛
賈客時來乞好風二水有情猶磬折霜楓無數尚旗紅
岡頭故趾宜亭榭城郭江山在眼中
甲申中秋子中兄賦詩有八月分圓二十年之句
蓋歎中間多難且離别未嘗為此會也次韻
世事渾如蚋過前刀頭喜對鏡飛天隂晴萬里同兹夕
離别前時照幾年此去莫令疎會合從來無意必騰騫
幾思重秫迎佳節窮鬼還來笑買田(近屢為此計垂成輒破)
夜坐困甚
馬通薪熱夜爐深柱膝承顔夢欲成不記坐來湯沸鼎
却疑蓬㡳聽灘聲
次韻王少府送蕉坑茶
昏然午枕困漳濱醒以清風賴子真初似參襌逢硬語
久如味諫得端人王程不趁清明宴野老先分浩蕩春
敢向柘羅評綠玉待君同碾試飛塵
二月十七夜與諸弟小酌嘗榧實誤食烏喙烏喙
堇也古書云以堇寘泖殺人戲成韻
伏神老芋不傷生江蟹彭其禍亦輕我獨好奇嘗泖堇
誤思榧實殺三彭
永新賀升卿擕中原六圖相過論古名將出師道
路形勢可指諸掌為賦詩
歷歷山河一卷書博聞疑是古潜夫金城未入職方考
玉坐正披輿地圖取虢不應湏假道勝齊終困用真儒
從來美玉勞三獻豈比巾箱襲碔砆(君嘗再上書)
次韻芮曺國憶去年上元二首
使節番禺重中朝社稷臣喜沉刁斗夜遠布玉墀春古
寺看紅葉(報恩寺苔提葉燈最佳)蕃街試幻人餘歡曾畫否應記
紀梁塵
門外人隨月忩前竹動風老便佳節静病幸綠樽空春
至鴻聲北人遥蝶夢東隔年詩有債生理固知窮
病中次務觀通判韻
老眼亂蟬翼樂事歎何有今年不銜杯更暇問濡首愛
山空在山擿埴詎容走塵埃登高帽生澁彈碁手三年
一蒲團近者坐欲朽朝來獨何事乾鵲窺甕牖開門得
新詩刮膜如釋負卷舒幾百回呼舞駭鄰友吾曹交以
淡悠久哉采韭此味只自知它人薄玄酒
曾英發運幹頃擕二詩相過今復寄贈大篇且惠
漢唐金石刻輒次前韻道謝
君家奕葉播芳馨室有圖書暴兩榮詩什編成風雅頌
寶章臨徧草真行興來文陣千軍掃醉後談鋒一坐傾
已許春風來過我從今日日聽嚴程
屢空不擬論錢神多病惟思對藥臣驟獲斷碑勝與縞
徐觀妙語可書紳起予字字興三歎集古駸駸訪九垠
欲寄嘉州選何物折楊聊復和韶鈞
青衣道人羅尚簡論予命宜退不宜進甚契鄙心
連日求詩為賦一首
亦知磨蝎直身宫懶訪星官與歷翁豈有虚名望蘇子
漫令簸惡似韓公時清早退人誰肻命薄當閒我自通
破戒問君君會否九人於此不相蒙
立春日飲羊羔酒
姚魏紛紛殆百家天香一出自無譁傷多莫厭扶頭酒
貴少翻嫌滿眼花康樂舊聞宜水竹翰林新調帶煙霞
從渠草木呈新巧終愧吾公正且葩
頃創碁色之論邦衡深然之明日府中花會戲成
二絶
局勢方迷碁有色歌聲不發酒無歡明朝一彩定兩賽
國手秋唇雙牡丹
醉紅政不妨文飲呼白從來要助歡碁色應同三昧色
牡丹何似九秋丹
池陽四咏之二
夜泊清溪弄水亭棹謳徐起月華明水晶宫畔西湖上
除却兩邦無此情(右弄水亭)
天遣江山助牧之詩材猶及杜筠兒向來稍喜唐風集
今信樊川是父師(右杜筍寉村)
再登翠微亭和同年湯平甫
相君早日翼天飛晩落江湖罪以疑好事一時開翠壁
佳名千古紀黃扉朝遊要及鴉翻樹夕返何妨螢濕衣
更得湯休奇絶句後來誰憶謝玄暉
贈黃格非
詩社飄零二十年春官老子復登仙豫章幸有横枝在
好覓鸞膠續斷絃
次韻胡邦衡相迎
路逢驛使嶺頭回喜得新詩勝得梅情似春風繰楚柳
句如臘雪屑韓瑰至今皇側求賢席底事公銜樂聖杯
台路六符行復煥丹心一寸未應灰
向以書戲邦衡云某自盧山游西山當就近公召
節今邦衡有詩督此語不騐次韻
慧遠遥同社洪崖近拍肩松枝年紀萬棐實歲踰千(天池)
(在廬山絶頂有萬年松香城在西山絶頂有千年棐)徑欲通天漢忙因擢酒船(帥漕)
(附致厨醴四十樽寄邦衡)香城均一握易地即皆然(邦衡所居亦曰香城山)
遊廬山弔大林
上盡諸峰地轉平天低雲近日多隂古來南北通雙徑
此去東西啓二林虞世南碑從泯沒白居易序合推尋
康廬第一推仙境遂使如今忍陸沉
天地觀文殊燈
代馬邊塵暗五臺南方世界且徘徊一燈别是真知識
不用犇波學善財
贈西賢藏主可昇(眉州人與予同庚)
我比同年百不能只餘霜髩愧師兄慇懃覓句無言說
共撥寒灰聽水聲
遊廬山舟中賦四韻
南北周廬阜東西徧九華宴安無酖毒痼疾有煙霞淡
落村村酒甘香院院茶馳驅君莫厭此出勝居家
陳宰有詩來迎次韻
沿浙江湖樂有餘滔滔何必歎東徂賞心到處窮佳境
好事逢人得異書風浪送颿時一快魚龍潛穴不湏驅
歸來正使無泥洗合壓香謬作歲除(是行徧歷九華三茅匡廬西山又獲)
(書籍碑刻頗富)
登龜山次七兄韻
注波緣壁化城中客愠奴嗔我亦慵及至龜山還一上
為憐高閣對雙峰
贈崇夀寺僧善修
老僧九十視耽耽二十年來不下山我得九華充法供
亦能禁足老山間
望皖公山
太婆嶺獨高秋浦皖公山正望龍舒端如牛女隔天漢
不似彭郎近小姑
遊廬山佛手巖雪霽望南山
十日頑隂不見山山中一夜雪封庵伊予的有尋山分
日照北忩雲在山
胡邦衡相過賞金鳳許詩未送復作木犀會二花
殆是的對
身閒端合醉秋光兩地名花况並芳金作鳳形如許巧
木成犀裏若為香髻頭自笑辜釵色沙面誰知讖帶黃
莫問詩壇掩旗鼓天生的對欠平章
邦衡置酒出小鬟予以官柳名之聞邦衡近買婢
名埜梅以為對
濁水難攀清路塵偶曾先後掌絲綸歸來久侍茵憑舊
至後初逢梅柳新湖水欹斜應有意(蘇詩日出冰凘湖水散野梅官柳漸)
(欹斜)春光漏洩不無因絳帷幸為天荒破日日當為問道人
戊子歲除以粣代酒送邦衡邦衡有詩見戲仍送
牛尾狸次韻
先生豈比習池徒薄醒仍慙校尉厨獻粣聊將追粔籹
餔糟只欲伴屠酥削肌知自何人手灌頂疑嘗釋氏醐
必許尋花兼問柳敢辭挈榼更提壺(來詩有尋花句)
邦衡再送二詩一和為甚酥二和牛尾狸
金谷烹煎豈我徒磨舂争語夜闌厨六年不賜湯官餌
除日猶分刺史酥(是日餞守送酥用東坡謝洄守故事)小惠無多真畫餅
大篇有味勝清醐遥知發冪哄堂處不見蒸鵝只瓠壺
追跡猶應怨獵徒截肪何敢恨庖厨膾鱸湖上曾誇玉
煑豆瓶中未是酥伴食偏宜十字餅先驅正賴一巵醐
却因玉面新名字腸斷元正白獸壺(牛尾狸一名玉面狸)
後兩日大雪邦衡復用前韻作窮語戲和
天憐寓客混緇徒十日無煙香積厨莫雪故教投碎米
饞涎那更忍流酥旃毛嚙盡寒生粟風絮吟時韻怕醐
誰似維摩坐芳縟散花别是一方壺
己丑二月七日雨中讀漢元帝紀效樂天體
昭君顔如花萬里度雞漉古今罪畫手妍醜亂羣目誰
知漢天子袪服自列屋有如公主親尚許穹廬辱况乃
嬪嬙微未得當獯鬻奈何弄文士太息争度曲生傳琵
琶聲死對青塚哭向令老後宫安得載簡牘一時抱微
恨千古留賸馥因嗟當時事賢佞手反覆守道蕭傅死
效忠京房戮史臣一張紙此外誰復錄有琴何人操有
塚何人宿重色不重德聊以砭世俗(古今賦昭君曲雖大賢所不免僕更)
(其說無乃過乎)
胡邦衡生日以詩送北苑八銙日注二瓶
賀客稱觴滿冠霞(樓名)懸知酒渴正思茶尚書八餅分閩
焙主簿雙瓶揀越芽(見梅聖俞謝宣城主簿詩)妙手合調金鼎鉉清
風穏到玉皇家明年勅使宣臺餽莫忘幽人賦葉嘉
邦衡再和次韻
金章紀出氣凌霞不愧君王坐賜茶(講讀罷例賜茶一甌)商嶺烹
來思舊樣(王元之詩云樣標龍鳳號題新賜得還因作近臣烹處豈期商嶺水碾時空想徤溪春香)
(于九畹芳蘭氣閒似三秋皓月輪愛惜不嘗惟恐盡除將供養白頭親)洛泉煎處歎新芽
(唐劉言史與孟郊洛北野泉煎茶詩云粉洗越笋芽)詩評未怕人生癭監濟惟防
賊破家賸欲蒼生蘇息否剛嚴湏是相王嘉
邦衡用舊韻慶予生朝賡續為謝
蓬山落拓復經春宧淳茫洋懶問津志節漸銷平日壯
髩毛空比去年新午橋早並緋衣相一月還同赤壁人
(邦衡壬午六月生予丙壬七月生同居廬陵故特比裴度周瑜二公事實)天造駑駘追驥騄
無如才德異疵醇
賀范志能農圃堂
荒淫吳以顛戰勝越云吉是非兩安在阡陌眇蕭瑟公
來開别墅草莽手爬櫛隂晴及寒暑每到皆勝日新詩
弔興廢收拾滿箱帙有客師元亮甫謝彭澤秫幸分北
窗風容此易安膝
八直召對選德殿賜茶而退
綠槐夾道集昏鴉勑賜傳宣坐賜茶歸到玉堂清不寐
月鈎初上紫薇花
過鄔子湖
萬頃湖光似鏡平蜿蜒得得導舟行從來仕路風波惡
却是江神不世情
奉祠還姪繹以詩相迎次韻
聖朝有道合羞貧清畫那容裏路珍金馬玉堂辭漢殿
桃花流水訪秦人敢吟莫莫休休句且佚膠膠擾擾身
高會竹林欣有日速篘玉友釣溪鱗
前歲冬至與胡邦衡小語端誠殿下道直下舊事
今年邦衡舉易緯六日七分之說輒用子美五
更三點為對後數日得劉文潛運使書記去年
館中團拜人今作八處感歎成詩
青城小語慶新陽共向紅雲拜玉皇六日七分驚歲月
五更三點憶班行屬車誰從黃麾杖釣艇還飛白羽觴
猶勝去年三館客十人八處更相望
十二月十九日餞劉文潛運使明日書來云醉夢
中作小詩但記後兩句為足成之
幽人門巷冷於冰使節光華肻再登今夕青燈話三館
明年何處說廬陵
臘旦大雪運使何同叔送羊羔酒拙詩為謝
未雪冰厨已擊鮮雪中從事到君前淺斟未辦銷金帳
快瀉聊憑藥玉船醉夢免教園踏菜富兒休詫饌羅羶
爛頭自合侯關内何必移封向酒泉
簡提刑吳大卿(宗旦)勑四路獄二首
瑞節頻移意可知西川西廣又江西蘇黃到處君行部
物色分留待品題
堆勝横看白鷺洲青源穏着釣臺幽魯公翰墨師川句
訪古何妨與一遊
丁酉二月二十日同部中諸公遊下竺御園坐枕
流亭觀放閘桃花數萬隨流而下繼至集芳(缺)
也是時海棠滿山郁李滿欄殆不類于人
間世明日入部而桃花數枝伶俜窗外未時内
直則海棠郁李各一株方開遂賦此二絶句云
萬點紅隨雪浪翻恍疑身在武陵源歸來上界多官府
人與殘花兩不言
清勝堂前花萬重玉堂署裏兩芳叢應憐寓直清無侶
聊伴衰翁宿禁中
季懷設醴且示佳篇再賦一章以酬五詠
卯飲高樓徹莫霞絶勝茆屋已公茶篛包句好逢真實
荷葉甌深再嫩芽詩老坐中容我輩朝賢乞處藉吾家
(詩來屢引歐公茶詩故用篛包詩老事孟郊憑周况于朝賢乞茶詩云越甌荷葉空)從來佳茗如
佳什屢酌親朋味轉佳
尚長道見和次韻二首
詩成蜀錦燦雲霞宫樣宜嘗七寶茶壓倒柳州甘露飲
(子厚茶詩猶同甘露飲)洗空梅叟白膏芽(聖俞茶詩春芽研白膏)睡魔豈是
驚軍將茗戰都緣避作家怪底清風失炎暑朝来吉甫
誦柔嘉(連日雨涼)
鍾山處士映高霞止酒惟親睡起茶遠向溪邊尋活水
閒于竹裏試陽芽一甌休問帝前席七椀且同僧在家
所愧叔孫無五善若為重拜晉君嘉
頃雲夢至善生院賦詩一聯己丑七月十三日因
遊續成一絶
門外千竿竹繞墻清風終日注回廊五年未續夢中句
得得來追三伏涼
七月十五日邦衡用前韻送薰衣香二帖韻為謝
天香猶帶曳裾霞銀合行參到闕茶(故事召用兩府將到闕中使賜銀合)
(茶藥及香)賸馥欲沾吾臭味普薰聊發善萌芽心清此去誇
僧舍意可由來出内家乞與博山添正氣嶃巖曾辱更
生嘉(劉向薰爐銘云加此正氣嶄巖若山)
萬安韋邦彦字俊臣擕王民瞻楊廷秀謝昌國絶
句相過次韻勉之
盧谿筆力透天心楊令文追正始音更讀池塘惠連句
識君何待接清襟
後學争欹雨後巾前賢久澤霧中文韋郎勉力追三傑
它日人還傚五雲
送梁山長老智顯
秦人溪畔漢人山萬木參天六月寒寫向湯休詩裏集
老夫要作畫圖看
昨以清醇之酒為邦衡侍郎壽乃蒙惠詩且約深
秋清集至時侍郎當捨芙蓉而面三槐某已歸
東籬悠然見南山矣次韻為謝
觚稜回首六經春重挈荷囊止要津桑下未忘三宿戀
柳邊仍喜一番新即開東閣招奇士快與西湖作主人
濁酒誇張真過矣如公詩句乃清醇
從駕過德壽宫馬上得程泰之次庚寅玉堂舊韻
有銀章金帶之戲走筆為謝
推敲也復從鳴鑾鳳沼詩盟故未寒兩制空煩舍人樣
(僕近日誥命及答詔皆年兄筆)外郎争比大夫官(僕官朝請郎年兄新轉大夫)翰林
今夜仍連直講殿明朝豈兩般畢竟五金如五味莫因
黃白議鹹酸
程泰之昨有金帶銀章之句十二月二十八日乃
因押伴北使赤岸御筵服重金侍宴紫宸殿坐
間嘗作數語為戲後兩日復得其詩亦再次韻
甚日重黃侍御鑾幾時八坐佩金寒(古詩云眼赤何時雨横腰甚日重杜)
(工部云連枝不日並八坐幾時除)殿庭屬目誇新貴(閣門官争相問)部曲低頭
拜舊官(泰之嘗二春官今復借太宗伯)五日尹京非細事四時仕宦固
多般(泰之今春服綠夏間階緋今借金紫真傳游藝也)重行隔品詩仍捷應笑
官卑語帶酸
次韻徐元敏榷貨同年
當年駕鶴沗驂鑾對躡丹梯上廣寒綠髩旋同依帥府
華顛今並列王官文才似我無多子契分於君有四般
(唐人與同年詩云契分四般同)念舊不妨頻枉駕甕頭隨意酌甘酸
邦衡侍郎留金陵再用津字韻賦詩謝送賜茗復
以丙申小春四銙寄贈
淳熙又貢第三春驛騎星馳渡劒津七祖師泉難話舊
(謂青原)八功德水且嘗新雪亭烹處休裝景火閣煎時却
可人只恐春從官柳(邦衡侍婢名)動樂天還欲醉精淳(唐朱敬則)
(傳淳精流糟粕棄)
聞西省賞酴醿芍藥戲成小詩奉簡泰之侍講舍
人年兄併以丁香橄欖百枚助筵却求殘花數
枝
羣玉圈中作主人紫薇花底會嘉賓風光總屬程夫子
好念文昌寂寞春
滿架冰肌含碧雲翻階翠袖映紅裙玉堂只有金沙在
伴直明朝又屬君(翰苑僅有此花泰之明晩直宿)
酒頒恫馬莫分甘金賜麟蹄搯敢尖紅白賞殘堪底用
雨中折贈未傷廉(日歷所進書賜金及酒多)
從來引玉即抛磚自笑囊空百不堪賴得酒酣湏茗飲
聊將青子助回甘
次韻閻刑部才元楊梅
炎官傘照濤江紅五月獻果明光宫越人一枝古所重
蜀無他楊譜則同(蜀中絶無楊梅)玄珠更將赤水浴流火呈祥
復王屋下伴長安黑彈丸殺吏驚人寒起粟新詩字字
含芳鮮大書遺我敦同年請君速訪天竺老食白追繼
仇池仙(東坡寄天竺辨才詩云且食白楊梅蓋山中實有此果而蜀人注此詩者偶未知耳閻亦蜀人)
六曹長貳觀潮予以入直不預晡時大雷雨走筆
戲蔡子平
雷轟萬鼓勒潮回無復庭前雪作堆應為尚書慳且澀
盲風怪雨一時來
次韻天官韓尚書七月十八日風雨中觀潮予内
直不赴
禁直惟聞漏鼓催潮聲遥聽訝蚊雷忽傳傑句天邊得
如對洪濤海上來大筆直能扶風雨小才何敢助涓涘
古今奇觀湏秋半好句重御伯雅杯
邦衡再送皇字韻詩來次韻
賓鴻列陣競隨陽却向丹山隠鳳皇銀管題詩紛滿帙
金釵度曲儼分行漢官蚤促三更席梁苑行稱萬夀觴
(上頃語侍臣云頃俟朕大舉同游大梁又聞虞相陛辭奏云今年當會家都上夀稱觴)顧我飄零
無着處非公湔祓尚望誰
又次邦衡族姪長彦司戶韻
聖世恩榮盛孝章北窗自欲傲羲皇通家喜燕雞豚社
治郡愁親鴈鶩行陌上花開人鬭草甕頭酒熟客傳觴
及時行樂君休厭召驛相將項背望
近會同年賞芍藥嘗櫻桃楊謹仲教授有詩次韻
為謝兼簡周孟覺知縣
清晨自掃落花廳小甕親篘竹葉清簮盍同時過陋巷
臚傳相與記彤庭階翻紅藥曾重見(僕十年間兩直西掖矣)勑使
朱櫻亦屢經老去飄零無此夢詩來吟咏有餘馨
同年楊謹仲示薌林諸帖皆以老杜相期惟童敏
德謂不合學東坡殆非知詩者輒用此意成惡
語一篇為誕辰夀祝頌之意見於末章
過江人物向汪曾一世龍門未易登常恐斯文無砥柱
獨推佳句有師承波瀾正使來西蜀廉陛何妨逼少陵
天遣百年如衛武會賡懿頌慶中興
過餘于吳師中秀才以小詩惠歙硯次韻謝之
舊曾起草向明光獨與羅文近赭黃三載瓦池研竈墨
因君聊復夢羲皇
送陸務觀赴七閩提舉常平茶事
暮年桑苧毁茶經應為征行不到閩今有雲孫持使節
好因貢焙祀茶人
鸞棲枳棘已多年父老猶傳主簿賢扶杖喜迎新使者
赤帷何惜與高褰
疲駑久倦直明光風味嘗思十八娘擬請一麾依故舊
得無公道學蘇章
進讀三朝寶訓終篇賜宴錫賚謝恩詩
藝祖提劒開八荒太宗混一垂衣裳真皇破敵神武揚
夷夏憶寧法度彰寶訓成書紀宏剛有典有則萬葉昌
憶昔壬午神龍翔季秋庚子辰集房肇開講席臨清廂
赭袍玉斧光照廊台司夾侍書案黃翰林進讀天容莊
微臣簮筆近御牀親聞玉音義甚長君子小人初何嘗
非關時運弱與強秪繫人主所否藏當年紀注此特詳
(紹興壬午九月庚子初開經筵亦召宰執聽講讀洪遵初讀三朝寶訓第一卷至太宗問吕蒙正君子少而小)
(人多蒙正曰此繫時運盛衰陛下宣諭云不然主好惡如何耳臣時為侍立官退以聖語載起居注中)往
來寒暑今一章牙篦謬執心徬徨終篇正直恩德洋道
山肆筵酌天漿宫花壓帽羅絲簧硯來復古翰墨光(臣所)
(得端硯刻復古殿三字)馬出帝閑真驌驦閩山正焙&KR0008;寶香君賜
如天不可量歸美獨愧詞荒唐恭惟聖治超百王夙夜
基命不敢康文德既修狄可攘爼豆永掃旄頭芒三聖
勲烈同煒煌萬年億載娱慈皇
文忠烈公居洛有丙午同甲會詩今執政府凡三
位樞密使王季海參政錢師魏先在焉前歲夏
某沗參預連墻而居適然齊年時號丙午坊次
文公韻簡二公
文公八十會伊川盛事于今有百年豈意蒼顔華髮叟
亦陪黃閣紫樞仙府居未至容連棟班路前瞻愧比肩
丁丙連干支合德君臣慶會豈虚傳
和龍舒兄春日出郊韻
庭束蒲鞭吏晝閒禽聲人語兩關關郊坰戎隊穿花裏
阡陌兒童戲雉間禪語屢題投子寺仁風常滿皖公山
薦書開道交宸几尺一封泥合錫還
陶淵明有已酉重九詩一首某以此年此日舟次
吉水距永和才一程耳輒用其韻先寄二兄十
三弟并呈提舉七兄
王覲十五載歸來稀舊交我髩昔已華今兹固宜凋去
國甫重午還家倏登高永和有兄弟咫尺如煙霄緬懷
江東使地遠心更勞遥知上翠微江山勝金蕉豈無茱
萸酒望望思鬱陶相從會有日永矣非一朝
南國築小堂鄰里侯暘獻上梁文戲成小詩記實
解嘲
半畝園林數尺堂凡花疎竹小池塘平泉綠野林相笑
事業功名合自量
用邦衡韻贊其閒居之樂且致思歸之意
一别龍門不計春思公夢渡太華津遥知綠野朱顔好
應笑紅塵白髮新午茗親烹留上客夜棋酣戰調佳人
道腴有味詩彌勝何止冰凝與蜜淳
敷文閣學士李仁甫挽詞
經學淵源史筆高文章餘力薄風騷紛紛小技誇流俗
磨滅身名笑爾曺
鳴佩甘泉不乏人誰能博古復通今直如汲黯非游俠
忠似更生不鑄金
千卷長編已刻閩争傳副墨價兼金冠篇不得同迂叟
遺恨猶應記玉音
是是非非口即心掃除人偽只天真身全五福仍通貴
造物因公勸善人
病後精神更湛然挂冠剛欲及生前去來自在渾無碍
撫掌僧徒浪學襌
宋詩鈔卷五十八
