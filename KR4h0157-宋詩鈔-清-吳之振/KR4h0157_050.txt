宋詩鈔卷五十
内閣中書舍人吳之振編
張九成橫浦詩鈔
張九成字子韶開封人徙居錢塘從學于龜山紹興
二年策進士直言者置高等九成遂擢首選授鎮東
軍僉判歴至刑部侍郎秦檜和議不合謫邵州復以
傾附趙鼎落職高宗特予宫觀先是徑山僧宗杲與
善檜諷論其與宗杲謗訕謫南安軍十四年從學者
稱橫浦先生每執書就明倚立庭磚歲久雙趺隱然
寶慶初贈太師崇國公諡文忠九成于經學頗多訓
解然習于異學故議論多偏詩亦多禪悦空悟習氣
癸亥初到嶺下寄汪聖錫
人物苦難得閉眼不敢看孤芳擢荒穢秀色出榛菅懷
我同心友正在天一端文字妙入聖操履到所難美玉
經三煅貞松過凝寒憐我竄庾嶺色慘顏不歡書來每
慰薦苦語餘辛酸不上泰山頂安知天地寬相思暮烟
起片月過前灘
食苦筍
吾鄉苦筍佳出處惟石屋玉肌膩新酥黃衣緣深綠林
深恐人知頭角互出縮烟雨養春姿此物未成熟三月
臘酒香開罇媚幽獨烹庖入盤俎點醬真味足未須五
鼎牛聊稱一囊粟朅來庾嶺下歲月去何速經冬又七
春未分窮途哭今朝好事者惠我生一束頭髠甲爛斑
味惡韻麤俗兒童不慣嘗噦噫驚媪僕老妻念鄉味放
箸淚盈目丈夫志有在何事校口腹呼奴更傾酒一笑
風生谷
有客
春雨止復作閉門無與居童奴告予言有客叩吾廬束
帶出見之頎然一丈夫手攜一尊酒辭氣何晏如謂言
久聞名曾未瞻簪裾天寒宜飲酒一杯聊以娛盤飡亦
草草蔬果間溪魚顏色温勝玉言談貫如珠豈期有道
者而來警我愚酒酣意兩適心閒樂有餘四海元有人
君勿輕荒區
三月晦到大庾
我登超然臺積雨久不止臺下柳成行柳下滿塘水環
塘率喬木照影弄清泚恍如在故鄉西湖古寺裏氣象
極幽深景物盡蒼翠十年勞夢想一夕居眼底獨坐不
能去頽然起深思鐘鳴主人歸燭光何燁煒笑語復移
時夜久余當起歸路夫何如江聲寒玉碎
庚午正月七夜自詠
余性寡所諧平生惟自得談名頸深縮論利面作赤文
不貴雕蟲詩尤惡鉤擿麤豪真所畏機巧非予匹所以
常閉門千載求知識黃卷有可人為之忘寢食亦復愛
山水策杖無與適看雲獨㤀歸聽泉常永日内樂萬事
休中虛衆妙入欲以語斯人此事吾無力道喪亦久矣
無言三歎息
課書
汲汲我何事愛此窗日光北門終日開風透軒檻涼貧
病何以療六經真古方榮辱頓爾失太山亦毫芒呼兒
來讀書絃誦驚滿堂仕途有捷徑掩口笑我狂
辛未閏四月即事
閒居喜無事冠櫛每晨興今朝鳩喚夢疑是大雨徵萬
事雖顛沛此兆常可憑須臾到江湖一掃蠻瘴腥雨罷
有何好環江數峰青蛟龍得時橫長堤豁然崩衰老甘
寢寐半夜聞雷聲連岡萬株松漂零一毛輕雨意疑未
巳浮浮晚雲蒸咄哉造化兒徒勞竟何成
窮居不擇交賢否那復辨似人輙巳喜况復曾半面相
見且寒温不問風雨變晚來無與遊澄江喜如練攜笻
信步行屈曲隨山轉數日雨不止衝波頽激箭舊雨巳
不來今雨誰復見甕頭香滿屋吾計今巳辦豈復思故
鄉無事且彊飯
相馬須相骨探水須探源君如識此理知人若神仙可
以千歲下坐照萬古前有時陰求人得意初無言如聞
失一士每食不下咽人才何其尠求一於百千豈獨今
世歟自古皆巳然我欲授此法其誰可與傳
十九日雜興
不是南方熱愛此有永日人事斷經過蕭然空一室風
驚窗外竹聲如清廟瑟西塘荷巳花北戶棗亦實仕途
非所長進寸輒退尺所以入市朝愁苦甘首疾謫來巳
九年底事無憂色山林興甚長湖海情何極
物理情不齊人生各有好所好儻不獲亦各騁奇巧淺
者不及門深者入堂奥名利工欺人市朝徒膠膠所得
無幾何舌焦脣亦燥其間狹劣者不售輙復躁亦有操
金珠侯門致私禱葡萄得涼州所求輙復效䑛痔或嘗
糞車服夸新好吾唯戒妻奴酒熟宜予告
和施彥執懷姚進道葉先覺韻
西湖十里山春風一杯酒兹興良不淺何日落吾手我
讀君和詩襟期一何厚同生上下宇共閱古今宙死生
何足云餘年付美酧佩印還故鄉衣錦眩春晝一時正
兒嬉千歲墮塵垢所以賢達人中懷元有守試看窗日
中野馬互奔驟區區竟何成尚誇舌在口宿習猶未除
新詩漫懷舊環顧天地間四海惟三友兩老雖未死二
妙巳先踣生者豈其巧死者亦非謬君如悟斯契萬事
可懷袖銅錢自如山金印自如斗只今定何間腐骨久
巳朽籬菊師淵明庭草悲王胄彼已升層霄此猶鑿戶
牖浩歌君其聆相看都皓首
子集弟寄江蟹
吾鄉十月間海錯賤如土尤思鹽白蟹滿殼紅初吐薦
酒欻空尊侑飯饞如虎别來九年矣食物那可睹蠻烟
瘴雨中滋味更荼苦池魚腥徹骨江魚骨無數每食輙
嘔噦無辭知罪罟新年庚運通此物登盤俎先以供祖
先次以宴賓侶其餘及妻子咀嚼話江浦骨滓不敢擲
念帶烟江雨手足義可量封寄無辭屢
讀東坡謫居三適輙次其韻
旦起理髮
憶昔叨從班入朝大明宮五更催上馬夢裡過萬松想
見天竺山九重吟清風頭垢不暇梳爬搔常靡通今來
幸閒放櫛比肯怱怱清晨解絛辮千梳復重重不羨列
禦寇散髮搖風鬉氣舒兩目明頓與離朱同此藥豈易
得快意適相逢再拜復再拜深恩荷天公
午窗坐睡
年老目飛花心化柳生肘萬事元一夢古今復何有六
月苦夜短午晝何其久頽然北窗下竹几休兩手昏昏
不復知酣適如中酒睡鄉日月長椿靈未為壽形存若
蟬蜕質槁如木朽榮辱漫紛紛正夢那復受有夢尚有
思無夢真無垢欲呼李太白醉眠成二叟
夜臥濯足
夏日乏絺葛冬來無衾裯况復竄炎荒令人生百憂空
城舞狐狸深林鳴鵂鶹此邦無足戀聊為薪水畱枯枝
煮寒泉大竈聲颼颼老盆深注湯徐以雙骹投沃久意
痛快縶維今脱韝須臾膏液上兩踝暖氣浮生平苦寒
痺一洗皆巳瘳登山不須扶跳梁逐狙猴
秋興
秋意入茅屋杖策登平原落日含西山一川頓明鮮蕭
蕭江上竹澑澑巖下泉我生本閒放胡為此拘拳身世
兩相違於今六十年勇退未為怯銳進豈其賢
半夜驚夢回桐葉紛索索杖藜視天宇雨罷雲收脚清
風拂襟裾片月墮籬落嗟我遊巳倦悵此久淹泊豆畦
今已花稻壠行可穫翻思黃卷中古人誰可作田園愛
潛歸簟瓢識顏樂譬彼鷦鷯心平生在叢薄
過報恩
籃輿訪蕭寺烟暝漲春空遠樹樓頭綠殘霞山外紅昏
鐘發林杪人語殷橋東回首都無迹人生真夢中
三月晦城門晩景
雨漲春江浪沄沄日夜奔羣山落雲裏萬壑吼巖根沙
際人呼渡烟中收入村蕭然何處士終日揜柴門
題竹軒
聽說竹軒趣清幽盡此房春禽一聲杳夏簟五更涼落
雪鳴寒玉啼螿泣古簧因君詩意到欲罷不能㤀
二月二十四日即事
春來尋勝事此興亦何窮夜雨亂江渌朝花退日紅雷
聲驚嶺北雲氣漲溪東蓑笠衝泥去誰知與我同
即事
幽事晩山色幽齋春雨餘亂紅欹澗水浮綠漲郊墟北
牖迸新筍西園生野蔬槿籬遶茅屋巳分老樵漁
三月二十四日出城
數日雨不止今晨晴巳還江頭看濁浪窗外見青山白
鷺投前浦輕舟漾遠灘罇中有餘酒一酌注頽顏
次施彥執韻
新詩宛見故人面思入江山氣象雄幾歲不堪青草瘴
今朝還喜鯉魚風高秋木落雁為伴久雨江深吾欲東
他日罇前如把臂莫驚我巳白頭翁
客有談嘉祐間事者一客瞪目不應及聞介甫新
事則心目開明殊可怪也聊作詩以紀之
吾道何衰只愴神六經文字變儀秦魏侯酷喜聽新樂
中尉生來好殺人海鳥錯將金奏眩葉公元愛畫龍真
不逢伯樂休驤首忽遇長沮莫問津
次單推韻
七載離家夢亦驚春來又是聽倉庚熟諳世味心如水
忽見吾人眼尚明青鏡不堪看白髮長鑱何處覓黃精
只思歸去西湖上飽喫東坡玉糝羹
十二月初七日述懷
謫居寂寞歲將闌几案凝塵酒盞乾落落雨聲簷外過
愔愔雪意座中寒孤飛隻影人誰念萬里長途心自安
世事悠悠君莫問雪芽初碾試嘗看
宋詩鈔卷五十
