宋詩鈔卷八十八
内閣中書舍人吴之振編
黃公度知稼翁集鈔
黃公度字師憲閩之莆田人紹興八年進士第一任
簽書平海軍節度判官代還除秘書省正字秦檜以
公度與趙丞相鼎善不悦小人希檜意論公度著私
史以謗時政罷歸主管台州崇道觀初公度赴潮道
過分水嶺有詩云嗚咽泉流萬仞峰斷腸從此各西
東誰知不作多時别依舊相逢滄海中及公度歸莆
趙丞相先已謫潮陽小人傳會其說謂此詩指趙而
言將不久偕還中都也檜益怒以惡地處之通判肇
慶府事攝守南恩檜死召除尚書考功員外郎無何
疾卒林大鼐誌其墓謂詩效杜甫古律格句法逼真
洪邁謂精深而不浮於巧平澹而不近俗其悲秋句
不知謫僊少陵以還大歷十才子尚能窺其藩否要
皆過情唯陳俊卿謂雖未盡追古作要自成一家其
言為差近云
正月晦日寄宋永兄
萬事縈心空歲月一分春色已塵埃簷間雨脚何時斷
陌上遨頭幾日來寒束幽花如有待風延啼鳥苦相催
明年此會各南北趁取官閒共酒杯
春日懷王慶長
夜雨纔霑地朝暉已照墻潤畦舒菜甲暖樹折茶槍牧
騎潛沙磧關河息戰場王孫緣底事萍迹久他鄉
悲秋
萬里西風入晚扉高齋悵望獨移時迢迢别浦帆雙去
漠漠平蕪天四垂雨意欲晴山鳥樂寒聲初到井梧知
丈夫感慨關時事不學楚人兒女悲
送鄭察推叔友罷官之潮陽二首
官逹身何補才名陸未沉不妨吾道在休較吏文深城
郭春將暮風雲晚更隂相看炎海闊魂斷欲分襟
春草故人去落花離緒多芙蓉少顔色薏苡盡風波塵
土非長策功名一醉歌周南暫留滯莫改歲寒柯
陳晉江以壬戌四月上澣宴同僚于二公亭
百年遺址俯郊坰十里蒼波帶古亭隔岸樓臺春去遠
兩湖烟雨酒微醒苔碑缺落庭松老野鳥去來汀草青
風物不殊天竺路扁舟髣髴舊曾經
秋旱熱甚尤苦登陟輿中戲成
少皥不用事八月猶苦熱南方本炎蒸况乃甘澤闕雨
師弛厥職旱魃逞餘孽金石鑠欲流汙池龜甲裂稼穡
亦已休田家生理絶敢意築場圃漸聞罌瓶竭租歛數
有恒不為愆陽輟州縣急錙銖鞭箠動流血吁嗟號帝
閽此語何由徹空村巫覡舞靈祠香火謁水旱制扵天
祈禳恐虚設嘗聞桑林禱爪犧亦清潔萬國幾為魚堯
德豈其劣但令備先具難必沴氣滅江淮十萬兵仰口
資餽轍太倉無宿儲有司憂百結腐儒從薄宧籃輿走
嵽嵲王事有嚴程亭午不得歇林鳥呀無聲僕夫屢告
暍焉得變玄冬隂厓踏層雪
惜别行送林梅卿(大鼐)赴闕
刺桐城邊桐葉飛刺桐城外行人稀客來别我有所適
問客此去何當歸林卿妙齡才秀發胷中萬卷涵溟渤
家聲合沓盖九州里第嶙峋表雙闕朅来試吏天南方
驥縶焉能騁所長梅僊脱身東市卒杜老把筆中書堂
傳道淮壖減豺虎政須禮樂事明主之子軒軒霄漢姿
好向春風刷毛羽
還家
黎明呼羸僮拄策渡野水輕嵐翳初日古道步平砥麥
隴黃四出松竹翠相倚人間春告盡巖色秀未已眼入
故鄉明語還親舊喜印非朱買臣金無蘇季子竊笑免
妻弩相過動隣里富貴豈吾謀薄游聊爾耳
暮春宴東園方良翰(喜)有詩入夏追和
要洗襟懷萬斛埃一尊相屬莫遲回顚狂柳絮將春去
排比荷花刺水開懶矣宦情甘冗長拙於句法強追陪
人生行樂須閒健千古朱顔同一頽
道間即事
花枝已盡鶯將老桑葉漸稀蠶欲眠半濕半晴梅雨道
乍寒乍暖麥秋天村壚沽酒誰能擇郵壁題詩盡偶然
方寸怡怡無一事麄裘糲食地行僊
白沙夜聞灘聲
錯認松風萬壑傳又如急雨碎池蓮青燈孤館元無寐
况復溪聲到枕邊
和泉上人
芒鞋踏遍萬山松得得歸來丈室中破裓一身在懸磬
清談對客似撞鍾名家要看驚人舉覓句何須效我窮
春雨地爐分半坐便疑身住古禪叢
題白沙鋪
負郭可無三頃秫蓋頭幸有兩間茅還鄉且盡田家樂
舉世誰非市道交村酒一杯澆磊塊山程數驛更磽嶅
羸驂莫怪歸鞭急心在輕紅荔子梢
送陳應求赴官
莫辭酒且聽歌休被驪駒白玉珂主人勸客終今夕明
日長亭可奈何金風蕭蕭鏖餘熱砌蟲蝍蝍助淒切此
時景物不勝愁况是離人心欲折陳侯陳侯貌巖巖而
俊整才浩浩而清絶有如壺山之萬仞巑岏壽水之千
尋瑩澈青芝赤箭藥籠儲金鐘大鏞廊廟須天生竒才
為時出容易棄擲天南隅君不見馬賓王新豐一逆旅
又不見公孫弘菑川一老儒逢辰立談取卿相至今文
采照天衢廣文官舍雖落莫刀筆不與俗吏俱公餘更
勤五車讀未必不是北門西掖之權輿刺桐古城花欲
燃舊遊人物想依然憑君到彼訪二陸向道故人飽飯
度殘年
送弟(童)士季赴永春
贈君以宣城秋免之穎佩君以嶧山焦尾之琴餞君以
顯父清壺之酒送君以安仁金谷之吟筆傳洙泗之正
印琴彈單父之遺音酒以陶百里醇醲之化詩以寫一
時離别之心門前車馬氣駸駸黃葉飛翻秋正深風雨
對床連夜語江山異地欲分襟憶昔聯名唱行殿一日
聲華九垓遍自知無用甘林泉君亦何為尚州縣君今
未用歎滯留丈夫勲業要晚收信臣千載循吏傳密令
當年褒德侯高才所&KR0681;無全牛民自不冤吏早休倘免
誅求急星火行看寇盜盡鉏耰
西郊步武地春將老矣不能一往朝吉妷今日為
遨頭澁雨大作非惟人心難并止或尼之枕上
得小詩資宋永兄一噱因呈昔遊兄弟速尋舊
盟勿為天公所玩
無復西郊訪綺羅任教佳景去如梭殘杯冷炙何曾夢
亂絮飛花積漸多舉世盡從忙裏過幾人能共醉時歌
不辭作意營春事急雨狂風可奈何
唱和盈軸而燕集未期小詩請廣文兄為遨頭
煩君管領東君手收拾風光尊爼中與作遨頭共春燕
何須擁鼻學秋蟲誰憐老子興不淺自笑窮人詩轉工
趁取身閒酒價賤明年此日又西東
宋永兄一訪青帝而黃婆作惡累日戲作小詩問安
鳴鐘伐鼔南山阿傾城車馬相戞摩萬釭高下照朱碧
百堵往来紛綺羅身入醉鄉頽紅玉月明歸路湛金波
挽君一出卧三日奈此陌上春光何
贈泉守趙表之(令衿)
扁舟昔艤浙江邊曾醉王孫玳瑁筵竹杖芒鞋晚城上
金荷銀燭夜堂前宦遊我輩聊復爾聚散人間亦偶然
誰料天涯今八載青燈相對各華顛
春日宴共樂堂
畫棟朱甍插紫清連山帶水自紆縈閭閻高下魚鱗比
田畝縱横碁局平花發鳥啼春耐事夜闌客散月多情
寸隂自古千金重一笑人間萬慮輕
題瘦牛嶺
自笑年来為食謀扶擕百指過南州時平四野皆青草
此地何曾解瘦牛
謝傅參議彦濟(雱)惠笋用山谷韻
北方九月霜賓盤無生菜嶺南信地暖窮冬竹萌賣君
念庾郎貧蠒栗供庖宰中有歲寒姿真時久不壞前身
渭川侯千畝償宿債珍可配天花賤不數石芥早薤與
晩菘奴僕望賓介文園酒渴餘想不厭姑嘬預恐吹作竹
明日東風噫急須驅兒童傾筐攜采采
題潮陽石塔寺
投檄真成出瘴鄉籃輿漸喜到僧坊長風解事吹江雨
乞與行人五月涼
題師吳堂
夫子賢堯舜老彭嘗竊比郯子及師襄下問曾不耻河
汾一書生自謂聖復起西京投閣士敢與孟軻齒古人
取名廉後人取名侈誰知今人中復見古君子方君帥
南越千載少倫擬燕居㮄師吳一謙具四美隠之經石
門得名一杯水伯始萬事優可但清而已官曹服公德
廉仁革貪鄙民俗陶公淳化厚勝姦宄蠻獠畏公威折
箠制千里老猾憚公明束手敢干紀三城有餘力一堂
仍舊址裘帶自清閒賓僚多燕喜惟昔開元相勲業照
青史胸蟠活國計試手曾向此我公廊廟具勞外亦久
矣尺一趣歸装高蹈廣平軌
西園招陳彦昭同飲
稲粱未飽且紛紛鴻鵠低佪雞鶩羣萬里歸心閩嶠月
十年旅夢瘴溪雲隣諳好事頻賖酒家不全貧肯賣文
未用天涯歎離索一尊滿意說桑枌
秋城晩望
斷續悲笳起麗譙冥冥晩色四山椒隔江人散虚分米
十里津喧蜑趁潮夕照含山心悄愴西風動地鬚飄蕭
低頭自笑微官縳東望滄溟歸路遥
恩平燈夕憶上都舊遊呈座客
千尺鰲山面紫宸豪華曾見夾城春至今魂夢鈞天奏
投老宦遊窮海濱隨分尊罍奉佳客記時燈火照嚴闉
年來大覺歡情減聊與風光作主人
乙亥歲除漁梁村
年來似覺道途熟老去空更歲月煩爆竹一聲鄉夢破
殘燈永夜客愁新雲容山意商量雪柳眼桃腮領略春
想得在家小兒女地爐相對說行人
宋詩鈔卷八十八
