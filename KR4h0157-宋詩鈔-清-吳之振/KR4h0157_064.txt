宋詩鈔卷六十四
内閣中書舍人吳之振編
陸游劍南詩鈔
陸游字務觀越州山陰人十二能詩文蔭補登仕郎
鎻廳薦送第一秦檜孫塤居次檜不說明年試禮部
復置游前列檜顯黜之繇是為所嫉檜死始赴寧德
簿以薦除敕令所刪定官孝宗初遷樞密院編修編
類聖政所檢討官召見賜進士出身尋免去五為州
别駕西泝𤏡道范成大帥蜀為參議官以文字交不
拘體法人譏其放因自號放翁後累遷與祠起知嚴
州再召見曰卿筆力回斡非他人可及同修三朝國
史實錄陞寶章閣待制致仕封渭南伯卒年八十五
詩稾最多以居蜀久不能忘統署其稾曰劔南以見
志孝宗嘗問周必大曰今詩人亦有如唐李白者
乎必大以游對人因呼為小太白劉後村謂近歲詩
人雜博者堆隊仗空疎者窘材料出竒者費摉索縛
律者少變化惟放翁記問足以貫通力量足以驅使
才思足以發越氣魄足以陵暴南渡而下故當為一
大宗吾謂豈惟南渡雖全宋不多得也宋詩大半從
少陵分支故山谷云天下幾人學杜甫誰得其皮與
其骨若放翁者不寧皮骨蓋得其心矣所謂愛君憂
國之誠見乎辭者每飯不忘故其詩浩瀚崒嵂自有
神合嗚呼此其所以為大宗也與
寄酬曾學士學士宛陵先生體比得書云所寓廣陵
僧舍有陸子泉每對之輒奉懷
庭中下午鵲門外傳遠書小印紅屈蟠兩端黃蠟塗開
緘展矮紙滑細疑卵膚首言勞良苦後問逮妻孥中間
勉以仕語意極勤渠字如老瘠竹墨淡行疎疎詩如古
鼎篆可愛不可摹快讀醒人意垢癢逢爬梳細讀味益
長炙轂出膏腴行吟坐卧看廢食至日晡想見落筆時
萬象聽指呼亦知題詩處綠井石髮麤公閒計有客煎
茶置風爐倘公無客時濯纓亦足娛井名本季疵思人
理豈無居然及賤子媿謝恩意殊幾時得從公舊學鋤
荒蕪古文講聲形誤字辨魯魚時時酌井泉露芽奉瓢
盂不知公許否因風報何如
新夏感事
百花過盡綠陰成漠漠爐香睡晩晴病起兼旬疎把酒
山深四月始聞鸎近傳下詔通言路已卜餘年見太平
聖主不忘初政美小儒唯有涕縱横
寄陳魯山(陳時調官都下)
天下無虞國論湥書生端合老山林平生力學所得處
政要如今不動心舊友幾年猶短褐謫官萬里少來音
願公思此寬羈旅静勝炎曦豈易侵
出縣
囱囱薄領不堪論出宿聊寬久客魂稻壠牛行泥活活
埜塘橋壊雨昏昏槿籬護藥纔通徑竹筧分泉自遍村
歸計未成留亦好愁腸不用遶吳門
東陽道中
風欹烏帽送輕寒雨點春衫作碎斑小吏知人當著句
先安筆硯對溪山
東陽觀酴醿
福州正月把離杯已見酴醿壓架開吳地春寒花漸晩
北歸一路摘香來
送杜起莘殿院出守遂寧
羽檄聯翩晝夜馳臣憂顧不在邊陲軍容地密寧當議
陛下恩深不忍欺白簡萬言幾慟哭青編一傳可前知
平生所學今無負未歎還鄉兩髩絲
聞武均州報已復西京
白髮將軍亦壯哉西京昨夜捷書來人心敢作千年計
天意寧知一日回列聖仁恩深雨露中興赦令疾風雷
懸知寒食朝陵使驛路梨花處處開
喜小兒軰到行在
阿綱學書蚓滿幅阿繪學語鸎囀木截竹作馬走不休
小車駕羊聲陸續書窗涴壁誰忍嗔嗁嘑也復可憐人
却思邊馬飲江水敢道春風無戰塵傳聞敵棄兩京走
列城爭為朝廷守從今父子見太平花前飲水勿飲酒
送七兄赴揚州帥幕
初報邊烽照石頭旋聞戎馬集瓜州諸公誰聽芻蕘策
吾軰空懷畎畝憂急雪打窗心共碎危樓望遠涕俱流
豈知今日淮南路亂絮飛花送客舟
村居
富貴功名不擬論且浮舴艋寄煙村生憎快馬隨鞭影
寧作癡人記劔㾗樵牧相諳欲爭席比鄰漸熟約論婚
晨舂夜績吾家舊正要遺風付子孫
盆池
門外江濤湧雪堆埋盆作沼亦何哉兒曹不解渠翁意
新脱風波嶮處來
次韻旡咎别後見寄
平日杯行不解辭長亭况是送君時幾行零落僧窗字
何限流傳樂府詩歸思恰如重醞酒歡情略似欲殘棋
龍蛇飛動無由見坐媿文園屬思遲(詩來彌月乃能和畣故云)
望江道中
吾道非邪來曠野江濤如此去何之起隨鳥鵲初翻後
宿及牛羊欲下時風力漸添帆力健艣聲常雜雁聲悲
晚來又入淮南路紅樹青山合有詩
去年余佐京口遇王嘉叟從張魏公督師過焉魏
公道免相嘉叟亦出守莆陽近辱書報魏公已
葬衡山感歎不已因用所遺拄頰亭詩韻奉寄
河亭挈手共徘徊萬事寧非有數哉黃閣相君三黜去
青雲學士一麾來中原故老知誰在南嶽新丘共此哀
火冷夜窗聽急雪相思時取近書開
自詠示客
衰髮蕭蕭老郡丞洪州又看上元燈羞將枉直分尋尺
寧走東西就斗升吏進飽諳箝紙尾客來苦勸摸牀稜
歸裝漸理知君否笑指廬山古澗藤(廬山僧近寄藤杖甚奇)
上已臨川道中
二月六夜春水生陸子初有臨川行溪深橋斷不得渡
城近卧聞吹角聲三月三日天氣新臨川道中愁殺人
纖纖女手桑葉綠漠漠客舍桐花春平生怕路如怕虎
幽居不省遊城府鶴軀苦瘦坐長饑龜息無聲惟默數
如今自憐還自笑斂版低心事年少儒冠未恨終自誤
刀筆最驚非素料五更欹枕一悽然夢裏扁舟水接天
紅蕖綠芰梅山下白塔朱樓禹廟邊
初夏道中
桑間葚熟麥齊腰鸎語惺惺野雉驕日薄人家晒蠶子
雨餘山客買魚苗豐年隨處俱堪樂行路終然不自聊
獨喜此身強健在又搖團扇著絺蕉
上虞逆旅見舊題歲月感懷
舴艋為家東復西今朝破曉下前溪青山缺處日初上
孤店開時鸎亂啼倦枕不成千里夢壊墻閒覓十年題
漆園傲吏猶非達物我區區豈足齊
夜聞松聲有感
清晨放船落星石大風吹颿如箭激回頭已失廬山雲
却上吳城觀落日夜深龍歸擘祠門入木數寸留爪痕
明朝就視心尚慄腥風卷地雷霆奔歸船買酒特自慰
性命平生驚屢戲固知神怒有定時波紋蹙作魚鱗細
如今衰病卧林坰霜覆茆簷月滿庭松聲驚破三更夢
猶作當時風浪聽(丙戍七月自京口移官豫章冐風濤自星子解舟半日至吳城山小龍廟)
送芮國噐司業
往歲淮邊敵未歸諸生合疏論危機人材衰靡方當慮
士氣崢嶸未可非萬事不如公論久諸賢莫與衆心違
還朝此叚宜先及豈獨遺經賴發揮
晩泊
半世無歸似轉蓬今年作夢到巴東身遊萬死一生地
路入千峰百嶂中鄰舫有時來乞火叢祠無處不祈風
晩潮又泊淮南岸落日啼鴉戍堞空
雨中泊趙屯有感
歸燕羈鴻共斷魂荻花楓葉泊孤村風吹暗浪重添纜
雨送新寒半掩門魚市人煙横慘淡龍祠簫鼓閙黃昏
此身且健無餘恨行路雖難莫更論
黃州
局促常悲類楚囚遷流還歎學齊優江聲不盡英雄恨
天意無私草木秋萬里羈愁添白髮一帆寒日過黃州
君看赤壁終陳跡生子何須似仲謀
石首縣雨中繫舟戲作短歌
庚寅去吳西適楚秋晩孤舟泊江渚荒林月黑虎欲行
古道人稀鬼相語鬼語亦如人語悲楚國繁華非昔時
章華臺前小家住茆屋雨漏秋風吹悲哉秦人真虎狼
欺侮六國囚侯王亦知廢興古來有但恨不見秦先亡
開窗酹汝一杯酒等為亡國秦更醜驪山冢破已千年
至今過者無傷憐
初寒
船尾寒風不滿旗江邊叢祠常揜扉行人畏虎少晨起
舟子捕魚多夜歸茆葉翻翻帶宿雨葦花漠漠弄斜暉
傷心到處聞碪杵九月今年未授衣
水亭有懷
漁村把酒對丹楓水驛憑軒送去鴻道路半年行不到
江山萬里看無窮故人草詔九天上老子題詩三峽中
笑謂毛錐可無恨書生處處與卿同
將離江陵
莫莫過渡頭旦旦走隄上舟人與關吏見熟識顔狀癡
頑久不去常恐遭誚讓昨日倒檣干今日聯百丈買薪
備雨雪儲米滿瓶盎明當遂去此障袂先側望即今孟
冬月波濤幸非壯潦收出竒石霧卷見叠嶂地嶮多﨑
嶇峽束少平曠從來樂山水臨老愈跌宕皇天憐其狂
擇地令自放山花白似雪江水綠於釀竹枝本楚些妙
句寄悽愴何當出清詩千古續遺唱
滄灘
百夫正讙助鳴艣舟中對面不得語須臾人散寂無譁
惟聞百丈轉兩車嘔嘔啞啞車轉急舟人已在沙際立
霧斂蘆村落照紅雨餘漁舍炊煙溼故鄉回首已千山
上峽初經第一灘少年亦慕宦遊樂投老方知行路難
黃牛峽廟
三峽束江流崖谷互吐納黃牛不負重雲表恣蹴蹋吳
船與蜀舸有請神必答誰憐馬遭刖百歲創未合柂師
浪犇走烹彘陳酒榼紛然餕神餘羹䏑爭嘬嚃空庭多
落葉日莫聲颯颯竒文粲可辨高古篆籕雜村女賣秋
茶簪花髻鬟匝襁兒著背上帖妥若在榻山寒雪欲下
虎出門早闔我行忽至此臨風久嗚唈
巴東令廨白雲亭
寇公壯歲落巴蠻得意孤亭縹緲間常倚曲闌貪看水
不安四壁怕遮山遺民雖盡猶能說老令初來亦愛閒
正使官清貧至骨未妨留客聽潺潺
瞿唐行
四月欲盡五月來峽中水漲何雄哉浪花高飛暑路雪
灘石怒轉晴天雷千艘萬舸不敢過篙工柂師心膽破
人人陰拱待勢衰誰敢輕行犯竒禍一朝時去不自由
山腹空有沙㾗留君不見陸子歲莫來䕫州瞿唐峽水
平如油
山寺
籃輿送客過江村小寺無人半掩門古佛負牆塵漠漠
孤燈照殿雨昏昏喜投禪榻聊尋夢嬾為啼猿更斷魂
要識人間盛衰理岸沙君看去年痕(峽漲時水高數十丈至冬盡落)
寒食
峽雲烘日欲成霞瀼水生紋淺見沙又向蠻方作寒食
強持巵酒對梨花身如巢燕年年客心羡游僧處處家
賴有春風能領略一生相伴遍天涯
風雨中望峽口諸山竒甚戲作短歌
白鹽赤甲天下雄拔地突兀摩蒼穹凛然猛士撫長劔
空有豪健無雍容不令氣象少渟滀常恨天地無全功
今朝忽悟始歎息妙處元在煙雨中太陰殺氣横慘淡
元化變態含空濛正如竒材遇事見平日乃與常人同
安得朱樓高百尺看此疾雨吹横風
久病灼艾後獨卧有感
白帝城高暮柝傳幽窗搔首意蕭然江邊雲溼初横雁
牆下桐疎不庇蟬計出火攻傷老病卧聞鳶墮歎蠻煙
諸賢好試平戎策歛退無心競著鞭
小市
小市門前沙作隄杏花雖落不霑泥客心尚壯身先老
江水方東我獨西暫憩軒窗仍汛掃遠遊書劔亦提㩦
子規應笑飄零慣故傍茆簷盡意啼
蟠龍瀑布
遠望紛珠纓近觀轉雷霆人言水出竒意使行人驚人
驚我何得定非水之情水亦有何情因物以賦形處高
勢趨下豈樂與石爭退之亦隘人強言不平鳴古來賢
逹士初亦願躬耕意氣或感激邂逅成功名
馬上
殘年流轉似萍根馬上傷春易斷魂烘煖花無經日蕊
漲深水過去年痕迷行每問樵夫路投宿時敲竹寺門
不信太平元有象牛羊點點散煙村
鄰水延福寺早行
化蝶方酣枕聞鷄又著鞭亂山徐吐日積水遠生煙流
泊真衰矣登臨獨惘然桃花應笑客無酒到愁邊(酒偶盡市)
(酟不可飲)
岳池農家
春深農家耕未足原頭叱叱兩黃犢泥融無塊水初渾
雨細有痕秧正綠綠秧分時風日美時平未有差科起
買花西舍喜成婚持酒東鄰賀生子誰言農家不入時
小姑畫得城中眉一雙素手無人識空村相喚看繅絲
農家農家樂復樂不比市朝爭奪惡宦游所得真幾何
我已三年廢東作
果州驛
驛前官路堠纍纍歎息何時送我歸池館鸎花春漸老
窗扉燈火夜相依孤鸞怯舞愁窺鏡老馬貪行強受鞿
到處風塵常撲面豈惟京洛化人衣
聞杜鵑戲作
半世羇游厭路岐憑鞍日日數歸期勞君樹上叮嚀語
似勸飢人食肉糜
老君洞(有石刻載唐明皇幸蜀見老君於此)
丹鳳樓頭語未終﨑嶇蜀道復相逢太清宮闕俱煨燼
豈亦南來避賊鋒
簡章德茂
殊方邂逅豈無緣世事多乖復悵然造物無情吾軰老
古人不死此心傳冷雲黯黯朝横棧紅葉蕭蕭夜滿船
箇裏約君同著句不應輸與灞橋邊
太息(宿青山鋪作)
太息重太息吾行無終極冰霜迫殘歲鳥獸號落日秋
砧滿孤村枯葉擁破驛白頭鄉萬里墮此虎豹宅道邊
新食人膏血染草棘平生鐵石心忘家思報國即今冒
九死家國兩無益中原久喪亂志士淚横臆切勿輕書
生上馬能擊賊
凄凄復凄凄山路窮攀躋僕病卧草間馬困聲酸嘶脱
兔截道犇窮狖上樹啼崩湍一何哀下落萬仞谿昏黑
投孤戍洗我衣上泥下愚不可遷大惑終身迷仕宦十
五年曾不飽糠粞客路少睡眠月白聞號鷄欲行且復
止虎來茆葉低
閬中作
挽住征衣為濯塵閬州亝釀絶芳醇鸎花舊識非生客
山水曾遊是故人遨樂無時冠巴蜀語音漸正帶咸秦
平生䞉有尋梅債作意城南看小春
赴成都泛舟自三泉至益昌謀以明年下三峽
詩酒清狂二十年又摩病眼看西川心如老驥常千里
身似春蠶已再眠莫雪烏奴停醉帽秋風白帝放歸船
飄零自是關天命錯被人呼作地仙
雪晴行益昌道中頗有春意
杜陵雁下歲將殘疋馬西遊雪擁關顦顇敢忘雙闕路
淹遲遍看兩川山春回柳眼梅鬚裏愁在鞭絲帽影間
安得黃金成大藥為人千載駐頽顔
綿州魏成縣驛有羅江東詩云芳草有情皆礙馬
好雲無處不遮樓戲用其韻
老夫乘興忽西遊遠跨秦吳萬里秋尊酒登臨遍山寺
歌辭散落滿江樓孤城木葉蕭蕭下古驛灘聲㶁㶁流
未許詩人誇此地茂林修竹憶吾州
晩春書懷
老客天涯心尚孩惜春直欲挽春回長繩縱繫斜陽住
右手難移故國來暑近蚊雷先隱轔雨前螘垤正崔嵬
茹芝却粒終無術萬事惟須付一杯
晩登望雲
一出修門又十年輩流多已珥金蟬衰如蠧葉秋先覺
愁似鰥魚夜不眠輦路疎槐迎駕處苑城殘日泛湖天
君恩未報身今老徙倚危樓一泫然
醉中感懷
早歲君王記姓名只今顦顇客邊城青山猶是鵷行舊
白髮新從劔外生古戍旌旗秋慘淡高城刁斗夜分明
壯心未許全消盡醉聽檀槽出塞聲
晚雨
蕭瑟度横塘霏微映繚牆壓低塵不動灑急土生香聲
入楸梧碎清分枕簟涼回頭忽陳迹簷角挂斜陽
社日
百糓登場酒滿巵神林簫鼔晚清悲蟬依疎柳長言處
燕委空巢大去時幼學已忘那用忌(鄉俗小兒女社日忌習業)微聾
自樂不須醫(古謂社酒治聾)傷心故里雞豚集父老逢迎正見
思
寒夜遣懷
臨觴本不飲憂多自成醉四方行萬里不見埋憂地憶
昔入京都寶馬搖香鬃酣飲青樓夜歌聲在半空去日
不可挽華髮忽垂領娟娟峨眉月相對作凄冷月落照
空床不寐聽寒螿早知憂隨人何用去故鄉
登樓
從來好境遍人間無奈勞生自欠閒江近時時吹白雨
樓高面面看青山歌聲哀怨傳三峽行色凄凉帶百蠻
(嘉陽近諸蠻)流落愛君心未巳夢魂猶綴紫宸班
西園
半掩朱門蘚徑斜翠屏繡谷忽谽谺高高下下天成景
密密疎疎自在花江近夕陽迎宿鷺林昏殘角促歸鴉
吾舟已繫津南岸喚客猶能一笑譁
得韓无咎書寄使北時宴東都驛中所作小闋
大梁二月杏花開錦衣公子乘傳來桐陰滿地掃不得
金轡玲瓏上源驛上源驛中搥画鼔南人作客北人主
舞女不記宣和粧廬兒盡能女真語書來寄我宴時詩
歸鬢知添幾縷絲有志未須深感慨築城會據拂雲祠
(唐中受降城在拂雲祠)
曉坐
低枕孤衾夜氣存披衣起坐默忘言缾花力盡無風墮
爐火灰深到曉温空槖時時聞鼠齧小窗一一送鴉翻
悠然忽記幽居日下榻先開水際門
十二月初一日得梅一枝絶竒戲作長句今年於
是四賦此花矣
高標已壓萬花羣尚恐嬌春習氣存月兔擣霜供換骨
湘娥鼓瑟為招魂孤城小驛初飛雪斷角殘鐘半掩門
盡意端相終有恨夜寒皴玉倩誰温
快晴
地闊天開斗柄回今朝紅日遍池臺新陽蘇醒春前柳
輕暖醫治雪後梅瓦屋螺青披霧出錦江鴨綠抱山來
衰翁也逐兒童喜旋撥文書近酒杯
春愁曲(客話成都戲作)
虙羲至今三十餘萬歲春愁歲歲常相似外大瀛海環
九洲無有一洲無此愁我願無愁但歡樂朱顔綠髩常
如昨金丹九轉徒可聞玉兔千年空擣藥蜀姬雙鬟婭
姹嬌醉看恐是海棠妖世間無處無愁到底事難過萬
里橋
遊修覺寺
上盡蒼崖百級梯詩囊香椀手親㩦山從飛鳥行邊出
天向平蕪盡處低花落忽驚春事晩樓高&KR1233;覺客魂迷
興闌掃榻禪房卧清夢還應到剡溪
雨後集湖上
野水交流自滿畦芳池新漲恰平堤花藏密葉多時在
鸎占高枝盡日啼繡袂寶帬催結束金樽翠杓共提㩦
白頭自喜能狂在笑襞蠻牋落醉題
慈雲院東閣小憩
横閣院東偏翛然拂榻眠香濃煙穗直茶嫩乳花圓巖
倚團團桂筒分細細泉憑誰為題版牓作小壺天
病後暑雨書懷
髮毛蕭颯疾初平雲物輪囷氣未清水漲小亭無路到
雨多幽草上牆生窗昏頓減讐書課屋老時聞墮瓦聲
止酒亡聊還自笑少年豪飲似長鯨
怡齋
東湖仲夏草樹荒屋古無人亭午涼萱房微呀不見日
筍籜自解時吹香野藤蟠屈入窗罅溼菌扶疎生屋梁
跨溝數椽最幽翳漲水及檻雨敗牆靜涵青蘋舞藻荇
閒立白鷺浮鴛鴦芙蕖雖瘦亦瀰漫照眼翠蓋遮紅粧
水紋珍簟欲卷却團團素扇嬾復將天風忽送㙮鈴語
喚覺清夢遊瀟湘
寓驛舍(予三至成都皆館于是)
閒坊古驛掩朱扉又憩空堂綻客衣九萬里中鯤自化
一千年外鶴仍歸遶庭數竹饒新筍解帶量松長舊圍
惟有壁間詩句在暗塵殘墨兩依依
宴西樓
西樓遺迹尚豪雄錦繡笙簫在半空萬里因循成久客
一年容易又秋風燭光低映珠簾麗酒暈徐添玉頰紅
歸路迎涼更堪愛摩訶池上月方中
江瀆池醉歸馬上作
久住西州似宿緣笙歌叢裏著華顛每嗟相見多生客
却憶初來尚少年迎馬綠楊爭拂帽滿街丹荔不論錢
浮生何處非羈旅休問東吳萬里船
醉書
似閒有俸錢似仕無簿書似長免事仕似屬非走趨病
能加餐飯老與酒不疎婆娑東湖上幽曠足自娛時時
喚客醉小閣臨紅蕖釣魚斫銀絲擘荔見玉膚檀槽列
四十遺聲傳故都豈惟豪兩川自足誇東吳但恨詩不
進榛荒失耘鋤何當掃纖艷傑作追黃初
東園晚步
久客天涯憶故園彊名官寺只衡門秋桐蠧遍無全葉
古柳吹斜出半根痛飲每思尊酒窄微官空羡布衣尊
何時定下三巴去思卧孤舟聽斷猿
太平花(花出劔南似桃四出千百包駢萃成朵天聖中獻至京師仁宗賜名太平花)
扶牀踉蹡出京華頭白車書未一家宵旰至今勞聖主
淚痕空對太平花
秋色
一叚凄涼傍酒杯中年剩作楚囚哀迢迢似伴明河出
慘慘如隨落照來客路半生常淚眼鄉關萬里更危臺
蓼汀荻浦江南岸自入秋來夢幾回
秋聲
蕭騷拂樹過中庭何處人間有此聲漲水雨餘晨放閘
騎兵戰罷夜還營閒憑曲几聽雖久彊撫哀弦寫不成
暑退涼生君勿喜一年光景又崢嶸
龍眠畫馬
國家一從失西陲年年買馬西南夷瘴鄉所産非權竒
邊頭歲入幾番(一作數)皮崔嵬瘦骨帶火印離立欲不禁
風吹圉人太僕空列位龍媒汗血來何時李公太平官
京師立仗慣見渥洼姿斷縑歲久墨色暗逸氣尚若不
可羈賞竒好古自一癖感事憂國空餘悲嗚呼安得毛
骨若此三千疋銜枚夜度桑乾磧
秋夜池上作
短髮颼颼病骨輕臨池閒看露荷傾月明何與浮雲事
正向圓時故故生
夜食炒栗有感(漏舍待朝朝士往往食此)
齒根浮動歎吾衰山栗炮燔療夜飢喚起少年京輦夢
和寧門外早朝時
晩登横溪閣
樓鼓聲中日又斜憑高愈覺在天涯空桑客土生秋草
野渡虚舟集晩鴉瘴霧不開連六詔俚歌相答帶三巴
故鄉可望應添淚莫恨雲山萬疊遮
犖确坡頭笻竹枝西臨村路立多時賣蔬近市還家早
煮井人忙下麥遲(榮多鹽井秋冬收薪茅最急)病客情懷常怯酒山
城老景盡供詩晩來試問愁多少只許高樓横笛吹
自唐安徙家來和義出城迎之馬上作
身如林下僧處處常寄包家如梁上燕歲歲旋作巢豈
惟人所憐顧影每自嘲眼看佳山水不得結把茅造物
困豪傑如視餓虎哮要令出精神感激使呌呶頗思投
筆去走馬盤雲旓三更冐急雪大戰梁楚郊
花時遍遊諸家園
看花南陌復東阡曉露初乾日正妍走馬碧鷄坊裏去
市人喚作海棠顛
為愛名花抵死狂只愁風日損紅芳綠章夜奏通明殿
乞借春陰護海棠
翩翩馬上帽簷斜盡日尋春不到家偏愛張園好風景
半天高柳卧溪花
花陰掃地置清尊爛醉歸時夜已分欲睡未成欹倦枕
輪囷帳底見紅雲
宣華無樹著啼鸎惟有摩訶春水生故老能言當日事
直將宫錦裹宫城
絲絲紅萼弄春柔不似疎梅只慣愁常恐夜寒花索寞
錦茵銀燭按涼州
春寒連日不出
海棠花入燕泥乾梅子枝頭已帶酸老去嬾尋年少夢
春分不減社前寒著書敢望垂千載嗜酒猶須隱一官
正是閒時無客過小庭斜日倚闌干
馬上偶成
城南城北紫遊韁盡日閒行看似忙刺水離離葛葉短
連村漠漠豆花香夕陽有信催殘角春草無情上繚牆
我亦人間倦遊者長吟聊復愴興亡
夜宴
酒浪搖春不受寒燭花垂燼忽堆盤山川路邈人將老
絲管聲遒夜向闌四海交朋更聚散百年光景雜悲歡
自憐病眼猶明在更把名花半醉看(是夕得范希元家晩海棠數枝繁麗)
(一城所無)
錦亭
天公為我齒頰計遣飫黃甘與丹荔又憐狂眼老更狂
令看廣陵芍藥蜀海棠周行萬里逐所樂天公於我元
不薄貴人不出長安城寶帶華纓眞汝縛樂哉今從石
湖公大度不計聾丞聾夜宴新亭海棠底紅雲倒吸玻
璃鍾琵琶弦繁腰鼓急盤鳳舞衫香霧溼春醪凸盞燭
光搖素月中天花影立遊人如雲環玉帳詩未落紙先
傳唱此邦句律方一新鳳閣舍人今有樣
雨
映空初作繭絲微掠地俄成箭鏃飛紙帳光遲饒曉夢
銅鑪香潤覆春衣池魚鱍鱍隨溝出梁燕翩翩接翅歸
惟有落花吹不去數枝紅溼自相依
春殘
石鏡山前送落暉春殘回首倍依依時平壯士無功老
鄉遠征人有夢歸苜蓿苗侵官道合蕪菁花入麥畦稀
倦游自笑摧頽甚誰記飛鷹醉打圍
小飲房園
宦遊到處即忘家况得閒身管物華疎索故人緣病酒
折除厚禄為看花泥新高棟初巢燕萍匝荒池已集蛙
斟酌人生要行樂燈前起舞落烏紗
卜居
歷盡人間行路難老來要覓數年閒供家米少因添鶴
買宅錢多為見山池面紋生風細細花根土潤雨斑斑
借舂乞火依鄰里剰釀村醪約往還
小疾謝客
小疾深居不喚醫消搖更覺勝平時癡人未害看周易
名士真須讀楚辭綠徑風斜花片片畫廊人靜雨絲絲
晩來頓覺清羸甚自置篝爐煑粟糜
過野人家有感
縱轡江臯送夕暉誰家井臼映荆扉隔籬犬吠窺人過
滿箔蠶飢待葉歸(吳人直謂桑曰葉)世態十年看爛熟家山萬
里夢依稀躬耕本是英雄事老死南陽未必非
閒中偶題
楚澤巴山歲歲忙今年睡足向禪房只知閒味如茶永
不放羈愁似草長架上漢書那復看牀頭周易亦相忘
客來拈起清談麈且破西窗半篆香
久矣雲衢斂羽翰退飛更覺一枝安七千里外新閒客
十五年前舊史官花底清歌春載酒江邊明月夜投竿
癡頑直為多更事莫怪胸懷抵死寬
晩過五門
五門路四月乳鴉啼綠樹閒遊但喜日初長薄暑始知
春已去樓頭風高舞雙旗畫角聲中日還莫馬蹄特特
無斷時老盡行人路如故
月下醉題
黃鵠飛鳴未免飢此身自笑欲何之閉門種菜英雄老
彈鋏思魚富貴遲生擬入山隨李廣死當穿冢近要離
一樽彊醉南樓月感慨長吟恐過悲
和范待制秋興
策策桐飄已半空啼螿漸覺近房櫳一生不作牛衣泣
萬事從渠馬耳風名姓已甘黃紙外光陰全付綠尊中
門前剝啄誰相覓賀我今年號放翁
睡臉餘痕印枕紋秋衾微潤覆爐&KR1898;井桐搖落先霜盡
衣杵凄涼帶月聞佛屋沙燈明小像經奩魚蠧蝕真文
身如病驥惟思卧誰許能空萬馬羣
春愁
春愁茫茫塞天地我行未到愁先至滿眼如雲忽復生
尋人似瘧何由避客來勸我飛觥籌我笑謂客君罷休
醉自醉倒愁自愁愁與酒如風馬牛
關山月
和戎詔下十五年將軍不戰空臨邊朱門沉沉按歌舞
廐馬肥死弓斷弦戍樓刁斗催落月三十從軍今白髮
笛裏誰知壯士心沙頭空照征人骨中原干戈古亦聞
豈有逆天傳子孫遺民忍死望恢復幾處今宵垂淚痕
和范舍人書懷
歲月如犇不可遮即今楊柳已藏鴉客中常欠尊中酒
馬上時看檐上花末路凄涼老巴蜀少年豪舉動京華
天魔久矣先成佛多病維摩尚在家
幽居
殊方飄泊向誰論小住僧廬亦所欣得飽罷揮求米帖
愛眼新著毁茶文摘蔬籃小霑清露斸藥鉏輕帶溼雲
從此生涯足幽事宦遊虚用半生勤
浣溪女(一作浣花女)
江頭女兒雙髻丫常隨阿母供桑麻當戶夜織聲咿啞
地爐豆䕸煎土茶長成嫁與東西家柴門相對不上車
青裙竹笥何所嗟插髻燁&KR0974;牽牛花城中妖姝臉如霞
爭嫁官人慕高華青驪一出天之涯年年傷春抱琵琶
悲秋
一抛蓑笠雪溪舟八載涼州復益州纔破繁華海棠夢
又驚搖落井梧秋曉班無復趨行殿晩境惟思老寢丘
病肺經旬疎酒盞愁來惟是上南樓
雨中山行至松風亭忽澄霽
煙雨千峰擁髻鬟忽看青嶂白雲間卷藏破墨營丘筆
却展將軍著色山
秋興
成都城中秋夜長燈籠蠟紙明空堂高梧月白繞飛鵲
衰草露溼啼寒螿堂上書生讀書罷欲眠未眠偏斷腸
起行百匝幾歎息一夕綠髮成秋霜中原日月用新歷
幽州老人著柘黃滎河溫洛底處所可使長作旃裘鄉
百金戰袍鵰鶻盤三尺劔鋒霜雪寒一朝出塞君試看
旦發寶鷄莫長安
暇日行城上同行追不能及
疾步登城殊未衰欣然一笑擲笻枝正當閒似白鷗處
不減健如黃犢時秋野煙雲横慘淡莫天樓閣倚參差
高吟醉舞忘歸去乞與丹青畫怪竒
江樓醉中作
淋漓百榼宴江樓秉燭揮毫氣尚遒天上但聞星主酒
人間寧有地埋憂生希李廣名飛將死慕劉伶贈醉矦
戲語佳人頻一笑錦城已是六年留(退之詩云越女一笑三年留)
曳策(遊房園作)
慈竹蕭森拱廢臺醉歸曳策一徘徊紛紛落日牛羊下
黯黯長空霰雪來三峽猿催清淚落兩京梅傍戰塵開
客懷已是凄涼甚更聽城頭畫角哀
謁漢昭烈惠陵及諸葛公祠宇
雨止風益豪雪作雲不動凄涼漢陵廟衰草卧翁仲畫
妓空笙竽土馬闕羈鞚壤沃黃犢耕柏密幽鳥哢尚想
忠武公身任社稷重整整渭上營氣已無岐雍少須天
意定破賊寧患衆興亡信有數星隕事可痛陵邊四五
家茆竹居接棟手皸紙上箔(居民皆以造紙為業)醅熟酒鳴甕雖
嗟生理微亦足逭飢凍劉葛固雄傑閱世均一夢論高
常近迂才大本難用九原不可作再拜臨風慟
遠遊
遠遊行復歲華新嬾學劉郎問大鈞一點不蒙稽古力
十分合作卧雲身苦寒與酒頓僧價小雨為梅先辟塵
擬佩一壺江路去花邊醉墮白綸巾
簡譚德稱
幼輿骨相稱山巖自要閒遊不避䜛錦里先生為老伴
玉霄散吏是頭銜探春苑路花篸帽看月江樓酒滿衫
惟恨題詩無逸氣媿君陣馬與風颿
閒意
柴門雖設不曾開為怕行人損綠苔妍日漸催春意動
好風時捲市聲來學經妻問生疎字嘗酒兒斟瀲灧杯
安得小園寬半畝黃梅綠李一時裁
南定樓遇急雨
行遍梁州到益州今年又作度瀘遊江山重複爭供眼
風雨縱横亂入樓人語朱離逢峒獠棹歌欸乃下吳舟
天涯住穩歸心嬾登覽茫然却欲愁
漁翁
江頭漁家結茆廬青山當門画不如江煙淡淡雨疎疎
老翁破浪行捕魚恨渠生來不讀書江山如此一句無
我亦衰遲慙筆力共對江山三歎息
龍興寺吊少陵先生寓居
中原艸艸失承平戍火邊塵到兩京扈蹕老臣身萬里
天寒來此聽江聲(以少陵詩考之蓋以秋冬間寓此州也寺門聞江聲甚壯)
楚城
江上荒城猿鳥悲隔江便是屈原祠一千五百年間事
只有灘聲似舊時
出遊
萬里﨑嶇蜀道歸荆州非復壯遊時行吟自怪詩情减
坐睡人驚酒量衰卷地風號雲夢澤黏天艸映伏波祠
一枝藤杖平生事擊鼓開帆未恨遲
初發荆州
淋漓牛酒起檣干健艣飛如插羽翰破浪乘風千里快
開頭繫鼔萬人看鵲聲不斷朝陽出旗脚微舒宿雨乾
堪笑塵埃洛陽客素衣如墨據征鞍
泊公安縣
秦關蜀道何遼哉公安渡頭今始回無窮江水與天接
不斷海風吹月來船窗簾捲螢火閙沙渚露下蘋花開
少年許國忽衰老心折柁樓長(一作聞)笛哀
舟中偶書
老子西遊萬里回江行長夏亦佳哉晝眠初起報茶熟
宿酒半醒聞雨來漢口船開催疊鼓淮南帆落亞高桅
四方本是丈夫事白首自憐心未灰
舟行蘄黃間雨霽得便風有感
天青雲白十分晴帆飽舟輕盡日行江底魚龍貪晝睡
淮南艸木借秋聲好山縹緲何由住華髮蕭條只自驚
莫怪時人笑疎嬾宦情元不似詩情
六月十四日宿東林寺
看盡江湖千萬峰不嫌雲夢芥吾胸戲招西塞山前月
來聽東林寺裏鐘遠客豈知今再到老僧能記昔相逢
虚窗熟睡誰驚覺野碓無人夜自舂
登賞心亭
蜀棧秦關歲月遒今年乘興却東遊全家穩下黃牛峽
半醉來尋白鷺洲黯黯江雲瓜步雨蕭蕭木葉石城秋
孤臣老抱憂時意欲請遷都涕已流
將至京口
卧聽金山古寺鐘三巴昨夢已成空船頭坎坎回帆鼓
旗尾舒舒下水風城角危樓晴靄碧林間雙㙮夕陽紅
銅瓶愁汲中&KR0893;水不見茶山九十翁(頃在京口嘗取中&KR0893;水寄曾文清公)
沂谿
射的峰前禹廟東短篷三扇卧衰翁閒㩦清聖濁賢酒
重試朝南莫北風水落痕留紅蓼節雨來聲滿綠蒲叢
衝煙莫作匆匆去擬看溪丁下釣筒
歸雲門
萬里歸來値歲豐解裝鄉墅樂無窮甑炊飽雨湖菱紫
篾絡迎霜野柿紅壊壁塵埃尋醉墨孤燈餅餌對鄰翁
微官行矣閩山去又寄千巖夢想中
題齋壁
葺得湖邊屋數椽茆齋低小竹窗妍墟煙寂歷歸村路
山色蒼寒釀雪天性嬾杯盤常偶爾地偏鷄犬亦翛然
早知栗里多幽事虚走人間四十年
吾廬
吾廬雖小亦佳哉新作柴門斸綠苔柱杖每闌歸鶴入
釣船時帶夕陽來墟煙隔水霏霏合籬菊凌霜續續開
千里安期那可得笑呼鄰父共傳杯
自雲門之陶山肩輿者失道行亂山中有茅舍小
塘極幽邃求見主人不可意其隱者也
陂池幽處有茅堂井臼蕭條草樹荒小鴨怯波時聚散
病蔬傷蠧半青黃兒童衝雨收魚網婢子聞鐘上佛香
我亦莫年思屏跡數椽何計得連牆
冬夜聽雨戲作
少年交友盡豪英妙理時時得細評老去同參惟夜雨
焚香卧聽画簷聲
遶簷點滴如琴筑支枕幽齋聽始竒憶在錦城歌吹海
七年夜雨不曾知
梅花絶句
濯錦江邊憶舊遊纏頭百萬醉青樓如今莫索梅花笑
古驛燈前各自愁
蜀王小苑舊池臺江北江南萬樹梅只怪朝來歌吹閙
園官已報五分開(成都合江園蓋故蜀别苑梅最盛自初開監官日報府報至開五分則府)
(主來晏遊人亦競集)
探春歲歲在天涯醉裏題詩字半斜今日谿頭還小飲
冷官不禁看梅花
池館登臨雪半消梅花與我兩無聊青羊宫裏應如舊
腸斷春風萬里橋
客思
裘馬平生喜遠遊莫年顦顇向南州文書與睡中分日
衰病和愁總怕秋無復雪郊看射虎但思煙浦聽呼牛
還家誰道無餘俸倒槖猶堪買釣舟
初秋夢故山覺而有作
昔我東歸時父老迎船頭開篷相勞苦怪我頷雪稠故
山何負君且作數月留豈知席未煖疋馬來南州蠻花
四時紅瘴霧日夜浮歸哉不可遲勿與婦子謀
杜宇真吾交勸去恨不速忠告輸肝肺厚意均骨肉陋
哉鷓鴣語揣我貧念禄竹雞更鄙淺泥淖憂車軸秋風
嚴瀨清春雨戴溪綠行矣勿復疑照影巾一幅
追感梁益舊遊有作
西遊萬里倚朱顔肯放尊前一笑慳蜀苑妓圍欺夜雪
梁州獵火滿秋山晩途忽墮塵埃裏樂事渾疑夢寐間
浮世變遷君勿歎劇談猶是詫鄉關
聞雁
過盡梅花把酒稀&KR1898;籠香冷換春衣秦關漢苑無消息
又在江南送雁歸
登擬峴臺
層臺縹緲壓城闉倚杖來觀浩蕩春放盡尊前千里目
洗空衣上十年塵縈迴水抱中和氣平遠山如醞籍人
更喜機心無復在沙邊鷗鷺亦相親
雨中遣懷
病中草草度年華睡起怱怱日易斜抵死愁禁千斛酒
薄情雨送一城花鏡湖煙水搖朱舫錦里香塵走鈿車
此夢即今都打破不妨寂寞住天涯
三月二十一日作
蹴踘牆東一市譁鞦韆樓外兩旗斜及時小雨放桐葉
無賴餘寒開棟花明月吹笙思蜀苑軟塵騎馬夢京華
懽情減盡朱顔改節物催人只自嗟
五月十一日夜且半夢從大駕親征盡復漢唐故
地見城邑人物繁麗云西涼府也喜甚馬上作
長句未終篇而覺乃足成之
天寶胡兵陷兩京北庭安西無漢營五百年間置不問
聖主下詔初親征熊羆百萬從鑾駕故地不勞傳檄下
築城絶塞進新圖排仗行宫宣大赦岡巒極目漢山川
文書初用淳熙年駕前六軍錯錦繡秋風鼔角聲滿天
苜蓿峰前盡亭障平安火在交河上涼州女兒滿高樓
梳頭已學京都樣
長歌行
燕燕尾涎涎横穿乞巧樓低入吹笙院鴨鴨觜唼唼朝
浮杜若洲莫宿蘆花夾嗟爾自適天地間將儔命侶意
甚閒我今獨何為一笑乃爾慳世上悲歡亦偶然何時
爛醉錦江邊人歸華表三千歲春入箜篌十四絃
送客城西
倦客憑鞍半醉醒秋光滿眼歎頽齡日斜野渡放船小
風急漁村攤網腥客思不堪聞斷雁詩情彊半在郵亭
歸來更恨城笳咽烟火昏昏獨掩屏
休日
賜休暫許養衰殘靜院翛然晝掩關釀酒移花調護悶
弄琴洗硯破除閒與人多忤讒消骨報國無功愧滿顔
一寸歸心向誰說小屏依約剡中山
新釀熟小酌索笑亭
新酒黃如脱殼鵝小園持盞暫婆娑文章不進技止此
仕宦忘歸人謂何宿業簿書昏病眼夢遊煙雨溼漁蓑
醉中笑向兒童說白髮今年添幾多
豐城高安之間憩民家景趣幽邃為之慨然懷歸
數家聚雲根細路入叢薄濺濺石渠水來往一略彴有
無鄰里通笑語婦子樂濁醪時相就青蔬缺鹽酪日莫
歸閉門績火星煜爚先期畢租税老不入城郭嗟予獨
何事早插紅塵脚故山未成歸悵望有餘怍
北窗
九陌黃塵早莫忙幽人自愛北窗涼清吟微變舊詩律
細字閒鈔新酒方艸木扶疎春已去琴書蕭散日初長
破羌臨罷榰頤久又破銅匜半篆香
西村醉歸
俠氣崢嶸蓋九州一生常恥為身謀酒寧剩欠尋常債
劔不虚施細碎讎(見孟東野詩)岐路凋零白羽箭風霜破弊
黑貂裘陽狂自是英豪事村市歸來醉跨牛
醉中登避俗臺
半醉行歌上古臺脱巾散髮謝氛埃但知禮豈為吾設
莫管客從何處來剡曲煙波菱蔓骨聊溪風露藕花開
老來世事渾成嬾一櫂幽尋未擬回
病中夜興
病瘧秋來久未平艸堂遙夜不勝清疾風遞響驚林葉
列宿收芒避月明百計不能逃白髮一生堪笑役虚名
釣車且作桐江夢莫念安西萬里行
霜天晚興
薄霜門巷不勝清小立湖邊夕照明紅顆帶芒收晚稻
綠苞和葉摘新橙閒評琴價留僧話靜聽松聲領鶴行
壯志消磨渾欲盡西風莫動玉關情
杜門
寂寞山湥處崢嶸歲莫時燒灰除菜蝗(讀如横字去聲)送芋謝
牛醫筧水晨澆藥燈窗夜覆棋杜門君勿怪遲莫少新
知
忽忽
忽忽復悠悠頻驚歲月遒若無船貯酒將奈斛量愁列
炬燕宫夜(成都故蜀時燕王宮今屬張氏海棠為一城之冠)呼鷹漢廟秋(南鄭漢高)
(帝廟予從戎時多獵其下)凋年莫多感夢境付滄洲
冬夜不寐至四鼔起作此詩
秦吳萬里車轍遍重到故鄉如隔生歲晩酒邊身老大
夜闌枕畔書縱横殘燈無熖穴鼠出槁葉有聲村犬行
八十將軍能滅敵白頭吾欲事功名(高麗有䜟云當有八十老將平之李)
(英公實膺是䜟)
宋詩鈔卷六十四
