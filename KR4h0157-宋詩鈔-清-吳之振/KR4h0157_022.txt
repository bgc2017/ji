宋詩鈔卷二十二
内閣中書舍人吳之振編
蘇軾東坡詩鈔下
新渡寺席上次趙景貺陳履常韻送歐陽叔弼比
來諸君唱和叔弼但袖手旁睨而已臨别忽出
一篇頗有淵明風致坐皆驚歎
神屠不目全妙頰惟粧半更刀乃族庖倚市必醜悍平
生魏公籌忽斵郢人墁詩書亦何用適道須此館多言
雖數窮微中或排難子詩如清風翏翏發將旦胡為久
閉匿綺語真自患許時笑我癡隔屋相咏歎竟識彦道
否絶呌呼百萬清朝固多士入門子皆冠莫言清潁水
從此隔河漢異時我獨來得魚楊柳貫持歸不忍食尺
素解悽斷中有清圓句銅丸飛柘彈春愁結凌澌正待
一笑泮百篇儻寄我呻吟鄭人緩
次韻趙景貺春思且懷吳越山水
歲華來無窮老眼久已静春風如繫馬未動意先騁西
湖忽破碎鳥落魚動鏡縈城理枯瀆放閘起膠艇願君
營此樂宦事何時竟(清河西湖三閘督君成之)思吳信偶然出處付
前定飄然不繫舟乘此無盡興醉翁行樂處草木皆可
敬明朝遊北渚急掃黃葉徑白酒真到齊紅帬已放鄭
(酒尚有香泉一壺為樂全先生服不作樂也)
和陳傳道雪中觀燈
新年樂事歎何曾閉閤燒香一病僧未忍便傾澆别酒
且來同看照愁燈潁魚躍處新亭近湖雪消時畫舫升
秪恐樽前無此客清詩還有士龍能
病中夜讀朱博士詩
病眼亂燈火細書數塵沙君詩如秋露淨我空中花古
語多妙寄可識不可誇巧笑在頩頰哀音餘摻撾曾坑
一掬春紫餅供千家懸知貴公子醉眼無真茶﨑嶇爛
石上得此一寸芽緘封勿浪出湯老客未嘉
送晁美叔
我年二十無朋儔當時四海一子由君來扣門如有求
頎然病鶴清而脩醉翁遣我從子游翁如退之蹈軻丘
尚欲放予出一頭(嘉祐初軾與子由寓興固浴室美叔怱見訪云吾從歐陽公游久矣公令)
(我來與子定交謂子必名世老夫亦須放他出一頭地)酒醒夢斷四十秋病鶴不
病骨愈虯惟有我顔老可羞醉翁賓客散九州幾人白
髮還相收我如懷祖拙自謀正作尚書已過優君求會
稽實良籌往看萬壑爭交流(君近乞越州)
僕所藏仇池石希代之寶也王晉卿以小詩借觀
意在於奪僕不敢不借然以此詩先之
海石來珠宫秀色如蛾綠坡陀尺寸間宛轉陵巒足連
娟二華頂空洞三茆腹初疑仇池化又恐瀛洲蹙慇懃
嶠南使餽餉淮東牧(僕在揚州程德孺由嶺南解官以此石見遺)得之喜無
寐與汝交不瀆盛以高麗盆藉以文登玉(僕以高麗所鑄大銅盆貯)
(之又以登州海石如碎玉者附其足)幽光先五夜冷氣壓三伏老人生如
寄衡茆久未卜一夫幸可致千里還相逐風流貴公子
竄謫武當谷見山應已厭何事奪所欲欲留嗟趙弱寧
許負秦曲傳觀慎勿許間道歸應速
王晉卿示詩欲奪海石錢穆父王仲至蔣穎叔皆
次韻穆至二公以為不可許獨穎叔不然今日
穎叔見訪親覩此石之妙遂悔前語軾以謂晉
卿豈可終閉不予者若能以韓幹二散馬易之
者蓋可許也復次前韻
相如有家山縹緲在眉綠誰云千里遠寄此一顰足平
生錦繡腸蚤歲藜莧腹從教四壁空未遣兩峰蹙吾今
况衰病義不忘樵牧逝將仇池石歸泝岷山瀆守子不
貪寶完我無瑕玉故人詩相戒妙語予所伏一篇獨異
論三占從兩卜君家畫可數天驥紛相逐風駿掠原野
電尾梢澗谷君如許相易是亦我所欲今朝安西守來
聽陽關曲勸我留此峰他日來不速
軾欲以石易畫晉卿難之穆父欲兼取二物穎叔
欲焚畫碎石乃復次前韻并解三詩之意
春冰無真堅露葉失故綠鷃疑鵬萬里蚿笑䕫一足二
豪爭攘袂先生一捧腹明鏡既無臺淨瓶何用蹙(古蹴蹙通)
盆山不可隠畫馬無由牧聊將置庭宇何必棄溝瀆焚
寶真愛寶碎玉未忘玉久知公子賢出語耆年伏欲觀
博物妙故以求馬卜維摩既復捨天女還相逐授之無
盡燈照此久幽谷定心無一物法樂勝五欲三峨吾鄉
井萬里君部曲卧雲行歸休破賊見神速(晉卿將種常有此志)
上元侍飲樓上二首呈同列
薄雪初消野未耕賣薪買酒看升平吾君勤儉倡優拙
自是豐年有笑聲
老病行穿萬馬羣九衢人散月紛紛歸來一點殘燈在
猶有傳柑遺細君(侍飲樓上則貴戚爭以黃柑遺近臣謂之傳柑蓋尚矣)
七年九月自廣陵召還復館于浴室東堂八年六
月乞會稽將去汶公乞詩乃復因前韻
乞郡三章字半斜廟堂傳笑眼昏花上人問我遲留意
待賜頭綱八餅茶(尚書學士得賜頭綱龍茶一斤八餅今年綱到最遲)
夢遶吳山却月廊白梅盧橘覺猶香(杭州梵天寺有月廊數百間寺中多)
(白梅盧橘)會稽且作須臾意從此歸田策最良
東南此去幾時歸倦鳥孤雲豈有期斷送一生消底物
三年光景六篇詩
寄餾合刷缾與子由
老人心事日摧頽宿火通紅手自焙小甑短缾良具足
穉兒嬌女共燔煨寄君東閣閒烝栗知我空堂坐畫灰
約束家僮好收拾故山梨棗待翁來
次韻劉燾撫寄蜜漬荔枝
時新滿座聞名字别久何人記色香葉似楊梅烝霧雨
花如盧橘傲風霜每憐蓴菜下鹽豉肯與蒲萄壓酒漿
回首驚塵卷飛雪詩情真合與君嘗
子由生日以檀香觀音像及新合印香銀篆槃為
夀
旃檀婆律海外芬西山老臍栢所薰香螺脱黶來相羣
能結縹渺風中雲一燈如螢起微焚何時度盡繆篆紋
繚繞無窮合復分綿綿浮空散氤氲東坡持是夀卯君
君少與我師皇墳旁資老聃釋迦文共厄中年點蠅蚊
晩遇斯須何足云君方論道承華勛我亦旗鼓嚴中軍
國恩當報敢不勤但願不為世所醺爾來白髮不可耘
門君何時返鄉枌收拾散亡理放紛此心實與香俱焄
聞思大士應已聞
次韻李端叔謝送牛戩鴛鴦竹石圖
聞君談西戎廢食忘蚤晩王師本不陣賊壘何足剗守
邊在得士此語要而簡知君論將口似我識畫眼笑指
塵壁間此是老牛戩平生師衛玠非意常理遣訴君定
何人未用市朝顯置之勿復道世俗固多舛歸去亦何
須單車渡殽澠如蟲得羽化已脱安用蠒家書空萬軸
涼曝困舒卷念當掃長物閉息默自煖此畫聊付君幽
處得小展新詩勿縱筆羣吠驚邑犬時來未可知妙斵
待輪扁
過湯隂市得豌豆大麥粥示三兒子
朔野方赤地河濡但黃塵秋霖暗豆莢夏旱臞麥人逆
旅唱晨粥行庖得時珍青斑照匕筯脆響鳴牙齦玉食
謝故吏風餐便逐臣漂零竟何適浩蕩寄此身爭勸加
飲食實無負吏民何當萬里客歸及三年新
子由新脩汝州龍興寺吳畫壁
丹青久衰工不蓺人物尤難到今世每摹市井作公卿
畫手懸知是徒隸吳生已與不傳死那復典刑留近歲
人間幾處變西方盡作波濤翻海勢細觀手面分轉側
妙算毫釐得天契始知真放本精微不比狂花生客慧
似聞遺墨留汝海古壁蝸涎可垂涕力捐金帛扶棟宇
錯落浮雲卷新霽使君坐歗清夢餘幾疊衣紋數襟袂
他年弔古知有人姓名聊記東坡弟
慈湖夾阻風三首
此生歸路愈茫然無數青山水拍天猶有小船來賣餅
喜聞墟落在山前
我行都是退之詩真有人家水半扉千頃桑麻在船底
空餘石髮挂魚衣
卧看落月横千丈起喚清風得半帆且並水村欹側過
人間何處不巉巖
秧馬歌(并引)
過廬陵見宣德郎致仕曾君安止出所作禾譜文既
温雅事亦詳實惜其有所缺不譜農器也予昔遊武
昌見農夫皆騎秧馬以榆棗為腹欲其滑以楸桐為
背欲其輕腹如小舟昂其首尾背如覆瓦以便兩髀
雀躍于泥中繫束藳其首以縳秧日行千畦較之傴
僂而作者勞佚相絶矣史記禹乘四載泥行乘橇解
者曰橇形如箕摘行泥上豈秧馬之類乎作秧馬歌
一首附于禾譜之末云
春雲濛濛雨淒淒春秧欲老翠剡齊嗟我婦子行水泥
朝分一壠暮千畦腰如箜篌首啄雞筋煩骨殆聲酸嘶
我有桐馬手自提頭凥軒昂腹脇低背如覆瓦去角圭
以我兩足為四蹄聳踊滑汱如鳬鷖纖纖束藁亦可齎
何用繁纓與月題朅從畦東走畦西山城欲閉聞鼓鼙
忽作的盧躍檀溪歸來挂壁從高栖了無芻秣飢不啼
少壯騎汝逮老黧何曾蹶軼防顛擠錦韉公子朝金閨
笑我一生蹋牛犁不知自有木駃騠
八月七日初入贛過惶恐灘
七千里外二毛人十八灘頭一葉身山憶喜歡勞遠夢
(蜀道有錯喜歡舖在大散關上)地名惶恐泣孤臣長風送客添帆腹積
雨扶舟減石鱗便合與官充水手此生何止略知津
天竺寺(并引)
予年十二先君自虔州歸為予言近城山中天竺寺
有樂天親書詩云一山門作兩山門兩寺元從一寺
分東澗水流西澗水南山雲起北山雲前臺花發後
臺見上界鐘清下界聞遥想吾師行道處天香桂子
落紛紛筆勢竒逸墨迹如新今四十七年矣予來訪
之則詩已亡有刻石存耳感涕不已而作是詩
香山居士留遺迹天竺禪師有故家空咏連珠吟疊璧
已亡飛鳥失驚蛇林深野桂寒無子雨浥山薑病有花
四十七年真一夢天涯流落涕横斜
舟行至清遠縣見顧秀才極談惠州風物之美
到處聚觀香案吏此邦宜着玉堂仙江雲漠漠桂花濕
海雨翛翛荔子然聞道黃柑常抵鵲不容朱橘更論錢
恰從神虎來弘景便向羅浮見稚川
廣州蒲間寺(地産菖蒲十二節相傳安期生之故居始皇訪之於此)
不用山僧導我前自尋雲外出山泉千章古木臨無地
百尺飛濤瀉漏天舊日菖蒲方士宅後來薝蔔祖師禪
而今秪有花含笑笑道秦皇欲學仙(山中多含笑花)
朝雲詩(并引)
世謂樂天有粥駱馬放楊柳枝詞嘉其主老病不忍
去也然夢得有詩云春盡絮飛留不得隨風好去落
誰家樂天亦云病與樂天相伴住春隨樊子一時歸
則是樊素竟去也予家有數妾四五年相繼辭去獨
朝雲者隨予南遷因讀樂天集戲作此詩朝雲姓王
氏錢塘人嘗有子曰幹兒未朞而夭云
不似楊枝别樂天恰如通德伴伶玄阿奴絡秀不同老
天女維摩總解禪經卷藥爐新活計舞衫歌扇舊因緣
丹成逐我三山去不作巫陽雲雨仙
十一月二十六日松風亭下梅花盛開
春風嶺上淮南村昔年梅華曾斷魂(予昔赴黃州春風嶺上見梅花有兩)
(絶句明年正月往岐亭道中賦詩云去年今日開山路細雨梅花正斷魂)豈知流落復相見
蠻風蜒雨愁黃昏長條半落荔支浦卧樹獨秀桄榔園
豈惟幽光留夜色直恐冷艷排冬温松風亭下荆棘裏
兩株玉蕊明朝暾海南仙雲嬌墮砌月下縞衣來扣門
酒醒夢覺起繞樹妙意有在終無言先生獨飲勿歎息
幸有落月窺清樽
再用前韻
羅浮山下梅花村玉雪為骨冰為魂紛紛初疑月挂樹
耿耿獨與參横昏先生索居江海上悄如病鶴栖荒園
天香國艷肯相顧知我酒熟詩清温蓬萊宫中花鳥使
綠衣倒挂扶桑暾抱叢窺我方醉卧故遣啄木先敲門
麻姑過君急洒掃鳥能歌舞花能言酒醒人散山寂寂
惟有落蕊粘空樽(嶺南珍禽有倒挂子綠毛紅喙如鸚鵡而小自海東來非塵埃間物也)
新釀桂酒
擣香篩辣入缾盆盎盎春溪帶雨渾收拾小山藏社甕
招呼明月到芳樽酒材已遣門生致菜把仍叨地主恩
爛煑葵羹斟桂醑風流可惜在蠻村
花落復次前韻
玉妃謫墮煙雨村先生作詩與招魂人間草木非我對
奔月偶挂成幽昏闇香入戶尋短夢青子綴枝留小園
披衣連夜喚客飲雪膚滿地聊相温松明照坐愁不睡
井花入腹清而暾先生年來六十化道眼已入不二門
多情好事真習氣惜花未忍終無言留連一物吾過矣
笑領百罰空罍樽
詹守擕酒見過用前韻作詩聊復和之
箕踞狂歌老瓦盆燎毛燔肉似羌渾傳呼草市來擕客
洒掃漁磯共置樽山下黃童爭看舞江干白骨已銜恩
(時詹方議莖暴骨)孤雲落日西南望長羡歸鴉自識村
寄鄧道士(并引)
羅浮山有野人相傳葛穉川之隸也鄧道士守安山
中有道者也嘗於庵前見其足迹長二尺許紹聖二
年正月二日予偶讀韋蘇州寄全椒山中道士詩云
今朝郡齋冷忽念山中客澗底束荆薪歸來煑白石
遥持一樽酒遠慰風雨夕落葉滿空山何處尋行迹
乃以酒一壺仍依蘇州韻作詩寄之云
一杯羅浮春遠餉採薇客遥知獨酌罷醉卧松下石幽
人不可見清嘯聞月夕聊戲庵中人空飛本無迹
上元夜
前年侍玉輦端門萬枝燈璧月挂罘罳珠星綴觚稜去
年中山府老病亦霄興牙旗穿夜市鐵馬響春冰今年
江海上雲房寄山僧亦復舉膏火松間見層層散策桄
榔林林疎月鬅鬙使君置酒罷簫鼓轉松陵狂生来索
酒(賈道人也)一舉輒數升浩歌出門去我亦歸瞢騰
正月二十四日與兒子過賴仙芝王原秀才僧曇
穎行全道士何宗一同遊羅浮道院及栖禪精
舍過作詩和其韻寄邁迨
斷橋隔勝踐脱屨欣小憩瘴花已繁紅官柳猶疎細斜
川二三子悼歎吾年逝淒涼羅浮館風壁頽雨砌黃冠
常苦飢迎客羞破袂仙山在何許歸鶴時墮毳﨑嶇拾
松黃欲救齒髮弊坐令禪客笑一夢等千歲栖禪晩置
酒蠻果粲蕉茘齋廚釜無羹野餉籃有蕙嬉遊趁時節
俯仰了此世猶當洗業障更作臨水禊寄書陽羨兒并
語長頭弟門戶各努力先期畢租税
正月二十六日偶與數客野步嘉祐僧舍東南野人
家雜花盛開扣門求觀主人林氏媪出應白髮青
裙少寡獨居三十年矣感歎之餘作詩記之
縹帶緗枝出絳房綠隂青子送春忙涓涓泣露紫含笑
焰焰燒空紅佛桑落日孤烟知客恨短籬破屋為誰香
主人白髮青裙袂子美詩中黃四娘
追餞正輔表兄至博羅賦詩為别
孤臣南遊墮黃菅君亦何事來牧蠻艤舟蜑戸龍岡窟
置酒椰葉桄榔間高談已笑衰語陋傑句尤覺清詩孱
博羅小縣僧舍古我不忍去君忘還君應回望秦與楚
夢涉漢水愁秦關我亦坐念高安客神遊黃檗參洞山
何時曠蕩洗瑕謫與君歸駕相追攀梨花寒食隔江路
兩山遥對雙烟鬟歸耕不用一錢物惟要兩脚飛孱顔
玉牀丹鏃記分我助我金鼎光爛斑
真一酒(并引)
米麥水三一而已此東坡先生真一酒也
撥雪披雲得乳泓蜜蠭又欲醉先生(真一色味頗類予在黃州日所醖蜜)
(酒也)稻垂麥仰隂陽足噐潔泉新表裏清曉日着顔紅有
暈春風入髓散無聲人間真一東坡老與作青州從事
名
游博羅香積寺(并引)
寺去縣七里三山犬牙夾道皆美田麥禾甚茂寺下
谿水可作碓磨若築塘百步閘而落之可轉兩輪舉
四杵也以屬縣令林抃使督成之
二年流落鼃魚鄉朝來喜見麥吐芒東風搖波舞淨綠
初日泫露酣嬌黃汪汪春泥已沒膝剡剡秋榖初分秧
誰言萬里出無友見此二美喜欲狂三山屏擁僧舍小
一谿雷轉松隂涼要令水力供磑磨與相地脉增隄防
霏霏落雪看收麫隠隠疊鼓聞舂糠散流一啜雲子白
炊裂十字瓊肌香豈惟牢丸薦古味(束晳餅賦云漫頭薄持起搜牢丸)
要使真一流仙漿詩成捧腹便絶倒書生說食真膏肓
連雨江漲
越井岡頭雲出山䍧柯江上水如天牀牀避漏幽人屋
浦浦移家蜒子船龍卷魚鰕并雨落人隨雞犬上墻眠
秪應樓下平階水長記先生過嶺年
四月十一日初食荔支
南村諸楊北村盧(謂楊梅蘆橘也)白花青葉冬不枯垂黃綴紫
煙雨裏特與荔支為先驅海山仙人絳羅襦紅紗中單
白玉膚不須更待妃子笑風骨自是傾城姝不知天工
有意無遣此尤物生海隅雲山得伴松檜老霜雪自困
楂梨麄先生洗琖酌桂醑冰盤薦此頳虬珠似開江鰩
斫玉柱更洗河豚烹腹腴(予嘗謂荔支厚味高格兩絶果中無比惟江鰩柱河豚魚)
(近之耳)我生涉世本為口一官久已輕蓴鱸人間何者非
夢幻南來萬里真良圖
桄榔杖寄張文潛一首時初聞黃魯直遷黔南范
淳父九疑也
睡起風清酒在亡身隨殘夢兩茫茫江邊曳杖桄榔瘦
林下尋苖蓽撥香獨步儻逢岣嶁令遠來莫恨曲江張
遥知魯國真男子獨憶平生盛孝章
同正輔表兄游白水山
偉哉造物真豪縱攫土摶沙為此弄擘開翠峽走雲雷
截破奔流作潭洞因隨化人履巨迹得與仙兄攝飛鞚
曳杖不知巖谷深穿雲但覺衣裘重坐看驚鳥投霜葉
知有老蛟蟠石甕金沙玉礫粲可數古鏡寶奩寒不動
念兄獨立與世疎絶境難到惟我共永辭角上兩蠻觸
一洗胷中九雲夢浮來山高回望失武陵路絶無人送
筠籃擷翠爪甲香素綆分碧銀缾凍歸路霏霏湯谷暗
野堂活活神泉涌解衣浴此無垢人身輕可試雲間鳳
次韻正輔同游白水山
秪知楚越為天涯不知肝膽非一家此身如綫自縈繞
左回右轉隨繅車誤抛山林入朝市平地咫尺千褒邪
欲從稚川隠羅浮先與靈運開永嘉首參虞舜欵韶石
次謁六祖登南華仙山一見五色羽雪樹兩摘南枝花
赤魚白蟹筯屢下黃柑綠橘籩常加糖霜不待蜀客寄
荔支莫信閩人誇恣傾白蜜收五稜細斸黃土栽三椏
(正輔分人參一苖歸種韶陽來詩本用䃁字惠州無書不見此字所出故且從木奉和)朱明洞裏
得靈草翩然放杖凌蒼霞豈無軒車駕熟鹿亦有鼓吹
號寒蛙仙人勸酒不用勺石上自有樽罍窪徑從此路
朝玉闕千里莫遣毫釐差故人日夜望我歸相迎欲到
長風沙豈知乘槎天女側獨倚雲機看織紗世間誰似
老兄弟篤愛不復相疵瑕相擕行到水窮處庶幾一見
留子嗟千年枸杞常夜吠無數草棘工藏遮但令凡心
一洗濯神人仙藥不我遐山中歸來萬想滅豈復回顧
雙雲鴉
十一月九日夜夢與人論神仙道術因作一詩八
句既覺頗記其語錄呈子由弟後四句不甚明
了今足成之耳
析塵妙質本來空(夢中於此句若了然有所得者)更積微陽一綫功照
夜一燈長耿耿閉門干息自濛濛養成丹竈無煙火
點盡人間有暈銅寄語山神停伎倆不聞不見我何窮
雨後行菜
夢回聞雨聲喜我菜甲長平明江路濕並岸飛兩槳天
公真富有膏乳瀉黃壤霜根一蕃滋風葉漸俯仰未任
筐筥載已作杯案想艱難生理窄一味敢專饗小摘飯
山僧清安寄真賞芥藍如菌蕈脆美牙頰響白菘類羔
豚冒土出蹯掌誰能視火候小竈當自養
新年
曉雨暗人日春愁連上元水生挑菜渚煙濕落梅村小
市人歸盡孤舟鶴蹋翻猶堪慰寂寞漁火亂黃昏
海國空自暖春山無限清冰谿結瘴雨雪菌到江城更
待輕雷發先催凍笋生豐湖有藤菜似可敵蓴羹
二月八日與黃燾僧曇穎過逍遥堂何道士宗一
問疾
安心守玄牝閉眼覓黃庭問疾來三士澆愁有半缾風
松時落蘂病鶴不梳翎樽空我歸去山月照君醒
次韻高要令劉湜峽山寺見寄
新聞妙無多舊學閒可束猶當隠季主未遽逃梅福空
腸吐餘思靜似蠶綴簇寸田結初果秀若銅生綠荆棘
掃誠盡梨棗憂不熟高人寧鑄金下士乃服玉君看嶺
嶠隘我欲巾笥蓄曾攀羅浮頂亦到朱明谷旋觀真歷
塊歸卧甘破屋故人老猶仕世味薄如縠偶從越女笑
不怕蠻江浴驚聞尺書到喜有新詩辱應憐五管客曾
作八州督骨消讒口鑠膽破嶽吏酷壠雲不易寄江月
乃可掬遥知清遠寺不稱空洞腹蹇驢步武碎短瑟絃
柱促仰看泉落珮俯聽石響轂千峰瀉清駛一往無回
躅狂雷失晤語過電不容目要知僧長飢正坐山少肉
人間無南北蝸角空出縮仇池九十九(仇池有九十九泉予嘗夢至有)
(詩)嵩山三十六(子由近買田陽翟北望嵩山甚近)天人同一夢仙凡無
兩錄陋邦真可老生理亦粗足便回爇天焰長作照海
燭(爇天焰見退之詩近黃魯直寄詩云蓮花合裏一寸燭牝馬海中燒百川魯直蓋近有得也)
遷居(有引)
吾紹聖元年十月二日至惠州寓合江樓是月十八
日遷于嘉祐寺二年三月十九日復遷于合江樓三
年四月二十日復歸于嘉祐寺時方卜築白鶴峰之
上新居成庶幾其少安乎
前年家水東回首夕陽麗去年家水西濕面春雨細東
西兩無擇緣盡我輒逝今年復東徙舊館聊一憩已買
白鶴峰規作終老計長江在北戶雪浪舞吾砌青山滿
墻頭䰀鬌幾雲髻雖慙抱朴子金鼎陋蟬蜕猶賢柳柳
州廟爼薦丹荔吾生本無待俯仰了此世念念自成劫
塵塵各有際下觀生物息相吹等蚊蚋
丙子重九
三年瘴海上越嶠真我家登山作重九蠻菊秋未花唯
有黃茆根堆壠生圽窊蜒酒蘗衆毒酸甜如梨樝何以
侑一樽隣翁餽鼃蛇亦復強取醉歡謠雜悲嗟今年吁
惡歲僵仆如亂麻此會我雖健狂風卷朝霞使我如霜
月孤光挂天涯西湖不欲往墓樹號寒鴉
白鶴峰新居欲成夜過西鄰翟秀才
林行婆家初閉戸翟夫子舍尚留關連娟缺月黃昏後
縹緲新居紫翠間繫悶豈無羅帶水(韓退之云水作青羅帶山為碧玉簮)
割愁還有劒鋩山(柳子厚云海上尖峰若劒鋩秋來處處割愁腸皆嶺南詩也)中原
北望無歸日鄰火村舂自往還
次韻子由所居二首
先生飯土塯無物與劉义何以娛醉客時齅砌下花井
水分西鄰竹隂借東家蕭然行脚僧一身寄天涯
新居已覆瓦無復風雨憂榿栽與籠竹小詩亦可求尚
欲煩貳師刻山出飛流應須鑿百尺兩綆載一牛
循守臨行出小鬟復用前韻
學語雛鸎在柳隂臨行呼出翠帷深通家不隔同年面
(二守同年家)得路方知異日心趁着春衫游上苑要求國手
教新音嶺梅不用催歸騎截鐙須防舊所臨(循守近為韶)
種茶
松間旅生茶已與松俱瘦茨棘尚未容蒙翳爭交構天
公所遺棄百歲仍穉幼紫笋雖不長孤根乃獨夀移栽
白鶴嶺土軟春雨後彌旬得連隂似許晩遂茂能忘流
轉苦戢戢出鳥咮未任供臼磨且可資摘嗅千團輸大
官百餅衒私鬭何如此一啜有味出吾囿
白鶴山新居鑿井四十尺遇磐石石盡乃得泉
海國困烝溽新居利高寒以彼陟降勞易此寢處乾但
苦江路峻常慙汲腰酸矻矻煩四夫磽磽斵層巒彌旬
得尋丈下有青石磐終日但迸火何時見飛瀾豐我粲
與醪利汝椎與鑚山石有時盡我意殊未闌今朝僮僕
喜黃土復可摶晨缾得雪乳莫甕渟冰湍我生類如此
何適不艱難一勺亦天賜曲肱有餘歡
三月二十九日
南嶺過雲開紫翠北江飛雨送淒涼酒醒夢回春盡日
閉門隠几坐燒香
行瓊儋間肩輿坐睡夢中得句云千山動鱗甲萬
谷酣笙鐘覺而過清風急雨戲作此數句
四州環一島百洞蟠其中我行西北隅如度月半弓登
高望中原但見積水空此生當安歸四顧真途窮眇觀
大瀛海坐詠談天翁茫茫太倉中一米誰雌雄幽懷忽
破散永嘯來天風千山動鱗甲萬谷酣笙鐘安知非羣
仙鈞天宴未終喜我歸有期舉酒屬青童急雨豈無意
催詩走羣龍夢雲忽變色笑雷亦改容應怪東坡老顔
衰語徒工久矣此妙聲不聞蓬萊宫
遷居之夕聞鄰舍兒誦書欣然而作
幽居亂蛙黽生理半人禽跫然已可喜况聞弦誦音兒
聲自圓美誰家兩青衿且欣習齊咻未敢笑越吟九齡
起韶石姜子家日南吾道無南北安知不生今海闊尚
挂斗天高欲横參荆榛短墻缺燈火破屋深引書與相
和置酒仍獨斟可以侑我醉琅然如玉琴
聞子由瘦(儋耳至難得肉食)
五日一見花豬肉十日一遇黃雞粥土人頓頓食藷芋
薦以熏鼠燒蝙蝠舊聞蜜唧嘗嘔吐稍近蝦蟇緣習俗
十年京國厭肥羜日日烝花壓紅玉從來此腹負將軍
今者固宜安脱粟(俗諺云大將軍食飽捫腹而歎曰我不負汝左右曰將軍固不負此腹此腹)
(負將軍未嘗出少智慮也)人言天下無正味蝍蛆未遽賢麋鹿海康
别駕復何為帽寬帶落驚僮僕相看會作兩臞仙還鄉
定可騎黃鵠
宥老楮
我墻東北隅張王維老榖樹先樗櫟大葉等桑柘沃流
膏馬乳漲墮子楊梅熟胡為尋丈地養此不材木蹶之
得輿薪規以種松菊靜言求其用略數得五六膚為蔡
侯紙子入桐君錄黃繒練成素黝面頮作玉灌洒烝生
菌腐餘光吐燭雖無傲霜節幸免狂酲毒孤根信微陋
生理有倚伏投斧為賦詩德怨聊相贖
糴米
糴米買束薪百物資之市不緣耕樵得飽食殊少味再
拜請邦君願受一廛地知非笑昨夢食力免内愧春秧
幾時花夏稗忽已穟悵焉撫奉耜誰復識此意
過於海舶得邁寄書酒作詩遠和之皆粲然可觀
子由有書相慶也因用其韻賦一篇并寄諸子
姪
我似老牛鞭不動雨滑泥深四蹄重汝如黃犢走却來
海闊山高百程送庶幾門戶有八慈不恨居鄰無二仲
他年汝曹笏滿牀中夜起舞踏破甕會當洗眼看騰躍
莫指癡腹笑空洞譽兒雖是兩翁癖積德已自三世種
豈惟萬一許生還尚恐九十煩珍從六子晨耕簞瓢出
衆婦夜績燈火共春秋古史乃家法詩筆離騷亦時用
但令文字還照世糞土腐餘安足夢
上元夜過赴儋守召獨坐有感(戊寅歲)
使君置酒莫相違守舍何妨獨掩扉静看月窗盤蜥蜴
卧聞風幔落&KR2212;蝛燈花結盡吾猶夢香篆消時汝欲歸
搔首淒涼十年事傳柑歸遺滿朝衣
新居
朝陽入北林竹樹散疎影短籬尋丈間寄我無窮境舊
居無一席逐客猶遭屏結茅得兹地翳翳村巷永數朝
風雨涼畦菊發新穎俯仰可卒歲何必謀二頃
用過韻冬至與諸生飲酒
小酒生黎法乾糟瓦盎中芳辛知有毒滴瀝取無窮凍
醴寒初泫春醅暖更饛華夷兩樽合醉笑一歡同里閈
峩山北田園震澤東歸期那敢說安訊不曾通鶴鬢驚
全白犀圍尚半紅愁顔解符老夀耳鬭吳翁得榖鵝初
飽亡猫鼠益豐黃薑收土芋蒼耳斫霜叢兒瘦緣儲藥
奴肥為種松頻頻非竊食數數尚乘風河伯方夸若靈
媧自舞馮歸途陷泥淖炬火燎茅蓬膝上王文度家傳
張長公和詩仍醉墨戲海亂羣鴻(符吳皆坐客其餘皆即事實錄也)
縱筆
父老爭看烏角巾應緣曾現宰官身谿邊古路三义口
獨立斜陽數過人
北船不到米如珠醉飽蕭條半月無明日東家知祀竈
隻雞斗酒定膰吾
被酒獨行徧至子雲威徽先覺四黎之舍二首
半醒半醉問諸黎竹刺藤稍步步迷但尋牛矢覓歸路
家在牛欄西復西
總角黎家三四童口吹葱葉送迎翁莫作天涯萬里意
谿邊自有舞雩風
庚辰歲人日作時聞黃河已復北流老臣舊數論
此今斯言乃驗
老去仍栖隔海村夢中時見作詩孫天涯已慣逢人日
歸路猶欣過鬼門三策已應思賈讓孤忠終未赦虞翻
典衣剰買河源米屈指新篘作上元
不用長愁挂月村㯽榔生子竹生孫(海南勒竹每節生枝如竹竿大蓋竹)
(孫也)新巢語燕還窺硯舊雨來人不到門春水蘆根看鶴
立夕陽楓葉見鴉翻此生念念隨泡影莫認家山作本
元
庚辰歲正月十二日天門冬酒熟予自漉之且漉
且嘗遂以大醉
自撥牀頭一甕雲幽人先已醉濃芬天門冬熟新年喜
麴米春香並舍聞(杜子美詩云聞道雲安麴米春蓋酒名也)菜圃漸疎花漠
漠竹扉斜掩雨紛紛擁裘睡覺知何處吹面東風散纈
紋
追和戊寅歲上元
春鴻社燕巧相違白鶴峰頭白板扉石建方欣洗牏厠
姜龐不解歎蠨蝛一龕京口嗟春夢萬炬錢塘憶夜歸
合浦賣珠無復有當年笑我泣牛衣
汲江煎茶
活水還須活火烹(唐人云茶須緩火炙活火煎)自臨釣石取深清大
瓢貯月歸春甕小杓分江入夜缾茶雨已翻煎處脚松
風忽作瀉時聲枯腸未易禁三盌坐數荒村長短更
澄邁驛通潮閣
餘生欲老海南村帝遣巫陽招我魂杳杳天低鶻沒處
青山一髮是中原
六月二十日夜渡海
參横斗轉欲三更苦雨終風也解晴雲散月明誰點綴
天容海色本澄清空餘魯叟秉桴意粗識軒轅奏樂聲
九死南荒吾不恨兹遊竒絶冠平生
歐陽晦夫遺接䍦琴枕戲作此詩謝之
擕兒過嶺今七年晩途更著黎衣冠白頭穿林要藤帽
赤脚渡水須花縵不愁故人驚絶倒但使俚俗相恬安
見君合浦如夢寐挽鬚握手俱汍瀾妻縫接䍦霧縠細
兒送琴枕冰徽寒無絃且寄陶令意倒載猶作山公看
我懷汝隂六一老眉宇秀發如春巒羽衣鶴&KR0769;古仙伯
岌岌兩柱扶霜紈至今畫像作此服凛如退之加渥丹
爾來前輩皆鬼錄我亦帶脱巾欹寬作詩頗似六一語
往往亦帶梅翁酸
送鮮于都曹歸蜀灌口舊居
籋盡霜鬚照碧銅依然春雪在長松朝行犀浦催收芋
夜度繩橋看伏龍莫歎倦游無駟馬要將老健敵千鍾
子雲三世惟身在為向西南說病容
將至廣州用過韻寄邁迨二子
皇天遣出家臨老乃學道北歸為兒子破戒堪一笑披
雲見天眼回首失海潦蠻唱與黎歌餘音猶杳杳大兒
牧衆穉四歲守孤嶠次子病學醫三折乃粗曉小兒耕
且養得暇為書繞我亦困詩酒去道愈茫渺紛紛何時
定所至皆可老莫學柳儀曹詩書教氓獠亦莫事登陟
谿山有何好安居與我游閉戶淨洒掃
次韻韶倅李通直
一篇瀧吏可書紳莫向長沮更問津老去常憂伴新鬼
歸來且喜是陳人曾陪令尹蒼髯古又見郎君白髮新
回首天涯一惆悵却登梅嶺望楓宸
過嶺
暫著南冠不到頭却隨北雁與歸休平生不作兔三窟
今古何殊貉一丘當日無人送臨賀至今有廟祀潮州
劒關西望七千里秉興真為玉局游
留題顯聖寺
渺渺疎林集晩鴉孤村煙火梵王家幽人自種千頭橘
遠客來尋百結花浮石已乾霜後水焦坑閒試雨前茶
秪疑歸夢西南去翠竹江村繚白沙
贈詩僧道通
雄豪而妙苦而腴秪有琴聰與蜜殊(錢塘僧思聰總角善琴後捨琴而學)
(詩復棄詩而學道其詩似皎然而加雄放安州僧仲殊詩敏捷立成而工妙絶人遠甚殊辟縠常啖蜜)語
帶煙霞從古少(李太白云他人之文如山無煙霞春無草木)氣含蔬笋到公
無(謂無酸餡氣也)香林乍喜聞薝蔔古井惟愁斷轆轤為報韓
公莫輕許從今島可是詩奴
雷州三首
粤嶺風俗殊有疾時勿藥束帶趍房祀用史巫紛若絃
歌薦繭栗奴至洽觴酌呻吟殊未央更把雞骨灼
粤女市無常所至輒成區一日三四遷處處售鰕魚青
裙脚不韈臭味猿與狙孰云風土惡白洲生綠珠
海康臘己酉不論冬孟仲殺牛撾鼓祭城郭為傾動雖
非堯頒歴自我先人用苦笑荆楚人嘉平臘雲夢
次韻董夷仲茶磨
前人初用茗飲時煑之無問葉與骨寖窮厥味臼始用
復計其初碾方出計盡功極至於磨信哉智者能創物
破槽折杵向墻角亦其遭遇有伸屈歲久講求知處所
佳者出自衡山窟巴蜀石工強鐫鑿理疎性軟良可咄
予家江陵遠莫致塵土何人為披拂
揚州以土物寄少游
鮮鯽經年秘醹醁團臍紫蟹脂填腹後春蓴茁活如酥
先社薑芽肥勝肉鳥子纍纍何足道點綴盤餐亦時欲
淮南風俗事缾甖方法相傳竟留蓄且同千里寄鵝毛
何用孜孜飲麋鹿
再過泗上
眼明初見淮南樹十客相逢九吳語旅程已付夜帆風
客睡不妨背船雨黃柑紫蟹見江海紅稻白魚飽兒女
慇懃買酒謝船師千里勞君勤轉櫓
夜泊牛口
日落江霧生繫舟宿牛口居民偶相聚三四依古柳負
薪出深谷見客喜且售煑蔬為夜餐安識肉與酒朔風
吹茆屋破壁見星斗兒女自咿憂亦足樂且久人生本
無事苦為世味誘富貴耀吾前貧賤獨難守誰知深山
子甘與麋鹿友置身落蠻荒生意不自陋今子獨何者
汲汲強奔走
黃牛廟
江邊石壁高無路上有黃牛不服箱廟前行客拜且舞
擊鼓吹簫屠白羊山下耕牛苦磽确兩角磨崖四蹄濕
青芻半束長苦飢仰看黃牛安可及
渚宫
渚宫寂寞依古郢楚地荒茫非故基二王臺閣已鹵莽
(湘東王高氏)何况遠聞縱横時楚王獵罷擊靈鼓猛士操舟
張水嬉釣魚不復數魚鼈大鼎千石烹蛟螭當時郢人
架宫殿意思絶妙般與倕飛樓百尺照湖水上有燕趙
千蛾眉臨風揚揚意自得長使宋玉作楚詞秦兵西來
取鐘簴故宮禾黍秋離離千年壯觀不可復今之存者
蓋已卑池空野迥樓閣小惟有深竹藏狐狸臺中絳帳
誰復見臺下野水(一作鴨)浮清漪綠窗朱戸春晝閉想見
深屋彈朱絲腐儒亦解愛聲色何用白首談孔姬沙泉
半涸草堂在破窗無紙風颸颸陳公蹤跡最未遠七瑞
寥落今何之百年人事知幾變直恐荒廢成空陂誰能
為我訪遺迹草中應有湘東碑
出峽
入峽喜巉巖出峽愛平曠吾心淡無累遇境即安暢東
西徑千里勝處頗屢訪幽尋遠無厭高絶每先上前詩
尚遺略不錄久恐忘憶從巫廟回中路寒泉漲汲歸真
可愛翠碧光滿盎忽驚巫峽尾巖腹有穿壙仰見天蒼
蒼石室開南嚮宣尼古廟宇叢木作幃帳鐵楯横半空
俯瞰不計丈古人誰架構下有不測浪石竇見天囷瓦
棺悲古葬新灘阻風雪村落去擕杖亦到龍馬溪茆屋
沽村釀玉虚悔不至實為舟人誑聞道石最竒寤寐見
怪狀峽山富竒偉得一知幾喪苦恨不知名歷歷但想
像今朝脱重險楚水渺平蕩魚多客庖足風順行意王
追思偶成篇聊助舟人唱
巫山
瞿塘迤邐盡巫峽崢嶸起連峰稍可怪石色變蒼翠天
工運神巧漸欲作竒偉坱軋勢方深結構意未遂旁觀
不暇瞬步步造幽邃蒼崖忽相逼絶壁凛可悸仰觀八
九頂俊爽淩顥氣晃蕩天宇高奔騰江水沸孤超死不
讓直拔勇無畏攀緣見神宇憩坐就石位巉巉隔江波
一一問廟吏遥觀神女石綽約誠有以俯首見斜鬟拖
霞弄脩帔人心隨物變遠覺含深意野老笑吾旁少年
嘗屢至去隨猿猱上反以繩索試石笋倚孤峰突兀殊
不類世人喜神怪論說驚幼稚楚賦亦虚傳神仙安有
是次問掃壇竹云此今尚爾翠葉紛下垂婆娑綠鳳尾
風來自偃仰若為神物使絶頂有三碑詰曲古篆字老
人那解讀偶見不能記窮探到峰背採斫黃楊子黃楊
生石上堅瘦紋如綺貪心去不顧澗谷千尋縋山高虎
狼絶深入坦無忌洪濛草樹密葱蒨雲霞膩石竇有洪
泉甘滑如流髓終朝自盥漱泠洌清心胃浣衣挂樹稍
磨斧就石鼻徘徊雲日晩歸意念城市不到今十年衰
老筋力憊當時伐殘木牙蘖已如臂忽聞老人說終日
為嘆喟神仙固有之難在忘勢利貧賤爾何愛棄去如
脱屣嗟爾苦無還絶糧應不死
鰒魚行
漸臺人散長弓射初噉鰒魚人未識西陵衰老繐帳空
肯向北河親饋食兩雄一律盜漢家嗜好亦若肩相差
食每對之先太息不因噎嘔緣瘡痂中間霸據關梁隔
一枚何啻千金直百年南北鮭菜通往往殘餘飽臧獲
東隨海舶號倭螺異方珍寶來更多磨沙瀹瀋成大胾
剖&KR1109;作脯分餘波君不聞蓬萊閣下駞碁島八月邊風
備胡獠舶船跋浪黿鼉震長鑱鏟處崖谷倒膳夫善治
薦華堂坐令雕爼生輝光肉芝石耳不足數醋芼魚皮
真倚墻中都貴人珍此味糟浥油藏能遠致割肥方厭
萬錢厨決眥可醒千日醉三韓使者金鼎來方奩饋送
煩輿臺遼東太守遠自獻臨菑掾吏誰為材吾生東歸
收一斛包苴未肯鑚華屋分送羹材作眼明却取細書
防老讀
寄周安孺茶
大哉天宇内植物知幾族靈品獨標竒迥超凡草木名
從姬旦始漸播桐君錄賦詠誰最先厥傳惟杜育唐人
未知好論著始於陸常李亦清流當年慕高躅遂使天
下士嗜此偶於俗豈但中土珍兼之異邦鬻鹿門有佳
士博覽無不矚邂逅天隨翁篇章互賡續開園頤山下
屏迹松江曲有興即揮毫燦然存簡牘伊予素寡愛嗜
好本不篤越自少年時低回客京轂雖非曳裾者庇蔭
或華屋頗見綺紈中齒牙厭粱肉小龍得屢試糞土視
珠玉團鳳與葵花碔砆雜魚目貴人自矜惜捧玩且緘
櫝未數日注卑定知雙井辱於兹自研討至味識五六
自爾入江湖尋僧訪幽獨高人固多暇探究亦頗熟聞
道早春時擕籝赴初旭驚雷未破蕾采采不盈掬旋洗
玉泉烝芳馨豈停宿須臾布輕縷火候謹盈縮不憚頃
間勞經時廢藏蓄髹筒淨無染箬籠勻且複苦畏梅潤
侵暖須人氣燠有如剛耿性不受纖芥觸又若廉夫心
難將微穢瀆晴天敞虛府石碾破輕綠永日遇閒賓乳
泉發新馥香濃奪蘭露色嫩欺秋菊閩俗競傳誇豐腴
面如粥自云葉家白頗勝中山醁好是一杯深午忩春
睡足清風擊兩腋去欲淩鴻鵠嗟我樂何深水經亦屢
讀陸子咤中冷次乃康王谷䗫培頃曾嘗瓶罌走僮僕
如今老且懶細事百不欲美惡兩俱忘誰能強追逐薑
鹽拌白土稍稍從吾蜀尚欲外形體安能徇心腹由來
薄滋味日飯止脱粟外慕既已矣胡為此羈束昨日散
幽步偶上天峰麓山圃正春風蒙茸萬旗簇呼兒為佳
客採製聊亦復地僻誰我從包藏置厨簏何嘗較優劣
但喜破睡速况此夏日長人間正炎毒幽人無一事午
飯飽蔬菽困卧北忩風風微動忩竹乳甌十分滿人世
真局促意爽飄欲仙頭輕快如沐昔人固多癖我癖良
可贖為問劉伯倫胡然枕糟麯
荆州六首
遊人出三峽楚地盡平川北客隨南賈吳檣間蜀船江
侵平野斷風捲白沙旋欲問興亡意重城自古堅
南方舊戰國慘澹意猶存慷慨因劉表淒涼為屈原廢
城猶帶井古姓聚成村亦解觀形勝昇平不敢論
朱檻城東角高王此望沙江山非一國烽火畏三巴戰
骨淪秋草危樓倚斷霞百年豪傑盡擾擾見魚蝦
沙頭煙漠漠來往厭喧卑野市分麞閙宫帆過渡遲遊
人多問卜傖叟盡擕龜日暮江天靜無人唱楚詞
殘臘多風雪荆人重歲時客心何草草里巷自嬉嬉爆
竹驚鄰鬼驅儺逐小兒故人應念我相望各天涯
江水深成窟潜魚大似犀赤鱗如琥珀老枕勝玻瓈上
客舉雕爼佳人搖翠篦登庖更作噐何以免屠刲
去歲與子野遊逍遥堂日欲沒因並西山叩羅浮
道院至已二鼓矣遂宿于西堂今歲索居儋耳
子野復來相見作詩贈之
往歲追歡地寒窗夢不成笑談驚半夜風雨暗長檠雞
唱山椒曉鐘鳴霜外聲只今那復見髣髴似三生
答子勉
君不登郎省還應上諫坡才高殊未識歲晩幸無他櫪
馬羸難出鄰雞凍不歌寒爐餘幾火灰裏撥隂何
壺中九華詩
湖口人李正臣蓄異石九峰玲瓏宛轉若窗櫺然余
欲以百金買之與仇池石為偶方南遷未暇也名之
曰壺中九華且以詩識之
我家岷蜀最高峰(一作清溪電轉失雲峰)夢裏猶驚翠掃空五嶺
莫愁千嶂外九華今在一壺中天池水落層層見(一作石泉)
(影落涓涓滴)玉女窗明處處通念我仇池太孤絶百金歸買
小(一作碧)玲瓏
過嶺寄子由
七年來往我何堪又試曹溪一勺甘夢裏似曾遷海外
醉中不覺到江南波生濯足鳴空澗霧遶征衣滴翠嵐
誰遣山雞忽驚起半巖花雨落毶毶
歇白塔舖
甘山廬阜鬱長望林隙依稀(一作熹微)漏日光吳國晩蠶初
斷葉占城早稻欲移秧迢迢澗水隨人急冉冉巖花撲
馬香望眼儘從(一作窮)飛鳥遠白雲深處是吾鄉
西蜀楊耆二十年前見之甚貧今見之亦貧所異
於昔者蒼顔華髮耳女無美惡富者妍士無賢
不肖貧者鄙使其逢時遇合豈減當世之士哉
頃宿長安驛舍聞泣者甚怨問之乃昔富而今
貧者乃作一詩今以贈楊君
孤村漸(一作微)雨逐秋涼逆旅愁人怨夜長不寐相看唯
櫪馬愁吟(一作悲歌)互答有寒螿天寒滯穗猶横畝歲晩空
機尚倚墻勸爾一杯聊復睡人間貧富海茫茫
趙成伯家有姝麗僕忝鄉人不肯開樽徒吟春雪
謹依元韻以當一笑
繡簾朱戶未曾開誰見梅花落鏡臺試問高吟三十韻
(俗云檢驗死秀才帶上有詩三十韻)何如低唱兩三杯(世傳陶榖學士買得党太尉家故妓)
(遇雪陶取雪水烹團茶謂妓曰党家應不識此妓曰彼麄人安有此景但能於銷金暖帳下淺斟低唱吃羊羔)
(兒酒耳陶默然媿其言)莫嫌衰髩聊相映須得纖腰與共回知道
文君隔青𤨏梁園賦客敢言才(聊答來句義取婦人而已罪過罪過)
獄中寄子由二首
聖主如天萬物春小臣愚暗自忘身百年未滿先償債
十口無歸更累人是處青山可埋骨他年夜雨獨傷神
與君世世為兄弟更結人間未了因
栢臺霜氣夜淒淒風動琅璫月向低夢遶雲山心似鹿
魂飛湯火命如雞眼中犀角真吾子身後牛衣愧老妻
百歲神遊定何處桐鄉知葬浙江西(獄中聞湖杭民為余作解厄齋經月)
(所以有此句也朱邑葬桐鄉)
出獄次前韻二首
百日歸期恰及春殘生樂事最關身出門便旋風吹面
走馬聯翩鵲啅人却對酒杯渾是夢試拈詩筆已如神
此灾何必深追咎竊禄從來豈有因
平生文字為吾累此去聲名不厭低塞上縱歸他日馬
城中不鬭少年雞休官彭澤貧無酒隠几維摩病有妻
堪笑睢陽老從事為余投檄向江西(子由聞余下獄乞以官爵贖罪貶筠)
(州監酒)
次韻完夫再贈之什某已卜居毗陵與完夫有廬
里之約云
柳絮飛時笋籜斑風流二老對開關雪芽我為求陽羡
乳水君應餉惠山竹簟水風眠晝永玉堂制草落人間
應容緩急煩閭里桑柘聊同十畝閑
惠州近城數小山類蜀道春與進士許毅野步會
意處飲之且醉作詩以記適參寥專使欲歸使
持此以示西湖之上諸友庶使知余未嘗一日
忘湖山也
夕陽飛絮亂平蕪萬里春前一酒壺鐵化雙魚沉遠素
劒分二嶺隔中區花曾識面香仍好鳥不知名聲自呼
夢想平生消未盡滿林煙月到西湖
往年宿瓜步夢中得小詩錄示民師
吳塞蒹葭空碧海隋宫楊柳只金堤春風自恨無情水
吹得東流竟日西
僕年三十九在潤州道上過除夜作此詩又二十
年在惠州錄之以付過
寺官官小未朝參紅日半窗春睡酣為報鄰雞莫驚覺
更容殘夢到江南
釣艇歸時菖葉雨繰車鳴處楝花風長江昔日經遊地
盡在如今夢寐中
送柳宜歸
折脚鐺邊煨淡粥曲枝桑下飲離杯書生不是南遷客
魑魅驚人須早回
寒具(乃捻頭出劉禹錫佳語)
纖手搓來玉數尋碧油輕蘸嫩黃深夜來春睡濃於酒
壓褊佳人纏臂金
劉監倉家煎米粉作餅子余云為甚酥潘邠老家
造逡廵酒余飲之莫作醋錯著水來否後數日
余擕家飲郊外因作小詩戲劉公求之二首
一杯連坐兩髯棋數片深紅入座飛十分㶑灔君休訴
且看桃花好面皮(唐詩云未有桃花面皮先作杏子眼孔)
野飲花間百物無杖頭惟挂一葫蘆已傾潘子錯著水
更覓君家為甚酥
絶句
柴桑春晩思依依屋角鳴鳩雨欲飛昨日已收寒食火
吹花風起却添衣
書辨才白雲堂璧
不辭清曉叩松扉却値支公久不歸山鳥不鳴天欲雪
卷簾惟見白雲飛
和時運四首
丁丑二月十四日白鶴峰新居成自嘉祐寺遷入詠
淵明時運詩云斯晨斯夕言息其廬似為余發也乃
次其韻長子邁與余别三年矣挈擕諸孫萬里遠至
老朽憂患之餘不能無欣然
我卜我居居非一朝龜不我欺食此江郊廢井已塞喬
木干霄昔人伊何誰其裔苖
下有碧潭可飲可濯江山千里供我遐矚木固無脛瓦
豈有足陶匠自至嘯歌相樂
我視此邦如洙如沂邦人勸我老矣安歸自我幽獨倚
門或揮豈無親友雲散莫追
旦朝丁丁誰欵我廬子孫遠至笑語紛如翦髮垂髻(一作)
(剪綵垂髫)覆此瓠壺三年一夢乃復見予
和勸農六首
海南多荒田俗以貿香為業所産秔稌不足於食乃
以藷芋雜米作粥糜以取飽余既哀之乃和淵明勸
農詩以告其有知者
咨爾漢黎均是一民鄙夷不訓夫豈其真怨忿劫質尋
戈相因欺謾莫訴曲自我人
天禍爾土不麥不稷民無用物怪珍是殖播厥薰木腐
餘是穡貪夫汚吏鷹鷙狼食
豈無良田膴膴平陸獸蹤交締鳥喙諧穆驚麏朝射猛
狶夜逐芋羹藷糜以飽耆宿
聽我苦言其福永久利爾鉏耜好爾鄰偶斬艾蓬藋南
東其畝父兄搢挺以佚遊手
天不假易亦不汝匱春無遺勤秋有厚冀雲舉雨決婦
姑畢至我良孝愛袒跣何愧
逸諺戲侮博奕頑鄙投之生黎俾勿冠履霜降稻實千
箱一軌大作爾社一醉醇美
和歸田園居三首
環州多白水際海皆蒼山以彼無盡景寓我有限年東
家著孔丘西家著顔淵市為不二價農為不爭田周公
與管蔡恨不茅三間我飽一飯足薇蕨補食前門生餽
薪米救我厨無煙斗酒與隻雞酣歌餞華顛禽魚豈知
道我適物自閒悠悠何必爾聊樂我所然
窮猿既投林疲馬初解鞅心空飽新得境熟夢餘想江
鷗漸馴集蜑叟已還往南池綠錢生北嶺紫笋長提壺
豈解飲好語時見廣春江有佳句我醉墮渺莽
老人八十餘不識城市娛造物偶遺漏同儕盡丘墟平
生不渡江水北有幽居手插荔枝子合抱三百株莫言
陳家紫甘冷恐不如君來坐樹下飽食擕其餘歸舍遺
兒子懷抱不可虚有酒持飲我不問錢有無
和與殷晉安别(送昌化軍使張中罷官赴闕)
孤生知永棄末路嗟長勤久安儋耳陋日與雕題親海
國此竒士官居我東鄰卯酒無虛日夜棋有達晨小甕
多自釀一瓢時見分仍將對牀夢伴我五更春暫聚水
上萍忽散風中雲恐無再見日笑談來生因空吟清詩
送不救歸裝貧
和王撫軍座送客(再送張中)
胷中有佳處海瘴不能腓三年無所愧十口今同歸汝
去莫相憐我生本無依相從大塊中幾合幾分違莫作
往来相而生愛見悲悠悠含山日炯炯留清暉懸知冬
夜長不恨晨光遲夢中無與别作詩記忘遺
形贈影
天地有常運日月無閒時孰居無事中作止推行之細
察我與汝相因以成兹忽然乘物化豈與生滅期夢時
我方寂偃然無所思胡為有哀樂輒復隨漣洏我舞汝
淩亂相應不少疑還將醉時語答我夢中辭
影答形
丹青寫君容常恐畫師拙我依月燈出相肖兩竒絶妍
媸本在君我豈相媚悦君如火上煙火盡君乃别我如
鏡中像鏡壊我不滅雖云附隂時了不受寒熱無心但
因物萬變君有竭醉醒皆夢爾未用議優劣
神釋
二子本無我其初因物著豈惟老變衰念念不如故知
君非金石安足長託附莫從老君言亦莫用佛語仙山
與佛國終恐無是處甚欲隨陶翁移家酒中住醉醒要
有盡未易逃諸數平生逐兒戲處處餘作具所至人聚
觀指目生毁譽如今一弄火好惡都焚去既無負載勞
又無寇攘懼仲尼晩乃覺天下何思慮
怨詩楚調示龐主簿鄧治中
當歡有餘樂在戚亦頽然淵明得此理安處故有年嗟
我與先生所賦良竒偏人間少宜適惟有歸耘田我昔
墮軒冕毫釐真市廛困來卧重裀憂愧自不眠如今破
茅屋一夕或三遷風雨睡不知黃葉滿枕前寧當出怨
句慘慘如孤煙但恨不早悟猶推淵明賢
和移居二首
余去歲二月自水東嘉祐寺遷居合江樓迨今一年
多病寡歡頗懷水東之樂也得歸善縣後隙地數畝
父老云古白鶴觀也意欣然欲居之乃和此詩
昔我初來時水東有幽宅晨與烏鵲朝暮與牛羊夕誰
令遷近市日有造請役歌呼雜閭巷鼓角鳴枕席出門
無所詣樂事非宿昔病瘦獨彌年束薪誰與析
洄潭轉碕岸我作江郊詩今為一㕓氓此地乃得之葺
為無邪齋思我無所思古觀廢已久白鶴歸何時我豈
丁令威千歲復還兹江山朝福地古人不吾欺
歲暮作和張常侍
十二月二十五日酒盡取米欲釀米亦竭時吳遠遊
陸道士客於余因讀淵明歲暮和張侍常亦以無酒
為歎乃用其韻贈二子
我生有天祿玄膺流玉泉何事陶彭澤乏酒每形言仙
人與道士自養豈在繁但使荆棘除不憂梨棗愆我年
六十一頽景薄西山歲暮似有得稍覺散亡還有如千
丈松常苦弱蔓纏養我歲寒枝會有解脱年米盡初不
知但怪飢鼠遷二子真我客不醉亦陶然
和郭主簿
今日復何日高槐布初隂良辰非虚名清和盈我襟孺
子卷書坐誦詩如鼓琴却念四十年玉顔如汝今閉戶
未嘗出出為鄰里欽家世事酌古百史手自斟當年二
老人喜我作此音淮德入我夢角羈未勝簮孺子笑問
我君何念之深
和連雨獨飲
平生我與爾舉意輒相然豈止磁石鍼雖合猶有閒此
外一子由出處同偏僊晩景最可惜分飛海南天紏纏
(一作躔)不吾欺寧此憂患先顧影一杯酒誰謂無往還寄
語海北人今日為何年醉裏有獨覺夢中無雜言
和贈羊長史
得鄭會嘉靖老書欲於海舶載書千餘卷見借因讀
淵明贈羊長史詩云愚生三季後慨然念黃虞得知
千載事上賴古人書次其韻以謝鄭君
我非皇甫謐門人如摯虞不特兩鴟酒肯借一車書欲
令海外士觀經似鴻都結髮事文史俯仰六十踰老馬
不耐放長鳴思服輿故知根塵在未免病藥俱念君千
里足歷瑰猶踟蹰好學真伯業比肩可相如此書久已
熟救我今荒蕪顧慙桑榆廹豈厭詩酒娛奏賦病未能
草玄老更疎猶當距楊墨稍欲懲荆舒
正月五日與兒子過出遊作和遊斜川
謫居澹無事何異老且休雖過靖節年未失斜川游春
江淥未波人卧船自流我本無所適泛泛隨鳴鷗中流
遇洑洄捨舟步曾丘有口可與飲何必逢我儔過子詩
似翁我唱兒輒酬未知陶彭澤頗有此樂不問點爾何
如不與聖同憂問翁何所笑不為由與求
和癸卯歲始春懷古田舍
茆茨破不補嗟子乃爾貧菜肥人愈瘦竈閒井常勤我
欲致薄少解衣勤坐人臨池作虚堂雨急瓦聲新客來
有美載果熟多幽欣丹荔破玉膚黃柑溢芳津借我三
畝地結茆為子鄰鴂舌儻可學化為黎母民
和飲酒五首
道喪士失已出語輒不情江左風流人醉中亦求名淵
明獨清真談笑得此生身如受風竹掩冉衆葉驚俯仰
各有態得酒詩自成
蠢蠕食葉蟲仰空慕高飛一朝傅兩翅乃得粘網悲啁
啾厭巢雀沮澤疑可依赴水生兩殼遭閉何時歸二蟲
竟誰是一笑百念衰幸此未化間有酒君莫違
籃輿兀醉守路轉古城隅酒力如過雨清風消半途前
山正可數後騎且勿驅我緣在東南往寄白髮餘遥知
萬松嶺下有三畝居
我夢入小學自謂總角時不記有白髮猶誦論語辭人
間本兒戲顛倒略似兹惟有醉時真空洞了無疑墜車
終無傷莊叟不吾欺呼兒具紙筆醉語輒錄之
嘵嘵六男子絃誦各一經復生五丈夫戢戢丁欲成歸
田了門尸與國充踐更普兒初學語玉骨開天庭淮老
如鶴雛破殼已能鳴舉酒屬千里一歡愧凢情
和止酒
丁丑歲余謫海南子由亦貶雷州五月十一日相遇
於藤同行至雷六月十一日相别渡海余時病痔呻
吟子由亦終夕不寐因誦淵明詩勸余止酒乃和元
韻因以贈别庶幾真止矣
時來與物逝路窮非我止與子各意行同落百蠻裏蕭
然兩别駕各擕一稚子子室有孟光我室惟法喜相逢
山谷間一月同卧起茫茫海南北粗亦足生理勸我師
淵明力薄且為已微痾坐杯勺止酒則瘳矣望道雖未
濟隠約見津涘從今東坡室不立杜康祀
夢歸惠州白鶴山居作和還舊居
痿人常念起夫我豈忘歸不敢夢故山恐興墳墓悲生
世本暫寓此身念念非鵝城亦何有偶拾鶴毳遺窮魚
守故沼聚沫猶相依大兒當門戶時節供丁推夢與鄰
翁言憫默憐我衰往來付造物末用相招麾
和庚戌歲九月中於西田穫早稻
蓬頭二獠奴誰謂愿且端晨興洒掃罷飽食不自安願
治此圃畦少資主游觀晝功不自覺夜氣乃潜還早韭
欲爭春晩菘先破寒人間無正味美好出艱難早知農
圃樂豈有非意干尚恨不持鉏未免騂我顔此心苟未
降何適不間關休去復歇去菜食何所歎
和丙辰歲八月中於下潠田舍穫
聚糞西垣下鑿泉東垣隈勞辱何時休宴安不可懷天
公豈相喜雨霽與意諧黃菘養土羔老楮生樹雞未忍
便烹煮繞觀日百廻跨海得遠信冰盤鳴玉哀茵蔯點
膾縷照坐如花開一與蜑叟醉蒼顔兩摧頽齒根日浮
動自與粱肉乖食菜豈不足(一作好)呼兒拆雞栖
和乙已歲三月為建威參軍使都經錢溪
喬木卷蒼藤浩浩崩雲積謝家堂前燕對語悲宿昔仰
看桄榔樹玄鶴舞長翮新年結荔子主人黃壤隔谿隂
宜館我稍省薪水役相如賣車騎五畝亦可易但恐鵩
鳥來此生還蕩析誰能插籬槿護此殘竹栢(和游城北謝氏廢園)
(作)
郊行步月和辛丑七月赴假還江陵夜行途中作口號
缺月不早出長林踏青冥犬吠主人怒愧此閭里情怪
我夜不歸茜袂窺紫荆雲間與地上待我兩友生驚鵲
再三起樹端已微明白露淨原野始覺丘陵平暗蛩方
夜績孤螢亦霄征歸來閉戶坐寸田且默耕莫赴花月
期免為詩酒縈詩人如布榖聒聒常自名
和雜詩二首
斜日照孤隙始知空有塵微風動衆竅誰信我忘身一
笑問兒子與汝定何親從我來海南幽絶無四鄰耿耿
如缺月獨與長庚晨此道固應爾不當怨尤人
故山不可到飛夢隔五嶺真游有黃庭閉目寓兩景室
空無可照火滅膏自冷披衣起視夜海闊河漢永西窗
半明月散亂梧楸影良辰不可繫逝水無留騁我苖期
後枯持此一念靜
和擬古四首
有客叩我門繫馬門前柳庭空鳥雀散門閉客立久主
人枕書卧夢我平生友忽聞剥啄聲驚散一杯酒倒裳
起謝客夢覺兩愧負坐談雜今古不答顔愈厚問我何
處來我來無何有
客去室幽幽鵩鳥來坐隅引吭伸兩翮太息意不舒吾
生如寄耳何者為我廬去此復何之少安與汝居夜中
聞長嘯月露荒榛蕪無問亦無答吉凶兩何如
少年好遠遊蕩志隘八荒九夷為藩籬四海環我堂盧
生與若士何足期杳茫稍喜海南州自古無戰場竒峰
望黎母何異嵩與邙飛泉瀉萬仞舞鶴雙低昂分㳅未
入海膏澤彌此方芋魁儻可飽無肉亦奚傷
黎山有幽子形槁神獨完負薪入城市笑我儒衣冠生
不聞詩書豈知有孔顔翛然獨往來榮辱未易關日暮
鳥獸散家在孤雲端問答了不通歎息指屢彈似言君
貴人草莽栖龍鸞遺我古貝布海風今歲寒
和桃花源詩(并引)
世傳桃源事多過其實攷淵明所記止言先世避秦
亂來此則漁人所見似是其子孫非秦人不死者也
又云殺雞作食豈有仙而殺者乎舊說南陽有菊水
水甘而芳民居三十餘家飲其水皆夀或至百二三
十歲蜀青城山老人村有見五世孫者道極險遠生
不識鹽醯而溪中多枸杞根如龍蛇飲其水故夀近
歲道稍通漸能致五味而夀亦益衰桃源蓋此比也
歟使武陵太守得而至焉則已化為爭奪之場久矣
嘗意天壤之間若此者甚衆不獨桃源余在穎州夢
至一官府人物與俗間無異而山川清遠有足樂者
顧視堂上榜曰仇池覺而念之仇池武都氐故地楊
難當所保余何為居之明日以問客客有趙令畤德
麟者曰公何為問此此乃福地小有洞天之附庸也
杜子美蓋云萬古仇池穴?通小有天神魚人不見
福地語真傳近接西南境長懷十九泉何時一茆屋
送老白雲邊他日工部侍郎王欽臣仲至謂余曰吾
嘗奉使過仇池有九十九泉萬山環之可以避世如
桃源也
凡聖無異居清濁共此世心閒偶自見念起忽已逝欲
知真一處要使六用廢桃源信不遠杖藜可小憩躬耕
任地力絶學抱天藝臂雞有時鳴尻駕無可税苓龜亦
晨吸杞狗或夜吠耘樵得甘芳齕齧謝炮製子驥雖形
隔淵明已心詣高山不難越淺水何足厲不知我仇池
高舉復幾歲從來一生死近又等癡慧蒲澗安期境(在廣)
(川)羅浮稚川界夢往從之遊神交發吾蔽桃花滿庭下
流水在戶外却笑逃秦人有畏非真契
和劉柴桑
萬劫互起滅百年一踟蹰漂流四十年今乃言卜居且
喜天壤間一席亦吾廬稍理蘭桂藂盡平狐兔墟黃櫞
出舊枿紫茗抽新畬我本早衰人不謂老更劬邦君助
畚鍤鄰里通有無竹屋從低深山窗自明疎一飽便終
日高眠忘百須自笑四壁空無妻老相如
宋詩鈔卷二十二
