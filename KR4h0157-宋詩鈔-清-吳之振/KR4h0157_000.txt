宋詩鈔總集類
提要
(臣)等謹案宋詩鈔一百六卷
國朝吳之振編之振有黃葉村莊詩集已著錄
是編以宋詩選本叢雜因蒐羅遺集共得百
家其本無專集及有集而所選不滿五首者
皆不錄每集之首繫以小傳略如元好問中
州集例而品評考證其文加詳盖明季詩派
最為蕪雜其初厭太倉歷下之剽襲一變而
趨清新其繼又厭公安竟陵之佻巧一變而
趨真朴故
國初諸家頗以出入宋詩矯鈎棘塗飾之弊之
振是選即成於是時以其人自為集故甫刊
一帙即摹印行世所傳之本往往多寡不同
此本有錄無書者尚有劉弇鄧肅黃軒魏了
翁方逢辰宋伯仁馮時行岳珂嚴羽裘萬頃
謝枋得吕定鄭思肖王柏葛長庚朱淑真十
六家盖剞劂未竣故竟無完帙也近時曹庭
棟病其未備因又有宋人百家詩存之刻以
補其闕皆之振之所未錄然之振於遺集散
佚之餘剏意蒐羅使學者得見兩宋詩人之
崖略不可謂之無功與庭棟之書互相補苴
相輔而行固未可偏廢其一矣乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
