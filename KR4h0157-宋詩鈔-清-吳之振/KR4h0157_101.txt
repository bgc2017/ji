宋詩鈔卷一百一
内閣中書舍人吳之振編
文天祥文山詩鈔
文天祥生時夢紫雲故名雲孫天祥其字也寳祐乙
夘以字貢遂改字宋瑞又字履善吉州廬陵人廷對
第五理宗擢第一歷官較書著作郎至兼學士國史
院崇政殿說書玉牒所檢討賈似道以致仕要君降
詔多諷語逆賈意奏免始闢文山以居旋起提刑湖
南移知贑州德祐乙亥元兵渡江奉詔起兵除右文
殿樞密權兵部侍郎兵屯洪詔入衞權工部尚書除
浙東西制置使江西安撫大使兼知平江府常州破
朝議棄平江趣天祥移守餘杭進資政殿學士丙子
正月伯顔兵至高亭陳宜中張世傑皆遁乃除右丞
相兼樞密至北軍講解遂為所留而臨安降表已出
伯顔即脅隨祈請使北行至京口脱走趨真州謀合
兩淮作興復計而制置李庭芝疑拒之復從揚州逃
至高郵嶇﨑數瀕死得渡海道至台温奉益王於福
州改元景炎除觀文殿學士右丞相不拜以樞密使
都督諸路軍事出南劒號召天下繇汀漳入梅州戰
雩都大捷因開府興國元兵大至旋潰妻妾子女皆
陷奔汀移循州端宗崩衞王立於&KR1504;川改元祥興天
祥乞移軍入朝而宜中世傑忌阻之第加少保信國
公張弘範破崖山令弘正襲執天祥服腦子二兩不
死繫至燕不屈囚兵馬司者四年而志愈堅會有中
山薛寳住投匿名書指丞相舉事者司天(闕)又奏三
台星折乃召至殿中猶欲諭降之語益厲遂遇害衣
帶有贊曰孔曰成仁孟曰取義惟其義盡所以仁至
讀聖賢書所學何事而今而後庶幾無愧詩集不多
有指南錄(闕)卷皆奉使脱難興復記事之詩又有吟
嘯集則囚燕所作又獄中集杜詩二百首自指南錄
以後與初集格力相去殊遠志益憤而氣益壯詩不
琢而日工此風雅正教也至其集杜句成詩裁割鎔
鑄巧合自然尤千古擅場今别為一帙而以指南錄
中十八拍附之嗚呼去今幾五百年讀其詩其面如
生其事如在眼者此豈求之聲調字句間哉
敬和道山堂慶瞻御書韻
墨灑天奎映籕紅斯堂殿閣與俱隆方壺圓嶠神仙宅
温洛榮河造化工列聖文章千載重諸孫聲氣一時同
著庭更有邦人筆稽首承休學二忠(著作之庭乃胡忠簡公書周文忠公)
(立)
贈祕書王監丞
君不見祕書外監賀放翁鏡湖一曲高清風又不見太
子師傅兩疏氏東門祖帳羅羣公人生晩節良不易頽
波直下誰障東使人知有在我者二三君子為有功我
公金華山下住赤松安期白雲處風骨細瘦真神仙急
流勇退不肯顧我昔山中想風采幾回擊節歸田疏適
來追陪水蒼佩親見辭歸白雲路御筆擢公領蓬山師
表玉立東宫官兩年苦口一去字未許鷗鷺從公閒瑶
池深深鎖策府玉皇宫闕僑其間暫分赤符管下界半
空雲氣常往還多少持麾辭上國悠悠風塵見此客莫
作尋常太守看疏賀以來偉人物夜瞻婺女次舍中一
點光明射南極公歸眠食重調護世道尚憑公氣力
贈蒲陽卓大著順寧精舍三十韻
人生天地間一死非細事識破此條貫八九分地位趙
岐圖壽藏杜牧擬墓志祭文潛自撰荷鍤伶常醉此等
蜕浮生見解已不易齊物逍遥遊大抵蒙莊意聖門有
大法學者必孔自知生未了了未到知死地原始則返
終終始本一致後來得西銘精藴發洙泗吾體天地塞
吾氣天地帥一節非踐形終身莫繼志舜功禹顧養參
全穎錫類伯竒令無違申生恭不貳聖賢當其生無日
不惴惴彼豈不大觀何苦勤興寐吾順苟不虧吾寧始
無愧人而有所忝曠達未足智卓哉居士翁方心不姿
媚蒙讒以去國七年無怨懟風雨三間茅松楸接蒼翠
斯丘亦樂哉未老先位置宇宙如許大豈以為敝屣當
其歸去來致命聊自遂天之生賢才初意豈無為民胞
物同與何莫非已累君方仕於朝名高貴所萃乾坤父
母身方來日川至西銘一篇書順事為大義請君觀我
生姑置末四字
贈鏡湖相士
五月五日楊子江心水鑄作道人雙瞳子吾面碟子大
安用鏡照二百里
贈秋月葉相士
急流勇退神仙跛蹩龍鐘將相借問華山山中何似天
津橋上
贈桂巖楊相士
榮悴紛紛未可期夕多未振已朝披德剛難免於今世
行好須看有驗時萱晝堂前惟有母槐陰庭下豈無兒
好官要做無難做身後生前是兩岐
宣州罷任再贈
貧贈元無富貴思泥塗滑滑總危機世無徐庶不如卧
見到淵明便合歸流落丹心天肯未崢嶸青眼古來稀
西風為語巖前桂若更多言却又非
贑州再贈
此别重逢又幾時贈君此是第三詩衆人皆醉從教酒
獨我無爭且看棋凡事誰能隨物競此心只要有天知
自知自有天知得切莫逢人說項斯
贈葉大明
大明標榜葉氏子自稱後村門下士誤言木吉孛為灾
後村曾發一笑來其師流傳說如此寧知禍福乃不爾
犀腰貂首徒勞人甘藜豢藿無苦辛我生有命殊六六
木孛循環相起伏袖中莫出將相圖盡洗舊學讀吾書
閒居和雲屋道士
一樽聊共此時心文字追隨落醉吟仙子樓臺脩竹外
行人冠蓋畫橋陰一年芳草東風老五月空江夜雨深
且作蘭亭歡喜集更論誰後又誰今
遊青原二首
鍾魚閒日月竹樹老風煙一徑溪聲滿四山天影圓無
言都是趣有想便成緣夢破啼猿雨開元六百年
空庭橫螮蝀斷碣偃龍蛇活火參禪筍真泉透佛茶晩
鍾何處雨春水滿城花夜影燈前客江西七祖家
龍霧洲覺海寺次李聞溪壁間韻(名昴英侍郎)
闍黎鍾後訪團蒲江色漫漫晝欲晡一笛梅邊何滿子
千蓑蘆外筆頭奴急風吹雁還家未新雨生濤到海無
本是白鷗隨浩蕩野田漂泊不為孤
山中
滄州棹影荻花涼欸乃一聲江水長賴有蓴風堪斫桂
便無花月亦飛觴山中世已驚東晉席上人多賦晩唐
何處魚羹不可飯蚤拚泉石入膏肓
山中漫成柬劉方齋(名夢桂居南湖太師公玄孫)
東風解凍出行嬉一鬨煙塵隔翠微自有溪山真樂地
從來富貴是危機二三行輩惟須醉多少公卿未得歸
明日主人酬一座小船旋網鱖魚肥
送人往湖南
雁拖秋月洞庭邊客路凄涼野菊天雲隔酒樽橫北海
風吹詩史落西川夜深鬼火千山雪春後鵑花一樹煙
為我祝融峰上看朝暾白處禮蓬仙
别謝愛山
君今拂衣去我獨枕書眠一片過林雨數聲當戶蟬情
長空有恨吟苦不成篇後會知何日西風老雁天
病中作
一病四十日西風草木涼倚牀腰見骨覽鏡眼留眶倦
策吟詩杖頻燒讀易香夜深排果餌乞巧大醫王
又賦
病裏心如故閒中事更生睡猫隨我嬾黠鼠向人鳴羽
扇看棋坐黃冠扶杖行燈前翻自喜瘦得此詩清
驟雨知何處一溪秋水生苦吟肩鶴瘦多病耳蟬鳴隠
几惟便睡挑包正倦行山深明月夜乞我半窗清
寄興逃吾病吟詩老此生風高鴻雁起晴久鵓鳩鳴野
樹辭秋落溪雲帶雨行晩涼便懶坐移傍竹陰清
曉起
遠寺鳴金鐸疎窗試寳熏秋聲江一片曙影月三分倦
鶴行黃葉癡猿坐白雲道人無一事抱膝看回文
夜坐
淡烟楓葉路細雨蓼花時宿雁半江畫寒蛩四壁詩少
年成老大吾道付逶遲終有初心在聞雞坐欲馳
題楚觀樓
西風吹感慨曉氣薄登臨半壁楚雲立一川湘雨深乾
坤橫笛影江海倚樓心遺恨飛鴻外南來訪遠音
某叨臬衡湘蒙恩以便郡歸養肯齋大卿實寓衡
我十年前邦君也一再見間即分南北五言啓
之所以致今舊兩繾綣云(李肯齋名芾)
瀟湘一夜雨湖海十年雲相見皆成老重逢便作分啼
鵑春浩蕩回雁曉殷勤江闊人方健月明思對君
幕客載酒舟即席序别
故人滿江海遊子下瀟湘夢載月千里意行雲一方櫓
聲人語小岸影客心長總是浮萍迹飛花莫近檣
將母赴贑道西昌
重來鷗閣曉帆影漲新晴倚檻雲來去閉簾花送迎江
湖春汗漫歲月老崢嶸手把忘憂草䕫䕫繞太清
翠玉樓晩雨
晩樓一曲轉梅花官事無多報放衙林木蔽虧煙斷續
江流曲折雨横斜年華冉冉風前影歲莫悠悠客裏家
一雁近從沙觜落更饒片雪入天涯
翠玉樓
昏鴉何處落野渡少人行黃葉聲在地青山影入城江
湖行客夢風雨故鄉情試問南來信梅花三兩英
皂蓋樓
一水樓臺繞半空圖畫開蝸涎行薜荔雀影上莓苔碧
落人千載青山酒一杯晩煙看不盡待月却歸來
雲端
半空夭矯起層臺傳道劉安車馬來山上自晴山下雨
倚闌平立看風雷
和曹倅賦别(名大發贑倅)
翠松三萬頃松雪著神仙柳院催金鑰江花送玉鞭曉
巖雲壁立晩棹浪規圓未了醉翁事重尋潁上田
當年童子見今見二毛翁海月三秋别江雲一日同鷗
心馳舍北龍尾曳天東定有延和奏南來寄一通
改題萬安縣凝祥觀
古道松花空翠香風前髩影照滄浪飛泉半壁朝雲濕
啼鳥滿山春日長須信神仙元有國不知蠻觸是何鄉
道人横笛招歸鶴坐到斜暉上璧璫(相如遊獵賦華禳璧璫注璧璫以玉)
(為椽頭)
山中再次胡德昭韻
不將顔色汚黃金落得灞橋驢上吟是處江山生酒興
滿天風雪得梅心觥籌堂裏春聲沸燈火林臯夜色深
人世可能行樂爾重遊不用下晴陰
人生柳絮鬭堅牢過眼春光歎伯勞蜀道漫傳千古險
廬山方許一人高眼前見赤徒妨道耳後生風未當豪
明月蘆花隨處有扁舟自在不須篙
曾見尊前此客哉笑擕麈尾拂莓苔水邊飛雁年年見
湖上新亭日日來酹菊醉餘披草坐探梅吟罷帶花回
北厓尚被剛風隔笑殺匆匆上馬杯
周蒼崖入吾山作圖詩贈之
三生石上結因緣袍笏横斜學米顛漁父幾忘山下路
仙人時訪嶺頭船烏猿白鶴無根樹淡月疎星一線天
為我醉呼添濛澒倦來平卧看雲烟
宋詩鈔卷一百一
