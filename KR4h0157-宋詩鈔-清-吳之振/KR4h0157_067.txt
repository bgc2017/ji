宋詩鈔卷六十七
内閣中書舍人吳之振編
陸游劒南詩鈔(四)
齋中雜興十首以丈夫貴壯健慘戚非朱顔為韻
成童入鄉校諸老席函丈堂堂韓有功英概今可想從
父有彦遠早以直自養始終臨川學力守非有黨紛紛
名它師有泚在其顙二公生氣存千載可畏仰
士生學六經是為聖人徒處當師顔原出當致唐虞斯
文陣堂堂臨敵獨援抱異端滿天下一掃可使無乃知
立事功先要定規模彼雖力移山安能奪匹夫
公議在天下如人有元氣平居失護養一旦可勝諱神
丹卒難求百疾起如蝟奄奄息僅屬熟視吁可畏大義
在春秋遺跡悲漢魏君看徐孺子底物視富貴
昔我自蜀歸耆舊巳凋喪後來二三公尚慰天下望千
里一紙書殷懃問亡恙嗚呼亦已矣遺語寄悲愴我亦
迫桑榆便恐無輩行夜窗對清燈力憊心尚壯
餘齡垂八十雖憊猶強飯正如老病馬風沙時一噴玉
關𦕈何許道里何啻萬目中堠歷歷欲進不能寸矯首
望秋空徒羡霜鶻健薶骨亦何悲吾非麒麟楦
琅琅誦詩書尚記兩髦髧誰料七十年沈滯終坎窞炊
突映茅廬日莫煙慘慘忍窮端已熟撫事空自感狂言
悔噬臍衆訾驚破膽尚有愛書心還如嗜菖歜
去國己酉冬忽見十頒歷衰殘口兩齒困阨家四壁時
看溪雲生飽聽簷雨滴悠然度寒暑何處著欣戚幽人
豈知我月夕聞吹笛何當五百歲相與摩銅狄
扁舟東下峽日月去若飛當時筆硯舊久已星晨稀俊
逸如伯渾簡詣如知幾天高鬼神惡回首萬事非我欲
泝黃牛買屋居青衣九原不可作哀哉誰與歸
荷鉏草堂東藝花二百株春風一朝來白白兼朱朱南
列紅薇屏北界綠芋區偃蹇雙松老森聳萬竹臞餘地
不忍茀插援引瓠壺何當拂東絹畫作山園圖
閒居寂無客柴門晝常關孤舟小於葉放浪煙水間樹
暗楊梅村露下白蓮灣釣魚樵風涇買酒石帆山向來
支許輩恐亦無此閒道逢若耶叟握手開蒼顔
觀畫山水
古北安西志未酬人間隨處送悠悠騎驢白帝城邊雨
挂席黃陵廟外秋大網截江魚可膾高樓臨路酒如油
老來無復當年快聊對丹青作卧遊
讀蘇叔黨汝州北山雜詩次其韻
暑耘日炙背寒耕泥沒脚衆人占膏腴我獨治磽确力
盡功未見厥土但如昨豈惟窘糠粞直恐轉溝壑今年
雨暘時天如相耕穫屋傾未暇扶且復補籬落
祠官粟一囊不贍軀七尺前年蒙寬恩例許乞骸骨聯
翩三兒子俱作鸛雀碧賦禄雖尚遠亦足慰衰白幅巾
茆簷下稱病謝來客從今門前路永掃車馬跡
德孫秀眉宇慨然修初服枯腸貯詩書十飯九不肉成
童將覓舉想見袍立鵠先澤儻未衰豈無五秉粟汝能
記吾言併以告阿福閉門勿雜交一經萬事足
枕上作
蕭蕭白髮卧扁舟死盡中朝舊輩流萬里關河孤枕夢
五更風雨四山秋鄭虔自笑窮躭酒李廣何妨老不侯
猶有少年風味在吳牋著句寫清秋
示友
道向虛中得交從實處工凌空一鶚上赴海百川東氣
骨真當勉規模不必同人生易衰老君等勿怱怱
開東關路北至山腳因治路傍隙地雜植花草
清溝東畔剪蓁菅雖設柴門盡日關遠引寒泉成碧沼
稍通密竹露青山幽花泣露開仍落好鳥穿林去復還
更上横岡吾所愛小兒試覓屋三間
父子追隨一笑傾東園東畔路初成夾栽芳草如繩直
前出籬門似砥平春近野梅香欲動雨餘溝水細無聲
今朝有憙誰能識不用人扶亦自行
病眼逢人每嬾開正須此地洗氛埃數枝梅向林梢出
一脉泉從嶺背來藤杖有時緣石磴風爐隨處置茶杯
殘軀自笑如春草又喜天邊斗柄回
連日治圃至山亭又作五字
好竹千竿翠新泉一勺冰殘蕪襯落日老木上寒藤細
磴欹難過危欄曲可憑歸時忽已莫點點數漁燈
歲莫書懷
世事從來不可常把茆猶幸得深藏牀頭酒瓮寒難熟
瓶裏梅花夜更香薄命元知等蟬翼畏途何處不羊腸
詩成讀罷仍無用聊滿山家骨董囊
初春感事
馬跡車聲是處忙經旬無客到龜堂水初泛溢黏天綠
梅欲飄零特地香世事紛紛人自老歲華冉冉日初長
百錢不辦旗亭醉空愛鵝兒似酒黃
先少師宣和初有贈晁公以道詩云奴愛才如蕭穎
士婢知詩似鄭康成晁公大愛賞今逸全篇偶
讀晁公文集泣而足之
仕不逢時勇退耕閉門自號景迂生遠聞佳士輒心許
老見異書猶眼明奴愛才如蕭穎士婢知詩似鄭康成
早孤遇事偏多感欲續殘章涕已傾
追感往事
諸公可歎善謀身誤國當時豈一秦不望夷吾出江左
新亭對泣亦無人
紹興辛酉予年十七矣距今已六十年追感舊事
作絶句
常憶初年十七時朝朝烏帽出從師(與許子威輩同從鮑季和先生晨興)
(必具帽帶而出)忽逢寒食停供課正寫礬書作贋碑
雨晴風日佳絶徙倚門外
荼釅無端廢午眠杖藜信步到門前青裙溪女結蠶卦
白髮廟巫催社錢
章老三年病方死吳翁一夕呼不醒獨有此身頑似鐵
倚門常看莫山青
春遊
春風隄上草萋萋草軟沙平護馬蹄似蓋微雲纔障日
如絲小雨不成泥千秋觀裏逢新燕九里山前聽午雞
追憶舊遊愁滿眼綵船曾繫畫橋西
春雨
狼籍殘花滿地紅擁衾孤夢雨聲中人生十事九堪歎
春色三分二已空但有老盆傾獨酒不辭衰鬢對青銅
長貧博得身強健久矣無心咎化工
藥爐茶竈淡生涯聽雨猶能惜物華蘸岸頓添三尺水
沾泥不貸一城花閒摩病眼看書卷時傍危欄弄釣車
稚子孤行八千里喜聞炊熟可還家(家僮自行在來報子布寒食前可到)
(家唐人以寒食前一日為炊熟)
自笑平生嬾是真閉門高枕動兼旬海棠千片已隨水
杜宇一聲無復春綠酒盈樽足忘老朱櫻上市正嘗新
今朝雨止通溪路又向沙頭岸幅巾
三月十六日至柯橋迎子布東還
江國常年秋鴈飛吾兒遠客寄書稀道途一見相持泣
鄰曲聚觀同載歸草草杯盤更起舞匆匆刀尺旋裁衣
從今父子茆簷下回首人間萬事非
我似傷禽帶箭飛更憐女作鴈行稀異時恐抱終身恨
此日寧甘徒步歸萬里外應勞遠夢三年前已挂朝衣
斷編蠧簡相從老絶念功名亦未非
初夏野興
扇墮巾欹午夢回鳴鳩又喚雨絲來數行褚帖臨窗學
一卷陶詩傍枕開糠火就林煨苦筍蜜甖沉井漬青梅
艾人行復巍然出老大難堪節物催
衡門
曲徑衡門短短籬槐楸陰裏倚笻枝老來百事不入眼
惟愛青山如舊時
朝飢示子聿
水雲深處小茆茨雷動空腸慣忍飢外物不移方是學
俗人猶愛未為詩生逢昭代雖虚過死見先親幸有辭
八十到頭終強項欲將衣鉢付吾兒
晨興
小雨過郊墟晨興一事無殘榴重結蘂新燕續生雛書
細猶能讀行遲漸要扶蔬畦恐蕪沒且復課僮奴
西村
亂山深處小桃源往歲求漿憶叩門高柳簇橋初轉馬
數家臨水自成村茂林風送幽禽語壤壁苔侵醉墨痕
一首清詩記今夕細雲新月耿黃昏
放歌行
少年不知老境惡意謂長如少年樂朝歌夜舞狂不休
逢人欲覓長生藥三二十年底難過屈指朋儕餘幾箇
就令未死身日衰朱顔已去誰能那人間萬事如奕棋
我亦曾經少壯時兒曹紛紛不須校歲月推遷渠自知
閉戸
收身歸死鏡湖傍閉戸悠悠白日長巷僻斷非容駟路
腸枯那有蹴蔬羊書生正可蹈東海世事漫思移太行
睡起不知天早莫坐看螢度篆盤香
長飢
病卧窮閻貞聖時本來吾道合長飢朝不及夕未妨樂
死何如生行自知早年休學仗下馬末路幸似泥中龜
煙波一葉會當逝吹笛高人有素期
山齋書事
山榴子結又重開巢燕雛飛却續回(燕有三生雛乃去者)雨足人
畦千頃稻日長風舞一庭槐浩歌縱酒愁仍在作意觀
書睡已來常恨流年不相貸若為更著莫蟬催
晩至新塘
青鞵隨意出柴荆聊向南唐曳杖行歸鳥已從煙際沒
斷虹猶在柳梢明城頭層墖凌空立浦口孤舟竝岸横
向道有詩渾不信為君擁鼻作吳聲
早秋南堂夜興
水注横塘藻荇香候蟲唧唧滿空廊風前落葉紛可掃
天際疎星森有芒夜漏漸長愁少睡秋衣未製怯新涼
明朝知有欣然處寫得黃庭又幾行
新涼書懷
藥物扶持病少蘇殘年不恨老菰蘆潦收溪椵魚爭售
歲樂村場酒易沽無日榿林無墜葉(榿木自夏至秋日有落葉不可勝掃)
有時燕戸有新雛(今年燕屢生雛七月望猶未止)秋風磔起扁舟興安
得州家復鏡湖
鄰曲今年又有年垂髫戴白各欣然先輸官庾無逋賦
共賽神祠有社錢退傅寄聲情縝密(連得周丞相書細字滿幅)晦翁
入夢語蟬聯(昨夕夢朱元晦甚款)燈前細與兒曹說蠧簡猶堪數
世傳
燒香
寶熏清夜起氤氲寂寂中庭伴月痕小斮海沉非弄水
旋開山麝取當門蜜房割處春方半花露收時日未暾
安得故人同晤語一燈相對看雲屯
枕上
呼兒初夜上門關怕冷貪眠自笑孱月色横分窗一半
秋聲正在樹中間莫年不復樽前樂浮世無如枕上閒
鍊句未安姑棄置明朝追記尚斑斑
山園書觸目
山近雲生易人稀鳥下頻瘦篁穿石竅古蔓絡松身熟
摘巖邊果乾收澗底薪經過不相識喚作避秦人
村舍
篠屋風林下(山中人以篠覆舍厚密過于茅)柴門芡浦旁先鳴雞腷膊
徐上日蒼涼服藥貧寧輟觀書老有常仍須教童稚世
世力耕桑
生理嗟彌薄吾居久未完蝶飛窗紙碎龜坼壁泥乾小
雨牛欄溼微霜碓舍寒晚禾蟲獨少鄰里共相寬(今年晚禾)
(苦蟲蛇予鄉獨免)
對食戲詠
一飽欣逢歲小穰時憑野餉誑枯腸橙黃出臼金虀美
菰脆供盤玉片香客送輪囷霜後蟹僧分磊落社前薑
秋來幸是身強健聊為佳時舉一觴
懷昔
偶住人間日月長細思方覺少年狂衆中論事歸多悔
醉後題詩醒已忘鼉作鯨吞吁莫測谷堙山塹浩難量
老來境界全非昨卧看縈簾一縷香
賽神
歲熟鄉鄰樂辰良祭賽多荒園抛鬼飯高机置神鵝(村人)
(謂祭神之牲曰神猪神鵝)人散叢祠寂巫歸醉臉酡飢鴉更堪笑鳴
噪下庭柯
小立
紅樹園廬晚碧花籬落秋荒陂船護鴨斷岸笛呼牛酒
賤村村醉山寒寺寺幽聊須岸烏幘小立埭西頭
秋晚湖上
已過西成賽廟期家家下麥不容遲夕陽遍野人歸後
秋水生灘鷺集時靈藥不治懷抱惡好詩空益鬢毛衰
從來未識蘇司業愁絶西風滿酒旗
明日又至山園天微陰再賦
河岸風檣遠村陂牧笛長短籬圍麂眼幽徑繚羊腸照
水鬚眉見搓橙指爪香衣裘又關念碪杵滿斜陽
不寐
麗譙聽盡短長更幽夢無端故不成寒雨似從心上滴
孤燈偏向枕邊明讀書有味身忘老報國無期涕似傾
敢為衰殘便虛死誓先鄰曲事春耕
弊廬
弊廬雖陋甚鄙性頗所宜欹傾十許間草覆實半之碓
聲隔柴門績火出枳籬縳木為彘牢附垣作雞塒黃犢
放林莽蒼鵝戲陂池傭耕食于我客主同㸑炊瓦盎設
大杓葅莧羹園葵一飽荷鋤出作勞非所辭上以奉租
賦下以及我私有錢即沽酒阡陌恣遊嬉亦有扶持者
婢跣奴髻椎欲畫恨無人後世考此詩
園中作
誰采桄榔寄一枝北來萬里為扶衰風光最愛初寒候
懷抱殊勝未老時閒引微泉成曲澗盡除枯蔓補疎籬
花前自笑童心在更伴羣兒竹馬嬉
夜四鼔睡覺起行簷間觀新作南籬
星斗闌干天宇清起披短褐繞廊行葉聲颯颯飛霜重
籬影疎疎落月明沙冷斷鴻投别浦風高殘漏下孤城
衰遟自笑情猶在一首新詩取次成
客去追記坐間所言
征西幕罷幾經春歎息兒音尚帶秦每為後生談舊事
始知老子是陳人建隆乾德開王業温洛榮河厭騎塵
倘得此生重少壯臨危敢愛不貲身
追憶征西幕中舊事
大散關頭北望秦自期談笑靜邊塵收身死向農桑社
何止明明兩世人
小獵南山雪未消繡旗斜卷玉驄驕不如意事常千萬
空想先鋒宿渭橋
憶昨王師戍隴回遺民日夜望行臺不論夾道壺漿滿
洛筍河魴次第來(在南鄭時關中將吏有獻此二物者)
關輔遺民意可傷蠟封三寸絹書黃亦知作法如秦酷
列聖恩深不忍忘(關中將校密報事宜皆以蠟書至宣司)
冬夜
颼颼黃葉欲辭枝况著霜風抵死吹投老難逢身健日
讀書偏愛夜長時孤村月白聞衣杵破竈煙青煑芋糜
不是用心希陋巷為儒自合耐寒飢
冬日
室中恰愛一蒲團也抵三千世界寬上策莫如扄戸坐
苦閒猶復取書看蔬青飯輭枝梧老窗白爐新凖備寒
堪笑此翁幽獨慣却嫌兒女話團欒
寒夕
夜叩銅壺徹旦吟了無人會此時心燈殘熖作孤螢小
火冷灰如積雪深風急江天無過雁月明庭戶有疎碪
此身畢竟歸何許但憶藏舟黃葦林
辛酉冬至
今日日南至吾門方寂然家貧輕過節身老怯增年(鄉俗)
(謂喫冬至飯即添一歲)畢祭皆扶拜分盤獨早眠惟應探春夢已
繞鏡湖邊
客至
何處軒車客能來桑麥村一奴先入市此老自譍門野
果嘗皆澀村醅壓尚渾殘年亦何恨治世作黎元
冬夜讀史有感
短檠膏涸夜將殘感事懷人興未闌酌酒淺深須自度
圍棋成敗有旁觀斷粞作飯終年飽大布裁袍稱意寬
世上閒愁千萬斛不教一點上眉端
小飲梅花下作
脱巾莫歎髮成絲六十年間萬首詩(予自年十七八學作詩今六十年得)
(萬篇)排日醉過梅落後通宵吟到雪殘時偶容後死寧非
幸自乞歸耕已恨遲青史滿前閒即讀幾人為我作蓍
龜
箕卜
孟春百草靈古俗迎紫姑厨中取竹箕冒似婦帬襦䜿
子夾扶持插筆祝其書俄若有物憑對畣不須臾豈必
考中否一笑聊相娛詩章亦間作酒食隨所須興闌忽
辭去誰能執其祛持箕畀竈婢棄筆卧牆隅几席亦已
徹狼籍果與蔬紛紛竟何益人鬼均一愚
梅花絶句
幾年不到合江園說著當時已斷魂只有梅花知此恨
相逢月底却無言
當年走馬錦城西曾為梅花醉似泥二十里中香不斷
青羊宫到浣花溪
聞道梅花坼曉風雪堆遍滿四山中何方可化身千億
一樹梅前(一作花)一放翁
小亭終日倚闌干樹樹梅花看到殘只怪此翁常謝客
元來不是怕春寒
亂篸桐帽花如雪斜挂驢鞍酒滿壺若得丹青如顧陸
憑渠畫我夜歸圖
紅梅過後到緗梅一種春風不並開造物無心還有意
引教日日放翁來
送子龍赴吉州掾
我老汝遠行知汝非得已駕言當送汝揮涕不能止人
誰樂離别坐貧至于此汝行犯胥濤次第過彭蠡波横
吞舟魚林嘯獨脚鬼野飯何店炊孤櫂何岸檥判司比
唐時猶幸免笞箠庭參亦何辱負職乃可耻汝為吉州
吏但飲吉州水一錢亦分明誰能肆讒毁聚俸嫁阿惜
擇士教元禮我食可自營勿用念甘旨衣穿聽露肘履
破從見指出門雖被嘲歸舍却睡美益公名位重凛若
喬嶽峙汝以通家故或許望燕几得見已足榮切勿有
所啟又若楊誠齋清介世莫比一聞俗人言三日歸洗
耳汝但問起居餘事勿挂齒希周有世好敬叔乃鄉里
豈惟能文辭實亦堅操履相從勉講學事業在積累仁
義本何常蹈之則君子汝去三年歸我儻未即死江中
有鯉魚頻寄書一紙
六日雲重有雪意獨酌
遍遊藪澤一漁舠盡歷風霜只緼袍天為念貧偏與健
人因見嬾誤稱高地連海澨濤聲近雲冐山椒雪意豪
偶得名鐏當痛飲涼州那得直蒲萄
舟中作
娥江西路石帆東身寄鷗波浩蕩中疊疊沙痕留浦岸
疎疎日影透漁篷詩人無復同盟在酒債何時一洗空
已廹耄年宜易感人生五十即稱翁
晤語無人與遣愁出門聊復弄輕舟山穿煙雨參差出
水赴陂塘散漫流隔葉雄雌鳴谷鳥傍林子母過吳牛
數家清絶如圖畫炊黍何妨得小留
湖村春興
桑柘相望雨露新桃源自隱不緣秦稻陂正滿初投種
蠶子方生未忌人酒借鵝兒成淺色魚憑雲母作脩鱗
賽神歸晚比鄰醉一笑猶關老子身
村居書事
藥物枝梧病漸蘇門前野老笑相呼春深水暖多魚婢
雨足年豐少麥奴小飲杯盤隨事具閒行巷陌倩人扶
題詩非復羌村句誰與丹青作畫圖(李伯時有羌月圖傳於世)
題廬陵蕭毓秀才詩卷後
詩句雄豪易取名爾來閒淡獨蕭卿蘇州死後風流絶
幾許工夫學得成
法不孤生自古同癡人乃欲鏤虚空君詩妙處吾能識
正在山程水驛中
示客
一點昏燈兩部蛙客來相對半甌茶典衣未贖身饒蝨
治米無工飯有沙每為采菱浮野艇時因賣藥宿山家
青鞋到處堪乘興不獨雲門與若耶
喜晴
葛衣初著喜新晴寂寂虚堂一榻横乍坼孤花藏葉罅
晚歸雙燕拂簾旌舞空不斷游絲直掠地還飛落絮輕
&KR1233;欲倚闌尋好句清笳已復動高城
閒詠園中草木
剪刀葉畔戲魚回帔子花頭舞蝶來領略年光屬閒客
一樽自勸不須推
一樹山櫻鳥啄殘懸鈎半舍亦甘酸兒童采得爭來餉
應念衰翁舌未乾
綠侵小徑蟇衣草青絡疎籬鬼帶藤未暇開編尋本草
且將名品問山僧
過鄰家
老病在臂踝終日不喜動溪雲忽過前袖手以目送今
晨光景佳霽色入鳥哢舊言出柴荆暫作湖山夢東村
望鶴巢西阜過貛峒父老意欣然為我撥春瓮豈惟澆
舌燥亦用輭脚痛形骸去繩檢談笑得少縱吴蠶初上
簇陂稻亦已種端午數日間更約同解糭
九月初作
九月都門凛欲霜羸軀恩免立鵷行細書付吏謄初稾
和藥呼兒對古方陋巷閉門當謝客高齋掃地獨焚香
此生自計終何取似有山林一日長(實錄有初稾二臺)
無客
今日了無客翛然塵柄閒硯涵鴝鵒眼香斮鷓鴣斑木
落風初勁雲低雨尚慳西湖未暇到卧看曲屏山
懷故山
老怯京塵化素衣無端抛擲釣魚磯碧雲又見日將
暮芳草不知人念歸萬事莫論羈枕夢一身方墮亂
書圍岷山學士無消息空想燈前語入微(張季長秘閣久不得)
(書)
晚歸
無事經秋别鏡湖詩囊隨處累奚奴樓頭寒日低將盡
陌上殘泥踏欲無軒冕豈容關喜愠簞瓢亦未費枝梧
畫橋綠浦歸來晚一醆昏燈得自娛
題史院壁
白髮無餘鬒蒼顔失故丹旅遊多敗意大屋每饒寒出
畏霜侵褐歸乘日暖鞍若非時得句何以慰衰殘
苔瓮平分路銅環半掩扉殘蕪寒不死敗葉落還飛責
重何由塞愁生但念歸非無茅一把世事苦相違
寄題儒榮堂(朝散大夫徐夢莘著北盟錄上之除直祕閣訓辭有儒榮之語因以名堂)
(來求賦詩)
軍容基旤廟謀疎尚記文登遣使初只道大功隨指顧
至今遺患費誅鋤還朝不遣參麟筆寓直空聞上石渠
&KR1233;辦殺青君記取磨崖碑待魯公書
雜興十首以貧堅志士節病長高人情為韻
仕宦徧四方每出歸愈貧寒暑更質衣笑倒鄰里人今
年作史官坐糜太倉陳無如思歸何日夜望絶麟區區
牛馬走齪齪蟣蝨臣恩深老不報肝膽空輪囷
孟子闢楊墨吾道方粲然韓愈排佛老不失聖所傳伐
木當伐根攻敵當攻堅坐視日月食孰探天地全一木
信難恃要憂大厦顛安得孟韓輩出為吾黨先
聖人固多能藝乃不以試嗟予少貧賤日月成坐棄矧
今耄已及甘食而美睡道衰朋友散斯文凛將墜閉戶
輒竟日孰與講仁智厭厭生意盡何暇議李志
少年喜結交患難謂可倚寧知事大謬親友化虎兕出
仕五十年危不以讒死始畏囊中錐寧取道旁李老來
多新知英彦終可喜豈以二三君遂疑天下士
㫺我遊廬山夜雨東林雪灰深火正熟膏減燈半滅童
驚林虎過僧惜澗松折至今每追思可解肺肝熱那知
蓬山夢忽繼此清絶殊勝蘇子卿餐氊持漢節
觀人如觀玉拙眼喜譏評得失顧在人玉固非所病慶
歷嘉佑間人才於斯盛王回僅一招石介棄不聘乃知
天下士成敗各有命願君姑安之天定豈不勝
兩山如峨眉一水若車輞吾昔廬其間百里臨莽蒼少
年手藝木條榦日夜長咿啞駕獨轅迢遞搖兩槳平生
會心地今乃寄夢想何時喚鄰翁煙水行布網
貨財不可居禄位不可饕我爾本一家何至臯蘭鏖小
夫謀人國紛紛日煎熬或謂性本惡或謂經無褒誤人
方自此孰如飲醇醪清言亦自佳遺事非徒高
魯山粹而博韶美曠且真石渠東觀中久矣無若人飛
仙驂鳳鸞豈久混世塵空餘文章在常與日月新我雖
不足數疇昔沗交親尚想秋燈下對影欹幅巾(陳山魯山劉儀)
(鳳韶美)
君子尚大節又甚惡不情魯連故可人用意終近名千
載高夷齊采薇忘其生周公述易象所以貴幽貞去聖
雖已遠江左見淵明我讀飲酒詩朱絃有遺聲
謝韓實之直閣送燈
玉作華星綴絳繩樓臺交映草天澄東都父老今誰在
腸斷當時諫浙燈
舊友年來不作疎華燈乃肯寄蝸廬寧知此老蕭條甚
二尺檠前正讀書
歎老
鏡裏蕭蕭白髮新默思舊事似前身齒殘對客豁可耻
臂弱學書肥失真漸覺文辭乖律吕豈惟議論少精神
平生師友凋零盡鼻堊揮斤未有人
冬曉
恩免宵興趁曉斑養慵終覺媿吾顔浮名半世虚催老
高卧何時復得閒兩岸夕陽漁浦市數峰寒靄沃洲山
扁舟來往無窮樂此事天公豈所慳
有懷梁益舊遊
土堠纍纍隻復雙悠悠殘夢對寒釭亂山落日葭萌驛
古渡悲風桔栢江虎印雪泥餘過跡樹經野火有空腔
四方行役男兒事常笑韓公賦下瀧
孤坐無聊每思江湖之適
世上元無第一籌此身只合卧滄洲艣搖漁浦蒼茫月
帆帶松江浩蕩秋有酒人家皆可醉無僧山寺亦閒遊
老來閱盡榮枯事萬變惟應一笑詶
子聿欲暫歸山陰見乃翁作惡遂不行贈以此詩
鐘鳴豈復夜行時文字相娛賴此兒欲去復留知汝孝
未言先泣歎吾衰兩篇易象能忘老百畝山畬可免飢
但報家僮多釀酒一欄紅藥是歸期(明年春晩史院奏書必得歸矣)
暇日弄筆戲書
草書學張顛行書學楊風平生江湖心聊寄筆硯中龍
蛇入我腕疋素忽已窮餘勢尚隱轔此興嗟誰同
謝王子林判院惠詩編(王從楊廷秀甚久)
文章有定價議論有至公我不如誠齋此評天下同王
子江西秀詩有誠齋風今年入修門軒軒若飛鴻人言
誠齋詩浩然與俱東字字若長城梯衝何由攻我望已
畏之謹避不欲逢一日來叩門錦囊出幾空我欲與馳
逐未交力已窮太息謂王子諸人無此功騎驢上灞橋
買酒醉新豐知子定有人豈必老鈍翁
對酒作
羡門安期何在哉河流上拆崑崙開白雲不與隱居老
孤鶴自下遼天來春江風物正開美綠浦潮平柂初起
草吹長笛發巴陵曉挂高帆渡湘水世間萬變更故新
會當太息摩銅人脱裘取酒籍芳草與兄共醉壺中春
西湖春遊
靈隱前天竺後鬼削神剜作巖岫冷泉亭中一樽酒一
日可敵千年夀清明後上已前千紅百紫爭妖妍鼕鼕
鼔聲鞠場邊鞦韆一蹴如登仙人生得意須年少白髮
龍鍾空自笑君不見灞亭耐事故將軍醉尉怒訶如不
聞
局中春興
天知病眼困風沙借與蓬山閱物華微㬉已迎新到燕
輕陰猶護欲殘花幽窗寂寂書圍座倦枕時時夢過家
立馬庭前還小駐不妨閒試半甌茶
春日絶句
吏來屢敗哦詩興雨作常妨載酒行忽見家家插楊柳
始知今日是清明
故園蛺蝶最多種百草長時花亂開窮巷春風元不到
一雙誰遣過牆來
桃李吹成九陌塵客中又過一年春餘寒漠漠城南路
只見鞦韆不見人
便恐東皇促駕回小軒無事且銜杯不知何處桃花落
一片飛從屋角來
楊家園裏醉殘春醉倩傍人拾墮巾紅紫飄零不須歎
東君渠自是行人
東軒花時將過感懷
小軒風月得婆娑盡付流年與嘯歌細數一春今過半
正令百歲亦無多還家常恐難全璧閱世深疑已爛柯
只欲閉門搘倦枕晚風無奈落花何
社雨晴時燕子飛園林何許覓芳菲江山良是人誰在
天地無私春又歸殘史有期成汗簡修門即日挂朝衣
人生念念皆堪悔敢效淵明歎昨非
與兒輩泛舟遊西湖一日間晴陰屢易
逢著園林即款扉酌泉鬻筍欲忘歸楊花正與人爭路
鳩語還催雨點衣古寺題名那復在後生識面自應稀
傷心六十餘年事雙墖依然在翠微
得子聿到家山後書
日日春陰愁出戶汝今恰遇十分晴桑林紫椹纍纍熟
稻壠青秧漫漫平夢好定知行路健書來深慰倚門情
河橋道上山如畫早晚歸舟聽艣聲
春晚
新綠成陰小雨時幅巾蕭散與閒宜燕歸赴訴經年别
鶯晚分疏出谷遲曉枕呼兒投宿酒草窗畱客算殘碁
翛然此意風塵表正恐羲皇未必知
上章納禄恩畀外祠遂以五月初東歸
身似霜松老不枯乞骸猶得侍清都百錢濁酒渾家醉
六月飛蟁徹曉無美睡不愁閒客攪出遊自有小兒扶
買山尚恐巢由笑敢問天王覓鏡湖
羣玉峰頭孤夢斷五雲溪上野舟回傍人鷗鳥自然熟
到處藕花無數開麥飯不饜常面槁柴門閒掩自心灰
雨來正作盆山地不怕冥冥半月梅
此身惟有一躬耕乞得餘年樂太平東觀並遊收昨夢
西湖重到付來生一堤草露明晨照半浦荷風颭晚晴
歷歷歸途皆勝事江亭先聽櫂歌聲
初歸雜咏
雪滿漁蓑雨墊巾超然無處不清真胷中那可有一事
天下故應無兩人騎馬每行秋棧路喚船還渡草江津
酒樓僧壁留詩徧八十年來自在身
小園五畝翦蓬蒿便覺人間迹可逃盡疏珍禽添爾雅
更書香草續離騷藥苗可斸擕長鑱黍酒新成壓小槽
老入鵷行方徹悟一官何處不徒勞
乞得身歸且浩歌蕭然生世寄漁蓑茶甘半日如新啜
墨妙移時不再磨山寺蹋雲頻獨往鄰家穿竹自相過
棋枰勝負能多少堪笑傍人說爛柯
遊山
古寺不來久入門空歎嗟僧亡猶見墖樹老已無花世
事雖難料吾生固有涯慇懃一梳月十里伴還家
美睡
老來胷次掃崢嶸投枕神安氣亦平漫道布衾如鐵冷
未妨鼻息自雷鳴天高斗柄闌干繞露下雞塒腷膊聲
俗念絶知無起處夢為孤鶴過青城
宋詩鈔卷六十七
