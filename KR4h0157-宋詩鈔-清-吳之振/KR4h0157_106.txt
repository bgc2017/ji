宋詩鈔卷一百六
内閣中書舍人吳之振編
梁棟隆吉詩鈔
棟字隆吉其先湘州人生于鄂州後遷居鎮江弱冠
領漕薦登戊辰第選寶應簿調錢塘仁和尉入帥幕
一時聲名張甚旋避地建上丙子宋亡歸武林弟柱
字中砥入茅山從老氏學棟往依焉庚寅遭詩禍名
益著時往來茅山建康間江東人士從者甚衆乙已
無疾卒平日好吟詠稿無存者門人問故曰吾詩堪
傳人將有腹藳在宋遺民之皭然者也
大茅峰
杖藜絶頂窮追尋青山世路爭嶇&KR0706;碧雲遮斷天外眼
春風吹老人間心大龍上天寶劒化小龍入海明珠沈
無人更守玄帝鼎有客欲問秦皇金顛崖誰念受辛苦
古洞未易潛幽深神光不破黑暗腦山鬼空學離騷吟
我來俯仰一慨慷山川良昔人民今安得長扛撐日月
華陽世界收層隂一聲長嘯下山去草木為我留清音
四禽言
不如歸去錦官宫殿迷煙樹天津橋上一兩聲叫破中
原無住處不如歸去
脱却布袴貧家能有幾尺布織盡寒機無得裁可人不
來廉叔度脱却布袴
行不得也哥哥湖南北春水多九嶷山前叫虞舜奈此
乾坤無路何行不得也哥哥
提葫蘆年來酒賤頻頻沽衆人皆醉我亦醉哀哉誰問
醒三閭提葫蘆
金陵廢宫
六代俄然又一唐青山坐閱幾興亡心知江左非王業
口說中原是帝鄕落日有時登北固春風吹夢過錢塘
荆墳檜宅依然在留與烏衣話短長
鳳皇臺
白髮久孤鸚鵡杯碧梧自老鳳皇臺管夷吾亦僅如許
李謫仙今安在哉城郭是非秋雨外江山形勝暮潮來
小留只等中秋月且放青冥萬里開
白鷺亭
荻花蘆葉老風烟獨上秋城思渺然白鷺不知如許事
赤烏又隔幾何年六朝往事秦淮水一笛晚風江浦船
我輩人今竟誰許只堪漁艇夕陽邊
雨花臺
孤雲落日倚西風歴歴興亡望眼中山入六朝青未了
江浮五馬恨無窮客愁已付蒲萄綠逕雨空餘瑪瑙紅
我亦欲談當世事無人喚醒紫髯翁
題寅叔小園
深巷渾無市井喧主人有客便開樽數竿脩竹三間屋
幾樹閒花一畝園楚岫和雲移怪石秦淮流月下高源
此身且比淵明樂母在高堂子候門
久雨有感二首
冥雲生八荒驟雨忽然至中宵揭屋破漏濕無處避牀
牀不得乾僵立見憔悴嬌兒莫啼哭少頃待晴霽
少年不學稼老大生理拙入山採黃精窮冬一尺雪虎
狼正縱橫原野有白骨傷心重傷心吾饑何足恤
贈嘉興徐同年
憶昔青龍在戊辰馬蹄同踏杏園春歸田令尹空書晉
執戟郎君盡美新萬事不醒中酒聖一貧無奈訟錢神
相逢莫效窮途泣自古求仁要得仁
野水孤舟
前村雨過溪流亂行路迷漫都間斷孤洲盡日少人來
小舟繫在垂楊岸主人空有濟川心坐見門前水日深
袖手歸來茅屋下任他鷗鳥自浮沈
黃葵
乾坤有正氣間色皆為臣名葩據中央紅紫誰敢鄰傾
日不忘君衛足恐傷身冥然無知識忠孝出本真林林
天地間戴履而為人明靈秀萬物孰不尊君親嗟嗟叔
季後利欲泯天倫邈哉望帝國産此瑞世珍九夏不趨
炎三月不爭春高秋風露冷孤標出清塵背時還獨立
攬芳淚沾巾
金陵三遷有感
憔悴城南短李紳多情烏帽染黃塵讀書不了平生事
閱世空存後死身落日江山宜喚酒西風天地正愁人
任他蜂蝶黃花老明月園林是小春
淵明攜酒圖
淵明無心雲纔出便歸岫東皋半頃秫所種不常有苦
恨無酒錢閒却持杯手今朝有一壺攜之訪親友惜無
好事人能消幾壺酒區區謀一醉豈望名不朽閒吟籬
下菊自𫝊門前柳試問劉寄奴還識此人不
春日郊游和友人韻
憶昔東風御柳斜枯腸一日萬周車壯心難起泥中絮
老眼羞看霧裏花巷陌幾家無主燕池塘一種為官蛙
江南寒食無煙火白晝沈沈似月華
送李北山歸建康
人生無百年胡為在遠道遊子歸故鄕王孫怨芳草有
田歸去來無田歸亦好
貧賤有餓死富貴履危機東海不可漁西山采無薇四
方已一氣我今將安歸
宋詩鈔卷一百六
