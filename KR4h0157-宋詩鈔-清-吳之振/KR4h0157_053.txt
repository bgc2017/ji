宋詩鈔卷五十三
内閣中書舍人吳之振編
劉子翬屏山集鈔
劉子翬字彦沖以父韐任授承務郎辟幕屬韐死靖
康之難子翬痛憤哀毁服除通判興化軍事以羸疾
丏祠歸隱屏山學者稱屏山先生而自號病翁與籍
溪胡原仲白水劉致中為道義交所學深遠朱子受
遺命往遊其門子翬告以易不遠復三言俾佩之終
身一日感微疾即謁廟訣别家人與朱子言入道次
第而沒詩與曾茶山韓子蒼吕居仁相往還故所詣
殊高五言幽淡卓鍊及陶謝之勝而無康樂繁縟細
澁之態則以其用經學不同所得之理異也
涼月
涼月未出山浮雲半空白徘徊步軒窗宛若待佳客經
林漏飛輝映溆生華澤及兹秋景清吾廬更幽寂殊觀
發秘藏妙聽生寥閴營營息初機炯炯懷新得豈無平
生心所樂已非昔天旋河漢動夜久鄰機息淒淒感庭
蘭歲莫霜霰集呼兒温濁醪獨酌醉永夕
渡淮
鳴鼙渡長淮霏煙散清晨皎皎初日光照耀草木新橫
林渡餘碧叠嶂開嶙峋移橈失向背煙波浩無垠兒童
相櫂歌余心亦欣欣輕帆互相踰畫鷁映流津徘徊望
洲渚悠然獨懷人樵漁有棲遯寂莫誰問鄰暮風翻洪
濤魚蝦亦有神四顧天地黑孤舟恐漂淪
阻風
晩歲多悲風江湖浪峥嶸扁舟渺無依日暮猶孤征重
岡擁滯霧迥濕飄浮霙繫舟古岸邊纜斷舟復橫天寒
鴻雁稀滯畱知旅情頽崖震林谷客子心夜驚披衣待
清曉缺月西南明遠遊多所懷益遣歸思盈
建康六感
吳
龍翔大耳兒虎視捉刀人風雲競追逐逸軌誰能遵大
皇負英材沈潛欻求伸一呼定南國再戰威強鄰坑魏
既搖岳攘劉亦披鱗組練繞平隰艨艟蔽通津偉哉人
物盛成功豈無因代祀已飄忽風流久彌新亭橈眺迥
陸裂蔓登層闉卧龍昔來遊萬古懷清塵
晉
日昃無全照南遷事倉忙龍謠方協瑞星禍已告亡淩
遟百年運澟澟危莫將向來問鼎人項背常相望環宫
白羽列面闕鳴絃張膺圖未躋泰卜世豈在長獨憐短
轅公推刃殺忠良百身嗟莫贖一慟鬢成蒼時移事亦
更為宋復為梁惟有采石潮年年到前岡
宋
寄奴真偉人落拓龍潛地據筵呼五木已有吞世氣世
期值陽九天綱日淪替偏邦或跨州卑號猶稱帝匪乘
艱棘運英姿疇能濟南戡奠番禺西狩澄涇渭功雖與
世隆道亦因人廢緬懷揖讓風黃屋身如寄頽波日奔
迫夜壑遷神器巣由獨賢哉高蹤邈難繼
齊
堯宫不剪茨禹室無崇壤巍巍天步隆萬代猶可仰荒
哉二三君經營務華敞落柹滿清江飛斤殷遥響疏淵
引瀾澳築圃遷林莽筋力斃民軀貲財傾國帑雄心獨
未倦矯首生遐想時徂陵谷變無事猶悲曩殷憂易興
懷逸樂難終享過客問青棲荒畦棘(一作雜)花長
梁
開圖屬英睿失國由昏愞斯人異前修撥亂旋致亂輕
刑下益肆厚爵臣彌叛聰明馳萬機精苦徒宵旰鳳冕
敬方袍鸞旗由彼岸悠然弃從懷臨機復難斷那知千
佛力不紓一寇難酒色覆商周神仙蕩秦漢趨亡固多
軌荒迷卒同貫微聖常鮮終撫册三慨嘆
陳
悲風嘯荒垣歌斷庭花曲璧月夜沈輝瓊樹春銷馥郊
圻遊從盛想像猶經目麗景明新妝清波映鮮服承恩
屬令姿被選皆華族朝從結綺遊暮向臨春宿意高時
忽謝步遠塗方促榮華事不長哀樂情難足悠悠六朝
事轉盼風驚燭永懷興亡端斯文慚麗縟
夜飲
良宵樂未央促席團欒坐佳人意殷勤唱歌屬余和幽
期貴闊略醉語多叢脞沈沈玉巵酒量淺難負荷豈不
懷極懽恐重賓友過褰帷望明河山月銜半破回軒互
追奔傘拂簷瓦墮
遊朱勔家園
晨暉麗丹楹翼翼侔帝居向來堂上人零落煙海隅聮
翩際時會振迹皆刑餘閨帷尚帝主皂隸乘軒車流威
被東南生殺在指呼樓船載花石里巷無袴𥜗至今江
左地風雲亦嗟吁叨榮已過量受禍如償逋荒涼戟門
路尚想冠蓋趨客舸維岸柳隣人罾池魚徘徊極幽觀
曲折迷歸途夜月扄綺戶春風散羅裾繁華能幾時喪
亂實感予曹鄶予何譏此曹真人奴
早行
村雞已報晨曉月漸無色行人馬上去殘燈照空驛
老農
山前有老農給我薪水役得錢徑沽酒醉卧山日夕忘
形與之語妙理時見益志士多隱淪欲學慚未識
種菜
傍舍植柔蔬攜鉏理荒穢桔橰勤俯仰一雨功百倍朝
來綠映土新葉搖肺肺牛羊勿踐畦肉食屠爾輩
晨興
晨興訪蕭寺爽氣清如沐坐看雨離山飛隂斷平陸歸
途阻夕漲竚立驚幽獨曳杕聽殘鐘卻寄僧房宿
下灘作
青山鎖連環白澗阻鳴瀨迷津毫髦間舟與危石會回
淵聚浮沫斷壁餘澎湃玩竒心若驚覽鏡自不逮悠然
一回首孤驛已茫昧停橈念經歷履地猶旋憒悲風嘯
枯林暮野雲相蓋隔船聞和歌沽酒慰疲怠
棄竹夫人
愛憎情易遷感物思鬱紆念昔未棄捐嘗侍君子居煩
襟一披豁雅抱何清虚蹉跎怨時暮涼德竟見疎飛霜
皓中庭枵然委牆隅的皪珠幃深熒煌錦茵鋪豈不懷
舊恩君心已非初當年䊵扇謠抱恨同區區
秋懷
哲人嘆逝川志士悲廩秋流光不暫停忽忽歲欲周涼
颷襲迥野飛霜皓盈疇華林失鮮輝奔谿殺湍流萬化
儻日徂吾生難獨畱而我苦不樂彷偟復何求世途多
軌轍今行非昔謀徒遵耿耿意齟齬固莫投時乎不再
來豈余敢懷尤王道炳日星歷聘疲軻丘歸歟既改旆
浩然亦回輈寂寞寗子歌棲遲長卿遊客嘲徒自解天
問終不酬長揖未免烹說難竟遭囚行藏或大謬聖賢
共悠悠含思疚恒積念往川途脩煌煌青春姿蹉跎恐
兹由諒非宏逹觀那能齊百憂
四不忍
草邊飛騎如煙滅拉獸摧斑食其血此時疾首念鑾輿
玉體能勝飢渴無危城屑麴驚雲擾簠簋無光天座杳
奮戈儻未雪深讐我食雖甘何忍飽
黃河鑿鑿冰成路人語寒空氣成霧此時泣血念鑾輿
玉體能勝澟冽無蒼皇天步蒙塵去畫衮飄零傷歲暮
飛書儻未伐姦謀我服雖華何忍御
平沙月轉旌旗影擐甲為衾戈作枕此時飲恨念鑾輿
玉體能勝暴露無問安使者空相繼清蹕不回宫殿閉
請纓儻未縳渠魁我榻雖安何忍寐
漁陽叠鼓風沙戰潑水淋漓舞胡旋此時太息念鑾輿
玉體能勝寂寞無六宫遭亂多奔迸不復梨園歌舞盛
著鞭儻未蹂龍庭我瑟雖調何忍聽
望京謠
雙鑾北狩淹歸轂寂寞梁園春草綠猶傳故老守孤城
官軍不到黃河曲連雲樓櫓已灰燼更倚窗扉防箭鏃
招兵大半出羣盜綉䘿蒙衣屢翻覆前宗後社力誅鉏
白刃如霜挂人肉州橋燈火夜無光夾道狐狸晝相逐
往時汴泗絶行舟市糶十千塵滿斛衣冠避敵多在南
邊馬却食江南粟謀臣武士力俱困海角飄搖轉黃屋
盤庚五遷方擇利昆陽一戰何當卜寧聞殊俗亂綱常
漢祚承天終必復夕烽明處望千門孤臣祇欲吞聲哭
臨池歌
劉致思倦遊復卧故廬有意學書來求石刻因慨然
念昔經行秦洛趙魏間未嘗不回驂駐軫搜訪古迹
故宫遺址豐碑斷碣歷歷相望也吹埃剔蘚考年代
之所志訂古騐今識興衰之所自至乃壞壠荒榛微
陽霧雨雖暴露霑沐僮僕色難而余躊躇不忍去也
竒蹤偉筆多致墨本甚者缺裂模糊不可辨了亦皆
摸脱以歸登登之聲殷乎山谷比歸所獲車載牛負
不可勝計喪亂以來汎掃焚毁何止七厄哉今披篋
視之十得一二有副本者舉以與致思致思明爽嘗
畱心字學運筆流快風動草偃固足以軒輊流輩然
未能窺古人藩域者功虧一簣耳夫洞石仆木非蹶
張挽強者所能用志不紛乃凝於神梓慶削鐻痀瘻
承蜩皆此道也致思充是而學焉余不知其所至矣
因作臨池歌以堅其志切&KR0704;偲偲亦朋友之義也
君不見鍾繇學書夜不眠以指畫字衣皆穿當時尺牘
來鄴下錦標玉軸爭流傳又不見魯公得法屋漏雨意
象咄咄淩千古斷碑零落翠苔封直氣英風猶可睹元
常獨步黃初際清臣後出今無繼風神迥處(一作出)本天資
巧力亦自精勤至羡君好尚何高竒寒窗弄筆手生胝
向來失計墮塵網銳氣直欲摩雲飛男兒舌在心何怍
郤擬臨池尋舊學要須筆外見鍾顔會自蛟龍生掌握
銀鈎石刻余何愛勸以短歌君勿怠他時八體妙有餘
此歌儻可君紳書
和李㢲伯春懷
山寒古寺清斷續春朝雨遥憐遠客情寂寞誰晤語平
生氣軒昂失意今易與有酒即佳晨無兵皆樂土微吟
對節物林靜幽花吐悠悠念鄉邑耿耿悲豺虎知有濟
時才從橫在談麈功名恐未遲老翮期更舉
明皇九馬圖
書生兀兀園不窺見馬豈辨驑與騅開圖九駿立突兀
摸&KR2021;知是真龍兒奔雷蹴踏原野動曳練慘錯風沙隨
華纓金絡豈不好矯首奮迅那容羈吾聞取驥如擇士
競愛妥帖驚權竒士懷倜儻衆論斥馬有鷦顇羣駑欺
六閑豢養固恩厚橫氣摧折常鳴悲丹青儻不逢妙手
萬世豈識真龍姿因思中原正格鬭鐵騎倏忽銀山移
著鞭安得致此物掩畫四顧徒歔欷
怨女曲
空原悲風吹苜蓿健兒飲馬桑乾曲誰家女子在氊城
嗚嗚夜看星河哭黃金為閨玉為宇平生不出人稀覩
父憐母惜呼小名擇對華門未輕許干戈漂蕩身如寄
綠鬢朱顔反為累朝從獵騎草邊遊暮逐蠻王沙上醉
西隣小姑亦被擄貧賤思家心更苦親身只有嫁時衣
生死同為泉下土出門有路歸無期不歸長愁歸亦悲
女身軟弱難自主壯士從姑不如女
巡寨偶書
窮寇轉趨海吾邦備宜先連年戍役頻徵兵及漁佃扶
戈或稚齒嬰胄仍華顛未知戎伍肅朱旗亂長阡林端
晩燧發石際飛梯懸﨑嶇樵牧地萬竈生浮烟我行視
營柵兒戲端可憐倚兹形勢險寇至常遷延羣兇昔吾
軍赤指抨鳴弦防邊屢瓦解合寇俄星連猶多燕趙兒
意氣非當年軿車載珍寶結騎馳嬋娟時危天稔亂事
豈汝能專怒風飛驚濤河梁失歸船四顧天地黑攬衣
思茫然
負暄
宵寒卧增禂晝寒卧增衣何如負暄樂高堂日暉暉引
光扉盡闢追影榻屢移妙趣久乃酣瞑目潛自知初如
擁紅爐凍粟消頑肌漸如飲醇醪暖力中融怡欠伸百
骸舒爬搔隨意為稍為驕佚氣頓改酸寒姿薰然沐慈
仁天恩豈余私願披橫空雲四海同熙熙矯首望扶桑
傾心效園葵
木犀古風
化工吝幽香斑斑被花木氤氲寒巖桂高韻蓋羣馥無
人盡日芳守志何幽獨士介恥求知女貞慙自鬻淒涼
楚山秋樛枝吐金粟淺水映輕明微飇發含蓄樓端靜
忽聞馬上遥相逐踟蹰為延竚但見林巒綠缾罌誰
折贈清芬閟廬屋久處不自知乍至彌鬱郁客悲芳歲
暮夢遶寒溪曲長吟小山詞古意恐難復
食蠣房
蠣房生海壖堅頑宛如石其中儲可欲雖固必生隙嵌
巖各包藏碨䃁相附積中逢霹靂手妙若啓扄鐍鑚灼
諒難堪曷不吐餘瀝南庖富腥盤豈惟此稱特吞航大
絶倫梯臠萬夫食針鱗九牛毛小嚼逾千百光螺暈紫
斑蠞膏湛金色水母脆鳴牙章舉懸疣密烏黏力排奡
貼石不可索妾魚戲浮波媚鮜雌雄匹蟹&KR0008;輒橫鶩鼈
縮常畏出車螯不服箱馬鮫非駿迹江瑶貴一柱嗟豈
棟梁質骨柔競愛䱠多鯁鮦乃斥蚶紅鮭赤文肉黑魚
之賊鰷鱨鰋鯉鰻鱣鮪鰍魴鯽鱅庸而魝小瑣冗難盡
述包涵知海量長養荷天德貪生族類繁失地波濤窄
網罼人創禍甘鮮已為厄紛然均可口流品當剔白微
物倘見知捐軀不足惜
諭俗十二首
故園喪亂餘歸來復何有隣人雖喜在憂悴成老叟為
言寇來時白刃穿田畝驚忙不知路夜踏人屍走屋廬
成飛煙囊橐無暇取匹夫快恩讐王法誰為守艱難歷
冬夏遷徙徧林藪深虞邏寇知兒啼扼其口樹皮為衣
裳樹根作粮糗還家生理盡黑瘦面如狗語翁翁勿悲
禍福較長久東家紅巾郎長大好身首荒荒死戰場頭
白骨先朽
西村人漸歸撑柱燒殘屋東村但蒿萊死者無人哭昔
兹號富穰被禍尤殘酷二三里中豪喪亂身為僇遺骸
悵莫掩飢鳶啄其腹豈無平生時意氣凌鄉曲錐刀剥
微利舞智欺惸獨錦囊收地券奕葉相傳續只今鄰叟
耕歲歲輸官榖爾曹何顓愚人生固多欲
何州無戰爭閩越禍未銷或言殺子因厲氣由此招蠻
陬越瘠狹世業患不饒生女奩分貲生男野分苖往往
衣冠門繼嗣無䨥髫前知飲啄定妄以人力僥三網既
自絶餘澤豈更遥王化久淘漉刑章亦昭昭那無䑛犢
慈恩勤愧䲭鴞冤報且勿論兹義古所標
愚氓擾潢池囏難亦常態簪紳有包藏事異吁可怪豺
聲久伺動鯨戮終何悔游言張兇熖巧諜移機會初如
卵殼微跐踐悉糜碎養成羽翮雄飛掣韝繩外剪鉏淹
歲月螫毒彌疆界向來詰端由罪白不容蓋南冠囚載
路東市誅其最隆寬俗與新僥倖汝勿再
野人厭羹藜家有庖丁刀徒誇批導手肯念耕稼勞隱
然肉山雄畏彼尺箠操春泥卧寒野夜月犂東臯辛勤
力巳盡觳&KR1100;禍豈逃誰無惻隱心鮮能勝貪饕蓋帷猶
示恩况異犬馬曹
扇馬嚴内仗貂璫侍宸閽哀哉里閭間刁閹逮雞豚放
麑識忠藎母卵著格言矧利肥甘軀絶其孳息源難銷愛
欲心物物天性存逆情氣必戾順化生乃蕃誰開口腹
謀無乃傷仁恩
粤人多悍驕風聲亦惟舊兒童僅勝衣挾箠相格鬭藝
精氣益橫質化心忘陋家饒喜稱俠世亂甘為寇豈伊
天性然習俗所成就吾聞互鄉童翺翔聖賢囿隱豹弄
爛斑攻駒發馳驟佩觿爾何知義方得無謬
村南井欲乾曉汲盈瓢濁飲濁不足言奈此田畝涸咿
啞龍骨響煥爛陽烏虐良農無他營辛苦事東作春苖
何葱芊秋刈何稀薄我雖食有餘念彼心不樂乞靈走
羣祀晩電明霍霍屯膏竟未施天意自難度
震雷霹枯松頑龍失其據浮雲三日雨盈畝復地注商
羊舞未休旱魃消何遽稍寬人心&KR0704;仰荷天恩布稻畦
褭連顛挼穗給朝飫菜畦擢新萌蕩滌死羣蠹歲儉民
怨咨時豐家悦豫青青寒莠色亦復貪雨露
兹鄉山水佳昔乃為盜窟吾廬已煨燼荒草牆兀兀牆
東大梨樹惟此為舊物火燒枝葉盡老本更竒崛衆鳥
罷高棲空庭失清樾鄰兒利薪㸑往往肆戕伐豈知昂
霄勢長養自豪末寒堤孤碓在廢圃鳴泉出衝茅且經
營霜霰莫倉猝
未須葺吾廬且復修吾倉求安當卜居求飽當聚粮營
生力有限先此計頗長去年稻盈畦避寇不得將新芽
雨後白卧穗霜中黃鰥惸有飢色寇釁餘稻粱解衣易
升斗糠粃隨風揚休嗟昔艱難喜兹歲豐穰隣翁為人
耕貯粟不盈箱溪頭廩與囷纍纍已相望
縣牆挂德音盡弛今年租旄倪發懽謠助逹和氣舒皇
恩施甚厚疲瘵望少蘇吁嗟吏舞文詔紙墨未渝借貸
盡白著勾稽窮宿逋掊克儻歸公民貧猶樂輸量權徵
倍耗夤緣竊其餘寧逢盗剽攘厭聞吏追呼盗姦久必
戢吏姦無由鉏雷霆不言威肉食忍自誣故態勿狃習
窮閻勿侵漁勿謂天聽高勿謂黔首愚
清江行
漁翁一棹老清波稚子學語能漁歌日暮沙頭寒爇竹
雨餘船角亂堆蓑鬻殘小鮮仍自鱠湖海茫茫醉鄉内
夜闌酒渴潄寒流月照蘆花上蓬背
聽詹温之彈琴歌
鳴琴藝精非小道可惜温之今已老玲琅一鼓萬象春
鐵面霜髯不枯槁自言寡知音求我為作歌號宫韻角
可聽不可狀錦腸綉舌空吟哦吾意其一氣之清濁兩
曜之晦明山河之結融雷霆風雨之震驚包羅具七絃
開闔造化由人心又疑夫堯禹之躬行丘軻之立言瞿
聃之同歸百家諸子之紛然更歴千萬古此意不滅絲
桐間滌除浮慮清蕩摩愁襟開琴之氣象廣莫有如此
欲媚俗耳知難哉寒缸燒涸夜向闌罷琴歸矣我欲眠
夢跨冰輪出瑶海一笑碌碌瀛洲僊
雲際會劉到致中
紅綃千樹桃雪縠萬株李柘葉青青如鼠耳橫山渡口
浪成堆認得劉郎船子來物情時事不須說且喜新歲
同銜杯少年鼻哂輕流俗斂銳收豪今碌碌敝裘常帶
客塵緇雙鬢不如春草綠東風吹愁入我心使成嘯嘆
成悲吟問君底事久畱此曷不聮鑣歸故林
懷舊歌
黃茅生烟暗村落浩歌無復當時樂隣家酒熟逆鼻香
一醉乾坤墮冥漠尋芳屢過垂玉軒义魚夜上浮清閣
鬭牌擊鼓多伎倆我獨旁觀惟大噱驚烽入座懽難保
幸得身存他勿道吾宗潛武卧空棺衮臣兄弟埋荒草
當時醉舞向花下綠鬢朱顔各鮮好隙駒風燭尚須臾
數子凋零不待老死生細事從渠天莫學兒女相哀憐
一窗容膝可終隱寇盗擾擾今連年王師誅鉏有漏網
死灰熖熖猶思然憂煎過計祇自惱且但努力耕吾田
夜過王勉仲家宿酒數行為作此歌
遥林帶雪迷村疃伶俜一馬行無伴故人家住丁坂頭
停驂邂逅成清欵犯寒知我猶空腹地爐然薪架紅玉
花瓷湯酒欲生香竹外庖厨聞刴肉夫君不有中饋賢
咄咄辦此何神速酒酣意氣悲荆棘尚憶朱甍舊時宅
豺狼得志竟何成至今人骨如霜白亂離少有闔門在
漂蕩俄驚五年隔數畝荒田已失耕一間茅屋仍留客
客情主意歡難盡短臘窮冬春欲近明朝分手更愁人
且覆清觴莫留賸
夏日吟
君不見長安公侯家六月不知暑扇車起長風冰檻瀝
寒雨重櫩邃屋晝生隂反易天時在談吐又不見武陵
富豪兒炎天多快意雪縠曳輕明珍槃嚼甘脆蛾眉皓
齒發清歌灑酒筠枝集蠅蚋何如野客歌滄浪萬事不
理心清涼流金礫石未為苦勢利如火焚中腸
海棠洲
煌煌海棠洲錦樹臨清灣常恨灣頭風吹花走潺湲潺
湲不兵息花亦無由還
懷新亭
茅簷入竹低曠野時寓目寂寂農家春新秧滿田綠何
時稻登場秋山響蓬樸
宴坐巖
青青椃樹林下蔭蒼蘚石幽人宴坐時懷抱忘其適不
見暮樵歸寒山雨中碧
南溪
聊為溪上遊一步一回顧悠悠出山水浩浩無停注惟
有舊溪聲萬古流不去
兼道攜古墨來墨面龍紋墨背識云保太九年奉
勑造長春殿供御龍印香煤旁又識云墨務官
臣庭邽監官臣夷中臣子和臣卞等進蓋江南
李氏物也感之為作此詩
長春殿古生荆薈猶有前朝遺物在錦囊珍重出玄圭
雙虬刻作蜿蜒態枯皮剥製弄幾刓斷玦精堅磨不殺
吾聞李氏據江左文采風流高一代當時好玩不獨此
器用往往窮奢汰徵工選技填御府不惜千金為賞賚
治兵唐推英衞精治民漢許龔黃最惜哉取士不知術
妙手獨得庭邽輩真主驅馳八極中荒王逸樂孤城内
汗青得失更誰論尤物競為人寶愛嗟余視此真糞土
事有至微猶足戒投文欲往弔江流幽魂未泯應慚悔
劉兼道獵
劉侯好獵親馳逐指呼雙犬如奴僕朝衝唐石亂雲來
暮聽潭溪流水宿何如著鞭走大梁我亦與子同翺翔
今年獵既醢彭越明年獵將羓德光
觀二劉題壁
温其題詩新歷寺落筆風雨驚長林眼高一世常欲罵
想見掀髯坐巖隂致中題詩新興寺壞壁歲久莓苔侵
山僧好事亦可喜解誦鳥啼春意深我來經覽渾如昨
玉友金昆念離索投林捲翼不同棲况復分飛在寥廓
故山終勝他山好新交不如舊交樂何况把酒問鷗盟
卧聽松風同一壑
攜笻
晨起偶無事攜笻出潭川翩翩雙鳬飛宛若導我前林
靜滴殘雨村深澹寒烟當春足膏澤俯夏餘清妍野澑
綠交貫山花紅接連雄觀發新竒勝地窮攀緣據石弄
驚竒班荆蔭連卷幽懷脱塵拘如超混芒先向令作興
來未必勝偶然榮觀事多乖内取樂乃全他時誰繼遊
此意遥相傳
橫秋閣
秋山萬尺青影落杯酒中登臨豈不佳寒色見遠空未
忘天下憂飛塵起西風
百花臺
森沈徑易迷榰笻為徘徊何處春光多時登百花臺主
人澹無情林花為誰開
清湖驟雨
快雨不相期平湖忽蕭颯坐久日明簷繁聲靜中滅
寄彭子靜
凍岫立高白曉寒生太虚閉門翻巾幐偶見良友書書
中有長句别懷陳鬱紆吐鳳詞既絶續貂理難如起望
新鄉雲一讀三卷舒繁思攪中扄賴此豁欲無鵠雞有
潜化蓬麻豈資扶吾人交義深不恨相見疎但恐德不
脩心期愧非初
夜行潭溪上念仲原致中喬年茂元伯逹皆有入
山期以詩趣之
長夏不見雨□暑故相病及兹顥氣回一夕飛灑併攬
衣步新涼宇宙涵清潤月離南山高水循雙澗靜流觀
外既洽至樂中潛應緬懷平生友契闊時光運石峰許
尋盟有約殊未定事紛莽如塵欲掃那得盡年衰覺世
浮慮澹知心勝良遊莫蹉跎小暇即乘興
讀曾吉甫橫碧齋語
攜鉏引荒泉偶步松岡北泠然毛骨清楚尾見秋色稻
氣馥初涼檉隂淡微日緬懷小齋居櫺檻增岑寂曠度
滅知聞微吟數峯碧若人端好脩珍駕動無迹深窮伊
水源峻陟衡山極終焉憩孔林所樂惟自得延和數酌
醪侑靜一編易向來辱傾輸洞見胷中白思親道匪侔
既遠情不懌矧余質冥頑固未易刻畫尊生有遐心克
已無全力以兹畏所知負負常夕惕餘波儻時漸玉汝
天其或
同汪正夫行夫望鄱江
夜夢鄱江清曉踏鄱陽縣雲濤著眼新還疑夢中見寒
聲彭蠡合凍色廬峯現時方冬氣深水縮川原變連沙
突堆阜派港分組練蕭蕭蓬髩風瑟瑟葭叢霰竒觀信
幽絶領略殊未遍何當烟艇高載我行鏡面二南今勝
流賓客移清燕飲酣生泰和語妙融交戰衰遲百不堪
一快天與便回笻晚霽中路壓滄浪轉波光似流人隨
裾蕩華絢
吕居仁惠建昌紙被
寒聲晚移林殘臘無幾日高人擁楮眠攣卷意自適素
風含混沌春煦回呼吸餘温偶見分來自芝蘭室乍舒
魄流輝忽捲潮無迹未能澡余心愧此一衾白嘗聞盱
江藤蒼崖走虬屈斬之霜露秋漚以滄浪色粉色從澼
絖蜕骨齊麗密乃知瑩然姿故自漸陶出洽物猶貴精
治心豈宜逸平生感交遊耳剽非無得精神隨事分内
省殊未力寸隂捐已多老矣將何及自從得此衾夢覺
常惕惕清如夷齊鄰粹若淵鶱覿獨警發鏗鍧邪思戢
毫忽勿謂絶知聞虚闈百靈集鼎鬴或存戒韋弦亦規
失則知君子惠所以勵蒙塞
雲巖竹源二禪俱與招客三月二十一日遂飯于
竹源庵謀諸野則獲也劉竒仲有約不至吳周
寶遊德華劉致中暨公望劉才仲陳聖叔某會
焉從容辨論懷抱甚適因賦詩以紀之
雲巖市聲中竹源山色處平生幾兩屐惟樂取意去晨
光霽老春飛蓋雙溪路沙平水漫流雲散天全露逶迤
經淺坂窈窕穿崇樹綠登方怒舒紅竟忽繁雨斯焉得
小休境熟來已屢徵君常主盟呼吸名勝聚子休心鐵
石太叔語韶濩鼎鼎吳劉陣俱有不凡度余衰氣不華
清遨慚輒與未渠推遠之政以枵然故九賓既雲集一
士乃鴻翥母多溷幽人蔬茗煩草具叢談雜莊謔泛閱
披黃素豐鑴辨活筆始畫窮真數解衣半日許萬古懷
胷膆西窗引虚明汛灑延晚步嬾身厭依隨靜若超羈
馭博山真起予浮煙一枝騖
同范智聞五月十四日夜賞月
微風淨郊原暮色含清夏層巔月欲上炯炯木葉罅豐
姿一髮虧爽氣千毫射流光不著地黃抺溪西舍翩然
釋嶠飛雲浪鱗鱗化常恐螺髻青失此驪珠挂(借用)竒觀
天所吝老眼得屢借不嫌神太清跣立高梧下故人肯
畱連一笑偶良夜濁醪勿虚杯庭縞醉可藉
宿省軒
夜空合一寂擾擾息萬勞幽懷耿不寐孤燈側殘膏稍
知山雨來聲在橫林高淒然郤成夢夢泛秋江濤
過報德菴
循溪踏危矼路入篔簹塢森森翠櫺間一幹橫清雨茶
煙日月靜石壁軒扉古盡兹北山旁小勝無遺取
次韻茂園獨速歌
大兒行文學蘇黃暗潮無聲走茫茫小兒分題擬甫白
手抉蟇頥取冰魄自成機杼誰如君悲歌乃有可憐色
曉來春歸薺葉新青女摧之良不仁那知妙齡氣如許
一睨辟易驚千人我亦歸為村衰翁接花成條欹屋紅
跣行肯追蹀躞步抔飲不羡琉璃鍾相逢他事不發語
醉面徹日承谿風君不見豐碑模糊立峴首又不見繐
帷虚斟百眉侑何如吾儕現在身有口猶堪著醇酎陶
陶兀兀未全非赫赫炎炎豈長有硯峯絶頂撫孤松伊
誰及此蒼髯壽
韓幹畫馬闕四足龍眠搨而全之
吾聞兩臂天下重馬失四蹄將底用平生想似萬里逝
對此惟心惻然動得非曾落駑駘羣腕脱泥塗良已勤
又疑逸氣厭拘係絶蹯徑欲超浮雲諦觀事乃不爾劇
破練丹青老無色軒昂自有尊足存顧盼一株隂山碧
韓生筆法妙此圖龍眠搨出了不殊斷鼇自昔徒聞說
續鳬雖工計已疎何如染作滄江遠明滅要看追風蹴
微雪
寄魏元履
世情事虚文十幅了一書片言到肺腑子獨不佞予班
班眼中秀學膽誰似渠平生幾兩屩踏破牛斗墟小言
謁侯門大言呌天都歸來闢存室默坐追亡逋牀頭著
韋編盤礴萬古初時拈紙上語破的妙有餘已甘酧對
難舌本噤不舒矧予在半流所見方模糊蝸涎不自潤
詎敢相霑濡人生強多知於已固已疎睫邊遺太極意
上町六虚獰猿縶尚跳况乃拊楹呼是神非吾神滓穢
政可奴嘗聞不遠復佩作三字符煌煌杏壇春一枝明
清湖蜂蝶未全知佳處自不孤惟子先著眼時來採芳
腴何當共扣微歸性有順塗
新涼
新涼為招客勝集非預圖前峰雨未散冷風遶吾廬被
襟沐清駛合席隨沾濡定知喧譊中欲此一快無興來
擴以酒草具來須臾田翁偶過我添杯坐其隅為言秋
暑劇稻畦日凋疎寧辭抱甕勞僅給園中蔬喜兹甘㴻
足普潤無遺墟遥山莽難分綠浪搖虚徐我病不任耕
歲收仰微租蒙成每自愧一飽便有餘連觴使之釂醉
語雜叫呼野人無他觴我輩恐不如
吳傅朋游絲書歌
園清無瑕二三月時見遊絲轉空闊誰人寫此一段竒
著紙春風吹不脱紛紜糾結疑非書安得龍蛇如許癯
神蹤政喜縈不斷老眼只愁看若無定知苗裔出飛白
古人妙處君潛得勿輕漠漠一縷浮力遒可掛千鈞石
睠予弟兄情不忘軸之遠寄悠然堂謝公遺髯凜若活
衛后落鬒搖人光翻思長安夜飛蓋醉哦聲落南山外
亂離契闊三十秋筆意與人俱老大政成著脚明河津
外家風流今絶倫文章固自有機杼戲事豈足勞心神
(傳朋王逢源外甥也)
病中賞梅贈元晦老友
梅邊無與談賴有之子至荒郊一點香足以酬天地天
地亦無心受之自人意韜白任新和風味要如此
過鄴中
逐鹿營營一夢驚事隨流水去無聲黃沙日傍荒臺落
綠樹人穿廢苑行遺恨分香憐晚節勝遊飛蓋尚高情
我來不暇論興廢一點西山入眼明
望楚
客浦舟凝滯凭高識楚鄕有愁關眺覽何地不淒涼草
木詞人怨江山霸主亡悠然獨搔首暮靄一星光
井泉
石井水濺濺寒莎映碧鮮雨聲添澑急天影入波圓曉
汲連山寺春耕潤野山杖藜三嚥罷毛髦更蕭然
巖桂
涼颸振遠村寂寞度清芬山路不知處月窗時夜聞孤
根寒抱石落子半飄雲袖手空延佇無才可賦君
新灣
苒苒寒生水面煙吳歌唱罷月微偏停橈又向灣前宿
一夜西風浪打船
汴堤
參差歌吹動離舟宫女張帆信浪流轉盡柳堤三百里
夜橋燈火看揚州
天迥
天迥孤帆隱約歸茫茫殘照欲平西寒鵶散亂知多少
飛向江頭一樹棲
銅爵
金碧銷磨瓦面星亂山依舊遶宫城路人休唱三臺曲
臺上而今春草生
中渡
渡南渡北是長亭沙上行人立馬情回首若無煙樹隔
只應猶望見高城
江上
江上潮來浪薄天隔江寒樹晩生煙北風三日無人渡
寂寂沙頭一簇船
雙廟
無復連雲戰鼓悲英風凛凛在雙祠氣吞驕敵方張日
恨滿孤城欲破時幽鳥自啼簷際樹夕陽空照路傍碑
平生不作脂韋意倚棹哀吟兩髩絲
安仁道中
汨汨復汨汨著鞭雞一號老身緣底急長路只徒勞石
亂春溪惡山深曉月高村沽得微醉猶足張餘豪
酴醿
顛風急雨退花晨翠葉銀苞照眼新高架攀緣雖得地
長條盤屈摠由人橫釵數朵開猶小撲酒餘香韻絶倫
唯有金沙顔色好年年相伴殿殘春
海棠花
幽姿淑態弄春晴梅借風流柳借輕剩種直教圍野水
半開長是近清明幾經夜雨香猶在染看煙脂畫不成
詩老無心為題拂至今惆悵似含情
策杖
策杕農家去蕭條絶四鄰空田依壠峻斷藁布窠勻地
薄惟供税年豐尚苦貧平生飽官粟愧爾力耕人
疊嶂
益遣歸心快愁霖喜乍晴樹隂迎馬合波影照人清不
見雲山路時聞樵斧聲暮雲偏自急相伴隔溪行
野步
野步忘歸遠春心不自休管弦非老伴風雨定花讐柳
暗深深路溪寒小小樓謝娘歌白紵此意可忘憂
送原仲之荆南
風急塵埃滿漢關送君行處路漫漫不知争戰幾時定
常恐别離相見難三逕舊游松竹老五湖新隱水雲寬
交朋日覺知音少綠綺從今莫浪彈
景陽鐘二首
景陽鐘動曉寒清度柳穿花隱隱聲三十六宫梳洗罷
却吹殘燭待天明
一刀殘月淡觚稜遥望林梢曉色升寂寞小簾風露泠
玉盆脂水已生冰
泊舟
莽莽荒茨岸回回亂石灘雨寒收市早風急泊舟難㝢
縣兵猶鬭乾坤網正寬慇懃囑龍劒莫久卧波瀾
次韻張守壺山詩
松根繫馬望㠝岏乘興攀躋不作難日出漸看林霧散
潮來先覺海風寒遥連釣石多紅樹半出僧垣盡綠竿
不見雙旌來視稼憶君對酒豈能歡
莫田
打麥蓬蓬響莫田兒童拾穟笑争先市頭米價新來減
一醉瓷甌五六錢
途中
小市猶依海橫橋欲跨汀雨餘榕徑冷春晩苧田清薄
宦低豪氣浮生惜壯齡急流歸亦好憂患飽曾經
次張守韻二首
促席山堂夜寒燈吐碎金酒分鄰甕美栗爆地爐深疎
嬾難堪事紛華易壞心自憐貪寸禄雙髩老侵尋
瓦白霜封縞波清月漾金柝沈秋壘静人語夜堂深故
國歸何日寒衾事滿心庭松憐手植擢幹已彌尋
悼李奉
選拔由親衛時危遠出征氣驍嘗忽敵身歿始知名故
妾辭空帳殘兵隸别營傷心豺虎窟冐險爾何輕
次韻陳成季郡會
疾雨狂風恨若何芳晨坐覺等閒過惜花意奪春常在
對酒年來飲不多雅會欣聞珠履集新詞好付雪兒歌
風流閣老推前輩喜客温顔似醉酡
出郊
路轉囊山北扶輿憶舊過乾坤征戰久游宦别離多瘴
樹餘紅葉春江又綠波平生豪橫氣未老半消磨
偶書
風急吹塵暗九州岸巾長嘯一登樓故園却憶桐孫在
薄宦端為茘子畱湖海以南兵尚鬭烽煙不靖禍難休
似聞推轂皆飛將盍有清談謝傅流
與原仲至交溪橋
倦憩春橋午回環翠碧重亂溪流背海新柳色欺松厭
市常思野為官不及農喜逢湖上客談話得從容
春望
杳杳盡寒色乘高望更迷曉晴山氣上春漲野橋低幽
鳥啼無伴閒花發欲齊幾多沈寂景醉筆為提撕
北風
雁起平沙晩角哀北風回首恨難裁淮山已隔胡塵斷
汴水猶穿故苑來紫色鼃聲真倔強翠華龍衮暫徘徊
廟堂此日無遺策可是憂時獨草萊
原仲温其彦藻彦符致明集敝廬
清樽勸客且畱連亂後相從亦偶然三徑生涯鄉社裏
一秋心事菊花前向來憂喜皆陳迹老去光隂逐斷弦
懷抱故人今有幾只因情話可忘年
宿雲際偶題
糓雨都無十日間落紅棲草已斑斑曉烟未放屋頭樹
春漲欲浮天際山翠蓋縈風沈遠坂漁舟驚浪落前灣
鐘聲認得林邊寺歲歲籃輿獨往還
客路
客路經春雨淹畱未得歸徑泥黃染屨林霧白侵衣直
氣何由吐愁心只欲飛東風如解事吹夢落漁磯
哭吕倅
瞑目荒山裏攜家萬里來旅塋猶借地兒哭不勝哀裂
甑妖難測藏舟事可猜大賢應有後天道信悠哉
秋意
又見庭梧一葉飛物華心事兩差池百年未半老相逼
四序平分秋獨悲過岸山川雲漠漠殘燈院落雨絲絲
客懷料理須杯酒哭向窮途定是癡
屏跡
屏跡山樊避世喧晚風落日靜柴門寒泉遶竹通幽圃
小徑穿田入别村散策微吟霜葉脱鈎簾宴坐碧雲翻
閒中興味知何遠絶口名途不更言
絶句二首
目送孤鴻獨倚樓晩風吹淚更橫流蕉花落處蠻烟碧
六十三程是白州
竹遶茅簷水遶階東風漸欲放春回丁寧紅紫休爭發
待取山南刺史來
寄蜀
有客傳歸信愁懷得暫寬兒童占鵲喜隣里借書看離
蜀秋方半浮湘歲欲闌柴門頻灑掃夢想見征鞍
野墅
野墅驚秋晩殘年忽忽過海潮通井淺林日到窗多酒
盡隣翁餉詩成稚子哦人生行樂耳軒冕奈余何
汴京紀事二十首
帝城王氣雜妖氛擾擾何堪屢易君猶有太平遺老在
時時洒淚向南雲
玉璽相傳舜紹堯壺春堂上獨逍遥唐虞盛事今寥落
盡卷清風入聖朝
聖君嘗膽憤艱難雙蹕無因日問安漢節凋零邊地闊
北州何處是通汗
朝廷植黨互相延政事紛更屬紀年曾讀上皇哀痛詔
責躬猶是禹湯賢
聮翩漕舸入神州梁主經營授宋休一自北人來飲馬
春波惟見斷冰流
内苑珍林蔚絳霄圍城不復禁芻蕘舳艫歲歲銜清汴
纔足都人幾炬燒
空嗟覆鼎誤前朝骨朽人間罵未銷月月池臺王傅宅
春風楊柳太師橋
御路丹花映綠槐曈曈日照五門開吾皇欲與民同樂
不惜千金築露臺
神霄宫殿五雲間羽服黃冠綴曉班詔許羣臣親受籙
步虚聲裏認龍顔
宫娃控馬紫茸袍笑撚金丸彈翠毛鳳輦北游今未返
蓬蓬艮嶽内中高
篤耨清香步障遮並桃冠子玉簪斜一時風物堪魂斷
機女猶挑韻字紗
萬炬銀花錦繡圍景龍門外軟紅飛淒涼但有雲頭月
曾照當時步輦歸
雲芝九幹麥雙岐盍有嘉生瑞聖時玉殿稱觴聞好語
時教張補撰宫詞
橋上遊人度鏡光五花殿裏奏笙簧日曛未放龍舟泊
中使傳宣趣鄆王
天廐龍媒十萬蹄春池蹴踏浪花飛路人爭看蕭衙内
月下親調御馬歸
磐石曾聞受國封承恩不與幸臣同時危運作高城礮
猶解捐軀立戰功
梁園歌舞足風流美酒如刀解斷(短)愁憶得少年多樂
事夜深燈火上樊樓
倉黃禁陌夜飛戈南去人稀北去多自古黃沙埋皓齒
不堪重唱蓬蓬歌(上蓬字上聲)
河漢如雲掃泬寥登東寒鐵響清宵竹窗驚破高人夢
門外駸駸萬馬朝
輦轂繁華事可傷師師垂老過湖湘縷衣檀板無顔色
一曲當時動帝王
題將軍巖
昔年棲險人何在髣髴樓臺杳靄間事去長空飛鳥沒
時清宴坐一僧閒霜秋石壁黃金樹月夜雲濤碧玉濤
杕策時來訪竒絶漁樵幽興自相關
訪原仲山居
寂寂臨湖屋湖風為掩門鳥聲幽谷樹山影夕陽村好
事長留客雖貧亦置樽平生枯淡意去此欲誰論
有懷十首
滿空寒雨雜飛煙湖上先生擁褐眠借問茅齋容客否
夜燈相伴讀韋編(胡原仲)
結茅同隱水雲間何日柴車不往還憶得松林長嘯罷
歸時明月徧秋山(劉温其)
山空墜石咽寒溪雨濕浮雲晚更低不見蕭屯劉處士
年年清夢遶瓜畦(劉致中)
當年册府仰才華一跌青雲萬里賖白首却來蓮社裏
幅巾緇褐誦楞伽(鄭向明)
風驚枯葦白花浮欲下橫橋晩更畱惆悵不逢吳季子
一溪寒水帶烟流(吳公路)
青錢學士妙文章便合含毫侍帝傍寂寂閩山餘舊隱
憶君時到讀書堂(張巨山)
松底柴門盡日關主人西去幾時還長鑱委地黃精老
時有寒雲嘯硯山(傅茂山)
馬蹴浮雲去路長相逢端欲問行藏未饒赤壁風流在
且向何家醉碧香(周元仲)
翁侯滿腹是精神三謁金門計未成却跨蹇驢游霅上
秋風雄劒匣中鳴(翁德功)
曾訪高人上翠峯至今清興逐松風籃輿夢想行山處
白葛花開細雨中(密庵)
送六四叔之茶陵
底用怱怱便據鞍離腸縱滿不能歡瀟湘萬里客愁遠
鶗鴂一聲春事闌此去宦遊當益顯時來功業自非難
似聞幕府資竒畫好借雄風弄羽翰
同詹明誠傅茂元游睎真館有詩因次其韻
橘柚垂紅古觀秋歸途邂逅得尋幽晴莎散策隨山遠
夜月回船信水流勝處無詩端可恨它時有酒更來游
相陪二妙平生友老矣襟期共一丘
邃老寄龍涎香二首
瘴海驪龍供素沬蠻村花露挹清滋微參鼻觀猶疑似
全在爐烟未發時
知有名香出海隅幽人得得寄吾廬明窗小爇跏趺坐
更覺胸懷一事無
次韻温其元日詩
曉來飛雨挾風顛洗出韶容換故年花動一紅明屋角
山寒亂碧到樽前病如夜鶴孤還警老似春蠶飽即眠
賴有故人開寂寞錦囊詩句許時傳
次韻熊叔雅七言
只今飄蕩賈長沙來往三山躡絳霞馬上新詩猶憶友
枕邊幽夢不離家風驚枯葦連汀雨霜着寒楓滿樹花
却記梁園都識面干戈豈料落天涯
謝劉致中瓜
萬言不直一杯水才似謫仙良可嗟顧我小詩偏發市
年年博得蕭屯瓜
分茶公美子應預為白曬之約
夢裏壺山尋二妙不因荔子髩絲華聊分茗盌應年例
故有筠籠來海涯鮮苞尚想妃子笑槁面何取西施羓
老饞惟作耐久計一瞬紅紫真空花
致中招原仲游武夷
病暑冠裳與體忘一㕓幽僻得深藏微風時度澗光活
殘日忽無山氣涼但想子綦方隱几終慚南郭漫連牆
何時九曲尋幽事船尾應須著漫郎
同才仲入山有懷竒仲
客至那容嬾牽笻入翠羅山光知雨過野色見秋多妙
語時相奪微吟只自哦吹塤來獨晚此日恨如何
次六四叔青字韻
寫出吳中勝平生歷歷經路窺烟渚靜山入柁樓青老
氣何由逸奔暉不肯停北潭搖夢否綠面照軒櫺
時中良弼茂元慎儀集水閣
水色兼山影漂搖小閣西風來幽囀活雨過萬紅低炯
炯杯中趣喧喧枕裏迷新年一聲笑四友在潭溪
寄張子平
老矣張平子飄零客此州清樽如有伴白髮不知愁雨
燕稍簾入風花擁檻浮夢中家在否歸興莫悠悠
晚飲
招提聊駐屐却去白雲堆老眼看山倦餘懷向酒開晚
涼微雨送秋意一蟬催醉裏揮犀妙方知有逸才
次韻長汀壁間
竄鼠驚殘夢蕭蕭老屋虚風聲傳遠瀨寒意入秋蔬客
路漂搖入歸身憔悴餘西窗滿殘照髣髴似吾廬
宋詩鈔卷五十三
