宋詩鈔卷一
内閣中書舍人吳之振編
王禹偁小畜集鈔
王禹偁字元之濟州鉅野人九歲能文太平興國八
年進士授成武主簿徙知長洲縣端拱初召試擢右
拾遺直史館拜左司諫知制誥坐劾妖尼貶商州團
練使量移解州進拜左正言直弘文館出知單州尋
召為禮部員外郎再知制誥至道元年入翰林為學
士知審官院兼通進銀臺封駁司又坐謗訕罷為工
部郎中知滁州揚州召還知制誥又坐實錄直書出
知黃州徙蘄州而卒年四十八今有小畜集六十二
卷紹興丁夘沈虞卿所編也當時元之自編按其序
則三十卷宋史言二十卷脫誤也元之詩學李杜故
其贈朱嚴詩云誰憐所好還同我韓柳文章李杜詩
學杜而未至故其示子詩云本與樂天為後進敢期
子美是前身是時西崑之體方盛元之獨開有宋風
氣於是歐陽文忠得以承流接響文忠之詩雄深過
於元之然元之固其濫觴矣穆修尹洙為古文於人
所不為之時元之則為杜詩於人所不為之時者也
酬种放徵君一百韻
太歲在辛夘九月萬木落是時太陰虧占云臣道剥王
生出紫微譴逐走商洛扶親又抱子迤邐過京索弊車
載詩史病馬懸囊槖西都不敢住空負香山約閿鄉正
南路秦嶺峭如削肩輿碍巨石十步三四却妻孥亦徒
步磧礫不容脚山店盖木皮烟火渾薰灼夜深聞贙虎
合家屢驚戄山泉何縈回切裂無橋彴卸鞍引羸蹄解
襪事芒屩晨瀾髮可鑒朝涉脛如斮商山六百里天設
皆岩崿上洛在其中狴牢曾未若逐臣自可死何必在
遠惡刺史不我顧古寺聊淹泊卜居雜民甿致養無精
□知道由自寬有親強為樂側聞种先生終南卧雲壑
長沮既躬耕元禮仍開學王績婦未娶介潔翹孤鶴之
推母偕隱教誨修天爵詩情亦嗜酒道氣不服藥田衣
剪荷芰野飯烹茝葯霧豹澤文彩冥鴻避矰繳肯從羔
雁聘唯恐簪裾縛如何宋右史斥鷃議鵰鶚(起居舍人宋維翰奏)
(种放隱居終南乞量才錄用頗為識者所笑)玄纁與丹詔恩禮誠非薄仍勑
京兆府敦諭辭恭恪先生戀板輿純孝心堅確散髮走
烟巒拜章謝恩渥巨材猶在澗大玉不出璞使者遂空
回軟輪何寂寞賢母召徵君庭責詞嗃嗃胡為事章句
漏名入街郭府縣汚我山胥徒譟吾幄以兹近聲利安
得成高邈誓將徙窮谷庶可逃諠濁先生拜引過為夀
開樽杓陶陶又熙熙何啻聞竽籥人傳到遷客面目頓
慚怍器小識不遠當年事頭角遭時得一第游宧何齷
齪逐羶甚蚍蜉鬭耀同&KR2919;&KR2883;宰邑乏弦歌諫垣無謇諤
便番朱紫綬僭忝絲綸閣方號騤騤尨已困狺狺㹱待
罪始知非咄哉昧先覺一聆高世行罪髮庸可擢忍耻
賦三章塵埃寄(一作望)寥廓明年會恩有量移升蛙躍靡
暇謁南山征途望西嶽黃河波洶湧白徑苕班駁中條
圍解縣五老烟矗矗此焉為郡副烏敢事隕穫籠禽幸
未死尚且謀飲啄米呼村婢舂樵顧山童斫飼馬捽寒
蕪看書熟秋蘀信口亦吟哦放心無適莫君恩已絶望
人事終難度相府一張紙喚起久屈蠖誠知有梁棟未
忍弃榱桷五城天上開三殿雲間卓重取政衣冠籠裹
山猱玃病翼得風雲壊牆勞赭堊諫官與史氏舊職聊
羈絡舉袖拂石螭凝眸睨金雀冥心想前事一夢何揮
霍長恐先生聞倚松成大噱關中朋友來遺我神仙作
繁華遠容綺錚鏦美金錯古澹啜鉶羹大雅鏗木鐸千
言距百韻旨趣何綽綽孰念氣如虹翻然輕抵鵲俊甚
麻姑瓜快比屠門嚼渾金豈在鎔尺璧寧施琢愈風齊
捧檄忘味同聞樂置之向懷袖日夕芬蘭若褒我塵俗
韻鉛刀化干莫同聲必有應過實還疑謔盛夸山中事
雲屋張霞幕蘭茆含露採石髓和烟酌巢由泉滌耳園
綺芝盈握有時上絶頂星斗近可摸下視塵世人營營
似螶&KR2577;男兒既束髮出處岐路各苟非秉陶鈞即去持
矛槊致主比唐虞安邊如衞霍不爾為逸人深居返吾
朴胡然自碌碌名節亦銷爍行年過半世功業無圭勺
無術鑄五兵使民興錢鎛無才統六師逐寇開沙漠空
言說王道肆目看人瘼多慚指佞草虛效傾心藿一覽
大雅文起予亦何博况兹山野性謨畫昧方略搔首謝
朝簮行將返耕鑿
寄題陜府南溪兼簡孫何兄弟
甲湖在陜服自昔名所重許昌擅唐律人口尚傳頌舊
迹固蓁莾勝槩猶出衆前年謫商于過此方憂恐無暇
濯溪泉惻惻心甚痛量移遇恩宥方寸稍放縱故人孫
漢公勤懇事迎送柅車得三宿延我入溪洞春殘尚有
蝶夏首始見蝀朱櫻實頗煩黃鳥聲亦哢地幽接府署
亭高瞰村壟縈砌水逶迤入簷山巃嵸鯉翻自躍金蝸
篆燒餘汞石危君子介筍亂小人勇虛凉集鷗鷺爽塏
無蚊蠓芰葉巧如剪萍根密非種逕苔白斑駁岸草玄
蓊菶官醖綠開瓶時果青出籠醉中猛别復依約似一
夢唯愁當要路時仗棲闒茸解梁雖近山坑埆費耕種
常風自□南日夕塵塕埲雲泉既遼遠草樹非秀聳况
兹炎蒸月縶縛何所動緬懷八龍會南溪與誰共撮萼
本多才甘棠應少訟枕簟與琴書鴒原聊自奉篇章取
李杜講貫本姬孔古文閱韓柳時策聞晁董清吹席上
來當暑開冰凍菱脆擘瓊枝瓜甘浮蜜筩氣秋綠篠戰
露晛圓荷捧照湖小賀監溪堂輕馬總此景且不同此
懷可長慟平生好泉石况復官散冗近聞田紫微漣水
許就俸(田舍人量移軍州表乞就漣水居詔許之)援例苟得請甲湖當日用
終老占溪居卧看秋泉湧
七夕(商州作)
去年七月七直廬開獨坐西日下紫垣東窗昏青瑣露
柳蜩忽鳴風簾燕頻過寂寂紅藥階槿花開一朵時清
無詔誥性淡忘物我兀然何所營横枕通中卧夢入無
何鄉蛺蝶甚么麽孰謂處深岩自得放慵惰中官傳宣
旨御詩令屬和驚起儼衣冠拜舞蒼苔破逸翰龍蛇走
雅調金石播洋洋治世音乃賡強牽課暮隨丞相出自
謂天上墮歸來備乞巧酒肴間瓜果海物雜時味羅列
繁且夥家人樂熙熙兒戲舞娑娑寵辱方若驚倚伏忽
成禍九月謫商于羈縻伏窮餓鳳儀因鴟嚇驥足翻鱉
跛山城已僻陋旅舍甚叢脞夏旱麥禾死春霜花木挫
吾親極衰耄吾命何轗軻稚子啼我前孺人病我左玄
髮半凋落紫綬空垂拖客計魚脫泉年光蟻旋磨昨夜
枕簟凉西郊忽流火河漢勢清淺牛女姿婀娜商土本
磽&KR2294;商民久勞癉霜旱固不支水潦復無奈(今歲商山秋水大)
居人且艱食行商不通貨郡小數千家今夕惟愁呵吾
兒索來禽(即林擒)傾市得一顆舉家成大笑愁眉略舒軃
自念一歲間榮辱兩偏頗賴有道依據故得心安妥窮
乎止旅人達也登王佐匏瓜從繫滯糠粃任揚簸批鳳
不足言失馬聊自賀委順信吾生無可無不可
不見陽城驛(并序)
予為兒童時覧元白集唱和陽城驛詩時稹貶江陵
過南山感陽道州而作是詩也且改驛為避賢郵不
忍呼其諱也樂天在翰林得而和之又見杜紫微富
水驛詩題下解云富水驛舊名與陽諫議同卒章曰
驛名不合輕移改留警朝天者惕然淳化二年九月
予自西掖左宧商于訪其驛則無有也撿之圖經求
之郡境則富水地存而驛廢陽城之號遂莫知矣因
作古風詩申明三賢之作且以不見陽城驛為首句
至于道州之行事元詩盡之矣此不復云
不見陽城驛空吟昔人詩誰改避賢郵唱首元微之微
之謫江陵顦顇為判司路道商山驛一夕見嗟咨所嗟
陽道州抗直貞元時時亦被斥逐南荒終一麾題詩改
驛名格力何高竒樂天在翰林亦知遷客詞遂使道州
名光與日月齊是後數十年借問經者誰留題富水驛
始見杜紫薇紫薇言驛名不合輕改移欲遣朝天者惕
然知在兹一以諱事神名呼不忍為一以名警衆名存
教可施為善雖不同同歸化之基邇來又百稔編集空
鱗差我遷上洛郡罪譴身縶維舊詩猶可誦古驛殊無
遺富水地雖在陽城名豈知空想數君子貫若珠累累
三章詩未冺千古名亦垂德音苟不嗣吾道當已而前
賢尚如此今我復何悲題此商于驛吟之聊自怡
感流亡
謫居歲云暮晨起厨無烟賴有可愛日懸在南榮遷高
舂已數丈和暖如春天門臨商于路有客憩簷前老翁
與病嫗頭鬢皆皤然呱呱三兒泣惸惸一夫鰥道糧無
斗粟路費無百錢聚頭未有食顔色頗飢寒試問何許
人答云家長安去年關輔旱逐熟入穰川婦死埋異鄉
客貧思故園故園雖孔邇秦嶺隔藍關山深號六里路
峻名七盤襁負且乞丐凍餒復險艱惟愁大雨雪殭死
山谷間我聞斯人語倚戸獨長歎爾為流亡客我為冗
散官在官無俸禄奉親乏甘鮮因思筮仕來倏忽過十
年峩冠蠧黔首旅進長素餐文翰皆徒爾放逐固宜然
家貧與親老覩爾聊自寬
竹䶉
商嶺多修篁蒼翠連山谷有鼠生其中薦食無厭足春
笱齧生犀秋筠折寒玉飫飽致肥腯優游恣蕃育林密
鳶不攫宂深犬難逐鳳皇餓欲死彼實無一掬惟此竹
間䶉琅玕長滿腹暖戲綠叢陰舉頭傲鴻鵠不知商山
民愛爾身上肉有鍤利其鋒有錐銛于鏃開穴窘如囚
洞胸聲似哭膏血尚淋漓擕來入市鬻竹也比賢良鼠
兮類商俗所食既非宜所禍誠知速吁嗟狡小人乘時
竊君禄貴依社樹神俸盜太倉粟笙簧佞舌鳴藥石嘉
言伏朝見秉大權夕聞罹顯戮李斯具五刑趙高夷三
族信有司殺者在暗明與燭彼狡無害賢彼鼠無食竹
送笻杖與劉湛然道士
有客遺竹杖九節共一枝鶴脛老更長龍骨乾且竒我
問何所來來從西南夷因思漢武帝求此民力疲明明
聖天子德教嘉四維蠻荒盡臣妾縣道皆羈縻僰童與
笮馬入貢何累累此竹日以賤輕視如蒿藜我年三十
七血氣未全衰况在紫微垣動為簮笏羈倚壁如長(去聲)
物歲月無所施寸心空愛惜惜此來天涯忽承明主詔
來謁太乙祠再見劉先生氣貌清且羸持此以為贈所
謂得其宜少助橘童力好引花鹿隨步月莫離手看山
聊搘頥微物懶致書故作笻竹詩
對雪
帝鄉歲云暮衡門晝長閉五日免常參三館無公事讀
書夜卧遲多成日高睡睡起毛骨寒窗牖瓊花墜披衣
出戶看飄飄滿天地豈敢患貧居聊將賀豐歲月俸雖
無餘晨炊且相繼薪芻未闕供酒肴亦能備數杯奉親
老一酌均兄弟妻子不飢寒相聚歌時瑞因思河朔民
輸挽供邊鄙車重數十斛路遙數百里羸蹄凍不行死
轍冰難曳夜來何處宿閴寂荒陂裏又思邊塞兵荷戈
遇敵騎城上卓旌旗樓中望烽燧弓勁添氣力甲寒侵
骨髓今日何處行牢落窮沙際自念亦何人偷安亦如
是深為蒼生蠧仍尸諫官位謇諤無一言豈得為直士
褒貶無一詞豈得為良史不耕一畝田不持一隻矢多
慚富人術且乏安邊議空作對雪吟勤勤謝知己
送朱九齡
吏隱不求貴親老不擇禄之子有俊才弱冠中正鵠弗
墜先人業何慚有道糓一命佐碭山枳棘聊容足再命
宰嘉興絲桐幾易俗率身甘萊茹養母求粱肉承顔苟
不虧折腰未為辱解印無餘貲舟中只琴筑十口寄淮
泗一身來輦轂又說東南行秋風江水渌鄱陽古名郡
赤金流山谷每歲鼓錢刀從來設官局還得便高堂無
辭縻逸躅颺帆江湖思木脫天地肅楓葉紫斕斒蓼花
紅&KR0034;&KR1913;津吏曉來迎溪僧夜留宿至止事方簡優游從
所欲江城豐稻粱水市多魚蔌三載奉甘飴百錢飽家
族自有綵衣華勿歎藍袍綠行年未三十氣壯顔如玉
行義日以聞焉能長碌碌終列侍臣班耀我同年錄且
賦白華詩唱作離筵曲
暴富送孫何入史館
孟郊嘗貧苦忽吟不貧句為喜玉川子書船歸洛浦(孟郊)
(有忽不貧喜盧仝書船歸洛詩)乃知君子心所樂在稽古漢公得高科
不足惟墳素二年佐棠陰眼黑怕文簿躍身入三館爛
目閱四庫孟貧昔不貧孫貧今暴富暴富亦湏防文高
被人妒
送馮尊師(時馮冄為拾遺)
前日訪潘閬下馬入窮巷忽見雙笋石卧向青苔上云
是馮尊師秋來留在兹今說東南行問我堅乞詩又見
宋閣老亦言詩甚好欲去天台山即别長安道臺閣有
羣英贈别瑰與瓊琤然滿懷袖此事殊為榮安用徵吾
句吾道方齟齬老為八品官有山未能去束髮號男兒
出處貴得宜出則學臯䕫獨立稱帝師處則同喬松决
起如冥鴻誰能似蚯蚓蟠屈泥土中師行甚可羡雲鶴
無羈絆為我持此詩題于桐柏觀
庶子泉
物趣同天造物景不自勝泉乎未遇人石罅徒流迸宫
相政多暇行樂躡岩磴發蒙漲為溪幽致兹焉盛唐賢
大歴後峭壁刻名姓我來一何暮今秋始乘興山勢環
有缺山門壺引柄乍挹清泚香頗惬幽閒性味將春茗
宜光與曉嵐暝架竹落僧厨遠聲入晴磬何當宿禪室
欹枕終夜聽飲多病骨換照久塵襟迥銷盡謫居愁無
心治歸艇
陽冰篆
冷冷庶子泉落落陽冰筆雲氣勢奔垂龍蛇互蟠屈嶧
山既劘滅石鼓又缺失唯兹數十字遒勁倚雲窟模印
徧華夷流傳耀緗帙書誠一藝爾小道詎可忽乃知出
人事千古名不沒
東門送郎吏行寄承旨宋侍郎
西門送僕射鞍馬照落光南門送貳卿冠盖遙相望東
門送郎吏&KR0712;舟隋隄傍郎吏誠隔品同直白玉堂丈人
况知已振拔在舉揚攜手惜我去深勸離别觴醉中不
記事烟水空茫茫醒來聞嗚櫓嘔軋獨一傷猶疑在禁
中殘漏寒丁當廻望銀臺間五雲遮帝鄉衆散今如此
升沉庸何傷丈人名位峻只欠登岩廊平居倦朝請高
論思退藏圃田有别業古木羅修篁覃亭寒蕭蕭池波
碧泱泱嘗云拂袖去可以傲羲皇丈人果能爾識度非
尋常安車比疎廣辟穀如張良再拜願丈人夀考乃康
強自念山野士不解隨圓方宧途多齟齬身計頗悲凉
行將解簮笏歸去事農桑幸容操履杖洒掃循丘牆
北樓感事(有序)
唐朱崖李太尉衛公為滁州刺史作懷嵩樓取懷歸
嵩洛之義也衛公自為之記其中述直翰林時同僚
存歿且有白雞黃犬之歎頗露知退之心及自滁徵
拜再秉鈞軸卒以怙權賈禍貶死海外則向之立言
誠空文爾皇宋至道元年夏五月僕自翰林學士尚
書禮部員外郎知制誥除工部郎中知滁州軍州事
到郡之日訪衛公舊迹樓之與記皆莫知也而郡有
北樓通刺史公署登晀終日甚亦自得作北樓感事
詩以見意
北樓出林杪登覽開病姿旁帶滁州城雉堞何逶迤下
入刺史宅却臨統軍池(孟統軍作小池在樓下)伊予翰林客失職
方在兹兩衙部領外盡日吟望時晩窗度急雨夏木交
繁枝淮南氣候殊經秋囀黃鸝簷前有山果採掇亦甘
滋樽中有官醖傾酌任醇醨忘機得真趣懷古生遠思
念昔李太尉落落邦家基下筆到西漢料兵如六竒謫
官來此郡鬱鬱持一麾嘗在懷嵩樓記文悲盛衰甚得
進退理深明禍福機未幾再入用斯言忽如遺君恩匪
膠柱天殃若影隨六月萬里行炎荒竟不歸功成又名
遂不退將安之姑以人事較勿憑天命推矧予草澤士
被褐復羹藜謬因弄文翰八載侍丹墀三入承明廬古
人期並馳玉堂百日罷所累非文辭強仕未為老望郎
不為卑淮邊永陽郡人物自熙熙費用量所入豐約從
其宜一妻本糟糠不識金翠施三男無庶孽詎愛紈綺
貲甘貧絶誅求易退無羈縻五十擬歸耕何必懸車期
且予望衛公雲龍與山麋唐賢昔際遇文雅道光輝進
士取將相易于俯拾棋自從五代來素風已陵遲干戈
為政事茅土輸健兒儒冠筮仕者僅免寒與飢至今明
聖代此風猶未移自無經濟術焉能碌碌為歸歟復歸
歟無忘北樓詩
官醖
為郡得官醖月給盈三斛地僻少使車時清罕留獄老
大復遷謫吾懷頗幽獨嬋娟樓上月爛漫池邊菊東院
與西亭翛翛風弄竹對此不開樽騷人應慟哭獨酌入
醉鄉陶然瞑雙目醒來成浩歎胡為事口腹彛酒書垂
戒羣飲聖所戮漢文亦禁酒患在糜人糓自從孝武來
用度常不足推&KR3843;奪人利取錢入官屋古今事相倍帝
皇道難復吾無奈爾何更盡杯中淥
黑裘
野蠶自成繭繰密為山紬此物産何許萊夷負海州一
端重數斤裁染為褻裘守黑異華侈崇儉非輕柔燻香
則無冣風雪曾何憂朝可奉冠帶夜以為衾裯(一作裘)晏
嬰三十年庶幾跡相侔季子歎貂弊吾服已為優不取
狐貉者亦當師仲由况我屢遷謫行採賡歌謳映髮垂
鷺頂植杖昂鳩頭袖寬可以舞老農即為儔不曳銀臺
門任爾争封侯
聞鴞(有序)
滁淮地也郡堞之上鴟鴞巢焉(闕)永夕嗚嘯不已
妻子驚死或終夜不寐因作詩以喻(闕)徵前賢放
而聞是(闕)總而述云以見吾志
元精自萬彙羽族何茫茫為怪有鴟鴞為瑞稱鳳凰鳳
凰不時出未識五色章吾生在鄒魯風土殊遠方鳴鳩
隨乳燕日夕巢吾梁翩翾雜鳥雀比屋率為常又從筮
仕來五年居帝鄉更直入承明侍宴夜未央上林聞鶯
囀巧舌如笙簧鴟鴞徒知名聞見實未嘗頃年謫商山
聽之已悲凉今兹出内庭罰郡來永陽誰知爾鸋鴂營
巢在城牆年加睡漸少秋盡漏且長鳴嘯殊不已歴歴
含微霜孺人泣我右稚子啼我傍吾心非達士詎免亦
悵悵人生縱百歲忽若火石光其間有窮通幽昧難自
量我愛臯與䕫峩冠虞舜堂簫韶聞九成丹穴來鏘鏘
又愛閎與散陳力遇文王鸑鷟聽岐山多士周道昌嗟
嗟漢賈誼年少謫南荒故有鵩鳥賦倚伏理甚詳郇公
暨鄴侯放逐同一邦夜深聞此鳥韋公涕沾裳李侯舉
酒令斯音非不祥坐客如不聞罰之以巨觴遂使惡聲
鳥聽之無所傷(天寶中韋郇公謫守靳州時李鄴侯亦以處士放逐因夜飲聞鴟鴞韋公泣下)
(李公曰此鳥人以為惡其聲可聽乃令坐客有不聞其聲者罰以大杯由是聽之不厭)贊皇貶袁
州懷鴞義亦臧(李太尉有懷鴞賦)乃知昔賢哲未免亦悽遑况
予不肖者邀寵在朝行報國惟直道謀身昧周防四年
兩度黜鬢髮已蒼蒼雖得五品官銷盡百鍊鋼何我解
印綬歸田謝膏粱教兒勤稼穡與妻甘糟糠鳳來非我
慶鴞集非我殃優游盡天年身世俱可忘
甘菊冷淘
經年厭粱肉頗覺道氣渾孟春致齋戒勅厨惟素飱淮
南地甚暖甘菊生籬根長芽觸土膏小葉弄晴暾采采
忽盈把洗去朝露痕俸麫新且細溲牢如玉墩隨刀落
銀鏤煮投寒泉盆雜此青青色芳香敵蘭蓀一舉無孑
遺空媿越盌存解衣露其腹稚子為我捫飽慚廣文鄭
飢謝魯山元(廣文先生飯不足元魯山飢而死)况我草澤士藜藿供朝
昏謬因事筆硯名通金馬門官供政事食久直紫薇垣
(知制誥給政事食自小許公始)誰言謫滁上吾族飽且溫既無甘旨慶
焉用味品煩子美重槐葉直欲獻至尊(事見杜工部槐葉冷淘詩)起
予有遺韻甫也可與言
詶楊遂
楊君江左士文律何飄飄人言未冠時作賦陵洞簫甲
科中南國(江南狀元及第)通籍趨東朝(入中朝為贊善)轗軻位不進陶
潛還折腰(復為縣令)宰邑向蜀道萑蒲忽興妖官小力不支
犇竄避搶刀朝廷責守土黜入縣佐僚昨朝寫孤憤遺
我有客謠伊予亦左遷諷之心無憀人生一世間否泰
安可逃但問道何如未必論卑高自古富貴者撩亂如
藜蒿德業苟無取未死名已消豈期顔子淵不朽在一
瓢推此任窮逹其樂方陶陶達則為鵾鵬窮則為鷦鷯
垂天與巢林識分皆逍遙
和楊遂賀雨
我罷内廷職出臨永陽民永陽民雖庶未免多飢貧富
之既無術齪齪為謹身可堪今夏旱如燎復如焚厥田
本塗泥坐見生塵氛稚老無所訴嗷嗷望穹旻食禄憂
人憂早夜眉不伸從决獄中囚徧禱境内神楚辭有山
鬼廟貎羅水濱佛法有浮圖寺宇連城闉齋莊命寮寀
供給抽俸緡鼓笛迎湫水香花照金輪誠知非典故且
慰旱熯人偶與天雨會霶𩃱四郊勻插秧復修堰野叟
何欣欣可辦官府調亦免農艱辛燮調賴時相感應由聖
君于吾復何有敢望歌頌云清流楊水部德與我為鄰
仇香官位屈何遜詩格新見投賀雨詩言自人口聞夫
君盖私我過實豈相親為霖非我事職業惟詞臣若有
民謠起當歌帝澤春庶使採詩官入奏助南薰
揚州寒食贈屯田張員外成均吳博士同年殿省
柳丞
前年寒食節待詔直内廷休假百官出獨掩深嚴扃近
侍不敢醉賜酒空滿缾閒就通中枕時聞索上鈴思入
無何鄉兀然欲忘形去年寒食日滁上忝專城山歌喧
里巷春物媚池亭永陽溪水綠琅琊山色青謫宧自消
遣不敢誇獨醒往往取官醖時時對花傾醉來念身世
翻使淚縱横今年涖淮海時節又清明對案有留事聽
歌無歡聲胥徒費簿領使客煩送迎狴牢未空歇堰□
勞修營衰病力不支懶慢性已成虛花滿雙目素髮添
數莖酒肴略無味妓樂固難聽誰言寒食下終日取茶
烹屯田布素交屈此關市征昔年同應舉典衣飛巨觥
博士東觀客求官得步兵况且丹陛前同為出谷鶯殿
丞尹我邑桑梓復弟兄吏隱掌鹺茗終朝談道經三賢
宴會少七夕休假并何不策我馬廢苑尋流螢何不蕩
我舟樓臺訪摘星三春景欲盡九曲波始平居然逼吏
後頓此阻交情老態厭春華病身憂宿酲如水若不改
藉糟亦胡寧解印蓄素志吟詩露丹誠維揚非所愛有
便即為耕
揚州池亭即事
冥心閱羣動亦各趨所安胡為名利人戚戚常鮮歡吾
生四十四結珮呼羣官掌言入綸閣待詔直金鑾匪謂
得禄少所嗟行道難前年謫滁州憂時雙鬢殘賴有瑯
琊溪時濯塵纓冠朝僉徙淮海任重力易殫君恩詎可
報感激涕汍瀾民瘼不能治惻隱情悲酸况復多病身
名宦心已闌歸田未果决懷禄尚盤桓公退何所適池
亭一凭闌旭日媚春弄微風生鳴湍呵僮勿挾彈留客
不持竿用冀魚鳥馴熙熙肆游觀神仙未可學吏隱聊
自寬孤吟刻幽石此義非考槃
一品孫鄭昱(鄭絪元和中拜相至鄭昱六世矣)
卜葬得假官南出安上門鞭馬六十里暮投中書村村
翁館我宿茆屋欲黃昏有客忽投刺自稱一品孫氣貎
不凡俗因為開酒罇坐久問家諜其族大且繁池州有
清節濫觴發洪源太傅擅鴻筆入相又出藩其家本開
封改號一何尊至昱始六代布衣老丘樊跨驢入府縣
驅犢耕郊原家廟固已毁國史空具存盛德百世著功
必格乾坤高大已不祀羡絪何可論况復起章句乘時
寵便蕃子孫雖替後尚得守田園我愛三代時法度有
深根卿大夫稱家世世奉蘋蘩四民有定分宦路無馳
奔自從雜霸道傾奪日喧喧脫耒秉金鉞吮筆乘末軒
朝榮暮又辱容易如掌翻古道不可仗頽波益以渾何
况度木者倒置輪與轅我亦起白屋兩朝直紫垣蔭子
有冠裳賞延弟與昆盡待食人禄將何報君恩農桑國
之本孝義古所敦五族不力穡終歲飽且溫雖非享富
貴亦以蠧黎元唐賢尚消歇我輩奚足言呼兒諷此詩
播在篪與塤
月波樓詠懷(有序)
月波之名不知得于誰氏圖綴故老皆無聞焉因作
古詩一章凡六百八十字陷于樓壁庶使兹樓之名
得與詩俱不冺也
郡城無大小雉堞皆有樓其間有名者不過十數州吹
簫事遼迥仙迹難尋求庾公在九江締構何風流謝守
鎮宣城叠嶂名有由東陽敞八詠吾聞沈隱侯白雪架
郢中調高誰和酬黃鶴倚鄂渚仙去事悠悠贊皇謫滁
上作賦懷嵩丘樓居出俗態澤國多勝遊好景不遇人
安得名存留齊安古郡廢移此清江頭築城隨山勢屈
曲伏環周兹樓最軒豁曠望西北陬武昌地如掌天未
入雙眸平遠無林木一望同離婁山形如八字會合勢
相勾(東晉方士戴洋言武昌有山無林山形八字勢不及九故孫權以黃武元年都武昌八年遷建業)
三國事既遠六朝名亦休近從唐末來争奪互仇仇斯
樓備矢石此地控咽喉終朝望烽燧連歲事戈矛可憐
好詩景牢落無人收皇家統萬國遠邇盡懷柔三聖四
十年蕩蕩文德修淮甸為内地黃岡為上游儒冠假郡
印踐更若公郵况多辦職吏誰肯恣吟謳伊余何為者
竊慕騷人儔兩朝掌文翰十年侍冕旒去歲出西掖謫
居抱窮愁日日江樓上風物得冥搜何人名月波此義
頗為優西南新桂魄初上懸玉鈎晩瀨清且淺漂蕩影
沉浮三五金波滿夜光如暗投驪龍弄頷珠晃朗照汀
洲澹臺披寶劒碎壁斬長虬冰輪曉入地推下赤金毬
闌干四五星斜漢印清秋誰家上元燈兒盛刳&KR0797;&KR0803;此
景吟不出慢使聲呦呦千里畫圖闊四時詩興幽野花
媚宫纈芳草鋪碧紬火雲照沙浦暴雨傾瓦溝白亂蘆
花散紅殷藜穗稠簷冰垂若練雪片大于鷗江籬烟漠
漠官柳雨颼颼舟子斜盪槳牧童倒騎牛水獺有時戲
江豚頗能泅山鳥奏竽籟落霞展衾裯魚網雪離離酒
旗風飂飂旅懷雖自適詩物奈相尤右顧徐邈洞精靈
如在不左瞰伍員廟荒隙令人羞樓中何所有官醖湛
蚍蜉棋枰留客坐琴調待僧抽橘苞鄰藥鼎墨筆間茶
甌平生性幽獨寂寞誰獻酬官常已三黜懷抱罹百憂
凭闌憶王粲望闕同子牟自甘成潦倒無復事聲猷身
世喻泡幻衣冠如贅瘤放意無何鄉誰分親與讐寓形
朝籍中毁譽任啁啾君恩無路報民瘼無術瘳惟慙戀
禄俸未去耕田疇題詩郡樓上含毫思義猷功名非范
蠡何必泛扁舟
十月二十日作(是日甚寒始有冰)
重衾又重茵蓋覆衰孄身中夜忽涕泗無復及吾親須
臾殘漏歇吏報國忌辰陵旦騎馬出溪水薄潾潾路傍
飢寒者顔色頗悲辛飽暖我不覺羞見黃州民昔賢終
禄養往往歸隱淪誰教為妻子頭白走風塵修身與行
道多愧古時人
成武縣作
釋褐來成武初官且自強位卑松在澗俸薄葉經霜雨
菌生書案飢禽啄印牀猶驚寫秋卷枕砌落花黃
寄碭山主簿朱九齡
忽思蓬島會羣仙二百同年最少年利市襴衫抛白紵
風流名紙寫紅牋歌樓夜宴停銀燭柳巷春泥汚錦韉
今日折腰塵土裏共君追想好凄然
寄魚臺主簿傅翺
聽說魚臺景最竒鮑參軍到語多時(時林法掾來自魚臺因言烟水之興)
(故有此句)天晴綠野懸魚網木脫空城露酒旗錦擲鮮鱗紅
撥剌雪翻寒鷺白䙰褷仍誇縣尹風騷客應有秋來唱
和詩
寄寧陵陳長官
吏隱寧陵縣琴堂枕古河家山隔江遠風雨過船多假
日親尋藥公庭自種莎相逢如舊識執手動勞歌
寄金鄉張贊善
年少辭榮自古稀朝衣不着着斑衣北堂侍膳侵星起
南畝催耕冐雨歸種竹野塘春笋脆採蘭幽澗露牙肥
伊予自是徒勞者未得同尋舊釣磯
遊虎㐀山寺
寺牆圍着碧孱顔曾是當年海湧山盡把好峰藏院裏
不教幽景落人間劒池草色經冬在石座苔花自古斑
珍重晉朝吾祖宅一廻來此便忘還
寄獻潤州趙舍人
南徐城古樹蒼蒼衙府樓臺盡枕江甘露鐘聲清醉榻
海門山色滴吟窗直廬久負題紅藥出鎮何妨擁碧幢
聞說秋來自高尚道裝笻竹鶴成雙
記言彩筆罷摛華郡閣高閒似道家琴院坐聽江寺磬
郡樓吟見海山霞春園遺母親燒笋夜榻留僧自煮茶
應笑陶潛未歸去折腰奔走在泥沙
寄毗陵劉博士
毗陵古郡接江堧赴任琴書共一船下岸且尋甘露寺
到城先問惠山泉秋蟾吐檻供吟興野鶴偎床伴醉眠
官散道孤詩筆老不應雙鬢更皤然
除夜寄羅評事同年二首
歲暮洞庭山知君思浩然年侵曉色盡人枕夜濤眠移
棹風搖浪開窗雪滿天無因一乘興同醉太湖船
郡僚方賀止獨宿太湖稜階下羞為吏船中秪載僧折
梅和薄雪煮茗對孤燈應笑排衙早寒靴踏曉冰
春日官舍偶題
薄宦苦流離壯年心已衰鶯花愁不覺風雨病先知曉
月晃竹屋寒苔叠槿籬無人慰幽寂庭柳自低垂
寄獻翰林宋舍人
金鼎鹽梅偶未和位高猶說野情多宫牆月上開琴匣
道院風清响藥籮留客旋燒含露筍倩僧教種耐霜莎
孤寒知有為霖望未忍江頭釣綠波
吳江縣寺留題
松江江寺對峯巒檻外生池接野灘幽鷺靜翹春草碧
病僧閒說夜濤寒晨齋施筍惟溪叟國忌行香祗縣官
近日門前照流水塵纓渾擬濯汍瀾
中元夜宿余杭山仙泉寺留題
祭廟廻來略問禪蘚牆莎徑碧山泉風疏遠磬秋開講
水響寒車夜救田藍綬有香花菡萏竹窗無寐月嬋娟
自慚政術貽枯旱忍卧松陰潄石泉
言懷
宦途日日與心違人事紛紛任是非却為遊山置行李
漁家船舫道家衣
泛吳松江
葦蓬疎薄漏斜陽半日孤吟未過江惟有鷺鶿知我意
時時翹足對船窗
蘇州寒食日送人歸覲
江城寒食下花木慘離魂幾宿投山寺孤帆過海門篷
聲潑火雨柳色禁烟村定省高堂後斑衣減淚痕
春晩遊太和宫
數里新萍夾岸莎春來乘興宿烟蘿隨風蝴蝶顛狂甚
當路花枝採折多絳節參差抽苦笋翠鈿狼籍撒圓荷
湖山滿眼不歸去空羡漁翁雨一蓑
再泛吳江
二年為吏住江濱重到江頭照病身滿眼碧波輸野鳥
一蓑疎雨屬漁人隨船曉月孤輪白入座晴山數點青
張翰精靈還笑我綠袍依舊惹埃塵
贈湖州張從事
前年春榜亞龍頭詞賦曾推第一流上直未歸紅藥院
供吟先得白蘋洲酒醒野寺烹山蕨公退溪亭狎海鷗
自是吳門折腰吏滿衣塵上為君羞
送李中舍罷蕭山赴闕
吏隱江東五六年歸時猶戀好山川野僧送别攜詩句
瘦馬臨岐當酒錢吳苑醉逢梅弄雪隋隄吟見柳垂烟
自言更共秋濤約未捨西興一釣船
和郡寮題李中舍公署
樹影池光映曉霞綠楊陰下吏排衙閒拖屐齒妨横筍
靜拂琴床有落花地脉暗分吳苑水厨烟時煮洞庭茶
青宫詞客多閒暇按曲飛觴待歲華
題張處士溪居
雲裏寒溪竹裏橋野人居處絶塵囂病來芳草生漁艇
睡起殘花落酒瓢閒把道書尋晩逕靜攜茶鼎洗春潮
長洲懶吏頻過此為愛盤飱有藥苖
送查校書從事彭門
佐幕徐方鬢未秋官升芝閣更風流姓名舊在鶯遷榜
詩什重題燕子樓漸有俸錢供藥債應無歸夢到漁舟
公餘時上臺頭寺珠履金貂共勝遊
送羅著作奉使湖湘
使星躔次入長沙曉别延英去路賖數刻漏中承密旨
幾重湖外奉皇華山行馬拂湘川石寺宿僧供嶽麓茶
廻日期君直西掖當階紅藥正開花
送馮學士入蜀
錦川宣共少年期四十風情去未遲蠶市夜歌欹枕處
峨眉春雪倚樓時休誇上直吟紅藥多羡乘軺聽子規
莫學當初杜工部因循不賦海棠詩
賀將作孔監致仕
泣辭明主挂冠簮便約幽雲老舊林朝請罷來頻典笏
田園歸去只攜琴焚香静院當山色晒藥空庭避竹陰
一子得官三品禄未饒疏傅有黃金
和陳州田舍人留别
演綸多暇每封章暫去頒條道更光郡吏好排紅粉妓
使君曾是紫薇郎樓臺有月新詩出囹圄無人綠草長
地接清淮足佳致水村烟塢是魚鄉
閣下暮春
詔書稀少日何長閒枕通中睡一場院吏報來丞相出
紫薇花影上東廊
初入山聞提壺鳥(時秋暖此鳥忽聞)
遷客由來長合醉不煩幽烏道提壺商州未是無人境
一路山村有酒沽
初到商州館于妙高禪院佛屋壁上見草聖數行
讀之乃數年前應制時所作皇帝試貢士謌思
追前事有感而成章
應制謌篇對玉除是誰傳寫到商于昔從蓂莢階前作
今向蓮花座畔書商嶺未甘隨綺季漢庭曾忝用相如
山僧莫怪頻垂淚乍别承明舊直廬
謫居感事(一百六十韻)
遷謫獨熙熙襟懷自坦夷孤寒明主信清直上天知消
息還依道生涯只在詩惟當諭山木詎敢詠江蘺偶歎
勞生事因思志學時讀書方覩奥下筆便搜竒賦格輕
鸚鵡儒冠薄鵕䴊耕桑都不事園井未曾窺必欲縑湘
富寧教杼軸紕光陰常矻矻交友盡偲偲步驟依班馬
根源法孔姬收螢秋不倦刻鵠夜忘疲流輩多相許時
賢亦見推叨榮偕計吏濫吹謁春司僕瘦途中病驢寒
雪裏騎空拳入場屋拭目看京師技癢初調箾鋒銛欲
試錐甲科登漢制(大平興國五年予首中甲科)内殿識堯眉數刻愁
晡矣三題亦勉之先鳴輸俊彦上第遂參差罷舉身何
托還家命自竒惟慚親倚戶敢望嫂停炊竭力求甘旨
終朝走路岐貪希仲由米多廢董生帷丹桂何時折孤
蓬逐吹移知憐無國士志氣自男兒季子貂裘弊狂生
刺字隳廣場重考覆蹇步載驅馳明代寧甘退青雲暗
有期禮闈冠多士御試拜丹墀澤霧寧慚豹搏風肯伏
雌重瞳念孤迹一第忝鴻私得告還鄉貴除官佐邑卑
折腰稱小吏矩步慎初資(予解褐得主簿)枳棘心何恨松筠操
自持及親家有養事長禮無虧銅墨官常改烟霄雨露
垂縣花聊主管寺棘且羈縻(予九年授大理評事知蘇州長洲縣)吳郡包
山側長洲巨海湄萬家呼父母(民間多呼縣令為父母官)百里撫&KR1103;
婺敢起徒勞歎長憂竊禄嗤宦途甘碌碌官業亦孜孜
政事還多暇優游甚不羈村尋魯望宅寺認館娃基(甫里)
(有陸魯望宅靈岩寺館娃故宫)西子留香逕吳王有劒池(採香徑在靈岩寺劒池在)
(虎丘寺)狂歌殊不厭酒興最相宜草織登山履蒲紉(平聲)挽
舫綏果酸嘗橄㰖花好插薔薇震澤柑包火松江鱠縷
絲三年無異政一箧有新詞多戀南園卧(蘇州南園最為勝景)俄
從北闕追(雍熙四年予奉徵召赴闕)呈材真樸&KR0554;召對立茅茨載筆
居三館登朝忝拾遺紫泥天上降朱紱御前披侍從殊
為貴圖書頗自怡史才媿班固諫筆謝辛毗擬把微軀
殺慚將厚禄尸安邊上章疏(端拱三年詔百官各言邊事因上封章極言為上容)
(納)端拱獻箴規(予初拜拾遺即上端拱箴頗有諷諭)精鑒逢英主知憐白
首䕫(予論邊事特為趙許公所噐)賡歌才不稱掌誥筆難摛(是歲蒙上召予)
(殿上作歌遂有西掖之拜)制歴多無事(閣下有制歴當直舍人如無除目書名而出)詞頭
每怯遲繁陰溫室樹清吹萬年枝青瑣霞光透蒼苔露
片萎御香飄硯席宫葉落纓緌看浴池心鳳閒捫殿角
螭上林花掩映仙掌露淋漓對近瞻旒冕班清辟虎貔
宫簾垂翡翠御水動漣漪紀號年浮化朝元月建寅(叶移)
攝官俸寶冊(淳化元年立正伏别上尊號予攝中書侍郎俸玉冊玉寶)祝夀執樽彛
表案行低折(時予又押諸方表案)宫懸聽肅祗德音王澤潤(是月德音)
(降)謙柄斗杓移(時上省尊號)貴接臯䕫步深窺龍鳳姿策勲
何煊赫賜紫更萎蕤(是歲加柱國謝日面賜金紫)蚊力山難負鵜梁
翼易滋論功慚八柱受服欲三禠(音遲)祗慮殃將至曾無
事可禆趁朝空俯傴退食自逶迤更直當春好横行隔
宿咨(每休假三日後謂之横行于正衙參假院吏隔夜報)内朝長得對駕幸每教
隨瓊院觀雲稼金明閱水嬉賞花臨鳳沼侍釣立魚坻
拂面黃金柳&KR0755;顔白玉巵分題宣險韻(每應制賦詩上出難韻)翻
勢得仙碁(上嘗賜兩制碁勢圖一日對面千里二曰獨飛天蛾三曰海底取明珠四曰妙筭無窮人)
(莫能曉)竟舉窺天管爭燃煮豆萁恨無才應副空有表虔
祈(每有御製詩韻難并新碁勢但上表免和訴不曉而已)睿睠偏稱賞天顔極撫
綏中官賜大字(兩朝每賜御詩皆遣中官送至本院)院吏捧巾綦遭遇誠
堪惜功名竊自思請纓無壯志硯草亦胡為未獻東封
頌空鐫北嶽碑(浮化元年奉勑重修北嶽予撰碑)深慚專俎豆長欲議邊
郵但可懷(闕)子何須斬谷蠡胷中貯兵甲堂上有熊羆
成敗觀千古施張在四維兼磨斷佞劒擬樹直言旗(已上)
(盖言予平主之志也)遇事難緘默平居疾喔咿無權逐鳥雀俛首
任狐狸廷尉專刑煞(以制誥舍人兼大理寺事)詞臣益等衰五花儀
久廢三尺法聊施書命猶無諂(予在閣下草詞多不虚飾以此亦為人所怨)
評刑肯有欺厚誣淩近侍内亂疾妖尼(妖尼道安誣告徐騎省)丹
筆當無赦金科了不疑拜章期悟主仆法更防維萋菲
終無已雷霆遂赫斯如弦傷訐直投杼覓瑕疵衆鑠金
須化羣排柱不支佞權廻北斗讒舌簸南箕闕下羊腸險
朝端虎尾危道孤貽衆怒責薄賴宸慈西掖除三字南
山佐一麾蒼黃塵滿面揮洒涕交頤目斷九重闕魂銷
八達逵尊親遠扶侍兄弟盡流離秦嶺偏巉絶商于更嶮
巇吾廬何處是我馬忽長辭六里山蒼翠丹河浪渺瀰
分封思衛鞅割地憶張儀懶讀三間傳空尋四皓祠畬
烟濃似瘴松雪白如梨壊舍床鋪月寒窗硯結澌振書
衫作拂解帶竹為椸呼僕泥茶竈從僧借藥篩鐘愁上
寺起角怨水門吹(上寺在州北子城有水門)舊友誰青眼新秋出白
髭(予到商州始有白髭)烟嵐晴鬱鬱風雨夜颸颸我過徒三省吾
生自百罹初來聞旅雁不覺見黃鸝市井擕山菜房廊
盖木皮(商州民多以木皮苫屋)野花紅爛漫山草碧㰚&KR0008;副使官
資冷商州酒味醨尾因求食掉角為觸藩羸有夢思紅
藥無心採紫芝瘦妻容慘戚稚子淚漣洏暖怯蛇穿壁
昏憂虎入籬松根燃夜燭山蕨助朝飢豈獨堂虧養還
憂地乏醫跡飄萍渤海親老日崦嵫閣下辭巢鳳山中
伴野麋風欺秀林木雲隔向陽葵屈産遭駑馬丹山困
嚇鴟悔須分黑白本合混妍媸自此韜餘刃終當學鈍
鎚窮通皆有數得喪又奚悲自顧才何者空憐道在兹
宣尼猶削伐大禹亦腁胝運去當如鼠投來且禦魑避
風聊戢翼得水會揚鬐琴酒圖三樂詩章效四蚩(白公有四)
(蚩詩)魚須從典賣貂尾任傾欹兀兀拖腸鼠悠悠曳尾龜
北窗尋蛺蝶南岸看鸕鷀山翠樓頻上雲生杖獨搘簟
閒留曉魄簷暖負冬㬢松柏寒仍翠瓊瑤湼不淄望誰
分曲直秪自仰神祗吾道寧窮矣斯文未已而狂吟何
所益孤憤洩黃陂
龍鳳茶
樣標龍鳳號題新賜得還因作近臣烹處豈期商嶺水
碾時空想建溪春香于九畹芳蘭氣圓似三秋皓月輪
愛惜不嘗惟恐盡除將供養白頭親
上寺留題(在商州北山作)
松衫疎瘦簇山根樓殿參差對郭門不惜馬蹄來北寺
為憐熊耳在西軒(一作山誤)雲生石砌搖寒影泉汲銅缾露
凍痕遷客頻來何所得一叢修竹拂吟魂
歲暮感懷貽馮同年中允二首
謫居商于郡閒門車馬稀塵侵書命筆香散入朝衣燒
盡峰巒出霜晴木葉飛夜來天欲雪寒夢不成歸
謫居京信斷歲暮更凄凉郡僻青山合官閒白日長燒
烟侵寺舍林雪照街坊為有遷鶯侣詩情不敢忘
畬田調(并序)
上洛郡南六百里屬邑有豐陽上津皆深山窮谷不
通轍跡其民力耕火種大底先斫山田雖懸崖絶嶺
樹木盡仆俟其乾且燥乃行火焉火尚熾即以種播
之然後釀黍稷烹雞豚先約曰某家某日有事于畬
田雖數百里如期而集鉏斧隨焉至則行酒啗炙鼓譟
而作盖斸而掩其土也斸畢則生不復耘矣援桴者
有勉勵督課之語若歌曲然且其俗更互力田人人
自勉僕愛其有義作畬田五首以侑其氣亦欲採詩
官聞之傳于執政者苟擇良二千石暨賢百里使化
天下之民如斯民之義庶乎汙萊盡闢矣其詞則取
乎俚盖欲山民之易曉也
大家齊力斸孱顔耳聽田歌手莫閒各願種成千百索
(山田不知畎畝但以百尺繩量之曰某家今年種得若干索以為田數)豆萁禾穗滿青山
殺盡雞豚喚斸畬由來逓互作生涯莫言火種無多利
林樹明年似亂麻(種糓之明年自然生木山民獲濟)
榖聲獵獵酒醺醺斫上高山入亂雲自種自收還自足
不知堯舜是吾君
北山種了種南山相助力耕豈有偏願得人間皆似我
也應四海少荒田
畬田鼓笛樂熙熙空有歌聲未有詞從此商于為故事
滿山皆唱舍人詩
賀畢翰林新入
閒步花磚喜復悲所悲君較十年遲銀臺曉入批丹詔
銅鏡秋開鑷白髭宫錦細袍宣與着内閑驕馬賜來騎
家門記得咸通事莫忘論兵夜召時(咸通中畢相在翰林時懿宗將復河)
(湟夜召論邊事敷陳方略甚稱旨上曰吾方謀帥不意頗牧在吾禁苑遂有登壇之命)
商山海棠
錦里名雖盛商山豔更繁别疑天與態不類土生根淺
著紅蘭染深于絳雪噴待開先釀酒怕落預呼魂香裏
無勍敵花中是至尊桂須辭月窟桃合避仙源浮動冠
頻側霓裳袖忽翻望夫臨水石窺客出牆垣贈别難饒
柳忘憂肯讓萱輕輕飛燕舞脉脉息媯言蕙陋虛侵逕
梨凡浪占園論心留蝶宿低面厭鶯喧不忝神仙品何
辜造化恩自期栽御苑誰使擲山村綺季荒祠畔仙娥
古洞門烟愁思舊夢雨泣怨新婚畫恐明妃恨移同卓
氏奔秪教三月見不得四時存綉被堆籠勢燕脂挹淚
痕貳車春未去應得伴芳罇
翰林畢學士寄示醫癭疾藥方因題四韻兼簡兩
制諸知
預憂囊癭病龍鍾乞得仙方必有功縱免項如樗里子
也應頭似夏黃公西暉亭下峰巒碧(亭在州之西十里對羣峰每日落時)
(有如亭干)南靜川中木葉紅(川在州之南二三里平如掌居人百餘家秋來一川紅葉又有)
(小桃細竹夾水而生春間此景不惡矣)盡是貳車堪醉處春來惟恐酒樽
空
賀柴舍人新入西掖
早折蟾宫第一枝綸闈恩命若何遲久為俗吏殊無味
合掌王言亦有時好繼忠州文最盛應嫌長慶格猶卑
(舍人嘗與余評前賢詔誥以為陸相首出若奉天罪已詔元白之徒可坐在廡下)他年莫忘中
吳宰六里山前謌紫芝
歲除日同年馮中允攜觴見訪因而沉醉病酒三
日醒而偶贈
除夜渾疑便白頭擕壺相勸醉方休敢辭枕上三朝卧
且免燈前一夕愁薄命我甘離鳳闕多才君亦滯龍樓
相逢不盡杯中物何以支當寂寞州
放言
誰信人間是與非進須行道退忘機卦逢大壯羝羊困
鄉入無何蛺蝶飛澤畔衣裳蘭作佩山中生計竹為扉
饑腸已共夷齊約一曲高歌去採薇
回襄陽周奉禮同年因題紙尾
武關西畔路巉岩兩月勞君寄兩緘鏡裏想添新白髮
篋中猶貯舊青衫扶頭酒好無辭醉縮項魚多且放嚵
譬似元和張太祝十年不改舊官銜
清明日獨酌
一郡官閒惟副使一年冷節是清明春來春去何時盡
閒恨閒愁觸處生漆燕黃鸝誇舌健柳花榆莢鬭身輕
脫衣換得商山酒笑把離騷獨自傾
寒食
今年寒食在商山山裏風光亦可憐稚子就花拈蛺蝶
人家依樹繫鞦韆郊原曉綠初經雨巷陌春陰乍禁烟
副使官閒莫惆悵酒錢猶有撰碑錢
山僧雨中送牡丹
數枝香帶雨霏霏雨裏擕來叩竹扉擬戴却休成悵望
御園曾插滿頭歸
春居雜興
兩株桃杏映籬斜粧點商山副使家何事春風容不得
和鶯吹折數枝花
春雲如獸復如禽日照風吹淺又深誰道無心便容與
亦同翻覆小人心
登郡南樓望山感而作
西接藍田東武關有唐名郡數商顔二千石盡非吾道
一百年來負此山(自唐末至今百餘年無文臣為刺史)重叠曉嵐新雨後
參差春雪夕陽間唯供遷客風騷興醉望吟看不暫閒
道服
楮符布褐皂紗巾曾奉西垣寓直人此際暫披因假日
如今長著見閒身濯纓未識三湘水漉酒空經六里春
不為行香著朝服二車誰信舊詞臣
春遊南静川
南過高車嶺(一云膏車嶺膏音告)川源似掌平峰巒開畫障畎畝
列碁枰帝女柔桑綠王孫野草生提壺催我醉戴勝勸
人耕商嶺堪擕妓丹河好濯纓盖圓松影密鞭亂竹根
獰勃勃畬田氣磷磷水磑聲野桃誰似主山鳥不知名
欲舞寧無蝶思謌亦有鶯官閒春日永擔酒此中行
南郊大禮詩七首
聖君重卜祀南郊仗擁黃麾間白旄仙吹冷翻蒼玉佩
曉霞晴透絳紗袍天開兜率齋宫静海湧蓬萊帳殿高
遷客生還知有望商山不敢讀離騷
嚴配郊丘展孝思質明參酌禮無違大羹味薄牲牷潔
至樂聲和鳳鳥飛黃道月斜風細細紫壇天曉露霏霏
可憐此夜商山客畫盡爐灰淚滿衣
綵城殘月帶微霜版奏中嚴夜未央三獻欲終侵曙色
百神齊下散天香珠旒微亂塤篪韻紫燎輕籠劒佩光
此夕商山對何物猿啼鳥哭樹蒼蒼
嚴禋禮退一陽生抃賀歡呼動四溟聖夀久長南至日
寶圖高大北辰星九重城闕天將曙百萬人家戶不扃
知有化工無棄物海波分細一浮萍
乾元門上赭袍光雉扇初開散御香郊祀一千年運祚
赦書三萬里封疆人間草木沾皇澤天上咸韶送夀觴
惆悵昔年曾侍從而今翻似鼠拖腸
千官雲擁御樓時朝服紛紛換禮衣萬里梯航歸大國
一聲雷雨破圜扉青蠅傳去人人喜丹鳳䣃來處處飛
收盡洛南遷客淚全家潛望日邊歸
年來不見祀圓丘謫宦擕親嘆白頭作賦有時悲鵩鳥
殺身無路學犧牛非才豈合居臺閣歸夢徒勞近冕旒
千載遭逢如未替此時重見帝王州
恭聞种山人表謝急徵不赴
表讓皇家買酒錢(上令京兆府賜山人酒錢讓而不受)醉鄉歸去更陶然
吾君若問徵君意自有東臯種黍田
不應明時鵠板書可能終老傲唐虞神仙見說須陰德
肯為蒼生一出無
五更睡
數載直承明寵深還若驚趁朝雞喚起殘夢馬䭾行左
宦離雙闕高眠盡五更如將閒比貴此味敵公卿
遣興
百年身世片時間况是多愁鬢早斑貧有琴書聊自樂
貴無功業未如閒波平南浦堪垂釣日滿東窗尚掩關
秪為慈親憶歸去商山不隱隱何山
新秋即事二首
宦途流落似長沙賴有詩情遣歲華吟弄淺波臨釣渚
醉披殘照入僧家石挨苦竹旁抽筍雨打戎葵卧放花
安得君恩許歸去東陵閒種一園瓜
百歲浮生一夢中夢中何事有窮通姓名舊署黃麻紙
顔狀今成白髮翁烟暝小窗螢火碧雨昏幽徑蓼花紅
謫居始信為儒苦生計兼無一畝宫
秋居幽興三首
秋光雖寂淡幽興入詩家籬暗螿啼菊園荒蟻上茄圍
棋知日影理髮見霜華向曉兒童喜溪僧遺晩瓜
園林經積雨晩步思幽哉宿鳥頭相並秋瓜頂自開藥
田荒野蔓屐齒沒蒼苔幽興將何遣焦琴貰酒來
謫居人事慵幽興與誰同僧到烹秋菌兒啼索草蟲掃
苔留嫩綠寫葉惜殘紅歲晏琴樽好籬邊有竹叢
前賦村居雜興詩二首間半歲不復省視因長男
嘉祐讀杜工部集見語意頗有相類者咨于予
且意予竊之也予喜而作詩聊以自賀
命屈由來道日新詩家權柄敵陶鈞任無功業調金鼎
且有篇章到古人本與樂天為後進(予自謫居時多取白公詩時時玩之)
敢期子美是前身從今莫厭閒官職主管風騷勝要津
村行
馬穿山徑竹初黃信馬悠悠野興長萬壑有聲含晩籟
數峰無語立斜陽棠梨葉落胭脂色蕎麥花開白雪香
何事吟餘忽惆悵村橋原樹似吾鄉
淳化二年八月晦日夜夢于上前賦詩既寤惟省
一句云九日山川見菊花間一日有商于二車
之命實以十月三日到郡重陽已過殘菊尚多
意夢已徵矣今忽然一歲又逼登高追續前詩
因成四韻
節近登高忽歎嗟經年憔悴别京華二車何處搔蓬鬢
九日山川見菊花夢裏榮衰安足道眼前杯酒且須賖
商于鄒魯雖迢逓大底擕家即是家
仲咸就嘉郡印因以四韻為賀且有以勉之
如何小郡滯清賢未得徵歸振鷺班莫怕三年持漢詔
猶勝遷客卧商山俱諳宦路須推命同有詩情令好閒
惟是謫官無考限比君知向幾時還
寄豐陽喻長官
七十年華鬢未霜道情偏稱宰豐陽旦衙請印無仇覧
(豐陽戶不滿千例省主簿)夜榻圍棋祗孟光(喻好碁與内子敵手)庭戶萬重嵐
氣盛盤餐數飣藥苖香猶言彭澤終歸去門柳青青檻
菊黃
喜雪貽仲咸
半冬無雪懶吟詩薄暮紛紛喜可知衣上惹來看不足
竹邊聽處立多時光迷曙色侵窗早片舞寒空到地遲
今日使君吟望好一車飛絮醉褰帷
霽後望山中春雪
誰種離離碎玉苖曉樓吟望興偏饒白雲作伴宜長在
紅日無情已半銷聚映早霞明野寺散隨春水過溪橋
世間安得王摩詰醉展霜縑把筆描
杏花七首
紅芳紫萼怯春寒蓓蕾粘枝密作團記得觀燈鳳樓上
百條銀燭淚闌干
暖映垂楊曲檻邊一堆紅雪罩春烟春來自得風流伴
榆莢休抛買笑錢
桃紅梨白莫争春素態妖姿兩未勻日暮牆頭試回首
不施朱粉是東鄰
長愁風雨暗離披醉遶吟看得幾時只有流鶯偏稱意
夜來偷宿最繁枝
登龍曾入少年場錫宴瓊林醉御觴争戴滿頭紅爛漫
至今猶雜桂枝香
長安廢棄遷都後曲沼荒凉一夢中見說舊園為茂草
寂寥無復萬枝紅
陌上紛披枝上稀多情猶解撲人衣雙成灑道迎王母
十里濛濛絳雪飛
日長簡仲咸
日長何計到黃昏郡僻官閒晝掩門子美集開詩世界
伯陽書見道根源風騷北院花千片月上東樓酒一樽
不是同年來主郡此心牢落共誰論
自嘲
三月降霜花木死九秋飛雪麥禾灾蟲蝗水旱霖霑雨
盡逐商山副使來
偶圃小園因題二首
千眼春畦兩眼泉置來因得弄潺湲三年謫宦供厨菜
數月朝行貰宅錢空媿先師輕學圃未如平子便歸田
此心久畜耕山計不敢抛官為左遷
偶營菜圃為盤飱淮瀆祠前水北村泉響靜連衙鼓響
柴門深近子城門濛濛細雨春蔬甲亹亹寒流老樹根
從此商于地圖上畫工添个舍人園
三月二十七曰偶作簡仲咸
一未量移一轉勲(時予未量移仲咸祇加騎都尉)貂冠羊胃總非真
(予檢校常侍故云貂冠仲咸騎都尉故云羊胃)韶光秪有兩三日浮世稀逢七
十人青杏勸君重酌酒牡丹邀我且尋春請看富貴趙
中令已作北邙山下塵
别丹水
曾經爛漫濯吾纓忍别潺湲月夜聲便入紅塵染詩思
吟魂猶合數年清
寄潘處士
賣藥先生白布衣書來方信在京師減君爐裏燒丹術
助我山中買酒貲(處士自京寄白金相贈)閒似野雲終不住閉如
籠鶴已多時飄飄又去黃河北更負中條幾首詩
自寬
身世龍鍾且自寬追量才分合飢寒朝中舊友休誇貴
篋裏新詩不博官曉髮靜梳微霰落夜琴閒拂古風殘
會須歸去滄江上累石移莎擁釣灘
贈衛尉宋卿二十二丈
謫宦歸來髮更斑徊翔猶在寺卿閒幾多僚友三台上
大半生徒兩制間舊賜錦袍多貰酒新裁紗帽欲歸山
東垣小諫龍鍾甚空媿洪爐早鑄顔
送融州任㢲戶曹撰越王愛姬墓誌得罪
御前曾取好科名一掾如何萬里行身落蠻方人共惜
罪因文學自為榮吏供版籍多魚稅民種山田見象耕
君看咸通十司戶投荒終久是公卿
寧公新拜首座因贈
著書新奏御(上詔承旨蘇公道士韓德純與公集三教聖賢事迹各五十卷故有首座之命)優
詔及禪扉首座名雖貴家山老未歸磬聲寒遶枕塔影
静侵衣終憶西湖上秋風白鳥飛
幕次閒吟三首
二年憔悴詠江蘺恩詔重教侍玉墀寓直掖垣休入夢
常參幕次且吟詩新文自負山中集舊吏多驚鬢畔絲
莫道諫官無一事猶勝閒卧解州時
文章曾受帝褒稱幕次孤吟冷似冰借馬趁朝長後到
問人求米盡難憑僮教罷樂朝無酒兒廢看書夜絶燈
除却金章在腰下其餘滋味一如僧
江蘺吟盡鬢成霜謫宦歸來夢一場每日秪窺丹鳳案
被人猶齋紫薇郎齋宫獨坐風翻幕客舍閒吟葉滿床
若是承明容再入未曾荒廢舊文章
寄題義門胡氏華林書院
水閣山齋架碧虚亭亭華表映門閭力田歲取千箱稻
好事家藏萬卷書旋對杯盤燒野笋别開池沼養溪魚
吾生未有林泉計空媿妨賢卧直廬
送張監察通判餘杭
郡城瀟灑浙江濱暫輟乘驄慰遠民莫放霜威誇御史
且收風景屬詩人雪侵樓上迎潮眼花擁湖中泛月身
盡是公餘吟咏處好飛佳句寄詞臣
書齋
年年賃宅住閒坊也作幽齋作道裝守静便為生白室
著書兼是草玄堂屏山獨卧千峰雪御札時開一炷香
莫笑未歸田里去宦途機巧盡能忘
送柴諫議之任河中
蒲津名郡得名公諫紙盈箱且罷封紅藥階墀曾吐鳳
綠莎廳事舊鳴蛬(故事河府院有綠莎廳唐來治平時好事者嘗加澆溉兵興之後為不好)
(事剷去之公好事云者也可復此景故)下車首謁重華廟入境先經五老峰
見說丘門詩版在應教回也繼遺蹤(故兵部王侍郎常知河府公之座主)
(也)
送李著作
芸閣新銜捧詔歸歴陽湖畔拜庭闈已聞愛子披朱綬
(著作郎中已賜服色)猶學嬰兒著綵衣飯饋海陵紅稻軟鱠擎淮
水白魚肥吾生自失榮親禄漫踏花磚入北扉
滁州官舍
忽從天上謫人間知向山州住幾年俸外不教收果實
公餘多愛入林泉朝簮未解雖妨道宦路無機即是禪
鈴閣悄然私自問郡齋何異玉堂前
今冬
休思官職落青雲且筭今冬病養身白紙糊窗堪聽雪
紅爐着火别藏春旋篘官醖漂浮蟻時取溪魚削白鱗
况是豐年公事少為郎為郡似閒人
高閒
謫官滁上欲何為惟把高閒度歲時費盡俸錢因合藥
忙于公事是吟詩京中吏去慵傳信江外僧來與撰碑
更待吾家婚嫁了解龜休致未全遲
臘月
臘月滁州始覺寒年豐歲暮郡齋閒官供好酒何憂雪
天與新詩合看山日照野塘梅欲綻燒廻荒徑草猶斑
吏人散後無公事門戟森森夕鳥還
有傷
壁上時牌催晝夜案頭朝報見存亡懸車又喪司空相
延閣新薨賈侍郎(二公相繼薨)陶鑄官資經化筆(某登朝後所任官皆)
(司空在中書)品題名姓在文場(予應舉時賈公以駕部員外知制詰同知貢舉遂蒙首冠)
(多士)繐帷一慟無由得徒灑春風淚數行
寄杭州昭慶寺華嚴社主省常上人
夢幻吾身是偶然勞生四十又三年任誇西掖吟紅藥
何似東林種白蓮入定雪龕燈焰直講經霜殿磬聲圓
謫官不得餘杭郡空寄僧高結社篇
詩酒
白頭郎吏合歸耕猶戀君恩典郡城已覺功名乖素志
祗憑詩酒送浮生剛腸減後微微諷病眼昏來細細傾
樽杓不空編集滿未能將此換公卿
贈朱嚴
未得科名鬢已衰年年憔悴在京師妻装秋卷停燈坐
兒趁朝飡乞米炊尚對交朋賖酒飲徧看卿相借驢騎
誰憐所好還同我韓柳文章李杜詩(嚴妻能書)
戲和夀州曾秘丞黃黃詩
黃黃真是小巫娥買恐千金價不多别母語嬌空有淚
對人聲顫未成謌産從南國勝桃李擕去東山隱薜蘿
滁上老郎無妓女草玄讀易擬如何
和朱嚴留别依本韻
之子有文行常流竊比難揮毫秋露下(生文學餘力尤工篆隸)開
卷古風寒場屋推盟主聲詩立將壇論儒輕五伯議古
嫉三桓師仰惟韓愈才名壓李觀(生有師韓說)固窮多短褐
憂道即忘飡見訪山圍郡相逢菊滿欄眼青憐造士頭
白愧郎官罷舉層霄遠監州勺水蟠貧厨兼味少市醖
數杯酸舊業煩君勘新題為我刊(生為予刊小畜集又書八絶詩石)臨
岐留雅什天馬感金鑾
歲暮感懷
歲暮山城放逐臣老從霄漢委泥塵公卿别後全無信
兄弟書來秪說貧眼看青山休未得鬢垂華髮摘空頻
文章氣槩成何事霑惹虛名誤此身
茶園十二韻
勤王修歲貢晩駕過郊原蔽芾餘千本青葱共一園牙
新撐老葉(新牙之上去年舊葉尚在)土軟迸新根舌小侔黃雀毛獰
摘綠猿出蒸香更别入焙火微溫採近桐華節生無榖
雨痕緘縢防遠道進獻趁頭番待破華胥夢先經閶闔
門汲泉鳴玉甃開宴壓瑤罇茂育知天意甄收荷主恩
沃心同直諫苦口類嘉言未復金鑾召年年奉至尊
寒食
寒食江都郡青旗賣楚醪樓臺藏綠柳籬落露紅桃妓
女穿輕屐笙歌泛小舠使君慵不出愁坐讀離騷
牡丹十六韻
豔絶百花慙花中合面南賦詩情莫倦中酒病先甘國
色渾無對天香亦不堪遮須施錦帳戴好上瑶簮苞拆
深擎露枝拖翠出藍半傾留粉蝶微亞摘宜男鄰妓臨
粧妒胡蜂得蕊貪忽行晴吹動濃睡曉煙含話别年經
一相逢月又三遣誰尋白髮為爾換新衫池館邀賓看
衙庭放吏參仙娥喧道院魔女逼禪庵(道院禪庵皆公署内所有)亂
折窠難惜分題韻更探歌歡殊未厭零落痛曾諳榖雨
供湯沐黃鸝助笑談顔生如見此未免也醺酣(顔回不飲酒)
芍藥開花憶牡丹
風雨無情落牡丹翻階紅藥滿朱欄明皇幸蜀楊妃死
縱有嬪嬙不喜看
海仙花詩(并序)
海仙花者世謂之錦帶維揚人傳云初得于海州山
谷間其枝長而花密若錦帶然其花未開如海棠既
開如木瓜而繁麗嫋弱過之一朵滿頭冠不克荷惜
其不香而無子第可鈎壓其條移植他所因以釋草
釋木騐之皆無有也近之好事者作花譜以海棠為
花中神仙予謂此花不在海棠下宜以仙為號目之
錦帶俚俗甚焉又取始得之地名曰海仙且賦詩三
章以存其名題諸僧壁
一堆絳雪壓春叢嫋嫋長條弄晩風借問開時何所似
似將綉被覆薰籠
春憎窈窕教無子天為妖嬈不與香盡日含毫難並比
花中應是衛莊姜
何年移植在僧家一簇柔條綴綵霞錦帶為名俚且俗
為君呼作海仙花
后土廟瓊花詩二首
揚州后土廟有花一株潔白可愛且其樹大而花繁
不知實何木也俗謂之瓊花云因賦詩以狀其態
誰移琪樹下仙鄉二月輕冰八月霜若使夀陽公主在
自當羞見落梅粧
春冰薄薄壓枝柯分與清香是月娥忽似暑天深澗底
老松擎雪白娑婆
芍藥詩(并序)
芍藥之義見毛鄭詩百花之中其名最古謝公直入
中書省詩云紅藥當階翻自後詞臣引為故事白少
傅為主客郎中知制誥有草詞畢詠芍藥詩詞彩甚
為該備然自天后以來牡丹始盛而芍藥之豔衰矣
考其實牡丹初號木芍藥盖本同而末異也予以端
拱己丑歲由左司諫為制誥舍人後坐事黜棄淳化
甲午年又以禮部員外郎牽復舊職尋以本官充翰
林學士則謝公白傅之任皆蹂躪矣自出滁上移廣
陵追念綸闈于今九載而編集之内未嘗有芍藥詩
言于詞臣不得無過揚州僧舍植數千本牡丹落時
繁豔可愛因賦詩三章書于僧壁
牡丹落盡正凄凉紅藥開時醉一場羽客諳傳尸解術
仙家重爇返魂香蜂尋檀口論前事露濕紅英試曉粧
曾忝掖垣真舊物多情應認紫薇郎
東君留着占殘春得得遲開亦有因曾與掖垣留故事
又來淮海伴詞臣曰燒紅豔排千朵風逓清香滿四鄰
更愛綠頭弄金縷異時相對掌絲綸
滿院勻開似赤城帝鄉齊點上元燈感傷綸閣多情客
珍重維揚好事僧酌處酒杯深蘸甲拆來花朵細含稜
老郎為郡辜朝寄除却吟詩百不能
暮春
索寞紅芳又一年老郎空解惜春殘纔聞鶯囀誇楊柳
已被蟬聲哭牡丹壯志休磨三尺劒白頭誰藉兩梁冠
酒樽何必勞人勸且折餘花更盡歡
贈吕通秘丞(楚州監倉)
聞君公事苦喧卑紅粟堆邊獨斂眉已入朝行翻掌庾
未如畿尉且吟詩(君前任畿尉)堰頭笑傲同張祜市裏優游
比路隨惟有才名藏不得山陽留滯肯多時
贈省欽師(師善八分書太宗召於殿上書數行得賜紫衣)
舊隐何年别翠微瀑泉聲外鎖禪扉御前曾寫八分字
天上曾宣三事衣燈照夜寒霜後冷鼎烹秋菌雨中肥
終歸五老峰邊去杯度長江一錫飛
送宋澥處士之長安
簮笏盈門獨紹蘭卧龍潛在八龍間鴒原任說朝賢貴
鶴氅惟稱處士閒靜按仙經燒大藥狂挨僧壁畫遙山
老郎見說林歸計分取圭峰並掩關
贈狀元先輩孫僅
病中何事忽開顔記得詩稱小狀元(予淳化辛夘歲贈君詩云明年再就)
(堯階試應被人呼小狀元)粉壁乍懸龍虎榜錦標終屬鶺鴒原青雲
隨步登花塔紅雪飄衣醉御園還有一條遺恨處不教
英俊在吾門
贈浚儀朱學士
潘岳花陰覆杏壇門生參謁絳紗寬西垣久望神仙侣
北部休誇父母官雨屐送僧莎逕滑夜棋留客竹齋寒
何時儤直來相繼三入承明興漸闌
青猿
小僕如猿狖貧家備指呼未堪隨馬足已慣典魚須時
洗塵侵硯閒收雨滴圖歸田如有計留負酒胡蘆
頃年謫官解梁收得令狐補闕毛詩音義其本乃
會昌三年所寫數行殘闕後人添之其筆跡乃
工部畢侍郎所補也昨因問之乃云亡失多年
矣作四韻以還之
謫宦山州自訓童因求書藉有遭逢偶收毛鄭古詩義
認得歐虞舊筆蹤南郡携行心不足(此本自解梁徵廻便合納上尋值侍)
(郎入聖上幕府不敢私謁遂携去滁揚二州)西齋送去手親封塵侵烟染尤
堪重年號標題歷武宗
伏日偶作
移牀施簟就南軒門掩閒坊半樹蟬多病形容只有骨
食貧生計旋無錢掖垣已忝年深直朝謁終妨日晏眠
會解綸闈求郡印早收餘俸卜歸田
贈密直張諫議
先皇憂蜀輟樞臣獨冐兵戈出劍門萬里辭家堪下淚
四年歸闕似還魂兄弟次序元投分兒女親情又結婚
且喜相逢開口笑甘陳功業不須論
送第三人朱嚴先輩從事和州
賃船東下歷陽湖榜眼科名釋褐初賓職不憂無厚俸
郡齋惟喜有藏書伴吟先買秋江鶴醒酒時烹晩市魚
廉使多情應問我為言衰病似相如
對雪示嘉祐
去年看雪在商州使君命我山寺頭峰巒草樹六百里
飢鼯凍鳥聲啾啾山城窮陋無妓樂何以銷得騷人愁
抱缾自瀉不待勸乘興一引連十甌晩歸上馬頗自適
狂吟醉舞夜不休今年看雪在帝里瑤臺瓊樹佳氣浮
朝回攬轡聊四望移下五城十二樓樽中有酒翻不飲
鬱鬱不快非怨尤吾兒嬌駿未曉事問我胡不私獻酬
因令把筆寫我意為渠吟作雪中謳昔為副使不理事
待罪且免憂人憂今為諫官非冗長拾遺三館俸入優
秋來連㴻百日雨禾黍飄溺多不收如今行潦占南畝
農夫失望無來麰爾看門外飢餓者往往殭殕填渠溝
峩冠旅進又旅退曾無一字禆皇猷俸錢一月數家賦
朝衣一襲幾人裘安邊不學趙充國富民不作田千秋
胡為碌碌事文筆歌時頌聖如俳優一家衣食仰在我
縱得飽暖如狗偷况我眼昏頭漸白安能隱几勤校讐
何時提汝歸田去賣馬可易數隻牛深耕淺種苟自給
藜羹豆粥充飢喉黍畦鋤理學元亮瓜田澆灌師秦侯
素飱免作疲人蠧開卷免對古人羞未行此志吾戚戚
對酒不飲抑有由斯言不敢向人道語爾小子為貽謀
送晁監丞赴婺州關市之役
關征市賦縻賢俊誰愛此官為吏隱將作晁丞于役時
婺女星臨海邊郡黃絹辭高位尚卑白華行潔身猶困
會待時來即併伸也知道在終無悶君不見路隨含笑
坐市中屈身豈愧丹陽尹又不見張生狂醉戀揚州冬
瓜堰下甘肥遯此行况是奉皇華數丈輕舠載一家攜
缾下岸買竹葉挂席背風穿蓼花霜晴震澤初嘗橘泉
過惠山應試茶虎丘曉露靈隱雪錢塘夜潮照湖月密
排詩景在途中旋吟新句教兒童漸近金華見集旟五
馬來迎使者車應知驥足暫拘絆八詠樓開頻啓宴醉
中官妓乞謌詩剡溪紙貴抄新詞他年誰獻子虚賦召入
金門五雲路因思元白在江東不似晁丞今獨步
還揚州許書記家集(許渾孫進家集得官)
君不見近代詩家流胡為蹇滯多窮愁孟郊憔悴死逆
旅浪仙斥逐長江頭張生飄泊冬瓜堰徒云輕薄萬戶
侯浩然無成鹿門去李洞慟哭昭陵休生無風教興王
化死無勲爵貽孫謀可憐詩道日已替風騷委地何人
收高陽許公精定義獨向聖朝生後嗣因將先與進九
重高步金臺曳珠履祖德光輝聖主知府尹賢明丞相
子(時維揚權牧即故中令薛相子)廣陵郡大古九州記室官清外三事遂令
天下學詩人徒羨君家窮四始我来迎侍遊江都玳筵往
往陪歡娱遂求家集恣吟諷海波乾處堆珊瑚因思賈
孟數家一何苦詩鬼嗷嗷餒無主子孫淪沒誰及君閒
倚紅蓮傾渌醑草檄餘閒好賦詩莫放風情忝爾祖
酬處才上人
我聞三代淳且質誰人熙熙誰信佛茹蔬剃髮在西戎
梵法不敢干華風周家子孫胡不肖奢淫惽亂際王道
秦皇漢帝又雜伯亦以威刑取天下蒼生哀苦不自知
從此中國羡西陲無端更作金人夢萬里迎來萬民重
為君為相猶皈依嗤嗤聾俗誰敢非若教却似周公時
生民豈肯顧披緇可憐嗷嗷避征役半入金田不耕織
君子之道動即窮亦有賢達藏其中上人來自九華山
叩門遺我瓊瑤編錚錚五軸餘百篇定交仍以書為先
書中不說經文中不言佛有心直欲興文物感師自遠
來相親為師畫卦成同人出門無咎非羣分袈裟墨綬
何足云
和馮中允爐邊偶作
誰為東君掌青律故將春日連人日春日雨絲暖融融
人日雪花寒慄慄雨雪寒暖苦不同可比交情去就中
仲咸擁爐發歌詠古風激破澆漓風人情離合古來有
召公初亦疑周公汾陽臨淮本仇隙一旦分兵若親戚
四公翻覆人不譏各各操心為邦國此外譸張多為已
反掌背面如千里張耳陳餘不忍言魏其武安何足齒
我愛中允君子心心與人交淡如水别有人間勢利徒
一去一就隨榮枯西漢董賢方佞倖孔光迎拜卑如奴
是時揚雄在東觀投閣欲死無人扶有唐力士夫人死
朝士執喪(平聲)如喪妣是時李白放江邊憔悴無人供酒
錢小人之性何所似真如蜂蝶并螻蟻尋香逐臭苟朝
昏豈願松篁與蘭茞重君誓心一何極澗底松兮陵上
栢澗松陵栢有朽時我約君心無改易
烏啄瘡驢詩
商山老烏何慘酷喙長于釘利于鏃拾蟲啄卵從爾為
安得殘我負瘡畜我從去歲謫商于行李惟存一蹇驢
來登秦嶺又巉岩為我䭾背百卷書穿皮露脊痕連腹
半年治療將平復老烏昨日忽下來啄破舊瘡取新肉
驢號僕叫烏已飛劘觜振毛坐吾屋我驢我僕奈爾何
悔不挾彈更張羅賴是商山多鷙鳥便問鄰家借秋鷂
鉄爾拳兮鈎爾爪折烏頸兮食烏腦豈惟取爾飢腸飽
亦與瘡驢復仇了
拍板謠
麻姑親採扶桑木鏤脆排焦其數六雙成捧立王母前
曾按瑤池白雲曲幾時流落來人間梨園部中齊管絃
管絃纔動我能應知音審樂功何全吳宫女兒手如筍
執向玳筵為樂凖數聲慢仙人屐齒下雲棧老狐臘月
渡黃河緩步輕輕踏冰片數聲急空江雹打漁翁笠鮫
人泣對水精盤滿把珠璣連瀉入劃然一聲送曲徹由
基射透七重札金罍冷落閴無聞隴頭凍把泉聲絶律
吕與我數自齊絲竹望我為宗師總驅節奏在術内歌
舞之人無我欺所以唐相牛僧孺為文命之為樂句
筵上狂詩送侍棋衣襖天使
昔事先皇叨近侍北門西掖華清地太宗多材復多藝
萬幾餘暇翻棋勢對面千里為第一獨飛天蛾為第二
第三海底取明珠三陣堂堂皆御製中侍宣來示近臣
天機秘密通鬼神乃知棋法同軍法既戒貪心又嫌怯
惟宜靜勝守封疆不樂窮兵用戈甲先皇三勢有深旨
豈獨一枰而已矣當時受賜感君恩藏于篋笥傳子孫
至道年中出滁上失脚青雲空悵望移典維揚日望還
軒轅鼎成飛上天龍髯忽斷攀不得舊朝衣上淚潺湲
吾皇曲念先朝物徵歸再掌西垣筆悲凉忽見紅藥開
哭臨空隨梓宫出去年領郡得齊安山州僻陋在江干
黃民誰識舊學士白頭猶在老郎官昨日江邊天使到
隨例霑恩着衣襖皇華本是江南客久侍先皇對棋奕
筵中偶說當年事三勢分明皆記得我從失職别上臺
御書深鎖不將來遥想棋圖在私室天香散盡空塵埃
今日因君聊話及翻作停杯向隅泣人生不易逢聖朝
君恩未報雙鬢凋金鑾殿花春灼灼永熙陵樹夜蕭蕭
空歎拖腸在泥土不如䑛鼎升烟霄多病相如猶未死
追思往事欲魂消星使今辰廻馬首強對離筵滿傾酒
悲歌一曲從事書唱與朝中舊知友
還楊遂蜀中集
上玄茫昧胡為乎施設吾道生吾徒否多泰少是天意
生有述作死不虚聖人憂患方演易賢者窮愁始著書
盡令富貴陷逸樂蠢蠢戢戢如雞猪冺然無物作時瑞
誰識鳳皇與騶虞經史子集燦今古粉繪帝道張皇謨
一言可採即不朽名姓張與日月俱乃知天心厚我輩
窮辱不足形悲呼夫君擢秀在江左國小而逼何區區
科名始得值兵火金陵坐見成丘墟歸朝纔得一贊善
黜降重為縣大夫彰明僻遠在蜀道又遇祅賊攻成都
徒行抱印入隴氐乞食(闕)落何崎嶇歸來朝責作主簿
朱衣暗淡鬢毛疎昨朝投我蜀中作錚然一集如瓊琚
杜甫悲竄吟不輟庾信悲哀情有餘我逢聖代自多難
漫誇三入承明廬近令編綴小畜集文筆詩賦何紛如
才名官職不兩立真宰折刻分毫銖郎官疎遠既未貴
縣吏禮數不足拘相逢且說文章樂為君酌酒焚枯魚
宋詩鈔卷一
