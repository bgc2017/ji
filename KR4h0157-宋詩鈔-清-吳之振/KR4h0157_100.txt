宋詩鈔卷一百
内閣中書舍人吳之振編
謝翔晞髮藁鈔(天地間集附)
福唐黃坤五語余晞髮集近世行本多遺漏曾抄畜
二十餘首皆刻板所無余聞之心往恨其不擕行笈
得一見也從子愚忠自苕上潘氏抄得晞髮近藳一
帙為發狂喜原集古詩大半此多作近體屈蟠沉鬱
吐茹竒艷皆世所未覩豈即黃春坊所謂與然黃云
二十餘首而此編有五十首數既不合且此署晞髮
道人近藁當是末年未定殘草别為一卷流傳人間
又非刻本零星遺漏比也然則黃氏二十餘首又不
知何詩矣惜春坊云亡不得一質證之此帙附天地
間集十餘首即臯羽所編當時諸公詩也按本傳有
二卷此亦不完書潘氏藏本為陸子傅手蹟有題識
子傅名師道吳人
過杭州故宫二首
禾黍何人為守閽落花臺殿暗銷魂朝元閣下歸來燕
不見前頭鸚鵡言
紫雲樓閣讌流霞今日凄涼佛子家殘照下山花霧散
萬年枝上挂袈裟
重過二首
複道垂楊草欲交武林無樹着淩霄野猿引子移來住
覆盡花枝翡翠巢
隔江風雨動諸陵無主園池草自春聞說就中誰最泣
女冠猶有舊宫人
野望
心遊太古後轉覺此生浮天外知何物山中着得愁岸
花低草色潮水逆江流消長盈虚裏令人白盡頭
無題
天風下黃葉山樹挂綠蓑世情逐流水東去無迴波可
與語人少不成眠夜多濕雲黏短髮漂泊奈愁何
春閨詞
手觸殘紅頭懶梳香隨蝴蝶上衣裾暖風吹睡無言語
又向牀頭看夢書
四皓
冷却秦灰髩已翁紫芝歌罷落花風若教一出無遺恨
莫入留侯凖儗中
散髮
乾坤一楚囚散髮向滄洲詩病多于馬身閒不似鷗因
看東去水都是夜來愁晩意落花覺殘枝香更幽
友人自杭回建寄别三首
同來不同去離别暗銷魂閩浙若同水扁舟送到門
潮信到嚴瀨水色過衢城寄潮不寄水潮去有回程
水到衢城盡梅花上嶺生不如寄明月步步送君行
孤山
又冒晴絲向水涯寒雲冉冉護巾紗能知綠髩幾回至
欲作黃冠此處家已把掖垣等茅舍不愁封禪對梅花
晩風吹袂過船去看鶴上天衝碧霞
雪
片片知何似無根零亂花任隨飛到處不揀是誰家縫
密天如翳檠深樹半斜城中薪酒貴羇旅若為賒
畫秦宫人
宫人字玉姜秦時逃入山是為毛女漢魏間人猶見之
結草為衣類鶴翎初來一味服黃精宫鶯幾處銜花出
猶向山中認得聲
織婦歎
待得[蠢-春+原]蠶繭上絲織成送女去還歸支機本是寒砧石
留取春深自擣衣
商人婦
抱兒來拜月去日爾初生已自滿三歲無人問五行孤
燈寒杵石殘夢遠鐘聲夜夜隣家女吹簫到二更
憶湖上
擾擾忽半月征衣雜弔塵頗疑湖上客不是城中人岸
柳垂輕漿山雲泫濕巾明朝在何處相怪墮凡身
悼古季清
典刑前一輩言語尚風流詩律縛不住梅花惱得愁雲
烟今變滅老病總宜休喚醒莵裘夢嚴城山雨秋
蠟梅
冷艷清香受雪知雨中誰把蠟為衣蜜房做就花枝色
留得寒蜂宿不歸
留别顧君際
萬里行可到詩人吟到難愁來時自語寫出許誰看月
落望如失山空坐更寒此時多少意欲别路漫漫
後桂花引
修月仙人飯玉屑瑶鴨騰騰何處熱吳剛生愁樹合創毫
飄玉斧高枝折此時待罪扣帝庭素娥騎蟾涕淚零月
中落子如雨星至今收拾無六丁
吳山謁祠
吳山坊頂戴高祠禁地凄凉江水悲却是北人題記壁
迤南耆舊獨無詩
雪後湖堤步歸
無求如有得散策隄邊行山碧眼花亂水寒毛孔生窮
冬疑有雨一雪却成晴勞謝天涯月相隨步入城
梅花
春過江南問故家孤根生夢半槎牙到無香氣飄成雪
未有葉來開盡花
吹老單于月一痕江南知是幾黃昏水仙冷落瓊花死
秪有南枝尚返魂
往姑蘇與友人别杭州
北闕到吳會煙草亦詩情飲少但知價行疎數問程天
陰月不死江闊水能生别後不得寐相思還二更
雪霽有感
夜長春度夢門雪擁笆籬不倚成山積情知有霽時日
高簷自雨氣上瓦如炊風過梅花濕寒香只戀枝
山中道士
山中道士服朝霞二十修行别故家留客一杯清苦蜜
蜂房知是近梅花
餘杭樵歌
樵斧丁丁響翠微頳肩半脱汗身衣因來避雨嵓前洞
裹得山蜂和蜜歸
書文山卷後
魂飛萬里程天地隔幽明死不從公死生如無此生丹
心渾未化碧血已先成無處堪揮淚吾今變姓名
十年
忘却寒温語相逢一揖休十年只如此今日若為愁月
白夜亦晝山寒春更秋無情溪澗水只是下灘流
秋夜詞
愁生山外山恨殺樹邊樹隔斷秋月明不使共一處
除夜舟中遇雪
歲月安有限利名心未灰雪飛今夜止潮去隔年來交
友窮中見江山盡處回家人誰念道耳熱不因杯
元旦舟中聽潮
東望拜潮水無家在客船一來仍一往今日又今年有
信從天外緣聲到枕邊海門春樹暖吹浪起晴烟
鸕鷀步尋方元英故居
遺像雙臺下結廬烟水傍子孫今幾世風雨半他鄉山
靜雲眠影葉乾蟲食香高名故相壓吟苦不成章
青蒻亭
青山何處似疑是剡溪傍採蒻無人到生沙滿逕荒水
交難辨色花和不同香歸路逢樵子麻衣草結裳
題酒家壁
綠陰深處問天涯黃鳥聲中見酒家樹上胡孫摘殘果
向來纔見是春花
正三立春
舟中隔歲話偪仄信誰從山帶去年雪春來何處峰移
軍增野竈落磧減機舂明日金華洞牧羊尋故蹤
贈山中友
散策亂山雲值此山林友種松高及身掃葉落隨手斫
盡松上枝縛作山中帚夜夜對西風明月生戶牖
沙岸登舟
五里兒女步虛沙映斷笻雲支半山石帆席上溪風數
雁憐身隻聞鵑願耳聾市橋東畔塔側影夕陽中
僧房疥壁
松樹落釵股曉行猶見燈圓亭方井水老寺少年僧澗
響夜疑雨雲寒春欲層山童錯相認應道我來曾
山居
宿火石中取人烟隔斷霞盜侵鄰壤粟女寄外翁家野
樹刺生葉枯松藤纏花老翁頭未白相對話天涯
望仙都山二首
鼎湖只在柱峰上地險山空不可家山下人居五六月
天風吹雨碧荷花
道人誦經半峰下洞裏山神不敢歸我欲乘風到峰頂
擘翻荷葉作蓑衣
疊山
礧磈復崔嵬晴雲撥不開鐘聞上界響石自太湖來靈
草擣為藥寒松燼作煤欲窮登覽興未到已裵徊
社前
無家借燕住離别又經年客館依山上春分到社前雨
來換宿水雲起暗晴川颯颯吹衣帶因風問去船
艤舟江心寺
數聲清磬出晴暮落木人家散烟霧風送年年江上潮
白雲生根吹不去
歲月
歲月記不得曾行此處村日欹眠石影樹長食藤根晩
羡棲猿鳥春來問子孫勞生空可說不是欲忘言
霅女吟
罨畫溪頭斂翠眉綠楊扶起又低垂春風盡與花為主
不解庭前百結枝
文房四友歎
兵後四友流落有訪而得之者則頂秃足折笏碎幅
裂自秦以來未見吾黨獲禍如此之慘者是以為之
長太息云
昆吾莫耶輕毛錐平生故人皆引去剡溪之晳絳色黔
獨與石君作一處中書間起免冠謝輒被弱冠仍嫚罵
見幾自愧後穆生正恐髠舂不與赦有時怒髮竪相如
熟視蒙恬挽其鬚泓尤淪棄敢自愛老龜支牀息猶在
荆山風雨朝暮號璞在吾懷足何罪恨不雪恥酬諸姬
背水一戰漢為池楮生不改舊邊幅三裭何但高閣束
客卿騎項百折磨猶恐玄能赤吾族此時不平義重生
陽城裂麻欲死爭平生國士立橋下誓死守此漆身啞
秋社寄山中故人
燕子來時人送客不堪離别淚沾衣如今為客秋風裏
更向人家送燕歸
天地間集
寄江南故人則堂家鉉翁
曾向錢唐住聞鵑憶蜀鄉不知今夕夢到蜀到錢唐
南華山文山文天祥
北行近千里迴復迷西東行行望南華忽忽如夢中佛
化知幾塵患乃與吾同有形終歸滅不滅惟真空笑看
曹溪水門前坐春風
逢有道者
誰知真患難悟此大光明雲散天仍在風休水自清功
名幾滅性忠孝太勞生此意如能會神仙亦可成
山中夜坐本心文及翁
悠悠天地間草木獻竒怪投老一蒲團山中大自在
武夷山中疊山謝枋得
十年無夢得還家獨立青峰野水涯天地寂寥山雨歇
幾生修得到梅花
溪橋晩興南谷鄭協
寂莫亭基野渡邊春流平岸草芊芊一川晩照人間立
滿袖楊花聽杜鵑
錢唐晩望
錢唐江上夜潮過秋靜寒烟白露多吳越青山明月裏
舟人齊唱異鄉歌
月夜溪莊訪舊歸田柴望
山山明月露何處認梅花石色冷疑水溪流白是沙清
吟幽客夢華髮故人家相見即歸去已應河漢斜
觀水古為徐直方
滄江無盡水夜夜隨潮去若復作潮來滄江止不住
秋夜泛舟横舟何新之
飛星曳寒影野水淡碧空人生定何物扁舟空影中何
年有宇宙生此木末風有力不向上難到蓬萊宫空攀
棲鶻巢搔首如飛蓬俯仰慨今昔此懷安可窮
歸去詞石髓王仲素
種松雨濯髮折筍春墮指長嘯歸去來滄海一天水
翫月有感草堂謝鑰
入夜茶甌苦上眉眼花推落石牀棋舉頭却恨天邊月
顛倒山河作樹枝
退宫人雲西陸壑
破篋猶存舊賜香輕將魂夢别昭陽只知鏡裏春難駐
誰道人間夜更長父母家貧容不得君王恩重死難忘
東風二月垂楊柳猶解飛花入禁牆
散策菊屋何天定
孤坐忽不樂出門聊散行溪喧亂人語樹偃碍農畊雨
徑莓苔積陽坡草木明道逢九十老相對話承平
西窗埜處王曼之
西窗枕寒池池邊老松樹渴猿下偷泉見影忽驚去
春日郊行
出門逢柳色忽過埜橋西坐石看潮長隔花聞鳥啼地
隨芳草盡樹與夕陽齊不是桃源路行人亦自迷
年年觀山范協
年年如燕一還家又訪幽居過水涯風雨滿城春欲暮
山中猶有碧桃花
訪隠者不遇東窗吳子文
道人入山訪道人山深俗朴雞犬馴道人不見道人去
&KR2513;毶草木無邊春
采菊竹坡韓
擷我百結衣為君采東籬半日不盈掬明朝還滿枝悠
然何處是千古正如斯
曉起曉山林景怡
天雞弄喔咿殘星在斜漢整衣出幽扉山城漏初斷微
微水風生冉冉田露散此時遊葛天淡然空百羡海色
上寒梢漸識梅花面
宋詩鈔卷一百
