宋詩鈔卷四十六
内閣中書舍人吳之振編
唐庚眉山詩鈔
唐庚字子西眉州丹稜人年十四能詩文賦明妃曲
題醉仙崖諸作老師匠手皆畏之中紹聖進士為州
縣官至大觀始入為博士張商英薦其才除提舉京
畿常平商英罷相庚坐貶安置惠州會赦復官承議
郎提舉上清太平宮歸蜀道病卒年五十一自南遷
海表詩格益進曲盡南州景物略無憔悴悲酸之態
劉潛夫謂其出稍晚使及坡門當不在秦晁下今觀
其結束精悍體正出奇芒燄在簡淡之中神韻寄聲
律之外雖云後出固當勝爾
憶昔行
憶昔方東來亭傳荒荆棘風庭紅葉乾雨砌蒼苔溼飢
虎撥門開哀禽向人泣十載却西還亭傳已完葺青鎖
揖江山朱欄趁階級行旅糧不齎大路遺敢拾蜀道無
難易人心自寬急寄信守亭者勿使狐狸入
張求
張求一老兵著帽如破斗賣卜益昌市性命寄杯酒騎
馬好事人金錢投甕牖一語不假借意自有臧否雞肋
乃安拳未省怕嗔毆坐此益寒酸餓理將入口未死且
強項那暇顧炙手士節久凋喪䑛痔甜不嘔求豈知道
者議論無所苟吾寧從之遊聊以激衰朽
黎城酒
黎城酒貴如金汁解盡寒衣纔一吸獄曹參軍到骨窮
簿書吻燥何由溼夜來細雨落簷花對客惟有嘗春茶
明朝踏月趁早衙免使路中逢麴車
晝寢效魯直
雨餘熱喘殊喊呀坐翻故紙腰足麻鋪陳枕簟搴青紗
倒牀不復知橫斜夢魂飛揚遠還家故人見我一笑譁
須臾睡覺衙鼓撾牆頭暝雀聲槎槎
城上怨
雨似懸河風似箭風號雨馳寒刮面何處巡城老健兒
城上謳吟自哀怨不知底事偏苦傷聲高聲低哀思長
戍邊役重畏酷法去國年多思故鄉城上歌時夜方半
正是孤齋醉魂斷和風和雨兩三聲推枕投衾坐長歎
傳聞黠敵動熙河戰士連年不解戈今夜風號雨馳處
城上哀怨知幾何
客至
山頭竹萬箇風來玉相戛下有屋數間蕭然如佛刹門
無車馬喧幽徑芳草茁隔窗識君聲遽起投筆札黃鷄
未啄黍環堵無可殺園蔬煮淡泊山泉啜甘滑何以樂
嘉賓春禽日嘲哳
聞東坡貶惠州
元氣脱形數運回天地内東坡未離人豈比元氣大天
地不能容伸舒輙有碍低頭不得仰閉口焉敢頦東坡
坦率老局促固難耐何當與道俱逍遙天地外
寄郭潛夫
我等游瀘江泛舟奔楚宮黔江自南來胥會涪之東黔
江清且碧瀘江濁而紅紅碧不相入分流如卧虹羣瀦
激湍濤洶湧成戰攻須臾盡變濁混混顏色同清固不
勝濁此理天下通君視開成間牛李爭長雄要之贊皇
子不勝太牢公物理自古然徘徊歎無窮
送趙元思司法
誰不從王事夙夜獨匪懈休沐猶坐曹伏日不歸廨平
生熟大法餘事止小楷自稱霹靂手作縣真癬疥董宣
雖強項臨事中實駭從君學吏禮稍稍識起拜今當告
别去何以贈行邁二十罸自親此理須少戒
到任後寄家兄
君子所就三為食最為下起家仰寸禄此實下焉者南
山無敝廬千里就館舍但使食有魚敢言曹乏馬同寮
皆故人每事相假借况復官長賢醉歸應不罵
送趙安道下第
大官危小官卑君不得官君勿悲君不見前日宰相今
海涯胡椒八百斛流落知為誰又不見州縣官折腰事
細兒常憂一語不中治敢對西山笏拄頤大官危小官
卑君不得官君勿悲願君酒量如䲭夷勿作瓶甖居井
眉與君賭取醉為期明日烏帽風披披
中秋遇雨感懷呈世澤彥直
初遊東都年二十清歡趁得中秋及南陽會中酒徒集
惠和坊裏綉鞍入蟹螯嘗新左手執鷄頭未老捼玉粒
杯行到手不待揖明月清風供一吸纏頭不惜傾箱給
倚賴決科如俯拾誰知得官反拘縶此景此歡那復緝
今歲中秋雨如泣窮山牢落秋光濕孤燈熒熒照書笈
屈指流年如箭急
讀邸報
當今求多聞取士到蓬蓽時時得新語誰謂山縣僻昨
日拜御史今日除諫官立朝無負漢恩厚論事不妨晁
氏安臺省諸公登袞袞閉門熟睡黃紬穩
訊囚
參軍坐廳事據案嚼齒牙引囚到庭下囚口爭喧譁參
軍氣益振聲厲語更切自古官中財一一民膏血為吏
掌管鑰反竊以自私人不汝誰何如摘頷下髭事老惡
自張証佐日月明推窮見毛脈那可口舌爭有囚奮然
出請與參軍辨參軍心如眼有睫不自見參軍在場屋
薄薄有聲稱只今作參軍幾時得騫騰無功食國禄去
竊能幾何上官乃容隱曾不加譴訶囚今信有罪參軍
宜揣分等是為貧計何苦獨相困參軍噤無語反顧吏
卒羞包裹琴與書明日吾歸休
喜雨呈趙世澤
去年雨多憂水潦今年雨少憂枯稿都緣縣政失中和
水旱年年勤父老前時雲起雨欲落夜半風來還一掃
明朝引首望雲漢屋上晨暾仍杲杲賦輸百萬未破白
簿脚何緣得勾倒上書自劾欲歸去老婦挽衣傍奪藁
技窮往訴北山神是夕沛然償所禱稻畦䆉稏勢已活
竹裏蕭疎聲更好故應神意閔孤拙苟免歲終書下考
便安杵臼伺秋成雲子滿田行可擣
蓬州杜使君洪道屢稱我于諸公聞之愧甚為詩
謝之
去天一尺古蓬州年來除守得勝流渠家本是城南杜
詩律賢我三千籌如此才高却解事入眼人才皆可意
他邑猶分刺史天片言每為將軍地故應憐我退無田
力相推挽令向前傍人聞說皆撫掌竹竿那使鮎魚緣
嘲陸羽
陸子作茶經竟為茶所困其中無所主復著毁茶論簡
賢傲長者彼自愚不遜茶好固自若于我有何恨便當
脱野服浣琖為一獻飲罷挈茶去譬彼澆畦碗君看彌
正平意氣真能健達與不達人何啻相千萬
戊子大水
踏歌喧喧雜鐃鼓潭邊呼龍今作雨龍嗔揮水十丈餘
千村萬落幾為魚寄謝龍神且安處熟睡深潭不驚汝
夜半傳呼河入室攬衣下牀深没膝舊來水不到譙門
老巫歸咎西門君西門君去老巫舞明年却娶河伯婦
除鳳州教授非所欲也因作此以自寬
人生纔食頃何處分好弱刑獄即道場筦庫有真樂故
紙終日翻毛錐幾年閣百函無力致諸公誰說著今承
學授乏頗訝名字錯宿業豈無戀得冶不敢躍骨肉遠
難俱囊裝貧易縛師儒要好手老大良非脚戛盡識羹
空抽窮知繭薄後生端所畏人材若為作豈惟嘲孝先
便恐困有若行路固知難得地幸不惡柳拖千丈絲山
集五色雀絳紗諒無有苜蓿聊可嚼况聞豆積嶺中有
不死藥
將家遊治平院
蓋老杜所謂東津也
年來官職如水樣只有登臨作酧賞好山一一如佳士
令人欲作傾家釀昨日西樓弔王孫今日東津悲逐臣
江邊勝事略尋徧不見海棕高入雲
受代有日呈談勉翁謝與權
老來忽忽流年緊三見涪江秋葉隕秖緣二子日相從
便覺一瓢窮可忍東津曉作招隱賦西樓莫得思歸引
文字能令酒盞寬江山未放詩才窘分題踴躍誰避席
得句歡呼同破準泉名三逸本戲語野史千年傳不泯
醉歸半路飛蝙蝠餘興中宵伴蚯蚓那知須鬢秃于筆
但見皃童長如笋畱滯甘為西域胡衰遲更結東遊靷
故山咫尺未成歸坐使蒼顏厚如胗
與舍弟飲
温酒澆枯腸戢戢生小詩詩中何等語酒後那得知黃
菊遂行邁徑去不復辭拒霜猶屈強其勢何能為但問
酒有無勿計官高卑江邊捕魚郎教我當啜醨
劔州道中見桃李盛開而梅花猶有存者
桃花能紅李能白春深何處無顏色不應尚有數枝梅
可是東君苦畱客向來開處當嚴冬桃李未在交遊中
即今已是丈人行肻與年少爭春風
武興歌
去年山中無黍稷只有&KR0034;根并橡實&KR0034;根作麪如食蜜
橡實炊飯如剝栗東家有錢食橡實西家無錢惟食&KR0034;
今年&KR0034;盡橡食貴山中人作寒蟬枯
既以前韻贈勉翁復懷庭玉因為次韻
千金駿骨買虛名驥老通衢價未平逐去定知窮不死
向來元以句為生東風又見鶯朋友北信難憑雁弟兄
欲寄此懷惟有月天涯分與故人明
游仙雲宫
出郭三竿日橫江一葦航雀飛田有麥蠶罷野無桑下
馬危梯滑開門古殿香雨餘丹井溢苔入醮檀荒畫老
星辰動碑殘歲月亡鍾聲落城市符祝走村鄉埜鳥啼
巴蜀山崖刻漢唐臨歸更回首惜此一襟涼
直舍書懷
寸枉非吾志休論尺與尋黃披終日卷青對十年衿風
眩藥囊減雨昏茶椀深揚雄名宦思都向草玄沈
箇處本來冷此時仍更清擁爐成久坐曳杖却徐行暝
色侵書帙秋陰入鼓聲悠然索馬去秖此是功程
夜坐感懷
聲斷鍾樓月文書對坐時破窗燈焰走凍研筆鋒遲名
利髮將鶴風霜手欲龜何當一蓑雨披曉翦蓴絲
述懷
名字雖云繫别曹儒風門戶只蕭騷頭顱自揣宜藏拙
指目何妨笑養高本以食貧來仰禄豈于王事更辭勞
老來精力堪驚歎一紙文書輙數遭
秋夕書懷
亹亹歲華侵垂垂老境臨時光自風雨寒色到衣衾萬
竅號秋杪孤燈照夜深蛩聲亦清苦唧唧伴人吟
過田橫墓
成則為王敗則亡英雄成敗本尋常滄溟無際何妨死
却死東郊未耿光
九江梁楚竟誅夷自古才高必見疑脱使酈生猶未死
將軍來此亦何為
和程大夫荔枝
家在岷峩飽荔枝十年遊宦但神馳側生流落今千載
入貢稱珍彼一時定自不將凡果比如何偏與瘴烟宜
白頭莫作江南客辜負山中故友期
寓精道齋有感懷家山
論兵作賦兩怱怱人事光陰轉首空半夜夢飛山色裏
一年秋在雨聲中揚州騎鶴非無意上蔡牽黃信此窮
幸有林泉未歸去欲將清興問征鴻
悠悠功業老堪憐舊事憑誰可共論直欲酒中賖快樂
尚能花裏覓寒温詩書悞我成何事歲月侵人不見痕
汾水年年秋雁到庾郎何處不鎖魂
晚春寄友人
眼底春愁惱殺儂揚州往事旋成空風流只合稱狂客
衰䬃何堪作病翁水國春深梅子雨江天日莫鯉魚風
何時執手同樽酒收拾清歡笑語中
滿眼蕪菁斷送春多情饒病兩關身只知老去人心改
不覺愁來酒盞頻霜鶻空拳知有命溟魚竭水恐傷神
丈夫出處端無據猶欲辭家再入秦
春日雜興
愛梅長恐着花遲日禱春風莫後期及得見梅還淡冷
東風全在小桃枝
茸茸小雨弄春晴已有狂花未見鶯便使一年惆悵在
曉窗寒夢别輕盈
短帽輕衫信馬行郊原春色太牽情兔葵燕麥渾閒事
最有蕪菁到處生
月團新碾破春酲賴有歸鴻寄好音人在天涯莫回首
恐偸華髮上瑤簪
别閩中許秀才
臨岐長歎息此歎意深微浮世年年别初心事事違捫
參蜀道遠犯斗海槎歸故國有餘樂黃鷄秋正肥
灌息軒
仙家林館碧雲圍掃却浮塵晝掩扉萬事年來俱是幻
一瓶朝汲已忘機花深曲徑春無盡人在閒庭鳥不飛
見說漢陰今復有欲凌霄漢挹清輝
書新堂
疊茅重葦一堂新設榻聊安簿領身落枕不知鶯樹曉
汚書長苦燕泥春嶽官何預青苗事野意新便白葛巾
能向此間時得趣何須分外拜車塵
除夕感懷
水漏侵春已數籌地爐猶擁木棉裘無心豈畏三屍訴
愛日還驚一歲休故國二千空醉眼新年三十恰平頭
光陰未用相敦迫領取衰翁兩鬢秋
春日郊外
城中未省有春光城外楡槐已半黃山好更宜餘積雪
水生看欲倒垂楊鶯邊日暖如人語草際風來作藥香
疑此江頭有佳句為君尋取却茫茫
自笑
已白窮經首仍丹許國心那能天補綻更欲海填深兒
餒嗔郎罷妻寒望藁砧世間南北路何用爾沾襟
直舍夜坐
強仕似幼學細書仍短檠月來吟處白風及醉時清坐
久露微溼更深秋有聲不知愁底事終日自悲鳴
内前行(以後係惠州詩)
内前車馬撥不開文德殿下宣麻回紫薇侍郎拜右相
中使押赴文昌臺旄頭昨夜光照牖是夕收芒如秃箒
明日化為甘雨來官家喚作調元手(右相視事明日始得雨喜甚書商霖)
(二大字賜之)周公禮樂未要作致身姚宋也不惡向來兩翁
當國年民間斗米纔四錢
長沙示甥郭聖兪
我昔官閬中子時趨長安相過日夜飲肻使笑語乾但
知醒復醉誰問甜與酸攬衣步中庭仰首羨飛翰誓言
早歸休慎勿貪高官時未有添丁眼前惟木蘭甥舅一
分背日月雙跳丸那知十年外相見西江干拜起未寒
温悲來各汍瀾我髩已秃翁子顏非渥丹相從海上志
兹事人所難阪行白漭漭山宿青攢攢人烟小歲後草
木深冬完昨日次長沙扁舟掠湘灘中流遭惡風滿衣
潑驚湍船如箕尾點天作車輪團怖畏目敢側禱祈指
頻彈向非鬼神助幾作蛟龍飡忠信時可憑聖賢豈吾謾
勿畏嶠南熱我清物自寒勿憂海邦陋心廣身亦寬磨
刀砍鯨鱠隱几看鵬摶努力近藥物明年理歸鞍得之
兩鴻鵠龜筒不須鑽
張曲江鐵像詩(像在韶州韶人相傳明皇悔時所鑄云)
開元太平久錯處非一拍就令乏賢人何至相仙客直
道既凋喪曲江遂疎斥汲黯困後薪賈生罷前席金鑑
束高閣鐵胎空數尺妙處難形容英表良髣髴摩挲許
國姿尚想立朝色同時反棄置異代長歎息
湖上
佳月明作哲好風聖之清湖邊得二友夜語投三更烟
露兩相溼水天參互明散衣芭蕉涼曳杖桄榔輕星走
抛餘光山空答虛聲歸矣不可畱過幽恐神驚
雙榕
水東雙榕間有叟時出遊清風衣屨古白雪鬚髯虬吟
哦明月夕簸弄寒江秋驚傳里中兒不泊岸下舟君看
鬼趣中有此風味不安知非黃石但恨無畱侯此生鉏
犂手誤入簪紳流無功折毫髮負罪平山丘政爾求澡
濯聞之歎綢繆摳衣倘可親跪履安敢羞得聞半偈語
一解終身憂性不喜伐國兵書非所求
大熟行
去年大雪埋尺箠水北荔枝遭凍死共嗔北客帶寒來
我欲分疏誰受理今年諸峒十分熟東江不下龍川米
南翁北客兩欣然孰與忍飢飡荔子
蜜果
臣聞失旦雞已曉猶強鳴書生坐口窮抵死輸血誠嶺
南貢蜜果海道趍彤庭黃蜂樂受職紫鳳助揚舲忠勤
雖云至思慮良未精由來瘴癘鄉不識霜雪情土風不
待講氣象昏如酲秔稻秔稻熱水泉水泉腥而况野果
實豈足奉聖明未論體性殊已覺面目生食之倘有補
勞者甘如餳政恐無裨益所出非和平上林寧少此下
箸安可輕軒轅嘗百毒上古雜神靈武王嗜鮑魚幾諫
仗老成芻蕘復何有葵藿但自傾
圓蛤
黃犢鳴水中相顧皆愕然探之亡所得有蛙僅如錢持
問傍舍翁云此號圓蛤夏潦漲溝渠喧呼自酬答卒然
聞其聲謂當可專車既見一撫掌寸莛量有餘物生元
氣中小大各異趨蛙質黃牛鳴持此欲誰附我居固已
陋爾鳴良亦村綿蠻轉黃鸝我今思故園
白小
二年遵海濱開眼即浩渺謂當飽長鯨餬口但白小百
尾不滿釜烹煮等芹蓼咀嚼何所得鱗鬛空紛擾向來
巨魚戲海面橫孤嶠噞喁噴飛沫白雨散晴曉終然不
省錄從事此微𦕈短長本相形南北無定表泰山不為
多毫末夫豈少詞雄兩月讀理足三語妙人生一漚發
誰作千歲調安能蹲會稽坐待朞年釣
瘧疾寄示聖兪
體中初微温末勢如湯鑊忽然毛髮起冷撼如振鐸良
久交戰罷項背如釋縛尚覺頭涔涔眉額如鑱鑿空日
一寒暑有準如契約伏枕兩晦朔枵然如空橐平生十
圍腰病起如飢鶴衰髮本無幾脱去如秋籜到今僅能
步出没如尺蠖舊聞五嶺法有此萬戶瘧而我自僑寓
了不蒙闊略况子有持養何至亦例著此身自空虛客
疾安所托請作如是觀無病亦無藥
示蜑
先君捐館年六十畸三算我今四十三始得幼子蜑餘
齡繼前躅蜑也纔及冠况復未可知孝章積憂歎禄養
豈不欲兹事覺已緩但愛眉目秀體質淨如盥顧瞻既
精神懷抱亦氣岸今者新剔髮瑩若珠未貫見之令人
清面擁疲手腕輙然攫吾鬚霜雪落几案豈惟不肻嗔
更對一笑粲骨肉今巳矣持汝慰奔竄行當從諸兄誦
書喧里閈而我于經術麤能分句斷發蒙要師資心孔
為關鍵許慎專偏傍張華休史漢吾家業儒久捨此無
别段不應緣一噎便欲廢炊爨及親三釜足未用萬戶
酇人生百年期我今特未半
夢泉(并引)
潮陽尉鄭太玉夢至泉側飲之甚甘明日得之東山
上因作夢泉記示余命作此詩
入道肻着相出神得佳泉起尋定中境漫意山之巔四
人蹋敵&KR0008;數里聞潺湲循聲到巉絶滿意流甘鮮雖深
石可數太察魚難筌分為縞練去濺作珠璣圓一窺宿
酲解三嚥沈疴痊恍惚尚疑夢歡呼欲成顛山間知予
井海飲鹹生涎那知道在邇幾作野遺賢事故由人興
物為知巳妍誰陪濠上游詠攜室中天雖無十丈花中
有一滴禪名酒覺殊勝宜茶定常煎蘭亭羽觴冷魚復
青筒連新文來遠矣開卷猶潨然徑欲抱琴去臨流聽
未全不但受以耳庶幾神者先寫為夢泉操第入樂府
篇將前輙復却萬事付有緣
鳴鵲行
簷前羣鵲鳴相呼法當有客或遠書吾今何處得書尺
而况賓客乘軒車平生眼中抹泥塗泛愛了不分賢愚
卒為所賣罪滿軀放逐南越烹蟾蜍百口寄食西南隅
三年莫知安穩無家書巳自不可必更望故人雙鯉魚
故人頃來絶能疎况復萬嶺千江湖雞肋曾是安拳餘
至今畏客如於菟豈惟避謗謝還往此日誰肯窺吾廬
杜門却掃也不惡何但忘客兼忘吾喧喧鳴鵲汝過矣
曷不往噪權門朱
採藤曲效王建體
魯人酒薄邯鄲圍西河渡橋南越悲歲調紅藤百萬計
此貢一作無窮時去年採藤藤巳乏今年採藤藤轉竭
入山十日脱身歸新藤出土拳如蕨淇園取竹况有年
越山採藤輸不前今年輸藤指黃犢明年輸藤波及屋
吾皇養民如養兒鑿空為此謀者誰
冬雷行
百蟲蟄處安如家阿香夜起推雷車一時技癢不忍&KR1057;
撼動尺蠖掀龍蛇龍蛇尺蠖踞巳久亦欲奮迅舒頑麻
夢中一震忽驚躍發破墐戶排泥沙泥沙巳出雷遽止
錯愕欲去難藏遮蟲蛇狼狽莫知數間有伏龍吁可嗟
贈譚微之
去年絃歌程水濱甑中生塵范史雲今年講學鵝城裏
關西孔子楊伯起昔人論士觀心期時人論士看肉皮
只知黃鷂矜觜瓜不識騶虞避生草
北歸至廣州寄惠州故人
歸心如躍馬奮迅不可駐别情如放猿巳去猶返顧三
年孺子社數借柱史書好在五噫孫善保千金軀舊來
談天口老去盡地力萬里不相忘寄聲問眠食
南遷
去去寬鄉托此蹤閙中無地頓衰翁未誅綺語猶輕典
更賜羅浮有底功蝦菜賤時皆丙穴茅柴美處即郫筒
著鞭要及春前到趁賦梅花庾嶺東
渡沔
鶴歸遼海悲人世猿入巴山呌月明惟有沙蟲今好在
往來休並水邊行
武陵道中
朝持漢使節暮作楚囚奔路入離騷國江通欸乃村垣
牆知地溼草木騐冬温寂寞桃源路行人秖斷魂
長沙道中
古古今今路朝朝莫莫行橘林香處飯杉木翠邊程山
帶湘靈慘川含楚些清江湖無限句遷客要才情
次洎頭
何處不堪老浮山傾蓋親潮田無惡歲酒國有長春草
木疑靈藥漁樵或異人近前端有得丞相未宜嗔
初到惠州
盧橘楊梅乃爾甜肯容遷謫到眉尖因行採藥非無得
取足看山未害廉辯謫若為家一喙著書不直字三縑
老師補處吾何敢政為宗風不敢謙
謝人送酒
世情不到海邊村載酒時來餉子雲便欲醉中藏潦倒
巳將度外置紛紜細思擾擾膠膠事政坐奇奇怪怪文
喚取鄰翁傳杓飲漸令安習故將軍
水東感懷
往事孤峰在流年細草頻但知其室邇誰識所存神碑
壞詩無敵堂空德有隣吾今稍奸黠終日酒邊身
登栖禪山
海雨山烟撥不開眼前遮定(一作盡)望鄉臺如何借得維
摩手斷取西南故國來
收景初書并示藥物
乾坤心腹友江海鬢毛班藥補他鄉闕書開故(一作去)國
顏何時乘下澤此日仰高山會是歸耕耦由來有賜環
九日懷舍弟
重陽陶令節單閼賈生年秋色蒼梧外衰顏紫菊前登
高知地盡引滿覺天旋去歲京城雨茱萸對惠連
收家書
西州消息到南州骨肉無它歲有秋驥子解吟青玉案
木蘭堪戰黑山頭即時旅思春冰拆昨夜燈花黍穗抽
從此歸田應坐享故山巳為理菟裘
瀘人何邦直者為安溪把截將有功不賞反得罪
來惠州貧甚吾呼與飲為作此詩
楚人季布以勇顯魯國朱家用俠聞馳馬彎弓臣好武
吹毛洗垢吏深文王孫此日誰漂母卿子前時號冠軍
滿引一杯齊物論白衣蒼狗任浮雲(余在惠州作酒二種其和者名養生)
(主其稍勁者名齊物論後禁主字遂志其一)
除夕
患難思年改龍鍾惜歲徂關河先壟遠天地小臣孤吾
道憑温酒時情付擁罏南荒足妖怪此日謾桃符
人日
人日傷心極天時觸目新殘梅詩興晚細草夢魂春挑
菜年年俗飛蓬處處身蟇頤頻語及髣髴到東津
栖禪暮歸書所見二首
雨在時時黑春歸處處青山深失小寺湖盡得孤亭
春著湖烟膩晴搖野水光草青仍過雨山紫更斜陽
白鷺
說與門前白鷺羣也知從此斷知聞諸君有意除鉤黨
甲乙推求恐到君
有所歎
林中宴坐老沙門豈願臨年觸垢氛正恐先生不得飽
欲令後死與斯文近逃台鼎居東洛聞道衣冠滿北軍
須信此塗天一握人間漫說有孤雲
耕田佩印兩徒然憶想平津只去年怪底功名稱地獄
誰將宮府到天仙是非巳付漁樵判疑信難憑黨與傳
杯酌豈能通大道牀頭當得酒如泉
舍弟書約今秋到此
此日方收信前時巳具舟開頭今幾月軟脚定中秋涼
德為兄忝炎荒為爾憂從今西望眼應到見時休
夜坐懷舍弟
無雲仍露坐有月更江臯沈陸傷吾道浮生憶爾曹扁
舟應夏口此夕數秋毫不見今三載當時巳二毛
送外甥之廣州
由也久從我牢之真有甥時情為客老秋色進泉清撥
刺朝朝味鉤輈處處聲越臺休弔古旅魄向來驚
九日獨酌
登高無老伴引滿自高歌歡意天邊少重陽野外多黃
花空歲月白首尚關河他日龍山興吾今在網羅
壬辰九月二十三日天氣始寒以詩記之
朝來怪底冷前此巳重陽漸逼袴襦節稍聞灰火香烟
嵐向冬淨橘柚得霜黃嶺表雖多暑天時亦有常
寄潮陽尉鄭太玉
又種羅浮一熟田江陽未得返耕㕓書來似見眉間印
别後新增髩上年下澤有車人誤矣上林無報雁徒然
(去歲引咎自陳無報)越巫鷄卜聞之久為問行藏若箇邊
次鄭太玉見寄韻
度外歸期未要論故山石笋自高蹲他時名譽牛心炙
晩歲窮空犢鼻褌君有詩書并畫絶我無德爵但年尊
音塵不繼應相悉萬事而今付默存
壬辰九月不雨至巳年三月穡事去矣今夕輙復
沛然喜甚卧作
老去生涯白大鑱脱逢艱食更何堪春深野色憂年惡
夜半簷聲覺雨甘睡外莫聽泥活活想中巳睹麥含含
明朝竹徑添幽事玉板堂頭作小參
舍弟既到有作
武陵倉卒記他時我獨南翔子北飛覻過幾多歸後事
相看仍是别時衣匪躬老矣惟心在便腹依然但髮稀
尚有苦吟三十載與君同飽蜀山薇
收景初貶所寄
信斷常懷信斷憂得書還有得書愁未應宿業都相似
總為譊聲不肯休見說胷中卷雲夢莫將皮裏貯陽秋
而翁有道知興廢不患無詞詣播州
次句景山見寄韻
此生正坐不知天豈有豨苓解引年但覺轉㗋都是諱
就令搖尾有誰憐腰金巳付兒曹佩心印還當我輩傳
他日乘車來問道葦間相顧共延緣
夜聞蜑戶叩船作長江礧欣然樂之殊覺有起予
之興因念涪上所作招漁殳詞非是更作此詩
反之示舍弟端孺
當年無奈氣狂何醉檄涪翁棄短衰晚落炎州磨歲月
欲從諸蜑丐烟波與君共作長江礧况我能為南海歌
身世卽今良可見不應老子尚婆娑
北風累日不止寒甚寄鄭潮陽
山前臘雪想紛紛風到南訛盡處村翁面不容存酒子
牀頭幾欲爨桐孫園林呼舞知衰怯窗戸奔馳覺眩昏
咫尺潮陽五袴國可能分我一襦温
即事
歸心急似瀧頭水華髮多于嶺上梅正是堯朝猶落此
當時湘浦亦宜哉
還家久近書難寫破屋陰晴榻屢移吾道非邪來曠野
人生樂爾復何時
案頭行掃塵隨起窗眼纔封雨又稍更力窮空沽白餅
莫將疲苶鬭黃茅
遣興
僧寺借經便大字鄰牆喚酒及新篘三年于此得其理
一飽巳還非所求
酒經自得非多學詩律傷嚴近寡恩田里歌呼無籍在
朝廷議論有司存
春日謫居書事
四十緇成素清明綠勝紅形容千慮後門館一貧中白
日時時别青蕪處處同此生唇舌裏啼鳥莫春風
大觀四年春吾與友人任景初舍弟端孺自蜀來
京師至長安時方寒食吾三人相與戎服遊九
龍池飲酒賦詩樂甚是歲吾遷嶺表明年景初
亦謫江左忽忽數歲皆未得去寒食無幾念之
悽然作詩寄任因命舍弟同賦
居今行古任定祖底事遷延亦未歸我坐力田傷地脈
君緣搜句漏天機故都回首三寒食新歲經心兩褐衣
學道一生凡幾化不因到此始知非
乙未正月丁丑與舍弟棹小舟窮西溪至愁絶處
度不可進乃歸溪側有兩榕甚奇清陰可庇數
十榻水東老人常飲酒其下云
楊梅溪上柳初黃荆竹岡頭日正長獨木小舟輕似紙
一尊促席穩于牀樹從坡去無人識水出山來帶藥香
應有居民解秦語為言昭代好還鄉
有感示舍弟端孺
一出潼關五見梅愚忠幾欲伴黃埃弟兄手足窮孤竹
母子肝腸泣老萊好語忽從天上落行人直向(一作叩)海
邊回此生報國無他事力穡供輸莫待催
長沙竹笋聞于天下大者可十餘斤食之甚甘而
不冰脾昔渡湘欲作詩未暇也今日復過之乃
酬以此篇
地入長沙莫歎卑竹萌徑尺舊相知九重纔復金門籍
萬里先參玉版師契闊累年真負口徘徊彌月未妨脾
渭川風味那能對中有離騷九辯辭
雜詩
屏跡舍人巷灌園居士橋花開不旋踵草薙復齊腰蛤
哭明朝雨鷄鳴闇夜潮未能全獨樂鄰里去還邀
巳絶經年筆仍開盡日門身謀嗟翠羽人事歎榕根蔬
食風掀市樓居水破村嶺南霜日薄何得髩邊繁
便歸良不惡未去且隨緣戸口知無瘴謳歌覺有年藤
牋得句後桂酒抱愁邊經術吾衰矣猶堪舉力田
不死良難學全生或可幾茶隨東客到藥附廣船歸棋
倦收成敗書慵卷是非關心無雜慮魂夢入精微
兀坐旦如此出門安所之手香柑熟後髮脱草枯時精
力看書覺情懷舉盞知炎州無過雁二子在天涯
飽食為茶地深耕覓酒材翻泥逢暗笋汲井得飛梅湖
盡船頭轉山窮屐齒回田間良自苦清興亦悠哉
壯歲日千里晚途天一方花縵聊傲世白祫亦隨鄉團
扇侵時令方書遣晝長此間吾所樂便擬卜林塘
雜興
白日消諸妄青山對屢空著書防惡客學圃問鄰翁織
貝流肌滑檳榔入頰紅丹砂落吾手秋至任飄蓬
多事定何補寡言聊自温蟹黃嗔止酒雞白勸加飡濯
足樓船岸高歌抱朴村愧無魑可禦只益負君恩
閙窄良難入閒寬足見容竹根收白疊(謂竹布)木杪得黃
封(謂椰酒)問學兼儒釋交遊半士農行歌村落晚落日滿
攜笻為農沙子步附保水西鄉隱几江天遠開門佛土
香時情荒徑草埜色淡(一作淨)漁梁欲縱高秋目東偏短
作牆
舊物杯中酒新銜海上翁百非無一是顯過豈微功引
水江分碧烹丹井為紅幽居亦多事度日不全空
小市江分破連萍水卷翻到今佛跡在千古鶴峰尊浮
嶠來何處豐湖入數村登臨有何好秋至數消魂
巳分詩驅使寧辭酒過差南烹人釣蛤北信客占鴉年
事侵膚理憂端宿肺家向來功業興到晚詠餘霞
覆載宜然等寒暄乃爾殊雪曾前歲有地過此邦無煮
海鯨鯢動烹山虎豹呼南來何所得詩語帶陬隅
夜語不覺久晨興良獨難加之得卯酒晚矣恰朝飡笋
蕨春生箸魚蝦海入盤南方禁太飽茗椀直須寬
海氣東南上野烟申酉間草平連别洞雨轉入他山道
路魚鹽去樵蘇竹木還西江并北客相對各蒼顏
水過魚村濕沙寬牧地平片雲明外暗斜日雨邊晴山
轉秋光曲川長暝色橫瘴鄉人自樂耕釣各浮生
浪迹蒼梧外放懷黃木東人情雙髩雪天色屢頭風國
計中宵切家書隔歲通為儒得愁思一笑賴兒童
萬里非吾土三年失我常只愁鳶跕跕敢作鶴昂昂白
竹連閩越黃雲入夜郎何時返栖息誰為問桃娘
閒居
未許幽人曉夢長朝朝親炷佛前香有詩為愛袁家酒
無病緣抄陸氏方身雜蜑中誰是我食除蜿外總隨鄉
白沙翠竹門前路疑出西郊向草堂
細細敲門細細應老翁方曲晝眠肱魚陂舊種千頭鱠
桑徑新窠十畆繒菜足尚堪分地主米餘翻欲供鄰僧
平生雅有乘桴興咫尺滄溟去未能
聞勾景山補盩厔丞仍聞學道有得以詩調之發
萬里一笑
人言盩厔似江湖莫對丞哉歎負余别後耳根無正始
向來紙尾得黃初可憐鬼谷縱橫口今讀神溪縹緲書
臣朔許長錢許少何當天子念公車
遣興
八千岐路愁何補四十光陰老亦宜此去只看犀首飲
向來都是虎頭痴逢時有道其如命得意無言所恨遲
詩債即今渾倚閣新篇惟有莫相疑
春歸
東風定何物所至輙蒼然小市花間合孤城柳外圓禽
聲犯寒食江色帶新年無計駈愁得還推到酒邊
鄭太玉送子魚
便當權閣太常齋藥竈于傍手自煨須信子魚藏妙理
坐令母蟹媿凡才刀頭定向何時得劔脊頻將好意來
老去少陵雖病肺尚堪持此薦寒醅
江漲
秋來雨似澆雨罷水如潮市改依高岸津喧救斷橋雲
陰哭鳩婦池溢走魚苗天意良難測前時旱欲焦
代書寄鄭二
别後定何似此中難具陳倦憎秋氣濕老怯曉烟辛沸
議今方爾歸期覺愈伸須煩三絶手時復餉清新
夜久睡覺不復能寐凄然有感
無復更殘暑夜深清欲飢葉飛魂夢數露重語音知月
色到秋苦更聲臨曉遲平生憎墨翟老去亦悲絲
立冬後作
啗蔗入佳境冬來幽興長瘴鄉得好語昨夜有飛霜籬
下重陽在醅中小至香西鄰蕉向熟時致一梳黃
端孺糴米龍川得粳糯數十斛以歸作詩調之
倒拔孤舟入瘴烟歸來百斛瀉豐年炊香未數神江白
(米名)釀滑偏宜佛跡泉飽去定知頻夢與醉中何至便妨
禪憑君為比長安米看直公車牘幾千
漫成
雲暗便窗破山寒賴屋低往還天外少早晏雨中迷書
冊開仍闔履聲東復西何常有所賦得句旋安題
聞鄭二對吏五羊
舊友年來略散亡新收鄭子亦遑遑歲云暮矣無雙雁
我所思兮在五羊獄吏事權先自貴書生蹤跡况能狂
風流人物今餘幾何忍羣兒復謗傷
東麓
經旬不見小羌廬忽爾相逢喜欲呼自入秋來更韶潤
却從瘦裏帶敷腴人間信有傷心碧坐上那無滿眼沽
可是清暉解娛客能令腸斷到愚儒
野望
賴有澄江在專供倚杖清水裁偏岸直雲截亂山平鞞
鼓知農隙雞豚覺歲成却緣搖落後木杪得孤城
獨遊
是日遊予獨幽情知者誰時光新舊歲節物淺深枝鴉
攫春詞敏鳶窺野燒痴田園有妙理吾悔得之遲
醉眠
山靜似大古日長如小年餘花猶可醉好鳥不妨眠世
味門常掩時光簟巳便夢中頻得句拈筆又忘筌
重陽後二日從無盡泛舟遊處士臺故詩人秦龜
從所居
皂河經雨水微沙船帖臺根日未斜三徑就荒悲白土
一樽相屬對黃花巳將遠眺收平楚更遣清言到永嘉
要見仙翁頭似漆請看醉後落烏紗
生還至宜都逢李六
更把餘年著酒澆莫談前事費燈挑地緣有語封還止
印為無功鑄復銷賴是詩書能却瘴到今魂夢亦聞潮
頭西歸去君休怪尾段無多不奈焦
將赴闕有感示𣆀
老畏高門地慵便下澤車終然嬰世網難作愛吾廬白
首趨行在青袍奉起居平生誇好手到此不知疏
次韻幼安畱别
白頭重踏軟紅塵獨立鵷行覺異倫往事巳空誰故舊
好詩乍見且嘗新細思寂寂門羅雀猶勝纍纍塚卧麟
力請宮祠如意否漸謀歸老錦江墳
宋詩鈔卷四十六
