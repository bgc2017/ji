宋詩鈔卷四十四
内閣中書舍人吳之振編
李覯旴江集鈔
李覯字泰伯南城人舉茂才異等不中以教授養親
從學日衆范仲淹薦試太學助教嘉祐中召為海門
主籍太學說書卒門人鄧潤甫上其所著書尤長于
經制朱子謂李泰伯文字不軟帖氣象大段好實得
之經中雖淺然皆自大處起議論若老蘇父子得之
史中戰國策故皆自小處起議論真知言也詩雄勁
有氣燄用意出人有云格如平易人多愛意到幽深
鬼未知見其得處矣
魯公碑
他人工字書美好若婦女猗嗟顏太師赳赳丈夫武麻
姑有遺碑歲月亦已古硬筆可破石鐫者疑虛語驚龍
索雷鬭口吐天下雨怒虎突圍出不畏千強弩有海珠
易求有山玉易取唯恐此碑壞此書難再覩安得同寶
鎮收藏在天府自非大祭時莫教凡眼覻
玳瑁石
前有縣大夫取此石為器囂然夸謂予材與工俱美如
何爾鄉人器用曾莫備無乃居荒陬俗鄙不喜事答云
此石堅攻磨動時歲官用錢出民民用錢出已出民官
不知喜(一作憙)事誠可貴出已乃傷財誰能(一作其)不惜費
大夫聞此言如有所忿戾今已倡是詩敢以報嘉惠
秦人峰
秦法雖甚苛秦吏若猶拙山林不數里俾爾逃得脱予
觀後世事政役火烈烈苟非為鬼神何計避羈紲聖皇
今在御百事咸均節常披詔書意苦念生財竭誰能將
順者所望在賢哲無使峰中人笑我民屠裂
虎跑泉
虎跑本何為彼將對以臆有如大丈夫卓爾抱剛直盜
泉既不飲譖人亦不食山中小禽獸何足勞捉搦勇氣
無所泄爪地成遺跡地神嘉乃誠水源如開闢尋常竊
六畜夜傍人牆壁是與豺狼同聞此宜慙色
哀老婦
里中一老婦行行啼路隅自悼未亡人暮年從二夫寡
時十八九嫁時六十餘昔日遺腹兒今兹垂白鬚子豈
不欲養母豈不懷居繇役及下戸財盡無所輸異籍幸
可免嫁母乃良圖牽連送出門急若盜賊驅兒孫孫有
婦小大攀且呼回顧與永訣欲死無刑誅我時聞此言
為之長歎嗚天民固有窮鰥寡實其徒仁政先四者著
在孟軻書吾君務復古旦旦師黃虞赦書求節婦許與
旌門閭繄爾老愚婦豈曰禮所拘蓬茨四十年不知形
影孤州縣莫能察詔旨成徒虛而况賦役閒羣小所同
趨姦欺至骨髓公利未錙銖良田歲歲賣存者唯萊汙
兄弟欲離散母子因變渝天地豈非大曾不容爾軀嗟
嗟孝治王早晚能聞諸吾言又無位反袂空漣如
寄懷三首
鳥獸死有用羽角筋革齒輦輓入工師飾作軍國器玉
食白如瓠瞑目已腐穢生者不敢畱埋藏與螻蟻百年
富貴身孰若禽獸類唯有令名人終古如不死
根生但為松翼飛但為鳳王侯尚可輕道義本來重癡
兒似婢妾寸步矜恩寵傍人忍笑時佯把衣袪弄
齪齪復齪齪淺謀同燕雀不思明日憂但取今日樂俗
儒抱書卷未去眼中瞙誰將古人淚更為今人落
喜雨
人皆喜膏澤我獨憂豐年歲凶已賤糶年豐安得錢賦
役忽驚駭倉廩甘棄捐銖銅苟可換富貴寧我憐歸來
官事了相弔柴門邊農夫未盡死榖價應常然王心幸
仁聖分職當忠賢謂榖賤為美咄咄無欺天
寄祖祕丞
我本山田人好尚與衆異平生重交游所得固無幾昨
者應茂才西行覻朝美時當慶歷初選舉實多士茫茫
帝王州栖栖遠行子攜錢賃破屋乞火蒸陳米鞍馬到
即賣僮僕癡難使有時造公卿努力向廛市數步則一
歇長吁乃能起衣冠信質野言語欠婉媚閽人顧之笑
將命見而避往往得所請蹌蹌向前跪何能剖懷抱浪
自慕尊貴貴人如天神喘息生雲氣野夫等麋鹿芻豢
非所冀歸來坐空窗惆悵夕不睡塵埃滿鬚髩臭惡入
口鼻業已辭吾親中道豈可廢僶俛待報聞愁憂遂經
歲二年正月晦閒房適假寐有奴來啄門手披擇之刺
承命驚下牀赤脚誤穿履從來未識面只是聞高第名
顯宦且達見我當何為再拜請就席熟視知可畏昂昂
貎甚古崖石掀氛翳渾渾氣甚和璞玉無芒銳高談貫
先哲雅意在兹世昔人相遇閒一言猶合契今吾於擇
之寧假再三計自此習往還中心蔑疑貳如熱息廣厦
如飢享盛饋君授南康守舟維蔡河涘我館汴之陰前
去路則邇時時結帽帶踽踽尋英軌衆人嬌綺羅相對
紉蘭芷朱絃自三歎笑殺彼鄭衛王命有期日都門一
反袂君行劇鴻軒我處近匏繫曠日及孟秋皇慈始收
試崇崇九門開窈窕三館祕主司隔簾帷欲望不可跂
中貴當棖闑蒐索徧靴底呼名授之坐敗席鋪冷地健
兒直我前武怒足防備少小學賢能謂可當賓禮一朝
在檻穽兩目但&KR0787;𣅿捉筆析所問移時數千字讀書取
大者纖悉或靡記炙背雖自奇寧當至尊意龍馬騰天
衢駑駘合羞死量才與揣命坦蕩更何事振衣託歸舟
河流迅弧矢淮清江且平踰月在枕几及過廬山南聞
君初布治船檣既入岸馬首已來暨迎我到府署相見
共欣喜嫩橘摘千苞肥魚斫千尾蕭晨徹骨清佳境邀
人醉高會雖暫歡故園當速至草草成别愁悠悠渡湖
水是時東方曙俄然北風厲陽烏畏威逃江神以儒戲
氣象斗不同波濤大可悸長帆張欲裂孤舟蕩無倚或
從玉井出或自銀山墜篙工斂手立脈脈無窮淚從者
閉目坐嗟嗟不敢視我時撫牀歌分作長江鬼所恨生
劬勞不孝而已矣禍福果無妄險難行可弭脱身得平
康引領望鄉里厥後過挾日幸得見維梓入門何怡怡
饌具有甘旨稚女能紉針驕兒徧生齒芟除閒草萊疏
通舊沼沚君廬可終焉生計由此始郡守方仁賢學宮
盛修理踵門致勤恪命我論經藝麻衣何紛紛鄉人子
若弟不唯務章句所欲興禮義施為有本末動靜有綱
紀蚤與雞同覺夜與月相值孳孳忘飲食&KR2284;&KR2284;在文史
時附南康書或逢北來使尺素雖滿前話言難到耳殆
及三年冬聞君受朝寄名稱按刑獄勢可平冤滯故人
漸大任賤子差自慰軒車日已遠翰墨益難致薄命良
可傷降災渾未已是年之季冬舉家纏疫癘老母尚委
頓微軀蓋螻螘形骸非我有魂魄與心離權柄在鬼物
功力非服餌曉突誰能炊午關猶未啓荏苒再週月幸
會天不棄春風動枯槁甘雨澆根柢行行夏交秋吉微
凶不替高堂何戚戚疾病日攢萃一夕脾臟間發泄不
復止詰朝問無言目瞑口齒閉號呶諸兒孫雜沓大鼎
沸嗟哉當彼時誠恐弗可諱醫師相急熱巫覡兩經緯
藥草極酸辛法術殫怪詭薄暮乃復蘇踰旬僅知味方
兹戀庭闈旋已對獄吏試言其所由内省亦無媿有人
同州閭發迹自徒隸竊被儒衣裳曾亡小材技突如游
京邑欲以干明叡朝家焉可欺羈旅謀自濟乃造黃紙
書便取青袍衣乘船歸南方斂板謁當位自言章奏奇
因籍宦官勢詔文降自中宰府不預議既云能占天且
曰善興利江淮一經過郡府十不啻到處爭逢迎莫能
思處置轉運苦愛奇得之如國器故使按坑冶庶可展
才智小人靡忖度假寵愈放肆行符索吏卒圈印發傳
逓閻閭望塵拜州縣從風靡遮道結繒綵鋪筵塞珠翠
車騎前後呵給使數百指何者為典刑獨自誇爪觜在
昔秦無人繞朝贈之箠繄我非聾瞽碌碌寧不恥作書
貽諫官姦詐患不細有詔令逮捕按驗取真偽是夫知
計窮誣我以罪戾上官猶眩惑凖例皆拘繫幽幽圄犴
中憤憤争競裏周旋二十日乃克見巧敝畫地尚不入
叢棘曷可寘惟兹謝吾母幾不全髮體教道亦難行凡
庸豈同志吁哉養英才徒以釣積毁篋書歸敝廬庠門
任蕪穢去年仲夏後盛暑若火熾郊園有餘爽蔬果聊
可嗜時復觀田疇畢力奉耘耔人生但飽暖此外皆淫
侈思君非一日欲去無雙翅俄聞遷黃州又說丁喪制
古來聖與賢誰不遭醜詆蜀日駭狗犬夏鼎愁魑魅人
壽有短長孝子漫憂思滅性經所貶節哀禮為是矧夫
王佐才簡在唐虞際揚名以顯親報德豈不韙加飯苟
如願蒼生猶有恃適時匪我長不朽乃所擬道義果弗
充富貴反為累回憲本無官桀紂焉得此俗子但相非
吾心已居易近者游葛陂念君在衰枲作詩布幽懷讀
之勿嗤鄙
女色無定美贈卿材
女色無定美寵至美則多士才無定稱用顯稱已過長
安小家子粲粲秋池荷性慧不覺恥母憐不加訶出戶
一囊麝見人雙眼波情動笑難止語嬌音屢訛都人口
如沸觀者踵相摩因緣幸充選恩澤成偏頗少費萬金
珠一呼千綺羅佯愁慘白日猛唾傾天河東鄰有賢女
春綠涵修蛾花艷不裁翦玉光無切磋自小固聞禮藏
頭豈知他親戚尚未見媒官當奈何過時誰訪問生世
就蹉跎豈不有配偶市里或山阿豈不有奉養舂饎與
機梭列女不得傳樂府無人歌容華日衰落涕泣坐滂
沱富貴易修飾貧賤多笑呵柳下無仲尼小官終滅磨
進退在勇決遲疑兩皆蹉退當事奇偉夙駕追雄軻進
當取勢位健筆為干戈胡然守一節獨自埋隨和
江亭醉後
平生尚倜儻壯大苦摧折主人能結納佳境為鋪設渺
㵿東江來谽谺暮雲裂倡女稍多藝市酒且供啜俠氣
復何聊心朋幸相悦解冠從放蕩大呼誰輓掣咄哉千
里足嗟呼三寸舌悔物喚龍取天葩令鬼折豔唱聲非
雅戲談理當譎帷房笑私眤閭巷嘲瑣屑更鼓莫催睡
夜風纔去熱俗士鮮大志于今重小節内行豕在泥外
貌犬伏紲吾儕古豪傑方寸浴日月被謗肯自疑為歡
顧猶拙放飯彼不慚使我無齒決
弋陽縣學北堂見夾竹桃花有感而書
暖碧覆晴殷依依近朱欄異類偶相合勁節何能安同
時盡妖豔無地容檀欒移根既不可潔心誠為難外貌
任春色中心期歲寒正聲尚可聽誰是伶倫官
讀韓文公駑驥篇因廣其說
主人渴良馬僕夫念駑駘行遲追易及力少牽易來時
聞千里足百箭攢其懷主人雖欲買衆口大悠哉
蝦蟇
蝦蟇爾奚為閤閤攪人耳在官不為官在私無私事徒
將一寸口日夜相鳴吠豈能劖語言且欲噪夢寐何者
孔稚珪愛之如鼓吹誰論正與淫各自有知已
惜雞詩
曩予家居見雞有異者為之動心嘗欲作而不果戊
寅夏五月學於山中乃追賦之曰
吾家有雞母乘春數子生生來踰六旬互覺羽翼成其
母且再卵逐之使離散衆雛既不來一子獨戀戀戀戀
不肻離逐之終不移母行無險易唧唧相追隨卵生亦
云足母伏窠中宿厥子苦無依攀背如悲哭窠中母所
安忍渴復忘餐子於背上卧不捨須臾間我時見之喜
異類能如此因欲觀其終其終諒何似一朝大長成乃
知牝牡情膨脝娠在腹漸見東西行行行求飲食欲以
助生息卵出子還多養子何勞役朝啄荆草林暮爪汙
泥深昔時隨母意今作愛雛心雛生誠可愛母老寧忍
背物性乃不常使人心歎慨物類本無知無知孰責之
斯雞與衆異酷似有天資天資以仁孝變更何太早况
彼本無知血毛安足道萬物靈者人孰不念其親少艾
與妻子所以奪吾真五十慕父母虞舜稱稽古埋子得
黃金邇來唯郭巨古人往莫追言之淚沾衣斯言足自警
題作惜雞詩
聞女子瘧疾偶書二十四韻寄示
昨日家人來言汝苦寒熱想由卑濕地頗失飲食節脾
官驕不治氣馬癡如絏乃致四體煩故當雙日發江南
此疾多理不憂顛越顧汝僅毁齒何力禁喘噎寄書詰
醫師有藥且嚼啜方經固靈應病根終翦滅但恐祟所
為嘗聞里中說兹地有罔兩乘時相罥結嗟哉鬼無知
何于我為孽我本重修飾胷中掬冰雪禍淫雖甚苛無
所可挑抉疑是饕餮魂私求盤椀設盡室唯琴書何路
致葷血無錢顧越巫刀劔百斬決徒恣彼昏邪公然敢
抄撮吾聞上帝靈網目匪疎缺行當悉追捕汝苦旦夕
歇慈愛早有加憶念今逾切塵勞差可畏歸計又云輟
所生能劬勞祖母矧聰哲羸卧縱未蘇撫視諒非拙勉
勉多自安風來信勿絶
讀史
子長漢良史筆鋒頗雄剛惜哉聞道寡氣志苦不常心
如蟲絲輕隨風東西揚一事若可喜不顧道所長公言
絀原憲俠賊乃為良仁義謂足羞貨殖比君王黃老先
六經斯言固猖狂吁嗟夫子没兩觀無刑章予懷班孟
堅駁議何洋洋傳與後世人慎思其否臧
竹齋題事
低齋結空野小竹移孤林齋閒竹淨好日媚幽人心南
方夏厭暑獨此畱殘陰戛雨挫促夢穿風搜凉襟長茵
展麗蘚亂歌奏歡禽待奴裹村服語客抛塵簪志高成
利讐思爽生詩淫值聖喜盈卷感古悲入琴山迎穩履
遠月勸澄杯深榮名雖未染幸亦非堙沈
雨中作
羣陰侮陽德雨陣春嘈嘈白曉慘成夜瓦口生飛濤凝
雲列山鞘冷氣攢衣刀徑閙有松竹庭卧唯蓬蒿花淫
得罪隕鸎辨知時逃隰苖出水短木茵隨日高微吟雅
於樂快飲甘如膏朱曦待未見天蓋空牢牢
閔雨詩
吳江之南是曰豐國五種之生天下食一歲不登吾民
菜色如何天不仁縱彼旱孽稱其神矯矯赤龍推火軒
來自東南山咸池愞水不敢沃陽侯失色愁烹煎况兹
畎畞流涓涓何足吸之脣齒間但見禾與黍蓬勃紅塵
起土伯勅其屬埽路迎飢鬼哀哉氓蚩蚩託身釜鬲惟
蒸炊小人怨咨君子知天生天殺今其時我聞皇穹大
德在生育愛養萬物同嬰兒產民之身賦民食中道絶
之何所為當時冥冥間委任非其宜山川之神各守土
羣龍受位司天池上帝當軒親戒勅十日一雨無愆期
帝心仁且信臨下固不疑謂言庶事有分職屏去視聽
思無為安知愚下鬼負德孤恩難制指弄天之權侮人
命貪嗜牛羊邀祭祀忽焉一物不稱情因教此旱災生
靈雷霆之官畏罪莫敢諫頭枕天鼓眠不醒帝在紫微
垣下隔千里雲徒勞銜血向空哭帝心雖聖安得聞北
斗侍帝側斡運氣母均四時五星暨衆宿照曜亡偏私
夫何容此鬼恣行胷臆輕天威定是機務繁耳目有所
遺小臣亦何者草莽負奇節欲係神頸無長繩欲斬龍
頭劔鋒缺皇穹如未察凶邪空使小臣心鬱結
甘露亭詩
乾坤父母莫匪慈胚胎億兆成角羈其間哺乳不及處
有時泣殺呱呱兒南川上游號沃野景祐丙子嘗凶飢
新田始苗舊榖罄十室八九無晨炊伏陰何者不仁甚
釀作水災來助之烟煤刷天雨汁黑嘔山泄谷爭奔馳
橫流一夜打城郭萬弩竊發穿毛皮東隅有洲尸揖揖
如蟻欲走遭水圍屋根無力樹腰折蛟蜃食人猶擇肥
濤波一望萬山阻六親不得相扶持國子劉公好仁者
惟時假守兹軍麾民生在我不在命告舟往救無敢違
童兒赤立婦女困載之刳木何纍纍泥沙外冷内飢渴
口噤不語如狂癡牽攣坐臥滿府舍賦以酒飲加饘糜
隨流往往亦不死遠在百里無人知捐金購得問氏姓
召使親族攜之歸司農倉廩盡發出不待奏報先施為
有餘况可補不足大賈蓄家如響隨來贍去察夜繼晝
赤熱不忍蔭華榱由斯一郡十萬戶餓膚日月生膏脂
存者相保没者葬唐虞仁壽重敺躋聖主養賢賢養物
氣和郁郁通高卑城西老宫古松徑一朝墜露甘如飴
千柯萬葉結不解玉階瓊樹光離離甿俗奔走競觀覩
手攀口吮同齎咨學老之人周氏子好善不類黃冠師
欲令事迹絢久遠築亭其地高巍巍公之歸朝不可借
松樹至今猶未衰我作此詩揭亭上他年墮淚如羊碑
答緣槩師見示草書千字文并名公所贈詩序
佛繇西域漸中土欲使羣心皆鼓舞若顓梵語及貝書
昧者雖存明孰與其徒往往多材能暗結時賢為外助
遠公自昔來廬山誇逞蓮花邀社侶吁嗟君子遭亂邦
舍此未知何處去邇來一行善記覽齧破乾坤尋歴數
或攻文苑掠芬香辭則貫休筆懷素其餘曲藝與小詩
布在人間難悉數賢豪大抵多憐才引致門牆無齟齬
其人既重法亦尊羽翼大成根本固我緣山谷見不遠
緇褐憧憧盡愚魯坐量此去朋黨衰纖縞焉能拒強弩
去年有使自番陽手藉一函來我所發函乃是緣槩書
千字滿前雲縷縷衆人飽食已用心欲噍伯英肥美處
當時名士嘉其能長序短篇聯繡組因思幅員千萬里
如師之能更幾許以儒輔釋日益多何惜區區一韓愈
春社詞(并序)
寶元二年嘗夢大雨震所居室驚而仆地既已有一
人甚長大紫衣而冠意謂雷之神也呼覯使前授之
題曰春社詞(詞或作篇字不能審)覯懼栗栗援筆得八句與之
及覺尚記其首三句頗怪麗今七年矣值假日以五
句足之
吳臺翫春鎖春色雨刷花光入龍國田邊大樹啼老鴉
野雲癡醉寒查牙年華欲住風雷惡蘭臉知秋淚先落
時榮時謝無了時扶起混沌須神醫
聞喜鵲
翩翩者鵲何品流羽毛黑白林之幽生平智力可料度
有巢往往輸鳲鳩天然却會報人喜愚兒幼婦唯爾求
萬聲千噪幾曾驗聞者終是軒眉頭從來烏鳥愛反哺
孝慈情性誰可儔其間於事最先見告人凶禍令人憂
憂時不肻自修飾禱請神鬼爭啾啾告之愈驗愈見惡
共云災患鵶之由彈丸瓦石相驅逐名園佳樹難依投
忠言逆耳世罕用屬鏤曾剖伍員喉莫笑後來司馬公
事事稱好真良謀
秋夜
披衣坐小亭夜氣拂人清月暗先成暈蟲吟不識名舉
杯期混沌開卷賞莖英此興知誰會松風鶴睡驚
睡思
俗語不入耳旅愁還對心坐多渾易厭夢好欲重尋暴
雨撩篷響殘陽過嶺陰迴看犇競苦此興貴南金
鑑湖夜泛(以明月到樽前為發句)
明月到樽前拏舟古岸邊亂山斜入霧遠水倒垂天酒
氣薰龍戲歌聲弄鶴眠迴頭嗤李郭此外更無仙
池亭小酌(得和字)
客思都無著臨池一醉歌喚春呈物象移性入天和月
影碎荆玉波紋緯蜀羅相看盡仙骨俗態已無多
感事
太平無武備一動未能安廟算何時勝人生到處難役
頻農力耗賦重女工寒秪有旴江守憐民不愛官
閒居
無物可勞情空郊日閉扃雨吟春破碎貧飲客凋零世
事重江險才名一夢醒同心秪松栢見我尚青青
萍
盡日看流萍誰原造化情可憐無用物偏解及時生泥
滓根萌淺風波性質輕晩來堆岸曲猶得護蛙鳴
送張鬷嘏
人意皆懷土嗟君無故園欲行須盡室此去又他門靜
裏文章好貧來節行存振淹知有日倚伏豈虛言
寄題廖說蒙亭
聖人雖在上君子有窮時自得山居樂何須世俗知夜
多松月分涼與水風期只恐亨通去清閒却付誰
養疾
少小唯貪酒病來纔信醫問方逋客許尋藥野人疑夜
擣全聽慣寒煎覺沸遲古賢曾愛死此意亦誰知
遠山
最能牽病眼天際一山橫盡日是秋色無人知地名暗
時雲自合缺處路應平才子霑衣淚千秋共此情
早歸
病馬不妨騎出門常便歸見人無事說是物與心違通
塞元關命驅馳轉覺非莫教塵裏汗壞却篋中衣
晩聞角
傾耳斜陽裏無聊拭淚頻平生慣聞處今日自愁人夜
近歇不久風來聽得真胡笳更何物只此已傷神
哭女二首
妻死女已病踰年成二喪此生誰骨肉未識好衣裳看
面雖猶小聞言盡可傷最知憐祖母句句刮人腸
老樹枝葉薄先秋風雨過人間不善事身外想無多理
遣誠如幻悲來豈奈何從前短髩髮為爾漸雙皤
小女
恃汝今何恃言來淚滿襟死生雖分定襁褓累人心飢
買鄰家乳寒勞祖母針豈知泉路隔時撥蕙帷尋
龜峰精舍
去縣二十里路平時正春四山唯有石一寺更無塵融
結疑天意經營憶古人但知安樂處何必是金身
鳴蜩
雨餘雲漏日蟲思已喧喧時節方初夏聲音似故園為
誰吟綠野相共送黃昏便是秋來信霜髯更幾根
送春
送爾歸天去天應解禍淫物生誰得所我見獨傷心(楚詞)
(有日極千里傷春心之句)好景吟來徧芳樽醉不禁東風别無用百
草已成林
次韻閻判官除夜
密雪穿窗入孤燈向壁光老來人不覺夢斷酒猶香世
事休思慮年華任短長朽株難長育空此見春傷
寄黃晞
長憶黃夫子才高行亦淳世情輕近事見慣即常人何
力康時務將身役路塵七閩山水國是處好安貧
迴明上人詩卷
學佛有餘力吟詩過一生情閒氣燄少句好琢磨成栢
竹門庭古冰霜筆硯清輸他飽食者終日自無營
送任大中
真偽少分别吁嗟此世情西施作老婢南郭逞新聲命
合生來困詩應没後名旅游何所得赤日又徒行
送何祕丞
吳人作蜀官萬里泝驚湍地俗雖云異民情想一般智
明終戎察政惠不須寬前史多循吏乘閒更熟看
鄉思
人言落日是天涯望極天涯不見家已恨碧山相阻隔
碧山還被暮雲遮
少年
新翻曲調恐人傳不許高聲唱玳筵金獸也嫌春態淺
向風噴作綠楊烟
自勉
月欲東生日又西莫隨兒女醉明時黃泉一向理愚鬼
不與人間史筆知
戲題玉臺集
江右君臣筆力雄一言宮體便移風始知姬旦無才思
秪把豳詩詠女功
雪中贈柳枝
暖氣來時柳眼新一場冰雪更愁人要知真宰無誠信
取次東風未是春
柳枝答
春早寒餘豈足哀平生多難媿非材去年二月都城裏
曾共花房帶雪來(慶歷二年二月五日京師大雪)
讀長恨辭二首
玉輦迢迢别紫臺繫環衣畔忽興哀臨卭漫道蓬山好
爭奈人間有馬嵬
蜀道如天夜雨淫亂鈴聲裏倍霑襟當時更有軍中死
自是君王不動心
戚夫人
百子池頭一曲春君恩和淚落埃塵當時應恨秦皇帝
不殺南山皓首人
有感
官家的的要寬征古時什一今更輕州縣酷嫌民漸富
幾多率斂是無名
白刃劫君君勿言人生禍難俱由天君家歲計能多少
未了官軍一飯錢
庭下縲囚何忿爭刀筆少年初醉醒黃金滿把未迴眼
笑殺迂儒欲措刑
遊寺醉歸却寄同坐
江村古寺偶閒行一飲全疑酒有靈水底屈原應大笑
我今獨醉衆人醒
索酒
不醉多愁醉多病幾迴愛酒又停杯死生若是有天命
莫放愁來任病來
憶錢塘江
昔年乘醉舉歸帆隱隱前山日半銜好是滿江涵返照
水仙齊著淡紅衫
謝傳神平上人
蕞陋徒煩妙筆傳呼兒看了獨凄然丹青不解隨人老
相似都來得幾年
閏正月三日偶書二首
一步寒郊一慘眉望春春色苦來遲東君未必私桃李
只恐梅花謝有時
無賴年年逐酒徒今年不飲興何如醉鄉若有人名籍
但願春風點檢疎
論文二首
今人往往號能文意熟辭陳未足云若見江魚須慟哭
腹中曾有屈原墳
天寶年中事事新長安還有謫仙人騎鯨去後無尋處
輸與句芒自管春
漢宮
哀平外立國權分只為當時乏嗣君試問莽新誰佐命
最應飛燕是元勲
燕雀二首
燕子從來巧語聲主人相愛是常情黃頭老雀何能解
飽食官倉過一生
繡戸珠簾見最頻暖來寒去但安身翟公門下時飛入
全勝交情斗頓人
送春
宜春臺上送春歸淚滴金杯不自知懊惱黃鸎解言語
飛來唯見落花枝
曉角
腸斷城頭畫角聲燈青月黑酒微醒濃香夢裏誰曾管
只有離人夜夜聽
登越山
臘後梅花破碎香望中情地轉淒涼遊山只道尋高處
高處何曾見故鄉
送古山人
喜聞吉事怕聞凶天下人心處處同乍出山來言語拙
莫將刺字謁王公
送毗師西遊
望望王城十二門青山行盡入紅塵近來富貴皆天與
到處應多問命人
送春寄呈祖袁州
去年春盡在宜春醉送東風淚滿巾今日春歸倍惆悵
相逢不是去年人
酬陳屯田途中所寄
封豕長蛇戰嶺南何人肉食不懷慚只今惟有高眠好
風弄松聲水濺菴
正月二十日俗號天穿日以煎餅置屋上謂之補
天穿感而為詩
媧皇没後幾多年夏伏冬愆任自然只有人間閒婦女
一枚煎餅補天穿
苦雨初霽
積陰為患恐沈綿革去方驚造化權天放舊光還日月
地將濃秀與山川泥途漸少車聲活林薄初乾果味全
寄語殘雲好知足莫依河漢更油然
野人
村落蒼茫半草茅路無車轍水無橋婚姻取足唯春繭
鹽酪歸來待晚樵一樣寬衣疑效古幾人華髮未經徭
相逢不會寒温語借問官家合是堯
書麻姑廟
流俗好仙方學道至人樂道自成仙飛昇若也由貪欲
紫府還應用詐權塵裏笙歌千古夢洞中星斗幾家天
無心便是歸真日姹女河車總漫傳
客有話故丁秘監京師舊宅因而傷之
等閒榮謝已愁聞况話三公極寵身青史尚為今世事
朱門不是舊時人文章散入諸蕃口花藥畱添上國春
生死交情渾易見有誰過此為霑巾
五龍塘
世傳鱗物有蟠時分得寒泉住翠微天命雖教為潤澤
神心終是索虔祈一圍石岸刓無迹幾族陰雲禁不飛
風脚斗回波面黑向人渾似逞嚴威
寄小兒
兩世煢煢各一人(予無兄弟才生此兒三歲矣)生來且喜富精神欲
教齠齔從師學秖恐文章誤爾身但有犁鋤終得飽莫
看紈綺便嫌貧不知别後啼多少苦問家僮說未真
秋懷
褚冠斜頂對清秋病骨支撐懶上樓輔世功夫何日是
少年滋味此生休山含紅樹隨時老天帶黃昏一例愁
自笑酒腸空半在前村無處典鷞裘
書松陵唱和
天命相逢陸與皮當年才調兩權奇朝端未有輸忠處
詩外應無用力時意眇直摩軒昊頂言微都洩鬼神私
近來此道中興也泉下英魂知不知
早起有懷
草草西風動葛衣呼僮前啓竹間扉山僧好睡鐘聲晏
社戶多貧酒氣微豈是客愁渾較可秖因書卷解忘歸
旴江百里清無滓枉屬閒人坐釣磯
清明日作
遲遲日景坐成曛聞說清明在此晨花卉不宜愁眼看
句芒能為幾人春銷磨志氣多因老點檢交遊半作塵
欲向醉鄉聊自適病來還厭舉杯頻
晚思
一檻東風小箔開亂山明暗水縈迴流年漸共春華去
暴熱還隨霽色來天氣濁多人欲睡地形卑甚物先梅
因知楚客迷魂處不是江東不足哀
暮春始遊城西
病多無力逐紛華三月衡門未見花長恐後期成索寞
果逢殘景獨咨嗟欄干倚望山空在杯酒遲畱日易斜
漫說明年更春色不知園囿屬誰家
寄傅代言
交遊散盡客來稀門掩城隅晝漏遲春地更無嫌草處
雨天還有詐晴時輕量世事世不罪冷笑人言人豈知
猶喜道途收拾早將閒對病最相宜
丙子冬至夜酒醒
盡道一陽初復時不期風雨更凄凄凌人出去逢人飲
沈醉歸來滿馬泥多恨恐成千斗氣欲言那得上天梯
(韓文公月蝕詩有無梯可上天之句)燈青火冷睡半醒殘葉打窗烏夜啼
南齋詠風
懊惱南窗一道風只應天配與貧窮不歸羅綺飄颻處
故入松篁冷淡中久座披襟塵榻穩半醒吹面月帷空
城邊菡萏知多少偸得清香是爾功
小雨
已是蛟龍未肻忙誰教螮蝀更相妨來時槁葉疎疎響
過後浮雲片片光徑草徵滋垂粉汗砌沙圓滴簇蜂房
嗟予不及高飛鳥先得天邊幾點涼
題淨居院
寺門幽獨傍江城江水清含地氣清隔岸樓臺人醉死
遶階松竹夏寒生路經橋遠塵難過僧占閒多俗不爭
唯有行吟憔悴客這迴須去濯長纓
往山舍道中作
截竹成輿不用輪東行盡日穩宜身前看疊嶂如無路
每到平田始見人下戶半曾差作後朽株多已祀為神
生涯一撮誠何有且免庸兒共拜塵
秋晚悲懷
漸老多憂百事忙天寒日短更心傷數分紅色上黃葉
一瞬曙光成夕陽春水别來應到海小松生命合禁霜
壺中若逐仙翁去待看年華幾許長
殘葉
一樹摧殘幾片存欄邊為汝最傷神休翻雨滴寒鳴夜
曾抱花枝暖過春與影有情唯日月遇紅無禮是泥塵
上陽宮女多詩思莫寄人間取次人
哭十姪
到官六月(一作日)寄書迴未病封題死後開一命至卑人
盡得九泉何事獨相催唯憂旅櫬還鄉遠况是親喪繼
踵來數世學文終若此可憐門戶轉隳頽
秋陰
一夜風聲曉更狂起來庭戸頓凄涼不知紅日在何處
時見黑雲微有光天落水中兼雁影露啼林罅帶楓香
愁人莫苦登高閣說著江山已斷腸
寄介夫
天恨吾儕各一方夕陽千度到西窗因循流落今皆是
磊落如君信少雙書未隔年難得報心從薄宦始應降
可憐漢水無拘係長與旴江會九江
書懷寄介夫
棄材幸免雜輿薪收拾緇衣出洛塵漸老得閒纔是性
漫言成謔且隨人能傳身後須文字要識胷中只鬼神
俗子不勞輕毁譽問天長乞醉鄉春
俞秀才山風亭小飲
炎炎千室熱如烘亭壓山頭獨有風雨意生獰雲彩黑
秋容細碎樹枝紅半天斜日歸心動一面平川醉眼空
却是夢魂無所得人間豈少翠微宮
閩中歲暮
休道南人暖過冬苦寒今與北方同霜嚴欲裂地到底
日短不行天正中誰使智愚相伴老便將榮辱斷還空
鄉愁莫更欺閒客薄酒從來亦有功(白樂天有酒功贊)
偶題饒秀才谿光亭
北出城來駐馬蹄君家别館幸臨谿雄虹見雨遏不斷
潦水到秋痕漸低萬事熱心成浩歎一樽撩眼怕長迷
俗人誰會儒生意是處醉吟還日西
早夏偶作
閒愁不覺過年光強半精神似醉鄉幾度雨來成惡熱
有時雲斷見斜陽古人事業塵空滿故國園林草自長
賴得南華憐我病一篇齊物勝醫方
自解
人生何苦要多才百慮攢心摘不開夜月幾曾無夢處
春風只管送愁來秃毫強會悠悠事浮世無過滿滿杯
看取秦坑烟焰裏是非同作一抔灰
不寐
四壁空空絶語聲困來終是睡難成孤燈要與人相背
寒漏苦教天不明累月故園無信息幾般閒事惱心情
别愁若解生華髮一夕應添一萬莖
韓偓集有自撫州往南城縣舟行見拂水薔薇之
詩南城吾鄉也因題八句
韓偓當年赴七閩舟行過此倍凝神江邊石上知誰處
綠戰紅酣别是春往事幾多書不記仙源依舊地無塵
花光柳色今何限更有才人勝古人
送王都曹
古木亭邊夜嚮晨餞壺重疊擁雙輪高文健筆科場手
白髮青衫宦路人十月霜風還劈面六街塵土會欺貧
麻源碧澗神仙地早晚歸來伴隱淪
蓬屋
長簷數尺庇堂東疎漏從來只有蓬日影碎如秋樹下
雨聲初似夜船中竹經蠧了多垂地箬到乾時半捲空
此處想非人所競衆言千萬莫相攻
階基
堂前一級似階墀無石無甎只舊基泥飭頃因年節近
蹋崩唯是客行時誰曾羅襪雙來上多謝蒼苔久不離
從此便成貧景致竹簾垂處敢相宜
宜春臺
謫官誰住小蓬萊唯有宜春有古臺千里待看毫末去
萬家攢作畫圖來雲中羅綺香風落月底笙歌醉夢回
莫怪江山苦相助騷人没後得真才
東湖
古郡城池已瞰江重湖更在郡東方水仙坐下魚鱗赤
龍女門前橘樹香路絶塵埃非灑掃地無風雨亦清凉
使君待客多娛樂只有醒時覺異鄉
野意亭
福唐城郭掌中窺旭日登臨到落暉誰在畫簾沽酒處
幾多鳴櫓趁潮歸晴來海色依稀辨醉後鄉愁積漸微
山鳥不知紅粉好纔聞歌板便驚飛
靈源洞
纔出塵來尚未知漸攀藤竹漸臨危伏流似是龍藏處
古樹應無春到時誰把石厓齊剗削直教雲氣當簾帷
良工畫得猶宜秘莫與凡夫肉眼窺
送黃承伯
君來别我向番陽時節初春曉尚霜茶褐園林新柳色
鹿胎天地落梅香此行硯席多知已是處樓臺可舉觴
只恐詔書非久下槐花又在眼前黃
清話堂詩
至和元年秋九月與周伯達宿景德寺義明上人房
予憙誦李涉詩云無限心中不平事一宵清話又成
空其意與今夕相似因目其處為清話堂且題八句
釋子相延暫解冠一宵清話到更闌漆盤香燼死蚯蚓
紙瓦雨聲鳴彈丸往事莫將閒口笑勞王誰在定中看
明朝頮面還歸去依舊塗泥濺馬鞍
次韻酬屯田陳丈見寄
老年纔到病還催老病成叢撥不開腹冷有時如咽雪
耳虛終日獨聞雷半生辛苦歸三徑萬恨銷磨向一桮
賴得竹窗無事處清風頻共故人來
宋詩鈔卷四十四
