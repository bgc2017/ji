宋詩鈔卷四十八
内閣中書舍人吳之振編
張元幹蘆川歸來集鈔
張元幹字仲宗永福人太學上舍歴官至大監所與
遊皆偉人賢士嘗裒其亡友唐慤生詩帖褾軸璀粲
如諛達人貴公得氣時人嘉其朋友之義又於亂紙
中得其祖文靖手澤知祖未第時壻於劉氏劉無出
葬於福清元幹求之榛莽中割牲釃酒為文刻石以
傳子孫作幽岩尊祖錄宣政間游定夫楊龜山陳了
翁朱喬年李伯紀洪駒父徐師川吕居仁名賢三十
餘家咸題跋歎美之有蘆川歸來集十餘卷得之書
肆廢帙逸其大半詩止近體六七二卷清新而有法
度蔚然出塵觀其序王承可詩云初從徐東湖指授
句法知淵源有自也
次韻唐彥猷所題顧野王祠與霍子孟廟對
蘭若黃門像相望博陸居衣冠塵亦暗簫鼓祭全疎草
色侵荒逕潮聲過夕墟遺風獨可想弔古一觴餘
過宿趙次張郊居二首
北客多流落東村更寂寥肯同清夜夢不待故人招月
掛荒園竹霜飛獨木橋聽雞休起舞且共論天驕
莫歎交游晚相期歲月深秋來初識面老去要知心燈
火須更僕杯盤取自斟平生王霸術袖手有微吟
次韻奉和平叔亭林至日之什
雲物果何好客愁今更新坐來江月白興在雪籬春我
輩且同酌公詩殊出塵莫思淮海上黑幟雜黃巾
花飛
雨暗連兵氣花飛點客愁寓居皆野寺相過只扁舟不
作新塘去還為後柳游盤餐雖杞菊得飽勝椎牛
送江子我歸嚴陵
久客驚秋晚懷歸更送君亂來俱避地老去惜離羣山
閣杯浮菊江城雁度雲行行經釣瀨時事不須聞
亂後
亂後今誰在年來事可傷雲深懷故里春老尚它鄉寧
復論秦過終當作楚狂維舟短籬下聊學捕魚郎
返正
諸將爭傳檄羣凶尚阻兵天旋黃屋正日轉赤墀明喪
亂多妖孽經綸貴老成鯨鯢終必戮草木巳知生
冬夜有懷柯田山人四首
聞說新居好山樊卜築深藥囊能濟物龜筴少知音四
海憂黔首中原盡綠林直須期雪屋夜掉去相尋
坐閱干戈擾輸公已定居生涯今易足世態莫嗔渠晷
短全疎客窗晴好對書故山常入夢何日到吾廬
客裏了無况亂來何止貧淹畱頻換歲老大更思親泥
飲思田父供糧乏故人自憐歸未得不是白頭新
雅欲賦招隱何堪弔戰場獨看星錯落久立夜蒼芒羽
檄來東越風烟隔下塘安閒隨處有冠蓋莫相望
登垂虹亭二首
一别三吳地重來二十年瘡痍兵火後花石稻粱先山
暗松江雨波吞震澤天扁舟莫浪發蛟鰐正垂涎
熠熠流螢火垂垂飲倒虹行雲吞皎月飛電掃長空壯
觀江邊雨醒人水上風須臾風雨過萬事笑談中
漫興
老答書題孏貧營口腹忙未能忘壯志遽肯變剛腸晷
短催寒急燈明伴漏長牀頭褚衾在不怕滿簷霜
奉送富修仲赴南昌尉
吏道雖餘事人情要飽諳家風端自守句法有同參南
浦翻雲浪西山滴翠嵐折腰與趨走政恐未能堪
夜宿宗公丈室求詩甚勤為賦五字
林表登層閣秋聲隱暮鐘鵶歸苦竹寺雨闇亂雲峰屢
乞畱新句重來訪舊蹤松門罕車馬似喜老夫逢
次韻晁伯南飲董彥達官舍心遠堂
今夕知何夕真成累十觴爐薰飄月影蜜炬翦花香政
孏還詩債無從發酒狂故人憐久客舞袖要須長
叔易自三吳歸同赴竹菴茘子之集二首
惜别梅花雨來歸荔子秋江帆成昨夢雲嶠忽重游共
喜身長健寧論久客愁殷勤老居士更為寶峰畱
客去雲俱散山空月正圓不參藤樹句自透竹菴禪骨
法凌烟像家聲鼓瑟篇直須陪叔季急佐中興年
寄錢申伯二首
子去客昭武今儂懷舊遊青山渾在眼白髮暗添頭旅
食今安好歸程儻滯畱谿邊因野步試覓水明樓
一點照今古胷中殊了然不妨為漫吏可但號臞僊丹
荔盟猶在凝香句未傳秋風稍涼冷速辦下灘船
申伯有行色會宿東禪次元韻
真成風雨夜精舍對牀眠去住非無數行藏莫問天十
年瀕瘴海一棹破春烟君自足歸興不妨啼杜鵑
次折樞畱題雪峰韻
軒冕本無意烟霞如有期故人容野老勝踐見新詩誰
辦兼忘世公當急濟時春歸仍送别好在出山遲
次韻范才元中秋不見月韻
不見中秋月長吟五字城浮雲有底急清影可憐生殘
夜四更句故人千里情與君徒悵望天上自分明
次呂居仁見寄韻
老去猶為客誰人念退居相望千里路賴有數行書白
㬠猶堪寄烏牛政憶渠何時聞枉駕竹裏喚行廚
次韻劉希顏感懷
避謗疎毛穎推愁賴索郎坐來春漏促夢去畏途長故
國書題冷新詩齒頰香湖山雖好在歲月已相㤀
郭從範示及張安國諸公酬唱輙次嚴韻
登樓乘暇日喚客共澆愁春去花猶發陰濃雨未休和
詩真冷澹得句總風流能遣西隣老殊無陋巷憂
戊辰春二月晦日同栖鸞子送所親過寶積題壁
間
春江因送客雲嶠更登臨精舍經行地征人去住心猿
啼清夢斷花落曉窗陰勝踐成三宿俱來此意深
次韻送友人過山陰郡時夜别于舟中
草草杯盤燦燭光故人相對水雲鄉濤江君去訪秦望
㐀壑我歸為楚狂活國未逢三折臂憂時空轉九回腸
絶憐明發成南北夢寐全無夜太長
喜王性之見過千金村
春來書劄已西東喜復相逢亂世中萬事變更唯舌在
三年流落轉途窮雲收野寺侵廊水月掛孤帆送客風
剩欲畱君明日住夜闌難得一罇同
次江子我遷居韻
平生自省宜三黜老去何心望九遷避地湖山聊復爾
脱身兵火想當然浮家泛宅非無計坎止流行本信緣
猶恐驚濤翻四海直須化鶴作飛仙
次趙次張見遺之什韻
海邊游子日思歸新句勞君更置規莫問人間多貝錦
正如天上有參旗寄書只欲憑黃耳去路誰能畏赤眉
定與故巢猿鶴老此生無愧北山移
過雲間黃用和新圃
繚池剩欲開花徑傍舍先須作草堂雨後不妨頻檢校
客來畱得共徜徉故園怪我歸何晚避地輸君樂未央
待得功名方卜築豈如強健享風光
蘭溪舟中寄蘇粹中
氣吞萬里境中事心老經年江上行三徑已荒無蟻夢
一錢不直有鷗盟雲收遠嶂晩風熟浪打寒灘春水生
鴻雁北飛知我意為傳詩句濮陽城
别綬老
無端流落迫殘年三十南山訪老禪未契安心了難覓
不如同世且隨緣頻移竹几負寒日旋拾松稍炊晚烟
珍重孤雲出山去東西南北一青天
次江子我聞角韻
夫差故國縈寒水鐵馬南來忽振纓城上昏鴉爭接翅
舟中逐客謹逃名胡笳怨處風微起濁酒醒時夢易驚
飄泊似聞山寺近真成夜半聽鐘聲
次友人寒食書懷韻二首
往昔升平客大梁新烟然燭九衢香車聲馳道内家出
春色禁溝宫柳黃陵邑秖今稱漢地衣冠誰復問唐裝
傷心寒食當時事夢想流鸎下苑牆
孤生投老急菟裘萬里雲山已勌游共喜石交逢異縣
更陪綵筆賦春愁無心俯仰猶多事與世浮湛已拙謀
冷雨吹花作寒食三杯軟飽且眠休
訪親于連江因過筠溪叩門循行歎其荒翳不治
有懷普現居士口占此章
筠莊主人何未歸溪畔長林穿翠微此去功名時欲至
箇中車馬跡全稀茅茨漏久蝸涎篆籬落欹多蛛網圍
公肯借菴容我老為公朝夕埽柴扉
宮使樞密富丈和篇高妙所謂壓倒元白末句許
予尤非所敢承謹用前韻叙謝
修門一出十經春相業時來自奮身袖手深謀終活國
揮毫佳句且驚人話言每許聞前輩賓客何堪接後塵
待埽欃槍洗兵馬兩翁玄語記天津
次韻文老史君宗兄見贈近體佳什兩篇僕與公
别四十餘年一旦邂逅情著於詞
舊遊蘭若盡英才坐上高談亦壯哉老去語音雖記憶
衆中容貌各驚猜津亭夜雨故人少樽酒燈花鄉信來
茂苑相逢話京洛柂樓猶喜待春回
冬夜書懷呈富樞
耳聾無用問新聞矯首何妨目作昏癡絶已甘投老境
背馳寧受乞憐恩難陪年少從渠薄賴得春回為我温
京洛交游頻檢校渡江今有幾人存
次韻趙元功贈李季言之什
赤縣飄零未易逢那知今夕一樽同好招明月共清影
託與白雲行太空戃怳舊遊如隔世蹉跎壯志莫論功
兩公秉燭還相對情話從渠半醉中
次韻元功才友道中見貺因以解嘲
當時勇決徑歸休更有人愚似我不何許置錐寧免累
直須畢娶始無憂頻遭白眼傷流俗誰向青門念故侯
客裏題詩相慰藉羨君椽筆盍螭頭
奉送晁伯南歸金谿
君家諸父多人傑半是平生親舊間莫話故園空矯首
相從逆旅足開顏文元勲業金甌字昭德風流玉筍班
此去騰驤吐虹氣何由來伴老夫閒
遊東山二詠次李丞相韻
寒木高蘿幾曲溪斷碑零落卧荒祠澄潭想像雲頭湧
懸瀑依稀雨脚垂地軸漫煩龍虎戰天符那得鬼神私
茫茫造物殊難曉要是為霖自有時
畱寄黃檗山妙湛禪師
晨發薌城越數峰我來師出失從容白雲遮日蔽秋寺
青嶂聞猿驚暮鐘世亂可無閒地隱山深偏覺老僧慵
他年芋火談空夜雪屋松窗約過冬
用折樞韻呈李丞相二首
參陪仍許瘦笻支長者登臨敢後期鍾斷白雲飛雨過
月生青嶂夜涼時心知勝地都忘睡喜聽連牀共和詩
蓮社風流增茘子餘生長健更何為
莫問蒲萄出月支不緣瓜棗訪安期輕紅滿地人慵埽
空翠沾衣雨足時松蔭晴泉聽落澗蟬嘶晩吹助裁詩
公乎此去歸廊廟無用山中怨鶴為
次錢申伯游東山韻
埽榻開軒走寺宫吾曹終日得從容夕陽初落鱓谿路
雲氣半遮獅子峰試問丹砂回白髮何如瀑布煮枯松
暮年縱有壯心在歸意巳勝山色濃
宋詩鈔卷四十八
