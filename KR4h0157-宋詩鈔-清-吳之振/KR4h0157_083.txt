宋詩鈔卷八十三
内閣中書舍人吳之振編
樓鑰攻媿集鈔
樓鑰字大防自號攻媿主人鄞人也登第歴太府宗
正寺丞出知温州光宗初累擢中書舍人遷給事中
奏畱朱子時論韙之進吏部尚書以顯謨閣學士奉
外祠奪職韓侂胄誅復官兼翰林侍講年過七十精
敏絶人詞頭下立進草院吏驚詫除端明殿大學士
位兩府五年進資政殿大學士卒贈少師謚宣獻詩
雅贍有本然往往浸滛於禪禪學之傳莫熾於四明
當時老宿如攻媿已不能辨矣
題龍眠畫騎射抱毬戱
絲楊幾枝插平沙柔梢裊裊隨風斜紅綃去地不及尺
錦袍壯士斫鬃射横磨箭鋒滿分靶一箭正截紅綃下
前騎長纓抱綉毬後騎射中如星流綉毬飛䃂最難射
十中三四稱為優元豐策士集英殿金門應奉人方倦
日長因過衛士班飛騎捎雲人馬健駕幸寶津知有日
窮景馳驅欣縱觀龍眠胷中空萬弩駭目洞心千萬變
追圖大㮣寫當時至今想像如新見静中似有叱咤聲
墨淡猶疑錦繡眩閒窗撫卷三歎息十紀邊塵暗畿甸
安得士馬有如此長驅為决單于戰
題羅春伯所藏修稧圖序
東遊登會稽秪見蘭亭不見碑非過中山府欲訪此碑
不知處間從故家看墨本如此二者絶難遇曾經耶律
氊裏去至今邊地猶知慕時將一二餽北使持歸往往
快先覩不知玉石真在否要比江南終近古他日縛取
邊民作編戸勒銘歸来過定武只問君王乞此碑打向
人間莫論數
題孟東野聽琴圖因次其韻
誰歟住前溪夜湥胡琴鳴天高豪氣肅月斜映疎星橡
林助蕭瑟泉聲激琮琤彈者人定佳能使東野聽束帶
不立朝遥夜甘空庭龍眠發妙思神交窮杳冥不見彈
琴人畫出琴外聲郊寒凛如對作詩太瘦生恨不從之
游撫卷空含情
月夜泛舟姚江
秋暑不可耐幾思泛中川晩来興有逋溪船偶及門凉
月纔上弦平潮可黃昏倚楫縱所如卧看龍泉山長虹
跨空闊過之凛生寒坐穩興益佳夜氣方漫漫草蟲鳴
東西飛鳥相與還仰頭數明星垂手搖碧瀾坐客惜此
景不及擕清樽無酒要不惡徜祥足幽歡幽歡有何好
叩舷澹無言
求仲抑招遊山歸途遇雨
竹輿遶湖濱宿露尚厭浥徑到玉岑下坐久客始集起
穿靈石山萬松介而立梅天氣清潤空翠行可挹古藤
幾百年枝蔓兩山及見說暮春時花紫紅熠熠直疑老
潛虬初起夜来蟄俯玩歲寒泉齒冷不敢吸相將上龍
泓塵鞅謝羈馽洞有靈獸居臨湥心岌岌魚遊明鏡中
巨浪無三級寒苔載水去萬頃潤原隰濛濛山雨来歸
僕鳥飛急野興殊未已日昃不暇給衝泥上湖船雨陣
遽奔襲飄風將急點回旋驚四入中流盖蕩兀短篷不
當笠停篙亦久之怒勢不少戢我徒方嘯歌弗為改豪
習但恥缾罍罄莫問衣裳濕
吳江舟中
阿連久矣共一被小别愁生無夜寐風帆將我上征途
回首江山日千里小舟横卧吳江水夢回依約蕭齋裏
五更漏急月黃昏鳥散一聲人未起
靈碧道傍怪石
飽聞兹山産竒石東南寳之如尺璧誰知狼籍亂如麻
往往嵌空類鑱刻長安東南萬歲山搜抉珍怪窮人間
汴流一舸載數輩徑上艮嶽增孱顔當時巧匠斲山骨
寘之汗(缺)高突兀干戈動地烟塵飛坐使竒材成棄物
君不見黃金横帶號神運不數臺城拜三品只今零落
荒草中萬古凄凉有遺恨木人漂漂不如土坐閱興亡
知幾許行人沉嘆馬不前石雖不言恐能語
石門洞
扁舟百里連城回青山中斷立兩崖清都虎豹隱不見
但見閶闔排雲開峰回失喜大飛瀑聲震萬壑驚春雷
掀髯目及九霄外玉虹千丈飛空来一冬青女靳天雪
不如聚此山之隈傳聞神龍卧其上寳藏擊碎真瓊瑰
胷中先自無塵埃到此更覺心崔嵬天風為我噀空翠
春水瀉入騷人懷謫仙曾来寫勝句劉郎又為開天台
我慚筆無挽牛力醉墨滿璧誰為裁或言龍湫更竒絶
佳山高處湥雲槐我方攜笻往尋訪未知比此何如哉
大龍湫
北上太行東禹穴鴈蕩山中最竒絶龍湫一泒天下無
萬衆贊揚同一舌行行路入兩山間踏碎苔痕地將折
山窮路斷脚力盡始見銀河落雙闕矩羅宴坐看不厭
騷人弄詞困搜抉謝公千載有遺恨李杜復生吟不徹
我游石門稱勝地未信此湫真卓越一来氣象大不侔
石屏倚天驚鬼設飛泉直自天際来来處益高聲益烈
漢地倒瀉三峡流到此誰能定優劣雁山佳趣須要領
一日盡游神惡䙝驪龍高卧喚不應自愧筆端無電掣
輪囷瀟索湍不怒非霧非煙亦非雪我聞凍雨初霽時
噴擊生風散空闊更期雨後再来看淨洗一生煩惱熱
次韻翁處度同遊北山
兩夫持鎌行我先巧尋徑路其智專我扶枯藤衣短後
意氣已出層峰巔何郎鮑叔飽經歴勝處一一手自編
我攜舊記訪陳迹正恐急景不得延固當共登青雲梯
今日邀我共擊鮮始觀神龜闖青泚上有石壁來飛泉
隱青遺基平可坐下顧亂石如磨鋋懸崖雙瀑灑空雪
来自一握孤雲天却從下流泝湥險﨑嶇直到清潭邊
朝陽射光破幽閟斷虹上下遮潺湲傳聞高山更高處
雅有行路從西偏同行無乃湥好事杯酒自犒脚力全
誅鋤荆棘從鳥道欲進不得意愈堅旋呼童僕累危石
笑採野菊聊盤旋捫蘿騰身上苔磴往往歡呼爭著鞭
側行危步汗浃背石角或使衣裳褰少焉身在雙瀑上
又見高派衝泓淵自笑泉石成膏肓愛賞不減蟻慕羶巉
巖數峰巧遮護妙處二老初無傳脱迹塵埃到此地便
覺神思飄飄然回首江南塵一聚城郭歴歴眼欲穿相
期更看水流處步履未倦夸輕翩一上千尺窮山椒碧
澗靡迤流蒼煙尋源不能且望返石猊巍距驚神鐫退
求歸徑惘難問藤蘿所在相縈纏我方踟蹰風煙表披
披衣袂身欲仙晚歸招提各痛飲讀盡屋壁長短篇截
筒環山覽清駚竅出珠穗心亦憐碁平相與論瓜葛横
琴不妨揮五絃人生易老費扶掖勝具大率須少年伊
余歴聘佳山水愛竒竊慕太史遷明年炎暑襲故步與
君共枕清流眠
哭王知幾墓
知幾少也爽萬事笑談了自謂頗寡合見我輙傾倒百
年能幾見一别迹如埽父子俱埋璧烏乎何其早向来
論文酒和淚傾宿草此意誰復知寤歎令人老
次韻胡元甫茉莉花
殘暑未盡秋欲来玉刻萬葉瓊英開孤標雅韻一枝足
江上紫翠空成堆素娥常與明月約青女細把輕綃裁
主人好事趁時買買寘此地真宜哉墻間閒地方丈所
幾年累甓裝層臺春花秋卉方互發胡葵芍藥參排徊
眼明忽見此竒絶弟畜素馨兄事梅夜湥飛香性幽獨
未許蜂蝶来相陪糖甖封餘有閩玉會須埽取添花㘽
吾聞閩山千萬木人或視此齊蒿莱何如航海上天闕
玉色照映琉璃杯新涼徙倚看不足坐見日影欹庭槐
送王仲矜倅興元
蜀道難難於上青天蜀道易易於履平地蜀山天險固
自若視難為易在人爾王尊真有四方志叱馭行經了
無累早登岷峨任隂城談笑動行千萬里漢中由来說
雞肋意謂棄之為可惜君今此去良似之更欲遠遊尋
故迹漢都南鄭啓炎圖秦置石中山徑闢淮隂拜將餘
高臺武侯葬處空松柏大笑出門何慨慷天涯離愁各
盡觴荷君走馬却送我李侯參語夜未央君方往蹈功
名機何止别駕歌王祥先正九年遺愛在更遺故笏訪
甘棠(仲矜象簡乃參政入蜀時所用)
送王木叔推官分韻得錦字
王郎天下士中和自生禀澹然初無營見者輙斂袵幕
中資婉畫處事極精審與人如恐傷律己淵冰懔湥恐
馬駃輿要使鴞食葚一寸憂國心幾年不甘侵此意大
未酬退静若已甚使之行所學庶幾人奠枕向来孰間
之未免斯立噤川咏而雲飛賴有東陽沈露章極推轂
分韻句裁錦風流有如許不復歎踔踸如君豈蓬蒿人
物妙流品才應奉香火為養謀祿廪與君幸瓜葛心交
今十稔豈惟我惜别行道情苒荏紅蓮色何似翠柏風
愈凛願君疎藥裏一意護茵餁棄鼎寳康瓠浮名如拾
瀋行矣無多言臨岐且劇飲
彭子復臨海縣齋
乾道癸已冬此邦我經行鬱攸氣未殄十家真赤城来
訪臨海令瓦礫紛縱横翹然二尺高問是戒石銘徘徊
重太息更聞愁歎聲試詢来者誰共言今姓彭我時語
旁人此邑其將興迨予来赴倅客館方暫停夜聞簫鼓
沸聽事先落成起望輪奐美壯觀聳連□百堵日已作
斧斤喜丁丁層樓庋勅書兩廡環中庭久乃游其間宏
大使我驚位置既湥穩斲削仍攻精田里不知役纖粟
無輸征安得屋朗朗突兀有寧馨退食不苟處扁榜皆
佳名中虚物自照政平由心平樨柏已可悦况有賢弟
兄小亭真吏隱縣擁高山青琴堂雖增舊此意宜細評
智調天下理夸言笑後生大弦可以急小弦恐弗勝舉
意屬俄頃立欲如所營手足民無措吏姦益相乘不如
疎節目示以信與誠施行有次第幽遠無隱情上下始
相應温和亮以清子賤意不傳僅許勝戴星彭令蓋得
此所以千里稱此非以政學淵源甚分明行笑解印去
衆心巳先傾太守薦之朝一鶚飛青冥傍無蚍蟻援日
夜思歸耕我無薦賢柄直書氣填膺安得採詩官取以
徹明廷
催老融墨戱
古人惜墨如惜金老融惜墨如惜命濡毫洗盡始輕拂
意匠經營極湥夐人非求似韻自足物已忘形影猶映
地蒸宿霧日未高雨帶寒煙山欲暝中含太古不盡意
筆墨超然絶畦逕畫家安得論三尺身世生緣俱墮甑
人言可忘不可親夜半叩門寧復聽三生宿契誰得知
一見未言心已應巖傾千丈雪散空上有清池開錦鏡
意行忽止發虎嘯許作新圖寫幽勝歸尋一紙五十尺
傅以礬膠如練淨自知能事難促迫捲送松窗待清興
筆端寸寸固何如西抹東塗應略定何當一日快先覩
洗我昏眸十年病
王成之給事囿山堂
煙雨望麗陽前山羅紫翠照水挹南明不與巾子對朅
来登囿山一覽萬山會蓮城山固多此地要為最主人
意軒豁物景供曠快山椒湧華屋迥立風埃外一物無
遁形所在見纖芥清霜肅天壤佳樹隔闤闠俯仰隨取
舍左右從盻睐門墻尋故步杖履許從邁恍然至絶頂
更覺宇宙大樽酒屢勸酬棋枰更勝敗秋高月色皎浮
雲了無礙不俟攀仙掌徒手吸溪瀨兹堂極崇敞意若
欠湥䆳先植易生木徐待松栢兑望遠仍可喜意滿聊
自晦無使山下人或得窺外内但恐趣賜環樹藝或不
逮先生味斯言一笑相領解吾將飭園丁隨處添翳薈
他時遶扶疎吾廬益可愛
陳順之靈壁石硯山
陳順之靈璧石硯山中有雙澗低處為硯下米元章
題云唐弘文館校書李羣玉有詩南唐李重光故物
也
名畫法書環四壁中有米家真寳石壁峰森聳外澗流
他物雖竒敢争席舊屬半山老仙人佛印乞之如乞鄰
阿童有力負之走一時攘取或紛綸此石天然非琢磨
是時有水生巖阿至今研池尚餘潤歲月既久惜不多
幾年徒見士夫說一旦喜看形偃月傍連玉立兩於莬
主人照映冰壺徹陳侯之富可敵國會有寳光驚四塞
呼童吸盡硯中水更為輕番玩竒刻不堪回首江南李
空唱多愁似春水更不如此石千載傳玉砌雕欄等糠
粃寳晉得之真不易身後寧知亦輕棄如今傳玩知幾
人當日瑣窗空自秘端歙争名南北部勿向雷門揚布
鼔銅臺錫瓦更不須秪合觚稜蔭風雨
跋汪季路所藏修禊序
永和歲癸丑羣賢會蘭亭流觴各賦詩風流見丹青右
軍草禊序文采燦日星選文乃見遺至今恨昭明字畫
最能意自言勝平生七傳到永師襲藏過金嬴辯才尤
秘重名已徹天庭屢詔不肻獻託言墮戎兵妙選蕭御
史微服山隂行譎詭殆萬狀徑取歸神京辯才恍如失
何異勅六丁文皇好已甚丁寧殉昭陵當時馮趙輩臨
寫賜公卿惟此定武本謂出歐率更採擇獨稱善遂以
䥴瑶瓊流傳殆五季皆在御寢扄耶律殘石晉睥睨不
知名意必希世寳氊裏載輜軿帝羓既北去棄與朽壤
并久乃遇知者龕置太守廳或云政宣間此石歸紹彭
又言入内府宣取恐違程焚膏繼短晷拓本手不停疊
紙至三四肥瘠遂異形南渡愈難見得者輙相矜我見
十數本對之心欲酲汪侯端明子嗜古自弱齡錦囊荷
傾倒快覩喜失聲帶流及古天往往字不成而獨此全
好護持如有靈兀王號博雅異論誰與評硬黃極摹寫
唐人若無稱贋本滿東南𤨏𤨏不足呈猶有嫠與撫武
砆近璜珩右軍再三作已覺不稱情心摹且手追安能
效筆精響榻固近似形似神不清不如參其意到手隨
縱横况我筆素拙何力望羣英近亦得舊物庶幾窺典
刑此本更高勝著語安敢輕孤風邈難繼悵望冥鴻征
送劉德修少卿潼川漕
清朝重諍臣選取妙一世矯矯劉御史一鶚勝百鷙顧
瞻最有力步武亦嚴毅一生憂國心千古敢言氣氣足
充所學文能行其意遇事輙奮發觸邪無顧忌乘驄行
且止相戒遠相避但思補袞闕何暇為身計獨立當雷
霆三進氣彌厲去魯固遲遲出晝豈濡滯上終行其言
羣賢争挽致將輸向潼川寓直尚書秘風裁仰清峻進
退審難易伊昔聫周行暌違千餘歲未為同舍郎愈篤
金蘭契洗眼看騰上寧知攪征䘧抗章歎高絶勇退尤
知愧去勿窮日力予環日月冀承君送道鄉硬語吁可
畏母以此自滿當為不止是臨别提斯語少盡交朋誼
萬里苟同心吳蜀安有異
送張定叟尚書鎮襄陽
武部尚書張公出鎮襄陽士夫莫不惜其去昔昌黎
送鄭尚書詩韻必以来字祝使成政而来歸疾去而
願歸蓋人之至情也而公自受隆委謂邊事非可趣
辦願加久任庶有成績憂國而不為身謀聞者壯之
某嘗陪郎省餞别分韻得壤字未能措辭繼又隨西
蜀諸賢之後始得詳聞奏請之言被酒夜歸亟述長
韻
公家忠獻公勲名照穹壤南軒傳聖學後進斗山仰尚
書天分高百聞真朗朗日坐四益堂濡染助涵養小出
輙驚世發譽自英蕩兩朝倚才辦三接承睿奬堂堂尹
京手風采漢張敞九街寢桴鼔終朝清訟缿汙流化清
溝閙市鋤巨駔鈴齋晝無人士友厚吾黨政成化自行
談笑揮浩穰皇家重閫寄拊髀勞注想頗牧起禁中帝
曰汝其往人多惜公去地位切台兩惟公不擇地引義
猶慨慷陬度更周詢千里若尋丈再拜受臨遣因得進
忠讜邊臣固多事備禦當素講要湏久其任百弊隨剗
磢願假臣歲月表裏如指掌人材固不乏第一戒欺罔
樸拙勝功心好佞寧木彊願求忠信士枉直謹誅賞更
湏寬轡策奏請應如響上問卿何先安静最為上上憂
襄漢間吳楚欠遮障公固論形勢袞袞到遜抗是時晉
在洛武昌勢相向是為必争地南北謹隄防今雖居上
游事與古殊狀狂敵縱欲来無處可傳餉况今三陲静
皇靈方遠暢與蜀相犄角國勢自增壯尚期效尺寸才
疎意非廣忠肝氣凛凛秋旻足排蕩上喜憂顧寬趣行
開玉帳捐金示優寵諭賜煩上相惟公最得士離别俱
惘惘薦紳親祖餞直欲傾家釀賦詩寫胷臆一一成技
癢家聲與國事負荷有餘量邊頭十萬兵公臨如摤纊
吾聞敵運窮羣酋欲争長不戢將自焚前轍有竈煬當
為不可勝有和謹母倡千載羊叔子制敵恢天綱行將
友斯人山川固無恙備成撫機動應煩護諸將功高歸
未晩會見登弼亮他時名父子繼踵凌煙像
送鄭惠叔尚書守建寧
十五年前送别時道山持節向江西今年又見送公别
大夫擁麾鎮閩越向来惜别固已湥今日摻祛尤動心
尚書自是第一人氣義相許披胸襟南宫五表平明入
列辟傳聞俱聳立壽皇聖孝冠百王三復高文天為泣
擢處螭坳寵數新果然百日掌丝綸拭圭修聘稱應變
握節不撓威殊鄰直上銀臺尤振職李藩氣槩時批勅
嗣皇銳意新百度筆端真有回天力星辰聽履冠文昌
急流勇退驚朝行望之正欲試馮翊長孺寧肻薄淮陽
孤拙自憐銷壯志三入修門空負媿薦人不進終不已
獨賴當時言有味公在猶嘆一居州公去無有為王留
公乎行歸佐天子肻作管晏卑微休
題范寬秋山小景
山高最難圖意足不在大尺楮渺千里長江浸横翠人
家雜煙樹戃怳徒意會苟或森三尺便若俗子對此畫
格律嚴興寄獨超邁洗眼映窗明妙處乃不昧流泉見
原委著屋分向背推車度危橋指路向關隘輕舟最渺
茫浦嶼如有待山稜瘦露骨汀洲横若帶木葉黃欲脱
秋容儼然在霜餘無片雲歴歴數沙界搜尋目力疲欲
賦無可奈近山才四寸萬象分納芥欲識無窮意聳翠
更天外
江西李君千能能和墨及畫梅良齋許以三竒而
詩非所長也
游藝無小大要知皆本原後人率意作終當媿前賢老
潘妙對膠法從玉局傳或假季心名空埽千燈煙補之
貎梅花疎瘦仍清妍折枝映月影真態得之夭李君信
雅尚二者將求全諸公競稱許試之乃誠然江西有詩
派皎皎俱成篇茲事未易窺屬和尚加鞭
慧元畫寒林七賢
舊有唐人出游圖謂宋之問王維李白高適史白岑
參六人多畫七賢不知第七人為誰或云是潘逍遥
然未見據病起坐攻媿齋元公忽作寒林賢相寄余
方夢寐故山見之灑然戲作數語謝之
羣賢俱詩豪時代不同處安得寒林中聫鑣睇相語誰
歟創妙意臭味無今古吾嘗顧陸輩寓意或如許桃李
竝芙蓉雪中蕉葉吐元師師老融淡墨埽風雨作此寄
攻媿逸興渺煙渚舊六今則七未知果誰與我欲從之
游詎敢厠儔侶畫我往執鞭欣為李君御
次韻趙子野石城釣月圖
石城江頭可憐月曾照六朝清夜獵古往今来知幾何
長江袞袞蕭蕭葉謫仙去後詩盟寒王孫詩瘦清欒欒
詩情浩蕩坐無奈扁舟笑把磻溪竿江平風輕波瑟瑟
宿靄卷空天一色東風吹句入長安一卷風流座中得
初得神意清再讀胷次平回頭明月秪如故世上興廢
徒紛更想君一葉方掀舞夜静水寒誰與語&KR0657;頭有酒
且孤斟莫向金陵重懷古
送從弟叔韶尉東陽
阿連少也爽孤立生氣燄壯年淬詞鋒傾心事鉛槧膠
庠困虀鹽世科終穩占再興聫桂堂爾祖真不忝况將
尉東白士友尚歆豔惟我愛子湥老矣猶不厭固知為
子喜頗亦動吾念贈子當以言苦口當鍼砭此邑子舊
游歴歴數行店棠隂見郎君遺老喜窺覘其民最服義
情偽靡容揜莫持采棒威要使慕巾墊子文多立就詞
采更華贍吾聞恃俊者塞門差反坫前賢最加謹臨用
更重儉他時可待取天庭得錦□吾家有素風耳目久
濡染母庸慕豪舉助廉先以儉湎酒更宜戒平地有湥
塹酣暢當以時勿習杯㶑灔將論母過高斯言却防玷
立節母務竒躐等恐成僣外物思過分檢身但多欠勿
嫌一尉卑封清尚為傔仕途固嶮巇大要進以漸不須
苦求知真知奏應剡向来湖海豪四十可收斂寧為處
囊錐莫作露刀劒匆匆摻袪别魚鮮酒方釅刮目待子
歸罔俾吾言驗
送制帥林和叔歸
使君一何清鶴骨天與瘦少年場屋聲六藝飽芳潄一
行起作吏所立已不苟立朝凛大節論事幾反&KR0764;發言
必體國平生無矯揉藜藿為不採風采照宇宙出入有
本末眼見凡三就来不為苟合薦召乃結綬去亦不好
高三宿徐出畫天官豈不貴陳義堅素守贑川嘗報政
復来守&KR2407;鄮不求赫赫名實出龔黃右情偽千萬端到
眼輙空透撫民過嬰兒閭里息爭鬭奸胥及強使時用
霹靂手人誦南山判情過理亦究六邑俱帖静稱贊不
容口律身至嚴冷無能掣吾肘吏事精且勤呼燭侵夜
漏公退入家墊諸孫後来秀吏卒不識面洛誦出窗牖
幾年南塘路來往困彊仆一朝平似掌行歌紛老幼公心
信如水古井波不皺榮觀處超然軒冕亦何有翩翩欲
賦歸排雲屢騰奏廟論終不許斯民方借寇上心重閔
勞祠官向廬阜闔境極攀戀人人懷杜母君看卧轍人
誰能使奔走挽湏不得畱百拜願公夀老我幸同朝傾
蓋已如舊聫事東西省交情久益厚我歸公亦來門戸
托雲覆黃堂間參語惟我甥與舅揚旌鳴鼔吹賁此蓬
蓽陋清談不及私翁歸况不受義命孰不知踐履或差
謬惟公見善明力行真耐久有時相與言心同蘭茝臭
摻袪寧忍别追送列觴豆公雖不好飲勉為飲醇酎公
去我亦隱菽水翻綵袖花溪渺何許望望幾雙堠千里
共月明懷人重搔首惟應折梅花臨風為三嗅
送萬耕道帥瓊管
黎山千仞摩蒼穹顓顓獨在大海中自從漢武置兩郡
黎人始與南州通歴歴更革不勝計唐設五筦如邕容
皇州聲教久漸被事體全有中華風生黎中居不可近
熟黎百洞蟠疆封或從徐聞向南望一粟不見波吞空
靈神至禱如響答征帆飽掛輕飛鴻曉行不計幾多里
彼岸往往夕陽舂流求大食更天表舶交海上俱朝宗
勢湏至此少休息乘風輕集番禺東不然舶政不可為
兩地雖遠休戚同古今事變無定論難信捐之與揚雄
四州偶分各置守瓊臺帥閫尤尊崇高牙大纛擁方伯
鼓吹振響驚蛟龍漢家威名兩伏波盧丁以來幾宗工
衞公精爽尚如生妙語况有玉局翁史君吏事素高了
明若古鏡磨青銅叱馭行行不作難平生惟仗信與忠
布宣王靈萬里外益使向化來蠻賨弟惟遐方習疎慢
政化要當(闕)務中能見越王石自然心服今易從
頑獷未率宜以漸勿示駭政先含容平平之道用定遠
下下之考書陽公吏民先長固安土尚當摩撫如童蒙
屬僚宦游豈得已士多失職悲途窮名分卑尊不可紊
更念何處不相逢官事既了與無間可使和氣俱冲融
鄉閭惜别情所鍾臨岐為傾琥珀濃手遮西日念遠去
欲畱奈何鼓逢逢願君穩度三合溜早歸入侍明光宮
送元衛弟赴長亭鹽場
阿連生向秀二親所甚愛仲兄勤拊養遇事輙加誨幹
蠱静而辦胷次無卑隘今焉職牢盆官字臨渤澥母謂
官為小要使所居大母言才可了檢身到纖芥門戸重
衣冠清白綿數代當以誠心求子親勿自懈亭民亦良
民孰謂居無賴官吏既擾之兼并責逋債熬波亦良苦
樂歲色猶菜輸鹽不得錢何以禁私賣所在積蠧久良
法浸多壞吾閒不無術更當審利害熟視不為謀空餐
媿難蓋不應行一切遽使絶稱貸富者能寡取倍息久
仍在貧者庶少寬公私可緩帶母年登九十家居幸康
泰其家不從政禮經有明戒幸子去不遠時時可歸拜
小别不足惜輕車送前邁
白醉閣
陶内翰清異錄首載開元時高太素隱商山起六逍
遥館各製一銘其三曰冬日初出銘曰折膠隳指夢
想炙背金鑼騰空映簷白醉余愛其言取以名閣陳
進道惠示大篇次韻
處世難獨醒時作映簷醉年少足裘馬安知老夫味天
梳與日帽且復供酒事謫居幸三適得此更慙愧向來
六逍遥特書見清異君家老希夷相求諒同氣曲身成
直身朝寒俄失記醉中知其天不飲乃同意書生暫寄
温難語純錦麗
贈范緯文秀才
括蒼范牛自題云中興道士范子泯異人也淳熙間
武昌羅端良史君(缺)遠可詩篇有贈畫牛范秀才一
詩愛玩不能去手時時誦之以寫云亡之悲今十八
年矣有范緯文叩門初談風鑒旋及墨戲事自言視
子泯為大父行羅史君贈詩即其人也既試其說草
數語卑之
中興道士以牛鳴淡墨百果尤著聲妙入神品仍有靈
我不識之欽其名曾得烏犍兩横軸又有石橊才一幅
武昌使君舊寄詩未言秀才乃其族忽有緯文來欵門
自言真是當家孫口誦羅詩若翻水他詩歴歴俱能言
一見前畫歎真蹟願得生綃奮吾筆為作來禽對石榴
一埽(缺)楥生意出我詩不工人已陳有詩豈復能動人
為君一寫使君語更求知己如羅君
它山堰
它山吾鄉絶境也屢游而不及賦近過其上賦前四
句而歸季夏鬱蒸午寂無事因足成篇寫罷長哦遐
想勝地頓覺風生兩腋汙垢俱清比之陵陽冷語尤
為逃暑上策也
它山堰頭足竒觀百方雷雷聲不斷誰把并州快剪刀
平剪波瀾成兩叚四明山湥水源遠衆壑會谿長漫汗
滔天狂潦不少留瀉入長江勢奔竄賢哉唐家王長官
欲圖永利輸長算想得慘澹經營時下上山川應飽看
四褊千嶺桐屬聫惟有兹山擁東岸遂於此地築横埭
截取衆流心自斷斟酌利害不全取高下參差僅強半
水大十分七入江徐挹三分供溉灌支流瀰瀰穿郡城
脉絡貫通平且緩旱時反此水亦足坐使干年忘旱暵
無窮廟祀報元功像設森嚴人敢玩梅梁夭矯有冥助
大患於今尚能捍前輩所作多神靈日月真成赤心貫
後人小智或更易費盡工夫隨破散河堙蓋(缺)謀不集
堤斷河傾流甚悍富民束手人受殃仰望古人重興歎
老木號風波湛碧畫屏俯仰丹書煥更湏積雨看驚湍
濡足褰裳何足憚去家不遠時一遊短艇垂綸流可亂
八月倘有仙槎來便欲乘之泝天漢
題趙尊道渥洼圖
趙尊道制幹以龍眠渥洼圖示余余曰誤矣本韓幹
馬東坡外為賦詩考此龍眠所臨而以後為前俾易
之為書坡詩於後而次其韻馬實十六坡集詩云十
四匹豈誤耶
良馬六十有四蹄騰驤進止紛不齊權竒倜儻多不羈
亦有顧影成驕嘶或行或涉更相顧交頸相摩若相語
畫出老杜沙苑行將軍弟子早有聲中聞名種雞羣鶴
無復瘦瘡烏暮啄當時玉花可媒龍復日去盡烏呼風
開元四十萬匹馬俯仰興亡空見畫龍眠妙手欲希韓
莫遣鐡面關西看
題高麗行看子
高麗賈人有以韓幹馬十二匹質於鄉人者題曰行
看子接處黃綾上書韓幹馬表飾以綾尾以精紙皆
麗物也聞其懷金來取因命工臨寫而歸之再用東
坡韻書臨本之後
竹批雙耳風入蹄霜鬛剪作三花齊相隨西去皆良種
撼首勢竄迎風嘶丹青不減陸與顧麗人傳來驛通語
裝為横軸看且行云是韓幹非虚聲圉人乘馬如乘鶴
人馬相諳同呼啄中有二匹真游龍爬梳迥立綠楊風
賈胡攜金贖此馬亟呼工人臨舊畫我詩無計到三韓
寫向新圖時自看
跋李少陵修禊序
唐文王之賜韓王有崔潤甫之題為可放若李重光
撥鐙書斷然無能效之者其為真筆何疑朱徐開皇
之記則巳見少裴之辨開元去正觀未遠潤甫又職
校定四部圖書以為最善本則真善矣辨才之本既
殉昭陵今世止以定武本為第一又出歐陽率更所
臨石本自應在墨蹟之下則知此本信為冠絶蓋希
代之寳也然考之新舊唐史崔湜弟液滌及從兄淮
並有文翰居清要液至殿中侍御史液弟滌明皇用
為秘書監出入禁中後賜名澄如此則液為湜之親
弟而為秘書監者滌也又宰相世系表博陵安平崔
氏仁師相文宗高宗次子擢擢之子液吏部員外郎
第四子挹挹之子湜相中宗湜之弟滌秘書監如此
則液為湜之從弟又不為秘書監傳之與表已自不
同而滌之親筆乃爾以是知作史與考古之難也因
併述之乃賦長句以副少裴好古之意
蘭亭修稧永和中羣賢高會俱雍容右軍作序亦偶爾
藁草乃致傳無窮自言疑若有神助他日屢書終不同
歴代傳寳在秘府尤其甚者唐太宗當時搜取極心力
摹本一一羅羣公惟此真蹟最竒絶蕭梁開皇有遺蹤
親御奎文賜元嘉龍蟠虎翥何其工辨才所取秘昭陵
此本一洗凡馬空崔家兄弟列清要誨子况復稱龜龍
圖書四部資校讎當時尚有正觀風自云此為最善本
冰銜臣液題甚恭李王湥得撥鐙法筆力絶勁雄江東
右軍以來皆妙筆名勝異代如相從病餘扶憊行埽松
李君攜來為發蒙平生多有舊墨本一見使我開心胷
摩挲歎息不自已至寳盍入明光宮隱居懷寳正不惡
異氣或能牛斗衝叩門有客勿傾倒恐有御史來乘驄
再題行看子
先引護欄毬子驄九馬近遠俱相從黑駒騧黃騅素驑
亦有當面仍銀騣夏國一種青於藍五明錯靴皆如龍
或驂或引恣馳驟坐覺隱耳聲瓏瓏人間安得有此輩
一一必自天閑中不惟骨相異凡馬圉人貴介多雍容
三花剪鬛自官樣空鞍更以香羅幪中間二者蓋天馬
齒雖已老氣尚雄不知幾出横門道雙立柳下青隂濃
擡韁捽頷刷背膂旋梳騣尾搖青風人人生意馬欲動
態度曲盡各不同韓生去我幾百年藻色尚濕青與紅
不知何時墮雞林萬里遠在東海東賈人攜來得寓目
一見絶歎丹青工千金可買真不惜忽復攜去何匆匆
急令臨寫得形似如此神駿那得逢開元内外馬盈億
色别為羣從登封韓生所見定傑出七尺為騋八尺駥
向來鶯邊繫金絨歸乘欵叚頭已童伏櫪寧能志千里
却笑區區據鞍矍鑠翁
送孫子祥赴新昌主簿
高士不為簿子嚴論獨殊不遭何不可而况主簿乎夫
君豈其裔南明筮仕初要知官無卑祿可代耕鋤正湏
勿小稽使民能樂輸矧復兼尉曹鼠竊隨除驅西職去
民近亨途此權輿君誠吾里秀賢厚素有餘埋蛇有隂
德映雪讀古書起家决儒科鄉評足名譽妻以兄之子
相與足相娛小别不足惜未免摻子袪邑徑迷台剡好
山環四偶一子丞鄰封川陸通舟車乘興或一往徑欲
造庭除公餘想積文尤當惜居諸會看興公賦擲地金
聲如
送□丞上虞
我老不復仕行將掛衣冠兩子俱貳令官職恰一般列
川且書考上虞亦之官人言易捧檄歸奉重親歡我意
正不爾期汝政可觀食焉怠其事古訓戒捨鏝汝職去
民親簿書當細看一邑無不問正爾良獨難江海匝三
垂長堤捍驚湍埭高幾如山潮至不留殘宣和有遺迹
能使潮浸灘陂湖謹蓄洩可以救旱乾長溝濟漕運浚
治令通寬此皆丞所職勿憚心力殫江頭有東山永懷
謝家安邑有李與豐况復居二潘尚有更從游問學加
研鑽平時固知汝廉謹無欺謾涉世終未湥送汝能忘
言故鄉去帝鄉舟馭多往還失已固不可待人亦多端
罔求違道譽善遣非意干窮達自有時此理真如丹聚
散不足較豈得長團圞閒静我所便汝其自加餐有時
或乘興往來二子間蹈雨送汝行浮家當游般走筆如
家書誰能苦雕剜
送伯中弟尉新喻
伯父盛德人伯中實暮子不惟能象賢氣貎亦相似幼
日讀父書結字得皮髄粹然金玉姿少日期千里寧知
游上庠蹉跎困名第晚始著青衫酸寒就一尉&KR1476;然報
瓜時往戌真樂事自惟羣從希惜别不能已中年重離
别况我衰如此親故例作惡况復於吾弟兹行豈得休
雅懷聊漫仕勿憚三年留江南富山水尉曹官雖卑去
民最密邇一日斯必葺職務母少弛善保金石軀離觴
且同醉歸來畢婚嫁相從期暮齒教子以義方忍負授
經史素業俱有傳見進未見止大兒方决科加摘頷髭
耳子尚徐其驅中途聽捷喜
錢清王千里得王大令保母甎刻為賦長句
家書千載稱蘭亭蘭亭真蹟藏昭陵只今定本誇第一
正觀臨寫䥴瑶瓊黃閣岡下得寳墨古人燒甎堅於石
大令親書保母銘况是當時晉人刻甎雖破裂文多全
妙畫遠過蘭亭䥴其間曲水悲夫字駸駸欲度驊騮前
我家阿連縛虎手更得退堂方外友王君素出三槐家
參坐會文真耐久田丁初來獻小硯尋見津津若微溜
細看背刻晉獻之永和彷彿在旁右亟訪田家叩所從
始知墓崩隨意搆大甎支床得前叚掀倒浮屠全尾首
字為十行行十二百十有七二字漏交螭方壺不復見
貞石摧藏松亦朽我得此碑喜不寐摩挲三欵欵未有
興寧甲子十四周更閱三年仍乙丑若非洞曉未來數
安知八百餘年後坡翁應未見此志金彈之銘何絶異
人知文章有暗合智明所見略相似二王遺蹤無所遺
誰知地下此叚竒三君共為成勝事至寳呈露端有時
越山盤屈獻與羲付與兒孫世守之煩君更為護幽竁
或恐意如猶有知
賦蔣甥若水番馬圖
何處驅來良馬六騮黃參錯如花簇胡為不作騰驤去
各有游韁縶前足邊人下馬俱少休醉倚氈裘眠正熟
酋豪捒箭奚奴撚意欲時平不遺鏃琵琶横倚續續彈
一夫坐聽隂山曲卧擁提壺將引飲英氣虬鬚皆貴族
沙磧坡陀高復低天寒不見寸草綠我行燕薊頗見之
狼帽烏靴乃其族勿云恃勇不知義要以赤心置其腹
嗚呼安得壯士健馬咸作使坐令戎馬皆臣僕
跋余子壽所藏山谷書范孟博傳山谷晚在宜城
或求作字谷問欲何書則曰惟先生之意谷許
以書范孟博傳或謂南方無復書谷曰平時好
讀此傳遂嘿誦而書之舊聞此說又知在上饒
大夫家願見不可余子來入判慕博記善屬文
偶談及此又出摹本及尊公跋語始知其為先
世舊物也為賦長句
宜人初謂宜於人菜肚老人竟不振承天院記顧何罪
一斥致死海南濱賢哉别駕眷遷客不恤罪罟湥相親
袞袞不容處城闉夜遣二子從夫君一日攜紙丐竒書
引筆行墨生煙雲南方無書可尋閱默寫此傳終全文
補亡三篋比安世偶熟此卷非張廵巖巖汝南范孟博
清裁千載無比倫坡翁事母曾啓問百謫九死氣自伸
别駕去官公亦已身雖既衰筆有神我聞此書久欲見
摹本尚爾存其真輟公清俸登堅珉可立懦夫羞佞臣
謝葉處士寫照
頃在朝行葉處士光遠為余寫照置於山林中欣然
自贊有云山林如許盍歸去蓋志於歸也一歸十三
年既掛冠再寄一圖為老人星狀形容變盡非復故
吾矣戲作長句謝之
老我舊曾官日邊隨衆年除仍歲遷母子日夜念鄉國
但欲共畊緜上田葉君寫照妙一曲畫我形模在山水
有如虎頭貌幼輿正合置之巖石裏猶記有客為䛕言
盍更野服為貂蟬我笑不答心不然拂衣竟得歸林泉
歸來歲月不知久十餘年中復何有此心炯炯尚如丹
只為幽憂成老醜久矣與世俱相忘荷君念我應老蒼
新圖白髭添一二豈知雙髩皆成霜兩圖對掛耿相照
顧眄從容成一笑更添松竹作壽星我已甘心就枯槁
人言姿態與真同如照止水窺青銅明知已非故吾矣
小孫指點能呼翁君居天街號稱首侯王生面羅左右
邊頭飛將能立功颯爽英氣照窗牖名滿四方求者多
千金造門君不呵能事固不受促迫應酬雖煩可奈何
胡為有暇及衰朽楚楚裝池意尤厚我今已是行路人
不須重累丹青手
訪留昭文于范村山間不得見
黃扉處士掩松關小立松風去住難可歎山中真宰相
未容神武掛衣冠
送王仲言添倅海陵二首
萬卷詩書老雪溪頎然二子和塤篪絶憐伯氏久亡矣
猶幸夫君及見之來上鵷行人謂晩往舒驥足自嫌遲
他時還向雲門否布襪青鞋尚可期
遂初陳迹遽凄涼擊歎青箱極薦揚談笑于儂情易厚
典刑使我意差強重屏舊畫論中主古殿遺文話阿章
舊事從今向誰得尺書時許到淮鄉
劉德修右史去國示所和從父東谿及楊子直詩
走筆次韻
東谿詩似老彌明傾蓋論詩絶點塵筆墨為供無盡藏
江湖乞得自由身出門遠送成惆悵無計相留更主臣
但願皇天開老眼不應空谷滯期人
送曾南仲寺丞守永嘉
六和久坐趨歸鞭却送旌麾水竹邊無說可禆新令尹
有詩重送老同年城隅綠竹今安否庭下朱欒定儼然
回首東州真夢境羡君此去若登仙
送&KR3732;尉海陵并寄示潚二首
二子俱從宦重親足自怡汝能行幼學我豈恨輕離平
日自知已真心更與誰臨文有遺志此是憶兒時
處已幸寡過居官勿願餘動成經歲别賸寄幾行書公
退仍多學心清任索居但知行奉職通塞聽何如
送内弟汪耐翁隨侍因赴臨川推官
之子長才盍要津未知此别幾經春且為湓浦過庭子
徑作臨川入幕賓生長外家身已老周旋中表意尤親
從今家問湏情實莫事虚文學外人
弔陳衛道墓
平生學博更加詳和會三家儘較量一覺可憐成夢蝶
多岐終是易亡羊門前修竹連巖桂道上芙蓉間海棠
何似剗除閒草木青松一色蔭高岡
遊大梅山梅僊岩
為憶西京梅子真人言羽化匪沉淪海瀕古墓已無迹
山外高峰寧有神鯁論至今充漢傳清風猶足盪秋旻
何湏更說神仙事終老市門良可人
菁江送客
菁江十里路逶遲兩岸平疇接翠微贏得閒中乘畫舫
隨湖西上趁潮歸
過從子澤家
楚楚初篁脫綠苞城居約略似荒郊土膏更得春風力
直引薔薇上竹梢
題陸放翁詩卷
妙畫初驚渴驥奔新詩熟讀歎微言四明知我豈相屬
一水思君誰與論茶竈筆牀懷甫里青鞋布襪想雲門
何當一棹訪湥雪夜語同傾一瓦盆
小谿道中二絶
簇簇蒼山隱夕暉途看野鴈着行歸久之不動方知是
一搭碎雲寒不飛
後衕環村儘遡游鳳山寺下換輕舟舟人努力雙篙急
引得清溪逆岸流
早起戲作
枕穩衾温夢不回閒居不怕漏聲催天明更欲從容睡
長被兒孫惱覺來
午睡戲作
早起三朝當一工老來貪睡不相同偶然一次五更起
却用重眠到日中
湖亭觀競渡
涵虔歌舞擁鄷君兩兩龍舟來往頻閏月風光三月景
二分煙水八分人錦標贏得千人笑畫鼔敲殘一半春
薄暮遊船分散去尚餘簫管繞湖濱
龍潭方丈
又因寒食此中來窗戸虛明絶點埃山裏春風無間斷
海棠開過地棠開
小酌元衛第聽雨
小閣臨流暑氣清藕花的的照人明移牀更近欄邊坐
要聽碁聲雜雨聲
過故家
團團桂樹擁簷牙舊日輕黃滿樹花惆悵秋清無一葉
空餘枯枿縋寒瓜
仲觀有詩來謝次韻
危機屢見劔頭炊喜及掛冠神武時從此含藏三寸舌
算來插得幾張匙讀書窗下病(缺)攻媿菴中老住持
速辦小舟頻往反及今精力未全衰
閭丘醫視脉曰老人之脉如小春有感
老去光隂如小春如何比得少年人君看桃李春風後
縱有花開不是真
貢闈對硯盤發歎
老去未忘黃與朱琢成三硯樂閒居豈能更作諸生業
但欲頻看後世書視草北門才已盡持衡南省計尤疎
便須再掛衣冠去約汝同歸故草廬
戲題十四絃
十四朱絃欲動時泛商流羽看瓊姬絃疏不隔如花面
聲急還同墮馬兒谿蟹霜餘縈密綱簷蛛雨後理輕絲
曲終勸客杯無算一吐空喉醉不知
大雪趙振文寄詩言乘月泛舟清甚次韻
舊聞老具擅詩聲夜汎錢塘向鳳城今日清游更豪逸
雪花和月帶潮生(法具字圓復紹興初詩僧也有月夜游錢塘江詩云小舟為我載月色白)
(沙翠竹光相射後復云白下金陵四百年無此豪逸)
酒邊戲作
未年六十已言歸七十重來自覺癡未報君恩歸未許
樽前羞聽摸魚兒
頃游龍井得一聫王伯齊同兒輩游因足成之
路入風篁上翠微老龍蟠井四山圍水真綠淨不可唾
(一作水從何來不知處)魚若空行無所依勝處雖多終莫及舊游
誰在事皆非秪今匏繫何由到徒羡聫鑣帶月歸
海潮圖
錢塘佳月照青霄壯觀仍看半夜潮每恨形容無健筆
誰知收拾在生綃蕩搖直恐三山沒咫尺真成萬里遥
金闕岧嶤天尺五海王自合日來朝
題施武子所藏醉白堂記(并序)
醉白堂記相臺舊刻已不多見施武子得太清樓所
藏真蹟一代竒寳也魏王尚友香山坡翁詞翰兩絶
晝錦故居昔嘗以假吏過其門巷恨不一到其處太
清圖書流傳至此撫卷無非可歎者事至今日歎又
不足為之慟哭可也
堂名醉白尚存不詞翰輝光射兩眸天下曾除蘇氏學
禁中却有太清樓舊碑於世已難見真蹟惟君乃得收
感歎不堪衰淚落林慮山下水空流(魏王以相州城中無水於林慮山引)
(水入城貫第中溢為灌溉之利)
楊花
雨壓輕寒春較遲春湥不見柳綿飛忽然飛入閒庭院
疑是故人何處歸
柳緜無數糝枝頭日暖隨風撲畫樓萬象可觀惟有雪
喜看晴晝滿空游
為我輕攀綠柳枝帶花低護又攜歸日長湥院微風動
要著鬆綿當面飛
野芳庭草是生涯老去秪宜閒在家幾日惜春留不住
小鬟為我拾楊花
趙資政園梅篆
小徑回環里許長寒梅森列間疎篁路如古繭縈膠篆
身似輕煙繚印香九折坂中經蜀險八盤嶺上趁朝忙
歸來游戲通幽處笑看危途幾太行
喚仙閣
多少尋仙更不還渺茫竟墮有無間使其真有無庸喚
仙自曾城我自山
阿虞試睟戲作
阿虞匍匐晬盤中事事都拏要學翁最是傳家清白處
不將妙手向頑銅
行香聞杜鵑
墻西緣柳杜鵑聲老我何堪側耳聽我自賦歸歸不得
不須苦語更丁寧
宋詩鈔卷八十三
