宋詩鈔卷五十六
内閣中書舍人吳之振編
程俱北山小集鈔
程俱字致道衢之開化人以外祖鄧潤甫恩補官坐
上書論紹述罷歸宣政間進頌賜上舍出身歴官禮
部郎建炎直秘閣知秀州南渡航海趍行在紹興初
為秘書少監時庶事草創俱摭三館舊聞為書曰麟
臺故事上之擢中書舍人兼侍講旋除徽猷閣待制
晚病風痺秦檜薦領史事不至卒年六十七為文典
雅閎奥詩則取塗韋柳以闚陶謝蕭散古澹有忘言
自足之趣標致之最高者也
雜興十首
一日復一日百年如此耳那將千百計來日何窮已逝
者不可追來者安可知正恐聞道晚勿言功用遲
誤點成駁牛妙技有餘賞作意畫蛇足至今猶撫掌君
看人間事類此或往往浩歎可奈何悠悠起遐想
中夜忽自省昔我今是非音聲故如昨齒長鬚滿頤有
人夢中言子念無乃癡今猶昔人耳昔人安在兹
濯濯簷下溜刁刁樹間鳴蟲號百鳥閙小大各有聲聲
多不留礙響振元無形何殊百千炬光影各自明
胡葵向晨照日引一尺長松栽四五年擢幹未出墻溥
溥露方晞借此顔色芳各留一寸心試待九月霜
春鳩一何拙社燕一何巧天隂逐其婦飲啄聊自了銜
泥亦綢繆託此華厦好物生固有分巧拙均一飽
&KR2908;&KR2908;新槀秸補此茅屋漏問云力田人歲事苦耘耨終
年手足胝得此以自覆香杭一過限糠覆餘滿竇
昔年過吴江戀戀不忍去臨江塵思盡廓若歸翳霧兹
為三年留已厭波濤怒乃知常人情趣新方捨故
軋軋田邊車卷卷不得休出之一寸痕益以幾尺流扶提
暴中野強作田家謳車聲真哭聲天遠將誰尤
少小思振奇頗恨身不長身長益多累信與憂俱生回
思二紀間浪使儵忽争誰能補黥劓反我孩與嬰
吴縣遊靈巖
春物已如許放舟出横塘扶橈漾渌漲迨此白日長草
木有佳色欣欣弄浮陽幽禽静相呼乘和自翻翔春風
不著人浩浩吹我裳終年思煩促於此興未央捨舟得
平地陟彼萬仞岡明霞墮山西夜氣鬱已蒼豈無從我
遊夾道鬚髯張風來得好語落落隨低昂幽堂埽禪榻
静對燈燭光身輕浴新出境寂慮欲忘虚窗忽含曉睡
起日照梁羣山發春姿秀碧澹以芳晨光晞薄露草樹
滋幽香徜徉尋昔遊步&KR1231;循長廊振衣一長嘯寸目了
八荒上嗟百世基竟坐一笑亡(見劉禹錫詩)當時館娃地今
作選佛場乃知諸夢境遁化豈有常飄然詠歸歟此適
頃未嘗重來會有興肯使墮渺茫旁人挽予言借問身
閒忙吾方有公事子去無相妨
過方子通惟深
白日苦易晚我懷多隠憂憂思劇春浸浩漫不可收出
門欲有適舉步且復休塵中等膠擾念此將焉投駕言
城東北閻閭即巖丘是中有幽人厲志凌霜秋寸田荆
棘盡不假斤斧修門無雜車馬一飯乃見留虚堂芝术
香下有百尺虬蒼隂匝平地老幹森下樛堂中羅酒漿
耿耿燈燭幽四天黮無光萬籟肅以揫炯然坐相向更
僕語益遒我身動乖忤夢寐喬松遊常恐在泥滓永為
天所囚會當從之子濯足萬里流
夜半聞横管
秋風夜攪浮雲起幽夢歸來度寒水一聲横玉静穿雲
響振疎林葉空委曲終時引斷腸聲中有干秋萬古情
金谷草生無限思樓邊斜月為誰明
讀神仙傳
騎龍上天入太清繼世而往在我盈握鈴而呼大司命
主非使者走折脛乃知神仙非智巧積功累行如邠鎬
專懷邪辟祈長年誰言淮南雞犬飛上天
鯉魚腹中有隠符白魚腹中有素書鞭靈走石纔一戲
騎麟上天亦徒爾誰能解衣涿水中使人呼指赤鯶公
莫作龍眉山頭客三百年不得作直故應未辦作李公
投身百斛旨酒中鼓琴先生有怒色有愛終當為物役
江都王勿預人事倮蟲膏血使誰從汝索
胥門著蔡經市門著梅福我為松江吏與汝相望亦相
逐高冠長劒衛士從有口底事使蠟封此身况不為陳
尉就公蠟封三尺喙不能擲米作珠為狡獪
古釣臺歌送阮閱休美成㳂檄浙東
餓夫一往西山空攫金胠箧清晝同東方作矣事何若
玉柙未解裙襦中排肩炙手日卓午暮夜掉臂目送西
飛鴻謂言冰壺不受汙正似馬耳經東風我思一人去
我千載乃在淛水之東富春瀨山嶔嶇兮矗雲漢溪流
喧豗白石亂瀨聲盡處萬尋碧蟠蜒蜿兮守斯人之故
宅旁人指山名釣臺下視九土氛黃埃投竿百轄何足
道直拂三珠挂瑶草彼一人兮皎獨立清風為神冰為
骨佩瓊蕤兮結明月初蘅蘭以薦枕兮服龍淵之無缺
羊裘蒙茸溪水旁大勝被袞升明堂劉秀發兵誅不道
氣壓昆陽纔一埽登牀撫腹坐太息始信赤符非至寳
君房素癡定不癡致位鼎足何其危阿諛順旨腰領絶
安知直言身見殺我昔客新定挂帆七里灘整冠拜祠
下巖巖千仞層臺巔神遊八海極髣髴聆其語但覺萬
古松風寒滔滔舉世無不可正自喪我非母我嚴灘水
清山翠微貪廉懦立歸來兮奎蹄絮縫不可以久棲
即事戲作四首
老鳥作巢一何拙柳條垂絲今秃缺銜枝復墮苦饒舌
編條作巢枝錯節老烏柳好汝勿傷藏烏待得春葉長
安巢令汝著哺母密葉更能庇風雨(齋前數柳樹為老鳥取新條作巢幾)
(盡)
黃雀黃雀飛相逐相呼門前啄遺粟啄粟飽即休有人
挾箒埽泥待作粥(數日門外輪苗遺粒狼戾黃雀喧集貧家小兒争埽去謂之埽泥米)
鶴唳固有似云何啄泥取蚯蚓蚯蚓食泉曾不惡鰌䱉
蜿蜒尤不忍何如忍飢向芝田腥涎溷爾不得飛上天
(畜一鶴頗食腥穢可厭)
烏啼未必惡麾去恨不早鵲噪兩耳聾主人亦言好安
知一喙鳴喜戚自顛倒朝來羣鵲噪不已童雅無知助
吾喜羣鵲自與烏争巢慎勿喜歡真誤爾(齋前羣鶴時噪)
謝人惠硯
帝鴻墨海世不見近愛端溪青紫硯溪流見底寒且清
光凝淺紺淵之精斧柯千古遺仙局雲暗半山含紫玉
割雲鑱玉巧如神龍尾銅臺可奴僕君來自南數千里
不載珠璣如薏苡芊芊溪草裹石硯文字之祥直送喜
明窗大几墨花春爐山吐蘭千穗雲虛中含默静相對
那復草玄驚世人(劉禹錫有端溪石硯人間重贈我應知正草玄之句)
穹窿葬事回邑有感
生别萬里餘會面終有期死别不轉眸一朝千古非白
日光在天玄隂悶泉扉盈盈閨中秀土化成枯骴冠笄
共甘苦謂見素髮垂那知死生變不待桑蔭移室有病
時茵篋有嫁時衣了了眼中事閒妝静容儀垂楊手曾
折為我當春稀迅流無廽波落英無還枝空房閴無迹
新墳草離離傷心北門道同來不同歸
過劉姓園居
負郭三頃稻並田五畝園人生如此足安用華其軒親
戚居南陌交遊在東村有酒輙共醉傾輸見情言三徑
雜桃李九畦蒔蘭蓀黃甘百頭奴碧梧萬枝孫山供景
無盡石映溪不渾桑麻中饋任布刈鄰翁論下以活妻
孥上以奉清温時從赤松子亦訪吳市門嗟我抱此志十
年若朝昏家山渺天末松菊豈復存兹園臨官道坐笑
車馬奔前山復場圃疏築隨坳墩我來適春穠亂眼紅
青紛怳然動鄉思夢寄東風雲
題海會寺
萬杉堆青沒山骨雲埋七峰時出沒飛泉拂石瀉哀湍
下有萬古蛟龍窟藏頭睡熟呼不起地圻三年蝗蝻出
千山脉理漬清甘一罅㳙㳙流石液同遊况與惠詢輩
(許主薄遠首座)納屐振衣何勃窣大門當前新築道跨水曲欄
攲突兀春鳴轣轆趁朝炊水甽懸流機械發搘笻對此
自三歎抱甕老人長搰搰却坐幽堂忽浩歌回首已失
西山日
望九華
船發大雲倉五十里許顧江南衆山中有數峰奇爽
特異一見即知其為九華問篙人果然因知褚季野
於廣坐中識孟萬年正應如此作詩一首
卷簾對坐江南山掠眼送青來亹亹雲泉肺腸久厭飫
拄頰悠然聊復爾奇峰遠澹忽四五秀爽駸駸逼窗几
平生九華盛名下一見定知真是矣非關目力覩天奥
正覺羣山如聚米好山如人有高韻不獨江州孟公子
直緣佳處無仕逕落莫道邊同苦李大是忘年耐久交
藜杖青鞵結終始
山中對酒
秋容澹青山爽秀雨皆足清溪照千仞空翠疑可掬何
年顧兔窟桂子墮山腹老香散深林屑玉綴黃粟朝來
客衣動一葉下空谷客心如棼絲日月共煩促胷中尚
磊塊陶寫頼新淥要當酒千鍾澆我愁萬斛顧有獨醒
人翛然倚枯木
二月二日富陽城東
一春何許最佳處柳色初勻思殺人風揉雨練不可觸
明綠映空顔色新舊雨來時花未齊今雨一過花團枝
明朝試踏城西路已復可憐枝上稀
桐廬道中書事
一星熠熠初向微俄頃滿天如灼龜溪流黯黮四山黑怒
芒當空唯太白舉頭仰書天漫漫飛星縱横絶河漢新
月未高不可見終夜起坐發三歎
題張太丞明園亭
京華真陸海聲利之所闤向來山林士往往去不還濡
足未肻已沒身何足歎張侯翰林客金龜著朝班生平
用一指談笑起廢殘紛紛多盧子名譽莫敢攀五十未
云老幡然歸故山歸來謝奔走治此五畝園養樹如養
生斤斧不浪干醫花如醫疾察標見其源(花譜有醫花法)上有
十圍木蓊然午隂寬下有百步荷紅鮮映清瀾爽氣日
多佳西山挂簷端安能九衢内髀肉磨韉鞍我今坐奇
窮進退坎井間違已恨紆轡長飢思抱關當時彭澤令
四壁唯瓢簞折腰未為辱徑去曾無難而我亦何者栖
栖猶強顔
送崔閒歸廬山
琅瑘山中水韻入三尺桐琅然醉翁操發自玉澗翁流
泉不成音寫寄十二宫醉翁不可見妙語聊形容嘗聞
三峽泉上與天漢通請君記餘響相彼玉珮風此聲倘
可繼那復有此公
吾友胡少汲結廬皖公城灊山有小隠背負紫翠屏前
臨一溪水可以濯我纓欲分青山半留我谷口耕信美
非吾鄉翩然遂宵征聞君草堂處亦復占地靈虚簷倚
蒼崖不有玉澗鳴樂哉不可到因君懷友生
有美一人
有美一人在昭君藕絲為衣蘭作裙君初顧言淑且真
直欲載以黃金輪人心變化如浮雲明妝覺暗笑作顰
何當還之承華茵今君宴寢凝清芬
有美一人在煙汀朱顔朝滌玉壺冰素手暮理朱絲繩
語言窈窕丹鳳鳴坐持紈扇睇秋螢何當還之翡翠屏
為君把鏡整衿纓
有美一人在南浦月明採珠光照渚瑶衣被體金索縷
獨抱幽寒沫煙雨何當置之白玉宇為君歌陽春激楚
(有美一人在南國以下四首亡時鄒志完在昭州曾子開在汀州陳瑩中在合浦)
賦長興錢圃翁詩
學書要不成學圃苦不早向來執戟郎何似於陵老我
無拏雲意所念在一飽閉門種蕪菁抱罋澤枯槁荒畦
財一席囓嚼到春草頗聞長城翁八十顔色好城西有
寬閒終歲常却埽安得五畝園如翁一生了
遊善權寺
放舟荆溪上溪水清且徐雲中離墨山慘淡初有無捨
舟並松麓下直浮屠居朅來東軒上爽氣已有餘飛來
定何年無乃與此俱奔流漱庭下比竹梁寒渠山深絶
凡境物物清以臞蕭森倚巖秀天矯懸崖枯幽禽發寒
唳響振高林疎我行亦良苦却步計已迂解衣卧清晝
尉我千里劬(予自衢來姑蘇省女兄竟欲歸却行二百七十里訪江仲嘉於宜興故有却步之句)
善權洞
嘗聞包山境中有林屋天旁通號地脉嶽瀆潜鈎連兹
山豈其類澒洞皆中穿二巖岌山足琤淙激奔泉牛羊
走大石吐受無窮年金堂下石液雪積如烹煎從來米
鹽稱浪播俚俗傳一洞啓山腹穹窿亦聯綿誰題九斗
字大篆仍深鐫中藏丈五石屹若龍騰淵回頭問主人
(謂仲嘉)我輩定不凡云何逐官牒常得我所耽向來共幽
討九鏁藏芝巖而我自林屋翩然游皖灊洪崖儻可俯
不在南山南
白馬洞
披榛不知疲詰屈巖下路俄然見深窾偊步入巖戶一
泓窈而澄百步清以騖人言紫髯仙白馬從此度磷磷
盡赤石丹竈遺滓汙收藏已兒啼效速勝麻護因知世
盲聾荒怪雜疑誤虛空如許大長嘯可平步胡為萬山
底躑躅向煙霧
神魚泓是日與諸公流杯水中如西丘故事
柳州固奇士戲好亦幽絶遠懷西丘飲千古清興發徜
佯恨無所盤爼對羈紲聊為五里行邂逅一壺挈神魚
伏山根渟湛初一穴侵侵决寒溜沙石助清越披莎得
盤石離坐若天設實觴競乘流眩轉亦飄瞥争持或三
釂遇坎時一蹶歡來朱碧亂笑罷巾帽脫相望西丘游
詎易議優劣
張公洞
昔年京江夜飛夢投雲山仍追謫仙老嘯詠層崖巔左
盼俯無地蒼巒生紫煙當時賦幽賞妙境竟莫宣今我
來自東扶橈漾荆川飽聞張公洞怪絶駭所傳聊從二三
子一結青山緣北靈敞奇觀下矚壺中天怳然驚昨夢
了了墮我前仄徑繚危棧重扄護靈淵奇礓玄圾倚側
洞時鈎穿初疑天台聚納此一室間夸娥運神化不隘
亦不顛又疑清都客翩然下雲軿幢旄儼行立導從森
蟬聯丹梯香霧濕玉室珠瓔懸撐虚一柱屹戴重三能
騫鉛竈久已冷青騾那可鞭香壇望八景東晨開五便
坡陁忽度險宛轉漫無邊或深如列厦或迮纔容肩高
躋乍捫頂偊步欲墊泉不知行遠近一步目九遷噫嘻
此天設端在太古先恨無少陵手寫之黃絹篇聊書夢
中夢投筆一粲然(公羊粲然皆笑)
借居毗陵東門四首
客去不能寐翛然清夜闌樓居俯長川仰視天宇寬長
川濯雲漢錯落星宿寒青燈故可親且還對塵編其人
骨已朽千載與我言掩卷三太息虚簷清露溥
急景不可挽吾生豈無涯吴中十年舊鬚髩亦已華嗟
我壯且老方知失林鵶欲歸巷無廬欲駕塗無車而子
亦羈滯心事如蓬麻人生無巧拙命爾將如何(吴中十年舊謂)
(𫝊冲益)
猗猗隔河樹羃羃緣階草時當長養候顔色豈不好萌
芒忽柯葉茂大旋枯槁滔滔不自知但見壯而老人生
亦草木萬化迭侵擾朱顔日夜變素抱豈自保
借居臨官道堂隂俯長河前輩接來軫後棹紛相摩我
獨居其間超然嘯而歌頗從故人語安用高軒過旁有
五畝園不知主誰何時能曳屐往豈異吾山阿
和柳子厚讀書
事賤反多暇居卑適無虞人間不争地聊此謝畏途豈
無營營子熟視付一吁㕓中亦何有坐聽日月逾展卷
閱千古置書忘萬殊不妨權子母亦復商有無平生僅
識字乃與憂患俱持此遊學海層臺漸積蘇年來但遮
眼頗覺心恬愉囊錢足自飽肻怖騶朱儒起卧一塌間
兀如橜株拘涼風北窗下不減愚溪愚誰能三萬卷懸
頭苦劬劬小極正當寐睡魔不湏驅
戲呈虞君明察院謩
三仕三已心如空一壑一丘吾固窮門施雀羅正可樂
室如雞栖良不惡胷中九華初欲成綵衣玉斧雙鬟青
世間何樂復過此不失清都左右卿
長安陸海如洪爐五金出入無精粗平生椎鈍堅重質
一往融液隨流珠請觀五石大瓠種正以濩落浮江湖
環中何者為榮辱千鍾何如三釡粟坦途緩步東方明
大勝跨虎臨深谷
秋夜寫懷呈常所往來諸公兼寄吴興江仲嘉八
首
秋聲不關人倦客偏入耳蕭蕭舞黃葉策策振疎葦明
知壯則老搖落固其理如何石心人嘅歎中夜起
蓬藋沒三徑藤虆上瓜廬時聞步屧聲欵關問何如定
坐無雜語文章較精麤馬融辭東觀抗髒與世疎顧此
窮巷士華顛空著書(屬王元規防)
外監嗟已遠吾猶識其孫森然見孤韻辯作懸河翻低
頭向螢窗有類鶴在樊讐書五千卷字字窮根源頗攜
未見書過我樵無煙(屬賀方回鑄)
向來霜秋句俯仰歲一終人間有寒暑方外無窮通青
青千丈松不改冰雪容坐閱蒲與柳飄蕭隨雨風寒松
老益高蒲柳老益衰流萍况無蔕復與飛蓬期却埽計
不早出門欲何之(屬方子通惟深余壬午歲常過子通賦詩有云是中有幽人厲志凌霜秋)
(又云會當從之子濯足萬里流俯仰十二年矣愧此高人)
剝啄驚午枕軒昂見長身蒼髯如修竹定非俯仰人德
公卧襄陽不踏官府塵此老頗似之酒酣見天真結廬
甚幽獨已辦老圃鄰披榛時一來數面久益親(屬楊彛父懿孺)
二士出吴下諸生有楊王相從寂寞濱無乃計未良縱
横三千字坐可致玉堂詞章乃糠粃不直粟一囊我媿
非子雲文書昧偏旁窮居似韓子草樹亦荒涼時能出
佳句慰我秋夜長(屬王楊二貢士)
物色一如此凄風薄人衣遥憐卞山客增歎雉朝飛固
知難為懷舉飡念齊眉勿使梨棗間纏綿生繭絲
清霜埽蕃廡豈為一草木方春萬物遂苑籞及冰谷乾
坤本平施憎愛豈有屬不應懷偏慳獨遇吾黨酷奇窮
坐迂疎此事計已熟如何半世間生理常刺促(二篇屬江仲嘉)
(仲嘉有氣節多難比有伉儷之戚故云)
夜坐
飢烏夜啼棲復起仡栗飛光透窗紙捲簾萬瓦白生煙
竹影扶疎淨如洗回腸正隨清漏轉葉下空庭亂如霰
青燈耿耿夜何其雲篆吐蘭初一線歲云暮矣萬竅號
霜天鳴鴈求其曹月行虚空幾萬里羣犬吠光聲正豪
蒲團瞑目空危坐逝者如斯白駒過悠悠昨夢不可攀
此身此心何日閒
春日寫懷
春風遍芳華一國盡狂醉窮閻獨不知但見長蒿薺秋
飇起蘋末一華初未墜幽懷獨先覺意象已凄厲故知
春與秋初不為我計危絃自應悲寒木終易脆要之夢
中夢憂樂同一寐翻然詠軒丘心量浩無際
豁然閣
雲霞墮西山飛帆拂天鏡誰開一窗明納此千頃静寒
蟾發澹白一雨破孤迥時邀竹林交或盡剡溪興扁舟
還北城隠隠聞鐘磬
讀陶靖節詩
吾觀靖節詩三歎有遺音卧看起詠之愔愔澹多心欲
學靖節詩慎勿學其語心源如古井衡氣光發宇言無
出言意妙語自天與譬如清泠淵月湛不可取嶔崎阨
驚湍乃若震雷鼓斯言可深味往往棄如土
到官兩旬四走山野作詩以自勞云
上山偃伸如望天下山傴仆如深泉胡為持此不貲寳
來試萬丈懸崖巔前人見踵後見頂反足鳥道相攀
牽欻然置我章貢上水激石罅奔雷填荒塍曲澗無遠
近渺渺不見墟中煙土岡鑿路狹如隧蘇壁藤薜蛟蛇
纏寒風颼飀失白日上有萬木蒼隂玄船溪之深揭其淺
碎石齧足聲號川茗山發我一長喟彼有吴市人中仙
飛瓊練玉存故處秖有井竈無霜鉛我今正坐五斗米
悔不辟粒從期佺向來吴松厭羇旅三歲半逐䲭夷船
故教筦庫著疎孏坐守兀兀聊窮年安知求逸得奔走
豈異避挺蒙戈鋋咄嗟萬事無必計努力唯有歸園田
(按圖經茗山有梅福鍊丹竈故有飛瓊之句)
九日雨中對菊忽忽塊坐用雨中對花韻三首
胷中有天游一室未為迫永懷東籬翁那復有此客重
隂敗佳辰長雨不為澤堆豗對黃華菜色被臧獲黃華
亦蕭條伴我雙髩白猶能相呴濡嫩葉供小摘
去年蛾眉山痛飲真得計新蟾繼秋陽明潔謝點綴今
年坐蝸廬簷溜落空砌花開信多雨會少苦分袂茫茫
大塊間游子况無蔕百年能幾何行復驚改歲
急心如危絃未斷先凛凛風庭忽知秋中夜不安枕力
行無遠途積縷成重錦男兒未蓋棺雅志安得寢榮衰
非所念身世固已審亦復羡生久聊為老籛飲(魏文與鍾繇書)
(云屈平悲冉冉之將老思餐秋菊之落英輔體延年莫斯之貴謹奉一束以資彭祖之術)
元夕塊坐因用葉翰林去年見寄元夕詩韻寫懷
兒童逐遨戲先春禱春晴心如飄風快目若冰壺明寧
為惜曰計所願佳節并老來見紛麗如乾闥婆城流光
不可挽譬彼空中聲那知節物佳翛然謝將迎幽燈對
簡編歷歷記所更斯湏閉關卧鼻息驚雷鳴寤念北山
北田家已催耕胡為異鄉久空寒猿鶴盟短日良易暗
凝隂有時晴何人勸之照燭燎皆争明今年春苦寒寒
威劇幽并連綿積三白雲埋闔廬城深泥浹新雨行路
無人聲藜燈不來下箕卜豈復迎朝來日照梁天氣忽
已更稍聞橋市間蕭鼓遠近鳴吴人尚游樂急如赴春
耕唯有窮巷士守窮如守盟
西安謁陸蒙老大夫觀著述之富戲用蒙老新體
作
丈人意何長縱目文史足琅然五行落洞視不再讀作
書兼遠奘衆妙探玄竺(公作莊頌般若頌數百篇)時時歌四始笑捧
五經腹高堂發新稿重複羅籖軸觀之類窺管諷味得
膏馥(蒙老號為連韻如云風捧諷馥)
白頭書生黑頭翁長安時花幽澗松遠飛近啄雖異志
天命厚薄無雌雄鈎深采博燥喉吻守此一畝蓬蒿宫
杜門不出交二仲木隂澗曲遥相通紫囊貝葉資藝苑
欵關一見踰三冬亭亭漫吏多所歷乾死書螢心似漆
王門賓閣不留行赭顔趼足搜泉石茅簷正欲結雲根
竹葉榴花薦餘&KR0377;當從元亮賦言歸木茹麻衣永投筆
(蒙老號為合離藥茗如當歸木筆)
十月五日集季野家歸作
賢愚孰無營急景信可惜如何闔廬城乃有此閒客懷
安豈初志運甓有餘力相從無何鄉邂逅一日適虚窗
得朝陽寒凛作春色琴書羅棐几一一淨如拭畫沙見
奇蹤落屑非近識似追永和還未覺正始隔峥嶸衡霍
囿莾蒼雲夢澤時華玄低卬幽鳥共深寂誰驅此變幻
戲納方丈域慚公慶春釀澆我憂思積豈無車公語(謂方)
(回)顧匪伯仁匹(自謂)長檠蠟華摧起視霜月白酣歌美清
夜擁髻侍通德參差吐幽妍鑿落豔芳碧觥籌不留行
為問此何夕言歸謝主人五斗安可極
戲示江協律漢
酸寒北山尉憔悴孔州守枯魚同處陸濡沫頼詩酒當
時年尚壯意氣亦何有秪今雙髩華十載一回首仕初
君似遇遊倦吾已醜邂逅記昔遊空嗟漢南柳
江再和戲答
當年季將軍晩節河東守誰令一人譽揮去坐使酒長
卿起遐陬落筆賦烏有要之乃雕篆意不在黔首窮通
付造物世俗浪妍醜何必送五窮呼奴結車柳
空相僧舍書事
午景入疏竹堂隂筠粉香疏簾撲空翠無風自微涼碁
聲破禪寂日轉幡影長霏煙觸垂爪泛乳搜枯腸投局
起尋勝徘徊雨花堂巢蓮見靈龜信有千歲祥徐觀乃
跛鼈圉圉循菰蔣笑罷能歎息是非可兼忘却坐對談
麈冰松想千章斯湏二三子矯若驚鴻翔府中有料理
不作功曹狂(杜甫為功曺云束帶發狂欲大呌簿書何急來相仍是日江趙潘以幕職事去)
戲贈江仲嘉司兵
君不見謝公栖遲樂東土起作司馬征西府莫年談笑
有穰孫鶴唳風聲走強虜又不見子猷剡川高興闌肻
隨鶴書落人間不知騎曹底官職朝來拄頰看西山平
生清真翠嵓老泉石膏肓偶同調歲寒落落見孤松不
忍低眉寧枯槁年來無米繼朝炊聞說吴興富魚稻不
妨來作古司兵士卒投醪止鳬藻美哉洋洋霅溪水秋
塘百里荷花繞當年釣徒放浪處醉目悠然送歸鳥斯
人不死世不識往往凌波弄瑶草君方參同擁龍虎我
欲治荒種梨棗會當月夜見庬眉一笑超然凌八表(張志)
(和自號為江湖釣徒)
送趙子晝奉議歸睢陽用熊倅韻
紛華眩人劇朱碧子獨好書如好色王孫被服甚寒生
射策君門先破的滎州書窟三萬卷錦標付此庬眉客
南遊句吴北大魏亦復徒勞問刀筆不唯脣齒腐經史
正自雲山鏁胷臆來來息交思簡事為子忘劬廢晨昔
春風滿帆送歸舸回首清游如昨日知君名駿定千里
不待朝廷訪幽側有書時寄鴈南飛顧我漁樵正争席
同趙奉議離吴興江仲嘉與其兄仲舉送百餘里
醉中戲作此句一首
大江飲酒如澆灰小江飲酒顛如雷扁舟相送不道遠
百三十里雲帆開云亭老人窮不死故園茅屋荒蒼苔
闔廬城中一畝地已辨甕牖鋤蒿萊吴興上佐吾黨士
十年縱賞西王臺眉間黃色袨綵服柂樓長嘯春風回
要湏酩酊酬此别不離萬頃添金杯明朝相望即湖海
縱有美酒何為哉
過毛達可友給事覽壁間舊詩次韻二首
堂前清颸發樹外赤日西坐令天壤間氣候忽不齊解
帶席嘉蔭長哦壁間題故應有神護塵土不得迷前年
款公門鷤䳏亦已啼今年復羇旅庭莎欲鳴雞西游有
底急觸熱忘卑棲似為飢所驅不計轍與蹄綈袍意彌
厚槃餐洗羹藜磊塊久不澆醇醪代朝虀襄陽乏新句
夜直難相攜黃華非不佳寒澹每見少蕭蕭亦無言懷
抱不自曉深嫌小桃夭欲伴霜松矯窺叢慰寂寞時有
南飛鳥主人真賞奇灌植勤便了徘徊傍東籬高興在
塵表坐有白頭生臨風百憂繞
北固懷古
阿瞞長驅壓吴壘飲馬長江投馬箠英雄秪數大兒耳
彷彿芒碭赤龍子幄中况有南陽客布衣躬耕無甔石
當時鼎足計未成聊此一寄空赤壁人隨流水去不還卧
羊頑石留空山如今留石亦煨燼山與長江相向閒
秋華無幾尚有紫薇相對里巷間
晚花如寒女不識時世妝幽然草間秀紅紫相低卬榮
木事已休重隂閟深蒼尚有紫薇花亭亭表秋芳扶疎
綴繁柔無復粉豔光空庭一飄委已覺巾裾涼手中蒲
葵箑雖復未可忘仰視白日永凄其感冰霜
秋雨三首
細字忽難讀松窗失朝暉開簾視天宇屯雲凝如黳霏
微乍噴灑翕忽看淋漓斯湏建百川中庭即方池秋雷
亦動地勢洶萬鼓鼙虚簷忽無聲蒼狗變白衣飄搖露
穹碧涼飈洗蒸炊雨師真解事作止適所宜
十日儷辰次如環了無端人言秋甲子畏濕不畏乾向
來譙門道旁立三尺壇故勤壁間緣一起泥中蟠青衣
躍且躁有如沐猴冠先聲忽灑道直此辰與干邇來未
旬浹三見急雨寒黃流抹河草連檣度平瀾良苗有佳
色未覺千畝寬時暘亦須早無使江湖翻(頃年吴江大水斷長橋吴人相)
(傳為太湖翻)
華首三不遇求田亦良圖莫嗔湖海士豪氣故不除扶
犂本吾事二頃終勝無繞舍生蒿蓬閉門種英蕪從渠
百尺樓笑此蝸牛廬吴中久卜鄰會從古人居荆溪一
廛地儻與求羊俱屠門過大嚼一雨喜有餘正恐二三
子聯翩躡雲衢空令千里駕悵望黃公壚(林德祖周憲之皆居蘇郭)
(慎求田園在陽羡)
過紅梅閣一首
春風如醇酒著物物不知能使死瓦色化為明豔姿寒
枯出繁秀巧與節物期江梅故幽獨綽約不自持居然
北枝後迨此白日遲春風日浩蕩醉色回冰肌清妍有
餘態衆芳謝凡卑憑虚一回睇俯仰歲月馳所恨培雪
根向來歲寒枝差池弄芳晚坐令顔色移顔色固嫵媚
幽香無故時
題蔣永仲蜀道圖
梓州别駕真雛鳳賞古探奇坐飢凍要窺瓊僰蔚藍天
直上潼江歷秦宋每逢佳節静盤礴流出胷中九雲夢
乾坤坱圠本無迹我獨毫端發神用戲驅萬變寄陶寫
軒豁端倪巧搏控蒼筠擢秀飽冰雪古幹撐空中梁棟
奇礓那得在山谷回首何年委堅重輪囷偃蓋屈金鐵
夭矯驚虬起巖洞春江莾蒼迷東西漢南老柳參差垂
煙中遠近見木末明星已沒城烏啼平生險怪三峽水
古木巃嵸隂風吹石間雷電殷九地出入噴薄無窮時
我身趼足半天下偃蹇故是山林姿南行灊霍北嵩洛
應接不暇空狂癡作詩寫意如捕景况有三絶窮天機
清晨對此怳自失眼中太白横峨嵋請君十襲秘緹革
恐復仙去歸無期
寄開化李令光
我行阡陌間苗麥已復青茅茨間新稿雞犬有和聲不
見吏索錢田家得其生雞犬亦肥字不遭無事烹於斯
可觀政豈在赫赫名父老亦相語驩然就春耕官租及
時了卒歲樂無營
山間古梅林有鴞集其端不飛亦不鳴彈射莫敢干下
窺羣雀雛啄顙刳其肝欣然䑛兩爪意得良自安飛來
多凡鳥助此凶且殘安知萬山曲亦復鳴棲鸞相咻固
不可見嚇技亦殫衆鳥既有恃相期在歲寒
園居荒蕪春至草生日尋野蔬以供匕筯今日枯
枿間得蒸菌四五亦取食之自笑窮甚戲作此
詩
平生囁嚅口出語無媚悦定非肉食姿賦分在藜蕨僑
居得空園窮陋亦清絶分隂豈不惜飽睡送日月蕪菁
不湏種衆草今已茁朝來一雨過清細皆可掇東籬有
更生杞狗僅堪埒乃知天隨生豈羡五鼎列堂萱不吾
負芽甲破春雪縻身薦瓢簞解我憂思結薺花雖未繁
著地爛於纈驚雷發蒸菌自可當夏鼈馬蘭亦芳脆人
莧固凡劣晴朝當炙背俯僂事挑抉家人各盈䄡汲井
手自挈滿炊太倉陳侑以冬菹冽盤中長闌干置饋每
虚撒恨無籜龍苞此味那得闕長謠青青槐饞液想庭
樾妻孥覆相誚男子志勲烈君非老浮圖菜本可長囓
况兹閒草木豈為刀匕設乃翁笑摩腹萬事付一吷此
中有真趣勿為兒輩說
九月七日夜夢王元規詰旦其弟元矩適相訪感
而作詩一首
故人入幽夢彷彿平生懷心知九泉隔意象慘不開哦
詩不成章敞怳誰能裁曰此蕭爽士寧當沒黃埃(夢中作詩)
(兩句似是此意然不記本語)清晨客在門乃自烏衣來典刑見難弟
共歎一息乖幽明不可詰此夢何為哉回觀南園道微
徑已蒿萊
卜築西塢(和劉子厚南澗中題)
出處初漫浪淹留失佳時時英盡珠璞寧復見誰差一
去四十年伏櫪久已疲幸此歲將暮穿雲弄清漪窈窕
煙塢中蒼隂晝森垂兹焉寄茅屋横仄任所宜谷口蘙
杉竹柴門畏人知誰言一丘壑儻與汗漫期
寄茭湖江仲長袤(和柳子厚初秋夜雨贈吴武陵)
急澗無止水秋蘭無故叢别來今幾年坐閱毗嵐風交
親半鬼錄生者仍衰窮及兹過君家樽酒一笑同知我
厭鼙鼓煩君韻絲桐相攜步林壑暫覺萬慮空樗社寄
莊叟(自謂)醉鄉著無功(謂仲長)醒來百憂集尚寐期無聰
晨起梳頭髮白且稀有感
余髮已種種我懷亦依依風林無安巢寒日無餘輝束
髮隨官牒前言服良規豈唯會計當自詭牛羊肥妄獻
北闕書野芹安足希一挂邪士籍徒嗟寸誠微惓惓甽
畝志正作禍患機羇危不如人行行向知非世變不可料
風塵暗王畿真人起白水帝命式九圍誤沐宣室召白
頭侍經幃誰言螢爝光敢近白日暉誰言草木萌敢試
雷霆威野馬立仗下軒昂妄鳴嘶弁之老牛皂無復瞻
龍墀天公了無私與奪適所宜時方急功名選愞安所
施士方貴才辯安用鈍訥為常人與善士何異於愚癡
譬之救焚溺珮玉行逶迤弃捐乃其理刺天看羣飛幸
非高明室百鬼浪見闚自從伏嵁巖風淫得偏痱有足
不得行有手不得持每思林野娱濟勝憂無期堆豗不
得往如驥縶且鞿如盲不忘視如寒不忘衣如痿不忘
起如羇不忘歸但願老窮健長甘北山薇豈復理鬚髩
峩冠待晨曦
自仲嘉云亡未始見夢舟行夜入吴興境有夢如
平生感而賦詩四首
江子隘斯世翛然向方蓬一朝成千古寤寐不復通夜
入霅溪境胡然見幽夢高標何所似俯仰風中松談笑
如平生炯炯雙方瞳去年經行地陳迹亦已空故應玄真
老相與遊無窮
諸人久不死而使武子先斯言太癡絶愛惡無乃偏君
看雅正情播在三百篇秦人哀三良百身寧可捐相鼠
有深刺嗟哉胡不遄此豈惑者歟加膝墜諸淵乃知孫
楚狂未必非公言
世以勢論士君誠不如人揚揚乘軒者志滿氣甚振外
見七尺軀中有萬斛塵鑿枘固難入鶚鸞豈相倫炙手
苟可熱行路為雷陳高棲冷如鐵骨肉不得親誰能獨
無死榮辱久乃真
皇天非無知伯道固有後百年能復幾僅比一昏畫久
知彭籛夭不及殤子夀向来簞瓢生廟食至今侑東陵
雖飽死千載有餘臭梟蕃得刳腸苕折漫遺鷇試當問
玄夫此理或可究
初到書局以萬七千錢得一老馬盲右目戲作古
句自嘲一首
蹄間三尋汗流赭九逵雷雹争飛灑我窮那得騁追風
正擬虺虺行果下平生畏塗飽經歷夜半臨深無馭者
故應造物巧相戲却比盲人騎瞎馬李南知音當促步
廣漢騰嘲不相假執鞭良稱塞翁見並轡聊從杜陵夏
厖然病顙豈其類老矣問途那可捨徑煩一夫事刷秣
似桂新芻不盈把向来伯厚亦安在結駟雞棲同土苴
他年東去把撩風縱爾逍遥汴東野
晁無斁將之錄示近詩有和其兄以道說之詩次
韻以致區區兼簡以道
談詩如談禪練性如練墨(以道深於明理頗喜造墨)壯心悟龜毛少
作豈蛇足平生甚元龍未信今伯玉十年得投閒高卧
謝寵辱定知貧勝富固自平為福著書著名山會使山
鬼哭結廬近三休為米時一出猶嫌佛場選肻問燕臺
築俗人難與言鏡髢遺盲秃前年客長安正覓三釡粟
塵中一傾蓋爽氣岷峨綠别來更﨑嶔寡陋嗟我獨塵
埃箧中書有手不暇觸
次韻寄謝公表韓公朝請
世人如鰂魚自蔽翻吐墨猩熊亦何罪不衛脣與足要
當時木鴈安問定石玉向來休休翁老去稱耐辱迹高
名自汙卒享清淨福肯為接輿生叩木妄歌哭韓公早
聞道垢濁久已出終成九層臺不弃一籄築長安列戟
第桐影將缺秃寧辭治中輿且食祠宫粟胷中荆棘盡
華髮當更綠抗塵我何庸勇退公所獨何如善刀藏聊
放虚舟觸
和葉翰林送李從事
嘗音真兩難邂逅多契闊一朝間容刀三歲歌采葛古
人抱修能初不露錐末誠令處囊中談笑堪式遏豈無
識玉人顧恐鑠金奪遂令緇衣好歛迹裁自脱畫地杯
已疏志鵠弓遽撥徒嗟湖海上髮白牙齒豁懷公劇海
林念至失焦渴臨風賦新謠憂思不可掇
自寬吟戲效白樂天體
武陵謫九年下惠仕三已或窘如拘囚或了無愠喜吾
生憂患餘年忽及耆指偏痱未全安抱病更五禩進為
心已灰弁置甘如薺坐狂合投閒佚老宜知止向令身
安健不過如是耳每思古窮人我幸亦多矣照隣嬰惡
疾羈臥空山裏纏綿竟不堪抱恨赴潁水文昌兩目妄
無復見天地簡編既長辭游覽永無冀吾今雖抱病蹇
曳非頓委時時扶杖行積步可數里校之卧牀席欲坐
不能起雖扶不能行懸絶安可比時從親故談亦不廢
書史右臂故依然運筆亦持匕籃輿時出遊初不廢牢
體况無他證候色脉苦無異詳觀動息間儻有全安理
侍祀了無慵竊禄愧索米借居浮屠宫非村亦非市廷
堂甚爽塏高屋敞窗几郊林接溪水眼界頗清美嘗聞
天地間禍福更伏倚藉令衰蹇身終老只如此何湏苦
嗟咨未必非受祉形如支離疏飽食逸終世目盲如宋
人全生免傜使平生歎遠遊今我在桑梓田園接家山
區處及耘耔平生困鞅掌今我恬無事寢興縱所如出
處不違已病來益尊生對境空相似永無貪欲過稍習
衛生旨不為六賊牽豈受三彭毁人言病壓身往往延
夀紀大鈞默乘除萬一理如是安全固自佳蹇廢亦可
爾死生猶寤寐况此一支體細思安否間相去亦無幾
如何不釋然萬事付疑始
贈别吴忱宣德(并序)
余客都城邂逅河南吴誠伯偕寓興國僧舍其為人
樂善嗜學練熟世故徙居蘄春適再世耳而蘄春人
至都下者無賢不肖必来問訊其廬所傾下往往知
名士故舊有以急告隨所厚薄賙之誠伯自言尉光
山時捕得強盜十許人賞應第一等獄具部送府盜
親戚望哭道旁或扶老攜幼號戀不忍聞誠伯顧盜
非素猾賊為人害者一旦迫飢寒適為盜乃陷重辟
耳因以盜還送縣稍緩其獄久之皆得不死賞固不
論也凡此過世俗遠甚今兹同寓僧舍者至數十人
乃獨見親厚此又何也余調官東歸誠伯從余索詩
為别匆匆不暇還家作此寄之
吴公河南守薦士得賈生偉兹天下士何止千人英吴
公失名字功業曖不明要非萬頃陂莫著横海鯨當時
好賢意豈愧勃與嬰蔽賢如面墻自使兩目盲好賢如
力穡穰穰嘉糓成至今餘慶在望著河南城如君豈其
裔樂善莫與京高門二千石世德故可評平生周旋士往
往凌青冥作史今十年讀書不求名向來光山政何異
古所稱嗟哉士營已寧使我負人聊湏借汝頭一用朱
吾輪今君乃能爾所弃如毛塵故知古賢士尚見風俗
淳猗予一畸士落落良可憎折腰務求合俗眼竟不青
憧憧九衢内邂逅蓋一傾何從乃知我頓有交舊情相
隨若形影出語見肺膺長安速化地頑鈍終無營中宵
起歸思襆被東南征投林無擇巢促步無安行寧嫌蕞
爾邑要是衆不争紛紛同舍客聚散兩不停毛子去山
邑哦詩對峥嶸想見簿領閒炯如九秋鷹(毛世高倜)深州戢
羽翮題輿重廬陵胷中若懸鑑圭角不自呈(上官閎中恢)石
老故游倦飄蕭數星星崇山古惡地無乃煩苔榜(音彭石興)
(宗振有子&KR1026;有時名早死)程翁頗專嘿兩版晝夜扄時時繫烏帽匹
馬挟二黥安知刹那間一卧不復興(程興之)其餘復誰在
誰與交忘形去駕雖結轍來檣競揚舲懷君尚留寓京
塵染裾纓其誰念久要佐子飛且鳴况君緇衣後世故
飽所更會當力推挽横絶非階升却顧五湖上有人方
耦耕
送林德祖致仕東歸(并序)
壯而仕老而歸理也士溺於仕故困而知返病而能
休老而知止者世則猶然貴之若德祖於斯三者無
一焉然去官如脫屣是乃真可貴矣德祖方未仕以
學行有盛名四十起家至為部刺史所歷皆儒官入
糾天府於今為要地年始登六十茹蔬飲水神幹儼
如也一朝浩然有歸志退自府舍不謀於朋友不告於
妻子夜半狀上府晨朝可命下斯亦奇矣余行道南
徐過故人蘇子祖出許振叔書道德祖掛冠勇决之
狀余時冒初暑向遠途忽忽煩憒聞之灑然如挹寒
流而濯清風也而或者疑焉余曰子無異也士溺於
仕久矣其視爵禄猶飢者之羡膏粱渴者之赴水泉
寒者之陽而暘者之隂也意若攀垂綆而上千仞不
可湏臾置也今乃有人負通博之才居軒冕之會非
有宜去之年不得已之事也然且一朝去之彼以夸
&KR1313;之心計之是豈不可駭而疑哉且仕不仕何常之
有德祖非為亢者也非要利者也徒曰適吾之適以
遂吾之性而已雖然自砥節礪行之詔屢下所以愧
責貪競者之辭實深聖主之所堲士夫之恥也今觀
德祖之去就重輕亦足以振士風矣夫仕者畢心力
以奉所職處者先廉退以風士類是皆有益於時者
也德祖豈不賢遠於人矣哉既遇諸淮隂舟翩然東
使人有冥鴻之歎因為詩以附諸公之末云
浩浩聲利閒静躁同一區排肩日中市有類逐獸趨中
朝尺寸地衆睇咸睢盱安知大雲客出與飛雲俱翛然
棄之去初不計卷舒紛紛軒裳士瞠目口為呿茫然更
歎息不間賢與愚乃知楊少尹未足繼兩疏時當老而
傳不失仕且居非同會稽史苦誓困簡書不比狂季真
索身憂病餘耆年了無事方當騁亨衢投簮逸湖海沛
若縱壑魚雖無揮金事日者誰公如清風激多士故是
明時湏恨無采詩氏儻有東歸圖
餘杭法憙院荆文公書堂文公康定中讀書於此
鍾山太傅起從龍鼓動風雷指顧中未見圖形求傅野
豈知徒步客新豐青鞵曾訪餐芝老(許遠遊登嵓茹芝乃餘杭山中也)
白首唯餘擣藥童(寺僧言文公多養疾此堂當時給侍童子今八十餘歲矣)藏壁故
應留斷簡至今山鬼慟悲風
送蔣主簿入都赴試一首
東南貢吏紫髯郎一馬駸駸客路長袖裏山林洗塵霧
腹中文字了縑箱流年過我長如許樂事知君詎未央
行恐飢來驅我去也遮西日上河梁(蔣有名畫小軸常置懷袖名壺中圖)
罷吏客郡城已數月滯留忽已歲暮浩然興歎作
一首
一行作吏向吴城五見娵隅上薄冰魏覬三章堪自約
殷源百尺敢言登揶&KR0008;秖送人為郡噎媢初非我負丞
鞅掌棲遲俱害性不知鬚髩欲侵凌
寒夜遣懷一首
強醉重雲欲散鹽三更飛霰忽驚簾大呼何與癡人事
此意多應俗士嫌出戶仰看天漫漫持杯愁作夜厭厭
消除心事都無處下盡中軍三百籤
許主簿見和過有推借再作奉呈
身謀自昔湏三窟世味端能敗一薰醉裏閒愁濃似酒
春來歸思亂於雲松㦳咫尺傳盧老棗實方將訪許君
(見許遠遊與王逸少書)却喜雲孫共來往扁舟時入白鷗羣
用前韻作招許主簿
風驗無復見黃初尚想應劉載後車病骨不知緣底瘦
愁眉時得為君舒動人春色來隨鷰入眼溪流静見魚
秪有此中多好句可來茅閣試憑虚
謝江仲舉惠酒
山城無物可忘憂但有平原病督郵知我囊中無白水
煩君若下出青州芳甘未謝三年醖傲兀能消萬古愁
會待東郊春意動鳴鞭乘興草堂遊
次韻張祠部敏叔游滄浪蘇子美故園
醉倒春風載酒人蒼髯猶想見長身試尋遺址名空在
却歎張羅事已陳稍置曲欄穿徑竹别開高閣俯汀蘋
拏舟更欲陪清賞要看毫端藻繪春
哦詩夜坐缾罍久空無以自勞寄吴興趙司錄江
兵曹
詩成不直一杯水年大常懷千歲憂何湏中令能強記
正要將軍為破愁故人久負丘壑志公子欲尋梁宋游
相逢儻有蒲萄淥肻向西涼博一州
九日寫懷
節物驚心兩髩華東籬空繞未開花百年將半仕三已
五畝就荒天一涯豈有白衣來剝啄亦從烏帽自欹斜
真成獨坐空搔首門柳蕭蕭噪暮鵶(高適九日詩縱使登高秖斷腸不如)
(獨坐空搔首)
窮居苦雨
慢膚便腹轉疎慵睡足茅簷目過鴻墨客縱令三尺喙
木奴何似十年功門前羅雀非吾病竈底生蛙不世窮
舊雨未乾新雨漲可憐愁絶力田翁
避寇村舍
再脫兵戈裏全家走路塵百年同是客萬事不如人幻
境終歸盡生涯正要貧故人知在否魂斷楚江濱(寇至之日)
(江子支趙叔問適泊舟江口未知今在亡)
和答何蒙聖刪定
胷中林壑寄商顔門外紅塵了不關年去人猶昔人耳
身游才與不才間與君同覺夢中夢顧我長嗟山復山
何日方舟歸里社韋編應許試窺班(蒙聖深於易學)
和江仲嘉見寄
蓽門蓬舍不知春車似雞栖甑有塵千里傳情望雙鯉
一杯和影秪三人交親離合同巢燕身世羈危獨繭綸
四體不勤心擾擾擬將玄旨問吴筠(江修練故有此句)
酬穎昌葉内翰見招
觸熱西遊泝濁波京華旅食謝經過年侵鏡裏今如此
歌缺壺邊可奈何賓閣遥知懸玉麈直廬應許到金坡
(唐孟浩然故事)須公一節趨環召猶及昆明百步荷
旅舍寫懷
半世江湖寄此身冰墟何意及陽春離騷痛飲非名士
欵叚還鄉亦善人病木作花真強活長魚沈陸恐摧鱗
清時英俊如麻葦敢歎長年甑有塵
林德祖有詩寄光祿蔣卿夢錫瑎及送朱博士駿
發終篇皆見及此韻寄懷
閉門那復賦三都傳世何妨強著書東海遺榮行路歎
南山歸隠故人疎尚平婚嫁無餘累摩詰身心即净居
六十挂冠雖早計絶勝銜索泣枯魚(聞德祖兒近已娶婦故有尚平之句)
金華玉府九天開夜誦何人薦逸才太學諸生終莫挽
長沙賢傳幾時來别離有恨空魚素歲月如飛逐管灰
亦欲相追老湖海稽山肻放酒船回(德祖既休致不復作都城書余獨時)
(致書問訊故有空魚素之句)
和江子我端友
雨脚初收曉霧開青鞵布襪好追陪幽人無事長相見
佳句有時還自來白業誰能超石壁朱顔亦任發春醅
憂來忽憶燕南信安得閿鄉老萬回
别後有懷子我追用巾字韻作寄
漉酒空峩五柳巾一觴相屬念情親玉川奴婢今猶昔
錦里田園老更貧冰洞清泉誰共酌風篁幽徑好尋春
開年晴暖須歸去還向江湖覓故人(子我東去云欲居無錫或過錢塘故)
(有冰洞風篁句)
鄭希尹大夫會吳中諸老唯方子通不至余作詩
呈希尹
黑頭新貴擁朱輪交會耆英久不聞博識猶多漢郎吏
敦詩仍有晉將軍(一怍悃愊無華漢郎吏詩書執禮晉將軍)河流曲曲靈光
異芝盖莖莖瑞氣芬(是日九人)坐想城東隠君子無心閒似
嶺頭雲(張敏叔祠部章伯成戶部餘皆員郎故有郎吏之句張仲謨嘗帥熙河故有將軍之句)
會稽旅舍言懷
北山之北寄柴扉茅屋參差倚翠微老罷那知還作客
春來無奈苦思歸淹留恐復荒三徑潦倒寧堪扈六飛
乘鴈雙鳬成底事不應容易裂荷衣
次韻江子我見寄長句(余時初忝秘書少監)
泥行正作龜藏穴霧隠初微豹一斑豈有高標如冠玉
况無談舌解連環一登文石趨宣室三竊蟠桃向道山
早晚共尋雞黍約林泉猶得半生閒
山近
山近雲多態身閒夢亦幽紙窗先得曉布被最知秋海
眼來隂冷雲根逗暗流結茅容我卜投老為君留
丁巳九日攜酒要叔問登通道門樓而江彦文寄
玉友適至因用己未歲吴下九日詩韻作
涼秋風物正清華極目高樓不見花老境固知無樂事
醉鄉聊欲寄生涯銀鈎遠寄清桐滑玉液親題赤印斜
笑引壺觴成一醉歌筵遥想髩堆鵶(聞彦文是日有盛集)
戊午歲九日復與叔問登城樓再用前韻作
兀坐空哦服九華衰顔深覺負黃花但令無事長相見
敢嘆百年生有涯雉堞曉登千嶂抱縠波秋淨一溪斜
歸來更展新詩卷醉墨淋漓似老鵶(盧仝有却來案上翻墨汁塗抹詩書)
(如老鵶之句)
茸蝸廬吴下用葉翰林見寄詩韻作
四海無廬置此翁故營松竹儘囊空明知計出栢馬下
正擬身全木雁中東郭已成生草舍南村先怯卷茅風
向來豪氣今如此敢與元龍較長雄(張志和結廬東郭茨以生草余結廬)
(皆竹椽松柱故有松竹之句)
和白樂天二首寫懷仍效其體
莫把蓍龜更問天向來心事已蕭然塵中惝怳常如失
夢裏呻吟半不眠三徑松筠終問舍五湖煙水不湏錢
艾耆相去能多少早擬懸車十五年
中臺退食每逡巡不向重華即淨因豈但語言都少味
亦知才術不如人五雲華闕通閨籍萬里煙波擲釣綸
鳬雁去來何足道從容居士宰官身
和趙子雍游石園
長嘯西風一散襟重隂疎影静相臨水通笠澤秋容淨
竹種玄池野思深石墱埽雲留晚步松谿隨鶴盡幽尋
舊遊回首成春夢太息憑誰寫寸心
太湖㳂檄西原道即事三首
司空山頭朝出雲西源渡口十里隂煙中雞唱未及午
白雨作泥泥已深
上崖下谷鳥道中前屩後巾魚貫從西山路暗光已夕
東山山頭餘日紅
道旁甕盎如汝陽石間電雹如吕梁不知身世在何許
舉頭四山鬱蒼蒼
登富陽觀山亭
橋公宅中木參天孫郎山前春燒煙大橋不向五湖去
建康宫深空歲年
題蔣崇德彝所蔵明皇夜遊圖
燃膏飛控逐流光露溢金盤樂未央擬跨八龍窮轍迹
誰令一馬向銅梁
七夕
阿母雲車下建章茂陵秋草竟荒涼漢庭卿相如麻葦
只數窺窗陛戟郎
胥門老蔡定凡仙會有神人與作緣自笑塵容滯窮骨
不如雞犬上青天
江仲嘉行邑將歸見寄絶句次韻
骯髒江公故不羣八關三窟斷知春喜談狗馬從無鬼
獨抱冰霜似此君
常嫌小知漫閒閒曠度蕭然只愛閒不借黃粱留客醉
嚴關三鼓欵銅鐶
勸農行稼亦看山牛驥何妨共一閒應笑云亭老頗僻
背崖無地結三間
漾漾扁舟拂水飛飄飄蘋末細吹衣傳呼匝地來連壁
東郭人知典午歸(仲嘉行縣歸司錄趙叔問迓之南門聯鑣還府率以為常)
詩城端欲據天山酒戶猶能敵飲仙幽事相關公事了
如屏千嶂翠連綿
三峰草堂
庭前雙梧一畝隂禪房蕭森花木深清霜脫葉空山響
夢覺寒窗松月林
雨洗千山翠欲浮稻畦松澗已争流朝來風急凝雲盡
歷歷鐘聲過五州
避寇儀真
北固山頭監白旗西津渡口僕姑飛將軍笑引三千騎
洗馬鵝翎間道歸(是日聞浙西總管提兵自瓜洲取道儀真度長蘆便道趨杭)
茅茨低小對青山准擬餘年向此閒南望青山是黃鶴
欲憑黃鶴寄書還
戲題畫卷
五載京塵白髩鬚丹青遐想寄衡巫如今埽迹長林下
却對真山看畫圖
胷中雲夢本無窮合是人間老畫工常恨無因繼三絶
倩人拈筆寫胷中
答和江子我
長江衮衮葉蕭蕭心與虛空自寂寥過眼文書風度穴
迎秋衾枕帶移腰
楖標横擔入亂山怳如黃鶴倦飛還不妨步屧時來往
山北城南一望間
駐蹕揚州以提點刑獄公廨為尚書省禮部在西
北隅卷書樓下甲戍年余嘗寓止焉今寓直其
下感賦
三入南宫更白頭夜寒持被卷書樓那知趼足半天下
投老浮山省舊遊
戲題郭慎求所寄書尾
老罷歸來寄一廛交親南北散如煙誦君雪暗天涯句
離合升沉二十年(慎求為海州幕官行縣嘗有詩云曉鳥啼啞啞遊子初去家去家向何許)
(雪暗天一涯云云斷句云舉頭語天公慇懃推日車頗為吾黨所推)
題叔問燕文貴雪景
一壑回環十二峰茅茨送老白雲封如今塵裏看圖畫
却愧當年邴曼容
新作紙屏隆師為作山水筆墨略到而遠意有餘
戲題此句末句蓋取所謂柴門鳥雀噪游子千
里至也(時守秀州屢乞宫觀歸山居未遂)
急雨初收山吐雲清溪曲曲抱煙村抛書午枕無人喚
歸夢真疑鵲噪門
會稽喜得家書
黃耳東來一破顔直從松竹報平安遥知雲頂峰前住
霜鬛風篁六月寒
試端溪古硯偶書二首
白首重來秖厚顔有懷端欲向誰傳語言相對都無味
色在蜚鴻落照邊
人生當復幾兩屐我飲寧須三百杯破硯猶堪磨老境
醉拈椽筆埽霜煤
即事
雲裏琤淙十九泉茅茨深寄白雲邊何年斷取仇池境
擲過荆吴萬里天
偶作三首
薰風習習動林光紫翠隂中草木香山鳥一聲清晝永
白雲深處北窗涼
老向甘泉補侍臣歸來還作卧雲人一重一掩蔵煙塢
三沐三熏屏世塵
誰遣生駒玉作鞍春來苜蓿徧春山自知不入黃麾仗
振鬛長鳴出帝關
書夀昌驛
歲暮白日速風高黃葉稀歸心與寒鴈一夜向南飛
和翁秘監彦深喜絶句四首
朝來喜氣溢層霄側聽封人共祝堯密雪正應歌九扈
疾雷先已破三苗(時初殄睦寇)
即看新綠歸千畝還見陳紅積九年便覺雨暘如有意
不湏花草苦争妍
九重誠意格天關一夜風回萬夀山銀闕瓊臺迷遠近
真疑羣玉接蕭閒
風鈴相語紙窗鳴拭縮飢鵶凍下驚却憶剡中高興盡
雪消江草喚悲生
宋詩鈔卷五十六
