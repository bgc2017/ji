宋詩鈔卷三十八
内閣中書舍人吳之振編
沈遼雲巢詩鈔
沈遼字睿達以兄遘任入官為審官西院主簿出監
明州市舶司遷太常奏禮郎改杭州軍資庫挕華亭
縣事奪官徙永州元豐八年二月卒於池州遼畜聲
伎几研間陶瓦金銅物皆閱數百年遠者溢出周
秦王介甫贈以詩云風流謝安石瀟灑陶淵明其子
雱亦有詩云前日覽佳作淵明知不如及徙秋浦築
室齊山名之曰雲巢一洗年少之習從事禪悦蘇子
瞻嘗語人曰睿達末路蹭蹬使人耿耿求此才韻豈
易得哉余閱其詩間出入俗調佳者亦生硬排奡不
知何以諸公見賞之如是也悉為汰去庶諸公不為
失言耳
寄陸九
賀老湖邊春水生野陽浮動北風輕天邊重鬭歌筦響
鑑裏綵舟金翠明大抵盛時須着意要知吾輩未忘情
君如彦道能懷帽便逐輕帆作此行
寄才仲
陶令在彭澤放懷天壤間横江三百里往往向廬山多
尋簡寂醉時訪遠公閒不復顧吏迹世人指為頑公子
負文華少年成青綸風流不屑俗為邑得星灣節節香
爐峯據案見蒼顔何勞事舟楫緩步可躋攀形骸付物
外勿使人事關巖壑高世人有誰偕往還新篇定盈軸
佳句不可刪南風儻垂寄誠足慰衰孱
贈磻翁龍尾硯
龍尾山盤八十里龍尾有潭下無底秋月亭亭潭氣黑
其中有石色如墨山川秀氣散不為風雲頑不為砂礫
融結至寶有物主水上經營無處所經年始獲不敢賈
我昔游江南有客遺我誇龍子吾知龍能變化是或不
可制追琢為巨硯大筆揮離騷中圓體天形外方作地
象精光熠熠角生浪熟視乃有紺羅文瑩潤無與比玩
愛何可論我今樗散無所事特贈華陽鴻筆麗藻人吾
聞蜀都多學士寘諸文府為戰具君如窮經遂絶筆請
與大軸傳後嗣
春日行
宫梅撲地白氊班細柳結烟金縷繁春華年年來不已
人生七十半衰殘少時豪放猶不敵何况羈棲落荆蠻
囊中琵琶金鳳閒古曲情深屬誰彈病目矇矇對荒山
東風有意為掩關棄置萬事一夢還江湖水生愁夜寒
甲辰年五月十五日夜灃陽觀月
少年悵不樂明月何為哉揚眉一遐賞寂寂更傷懷念
昔吾州樂泛舟湖上來佳賓適所好歡計成金罍妖歌
有送響度曲清且哀留連夕陽下夜色起山隈光明水
晶域素彩中天開龍香弄微風四顧絶纖埃澄波照上
下倒景出瑶臺紅燭漸向微始知夜漏催美人屢更衣
含笑玉山隤歡樂殊未央鼓枻中洲迴人生無憂患遇
樂且銜杯悵余失交臂萬里來天涯羇愁那無感情慮
長如灰神遊忽自笑安知顧形骸
贈大中鎮國長老
昔從東南來税駕依金地迎風步峻閣始眺灃陽市蒼
茫烟霧下一水縈如袂村落雜連峯精廬遥相峙宅土
信羇客杜門忽彌歲風雲一蕭散身世兩無累懷歸悵
有感史遷念留滯引脰企昔游野馬埋蒼翠何時籃輿
去復將老師住請掃嵓下石為述空王偈
遊瑞嵓
已恨初年不學僊老來何處更參禪西風搖落歲事晩
卧對高巖看落泉
寄四明神智師
甬水樓頭看盡山南城寺裏扣禪關老師多事猶相記
千里馳書慰病孱
次韻酬明發華宗
長卿倦遊欲東還幸與諸公俱出關世事轉頭都委夢
人生何計得長閒殘花爛漫飄村塢細雨廉纖隔碭山
誰寫熙寧十才子老夫亦入畫圖間(出有正元十才子出關圖至今多有)
(傳本)
奉陪穎叔賦欽院牡丹
昔年曾到洛城中玉碗金盤深淺紅行上荆溪溪畔寺
愧將白髮對東風
龜兹舞
龜兹舞龜兹舞始自漢時入樂府世上誰傳此樂名不
知此樂猶傳否黃扉朱邸晝無事美人親尋教坊譜衣
冠盡得畫圖看樂器多因西域取紅綠結裀坐後部長
笛短簫形製古雞婁揩鼓舊所識饒貝流蘇分白羽玉
顔二女高髻花孔雀羅衫金畫縷紅靴玉帶踏筵出初
驚翔鸞下玄圃中有一人奏羯鼓頭如山兮手如雨其
間曲調雜晉楚歌詞至今傳晉語須臾曲罷立前廡歎
息平生未嘗睹清都閬苑昔有夢寂寞如今在何所我
家家住江海涯上國樂事殊未知玉顔邀我索題詩它
時有夢與誰期
寄文翁
白兔觀邊僊路長華林修竹到南莊比鄰雞犬易過屋
適意琴書動滿牀目斷鶺鴒分漢節心隨鴻雁極天潢
欲移畫舸遥相訪正恐田家五月忙
奉酬舜文即次原韻
我生無庸如斷絡已分老死填溝壑不能掉舌強附會
何暇論經更穿鑿萊蕪甑敝欲生塵玉川婢麄常赤脚
世間要途不易驟身外名韁誰可縳本無道義輕王公
亦不悲傷念流落水鄉夏半不厭熱繞舍新篁尚含籜
訟庭勾釘非吾事吏按煩苛都可却農民漸使安甽畝
和氣終須蠲疹瘼子羽不肯過我室懸榻何妨卧西閣
年來多病亦廢飲墻下度泥委杯酌舊學迂疎不適時
譬如石田何可穫欲捕大鵬遂方嶠終不勞心事弋繳
行當歸掃烏峯下試煉金鼎長生藥
題楊師壁
年來病勌厭尋山且寄清泠白水間最愛楊師舊茅舍
頻來借榻伴高閒
寄慶復允中
木葉飄蕭已半殷試臨高處望君山野田繚繞來時路
畫舸逍遥數日間坐想故人應見憶如今秃髮不勝斑
兩州相望無千里莫惜新篇斷往還
贈清道
少年好書老彌篤牙籤錦囊數百軸江左墨妙世不矚
有唐諸公麤可錄諸公草法無可稱中葉始有張顛名
張顛下筆有神會其妙不似點畫成後來沙門有藏真
措意瀟灑尤更精當時二子最名盛至今學者皆伏膺
本朝蘇公名弟兄汝南蒲陽亦有聲比來諸公已老死
其餘卑俗類可憎我昔乘興遊都城列子示我新素屏
始知無擇得此道長沙道人今復生歸來窮巷揜柴荆
惠然相訪得忘形贈我數行豈無意勢如九河注滄溟
中間龍蜃降沒升歎伏不暇獨可驚自欲何能謝言情
欲贈金玉還愧輕慇勤之揖喜不勝使我區霧老後明
池陽
池南柳色未全黃池北萱芽尚帶霜老去尋春不嫌早
春深留與少年郎
寒烟寂寂鏁青谿圓月亭亭上曲堤小杜風情遥可想
閒調絲竹舞金泥
林平
河邊柳眼澹烟浮臘破春歸一歲休不復昔時羇旅恨
離明還泊北城頭
次韻和宋平
憶昔銜杯折梅處孤山寺前千丈塘横遮青林鬭殘雪
暗入紅袖留清香往遊都城雖屢賞縱有素艷終殊芳
莫辭遶林行百匝更嚼嫩蘂薰愁腸
和張寶臣即元韻
始余倦遊念還家一身泛然寄天涯頭上白髮日益加
朱顔不駐爐中砂飄飄逸氣淩紫霞猶着黃綬趨泥沙
烈日漫憑烏帽遮窮巷歸來夕烟斜閉門正欲謝喧譁
何憚屋室多痺窊楊柳欲落鳴饑鵶八月秋風想乘槎
市中有金誰攫拏自欲歸耕老菑畬嗜好已背梨與樝
那復開口增詉詉眼昏白晝生黑花老悲獨向兒女夸
枯轍不能活鱨鯋騏驥垂耳伏鹽車一官欣得飽魚蝦
頓首致謁辭當衙愚拙不遇何復嗟川陸舊遊殊不遐
才渡揚子已聞哇吳女蓬鬢多髦髿西湖信美謝若耶
松竹夾道繁根芽勢利屈曲如盤蝸衛青變化乃龍蛇
深閨召客舞雙髽撫手相勸競呀呀西崦老師自煑茶
太守陳樂奏渝巴湖水洗面去塵痂故山白怕留文沙
田裏小兒放猪猳為樂往往鳴簫笳亦有狐兔怛怛罝
令人指手徒為椰賤職馳使告及瓜聿來甬東絶紛華
箝口不復露頰牙聯曹相係瓊與葭上官庇覆不汝瑕
優游重見林中葩四時風露換物華新詩迭致思無邪
吾子俊拔誠可嘉豈獨鄙言數矜誇高吟大字耀紙麻
時雖未亨道不汙屢出珠玉能愧奢麻姑手爪幸見爬
長篇垂况理不差正如矛戟相鏖叉
走筆奉酬正夫即次元韻
樂府古有行路難但悲白髮憐朱顏時命多向賢才慳
詰屈不平萬世間壯心欲馳步輒跚試出鋒穎官已癏
中心忽忽惓且煩不如歸去江海閒要懸大刀數撫鐶
何陋九夷與八蠻自顧鄙性疎且頑誰能隨時事黠姦
從來多病筋力孱正當落魄卧深山敝廬數椽麤可跧
安居里巷鍵重關終日無人踐茆菅冠帶不修衣袂黫
高歌一曲舞雲鬟比鄰有酒時見頒春風秋月與我閒
夜静佩玉鳴珊珊高人逸士或往還蓬舟自訪來前灣
行歌紅藥與香蘭已增俗物近塵寰一身蕭然念早鰥
髭鬚憔悴半已斑誰能更問秃與鬝且聽溪水聲潺潺
強來為吏腰少彎幸讀君詩錦繡篇相望鬱鬱何可删
君豈久居五兩綸
次韻酬李正甫對雪
苦寒冽冽日夜增朔風軒軒勢相淩遥山頑碧空崚&KR1828;
高堂閒坐擁敝繒欲釂一杯意已仍結歌黃竹但伏膺
愁雲漫漫方四騰海氣上薄初不勝雪霰雜下風作稜
漸著弱柳頭鬅鬙半積軒砌發幽層枯樹兀兀愁饑鷹
紛然不已失溝塍一飲一斗心易矜試步薄冰猶戰兢
圓圭方璧降復登憶昔前年正嚴凝攝事大蜡清晨興
平生看雪實未曾健僕駿馬半醉乘或前或後望交朋
不辨明河與玉繩烈火萬炬氣不蒸被面唯有凍與冰
歸來心目如水澄喜看道傍刳作燈豐年為瑞古有稱
凍死何暇談鄒滕欲邀君飲恨不能相酬莫問凖與繩
詒隠者
訪我維摩室不值香積飯開囊出黃粟為汝林中㸑軟
語少稽留青蔬亦易辦勿言方外趣我汝真如幻
樂神
夷人事神正自醵山頭水邊與神樂大巫龐衣手搖鐸
羣兒伐鼓更鳴角青山歴歴神欲歸湘水灕灕日脚西
小大酣歌向山棲神羹滿盎均汝釐
日落
日落沙頭山已昏饑烏投暝下前村誰云野客無多事
步出林間自揜門
棗花寒
山禽哺鶵半欲摶坐想葛帔臨風湍數日隂霖復未暢
不知更作棗花寒
復作過商翁墓
當年不佩封侯印後世誰尋墮淚碑定遠將軍豈夸勇
關南常侍最能詩故人不解傳遺事五嶺猶能識信旗
墓下寂寥無鼓角愁風獨向白楊悲
蒼頭已作歸來曲不信全生庾氏碑疑有史官争立傳
終無嗣子與聞詩後房已閉千金妓私廟空收五采旗
聞說詔書優贈典孤魂應結九泉悲
鈷母潭
余讀子厚書始聞鈷母潭榜舟西江下振步愚溪南高
下淩山阿松篁蔽秋嵐土人識其地古木森楩楠水深
日波瀾此理亦易探古木為鈷鉧土音正相參所記或
不然信書殊未甘此公廢已久山水窮年躭造化毫楮
間浮實微相錟幽心有默識西歸助清談
贈廣祐上人
不入四明路侵尋已十年葛藤論往事蟬蜕想蒼烟松
下數株石巖前千丈泉何為不肯住芒屩更參禪
奉簡莘叟
紅葉飄蕭秋後山相望止在一嵠間老夫無用方安命
夫子何為早閉關世事不隨歌吹樂此身略與水雲閒
經年不見寧相外安在區區事往還
火星巖
火星巖下石崚嶒殿閣相望止一僧莫問人間興廢事
門前流水几前燈
矦灘
江流激激過矦灘更上山頭看打盤百歲老人親擊鼓
城中憂樂不相干
踏盤曲
湘水東西踏盤去青烟白霧將軍樹社中飲酒不要錢
樂神打起長腰鼓女兒帶環着縵布歡笑捉郎神作王
明年二月近社時載酒牽牛看父母
過商翁墓
征南名地蚤相知老向瀟湘看立碑壯節獨馳南嶠事
古風不括故山詩愁烟半鏁黃茅壠部曲誰尋舊將旗
遙矚蕪江想靈氣孤雲落日不勝悲
湘中宿臺步寺
湘源初甚微屢挹不滿釭比至臺步虚泛泛為長江虚
頭市初集魚豆皆成樁夷獠不識人笑鬻彘與龐綠荷
竭苞苴人散誰復撞鷗鳥亦來下酒旆停空杠我來憩
桑門竹戸映蓬窗夜寢那可寐江流正淙淙
泛舟上湘口館
瀟水漫南來湘川趣東下二水始相會清豪不相藉山
迴石瀨出木老脩烟嫁泛泛白蘋洲林風媚如畫宿昔
感騷憤幽興遙相借不謂垂老年羇孤窮山舍潮來刺
舟去孤月臨清夜安得胯鯨魚不復人間化
禪僧巖
瀟湘山水窮欲徧最後乃得禪僧巖禪僧成道久已化
獨有崖崿青巉巉降身入洞不甚險突兀三室誰彫劖
東西有道若蛇竇白雲羃羃門無緘持火旁行不知際
七穿八竅遙相銜㳙㳙乳泉白如雪由來此地殊仙凡
主人引我復深入行指㠗穴尤嵌嵓中間石鼓有異響
擊拊想可參韶咸吾身久病苦下溼復畏神怪來邀欃
直趣出洞上南巘豁若巨海張雲帆山花爛斑出竹梢
亦有禽鳥聲諵諵欲還未可復小駐日脚已過東岡杉
贈别子瞻
平生雅游眉陽客五年不見鬚已白借田東坡在江北
芟夷蓬蒿自種麥相逢不盡一樽酒故態那復論歡戚
手抱阿武勸餘瀝維摩老夫失定力老夫寂寂出三湘
更欲卜居池水陽薄田止須數十畝田上更樹麻與桑
老來正苦迫生事清明雖近猶可秧罷亞若可博乾麨
以無易有遙相望我舟即行不可駐欲卜後會誠茫茫
他時有信若可寄不用辛苦為詩章
德相送荆公三詩用元韻戲為之
幽居卧山間不與世相接餘生委蒲柳滯想遺空劫德
相蚤相親顧我情未厭數枉南堤步更引青谿艓相見
亦何事坐對羣峯叠陽春始萌動烟嵐生劒鋏廉纖數
日雨萬里浮塵浥赤白未殘花修穠半敷葉行招老僧
語遙矚東田饁窮崖歴可造峻流誰敢涉衰齡易生倦
幽巖就調攝德相知我憊雙眸困垂睫高詠楚公作欲
引維摩箑初聞未甚解静聽疑可獵有如太華峯跛躄
豈易躡不知泛滄海何力施舟楫遙窺土山勝昔乃文
靖業二公雖異時名德遠相躐山川若有待風物增悲
惵未知蔡侯履孰與支郎蹀勝游可槩見筆力方峩嶪
更紓别後情琅琅鋪簡牒倡高必和寡排比安且帖簫
竽合古律宫羽自諧協世人所欽慕有口空嚅囁東牀
坦腹士左右參經笈為賦奕碁句璆琳吐胷脇鏘然不
可閉由來知捷捷謂如伯升勇揚兵開宛葉豈比文信
君無謀喪張靨致死在必勝甘言方示怯尾章示戒訓
足以傳芳諜後生知自勵何必棰楚挾正如嚼冰雪清
泠快牙頰我昔造公室公方任調燮辱枉淵明贈今猶
秘巾篋當時隳官去終身欣廢跕冠帶遂已捐頭腦深
埋擪肯羡冥冥鴻安知栩栩蝶心清久無夢神固安知
魘少小銳文史老大心更懾是古豈余心非今寧我愜
况復論翰墨爾來那可輒不識渾脱舞何愧張顛帖所
居養鵝雁菰蒲觀啑喋亦有藜藿畦麤充匕與挾孰知
名可貴安用禄為槢無求豈有沮不動誰能嗋汝堅百
萬衆淮濆空雉堞陵陽丈五墳朱雲本輕俠百年竟何
往終當封馬鬛何必悵霜毛更向窗前鑷
德相所示論書聊復戲酬
野舍老餘生雅尚今已愜不逃世憂患餘事寄巾蹀行
尋青山轉坐對青山叠欲隨白雲去儻與幽人接盤桓
太清洞悵望長江艓昔時古錦囊今還白羽箑不復叔
夜煅真得孫登攝九華一枯藜青溪一孤楫得喪苟自
達死生安足惵朱顏久不駐白髮何為鑷羣物自流轉
吾生寄天燮德相屢相過老夫寧足躡由來廢井水不
如長劒鋏往往論書法軒軒兩目睫中郎石經在元常
表軍捷漢魏多傳人至宋有遺帖唐室初最盛漸衰自
中葉歐虞緬誰嗣顏柳何足躐篆籕昔難工草聖誰敢
輒巨山作散隸雄古掀龍鬛貞觀喜飛白凌厲騰春蝶
豈特豁神觀直可袪鬼魘古人有所寓天性難必協所
志有小大其材有勇怯或憚懦文雅或軒昂豪俠或轉
戰鞍馬或驅馳弋獵或發於止諫或得於訟牒或奮奪
牀陛或造成械槢或為神所追或自勢所劫或醉以賈
禍或詐以行諜或習於娛樂或勞於呿嗋有燦如文錦
有勁如金梜有倚如戈鋒有點如山嶪有駛或如波有
媚或如靨或騰如烟霏或落如鳥跕淵妙欲飛動拙惡
愧偏擪當寢或不寐當晝亦忘饁有譽終甚微或毁則
羣囁為功有不至考古安能厭十年幸能就萬金毫豈
浥金玉敷卷軸龍蛇閟箱笈是惟小夫技寧當丈夫業
譬如論唐虞何曾道郇葉如君負高識於此何足挾一
戰雖未霸遐心豈即怗朝廷方洽熙四夷皆遠懾坐復
洮河地直擣幽燕脅朝夕奏竒功羣儒争鼓篋太平任
文治戰血何煩喋道德以為宇威武以為堞豈比叔孫
生雜用隨何頰吾衰何可道不死同原涉
德相惠新茶復次前韻奉謝
暑雨闇窮山道滑不可躡隠几念投老葛衣坐搖箑林
端使者至乃得德相帖佳惠致新茗遠來自閩笈吾聞
北苑勝不與羣山接山下幾千家以此為生業新陽一
日至東風方獵獵百草尚勾甲靈芽已先捷所採僅毛
髮厥工巧烹燮甘泉列盎釜熾炭浩旁叠修竹為之規
黃金為之梜形摹各臻妙製作易妥帖至尊所虚佇守
臣方惕懾其上為虬龍蜿蜒奮鱗鬛稍降乃交鳳文翼
相盤跕函封趣北道驛使互防挾四方老金玉擬議誰
敢輒屹屹健士檐飄飄迅溪艓榖雨不及潤權門已盈
篋帶&KR1639;體正方葵華角仍擪始傳盛王鄭後來止游葉
大為權勢迫小或盗賊劫其間起鬭奪亦數冒刑槢南
夷出重購不憚浮海楫北人比尤好喜笑開雙睫豈不
産卭蜀豈不生楚葉厥品乃大戾固難一理攝朱門厭
酒肉辯士厲舌頰儒生備夜誦農夫困朝饁禪翁過江
煑老獲空腹喋綺席夢騰騰玉山頭嶪嶪無魚乃尚可
非此意不厭一泛舌已潤載啜心更愜不惟豁神觀亦
足暢煩惵清泠生肺肝爽快勝抓鑷孰不恃薏苡伏波
煩謗囁孰不飲醇酎伯仁憂腐脅祖逖敦雅尚鴻漸未
博涉君謨號精鑒才翁亦相躐玉川七椀興令人解頤
靨竒章兩串賜遺芳在圖諜余昔喜賓客為世困書牒
輕重必酬酢往來煩蹻蹀自從竄夷裔所藏多敗浥亦
幸衰老年數病脾氣怯棄置在高閣魂夢昏多魘拘病
出湘漢餘生若蟬蝶希夷有幽卧刀劒銷鋩鋏一榻就
空曠百骸得和協久已廢翰墨况復道游俠有味養元
和無物累吾嗋臨風欲占謝遙企山西惵
初創二山
左山叢古木縈帶多美竹右山少平地硱磳斷蒼玉於此
豈無竹蕭疎倚嵓谷上參九頂道俯浸清谿澳於彼豈無
石嵌崖大如屋景業讀書處基構有遺躅始吾購二山
何為不相屬中間古蘭若臺觀當山腹嵓洞九十七龍
蛇所潛伏昔人作軒榭高深竒秋麓我乃巢西崦手自
親鉏斸青溪漫無際島嶼相重復雨餘山更佳春流漲
平峪下矙池陽市修烟弄芬馥大江天上來淮山點眉
綠老夫豈無意落日傲鴻鵠東嶺亦誅茆小菴麤容足
六峯引南睇九華勢相續白雲與誰期千載媚平陸清
曠無俗韻脩明資遠目去秋已種麥今春復栽粟野老
豈余欺東坡幸膏沐二山誰與適最與枯藤熟相見詎
無人顧我真麋鹿一年一瞬事何暇知委曲得此化餘
年不問君平卜
初泊磁湖(時子瞻在齊安)
歸舟不解洞庭帆舟上騷人雪滿簮小駐武昌江北岸
春風今夜泊江南
清泠臺
山前繚繞白雲飛山下溪流那復迴不向此間休歇去
寧將白髮汙塵埃
左史洞(在此山)
萬古齊山石誰開左史洞左史今何在蒼崖本不動履
嶮下重壑幽深鬼神總石門絶世路久為塵泥擁青天
十畝地㠝岏如覆瓮琬琰鑿屋壁烟霞列梁棟崖間不
死藥必非近時種人去境長在境與人為重欲觀疇昔
意幽禽發清哢吾方寄淵寂無礙亦無縱手自翦荆棘
結茆當石空長與麋鹿遊不復人間夢
送曾處善赴寶應尉
我初隠身治蓬藟餘生不復人間世左山右山白雲上
一動一静浮塵外齊山山上老夫庵青谿谿南侍中第
朱顏公子不易識短衣欵段來相際長堤相望雖甚遠
有意即行終不計東鄰竹閣長夏熱我構雲巢方自蔽
爛斑石臺始一晀寂静庵基猶未薙隨雲步訪胡矮老
放懷止得殊師利石橋寺前夜月冷金雞峯下秋霖霽
君恃馬足不憚遠我駕籃輿隨處税六峯老師氣軒豁
九華雌山苦隂晦庵前菜茹常不厭城裏羊肩難數置
漫天風雪一暢目滿榻春陽欣炙背裵休自參黃檗禪
院福豈是一昌尉相見終年已解空分襟一别那成滯
拍江春水浮鷁首萬里青天運鵬翅順風莫寄南來書
老夫柴門多自閉
臺下
石梅落落欲黃時細雨濛濛暗不開數日不行臺下路
不知江水過山來
清泠臺初夏一首寄上翟舅
清泠竹樹暗成隂漸有溪流過此岑草草作巢方寄老
愔愔設榻本無心松門不隔紅塵路月叠初無俗物侵
欲向人間訪消息渭陽應有遠遊吟
齊山偶題二首
杜子風情春水波至今詩句使人夸不知朽骨猶存否
山上年年黃菊花
朝雲未散白笴陂落日已過銅陵西不向人間生皓髮
直尋仙客上青谿
宋詩鈔卷三十八
