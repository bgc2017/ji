宋詩鈔卷二十六
内閣中書舍人吳之振編
文同丹淵集鈔
文同字與可蜀梓州人初以文贄文潞公公譽重之
繇是知名登皇祐元年進士為卭州軍事判官調靖
難軍幕至和中召試館職判尚書職方兼編較史館
書籍以親老請通判卭州尋改漢州熙寧中復入朝
與執政議新法不合以論禮坐奪一官出知陵州徙
洋州所至皆有政績代還判登聞鼓院數月出知湖
州尋卒稱石室先生自謂有四絶詩一楚辭二草書
三畫四且云世無知我者惟子瞻一見識吾妙處其
詩清蒼蕭散無俗學補綴氣有孟襄陽韋蘇州之致
與東坡中表每切規戒蘇門亦嚴重之不與秦張輩
列送蘇倅杭云北客若來休問事西湖雖好莫吟詩
蘇不能聽也世以為知言
早晴至報恩山寺
山石巉巉磴道微拂松穿竹露沾衣煙開遠水雙鷗落
日照高林一雉飛大麥未收治圃晩小蠶猶卧斫桑稀
暮煙已合牛羊下信馬林間步月歸
睡起
寥寥公館静門掩似山家竹簟屢移枕石盤頻浸花閒
多新得策事少早休衙一覺高舂睡誰來伴試茶
織婦怨
擲梭兩手倦踏繭雙足趼三日不住織一疋纔可剪織
處畏風日剪時謹刀尺皆言邊幅好自愛經緯密昨朝
持入庫何事監官怒大字雕印文濃和油墨汚父母抱
歸舍抛向中門下相看各無語淚併若傾瀉質錢解衣
服賈絲添上軸不敢轍下機連宵停火燭當須了租賦
豈暇恤襦袴前知寒切骨甘心肩骭露里胥踞門限呌
罵嗔納晚安得織婦心變作監官眼
昝公溉
晩泊昝公溉船頭餘落暉擕家上岸行愛此風滿衣村
巷何蕭條四顧煙火稀問之曰去歲此地遭凶饑斯民
半逃亡在者生計微請看林木下墻屋皆空圍好田無
人耕惟有荆棘肥至今深夜中鬼火流清煇衆稚聞此
語競走來相依錯莫驚且哭牽挽求速歸
謝友人寄畫
客從長安來厚紙封小軸題云此竒畫寄贈公可蓄開
之掛高壁爛絹止一幅中有兩駱駞氣韵頗不俗大駞
載半髀正面頸愈曲小駞方就乳蹲身脚微跼一馬立
其後纔露頭與足三犬乃子母共卧銜臠肉虬翁抱朱
旗狀貎何狠愎端然立高岸勢若不可觸定是閑圉長
華旃蓋鮮服不知何所來隨從無一僕初誰作此畫精
妙亦可錄應餘右方在次第不止獨更願君訪來我肯
萬錢贖
夏日閒書墨君堂二首
先人有弊廬涪水之東邊我罷漢中守歸此聊息焉是
時五六月赤日烘遥天山川盡慘燥草木皆焦燃塵襟
既暫解勝境乃獨專高林抱深麓清蔭密石綿增岩敞
戶外淺瀨流忩前邀客上素琴留僧酌寒泉竹簟白石
枕穏處只屢遷忽時乘高風遠望立雲烟野興極浩蕩
俗慮無一緣氣爽神自樂世故便可捐却憶為吏時荷
重常滿肩几案堆簿書區處忘食眠冠帶坐大暑顙汗
常涓涓每懼落深責取適敢自便安閒獲在兹怳若夢
游仙行將佩守符復爾趍洋川山中豈不戀事有勢外
牽尚子願未畢安能賦歸田
歸來山中住便作山中人冠帶亦自閒累月不着身散
髮層巖阿濯足清澗濱石蘚黏簡冊松風墮衣巾鄉里
多舊游不厭過從頻山肴與野釀待我如佳賓有召即
走赴愛其愛我真常恐禮數乖取問吾交親正此一夏
樂忽兹遘蕭辰還愧擁千騎又走西道塵
重過舊學山寺
當年讀書處古寺擁羣峰不改歲寒色可憐門外松有
僧皆老大待客轉從容又下白雲去樓頭敲莫鐘
閒樂
晝睡忽過午好風吹竹牀溪雲生薄暮山雨送微凉粉
裛衣裳潤蘭薰簟席香歸來閒且樂多謝墨君堂
晚至村家
高原磽确石徑微籬巷明滅餘殘暉舊裾飄風採桑去
白祫卷水秧稻歸深葭繞澗牛散卧積麥滿場雞亂飛
前谿後谷暝煙起稚子各出關柴扉
過友人谿居
籬巷接菰蒲閒扉掩自娛水蟲行插岸林鳥過提壺白
浪搖秋艇青煙蓋晚厨主人誇野飯為我煑新蘆
江上主人
客路逢江國人家占畫圖青林隨遠岸白水滿平湖魚
小猶論尺鷗輕欲問銖何時遂休去來此伴潜夫
極寒
燈火宜冬杪圖書稱夜長簾鈎挂新月忩紙漏飛霜酒
醴慙孤宦皮毛逐異鄕誰知舊山下梅豔滿東墻
六月十日中伏玉峰園避暑值雨
南園避中伏意適晚忘歸墻外谷雲起簷前山雨飛興
餘思秉燭坐久欲添衣為愛東嵓下泉聲通翠微
訪李奐山人隠居
多暇無所適故來尋隠君搴開壓屋樹觸散擁門雲狀
貎不妨古言談何太文令人重高趣歸去每斜曛
安仁道中早行
行馬江頭未曉時好風無限滿輕衣寒蟬噪月成番起
野鴨驚沙作隊飛揭揭酒旗當岸立翩翩魚艇隔灣歸
此間物象皆新得須信詩情不可違
面川亭
幽亭最孤絶直入亂叢間近晩獨來此有誰相與閒卷
簾通大野臨檻數前山便欲教擕酒陶然踏月還
北郭
繞樹垂蘿蔭曲堤暖煙深處亂禽啼何人來此共擕酒
可惜拒霜花一谿
讀史
不得滎陽遂失秦始知成敗盡由人可憐一擲嬴天下
只使黃金四萬斤
夜學
已叨名第雖堪放未到根原豈敢休文字一牀燈一盞
只應前世是深讐
冷缾
海南有陶噐質狀矮而橢云初日炙就鍜鑠不以火水
壺醜突兀酒甒肥磥砢山罍頸微腫石鼎足已跛圓如
鴟夷形大比康瓠顆華元腹且皤王莽口何哆蕃人賈
中國萬里隨大舸擕之五羊市中匱費包裹侏㒧講其
效瀉辯若炙輠課以沸泉沃冰雪變立可炙敲療中渴
其用豈么麽君凢幾錢得不惜持遺我曾將對佳客屢
試輒亦果勿云遠且陋幸可置之左
中秋夜試院寄子平
憶初我來時夜色如墨障心常念明月幾日西南上松
梢倚樓角一玦偃相向漸見論中物依俙吐形狀今宵
東嶺外灔灔金波漲人間重此夕一歲號佳賞而我督
秋試鏁宿密如藏細務紛滿前約束甚鞿鞅無由奉朋
侶徹曉坐清曠之人富才華筆力趫且壯誰陪把樽酒
露下與酬唱南墻咫尺地使我起遐想人生此良會可
惜已虛放獨立中夜歸俛首入書幌
成都楊氏江亭
汀洲煙雨卷輕霏遥望軒忩隠翠圍萬嶺西來共曉色
一江南下載時暉鳬鷗慣入闌干宿魚蟹長隨舴艋歸
我亦舊多滄海思幾時如此得苔磯
無為山寺
一絙危磴遶崢嶸上徹幽深入化城煙外川原誰繡畫
雲中樓閣自陰晴老僧高論都無著古佛真身宛若生
聞道軍持新呪水願傾涓滴洒塵纓
郡學鏁宿
長栢高柟蔭廣庭夜凉人静夢魂清不知山月幾時落
每到曉鐘聞雨聲
月嵓齋又言累石為山上有一峰穿竅如月謂之
月嵓齋(詩中子平即子瞻也)
月為太陰精石亦月之類月常寄孕於石中事理如此
何足異天地始分判日月各一物既名物乃入形噐安
有形噐不消没况此日與月曉夜東西走珠流璧轉無
暫停豈與天地同長久其為勞苦世共知惟是月有生
死時既然須常換新者人但不見神所為日須天上生
月必地中産君不見□陽縣之山谷間纔成未就知何
限石有不才者往往其卯&KR1409;靈媪棄置不復惜任人取
去為珍玩佳者留之待天取藏滿庫樓千萬許彦瞻博
物天下稱更無定不以予之說為寱語予恐世人不知
嵩丘嵓洞中中有八萬二千脩月戶其人所食盡玉屑
昔有王生見之滿襆提斤斧應是當年靈鷲山直自天
竺飛落西湖前其上有石姙月月已滿此人朅來就彼
剜剔歸上天所以此石拆疈不復合至今神胞所附之
處其痕圓抛擲道傍凡幾歲風刷雨淋塵土穢子平一
見初動心輦致東齊自摩洗更選他山相擁列就中獨
爾一峰最竒絶每至瑶琨流光下照時玉柱横欹無少
缺子平謂我同所嗜萬里書之特相寄邀我為詩我豈
能忩前累日臨空紙遥想嵓前寶穴通玉蟾從此去無
蹤請君為我細書字側名為月母峰
和提刑度支王店雞詩
王店有郵吏養雞殊可笑昂然處高榤不肯以時嘂官
有宿此者西征待初曉雞竟不一鳴問吏吏已告云此
最荒絶左右悉蓬蓼狐狸占為宅恣横不可道前此三
四雞一一遭其暴尋聲即知處盡獲爪牙弔自後始得
此其若有人教東方或未明羣醜尚騰趠此雞但鉗結
直伺太陽耀雖然謂失旦似得保身要官曰此何用不
然則宜糶不見不鳴鴈先死蓋自召天下已明白豈假
更喧閙徒爾費稻粱曾莫知所報吏云官言是且顧忽
嘲誚知是本在人此物何足挍
送棋僧惟照
學成九章開方訣誦得一行乘除詩自然天性曉絶藝
可敵國手應吾師忩前横榻擁爐處門外大雪壓屋時
獨翻舊局辨錯著冷笑古人心許誰
送龐中秀才
曼倩學精知蜥蜴公明術妙識蜘蛛臨卭復有龐成叔
萬事先將入卦圖
遣興效樂天
君莫學楊虞欽奉李宗閔宗閔權勢豈能久君莫學劉
栖楚附李逢吉逢吉禄位寧長守雖然一時身暫好其
奈千古名常醜丈夫讀書要知道所信不篤被其誘大
張富貴作羅網愚者紛紛以身就左纏右繞不可脱誅
竄還當逐其後君不見虞卿須遇李固言君不見栖楚
終遭韋處厚一朝摧折靈氣盡龍如蛇兮虎如狗勸君
聖賢術内好潛心勸君邪佞黨中休入手豈不知潞州
處士田佐時喚與美官嫌不受
野逕
山圃饒秋色林亭近晩晴禽蟲依月令藥草帶人名排
石鋪衣坐看雲緩帶行官閒惟此樂與世欲無營
寄何首烏丸與友人
此草有竒效嘗聞於習之陵陽此舊産其地尤所宜翠
蔓走嵓壁芳叢蔚參差下有根如拳赤白相雌雄斸之
高秋後氣味乃不虧斷以苦竹刀蒸曝凡九為夾羅下
香屑石蜜相和治入臼杵萬過盈盤走纍纍日進豈厭
屢初若無所滋漸久覺膚革鮮潤如凝脂既已鬚髮換
白者無一絲耳目固聰明步履欲走馳十年親友别忽
見皆生疑問胡得爾術容貎曾莫衰為之講靈苖不為
世俗知蓋以多見賤蓬藋同一虧君如聽予服此語不
敢欺勿信柳子厚但誇仙靈脾
秋日田家
淘漉溝源築野塘滿坡煙草卧牛羊今年且喜輸官辦
豆夾繁多粟穗長
可笑口號七章
可笑庭前小兒女栽盆貯水種浮萍不知何處聞人說
一夜一根生七莖
可笑陵陽太守家閒無一事只栽花已開漸落并纔發
長作亭中五色霞
可笑此公何太惑讀書寫字到三更也知學得終無用
自肯辛勤比後生
可笑生平事迃闊向人不肯強云云到頭官職難遷轉
一似城南蕭次君
可笑為官太徼幸養愚藏拙在深山君看處置繁難者
日夜經營心不閒
可笑兒孫亦滿眼朝朝庭下立參差謂言飽讀詩書去
憔悴如翁亦好為
可笑山州為刺史寂寥都不是川城若無書籍兼圖畫
便不教人白髮生
山城秋日野望感事書懷詩呈吳龍圖
已是秋陰更夕曛亂山高下起寒雲危樓願見客何處
遠笛不知人厭聞身外流年波渺渺眼前生事葉紛紛
此愁萬斛誰量得直為重捻庾信文
子平寄惠希夷陳先生服唐福山藥方因戲作雜
言謝之
蜀江之東山色盡如赭有道人云此是丹砂伏其下煙
雲光潤若洗濯澗谷玲瓏如刻畫我聞神仙草藥不在
凡土生是中當有靈苖異卉之根莖果然人言所出山
芋為第一西南諸郡有者皆虚名就中唐福衆稱賞肥
實甘香天所養有時嵓頭倒垂三尺壯士臂忽然洞口
直舉一合仙人掌土人入冬農事閒千篝萬鍤來此山
可憐所鬻不甚貴着價即售曾不慳往年子瞻為余說
言君所部之内此物尤竒絶後復寄書勸我當餌之滿
紙親提華嶽先生訣予因購之不惜錢依方服餌將二
年其功神聖久乃覺牙牢體溢支節堅自問丹霄幾時
上早生兩翅教高颺塵世如帑不可居待看鴻濛對雲
將
貧居
繩牀擁敝裯初起髮未櫛南忩展書卷就暖讀寒日門
前絶車馬薄暮垂片席短墻挂纖蔓幽鳥啄紅實羣蝸
惡積雨繚繞篆空壁男兒處貧賤舉首宇宙窄翩翩搶
榆鳩宛轉匿絮蝨妻奴競相笑憔悴守文筆
江原張景通善頌堂
庭前雲蓋碧巉嵓堂上先生雪滿髯說藥客來聊下榻
謁齋僧去便垂簾種時法好花難謝買處錢多石易添
子舍光榮身壯健只將香火事華嚴(雲蓋堂下石銘)
寄宇文公南(自文州曲水令棄官)
彭澤長謠便歸去君辭曲水亦其徒一官何藉五㪷米
二子况皆千里駒懶對俗人常答颯厭聞時事但盧胡
從來綿竹多賢者惟是揚雄失壯夫
送潘司理秘校
已自多時賦式微五峰佳景夢長飛四年遠地為官去
萬里高堂喜客歸下馬便呈新授勅開箱爭認舊縫衣
鄉人覓次來相賀蓴菜鱸魚正軟肥
又五言
曲棧繞斜谷鉤欄天際分吟鞭搖嶺月倦枕拂浮雲好
景不關俗新詩皆屬君西南有歸客一一幸相聞
清景堂
公外捐塵慮閒中見物情蕉花紅炬密竹節粉環輕燕
泊簾鉤語蜂尋筆架鳴静能知此趣吃吃笑勞生
呈李堅甫中舍(杞)
往年曾憶過長安短紙書名詣門下君時延我坐終日
洒掃束軒留看畫横圖巨軸不知數但見匣中時一把
甲猶未竟乙復作門類著番開滿架使人歎羡不能已
只恨有門歸隔夜歸來兀坐想精絶念此榮觀若為謝
就中寒林雨大幅此物世間誰敢價倏然一别十五載
常向人前盛誇詫因君奉使臨敝邑見先問此餘不暇
君能為我冄講說座上不容人俗話如君所蓄更誰有
有亦未能為笑罵况君累世盡清職摹本敢求前弄詐
君今還省正擢用異日須求作鄰舍峩巾曳履日相謁
更欲重煩開絶帊待尋前輩用心處欵曲應須頻假借
每厨閱訖當便還不敢奉欺言羽化
采芡(通判盧微之擕種種之次年大盛)
芡盤團團開碧輪城東壕中如疊鱗漢南父老舊不識
日日岸上多少人駢頭鬅鬆露秋熟綠刺紅針割寒玉
提籠當筵破紫苞老蚌一開珠一掬吹臺北下凝祥池
圃田東邊僕射陂如今兩處盡湮没異日此地名應馳
物貴新成味尤美可惜飄零還入水料得明年轉更多
一匝清波流珠子
峰鐵峽
東風吹空力何短三月隴山全未暖文法姦酋引騎兵
飛隨銀鶻弓刀滿霜矛雪甲寒如水候卒何由知首尾
君不見峰鐵峽頭雲色死一過蕭然五十里
北齋雨後
小庭幽圃絶清佳愛此常教放吏衙雨後雙禽來占竹
秋深一蝶下尋花喚人掃壁開吳畫留客臨軒試越茶
野興漸多公事少宛如當日在山家
凝雲榭晩興
晩策倚危榭羣峰天際横雲陰下斜谷雨勢落褒城遠
渡孤煙起前村夕照明遥懷寄新月又見一稜生
山堂偶書
幾日無公事山堂興頗清和詩防積壓丸藥趁晴明斸
石新稜出澆□晩甲生此皆忙外得低首笑塵纓
將赴洋州書東谷舊隠
晩客無一來獨步入東谷園林已成就此景頗不俗落
落巖畔松脩脩澗邊竹爽氣逼襟袖清如新出浴寒泉
激亂石磊磊潄瓊玉荒溪漬餘潤滿地苔蘚綠珍禽静
相倚毛羽華且縟高下相和鳴不去若馴伏幽花雜紅
紫點滴亂盈目坐久微風來時聞散餘馥往年讀書處
宛爾舊茅屋雖然小破壞脩整可數木開門拂軒忩無
限起蝙蝠縱横列蟲網不免自掃撲壁間細書字多是
親寫錄當時苦謀身如此用意毒于今三十年才抵羊
髀熟一從入仕路行步每踖踧所畏惟簡書其甘者藜
菽中間何大幸致身在天禄無狀陪俊游俛首常自恧
連章乞外補得郡悉鄉曲雖名二千石敢自辭碌碌朝
廷設新法布作天下福或慮多垢玩訓戒稍嚴肅刺史
當是時能不為驅督行之以中道勉副議者欲刻薄素
所憎忍復用刑獄進身豈不願實懼有陰戮昨從漢中
歸於此度炎燠親朋日相會分誼愈敦篤便欲從之遊
投簪解朝服退自數年計伏臘殊未足還當武康去就
養若雞鶩貧雖士之常於我何廹蹙簞瓢若自具尚可
繼前躅奈何食口衆不比回也獨東方千餘騎導從催
我速行復登長途貎展心甚縮淵明豈俗士幸此有松
菊
崔覲詩(大中時人)
崔覲者高士梁州城固人讀書不求官但與耕稼親夫
婦既已老左右無子孫一日召奴婢盡以田宅均俾之
各為業不用來相聞遂去隠南山雜跡麋鹿羣約曰或
過汝所給為我陳有時擕其妻來至諸人門乃與具酒
食嘯詠相歡忻山南鄭餘慶辟之為參軍見趣使就職
漫不知吏文已復許謝事但謂長者云補闕王直方本
覲之比鄰文宗時上書召見蒙咨詢薦覲有高行用可
追至淳詔授起居郎裒斜走蒲輪辭疾不肻至高風槩秋
旻我昨過其縣徘回想芳塵訪問諸故老寂無祠與墳
斯人久不競薄夫何由敦此縣漢唐時諸公揚清芬刻
詩子堅廟來者期不泯
翡翠
清晨有珍禽翩翩下魚梁其形不盈握毛羽鮮且光天
人裁碧霞為爾縫衣裳晶熒炫我目非世之青黃愛之
坐良久常恐瞥爾翔忽然投清漪得食如針鋩如是者
三四厭飫已一肮既飽且自嬉翻身度回塘飛鳴逐佳
匹相和音琅琅是時鳬與鴈狼籍島嶼旁滿腹釀腥穢
紛紛晒晴陽鶖鶬最麤惡觜大脚脛長入水捕蛇鱓淤
泥亦銜將想其見爾時一喙亦爾傷其心肯謂爾被體
凝華章勸爾慎所止好醜誰同鄉清溪多纖鮮亦足充
爾腸江海深且闊所獲未可量爾當事澡刷帝圃參鸞
凰
晩泊金牛
一襟初覺晩霜清短鞚垂頭任馬行斜日斂回疎木影
急風收斷落泉聲望窮好景番番别題徧新詩闋闋精
終是教人伏潘令許多才調賦西征
寄子駿運使(時按西鄉)
西鄉巴嶺下嶮道入孱顔使騎到荒驛野禽啼亂山問
民青靄裏訪古白雲間幾日南城路新詩滿軸還
寄景孺提刑
江由嵓嶮地萬木與雲齊弭節山中宿思歸夜半啼麝
香霑野草虎跡滑春泥到此須憑酒何人手可擕
往年寄子平
往年記得歸在京日日訪子來西城雖然對坐兩寂寞
亦有大笑時相轟顧子心力苦未老猶弄故態如狂生
書忩盡壁恣掀倒脱帽褫帶隨縱横諠詉歌詩嘂文字
蕩突不管鄰人驚更呼老卒立臺下使抱短簫吹月明
清歡居此僅數月夜夜放去常三更别來七年在鄉里
已沗三度移雙旌今兹惛惛意思倦加以跕跕疾病嬰
每思此樂一絶後更不逢人如夜行
依韻和蒲誠之春日即事
輕煙漠漠雨斜斜無事常教放兩衙問客江邊求好石
倩人山裏覓竒花新蔬宛宛生晴圃淺溜涓涓出暖沙
入夏杯盤須准備繞畦親灌邵平瓜
木瓜園
驅馬下高岡吟鞭只自揚溪山過新霽草木發清香浩
蕩來江闊縈紆去棧長春風吹欲盡樽酒嘆何嘗
水磑
激水為磑嘉陵民構高穴深良苦辛十里之間凡共此
麥入麵出無虚人彼甿居險所産薄世世食此江之濱
朝廷遣使興水利嗟爾平輪與側輪
長舉馹樓
爽氣浮空紫翠濃隔江無限有竒峰君如要識營丘畫
請看東頭第五重
柳溪贈丁絪
場屋聲名四十年五車書誤一囊錢老來山驛為監吏
相對春風但惘然
此君庵
班班墮籜開新筠粉光璀璨香氛氲我常愛君此默坐
勝見無限尋常人
晉銘
長安鬻碑者遺我古鼎銘不知其所來有眼實未經凡
百十九字詭怪摹物形縱横下點畫不類子與丁試考
諸傅說其源已冥冥宣王石鼓文氣韻殊飄零始皇嶧
山碑骨骼何竛竮我恐鬼哭時正為此物靈安得不死
神提去詢大庭為我譯其辭讀之駭羣聽
秦詔
山流濯幽阮銅篆發古耀我行奉天縣叟以百錢糶讀
之廼二世元年所刻詔謂法度量者盡始皇帝造辭止
曰皇帝久遠若為道乃命斯去疾具述紀其右文章既
精簡字畫亦佳妙亥爾何等人敢作萬世調其為者非
是所累纔一廟區區頌微末回首皆可吊郡兵厭寶玉
得此只揮掉漂流落荒壊千載厄潛奥乃知天宇内事
有不可料此物今何為惟助觀者笑
謝楊侍讀惠端溪紫石硯
學文二十年語氣殊未成所以文房中四譜無一精豈
不願收貯竊恐好事名自愧中稿然敢假外物榮前日
下秘閣謁公來西城公常顧遇厚待以為墨卿延之吐
佳論出口無雜聲語次座上物硯有紫石英云在嶺使
得渠常美其評因取手自封見授嘱所擎倉皇奉以拜
其喜懷抱盈歸來示家人衆目歡且驚言並我所有瓦
礫而瑶瓊貴價市珍煤風前試寒泓磨知密理潤點覺
浮光清洗濯鑑面瑩彈扣牙音鏗遂剪十襲巾加以重
篋盛客來有欲觀稍俗不敢呈願傳之子孫更重金滿
籝作詩叙嘉貺慙比毫毛輕
西岡僦居
出官在秦蜀始末凡十年所治得公宇靡不完且堅中
堂與挾廊角翼相鈎聯領屬僅十口出處皆安便冬夏
惡風日侵薄曾無緣今年歸中都職事叨磨鉛未免僦
屋往敢謂須華鮮西岡頗幽僻愛此遠市廛問得王氏
居十楹月四千牀榻案几外空處無一椽匽溷及井竈
坼壁皆相連經痺須俛首過隘常側肩所謂十口者日
繞蝸殼旋前時大暑中幾不禁袢延鬱若鼎釜炊局如
狴犴攣走蝎過亂蟻飛蚊劇羣蟬今日幸過之復畏明
日然喜見白露節相賀肌肉全如何下淫雨曉夕常綿
綿瓦破榱棟漏柱䧟墻垣穿惟供改席坐豈暇安枕眠
中庭止數步深已可載船盡室徒跣行一起復一顛京
師費耗地居止實重遷俸料計月入外得無幾錢却思
已過分僅免親犁田自望於古人若地而升天小廬焦
生高陋巷顔子賢引之諭妻孥吾道宜此焉猶勝比鄰
者寒突無晨煙
閿鄉值風
烈風吹華陰古槐若長呼高沙起黃磧四望如一鋪上
馬低便回據鞍兀長途日晩過潼關行客亦已疎守吏
索姓名沸亂如蟲蛆兩目不可開說之使自書夜至閿
鄉縣僮僕相欷歔坐定即洗濯泥土捫短鬚草草具盤
餐零落飯與蔬恨無姜少府為膾黃河魚
積雨
京師值積雨浮淖皆滿城况當淘決時左右羅深坑有
客南河居旦夕隄上行病僕挾羸馬十步八九傾職事
有出入長抱落膽驚都人素豪恣小官常見輕排闢要
穏道斂避不敢爭試欲效呵止圜目根姓名往往被濺
汚直落舌與晴歸來事洗濯袍袴分縱横仰首問天公
春澤當早晴幸有好日月何惜施光明
大熱過散關因寄里中友人
六月日正午大暑若沸鑊時行古關道十步九立脚煙
雲炙盡散樹木晒欲落㗋鼻喘不接齒舌津屢涸擔血
僮破領鞍汗馬濡膊幽坑困猿狖密莽渴鳥雀至此因
自謂胡為就名縛所利緣底物奔走冐炎惡塵心日夜
迫欲往不能略因念于故園左右悉林薄昔我未第時
此有文酒樂長松借高蔭飛瀑與清濯層崖對僧詠大
石引客酌畏景雖赫然無由此流爍于今只夢想欲往
途路邈所效殊未立期歸尚誰約徒爾發短歌西首謝
巖壑
送張宗益工部知相州
學術深沉久未施晚登臺省世方知詩章好奏周文廟
字法宜磨魏武碑禁掖便當提大筆名藩猶自擁高麾
應憐共試金坡者答颯渾如鄭鮮之
送王恪司門知綘州
綘守園池天下誇紹述有記詞聱牙蒼官青士左右樹
神君仙人高下花遠水依然尚鈎帶舊門想已無鞾撾
自憐俗狀不能到此去羡君專宴衙
新霜
新霜着庭樹葉下如猛剉蕭然物容改有若懼凌挫砌
下丹橘落墻邊紫榴破精光竹勁徤沮喪柳怯懦覽景
惜向暮感時驚忽過勝事實可樂閒愁本堪唾何當共
佳客對此酌香糯
紅樹
萬葉驚風盡卷收獨餘紅樹擬禁秋已疑斷燒生前嶺
更共殘霞入遠樓楓岸最深霜未落柿園渾變雨初休
勸君莫上青山道粧點行人分外愁
鄧隠老木寒牛
蒼崖棱層草芊綿巨木半死生枯□羸牛日晚已噍草
稚子天寒猶打錢
蒲生鍾□
寒風酸號月慘苦梟飛狐鳴滿墟墓叢棘亂礓翳野霧
古社秃剝倒枯樹下有三鬼相嘯聚初行誰家作疰忤
痛熱腫痒快嘔吐塞噎咽㗋脹臍肚呼巫召覡使呪詛
翁驚嫗忙設賽具茅盤草船置五路飯盂炙串狼籍布
相共收斂各熱去方此危坐歠且哺忽爾相視生畏怖
有神傑然駕巨牯前呵後擁役二豎此神噉鬼充旦暮
其腹尚餒色躁怒鬼遥見之悉失措竄匿不暇相告諭
酒傾肉落雜穢汙魄□飛蕩身偃仆一入木底只四據
一尚把盞愕以顧一自隠蔽捩眦覷神用氣攝縳束固
前死入吻無十步計之嚼嚙或味飫蒲生胡為適爾遇
畫之滿卷無一誤筆墨醜怪實可懼持以贈余子何故
搖手不取一錢賂他日乞詩者尤屢試為言之寫其故
謝任瀘州師中寄荔支
有客來山中云附瀘南信開門得君書歡喜失鄙吝筠
籢包荔子四角俱封印童稚瞥聞之羣來立如陣競言
此佳果生眼不識認相煎求拆觀顆顆紅且潤衆手攫
之去爭奪遞追趁貪多乃為得廉恥曾不論喧閙俄傾
聞咀嚼一時盡空餘皮與核狼籍入煨燼
宋詩鈔卷二十六
