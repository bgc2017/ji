宋詩鈔卷一百四
内閣中書舍人吳之振編
山民詩鈔
真山民不傳名字亦不知何許人也但自呼山民云
李生喬歎以為不愧迺祖文忠西山以是知其姓真
矣痛值亂亡深自湮沒世無得而稱焉惟所至好題
詠因流傳人間然皆探幽賞勝之作未嘗有江湖酬
應語也不惟吳許上通於天即自命遺民而以詩文
通當世者視山民才節亦足愧恥矣張伯子謂宋末
一陶元亮非過論也
幽居雜興
松桂小菟裘山扉幽更幽蜂王衙早晩燕子社春秋髩
秃難遮老心寬不貯愁年來把鋤手無復揖公侯
新春
餘凍雪初乾初晴日驟暄人心新歲月春意舊乾坤烟
碧柳出色燒青草返䰟東風無厚薄隨例到衡門
光霽閣晩望
一閣納萬象危闌俯渺茫白沙難認月黃葉易為霜宿
鳥投烟嶼歸樵趁野航孤吟誰是伴漁笛起滄浪
興福寺
為厭市喧雜攜詩來此吟鳥聲山路靜花影寺門深樓
閣莊嚴界池塘清淨心松風亦好事送客出前林
夏晩江行
行盡山頭路江空帶夕暉風蟬聲不定水鳥影同飛蕭
散烏藤杖輕鬖白苧衣試呼垂釣者分我半苔磯
修真院訪崔道士
竹扉蒼蘚牆林下小丹房風定香烟直月斜簾影長瀹
茶泉味别點易露痕香安得棲塵外求師却老力
春遊和胡叔芳韻
春光潑眼明占勝得新亭棠醉風扶起柳眠鶯喚醒非
無杯泛綠安得髩皆青且事日為樂歌聲莫暫停
山亭避暑
怕礙清風入丁寧莫下簾地皆宜避暑人自要趨炎竹
色水千頃松聲風四簷此中有幽致多取未傷廉
三山旅夜
獨坐本無況淒凉更旅中檻低簷碍月窗破紙吟風隣
館笛三弄譙樓鼓二通半觴聊自適新茘擘輕紅
枕上偶成
長夜更難曉天寒吟思清夢䰟山館枕燈影雪窗檠守
拙疎生理安貧識世情凄風響簷竹豈是不平聲
泊白沙渡
日暮片帆落渡頭生暝烟與鷗分渚泊邀月共船眠燈
影漁舟外湍聲客枕邊離懷正無奈況復聽啼鵑
夜話無上人房
蒲團一榻上坐到夜將分窗月燈昏見巖泉雨歇聞茶
甌勝飲酒禪語當論文只恐紅塵迹涴師松下雲
獨坐
寒齋淡無味孤坐思悠悠時事三緘口年光一轉頭有
書遮老眼無藥療閒愁假使丹心在衰遲也合休
春日
韶光今幾許我欲問流鶯花影埽不去草根鋤又生心
安諸妄息身老萬緣輕正是春風好幽蘭不肻爭
曉行山間
出門誰是伴只約瘦藤行一二里山逕兩三聲曉鶯亂
峯相出沒初日乍隂晴僧舍在何許隔林鐘磬清
山間次季芳宿韻
好山多在眼塵事少關心風竹有聲畫石泉無操琴許
猿分野果留鶴守雲林不是閒邊客誰來此地吟
春感
春光元自好我却為春愁但見柳青眼不知人白頭一
身浮似寄百歲去如流賴有芳樽在花前日醉遊
春曉園中
綠隂留我立清曉小闌東林外一鳩雨柳邊雙燕風吟
懷愁渺渺春事去匆匆莫恨芳菲盡葵榴花又紅
溪行
春暖溪西路行吟又幾迴水清明白鷺花落失青苔雲
過日吞吐樹搖風往來漁歌聽未了欲去又徘徊
渡江之越宿蕭山縣
昨夜大江舟今宵小驛樓隻身千里客孤枕一燈秋市
酒難成醉鄉書莫寄愁胸中無史記浪作會稽遊
宿寳勝寺
苦吟吟未了只向兩廊行月去塔無影風來鐸有聲塵
心隨水淨佛眼共燈明安得雲邊住與僧分此情
閒居
虛明兩竹窗濟楚一書房風動鳥移樹花香蝶過牆身
安知病少晝靜覺春長未必全無事終焉也勝忙
兵後寓舍春
觸景多懷舊凭欄易愴神飛花遊蕩子古木老成人世
換山如醉田荒草自新鄉關渺何處回首暗風塵
兵後劉秀寬見過
冉冉歲云暮閒居安所之途窮身是累痛定語猶悲衰
髩數莖雪空囊一卷詩儒衣例如此惜也不逢時
清明
清明今日是原上一經過新葬塚無數未來人更多此
生曾悟否不樂復如何莫待澆墳土樽前且醉歌
臨江曉行
茅舍亂鷄聲疎林淡見星霜輕留草綠霧暗失山青蹤
跡去來燕交遊聚散萍浮生原是客不必恨飄零
舟中峽口
亂山如碧玉處處見鵑花水漲旁分港舟行倒走沙宿
依沽酒市飯過釣魚家喜脱風波險推篷數暝鴉
次韻章劒溪山居
想無書赴隴林鶴莫驚猜曳杖雲同出開簾山自來池
堪供洗硯籬不碍觀梅靜倚長松立藤花點翠苔
夏日
虛窗暑亦凉境靜晝偏長樹色烟明滅蟬聲風抑揚家
貧書是業身老睡為鄉赤日黃埃客紛紛為底忙
宋道士同遊白雲關
扶攜方外友來入白雲關八九峯如畫兩三人倚欄棋
聲敲竹外簾影落花間一曲瑤琴罷翠隂生晝寒
妙因寺次施敬所韻
松蘿一徑隂踏破白雲深約客分茶供逢僧倚竹吟鼠
留香篆迹禽和閣鈴音話久不知晚新螢照出林
晚春
有恨青春老無營白晝長葉新林換綠花落地生香雨
意一番足人家百事忙為儒竟成誤悔不早農桑
冬雪
雪凍飛禽少林深落葉多寒塘倒山影空谷答樵歌不
有梅花在其如詩思何霜風吹落帽應歎鬢絲皤
新涼
烟火林幽處田園秋暮時深村人到少閏月稻黃遲旋
決渠分水新編竹補籬地爐煨芋栗莫遣貴人知
江樓秋夕
樓高古城遶無奈漏聲催幽夢風吹斷新吟月送來江
長漁唱遠雲冷雁聲哀明日重陽酒黃花菊未開
初夏訪劉道士
白雲隨杖屨伴我到山房暑薄疑天别林深見路長术
芝皆道味花竹亦詩香更待荷花後來分半榻凉
春行
東風物物新花外步清晨蕉葉卷舒雨鳩聲問答春園
林三月景詩酒百年身試數交遊侣如今有幾人
孤標上人留宿
山僧留我宿我亦似山僧香茗半甌雪寒虀一筯冰廊
風響黃葉壁雨暗青燈參透詩三昩何須契一乘
李修伯山居
寒燈幾撥盡借問夜何其舊夢青燈在新愁白髮知昔
為三遶鵲今作五蔵龜多謝梅梢月留人得睡遲
道逢過軍投宿山寺
窮途欲焉往薄暮此相投蟋蟀數聲雨芭蕉一寺秋鄉
關來枕畔時事上眉頭長歎為僧好今逢更說愁
(缺)溪舟中
一舸下中流西風兩岸秋櫓聲搖客夢帆影掛離愁落
日魚鰕市長烟蘆荻洲篙人夜相語明發又嚴州
春曉雨
破曉簷花未放乾披衣和夢倚欄干釀成苔暈地猶濕
老盡鶯聲風正寒無客醉敲金鐙響有人睡怯翠衾單
牡丹一夜成消瘦下却珠簾不忍看
西湖圖
兩袖春風一丈池等閒踏破柳橋西雲開遠嶂碧千叠
雨過落花紅半溪青旆有情邀我醉黃鶯無恨為誰啼
東城正在桃林外多少遊人逐馬蹄
遊鳳棲寺
十載重遊古鳳棲蓮宫新遶綠楊堤欲談世事佛無語
不管客愁禽自啼苔滑空廊妨散步塵昏老壁失留題
僧家山地鄰家種菜甲春生綠滿畦
漁浦晚秋旅懷
西風吹夢越中遊剪剪輕寒入短裘雁字不將鄉信寫
蛩聲空和旅吟愁郵亭冷雨孤燈夜漁市斜陽一笛秋
是處山川即吾土仲宣何用怯登樓
泊舟嚴灘
天色微茫入暝鐘嚴陵湍上繋孤篷水禽與我共明月
蘆葉同誰吟晚風隔浦人家漁火外滿江愁思笛聲中
雲開休望飛鴻影身即天涯一斷鴻
連城春夜留别張建溪
飛絮遊絲客子心連城那忍遽分襟青燈應見詩情苦
濁酒不如交味深一榻暖風棲竹屋半闌淡月立花隂
離懷今夜先收拾盡付明朝馬上吟
夜坐
匹馬平生汗漫游如今寂寞老林丘小窗半夜青燈雨
幽樹一庭黃葉秋懶看世情寧睡去怕傷時事莫吟休
寒蛩可是知人意未到莎根只說愁
初冬
林葉新經數夜霜地爐獨擁一山房塵書邀我共高閣
濁酒勸人歸醉鄉費省家貧還似富身閒日短亦如長
梅花苦欲催吟興又破梢頭半點香
東粤廟
頽欄斜照網蛛絲陳迹凄凉萬古悲柘水尚鳴亡國怨
山松曾見受封時碑因苔蝕無完字城為田侵失舊基
當日東甌知幾戰如今贏得一荒祠
歲暮
顔不常朱髩易斑流光難駐兩跳丸一年又是等閒過
百歲只消如此看把酒何曾長在手種桃能得幾凭欄
癡人醉夢不知醒日夜雙眉抵死攅
三峯寺
寂寞烟林噪亂鴉青鞋步入野僧家雲深不碍鐘聲出
日轉還移塔影斜廊下蝸粘沿砌蘚佛前蜂戀插瓶花
竹牀紙帳清如水一枕松風聽煮茶
江頭春日
風暖旗亭煮酒香醉醒始悟是他鄉駕言行邁路千里
豈不懷歸天一方春事漸消鶯語老離愁偏勝柳絲長
無聊莫向城南宿淡月梨花正斷腸
次韻潘恕堂見寄
抱瓮區區老漢隂空齋擁鼻日長吟青山隔絶市朝面
白髮消磨豪傑心書既無成休學劒貴無可買恥言金
情知不入鴛鴦侣賴有鷗盟尚可尋
初夏
一陣薰風帶暑回雨天濃翠與庭槐不隨春去鶯猶在
好競時糚榴又開剪尺旋裁新白苧杯盤聊薦舊青梅
篋中敝扇投閒久依舊團團入手來
夜飲趙園次徐君實韻
銀臺絳蠟淚成堆四面軒窗盡放開花影忽生知月到
竹梢微響覺風來豪揮彩筆詩千首醉倚紅糚酒百杯
遊玩未闌歸未得高城漏箭幾相催
幽棲
鶴護松扉久不開蒲團端坐思悠哉故交只向夢中見
閒事不經心上來雙屐躡雲春採藥一笻掛月夜觀梅
東風似見山童懶自與幽人埽徑苔
聖果院訪忠上人不值
管領東風入杖藜落梅香裏已招提苔痕一徑白雲濕
花影半窗紅日低欲見高僧聊爾耳便乘餘興去來兮
葛藤有話無人共付與隔林幽鳥啼
山行
林梢初日弄隂晴露浥溪花笑欲迎澗暗只聞泉滴瀝
山青剰見鷺分明遠峯忽轉還如遶險徑徐行亦似平
莫謂詩成無與和風篁也解作吟聲
秋夜次葉一山韻
自笑秋來似轉蓬偶然飛落過山中一燈幽館菊花雨
孤枕小樓梧葉風涉世悠悠旋磨蟻懷人杳杳寄書鴻
浮生何預光隂事抵死相催作老翁
杜鵑花得紅字
愁鎖巴雲往事空只將遺恨寄芳叢歸心千古終難白
啼血萬山都是紅枝帶翠烟深夜月䰟飛錦水舊東風
至今染出懷鄉恨長掛行人望眼中
永嘉秋夕
風戰枯桐敲紙窗擁裘無寐夜偏長譙樓三鼓夜將午
雲雁數聲天正霜寓世此身驚逆旅寬懷何處不吾鄉
江頭風景日堪醉酒美蟹肥橙橘香
客中遇鄉友季芳遠歸省親
河梁邂逅話襟期獵獵西風透裌衣酒臉未隨紅葉醉
鄉心先逐白雲飛客中送客難為别山上安山胡不歸
借使家書君可寄此間無復問庭幃
山人家
片雲隔斷嶂西風三兩山花屋角紅幾畝桑麻春社後
數家雞犬夕陽中拾薪澗底青裙婦倚杖簷間白髮翁
我亦願來同隠者種桃早晚趁東風
朱溪澗
路轉峯回又一村天寒大半掩柴門雲融山脊嵐生翠
水嚼沙洲樹出根任擁重裘風亦冷未投荒店月先昏
今宵只傍梅花宿贏得清芬入夢䰟
閒中
敢咎章縫解誤人甘於閒處著閒身腹中書在温仍熟
夢裏詩成記不真引鶴徐行三逕曉約梅同醉一壺春
今朝有喜誰知得新換銜頭號散民
冬暮小齋
布襪青鞋敝絮袍松扉柴几小衡茅雲酣纔釀臘三月
梅吐又横春一梢炭為驟寒偏索價酒因不飲懶論交
窮年兀兀從人笑未用多方作解嘲
宿南峯寺
禪房花木鎖深幽借與詩人信宿留幡影分來半廊月
磬聲敲破一林秋僧偏好事能青眼佛本無心亦白頭
試問青松峯外鶴閒邊曾見幾人遊
春曉山行
風埽連隂出快晴瘦笻伴我出山楹路從初日紅邊過
人在野花香裏行古水殊無趨世態幽禽懶作弄春聲
棕鞋踏遍山南北只與白雲相送迎
幽興
不賦千鍾賦一簞天公有意養痴頑書猶能看未曾老
詩亦莫吟方是閒寬著庭除貪貯月少栽竹樹要觀山
空階兩日無行迹又上苔花幾點斑
梅仙山(梅福鍊丹地)
西都不知夀安用獨長年縱有丹爐在難吹漢火燃
吉水夜泊
入夜始維舟黃蘆古渡頭眠鷗知讓客飛過蓼花洲
草
草枯根不死春到又敷榮獨有愁根在非春亦自生
楊妃
三郎掩面馬嵬坡生死恩深可奈何瘞土驛旁何足恨
潼關戰處骨埋多
年少遊春
錦袍朱帶玉花驄著意追歡紫陌東只道春風屬楊柳
不知揚柳有秋風
三月晦日
九十風光能有幾東風遽作遠行人樽前莫惜今朝醉
明日鶯聲不是春
晚步
未暝先啼草際蛩石橋暗度晚花風歸鴉不帶殘陽老
留得林梢一抹紅
春歸詞
愁鎖眉尖未肻消何心更待兩娥嬌一春螺黛渾無用
付與東風染柳條
山間秋夜
夜色秋光共一闌飽收風露入脾肝虛簷立盡梧桐影
絡緯數聲山月寒
新年
妝點春光到眼邊凍消殘雪暖生烟杏桃催換新顔色
惟有寒梅老一年
九日
懶把黃花插滿頭正緣老大見花羞年來頗恨儒冠誤
好倩西風吹去休
醉餘再賦
堪歎詩翁酒興豪醉餘猶復一登高西風抵死相搖撼
爭奈儒冠裹得牢
宋詩鈔卷一百四
