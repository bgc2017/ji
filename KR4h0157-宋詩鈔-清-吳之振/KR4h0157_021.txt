宋詩鈔卷二十一
内閣中書舍人吳之振編
蘇軾東坡詩鈔中
僕曩於長安陳漢卿家見吳道子畫佛碎爛可惜
其後十餘年復見之於鮮于子駿家則已裝背
完好子駿以見遺作詩謝之
貴人金多身復閒爭買書畫不計錢已將鐵石充逸少
(殷鐵石梁武帝時人今法帖大王書中有鐵石字)更補朱繇為道玄(世所牧吳畫多朱繇)
(筆也)煙薰屋漏裝玉軸鹿皮蒼壁知誰賢吳生畫佛本神
授夢中化作飛空僊覺來落筆不經意神妙獨到秋毫
顛我昔長安見此畫歎息至寶空澘然素絲斷續不忍
看已作胡蝶飛聯翩君能收拾為補綴體質散落嗟神
全志公髣髴見刀尺脩羅天女猶雄妍如觀老杜飛烏
句脱字欲補知無緣問君乞得良有意欲將俗眼為洗
湔貴人一見定羞怍錦囊千紙何足捐不須更用博麻
縷付與一炬隨飛煙
次韻答舒教授觀余所藏墨
異時長笑王會稽野鶩膻腥汙刀几莫年却得庾安西
自厭家雞題六紙二子風流冠當代顧與兒童爭愠喜
秦王十八已龍飛嗜好晩將蛇蚓比我生百事不挂眼
時人繆說云工此世間有癖念誰無傾身障簏尤堪鄙
一生當著幾兩屐定心肯為微物起此墨足支三十年
但恐風霜侵髮齒非人磨墨墨磨人缾應未罄罍先耻
逝將振衣歸故國數畝荒園自鉏理作書寄君君莫笑
但覓來禽與青李一螺點漆便有餘萬竈燒松何處使
君不見永寧第中擣龍麝列屋閒居清且美倒暈連眉
秀嶺浮雙鴉畫鬢香雲委時聞五斛賜蛾綠不惜千金
求獺髓聞君此詩當大笑寒窗冷硯冰生水
中秋月三首
殷勤去年月瀲灔古城東憔悴去年人卧病破窗中徘
徊巧相覓窈窕穿房櫳月豈知我病但見歌樓空撫枕
三歎息扶杖起相從天風不相哀吹我落瓊宫白露入
肝肺夜吟如秋蟲坐令太白豪化為東野窮餘年知幾
何佳月豈屢逢寒魚亦不睡竟夕相噞喁
六年逢此月五年照離别(中秋有月凢六年矣惟去歲與子由會於此)歌君
别時曲滿坐為淒咽留都信繁麗此會豈輕擲鎔銀百
頃湖挂鏡千尋闕三更歌吹罷人影亂清樾歸來北堂
下寒光翻露葉喚酒與婦飲念我向兒說豈知衰病後
空盞對梨栗但見古河東&KR1593;麥如鋪雪欲和去年曲復
恐心斷絶
舒子在汶上閉門相對清(舒焕試舉人鄆州)鄭子向河朔(鄭僅赴北)
(京戸曹)孤舟連夜行頓子雖咫尺兀如在牢扄(頓起來徐試舉人)
趙子寄書來水調有餘聲(今日得趙果卿書猶記余在東武中秋所作水調歌頭)
悠哉四子心共此千里明明月不解老良辰難合并回
顧坐上人聚散如流萍嘗聞此宵月萬里同隂晴(故人史生)
(為余言嘗見海賈云中秋有月則是歲珠多而圓賈人嘗以此候之雖相去萬里他日會合相問隂晴無不同者)
天公自著意此會那可輕明年各相望俯仰今古情
和子由中秋見月
明月未出羣山高瑞光千丈生白毫一杯未盡銀闕涌
亂雲脱壊如崩濤誰為天公洗眸子應費明河千斛水
遂令冷看世間人顧我湛然心不起西南大星如彈丸
角尾奕奕蒼龍蟠今宵注眼看不見更許螢火爭清寒
何人艤舟臨古汴千燈夜作魚龍變曲折無心逐浪花
低昂赴節隨歌板(是夜賈客舟中放水燈)青熒滅沒轉前山浪颭
風廻豈復堅明月易低人易散歸來呼酒更重看堂前月
色愈清好咽咽寒螿鳴露草卷簾推戸寂無人窗下咿
啞惟楚老(近有一孫名楚老)南都從事莫羞貧對月題詩有幾
人明朝人事隨日出怳然一夢瑶臺客
與頓起孫勉泛舟探韻得未字
窗前堆梧桐牀下鳴絡緯佳人尺書到客子中夜喟朝
來一樽酒晤語聊自慰秋蠅已無聲霜蟹初有味當為
壯士飲眦裂須磔&KR0008;勿作兒女懷坐念蠨蛸畏山城亦
何有一笑瀉肝胃泛舟以娛君魚鼈多可餼縱為十日
飲未遽主人費吾儕俱老矣耿耿知自貴寧能傍門戶
啼笑雜猩狒要將百篇詩一吐千丈氣蕭條歲行莫迨
此霜雪未明朝出城南遺迹觀楚魏西風廹吹帽金菊
亂如沸願君勿言歸輕别吾所諱
九日黃樓作
去年重陽不可說南城夜半千漚發水穿城下作雷鳴
泥滿城頭飛雨滑黃花白酒無人問日暮歸來洗鞾襪
豈知還復有今年把琖對花容一呷莫嫌酒薄紅粉陋
終勝泥中事鍬鍤黃樓新成壁未乾青河已落霜初殺
朝來白露如細雨南山不見千尋刹樓前便作海茫茫
樓下空聞㯭鴉軋薄寒中人老可畏熱酒澆腸氣先壓
煙消日出見漁村遠水鱗鱗山齾齾詩人猛士雜龍虎
(坐客三十餘人多知名之士)楚舞吳歌亂鵝鴨一杯相屬君勿辭此
境何殊泛清霅
九日次韻王鞏
我醉欲眠君罷休已教從事到青州鬢霜饒我三千丈
詩律輸君一百籌聞道郎君閉東閤且容老子上南樓
相逢不用忙歸去明日黃花蝶也愁
送頓起
客路相逢難為樂常不足臨行挽衫袖更賞折殘菊佳
人亦何念淒斷陽關曲酒闌不忍去共接一寸燭留君
終無窮歸駕不免促岱宗已在眼一往繼前躅天門四
十里夜看扶桑浴回頭望彭城大海浮一粟故人在其
下塵土相豗蹴惟有黃樓詩千古配淇澳(頓有詩記黃樓本末)
次韻王鞏顔復同泛舟
沈郎清瘦不勝衣邊老便便帶十圍躞蹀身輕山上走
讙呼船重醉中歸舞腰似雪金釵落談辯如雲玉麈麾
憶在錢塘正如此回頭四十二年非
與參寥師行園中得黃耳蕈
遣化何時取衆香法筵齋鉢久淒涼寒蔬病甲誰能採
落葉空畦半已荒老楮忽生黃耳菌故人兼致白牙薑
蕭然放筯東南去又入春山筍蕨鄉
百步洪(并序)
王定國訪余於彭城一日棹小舟與顔長道擕盼英
卿三子游泗水北上聖女山南下百步洪吹笛飲酒
乘月而歸余時以事不得往夜著羽衣佇立於黃樓
上相視而笑以為李太白死世間無此樂三百餘年
矣定國既去逾月復與參寥師放舟洪下追懷曩遊
已為陳迹喟然而嘆
佳人未肯回秋波幼輿欲語防飛梭輕舟弄水買一笑
醉中蕩槳肩相磨不似長安閭里俠貂裘夜走燕脂坡
獨將詩句擬鮑謝涉江共採秋江荷不知詩中道何語
但覺兩頰生微渦我時羽服黃樓上坐見織女初斜河
歸來笛聲滿山谷明月正照金叵羅奈何捨我入塵土
擾擾毛羣欺卧駞不念空齋老病叟退食誰與同委蛇
時來洪上有遺迹忍見屐齒青苔窠詩成不覺雙淚下
悲吟相對惟羊何欲遣佳人寄錦字夜寒手冷無人呵
夜過舒堯文戲作
先生堂前霜月苦弟子讀書喧兩廡推門入室書縱横
䗶紙燈籠晃雲母先生骨清少眠卧長夜默坐數更鼔
耐寒石硯欲生冰得火銅缾如過雨郎君欲出先自贊
坐客斂袵誰敢侮明朝阮籍過阿戎應作羲之羨懷祖
次韻王廷老退居見寄
接果移花看補籬腰鎌手斧不妨持上都新事長先到
老圃閒談未易欺釀酒閉門開社罋殺牛留客解耕縻
何時得見纖纖玉右手持杯左捧頤
祈雪霧猪泉出城馬上作贈舒堯文
三年走吳越踏遍千里山朝隨白雲去莫與栖鴉還翩
如得木狖飛步誰能攀一為符竹累坐老敲榜間此行
亦何事聊散腰脚頑浩蕩城西南亂山如玦環山下野
人家桑柘雜榛菅歲晏風日暖人牛相對閒薄雪不蓋
土麥苖稀可刪願君發豪句嘲詼破天慳
種松得徠字(其四在懷古堂其六在石經院)
春風吹榆林亂莢飛作堆荒園一雨過戢戢千萬栽青
松種不生百株望一枚一枚已有餘氣壓千畝槐野人
易斗粟云自魯徂徠魯人不知貴萬竈飛青煤束縛同
一車胡為乎來哉泫然解其縳清泉洗浮埃枝傷葉尚
困生意未肯回山僧老無子養護如嬰孩坐待走龍蛇
清隂滿南臺孤根裂山石直幹排風雷我今百日客養
此千歲材(時去替不百日)茯苓無消息雙鬢日夜催古今一俛
仰作詩寄餘哀
往在東武與人往反作粲字韻詩四首今黃魯直
亦次韻見寄復和答之
苻堅破荆州止獲一人半中郎老不遇但喜識元歎我
今獨何幸文字厭竒玩又得天下才相從百憂散隂求
我輩人規作林泉伴寧當待垂老倉卒收一旦不見梁
伯鸞空對孟光案才難不其然婦女厠周亂世豈無作
者於我如既盥獨喜誦君詩咸韶音節緩夜光一已多矧
獲纍纍貫相思君欲瘦不往我真懦吾儕眷微禄寒夜
抱寸炭何時定相過徑就我乎館飄然東南去江水清
且渙相與訪名山微言師忍粲
送蜀人張師厚赴殿試
忘歸不覺鬢毛斑好事鄉人尚往還斷嶺不遮西望眼
送君直過楚王山
罷徐州往南京馬上走筆寄子由
吏民莫扳援歌管莫悽咽吾生如寄耳寧獨為此别别
離隨處有悲惱緣愛結而我本無恩此涕誰為設紛紛
等兒戲鞭鐙遭割截道邊雙石人幾見太守發有知當
解笑撫掌冠纓絶
父老何自來花枝䮍長紅洗琖拜馬前請夀使君公前
年無使君魚鼈化兒童舉鞭謝父老正坐使君窮窮人
命分惡所向招灾凶水來非吾過去亦非吾功
贈惠山僧惠表
行遍天涯意未闌將心到處遣人安山中老宿依然在
案上楞嚴已不看欹枕落花餘幾片閉門新竹自千竿
客來茶罷空無有盧橘楊梅尚帶酸
與秦太虚參寥會于松江而關彦長徐安中適至
分韻得風字二首
吳越溪山興未窮又扶衰病過垂虹浮天自古東南水
送客今朝西北風絶境自忘千里遠勝遊難復五人同
舟師不會留連意擬看斜陽萬頃紅
二子緣詩老更窮人間無處吐長虹平生睡足連江雨
盡日舟横擘岸風人笑年來三黜慣天教我輩一樽同
知君欲寫長相憶更送銀盤尾鬛紅
送劉寺丞赴餘姚
中和堂後石楠樹與君對牀聽夜雨玉笙哀怨不逢人
但見香煙横碧縷謳吟思歸出無計坐想蟋蟀空房語
明朝開鏁放觀潮豪氣正與潮爭怒銀山動地君不看
獨愛清香生雪霧别來聚散如宿昔城郭空存鶴飛去
我老人間萬事休君亦洗心從佛祖手香新寫法界觀
眼淨不覻登伽女餘姚古縣亦何有龍井白泉甘勝乳
千金買斷顧渚春似與越人降日注
李公擇過高郵見施大夫與孫莘老賞花詩憶與
僕去歲會于彭門折花饋筍故事作詩二十四
韻見戲依韻奉答亦以一戲公擇云爾
汝陽真天人絹帽著紅槿纏頭三百萬不買一微哂共
誇青山峰曲盡花不隕當時謫仙人逸韻謝封畛詩成
天一笑萬象解寒窘驚開小桃杏不待雷發軫餘波尚
㳙滴乞與居易稹爾來誰復見前軰風流盡寂寞兩詩
人殘紅對櫻筍飢腸得一醉妙語傳不泯君來恨不與
便復相牽引我老心已灰空煩扇餘燼天遊照六鑿虚
空掃充牣懸知色竟空那復嗜烏吻蕭然一方丈居士
老龐藴散花從滿裓不荅天女問故人猶故日怨句寫
餘恨疑我此心在遮防費欄楯應虞已斃蛇折尾時一
蠢仄聞孟光賢未學處仲忍(開閣放出事見本傳)寄招應已足左
右侍雲鬒何時花月夜羊酒謝不敏此生如幻耳戲語
君勿愠應同亡是公一對子虚听
乘舟過賈收水閣收不在見其子二首
愛酒陶元亮能詩張志和青山來水檻白雨滿漁蓑淚
垢添丁面貧低舉案蛾不知何所樂竟夕獨酣歌
嫋嫋風蒲亂猗猗水荇長小舟浮鴨綠大杓瀉鵝黃得
意詩酒社終身魚稻鄉樂哉無一事何處不清涼
泛舟城南會者五人分韻賦詩
紫蟹鱸魚賤如土得錢相付何曾數碧筩時作象鼻彎
白酒微帶荷心苦運肘風生看斫膾隨刀雪落驚飛縷
不將醉語作新詩飽食應慙腹如鼓
與胡祠部遊法華山
陂湖欲盡山為界始見寒泉落高派道人未放泉出山
曲折虛堂瀉清快使君年老尚兒戲綠棹紅船舞澎湃
一笑翻杯水濺裙餘懽濯足波生隘長松攙天龍起立
蒼藤倒谷雪崩壊仰穿蒙密得清曠一覽震澤吁可怪
誰云四萬八千頃渺渺東盡日所曬歸塗十里盡風荷
清唱一聲聞露薤(是日樂工有作此聲者)嗟余少小慕真隠白髮
青衫天所械忽逢佳士與名山何異枯楊便馬疥君猶
鸞鶴偶飄墮六翮如雲豈長鎩不將新句紀兹遊恐負
山中清淨債
又次前韻贈賈耘老
具區吞滅三州界浩浩湯湯納千派從來不著萬斛船
一葦漁舟恣奔快仙壇古洞不可到空聽餘瀾鳴湃湃
今朝偶上法華嶺縱觀始覺人寰隘山頭卧碣弔孤冢
下有至人僵不壊空餘白棘網秋蟲無復青蓮出幽怪
(事見本院碑)我來徙倚長松下欲掘茯苓親洗晒聞道山中
富竒藥往往靈芝雜葵薤詩人空腹待黃精三事只看
長柄械(杜子美詩云長鑱長鑱白木柄我生託子以為命)今年大熟期一飽食
葉微蟲真癬疥(今歲有小蟲葉不甚為害)白花半落紫穟香攘臂欲
助磨鎌鎩安得山泉變春酒與子一洗尋常債
陳季常所畜朱陳村嫁娶圖
何年顧陸丹青手畫作朱陳嫁娶圖聞道一村惟兩姓
不將門戶買崔盧
我是朱陳舊使君勸耕曾入杏花村而今風物那堪畫
縣吏催錢夜打門(朱陳村在徐州蕭縣)
初到黃州
自笑平生為口忙老來事業轉荒唐長江遶郭知魚美
好竹連山覺筍香逐客不妨員外置詩人例作水曹郎
只慙無補絲毫事尚費官家壓酒囊(檢校官例折支多得退酒袋)
定惠院寓居月夜偶出
幽人無事不出門偶逐東風轉良夜參差玉宇飛木末
繚繞香煙來月下江雲有態清自媚竹露無聲浩如瀉
已驚弱柳萬絲垂尚有殘梅一枝亞清詩獨吟還自和
白酒已盡誰能借不辭青春忽忽過但恐懽意年年謝
自知醉耳愛松風會揀霜林結茅舍浮浮大甑長炊玉
溜溜小槽如壓蔗飲中真味老更濃醉裏狂言醒可怕
但當謝客對妻子倒冠落佩從嘲罵
次韻前篇
去年花落在徐州對月酣歌美清夜(去年徐州花下對月與張君厚王子)
(忠兄弟飲酒作蘋字韻詩)今年黃州見花發小院閉門風露下萬事
如花不可期餘年似酒那禁瀉憶昔還鄉泝巴峽落帆
樊口(在黃州南岸)高桅亞長江衮衮空自留白髮紛紛寧少
借竟無五畝繼沮溺空有千篇陵鮑謝至今歸計負雲
山未免孤衾眠客舍少年辛苦真食蓼老景清閒如啖
蔗飢寒未至且安居憂患已空猶夢怕尋花踏月飲村
酒免使醉歸官長罵
寓居定惠院之東雜花滿山有海棠一株土人不
知貴也
江城地瘴蕃草木只有名花苦幽獨嫣然一笑竹籬間
桃李漫山總麄俗也知造物有深意故遣佳人在空谷
自然富貴出天姿不待金盤薦華屋朱唇得酒暈生臉
翠袖卷紗紅映肉林深霧暗曉光遲日暖風輕春睡足
雨中有淚亦悽愴月下無人更清淑先生食飽無一事
散步逍遥自捫腹不問人家與僧舍挂杖敲門看修竹
忽逢絶豔照衰朽歎息無言楷病目陋邦何處得此花
無乃好事移西蜀寸根千里不易到銜子飛來定鴻鵠
天涯流落俱可念為飲一樽歌此曲明朝酒醒還獨來
雪落紛紛那忍觸
雨晴後步至四望亭下魚池上遂自乾明寺前東
岡上歸
雨過浮萍合蛙聲滿四鄰海棠真一夢梅子欲嘗新拄
杖閒挑菜鞦韆不見人慇懃木芍藥獨自殿餘春
杜沂遊武昌以酴醿花見餉
酴醿不爭春寂寞開最晚青蛟走玉骨羽蓋蒙珠幰不
粧豔已絶無風香自遠淒涼吳宫闕紅粉埋故苑至今
微月夜笙歌來絶巘餘妍入此花千載尚清婉怪君呼
不歸定為花所挽昨宵雷雨惡花盡君應返
遷居臨皋亭
我生天地間一蟻寄大磨區區欲右行不救風輪左雖
云走仁義未免違寒餓劒米有危炊鍼氊無穏坐豈無
佳山水借眼風雨過歸田不待老勇決凢幾箇幸兹廢
棄餘疲馬解鞍䭾全家占江驛絶境天為破飢貧相乘
除未見可弔賀澹然無憂樂苦語不成些
曉至巴河口迎子由
去年御史府舉動觸四壁幽幽百尺井仰天無一席隔
墻聞歌呼自恨計之失留詩不忍寫苦淚漬紙筆餘生
復何幸樂事有今日江流鏡面靜煙雨輕羃羃孤舟如
鳬鷖點破千頃碧聞君在磁湖欲見隔咫尺朝來好風
色旗尾西北擲行當中流見笑眼青光溢此邦疑可老
修竹帶泉石欲買柯氏林兹謀待君必
次韻答子由
平生弱羽寄衝風此去歸飛識所從好語似珠穿一一
忘心如膜退重重山僧有味寧知子瀧吏無言只笑儂
尚有讀書清淨業未容春睡敵千鍾
正月二十日往岐亭郡人潘古郭三人送余於女
王城東禪莊院(一本作代書寄桃山居士張聖可)
十日春寒不出門不知江柳已搖村稍聞決決流冰谷
盡放青青沒燒痕數畝荒園留我住半缻濁酒待君温
去年今日關山路細雨梅花正斷魂
東坡八首(并叙)
余至黃二年日以困匱故人馬正卿哀予乏食為於
郡中請故營地數十畝使得躬耕其中地既久荒為
茨棘瓦礫之場而歲又大旱墾闢之勞筋力殆盡釋
耒而歎乃作是詩自愍其懃庶幾來歲之入以忘其
勞焉
廢壘無人顧頽垣滿蓬蒿誰能捐筋力歲晚不償勞獨
有孤旅人天窮無所逃端來拾瓦礫歲旱土不膏﨑嶇
草棘中欲刮一寸毛喟然釋耒歎我廩何時高
荒田雖浪莽高庳各有適下隰種秔稌東原蒔棗栗江
南有蜀士桑果已許乞好竹不難栽但恐鞭横逸仍須
卜佳處規以安我室家童燒枯草走報暗井出一飽未
敢期瓢飲已可必
自昔有微泉來從遠嶺背穿城過聚落流惡壯蓬艾去
為柯氏陂十畝魚蝦會歲旱泉亦竭枯萍粘破塊昨夜
南山雲雨到一犁外泫然尋故瀆知我理荒薈泥芹有
宿根一寸嗟獨在雪芽何時動春鳩行可膾(蜀人貴芹芽膾雜鳩)
(肉作之)
種稻清明前樂事我能數毛空暗春澤鍼水聞好語(蜀人)
(以細雨為雨毛稻初生時農夫相語稻鋮水矣)分秧及初夏漸喜風葉舉月明
看露上一一珠垂縷秋來霜穗重顛倒相撐拄但聞畦
壠間蚱蜢如風雨(蜀中稻熟時蚱蜢羣飛田間如小蝗狀而不害稻)新舂便入
甑玉粒照筐筥我久食官倉紅腐等泥土行當知此味
口腹吾已許
良農惜地力幸此十年荒桑柘未及成一麥庶可望投
種未逾月覆塊已蒼蒼農夫告我言勿使苖葉昌君欲
富餅餌要須縱牛羊再拜謝苦言得飽不敢忘
種棗期可剝種松期可斵事在十年外吾計亦已慤十
年何足道千載如風雹舊聞李衡奴此策疑可學我有
同舍郎官居在灊岳(李公擇也)遺我三寸柑照坐光卓犖百
栽儻可致當及春冰渥想見竹籬間青黃垂屋角
潘子久不調沽酒江南村郭生本將種賣藥西市垣
古生亦好事恐是押牙孫家有十畝竹無時客叩門我
窮交舊絶三子獨見存從我於東坡勞餉同一飧可憐
杜拾遺事與朱阮論吾師卜子夏四海皆弟昆
馬生本窮士從我二十年日夜望我貴求分買山錢我
今反累生借耕輟兹田刮毛龜背上何時得成氊可憐
馬生癡至今誇我賢衆笑終不悔施一當獲千
姪安節遠來夜坐
心衰面改瘦崢嶸相見惟應識舊聲永夜思家在何處
殘年知汝遠來情畏人默坐成癡鈍問舊驚呼半死生
夢斷酒醒山雨絶笑看飢鼠上燈檠
岐亭道上見梅花戲贈季常
蕙死蘭枯菊亦摧返魂香入嶺頭梅數枝殘綠風吹盡
一點芳心雀啅開野店初嘗竹葉酒江雲欲落豆稭灰
行當更向釵頭見病起烏雲正作堆
杭州故人信至齊安
昨夜風月清夢到西湖上朝來聞好語扣戶得吳餉輕
圓白曬荔脆釅紅螺醬更將西庵茶勸我洗江瘴故人
情義重說我必西向一年兩僕夫千里問無恙相期結
書社(故人相約醵錢雇僕未一歲再至黃)未怕供詩帳(僕頃以詩得罪有司移杭取境内所)
(留詩杭州供數百首謂之詩帳)還將夢魂去一夜到江漲(江漲杭州橋名)
和王鞏三首次韻
君談陽朔山不作一錢直巖藏兩頭虺瘴落千仞翼雅
宜驩兜放頗訝虞舜陟暫來已可畏覽鏡憂面黑况子
三年囚苦霧變飲食吉人終不死仰荷天地德我來黃
岡下欹枕江流碧江南武昌山向我如咫尺春蔬黃土
軟凍筍蒼崖折此行我累君乃反得安宅遥知丹穴近
為斸岣嶁石他年分刀圭名字挂仙籍(君許惠桂州丹砂)
少年帶刀劒但識從軍樂老大服犁鉏解佩付鎔鑠雖
無獻捷功會賜力田爵敲冰春擣紙刈葦秋織箔櫟林
斬冬炭竹塢收夏籜四時俯有取一飽天所酢君生紈
綺間欲學非其脚左右玉纖纖束薪誰為縳勿令聞此
語翠黛頩將惡笑我一間茆婦姑紛六鑿
君家玉臂貫銅青下客何時見目成勤把鉛黃記宫樣
莫教絃管作蠻聲薰衣漸歎衙香少擁髻遥憐夜語清
記取北歸擕過我南江風浪雪山傾(君自南江赴任不一過我)
正月二十日與潘郭二生出郊尋春忽記去年是
日同至女王城作詩乃和前韻
東風未肯入東門走馬還尋去歲村人似秋鴻來有信
事如春夢了無痕江城白酒三杯釅野老蒼顔一笑温
已約年年為此會故人不用賦招魂
紅梅
怕愁貪睡獨開遲自恐冰容不入時故作小紅桃杏色
尚餘孤瘦雪霜姿寒心未肯隨春態酒暈無端上玉肌
詩老不知梅格在更看綠葉與青枝(石曼卿紅梅詩云認桃無綠葉辨杏)
(有青枝)
二蟲
君不見水馬兒步步逆流水大江東流日千里此蟲趯
趯長在此君不見鷃濫堆决起隨衝風隨風一去宿何
許逆風還落蓬蒿中二蟲愚智俱莫測江邊一笑無人
識
寒食雨
春江欲入戶雨勢來不已小屋如漁舟濛濛水雲裏空
庖煑寒菜破竈燒濕葦那知是寒食但見烏䘖紙君門
深九重墳墓在萬里也擬哭塗窮死灰吹不起
徐使君分新火
臨皋亭中一危坐三見清明改新火溝中枯木應笑人
鑚斫不然誰似我黃州使君憐久病分我五更紅一朵
從來破釡躍江魚只有清詩嘲飯顆起擕蠟炬遶空屋
欲事烹煎無一可為公分作無盡燈照破十方昏暗鎖
蜜酒歌(并叙)
西蜀道士楊世昌善作蜜酒絶醇釅余既得其方作
此歌遺之
真珠為漿玉為醴六月田夫汗流泚不如春甕自生香
蜂為耕耘花作米一日小沸魚吐沫二日眩轉清光活
三日開罋香滿城快瀉銀缾不須撥百錢一斗濃無聲
甘露微濁醍醐清君不見南園採花蜂似雨天教釀酒
醉先生先生年來窮到骨問人乞米何曾得世間萬事
真悠悠蜜蜂大勝監河侯
又一首答二猶子與王郎見和
脯青苔炙青蒲爛蒸鵝鴨乃瓠壺煑豆作乳脂為酥高
燒油燭斟蜜酒貧家百物初何有古來百巧出窮人搜
羅假合亂天真詩書與我為麴蘖醖釀老夫成搢紳質
非文是終難久脱冠還作扶犁叟不如蜜酒無燠寒冬
不加甜夏不酸老夫作詩殊少味愛此三篇如酒美封
胡羯末已可憐不知更有王郎子
魚蠻子
江淮水為田舟楫為室居魚鰕以為糧不耕自有餘異
哉魚蠻子本非左袵徒連排入江住竹瓦三尺廬於焉
長子孫戚施且侏儒擘水取魴鯉易如拾諸途破釡不
着鹽雪鱗芼青蔬一飽便甘寢何異獺與狙人間行路
難踏地出賦租不如魚蠻子駕浪浮空虚空虛未可知
會當算舟車蠻子叩頭泣勿語桑大夫
弔李臺卿(并敘)
李臺卿字明仲廬州人貌陋甚性介不羣而博學強
記罕見其比好左氏有史學考正同異多所發明知
天文律歷千載之日可坐數也軾謫居黃州臺卿為
麻城主簿始識之既罷居于廬而曹光州演甫以書
報其亡臺卿光州之妻黨也
我初未識君人以君為笑垂頭若病鶴煙雨霾七竅弊
衣來過我危坐若持釣褚褒半面新鬷蔑一語妙徐徐
涉其瀾極望不得徼却觀元嫵媚士固難輕料看書眼
如月鏬隙靡不照我老多遺忘得君如再少從横通雜
藝甚博且知要所恨言無文至老幽不耀其生世莫識
已死誰復弔作詩遺故人庶解俗子譙
元脩菜(并敘)
菜之美者有吾鄉之巢故人巢元脩嗜之余亦嗜之
元脩云使孔北海見當復云吾家菜邪因謂之元脩
菜余去鄉十有五年思而不可得元脩適自蜀來見
余於黃乃作是詩使歸致其子而種之東坡之下云
彼美君家菜鋪田綠茸茸豆莢圓且小槐芽細而豐種
之秋雨餘擢秀繁霜中欲花而未萼一一如青蟲是時
青裙女採擷何怱怱烝之復湘之香色蔚其饛點酒下
鹽豉縷橙芼薑葱那知雞與豚但恐放箸空春盡苖葉
老耕翻煙雨叢潤隨甘澤化暖作青泥融始終不我負
力與糞壤同我老忘家舍楚音變兒童此物獨嫵媚終
年繫余胷君歸致其子囊盛勿函封張騫移苜蓿適用
如葵菘馬援載薏苡羅生等蒿蓬懸知東坡下塉鹵化
千鍾長使齊安人指此說兩翁
二月三日點燈會客
江上東風浪接天苦寒無賴破春妍試開雲夢羔兒酒
快瀉錢塘藥玉船蠶市光隂非故國馬行燈火記當年
冷煙濕雪梅花在留得新春作上元
上巳日與二三子擕酒出游隨所見輒作數句明
日集之為詩故詞無倫次
薄雲霏霏不成雨杖蔾曉入千花塢柯丘海棠吾有詩
獨笑深林誰敢侮三杯卯酒人徑醉一枕春睡日亭午
竹閒老人不讀書留我閉門誰教汝出簷藂枳十圍大
寫真素壁千蛟舞東坡作塘今幾尺擕酒一勞農工苦
却尋流水出東門壊垣古塹花無主卧開桃李為誰妍
對立鵁鶄相媚嫵開缾藉草勸行路不惜春衫汙泥土
褰裳共過春草亭扣門却入韓家圃轆轤繩斷井深碧
鞦韆索挂人何所映簾空復小桃枝乞漿不見譍門女
南山古臺臨斷岸雪陣翻空迷仰俯故人餽我玉葉羹
火冷煙消誰為煑﨑嶇束緼下荒徑婭姹隔花聞好語
更隨落景盡餘樽却傍孤城得僧宇主人勸我洗足眠
倒牀不復聞鐘鼔明朝門外泥一尺始悟三更雨如許
平生所向無一遂兹遊何事天不阻固知我友不終窮
豈弟君子神所予
南堂二首
他時雨夜困移牀坐厭愁聲點客腸一聽南堂新瓦響
似聞東塢小荷香
山家為割千房蜜稚子新畦五畝蔬更有南堂堪著客
不憂門外故人車
次韻孔毅甫久旱已而甚雨三首
飢人忽夢飯甑溢夢中一飽百憂失只知夢飽本來空
未悟真飢定何物我生無田食破硯爾來硯枯磨不出
去年太歲空在酉傍舍壺漿不容乞今年旱勢復如此
歲晚何以黔吾突青天蕩蕩呼不聞况欲稽首號泥佛
甕中蜥蜴尤可笑跂跂脉脉何等秩隂陽有時雨有數民
是天民天自䘏我雖窮苦不如人要亦自是民之一形
容可似喪家狗未肯弭耳爭投骨倒冠落幘謝朋友獨
與蚊雷共圭蓽故人嗔我不開門君視我門誰肯屈可
憐明月如潑水夜半清光翻我室風從南來非雨候且
為疲人洗蒸鬱褰裳一和快哉謠未暇飢寒念明日
去年東坡拾瓦礫自種黃桑三百尺今年刈草蓋雪堂
日炙風吹面如墨平生懶惰今始悔老大勤農天所直
沛然例賜三尺雨造化無心怳難測四方上下同一雲
甘霔不為龍所隔(俗有分龍日)蓬蒿下濕迎曉耒燈火新涼
催夜織老夫作罷得甘寢卧聽墻東人響屐奔流未已
坑谷平折葦枯荷恣漂溺腐儒麄糲支百年力耕不受
衆目憐破陂漏水不耐旱人力未至求天全會當作塘
徑千步横斷西北遮山泉四鄰相率助舉杵人人知我
囊無錢明年共看決渠雨飢飽在我寧關天誰能伴我
田間飲醉倒惟有支頭甎
天公號令不再出十日愁霖併為一君家有田水冒田
我家無田憂入室不如西州楊道士萬里隨身惟兩膝
沿流不惡泝亦佳一葉扁舟任漂突山芎麥麴都不用
泥行露宿終無疾夜來飢腸如轉雷旅愁非酒不可開
楊生自言識音律洞簫入手清且哀不須更待秋井榻
見人白骨方銜杯
初秋寄子由
百川日夜逝物我相隨去惟有宿昔心依然守故處憶
在懷遠驛閉門秋暑中藜羹對書史揮汗與子同西風忽
淒厲落葉穿戶牖子起尋裌衣感歎執我手朱顔不可
恃此語君勿疑别離恐不免功名定難期當時已悽斷
况此兩衰老失塗既難追學道恨不早買田秋已議築
室春當成雪堂風雨夜已作對牀聲
和秦太虛梅花
西湖處士骨應槁只有此詩君壓倒東坡先生心已灰
為愛君詩被花惱多情立馬待黃昏殘雪消遲月出早
江頭千樹春欲闇竹外一枝斜更好孤山山下醉眠處
點綴裙腰紛不掃萬里春隨逐客來十年花送佳人老
去年花開我已病今年對花還草草不如風雨卷春歸
收拾餘香還畀昊
過江夜行武昌山上聞黃州鼔角
清風弄水月銜山幽人夜渡吳王峴黃州鼓角亦多情
送我南來不辭遠江南又聞出塞曲半雜江聲作悲健
誰言萬方聲一槩鼉憤龍愁為余變我記江邊枯柳樹
未死相逢真識面他年一葉泝江來還吹此曲相迎餞
將至筠先寄遲适遠三猶子
露宿風餐六百里明朝飲馬南江水未見豐盈犀角兒
先逢玉雪王郎子(時道逢王郎於建昌方北行也)對牀欲作連夜語念
汝還須戴星起夜來夢見小於菟(遠小名虎兒)猶是髧髦垂
兩耳憶過濟南春未動三子出迎殘雪裏我時移守古
河東酒肉淋漓渾舍喜而今憔悴一羸馬逆旅擔夫相
汝爾出城見我定驚嗟身健窮愁不須耻我為乃翁留
十日掣電一歡何足恃惟當火急作新詩一醉兩翁勝
酒美
别子由(兼别遲)
知君念我欲别難我今此别非他日風裏楊花雖未定
雨中荷葉終不濕三年磨我費百書一見何止得雙璧
願君亦莫歎留滯六十小劫風雨疾
岐亭五首
昨日雲隂重東風融雪汁遠林草木暗近舍煙火濕下
有隠君子嘯歌方自得知我犯寒來呼酒意頗急拊掌
動鄰里遶村捉鵝鴨房櫳鏘噐聲蔬果照巾羃久聞蔞
蒿美初見新芽赤洗盞酌鵝黃磨刀削熊白須臾我徑
醉坐睡落巾幘醒時夜向闌唧唧銅缾泣黃州豈云遠
但恐朋友缺我當安所主君亦無此客朝來靜庵中惟
見峰巒集
我哀籃中蛤閉口護殘汁又哀網中魚開口吐微濕刳
腸彼交病過分我何得相逢未寒温相勸此最急不見
盧懷慎烝壺似烝鴻坐客皆忍笑髠然發其羃不見王
武子每食刀機赤琉璃載烝豚中有人乳白盧公信寒
陋衰髮得滿幘武子雖豪華未死神已泣先生萬金璧
護此一蟻缺一年如一夢百歲真過客君無廢此篇嚴
詩編杜集
君家蜂作窠歲歲添漆汁我身牛穿鼻卷舌聊自濕二
年三過君此行真得得愛君似劇孟叩門知緩急家有
紅頰兒能唱綠頭鴨行當隔簾見花霧輕羃羃為我取
黃封親拆官泥赤仍須煩素手自點葉家白樂哉無一
事十年不蓄幘閉門弄添丁哇笑雜呱泣西方正苦戰
誰補將帥缺披圖見八陣合散更主客不須親戎行坐
論教君集
酸酒如虀湯甜酒如蜜汁三年黃州城飲酒但飲濕我
如更揀擇一醉豈易得幾思壓茆柴禁網日夜急西鄰
推甕盎醉倒猪與鴨君家大如掌破屋無遮羃何從得
此酒冷面妬君赤定應好事人千石供李白為君三日
醉蓬髮不暇幘夜深欲逾垣卧想春甕泣君奴亦笑我
鬢齒行秃缺三年已四至歲歲遭惡客人生幾兩屐莫厭
頻來集
枯松強鑚膏槁竹欲瀝汁兩窮相值遇相哀莫相濕不
知我與君交遊竟何得心法幸相語頭然未為急願為
穿雲鶻莫作將雛鴨我行及初夏煑酒映疏羃故鄉在
何許西望千山赤兹遊定安歸東泛萬頃白一歡寧復
再起舞花墮幘將行出苦語不用兒女泣吾非固多矣
君豈無一缺各念别時言閉戸謝衆客空堂淨掃地虚
白道所集
龍尾硯歌(并引)
余舊作鳳咮石硯銘其略云蘇子一見名鳳咮坐令
龍尾羞牛後已而求硯於歙歙人云子自有鳳咮何
以此為蓋不能平也奉議郎方君彦德有龍尾大硯
竒甚謂余若能作詩少解前語者當奉餉乃作此
黃琮白琥天不惜顧恐貪夫死懷璧君看龍尾豈石材
玉德金聲寓於石與天作石來幾時與人作硯初不辭
詩成鮑謝石何與筆落鍾王硯不知錦茵玉匣俱塵垢
擣練支牀亦何有况嗔蘇子鳳咮銘戲語相嘲作牛後
碧天照水風吹雲明窗大几清無塵我生天地一閒物
蘇子亦是支離人麄言細語都不擇春蚓秋蛇隨意畫
願從蘇子老東坡仁者不用生分别
豆粥
君不見虖沱流澌車折軸公孫倉皇奉豆粥濕薪破竈
自燎衣飢寒頓解劉文叔又不見金谷敲冰草木春帳
下烹煎皆美人萍虀豆粥不傳法咄嗟而辦石季倫干
戈未解身如寄聲色相纏心已醉身心顛倒自不知更
識人間有真味豈如江頭千頃雪色蘆茆簷出沒晨煙
孤地碓舂秔光似玉沙缾煑豆軟如酥我老此身無著
處賣書來問東家住卧聽雞鳴粥熟時蓬頭曳履君家
去
秦少游夢發殯而葬之者云是劉發之柩是歲發
首薦秦以詩賀之劉涇亦作因次其韻
君看三代士執雉本以殺身為小補居官死職戰死綏
夢尸得官真古語五行勝已斯為官官如草木吾如土
仕而未禄猶賓客待以純臣蓋非古餽焉曰獻稱寡君
豈比公卿相爾汝世衰道微士失已得喪悲懽反其故
草袍蘆箠相嫵媚飲食嬉游事羣聚曲江船舫月燈毬
是謂舞殯而歌墓看花走馬到東野餘子紛紛何足數
二生年少兩豪逸詩酒不知軒冕苦故令將仕夢發棺
勸子勿為官所腐塗車芻靈皆假設著眼細看君勿誤
時來聊復一飛鳴進隠不須煩伍舉
金山夢中作
江東賈客木緜裘會散金山月滿樓夜半潮來風又熟
卧吹簫管到揚州
徐大正閒軒
冰蠶不知寒火鼠不知暑知閒見閒地已覺非閒侶君
看東坡翁懶散誰比數形骸墮醉夢生事委塵土早眠
不見燈晚食或欺午卧看氈取盗坐視麥漂雨語希舌
頰強行少腰脚僂五年黃州城不踏黃州鼓人言我閒
客置此閒處所問閒作何味如眼不自覩頗訝徐孝廉
得閒能幾許介子願奉使翁歸備文武應緣不耐閒名
字挂庭宇我詩為閒作更得不閒語君如汗血駒轉盼
略燕楚莫嫌鑾輅重終勝鹽車苦
次韻王定國南遷回見寄
土暈銅花蝕秋水要須悍石相礱砥十年冰蘖戰膏粱
萬里煙波濯紈綺歸來詩思轉清激百丈空潭數魴鯉
逝將桂浦擷蘭蓀不記槐堂收劒履却思庾嶺今何在
更說彭城真夢耳(來詩述彭城舊遊)君知先竭是甘井我願得
全如苦李妄心不復九回腸至道終當三洗髓廣陵陽
羡何足較只有無何真我里(余買田陽羡來詩以為不如廣陵)樂全老
子今禪伯(張安道也定國其壻)掣電機鋒不容擬心通豈復問云
何印可聊須答如是相逢為我話留滯桃花春漲孤舟
起
泗州南山監倉蕭淵東軒二首
偶隨樵父採都梁(南山名都梁山山出都梁香故也)竹屋松扉試乞漿
但見東軒堪隠几不知公子是監倉溪中亂石墻垣古
山下寒蔬匕箸香我是江南舊遊客挂冠知有老蕭郎
北望飛塵苦晝霾洗心聊復寄東齋珍禽聲好猶思越
野橘香清未過淮有信微泉來遠嶺無心明月轉空階
一官倉庾真堪老坐看松根絡斷崖
泗州除夜雪中黃師是送酥酒
暮雪紛紛投碎米春流咽咽走黃沙舊遊似夢徒能說
逐客如僧豈有家冷硯欲書先自凍孤燈何事獨成花
使君半夜分酥酒驚起妻孥一笑譁
正月一日雪中過淮謁客回作
攅眉有底恨得句不妨清霽霧開寒谷飢鴉舞雪城橋
聲春市散塔影莫淮平不用殘燈火船窗夜自明
孫莘老寄墨四首
徂徠無老松易水無良工珍材取樂浪妙手惟潘翁(潘翁)
(作墨雜用高麗煤)魚胞熟萬杵犀角盤雙龍墨成不敢用進入
蓬萊宫蓬萊春晝永三殿明房櫳金箋灑飛白瑞霧縈
長虹遥憐醉常侍一笑開天容
谿石琢馬肝剡藤開玉版嘘嘘雲霧出奕奕龍蛇綰此
中有何好秀色紛滿眼故人歸天禄古漆窺蠧簡隃麋
給尚方老手擅編剗分餘幸見及流落一歎𧹞
我貧如飢鼠長夜空齩齧瓦池研竈煤葦管書柿葉近
者唐夫子遠致烏玉玦(唐林夫寄張遇墨半丸)先生又繼之圭璧
爛箱篋清窗洗硯坐蛇蚓稍蟠結便有好事人敲門求
醉帖
吾窮本坐詩久服朋友戒五年江湖上開口洗殘債今
來復稍稍快癢如爬疥先生不譏訶又復寄詩械幽光
發竒思點黮出荒怪詩成一自笑故疾逢鰕蟹
和人見贈
只寫東坡不著名此身已是一長亭壯心無復春流起
衰鬢從交病葉零知有雪兒供筆硯應嗤竈婦洗盆缾
回來索酒公應厭京口新傳作客經
寄蘄簟與蒲傳正
蘭溪美箭不成笛離離玉筯排霜脊千溝萬縷自生風
入手未開先慘慄公家列屋閒蛾眉珠簾不動花隂移
霧帳銀牀初破睡牙籤玉局坐彈碁東坡病叟長羇旅凍
卧飢吟似飢鼠倚賴春風洗破衾一夜雪寒披故絮火
冷燈青誰復知孤舟兒女自憂咿皇天何時反炎燠愧
此八尺黃琉璃願公淨掃清香閣卧聽風漪聲滿榻習
習還從兩腋生請公乘此朝閶闔
贈眼醫王生彦若
鍼頭如麥芒氣出如車軸間關絡脉中性命寄毛粟而
况清淨眼内景含天燭琉璃貯沆瀣輕脆不任觸而子
於其間來往施鋒鏃笑談紛自若觀者頸為縮運鍼如
運斤去翳如拆屋常疑子善幻他技雜符祝子言吾有
道此理君未矚形骸一塵垢貴賤兩草木世人方重外
妄見瓦與玉而我初不知刺眼如刺肉君看目與翳是
翳要非目目翳苟二物易分如麥菽寧聞老農夫去草
更傷榖鼻端有餘地肝膽分楚蜀吾於五輪間蕩蕩見
空曲如行九軌道並驅無擊轂空花誰開落明月自朏
朒請問樂全堂忘年老尊宿(彦若樂全先生門下醫也)
贈葛葦
竹椽茆屋半摧傾肯向蜂窠寄此生長恐波頭卷室去
欲將船尾載君行小詩試擬孟東野大草閒臨張伯英
消遣百年須底物故應憐我不歸耕
海市(并叙)
予聞登州海市舊矣父老云常出於春夏今歲晚不
復見矣予到官五日而去以不見為恨禱於海神廣
德王之廟明日見焉乃作此詩
東方雲海空復空羣仙出沒空明中蕩搖浮世生萬象
豈有貝闕藏珠宫心知所見嗜幻影敢以耳目煩神工
歲寒水冷天地閉為我起蟄鞭魚龍重樓翠阜出霜曉
異事驚倒百歲翁人間所得容力取世外無物誰為雄
率然有請不我拒信我人厄非天窮潮陽太守南遷歸
喜見石廪堆祝融自言正直動山鬼豈知造物哀龍鍾
信眉一笑豈易得神之報汝亦已豐斜陽萬里孤鳥沒
但見碧海磨青銅新詩綺語亦安用相與變滅隨東風
次韻王定國得穎倅
滔滔四海我知津每愧先生值杖芸自少多言晩聞道
從今閉口不論文灔翻白獸樽中酒歸煑青泥坊底芹
要識老僧無盡處牀前牛蟻不曾聞
次韻王震
擕文過我治平間霧豹當時始一斑聞道吹嘘借餘論
故教流落得生還清篇帶月來霜夜妙語先春發病顔
詩酒暮年猶足用竹林高會許時攀
惠崇春江曉景
竹外桃花三兩枝春江水暖鴨先知蔞蒿滿地蘆芽短
正是河豚欲上時
送戴蒙赴成都玉局觀將老焉
拾遺被酒行歌處野梅官柳西郊路聞道華陽版籍中
至今尚有城南杜我欲歸尋萬里橋水花風葉暮蕭蕭
芋魁徑尺誰能盡榿木三年已足燒百歲風狂定何有
羡君今作峩眉叟縱未家生執戟郎也應世出埋輪守
莫欺老病未歸身玉局他年第幾人會待子猷清興發
還須雪夜去尋君
送陳睦知潭州
華清縹渺浮高棟上有纈林藏石甕一杯此地初識君
千巖夜上同飛鞚君時年少面如玉一飲百觚嫌未痛
白鹿泉頭山月出寒光潑眼如流汞朝元閣上酒醒時
卧聽風鑾鳴鐵鳳舊遊空在人何處二十三年真一夢
我得生還雪髯滿君亦老嫌金帶重有如社燕與秋鴻
相逢未穏還相送洞庭青草渺無際天柱紫蓋森欲動
湖南萬古一長嗟付與騷人發嘲弄
送賈訥倅眉
老翁山下玉淵回手植青松三萬栽父老得書知我在
小軒臨水為君開試看一一龍蛇活更聽蕭蕭風雨哀
便與甘棠同不翦蒼髯白甲待歸來(先君葬于蟇頤山之東二十餘里地)
(名老翁泉君許為一往感歎之深故及)
杜介送魚
新年已賜黃封酒舊老仍分頳尾魚陋巷關門負朝日
小園除雪得春蔬病妻起斫銀絲膾稚子讙尋尺素書
醉眼矇矓覓歸路松江煙雨晩疎疎
武昌西山(并叙)
嘉祐中翰林學士承旨鄧公聖求為武昌令常遊寒
溪西山山中人至今能言之軾謫居黃岡與武昌相
望亦常往來溪山間元祐元年十一月二十九日考
試館職與聖求會宿玉堂偶話舊事聖求嘗作元次
山窪樽銘刻之巖石因為此詩請聖求同賦當以遺
邑人使刻之銘側
春江淥漲蒲萄醅武昌官柳知誰栽憶從樊口載春酒
步上西山尋野梅西山一上十五里風駕兩掖飛崔嵬
同遊困卧九曲嶺褰衣獨到吳王臺中原北望在何許
但見落日低黃埃歸來解劒亭前路蒼崖半入雲濤堆
浪翁醉處今尚在石臼抔飲無樽罍爾來古意誰復嗣
公有妙語留山隈至今好事除草棘常恐野火燒蒼苔
當時相望不可見玉堂正對金鑾開豈知白首同夜直
卧看椽燭高花摧江邊曉夢忽驚斷銅環玉鎖鳴春雷
山人帳空猿鶴怨江湖水生鴻雁來請公作詩寄父老
往和萬壑松風哀
次韻劉貢父獨直省中
明窗畏日曉先暾高柳鳴蜩午更喧筆老新詩疑有物
心空客疾本無根隔墻我亦眠風榻上馬君先瑣月軒
共喜早歸三伏近解衣盤礡亦君恩
書李世南所畫秋景
野水參差落漲痕疎林欹倒出霜根扁舟一棹歸何處
家在江南黃葉村
人間斤斧日創夷誰見龍蛇百尺姿不是溪山曾獨往
何人解作挂猿枝
和子由除夜元日省宿致齋二首
江淮流落豈關天禁省相望亦偶然等是新年未相見
此身應坐不歸田
當年踏月走東風坐看春闈鎖醉翁白髮門生幾人在
却將新句調兒童
慶源宣義王丈以累舉得官為洪雅主簿雅州戶
掾遇吏民如家人人安樂之既謝事居眉之青
神瑞草橋放懷自得有書來求紅帶既以遺之
且作詩為戲請黃魯直學士秦少游賢良各為
賦一首為老人光華
青衫半作霜葉枯遇民如兒吏如奴吏民莫作官長看
我是識字耕田夫妻啼兒號刺史怒時有野人來挽鬚
拂衣自注下下考芋魁飯豆吾豈無歸來瑞草橋邊路
獨遊還佩平生壺慈母巖前自喚渡青衣江上人爭扶
今年蠶市數州集中有遺民懷袴襦邑中之黔相指似
白髯紅帶老不癯我欲西歸卜鄰舍隔墻拊掌容歌呼
不學山王乘駟馬回頭空指黃公壚
書林次中所得李伯時歸去來陽關二圖後二首
不見何戡唱渭城舊人空數米嘉榮龍眠獨識慇懃處
畫出陽關意外聲
兩本新圖寶墨香樽前獨唱小秦王為君翻作歸來引
不學陽關空斷腸
次前韻再送周正孺
東川得望郎坐與西爭重高風傾石室舊學鄙文冢蜀
人安使君所至野不聳竹馬迎細侯大錢送劉寵遥知
句谿路老穉相扶擁看畫古叢祠百怪朝幽拱牛頭與
兜率雲木蔚堆壠醉鄉追舊遊筆陣賈餘勇聊將詩酒
樂一掃簿書冗西風吹好句珠玉本無踵(劉蜕文冢銘在梓州)
書王定國所藏烟江疊嶂圖(王晉卿畫)
江上愁心千疊山浮空積翠如雲煙山耶雲耶遠莫知
煙空雲散山依然但見兩崖蒼蒼暗絶谷中有百道飛
來泉縈林絡石隠復見下赴谷口為奔川川平山開林
麓斷小橋野店依山前行人稍渡喬木外漁舟一葉江
吞天使君何從得此本點綴毫末分清妍不知人間何
處有此境徑欲往置二頃田君不見武昌樊口幽絶處
東坡先生留五年春風搖江天漠漠暮雲卷雨山娟娟
丹楓翻鴉伴水宿長松落雪驚醉眠桃花流水在人世
武陵豈必皆神仙江上清空我塵土雖有去路尋無緣
還君此畫三歎息山中故人應有招我歸來篇
六年正月二十日復出東門仍用前韻
亂山環合水侵門身在淮南盡處村五畝漸成終老計
九重新掃舊巢痕豈惟見慣沙鷗熟已覺來多釣石温
長與東風約今日暗香先返玉梅魂
興龍節侍宴前一日微雪與子由同訪王定國小
飲清虚堂定國出數詩皆佳而五言尤竒子由
又言昔與孫巨源同過定國感念存沒悲歎久
之夜歸稍醒各賦一篇明日朝中以示定國也
天風淅淅飛玉沙詔恩歸沐休早衙遥知清虚堂裏雪
正似薝蔔林中花出門自笑無所詣呼酒持勸惟君家
踏冰凌兢戰疲馬扣門剝啄驚寒鴉羡君五字入詩律
欲與六出爭天葩頭風已倩檄手愈背癢恰得仙瓜爬
銀缾瀉油浮蟻酒紫盌鋪粟盤龍茶幅巾起作鴝鵒舞
疊鼔誰摻漁陽撾九衢燈火雜夢寐十年聚散空咨嗟
明朝握手殿門外共看銀闕暾晨霞
王晉卿作煙江疊嶂圖僕賦詩十四韻晉卿和之
語特竒麗因復次韻不獨紀其詩畫之美亦為
道其出處契闊之故而終之以不忘在莒之戒
亦朋友忠愛之義也
山中舉頭望日邊長安不見空雲烟歸來長安望山上
時移事改應潸然管絃去盡賓客散惟有馬埓編金泉
渥洼故自千里足要飽風雪輕山川屈居華屋㗖棗脯
十年俯仰龍旂前却因病瘦出竒骨鹽車之厄寧非天
風流文采磨不盡水墨自與詩爭妍畫山何必山中人
田歌自古非知田鄭虔三絶君有二筆勢挽回三百年
欲將巖谷亂窈窕眉峰脩嫮誇連娟人間何有春一夢
此身將老蠶三眠山中幽絶不可久要作平地家居仙
能令水石長在眼非君好我當誰緣願君終不忘在莒
樂時更賦囚山篇(柳子厚有囚山賦)
夜直玉堂擕李之儀端叔詩百餘首讀至夜半書
其後
玉堂清冷不成眠伴直難呼孟浩然暫借好詩消永夜
每逢佳處輒參禪愁侵硯滴初含凍喜入燈花欲鬭妍
寄語君家小兒子他時此句一時編
再和劉貢父春日賜幡勝
與君流落偶還朝過眼紛綸七葉貂莫笑華顛飄彩勝
幾人黃壤隔青霄行吟未許窮騷雅坐嘯猶能出教條
記取明年江上郡五更春枕夢春韶
去杭十五年復遊西湖用歐陽察判韻
我識南屏金鯽魚重來拊檻散齋餘還從舊社得心印
似省前生覓手書葑合平湖久蕪漫人經豐歲尚凋疎
誰憐寂寞高常侍老去狂歌憶孟諸
與莫同年雨中飲湖上
到處相逢是偶然夢中相對各華顛還來一醉西湖雨
不見跳珠十五年
座上借韻送岢嵐軍通判葉朝奉
雲間踏白看纏旗莫忘西湖把酒時夢裏吳山連越嶠
樽前羌婦雜胡兒夕烽過後人初醉春鴈來時雪未滋
為問從軍真樂否書來粗遣故人知
次韻詹適宣德小飲巽亭
君方夢謫仙(來詩記李白郎官湖)我亦弔文園江上同三黜天涯
共一樽濤雷殷白晝梅雪耿黃昏歸去多情雨應隨御
史軒(詹為御史主簿)
東川清絲寄魯冀州戲贈
鵝溪清絲清如冰上有千歲交枝藤藤生谷底飽風雪
歲晩忽作龍蛇升嗟我雖為老侍從骨寒只愛布與繒
牀頭錦衾未還客坐覺芒刺在背膺豈如髯卿晚乃貴
福禄正似川方增醉中倒著紫綺裘下有半臂出縹綾
封題不敢妄裁翦刀尺自有佳人能遥知千騎出清曉
積雪未放游塵興白須紅帶柳絲下老弱空巷人相登
但放竒紋出領袖吾髯雖老無人憎
次韻劉景文周次元寒食同游西湖
絮飛春減不成年老境同乘下瀨船藍尾忽驚新火後
(樂天寒食詩云三杯藍尾酒一楪膠牙餳)遨頭要及浣花前(成都太守自正月二日出遊至)
(四月十九日浣花乃止)山西老將詩無敵洛下書生語更妍共向
北山尋二士畫橈鼉鼓聒清眠
次韻林子中王彦祖唱酬
早知身寄一漚中晩節尤驚落木風(近聞莘老公擇皆逝故有此句)昨
夢已論三世事歲寒猶喜五人同(軾與子中彦祖子敦完大同試舉人景德)
(寺今皆健)雨餘北固山圍座春盡西湖水映空差勝四明狂
監在更將老眼犯塵紅
次韻曹甫車寄壑源試焙新芽
仙山靈雨濕行雲洗遍香肌粉未勻明日來投玉川子
清風吹破武林春要知玉雪心腸好不是膏油首面新
戲作小詩君一笑從來佳茗似佳人
次韻劉景文登介亭
澤國梅雨餘衰年困蒸溽高堂磨新塼頗覺利腰足松
根百尺井兩綆飛淨淥流觴聚兒童一笑為捧腹清風
信可馭剛氣在巖麓始知共此世物外無三伏長歌入
雲去不待絃管逐西湖真西子煙樹點眉目濤江少醖
藉高浪翻雪屋俛仰拊四海百世飛鳥速遠追錢氏餘
近弔祖侯躅吾生如寄耳寸晷輕尺玉誰似劉將軍逸
韻謝邊幅千言一揮手五車不再讀春巖彩雞舞月峽
哀猿哭朝先啼鴂起莫與寒螿續我老廢吟哦賴君時
擊觸從今事遠覽發軔此幽谷清遊得三昧至樂謝五
欲莫作狂道士氣壓劉師服
次韻蘇伯固主簿重九
雲間朱袖拂雲和知是長松挂女蘿髻重不嫌黃菊滿
手香新喜綠橙搓墨翻衫袖吾方醉紙落雲煙子患多
只有黃鷄與白髮玲瓏應識使君歌
再和楊公濟梅花
人去殘英滿酒樽不堪細雨濕黃昏夜寒那得穿花蝶
知是風流楚客魂
北客南來豈是家醉看參月半横斜他年欲識吳姬面
秉燭三更對此花
予去杭十六年而復來留二年而去平生自覺出
處老少粗似樂天雖才名相遠而安分寡求亦
庶幾焉三月六日來别南北山諸道人與下天
竺惠淨師話舊
當年衫鬢兩青青強說重臨慰别情衰髮秪今無可白
故應相對話來生
元祐六年六月自杭州召還汶公館我於東堂閱
舊詩卷次諸公韻二首
半熟黃粱日未斜玉堂隂合手栽花却尋三十年前味
未飯鐘聲已飯茶
尺一東來喚我歸衰年已廹故山期文章曹植今堪笑
却卷波瀾入小詩
次韻劉景文見寄
淮上東來雙鯉魚巧將書信渡江湖細看落墨皆松瘦
想見掀髯正鶴孤烈士家風安用此書生習氣未能無
莫因老驥思千里醉後哀歌缺唾壺
歐季默以油煙墨二丸見餉各長寸許戲作小詩
書窗拾輕煤佛帳掃餘馥辛勤破千夜收此一寸玉癡
人畏老死腐朽同草木欲將東山松湼盡南山竹墨堅
人苦脆未用歎不足且當注蟲魚莫草三千牘
聚星堂雪(并敘)
元祐六年十一月一日禱雨張龍公得小雪與客會
飲聚星堂忽憶歐陽文忠公作守時雪中約客賦詩
禁體物語於艱難中特出竒麗爾來四十餘年莫有
繼者僕以老門生繼公後雖不足追配先生而賓客
之美殆不減當時公之二子又適在郡故輒舉前令
各賦一篇以為汝南故事云
忩前暗響鳴枯葉龍公試手行初雪映空先集疑有無
作態斜飛正愁絶衆賓起舞風竹亂老守先醉霜松折
恨無翠袖點横斜祗有微燈照明滅歸來尚喜更鼔永
晨起不待鈴索掣未嫌長夜作衣稜却怕初陽生眼纈
欲浮大白追餘賞幸有回飈驚落屑模糊檜頂獨多時
歷亂瓦溝裁一瞥汝南先賢有故事醉翁詩話誰續說
當時號令君聽取百戰不許持寸鐵
喜劉景文至
天明小兒便傳呼髯劉已到城南隅尺書真是髯手迹
起坐熨眼知有無今人不作古人事今世有此古丈夫
我聞其來喜欲舞病自能起不用扶江淮旱久塵土惡
朝來清雨濯鬢鬚相看握手了無事千里一笑無乃迂
平生所樂在吳會老死欲葬杭與蘇過江西來二百日
冷落山水愁吳姝新堤舊井各無恙參寥六一豈念吾
别後新詩巧摹寫袖中知有錢塘湖
和劉景文見贈
元龍本志陋曹吳豪氣崢嶸老不除失路今為噲等伍
作詩猶似建安初西來為我風黧面獨卧無人雪縞廬
留子非為十日飲要令安世誦亡書
次前韻送劉景文
白雲在天不可呼明月豈肯留庭隅怪君西行八百里
清坐十日一事無路人不識呼尚書但見凛凛雄千夫
(君一馬兩僕率然相訪逆旅多呼尚書意謂君都頭也)豈知入骨愛詩酒醉倒正
欲蛾眉扶一篇向人寫肝肺四海知我霜鬢鬚(君前有詩見寄)
(云四海共知霜鬢滿重陽曾插菊花無)歐陽趙陳皆我有豈謂夫子駕復
迂爾來又見三黜柳共此暖熱餐氊蘇酒殽酸薄紅粉
暗秪有潁水清而妹一朝寂寞風雨散對影誰念月與
吾(郡中日與歐陽叔弼趙景貺陳履常相從而景文復至不數日柳戒之亦見過賓客之盛頃所未有然不)
(數日叔弼景文戒之皆去矣)何時歸帆泝江水春酒一變甘棠湖(景文)
(近卜居九江近甘棠湖)
宋詩鈔卷二十一
