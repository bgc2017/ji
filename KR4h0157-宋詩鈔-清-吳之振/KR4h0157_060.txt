宋詩鈔卷六十
内閣中書舍人吳之振編
朱子文公集鈔
朱子文公諱熹字元晦一字仲晦徽州婺源人中紹
興進士第歴事高孝光寧四朝仕至轉運副使崇政
殿說書煥章閣待制致仕年七十一卒理宗贈太師
封信國公改徽國屢經薦召為小人所沮抑旋仕旋
已道終不行知南康時建復白鹿洞書院遊武夷愛
其山水奇宕築精舍論道其中所至生徒雲集教學
不倦天下攻偽學日急不顧也孝宗時侍郎胡銓以
詩人薦同王庭珪内召故朱子自註詩云僕不能詩
平生僥倖多類此然雖不役志於詩而中和條貫渾
涵萬有無事模䥴自然聲振非淺學之所能窺此和
順之英華天縱之餘事也
邵武道中
風色戒寒候歲事已逶遲勞生尚行役遊子能不悲林
壑無餘秀野草不復滋禾黍經秋成收斂已空畦田翁
喜歲豐婦子亦嘻嘻而我獨何成悠悠長路岐凌霧即
曉装落日命晩炊不惜容鬢凋鎮日長空飢征鴻在雲
天浮萍在青池微蹤政如此三歎復何為
客舍聽雨(壬申)
沈沈蒼山郭暮景含餘清春靄起林際滿空寒雨生投
裝即虚館簷響通夕鳴遙想山齋夜蕭蕭木葉聲
對雨
虚堂一遊矚驟雨滿空至的皪散芳塘冥濛結雲氣勢
逐風威亂望窮山景翳煙靄集林端蒼茫欲無際涼氣
襲輕裾炎氛起秋思對此景凄凄還增沖淡意
讀道書作
四山起秋雲白日照長道西風何蕭蕭極目但煙草不
學飛仙術日月成醜老空瞻王子喬吹笙碧天杪
月夜述懷
皓月出林表照此秋牀單幽人起晤歎桂香發窗間高
梧滴露鳴散髮天風寒抗志絶塵氛何不棲空山
冬雨不止
怱怱時序改白日藏光輝重隂潤九野小雨紛微微蒼
山寒氣湥高林霜葉稀田家秋成意落落乖所期曠望
獨興懷戚戚愁寒飢事至當復遣且掩荒園扉
贈仰上人
澗谷秋雲曉飄颻無定姿氛氲升遠樹凌亂起寒颸雨
罷成孤鶴天高逐散絲上人歸别嶺心跡但如斯
即事偶賦
白煙竟日起雨晦蒼山湥老菊不能妍丹楓滿高林抱
炳寢齋房窗戶結愁隂起望一舒情遐眺豁煩襟人生
亦已勞世路方崎&KR0706;且詠招隱作無為名跡侵
寄題咸清精舍清暉堂
山川佳麗地結宇娛朝昏朝昏有奇變超忽難具論千
嵐蔽夕隂百嶂明晨暾穹林擢遙景回澗盪秋氛覽極
慚未周窮深遂忘喧欲將身世遺况託玄虚門境空乘
化往理妙觸目存珍重忘言子高唱絶塵紛
寄山中舊知
客子歸來晩江湖欲授衣路岐終寂寞老大足傷悲忼
慨平生志冥茫造物機清秋鵰鶚上萬里看横飛
故園今夜半林影淡逾清曳杖南溪路君應獨自行潺
湲流水思蕭索早秋聲盡向琴中寫焉知離恨情
述懷
夙尚本林壑灌園無寸資始懷經濟策復愧軒裳姿效
官刀筆間朱墨手所持謂言殫蹇劣詎敢論居卑任小
才亦短抱念一無施幸蒙大夫賢加惠寬箠笞撫已實
已優於道豈所期終當反初服高揖與世辭
喜晴
衝飈動高柳淥水澹微波日照秋空淨雨餘寒草多放
懷遺簿領發興託烟蘿忽念故園日東阡時一過
曉步
初日麗高閣廣步愛脩廊重門掩秋氣高柳蔭方塘閩
海冬尚温晏陰天未霜坐悲景物殊亦念歲時荒故園
屬佳辰登覽遍陵岡賓遊盡才彦蕭散屏壺觴别來時
已失懷思寧暫忘宦遊何所娱要使心懷傷
憶齋中
高齋一遠眺西南見秋山景翳夕陰起竹密幽禽還賞
愜慮方融理會心自閒誰料今為客寥落一窗間
夢山中故人
風雨蕭蕭已送愁不堪懷抱更離憂故人只在千巖裏
桂樹無端一夜秋把袖追歡勞夢寐舉杯相屬暫綢繆
覺來却是天涯客簷響潺潺瀉未休
南安道中
曉澗淙流急秋山寒氣湥高蟬多遠韻茂樹有餘音煙
火居民少荒蹊草露侵悠悠秋稼晩寥落歲寒心
九日
故國音書阻一方天涯此日思茫茫風煙歲晩添離恨
湖海尊前即大荒薄宦驅人向愁悴舊遊惟我最顛狂
細思萬石亭前事辜負黃花滿帽香
晩望
禾黍彌平野凄涼故國秋清霜凝碧樹落日翳層丘覽
物知時變為農覺歲遒不堪從吏役憔悼欲歸休
夜雨二首
擁衾獨宿聽寒雨聲在荒庭竹樹間萬里故園今夜永
遙知風雪滿前山
故山風雪湥寒夜只有梅花獨自香此日無人問消息
不應憔悴損年芳
留安溪三日按事未竟
縣郭四依山清流下如駛居民煙火少市列無行次嵐
陰常至午陽景猶氛翳向夕悲風多遊子不遑寐我來
亦何事吏桀古所記奉檄正淹留何當語歸計
安溪書事
清溪流不極夕霧起嵐陰虚邑帶寒水悲風號遠林涵
山日欲晦窺閣景方沉極目無遺眺空令愁寸心
六月十五日詣水公庵雨作
雲起欲為雨中川分晦明纔經横嶺斷已覺疎林鳴空
際旱塵滅虚堂涼思生頽簷滴瀝餘忽作流泉傾况此
高人居地偏園景清芳馨雜悄蒨俯仰同鮮榮我來偶
兹適中懷澹無營歸路綠泱漭因之想巖耕
同僚小集梵天寺坐間雨作已復開霽步至東橋
玩月賦詩二首
傑閣翔林杪披襟此日閒層雲生薄晩涼雨遍空山地
迥衣裳冷天高澄霽還出門迷所適月色滿林關
空山看雨罷微步喜新涼月出澄餘景川明發素光星
河方耿耿雲樹轉蒼蒼晤語逢清夜兹懷殊未央
梵天觀雨
持身乏古節寸祿久棲遲暫寄靈山寺空吟招隱詩讀
書清磬外看雨暮鍾時漸喜涼秋遠滄洲去有期
兼山閣雨中
兩山相接雨冥冥四牖東西萬木清面似凍梨頭似雪
後生誰與屬遺經
登閣
横空敞新閣高處絶炎氛野迥長風入天秋涼氣分憑
欄生逸想投迹遠人羣終憶茆簷外空山多白雲
和劉抱一
幾年牢落舊村墟此日翛然水竹居病起試尋春逕草
客來聊煮雪畦蔬開樽細說平生事信手同繙集古書
適意何勞一千卷新詩閒出笑談餘
梅花開盡不及吟賞感歎成詩聊貽同好
憶昔身無事尋梅只怕遲沉吟窺老樹取次折横枝絶
豔驚衰鬢餘芳入小詩今年何草草政爾負幽期
觀書有感二首
半畝方塘一鑑開天光雲影共徘徊問渠那得清如許
為有源頭活水來
昨夜江邊春水生蒙衝巨艦一毛輕向來枉費推移力
此日中流自在行
示西林可師二首
身世年來欲兩忘一春隨意住僧房行逢舊隱低回久
綠樹鶯啼清晝長
幽居四畔只空林啼鳥落花春意深獨宿塵龕無夢寐
五更山月照寒衾
次韻劉彥采觀雪之句
朔風吹空林眇眇無因依但有西北雲冉冉東南飛須
臾層陰合慘澹周八維凍雨不流淵飛花舞妍姿翳空
乍滅沒散影還參差萬點隨飄零百嘉潛潤滋徘徊瞻
詠久默識造化機上寒下必温欲積無根基漸看谷樹
變稍覺叢篁低浩然遂同色宇宙乃爾奇繁華改新觀
凛冽忘前悲摛章愧佳友佇立迎寒吹感此節物好嘆
息今何時當念長江北鐵馬紛交馳
次韻彥采病中口占
一榻流年度篝燈遙夜闌短衾閒自擁清鏡莫頻看竹
密初驚雪梅疎却耐寒從今花木夢無復在雕欄
奉陪判院丈充父平父兄宿回向用知郡丈壁間
舊題之韻
暮雨停驂處僧廬古道邊千峰環傑閣一水下平田行
役無期度經過幾歲年明朝須飽飯躡足上寒煙
數日前與判院丈有宋村之約雪中有懷奉呈判
院通判二丈
雲垂天闊歲將闌一室翛然獨掩關擁褐不知風折木
開軒惟見雪漫山玄空杳靄低迷外碧樹瓏璁掩映間
吟罷左思招隱句扁舟無路過長灣
奉陪彥集充父同遊瑞巖謹次莆田使君留題之
韻
踏破千林黃葉堆林間臺殿鬱崔嵬谷泉噴薄秋逾響
山翠空濛晝不開一壑只今藏勝槩三生疇昔記曾來
解衣正作留連計未許山靈便却回
伏讀二劉公瑞巖留題感事興懷至於隕涕追次
元韻偶成二篇
誰將健筆寫崖陰想見當年抱膝吟緩帶輕裘成昨夢
遺風餘烈到如今西山爽氣看猶在北闕精誠直自深
故壘近聞新破竹起公無路秪傷心(右懷寶學公作近聞西兵進取關陜)
(其帥即公舊部曲也)
投紱歸來卧赤城家山無處不經行寒巖解榻夢應好
絶壁題詩語太清陳迹一朝成寂寞靈臺千古自虚明
傳來舊業荒蕪盡慚愧秋原宿草生(右懷病翁先生作翁領崇道祠官故)
(有赤城之句)
入瑞巖道間得四絶句呈彥集充父二兄
憶昔南遊桂樹陰歸來遺恨滿塵襟籃輿此日無窮思
萬壑千巖秋氣深
翩翩一馬兩肩輿路轉秋原十里餘共說前山深更好
不辭迢遞欵禪居
清溪流過碧山頭空水澄鮮一色秋隔斷紅塵三十里
白雲黃葉共悠悠
風高木落晩秋時日暮千林黃葉稀秪有蒼蒼谷中樹
歲寒心事不相違
夀母生朝
秋風蕭爽天氣涼此日何日升斯堂堂中老人夀而康
紅顔綠鬢雙瞳方家貧兒癡但深藏五年不出門庭荒
竈陘十日九不煬豈辦甘脆陳壺觴低頭包羞汗如漿
老人此心久已忘一笑謂汝庸何傷人間榮耀豈可常
惟有道義思無疆勉勵汝節彌堅剛熹前再拜謝阿娘
自古作善天降祥但願年年似今日老萊母子俱徜徉
社後一日作
聖作重品節等殺古所詳里有秦社稷僣差遂無章王
綱諒已頽精意尚不忘尚論千載前簡編有遺芳侃侃
陳孺子恂恂萬春鄉敬恭事耆老禱賽謹田桑悠悠我
里居歲事有故常向來諸老翁惇龐亦端莊交神庶或
享與物同樂康今我胡不樂悵然下頽岡古人不可見
今人自猖狂
偶題三首
門外青山翠紫堆幅巾終日面崔巍只看雲斷成飛雨
不道雲從底處來
擘開蒼峽吼奔雷萬斛飛泉湧出來斷梗枯槎無泊處
一川寒碧自縈回
步隨流水覓溪源行到源頭却惘然始悟眞源行不到
倚笻隨處弄潺湲
借韻呈府判張丈旣以奉箴且求教藥
一生江海迥無疇材大應容小未周景好身閒眞復樂
酒酣耳熱却堪憂飛騰莫羡摩天鵠純熟須參露地牛
我亦醒狂多忤物頗能還贈一言不
即事有懷寄彦輔仲宗二兄二首
一水方涵碧千林已變紅農收爭暖日老病怯高風徙
倚非無計心期莫與同向來歡會處離合太匆匆
聞說飛雙槳翩然下廣津江湖知子樂魚鳥諒情親淹
速須關命行藏不繋人三山雖好在惜取自由身
次知府府判二丈韻
憶昨中秋夕寒盟約重尋幔亭懽舉酒江閣快論心月
墮俱忘起罍空始罷斟秪今千嶺隔悵望一何湥(武夷之遊)
(張王二丈元履子厚及熹與焉江閣之集子衡移具知府丈亦賜臨屈此詩併簡同會諸公云)
志士懷韜略奇兵吼鏌干關河那得往肝膽不勝寒壯
節悲如許雄圖渺未闌皇輿方仄席陋巷敢求安(得浙中知)
(舊書云聖上留意武偹諸郡練卒皆點名閱武賜賚有加戎士感憤)
題祝生畫
裴侯愛畫老成癖歲晩倦遊家四壁隨身只有萬疊山
祕不示人私自惜俗人教看亦不識我獨摩挲三太息
問君何處得此奇和璧隋珠未為敵答云衢州老祝翁
胷次自有陰陽工峙山融川取世界咳雲唾雨呼雷風
昨來邂逅衢城東定交斗酒歡無窮自然妙處容我識
為我掃此須臾中爾時聞名今識面回首十年齊掣電
裴侯已死我亦衰秪君雖老身猶健眼明骨輕鬚不變
筆下江山轉葱蒨為君多織機中練更約無事重相見
秀野以喜無多屋宇幸不礙雲山為韻賦詩熹伏
讀佳作率爾攀和韻劇思慳無復律吕笑覽之
餘賜以斤斧幸甚
高人山水心結習觀無始五畝江上園清陰遍桃李一
堂聊自娛三徑亦可喜試問避俗翁何如尊賢里(温公獨樂)
(園在尊賢里)
門前車馬客無非朝大夫間公獨何事中歲遽此圖長
安二三公髮白形枯癯隠憂念名節亦有此樂無(隱憂念名)
(節張大參疏中語)
君侯愛藏書插架何其多徙居三十乘流汗幾槖駞千
載誰晤語獨坐自絃歌至哉天下樂歲月如予何
西山一何高雲氣出寒麓中有無事人鳴泉遶茅屋宴
坐今幾何無以愜幽獨興至偶成篇呼兒為余讀
我居湥山中茅舍破不補上見風攪林下有雲承宇聞
公落新宫戶牖不可數懶惰心力衰念公亦良苦
夜吟招隱詩月落甜泉井自非千載人誰與共清景散
髮心朗寥凝神味淵永功名恐相期冨貴非所幸
仙人空山居道意妙羣物度世君則然脩身吾豈不飛
行仰雲路跌坐探理窟獨夜扣星壇清齋且簪笏
青山背夕陽兹景公所愛虚堂日落時遷坐一解帶嵐
分疑有處鳥度知無礙須臾暮色來默默無與會
端居屏塵慮萬事付一尊客來語世故舉白當浮君超
搖謝衆甫噂沓從諸孫何以自怡悦窗中見秋雲
清溪何迢迢上有千仞山山中學仙侣白石為門關丹
經苦吟哦至道窮躋攀豈知人世間風塵縈九寰
伏讀秀野劉丈閒居詠謹次高韻率易拜呈伏乞
痛加繩削是所願望
積芳圃
樂事從兹不易涯朱門還似野人家行看靚艷須擕酒
對坐清陰只煮茶曉起蒼涼承墜露晩來光景亂蒸霞
平生結習今餘幾試數毗那&KR0008;上花
春谷
武夷高處是蓬萊采得靈根手自栽地僻芳菲鎮長在
谷寒蜂蝶未全来紅裳似欲留人醉錦障何妨為客開
飲罷醒心何處所遠山重疊翠成堆
山人方丈
方丈翛然屋數椽檻前流水自清漣蒲團竹几通宵坐
掃地焚香白晝眠地窄不容揮塵客室空那有散花天
箇中有句無人薦不是諸方五味禪
挽蔬園
未覺閒來歲月頻荷鉏方喜土膏勻連畦已放瑶簪露
覆地行看玉本新小摘登盤先餉客晩炊當肉更宜人
却憐寂寞公儀子拔盡園蔬不嘆貧
秋香徑
門外黃塵沒九逵坊中叢桂長樛枝三秋冷蕊從開落
終歲清陰不改移幽徑只愁空翠滴濃香一任晩風吹
攀援却恨王孫遠惆悵千林葉落時
曲池軒
去年種竹長新篁今歲穿渠過野塘自喜軒窗無俗韻
亦知草木有真香林間急雨生秋思水面微風度晩涼
却厭端居苦無事凭欄閒理釣絲長
秀野劉丈寄示南昌諸詩和此兩篇
膝王閣下水初生聞道登臨復快晴帝子詎知陳迹在
長江肯趁曲池平山楹雨罷珠簾捲簷鐸風驚玉佩鳴
滿眼悲涼今古恨人生辛苦竟何成
知向潮邊弄碧漪闌干三撫漾晴暉流傳妙語驚離闊
想像清遊欲奮飛公去不應停驛騎我來直欲挂朝衣
南州高士何由見且看新荷出水稀
次秀野韻五首
史君簾閣對脩筠起看名園雨後春便賦新詩留野客
更傾芳酒酹水神未酬管樂平生志且作羲黃向上人
秪恐功名相廹逐不容老子卧漳濱
滿園紅紫已爭新百囀幽禽亦喚人蠟屐未妨泥步穩
珍叢終恨雨來頻卧看曉色忻初霽起約良游醉好春
却笑當年金谷燕相隨僕僕望車塵
惆悵春餘幾日光從今風雨莫顛狂急呼我軰穿花去
未覺詩情與道妨蘿帶不須吟杜若角弓聊復賦甘棠
淋浪坐客休辭醉飲罷晞身向九陽
知公久矣厭喧卑造物尊前喚小兒一釂未應峩側弁
十分聊爾快翻巵治中寂寞凝塵日令尹憂勞退食時
正好相尋發孤笑莫教牢落負心期
當年共剪北山萊脩竹成隂手自栽書卷莫教春色老
柴荆肯為俗人開公能顧我傳新句我欲留公發舊醅
惆望南園芳樹底明年應放小車來
留秀野劉丈二首
好雨當春過一犁我公遠憶故園西孤篷穩轉清灘急
十里行穿綠樹齊路熟已欣經霧市身輕未怕躡雲梯
諸孫剰欲留公住細和新詩丏指迷
一去屏山今幾春歸來三徑但荒榛剪除却便風煙好
徙倚還驚物色新樓外千林遮去路階前一水戀行塵
勸君更作留連計同社追遊苦未頻
次秀野滄波館刈麥二首
傳聞泛宅賀新成破月衝煙取次撑鷁首斜飛寒浪急
篷窗側轉好山横知公興有江湖迥顧我詩無玉雪清
欲跨船舷還未敢幾時得伴鏡中行
貽謀夙昔但聲歌今見郊園樂事多且喜甌婁符善禱
未須蘆菔顰(去聲)妖娥霞觴政自誇真一香鉢何煩問畢
羅我欲賣刀來學稼不知還許受㕓麽(小說有人中麥毒夢紅裳娘子)
(悲歌有一丸蘆菔火吾宮之句)
次秀野躬耕桑陌舊園之韻二首
郊園旱久只多蹊昨夜欣沾雨一犁已辦青鞋隨老圃
便驅黃犢過湥溪農談剰喜鄉鄰近饁具仍教婦子擕
指點竹寒沙碧處不知何似錦城西
丈人高致邈難干雲夢何如胷次寬老去未妨詩律在
人來只怕酒杯乾故開麥隴供家釀更有蘭皋付客看
下走才慳慙屬和願公物色稍留殘
又和秀野一首
江皋晴日麗芳華翠竹疎疎映白沙路轉忽逢沽酒客
眼明惟見滿園花望中景助詩人趣物外春歸釋子家
向晩却尋芳草徑夕陽流水遶村斜
次秀野詠雪韻三首
閉門高卧客來稀起看天花滿院飛地迥杉篁增勝槩
庭虚鳥雀噪空飢酒腸凍澁成新恨病骨侵凌減舊肥
頼有袁生清興在忍寒猶未泣牛衣
一夜同雲覆井欄曉來千里共漫漫不應琪樹猶含凍
翻笑楊花許耐寒乘興正須披鶴氅瀹甘猶喜破龍團
無端酒思催吟筆多恐長鯨吸海乾
開門驚怪雪交加亂落横飛詎有涯密竹不妨呈勁節
早梅何處覓殘山隂隂客子須乘興洛下先生想卧家
病廢杯觴寒至骨哦詩無復更豪誇
次秀野極目亭韻
偶向新亭一破顔高情直寄有無間地偏已隔東西路
天闊長圍遠近山浩蕩秪愁雲霧合轉囷却喜暮雲還
不堪景物撩人甚倒盡詩囊未許慳
又
坐看山花落幔顔不知身在翠雲間食寒到處雨復雨
客裏歸來山又山永夜孤燈閑照影無心棲鳥暮忘還
世情分逐流年去只有詩情老更慳
次秀野春晴山行紀物之句
秪憑詩律作生涯到處山林總是家便與清尊卧芳草
不妨皂蓋拂殘花側聞温詔詢耆艾好趁春風入殿衙
回首能忘舊猿鶴一篇聊爾記年華
再用韻題翠壁
孤亭一目盡天涯俯瞰煙村八九家翠壁長年懸布水
綠陰經雨墮危花杖藜徙倚凝春望覓句淹留到晩衙
珍重詩翁莫相惱枯腸攪斷鬢絲華
次山行佳句呈秀野丈
曈曈朝日出高巖簌簌征衣曳曉嵐朝市向來孤舊意
林泉老去覺真貪凄涼煙火一百五零落交遊十二三
歎息(缺)世事卧吹横笛過溪南
次秀野雜詩韻
葺居
丈人高卧碧江頭門掩西風萬木秋重喜青山還遶屋
却嫌黃葉漸平溝開軒且放浮嵐入決水徐通廢圃流
便覺園林頓蕭爽不妨隨境味玄幽
假山焚香作煙雲掬水為瀑布二首
平地俄驚紫翠堆便應題作小飛來爐熏細繞山姿出
綫澑遥分碧色開獨往但憑南郭几遠遊休剪北山萊
人言造化無私力珍重仙翁挽得回
一簣功夫莫坐談便教庭際湧千巖眼中水石今成趣
物外煙霞舊所耽泉細寒聲生夜壑香銷暝靄變晴嵐
兒童也識幽棲地共指南山更近南
檳榔五絶卒章戲簡及之主簿
莫年藥裹關身切此外翛然百不貪薏苡載來緣下氣
檳榔收得為祛痰
錦文縷切勸加餐蜃炭扶留共一柈食罷有時求不得
英雄邂逅亦飢寒
向來試吏著南冠馬甲蠔山得飫餐却藉芳辛來解穢
雞心磊落看堆柈
箇中有味要君參螫吻舂㗋久不甘珍重人心亦如此
莫將寒苦換春酣
高士沈迷簿領書有時紅糝綴玄須定知不著金柈貯
兒女心情本自無(劉穆之初仕為主簿)
答王無功在京思故園見鄉人問(王詩云旅泊多年歲志去不知)
(廻忽逢門外客道發故鄉來斂眉俱握手破涕共䘖杯慇懃訪朋舊屈曲問童孩衰宗多弟姪)
(若箇賞池臺舊園今在否新樹也應裁柳行疎密布茆齋寬窄裁經移何處竹别種幾株梅渠)
(當無絶水石計總生苔院果誰先熟林花那更開羈心秪欲問為報不須猜行當驅下澤去剪)
(故田萊)
我從銅川來見子上京客問我故鄉事慰子羇旅色子
問我所知我對子應識朋遊總彊健童稚各長成華宗
盛文史連墻冨池亭獨子園最古舊林間新坰柳行隨
堤勢茅齋看地形竹從去年移梅是今年榮渠水經夏
響石苔終歲青院果早晩熟林花先後明語罷相歎息
浩然起湥情歸哉且五斗餉子東臯耕
題鄭德輝悠然堂
高人結屋亂雲邊直面羣峰勢接連車馬不來真避俗
簞瓢可樂便忘年移笻綠幄成三徑回首黃塵自一川
認得淵明千古意南山經雨更蒼然
長溪林一鶚秀才有落髮之願示及諸賢詩卷因
題其後二首
聞說當機百念休區區何更苦營求早知名教無窮樂
陋巷簞瓢也自由
貧里煩君特地過金襴誰與換魚蓑它年雲水經行遍
佛法元來本不多
送德和弟歸婺源二首
十舍辛勤觸熱來琴書曾未拂塵埃秋風何事催歸興
步出閩山黃葉堆
十年寂寞抱遺經聖路悠悠不計程悞子南來却空去
但將迂闊話平生
次韻謝劉仲行惠筍
誰寄寒林新斸笋開奩喜見白差差知君調我酸寒甚
不是封侯食肉姿
次王宰立春日大雪韻
走身已分老菟裘肯為春回作許愁偶去尋芳朝信馬
却來踏雪夜驅牛鋪筵不見小垂手聮句空慚高結喉
更約桃花紅浪暖却陪履舄上蘭舟
送張彦輔赴闕
執手何草草送君千里道君行入脩門披膽謁至尊問
君此去談何事袖有諫書三萬字明堂封禪不要論智
名勇功非所敦願言中興聖天子脩政樹威從此始深
仁大義天與通農桑萬里長春風朝綱清肅軍律舉邊
屯不驚卧哮虎一朝決策向中原著鞭寧許它人先
觀祝孝友畫卷
天邊雲遶山江上煙迷樹不向曉來看詎知重疊數
草閣臨無地江空秋月寒亦知奇絶景未必要人看
祝孝友作枕屏小景以霜餘茂樹名之因題此詩
山寒夕飈急木落洞庭波幾疊雲屏好一生秋夢多
齋居感興二十首
余讀陳子昂感寓詩愛其詞旨幽邃音節豪宕非當
世詞人所及如丹砂空青金膏水碧雖近乏世用而
實物外難得自然之奇寶欲效其體作十數篇顧以
思致平凡筆力萎弱竟不能就然亦恨其不精於理
而自託於僊佛之間以為高也齋居無事偶書所見
得二十篇雖不能探索微𦕈追迹前言然皆切於日
用之實故言亦近而易知既以自警且以貽諸同志
云
昆崙大無外旁薄下深廣陰陽無停機寒暑互來往皇
犧古神聖妙契一俯仰不待窺馬圖人文已宣朗渾然
一理貫昭晰非象㒺珍重無極翁為我重指掌
吾翁陰陽化升降八紘中前瞻既無始後際那有終至
理諒斯存萬古與今同誰言混沌死幻語驚盲聾
人心妙不測出入乘氣機凝冰亦焦火淵淪復天飛至
人秉元化動靜體無違珠藏澤自媚玉韞山含輝神光
燭九垓玄思徹萬微塵編今寥落歎息將安歸
靜觀靈臺妙萬化從此出云胡自蕪穢反受衆形役厚
味紛朵頤妍姿坐傾國萌奔不自悟馳騖靡終畢君看
穆天子萬里窮轍迹不有祈招詩徐方御宸極
涇舟膠楚澤周綱已陵夷况復王風降故宫黍離離至
聖作春秋哀傷實在兹祥麟一以踣反袂空漣洏漂淪
又百年僭侯荷爵珪王章久已喪何復嗟嘆為馬公述
孔業託始有餘悲拳拳信忠厚無乃迷先幾
東京失其御刑臣弄天綱西園植姦穢五族沉忠良青
青千里草乘時起陸梁當塗轉凶悖炎精遂無光桓桓
左將軍仗鉞西南疆伏龍一奮躍風雛亦飛翔祀漢配
彼天出師驚四方天意竟莫回王圖不偏昌晉史自帝
魏後賢曷更張世無魯連子千載徒悲傷
晉陽啟唐祚王明紹巣封垂綂已如此繼體宜昏風麀
聚瀆天倫牝晨司禍凶乾綱一以墜天樞遂崇崇滛毒
穢宸極虐焰燔蒼穹向非狄張徒誰辦取日功云何歐
陽子秉筆迷至公唐經亂周紀凡例孰此容侃侃范太
史受說伊川翁春秋二三策萬古開羣蒙
朱光徧炎宇微陰眇重淵寒威閉九野陽德昭窮泉文
明昧謹獨昏迷有開先幾微諒難忽善端本綿綿掩身
事齋戒及此防未然閉關息商旅絶彼柔道牽
微月墮西嶺爛然衆星光明河斜未落斗柄低復昂感
此南北極樞軸遥相當太一有常居仰瞻獨煌煌中天
照四國三辰環侍㫄人心要如此寂感無邊方
放勲始欽明南面亦恭已大哉精一傳萬世立人紀猗
歟歎日躋穆穆歌敬止戒&KR0729;光武烈待旦起周禮恭惟
千載心秋月照寒水魯叟何常師刪述存聖軌
吾聞包犧氏爰初闢乾坤乾行配天德坤布協地文仰
觀玄渾周一息萬里奔俯察方儀靜隤然千古存悟彼
(缺)意契此入德門勤行當不息敬守思彌敦
大易圖象隱詩書簡編訛禮樂矧交喪春秋魚魯多瑤
琴空寶匣絃絶將如何興言理餘韻龍門有遺歌(程子晩居)
(龍門之南)
顔生躬四勿曾子日三省中庸首謹獨衣錦思尚絅偉
哉鄒孟氏雄辨極馳騁操存一言要為爾挈裘領丹青
著明法今古垂煥炳何事千載餘無人踐斯境
元亨播羣品利貞固靈根非誠諒無有五性實斯存世
人逞私見鑿智道彌昏豈若林居子幽探萬化原
飄颻學仙侶遺世在雲山盜啟元命祕竊當生死關金
鼎蟠龍虎三年養神丹刀圭一入口白日生羽翰我欲
往從之脱屣諒非難但恐逆大道偷生詎能安
西方論緣業卑卑喻羣愚流傳世代久梯接凌空虚顧
盼指心性名言超有無捷徑一以開靡然世爭趨號空
不踐實躓彼榛棘途誰哉繼三聖為我焚其書
聖人司教化黌序育羣材因心有明訓善端得湥培天
叙既昭陳人文亦褰開云何百代下學絶教養乖羣居
競葩藻爭先冠倫魁淳風反淪喪擾擾胡為哉
童蒙貴養正孫弟乃其方雞鳴咸盥櫛問訊謹暄涼奉
水勤播灑擁篲周室堂進趨極虔恭退息常端莊劬書
劇嗜炙見惡如探湯庸言戒麤誕時行必安詳聖途雖
云遠發軔且勿忙十五志於學及時起高翔
哀哉牛山木斧斤日相尋豈無萌蘖在牛羊復來侵躬
惟皇上帝降此仁義心物欲互攻奪孤根孰能任反躬
艮其背肅容正冠襟保養方自此何年秀穹林
玄天幽且默仲尼欲無言動植各生遂德容自清温彼
哉夸毗子呫囁徒啾喧但逞言辭好豈知神監昏曰余
昧前訓坐此枝葉繁發憤永刊落奇攻收一原
卜居
卜居屏山下俯仰三十秋終然村墟迥未惬心期幽近
聞西山西深谷開平疇茆茨十數家清川可行舟風俗
頗淳朴曠土非難求誓捐三徑資往遂一壑謀伐木南
山顛結廬北山頭耕田東溪岸濯足西水流朋來即共
懽客去成孤遊靜有山水樂而無身世憂著書俟來哲
補過希前脩兹焉畢暮景何必營菟裘
鵝湖寺和陸子夀
德義風流夙所欽别離三載更關心偶扶藜杖出寒谷
又枉籃輿度遠岑舊學商量加邃密新知培養轉深沉
却愁說到無言處不信人間有古今
奉陪機仲宗正景仁太史期會武夷而文叔茂實
二友適自昭武來集相與泛舟九曲周覽巖壑
之勝而機仲景仁唱酬迭作謂僕亦不可以無
言也衰病懶廢那復有此勉出數語以塞嘉貺
不足為外人道也
此山名自西京傳丹臺紫府天中天似聞雲鶴時降集
應笑磨螘空回旋我來適此秋景晏青楓葉赤搖寒煙
九還七返不易得千巖萬壑渠能專同遊幸有二三子
天卑此段非徒然梁郎季子山澤臞傅伯爰盎瀛洲仙
相逢相得要彊附却恨馬腹勞長鞭黃花未和白雪句
畫舸且共清泠川回船罷酒三太息百歲誰復來通泉
(景仁數日屢誦此句)盈虚有數豈終極為君出此窮愁篇
復用前韻敬别機仲
君家道素幾葉傳只今用舍懸諸天屹然砥柱戰河曲
肯似落葉隨風旋奮髯忽作蝟毛磔浩氣勃若霄中煙
隱憂尚喜遺直在壯烈未許前人專武夷連日聽奇語
今我兩腋風泠然初如茫茫出太極稍似冉冉隨羣仙
安能局促夜起舞下與祖逖爭雄鞭終憐賢屈惜往日
亦念聖孔悲徂川願君盡此一杯酒預澆舌本如懸泉
沃心澤物吾有望勒移忍繼鍾山篇
讀機仲景仁别後詩語因及詩傳綱目復用前韻
道有默識無言傳向來誤矣空談天只今斷簡窺蠧蝕
似向追蠡看蟲旋始知古人有妙處未遽秦谷隨飛煙
終然世累苦妨奪下帷發憤那容專一心正爾思鵠至
兩手欲救驚徒然書空且復罷咄咄屢舞豈暇陪仙仙
(兩年罷詩止酒故云)功名况乃身外事我馬硉兀甘回鞭解頤果
値得水井(謂詩傳)鑒古亦會朝宗川(謂綱目)兩公知我不罪
我便可築室分林泉十年燈下一夜語閒日共賦舂容
篇
讀通鑑紀事本末用武夷唱和元韻寄機仲
先生諫疏莫與傳忠憤激烈號旻天却憐廣文官舍冷
只與文字相周旋上書乞得聊自屏清坐日對銅爐烟
功名馳騖往莫悔鉛槧職業今當專要將報答陛下聖
矯首北闕還澘然屬詞比事有湥意憑愚護短驚羣仙
空言未秉太史筆自幸已執畱臺鞭(温公以畱臺領書局時韓魏公與書)
(有執鞭之語)果然敕遣六丁取香羅漆匣浮桐川陰凝有戒
竦皇鑒(恭聞上讀此書有履霜堅冰之語)陽剥欲盡生玄泉明年定對
白虎殿更誦大學中庸篇(頃在武夷宫講正心誠意)
拜張魏公墓下
衡山何巍巍湘流亦湯湯我公獨何往劒履在此堂念
昔中興初孽䜿倒冠裳公時首建義自此扶三綱精忠
貫宸極孤憤摩穹蒼元戎二十萬一旦先啟行西征奠
梁益南轅無江湘士心既豫附國威亦張皇縞素哭新
宫哀聲連萬方黠敵聞褫魄經營久徬徨玉帛驟往來
士馬且伏藏公謀適不用拱手遷南荒白首復來歸髮
短丹心長拳拳冀感格汲汲勤修攘天命竟難諶人事
亦靡常悠然謝台鼎騎龍白雲鄉坐令此空山名與日
月彰千秋定軍壘岌嶪遥相望賤子來歲陰烈風振高
岡下馬九頓首撫膺淚淋浪山頽今幾年志士日慘傷
中原尚擾攘人類幾豺狼公還浩無期嗣德煒有光恭
惟宋社稷永永垂無疆
登定王臺
寂寞番君後光華帝子來千年餘故國萬事只空臺日
月東西見湖山表裏開從知爽鳩樂莫作雍門哀
次敬夫登定王臺韻
今朝風日好抱病起登臺山色愁無盡江波去不回客
懷元老草節物又疎梅且莫催歸騎憑欄更一杯
風雪未已決策登山用敬夫春風樓韻
披風蘭臺宫看雨百常觀安知此山雲對面隔霄漢羣
陰匝寰區密雪渺天畔峩峩雪中山心眼悽欲斷吾人
愛奇賞遞發臨河嘆我知沍寒極見睍今當泮不須疑
吾言第請視明旦蠟屐得鴈行籃輿或魚貫
雪消溪漲山色尤可喜口占
頭上瓊岡出舊青馬邊流水漲寒汀若為留得晶熒住
突兀常看素錦屏
羅漢果次敬夫韻
目勞足倦登喬嶽吻燥腸枯到上方從遣山僧煮羅漢
未妨分我一杯湯
泉聲次林擇之韻
空巖寒水自悲吟遥夜何人為賞音此日團欒都聽得
他時離索試追尋
自方廣過高臺次敬夫韻
素雪留清壁蒼霞對赤城我來陰壑晩人說夜燈明貝
葉無新得蒲人有舊盟咄哉寧負汝安敢負吾生(清疑作青)
石廩峰次敬夫韻
七十二峰都插天一峰石廩舊名傳家家有廩高如許
大好人間快活年
過高臺擕信老詩集夜讀上封方丈次敬夫韻
十年聞說信無言草草相逢又黯然借得新詩連夜讀
要從苦淡識清妍
贈上封諸老
夜宿上封寺翛然塵慮清月明殘雪裏泉溜隔窗聲楮
衲今如許綈袍那復情爐紅虚室暖聊得話平生
十六日下山各賦一篇仍迭和韻
絶頂來還晩寒窗睡達明連牀眇歸思三宿悵餘情雲
合山無路風回雪有聲嶽祗珍重意只此是將迎
讀林擇之二詩有感(自此後係東歸亂藁)
筍輿隨望入寒煙每誦君詩輒黯然今夜定知連榻夢
一時飛墮錫山前
竹輿傲兀聽嘔啞合眼歸心已到家遊子上堂慈母笑
豈知行李尚天涯
馬上贈林擇之
與君歸思渺悠哉馬上看山首共回認取山中奇絶處
他年無事要重來
梅溪陂下作
野牛浮鼻過寒溪落木萷摻水下陂俗手定應摹不得
無人說與范牛知
舟中見新月伯崇擇之二友皆已醉卧以此戲之
舟中見新月煙浪不勝寒與問醉眠客豈知行路難殘
陽猶水面孤鴈更雲端篷底今宵意天邊芳歲闌
次韻擇之進賢道中漫成
白酒頻斟當啜茶何妨一醉野人家據鞍又向岡頭望
落日天風雁字斜
笑指斜陽天外山無端長作翠眉攅豈知男子桑蓬志
萬里東西不作難
夜宿林岡月滿川歸期屈指正茫然也知地脉無贏縮
只把陰晴更問天
誰作窗間擁鼻聲更哦樂府短歌行從教永夜清無寐
惟恐晨雞不肯鳴
日暮重岡上人勞馬亦飢不妨隨野雀容易宿寒枝
山行兩日至金步復見平川行夷路計程七日可
到家矣
行穿側徑度荒山又踏深泥過野田路轉忽然開遠望
眼明復見此平川江煙浦樹悲重叠楚水閩山喜接連
税駕有期心轉廹稜稜瘦馬不勝鞭
次韻擇之金步喜見大江有作
江頭四望遠峰稠江水中間自在流並岸東行三百里
水源窮處即吾州(此江發源分水嶺故前詩有楚水閩山喜接連之句)
鉛山立春六言二首
雪擁山腰洞口春迴楚尾吳頭欲問閩天何處明朝嶺
水南流
行盡風林雪徑依然水館山村却是春風有脚今朝先
到柴門
九日登天湖以菊花須插滿頭歸分韻賦詩得歸
字
去歲瀟湘重九時滿城寒雨客思歸故山此日還佳節
黃菊清罇更晩暉短髮無多休落帽長風不斷且吹衣
相看下視人寰小只合從今老翠微
歸報德再用前韻
幾枝藤竹醉相擕何處千峰頂上歸正好臨風眺平楚
却須入谷避斜暉酒邊泉澑寒侵骨坐上嵐光翠染衣
踏月過橋驚易晩林坰回首更依微
次知郡章丈遊山之韻
前峰鸞鶴去無蹤解后荒尋得故宫但覺風煙隨意好
便驚塵土轉頭空提壺命駕幽期遠授簡哦詩玅處同
安得西山一丸藥共隨簫鼓向雲中
送林擇之還鄉赴選三首
青驪去路欲駸駸回首猶須話此心一别便成三數月
有疑誰講過誰箴
門外槐花似欲黃高堂應望促歸裝箇中自有超然處
肯學兒曹一例忙
今朝握手送君歸馬上薰風拂面吹不用丁寧防曲學
寒窗久矣共心期
擇之寄示深卿唱和烏石南湖佳句輒次元韻
未識南湖景遥欣二子遊賞心并勝日妙語逼清秋賸
欲擕書卷相將買釣舟微吟歸去晩杜若滿汀洲
平湖渺空闊積水暮生寒但見綠千頃不知深幾竿人
間元廹隘世路足艱難若了滄洲趣無勞正眼看
擇之賢友歸途左顧示以四明酬唱煥爛盈編三
復咏嘆想見聚遊之樂輙用黃山即事之韻賦
呈擇之兼懷子重老兄順之賢友
十年身卧白雲堆已分黃塵斷往回不是幽人遺俗去
肯尋流水渡關來三秋風月從頭說千里湖山覿面開
久欲過逢須一快豈知勞結倍難裁
遊密庵分韻賦詩得還字
我行得佳友勝日尋名山春山既妍秀清溪亦潺湲行
行造禪扉小憩腰脚頑窮探意未已理策重躋攀入谷
翳蒙密俯澗隨泓灣誰將百尺綃挂此長林間雄聲殷
地厚洪源瀉天慳偉哉奇特觀償此一日閒所恨境過
清悄愴暮當還顧步三嘆息人生何苦艱
遊密庵分韻賦詩得絶字
閩鄉饒奇山仙洲故稱傑巍然一峰高復與衆山絶傳
聞極目處天水遠明滅萬里倏往還三光下羅列我來
發孤興徑欲躋嵽嵲病骨竟支離何當攀去轍
遊晝寒以茂林脩竹清流激湍分韻賦詩得竹字
仙洲幾千仞下有雲一谷道人何年來借地結茅屋想
應厭塵網寄此媚幽獨架亭俯清湍開徑玩飛瀑交遊
得名勝還往有篇牘杖屨或鼎來共此巖下宿夜燈照
奇語曉策散遊目茗椀共甘寒蘭臯薦清馥至今壁間
字來者必三讀再拜仰高山𢥠然心神肅我生雖已後
久此寄齋粥孤興屡呻吟羣遊幾追逐十年落塵土尚
幸不遠復新涼有佳期幾日戒征軸宵興出門去急雨
遍原陸入谷尚輕埃解裝已銀竹虚空一瞻望遠思翻
蹙恧袒跣亟躋攀冠巾如膏沐雲泉增舊觀怒響震寒
木深尋得新賞一簣今再覆同來况才彦行酒屢更僕
從容出妙句珠貝爛盈匊後生更亹亹俊語非碌碌吾
纓不復洗已失塵萬斛所恨老無奇千毫眞浪禿
圭父約為金斗之遊次韻獻疑聊發一笑
幾日春風未破寒遠峰晴露玉㠝岏不成蠟屐擕笻去
且復鈎窗拄頰觀聞道追遊當作意故應期日尚能寬
陰崖凍合無垂練却恐詩翁興易闌
奉酬圭父末利之作
玉蘂琅玕樹天香知見薰露寒清透骨風定遠含芬爽
致銷繁暑高情謝曉雲遥憐河朔飲那得醉時聞
雲關
白雲去復還黃塵到難入只有澗水聲出關流更急
蓮沼
亭亭玉芙蓉迥立映澄碧只愁山月明照作寒露滴
杉逕
南起雲關口縈迂上草堂天風發清籟山月度寒光
雲莊
小丘横翠几層嶂復嵯峨釋耒閒來看巖姿此處多
泉硤
入關但平地復此得清響何必問真源神襟一蕭爽
石池
兩岸蒼峭石護此碧泓寒秋月來窺影驪珠吐玉盤
山楹
山楹一悵望恨此雲迷谷仙人不可期縹緲雙髻綠
藥圃
長鑱斸靈根蒔此泉下圃珍劑未須論丹荑已堪煮
井泉
山高澤氣通石竇飛靈液默料谷中雲多應從此出
西寮
畬田種胡麻結草寄林樾珍重無心人寒棲弄明月
晦菴
憶昔屏山翁示我一言教自信久未能巖棲冀微效
懷仙
西望多奇峰北瞰獨仙府欲致武夷君石壇羅杯醑
揮手
山臺一揮手從此斷將迎不見塵中事惟聞打麥聲
雲社
自作山中人即與雲為友一嘯雨紛紛無勞三奠酒
桃溪
澗裏春泉響種桃泉上頭爛紅紛委地未肯出山流
休菴
别嶺有精廬林巒亦幽絶無事一往來茶瓜不須設
雲谷合記事目效俳體戲作三詩寄季通
雲關須早築基趾要堅牢㘽竹行教密穿池岸欲高乘
春移菡蓞帶雪覓蕭槮(謂杉徑也)更向關門外疏泉斬亂蒿
堂成今六載上雨復旁風逐急添茆蓋連忙畢土功(謂柱)
(下貼塼)桂林何日秀蘭逕幾時通并築雙臺子東山接水
筒
莊舍宜先立山楹却漸營泉疏藥圃潤堰起石池清早
印荒田契仍標别戶名想應頻檢校秪恐欠方兄
彦集奉檄歸省示及佳篇次韻奉酬呈諸兄友
遊子思親久聚糧不堪官裏簿書忙平生况少鷹鸇意
此日尤慙時世粧臘雪未消歡奉檄春風初轉喜還鄉
上堂佳慶從容問一嚼何妨累十觴
彦集兄再適臨汀惠顧蓬蓽賦詩留别眷予良勤
次韻祖行言不盡意
頗喜君才老更成伊優叢裏見孤撑官身未免心徒壯
親膝頻違淚欲横簿領不嫌春筍束廉聲要比玉壺清
枉車投翰殷勤甚安得仁言與贈行
宿休菴用德功壁間韻贈陳道人
暮入千峰裏寒棲一草菴室連丹竈暖厨引石泉甘塵
慮紛難到神光暖内含非君有道氣孤絶詎能堪
崇夀客舍夜聞子規得三絶句寫呈平父兄煩為
轉寄彦集兄及兩縣間諸親友
空山初夜子規鳴靜對琴書百慮清喚得形神兩超越
不知底是斷腸聲
空山中夜子規啼病怯餘寒覓故衣不為明時堪眷戀
久知岐路不如歸
空山後夜子規號斗轉星移月尚高夢裏不知歸未得
已驅黃犢度寒皐
入南康界閱圖經感陶公李渤劉凝之事戲作
長官定笑歸來晩中允應嫌去却回惟有山人莫相笑
也曾還俗做官來
立秋日同子澄寺簿及僉判教授二同寮星子令
尹約周君段君同遊三峽過山房登折桂分韻
賦詩得萬字輙成十韻呈諸同遊
抗塵幾何時猿鶴共悲怨豈知朱墨暇乃適山水願兹
晨秋令初休沐謹邦憲佳賓忽四來英僚亦三勸駕言
北郭門謝此旟隼建散木山崔嵬縱轡路脩蔓凭欄快
倒峽躋壑困脱輓追攀林樾深懽喜脚力健登高眺遠
浦衆景爭自獻何必仍丹丘徑欲淩九萬
分韻得眠意二字賦醉石簡寂各一篇呈同遊諸
兄
驅車何所適往至秋雲邊企彼澗中石舉觴酹飛泉懷
哉千載人矯首辭世喧凄涼義熙後日醉向此眠仰視
但青冥俯聽驚潺湲起坐三太息涕泗如奔川神馳北
闕隂思屬東海壖丹衷竟莫展素節空復全低徊萬古
情惻愴顔公篇為君結茅屋歲暮當來還(醉石)
天秋山氣湥日落林景翠亦知後騎廹且復一流憩環
瞻峰列屏迥矚泉下濞永懷仙陸子久挹浮丘袂于今
知幾載故宇日荒廢空餘醮壇石香火誰復繼更憐韋
刺史五字有真意虎竹付歸人悲風起横吹沉吟向絶
迹浩蕩發幽寄來者知為誰念我儻三喟(簡寂)
遊白鹿洞熹得謝字賦呈元範伯起之才三兄并
示諸同遊者
歲月有環周窮臘忽受謝眷眷山水心幸此朱墨暇招
呼無良友邂逅成夙駕深尋故轍迹喜見新結架永懷
拾遺公藏器此待價横流詩書澤下及楊李霸炎神撫
興運制作流大化石室萬卷藏綸言九天下規模未云
遠荒茀良可詫自非賢邑宰誰復此精舍會當求&KR0897;賜
畢願老耕稼更與盡心期臨流抗風榭
白鹿講會次卜丈韻
宫墻蕪沒幾經年秪有寒煙鎖澗泉結屋幸容追舊觀
芳名未許續遺編(請為洞主不報)青雲白石聊同趣(謂西澗劉公)霽
月光風更别傳(謂濓溪夫子)珍重箇中無限樂諸郎莫苦羡
騰騫
和張彦輔初到南康之句
十年不共賦陽春正有胸中萬斛塵失喜清詩還入手
細看佳句轉驚人知公近覺青山好顧我頻嗟白髮新
肯過寒齋共尊酒向來心事請深陳
秋日告病齋居奉懷黃子厚劉平父及山間諸兄
友
出山今幾時忽忽歲再秋江湖豈不永我興終悠悠况
復逢旱魃農畝無餘收赤子亦何辜黃屋勞深憂而我
忝朝寄政荒積愁愆懷痾卧空閣惻愴增綢繆東南望
故山上有玄煙浮平生采芝侣寂寞今焉儔朝遊雲峰
巔夕宿寒巖幽為我泛瑶瑟泠然發清謳裂牋寄晨風
我我君何求洪濤捩君柁狹硤摧君輈君還若不早無
乃非良謀再拜謝故人低徊更包羞桂華幸未歇去矣
從公游
夜坐有感
秋堂天氣清坐久寒露滴幽獨不自憐兹心竟誰識讀
書久已懶理郡更無術獨有憂世心寒燈共蕭瑟
戲贈勝私老友
槐花黃盡不關渠老向功名意自疎乞得山田三百畝
青燈徹夜課農書(勝私先侍講嘗著農書三卷)
代勝私下一轉語
碓下泉鳴溜決渠屋頭桑樹綠扶疎朱虚正自知田事
馬服何妨讀父書
和戴主簿韻
平生本自好樓居况接高人永晝餘共喜江山入尊爼
從教幕府省文書感君肯出新詩句恨我終思舊草廬
擬借韋編訂龍馬免推納甲話蟾蜍(戴嘗有麻衣易說自以為得之異人)
(云)
奉同尤延之提舉廬山雜詠十四篇
白鹿洞書院(在郡城東北十五里事見記文)
昔人讀書地町疃白鹿場世道有升降兹焉更表章矧
今中興年治具一以張絃歌獨不嗣山水無輝光荒榛
適剪除聖謨已汪洋亦有皇華使肯來登此堂問俗良
懇惻懷賢增慨慷雅歌有餘韻絶學何能忘
折桂院黃雲觀(在書院東北五里院後作亭取李白黃雲萬里動風色之句名)
(之)
城中東北望五老何蒼蒼下有前朝寺一原頗深藏門
前林澗幽屋後雲木荒閒窗亦明潔著此瑞錦張(僧房有瑞)
(香花)更能理枯笻步上林北岡仰視天宇闊俯瞰江流長
(即黃雲觀)受書彼何人姓字不足詳竹帛有遺臭桂樹徒芬
芳(李逢吉嘗讀書此院去而登第以故得名)
楞伽院李氏山房(在折桂西十里李公擇讀書處有東坡記文詩刻枯樹墨)
(跋)
躡石循急磵穿林度重岡俛入幽谷邃仰見竒峰蒼李
公英妙年讀書此雲房一去上臺閣致身何慨慷蘇公
記藏書文字有耿光餘事亦騷雅戲墨仍風霜兩公不
歸來歲月忽已荒何用建遺烈寒泉薦孤芳
棲賢院三峽橋(在楞伽西五里)
兩岸蒼壁對直下成斗絶一水從中來湧潏知幾折石
梁據其會迎望遠明滅倏至走長蛟捷來翻素雪聲雄
萬霹靂勢倒千嵽嵲足掉不自持魂驚詎堪說老仙有
玅句千古擅竒崛尚想化鶴來乘流弄明月
西澗清淨退庵(在棲賢西三里劉凝之隱作亭取黃太史詩語名之)
凌兢度三峽窈窕復一原絶壁擁蒼翠奔流逝潺湲聞
昔避世人寄此茅三間壯節未云遠高風杳難攀深尋
得遺墟縳屋臨清灣坐睨寒木杪飛泉閟雲關兹游非
昔遊累解身復閒保此清淨退當歌不能諼(解印後與友生游集)
(徘徊久之)
卧龍庵武侯祠(在西澗西三里)
空山龍卧處蒼峭神所鑿下有寒潭幽上有明河落我
來愛佳名小築寄幽壑永念千載人丹心豈今昨英姿
儼繪事凛若九原作寒藻薦芳馨飛泉奉明酌公來識
此意顧步慘不樂抱膝一長吟神交付冥漠
萬杉寺(在卧龍西十里)
休沐聊命駕駕言何所之行尋慶雲寺想像昭陵時門
前杉徑深屋後山色竒空山歲年晩鬱鬱凌寒姿當年
雨露恩千載有餘滋匠石不敢睨孤標儼相持(寺前後杉萬本)
(皆天聖中植有旨禁剪伐者)更啓石室藏仰瞻天像垂願以清淨化
永為太平基(寺藏仁祖御飛白書有清淨字)
開先漱玉亭(在萬杉西二里亭舊在橋上今廢)
竒哉康山陽雙劍屹對起上有橫飛雲下有瀑布水崩
騰復璀璨佳麗更雄偉勢從三梁外影落明湖裏平生
兩仙句詠歎深仰止三年落星灣悵望眼空眯今朝隨
杕屨得此弄清泚更誦玉虹篇塵襟諒昭洗
簡寂觀(在閒先西五里陸脩靜所居)
高士昔棄世築室蒼崖隂朝真石壇峻煉藥古井深結
交五柳翁屢賞無絃琴相擕白蓮渚一笑傾夙心晩歲
更市朝故人鎖雲岑柴車竟不返鸞鶴空遺音(脩靜晩為宋明)
(帝召至逹康卒于崇虚館)我來千載餘舊事不可尋四顧但絶壁苦
竹寒蕭槮(相傳竹是脩靜手植其萌即所謂甜苦筍者)
歸宗寺(在簡寂西十里)
金輪紫霄上寶界鸞溪邊往昔王内史願香有餘煙(相傳)
(寺是王右軍故宅)千年今一歸景物還依然澗水既蕩潏山花
亦清妍不辭原隰勞樂此賓從賢訪古共紆鬱勞農獨
勤拳憐我乖勝踐裂牋寄真詮逃禪公勿遽且畢區中
緣(是日熹以事不得陪杕屨)
陶公醉石歸去來館(在歸宗西五里)
予生千載後尚友千載前每尋高士傳獨歎淵明賢及
此逢醉石謂言公所眠况復巖壑古縹緲藏風煙仰看
喬木隂俯聽橫飛泉景物自清絶優游可忘年結廬倚
蒼峭舉觴酹潺湲臨風一長嘯亂以歸來篇
温湯(在醉石南二里)
連山西南來中斷還崛起干霄幾千仞據地三百里飛
峰上靈秀衆壑下清美逮兹勢力窮猶能出竒偉誰燃
丹黃燄㸑此玉池水客來爭解帶萬劫付一洗當年謝
康樂絃絶今已矣水碧復流温相思五湖裏(康樂湖中詩云水碧)
(輟流温豈未見此水也耶)
康王谷水簾(谷口景德觀在温湯西十五里入谷又十五里至簾下)
循山西北騖﨑嶇幾經丘前行荒蹊斷豁見清溪流一
涉臺殿古再涉川原幽縈紆復屢渡乃得寒巖陬飛泉
天上來一落散不收披崖日璀璨噴壑風颼飅追薪㸑
絶品㵸茗澆窮愁敬酹古陸子何年復來遊(陸鴻漸茶經第此水)
(為天下第一)
落星寺(在郡城南湖中)
浩浩長江水東逝無停波及此一回薄湖平煙浪多孤
嶼屹中川層臺起周阿晨望愛明滅夕游驚蕩磨極目
青冥茫回瞻碧嵯峨不復車馬迹唯聞榜人歌我願辭
世紛兹焉老漁蓑會有滄浪子鳴舷夜相過
游天池
三年落星渚北望天池山臨風幾浩歎欲往無飛翰今
朝復何朝陟此青雲端高尋已竒絶俯瞰何其寬西窮
濓溪源東盡湓城關渺然滄波外淮山碧連環我意殊
未極更思出塵寰何當駕輕鴻八表須臾間視此長江
水滔滔儻西還
山北紀行十二章章八句
祇役廬山陽矯首廬山隂雲峯不可覿碧澗何由尋昨
朝解印章結友同窺臨盡彼巖壑勝滿兹仁知心(予以閏月)
(二十七日罷郡是夕出城宿羅漢二十八日宿白鹿二十九日登黃雲觀度三峽窺玉淵憩西澗飲西原宿卧)
(龍四月一日過開先宿歸宗二日浴湯泉入康王谷觀水簾宿景德觀三日與清江劉清之子澄永嘉張揚卿)
(清叟尋揚王阮南卿周頤龜父長樂林用中擇之洛陽趙希漢南紀會稽陳祖永慶長武常䢶真卿師忠温陵)
(吳兼善仲逹廬陵許子春景陽新安胡莘尹仲建安王朝春卿長樂余隅占之陳士直彦忠黃幹季直臨淮張)
(彦先致遠會稽僧指南明老俱行)窺臨事若何請從圓通說逶迤山門
路悄蒨脩篁列溪仍侯家名屋是孱王設何救黍離歌
喟焉傷覆轍(圓通寺地名侯溪本侯氏所居李後主取以為寺無它竒但門徑竹木深茂可觀耳)
行逢石門雨解驂寒澗東朝隮錦繡谷俯仰春冥濛懸
泉忽淙琤雜樹紛青紅屢憩小亭古幽探思無窮(石門澗正)
(在天池山下有小菴三四是夕宿所謂廣福菴者來日登山道錦繡谷再過小橋橋背有亭下又有亭基二小)
(亭一)竦身長林端策足層崖表仰瞻空界闊俯歎塵寰小
天池西嶔崟佛手東窈窕杕屨往復來憑軒瞰歸鳥(盡錦)
(繡谷登山稍高無復林木坡陀而上至天池院在小峯絶頂乃有石池泉水不竭東過佛手巖石室嵌空中有)
(井泉僧緣崖結架以居下臨錦繡谷又有石榻名遠公講經臺)斯須暮雲合白日無餘
暉金波從地湧寶燄穿林飛僧言自雄誇俗駭無因依
安知本地靈發見隨天機(天池院西數步有小佛閣下臨絶壑是遊人請燈處僧云)
(燈非禱不見是日不禱而光景明滅頃刻異狀諸生或疑其妄予謂僧言則妄而此光不可誣豈地氣之盛而)
(然耶)深尋兩林間清波貫華屋蓮社有遺蹤草堂非舊築
修廊餘故刻好醜雜珉玉亦復記經行深慙後人讀(五日)
(下山至東西林兩寺相去不百步一溪清駛橫貫其間皆自方大前廊廡下過他處所無有也白蓮池在東林)
(法堂前白公草堂基在寺東久廢近歲復剏數椽制殊狹陋然亦非其正處矣是日題名屬寺僧刻於咸通莊)
(田記石)行軒復東騖祠城當晩遊胡然冠蓋集不盡心期
幽夜厭百谷喧旦失千峯稠出門有遺恨回首空綢繆
(晩至太平興國宮唐九天使者祠也江州教授翁名卿載酒肴與鄕人遊應和與景文及其諸生二十餘人皆)
(至)山水誠乃竒云誰究終始曇遠亦何人神君豈其鬼
東西妄采獲誣謟共恢詭百世踵謬訛彝倫日頽圮(東林)
(慧遠雜取孔老之言以附佛學嘗著沙門不敬王者論唐明皇自言親見使渚降於殿庭因此立宮而羣臣造)
(為妖妄以迎合者甚衆本朝仍賜宫額神號置提舉官云)以兹遊覽富翻令懷抱傷
誰哉可告語舉俗昏且狂乾坤有真心日月垂休光茫
茫宇宙内此柄孰主張北渡石塘橋西訪濓溪宅喬木
無遺株虚堂唯四壁竦瞻德容睟跪薦寒流碧幸矣有
斯人渾淪再開闢平生勞仰止今日登此堂願以圖象
意質之巾几傍先生寂無言賤子涕泗滂神聽儻不遺
惠我思無疆(六日拜濂溪先生書堂遺像子澄請為諸人說太極圖義先生之曾孫彦卿正卿玄)
(孫濤為設食於光風霽月之亭)明晨江磯寺尊酒聊對設孰是十日遊
遽成千里别英僚樹嘉政素友厲孤節努力莫相忘清
宵共明月(七日薛洪持志王仲傑之才攜酒自南康來飲罷與張陳趙南還軍子澄許張歸廬陵南)
(卿龜父還家擇之之湖南予與王余陳黃東渡湖口而歸)
買船至演平拜建康劉公墓下遂入城假館梅山
堂感涕有作
維舟新歷口步上秣陵阡高丘忽嵯峩宿草迷荒烟拜
起淚再滴哀哉不能言驅車且復東借此虚堂眠念昔
堂中人經營幾何年一旦舍之去千秋不言還露井益
清深風林更脩鮮思公獨不見涕下如奔川感慨西州
門愴懷山陽篇晤歎日隱樹悲歌月當軒堂堂忠孝心
終古諒弗諼尚與吳門子歸來故山巔
晩雨涼甚偶得小詩請問遊山之日并請劉平父
作主人二首
幾年不踏仙洲路夢入青藤古木間好趁新秋一番雨
晝寒亭下弄潺湲
廬阜歸來秪短笻解包茶茗粗能供若須載酒邀賓客
付與屏山七老翁
昨為許進之書胎仙字因以名其室或疑欠舞字
者故作此以解之
寒山寒月冷颼颼隻影孤桐萬里遊帝樂夢回三叠遠
胎仙舞罷一簾秋未愁悄寂無人會只恐蹁躚不自休
却笑蕊珠何處所兩忘蝴蝶與莊周
熹伏蒙休齋先生惠詩見畱謹次高韻二首
忽驚蕭颯鬢毛秋起向泉山覓舊遊盤谷門前淚沾臆
雲臺溪上雪蒙頭歸歟吾黨又千里老矣心期但一丘
珍重休齋書滿屋可無三宿為君畱
望望西山日幾回更憐一雨洗浮埃遠遊莫說雲門寺
往事聊尋單父臺雞犬蕭疎迷洞口交親零落半巖隈
尊前見在君須鬭速上籃輿相逐來
奉酬九日東峰道人漙公見贈之作
幾年回首夢雲關此日重來兩鬢斑點檢梁間新歲月
招呼臺上舊溪山三生漫說終無據萬法由來本自閒
一笑支郎又相惱新詩不落語言間
伏承侍郎使君垂示所與少傳國公唱酬西湖佳
句謹次高韻聊發一笑
越王城下水融融此樂從今與衆同滿眼芰荷方永日
轉頭禾黍便西風湖光盡處天容闊潮信來時海氣通
酬唱不誇風物好一心憂國願年豐
石馬斜川之集分韻賦詩得燈字
改歲風日好出門欣得朋復招里中彦及此雲間僧行
行涉清波斯亭一來登徙倚綠樹蔭摩挲蒼石稜遥瞻
原野春仰視天宇澄一水既紆鬱羣山正崚嶒時禽悦
新陽潛魚躍輕冰却念去年日俯仰愁予膺長吟斜川
詩日落寒煙凝暝色變晴景清尊照華燈頽顔感川徂
稚齒歡年增酒盡不能起朱欄各深凭
行視武夷精舍作
神山九折溪沿泝此中半水深波浪闊浮綠春渙渙(武夷)
(溪凡九曲多急流亂石此第五曲水特深闊平緩綠漪可愛)上有蒼石屏百仞聳雄
觀嶄巖露垠堮突兀倚霄漢(此峰夷上削下拔地峭立如方屋帽按舊圖名大隱)
(屏)淺麓下縈逥深林久叢灌胡然閟千載逮此開一旦
(峰下小山重複中有平地數十丈喬木長藤茂林脩竹交相蔽隱舊無人迹乾道己丑予舟過而樂之及今始)
(能卜築以酬曩志)我乘新村船輟棹青草岸榛莽喜誅鉏面勢
窮考按居然一環堵妙處豈輪奐左右矗竒峯躊躇極
佳玩(方經始時予以病不能來至是送别山西始自新村買舟以來視所縳屋三間制度殊草草然背負)
(大隱屏面直溪南大山左有魏王上昇峯右有鍾模三教等石極為雄勝)是時芳節闌紅綠
紛有爛好鳥時一鳴王孫遠相喚(山多獮猴)暫遊意已愜猶往
身猶絆珍重舍瑟人重米足幽伴(已約初夏與同志皆往遊集)
淳熙甲辰仲春精舍閒居戲作武夷櫂歌十首呈
諸同遊相與一笑
武夷山上有仙靈山下寒流曲曲清欲識箇中竒絶處
櫂歌閒聽兩三聲
一曲溪邊上釣船幔亭峰影蘸晴川虹橋一斷無消息
萬壑千巖鎖翠煙
二曲亭亭玉女峰插花臨水為誰容道人不復荒臺夢
興入前山翠幾重
三曲君看架壑船不知停櫂幾何年桑田海水今如許
泡沫風燈敢自憐
四曲東西兩石巖巖花垂露碧&KR2513;毶金雞叫罷無人見
月滿空山水滿潭
五曲高山雲氣深長時煙雨暗平林林間有客無人識
欸乃聲中萬古心
六曲蒼屏遶碧灣茅茨終日掩柴關客苔倚櫂巖花落
猿鳥不驚春意閒
七曲移船上碧灘隱屏仙掌更回看人言此處無佳景
只有石堂空翠寒(後二句一本作却憐昨夜峰頭雨添得飛泉幾道寒)
八曲風煙勢欲開鼓樓巖下水瀠洄莫言此處無佳景
自是遊人不上來
九曲將窮眼豁然桑麻雨露見平川漁郎更覓桃源路
除是人間别有天
過蓋竹作二首
二月春風特地寒江樓獨自倚闌干箇中詎有行藏意
且把前峰細數看
浩蕩鷗盟久未寒征驂聊此駐江干何時買得漁船就
乞與人間畫裏看
荅袁機仲論啓蒙
忽然半夜一聲雷萬戶千門次第開若識無心含有象
許君親見伏羲來(半夜一本作平地)
觀林長仁書卷戲題問答
猿去山空鶴亦飛柴門空掩釣魚磯門前樹葉都黃了
何事幽人久不歸
為愛雲泉百尺飛故將茅屋傍苔磯幾年清夢黃塵裏
此日秋風一棹歸
題嚴居厚溪莊圖
平日生涯一短篷只今回首畫圖中平章箇裏無窮事
要見三山老放翁(謂陸務觀時嚴居厚之官剡中)
承事卓丈置酒白雲山居飲饑致政儲丈叔通因
出佳句諸公皆和熹輒亦繼韻聊發坐中一笑
(此題一本作白雲寺送儲柯伯升)
老去讀書秋樹根山林兒女定誰尊偶緣送客來僧寺
却似披雲卧石門物外秪今成跌蕩人間何處不啾喧
一杯且為陽關盡雙目從教别淚昏(東坡賦徐德占舊居有一為兒女涴)
(始覺山林尊之句)
丙辰正月三日贈彭世昌歸山
象山聞說是君開雲木參天瀑響雷好去山頭且堅坐
等閒莫要下山來
懷潭溪舊居
憶住潭溪四十年好峰無數列窗前雖非水抱山環地
却是冬温憂冷天遶舍扶疎千箇竹傍崖寒冽一泓泉
誰教失計東遷繆憊臨西窗日滿川
戲答楊廷秀問訊離騷之句二首
昔誦離騷夜扣舷江湖滿地水浮天只今擁鼻寒窗底
爛却沙頭月一船
春到寒汀百草生馬蹄香動楚江聲不甘強借三峰面
且為靈均作杜蘅(佛法不怕爛却禅家語也杜蘅一云馬蹄香本草辨偽藥云細辛作杜蘅)
(水浸令直三峰謂華隂也)
蒙恩許遂休致陳招遠丈以詩見賀已和答之復
賦一首
闌干苜蓿久空槃未覺清羸帶眼寬老去光華姦黨籍
向來羞辱侍臣冠極知此道無終否且喜閒身得暫安
漢祚中天那可料明年大歲又涒(湯昆反)灘(建隆庚申距今己未二百)
(四十年矣嘗記年十歲時先君慨然顧語熹曰太祖受命至今百八十年矣嘆息久之銘佩先訓於今甲子又)
(復一周而衰病零落終無以少塞臣子之責因和此詩並記其語以示兒輩為之衋然感涕云)
已未九日子服老弟及仲宣諸友載酒見過坐間
居厚廟令出示佳句歎伏之餘次韻為謝並呈同
社諸名勝
籬菊斑斑半吐黃沜中又報紫萸香(輞川有茱萸沜字與泮同)裝成
令節秋還晩撩得高情老更狂載酒極知乖勝踐沾衣
却免歎斜陽(是日本約會于周園屬予有故不果出因集予舍)餘年只恐逢辰
少吟罷君詩引興長
和劉叔通懷游子蒙之韻
扣角聽君悲復悲壯心未已欲何之交遊半落丘山外
離别偏傷老大時尚喜淵潛容賈誼不須日飲教袁絲
病餘我更無憀懶勉為同懷一賦詩(余素不能作唐律和韻尤非所長年)
(來追逐殊覺牽彊子服乃令更為手寫此三詩者不知欲以何用晨起書罷欲記歲月方覺是庚申開基節日)
(此亦難逢之會感歎久之)
叔通老友探梅得句不鄙垂示且有領客擕壺之
約次韻為謝聊發一笑
迎霜破雪是寒梅何事今年獨晩開應為花神無意管
故煩我輩著詩催繁英未怕隨清角疎影誰憐蘸綠杯
珍重南鄰諸酒伴又尋江路覓香來
寄江文卿劉叔通
文卿句律如詩律通叔詩情絶世情政使暮年窮到骨
不教吟出斷腸聲
詩人從古例多窮林下如今又兩翁應笑湖南老賓友
兩年吹落市塵中(此戲子蒙恐落窮籍不便可發一笑也)
我窮初不為能詩笑殺吹竽濫得癡莫向人前浪分雪
世間真偽有誰知(僕不能詩往歲為澹菴胡公以此論薦平生僥倖多類此云)
梅
姑射仙人冰雪容塵心已共彩雲空年年一笑相逢處
長在愁煙苦霧中
次晦叔寄弟韻二首
聞道君歸湘水東經行長在白雲中詩成天柱峰頭月
酒醒朱陵洞裏風舊學難酬香一瓣流年誰管鬢雙蓬
書來為指誵訛處不涉言詮不落空
試上閩山望楚天雁飛欲斷勢還連憑將袖裏數行字
與問雲間雙髻仙我訪舊遊終有日君歸故里定何年
祇今千里同心事靜對簟瓢獨喟然
次范碩夫題景福僧開窗韻
昨日土牆當面立今朝竹牖向陽開此心若道無通塞
明暗何緣有去來
吳山高
行盡吳山過越山白雲猶是幾重關若尋汗漫相期處
更在孤鴻滅沒間
苦雨用俳諧體
仰訴天公雨太多纔方欲住又滂沱九關虎豹還知否
爛盡田中白死禾(楚詞招魂云虎豹九關啄害下人些)
蘭
漫種秋蘭四五莖疎簾底事太關情可能不作涼風計
護得幽香到晩清
讀十二辰請卷掇其餘作此聊奉一笑
夜聞空簞齧飢鼠曉駕羸牛耕廢圃時才虎圈聽豪夸
舊業兔園嗟鹵莽君看蟄龍卧三冬頭角不與蛇争雄
毁車殺馬罷馳逐烹羊酤酒聊從容手種猴桃垂架綠
養得鵾雞鳴角角客來犬吠催煮茶不用東家買猪肉
水口行舟二首
昨夜扁舟雨一蓑滿江風浪夜如何今朝試卷孤蓬看
依舊青山綠樹多
鬱鬱層巒夾岸青春山綠水去無聲煙波一棹知何許
鶗鴂兩山相對鳴
桐廬舟中見山寺
一山雲水擁禪居萬里江樓遶屋除行色怱怱吾正爾
春風處處子何如江湖此去隨漚鳥粥飯何時共木魚
孤塔向人如有意他年來借一蘧蒢
胡文廣仲與范伯崇自嶽市來同登絶頂舉酒極
談得聞此日講論之樂
我已中峰住君從何處來莫畱巖底寺徑上月邊臺濁
酒團圞坐高談次第開前賢渺安在清酹寄餘哀
宋詩鈔卷六十
