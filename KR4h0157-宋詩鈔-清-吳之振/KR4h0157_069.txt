宋詩鈔卷六十九
内閣中書舍人吳之振編
陸游劒南詩鈔
春日雜賦
羇懷病思正厭厭詩卷漁竿信手拈老境何嘗忘一笑
春風也解到窮閻殘花滿地無餘萼新筍掀泥已露尖
轉老轉窮君勿笑熊蟠魚腹豈容兼
鬢毛八九已成霜此際逢春只自傷苦雨不容花抵敵
餘寒猶頼酒禁當退紅衣焙&KR1898;香冷古錦詩囊覓句忙
堪笑散人閒事業西窗容易又斜陽(唐樂府云牀上小&KR1898;籠韶州新退紅)
江湖放浪水雲人藥物枝梧夢幻身移竹南窗初試筍
埽花北陌旋成塵窮忙自笑常終日老健猶能不負春
未遂初心惟一事乞薪賖米惱吾鄰
乞得身歸剡曲邊衡門茆舍共蕭然向來誤計守書册
此日遣愁無酒錢俗客妬閒來袞袞流年欺老去翩翩
梨花揚柳清明過且向江頭&KR1233;放顛
白日蠻童佩一壺壺乾時亦復村酤横林露墖遠猶見
莫靄籠山淡欲無綠浦例憑菰作界畫橈常遣鷺前驅
此身元是滄浪客敢學高人乞鏡湖
春晩
村巷泥深晝掩門倚闌搔首一消魂花經風雨人方惜
士在江湖道更尊擘浪忽看魚對躍入雲時見鶴孤鶱
向來莘渭今安在歎息誰能起九原
雜感
早仕讒銷骨遲歸悔噬臍短衣猶掩脛窮巷固多泥婢
喜蚕三幼(鄉中謂蚕照為幼)奴貪雨一犁衡茒明我眼刮膜謝
金篦春晩晴還雨杯深醉復醒溪添半篙綠山可一窗
青藥品隨長鑱花名記小屏閒身幸無事吟嘯送餘齡
雜題
半飽半飢窮境界知晴知雨病形骸軒昂似鶴那求料
枯槁如憎不赴齋
大兒都門久栖栖小兒調官今復西鄰家父子我所羡
泥水沒膝扶畊犂
出遊歸鞍上口占
渺渺煙波飛槳去迢迢野徑策驢還寄懷楚水吳山外
得意唐詩晉帖間每惜好春如我老誰能長日伴人間
世間自是無兼得勛業元非造物慳
雨
曉望横斜映水亭莫看飄灑溼簾旌不嫌平野蒼茫色
實厭空階點滴聲上策莫如常熟睡少安母躁會當晴
且將穡事傳童稚未插秧時正好畊
初夏閒居
雲液初篘小瓮香風漪乍展北窗涼巢乾燕乳蟲供哺
花過蜂閒蜜滿房閉戸不知春巳去鈔書但覺日方長
所嗟詩思年來減虚負奚奴古錦囊
川雲漠漠雨冥冥濁酒閒傾不滿瓶蚕簇尚寒憂繭薄
稻陂初滿喜秧青王師護塞方屯甲親詔優民巳放丁
病起自憐猶健在不須求應少微星
松棚黯黯接虚堂埽地燒香旋置牀密葉留花供淺酌
斷雲障日作微涼高城薄草聞吹角小市豐年有戲場
白首史官閒盡歲秖將搜句畣流光
城上朱旗夏令初溪頭綠水蘸菰蒲花貪結子無遺萼
燕接飛蟲正哺雛簫鼓賽蚕人盡醉陂塘移稻客相呼
(鄉中謂傭工者為客)長安青蓋金羈馬也有農家此樂無
啜茗清風兩腋生西亝雅具愜幽情&KR1898;衣過後篝爐冷
展卷終時嬾架横巢燕何曾擇貧富鳴鳩元不為隂晴
但能與物俱無著小草新詩取次成
野水楓林久寄家慣將枯淡作生涯小樓有月聽吹笛
深院無風看磑茶靜岸葛巾穿薈蔚閒拖笻杖入谽谺
平居每與兒孫說切勿人前一語誇
水邊茆屋兩三間野叟幽人日往還兩卷硬黃書老子
數峰破墨畫廬山功名會上元須福生死津頭正要頑
試說龜堂得力處向來何啻半生閒
煑酒青梅次第嘗啼鸚乳燕占年光蠶收戶戶繅絲白
麥熟村村搗麨香民有袴襦知歲樂亭無桴鼓喜時康
未嘗一事横胸次但曲吾肱夢自長
子遹調官得永平錢監待次甚遠寄詩寬其意盖
將與之偕行也
黃紙起家陞仕籍青衫遡闕拜恩光署御汝勿憎銅臭
就養吾方喜飯香世事極知多倚伏人生正要小回翔
但令父子常相守斂版扶犂味總長
梅市
沙際人家半掩扉借炊小住不相違水生溪面大魚躍
風定草頭雙蝶飛竹院遊僧聞鼓集煙畦老圃荷鋤歸
浩然物外真堪樂回首浮生萬事非
初夏幽居
日長巷陌曬絲香雨霽郊原割麥忙小擔過門嘗冷粉
微風解籜看新篁傍籬鄰婦收魚笱叩戶村醫送藥方
欲到湖邊還嬾動悠然扶杖立斜陽
虚堂一幅接䍦巾竹樹森疎夏令新瓶竭重招麴道士
牀空新聘竹夫人寒龜不食猶能壽弊帚何施亦自珍
枕簟北窗寧有厭小山終日對嶙峋
野草幽花無歇時一窗終日對東籬病猶獨醉雖堪笑
老未全衰亦自奇古紙硬黃臨晉帖矮牋勻碧錄唐詩
箇中疑是忘憂處問著山翁却不知
東園梅熟杏初丹老子披襟每不冠古硯坡陁麝煤綠
小山蔥蒨石盆寒移牀&KR1233;欲眠松塢鼓枻還思泊蓼灘
未用絲毫辨差等黃塵終勝客長安
泛舟至近村茅徐兩舍勞以尊酒
小舸悠颺亦樂哉迢迢故取北村回山從樹外參差出
水自城陰曲折來樂歲共忘東作苦殘租不待急符催
舊鄰父老暌離久喚取開顔把一杯
林間書意
三三兩兩市船回水際柴門尚未開垂綠筍梢風正惡
弄黃梅子雨初來紅螺杯小傾花露紫玉池深貯麝煤
領取林間閒富貴向來誤計伴鄒枚
地僻
地僻臨湍瀨門幽長綠苔客書疑誤達僧刺媿虚來清
露蘋花坼斜陽燕子回自憐猶有恨佳日對空罍
夏末野興
半世天涯倦遠遊還鄉不減旅人愁數聲相應鳩呼雨
一片初飛葉報秋山塢風煙僧院落河梁燈火酒家樓
絶知雪鬢宜蓑笠分付貂蟬與黑頭
漠漠川雲闔復開天公試手挽秋回參差小市林邊出
縹緲疎鐘雨外來土㙧飯香供晩餉布帘字大賣新醅
歸舟自逐輕鷗去不用城笳抵死催
劇暑
六月暑方劇喘汗不支持逃之顧無術惟望樹影移或
謂常讀書或勸把酒巵或誇作字好蕭然却炎曦或欲
溪上釣或思竹間棋亦有出下策買簟傾家貲赤脚蹋
層冰此計又絶癡我獨謂不然願子少置思方今詔書
下淮汴方出師黃旗立轅門羽檄畫夜馳大將先擐甲
三軍隨指揮行伍未盡食大將不言飢渴不先飲水驟
不先告疲吾儕獨安居茂林蔭茆茨脱巾濯寒泉臥起
從其私于此尚畏熱鬼神其可欺坐客皆謂然索紙遂
成詩便覺窗几間颯颯清風吹
縱遊深山隨所遇記之
行穿犖确度谽谺路跨清溪一木斜歴盡囏危到平地
壞垣欹屋兩三家
山徑欹危細棧通孤村小店夕陽紅竹郎有廟臨江際
木客無家住菁中
道逢山客束荆薪口眼睢盱略似人試問村名瞠不語
剨然長嘯上嶙峋
古寺蕭蕭不見僧飛鼪滿屋老梟鳴空房終夜無燈火
斷木支門睡到明
池上
旋移吟榻竝池横欲出柴門復嬾行樹罅忽明知月上
竹梢微動覺風生貧無醉日惟堅忍疾遇涼秋亦漸平
二尺燈檠元好在便思相伴聽蛩聲
秋後一日風雨
炎歊數日劇蕩滌及秋初病葉風吹盡鳴蟬雨打疎趁
涼謀社酒乘潤理園蔬分喜寧無處蒲中鱍鱍魚
秋思
詩人本自易悲傷何况身更憂患場烏鵲成橋秋又到
梧桐滴雨夜初涼江南江北堠雙隻燈暗燈明更短長
安得平生會心侶一尊相屬送年光
小病兩日而愈
病骨羸然山澤臞故應行路笑形模記書身大似椰子
忍事癭生如瓠壺美酒得錢猶可致高人折簡孰能呼
不如淨埽茅亝地卧看微香起瓦爐
龜堂一隅開窗設榻為小憩之地
栟櫚簷蔔障斜陽旋置臨階八尺牀小展窗扉無大費
略加苫蓋有餘涼老來愈覺歲時速夢裏不知途路長
試問神遊向何處月明揮㮄上瀟湘
秋懷
客思殘荷外農功晚稻前祭多巫得職税足吏無權浦
溆家家釣村墟點點煙歸舟葛衣薄始覺是秋天
曩得治中俸湖山偶卜居身嘗著禾譜兒解讀農書遇
事絶欣厭接人均戚疎乾坤雖浩浩等付一蘧廬
秋暑雖猶在晨興氣已清蠻童埽荒徑獠婢滌空鐺病
樹有凋葉殘蟬無壯聲書生守故態已復理燈檠
病臥
老境偏饒卧秋天不肯晴愁憑書解散病仗藥支撑果
熟鳥烏樂村深雞犬聲邊頭定何似頗說募新兵
秋夜獨坐聞里中鼓吹聲
收盡浮雲見素娥青天脉脉映明河時平里巷吹彈閙
歲熟人家嫁娶多高會不知清夜永散歸想見醉顔酡
小窗燈火晶熒處也有人賡七月歌
自述
早畏危機避巧丸長安未到意先闌心如老馬雖知路
身似鳴蛙不屬官閒架柴車無遠近旋沽村酒半甜酸
羣兒何足勞情恕胸次從初抵海寬
秋興
囷儲赤米枝梧飯篋有青氊凖擬寒政使堆金無處用
不須常貯一錢看
白頭韭美醃&KR1085;熟頳尾魚鮮斫鱠成却對盤飱三太息
老年一飽費經營
懲羹吹&KR1085;豈其非亡羊補牢理所宜白頭始訪金丹術
莫笑龜堂見事遲
放翁老矣欲何之采藥名山更不疑但入剡中行百里
姓名顔狀有誰知
鼉鼓華鯨響寺廊殘蕪落葉弄秋光蹇驢繫著門前柳
閒覓題名拂敗牆
小築
小築隨高下園池皆自然鋤山得靈藥斸坎遇寒泉幽
檻花房斂深林果蔕駢鄰翁亦好事相伴送流年
寓興
窮巷無來客秋風獨浩歌壯年閒處老佳日病中過甚
欲擕長鑱仍思擁短蓑逢山皆可隱不必上三峩
行飯至湖上
行飯消搖日有常青鞋又到古祠傍殘蕪滿路無多綠
落葉投空不待黃只道詩書能發冡豈知博簺亦亡羊
此身只合都無事時向湖橋看戲場
秋晚雨中作
新雁南來歲又殘蕭蕭風雨暗江干客疎似悉爾來病
酒薄不禁如許寒草絡籬頭花尚碧樹當浦口葉初丹
醉來且擁黃紬睡莫問何時后土乾
湖村
四十來居湖上村翩翩七見改初元風梢解籜竹齊毋
露葉成陰桐有孫渴鹿出林窺藥井馴鷗掠水傍棋軒
老人不用誇頑健時看孫曾浴畫盆
曉寒
悠悠殘夢伴殘更萬木風號曉氣清雞唱欲闌聞井汲
月痕漸淺覺窗明突煙騰碧炊初動衣焙推紅火已生
小閣翻書裘褐暖早朝霜滑媿公卿
南門散策
結宇溪一曲兩山左右之横木以為門斷竹作短籬本
無剝啄客門牡固不施甃路壞莫補石罅生棘茨野蔓
不知名丹實何纍纍村童摘不訶吾亦愛吾兒
十月
紅樹平沙十月天放翁今作水中仙鼕鼕林外迎神鼓
隻隻溪頭下釣船世事極知吾有命俗人終與汝無緣
菊花枯盡香猶在又付東籬一醉眠
記夢
久住人間豈自期斷砧殘角助凄悲征行忽入夜來夢
意氣尚如年少時絶塞但驚天似水流年不記鬢成絲
此身死去詩猶在未必無人麤見知
旅舍
寺鐘吹動四山昏繫䌫來投江上村木落不妨生意足
水歸猶有漲痕存爐紅手暖書差健鼎沸湯深酒易温
勿為無年憂寇竊狺狺小犬護籬門
石堰村
木落山不蔽水縮洲自獻寒日晩更明村巷曲折見小
婦鳴機杼童子陳筆硯農家雖苦貧終勝異鄕縣君看
宦遊子豈無墳墓戀生死在故鄉切勿慕乘傳
幽居遣懷
習氣深知要掃除時時褊忿獨何歟呼童不應自生火
待飯未來還讀書世態詎堪閒處看俗人自與我曹疎
作詩未必能傳後要是幽懷得小攄
貧述
寒生肌粟苦衣單瘦減頭圍覺帽寬荒寂在家猶逆旅
窮空養老亦蔬餐柴青竈突騰煙細膏盡燈缸照字難
猶喜新醅三斗熟半窗梅影助清歡
自述
勃落為衣隱薜蘿掃空塵抱養天和過期未死更強健
與世不諧猶嘯歌野市蕭條殘葉滿酒家零落廢壚多
石帆山下孤舟雨借問君如此老何
幽事
老大常愁節物摧東皇又挽斗杓回江天慘慘不成雪
山驛蕭蕭初見梅隱士寄雲從地肺遊僧問路上天台
戲書幽事無時闕古錦詩囊草草開
山房
擾擾人間歲月移山房幾度換茅茨身遊與世相忘地
詩到令人不愛時老鶴初來未丹頂穉松親種已虬枝
東塗西抹非無意皺面朱鉛太不宜
感舊
雕鞍送客雙流驛銀燭看花萬里橋三十三年真一夢
茆簷寒雨夜蕭蕭
禹祠
祠宇嵯峨接寳坊扁舟又繫畫橋傍䜴添滿筯蓴絲紫
蜜漬堆盤粉餌香團扇賣時春漸晩夾衣換後日初長
故人零落今何在空弔頽垣黑數行
見事
流光莫恨去聯翩見事還疑勝昔年細改新詩須枕上
少留劇飲待花前陰隂竹塢安茶竈淺淺蘋汀著釣船
物外家風吾豈敢散人名號亦充員
初春幽居
滿榼芳醪手自攜陂湖南北埭東西茂林處處見松鼠
幽圃時時聞竹雞零落斷雲斜障日霏微過雨未成泥
老民不預人間事但喜農疇漸可犂
小築園林淺鑿池身閒隨事得遊嬉幽花折得露猶溼
嘉木移來根不知小蝶弄晴飛不去珍禽喜静語多時
風光未忍輕抛擲聊付詩囊與酒巵
春遊
梅市移舟過古城此行亦未闕逢迎負薪野老無妻子
施藥山人隱姓名風雨偏宜宿茅店鹽醯不遣到藜羹
宣和版籍今誰在似是天教樂太平
羸臥
羸臥將如老景何小園風月且婆娑茶因春困論交密
酒為家貧作態多馬上元無聽雞句原頭那有飯牛歌
自憐遠屏猶多事賣藥歸來買釣蓑
幽事
跌宕人間歲月遷賞心幽事故依然潮通支浦漁舟活
露濕繁花醉帽偏才盡賦詩愁壓倒氣衰對奕怯饒先
光陰風月空如昨悵望蘭亭祓禊年
草春新路至湖上示元敏
時雨作未成蒸溽思出門湖塘直東西行人各歸村翻
翻鳥投林杳杳鐘鳴昏羊牛爭迮路煙火出短垣吾兒
望未到誰與共盤飱幽獨多惻愴且復擕斯孫歸來蓬
窗下聊可與晤言
春陰溪上小軒作
午醉初醒倚釣軒悠然無與共清言風微僅足吹花片
雨細纔能見水痕杳杳暝鐘浮遠浦離離煙樹識孤村
故人萬里&KR2165;山下安得書來慰斷魂(比遣書問張季長消息於都下未報)
自九里平水至雲門陶山歴龍瑞禹祠而歸凡四
日
細雨如絲映晩暉店家小憩換征衣春農耕罷負犂去
村社祭餘懷肉歸黃犢自依殘照卧白鷗爭傍小灘飛
道邊舊識凋零盡誰記遼天老令威
老子無心老尚狂山程隨處寄倀倀雲歸岫穴初收雨
水入陂塘正下秧野客就林煨燕筍蠶家負籠采雞桑
遠遊萬里知何樂却喜東歸住故鄉
老子山行肯遽回直穿犖确上崔嵬未誇腳力如平昔
且喜眉頭得暫開廟後故梁龍化去山前遺箭鶴銜來
囊錢已盡君無笑艸艸猶能把一杯
輿似雞栖寄兩竿山程三月尚春寒麥苗吐穗初成實
梅子生仁已帶酸買飯猶勝乞墦客看畊僣學勸農官
還家莫道虚懷袖筍蕨隨宜亦滿盤
點點桃花糝綠苔入門倚杖意悠哉數聲茶板齋初散
一片溪雲雨欲來老宿龍鍾嗟獨在高松磊砢憶新栽
世間萬事俱難料未死重遊更幾回
春晩即事
桑麻夾道蔽行人桃李隨風旋作塵煜煜紅燈迎婦擔
鼕鼕畫鼓祭蠶神
龍骨車鳴水入塘雨來猶可望豐穰老農愛犢行泥緩
幼婦憂蠶采葉忙
雜詠
鏡中顔狀年年改海内交朋日日疎一慟寢門生意盡
從今無復季長書(近聞張季長物故)
女郎花樹新移種官長梅園亦探租作盡人間兒戲事
誰知空槖一錢無(鄉人謂楊梅止曰梅官長其高品也)
一日日窮窮不醒一年年老老如期黃河却有逢清日
白髮應無返黑時
早至園中
湖上空濛雨熟梅清晨岸幘一悠哉幽花不恨草埋没
密樹豈知禽去來舊為愛茶分水器近緣炊爨得琴材
小丘僅見山如髻尚媿韓公八尺臺
南堂晨坐
鏡湖清絶似瀟湘晨起焚香坐草堂日暖遊絲垂百尺
花殘新蜜釀千房綠桑糝箔開蠶食白水翻車浸稻秧
莫道村翁殺風景也能沽酒畣年光
雨晴
旱暵常思雨沉陰却喜晴放船蓮蕩遠岸幘竹風清淮
浦戎初遯興州盗甫平為邦要持重恐復議消兵
秋晩雜興
昔遇高皇起衆材姓名曾得厠鄒枚年踰八十猶賖死
却伴鄰翁斸竽魁
老病侵凌不可當時時攬鏡自悲傷西風吹散朝來酒
依舊衰顔似葉黃
冷落秋風把酒杯半酣直欲挽春回今年菰菜嘗新晩
正與鱸魚一併來
閒遊所至少留得長句
垣屋參差桑竹繁意行漫漫不知村眼明可數遠山疊
足健直窮流水源鷺引釣船經荻浦牛隨牧笛入柴門
試尋高處休行李清絶應須入夢魂
太平人物自諧嬉及我青鞋布襪時丁壯趁晴收早粟
比鄰結伴絡新絲圓鼙坎坎迎神社大字翩翩賣酒旗
晤語豈無黃叔度欲尋幽逕過牛醫
夏日雜詠
閒居自無客况復暑如焚百折赴溪水數峰當戶雲幽
尋窮鹿徑靜釣雜鷗羣舊愛南華語方今踐所聞
南堂雜興
新涼一夜入郊墟晨起衣巾爽有餘燕欲委巢雛盡去
(燕有三生雛者及秋雛方去盡)扇猶在手意先疎題詩又滿牛腰束采
藥常擕鴉觜鋤湖上從今風月好不妨隨處命籃輿
犇走當年一念差歸休别覺是生涯茆簷喚客家常飯
竹院隨僧自在茶(紹興初僧喚客茶各隨意多少謂之自在茶今遂成俗)禪欠徧
參寧得髓詩緣獨學不名家如今百事無能解只擬清
秋上釣槎
曉思
昏昏斷夢帶餘酲散髮披衣坐待明城角吹殘河漸隱
海氛消盡日初生老農自得當年樂癡子方爭後世名
莫怪閉門常嬾出即今車蓋為誰傾
秋雨書感
新春赤米摘青蔬一飽從來不願餘門外久無温卷客
架中寧有熱官書濁醪未廢時時歠短髮猶須日日梳
自笑少年風味在滿川煙雨正愁予
晨起開門雪滿簪東崗一徑得幽尋斷雲殘雨歲華晩
丹實碧花秋意深林下已悲身老病人間猶與俗浮沉
牀頭小瓮今朝熟又喚鄰翁共淺斟
秋思
桑竹成陰不見門牛羊分路各歸村前山雨過雲無迹
别浦潮回岸有痕
老子齋居罷擊鮮木盤竹筯每隨緣鄰僧不用分香鉢
蓮芡猶堪過半年
秋日村舍
川雲慘慘欲成雨宿麥蒼蒼初覆土芋肥一本可專車
蟹壯兩螯能敵虎村村婚嫁花簇檐廟廟禱祠神降語
兒孫力稼供賦租千年萬年報明主
秋感
扶杖龍鍾廹耄期江湖木落更堪悲醉中光景似得志
夢裏朋儕如少時落筆龍蛇仲蒙帖(芮國器一字仲蒙)滿懷風
月季長詩前朝名勝凋零盡百歲關心只自知
聖世優容許乞身歸來猶幸齒齊民漁家那有懸車地
蔬食何施祝鯁人獠婢臨溪漂衣絮蠻童掃葉續炊薪
生涯如此仍秋莫頼是從來慣處貧
紹興辛未至丙子六年間予年方壯每遇重九多
與一時名士登高於蕺山宇泰閣距開禧丁邜
六十年憂患契闊何所不有追數同遊諸公乃
無一人在者而予猶強健慘愴不能已賦詩識
之
故里登高接雋遊即今不計幾番秋一樽尚與菊花醉
萬事不禁江水流薄命雖多死閭巷逢時亦有至公侯
若論耄歲朱顔在窮逹皆當輸一籌
老健
年垂九十身猶健竹屋荆扉不厭低挈榼自沽深巷酒
擁衾遙聽别村雞家添豚栅還堪賦路認牛欄每不迷
惟恨窮秋開霽少晩來小雨又成泥
寓歎
交世非初志謀生又絶疎家貧思辟榖人忌悔知書門
異回軒巷乘無秃尾驢老頑君勿怪萬事有乘除
短髮不禁搔紓悲頼濁醪潦收溪瀨急木落寺樓高善
飯餘何欠看雲亦足豪今朝有奇事江浦得霜螯
題僧菴
細路穿雲塢危橋渡野塘人稀土花碧屋老瓦松長憂
患雙蓬鬢裝資一布囊燒薪藉餘暖今夜有新霜
秋冬之交雜賦
嶺下晨炊黍津頭莫繫船寒潮吞别浦老木慘蒼煙市
徙新山步耕侵古廟堧閒人不蓄幘散髮醉江天
霧雨林塘晩風霜聚落寒衣冠存簡朴農圃備艱難舂
簸&KR1593;供餌蒸炊豆作團此心如古井無地起濤瀾
梅市莫歸
老境惟閉門不與事物接時逢佳山水尚復快登涉山
程策小蹇水泛搖短楫今兹税駕地佳事喜稠疊雲生
濕行縢風細掠醉頰旅羹芼玉糝僧飯敷白㲲葑火煨
芋魁瓦甑炊豆莢經行出幽圃懷抱頗自愜枯籬絡丹
實深澗堆黃葉白雲横谷口綠篠穿山脇還家寧廹莫
取路羞徑捷何當倚蒲龕一坐十小劫
霜夜
月淡霜清夜漏遲疎鐘杳杳度南陂燈殘有恨欲誰語
雞老無聲如我衰使入蜀川方在道書傳淮浦定何時
若為可遣閒愁得獨擁寒爐爇豆萁(時方附蜀中便舟寄書張季長家又)
(未得古壽書每關懷)
醉歌
不癡不聾不作翁平生與世馬牛風無才無德癡頑老
爾來對客惟稱好相風使帆第一籌隨風倒柂更何憂
亦不求作佛亦不願封侯亦不須脫裘去換酒亦不須
賣劒來買牛甲第從渠饜粱肉貂裘本自出兜鍪爕理
隂陽豈不好纔得閒管晴雨如鵓鳩辛苦築壘拂雲祠
不如吟歗風月登高樓爾作楚舞吾齊謳身安意適死
即休
雪意
風吼江郊雪意濃雲如兩陣決雌雄山寒酒過平時量
窗黑書虧半日功閒話更端茶竈熟清詩分韻地爐紅
不須遽覓華胥路更竢天花落坐中
晩晴出行近村閒詠景物
雪雲吹盡木陰移正是先生曳杖時老㹀行將新長犢
空桑臥出寄生枝醫翁莫過囊探藥筮叟晨占手布蓍
誰謂人間足憂患未妨古俗自熙熙
郊行
山色埽石黛江流漲麴塵春晴不終日老病動經旬竹
密有啼鳥村深多醉人東阡與南陌處處寄閒身
開歲屢作雨不成正月二十六日夜乃得雨明日
行家圃有賦
東風催雨破天慳行圃歸來&KR1233;解顔百草吹香蝴蝶閙
一溪漲綠鷺鷥閒老來每歎論心少貧甚方知覓酒囏
猶頼籃輿無恙在呼兒結束入南山
園中晩飯示兒子
一飽何心慕萬鍾小園父子自相從蚍蜉布陣雨將作
蛺蝶成團春已濃澗底束薪供晩爨街頭糴米續晨舂
盤餐莫恨無兼味自繞荒畦摘芥菘
書况
自從請老鏡湖濱萬事不關林下人鴉去鴉歸還過日
花開花落又經春官微也過千重浪身在依然一幅巾
晨突有煙吾事了濁醪不復惱比鄰
魯墟舟中作
春浦南來元不到畫橈偶復入鷗羣人間遠火林間見
船底微波枕上聞山口正銜初出月渡頭未散欲歸雲
錦囊詩草新寥落得句猶堪寄一欣
恩封渭南伯唐詩人趙嘏為渭南尉當時謂之趙
渭南後來將以予為陸渭南乎戲作長句
老向人間久倦遊君恩乞與渭川秋虚名定作陳驚坐
好句真慙趙倚樓棧豆十年霑病馬煙波萬里著浮鷗
就封他日輕裘去應過三峰處處留
幽居
宿志在人外清心遊物初猶輕天上福那習世間書薺
菜桃供䴵槐芽采作葅朝晡兩摩腹未可笑幽居
海棠歌
我初入蜀鬢未霜南充樊亭看海棠當時已謂目未睹
豈知更有碧雞坊碧雞海棠天下絶枝枝似染猩猩血
蜀姬豔粧肯讓人花前頓覺無顔色扁舟東下八千里
桃李真成僕奴爾若使海棠根可移楊州芍藥應羞死
風雨春殘杜鵑哭夜夜寒衾夢還蜀何從乞得不死方
更看千年未為足
湖上
綸巾羽扇影翩翩湖上彷徉莫計年桃李已忘疇昔分
禽魚猶結後來緣山前虚市初多筍江外人家不禁煙
莫恨幽情無與共一雙白鷺導吾前
初夏書感
春與人俱老花隨夢已空遊蜂黏落蕊輕燕接飛蟲桑
悴知蠶起牲肥賽麥豐為農當自力相戒勿怱怱
初夏喜事
箕潁元非爭奪場瀟湘自古水雲鄉采茶歌裏春光老
煮繭香中夏景長斂版早知遊宦惡署門晩晤世情常
茹芝却粒雖無術散髮猶當效楚狂
閒遊
好事湖邊賣酒家杖頭錢盡慣曾賖壚邊爛醉眠經日
開過紅薇一架花
初夏雜興
終日頽然蠧簡中門前煙水浩無窮百年等是一枯塜
四海應無兩放翁栗玉長枝桃苦筍胭脂小把剪防風
地偏日永閒無事擬著珍蔬譜一通
書興
占得溪山卜數椽飽經世故氣猶全入門明月真堪友
滿榻清風不用錢便死也勝千百軰少留更過二三年
湖橋有酒能來醉一棹何妨作水仙
池亭夏晝
造物寧非念老生池亭幽事悉施行羣魚聚散忽無迹
孤蝶去來如有情小磑落茶紛雪片寒泉得火作松聲
曲肱假寐翛然寤不為敲門夢不成
即事
放翁老去未忘情鏡裏森然白髮生一片常愁見花落
三聲最怕聽猿鳴年年雙隻路傍堠夜夜短長城上更
晩晤一條差似可孤燈漁火看潮平
野性
野性從來與世疏俗塵自不到吾廬醉中往往得新句
夢裏時時見異書穉子那偷服藥酒家僮尚護放生魚
今朝更有欣然處引得清泉灌晩蔬
讀史
王侯到底是虚名何物能為我重輕徒步出關胡不可
向來常笑棄繻生
自古功名亦偶諧胸中要使浩無涯可憐赫赫丹陽尹
數顆檳榔尚繫懷
病戒
憂身如憂國畏病如畏亂此身雖幸健敢作無事看禍
福在呼吸恐懼兼寢飯人所忽不省我思嘗熟爛夜臥
不安席晨起寧待旦雖云親藥石得失每參半人情喜
一快往往觸剽悍收功寧使遲覆敗不可玩
小築
小築竝湖隄茅茨不厭低引泉澆藥圃砟竹樹雞棲夕
靄山常淡秋蕪路欲迷平生草玄手老去學鉏犂
欲雨
徙穴中庭蟻爭巢後圃鳩物情猶慮患人事得忘憂
荷鍤決新渠芟茅補舊廬共知秋必雨有備即安居
出遊草歸
東行西行日草歸川雲漠漠雨霏霏蝗餘場上禾收薄
酒貴街頭客醉稀買犢躬耕空自力灼龜占歲又成非
穉孫索飯殊關抱憐汝何時得瓠肥
仲秋書事
秋風社散日平西餘胙殘壺手自提賜食敢思烹細項
家庖仍禁擘團臍(昔為儀曹郎兼領膳部每蒙賜食與王公略等食品中有羊細項甚珍予)
(近以惡殺不食蟹)
書生習氣盡驅除酒興詩情亦已無底怪今朝親筆硯
村鄉來請辟蝗符
農家
大布縫袍穩乾薪起火紅薄材施畎畝樸學教兒童羊
要高為棧雞當細織籠農家自堪樂不是傲王公
盜息無排甲兵消不取丁頻過鬭雞舍閒學相牛經江
浦漁歌遠人家績火青遨遊無定處隨意宿丘亭
東舍女乘龍西家婦夢熊翁誇酒重碧孫愛果初紅栗
烈三冬近團欒一笑同營生無繆巧百事仰天公
租犢耕蕎地呼船取荻薪蒼頭供井臼赤脚解縫紉僧
乞銘師墖巫邀賽土神心常厭多事謝病又經旬
新作地爐成蓬窗亦自明油香&KR1593;餌脆人靜布機鳴縣
吏催科簡豪家督債輕小康何敢望生計且支撑
諸孫晩下學髻脱繞園行互笑藏鈎拙爭言鬭草贏爺
嚴責程課翁愛哺飴餳富貴寧期汝它年且力耕
晩秋出門戲作
病叟倘徉古澤邊横林搖落草秋天鳴鳩雨後却呼婦
飛雀霜前先著綿抱被每投僧榻宿卷書時當酒家錢
秋風想像芝房熟北望商山一悵然
閒愁那到野人邊萬事元知合付天盡醉僅能三龠酒
新寒未辦一銖綿鄰僧每欲分齋鉢廟史猶來索社錢
無地置錐真細事不妨胸次日超然
示子遹
我初學詩日但欲工藻繪中年始少悟漸若窺宏大怪
奇亦間出如石潄湍瀨數仞李杜牆常恨欠領會元白
纔倚門温李真市鄶正令筆扛鼎亦未造三昧詩為六
藝一豈用資狡獪(晉人謂戲為狡獪今閩語尚爾)汝果欲學詩工夫在
詩外
聞新雁有感
才本無多老更疎功名已負此心初鏡湖夜半聞新雁
自起吹燈讀漢書
新雁南來片影孤冷雲深處宿菰蒲不知湘水巴陵路
曾記漁陽上谷無
小園獨酌
横林搖落弄微丹深巷蕭條作小寒秋氣已高殊可喜
老懷多感自無歡鹿初離母斑猶淺橘乍經霜味尚酸
小酌一巵幽興足豈須落佩與頽冠
覽鏡
鏡中老翁誰非復少年我誦書如布穀拈出無一可又
非富貴逼棄去自不果無功博一飽有辠當萬坐老境
最堪笑作計日益左正似鳩拙巢不及蠶自裹霜寒衣
未贖瑟縮附殘火作詩數十年所得良𤨏𤨏弱松困蔓
纏何日見磊砢洞庭可遠遊秋風思捩柂
獨坐
博山香霧散馡馡袖手何妨靜掩扉六十年前故人盡
(紹興中往還朋舊今乃無一人在)八千里外寄書稀(自張季長下世蜀中書問幾絶)昨
朝送客桐江去今日逢僧剡縣歸欲作小詩還復嬾海
鷗與我兩忘機
初冬雜詠
重陽已過二十日殘菊纔存三四枝對酒插花君勿笑
從來不解入時宜
古夀書來言得壻東陽人到報生孫一家三處俱強健
且撥閒愁近酒尊
微風蹴水靴紋浪薄日烘雲卵色天但恨世間閒客少
江湖底處欠漁船
老去胸中百事真同遊無復白頭新鵲從熟後頻分食
鹿漸馴來不避人
小江
出郭四十里孟冬天尚和風生帆力健木落月明多小
市人聲散長橋炬火過吾生幾來往撫枕獨悲歌
短歌行
富貴得意如登天自計一跌理不全晝食忘味夜費眠
渠過一日如一年春蠶得衣畊得食農功初成各休息
賣酒壚邊紛鼓笛我過一年如一日二者求兼勢安可
與我周旋寧作我春城桃李豈不妍雪澗未妨松磊砢
人生禍福難遽論廟犧烏得為孤豚君不見獵徒父子
牽黃犬歲歲秋風上蔡門
冬日排悶
地爐微火伴寒灰垂野江雲暝不開欲睡手中書自墮
半酣窗外雪初來渡頭照影聞征雁籬角吹香得早梅
佛粥春盤俱不遠離離斗柄欲東回
湖山尋梅
鏡湖渺渺煙波白不與人間通地脉騎龍古仙絶火食
慣住空山齧冰雪東皇高之置度外正似人中巢許軰
萬木僵死我獨存本來長生非返魂
小雪湖上尋梅時短帽亂插皆繁枝路人看者竊相語
此老胸中常有詩歸來青燈耿窗扉心鏡忽入造化機
墨池水淺筆鋒燥笑拂吴箋作飛草
讀唐人愁詩戲作
少時喚愁作底物老境方知世有愁忘盡世間愁故在
和身忘却始應休
清愁自是詩中料向使無愁可得詩不屬僧窗孤宿夜
即還山驛旅遊時
書歎
尺椽不改結茅初薄粥猶囏卒歲儲猧子解迎門外客
貍奴知護案間書深林閒數新添筍小沼時觀舊放魚
自笑從來徒步慣歸休枉道是懸車
晩步湖隄
絁裘桐帽野人装又上湖隄步夕陽貧甚不為明日計
興來猶作少年狂殘樽倒酒無餘歴幽圃尋梅認暗香
時有行人歎頑健黑絲點破頷間霜
春日雜興
小甔有米可續炊紙鳶竹馬看兒嬉但得官清吏不横
即是村中歌舞時
出仕常騎秃尾驢歸休自駕折轅車今朝偶遇村夫子
借得齊民一卷書
更事多來見物情世間常恨太忙生花開欵欵寧為晩
日出遲遲却是晴
四十餘年學養生誰知所得亦平平體孱不犯寒時出
路濕常尋乾處行
攪睡禽聲曉傍簷泥人花氣午穿簾懽情老去年年薄
困思春來日日添
莫春龜堂即事
風日初和晝漏長蕭然巾屨集茆堂雨餘千疊莫山綠
花落一溪春水香斷簡櫝中塵委積故人墓上草荒涼
爾來幸有寬懷處病退牀頭減藥囊
日月無根去若馳故園又見落花時杯中綠酒不肯飲
鏡裏蒼顔應自知千丈新堤湖水滿五更殘漏角聲悲
莫年父子難乖隔淮浦書來苦覺遲
殘年
殘年光景易駸駸屏迹江村不厭深新麥熟時蠶上簇
晚鸚啼處柳成陰短檠已負觀書眼孤劒空懷許國心
惟有雲山差可樂杖藜誰與伴幽尋
閒詠
蕭蕭華髮映烏巾五十年前故史臣正使老來無老伴
未妨閒處作閒人按行池水知增耗點檢庭花見故新
更有菴中策勛事投牀鼻息聒比鄰
事業無聞負聖時滄波自照角巾欹養成林下無窮嬾
占盡人間徹底癡小麥繞村苗鬱鬱柔桑滿陌椹纍纍
醫翁筴叟真堪友搜索殘尊與共持
初夏
新綠隂中燕子飛數家烟火自相依童誇犢健浮溪過
婦閔蠶飢負葉歸地煖小畦花汞長泥融幽徑藥苗肥
郊居樂事何勝數一醉旗亭又典衣
山房
柴門不掩俗人稀成就山房一叚奇木葉最宜新雨後
鳥聲更勝莫春時家貲屢罄緣躭酒宿習猶存為愛詩
别有一條差自慰木苗芎茁正離離
窗下戲詠
飛來山鳥語惺惚却是幽人半睡中新竹成隂無彈射
不妨同向北窗風
三尺清池鏡面平剪刀葉底戲魚行吾曹安得如渠樂
傍渚跳波過此生
何處輕黃雙小蝶翩翩與我共徘徊綠陰芳草佳風月
不是花時也解來
病中雜咏
身是人間一老樵城南烟水寄迢迢尋人偶到金家睖
取米時經杜浦橋小市孤村雞喔喔斷山幽谷雨蕭蕭
吾曹自養無能爾楚客應無隱可招
身似頭陀不出家杜陵歸老有桑麻茶煎小鼎初翻浪
燈應寒窗自結花殘藥漸離愁境界亂書重理淡生涯
等閒一事還超俗斷紙題詩字亂斜
示兒
死去元知萬事空但悲不見九州同王師北定中原日
家祭無忘告乃翁
宋詩鈔卷六十九
