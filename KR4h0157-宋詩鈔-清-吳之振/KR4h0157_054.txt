宋詩鈔卷五十四
内閣中書舍人吳之振編
朱松韋齋詩鈔
朱松字喬年號韋齋新安人文公朱子其嗣也第進
士除秘書省正字建炎紹興間詩名藉甚聞河南程
子之學捐棄舊習朝夕研討久而深有所得趙鼎督
川陕荆襄招為屬不就鼎再相除較書郎歷度支員
外史館較勘司勲吏部郎秦檜主和議上章極言其
不可檜諷御史論其懷異自賢出知饒州未至卒
至節日建州會詹士元
嗟予身百憂佳節過倥偬客愁隨綫增歸思與灰動當
年從子日未覺百慮重高堂遶牀呼一擲有餘勇那知
客天涯相對寒骨聳歲月增幾何髩絲今種種忍饑山
藥煮附煖地爐擁深藏斷還往衰病脱拜拱興言望鄉
關雲物方鬱滃空餘相屬意杯酒久不捧
寄題叔父池亭
一壑久藏勝數椽忽開亭方塘蔭瓦影淨見魴鯉行主
人有嘉招轉柁失高城不知幾摇兀杙舟上峥嶸尊酒
酌芳淥園蔬煮柔青翩翩射鴨弓一笑翻綵翎那知海
陬姪斗粟忘歸耕餘生信萍梗歸夢識林坰漲水有回
波故鄉豈無情一醉會有日因之濯塵纓
考亭陳國噐以家釀餉吾友人卓民表民表以飲
予香味色皆清絶不可名狀因為製名曰武夷
仙露仍賦一首
二年飲水閩村中忽見玉醴傾蠻尊涓涓醍醐灌熱惱
耿耿沆瀣明朝暾旱塵久漲城市暗渴夢欲挽江湖吞
何人遠致雙鯉信知我來扣羅雀門不湏邀月已清絶
尚恐熨齒當微温要從華池汲真液豈獨玄髩薅愁根
微芒已識投轄客嫵媚似返當壚魂奇功誰續伯倫頌
妙意要與淵明論胷中我自有涇渭筆下君已傾崑崙
詩成寄與約他日飲君與我空瓶盆
久旱新歲乃雨
高田土可籭下田不受犂遺蝗憂插啄况乃麥未齊赤
子天自憐溝壑忍見擠雨逐新歲來停雲忽凄凄莫辭
三日霖為作一尺泥汪汪既沒膝灩灩仍拍隄漸看蓑笠
出笑語喧畛畦我欲與寓目父老同攀躋此身羣萬生
擾擾舞甕雞曾亦無幾求脱粟配羹藜永言故隴耕老
眼路凄迷好收斂版手鋤耰歸自攜
蔬飯
蕨拳嬰兒手笋解籜龍蛇薦羞杞菊開采斸煙雨外嗟
予飯藜藿咽塞舟泝瀨朝來二美兼一飽良已泰充腸
我誠足染指客應嘅平生食肉相蕭瑟何足賴王郎催
牛炙韓老憶鯨鱠侠氣信雄夸戲語亦狡獪我師魯顔
子陋巷翳蓬艾執瓢不可從一取清泉酹
戲贈吴知伯
條侯得劇孟吴楚坐可馘我知無能為失此一敵國偉
哉奇男子侠氣横八極書生復何者骯髒老筆墨刺口
論安危事往竟何益匹夫嘯空野驚塵一方塞區區空
有意浩蕩先鋒鏑何如吴王孫語輒面浮赤交遊得朱
亥負販鄙膠鬲腰間鐵絲箭上鏃紫塞翮笑指蛇豕區
滅此而後食諸公未備知欲薦恨無力明日我過君烹
牛呼社客當書游侠傳令子姓名白
十一月十九日與仲猷大年綽中美中飲於南臺
空山欲雪雲冥冥玉梅半開吾眼青此身垂欲走塵土
聊復舉酒看峥嶸折腰向人不知恥故園可鋤在千里
金昆石友一開眉珍重道人相料理楚江東岸先人廬
竹君安否久無書歸歟何時應白首我食吾言如此酒
送志宏西上
九州眼一槩餘子真𤨏𤨏嶽立培塿中喜此高岋峨如
公我輩人取友亦到我揮毫賦垂天風雨卷蓬顆相期
八表遊未覺夙心左解龜醉江閣酒面山月墮起瞻帝
鄉雲感嘆不成坐何湏飛霞佩自辦凌風舸瀛州渺溟
渤萬里一掀簸緘詩寄天涯秉燭對新火那知市門仙
斗禄事么麽空餘腸九廽上疏何日果
寄陳陷元
我生少所可靡靡世一律如君素心人指不三四屈久
與宵人遊歸卧常自失效尤起媮心阿意增美疾低回
強酬酢高論形敢出緬懷參同子蚤入伊洛室聞道既
先我論詩又奇崛縱横談天口卓犖扛鼎筆勝我何足
云論交敢自必桓公肯見規寡行有日日書來約過從
一笑破蕭瑟新凉宜燈火永夜勘書帙豈無一尊酒少
促軟語膝更呼小叢歌未怕官長詰跂予占騎氣千嶺
秋回鬱着鞭及清境灧灧月華溢
月桂花
窗前小桂叢著花無曠月月行晦朔周一再開復歇初
如醉肌紅忽作絳裙色誰人相料理耿耿自落落有如
貧家女信美乏風格春風木芍藥穠豔傾一國芳根維
無恙歲晚但枯枿
茱菊
海上作重九菊揉青蕊香近墟買茱萸枯顆出藥囊兒
曹記土風歉歉事祈禳老夫未免俗聊爾答風光災祥
理不僣此柄孰主張訛言眩末俗吾欲案長房
吉貝
炎海霜雪少畏寒直過憂駝褐阻關河吉貝亦可裘投
種望着花期以三春秋茸茸鵝毳淨一一野繭抽南北
走百價白㲲光欲流似聞邊烽急緣江列貔貅裁襦襯
鐵衣愛此温且柔天乎未厭亂利厚人益媮誰知海濱
客獨歎無人酬
餽歲
歲晩追土風獨甕誰與佐人心感流光臺餽屏奇貨鷄
豚取牢栅門戶隨小大去鄉二十年憶此但愁卧兒癡
元未識但索梨飣坐何時鵶識村莫作驢轉磨不湏志
四方教子求寡過歸哉及強徤老去煩劑和
别歲
舊歲已趣駕為我不少遲凡心畏增年而歲豈容追丈
夫有蠖屈牢落天南涯收功英妙年豪傑彼一時寧當
如秦越坐視瘠與肥隣翁意誠厚酌酒寬愁悲慇懃何
時忘祝我致好辭撫世非吾事諸公正扶衰
守歲
庭燎夜未央旌旗煥龍蛇九門一放鎻萬馬誰能遮亂
離憶舊事安眠夢無何目眩燈燭光坐厭兒女譁念此
亦土風雖癡不容撾更為盧白戲紛争起横斜故歲不
足計新歲莫蹉跎弩力誦書史從人笑翁誇
送沈昌時赴寧海令兼叙别
午潮平處落歸帆已覺離情兩不堪轉手便成千日别
悲歌聊倚一杯酣波翻别壑聞車水青遍柔桑趁浴蠶
歸路春深風日美伴誰操筆賦幽探
西湖泛舟
望湖樓下照衰顔羞見塵埃兩髩斑風艇縱看山轉側
烟堤儘逐水回還喚人歸去城鐘急觸處相親嶺月彎
不用新詩摹絶境定知長到夢魂間
贈言命張生
俛仰塵埃的自羞稍看寒餓復誰憂小兒造物巧相戲
窮鬼逐人殊未休我所不知煩子算世如無取更何求
服箱挹酒真么麽那用區區問斗牛
贈僧
知有叢林特地過幅巾迎笑出巖阿杖藜同覓牛羊路
濯足來分鷗鷺波豈不倦遊貪斗粟坐令歸思動漁蓑
他年會有相逢日稍食吾言聽子呵
寒食
粥冷春餳凍泥開臘酒斟故鄉空淚滿華髮正愁㑴山
暝雨還住煙孤村更深誰知江海客浩蕩濟時心
答卓民表送茶
攪雪飛雪一番新誰念幽人高食陳髣髴三生玉川子
破除千餅建谿春喚回窈窈清都夢洗盡蓬蓬渴肺塵
便欲乘風度芹水却悲狡獪得君嗔
和人遊仙峰庵
千巖萬壑翠縈回一洗衰翁病眼開落日多情留别嶺
秋空無地着浮埃雲閒出岫初無意松老參天豈願材
我是散仙君記取更鞭鸞鳳少徘徊
蘆檻
手斸修蘆着檻栽使君公退幾徘徊想當風雨翻叢急
疑卷江湖入座來未辦松窗眠綠浦且將屐齒印蒼苔
種成桃李人間滿應念孤根首屢回
董邦則求茶軒詩次韻
一軒新築敞柴荆北苑塵飛客思清更買樵青娱晚景
便應盧老是前生千門北闕夢不到一卷玉杯心自明
冷看田侯堂上客醉中笑笑起相烹
送仲猷北歸二首
一丘胷次有餘師空此淹留歲月遲黃墨工夫憐我倦
簞瓢風味要君知新詩落筆驚翻水俗學回頭笑畫脂
伊洛欲尋當力句還家欲舉定從誰
欲尋當日故山盟身世今如海一萍歸路上心真了了
愁根入髩已星星挽衣共釂東西酒折柳送行長短亭
念我知君回首處萱叢菖葉一時青
寄吴致一
相逢一笑兩忘懷夢遶親庭首重回世事難磨三尺喙
離愁都付一分杯秋生林薄歲時晚水落江湖鴻鴈來
賸作新詩頻寄我天涯時對兩眉開
四月十五日上元道中
亂山身逐簡書來梅子黃時雨未開一葦横斜風葉度
千灘贔屭雪城催危機種種那容避俗駕駸駸底未回
聊復浮遊隨造物故園回首思悠哉
送黃彦武西上
門揜蓬蒿氣浩然西風筆勢更翩翩未忘大學虀鹽味
時說定林文字襌蘆渚風光傾上國槐花心緒紀當年
里門歸日車應下置酒遟君沉水邊
書室述懷奉寄民表兄是日得民表書
丈室無塵棐几横吏休鳬鶩散無聲舞風竹影僛僛轉
縈夢鑪香嫋嫋清已笑榮枯盧白戲不湏物我觸蠻争
故人剪燭西窗約知得何時活此生
答人留别之什
家在大江東復東去君一舍碧流通那知臨水登山處
同寄飛蓬斷梗中愁絶杯中千里月夢縈江上一帆風
只今且作湏臾意更典雲裘醉小藂
次韻李堯端見嘲食蕨
真人官府未夤緣且向龍山作散仙春入燒痕催采蕨
雨翻泥隴憶歸田蔬腸我若枵蟬腹詩格君如擊鶻拳
筯下萬錢謀更鄙諸公飽死太官羶
送友生
剥啄門前久未嗔定知我輩不羈人午窗喚起夢魂好
一語更知風味真身嬰世網坐營口心識醉鄉慵問津
忽先秋燕背人去四角何由生客輪
贈范直夫
將軍競病詩成處南浦春歸蘭玉叢漸減心情身死大
久乖談笑路西東鄉關落日蒼茫外樽酒寒花寂歷中
且與寓公同放曠浩歌相屬倚秋風
招友生
雨收天氣欲清明猶有餘寒在粥餳馬隊客勤貪晝永
鱣堂人病想身輕讀書有味虀鹽好對境無情夢寐清
欲話此懷湏我輩一來蠟屐伴春行
寄江
龍卷風雲一髮端不妨聊作侍祠官高情未許羣兒覺
萬事何湏正眼看問道從公春信近談天容我酒杯寬
乘桴亦有平生意回首紛紛行路難
次釗彦仲傅茂先韻
強蹋府塵從傅子立談江閣識釗郎一尊此地見眉宇
十載相思成鬢霜秋燈煜煜照情話夜浪翻翻吹客牀
投名徑入農圃社老矣不夢天門翔
次張演翁林元惠韻
朱門小駐使君車二老風流入畫圖但有觥籌供笑語
從教歲月上髯鬚詩成華燭留殘蠟客醉高歌叩缺壺
更起争棋誇得雋不應局蹙守邊隅
太康道中
一色春勻萬樹紅坐愁吹作雪漫空誰知榆英楊花意
只擬春殘卷地風
燈夕時在泗上五首
燈花作意照歸人短棹扁舟寂寞濱帝力如春蘇萬物
遥知太一不威神
雲窗月檻仰乘輿俯看香車出繡襦九陌人人歌帝力
不湏微服過康衢
鸞駕翩翩馭晚風積蘇宫闕夜濛濛明朝遣覓鐵如意
應在涼州酒肆中
我欲安心未有方至人遺跡已茫茫自非窣堵波中老
誰直先生一瓣香
我觀世界只兒嬉一戲相從更莫辭綺語未忘餘習在
明朝與和紫姑詩
鉛山僧齋假山
擘開華嶽三峰秀疊就層峰數石寒等是世間兒戲事
道人莫作兩般看
石門寺四首
橘刺藤稍罥客衣直緣微禄得奔馳懸知投老歸田味
只似登山困睡時
行穿蒼麓瞰平岡踏破青鞋到上方城市紛紛足機穽
却從山路得康莊
林棲相喚出幽谷我亦欲起天未明枕中決決鄉山溜
一似荒城長短更
真功那復歎蒸沙静笑飢腸日夜譁老褐不湏供茗粥
朝餐吾已辦丹霞
以研墨送盧師予
明窗子石灎松腴萬卷盧郎正要渠何似黃梅碓下客
夜翻半偈倩人書
春晚二首
梅子生仁柳絮催春風塵跡只蒼苔繁華一夢年年事
長是初鸎為喚回
客路歸來芳節闌杖藜隨處小盤桓危紅數點藏深緣
須作春風爛漫看
宿石龍寺
觸處為家底是歸浮生南北未忘機道人身似南枝鵲
更盡秋宵一再飛
寄人
西山相對卧寒齋耿耿思君不滿懷比似持雲來寄我
何如君自作雲來
勻道人之玉山戲作小詩送之
道眼無塵萬景隨滄江秋色入新詩歸時人問江南好
只道君行到自知
南浦小詩迎勞二弟
健碧倚天無數峰眼前渾似故人逢問來識面知何處
應在頤齋詩卷中
和幾叟秋日南浦絶句簡子莊寄幾叟
兩翁相對語更闌想見風生席石間詩就南枝三轉鵲
樽前秋月半銜山
凛凛臞仙千載人當年許下一枝隣天高鬼惡堂堂去
誰識渠儂不壤身
不見陳公歲又除七峰深處食無魚終煩指似龜山路
會使人疑得異書
風雨交交耿夜燈天涯兄弟對牀聽莫嫌詩作江南語
一夢家山眼亦青
書永和寺壁
胷中一壑本超然投跡塵埃只可憐斗粟累人腰自折
不緣身在督郵前
來解征衣日未斜小軒泉竹兩清華道人㳒力真無礙
解遣龍孫吐浪花
九日送僧歸龍山
九日相攜積翠中勝遊兼有道林同枯顱一任君披拂
寄語龍山落帽風
牛尾貍二首
壓糟玉面天涯見琢雪庖霜照眼明投筯羞顔如甲厚
南山白額正横行
物生甚美世所忌吹息雪中成禍胎湯帆卯杯頻下筯
江南歸夢打圍來
洗兒二首
行年已合識舊顱舊學屠龍意轉疎有子添丁助征戍
肯令辛苦更冠儒
舉子三朝夀一壺百年歌好笑掀鬚厭兵已識天公意
不忍回頭更指渠
雜小詩八首
身將雙影背閩山伴我江南去又還欲寄道人簷下宿
此身都未似雲閒
俗學回頭笑畫脂我今羞悔子何疑恐輸靈運先成佛
莫學湯休苦覓詩
松風十里客襟涼路入江南選佛場欲問道人三世事
樓鐘重聽未應忘
江南風物略知津便覺詩成筆有神不向九江看五老
故應猶未是詩人
紛紛褦襶久相忘只憶僧齋晝夢長珍重道人留客語
君家無比北窗涼
門外山光萬里濃且將寥落共清風箇中自有濠梁意
不用磨刀斫眼紅
道人鈯斧得從誰無復當年隻影隨笑我不求千戶郡
坐知成佛更難期
避世山中祇樹亭綠隂遶舍忽青青抛書自笑爬沙手
要挽天河洗甲兵
立春日雷
陌上冬乾泣老農天留甘雨付春工阿香急試雷霆手
莫放人間有卧龍
送輝雲際二首
三日雨行來欵關篝燈相語雪霾山低回俗裏未能免
只有對君非強顔
認取芝峰鉢中影要君歸去首重回相思手折寄千里
想有南枝迎臘開
題范才元湘江喚舟圖用李居仁韻
天涯投老髩驚秋夢想長江碧玉流忽對畫圖揩病眼
失聲便欲喚歸舟
宋詩鈔卷五十四
