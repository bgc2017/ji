宋詩鈔卷六十二
内閣中書舍人吳之振編
范成大石湖詩鈔
湘江舟尾快風挂帆
船頭雪浪吼奔雷十丈高帆滿意開我自只憑忠信力
風應不為世情來兒童屢惜峯巒過將士猶教鼔角摧
明日祝融天柱去更煩先捲亂雲堆
泊湘江魚口灘
知時社燕語檣竿遊子奔波自鮮歡趁客賣魚雙槳急
隔林沽酒小旗寒瀟湘潭似日南落嶽麓已從天外看
薄莫灘前收百丈臥聞三老報平安
馬安驛飯罷蹤步
食飽勌輿馬散策步前岡意行踏芳草蕭艾蓊生香春
事甚寂寥山桃帶松篁游蜂入菜花此豈堪蜜房今年
蠶出遲柘葉分寸長好晴纔數日樂事未渠央
黃罷嶺
薄宦每違已兹行遂登危峻阪盪胸立恍若對鏡窺傳呼
半空響濛濛上煙霏本末見前驅可望不可追躋攀百千
盤有頃身及之白雲叵攬擷但覺沾人衣高木傲燒㾗葱
蘢茁新荑春禽斷不到惟有蜀魄啼謂非人所寰居然見
鋤犂山農如木客上下翾以飛寕知有康莊生死安嶮巇
室空了無處恐尚橧巢棲安得拔汝出王路方清夷
衡水之間山路艱澁薄晚吏卒閧云漸近祈陽路
平夷皆有津津之色
朝登赤土嶺暮入黃泥谷春江弄花月歸夢恍在目覺
來行路難杜宇叫高木凹中泥沒踝凸處石齧足坐輿
我尚病想見肩輿僕衡陽復祈陽可暫不可宿晚來出
前岡路坦亭&KR1380;促將士走相賀喜色如膏沐人生本無
悶逆境要先熟不從憂患來安識平為福夷途不常遇
歷險始知足
書浯溪中興碑後(并序)
乾道癸已春三月余自西掖出守桂林九月渡湘江
遊浯溪摩娑中興石刻洎唐元和至今遊客所題竊
謂四詩各有定體頌者美盛德之形容以其成功告
于神明者也商周魯之遺篇可以㮣見今元子乃以
魯史筆法婉辭含譏盖之而章而後來詞人復發露
之則夫磨崖之碑乃一罪案何頌之有竊以五十六
字刻之石傍與來者共商略之此詩之出必有相詬
病者謂不合題破次山此亦習俗固陋不能越拘攣
之見耳余義正詞直不暇䘏也
三頌遺音和者稀丰容寧有刺譏詞絶憐元子春秋法
都寓唐家清廟詩歌詠當諧琴搏拊策書自管璧純疵
紛紛徤筆剛題破從此磨崖不是碑
宿清湘城外田家
驅馬力猶彊奏牀身始疲淨淨雲拂帳潏潏水鳴籬未
熟燈前夢閒尋道上詩湘中多夜雨客枕最先知
次韻郭季勇機宜雪觀席上留别
絶勝尊前萬事休縱非吾土且登樓山迎雨脚俄横過
風約江聲欲倒流野水新堪添酒面夕陽依舊滿簾鈎
凭欄從此遲歸鞅能及中秋對月不
次韻許季韶通判雪觀席上
把酒臨風瑞露傾瓊漿何用謁雲英捲簾雨脚銀絲挂
倚杖江頭綠漲生嶺海一涼蘇暑病山林千籟試秋聲
兹遊竒絶忘羇宦慚愧煙中短棹横
送周直夫教授歸永嘉
青燈相對話儒酸老去羇遊自鮮歡昨夜榕溪三寸雨
今朝桂嶺十分寒知心海内向來少解手天涯良獨難
一笑不須論聚散少時吾亦跨征鞍
贈趙廉州
馬羣雜踏草蒙茸刮目權竒一洗空天末也煩行李到
歲寒聊得酒尊同梅花夜夜湘南雨榕葉年年海北風
少待佳晴看山去玉篸高插翠雲叢
食罷書事
甲子霖涔雨東南濕蟄風茘枝梅子綠荳䓻杏花紅捫
腹蠻茶快扶頭老酒中荒隅經歲客土俗漸相同
次韻平江韓子師侍郎見寄三首
自古四愁湘水深誰將城郭啓山林有情碧嶂團欒繞
無數朱樓縹緲臨蚺鼔揭天驚客座象鍪航海厭蠻琛
三千客路長安遠故舊書來直萬金
霛泉杖屨浙江頭經濟長懷尚典州堂上讀書朝氣爽
臺前呼月海光浮交情尺素勤雙鯉筆力枯松挽萬牛
已把三章翻樂府為君擊節變蠻謳
前年衝雪過雙溪風帽泥韉騎吹隨爛醉依前逢錦瑟
好音誰是欠黃鸝功名未試玉璜玦離别頻傾金屈巵
疇昔北征煩吉夢南征合有夢征時
水鄉酌酒但能之主管能之將過石康
南郭河橋市井喧綠荷香處有江天一簾梅雨爐煙外
三叠陽關燭淚前馬耳西山君並海船頭北渚我歸田
後期直恐參商似且醉金槽四十絃
燕堂書事
歲稔齋鈴闐年深屋暨摧狸爭雷瓦過螘化雨忩來盡
日風長籟無時地不花耳邊情話少笑口若為開
酒邊二絶
團扇香中嫋嫋風斷腸聲裏看羞紅不須過處催乾盞
聽徹歌頭盞自空
日長綉倦酒紅潮閒束羅巾理六幺新樣築毬花十八
丁寧小玉漫吹簫
甘雨應祈三首
晩稻成苞未肯肥鵓鳩啼曉兩來時黃紬被冷初眠覺
先向芭蕉葉上知
秋日雖蒙霡霡沾浥塵終恨太廉纖今朝健起廵簷看
恰似廬山看水簾
高田一雨免飛埃上水綱船亦可催說與東江津吏道
打量今晩漲痕來
畫工季友直為余作冰天桂海二圖冰天畫使北
渡黃河時桂海畫佛子遊巖道中也戲題
許國無功浪着鞭天教飽識漢山川酒邊蠻舞花低帽
夢裏胡笳雪沒韉收拾桑榆身老矣追隨萍梗意茫然
明朝重上歸田奏更放岷山萬里船
甲午除夕猶在桂林念至一弟使北今夕當宿燕
會同館兄弟南北萬里感悵成詩
把酒新年一笑非鶺鴒原上巧相違墨濃雲瘴我猶住
席大雪花君未歸萬里關山燈自照五更風雨夢如飛
别離南北人誰免似此别離人亦稀
乙未元日用前韻書懷今年五十矣
浮生四十九俱非樓上行藏與願違縱有百年今過半
别無三策但當歸定中久已安心竟飽外何須食肉飛
若使一丘并一壑還鄉曲調盡依稀
再用前韻時被命帥蜀
休論今昨總皆非世味誠甘與我違蜀道雖如履平地
杜鵑終勸不如歸三冬自若生毛穎一夢微官陪螱飛
夜久南枝翻倦鵲芒芒月白衆星稀
施元光在崑山病中遠寄次韻答之
四海飄蓬客舍邊幾多雲水與風煙絶無旅力驅長轡
空有孤忠誓大川參井忽隨征馬上斗牛應挂故山前
親交情話如何許詩到天涯喜欲顛
鏵觜
道江自海陽至縣廼瀰迤狂瀾既奔傾中流遇鏵觜分
為兩道開東灕北湘水至今舟檝利楚粤經萬里人謀
敓天造史禄所經始無謂秦無人虎鼠用否耳紫藤纏
老蒼白石溜清泚是間可作社牲酒百世祀修慶者誰
歟配以臨川季
清湘縣郊外雜花盛開有懷石湖
午行清湘縣妍暖春事嘉柴關閙桃李冥冥一川花故
園豈少此愈此百倍加我寧不念歸顧作朱木鴉百年
北忩凉安用天一涯君恩重喬嶽敢計征路賖鄉心與
官身鑿枘方聱牙橘柚走珍貢何如繫匏瓜明當復露
奏天日臨幽遐倘許清河使曳尾還汙邪
珠塘
林茂鳥烏急坡長驢䭾鳴坐輿猶足痺負笈想肩頳廢
廟藤遮合危橋竹織成路傍行役苦隨處有柴荆
題湘山大施堂
重倚春林淚竹枝南遊風物鬢成絲難尋桂海千峰夢
更了湘山一叚竒來去别無心外法行藏休問塔中師
若論大施門前事竿木遊場且賦詩
深溪舖中二絶追路寄呈元將仲顯二使君
賀州歸去柳州還分路千山與萬山把酒故人都别盡
今朝真箇出陽關
秪有南風捲路塵斷無南客送車輪故人合在瀟湘見
却見瀟湘别故人
湘口夜泊南去零陵十里矣營水來自營道過零
陵下湘水自桂林之海陽至此與營會合為一
江
我從清湘發源來直送湘流入營水故人亭前合江處
暮夜檣竿矗沙尾郤從湘口望湘南城郭山川恍難紀
萬壑千巖詩不徧惟有蒼苔痕屐齒三年瘴霧亦竒絶
浮山登臨如此幾湖南山色夾江來無復瑶篸插天起
陂陀狠石蹲清漲淡蕩光風浮白蕊騷人魂散若為招
傷心極目春千里我亦江南轉蓬客白鳥愁煙思故壘
遠遊雖好不如歸一聲鶗鴂花如洗
題嶽麓道卿臺
山外江水黃江外滿城綠城外杳無際天低到平陸長
煙貫楚尾遠勢帶吴蜀故園東北望遊子欄干曲
連日風作洞庭不可渡出赤沙河
金沙堆前風未平赤沙河邊波不驚客行但逐安穩去
三十六灣漲痕生滄洲寒食春亦到荻芽深碧蔞芽青
汨羅水飽動荆渚嶽麓雨來昏洞庭大荒無依飛鳥絶
天地惟有孤舟行慷慨悲歌續楚些彷彿幽瑟迎湘霛
黃昏慘淡艤極浦雖有魚舍無人聲冬湖落&KR0893;此暫住
春潦怒漲隨傭耕吾生一葉寄萬里况復搖落浮滄溟
漁蠻尚自有常處羇宦方汝尤(闕)
泊衡州
客裏仍哦對雨吟夜來星月曉還陰空江十日無春事
船到衡陽柳色深
步入衡山
應有人家住隔溪綠陰亭午但聞雞松根當路龍筋瘦
竹筍滿山鳳尾齊墨染安雲猶似瘴絲來小雨不成泥
更無騎吹喧相逐散誕閒身信馬啼
四明人董嶧久居嶽市乞詩
祝融峰下兩逢春雨宿風飡老病身莫笑五湖萍梗客
海邊亦有未歸人
鼎湖
漂泊離巣燕彎跧負殼蝸瘦嫌莞席硬老覺畫屏奢報
道帆當落傳呼鼔已撾且投人處宿未到已聞蟇
安鄉縣西晚泊
水闊鳥烏倦墟寒僮僕飢一灣村縣過百折暮江遲曉
夢孤燈見春陰病骨知簡書寧不畏旅力奈先疲
孫黃渡
捨舟從陸更間關徑仄仍荒亦未乾棘刺近人牢閉眼
泥塗兀馬緊扶鞍荼山盗藪路程惡麥隴人家懷抱寬
擔僕輿夫盡劬瘁病翁那得更加餐
發荆州
初上蓬籠竹笮船始知身是劒南官沙頭沽酒市樓暖
徑步買薪江墅寒自古秦吴稱絶國于今歸峽有名灘
千山萬水垂垂老只欠天西蜀道難
虎牙灘
傾崖溜雨色慘淡水墨畫辛夷碎花懸瘣木老藤挂翠
莽楚甸窮黃流蜀江下一灘今始嘗三峽此其亞雨點
鼔士摻雲騰挽夫跨驚心渡石林破眼見村舍牛眠草
色裏犬吠竹林罅步頭可檥船安穩睡殘夜
初入峽山效孟東野
峽山偪而峻峽水湍以碕峽草如毨毛峽樹多樛枝峽
禽惟杜鵑血吻日夜啼峽馬類黃狗不能長鳴嘶峽曉
虎跡多峽暮人跡稀峽路如登天猿鶴不能梯僕夫負
嵎哭我亦呻吟悲悲吟不成章聊賡峽哀詩
蛇倒退
山前壁如削山後崖復斷向吾達隴首如海到彼岸那
知下嶺處慄甚履冰戰牽前帶相挽綰後衣盡綻健倒
轍尋丈徐行塵分寸上疑綠竹竿下劇衮金彈豈惟蛇
退舍飛鳥望崖反稍喜一徑平猶有千石亂仍逢新燒
畬約略似耕畔心知人境近顰末百憂散山民茅數把
鬼質犢子健腰鑱走迎客再拜復三歎謂匪人所蹊官
來定何幹倘為飢火驅平地豈無飯意者官事廹如馬
就羈絆我乃不能答付以一笑粲
大丫隘
峽行五程無聚落馬頭今日逢耕鑿麥苖疎瘦豆苗稀
椒葉尖新柘葉薄家家婦女布纏頭背負小兒領垂瘤
山深生理卻不乏人有銀釵一雙插
麻線堆
峽日驛前大山崛起舊路攀援而上縈紆如線十五
年前浮圖德寶始沿澗伐木作新路不復登山余觀
峽路皆未嘗經修感德寶之事作麻線堆詩一首以
風䕫路使者及歸峽二州長吏沈葉管熊四君
雲木盪胷起鬱峨一峰危上有路千折縺縷如縈絲是
為麻線堆厥險天下稀偪仄容半足顛墜寧復稽騰猱
尚愁苦遊子將安之浮屠德寶者悲智緒等慈隨山刊
古木尋壑得長磯輿梁捷飛渡布石綿階梯自從新路
改重趼無齎咨縣有孫少府琬琰酁文詞勿云此事小
惟有行人知况觀峽山路由來欠平治官吏既弗跡誰
肯深長思天險固自若當令路成蹊土工運畚鍤石工
操鑿椎烈火敗磽确築沙填隙巇多用百夫力遠無五
旬期但冀米鹽給不煩金幣支非客敢竊議道旁詢旄
倪身雖雪山戍亦願助毫釐工費嗟小哉政須賢有司
東有管夷陵西有葉秭歸上惟沈德侯䕫臺今吏師下
維熊繹孫長材佐州麾豈吾金奎彦不如林下緇懸知
議克合了此一段竒舟檝避潢潦置郵疾飛馳憧憧吴
蜀客來往當無時仍磨鑚天石大書四賢詩不佞願秉
筆遠繼峽口碑
判命坡
鑚天嶺上已飛魂判命坡前更駭聞側足二分垂壊磴
舉頭一握到孤雲微生敢列千金子後禍猶幾萬石君
早晚北忩尋噩夢故應含笑老榆枌
千石嶺
晨光挂高嶺晴色媚遠客哀湍吼叢薄宿霧裊絶壁露
重蘚花紫風來蓬背白迷山朴渥跳飲澗於菟迹層巔
多朽木迮磴有飛石不知山幾重杳杳入叢碧
四十八盤
詰曲不前如宦拙欹傾當面似交難若將世路比山路
世路更多千萬盤
入秭歸界
山根繫馬得漿家罙入窮鄉事可嗟蚯蚓祟人能作瘴
茱萸隨俗強煎茶幽禽不見但聞語野草無名都着花
窈窕﨑嶇殊未艾去程方始問三巴
歸州竹枝歌二首
東鄰男兒得湘纍西舍女兒生漢妃城郭如村莫相笑
人家伐閱似渠稀
東岸艬船抛石門西山炊煙連白雲竹籬茅舍作晚市
青蓋黃旗稱使君
巴東峽口
水宿頻欹側徒行又險艱舟危神女峽馬瘦鬼門關照
夜燒畬隴緣雲種笮山催成頭雪白休說髩絲斑
初入巫峽
鑚火巴東岸樅金峽口船束江崖欲合潄石水多漩卓
午三竿日中間一罅天偉哉神雨跡疏鑿此山川
巫山高(并序)
余舊嘗用韓无咎韻題陳季陵巫山圖考宋玉賦意
辨高堂之事甚詳今過陽臺之事復賦樂府一首世
傳瑶姬為西王母女嘗佐禹治水廟中石刻在焉
濕雲不收煙雨霏峽船作灘梢廟磯杜鵑無聲猿呌斷
惟有飢鴉迎客飛西真功高佐禹跡斧鑿鱗皴倚天壁
上有瑶簮十二尖下有黃湍三百尺蔓花虯木風煙昏
蘚珮翠惟香火寒霛斿飄忽定何許時有行人開廟門
楚客詞章元是諷紛紛餘子空嘲弄玉色頳顔不可千
人間錯說高唐夢
刺濆淖(并序)
濆淖盤渦之大者峽江水壯則有之或大如一間屋
相傳水行峽底遇暗石則濆起已而下旋為窩然亦
未嘗有定處或無故突然而作叵測也舟行遇之小
則欹傾大則與齎俱入險惡之名聞天下
峽江饒暗石水狀日千變不愁灘瀧來但畏濆淖見人
言盤渦耳夷險固有間仍于非時作未可一理貫安行
方熨縠無事忽翻練突如湯鼎沸翕作茶磨旋勢廹中
成窪怒霽外始暈已定稍安尉儵作更驚眩漂漂浮沫
起疑有潛鯨噀勃勃駭浪騰復恐蟄鰲抃篙師瞪禠魄
灘戸呀雨汗逡廵怯大敵勇往決鏖戰幸免與齊人還
憂似蓬轉驚呼招竿折奔救竹笮斷九死船頭爭萬苦
石上牽旁觀競薄冰撇過捷飛電前余叱馭來山險固
嘗徧今者擊檝誓豈復憚波面澎澎三峽長颭颭一葦
亂既微掬指忙又匪科頭漫天子賜之履江神敢吾玩
但催疊鼓轟往助雙擄健
潮峽石(并序)
峽山江濱亂石萬狀極其醜怪不可形容舉非世間
諸所有石之比走筆戲題且以紀異
峽山狠無情其下多醜石頑質賈憎垂傀狀發笑啞粗
類墳壤黃沈漬鐵矢黑或如溝泥涴或似東壁坼堆疑
聚廪粟陊若壞城甓槎牙鏤朽木狼籍委枯骼礧砢包
羸蚌淋漓錮鉛錫縱紋瓦溝隴横叠衣摺襞鱗皴斧鑿
餘炊&KR0034;蹴踏力云何清淑氣孕此譎詭跡我本一丘壑
嗜石舊成癖端溪紫琳腴洮河綠沉色階冊截肪膩泗
磬鳴球擊嵌空太湖底偶立韶江側真陽劖千巖營道
剷寸碧倦遊所閱多未易一二籍朅來兹山下刺眼昔
未覿或云峽多材竒秀鬱以積絶代昭君材驚世屈原
宅東家兩兒女氣足豪萬里山石何重輕奚暇更融液
我亦味其言作詩曉行客
勞畬耕(並序)
畬田峽中刀耕火種之地也春初斫山衆木盡蹶至
當種時伺有兩候則前一夕火之藉其灰以糞明日
雨作乘熱土下種即苗盛倍收無雨反是山多磽确
地方力薄則一再斫燒始可藝春耕麥豆餅餌以度
夏秋則粟熟矣官輸甚微巫山民以收粟三百斛為
率財用三四斛了二税食三物以終年雖平生不識
秔稻而未嘗苦飢余因記吴中號多嘉穀而公私之
輸顧重田家得粒食者無幾峽農之不苦也詩以勞
之
峽農生甚艱斫畬大山巔赤埴無土膏三刀財一田顧
其穴居智占雨先燎原雨來亟下種不爾生不蕃麥穗
黃剪剪豆苖綠芉芉餅餌了長夏更遲秋粟繁税畝不
什一遺秉得饜餐何曾識秔稻捫腹常果然我知吴農
事靖為峽農言吴田黑壤腴吴米玉粒鮮長腰瓠犀瘦
齊頭珠顆圓紅蓮勝彫胡香子馥馥蘭或收虞舜餘或
自占城傳早秈與晚䆉爛炊甑甗間(長腰米狹長亦名箭子齊頭白圓淨)
(如珠紅蓮色微赤香子亦名九里香斗米入數合作飯芳香滿案舜王稻焦頭無須俗為瞽瞍燒種以與之占)
(城種來自海南䆉稏&KR0008;禾價最賤以上皆吴中米品也)不辭春養禾但畏秋輸官
姦吏大雀鼠盗胥衆螟蝝掠剰增釡區取羸折緡錢兩
種致一斛未免催租瘢重以私債迫逃屋無炊煙晶晶
雲子飯生世不下咽食者定游手種者長流涎不如峽
農飽豆麥終殘年
巫山縣(自此復登陸至䕫門縣前掉石灘最險登岸以過舟謂之盤灘城樓對高唐門此去)
(瞿塘不百里縣人以郭西流石堆為水信流石沒則灧澦如馬矣)
借馬巫山縣盤舟掉石灘梅肥朝雨細茶老暮煙寒門
對高唐起江從灧澦難流堆三尺在旅夢一枝安
燕子坡
大山如牆缺小山如塚纍衆山直下看方知此峰危木
末見䕫峽一溝益春泥中有天下嶮造化真兒嬉峰頂
不滿笑舟中鬚成絲登高尚超覽况乃絶俗姿
䕫州竹枝歌九首
五月五日嵐氣開南門競船争看來雲安酒濃麴米賤
家家扶得醉人迴
赤甲白鹽碧叢叢半山人家草木風榴花滿山紅似火
荔枝天凉未肯紅
新城果園連瀼西枇杷壓枝杏子肥半青半黃朝出賣
日午買鹽沽酒歸
癭婦趁墟城裏來十十五五市南街行人莫笑女粗醜
兒郎自與買銀釵
白頭老媪篸紅花黑頭女娘三髻了背上兒眠上山去
採桑已閒當採茶
百衲畬山青間紅粟莖成穗豆成叢東平屯田秔米軟
不到貧人飯甑中
白帝廟前無舊城荒山野草古今情只餘峽口一堆石
恰似人心未肯平
灧澦如襆瞿塘深魚復陣圖江水心大昌鹽船出巫峽
十日泝流無信音
當筵女兒歌竹枝一聲三叠客忘歸萬里江邊有船到
繡羅衣服生光輝
雲安縣
春暮子規少日斜紅鵠飛兩山多布水一島幾柴扉蚓
吐無窮壊人行不斷磯巴陽昨夜雨灘上水先肥(杜子美詩)
(云涪萬無杜鵑雲安詩云終日子規啼今萬州界固不聞杜鵑而雲安已自少矣紅鵠飛時滿背純赤或云即)
(黃鶴也峽中蚯蚓之盛無如雲安江濱濆壤戢戢無際又多大石岸有一石長里許者杜子美詩云禹功多斷)
(石其實甚長兩山間雨後瀑泉數十百處尤可觀)
萬州
晨炊維下巖晩酌檥南浦波心照州榜雲脚響衙鼔前
山如屏牆得得正當戸西江朝宗來循屏復東去(此萬州形)
(勢也惟親歷者當知此言之工)官曹倚巖棲市井喚船渡瓦屋仄石磴
猿啼閙人語剔核杏餘酸連枝茶賸苦窮鄉固瘠薄陋
俗亦寒窶(土人賣杏皆先剔其核取仁以為藥也土茶甚苦不簡枝葉雜茱萸煎之)營營謀
食艱寂寂懷甎訴昔聞吏隱名今識吏隱處
峰門嶺遇雨泊梁山
窮鄉誰與話悲酸駐馬看雲強自寬酒力無端妨宿病
詩情不淺任塵官虎狼地僻炊煙晚風雨天低夏木寒
行盡峰門千萬丈梁山鼔角報平安
&KR3869;邡驛大雨
暮雨連朝雨長亭又短亭今朝騎馬怕平日繫船聽竹
葉垂頭碧秧苖滿意青農疇方可望客路敢遑寧
墊江縣
青泥沒髁僕頻驚黃漲平橋馬不行舊雨雲招新雨至
高田水入下田鳴百年心事終懷土一日身謀且望晴
休入中州爭米市暝鴉同宿墊江城
巾子山又雨
百日籃輿困跼跧三晨汎坂兀躋攀晚晴幸自墊江縣
今雨奈何巾子山樹色于人殊漠漠雲容憐我稍班班
如今只憶雪溪句乘興而來興盡還
鄰山縣
山頂嘘雲黑似煙修篁高柳共昏然鳥啼一夜勸歸去
誰道東川無杜鵑
沒水舖晚晴月出曉復大雨上漏下濕不堪其憂
晚色熹微暖似薰兒童歡喜走相聞無端星月照濕土
依舊山川生雨雲(吴諺日星月照濕土明朝依舊雨蓋雨後微晴星月燦然必復雨占之每)
(騐)旅枕夢寒涔屋漏征衫朝潤冷罏熏快晴信是行人
願又恐田家暴背耘
金山嶺
阪峻身頻偃崖深首屢回雲浮平地出路拂半天來但
閱關山過都忘歲月催湘南初上馬猶插早春梅
明日至鄰水又雨
昨日方無雨今朝又不晴滿山皆屐齒隨處有泉聲頗
怪陰霖差應催老病成泥塗千騎士與我共勞生
望鄉臺
千山已盡一峰孤立馬行人莫疾驅從此蜀川平似掌
更無高處望東吴
早晴發廣安軍晩宿萍池村莊
夜雨洗煩蒸曉風薦清穆雲頭隤鐵山日脚迸金瀑暑
塗一日涼遠客萬事足羈人正奔波觀者何陸續翠蓋
立嚴粧青裙行跣足俗陋介南徼物華入東蜀竹萌苦
已青蒻子酸猶綠修蘆密成籬直栢森似纛泥乾馬啼
鬆路坦亭堠速暮投何人莊忩戶暗修竹
巴蜀人好食生蒜臭不可近頃在嶠南其人好食
㯽榔合蠣灰扶畱藤一名蔞藤食之輒昏然已
而醒快三物合和唾如膿血可厭今來蜀道又
為食蒜者所薰戲題
旅食諳殊俗堆盤駭異聞南飡灰薦蠣巴饌菜先葷幸
脱蔞藤醉還遭葫蒜薰絲蓴鄉味好歸夢水蓮雲
小溪縣
宿麥千平壠横槎一小溪梓花紅綻碎粟穗綠垂低村
婦猶多跣山猿遂少啼東州雖已過錦里尚雲西
曉發飛鳥晨霞滿天少頃大雨吴諺云朝霞不出
門暮霞行千里騐之信然戲紀其事
朝霞不出門暮霞行千里今晨日未出曉氣散如綺心
疑雨再作眼轉雲四起我豈知天道吴農諺云耳古來
占霶𩃱說者類恢詭飛雲走羣羊停雲浴三豨月當天
畢宿風自少女起爛石燒成香汗礎潤如洗逐婦鳩能
拙穴居狸有智蜉蝣強自知商羊與聞計垤鳴東山鸛
堂審南柯蟻或如陰石鞭或議陽門閉或云逢庚變或
自換甲始刑鵝與象龍聚訟非一理不如老農諺響應
捷如鬼哦詩敢夸博聊用醒午睡
九月十九日衙散回畱火將及幕屬飲清心堂觀
晚菊分韻
甲光射曾雲雨脚不敢到西山明古雪秋日一竿照先
偏井絡密後拒參旗掉分弓滴博平鳴劒伊吾小君看
天山箭狐兔何足了開邊吾豈敢自治有餘巧歸來翠
帷卷聊共黃花笑雖無落帽風亦復接離倒餘閒校筆
陣刻燭龍蛇掃毛錐乃更剪我亦鼔旗譟
冬至日銅壺閣落成
走徧人間行路難異鄉風物雜悲歡三年北戶梅邊暖
萬里西樓雪外寒已辦鬢霜供歲籥仍拚髀肉了征鞍
故園雲物知何似試上東樓且北看
十二月十八日海雲賞山茶
追趁新晴管物華馬蹄鬆快帽簷斜天南臘盡風晞雪
冰下春來水潄沙已報主林催市柳仍從掌故問山茶
豐年自是驩聲沸更著牙前畫鼔撾
雨後東郭排岸司申梅開方及三分戲書小絶令
一面開燕
雨入南枝玉蘃皴合江雲冷凍芳塵司花好事相邀勒
不著笙歌不肯春
鞭春微雨
旛勝絲絲雨笙歌步步塵一年新樂事萬里未歸人雲
薄竟慳雪酒濃先受春送寒東作近慚愧耦耕身
丙申元日安福寺福塔
士女燃香挂幡以禳兵火之灾
嶺梅蜀柳笑人忙歲歲椒盤各異方耳畔逢人無魯語
(蜀人鄉音極難解其為京洛音輒謂之魯語既又諱之尤可笑也)鬢邊隨我是吴霜新
年後飲酴酥酒故事先燃窣堵香石笋新街好行樂與
民同處且逢場
初四日東郊觀麥苖
去歲秋霖麥下遲臘殘一雪潤無泥相將飽喫滹沱飯
來聽林間快活啼
櫻桃花
借暖衝寒不用媒勻朱勻粉最先來玉梅一見憐癡小
教向傍邊自在開
再出東郊
晚景增年慣官身作客諳大都緣偶熟豈是性能堪昔
者開三徑它時老一龕越溪親種竹芸綠想毿毿
上已前一日學射山萬歲池故事
北郊征路記前迴三尺驚塵馬踏開新漲忽明多病眼
好風如把及時杯青黃麥隴平平去疎密榿林整整來
遊騎不知都幾許長堤十里轉輕雷
寶相花
誰把桑條夾砌栽壓枝萬朵一時開為君也著詩收拾
題作西樓錦被堆
四月十日出郊
約束南風徹曉忋收雲捲雨一川凉漲江混混無聲綠
熟麥騷騷有意黃吏卒遠時閒信馬田園佳處忽思鄉
鄰翁萬里應相念春晚不歸同插秧
曉詣三井觀
路轉市聲遠寬閒古城東適從紅塵來忽入蒼煙叢槿
心傾濃露芋葉翻微風秋陽澹籬落殘暑不必攻野老
熟睡起日高首如蓬官身騎官馬君應笑龍鍾
秋雨快情静勝堂席上
一笑憧憧雁鶩行簿書堆裏賦秋陽心如墜絮沾泥懶
身似飛泉激石忙雨後蹲䲭先稻熟霜前浮蟻鬭棖香
天涯節物遮愁眼且復隨鄉便入鄉
新涼夜坐
吏退焚香百慮空静聞蟲響度簾櫳江頭一尺稻花雨
忩外三更蕉葉風日日老添明鏡裏家家涼入短檠中
簡編燈火平生事雪白眵昏奈此翁
秋老四境雨已沛然晚坐籌邊樓方議祈晴樓下
忽有東界農民數十人訴山田卻要雨須長吏
致禱感之作詩
歲晚羇懷有所思秋來病骨最先知鏡中公案已甘老
紙上課程休諱癡西堰頗聞江漲急東山猶說雨來遲
錦城樂事知多少憂旱憂霖蹙盡眉
有懷石湖舊隠
浩蕩沙鷗久倦飛摧頽櫪馬不勝鞿官中風月常虚度
夢裏關山或暫歸橘社十年霜欲飽鱸江一雨水應肥
冷雲著地塘蒲晚誰為披蓑暖釣磯
晩步宣華舊苑
喬木如山廢苑西古溝疎水静鳴池吏兵窸窣番更後
樓閣崔嵬欲暝時有露冷螢猶照草無風驚雀自遷枝
歸來更了塵書債目𤯝昏花獨穗垂
西樓秋晩
樓前處處長秋苔俛仰璿杓又欲回殘暑已隨梁燕去
小春應為海棠來客愁天遠詩無託吏案山横睡有媒
晴日滿忩鳬鶩散巴童來按鴨爐灰
明日分弓亭按閱再用西樓韻
眼看白露點蒼苔歲月飛流首屨回老去讀書墮㤀卻
醉中得句若飛來聞雞午夜猶能舞射雉西郊不用媒
自笑支離聊復爾丹心元未十分灰
丁酉重九藥市呈座客
余于燕山首句云萬里漢家使桂林云萬里漢都護
成都云萬里橋邊客今歲倦遊賦此自戲
莫向登臨怨落暉自緣羈宦阻歸期年來厭把三邊酒
此去休哦萬里詩烏帽不辭歌短髮黃花終是欠東籬
若無合坐揮毫健誰解西風楚客悲
十一月十日海雲賞山茶
門戶讙呼十里村臘前風物已知春兩年池上經行處
萬里天邊未去人客鬢花身俱歲晚粧光酒色且時新
海雲橋下溪如鏡休把冠巾照路塵
二月一十七日病後始能扶頭
複幕重簾苦見遮暮占棲雀曉占鴉殘燈煑藥看成老
細雨鳴鳩過盡花心為早衰元自化髮從無病已先華
更蒙厲鬼相提唱此去山林屬當家
病中聞西園新花已茂及竹逕皆成而海棠亦未
過
梅塢桃蹊斫竹初三旬高卧信音疎春雖與病無交涉
雨莫將花便破除秪合蘧蘧隨夢去何須咄咄向空書
頗聞蜀錦猶相待去歲今朝已雪如
枕上
一枕經春似宿酲三衾投曉尚凄清殘更未盡鴉先起
虚愰無聲鼠自驚久病厭聞銅沸鼎不眠惟望紙忩明
摧頽豈是功名具燒藥爐邊過此生
初履地
扶頭今日強冠篸餘燼收從百戰酣長脛閣軀如瘦鶴
衝風奪氣似枯柟客來慵抆懶殘涕老去寒同彌勒龕
何處更能容結習任教花雨落毿毿
病起初見賓僚時上疏丏祠未報
浪將冠服衣猿狙因病偷閒稍自如時有好懷誇得句
略無情語怕回書邊城晏閉休傳箭村巷春遊未荷鉏
追北良辰公事少天恩儻許賦歸歟
三月十九日極冷
誰勒餘寒不放迴春深猶暖地爐灰鄉心忽向燈前動
夜雨先從竹裏來鶗鴂已如鶯百囀酴醿那復雪千堆
調糜煑藥東風老慚愧茶甌與酒杯
入崇寧界
桑間三宿尚回頭何况三年濯錦遊草草陴筒中酒處
不知身已在彭州
懷古亭
朝來寫得故人書雙鯉難尋雁亦無付與離堆江水去
解從陴縣到成都
過青城題索橋
以竹䋲為之
織簟勾鋪面排䋲強架空染人高曬帛獵戶遠張罿薄
薄難承雨翻翻不受風何時將蜀客東下看垂虹
上清宫
歷月捫參興未闌丹梯通處更躋攀冥濛蜀道一雲氣
破碎岷山千髻鬟但覺星辰垂地上不知風雨滿人間
蝸牛兩角渾如夢更說紛紛觸與蠻
最高峰望雪山
大面峰頭六月寒神燈收罷曉雲班浮空忽湧三銀闕
云是西天雪嶺山
青城縣何子方使君同年園池
榿塍芋隴意中行浩蕩薰風不計程雨脚背人歸玉壘
江聲隨馬入青城五橋今日新知路千佛當年舊綴名
水竹光中同一笑丏君荷露濯塵纓
次韻陸務觀編修新津遇雨不得登翛覺山徑過
眉州三絶
翛覺一望可見劒門
送君多情難語離僕夫無情車載脂平生漂泊知何限
少似新津風雨時
離合紛紛怕遠遊遠遊仍怕賦登樓何須一望三千里
望盡西州轉更愁
雨後蟇頤山色開玻瓈江清已可杯綠荷紅芰香四合
又入芙蓉城裏來
次韻陸務觀慈姆巖别二絶
送我彌旬未忍回可憐蕭索把離杯不辭更宿中巖下
投老餘年豈再來
明朝真是送行人從此關山隔故情道義不磨雙鯉在
蜀江流水貫吴城
玻璃江一首戲效陸務觀作
玻璃江頭春渌深别時沄沄流到今秪言日遠易排遣
不道相思翻苦心烏頭可白我可去菖花易青君易尋
人生若未免離别不如碌碌無知音
今與陸務觀自聖政所分袂每别輒五年離合又
常以六月似有數者中巖送别至揮淚失聲留
此為贈
宦塗流轉幾沉浮雞黍何年共一丘動輒五年遲遠信
常于三伏話羈愁月生後夜天應老淚落中巖水不流
一語相聞仍自解除書聞已趣刀頭
萬景樓
山谷來遊時未有此樓也
左披九頂雲右送大峨月殘山剰水不知數一一當樓
供勝絶玻瓈濯錦遥相通指麾大渡來朝宗川霛胥命
各東去我亦順流呼短蓬詩無傑語慙風物頼有丹青
傳小筆仍添書客倚欄看令與山川相映發龍彎歸路
遶烏尤棟雲簾雨邀人留若為喚得涪翁起題作西南
第一樓
問月堂酌别
半明燈火話悲酸此會情知後會難四海宦遊多聚散
一生情事足愁歡髩絲今夜不多黑酒量徹明無數寬
醉夢登舟都不記但聞風雨滿江寒
别後寄題漢嘉月榭
同年陸務觀所作
隱吏詩情卜築幽同年惜别勸淹留試傾萬景湖亭酒
來看半輪江月秋川路難長猶共此夜船空載且歸休
碧巖勝處頻回首好事誰能更小樓
蛾眉縣
窮鄉未省識旌旄雞犬驩呼巷陌騷村媪聚觀行績布
野翁迎拜跽然蒿泉清土沃稻芒早縣古林深槐癭高
珍重里儒來獻頌盛言千載此丘遭
初入大蛾
煙霞沈痼不須醫此去真同汗漫期曾欵上清臨大面
仍從太白問蛾眉山中緣法如今熟世上功名自古癡
賸作畫圖歸挂壁它年猶欲卧遊之
八十四盤
冥鴻無伴鶴孤飛回首塵籠一笑嬉八十四盤新拄杖
萬千三乘舊牙旗石梯碧滑雲生後木葉紅斑雪霽時
說與同行莫惆悵人間捷徑轉嶔巇
婆羅平
仙聖飛行此是家路逢真境但驚呀神農嘗外盡霛藥
天女散餘多異花嵐雨逼衣寒似鐵冰泉炊米硬于沙
峰頭事事殊塵世缺甃跳梁笑井蛙
思佛亭曉望
栗烈剛風刮病眸登臨何啻緩千憂界天暑雪青城外
匝地晴雲瓦屋頭浩蕩它年誇北客蒼茫何處認西州
千巖萬壑須尋徧身是江湖不繫舟
犍為江樓
河邊堵立看歸篷三老開頭暮欲東漲水稠灘連峽内
淺山浮石似湘中無人驛路榛榛草有客江樓浩浩風
種落塵稍少公事賸裁新雨寄詩筒(縣令能詩者)
題譚德稱扇
蠻風吹雨瘴江肥短草荒山鳥不飛盡是瀘南腸斷句
如今分與故人歸
題楊商卿扇
君歸我去兩銷魂愁滿千山鎖瘴雲後夜短檠風雨暗
誰能相伴細論文
發合江數里寄楊商卿諸公
臨分滿意說離愁草草無言秪淚流船尾竹林遮縣市
故人猶自立沙頭
過江津縣睡熟不睱梢船
西風扶艣似乘槎水闊灘沉浪不花夢裏竹間喧急雪
覺來船底衮鳴沙
涪州江險不可泊入黔江檥舟
黃沙翻浪攻排亭濆淖百尺呀成坑坳窪眩轉久乃平
一渦熨帖千渦生篙□絶呌敺川霛鳴鐃飛渡如奔霆
水從岷來如濁涇夜榜黔江聊濯纓玻瓈徹底鏡面平
忽思短棹中流横釣絲隨風浮月明
妃子園
涪陵荔子天寶所貢
露葉風枝驛騎傳華清天上一嫣然當時若識陳家紫
何處蠻村更有園
下巖
疇昔中巖一夢殘下巖風景亦高寒峽中無處堪停棹
雨後今朝始凭欄不用苦求毫相現秪教長挂水簾看
山僧勸我題蒼壁坡谷前頭未敢刊
䕫門即事
䕫水不可飲取之卧龍十里之外
峽行風物不堪論伴暑驕陽雜瘴分人入恭南多附贅
山從䕫子盡侵雲竹枝舊曲元無調麴米新篘但有聞
試覓清泠一杯水筒泉須自卧龍分
瞿唐行
七月十九日至䕫子灧澦徹髮不可犯是夜水漲及
山腹詰旦視灧澦則已在水中土人云此青草齊也
可以冐險而入遂鼔棹略其頂而過郡中遣候兵立
山上每一舟平安則搖幟以召後舟白鹽赤甲皆峽
口大山黃□黑石皆峽中至險處入峽西岸有聖泉
舟人或向之疾呼曰人渴也泉即迸下杯許復乾余
舟過甚急未之試也
川霛知我歸有程一夜漲痕千丈生中流擊檝洶作氣
夾峰旗鼔呀失聲不知灧澦在船底但覺瞿唐如鏡平
鑿峽疏川很石破號山索飲飛泉驚白鹽赤甲轉頭失
黑石黃嵌拚命輕草齊增肥無泊處竹枝凝葉空餘情
人間險路此竒絶客裏驚心吾飽更劒閣翻成蜀道易
請歌范子瞿唐行
鄂州南樓
誰將玉笛弄中秋黃鶴飛來識舊遊漢樹有情横北渚
蜀江無語抱南樓燭天燈火三更市搖月旌旗萬里舟
卻笑鱸江垂釣手武昌魚好便淹留
梅根夾
辛苦凌波棹平安入夾船月明漁浦網風側瓦窰煙老
圃容挑菜村巫横索錢且投人處宿終夜得佳眠
將至吴中親舊都來相迓感懷有作
望見家山意欲飛古來燕晉一沾衣回思客路豈非夢
乍聽鄉心真是歸新事略從年少問故人差覺坐中稀
不須更說桑榆暖霜後鱸魚也自肥
淳熙五年四月二日直宿玉堂懷舊二絶句
桂海冰天老歲華直廬重上玉皇家當年曾識青青髩
惟有東墻一架花
雪山刁斗不停撾夜把軍書敢顧家珍重玉堂今夜夢
静聞宫漏隔宫花
初歸石湖
曉霧朝暾紺碧烘横塘西岸越城東行人半出稻花上
宿鷺孤明菱葉中信脚自能知舊路驚心時復認鄰翁
當時手種斜橋柳無限鳴蜩翠掃空
贈舉書記歸雲山
一枕清風四十霜孤生無處話凄涼相看只有龐眉客
還在雲丘舊草堂
四股澗松霞斧碎十園巖桂燒痕枯不知階下跳珠處
舊竹春來有笋無
青山面目想孤依水石風林入夢思白髮蒼顔心故在
只知當日看山時
題查山林氏庵
庭戶清深宅翠微雪如佳壁喚題詩煙梢矗矗青圍屋
露葉鮮鮮綠滿籬宿雨一春纔汎鴨平蕪幾日已藏碑
山僧見客如枯木疑是嬾殘南嶽師
木瀆道中風雨震雷大作
惡風奔雲何壯哉溪水欲立山欲摧石岸迸裂纜邊樹
胡牀動搖船底雷靈巖塔後雨脚挂胥口廟前浪花來
篷漏衣沾不足惜酒瓶傾側愁空罍
光福塘上
指點炊煙隔莽蒼午餐應可寄前莊雞聲人語小家樂
木葉草花深巷香春去已空衣尚絮雨來何晚稻初茫
秪今農事村村急第一先陂貯水塘
秋前風雨頓涼
秋期如約不須催雨脚風聲兩快哉但得暑光如寇退
不辭光景似潮來酒杯觸撥詩情動書卷招邀病眼開
明日更凉吾已卜暮雲横作亂峰堆
曉起聞雨
老年稍喜睡魔清兀坐枯株聽五更蕭索輪囷憐燭燼
飛揚䟦扈厭蚊聲登高事了從教雨刈熟人忙郤要晴
莫道西成便無慮大須濃日㬠香秔
嘲蚊四十韻
暑鬼方肆行羽孽亦厲習肖翹極幺麼坱圠累闢翕濕
生同糞蝎腐化類宵熠初來閙郭郛少進亘原隰嚶如
蠅聲薨聚若螽羽緝俄為隠雷閧逐作密霰集口銜鋼
鍼鋒力洞衲衣襲啾聲先計議著肉便成吸玄豹猶未
定卓錐已深入血隨姑嘬井勢甚轆轤汲沉酣凥益高
飽滿腹漸急晶晶紫蟹眼滴滴紅飯粒拂掠倦體煩爬
搔瘁肌澀救東不虞西擒一已竄十新瘢蓓蕾漲宿暈
斑爛浥竟夜眠展轉連牀歎於悒云何人戚欣乃繫汝
張歙驅以葵扇風熏以艾烟濕檠長鎮藏遮帳隙亟補
葺火攻憚穢臭手拍嫌腥汁伏翼佐掃除綱蛛助收拾
薄暮洶交攻大明訌未戢牛革厚逾氊鱟介銛勝鈒遭
汝尚欲困嗟人何以給夏蟲雖衆多罪狀相百什蜂蠆
豈房櫳蟣蝨但禪褶羊羶螘登爼驥逸蝱附&KR0919;蠓惟舞
醯瓮蠧止崇書袠蚤為鵂所撮蠅亦虎能執彼愆可貫
死汝罪當獻級涼飊倏然至醜類殆哉岌一吹觜吻破
再鼔翅翎縶三千(闕)頡利百萬走尋邑快哉六合内蔑
有一塵立虛空既清涼家巷得寧輯雞忩夜可誦蛩機
曉緧織雨簾繡浪巷風燭淚珠泣客來添羽觴人静拂
塵笈恍還神明觀似啓坏戶蟄消長誰使然智力詎能
及
晚步吴故城下
意行殊不計榛菅風袖飄然勝羽翰拄杖前頭雙雉起
浮圖絶頂一鵰盤醉紅匝地斜曛暖熨練涵空漲水寒
卻向東臯望煙火缺蟾先映樹林丹
北山堂開爐來坐
困眠醒坐一龕多竹洞無關斷客過貪向爐中煨榾柮
嬾從掌上看菴摩閒無雜念惟詩在老不甘心奈鏡何
八萬四千安樂法元無秘密可伽陁
北城梅為雪所厄
凍蘂粘枝瘦欲乾新年猶未有春看雪花祇欲欺紅紫
不道梅花也怕寒
浙東舟中
處處槿樊圃家家桃廡門魚鹽臨水市烟火隔江村雨
過張帆重潮來汲井渾彎跧短篷底休說兩朱旛
東門外觀刈熟民間租米船相銜入城喜作二絶
菊莎杞棘㸑無煙日日文書横索錢今日甬東官况好
東津門外看租船
潮到靈橋綠繞船海邊力穡屢豐年澹青山色深黃稻
恰似胥門九月天
重陽九經堂作
俗聞佳節自匆匆老去愁秋又客中青嶂卷簾三面月
黃花吹鬢幾絲風十年故國新栽柳萬里他鄉舊轉蓬
誰與安排今夜夢片帆飛到小籬東
大廳後堂南忩負暄
萬壑無聲海不波一忩油紙暮春和醉眠陡覺氍毹贅
圍坐翻嫌榾柮多水暖玉池添𠻳嚥花生銀海費揩摩
端如擁褐茅簷下秪欠烏烏擊缶歌
晚步北園
刮地晴飈退海痕出門無扇可障塵麥黏瘠土何時雪
梅糝疎林昨夜春天鏡風烟疑夢事髩霜時節尚官身
裹章束帶朝還暮慚愧青鞋紫領巾
春前十日作
臘淺猶賖十日春官忙長愧百年身雪催未動詩無力
愁遣還來酒不神節物何曾欺老病書生自慣說悲辛
終朝戲促成何事今古紛紛一窖塵
懷歸寄題小艇
日出塵生萬劫忙可憐虚費隙駒光若教閒裏工夫到
始覺淡中滋味長歲晚角巾思芋栗年來手版愧耕桑
松風羅月須相信春水深時上野航
宋詩鈔卷六十二
