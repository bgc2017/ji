宋詩鈔卷二十三
内閣中書舍人吳之振編
鄭俠西塘詩鈔
鄭俠字介夫福清人第進士調光州司法參軍秩滿
入都見安石言新法非便安石不悅使監安上門會
久旱俠繪門上所見流民困苦圖發馬逓投銀臺進
之神宗覽圖嘘唏罷新法浹日大雨用事者爭置俠
擅發馬逓之罪編管汀州改英州哲宗立放還除泉
州錄事參軍元符復送英州建中靖國放還復前職
崇寧監衡山廟旋追毁前命勒停五年降告復將仕郎
叙用俠遂不復出在英時號大慶居士還鄉所存唯
一拂故又號一拂居士宣和元年忽夢鐵冠道士遺
之詩視之乃子瞻也嘆曰吾將逝矣作詩云似此平
生只藉天勝如過鳥在雲煙如今身畔無餘物贏得
虚堂一枕眠授孫而卒年七十九嘉定中謚曰介俠
少苦學其古詩疎朴老直有次山東野之風不得以
當行格調律之
謝太守答詩萊州
閒齋掩晝扉疎竹間風韻兀坐無所為仰高方苦峻關
關雨喜鵲如以捷來獻疑其喜過常精爽抑何頓謂當
有嘉賓結駟問原憲不然親交書萬里來問訊何意二
千石新書爛盈卷使者入衡門紅光十餘仞衣冠出蓬
室再拜望城閫開緘列宿動芒角相輝煥捧讀未終篇
欽䧏已三嘆譬如涉春波渺不知涯岸又若驚雷霆但
覺目眩轉誰言匹夫窮陋巷一簞飯篋有無價珍貴于
青玉案昨者鄙俚辭惟求指瑕舋敢期明月珠傾寫殊
不悋重重借褒譽許與良過分酷愛愚且直還憐貧且
困惟人最難知聖哲其猶恨自非明如日安得物無遁
程孔昔中途邂逅適所願傾蓋畢所懷日西不知倦聖
賢欣道合萬古直一瞬凄凉千載餘此道誰復振未聞
似今日曾不拜公面顧遇過所親思知久彌浚重念樗
散材平生慕忠順青衫百僚末言責固所逭若其愛君
心豈以爵禄辨謂宜為民上必與同喜愠謂宜食君禄
寧當復私徇刀斧且滿前斯誠豈磨磷千載幸一時岩
廊拱堯舜䕫臯豈無人共鯀偶未竄眷委一失真聰明
不無亂出令以便民動皆為深患疲羸死飢凍重負遭
囚絆奔逃苟自活父子潛分散以天征不義如以雨蘇
旱簞食迎王師東征西夷怨未聞百萬師戈鋋日持玩
南取十數洞西開五六郡府庫為一空白骨成龍斷大
臣弄權柄生殺在顧盼威福不有歸佞邪尚何憚公忠
獲罪咎正直招訶譴幽恚鬱不伸變異以頻見陰陽為
之沴淫潦仍乾暵方且頌太平長歌事賡贊天子九重
門深居拱閒燕人人懷欺匿比周相引薦以俠觀此時
綱維一何紊滔滔恐皆溺心竊擬手援是以屢上章指
陳幾欲遍初雖蒙嘉納終不離讒間棄逐來窮陬星霜
兩經閏簮紳滿朝著大半嗟排擯誰為憫窮褐粟帛推
餘羨誰為念孤獨齒牙借餘論重傷棄逐久不敢略自
辯高堂有單親日久庭闈戀同時得罪人一赦皆從便
惟兹尚遠斥不許歸寧覲擬扣閶闔門明颺紫宸殿恨
無可言路勇決固所斷嗟嗟道云亡丈夫兒女懦勢利
同險巇風雲借餘便誰非顧金錢誰非思達宦孳孳顧
理義惻惻念寒畯如公今幾人百世紹休聞
觀孔義甫與謝致仕詩有感
人生足清閑天下第一福惜哉聲與利舉世方逐逐君
子耀軒裳小人腴口腹霜雪滿頤頷馳競心更速誰如
東山後清風千載續仁孝實天成聰明乃幾燭弱冠揖
高科聲華光煜煜騏驥駕夷途千里在舉足歲未再周
天官先上應宿皇華屢更指間請分符竹端介奉高明
慈仁撫煢獨施設妙通神歡謳道相屬一旦遽上章幡
然謝羈束古人涖官政五十曰艾服公年未五十懇請
竟從欲緬彼伋與軻進退遺佳躅三揖就恩榮一辤託
巖谷由公仕以觀其庶無愧恧東皋我田園負郭予室
屋兒姪幾百人圖史逾千軸親舊既周旋閨門更雍穆
賓來酒一樽興來碁一局吟嘯動煙雲詩書到僮僕寧
知地有仙但見人如玉乃覺世間人為生何局促譬如
方汚垢對之獨薰沐孔公當代賢宜其欽愛酷慷慨出
長篇情殷語重複日日動歸思浩浩見林麓何意蒙鄙
人幸兹一觀矚當筵頓忘味如聽蕭韶曲平生粗意氣
自初得書讀每見古聖賢心常自程督知身是罪根每
每自鉏斸如彼善稼穡去草茂嘉榖深嘉遠世網有若
囚脫梏惟兹素艱貧事與心反覆歴官二紀周一紀投
南隩歸時異去時聖主恩霡霂方欣到家鄉足覺愁慮
簇高堂皓垂白甘旨不饒沃四弟兩背亡未言他骨肉
繼又喪一弟三房等窮蹙不數姆與婢孤孀十有六薄
業支半年一飯猶五菽蕭然夏秋際甚者日食粥人惟
有父子恩親家室睦惟知有君臣禮義朝廷肅二者苟
有違三靈共誅戮况兹生聖辰熙隆遇堯嚳艱虞免兵
革少小遊庠塾青春被恩擢名姓粗揚暴孰非累聖德
師誨而君牧中間更狂妄天聽常輕凟云云不少已竟
致御史鞫所負鼎鑊輕敢意尚收錄日月忽中天湛恩
我濯浴父子實再逢君臣亦敦復新恩胡為報舊過云
何贖父母教子勤羽括而礪鏃朝夕望乃成榮顯被親
屬慈烏於反哺知以報生鞫學術不寸施猶之玉韞匵
千載遘明良不能少負輻是生天地間曾不如草木以
此望明公雲中一鴻鵠
臘月十八日呈子京
歲去如奔馬殘日十有三姪為當嫁女甥是未㛰男叢
然猥俗併殊非力所堪嗟予本支離塵事素不參東牀
書一架西榻經一函如是歲月深吻舌如縢緘惟有陶
淵明常欲其清談牀頭酒盈壺亦欲同醺酣二十一二
間煩事如掃芟期使堂下空宴笑同所耽清樽酌宜深
古語交嶄岩夜久燈熒熒金波忽東南歲宴獨優游
庶幾為不凡
示潮州吳宅三甥
大郎性純淑至寶受磨琢二郎姿秀美白璧光閃爍三
郎神照藏宛若雛在殼五彩翔鳳翰參差見斑駁三人
吾令甥亦嘗從吾學昊穹有顯通報應無舛錯未有祖
慶厚而招子孫薄二親又善教曾不閒飲啄甥雖多似
舅三子自超卓為文要根理覽古務詳博不惟子三人
萬世同矩彠慎勿學舅癡直指世奸惡心雖在規益世
誰受忠諤立身既不危青雲在挐攫
示女子
吾生鮮兒女汝次今居首柔惠少語言天性非矯揉女
生必有適二親非終守既嫁又他州安能長相就幸然
汝夫賢純淑真汝偶出門夭其夫禮律其來久汝姑吾
之妹姑夫為汝舅事舅如事父事姑如事母三者無所
闕汝則無大咎門内有尊親門外有親友歲時或餽助
祭祀合奔走一一無間言乃可逃父醜治家在勤儉臨
財戒多取誦經味其理聖心良可究即事念慈和無但
勞吻咮善看育與蟾二子吾珠䍌汝嫁旣違鄉吾遷又
遠趣東去十八程西來二十九三四千里間吾視堂猶
牖人生否與泰正若夜隨晝但當道無虧不媿載與覆
憶昨汝初生時吾心有負以為臣事君即是子事父閨
門有危難誰不在惸疚推其愛父心誰不得前剖幸為
男兒身許國自結綬安能冷眼看終不一開口封章重
十上夫豈避鼎斧南州雖譴逐萬死蒙恩宥行行出國
門母馬吾徒步汝生未三月正當時褓乳雪片落鵝毛
霜簷懸凍溜汝母歛汝身寒風裂雙肘驅馳僅逾時粗
糲不敢吐殘春到貶所歲卯俄及丑汝時年十二稍稍
近針縷是歲真龍躍重明登九五湛恩被遐荒漸漬到
枯朽拜命走親庭便道從海浦既見汝姑賢汝乃吳氏
婦我乃緣他人譴斥循其舊人皆念再逐道路或攅皺
我以臣子心等視如榮授人生無患難憤勵亦何有况
兹尋前道復見迎賢堠旬月得相聚天與幸誠厚君命
不可緩病已斯馳驟南北出靡常惟祈各寧夀舉足念
其身行幽如白晝又當夙夜間警戒其君子神靈依正
直惟仁孝是祐書信或往來知汝無病苦為婦洎為母
皆不處人後定當舉家歡相慶酌大斗勝彼淚滂沱臨
期一杯缶
六環助潮士鍾平仲納官輙辤贈以詩
揭陽繁富州鍾子處城閈怡然保清操不與世俗換豪
家富廪庾鼠雀嫌陳爛鍾子無田園㪷糴供晡旦甲第
闢公門奴僮立如雁鍾子無使令其子供靧盥無妻備
組紃無婢奉炊㸑市屋十數椽㕓商是隣畔暝陰滋蠧
蝕飛屑落儿案炎蒸鬱不通揮扇尚流汗絃誦不輟音
學海窮瀰漫文章有星斗胸臆藏璀璨何殊盛衣冠而
坐於塗炭下藥百十包虫腐皆逾半經年無人顧蛛網
潜滋蔓苦李十數株採摘亦素幹此外乃一無兒女不
蔽骭固非人所堪隨分亦侃侃何意官物租添輸告踰
貫太守為學校芹茆思樂泮買田垂萬年供給期無岸
誰人不樂輸我獨無計辨此時私愁憂幾至方寸亂我
身困長途脱身自投竄聞此心惻然不覺潜浩歎六環
聊助君鷺股難廣獻聊欲分子憂使免頻勾喚知子謂
子貧不知謂矜慢斯則朋遊愆此時那可斷子猶重辤
讓揖拜如戰汗急取慎勿辤六環如六萬
再到吳子野歲寒堂
再到歲寒堂仍登歲寒閣閣上與堂前物物皆如昨鉄
幹偃虬龍雲峰自巖壑文章有神力璧笥光彩錯主人
歲寒翁古意何淡薄山肴具樽酒忻喜為我酌高論寫
胞懷千弩射鯨鱷速悟有寳龜靈通非火灼辯議恣酬
答亦以資笑謔想翁賓去後前扄徐徐鑰萬卷羅目前
舒卷良自若盛暑一榻風祁寒一爐藥翛然去與來一
箇無住着我亦淡泊人世味聊咀嚼無種不取嘗畢竟
何美惡但聞歲寒風便覺世齷齪今兹翁如龍看彼皆
尺蠖今兹翁如鴻視從皆籠縳故願歲寒翁高收歲寒
脚踞坐百千年看春華秋落無令木石心長笑人脆弱
古交行
大海有時竭此心瀝不乾厚地有時坼此心無裂文持
此以相照百鍊青銅昏用此以相惠貝璧黃金盤覿面
有餘歡背面無間言德義以相高慶譽以相先千古似
一日萬里如同筵此為金石交誰與知者論
教子孫讀書
水在盤盂中可以鑑毛髮盤盂若動搖星日亦不察鏡
在臺架上可以照顔色臺架若動搖眉目不可辨精神
在人身水鏡為擬倫身定則神凝明于烏兔輪是以學
道者要先安其身坐欲安如山行若畏動塵目不妄動
視口不妄談論儼然望而畏暴慢不得親淡然虚而一
志慮則不分眼見口即誦耳識潛自聞神焉默省記如
口味甘珍一遍勝十遍不令人艱辛
賦公悅席上事送周如京
逢世路分(疑誤)歸洛陽有客邂逅樵溪曲高談傾蓋萬珠
璣相對崇朝惟不足武陽太守山簡徒喜賢樂事天下
無為客留公駐斯須精庖饌玉歌貫珠坐中賓客皆豪
傑凛凛清風生頰舌性情浩浩談云云不待酒味既凛
冽逡廵行幕如風翻二妹新出屏幃間一人捧心餘故
態對客悄悄眉峰攅一人襜裾半雲霧仙袂應曲飄飄
舉解作陽關意外聲舊人只把花卿數此宵嘉會世所
稀席上更覽周侯詩彫金有格但聞說不覽新集那得
知俠于周侯非甚舊朋友十輩識公九此公惜别事如
何反覆清篇還執手龍韜虎略何處藏却向吟筆呈鋒
鋩堪作太平祥瑞錄將軍白首弄篇章
謝太守惠酒
重陰未肯避陽明飄風驟雨加震凌正月已缺二月近
滴水成凍威稜稜帝雖乘震利發生令猶行冬重嚴凝
鸎皆喬遷忽入谷魚已弄煖翻藏冰此時草木亦成愁
祗恐不得達其萌吁嗟羈窮影弔形安得恝然如無情
明良會合千載遇乃以罪棄投荒荆單親萬里頭應雪
不得朝晩奉甘馨閩嶺之南方弄兵殺氣殊與生成爭
既不能輔助聖時使咸若又不得慷慨帝前效昔人之
請纓詩書滿腹浪自飽一句不得推而行身雖兀坐心
惕驚愁緒忽起填胷膺但聽曠野深林調調刁刁如有
神號鬼泣聲真江太守真慈明惠施每每先單煢眼前
突兀雙玉瓶滿貯玉液清泠泠拜公之賜未敢傾不覺
失笑三閭生不學憔悴思獨醒哺糟啜醨隨其朋往往
一飲一石五斗解酲被人呼作生劉伶雖然遇酒而酩
酊心不汝醉神亦寧開樽又飲太守德和氣坐覺生簷
楹不知凝冽自何去至于愁思皆自澄乃知春功亦不
遠緘封祗在瓶與罌安得遽爾披重雲劃見白日臨青
冥和氣習習扇九壤枯枝朽質爭敷榮風雨時泰階平
聖君萬夀寰海清細草輕煙日邊路鳳管龍絲細可聽
有耳不聞&KR0911;與鉦有目不識旗與旌聖功浩蕩不可名
醉翁行贈黎師醇
金峰醉翁七十九行步龍鍾面黧垢惟有滿腹竒文章
日月爭新無老醜頰舌鏘洋言不苟咳唾成珠須信有
兩眼如星照耀人見客偏明儼如舊問翁壯年愛碁酒
邇日還如昔時否曰予不戰猶好看日飲常能傾一斗
因持碁酒前就翁明日壺漿復予就朱君貧苦亦好竒
接續擕持窮清晝城中遑遑競趨走覿面草草忘親友
幾人樽爼暫從容笑傲松篁弄花柳寧知北郭予三人
繼日相從辰到酉龐眉皓髮常温然相見妙齡眉目秀
惜哉才高命蹇成遺滯四十餘年州縣吏棄之林野混
漁樵徒使知音動嗟喟愚聞天道高遠不容人測度無
奈人能樂其樂故有鼓琴重圍行歌遺穟浩然充塞不
以世俗瑣屑累寥廓愚觀翁之子孫詵詵䋲䋲此其後
慶為不薄世俗毋以翁老生輕心須知此翁頭白面黮
而英心義氣天地不得而銷鑠
連州斛嶺寨井
斛嶺寨行雲際下視長江入地底汲江登嶺行三里躋
攀峻險為艱爾將率居民幾半千度歲終年苦無水爰
自慶歷達元符循舊安常誰擬議元符太守何公賢愛
民慮事誠而至以為山頂流泉鮮其事吾觀古人行師
動萬億所至豈必皆平地軍必有井井未達將渴不敢
聞衆耳隂陽者流以水照星星之所聚泉所委行行浚
鑿三日遇泉井成矣乃今三井如鼎趾豈特當年負瓶
操綆僕僕往還之人為慰喜吾欲後之人知井所以起
敬守前功無委圯必使甃砌長如今日之清泚萬萬斯
年施何已故作此歌勒諸斛嶺之市
苞苴行
苞苴來苞苴去封書裹信不得住君不見箕山之下有
仁人室無杯噐以手捧水不願風瓢挂高樹
瑞像閣同楊驥雪夜飲酒
濃雪暴寒齋寒齋豈怕哉書隨更漏盡春逐酒瓶開一
酌留孔孟再酌招賜回酌酌入詩句同上玉樓臺
和荆公何處難忘酒詩
何處難緘口熙寧正失中四方三面戰十室九家空見
佞眸如水聞忠耳似聾君門深萬里安得此言通
次張子京遊天王湖作
湖上遲遲不忍還談玄清徹幾重關旋嵐野馬皆歸靜
逝鳥潛魚各自閒墜果露巢秋後樹淡煙斜日晩來山
吟情到此何終極注目紅雲紫霧間
同子忠上西樓
偶因送客上西樓共愛佳城枕海陬雁翅人家千巷陌
犬牙商泊數汀洲風吹細雨兼秋淨雲漏疎星帶水流
獨有單親頭早白迢迢東望不勝愁
次孟堅初冬晴和見梨桃二花作
十月南天尚暑襟幽花何怪動清吟半扉素蕊呈修徑
幾朵夭紅出茂林地借小春回暖氣日勻疎影轉輕陰
惟應幕府多才俊不負行臺醉賞心
幽居
蕭條深巷寄門墻城郭村居事異常石展地衣三藥徑
錦圍天柱十花檣幽禽隔樹鈎膠語異草搖風合和香
不覺冬歸與春到但知無事日偏長
煙雨樓
仙人居處即鼇宫更作層樓峭倚空羣岫西來煙漠漠
大江南去雨濛濛花鑣柳策熙怡裏耘笠漁蓑笑語中
别有夜楹千里月凭欄清興與誰同
示潮州妹子
八人兄弟三人在獨立他州信汝賢直使無情如槁木
忍看垂淚念南遷從今依舊歌泉水何物偏宜寄謪仙
美酒年年須百甕好從南海便乘船
和子京霜字見寄
秋深園圃雖無雨晩歲頭鬚自有霜身事無功且人事
酒囊餘地乃書囊寒鴉嘯侣鳴喬木粉蝶成圍過矮墻
對此每思良友伴幸時來訪浣愁腸
次韻知郡登高言懷
莫向天涯說故鄉人身不似雁隨陽黃花滿手空佳節
千里有懷如寸腸為許功名酬聖代不須愁緒付瑤觴
男兒不是閨中物生則桑弧射四方
次韻張老見贈
烏鵶螻蟻有君臣此義如何易世塵欲為無窮宗社計
肯憂如幻死生身八千江上奔馳路十二天南黯淡春
歸到親闈捧杯酒始知終是福唐人
觀碁
三百六十路通精此有門數竒藏日月機發動乾坤對
面知為敵渾輸却有翻詐貪常易喪仁守乃長存隻子
如輕用全功更莫論就令投險勝寧抵被圍奔縱得四
方盡寧同一腹尊傍觀饒好着當局奈嗔言慙媿中孚
信幾危大壯藩坐觀成敗者安得不驚魂
出御史臺
萬險千艱六出身如今也得避囂塵須知從此寒原上
有箇行歌拾穗人
道中見以索牽五六十人監理錢者
可憐平地不生錢稚老累累被索連困苦新圖誰畫此
秪愁中禁又無眠
宋詩鈔卷二十三
