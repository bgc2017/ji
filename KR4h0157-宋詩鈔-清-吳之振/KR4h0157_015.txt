宋詩鈔卷十五
内閣中書舍人吳之振編
孔武仲清江集鈔
孔武仲字常父臨江新喻人至聖四十八代孫也舉
進士中甲科調榖城主簿教授齊州為國子直講歷
秘書正字挍書集賢挍理著作郎國子司業論詆王
氏進起居郎侍講邇英起居舍人旋拜中書直學士
院擢給事中遷禮部侍郎以寶文閣待制知洪州改
宣州坐元祐黨奪職居池州卒年五十七與兄文仲
弟平仲並有文名時稱二蘇三孔元祐文人之盛大
都材致横闊而氣魄剛直故能振靡復古如三孔者
皆文章之雄也然文仲恃才為蘇氏所使攻毁程子
晩知懊恨歐血而沒君子病之集藁罕傳周益公時
搜合為三孔清江集已不可多得矣一言不知令名
剥落為文人者每得罪聖賢不必為奸邪而卒不得
與于君子豈獨一文仲哉作者不可以不慎也因附
其遺詩數首於末文仲字經父舉進士官至諫議大
夫中書舍人
馬齧麥
馬齧麥僕飲冰北風軒軒搖丘霖十日吁可驚南山喜
見朝日升尋陽北岸霜泥薄窮臘獨為千里行五里聊
一止十里復一息楊柳弄輕黃已作春顔色川原入眼
雖似快時節去家還可惜齧麥不須飽飲冰勿畏寒起
鞭移擔復五里帝鄉即在須臾間悠哉役夫勉桓桓征
途幾何莫永歎亦莫悲歌行路難
兒歸行
竹元珍云澤州山中暮春之月有鳥啼曰兒歸者其
聲甚哀問之鄉民云昔有里婦愛其子而憎前室之
子欲逐之未有計乃於種麻時熟其半生其半使二
子分種曰麻生乃得歸而誤以熟者與已子久之所
惡之子歸而已子不返往視之則已化為飛禽啼曰
兒歸今鄉人以為種麻之時候余以謂人之憎愛藏
乎胸中隂謀所發乃在分種之際而心手倒錯事與
願違朝人暮禽子母生隔似有巧者主張斡旋于冥
冥之間天網雖疎其應甚密則夫為人上而接其下
用心積慮可不戒哉又知天之所以垂戒示迹于人
者殆將使之推類以自廣非獨此一女子也乃作詩
以記之
兒歸兒不歸朝為子母歡暮為禽鳥飛故居不得返深
林安可依此身寂寞已如此我母在家應憶子子今豈
不思其親空有舊心無舊身兒歸兒不歸春已暮朝多
風夕多雨山雖有泉隴無黍兒寒有誰訴兒飢與誰語
萬物卵翼皆相隨兒今不得兒子母兒歸兒不歸年年
三月種麻時此聲煩且悲聞昔一母而兩兒于己所生
獨愛之麻生指作還家期唯憎者來愛者去物理返覆
不可知天公豈欲故如此善惡報敏如塤篪至今哀怨
畱空山長為鑒戒子母間豈獨行客愁心顔兒歸摧痛
傷心肝
車家行
上坂車聲遲下坂車聲快遲如鬼語相喧啾快如溪沙
瀉鳴瀨一車人十捧擁行江南江北不計程青天白日
有時住無人止得車輪聲晩來驟雨聲濯濯平曉郊原
盡溝壑方悟車家進退難不如田家四時樂
猗猗堂下竹
猗猗堂下竹我來初萌芽生意甚蹇薄纔能出泥沙狂
霖一夕作霹靂連轟車回首未幾日其成何速耶脩然
數尺高秀色蔚以佳餘隂過盆池喜躍見魚蛙乃知地
道敏不待歲月賖念彼遠遊子聯翩入京華勢利勇奔
趨被服爭豪奢外雖逐喜好顧眄相陵夸中乃昏智識
有損無增加曾竹之不如徒此草木花經風已簸落枯
稿良可嗟而我方涉世浩渺無津涯因竹亦自悟慨歌
窗日斜
與廖開甫自淮南同行赴舉相别五年復相遇於
蘄水縣為詩贈之
來書吾初走夷門傾蓋得君恨不早蘭溪駐馬復相逢
二紀飛馳如電埽惜君憔悴力不任顧我滄浪髮先暠
憶昔同行氣頗驕青驄馬快鞍韉好荒山破屋風豪横
大澤長堂雪傾倒高談灑落見天機健句縱横濾腹藁
辛勤始得到京邑文辭不入春官考可憐六翮委沙泥
坐看羣仙上蓬島壯年多難寸心折勁鏃已衰難破縞
而君施設有餘才西佐元戎奪城堡牛刀拂拭試一懸
如引滄溟灌行潦歸來赴愬天子庭正欲披腹呈瑰寶
片辭未吐疾先入藜杖扶行色枯稿籃輿復指天涯去
長川横濫聲浩浩驊騮不日歸王閑那久低摧卧霜草
久長驛書事
空堂深深閃燈燭羣奴鼾眠聲動屋豆肥草軟馬亦便
嚼美只如蠶上簇天事由來不可量初更月出星煌煌
須臾變作霏霏雨客枕不眠知夜長
題鮑家鋪
郵亭秣馬朝寒天雪壓蒼山山湧泉隴頭客飢欲噤口
屋底人閒猶鼾眠敲門得薪感相濟征衫如洗賴火然
江南亦有安棲處却羡郵亭人穏住
舍轎馬而步
嚴風駕雪霜吾轎頗温燠白日煖郊原吾馬快馳逐二
者皆得用翩如兩黃鵠馬驕倦提策轎狹厭攣束何以
救斯弊奔馳有吾足副之兩革靴随以一笻竹鳬趨上
高岡虎步出平陸折花得低枝照影臨深谷道逢田間
叟時訪以耕牧北音稍入耳俚語俄滿腹行行及前堆小
汗已霡霂芳草可為茵吾眠不須褥人生忌太佚終歲
居華屋醉飽耳目昏軟暖筋骸縮今吾異于此千里干
微禄朝隨麏麞騁夜侣鴻雁宿戸樞勞乃久金礦鍜方
熟聊歌以自娛不作楊朱哭
送李大夫管勾太平宫居袁州
康定慶歷披羣英公為布衣歌太平熙寧元豐王道興
公作太守逢休明四十年間走四海崛然不肯干公卿
峩峩正議天柱壯皎皎素節冰壺清胷中慷慨外間易
年高未見白髮生罷節巴陵歸意銳奈何去就不敢輕
馳歸天寵乞閒散諸郎惜禄猶屢爭毅然不與兒女計
飛章丹扆論赤誠明朝果得琳宫去匡廬山色遥相迎
玉溪氣象自瀟灑新磨古鏡當霄横脩篁萬竿飽霜雪
枯碁一局酒滿觥時邀賓朋叙野史間擁雪鶴登巖扃
妄排丹鼎夜不寐邂逅黃金燒可成未應謝傅入滄海
行見盧敖朝玉京
代簡答次中見留
詩誇洞庭湖蓋舉其粗爾自此稍南行更有瀟湘水瀟
湘如此流淺深清見底吾邑在其旁桑麻百餘里民經
南巡後淳龐猶可喜白酒日相呼鱸魚夜成市念方從
吏隠小官不為恥先期了賦租隨時用鞭箠此外無餘
事看山聊隠几還作小詩篇寄聲前御史御史吾故人
風義今為偉超遷未復甚久仆行復起但使交期在不
須論遠邇今夕宿朱僊相望月明裏
入關山
輕輿兀兀乘朝暉漸入山徑行逶迤昨日喜與山相見
今日得與山相隨山中老翁迎我笑借問久矣來何遲
答云王都富且樂四方車馬皆奔馳我雖疎慵亦勉強
天恩得邑方南歸山林市朝不同調公雖高簡宜無譏
老翁聞語更驩意為我煮水燒松枝山家十錢得升酒
勸我引觴聊沃飢為翁一奏白雪曲翁亦為我歌紫芝
此聲淡泊極有味往往世俗無人知山中之樂有如此
嗟我捨此將焉之
新安鋪三首
罩罩澗中草泠泠山崦泉泉甘而草芳旁有屋數椽夕
陽漸近西風起行客山頭望千里
薄雲斜日亂山川投得荒亭晩息肩地僻誰知藏好景
庭前花數折金錢
簟如秋水憩迴廊素月分輝百倍涼山木交加無意緒
故欺殊影到人牀
宿天池
我思廬山遊發興自年少偶來得閒侣更欲窺衆妙幽
林穿濛籠青峰上嶮峭遥看天池路一線在巖徼辛勤
得至此慘寂已西照雲池桂無根瞪視心膽掉暮夜烟
雲昏西巖亦登眺聖燈稍稍出弄影何窈窕一枝分百
點變態不可料須臾歸寂滅何處觀朕兆僧房得棲宿
爽氣冰毛竅翻然亦興盡却恨歸途窵&KR1210;懷道隆師確
不奉明詔似與山間石慇懃論久要我今來時廹繡灰
真可笑明朝指誰谷裹足登涼轎(時足瘡未愈)揩却壁上名
恐為高人笑
尋真觀
武皇車駕東南出訪道求仙希萬一屏風九叠雲物清
意恐神仙藏此室羽章之館締構新壇場夜夜祈星辰
蓬萊縹緲不可到橋山一閉逾千春詠真之天在旁側
白晝潭心飛霹靂田收歲美龍亦閒唯有濟瀹照空碧
誰道尋真是女郎朝飡松桂夜焚香明眸綠髩今何在
意已霞衣侍玉皇
松上老藤(在二聖寺)
古木已昂藏長藤亦竒怪潛根蒼蘚中矯尾青雲外嚴
嚴秋霜剝悠悠夏景曬摧殘復長養鍜鍊成老大蛇蟠
筋脉壯龍死軀殼在他時雷破山大雨灑滂沛兹松若
變化無乃遭結罫附枝物所患奪朱古為戒何不淬斧
斤誅鋤此蕭艾
高臺歌
廢地積為冢昔曾遊宴來冢廢無子孫東家砌成臺臺
雖平方冢雖秃物理廢興有往復相逢莫喜亦莫愁乘
興且同臺上遊
賦張芸叟蕃刀
王師前年下靈州先生奉詔為參謀軍書堆案不足道
欲斬名王懸髑髏官供器械如山積裝結雖巧體質浮
傳聞蕃刀最可用買置不惜千金酬沙河洗湔血痕盡
瑩若一水横清秋長庚輝輝奪明月光景迸溢不可收
軍回倉卒未及試提挈萬里來荒陬空齋倒掩閱圖史
深林永日號猩䶉揮鳴且欲驚暴客敢議與國平冤讐
夜郎蒙恩放李白炎嶺得旨還幽求輕船共泊長沙岸
幾日對語清湘樓紅蓮幕中邀客飲霧雨咫尺迷汀洲
雜花落盡無處覓官妓遣歸不敢留清歡未免假外物
共說鐵劒勝倡優君家所寶世稀有滿坐傳看驚殊尤
護之太過却銹澀頑蘚鬱結纏蒼蚪横磨十萬秪虛語
得此已足馳燕幽今公又應元戎辟真能寸截鯨鯢不
郗生入幕宜有畫定遠出塞將封侯我今喜得隨君去
長江渺渺平天流路危或恐逢水怪尾脊崔崒當吾舟
煩公一效佽飛勇為公椎鼓傾金甌
張秉叔出紫雲回鑾圖以示坐客因為賦之
開元太平無兵戎真人味道希夷中人間之樂已饒足
唯有青霄未追逐坐中誰似葉先生以氣為糧常辟糓
朝登員嶠夕崑崙只與神游不要人忽逢邀攜看月去
縹緲虛空生紫雲蟾宫竟不容久住仙藥飄飄送回去
歸來宫漏未移更甲帳明釭宛如故汾水悲歌仙不成
梨園空沒有遺聲紅塵如海漲朝市從此無人遊玉京
祠二廟之明日未得順風呈同行
岳州西祠從古有控帶洞庭湖之口前對隠顯明滅之
湘山下接淵淪洶湧之長川茫茫白沙連絶嶼淡淡古
木蟠蒼烟昭靈王左安流右翠帳朱幡擁前後鋸牙虎
視森兩廂氣骨生獰欲奔走我來纜舟日已昏袍鞾跪
聽祠官言伏興進退如法式四顧詭譎驚心魂平明結
束舟將解叱吸仍聞北風大焚香奏酒殊無計伏渚藏
汀姑有待二王威神世所傳鈐攝鬼怪賓靈仙好風相
送勢不難舒卷造化須臾間波回草動似有意舉棹開
帆即千里吟詩賞月岳陽樓買魚沽酒巴陵市
廟下候風呈同行
楚水千百源洞庭為壯觀勢居七澤右地裂荆吳半而
我泛扁舟飄然一歸鴈來之豈為益去亦未足算胡不
吹清波縱發如飛翰朝辭廟山曲午泊巴陵岸况有三
面風迎送俱無間定非偏薄厚以掇行旅訕奈何苦流
滯兀兀晨復旰采芹朝當蔬伐竹暮供㸑舟師三十人
餓虎奔芻豢使之裹糧絶慮有探囊患二王東南望貌
像頗輝煥歌鼓歲無休香燈夜侵旦我為江湖士乞靈
從弱冠四到祠宫下霜髯今已粲王其故舊䘏勿以塗
人看尊師况慈忍善道隂有贊王心或未回師頰固宜
緩林珓似見許歸來整檣慢
炭步港觀螢
九華之南蘆葦長流螢夕起不計雙爛如神仙珠玉闕
青羅掩映千明釭空江沉沉未見月近浦穿林起還滅
魚遊鳥宿自不驚我知此火初無情
泊趙屯
憶昨省覲趨&KR0893;川萊衣擁綠方少年艱難險阻俱未歴
孟浪勇決唯爭先舟發趙屯猶未飯有風北起空濛間
掀搖三山欺五岳巨浪倒潑東南天千林向人俱頓仆
兩岸過眼真飛騫帆檣迴戛河漢底鷁首俯飲蛟龍淵
跳波濺沫來四面坐中時得鯉與鱣妻啼婢訕殊不顧
兀坐正讀逍遥篇為言方破萬里浪不爾捉月為神仙
江中逢巨石頗突為引牽逡巡水勢亦平緩幸免肝脛
輸烏鳶暮投彭澤宿荒草神驚魄顫何能眠自兹稍悟
垂堂戒鞾紋纔起不敢前矜持太過僅無患往往所至
傷留連乃知老謀與壯事心膽殊異難兼全重來此地
畏洶湧藏舟别浦看漪漣魚跳鷗下自可喜何用蛟鰐
飲流涎斜陽依依照草木夾岸葭菼鋪書氊兒今弱冠
昔何有昔頷無鬚今皓然二十餘年纔瞬息時事幾蜕
如秋蟬區區走俗亦何頼安得尺地巢林泉
清溪詞
譙門之南溪水長斜暉倒閃青銅光下與長江作支股
愁霖漲天江潦黃江潦黃入清溪清溪到底終無泥還
如初出秀山時
瓜步阻風
昨日焚香謁聖母青山鞠躬如負弩但乞天開萬里明
埽去浮雲戢風雨謂宜言發即響報豈知神不聽我語
門前白浪如銀山江上狂風如怒虎船癡艣硬不能拔
未免棲遲傍洲渚輕盈但愛白鷗飛顛頓可憐芳草舞
三江五湖歴已盡勢合平夷反齟齬上水歌呼下水愁
北船縈絆南船去寄言南船莫雄豪萬事低昂如桔橰
我當賣劒買牲牢再埽靈宇陳肩尻黃金壺樽沃香醪
神喜借以南風高揚帆拍手笑爾曹不知流落何江臯
荒洲寂寥聽怒號
賦碼碯笛(弟毅父所藏也)
羌兒吹笛作龍吟中有太古之純音伊人已死笛仍在
千古月明江水深誰知巧匠尋山谷蹙踏溪雲採明玉
雲容之間形黯淡淺紫輕紅花映雨正聲隠顯初無端造
化推移指法間黃鐘妍美霜朝暖無射淒涼暑月寒軺
車走遍天南北此笛此聲何處得韜之湘竹川錦囊廣
坐聊持衒賓客弘農學士九尺長頰顴山起髩髯張從
容奏罷陽春曲氣衰坦腸眠繩牀由來雅器自有合不
與教坊管絃雜君不見開元名臣宋侍中手揮羯鼓疾
如風
送范中濟侍郎知慶州
平時廣朝中相見輒歡喜昂藏八尺身所負必竒偉四
方欲善敗軍國盈虛計叩之如川流滚滚不知己天子
曰汝能吾臣鮮其比而况所設施粲在安邊鄙西人未
純一汝可三軍帥擒之或縱之高枕惟爾恃公拜稽首
歸眉目凛生氣頑童玩天恩豢養若驕子欲痛以鞭笞
而畏啼不止二者不兩全在所以節制又如畜狂犬繫
頸不繫尾收其要害處進退隨所指重城徹關兵沙漠
淨如水辭别不躊躇安邊從此始
江豚詩(四言)
黑者江豚白者白&KR0034;狀異名殊同宅大水淵有羣魚掠
以肥已是謂小害顧有可喜大川夷平縞素不起兩兩
出沒矜其頰觜若俛若仰若躍若跪舟人相語驚瀾將
作亟入灣浦踣檣布筰俄頃風至簸山搖岳浪如車輪
氛霧相薄舟人燕安如在城郭先事而告昭哉爾功鰐
㗖牛馬頭鼉象龍暴殄天物安得爾同于人無害所欲
易充暴露形體告人以忠又多膏油以助女工江湖下
貧機杼以農鳥鵲知風商羊識雨大厦之下風雨何苦
豈知舟航方在積險以爾占天蓍蔡之驗古之報祭不
遺微蟲孰揚爾烈豋薦蜡宫世不爾好復惟爾惡我作
此歌為昭其故
堤下
堤下人家喧笑語高揭青帘椎瓦鼓黃流滚滚經簷甍
一任征夫作船苦綠榆覆水平如杯前灣旋放水頭來
深如怒虎著船底玉石磊砢相喧豗黃河雖斷隨渠急
舟楫舒遲行旋澀獨上平堤望遠天衣裘已畏西風入
汴河
䃕渠斜與昆河接河遠渠慳幾可涉狂霖一漲高十尋
迅瀉東來此三峽崩騰下與淮泗會清泚亦容伊雒雜
横空九闕真垂虹怒捲千艘如敗葉秪堪平地看洶湧
何事乘危理舟楫共夫鵝鸛行天上遥與谷中相應答但
憂心手一乖迕巨舶高檣兩摧折而余進退久安命揭
厲以望初不懾妻孥亦已慣江湖笑語猶如泛山陿鳴
弓擊柝驚夜盜掘茹榜鰕佐晨饁時登絶逕步榆柳或
面荒陂看鳬鴨我生東南趣向野揮弄清溪看苕霅枕
流漱石真所便履濁凌險終未愜觚稜漸喜金闕近釜
甑何憂米鹽乏渾如海客泛枯槎繚繞明河望閶闔
閣下觀峴山圖
峴山巉巉清溪濱倒影萬丈之&KR1343;淪往歲嘗有去思吏
熱地尤多高蹈人少年仕宦頗落魄時登絶嶺攀蒼冥
幽花美草頗娛目斷碑刓碣還傷神曉猿夜鶴輕相别
從此奔走十八春舊遊不復齒頰挂方知到骨俱埃塵
麟臺昨日見圖畫醒若楚客還羈魂方嫌一幅論萬里
秋江綠水何鄰鄰人心與物本無别正為利欲相埋湮
神功妙手如喚覺滿座風月來相親騎驢徑去自可到
猶愈縹邀西遊秦剰沽宜城醉其下夕陽倒載望冠巾
食冰
冬冰冽冽雖可畏夏冰皎皎人共喜休論中使押金盤
荷葉裹來深宫裏胷煩肺涸聊一蘇任爾青蠅相趁死
經時不壊已可憐濟物之功尚如此人言霜雪比小人
我謂堅冰似君子
愧魚亭
昔聞魚可羡今見魚可愧邂逅臨池處瀟灑出塵意秋
風八月起江湖水染紺碧霞綺疎悠然掉尾波間去須
信人生不及魚
子瞻畫枯木
寒雲行空亂春華西風凛凛空吹沙夫子抱膝若喪魄
誰知巧思中萌芽敗毫淡墨任揮染蒼莽菌蠢移龍蛇
略增點綴已成就止見枯木成槎㧎更無丹青相掩翳
惟有口鼻隨穿呀往年江湖飽觀覽或在山隈溪水涯
腹中空洞夜藏魅巔頂突兀春無花徑深最宜繫畫舸
日落時復停歸鴉蘇公早與俗子偶避世欲種東陵瓜
窺觀盡得物外趣移向紙上無毫差醉中遺落不袐惜
往往流傳藏人家趙昌丹青最細膩直與春色爭豪華
公今好尚何太癖曾載木車出岷巴輕肥欲與世為戒
未許木葉勝枯槎萬物流形若泫露百歲俄驚眼如車
樹猶如此不長久人以何者堪矜誇悠悠坐見死生境
但隨天機無損加却笑金城對宫柳泫然流涕空咨嗟
高樓行
天悠悠雲羃羃半夜微聞奏笙笛爛彩蹙飛仙鵷雛戢
其翼高樓百尋瞰大途東臨紫垣望青都山山黃封酒
百壺五陵豪來少飲娛夷門帝家盛遊樂奔走環觀溢
城郭如今關吏横索錢縱飲誰愁家寂寞
平陽歎
壊雲如山壓齊壘六軍顔色如灰死高郎元自解琵琶
萬歲無愁作天子伯升何曾上青天濺血遺痕芳草間
長城萬里自推仆駿馬只䭾馮小憐姦臣百計為蟊賊
不但妖娥解傾國熊羆哮鬭蹙平陽馮妃對鏡嬌攏妝
死生契闊不相棄雙雙刎頸長安市
歸舍吟
長堤夾天溝浩蕩東南流上有騎馬客枯髯清兩眸馬
後無飛蓋馬前無鳴騶進無趦趄謁退無輕俠遊攜金
入市賣十鋪不一售包裹却歸舍置之牀一頭半夜光
滿屋潛知是精鏐貴物莫賤貨不如深巷收一旦遇知
者堆斗價可求寄謝路傍子神珠難闇投
龜石
平川洶洶經南國疋練横拖半天碧洪瀾巨浪之中央
忽見頽嵬太古石此石由來幾許時混元一氣初開闢
神功割破混沌胎劃落半空隨霹靂非黿非鼇不可辨
有若神龜見蹤跡精剛不待媧皇鍊渾朴寧從巨靈擘
我知神物本天性推移運轉非人力當時大禹走天下
驅至九江為納錫萬牛攅車載不動鐵軸崢嶸自堆積
秦皇鞭山移四海怒視不能移咫尺至今獨立猶驚人
地志山經不能測千靈萬狀誰復知一片堅頑粗可擲
昂頭突出翠濤中跪足横蹯九泉脉勁殼縱横竇穴穿
當心一搭莓苔黑淵潛不見曳尾狀日爍猶驚負圖色
青髯剥落向何處秋草綏綏神露滴勁健曾支玉女牀
斕斑似點乖龍額漁翁未網先自駭靈蓍欲伏安可得
黿鼉縮首不敢近蝦蟇巡行夜戰惕歲冬大寒百聖伏
圜勁厥勢無敧側風磨霜鍊無日休髮髩皴㾗成兆拆
負才不免刳腸累至珍惟藉天公惜灼以炎皇之火精
釁以少昊之金液神鑽鬼卜不見形隂陽造化無遺策
大哉龜者物之精歲久已化為真形有時月黑無人夜
繞岸光芒芒自生下駭深潭怪蜃窟上應中天玄武星
萬象森森下相向來决吉凶真偽情姦狐妖鼠已破膽
山魑野魅見亦驚波神吞氣不敢喘四面長漪鋪席平
吾聞溪老記往歲半夜風雨來冥冥剨然曳轉大潭左
百里震驚如雷霆云憎摧折雖萬狀崔嵬孤高終自靈
吁哉天地至竒物何為流落於江城銅馬猶聞標漢殿
神羊昔亦馴堯庭便當推置玉堂上古貌岌岌無敧傾
姦臣猾䜿作狐媚見之赬面先吞聲凶荒水旱必可卜
倉卒變怪皆先明邊人喪魄萬里外慉縮不敢窺天兵
龜乎龜乎用不用壯士與爾同死生
發王務
曉隨燈火背千家落盡疎星見遠霞一餉春聲回宿鳥
半天寒色在啼鴉臨陂弱柳猶藏葉當路殘梅已盡花
頼值時光正妍潤穏看風物到京華
發蔡州
悠悠清曉歴長陂楊柳溝塍鴈鶩池風色著人寒料峭
日光生野暖融怡鶴歸雲海心空在鴈度湖天力已疲
客路馳驅元不定西遊應有再來時
書事二首
路逢行客向江州勒馬荒郊為少留家事滿懷無紙寫
好將言語付蒼頭
北來烟㸑苦凄涼金竈崢嶸突尾長滿篋香秔無處用
郵亭一飽待桄榔
和竹元珍夜雨
帝城塵士熟如湯喜有殘宵雨送涼旅枕夢雲縈宋玉
空階詩思感何郎香迷舊理烟初斷燈倚輕寒熖不長
明日御溝應更好一番晴色弄垂楊
旅枕
旅枕春風底翛然一夢驚漏移清禁遠天入小忩明桂
玉梁園費山椒楚客情蕭條過百五猶有賣花聲
呈竹元珍
一室蕭然傍禁城塵埃不到旅懷清水流紅片知花落
雨浥蒼苔見筍生感物已憐春寂寞辭家億是歲崢嶸
知君亦有淹留歎歸夢西隨杜宇聲
經父云自到京止得一書頗懷憂想因寄
萬事崢嶸不自由年來書信最綢繆鴈飛玉塞無多地
人望神都正倚樓秪恐邊風多浩蕩故令音驛每遲留
何如款叚相隨出鄉曲長為馬少遊
贈程瓌
識盡公卿更食貧蒼髯瘦骨走京塵高談亦與時多忤
屢中方知術有神前會渺茫渾不記遠遊蕭索復相親
疑公别得壺中趣回首人間二十春
題報慈寺花藥園
少時隨衆蹂京塵曾倚朱欄看晩春二十年問頭半白
方知花木解磨人
羅港
八節灘頭駐馬蹄淙淙流水日沉西歲時久已成陳迹
風景全然似此溪蘭棹倚洲人競過籃輿索筆我閒題
桃源仙境今何在懊惱嬌鸎向暮啼
過馬鞍山
足歴黃州百疊山更無平地只岡巒物皆枯槁非人世
石最崔嵬是馬鞍畏日流金紅豔豔亂沙堆雪白漫漫
﨑嶇出盡聊休息喜有松聲六月寒
君表自西林還城中以詩為别
天上優遊侍從臣還鄉晝錦坐生春不矜富貴知餘事
同訪溪山有故人方外笑談無畛域雨餘泉石長精神
西林路口嗟輕别善護青雲萬里身
入山三首
冠蓋成隂中路迴獨攜蓮社道人來千巖萬壑初相識
分付晴嵐面面開
路出西林興倍長輕衫短蓋入秋陽層崖蔽日多清影
深谷迷人有異香訪古不辭穿絶磴參襌直為遍諸方
此身似是遼東鶴偶逐飛雲到故鄉
十歲不出還可嗟經旬遍走梵王家羣山拍手向人笑
方朔今來何晩耶
黃州
客路深秋一轉蓬淮天牢落此將窮城開雲水蒼茫處
人在茅篁掩映中對岸武昌風月近千年赤壁是非空
愁愁陳迹慵開口漫把筠竿伴釣翁
吳章嶺作
廬山北轉是吳章巖草紛紛靜有香洞口流泉似相送
人間天上莫相忘
晩登庾樓
却從江漢望江廬湓口風波日愈疎滿甕尚留桑落酒
登盤今有武昌魚斜陽柳色明碕岸纖月波光濕太虛
鸚鵡洲前弔豪士重將詞賦為君書
蘇子瞻雪堂
古縣東邊仄徑開先生曾此斸蒿來鸞鳳一去應不返
花柳當年皆自栽畫壁蒼茫留水墨朱欄剥落長莓苔
鄰翁笑我來何暮撿點風烟興盡回
鄂州
綠柳隂隂蔽武昌汀洲如畫引帆檣一江見底自秋色
千里無風正夕陽暫别勝遊渾老大追思前事只凄涼
賢豪况有遺蹤在欲買溪山作漫郎
蕭灑堂
旅平凹處剪荆榛畫棟明忩學隠身政簡琴書聊度日
地閒花木為留春一杯濁酒迷今古五字清吟泣鬼神
暫伴登臨對佳景衣襟渾覺減埃塵
湖山亭
縣山峻絶有新亭公退時來看洞庭天外微茫二湖合
波心縹渺一峰青非時爽氣生雲雨永夜寒光浸斗星
千古登臨增健筆投文猶可弔湘靈
五鼓乘風過洞庭湖日高已至廟下
半掩船篷天淡明飛帆已背岳陽城飄然一葉乘空度
卧聽銀潢瀉月聲
南津瀺灂夜風微投曉湖靈更發機想像虛空聞帝樂
逡巡波浪匝天圍三湘路指平蕪轉兩舸帆爭白鳥飛
却上叢祠薦牲酒荆雲隠隠尚朝暉
城上亭上
更無人跡逐攀躋廬岳烏藤手自攜滄海誰論六月息
茂林今得一枝棲幽芳滿徑春難老翠樾連雲日易西
况有北郊宜曠望八餘聊此發醯雞
軺車館
野闊天長入望青眼中虛豁到鴻冥偶同楚俗來同樂
下視湘江笑獨醒風緊水光時蹙練日斜山影半迴屏
扁舟過此方年少老矣重來髩漸星
湘潭
禄仕飄然寄楚鄉才能苦短志方強已栽綠柳如彭澤
况有黃金似櫟陽風颭湘波天影動雲來衡岳雨聲長
尚疑卑濕難安處更起西邊百尺堂(湘潭近有告發金坑者余作堂於廳)
(西謂之月堂)
九月二十二日西館雨中作
西館蕭然擁罽裘渾無桃李似潘侯路多綠竹遮欄雨
池有殘荷掩映秋蠻獠謳歌逢樂歲江湖風景憶扁舟
衣冠到底為身累秪慕逍遥寄一丘
寄范清老
日挂西南有薄輝稜稜霜氣犯寒衣不愁斗柄隨春轉
秪怕梅花學雪飛湘浦波光頻送别湓城山色屢思歸
高人只在南坡住好共留錢買釣磯
湘上
南歸曾泛碧湘船擊伏臨流似浩然平野幾枯殘歲草
綠波猶浸舊時天簿書倥偬嗟巖邑樽酒歡娛憶少年
尺水片雲今我有亦當風月為留連
寄劉貢甫
秀水先生今傑才﨑嶇山徑滯蓬萊飛牋岳麓吟秋草
把酒襄陽醉臘梅東郡政聲無豈弟南樓風月且徘徊
朝廷選用多英俊早晩劉郎即到來
自寶豐倉歸
岳雲成凍把春寒十里﨑嶇倦往還馬上朔風回繫帶
雪中微酒見開顔含黃欲坼江邊柳蘸綠相重水上山
抛掉一官如糞壤好隨魚舸此中閒
與陳董二君相會于真州經月甚樂詩寄董陳君
兼感存沒
平生交友半成塵想見當年樂會文别淚茫茫添海水
愁懷黯黯塞江雲青衫脱去誰同老白首追隨尚有君
官暇更將碁子學他時籌局當功勲
讀王逢原文竒其才擇甚精錄一編
人喜相知自昔然况君埋玉未多年雄文一讀千行淚
青眼相期萬古傳已掇條枚收美實更披沙石貯清泉
東齋倒掩無人語火煖燈明手自編
次韻和鄧慎思謝劉明復畫道林秋景
鈴齋清話未更端一埽禪林景趣完縹渺已裝新殿塔
縈紆仍引外峰巒冷風有意生空闊密雪無聲下廣寒
平昔所遊今在眼凄凉疑是夢中看
和李時發春日見寄
聞道重湖路未通悠然身在碧湘中﨑嶇水國猶千里
牢落春花已半空江浪濺寒侵小睡岳雲篩雨響疎篷
君詩亦說清幽趣便覺年來氣味同
登湘隂北寺江亭
古縣峩新刹孤亭占上頭野苔侵坐綠江水帶天流絲
斷湘靈瑟蘋荒帝子洲人寰真似夢頃刻已千秋
辭三妃廟
盤空鳥鵲噪叢祠船上行人半起時殘月濛濛傾島嶼
南風嫋嫋透旌旗開帆便欲日千里别廟仍澆酒一巵
岸芷洲蘭俱可薦新聲翻入九歌詞
過洞庭
朝來四境宿雲披漸放扁舟入渺瀰漠漠衣襟凌水霧
悠悠簾幕挂天絲波平自喜看書穏風軟翻愁山險遲
今夜君山興不淺登臨應及月明時
登涵暉亭
常時洲島隔波瀾故覓君山直上看罨畫園林春減色
水晶宫闕晝添寒州城斜引羣峰小湖面平吞數驛寬
坐久西風響喬木扁舟思到武陵灘
登齊山
路出南堤思灑然烏藤點點破苔圓山腰仄塞元無路
洞底虚無别有天六月清風醒客醉千叢怪石伴僧禪
近人登覽方為貴從此匡廬不直錢
銅陵縣端午日寄兄弟
柳浦移舟帶雨行奔波南北是平生忽驚佳節臨端午
還記當年客禁城丹杏飣盤深簇火碧醪傾盞釅堆餳
菖蒲角粽俱如舊何事樽前醉不成(寄經甫)
南北飄然各轉蓬佳辰無路笑言同銅壺縣冷更微雨
白鵲樓高來遠風粽剥雪膚明席上酒傾玉骨映杯中
區區羈旅無歡笑遥想華堂屢一烘(寄季毅)
清涼寺
白寺荒灣略艤舟攜笻來作上方遊何年巧匠開山骨
自古精兵聚石頭故壘無人空向久高堂問話凛生秋
雲庵快望窮千里一借澄江洗客憂
繫舟長蘆作
夜泊長蘆星滿川晩來吳楚氣昏然雲雷相會還成雨
江海交流獨艤船廢室與人喧白浪荒村何處起青烟
文書滿眼從抛棄却倚蒲團學坐禪
宫詞二首
十頃西池碧近天春深調馬教龍船至尊勤政歡嬉少
企望鑾輿又七年
雲霧猊香錦繡帷千官重列序賓儀欲知湛露零蕭處
盡在天杯側勸時
草石寺(寺有潘閬題壁權德與晏坐記)
高士去已久餘蹤猶可知竹隂侵晏坐山影在平池塵
蝕參軍墨苔侵相國碑漫尋瀟灑趣俯仰愜心期
惜竹(并引)
東齋有竹數竿翠蔚可喜其旁衆笋附生漫益深茂
最後出者尤若竒特無不應意解籜未盡而為老兵
手折之悲夫以干雲蔽日之勢而摧于窗戸之下以
凌霜冒雪之姿而失於俄頃之間環步往來悽愴良
久不能忘情既而自譬解以為隂陽之化育天地所
覆載孰非假妄自四肢百骸外至耳目所接諸物若
器皿若室屋親愛之聚輿馬之隨孰能固守而終全
之其會合出於暫然至於離散壊熄此理終在何獨
一竹可傷而介然于懷乎乃頗能自遣而宥役兵之
罪然復一到其下則初心還起不能平也余真大惑
者歟抑物之難得而可愛當然者也姑置其說寓之
以詩
老蘚墻隂夕照間何人折我翠琅玕即之綠葉隨塵化
猶有低枝帶露殘不放雲梢侵霰雪因嗟世故足波瀾
故園未乏篔簹品十頃繁隂六月寒
贈夢符朝議(玉溪在夢符宅後)
人笑公衣不浣濯我憚公心霜雪明青山仕宦有真炁
白首鄉閭無惡聲相逢回首又再歲暫去還來觀太平
何事南歸太果决蕭然遠作玉溪生
送望聖監南嶽廟
還鄉同赴紫宸朝笑語從容慰寂寥白髮侵凌今滿鑑
青春羇旅舊連鑣易江小隠西園在湘浦新除道路遥
老境不堪論契闊東風官柳亂堤橋
遊凝祥池同晁無咎作
平時念江園此地愜幽情楊柳繁無路鳬鷖遠有聲郊
原斜日下襟袂好風生把酒須捽(闕)還家下隔城
遊洪福寺
清晨戒童僕馬匹出皇州欲探逍遥趣因成爛漫遊藤
蘿回晝暝雲雨送春愁傍近緋桃塢尋春亦少留
遊州南同文潛作
峩峩宫殿列仙居深水方圓氣象殊萬里舟船會京洛
幾人詩酒到蓬壺日斜清弄來幽谷風定蔫紅滿綠蕪
語罷恍然真夢幻不應天色有江湖
館中桃花
蓬壺深絶鏁芳菲初見仙桃第一枝天近自應風景别
春長莫恨化工遲相重朱戸人稀到半掩香苞蝶未知
想像江南今盛發亦經頻雨稍離披
次韻瀛倅鄧慎思見寄
官是麟臺却佐州蓬瀛俱稱列仙遊憶分曉色趨天闕
想對春風倚郡樓書付塞鴻應易到人如隴水正分流
江湖未有歸耕處何日相逢說旅愁
試院書事呈子駿明叙
憶初懷詔下天街紅燭相隨御史來場屋喜遵新定格
朝廷思見已成材誅鋤險異歸平垣洗濯英華出草萊
文藻諸生皆足用更期儒行比鶱回
館中夏日
珍簟舒明玉凉窗納碧天殿樓傳遠鼓宫井取深泉竹
籜風頻脱榴房晩更鮮却驚非故國五月未聞蟬
直舍新闢西窗二首
推倒西墻平日功暑天饒作一窗風人間豈有炎涼隔
只在施為向背中
幾歲榴花蔽曲隈繁隂初逼坐中來西鄰小檻如圖畫
偷入簾帷次第開
送芸老通判
御史連章乞此行制書優遣副專城京都豈乏翺翔處
忠義先期去就明祖帳杯盤留晩色關山草木動秋聲
西州莫作經年計早晩君王召賈生
蛤蜊
去年曾賦蛤蜊篇旅館霜高月正圓舊舍朋從今好在
新時節物故依然棲身未厭泥沙穏爽口還充鼎爼鮮
適意四方無不可若思鱸鱠未應賢
次韻李端叔見贈
君才瀟灑應時流久滯寧非命壓頭昨見河南推賈誼
行聞天子召吾丘已無痛飲觀風味猶有新詩講報投
京洛塵沙著人甚清涼高爽憶宣州
寄會稽丞趙振道
龜峰琬琰翠成堆軒檻前當秀色開此地登臨比圖畫
與君談笑繼樽罍傳聞佳景無時乏依舊清江不斷來
今日關河隔千里相逢何處少徘徊
聞表思正卒于宿州
畫舸西河載酒回東籬持菊待君來何知頃刻成千古
不及從容共一杯羇旅夢魂難際接平生交分但悲哀
中年萬事長心惡何處愁眉得暫開
苦寒
晨風獵獵卷書堂坐愛松筠耐雪霜歲律崢嶸催暮景
時光宛轉逼新陽金巵滿引顔雖解石火深籠熖不長
安得仙家却寒術吸喬霞氣赤城傍
介之會徐氏家飲薄暮不歸為詩招之
金鞍駿馬照朱門樂會高張晉楚軍狂客浩歌翻白雪
艷姬醉舞轉紅裙花光灼爍筵前錦酒韻氤氲盞上雲
爭似竹窗風月夜青燈殘茗細論文
題介之小閣
畫簾初卷碧山低面面青藍翠拂衣秋水暮天長一色
渚鷗沙鴈或雙飛烟霞逗眼光相亂松竹敲風韻更微
却笑屈原顦顇甚漁歌何苦淚交揮
江上
萬里長江一葉舟客心蕭索已驚秋亂霞影照山根寺
落日光翻水面樓淺浦耀金知躍鯉前灘點雪見棲鷗
少年壯氣悲寥廓未忍滄江下釣鈎
夜歸口占示同行者
一天星月明如晝萬樹杉篁吟戛秋隠約棹歌聞别浦
青熒漁火見孤舟身居簡册三冬學心入滄溟萬里遊
髣髴重陽正明日與君攜酒豫登樓
孔文仲清江集鈔
秋月
孤枕夜何永破忩秋已寒雨聲衝夢斷霜氣襲衣單利
劒摧鋒鍔蒼鸇縮羽翰平生衝斗氣變作淚汎瀾
次錢穆父新涼可喜
霜飇結新寒草木起餘怨翩翩前庭葉追逐已千萬斜
陽背西壁迤邐落藤蔓安得金滿堂聊換酒家劵追隨
雙鴻鵠攞脱舊籠圈胡為汗流赭日與蠅爭飰常恐計
不就更以詩屢勸江湖秋水高百尺風帆健何當開竹
溪玉腕互酧獻左手持蟹螯平昔固有願
四月三十日慈孝寺山亭席上口占送子敦都運
待制赴河北
送客城南寺蕭然雲泉秋客意在萬里聊作須臾游昨
夜過新雨清風滿梁州簪裳合俊彦河圖並天球古來
功名人未就不肯休譬如鑿空使尚致安石榴矧今南
畝氓往往東西流君能安輯之千倉與萬輈
將至南都途中感舊二首寄錢穆父
北風吹雪滿皇州攜手同為落魄遊霄(一作雲)漢路岐騰
萬里江湖塵土積千憂世情共逐飛蓬轉人事都如激
浪流只待清談慰愁病月明幾夜促歸舟
苒苒星霜七換年故人已上碧雲天書憑去鴈雖無便
路出名都亦有緣秋晩樓臺風作雪雨餘碕岸柳生烟
應煩北道開樽爼又費公庖幾萬錢
次韻穆父見戲
當年同望赭袍光萬事爭先落彩鋩一别已經陵谷變
再來不覺路岐長黃金久壓腰間重白筆纔容柱下藏
惟願山林息枹鼓免教鴟隼嚇鴛鳳(余家近被穿窬累夕隣居擒盜者呌)
(呼達旦未嘗獲安寢也持此以乞憐于京尹)
宋詩鈔卷十五
