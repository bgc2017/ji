宋詩鈔卷十八
内閣中書舍人吳之振編
王安石臨川詩鈔上
王安石字介甫臨川人後居金陵亦號半山登進士
上第簽書淮南判官再調知鄞縣通判舒州召試館
職不就用為羣牧判官知常州移提點江東刑獄嘉
祐三年入為度支判官俄直集賢院明年同修起居
注知制誥紏察在京刑獄以母憂去終英宗世召不
起神宗為太子時聞其名即位命知江寧府數月召
為翰林學士兼侍講熙寧二年拜參知政事變行新
法天下騷然罷為觀文殿大學士知江寧府再起為
相屢謝病又罷為鎮南節度使同平章事判江寧府
改集禧觀使封舒國公元豐三年復拜左僕射觀文
殿大學士換特進改封于荆哲宗加司空卒贈太傅
謚曰文配食孔廟追封舒王南渡後始罷從祀安石
少以意氣自許故詩語惟其所向不復更為涵畜後
從宋次道盡假唐人詩集博觀而約取晩年始悟深
婉不迫之趣然其精嚴深刻皆步驟老杜所得而論
者謂其有工緻無悲壯讀之久則令人筆拘而格退
余以為不然安石遣情世外其悲壯即寓閒澹之中
獨是議論過多亦是一病爾
元豐行示德逢
四山翛翛映赤日田背坼如龜兆出湖隂先生坐草室
看踏籌車望秋實雷蟠電掣雲滔滔夜半載雨輸亭臯
旱禾秀發埋牛尻豆死更蘇肥莢毛倒持龍骨挂屋敖
買酒澆客追前勞三年五榖賤如水今見西成復如此
元豐聖人與天通千秋萬歲與此同先生在野故不窮
擊壤至老歌元豐
後元豐行
歌元豐十日五日一雨風麥行千里不見土連山没雲
皆種黍水秧綿綿復多稌龍骨長乾挂梁梠鰣魚出網
蔽洲渚荻筍肥甘勝牛乳百錢可得酒斗許雖非社日
長聞鼓吳兒蹋歌女起舞但道快樂無所苦老翁塹水
西南流楊柳中間&KR0891;小舟乘興欹眠過白下逢人歡笑
得無愁
純甫出釋惠崇畫要予作詩
畫史紛紛何足數惠崇晩出吾最許旱雲六月漲林莽
移我翛然墮洲渚黃蘆低摧雪翳土鳬雁靜立將儔侶
往時所歴今在眼沙平水澹西江浦暮氣沈舟暗魚罟
欹眠嘔軋如聞㯭頗疑道人三昧力異域山川能斷取
方諸承水調幻藥洒落生綃變寒暑金坡巨然山數堵
粉墨空多真漫與大梁崔白亦善畫曾見桃花淨初吐
酒酣弄筆起春風便恐飄零作紅雨鸎流探枝婉欲語
蜜蜂掇蘂隨翅股一時二子皆絶藝裘馬穿羸久羇旅
華堂豈惜萬黃金苦道今人不如古
招約之職方并示正甫書記
往時江總宅近在青溪曲井滅非故桐臺傾尚餘竹池
塘三四月菱蔓芙蕖馥蒲柳亦競時冥冥一川綠方坻
最所愛意謂可穿築欲往無舟梁長年寄心目故人晩
得此心事付草木消搖櫩宇新攬結蹊隧熟更能適我
願中水開茅屋鬼營誅荒梗人境掃喧黷濠魚淨留連
海鳥暖追逐豈無方外客於此停高躅憶初桑落時要
我豈非夙蠶眼忽欲老一个未言速當緣東門水尚澀
南浦舳吾廬雖隱翳賞眺還自足横陂受後澗直塹輸
前瀆跳鱗出重錦舞羽墮輕玉碧筩遞舒卷紫角聯出
縮千枝孫嶧陽萬本毋淇澳滿門陶令株彌岸韓侯蔌
尚復有野物與公新聽曯金鈿擁蕪菁翠被敷苜蓿蝦
蟆能作技科斗似可讀櫺軒俯北渚花氣時度谷耘耡
聊效顰締搆行可續荒乘倘不倦一晝敢辭卜雖無北
海酒乃有平津肉翛翛仙李枝城市久煩促寄聲與俱
來蔭我臺上榖
寄吳氏女子
伯姬不見我乃今始七齡家書無虚月豈異常歸寧汝
夫綴卿官汝兒亦搢綎兒已受師學出藍而更青女復
知女功婉嬺有典刑自吾捨汝東中父繼在廷小父數
往來吉音汝每聆既嫁遂願懷孰如汝所丁而吾與汝
母湯熨幸小停丘園禄一品吏卒給使令膏粱以晩食
安步而車軿山泉臯壤間適志多所經汝何思而憂書
每說涕零吾廬所封殖歲久愈華菁豈特茂松竹梧楸
亦冥冥芰荷美花實瀰漫爭溝涇諸孫肯來游誰謂川
無舲姑示汝我詩知嘉此林埛末有擬寒山覺汝耳目
熒因之授汝季季也亦淑靈
要望之過我廬
念子且行矣要子過我廬汲我山下泉煑我園中蔬知
子有仁心不忍釣我魚我池在人境不與獱獺居亦復
無蟲蛆出沒爭腐餘食罷往遊觀鱍鱍藻與蒲清波映
白日擺尾揚其鬚豈魚有此樂而我與子無擊壤謠聖
時自得以為娛
遊土山示蔡天啟秘校
定林瞰土山近乃在眉睫誰謂秦淮廣正可藏一艓朝
予欲獨往扶憊強登涉蔡侯聞之喜喜色見兩頰呼鞍
追我馬亦以兩黥挾斂書付衣囊裹飯隨藥笈翛翛阿
蘭若土木老山脅鼓鐘卧空曠簨簴雕捷業升堂廓無
主考擊誰敢輒坡陀謝公冢藏椁久穿劫百金買酒地
野老今行饁緬懷起東山勝踐此稠疊於時國累卵楚
夏血常喋外實備難梗中仍費調燮公能覺如夢自喻
一蝴蝶桓温適自斃苻堅方天厭且可緩九錫寧當快
一捷彼哉斗筲人得喪易矜怯妄言屐齒折吾欲刊史
牒傷心新城埭歸意終難愜漂搖五城舟尚想浮河檝
千秋籠東月長照西州堞豈無華屋處亦捉蒲葵箑碎
金諒可惜零落隨秋葉好事所傳玩空殘法書帖清談
眇不嗣陳迹怳如接東陽故侯孫少小同鼓篋一官初
嶺海仰視飛鳶跕窮歸放欵叚高卧停遠蹀牽襟肘即
見著帽耳纔擪數椽危敗屋為我炊陳浥雖無膏汚鼎
尚有羹濡筴縱言及平生相視開笑靨邯鄲枕上事且
飲且田獵或昏眠委翳或妄走超躐或呌號而寤或哭
泣而魘幸哉同聖時田里老安帖易牛以寳劒擊壤勝
彈鋏追憐衰晉末此土方岌嶪強偷湏臾樂撫事終愁
惵予雖天戮民有械無接摺翁今貧而靜内熱非復葉
予衰極今歲儻與雞夢協委蜕亦何恨吾兒已長鬛翁
雖齒長我未見白可鑷祝翁尚難老生理歸善攝久留
畏年少譏我兩呫囁束火扶路還宵明狐兔懾蔡侯雄
俊士心憭形亦諜異時能飛鞚快若五陵俠胡為阡陌
間踠足僅相躡諒欲交轡語怯子不能嗋
再用前韻寄蔡天啟
蔡侯東方來取友無所挾翛翛一囊衣偶以一書笈定
林朝自炊有七或無筴時時羹藜藿鑊大苦難燮驕頑
遂敢侮有甚觀駢脅澹然山谷中變色未嘗輒始見類
欺魄寒暄粗詶接從容與之語爛漫無不涉竒經可治
疾祕祝可解魘巫醫之所知瞽史之所業載車必百兩
獨以方寸攝微言歸易悟疾若髭赴鑷天機信卓越學
等何足躐縱談及既往每與唐許恊揚雄尚漢儒韓愈
真秦俠好大人謂狂知微乃如諜惟知造文字人惑鬼
愁懾秦愚既改辠新眊仍易疊六書遂失指隸草矜敏
捷誰珍檀山刻共賞蘭亭帖東京一祭酒收拾偶予愜
少嘗妄思索老懶因退怯矦方習篆籀寸管静嘗擪深
原道德意助我耕且獵昔功恐唐捐異味今得饁京口
媚學子追師嘗刧刧陸贏淮汴糧水僦湖海艓遠求而
近遺如目不見睫偽鳳易悦楚真龍反驚葉聞予再三
歎往往心不厭或自逸而走或呿而不嗋或嗤元郎漫
或訿白翁囁鑠金徙欲消韞玉豈愁浥賢愚有定分咄
汝無喋喋跨鞍隨我遊曳屣聯我跕照泉挹清泚跂石
緣嵬嶪東坡數儵魚西崦追蛺蝶翳林窺搏黍藉草聽
批頰黃尋遠蓮鬚紅閱鄰杏靨荏苒光景流楊園忽無
葉扶痾歸未久吾見喜寧帖褰裳告我去禄仕當隨牒
蕭晨秣欵叚歸期得追躡謂言循東路覆出西城堞行
矣忍羇旅無魚勿彈鋏天閑久索驥駿足方騰蹀長驅
勿驕矜小踠亦勿惵鵬飛九萬里勿借風一箑溟波浩
難窮勉自養鱗鬛爵禄實天械功名為接摺寧能復與
我搖漾秦淮檝附書勿辭頻隔歲期滿篋
獨歸
鍾山獨歸雨微冥稻畦夾岡半黃青疲農心知水未足
看雲倚木車不停悲哉作勞亦已久暮歌如哭難為聽
而我官閒幸無事北窗枕簟風泠泠於時荷花擁翠蓋
細浪嬲雪千娉婷誰能欹眼共此樂秋港雖淺可揚舲
車載板二首
荒哉我中園珍果所不産朝暮惟有鳥自呼車載板楚
人聞此聲莫有笑而莞而我更歌呼與之相往返視遇
若搏黍好音而睍睆瓖壤生死夢久知無所揀物弊則
歸土吾歸其不晩歸歟汝隨我可相蒿里挽
鳥有車載板朝暮嘗一至世傳鵩似鴞而此與鴞似唯
能預人死以此有名字疑即賈長沙當時所遭值洛陽
多少年擾擾經世意粗聞方外語便釋形骸累吾衰久
捐書放浪無復事尚自不見我安知汝為異憐汝好毛
羽言音亦清麗胡為太多知不默而見忌楚人既憎汝
弹射將汝利且長隨我遊吾不汝羹胾
謝公墩
走馬白下門投鞭謝公墩昔人不可見故物尚或存問
樵樵不知問牧牧不言摩挲蒼苔石點檢屐齒㾗想此
絓長檣想此倚短轅想此玩雲月狼籍盤與罇井逕亦
已沒漫然禾黍村摧藏羊曇骨放浪李白魂亦已同山
丘緬懷蒔蘭蓀小草戲陳迹甘棠詠遺恩萬事付鬼籙
耻榮何足論天機自開闔人理孰畔援公色無懼喜儻
知禍福根涕淚對桓伊暮年無乃昏
明妃曲二首
明妃初出漢宮時淚濕春風鬢脚垂低佪顧影無顔色
尚得君王不自持歸來却怪丹青手入眼平生幾曾有
意態由來畫不成當時枉殺毛延夀一去心知更不歸
可憐着盡漢宮衣寄聲欲問塞南事只有年年鴻雁飛
家人萬里傳消息好在氊城莫相憶君不見咫尺長門
閉阿嬌人生失意無南北
明妃初嫁與邊陲氊車百兩皆胡姬含情欲說獨無處
傳與琵琶心自知黃金桿撥春風手彈看飛鴻勸杯酒
漢宮侍女暗垂淚沙上行人却回首漢恩自淺胡自深
人生樂在相知心可憐青塚已蕪没尚有哀絃留至今
食黍行
周公兄弟相殺戮李斯父子夷三族富貴常多患禍嬰
貧賤亦復難為情身隨衣食南與北至親安能常在側
謂言黍熟同一炊欻見隴上黃離離遊人中道忽不返
從此食黍還心悲
送春
武陵山下朝買船風吹宿霧山花鮮萬家笑語横青天
綺窗羅幕舞嬋娟小鬟折花叩船舷玉琖寫酒醻金錢
朱甍飛動浮雲巘天外筦簫來宛轉斷橋人行夕陽路
樓觀瑠璃影中見酡顔未分驊騮催燭入坐客猶徘徊
豈知閶闔門邊住春盡不見芳菲開日月紛紛車走坂
少年意氣何由挽洞庭浪與天地白塵昏萬里東浮眼
黑貂裘敝歸幾時相見綠樹啼黃鸝榮華俯仰憂患隨
命駕吾與高人期
酬王伯虎
吾聞人之初好惡尚無朕帝與鑿耳目賢愚遂殊品爾
來百千年轉化薄愈甚父翁相販賣浮詐誰能審雎盱
猴纓冠狼籍鼠穴寢滄海恐值到誰論魚鼈淰鴞聲雖
云惡革去在食葚嗟誰職教化獨使此風稔恬觀不知
救坐費太官廪予生少而戇好古乃天禀念此俗衰壊
何嘗敢安枕有時不能平悲吒失食飲唯子同我病亦
或涕沾衽謂予可告語密以詩來諗爛然辭滿紙秋水
濯新錦窮觀何拳拳靜念復凛凛賤貧欲救世無寧猶
拾瀋說窮且版築尹屈唯烹飪逢時豈遽廢避俗聊湏
噤徂年幸未暮此意可勤恁
送潮州呂使君
韓君揭陽居戚嗟與死鄰呂使揭陽去笑談面生春當
復進趙子詩書相討論不必移鱷魚詭怪以疑民有若
大顛者高材能動人亦勿與為禮聽之汨彝倫同朝叙
朋友異姓接婚姻恩義乃獨厚懷哉余所陳
和吳沖卿雪
陽回力猶邅隂合勢方鞏填空忽汗漫造物誰慫慂輕
於擘絮紛細若吹毛氄雲連晝已瞀風助宵仍洶憑陵
雖一時變態亦千種簾深卷或避戶隘關猶擁滔天有
凍浪匝地無荒隴飛揚類挾富委翳等辭寵穿幽偶相
重值儉輒孤聳積慘會將舒羣輕那久重紛華始滿眼
消釋不旋踵槁樹散飛花空簷落縣湩還當困炎熱以
此滌煩壅共約市南人收藏不為冗
和沖卿雪詩并示持國
地卷江海浮天吹河漢湧北風散作花巧麗世無種霾
昏得照曜塵滓歸掩擁荒林無空枝幽瓦有高隴分纔
一毛細聚或千鈞重飛颺窺已眩摧壓聽還兇漁舟平
繫舷樵屩沒歸踵空令物象瑩豈免川塗壅爭光姮娥
妒失色羲和恐賴逢陽氣烝轉作水波溶舞庭稱賀嚴
掃路傳呼寵衝遊謝壯少避卧甘閒冗吳侯絶俗唱韓
子當敵勇勝負觀兩豪吾衰但隂拱
北客置酒
紫衣操鼎置客前巾韝稻飯隨粱饘引刀取肉割啖客
銀盤擘臑薧與鮮殷勤勸侑邀一飽卷牲歸館觴更傳
山蔬野果雜飴蜜獾脯豕腊加炰煎酒酣衆史稍欲起
小隊捽耳爭留連為君止飲且少安一杯相屬非偶然
奉使道中寄育王山長老常坦
道人少賈海上游海舶破散身沈浮抱金滿篋人所寄
吹簸偶得還中州臝身歸金不受報秪取斗酒相獻酬
歡娛慈母終一世脱棄妻子藏巖幽蒼烟寥寥池水漫
白玉菡蓞吹高秋夜燃栢子煮山藥憶此東望無時休
塞垣春枯積雪溜沙礫盛怒黃雲愁五更匹馬隨雁起
想見鄮郭花今稠百年夸奪終一丘世上滿眼真悠悠
寄聲萬里心綢繆莫道異趣無相求
送李屯田守桂陽
泊船香爐峰始與子相識寄書䢴江上詒我峰下石緣
以湘水竹擕持與南北永懷故人歡不願百金易竹枯
歸樵蘇石爛棄沙礫夷門得邂逅綠髮皆半白追思少
時事俛仰如一夕老矣無所為空知念疇昔常思一杯
酒要子相解釋出門事紛紛歸卧意還䜪聞當上湓水
持詔守嶺阨方為萬里别執手先慘戚兹游信浩蕩山
水多所得為我謝香爐風塵每相憶
送程公闢守洪州
畫船插幟搖秋光鳴鐃傳鼓水洋洋豫章太守吳郡郎
行指斗牛先過鄉鄉人出郭航酒漿炰鼈膾魚炊稻粱
芡頭肥大菱腰長釂醻喧呼坐滿床怪君三年滯瞿塘
又驅傳馬登大行纓旄脱盡歸大粱翻然出走天南疆
九江左投貢與章揚瀾吹漂浩無旁老蛟戲水風助狂
盤渦忽坼千丈強君聞此語悲慨慷迎吏乃前持一觴
鄙州歴選多儁良鎮撫時有諸矦王拂天高閣朱鳥翔
西山蟠繞鱗鬛蒼下視城塹真金湯雄樓傑屋鬱相望
中戸尚有千金藏漂田種秔出穰穰沉檀珠犀雜萬商
大舟如山起牙檣(一本無此一句)輸瀉交廣流荆揚輕裙利屣
列名倡春風蹋謠能斷腸平湖灣塢煙渺茫樹石珍怪
花草香幽處往往聞笙簧地靈人秀古所臧勝兵可使
酒可嘗十州將吏隨低昂談笑指麾回雨暘非君才高
力方剛豈能跨有此一方無為聽客欲霑裳使君謝吏
趣治裝我行樂矣未渠央
東門
東門白下亭摧甓蔓寒葩淺沙&KR0891;素舸一水宛秋蛇漁
商數十室門巷隱桑麻翰林謫仙人往歲酒姥家調笑
此水上能歌楊白花楊花飛白雪枝褭綠煙斜舞袖卷
煙雪綺裘明紫霞風流翳蓬顆故地使人嗟迢迢陌頭
青空復可藏鵶
和王微之登高齋三首
寒雲沈屯白日埋河漢蕩坼天如簁衡門兼旬限泥潦
卧聽窽木鳴相挨蕭辰忽掃纖翳盡北嶺初出青嵬嵬
微之新詩動我目爛若火齊金盤堆想擕諸彦眺平野
高論歴詆秦以來&KR1553;船淋浪始快意忽億歸雲胡為哉
念君少壯輟游衍發揮春秋名玉林書成不得斷國論
但此空語傅八垓登臨興罷因感觸更欲遠引追宗雷
君知富貴亦何有謟譽未足償譏排風豪雨横費調燮
坐使髮背為黃台留賓往往夜參半雖有罇爼無由開
江南佳麗非一日况乃故園名池臺能招過客飲文字
山水又足供歡咍剰留官屋貯酒母取醉不竭當如淮
六朝人物隨烟埃金輿玉几安在哉鍾山石城巳寂寞
秪見江水雲端來百年故老有存者尚憶世宗初伐淮
魏王兵馬接踵出旗纛千里相搪挨當時謀臣非不衆
上國拔取多陪臺龍騰九天跨四海一水欲阻為可咍
䧏王北歸樓殿坼棄屋尚鎻殘金堆神靈變化自真主
將帥何力求公台山川清明草木静天地不復屯雲雷
使君登高訪古昔傷此陳迹聊持杯因留嘉客坐披寫
酃淥笑語傾如簁酒酣重惜功業晩老矣萬卷徒兼該
攅峰列壑動歸興憂端落筆何崔嵬餘年無歡易感激
亦愧莊叟能安排青燈明滅照不寐但把君詩闔且開
干戈六代戰血埋雙闕尚指山崔嵬當時君臣但兒戲
把酒空勸長星杯臨春美女閉黃壤玉枝自(一作自)蘂繁
如堆後庭新聲散樵牧興廢倏忽何其哀咸陽龍移九
州坼遺種變化呼風雷蕭條中原碭無水崛強又此憑
江淮廣陵衣冠掃地去穿築隴畝為池臺吳儂傾家助
紅始尺土不借秦人簁珠犀磊落萬艘入金璧照耀千
門開建隆天飛跨兩海南發交廣東温台中間嶪嶪地
無幾欲久割據誠難哉靈旗指麾盡貔虎談笑力可南
山排樓船蔽川莫敢動扶伏但有謀臣來百年滄洲自
潮汐事往不與波爭廻黃雲荒城失苑路白草廢畤空
壇垓使君新篇韻險絶登眺感悼隨嘲咍嗟予愁憊氣
已竭對罍每欲相劘挨揮毫更想能一戰數窘乃見詩
人才
書任村馬鋪
兒童繫馬黃河曲近岸河流如可掬任村炊米朝食魚
日暮滎陽驛中宿投老經過身獨在當時洲渚今平陸
&KR1045;黍冥冥十數家仰視荒蹊但喬木冰盤羹美客自知
起看白水還東馳爾來百口皆年少歸與何人共此悲
葛藴作巫山高愛其飄逸因亦作一篇
巫山高偃薄江水之滔滔水於天下實至險山亦起伏
為波濤其巔冥冥不可見崕岸斗絶悲猨猱赤楓青櫟
生滿谷山鬼白日樵人遭窈窕陽臺彼神女朝朝暮暮
能雲雨以雲為衣月為禇乘光服暗無留阻崑崙曾城
道可取方丈蓬萊多伴侶塊獨守此嗟何求况乃低佪
夢中語
和王勝之雪霽借馬入省
泥水填馬不受轍瓦雪得火猶藏溝宿霧紛紛度城闕
朔氣凛凛吹衣裘窮閻閉門無一客剝啄驚我有前騶
強隨傳呼出屋去鼻息凍合髭繆繆投韁馬鬛任欹側
欲出操箠手還抽行思江南悲故事溪谷冬暖花常流
前年臘歸三見白霽色嶺上班班留枝藜此時將邑子
登眺置酒身優游豈如都城今日事秪恐一蹶為親憂
因知田里駕疑叚昔人豈即非良謀君家洛陽名實大
談笑桔槁回春柔平生意氣故應在白髮未敢相尋求
從容退食想佳節豈無歌聲相獻酬奈何亦作苦寒調
歎息朝夕無驊騮超然遂有江湖意滿紙為我書窮愁
相如正應居客右子路且莫乘桴浮
和吳沖卿鵶鳴樹石屏
寒林昏鵶相與還下有跂石蒼孱顔曾於古圖見髣髴
已怪刀筆非人間君家石屏誰為寫古圖所傳無似者
鵶飛歴亂止且鳴林葉慘慘風烟生高齋日午坐中見
意似落日空上行君詩雄盛付君手云此非人乃天巧
嗟哉渾沌死乾坤至造作萬物醜妍巨細各有理問此
誰主何其精恢竒譎詭多可喜人於其間乃復雕鑱刻
畫出智力欲與造化追相傾拙者婆娑尚欲奮工者固
已窮夸矜吾觀鬼神獨與人意異雖有至巧無所爭所
以虢山間埋沒此寳千萬歲不為見者驚吾又以此知
玅偉之作不在百世後造始乃與元氣并畫工粉墨非
不好歲久剝爛空留名能從太古到今日獨此不朽由
天成世人尚竒輕貨力山珍海怪採掇今欲索此屏後
出為君得胡賈欲價著不識吾知金帛不足論當與君
詩兩相直
送李宣叔倅漳州
關山到漳窮地與南越錯山川鬱霧毒瘴癘春冬作荒
茅篁竹間蔽虧有城郭居人特鮮少市井宜蕭索野花
開無時蠻酒持可酌窮年不用客誰與分杯杓朝廷尚
賢俊磊砢充臺閣君能喜節行文□又該博超然萬里
去識者為不樂予聞君子居自可救民瘼苟能禦外物
得地無美惡似聞最南方北客今勿藥林麓換風氣獸
蛇凋毒蠚如漳猶近州氣冷又銷鑠珍足海物味其厚
不為薄章舉馬甲柱固已輕羊酪蕉黃荔子丹又勝楂
梨酢逢衣比多士往往在丘壑從容與笑語豈不慰寂
寞太守好觴詠嘉賓應在幕想即有新詩流傳至京洛
韓持國從富并州辟
韓侯冰玉人不可塵土襍官雖衆俊後名字久訇磕并
州天下望撫士威愛愜千金棄不惜賓客常滿閭遥聞
餘風高為子置一榻親交西門餞百馬驕襍遝子材宜
用世談者為鳴唈矧今名主人氣力足呵欱推賢為時
輔勢若朽易拉會當薦還朝立子在閶闔惜哉秣騏驥
賦以升龠合咨予栖栖者氣象已摧塌他年佐方州說
將尚不納况於聲勢尊豈易取酬答有如持寸莛未足
感鞺鞳顧於山水間意願多所合匡廬與韶石少小已
嘗蹋風遊會稽春雲宿天柱臘淮湖江海上慣食蝦蟹
蛤西南窮岷嶓東北盡濟漯身雖未嘗歴魂夢已稠沓
荆溪最所愛映燭多廟塔溪果點丹漆溪花團繡罨扁
舟信所過行不廢樽榼一從捨之去霜雪行滿頷思之
不能寐蹙若䖟蚋噆方將築其濱畢景謝噂&KR0689;安能孤
此意顛倒就衰颯唯子余所嚮嗜好比鶼鰈何時歸相
過遊屐尚可蠟
寄王逢原
北風吹雲埋九垓草木零落空池臺六龍避逃不敢出
地上獨有寒崔嵬披衣起行愁不愜歸坐把卷闔且開
永懷古人今已矣感此近世何為哉申韓百家爇火起
孔子大道寒於灰儒衣紛紛欲滿地無復風熖空煤炲
力排異端誰助我憶見夫子真竒材楩柟豫章槩白日
秪要匠石聊穿裁我方官拘不得往子有閒暇宜能來
晤言相與入聖處一取萬古光芒廻
送裵如晦即席分題(以黯然消魂惟别而已為韻擬而字韻作)
十月欵水冰問君行何為行不顧斗米自與五湖期平
生湖上遊幽事略能知此後君最樂窮年得游嬉彩鯨
抗波濤風作鱗之而鳴鼓上洞庭笑看紅橘垂漠漠大
梁下黃沙吹酒旗應憐故人愁回首一相思
吳長文新得顔公壊碑
魯公之書旣絶倫歲久更為時所珍荒壇壊冢朽崖屋
剝落風雨埋煨塵斷碑數尺誰所得點畫八紙完如新
延陵公子好事者拓取持寄情相親六書篆籀數變改
訓詁後世多失真誰初妄鑿姸與醜坐使學士勞骸筋
堂堂魯公勇且仁出遇世難親經綸揮毫卓犖又驚俗
豈亦以此誇常民但疑技巧有天得不必勉強方通神
詩歌甘棠美召伯愛惜蔽芾由思人時危忠誼常恨少
寳此勿復令埋堙
悼四明杜醇
杜生四五十孝友稱鄉里隱約不外求耕桑有妻子藜
杖牧雞豚筠筒釣魴鯉歲時沽酒歸亦不乏甘旨天涯
一杯飯夙昔相逢喜談辭足詩書篇詠又清泚都城問
越客安否常在耳日月未渠央如何棄予死古風久凋
零好學少為己悲哉四明山此士今已矣
哭梅聖俞
詩行於世先春秋國風變衰始栢舟文辭感激多所憂
律呂尚可諧鳴球先王澤竭士已偷紛紛作者始可羞
其聲與節急以浮真人當天施再流篤生梅公應時求
頌歌文武功業優經竒緯麗散九州衆皆少銳老則不
翁獨辛苦不能休惜無采者人名遒貴人憐公青兩眸
吹嘘可使高岑樓坐令隠約不見收空能乞錢助饙餾
疑此有物司諸幽棲棲孔孟葬魯鄒後始卓犖稱軻丘
聖賢與命相楯矛勢欲強逹誠無由詩人况又多窮愁
李杜亦不為公侯公窺窮阨以身投坎坷坐老當誰尤
吁嗟豈即非善謀虎豹雖死皮終留飄然載喪下隂溝
粉書軸幅懸無旒高堂萬里哀白頭東望使我商聲謳
别孫莘老
逢原未熟我已與子相知自吾得逢原知子更不疑把
手湖上舟望子欲歸時茫然乃分散獨背東南馳寥寥
西城居邂逅與子期雞鳴入省門朱墨來紛披含意不
自得強顔聊爾為會合常在夜青燈照書詩往往並衾
語至明不言疲怱怱捨我去使我當從誰送子不出門
我身方羈縻我心得自如今與子相隨隨子在湖上逢
原所嘗嬉想見荷葉盡北風卷寒漪已懷今日愁更念
昔日悲相逢亦何有但有鏡中絲
示平甫弟
汴渠西受崑崙水五月奔湍射黃矢高淮夜入忽倒流
碕岸相看欲生觜萬檣如山矻不動嗟我仲子行亦止
自聞留連且一月每得問訊猶千里老工取河天上落
伏礫邅沙卷無底土橋立馬望城東數日知有相逢喜
牆隅返照媚槐榖池面過雨蘇篁葦欣然把手相與閒
所願此時無一詭豈無他憂能老我付與天地從今始
閉門為謝載酒人外慕紛紛吾已矣
送董伯懿歸吉州
我來以喪歸君至因謫徙蒼黃憂患中邂逅遇於此去
年服初除聽赦相助喜看君數歸月但屈兩三指茫然
冬更秋一笑非願始籃輿楊柳下明月芙蕖水僮飢屢
闚門客罷方隱几是非評衆詩成敗斷前史時時對奕
石漫浪爭生死送迎皆幅巾設席但陳米亦曾戲篇章
揮翰疾蒿矢君豪才有餘我老憊先止東城景陽陌南
望長干紫欲斸三畝蔬於焉寄殘齒經過許後日唱和
猶在耳新恩忽捨我欣悵生彼已江湖北風帆捩柂即
千里相逢知何時莫惜縑與紙
明州錢君倚衆樂亭
使君幕府開東部名高海曲人和慕艤船談笑政即成
洗滌山川作嘉趣平泉浩蕩銀河注想見明星弄機杼
載沙築成天上路投虹為橋取孤嶼掃除荆棘水中央
碧瓦朱甍隨指顧春風滿城金版舫來看置酒新亭上
百女吹笙綵鳳悲一夫伐鼓靈鼉壯安期羡門相與遊
方丈蓬萊不更求酒酣忽跨鯨魚去陳迹空令此地留
和平甫舟中望九華山二首
楚越千萬山雄竒此山兼盤根雖巨壯其末乃脩纖去
縣尚百里側身勇前瞻蕭條煙嵐上縹緲浮青尖徐行
稍復逼所矚亦已添精神去亹亹氣象來漸漸卸席取
近岸移船傍蒼蒹窺觀坐窮晡未覺晷刻淹江空萬物
息四面波瀾恬峩然九女鬟爭出一鏡匳卧送秋月沒
起看朝陽暹游氛蕩無餘瑣細得盡覘陵空翠纛直照
影寒鋩銛冢木立紺髮崖林張紫髯變態生倏忽雖神
詎能占當留老吾身少駐誰云饜惜哉秦漢君黃屋上
衡灊等之事嬉遊捨此何其廉我疑二后荒神物久已
厭埋藏在雲霧不欲登昏憸又疑避褒封蔽匿以為謙
或是古史書脱落簡與籖當時備廵遊今不在緗縑終
南秦之望泰山魯所瞻天王與秩祭爼豆羅䤈鹽苟能
澤下民維此遠亦沾方今東南旱土脉燥不黏尚無膚
寸功豈免竊食嫌神莽吾難知士病吾能砭文章巧傅
會智術工飛箝薦寳互珪璧論材自楩柟苟以飾婦妾
謬云活蒼黔豈如幽人樂兹山謝閭閻穴石作戸牖垂
泉當門簾尋竒出後徑覽勝倚前簷超然往不返舉世
徒呫呫高興寄日月千秋伴烏蟾遐追商洛翁秦火不
能炎近慕楚穆生竟脱楚人鉗吾意竊所尚人謀諒難
僉
誰謂九華遠吾身未嘗瞻唱篇每起予予口安能箝憶
在秋浦北空江上新蟾光潔寫一鏡廻環兩堤奩露坐
引衣襋風行欹帽簷維舟當此時巨細得盡瞻試嘗論
大略次乃述微纖此山廣以深包畜萬物兼嘘雲吐霧
雨生育靡不漸巍然如九皇德澤四海沾此山相後先
各出羣峰尖毅然如九官羅立在堂廉挺身百辟上附
麗無姦憸此山高且寒五月不覺炎草樹萋已綠冰霜
尚涵淹頽然如九老白髮連蒼髯此山當無雲秀色鬱
以添姹然如九女靚飾出重簾珮環與巾裙紺玉青紈
縑遠之妍西施近或醜無鹽變態不可窮詩者徒呫呫
我初勇一往役世難安恬浪荒不走職民瘼當誰砭乖
離今數旬夢想欲窺覘自期得所如何啻釋囚鉗念昔
太白巔下視海日暹朅來天柱遊屐齒尚苔黏猶之健
飲食屢饗亦云饜胡為慕攀踏已憊且不嫌豈其仁智
心山水固所潛男兒有所學進退不在占功名苟不諧
廊廟等閭閻况乃掄椽&KR0891;其誰辨楩柟歸歟巖崖居料
理帶與籖得石坐兀兀逢泉飲厭厭取舍斷在獨豈必
詢謀僉子語實慰我寧殊邑中黔玉枝將在山當倚以
葭蒹詩力我已屈鋒鋩子猶銛扶復更一戰語汝其無
謙
和中甫兄春日有感
雪釋沙輕馬蹄疾北城可遊今暇日濺濺溪谷水亂流
漠漠郊原草争出嬌梅過雨吹爛漫幽鳥迎陽語啾喞
分香欲滿錦樹園剪綵休開寳刀室胡為我輩坐自苦
不念兹時去如失飽聞高逕動車輪甘卧空堂守經帙
淮蝗蔽天農久餓越卒圍城盜少逸至尊深拱罷簫韶
元老相看進刀筆春風生物尚有意壯士憂民豈無術
不成歡醉但悲歌回首功名古難必
寄曾子固
吾少莫與合愛我君為最君名高山嶽嵑孼嵩與太低
心收惷友似不讓塵壒又如滄江水不逆溝畎澮君身
揭日月遇輒破氛靄我材特窮空無用補倉廥謂宜從
君久垢汚得洮汰人生不可必所願每顛沛乖離五年
餘牢落千里外投身落俗穽薄宦自鉗鈦平居每自守
高論從誰丏搖搖西南心夢想與君會思君挾竒璞願
售無良儈窮閻抱幽憂凶禍費&KR1241;襘州窮吉士少誰可
壻諸妹仍聞病連月醫藥誰可頼家貧奉養狹誰與通
貨貝詩人刺曹公賢者荷戈祋奈何遭平時德澤盛汪
濊鸞鳳鳴且下萬羽來翽翽呦呦林間鹿爭出噬苹藾
乃令高世士動輒遭狼狽人事既難了天理尤茫昧聖
賢多如此自古云無奈周人貴婦女扁鵲名醫滯今世
無常勢趨舍唯利害而君信斯道不閔身窮泰弃捐人
間樂濯耳受天籟諒知安肥甘未肯顧糠糩龍螭雖蟠
屈不慕蛇蟬蜕令人重感奮意勇忘身蕞何由日親炙
病體同砭艾功名未云合歲月尤湏愒懷思切劘效中
夜淚霶霈君常許過我早晩治車[車犬]山溪雖峻惡高眺
發蒙肺峰巒碧參差木樹青晻藹桐江路尤駛飛槳下
鳴瀨魚村指暮火酒舍瞻晨旆清醪足消憂玉鯽行可
膾行行願無留日夕佇傾蓋會將見顔色不復謀蓍蔡
延陵古君子議樂耻言鄶細事豈足論故欲論其大披
披發鞬櫜懔慄見戈銳探深犯嚴壁破惑翻強&KR0008;離行
步荃蘭偶坐隂松檜宵牀連衾幬晝食共麄糲兹歡何
時合清瘦見衣帶作詩寄微誠誠語無綵繪
有感
憶昔與胡子戲娛西城幽放斥僕與馬獨身步田疇牛
䜿歌我旁聽之為久留一接田父語嘆之勝王侯追逐
恨不恣暮歸輒懷愁顧常輕千乘秪願足一丘子時怪
我少好此寂寞遊笙篁不入耳又不甘醪羞那知抱孤
傷罷頓不能遒世味已鮮少但餘野心稠乖離今十年
班髮滿我頭昔興亦略盡食眠常百憂每逢佳山水欲
往輒復休方壯遂如此况乃高春秋
白紵山
白紵衆山頂江湖所縈帶浮雲卷晴明可見九州外肩
輿上寒空置酒故人會峰戀帳錦繡草木吹竽籟登臨
信地險俯仰知天大留歡薄日晩起視飛鳥背殘年苦
局束往事嗟摧壊歌舞不可求桓公井空在
九井(得盈字)
沿崖涉澗三十里高下犖确無人耕捫蘿挽蔦到山趾
仰見吹瀉何崢嶸餘聲投林欲風雨末勢卷土猶溪阬
飛蟲凌兢走獸慄霜雪夏落雷冬鳴野人往往見神物
鱗甲漠漠雲隨行我來立久無所得空數石上菖蒲生
中官繫龍沉玉册小吏磔狗澆銀觥地形偶爾藏險怪
天意未必司隂晴山川在理有崩竭丘壑自古相虛盈
誰能保此干世後天柱不折泉常傾
書會别亭
西城路居人送客西歸處年年借問去何時今日扁舟
從此去春風吹花落高枝飛來飛去不自知路上行人
亦如此應有重來此處時
張氏靜居院
動者利進為靜者樂止居物性有偏得惟賢時卷舒張
矦始出仕所至多名譽老矣歸偃休買地劚荒蕪屋成
為令名名實與時俱南堂棲幽真晨起瞻像圖北堂畫
五禽游戲養形軀燕有諸賓庭學有諸子廬間矦年幾
何矯矯八十餘問矦何能爾心不藏憂愉問矦客何為
弦歌飲投壺問矦兒何讀夏商及唐虞嵩山填門戶洛
水遶階除疾於山水間結駟有通衢我念老退者古多
賢大夫留矦亦養生乃欲凌空虚閉門不飲酒豈異山
中臞疎傳稍喜客揮金能自娛不聞喜教子滿屋青紫
朱張矦能兼取勝事古所無襃稱有樂石丞相為之書
而我不自量聞風亦歌呼
秃山
吏役滄海上瞻山一停舟怪此秃誰使鄉人語其由一
狙山上鳴一狙從之遊相匹乃生子子衆孫還稠山中
草木盛根實始易求攀挽上極高屈指亦窮幽衆狙各
豐肥山乃盡侵牟攘爭取一飽豈暇議藏收大狙尚自
若小狙亦已愁稍稍受咋嚙一毛不得留狙雖巧過人
不善操耡耰所嗜在果榖得之常以偷嗟此海山中四
顧無所投生生未云已歲晩將安謀
杭州修廣師法喜堂
浮屠之法與世殊洗滌萬事求空虛師心以此不挂物
一堂收身自有餘堂隂置石雙嵽嵲石脚立竹青扶疎
一來已覺肝膽豁况乃宴坐窮朝晡憶初救時勇自許
壯夫看俗尤﨑嶇豐車肥馬載豪傑少得志願多憂虞
始知進退各有理造次未可分賢愚會將築室返耕釣
相與此處吟山湖
復至曹娥堰寄剡縣丁元珍
溪水渾渾來自北千山抱水清相射山深水急無艇子
欲從故人安可得故人昔日此水上罇酒扁舟慰行役
津亭把手坐一笑我喜滿懷君動色論新講舊惜未足
落日低佪已催客離心自醉不復飲秋果寒花空滿席
今年却坐相逢處怊悵難求别時迹可憐溪水自南流
安得溪船問消息
寄贈胡先生(并序)
孔孟去世遠矣信其聖且賢者質諸書焉耳翼之先
生與予並世非若孔孟之遠也聞薦紳先生所稱述
又詳於書不待見而後知其人也歎慕之不足故作
是詩
先生天下豪傑魁胷臆廣博天所開文章事業望孔孟
不復睥睨蔡與崔十年留滯東南州飽足藜藿安蒿萊
獨鳴道德驚此民民之聞者源源來高冠大帶滿門下
奮如百蟄乘春雷惡人沮服善者起昔時蹻跖今騫回
先生不試乃能爾誠令得志如何哉吾願聖帝營太平
補葺廊廟枝傾頽披旒發纊廣耳目照徹山谷多遺材
先收先生作梁柱以次構架桷與榱羣臣面向帝深拱
仰戴堂陛方崔嵬
得曾子固書因寄
始吾居揚日重問每見及云將自親側萬里同講習子
行何舒舒吾望已汲汲窮年夢東南顔色不可挹仁賢
豈欺我正恐事維縶嚴親抱憂衰生理賴以給不然航
江外天寒北風急無乃山路惡僕弱馬行澁孤懷未肯
開歲物忽如蟄朅來高郵住巷屋頗卑濕蓬蒿稍芟除
茅竹隨補葺苟云禦風氣尚恐憂雨汁故人莫在眼屢
獨開巾笈忠信盖未見吾敢誣兹邑出關誰與語念子
百憂集眺聽聊自放日暮城頭立徐歸坐當戶使者操
書入時開識子意如渴得美湆驪駒日就道玉手行可
執舊學待鐫磨新文得刪拾重登城頭望喜氣滿原隰
憶昨詩示諸外弟
憶昨此地相逢時春入窮谷多芳菲短垣囷囷冠翠嶺
躑躅萬樹紅相圍幽花媚草錯雜出黃蜂白蝶參差飛
此時少壯自負恃意氣與日爭光輝乘閒弄筆戲春色
脱略不省旁人譏坐欲持此博軒冕肯言孔孟猶寒飢
丙子從親走京國浮塵坌並緇人衣明年親作建昌吏
四月挽船江上磯端居感慨忽自寤青天閃爍無停暉
男兒少壯不樹立挾此窮老將安歸吟哦圖書謝慶吊
坐室寂寞生伊威材疎命賤不自揣欲與稷契遐相希
旻天一朝畀以禍先子泯沒予誰依精神㳅離肝肺絶
眥血被面無時晞母兄呱呱泣相守三載厭食鍾山薇
屬聞䧏詔起羣彦遂自下國趨王畿刻章琢句獻天子
釣取薄禄歡庭闈身着青衫手特版奔走卒歲官淮沂
淮沂無山四封痺獨有廟塔尤峩巍時時憑高一悵望
想見江南多翠微歸心動蕩不可抑霍若猛吹翻旌旗
騰書漕府私自列仁者惻隠從其祈暮春三月亂江水
勁櫓健帆如轉機還家上堂拜祖母奉手出涕縱横揮
出門信馬向何許城郭宛然相識稀永懷前事不自適
却指舅館排山扉當時髫兒戲我側于今冠佩何頎頎
况復丘樊滿秋色蜂蝶摧藏花草腓令人感嗟千萬緒
不忍倉卒回驂騑留當開樽強自慰邀子劇飲母予違
東皐
起伏晴雲徑縱横暖水陂草長流翠碧花遠没黃鸝楚
製從人笑吳吟得自怡東臯興不淺游走及芳時
歲晩
月映林塘澹風含笑語涼俯窺憐淨綠小立佇幽香擕
幼尋新菂扶衰坐野航延緣久未已歲晩惜流光
半山春晩即事
春風取花去酬我以清隂翳翳陂路静交交園屋深狀
敷每小息杖屨或幽尋惟有北山鳥經過遺好音
欹眠
翠幕卷東岡欹眠月半牀松聲悲永夜荷氣馥初涼清
話非無寄幽期故不忘扁舟亦在眼終自獺衣裳
定林
潄甘涼病齒坐曠息煩襟因脱水邊屨就敷巖上衾但
留雲對宿仍值月相尋真樂非無寄悲蟲亦好音
送張宣義之官越幕
會稽遊宦鄉海物錯句章土潤箭萌美水甘茶串香今
君誠暫屈他日恐難忘唯有西興渡靈胥或怒張
宋詩鈔卷十八
