宋詩鈔卷三十
内閣中書舍人吳之振編
張耒宛丘詩鈔
耒字文潛號柯山人稱宛丘先生楚州淮陰人少善
屬文遊學于蘇轍轍愛之因得從軾遊稱其汪洋沖
澹有一唱三歎之聲第進士歴官至直龍圖閣知潤
州坐蜀黨徙宣州謫監黃州酒稅徽宗起爲太常出
知潁汝復坐黨籍落職在潁時聞蘇軾訃至爲舉哀
行服遂貶房州别駕安置于黃後五年得許自便居
陳時二蘇及黃晁諸人相繼殄歿惟耒尚存士人就
學者衆分日載酒肴事之其名益甚卒年六十一史
稱其詩效白居易樂府效張籍然近體工警不及白
而醖藉閒遠别有神韻樂府古詩用意古雅亦長慶
爲多耳子瞻謂秦得吾工張得吾易謾相壓也要在
秦晁以上
休日同宋遐叔詣法雲遇李公擇黃魯直公擇烹
賜茗出高麗盤龍墨魯直出近作數詩皆竒絶
坐中懷無咎有作呈魯直遐叔
休日不造請出遊賢友同城南上人者宴坐花雨中金
猊散香霧寶鐸韻天風鳥語演實相飯香悟真空尚書
二三客淨社繼雷宗黃子發錦囊句有造物功握中一
寸煤海外千年松誰降午睡魔賜茗屠團龍晁子卧城
西咫尺不可逢豈無坐中客終覺欠此公歸帽見新月
撲衫暮塵紅困眠有餘想却聽寺樓鐘
掛虎圖于寢壁示秸秷
畫工出幻事縞素發原藪蕭蕭白茅低凛凛北風走耽
然老於菟舉步安不驟目光炯雙射怒吻呀欲受彼彪
擲其旁文彩淡初就雖然竊形似已足走百獸煩君衛
吾寢振此蓬蓽陋坐令盗肉鼠不敢窺白晝
神運殿望香爐天池等峰晩宿官廳明日早發
遠公不出山坐受龍天供地祗敢愛寶木石親輸送巖
巖千年屋山立屹不動風雲宿脩梁星斗近華棟亭亭
碧香爐薝蔔時自涌五雲嚴擁衞天樂下鸞鳳神池閟
寶像光怪發巖洞誰能陟其顚手攬游龍鞚東堂黃金
藏龍像儼環拱蕭條亡國輦拙撲昔誰用掃堂爲一睡
淸極乃無夢思歸戒晨發結束勤僕從鴻鍾振林莽月
落朝嵐重再往墮渺茫猿鶴應嘲諷
贈張公賁
我昔爲諸生奉書諫議公後來辱稱奬禮數賓客同决
科甫弱冠年少氣如虹歸來陪後乘不責醉後恭孤舟
梁宋郊旅態萃百窮拜公睢陽府笑語若春風人事不
可期俯仰異吉凶平生丹竈術馬鬛哭新封十年得吾
弟懷舊涕沾胷淸貧守家法眉宇肖德容交臂是非外
爲寮兄弟中東軒語長夏葵竹羅靑紅西舍雪夜歡玉
顔醉瑶鍾欲飲徑相就三更叱閽翁鯨吸絶遺滴山頹
信傾峰搜抉盡醬茹楂梨倒筐籠通宵兩沉醉午起頭
如蓬人生定當爾事去挽驚鴻河梁繫君馬一笑喜相
逢憐君碧紗幌夜淚哭韋叢我方困虀鹽酸寒官辟廱
同尋舊遊地塵壁罥絲蟲啼鳥古寺閒夏陰小園空酒
市逢好好琵琶失玲瓏歌舞一分散賓僚亦西東忘情
猶一歎齊物論非通官冷隠朝市端能信余慵人生當
富貴子盍自磨礲便當引五車一一貯心胷功就螘作
垤叢成蛇化龍北郊分袂歸作惡驚兒童長謠代晤語
發予一笑哄
離黃州
扁舟發孤城揮手謝送者山回地勢卷天豁江面瀉中
流望赤壁石脚插水下昏昏煙霧嶺歴歴漁樵舍居夷
實三載鄰里通假借别之豈無情老淚爲一洒篙工起
鳴鼔輕櫓健於馬聊爲過江宿寂寂樊山夜
宿樊溪
黃州望樊山秀色如可鑒扁舟横江來山脚繫吾纜大
川失洶湧淺水澄可攬北風吹疎雨夜枕舟屢撼齊安
不可望滅沒孤城暗奔流略溪口龍脣屢窺瞰平生千
金質戒懼敢忘暫兹遊定何名耿耿有餘念
道士磯
匡廬奠九江苗裔遍南服橫江蔽原野内外實一族危
磯插江生石色擘靑玉蛟龍穴亂石猱玃在喬木我行
季冬月江蹟在山腹扁舟如鏡面淸淨不可觸躋攀旣
不可千古長幽獨緬想遂古初巢居戒樵牧
離樊口宿巴河遊馬祈寺
扁舟下樊溪江南正淸瀉䁱登巴河岸極目望春野步
尋脩竹寺古木爭偃亞云昔孫仲謀刑牲致師禡雄圖
邈已矣英槩足悲吒石梯造雲霧丹白開廣厦山僧安
寂寞畏冷不出舍勞生渴閒境頓使我心寫晩江平若
席風勢欲相借
龜陵灣阻風三日遥禱孤山而風止
積水多疾風三日阻我舟天寒波濤惡岸窟騰龍虬五
更船篷鳴冷氣入衾裯平明諸山雪爛漫鋪琳璆篙工
笑相顧白我巴船頭永愧小孤神霧髩橫星眸倉卒禱
卽應知我厭滯畱稍晴景物好柳色含新柔春風我故
舊迎我入東州
自離富池凡三禱順濟龍求便風皆獲應又風日
淸霽舟行安穩委曲如所欲感而成詩
旗尾指船頭篙工告風便張帆如雙櫓去勢如脫箭船
傍兩高山過目若流電波平舟穩駛客寢兀未變吾聞
江西龍神力回宇縣往來萬夫禱正直乃獲願嗟余何
所恃誠恪無所薦神豈哀吾窮有賜不待獻乃知人窮
我本不坐神譴人間事苦異未易以言辨坐令千里遠
近若在几研慙非謝宣城援筆賦靜練
出山
靑山如君子悅我非姿媚相逢一開顏便有論交意今
晨决然去掺若執我袂謂山無見畱此事寧久置道邊
靑髮翁下有白玉髓斸之龍蛇窟自足飽吾世平生耽
幽獨乃若安朝市一官等塵垢安得敗成計草堂醉老
子虎溪大開士寄語二主人爲畱三畝地
離陽翟
驅車發潁川回望失嵩少霜氛塞層空黯淡寒日曉原
田際天平百里見飛鳥纍纍道傍丘石獸卧衰草不知
誰氏碑剝裂偶未倒支離見隸字書帶漢筆妙遺墳不
可問文彩竟何效永年恃金石此計久可笑昔遊已三
歲存沒傷懷抱飽諳人世憂安得身不老
次潁川
許昌古名都氣象良未替客子遠道來塵埃滿襟袂黃
昏造孤驛買飯囓枮胾庭寬蟾蜍高霜氣徹寒被賴擕
朱提杯可具一飲費無人勸我酌孤燭伴客醉笙簫誰
家樓語笑月中市何人不行樂而我獨涕淚夜長更漏
稀風急鼓&KR0911;駛天明捲席去行止隨所値
同楊二十緱氏寺宿草酌張正民秀才見訪
契闊千里别惻愴難具言殷勤一宵語願子未卽眠空
堂燈火青旅褐借僧氊勞勞一杯酒不解道路寒經年
相從樂旣别亦茫然人間事盡爾聚散亦何歎但悲多
難身尚獲朋友懽間關百憂中一笑直萬錢張子年未
冠已雄羣少年巉巉坐我側紫眸秀雙顴壯志激衰懦
淸談破愁煎天明卽分散奈此情悁悁
初到都下供職寄黃九
千里不相見勞勞復何辭不應一城中耿耿令我思僦
舍酒家樓椎壚卷其旗鼠壤敗晨炊守翁噪羣兒馬傍
挾兩羸雙踵待刻移五日長安塵故山夢中歸何以洗
我心望君靑松姿懷情久不吐古屋絃悲詩
晩歸寄無咎
屋東雲移山屋西日半壁餘天一劒靑遠雨萬絲白官
事癡可了未遭官長責惟應晁夫子不可别頃刻
西山寒溪(一本云挈家同潘郎游寒溪西山二寺井寄邠老詩中亦顏邠老書齋名也)
兹行頗間暇聊此(一作况在)山水間况(一作幸)有所擕人臭味
同一源山蹊並脩澗嘉木間蒲蓮杉松開(一作鳴)古刹(一作)
(寺)始覺此溪寒孤亭出屋背石磴相牽攀迎客窮道人
俯僂髩眉斑釋子(一作草草)具麤糲雖貧有餘歡(一本有三杯徑就醉)
(陟巘初□攀)午(一作馳)登西山去(一作路)路作九曲彎山禽慣不
驚夏木秀且繁緬懷紫髯公奠玉祠天壇豪彊(一作雄豪)有
遺韻興廢(一作消毁)無留觀空嵓一泓泉引余掬淸甘(一作眼明)
(嵓間泉引手掬淸甘)至人悲熱惱遺(一作留)此消昏煩(一作驅塵煩)我茶
非世間(一作茶)天上蒼月團爲爾惜不得烹啜(一作㵸)澆晨
飡深(一作出)谷晩易陰快(一作淸)雨時班班(一作潺潺)但見夾道
松龍鬚濕蒼顔念(一作懷)我亦顏人深(一作屏)居閉(一作深)柴
(一作閉)關不使倒珠玉使(一作濟)我胷中慳之官亦漫浪遇
勝却(一作卽)盤桓平生據頑鈍信命傲憂患言歸徒旅(一作)
(御)疲就蔭休征鞍
讀中興頌碑
玉環妖血無人掃漁陽馬厭長安草潼關戰骨高於山
萬里君王蜀中老金戈鐵馬從西來郭公凛凛英雄才
舉旗爲風偃爲雨洒灑九廟無塵埃元功高名誰與紀
風雅不繼騷人死水部胸中星斗文太師筆下蛟龍字
天遣二子傳將來高山十丈磨蒼崖誰持此碑入我室
使我一見昏眸開百年廢興增歎慨當時數子今安在
君不見荒涼浯水棄不收時有遊人打碑賣
出長夏門(初望龍門)
出郭心已淸靑山忽相對游人傍流水俯仰秀色内誰
張蒼玉屏中斷神斧快淸伊瀉其間銀漢曳天派參差
樓觀出杳靄林麓邃巖聲答遠響水影弄空翠同遊得
君子(同榮教授)興與煙霞會選勝雖自兹高懷已塵外
飯昭果寺
飄然乘興遊肴酒笑俗具僧居致野飯草草亦有趣山
僧慣迎客煑茗新泉注巖花得春遲晩秀見紅素蕭蕭
野市井人物自來去溪光送孤舟石色照素樹題名掃
高壁歲月記所遇書罷迹已陳出門猶反顧
石樓
淸溪若奔虬八鎖束其頸犇騰去莫脫擺掣恣驍猛嘈
嘈戰風霆萬鼓助其勁聲馳石崖動氣抱晴日冷我來
怯初登注視久乃定悠悠山川闊寸目羅萬景平生林
野趣疎放謝鞭警會期山月出一嘯清夜永
上方
足躡靑玉磴躋攀不知勞回頭瞰木杪始覺所歴高孤
鳥去滅沒奔溪深怒號白日當畫梁靑雲送微飈坐久
神慮平微涼淸骨毛但驚塵垢容俯仰近赤霄古壁有
遺字昔人嗟寂寥南風不知暑古木常蕭蕭
廣化遇雨
浮雲蔽高峰臺殿延晩色風聲轉谷豪雨脚射山白東
樓瞰虚明龍甲排檜柏蕭森異人境坐視動神魄撞鍾
寺門掩晩霽尚殘滴相擕下山去塵靜馬無迹歸來解
鞍歇新月如破璧但恐桃花源回舟已靑壁
贈無咎以旣見君子云胡不喜爲韻八首
平生懷想人握手良未易接君同舍歡此事非此世十
年淮海夢一笑相逢地投分白首期願言何有旣
賢愚譬觀形美醜不自見醫肱待三折劒鐵要百鍊磨
君古靑銅汰揀寄明辨一智出千愚食芹敢忘獻
文風還正始磊落有諸君長者進後生亦使我有聞譬
如狸與虎偶使並稱文終然不可及困我力空勤
文衰東京後特起得韓子支撑誹笑中久乃化而靡籍
湜旣洒掃後生始歸市垂君拯溺手請效我一指
詩壇李杜後黃子擅竒勲平生執羈靮開府與參軍舉
世秉筆徒吟哦漫云云安知握奇律一字有風雲
觸有羸其角進有䟦其胡膏車秣吾馬白日在脩途雖
乏無何杯頗多未見書力學致事功良田本深鉏
黃子少年時風流勝春柳中年一鈢飯萬事寒木朽室
有僧對談房無妾持帚此道人人事誰令余獨不
南山縳虎師肯顧世書字揚眉哦楚喉鼎畔倒侯喜詩
聲一蒼蠅下到霹靂耳庸庸老尋常物外有奇偉
與潘仲達二首
東風沛甘雨百物一時好江南桃李盡紅紫到百草道
傍負擔子寒食歸祭禱念我淮上丘三年不躬掃
淮陽牡丹花盛不如京洛姚黃一枝開衆艷氣如削亭
亭風塵裏獨立朝百萼誰知臨老眼得到美葵藿
次韻秦覯
琬琰非世珍昔以羊皮換嗟君復何求衆棄乃所玩十
年少游兄閉口受客難二毛纔一第俗子猶憤惋人間
異巧拙善琢貴顏汗嬋娟守重閨倚市爭倩盼君胡寶
滯貨屢辱訪衰懦譬猶卧仆塗更侑觥與散球然瑚璉
質磨琢爭璀璨遟君三年鳴更用驚我慢
阿几
小兒名阿几眉目頗疎明日來書案傍學我讀書聲男
兒事業多何必學讀書自古奇男子往往羞爲儒阿几
笑謂爺薄雲無密雨看爺飢寒姿兒豈合富貴翁家破
篋中惟有書與史教兒不讀書更欲作何事
宿虹縣驛
長隄隘舟車上下無暫歇煎熬古驛門聒聒爭瑣屑東
南淮浙富輸餽日填咽楚風習喧卑吳舌動嘲&KR1116;平生
耽靜意投閙劇含噦况兹道路勤強食慰飢渴年來嵩
洛興久與泉石結終當卜吾廬雲山對華髮
有感二首
昨日鵶作巢今者鵶哺兒念知三月蘭舂物行已稀晩
風颯不收殘紅怨餘姿回風起輕寒擁爐火重吹燈明
夜齋靜目澁臨書遟病齒不飲酒持杯勸妻兒豈無兒
女心惆悵桃李蹊彼昏安目前丈夫方有思
古今不殊途掩卷獨長想炎爐與死灰相去如反掌彼
昏誠不知一醉富莫量那知道傍殍曾是厭杯盎一金
短販兒豈暇議得喪但怜反覆間觀者爲惆悵聖賢蹈
大方不苟目前妄寄身愛憎間得失眞一餉
春雪
天寒城南寺門外無馬迹東風雪疾消春泥深一尺豈
無老欵段畏蹶不敢策還歸見兒女怕冷不下席揚雄
玄未就雙髩颯已白雖云客載酒此意終岑寂功成則
有命生事亦人力胡爲不自勤守此欲何獲田桑旣有
裕醪醴亦餘溢嗟哉好事客從古百無一
秋感二首
秋日無遠暉秋草無美姿殘蛩弔白日寒鳥悲空枝時
節一如此余出悵安歸強歌不成音還坐空涕垂感動
百慮進觸心遂紛披棄捐勿復道日暮眠吾帷
秋山多遠聲日暮尤生態百風落高樹淸澗瀉寒瀨鳴
蜩默誰憐瘖死不償罪蛩啼獨不已有愬未逢解天時
激汝曹寧自知進退吹嘘成踴躍芻狗忌徹祭庭空月
宵挂園冷露晨沛嗟哉心難忘捬事還感槩
魯直惠洮河綠石作冰壺研次韻
洮河之石利劒矛磨刀日解十二牛千年埋地因沙礫
一日見寶來中州黃子文章妙天下獨駕八馬森幢旒
平生筆墨萬金直奇煤利翰盈篋收誰持此研參案几
風瀾近手寒生秋包持投我棄不惜副以淸詩帛加璧
明窗試墨吐秀潤端溪歙州無此色野人齋房無玩好
慙愧衣冠陳裸國晁侯碧海爲文辭盤礴萬頃澄淸漪
新篇來如徹扎箭勁筆更似畫沙錐知君自足報蒼璧
愧我空賦瓊瑰詩
王晉卿惠詩逾年不報累來見索而王許酒未送
因次其韻督之
酸寒杜陵老痛飲遺身世雲安小縣麴米春遥知美味
無多子猶令此老氣如虎傲兀幾以醉爲累爭如侯家
美酒如江湖金鐺犀杓與之俱玉壺滿傾春水怏銅槽
夜滴秋雨疎主人文章足賓客許致麴生來坐側三杯
脫帽我家風渴如旱田占雨虹冷官如缾君未見腹惟
貯水冰生面鳴鞭走送煩騶轡坐對朝雲北風起未欲
煩公大作讌老夫自斟看深淺
福昌秋日效張文昌二首
秋野無人秋日白禾黍登場風索索豆田黃時霜已多
桑蟲食葉畱空柯小蝶翩翩晩花紫野鶉啄粟警人起
洛陽西原君莫行秋光處處傷人情
黃桑蕭蕭秋水淸田中日午村鷄鳴場邊九月禾黍熟
空原雉飛飽新榖棗籬蟲鳴村路曲道邊古墳生野菊
人稀田闊草茫茫落陽秋深能斷腸
題韓幹馬圖
頭如翔鸞月頰光背如安輿鳬臆方心知不載田舍郎
猶帶開元天子紅袍香韓幹寫時國無事綠樹陰低春
晝長兩髯執轡儼在傍如瞻馳道黃屋張北風揚塵燕
賊狂廐中萬馬歸范陽天子乘騾蜀山路滿川苜蓿爲
誰芳
罔沙阻風
大江春風浪如屋客舟迎風罔沙宿連檣接柂古岸傍
岸頭無人春草綠船頭日出炊烟起買魚擕菜來就市
漁人水惡不出門蕭條野市無鷄豚堤邊紙錢灰若雨
洗酒賽神巫降語南人艇子不避風橫江五兩翩翩去
有感三首
郁城本自貳師謀騎士拔劒猶封侯董生明經守正直
白首區區相侯國參差世事足嗟歎(平聲)我笑羣兒較目
前可能董子之榮辱乃在封侯得失間
羣兒鞭笞學官府翁憐兒癡傍笑侮翁出坐曹鞭復呵
賢於羣兒能幾何兒曹相鞭以爲戲翁怒鞭人血流地
等爲戲劇誰後先我笑謂翁兒更賢
南風霏霏麥花落豆田漠漠初垂角山邊夜半一犁雨
田父高歌待收穫雨多蕭蕭蠶簇寒蠶婦低眉憂繭單
人生多求復多怨天工供爾良獨難
到陳午憩小舍有任王二君子惠牡丹二槃皆絶
品也是日風雨大寒明日作此詩呈希古
初來淮陽春已晩下里數楹聊寢飯此邦花時人若狂
我初稅駕遊獨懶任王二君眞解事走致兩槃紅紫爛
天姝國艷照蔀屋持供佛像安敢慢江湖逢春豈無花
格頑色賤皆可揀誓觀中州燕趙態一洗千里窮荒眼
風波歴盡還故郡此願誰知輙先滿那知中夕忽凛烈
卧擁牛衣眠失旦名園泥淖安可入坐惜殘芳風雨散
東隣夫子亦嗜酒卧聽午鷄方起盥晴明猶及一寓目
我老尚能揮大醆
次韻答天啓
黃鍾無聲登瓦釡蔡子靑衫在塵土逼人爽氣百步寒
知子胸中有風雨三年河東走羸馬絶口魚鰕便酪乳
歸來萬卷付一讀不學兒曹用心苦周瑜陸遜久寂寞
千年北客嘲吳語莫徒彩筆雲錦張要是寶劒蛟龍舞
天兵百萬老西北快馬如飛不出戶眼看六纛出麒麟
走取單于置刀爼
赴亳州教官次韻和中書錢舍人及亳守晁美叔
見贈
久知疎慵難應接勉強一官親訟牒羈窮正是鳩無巢
擺去不如魚有鬛從來書史鈍蹊徑更歎詩騷窮事業
幾思狐白易絮纊羞禠舊服求新裌又憐夸毗竟何得
把玩區區一蚊睫久知趨向合飢寒正藉文章謾嚅囁
紫微丈人椽作筆誰得羸師輕傳諜知擒敢慢武侯縱
有穽前知魯侯&KR0008;荒蕪滿編求指摘望以餘光分暐曄
乃蒙稱屈力襃揚不意糞壤藏諸篋獲如丘陵飽則可
良御不悦猶非獵平生賞遇有君子處世雖鈍吾知捷
淸閒得食學官祿願以詩書填吻頰牙懸喜校鄴侯籤
藤織新成沈郎笈晁公聲名三十載餘事筆蹤傳法帖
紫芝眉宇望不遠屈指數日無旬浹黃衫健步書見賜
紫誥除官等何躐久懷薄技待後乘宣管盈囊紙來歙
坐乖前計空惋悵袖裏從今雙手擪醉歸應被官長瞋
未飽徒勞方朔愶
蘇叔黨呂知止自許下見訪叔黨有詩戲贈以此
奉答
三年齊安看江山可當中原故人面北來塵埃逢故人
眼前却作江山見君似江山定不疎能出吾言世亦無
蘇郎下筆妙無敵呂郎與談驚未識鳳雛驥子未宜輕
囊空各有千金璧贈君錦繡英瓊瑶報我琅玕金錯刀
溪毛潢洿未相棄歲暮與君甘縕袍
遊武昌
一葉横江凌浩渺李君見我迎門笑鵝黃初熟醅旋壓
書室焚香地新埽淋漓歌笑不知夜竹榻枕藉眠諸少
老人被暖覺獨晩驚起東南日如燒四明陳子定愛客
生火寒廳邀我到盤肴香潔具俄頃鱠斫寒魚初出沼
仲謀霸氣久寂寞元子亭基尚危峭荆榛荒梗上石磴
人物淸江開野廟莫投明府快一飲主意殷勤賓屢釂
星河破碎歸中夜明日淸淮理歸棹王家園館靜入眼
挂壁於菟疑欲嘯殺鷄爲黍辦倉卒看畫烹茶每醉飽
還家閉門空寂歴勝境目前皆了了兹遊可再誰汝嗇
老嬾似不能輕矯西山得霜瘦如削蕭寺崢嶸出粉篠
幸余腰髀猶足使與子凌寒恣遊眺
秋雨小酌贈賈七
出門秋雨泥漫漫嗟哉后土何時乾官曹事休歸舍卧
破屋淅淅西風寒弱妻傾榼勸我起稚子笑語爭杯盤
我生樂事但如此爲爾一醉愁腸寬仕塗翩翩鬭巧捷
華裾鮮轂相追攀老來百事覺羞耻懶伴兒女塗鉛丹
賈郎豪華獨異我粉腮玉指雙鵶鬟淸眸侑酒醉百醆
肯呪貧甕寒虀酸堂前菊花日以好落砌摵摵梧桐殘
當謀痛飲待九日豪氣一壓龍山桓
寓陳雜詩
朝雨如雰絲咫尺不相辨俄然晨光漏紺碧出天面天
工易明晦頃刻俄屢變今朝事大定雲物卷組練客有
北來說蝝生被數縣榖穗無一粒遺稈如立箭卑田成
大澤投種哀莫見官人懵不知猶喜輸租辦興懷及鰥
寡猶愧吾飽飯
開門無客來永日不冠屨客知我老懶投刺輙復去端
成兩相忘因得百無慮故人在㫄郡書信不能屢興哀
東坡公將揜郟山墓不能往一慟名議眞有負可能金
玉骨亦逐黃壤腐但恐已神仙裂石終飛去
我不知暑退但覺衣汗乾頗怪庭中天湛然靑以寬有
物呌草根啾啾自相喧問知已新秋大火流金丸天工
變寒暑正爾事亦繁靜觀付一笑吾事寧相關但思筋
力健悠然佳意還喧喧憎隣里砧杵亂人眠
秦子死南海旅骨還故墟辛勤一生事空得數編書琅
琅巧言語玉佩聯瓊琚知者能幾人憎者頗有餘書生
事業薄生世苦勤劬持以待後世何足潤槁枯興懷及
平昔使我涕漣如道路阻且長悲哉違撫孤
寄李端叔
陳墟自古皇疆野實楚縣沃野接神畿荒溝漕淮甸民
風靜而陋原隰平以遠我來逢艱歲禾黍秋色淺荒居
咽蛩蚓風雨老藜莧閉戶謝車馬隱几親筆硯馬迹巷
泥深庖烟簷日晏深居窺老易妙理殊自玩困亨方寸
足夸安勞遠願乖離感歲月老色各滿面友道古所敦
尺書莫辭倦
秋日曬古城
秋日曬古城西風振塵埃出門何所之壞道連蒿萊飛
鳴鷄犬稀破屋枮壕隈老圃理䔫畦晩甲瘦未開輸人
暮出城栖鵶一一回悵然心不怡歸坐勸一杯
孫志康許爲南釀前日已聞糴米欣然作詩以問
之
平生一尊酒風月不可無謫官將十年一醉未易圖市
豈無旗亭官亦有酒壚薄苦與釀酸一滴不可沽英英
孫夫子臭味眞吾徒自云得異糵乃出粳稻腴藏久精
粹去去者乃其粗醖釀纔浹日芳甘已盈壺傖人喻其
力若火經茅蘆此語眞野陋殆出負販夫前日聞吉語
糴便已在途每恨陳乏糯價直如買珠憐君久客囊傾
倒無復餘假噐走僕僮供我一笑娛欲爲漉巾潛請學
滌噐如作詩以訊之何日陳尊盂
歲暮即事寄子由先生
歲暮淮陽客貧閒兩有餘朝昏面壁坐風雪閉門居老
去深依佛年衰更嗜書未能忘素業聊用慰窮途下里
皆貧屋開門即古墟鷄䐁來近舍舂汲賴隣夫雪壓移
來竹霜萎自種蔬烏皮蒙燕几褐帽褁僧顱肉似聞韶
客齋如持律徒女寒愁粉黛男窘補衣裾已病藥三暴
辭貧飯一盂長缾卧牆角短褐倒天吳宵寐衾鋪鐵晨
炊米數珠大攙隨杜脛葛製暖寒軀時命今如此功名
已矣乎談愁風射馬拙待兔逢株久慕真乘樂深諳夢
境虚誰憐九頓首止有一長吁瞻望身空老蒼茫歲欲
除何當聞妙誨黥刖待完膚
贈翟公㢲
我昔出守來丹陽江流五月如探湯史君之宅在山腹
繞舍樹石何靑蒼千年藥根蟠井底靈液浸灌通寒漿
人言狗杞精變狗夜吠往往聞空廊金山蕩潏浪花裏
一舸遥去隨漁郎最奇巖齋人迹少乳水時滴白石牀
翠黿坡陁負日色白騎掀舞占風祥我留金山凢十日
窮探力取無遺忘南風吹我渡江去已厭淮南塵土黃
二十年間多少事身如疲馬起復僵淮南窮棲衆人後
朝食不充藜莧腸公來衰顔得一笑側聽高論驚尋常
窮閻過我坐至暮滿懷珠玉無粃糠乃知世間有淸議
未可盡以已意量精金白璧天所寶理無破碎委道㫄
半年耳冷不聞此遇公矍然神激昂論交自顧已老醜
從事理絶隨飛翔斯文有屬不但爾因公作詩我涕滂
北隣賣餅兒每五鼔未旦即遶街呼賣雖大寒烈
風不廢而時略不少差因爲作詩且有所警示
秸秬
城頭月落霜如雪樓頭五更聲欲絶捧盤出戶歌一聲
市樓東西人未行北風吹衣射我餅不憂衣單憂餅冷
業無高卑志當堅男兒有求安得閒
書初凉夜至將曉(靈夀寺作)
秋房燈火淸人語久已寂城遠不聞更警柝鳴未息横
參已入地斗柄當天植乃知三更中市鄽已寂歴我時
守書几磨墨傾硯滴反覆小學書昏目如芒刺試尋隣
房僧鼻鼾背負壁體勞徑就枕冷夢分南北覺來寺鐘
鳴僧禮像前席須臾聞梵唄木魚如叩石舉頭視東牖
朝日已淡白反身起披衣神爽健筋力亟來酒甕邊側
聽聲喞喞
霜後步西園
濃霜午喧妍短日淡無色回風振中園搖落聲策策草
根飢烏啄飛舞時嘖嘖野荒無遺粒卒歲將何食鮮鮮
西牆下幽草弄寒碧四時不吾欺聊假汝頃刻
呈徐仲車
朝日照高簷夜霜猶在瓦纖纖牆邊柳春色已可把殘
年能幾何奔駛劇湍瀉雖無功名求衰暮亦悲吒出門
問徐子兩計決取捨爲當勉自修汲汲不可暇爲當飲
美酒送老在杯斝子當指我途我即策其馬但恐懶拙
姿終非服勤者
讀戚公恕進卷
世方尚纖柔子獨不可揉人皆喜呶呶子語不出口巉
然即之高俗子競潮詬我嘗要之難快使暴其有乃知
謗之非更覺所得厚由來難小知此固可大受讀書常
辛勤世務飽經搆琅琅滿編文一一可推究俗儒昧事
實文字工綵繡可觀不可用章甫冠土偶子能獨不然
渾樸謝雕鏤寧爲目前玩功見施設後知心古所難形
兀實見售嗟君聽者寡風雨但孤雊又思理難常功業
亦邂逅豈令匠石斤常縮䄂間手無爲扣角歌且進滿
尊酎但非遽可合有所待而偶干將伏黃土氣乃在牛
斗顧君久自安蔽抑寧復久
贈江瞻道
我行于四方其所急者友嗚呼得之難百不一邂逅人
心不可齊若十指於手隨其短與長亦各有所取剛或
礦而折柔有弱而仆質良文不揚中美外莫副寬壺泛
以枵狹盎迫而陋此猶其大槩瑣屑難悉究譬如選良
材棄百不一有其間雖得之猶或煩矯揉我友居淮濱
飲德昔自幼豈期羇旅間乃獲聞謦欬嗟君如美玉外
徹中乃厚埋藏困塵埃要以不可垢他人十不一子乃
得八九餘虧能幾何不待勉而就乃知昔求艱特以見
未久但憂奔莫及敢憚喘而走我心子所知濩落無所
囿是以行于世往往得謿詬人才如其面不自知好醜
立之明鑑前乃見其可否子於我無嫌告我當苦口我
惟於改過竊不敢自後嗟予迫飢寒子亦仰五斗何當
兩有歸投老作隣叟
與友人論文因以詩投之
我雖不知文嘗聞於達者文以意爲車意以文爲馬理
強意乃勝氣盛文如駕理維當即止妄說即虚假氣如
決江河勢順乃傾瀉文莫如六經此道亦不捨但於文
最高窺不見隙罅故令後世儒其能及者寡文章古亦
衆其道則一也譬如張衆樂要以歸之雅區區爲對偶
此格最汙下求之古無有欲學固未暇君爲時俊髦我
老安苟且聊獻師所傳無以吾言野
寄答參寥五首
昔我初見子子時客京師聞名久不獲既得過所知示
我一卷書大小百首詩我嗜不可輟熊蹯薦朝飢約子
彭城游念當行有期中間忽倉卒决去不子辭子後來
高郵我居淮之湄中間無百里詩句屢交馳客來得子
書云子久南歸投書不能讀恨我聞之遟使我早知此
扁舟尚能追遠别不執手近居不相擕每念念恨者耿
耿中腸悲子行曰已南我去日已西音書不可頻何以
慰我思
蘇公守吳興山水方有主子兮從之遊掛錫當可駐塵
埃困孤鶴念子久失所秋風展其翼道使萬里去靑雲
引高唳爽絶誰敢伍余駒欲西秣使我江海櫓平生二
三子往往在南土子才得所樂我拙日益魯拳拳相思
心契闊不得語
秦子我所愛詞若秋風淸蕭蕭吹毛髮肅肅爽我情精
工造奥妙寶鐵鏤瑶瓊我雖見之晩披豁盡平生又聞
從蘇公復與子同行更酬而迭唱鐘磬日撞鳴東吳富
山水草木餘春榮悲余獨契闊不得陪酬賡
我生爲文章與衆常不偶出其所爲詩不笑即謿詬少
年勇自辯盛氣爭可否年來知所避不敢出諸口時時
未免作包以什襲厚低心譲兒曹默默衆人後見君不
能已頗亦陳所有君豈少取之時以佳句授幽絃喜有
聽淸唱慰孤奏如何瞥然去使我不得友
蕭蕭江湖客疎瘦若秋竹苦心爲詩章日夜撓心腹淸
絃無浮聲促柱有哀曲湔湔幽巖泉一一淸可掬人生
於文章初苦力不足及其成欲售又困瞽者目子從吳
興公乃獨獲所欲得意有知賞幽懷免窮獨嗟余失所
投痛學自藏覆子當慰我窮時寄書數幅
夏日雜感二首
羣動入夜息我歸亦安眠脫我身上衣投枕體晏然朝
日常營營有生不可閒羲和戢其光幸此須臾間人生
一世中大小無百年胡爲不自暇長抱勤苦歎才者勇
設施誕者夸死權彼有驅其心欲休諒無緣我本與世
疎少慵老成頑何爲不引去坎軻行所艱
娟娟簷前月雖缺自媚好團團理絲蟲飬身恃其巧無
能老蝙蝠乘夜出堂奥那能捕飛蚊未解聒耳閙悲歌
草間蚓辛苦自鳴噪爾生可以默何所欲而躁鳴哇訴
其渴謂若天可禱瘖蟬死不鳴豈以訴無效悠悠羣動
情誰得辨醜好我歌豈徒然亦用自警告
西華道中
我行陳許郊十里平若掌居民雜荆榛耕少地多曠野
兔作跳奔驚鳶或高颺喬林多疾風寒澗有餘漲棘籬
蔽茅屋鷄犬入村巷主人掃土塌秣馬具朝餉童兒汲
土井敗飯堆瓦盎勿悲爲生陋自足無他望嗟余走薄
官奔走年將壯長抱羇旅愁何時稅歸鞅
讀蘇子瞻韓幹馬圖
我雖不見韓幹馬一讀公詩如見者韓生畫馬常苦肥
肉中藏骨以爲竒開元有臣善司牧四十萬匹屯山谷
飬之罕用食之豐力不曾施空長肉韓生圖像無乃然
我謂韓生巧未全君不見昔時騏驥人未得飢守鹽車
唯有骨昂藏不受塵土侵伯樂未來空佇立騏驥乏食
肉常臞韓生不寫瘦馬駒誰能爲驥傳之圖不如凡馬
飽靑芻
再和馬圖
我年十五遊關西當時唯揀惡馬騎華州城西鐵騘馬
勇士十人不可羈牽來當庭立不定兩足人立迎風嘶
我心壯此寧復畏撫鞍躡鐙乘以馳長衢大呼人四走
腰穩如植身如飛橋邊爭道挽不止側身逼墮壕中泥
懸空十丈才一擲我手失轡猶攅蹄迴頭一躍已在岸
但見滿道人嗟咨關中平地草木短盡日散漫遊忘歸
驅馳寧復受鞭策進止自與人心齊爾來十年我南走
此馬嗟嗟入誰手楚鄉水國地卑汙人盡乘船馬如狗
我身未老心已衰夢寐時時猶見之想圖思畫忽有感
况復慷慨吟公詩達人遇境貴不惑世有尤物常難得
寧能使我即無情搔首長歌還歎息
再寄子由先生
宛丘之别今五年汴上留連纔一日賤生飄泊客東南
憂患侵陵心若失先生神貎獨宛然但覺巖巖瘦而實
有如霜露入秋山掃除繁蔚峰巒出自言近讀飬生書
頗學仙人餌芝术披尋圖訣得茯苓云是松間千歲物
屑而爲食可不飢功成在久非倉卒上侔金石免毒裂
下比草木爲強崛㳙㳙潄納白玉津鍊以真元納之骨
神仙自是人不知豈爲難求廢其術我聞公說心獨嗟
欲問太虚窮恍惚奈何不使被金朱乃俾枯槁思巖窟
又觀世事不可常倚伏誰能定於一終身軒冕亦何賴
况有朝升而暮黜何如端坐養形骸夀考康寧無夭屈
乃知豈即非良圖却笑兒曹嗜糠籺靑衫弟子皆授經
賦分羇窮少倫匹自知無命作公卿頗亦有心窮老佛
但思飽暖願即已妄意功名心實不終期策杖從公游
更乞靈丸救衰疾
寄楊應之
應之蹉跎三十九猶着靑衫困塵垢高才逸氣老益竒
我每事之安敢友逢時則駕子何患有才未用誰之醜
暴得從來失常速徐驅未用鞭其後掃除萬事付諸命
收拾至樂歸之酒聞公頗以飲自名我亦抗衡能至斗
京師常恨酒不足貧旅僅得糊其口乃知一飲尚間關
功垂萬古知難偶百年痛飲乃良圖安用金朱裹枯朽
我生自斷計已決君亦我徒能爾否揚眉鼠子事輕肥
貶眼小兒夸謹厚須防仰赫忌鵷鶵更慮致魘逢芻狗
獨醒不若餔其糟羣犬猶須避而走遭刑每笑嵇叔夜
得計須師彭澤叟我官古邑洛之陽聞有山川亦淸秀
行當釀秫從子遊更以新詩相獻侑
招潘郎飲
老人夜短睡不足勃公窗外強知時五更未明語千萬
更憎林間鵯鵊兒吹紅洗白雨三日吾園花蕊已離披
一年春事坐如此白首窮謫歸無期念此徑須沽酒飲
買魚烹肉懃妻兒更呼東鄰好酒伴爲我醉倒階前泥
郭圃送蕪菁感成長句
蕪菁至南皆變菘菘美在上根不食瑶簪玉筍不可見
使我每食思故國西鄰老翁知我意盈筐走送如雪白
蒸烹氣味元不改今晨一飡如南北孔明用蜀最艱窘
百計捃拾無遺策當時此物助軍行渭上襃中有遺植
英雄臨事究瑣屑終服奇才屈強敵想見躬耕自灌畦
當時有意誰能測
讀守道詩
仁宗之初公有聲一世懦者聞之驚力行古義不顧俗
師事孫子傳其經掃堂捧杖供賤役侍師之坐隨師行
質疑問道無敢變當世始知師與生作爲文章不徒發
譏切時事排公卿俗儒毁譽無所出乃取過行爲譏評
過於仁義罪固小矯弊自合違中行人皆不及子獨過
兩者之罪誰爲輕開編偶誦子詩句辭氣磊落嚴以清
吟哦令我不能捨想見眉宇寒崢嶸高風一泯不可見
安得壯士能經營惜哉朽骨不可作徂徠廢土知誰耕
對雪呈仲車
學堂歲暮無來客殘雪漫漫風獵獵當庭古柳三四株
老翁擕帚收殘葉二年閒散百事慵飢寒不自勤鉏鍤
囊空甑倒誰復救典衣買酒將空篋人間萬事苦難齊
以醉驅愁最奇捷丈夫未死誰能測幽憂何自同兒妾
飲酣耳熱詩興遒直上虚空恣陵躡飢喉凍噤誰與解
正藉醺酣得嚅囁少年舉白未嘗辭漸老深杯見還怯
何當共有種秫田免向官壚走書帖
己未四月二十二日大雨雹
夜來飛雹驚我眠大者磊落幾如拳起聽但覺屋欲動
簷瓦破墜無復全是日晩晴星斗出鏡靜萬里無雲烟
乾坤變化竟誰使造作詭怪須臾間鄰家老翁髮已白
云昔見此今十年木衰火濫氣浮洩激此陰沴成冰堅
儒生臆度知是否天事誰得窮其源屋頭雛鴉失其母
足傷翅折亦可憐
早作
鸕鷀夜寒不得眠永夜相語高樹顚鴉鳴最早尤喧闐
啼呼相應動百千老鷄睡起足攣拳側頭端如聞九天
引吭一唱鳴宮懸時哉不後亦不先朦朧初日見山川
吾廬人起有炊烟
讀李憕碑
自唐中微北方沸胡馬長鳴飲淸渭李公守節陷賊庭
身死髑髏行萬里(憕及盧奕並傳首)百年事往誰復省一丘榛
莽無人祭荒碑半折就磨滅後人空解傳其字殺身不
畏眞丈夫自古時危知烈士俗書小技何足道嗟我但
欲揚其事寥寥獲麟數千載末學襃貶多非是高文大
筆誰復作絀臣餓夫須有待紛紛後世競著述紙墨徒
爲史官費却嗟何獨此事然搔首碑前空嘆慨
秋蔬
荒園秋露瘦韭葉色茂春菘甘勝蕨人言佛見爲下筯
(俗言八月韭佛開口)芼炙烹羹更滋滑其餘瑣屑皆可口蕪菁脆
肥薑葅辣藏鞭雛筍纖玉露映葉乳茄濃黛抹已殘枸
杞只留枿晩種萵苣初生甲南來食魚忘肉味久思吾
土牛羊茁軟炊一飽老有味痛飲百壺今不說蒲團齋
罷欠申時自覺少年心解脫
瓜洲謝李德載寄蜂兒木瓜筆
瓜洲蕭索秋江渚西風江岸殘紅舞津亭永夜守靑燈
客睡朦朧聽江雨靑罇曉酌遣懷抱但恨鬱鬱將誰語
敲門忽得故人書洗手開緘見眉宇蜂兒肥膩愈風痺
木瓜甘酸輕病股銛鋒皓管見還愧老去筆硯生塵土
北歸飄泊亦何事篙工已束橫江櫓天寒應客太昊墟
當遣何人具鷄黍
耒寒熱伏枕已數日忽聞車騎明當按頓睡中得
韻語數句上呈四丈龍圖兼記至日之飲
山羊卷酥如切玉剪毛胡羊花作肉燭前醉客淋漓時
山泉更煑如珠粟深泥三尺歸不記日到牀前初睡足
爾來七日戰寒熱朝飯齋糜不盈掬客來但辦君且去
卧聽㳙㳙雪消屋因山事嚴京兆出十驛人人如在目
駞裘便面行野時晴郊已動陳根綠
和晁應之憫農
南風吹麥麥穗好飢兒道上扶其老皇天雨露自有時
爾恨秋成常不早南山壯兒市兵弩百金裝劒黃金縷
夜爲盗賊朝受刑甘心不悔知何數爲盗操戈足衣食
力田竟歲猶無獲飢寒刑戮死則同攘奪猶能緩朝夕
老農悲嗟淚沾臆幾見良田有荆棘壯夫爲盗羸老耕
市人珠玉田家得吏兵操戈恐不銳由來殺人傷正氣
人間萬事莽悠悠我歌此詩聞者愁
九月十二日入南山憩一民舍冐雨炙衣久之
石稜如刀不容步上挽垂藤下無路風寒雨滑徒旅愁
捨馬杖藜泥没屨躋攀顚墜不容髮目眩心寒驚反顧
亦知垂堂有遺戒身仰微官欲誰愬蕭蕭茅屋映絶壁
門外漍漍淸泉注解衣就火不能暖旋拾山薪伐溪樹
山翁生未食醯醢脫粟寒蔬度朝暮人間平地固不少
何用巇嶇守麏兔秋聲四起山靄夕壞屋疎籬睡無處
披裘結束相勸歸過盡重雲下山去
蕭朝散惠石本韓幹馬圖馬亡後足
世人怪韓生畫馬身苦肥幹寧忍不畫驥骨當時廐馬
君未知開元太平國無事戰馬卷甲飽不騎玉關槖駝
通萬里長安第宅連諸姨笙歌錦繡遍一國六龍長閑
空食粟霜甜秋草沙苑遊日暖春波渭川浴脽圓腰穩
目生光細尾豐膺毛帖肉珠鞍玉鐙驕不行豈有塵埃
侵四足韓生丹靑寫天廐磊落萬龍無一瘦豈知車下
骨如牆飢齧草根刺傷口君家古圖才半身千里騰驤
已有神迴身側顧不無意剪騣絡頭嗟失眞君不見太
宗戰馬拳腹毛身騎此馬縳羣豪龍虎精神金鼔氣豈
有閒地供脂膏至今畫圖快胷臆想見虯鬚親破賊那
知但愛廐中肥漁陽筋脚蹄如石神駒入水隨烟雲蜀
山石路無行人六驥悲鳴足流血騎騾遺事一酸辛
次韻君復七兄見贈
老知山林等朝市扁舟誰能問行止長淮十日浪吹沙
春風正攪驪龍睡幽人軟語破永日衝泥擕手林間寺
坐中知兄病當已眉宇氳氳有佳氣華池神酒不用醒
人生和暢自忘形扶持陰德鬼神在洗除世緣煩惱輕
東來自慙雙鬢改相逢但覺兩眼明論詩尚愛淡生活
學道久嘆閒名聲嗟我塵埃費昏旦補刖自憐聞道晩
還丹欲問僕僕仙(謂陸先生僕僕古仙人也)一菴更作騰騰嬾(騰騰古禪)
(宿謂圓明)春陰夜薄月朦朧劇談燭盡樽亦空他日重逢龐
處士可能猶與世人同(兄斷愛屏欲專意禪悦故比龐公)
離泗州有作
舸&KR0008;大艑來何州翩翩五兩在船頭淮邊落帆汴口宿
橋下連檣南與北南來北去何時停春水春風相送迎
沙岸飛鷗舊相見短亭楊柳不無情淸歌一曲主人酒
主人夀客客舉手明日酒醒船鼓鳴沙邊破堠不知名
行人十里一迴首雲邊猶有墖亭亭
汴上觀迎送有感
居人憐客千里來掃堂爲客致酒杯夜闌再拜客辭去
樽前美人不成舞陽關八疉倒玉船消魂此地自年年
船頭旗竿船尾柂南遊江海北長安長亭出城十餘里
柳邊人家飯遊子少年此地幾經過白頭相逢可奈何
奉先寺
荒凉城南奉先寺後宮美人官葬此角樓相望高起墳
草間栢下多石人秩卑焚骨不作塚靑石浮屠當丘壠
家家墳上作享亭朱門相向無人聲樹頭土梟作人語
月黑風悲鬼搖樹宮中飬女作子孫年年犢車來作主
廢后陵園官道側家破無人掃陵域官家歲給半千錢
街頭買餅作寒食
送程德孺赴江西
程侯治楚我獨知去時民作嬰兒啼歸來明光見天子
還把一節大江西年來屢下寬大詔赤子未免寒與飢
恩如憂病政如藥知病無藥何由治朝廷法度寄吏手
付授得所乃合宜事如白黑初易睹敗以容悅相蒙欺
此行委寄意不淺列城數十受指麾任官輕外最弊法
省閣無補眞何爲遥知敏手多暇日不廢樽俎還蛾眉
從君多乞歙州紙歲晏天祿供吟詩
叙十五日事
五更聞鐘自驚起坐守殘燈具冠履昏昏病眼正團花
獨愛當庭月如水強驅睡味誰不仁漠漠黑甜留兩眥
忽驚左掖漲風埃已趨上閤鏘環珮平明原廟煥金碧
飢投敗幕飡寒餌紛紛僕僕酸兩脛肉食當然賤何事
走馬還家百不問掃榻伸腰真有味起來炊熟日亭午
槐葉新成庭覆翠翻書弄翰老自笑飽食安眠計難遂
古來高士不入城肯聽鳴鷄踏朝市
官閒
官閒吏歸早歲晏寒欲盛槐稀庭日多鳥下人語靜幽
花破寒色過雁驚秋聽酒賤莫厭沽北風行欲勁
冬日放言六首
小兒喜學書滿紙如棲鴉老婦寒不績當戶理琵琶樽
中有神物快寫如流霞三杯任兀兀凍臉生春華
寒羊肉如膏江魚如切玉肥兔與奔鶉日夕懸庖屋嬉
嬉顧妻孥滋味喉可欲謫官但強名比者何不足
日暮歸飲酒兒女戲我前須臾徑三酌據榻已醺然老
妻坐我傍餚胾屢炮煎大勝劉伶婦區區爲酒錢
我初謫官時帝問司酒神曰此好飲徒聊給酒飬眞去
國一千里齊安猶最醇失火而遇雨仰戴天公仁
秦人焚詩書意欲遂絶滅六經至今存何曾損毫髮興
衰有天理人力自淺拙不憂驪山墓回首遭發掘
元子本豪爽頗復有俗氣孟嘉亦可人乃與較權勢崛
強近百年究竟成何事江左無英雄汝得免徒隸
潘郎以予生日見過致酒出兩詩
東風沛甘雨百物一時好江邊桃李盡紅紫到百草道
傍負擔子寒食歸祭禱念我淮上丘三年不躬掃
淮陽牡丹窟盛不數伊洛姚黃一枝開衆艷氣如爍亭
亭風塵表獨立朝萬萼誰知臨老眼更復美葵藿
嘲南商
兩袖全疋帛望知江淮客深藏計算苦好鬭意氣窄愁
逢湯餅盌遇鮓論甕咋市南沽茅柴歸店兩顴赤
十二月二十六日旦聞東堂啄木聲忽記作福昌
尉時在山間環舍多老木臘後春初此鳥尤多
聲態不一今琵琶箏中所效既不類又百不得
一二云福昌河南屬邑也
睡起聞啄木忽憶福昌春官舍題詩壁如今經幾人猶
能老耽酒依舊拙謀身尚想蘭宮路東風淸洛濱
田家三首
野塘積水綠可染舍南新柳齊如剪去冬雪好麥穗長
今日雨晴初擇繭東家饋黍西舍迎連臂踏歌村市晚
婦騎夫荷兒扶翁月出橋南歸路遠
社南村酒白如餳鄰翁宰牛鄰媼烹插花野婦抱兒至
曳杖老翁扶背行淋漓醉飽不知夜裸股掣肘時讙爭
去年百金易斗粟豐歲一飲君無輕
新見鵲銜廷樹枝黃口出巢今已飛栗留啄椹桑葉老
科斗出畦新稻齊田家苦作候時節汲汲未免寒與飢
去來暴取獨何者請視七月豳人詩
海州道中二首
孤舟夜行秋水廣秋風滿帆不搖槳荒田寂寂無人聲
水邊跳魚翻水響河邊守罾茅作屋罾頭月明人夜宿
船中客覺天未明誰家鞭牛登隴聲
秋野蒼蒼秋日黃黃蒿滿田蒼耳長草蟲咿咿鳴復咽
一秋雨多水滿轍渡頭鳴舂村徑斜悠悠小蝶飛豆花
逃屋無人草滿家纍纍秋蔓懸寒瓜
女几祠下
山邊白雲閒不掃山下松花龍甲老東風古栢吹暖香
廟前土馬荒春草朝霞爲裳水爲珮守廟千年老龍在
淸風掃堂神暮還山頭月出溪潺潺
福昌北秋日村行
秋野無人秋日白禾黍登場秋索索豆田黃時霜已多
桑蟲食葉留空柯小蝶翩翩晩花紫野鶉啄粟驚人起
洛陽西原君莫行秋光處處傷人情
黃桑蕭蕭新雨晴田中日午村鷄鳴場頭九月禾黍熟
空原雉飛飽新榖棘籬蟲鳴村路曲路邊古墳生野菊
人稀田闊草茫茫洛陽秋深能斷腸
從黃仲閔求友于泉
炎暑戰已定淸秋當抗衡碧雲生雁思幽草見蛩情㬠
麥村墟靜觀書枕簟淸誰能酌玄酒來破屈原醒(借一韻)
贈陳履常
勞苦陳夫子欣聞病肺蘇席門迂次數僧米及時無旨
蓄親庖急靑錢藥裹須我場方不給何以縶君駒
至安化驛先寄淮陽故人
蕭條安化驛倦客思悠哉積水連天闊靑山送客來疎
籬風捲葉敗屋雨生苔寄語淮陽舊人今放逐回
秋日
隕葉鳥不顧枯莖蟲莫吟野荒田已穫江暗夕多陰夜
語聞山雨無眠聽楚砧弊裘還補綻披拂動歸心
發安州作
積雨陂塘秀南風蒿艾肥烏犍立横隴白鳥下深畦雲
木呌杜宇曉林啼竹鷄平生倦游興頼有濁醪擕
都梁亭下
金塔靑冥上孤城莾蒼中淺山寒帶水旱日白吹風人
事劇翻手生涯眞轉蓬高眠待春漲鮭菜伴南公
二月二日艤舟徐城戲呈戚郎
自嗟爲客久羇旅過淮時雪野挑蔬瘦霜天暖酒遟流
年下坡轂萬事覆枰碁異日懷陳迹孤舟近古祠
舟中曉思
樹色未啼鳥槳聲初度航客燈靑映壁城角冷吹霜飄
泊年來甚羇游情易傷年豐淸潁尾吾計亦差良
酬同年徐正夫司戶時公欲卜築嵩洛間
少别老相見無言空惘然功名屬多病詩酒樂衰年釡
厭顏公粥囊須趙壹錢歸裝何日辦嵩少好林泉
今早將飲酒聞鸎有感
蕭條古蘭若春日等閒斜唧唧初聞鷰怱怱又過花舊
游都似夢到處即爲家把酒聽鶯處羇懷感歲華
破幌
破幌一點白卧知千里明低窗通雪氣喬木尚風聲傳
警軍城靜鳴鐘梵刹淸高眠尋斷夢鄰樹已烏驚
卷簾
卷簾新月上林影散微茫庭草鳴蟲近風燈秋幌凉長
年唯有病晩歲苦多傷身世竟何就吾將問蜀莊
日落
日落長雲暗風悲古岸秋渚鷗遥避客野蝶戲隨舟疎
拙資微禄飄零厭遠遊若無尊裏酒何物與消愁
舟行即事二首
古岸生微靄空林掛夕陽霞輝明野色天影戰波光集
烏村墟暗鳴蟲禾黍荒秋高孤月靜天末巧雲長沙晩
横歸艇川晴列去檣登臨自多感何必寄他鄉
去去路日遠行行歲向深晩田荒更闊秋野曉多陰岸
蓼飛寒蝶汀沙戲水禽迎風蘆顫葉昡日棗裝林早蟹
肥堪薦村醪濁可斟不勞頻悵望處處有鳴砧
秋懷次韻晁應之三首
木落晩風急宵凉侵暑衣有期惟向老無計未成歸只
益顚毛脫還從髀骨肥感時仍弔古回首意多違
衰鬢不堪洗病軀先覺陰天寒白日短歲暮亂山深薄
酒醒無力危絃奏不禁謀身老逾拙三聽洛陽砧
淸秋萬里興力疾上高臺歲熟雉兔飽風高榆柳摧晩
篁元自綠幽菊爲誰開寂寞無人問鄉書久不來
宿銅陵
山色日已遠間人歸路長碧天凉後闊秋物雨餘荒人
靜路傍寺鳥啼林下房銅陵竟何就空死漢吳王
漣水
孤舟逆水上野靜聞水聲鷗飛不遠水寒浪濺霜翎夜
氣岸兼木夕光潭照星長吟弄雙槳知有魚龍驚
索莫
索莫歸未得閒雲還滿空愁吟對寒日不睡到晨鐘衣
念初冬寄書憐手自封何當聽夜雪暖酒夜爐紅
宋詩鈔卷三十
