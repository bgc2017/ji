宋詩鈔卷三十六
内閣中書舍人吳之振編
秦觀淮海集鈔
秦觀字少游一字太虛揚州高郵人豪雋慷慨溢於
文詞舉進士不中盛氣好奇讀兵家書見蘇軾於徐
為黃樓賦軾以為有屈宋才介其詩於王安石亦謂
清新如鮑謝軾勉以應舉為親養始登第筮仕元祐
初軾以賢良方正薦於朝除秘書正字兼國史院編
修官日有研墨噐幣之賜紹聖初坐黨籍出判杭州
以增損實錄貶監處州酒税使者承風旨伺過失無
所得則以謁告寫佛書為罪削秩編管橫州徙雷州
徽宗放還至藤州出遊華光亭為客道夢中長短句
索水飲笑視水而卒朱子謂渠詩合下得句便巧呂
居仁云少游過嶺後詩嚴重高古自成一家故當時
於蘇門並稱秦晁晁以氣勝則灝衍而新崛秦以韻
勝則追琢而渟泓要其體格在伯仲而晁為雄大矣
泊吳興觀音院
金刹負城闉閴然美棲止卞山直穹窿苕水相依倚霜
檜鬱冥冥海棕鮮嶷嶷廣除庇夏陰飛棟明朝晷溪光
鳬鶩邊天色菰蒲裏緒風傳晝焚壁月窺夜禮洩雲彗
層空規荷鑑幽沚艅艎煙際下鐘磬林端起聱牙戲清
深&KR0706;崟撲空紫所遇信悠然此生如寄耳志士恥溝瀆
征夫念桑梓攬衣軒楹間歗歌何窮已
田居四首
鷄號四隣起結束赴中原戒婦預為黍呼兒隨掩門犂
鉏帶晨景道路更笑喧宿潦濯芒屨野芳簪髻根霽色
披窅靄春空正鮮繁辛夷茂横阜錦雉嬌空園少壯已
雲趨伶俜尚鴟蹲蟹黃經雨潤野馬從風犇村落次第
集隔塍致寒暄眷言月占好弩力競晨昏
入夏桑柘稠陰陰翳虛落新麥已登場餘蠶猶占箔隆
曦破曾陰霽靄收遠壑雌蜺卧淪漪鮮飈泛藂薄林深
鳥更鳴水漫魚知樂羸老厭煩歊解衣屢盤礴蔭樹濯
凉颸起行遺帶索家婦餉初還丁男耘有託倒筒備青
錢鹽茗恐垂槖明日輪絹租鄰兒入城郭
昔我蒔青秧廉纖屬梅雨及兹欲成穗已復頽星暑遲
暮易昏晨搖落多砧杵村迥少過從客來旋炊黍興發
即杖藜未嘗先處所褰裳涉淺瀨矯首沒孤羽藂祠土
鼓悲野埭鵾雞舞稚子隨販夫老翁拜巫女辛勤(一作艱難)
稼穯事惻愴田疇語得榖不敢儲催科吏傍午
嚴冬百草枯鄰曲富休暇土井時一汲柴車久停駕寥
寥場圃空砧跕烏鳶下孤榜傍橫塘喧舂起旁舍田家
重農隙翁嫗相邀迓班坐釃酒醪一行三四謝陶盤奉
旨蓄竹筯羞鷄炙飲酣更獻酬語闋或悲咤悠悠燈火
暗刺刺風飈射客散靜柴門星蟾耿寒夜(富疑作當)
寄題傅欽之草堂
河陽有洑流經營太行根盛德不終晦發為清濟源斯
堂濟源上太行正當門仰視浮雲作俯窺流水犇脩竹
帶藩籬百禽鳴朝暾相望有盤谷李愿故居存主人國
之老實惟商巖孫班行昔供奉亟進逆耳言天子色為
動羣公聲亦吞蕭條冰霜際不改白玉溫出處士所重
其微難具論公勿思草堂朝廷待公尊
次韻邢敦夫秋懷十首(以微雲淡河漢疎雨滴梧桐為韻)
驅車陟高丘却望大梁圻馳道入雙闕勾陳連太微夷
門壯下屬清洛相因依美哉吾黨士臯卨良可希
暮有二客至俱以能禪聞一枝惠林出一派智海分言
各不相可往來劇絲棼謝客姑舍是妨余醉看雲
昔者曾中書門戸實難瞰筆勢如長淮初源可觴濫經
營終入海欲語焉能暫斯人今則亡悲歌風慘憺
渤海有巨鼇其巔冠嵳峩宿昔嘗小抃八紘相盪摩忽
遭龍伯人一舉空潮波取皮煎作膠清此崑崙河
蝮蛇初螫手壯士斷其腕豈不悲毁傷所恤在軀榦西
羌沙鹵地置戍或煩漢雞肋不足云阿瞞妙思算
湯湯辟廱流中有學子居但說若稽古言猶三萬餘來
者轉相祖詞林日凋疎稍喜績溪令入校天祿書
匠氏構明堂百材入斤斧儻非豫章棟冗長亦焉取英
英范與蘇噐識兼文武胡為先一州不用作霖雨
憬彼高句麗來修裔夷職天都富如海勞汝送涓滴軸
艫尾相銜遠近困供億止沸當絶薪揚湯百無益
祖宗舉賢良充富多名儒執事惡言者此科為之無雖
有仲舒錯或橫江潭魚果欲鳴鳳至還當種椅梧
邢侯秋臥痾揮毫見深衷賡者二三子翕然笙磬同不
為兒女姿頗形四方風屬有山水念因之絲與桐
春日雜興十首
飄忽星氣徂青陽迫遲暮鳴飛各有適赤白紛無數雨
砌墮危芳風軒納飛絮褰帷香霧橫岸幘雲峰度林影
舞窗扉池光染衣屨參差花鳥期蹭蹬琴觴趣撫事動
幽尋感時遺近慕秣馬膏余車行行不周路
結髮謝外好僶俛希前修繆挾江海志恥為升斗謀齞
歷難刻畫賤貧多釁尤發軔背伊闕解驂憩䢴溝丹鉛
費永晷麴蘖敺深愁璧月鑒簾櫳珠星絡梧楸泯泯渠
水駛霏霏花霧浮公子悵何許撫膺徒離憂
潭潭故邑井猗猗上宮蘭不食自清渫莫服更幽閒志
士恥弱植卷跡甘饑寒佳晨追長覿觸物懸悲端川途
眇回遠經歲曠音翰豈不慕裘馬詭得非所安蟬冕多
怵迫繩樞尠憂患枉尋竟何補方枘誠獨難
吳會雖褊小海濱富奇峯天雞一號呌劒戟明遙空谿
谷相徑復深林杳攅叢猿吟虎豹啼雲氣迷西東中有
遯世士超然閟孤蹤被蘭服明月起坐松聲中夜鍛吸
沆瀣朝琴庇青葱騎星友元氣巢許安可同俛眄區中
人飛埃集毛鋒問津或不繆從子遊鴻濛
東方有美人容華茂春粲抱影守單棲含睇理哀彈聲
意一何切所歡邈雲漢徒然事膏沐孰與徂昏旦微誠
浪自持嘉月忽復晏巧轉度虛櫺飛紅觸幽幔歲歲芳
草滋夜夜明星爛合并會有時索居不必歎
寢瘵倦文史駕言從遨嬉颸風舉遙溆規日麗清漪含
桃粲朱實杜若懷碧滋娉娉弱絮墮圉圉文魴馳明霞
廓遠矚哀禽攪離思縟草天際合孤雲川上移寬閒絶
輪鞅重復多路歧信美難久佇歸歟從所治
昔我遊京室交通五陵間主客各英妙袍馬相追攀千
金具飲啜百金顧吹彈纓弁羅廣席當頭舞交竿鮮粧
耀淥酒采纈生風瀾燈燭暗夜艾士女紛相班歡娛易
徂歇轉盼如飛翰亹亹負孤願離離銜永歡山鳥窺茗
飲簷花笑蔬飱棄捐勿重陳事定須蓋棺
客從遠方來遺我昭華管吹之動人心異境生虛窽磝
磝青嶂橫泱泱春溜漸馬蹄交狹邪車轂錯平坦士女
競芳辰禽魚蔭修竿依微認睇笑淩沒見纖短停吹歘
泯滅耽耽復空館靈物信所珍顧恨知音罕
桃李用事辰鮮明奪雲綺繁華一朝去默默慚杞梓時
徂鷹化鳩地遷橘為枳獨有羡門生後天猶不死(猶一作常)
藝籍燔祖龍斯文就淪喪帝矜黔首愚諸雋(一作雄)出相
望楊馬操宏綱韓柳激頽浪建安妙謳吟風槩亦超放
玉繩帶華月艷艷青冥上奕世希末光經緯得無妄兒
曹獨何事詆斥幾覆醬原心良自誣猥欲私所尚螳螂
拒飛轍精衞填溟漲咄咄徒爾為車海固無恙鵷鸞日
彫滅黃口紛冗長投袂睇層霄兹懷誰與亮
同子瞻端午日遊諸寺賦得深字
太史抱孤韻暢懷在登臨别乘慙鄒枚佳辰事幽尋參
差水石瘦窅窕房櫳深清磬發疎箔妙香橫素襟復登
窣堵坡環回矚&KR0706;崟雙溪貫城郭暝色帶孤禽凉飈動
爽籟薄雨生微陰塵想澹清漣牢愁洗芳斟揮箑訂往
古援毫示來今悔無刻燭敏續此金玉音
寄陳季常
一鉤五十犗始具任公釣揭竿趣灌瀆與爾不同調先
生本西蜀俠氣見英妙哀憐世間兒細黠似黃鷂侍童
雙擢玉鬢髮光可照駿馬錦幛泥相隨窮海嶠平生擕
手好十七登廊廟小生相吏耶徒枉尺書召暮年更折
節學佛得心要鬻馬放阿樊幅巾對沈燎泠泠屋外泉
兀兀原頭燒欲知山中樂萬古同一笑
送少章弟赴仁和主簿
我宗本江南為將門列戟中葉徙淮海不仕但潛德先
祖實起家先君始逢掖議郎為名士余亦忝詞客風流
以及汝三通桂堂籍汝弱不好弄文章有新格久從先
生遊術業良未測武林一都會山水富南國下有賢别
駕上有明方伯干將入砥礪騕褭就銜勒勿驚孔鸞姿
不樂棲枳棘吳中多高士往往寄老釋辯才雖物化參
寥猶夙昔投閒數訪之可得三友益少來輕别離老去
重乖隔念汝遠行役惘惘意不懌道山雖云佳久寓有
饑色功名已絶意政苦婚嫁迫終從大夫議税駕䢴溝
側追蹤漢兩疏父子老阡陌
送李端叔從辟中山
人畏朔風聲我聞獨寬懷豈不知凜冽為自中山來端
叔天下士淹留蹇無成去從中山辟良亦慰平生與君
英妙時俠氣上參天孰云行半百身世各茫然當時兒
戲念今日已灰死著書如結氂聊以忘憂耳駸駸歲遒
盡淮海歸無期功名良獨難雖成定奚為念君遠行役
中夜憂反側攬衣起成章贈以當馬策
次韻夏侯太沖秀才
儒官飽閒散室若僧房靜北窗腹便便支枕看斗柄或
時得名酒停午猶中聖醒來復何事秉筆賦秋興焉知
懶是真但覺貧非病茫茫流水意會有知音聽鐘鼎與
山林人生各天性
雷陽書事三首
駱越風俗殊有疾皆勿藥束帶趨祀房瞽史巫紛若絃
歌薦繭栗奴主洽觴酌呻吟殊未央更把雞骨灼
一笛一腰鼔鳴聲甚悲凉借問此何為居人朝送殤出
郭披莽蒼磨刀向猪羊何須作佳事鬼去百無殃
舊傳日南郡野女出成羣此去尚應遠東門已如雲蚩
氓託絲布相就通慇懃可憐秋胡子不遇卓文君
海康書事十首
白髮坐鉤黨南遷海瀕州灌園以餬口身自雜蒼頭籬
落秋暑中碧花蔓牽牛誰知把鉏人舊日東陵侯
荔子無幾何黃柑遽如許遷臣不惜日恣意移寒暑層
巢俯雲木信美非吾土草芳自有時鴨鵊何關汝
卜居近流水小巢依嶔岑終日數椽間但聞鳥遺音鑪
香入幽夢海月明孤斟鷦鷯一枝足所恨非故林
培塿無松柏駕言出焉遊讀書與意會却掃可忘憂尺
蠖以時詘其信亦非求得歸良不惡未歸且淹留
粤女市無常所至輒成區一日三四遷處處售鰕魚青
裙脚不襪臭味猿與狙孰云風土惡白州生綠珠
海康臘已酉不論冬孟仲殺牛撾祭鼔城郭為沸動雖
非堯歷頒自我先人用大笑荆楚人嘉平獵雲夢
粲粲菴摩勒作湯美無有上客賦驪駒玉奩開素手那
知蒼梧野棄置同芻狗荆山玉抵鵲此事繇來久
裔上桑柘稀蠶月不紡績吳綃與魯縞取具綱船客一
朝南風發家室相咻迫半賈鬻我藏倍稱還君息
一雨復一暘蒼茫颶風發怒號兼晝夜山海為顛蹶云
何大塊噫乃爾不可遏黎明衆竅虛白日麗空闊
合浦古珠池一熟胎如山試問池邊蜑云今累年閒豈
無明月珍轉徙溟渤間何關二千石時至自當還
馬上口占二首
向晨結束事長途利風刮面冰在鬚岡窮得水馬不進
霧暗失道人相呼悠悠旁舍見汲井軋軋隔林聞輓車
遊目騁懷自可樂勿憶鄉縣增煩紆
霜風稜稜萬木枯梅花破萼猶含鬚田家往往事遊獵
追逐狐兔相號呼微茫山中起狂燒隱約林梢低日車
馬頭漸覺有佳趣勿厭阡陌多縈紆
和黃法曹憶建溪梅花同參寥韻
海陵參軍不枯槁醉憶梅花愁絶倒為憐一樹傍寒溪
花水多情自相惱清淚斑斑知有恨恨春相逢苦不早
甘心結子待君來洗雨梳風為誰好誰云廣平心似鐡
不惜珠璣與揮掃月沒參橫畫角哀暗香銷盡令人老
天分四時不相貸孤芳轉盼同衰草要須徤步遠移歸
亂插繁華向晴昊
題腰䮍圖
雙瞳夾鏡權恊月尾鬛蕭森澤於髮鞍銜不施韁復脫
㫄無馭者氣騰越地如砥平丘隴滅天寒日暮抱饑渴
驤首號鳴思一發超軼絶塵入恍惚東門金鑄久消歇
曹霸丹青亦云沒賴有龍眠戲揮筆眼前時見千里骨
玉臺閶闔相因依嗟爾龍媒空自奇鸞旗日行三十里
焉用逐風追電為
以蓴薑法魚糟蟹寄子瞻
鮮鯽經年漬醽醁團臍紫蟹脂填腹後春蓴茁滑於酥
先社薑芽肥勝肉鳬卵纍纍何足道飣餖盤飱亦時欲
淮南風俗事瓶罌方法相傳為旨蓄魚鱐蜃醢薦籩豆
山簌溪毛例蒙錄輒送行庖當擊鮮澤居備禮無麋鹿
輦下春晴
樓闕過朝雨參差動霽光衣冠紛禁路雲氣繞宮墻亂
絮迷春闊蔫花困日長經旬牽酒伴猶未獻長楊
睡起
睡起東軒下悠悠春緒長爬搔失幽囀欵欠墮危芳蛛
網留晴絮蜂房受晩香欲尋初斷夢雲霧已冥茫
對淮南詔獄
淮海行搖落文書亦罷休風霜欺獨宿燈火伴冥搜笳
動朱樓曉參橫粉堞秋更拚飛鏡破應得大刀頭
次韻答米元章
嗜好清無滓周旋粲有文揮毫春在手岸幘海生雲花
鳥空撩我蓴鱸正屬君惟應讀雌蜺差不愧王筠
宿參寥房
鄉國秋行暮房櫳日已暝驚風多犯竹破月不藏星鉤
箔簷花動抄書燭燼零非關相見喜自是眼長青
次韻傅道自適兼呈都司芸叟學士
楚國陳夫子周南頗滯留弊袍披槁葉瘦馬兀扁舟藥
餌過三伏文書散百憂何人共禪悦居士有浮休
遊龍門山次程公韻
路轉橫塘入亂峯遍尋瀟洒興無窮樓臺特起喧卑外
村落隨生指點中溪傍五雲清逗玉松分八面翠成宮
歸途父老欣相語今日程公昔謝公
遊龍瑞宮次程公韻
靈祠真館閟山隈形勢相高對越臺莓徑翠依屏上轉
藕花紅繞鑑中開鶴銜寶箭排煙去龍護金書帶雨來
夾道萬星攢騎火滿城爭看使君回
次韻朱李二君見寄二首
東阡北陌坐淹時偶為高風振羽儀十丈蓮花開處遠
三年楮葉刻成遲鬢毛但速安仁老錢粟難輸曼倩饑
尚賴故人遥省憶發揮春色有新詩
萬古流空一鳥沈衣冠常苦事違心七行俱下知君舊
四者難并笑我今梅已偷春成國色雲猶憑臘造天陰
美人綠綺煩遥贈莫致南金增永吟
寄題倪敦復北軒
倪郎才韻照冰壺北向開軒頗自娛簷度蕙風鳴鴶鵴
壁經梅雨畫螔蝓觥籌交錯銀河挂文史縱横角簟鋪
官舍私居同是漫莫嗟三徑就荒蕪
次韻子由題平山堂
棟宇高開古寺間盡收佳處入雕欄山浮海上青螺遠
天轉江南碧樹寬雨檻幽花滋淺淚風巵清酒漲微瀾
遊人若論登臨美須作淮東第一觀
次韻子由題摘星亭(迷樓舊址)
崑崙左右兩招提中起孤高雉堞西不見燒香成宿霧
虛傳裁錦作幛泥螢流花苑飛星亂蕪滿春城綠髮齊
長憶凭欄風雨後斷虹明處海天低
次韻子曕贈金山寶覺大師
雲峰一變隔炎凉猶喜重來飯積香宿鳥水干迎曉閙
亂帆天際受風忙青鞋踏雨尋幽徑朱火籠紗語上方
珍重故人敦妙契自憐身世兩微茫
遊鑑湖
畫舫珠簾出繚墻天風吹到芰荷鄉水光入座杯盤瑩
花氣侵人笑語香翡翠側身窺綠酒蜻蜓偷眼避紅粧
蒲萄力緩單衣怯始信湖中五月涼
春日寓直有懷參寥
觚稜金爵自岧嶤藏室春深更寂寥捫蝨幽花欹露葉
岸巾高柳轉風條文書几上鬚髯變鞍馬塵中歲月銷
何日一笻江海上與君徐步看生潮
顯之禪老許以草菴見處作詩以約之
橡葉岡頭釋馬銜區中竒觀得窮探崖空飛鼠聲相應
江靜羣峯影倒涵居士碧雲裁秀句道人哀玉扣清譚
偶成二老風流事不是三乘宿草庵
和孫莘老遊龍洞
葦蕭傳火度冥冥乍入清都醉魄醒草隱月崖垂鳳尾
風生陰穴帶龍腥壁間泉貯千鍾碧門外天橫數尺青
更欲仗笻留頃刻却疑朝市已千齡
西城宴集元祐七年三月上已詔賜館閣官花酒
以中澣日遊金明池瓊林院又會於國夫人園
會者二十有六人二首
春溜泱泱初滿池晨光欲轉萬年枝樓臺四望煙雲合
簾幕千家錦繡垂風過忽聞花外笑日長時奏水中嬉
太平誰謂全無象寓在羣仙把酒時(次王敏中少監韻)
宜秋門外喜參尋豪竹哀絲發妙音金爵日邊棲壯麗
彩虹天際卧清深已煩逸少書陳迹更屬相如賦上林
猶恨真人足官府不如魚鳥自飛沈(次王仲至侍郎韻)
寄新息王令藏春塢
令尹才高寺為空歲時行樂與民同旋開小塢藏春色
更製新聲寫土風客向罇前忘爾汝路穿花去失西東
無言媯女今焉在桃李相傳恨未窮
寄題趙侯澄碧軒
風流公子四難并更引清漪作小亭潤及玉階春漲雨
光浮藻井夜涵星捲簾几硯成圖畫倚檻鬚鬟入鏡屏
何日解衣容借榻臥聽螭口瀉泠泠
寄張文潛右史
解手亭臯纔幾月春風已復動林塘稍遷右史公何忝
初閱除書國為狂日出想驚儒發冢風行應罷女爭桑
東坡手種千株柳聞說邦人比召棠
次韻太守向公登樓眺望二首
茫茫汝水抱城根野色偷春入燒㾗千點湘妃枝上淚
一聲杜宇水邊魂遥憐鴻隙陂穿路尚想元和賊負恩
粉堞女墻都已盡恍如陶侃夢天門
庖煙起處認孤村天色清寒不見㾗車網湖邊梅濺淚
壺公祠畔月銷魂封疆盡是春秋國廟食多懷將相恩
試問李斯長歎後誰牽黃犬出東門
寄錢節(時節出為揚州從事新錄兼簡參寥)
論月柴門不浪開命車良為故人來茫然極目春千里
尚想愁腸日九迴綠水池邊聊復爾黃粱枕上信悠哉
何時共約參寥子自擷青菁作飯材
贈劉使君景文
落落衣冠八尺雄魚符新賜大河東穰苴兵法由司馬
曹植詩原出國風拈筆古心生篆刻引觴俠氣上雲空
石渠病客君應笑手校黃書兩鬢蓬
答龔深之
深巷茅簷日漸長臥看花鳥競朝陽惜無好事擕罇酒
賴有隣家振燭光尚友頗存書萬卷封侯正闕木千章
錯刀錦段相仍至小子都忘進取狂
答曾存之
環堵蕭然汝水隈孤懷炯炯向誰開青春不覺書邊過
白髮無端鏡上來祭竈請鄰聊復爾賣刀買犢豈難哉
故人休說封侯事歸釣江天有舊臺
次韻裴仲謨和何先輩
汝南古郡寡參尋兀兀長如鶴在陰支枕星河橫醉後
入簾風絮報春深青山未落詩人手白髮誰知國士心
多謝名郎傳綠綺愧無佳句比南金
次韻劉遜父以寧齋詩二軸作以還之
揚舲偶過海邊州一見名郎破百憂荀氏諸龍俱俊偉
河東小鳳最風流明珠白璧堪投報細草幽花入獻酬
别駕舊齋何足念文昌新府待公遊
次韻宋履中近謁大慶退食館中
翠華初到殿中間三館諸儒共一班迎謁曉廷清蹕近
退穿春仗綵旓閒病來怕飲東西玉老去慚陪大小山
知續春明退朝錄借觀當奉一鴟還
與鄧慎思沐於啟聖遇李端叔
羸兵瘦馬犯黃塵自笑區區夢裏身不是對花能伏老
自緣無酒可澆春校書天祿陪羣彥晞髮陽阿遇故人
三百六旬如此少更添香火坐逡廵
會蓬萊閣
冠裳蓋座灑清風軒外時聞韻籜龍人面春生紅玉液
銀盤煙覆紫駞峯天涵秋色山山共樹攪鄉思葉葉重
更欲買船江北去為懷明德更從容
與李端叔遊智海用前韻
點目誰能化兩龍超然相見古人風紅塵稍與僧家遠
白髮偏於我輩公休計浮名千載後且欣湯餅一杯同
何時並築䢴溝上引水澆花半畝宮
九月八日夜大風雨寄王定國
長年身外事都捐節物驚心一悵然正是山川秋入夢
可堪風雨夜連天桐梢摵摵增淒斷燈燼飛飛落小圓
湔洗此情須痛飲明朝試就酒中仙
寧浦書事六首
揮汗讀書不已人皆怪我何求我豈更求榮達日長聊
以消憂
魚稻有如淮右溪山宛類江南自是遷臣多病非干此
地煙嵐
南土四時盡熱愁人日夜俱長安得此身如石一齊忘
了家鄉
洛邑太師奄謝龍川僕射云亡他日巋然獨在不知誰
似靈光
身與杖藜為二對月和影成三骨肉未知消息人生到
此何堪
寒暑更拚三十同歸滅盡無疑縱復玉關生入何殊死
葬蠻夷
泗州東城晩望
渺渺孤城白水環舳艫人語夕霏間林梢一抹青如畫
應是淮流轉處山
次韻參寥見别
爐香冉冉紆寒穗篝火熒熒擢夜芒預想江天回首處
雪風橫急雁聲長
春日五首
幅巾投曉入西園春動林塘物物鮮却憩小亭纔日出
海棠花發麝香眠
一夕輕雷落萬絲霽光浮瓦碧參差有情芍藥含春淚
無力薔薇臥曉枝
裌衣新著倦琴書散策池塘返照初翠碧黃鸝相續去
荇絲深處見游魚
春禽葉底引圓吭臨罷黃庭日正長滿院柳花寒食後
旋鑽新火爇爐香
金屋舊題煩乙子蜜脾新採賴蜂臣蜻蜓蛺蝶無情思
隨例顛忙過一春
秋日三首
霜落邗溝積水清寒星無數傍船明菰蒲深處疑無地
忽有人家笑語聲
月團新碾瀹花甆飲罷呼兒課楚詞風定小軒無落葉
青蟲相對吐秋絲
連卷雌蜺挂西樓逐雨追晴意未休安得萬粧相向舞
酒酣聊把作纏頭
春日偶題呈錢尚書
三年京國鬢如絲又見新花發故枝日典春衣非為酒
家貧食粥已多時
題郴陽道中古寺壁二絶
門掩荒寒僧未歸蕭蕭庭菊兩三枝行人到此無腸斷
問爾黃花知不知
哀歌巫女隔祠叢饑鼠相追壊壁中北客念家渾不睡
荒山一夜雨吹風
幽眠
幽眠起常晩冬晷復不長中間數十刻倏如驚燕翔晨
飡粗云畢申鼔鳴相望忽忽竟何就念之動中腸天地
一逆旅死生猶轉商暫來旋云去遲速乃所常較計亦
何補徒然費慨慷不知聽兩行一槩付酒觴北風吹老
槐白日轉紙窗布衾一覺睡身世成渺茫宿莽冬不衰
蘭茝幽更芳無庸傷局促速此鬢髮霜
隕星石
蕭然古丘上有石傳隕星胡為霄漢間墜地成此精雖
有堅白姿塊然誰汝靈犬眠牛礪角終日蒙羶腥疇昔
同列者到今司賞刑森然事芒角次第羅空青俛仰一
氣中萬化無常經安知風雲會不復歸青冥
山陽阻淺
一日行一尺十日行一丈豈不嘆淹留所幸無波浪悲
風動深夜原野眇森爽青天行蟾蜍枯水轉魍魎此時
蓬茒下去心劇於癢棄置勿復論通塞如反掌
次韻參寥莘老
迅風薄高林萬象號虎豹紛披枳與棘爾復鼔狂閙我
垣旣已頽我棟又以撓豈無一木支横力難與較黎明
忽自罷晴日射魚罩死水失狂瀾衰木回故貌勞生真
夢事往趨如睡覺炊黍焚黃鶉吾其理歸棹
送洪景之循州參軍
寒梅不自重輒花桃李先矯枉有佳菊最後衆芳妍各
因一時美難以相嗤憐物理固若是士林亦宜然夫子
南國俊聲猷推妙年數竒晩方偶參軍古龍川龍川雖
云遠風物號清鮮羅浮不相下頡頏巉荒天雲鬢二三
子聊足奉周旋行矣試老拳歸歟遠翔騫
茶
茶實嘉木英其香乃天育芳不愧杜蘅清堪揜椒菊上
客集堂葵圓月探奩盝玉鼎注漫流金碾響杖竹侵尋
發美鬯猗狔生乳粟經時不銷歇衣袂帶紛郁幸蒙巾
笥藏苦厭龍蘭續願君斥異類使我全芳馥
贈張潛道
張生何為者落魄不自拘獨擕三尺琴笑别妻與孥一
來泊吾里忽已月再虛朝遊故人館暮止佛子廬雖無
食羹餘所樂常晏如我欲有所進生聞勿煩紆君子閒
有道不專塊然居無道秪深適嗚戲亦已愚願生脫塵
鞅從我滄海隅
秋夜病起懷端叔作詩寄之
寢瘵當老秋入夜庭軒空天光脆如洗月色清無縫風
飈戾戾輕露氣霏霏重簷花伴徐步籠燭窺孤諷緬惟
情所親佳辰誰與共夫子淮海英材大難為用秉心旣
絶俗發語自驚衆麈尾扣球琳筆端攢螮蝀雄深迫楊
馬妙麗該沈宋浮沈任朝野魚鳥狎鯤鳳與時真楚越
於我實伯仲爾來居邑鄰頗便書札貢上憑鴻雁傳下
託鯉魚送二物或愆時已辱移文訟人生無根柢泛若
凌波葑昩者復汲汲晨暝趨一閧陰持含沙毒射影期
必中自匿嫫母容對客施錦幪溘然一朝逝萬物俱成
夢形骸猶汝辭勢利猶君動思之可太息傷之為長慟
所以古達人脱身事高縱我生尤不敏胸腹常空洞彊
顏入規模垂耳受羈鞚行謀買竿栧名理就折衷但恐
狂接輿煩君更嘲弄
送孫誠之尉北海
吾鄉如覆盂地據揚楚脊環以萬頃湖黏天四無壁蜿
蜒戲神珠正晝飛霹靂草木無異姿靈氣殊鬱積所以
生羣材各抱荆山璧小為百夫防大為萬人敵夫子少
邁倫喑嗚阻金石奏賦明光宮玉座瞻咫尺翻身墮雲
霄十載迨窮厄焚舟更一戰得尉滄海北五月乘畫船
簫鼔事遠適天橫齊山青雨帶楚水黑勿云晩方仕四
十乃古昔勿云名位卑九萬自此擊幽求尉朝邑鬢髮
森已白元振尉通泉律令非所即一朝會風雲(闕文)
秋興擬韓退之
逍遥北窗下百事遠客慮無端葉間蟬催促時節去愁
起如亂絲營纏不知緒日月豈得已還復役朝暮人生
均有得悲歎我不悟春秋自天時感憤亦真趣
擬孟郊
曉風有暴信暮蟬無好聲曉風與暮蟬自與時節争獨
客辭故鄉推車謁梁城梁城道迢逓區區役吾生不如
歸舊山藜藿安性情
擬韋應物
坐投林下石秋聲出疎林林間鳥驚棲豈獨傷客心物
亦有代謝此理共古今鄰父縮新醅林下邀同斟癡兒
踏吳歌婭姹足訛音日落相擕手涼風快虛襟
宿金山
山南山北江水流半空金碧隨雲浮我來仍值風日好
十月未寒如晩秋山僧引客尋蒼翠歴卷參差到平地
萬里風來拂骨清却憶人間如夢寐夜深無風月入扉
相對老人如槁枝流水與天爭入海共笑此心誰得知
下山却向中泠望翻憶當時在屏障老母思兒且欲歸
回首雲峯已天上
李端叔見寄次韻
君文豪贍無與儔使我吟諷忘離憂浩如沅湘起陽侯
翻星轉日吞數州華章藻句饒風力頃刻朱紅迷畛域
一斑縱復為管窺萬派終難以之測區區文墨倦高情
解鞅還遊恍惚庭半槽新水六尺簟臥視雲物行空青
伊我籃輿抵京縣溽暑黃埃負初願君家只在御城東
彌月不能三兩見求仙未若醉中真蟻鬭蛾飛愁殺人
清都夢斷理歸棹回首一樹瓊枝新歸來草木春風換
世事蝟毛那可算幸謝故人頻寄書莫笑元郎自呼漫
陳令舉妙奴詩
西湖水滑多嬌嬙妙奴十二正芬芳肌膚晳白髮脚長
含語未發先有香溪上夜燕侍簪裳皎如華月墮滄浪
音聲入雲能斷腸不許北客辭酒漿主人藹藹邦之良
少年射策謁未央俊詞偉氣森開張玉杓貫斗生怒芒
天欲文采老更昌故使斂翮窺羣翔五十僅補尚書郎
浩歌騎牛倚徜徉東風戲雨花草狂二溪泱泱青黛光
妙奴勿倦侑羽觴主人正欲遊醉鄉
還自湯泉十四韻
歲晩倦城郭聯驂度嶪峩天黃雲脚亂村黑鳥翎訛潦
水侵生路晴天落漫坡澄江練不卷溫井鑑新磨漁火
分星遠沙鷗散點多霸祠題玉筯龍窟受金波琬琰存
吳事兒童記楚歌孤龕瘦居士雙塔老頭陁飛鼠鳴深
穴胡蜂結巧窠晩參圓白足昏梵禮青螺雲馭沈荒甃
仙舂沒淺莎杖藜從莫逆談笑入無何滲澹日連霧蕭
騷風轉阿華清俄夢斷回首失煙蘿
辯才法師嘗以詩見寄繼聞示寂追次其韻
遙聞隻履去翛然詩翰纔收數月前江海盡頭人滅度
亂山深處塔孤圓憶登夜閣天連雁同看秋崖月破煙
尚有衆生未成佛肻超欲界入諸禪
次韻公闢即席見寄
與君鄰並共煙霞乘興時時過我家更漏一新聞曉角
門闌數級看秋花湖山對值全如買風月相期不用賖
賴有醉毫吟更苦他年分作句圖誇
秋興擬杜牧之
鼔鼙夜戰北窗風霜葉鋪階叠亂紅一段新愁驚枕上
幾聲悲雁落雲中眼前時節看馳馬目下生涯寄斷蓬
弟妺别來勞夢寐杳無消息過江東
秋興擬白樂天
不因霜葉辭林去的當山翁未覺秋北里酒錢煩屢索
南州詩債懶頻酬欲歌金縷羞紅粉擬插黃花避白頭
底事登臨好時節等閒收拾許多愁
中秋口號(并引一云雲山閤白語)
伏以四難并得旣為樽俎之佳期五福具膺實號縉
紳之盛事矧中秋之届候宜公燕之交歡恭惟判府
大資身遇聖神家傳將相時應半千之運論歸尺五
之天姓名久在於金甌方面暫分於玉節浮階飛閤
引南國之佳人豪竹哀絲奏西園之清夜
雲山簷楯接低空公晏初開氣鬱葱照海旌旛秋色裏
激天鼔吹月明中香槽旋滴珠千顆歌扇驚圍玉一叢
二十四橋人望處台星正在廣寒宮
次韻侍祠南郊
風馬雲車下九天郊柴初告帝心虔天如倚蓋臨壇上
星若連珠遶御前縹緲佩環參雅奏岧嶤樓閣抱非烟
侍臣舉酒欣相屬醉看參橫左右肩
口號
美酒忘憂之物流光過隙之駒不稱人心十事常居
八九得開口笑一月亦無二三莫思身外無窮且賭
尊前見在功名富貴何異楚人之弓城郭人民問取
遼東之鶴付與香鈿畫鼔盡歡美景良辰欲奏長謠
聊陳短韻
平原居士今無影鸚鵡空洲誰舉杯猶有漁陽摻撾鼔
為君醉後作輕雷
早春
黃金蔌蔌滿垂楊尚有春寒到畫堂酒力漸銷歌扇怯
入簾飛雪帶梅香
赴杭倅至汴上作
俯仰觚稜十載間扁舟江海得身閒平生孤負僧牀睡
准擬如今處處還
無題
掃地燒香閉閤眠簟紋如水帳如煙客來夢覺知何處
掛起西窗浪接天
蘇子瞻記江南所題詩本不全余嘗見之記其五
絶今以補子瞻之遺(東坡䟦并三絶見正集第十卷擬織錦詩注下)
紅窗小泣低聲怨永夕春風斗帳空中酒落花飛絮亂
曉鸎啼破夢怱怱
晞草露如郎倖薄亂花飛似妾情多歸鴻見處彈珠淚
語燕聞時斂翠蛾
琴絃斷續愁兼恨嶺水分流西復東深院小扉紅日落
繡窗閒倚更誰同
參橫霽色天沈水宿鳥寒枝竹鎖煙衾惹舊香清夜半
淚凝殘燭畫堂前
寒信霜風柿葉黃冷燈殘月照空牀看君記憶傳文錦
字字愁縈惹斷腸
金山晩眺
西津江口月初弦水氣昏昏上接天清渚白沙茫不辯
只應燈火是漁船
和程給事贈虞道判三首
刀圭雲母具晨飡門對三層步斗壇夜考鶴經分七九
曉占歲氣辯黅丹
火棗交棃近可飡不須地肺及天壇龜藏坎海毛皆綠
鳳宿離宮色自丹
紫府沈沈揜夜關竹陰清掃月中壇歲星偷得桃枝碧
董奉栽成杏子丹
處州閒題
清酒一杯甜似蜜美人雙鬢黑如鴉莫誇春色欺秋色
未信桃花勝菊花
春詞絶句三首
蒲萄裀暖蕙薰微紅日窺軒睡覺時人倦披衣雙燕出
青絲高罥木蘭枝
弱雲亭午弄春嬌高柳無風妥翠條懶讀夜書搔短髮
隔垣時聽賣餳簫
都城春富百花披長憶人歸駐馬時淺色御黃應好在
為誰還發去年枝
秋詞二首
雲惹低空不更飛班班紅葉欲辭枝秋光未老仍微暖
恰似梅花結子時
無數青莎遶玉階夕陽紅淺過墻來西風莫道無情思
未放芙蓉取次開
呈李公擇
青箋擘處銀鉤斷紅袂分時玉筯懸雲脚漸收風色緊
半規斜日射歸船
落日馬上
日落荒阡白霧深紫騮嘶顧出疎林回頭已失來時路
杳杳金盤墮翠岑
賞酴醿有感
春來百物不入眼唯見此花堪斷腸借問斷腸緣底事
羅衣曾似此花香
宋詩鈔卷三十六
