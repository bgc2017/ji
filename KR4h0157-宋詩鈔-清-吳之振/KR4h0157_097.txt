宋詩鈔卷九十七
内閣中書舍人吳之振編
戴昺農歌集鈔
戴昺字景明號東埜石屏之從孫嘉定已夘登第授
贑州法曹參軍有東埜農歌集石屏稱其不學晩唐
體曾聞大雅音者也集中答妄論宋唐詩體者云安
用雕鎪嘔肺腸辭能達意即文章性情元自無今古
格調何須辨宋唐人道鳳筩諧律吕誰知牛鐸有宫
商少陵甘作村夫子不害光芒萬丈長知此可與言
詩矣
侍屏翁遊屏山分得水字
攜琴入空山修竹翠相倚一曲千古心泠泠寄流水拂
雲卧白石冥搜契玄理有時采薪人歌聲隔林起
秋日過屏山菴
凄切抱葉蟬間關棲樹禽入山本避喧復愛聆此音微
颸動夕爽薄雲散秋陰衆籟閴以靜片月生東林
逐瘧鬼
咄哉瘧鬼何冥愚沉魄猶滯江流居孰云胄出高陽氏
而乃不肖如此歟為妖常闖秋令動作威又竊炎官餘
今年恣睢逞暴虐十戶九室聞嗟吁人生一歲一寒暑
自有大瘧纏其軀翻手為涼覆手暖笑爾禍福纔須臾
癡兒騃女或汝怖那能嚇我烈丈夫汝不記少陵詩句
有神語子璋髑髏血模糊昌黎遣逐更多術灌毒炷艾
揮靈符今來古往共憎疾奈何長惡終不渝胡不學鮫
人細纖冰綃製雲裾胡不從湘君緩移桂櫂搴芙蕖乃
甘卑渫賈衆怨厭禳唾罵無時無爾來經旬瞰吾室再
三謝遣猶踟蹰吾詩吾酒既不廢汝窮汝技將如何大
江秋色正瀟灑明月皎皎風疎疎便須悟悔速歸去嘯
儔呼侣相嬉娛夜闌吟徹欲就睡燈花照眼團如珠夢
回病思砉然散颯颯風籟生庭梧
辛亥九日被檄視澇遂爽同官飲菊之約夜宿荒
驛風雨達曙
孤負重陽菊愁懷不肻寬郵亭一夜雨客枕五更寒脚
健從渠老心低到處安獨行誰可語時把古詩看
納涼即事
炎蒸欣傍晩埽地坐寬涼入竹風逾冷生荷水亦香蟻
行緣食几螢照落書牀聽得農人語今年稻穗長
偕兄侍屏翁探梅屏山分得空字
踏破登山屐來尋傍水叢眼明千樹底春在數花中格
瘦詩難寫香寒酒易空狂歌歸秉燭驚怪走兒童
安居
安居元自好春晝更遲遲雪浦煎茶鼎雲生浴硯池栽
荷填廢沼移竹補疎籬猶有閒光景欹眠讀舊詩
次韻屏翁新秋
檢點新秋事天公賜已豐秋牀梧葉雨曉袂竹牀風閱
世心先老傷時酒易中誰將和戰議細與問元戎
已亥十月晦大雷雨
舛令頻年見憂時百慮灰入冬常苦雨昨夜又轟雷土
爛麥難種蟲傷菜失栽兒童不解事喜報海棠開
次韻屏翁冬日
曉起衝寒出霜明日未稀麥豐來歲本梅漏早春機水
涸魚深隠蜜成蜂倦飛靜中參物理一一見精微
自武林還家由剡中
一笻雙不借役役又東還野渡淺深水夕陽高下山光
陰虚我老造物靳人閒高躅思吾祖鳴琴獨閉關
次韻君玉弟春事
海棠紅未了又近牡丹時送日多忙事醻春欠好詩暖
風催麥早晴晷轉花遲不盡清遊興重為上已期
次韻晩春二首
一襟塵欲滿刮眼得新詩風絮遺春恨煙花隔歲期筍
抽蟲半蝕櫻熟鳥先窺光景渾如此心閒即好時
田園深有趣已分隠柴扄老去情多感春來夢少靈游
絲捲晴日飛絮入空庭預讖今年好啼鵑枕上聽
春晩即事
春郊農務急野岸水痕高蒲渚鳴姑惡桑林囀伯勞整
欄扶芍藥搴網護櫻桃不改窮居樂何妨見二毛
次韻屏翁初夏會芳小集
一觴還一咏竟日醉難成坐石驚雲濕臨池愛水平密
林宜午蔭啼鳥尚春聲更有櫻桃約明朝且願晴
夏初郊行
晴雨天難測寒暄氣未齊連村多綠樹終日囀黃鸝田
水衝塍斷山雲着地低偶隨農叟語不覺過橋西
僻居
地僻塵囂遠身閒趣味深清池涵竹色老樹帶藤陰引
鶴隨閒步招禪伴醉吟有時燃古鼎隠几自觀心
亦龍弟覆簣纍石作亭其陰屏翁名曰野亭索詩
漫賦
高懷抗塵外林杪著三間綠遶村邊樹青浮海上山目
窮天變化心靜地寬閒鷗鳥知人樂忘機亦往還
秋晩
西風澄曉氣凝觀愜幽情草潤蛩聲滑松涼鶴夢清吟
懷依水靜病思得秋輕忽憶登高近循籬看菊英
鄭安道終歲相聚臨别以詩見貽次韻為謝
解把詩言别那無計可留梅花兩心事寒雁五更愁我
亦高懸榻君須獨卧樓後回相憶處莫返雪中舟
夏曼卿作新樓扁曰瀟湘片景來求拙畫且索序
有此一樓足悠然萬慮忘拓開風月地壓斷水雲鄉四
野留春色千峰明夕陽眼前無限景何處認瀟湘
幽棲
幽棲頗喜隔囂喧無客柴門盡日關汲水灌花私雨露
臨池疊石幻溪山四時有景常能好一世無人放得閒
清坐小亭觀衆妙數聲黃鳥綠陰間
此生
此生畢竟已蹉跎有酒何妨醉且歌人世盡緣愁得老
春花偏被雨相魔草欺蘭瘦能香否杏笑梅殘奈俗何
試上東樓看霽景海山無數列青螺
書房
書房清曉焚香坐轉覺幽棲趣味真怪石一根雲態度
早梅半樹雪精神池魚自樂誰知我林鳥相忘不避人
得喪由來天自定莫將閒慮惱閒身
移古梅植于貯清之側已有生意喜而賦之
剝盡皮毛真實在幾年孤立小溪潯人來人去誰青眼
花落花開自苦心不是野夫同臭味難教君子出山林
巡簷日日窺生意一朵先春直萬金
再得古梅小而益怪首蒙屏翁品題次韻
愛渠怪怪復竒竒冒雪遥憑健步移竹外池邊栽恰好
山巔水際夢多時百年死質餘生意一片孤槎帶好枝
寄語花神勤守護品題莫負老僊詩
觀敗碁者戲作
看人出着笑人低及至當枰却自迷角子僅全輸了腹
東邊纔活喪於西欲裝劫去多難補待算征來恰又提
天下未應無妙手勸君莫愛墨狻猊
閒居幽事
閒居幽事屬田園何必山林始避喧足水早禾分母子
多年脩竹見翁孫欣然勝敗無心奕兀爾醉醒隨意樽
昨夜一番雷雨過綠波微漲曲池痕
已亥九日屏翁約諸孫登高西嶼阻風舟行不前
逐會於吾家山海圖之上酒邊翁有詩留題因
次韻
良辰樂事兩相關喜我樓臺便往還不用移舟過西嶼
只消把酒對南山風於破帽如先約菊為新篘欲笑顔
留作千年佳話處詩翁醉墨照楣間
秋日獨倚東樓
重陽過了秋逾爽自豁樓窗眺晩西野水倒涵天影動
海雲平壓雁行低興來頻放深杯飲吟到須還大字題
近喜書房添一寳陶泓買得古端溪
次韻屏翁壬寅九日再題小樓
佳節相過共舉觴為萸菊醉亦何妨須知我輩襟懷事
不是時人酒肉狂落雁影邊寒水碧歸鴉啼處夕陽黃
詩翁樽爼風流在老氣横吞年少場
初冬梅花偷放頗盛
清樽纔了黃花債又被梅花惱殺人妝點南枝無數雪
探支東帝幾分春精神全向疎中足標格端於瘦處真
徹夜苦吟無好語夢隨雙月步溪漘
四月即景
茶歌纔了又田歌節物真成一鳥過蒼竹颭風涼意足
碧梧留雨夜聲多瓜緣茅屋抽長蔓藕過蔬畦出矮荷
最喜白鷗相狎久對人自在浴清波
次韻鄭安道懷君玉弟游東嘉
好山好水東嘉郡兩月清游樂可知遠想池塘頻夢汝
還當風雨對眠誰别時菊蕊方宜酒幾日梅花已索詩
雁影參差霜正冷寄言歸計莫遲遲
春事
春事關心常早起愛看景物試凭欄戲魚池面微添綠
啼鳥枝頭尚帶寒斬棘重樊新插柳㪺泉頻灌自栽蘭
年來賸有園林興每恨蘆邊地不寬
賞茶
自汲香泉帶落花漫燒石鼎試新茶綠陰天氣閒庭院
卧聽黃蜂報晩衙
夜過鑑湖
推篷四望水連空一片蒲帆正飽風山祭白雲雲祭月
子規聲在白雲中
喜小兒學步
對周尚有六十日舉足已能三五移世路只今巇嶮甚
須教步步着平夷
夏晝小雨
小牀蘄簟展琉璃窗外新篁一尺圍正午雲橋疎雨過
冬青花上蜜蜂歸
里中小漁舟被差防江有感而賦
着身平地更多憂一棹思為泛宅謀昨夜西風邊報急
防江也要釣魚舟
天台道上早行
箯輿軋軋過清溪溪上梅花壓水低月影漸收天半曉
兩山相對竹雞啼
五禽言
提葫蘆沽美酒人世光陰春電走一日得醉一日閒綠
髩幾曾俱白首沽酒沽酒有酒沽生前不飲真愚夫
不如歸去不如歸去千山萬水家鄉路今年又負故園
花來歲花開定歸否歸去歸去須早歸近日江湖非舊
時
泥滑滑泥滑滑客路迢迢雨不歇我僕十步九步蹶我
馬&KR0008;&KR0008;如跛鼈泥滑泥滑君莫愁秧爛麥損尤堪憂
脱却破袴脱却破袴蠶熟繰成霜雪縷小姑織絹未落
機縣家火急催官賦輸了官賦無零落破袴破袴還更
着
麥熟鍜磨麥熟鍜磨村南村北聲相和大男小女總欣
欣煑餅蒸糜任渠做鍜磨鍜磨莫等閒去年糠粃無得
餐
小畦
小畦尋文許鑿壁置柴扉雨後菜蟲死秋來花蝶稀插
籬新種菊抱甕已忘機俗客忽相訪妨人洗布衣
有感
浩浩海風勁滔滔河水渾古人皆去世喬木自當門族
黨諸孫盛吾宗一綫存興衰知有數心事與誰論
十日取野菊從酒
野徑菊仍好村壚酒亦嘉未應今日蕊便是背時花心
在家千里身猶客九華官程難久駐風雨暮山斜
山家小憩即景效藥名體
柴門通草徑茅屋桂枝間脩竹連翹木高松續斷山仰
空青蔭密埽石綠花斑傍澗牽牛飲白頭翁自閒
從板橋買舟上青陽
卸馬板橋西扁舟逆上溪水鎪巖骨斷煙截樹頭齊野
鴨驚人起村雞上樹啼老農頭雪白猶自把鉏犂
抵池陽未入關泊於齊山數日因窮巖壑之勝(山有)
(翠微亭杜牧之登高處)
瘦策相扶上翠微眼驚竒怪足忘疲三十六洞猶昔者
四百餘年無牧之漲水森瀰春雨後遠山重疊夕陽時
幾多江北江南恨問着沙鷗總不知
秋暮出關即事
俗塵汨汨負清游重出城來已暮秋水洗柳根欹斷岸
霜摧蘆葉擁荒洲鄉音不到愁來雁野性無拘羡去鷗
可惜一堤明月好隔關難作夜深留
歸途過麻姑山
山行十里少人家客子貪程怕日斜倦坐松根需足力
輕風滿面落藤花
五松山太白祠堂(太白讀書之地詩有要迴長舞袖盡耕五松山即此山也)
艤舟來訪寳雲寺快上山頭尋五松捉月仙人呼不醒
一間老屋戰西風
歸途過銅官山
山徑﨑嶇落葉黃青松疎處漏斜陽鳴禽無數聲相應
一陣微風野菊香
宋詩鈔卷九十七
