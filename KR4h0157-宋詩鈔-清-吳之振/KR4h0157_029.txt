宋詩鈔卷二十九
内閣中書舍人吳之振編
黃庭堅山谷詩鈔下
薛樂道自南陽來入都留宿飲會作詩餞行
薛侯本貴冑射策一矢中金蘭託平生瓜葛比諸從數
面尚成親况乃居連棟交遊及父子講學連伯仲奴人
通使令孩稚接戲弄相憐負米勤同力采蘭供每持君
家書平安覰欵縫秦人與吾炙憂樂一體共釋之廷尉
曹微過成繫訟從此張長公不肯為時用丘阿無梧桐
曲直不在鳳生涯谷口耕世事邯鄲夢自君抱憂端酒
椀未忍齅高秋自南歸意氣稍寬縱黃花尚滿籬白蟻
方浮甕私言助燕喜且莫戒輜重霜風獵帷幕銀燭吐
螮蝀密坐幸頗歡劇飲寧辭痛疎鐘鳴曉撞小雨作寒
霿廐馬蕭蕭鳴征人稍稍動九衢槐柳中縱緩青絲鞚
朱樓豪士集紅䄂清歌送河鯉獻鱠材江橙解包貢蟹
擘鵝子黃酒傾琥珀凍舉觴遥酌我發嚏知見頌行行
鞭箠倦短句煩屢諷
次韻奉送公定
去年君渡河棗下實離離今年君渡河剝棗詠豳詩直
緣恩義重不憚鞍馬疲詩書半行李道路費歲時親交
歎存没學問訪闕遺我多後時悔君亦見事遲即此有
真意定非兒女知虚名無用處北斗與南箕燕趙游俠
子長安輕薄兒狂掉三寸舌躐登九級墀覆手雲而翻
立談光隂移歃血盟父子指天出肝脾從來國器重見
謂骨相竒築巖發夢寐獵渭非熊螭百工改繩墨一世
擅文詞全人脰肩肩甕盎嫵且宜大槐隂黃庭女蘿綿
絡之韶陽兩兄弟還自妬蛾眉工顰又宜笑百輩來茹
咨班姬輕鴻毛更合衆口吹引繩痛排根蒙蔽枉成帷
唯恐出已上殺之如奕棋塵埃百年琴絶絃為鍾期落
落虎豹大義難管中窺至今揚子雲不與俗諧嬉歲晩
草玄經覃思寫天維脱身天禄閣危於劔頭炊卧聞策
董賢閉門甘忍饑五侯盛賓客騶轡交横馳時通問字
人得酒未曾辭近者君家翁天與脱馮鞿已為冥冥鴻
矰&KR1508;尚安施養蘭尋僧圃愛竹到水湄北闕免朝請西
都分保釐文章九鼎重富貴一黍累趙良請灌園但為
商君嗤弃甲尚文過兕多牛有皮出仕書掣肘歸來菊
荒籬不為五斗折自無三徑資勝箭洗蝶血歸鞍懸月
支斯人萬戶侯造物付鑪錘我觀史臣篇疏略記糟醨
譬如官池蛙誰能問公私君懷明月珠簸弄滄海涯深
房珮芳蘭固是王所姬南貢尚包橘漢濱莫大隨每來
促談麈風生塵竹枝骯髒得家法伊優不能為但聽呼
摴蒱便足解人頤功成在漏刻穎利處囊錐失勢落坑
□寒窀如愁鴟得馬折足禍亡羊多岐悲屢敵因心計
伏兵幾面欺長戈仰關來吐欵受羈縻萬事只如此畢
竟誰成虧愛君方寸間醇朴乃噐師安得擺俗纏東岡
並鉏犁由來在隂鶴不必振羽儀送行傾車蓋載酒滿
䲭夷天高木葉落潦退河流卑屯雲搴六幕新月吐半
規人生會面難取醉聽狂癡語穽發欺笑(一作期笑)詩鋒犯
嘲譏懸知履霜來少别為不怡天津媚河漢闕角挂秋
霓中有鬼與神赤舌弄隂機夜光但什襲出懷即瑕疵
去去善逆旅凍醪約重持山藥倒藤架紅梨帶寒曦坐
須騎奴還淹留歲恐期無為出門念牽衣嬰孺啼短韻
願成頌時時寄相思
對酒歌答謝公静
我為北海飲君作東武吟看君平生用意處蕭洒定自
知人心南陽城邊雪三日愁隂不能分皂白摧輪踠蹄
泥數尺城門晝閉眠賈客移人僵尸在旦夕誰能忍長
待食麥身憂天下自有人寒士何者愁填臆民生政自
不願材可乘以車可鞭策君不見海南水沉紫旃檀碎
身百煉金博山豈如不蒙斧斤賞老大絶崖霜雪間投
身有用禍所集何况四達之衢井先汲昨日青童天上
回手捧玉帝除書來一番通籍清都闕百身書名赤城
臺飛昇度世無虚日怪我短褐趨塵埃顧謂彼童子此
何預人事但對清樽即眼開一杯引人著勝地傳聞官
酒亦自清徑須沽取續吾瓶南山朝來似有意今夜倘
放春月明
戲贈彦深(李原字彦深厚之弟居南陽)
李髯家徒立四壁未嘗一飯能留客春寒茆屋交相風
倚墻捫蝨讀書策老妻甘貧能養姑寧剪髮鬟不典書
大兒得飱不索魚小兒得袴不索襦庾郎鮭菜二十七
太常齋日三百餘上下分膰一飽飯藏神夢訴羊蹴蔬
世傳寒士有食籍一生當飯百甕葅冥冥主張審如此
附郭小圃宜勤鉏葱秧青青葵甲綠早韭晩菘羹糝熟
充虚解戰頼湯餅芼以䓑韲與甘菊幾日憐槐已著花
一心呪笋莫成竹羣兒笑髯窮百巧我謂勝人飯重肉
羣兒笑髯不若人我獨愛髯無事貧君不見猛虎即人
厭麋鹿人還寢皮食其肉濡需終與豕俱焦飫肥擇甘
果非福蟲蟻無知不足驚横目之民萬物靈請食熊蟠
楚千乘立死山壁溪公卿李髯作人有佳處李髯作詩
有佳句雖無厚禄故人書門外猶多長者車我讀揚雄
遂貧賦斯人用意未全疎
寄南陽謝外舅
謝公遂偃蹇南陽無舊廬天與解纓紱元非傲當塗庖
丁釋牛刀衆手斫大觚白雲曲肱卧青山滿床書妙質
落川澤果然天網疎然知(一作故知)今人巧未覺古人迂築
場歲功休夜泉鳴竹渠胷懷鬱磊隗此物諒時須兒能
了翁事安用府中趨孫能誦翁詩乃是千里駒人生行
樂耳用舍要自如我方神其拙社櫟官道樗公猶憂斧
斤睥睨斵樽壺萬古身後前芭蕉秋雨餘少年喜狡獪
叱化粒成硃謨功可歌舞學古則媛妹所好果不同未
可一理驅眇忠忘言對安得南飛鳬鄙心生蔓草萌芽
望耘鉏離筵如昨日春柳見霜枯未辱錦繡叚時蒙雙
鯉魚憶在參几杖雍容覻規模引接開藻鑒高明通事
樞門生五七輩寂寞半白鬚談經落塵尾行樂從藍輿
看竹辟強宅閱士黃公壚雪屋煮茶藥晴簷張畫圖幽
寺促燈火青氊置摴蒱遶床呌一擲十白九雉盧蔡澤
來分功袁眈必上都開旗縱七走破竹殄羣胡成梟燭
為明挾長朋佐呼終飲見温克所爭匪錙銖誰令運甕
翁見謂牧猪奴事託丈人重乃愛屋上烏舊言如對面
形迹滯舟車風簾想隠几天籟鳴寒梧尚喜讀書否還
能把酒無鄴城渺塵沙冠蓋若秋渠相過問寒温意氣
馳九衢楚客雖工瑟齊人本好竽永懷溟海量北斗不
可㪺勝夜親筆墨因來明月珠
和謝公定征南謠
傳聞交州初陸梁東連五溪西氐羌軍行不斷蠻標盾
謀主皆收漢叛亡合浦譙門腥血沸晉興城下白骨荒
謀臣異時坐致寇守臣今日愧包桑已遣戈船下灕水
更分樓船浮豫章頗聞師出三鵶路盡是中屯六郡良
漢南食麥如食玉湖南驅人如驅羊營平請穀三百萬
祁連引兵九千里少府私錢不可知大農計歲今餘幾
土兵番馬貔虎同蝮蛇毒草篁竹中未論芻粟捐金費
直愁瘴癘連營空我思荆州李太守欲募蠻夷令自攻
至今民歌尹殺我州郡擇人誠見功張喬祝良不難得
誰借前筯開天聰詔書哀痛言語切為民一洗横尸血
推鋒陷堅賞萬戶塹山堙谷窮三穴南平舊時頗臣順
欲獻封疆請旄節廟謀猶計病中原豈知一朝更屠滅
天道從來不爭勝功臣好為可喜說交州雞肋安足貪
漢開九郡勞臣監吕嘉不肯佩銀印徵側持戈敵百男
君不見往年瀕海未郡縣趙佗閉關罷朝獻老翁竊帝
聊自娛白頭抱孫思事漢孝文親遣勞苦書稽首請去
黃屋車得一亡十終不忍太宗之仁千古無
寄題欽之草堂
河南有伏流經營太行根盛德不終晦發為清濟源公
家濟源上太行正當門脩竹帶藩籬百禽鳴朝暾仰視
浮雲作俯窺流水奔相望有盤谷李愿故居存主人國
之老實惟商巖孫班行昔供奉屢進逆耳言天子色為
動羣公聲亦吞肅肅冰霜際不改白玉温出處士所重
其微難共論公勿懷草堂朝廷待公尊
和答梅子明王揚休點密雲龍
小壁雲龍不入香元豐龍焙承詔作二月常新官字盞
游絲不到延春閣去年曾記減光輝人間十九人未知
外家春官小宗伯分送蓬山裁半璧建安甕椀鷓鴣斑
谷簾水與月共色五除試湯飲墨客泛甌銀粟無水脉
辟宫邂逅王廣文初觀團團破龍紋諸公自别淄澠了
兔月葵花不足論石磑春芽風雪落煑澆肺渴初不惡
河伯來觀東海若鹿逢朱雲真折角子真雲孫吐成珠
廟堂只今用諸儒鍊成五石補天手上書致身可亨衢
顧我賜茶無骨相他年幸公肯相餉
次韻子瞻春菜
北方春蔬嚼冰雪妍㬉思采南山蕨韮苖水餅姑置之
苦菜黃雞羹糝滑蓴絲色紫菰首白蔞蒿牙甜㷬頭辣
生葅入湯翻手成芼以薑橙誇縷抺驚雷菌子出萬釘
白鵝截掌鼈解甲琅玕林深未飄籜軟炊香秔煨短出
萬錢自是宰相事一飯且從吾黨說公如端為苦笋歸
明日青衫誠可脱
次韻答堯民
君開蘇公詩疾讀思過半譬如聞韶耳三月忘味歎我
詩豈其朋組麗等俳玩不聞南風絃同調廣陵散鶴鳴
九天上肯作家雞伴晁子但愛我品藻私月旦官閒樂
相從梨栗供杯案門静鳥雀嬉花深蜂蝶亂忽蒙加禮
貎齋戒事搢盥問大心更小意督辭反緩君材於用多
舞選弓矢貫聰明回自照勝已果非懦我如相繪事素
質施朽炭古來得道人非獨大庭館晁子已不疑冬寒
春自暖繫表知藥言擇友得苟粲
再和寄子瞻聞得湖州
天下無相知得一已當半桃僵李為仆芝焚蕙增歎佳
人在江湖照影自娛玩一朝入漢宫掃除備冗散何如
終流落長作朝雲伴相思欲面論坐起雞五旦身慚尸
廪禄有罪未見案公又雄萬夫皦皦不自亂臧穀皆亡
羊要以道前盥傳聲向東南王事不可緩春波下數州
快若匕札貫椎鼔張風帆相見激衰懦空文不傳心千
古付煨炭安得垂天雲飛就吳興館魚饜柳絮肥筍煮
溪沙暖解歌使君詞樽前有三粲
答王道濟寺丞觀許道寧山水圖
往逢醉許在長安蠻溪大硯磨松烟忽呼絹素翻硯水
久不下筆或經年異時踏門闖白首巾冠欹斜更索酒
舉杯意氣欲翻盆倒卧虚樽將八九醉拈枯筆墨淋浪
勢若山崩不停手數尺江山萬里遥滿堂風物冷蕭蕭
山僧歸寺童子後漁伯欲渡行人招先君笑指溪上宅
鸕鷀白鷺如相識許生再拜謝不能元是天機非筆力
自言年少眼明時手揮八幅錦江絲贈行卷送張京兆
心知李成是戎師張公身逐銘旌去流落不知今主誰
大梁畫肆閱水墨我君盤礴忘揖客蛛絲煤尾意昏昏
幾年風動人家壁雨雪涔涔滿寺庭四圍冷落讓丹青
笑訓思翁十萬錢卷付騎奴市盡傾王丞來觀皆失席
指點如見初畫日四時風物入句圖信知君家有摩詰
我持此圖二十年眼見綠髮皆華顛許生縮手入黃泉
衆史弄筆摩青天君家枮松出老翟風煙枯枝倚崩石
蠧穿風物君愛惜不誣方將有人識
過家
絡緯聲轉急田車寒不運兒時手種柳上與雲雨近舍
傍舊傭保少換老欲盡宰木鬱蒼蒼田園變畦畛招延
屈父黨勞問走婚親歸來翻作客顧影良自哂一生萍
託水萬事雪侵鬢夜闌風隕霜乾葉落成陣燈花何故
喜大是報書信親年當喜懼兒齒欲毁齓繫船三百里
去夢無一寸
食笋十韻
洛下斑竹笋花時壓鮭菜一束酬千金掉頭不肯賣我
來白下聚此族當庖宰蠒栗戴地翻觳觫觸墻壞&KR0766;&KR0766;
入中厨如償食竹債甘葅和菌耳辛膳胹薑芥烹鵝雜
股掌炰鼈亂帬介小兒哇不美鼠壤有餘嘬可貴生於
少古來食共噫尚想高將軍五溪無人采
蕭吳葛敏修二學子和予食筍詩次韻答之
北饌厭羊酪南庖豐笋菜自北初落南幾為兒所賣習
知價廉平百態事烹宰鹽晞枯腊瘦蜜漬真味壞就根
煨茁美豈念炮烙債咀吞千畝餘胷次不蠆芥二妙各
能詩才名動江介詩論多佳句膾炙甘我嘬因君思養
竹萬籟聽秋噫從此繕藩籬下令禁漁采(一作下書示漁采)
韭黃照春盤菰白媚秋菜惟此蒼竹苖市上三時賣江
南家家竹剪伐誰主宰半以苦見疎不言甘易壞葛陂
雕龍睡未索兒孫債獺膽能分杯虎魄妙拾芥此物於
食殽如客得儐介思入帝鼎烹忍遭饑涎嘬懶林供翰
墨碪杵風號噫每下歎枯株焚如落樵采
答永新宗令寄石耳
饑欲食首山薇渴欲飲潁川水嘉禾令尹清如冰寄我
南山石上耳筠籠動浮烟雨姿㵸湯磨沙光陸離竹萌
粉餌相發揮芥薑作宰和味宜公庭退食飽下筯杞菊
避席遺萍虀雁門天花不復憶况乃桑鵝與楮雞小人
藜羹亦易足嘉蔬遣餉荷眷私吾聞石耳之生常在蒼
崖之絶壁苔衣石腴風日炙捫蘿挽葛採萬仞仄足委
骨豺虎宅佩刀買犢劒買牛作民父母今得職閔仲叔
不以口腹累安邑我其敢用鮭菜煩嘉禾願公不復甘
此鼎免使射利登嵯峨
彫陂
彫陂之水清且泚屈為印文三百里呼船載過七十餘
褰裳亂流初不記竹輿嘔啞山徑涼僕姑呼婦聲相倚
篁中猶道泥滑滑僕夫慘慘耕夫喜窮山為吏如漫郎
安能為人作嚆矢老僧迎謁喜我來吾以王事篤行李
知民虚實應縣官我寧信日不信耳僧言生長八十餘
縣令未曾身到此
長句謝陳適用惠送吳南雄所贈紙
廬陵政事無全牛恐是漢時陳太丘書記姓名不肯學
得紙無異夏得裘琢詩包紙送贈我自狀明月非暗投
詩句縱横剪宫錦惜無阿買書銀鈎蠻溪切藤卷盈百
側釐羞滑蠒羞白想當鳴杵砧面平桄榔葉風溪水碧
千里鵝毛意不輕瘴衣腥膩北歸客君侯謙虛不自供
胡不贈世文章伯一涔之水容牛蹄識字有數我自知
小時雙鈎學楷法至今兒子憎家雞雖然嘉惠敢虚辱
煑泥續尾成大軸寫心與君心莫傳平生落魄不問天
樽前花底幸好戲為君絶筆謝風煙已無商頌猗那手
諸續南華内外篇
上大蒙籠(乙卯晨起)
黃霧冥冥小石門苔衣草路無人迹苦竹參天大石門
虎迒兔蹊聊倚息隂風傁林山鬼嘯千丈寒藤遶崩石
清風源裏有人家牛羊在山亦桑麻向來陸梁慢官府
試呼使前問其故衣冠漢儀民父子吏曹擾之至如此
窮鄉有米無食鹽今日有田無米食但願官清不愛錢
長養兒孫聽驅使
勞坑入前城(乙卯飯後)
刀坑石如刀勞坑人馬勞窈窕篁竹隂是常主逋逃白
狐跳梁去豪猪森怒嘷黃雲覺日瘦木落知風饕輕軒
息源口飯羹煑溪毛山農驚長吏出拜家騷騷借問淡
食民祖孫甘餔糟賴官得鹽喫政苦無錢刀
乙卯宿清泉寺
税輿陟高岡却立倚天壁就輿亂清溪轉石飛霹靂十
步一沮洳五步一枳棘上方未言返豁見平土宅田家
雞犬歸佛廟檀欒碧蓮蕩落紅衣泉泓數白石人如安
巢鳥梢就一板息鐘魚各知時吾亦自得力
丙辰仍宿清泉寺
山農居負山呼集來苦遲既來授政役謠詠謂余欺按
省其家資可忍鞭抶之恩言諭公家疑阻久廼隨滕口
終自愧吾敢乏王師官寧憚淹留職在拊&KR1137;婺所將部
曲多溷汝父老為西山失半璧且復下囊輜啼鴉散篇
帙休吏税巾衣石泉鼔坎坎竹風吹參差書冷行熠燿
壁蟲催杼機昏釭夜未央高枕夢登巇
己未過太湖僧寺得宗汝為書寄山蕷白酒長韻
詩寄答
從學晩聞道謀官無見功早衰觀水鑒内熱愧鄰邦北
鄰有宗侯治劇乃雍容摩手撫鰥寡藁碪磔強梁桃李
與荆棘稱物施露霜政經甚縝密私不蚍蜉通吏舍無
請賕家有侯在堂府符下鹽策縣官勸和羹作民敏風
雨令先諸邑行我居萬夫上闒惰世無雙此邑宅巖巖
里中頗秦風翁媪無恙時出分如蜂房一錢氣不直白
挺及父兄簪筆懷三尺揖我為我臧向來豪傑吏治之
以牛羊我不忍敵民教養如兒甥荆雞伏鵠卵久望羽
翼成訟端洶洶來諭去稍聽從尚餘租庸調歲歲稽法
程按圖索家資四壁達牖忩揜目鞭朴之桁楊相推棖
身欲免官去駑馬戀豆糠所以積廪鹽未使戶得烹八
月釃社酒公私樂年登遣徒與會稽而悉走荻篁吾惟
不足遣夙駕略我疆邑西[車犬]戾地是嘗嬰吾鋒齦齕其
強宗彼乃可使令夙夜於遠郊草露沾帷裳入磴履虎
尾捫蘿觸蠆芒借問夕何宿煙邊數峰横松竹不見天
蟠空作秋聲谷鳥與溪瀨合絃琵琶筝税駕亂石間巖
寺鳴疎鐘山農頗來服見其父孫翁苦辭王賦遲戶戶
無積藏民病我亦病呻吟達五更韻為誦書語(一作書空語)
行歌類楚狂舉鞭問嘉禾秼馬可及城惜哉憂城旦不
得對榻床酒筆付飛鳥北風吹報章書回銀鈎壯句與
麝煤香浮蛆撥官醅傾壺嫩鵝黃山氣常蓊㔩此物可
屢觴蕷藥割紫藤開籠喜手封味温頗宜人芼以石飴
薑舉杯引藥糜詠詩對寒江寄聲甚勞苦相思秋月明
我邑萬戶鄉其民資囂凶欲割以壽公使之承化光反
以來壽我中有吞舟鯨銅墨俱王命職思慰孤惸何時
賭一擲燒燭呪明瓊
庚申宿觀音院
谷底一墟落地形如盎盆榱題相照耀其民頗家温土
風甚於秦不可借釜甗僧屋無陶瓦剪茅蒼竹樊借問
僧安在乞飯走諸門人鬨鳥烏語簟凉風水文旁有蜂
蜜廬頗聞衙集喧將雨蟻爭丘鏖兵復追奔紅英委鳳
翼赤幘峩雞冠汲烹寒泉窟伐燭古松根相戒莫浪出
月黑虎䕫藩
金刀坑迎將家待追漿坑十餘戶山農不至因題
其壁
窮鄉阻地險篁竹嘯䕫魖惡少擅三窟不承吏追呼老
翁燕無凶偃蹇坐里閭後生習聞見官不禁權輿懷書
斥長吏持杖鏖公徒遂令五百里化為豺豕墟古來沉
牛羊檄水臣鱷魚猛虎剝文章矧而民髮膚哀哉奉其
身曾不如鳥烏破家縣令手南面天子除要能伐強梁
然後活惸孤屬為民父母未教忍先誅山川甚秀拔人
物亦詩書十室有忠信此鄉何獨無
代書
阿熊去我時秋暑削甘瓜離别日日除蓮房倒箭&KR0008;得
書報平安肥字如栖鴉汝才躍鑪金自必為鏌鎁窮年
抱新書挽條咀春葩弄筆不能休屈宋欲作衙屈指推
日星許身上雲霞安知九天關虎豺守夜义祝田操豚
蹄持狹所欲奢文章六經來汗漫十牛車譬如觀滄海
細大極龍蝦古人以聖學未肯廢百家舊山水十圍齋
堂綠隂遮紅稻香盂飯黃雞厭食鮭摩挲垂便腹頗復
讀書耶念汝齒壯矣無婦助烹茶父兄亦憐汝須兒牧
犬猳且伐千章材贈行當馬撾贏糧果後時定隨八月
槎覺民在中林丁丁聞兔罝奉身甚和友幹父辦咄嗟
臺源吟松瀨先生岸巾紗留客醉風月槃筯供柔嘉仍
工朱絲絃洗心拂竒邪孤臣發楚調傾國怨胡笳把筆
學周鼔字形錐畫沙詩書乃甫好不為蓬生麻元明祖
師禪妙手發琵琶已無富貴心鼔吹一池蛙天民服農
圃頗復秋斂賖下田督未耘入嶺按新畬悉力輸王賦
至今困生涯知命叔山徒爐香嚴佛花唯思苾芻園脱
冠著袈裟起家望兩季佩金蹋朝鞾嘉魚在南國宗廟
薦鱨鯊我為萬夫長朝論不齒牙刺頭薄領中蚤蝨廢
搔爬世累已纏縛官箴易疵瑕何時煙雨裏驅羊入金
華遣奴迫王事不暇學驚蛇(學一作草)
寄陳適用
日月如驚鴻歸燕不及社清明氣妍暖亹亹向朱夏輕
衣頗宜人裘褐就椸架已非紅紫時春事歸桑柘空餘
車馬跡顛倒桃李下新晴百鳥語各自有匹亞林中僕
姑歸苦遭拙婦罵氣候使之然光隂促晨夜解甲號清
風即有幽蟲化朱墨本非工王事少閒暇幸蒙餘波及
治郡得黃霸邑鄰陳太丘威德可資借决事不遲疑敏
手擘泰華頗復集紅衣呼僚飲休假歌梁韻金石舞地
委蘭麝寄我五字詩句法窺鮑謝亦嘆薄領勞行欲問
田舍相期黃公壚不異秦人炙我初無廊廟身願執耕
稼今將荷鉏歸區芋畦甘蔗觀君氣如虹千輩可陵跨
自當出懷璧往取連城價賜地買歌童珠翠羅廣厦富
貴不相忘寄聲相慰藉
讀方言
八月梨棗紅繞墻風自落江南風雨餘未覺衣衾薄壁
蟲憂寒來催婦織衣(去聲)著荒畦杞菊花猶用充羹臛連
日無酒飲令人風味惡頗似揚子雲家貧官落魄忽聞
輶軒書澁讀勞輔齶虚堂漏刻間九土可領略願多載
酒人喜我識字博設心更自笑欲過屠門嚼往時抱經
綸待價一丘壑卜師非熊羆夢相解靡索所欲吾未奢
黨使耕可穫今年美年麥厨饌豐餅拓摩挱腹中書安
知非糟粕
送彦孚主簿
斯文當兩都江夏世無雙叔度初不言漢庭望風降中
間眇人物潛伏老崆谾本朝開典禮棫樸作株樁世父
盛文藻如陸海潘江三戰士皆北韔弓錦韜&KR0008;白衣受
傳詔短命終螢忩夢升卧南陽耆舊無兩龐空鑱歐陽
銘松風悲隴瀧四海羣從間邇來頗琤淙主簿吾宗秀
其能任為邦軀幹雖眇小勇沉鼎可扛擇師别陳許取
友觀羿逢折腰佐髯令邑訟銷吠尨時邀府中飲下箔
蠟燒釭紅裳笑千金清夜酒百缸同僚有惡少嘲謔語
亂哤君但隠几笑諸老歎敦厖况乃工朱墨氣和信甚
矼持此應時須十年擁麾幢相逢常鞅掌衙鼔趨&KR0034;&KR0034;
簿書敗清談汗顏吏樅樅臨分何以贈要我賦蘭茳黃
華雖衆笑曰雪不同腔野人甘芹味敢饋厭羊羫顧余
百短拙飽腹戇䏺肛維思觧官去一丘事耕䎫君當取
富貴鐘鼔羅擊撞伏藏鼪鼯徑猶想足音跫
和曹子方雜言
正月尾垂雲如覆盂雁作斜行書三十六陂浸煙水想
對西江彭蠡湖人言春色濃如酒不見插秧吳女手冷
鄉小塢頗藏春張侯官居柳對門當風横笛留三弄燒
燭圍棋覆九軍盡是向來行樂事每見琵琶憶朝雲只
今不舉&KR3349;眉酒紅牙捍撥網蛛塵曹侯束書丞太僕試
說相馬猶可人照夜白真乘黃萬馬同秼隨低昂一矢
射落皂鵰雙張侯猶思在戎行横山虎北開漢疆冷卿
智多髮蒼浪牛刀發硎思一邦政成十綴舞紅粧兩侯
不如曹子方朵頤論詩蝟毛張龜藏六用中有光何時
端能俱過我掃除此寺讀書堂菊苖煑餅深注湯更碾
盤龍不入香
戲贈曹子方家鳳兒
東芽入湯獅子吼荔子新剝女兒頰鳳郎但喜風土樂
不觧生愁山叠叠目如點漆射清揚歸時定自能文章
莫隨閩嶺三年語轉却中原萬籟簧(閩嶺一作阿國)
送張材翁赴秦簽
金沙酴醿春縱横提壺栗留傕酒行公家諸父酌我醉
横笛送晩延月明此時諸兒皆秀發酒閒乞書藤紙滑
北門相見後十年醉語十不省七八吏事衮衮談趙張
乃是樽前綠髮郎風悲松丘忽三歲更覺綠竹能風霜
去作將軍幕下士猶聞防秋屯虎兕只今陛下思保民
所要邊頭不生事短長不登四萬日愚智相去三十里
百分舉酒更若為千戶封侯儻來爾
奉謝劉景文送團茶
劉侯惠我大玄璧上有雌雄雙鳳跡鵝溪水練落春雪
粟面一杯增日力劉侯惠我小玄璧自裁半璧煮瓊糜
收藏殘月惜未碾直待阿衡來說詩綘囊團團餘幾璧
因來送我公莫惜箇中渴羌飽湯餅雞蘇胡麻煮同喫
謝景文惠浩然所作廷珪墨
廷珪贗墨出蘇家麝煤添澤紋烏鞾柳枝瘦龍印香字
十襲一日三摩莏劉侯愛我如桃李揮贈要我書萬紙
不意神禹治水圭忽然入我懷袖裏吾不能手抄五軍
書亦不能寫論付官奴便當閒門學水墨灑作江南驟
雨圖
題落星寺
落星開士深結屋龍閣老翁來賦詩(寺僧擇隆作宴坐小軒為落星之勝)
(處)小雨藏山客坐久長江接天帆到遟宴寢清香與世
隔畫圖妙絶(一作絶筆)無人知(僧隆畫甚富而寒山拾得畫最妙)蜂房各自
開戶牖處處煮茶藤一枝
過致政屯田劉公隠廬
兒時拜公床眼碧眉紫煙舍前架茅茨爐香坐僧禪女
奴煮甖栗石盆瀉機泉今來掃門巷竹間翁蜕蟬堂堂
列五老勝氣失江山石盆爛黃土茅齊薪壞椽女奴為
民妻又瘞蒿里園當年笑語地華屋轉朱欄課兒種松
子傘蓋上參天投策數去日木行天冄環先生古人風
鐵膽石肺肝眼前不可意壯日挂其冠解衣廬君峰洗
耳瀑布源霧豹藏文章驚世時一斑衆人初易之久遠
乃見難憶昔子政在為翁數解顏五兵森武庫河漢落
舌端王陽已富貴塵冠不肯彈呻吟刊十史凡例墨新
乾宰木忽拱把相望風隧寒百楹書萬卷少子似翁賢
(上參一作高參)
貴池(池人祀昭明為郭西九郎時新覆大舟水死十二人以為神之威也)
横雲初抺漆爛漫南紀黑不見九華峰如與親友隔憶
當秋景明九老對几席何曾閉蓬忩卧聽寒雨滴不食
貴池魚喜尋昭明宅筆硯鼠行塵芝菌生銅鬲思成佳
句夢貽我錦數尺屬者浪吞舟風雹更附益老翁哭婦
兒相將難冄得存亡如日月薄蝕行道失流俗暗本原
謂神吐其食神理儻有私丘禱久以默
庚寅乙未猶泊大雷口
廣原嘷終風發怒土囊口萬艘萍無根迺知積水厚龍
鱗火熒熒鞭笞雷霆走公私連檣休森如束春韭倚笻
蒹葭灣垂楊欲生肘雄文酬江山惜無韓與柳五言呻
吟内慚愧陶謝手送菜煩鄰船買魚熟溪友兒童報晦
冥正晝見箕斗吾方廢書眠鼻鼾韝囊吼猶防盗窺家
嚴鼓申夜守冶城謝公墩牛渚蕩子婦何時快登臨篙
師分牛酒
乙未移舟出口(畏風濤復入遂宿焉同行有劉三班善射沙夾遇盗劉手殺三人)
江湖吞天胸蛟龍垂涎口養軀無千金特為親故厚本
心非華軒而與馬爭走聘婦緝落毛教兒耨葱韭衣食
端須幾將老猶掣肘安能詭隨人曲折作杞柳桓公甕
盎癭楚國不龜手生涯但如此那問託婚友久隂快夜
晴天文若科斗村南鬼火寒村北風虎吼野人驅雞豚
縛落堅纏守劉郎弓石八猛氣壓馮婦一試金僕姑歸
飲軟臂酒
阻水泊舟竹山下
竹山蟲鳥朋友語討論隂晴怕風雨丁寧相教防禍機
草動塵驚忽飛去提壺歸去意甚真柳暗花濃亦半春
北風幾日銅官縣欲過五松無主人
次韻伯氏長蘆寺下
風從落帆休天與大江平僧坊晝亦淨鐘磬寒逾清淹
留屬暇日植杖數連甍頗與幽子逢煑茗當酒傾攜手
霜木末朱欄見潮生檣移永正縣鳥度建康城薪者得
樹雞羹盂味南烹香秔炊白玉飽飯愧閒行叢祠思歸
樂吟弄夕陽明思歸誠獨樂薇蕨漸春榮
贈别李端叔
我觀江南山如目不受垢憶食江南薇子獨於我厚在
北思江山如懷冰雪顏千峰上雲雨岑絶何由攀當時
喜文章各有兒子氣爾來頷須白有兒能拜起讀書浩
湖海解意開春冰成山更崇掘顧我醜丘陵白玉著石
中與物太落落涇渭相將流世不名清濁乞言既不易
贈言良獨難古來得道人挂舌屋壁間牧羊金華道載
酒太玄宅支頤聽晤語願君喙三尺我行風雨夜船忩
聞遠雞故人不可見故人心可知
曉放汴舟
秋聲滿山河行李在梁宋川塗事雞鳴身亦逐羣動霜
清魚下流橘柚入包貢又持三十口去作江南夢
發舒州向皖口道中作寄李德叟
黑雲平屋簷(一作崔嵬雲壓空)晨夜隔星月曉裝商旅前冰底
泥活活野人攘畔耕(一作侵畔耕)蹇馬不能滑駝裘惜蒙茸
俱落水塘缺孤村小蝸舍乞火乾履襪前登極崢嶸(一作)
(高寒)他日飛鳥没寒花委亂草耐凍鳴風葉(一作耐凍風葉間梅言零)
(亂發)江形篆平沙分派回勁筆髯弟不俱來得句漫欹&KR1403;
(一作漫得句竒崛)却望同安城唯有松鬱鬱遥知浦口晴諸峰
見明雪(一作松雪)
徐孺子祠堂
喬木幽人三畝宅生芻一束向誰論藤蘿得意干雲日
簫鼔何心進酒樽白屋可能無孺子黃堂不是欠陳蕃
古人冷淡今人笑湖水年年到舊痕
池口風雨留三日
孤城三日風吹雨小市人家只菜蔬水遠山長雙屬玉
身閒心苦一舂鉏翁從旁舍來收網我適臨淵不羡魚
俛仰之間已陳迹莫忩歸了讀殘書
思親汝州作
歲晩寒侵遊子衣抅留幕府報官移五更歸夢三百里
一日思親十二時車上吐茵元不逐市中有虎竟成疑
秋毫得失關何事摠為平安書到遲
衝雪宿新寨忽忍不樂
縣北縣南何日了又來新寨解征鞍山䘖斗柄三星没
雪共月明千里寒小吏忽(一作有)時須束帶故人頗問不
休官江南長盡梢雲竹歸及春風斬釣竿
郭明父作西齋于穎尾請予賦詩
食貧自以官為業聞說西齋意凛然萬卷藏書宜子弟
十年種木長風煙未嘗終日不思穎想見先生多好賢
安得雍容一樽酒女郎臺下水如天
戲詠江南土風
十月江南未得霜高林殘水下寒塘飯香獵戶分熊白
酒熟漁家擘蟹黃橘摘金苞隨驛使禾舂玉粒送官倉
踏歌夜結田神社游女多隨陌上郎
和答孫不愚見贈
詩比淮南似小山酒名麴米出雲安且憑詩酒勤春事
莫愛兒郎作好官簿領侵尋台相筆風埃蓬勃使星鞍
小臣才力堪為掾敢學前人便挂冠
次韻裵仲謀同年
交蓋春風汝水邊客牀相對卧僧氊舞陽去葉纔百里
賤子與公俱少年白髮齊生如有種青山好去坐無錢
煙沙篁竹江南岸輸與鸕鷀取次眠
稚川約晩過進叔次前韻贈稚川并呈進叔
人騎一馬鈍如蛙行向城東小隠家道上風埃迷早白
堂前水竹湛清華我歸河曲定寒食公到江南應削瓜
樽酒光隂俱可惜端須連夜發園花
同世弼韻作寄伯氏在濟南兼呈六舅祠部學士
山光掃黛水挼藍聞說樽前愜笑談伯氏清修如舅氏
濟南蕭灑似江南屢陪風月乾吟筆不解笙簧醉舞衫
只恐使君乘傳去拾遺今日是前䘖
次韵蓋郎中率郭郎中休官二首
仕路風波雙白髮閒曹笑傲兩詩流故人相見自青眼
新貴即今多黑頭桃葉柳花明曉市荻芽蒲笋上春洲
定知聞徤休官去酒戶家園得自由(郭文時御道中野服過親黨飯頗為)
(分臺御史所詗故有此句)
世態已更千變盡心源不受一塵侵(一作險阻艱難親得力是非憂樂飽)
(經心)青春白日無公事紫燕黃鸝俱好音付與兒孫知伏
臘聽教魚鳥逐飛沉黃公壚下曾知味定是逃禪入少
林
和張沙河招飲
張侯耕稼不逢年過午未炊兒女煎腹裏雖盈五車讀
囊中能有幾錢穿况聞緼素尚黃葛可怕雪花鋪白氊
誰料丹徒布衣侣今朝忽有酒如川
次韵答柳通叟求田問舍之詩
少日心期轉繆悠蛾眉見妒且障羞但令有婦如康子
安用生兒似仲謀横笛牛羊歸晩徑捲簾瓜芋熟西疇
功名可致猶回首何况功名不可求
謝送宣城筆
宣城變樣蹲(一作尊)雞距諸葛名家捋(一作將)鼠鬚一束喜
從公處得千金求買市中無漫投墨客摹科斗勝與朱
門飽蠧魚愧我初非草玄手不將閒寫吏文書
和陳君儀讀太真外傳三首
扶風喬木夏隂合斜谷鈴聲秋夜深人到愁來無處會
不關情處摠傷心
梁州一曲當時事(一作開元夢)記得曾拈玉笛吹端正樓空
春晝永小桃猶學淡燕支
高麗條脱琱紅玉(一作一雙條脱玻璨玉)邏逤琵琶撚綠絲(一作三尺)
(琵琶綠繭絲)蛛網屋煤昏故物(一作脂澤歇)此生唯有夢來時
楊朴墓
三尺孤墳一布衣人言無復似當時千秋萬歲還來此
月笛煙莎世不知(楊朴喜吹笛嘗作莎詩極工)
戲和舍弟船場探春
雨餘禽語催天曉月上梨花放夜闌莫聽遊人待妍暖
十分傾酒對春寒
百舌解啼泥滑滑忽成風雨落花天城南一叚春如錦
喚取詩人到酒邊
次韵寅菴四首
四時說盡菴前事寄遠如開水墨圖略有生涯如谷口
非無卜肆在成都旁籬榛粟供賓客滿眼雲山奉宴居
閒與老農歌帝力年豐村落罷追胥
兄作新菴接舊居一原風物萃庭隅陸機招隠方傳洛
張翰思歸正在吳五斗折腰慚僕妾幾年合眼夢鄉閭
白雲行處應垂淚黃犬歸時早寄書
大若塘邊獨網魚小桃源口帶經鉏詩催孺子成雞栅
茶約鄰翁掘芋區苦楝狂風寒徹骨黃梅細雨潤如酥
此時睡到日三丈自起開關招酒徒
未怪窮山寂寞居此情常與世情疎誰家生計無閒地
太半歸來已白須不用看雲眠永日會思臨水寄雙魚
公私逋負田園薄未至妨人作樂無
呻吟齋睡起二首
棐几坐清晝博山凝妙香蘭牙依客土柳色過鄰墻巷
僻過從少官閒氣味長江南一枕夢高卧聽鳴桹
墻下蓬蒿地兒童課剪除蔓萵隨分種杞菊未須鉏河
水傳烽火交州報捷書無能落閒處慙愧飽春蔬
和師厚郊居示里中諸君
籬邊黃菊關心事忩外青山不世情江橘千頭供歲計
秋蛙一部洗朝酲歸鴻往燕競時節宿草新墳多友生
身後功名空自重眼前樽酒未宜輕
次韻外舅謝師厚喜王正仲三丈奉詔相南兵回
至襄陽捨驛馬就舟見過三首
漢上思見龐德公别來悲歎事無窮聲名籍甚漫前日
須鬢索然成老翁家釀已隨刻漏下園花更開三四紅
相逢不飲未為得聽取百鳥啼怱怱
能來問疾好音傳蹇步昏花當日痊烹鯉得書增目力
呼兒扶立侯門前游談取重慙岸首居物多贏昧計然
唯有交親等金石白頭忘義復忘年
語言少味無阿堵冷(一作冰)雪相看有此君燈火詩書如
夢寐麒麟圖畫屬浮雲平章息女能為婦歡喜兒曹解
綴文憂樂同科惟石友别離空復數朝曛
夜發分寧寄杜澗叟
陽關一曲水東流燈火旌陽一釣舟我自只如常日醉
滿川風月替人愁
次韻胡彦明同年羈旅京師寄李子飛三章一章
道其困窮二章勸之歸三章言我亦欲歸耳胡
李相甥也故有㯽榔之句
看除日月坐中銓一歲應無官九遷葱韭盈盤市門食
詩書滿枕客牀氊留連節物孤朋酒惱亂鄰翁謁子錢
誰料丹徒布衣侣困窮且忍試新年
丁未同升鄉里賢别離寒暑未推遷蕭條羇旅深窮巷
蚤晩聲名上細氊碧嶂清江兀有宅白魚黃雀不論錢
㯽榔一斛何須得李氏弟兄佳少年
畏人重禄難堪忍閱世浮雲易變遷徐步當車饑當肉
鉏頭為枕草為氊元無馬上封侯骨安用人間使鬼錢
不是朱門爭底事清溪白石可忘年
上蕭家峽
玉笥峰前幾百家山明松雪水明沙趁虚人集春疏好
桑菌竹萌煙蕨芽(晩年本云趁虚人在烟中語荷蓧歸來有蕨芽)
出迎使客質明放船自瓦窑歸
鼔吹喧江雨不開丹楓落葉放船回風行水上如雲過
地近嶺南無雁來樓閣人家捲簾幕菰蒲鷗鳥樂灣洄
惜無陶謝揮斤手詩句縱横付酒杯
登快閣
癡兒了却公家事快閣東西倚晚晴落木千山天遠大
澄江一道月分明朱絃已為佳人絶青眼聊因美酒横
萬里歸船弄長笛此心吾與白鷗盟
題安福李令朝華亭
丹楹刻桷上峥嶸表裏江山路眼平曉日成霞張錦綺
青林多露綴珠纓人如旋磨觀羣蟻田似圍碁據一枰
對案昏昏迷簿領暫來登覧見高明
寄舒申之戶曹
吉州司戶官雖小曾屈詩人杜審言今日宣城讀書客
還趨手板傍轅門江山依舊歲時改桃李欲開煙雨昏
公退但呼紅袖飲剩傳歌曲教新翻
奕碁一首呈任公漸
偶無公事客休時席上談兵校(一作角)兩碁心似蛛絲遊
碧落身如蜩甲化枯枝湘東一目誠甘死天下中分尚
可持誰為吾徒猶愛日參横月落不曾知
奉答李和甫代簡二絶句
山色江聲相與清卷簾待得月華生可憐一曲並船笛
說盡故人離別情
夢中往事隨心見醉裏繁華亂眼生長為風流惱人病
不如天性總無情
次韻君庸寓慈雲寺待韶惠錢不至
主簿看梅落雪中閨人應賦首飛蓬問安兒女音書少
破笑壺觴夢寐同馬祖峰前青未了鬱孤臺下水如空
江山信美思歸去聽我勞歌亦欲東
奉同公擇作揀芽詠
赤囊歲上雙龍壁(囊貢小團亦單疊唯揀芽則雙疊)曾見前朝盛事來
想得天香隨御所延春閣道轉輕雷(元豐末作延春閣)
元明題哥羅驛竹枝詞
尺五攀天天慘顏鹽煙溪瘴瑣諸蠻平生夢亦未嘗處
聞有鴉飛不到山風黑馬跪驢瘦嶺日黃人度鬼門關
黔南去此無多遠想在夕陽猿嘯間
長沙留别
折脚鐺中同淡粥曲腰桑下把離杯知君不是南遷客
魑魅無情須早回
元明留別
桄榔笋白映玉著椰子酒清宜具觴市井衣裘半春夏
隂晴朝暮變炎凉莫推月色共千里不寄江南書一行
無賴笳聲上雲漢曉來偏繞九廻腸
宿山家效孟浩然
秋陽沉山西委照藩落下霧連雲氣平濛濛翳中野空
村晩無人一二小蝸舍老翁止客宿喬木縻我馬松爐
依稀煙槁竹照清夜幽泉抱除鳴生涯渺蕭灑翁家炊
黃粱殺雞延食罷問余所從誰庸詎學丘也投身解世
紛恥問老農稼予生久邅回百累未一謝斑斑吾親髮
弟妹逼婚嫁無以供甘旨何緣敢閒暇安得釋此懸相
從老桑柘
漫尉(并序庚戊為葉縣尉時作)
庭堅讀漫叟文愛其不從於役而人性物理奫然詣
於根理因戲作漫尉一篇簡舞陽尉裴仲謨兼寄贈
郝希孟胡深夫二同年為我相與和而張之尚使來
者知居厚為寡悔之府然知我罪我皆在此詩
豫章黃魯直既拙又狂癡往在江湖南漁樵乃其師腰
斧入白雲揮車棹清溪虎豹不亂行鷗鳥相與嬉遇人
不崖異順物無瑕疵不知愛知厭不悔為人欺晨朝常
漫出莫夜亦漫歸漫尉葉公城漫撫病餘黎不篡非已
事不趨非吾時人罵狂癡拙魯直更喜之或請陳漫尉
壽尉蒲萄巵酒行激懦氣攘袂起哨規君子守一官鳥
肯苟簡為奈何如秋葭信狂風離披漫行恐汙德漫止
將敗機漫默買猜謗漫言來詬譏漫尉謝答客願客深
長思漫行無軌躅漫止無馽鞿漫默怨者寡漫言知者
希吾生漫叟後不劵與之齊於戲獨如子因使目為眉
強顏不計返乾坤一醯雞崑崙視糟垤既化不自知悔
吝雖萬塗直道甚坦夷覆轍索孤竹奔車求仲尼以旌
招虞人賤者不肯尸玉潤安可涸日光安可緇斯言出
繫表當以罔象窺賦分有自然那用時世移吾漫誠難
改盡醉不敢辭
按田(并序)
余與晁端國斯道奉檄按馬鞍山東淃河稲田陂官
丁誤引道左次水澤山深徑危泥潦堅冰長幹挾馬
僅可以度行五十里遂不容馬步沮洳虎迹新往來
烏鳥叢噪荆榛盡日出入乃至河上集近山之農告
以獻利者皆以為瀕水為舍居旁治新田果蓏有畦
桑棗成行自山之東西皆不可為陂淃河原出四頭
山支分為三其一盡南出少折而東入舞陽其一稍
西流又折而北入石塘河其一淃河也出山而東流
卒與二水合而入汝河汝河今漕河也吾二人既臨
河具知獻利者之狀而余獨有感焉頃歲肉食者以
羌人為憂師老西鄙而士大夫知與不知爭道孫吳
覆軍殺將開敵之輕量中國心而富貴者今日比肩
近者朝言多在民事欲化西北之麥隴皆為東南之
稲田良吏攘臂起郡有召信臣縣有史起矣夫土性
者自先王所不能齊而一切不問薅夫故苖灌為新
田茫茫水陂丘壟平盡其君子威以法刑其小人毒
以鞭朴有舉斯有功有功斯有賞作者之議曰前日
吏持印相授以媮眼前而厚利弃於蒼煙野草之間
是豈不可笑以余觀之恐是非特未定也觀朝廷之
意初不責必成奉承者要必有功遂失之耳語曰事
傳三人輙失其真詩曰周爰咨謀盖使指也今也咨
謀者不慘怛以告者未忠信歟夫聽言之道必以事
觀之奪民之故習而強以所未嘗其利安在興利者
受實賞力田者受實弊郡縣行空文朝廷收虚名名
為利民其實害之議者謂之有意於民乎吾不知也
以為有功於民乎今既若是矣予既有是言思道屢
歎而已是日所至已遠不能歸遂宿水濱民家北風
黃草破屋見星月與晁五引酒相酌忽然已醉不知
跋涉之勞也綴以詩強思道和之
河冰積崢嶸山雪晴索寞幽齋怯寒威况復出城郭馬
為蝟毛縮人歎狐裘薄淤泥虎跡交叢社烏聲樂橋經
野燒斷崖值天風落洩雲迷鴻濛戴石瘦犖嶨攀緣若
登天扶服如入槖窮幽至河麋落日更槃礴新民數十
家飄寓初棲託壯産無惰農荒榛盡開鑿臨流遣官丁
悉使呼老弱恩言諭官意鄣水陂可作春秧百頃秔秋
報千倉穫掉頭笑應儂吾麥自不惡麥苖不為稲誠恐
非民瘼不知肉食者何必苦改作我行疲鞍馬且用休
羈絡艱難相顧歎共道折腰錯勢窮不得已來自取束
縛月明夜蕭蕭解衣寬帶索卧看雲行天北斗挂屋角
析薪㸑酒鼎興至且相酌
將歸葉先寄明復季常
初日照屋山好鳥哢簷角卷簾吏却掃齋舍寒蕭索呼
兒篘春醪期與夫子酌簡書驅我出衝雪凍兩脚莫行
星輝輝曉起雞喔喔青煙過空村商旅無遠槖豈不欲
少留王事苦敦薄平生白眼人今日折腰諾可憐五斗
米奪我一溪樂公等何逍遥睥睨寄講學談犀振清風
碁局落秋雹雲隂愁濛鴻山路險犖确慎無告歸軒使
我數日惡贏驂逆歸心旋濘蹶霜濼悲嘶惜鄣泥短箠
冷難捉南征喜氣動迎面蛛絲落買網鱠金橙歸償炊
黍約
新寨餞南歸
初更月蝕缺半璧三更北風雪平屋夜寒置酒送歸客
長歌燕雁燈前落故園無書已十月目極千里雲水隔
客方有行乃未已歸且經予江上宅比鄰諸老應相問
為道於今不如昔新知翻手覆手間故人江南與江北
有時日高天氣清炙背南軒把書策可憐斯人巧言語
今已埋没黃土陌乃知生前頃意氣不用身後書竹帛
往在江南最少年萬事過眼如鳥翼夜行南山看射虎
失脚墜入崖底黑却攀荆棘上平田何曾悔念身可惜
辭家上馬不反顧談笑據鞍似無敵邇來多病足憂虞
平地進寸退數尺意氣索然成老翁所有髩髮猶未白
閒居為婦執薪㸑宿處野人爭卧席昔壯今衰殆不如
吾恐未必不為福寄聲諸老善自愛客行努力更強食
門前種柳今幾長戒兒勿令打鸂鶒不晩歸來躑躅間
為公置酒臨江閣
曉起臨汝
缺月欲崢嶸鳴雞有期信征人催夙駕客夢未渠盡野
荒多斷橋河凍無裂舋羸馬踏冰翻疑狐觸林遁清風
蕩初日喬木囀幽韻崧高忽在眼岌峩臨數郡玄雲默
垂空意有萬里潤寒暗不成雨卷懷就膚寸觀象思古
人動静配天運物來斯一時無得乃至順涼暄但循環
用舍誰喜愠安得忘言者與講齊物論
戲贈陳季張
氣清語不凡郭與陳季優季子有美質明月懸高秋詞
談貫百家炙轂出膏油放聲寄大塊肆情無去留方圓
付自爾規矩為瘡疣當其說荒唐衆口莫能咻書案鼠
篆塵銜蔬滿床頭居不省家舍那問犬馬牛吾嘗觀聖
人與世為獻酬道通衆人行智欲萬物周微言觀季子
頗亦有意不季子捧腹笑吾豈搢紳囚我將乘扶搖南
與大鵬遊相羊九萬里厭則丁滄洲黃子失所答如耕
不能耰井蛙延海鱉樂事擅一丘束牲盟伯夷固自取
揶揄無心以觸物愛子如虚舟維楫苟不存傾覆當誰
尤尚思濟來者非但自為謀
即席
落葉不勝掃月明樹隂疎親鄰二三子樽酒相與俱霜
栗剝寒橐晩菘煮青蔬解官方就門敦薄無簡書純益
氣蕭蕭未羈天馬駒元禮喜作詩豪氣小未除大薛知
力學日來反三隅小薛受善言如以柳貫魚天民嘗逸
駕近稍就橛株知命雖畸人清談頗有餘阿盧快犢子
規矩尚小殊不材於用少我則澗底樗會合只偶然等
閒異秦吳人生一世間何異樂出虚過耳莫省領披懷
使恢疎買網尚可鱠倒壺更遣沽不當愛一醉倒倩路
人扶
和舍弟中秋月
高秋搖落四十五清都早霜凋桂叢纖塵不隔四維淨
寒光獨照萬象中少年氣與節物競詩豪酒聖難爭鋒
桓伊老驥思千里尚能三弄當清風廣文陋儒嬾於事
浩歌不眠倚梧桐百憂生火作内熱何時心與此月同
後生晩出不勉學從漢至今無揚雄天馬權竒大宛種
吾家阿熊風骨聳言詩已出靈運前行身未聞孟軻勇
明忩文字不取讀蜘蛛結網塵堆壅少壯幾時夏已秋
待而成人吾木拱憐汝起予秋月篇我衰安得筆如椽
但使樽中常有酒不辭座上更無氊把詩問字為汝說
便當侯家歌舞筵
秋懷二首
秋隂細細壓茅堂吟蟲啾啾昨夜凉雨開芭蕉新間舊
風撼篔簹宫應商砧聲已急不可緩簷景既短難為長
狐裘斷縫棄墻角豈念晏歲多繁霜
茅堂索索秋風發行繞空庭紫苔滑蛙號池上晩來雨
鵲轉南枝夜深月翻手覆手不可期一死一生交道絶
湖水無端浸白雲故人書斷孤鴻没
四月末天氣陡然如秋遂御裌衣游北沙亭觀江
漲
沙岸人家報急流船官解䌫正夷猶震雷將雨度絶壑
遠水粘天吞釣舟甚欲去揮白羽箑可堪更着紫茸裘
平生得意無人會浩蕩舂鉏且自由
何造誠作浩然堂陳義甚高然頗喜度世飛昇之
術築屋飯方士願乘六氣遊天間故作浩然詞
以贈之
萬物浮沉共我家清明心水徧河沙無鈎狂象聽人語
露地白牛看月斜小雨呼兒蓺桃李疎簾幃客轉琵琶
塵塵三昧開門戶不用丹田養素霞
答余洪範
懸磬齋厨數米炊貧中氣味更相思可無昨日黃花酒
又是春風柳絮時
次韻任道食荔支有感
一錢不直程衞尉萬事稱好司馬公白髮永無懷橘日
六年怊悵荔支紅
韓信(為黃幾復作)
韓生高材跨一世劉項存亡翻手耳終然不忍負沛公
頗似從容得天意成臯日夜望救兵取齊自重身已輕
躡足封王能早寤豈恨淮陰食千戶雖知天下有所歸
獨憐身與噲等齊蒯通狂說不足撼陳豨孺子胡能為
子嘗貰酒淮陰市韓信廟前木十圍千年事與浮雲去
想見留侯决是非丈夫出身佐明主用舍行藏可自知
功名邂逅軒天地萬事當觀失意時
以右軍書數種贈丘十四
丘郎氣如春景晴風暄百菓草木生眼如霜鶻齒玉水
擁書環坐愛忩明松花泛硯摹真行字身藏穎秀勁清
問誰學之果蘭亭我昔頗復戲墨卿銀鈎蠆尾爛箱籯
贈君鋪案黏曲屏小字莫作癡凍蠅樂毅論勝遺教經
大字無過瘞鶴銘官奴作草欺伯英隨人作計終後人
自成一家始逼真卿家小女名阿潛眉目似翁有精神
試留此書他日學往往不减衞夫人
贈別幾復
風驚鹿散豫章城邂逅相逢食楚苹佳友在門忘燕寢
故人發藥見平生只今滿坐且樽酒後夜此堂還月明
契闊愁思已知處西山影落莫江清
趙令許載酒見過
玉馬何時破紫苔南溪水滿綠徘徊買魚斫鱠須論網
撲杏供盤不數枚廣漢威名知訟少平原樽俎費詩催
草玄寂寂下簾幕稍得閒時公合來
和答趙令同前韻
人生政自無閒暇忙裏偷閒得幾回紫燕黃鸝驅日月
朱櫻紅杏落條枚詩成稍覺嘉賓集飲少先愁急板催
親遣小童鉏草徑鳴騶早晚出城來
趙令答詩約攜山妓見訪
晴波鸂鶆漾潭隈能使遊人判不回風入園林寒漠漠
日移宫殿影枚枚未嘗綠蟻何妨撥宿戒紅粧莫待催
缺月西南光景少仍須挽(一作擔)取燭籠來
春近四絶句
閏後陽和臘裏回濛濛小雨暗樓臺柳條榆莢弄顏色
便恐入簾雙燕來
亭臺經雨壓塵沙春近登臨意氣佳更喜輕寒勒成雪
未春先放一城花
小雪晴沙不作泥疎簾紅日弄朝暉年華已伴梅梢晚
春色先從草際歸
梅英欲盡香無賴草色才蘇綠未勻苦竹空將歲寒節
又隨官柳到青春
迎醇甫夫婦
陳甥歸約柳青初(一作飲屠酥)麥隴纖纖忽可鉏望子從來
非一日因人略不寄雙魚園中鳥語勸沽酒忩下日長
宜讀書策馬得行休更秣(一作遠嫁蕭咸親髮白)已令童稚割生
芻(一作平安行李莫徐徐)
登南禪寺懷裴仲謀
茅亭風入葛衣輕坐見山河表裏清歸燕略無三月事
殘蟬猶占一枝鳴天高秋樹葉公邑日暮碧雲樊相城
别後寄詩能慰我似逃空谷聽人聲
夏日夢伯兄寄江南
故園相見略雍容睡起南忩日射紅(一作相攜猶聽隔溪春睡起開書見)
(手封)詩酒一年談笑隔江山千里夢魂通河天月暈魚分
子槲葉風微鹿養草幾度白沙青影裏審聽嘶馬自搘
笻(一作白髮倚門愁絶處可甚衣斷去時縫)
同孫不愚過昆陽
田園恰恰值春忙驅馬悠悠昆水陽古廟藤蘿穿戶牖
斷碑風雨碎文章真人寂寞神為社堅壘委蛇女採桑
拂帽村帘誇酒好為君聊解一瓢嘗(今昆陽有水俗號灰河圖經乃以為)
(壞河予考之皆不然正在昆陽城南恐是昆水地理志言昆水出南儻是乎)
題雙鳬觀
飄蕭閱世等虚舟(一作人世若虚舟)歎息眼前無此流滿地悲
風盤翠竹半叢寒日破紅榴青山空在衣冠古(一作不逐市朝)
(改)白鶴不歸(一作歸來)宫殿秋王令平生樽酒地千年萬歲
想來遊
雪中連日行役戲書簡同僚
簡書催出似驅雞聞道饑寒滿屋啼炙背宵眠榾柮火
嚼冰晨飯薩波虀風如利劔穿狐腋雪似流沙飲馬蹄
官小責輕聊自慰猶勝擐甲去征西
客自潭府來稱明因寺僧作静照堂求予作
客從潭府渡河梁籍甚傳誇静照堂正苦窮年對塵土
坐令合眼夢湖湘市門曉日魚蝦白隣舍秋風橘柚黃
去馬來舟爭歲月老僧元不下胡床
道中寄景珍兼簡庾元鎮
傳語濠州賢刺史隔年詩債幾時還因循樽俎疎相見
弃擲光陰只等閒心在青雲故人處身行紅雨亂花間
遥知别後多狂醉惱殺江南庾子山
喜念四念八至京
朔雪蕭蕭映薄幃夢回空覺淚痕稀驚聞庭樹鳥烏樂
知我江湖鴻雁歸拂榻喜開姜季被上堂先着老萊衣
酒樽煙火長相近酬勸從今更不違
講武臺南有感
月明猶在搭衣竿曉踏臺南路屈盤騶子雨中先馬去
村童烟外倚墻看鴉啼宰木秋風急鷺立漁船野水乾
花似去年堪折贈插花人去淚闌干
宋詩鈔卷二十九
