宋詩鈔卷三十九
内閣中書舍人吳之振編
沈遘西溪集鈔
遘字文通錢塘人以郊齋郎舉進士廷唱第一謂其
已官改第二通判江寧府除集賢校理知制誥出知
越杭二州遷龍圖閣直學士知開封府拜翰林學士
丁母憂卒於墓廬有西溪集十卷詩非其能事而唱
和者為王介甫蘇子美何故而止於是也
七言送僧思齊歸吳
西風送霜河水落東都歸客不可留囊衣卷詩載輕舸
飄然獨下東南州吳山木落衆峯出越湖潦散孤嶼浮
橘丹蓴紫新薦爼若下醪美不計售十年塵埃一日去
猿初脱檻鷹下韝幽潛遠颺肯回首送之却顧令人愁
鱸魚正肥張翰老田園將蕪陶潛憂子歸應有問予者
為解區區兹有由
五言天台山送僧象微歸山
吾聞天台久嘗讀興公賦兹為東南鎮神霛之所據竒
挺究萬狀嵩岱不足語頗疑說過夸特為辭之嫭象微
迺州民能識山之故從容試為問聊得一二疏赤城建
霞標上與斗牛附萬有八千丈矗若天一柱瀑布發高
源飛流翻四注雪霜浮虚空明晦亂朝暮巖足多丹石
光華燦寳璐&KR0008;溪百餘仞欲濟毛骨怖九折凌峻梁五
界窮幽路芝蘭散竒草松桂羅嘉樹祥風吹白雲飄然
若可御幽閟足瓌怪纖悉難畢具凡迹古不到神物陰
自護傳聞昔人說中有洞天處是名不死墟衆真所游
聚玉堂敞金庭碧林列瑶圃有能從而求得之迺仙去
斯言寧可信良非吾所慕吾志本丘壑久已失厥趣誰
言石渠客乃甚轍中鮒秋風日已高歸心浩欲鶩兹山
宿所愛送爾緬東顧吾廬因爾卜伻來審繪素
七言景德寺考試院壁和王介甫所題詩
石藍開盡紅著地瓜蔓半枯黃倒垂坐看一夜芳意歇
風霜即是蚤寒時
五言蓬萊山送徐仲微赴蓬萊令
渤海三神山蓬萊隠嵯峨仙人桂葉舟浮矣明月波驚
塵不可到飛鳥不能過世人但傳聞欲往為奈何胡然
古荒王甘心事欺訛於今禱祠迹往往存山阿當時燕
齊間方士肩相摩遺俗頗淪胥官不嚴禁訶子去為邑
尹施捨各有科兹實繫教化無宜反媕婀平生學詩書
仁術當切瑳毋曰百里小民人豈不多誰當之武城敢
復聞絃歌
七言和君倚景靈行
東城大道何逶迤中直清廟表六扉右臨景霛秘館之
翼翼衣帶相國浮圖之巍巍道旁他舍多絶赫車無停
輪馬交策風塵勃鬱千丈高素衣化緇雙眦塞南阡窮
巷我所居上下省戸兩歲餘病軀羸乘實厭畏每趨徑
路宫城隅宫墻倚空背環極隠嶙樓臺露金碧朝霞夕
照天半明墻下行人徒眩惑我嘗入謁得縱觀威容物
采嚴且完鸞車歲歲躬獻享孝思肹蠁通神歡重門設
衛日常闔靈境那知世人雜但見長松怪石列若屏突
兀陰森兩遮匝我家東南滄海涯乘時偶來觀德輝歸
飛故隠自有期何必於此空歎欷
七言和吳仲庶延萟閣後牡丹花(時後殿考進士)
承明待詔盡名儒一願當君奏六符獨笑開元供奉客
惟將歌句奉歡娛
南漪堂
山遶湖堂寺遶山平生願向此中閒青雲白水相浮蕩
野客高僧獨往還年少無嫌軒冕累因循將恐髩鬚斑
南漪最是逍遥地且挹清波濁愧顏
次韻和少述秋興
浩蕩西風動客裾飄然歸思滿田廬少時豈省為名誤
老去真知與世疎勝事秪隨詩句盡壯懷猶向酒杯舒
南山已有來年約三徑何年得自除
次韻和李審言上元寄王巖夫
此都豪麗歲仍豐此夕都人凱樂中車馬笙簫千里至
樓臺燈火九衢通香輿軋軋淩風駛粉袂翩翩照地紅
病守行春真勉強更堪攀倚少年叢
次韻和王巖夫見寄
前日移舟就近村送君西望大梁門九重宫闕天光遠
千里江湖水氣昏壯士遨遊應自適少年離别枉傷魂
北州為政須當厲即上青雲欵帝閽
次韻和孫少述潤州望海樓
北固峩峩鐵甕完京口浩浩海門連鵬搏羊角來天上
鼇戴方壺獻几前西府旌旗猶壯睹南朝宫殿盡蒼煙
登臨不用成悲感自得開懷一曠然
和少述春日
風流自古吳王國一一湖山盡勝遊上已清明最佳節
萬家臨禊錦維舟
初晴池閣暖無塵花落絲飛不避人秪愛年年好光景
須知華髮一番新
卧病江東又見春高齋長日坐生塵看花飲酒應難強
猶有詩情謝故人
將至京口先寄孫少述并呈晏子俞
為郡無聞困米鹽先生有道獨幽潛豫章因甚尊徐孺
益部何能詘蜀嚴已脱簿書身自放肆尋山水意寧厭
京江最欲方洋處願從屏星卷畫幨
奉酬潤州余少卿見寄
兩鎮旌旗對撫邦老成循政獨難雙賜環已許歸西省
擁檝方來絶大江後乘願陪幽賞盡詩新頓使勇心降
主人意厚春湖小且卷孤帆偃畫杠
戲盧中甫錢才翁
晴日春風花氣浮少年嬉逐滿揚州誰憐居士身常病
獨坐空船理白頭(居士身常病一作終歲愔愔病)
和仲甫新開湖
渺渺清波百里浮昔遊曾是一扁舟十年人事都如夢
猶識湖邊舊客郵
遇冀州聞介甫送北使當相遇繼得移文以故事
請避諸路又以詩見寄次韻和答
風沙敝盡舊狐裘走馬歸來過冀州聞報故人當邂逅
便臨近館為遲留不容傾蓋論時事空寄新詩寫客愁
却望後車塵已合蕭聲清斷去如流
還家自戲
憶昨邊城初見春纖纖垂柳正矜新不知遠客貪歸意
欲把狂絲繫畫輪
依韻和李審言見贈叙舊
日與公家三世舊坐看高閈壓亨衢楩柟屢構明堂厦
麟鳳更參聖代符結友固應皆以義論詩何獨取於愚
歸舟早晩乘潮渡猶得西湖一笑無
依韻和施正臣遊聖果寺
盤崖絶巘與天通汗漫煙霞謝世籠聳起浮圖山突兀
自然衙石玉青葱古人興廢千年上遊客登臨一嘯中
誰為燕然愧班竇弧城羈據亦銘功(排衙石有錢鏐刻詩)
贈郯縣桃源宫王道士
我昔郯谿遊道人亦相遇重來十歲餘顏色宛如故顧
我病衰早鬚毛已蒼然乃知世上榮詎若山中閒道人
家東都問胡不歸北北方多風塵素衣化為黑斯言吾
所信吾志亦江湖瀟洒會稽守平生欣莫如君恩容苟
安願奉三年計幸爾數到城間談北方事
次韻和不疑借書鄰幾遇其寢
嗟我江湖人野性實疎簡況從衰病侵事事益以懶豈
不嗟自強所思乃有限但愛江夫子平生事高散維於
讀書勤晝夜不去眼每勞從事賢獨使簿書綰揮署曾
不勞兼人信無赧有時倦欲休就席初不煖鄰友更借
書丁丁扣門版尤厭吏舍喧牛羊閧棚棧不如歸吾廬
靜對日晼晼詩成還示我足以驚幽孱
宋詩鈔卷三十九
