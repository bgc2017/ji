宋詩鈔卷十
内閣中書舍人吳之振編
余靖武溪詩鈔
余靖字安道韶州曲江人舉進士與尹師魯同應拔
萃科靖為冠累官至秘書丞充集賢校理天章閤待
制時范仲淹以言事觸宰相得罪靖䟽救之坐貶監
筠州酒税已仲淹得白乃召還慶歷中夏元昊納誓
請和將加册封而契丹兵來止毋與和朝議患之靖
謂撓我爾不可聽乃假靖諫議大夫報契丹于九十
九泉卒屈其議取其要領而還加知制誥史館脩撰
時相忌之坐習蕃語出知吉州奪官皇祐初復起平
儂智高于嶺南拜集賢學士遷吏部侍郎交趾寇邕
州以為廣西體量安撫使靖往移檄而定拜工部尚
書始興郡開國公食邑二千八百戸實封二百戸代
還道病卒累贈少師諡曰襄有武溪集二十卷為文
不為曼辭如辯諡論史序潮等篇皆有斫發明詩亦
堅鍊有法時歐陽變體復古靖與交厚故亦棄華取
質為有本之學
送陳京廷評
曲江居嶺阨楚越封壃間(去)異時置治官歲入不盈萬
將漕擇材能招徠委成算扇橐大野烘鑿礦重崖斷閩
吳荆廣人奔走通昏旦千夫即山鑄畢給未酬半三監
居江湄僦輦日充羡地官奏計最遂為天下冠嘗聞卜
大夫名聲傳史漢素履騁脩程逸足何由絆
夏日江行
解組趨宸闕扁舟泛江練徤艣鴈齊鳴輕帆雲一片水
闊煙難收雨昏風易轉曲浦逗留多脩程夢魂倦舟子
怯風波終朝股交戰預憂雷電驚先喜虹蜺斷安知農
夫望只顧行人便愚儒有所思自愧心如面追惟亡異
才承恩得為縣盤錯非所長耕桑當勉勸十日愆一雨
灾恐延農畔靡愛幣與牲羣望走之徧山川未應誠兼
晨不敢飯霈然得嘉澍荷天知免譴何以迅流間遽逐
庸夫變江淮民薦饑糟糠未充膳粢盛苟無害豈將風
雨怨玉燭長均調寸進眞君願
過大孤山
有形天地分設險山河壯孤山鎮南服峩峩楚之望中
立亡所倚屹然怪其狀石嵾入春空翠柱榰秋浪片時
起雪痕萬頃排霜杖噫氣專吸呼横流以溟漲行人多
躁進那解明得喪不顧風濤險半就江魚葬掛席經典
㫄往往乞靈貺遂因孤獨名塑立輕盈像綽約姑射姿
夢魂巫峽想如何方面祠終古承其妄五岳視三公降
殺不過兩不然為子男何以通祀享四氣均分風條融
各有掌避其狂怒勢亦可利攸往亭育天地心憑險恣
沆漭正直鬼神德非名奚獨饗不使悔吝侵庶幾忠信
仗在人不在神勿為虛稽顙
寄題田待制廣州西園
善政偏脩舉增完池館清地含春氣早月映暮潮生石
有羣星象(庭際羅立舊名九矅石)花多外國名(異花皆舶上所來嶺北無之)與
民同雉兔邀客醉蓬瀛翰墨資吟興雲泉適野情鎮應
持左蠏快欲鱠長鯨積靄藏樓閣馴鷗識旆旌甘棠留
美蔭高倚越王城
寄題廣州田諫議頤堂
退食公堂暇應無俗慮侵簾開雙燕影吏散百花隂海
域逍遥境榮途淡泊心政成先養正惠愛及民湥
題劉太博棲心亭
宏構小侯第避權長掩關地分金穴貴人共白雲閒野
色春墻外池香暮雨間燕申忘萬慮吏隠敵箕山
留題龍光禪刹呈周長老
尋幽逢勝地方外趣無垠雙澗流寒月千峰積暮雲路
盤塵境斷世系祖燈分却愧留題處猶須說見聞
留題澄虛亭
湖光湛寒碧簾影拂莓苔魚戲應同樂鷗閒亦自來雨
餘輕靄合竹外雜花開久欲留詩去慚無綺靡才
送李廷評知福清縣
世閥茂儒紳閩甌寵命新縣圖遥盡海鄉樹密藏春祖
帳鸎將老登車雉已馴行聞趨召節舊美政如神
子規
一呌一春殘聲聲萬古冤疎烟明月樹微雨落花村易
墮將乾淚能傷欲斷魂名韁慚自束為爾憶家園
桂園早行
聞鷄已行邁策馬更徘徊月色依山盡秋聲帶雨來自
堪悲玉璞誰復築金臺薄宦空羈束西齋長綠苔
山館
野館蕭條晩憑軒對竹扉樹藏秋色老禽帶夕陽歸遠
岫穿雲翠畬田得雨肥淵明誰送酒殘菊遶墻飛
晩至松門僧舍懷寄李太祝
日暮倦行役解鞍初息肩霧昏臨水寺風勁欲霜天蓼
浦初聞鴈人家半在船思君正怊悵黃葉更翩翩
遊水南寺
雙刹聳浮雲層軒絶世塵松溪千蓋雨茶圃一旗春夜
梵龕燈暗朝香篆火新暫來猶永日堪羡白蓮人
暮春
草帶全鋪翠花房半墜紅農家榆莢雨江國鯉魚風堤
柳綿争撲山櫻火共烘長安少年客不信有衰翁
宿山觀
孤枕秋宵永山寒夢不成殘燈背窗影急雨帶溪聲未
分山中老空思日下名區區如逆旅此際若為情
送岳師歸贑川
千里起歸思翛然物外身海山經處霧梅嶺到時春藥
更開新楮庭應長舊筠年衰重方術聊此送行人
山寺獨宿
柴車走縣封窮途秋耿耿急雨失溪聲殘燈淡窗影驅
馳下士身凄凉旅人景山寒夢難成始識今夜永
送任袐丞知長興縣
懿文通識氣飄飄二十年來困下僚吾道本將忠許國
世途休嘆老登朝囊裝冷落堆青簡衙署幽深枕書橋
預想吳人蒙美化海鷗桑雉共逍遥
又和寄提刑太保
常記臨岐把酒杯芳心應得見歸來不從去日丁寧約
已向東風取次開清燕固難停燭待雕鞍須是著鞭催
欄邊殘豔猶堪賞莫使韶光過了回
和伯恭自造新茶
郡庭無事即仙家野圃栽成紫筍茶疎雨半晴回暖氣
輕雷初過得新芽烘禠精謹松齋静採擷縈迂澗路斜
江水對煎萍髣髴越甌新試雪交加一槍試焙春尤早
三盞搜腸句更嘉多謝彩箋貽雅貺想資詩筆思無涯
送張如京知安肅軍
賜戟銜恩出斗城塞門迢逓草初青新提司馬臨戎節
舊應衣烏近極星叔子戍吳長緩帶單于歸漢已空庭
圯橋自得家傳策不問人間太白經
送劉學士知衡州
朱轓新命漢諸侯地扼荆湘占上游醽淥水聲侵古堞
祝融峯色入晴樓晝垂三組鄉枌過春擁雙旌嶽寺游
番直星垣歸緩步謫仙通籍著瀛州
送蓋太博通判定州(都部署奏請)
墨詔殷勤擢俊賢精求毗佐四方翰封疆謹守盧龍塞
旌旆仍親上將壇衰草帶霜秋馬徤黃雲遮日暮城寒
燕南趙北邊之要旅拒憑君一策安
竊聞集賢侍郎政成公暇時出游覽因念青社境
物之勝長句四韻奉寄觀文殿大學士戸部侍
郎定州路安撫使兼知定州龐籍上
政報公餘稱雅懷兩城烟樹盡樓臺波通龍口春戲盛
(今州廣固通五龍口)雲入山門曉望開(劈頭山一名大雲門)園館有詩書命
筆海邦無寇破蠻才當時不俟交符印恨失嵐亭展讌
罍
到塞後有懷青社詩今錄呈
初到營陵春始回泱泱風物接梧臺魚鹽利重通闤盛竽
瑟聲和讌席開天際膚雲連岱色海中靈藥慕仙才早
知未許身閒去悔捨堯山石澗來(並青州遊賞最勝處)
觀文相公以靖忝承善政特寄嘉篇謹依嚴韻和
詶
幸奉前規盡所懷閒身吏隠裕春臺山迴翠幌憑欄見
花簇紅房遶郭開(青州紅牡丹洛下有名南城花園尤盛)愛樹細民思美
化續貂孤跡愧非才南河舊事依然在禊飲杯盤耻畫
罍
和董職方見示初到番禺詩
五方殊俗古難并千載猶存故越城(今子城及東有故壘俗號趙陀城)
客聽潮鷄迷早夜(三更潮上即雞鳴)人瞻颶毋識隂睛(颶風欲至西黑)
(雲起謂之颶母)波濤洶湧天邊闊犀象斕斒徼外生太守不才
當遠寄惟憂南畆廢農耕
遊應聖宫
驅羸遠遠出嚴闉雲構祠宫絶世塵伴鶴不知龜甲子
斸山多見藥君臣雨昏仙穴丹砂井雲映樓居玉洞人
只待策勲書竹帛抽簪來此卜比鄰
西山
萬壑千巖鬭物華榰笻閒訪道生涯一壇星斗脩眞館
數里雲烟斸藥家魚戲竹溪寒影碎路穿松塢翠隂斜
桃源自有神仙宅未信明河八月槎
賀孫抗員外春晝端居
萬事皆從適意休何須快馬騁長楸高人鼓吹鳴哇地
當世神仙笑躄樓燕到捲簾如舊分花開逢雨最閒愁
僧來便學嘗茶訣白乳槍旗帶露收
謝孫抗員外惠酒
白衣遠遠到江樓報道擕壺助勝遊醉眼便堪終日富
離腸先破一春愁梅稍背嶺開猶晩雪片當風舞未休
此景滿腸方得意不須千釀敵封侯
馬當呼鷗不至偶成呈同行諸官
昔年曾泛馬當灣團飯喚鷗篙楫間今日江頭飛不下
應知人世足機關
再簡伯恭
十載京華九日期帝家園苑醉金巵今朝郭外尋僧話
坐聽寒泉遶竹籬
端午日寄酒庶回都官
龍舟爭快楚江濱弔屈誰知特愴神家釀寄君須酩酊
古今嫌見獨醒人
五色雀
羅浮有五色雀各被方色非時不見若士大夫將遊
是山則先入羣翔寺僧以是為候某庚辰歲謫官來
遊將至之夕兹雀亦集感之成詠云
五方純色儼衣冠(尤可愛者朱藍正色若朝服馬)應是山靈寄羽翰多
謝相逢殊俗眼謫官猶作貴人看
曲江津亭謁華嚴長老見所賜御書因成二韻
數年不侍玉爐傍夢斷千山隔帝鄉今日見師堪下淚
御書開卷帶天香
重遊英州碧落洞
幽景前賢恨到難泉聲清淺出巖間區區宦路重來此
(往歲征蠻廣州罷任)塵世難逢特地閒
宋詩鈔卷十
