宋詩鈔卷二十七
内閣中書舍人吳之振編
米黻襄陽詩鈔
米黻自云黻即芾也故亦作芾字元章太原人徙居
襄陽號襄陽漫仕後陟居吳以母侍宣仁后藩邸舊
恩補臨光尉歴知雍丘縣漣水軍使太常博士知無
為軍召為書畫學博士賜對便殿上其子友仁楚江
清曉圖擢禮部員外郎出知淮陽軍卒解音律象緯
善屬文作韻語要必已出為工務崖絶魁壘悟竹簡
以竹聿行漆故篆籕法特古作字遒勁竒峭畫山水
人物自成一家極江南煙雲變滅之趣晚以研山易
北固園亭名海嶽庵淨名齋又作寶晉齋因號海嶽
外史乂以曾監中嶽廟號中嶽外史自稱家居道士
有潔癖世謂水滛任大常奉祀太廟洗去祭服藻火
坐是被黜冠服作唐人所好多違世異俗故人皆稱
米顛嘗作詩云飯白雲留子茶甘露有兄人叩之曰
只是甘露哥哥耳王安石愛其詩摘書扇上東坡云
元章奔逸絶塵之氣超妙入神之字清新絶俗之文
相知二十年恨知公不盡答曰更有知不盡處其風
致可想也有山林集十卷恨未見其全
垂虹亭
斷雲一葉洞庭颿玉破鱸魚霜破柑好作新詩寄桑苧
垂虹秋色滿東南
題多景樓
欲雨氣不透庭梧有棲煙回首望北固雲藏淨名天呼
童速具輿憑高覽山川隠見豈不好開霽景固全須臾
江風流湛湛清露圓歸途知有伴華月上丹淵
觀音巖
秦驅禹鑿已寥寥却為高人得姓焦鮑餌有時邀楚釣
海雲常覺護山樵巖多陰霧龍藏角虹絓蒼林玉露臕
濁氣不侵靈貺下方壇曾駐紫清颷
題泗濱南山石壁曰第一山
京洛風沙千里還船頭出汴翠屏間莫論衡霍撞星斗
且是東風第一山
山光寺
竹圍山徑晩風清又入山光寺裏行一一過僧談舊事
遲遲繞壁認題名仙來石畔懷灰劫鶴語池邊勸後生
三十年間成底事空叨閒禄是榮身
望海樓
雲間鐵瓮近青天縹緲飛樓百尺連三峽江聲流筆底
六朝帆影落樽前幾番畫角催紅日無事滄洲起白煙
忽憶賞心何處是春風秋月兩茫然
題子敬范新婦唐摸帖
貞觀欵書丈二紙不許兒竒專婦美何為寥寥寶是似
遭亂歸貞火兼水千年誰人能繼趾不是名家殊未智
嗟爾方來眼須洗玉躞金題半歸米
雲物龍蛇森動紙父子王家真濟美張翼小兒寧近似
滄溟浩對蹄涔水騰蛇無足蜈多趾以假易真信用智
龜澼雖多手屢洗卷不生毛誰似米
直裂紋勻真古紙跋印多時俗眼美誠懸尚復誤疑似
有渭不能辨涇水真偽頭面拳趺趾久假中分辨愚智
寶軸開時心一洗百氏何人傳至米
濮三宗漢作蘆雁有佳思贈以詩
偃蹇汀眠鴈蕭梢風觸蘆京塵方滿眼速為喚花奴
埜趣分苕水風光剪霅湖塵中不作惡為有鄴公圖
答薛紹彭
世言米薛或薛米猶言弟兄與兄弟四海論年我不卑
品定多知定如是
詶劉涇
唐滿書奩晉不收却緣自不信雙眸發狂為報豢龍子
不怕人稱米薛劉
擬古
青松勁挺姿凌霄恥屈盤種種出枝葉牽連上松端秋
花起絳煙旑旎雲錦殷不羞不自立舒光射丸丸柏見
吐子效鶴疑縮頸還青松本無華安得保歲寒
龜鶴年壽齊羽介所托殊種種是霛物相得忘形軀鶴
有冲霄心龜厭曳尾居以竹兩附口相將上雲衢報汝
慎勿語一語墮泥塗
秋登峴山之作
皎皎中天月團團徑千里震澤乃一水所占已過二娑
羅即峴山謬云形大地地惟東吳偏山水古佳麗中有
皎皎人璚衣玉為珥位惟列仙長學與千年對幽操久
獨處迢迢願招類金颸帶秋威欻逐雲檣至朝隔輿馭
颷暮過光浮袂雲育有風駈蟾餮有刀利亭亭太陰宫
無乃瞻星氣興深夷險一理洞軒裳偽紛紛夸俗勞坦
坦忘懷易浩浩將我行蠢蠢須公起
西山書院丹徒私居也上皇樵人以異石來告余
凡八十一穴状類泗淮山一品石加秀潤焉余
因題為洞天一品石以麗其八十一數令百夫
輦致寶晉齋又七日甘露下其石梧桐柳竹椿
杉蕉菊無不霑也自五月望至廿六日猶未已
因思之作此詩
我思岳麓抱黃閣飛泉元在半天落石鯨吐出流一里
赤日露下陰紛薄我曾坐石浸足眠肘項抵水洗背肩
客時救我病欲死一夜轉筋着艾燃如今病渴擁爐坐
安得縮脚三十里重往石上浸足眠
甘露寺
六代蕭蕭木葉稀樓高北固落殘暉兩州城郭青烟起
千里江山白鷺飛海近雲濤驚夜夢天低月露濕秋衣
使君肯負時平樂長倒金鍾盡醉歸
答劉巨濟
劉郎收畫蚤甚卑折枝花草首徐熙十年之後始聞道
取吾韓戴為神竒邇來白首進道奥學者信有髓與皮
始知十襲但遮壁牛馬便可裹弊帷峩峩太平老寺主
白紗冐首無冠蕤武士後列肅大劒宫女旁侍顰脩眉
神清眸子知寡欲齒露脣反法定饑世人覩服似摩詰
不知六朝居士衣後人勿把亂唐突梁時筆法了可知
道子見之必再拜曹劉何物望藩籬本當第一品天下
却緣顧筆在漣漪
潤州甘露寺
邑故重重構春歸戶戶嵐槎浮龍委骨畫失獸遺眈神
護衛公塔天留米老庵栢梁終厭勝會副越人譚
雜詩
揚清歌發皓齒北方佳人東鄰子且吟白紵停綠水長
袖拂面為君起寒雲夜卷霜海空長風吹天飄塞鴻玉
顔滿堂樂未終館娃日落歌吹濃紘歌興罷拂衣還棄
米何嘗有俸錢恩自大鈞能逐物只應訪藥是優賢
寄薛郎中紹彭
老來書興獨未忘頗得薛老同徜徉天下有識誰鑒定
龍宫無術療膏肓淮風吹戟稀訟牒典客閉閣閑壼漿
吟樹對山風景聚墨池濯硯龜魚藏珠臺寶氣每貫日
月觀桂實時飄香銀淮燭天限織女烟海括地生霛光
儁兒乃是翰墨侣挾竹不使輿衛將象管鈿軸映瑞錦
玉麟棐几舖雲肪依依煙華動勃鬱矯矯龍蛇起混茫
持此以為風月伴四時之樂渠未央部刺不糾翰墨病
聖恩養在林泉鄉風沙漲天烏帽客胡不東來從北荒
歐怪褚妍不自持猶能半蹈古人規公權醜怪惡札祖
從兹古法蕩無遺張顛與柳頗同罪鼓吹俗子起亂離
懷素獦獠小解事僅趨平淡如盲醫可憐智永硯空臼
去本一步呈千嗤已矣此生為此困有口能談手不隨
誰云存心乃筆到天工自是秘精微二王之前有高古
有志欲購亡高貲殷勤分治薛紹彭散金購取重跋題
寄紹彭
蕭李騃子弟不收慰問帖妙迹固通神水火土更劫所
存慰問者班班在箱笈使惡乃神護不然無寸札自此
趣畫相後人眼徒攝
揚州
東風何索寞帶雪入揚州尚想遺釵雀重觀上玉鈎真
同一夢覺空憶十年遊邂逅逢孫楚酣歌慰滯留
竹西寺
竹西桑柘暮鴉盤特地霜風滿倦顔不用使君相料理
都緣塵土蔽青山
貞孃墓歌
何不學仙冢纍纍白楊西郭陰風悲虎丘一叩貞孃墓
薜荔援墻委蘭露千歲蒙茸幾樹花夜飄鬼火曉啼鴉
向憐挾瑟彈清月猶憶吹簫乘彩霞吳閶少年往來道
黛娥釵燕誰能好酒滴春雲夢不消泉聲幽咽鐘聲老
陌上行游緩緩歸昨日紅顔今日非東望闔閭穿葬處
玉鳬欲化湛盧飛
余嘗硾越竹光滑如金版在油拳上短截作作軸
入笈番覆一日數十張學書作詩寄劉薛
越筠萬杵如金版安用杭油與池繭高壓巴郡烏絲欄
平欺澤國清華練老無他物適心目天使殘年同筆研
圖書滿室翰墨香劉薛何時眼中見
將之苕溪戲作呈諸友
松竹留因夏溪山去為秋久賡白雪詠更度采菱謳縷
玉鱸堆案團金橘滿洲水宫無限景載與謝公游
半載依修竹三時看好花懶傾惠泉酒點盡壑源茶主
席多同好羣峰伴不譁朝來還蠧簡便起故巢嗟
余居半載諸公載酒不輟而余以疾每約置膽清
話而已復借書劉李周三姓
好懶難辭友知窮豈念通貧非理生拙病覺養心功小
圃能留客青冥不厭鴻秋帆尋賀老載酒過江東
仕倦成流落游頻慣轉蓬熱來隨意住凉至逐緣東入
境親疎集他鄉彼此同暖衣兼食飽但覺愧梁鴻
旅食緣交駐浮家為興來句留荆水話襟向卞峰開過
剡如尋戴遊梁定賦枚漁歌堪畫處又有魯公陪
密友從春拆紅薇過夏榮團枝殊自得顧我若含情漫
有蘭隨色寧無石對聲却憐皎皎月依舊滿船行
與薛老
何必識難字辛苦笑揚雄自古寫字人用字或不通要
之皆一戲不當問拙工意足我自足放筆一戲空
蕭閒堂詩(并序)
四明從事晉陵錢君世系字延叟過襄陽米芾曰昨
送季濟民渡江與汪行之復會蕭閒堂已徹幕壁間
有畫像題曰權杭州觀察米元章像楊之儀筆楊之
傑贊曰君子之交小人之讐以今方人叔度宜儔余
以袖掩字而問行之曰誰歟行之曰君也僕為檢同
氣德友識面三編無君名姓嗚呼古人論世取友况同
世哉世復有三君子者觀文殿學士王公韶字子純
樞密直學士劉公庠字希道則僕竟不識其面選人
蔡君肇字天啓於相知間語僕如素心腹者云得僕
於王荆公蓋僕於元豐六年赴希道金陵從事之辟
會公謫居始識荆公於鍾山間公門有數十後進喜
争名而相非又託以長者之言也如天啓樂道人善
者一人而已僕老矣不知一蔡二楊行能識面因延
叟語發悲嘆并記其事於家集中以貽子孫嗚呼仕
開求進之語則世人之邪說大行紛紛不求已而求
人豈其本心實利誘然今樂善君子一何多耶彼口
不道忠信捷捷而惡人翩翩而自喜默默懷奸藏慝
竊竊掩人之善沾沾自標置者得不少悛乎既序其
事因系以詩
誰起蕭間堂圖贊凡醜質昧昧豈我思有懷斯士吉吾
生終不遇二陵已相失豢養走四方公卿更絶跡向我
交漸稀背憎十六七豐吾九畹蘭任汝滿地棘我豈肅
間人偶然得空壁美哉何方彦精絶入妙筆君不愧顧
長康取娟桓温圖九錫我不媿孟浩然緩策京山遇摩
詰前此交道久不康紛紛白頭多不卒嗚呼紛紛白頭
多不卒回首此君應辟易
宋詩鈔卷二十七
