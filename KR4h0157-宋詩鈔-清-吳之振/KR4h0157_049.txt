宋詩鈔卷四十九
内閣中書舍人吳之振編
葉夢得建康集鈔
葉夢得字少蘊吳縣人紹聖四年進士自婺州教授
召為編修官歷祠部郎起居郎翰林學士出知汝州
提舉洞霄宫政和五年起知蔡州移帥穎昌府尋提
舉南京鴻慶宮紹興初起為江東安撫大使兼知建
康府移知福州上章請老仍提舉洞霄致仕而卒贈
檢校少保夢得有總集百卷此集乃知建康時所作
總集中之一集也建康是時值用兵契闊鋒鏑之中
而吟咏蕭散固是詩人之致
赴建康過京口呈劉季高
客路重經黃鵠前故人仍得暫畱連長鎗大劔笑安用
白髮蒼顏空自憐照野巳驚橫雉堞蔽江行見下樓船
灞陵醉尉無人識漫對雲峰說去年(時季高再新城上月觀)
送模歸卞山并示僧宗義為余守西巖者三首
自我離山間忽巳兩改月飢人不忘食未坐先巳說家
僮挾書至驚起慰愁絶推尋到雞犬問訊窮曲折此生
豈多為一壑萬慮滅可能復大錯更鑄八州鐵(江東領八州)
汝歸馬蹄輕初不恨觸熱慇懃報松竹吾豈成久别
端居探幽奇自謂略巳徧昨登西山嶺雄絶昔未見溪
湖莽吞吐雲物紛百變乃知十年閒尚或遺勝踐巢成
輙棄去我豈秋社燕(築南山絶頂亭基垂成而來)為我課僮僕開闢
盡二面莫言羊腸險徑小煩屢轉杖藜不用扶吾脚猶
爾健
生長在山間從公守蓬戸人言膏粱子麤免汚紈袴官
居無多戀暫止復遽去家法恐未傳此心良巳素義禪
晚從我似識此間趣西巖鬱嶔岑久斷俗子路聊持山
中節為我主畱務封陲際湖海雲月皆所部
建康舊俗貴重九上巳諸曹皆休務祀神登北山
參議馬君獨不出攜詩相過因言石林之勝次
其韻
倦飛歸鳥正思還扣戶聊分半日閒勝事漫同談栗里
佳時休笑負龍山簿書巳老無餘力香火朝真有舊班
他日尚期能過我試窮千嶂共追攀
西齋初成廨中舊有太湖石數十株因植之庭下
萬壑千巖不易求壺中聊寄小瀛州稍看硉兀雲峰出
便有檀欒桂樹幽絶境自知難遽忘奇蹤爭怪獨能畱
山翁巳老猶兒戲漫擬伸眉一散愁
與晁激仲夜話
外家文采到諸郎凜凜辭鋒未可當伴我何辭共戎馬
憐君聊欲濯糟漿(激仲以池州酒正從余辟)殘年落寞風塵際永夜
從容燈燭光秖恐扁舟吾欲去病慵無意簿淮陽
次韻再答激仲
生涯久許捕魚郎鳧雁相追不亂行但近陶廬存菊徑
不辭楚酒醉椒漿交情老柏寒方見妙語靈珠夜有光
回首漸知歸路好巳看梅柳動初陽
雨夜與模論中原且起模與徐敦宗遊清涼覽觀
形勢嘉其有志因以勉之
千年石頭城突兀真虎踞蒼茫劫火餘尚復畱故處大
江轉洪濤騰踏不可御空城寂寞潮日暮獨東去登臨
欲弔古俯視極千慮吾兒勇過我蓐食穿沮洳謂言撫
中原未暇論割據功名亦何人我老聊自恕它年報國
心或可借前箸無為笑頽然已飽安用飫
懷西山
西山十畞強高下略不齊嵌空抱奇秀上有凌雲梯架
屋八九間茅簷敢辭低所欲面勢好老稚通扶攜密竹
轉修徑老松故成蹊仲冬景氣肅碧草猶萋萋仰視天
宇大四觀渺回溪徐行信足力未畏成顛躋周意各有
適孰云無町畦平生幾濡首末路乃噬臍不作巢幕燕
肯從觸藩羝胡為濫麾鉞坐聽鳴鼓鼙外物委蟲臂全
生思馬蹄可能三徑草歸路老更迷
山間每歲正月望夜梅花正開多與客飲花下今
年郡廨獨坐十四夜張暘叔晁激仲相過共話
宣和間事慨然歸不能寐因以寫懷
山頭野梅白玉花月明弄影紛橫斜青天無雲萬峰立
下有三畞幽人家年年春歸不暇省但埽雪徑尋寒葩
老夫已㤀少年事燈火豈念更繁華一杯起步徧空谷
破屋歸卧暾朝霞陪都復來亦何有凜凜殺氣浮高牙
重關深鎖夜漏永忽記昨夢翻長嗟景龍門前一月會
金盌賜酒余雄誇神州陸沈近歸我漢節方議通胡沙
天翻地覆那得料忍復更聽漁陽撾
蔡子因相過畱踰月
解作江山一月畱仲文儒雅更風流欲知爵躍心能喜
正愛蟬連語不休築室君方論並舍(子因約同居霅上)歸山我
巳辦扁舟交親四海今餘幾萬事傷心付白頭
徐敦濟書報嘗過余石林
繞澗新添數百竿故人書為報平安似聞謖謖山風響
正想陰陰夏簟寒老去不能窮蠧簡歸來便擬挂塵冠
一杯且覓林間約莫枉山王廢舊歡
送沈傳曜
卞峰摩青空東望烏氏敦豈忘宿舂糧終媿一欵門邂
逅此相遇傾懷得徐論人言解牛刀要使當劇煩未悟
清廟器朱絃列罍尊我衰百慮息但念三畞園王師肅
西征萬馬先雲屯何力償賜履緬慙羨歸軒寄聲舴艋
舟想見浮雁村清冷尚可釣無使霅水渾
偶書為山亭二首
為山亭下小巑岏只欠蕭蕭竹數竿但遣飛流時漱玉
且將歸思為翁寬
微風似與洗庭除石枕蠻藤不負予八尺方牀聊巳足
可須仍要讀殘書
次韻程伯禹贈宗室趙朝請
人物相望不並時使君水鑑有真知未論理窟傾三語
只鬭詩壇自一奇擾擾干戈猶戰伐紛紛簿領更喧卑
應須便作高軒過好德何人佐我儀
題晁公耄惠崇溪山
荒林翳宿莽脱木寒無烟不知三間茒中有幾醉眠山
遠尚見雪江空欲吞天歸舟定何許滄波方渺然
觀化堂編校舊書
赫日真能永微風亦自涼故應便北戶何敢厭東牆汲
水聊為戲繙書却未忙平生閒與嬾併覺味兼長
翰墨他生業山林晩歲心那知身巳老但覺意增深捉
麈誰能話扶笻可細尋晚來庭鵲喜似恐有歸音
憶朱氏西澗
澗下流泉澗上松清陰盡處有層峰應知六月冰壺外
未許人間得暫逢
憶向中流置竹牀萬錢無處買清涼只今路斷無來客
自撥新醅醉幾場
再任後遣模歸按視石林四首
巖石三年别君恩未許歸從誰尋草徑為我欵荆扉舊
繞山千疊新添竹一圍故人如見問端欲挂朝衣
白髮萱堂上孩兒更共懷弄孫那得見將母竟難諧已
絶功名望猶疑出處乖此心終未穩何處復安排
插架環千軸傳家有舊書展舒慙几案涼曝闕庭除破
屋方懸澑殘編足蠧魚好須重檢校扃鎖莫令疎
細路穿南嶺新松幾許長母庸馳馬足秖擬轉羊腸更
作高亭好初非亂石妨兩溪渾在眼似欲見帆檣
東園作草堂新成二首
官舍如何有草堂野人熟處自難㤀池開月映千山迥
檻靜風生六月涼幽徑也從穿别浦小舟還似過橫塘
深知幕府文書省盡付甘眠亦未妨
密覆荒茆巳數重中開别戶更相容苦無公事妨人樂
多有清閒借客慵南浦潮平分賸水(堂前池與潮水通)北山路
近得青松(近栽北山松百本)怪翁歸意何能緩新築高臺見卧
龍(園中不見山因積土作臺遂見蔣山)
徐敦立相過
茒齋一曲傍寒灣邂逅終年伴我閒契闊易驚成歲月
追尋空復對江山暫畱客枕聽疎雨(時久旱方得雨)遙想吾廬
掩舊關落莫歸心誰與話坐談聊為起衰顏
同敦立游蔣山謁寶公塔王荆公墓晚過草堂寺
周顒故宅也
我居在城府再至俄二年豈無山水心可奈簿領纏今
晨偶乘興適此賓從賢零雨洗驕陽谷中聽流泉憑高
快遠覽正見江浮天至人本無心與我常周旋誰云喚
不譍汝意自不虔(余自到鎮每雨暘祈寶公塔未嘗不應)麥隴稍巳滋橫
水漲微連佳城倚華表拱木埋貂蟬暮過草堂寺借榻
聊暫眠不復聞怨鶴荒茆但連延歸路踐落日羣峰鬱
相先回風送遠響虛里生晩烟吾廬悵何許東望良慨
然
用前韻送敦立
畏作親友别况復非中年身如三眠蠶巳老翻自纏朅
來守江關從事寧獨賢經年兩大入爟火通甘泉石林
豈壺中亦自有一天采薇敢言勤誰與歌勞旋上書苦
祈哀傾寫志巳虔坐懷北山巖未見西溪連人言摶風
鵬不及翳葉蟬共攙攜手客可㤀曲肱眠首鼠信秃翁
胡為尚遷延子來幸暖熱愧我一飯先清詩似鳴玉想
見藍田烟索去何乃遽臨分重依然
為山亭晩臥
瘦石聊吾伴遙山更爾瞻泉聲分寂歴草色借廉纖玉
粒時能飽霜毛日更添平生疎懶意况與病相兼
戲方仁聲四絶句
戲弄扁舟泊宅村却尋三徑築茆墩雲邊此意真誰解
賸作新詩與細論
水檻新開似浣花傍溪須更作浮槎秖應履費王宏酒
時要清樽對落霞
不惜囊錢信手空荒田却擬望年豐天公可是憐風月
判遣詩人一例窮
盧橘楊梅巳及時我歸先自有前期平生不作宣明面
浪愧將軍建鼓旗
仁聲舊居城東泊宅村張志和嘗所游也今徙西
溪作雲茆菴因東岡為小亭號茆墩欲傍溪開
水檻久無資會郡守有饋之酒五十壺不敢飲
亟易之乃克成有田數十畞常苦下潦余居石
林與雲茆南北正相望故及之云
宋詩鈔卷四十九
