宋詩鈔卷七十七
内閣中書舍人吳之振編
楊萬里朝天續集鈔
和陸務觀見和歸舘之韵
君詩如精金入手知價重鑄作鼎及鼐所向一一中我
如駑並驥夷塗不應共難追紫蛇電徒掣青絲鞚折膠
偶投漆異榻豈同夢不知清廟茅可望明堂棟平生憐
坡老高眼薄蕭統渠若有猗那心肯師晉宋破琴聊再
行新笛正三弄因君發狂言湖山春已動
讀笠澤叢書
笠澤詩名千載香一回一讀斷人腸晩唐異味同誰賞
近日詩人輕晚唐
松江縣尹送圖經中有唐詩喜不勝看到燈青仍火冷
雙眸如割脚如冰
拈着唐詩廢晩餐傍人笑我病如癲世間尤物言西子
西子何曾直一錢
五更過無錫縣寄懷范參政尤侍郎
蘇州欲見石湖老到得蘇州發更早錫山欲見尤梁溪
過却錫山元不知起來靈巖在何許回首惠山亦何處
人生萬事不可期快然却向常州去
晩風
晩日暄温稍霽威晩風豪横大相欺做寒做冷何須怒
明早一霜誰不知
晩風不許鑑清漪却許重簾倒地垂平野無山遮落日
西窗紅到月來時
題連滄觀呈太守張幾冲
開窗納盡大江秋天半飛樓不是樓獨立南徐鼇絶頂
下臨北固虎回頭蒜山舊址空黃鶴瓜步新城照白鷗
好事主人酌詩客風煙一眼到揚州
丹陽舍舟登陸渡江
小泊樓船鐵甕城匆匆又作絶江行看他蠟燭幾回剪
聽盡雞聲不肯明水底霜寒還十倍夜來月上恰三更
篙師好事君知否江面侵晨鏡樣平
舟過揚子橋遠望
此日淮堧號北邊舊時南服紀淮堧平蕪盡處渾無壁
遠樹梢頭便是天今古戰場誰勝負華夷險要豈山川
六朝未可輕嘲謗王謝諸賢不偶然
過高郵
解纜維揚欲夕陽過船覆盎已晨光夾河漁屋都編荻
背日船篷尚滿霜城外城中四通水隄南隄北萬垂楊
一舟斗大君休笑國士秦郎此故鄉
初食淮白魚
淮白須將淮水煑江南水煑正相違霜吹柳葉都落盡
魚喫雪花方解肥醉卧糟丘名不惡下來鹽豉味全非
饔人且莫供羊酪更買銀刀二尺圍(淮人云白魚食雪乃肥)
初入淮河四絶句
船離洪澤岸頭沙人到淮河意不佳何必桑乾方是遠
中流以北即天涯
劉岳張韓宣國威趙張二將築皇基長淮咫尺分南北
淚濕秋風欲怨誰
兩岸舟船各背馳波痕交涉亦難為只餘鷗鷺無拘管
北去南來自在飛
中原父老莫空談逢着王人訴不堪却是歸鴻不能語
一年一渡到江南
題旴𣅿軍東南第一山
建隆家業大於天慶歴春風一萬年廊廟謀謨出童蔡
笑談京洛博幽燕白溝舊在鴻溝外易水今移淮水前
川後年來世情了一波分護兩涯船
初食太原新蒲萄時十二月二日
淮南蒲萄八月酸只可生喫不可乾淮北蒲萄十月熟
縱可作羓也無肉老夫臘裏來都梁飣坐那得馬乳香
分明猶帶龍鬚在徑寸玄珠肥十倍太原清霜熬綘餳
甘露凍作紫水精隆冬壓架無人摘雪打冰封不曾拆
風吹日炙不曾腊玉盤一朵直萬錢與渠傾盖真忘年
君不見道逢麴車口流涎
與長孺共讀東坡詩前用唐律後用進退格
急性平生不少徐讀書不喜喜觀書十行俱下未心醒
兩目頓昏還月餘偶與兒曹繙故紙共看詩句煑春蔬
問來却是東坡集久别相逢味勝初
枉着平生讀少書分明便是蠧書魚萬籖過眼還休去
一字經心恰似無急讀何如徐讀妙共看更勝獨看渠
麴生冷笑仍相勸惜取殘零覓句鬚
嘲淮風進退格
絮帽貂裘莫出船北窗最緊且深關顛風無頼知何故
做雪不成空自寒不去埽青天北霧只來捲起浪頭山
便能吹倒僧伽塔未直先生一笑看
雨作抵暮復晴
細雨如塵復似煙兩淮渡口各收船南商北賈俱星散
古廟無人燒紙錢
前苦寒歌
四大海潮打清淮三萬里風平地來龜山横身攔不住
潮波怒飛風倒回欲晴不晴雪不雪併作苦寒凍人絶
古寺大鐘十字裂東山石崖一峰蹷勸君莫出君須出
冰脱君髯折君骨
後苦寒歌
白鷗立雪脛透冷鸕鷀避風飛不正一雙野鴨欺晩寒
出没冰河底心性絶憐紅船黃帽郎綠蓑青篛牽牙檣
生愁堕指脱兩耳蘆花亦無何許藏遣騎前頭買乾荻
速烘焰火與一炙三足老鴉不肯出看雲訴天天不泣
雪小霽順風過謝陽湖
都梁三日雪没屋小船行水如行陸山陽一朝帆遇風
大船行水如行空昨來牽夫凍得泣買蘆燎衣蘆自濕
朝來牽夫皆上船收纜脱巾篷底眠樓船忽然生兩翼
横飛直過陽侯國千村一抹片子時四岸人家眼中失
似聞咫尺是揚州更數寶應兼高郵青天萬里當徑度
不堪回首都梁路
竹枝歌有序
晩發丹陽館五更至丹陽縣舟人與牽夫終夕有聲
盖吟謳嘯謔以相其勞者其辭亦略可辨有云張哥
哥李哥哥大家着力一齊拖又云一休休二休休月
子彎彎照幾州其聲淒婉一唱衆和因櫽括之為竹
枝云
吳儂一家好兒郎只要船行不要忙着力大家齊一拽
前頭管取到丹陽
莫笑樓船不解行識儂號令聽儂聲一人唱了千人和
又得蹉前五里程
船頭更鼓恰三搥底事荒鷄早箇啼戲學當年度關客
且圖一笑過前溪
岸旁燎火莫闌殘須念兒郎手脚寒更把綠荷包熱飯
前頭不怕上高灘
月子彎彎照幾州幾家歡樂幾家愁愁殺人來關月事
得休休處且休休
幸自通宵暖更晴何勞細雨送殘更知儂笠漏芒鞋破
須遣拖泥帶水行
垂虹亭看打魚斫鱠
橋柱疎疎四寂然亭前突出小魚船一聲磔磔鳴榔起
驚出銀刀躍玉泉
六隻輕舠攪四旁兩船不動水中央網絲一撒還空舉
笑得倚欄人斷腸
過太湖石塘二首
每過松江得偉觀破璃盤底飣乾坤天邊島嶼空無際
烟外人家澹有痕笠澤古今多浪士包山近遠在何村
季鷹魯望何曾死雪是衣裳月是魂
兀坐船中只欲眠不如船外看山川松江是物皆詩料
蘭槳穿湖即水仙將取垂虹亭上景都歸却月觀中篇
正緣王事遊方外鑿齒彌天未當賢
過八尺遇雨
垂虹登了劣歸船又復毛空暗水天節裏無多好天色
闌風長(去聲)雨餞殘年
去年今日鳳山頭兒女團欒爭勸酬不及松江煙雨裏
獨搔華髮一扁舟
過平望
豈但湖天好諸村總可人麥苗染不就茅屋畫來真行
止随緣着江山到處新十年三過此贏得髩如銀
行得三吳徧清渏最是蘇樹圍平野合水隔别村孤震
澤非塵世松林是畫圖更添一詩老載雪過重湖
小麥田田種垂楊岸岸裁風從平望住雨傍下塘來亂
港交穿市高橋過得桅誰言破書筴擔取太湖回
秀州嘉興館拜賜春幡勝
中使傳宣下紫宸鏃頭濃染御香雲綵幡耐夏宜春字
寶勝連環曲水紋癡似土牛鞭不動老登金馬媿無聞
強簪華髮知難稱只有新詩頌萬分(幡勝用鏃頭紙貼)
大兒長孺赴零陵簿示以雜言(長孺舊名仁夀)
好官易得忙不得好人難做須着力汝要作好官令公
書考不可鑽借令巧鑽得遺臭千載心為寒汝要作好
人東家也是横目民選官無選處却與天地長青春老
夫今年六十四大兒壯歲初筮仕先人門戶冷如冰豈
不願汝取高位高位莫愛渠愛了高位失丈夫老夫老
則老官職不要討白頭官裏捉出來生愁無面見草萊
老夫不足學聖賢有前作譬如着棋着到國手時國手
頭上猶更儘有着
正月五日以送伴借官侍宴集英殿下口號
殿下鞭聲再掣雷玉皇徐下九天來隂晴不定朝來定
五色祥雲霍地開
一點班行朝漢天英符來自玉門關舊時千歲琵琶語
新學三聲萬歲山
金鬛狻猊立玉臺雙瞻御坐首都回水沉山麝薔薇露
潄作香雲噴出來
千官拜舞仰虚皇奉上瑶池萬歲觴殿上雙傳送御酒
檻前一曲繞虹梁
太極香開萬物新紹熙天子燕羣臣梨園好語君須聽
玉歴初頒第一春(詞臣倪玉甫撰致語口號云玉歷初頒第一春)
已賜儀鸞錦坐蒲起來再立聽傳臚君王欲勸羣臣酒
宣示天杯一滴無
猛士緣竿亦壯哉踏空舞闊四徘回一聲白雨催花鼓
十二竿頭總下來
賜花新剪茜香羅篸徧烏紗未覺多花重紗輕人更老
擡頭不起奈春何
廣場妙戲鬭程材纔得天顔一笑開角觝罷時還罷宴
卷班出殿戴花回
賀老如何尾從班真官也作假官看君王恩重無真假
賜酒何曾味兩般
泊舟臨平
前窗向市下却簾後窗臨水開却門岸頭楊柳報春動
溪底雲天随浪翻隔溪數間黃草屋繞屋千竿翠瓊竹
三老鳴鉦㩘柂樓今宵又向臨平宿
謝王恭父贈梁杲墨
君不見蜀人文字天下工前有相如後揚雄君不見蜀
人烏丸天下妙前有蒲韶後梁杲初得梁墨黐摹糊老
夫道梁不及蒲蓬山藏室王校書笑我未識真玄莬兩
圭水蒼笏雙團點漆璧一併贈老夫此意已金石洮州
綠玉試松花星潭黑雲走風沙龍蛇起陸鷹入骨却愁
雷電奪人物
過臨平蓮蕩
蓮蕩層層鏡樣方春來嫩玉斬新黃角頭一一張蘆箔
不遣魚蝦過别塘
蓮蕩中央劣露沙上頭更着野人家籬邊随處插垂柳
簷下小船縈釣車
朝來採藕夕來魚水種菱荷岸種蘆寒浪落時分作蕩
新流漲後合成湖
人家星散水中央十里芹羹菰飯香想得薰風端午後
荷花世界柳絲鄉
麥
無邊綠錦織雲機全幅青羅作地衣此是農家真富貴
雪花銷盡麥苗肥
春菜
雪白蘆菔非蘆菔喫來自是辣底玉花葉蔓青非蔓青
喫來自是甜底冰三館宰夫傳食籍野人蔬譜渠不識
用醯不用酸用鹽不用醎鹽醯之外别有味薑芽棖子
仍相參不甑亦不釡非蒸亦非煑壊盡蔬中腴乃以煙
火故霜根雪葉細縷來甆瓶夕幕明朝開貴人我知不
官樣肉食我知無骨相祗合南溪嚼菜棖一尊徑醉溪
中雲此詩莫讀恐噍殺要讀此詩先提舌(提一作捉)
過平望
望中不着一山遮四顧平田接水涯柳樹行中分港汊
竹林多處聚人家風將春色歸沙草天放晴光入浪花
午睡起來情緒惡急呼蟹眼㵸龍芽
月夜阻風泊舟太湖石塘南頭
動地顛風政打頭吳江未到且維舟五湖波起衆山動
一片月明千里愁且更放遲些子睡看他盛怒幾時休
陽侯要與詩人敵未必詩人愉一籌
過湖未得匹如閒何幸湖心治畫船宇宙中間都是月
波濤外面更無天誰知造物將竒觀不與傖人付謫仙
山領渠儂無一物鏤冰剪雪竹新篇
新年乘興看春風來過垂虹東復東誰有功夫寒夜底
獨尋水月五湖中今宵頓覺乾坤大下筆惟愁造化窮
太白青山謝公海可憐一笑偶然同
姑蘇館上元前一夕陪使客觀燈之集
節物催人又一年銀花蓮炬照金尊麝鎚官樣陪公讌
粉繭鄉風憶故園何似兒孫談草草不妨燈火半昏昏
人生行止誰能料今夕蘇州看上元(廬陵之僚元夕粉米為繭中藏吉語)
(剥之以占一歲事)
至洪澤
今宵合過山陽驛泊船問來是洪澤都梁到此只一程
却費一宵兼兩日政緣夜來到瀆頭打頭風起浪不休
舟人相賀已入港不怕淮河更風浪老夫搖手且低聲
驚心猶恐淮神聽(平聲)急呼津吏催開閘津吏又手不敢
答早潮已落水入淮晩潮未來閘不開細問晩潮何時
來更待玉蟲綴金釵
過磨盤得風掛帆
兩岸黃旗小隊兵新晴歸路馬蹄輕全番長笛横腰鼓
一曲春風出塞聲鵲噪鴉啼俱喜色船輕風順更兼程
却思兩目淮河浪心悸魂驚尚未平
過楚州新野城
已近山陽望漸寬湖光百里見千村人家四面皆臨水
柳樹雙垂便是門全盛向來元孔道雜耕今是一雄藩
金湯再葺真長策此外猶須子細論
過寶應縣新開湖
漁家可是壓塵囂結屋圓沙最盡稍外面更栽楊柳樹
上頭無數鷺鷥巢
雨裏樓船即釣磯碧雲便是綠衰衣滄波萬頃平如鏡
一隻鸕鶿貼水飛
天上雲煙壓水來湖中波浪打雲回中間不是平林樹
水色天容拆不開
五湖佳處是荒寒却為無山水更寬歸去江南無此景
未須喫飯先來看
過九里亭
水渚纔容足漁家便架椽屋根些子地簾外不勝天岸
岸皆垂柳門門一釣船五湖好風月乞(去聲)與不論錢
再賦石翁石婆
石翁誰怒猶晘目石婆多愁髩先秃荒山野水四無人
二老對立今幾春珠襦玉匣化為土金雁銀鳬亦飛去
知是六朝何帝陵摩娑碧蘚俱無語
觀張功父南湖海棠杖藜走筆
看盡都城種海棠只將一徑引教長約齋妙入春風手
人在中央花四傍
天工信手洒明霞若遣停勻未必佳却得數株多葉底
殷勤襯出密邊花
走筆謝張功父送似酴醿
西湖野僧夸藏冰半年化作真水精南湖詩人笑渠拙
不如儂家解乾雪藏冰窨子山之幽鑱透九地山鬼愁
儂家藏雪有妙手分明曬在翡翠樓向來㢲二拉滕六
玉妃夜投玉川屋剪冰作花吹朔風揉雲為粉散寒宫
醉揮兩袖拂銀漢稍頭萬斛冷不融瓊田挈月拾翠羽
砌成重樓天半許盤作青蚊吐綠霧亂飄六出薰沉炷
人間雪脆那可藏天上雪落何曾香三月盡頭四月首
南湖香雪今誰有分是誠齋老詩叟碎挼玉花泛春酒
一飲一石更五斗
記丘宗卿語紹興府學前景
鏡湖泮宫轉街曲纔隔清溪便無俗竹橋斜度透竹門
墻根一竿半竿竹恰思是閒宜看梅忽然一枝横出來
霜幹皺裂臂來大只着寒花三兩箇
贈寫真水鑑處士王温叔
我不如森森千丈松我不如濯濯春月柳髯疎髩禿已
雪霜皮皺肉皺真老醜葉生畫時顔尚朱王生畫時骨
更&KR0751;一生愛山吟不就兩肩化作秋山瘦君不見褒公
鄂公圖凌烟腰間羽箭大如椽君不見浣花醉圖粉墨
落日斜泥滑驢失脚貴人寒士兩相嗤畫圖猶在人已
非王生王生且停手不如生前一杯酒
銜命郊勞使客船過崇德縣
岸樹低欹一雪餘枝頭半葉已全無油窗過盡千梢影
濃處還濃枯處枯
望多稼亭
遥望城頭多稼亭亭邊霜檜老更青當年老守攜穉子
芒鞋葵扇繞城行臘前移梅春插柳蹋雪衝泥不停手
柳未成隂梅未花著帽又迎新太守後來新守復迎新
到今新舊知何人向來手植今在否寄與此詩聊問春
舟中追和張功父賀赴召之句
兩歲千愁寡一欣故人多問謝張君又瞻東闕闕前月
只負南溪溪上雲賓日扶桑遭聖旦客星釣瀨愧天文
人生離合風前月聚首亡何復離羣(余所居里名南溪)
又追和功父病起寄謝之韻
霜何曾傍繡簾寒酒不能令客臉丹勤向竹爐温手脚
嬾尋銅鏡整衣冠無人孤坐月將落擁鼻清吟夜向闌
忽憶約齋詩債在自吹燈火起來看
曉過丹陽縣
風從船裏出船前漲起簾幃紫拂天點檢風來無處覓
破窗一隙小於錢
雞犬漁翁共一船生涯都在篛篷間小兒不耐初長日
自織筠籃勝打閒
過張王廟
地迥人煙寂山盤水勢回怪松欹岸出古廟背河開晩
色催征棹斜陽戀去桅丹徒誰道遠一眺正悠哉
湖天暮景
湖面黏天不見堤湖心茭葑水周圍暮鴻成陣鴉成隊
已落還飛久未棲
坐看西日落湖濱不是山銜不是雲寸寸低來忽全没
分明入水只無痕
抵暮漁郎初上船一竿搖入水精天忍寒不睡妨底事
來早賣魚充酒錢
琱碎肝脾只坐詩鬚髯成雪髩成絲暮雲薄倖斜陽劣
合造清愁付阿誰
斷腸浪說賀方回未抵秦郎剪水才欲向湖邊問遺唱
鴛鴦鸚鵡兩相催
舟中不寐
醉去昏然卧綠窗醒來一枕好淒涼意中為許無佳況
夢裏分明到故鄉淮水打船千浪雪燕鴻呌月滿天霜
山城更點元無準偏到鷄鳴分外長
過淮隂縣題韓信廟
鴻溝秪道萬夫雄雪夢何銷武士功九死不分天下鼎
一生還負室前鍾古來犬斃愁無盖此後禽空悔作弓
兵火荒餘非舊廟三間破屋兩株松
雪曉舟中生火
烏銀見火生綠霧便當水沉一濃炷却因斷續更氤氲
散作霏微煖袍袴須臾霧霽吐紅光烟如雲表生扶桑
陽春和日曛滿室蒼顔渥丹疑醉鄉忽然火冷霧亦滅
只見紅爐堆白雪窗外雪深三尺強窗裏雪深一寸香
烏銀玉質金石聲見火忽學爆竹鳴腷腷膊膊久不停
白日坐上非繁星不知何怒泄不平不知何喜唧唧吟
待渠自靜勿與爭功莫借箸怒復生到渠緘口兩耳熱
銅瓶在旁却饒舌
題金山妙高臺
金山未到時羨渠奄有萬里之長江金山既到了長江
不見只見千步廊老夫平生不奈事點檢風光難可意
老僧覺我見睫眉引入妙高臺上嬉不知老僧有妙手
卷舒江山在懷袖挂上西窗方丈間長江浮在爐煙端
長江南邊千萬山一時飛入兩眼寒最愛簷前絶竒處
江心巉然景純墓僧言道許乃浪傳龍宫特書珠貝編
初云謝靈運愛山如愛命掇取天台雁蕩怪石頭疊作
假山立中流又云王逸少草聖入神妙天賜瑠璃筆格
玉硯屏仍將大江作陶泓老夫聞二說沉吟未能决長
年抵死催上船徘徊欲去空茫然
桑疇
夾岸瀕河種穉桑春風吹出萬條長船行老眼渾多忘
喚作西湖插拒霜
竹林
珍重人家愛竹林織籬辛苦護寒青那知竹性元薄相
須要穿來籬外生
賦金盤露椒花雨
吾家酒名敷腴者曰金盤露芳烈者曰椒花雨
金盤夜貯雲表露椒花曉滴山間雨一涓不用鴨綠波
雙清釀出鵝黃乳老妻知我憎官壺還家小槽壓真珠
江西擔取來西湖遣我醉倒不要扶更攜數尊往淮上
要夸親舊藏家釀祗堪獨酌不堪分老夫猶要入修門
岸柳
柳梢拂入溪雲隂柳根插入溪水深祗今立岸一敝帚
歸時弄日千黃金人生榮謝亦如此謝何足怨榮何喜
秋霜春雨自四時老夫問柳柳不知
松江曉晴
昨夜何緣不峭寒今晨端要放晴天窗間波日如樓上
簾外霜風似臘前近水人家随處好上春物色不勝妍
歸時二月三吳路桃杏香中慢過船
泊平江百花洲
吳中好處是蘇州却為王程得勝遊半世三江五湖棹
十年四泊百花洲岸傍楊柳都相識眼底雲山苦見留
無怨孤舟無定處此身自是一孤舟
過新開湖
漁郎艇子入重湖老眼殷勤看著渠看去看來成怪事
化為獨雁立横蘆
一鷗得得隔湖來瞥見魚兒眼頓開只為水深難立脚
翩然飛下却飛回
遠遠人煙點樹梢船門一望一魂消幾行埜鴨數聲雁
來為湖天破寂寥
瓦店雨作
斜風細雨打船窗一陣疎來一陣忙聽作山齋聲點滴
不知作客在山陽
詩人長怨没詩材天遣斜風細雨來領了詩材還又怨
問天風雨幾時開
過淮隂縣
索莫淮隂縣人家草草中荻籬緯春勝茅屋學船篷今
日非昨日南風轉北風霍然香霧散放出一輪紅
題沈子夀旁觀錄
逢著詩人沈竹齋丁寧有口不須開被渠譜入旁觀錄
四馬如何挽得回
送吳敏叔待制侍郎
脚踏雞翹豹尾間心飛碧岫白雲端人看疎傳如圖畫
帝念嚴光返釣灘玉殿松班唐次對竹宫茅立漢祠官
自憐病鶴樊籠底方羨冥鴻片影寒
宋詩鈔卷七十七
