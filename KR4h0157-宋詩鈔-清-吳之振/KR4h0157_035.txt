宋詩鈔卷三十五
内閣中書舍人吳之振編
鄒浩道鄉詩鈔
浩字志完常州晉陵人第進士為太常博士哲宗擢
為右正言時廢孟后立賢妃劉氏浩切諫削官羈管
新州徽宗立召還復官問諫草安在曰焚之矣退告
陳瓘曰禍在此乎異日奸人妄出一緘則不可復辨
也蔡京用事果為偽疏陷之遂謫衡州尋竄昭州五
年得歸復直龍圖閣疾卒高宗贈寶文閣直學士賜
諡忠嶺表歸後自闢小圃號曰道鄉故學者稱道鄉
先生
秋蠅
秋風快如刀着木木欲折蕃鮮轉凄凄入眼無一悦青
蠅獨何為飛鳴猶未滅造化本無私爾生亦偶竊念方
三伏中日車午停轍下照人世間何異紅爐熱勁鳥倦
戢翼獰獸喘吐舌惟人於此時體懈劇疲&KR1170;虛堂幸可
逃枕簟隨意設好睡邊韶同素懶嵇康埒更此值清涼
酣寢謂須決雙睫纔欲交汗膚遭爾齧營營不絶聲宛
類讒口呐使我寢不安欲息還復挈況如一簟貧未能
萬錢歠園蔬薦脱粟杯盤殊滅裂雙筯纔欲拈咀嚼遭
爾餮適從何處來食飲汙脩潔使我味不甘欲嚥還復
噎敺除付疲兵祇足增跛蹩宜哉孫權彈為爾情激切
期望秋風回一掃無餘孽偶此延朝昏勿謂風不烈氣
侯侵凝凜龍蛇且藏穴爾形犬豆然豈能堅如鐵
再酬仲孺
龍團方啓封數子已驚視端如肖壁人騎羊入城市又
如金谷姿不合樓前墜囊衣本酸寒茶具無一是紛紛
詰鄰家浪欲學擁鼻秋空輒雲雷秘惜乃天意未敢還
巾車且集諸生試豈非今年芽歲月與君異直須如印
刓詩驛趼來使念君才患多落茟有餘思盈編故可期
河流幾時泚君應嘲馬肝不食亦知味
次韻韓君表雪中感懷
龍衣不解顏憂民向來急天高委真符年豐兆原隰連
山水氣昏過雲雁聲澁先春凌馬奔投隙作塵入瀕竹
乍蕭蕭驚風還汲汲頗輕花鬭狂肯共雨爭濕夜半回
曉光木杪森鵠立開編適吾心鼓枻輟清集一飽儻可
償萬事非所及想見秋稼前腰鐮荷青笠
仲益約遊延慶不至作此戲之
出門無他岐一徑指山麓餘寒弄晴陰淅瀝散輕玉我
僕亦賞心我馬亦飛肉回首幕中英文書正拘束
戲督潛亨作春羹
先生家中餘玉粒粉以為餅陪春羹春羹品物謝時味
江流暖泛園中英晴窗對案忽舉首徑走長鬚呼友生
襄陽大夫腹如鼎一箸九牛猶未盈懽然放筯即過我
自嘆珍庖逾大烹且言初意亦在我屬我府事畱西城
先生飯不飯俗客若苦轉眄相倒傾東風雕&KR0008;物物好
槎頭縮頸尾不赬藥苖蔬甲破土出似與米齊爭功名
應憐十載瘦藜莧為我一除饑腸鳴
潛亨既見和再作此贈之
不作苟見如君平不以禮屈如樊英扊扅堅卧三十載
凜凜風聲人自傾墻東墻西過高馬往往愧汗面發頳
豈知嗜欲極豺虎白晝擇肉無厭盈有時一飯稔奇禍
他年五鼎還遭烹狡兔未滅黃犬在突兀上蔡空前城
先生謝去既飽德鼓腹之趣終難名更要我輩集匙筯
風雨不變如雞鳴自憐頭額乏奇表幾與虀鹽同此生
不愁捩手遂傾覆只愁未至聞戞羹
嘲仲益(春時殖蘭甚勤比新東軒遂悉鋤去或者&KR1018;笑則曰予將易竹於此作此戲之)
低簷廕茅竹陋如野人居夫子筦爾笑曰此真吾廬庭
前鬱喬木庭後猶榛蕪芟削隨手淨春蘭殖扶疎光影
動窗几馨香襲文書皎然紉佩心邂逅同三閭爾來基
構新百事淩往初突兀煥華屋茅竹掃莫餘雙楠庭之
珍斬伐殊榮枯要知碧油幢特立當階除念念入勲業
不與蓬蓽俱蘭雖不生門安能逭誅鋤剖琴如剖薪烹
鶴如烹魚珠玉抵飛鳥鏄鐘委洪爐逝矣覆轉存來車猶
此涂尚欲取脩竹永以娱朝晡問竹竹無言冷風一虚徐
别零陵
零陵距中邦道阻五千里我以放逐來本非心樂只身
止高山巔忽忽彌半䙫人情久自親況復多可喜坐使
故鄉念如火沃之水罪大不得畱今兹動行李照州雖
嶺南流寓蓋均耳儻未還庭闈在彼猶在此胡然當作
離耿耿殊不已物我要兼忘咄哉從此始
詠路
赤路如龍蛇不知幾千丈出沒山水間一下復一上伊
予獨何為與之同俯仰
聞彥和過桂州
人臣難有已況復顧其家忘家以徇國致主為勛華割
愛非不仁成功詎能加御史殿中傑指摘(一作一旦)生疵瑕
昔如鵠矯雲今如兔罹罝省符到房陵驅逐殊喧譁即
日出門去形影自天涯羈凰攜衆雛驚散隨風沙渺漭
失處所何由書報嘉君心固已定聞者空傷嗟
大雨中接憲使因成小詩呈陽先生
霜風折木雨如傾斂板泥中厮役并遥想先生鼓琴瑟
觀書正傍短燈檠
二月十五日朝拜建隆橋上偶作
單衣迎犯曉風清斗柄回南月尚明柳密行人看不見
輪蹄相屬但聞聲
湖上雜詠
荷葉如錢三月時幅巾藜杖一追隨爾來勝事知多少
惟有風標公子知(杜牧之以白鷺為風標公子)
何處清風作晩涼解衣相與面滄浪青萍紫荇令人恨
遮却琉璃萬傾光
華亭標格本青雲邂逅西湖秋復春作意一聲君會否
鵷鸞集處是真人
疾病經旬厭藥杯喜君折簡傍湖來濃雲幾敗乃翁事
賴有南風爲約開
穰東驛壁間有詩因次其韻
箠轡驅馳長眼花更堪風雨作泥沙郵亭准擬一醉倒
白酒黃雞無處賖
早行
朝來由氣銳前程入馬蹄天形隨月見斗柄傍人低路
轉纔縈白沙平豈辨泥露零欺髩髮犬吠隔蒿藜恍惚
南柯夢參差逢氏迷比經十里堠始報一聲雞似脱關中
日如趨圯下蹊脩真空有術習懶信無梯行李幾時北
武當猶在西誰知貴公子角枕正清閨
順陽東山下小池(用西伏牛亭謝公定韻)
行盡江山知幾重山前池沼尚殘紅塵埃滿眼欣相見
駐馬垂楊夾岸風
將到均州
武當孤壘插天西一見都忘渴與饑倦客惟貪早休歇
不知匏繫未成歸
入試院呈同事章顯父推官及監試柴承之朝奉
漢江洶洶不知休江上譙門鼓角秋匹馬﨑嶇隨國事
同心邂逅得儒流何妨蟋蟀牀頭急況是芭蕉雨脚收
别乘端容共蕭散從今相與傲浮丘
鄰家集射
牆東金鼓不停聲知是將軍奕世孫莫浪鳴弓向飛雁
一年一度到中原
雨中
五月沈陰久不開冷風吹雨滿天街老農且莫愁蠶麥
丞相祈晴已宿齋
謝潛亭惠芸香紫桃
暑窗已覺書生蠧饑腹還驚雨後雷珍重先生解人意
芸香桃實一時來
聞存之遊京師且邸報逹官有薦之者
昨來不肻聽朝雞乞得真宫即日歸老納蒲團閒共倚
少師玉麈醉同揮誰知捷徑嵩山在未覺心馳魏闕非
綠鴨陂中鈞竿手只應從此叩黃扉(存之曾有詩云從來釣竿手不解叩)
(黃扉)
仁老寄墨梅
前年謫向新州去嶺上寒梅正作花今日霜縑玩標格
宛然風外數枝斜
懷何伯震
我别家時君在牀後來南北兩相忘直饒伏枕到新歲
也勝投身居瘴鄉孤節未嘗交世俗清貧何以度星霜
皇天默相誰窺得看取他年吾道光
懷張晉卿
年少東鄰新親家奮然鱗鬛脱泥沙傳聞昨者數時弊
想見邇來雙髩華局上光陰聊鬭馬杯中意氣莫生蛇
江鱸已過河魨出准擬從君烹荻芽
又得敷文書
一封黃勅下天關嶺表湖南釋舊跧吏部回頭真可笑
拾遺作伴竟同還張公洞裏花流水揚子江邊雪滿山
更約家居多暇日相從莫遣髩毛班
送王裘仲侍親赴闕
置榻初相得膏車忽起行秋風無限事春酒不勝情原
憲何曾病丘明竟有聲從容湖上語它日看功成
宋詩鈔卷三十五
