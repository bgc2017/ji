宋詩鈔卷七十二
内閣中書舍人吴之振編
楊萬里荆溪集鈔
丁酉四月一日之官毘陵舟行阻風宿椆陂江口
蟲聲兩岸不堪聞把燭銷愁且一尊誰宿此船愁似我
船篷猶帶燭煙㾗
千里江山一日程出山似被北風嗔東窗水影西窗月
併照船中不睡人
餘干泝流至安仁
半篙新漲滿帆風兩岸千山一抹中慙愧擢郎能袖手
若非袖手更無功
宿小沙溪
樹補山煙補缺雲風搖花雨作香塵綠楊儘道無情著
何苦垂條拂路人
諸峰知我厭泥行捲盡癡雲放嬾晴不分竹梢含宿雨
時將殘點滴寒聲
玉山道中
村北村南水響齊巷頭巷尾樹陰低青山自負無塵色
盡日殷勤照碧溪
過招賢渡
余昔歲歸舟經此水涸舟膠旅情甚惡
歸舟曾被此灘留說著招賢夢亦愁五月雪飛人不信
一來灘下看濤頭
一江故作兩江分立殺呼船隔岸人柳上青蟲寧許劣
垂絲到地却回身
倦游客子自無聊不是江山景不饒危岸崩沙新改路
斷渠横石自成橋
岸上行人莫歎勞長年三老正呼號也知灘惡船難上
仰踏桅竿卧看篙
舟過德清
人家兩岸柳陰邊出得門來便入船不是全無最佳處
何窗何戸不清妍
舟泊吳江
江湖便是老生涯佳處何妨且泊家自汲松江橋下水
垂虹亭上試新茶
東是吳江西太湖長橋横截萬尋餘江妃舞倦凌波襪
玉帶圍腰攬鏡初
暮立荷橋
欲問紅蕖幾莟開忽驚浴罷夕陽催也知今夕來差晩
猶勝窮忙不到來
秋熱追凉池上
圃迥人全寂池清慮自消萍根微著水荷葉欲穿橋今
歲知何故秋陽爾許驕追凉猶有處此老未無聊
蠟梅
天向梅梢别出竒國香未許世人知殷勤滴蠟緘封却
偷被霜風折一枝
登淨遠亭
池冰愛日未全開旋旋波㾗百皺來野鴨被人驚得慣
作羣飛去却飛回
戊戌正月二日雪作
雪與新春作伴回擣霜爲片電爲埃只愁雪虐梅無奈
不道梅花領雪來
夢回紙帳怪生寒童子傳呼雪作團已被曉風融作水
頭巾不裹起來看
戲贈子仁姪
小阮新來覓句忙自攜破硯汲寒江天公念子抄詩苦
借與朝陽小半窗
雪夜尋梅
去年看梅南溪北月作主人梅作客今年看梅荆溪西
玉爲風骨雪爲衣臘前欲雪竟未雪梅花不慣人間熱
横枝憮悴涴晴埃端令羞面不肯開縞裙夜訴玉皇殿
乞得天花來作伴三更滕六駕海神先遣東風吹玉塵
梅仙曉沐銀浦水冰膚别放瑤林春詩人莫作雪前看
雪後精神添一半
雪霽出城
梅於雪後較多花草亦晴初忽幾芽河凍落㾗餘一寸
殘冰閣在柳根沙
正月十九日五更詣天慶觀謝雪聞都下尺雪旬
日而毗陵三四微雪而已
元宵風物又闌殘閉閣何曾出一看尚覺燭光欺病眼
旋添衣著試春寒中都尺雪逾旬許此地飛花逐片乾
不待珠宮香火了海風吹上紫金盤
寒夜不寐
雪入迎春鬢茶醒學古胸夢回霜滿屋吟到月斜鐘
小飲俎豆頗備江西淮浙之品戲題
滿盤山海眩芳珍未借前籌已嚥津鱟醬子魚總佳客
玉狸黃雀是鄕人
味含霜氣洞庭柑鮓帶桃花楚水&KR1173;春暖著人君會否
不教淮北過江南
雨霽
雨爲梅花遣盡塵柳勾日影自傳神不須苦問春多少
暖幕晴簾總是春
春暖郡圃散策
已覺朝來退裌衣日光風力軟如癡倩誰留許春寒著
更放梅花住少時
萱草行間過履絇杏花影裏散文書秋風遣我疎團扇
又被春風遣喚渠
春禽處處講新聲細草欣欣賀嫩晴曲折遍穿花底路
莫令一步作虛行
燒香七言
琢瓷作鼎碧於水削銀爲葉輕如紙不文不武火力勻
閉閤下簾風不起詩人自炷古龍涎但令有香不見煙
素馨忽聞抺利折低處龍麝和沉檀平生飽識山林味
不奈此香殊嫵媚呼兒急取烹木犀却作書生眞富貴
書齋夜坐
棐几吹燈丈室虚隔窗雨點響階墀胡牀枕手昏昏著
臥聽兒童讀漢書
酒力欺人正作眠夢中得句正醒然寒生更點當當裏
雨在梅花蔌蔌邊
二月十四日梅花
雨打知無那春暄絶不禁小風千點雪落日一鬚金樹
勁春猶瘦花寒暮更明平生豈無句此外不須清
水仙花
額間拂殺御袍黃衣上偷將月姊香待倩春風作媒却
西湖嫁與水仙王
開處誰爲伴蕭然不可觀雪宮孤弄影水殿四無人
夜坐
背壁青燈觀讀書窺窗素月喚看渠向來諸老端何似
未必千年便不如春後春前雙雪髩江南江北一芽廬
只愁夜飲無供給小雨新肥半圃蔬
新柳
柳條百尺拂銀塘且莫深青只淺黃未必柳條能蘸水
水中柳影引他長
禱雨報恩因到翟園
霧氣初迎日脚開春光偏傍柳邊回寒暄消息何人會
十指今朝出袖來
垂絲海棠
無波可照底須窺與柳爭嬌也學垂破曉驟晴天有意
生紅新曬一絇絲
送羅永年西歸
梅蒼香邊踏雪來杏花雨裏帶春回明朝解纜還千里
今日看花更一杯誰遣文章太驚俗何緣場屋不遺才
南溪鷗鷺如相問爲報春吟費麝煤
讀唐人及半山詩
不分唐人與半山無端横亂對詩壇半山便遣能參透
猶有唐人是一關
春興
著盡工夫是化工不關春雨更春風已拚膩粉塗雙蝶
更費雌黃滴一蜂
春曉
風光明淑奈渠何非暖非寒直是和春到千花俱有分
海棠獨自得春多
米囊花
鳥語蜂喧蝶亦忙爭傳天詔詔花王東皇羽衛無供給
探借春風十日糧
曉寒
黯黯輕寒淡淡陰遊人便覺減行春春風也解嫌蕭索
自送鞦韆不要人
春光喚入百花叢寒力平欺兩鬢蓬吹亂衆紅還復整
海棠却不怕春風
上已
上已春陰政未開寒窗愁坐冷如灰凍蠅觸紙飛還落
仰面翻身起不來
雨冷風酸數日強老懷不可更禁當春寒幸自將歸去
喚取重來是海棠
正是春光最盛時桃花枝映李花枝鞦韆日莫人歸盡
只有春風弄彩旗
寒食雨作
雙燕衝簾報禁煙喚驚晝夢聳詩肩晩寒政與花爲地
曉雨能令水作天桃李海棠聊病眼清明寒食又來年
老來不辦琱新句報答風光且一篇
寒食相將諸子遊翟園
鹿蔥舊種菊新栽幽徑深行忘却回忽有野香尋不得
蘭於石背一花開
柳條老去尚青鮮下有清渠遶野田波面落花相趁走
避風爭泊岸傍邊
兒曹健走儘從渠老脚微酸半要扶未委前頭花好否
且令蜂蝶作前驅
三月風光一歲無杏花欲過李花初柳絲自爲春風舞
竹尾如何也學渠
荆溪老守底風流哦就千詩一笑休天欲做春無去處
只堆濃綠柳梢頭
三月十日
纔看桃李錦成圍忽便園林綠作堆遠草將人雙眼去
飛花引蝶過墻來簿書節裏無多著懷抱朝來得好開
已是七分春去了何須鳥語苦相催
清明雨寒
整冠忽見鏡中霜挽樹渾無蒂上香已貯春愁過萬斛
更令細細著升量
桃李一空春已歸不須更待絮飛時閉門獨琢春寒句
只有輕風細雨知
莫嫌細雨苦飄蕭政要寒聲伴寂寥杏葉猶疎不成響
且將紙瓦當芭蕉
風欹衆柳自成妍雨泣殘花不忍看急喚麴生當杏子
及渠小苦未生酸
題山莊草蟲扇
風生蚱蜢怒鬚頭紈扇圍圓璧月流三蝶商量探花去
不知若个是莊周
清明果飲二首
南溪清酒碧於江北地鵝梨白似霜頽却老人山作玉
更加食邑醉爲鄉春光如許天何負雨點殊疎燕不妨
絶愛杞萌如紫蕨爲烹茗椀洗詩腸
深著爐香淺著杯杯行儘緩莫教催可憐花樹渾無賴
下却簾鈎也入來雪藕新將削冰水蔗霜只好點青梅
明年寒食還家去却憶荆溪花正開
次李倅子壽郡集詩韻
蒼碧新煎第二泉博山深炷古龍涎草玄顧我非揚子
能賦如公是仲宣詩社自甘編下戸醉鄉何苦不開邊
窮州地主慙司業不解時時與酒錢
櫻桃
櫻桃一雨半彫零更與黃鸝翠羽爭計會小風留紫脆
殷勤落日弄紅明摘來珠顆光如濕走下金盤不待傾
天上薦新舊分賜兒童猶解憶寅清(予舊在奉常孟夏太廟薦櫻桃禮官)
(各分賜四籃奉常有寅清堂)
多稼亭前兩檻芍藥紅白對開二百朵
紅紅白白定誰先嫋嫋娉娉各自妍最是倚欄嬌分外
却緣經雨意醒然晩春早夏渾無伴暖豔晴香正可憐
好爲花王作花相不應只遣侍甘泉(論花者牡丹王芍藥近侍)
六月六日小集
新蟬聲澁亦無多強與嬌鶯和好歌盡日舞風渾不倦
無人奈得柳條何
登多稼亭曉望
風不能銷曉霧痕天猶未放宿雲根城腰摺處纔三徑
山觜前頭别一村
午熱登多稼亭
矮屋炎天不可居高亭爽氣亦元無小風不被蟬餐却
合有些凉到老夫
御風不必問雌雄只有炎風最不中却是竹君殊解事
炎風篩過作清風
臥治齋晩坐
閉戸坐不得開窗竚微凉樹林蔭白日几研生筆光信
手取詩卷細哦三數章初披頗欣愜再覽忽感傷廢卷
不能讀起行遶胡牀古人恨如山吾心澄於江本不與
彼謀云何斷我腸感罷翻自笑一蟬催夕陽
憩懷古堂
新葺懷古堂舊臨郭璞池去歲夏徂秋無日不此嬉茨
菇無暑性芙蕖有凉姿今年池水乾老子來遂稀豈惟
來不留亦復去靡思朝來偶一到又覺景物竒水含霽
後光荷於風處欹便有白鷗下驚起翠羽飛方池灧窗
東長池横簷西紅綠向背看觴詠朝夕宜此堂初無情
此池諒何知如何涉斯世乖逢亦有時
望雨
雲興畫山頂雨放太湖脚初愁望中遠忽在頭上落白
羽障烏巾衣袖已沾渥歸來看簷溜如瀉萬仞壑霆裂
大瑤甕電縈濕銀索須臾水平階花塢濕半角定知秧
疇滿想見田父樂向來春夏交旱氣亦太虐山川已徧
走雲物竟索莫雙髩愁得白兩膝拜將剝早知今有雨
老懷狂作惡
聞一二故人相繼而逝感歎書懷
故人昔同朝與遊每甚歡豈緣勢利合相得文字間有
頃各補外不見今六年我來荆溪上敲榜索租錢故人
復雙入飛上青雲端我雖世味澹羡心能恝然忽傳故
人去得書墨未乾又傳故人亡驚悼摧肺肝鼎貴良獨
佳安貧未遽賢向以我易彼安知不作難今以彼易我
試問誰當慳如何捐此軀必要博好官顧謂妻與子官
滿當歸田我賤汝勿羞我貧汝勿歎從汝丐我身百年
庶團欒妻子笑答我脩短未易言富貴必速殞郭令當
夭殘貧賤果永算顏子壽必延我復答渠道薄命我自
憐我福肯如郭我德敢望顏造物本嗇與我乃多取旃
借令彼不怒退者我獨安汝言自有理我意不可還
晩步追凉
老眼偏明遠岫孤夕陽故遣樹陰疎蟬鳴葉底無尋處
隨意閒行偶見渠
風不須多只是凉穿花度柳到人傍細吹病耳颼颼響
徐弄輕衫拂拂長
曉坐荷橋
四葉青蘋照綠池千重翠蓋護紅衣靖蜓空裏元無見
只見波間仰面飛
碧玉山邊白鳥鳴綠楊風裏翠荷聲草花踏碎教人惜
爲勒芒鞋欵欵行
簾影窺池到藕根水光爲我弄朝暾魚兒解作晴天雨
波面吹成落點痕
池亭
小沼纔階下孤亭恰水邊揩磨一玉鏡上下兩青天可
惜無多水難堪著釣船今年非不暑每到每醒然
凝露堂前紫薇花兩株每自五月盛開九月乃衰
似癡如醉弱還佳露壓風欺分外斜誰道花無紅百日
紫薇長放半年花
暮雨既霽將兒輩登多稼亭
一霎滂沲一霎晴簷間點滴尚殘聲水將樹影亂揉碎
月與日光相對明試數六宵還五雨坐令夏熱作秋清
兒曹小住休歸去更聽風蟬子細鳴
苦熱登多稼亭
日脚斜紅欲暮天倚欄垂手弄雲煙兩行相對樹如許
一葉不搖風寂然剩欲啜茶還罷去却愁通夕不成眠
黑絲半把垂天外白雨初生遠嶺邊
吏散庭空便倘然不須休日始偷閒鷗邊野水水邊屋
城外平林林外山偶見行人回首却亦看老子立庭間
暮蟬何苦催歸急只待凉生月半環
暮熱遊荷池上
細草搖頭忽報儂披襟攔得一西風荷花入暮猶愁熱
低面深藏碧傘中
月下果飲
恰則天方暮如何月正中一年無此熱今夕絶無風早
藕凝鬆雪新菱剝釅紅醉鄉堪避暑只合著衰翁
梳頭有感
身在荷香水影中曉凉不與夜來同且抛書册梳蓬髩
移轉胡牀受小風
同郡同年摠八人七人零落一人存如何獨立薰風裏
猶恐霜華點髩根
晚凉散策
飯餘浴罷趁凉行偶憩池頭最小亭醉倚胡牀便成睡
夢聞荷氣忽然醒
閏六月立秋後暮熱追凉郡圃
夏欲盡頭秋欲初小凉未苦爽肌膚夕陽幸自西山外
一抹斜紅不肯無
静坐池亭
胡牀倦坐起凭欄人正忙時我正閒却是閒中有忙處
看書纔了又看山
秋暑
半柳斜陽半柳陰一蟬飛去一蟬吟岸巾亭子鈎欄角
送眠江村松樹林
讀白元長慶二集詩
讀過元詩與白詩一生少傅重微之再三不曉渠何意
半是交情半是私
瓶中紅白二蓮
紅白蓮花共玉瓶紅蓮韻絶白蓮清空齋不是無秋暑
暑被花銷斷不生
㨂得新開便折將忽然到晚斂花房只愁花斂香還減
來早重開别是香
白蓮半莟未開時看作紅蓮更不疑到得欲開渾别了
玉膚洗退淡胭脂
早起
不分老鈴下苦來驚我眠要知甘寢處最是欲明天未
了公家事難消月俸錢坐曹臨訟罷殘燭正熒然
感秋
今歲五十二豈爲年少人荷凉欣暑退蟬苦怨秋新澹
慮翻成感彫詩不著塵小兒知得句欲掉小烏巾
南國初凉日東吳欲盡頭露荷幽馥曉雲日淡光秋也
愛西風爽其如半老休蟬聲與蛩響計會兩催愁
雨後清曉梳頭讀書懷古堂
宿雨猶凉在晨陰欲霽初移牀近秋水正面對芙蕖團
扇凄無彩生衣凛覺疎欲歸仍小住更讀數行書
檜徑曉步
雨歇林間凉自生風穿徑裏曉逾清意行偶到無人處
驚起山禽我亦驚
謝尤延之提舉郎中自山間惠訪長句
淮南使者郎官星瑞光夜燭荆溪清平生龐公不入城
令我折却屐齒迎交遊雲散别如雨同舍諸郎半爲土
二老還將兩髩霜三更重對孤燈語向來南宮綾錦堆
南窗北窗桃李開先生誦詩舌起雷一字不似人間來
剡藤染出梅花賦句似梅花花似句幾年金鑰秘銀鉤
玉&KR1630;不施恐飛去秋風呼酒荷邊亭主人自醉客自醒
儂能痛飲渠不飲飲與不飲俱忘形髩今如霜心如水
功名一念扶不起儂歸螺山渠惠山來歲相思二千里
秋懷
隨分哦詩足散愁老懷何用更冥搜聿來胥宇蟻移穴
無以爲家燕入秋蓋世功名吹劔首平生憂患淅矛頭
從今歸去便歸去未到無顏見白鷗
新凉感興
初退生衣進熟衣新凉只與睡相宜草爭人迹微疎處
荷怯秋風欲動時又是一年將過眼如何兩髩不成絲
中元節後新來懶草册纔抄第二詩
中秋前一夕攜酒與子仁姪登多稼亭
月忽飛來墮我傍我還飛入月中央如何桂樹許多影
不隔冰輪些子光自古中秋多苦事非風即雨斷人腸
醉來不信寒欺酒露濕杯盤凍作霜
重九前五日再遊翟園
翟園不到纔幾日寒梢冷葉秋蕭瑟只有黃花數點明
上照青松下蒼石記得春頭來此嬉梅花太瘦杏花肥
巷南巷北皆春色恰似吾人年少時忽怪翟園許多老
園應笑我衰容早來歲春光更一來我衰依舊園還少
速子仁姪南歸
酒爲吾人綠花知九日黃風燈秋焰冷霜雁夜聲忙愛
子文無對嗟予老更狂相分即相見不待半年強
再歲來相欵三杯忽語離忍將衰老淚滴作送行詩子
去儂猶住身留夢亦隨南溪舊風月千萬寄相思
食老菱有感
幸自江湖可避人懷珠韞玉冷無塵何須抵死露頭角
荇葉荷花老此身
醉吟
古人亡古人在古人不在天應改不留三句五句詩安
得千人萬人愛今人只笑古人癡古人笑君君不知朝
來暮去能幾許葉落花開無盡時人生須要印如斗不
道金槌椌渠口身前只解皺兩眉身後還能更杯酒李
太白阮嗣宗當年誰不笑兩翁萬古賢愚俱白骨兩翁
天地一清風
懷山莊子仁姪
危亭獨上忽徬徨欠箇山莊墮我傍却是向來相聚日
老懷未解憶山莊
吾家小阮未西歸日日相從郡圃嬉黃菊拒霜今笑我
先生也有獨來時
晚登淨遠亭
簿書纔了晩衙催且上高亭眼暫開野鴨成羣忽驚起
定知城背有船來
黃菊
鸎樣衣裳錢樣裁冷霜凉露濺秋埃比他紅紫開差晩
時節來時畢竟開
晩登子城
鞋響秋霜後襟喧野日初寒溪半灣落遠樹一行疎老
矣端何苦歸哉不願餘終更猶半歲作麼度居諸
迓使客夜歸
去時岸樹日猶明歸到州橋月已昇水與天爭一輪玉
市聲人語兩街燈迎來送往鬚成雪索筆題詩研欲冰
淨洗紅塵煩碧酒倦來不覺揰騰騰
病後霜威不見饒吟邊月色苦相撩重簾垂地寒猶入
畫燭無風影自搖誰遣塵埃空老去何曾鷗鷺不吾招
坐來已是愁無奈草露蟲聲政寂寥
起視青天分外青滿天一點更無星忽驚平地化成水
乃是月華光滿庭筆下何知有前輩醉來未肯赦空瓶
兒曹夜誦何書册也遣先生細細聽
病身已怯九秋凉也復移尊下砌傍只愛杯中都是月
不知身上幾多霜清愁舊覺天來遠寒夜新添歲樣長
不是傍人俱欲睡老人無睡亦何妨
城頭秋望
秋光好處頓胡牀旋喚茶甌淺著湯隔樹漏天青破碎
驚風度竹碧匆忙
未得霜晴未是晴霜晴無復點雲生鷺鷥不遣魚驚散
移脚帷愁水作聲
生酒歌
生酒清如雪煑酒赤如血煑酒不如生酒烈煑酒只帶
煙花氣生酒不離泉石味石根泉眼新汲將麵米釀出
春風香坐上豬紅間熊白甕頭鴨綠變鵝黃先生一醉
萬事已那知身在塵埃裏
夜雨
幽人睡正熟不知江雨來驚風颯然起聲若山嶽摧起
坐不成寐萬感集老懷憶年十四五讀書松下齋寒夜
耿難曉孤吟悄無儕蟲語一燈寂鬼啼萬山哀雨聲正
如此壯心滴不灰即今踰知命已先十年衰不知後此
者壯心肯更回舊學日荒蕪書册久塵埃聖處與天似
而我老相催坐念慨未已東窗晨光開
芭蕉雨
芭蕉得雨便欣然終夜作聲清更妍細聲巧學蠅觸紙
大聲鏘若山落泉三點五點俱可聽萬籟不生秋夕静
芭蕉自喜人自愁不如西風收却雨即休
苦吟
蟻無秋衣雁有裘霜天謀食各自愁雁聲寒死呌不歇
蟻膝凍僵行復休先生苦吟日色晩老鈴來催喫朝飯
小兒誦書呼不來案頭冷却黃&KR1085;麵
毘陵郡齋追憶鄉味
坐無黃雀牛尾狸荆溪日日思江西若無鵝梨與海錯
江西却恐思荆溪舊居江西不自惜到得荆溪却追憶
明年官滿歸江西却憶荆溪再難得江珍海錯各自竒
冬裘何曾羡夏絺鵝梨黃雀無不可荆溪江西不關我
和張漢直
宛水吹波解舫齋南徐弔古上高臺岸巾過我燈前語
贈句清於月底梅對著酒船手持蟹管渠秋井骨生苔
壁間挂古難能許一斗百篇眞快哉
齋房戲題
長瓶舉我充自代短檠留人爲莫逆醉鄉無日不瓜時
書圃何朝無菜色欲從舉者便弹冠回顧石交難對席
子墨客卿善運籌更問渠儂决去留墨卿轉問子虛子
欲說還忘一笑休
太平寺水(郡人徐友畫清濟黃河)
太平古寺劫灰餘夕陽惟照一墖孤得得來看還不樂
竹莖荒處破殿虛偶逢老僧聽僧話道是壁間留古畫
徐生絶筆今百年祖師相傳妙天下壁如雪色一丈許
徐生畫水纔盈堵横看側看只麼是分明是畫不是水
中有清濟一線波横貫萬里濁浪之黃河䨓奔電卷儘
渠猛獨清元自不隨他波痕盡處忽掀怒攪動一河秋
色暮分明是水纔是畫老眼向來元自誤佛廬化作金
柂樓銀山雪堆風打頭是身飄然在中流奪得太一蓮
葉舟僧言此畫難再覓官歸江西却相憶并州剪刀剪
不得鵝溪疋絹官莫惜貌取秋濤懸坐側
晩風寒林
已是霜林葉爛紅那禁動地晩來風寒鴉可是矜渠黠
踏折枯梢不墮風
樹無一葉萬梢枯活底秋江水墨圖幸自寒林俱淡筆
却將濃墨點棲烏
不寐聽雨
雨到中宵寂不鳴只聞風拂樹梢輕瓦溝收拾殘零水
併作簷間一滴聲
夜雨獨覺
枕上還鄉枕上回更更點點把人催雨將苔砌滴到曉
風揀荻簾疎處來每到凋年每多感不教睡眼不曾開
來宵我識華胥路莫近茶甌近酒杯
夜聞風聲
作寒作暑無處避花落花開儘他意只有夜聲殊可憎
偏攪愁人五更睡幸自無形那有聲無端樹子替渠鳴
斫盡老槐與枯柳更看渠儂作麽生
鱟醬
忽有瓶罌至捲將江海來玄霜凍龜殼紅霧染珠胎魚
鮓兼蝦鮓奴才更婢才平章堪一飯斷送更三杯
節日新晴歸自天慶
初日明雁腹酸風迎馬頭如何一雨過添却滿城秋樓
觀色俱喜槐榆影獨愁節中公事少吏散得吾休
城上野步用轆轤體
初勁無遺暖晴行失老懷葉飛楓骨立萍盡沼奩開路
好仍回首泥殘敢放鞋登臨不須盡留眼要重來
晚興
老來懷抱向誰開歲晚無花薦一杯處分新霜且留菊
辟差寒日早開梅只教詩句清如雪看得榮名細似埃
管葛諸人端解事也曾遭我笑渠來
池亭雙樹梅花
開盡梅花半欲殘兩株晴雪作雙寒團欒遶樹元無見
只合池亭隔水看
多稼亭前小步
櫻桃開過隔墻莟芍藥叢抽刺土芽最是蜜蜂無意思
忍將塵脚涴梅花
以糟蟹洞庭甘送丁端叔端叔有詩因和其韻
斗州只解寄鵝毛鼎肉何曾饋百牢驅使木奴供露顆
催科郭索獻霜螯鄉封萬戸只名醉天作一丘都是糟
却被新詩太清絶喚將雪虐更風饕
凍蠅
隔忩偶見負暄蠅雙脚挼挲弄曉晴日影欲移先會得
忽然飛落别忩聲
壕上書事
十里長壕展碧漪波痕只去不曾歸鷺鷥已飽渾無幹
獨立朝陽理雪衣
冬至前三日
故山千里幾時回又見初陽動琯灰酒不逢人還易醉
詩如得句偶然來
朝飯罷登淨遠亭
近水孤亭迥縈城一逕斜霜林烏鵲國冰岸鷺鷥家殊
覺冬曦暖還拈小扇遮傳呼惠山水來㵸建溪茶
近節
節裏非無事忙中自有閒因風煩白鳥折簡喚青山詩
卷一兩册齋房三四間興來長得句却道在塵寰
蠟梅
栗玉圓彫蕾金鐘細著行來從眞蠟國自號小黃香夕
吹撩寒馥晨曦透暖光南枝本同姓喚我作他楊
江梅珍重雪衣裳薄相紅梅學杏裝渠獨小參黃面老
額間豔豔發金光
霜寒轆轤體
滴地酒成凍喧天鴉訴寒忩風經怒響簾日漏温痕偶
爾尋梅去其如駐屐難沙鷗脚不襪故故踏冰翻
晚晴獨酌
霜熟寒輕際晚時簾間過影一鴉歸夕陽端與誰為地
只照游塵絮樣飛
城頭晩步
古城秋後不勝荒人跡新行一逕長竹影已搖將午日
草根猶有夜來霜
懷古堂前小梅漸開
梅邊春意未全回淡日微風暗裏催近水數枝殊小在
一梢雙朵忽齊開生愁落去輕輕折不怕春寒得得來
腸斷故園千樹雪大江西處亂雲堆
隨意行穿翠篠林暗香撩我獨關心遥看小朵不勝好
走近寒梢無處尋未吐誰知膚底雪半開猶護蕊頭金
老來嬾去渾無緒奈此南枝索苦吟
絶豔元非著粉團眞香亦不在鬚端何曾天上冰玉質
却怕人間霜雪寒枝似去年仍轉瘦花於來歲定誰看
老夫官滿梅應熟齒軟猶禁半點酸
揀得疎花折得回銀瓶冰水養教開忽然燈下數枝影
喚作忩間一樹梅歲律又殘還見在我頭自白不須催
相看姑置人間事嚼玉餐香嚥一杯
觀雪
坐有深來尺許強偏於薄暮發寒光半空舞倦居然懶
一點風來特地忙落盡瓊花天不惜封他梅蕊玉無香
倩誰細撚成湯餅換却人間煙火腸
雪晴
銀色三千界瑶林一萬重新晴天嫩綠落照雪輕紅兒
劣敲冰柱身清墮蕊宫何須師鮑謝詩在玉虛中
晴後雪凍
負暄尚覺日無功炙手仍愁火失紅本是雪前風作雪
却緣雪後雪生風四郊凍合如相約七日晴來不肯融
舊說醉鄉堪避暑避寒也合此鄉中
雪凍未解散策郡圃
積雪偏工霽後凝不妨冷極不妨清静聞簷滴元無雨
倒挂冰牙未怕晴獨往獨來銀粟地一行一步玉沙聲
圃中散策饒君強敢犯霜風上古城
雪後十日日暖雪猶未融
地凍雪起立簷生冰倒垂日穿銀筍透風作玉山欹今
曉還差暖清寒退尚遲生愁便消去將底伴銀髭
寒雀
百千寒雀下空庭小集梅梢語晚晴特地作團喧殺我
忽然驚散寂無聲
雪夜候迎使客
六花不放一塵生晴後猶餘十日凝新月未光輸與雪
夜風儘冷只留冰候迎銀漢槎頭客挑盡玉蟲忩下燈
紙帳蒲團地爐暖自憐不及草菴僧
寄題石湖先生范至能參政石湖精舍
萬頃平湖石琢成尚存越壘對吳城如何豪傑干戈地
却入先生杖履聲古往今來眞一夢湖光月色自雙清
東風不解談興廢只有年年春草生
郡圃殘雪
南風融雪北風凝晩日城頭已可登莫道雪融便無跡
雪融成水水成冰
城外城中雪半開遠峰依舊玉崔嵬池冰綻處纔如線
便有鴛鴦浮過來
梅露堂燕客夜歸
藥玉船中酒似空水沉煙上雪都融梅堂客散人初静
椽燭燒殘一尺紅
十二月廿一日迎春
星淡孤螢月一梳迎春早起正愁予土牛只解催人老
春氣自來何事渠官柳野梅殘雪後金幡玉勝曉光初
却思歸跨春山犢繭栗仍將挂漢書
正月三日驟暖多稼亭前梅花盛開
春被梅花抵死催今年春向去年回春回十日梅初覺
一夜商量一併開
却緣臘雪勒孤苦等待晴光灑麝囊小立樹西人不會
東風供我打頭香
歲之二日欲遊翟園因寒風而止
歲前問尋翟園梅不知作麽不肯開歲後遣人訪消息
春風一夜花初折老夫聞此喜欲顚小兒終夕不曾眠
南烹北果手自飣漆櫑銀瓶色相映千騎朝來填戟門
雙旌已復指梅園東風無端動地起横作清寒止遊子
老夫孤悶搔白頭小兒勸翁翁勿愁人言好事莫作意
雨妬風憎鬼神忌欲游不必言阻游不必計從今只揀
天色佳走就梅花求一醉
戲題所見
田家不遣兒牧豬老烏替作牧豬奴不羞卑冗頗得志
草根更與豬爲戲一烏驅豬作觳觫一烏騎豬作騏驥
騎之不穩驅不前坐看頑鈍手無鞭人與馬牛雖各樣
一生同住烏衣巷叱聲啞啞喙欲乾豬竟不曉烏之言
騎者不從驅者鬭爭牛訟馬傍無救豬亦自食仍自行
一任兩烏雙鬭爭不緣一童逐烏起兩烏頃刻鬭至死
梅花下遇小雨
偶來花下聊散策落英滿地珠爲席繞花百匝不忍歸
生怕幽芳怨孤寂仰頭欲折一枝斜自插白髩明烏紗
傍人勸我不用許道我滿頭都是花初來也覺香破鼻
頃之無香亦無味虛疑黃昏花欲睡不知被花薰得醉
忽然細雨濕我頭雨落未落花先愁三點兩點也不惡
未要打空花片休
落梅有歎
纔看臘後得春饒愁見風前作雪飄脱蕊收將熬粥吃
落英仍好當香燒
郡泊燕堂庭中梅花
林中梅花如隱士只多野氣無塵氣庭中梅花如貴人
也無野氣也無塵不疎不密隨宜了旋落旋開無不好
珠簾遣風細爲吹畫簷護霜寒更微詩翁繞階未得句
先送詩材與翁語有酒如澠誰伴翁玉雪對飲惟渠儂
翁欲還家即明發更爲梅兄留一月
雨後曉起問訊梅花
前日看梅風吹倒昨日看梅雨霑帽近梅一日或再來
遠梅隔年纔一到夜來爲梅愁雨聲挑燈起坐至天明
不知消息平安否早來問訊還疾走横枝雨後轉清妍
玉容洗妝晨更鮮絶似孤山半峰雪不羡玉井十丈蓮
十事八九不如意人生巧墮天公計簿書海底白人頭
孤負江南風月秋憶昔少年命同社月裏傳觴梅影下
一片花飛落酒中十分便罰瑠璃鐘如今老病不飲酒
梅花也合憐衰翁
壕上感春
長壕無事不耐静若非織綃便磨鏡竹君不作五斗謀
風前折腰也如磬先生節裏城上嬉朝遊暮遊不肯歸
晴空大聲斗作惡萬鴉退飛一鴉落乃是黑風江北來
更將黑雲頭上堆翻手爲晴覆手雨自晴自雨何須怒
先生不妨且覓句挽之不來推不去坐看梅花一萬枝
化成粉蝶作團飛紛紛掠面收不得稍稍積砌吹還稀
落盡梅花天不管晩來許寒朝許暖一年待春春不回
一年探梅梅不開春回今纔幾許日梅間如何頓蕭瑟
少壯幾時奈老何落花未抵春愁多
觀小兒戲打春牛
小兒著鞭鞭土牛學翁打春先打頭黃牛黃蹄白雙角
牧童絲蓑笠青篛今年土脉應雨膏去年不似今年樂
兒聞年登喜不飢牛聞年登愁不肥麥穗即看雲作帚
稻米亦復珠盈斗大田耕盡却耕山黃牛從此何時閒
謝親戚寄黃雀
萬金家書寄中庭牘背仍題雙掩并不知千里寄底物
白泥紅印三十瓶甆瓶淺染茱萸紫心知親賓寄鄉味
印泥未開出饞水印泥一開香撲鼻江西山間黃羽衣
純錦被體白如脂偶然一念墮世網身插兩翼那能飛
誤蒙諸公相俎豆月裏花邊一杯酒先生與渠元不疎
兩年眼底不見渠端能訪我荆溪曲願借前籌酌酃渌
得小兒夀俊家書
父子初别雙淚垂别我既久忘却思忽得一書喜且悲
恰似向來初别時汝翁在官緣索米吾兒在家勉經史
舉頭三千四百里亘山啼鳥偏入耳詩成自哦只自知
便風不敢寄吾兒汝望白雲穿却眼若得此詩恐腸斷
徑須父子早歸田粗茶淡飯終殘年
書莫讀
書莫讀詩莫吟讀書兩眼枯見骨吟詩个字嘔出心人
言讀書樂人言吟詩好口吻長作秋蟲聲只令君瘦令
君老君瘦君老且勿論傍人聽之亦煩惱何如閉目坐
齋房下簾埽地自焚香聽風聽雨都有味健來即行倦
來睡
春草
天欲遊人不踏塵一年一換翠茸茵東風猶自嫌蕭索
更遣飛花繡好春
年年春色屬垂楊金撚干絲翠萬行今歲草芽先得計
攙它濃翠奪它黃
小瓶梅花
梅萼纔開已亂飛不堪雨打更風吹蕭蕭只隔忩間紙
瓶裏梅花摠不知
夜坐
繡簾無力護東風燭影何曾正當紅獸炭貂裘猶道冷
梅花不易立霜中
寒宵老眼只長醒蝴蝶頻催夢不成不是三更三四點
如何一睡到天明
鳩銜枝營巢樹間經月不成而去
鳩婦那知自不材樹陰疎處起樓臺可憐積木如山樣
一桷何曾架得來
鵲營巢既成爲鳩所據
乾鵲平生浪苦心一年卜築一番新如何月下空三匝
宅子還將住别人
上元前大雪即晴
臘前三白已竒絶年後六花仍作圑纔定忽斜偏有思
欲消還凍不勝寒且留大地萬銀屋要伴青天孤玉盤
今歲上元君記取紅燈白月雪中看
郡中上元減舊例三之二而又迎送使客
紅錦芙蓉碧牡丹今番燈火減前番雪泥没膝霜風緊
也有遊人看上元
北使纔歸南使來前船未送後船催元宵行樂年年事
兒女嗔人夜不回
憶昔三衢看上元玉虹横貫水精簾窮州今日酸寒殺
老眼看來自不歡
兒時行樂幾時愁老去情懷懶出遊市上人家重時節
典釵賣釧買燈毬
不是東風巧剪裁如何春夜碧蓮開江城寂寞無歌舞
喚得梅花勸一杯
雪後樓臺欲暮時遊人只道上燈遲月輪貼至梅花背
錯認梅枝作桂枝
村裏風回市裏聲月中人看雪中燈滿城只道歡猶少
不道譙門冷似冰
郡圃杏花
小樹嫣然一兩枝晴薰雨醉摠相宜纔憐欲白仍紅處
政是微開半吐時得幸東風無忌對主張春色更還誰
海棠穠麗梅花淡匹似渠儂别樣竒
迥出千花合受降不然受拜亦何妨行穿小樹尋晴朵
自挽芳條臭暖香却恨來時差已晚不如清曉看新妝
朗吟清露溫風句惱殺詩翁只斷腸
華堂秀才著六經解以長句書其後
河圖三畫已剩著堯典萬言猶欠却向來潛聖天何言
六經非渠一手作杏花壇下撥不開天公更遣麒麐催
乾坤造化登青竹洙泗光芒付綠苔堂上書生眞苦相
蠧簡嚼穿渾不放屋上架屋更屋上後千萬年作何樣
華元夜登子反牀華堂晨趨孔子堂當時浪說析骸骨
今日覃思雕肺腸華君將身博凍餒毛穎可憐彼何罪
君不見老農驅牛耕壠頭稻雲割盡牛亦休毛穎爲君
秃盡髮問君何時放渠歇短檠青燈明復滅
春夜孤坐
梅花雪後杏花風老面逢春只強紅詩句行來行去裏
情懷不醉不醒中
休日城上
望中遠樹各依行春後新晴未斷霜池面得風呈縐碧
梅鬚經雨褪危黃
東忩梅影上有寒雀往來
梅花寒雀不須摹日影描忩作畫圖寒雀解飛花解舞
君看此畫古今無
燒香
小閣疎櫺春晝長沉煙半穗弄輕黃老鈴略不知人意
故故搴簾放出香
探春
五日纔能一日來眼生方覺有春回向來日日頻來探
只道園花不肯開
晩晴
風吹點滴曉簷聲雲散朦朧晩日明楊柳染絲纔喜雨
梅花泣玉却祈晴
先生老態似枯禪解逅東風也欲顚纔雨更晴寒便暖
四時佳處是春天
理髮
髮脱心知不再生新年底急頓星星城邊老柳也欺我
春裏滿頭依舊青
晩照
閒對斜陽數隙塵何曾萬事一關身湯瓶得火自相語
酒琖爲人先作春
新除廣東常平之節感恩書懷
已愧雙旌古晉陵更堪一節古羊城偶逢舊治年頻熟
忽署新銜手尚生山與君恩誰是重身如秋葉不勝輕
向來百鍊今繞指一寸丹心白日明
芥&KR1085;
茈薑馨辣最佳蔬蓀芥芳心不讓渠蟹眼嫩湯微熟了
鵝兒新酒未醒初棖香醋釅作三友露葉霜芽知幾鋤
自笑枯腸成破甕一生只解貯寒葅
辭滿代者未至
一麾來此恰三年到得終更分外難老眼看燈渾作暈
愁心得酒不成歡
行圃
摘杞搜枯梗攀花脫脆包蝶成新樣粉柳送隔城梢
淡天薄日倦春遊蒼檜叢篁引徑幽忽有小風人未覺
薺花無數總搖頭
春半問歸雁
春光深淺没人知我正南歸雁北歸頭上一聲如話别
一生長是背人飛
毗陵辭滿出舍添倅廳
小住丞廳更一旬客魂先入故鄉春未離鼓角聲中夢
已是譙門外面人
寓倅廳寒夜不寐
不堪斜雨打虛忩只願晴陽送曉光自是老人眠不著
近來春夜幾曾長樓頭吹動梅花曲夢裏猶疑燕寢香
道是宮居如客舍等閒一宿兩年強
遊翟園
花枝劣相絓人衣蜂子顚狂觸面皮一巷海棠千架錦
兩堤楊柳萬窩絲
宋詩鈔卷七十二
