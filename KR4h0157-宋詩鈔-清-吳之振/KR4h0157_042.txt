宋詩鈔卷四十二
内閣中書舍人吳之振編
陳與義簡齋詩鈔
與義字去非號簡齋汝州葉縣人登上舍甲科歷
太學博士擢符寶郎尋謫監陳留酒税南渡後避亂
襄漢轉湖湘踰嶺嶠召為兵部員外郎紹興中累官
翰林學士知制誥至參知政事卒年四十九少學詩
於崔德符問作詩之要崔曰工拙所未論大要忌俗
而已嘗賦墨梅受知徽宗遂登册府尤喜其客子光
光隂詩卷裏杏花消息雨聲中之句天分既高用心
亦苦意不拔俗語不驚人不輕出也晩年益工旗亭
傳舍摘句題寫殆徧號稱新體體物寓興清邃紆徐高
舉横厲上下陶謝韋柳之間劉後村謂元祐後迭起
不出蘇黃二體及簡齋始以老杜為師建炎間避地
湖嶠行萬里路詩益奇壯造次不忘憂愛以簡嚴埽
繁縟以雄渾代尖巧第其品格當在諸家之上劉辰
溪序其詩亦謂較勝黃陳比東坡云如論花高品則
色不如香逼真則香不如色其推尊如此簡齋自言
曰詩至老杜極矣蘇黃復振之而正統不墜東坡賦才
大故解縱繩墨之外而用之不窮山谷措意深故游
泳玩味之餘而索之益遠要必識蘇黃之所不為然
後可以涉老杜之涯涘味此足以定其品格矣簡齋
晚年讀書吾邑之(缺)鄉有遺蹟云
次韻謝文驥主簿見寄兼示劉宣教
斷蓬隨天風飄蕩去何許寒草不自振生死衣牆堵兩
塗俱寂寞衆手劇雲雨坐令習主簿下與雞鶩伍遙知
竹林交未肻一時數翩翩三語掾智與慢相補髯劉吾
所畏道屈空去魯子才亦落落傾蓋極許予四䕫照河濱
一笑寬逆旅堂堂吾景方(張儀掾字)去作泉下土未知我露
電能復幾寒暑思蓴久未決食薺轉覺苦我不逮諸子
要先諸子去不種楊惲田但灌吕安圃未知誰善釀可
作孔文舉十年亦晩矣請便事斯語(來詩有十年之約)
次韻周教授秋懷
一官不辦作生涯幾見秋風捲岸沙宋玉有文悲落木
陶潛無酒對黃花天機衮衮山新瘦世事悠悠日自斜
誤矣載書三十乘東門何地不宜瓜
次韻張矩臣迪功見示建除體
建德我故國歸哉遄我驅除道得歡伯荆棘無復餘滿
懷秋月色未覺飢腸虚平林過西風為我起笙竽定知
張公子能共寂寞娛執此以贈君意重貂襜褕破帽與
青鞋耐久心亦舒危處要進步安處勿停車成虧在道
德不在功利區收視以為期問君此何如開尊且復飲
辭費道已迂閉口味更長香斷忩櫺疎
題牧牛圖
千里煙草綠連山雨新足老牛抱朝飢向山影觳觫犢
兒狂走先過浦却立長鳴待其母母子為人實倉廩汝
飽不慙人愧汝牧童生來日日娛只憂身大當把鋤日
斜睡足牛背上不信人間有黃輿
江南春
雨後江上綠客悲隨眼新桃花十里影搖蕩一江春朝
風逆船波浪惡暮風送船無處泊江南雖好不如歸老
薺遶牆人得肥
蠟梅
智瓊額黃且勿誇回眼視此風前葩家家融蠟作杏帶
歲歲逢梅是蠟花世間真偽非兩法映日細看真是蠟
我今嚼蠟已甘腴况此有韻蠟不如只愁繁香欺定力薰我
欲醉須人扶不辭花前醉倒卧經月是酒是香君試别
次韻張元方春雪
雲黃天為低窗白雪初作幽人睡方覺簾外舞萬鶴斜
斜既可人整整亦不惡不知來何暮遂失梅花約東風
桃杏暖不受珠璣絡聊迴萬斛潤點點付藜藿幽人無
酒飲一笑供酬酢歲晚會復來相期在丘壑
雜書示陳國佐胡元茂四首
一官專為口俯仰汗我顔顧將千日飢換此三歲閒冥冥
雲表雁時節自往還不憂稻粱絶憂在羅網間絶勝杜
拾遺一飽常間關晚知儒冠誤猶戀終南山
杜門十日疾因得觀妄身勿云千金軀今視如埃塵平
生老赤脚每見生怒嗔揮汗煮我藥見此媿其勤
巨源邦之棟急士如拾珍定知柳下鍜遠勝崔史陳絶
交雖已隘益見叔夜真士要雖衣食求仁今得仁釋之
與王生盛美俱絶倫吾評竹林詠未可少居人
吾昔同年友壯志各南溟十年風雨過見此落落星秀
者吾元茂衆器見鼎鉶許身稷卨間不但醉六經時逢
下車揖慰我兩眼青勿憂事不理伯始在朝廷
書懷示友十首
俗子令我病紛然來座隅賢士費懷思不受折簡呼城
東陳孟公久闊今何如明月照天下此夕與君俱不難
十里勤畏借東家驢似聞有老眼能作薦鶚書功名勿
念我此心已埽除(陳孟公謂國佐)
張子霜後鷹眉骨非凡曹不肻兄事錢但欲僕命騷胡
為隨我輩碌碌著青袍相逢車馬邊技癢不得搔
平生詩作祟腸肚困藿食使我忘隱憂亦自得詩力絶
知是餘蔽且復永今日不知付杯酒一笑萬事畢毛穎
僅升堂麴生真入室
我夢鍾鼎食或作山林遊當其適意時略與人間侔覺
來跡便埽我已不悲憂人間安可比夢中無悔尤
我策三十六第一當歸田柴門種雜樹婆娑樂餘年是
中三益友不減二仲賢柏樹解說法桑葉能通禪
有錢可使鬼無錢鬼揶揄百年堂前燕萬事屋上烏微
官不救飢出處違壯圖相牛豈無經種樹亦有書如何
求二頃歸卧淵明廬曝背對青山鳥鳴人意舒試數門
前客終歲幾覆車
仲舒老一經策世非所長瓦鼎薦蔬食但取充飢腸偉
哉賈生書開闔有耿光既珍亦可飽舉俗不見嘗
揚雄平生學肝腎困雕鑴晩於玄有得始悔賦甘泉使
雄早大悟亦何事於玄賴有一言善酒箴真可傳
蕭蕭十月菊耿耿照白草開窗逢一笑未覺徐娘老風
霜要飽更獨立晚更好韓公真躁人顧用憂懷抱
青青堂西竹歲寒不緇磷蓬蒿衆小中拭眼見長身澹
然冬日影此處極可人子猷幸見過一洗聲色塵
北風
北風掠野悲歲暮黃塵漲街人不度孤鴻抱飢客千里
性命幺微不當怒梅花欲動天作難蓬飛上天得盤桓
千里卧木枝葉盡獨自人間不受寒
送張仲宗押戟歸閩中
翩然鴻鵠本不羣亦復為口長紛紛去年弄影河北月
今年迎面江南雲還家不比陶令冷持節正效相如勤
青天白日映徒御玄髮絳旆明江濆舟前落花慰野老
浦口杜若愁湘君遙知詩成值驛使萬里春色當見分
贈人以言予豈敢不忍負子聊云云舊山雖好慎勿過
恐有德璋能勤文
襄邑道中
飛花兩岸照船紅百里榆堤半日風卧看滿天雲不動
不知雲與我俱東
寄新息家叔
風雨淮西夢危魂費九升一官遮日手兩地讀書燈見
客深藏舌吟詩不負丞竹林雖有約門戶要人興
年華
去國頻更歲為官不救飢春生殘雪外酒盡落梅時白
日山川映青天草木宜年華不負客一一入吾詩
茅屋
茅屋年年破春風歲歲來寒從草根退花值客愁開時
序添詩卷乾坤進酒杯片雲無思極日暮却空回
酴醿
雨過無桃李唯餘雪覆牆青天映妙質白日照繁香影
動春微透花寒韻更長風流到尊酒猶足助詩狂
秋雨
蕭蕭十日雨穩送祝融歸燕子經年夢梧桐昨暮非一
涼恩到骨四壁事多違衮衮繁華地西風吹客衣
西風
水末西風起中含萬里涼浮雲不愁思盡日只飛揚夢
斷頭將白詩成葉自黃不關明主棄本出涸隂鄉
題許道寧畫
滿眼長江水蒼然何郡山向來萬里意今在一窗間衆
木俱含晩孤雲遂不還此中有佳句吟斷不相關
和張矩臣水墨梅五絶
巧畫無鹽醜不除此花風韻更清姝從教變白能為黑
桃李依然是僕奴
病見昏花已數年只應梅蕊故依然誰教也作陳玄面
眼亂初逢未敢憐
粲粲江南萬玉妃别來幾度見春歸相逢京洛渾依舊
唯恨緇塵染素衣
含章簷下春風面造化功成秋兔毫意足不求顔色似
前身相馬九方皋
自讀西湖處士詩年年流水看幽姿晴窗畫出横斜影
絶勝前村夜雪時
夜雨
經歲柴門百事乖此身只合卧蒼苔蟬聲未足秋風起
木葉俱鳴夜雨來碁局可觀浮世理燈花應為好詩開
獨無宋玉悲歌念但喜新凉入酒杯
以事走郊外示友
二十九年知已非今年依舊壯心違黃塵滿面人猶去
紅葉無言秋又歸萬里天寒鴻雁瘦千村歲暮鳥烏微
往來屑屑君應笑要就南池照客衣
十月
十月北風催歲闌九衢黃土汙儒冠歸鴉落日天機熟
老雁長雲行路難欲詣熱官憂冷語且求濁酒寄清歡
孤吟坐到三更月枯木無枝不受寒
題小室
暫脱朝衣不當閒澶州夢斷已多年諸公自致青雲上
病客長齋繡佛前隨意時為獅子卧安心懶作野狐禪
爐烟忽散無蹤跡屋上寒雲自黯然
次韻張迪功春日
年年春日寒欺客今日春無一半寒不覺轉頭逢歲換
便須揩眼待花看爭新游女幡垂髩依舊先生日照盤
從此不憂風雪厄杖藜時可過蘇端
又和歲除感懷用前韻
衮衮諸公車馬塵先生孤唱發陽春黃花不負秋風意
白髮空隨世事新閉門讀書真得計載肴從學豈無人
只應又被支郎笑從者依然困在陳
次韻答張迪功坐上見貽張將赴南都任二首
足錢便可不須侯免對妻兒賦百憂一笑相逢亦奇事
平生所得是清流談天安用如鄒子埽地還應學趙州
南北東西底非夢心閒隨處有真遊
千首能輕萬戶侯誦君佳句解人愁夢闌塵裏功名晩
笑罷尊前歲月流世事無窮悲客子梅花欲動億吾州
明年又作河梁别莫負平生馬少游
題畫兔
碎身鷹犬慙何忍理骨詩書事亦微霜落深林可終歲
雄雌暖日莫忘機
寄若拙弟兼呈二十家叔
退之送窮窮不去樂天待富貴不來政須青山映黑髮
顧著皂蓋爭黃埃何如父子共一壑龐家活計良不惡
阿奴況自不碌碌白鷗之盟可同諾三間瓦屋亦易求
著子東頭我西頭中間共作老萊戲世上樂復有此不
問夢膏肓應已瘳歸來歸來無久留竹林步兵非俗流
為道此意思同遊
次韻謝表兄張元東見寄
平生張翰極風流好事工文妙九州燈裏偶然同一笑
書來已似隔三秋林泉入夢吾當隱花鳥催詩歲不留
安得清談一陶寫令人絶憶許文休
若拙弟說汝州可居已約卜一丘用韻寄元東
四歲冷官居濮地三年羸馬帝王州陶潛迷路已良遠
張翰思歸那待秋病鶴欲飛還躑躅孤雲將去更遲留
盍簪共結雞豚社一笑相從萬事休
次韻家弟碧線泉
九孔穿針可得過冰蠶映日吐寒波練飛空詠徐凝水
帶斷疑分漢帝河川后不愁微步襪鮫人暗動卷綃梭
才高下視玄虚賦對此區區轉患多
同家弟賦蠟梅詩得四絶句
朱朱與白白著意待春開那知洞房裏已傍額黃來
韻勝誰能舍色莊那得親朝陽一映樹到骨不留塵
黃羅作廣袂絳帳作中單人間誰敢著留得護春寒
一花香十里更值滿枝開承恩不在貌誰敢鬭香來
連雨賦書事四首
九月逢連雨瀟瀟穩送秋龍公無乃倦客子不勝愁雲
氣昏城壁鐘聲咽寺樓年年授衣節牢落向他州
風伯方安卧雲師亦少饕氣連河漢潤身到竹窗高老
鶴尤貪去寒蟬遂不號相悲更相識滿眼楚人騷
寒入薪芻價連天兩眼愁生涯赤藤杖契公黑貂裘烏
鵲無言暮蓬蒿滿意秋同時不同味世事劇悠悠
白菊生新紫黃蕪失舊青俱含歲晩恨併入夜深聽夢
寐連蕭索更籌亂晦冥雲移過吳越應為洗餘腥
趙虚中有石名小華山以詩借之
君家蒼石三峰樣磅礴乾坤氣象横賤子與山曾半面
小窗如夢慰平生爐煙巧作公超霧書册尚避秦王城
病眼朝來欲開懶借君岩岫障新晴
次韻樂文卿北園
故園歸計墮虚空啼鳥驚心處處同四壁一身長客夢
百憂雙髩更春風梅花不是人間白日色爭如酒面紅
且復高吟置餘事此生能費幾詩筒
汝州吳學士觀我齋分韻得真字
狂夫縛軒冕自許稷契身靜者樂山林謂是羲皇人不
如兩忘快内保一色醇偉哉道山傑滯此汝水濱大來
會闊步小憩得幽欣一齋有琴酒萬事無緇磷不作子
公書肻受元規塵人言君侯癡我知丈人真月明泉聲
細雨過竹色新是間有真我宴坐方申申
古别離
東門柳年年歲歲征人手千人萬人於此别柳亦能堪
幾人折願君遄歸與君期要及此柳未衰時
蠟梅四絶
花房小如許銅切黃金塗中有萬斛香與君細細輸
來從底處所黃露滿衣濕緣懣翻得憐亭亭倚風立
奕奕金仙面排行立曉晴殷勤夜來雪少住作珠瓔
亭亭金步搖朝日明漢宫當時好光景一似此園中
錢柬之教授惠澤州吕道人硯為賦長句
君不見銅雀臺邊多事土走上觚稜蔭歌舞餘香分盡
垢不除却寄書林汗縑楮豈如此瓦凝青膏冷面不識
姦雄曹吕翁已去泫餘泣通譜未許弘農陶暮年得君
真耐久摩娑玉質雲生手未知南越石虚中亦有文章
似君否西家樸滿本弟昆趣清尚濁何年分一朝墮地
真瓦礫莫望韓公無瘞文
述懷呈十七家叔
兒時學道逃悲歡只今未免憂飢寒浮生萬事蟻旋磨
冷官十年魚上竿竹林步兵亦忍辱長安閉門出無僕
門前故人擁廬兒政坐向來甘碌碌君不見古人有待良
不多利名溺人甚風波垂露成幃仲長統明月為燭張志
和塵中别多會日少世事欲談何可了胷中萬卷已無
用勸公留眼送飛鳥兩翁觀光今幾時賦歸有約時已
稽未暇藏身北山北且須覓地西枝西願從我翁歸洗
耳不用妓女汙山水肩輿亦莫要僕夫自有門生與兒
子
觀我齋再分韻得下字
一慵縛兩脚閉戶了晨夜夢攀城西樹起造君子舍紫
髯出堂堂見客披衣謝平生功名手嗜靜如食蔗小齋
劇冰壺中明外無罅要知日用事跌坐看鳥下主人心
了了竹石亦閒暇兒童慣看客我車當日駕平分齋中
閒風月不待借要須酒屢費不用牛心炙
歸洛道中
洛陽城邊風起沙征衫歲歲負年華歸途忽踐楊柳影
春事已到蕪菁花道路無窮幾傾轂牛羊既飽各知家
人生擾擾成底事馬上哦詩日又斜
道中寒食
斗粟淹吾駕浮雲笑此生有詩酬歲月無夢到功名客
裏逢歸雁愁邊有亂鶯楊花不解事更作倚風輕
龍門
不到龍門十載強斷崖依舊掛斜陽金銀佛寺浮佳氣
花木禪房接上方羸馬乍來還徑去流鶯多處最難忘
老僧不作留人意看水看山白髮長
秋夜
中庭淡月照三更白露洗空河漢明莫遣西風吹葉盡
却愁無處著秋聲
中牟道中二首
雨意欲成還未成歸雲却作伴人行依然壞郭中牟縣
千尺浮屠管送迎
楊柳招人不待媒蜻蜓近馬忽相猜如何得與涼風約
不共塵沙一併來
秋雨
塵起一月憂無禾瓦鳴三日憂雨多書生重口輕肝腎
不如牆角蚯蚓方長哦少昊行秋龍灑道風作萬木皆
商歌病夫強起開戶立萬箇銀竹驚森羅人間偉觀如
此少倚杖不覺泥及鞾菊叢欹倒未足道老景知奈梧
桐何是事且置當務本菜圃已添三萬科
遊葆真池上
牆厚不盈咫人間隔蓬萊高柳喚客遊我輩御風來坐
久落月盡澹澹池光開白雲行水中一笑三徘徊鴨兒
輕歲月不受急景催試作弄篙驚徐去首不迴無心與
境接偶遇信悠哉再來知何似有句端難裁
奏書初不待衡譚奠璧都來萬玉參黃屋倚霄明半夜
紫壇承月眩諸龕聲喧大吕初終六影動元圭陟降三
可是天公須羯報已迴寒玉作春酣
路歸馬上再賦
偶然思玉仙便到玉仙遊興盡未及郭玉仙失回頭成
毁俱一念今昔浪百憂未知横笛子亦解此意不春風
所經過水色如潑油垂鞭看落日世事劇悠悠
來禽花
來禽花高不受折滿意清明好時節人間風日不貸春
昨夜臙脂今日雪舍東蕪菁滿眼黃蝴蝶飛去專斜陽
妍嗤都無十日事付與梧桐一夏涼
清明二首
街頭女兒雙髻鴉隨蜂趁蝶學夭邪東風也作清明節
開遍來禽一樹花
卷地風抛市井聲病扶危坐了清明一簾晩日看收盡
楊柳微風百媚生
春日二首
朝來庭樹有鳴禽紅綠扶春上遠林忽有好詩生眼底
安排句法已難尋
憶看梅雪縞中庭轉眼桃稍無數青萬事一身雙髩髮
竹牀欹卧數窗櫺
夏日集葆真池上以綠隂生晝靜賦詩得靜字
清池不受暑幽討起予病長安車轍邊有此荷萬柄是
身唯可懶共寄無盡興魚遊水底涼鳥語林間靜談餘
日亭午樹影一時正清風不負客意重百金贈聊將兩
髩蓬起照千丈鏡微波喜搖人小立待其定梁王今何許
柳色幾衰盛人生行樂耳詩律已其賸邂逅一尊酒他
年五君詠重期踏月來夜半嘯煙艇
道山宿直
離離樹子鵲驚飛獨倚枯笻無限時千丈虚廊貯明月
十分奇事更新詩人間路絶窗扉語天上雲空閣影移
遙想王戎燭下算百年辛苦一生癡
雨晴
天缺西南江面清纖雲不動小灘横牆頭語鵲衣猶濕
樓外殘雷氣未平盡取微涼供穩睡急搜奇句報新晴
今宵勝絶無人共卧看星河盡意明
十月
十月天公作許悲負霜鴻雁不停飛莽連萬里雲山去
紅盡秋林秋徑歸病夫搜句了節序小齋焚香無是非
睡過三冬莫開戶北風不貸芰荷衣
漫郎
漫郎功業太悠然柱笏看山了十年黑白半頭明鏡裏
丹青千樹惡風前星霜屢費驚人句天地元須使鬼錢
踏破九州無一事只今分付結跏禪
柳絮
柳送腰肢日幾迴更教飛絮舞樓臺顛狂忽作高千丈
風力微時穩下來
登天清寺塔
為眼不計脚攀梯受微辛半天拍闌干驚倒地上人風
從萬里來老夫方岸巾荒荒春浮水浩浩空納塵夕陽
差萬瓦赤鯉欲動鱗須臾暮煙合青魴隱奫淪萬化本
日馳高處覺眼新借問龕中仙坐穩今幾晨俗子書滿
壁澹然不生嗔唯有太行山修供獨殷勤
浴室觀雨以催詩走羣龍為韻得走字
微雲生屋脊欹枕看培塿崔嵬亂一瞬秦華入搔首須
臾萬銀竹壯觀驚戶牖摧擊竟自碎映空白煙走餘飄
送未了日色在井口去冬三寸雪寒日澹相守商量細
細融未覺經旬久誰能料天公辦此脱穎手一涼滿天
地平分到庭柳葉端嘯餘風送我一杯酒畫屏題細字
盡記同來友俗眼之所遺此事當不朽
夏至日與太學同舍會葆真二首
微官有閥閱三賦池上詩林密知夏深仰看天離離官
忙負遠興觴至及良時荷氣夜來雨百鳥青晝遲微風
不動蘋坐看水色移門前爭奪場取歡不償悲欲歸未
得去日暮多黃鸝
明波影千柳紺屋朝萬荷物新感節移意定覺景多遊
魚聚亭影鏡面散微渦江湖豈在遠所欠雨一蓑忽看
帶箭禽三歎無奈何
秋試院將出書所寓窗
門前柿葉已堪書弄鏡燒香聊自娛百世窗明窗暗裏
題詩不用著工夫
夏日
赤日可中庭樹影斂不開燭龍未肻忙一步九徘徊夢
中驚耳鳴忽覺聞遠雷屋上竒峰起欹枕看雲來變化
信難料轉頭失崔嵬雖然不成雨風起亦快哉槐葉萬
背白少振十日埃白團豈辦此擲去羞薄才蜻蜓泊牆
隂近人故多猜牆西豈更熱已去復飛迴
送王周士赴發運司屬官
寧食三斗塵有手不揖無詩人寧飲三斗醋有耳不聽
無味句牆東草深蘭發薰君先夢我我夢君小窗夢詩
燈花喜窗外北風怒未已書生得句勝得官風其少止
盡人歡五更月暈一千丈明日君當泛淮浪去去三十
六策中第一買酒鏖北風
試院書懷
細讀平安字愁邊失歲華疎疎一簾雨淡淡滿枝花投
老詩成癖經春夢到家茫然十年事倚杖數栖鴉
寄題兗州孫大夫絶塵亭
境空納浩蕩日暮生泬寥竹聲池邊起欲斷還蕭蕭丈
人方微吟萬象各動搖林間光景異月出東山椒門前
誰剥啄已逝不須邀
休日早起
朧朧窗影來稍稍禽聲集開門知有雨老樹半身濕劇
讀了無味遠遊非所急蒲團著身寬安取萬戶邑開鏡
白雲度捲簾秋光入飽受今日閒明朝復羈縶
碁
長日無公事閒圍李遠碁傍觀真一笑互勝不移時幸
未逢重霸何妨著獻之晴天散飛雹驚動隔牆兒
冬至二首
少年多意氣老去一分無閉戶了冬至日長添數珠北
風不待節鴻雁天南驅烏帽獨何幸七日守屋廬石爐
深炷火撩亂一榻書只可自怡悦不堪寄張扶
人生本是客杜叟顧未知今年我聞道悲樂兩脱遺日
色如昨日未覺墉隂遲不須行年記異代尋吾詩東家
窈窕娘融蠟幻梅枝但恐負時節那知有愁時
西省酴醿架上殘雪可愛戲同王元忠席大光賦
詩
酴醿花底當年事夜雪糢糊照酒闌北省今朝枝上雪
還揩病眼作花看
對酒
新詩滿眼不能裁鳥度雲移落酒杯官裏簿書無日了
樓頭風雨見秋來是非衮衮書生老歲月怱怱燕子回
笑撫江南竹根枕一尊呼起鼻中雷
後三日再賦
天生癭木不須裁說與兒童是酒杯落日留霞知我醉
長風吹月送詩來一官擾擾身增病萬事悠悠首獨回
不奈長安小車得睡鄉深處作奔雷
赴陳留二首
草草一夢闌行止本難期歲晚陳留路老馬三振鬐自
看鞭袖影曠野日落遲柳林行不盡想見春風時點點
羊散村陳陳鴻投陂城中那有此觸處皆新詩舉手謝
路人醉語勿瑕疵我行有官事去作三年痴遙聞辟榖
仙閱世河水湄時從玩木影政爾不憂飢
馬上摩娑眼出門光景新鴉鳴半陂雪路轉一林春舊
歲有三日全家無十人平生鸚鵡盞今夕最關身
至陳留
煙際停停墖招人可得回等閒為夢了聞健出關來日
落河冰壯天長鴻雁哀平安遠遊意隨處一徘徊
客裏
客裏東風起逢人只四愁悠悠雜唯唯莫莫更休休窗
影鳥雙度水聲船逆流一官成一集盡付古河頭
對酒
陳留春色撩詩思一日搜腸一百迴燕子初歸風不定
桃花欲動雨頻來人間多待須微禄夢裏相逢記此杯
白竹扉前容醉舞煙村渺渺欠高臺
感懷
少日爭名翰墨場只今扶杖送斜陽青青草木浮元氣
渺渺山河接故鄉作吏不妨三折臂搜詩空費九迴腸子
房與我同羈旅世事千般酒一觴
竇園醉中前後五絶句
東風吹雨小寒生楊柳飛花亂晩晴客子從今無可恨
竇家園裏有鶯聲
海棠脈脈要詩催日暮紫綿無數開欲識此花奇絶處
明朝有雨試重來
不見海棠相似人空題詩句滿花身酒闌却度荒陂去
馳使風光又一春
三月碧桃驚動人滿園光景一時新賸傾老子尊中玉
折盡繁枝不要春
一尊相屬莫辭空報答今朝吹面風自唱新詩與明月
碧桃開盡雨聲中
雨
沙岸殘春雨茅簷古鎮官一時花帶淚萬里客憑欄日
晩薔薇重樓高燕子寒惜無陶謝手盡力破憂端
題酒務壁
野馬本不羈無奈卯與申當時彭澤令定是英雄人客
來兩繩牀客去一欠伸市聲自雜沓鑪烟自輪囷鶯聲
時節改杏葉雨氣新佳句忽墮前追摹已難真自題西
軒壁不雜徐庾塵
秋夜詠月
庭樹日日疎稍覺夜月添推愁了此段卷我三間簾黃
花牆隂遠白髮露氣嚴平生六尺影隨我送涼炎踏破
千憂地投老乃自嫌尚想采石江宫錦映霜蟾夜半賦
詩成起舞魚龍兼辦此詎難事取快端宜廉
入城
竹輿聲伊鴉路轉登古原孟冬郊澤曠細水鳴蘆根霧
收浮屠立天闊鴻雁奔平生厭喧閙快意三家村思生
長林内故園歸不存欲為唐衢哭聲出且復吞
夜步隄上三首
世故生白髮意行無與期平生本上座臨老始相知月
中沙岸永歲暮河流遲留侯廟前柳葉盡空離離百年
信難料賸賦奇絶詩
人間睡聲起幽子方獨步倚杖看白雲亭亭水中度十
月雁背高三更河流去物生各擾擾念此煎百慮聊將
憂世心數遍橋西樹
旋買青芒鞋去踏沙頭月爭教冠蓋地著此影突兀樹
寒栖鳥動風轉孤管發月色夜夜佳人生事如髮夢中
續清遊濃濕銀闕
晩步
手把古人書閒讀下廣庭荒村無車馬日落雙檜青曠
然神慮靜濁俗非所寧逍遙出荆扉竚立瞻郊坰須臾
暮色至野水皆晶熒却步面空林遠意更杳冥停雲甚
可愛重疊如沙汀
同楊運幹黃秀才村西買山藥
潦縮田路寬委蛇散腰脚勝日三枝杖村西買山藥岡
巒相吞吐遠水互前却天隂野水明歲暮竹籬薄田翁
領客意發筐堆磊落玉質緗色裘用世乃見縛屠門幾
許快夜語尋幽約石鼎看雲翻門前北風惡
招張仲宗
北風日日吹茅屋幽子朝朝出地爐客裏賴詩增意氣
老來唯懶是工夫空庭喬木無時事殘雪疎籬當畫圖
亦有張侯能共此焚香相待莫徐驅
寓居劉倉廨中晩步過鄭倉臺上
紗巾竹杖過荒陂滿面春風二月時世事紛紛人易老
春隂漠漠絮飛遲士衡去國三間屋子美登臺七字詩
草遶天西青不盡故園歸計入支頤
八閩僧房遇雨
脱履坐明窗偶至情更適池上風忽來斜雨滿高壁探
松含歲暮幽鳥立晝寂世故方未闌焚香破今夕
贈黃家阿莘
君家阿莘如白玉呼出燈前語陸續可憐郎罷窮一生
只今有汝照茅屋猪生十子豚復豚阿莘明年可當門
階庭一笑不外索萬事紛紛何足論
發商水道中
商水西門語東風動柳枝年華入危涕世事本前期草
草檀公策茫茫杜老詩山川馬前闊不敢計歸時
西軒寓居
牢落西軒客巡簷費獨吟桃花明薄暮燕子閙微隂辛
苦元吾事淹留更此心小窗隨意寫蛇蚓起相尋
鄧州西軒書事十首
小儒避賊南征日皇帝行天第一春走到鄧州無脚力
桃花初動雨留人
千里空攜一影來白頭更著亂蟬催書生身世今如此
倚遍周家十二槐
瓦屋三間寬有餘可憐小陸不同居易求蘇子六國印
難得河橋一字書
莫嫌啖蔗佳景遠橄欖甜苦亦相并都將壯節共辛苦
準擬殘年看太平
皇家卜年過周歷變故未必非天仁東南鬼火成何事
終朝胡蜂作爭臣
楊劉相傾建中亂不待白首今同歸只今將相須廉藺
五月并門未解圍
不須夜夜看太白天地景氣今如斯始行彼我相攻策
可惜中原見事遲
詔書憂民十六事父老祝君一萬年白髮書生喜無寐
從今不仕可歸田
范公深憂天下日仁祖愛民全盛年遺廟只今香火冷
時飄楓葉一騷然
諸葛經行有夕風千秋天地幾英雄弔古不須多感慨
人生半夢半醒中
晩步順陽門外
六尺枯藜了此生順陽門外看新晴樹連翠篠圍春晝
水泛青天入古城夢裏偶來那計日人間多事更聞兵
只應十載溪橋路欠我媻姍勃窣行
縱步至董氏園亭二首
槐葉層層新綠生客懷依舊不能平自移一榻西窗下
要近叢篁聽雨聲
客子今年駞褐寬鄧州三月始春寒簾鈎挂盡蒲團穩
十丈虚庭借雨看
題簡齋
我窗三尺餘可以閱晦明北省雖巨麗無此風竹聲不
著散花女而況使鬼兄世間多岐路居士繩牀平未知
阮遙集幾屐了平生領軍一屋鞋千載笑絶纓槐隂自
入戶知我喜新晴覓句方未了簡齋真虚名
春雨
花盡春猶冷羈心只自驚孤鶯啼永晝細雨濕高城擾
擾成何事悠悠送此生蛛絲閃夕霽隨處有誰情
登城樓
去年夢陳留今年夢鄧州幾夢即了我一笑城西樓新晴
草木麗落日淡欲收遠川如動搖景氣明田疇百年幾
憑欄亦有似我不城隂坐來失白水光不流丈夫貴快
意少住寬千憂歸嫌簡齋陋促生為白頭
雨
忽忽忘年老悠悠負日長小詩妨學道微雨好燒香簷
鵲移時立庭梧滿意涼此身南復北彷彿是他鄉
夏夜
閒弄玉如意天河白練横時無李供奉誰識謝宣城兩
鵲翻明月孤松立快晴南陽半年客復此滿懷清
鄧州城樓
鄧州城樓高百尺楚岫秦雲不相隔傍城積水晩更明
照見綸巾倚樓客李白上天不可呼隂晴變化還須臾
獨撫危欄詠奇句滿樓風月不枝梧
秋日客思
南北東西俱我鄉聊從地主借胡牀諸公共得河侯力
遠客新抄陸氏方老去事多藜杖在夜來秋到葉聲長
蓬萊可託無因至試覓人間千仞岡
道中書事
臨老傷行役籃轝歲月奔客愁無處避世事不堪論白
道含秋色青山帶雨痕壞梁斜鬭水喬木密藏村易破
還家夢難招去國魂一身從白首隨意答乾坤
美哉亭
西出城臯關土谷僅容馳天掛一疋練雙崖鬭嵳峨忽
然五丈闕亭構如危窠青山麗中原白日照大河下視
萬里川草木何其多臨臯一吐氣却奈雄風何辛苦生
一快造化巧揣摩險易終不償翻身下殘坡
與季申信道自光化復入鄧書事四首
孫子白木杖富子黑油笠我獨白竹籃差池復相及夕
陽橋邊盡岸幘歸雲急勿語城中人從渠慎出入
賣舟作歸計竹籃穩如舟霧收青臯濕行路當春遊老
馬不自知意欲踏九州依然還故櫪寂寞壯心休
再來生白髮重見鄧州春依舊城西路桃花不記人卜
居得窮巷日色滿窗新微吟驚市卒獨鶴語城闉
城西望城南十日九相隔何日三枝杖共踏江上石門
前流水過春意滿渠碧遙知千頃江如今好顔色
寄季申
雨歇城南泥未乾遙知獨立整衣冠舊時鄴下劉公幹
今日遼東管幼安綠隂展盡身猶遠黃鳥飛來節已闌
安得一尊生耳熱暫時相對說悲歡
重陽
去歲重陽已百憂今年依舊歎羈遊籬底菊花唯解笑
鏡中頭髮不禁秋涼風又落宫南木老鴈孤鳴漢北州
如許行年那可記謾排詩句寫新愁
有感再賦
憶得甲辰重九日天恩曾預宴城東龍沙此日西風冷
誰折黃花壽兩宫
感事
喪亂那堪說干戈竟未休公卿危左衽江漢故東流風
斷黃龍府雲移白鷺洲云何舒國步持底副君憂世事
非難料吾生本自浮菊花紛四野作意為誰秋
送客出城西
鄧州誰亦解丹青畫我羸驂曉出城殘年政爾供愁了
末路那堪送客行寒日滿川分衆色暮林無葉寄秋聲
垂鞭歸去重回首意落西南計未成
得席大光書因以詩迓之
十月風高客子悲故人書到暫開眉也知廊廟當推轂
無奈江山好賦詩萬事莫論兵動後一杯當及菊殘時
喜心翻到相迎地不怕荒林十里陂
無題
六經在天如日月萬事隨時更故新江南丞相浮雲壞
洛下先生宰木春孟嘉何妨改師法京房底處有門人
舊喜讀書今懶讀焚香閱世了閒身
正月十二日自房州城遇金人至奔入南山十五
日抵回谷張家
久謂事當爾豈意身及之避寇連三年行半天四維我
非洛豪士不畏窮谷飢但恨平生意輕了少陵詩今年
奔房州鐵馬背後馳造物亦惡劇脱命真毫釐南山四
程雲布襪傲險巇籬間老炙背無意管安危知我是朝
士亦復顰其眉呼酒軟客脚菜本濯玉肌窮途士易德
歡喜不復辭向來貪讀書閉戶生白髭豈知九州内有
山如此奇自寬實不情老人亦解頤投宿恍世外青燈
耿茅茨夜半不能眠澗水鳴聲悲
宋詩鈔卷四十二
