宋詩抄卷七十五
内閣中書舍人吳之振編
楊萬里朝天集鈔
仲冬詔追造朝供尚書郎職舟行阻風清泥
江神風伯戰方酣北浪吹翻總向南未放人扶下江柁
却教眼看上江帆
暮泊鼠山聞明朝有石塘之險
下水船逢上水船夕陽仍更澁沙灘雁來野鴨却驚起
我與舟人俱仰看回望雲邊山已遠如何篷底暮猶寒
今朝莫說明朝路萬石堆心一急湍
二月望日逓宿南宫和尤延之左司郎署疎竹之
韻
此君見我眼猶青笑我銀髭雪點成憶昔與居同舍日
感渠將雨作秋聲夜來遞宿三更悄葉底春寒一倍生
夢入故園數新笋籬邊破蘚幾莖横
七字謝紹興帥丘宗卿惠楊梅
越絶諸楊盛一時與儂瓜葛不曾知老夫自笑吾衰矣
此客何從夢見之也解過江尋德祖政緣作尹是丘遅
渠伊不是南村泒未分先驅事荔枝
謝胡子遠郎中惠蒲大韶墨報以龍涎心字香
墨家者流老蒲仙碧梧採花和麝煙華陽黑水煎膠漆
大隂玄霜作肌骨龍尾磨飢飲鼠鬚落點髹几几不如
夷甫清瞳光敵日一見墨卿驚自失後來䕫州有梁杲
爾來黟川有吳老亦追時好得時名竟為蒲生竪降旌
吳墨往往玄尙白梁墨濕濕黐黏壁南宫先生來自西
惠然贈我四玄圭我無鵲返鸞回字我無金章玉句子
得君此贈端何似兀者得鞾僧得髢安得玉案雙鳴璫
金刀繡叚底物償送以龍涎心字香為君興雲繞明窗
李聖俞郎中求吾家江西黃雀醝法戲作醝經遣
之
江夏無雙小道士一丘一壑長避世裁雲縫霧作羽衣
蘆花柳綿當裘袂身騎鴻鵠太液池脚踏金蟇攀桂枝
渴飲南陽菊潭水飢啄藍田粟玉芝今年天田秋大熟
紫皇遣刈神倉榖一雙鳬雁堕雲羅夜隨弋人卧茅屋
賣身不直程將軍却與彭越俱策勲解衣戲入玉壺底
壺中别是一乾坤水精鹽山兩岐麥身在椒蘭衆香國
玉條脱下澡凝脂金叵羅中酌瓊液平生學仙不學禪
刳心洗髓糟牀邊諸公俎豆驚四筵猶得留侯借箸前
昔為飛仙今酒仙更入太史滑稽篇
德夀宫慶夀口號
淳熙丙午元日聖上詣東朝慶夀八秩積隂頓晴飛
雪弄日聖孝昭格萬姓呼舞擬作口號
長樂宫前望翠華玉皇來賀太皇家青天白日仍飛雪
錯認東風轉柳花
春色何須羯鼓催君王元日領春回牡丹芍藥薔薇朵
都向千官帽上開
雙金獅子四金龍噴出香雲繞殿中太上垂衣今上拜
百王曾有箇家風
天父晨興未出房君王忍冷立風廊忽然鳴蹕珠簾捲
萬歲聲傳震八荒
甲戌王春試集英小臣曾是老門生蒼顔華髮班行裏
也聽鈞天九奏聲
題曹仲本出示譙國公迎請太后圖自肅天仗以
下皆紀畫也
德夀宫前春晝長宫内花開宫外香太皇頤神玉霄上
都人久不瞻清光今晨忽見肅天仗翠華黃屋從天降
一聲清蹕萬人看天街冰銷樓雪殘北來又有一紅繖
八鸞三騑金轂端輦中似是瑶池母鳳舄霞裳剪雲霧
太皇望見天開顔萬國春風百花舞乃是慈寧太母回
鸞圖母子如初千古無朔雲邊雪旗脚濕御柳宫梅寒
影疎向來慈寧隔沙漠倩雁傳書雁難託迎還騩馭彼
何人魏武子孫曹將軍將軍元是一縫掖忽攘兩臂挽
五石長揖邊廷如小兒奉歸慈輦如折枝功盖天下只
戲劇笑隨赤松蠟雙屐飄然南山之南北山之北君不
見岳飛功成不抽身却遣秦家丞相嗔
正月二十四日夜朱師古少卿招飲小樓看燈
光射琉璃貫水精玉虹垂地照天明風流誰似朱夫子
解放元宵過後燈
南北高峰醒醉眸市喧都寂似巖幽君言去歲西湖雨
城外荷聲到此樓
和章德茂少卿拉館學之士四人訪王德修提幹
之作
西玉南金價則同帝城相對落花風人如天上朱星聚
談到尊中竹葉空白紵烏紗青寳玦紫鸞黃鵠碧梧桐
千齡此遇還孤往恨殺燈前欠老翁
送何一之右司出守平江
十年一别再重遊又見魚書拜徹侯人物只今何水部風流
不減韋蘇州白蘋洲上春傳語烏鵲橋草喚愁報政不應
遲五月鸎花紫禁竚歸舟
招陳益之李兼濟二主管小酌益之指蠶豆云未
有賦者戲作七言盖豌豆也吳人謂之蠶豆云
翠莢中排淺碧珠甘欺崖蜜軟欺酥沙瓶新熟西湖水
漆攂分嘗曉露腴味與櫻梅三益友名因蠶繭一絲絇
老夫稼圃方雙學譜入詩中當稼書
初夏清曉赴東宫講堂行經和寧門外賞花市
剰雨殘風一向顛花枝酒琖兩無緣忽逢野老從湖上
擔取名園到内前芍藥截留春去路鹿葱趕上夏初天
衆紅半霎聊經眼不枉皇州第二年
蚤謁景靄靈宫聞子規
帝里都無箇裏寬苑深地禁到應難蔚然綠樹去天近
上有子規啼月殘便覺恍如還故里不知聞處是長安
野薔薇發桐花落孤負南溪老釣竿
以六一泉煑雙井茶
應爪新茶蟹眼湯松風鳴雪兔毫霜細參六一泉中味
故有涪翁句子香日鑄建溪當退舍落霞秋水夢還鄉
何時歸上滕王閣自看風爐自煑嘗
西府直舍盆池種蓮
飛空天鏡堕莓苔玉井移蓮旋旋栽坐看一花隨手長
挨開半葉出頭來稍添菱荇相縈帶便有龜魚數往回
剰欲遶池三兩匝數聲排馬苦相催
西府寒泉汲十尋深澆淺灑碧森森高花已照紅粧鏡
小莟新抽紫玉簪鈿破尚餘新雨恨繖疎纔作半池隂
西湖瘦得如盆大更伴詩人恐不禁
陳蹇叔郎中出閩漕别送新茶李聖俞郎中出手
分似
頭綱别樣建溪春小璧蒼龍浪得名細瀉谷簾珠顆露
打成寒食杏花餳鷓斑椀面雲縈字兔褐甌心雪作泓
不待清風生兩腋清風先向舌端生
跋尤延之左司所藏光堯御書歌
光堯太上皇帝御書西漢書列傳目上有璽文曰帝
錄臣袤得之以示臣萬里謹拜手稽首作歌敬書於
後
鸞臺長史老野僧月前病鶴霜後蠅文書海裏衮不了
黑花亂發雙眼睛故人同舍尤太史敲門未揖心先喜
袖中傾下十斛珠五色光芒射牎几自言天風來帝旁
拾得復古殿中雲一張向來太上坐朝罷勝日光風花
柳暇浣花叢裏冰雪容宣城鷄距針芒鋒天顔有喜聊
小試西京書目供遊戲韓彭衛霍欣挂名舒向卿雲感
書字漢廷多少失意人九京寸恨不作塵一朝翻入聖
筆底昭回之光喚渠起小臣濫巾縫掖行手抄孝經不
徹章何曾下筆寫史漢再拜恭覽汗透裳太史結廬伴
鷗鷺錫山山下荆溪渡紅光紫炁燭天衢箇是深藏寳
書處
送張定叟
紫巖衣鉢付南軒介弟曾同半夜傳師友别來真夢耳
江湖相對各澘然但令門戶無遺恨何必功名在早年
君向瀟湘我閩粤寄書只在寄茶前(時予方上章乞閩漕)
行路難
君不見河陽花今如泥土昔如霞君不見武昌柳春作
金絲秋作帚人生馬耳射東風柳色桃花却長久秦時
東陵千戶侯華蟲被體腰蒼璆漢初沛邑刀筆吏折腰
如磬頭槍地蕭相厥初謁邵平中庭百拜百不譍邵平
後來謁蕭相故侯一拜一惆悵萬事反覆何所無二子
豈是大丈夫窮通流坎皆偶爾摶扶未必賢搶榆華胥
别是一天地醉鄉何曾有生死儂欲與君歸去來千愁
萬恨付一杯
冬至節後賀皇太子及平陽郡主
長樂鐘聲遶夢驚建章新影照人行千官燈語聽殘點
一夜霜寒在五更金鑰玉&KR1630;開北闕銀鞍絲控謁東明
青宫朱邸環天極五色祥雲覆帝城
跋張功父通判直閣所惠約齋詩乙藁
句裏勤分似燈前得細嘗孤芳後山種一瓣放翁香苦
處霜爭澀臞來鶴較強不應窮活計公子也忙忙
送趙氏則少監提舉
座主門生四十年江湖契闊幾風煙同朝再接鴛行裏
握手相看鶴髮前誤喜論詩追舊事不知呼酒是離筵
老懷只作還山夢輸與先生早着鞭
上已同沈虞卿尤延之王順伯林景思游春湖上
隨知韻得絶句呈之同社
鵠袍林裏過芳辰聞道春來不識春及至識春春已老
於中更老是詩人
總宜亭子小如拳着得西湖不見㾗湖上軒窗無不好
何須抵死揀名園
天色䰒鬆未肻收吾儕自樂不曾愁隨宜旋旋商量着
晴即行行雨即休
籃輿休上馬休騎溼却青鞋也不辭㨂取雨絲疎處去
攜笻且謁水仙祠
雨催杖履却須回捲上疎簾眼頓開十里湖光平似鏡
柳梢梢上一船來
岸上湖中各自竒山觴水酌兩皆宜只言游舫渾如畫
身在畫中元不知
景靈宫聞子規
今年未有子規聲忽向宫中樹上鳴告訴落花春不管
裴回曉月恨難平斜風細雨又三日柳絮浮雲空一生
豈不懷歸歸未得倩渠傳語故園鶯
趙逹明太社回于四月一日招游西湖
畫舫侵晨繫柳枝主人生怕客來遅嬌雲嫩日無風色
幸是湖船好放時
御池水滿苑門開泥帶飛花路帶苔到得孤山翻作惡
海棠閙日不曾來
走筆送濟翁胞弟特往浙東謁拜丘宗卿
若見丘遅問老夫為言臞似向來臞更將雙眼寄吾弟
帶去稽山看鑑湖
題水月寺寒秀軒
古寺深門一徑斜繞身縈面總烟霞低低簷入低低樹
小小盆成小小花經藏中間看佛畫竹林外面是人家
山僧笑道知儂渴其實迎賓例瀹茶
題劉寺僧房
曾醉山間金叵羅山應識我我懷它頓添花竹明松檜
依舊菰蒲暗芰荷試問錦屏無恙否向來梅樹已無多
未須看遍新亭榭勝日重來一一過
送林子方直閣秘書將漕閩部
梅花園裏荔枝村頗記張燈作上元一别頻蒙訪生死
七年再見叙寒温屬當閔雨祈羣望不得臨風共一尊
誰為君王留國士吾衰猶擬呌天閽
亦聞小泊贊公房清曉扶藜叩上方君與一僧游别嶂
我行百匝造長廊風巾霧屨來雲外雪檜霜松滿袖香
政是炎官張火傘不應多取海山涼
木樨初發呈張功甫
塵世何曾識桂林花仙夜入廣寒深移將天上衆香國
寄在梢頭一束金露下風高月當戶夢回酒醒客聞砧
詩情惱得渾無頼不為龍涎與水沉
又和
老子江西有故林萬松園裏桂花深憶曾風露飄寒粟
自領兒童拾落金割蜜旋將揉作餅擣香須記不經砧
一枝未覺秋光減燈影相看萬籟沉
題徐衡仲西窗詩編
江東詩老有徐郎語帶江西句子香秋月春花入牙頰
松風澗水出肝腸居仁身鉢新分似吉甫波瀾并取將
嶺表舊遊君記否荔枝林裏折桄榔
題吳夢與古樂府
金麥褰帷銀蒜鈎水光殿後月華樓鸎歌花笑柳起舞
何處人間更有愁吳郎那得吳宫語夢裏苧蘿人道許
低紅揜翠曲未終小兒索飯啼門東
買菊
老夫山居花繞屋南齋杏花北齋菊青春二月杏花開
抱瓶醉卧錦繡堆涼秋九月菊花發自折寒枝插華髮
湘纍落英曾幾何陶令東鄰未是多吾家滿山種秋色
黃金為地香為國就中更有一丈黃霜葩月蕊耿出墻
飲徒無酒尋不得尋得一身花露香如今小寓咸陽寺
有口何曾問花事百錢擔上買一株聊伴詩人發幽意
再和謝朱叔正機宜投贈奬及南海集之句
重陽風雨不全篇春草池塘豈滿編好句誰言較多少
古人信手斵方圓自慚下下中中語秖合休休莫莫傳
珍重銀鈎插玉唾竟無瑶報只空然
和張功甫夢歸南湖
一生兩事苦相關從仕居貧併作難顧我雪穿行脚襪
羨君身作在家官曉分京兆月半璧夕問南湖水幾竿
桃李能言春滿座向人猶自訴霜寒
張功父請祠甚力簡以長句
老夫不及朱師古納却太常少卿得潼府老夫不及張
約齋乞得華州仙觀名雲臺金印如斗牀滿笏富貴何
曾膏白骨一世窮忙為阿誰終日逢人皺兩眉賣身長
鬚仍赤脚忍向墦間乞東郭添丁德曜喜欲顛孤竹一
簟真箇錯張君有宅復有田朱君歸去無一錢老夫老
矣不歸去五柳先生應笑汝
利州路提刑秘書張李長送洮研發視乃一叚柏
木也作詩謝之
繡衣使者凛霜威方丈仙人舊羽儀别去十年真一夢
涵來萬里寄相思如何綠石涵風面化作青銅溜雨枝
却送新詩報嘉惠偷兒當不要新詩
送德輪行者
瀝血抄經奈若何十年依舊一頭陀架裟未着愁多事
着了袈裟事更多
題畢少董繙經圖
畢敷文少董名良史紹興初陷敵境居汴閉戶著春
秋正辭論語探古書有宋哲夫李願良軰執經師之
好事者寫為繙經圖宋執一卷背立且讀且指李執
一卷向其師若有問者而少董坐一榻上後有二女
奴各有所執而阿冬者坐其閒少董之季子也女奴
之髽者曰孫夀冠者曰馬惠真哲夫名成願良名師
魏云
宋生把卷讀且指李生把卷問竒字榻上坐着一老子
右手秉筆袒左臂春秋論語訓傳成胷中有話頗欲告
兩生欲呼小白拉重耳同黜僣王尊帝京婢妾不解事
兩生未可語冬郎政兒癡誰能復憐許繙經未了報歸
期擕書歸來獻玉墀塵沙滿面無人識回首兩生斗南
北
戊申元日立春題道山堂前梅花
今年元日不孤來帶領新春一併回夜雨初添石渠水
東風先入道山梅不妨數朵且微破未要十分都放開
江路野香原自好阿誰擕取種蓬萊
龍山送客
念念還鄉未得還偶因送客到龍山分眀認得西歸路
只是回車却入關
跋王順伯所藏歐公集古錄序真蹟
遂初欣遇兩詩伯臨川先生一禪客三人情好元不疎
祗是相逢逢不得渠有正觀碑儂有永和詞真&KR0915;爭到
底未說妍與媸珊瑚擊得如粉碎趙璧博城翻手悔不
似三家鬭斷碑夜戰半酣莫先退皇朝愛碑首歐陽集
古萬卷六一堂玄圭漆玉堆墨寳黟霜黑水塗緇裳臨
川無端汲古手席卷歐家都奄有岣山科斗不要論嶧
山野火不經焚尤家沈家喙如鐵未放臨川第一勲不
知臨川何許得尤物集古序篇出真筆遂初心妒口不
言君看跋尾猶悵然(遂初欣遇尤延之沈虞卿自號也二公與順伯皆喜收碑刻各自誇)
(尚)
和張功父梅詩
今歲柴車總未巾孤山龍井不曾行老無半點看花意
遮莫明朝雨及晴
約齋句子已清圓更賦梅花分外妍不飲銷金傳玉手
却來嚙雪聳詩肩
要與梅花巧&KR1995;新恨無詩句敵黃陳約齋詩好人仍好
不怕梅花賽却人
夢種菜
予三月一日之夜夢遊故園課僕夫種菜若秋冬之
交者尚有菊也夢中得菜子菊花一聯覺而足之
背秋新理小園荒過雨畦丁破塊忙菜子已抽蝴蝶翅
菊花猶著鬱金裳從教蘆菔專車大早覺蔓青撲鼻香
宿酒未消羹糝熟析酲不用枯為漿
春雨呈袁起巖
昨日晴暄盡十分無端寒濕復今晨蒼顔華髮差排老
急雨顛風屏當春只有觀書堪遣日從來病眼不如人
詩名滿世真何用更賺先生願卜鄰
謝張功父送牡丹
病眼看詩痛不勝落花千朵喚雙明淺紅醲紫各新樣
雪白鵝黃非舊名擡舉精神微雨過留連消息嫩寒生
蠟封水養松窗底未似琱欄倚半酲
三衢登舟午睡
午思昏昏不肯醒倦投竹枕睡難成曉然有夢疑非夢
聽得人聲及水聲
曉泊蘭溪
金華山高九天半夜雪装成珠玉案蘭溪水頃千頃強
朔風凍作琉璃缸日光雪光兩相射病眼看來忘南北
恨身不如波上鷗脚指為楫身為舟恨身不如沙上雁
蘆花作家梅作伴折綿冰酒未是寒曉寒真欲冰我肝
急閉篛篷擁爐去竹葉梨花十分注
蘭溪解舟
只愁灘淺閣行舟到得江深又不流水鳥避人飛不徹
看他没去看他浮
和陳蹇叔郎中乙巳上元晴和
御柳梢頭晩不風官梅面上雪都融如何閶闔新春夜
頓有芙蕖滿眼紅十里沙河人最閙三千世界月方中
買燈莫費東坡紙今歲鼇山不入宫(十四日晩有旨徹禁中山棚)
春寒早朝
十載江湖今又歸朝雞不許夙興遲每聞撲鹿初鳴處
只是鬆䰒好睡時病眼生憎紅蠟蠋曉光來到碧桃枝
誰能馬上追前夢坐待金門放玉&KR1630;
沈虞卿秘監招遊西湖
蘇公堤遠柳生煙和靖園深竹映關船入芰荷香處去
人從雲水國中還似寒如暖清和在欲雨翻晴頃刻閒
能為蓬萊老仙伯一杯痛快吸湖山
送鄉僧德璘監寺緣化結夏歸天童山
七百支郎夜忍飢木魚閉口等君歸還山大衆空歡喜
只有誠齋兩肯詩
答提點綱馬驛丞劉修武(翰)
解道征鴻數字秋清於雪椀映冰甌老來筆底心無毒
交割風光與子休
賀皇太子九月四日生辰
繼照姿天縱分隂學日勤橘中招綺夏瓜處屏伾文老
别魚竿月來依鶴禁雲還將古為鑑聊當野人芹
和同年李子西通判
走馬看花拂綠楊曲江同賞牡丹香向來年少今俱老
君拜監州我作郎北闕小遲蒼玉佩南征聊製芰荷裳
病身只作家山夢徑菊詩葩兩就荒
九日即事呈尤延之
昨日茱萸未苦香今朝籬菊頓然黃浮英泛蕊多多著
舊酒新醅細細嘗節裏且追千載事髩邊管得幾莖霜
正冠落帽都兒態自笑狂夫老不狂
和周元吉左司夢歸之韻
半似清狂半白癡不須人笑我心知煙霞平日真成癖
山水中年却語離錯計浪隨雲出岫感君能遣雨催詩
居然唤起還家夢橘刺藤梢隔槿籬
送劉孔章縣尉得官西歸
早宴黃花詣粉闈晩挼春草染朝衣却提猛士弓彎月
去埽封狐雪打圍綠髩朱顔君勝我青春白日我思歸
何時共㵸青原茗下看江鷗來飛去
雲龍歌調陸務觀
墨池揚子雲雲間陸士龍天憎二子巧言語只遣相别
無相逢長安市上忽再值向來一别三千歲王母桃花
落幾番北斗柄爛銀河乾雙髩成絲絲似雪兩翁對面
面如丹借問别來各何向渭水東流我西上金印斗大
直幾錢錦囊山齊今幾篇詩家不愁吟不徹只愁天地
無風月君不見漢家平津侯東閣冠盖如雲浮又不見
當時大將軍公卿推拜如星奔抵今雲散星亦散也無
鹿登臺榭羊登墳何時與君上廬阜都將硯水供瀑布
磨䥥更斫扶桑樹擣皮作紙裁煙霧雲錦天機織詩句
孤山海裳今已開上已未有遊人來與君火急到一回
一杯一杯復一杯管他玉山頽不頽詩名於我何有哉
再和雲龍歌留陸務觀西湖小集且督戰云
我願身為雲東野化為龍龍會入淵雲入岫韓子却要
長相逢作意相尋偏不值不知今年是何歲剡藤土板
贈一番廷珪烏丸曬未乾乃是故人陸浚儀詩骨點化
黃金丹謂宜天禄貯劉向不然亦合雲臺上却令去索
催租錢枉却清風明月三千篇夜装明發走不徹半篙
刺碎嚴灘月老夫不願萬戶侯但願與君酒船萬斛同
拍浮老夫不怯故將軍但怯與君筆陣千里相追奔少
陵浣花舊時屋太白青山何處墳二仙死可埋丘阜二
仙生可着韋布名挂廣寒宫裏樹非煙非雲亦非霧長
使玉皇掉頭誦渠句詩府誰得玉&KR1630;開詩壇誰授黃鉞
來留君不住君急回不道西出陽關無此杯西山金盆
儘渠頽斯游明月方懷哉
寒食雨中同舍人約遊天竺得十六絶句呈陸務
觀
遊山不合作前期便被山靈聖得知只等五更傾一雨
三更猶是月明時
笋輿衝雨復衝泥一徑深深只覺遲孤墖忽從雲外出
寺門漸近報儂知
住山何敢望他僧只是遊山也不曾可惜一條杉檜路
都將濕了不教行
破雨遊山也莫嫌却緣山色雨中添人家屋裏生松樹
穿出茅簷却覆簷
小溪曲曲亂山中嫩水濺濺一線通兩岸桃花總無力
斜紅相倚卧春風
老檜如幢翠接連山茶作墖綠縈纏山僧相識渾相忘
不到山中十五年
三峰小石一方池下有機泉仰面飛坐看跳珠復抛玉
忽然一噴與簷齊
清遠溪中小閘頭遮攔溪水不教流山僧為我放一板
濺雪奔雷怒未休
城裏哦詩枉斷髭山中物物是詩題欲將數句了天竺
天竺前頭更有詩
忽撚金絲嫋綺疏又驚寒食到來初不知折盡西湖柳
插遍長安萬戶無
禪房寂寂水潺潺澗草巖花點綴間忽有仙禽發竒響
頻伽來自補陁山
雨裏匆匆怨出郊晴時不出却誰教西湖北畔名園後
無數桃花只見梢
戶戶遊春不放春只愁春去不愁貧今朝道是游人少
處處園亭處處人
若道尋春被雨催如何隨處兩三杯晩晴曉雨如翻手
有底虧儂不好來
萬頃湖光一片春何須割破損天真却將葑草分疆界
葑外垂楊屬别人
轎頂花枝儘閙装遊人未暮已心忙無端更被千株柳
展取蘇堤分外長
跋陸務觀劒南詩藁二首
今代詩人後陸雲天將詩本借詩人重尋子美行程舊
盡拾靈均怨句新鬼嘯狨啼巴峽雨花紅玉白劒南春
錦囊繙罷清風起吹仄西窗月半輪
劒外歸來使者車淛東新得左魚符可憐霜髩何人問
焉用詩名絶世無雕得心肝百雜碎依前塗轍九盤紆
少陵生在窮如蝨千載詩人拜蹇驢
新晴讀樊川詩
江妃瑟裏芰荷風淨埽癡雲展碧穹嫩熱便嗔疎小扇
斜陽酷愛弄飛蟲九千刻裏春長雨萬點紅邊花又空
不是樊川珠玉句日長淡殺箇衰翁
駕幸聚景晩歸有旨次日歇泊
身在長安夢故山故山未去且長安落紅滿地莫教掃
新綠隔墻聊借看竹葉勸人行樂事榴花為我遣春寒
賜休又得明朝睡不問三竿與兩竿
都下食筍自十一月至四月戲題
竹祖龍孫渭上居供儂樽俎半年餘斑衣戲綵春無價
玉版談禪佛不如若怨平生食無肉何如陋巷飯斯蔬
不須庾韭元修菜喫到憎時始憶渠
酴醿
以酒為名却謗他冰為肌骨月為家借令落盡仍香雪
且道開時是底花白玉梢頭千點韻綠雲堆裏一枝斜
休休莫斸西莊柳放上松梢分外佳
南海陶令曾送水沈報以雙井茶二首
嶺外書來謝故人梅花不寄寄爐熏瓣香急試博山火
兩袖忽生南海雲苒惹鬚眉清入骨縈盈窗几巧成文
瓊琚作報那能辦雙井春風輟一斤
沈水占城第一良占城上岸更差強黑藏骨節龍筋瘠
班出文章鷓翼張滚盡殘膏添猛火熬成熟水趁新湯
素馨熏染真何益畢竟輸他本分香
幼圃
蒲橋寓居庭有刳方石而實以土者小孫子藝花窠
菜本其中戲名幼圃
寓舍中庭劣半弓鷰泥為圃石為墉瑞香萱草一兩本
葱葉蔊苖三四叢穉子落成小金谷蝸牛卜築别珠宫
也思日涉隨兒戲一逕惟看蟻得通
送周元吉顯謨左司將漕湖北
君詩日日說歸休忽解西風一葉舟黃鶴樓前作重九
水精宫裏過中秋職親六閣仍金馬喜入千屯看木牛
繡斧光華誰不羨一賢去國欠人留
又見周郎擕小喬武昌赤壁醉嬌饒蜀江雪水來三峽
吳苑風煙訪六朝秋月春花出肝肺新詞麗曲入笙簫
歸來却待金鑾殿好看霜毫映珥貂
彼此江湖漫浪翁相逢逓宿省西東兩窮握手論詩後
一笑投膠入漆中臨水登山公别我青鞋布襪我從公
貂裘已博江西艇只待黃花半席風
送王季德提刑寳文少卿
寳儲依舊接吳游盪節何曾遠藻旒卿月使星銀漢曉
繡衣綵服太湖秋豺當道上狐何問鷹擊霜前兔已愁
火急平反供一笑紫荷玉筍待君侯
贈都下寫真葉德明
我昔山林人不識或疑謫仙或狂客仰看青天不看人
醉裏那知眼白青一擕破硯入長安素衣成緇綠髩班
上林麒麟着野馬滄海鷗鷺綴孔鸞漢宫威儀既不入
貴人樣灞橋風雪又不見詩人相不須覽鏡照清溪我
亦自憎塵俗狀葉君着眼秋月明葉君下筆秋風生市
人請畫即唾罵只寫龍章鳳姿公與卿肯來為予寫衰
貌擲筆掉頭欣入妙相逢可惜遲十年不見詩翁昔年
少
送孫檢正德操龍圖出知鎮江
看花走馬紹興間彼此春風各少年黃甲諸儒今幾許
白頭回舍省東偏昨宵歸夢月千里餘債欠君詩兩篇
已乞閩山一窠闕老身只要早歸田
食雞頭子
三危瑞露凍成珠九轉丹砂鍊久如鼻觀温芳炊桂歇
齒根熟軟剥胎餘半甌鷹爪中秋近一炷龍涎丈室虛
却憶吾廬野塘味滿山柿葉正堪書
新寒戲簡尤延之檢正
逗晩添衣併數重隔脯剰熱尚斜紅秋生露竹風荷外
寒到雲窗霧閣中半點暄涼能幾許古來豪傑總成空
木犀香殺張園了雪臭金挼欠兩翁
跋姜春坊梅山詩集
松風澗水打窗聲玉珮瓊琚觸眼明當晝如何挂秋月
未春特地轉新鸎只銷一卷梅山集幻出多般景物情
老子平生有詩癖為君焚却老陶泓
秋雨蚤作有歎
細雨簷無質安得更有聲如何却作泥亦能妨晨征宿
昔忽過暄心知非堅晴何須暄晴極然後寒雨生寒生
使人覺妙物亦何曾翦翦自神妙無乃與物矜造物本
非作觀者或強名老夫近稍聾此事無暇聽平生感秋
至此意今已平獨念老病身頗不耐風興何時歸故園
晏眠閉柴荆鳴雞亦不留好夢無吾驚他年憶此時惘
如宿酒醒思歸已可喜而况真歸耕
寄題曾子與競秀亭
老夫上下蓼花灘每過君家輙繫船尊酒燈前山入座
孤鴻月底水連天暄涼書問二千里場屋聲名三十年
競秀主人文似豹不應霧隐萬峰邊
赴文德殿聽麻仍拜表
蒼龍觀闕啓槐宸白玉階除振鷺羣仗外諸峰獻松雪
霜前一雁度宫雲舍人就曰宣麻制丞相瞻天進表文
夙退自欣還自笑素餐便當策殊勲
紫宸殿拜表賀雪
稍緩鳴靴不住催一聲再拜忽如雷封章進了儀曹退
文武班齊上相來白髮兩年陪賀雪紫衣數輩小傳杯
賜休退食端何限未到西湖探早梅
立春後一日和張功父園梅未花之韻
前夕三更月落時東風已動萬花知江梅端合先交割
春色如何未探支只欠梁溪冰柱句追還和晴暗香詩
張家剰有蔥根指不把瓊酥滴一枝
人日出遊湖上
去時數點雨歸時數片雪雨雪兩不多山路雙清絶
城中雪一尺山中雪一丈地上都已消却在松梢上
去歲遊春屐苔痕故可尋人家隨岸遠墖影落湖深
寄題劉成功錦里
嘉林市中虚一丈嘉林寺後竹千竿先君授徒竹窗底
我初識君俱少年同師同舍同筆硯火冷燈青飛雪片
春風一夜吹林花南北飄零各星散我今頭白苦思歸
羨君山園芋栗肥為君題作小錦里君應一笑巾堕几
讀淵明詩
少年喜讀書晩悔昔草草迨今得書味又恨身已老淵
明非生面穉歲昔已早極知人更賢未契詩獨好塵中
談久暌暇處目偶到故交了無改乃似未見寳貌同覺
神異舊翫出新妙琱空那有痕滅跡不須埽腹腴八珍
初天巧萬象表向來心獨苦膚見欲幽討寄謝穎濱翁
何謂淡且稿
送姜䕫堯章謁石湖先生
釣璜英氣横白蜺欬唾珠玉皆新詩江山愁訴鸎為泣
鬼神露索天洩機彭蠡波心弄明月詩星入腸肺肝裂
吐作春風百種花吹散瀕湖數峰雪青鞋布襪軟紅塵
千詩只博一字貧吾友夷陵蕭太守逢人說項不離口
袖詩束來謁老夫慙無高價當璠璵翻然却買松江艇
徑去蘇州參石湖
林景思寄贈五言以長句謝之
華亭沈虞卿惠山尤延之每見無雜語只說林景思試
問景思有何好佳句驚人人絶倒句句飛從月外來可
羞王公薦穹昊若人乘雲駕天風秋衣剪菊裁芙蓉暮
宿銀漢朝蓬宫我欲從之東海東西湖柳色二三月相
逢一笑冠纓絶醉招和靖呌東坡一吸西湖湖水竭我
醉自眠君自顛路人往往指作仙此輩何曾識此樂識
與不識俱可憐别時花開今已落思君令人瘦如鶴夢
裏隨君擕酒瓢同登天台度石橋瀑布界天瀉雲窟長
松拔地攙煙霄與君聯句章未了帝城鍾動西峰曉海
風吹堕珊瑚枝乃是先生寄我詩火雲燒江江水沸君
詩清涼過於水定知來是雲巢底恍然坐我天台寺
寄題劉凝之墳山壯節亭用轆轤體
見了廬山想此賢此賢見了失廬山胷中書卷雲凌亂
身外功名夢等閒一點目光牛背上五絃心在雁行間
欲吟壯節題崖石筆挾風霜齒頰寒
賀皇太子九月四日生辰
典學光隂璧不如簡編燈火卷還舒極知儲后勤稽古
却是儒生懶讀書心到帝王圖籍外手追雅頌國風初
人間未見瑶山集十倍曹丕尚有餘
和袁起巖郎中投贈七字
故人一别兩相思不但平生痛飲師胷次五三真事業
筆端四六更歌詩閉門覓句今無已刻意傷春古牧之
卧雪高人家譜在春風政着紫蘭枝
宋詩鈔卷七十五
