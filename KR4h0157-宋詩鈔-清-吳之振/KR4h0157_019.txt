宋詩鈔卷十九
内閣中書舍人吳之振編
王安石臨川詩鈔下
送鄧監簿南歸
不見驪塘路茫然四十春長為異鄉客每憶故時人水
閱公三世雲浮我一身濠梁送歸處握手但悲辛
即事
徑暖草如積山晴花更繁縱横一川水高下數家村靜
憩雞鳴午荒尋犬吠昏歸來向人說疑是武陵源
示耿天騭
挾策能傷性捐書可盡年弦歌無舊習香火有新緣白
土長岡路朱湖小洞天望公時顧我於此暢幽悁
北山暮歸示道人
千山復萬山行路有無間花發蜂遞繞果垂猿對攀獨
尋寒水度欲趁夕陽還天黑月未上兒童初掩關
烏塘
地僻居人少山稠伏獸多怒貍朝博雁嚵虎夜窺騾籬
落生孫竹門庭上女蘿未應悲寂寞六載一經過
欲歸
水漾青天暖沙吹白日隂塞垣春錯莫行路老侵尋綠
稍還幽草紅應動故林留連一杯酒滿眼欲歸心
壬辰寒食
客思似楊柳春風千萬條更傾寒食淚欲漲冶城潮巾
髮雪爭出鏡顔朱早彫未知軒冕樂但欲老漁樵
宿雨
綠攪寒蕪出紅争暖樹歸魚吹塘水動雁拂塞垣飛宿
雨驚沙盡晴雲晝漏稀却愁春夢短燈火著征衣
題友人郊居水軒
田中三畝宅水上一軒開為有漁樵樂非無仕進媒槎
頭收晩釣荷葉卷新醅坐說魚腴美功名挽不來
江亭晩眺
日下崦嵫外秋生沆碭間清江無限好白鳥不勝閒雨
過雲收嶺天空月上灣歸鞍侵調角回首六朝山
自白上村入北寺二首
木杪田家出城隂野逕分溜渠行碧玉畦稼卧黃雲薄
槿胭脂染深荷水麝焚夕陽人不見雞鶩自成羣
雨過百泉出秋聲連衆山獨尋飛鳥外時渡亂流間坐
石偶成歇看雲相與還會湏營一畝長此聽潺湲
題朱郎中白都莊
蕭灑桐廬守滄洲寄一廛山光隔釣岸江氣雜炊煙藜
杖聽鳴艣籃輿看種田明時湏共理此興在他年
次韻冲卿過雎陽
宮廟此神鄉留親泊楚艎天開今壯麗地積古悲涼不
改山河舊猶餘草木荒還聞足賓客誰是漢鄒陽
崑山惠聚寺次張祐韻
峰嶺互出没江湖相吐吞園林浮海角臺殿擁山根百
里見漁艇萬家藏水村地偏來客少幽興秪桑門
吳江
莽莽昔登臨秋風一散襟地留孤嶼小天入五湖深柑
橘無千里魚鰕有萬金吾雖輕范蠡終欲此幽尋
世事
世事一何稠論心日已偷尚蒙今士笑宜見古人羞老
圃聊湏問良田亦欲求非關畏黻冕無責易身修
寄上甫
塞上無花草飄風急我歸稍林聽澗落卷土看雲飛想
子當紅蘂思家上翠微江寒亦未已好好着春衣
招丁元珍
默默不自得紛紛何所為畫墁聊取食獵較且隨時秋
入江湖暗風生草樹悲黃花一杯酒思與故人持
江上二首
潮連風浩蕩沙引客淹留落日更清坐空江無近舟共
看蒹葦宅聊即稻粱謀未敢嗟艱食凶年半九州
書自江邊使鄉隣病餓稠何言萬里客更作百身憂補
敗今誰䘏趨生我自羞西南雙病眼落日倚扁舟
暮春
春期行晼晩春意賸芳菲曲水應修褉披香未試衣雨
花紅半墮烟樹碧相依悵望夢中地王孫底不歸
送鄆州知府宋諫議
盛世千齡合宗工四海瞻天心初籲俊雲翼首離潛德
望完圭角儀形壯陛廉徐鳴蒼玉佩盡校碧牙籖綸掖
清光注鑾坡茂渥霑文明誠得主政瘼尚煩砭右府參
機務東塗贊景炎廟謨資石畫兵略倚珠鈐坐鎮均勞
逸齋居養智恬謳謠喧井邑惠化穆蒼黔進律朝章舊
疏恩物議僉通班三殿䆳徙部十城兼申甫周之翰龜
蒙魯所詹地靈奎宿照野沃汶河漸首路龍旗盛提封
虎節嚴賜衣纏紫艾衛甲綴朱綅海谷移文省谿堂燕
豆添班春回紺幰問俗卷彤襜舟檝商巖命熊羆渭水
占治裝行入覲金鼎重調鹽
歲晚懷古
先生歲晩事田園魯叟遺書廢討論問訊桑麻憐已長
按行松菊喜猶存農人調笑追尋壑稚子歡呼出候門
遙謝載醪㭕惑者吾今欲辨已忘言
叚氏園亭
欹眠隨水轉東垣一點炊煙映水昏漫漫芙蕖難覓路
翛翛楊柳獨知門青山呈露新如染白鳥嬉游靜不煩
朱雀航邊今有此可能搖蕩武陵源
次韻致遠木人洲
迷子山前漲一洲木人圖志失編收年多但有柳生肘
地僻獨無茅蓋頭河側鮑生乾尚立江邊屈子槁將投
未妨他日稱居士能使君疑福可求
次韻酬龔深甫
握手東岡雪滿篸後期惆悵老吳蠶芳辰一笑真難值
暮齒相思豈久堪他日杜詩傳渭北幾時周宅對漳南
百年邂逅能多少且可勤來共草菴
次韻酬朱昌叔三首
點也自殊由與求旣成春服更何憂拙於人合且天合
靜與道謀非食謀未愛京師傳谷口但知鄉里勝壺頭
嗟予老矣無一事復得此君相與游
去年音問隔淮州百謫難知亦我憂前日杯盤共江渚
一歡相屬豈人謀山蟠直瀆輸淮口水抱長干轉石頭
乘興舟輿無不可春風從此與公遊
烏榜登臨興未休共言何許更消憂聯裾蕭寺尋真覺
方駕孫陵弔仲謀語罷每開歡笑口詩來仍掉苦吟頭
已知軒冕真吾累且可追隨馬少游
次韻送程給事知越州
千騎東方占上頭如何誤到北山遊清明若覩蘭亭月
暖熱因忘蕙帳秋投老始知歡可惜通宵豫以别為憂
西歸定有詩千首想肯重來賁一丘
次韻酬徐仲元
投老逍遥屺與堂天刑真已脱桁楊緣源靜翳無魚淰
度谷深追有鳥頏每苦交遊尋五柳最嫌尸祝擾庚桑
相看不厭唯夫子風味真如顧建康
送程公闢得謝歸姑蘇
東歸行路歎賢哉碧落新除寵上才白傅林塘傳畫去
吳王花鳥入詩來唱酬自有微之在談笑應容逸少陪
(少保元絳謝事居姑蘇又王中甫善歌詞與相唱酬燕集)除此兩翁相見外不知三
逕為誰開
登寳公塔
倦童疲馬放松門自把長笻倚石根江月轉空為白晝
嶺雲分暝與黃昏鼠搖岑寂聲隨起鵶矯荒寒影對翻
當此不知誰客主道人忘我我忘言
重登寳公塔復用前韻
空見方墳涌半霄難將生死問參寥應身東返知何國
瑞像西歸自本朝遺寺有門非輦路故池無鉢但僧瓢
獨龍下視皆陳迹追數齊梁亦未遙
紙暖閣
聯屏蓋障一尋方南設釣簾北置牀側座對敷紅絮暖
仰窗分啟碧紗涼氊廬易以梅烝壊錦幄終於草野妨
楚榖越藤真自稱每糊因得減書囊
小姑
小姑未嫁與蘭支何恨流傳樂府詩初學水仙騎赤鯉
竟尋山鬼從文貍繽紛雲䙱空棠檝綽約烟鬟獨桂旗
弄玉有祠終或往飛瓊無夢故難知
呈陳和叔(并序)
嘉祐末和叔以集賢校理判登聞鼓院同知太常禮
院皮場街有園數畝中置二椁甎袤丈北戸臨溝略
彴通街旁作小屋毁輜車為蓋某以直集賢院為三
司度支判官以知制誥糾察在京刑獄同管句三班
院間度彴飯車蓋下隨所有無坐卧甎上笑語常至
夜如此三歲而和叔遭太夫人憂未幾某亦喪親以
去時(闕)永昭陵尚未復土也後與和叔皆蒙今上拔
用數會議語皆憂傷之餘責厚事叢無復故情元豐
元年某食觀使禄居鍾山南和叔經略廣東道舊悵
然某作詩以叙其事
毁車為屋僅容身三歲相要薄主人晝寓椁甎常至夜
冬㳂溝彴復尋春南陔不洎公歸里蒼墓垂成我喪親
後會縱多無此樂山林投老一傷神
全椒張公有詩在北山西庵僧者墁之悵然有感
十年怊悵躡山阡終欲持杯滴到泉東路角巾非故約
西州華屋漫修椽幽明永隔休炊黍真俗相妨久絶弦
遺墨每看疑邂逅復隨人事散如烟
讀眉山集次韻雪詩二首
若木昏昏末有鵶凍雷深閉阿香車搏雲忽散簁為屑
翦水如分綴作花擁箒尚憐南北巷持杯能喜兩三家
戲挼弄掬輸兒女羔袖龍鍾手獨义
戲搖微縞女鬟鵶試咀流酥已頰車歴亂稍埋冰揉粟
消沉時點水圓花豈能舴艋真尋我且與蝸牛獨卧家
欲挑青腰還不敢直須詩瞻付劉义
次韻奉和蔡樞密南京種山藥法(蔡詩并序云蒙見索南都種山)
(藥法并以生頭數十莖送上輒成小詩青青正是中分天區種何妨試玉延即見引湏緣夏木定知如蹠)
(薦冬筵露偏自裹自題潤還御水冰霜結蔭近然堯雲雨還自媿揠苖應笑宋人)
區種抛來六七年春風條蔓想宛延難追老圃莓苔徑
空對珍盤玳瑁筵嘉種忽傳河右壤靈苖更長闕西偏
故畦穿斵知何日南望鍾山一慨然
上已聞苑中樂聲書事
苑中誰得從春游想見漸臺瓦欲流御水曲隨花影轉
宫雲低繞樂聲留年華未破清明節日暮初回祓禊舟
更覺至尊思慮遠不應全為拙倡優
用樂道舍人韻書十日事呈樂道舍人聖從待制
東門人物亂如麻想見新韉照路華午鼓已傳三刻漏
從官初賜一杯茶怱怱殿下催分首擾擾宮前聽賣花
歸去莫言天上事但知呼客飲流霞
詳定試卷
童子常誇作賦工暮年羞悔有揚雄當時賜帛倡優等
今日論才將相中細甚客卿因筆墨卑於爾雅注魚蟲
漢家故事真當改新詠知君勝弱翁
奉酬楊樂道
邂逅聯裾殿閣春却愁容易即離羣相知不必因相識
所得如今過所聞近代聲名出盧駱前朝筆墨數淵雲
與公家世由來事愧我初無百一分
送李質夫之陜府
平世求才漫至公悠悠羈旅士多窮十年見子尚短褐
千里隨人今北風戸外屨貧虚自滿樽中酒賤亦常空
共嫌欲老無機械心事還能與我同
次韻吳季野題岳上人澄心亭
高亭五月尚寒生回首塵沙自鬱蒸砌水亂流穿石底
檻雲高出蔽山層躋攀欲絶人間世締搆知從物外僧
腸胃坐來清似洗神竒未怪佛圖澄
送彦珍
挾筴窮鄉滿鬢絲陂田荒盡豈嘗窺未應谷口終身隠
正合菑川舉國推握手百憂空往事還家一笑即芳時
柘岡定有辛夷發亦見東風使我知
寄張先郎中
留連山水住多時年比馮唐未覺衰篝火尚能書細字
郵筩還肯寄新詩胡牀月下知誰對蠻榼花前想自隨
投老主恩聊欲報每瞻高躅恨歸遲
寄黃吉甫
朱顔去似朔風驚白髮多於野草生挾筴讀書空有得
求田問舍轉無成解鞍烏石岡邊坐擕手辛夷樹下行
今日追思真樂事黃塵深處走鷄鳴
即席次韻微之泛舟
畫舸幽尋北果園應將陳迹問桑門地隨牆墅行多曲
天著岡巒望易昏故國時平空有木荒城人少半為村
悠悠興廢皆如此賴付乾愁酒一樽
示長安君
少年離别意非輕老去相逢亦愴情草草杯盤供笑語
昏昏燈火話平生自憐湖海三年隔又作塵沙萬里行
欲問後期何日是寄書應見雁南征
次韻微之即席
釀成吳米野油囊却愛清談氣味長閒日有僧來北阜
平時無盗出南塘風亭對竹酬孤峭雪逕尋梅認暗香
江水中&KR2560;應未變一杯終欲就君嘗
思王逢原三首
布衣阡陌動成羣卓犖高才獨見君杞梓豫章蟠絶壑
騏驎騕褭跨浮雲行藏已許終身共生死那知半路分
便恐世間無妙質鼻端從此罷揮斤
蓬蒿今日想紛披冢上秋風又一吹妙質不為平世得
微言唯有故人知廬山南墮當書案湓水東來入酒巵
陳迹可憐隨手盡欲歡無復似當時
百年相望濟時功歲路何知向此窮鷹隼奮飛凰羽短
騏驎埋没馬羣空中郎舊業無兒付康子高才有婦同
想見江南原上墓樹枝零落紙錢風
季春上旬苑中即事
輦路行看斗柄東簾垂殿閣轉春風樹林隠翳燈含霧
河漢欹斜月墜空新蕊漫知紅簌簌舊山常夢直叢叢
賞心樂事須年少老去應無日再中
與微之同賦梅花得香字三首
漢宮嬌額半塗黃粉色淩寒透薄籹好借月魂來映燭
恐隨春夢去飛揚風亭把盞酬孤艷雪徑回輿認暗香不
為調羹應結子直須留此占年芳
結子非貪鼎鼐嘗偶先紅杏占年芳從教臘雪埋藏得
却怕春風漏洩香不御鉛華知國色祗裁雲縷想仙裝
少陵為爾牽詩興可是無心賦海棠
淺淺池塘短短牆年年為爾惜流芳向人自有無言意
傾國天教抵死香鬚䙚黃金危欲墮蔕團紅蠟巧能裝
嬋娟一種如冰雪依倚春風笑野棠
度麾嶺寄莘老
區區隨傳換冬春夜半懸崖託此身豈慕王遵能許國
直緣毛義欲私親施為已壊生平學夢想猶歸寂寞濱
風月一歌勞者事能明吾意可無人
送遜師歸舒州
山川相對一悲翁往事紛紛夢寐中邂逅故人恩意在
低佪今日笑言同看吹陌上陽花滿忽憶巖前蕙帳空
亦見桐鄉諸父老為傳衰颯病春風
次韻酬宋玘二首
洗雨次風一月春山紅漫漫綠紛紛褰裳遠野誰從我
散策空陂忽見君青眼坐傾新歲酒白頭追誦少年文
因嗟涉世終無補久使高材雍上聞
山陂疇昔從吾親諸父先生各佩紛零落長年誰語此
遟回故地却逢君衣冠偶坐論經術襁褓當時刺繡文
更怪高材終未遇有司何日選方聞
夢張劒州
萬里憐君蜀道歸相逢似喜語還悲江淮别業依何處
日月新阡卜幾時自說曲阿猶未穩即尋湓水去猶疑
茫然却是陳橋夢昨日春風馬上思
次韻張唐公馬上
揭節初悲力不任賜身終愧謬恩臨病來氣弱歸宜早
偷取官多責恐深膏澤未施空謗怨瘡痍猶在豈謳吟
黃昏信馬江城路欲訪何人話此心
上元戲呈貢父
車馬紛紛白畫同萬家燈火暖春風别開閶闔壺天外
特起蓬萊陸海中盡取繁華供俠少秪分牢落與衰翁
不知太乙遊何處定把青藜獨照公
和楊樂道見寄
宅帶園林五畝餘蕭條還似茂陵居殺青滿架書新繕
生白當窗室久虚孤學自難窺奧密重言猶得慰空疎
相思每欲投詩社只待春蒲葉又書
次御河寄城北會上諸友
客路花時秪攪心行逢御水半晴隂背城野色雲邊盡
隔屋春聲樹外深香草已堪回步履午風聊復散衣襟
憶君載酒相追處紅萼青跗定滿林
寄友人三首
萬里書歸說我愁知君不忘北城幽一篇封禪才難學
三畝蓬蒿勢易求欲與山僧論地劵願為鄰舍事田疇
應須急作南征計漠北風沙不可留
水邊幽樹憶同攀曾約移居向此間欲語林塘迷舊逕
却隨車馬入他山飛花著地容難冶鳴鳥窺人意轉閒
物色可歌春不返相思空復慘朱顔
一别三年至一方此身漂蕩只殊鄉看沙更覺蓬萊淺
數日空驚霹靂忙渺渺水波低赤岸濛濛雲氣淡扶桑
登臨舊興無多在但有浮槎意未忘
寄張諤招張安國金陵法曹
我老願為臧丈人君今少壯豈長貧好須自致青冥上
可且相從寂寞濱深谷黃鸝驕引子曲碕翠碧巧藏身
尋幽觸静還成興何必區區九陌塵
欲往淨因寄涇州韓持國
紫荆山下物華新只與都城共一春令節想君擕綠酒
故情憐我踏黃塵泔魚已悔他年事搏虎方收末路身
欲寄微言書不盡試尋僧閣望西人
送别韓虞部
客舍街南初著巾與君兄弟即相親當年豈意兩家子
今日更為同社人京洛風塵嗟阻闊江湖杯酒惜逡廵
歸帆嶺北茫茫水把手何時寂寞濱
懷舒州山水呈昌叔
山下飛鳴黃栗留溪邊飲啄白符鳩不知此地從君處
亦有他人繼我不塵土生涯休盪滌風波時事只飄浮
相看髮秃無歸計一夢東南即自羞
寄袁州曹伯玉使君
宜春城郭繞樓臺想見登臨把一杯濕濕嶺雲生竹&KR1642;
冥冥江雨熟楊梅政成定入邦人詠詩就還隨驛使來
錯莫風沙愁病眼不知何日為君開
再至京口寄漕使曹郎中
漂流曾落此江邊憶與詩翁賦浩然(浩然堂名)鄉國去身猶
萬里驛亭分首已三年北城紅出高枝靚南浦青回老
樹圓還似昔時風露好只疑談笑在君前
次韻平甫金山會宿寄親友
天末海門横北固烟中沙岸似西興已無船舫猶聞笛
遠有樓臺秪見燈山月入松金破碎江風吹水雪崩騰
飄然欲作乘桴計一到扶桑恨未能
次韻再遊城西李園
京師花木類多竒常恨春歸人未歸車馬喧喧走塵土
園林處處鏁芳菲殘紅已落香猶在羈客多傷涕自揮
我亦悠悠無事者約君聯騎訪郊圻
予求守江隂未得酬昌叔憶江隂見及之作
黃田港北水如天萬里風檣看賈船海外珠犀常入市
人間魚蟹不論錢高亭笑語如昨日末路塵沙非少年
強乞一官終未得秪君同病肯相憐
奉寄子思以代别
南北蹉跎成兩翁悲歡邂逅笑言同全家欲出嶺雲外
匹馬肯尋山雨中趨府折腰嗟踽踽聽泉分手惜怱怱
寄聲但有加飡飲才業如君豈久窮
留題微之廨中清輝閣
故人名字在瀛洲邂逅低回向此留鷗鳥一雙隨坐笑
荷花十丈對冥搜水涵樽爼清如洗山染衣巾翠欲流
宣室應疑鬼神事知君能復幾來游
元珍以詩送綠石硯所謂玉堂新樣者
玉堂新樣世爭傳况以蠻溪綠石鐫嗟我長來無異物
愧君特贈有佳篇久埋瘴霧看猶濕一取春波洗更鮮
還與故人袍色似論心於此亦同堅
金陵懷古四首
霸祖孤身取二江子孫多以百城降豪華盡出成功後
逸樂安知與禍雙東府舊基留佛刹後庭餘唱落船忩
黍離麥秀從來事且置興亡近酒缸
天兵南下此橋江敵國當時指顧降山水雄豪空復在
君王神武自難雙留連落日頻回首想像餘墟獨倚忩
却怪夏陽纔一韋漢家何事費罌缸
地勢東回萬里江雲間天闕古來雙兵纏四海英雄得
聖出中原次第降山水寂寥埋王氣風煙蕭颯滿僧忩
廢陵壊冢空冠劒誰復沾纓酹一缸
憶昨天兵下蜀江將軍談笑士爭降黃旗已盡年三百
紫氣空收劒一雙破堞自生新草木廢宮誰識舊軒忩
不湏搔首尋遺事且倒花前白玉缸
次韻舍弟遇子固憶少述(時舍弟在臨川)
歸計何時就一廛寒城回首意茫然野林細錯黃金日
溪岸寬圍碧玉天飛兔已聞追騕褭太阿猶恨失龍泉
遙知更憶河濱友從事能忘我獨賢
次韻答平甫
高蟬抱殼悲聲切新鳥爭巣誶語忙長樹老隂欺夏日
晩花幽艷敵春陽雲歸山去當簷靜風過溪來滿坐涼
物物此時皆可賦悔予千里不相將
金明池
宜秋西望碧參差憶看鄉人楔飲時斜倚水開花有思
緩隨風轉柳如癡青天白日春常好綠髮朱顔老自悲
跋馬未堪塵滿眼夕陽偷理釣魚丝
葛溪驛
缺月昏昏漏未央一燈明滅照秋床病身最覺風露早
歸夢不知山水長坐感歲時歌慷慨起看天地色淒涼
鳴蟬更亂行人耳正抱疎桐葉半黃
泛舟青溪入水門登高齋奉呈康叔
簿領紛紛惜此時起擕佳客散沈迷十圍但見諸營柳
九曲難尋故國溪牽埭欲隨流水遠放船終礙畫橋低
子猷清興何曾盡想憶高齋更一躋
九日登東山寄昌叔
城上啼烏破寂寥思君何處坐岧嶤應湏綠酒醻黃菊
何必紅裙弄紫簫落木雲連秋水渡亂山煙入夕陽橋
淵明久負東籬醉猶分低心事折腰
寄吳成之
綠髮溪山笑語中豈知翻手兩成翁辛夷屋角摶香雪
躑躅岡頭挽醉紅想見舊山茅徑在追隨今日板輿空
渭陽車馬嗟何及榮禄方當與子同
寄曾子固
斗粟猶慙報禮輕敢嗟吾道獨難行脱身負米將求志
戮力乘田豈為名高論幾為衰俗廢壯懷難值故人傾
荒城回首山川隔更覺秋風白髮生
寄王回深甫
少年倏忽不再得後日歡娛能幾何顧我面顔衰更早
憐君身世病還多窗間暗淡月含霧船底飄颻風送波
一寸古心俱未試相思中夜起悲歌
寄闕下諸父兄兼示平甫兄弟
父兄為學衆人知小弟文章亦自竒家勢到今宜有後
士才如此豈無時久聞陽羡溪山好頗與淵明性分宜
但願一門皆貴仕時將車馬過茅茨
鍾山西庵白蓮亭
山亭新破一方苔白帝留花滿四隈野豔輕明非傅粉
秋光清淺不憑材鄉窮自作幽人伴歲晩誰為靜女媒
可笑遠公池上客却因松菊賦歸來
次韻舍弟賞心亭即事
檻折簷傾野水傍臺城佳氣已消亡難披梗莽尋千古
獨倚青冥望八荒坐覺塵沙昏遠眼忽看風雨破驕陽
扁舟此日東南興欲盡江流萬里長
送張仲容赴杭州孫公辟
萬屋相誇漆與丹笑歌長在綺紈間綵船春戲城邊水
畫燭秋尋寺外山憶我屢隨遊客入喜君今赴辟書還
遙知曼倩威行久赤筆應從到日閒
次韻春日即事
人間尚有薄寒侵和氣先薰草樹心丹白自分齊破蕾
青黃相向欲交隂潺潺嫩水生幽谷漠漠輕煙動遠林
病得一官隨太守班春無助愧周任
江上
村落家家有濁醪青旗招客解祗禂春風似補林塘破
野水遥連草樹高寄食舟車隨處弊行歌天地此身勞
遲回自負平生意豈是明時惜一毛
午枕
百年春夢去悠悠不復吹簫向此留野草自花還自落
鳴禽相乳亦相酬舊蹊埋没開新徑朱戸欹斜見畫樓
欲把一杯無伴侶眼看興廢使人愁
寄石鼓寺陳伯庸
鯨海無風白日閒天門當面險難攀塵埃掉臂離長陌
琴酒和雲入舊山仁義未饒軒冕貴功名莫信鬼神慳
郭東一點英雄氣時伴君心夜斗間
姑胥郭
誤褫雲巾别故山抵吳由越兩間關千家漁火秋風市
一葉歸舟暮雨灣旅病愔愔如困酒鄉愁脉脉似連環
情知帶眼從前緩更恐顛毛自此斑
太湖恬亭
檻臨溪上綠隂圍溪岸高低入翠微日落斷橋人獨立
水涵幽樹鳥相依清遊始覺心無累靜處誰知世有機
更待夜深同徙倚秋風斜月釣船歸
次韻酬吳彦珍見寄(時彦珍為教授學有右軍墨池)
君作新詩故起予一吟聊復報雙魚杖藜高徑誰來往
散帙空堂自卷舒樹外鳥啼催晩種花間人語趁朝虛
春風處處堪擕手何事臨池苦學書
自金陵如丹陽道中有感
數百年來王氣消難將前事問漁樵苑方秦地皆蕪没
山借揚州更寂寥荒埭暗雞催月曉空場老雉挾春驕
豪華秪有諸陵在往往黃金出市朝
讀詔書(慶歴七年)
去秋東出汴河梁已見中州旱勢強日射地穿千里赤
風吹沙度滿城黃近聞急詔收羣策頗說新年又亢陽
賤術縱工難自獻心憂天下獨君王
除夜寄舍弟
一尊聊有天涯憶百感翻然醉裏眠酒醒燈前猶是客
夢回江北已經年佳時流落真何得勝事蹉跎只可憐
唯有到家寒食在春風同泛澦溪船
送王補之行風忽作因題四句於舟中
淮口西風急君行定幾時故應今夜月未便照相思
離蔣山
出谷頻回首逢人更斷腸桐鄉豈愛我我自愛桐鄉
江上
江水漾西風江花脱晩紅離情被横笛吹過亂山東
秣陵道中口占二首
經世才難就田園路欲迷慇懃將白髮下馬照青溪
歲熟田家樂秋風客自悲茫茫曲城路歸馬日斜時
雜詠二首
證聖南朝寺三年到百回不知牆下路今日幾荷開
桃李石城塢餉田三月時柴荆常自閉花發少人知
梅花
牆角數枝梅凌寒獨自開遙知不是雪為有暗香來
歌元豐
豚栅雞塒晻靄間暮林搖落獻南山豐年處處人家好
隨意飄然得往還
九日
九日無歡可得追飄然隨意歴山陂蔣陵西曲(一作面)風
塵慘(一作澹)也有黃花一兩枝
初晴
幅巾慵整露蒼華度隴深尋一徑斜小雨初晴好天氣
晩花殘照野人家
翛然
翛然三月閉柴荆綠葉隂隂忽滿城自是老年遊興少
春風何處不堪行
竹裏
竹裏編茅倚石根竹莖疎處見前村閒眠盡日無人到
自有春風為掃門
隨意
隨意柴荆手自開沿岡度塹復登臺小橋風露扁舟月
迷鳥羇雌竟往來
初夏即事
石梁茅屋有彎碕流水濺濺度兩陂晴日暖風生麥氣
綠隂幽草勝花時
光宅寺(梁武帝宅也其北齊安隔淮齊武帝宅也宋興又在其地)
齊安孤起宋興前光宅相仍一水邊蜂分蟻爭今不見
故窠遺垤尚依然
與寳覺宿龍華院絶句(舊有詩云京口瓜洲一水間鍾山只隔數重山春風)
(自綠江南岸明月何時照我還)
世間投老斷攀緣忽憶東遊已十年但有當時京口月
與公隨我故依然
自定林過西庵
午鷄聲不到禪林栢子煙中靜擁衾忽憶西巖道人語
杖藜乘興得幽尋
謝安墩
我名公字偶相同我屋公墩在眼中公去我來墩屬我
不應墩姓尚隨公
山陂
山陂院落今挼種城郭樓臺已放燈白髮逢春唯有睡
睡聞啼鳥亦生憎
北山有懷
香火因緣寄北山主恩投老更人間傷心躑躅岡頭路
明日春風自往還
北陂杏花
一陂春水遶花身花影妖嬈各占春縱被春風吹作雪
絶勝南陌碾成塵
江梅
江南歲盡多風雪也有江梅漏洩春顔色凌寒終慘澹
不應搖落始愁人
北山
北山輸綠漲横陂直塹回塘灧灧時細數落花因坐久
緩尋芳草得歸遲
楊柳
楊柳杏花何處好石梁茅屋雨初乾綠垂靜路要深駐
紅寫清波得細看
出郊
川原一片綠交加深樹冥冥不見花風日有情無處著
初廻光景到桑麻
呈陳和叔
數椽生草覆莓苔(一作數椽牢落長莓苔)一徑牆隂斸雪開玉匣
囊衣新徙舍杖藜從此為君來
數椽庳屋茨生草三畝荒園種晩蔬永日終無一杯酒
可能留得故人車
與耿天騭會話
邯鄲四十餘年夢相對黃粱欲熟時萬事祗如空鳥迹
怪君強記尚能追
庚申正月遊齊安
水南水北重重柳山後山前處處梅未即此身隨物化
年年長趁此時來
庚申正月遊齊安有詩云水南水北重重柳壬戍
正月再遊
招提詩壁漫黃埃忽忽籠紗兩過梅老值白雞能不死
復隨春色破寒來
壬戍正月晦與仲元自淮上復至齊安
風暖柴荆處處開雪乾沙淨水洄洄意行却得前年路
看盡梅花看竹來
悟真院
野水從横潄屋除午窗殘夢鳥相呼春風日日吹香草
山北山南路欲無
鍾山晩步
小雨輕風落楝花細紅如雪點平沙槿籬竹屋江村路
時見宜城賣酒家
勘會賀蘭溪主(賀蘭溪洛京地名陳繹買地築居於郵中問之)
賀蘭溪上幾株松南北東西有幾峰買得住來今幾日
尋常誰與坐從容
書湖隂先生壁
茒簷長掃靜無苔花木成畦手自栽一水護田將綠繞
兩山排闥送青來
書何氏宅壁
有興提魚就公煑此言雖在已三年皖灊終負幽人約
空對湖山坐惘然
示公佐
殘生傷性老躭書年少東來復起予各據槁梧同不寐
偶然聞雨落階除
送黃吉父將赴南康官歸金谿二首
柘岡西路白雲深想子東歸得重尋亦見舊時紅躑躅
為言春至每傷心
還家一笑即芳辰好與名山作主人邂逅五湖乘與往
相邀錦繡谷中春
金陵即事三首
水際柴門一半開小橋分路入青苔背人照影無窮柳
隔屋吹香併是梅
結綺臨春歌舞地荒蹊狹巷兩三家東風漫漫吹桃李
非復當時仗外花
昏黑投林曉更驚背人相喚百般鳴柴門長閉春風暖
事外還能見鳥情
烏塘
烏塘渺渺綠平隄隄上行人各有擕試問春風何處好
辛夷如雪柘岡西
柘岡
萬事紛紛秪偶然老來容易得新年柘岡西路花如雪
廻首春風最可憐
金陵
金陵陳迹老莓苔南北遊人自往來最憶春風石城塢
家家桃杏過牆開
午枕
午枕花前簟欲流日催紅影上簾鈎窺人鳥喚悠颺夢
隔水山供宛轉愁
州橋
州橋蹋月想山椒廻首哀湍未覺遙今夜重聞舊嗚咽
却看山月話州橋
觀明州圖
明州城郭畫中傳尚記西亭一檥船投老心情非復昔
當時山水故依然
和張仲通憶鍾陵二首
一夢章江已十年故人重見想皤然祗應兩岸當時柳
能到春來尚可憐
逸少池邊有一丘西山南浦慣曾遊殘年歸去終無樂
聞說章江即淚流
鍾山即事
澗水無聲繞竹流竹西花草弄春柔茅簷相對坐終日
一鳥不鳴山更幽
隴東西二首
隴東流水向東流不肯相隨過隴頭祗有月明西海上
作人征戍替人愁
隴西流水向西流自古相傳到此愁添却征人無限淚
怪來嗚咽已千秋
重將
重將白髮旁牆隂陳迹茫然不可尋花鳥總知春爛漫
人間獨自有傷心
楚天
楚天如夢水悠悠花底殘紅漫不收獨遶去年揮淚處
還將牢落對滄洲
送和甫至龍安微雨因寄吳氏女子
荒煙凉雨助人悲淚染衣巾不自知除却春風沙際綠
一如看汝過江時
與北山道人
蒔果疏泉帶淺山柴門雖設要常關别開小徑連松路
祗與鄰僧約往還
江寧夾口
落帆江口月黃昏小店無燈欲閉門側出岸沙楓半死
繫船應有去年㾗
夜直
金爐香燼漏聲殘翦翦輕風陣陣寒春色惱人眠不得
月移花影上欄干
金陵報恩大師西堂方丈
蕭蕭出屋千竿玉靄靄當窗一炷雲心力長年人事外
種花移石尚慇勤
獨卧
茆簷午影轉悠悠門閉青苔水亂流百囀黃鸝看不見
海棠無數出牆頭
孟子
沉魄浮魂不可招遺編一讀想風標何妨舉世嫌迂闊
故有斯人慰寂寥
臘享
明星慘澹月參差萬竅含風各自悲人散廟門燈火盡
却尋殘夢獨多時
杏花
垂楊一徑紫苔封人語蕭蕭院落中獨有杏花如喚客
倚牆斜日數枝紅
泊姚江
山如碧浪翻江去水似青天照眼明喚取仙人來住此
莫教辛苦上層城
遊鍾山
兩山松櫟暗朱藤一水中間勝武陵午梵隔雲知有寺
夕陽歸去不逢僧
杭州望湖樓回馬上作呈玉汝樂道
水光山氣碧浮浮落日將歸又少留從此秪應長入夢
夢中還與故人遊
春日席上
十年流落負歸期臨水登山各有思今日樽前千萬恨
不堪頻唱鷓鴣辭
戲贈育王虚白長老
白雲山頂病禪師昔日公卿各贈詩行盡四方年八十
却歸荒寺有誰知
無錫寄正之
健席高檣送病身亂山荒隴障歸津應湏一曲千回首
西去論心更幾人
初晴
一抺明霞黯淡紅瓦溝已見雪花融前山未放曉寒散
猶鎖白雲三兩峰
越人以幕養花因遊其下
尚有殘紅已可悲更憂回首秪空枝莫嗟身世渾無事
睡過春風作惡時
鄞縣西亭
收功無路去無田竊食窮城度兩年更作世間兒女態
亂栽花竹飬風煙
宋詩鈔卷十九
