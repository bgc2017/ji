宋詩鈔卷十一
内閣中書舍人吳之振編
歐陽文忠詩鈔上
歐陽脩字永叔吉州永豐人天聖中進士補西京留
守推官召試學士院為館閣校勘以書詆諫官高若
訥貶夷陵令徙乾德改判武成軍遷太子中允館閣
校勘集賢校理知太常理院出通判滑州慶歷初擢
太常丞知諫院拜右正言知制誥以朋黨出知滁州
遷起居舍人徙揚州潁州復龍圖閣直學士知應天
府母憂起復判流内銓以翰林學士修唐書加史館
修撰勾當三班院判太常寺拜右諫議大夫判尚書
禮部又判秘書省兼龍圖閣學士權知開封府唐書
成拜禮部侍郎樞密副使未幾參知政事定議立英
宗以觀文殿學士刑部尚書知亳州徙青州蔡州以
太子少師致仕卒贈太子太師諡曰文忠其詩如昌
黎以氣格為主昌黎時出排奡之句文忠一歸之于
敷愉略與其文相似也
黃牛峽(一本無峽字)祠
大川雖有神(一作固神靈)淫祀亦其(一作本風)俗石馬繫祠門山
鵶噪叢木潭潭村鼓隔溪聞楚巫歌舞送迎神畫船百
丈山前路上灘下峽長來去江水東流不暫停黃牛千
古長如故峽山侵天起青嶂崖崩路絶無由上黃牛不
下江頭飲行人惟向舟中望朝朝暮暮(一作行行終日)見黃牛
徒使行(一作誰使人)人過此愁山高更遠望猶見不是黃牛
(一作灘中)滯客舟(語曰朝見黃牛暮見黃牛三朝三暮黃牛如故言江惡難行久不能過也)
干葉紅梨花(峽州署中舊有此花前無賞者知郡朱郎中始加欄檻命坐客賦之)
紅梨千葉愛者誰白髮郎官心好竒徘徊遶樹不忍折
一日千帀看無時夷陵寂寞千山裏地遠氣偏時節異
愁烟苦霧少芳菲野卉蠻花鬭紅紫可憐此樹生此處
高枝絶(一作紅)艷無人顧春風吹落復吹開山鳥飛來自
飛去根盤樹老幾經春真賞今纔遇使君風輕絳雪罇
前舞日暖繁香露下聞從來竒物産天涯安得移根植
帝家猶勝張騫為漢使辛勤西域徙榴花
和丁寶臣遊甘泉寺(寺在臨江一山上與縣廨相對)
江上孤峰蔽綠蘿縣樓終日對嵳峩叢林已廢姜祠在
事迹難尋楚語訛(寺有清泉一泓俗傳為姜詩泉亦有姜詩祠按詩廣漢人疑泉不在此)
空餘一派寒巖側澄碧泓亭涵玉色野僧豈解惜清泉
蠻俗那知為勝迹西陵老令好尋幽時共登臨向此遊
欹危一逕穿林樾盤石蒼苔留客歇山深雲日變隂晴
澗栢巖松度歲青谷裏花開知地暖林間鳥語作春聲
依依渡口夕陽時却望層巒在翠微城頭暮鼓休催客
更待横江(一作孤舟)弄月歸
贈杜默(一本注云默師太學先生石守道介)
南山有鳴鳳其音和且清鳴於有道國出則天下平杜
默東土秀能吟鳳凰聲作詩幾百篇長歌仍短行擕之
入京邑欲使衆耳驚來時上師堂再拜辭先生先生頷
首遣教以勿驕矜贈之三豪篇而我濫一名杜子來訪
我欲求相和鳴顧我文字卑未足當豪英豈如子之辭
鏗鍠間鏞笙淫哇俗所樂百鳥徒嚶嚶杜子卷舌去歸
衫翩以輕京東聚羣盗河北點新兵飢荒與愁苦道路
日以盈子盍引其吭發聲通下情上聞天子聰次使宰
相聽何必九包(一作苞)禽始能瑞(一作薦)堯庭子詩何時作
我耳久已傾願以白玉琴寓之朱絲繩
憶山示聖俞
吾思夷陵山山亂不可究東城一堠餘高下漸岡阜羣
峰迤邐接四顧無前後憶嘗祗吏役鉅細悉經覯是時
秋卉紅嶺谷堆纈繡林枯松鱗皴山老石脊瘦斷徑履
頽崖孤泉聽清溜深行得平川古俗見耕耨澗荒驚麏
奔日出飛雉雊盤石屢欹眠綠巖堪解綬幽尋歎獨往
清興思誰侑其西乃三峽嶮怪愈竒富江如自天傾(一作)
(瀉)岸立兩崖鬭黔巫望西屬越嶺通南奏時時縣樓對
雲霧昏白晝荒烟下牢戍百仞寒溪潄蝦蟇噴水簾甘
液勝飲酎亦嘗到黃牛泊舟聽猿狖巉巉起絶壁蒼翠
非刻鏤隂嵓下攅叢岫穴忽空透遥岑聳孤出可愛欣
欲就惟思得君詩古健寫竒秀今來會京師車馬逐塵
瞀頽冠各白髮舉酒無蒨袖繁華不可慕幽賞亦難遘
徒為憶山吟耳熱助嘲詬
送唐生(一作送唐秀才歸永州)
京師英豪域車馬日紛紛唐生萬里客一影隨一身出
無車與馬但踏車馬塵日食不自飽讀書依主人夜夜
客枕夢(一作冷)北風吹孤雲翩然動歸思旦夕來叩(一作叩我)
門終年少人識逆旅(一作旅意)惟我親來學媿道矒(一作昧)贈
歸慚(一作嗟)橐貧勉之期不止多穫由力耘指家大嶺北
重湖浩無垠飛雁不可到書來安得(一作能)頻
聖俞會飲(時聖俞赴湖州一作送梅堯臣赴湖州)
傾壼豈徒彊君飲解帶且欲留君談洛陽舊友一時散
十年會合無二三京師旱久塵土熱忽值晩雨涼纖纖(一作)
(&KR0034;&KR0034;)滑公井泉釀最美赤泥印酒新開緘更吟君句勝啖
䏑杏花妍媚春酣酣(君詩有春風酣酣春正妍之句)吾交豪俊天下選
誰(一作難)得衆美如君兼(一本有鏗鏘文律金王寫森羅武庫戈戟銛兩句)詩工
鑱刻露天骨將論縱横輕玉鈐遺編最愛孫武說往往
曹杜遭夷芟關西幕府不能辟隴山(一作西)敗(一作大)將死
可慚嗟余身賤不敢薦四十白髮猶青衫吳興太守詩
亦好往(一作助)奏玉琯和英咸杯行到手莫辭醉明日(一作)
(發)舉棹天東南
哭(一作弔石)曼卿
嗟我識君晩君時猶壯夫信哉天下竒落落不可拘軒
昂懼驚俗自(一作以)隠酒之徒一飲不計斗傾河竭崑㠊
作詩幾百篇錦組聯瓊琚時時出險語意外研精麤窮
竒變雲烟搜怪蟠蛟魚詩成多自寫筆法顔與虞旋弃
不復惜所存今幾餘往往落人間藏之比明珠又好(一作)
(愛)題屋壁虹蜺隨卷舒遺蹤處處在餘墨潤不枯朐山
頃歲出我亦斥江湖乖離(一作睽)四五載人事忽焉(一作有)
殊歸來見京師心老貌已癯但驚何其衰豈意今也無
才高不少下闊若與世疎驊騮當少時其志萬里塗一
旦老伏櫪猶思玉山芻天兵宿西北狂兒尚稽誅而今
壯士死痛惜無賢愚歸魂渦上田露草荒春蕪
送曇穎歸廬山
吾聞廬山久欲往世俗拘昔歲貶夷陵扁舟下江湖八
月到湓口停帆望香爐香爐雲霧間杳靄疑有無忽值
秋日明彩翠浮空虛信哉竒且秀不與灊霍俱偶病不
時往中流但踟蹰今思尚髣髴恨不傳畫圖曇穎十年
舊風塵客京都一旦不辭訣飄然卷衣(一作長)裾山林往
不返古亦有吾儒西北苦兵戰江南仍旱枯新秦又攻
寇京陜募兵夫聖君念蒼生賢相思良謨嗟我無一說
朝紳拖舒舒未能膏鼎鑊又不老菰蒲羡子識所止雙
林歸結廬
送慧勤歸餘杭
越俗僭宫室傾貲事雕墻佛屋尤其侈耽耽擬侯王文
彩瑩丹漆四壁金焜煌上懸百寶蓋宴坐以方床胡為
弃不居棲身客京坊辛勤營一室有(一作乃)類燕巢梁南
方精飲食菌笋鄙羔羊飯以玉粒粳調之甘露漿一饌
費千金百品羅成行晨興未飯僧日昃不敢嘗乃兹隨
北客枯粟充飢腸東南地秀絶山水澄清(一作鮮)光餘杭
幾萬家日夕焚清香烟霏四面起雲霧雜芬芳豈如車
馬塵鬢髮染成霜三者孰苦樂子奚(一作兮)勤四方乃云
慕仁義奔走不自遑始知仁義力可以治膏肓有志誠
可樂(一作嘉)及時宜自彊人情重懷土飛鳥思故鄉夜枕
聞北雁歸心逐南檣歸兮能來否送子以短章
讀張李二生文贈(一本作謝張續李常寄)石先生(先生石介也)
先生二十年東魯能使魯人皆好學其間張續與李常
剖琢珉石(一作如剖珉石一作如剖衆石)得天璞大圭雖不假雕瑑(一作)
(鐫)但未磨礲出圭角二生固是天下寶豈與先生私褚
橐先生示我何矜誇手擕文編謂新作得之數日未暇
讀意欲百事先(一作前)屏却夜歸獨坐南窗下寒燭青熒
如熠爚病眸昏澀乍開緘燦若月(一作日)星明錯落詞嚴
意正質非俚(一作高且簡)古味雖淡醇不薄千年佛老(一作若佛)
賊中國禍福依憑羣黨惡拔根掘窟期必盡有勇無前
力何犖乃知二子果可用非獨詞(一作特言)堅由志確朝廷
清明天子聖陽德彙進羣隂剥大烹養賢有列(一作味别)鼎
豈久師門共藜藿(一作有先生在魯魯皆化苟用於朝其利博兩句又一本在作居朝作時)
予(一作我)慚職諫未能薦有酒且慰先生酌
絳守居園池
嘗聞紹述絳守居偶來覽登周四隅異哉樊子怪可吁
心欲獨出無古初窮荒搜幽入有無一語詰曲百盤紆
孰云已出不剽襲句斷欲學盤庚書(一本有方言爾雅不訓詁幾欲舌譯)
(從象胥兩句)荒烟古木蔚遺墟我來嗟秪(一作止)得其餘栢槐
端莊偉丈夫蒼顔鬱鬱老不枯靚容新麗一何姝清池
翠蓋擁紅蕖胡鬅虎摶豈足道記錄細碎何區區虙氏
八卦畫河圖禹湯臯虺(一作陶)暨唐虞豈不古奥萬世模
嫉世姣巧(一作好)習卑汙以竒矯薄駭羣愚用此猶得追
韓徒我思其人為躊躇作詩聊謔為坐娛
晉祠(一本作過并州晉祠泉)
古(一作故)城南出十里間鳴渠夾路(一作石渠夾道)何潺潺行人
望祠下馬謁退即祠下窺水源地靈草木得餘潤鬱鬱
古(一作松)栢含蒼烟并兒自古事(一作重)豪俠戰爭五代幾
百年天開地闢真主出猶須再駕方凱旋頑民盡遷高
壘削秋草自綠埋空垣(一作自綠空塞垣)并人昔遊晉水上清
鏡照耀涵朱顔晉水今入并州裏稻花漠漠澆平田廢
興髣髴無舊(一作故)老氣象寂寞餘山川惟存祖宗聖功
業干戈象舞被管絃我來覽登為歎息暫照白髮臨清
泉鳥啼人去廟門闔還有山月來娟娟
水谷夜行寄子美聖俞
寒(一作晨)鷄號荒林山壁月倒挂披衣起視夜攬轡念行
邁我來夏云初素節今已届高河瀉長空勢落九州外
微風動涼襟曉氣清餘睡(一作色清餘曖)緬懷京師友文(一作有)
酒邈(一作邀)高會其間蘇與梅二子可畏愛篇章富縱横
聲價相磨(一作摩)蓋子美氣尤雄萬竅號一噫有時肆顛
狂醉墨洒霶霈譬(一作□)如千里馬已發不可殺盈前盡
珠璣一一難東汰梅翁事清切石齒潄寒瀨作詩三十
年視我猶後(一作後猶無)輩文詞愈清新心意雖(一作難)老大
譬如妖韶女老自有餘態近詩尤古硬(一作淡)咀嚼苦難
嘬初如食橄㰖真味久愈在蘇豪以氣轢(一作爍)舉世徒
驚駭梅窮獨我知(一作我獨竒)古貨今難賣(一作今誰買)二子雙
鳳凰百鳥之嘉瑞雲烟一翺翔羽翮一摧鎩安得相從
遊終日鳴噦噦問胡(一作相問)苦思之對酒把(一作把酒對)新蟹
病中代書奉寄聖俞二十五兄
憶君去年來自越值我傳車催去闕是時新秋蟹正肥
恨不一醉與君别今年得疾因酒作一春不飲氣彌劣
飢腸未慣飽甘脆(一作平生乍得飽甘肥)九蟲寸白(一作腹蟲不慣)爭為
孽一飽猶能致身患寵禄豈無神所罰乃知賦予分有
涯適分自然無夭閼昔在洛陽年少時春思每先花亂
發萌芽不待楊柳動探春馬蹄常踏雪到今年纔三十
九怕見新花羞白髮顔侵塞下風霜色病過鎮陽桃李
月兵閒事簡居可樂心意自衰非屑屑日長天暖惟欲
睡睡美尤厭春鳩聒北潭去城無百步渌水冰銷魚撥
刺經時曾未著脚到好景但聽遊人說官榮雖厚世味
薄始信衣纓乃羈紲故人有幾獨思君安得見君憂暫
豁公厨酒美遠莫致念君貫(一作慣)飲衣屢脱郭生書來
猶未到想見新詩甚飢渴少年事事今已去惟有愛詩
心未歇君閒可能為我作莫辭自書藤紙滑少低筆力
容(一作留)我和無使難追韻高絶
班班林間鳩寄内
班班林間鳩榖榖命其匹迨天之未雨與汝勿相失春
原洗新霽綠葉暗朝日鳴聲相呼和(一作呼相講)應答如吹
(一作若吕應嘉)律深棲柔桑暖下啄高田實人皆笑汝拙無巢
以家室易安由寡求吾羡拙之佚吾雖有室家出處曾
不一(一本有豈如鳴鳩樂天性免乖咈兩句)荆蠻昔竄逐奔走若鞭抶山
川瘴霧深江海波濤䫻跬步子所同淪弃甘共没投身
去人眼已廢誰復嫉山花與野草我醉子鳴瑟但知貧
賤安不覺歲月忽還朝今幾年官禄霑兒姪身榮責愈
重噐小憂常溢今年來鎮陽留滯見春物北潭新漲綠
魚鳥相聱䎲(魚一切一作懽聲逸)我意不在春所憂空自咄一官
誠易了報國何時畢高堂母老矣衰髮不滿櫛昨日寄
書言新陽發舊疾藥食(一作石)子雖勤豈若我在膝又云
子亦病蓬首不加髴書來本慰我使我煩憂鬱思家春
夢亂妄意占凶吉却思夷陵囚其樂何可述前年辭諫
署朝議不容乞孤忠一許國家事豈復(一作暇)䘏横身當
衆怒見者旁可慄近日讀除書朝廷更輔弼君恩優大
臣進退禮有秩小人妄希旨論議爭操筆又聞說朋黨
次第推甲乙而我豈敢逃不若先自劾上賴天子聖必
未(一作未必)加斧鑕一身但得貶羣口息啾唧公朝賢彦衆
避路(一作讓)當揣質苟能因謫去引分思藏密還爾禽鳥
性樊籠免驚怵子意其謂何吾謀今已必(一本有誠思憂與樂便可)
(齊升黜兩句)子能(一作如)甘藜藿我易解簪紱嵩峰三十六蒼
翠爭聳出安得擕子去耕桑老蓬蓽
暮春有感
幽憂無以銷春日靜愈長薰風入花骨花枝午低昂往
來採花蜂清蜜未滿房春事已爛漫落英漸飄揚蛺蝶
無所為飛飛助其忙啼鳥亦屢變新音巧調篁遊絲最
無事百尺拖晴光天工施造化萬物感春陽我獨不如
春久病卧空堂時節去莫挽浩歌自成傷
洛陽牡丹圖
洛陽地脉花最宜牡丹尤為天下竒我昔所記數十種
於今十年半忘之開圖若見故人面其間數種昔未窺
客言(一作云)近歲花特異往往變出呈新枝洛人驚誇立
名字買種不復論家貲比新較舊難(一作莫)優劣爭先擅
價各一時當時絶品可數者魏紅窈窕姚黃妃壽安細
葉開尚少(一作早)朱砂玉版人(一作猶)未知傳聞千葉昔未
有只從左紫名初馳四十年間花百變最後最好潛溪
緋今花雖新我未識未信與舊誰妍媸當時(一作年)所見
已云絶豈有更好(一作妍)此可疑古稱天下無正色但恐
世好隨時移鞓紅鶴翎豈不美斂色如避新來姬何况
遠說蘇與賀有類異世誇嬙施造化無情宜一槩偏此
著意何其私又疑人心愈巧僞天(一作各)欲鬭巧窮精微
不然元化朴散久豈特近歲猶澆漓爭新(一作先)鬭麗若
不已更後百載知何為但應新花日愈好惟有我老年
年衰
鎮陽讀書
春深夜苦短燈冷熖不長塵蠧文字細病眸澀無光坐
久百骸倦中遭羣慮戕尋前顧後失得一念(一作而)十忘
乃知學在少老大不可彊廢書誰與語歎息自悲傷因
憶石夫子徂徠有茅堂前年來京師講學居上庠青衫
綴朝士面有(一作乃弃)數畆桑不耐羣兒嗤束書歸故鄉却
尋茆堂在高卧泰山傍聖經日陳前弟子羅兩廂大論
叱佛老高聲(一作言)誦虞唐賓朋足棗栗兒女飽糟糠雖
云待官闕便欲解朝裳有似蠶作繭縮身思自藏嗟我
一何愚貪得不自量平生事筆硯自可娛文章開口攬
時事論議爭煌煌退之嘗有云名聲暫羶香誤蒙天子
知侍從列班行官榮日已寵事業闇不彰噐小以(一作而)
任大躋顛理之常聖君雖不誅在汝(一作爾)豈自遑不能
雖欲止怳(一作恍)若失其方却欲尋舊學舊學已榛荒有
類邯鄲步兩失皆茫茫便欲乞身去君恩厚須償又欲
求一州俸錢買歸裝譬如歸巢鳥將棲少徊翔自覺誠
未晩收愚老縑緗
讀(一本有聖俞字)蟠桃詩寄子美
韓孟於文詞兩雄力相當(一本有偶以怪自戲作詩驚有唐兩句)篇章綴
談笑雷電擊幽荒衆鳥誰敢和鳴鳳呼其皇孟窮苦纍
纍韓富浩穰穰窮者啄其精富者爛文章發生一為宫
揫斂一為商二律雖不同合奏乃鏘鏘天之産竒怪希
世不可常寂寥二百年至寶埋無光郊死不為島聖俞
發其藏患世愈不出孤吟夜號(一作夜號清)霜霜寒入毛骨
清響哀(一作乃)愈長玉山禾難熟終歲苦飢腸我不能飽
之更欲不自量引吭和其音力盡猶勉強(一本有嗟我於韓徒足未)
(及其墻而子得孟骨英靈空此卬四句)誠知非所敵但欲繼前芳近者蟠
桃詩有傳來北方發我衰病思藹如得春陽欣然便欲
和洗硯坐中堂墨筆不能下怳怳(一作恍恍)若有亡老雞觜
爪硬未易犯其場不戰先(一本作輒)自知雖奔(一作然)未甘降
更(一作便)欲呼子美子美隔濤江其人雖憔悴其志獨軒
(一作昂)昂氣力誠當對勝敗可交相安得二子接揮鋒兩
交鋩我亦願助勇鼓旗譟其旁快哉天下樂一釂宜百
觴乖離難會合此志何由償
啼鳥
窮山候至陽氣生百物如與時節爭官居荒涼草樹密
撩亂紅(一作亂紅英)紫開繁英花深葉暗耀朝日日(一作一)暖
衆鳥皆嚶鳴鳥言我豈解爾意綿蠻但愛聲可聽南窗
睡多春正美百舌未曉催天明黃鸝顔色已可愛舌端
啞咤如嬌嬰竹林靜啼(一作啼盡)青竹笋深處不見惟聞聲
陂田遶郭白水滿戴勝榖榖催春耕誰謂鳴鳩拙無用
雄雌各自知隂晴雨聲蕭蕭泥滑滑草深苔綠無人行
獨有花上提萌蘆勸我沽酒花前傾其餘百種各嘲&KR1116;
異鄉殊俗難知名我遭䜛口身落此每聞巧舌宜可憎
春到山城苦寂寞把盞常恨無娉婷花開鳥語輙自醉
醉與花鳥為交(一作友)朋花能嫣然顧我笑鳥勸我飲非
無情身閒酒美惜光景惟恐鳥散花飄零可笑靈均楚
澤畔離騷憔悴愁獨醒
讀徂徠集
徂徠魯東山石子居山阿魯人之所瞻子與山嵯峨今
子其死矣東山復誰過精魄已埋沒文章豈能磨壽命
雖不長所得固已多舊藁偶自錄滄溟之一蠡其餘誰
付與散失存幾何存之警後世古鑑照妖魔子生誠多難
憂患靡不罹(音羅)宦學三十年六經老研摩問胡所專心
仁義丘與軻揚雄韓愈氏此外豈知他尤勇攻佛老奮
筆如揮戈不量敵衆寡膽大身幺麼往年遭母喪泣血
走岷峨垢面跣雙足鉏犁事田坡至今鄉里化孝悌勤
蠶禾昨者來太學青衫踏朝靴陳詩頌聖德厥聲續猗
那羔雁聘黃晞晞驚走鄰家施為可怪駭世俗安委蛇
謗口由此起中之若飛梭上賴天子聖不挂網者羅憶
在太學年大雪如翻波生徒日盈門飢坐列雁鵝絃誦
聒鄰里唐虞賡詠歌常續最高第騫游各名科豈止學
者師謂宜國之皤夭壽反仁鄙誰尸此偏頗不知詉詉
者又忍加詆訶聖賢要久遠毁譽暫諠譁生為舉世疾
死也(一作者)古人嗟作詩遺魯社祠子以為歌
百(一作栢)子坑賽龍
嗟龍之智誰可拘出入變化何須臾壇平樹古潭水黑
沉沉影響疑有無四山雲霧忽晝合瞥起直上拏空虛
龜魚帶去半空落雷輷電走先後驅傾崖倒澗聊一戲
頃刻萬物皆涵濡青天却掃萬里靜但見綠野如雲敷
明朝老農拜壇側鼓聲坎坎鳴山隅野巫醉飽廟門闔
狼籍烏鳥爭殘餘
憎蚊
乾坤量廣大善惡皆含育荒茫(一作荒)三五前民物交相
黷禹鼎象神姦蛟龍遠潜伏周公驅猛獸人始居川陸
爾來千百年天地得清肅大患已云除細微遺不錄蠅
䖟蚤蝨蟣蜂蝎蚖蛇蝮惟爾於其間有形纔一粟雖微
無奈衆惟小難防毒嘗聞高郵間猛虎死淩辱哀哉露
䈥女萬古讐不復水鄉自宜爾可怪窮邊俗晨飱下帷
幬盛暑泥駒犢我來守窮山地氣尤卑溽官閒懶所便
惟睡宜偏足難堪爾類多枕席厭緣撲燻簷(一作之)苦烟
埃燎璧疲照燭荒城繁草樹旱氣飛炎熇羲和驅日車
當午不轉轂清風得夕涼如赦脱囚梏掃庭露青天坐
月蔭嘉木汝寧無他時(一作日)忍此見迫促翾翾伺昏黑稍
稍出壁屋填空來若翳聚隙多可掬叢身疑陷圍聒耳
如遭哭猛攘欲張拳暗中甚(一作疑)飛鏃手足不自救其
能營背腹盤飡勞扇拂立寐僵僮僕端然窮百計還坐
瞑雙目於吾固不較在爾誠為酷誰能推物理無乃乖
人欲騶虞鳳皇麟千載不一矚思之不可見惡者無由
逐
重讀徂徠集
我欲哭石子夜開徂徠編開編未及讀涕泗已漣漣勉
盡三四章收淚輙忻懽切切(一作昭昭一作昭晰)善惡戒丁寧仁
義言如聞子談論疑子立我前乃知長在世誰謂已(一作)
(子)沉泉昔也人事乖相從常苦艱今而每思子開卷子
在顔我欲貴子文刻以金玉聯金可爍而銷玉可碎非
堅不若書(一作傳)以紙六經皆紙傳但當書百本(一作傳十以為)
(百)傳百以為千或落於四夷或藏在深山待彼謗焰(一作)
(艷)熄放此光芒懸人生一世中長短無百年無窮在其
後萬世在其先得長多幾何得短未足憐惟彼不可朽
名聲文行然讒誣不須辨亦止百年間百年後來者憎
愛不相緣公議然後出自然見媸妍孔孟困一生毁逐
遭百端後世苟不公至今無聖賢所以忠義士恃此死
(一作輕死此)不難當子病方革謗辭正騰喧衆人皆欲殺聖
主獨保全已埋猶不信僅免斲其棺此事古未有每思
輒長嘆我欲犯衆怒為子記此冤下紓冥冥忿仰呌昭
昭天書於蒼翠石立彼崔嵬巔詢求子世家恨子兒女
頑經歲不見報有辭未能銓(一作詮)忽開子遺文使我心
已寬子道自能久吾言豈須鐫
汝癭答仲儀(一作答王素汝癭)
君嗟汝癭多誰謂汝土惡汝癭雖云苦汝民居自樂鄉
閭同飲食男女相媒妁習俗不為嫌譏嘲豈知怍汝山
西南險平地猶磽确(一作确犖一作磽䃕一作确䃕)汝樹生□(一作癰)腫
根株浸溪壑山川固已然風氣宜其濁接境化襄鄧餘
風被伊雒思予昔曾游所見可驚愕喔喔聞語笑纍纍
滿城郭傴婦懸甕盎嬌嬰包卵鷇無由辨肩頸有類龜
縮殼噫人稟最靈反不如鳬鶴駢枝雖形累小小固(一作)
(故)可略癰瘍暫畜聚決潰終當涸贅疣附支體幸或不
為虐未若此巍然所生非所托咽㗋繋性命鍼石難砭
(一作破)削農皇古神聖為世名百藥豈不有方書頑然莫
銷爍(一作鑠)温湯汝靈泉亦不能湔濯君官雖謫居政可
瘳(一作療)民瘼奈何不哀憐而反恣訶(一作嘲)謔文辭騁新
工醜怪極名貌汝士雖多竒汝女少纖弱翻思太守宴
誰與唱清角乖離南北殊魂夢山陂邈握手未知期寄
詩聊一噱
滄浪亭(一本上云寄題子美)
子美寄我滄浪吟邀我共作滄浪篇滄浪有景不可到
使我東望心悠然荒灣野水氣象古高林翠阜相回環
新篁抽笋添夏影(一作景)老枿亂發爭春妍水禽閒暇事
高格山鳥日夕相啾喧不知此地幾興廢仰視喬木皆
蒼烟堪嗟人迹到不遠雖有來路曾無緣窮竒極怪誰
似子搜索幽隱探神仙初尋一逕入蒙密豁目異境無
窮邊風高月白最宜夜一片瑩淨鋪瓊田清光不辨水
與月但見空碧涵漪漣(一本有姑蘇臺邊人響絶夜靜往往聞鳴船兩句)清風
明月本無價可惜秪賣四萬錢又疑此境天乞與壯士
憔悴天應憐鴟夷古亦有獨往江湖波濤渺翻天﨑嶇
世路欲脱去反以身試蛟龍淵豈如(一作知)扁舟任飄兀
紅渠渌浪搖醉眠丈夫身在豈長弃新詩美酒(一作詩新酒美)
聊窮年雖然不許俗客到莫惜佳句人間傳
菱溪大(一本無大字)石
新霜夜落秋水淺有石露出寒溪垠苔昏土蝕禽鳥啄
出沒溪水秋復春溪邊老翁生長見疑我來視何殷勤
愛之遠徙向幽谷曳以三犢載兩輪行穿城中罷市看
但驚可怪誰復珍荒烟野草埋沒久洗以石竇清泠泉
朱欄綠竹相掩映選(一作邀)致佳處當南軒南軒旁列千
萬峰曾未有此竒嶙峋乃知異物世所少萬金爭買傳
幾人山河百戰變陵谷何為落彼荒溪濆山經地誌不
可究遂令異說爭紛紜皆云女媧初鍜鍊融結一氣凝精純
仰視蒼蒼補其缺染此紺碧瑩且温或疑古者燧人氏
鑚以出火為炮燔苟非神聖親手迹不爾孔竅(一作穴)誰
雕剜又云漢使把漢節西北萬里窮崑崙行經于闐得
寶玉流入中國随河源沙磨水激自穿穴所以鐫鑿無
瑕痕嗟予有口莫能辨歎息但以兩手捫盧仝韓愈不
在世彈壓百怪無雄文爭竒鬭異各取勝遂至荒誕無
根原天高地厚靡不有(一作有定)醜好萬狀奚足論惟當掃
雪席其側日與嘉客陳清樽
豐樂亭小飲
造化無情不擇物春色亦到深山中山桃溪杏少意思
(一作有誰顧)自趁時節開春風看花游女不知醜古粧野態
爭花紅人生行樂在(一作當)勉彊有酒莫負瑠琉鍾主人
勿笑花與女嗟爾自是花前翁
希真堂東(一本無東字)手種菊花十月始開
當春種花唯恐遲我獨種菊君勿誚春枝滿園爛張錦
風雨須臾落顛倒看多易厭情不專鬭紫誇紅隨俗好
豁然高秋天地肅百(一作萬)物衰零誰暇弔君看金蘂正
芬敷曉日浮霜相照耀(一本有後時寧與松栢榮媚世不爭桃李笑兩句)煌煌
正色秀可餐藹藹清香寒愈峭高人避喧守幽獨淑女
靜(一作靚)容脩(一作羞)窈窕方當搖落看轉佳慰我寂寥何
以報時擕一罇相就飲如得貧交論久要我從多難壯
心衰迹與世人殊靜躁種花勿(一作不)種兒女花老大安
能逐年少
懷嵩樓晩飲示徐無黨無逸(一本作奉和徐生見示懷嵩樓晚飲一本)
(無見示字)
滁山不通車滁水不通舟舟車路所窮嗟誰肯來游念
非吾在此二子來何求不見忽三年見之忘百憂問其
别後學初若繭緒抽縱横漸組織文章爛然浮引伸無
窮極卒斂以軻丘少進日如此老退誠可羞弊邑亦何
有青山遶城樓泠泠谷中泉吐溜彼(一作被)山幽石醜駭
溪怪天竒瞰龍湫子初如可樂久乃歎以愀云此譬圖
畫暫看已宜收荒涼(一作村)草樹間暮館城南陬破屋仰
見星窗風冷如鎪歸心中夜起輾轉卧不周我為辦酒
肴羅列蛤與蛑酒酣微探之仰笑不頷頭曰予非此儂
又不負譴尤自非世不容安事此為囚幸以主人故﨑
嶇幾摧輈一來勤已多而况欲久留我語頓遭屈顔慚
汗交流川塗冰已壯霰(一作霜)雪行將稠羡子兄弟秀雙
鴻翔高秋嗈嗈飛且鳴歲暮憶南州飲子今日歡重我
明日愁來貺辱已厚贈言媿非酬
贈無為軍李道士二首(名景仙)
無為道士三尺琴中有萬古無窮音音如石上瀉流水
瀉之不竭由源深彈雖在指聲在意聽不以耳而以心
心意既得形骸忘不覺天地白日愁雲隂
李師琴紋(一作形)如卧蛇一彈使我三咨嗟五音商羽上
肅殺颯颯坐上風吹沙忽然黃鍾回暖律當冬草木皆
萌芽郡齋日午公事退荒涼樹石相交加李師一彈鳳
皇聲空山百鳥停嘔啞我怪李師年七十面目明秀光
如霞問胡以然(一作試問胡以一作試問胡然)笑語我慎勿辛苦求丹
砂惟當養其根自然燁其華(一本無上二句)又云理身如理琴
正聲不可干以邪我聽其言未云足野鶴何事還思家
抱琴揖我出門去獵獵歸袖風中斜
酬學詩僧惟晤
詩三百五篇作者非一人羈臣與弃(一作賤)妾桑濮乃淫
奔其言苟(一作或)可取痝雜不全純子雖為佛徒未易廢
其言其言在合理但懼學不臻子佛(一作之)與吾儒異轍
難同輪(一作共論)子何獨吾慕自忘緇其身苟能知所歸固
有路自新誘進或可至拒之誠不仁維詩於文章太山
一浮塵又如古衣裳組織(一作繡)爛成文拾其裁剪餘未
識衮服尊嗟子學雖(一作已)勞徒自苦骸筋(一作自遠涉江津)勤
勤袖卷軸一歲三及門惟(一作何)求一言榮歸以耀其倫與
夫榮其膚不若啓(一作豈若習)其源韓子亦嘗謂收斂加(一作)
(以)冠巾
别後奉寄聖俞二十五兄(一本作叙别寄聖俞兼酬進道堂夜話見寄之)
(什)(一)
長河秋雨多夜插寒潮(一作湖)入歲暮孤舟遲客心飛鳥
急君老忘卑窮文字或綴緝餘生苦難阨(一作拙)世險陷
已習離合二十年乖暌多聚集常時飲酒别今别輙飲
泣君曰吾老矣不覺兩袖濕我年雖少君白髮已揖揖
(即入反)憶初京北門送我馬暫立自兹遭檻穽一落誰引
汲顚危偶脱死藏鼠甘自縶(一作蟄)但令身尚在果得手
重執聞來喜迎前貌改驚乍揖别離纔幾時舊學廢百
十殘章(一作編)與斷藁草草各收拾空窗(一作堂)語青燈夜
雨聽霵霵(一作濈濈)明朝解舟南歸翼縱莫戢還期明月飲
幸此中秋及酒酣弄篇章四坐困供給歡言正喧嘩别
意忽於邑日暮北亭上濁醪聊(一作猶)共挹輕(一作歸)橈動
翩翩晩水明熠熠行心(一作貪前)去雖迫訣語出猶澁歸來
錄君詩卷軸多&KR0766;&KR0766;誰(一作雖)云已老矣意氣何嶪岌惜
哉方壯時千里足常馽知之莫予深力不足呼吸歎吁
偶成篇聊用綴君什
紫石屏歌(一本作月石硯屏歌寄蘇子美)
月從海底來行上天東南正當天中時下照千丈潭潭
心無風月不動倒影射入紫石巖月光水潔石瑩淨(一作)
(徹)感此隂魄來中潛自從月入此石中天有兩曜分為
三清光萬古不磨滅天地至寶難藏緘天公呼雷公夜
持巨斧墮嶄巖墮此一片落千仞皎然寒鏡在玉匳蝦
蟇白兔走天上空留桂影猶杉杉(一作毶毶)景山得之(一作虢州)
(刺史)惜不得贈我意與(一作比)千金兼自云每到月滿時石
在暗室光出簷大哉天地間萬怪難悉談嗟予不度量
每事思窮探欲將兩耳目所及而與造化爭毫纖煌煌
三辰行日月尤尊嚴若令下與物為比擾擾萬類將誰
瞻不然此石竟何物有口欲說嗟如鉗吾竒(一作知)蘇子
胷羅列萬象中包含不惟胷寬膽亦大屢出言語驚愚
凡自吾得此石未見蘇子心懷慚不經老匠先指決有
手誰敢施鐫鑱呼工畫石持寄似(一作此)幸子留意其無
謙
獲麟贈姚闢先輩
世已無孔子獲麟意誰知我嘗為之說聞者未免非而
子獨曰然有如塤應篪惟麟不為瑞其意乃可推春秋
二百年文(一作辭)約義甚夷一從聖人沒學者自為師崢
嶸衆家說平地生嶮巇相㳂益迂怪各闢出新竒爾來
千餘歲(一作千載餘一作千歲餘)舉世不知迷焯哉聖人經照耀萬
世疑自從蒙衆說日月遭蔽虧常患無氣力掃除浮雲
披還其自然光萬物皆見之子昔已好古此經手常持
超然出衆見不為俗牽卑近又脱賦(一作賤)格飛黃擺銜
羈聖門開大道夷路肆騰嬉便可勦衆說旁通(一作異端)塞
多岐正途趨(一作常)簡易慎勿事嶇﨑著述須待老積勤
宜少時苟思垂後世大禹尚腁胝顧我今老矣兩瞳(一作)
(目一作眼)蝕昏眵大書難久視心在力已衰因思少自弃今
縱悔可追戒我以勉子臨文但吁嘻
答吕公著見贈(一本作奉答通判太傅為予不飲見贈之作)
晉人歌蟋蟀孔子錄於詩因知聖賢心豈不惜良時行
樂不及早朱顔忽焉衰馳光如騕褭一去不可追今也
不彊飲後雖悔奚為三年謫永陽陷穽不知危種樹滿
幽谷疏泉瀉清池新陽染山木撩亂發枯枝無人歌青
春自釂白玉巵今者荷寬宥(一作恩)乞(一作得)州從爾宜西
湖舊已聞既見又過之菡萏間紅綠鴛鴦浮渺瀰四時
花與竹罇爼(一作酒)動可隨况與賢者同薰然襲(一作偉)蘭
芝醁醅寒且醥清唱婉而遟(一作竒)四座各已醉臨觴獨
何疑昔人逢麴車流涎尚垂頤况此杯中趣久得樂無
涯多憂衰病早心在良可噫(一作嘻)譬若卧櫪馬聞鼙(一作)
(鼔)尚鳴悲春膏已動脉(一作忽已動)百卉漸葳蕤丹砂得新
方舊疾庶可治尚可執鞭弭周旋以忘疲
送榮陽魏主簿(廣送一本作魏廣)
卓犖東(一作魏)都子姓名聞十年窮冬雪塞空千里至我
門子足未及閾我衣驚倒顛僕童(一作童僕)相視疑寮吏或
不然俛首鵠鶴啄進趨鳬雁聯青衫靴兩(一作兩靴)脚言色
倩(一作情)以温於公門豈少乃獨得公懽受知固不易知
士誠尤難我思屈童吏欲辯難以言觴豆及嘉節高堂
列羣賢文章看落筆論議馳後先破石出至寶決高瀉
長川光輝相磨晻浩渺肆波瀾寮吏媿我歎僕童(一作童僕)
恪生顔我顧寮吏嘻士豈以此觀此聊為戲耳以驚僕
童(一作童僕)昏士欲見其守視其居賤貧欲知其所趨試以
義利干我試識其面已窺其肺肝禮有來必往木瓜報
琅玕十年思見之一日捨我還何用慰離居贈子以短
篇
食糟民
田家種糯官釀酒㩁利秋毫升與斗酒沽得錢糟弃物
(一作不弃)大屋經年堆欲朽酒醅瀺灂如沸湯東風來吹酒
瓮香纍纍罌與缾惟恐不得嘗官沽味醲村酒薄日飲
官酒誠可樂不見田中種糯人釡無糜粥度冬春還來
就官買糟食官吏散糟以為德嗟彼官吏者其職稱長
民衣食不蠶耕所學義與仁仁當養人義適(一作識)宜言
可聞逹力可施上不能寬國之利下不能飽爾(一作民)之
飢我飲酒爾食糟爾雖不我責我責何由逃
伏日贈徐焦二生(一本作徐焦二子㐲日游西湖余以病不能往因以贈之)
徐生純明白玉璞焦子皎潔寒泉冰清光瑩爾互輝映
當暑自可消炎蒸平湖綠波漲渺渺高榭(一作樹)古木隂
層層嗟哉我豈不樂此心雖欲往身未能俸優食飽力
不用官閒日永(一作心樂)睡莫興不思高飛慕鴻鵠反此愁
卧償蚊蠅三年永陽子所見山林自放樂可勝清泉白
石對斟酌巖花野鳥(一作草)為交朋﨑嶇磵谷窮上下追
逐猿狖爭超騰(一作陞)酒美賓嘉足自負飲酣氣横猶驕
矜奈何乖離纔幾日蒼顏非舊白髮增彊歡徒勞歌且
舞勉飲寧及合與升行揩眼眵(一作睫)旋看物坐見樓閣
先愁登頭輕目明脚力健羡子志氣將飄淩只今心意
已如此終竟事業知(一作將)何稱少壯及時宜努力老大
無堪還可憎
答原父(一作答劉廷評)
炎歊鬱然蒸午景熾方燄子來清風興蕭蕭吹几簟又
如沃瓊漿遽飲不知厭嗟予學苦晚白首困鉛槧危疑
奚(一作何)所質孔孟久已窆羣儒窒自私惟子通且贍幸
時丏贏餘屢得飽飢歉嚴嚴(一作落落)春秋經大法誰敢覘
(一本有譬猶天之蒼乃欲學而染兩句)三才失綱紀(一作紀綱)五代極昏墊盜
竊恣胠(一作發)篋英雄爭奪劒興亡兩倉卒事迹多遺欠
(一作貶)纔能紀成敗豈暇誅姦僣聞見患孤寡(一作陋)是非
誰證驗嘗欣同好惡遂乞指瑕玷反蒙華衮褒如譽嫫
母豔救非當在早已暴(一作暴惡)何由斂苟能哀癈痼其可
惜鍼砭風舲或許邀湖綠方灎灎
寄聖俞(一作因馬察院至云見聖俞於城東輒書長韻奉寄)
淩晨有客至自西為問詩老來何稽京師車馬曜朝日
何用擾擾隨輪蹄面顏憔悴暗塵土文字光彩垂虹霓
空腸時如秋蚓呌苦調或作寒蟬嘶語言雖巧身事拙
捷徑耻蹈行非迷我今俸禄飽餘賸念子朝夕勤鹽虀
舟行每欲載米送汴水六月乾無泥乃知此事尚難必
何况仕路如天(一作丹)梯朝廷樂善得賢衆臺閣俊彦聯
簮犀朝陽鳴鳳為時出一枝豈惜容其棲古來磊落材
與知窮達有命理莫齊悠悠百年一瞬息俯仰天地身
醯雞其間得失何足校况與鳬鶩爭稗稊憶在洛陽年
各(一作各年)少對花把酒傾玻璃二十年間幾人在在者憂
患多乖暌我今三載病不飲眼眵不辨騧與驪壯心銷
盡意閒處生計易足纔蔬畦優游琴酒逐漁釣上下林
壑相攀躋及身彊(一作壯)健始為樂莫待衰病須扶擕行
當買田清潁上與子相伴把鉏犁
再和聖俞見答
兩畿相望東與西書來三日猶為稽短篇投子譬瓦礫
敢辱報之金褭蹄文章至寶被埋没氣象往往干雲霓
飛黃伯樂不世(一作並)出四顧驤首空長嘶嗟哉我豈敢
(一作能)知子論詩(一作經)賴子初指迷子言古淡有真味太
羹豈須調以&KR1085;憐我區區欲彊學跛鼈曾不離汙泥問
子初何得臻此豈能直到無階梯如其所得自勤苦何
憚入海求靈犀周旋二紀陪唱和凡翼每並鸞皇棲有
時爭勝不量力何異弱魯攻彊齊念子京師苦憔悴經
年陋巷聽朝(音潮一作晨)雞兒啼妻噤(一作嘻)午未飯得米寧
擇秕與稊石上紫豪(一作毫)家故有剡藤瑩滑如玻瓈追
惟平昔念少壯零落生死嗟分暌一揮累紙恣奔放駿
(一作有)若駕駱仍驂驪腹雖枵虚氣豪横猶勝諂笑病夏
畦名聲不朽豈易得仕宦得路終當躋年來無物不可
愛花發有酒誰同擕問我居留亦何事方春苦旱憂民
犂
送徐生(一作徐無黨)之澠池
河南地望雄西京相公好賢天下稱吹嘘死灰生氣燄
談笑暖律回嚴凝曾陪罇爼被顧盼羅列臺閣皆名卿
(一作才能)徐生南國後來秀得官古縣依崤陵脚靴手板實
卑賤賢雋未可吏事繩擕文百篇赴知己西望未到氣
已增我昔初官便伊洛當時意氣尤驕矜主人樂士喜
文學幕府最盛多交朋園林相映花百種都邑四顧山
千層朝行綠槐聽流水夜飲翠幕張紅燈爾來飄流二
十載鬢髮蕭索垂霜冰同時並遊在者幾舊事欲說無
人應(一作譍)文章無用等畫虎名譽過耳如飛蠅榮華萬
事不入眼憂患百慮來填膺羡子年少(一作少年)正得路有
如扶桑初日昇名高場屋已得雋世有龍門今復登出
門相送親與友何異籬鷃瞻雲鵬嗟吾筆硯久已格感
激短章(一作章句)因子興
太白戲聖俞(一作讀李白集效其體)
開元無事(一作太平)二十年五兵不用太白閒太白之精下
人間李白高歌蜀道難蜀道之難難於上青天李白落
筆生雲烟千竒萬險不可攀却視蜀道猶平川宫娃扶
來白已醉醉裏詩成醒不記忽然(一作來)乘興登名山龍
咆虎嘯松風寒山頭婆娑弄明月九域塵土(一作下看塵世)悲
人寰吹笙飲酒紫陽家紫陽真人駕雲車空山流水空
流花飄然已去淩青霞下看(一作堪笑)區區郊與島螢飛露
濕吟秋草
和劉原父澄心紙(一作奉賦澄心堂紙)
君不見曼卿子美真竒才久已零落埋黃埃子美生窮
死愈貴殘章斷藁如瓊瑰曼卿醉題紅粉壁壁粉已剥
昏烟煤河傾崑崙勢曲折雪壓太華高崔嵬自從二子
相繼沒山川氣象皆低摧君家雖有澄心紙有敢下筆
知誰哉宣州詩翁餓(一作飢)欲死黃鵠折翼鳴聲哀有時
得飽好言語似聽高唱傾金罍二子雖死此翁在老手
尚能工剪裁奈何不寄反示我如棄正論求徘詼嗟我
今衰不復昔空能把卷闔且開百年干戈流戰血一國
歌舞今荒臺當時百物盡精好往往遺弃淪蒿萊君從
何處得此紙純堅瑩膩卷百枚官曹職事喜閒暇臺閣
唱和相追陪文章自古世不乏間出安知無後來
風吹沙(一本題上有北字)
北風吹沙千里黃馬行确犖悲摧藏當(一作窮)冬萬物慘
顔(一作無)色冰雪射日生(一作爭)光芒一年百日風塵道安
得朱顔長美好攬鞍鞭馬行勿遟酒熟花開二月時
重贈劉原父(一作憶昨呈劉原父)
憶昨君當使北時我往别君飲君家愛君小鬟初買得
如手未觸新開花醉中上馬不知夜但見九陌燈火人
喧譁歸來不記與君别酒醒起坐空咨嗟自言我亦隨
往矣行即逢君何恨邪豈知前後不相及歲(一作日)月怱
怱行無涯古北嶺口踏新雪馬盂山西看落霞風雲(一作)
(雪)暮慘失道路磵谷夜靜聞麏䴥行迷方嚮但看日度
盡山險方逾沙客心漸遠誠易感見君雖晩喜莫加我
後君歸秪(一作纔)十日君先躍馬未足誇新年花發見回
雁歸路柳暗藏嬌鴉而今(一作今來)春物已爛漫念昔草木
冰未芽人生每苦勞事役老去尚能憐物華從今有暇
即相過安得載酒長盈車
贈沈遵(一本贈沈博士歌并序)
(一本序云余昔於滁州作醉翁亭於琅琊山有記刻石往往傳人間大常博士沈遵好竒之士也聞而往)
(遊焉愛其山水歸而以琴寫之作醉翁吟一調惜不以傳人者五六年矣去年冬予奉使契丹沈君會予)
(恩冀之間夜闌酒半出琴而作之予既嘉君之好尚又愛其琴聲乃作歌以贈之)
羣動夜息浮雲隂沈夫子彈醉翁吟醉翁吟以我名我
初聞之喜且驚宫聲三叠何泠泠酒行暫止四座傾(一本)
(有為君屏百慮各以兩耳聽兩句)有如風輕日煖好鳥語夜靜山響春
泉鳴坐思千巖萬壑醉眠處寫君三尺膝上横沈夫子
恨君不為醉翁客不見翁醉山間亭翁歡不待絲與竹
把酒終日聽泉聲有時醉倒枕溪石青山白雲為枕屏
花間百鳥喚不覺日落山風吹自醒(一本有沈夫子君過滁陽今幾時滁)
(人皆喜醉翁醉至今人人能道之長記山間逢太守籃舉酩酊插花歸六句)我時四十猶彊
力自號醉翁聊戲客爾來憂患十年間(一本客字下作爾來纔十年遇)
(酒飲不得軒裳外飾誠可榮)鬢髮未老嗟先白滁人思我雖未忘見
我今應不能識沈夫子愛君一罇復一琴萬事不可干
其心自非曾是醉翁客莫向俗耳求知音(一本末兩句作高懷所得)
(貴自適俗耳何用求知音可笑人生不飲酒惟知白首戀黃金)
答聖俞(一本題下有高車見過)
人皆喜詩翁有酒誰肯一醉之嗟我獨無酒數往從(一作)
(就)翁何所為翁居南方我北走世路離合安可期汴渠
千艘日上下來及水門猶未知五年不見勞夢寐三日
始往何其遲城東賺河有名字萬家弃水為汙池人居
其上苟賢者我視此水猶漣漪入門下馬解衣帶共坐
習習清風吹溼薪熒熒煑薄茗四顧壁立空無遺萬錢
方丈飽則止一瓢飲水樂可涯况出新詩數十首珠璣
大小光陸離他人欲一不可有(一作得)君家筐篚滿莫持
才大(一作多)名高乃富貴豈比金紫包愚癡貴賤同為一
丘土聖賢獨(一作長)如星日垂道德内樂不假物猶(一作沂)
須朋友并良時蟬聲漸已變秋意得酒安問醇與醨玉
堂官閒無事業親舊幸可從其私與翁老矣會有幾當
弃百事勤追隨
吳學士石屏歌(一作和張生鵶樹屏一無和字)
晨光入林衆鳥驚腷膊羣飛鴉亂鳴穿林四散投空去
黃口巢中飢待哺雌者下啄雄高盤雄雌相呼飛復還
空林無人鳥聲樂古木參天枝屈蟠下有怪石横樹(一作)
(其)間烟埋草沒苔蘚斑借問此景誰圖寫乃是吳家石
屏者虢工刳山取山骨朝鑱暮琢非一日萬象皆從石
中出吾嗟人愚不見天地造化(一作造物)之初難乃云萬物
生自然豈知鐫鑱刻畫醜與妍千狀萬態不可殫神愁
鬼泣晝(一作日)夜不得閒不然安得巧工妙手憊精竭思
不可到若無若有縹渺生雲烟鬼神功成天地惜藏在
虢山深處石惟人有心無不獲(一作乃知人為天地賊)天地雖神
(一作公有物)藏不得又疑鬼神好勝憎吾儕欲極竒怪窮吾
才乃(一作故)傳張生自西來吳家學士見且咍醉點紫毫
淋墨煤君才自與鬼神鬭嗟我老矣安能陪
初食車螯(一本題上云京師)
纍纍盤中蛤來自海之涯坐客初未識食之先歎嗟五
代昔乖隔九州如剖瓜東南限淮海邈不通夷華於時
北州人飲食陋莫加鷄豚為異味責賤無等差自從聖
人出天下為一家南産錯交廣西珍富卭巴水載每連
舳陸輸動盈車谿潛細毛髮海怪雄鬚牙豈惟貴公侯
閭巷飽魚鰕此蛤今始生其來何晩邪螯蛾聞二名(車螯)
(一名車蛾)久見南人誇璀璨殼如玉斑爛點生花含漿不肯
吐得火遽已呀共食唯恐後爭先屢成譁但喜美無厭
豈思來甚遐多慚海上翁辛苦斵泥沙
盤車圖(一本上題和聖俞下注呈楊直講)
淺山嶙嶙亂石矗矗山石磽聲車碌碌山勢盤斜隨澗
谷側轍傾轅如欲覆出乎兩崖之隘口忽見百里之平
陸坡長坂峻牛力疲天寒日暮人心速楊褒(一作生)忍飢
官太學得錢買此纔盈幅愛其樹老石硬山回路轉高
下曲直横斜隠見妍媸嚮背各有態遠近分毫皆可辨
自言昔(一作古)有數家筆畫古(一作久)傳多名姓失後來見
者知謂誰乞詩梅老聊稱述古畫畫意不畫形梅詩咏
物無隠情忘形得意知者寡不若見詩如見畫乃知楊
生真好竒此畫此詩兼有之樂能自足乃為富豈必金
玉名高貲朝看畫暮讀詩楊生得此可不飢
答梅(一作和無梅字)聖俞莫登樓(在禮部貢院鎖試進士上元夜作)
莫登樓樂哉都人方競遊樓闕夜氣春烟浮玉輪東來
從海陬纖靄洗盡當空留燈光月色爛不收火龍銜山
祝千秋緣竿踏索雜幻優鼔喧管咽耳欲咻清風嫋嫋
夜悠悠瑩蹄文(一作輪蹄交)角車如流婭姹扶欄車兩頭&KR0034;
髦垂鬟嬌未羞念昔少年追朋儔輕衫駿馬今則不中
年病多昏兩眸夜視曾不如鵂鶹足雖欲往意已休惟
思睡眠擁衾裯人心利害兩不謀春陽稍愆天子憂安
得四野隂雲油甘澤以時豐麥麰遊騎踏泥非我愁
答聖俞莫飲酒(此已下皆貢院中作)
子謂莫飲酒我謂莫作詩花開木落蟲鳥悲四時百物
亂我思朝吟搖頭暮蹙眉雕肝琢腎聞退之此翁此語
還自違豈如飲酒無所知自古不飲無不死惟有為善
不可遲(一作遺)功施當世聖賢事不然文章千載垂其餘
酩酊一罇酒萬事崢嶸皆可齊腐腸糟肉兩家說計較
屑屑何其卑死生壽夭無足道百年長短纔幾時但飲
酒莫作詩子其聽我言非癡
思白兔雜言戲答公儀憶鶴之作
君家白鶴白雪毛我家白兔白玉毫誰將贈兩翁謂此
二物皎潔勝瓊瑶已憐野性易馴擾復愛仙格何孤高
玉兔四蹄不解舞不如雙鶴能清嘷低垂兩翅趁節拍
(一作拍節)婆娑弄影誇嬌嬈兩翁念此二物者久不見之心
甚勞京師少年殊好尚意氣横出爭雄豪清罇美酒不
輙飲千金爭買紅顔韶莫令少年聞我語笑我乖僻遭
譏嘲或被偷開兩家籠縱此二物冷逍遥兔奔滄海却
入明月窟鶴飛玉山千仞直上青松巢索然兩衰翁何
以慰無憀纖腰綠鬢既非老者事玉山滄海一去何由
招
戲答聖俞
鶴行而啄青玉觜枯松脚兔蹲而纍尖兩耳攅四蹄往
往於人家高堂淨屋曾見之錦裝玉軸挂壁垂乍見拭
目猶驚疑羽毛襂褷眼睛活若動不動如風吹主人矜
誇百金買云此絶筆人間竒畫師畫生不畫死所得百
分三二爾豈如翫物翫其真凡物可愛惟精神况此二
物物之珍月光臨静夜雪色淩清晨二物於此時瑩無
一點纖埃塵不惟可醒醉翁醉能使詩老詩思添清新
醉翁謂詩老子勿誚我愚老弄免兒憐鶴雛與子俱老
其衰乎奈何反舍我欲向東家看舞姝須防舞姝見客
笑白髮蒼顔君自照
和梅龍圖公儀謝鷴
有詩鶴勿喜無詩鷴勿悲人禽固異性所趨各有宜朝
戲青竹林暮棲高樹枝咿呦山鹿鳴格磔野鳥啼聲音
不相通各以類自隨使鶴居籠中垂頭似(一作以)聽詩鶢
鶋享鍾鼔魚鳥見西施鷴鶴不宜爭所爭良可知蚍蜉
與蟻子為物固已微當彼兩交鬭勇如聞鼓鼙有心皆
好勝未免爭是非於我一何薄於彼一何私欄檻啄花
卉呌號驚睡兒跳踉兩脚長落泊雙翅垂何足充玩好
於何定妍媸鷴口不能言夜夢以告之主人起謝鷴從
我今幾時僮奴謹守護出入煩提擕逍遥遂棲息飲啄
安雄雌花底弄日影風前理毛衣豈非主人恩報效爾
宜思主人今白髮把酒無翠眉養鶴鷴又妒我言堪解
頤
贈沈博士歌(遵翁一作醉吟)
沈夫子胡為醉翁吟醉翁豈能知爾琴滁山高絶滁水
深空巖悲風夜吹林山(一作泉)溜白玉懸青岑一瀉萬仞
源莫尋醉翁每來喜登臨醉倒石上遺其簮雲荒石老
歲月侵子有三尺徽(一作暉)黃金寫我幽思窮﨑&KR0706;自言
愛此萬仞水謂此太古之遺音泉淙石亂到不平指下
鳴咽悲人心時時弄餘聲言語軟滑如春禽嗟乎沈夫
子爾琴誠工彈且止我昔被謫居滁山名雖為翁實少
年坐中醉客誰最賢杜彬琵琶皮作絃自從彬死世莫
𫝊玉練鎻(東坡詩云新客重翻玉連鎻練疑當作連)聲入黃泉死生聚散日
零落耳冷心衰翁索莫國恩未報慙禄厚世事多虞嗟
力薄顔摧鬢改真一翁心以(一作已)憂醉安知樂沈夫子
謂我翁言何苦悲人生百年間飲酒能幾時攬衣推琴
起視夜仰見河漢西南移
於劉功曹家見楊直講(褎)女奴彈琵琶戲作呈聖
俞
大絃聲遲小絃促十歲嬌兒彈啄木啄木不啄新生枝
惟啄槎牙(一作牙槎)枯樹腹花繁蔽日鎻空園樹老參天杳
深谷不見啄木鳥但聞啄木聲春風和暖百鳥語山路
磽确行人行啄木飛從何處來花間葉底時丁丁林空
山静啄愈響行人舉頭飛鳥驚嬌兒身小指撥硬功曹
廳冷絃索鳴繁聲急節傾四坐為爾飲盡黃金觥楊君
好雅心不俗太學官卑飯脱粟嬌兒兩幅青布裙三脚
木牀坐調曲竒書古畫不論價盛以錦囊裝玉軸披圖
掩卷有時倦卧聽琵琶仰看屋客來呼兒旋梳洗滿額
花鈿貼黃菊雖然可愛眉目秀無奈長飢頭頸縮宛陵
詩翁勿誚渠人生自足乃為娛此兒此曲翁家無
宋詩鈔卷十一
