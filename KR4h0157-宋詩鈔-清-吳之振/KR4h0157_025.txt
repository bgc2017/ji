宋詩鈔卷二十五
内閣中書舍人吳之振編
陳師道後山詩鈔
陳師道字履常一字無已號後山彭城人年十六謁
曾南豐大器之遂受業焉元豐初曾典史事以白衣
薦為屬尋以憂去不果章惇冀其未見將特薦之卒
不一往蘇東坡與侍從列薦為教授未幾除太學博
士後以蘇氏私黨罷移潁州又換彭澤以母憂不仕
者四年元符間除秘書省正字侍南郊日因其妻於
僚壻借副裘蓋熙豐黨也竟不衣病寒卒初學於曾
後見黃魯直詩格律一變魯直謂其讀書如禹之治
水知天下之脈絡有開有塞至於九川滌源四海會
同者作文知古人關鍵其詩深得老杜之法今之詩
人不能當也任淵謂讀後山詩似參曹洞禪不犯正
位切忌死語非冥搜旁引莫窺其用意深處因為作
註蓋法嚴而力勁學贍而用變涪翁以後殆難與敵
也
妾薄命二首(自注曰為曾南豐作)
主家十二樓一身當三千古來妾薄命事主不盡年起
舞為主壽相送南陽阡忍着主衣裳為人作春妍有聲
當徹天有淚當徹泉死者恐無知妾身長自憐
葉落風不起山空花自紅捐世不待老惠妾無其終一
死尚可忍百歲何當窮天地豈不寬妾身自不容死者
如有知殺身以相從向來歌舞地夜雨鳴寒蛬
送外舅郭大夫槩西川提刑
丈人東南來復作西南去連年萬里别更覺貧賤苦王
事有期程親年當喜懼畏與妻子别已復迫曛暮何者
最可憐兒生未知父盗賊非人情蠻夷正狼顧功名何
用多莫作分外慮萬里早歸來九折慎馳鶩嫁女不離
家生男已當戶曲逆老不侯知人公豈誤
送内
麀麌顧其子燕雀各自隨與子為夫婦五年三别離兒
女豈不懷母老妹已笄父子各從母可喜亦可悲關河
萬里道子去何當歸三歲不可道白首以為期百畝未
為多數口可無飢吞聲不敢盡欲怨當歸誰
别三子
夫婦死同穴父子貧賤離天下寧有此昔聞今見之母
前三子後熟視不得追嗟乎胡不仁使我至於斯有女
初束髮已知生離悲枕我不肯起畏我從此辭大兒學
語言拜揖未勝衣喚爺我欲去此語那可思小兒襁褓
間抱負有母慈汝哭猶在耳我懷人得知
寄外舅郭大夫
巴蜀通歸使妻孥且舊居深知報消息不忍問何如身
徤何妨遠情親未肯疎功名欺老病淚盡數行書
憶少子
端也早豐下歲晚未可量我老不自食安得如我長呱
呱棄不子退省未始忘吾母亦念我與爾寧相望
贈二蘇公
岷峨之山中巴江桂椒柟櫨楓柞樟青金黃玉丹砂良
獸皮鳥羽不足當異人間出駭四方嚴王陳李司馬楊
一翁二季對相望竒寶横道驥服箱誰其識者有歐陽
大科異等固其常小却盛之白玉堂典謨雅頌用所長
度越周漢登虞唐千載之下有素王平陳鄭毛視荒荒
後生不作諸老亡文體變化未可量萬口一律如吃羌
妖狐幻人大陸梁虎豹却走逢牛羊上帝惠顧祓不祥
天門夜下龍虎章前驅吳回後炎皇綘旂丹轂朱冠裳
從以甲胄萬鬼行乘風縱燎無留藏天高地下日月光
授公以柄扶病傷士如稻苖待公秧臨流不度公為航
如大醫王治膏肓外證已觧中尚強探囊一試黃昏湯
一洗十年新學腸老生塞口不敢嘗向來狂殺今尚狂
請公别試囊中方
送江端禮
正學元非世能詩新有聲諸公交鄭泰多士閉何生汎
愛經過數移書底裏傾又為淮海别病眼向誰明
九日寄秦覯
疾風回雨水明霞沙步叢祠欲莫鴉九日清樽欺白髮
十年為客負黃花登高懷遠心如在向老逢辰意有加
淮海少年天下士可能無地落烏沙
示三子
去遠即相忘歸近不可忍兒女已在眼眉目略不省極
喜不得語淚盡方一哂了知不是夢忽忽心未穏
烏呼行
去年米賤家賜粟百萬官倉不餘掬青錢隨賜費追呼
昔日剜瘡今補肉今年夏旱秋水生江淮轉粟千里行
不應遠水救近渴空倉四壁雀不鳴似聞為政不為費
兩不相傷兩相濟十年斂積用一朝驚濤破山風動地
送張支使
曠度逢知晩高才處下難清秋一鶚上拭目萬人看白
酒初同醉黃花已戒寒憑將衰老事一一報長安
從蘇公登後樓
倏作三年别才堪一解顏樓孤帶清洛林缺見巴山五
月池無水千年鸖自還白鷗没浩蕩愛惜髩毛斑
次韻李節推九日登南山
平林廣野騎臺荒山寺鳴鐘報夕陽人事自生今日意
寒花只作去年香巾欹更覺霜侵髩語妙何妨石作腸
落木無邊江不盡此身此日更須忙
田家
雞鳴人當行犬鳴人當歸秋來公事急出處不待時昨
夜三尺雨竈下已生泥人言田家樂爾苦人得知
出清口
家世山東飽耕稼晚託一舟順流下漁溝寒餅不下筯
推柂轉頭更五夜平明放溜出清口霜落潮回霧連野
平淮一夢三十里有日無風神所借似憐憂患滿人間
百孔千瘡容一罅文章末技將自效語不驚人神可嚇
子女玉帛君所餘寄聲白鳥煩多謝
贈歐陽叔弼
早知汝潁多能事晩以詩書託下僚大府禮容寬懶慢
故家文物尚嫖姚只將憂患供談笑敢望功言答聖朝
歲歴四三仍此地家餘五一見今朝
觀兖文忠公家六一堂圖書
生世何用早我已後此翁頗識門下士略已聞其風中
年見二子已復歲一終呼我過其廬所得非所蒙先朝
羣玉殿冠佩環羣公神文煥王度喜色見天容御榻誰
復登帝書元自工黃絹兩大字一覽涕無從似欲託其
子天意人與同歴數况有歸敢有貪天功集古一千卷
明明並羣雄誰為第一手未有百世公廟噐刻科斗寶
樽蟠華蟲緬懷弁服士酬獻鳴瑽瑢插架一萬軸遺子
以固窮素琴久絶弦棋酒頗闕供向來一瓣香敬為曾
南豐世雖嫡孫行名在亞子中斯人日已遠千歲幸一
逢吾老不可待露草濕寒蛬
送蘇迨
胷中歴歴着千年筆下源源赴百川真字飄揚今有種
清談絶倒古無傳出塵解悟多為路隨世功名小着鞭
白首相逢恐無日幾時書札到林泉
送黃生兼寄二謝
城西兩謝俱能文穰丞精悍吾所聞每讀吾詩得人意
使不能文已可人我昔謝公門下士早年妄作功名意
如今老寄穎河東九泉雖深愧此公
次韻蘇公西湖徙魚三首
窮秋積雨不破塊霜落西湖露沙背大魚泥蟠小魚樂
高丘覆杯水如帶魚窮不作搖尾憐公寧忍口不忍鱠
脩鱗失水玉參差晩日搖光金破碎咫尺波濤有生死
安知平陸無灘瀨此身寧供刀几用着意更須風雨外
是間相忘不為小濠上之意誰得會枯魚雖泣悔可及
莫待西江與東海
赤手取魚如拾塊布網鳴舷攻腹背豈知激濁與清流
恐懼駢頭牽翠帶居士仁心到魚鳥會有微生化餘鱠
寧容網目漏吞舟誰能烹鮮作苛碎我亦江湖釣竽手
悞逐輕車從下瀨生當得意落鷗邊何用封侯墮鳶外
不如此魚今得所置身暗與神明會徑須作記戒鯨鯢
防有任公釣東海
詩成落筆驥歴塊不用安西題紙背小家厚劔四壁立
拆東補西裳作帶堂下觳觫牛何罪太山之陽人作鱠
同生異趣有如此缾懸瓽間終一碎流水長者今公是
雨花散亂投金瀨人言充庖須此輩慈觀更須容度外
賜墻及肩人得視公才槃槃一都會有憐其窮與不朽
我亦牽聯書玉海
八月十日二首
一夢人間四十年只應炊竈固依然兩官不辦一丘費
五字虛隨萬里船
人生七十今強半老去光陰已後身更欲置身須世外
世間元自不關人
迎新將至漕城
早投林野違風雨晩傍塵沙飽送迎却愧兩街屠販子
卧聽車馬過橋聲
即事
老覺山林可避人正須麋鹿與同羣却嫌鳥語猶多事
強管陰晴報客聞
齋居
青奴白牯静相宜老罷形骸不自持一枕西忩深閉閤
卧聽叢竹雨來時
寄亳州林侍制
湖海相望關寄聲雲林過雨未全晴青衫作吏非前日
白首論文笑後生似聽兒童迎五馬稍修書札問專城
一聞苦李蒙莊句不復人間世後名
次韻回山人
一杯領意不須沽六字持身已有餘痴子未知天上樂
先生今解世間書
又次屬沈東老
隨世功名非所望稱家豐儉不求餘青衫出指論竒字
白髮挑燈寫細書
送孝忠二首
老眼元多淚春風見此行又為貧賤别更覺急難情斗
食吾堪老詞場爾向榮未須憐野鶩家法付宣城
經史三年學聰明一旦開把文甘潦倒數日待歸來士
患聲名早官今歲月催有親須薄禄臨路尚徘徊
以桂(桂一作柱)杖供仁山主
洗足投笻只坐禪厭尋岐路費行纏老來不復人間事
不用山公更削圓
西湖
小徑才容足寒花只自香官池下鳬鴈荒塚上牛羊有
子吾甘老無家去未量三年哦五字草木借輝光
送吳先生謁惠州蘇副使
聞名欣識面異好有同功我亦漸吾子人誰恕此公百
年雙白髩萬里一秋風為說任安在依然一秃翁
别觀音山主
離合應生理遭逢豈近緣情親見今日語玅記當年閉
戶安禪主衝風逆水船不應清夜月故作别時圓
離穎
河市千人聚寒江百尺牽吾生能幾日此地費三年叢
竹防供㸑池魚已割鮮拙勤終不補他日愧無傳
答晁以道
轉走東南復帝城故人相見眼偏明十年作吏仍餬口
兩地為鄰闕寄聲冷眼尚堪看細字白頭寧復要時名
孰知范叔寒如此未覺嚴公有故情
别黃徐州
姓名曾落薦書中刻畫無鹽自不工一日虚聲滿天下
十年從事得途窮白頭未覺功名晚青眼常蒙今昔同
哀疾又為今日别數行老淚灑西風
古墨行(并序)
晁無斁有李墨半丸云裕陵故物也往於秦少游家
見李墨不為文理質如金石亦裕陵所賜王平甫所
藏者潘谷見之再拜云真廷珪所作也世惟王四學
士有之與此為二矣嗟乎世不乏竒乏識者耳敬為
長句率無斁同作
秦郎百好俱第一烏(烏一作墨)丸如漆姿如石巧作松身與
鏡面借美於外非良質潘翁拜跪摩老眼一生再見三
歎息了知至鑒無遁形王家舊物秦家得君今所有亦
其亞伯仲小低猶子姪黃金白璧孰不有古錦句囊聊
可敵睿思殿裏春夜半燈火闌殘歌舞散自書細字答
邊臣萬里風塵入長算初聞橋山送弓劒寧知玉盌人
間見夜光炎炎衝斗牛會有太史占星變人生尤物不
必有時一過目驚老醜念子何忍遽磨研少待須臾圖
不朽(魏衍注曰少游之墨嘗許先生為他日墓誌潤筆先生嘗語衍作此詩時少游尚無恙然終先逝去)
明忩淨几風日暖有愁萬斛才八斗徑須脱帽管城公
小試玉堂揮翰手
次韻春懷
老形已具臂膝痛春事無多櫻笋來敗絮不温生蟣蝨
大杯覆酒着塵埃衰年此日常為客舊國當時只廢臺
河嶺尚堪供極目少年為句未須哀
河上
背水連漁屋横河架石梁窺巢烏鵲競過雨艾蒿光鳥
語催春事忩明報夕陽還家慰兒女歸路不應長
題柱(并序)
永安驛廊東柱有女子題五字云無人解妾心日夜
長如醉妾不是瓊奴意與瓊奴類讀而哀之作二絶
句
桃李催殘風雨春天孫河鼓隔天津主恩不與妍華盡
何限人間失意人
從昔嬋娟多命薄如今歌舞更能詩孰如(如一作知)文雅河
陽令不削瓊奴柱下題
蠅虎
物微趣下世不數隨力捕生得稱虎匿形注目搖兩股
卒然一擊勢莫禦十中失一八九取吻間流血腹如鼓
却行奮臂吾甚武明日淮南作端午
宿深明閤
窈窕深明閤晴寒是去年老將災疾至人與歲時遷默
坐元如在孤燈共不眠莫年身萬里賴有故人憐
縹緲金華伯人間第一人劇談連晝夜應俗費精神時
要平安報反愁消息真墻根霜下草又作一番新
東山謁外大父暮
土山宛轉屈蒼龍下有槃槃蓋世翁萬木刺天元自直
叢篁侵道更須東百年富貴今誰見一代功名託至公
少日拊頭期類我莫年垂淚向西風
次韻晁無斁冬夜見寄
寒忩冷硯欲生塵短枕長衾却自親老子形骸從薄暮
先生意氣尚青春覆杯不待回丹頰危坐猶能作直身
城郭山林兩無得莫年當復幾霑巾
寒夜有懷晁無斁
同好共城郭十日不一顧人事雖好乖吾生亦多忤闔
門對妻子歲月不可度閉目寧用遮停杯仍下筯獨無
區中緣永懷岩下趣平生三徑資安得一朝具萬里初
歴塊前驅告曛暮歸懷屬有思棄世不待怒老境厭逶
遲人情費將護向來張長公吾亦從兹去燈花頻作喜
月色正可步預恐何水曹明朝有新句
寄提刑李學士
石渠金馬青雲上東里西門濟水邊上冢過家真樂事
平時持節貴當年成家舊學諸儒問脱手新詩萬口傳
范叔一寒今若此相逢猶得故人憐
寄杜擇之(杜寄惠近詩)
詩家兩杜昔無隣文采風流(一作傳家)世有人疾置送詩驚
老醜坐曹得句自清新興來不假江山助目過渾如草
木春農馬智專吾不讓衡陽紙貴子能頻
寄晁無斁
稍聽春鳥語丁寧又見官池出斷冰雪後踏青誰與共
花間着語老猶能笑談莫倦尋常聽山院終同一再登
今日已知他日恨搶榆况得及飛騰
還望
曠士愛吾廬遊子悲故鄉慷慨四方志老衰但悲傷虚
名自成誤失得略相當莫年還家樂未覺道路長閭里
喜我來車馬塞康莊爭前借言色草木亦晶光向來千
人聚一老獨徜徉手開南陽阡松栢鬱蒼蒼永願守一
丘脱身萬里航平生功名念倒海浣我腸款叚引下澤
斷弦更空觴尚恐北山南有文移路傍
次韻夏日江村
漏屋簷生菌臨江樹作門捲簾通燕子織竹護雞孫向
夕微(一作風)凉進相逢故意存(一作霑衣汗垢存)何當加我歲從
子問乾坤
次韻夏日
江上雙峰一草堂門閒心静自清凉詩書發冢功名薄
麋鹿同羣歲月長句裏江山隨指顧舌端幽眇致張皇
莫欺九尺鬚眉白解醉佳人錦瑟傍
夏夜有懷
卧念張居士逃名老石根學詩端得瘦識字即空樽鳴
笛夜宜遠燈花曉更繁未須哀老子也復守丘園
和顔生同遊南山
竹杖芒鞋取次行琳琅觸目路人驚當年此日仍為客
病目今來喜再明筋力尚堪供是事登臨那得總無情
已知名世徒為爾可復綠渠大瘦生
和魏衍元夜同登黃樓
車馬競清夜人物秀三楚登臨得免俗兹樓豈時睹同
來兩稚子冠者亦四五落落俱可人頗亦厭歌鼓山月
出未高潛鱗動寒渚檣燈接稀星奪目粲不數魏侯轉
物手百好趨就叙得句未肯吐秀氣出眉宇水淨納行
影山空答脩語夜氣稍侵肌鳥駭去其侶清游豈有極
喜事戒多取投静未免喧於今豈非古永懷寂寞人南
北忘在所横嶺限魚鳥作書欲誰與情生文自哀意動
足復佇憑楹(一作檻)共一默望舒已侵午
和魏衍同登快哉亭
經時不出此同臨小徑新摧草舊侵欲傍江山看日落
不堪花鳥已春深來牛去馬中年眼朗月清風萬里心
故着連峰當極目回看幽徑遶雙林
和三日
苦遭年少強追陪病眼看花更覆杯夾岸萬人傾國出
清江一注兩山開遊人欲盡驚鷗下晩日猶須惡雨催
更恐明年有離别折花臨水共徘徊
登燕子樓
綠暗連村柳紅明委地花畫梁初着燕廢沼已鳴蛙鷗
没輕春水舟横着淺沙相逢千歲語猶說一枝花
和黃充實春盡遊南山
逐勝缺勇功餞春無少色出門欲何向坂丸隨所擊百
年餘幾何十步復一息同來二三子楚楚頗修飭行前
強老夫徑捷疲峻陟山門開煙霏禪房閉岑寂口燥沾
茗椀久厄此為德逐日下西山草路荒不識回溪轉鈎
曲門徑入繩直故人喜領客内愧積腸臆所來為親舊
掃除稱寥閴疾風無永勢過雨有餘瀝高花初欲然平
荷已如拭因君感衰盛醜好移頃刻交新厭區區話舊
聽歴歴談間十一二四座已傾側茅屋漏(一作濕)風霜山
田帶沙礫尚能哀此老舉手觸四塞君如澗底松超拔
出天壁學詩有新功黃魏共推激(生與魏衍黃預游)
何郎中出示黃公草書
龍蛇起伏筆無前江漢淵回語更妍好事元須一賞足
藏家不必萬人傳
當年闕里與論詩晚歲江山斷夢思妙手不為平世用
高懷猶有故人知
送河間呂令(子固甥)
今日中牟令當年太守孫獨能憐此老肯避席為門寒
日風濤壯邊城簿領繁平生子曾子白首得重論
寄潭州張芸叟
湖嶺一都會西南更上游秋盤堆鴨脚春味薦猫頭宣
室來何暮蒸池得借(一作惜)留孰知為郡樂莫作越鄉憂
去國如前日為邦得舊游霜柑先落手春鴈幾回頭只
道風沙惡寧知賈宋留賦詩真有助弔古不同憂
雪後
送往開新雪又晴故留臘白待春青稍回松色伸梅怨
併得朝看與夜聽已覺庭泥生馬(一作鳥)迹遽修田事帶
朝星莫年功力歸持律不是騷人故獨醒
送提刑李學士移使東路
襟抱從前相向開倡酬於此未多陪身更寵辱談彌勝
路别東西意自哀隠几忘言終不近白頭青簡兩相催
孰知衰老難為别聲問應須續續來
隠者郊居
高齋繚繞度雙溝老氣軒昂蓋九州不為江山開悒怏
正緣風味得淹留招擕好客共談笑拆補新詩擬獻酬
小摘自鋤稀菜甲旁觀虚作不堪憂
送檢法趙奉議
三歲公門不屢過作牋時得問如何及兹去去翻為恨
向使常常肯謂多勇銳閉房猶着酒切深疾惡反傷和
贈言竊取仁人號善聽君居長者科
寄曹州晁大夫
東方千騎貴當年白髮居頭也自賢肯費精神修客主
稍回功譽入章篇虚名不救空(一作飢)腸厄晩歲仍遭末
疾纏死去不為天下惜鏡中當有故人憐
送馮翊朱令
三楚風流信有人先聲今已徹咸秦寧為雞口官無小
欲試牛刀久要新細肋卧沙勤下筯長芒刺眼莫霑脣
山西(一作西州)豪傑知吾老為說猶堪舉萬鈞
酬智叔見贈
老去斯文不更論却因夫子話師門清談不待傾三語
勝日何知共一樽逐北我方填坎井圖南誰得料鵬鯤
過逢為說侯芭在卧楫生衣犢有孫
敬酬智叔三賜之辱兼戲楊理曹二首
龍爭虎據竟成塵只有青樓與白門(青樓謂燕子樓也)令宰才
高先得句使君情重數開樽江山故國難留鶴科斗荒
池可著鯤直使頷鬚渾作白未應投鑷愧諸孫(智叔有嘆白髮詩)
險韻瘦詞費討論真持布鼓過雷門更看九日臺頭
句未用三人月下樽鏡裏黃花明白髮海邊赤脚踏
長鯤從來相戒莫打鴨可打鴛鴦最後孫
酬智叔見戲
百念皆空習尚存稍修香火踏空門槌腰摩腹非春事
割愛投閒覆上樽白髮情多猶可染(來詩有白髮之嘆)驂鸞興
盡却乘鯤上界紛紛足官府也容河鼔過天孫
雨花風葉未宜春私柳官渠白下門每度清溪嘲短髮
時容使席近芳樽雄蜂雌蝶元非偶野馬遊塵不佐鯤
若許成功當封賞(事具李待制席上篇)請看子子與孫孫
九月九日與智叔鵰堂宴集夜歸
鵰堂從昔有惡客酒盡不去仍復索欲留歌舞盡客意
風雨和更作三厄佳辰難得客更難我窮無酒為君歡
只欲泥行過白下萬一簾疎見一斑
絶句四首
秋牀歸卧不緣愁病與哀謀作老仇數樹直青能爾廋
一軒殘照為誰留
芒鞋竹杖最關身散髮披衣不待人三兩作鄰堪共話
五千插架未為貧
昏昏老睡元非病續續題詩不耐閒作意買山還得笑
多方拔白却成斑
書當快意讀易盡客有可人期不來世事相違每如此
好懷百歲幾回開
懷遠(任淵注云此詩屬東坡)
海外三年謫天南萬里行生前只為累身後更須名未
有平安報空懷故舊情斯人有如此無復涕縱横
答田生
酒亦有何好人今未肯忘苟無愁可觧何必醉為鄉賸
欲論竒字終能諱秘方直饒肌骨秀正要畫眉長
早起
鄰雞接響作三鳴殘點連聲殺五更寒氣挾霜侵敗絮
賓鴻將子度微明有家無食惟(一作遣)高枕百巧千窮只
短檠翰墨日疎身日遠世間安得尚虚名
和黃充小雪
度臘侵春亦未遲紛紛款款意猶微霑衣帶潤元無見
着物還消不待晞賸欲打窗連夜聽未須迷鴈斷行飛
老來才盡無新語只欲煩君急手揮(帶潤一作自濕)
謝趙使君送烏薪
欲落未落雪近人將盡不盡冬壓春風枝冰瓦有去鳥
遠坊窮巷無來人忽聞叩門聲遽速驚雞透籬犬升屋
使君傳教賜薪炭妓圍那解思寒谷老身曲直不足云
冷忩凍壁作春温定知和氣家家到不獨先生雪塞門
(一作席作門)
和范教授同遊桓山
送客尋山已自仙行談坐笑復忘年平郊走馬斜陽裏
破屋傳杯積水邊洗壁留名題歲月(一作題名留歲月)登高着
句記山川風流幕下諸公子縮手吟邊更覺賢
早春
度臘不成雪迎年遽得春水開還舊綠魚喜躍脩鱗柳
及年年發愁隨日日新老懷吾自異不是故違人
徐僊書
徐清字静之蓬萊女官也下西里王氏詩作謝體書
效黃魯直妍妙可喜敬作三絶句
蓬壺仙子補天手筆妙詩清萬世功肯學黃家元祐脚
信知人厄匪天窮
詩成已作客兒語筆下還為魯直書豈是神仙未賢聖
不隨時事向人疎
金華牧羊小家子西真攘桃何代兒詩着海山書落爪
向來何(一作那)免世人疑
咸平讀書堂
昔人三百篇善世已有餘後生守章句不足供囁嚅一
登吏部選筆硯隨掃除閉閣畫眉嫵隔屋間歌呼奉公
用漢律寧復要詩書俛首出跨下枉此七尺軀今代陶
朱公不作大梁屠計然特未用意得輕全吳為邦得畿
縣政密自計疎寧書下下考不奉急急符用意簿領外
築室課典謨平生五千卷還舍不問塗近事更漢唐稍
以詩自娛復作無事飲醉卧擁青奴桃李春事繁軒忩
晝景舒鳴屋鳩渴雨窺簾燕哺雛休吏散篇帙風篁獻
笙竽欣然一啓齒斯民免為魚
絶句二首
里中餽杏得嘗新馬上逢花始見春勤苦著書如此吏
世間枉是最閒人
密密丹房疊疊花一枝臨路為人斜丁寧語鳥傳春意
白下門東第幾家
春懷示鄰里
斷墻着雨蝸成字老屋無僧燕作家剩欲出門追語笑
却嫌歸髩着塵沙風翻蛛網開三面雷動蜂窠趁兩衙
屢失南鄰春事約只今容有未開花
和寇十一晩登白門
重門傑觀屹相望表裏山河自一方小市張燈歸意動
輕衫當戶晚風長孤臣白首逢新政遊子青春見故鄉
富貴本非吾輩事江湖安得更相忘
謝寇十一惠端硯
百工營才先利噐市道居貨如作贅書生活計亦酸寒
斷塼半瓦寧求備端溪四山下龍淵鬱積中州清淑氣
金聲玉骨石為容河江屈流雲作使滑如女膚色馬肝
夜半神光際天地諸天散花百神喜知有聖人當出世
没人投深索千丈探頷適遭龍伯睡轆轤挽出萬人負
千歲之藏一朝致琢為時樣供翰墨十襲包藏百金貴
北行萬里更衆目寇卿好事不計費南鄰居士卿之孫
豐悴相從不為異似憐陶瓦磨竈煤輟贈不减前人志
人言寒士莫作事鬼奪客偷天破碎龜玉轀匱與無同
錦衾還客棄佳惠衆所欲得當有緣天獨於余可無意
敢書細字注魚蟲要傳華嚴八千偈
再和寇十一
與世相違孰自量資身無策漫多方逢場作戲真呈拙
誤筆成蠅豈所長名字不歸青史筆形容終老白雲鄉
何(一作可)須五斗輕千里賴有斯人未肯忘
謝趙生惠芍藥
從微至老走風塵喜見鄉園第四春獨舞束風醉西子
政緣無語却宜人
九十風光次第分天憐獨得殿殘春一枝䞉欲簪雙髻
未有人間第一人
寄鄰
借子翩翩果下駒春原隨處小踟蹰可能炙背春風裏
卧把青銅摘頷鬚
和寇十一同登寺山
度暑無好懷憑危略幽致衣冠蔚如林從我才一二兹
山昔深登歲月誰得記尚有名勝流不與金石悴孰知
千載後我與子復至煙昏倏見燈洪發疑無地領略章
句手割據英雄志興壞容一瞬今昔當幾喟圍山缺西
北放目不可制歸懷納清境夜榻成良寐零落壁間詩
豈特彼所愧會逢南過適不問西來意
謝孫奉職惠胡德墨
奚李風流盡法傳外諸孫常山陳贍子懷抱自高攑孰
云勝潘翁惟眉山公言四海未盡識一變歸九原胡郎
少年子外家典刑存一點落髹漆重價壓璵璠孫侯磊
落人情義久益惇解囊贈玄圭孰知師白猿我資不解
書下筆輒自喛良寶不受辱隠默面稱冤
拱翠堂(蕭邑富人竇敦禮即泉山作此堂規制宏麗無咎作記)
千年茅竹蔽幽竒一日堂成四海知便有文公來作記
尚須我輩與題詩至人但有經行處寶蓋仍存朽老枝
能事向來非促迫經年安得便嫌遲
和李使君九日登戲馬臺
登高能賦屬吾儕不用傳杯擊鉢催九日風光堪落帽
中年懷抱更登臺江山信美因人勝萸菊逢辰滿意開
二謝風流今復見千年留句待公來
與魏衍寇國寶田從先二姪分韻得坐字
將老蒙誤恩受吊不受賀欲起尚遲回積閒習成惰向
來二三子相與守寒&KR0008;一日不可無三歲安得過是時
秋益高夜永月初墮漏鼔已再更坐者餘幾箇酒薄多
可強談勝堅莫破簷昏讀字細林缺瞻星大吳吟未至
慢楚語不假些懷遠已屢歎論昔先急唾身世喜相違
真成螘旋磨平生陳孟公晩歲不驚坐(初墮一作初破莫破一作莫挫)
和黃生出游
賸欲登臨強作歡衣冠未動意先闌從今泉石非吾事
只借君詩細細看
從寇生求茶庫紙
南朝官紙女兒膚玉版雲英比不如乞與此翁元不稱
他年留待大蘇書
酬顔生惠茶庫紙
破卵剝膜肌理滑削玉作版光氣熏老子尚堪哦七字
阿買頗能書八分
黃樓
樓以風流勝情緣貴賤移屏亡老畢篆市發大蘇碑更
覺江山好難忘父老思只應千載後覽古勝當時
答黃生(魏衍注云時初冬尚無冬衣先生以背子贈之堅不受到家以朱氏所贐二疋寄之)
(因作詩)
我無置錐君立壁舂黍作麋甘勝蜜綈袍不受故人意
樂餌肯為兒輩屈割白鷺股何足難食鸕鷀肉未為失
暮年五斗得千里有愧寒簷背朝日
五子相送至湖陵
中年患别多作别早日諱窮常得窮勿云一水四十里
衣冠塞郭何人同周生子病輟身出劉子遠來今幾日
石家仲叔好少年頗能壓俗從吾律魏君不獨相從早
自君之來吾却掃歲月磨人孰能久反覆看渠難得好
湖陵古城風日寒情義乃知生别離高懷已為故人盡
交道應留後代看
家山晩立
遶舍苔衣積倚墻梨頰紅地平宜落日野曠自多風禹
迹千年後家山一顧中未休嗤土偶已復逐飄蓬
寒夜
一夜風澎浪中宵月脱雲到忩資少睡遠響倦多聞星
火遠相亂江山氣不分早雞先得便斷鴈屢鳴羣
山口
重霧真成雨疎簾不隔風青林擁紅樹家鶩雜賓鴻漁
屋渾環水晴湖半落東往來成一老猶在半塗中
宿合清口
風葉初疑雨晴忩誤作明穿林出去鳥舉棹有來聲深
渚魚猶得寒沙鴈自驚卧家還就道自計豈蒼生
宿泊口
弱柳經寒色懸流盡夜聲更長疑睡少霜落怯寒生急
急占星度搖搖苦舫傾風濤兼盗賊恩重覺身輕
宿柴城
卧埋塵葉走風煙齒豁頭童不計年起倒不供聊應俗
高低莫可只隨緣通通遠鼔三行夜隠隠平湖四接天
枕底濤波篷上雨故將羇旅(一作老)到愁邊
晚坐
柳弱留春色梅寒讓雪花溪明數積石月過戀平沙病
减還增藥年侵却累家後歸栖未定不但只昏鵶
寒夜
留滯常思動艱虞却悔來寒燈挑不熖殘火撥成灰凍
水滴還歇風簾捲復開孰知文有忌情至自生哀
晚興
去國猶能别逢人始欲愁不干遮極目自是怯回頭布
網收魚摻連筒下釣鈎誰初教鮮食澤竭未能休
别劉郎(魏衍注云宣義之壻六年之别先生喪母劉喪父故其詩哀甚)
一别已六載相逢有餘哀公私兩多事災病百相催無
酒與君别有懷向誰開深知百里遠肯為老夫來
雞籠鎮(今棣州界)
河市新經集雞籠舊得名初聞北人語意作故鄉聲客
久艱難極情忘去就輕空虚仍廢忘何以慰諸生
酬王立之二首
頓有亭前玉色梅情知不肯破寒開似憐憔悴兩公(指蘇)
(黃)客獨倚東風遣信來
重梅雙杏巧相將不為游人只自芳應怪詩翁非老手
相逢不作舊時香
和謝公定觀秘閣文與可枯木
斯人不復有累世或可期每於丹青裏一見如平時壞
障塵得入慘淡令人悲墨色落欲盡嚴顔終不移朽老
莫使年石心烏銅皮念此猶少作未盡冰霰姿北枝把
異鵲意定了不疑惜哉不得語胷次幾興衰一為要貴
役可復愧(一作辭)畫師隠奥雖可惜塗抹復見遺謝侯名
家子感慨形苦詞豈惟語畫工勁特頗似之何當補諫
列一吐胷中竒
贈吳氏兄弟
得失媸妍只自知略容千載有心期恨君不見金華伯
何處如今更有詩
上晁主客(時與無咎對酒及門而閽者辭焉)
兩疏父子共含香不獨家榮國有光賸欲展懷因問疾
孰知相對只銜觴年侵身要兼人徤節近花須滿意黃
從昔竹林須小阮只今未可棄山王
贈石先生
多方作計老如期百疾交攻遽得衰晚有勝緣逢異士
生須快意闕前知迫人鬢頷紛紛白臨事廻迂種種遲
分我刀圭容不死他年鶴馭得追隨
送歐陽叔弼知蔡州
潁陰為别悔怱怱十載相望信不通晩遇聖朝收放逸
旋遭官禁限西東又為太守專淮右賸喜郎君類若翁
梅柳作新詩興動可令千里不同風
送晁堯民守徐
中年為别不堪憂束髮登門到白頭南省望郎仍國士
東方千騎更吾州彭翁老壽終遺骨燕子飛來只故樓
知已難逢身易老煩公置醴我歸休
山口阻風
夕風朝未回來雲去為雨繫舟直山口天意遽如許濤
風兩方鬭丘原莫當怒兩山為俯仰一鳥不得度臨深
負高枕偷生寧得所歴歴數過帆當途氣如虎快意亦
適然淹泊豈吾取溯洄更去留未易相爾汝行登東山
顛壮觀前來覩九澤不滿眼五丈方一縷兹山昔誰遊
巨野傳自古菰魚無凶年末利猶不禦荷隩活萬人棃
埒視千戶東方富絲麻小市歲百賈連檣自南北行談
雜秦楚向晩風力微湖清魚可數空倉鳥烏樂外舍忩
扉語身非天下惜家無十金聚欲留盗賊迫欲去渡濤
怒兩者爾何從一死吾未與
嘲無咎文潛(二首)
詩人要瘦君則肥便然偉觀詩不宜詩亦於人不相累
黃金九鐶腰十圍
一饑緣我不緣渠身作賈孟行詩圖窮人乃工君未可
早據要路安肩輿
次韻夜雨
暗雨來何急寒房客自醒驟看燈閃閃擬對竹青青聲
到江干静風回葉上聽更長那得曉欹側想儀型
和王子安至日
近節翻多事為家不亦難老成須藥力愁絶向誰寬凍
雨能妨夢朝霜故作寒衰顏心自了不待鏡中看
物理有終極人情從往還陰陽消長際老疾去留間申
白徒懷惠巢由不買山更歌吾和汝風日稍侵顔
晨起公私迫昏歸鳥雀催百年忙裏盡萬事醉間來竹
雨深宜晩江梅半欲開風燈挑不熖寒火撥成灰
連日大雪以疾作不出聞蘇公與德麟同登女郎
臺
掠地衝風敵萬人蔽天密雪幾微塵漫山塞壑疑無地
投隙穿帷巧致身晩積讀書今已老閉門高卧不緣貧
遥知更上湖邊幸一笑潛回萬室春(是日賜紫朱)
立春
馬蹄殘雪未成塵梅子梢頭已着春巧勝向人真奈老
衰顔從俗不宜新高門肯送青絲菜下里誰思白髮人
共學少年天下士獨能濡濕轍中鱗
次韻敬酬元弼三兄
冥冥雨力及時來冉冉春光作意回白髮尚堪供語笑
青衫不惜着風埃林廬要自家家到尊酒寧辭日日開
只恐未便文字飲人間無夢到陽臺
除夜對酒贈少章
歲晩身何託燈前客未空半生憂患裏一夢有無中髮
短愁催白顔衰酒借紅我歌君起舞潦倒略相同
贈知命
黑頭居士元方弟不肯作公稱法嗣外人怪笑那得知
他日靈山親授記學詩初學杜少陵學書不學王右軍
黃塵扶杖笑鄰女白衫騎驢驚市人静中作業此何因
醉裏逃禪却甚真顧我無錢呼畢曜有人載酒尋子雲
君家魯直不解事愛作文章可人意一人可以窮一家
怪君又以才為累請將飲酒換吟詩酒不窮人能引睡
不須無事與多愁老不欲醒惟欲醉
謝傅監
好士如好色昔聞今則無平生席為門未識長者車曠
士慕林谷羇人辱泥塗願為執鞭役莫順下風趨去年
辱公先懷刺留寓居我往拜其門鸑鷟鳴高梧論交不
計年取材忘其愚一寒我如此百鎰公無餘今年賀公
歸乃復過我廬當使有近行譍門有長須小家不耐事
雞飛犬升閭莫歸自有恨親顔一何娛汝家吾無憂能
致賢大夫吳公漢庭右賈生世用疎平分大倉粟盡讀
鄴侯書士為知已留不為食有魚三言移曾母投抒公
何如
次韻答秦少章
學詩如學仙時至骨自換縹緲鴻鵠上衆目焉能玩子
從淮海來一喙當百難師儒有韓孟拭目互驚惋老生
時在傍縮手愧顔汗黃公金華伯莞爾回一眄彼方試
子難疾前不應懦要當攻石堅勿作摶沙散植璧雖具
美礲錯加璀璨我老不足畏後生何可慢
九月十三日出善利門
十載都城客孤身冐百艱一饑非死所萬里有生還去
國吾何意歸田病不關共看霜白髩似得半生閑
湖上晩歸寄詩友
髭髮難藏老湖山隠寄身却尋方外士招作社中人霜
葉深於染秋花晩自春無人還有礙詩卷莫辭頻
蓑笠宜多病衣冠錯致身清愁偏待客白髮解禁人江
月深留雪山梅借探春興從湖上發詩為道人頻
功名違壮志戒律負前身劉德長欺客王融却笑人殘
年憎送歲病眼怯逢春杖屨知何向如君未厭頻
紅綠羞明眼欹斜久病身年齡不待命湖海却留人點
滴花間露新鮮柳上春情懷將底用詩外不須頻
寄邢和叔
昔作梁宋遊幽憂廢朝昏閉門無往還不厭兒女喧隔
墻聞剝啄莫夜誰叩門知是邢夫子低回過高軒願為
布衣交不願年德尊怱怱立談罷又見東南奔江湖多
病後僅免餉魚黿久廢數行書因人問寒暄但愛孤山
西松筠數家村便欲築居室插秧仍灌園生前不自愛
身後何足論草玄笑揚雄贊易悲虞翻文章徒自苦紙
筆莫更存却尋南郭老隠几學忘言他日宦遊客誤入
桃花源葦間見漁父誰識王侯孫
十七日觀潮
湖頭初出海門山千里平沙轉面間猶有江神憐北客
欲將竒觀破衰顏
江水悠悠自在流向人無恨(一作限)不應愁相逢不覺渾
相似誰使清波早白頭
宿錢塘尉廨
平湖遶舍山無盗官事長閒俸有金安得終身為禦寇
不辭兒女作吳音
贈關彦長
少年初識字已誦子虛賦嘗疑天上人已離人間去蹉
跎二十年久自歎遲暮倦游梁宋間却踏江湖路此地
始逢君秋陽破朝霧白首鬢毛新青衫顏色故問君胡
為然竟坐文字誤人事久難知高才常不遇論人較賢
智富貴寧在數不見竹林詩山王俱不與湖塘發高興
山林有佳處迨此間暇時觀遊莫辭屢功名如附贅得
失何用顧但當勤秉燭長願隨杖屨
贈太素(闕)軻律師(山居不出十四年矣)
林間細路暗通門火閣深藏雪裏春自笑世間千計錯
羡他湖上十年人
次韻關子容湖上晚飲
風樹吹花落四鄰莫雲將雨作催人旋傾美酒留連客
急作新詩報答春試傍清湖看鬢髮莫辭行樂費金銀
如今歸去還高卧更問風光有幾旬
夏日書事
花絮隨風盡歡娛過眼空窮多詩有債愁極酒無功家
在斜陽下人歸滿月中肝腸渾欲破魂夢更無窮
答無咎畫苑
卒行無好步事忙不草書能事莫促迫快手多麄疎君
看荷葦槲葉扇崔家中叔三人俱掃除事物費歲月收
完神氣忘形軀恍然有得奪天巧衰顔生態能相如市
師信手無贏餘一日畫出東封圖眼前百口怪神速背
後十指爭揶揄君家畫苑傾東都錦囊玉軸行盈車補
完破碎收亡逋欲得不計有與無問君此病何當祛君
言無事聊自娛世間何事非迷途挾策未必賢摴蒲苑
中最愛文與蘇情親不獨生同閭自謂知子誰知余叔
也不癡回不愚憐君用意常勤渠揮毫灑墨填空虚風
梢雨葉出新意老樹僵立何年枯我生百事不留意外
物不足煩敺除翰墨纔能記名字模臨寫貎無工夫見
弱不救危不扶獨無一物充庖厨看君髮漆顔丹朱意
氣徤如生馬駒逢人不信六十餘郁然一莖無白鬚吕
公落寞起釣屠南山四老東宫須人生晚達有如此應
笑虞翻早著書
次韻應物有歎黃樓
一代蘇長公四海名未已投荒忘歲月積毁高城壘斯
樓亦何與與人壓復起紛紛徒爾為長劒須天倚循分
即可久吾行誰與止邇來賢達人五十笑百里賴有寇
公子衆毁聞獨美直氣懾狂童牽聯皆可紀少公作長
句班楊安得擬頗有喜事人睥睨欲槌毁一朝陵谷變
天語含深旨驚倒樓前人今朝有行履
和休文至自新安
無成底事到天涯重見春工換柳枝歴盡江山苦行役
歸來風雨過花時驅馳共厭人間世險阻時聞别後詩
獨有窮愁銷未盡一番相見一伸眉
次韻蘇公西湖觀月聽琴
公詩端王道亭亭如紫雲落世不敢學謂是詩中君獨
有黃太史抱杓挹其尊韻出百家上誦之心已醺黃鍾
毁少合大裘擯不文世事如病耳螘鬭作牛聞苦懷太
史惠養豹煙雨昏後世無高學舉俗愛許渾
城南
白下官楊小弄黃騎臺南路綠無央含紅破白連連好
度水吹香故故長蹲滑踏青穿馬耳轉危緣險出羊腸
熟知南杜風流在預怯排門有斷章
贈魯直
相逢不用早論交宜晩歲平生易諸公斯人真可畏見
之三伏中凛凛有寒意名下今有人胷中本無事神物
護詩書星斗見光氣惜無千人力負此萬乘噐生前一
尊酒撥棄獨何易我亦奉齋戒妻子以為累君如雙井
茶衆口願其嘗顧我如麥飯猶足填饑腸陳詩傳筆意
願立弟子行何以報嘉惠江湖永相忘
放歌行二首
春風永巷閉娉婷長使青樓誤得名不惜捲簾通一顧
怕君着眼未分明
當年不嫁惜娉婷抹白施朱作後生說與傍人須早計
隨宜梳洗莫傾城
送李奉議亳州判官
吾友孫子實愛學吾所畏持身如處子得句有餘味交
驩艱難際凛然見名誼吾病卧里中車馬日一至遣醫
饋粱肉憂喜見顔際殷勤勸加飡代我破戒罪一别已
三秋君室乃其季輪囷見眼中不作千里外因聲問何
如胡不枉一字
吾友張文潛君行乃其里當年釣遊處壮者或可指聞
風起遐想意作千古士不知塵土中奴推婢不齒胷中
無一塵筆下有百紙勿問見自知未語君已喜與遊今
已後行已勿停軌
陳詢秀才歸徐
千里相從愧子心未堪歸路馬駸駸更能作意憐衰病
肯復(一作後)重來道古今三歲有期看一舉百年聊待到
千尋行逢淨社論餘習為說登臨久廢吟
登彭祖樓
城上危樓江上城風流千載擅佳名水兼汴泗浮天闊
山入青齊煥眼明喬木下泉餘故國黃鸝白鳥解人情
須知壮士多秋思不露文章世已驚
遊鶴山院
積石横成嶺行楊密映門人聲隠林杪僧舍遶雲根頓
攝塵緣盡方知象教尊只應羊叔子名字與山存(南豐先生)
(出守日常游是院)
和南豐先生西遊之作
孤雲秀壁共崔嵬倚壁看雲足懶回睡眼賸緣寒綠洗
醉頭強為好峰擡山僧煑茗留寬坐寺板題名卜再來
有愧野人能自在塵樊束縛久低徊
和南豐先生出山之作
側徑籃舁兩眼明出山猶帶骨毛清白雲笑我還多事
流水隨人合有情不及鳥飛渾自在羡他僧住便平生
未能與世全無意起為蒼生試一鳴
和張次道再遊翠巖之作
去歲尋山有舊題重來似與故人期回巒俯仰如迎客
流水喧鳴擬索詩嶺路依危通鳥過吾身趁徤白雲隨
自憐久快屠門嚼欲住安能久茹芝
和富中容朝散值雨感懷
節物驚心懶復嗟樽中酒盡復誰賖風撩雨脚俄成陣
雪閣雲頭欲結花萬里可堪長作客一年將盡未還家
自鄰落落終難合白首詩書漫五車
謝贇闍棃見訪
好在談經老上人衝風踏雪到江濱百篇出篋自新得
一鉢隨身依舊貧終歲杜門逃俗士為師設榻對修筠
蒲團藜杖焚香坐此意此時無點塵
和沈世卿推官見寄
倦看世態久低徊且置窮通近酒杯未忍一身閒處着
暫容雙眼醉時開為呼阿武扶頭起擬與山公倒載回
好在東籬舊時菊無心凖擬白衣來
和王明之見寄
末路相逢首重回紫芝眉宇向人開老來惟有風情在
事去空憐歲月催憔悴不堪臨楚澤棲遲無路上燕臺
少陵肺病疎杯犖想負花前載酒來
和酬施和叟宣德
山陰傾蓋兩綢繆十載重來髩已秋往事侵尋如昨日
故人牢落半滄洲流離道路生涯拙蕪没田園歲計休
久要尚憐君子在為言雞黍亦遲留
送澤之過維揚
夢裏揚州十載間青樓陳迹故依然袍爭爛錦催詩筆
雨濺明珠落酒船顧我老無騎鶴興羡君行及看花天
囊中繡句歸應滿不負韋郎五色牋
再到錢塘呈會宗伯益
負笈重來感舊遊流年衰髩兩經秋湖山依舊渾相識
風月愁人不自由尚有故交重冷榻可堪歸夢到滄洲
誰憐壯志空凋落百鍊今為遶指柔
簡李伯益
虀鹽度歲每無餘垂槖東歸口未餬貧裏交遊新斷絶
老來光景半消除時情視我門前省人好看君屋上烏
尚喜敝廬連蔣徑願求佳句逓髯奴
九日無酒書呈漕使韓伯脩大夫
老大悲傷節物催酒腸枯涸壯心灰慙無白水真人分
難置青州從事來倦筆懶從都市出醉眸剛為麯車回
黃花也似相欺得坐對空樽不肯開
過杭留别曹無逸朝奉
陳蕃解榻為留連俯仰徒驚歲月遷故意斯人奈風雨
多情於我獨山川可憐顔貎非前日依舊窮愁似去年
後夜相思隔煙水夢魂空寄過江船
别威德寺
三宿城隈寺輕齎類老禪暫來真偶爾適去更翛然笑
别留春塢行尋下瀨船此身猶斷梗飄泊且隨緣
沈道院有水墨壁書竒筆也惜其窮年無買之者
賈明叔請余同賦
壁間水墨畫為爾拂塵埃草樹精神出溪山氣勢回路
從沙嘴斷人自渡頭來莫怪知音少牙絃匣不開
和彦詹題遠軒
開牎得遠意興出杳冥開芳草日邊路片雲天外山好
花和露斸脩竹夾藤删每許南鄰伴時來一寄顏
夜坐有懷(一作秋懷)
𤨏𤨏重門閉蕭蕭一再更(一作稍稍昏烟集鼕鼕一再更)短檠昏細字
高枕笑(一作忘)平生來鴈防身早(一作妨身徤)秋陽換眼明已
須甘酒力不用占時名(一作永言鄰里舊心肯向人傾)
馬上口占呈立之
廉纖小雨濕黃昏十里塵泥不受辛轉就鄰家借油蓋
始知公是最閒人
宋詩鈔卷二十五
