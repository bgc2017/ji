宋詩鈔卷三十二
内閣中書舍人吳之振編
晁冲之具茨集鈔
晁冲之字叔用初字用道舉進士與陵陽喻汝礪為
同門生少年豪華自放挾輕肥游帝京狎官妓李師
師纏頭以千萬酒船歌板賓從雜遝聲豔一時紹聖
初黨禍起羣從多在黨中被謫逐遂飄然棲遁于具
茨之下號具茨先生十餘年後重過京師憶舊遊作
無題詩二首為時所傳時諸公謀欲用之高挹不顧
至疾革取平生所著曰是不足以成吾名悉焚之故
其詩不多吕紫微位之江西𣲖中云衆人學山谷叔
用獨專學杜詩衆求生西方時秀實獨求生兜率然
又云叔用當戲謂我詩非不如子只子差熟耳答云
熟便是精妙處叔用大笑此亦紫微多上人語耳若
其淵渟雅亮筆有餘閒未肯退下一格也劉後村稱
其意度容闊氣力寬餘一洗詩人窮餓酸辛之態南
渡後惟放翁可以繼之其見許如此足為雅鍳
古樂府
大星何歷歷小星爛如石掖垣崔嵬横紫微十二羽林
森北極今夕何夕月欲沒虎抱空關龍厭直崢嶸北斗
著地垂手去瓠瓜不盈尺嚴陵醉卧光武傍浮楂正值
天孫織王良挾策飛上天傅說空騎箕尾立君不見茂
陵棄子欲登仙自將壯士終南邊忽然遭窘出璽綬歸
來下詔除民田阿瞞急示乘輿物鮮卑仍棄珊瑚鞭又
不見古來垂堂戒華屋敵國挾輈戎接轂白龍魚服誤
網羅孔雀金花被牛觸
夷門行贈秦夷仲
君不見夷門客有侯嬴風殺人白晝紅塵中京兆知名
不敢捕倚天長劍著崆峒同時結交三數公聯翩走馬
幾馬驄仰天一笑萬事空入門賓客不復通起家簮笏
(一作筆)明光宫嗚呼男兒名重太山身如葉手犯龍鱗心
莫懾一生好色馬相如慷慨直辭猶諫獵
陸元鈞(宰)寄日注茶
我昔不知風雅頌草木獨以茶比諷陋哉徐鉉說茶苦
欲與淇園竹同種又疑禹漏税九州橘柚當年錯包貢
腐儒妄測聖人意遠物勞民亦安用含桃熟薦當在盤
荔子生來枉飛鞚羊爼異好亦何有蚶菜殊珍要非奉
君家季疵真禍首毁論徒勞世仍重爭新鬭試誇擊拂
風俗移人可深痛老夫病渴手自煎嗜好悠悠亦從衆
更煩小陸分日注密封細字蠻奴送槍旗却憶採擷初
雪花似是雲溪動更期遺我但敲門玉川無復周公夢
贈僧法一墨
黃山之巔百尺松虬枝偃盖連羣峰山神守護魑魅避
道人剪伐天為容捫崖踸踔篝火遠絶壁晻靄凝烟濃
玄霜霏霏玉杵下捕麋煮角當嚴冬陰房風日不可到
律琯吹盡灰無蹤小書細字著名姓黃金照耀圖雙龍
守臣再拜選進日九關有詔開重重老儒偶得實天幸
千金更買無由逢上人澹泊何所好工書草隸如飛蓬
苦來求我惜不得一酬十載相過從君不見玉堂詞人
紫垣客拜賜舞蹈黃羅封長安紙價猶未貴江南江北
山皆童
法一以余所贈墨為不佳
上人好事世莫當羅列四寶如文房廣交往往得竒物
有墨尺度如圭長秋麋折角膠與力春麝入臍煤生香
已將雪覆輕羅帕更令花映紅紗囊草堂老人不自料
亦藏一餅誇精妙自言和璧持贈君反為燕石遭譏誚
嗚呼萬事孰不然古今工拙那同調君不見當年諸李
數不到廷寬只今賜墨無老潘
復以承晏墨贈之
我聞江南墨官有諸奚老超尚不如廷珪後來承晏復
秀出喧然父子名相齊百年相傳文斷碎彷彿尚見蛟
龍背電光屬天星斗昏雨痕倒海風雲晦却憶當年清
暑殿黃門侍立才人見銀鈎洒落桃花牋牙床磨試紅
絲研同時書畫三萬軸大徐小篆徐熙竹御題四絶海
内傳秘府毫芒惜如玉君不見建隆天子開國初曹公
受詔行掃除王侯舊物人今得更寫西天貝葉書
東陽山人僻居
我家京洛間桂玉資薄産平生丘壑心水竹不滿眼清
晨有客吳中來山川指授收竒才笑談長揖波浪下懷
抱遠承(一作宛陳)嵓宂開東陽山人高華隱豪俠持身復修
謹旁山多闢黍秫田碧溪東流汲春醖溪南一畝當翠
微秋風蓴熟菰葉肥龜魚上帶藻荇動鷗鷺下拂芙蓉
飛亭陰野塘亦新築溪山共作窗中綠諸郎年少皆知
書子夜哦詩動修竹歲時冠盖如浮雲擊鐘鼎食江淮
聞愛山自比謝康樂多士不減春申君我欲沿溪揚小
楫亭邊共醉藤蘿月叩門夜訪君家時扁舟重載山陰
雪
同魯山韓丞觀女靈廟前險石
君不見魯陽之西兩山麓十里連岡寫平陸青林白晝
暗古祠雀啅虛簷蛛網屋屋邊怪石何瑰竒鳳筋虎骨
連肌肉巉巖欲下落澗渚澒洞千鈞一毫屬天匠惟知
刻畫功鬼力深憂護持哭前峰高蹇下如揖餘峰危慓
皆俯伏披尋宿莽得佳趣窪為溪壑呀為谷香爐佛迹
不在外仙掌蛾眉此其足秀潤潛涵夏木清空濛映帶
春江綠我知此必藴靈異何止懷藏易城玉閴寂嗟來
麋鹿游孤峻幸免牛羊觸自經千載禹刊鑿不逢萬里
秦驅逐踟蹰三遶回高岡却立下視雲蒼蒼古今誰為
好事者後有韓子前竒章君不見玉川先生洛陽宅脩
竹蕭蕭獨為客他年如與鶴乘軒可來相見銅駝陌
題魯山温泉
平生耳熟聞驪山夢寐不到臨潼關當年太液金井碧
温泉宛在關山間憶昔君來必十月騎玉花驄帶風雪
太真獨侍沐浴邊鯨甲龍鱗影清絶五十年昇平一迷
却驅萬騎出關西自為前朝同禍水翻令後代異廉溪
君不見汝海之南魯山左亦有此泉名不播征夫問路
說湯頭可憐是亦陳驚坐
香山示孔處厚
我來南經幾山過馬行似衝山色破風煙席卷嵓穴開
澗花縈廻水流左懸崖彷彿聞松聲下瞰幽深鳥飛墮
老夫他年有所歸定結白茅依紫邏日高下馬古寺門
魚鼓欣聞脫清餓道人碧眼照川谷雲起盤陀藉高坐
慇勤勸我更莫歸淚鶴啼猿亦相和窗前笑喚祁孔賓
世間安用招魂些
簡江子之求茶
政和密雲不作團小夸寸許蒼龍蟠金花綘囊如截玉
綠面仿彿松溪寒人間此品那可得三年聞有終未識
老夫於此百不忙飽食但苦夏日長北窗無風睡不解
齒頰苦澁思清凉故人新除協律郎交游多在白玉堂
揀牙鬭夸皆飲嘗幸為傳聲李太府煩渠折簡買頭綱
田中行
落葉如流人遷徙不可收嚴霜枯百草清此山下溝我
行將涉之脫屨笑復休憮然顧籃輿﨑嶇反經丘天風
吹我裳彼亦難久留晩過柳下門鳥聲上嘲啾父老四
五輩向我如有求邀我酌白酒酒酣語和柔指云此屋
南頗有良田疇勸我耕其中庶結同社游吾母性慈險
此事誠易謀伯也久吏隱可以吾無憂請歸召家室賣
衣買肥牛所望上帝喜祈榖常有秋
送王敦素(樸)
先君有六女所託皆高門季也久擇壻晩得與子婚子
家望海内實惟謫仙孫筆也有家法勢作風雷奔結交
多英豪坐致名譽喧憶昔識子初河流出崑崙中間一
再見騏驥始伏轅去年接同居底裏見所存磊落忠義
人愛國憂黎元使當元祐時密勿與討論上可參廊廟
下可禆諫垣惜哉不遇知白髮早已繁卑官不可說感
激有主恩爛漫有歸期繫舟古槐根祖餞無酒食贈遺
請以言子家鍾山下隨事有田園竹徑背古寺草堂面
江村高軒納翠微修筒引潺湲林影散疎帙山色搖酒
罇日飲建康水時登謝公墩沈酣左氏學浩蕩極辭源
客至勿多語欲吐且復吞書來無怱怱慰我别後魂
紀愁
北風吹我裳夏潦漂我屋牛羊踐我稼雀鼠耗我榖雪
寒墮我指雨淫疾我腹朝行桑榆間秋序傷遠目莫涉
水之涯含沙中兩足攬轡馬病黃伏軾輿脫輹陟山既
見虎還舍乃對鵩一沐三握髮十飯九不肉先生昔離
垢居士今耐辱飽聞戒畏塗那知有沈陸
和四兄雪夜韻
夏蟲不知冰越犬不識雪我獨冰雪間肘見冠纓絶青
燈挂長檠文字夜涉獵問米米已無問酒酒已竭當時
陶淵明同日無此闕置書忽不樂面壁卧嘔噎蟲犬兩
不如悲歌聊一發
和十二兄五首
淵明詩百篇無一不說酒四顧宇宙間獨與此物厚子
雲苦家貧日給或亡有艱難識竒字草玄至白首時時
載酒来尚乃好事友吾兄斯人徒性亦嗜醇酎寧知俗士
嫌益覺兒女醜孰云醉無度婉婉(一作婉娩)春月柳區區布
肉論遲速同一朽但看古聖賢得如飲者不
伯也今代豪嗜詩如嗜酒賦多轉遒勁語老愈深厚塵
言刪不存妙句元自有白華忽補亡關睢不為首塤篪
起兄弟珠玉到朋友吟詠九日菊沉酣八月酎搜剔發
清新聯翩雜竒醜詳味吁謨章用意過楊柳但使身愈
窮未信名可朽不知造物意令作清廟不
﨑嶇謫仙人豪放一寓酒平生韓荆州未識意已厚幕
府強辟召此例未見有書幣入吾廬鞍馬望隴首出處
計已熟不復訊交友南山别何時氣尚若酣酎籌策屈
大才談笑誅小醜戍角斷落梅羌笛起折柳將軍意未
快戰士骨已朽請公入參謀可用和戎不
先生翰墨英揮灑每被酒氣凌蒼柱穹勢壓坤軸厚俊
拔今固無妙絶古未有驚鸞忽矯翼犇馬時驤首高步
禇薛流下視鍾王友好事隨取之所至具名酎簡疎秦
隸竒譎怪夏篆醜么麽張芝草嫵媚元和柳載觀碑籍
存尚恐金石朽未知太極成有請於公不
我家溱洧間春水色如酒嵩少在吾旁日夕意亦厚田
園雖不廣幽興隨事有藥畦灌陳根芋區採駢首春郊
餉耕徒秋社接酒友飽誦傳家書促釀供客酎益知簡
易真未媿疎拙醜邇來居東都物色不見柳造次遇摧
折荏苒及衰朽欲歸便可爾未知公果不
次韻集津兄會羣從王敦素宿王立之園明日西
征馬上寄示諸人(以道嘗監陜府集津倉)
秋高訪幽居風急桑未落天寒雞犬静地僻門巷闊主
人避世賢自說久棲泊呼兒出罇罍梨栗亦不惡賓客
四五人談笑動林薄夜闌慘無懽離憂焂中作伯也天
下士千金輕一諾揮斥楊墨徒正是鄒魯學如何但銀
魚生事了無託惜哉桃李姿見笑葵與藿雞鳴驅車行
令人意參錯
復至新鄕廨寄張穉
驅車出吾廬落月猶在樹我行欲何之所以河源去去
去益以遠烱烱不可論羣語車鐸間尚想兒女喧稍涉
原上路漸見柳下村霧草結宿露風林散朝暾悠悠望
蘧廬我僕欣載犇昔出日在畢今出畢中昏昔如水上
鷗今如檻中猿所憂負平生豈但感寒暄明濟十里黃
漪漪見淇園晩投伯氏廨拓落復何言周覧故時居愐
見松菊存故侣未易招且自置看罇
書懷寄李相如
秋風吹畦蔬農事亦已闌黃黃杞下菊佳色尸冢間我
生復何如憔忤嘗照顔清晨戴星出薄暮及目還骯&KR1507;
二十載老髮羞儒冠天末有佳人秀擢如芝蘭憮然念
夙昔風流得餘懽緬想蒲柳姿與君同歲寒一别事瓦
裂令人氣如山
戲李相如擕婦還金鄉
舍人固多竒奉璧登章臺君王擊缶罷將軍負荆來長
卿束髮時亦復悦名字一從臨卭游心迹了不似茂陵
未得仕要是才足依高堂援哀琴月出載婦歸文君入
成都乃復愧四壁晩見負弩來良悔抱頸泣
效古别昭德羣從
千載一相逢相見無浹旬一生能幾别且復無此身昔
别尚可惜此别重惜之兩髀跨鞍馬非復少壮時他人
怪康強自覺筋力衰所苦氣如縷所憂命如絲死生亦
大矣而乃常别離人生一月間得笑無六七朝為衆狙
喜莫作枯魚泣已矣泉下人優哉冢中骨
雪效柳子厚(一作贈一兄上人)
月落雞聲寒曉色静茅屋開門驚不知夜雪壓脩竹槎
牙生新冰鱗甲刻溪谷皛皛洲渚明冽冽川原肅孤蹲
雀不動沉酣客猶宿呼童晨汲歸獨潄寒泉玉
擬一上人懷山之什
中夜雪打窗燈暗火照屋袖手地爐火缾聲起絲竹憶
我故山房松風韻崖谷山空牛斗寒寺静魚鼓肅西寨
鹿不歸東嶺鶴獨宿更想醉翁亭兩峰高並玉
傷心(時籍路公宅)
沙路朱轓想馭軒傷心歲月似星奔平泉有墅空流水
綠野無人但繞垣九老畫圖傳盛事四朝書史載殊恩
如何圬者持鏝過已向比隣問子孫
送惠純上人游閩
蚤聽閩人說土風此身嘗欲到閩中春溝(一作春甌)水動茶
花白夏谷雲生荔子紅襟帶九江(一作樹接楚天)山不斷梯航
百粤(一作波連越嶺)海相通北窗夜展圖經看手自題書寄(一作)
(索筆題詩送)遠公
次四兄(以道)韻效李義山雪
莫冬一丈長安雪壯士臨風獨慨慷門巷豈無騎馬客
江湖猶有捕魚郎夜平蔡賊兵輕敵曉入梁園賦擅場
載酒欲尋誰與飲江梅頭白自悲傷
次二十一兄(季此)韻
憶在長安最少年酒酣到處一欣然獵回漢苑秋高夜
飲罷秦臺雪作天不擬伊優陪殿下相隨于蔿過樓前
如今白髮山城裏宴坐觀空習斷緣
和江子我竹夫人
黃藤白簟倦呼盧高卧南窗示楷模郭芍藥情元最密
鄭櫻桃迹近相疎下帷度日甘同夢隱几終年得異書
晩向禪房陪杖屨清秋霜霰意如何
答韓君表
百年鄠杜家相近人物凋零我獨驚但見少陵能繼祖
不聞小陸可優兄終朝詩賦遒仍鬱老去文章健更成
敢擬濟河輕一戰隱然望已(一作望望)怯長城
和葉甥少蘊内翰重開西湖見寄二首
使君重鑿西湖罷也復封詩寄我來洲上新題花島處
苑中舊體柏梁臺風烟直覺鍾山近魚鳥渾疑澗水開
揮翰玉堂還有日行春停騎且留杯
一麾偃蹇江湖去五馬侵尋觀闕來就日金波通漢苑
望雲玉澗斷蘇臺自迎檝立看時渡(近聞買妾)手種花行到
處開笑語風流韓别駕莫令鸚鵡訴餘杯
和寄葉甥少藴内翰見招
翰林赫奕今如此莫道人惟舊雨來龐老終身遠州府
劉郎何面向春臺(八兄常言少藴亦欲見招)園宜杏子非時結溪闊
梅花過日開兩地聲聞無百里相望一覆手中杯
次韻再答少藴知府甥和四兄(以道)長句并見寄
錦袍昔是詩成得别墅今非棋賭來山蔚藍光交抱舍
水桃花色合圍臺通人竹塢深深入謝客松扉遠遠開
定與西湖争勝負只應惟欠使君杯
塵埃自與青雲斷歲月誰令白髮來數口無歸關外客
一春多病望中臺常閒水上鷗從遠只老籠中鶴任開
日日避愁無處脫直須到手不停杯
復和少藴内翰甥兼謝伯藴通判兄再贈
西湖波浪還佳色風物悲人老可驚游接竹林公對叔
夢迷春色我思兄酒沽鸚鵡杯行盡(前與伯藴兄詩常有鸚鵡杯之戲)
詩傍蟾蜍研立成壯思不逢韓吏部高名誰伴謝宣城
復用韻
史奏德星今復聚鄕評月旦昔何驚潁川人望須公守
荀氏家聲付此兒湖影龜魚同聚散棠陰燕雀半生成
若為修禊無絲竹古調新詩唱渭城(少藴新作木蘭花詩竒絶)
次韻集津兄懷嵩少示王立之
早聞三十六峰前願寄茅茨一澗邊谷轉馬蹄山繚繞
嵓開虎口樹嬋娟陽坡日煖宜瓜地陰嶺天寒熟芋田
便好與公相隱去不宜相對尚茫然
睡起
素屏紋簟徹輕紗睡起冰盤自削瓜風筍微微開綠籜
雨槐細細落黃花經營薄産初無意補葺疎籬漸有涯
待得高秋尋靖老臨流坐石問丹砂
贈山人沈廣漢
禪房白几静無塵野服黃冠意甚真避世全生深得策
閉門謝客亦高人忍情斷酒非關病隨意收書不計貧
近約嵩陽陳叔易趁移丹竈過殘春
都下追感往昔因成二首
少年使酒走京華縱步曾遊小小家看舞霓裳羽衣曲
聽歌玉樹後庭花門侵楊柳垂珠箔窗對櫻桃卷碧紗
坐客半驚隨逝水主人星散落天涯
春風踏月過章華青鳥雙邀阿母家繫馬柳低當戶葉
迎人桃出隔牆花鬢深釵暖雲侵臉臂薄衫寒玉映紗
莫作一生惆悵事隣州不在海西涯
送僧歸建州
清秋潁汝歸時晩不及羣公送惠休曲几數行題字别
扁舟幾日為詩留東吳楊柳雲中渚南越梅花雪外洲
萬里故鄕聊一到江山風物往來游
送王敦素(樸)
龍蟠山色引衡廬霜落江清影碧虚鼓枻厭騎沙苑馬
行厨欲食武昌魚緩歌玉樹翻新曲趣入金鑾續舊書
官逹故人稀會面君來相見肯如初
再至徐州示諸弟
去年客徐得范子今年客徐不得人斷無草木與同味
宛有魚鳥來相親南尋白門傍山麓西望黃樓行水濱
還家作詩示羣從早晩一遊擕二陳
留别江子之
盡室飄零去上都試於溱洧卜幽居不從刺史求彭澤
敢向君王乞鏡湖平日甚豪今潦倒少年最樂晩崎嶇
故人鼎貴甘相絶别後君須寄一書
别昭德弟愴然傷懷
吾廬去汝到何期四十年間此别離合抱樹元從舊種
幾叢菊始自新移老無兄弟飄零日遠有公卿曠絶時
努力不思勤負米欲求三徑可從誰
客有駑馬不肯借詩誚之
男兒少欲立竒功貴買西宛玉面驄金躞蹀微鳴躡影
錦連乾不動追風庭槐洗立清陰下沙路調行返照中
出郭借人乘豈肯自誇騎入大明宫
别飾道二十弟
飄零南北一衰門知是澶淵五世孫嗟我獨無兄弟在
憐君尚有典型存老身素苦貧常瘦病目仍緣哭轉昏
他日汝歸馳駟馬訪吾肯過浣花村
自然詩并序
七里先生江子我築土三尺名曰自然亭余謂先生
不獨有亭亦有自然箕斗自然絲夌凡亭之内服食
器用無不自然者先生可謂自足者也雖然無多虚
少實乎子我掀髯大笑余欣然賦之
先生手不廢經營白屋憑虚結此亭燕夌兔絲侵密坐
南箕北斗挂疎櫺青松夾日交傾盖翠栢分風倚列屏
莫道君家無長物案頭燈火有流螢
敦素有以書局處之者作詩迎之
君王側席訪詞臣萬里江湖賀子真翰苑向來非此老
道山何處得斯人朝回金馬門前曉宴罷銅駝陌上春
底事年年最如意春風還試綵衣新
寄王立之
臘雨城南宅衝寒憶屢陪拊憐庭下石問訊竹間梅諸
子譍門立羣公䟦馬回不知多病後誰與倒罇罍
避暑普淨院
夭矯栢如龍清陰閟一宫庭無御史雨門有大王風今
日名天下羣公坐此中阿戎相就語歷歷見元豐
僧舍小山
此老絶蕭洒久參曹洞禪胷中有丘壑左手取山川樹
小風聲細巖深日影圓江湖不歸客相對一茫然
愛此聚沙戲知自法王孫一運郢斤手都無禹鑿痕藤
梢未挂壁荷葉欲生盆笑問山陰道潜通何處村
爛石有佳色禪房叠更幽九疑峰不斷十字水長流枕
簟日逃暑軒窗時卧遊吾衰更何往只此對湯休
寄江子之
平生江季子疎嬾近忘吾不啻三年别如何一字無燒
丹&KR1174;嶁令釀酒步兵厨二者將安擇功名莫浪圖
初來東里
乘流從此去河漢失清都送騎沙邊散征帆雨外孤挾
雌棲隴雉生子哺巢烏宇宙將安往飄飄盡畏途
至東里次前韻
茂陵家四壁不必在成都老矣招魂苦傷哉問影孤市
中寧有虎屋上豈無烏四海皆行路吾何必此途
和四兄(以道)閒居感歎有作
掩卷忽不樂捫心空浩歎家聲畏淪墜世態屬艱難月
倒迎門屣風彈挂壁冠蕭然對孤竹一笑共衰殘
復次韻
出門吾所嬾無客亦何歎舉世遽如許孤風良獨難荒
蕪蔣詡徑破敝晏嬰冠興發看山去書籖記讀殘
再至都成
崢嶸花萼西清曉望猶迷御路紅塵合宫槐碧瓦齊夾
城知輦過複道覺香低中使傳宣入千門避馬蹄
送僧
無端伏枕日不見放舟時晩得平安報初成送别詩山
深歸履急江闊度杯遲定許同香火終參惠遠師
秋雨感事
苦雨荒秋宅寒生木葉悲半垂藤護壁中缺蔓穿籬書
校時開帙壺提日繫絲儒冠吾已悞何責五男兒
問訊次九日韻
問訊西南戍提封莫遠開休傳通蜀道端可棄輪臺擬
上平戎策慙無屬國才何須千里馬遠自渥注來
夏室
夏室不禦暑竹陰新未交幽花時結子晩燕續開巢午
夢還高枕晨炊出近庖此生吾自了客至莫相嘲
次韻江子我見寄
敢恨新居僻深懷故國尊耕耘得遺物版築尚頽垣溪
隔城南寺崖通市北門他時如訪我但認語音存
過陳無已墓
以我懷公意知公待我情五年三過客九歲一門生近
訪遺文錄重經故里行寄書無鄭尹誰為葬彭城
行武涉田中
慣習兒童喜從容父老懽桔橰看俯仰稼穡愧艱難荷
葉生池岸蒲萄落井幹求田如得此當為駐征鞍
重過鴻儀寺
秋色遠如許寒花奈若何客行傷老大野次記經過廢
圃猶殘菊枯池但折荷吾生與物態天意豈蹉跎
别飾道二十弟(賁之)
少傅三朝老文章壯九州賦詩資政殿賜字太清樓拔
燭辭軒陛簮花近冕旒慶門吾老矣華國汝能不
别息道二十二弟(兑之)
中令有清德風流二百年舉家惟食粥絶口不言錢里
閈客吾老庭闈賴汝賢陶丘過范蠡莫泛五湖船
和虞道二十三弟(豫之)
向别已復久此懷誰與明書來慰吾意詩重識君情放
鶴惜未到飛鴻今尚横何由一隨汝端為薄浮名
决道念八弟得小金印以詩贈之(夫之)
季也獲金印籀文秦不如情知非鬼篆恨不識天書池
靜龜游罷庭閒散鬭餘春風還舊物疎俊獨憐渠
贈江子我子之
江郎淮海秀經術古同師温潤無前輩清新有近詩一
丘須早計五斗莫堅辭獻賦修竿牘知君定不為
謝富察見過
飯蔬君莫厭瓜菓我時須自可隨豐儉誰能問有無墮
蜂衝博局驚燕避投壺不憚過從遠頻來訪老夫
戲留次裒三十三弟(頌之)
白下春泥尚未乾汴流更待小潺湲不知汝定成行不
寒食今無數日間
春日
男兒更老氣如虹知鬢何嫌似斷蓬欲問桃花借顔色
未甘着笑向春風
陰陰溪曲綠交加小雨翻萍上淺沙鵝鴨不知春去盡
爭隨流水趁桃花(一本作春色不堪流水送雙浮鳴鴨趁桃花)
以少炭寄江子之
金籍曾通玉虛殿仙曹擬拜翠微郎莫嫌薄上温黁火
猶得濃薰篤耨香(温黁火事見李義山詩)
戲成
長夏軒窗倚碧岑人間塵土莫相侵榴花不得春風力
顔色何如桃杏深
和二十二弟
静處偷看肘後書幽棲古有此人無綠蓑青箬非吾事
白浪狂風滿太湖
襟抱恢疎老更寬笑談終夕盡君歡主人更有桃花面
病眼其如隔霧看
秋夜情
獨眠百感秋夜情孤城急雨中聞更明朝覧鏡視髩髮
不知白從何處生
題超化寺壁
曲池風定碧瀾平小白魚如鏡裏行水竹再來應試我
壁間不用更題名
送人遊江南
湧金門外斷紅塵衣錦城邊着白蘋不到西湖看山色
定應未可作詩人
過王立之故居
酴醿架倒花仍發(一作花無主)薜荔墻摧石亦移(一作客有誰)此
地與君凡幾醉年年同賦蠟梅詩
夜行
老去功名意轉疎獨騎瘦馬取長途孤村到曉猶燈火
知有人家夜讀書
春晩圃田道中
度柳穿橋聽午雞一溝春水國門西行人不用傷新别
看取塵間萬馬蹄
酒酣馳馬笑彎弓便擬長驅向虜中但恐老儒無骨相
不堪劍履畫南宫
君王重老降褒書特賜宣陽宅一區聞說會稽人不識
鑑湖還肯借臣無
和王立之臘梅
茅簷竹塢雨幽竒岸曲尋花醉亦知崖蜜已成蜂去盡
夜寒惟有露房垂
老去攀條興益竒招携風月作新知但今春釀常如此
百罰深杯手倒垂
贈江端本子我
嚲免雞豚今日債斷除妻子宿生緣豐登便是人天供
努力東臯目種田
過陳無已墓
鎻門脫落封將盡題壁汚漫字不分我亦嘗參諸弟子
往來徒步拜公墳
立春
巧勝金花真樂事堆盤細菜亦宜人自慚白髮嘲吾老
不上譙門看打春
與秦少章題漢江遠帆
楚山全控蜀漢水半呑吳老眼知佳處曾看八景圖
江山起暮色草木歛餘昏誰感離騷賦丹青弔屈原
雪埋鳳林寺浪打鹿門山今日江風惡郎船勸不還
江闊雁不到山深猿自迷傳聞杜陵老只在瀼東西
石似浣沙石江如濯錦江征帆向何處雲霧晦蓬窗
龍興道中
澗道垂黃花山城擁紅葉人爭小舟渡馬就平沙涉
謝任伯久無書常子然寄茶謝之因簡任伯
諫議茶猶送郎官迹已疎斜封三道印不奉一行書
宋詩鈔卷三十二
