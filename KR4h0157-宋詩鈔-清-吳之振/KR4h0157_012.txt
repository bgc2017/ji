宋詩鈔卷十二
内閣中書舍人吳之振編
歐陽文忠詩鈔下
謝觀文王尚書惠西京牡丹(舉正)
京師輕薄兒意氣多豪俠爭誇朱顏事年少肯慰白髮
將花插尚書好事與俗殊憐我霜毛苦蕭颯贈以(一作寄贈)
洛陽花滿盤鬭麗爭竒紅紫雜兩京相去五百里幾日
馳來足何捷紫檀金粉香未吐綠萼紅苞露猶浥謂我
嘗為洛陽客頗向此花曾涉獵憶昔進士初登科始事
相公沿吏牒河南官屬盡賢俊洛城池(一作苑)籞相連接
我時年纔二十餘每到花開如蛺蝶姚黃魏紫腰帶鞓
潑墨齊頭藏綠葉鶴翎添色又其次此外雖妍猶婢妾
爾來不覺三十年歲月纔如熟羊胛無情草木不改色
多難人生自摧拉見花了了雖舊識感物依依幾抆睫
念昔逢花必沽酒起坐驩呼屢傾榼而今得酒復何為
愛花繞之空百匝心衰力懶難勉強與昔一何殊勇怯
感公意厚不知報墨筆淋漓口徒囁
送朱職方提舉運鹽(一本表臣)
齊人謹(一作建)鹽筴伯者之事爾計口收其餘登耗以生
齒民充國亦富粲若有條理惟(一作雖)非三王法儒者猶
為耻後世益不然𣙜奪由漢始權量自持操屑屑已甚
矣穴竈如蜂房熬波銷海水豈知戴白民食淡有至死
物艱利愈厚令出奸隨起良民䧟盗賊峻法難禁止問
官得幾何月課煩笞箠公私兩皆然巧拙可知己英英
職方郎文行粹而美連年宿與泗有政皆可紀忽來從
辟書感激赴知已閔然哀遠人吐策獻天子治國如治
身四民猶四體奈何窒其一無異&KR0898;厥趾工作而商行
(一作與商賈)本末相表裏臣請通其流為國掃泥滓金錢歸
府藏滋味飽閭里利害難先言歲月可較比鹽官皆謂
然丞相曰可喜適時乃為才高論徒譎詭夷吾苟子(一作)
(復)出未以彼易此隋隄樹毶毶汴水流瀰瀰子行其勉
㫋吾黨方傾耳
嘗新茶呈聖俞
建安三千里京師三月嘗新茶人情好先務取勝百物
貴早相矜誇年窮臘盡春欲動蟄雷未起驅龍(一作龍未起驅)
(蟲)蛇夜聞擊鼓滿山谷千人助呌聲喊呀萬木寒癡睡
不醒惟有此樹先萌芽乃知此為最靈物宜(一作疑)其獨
得天地之英華終朝採摘不盈掬通犀銙小圓復窊鄙
哉榖雨槍與旗多不足貴如刈麻建安太守急寄我香
蒻包裹封題斜泉甘器潔天色好坐中揀擇客亦佳(一作)
(嘉)新香嫩色如始造不似來遠從天涯停匙側盞試水
路拭目向空看乳花可憐俗夫把金錠(一作挺一作鋌茶錄多用挺字)
(為古按集韻錠字去聲訓鐙鋌字上聲訓銅鐵樸)猛火炙背如蝦蟇由來真物
有真賞坐逢詩老頻咨嗟須臾共起索酒飲何異奏雅
終淫哇
次韻再作(一本云茶歌)
吾年向老世味薄所好未衰惟飲茶建谿苦遠雖不到
自少嘗見閩人誇每嗤江浙凡茗草叢生狼籍惟藏蛇
(今江浙茶園俗言多蛇)豈如含膏入香作金餅蜿蜒兩龍戲以呀
其餘品第亦竒絶愈小愈精皆露芽泛之白花如粉乳
乍見紫面生光華手持心愛不欲碾有類弄印幾成窊
論功可以療百疾輕身久服勝(一作如)胡麻我謂斯言頗
過矣其實最能祛睡邪茶官貢餘偶分寄地遠物新來
意嘉親烹屢酌不知厭自謂此榮真(一作誠)無涯未言久
食成手顫已覺疾飢(一作病)生眼花客遭水厄疲捧椀口
腹無異蝕月蟇僮奴傍視疑復笑嗜好乖僻誠堪嗟更
蒙酬句怪可駭兒曹助噪聲哇哇
鳴鳩(崇政殿後考試所作)
天將隂鳴鳩逐婦鳴中林鳩婦怒啼無好音天雨止鳩
呼婦歸鳴且喜婦不亟歸(一作急還)呼不已逐之其去恨不
早呼不肯來固其理吾老病骨知隂晴每愁天隂聞此
聲日長思睡不可得遭爾聒聒何時停衆鳥笑鳴鳩爾
拙固無匹不能娶巧婦以其營家室寄巢生子四散飛
一身有婦長相失夫婦之恩重太山背恩棄義須臾間
心非無情不得已物有至拙誠可憐君不見人心百態
巧且艱臨危利害兩相關朝為親戚暮仇敵自古常嗟
交道難
有贈余以端溪綠石枕與蘄州竹簟皆佳物也余
既喜睡而得此二者不勝其樂奉呈原父舍人
聖俞直講
端谿作出缺月樣蘄州織成雙水(一作錦)紋呼兒置枕展
方簟赤日正午天無雲黃琉璃光綠玉潤瑩淨冷滑無
埃(一作纖)塵憶昨開封暫陳力屢乞殘骸避煩劇聖君哀
憐大臣閔察見衰病非虛飾猶蒙不使如(一作加)罪去特
許遷官還舊職選材臨事不堪用見利無慙惟苟得一
從僦舍(一作屋)居城南官不坐曹門(一作閑)少客自然唯與
睡相宜以懶遭(一作投)閒何愜適從來羸苶苦疲困况此
煩歊正炎赫少壯喘息人莫聽中年鼻鼾尤惡聲癡兒
揜耳謂雷作竈婦驚窺疑釡鳴蒼蠅蠛蠓任緣撲蠧(一作)
(詩)書懶架抛縱横神昏氣濁一如此言語思慮何由清
嘗聞李白好飲酒欲與鐺杓同生死(一作死生)我今好睡乂
過之身與二物為三爾江西得請在旦暮收拾歸裝從
此始終當卷簟擕枕去築室買田清潁尾
奉答原甫見過寵示之作
不作流水聲行將二十年吾生少賤足憂患憶昔有罪
初南遷飛帆洞庭入白浪墮淚三峽聽流泉援琴寫得
入此曲聊以自慰窮山間中間永陽亦如此醉卧幽谷
聽潺湲自從還朝戀榮(一作寵)禄不覺鬢髮俱凋殘耳衰
聽重手漸顫自惜指法將誰傳偶欣日色曝書畫試佛
塵埃張斷絃橋兒癡女遶翁膝爭欲彊翁聊一彈紫微
閣老適我過愛我指下聲泠然戲(一作語)君此是伯牙曲
自古常歎知音難君雖不能琴能得琴(一作其)意斯為賢
自非樂道甘寂寞誰肯顧我相留連興闌束帶索馬去
却鎻塵匣包青氊
會飲聖俞家有作兼呈原父景仁聖從
憶昨九日訪君時正見階前兩叢菊愛之欲繞行百匝
庭下不能容我足折花却坐時嗅之已醉還家手猶馥
今朝我復到君家兩菊階前猶對束枯莖槁葉苦風霜
無復滿叢金間綠京師誰家不種花碧砌朱欄敞華屋
奈何來對兩枯株共坐窮簷何局促詩翁文字發天葩
豈比青紅凡草木凡草開花數日間天葩無根長在目
遂令我每飲君家不覺長缾卧牆曲坐中年少皆賢豪
莫怪我今雙鬢秃須知朱顔不可恃有酒當歡(一作飲)且
相屬
依韻奉酬聖俞二十五兄見贈之作
與君結交遊我最先衆人我少既多難君家常苦貧今
為兩衰翁髮白面亦皴念君懷中玉不及市上珉珉賤
易為價玉棄久埋塵惟能吐文章白虹射星辰幸同居
京城遠不隔重闉朝罷二三公隨我如魚鱗君聞我來
喜置酒留逡廵不待主人請自脱頭上巾歡情雖漸鮮
老意益相親窮達何足道古來兹理均
奉答聖俞達頭魚之作
吾聞海之大物類無窮極蟲鰕淺水閒蠃蜆如山積毛
魚與鹿角一龠(一作拾)數千百收藏各有時嗜好無南北
其微(一作小)既若斯其大有(一作其大固一作大者固)莫測波濤浩渺
中島嶼生頃刻俄而沒不見始悟(一作久始)出背脊有時隨
潮來暴死疑遭謫海人相呼集刀鋸争剖(一作砍)析骨節
駭專車鬚芒(一作牙)侔劎戟腥聞數十里餘臭久乃息始
知百川歸固有含容德潛竒與秘寶萬狀(一作物)不一識
嗟彼達頭微誰傳到(一作偶傳到一作偶傳入)京國乾枯少滋味治
洗費炮炙聊兹知異物豈足薦佳客一旦辱(一作得)君詩
虛名從此得(京師人不識此魚滄州向防禦見寄以分聖俞辱以詩答)
盆池
西江之水何悠哉經歷灨口險且回餘波拗怒猶(一作獨)
涵澹奔濤擊浪常喧豗有時夜上滕王閣月照淨練無
纖埃楊闌左里在其北無風浪起傳古來老蛟深處厭
窟穴蛇身微行見者猜呼龍瀝酒未及祝五色粲(一作照)
爛高崔嵬忽然遠引千丈去百里水面中分開收蹤滅
跡莫知處但有雨雹隨風雷千竒萬變聊一戲豈(一作肯)
顧溺死為可哀輕人之命若螻螘不止山嶽將傾頽此
外魚鰕何足道厭飫但覺腥盤杯壯哉豈不快耳目胡
為守此空牆隈陶盆斗水仍下漏四岸久雨生莓苔遊
魚撥撥不盈寸泥潛日炙愁暴鰓魚誠不幸此跼促我
能決去反徘徊
哭聖俞
昔逢詩老伊水頭青衫白馬渡伊流灘聲八節響石樓
坐中辭氣淩清(一作高)秋一飲百盞不言休酒酣思逸語
更遒河南丞相稱賢侯後車日載枚與鄒我年最少力
方優明珠白璧相報投詩成希深擁鼻謳師魯卷舌藏
戈矛三十年間如轉眸屈指十九歸山丘凋零所餘身
百憂晩登玉墀侍珠旒詩老虀鹽太學愁乖離會合謂
無由此會天幸非人謀頷鬚已白齒根浮子年加我貌
則不歡猶可彊閒屢偷不覺歲月成淹留文章落筆動
九州釡甑過午無饙餾良時易失不早收篋櫝(一作樻)瓦
礫遺琳璆薦賢轉石古所尤此事有職非吾羞命也難
知理莫求名聲赫赫掩諸幽翩然素施歸一舟送子有
淚流如溝
鬼車
嘉祐六年秋九月二十有八日天愁無光月不出浮雲
蔽天衆星沒舉手嚮空如抹漆天昏地黑有一物不見
其形但聞其聲其初切切凄凄或高或低乍似玉女調
玉笙衆管參差而不齊既而吚吚呦呦若軋若抽又如
百兩江州車回輪轉軸聲啞嘔鳴機夜織錦江上羣雁
驚起蘆花洲吾謂此何聲初莫窮端由老婢撲燈呼兒
曹云此怪鳥無匹儔其名為鬼車夜載百鬼淩空遊其
聲雖小身甚大翅如車輪排十頭凡鳥有一口其鳴已
啾啾此鳥十頭有十口口插一舌連一(一作十)喉一口出
一聲千聲百響更相酬昔時周公居東周厭聞此鳥憎
若讐夜呼庭氏率其屬彎弧俾逐出九州射之三發不
能中天遣天狗從空投自從狗嚙一頭落斷頸至今青
血流爾來相距三千秋晝藏夜出如鵂鶹每逢隂黑天
外過乍見火光驚輒墮有時餘血下點汚所遭之家家
必破我聞此語驚且疑反祝疾飛無我禍我思天地何
茫茫百物巨細理莫詳吉凶在人不在物一蛇兩足反
為詳却呼老婢炷燈火捲簾開戸清華堂須臾雲散衆
星出夜靜皎月流清光
感二子
黃河一千年一清岐山鳴鳳不再鳴自從蘇梅二子死
天地寂默收雷聲百蟲坏戸不啓蟄萬木逢春不發萌
豈無百鳥解言語喧啾終日無人聽二子精思極搜抉
天地鬼神無遁情及其放筆騁豪俊筆下萬物生光榮
古人謂此覻天巧命短疑為天公憎昔時李杜爭横行
麒麟鳳皇世所驚二物非能致太平須時太平然後生
開元天寶物盛極自此中原疲戰爭英雄白骨化黃土
富貴何止浮雲輕唯有文章爛日星氣淩山岳常崢嶸
賢愚自古皆共盡突兀空留後世名
讀書
吾生本寒儒老尚把書卷眼力雖已疲心意殊未倦正
經首唐虞偽說起秦漢篇章異句讀解詁及箋傳是非
自相攻去取在勇斷初如兩軍(一作兵)交乘勝方(一作多)酣
戰當其旗鼓催不覺人馬汗至哉天下樂終日在几(一作)
(書)案念昔始從師力學希仕宦豈敢取聲名惟期脱貧
賤忘食日已晡燃薪夜侵旦謂言得志(一作意)後便可焚
筆硯少償辛苦時惟事寢與飯歲月不我留一生今過
半中間嘗沗竊内外職文翰官榮日清近廪給亦豐羡
人情慎所習酖毒比安宴漸追時俗流稍稍學營辦杯盤
窮水陸賓客羅俊彦自從中年來人事攻百箭非惟職
有憂亦自老可歎形骸苦衰病心志亦退懦前時可喜
事閉眼不欲見惟尋舊讀書簡編(一作編簡)多朽斷古人重
温故官事幸有間乃知讀書勒其樂固無限少而干禄
利老用忘憂患又知物貴久至寶見百鍊紛華暫時好
俯仰浮雲散淡泊味愈長始終殊不變何時乞殘骸萬
一免罪譴買書載舟歸築室(一作屋)潁水岸平生頗論述
詮次加點竄庶幾垂後世不默死芻豢信哉蠧書魚韓
子語非訕
鵯鵊詞(效王建作)
龍樓鳳闕(一作閣)鬱崢嶸深宫不聞更漏聲紅紗蠟燭愁
夜短綠忩鵯鵊催天明一聲兩聲人漸起金井轆轤聞
汲水三聲四聲促嚴粧紅靴玉帶奉君王萬年枝軟風
露濕上下枝間聲轉急南衙促仗三衛列九門放鑰千
官入重城禁籞鎻池臺此鳥飛從何處來君不見潁河
東岸村(一作春)陂闊山禽野鳥常(一作時)嘲&KR1116;田家惟聽夏
雞聲(鵯鵊京西村人謂之夏雞)夜夜壠頭耕曉月可憐此樂獨吾知
眷戀君恩今白髮
射生戸(予初至州獵戸有獻狼豹者)
射生戸前日獻一豹今日獻一狼豹因傷我牛狼因食
我羊狼豹誠為害人物縣官賞之縑五疋射生戸持縑
歸為人除害固可賞貪功趨利爾勿為弦弓毒矢無妄
發恐爾不識麒麟兒
陪府中諸官遊城南(一本注西京作)
一雨郊圻迥新秋榆棗繁田荒溪溜入禾熟雀聲喧燒
出空槎腹人耕廢廟垣閒追向城客落日隠高原
河南王尉西齋
寒齋日蕭索天外敞簷楹竹雪晴猶覆山忩夜自明禽
歸窺野客雲去入重城欲就陶潛飲應須載酒行
離彭婆值雨投臨汝驛回寄張九屯田司錄
投館野花邊羸驂晩不前山橋斷行路溪雨漲春田樹
冷無棲鳥村深起暮烟洛陽山已盡休更望伊川
送祝熙載之東陽主簿
吳江通海浦畫舸候潮歸叠鼓山間響高帆鳥外飛孤
城秋枕水千室夜鳴機試問還家客遼東今是非
松門
鳥嶼松門數里長懸崖對起碧峰雙可憐勝境(一作景)當
窮塞翻使留(一作流)人戀此邦亂石驚灘喧醉枕淺沙明
月入船忩因遊始覺南來遠行盡荆江見蜀江
勞停驛
孤舟轉山曲豁爾見平川樹杪帆初落峰頭月正圓荒
烟幾家聚瘦野一刀田行客愁明發驚灘鳥道前
黃溪夜泊
楚人自古登臨恨暫到愁腸已九回萬樹蒼烟三峽暗
滿川明月一猿哀非鄉况復驚殘歲慰客偏宜把酒杯
行見江山(一作山河)且吟詠不因遷謫豈能來
初至夷陵答蘇子美見寄
三峽倚岧嶤同(一作南)遷地最遥物華雖可愛鄉思獨無
聊江水流清嶂猿聲在碧霄野篁抽夏笋叢橘長春條
木臘梅先發經霜葉不凋江雲愁(一作懸)蔽日山霧晦連
朝斫谷爭收漆梯林鬭摘椒巴賨船賈集(一作巴江船賈至)蠻
市酒旗招時節同荆俗民風載楚謠俚歌成調笑摖(一作)
(攃)鬼聚喧囂(夷陵之俗多淫奔又好祠祭每遇祠時里民數百共餕其餘里語謂之摖鬼因此多)
(成鬭訟)得罪宜投裔包羞分折腰光隂催晏歲牢落慘驚
飊白髮新年出朱顔異域銷縣樓朝見虎官舍夜聞鴞
寄信無秋雁思歸望斗杓須知千里夢長繞洛川橋
縣舍不種花惟栽楠木冬青茶竹之類因戲書七
言四韻
結綬當年仕兩京自憐年少體猶輕伊川洛浦尋芳徧
魏紫姚黃照眼明客思病來生白髮山城春至少紅英
芳叢密葉聊須種猶得蕭蕭聽雨聲
戲答元珍(一本下云花時久雨之什)
春風疑不到天涯二月山城未見花殘雪壓枝猶有橘
凍雷驚笋欲抽芽夜聞歸雁生鄉思病入新年(一作鳥聲漸變)
(知若節人意無聊)感物華曾是洛陽花下客野芳雖晩不須嗟
夷陵歲暮書事呈元珍表臣(一本作元珍判官表臣推官)
蕭條雞犬亂山中時節崢嶸忽(一作歲)已窮遊女髻鬟風
俗古野巫歌舞歲年豐(夷陵俗朴陋惟歲暮祭鬼則男女數百相從而樂飲婦女競為)
(野服以相遊嬉)平時都邑今為陋敵國江山昔最雄(三國時吳蜀戰爭於)
(此)荆楚先賢多勝迹不辭擕酒問鄰翁(處士何參居縣西好學多知荆)
(楚故事)
夷陵書事寄謝三舍人(一作代書寄舍人三丈)
春秋楚國西偏境陸羽茶經第一州紫籜青林長蔽日
綠叢紅橘最宜秋道塗處險人多負邑屋臨江俗善泅
臘市漁(一作魚)鹽朝暫合淫祠簫鼓歲無休風鳴燒入空
城響雨惡江崩斷岸流月出行歌聞調笑花開啼鳥亂
鉤輈(一本有訟庭畫地通人語邑政觀風問俚謳土俗雖輕人自樂山川信美客偏愁四句)黃牛
峽口經新歲白玉京中夢舊遊曾是洛陽花下客欲誇
風物向君羞
寄梅聖俞(一本注夷陵作)
青(一作春)山四顧亂無涯雞犬蕭條數百家楚俗歲時多
雜鬼蠻鄉言語不通華繞城江急舟難泊當縣山高日
易斜擊鼓踏歌成夜市邀龜卜雨趁燒(一作春)畬叢林白
晝飛妖鳥庭砌非時見異花惟有山川為勝絶寄人堪
作畫圖誇
離峽州後回寄元珍表臣(一本作元珍判官表臣推官)
經年遷謫厭荆蠻惟有江山興未闌醉裏人歸青草渡
夢中船下武牙灘野花零落(一作亂)風前亂(一作舞)飛雨蕭
條江上寒荻笋時魚方有味恨無佳客共杯盤
再至西都(一作寄謝希深)
伊川不到十年間魚鳥今應怪我(一作我自)還浪得浮名銷
壯節羞將(一作看)白髮見(一作對)青山野花向客開如(一作異花)
(向我情猶)笑芳草留人意自閒却到(一作行至)謝公題壁處向風
清淚獨(一作臨風清淚落)潺潺
豐樂亭遊春三首
綠樹交加山(一作新隂野)鳥啼晴風蕩漾落(一作曉晴斜日落)花飛
鳥歌花舞太守醉明日(一作月)酒醒春已歸
春雲淡淡日輝輝草惹行襟絮拂衣行到亭西逢太守
籃輿酩酊插花歸
紅樹青山日欲斜長郊草色綠無涯遊人不管春將老
(一作盡)來往(一作空遶)亭前踏落花
畫眉鳥(一作郡齋聞百舌)
百囀千聲隨意移山花紅紫樹高低始知鎻向金籠聽
不及林間自在啼
懷嵩樓新開南軒與郡僚小飲
繞郭雲烟(一作閣烟雲)匝幾重昔人曾此感懷嵩霜林落後
山爭出野菊開時酒正濃解帶西風飄畫角倚欄斜日
照青松會須乘醉擕嘉客踏雪來看羣玉峰
送張生
一别相逢十七春頽顔衰髮互相詢江湖我再為遷客
道路君猶困旅人老驥骨竒心尚壯青松歲久色逾新
山城寂寞難為禮(一作客)濁酒無辭舉爵頻
田家
綠桑高下映平川賽罷田神笑語喧林外鳴鳩春雨歇
屋頭初日杏花繁
别滁
花光濃爛柳輕明酌酒花前送我行我亦且(一作秖)如常
日醉莫教絃管作離聲
招許主客
欲將何物招嘉客惟有新秋一味涼更(一作静)掃廣庭寬
(一作開)百畆少容明月放(一作吐)清光樓頭破鑑看將滿甕
面浮蛆撥已香仍約多為詩凖備共防梅老敵難當
答通判吕太博
千頃芙蕖蓋水平(郡伯荷花四望極目)揚州太守舊多情畫盆圍
處花光合(予嘗採蓮千朵插以畫盆圍繞坐席)紅袖傳來酒令行(又嘗命坐客傳)
(花人摘一葉葉盡處飲以為酒令)舞踏落暉留醉客歌遲檀板換新聲
如今寂寞西湖上雨後無人看落英
送謝中舍
滁南(一作陽)幽谷抱山斜我鑿清泉子種花故事已傳遺
(一作留傳父)老說世人今(一作分)作畫圖誇金閨引籍子方壯
白髮盈簪我可嗟試問弦歌為縣政(一作意)何如罇爼樂
無涯
依韻答杜相公寵示之作(一本云㐲蒙寵示佳篇以不赴東園之會某亦)
(經春多病誠有可嗟謹依元韻輒紓鄙素一本於經春多病下又有略無少暇四字)
醉翁豐樂一閒身憔悴今來汴水濱每聽鳥聲知改節
因吹柳絮惜殘春(蓋經春罕見花也)平生未省降詩敵(近數和難韻甚)
(覺牽彊)到處何嘗訴酒巡壯志銷磨都已盡看花翻作飲
茶人
去思堂手植雙柳今已成隂因而有感
曲欄高柳拂層簷却憶初栽映碧潭人昔共遊今孰在
樹猶如此我何堪壯心無復身從老世事都銷酒半酣
後日更來知有幾攀條莫惜駐征驂
内直對月寄子華舍人持國廷評(一作呈原父)
禁署(一作省)沉沉玉漏傳月華雲表溢金盤纖埃不隔光
初滿萬物無聲夜向闌蓮燭燒殘愁夢斷蕙爐薰歇覺
衣單水精宫鎻黃金闕故比人間分外寒
答子華舍人退朝小飲官舍(一作和子華朝退寒甚陪諸公飲)
玉階朝罷卷晨班官舍相留一笑間與世漸疎嗟已老
(一作綠老態)得朋為樂偶偷閒紅牋搦管吟紅藥綠酒盈罇
舞綠鬟自是風情年少事多慙白髮與蒼顔
内直晨出便赴奉慈齎宫(一作宿)馬上口占(一本云呈子華)
(子履)
凌晨更直九門開驅馬悠悠望禁街霜後樓臺明曉日
天寒烟霧著宫槐山林未去猶貪寵罇酒何時共放懷
已覺蕭條悲晩歲更憐衰病怯清齋
憶滁州幽谷
滁南(一作豐山)幽谷抱千峰高下山花遠近紅當日辛勤皆
手植而今開落任春風主人不覺悲華髮野老猶能說
醉翁誰與援琴親寫取夜泉聲在翠微中
奉使契丹初至雄州(一作過塞)
古關衰柳聚寒鴉駐馬城頭日欲斜(一作駐馬關頭見落霞)猶去
西樓二千里行人到此莫思家
奉使契丹回出上京馬上作
紫貂裘暖朔風驚潢水冰光射日明笑語同來向公子
馬頭今日向西行
李留後家聞筝坐上作(予少時嘗聞一釣容老樂工筝聲與時人所彈絶異)
(云是前朝教坊舊聲其後不復聞至此始復一聞也)
不聽哀筝二十年忽逢纖指弄鳴絃綿蠻巧囀花間舌
嗚咽交流冰下泉常謂此聲今已絶問渠從小自誰傳
樽前笑我聞彈罷白髮蕭然涕泫然
和梅聖俞元夕登東樓
憑高寓目偶乘閒袨服遊人見往還明月正臨雙闕上
行歌遥聽九衢間黃金絡(一作束)馬追朱幰紅燭籠紗照
玉顔與世漸(一作已)疎嗟老矣佳辰樂事豈相關
戲答聖俞持燭之句
辱君贈我言雖厚聽我酬君意不同病眼自憎紅蠟燭
何人肯伴白頭翁花時浪過如春夢酒敵先甘伏下風
惟有吟哦殊不倦始知文字樂無窮
戲書
支離多病嘆衰顔頼得羣居一笑歡人老思家甚年少
身閒泥酒過春寒來時御柳(一作水)天街凍歸去梨花禁
籞殘縱使開門佳節晩未妨雙鶴舞霜翰(一作朝鎻漢臺空悵望欲)
(將春恨託飛翰)
和較藝書事(一作奉答禹玉再示之作)
相隨懷詔下天閽一鎻南宫隔幾旬玉麈清談消永日
金罇美酒惜餘春杯盤餳粥春風冷池館榆錢夜雨新
猶是人間好時節歸休過我莫辭頻
和聖俞春雨
簷瓦蕭蕭雨勢疎寂寥官舍與君俱身遭鎻閉如鸚鵡
病識隂晴似鵓鴣年少自愁花爛漫春寒偏著老肌膚
莫嫌來往傳詩句不爾須當泥酒壺
出省有日書事
凌晨小雨壓塵輕閒憶登高望禁城樹色連雲春泱漭
風光著草日晴明看榆吐莢驚將落見鵲移巢忽已成
誰向兒童報歸日為翁寒食少(一作且)留餳
和(一本有禹玉字)較藝將畢
槐柳來時綠未勻開門節物一番新踏青寒食追遊騎
賜火清明沗侍臣拂面蜘蛛占喜事入簾蝴蝶報家人
(在李賀詩)莫瞋年少思歸切白髮衰翁尚惜春
聖俞在南省監印進士試卷有兀然獨坐之歎因
思去歲同在禮闈慨然有感兼簡子華景仁
南宫官舍苦蕭條常憶羣居接儁寮古屋醉吟燈豔豔
畫廊愁聽雨蕭蕭殘春共約無虚擲一歲那知忽復銷
顧我心情又非昨秪思相伴老漁樵
病告中懷子華原父
狂來有意與春爭老去心情漸不能世味惟存詩淡泊
生涯半為病侵陵花明曉日繁如錦酒撥浮醅綠似澠
自是少年豪横過而今癡鈍若寒蠅
唐崇徽公主手痕和韓内翰
故鄉飛鳥尚啁啾何况悲笳出塞愁青塚埋魂知不返
翠崖遺迹為誰留玉顔自古為身累肉食何人與國謀
行路至今空歎息巖花澗草自春秋
奉酬長文舍人出城見示之句
春分臘雪未全銷凛冽春寒氣尚驕攝事初欣迎社鷰
尋芳因得過溪橋清浮酒蟻醅初撥暖入鸎篁舌漸調
興味愛君年尚少莫嫌齋禁(一作齋館)暫無憀
送王平甫下第(安國)
歸袂搖搖心浩然曉船鳴鼓轉風灘朝廷失士有司耻
貧賤不憂君子難執手聊須為醉(一作酒)别還家何以慰
親懽自慚知子不(一作未)能薦白首胡為侍從官
答西京王尚書寄牡丹
新花來遠喜開封呼酒看花興未窮年少曾為洛陽客
眼明重見魏家紅却思初赴青油幕自笑今為白髮翁
西望無由陪勝賞但吟佳句想芳叢
下直
宫柳街槐綠未齋春隂不解宿雲低輕寒漠漠侵駞褐
小雨斑斑作鷰泥報國無功嗟已老歸田有約(一作計)一
何稽終當自駕柴車去獨結茅廬潁水西
早朝感事
疎星牢落曉光微殘月蒼龍闕角西玉勒争門隨仗入
牙牌當殿報班齊羽儀雖接鴛兼鷺野性終存鹿與麛
笑殺汝隂常處士(墨蹟作雲林高卧客)十年騎馬聽朝(音潮)鷄
寄渭州王仲儀龍圖(一作送王素之渭州)
羡君三作臨邊守慣聽悲笳不慘然弓勁秋風鳴画角
帳寒春雪壓青氊威行四境烽烟斷響入千山號令傳
翠幕紅燈照羅綺心情何似十年前
三日赴宴口占
賜飲初逢禊節佳昆池新漲碧無涯九門寒食多遊騎
三月春隂正養花共喜流觴修故事自憐霜鬢惜年華
鳳城殘照歸鞍晩禁籞無風柳自斜
蘇主簿挽歌(洵)
布衣馳譽入京都丹旐俄驚(一作聞)反舊閭諸老誰能先
賈誼君王猶未識相如三年弟子行喪禮千兩鄉人會
葬車我獨(一作獨我)空齋挂塵榻遺編時閱子雲書
寄題沙溪寶錫(碑本作積)院
為愛江西物物佳作詩嘗向北人誇青林霜日換楓葉
白水秋風吹稻花釀酒烹雞留醉客鳴機織(墨蹟作)苧徧
山家野僧獨得無生樂終日焚香坐結跏
奉答子履學士見贈之作
誰言潁水似瀟湘一笑相逢樂未央歲晩君尤耐霜雪
興闌吾欲返耕桑銅槽旋壓清樽美玉塵閒揮白日長
豫約詩(一作書)筒屢來往兩州雞犬接封疆
送道州張職方
桂籍青衫憶共遊憐君華髮始為州身行南雁不到處
山與北人相對愁莫為高才輕遠俗當令遺老識賢侯
三年解組來歸日吾已先耕潁水頭
再至汝隂三絶
黃栗留鳴桑椹美紫櫻桃熟麥風涼朱輪昔愧無遺愛
白首重來似故鄉
千載榮華貪國寵一生憂患損天真潁人莫怪歸來晩
新向君前乞得身
水味甘於大明井魚肥恰似新開湖十四五年勞夢寐
此時纔得少踟蹰(余時將赴亳社恩許枉道過潁也)
戲書示黎教授
古郡誰云亳陋邦我來仍值歲豐穰烏䘖棗實園林熟
(一作密)蜂採檜花村落香世治人方安壠畆興闌吾欲反
耕桑若無潁水肥魚蟹終老仙鄉作醉鄉
書懷(一作思潁寄常處士)
齒牙零落鬢毛疎潁水多年已結廬解組便為閒處士
新花莫笑病尚書青衫仕至千鍾禄白首歸乘一鹿車
况(一作幸)有西鄰隠君子輕蓑短(一作披蓑帶)笠伴犁鉏(常夷浦也)
聞沂州盧侍郎致仕有感
少年相與探花開老病惟愁節物催蹉跎歸計荒三徑
牢落生涯泥一杯潁上先生招不起沂州太守亦歸來
自媿國恩終莫報尚貪榮禄此徘徊
春晴書事
莫笑青州太守頑三齊人物舊安閒晴明風日家家柳
高下樓臺處處山嘉客但當傾美酒青春終不換頽顔
惟慙未報君恩了昨日盧公衣錦還
答資政郡諫議見寄
豪横當年氣吐虹蕭條晩節鬢如蓬欲知潁水新居士
即是滁山舊醉翁所樂藩籬追尺(一作斥)鷃敢言寥廓逐
冥鴻期公歸輔巖廊上顧我無忘畝畝中
綠竹堂獨飲
夏篁解籜隂加樛卧齋公退無喧囂清和况復值佳月
翠樹好鳥鳴咬咬芳罇有酒美可酌胡為欲飲先長謠
人生暫别客秦楚尚欲泣淚相攀邀况兹一訣乃永已
獨使幽夢恨蓬蒿憶予驅馬别家去去時柳陌東風高
楚鄉留滯一千里歸來落盡李與桃殘花不共一日看
東風送哭聲嗷嗷洛池不見青春色白楊但有風蕭蕭
姚黃魏紫開次第不覺成恨俱零凋榴花最晩今又拆
紅綠點綴如裙腰年芳轉新物轉好逝者日與生期遥
予生本是少年氣瑳磨牙角爭雄豪馬遷班固洎歆向
下筆點竄皆嘲嘈客来共坐說今古紛紛落盡玉麈毛
彎弓或擬射石虎又欲醉斬荆江蛟自言剛氣貯心腹
何爾柔軟為脂膏吾聞莊生善齊物平日吐論竒牙聱
憂從中来不自遣強叩瓦缶何譊譊伊人達者尚乃爾
情之所鍾况吾曹愁填胸中若山積雖欲強飲如沃焦
乃判自古英壮氣不有此恨如何消又聞浮屠說生死
滅沒謂若夢幻泡前有萬古後萬世其中一世獨虭蟧
安得獨洒一榻淚欲助河水增滔滔古来此事無可奈
不如飲此樽中醪
送劉學士知衡州
楊子懶属書平居惟嗜酒一沐或彌旬解酲須五斗淡
爾輕榮利何常問無有忍憶四(一作回)馬歸行為一麾守
湘酎自古醇醽水聞名久簿領但盈几聖經不離口湖
田賦稻蟹民訟争壠畝兀爾即沈冥安能知可否聊為
寄情樂豈與素懷偶藏器思適時投刃寧煩手行當考
官績勿復困罌缶
送張屯田歸洛歌
昔年洛浦見花落曾作悲歌歌落花愁來欲遣何可奈
時向金河尋杜家杜家花雖非絶品猶可開顔為之飲
少年意氣易成懽醉不還家伴花寢一來京國兩傷春
憔悴窮愁九陌塵紅芳紫莟處處有騎馬欲尋無故人
黃河三月入隋河河水多時悵望多為憐此水來何處
(何處一作處□)中有伊流與洛波忽聞君至自西京洗眼相看
眼暫明心衰面老畏人問驚我瘦骨清如冰今年七月
妹喪夫稚兒孀女啼呱呱季秋九月予喪婦十月厭厭
成病軀端居移病新城下日不出門無過者獨行時欲
強高歌一曲未終雙涕洒可憐明月與春風歲歲年年
事不同暫别已嗟非舊態再來應是作衰翁感時惜别
情無已無酒送君空有淚西歸必有問君人為道别來
今有此
自岐(一作伎)江山行至平陸驛五言二十四韻
岐江望平陸百里千餘嶺蕭條斷烟火莽蒼無人境峰
巒互前後南北失壬丙天秋雲愈高木落歲方冷水涉
愁蜮射(含沙也)林行憂虎猛萬仞懸巖崖一彴履枯梗綠
危類猨猱陷淖若鼃黽腰輿懼傾撲煩馬倦鞭警攀躋
誠畏塗習俗羡蠻獷度隘足雖踠因高日還騁九野畫
荆衡羣山亂巫郢烟嵐互明滅點綴成(一作若)圖屏時時
度深谷往往得佳景翠樹鬱如蓋飛泉溜垂綆幽花亂
黃紫蒨粲弄光影山鳥囀成歌寒蜩嘒如哽登臨雖云
勞(一作廣)巨細得周省晨裝趁徒旅夕宿訪閭井村暗水
茫茫雞鳴星耿耿登高近佳節歸思時引領谿菊薦山
罇田鴽佑烹鼎家近夢先歸夜寒衾屢整﨑嶇念行役
昔宿已為永豈如江上舟棹歌方酩酊(初泛舟荆江棋酒甚歡故有此)
(句)
春日西湖寄謝法曹歌
西湖春色歸春水綠於染羣芳爛不收東風落如糝(西湖)
(者許昌勝地也)參軍春思亂如雲白髮題詩愁送春(謝君有多情未老已)
(白髮野思到春如亂雲之句)遥知湖上一樽酒能憶天涯萬里人萬
里思春尚有情忽逢春至客心驚雪消門外千山綠花
發江邊二月晴少年把酒逢春色今日逢春頭已白異
鄉物態與人殊惟有東風舊相識
答謝景山遺古瓦硯歌
火數四百炎靈銷誰其代者當塗高窮姦極酷不易取
始知文景基扄牢坐揮長喙啄天下豪傑競起如蝟毛
董吕傕汜相繼死紹術權備争咆咻力彊者勝怯者敗
豈較才德為功勞然猶到手不敢取而使螟蝗生蝮蜪
子丕當初不自耻敢謂舜禹傳之堯得之以此失亦此
誰知三馬食一槽當其盛時争意氣叱咤靁雹生風飈
干戈戰罷數功閥周蔑方召堯無臯英雄致酒奉高會
巍然銅雀高岧岧圓歌宛轉激清徵妙舞左右回纖腰
一朝西陵(一作西朝或作兩朝)看拱木寂寞繐帳空蕭蕭當時凄
涼已可歎而况後世悲前朝高臺已傾漸平地此瓦一
墜埋蓬蒿苔文半滅荒土蝕戰血曾經野火燒敗皮弊
綱各有用誰使鐫鑱成凸凹景山筆力若牛弩句遒語
老能揮毫嗟予奪得何所用簿領朱墨徒紛淆走官南
北未嘗捨緹襲三四勤緘包有時屬思欲飛洒意緒軋
軋難抽繰舟行屢備(一作被)水神奪往往冥晦遭風濤質
頑物久有精怪常恐變化成靈妖名都所至必傳玩&KR0738;
之不換魯寶刀長歌送我怪且偉欲報慙愧無瓊瑶
新營小齋鑿地爐輒成五言三十七韻
霜降百工休居者皆入室墐戸畏初寒開爐代温律規
模不盈丈廣狹足容膝軒忩共幽窳竹栢助蒙密辛勤
慚巧官窮賤守卑秩無術政奚為有年秋屢實文書少
期會租訟省鞭抶地僻與世疎官閒得身佚荆蠻苦卑
陋氣候常壹鬱天日每隂翳風飈多澟凓衰顔慘時晩
病骨知寒疾蠻牀勌晨興籃轝厭朝出南山近樵採僮
僕免呵叱禦歲畜蹲鴟饋客薦包橘霜薪吹晶熒石鼎
沸啾唧披方養丹砂候節煎秋术西鄰有高士轗軻卧
蓬蓽鶴髮善高談鮐背便炙熨披裘屢相就束緼亦時
乞傳經伏生老愛酒揚雄吃晨灰煖餘杯夜火爆山栗
無言兩忘形相對或終日微生慕剛毅勁強早難屈自
從世俗牽常恐天性失仰兹微官禄養此多病質省躬
由一言無枉慕三黜因知吏隠樂漸使欲心窒面壁或
僧禪倒冠聊酒逸螟&KR1598;輕二豪一馬齊萬物啟期為樂
三叔夜不堪七負薪幸有(一作自)瘳舊學頗思述興亡閱
今古(一作古今)圖籍羅甲乙魯册謹會盟周公彖凶吉詳(或作)
(鮮)明左丘辨馳騁馬遷筆金石互鏗鍧風雲生倏忽豁
爾一開卷慨然時掩帙浮沉恣其間適若遂聱耴(一作遨佚)
吾居誰云陋所得乃非一五斗豈須慚優游歲將畢
南獠
洪宋區夏廣恢張際四維狂孽久不聳民物含(一作涵)春
熙耆雅適所尚游泳光華時遽然攝提歲南獠掠邊陲
予因叩村叟此事曷如斯初似却人問未語先涕垂收
涕謝客間為客陳始基撫水有上源水淺山嶮巇生民
三千室聚此天一涯狼勇復輕脱性若鹿與麋男夫不
耕鑿刀兵動相隨宜融兩境上殺人取其貲因斯久久
來此寇易為羈鼠竊及蟻聚近裏焉敢窺勢亦不久住
官軍來即馳景德祥符後時移事亦移四輔哲且善天
子仁又慈將軍稱招安兵非羽林兒龍江一牧拙邏騎
材亦非威惠不兼深徒以官力欺智略仍復短從此難
羈縻引兵卸甲嶺部陣自參差鋒鏑殊未接士卒心先
離奔走六吏死(初在懷遠軍卸甲嶺殺傷范禮賓王崇班等六人落陣死)明知國挫
威自兹賊聲震直寇融州湄縣宇及民廬燬蕩無孑遺
利鏃淬諸毒中膚無藥醫長刀斷人股横屍滿通逵婦
人及孳産驅負足始歸堂堂過城戍何人敢正窺外計
削奏疏一一聞宸闈赫爾始斯怒選將興王師精甲二
萬餘猛毅如虎貔劒戟凜秋霜新棨閃朝㬢八營與七
萃豈得多于兹外統三路進小敵胡能為前驅已壓境
後軍猶未知逶迤至蠻域但見空稻畦搜羅一月餘不
戰師自罷荷戈莫言苦負粮深可悲哀哉都督郵無辜
遭屠縻(昭州都曹皇甫僅三人部粮入洞遭蠻賊掩殺及害夫力千餘)嘵咋計不出還
出招安辭半降半來拒蠻意猶狐疑原以繒錦贈狙心
詐為卑戎帳草草起賊戈躡背揮我聆老叟言不覺顰
雙眉吮毫兼疊簡占作南獠詩願值采詩官一敷于彤
墀
寄聖俞
西林山水天下佳我昔謫官君所嗟官閒憔悴一病叟
縣古瀟洒如山家雪消深林自斸(一作斲)筍人響空山隨
摘茶有時擕酒探幽絶往往上下窮烟霞嵓蓀綠縟軟
可藉野卉青紅春自華風餘落蘂飛回旋日暖山鳥鳴
交加貪追時俗翫歲月不覺萬里留天涯今來寂寞西
岡口秋盡不見東籬花市亭插旗鬭新酒十千得斗不
可賖材非世用自當去一舸聱牙揮釣車君能先往勿
自滯行矣春洲生荻芽
答梅聖俞見寄
憶昔識君初我少君方壯風期一相許意氣曾誰讓交
遊盛京洛罇爼陪丞相騄驥日相追鸞凰志高颺詞章
盡崔蔡論議皆歆向文會沗予盟詩壇推子將談精鋒
愈出飲劇歡無量賈勇為無前餘光誰敢望兹年五六
歲人事堪悽愴南北頓暌乖相離獨飄蕩失杯由畫足
傷手因代匠移書雖激切拙語非欺誑安知乃心愚而
使所言妄權豪不自避斧質誠為當蒼皇得一邑奔走
踰千嶂楚峽聽猿鳴荆江畏蛟浪蠻方異時俗景物殊
氣象綠髮變風霜丹顔侵疾痒常憂鵩鳥窺幸免江魚
葬今兹荷寬宥遷徙來漢上憔悴載囚冠驅馳嗟俗狀
王事多倥偬學業差遺忘未能解綬去所戀寸禄養舉
足畏逢仇低頭惟避謗忻聞故人近豈憚驅車訪一别
各衰翁相見問無恙交情宛如舊歡意獨能強幸陪主
人賢更值芳洲漲菱荷亂浮泛水竹涵虛曠清風滿談
席明月臨歌舫已見洛陽人重開畫樓唱怡然壹鬱寫
暫爾累囚放自從還邑來會此驕陽亢神靈多請禱租
訟煩笞榜猶須新秋涼漢水臨(一作瀉)清漾野稼蕩浮雲
晴山開疊障聊以助吟咏亦可資酣暢北轅如未駕幸子
能來貺
送琴僧知白
吾聞夷中琴已久常恐老死無其傳夷中未識不得見
豈謂今逢知白彈遺音髣髴尚可愛何况之子傳其全
孤禽曉警秋野露空澗夜落春嵓泉二年遷謫寓三峽
江流無底山侵天登臨探賞久不厭每欲圖畫存於前
豈知山高水深意久以寫此朱絲絃酒酣耳熱神氣王
聽之為子心肅然嵩陽山高雪三尺有客擁鼻吟苦寒
負琴北走乞其贈持我此句為之先
谷正至始得先所寄書及詩不勝喜慰因書數韻
奉酬聖俞
寒日照深巷柴門朝尚閉有客自江來尺書千里至啓
書復何云但言南北異南方地常暖風物稱佳麗梅蘤
入新年蘭臯動芳氣樂哉登臨興豈厭江湖滯伊予方
寂寞刻苦窮文字萬國會王州羣英馳儁軌方朔常苦
餓子雲非官意歲暮慘風塵官閒倦朝市出處一云别
所思寧可冀春江有歸雁但使音書繼
答朱宷捕蝗詩
捕蝗之術世所非欲究此語興於誰或云豐凶歲有數
天孽未可人力支或言蝗多不易捕驅民入野踐其畦
因之姦吏恣貪擾戸到頭斂無一遺蝗災食苖民自苦
吏虐民苖皆被之吾嗟此語祗知一不究其本論其皮
驅雖不盡勝養患昔人固已決不疑秉蟊投火况舊法
古之去惡猶如斯既多而捕誠未易其失安在常由遟
詵詵最說子孫衆為腹所孕多蜫蚳始生朝畝暮已頃
化一為百無根涯口含鋒刃疾風雨毒腸不滿疑常飢
高原下隰不知數進退整若隨金&KR0911;嗟兹羽孽物共惡
不知造化其誰尸大凡萬事悉如此禍當早絶防其微
蠅頭出土不急捕羽翼已就功難施只驚羣飛自天下
不究生子由山陂官書立法空太峻吏愚畏罰反自欺
蓋藏十不敢申一上心雖惻何由知不如寬法擇良令
告蝗不隠捕以時今苖因捕雖踐死明歲猶免為蝝菑
吾嘗捕蝗見其事較以利害曾深思官錢二十買一斗
示(一作亦)以明信民爭馳斂微成衆在人力頃刻露積如
京坻乃知孽蟲雖甚衆嫉惡苟銳無難為往時姚崇用
此議誠哉賢相得所宜因吟君贈廣其說為我持之告
採詩
答蘇子美離京見寄
衆竒子美貌堂堂千人英我獨疑其胷浩浩包滄溟滄
溟産龍蜃百怪不可名是以子美辭吐出人輙驚其於
詩最豪奔放何縱横衆絃徘律吕金石次第鳴間以險
絶句非時震雷霆兩耳不及掩百痾為之醒語言既可
駭筆墨尤其精少雖嘗力學老乃若天成濡毫弄點畫
信手不自停端莊雜醜怪羣星見欃槍爛然溢紙幅視
久無定形使我終老學得一已足矜而君兼衆美磊落
猶自輕高冠出人上誰敢揖其膺羣臣列丹陛幾位缺
公卿使之束帶立可以重朝廷况令參國議高論吐崢
嶸惜哉三十五白髮今已生近者去江淮作詩寄離情
口誦不及寫一日傳都城退之序百物其鳴由不平天
方苦君心欲使發其聲嗟我非鸑鷟徒思和嚶嚶因風
幸數寄警我聾與盲
歸雁亭
荒蹊臘雪春尚埋我初獨與徐生來城高樹古禽鳥野
聲響格磔寒毰毸頽垣敗屋巍然在略可遠眺臨傾臺
高株唯有柳數十夾路對立初誰栽漸誅榛莽辨草樹
頗有桃李當墻隈欣然便擬趁時節斤鉏日夕勞耘培
新年風色日漸好晴天仰見雁已回枯根老脉凍不發
遶之百匝空徘徊頑姿野態煩造化勾芒不肯先煦吹
酒酣幾欲揈大鼓驚起龍蟄驅春雷偶然不到纔數日
顔色一變山誰催翠芽紅粒迸條出纖趺嫩萼如剪裁
卧槎燒枿亦強發老朽不避衆艷咍姹然山杏開最早
其餘紅白各自媒初開盛發興零落皆有意思牽人懷
衆芳勿使一時發當令一落續一開畢春應須酒萬斛
與子共醉三千杯
石篆詩(并序)
某啓近蒙朝恩守此州州之西南有瑯琊山唐李幼
卿庶子泉者某在館閣時方國家詔天下求古碑石
之文集于閣下因得見李陽冰篆庶子泉銘學篆者
云陽冰之蹟多矣無如此銘者常欲求其本而不得
于今十年矣及此來已獲焉而銘石之側又陽冰别
篆十餘字尤竒於銘文世罕傳焉山僧惠覺指以示
余余徘徊其下久之不能去山之竒蹟古今紀述詳
矣而獨遺此字余甚惜之欲有所述而患文字之不
稱思予嘗愛其文而不及者梅聖俞蘇子美也因為
詩一首并封題墨本以寄二君乞詩刻于石
寒嵓飛流(一作洒)落青苔旁斵石篆何竒哉其人已死骨
已朽此字不滅留山隈山中老僧憂石泐印之以紙磨
松煤欲令留傳在人世持以贈客比瓊瑰我疑此字非
筆畫又疑人力非能為始從天地肧渾判元氣結此高
崔嵬當時野鳥踏山石萬古遺迹於蒼崖山袛不欲人
屢見每吐雲霧深藏埋羣仙飛空欲下讀常借海月清
光來嗟我豈能識字法見之但覺心眼開辭慳語鄙不
足記封題遠寄蘇與梅
讀梅氏詩有感示徐生
子美忽已死聖俞舍吾南嗟吾譬馳車而失左右驂勍
敵嘗壓壘羸兵當戒嚴凡人貴勉強惰逸易安恬吾既
苦多病交朋復凋殲篇章久不作意思如膠䊀良田失
時耕草莽廢鉏芟美井不日汲何由發清甘偶開梅氏
篇不覺日挂簷乃知文字樂愈久益無厭吾嘗哀世人
聲利競爭貪哇咬聾兩耳死不享韶咸而幸知此樂又
常深討探今官得閒散舍此欲奚耽頑庸須警策賴子
發其箝
眼有黑花戲書自遣
洛陽三見牡丹月春醉往往眠人家揚州一遇芍藥時
夜飲不覺生朝霞天下名花惟有此罇前樂事更無加
如今白首春風裏病眼何須厭黑花
日本刀歌
昆夷道遠不復通世傳切玉誰能窮寶刀近出日本國
越賈得之滄海東魚皮裝貼香木鞘黃白間雜鍮與銅
(真鍮似金真銅似銀)百金傳入好事手佩服可以禳妖凶傳聞其
國居大島土壤沃饒風俗好其先徐福詐秦民採藥淹
留丱童老百工五種與之居至今器玩皆精巧前朝貢
獻屢往來士人往往工詞藻徐福行時書未焚逸書百
篇今尚存令嚴不許傳中國舉世無人識古文先王大
典藏夷貊蒼波浩蕩無通津令人感激坐流涕鏽澁短
刀何足云
聖俞惠宣州筆戲書
聖俞宣城人能使紫毫筆宣人諸葛高世業守不失緊
心縳長毫三副頗精密硬軟適人手百管不差一京師
諸筆工牌榜自稱述纍纍相國東比若衣縫蝨或柔多
虛尖或硬不可屈但能裝管榻有表曾無實價高仍費
錢用不過數日豈如宣城毫耐久仍可乞
贈潘景温叟
秦盧不世出俗子相矜誇治疾不知(一作求)源横死紛如
麻番陽竒男子衣冠本儒家學本得心訣照底窮根厓
冷然鑒五藏曾靡毫釐差公卿掃榻迎黃金載盈車語
言無羽翰飛入萬齒牙相逢京洛下使我驚且嗟七年
慈母病庸工口咿啞恨不早見君以乞壺中砂通宵耳
高論飲恨知何涯瞥然别我去征途指烟霞孤雲不可
留淚線風中斜
學書二首
蘇子歸黃泉筆法遂中絶賴有蔡君謨名聲馳晩節醉
翁不量力每欲追其轍人生浪自苦以取兒女悦豈止
學書然自悔從今決
學書不覺夜但怪西忩暗病目故已昏墨不分濃淡人
生不自知勞苦殊無憾所得乃虛名榮華俄傾暫豈止
學書然作銘聊自鑒
奉使道中寄坦師
道人少賈海上遊海舶破散身沉浮黃金滿篋人所寄
吹簸偶得還中州臝身歸金不受報秪取斗酒相獻酬
歡娛慈母終一世脱去妻子藏巖幽蒼烟寥寥池水漫
白玉菡蓞吹高秋夜燃柏子煮山藥憶此東望無時休
塞垣春枯積雪溜沙礫威怒黃雲愁五更匹馬隨雁起
想見&KR0008;郭花今稠百年夸奪終一丘世上滿眼真悠悠
寄聲萬里心綢繆莫道異趣無相求
壽樓
碧瓦照日生青烟誰家高樓當道邊昨日丁丁斤且斲
今朝朱欄横翠慕主人起樓何太高欲誇富力壓羣豪
樓中女兒十五六紅膏畫眉雙髩綠日暮春風吹管絃
過者仰首皆留連應笑樓前騎馬客腰垂金章頭已白
苦貧名利損形骸爭若庸愚恣聲色朝見騎馬過暮見
騎馬歸經年無補朝廷事何用區區來往為
試院聞奚琴作
奚琴本出奚人樂奚人彈之雙淚落抱琴置酒試一彈
曲罷依然不能作黃河之水向東流鳬飛雁下白雲秋
岸上行人舟上客朝來暮去無今昔哀絃一奏池上風
忽聞如在河舟中絃聲千古聽不改可憐纖手今何在
誰知着意弄新音斷我罇前今日心當時應有曾聞者
若使重聽須淚下
乞藥有感呈梅聖俞
宣州紫沙合圓若截郫筒偶得今十載走宦(一作官)南北
東持之聖俞家乞藥戒羸僮聖俞見之喜遽以手磨礱
謂此吾家物問誰持贈公因嗟與君交事事無不同憶
昔初識面青衫游洛中高標不可揖杳若雲間鴻不獨
體輕健目明仍耳聦爾來三十年多難百憂攻君晩得
竒藥靈根斸離宫其狀若狗蹄其香比芎藭愛君方食
貧面色悦以豐不憚乞餘劑庶幾助衰癃平時一笑歡
飲酒各爭雄向老百病出區區論藥功衰盛物常理循
環勢無窮寄語少年兒慎勿笑兩翁
曉詠
簾外星辰逐斗移紫河聲轉下雲西九雛烏起城將曙
百尺樓高月易低露裛蘭苕惟有淚秋荒桃李不成蹊
西堂吟思無人助草滿池塘夢自迷
送目
送目衡(一作蘅)臯望不休江蘋高下遍汀洲長堤柳曲妨
回首小苑花深礙倚樓楚徑蕙風消病渴洛城花雪蕩
春愁流杯三日佳期過擲度蘭波負勝遊
舟中寄劉昉秀才
東南天闊漾歸流西北雲高斷寸眸明月隨人來遠浦
青山答鼓送行舟歸心逐夢成魚鳥夜漢看星識斗牛
釅(一作騃)酒開樽誰共醉清江聊且玩游鯈(一作儵游)
即目
李徑隂森接翠疇押簾風日澹清秋晩烏藏柳棲殘照
遠燕傷風失故樓星漢經年雖可望雲波千叠不緘愁
平居革帶頻移孔誰問無憀沈隠侯
宿雲夢館
北雁來時歲欲昏私書歸夢杳難分井桐葉落池荷盡
一夜西忩雨不聞
送王公慥判官
久客倦京國言歸歲已冬獨過伊水渡猶聽洛城鐘山
色經寒綠雲隂入暮重臘梅孤館路疲馬有誰逢
題淨慧大師禪齋(景德寺普光院)
巾屨諸方遍莓苔一室前萎花吟次(一作處)落孤月定中
圓齋鉢都人施談機海外傳時應暮鐘響來度禁城烟
琵琶亭
樂天曾謫此江邊已嘆天涯涕泫然今日始知予罪大
夷陵此去更三千
初至虎牙灘見江山類龍門
曉鼓潭潭客夢驚虎牙灘上作船行山形酷似龍門秀
江色不如伊水清平日兩京人少壯今年三峽歲崢嶸
卧聞乳石淙流響疑是香林八節聲
酬孫延仲龍圖
洛社當年盛莫加洛陽耆老至今誇(梅聖俞張堯夫張子野延仲與予皆)
(在洛中)死生零落餘無幾齒髮衰殘各可嗟北庫酒醪君
舊物(延仲前守汝隂)西湖烟水我如家已將二美交相勝仍枉
新篇麗彩霞
西湖泛舟呈運使學士張掞
波光柳色碧溟濛曲渚斜橋畫舸通更遠更佳唯恐盡
漸深漸密似無窮綺羅香裏留佳客絃管聲來颺晩風
半醉廻舟迷向背樓臺高下夕陽中
去思堂會飲得春字(甲午四月潁州張唐公座上)
世事紛然百態新西岡一醉十三春自慚白髮隨年少
猶把金鍾勸主人黃鳥亂飛深夏木紅榴初發艷清晨
佳時易失閒難得有酒重來莫厭頻
贈王介甫
翰林風月三千首吏部文章二百年老去自憐心尚在
後來誰與子爭先朱門歌舞爭新態綠綺塵埃試拂絃
常恨聞名不相識相逢樽酒盍留連
暮春書事呈四舍人
樹隂初合苔生暈花蘂新成蜜滿脾鸎燕各歸巢哺子
蛙魚共樂雨添池少年春物今如此老病衰翁了不知
飽食杜門何所事日長偏與睡相宜
酬王君玉中秋席上待月值雨
池上雖然無皓魄罇前殊未減清歡綠醅自有寒中力
紅粉尤宜燭下看羅綺塵隨歌扇動管絃聲雜雨荷乾
客舟閒卧王夫子詩陣教誰主將壇
題東閣後集(一作題營丘後集)
東閤三朝多大事營丘二載足(三字一作兩郡半)閒辭近詩留
作歸榮集何日歸田自集詩
解官後答韓魏公見寄
報國勤勞已蔑聞終身榮遇最無倫老為南畝一夫去
猶是東宫二品臣侍從籍通清切禁笑歌行作太平民
欲知念舊君恩厚二者難兼始兩人(新制推恩致仕許仕舊兼職自王仲)
(儀始今某仍出特恩)
余昔留守南都得與杜祁公唱和詩有答公見贈
二十韻之卒章云報國如乖願歸耕寧買田期
無辱知己肯逐利名遷逮今二十有二年祁公
捐館亦十有五年矣而余始蒙恩得遂退休之
請追懷平昔不勝感涕輒為短句寘公祠堂
掩涕發陳編追思二十年門生今白首墓木已蒼烟報
國如乖願歸耕寧買田此言今始踐知不愧黃泉
答端明王尚書見寄兼簡景仁文裕二侍郎二首
日久都城車馬喧豈知風月屬三賢唱高誰敢投詩社
行處人爭看地仙酒面撥醅浮太白舞腰催拍趁繁絃
與公等是休官者方把鉏犁學事田
多病新還太守章歸來白首興何長琴書自是千金産
日月閒銷百刻香尚有俸錢沽美酒自栽花圃趁新陽
醉翁生計今如此一笑何時共一觴
寄題景純學士藏春塢新居
清才四紀擅時名晩卜丘林遂解纓欲借青春藏向此
須知白首尚多情水浮花出人間去山近雲從席上生
漫(一作謾)說市朝堪大隠仙家誰信在重城
退居述懷寄北京韓侍中二首
悠悠身世比浮雲白首歸來潁水濆曾看元臣調鼎鼐
却尋田叟問耕耘一生勤苦書千卷萬事銷磨酒百分
放浪豈無方外士尚思親友念離羣
書殿宫臣寵並叨不同憔悴返漁樵無窮與味閒中得
強半光隂醉裏銷静愛竹時來野寺獨尋春偶過溪橋
猶須五物稱居士不及顔回飲一瓢
和子履遊泗上雍家園
長橋南走羣山間中有雍子之名園蒼雲蔽天竹色淨
暖日撲地花氣繁飛泉來從遠嶺背林下曲折寒波翻
珍禽不可見毛羽數聲清絶如哀彈我來據石弄琴瑟
惟恐日暮登歸軒塵紛解剥耳目異秪疑夢入神仙村
知君襟尚我同好作詩閎放莫可攀高篇絶景兩不及
久之想像空冥煩
右雍家園詩吉綿閩本皆入公外集而王荆公四家
詩選亦有之今乃載蘇子美滄浪集後人安得不疑
或謂公親作滄浪集序不應誤雜已詩可以無疑姑
附見於此按王荆公取公詩凡一百二十五首内一
百三首載居士集二十一首載外集又一篇即此詩
其它或全改一聯或增減一聯甚者至增四聯或移
兩聯之類已注一作於逐篇豈當時傳本不同抑荆
公自加潤色也
宋詩鈔卷十二
