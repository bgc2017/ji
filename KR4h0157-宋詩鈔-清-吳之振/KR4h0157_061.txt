宋詩鈔卷六十一
内閣中書舍人吳之振編
范成大石湖詩鈔
范成大字致能吳郡人也紹興擢進士第授戶曹監
和劑局遷正字累遷著作佐郎除吏部郎官奉祠起
知處州入為禮部員外郎兼崇政殿大學士使金國
歸除中書舍人出知廣西靜江府除敷文閣待制四
川制置使召對除權吏部尚書拜參知政事奉祠起
知明州除端明殿學士尋帥金陵進資政殿學士再
領洞霄宫加大學士卒所居石湖在太湖之濱阜陵
宸翰扁之其詩縟而不釀縮而不窘新清嫵媚奄有
鮑謝奔逸俊偉窮追太白當是時石湖與楊誠齋陸
放翁尤遂初皆南渡之大家也誠齋言余於詩豈敢
以千里畏人者而於公獨斂袵焉
河豚嘆
鯫生藜莧腸食事一飽足腥腐色所難况乃衷酖毒膨
亨強名魚殺氣孕慘黷既非養生具宣謝砧几酷吴儂
真差事網索不遺育損生決下箸縮手汗童僕朝來里
中子饞吻不待熟濃睡喚不譍已落新鬼錄百年三寸
咽水陸富肴簌一物不登俎未負將軍腹為口忘計身
饕死何足哭作俑者誰歟至今走末俗或云先王意除
惡如蓻菽逆梟與毒獍歲歲參幣玉芟夷入薦羞蓋欲
殱種族死生有定數斷命烏可續適丁是時者未易一
理局黿鼎子公怒羊羹華元衂異味古所珍無事苦畏
縮駢頭訌此語戒諭祗取瀆聾盲死不悟明知諒已燭
續長恨歌七首
金盤瀲灧曉粧寒國色天香勝牡丹白鳳詔書來已暮
六宫鉛粉半春闌
紫微金屋閉春陽石竹山花却自芳莫道故情無覓處
領巾猶有隔生香
聞道蓬壺重見時瘐來全不耐風吹無端郤作塵間念
已被仙宫聖得知
别後相思夢亦難東虛雲路海漫漫仙凡頓隔銀屏影
不似當時取次看
人似飛花去不歸蘭昌宫殿幾斜暉百年只有雲容姊
留得當時舊舞衣
驪山六十二高樓突兀華清最上頭玉羽川長湘浦暗
三郎無事更神遊
帝鄉雲馭若為留八景三清好在否玉笛不隨雙鶴去
人間猶得聽梁州
過平望
寸碧闖高浪孤墟明夕陽水柳搖病綠霜蒲蘸新黃孤
嶼乍舉網蒼烟忽鳴榔波明荇葉顫風熟蘋花香雞犬
各村落蓴鱸近江鄉野寺對客起樓陰濯滄浪古來離
别地清詩斷人腸亭前舊時水還照兩鴛鴦
長安閘
斗門貯淨練懸板淙驚雷黃沙古岸轉白屋飛簷開是
閒袤丈許舳艫蔽川來千車擁孤隧萬馬盤一杯篙尾
亂若雨檣竿束如堆摧摧勢排軋洶洶聲喧豗偪仄復
偪仄誰肯少徘徊傳呼津吏至弊蓋淩高埃聶嚅議譏
征呌怒不可裁吾觀舟中子一一皆可哀大為聲利驅
小者飢寒催古今共來往所得隨飛灰我乃畸旅人胡
為乎來哉
雨木
壬申五月病卧北忩惟庭柯相對手植綠橘枇杷皆
森然出屋枇杷已著子橘獨十年不花各賦一首
枇杷昔所嗜不問甘與酸黃泥裹餘核散擲籬落間春
風拆勾萌樸&KR0554;如榛菅一株獨成長蒼然齊屋端去年
小試花瓏瓏犯冰寒化成黃金彈同登桃李盤大鈞播
羣物幹旋不作難樹老人何堪攬鏡覓朱顔頷髭爾許
長大笑歌中冠
綠橘生西山得自髯翁家云此接活根是歲當著花俛
仰乃十霜垂蠧紛相遮芳意竟寂寞枯枝漫槎牙風土
諒非宜翁言豈予夸會令返故山高深謝汚邪石液滋
舊根山英擢新葩黃團挂霜實大如峒崆瓜當有四老
人來駐七香車
落鴻
落鴻聲裏怨關山淚濕秋衣不肯乾只道一番新雨過
誰知雙袖倚樓寒
浙江小磯春日
客裏無人共一杯故園桃李為誰開春潮不管天涯恨
更捲西興暮雨來
二月三日登樓有懷金陵宣城諸友
百尺西樓十二欄日遲花影對人閒春風已入片時夢
寒食從今數日間折柳故情都望斷落梅新曲與誰關
詩成欲訪江南便千里煙波萬疉山
代聖集贈别
一曲悲歌水倒流尊前何計緩千憂事如夢斷無尋處
人似春歸挽不留草色粘天鶗鴂恨雨聲連曉鷓鴣愁
迢迢綠浦帆飛遠今夜新晴獨倚樓
寒食郊行書事二首
野店垂陽步荒祠苦竹叢鷺窺蘆泊水烏啄紙錢風媪
引濃粧女兒扶爛醉翁深村時節好應為去年豐
隴麥欣欣綠山桃寂寂紅帆邊漁蕝浪木末酒旗風信
步隨芳草迷途問小童賞心添脚力呼渡過溪東
初夏二首
清晨出郭更登臺不見餘春只麽回桑葉露枝蠶向老
菜花成莢蝶飛來
晴絲千尺挽韶光百舌無聲燕子忙永日屋頭槐影暗
微風扇裏麥成香
曉行
篝燈驛吏喚人行寥落星河向五更馬上誰驚千里夢
石頭岡下小車聲
秦淮
不將行李試開關誰信江湖道路難腸斷秦淮三百曲
船頭終日見方山
白鷺亭
倦遊客舍不勝閒日日清江見倚欄少待西風吹雨過
更從二水看淮山
脂井三首
昭光殿下起樓臺拌得山河付酒杯春色已從金井去
月華空上石頭來
午睡醒來一夢非匆匆玉樹逐春歸臙脂却作千年計
不似愁魂四散飛
腰支旅拒更神遊桃葉山前水自流三十六書都莫恨
煩將歌舞過揚州
九月三日宿胥口始聞雁
故人久不見乍見雜悲喜新雁如故人一聲驚我起把
酒不能觴送目問行李曾云行路難空濛千萬里塞北
多關山江南渺雲水風高吹汝瘦旅伴今餘幾斜行不
少駐滅沒蒼煙裏羈遊吾亦倦客程殊未巳扁舟費年
華短纜繫沙尾物性各有役冥心聽行止江郊匝地熱
場圃平如砥歸期且勿念共飽豐年冰
姑惡
姑惡水禽以其聲得名世傳姑虐其婦婦死所化東
坡詩云姑惡姑惡姑不惡妾命薄此句可以泣鬼余
行苕霅始聞其聲晝夜哀厲不絶客有惡之以為此
必子婦之不孝者余為作後姑惡詩
姑惡婦所云恐是婦偏辭姑言婦惡定有之婦言姑惡
未可知姑不惡婦不死與人作婦亦大難已死人言尚
如此
大暑舟行含山道中雨驟至霆奔龍挂可駭
隤雲瞹前驅連鼓訌後殿駸駸失高丘耰耰暗古縣白
龍起幽蟄黑霧佐神變盆傾耳雙瞶斗暗目四眩帆重
腹逾飽㯭潤鳴更健濺滴走波回圓漪暈雨點伶俜愁
孤鴛颭閃亂飢燕麥老枕水卧秧穉與風戰牛蹊岌城
沈蟻隧洶瓴建水車競施行歲事敢休宴吚啞嘯簧鳴
轣轤連鎖轉駢頭立婦子列舍望宗伴東枯駭西潰寸
涸驚尺澱嗟予豈能賢與彼亦何辨扁舟風露熟半世
江湖徧不知憂稼穡但解加餐飯遥憐老農苦敢厭遊
子倦
題畫卷二首
鑿落秋江水石明高楓老樹兩灘横君看疉巘雲容變
又有中宵雨意生
歌傾棧路繞山明隔岸人家犬吠聲無限白雲堆去路
不知誰識許宣平
立春日郊行
竹擁溪橋麥蓋坡土牛行處亦笙歌麴塵欲暗垂垂柳
醅面初明淺淺波日滿縣前春市合潮平浦口暮帆多
春來不欲無兼句奈此金旛綵勝何
晚潮
東風吹雨晩潮生疉鼓催船鏡裏行底事今年春漲小
去年曾與畫橋平
一篙
一篙新綠浦東西雪絮漫江雁不飛宿雨纔情風又轉
片帆那得及時歸
碧瓦
碧瓦樓前繡幕遮赤欄橋外綠溪斜無風楊柳漫天絮
不雨棠梨滿地花
莫春上塘道中
客舍無煙野水寒競船人醉鼓闌珊石門柳絮清明市
洞口桃花上已山飛絮著人春共老片雲將夢晩俱還
明朝遮入長安道慚愧江湖釣手閒
餘杭道中
落花流水淺深紅盡日帆飛繡浪中桑眼迷離應欠雨
麥鬚騷殺已禁風牛羊路杳千山合雞犬村深一徑通
五柳能消多許地客程何苦鎮勿勿
陳侍御園上坐
愁眼逢歡春水明詩情得酒春雲生花梢蝴蝶作團去
竹裏鵓鳩相對鳴邂逅浮生此日好纏絲俗累何時輕
擘牋沫墨乏竒句擫笛當筵慚妙紅
獨遊虎跑泉小奄
苔徑彎環入茅齋取次成蔓花緣壁起閒草上階生宿
雨松篁色新晴燕雀生筒泉烹御米聊共老僧傾
樂神曲
豚蹄滿盤酒滿杯清風瑟瑟神欲來願神好來復好去
男兒拜迎女兒舞老翁翻香笑且言今年田家勝去年
去年解衣折租價今年有衣著祭社
繰絲行
小麥青青大麥黃原頭日出天色涼姑婦相呼有忙事
舍後煑繭門前香繰車嘈嘈似風雨繭厚絲長無斷縷
今年那暇織絹著明日西門賣絲去
田家留客行
行人莫笑田家小門戶雖低堪洒埽大兒繫驢桑樹邊
小兒拂席軟勝氈木臼新春雪花白急炊香飯來看客
好人入門百事宜今年不憂蠶麥遟
催租行
輸租得鈔官更催踉蹌里正敲門來手持文書雜嗔喜
我亦來營醉歸爾牀頭慳囊大如拳撲破正有三百錢
不堪與君成一醉聊復償君草鞋費
癸亥日泊舟吴會亭
去年春盤浙江驛湛湛清波動浮石今年春盤吴會亭
冥冥細雨濕高城天邊作客風沙裏去年今年成老矣
客心古井冷無波過眼人情亦如水憶昔三生住翠微
偶來平地著征衣山中故人應大笑扁舟坐穏何當歸
題開元天寶遺事四首
御前羯鼓透春空笑覺花奴手未工一曲打開紅杏蕊
須知天子是天公
謝蠻舞袖貴妃絃秦國如花虢國妍不賞纏頭三百萬
阿姨何處費金錢
朝天車馬詔頻催劚得新湯未敢開忽報豬龍掀宇宙
阿瞞空讀相書來
剥啄延秋屋上烏明朝箭道入東都宫中亦有風流陣
不及漁陽突騎粗
半塘
柳暗閶門逗曉開半塘塘下越溪回炊烟擁柂船船過
芳草緣堤步步來
楓橋
朱門白壁枕彎流積李無言滿屋頭牆上浮圖路傍堠
送人南北管離愁
横塘
南浦春來綠一川石橋朱塔兩依然年年送客横塘路
細雨垂楊繫畫船
天平寺
舊遊彷彿記三年轟飲題詩月滿山山上白雲應解笑
又將塵土涴朱顔(三年前至先兄與予同唐少梁登山絶頂比歸迷路捫蘿而下夜己午矣)
(寺僧散遣羣僮秉燭求余三人久而莫得以為已仙也是夜宿寺中聯句達曉東坡曰自從有此人白石封蒼)
(苔何嘗有此樂將去復徘徊至今往來于余心)
賀樂丈先生南郊新居
新堂燕雀喜竹籬挂藤蘿崩奔風濤裏得此巢龜荷西
山效爽氣南浦供清波會心不在遠容膝何須多先生
淮海俊踏地嘗兵戈飄飄萬里道芒鞋厭關河風吹落
下邑楚語成吴歌豈不有故國荒垣鞠秋莎無庸說當
歸到處皆南柯卜遷不我遐一水明青羅門戶長獨佳
奈客剥啄何會令蒼苔石屐齒如蜂窠
田舍
呼喚擕鉏至安排斜圃忙兒童眠落葉烏雀噪斜陽烟
火村聲遠林菁野氣香樂哉今歲事天末稻雲黃
病中夜坐
村巷秋春遠禪房夕磬深飢蛟嘗遶鬢暗鼠忽鳴琴薄
薄寒相中稜稜更不禁時成洛下詠郤似越人吟
十一月十二日枕上曉作
竹嚮風成陣忩明雪巳花柴扉冷凍犬紙瓦啄飢鴉宿
酒欺寒力新詩管歲華日高猶擁被蓐食媿鄰家
除夜書懷
運斗寅杓轉周天日御回夜從冬後短春逐雨中來鬢
綠看看雪心丹念念灰有懷憐斷雁無思惜疎梅絮厚
眼生纈蔬寒腸轉雷燭花紅瑣碎香霧碧徘徊昨夢書
三篋平生酒一杯牀頭新歷日衣上舊塵埃搖落何堪
柳紛紜各夢槐隙光能幾許世事劇悠哉岐路東西變
羲娥日夜催頭顱原自覺懷抱故應開踴躍今何喜青
黃木自灾身謀同斥鷃政爾願蒿萊
題張氏新亭
水楊成幄翠相遮猶有東風管物華葉底青梅無數子
梢頭紅杏不多花煩將練火炊香飯更引長泉煑鬭茶
約我詩成須疥壁莫嗔歌側似歸鴉
病中絶句八首
空裏情知不著花逢場將病作生涯蒲團軟暖無時節
夜聽蚊雷曉聽鴉
溽暑熏天地湧泉彎跧避濕挂行纏出門斟酌無忙事
睡過黃梅細雨來
石鼎颼颼夜煑湯亂抛參木鬭温涼化兒幻我知何用
秪與人間試藥方
病中心鏡兩俱降猶憶江湖白鳥雙一夜雨聲鳴紙瓦
聽成飛雪打船忩
簾頭排溜密如簾溪上層陰寒解巖最是看山竒絶處
白雲堆絮擁青尖
夜合稍頭蘸紫茸菉葱頂上折黃封去年團扇題詩處
依舊疎簾細雨中
盆傾瓴建夜翻渠遶屋蛙聲一倍粗想見西堂渾不睡
明朝踏濕看菖蒲
晴色先從喜鵲知斜陽一抹照天西竹鷄何物能無頼
如許泥深更苦啼
雲間湖光亭
微風不動斂濤湍組練晶晶色界寒斜照發揮猶未盡
月明殘夜更來看
雪齊獨登南樓
雪晴風勁晩來冰樓上竒寒病骨驚雀啄空簷銀笋墮
鴉翻高樹玉塵傾青帘閃閃千家静黃帽亭亭一水横
坐久天容卻温麗一彎新月對長庚
上沙遇雨快涼
刮地風來健葛衣一凉便覺暑光低雲頭龍挂如垂筯
雨在中峰白塔西
自天平嶺過高景庵
卓筆峰前樹作團天平頂上石成關綠陰匝地無人過
落日秋蟬滿四山
䁱自銀林至東灞登舟寄宣城親戚
曉山障望眼脉脉紫翠横澄江已不見况乃江上城結
束治野裝木末浮三星羸馬隴頭嘶小車谷中鳴亭亭
東灞樹練練綠浦明篙師笑迎我新漲沒蘋汀徑投一
葉去雲水相與平聊將塵土面照此玻璃清懷我二三
友高堂晨欲興風細桐葉墮露濃荷蓋傾凝香繞燕几
安知路傍情
復自姑蘇過宛陵至鄧步出陸
漿家饋食權為藩酒市停驂竹廡門紅樹亭亭棲晚照
黃茅杳杳被高原飲溪有迹於莬過掠草如飛朴渥翻
車軌如溝平地少飽帆天鏡憶江村
南塘冬夜唱和
燃箕烘暖夜忩幽時有新詩趨唱酬為問灞橋風雪裏
何如田舍火爐頭寒釭欲暗吟方苦凍筆難驅字更遒
絶笑兒癡生活淡略無歲晚稻粱謀
花山村舍
潦退灘灘露沙虚岸岸頽澗聲穿竹去雲影過山來柳
菌粘枝住桑花共葉開庵廬少來往門巷濕蒼苔
清明日狸渡道中
灑灑沾巾雨披披側帽風花然山色裏柳卧水聲中石
馬立當道紙鳶鳴半空墦間人散後烏鳥正西東
南塘寒食書事
埂外新陂綠岡頭宿燒紅裹魚蒸菜把饋鴨鎖筠籠酒
侣晨相命歌場夜不空土風并節物不與故鄉同
高淳道中
路入高淳麥更深草泥沾潤馬駸駸雨歸隴首雲凝黛
日漏山腰石滲金老柳不春花自蔓古祠無壁樹空陰
一簟定屬前村店衮衮炊烟起竹林
宿牧馬山勝果寺
佛燈已暗還吐旅枕纔安卻驚月色看成曉色溪聲聽
作松聲
自寧國溪行至宣城舟人云凡百八十灘
波驚石險夜喧雷晚泊旗亭笑眼開休問行人緣底瘦
適從百八十灘來
晚步西園
料峭清寒結晚陰飛來院落怨春深吹開紅紫還吹落
一種東風兩樣心
早發竹下
結束晨粧破小寒跨鞍聊得散疲頑行衝薄薄輕輕霧
看放重重叠叠山碧穗炊煙當樹直綠紋溪水趁橋灣
清禽百囀似吟客正在有情無思間
後催租行
老父田荒秋雨裏舊時高岸今秋水傭耕猶自抱長飢
的知無力輸租米自從鄉官新上來黃紙放盡白紙催
賣衣得錢都納卻病骨雖寒聊免縛去年衣盡到家口
大女臨岐兩分首今年次女已行媒亦復驅將換升㪷
室中更有第三女明年不怕催租苦
次韻子文衝雨迓使者道聞子規
夢魂翾蝶翅鼻息吼鼉鼓喚起治曉粧馬嘶童僕語汨
泥溷鳬騖慚愧黃鵠舉猥吟陬隅池浪廢桔橰圃啼鵑
撩客心鉤引着何許請歌蘇仙詞歸耕一望雨
次温伯用林公正劉慶充倡和韻
前山後山梅子雨屯雲日夜相吞吐長林絶壑望不到
時有樵歸說逢虎奔溪朝來忽怒漲夾岸柳梢餘尺許
屋頭未放濃嵐散苦憶清光泛瓊宇客行落此亂山中
但欲尋人訴羇旅比鄰邂逅得清士眉宇津津佳笑語
杯行起舞出新句我氣已衰聊復鼓明年與君航太湖
扁舟踏浪不踏土沈沈玉柱閟仙扃矯矯虹梁浮水府
目力無窮天下盡卻笑向來誰縛汝
次韻温伯謀歸
官路驅驅易折肱官曹隨處是愁城隨風片葉鄉心動
過雨千峰病眼明一臠何須嘗世味寸田久已廢吾耕
羡君早作歸歟計屈指從今幾合并
慶充自黃山歸索其道中詩書一絶問之
鳴騶如電馬如雷知是婆娑醉尉回常日錦囊猶有句
况從三十六峰來
賞雪騎鯨軒子文夜歸酒渴侍兒薦茗飲蜜漿明
日以詫同遊戲為書事邀宗偉同作
溪山四時佳今夕更竒絶天公妙莊嚴施此一川雪飛
花澔如海眩轉寒空闊水西萬株樹玉塔照銀闕碧漢
不受凍長灘瀉清咽漁舟晚猶泛樵擔寒未歇懸知畫
不到未省詩能說歸來強搜句冰硯冷于鐵不如嚴夫
子迎門生暖熱梅香不可耐但覺酒腸渴蜜融花氣動
茶泛乳膏發寧辭春笋寒為暖花甆滑瞢騰畫屏暖喚
起眼餘纈喚我獨何事作此淡生活想像高唐賦何如
徑排闥
雪後守之家梅末開呈宗偉
瓦溝凍殘雪簷溜黏輕冰破寒一竿日春隨人意生端
葉再三白南枝尚含情定知司花女未肯嫁娉婷官居
若無頼一笑如何清落木露荒山寒溪遶孤城朝莫何
所見雲黃叶飢鷹東風不早計愁眼何當明比鄰小横
斜蘚地可班荆憑君趣花信把酒撼瓊英
次韻宗偉閱番樂
十日閒愁畫掩關起尋一笑共清歡罷休詩社工夫淡
洗淨書生氣味酸盡遣餘錢付桑落莫隨短夢到槐安
綉靴畫鼓留花住剰舞春風小契丹
五月聞鶯二首
桑陰淨盡麥頭齊江上聞鶯每歲遲不及曉風鵯鵊子
迎春啼到送春時
一聲初上最高枝忙殺嘔啞百舌兒老盡西園千樹綠
卻憐槐眼正迷離
送子文雜言
陰谷雲低梅雨多黃山滌源溪湧波南風匝地送歸客
雙槳下瀨如投梭嚴夫子君舉酒我其為君歌萬山叢
叢石鑿鑿官居破屋巢烟蘿杜鵑曉啼猿莫呌客行到
此真蹉跎窮愁無復理一飲三嘆息城東黌舍有佳人
邂逅使我加餐食同鄉更同調目擊心已傳蟄蟲欲作
雷奮地萬籟方寂風行山吹竽喚我醒連鼓相追攀飈
車電轂不可輦但覺兩腋生飛翰狂歌不必終曲戲奕
不必滿局有時不揖上馬去出門大笑驚僮僕窮鄉眼
冷見未曾道上囁嚅相指目云此陿隘何以有二士直
恐翩翩跨黃鵠廣文組解登王畿諸公貴人爭勸歸常
日心期有定論贈行不惜重費詞腰金佩玉衆目好折
簡沈碑千載癡一尊有意重山嶽五鼎無心輕網絲嚴
夫子應領略别後頻書相發藥我既為萬頃之狎鷗君
勿作九臯之鳴鶴
新舘
露稻黏明璫風芽衮高浪荒荒白楊道行行亂蟲響日
腳午未吐雲頭晩猶漲欣此半日凉籃輿走清曠病客
不堪暑兹行天肯相蚊蝱掃無迹秋意滿千嶂相尋泉
石盟略禠簿書障鴒原定相念因風報無恙
臨溪寺
萬山遶竮竛二水奔澒洞亭亭林中寺金碧燦櫩棟解
鞍得蒲團卧受瓦爐供少捐一炊頃暫作百年夢無人
自驚覺幽禽正清哢倦客如殘僧無力供世用此行端
為山紫翠迭迎送潄井出門去驚塵撲飛鞚
盤龍驛
聞鷄一唱罷占星三斗沒天高月徘徊野曠山突兀暗
蛩泣草露怨亂語還咽凉螢不復舉點綴稻花末惟餘
絡緯豪悲壯殷林樾小蟲亦何情孤客心斷絶魂驚板
橋穿足側石子滑行路如許難誰能不華髮高城漫回
首叠嶂屹天闕遥知秋衾夢千里一飄忽
竹下
松杉晨氣清桑柘暑陰薄稻穗黃欲卧槿花紅未落秋
鶯尚嬌&KR0008;晚蝶成飄泊犬騃逐車馬鷄驚撲籬落道逢
行商問平生幾芒屩頳肩走四方為口不計脚劣能濡
簞瓢何敢議囊槖我亦糜斗升三年去丘壑二俱亡羊
耳未用苦商略
寒亭
溝塍與澗合隴畝抱山轉向來六月旱此地免焦卷早
穗已垂垂晚苖猶剪剪一川豐年意比屋閙鷄犬老農
霜鬚鬢矍鑠黃犢健自云足蹈地常賦何能免刈熟倩
人輸不識長官面康年無復事但恐社酒淺我亦有二
頃收拾尚可繭懷哉笠澤路歸鏟犂頭蘚
清逸江
微生本漁樵長日渺江海扣舷濯滄浪尚說天宇隘却
來車馬路悒悒佳思敗黃塵撲眉鬚驅逐似償債羸驂
繫偪灰狂犬吠荒怪鄉心入夢旅一葉舞澎湃晨興過
墟市喜有魚蝦賣眼明見清江積雨助横潰褰裳喚扁
舟臲卼不勝載不辭野渡險弄水聊一快
新嶺
瘦馬兀瞢騰荒雞號蒼莽絲窠罥朝露籬落萬蛛網宿
雲拂樹過飛泉擘山響老桑跼潜蚪怪蔓挂騰蟒山行
何許深空翠滴羈鞅釀愁積雨寒破悶朝日放曈曈赤
幟張昱昱金鉦上浮動草花馥清和野禽唱僕夫有好
語沙平路如掌惟憂三溪阻橋斷山水漲
送通守趙積中朝議請祠歸天台
城頭千峰青繞屋城下灘流三百曲誰云偪仄復偪仄
尚有高軒肯來辱紅梅花下兩芳春春風惠和如主人
搶攘塵土簿書裏見此繅籍天球温厚禄故人車結轍
掉頭獨泛清溪月不從世外得超然世間誰肯如公決
生平我亦一沙鷗葦白蘆黃今正秋送公使我歸思動
破烟衝雨憶扁舟明年想見東山起我亦煎茶石橋水
道逢蓑笠把漁竿即是馬曹狂掾史
送詹道子教授奉祠養親
新安學宫天下稀先生孝友真吾師斑衣誤作長裾曳
二年思歸今得歸牋詞上訴人叵挽璽書賜可羣公歎
青山百匝不留人空留諸生遮望眼白雲孤起越南天
向來恨身無羽翰下馬入門懷橘拜身今却在白雲邊
鶴髮鬖鬖堂上坐兒孫稱觴婦供果世間此樂幾人同
看我風前孤淚墮一杯送舟下水西我欲贈言無好詞
徑須喚起束廣微為伊重補南陔詩
嚴州
城府黃塵撲馬鞍一篙重深水雲寒耳邊眼底無公事
睡過嚴州二百灘
釣臺
山林城市兩塵埃邂逅人生有往來各問此心安處住
釣臺無意壓雲臺
富陽
不到江湖恰五年歙山青遶屋頭邊富春渡口明人眼
落日孤舟浪拍天
餘杭
春晚山花各静芳從教紅紫送韶光忍冬清馥薔薇釅
薰滿千村萬落香
插秧
種密移疎綠&KR0008;平行間清淺縠紋生誰知細細青青草
中有豐年擊壤聲
曬繭
隔籬處處雪成窩牢閉柴荆斷客過葉貴蠶飢危欲死
尚能包裹一絲窠
次韻甄雲卿晚登浮丘亭
賓筵舊壓三千客燕榭新高十二城潑墨雲頭連樹暗
垂絲雨脚過溪生葛巾羽扇吾身健雪碗冰甌子句清
從此相從須痛飲故應此事勝公榮
古風上知府秘書二首
神仙絶世立功行聞清都玉符賜長生薾雲遊紫虚雞
犬爾何知偶舐藥鼎餘身輕亦仙去罡風與之俱俯視
舊籬落眇莽如積蘇非無鳳與麟終然似蟲魚微物豈
有命政爾謝泥塗時哉適丁是邂逅真良圖
大鵬上扶搖南溟聒天沸斥鷃有羽翼意滿蓬蒿裏不
如附驥蠅掣電抹荆薊誰云極么麽俛仰且萬里向來
庭戶間决起不踰咫飄颻託方便意氣乃如此物生未
可料旦暮儻逢世君看功名場得失一交臂
拄笏亭晚望
林泉隨處有清涼山遶闌干客自忙漢雨不飛虹尚飲
亂蟬高柳滿斜陽
桑嶺
回腸山百盤揮手天一握俯驚危棧穿仰詫飛石落挽
輿如挽舟絶呌斷雙筰怪蔓纏枯槎瘠草披幽壑此豈
車馬路誰云強刊鑿人言遠遊好呼來試着脚
次景琳錄事贈别韻
放船鳴㯭便秦吴送别空煩長者車宿霧鎖山常羃羃
斷雲將雨忽疎疎高城五嶺花深處短棹三江水落初
賴得溪流通尺素蒲根仍有一雙魚
客中呈幼度
手板頭䘖意已慵墨池書枕興無窮釀泥深巷五更雨
吹酒小樓三面風草色有無春最好客心去住水長東
今朝合有家書到昨夜燈花綴玉蟲
送汪聖錫侍郎帥福唐
承明纔入又南州重見旌旗照柁樓道義平生無捷徑
風波隨處有虚舟如公未可違文石稽古何妨欠碧油
我亦登門煩著錄此行無力為王留
長至日與同舍遊北山
歲晚山同色湖平霧不收寒雲低閣雪佳節静供愁竹
栢森嚴立蒲荷索莫休瘦笻知脚力政爾耐清遊
次韻胡邦衡秘監
斯言向來立千古敢疵瑕有命孤蓬轉何心勁箭加人
窮名滿世天定客還家回首冥恩怨虚空不着花
送周子充左史奉祠歸廬陵
黃鵠飄然下九關江船載月客俱還名高豈是孤臣願
身退聊開壯士顔傾蓋當年真旦暮霑巾明日有河山
後期淹速都難料相對猶憐髩未斑
送陸務觀編修監鎮江郡歸會稽待闕
寶馬天街路烟蓬海浦心非關愛京口自是憶山陰高
興餘飛動孤忠有照臨浮雲付舒卷知子道根深
見說雲門好全家住翠微京塵成歲晚江雨送人歸邊
瑣風雷動軍書日夜飛功名袖中手世事巧相違
送李仲鎮宰溧陽
相逢已歎十年遲冷淡貧交又語離玉筍換班通籍後
黃梅吹雨送帆時月岩家世猶為縣(仲鎮方叔孫也)金瀨溪山
好賦詩喚起酸寒孟東野倒流三峽洗餘悲
次韻子永雪後見贈
雪瓴待伴半陰晴竟日簷冰溜雨聲九陌泥乾塵未動
南山石露塔猶明稍聞吉語占農事便覺歸心勝宦精
想得村田來歲好瓦盆嘉釀灌愁城
與正夫朋元遊陳侍御園
沙際春風轉物華意行聊復到君家年年我是重來客
處處梅皆舊識花官減不妨詩事業地寒猶辨醉生涯
城中馬上那知此塵滿長裾席帽斜
正月十四日雨中與正夫朋元小集夜歸
燈市凄凉燈火稀雨巾風帽笑歸遲月明想在雲堆處
客醉都忘馬滑時老去尊前花隔霧春來句裏髩成絲
浮生不了悲歡事作劇兒童總未知
韓無咎檢詳出示所賦陳季陵戶部巫山圖詩仰
窺高作歎息彌襟余嘗攷宋玉談朝雲事漫稱
先生時本無據依及襄王夢之命玉為賦但云
頩顔怒以自持曾不可以犯干後世弗察一切
溷以媟語曹子建賦宓妃亦感此而作此嘲誰
當解者輙用此意次韻和呈以資撫掌
瑤姬家山高插天碧叢竒秀古未傳向來題目經楚客
名字經度峨岷前是邪非邪莽難識喬林古廟常秋色
暮去行雨朝行雲翠帷瑶席知何人峽船一息且千里
五兩竿頭見幡尾仰窺仙館至今疑行人問訊居人指
千年遺恨何當申陽臺愁絶如荒村高唐賦裏人如畫
玉色頩顔元不嫁後來飢客眼長寒浪傳樂府吹復彈
此事牽連到温洛更憐塵鞿有無間君不見天孫住在
銀濤許塵間猶作兒女語公家春風錦瑟傍莫為此圖
虛斷腸
次韻王夷仲正字同遊成氏園
秀巖堂上玉東西把酒登臨望眼迷天宇四垂粘地近
海山一抹帶潮低絶知客好無成事聊記吾曾有醉題
倚頼羣仙聯姓字他年誰敢一丸泥(是日諸公令予題壁)
送吴智叔檢詳直中秘使閩
抗章襆被豈公難已說高風立懦頑客路莫嫌河畔草
直廬須愛道家山秋生蓮浦船初泛春滿茶溪騎趣還
却訪故人西府舊定煩書札墮田間
次韻韓無咎右司上已汎湖
休沐良辰不待晴徑稱閒客此閒行春衫欺雨任教冷
病眼得山元自明抹黛濃嵐圍坐晚揉藍新渌沒篙清
棲鴉未到催歸去想被東風笑薄情
王園官舍睡起
公退閉閣卧官居如淨舫屋角斷虹飲日西楊柳黃官
來束我帶客去書滿床睡覺有忙事煑茶翻斷香
七月二日上沙夜泛
困倚船忩看斗斜起來雨露滿天涯亭亭宿鷺明菰葉
閃閃凉螢入稻花月下片雲應夜雨山根炬火忽人家
江湖處處無窮景半世紅塵老歲華
長沙王墓在閶門外(孫伯符)
英雄轉眼逐東流百戰工夫土一杯蕎麥茫茫花似雪
牧童吹笛上高丘
次韻耿時舉王直之夜坐
庭葉翻翻閙燈花粟粟穠關山千里雁風雨滿城鐘隴
上新登榖江頭舊熄烽今年吾計得安穩讀三冬
次韻馬上伊郁寂峰寄示同遊石湖詩卷三首
鏡面波光倒碧峰半湖雲錦萬芙蓉去年蕩槳香風裏
行傍石橋花正濃
紅皺黃團熟暑風甘瓜削玉藕玲瓏身謀已落園丁後
滿帽京塵日正中
得得來題小隱詩拂花縈柳畫船移湖邊好景春猶未
須到秋清月滿時
與長文正夫遊北山
柳岸松門勝處通馬蹄踏霧入空濛春光有力欺遊子
天色無情沒斷鴻雨脚遠連山脚暗杏梢斜倚竹梢紅
駝裘擁鼻吾衰矣年少猶嫌料峭風
寓直玉堂拜賜御酒
歸鴉陸續墮宫槐簾幕參差晚不開小雨遂將秋色至
長風時送市聲來近瞻北斗璿璣次猶夢西山翠碧堆
慚愧君恩來甲夜殿頭宣勸紫金杯
李翬知縣作亭西湖上余用東坡語名之曰飲綠
遂為勝槩
芷葺蓮巢喚客遊蘆鞭席帽為君留未論吹水堪添酒
且要移床學枕流乍霽却陰梅釀雨暫暄還冷麥摧秋
石湖也似西湖好煩向蒼煙問白鷗
送汪仲嘉待制奉祠歸四明分韻得論字
丹霄碧海眇高騫厭直承明却自論寶馬十年聽漏箭
扁舟一雨看潮痕侍臣想憶松門遠歸客還憐菊徑存
清潤要非山澤相又煩一札下雲根
初約鄰人至石湖
窈窕﨑嶇學種園此生丘壑是前緣隔籬石上浮天水
當戸山横匝地烟春入葑田蘆綻笋雨傾沙岸竹垂鞭
荒寒未辦招君醉且吸湖光當酒泉
刈麥行
菊花開時我種麥桃李花飛麥叢碧多病經旬不出門
東坡已作黃雲色腰鐮刈熟趁晴歸明朝雨來麥帶泥
犁田待雨插晚稻朝出移秧夜食麩
壬辰九月十六日侵晨真率會石湖路中書事
白葛烏巾稱老農溪南溪北水車風稻頭的皪粘霜露
步入明珠翠網中
雙燕
底處雙飛燕銜泥上藥欄莫教驚得去畱取隔簾看
春日三首
藥欄花暖小猧眠雪白晴雲水碧天煑酒青梅寒食過
夕陽庭院鎖鞦韆
西忩一雨又斜暉睡起熏籠換夾衣莫放珠簾遮洞戶
從教燕子作雙飛
雙鯉無書直萬金畫橋新綠一篙深青蘋白芷皆愁思
不獨江楓動客心
汴河
指顧枯河五十年龍舟早晩定疏川還京却要東南運
酸棗棠梨莫蓊然
雷萬春墓(在南京城南環以小墻榜曰忠勇雷公之墓)
九隕元身不隕名言言千載氣如生欲知忠信行蠻貊
過墓人皆下馬行
宜春苑
狐塜獾溪滿路隅行人猶作御園呼連昌尚有花臨砌
腸斷宜春寸草無
州橋
州橋南北是天街父老年年等駕迴忍淚失聲詢使者
幾時真有六軍來
宣德樓
嶢闕叢霄舊玉京御牀忽地有塵驚他年若作清宫使
不挽天河洗不清
市街
梳行訛雜馬行殘藥市蕭騷土市寒悵惆軟紅佳麗地
黃沙如雨撲征鞍
漸水
黃流日夜向南風道出封丘處處逢紫蓋黃旗在湖海
故應河伯欲朝宗
舊滑州
大伾山麓馬徘徊積水中間舊滑臺漁子不知興廢事
清晨吹笛掉船來
翠樓
連袵成帷迓漢官翠樓沽酒滿城歡白頭翁媪相扶拜
垂老從今幾度看
臨洺鎮
竟日霜寒暮解圍融融桑柘染斜暉北人爭勸臨洺酒
云有棚頭得兔歸
真定舞
紫袖當棚雪髩凋曾隨廣樂奏雲韶老來未忍耆婆舞
猶倚黃鍾衮六么
内丘黎園
汗後鵝梨爽似冰花身耐久老猶榮園翁指似還三歎
曾共翁身見太平
望都
荒寺疎鐘解客鞍由山東畔白煙寒望都風土連唐縣
翁媪排門帶癭看
安肅車
從古銅門控朔方南城烟火北城荒臺家抵死爭溏濼
滿眼秋蕪襯夕陽
燕賓舘
九日朝天種落驩也將佳節勸杯盤苦寒不似東籬下
雪滿西山把菊看
龍津橋
燕石扶欄玉雪堆柳塘南北抱城迴西山剰放龍津水
留待官軍飲馬來
自石林迴過小玲瓏巖竇益竒昔為富人吴氏所
有今一子尚幼檢校於官
一丘乃中虛洞穴四無礙郤略巖岫香黝紏石狀怪蒼
牛飲前池碧罅灧微瀨雕鎪具百巧圖畫窘千態哀湍
寫壊磴凍雨濕空翠疎梅照草棘瘦竹枝蹊隧當時閭
閻子目力有塵外孤童藐難料竒事疑有待誰歟千金
損來換把茅蓋不仙亦足豪衆垤皆纍塊我評北山遊
絶勝此無對玲瓏詎可小孰能為之大
乾道己丑守括被召再過釣臺自和十年前小詩
刻之柱間後五年自西掖帥桂林癸已元日雪
晴復過之再用舊韻三絶
浮生渺渺但飛埃問訊星官又獨來天上人間最高處
為君題作鬱蕭臺
拙疎何計補涓埃慚愧雙旌去又來三過溪門今老矣
病無脚力更登臺
界天山雪淨黃埃江上扁舟夜泛來匝地東風勸椒酒
山頭今日是春臺
豫章南浦亭泊舟二首
繡檻臨滄渚牙檣插暮沙浦雲沉斷雁江雨入昏鴉野
曠天河近春寒歲未華朝來風一席隨處且浮家
閏歲花光晚霜朝草色荒趁墟猶市井收潦再耕桑客
路東西懶江流日夜忙長歌情不盡一酌酹滄浪
清江臺在臨郡西岡上張安國題榜
南來富夀岡春勝此蟠結岑&KR3196;戴南臺欄檻了風月蕭
灘曳長煙貝闕炯殘雪江流當帶横練練浮木末天風
來無鄉萬里吹醉纈登臨信竒事忍凍亦癡絶故人春
夢覺遺墨秋蛇掣浮雲真可咍揮觶酹空闊
初入湖南醴陵界
崖柳陰陰夾暝途出山歡喜見平蕪一春客夢飽風雨
行盡江南聞鷓鴣
醴陵驛
綠水橋邊縣門前柳已黃人稀山木夀土瘦水泉香乍
脱泥中滑還嗟&KR1380;子長櫧洲何日到鼓枻上滄浪
初見山花
三日晴泥尚沒韡幾將風雨過年華湘東二月春纔到
恰有山櫻一樹花
宋詩鈔卷六十一
