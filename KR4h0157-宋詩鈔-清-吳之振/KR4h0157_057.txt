宋詩鈔卷五十七
内閣中書舍人吳之振編
吳儆竹洲詩鈔
吳儆字益恭初名偁避秀園諱改名登紹興二十七
年進士調明州鄞縣尉歷官至朝散郎知邕州軍州
轉泰州乞祠主管台州崇道觀卒于淳熙十年諡文
肅當時朱子及張南軒吕東萊陳龍川范世湖葉水
心陳止齋諸公咸與友善其自邕而入對也南軒書
孔子之剛曾子之勇南方之強三章以誌别嘗作尊
已堂記朱子見之喜曰往者張荆州吕著作皆稱吴
邕州之才今讀其文又見其所存其為聖賢所許如
此四方從學者尊為竹洲先生
吴子既結茒竹洲以娱親復於居之前沼為亭以
朝爽名之蓋亭西面於晨興看山為宜
抱甕自灌園勝游貴人門有口自酌酒勝與俗人言園
中多蔓草晨夕費鋤芟遇夜或風雨安得久盤旋村酒
不常有有亦多苦酸而况醉中語繆誤人所嫌不如飽
喫飯清風北窗眠眠多則無覺夢境仍多端惟有古斷
簡言行皆聖賢讀之未竟篇眵昏如夢間讀竟亦何為
聚訟徒喧煩厭煩以静勝又類枯木襌揠苗不耘苗亡
羊兩茫然何如池上亭虚曠可看山山色日夕佳晨興
夜氣還宴坐日過午清隂猶未遷西山倦拄頬南山興
悠然晚山雖好不遮日誰能觸熱望長安
和孫先生彦及棣華堂詩韻
伏蒙頒示棣華堂詩引援古今發明大義使學者知
不徒事汗墨而已讀之凛然增手足之愛佩仰厚賜
亡以為喻輒依元韻亂道拜呈
大雅久不作聲色淫鄭紫古來非一秦焚厄故如此西
都盛經學聚訟自兹始建安委道真典午事玄理錦縠
蔚雲霧組紃亦信美後生不着眼千古空信耳誦習號
純儒曠達稱高士有如富贋賈多蔵不能使又如病酒
狂沉酣糟粕旨源流日以遠循襲不為耻先生秉大雅
江東今夫子持身不夷惠漫仕無愠喜學術心自得筌
蹄視經史蘭舟翼桂楫巨川端可涘我家世從公公欲
出泥滓愚不堪世用非人不我以破屋蔭蓬根春薺老
墻址寂寞誰肯顧公獨不我鄙遺之珠玉篇諄諄說友
弟直欲障頽波肻與為茅靡觀公用意處可與召穆比
弟兄吾手足父母吾怙恃盡此菽水歡還勝有酒醑古
來願為兄日月不可弭聖賢師百世河海闊千里公如
大醫王一世膏肓起
寄題鄭集之醉夢齋
利欲醺人心濃如飲醇酎沉湎死不休寧論千日久豈
知糟丘中醒狂亦時有天地育萬彙亦各賦匹偶人情
豈相遠好惡隨妍醜集之年方壯濯濯春日柳性獨與
人殊無婦奉箕帚丈室誇醉夢作詩詔朋友古來醉夢
人亡羊孰先後寒儒醉糟粕酸澁寧可口莊生夢蝴蝶
幻境徒紛糾富貴得志士列屋羅螓首象牀粲錦幄疎
綺深朱牖酣寢喚不醒鼻息春雷吼梅花霜雪姿紙張
蔬筍臭問君有何好甘作老鰥叟窮狀徒纍纍鴦債長
負負猶如荷旃人難論純綿厚但問雪煎茶何如羊羔
酒
汪叔耕見訪不數日别去惡語為贈兼簡子用子
美二友
負釁得老窮掃軌事幽屏跫然羅雀門有客頎而整悲
歡十年别樽酒清夜永妙句時驚人盈軸肻傾廪三日
語未休霜寒夢歸省臨流分别袂波光照孤影重念吾
故人雪屋清燈冷劉子抱遺經深井級脩綆曺子中庸
學天理窮性命老驥鼓不作搴旗望公等天晴風日佳
何時過鼪徑石鼎然豆萁冰葅煮湯餅
題陳仲禮四知軒且當折柳之意
陳侯一世豪筆力萬人敵卧之百尺樓平眎劉元德收
斂湖海氣一室僅容膝平生不欺心自護如拱璧客來
問字細論文旋糶官粱買酒樽夜深四壁冷徹骨酒酣
一笑温如春三年官滿何所畜滿&KR0657;稚乳書幾束長安
侯門高於天束薪炊米桂炊玉問君持此將安歸君言
歲收可百斛吾儕本無膏粱念况今老矣其何欲宰相
時來則為之切莫倒行夸食肉
寄題淳安陳令君讀書林
能吏事深刻商利謹毫釐俗吏趍期會簿書自羈縻寥
寥絃歌聲千古空餘思還淳山水邑令君丘壑姿邑民
本無事君亦何所為治已物自治化行風漸移君復何
所欲讀書常不足拄腹五千卷插架三萬軸曾未出毫
芒萬室已蒙福堂東松竹林昔時秘荒榛堂中燈燭光
昔時照紅裙今何聲吾伊蕭蕭風雨晨問君有社稷亦
復有人民奈何獨自苦學道則愛人
陽村道中邂逅趙仁甫
脩途轉清溪孤村帶寒月瀟灑竹間亭意行成小立賓
主莫誰何悠然良自適俄有貴公子胡驄搖寳勒下馬
相勞苦呼酒道疇昔遂令麋鹿姿頗為人物色佳實進
霜堅異釀引寒碧興盡還獨歸沙頭寒月白
題祝聖寺浮梁道中
金碧照征涂松竹開幽徑山僧壽八十腴貌偉視聽囊
鉢罄錙銖棟宇視嚴整如公方外人眎世一泡影辛勤
畢此生更欲傳不泯當家茀父菑居位蠧國政眎公豈
容誅三歎發深省
題古巖舊嘗侍孫先生題名巖中二首
白日瀟瀟松徑静江渠冉冉洞門深風涵廣宇生虚籟
夢破西山上夕陰景物眼前渾似舊塵埃題處忍重尋
羸驂落日孤村路塵土依然滿病襟
覆簣一拳進嵌空百肘寬僧房因石室蟻穴夢槐安塵
路十年别松風六月寒凄涼舊題處不忍更重看
過叢桂堂故叔祖教授讀書之所
古瓦頽垣迹已陳孤猿别鶴自哀吟可憐叢桂烟蕪沒
惟有一池春水深秀木千章新過雨寒山一帶暮傷心
清風明月時來此夢斷雲飛何處尋
送洪史君赴闕移節會府
史君文彩漢相如暫向明時綰左符為郡似家身似客
視民如子吏如奴魯公金石光千古吏部文章妙兩都
戴白垂髫相與語如公治行向来無
拾梧子
雞犬三家市蓬蒿一畝宫春盤厭笋蕨秋子積梧桐客
夢五年過文盟千里同時清臺省貴衮衮看諸公
送錢虞仲兄弟
燈火相從總角初只今已是十年餘窮愁懶漫吾猶故
文采雍容子甚都(借用)連璧肻來同寂寞歸鞍寧不少躊
躇風流一别應如雨儻有来鴻細作書
和吕守環秀堂三首
久合鳴珂上九門一麾猶許飽看山豐年諸縣公事少
燕寢清香兵衛閒鳥度屏風明水鏡雲生畫棟擁螺鬟
向來蛛網蝸涎汚勝處豈非天地慳
一州如斗帶溪山空翠家家遶畫欄丘壑自非胷次有
雲煙誰暇静中看衣冠共識家風在閭里方知漢法寬
戴白垂髫相與語今年有飯飽加餐
田家但識豐年樂見說花城日更長如獲從公時拄笏
尚能援筆侑飛觴雞豚社甕年年酒柿栗園林樹樹霜
更倩漁郎問樵徑深山深處是吾鄉
休日飲直之運屬家
天與吾人臭味同一官落魄郡城東偶逢休暇追鳬鶩
閒拂塵埃勘鼎鐘適意不知華衮貴醉餘聊看舞裙紅
只愁寒漏催羣動又踏朝靴逐曉風
次徐令韻
少日曾披九虎關誰憐投老却乘邊貳車漫說半刺史
多稼惟欣大有年榆柳關河無犬吠牛羊阡陌斷烽煙
玉關人老知無用廟算如今出萬全
清明隂雨呈同舍
薄薄輕寒作許隂村村花柳為誰新良辰欣見百五日
冠者仍餘五六人冷雨凄風連午夜飛花流水一年春
窺園未阻江東興陌上應多翠黛顰
弋陽道中
積雨今朝霽東皋晩日紅人家深蔽樹野水闊浮空久
客仍行役青春已過中嶺頭人望處腸斷白雲東
偶成
晩來一雨破炎蒸蕉葉葵花照眼明稍與燈花尋舊約
却嫌庭樹作秋聲
寓壺源僧舍三絶
風簷淅淅褪新青書展殘燈翳復明讀罷離騷還獨坐
此時此夜若為情
悶來掩卷已三更風露涓涓月滿庭閒撲流螢衝暗樹
危梢點點墮寒星
歸來閉戸還高枕窗隙微通月影斜風急忽驚烏鵲起
空階蓛䔩墮松花
宋詩鈔卷五十七
