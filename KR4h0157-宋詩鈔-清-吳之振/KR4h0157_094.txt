宋詩鈔卷九十四
内閣中書舍人吳之振編
東臯詩鈔
戴敏字敏才號東臯子復古之父乾道間人平生不
肻作舉子業獨以詩自適終窮而不悔且死復古方
襁褓語親友曰吾病革矣而子幼詩遂無傳乎太息
而卒語不及他其篤好如此遺稿不存復古後搜訪
得此十篇鍛練精而情致逸此石屏詩源猶少陵之
審言也
小園
小園無事日徘徊頻報家人送酒來惜樹不磨修月斧
愛花須築避風臺引些渠水添池滿移箇柴門傍竹開
多謝有情雙白鷺暫時飛去又飛回
屏上晩眺
不能騎馬趁朝班自跨黃牛扣竹關無德可稱徒富貴
有錢難買是清閒人行躑躅紅邊路日落秭歸啼處山
遙望蓬萊在何許扶桑東畔白雲間
約黃董二親與桂堂諸姪避暑
世間無處避炎蒸欲叫西風叫不譍恨乏白檀除熱惱
心思赤脚踏層冰醉游河朔誰同往表借明光愧不能
聞有山林最深處清涼境界著高僧
樓上
終朝役役晚來閒識破浮生一夢間挈榼去沽深巷酒
倚樓貪看夕陽山月臨江館人横笛風摺蘆花雁度關
堪羨漁翁無檢束扁舟占斷白雲灣
西溪陳居士家
來訪西巖老家居水竹村紫麟遊鏡曲黃犢卧雲根自
昔好賓客相傳到子孫不行亭下路護筍别開門
後浦園廬
卜築成佳致幽棲樂聖時何如謝公墅略似習家池地
煖梅開早天寒酒熟遲催租人去後續得夜來詩
鄭公家
門牆多古意耕釣作生涯菽米散魚子蓮根拔虎牙弄
孫時擲果留客旋煎茶頗動詩人興滿園蕎麥花
海上
萬頃鯨波朝日赤滄洲四望無窮極海上何處是蓬萊
遍問漁翁都不識
觀梅
三杯暖寒海一榻竹亭前為愛梅花月終宵不肯眠
趙十朋夫人挽章
縫掖先生遊汗漫夫人高節獨青青臨行抖擻空書笥
分付諸郎各一經
此詩有五絶吟藁零落十朋先生黃巖前輩行誼甚
高嘗有詩云數枚豚犬粗知書二頃良田樂有餘杜
酒三杯碁一局客來渾不問親疎梅溪先生尊敬之
有杜三杯碁一局王十朋如趙十朋之句
宋詩鈔卷九十四
