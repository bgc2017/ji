宋詩鈔卷六十六
内閣中書舍人吳之振編
陸游劒南詩鈔(三)
村夜
寂寂山村夜悠然醉倚門月昏天有暈風軟水無痕迹
為遭讒遠身由不仕尊敢嗟車馬絶同社自雞豚
困甚戲書
官如枝頭乾不受雨露恩身如水上浮泛泛寧有根刈茆
以苫屋縛柴以為門故人分禄米隣父餉魚飱前門吏
徵租後門質襦裙不敢謀歲月且復支朝昏雨餘幽花
折亦可侑清尊吾生信已乎終老此山村
戲詠山隂風物
萬里秦吳税駕遲還鄉已嘆鬢成絲城邊綠樹山隂道水際
朱扉夏禹祠項里楊梅鹽可徹(太白梁國吟云玉盤楊梅為君設吳鹽如花皎白雪不知)
(楊梅酸者乃薦以鹽佳品未嘗用也)湘湖蓴菜豉偏宜(蓴菜最宜鹽豉所謂未下鹽䜴者言下鹽䜴則)
(非羊酪可敵盖盛言蓴菜之美爾)圖經草草尚堪恨好事它年采此詩
癸丑七月二十七日夜夢遊華嶽廟
驛樹秋風急關城莫角悲平生忠憤意來拜華山祠
碑刊偽正朔祝改舊祠壇神亦豈堪此出門山雨寒
僕頃在征西大幕登高望關輔樂之每冀王師拓
定得卜居焉暇日記此意以示子孫
八月殘暑退秋聲滿庭樹豈無四方志衰病迫霜露逖
彼邊鄙人稔惡天震怒南北會當一老吾悲不遇子孫
勉西遷俗厚吾所慕約已收孤嫠教子立門戶黍稌暗
阡陌鶉雉足匕箸永為河渭民勿憚關山路
秋夜感舊十二韻
冷螢綴蓬根忽復照高樹年光逝不畱百感集遲莫往
者秦蜀間慷慨事征戍猿啼鬼迷店馬噤飛石舖(鬼迷店在)
(大散關下飛石舖在小益道中嘗有崩石)危嶺高入雲朽棧劣容步天近星
宿大江惡蛟鼉怒意氣頗自竒性命那復顧最懷清渭
上衝雪夜掠度封侯細事爾所冀垂竹素兜鍪竟何成
豈獨儒冠誤當時妄校尉旗纛今照路浩歌遂成章聊
慰老不遇
秋晩間步隣曲以予近嘗卧病皆欣然迎勞
放翁病起出門行績女窺籬牧䜿迎酒似粥醲知社到
䴵如盤大喜秋成歸來早覺人情好對此彌將世事輕
紅樹青山只如昨長安拜免幾公卿
雨夜
歲晩茅茨劣自容齒搖將脱髮將童心遊萬里關河外
身卧一窗風雨中醫不可招惟忍病書猶能讀足忘窮
夜闌睡覺蛩聲裏時見燈花落碎紅
夢至洛中觀牡丹繁麗溢目覺而有賦
兩京初駕小羊車顦顇江湖歲月賖老去已忘天下事
夢中猶有洛陽花妖魂豔骨千年在朱彈金鞭一笑譁
寄語春光湏愛惜莫輕摧折委風沙
秋夜獨酌
壯志隨年減羈愁與夜長月高寒暈淡花坼露叢香仕
畏讒銷骨歸判酒腐腸青燈寫孤影相勸盡餘觴
自嘲
歲月推遷萬事非放翁可是白頭癡此生竟出古人下
有志尚如年少時僻學固應知者少長歌莫問和予誰
自嘲自解君毋怪老大從人百不宜
數日秋氣已深清坐無酒戲題長句
漸近重陽天氣嘉數椽茆竹淡生涯山童擁篲埽黃葉
鄰女傍籬收碧花避俗要生輪四角出門何啻路三义
晩窗酒盡無多歎試問前村好事家
東村散步有懷張漢川
扶杖村東路秋來始此回寒鴉盤陣起野菊卧枝開憂
國丹心折懷人雪鬢催房湖八千里那得尺書來
排悶
四十從軍渭水邊功名無命氣猶全白頭爛醉東吳市
自拔長刀割彘肩
西塞山前吹笛聲曲終已過雒陽城君能洗盡世間念
何處樓臺無月明
放歌行
君不見汾陽富貴近古無二十四考書中書又不見慈
明起自布衣中九十五日至三公人生窮逹各有命拂
衣徑去猶差勝介推焚死終不悔梁鴻寄食吾何病安
用隨牒東復西獻諛耐辱希階梯初無公論判涇渭徒
使新貴矜雲泥稽山一老貧無食衣破履穿面黧黑誰
知快意舉世無南山之南北山北
山頭石
秋風萬木霣春雨百草生造物初何心時至自枯榮惟
有山頭石歲月浩莫測不知四時運常帶太古色老翁
一生居此山脚力欲盡猶躋攀時時撫石三歎息安得
此身如爾頑
野興
老去癡頑百不能非醒非醉日騰騰敲門惟有徵租吏
好事原無送米僧舊俗不還誰復念古書雖在漸難憑
平生意氣今如此惆悵西窗半夜燈
古築城曲
築城聲酸嘶漢月傍城低白骨若不掩高與長城齊
嶧山訪秦碑斷裂無完筆惟有築城詞哀怨如當日
山園
山泉引派漲清池野蔓移根種短籬藝果極知非老事
接花聊復效兒嬉提壺言語開顔聽斵木衣襦緩步窺
莫笑題詩還滿紙小園幽事要君知
古别離
孤城窮巷秋寂寂美人停梭夜歎息空園露濕荆棘枝
荒蹊月照狐狸迹憶君去時兒在腹走如黃犢爺未識
紫姑吉語元無據况憑瓦兆占歸日嫁來不省出門前
魂夢何因識酒泉粉綿磨鏡不忍照女子盛時無十年
病起山居日有幽事戲作
鶴骨龜腸欲不禁扶衰初喜罷呻吟盆山冰釋書窗㬉
藥竈香濃道院深筆健乍臨新獲帖手生重理舊傳琴
閉門局促還堪恨雲海何時豁此心
水村曲
山村今年晩禾旱奏下民租蠲大半水村雨足米狼戾
也放三分慰民意看榜歸來迭歌舞共喜清平好官府
老翁猶記軍興時汝輩少年那得知
賽神曲
擊鼓坎坎吹笙嗚嗚綠袍槐簡立老巫紅衫繡裙舞小
姑烏臼燭明蠟不如鯉魚糝美出神厨老巫前致詞小
姑抱酒壺願神來享常懽娛使我嘉榖收連車牛羊莫
歸塞門閭雞鶩一母生百雛歲歲賜粟年年蠲租蒲鞭
不施圜土空虚束草作官但形模刻木為吏無文書淳
風復還羲皇初繩亦不結况其餘神歸人散醉相扶夜
深歌舞官道隅
涼州行
涼州四面皆沙磧風吹沙平馬無迹東門供帳接中使
萬里朱宣布襖勅勅中墨色如未乾君王心念兒郎寒
當街謝恩拜舞罷萬歲聲上黃雲端安西北庭皆郡縣
四方朝貢無征戰舊時戎馬陷關中五丈原頭作邊面
七十
七十殘年百念枯桑榆元不補東隅但存隱具金鴉觜
那夢朝衣玉鹿盧身世蠶眠將作繭形容牛老已垂胡
客來莫問先生處不釣娥江即鏡湖
正月二十日晨起弄筆
深院窗扉曉色遲新愁宿醉兩參差雨聲欲與夢相入
春夢不隨人共衰零落殘梅臨小彴縱橫野水赴清池
物華撩我緣何事似恐新年漸廢詩
新闢小園
西戍歸來鬢已霜生兒又過乃翁長眼明身健殘年足
飯軟茶甘萬事忘學廢僅能書姓字客來懶復倒衣裳
山園寂寂春將晩酷愛幽花似蜜香
新展山園半畆強笑人車馬出籠坊山禽乍暖慇懃語
野蘤無風自在香點點水紋迎細雨疎疎籬影界斜陽
出門遥向隣翁說釋耒相從共一觴
久不得張漢州書
儘道三巴遠那無一紙書衰遲自難記不是故人疎
春睨村居
一事元無可得忙悠然半醉倚胡牀牡丹枝上青春老
燕子聲中白日長身世已如風六鷁文章仍似閏黃楊
太平有象無人識南陌東阡擣麨香
遊雲山諸蘭若
花過木隂合溪雲生莫涼牛行響白水鷺下點青秧古
寺宛如昔穉松森已行(道旁松及三十年則僧輒伐去復種小者予自幼歲至今已見)
(三種矣)耆年不下榻童子為燒香
園中小飲
此老胸中萬頃寬小園幽徑日追歡寧教酒欠尋常債
恥就人求本分官高柳隂濃烟欲暝叢花紅濕露初漙
(時月桂方盛開)要知澤國年光晩已過清明尚淺寒
鳥啼
野人無歷日鳥啼知四時二月聞子規春畊不可遲三
月聞黃鸝幼婦閔蠶饑四月鳴布榖家家蠶上簇五月
鳴鴉舅苗稚憂草茂人言農家苦望晴復望雨樂處誰
得知生不識官府葛衫麥飯有即休湖橋小市酒如油
夜夜扶歸常爛醉不怕行逢灞陵尉
題陽關圖
誰畫陽關贈别詩斷腸如在渭橋時荒城孤驛夢千里
遠水斜陽天四垂青史功名嘗蹭蹬白頭襟抱足乖離
山河未復風塵暗一寸孤愁只自知
夜分不寐起坐園中至旦
涼氣蘇衰疾幽情入杖藜月驚孤鵲起天帶衆星西松
菊今彭澤山川古會稽清吟殊未愜喔喔已晨雞
醉睡初覺偶作
小圃醒還醉幽窗起復眠虚明注香地清潤劚花天老
去才雖盡窮來志益堅阿瞞那可語平日笑橋玄
閒中
閒中高趣傲羲皇身卧維摩示病牀活眼硯凹宜墨色
長毫甌小聚茶香門無客至惟風月案有書存但老莊
問我東歸今幾日坐看庭樹六番黃
悶極有作
貴已不如賤狂應又勝癡新寒壓酒夜微雨種花時堂
下藤成架門邊枳作籬老人無日課有興即題詩
三峽歌
乾道庚寅予始入蜀上下三峽屢矣後二十五年歸
畊山隂偶讀梁簡文巴東三峽歌感之擬作九首實
紹熙甲寅十月二日也
神女廟前秋月明黃牛峽裏莫猿聲危途性命不容恤
百丈牽船侵夜行
不怕灘如竹節稠新灘已過可無憂古粧峩峩一尺髻
木益銀杯邀客舟
十二巫山見九峯船頭彩翠滿秋空朝雲莫雨渾虚語
一夜猿啼明月中
錦繡樓前看賣花麝香山下摘新茶長安卿相多憂畏
老向䕫州不用嗟
險詐沾沾不媿天交情回首薄如烟東遊萬里雖堪樂
灔澦瞿塘要放船
蠻江水碧瘴花紅白舫黃旗無便風涪萬四時常避水
棚居高出亂雲中
亂插山花篢子紅蠻歌相和瀼西東忽然四散不知處
踏月捫蘿歸峒中
萬州溪西花柳多四鄰相應竹枝歌問君今夕不痛飲
奈此滿川明月何
我游南賓春莫時蜀船曾繫挂猿枝雲迷江岸屈原墖
花落空山夏禹祠
書室明暖終日婆娑其間倦則扶杖至小園戲作
長句
美睡宜人勝按摩江南十月氣猶和重簾不捲畱香久
古硯微凹聚墨多月上忽看梅影出風高時送鴈聲過
一杯太淡君休笑牛背吾方扣角歌
初冬
老客人間百事慵樂哉閉戶過今冬朝爐獸炭騰紅焰
夜榻蠻氊擁紫茸蝟刺坼蓬新栗熟鵝雛弄色凍醅濃
題詩正自消閒日本不爭先萬戶封
幽居
雨霽雞棲早風高鴈陣斜園丁刈霜稻村女賣秋茶缺
井磨樵斧枯桑繫釣槎客來那用問此是放翁家
冬夜獨酌
寒水茫茫浸月明疎鐘杳杳帶霜清一樽濁酒有妙理
十里荒雞非惡聲物外雖增新跌宕胸中未洗舊崢嶸
頽然坐睡蒲團穩殘火昏燈伴五更
雜詠園中菓子
不酸金橘種初成無核枇杷接亦生珍産已從幽圃得
濁醪仍就小槽傾
漿石橊隨餻作節蠟櫻桃與酪同時兩株偶向林邊種
可喜今年墜折枝
架垂馬乳收論斛港種雞頭采滿船黿鼎若為占食指
麯車未用墮饞涎
歲莫感懷
家世本無年甲子近一周小子獨何幸七十今平頭往
者收朝迹亟欲求歸休厚恩許奉祠得禄歲愈憂三釡
不及親顧為妻子畱何由洗此媿欲挽天河流
高皇昔中興風雨躬沐櫛一士未嘗遺萬里皆馳日廉
聽闢言路虚懷詢得失孤臣實草芥亦獲對宣室龍顔
宛在目德不報萬一橋出松栢寒淚盡史臣筆
王師宿梁益行臺護諸將腐儒添辟書萬里至渭上旌
旗照關路風雪暗戎帳堂堂鐵馬陣亹亹木牛餉誰知
骨相薄空負心膽壯回首二十年撫事增悲愴
在昔祖宗時風俗極粹美人材兼南北議論忘彼此誰
令各植黨更仆而迭起中更兵革旤此風猶未已臣不
難負君生者固賣死儻築太平基請自厚俗始
井地以養民整整若棋畫初無甚貧富家有五畝宅哀
哉古益遠禍始開阡陌富家役千奴貧老無寸帛困窮
禮義廢盗賊起促迫誰能講古制壽我太平脉
贈應秀才
過宋不見元城公渡淮不見陳了翁當時人人皆太息
至今海内傾高風老夫七十居鄉縣齷齪龍鍾何足見
辱君雪裏來叩門自說辛勤求識面我得茶山一轉語
文章切忌參死句知君此外無他求有求寧踏三山路
山園雜詠
祠禄畱人未挂冠山園三畝著身寬百年竟向愁邊老
萬事元輸靜處看花徑糝紅供晩醉月天生暈作春寒
汗青事業都忘盡時賴吾兒舉話端
殘春終日在林亭散髮披衣醉復醒科斗已成鼃閤閤
櫻桃初結子青青魚遊滄海寧濡沫禽慕雕籠即剪翎
薄晚東風吹小雨笑攜長鑱伴畦丁
春晩懷山南
梨花堆雪柳吹緜常記梁州古驛前二十四年成昨夢
每逢春晩即悽然
壯歲從戎不憶家梁州裘馬鬭豪華至至夜夜尋春夢
猶在吳園藉落花
身寄江湖兩鬢霜金鞭朱彈夢猶狂遥知南鄭城西路
月與梨花共斷腸
春晚雜興
澤國固多雨莫春猶薄寒兒童葺茶舍婦女賽蚕官閱
世年雖往為農興未闌窮途得一飽亦足慰艱難
池面萍初紫牆頭杏已青攜兒撑小艇畱客坐孤亭相
法無侯骨生平直酒星正須遺萬事莫遣片時醒
小市湖橋北幽居石埭西蒲深姑惡哭樹密姊歸啼山
茗封青箬村酤坼赤泥平生汗簡手投老慣扶犂
病瘍無意緒閉戶作生涯草草半盂飯悠悠一盌茶笑
穿居士屩閒看女郎花(唐人謂辛夷為女郎花園中有此花一叢二百朵)莫問
明朝事忘家即出家
齋中雜題
列屋蛾眉不足誇可齋别自是生涯閒將西蜀團窠錦
自背南唐落墨花
棐几硯涵鸜鵒眼古奩香斮鷓鴣斑絶知造物慇懃意
成就衰翁到死閒
上已書事
單衣初著下湖天飛蓋相隨出郭船得雨人人喜秧信
祈蠶戶戶斂神錢黃雞煮&KR0796;無停筯青韭淹葅欲墮涎
丞相傳聞又三押衡茅未改日高眠
春夏之交風日清美欣然有賦
芳潤園林不似貧年光無盡逐番新來禽顔色不禁雨
摶黍語言如惜春身外豈關吾輩事鏡中已換昔時人
神僊定未超塵俗猶插金貂侍帝晨
初夏行平水道中
老去人間樂事稀一年容易又春歸市橋壓擔蓴絲滑
村店堆盤豆莢肥傍水風林鸚語語滿園烟草蝶飛飛
郊行已覺侵微暑小立桐隂換夾衣
幽棲
閒人了無事地僻稱幽棲□米畱雞食移琴避燕泥桐
生窗欲暗筍長徑還迷不作容車計門閭儘放低
誰謂幽棲陋茅茨足庇牀雨便梧葉大風度練花香浴
佛兒童喜繅絲婦女忙朅來三十載吾鬢固宜霜(乾道丙戌)
(始卜居鏡湖之三山今甫三十年矣)
十月十七日予生日也孤村風雨蕭然偶得二絶
句予生淮上是日平旦大風雨駭人及予墮地
雨乃止
少傅奉詔朝京師檥船生我淮之湄宣和十年冬十月
猶是中原無事時
我生急雨暗淮天出没蛟鼉浪入船白首功名無尺寸
茅簷還聽雨聲眠
枕上偶成
放臣不復望脩門身寄江頭黃葉村酒渴喜聞疎雨滴
夢回愁對一燈昏河潼形勝寧終棄周漢規模要細論
自恨不如雲際鴈南來猶得過中原
舍北閒望作六字絶句
潘岳一篇秋興李成八幅寒林舍北偶然倚杖盡見古
人用心
題菴壁
身似蝸牛麤有廬却緣無用得安居地爐封火欺寒雨
紙閣油窗見細書&KR1593;熟山僧分餺飥船來溪友餉薪樗
閉門莫笑衰頽甚讀易論詩亦未疎
貧甚作短歌排悶
閒何闊逢諸葛畏人常憂不得活事不諧問文開不蹋
權門更可哀即今白髮如霜草一飽茫然身已老惟有
躬耕差可為賣劒買牛悔不早年豐米賤身獨饑今朝
得米無薪炊地上去天八萬里空自呼天天豈知
雨夜有懷張季長少卿
放翁雖老未忘情獨卧山村每自驚鼎鼎百年如電速
寥寥一笑扺河清梅初破藟行江路燈欲成花聽雨聲
正用此時思劇飲故交零落愴餘生
春思
七十老翁身退耕可憐未減舊風情典衣取酒那論價
秉燭看花每到明江浦時時逢畫檝寺樓處處聽新鶯
此生無復陽關夢不怕尊前唱渭城
丙辰上元前一日
弊裘破帽髮鬅鬙宛似山房罷講僧身病不禁連夜雨
家貧只挂去年燈脩椽柳外掀樓角危檻雲間露墖層
自笑閒遊本無定興闌隨處倚枯藤
懷舊
狼烟不舉羽書稀幕府相從日打圍最憶定軍山下路
亂飄紅葉滿戎衣
翠崖紅棧鬱參差小益初程景最竒誰向毫端收拾得
李將軍畫少陵詩
幽居初夏
湖山勝處放翁家槐柳隂中野徑斜水滿有時觀下鷺
艸深無處不鳴蛙籜龍已過頭番筍木筆猶開第一花
歎息老來交舊盡睡餘誰共午甌茶
六月二十四日夜分夢范至能李知幾尤延之同
集江亭諸公請予賦詩記江湖之樂詩成而覺
忘數字而已
露箬霜筠織短篷飄然來往淡烟中偶經菱市尋谿友
却揀蘋汀下釣筒白菡蓞香初過雨紅蜻蜓弱不禁風
吳中近事君知否團扇家家畫放翁
閒居自述
自許山翁嬾是真紛紛外物豈關身花如解笑還多事
石不能言最可人淨掃明窗憑素几閒穿密竹岸烏巾
殘年自有青天管便是無錐也未貧
秋雨初霽試筆
墨入紅絲點漆濃閒將倦筆寫秋容雨聲已斷時聞滴
雲氣將歸别起峯斜日半穿臨水竹好風遥送隔城鐘
遠遊更動輕舟興太息何人解見從
舍北搖落景物殊佳偶作
路擁新霜葉溪餘舊漲沙栖烏初滿樹歸鴨各知家世
事元堪笑吾生固有涯南村聞酒熟試遣小童賖
屋角成金字溪流作縠紋斜通小橋路半掩夕陽門孤
艇衝烟過疎鐘隔塢聞杜門非獨病實自厭紛紛
艸徑人稀到柴扉手自開林疎鴉小泊溪淺鷺頻來簷
角除瓜蔓牆隅斸芋魁東鄰膰肉至一笑舉新醅
醉中信筆作四絶句既成懼觀者不知野人本心
也復作一絶
麥野桑村有酒徒過門相覓醉相扶朱門日日教歌舞
也有儂家此樂無
過得一日過一日人間萬事不須謀鄰家幸可賖芳醖
紅蘂何曾笑白頭
今朝賣糓得青錢自出街頭買彘肩艸火燎來香滿屋
未容下箸已流涎
老病人間足畏途怕人渾似怕於菟晴明頗動青鞵興
先探門前有客無
治道巍巍本易成狂言安得略施行太平事業人皆見
不計封倫死與生
睡起至園中
春風忽已遍天涯老子猶能領物華淺碧細傾家釀酒
小紅初試手栽花野人易與論肝肺俗語誰能挂齒牙
更欲世間同省事勾回蟻戰放蜂衙
雨中作
三日雨頻作昏昏饒睡眠泥深散酒市風惡惱燈天茆
屋松明照茶鐺雪水煎山家自成趣撫枕寄悠然
短髮白如絲梅花似舊時掩屏愁入夢隱几雨催詩病
為隂天劇春緣閏歲遲非關畏車馬衰甚實難支
立春日
花壓烏巾酒滿巵舊逢春日恨春遲如今病卧孤村裏
過了新春也不知
春行
九日春隂一日晴強扶衰病此間行猩紅帶露海棠濕
鴨綠平堤湖水明(杜子美曉看紅溼處花重錦官城李太白蜀江紅且明用溼字明字可謂)
(奪造化之功世未有拈出者)酒賤柳隂逢醉卧土肥稻壟看深耕山
翁莫道渾無用解與明時說太平
賞花至湖上
吾國名花天下稀園林幾日敞朱扉蝶穿密葉常相失
蜂戀繁香不記歸欲過用愁風蕩漾半開却要雨霏微
良辰樂事真當勉莫遣怱怱一片飛
莫春
數間茆屋鏡湖濱萬卷藏書不救貧燕去燕來還過日
花開花落即經春開編喜見生平友照水驚非曩歲人
自笑請纓心尚在憑高慷慨欲忘身
七十三吟
七十三年事事新涵濡幸作六朝民髮無可白方為老
酒不能賖始覺貧末路已悲身是客此心猶與物為春
柴門勿謂常岑寂時有鄉鄰請藥人
舍北行飯書觸目
晩飱初潑一甌茶曳杖閒行興未涯煙樹參差墨濃淡
風鴉零亂字橫斜夕陽偏傍平橋路寒蝶猶依晩菊花
堪笑衰翁耐荒寂短衣霑露未還家
春近山中即事
節物貧家有故常春盤蠟粥逐時忙悠悠歲月催雙鬢
艸艸雞豚薦一觴人意自殊平日樂梅花寧減故時香
小園新展西南角挂樹青蘿百尺長
雪夜感舊
江月亭前樺燭香龍門閣上䭾聲長亂山古驛經三折
小市孤城宿兩當晩歲猶思事鞍馬當時那信老耕桑
綠沈金鎖俱塵委雪洒寒燈淚數行
將進酒
我欲挽住北斗杓常指蒼龍無動搖春風日夜吹艸木
只有榮盛無時凋我欲剗斷日行道陽烏當空月杲杲
非惟四海常不夜亦使人生失衰老如山積麴高崔嵬
大江釀作蒲萄醅頽然一醉三千杯借問白髮何從來
雜感
志士山棲恨不深人知已是負初心不須先說嚴光輩
直自巢由錯到今
百年鼎鼎成何事寒暑相催即白頭縱得金丹真不死
摩挲銅狄更添愁
山人那信宦途艱強著朝衣趁曉班豪氣不除狂態作
始知只合死空山
故舊書來訪死生時聞剝啄叩柴荆自嗟不及東家老
至死無人識姓名
幽居
小舫藤為纜幽居竹織門短籬圍藕蕩細路入桑村魚
鱠槎頭美醅傾粥面渾殘年謝軒冕猶足號黎元
夏日
過眼春光久已空曬絲擣麥又匆匆新泥滿路梅黃雨
古木號山月暈風角黍茭新間罇俎靈符墨溼照房櫳
歲華不為衰翁駐且付餘生一笑中
雨斷雲歸旋作晴尚餘紅濕在簾旌燕雛掠地飛無力
梅子臨池墜有聲米粣解包供午餉蓱韲傍枕析朝酲
此翁不負頑軀處捫腹時時遶舍行
感舊
要識梁州遠南山在眼邊霜郊熊撲樹雪路馬蒙氊慘
淡遺壇側(拜韓信壇至今猶存)蕭條古廟壖(沔陽有蜀後主所立武侯廟)百詩
猶可想歎息遂無傳(予山南雜詩百餘篇舟行過望雲灘墜水中至今以為恨)
夜涉南沮水朝過小益城梯山天一握度棧土微平雨
近秦雲暗霜高隴月明至今孤夢裏喝馬有遺聲(喝馬皆七)
(字韻語聞之悲愴動人)
早發金堆市更衣石櫃亭灘聲秋後壯山色雨餘青道
濘愁車轍橋危避駝鈴功名竟何在撫事感頽齡
塵土暗貂裘森然白髮稠年光真衮衮吾事竟悠悠馬
宿平沙夜(軍中馬及廐卒夏夜皆露宿沙上)烽傳絶塞秋(平安火竝南山來至山南)
(城下)故人零落盡追寫只添愁
秋夕露坐作
銀河半落露華清南斗闌干北斗明冉冉方悲老將至
纖纖又歎月初生酒牀細滴香浮瓮衣杵相聞聲滿城
萬卷讀書無用處却將耕稼報昇平
秋思
身似龐翁不出家一窗自了淡生涯山薑零落初成子
石竹淒涼半吐花寒澗挹泉供試墨墮巢篝火喚煎茶
掩關本意君知否兩耳衰年不耐譁
豐歲
豐歲驩聲動四隣深秋景氣粲如春羊腔酒擔爭迎婦
鼉鼓龍船共賽神處處喜晴過甲子家家築屋趁庚申
老翁欲伴鄉閭醉先辦長衫紫領巾
秋賽
柳姑廟前煙出浦冉冉縈空青一縷須臾散作四山雲
明日來為社公雨小巫屢舞大巫歌士女拜祝肩相摩
芳茶綠酒進雜遝長魚大胾高嵯峨常年徵科煩箠楚
縣家血溼庭前土妻啼兒號不敢怨期會常憂累官府
今年家家有餘粟縣符未下輸先足木刻吏蒲作鞭自
然粟帛如流泉儲積不愁無九年
小舟過吉澤效王右丞
澤園霜露晩孤村煙火微本去官道遠自然人迹稀木
落山盡出鐘鳴僧獨歸漁家閒似我未夕閉柴扉
太息
自古才高每恨浮偉人要是出中州即今未必無房魏
埋没塵沙死即休
關輔堂堂墮遠塵渭城杜曲又逢春安知今日新豐市
不有悠然獨酌人
歲首書事
東風入律寒猶劇多稼占祥雪欲成(雲隂作雪彌旬至開歲雪意愈濃明)
(日戌初立春猶可為臘雪也)鬱壘自書誇腕力屠蘇不至歎人情(今歲)
(無餽屠蘇者)呼盧院落譁新歲(鄉俗歲夕聚博謂之試年庚)賣困兒童起
五更(立春未明相呼賣春困亦舊俗也)白髮滿頭能且健&KR1233;隨鄰曲樂
昇平
菴中獨居感懷
無錢溪女亦畱魚有雨東家每借驢藜粥數匙晨壓藥
松肪一椀夜觀書黃紬被暖閒無厭白布衫長樂有餘
南陌東阡春事動放翁作計未全疎
春日園中作
杏花開過尚輕寒盡日無人獨倚闌久别名山憑夢到
每思舊友取書看塵埃幸已賖腰折富貴深知欠面團
老去逢春都有幾一杯行復送春殘
春日小園雜賦
市塵不到放翁家繞麥穿桑野徑斜夜雨長深三尺水
曉寒畱得一分花悶從鄰舍分春瓮閒就僧窗試露芽
自此年光應更好日驅秧馬聽繅車
春思
兀兀治聾酒未醒霏霏潑火雨初晴愁看入戶桃花片
閒聽爭巢燕子聲百疾侵陵成老大一春轉盼又清明
蘭亭禹廟渾如昨回首兒時似隔生
白樂天詩云倦倚繡牀愁不動緩垂綠帶髻鬟低
遼陽春盡無消息夜合花前日又西好事者畫
之為倦繡圖此花以五六月開山中多于茨棘
人殊不貴之為賦小詩以寄感嘆
王室東遷歲月賖兩京漠漠暗塵沙繡牀倦倚人何在
風雨漫山夜合花
蜉蝣行
蜉蝣至細能知時春風磑雨占無遺蜻蜓滿空乃不知
庭除一出無歸期樂哉蜻蜓高下飛蜉蝣未盡何憂饑
簷間蜘蛛亦伺汝吐絲織網腹如鼓
村舍雜書
中春農在野蠶事亦隨作手種臨安青(桑名)可飼蠶百箔
累累繭滿簇繹繹絲上篗老子雖安眠衣帛可無怍
舍南種胡麻三日幸不雨晨起親按行已見青覆土窮
人如意少喜色漏眉宇兒童勿惰偷造物不負汝
五月新麪成六月甘瓜熟作麴及良時火見金始伏懸
知桑落後醅面濃如粥再拜謝天公無功叨美禄(予家釀用)
(宛丘瓜麴法)
折蓮釀作醯采豆治作醬開歷揆日時汲井滌瓮盎上
奉時祭須下給春耕餉咨爾後之人歲事不可曠
東山石上茶鷹爪初脱韝雪落紅絲磑香動銀毫甌爽
如聞至言餘味終日畱不知葉家白亦復有此不
逢人乞藥栽鬱鬱遂滿園玉芝來天姥黃精出雲門丹
茁雨後吐綠葉風中翻活人吾豈能要有此意存
軍興尚戎衣冠帶謝褒博秃巾與小褏顧影每懷怍及
今反士服始覺榮天爵出入阡陌間終身有餘樂
讀書乃一癖我亦不自知坐書窮至老更欲傳吾兒吾
兒復當傳百世以為期君看北山公太行尚可移
爵禄九鼎重名義一羽輕人見共如此吾道何由行湖
山有一士無人知姓名時時風月夕遥聞清嘯聲
陳阜卿先生為兩浙轉運司考試官時秦丞相孫以
右文殿脩撰來就試直欲首送阜卿得予文卷
擢置第一秦氏大怒予明年既顯黜先生亦幾
陷危機偶秦公薨遂已予晩歲料理故書得先
生手帖追感平昔作長句以識其事不知衰涕
之集也
冀北當年浩莫分斯人一顧每空羣國家科第與風漢
天下英雄惟使君後進何人知大老橫流無地寄斯文
自憐衰鈍辜真賞猶竊虚名海内聞
東堂睡起
置身事外息吾黥獨卧空堂一榻橫簷影漸移知日轉
樹梢微動覺風生每從山寺開經帙閒就園公辨藥名
若論胸中淡無事八珍何得望藜羹
五鼓起坐待旦
睡覺初聞雞一鳴披衣危坐待窗明殘軀已向閒中老
癡夢猶尋熟處行南北迢迢悲往事古今莽莽歎浮生
伯倫一鍤君休笑冡象祁連亦已平
遣興
湖海元為汗漫遊誤恩四領幔亭秋掃空薄禄始無媿
閉上衡門那得愁湯嫩雪濤翻茗椀火温香縷上衣篝
牀頭亦有閒書卷信手拈來倦即休
書齋壁
平生憂患苦縈纏菱刺磨成芡實圜(俗謂困折多者謂菱角磨作雞頭)
天下不知誰竟是古來惟有醉差賢過堂未悟鐘將釁
睨柱寧知璧偶全自笑為農行没世尚知驚雁落空弦
無酒歎
不用塞黃河不用出周鼎但願酒滿家日夜醉不醒不
用冠如箕不用印如斗但願身強健朝莫常飲酒造物
不少恕虐戲逐段新坐令古銅榼經月常生塵平生得
酒狂無敵百幅淋漓風雨疾造物欲以醒困之此老醒
狂君未知
舟中作
沙路時晴雨漁舟日往來村村皆畫本處處有詩材炊
黍孤煙晩呼牛一笛哀終身看不厭岸幘興悠哉
秋晩
木落寺樓出江平沙渚生牛羊下殘照鼓角動高城寒
至衣獨質憂多夢自驚羣狐方鬭穴河渭幾時清
西窗獨酌
却掃衡門歲月深殘骸况復病交侵平生所學為何事
後世有人知此心水落枯萍黏破塊霜高丹葉照橫林
一樽濁酒西窗下安得無功與共斟
種蔬
老翁老去尚何言除却翻書即灌園處處移蔬乘小雨
時時拾礫繞頽垣江鄉地暖根常茂旱歲蟲生葉未繁
四壁愈空冬祭近更催穉子牧雞豚
新治暖室
小堂穩暖紙窗明低幌圍爐亦已成日閱藏經忘歲月
時臨閣帖雜真行詩材退後愁酣戰酒量衰來喜細傾
從此過冬那復事夜深時聽雪來聲
歲晩
無窮世事浩難量歲晩沈綿卧草堂短褐坼圖移曲折
故書經蠧失偏傍賣刀擬賈春耕犢挾筴曾亡舊牧羊
點檢生涯還自笑菜畦殘葉帶新霜(吳中冬蔬常茂)
齋中弄筆偶書示子聿
左右琴樽靜不譁放翁新作老生涯焚香細讀斜川集
候火新烹顧渚茶書為半酣差近古詩雖苦思未名家
一窗殘日呼愁起裊裊江城咽莫笳
新籬
新籬三面北通門藤架隂中細路分天雨淡青成卵色
水波微皺作靴紋參差村舍穿林出縹緲魚歌隔浦聞
忽覺楚鄉來眼底欲題幽句弔湘君
村興
身老交情見孫生口數添園丁上牛米村婢博蠶鹽粔
籹堆盤白餦餭出釡甜閉門君勿誚衰病正相兼
小圃獨酌
少時裘馬競豪華豈料今為老圃家數點霏微杜公雨
兩叢閒淡女郎花詩成枕上常難記酒滿街頭却易賖
自笑邇來能用短只將獨醉作生涯
春日
方池瀲瀲碧波平曲徑纖纖細草生席地幕天君但醉
苦無多日是清明
雪山萬疊看不厭雪盡山青又一竒今代江南無畫手
矮牋移入放翁詩
怕見公卿嬾入城野橋孤店跨驢行天公遣足看山願
白盡髭鬚却眼明
新晴野步
吹盡浮雲旋作晴郊原高下水縱橫煙蕪漫漫如添色
谷鳥關關已變聲迨酒賤時須痛飲得人扶處儘閒行
隔湖遥指蘭亭路鄰叟追隨羡眼明
夜行過一大姓家值其樂飲戲作
村豪聚飲自相歡燈火歌呼閙夜闌醉飽要勝饑欲死
看渠也復面團團
貧甚賣常用酒杯作詩自戲
桃李成塵渾不數海棠也作胭脂雨清明未到春先空
枝上流鶯替人語逢春日日合醉歸莫笑典衣窮杜甫
生時不肯澆舌本死後空持酹墳土門前三百里湖光
天與先生作醉鄉銀杯羽化不須歎多錢使人生窟郎
東園小飲
乞得殘骸老故山草亭終日對孱顔孤雲百尺起江際
幽鳥數聲鳴竹間衆死一身今獨健人忙萬物本常閒
此心欲語知誰聽賴有漁樵日往還
龜堂晩興
九日春隂一日晴回塘閒院愜幽情小魚出水圓紋見
輕燕穿簾折勢成今日揜關真佚老向來涉世亦遺民
巡簷更有欣然處新筍初抽四五莖
宋詩鈔卷六十六
