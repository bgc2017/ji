宋詩鈔卷一百五
内閣中書舍人吳之振編
水雲詩鈔
汪元量字大有號水雲錢塘人以善琴事謝后王昭
儀宋亡隨三宫留燕後為黃冠師南歸幼主平原公
及從降駙馬右丞楊鎮丞相吳堅留夢炎參政家鉉
翁文及翁提刑陳杰與王昭儀清惠以下廿有九人
賦詩餞之後往來匡廬彭蠡間世莫測其去留危太
史素謂其長身玉立修髯廣頞而音若洪鐘江右人
以為神仙多畫其像祀之詩多紀國亡北徙事與文
丞相獄中倡和作周詳惻愴人謂之詩史鄭明德陶
九成瞿宗吉所載僅數首其後或有人得之雲間鈔
書舊冊錄為水雲集
湖州歌九十八首
丙子正月十有三撾鞞伐鼓下江南臯亭山下青烟起
宰執相看似醉酣
萬馬如雲在外間玉階仙仗罷趨班三宫北面議方定
遣使臯亭慰伯顔
殿上羣臣嘿不言伯顔丞相趣降箋三宫共在珠簾下
萬騎虬鬚遶殿前
謝了天恩出内門駕前喝道上將軍白旄黃鉞分行立
一點猩紅似幼君
一匊吳山在眼中樓臺叠叠間青紅錦帆後夜烟江上
手抱琵琶憶故宫
北望燕雲不盡頭大江東去水悠悠夕陽一片寒鴉外
目斷東西四百州
十數年來國事乖大臣無計逐時挨三宫今日燕山去
春草凄凄上玉階
錦帆高揭繡簾開鼉鼓聲悲鳳管哀月子纖纖雲裏見
吳江不盡暮潮來
一出宫門上畫船紅紅白白豔神仙山長水遠愁無那
又見江南月上弦
太湖風起浪頭高錦柁搖搖坐不牢靠著篷窗垂兩目
船頭船尾爛弓刀
昨夜三更淚濕腮伍胥何事夢中來三宫從此相分别
自勒潮頭白馬迴
受降城下草離離寒食清明只自悲漢寝秦陵何處在
鶯花無主雨如絲
金陵昨夜有降書更說揚州一戰輸淮北淮南清未了
又添軍馬下東吳
鐵甕城頭馬亂嘶金陵城下砲如飛黑風捲地鼓鼙急
昨夜常州又受圍
曉來宫櫂去如飛掠髮鬟雲淺畫眉風雨淒淒能自遣
三三五五坐彈碁
暮雨瀟瀟酒力微江頭楊柳正依依宫娥抱膝船窗坐
紅淚千行濕繡衣
曉髩鬅鬆懶不梳忽聽人說是南徐手中明鏡抛船上
半揭篷窗看打魚
京口沿河賣酒家東邊楊柳北邊花柳搖花謝人分散
一向天涯一海涯
滿船明月夜鳴榔船上宫人燒夜香好是燒香得神力
片帆穏送到漁陽
一片淮山落照中開船忽遇打頭風行軍元帥傳言語
别撥官軍下浙東
揚子江頭潮退遲三宫船傍釣魚磯須臾風定過江去
新鬼啾秋舊鬼啼
不堪回首淚盈盈萬里淮河聽雨聲莫問萍虀併豆粥
且餐麥飯與魚羹
宰執連鑣向北行淮西夜夜鬼燈青雖然適意無南北
生死難逃篩下星
更闌炙燭繡筵遮卸却金鈿與翠花心似亂絲眠不得
江樓中夜咽悲笳
兩淮極目草芉芊野渡灰餘屋數椽兵馬渡江人走盡
民船拘斂作官船
宫人清夜按瑤琴不識明妃出塞心十八拍中無限恨
轉絃又奏廣陵音
青天澹澹月荒荒兩岸淮田盡戰場宫女不眠開眼坐
更聽人唱哭襄陽
翠鬟半嚲倦梳糚楊柳風前陣陣涼絃索懶拈縮纖手
龍涎猶嚼口脂香
鳳管龍笙處處吹都民歡樂太平時宫娥不識興亡事
猶唱宣和御製詞
可憐河畔草青青錦纜牽江且緩行愛此淮南山水好
問天乞得片時晴
丞相催人急放舟舟中兒女淚交流淮南漸遠波聲小
猶見揚州望火樓
撥盡琵琶意欲悲新愁舊夢兩依依江樓吹笛三更後
細耐林間杜宇啼
一半淮江半浙江怒潮日夜自相撞揚州昨夜軍書至
說道淮安未肻降
曉來潮信暫相留滿耳驚濤愁復愁月殿不知何處在
錦帆搖曳到揚州
金屋煌煌麗九天朝歌夜舞艷神仙尋常只道西湖好
不識淮南是極邊
風雨聲中聽櫂歌山炰野饌奈愁何雪花堆白甜如蜜
不減江珧滋味多
九尺瓊花一夜開無雙亭曲小徘徊可憐后土空祠宇
望斷韋郎不見來
兩淮戰鼓不停撾萬騎精兵賽夜义破陣焚舟彈指頃
漢人猶懼夏爺爺
官軍兩岸護龍舟麥飯魚羹進不休宫女垂頭空作惡
暗抛珠淚落船頭
都人不識有干戈羅綺叢中樂事多一夜月明天漠漠
漢人歌罷楚人歌
太皇太后過江都遙指淮山是畫圖抛却故家風雨外
夜來歸夢遶西湖
萬騎横江泣鼓鞞千枝畫角一行吹淮南今夜好明月
船上美人空淚垂
蘆荻颼颼風亂吹戰場白骨暴沙泥淮南兵後人烟絶
新雨燈前醉玉妃
篷窗倚坐酒微酣淮水無波似蔚藍雙櫓咿啞搖不住
望中猶自是江南
銷金帳下忽天明夢裏無情亦有情何處亂山可堆骨
暫時相對坐調笙
宫人夜泊近人家瞥見紅榴三四丫猶說初離行在所
玉蘭無數牡丹花
絲雨綿雲五月寒淮堧遺老笑儒冠行軍元帥來相探
折送駝峯炙一盤
江南楊柳舞婆娑萬馬成羣嚙短莎北客醉中齊拍手
隔船猶唱采茶歌
長淮風定浪濤寬錦櫂搖搖上下灣兵後人烟絶稀少
可勝戰骨白如山
使臣開閘過高郵楊柳絲絲拂去舟宫女推篷猶自笑
閒抛金彈打沙鷗
邵伯津頭閘未開山城鼓角不勝哀一川霞錦供行客
且掬荷香進酒杯
北風吹雨入篷間宫女腰肢瘦怯寒阿監隔船相借問
計程今日到淮安
寶應城南柳數株葭牆艾席是民居眼前境逆無詩興
忽有小舟來賣魚
船泊邳州古岸旁斜風細雨送昏黃美人十十船中坐
猶把金猊注好香
徐州城上覓黃樓四壁詩章讀不休更欲登臺看戲馬
州官攜酒共嬉遊
歌風臺畔水沄沄地面官人餽酒葷宫女上船嬉一霎
不禁塵土汚衣裙
新濟州來舊濟州柳門西畔兩三鷗酒邊笑謔消長日
弄竹彈絲盡勝流
一更船泊鄆州城城外巡軍夜柝鳴如此月圓如此客
猶能把酒到天明
琵琶切切更嘈嘈高柳羣蟬逐不號一片夕陽無限好
汶河西上酒樓高
錦帆百幅礙斜陽遙望陵州里許長車馬爭馳迎把盞
走來船上看花娘
兀兀篷窗坐似禪景州城外更淒然官河宛轉無風力
馬曳驢拖鼓子船
灌州河水曲如弓青草坪邊官向東船過州南忽竒絶
一如湖上藕花風
船到滄州且少留客來同上酒家樓沿河樹折棗初剥
滿地藤枯瓜未收
牙檣暫住獻州城鷺去歸來管送迎臥笑宫人擲骰子
金錢癡咒卜輸贏
日中轉柁到河間萬里羇人強自寬此夜此歌如此酒
安安月色好誰看
長蘆轉柁是通津盡是東西南北人日暮烟花簫鼓閙
紅樓爛醉楚州春
恰到楊邨舊馬頭北風吹雨便成秋嗚嗚鬼物敗人興
掩却篷窗且睡休
滿朝宰相出通州迎接三宫晏不休六十里天圍錦帳
素車白馬月中游
會同館裏紫蒙茸蘭麝飄來陣陣風簫鼓沸天迴雁舞
黃羅帳幔燕三宫
皇帝初開第一筵天顔問勞意綿綿大元皇后同茶飯
宴罷歸來月滿天
第二筵開入九重君王把酒勸三宫駝峯割罷行酥酪
又進椒盤剥嫩蔥
第三筵開在蓬萊丞相行杯不放杯割馬燒羊&KR1582;解粥
三宫宴罷謝恩迴
第四筵開在廣寒葡萄酒釅色如丹并刀細割天雞肉
宴罷歸來月滿鞍
第五華筵正大宫轆轤引酒吸長虹金盤堆起羝羊肉
樂指三千響碧空
第六筵開在禁庭蒸麋燒鹿薦杯行三宫滿飲天顔喜
月下笙歌入舊城
第七筵排極整齊三宫游處軟輿提杏漿新沃燒熊肉
更進鵪鶉野雉雞
第八筵開在北亭三宫豐燕已恩榮諸行百戲都呈藝
樂局伶官叫點名
第九筵開盡帝妃三宫端坐受金巵須臾殿上都酣醉
拍手高歌舞雁兒
第十瓊筵敞禁庭兩邊丞相把壺瓶君王自勸三宫酒
更送天香近玉屏
一人不殺謝乾坤萬里來來謁帝閽高下受官隨品從
九流藝術亦沾恩
僧道恩榮已受風上庠儒者亦恩隆福王又拜平原郡
幼主新封瀛國公
金屋糚成物色新三宫日用御廚珍其餘宫女千餘箇
分嫁幽州老斵輪
每月支糧萬石鈞日支羊肉六千斤御廚請給葡萄酒
别賜天鵝與野麕
三宫寝室異香飄貂鼠氊簾錦繡標花毯褥裀三萬件
織金鳳被八千條
客中忽忽又重陽滿酌葡萄當菊觴謝后已叨新聖旨
謝家田土免輸糧
雪裏天家賜炕羊兩壺九醖紫霞觴三宫夜給千條燭
更賜高麗黑玉香
三殿加餐強自寬内家日日問平安大元皇后來相探
特賜絲納二百單
萬里修途似夢中天家賜予意無窮昭儀别館香雲煖
自把詩書授國公
萬里羇孤夜憶家邊城吹角更吹笳須臾勅使傳言語
今日天庭賞雪花
雪子飛飛塞面寒地爐石炭共團欒天家賜酒十銀甕
熊掌天鵝三玉盤
江南郡守列金階内裏華筵日日排文武官僚多二品
還鄉盡帶虎頭牌
四川昝帥尚麄豪萬馬來燕貢一遭奏授虎符三百面
内家更賜織金袍
九重蕡燭照簾櫳三殿乘輿去賀冬金面垂慈多喜色
史官書瑞奏年豐
曉望燕雲正雪天閉門氊帳恣高眠内家遺鈔三千錠
添賜三宫日用錢
東宫雪裏燕三宫妃子殷勤把酒鍾百十箜篌彈玉指
兩行珠翠擊金鏞
夜來酒醒四更過漸覺衾裯冷氣多踏雪敲門雙勅使
傳言太子送天鵝
兩下金㦨幛御階異香縹緲五門開都人罷市從容立
迎接南朝駙馬來
杭州萬里到幽州百咏歌成意未休燕玉偶然通一笑
歌喉宛轉作吳謳
越州歌
淮南四畔草離離萬檝千艘水上飛旗幟蔽江金鼓震
伯顔丞相過江時
東南牛壁日昏昏萬騎臨軒趣幼君三十六宫隨輦去
不堪回首望吳雲
一陣西風滿地烟千軍萬馬浙江邊官司把斷西興渡
要奪漁船作戰船
西峯雲鎖幾時開昨夜京城戰鼓哀漁父生來載歌舞
滿頭白髮見兵來
秋風吹雨暗天涯越鳥巢翻何以家嶺上萬松都斫盡
西湖新路欲排乂
師相平章誤我朝千秋萬古恨難銷蕭牆禍起非今日
不賞軍功在斷橋
蒼生慟哭入雲霄内苑瓊林已作樵打斷六更天未曉
禁庭兩桁籸盤燒
魯港當年傀儡場六軍盡笑賈平章三聲鑼響三更後
不見人呼大魏王
脱却黃袍心莫欺魏王事業止于斯孤舟走過揚州去
表奏朝廷乞太師
賈廟巍巍盡勅封秦齊兩國受恩同木綿庵下無依鬼
合策麒麟第一功
集芳園裏策竒功丞相南行面發紅留得紫綿三百曲
風吹雨打併成空
羣臣上疏納忠言國害分明在目前只論平章行不法
公田之後又私田
甲子初秋柳宿乖皇天無雨只空雷正當七月初三夜
帝勸長星酒一杯
絲風毛雨共淒涼燕子樓空恨恨長今日客逢新酒熟
夜來春去落花忙
月夜湖歌歌正長船來船去水茫茫上塘歌了下塘唱
更唱吳王與越王
昨夢吳山閬苑開風吹仙樂下瑤臺翠圍紅陣知多少
半揭珠簾看駕來
鼇山燈月照人嬉宣德門前萬玉妃記得那年三五夜
快行擎駕倒行歸
内湖三月賞新荷錦纜龍舟緩緩拖醉裏君王宣樂部
隔花教唱採蓮歌
年年宫柳好春光百囀黃鸝遶建章冶杏夭桃紅勝錦
牡丹屏裏燕諸王
苦夢吳山列御筵三千宫女燭金蓮而今莫說夢中夢
夢裏吳山只自憐
醉歌
吕將軍在守襄陽十載襄陽鐵脊梁望斷援兵無信息
聲聲罵殺賈平章
援兵不遣事堪哀食肉權臣大不才見說襄樊投拜了
千軍萬馬過江來
淮襄州郡盡歸降鞞鼓喧天入古杭國母已無心聽政
書生空有淚成行
六宫宫女淚漣漣事主誰知不盡年太后宣傳許降國
伯顔丞相到簾前
亂點連聲(一作花底傳籌)殺六更熒熒庭燎待天明(一作風吹庭燎滅還)
(明)侍臣已寫歸降表(一作奏罷降元表)臣妾僉名謝道清
衣冠不改只如先關會通行滿市㕓北客南人成買賣
京城依舊使時錢
北師要討撒花銀官府行移逼市民丞相伯顔猶有語
學中要揀秀才人
湧金門外雨晴初多少紅船上下趨龍管鳳笙無韻調
却撾戰鼓下西湖
南苑西宫棘露芽萬年枝上亂啼鴉北人環立欄干曲
手指紅梅作杏花
伯顔丞相吕將軍收了江南不殺人昨日太皇請茶飯
滿朝朱紫盡降臣
賈魏公出師
奏罷出師表翻然辭廟堂千艘空寶玉萬馬下錢塘(缺)
許命真主欺孤欲假王可能清海岱宗社再昌唐
孫殿帥從魏公出師
我宋麒麟閣功當向上名出師休背主誓死莫偷生社
稷逢今日英雄在此行勿為兒女態一笑欲傾城
魯港敗北
夜半撾金鼓南邊事已休三軍坑魯港一舸走揚州星
殞天行泣江喧地欲流欺孤生異志回首媿東(缺)
北師駐皋亭山
錢塘江上雨初乾風入端門陣陣酸萬馬亂嘶臨警蹕
三宫垂淚濕鈴鸞童兒空想(一作賸遣)追徐福厲鬼終當滅
賀蘭苦議和親休練卒(一作苦說和親能活國)嬋娟剰遣(一作應是)嫁
呼韓
杭州
有客回陽九無人髮握三關中新約法江左舊清談鐵
騎來天北樓船過海南一枝巢越鳥八繭熟吳蠶
天也今如此人乎可奈何臺邊西子去宫裏北人過玉
樹歌方息金銅淚已多旌旗遮御路舟楫滿官河
杭州雜和林石田
石田林處士吟境靜無塵亂後長如醉愁來不為貧飯
蔬留好客筆硯老斯人近法秦州體篇篇妙入神
先生忘富貴久客幸平安髮已千莖白心猶一寸丹衣
冠前進士家世舊郎官醉入烏程里吟登李杜壇
逃難蔵深隠重逢出近詩乾坤一反掌今古兩愁眉我
作新亭泣君生舊國悲向來行樂地夜雨走狐狸
蠋也吞聲哭潛行到水頭人誰包馬革子獨取羊裘北
面生何益南冠死則休百年如過翼撫掌笑孫劉
一春雲幕幕三月雨淋淋魚菜不歸市鶯花空滿林人
行官巷口兵簇御街心老子猖狂甚猶歌梁父吟
烽火來千里狼烟渡六橋嶺寒蒼兕叫江曉白魚跳壯
士披金甲佳人弄玉簫偶餘尊酒在聊以永今朝
躡足封韓信剖心嗔比干河山千古淚風雨一番寒世
指鹿為馬人呼鳥作鸞江頭潮洶洶城脚水漫漫
吟身春共瘦獨立望江亭越水荒荒白吳山了了青軍
降欣解甲民喜罷抽丁拍碎闌干曲吞聲血淚零
此夕知誰夕游船雜戰船山河空百二宫闕漫三千雨
歇雲垂地潮平水接天惜哉無祖逖誰肯著先鞭
陵廟成焦土宫牆沒野蒿亡秦皆趙李佐漢獨蕭曹國
子乘黃貴山人衣白高飛埃猶黯黯逝水正滔滔
靜看縱横士翻成買賣兒禁中驚戰鼓城上出降旗魏
操非無漢唐高不有隋從兹更革後寧復太平期
偶出西湖上新蒲綠未齊攜來鯿縮項買得蟹團臍問
酒入新店喚船行舊堤亂離多殺戮水畔幾人啼
天目絲絲雨江頭剪剪風鼓鞞千艇合刁斗萬家同金
馬憐焦土銅駝壓草叢杞天愁欲墮黑入太隂中
日月往來轂乾坤生殺機江春蛟妾舞塞煖雁奴歸送
客詩添債愁城酒破圍如何秦相國昨夜鴆韓非
如此只如此無聊酒一尊江山猶昨日笳鼓又新元黑
潦迷行路黃埃入禁門皋亭山頂上百萬漢軍屯
世變長椎髻時更短後衣魏庭翁仲泣唐殿子孫非樹
秃鴉爭集梁空燕自歸斷橋春已暮無限柳花飛
春去雨方歇水流花自飛人生螻螘夢世道(缺)衣日
月東西驛乾坤闔闢扉斯令無二子空有首陽薇
假途虞滅虢嘗膽越吞吳黑白一棋局方圓八陣圖是
翁猶矍鑠諸老自揶揄喟嘆投麟筆悲歌擊唾壺
竟夕柴門掩無心接縉紳山中多樂事世上少全人諸
吕幾亡漢商翁不仕秦柴桑深僻處亦有晉遺民
天下愁無盡生前樂有涯文章一小技富貴總虛華塵
入金張宅草生王謝家可憐三日火不見八姨車
休休復休休干戈盡白頭諸公雲北去萬事水東流春
雨不知止晚山相對愁呼童攜斗酒我欲一登樓
錢塘
躑蹢吞聲淚暗傾杖藜徐步浙江行平蕪古路人烟絶
綠樹新墟鬼火明事去玉環沈異域愁來金盌出佳城
十年草木都糜爛留得南枝照淺清
錢塘歌
錢塘江上龍光死錢王宫闕今如此白髮宫娃作遠遊
漠漠平沙千萬里西北高樓白雲齊欲落未落日已低
古人不見今人去江水東流烏夜啼
又
西塞山邊日落處北關門外雨來天南人墮淚北人笑
臣甫低頭拜杜鵑
北征
北帥有嚴程挽我投燕京挾此萬卷書明發萬里行出
門隔山嶽未知死與生三宫錦帆張粉陣吹鸞笙遺民
拜路旁號哭皆失聲吳山何青青吳水何泠泠山水豈
有極天地終無情回首叫重華蒼梧雲正横
宋宫人分嫁北匠
皎皎千嬋娟盈盈翠紅圍輦來路迢逓梳鬟理征衣復
采鴛鴦花綴之連理枝憂愁忽已失歡樂當自兹君王
不重色安肯留金閨再令出宫掖相看淚交垂分配老
斵輪強顔相追隨舊恩棄如土新寵豈所宜誰謂事當
爾苦樂心自知含情理金徽煩聲亂朱絲一彈丹鳳離
再彈黃鵠飛已恨聽者少更傷知音稀吞聲不忍哭寄
曲宣餘悲可憐薄命身萬里榮華衰江南天一涯流落
將安歸向來承恩地月落夜烏啼
酬王昭儀
愁到濃時酒自斟挑燈看劒淚痕深黃金臺迥少知已
碧玉調高空好音萬葉秋風孤館夢一燈夜雨故鄉心
庭前昨夜梧桐雨勁氣蕭蕭入短襟
太皇謝太后挽章
羯鼓喧吳越傷心國破時雨闌花洒淚烟苑柳顰眉事
去千年速愁來一死遲舊臣相弔後寒月墮燕支
大漠隂風起羇孤血淚懸忽聞天下母已赴月中仙哀
樂浮雲外榮枯逝水前遺書乞骸骨歸葬越山邊
平原郡公夜宴
春事闌珊夢裏休他鄉相見淚空流柳搖楚館牽新恨
花落吳山憶舊遊渴想和羹梅已熟飢思進飯麥初收
瀛洲歸去琅玕長月朗風薰十二樓
平原郡公趙福王挽章
大王無起日草木盡傷悲生在太平際死當離亂時南
冠流遠路北面幸全屍舊客行霜霰呼天淚濕麾
答同舍杜德機
北風吹我上金臺忍見蛾眉墮馬嵬宴罷蟠桃王母去
江南腸斷賀方回
答方石田
南朝千古傷心事每閱陳編淚滿襟我更傷心成野史
人看野史更傷心
答徐雪江
十載高居白玉堂陳情一表乞還鄉孤雲落日度遼水
匹馬西風上太行行橐尚留官裏俸賜衣猶帶御前香
只今對客難為答千古中原話柄長
御宴蓬萊島
曉日重闈對冕旒内家開宴擁歌謳駝峯縷割分金盌
馬乳時傾泛玉甌禁苑風生亭北曲寢園月轉殿西頭
山前山後花如錦一朵紅雲侍輦遊
幽州歌
漢兒辮髮籠氊笠日暮黃金臺上立臂鷹解帶忽放飛
一行塞雁南征泣
幽州除夜醉歌
燕姬壓酒春宵永列炬搖光拂紅影銀鴨香烘雲母屏
綺窗繡閣流芳馨晚管聲含蘭氣嬌鳳釵拖頸鳥雲飄
錦瑟無端促絃急纖娥斂翠翻成泣雕龍啁唽雞鳴早
一笑紅顔鏡中老
除夕同舍集飲
萬里隂寒淚欲流暫時歡笑且忘憂已呼赤脚來烹雁
更遣蒼頭為割牛燕妓女來情不惡魯男子在話難投
却憐半夜朝天去霜瓦差差絳玉樓
幽州會飲
客路相逢在異鄉佐樽先得杜韋娘舞迴錦臂花爭豔
醉吸金波月鬭光他日未忘今日樂老年須記少年狂
五陵遊俠休相笑歸去奚奴有錦嚢
夷山醉歌
楚狂醉歌歌正發更上梁臺望明月西風獵獵吹我衣絶
代佳人皎如雪搥羯鼓彈箜篌烹羊宰牛坐糟丘一笑再
笑揚清謳遙看汴水波聲小錦䌫忘還事多少昨日金明
池上來艮嶽淒涼麋鹿遶麥青青黍離離萬年枝上鴉亂
啼二龍北狩不復返六龍南渡無還期金銅淚迸露盤濕
畫闌挂柱酸風急鳩居鵲構蒼隼入蛇出燕巢白狐立東
南地陷妖氛黑雙鳳高飛海南陌吳山日落天沈沈母子
同行向天北關河萬里雨露深小儒何必悲苦辛歸來耳
熱忘頭白買笑揮金莫相失呼奚奴吹篳篥美人縱復横
今夕復何夕楚狂醉歌歌欲輟老猿為我啼竹裂
嗚呼再歌兮花滿臺好月為我光徘徊人生在世不滿
百紛華過眼皆成灰夷山青青汴水綠西北高樓咽絲
竹美人十指纖如玉為我行觴歌一曲含宫嚼徵當窗
牖露脚斜飛濕楊柳就中有客話陳橋如此山河落人
手客且住聽我語楚漢中分兩丘土七雄爭戰總塵埃
三國鶯花浩無主咸陽宫殿不復都華清池沼温泉枯
世間興廢奔如電滄海桑田幾回變人生得意且盡歡
何須苦苦為高官人生有命且行樂何必區區嘆牢落
遮莫金章與玉珂何如桐江披釣蓑遮莫貂蟬貴此身
何如柴桑漉酒巾君不見海上看羊手持節飢來和雪
扣氊嚙又不見飯顆山頭人見嗤愁吟痛飲真吾師美
人勸我酒有客有客聽我詞須臾客醉美人睡我亦不
知天與地嗚呼再歌兮無人聽月自落兮酒未醒
燕歌行
北風刮地愁雲彤草木爛死黃塵蒙搥鞞伐鼓聲鼕鼕
金鞍鐵馬搖玲瓏將軍浩氣吞長虹幽并健兒膽力雄
車軋軋馳先衝甲戈相撥聲摩空雁行兼貫彎角弓披
霜踏雪渡海東鬭血浸野吹腥風捐軀報國效死忠鼓
衰矢竭誰收功將軍卸甲入九重錦袍宣賜金團龍天
子賜宴葡萄宫烹龍炰鸞割駝峯紫霞瀲灧琉璃鍾天
顔有喜春融融乞與窈窕雙芙蓉虎符腰佩官蓋穹歸
來賀客皆王公戟門和氣春風中美人左右好花紅朝
歌夜舞何時窮豈知沙場雨濕悲風急冤䰟戰鬼成行
泣
居延
憶昔蘇子卿持節入異域淹留十九年風霜毒顔色齒
氊曾牧羝跣足步沙磧日夕思漢君恨不生羽翼一朝
天氣清持節入漢國胤子生别離回視如堆礫丈夫抱
赤心安肯淚沾臆
長城外
飲馬長城窟馬頭水枯竭水竭將奈何馬嘶不肯歇君
看長城中盡是骷髏骨骷髏幾千年猶且未滅沒空銜
千年冤此冤何時雪祖龍去已遠長城久迸裂嘆息此
骷髏夜夜江秋月
寰州道中
窮荒六月天地有一尺雪孤兒可憐痛哀哉淚流血書
生不忍啼尸坐愁欲絶鼙鼓夜達明角笳競於悒此時
入骨寒指墮膚亦裂萬里不同天江南正炎熱
山東飛放
天子出獵山之東臂鷹健卒豪且雄我欲從之出雲中
坐看萬馬如遊龍
潼關
蔽日烏雲撥不開昏昏勒馬度關來綠蕪逕路人千里
黃葉郵亭酒一杯事去空垂悲國淚愁來莫上望鄉臺
桃林塞外愁烟起大漠天寒鬼哭哀
函谷關
西風吹我度函關古壑泉聲靜自閒老子騎牛沙上去
仙人化鶴苑中還斷厓水脱懸殘日絶域雲横失好山
舊說度關朱履客一聲雞唱翠微間
畫溪酒邊
夜來飲酒醉如何酒醒方知事轉多趙國未衰廉藺在
齊城將下酈韓過鵲飛月樹無依所龍入風江漫作波
忽有好詩來眼底畫溪榔板唱漁歌
常州
渡頭風起柳搖絲丁卯橋邊屋已稀河草青青淮馬健
江花冉冉海鷗肥一樽酒對三人飲八字帆分兩岸飛
天末有人難問信仲連東去不須歸
石頭城
石頭城上小徘徊世換僧殘寺已灰地接汴淮山北去
江吞吳越水東來健魚奮鬛隨蛟舞快鶻翻身獵雁回
一片降旗千古淚前人留與後人哀
金陵
只見空城不見臺客行搔首共徘徊風雲舊日龍南渡
宇宙新秋雁北來三國衣冠同草莽六朝宫殿總塵埃
交游相見休相問把手江頭且一杯
揚州
重到揚州十載餘畫橋雨過月糢糊后皇廟裏花何在
煬帝堤邊柳亦枯陂麥青青嘶亂馬城蕪冉冉落羣烏
人生聚散愁無盡且小停鞭向酒壚
徐州
白楊獵獵起悲風滿目黃埃漲太空野壁山牆彭祖宅
亂花糞草項王宫古今盡付三杯外豪傑同歸一夢中
更上層樓見城郭亂鴉古木夕陽紅
邳州
身如傳舍任西東夜榻荒郊四壁空鄉夢漸生燈影外
客愁多在雨聲中淮南火後居民少河北兵前戰鼓雄
萬里别離心正苦帛書何日寄歸鴻
涿州
蘆溝橋下水泠泠落木無邊秋正清牛馬亂鋪黃帝野
鷹鸇高磨涿州城柳亭日射旌旗影花館風傳鼓吹聲
歸客偶然舒望眼酒邊觸景又詩成
通州道中
一片秋雲妒太虛窮荒漠漠亂羣狐西瓜黃處藤如織
北棗紅時樹若屠雪塞擣砧人戍遠霜營吹角客愁孤
幾回兀坐窮廬下賴有葡萄酒熟初
封丘
今夜宿封丘明朝過汴州雲横遮遠塞水落見長洲樹
折棗初剥藤枯瓜未收傾嚢沽一斗聊以慰羇愁
江陵
月到荆江上輕帆莫遠揚水搖龍影動風送雁聲長北
斗回秋柄南辰耿夜光徘徊舒一嘯詩興落瀟湘
巴陵
重到巴陵秋正清岳陽城下繋孤舲江湖萬里水雲闊
天地一涼河漢明月出洞庭魚婢舞氣蒸夢澤雁奴腥
篙工又鼓瀟湘柁漁笛漁榔上下鳴
蜀道
蜀道難行高接天秦關勒馬望西川峩眉崒嵂知何處
劒閣崔巍若箇邊
長沙
洞庭過了浪猶高河伯欣然止怒濤傍岸買魚仍問米
登樓呼酒更持螯湘汀暮雨幽蘭濕野渡寒風古樹號
詩到巴陵吟不得屈原千古有離騷
成都
錦城滿目是烟花處處紅樓賣酒家坐看浮雲横玉壘
行觀流水盪金沙巴童棧道騎高馬蜀卒城門射老鴉
見說近來多盜跖夜深戰鼓不停撾
聞父老談兵
昔聞天兵入西蜀鞞鼓亂撾裂巖谷金鞍戰馬踏雲梯
日射旌旗紅&KR0609;&KR0609;黑霧壓城塵漲天西方殺氣成愁烟
釣魚臺畔古戰場六軍戰血平三川天寒日落愁無色
將軍一劒萬人敵婦女多在官軍中兵氣不揚長太息
昝相公席上
燕雲遠使棧雲間便遣郫筒助客歡閃閃白魚來丙穴
綿綿紫雀出巴山神仙縹緲豔金屋城郭繁華號錦官
萬里橋西一回首黑雲遮斷劒門關
歌妓許冬冬攜酒郊外小集
益州歌妓許冬冬客裏相逢似燕鴻醉擁蜀琴抽白雪
舞迴班扇割西風山炰野饌荒村裏浪蘂浮花古寺中
偶爾留連借餘景出門一笑夕陽紅
隆州
歇馬隆州借夕涼壺中薄酒似酸湯城濠借屋偏栽柳
市井人家却種桑官逼税糧多作孽民窮田土盡抛荒
年來士子多羌役隸籍鹽場與錦坊
彭州
我到彭州酒一觴遺儒相與話淒凉渡江九廟歸塵土
出塞三宫坐雪霜岐路茫茫空望眼興亡滚滚入愁腸
此行歴盡艱難處明月繁華是錦鄉
彭州歌
彭州昔號小成都城市繁華錦不如尚有遺儒頭雪白
見人猶是問詩書
彭州又曰牡丹鄉花月人稱小雒陽自笑我來逢八月
手攀枯幹舉清觴
漢州
馬踏巉巖緩著鞭漢州城外看青天雲横古嶂吞殘日
風捲崇岡起燒烟地拔翠峯森似筍溪明錦石小如錢
官郵(缺)足出門去信口語言詩未圓
綿州
綿州八月秋氣深芙蓉溪上花隂隂使君喚船復載酒
書生快意仍長吟擊鼓吹笙勸客飲脱巾露髮看日沈
歸來不知其所往但見月高松樹林
永康軍
錦城飛馬過青城無奈風聲更雨聲一夜不眠何似者
籌花賭酒到天明
萬州
槎牙鳥道沒人烟狼虎交横馬不前四面青山蔵白跖
萬州城下草連天
重慶府
鐵作篙師鐵作舟風撞浪湧可無憂林間麋鹿遙相望
峽裏蛟龍横不休目斷弔橋空峭峭頭昏伏枕自悠悠
錦城秋色追隨盡好處山川更一遊
涪州
曉立驗檣烏時聞鳥獸呼斯須風力健遮莫水程迂赤
岸日稠叠白鹽山獨孤眼前猶有險不盡更危途
瀘州
復作瀘州去輕舟疾復徐峽深蔵虎豹谷暗隠樵漁西
望青羌遠南瞻白帝迂暗嵐侵簟枕寒露濕衣裾野沼
荷將盡山園茘已疎長官相見後置酒斫鱸魚
榮州
醉倚高樓上裁詩得五言蠶叢雲幕幕鳥道月昏昏妓
女吹金管庖丁洗玉盤客癡渾不寐府主更開樽
戎州
豪士家園為我開樹頭樹底錦堆堆書生大嚼真快意
不枉戎州走一迴
錦茘戎州第一竒大如雞子壓枝垂金刀剪下三千顆
對客從容把酒巵
客馬勞人事已灰長安無復使人來滿園蓊蔚千千樹
盡是楊妃死後栽
錦樹高低種萬顆歲收百斛足生涯八錢買得一斤重
魯直詩中特地誇
錦殼中間玉一團樹高數丈實難攀瀘戎顆顆甜如蜜
䕫梓纍纍味薄酸
潼州歌
潼州待我洗吟眸如此江山是勝遊紅袖鬭歌纔拍手
綠鬟對舞盡纏頭箜篌急撚風生座鼙鼓連撾月上樓
一夜不眠雞戒曉又騎鋪馬過綿州
興元府
秋風吹我入興元下馬荒郵倚竹門詩句未成雲渡水
酒杯方舉月臨軒山川寂寞非常態市井蕭條似破村
官吏不仁多酷虐逃民餓死棄兒孫
利州
雲棧遙遙馬不前風吹紅樹帶青烟城因兵破慳歌舞
民為官差失井田巖谷搜羅追獵戶江湖刻剥及漁船
酒邊父老猶能說五十年前好四川
隆慶府
雁山突兀插青天劒閣西來接劒泉如此江山快人意
滿船載酒下潼川
閬州
閬州城南海棠溪客子不可無新詩正嫌風攪浪花碎
更被雨衝雲葉垂野鷗出沒底心性山禽飛舞猶威儀
江南或問閬州景錦屏山水天下竒
鳳州
鳳州山館有清輝古木扶疎散陸離紅尾錦雞鳴古埭
綠頭花鴨盪幽池荷聲策策秋來後桂影團團月上時
病馬嚙荄思故櫪驚烏遶樹宿何枝三分割據人如夢
滿目興亡客似癡走筆成詩聊紀實岷峨風土出蹲鴟
鳳州歌
鳳州南去是南岐大散横盤勢更危躍馬紫金河畔路
萬枝楊柳撒金絲
去路迢迢入兩當三千三百到華陽黃花川上黃花驛
千百猿聲斷客腸
和人賀楊僕射致仕
蓮府公卿拜後塵手持優詔挂朱輪從軍幕下三千客
聞禮庭中七十人飾帳麗詞推北巷畫堂清樂掩南鄰
豈同王謝山隂會空敘流杯醉暮春
初庵傅學士歸田里
燕臺同看雪花天别後音書雁不傳紫閣笑談為職長
彤闈朝謁在班前揮毫屢掃三千字把酒時呼十四絃
聞已挂冠歸故里尚多宣賜鈔成船
酬方塘趙待制見贈
久謂儒冠誤窮愁方棄書十年心不展萬里意何如司
馬歸無屋馮驩出有車吾曹猶未化爛醉且穹廬
酬隠者劉桃岡
食既彈長鋏囊懸少錯刀功名須汝輩詩酒且吾曹強
項貧而樂揚眉氣自豪北來魚字密南去雁書高擬折
淵明柳重尋夢得桃明珠忽委贈價重九方皋
曾平山招飲
老貌不隨俗固窮而隠居一塢百竿竹八窗千卷書酌
以旋芻酒薦之新網魚興盡出門去晚涼山雨餘
答林石田見訪
偶攜降幟立詩壇剪燭西窗共笑觀落魄蘇秦今席暖
狂猖阮籍尚氊寒山中客老千莖白海上人歸一寸丹
世事本來愁不得乾坤只好醉時看
答開先老子萬一山
廬山五老招我此行我琴不鼓無虧無成
萬安殿夜直
鳳銜紫詔下雲端千載明良際遇難金闕曉明天表近
玉堂夜直月光寒宫衣屢賜恩榮重御宴時開禮數寬
却憶玄都人去後桃花零落倚闌干
張平章席上
兩鬢蕭蕭不耐秋興來今日謁公侯舞餘燕玉纏頭錦
又著紅鞾踢繡毬
題汪導像
秦淮浪白蔣山青西望神州草木腥江左夷吾甘半壁
只緣無淚灑新亭
浮丘道人招䰟歌
有客有客浮丘翁一生能事今日終嚙氊雪窖身不容
寸心耿耿摩蒼空睢陽臨難氣塞充大呼南八男兒忠
我公就義何從容名垂竹帛生英雄嗚呼一歌兮歌無
窮䰟招不來何所從
有母有母死南國天氣黯淡殺氣黑忍埋玉骨崖山側
蓼莪劬勞淚沾臆孤兒以忠報㒺極拔舌剖心命何惜
地結萇弘血成碧九泉見母無言責嗚呼二歌兮歌復
憶䰟招不來長嘆息
有弟有弟隔風雪音信不通雁飛絶獨處空廬坐縲絏
短衣凍指不能結天生男兒硬如鐵白刃飛空肢體裂
此時與汝成永訣汝于何處收兄骨嗚呼三歌兮歌聲
咽䰟招不來淚流血
有妹有妹天一方良人去後逢此殃黃塵暗天道路長
男呻女吟不得將汝母已死埋炎荒汝兄跣足行雪霜
萬里相逢淚滂滂驚定拭淚還悲傷嗚呼四歌兮歌欲
狂䰟招不來歸故鄉
有妻有妻不得顧飢走荒山汗如雨一朝中道逢狼虎
不肯偷生作人婦左掖虞姬右陵母一劒捐身剛自許
天上地下吾與汝夫為忠臣妻烈女嗚呼五歌兮歌聲
苦䰟招不來在何所
有子有子衣裳單皮肉凍死傷其寒蓬空煨燼不得安
叫怒素飯飢無餐亂離走竄千里山荆棘蹲坐膚不完
失身被繫淚不乾父聞此語摧心肝嗚呼六歌兮歌欲
殘䰟招不來心鼻酸
有女有女清且淑學母曉糚顔如玉憶昔狼狽走空谷
不得還家收骨肉關河喪亂多殺戮白日驅人夜燒屋
一雙白璧委溝瀆日暮潛行向天哭嗚呼七歌兮悄終
曲魂招不來淚盈掬
有詩有詩吟嘯集紙上飛蛇歕香汁杜陵寶唾手親拾
滄海月明老珠泣天地長留國風什鬼神護呵六丁立
我公筆勢人莫及每一呻吟淚痕濕嗚呼八歌兮歌轉
急䰟招不來風習習
有官有官位卿相一代儒宗一敬讓家亡國破身漂蕩
鐵漢生擒今北向忠肝義膽不可狀要與人間留好樣
惜哉斯文天已喪我作哀章淚悽愴嗚呼九歌兮歌始
放䰟招不來默惆悵
宋詩鈔卷一百五
