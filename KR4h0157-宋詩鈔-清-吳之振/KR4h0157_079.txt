宋詩鈔卷七十九
内閣中書舍人吳之振編
楊萬里退休集鈔
三三徑
東園新開九徑江梅海棠桃李橘杏紅梅碧桃芙蓉
九種花木各植一徑命曰三三徑云
三徑初開自蒋卿再開三徑是淵明誠齋奄有三三徑
一徑花開一徑行
雪後東園午望
天色輕隂小霽中晝眠初醒未惺鬆梅横破屋無多雪
雲放東山第一峰不道風光虧此老將何功業答殘冬
土羔菜甲鵝兒酒醉入梅林化作蜂
答賦永豐宰黃巖老投贈
吾友蕭東夫今日陳後山道腴詩彌瘦世忙渠自閒不
見逾星終每思即淒然都邑黃永豐與渠中表間黃語
似蕭語已透最上關莫道不是蕭蕭乃堕我前佳句鬼
所泣盛名天所慳詩人只言黠犯之取飢寒端能不懼
者放君據詩壇
初夏
旋作東坡已水聲纔經急雨恰新晴提壺醒眼看人醉
希榖催農不自耕一似老夫堪笑死萬方口業拙謀生
嘲紅侮綠成何事自古詩人没一成
枕上聞子規
半世經行怕子規一聞一歎一霑衣如今聽着渾如夢
我自高眠汝自啼
有歎
飽喜飢嗔笑殺儂鳳凰未可笑狙公儘逃暮四朝三外
猶在桐花竹實中
六月將晦夜出凝歸門
暑裏街頭可久停今宵無月也宵征一天星點明歸路
十里荷香送出城山轎聲聲柔艣緊葛衣眼眼野風清
五更月出還家下不早相期作伴行
十六日夜再同子文巨濟叔粲南溪步月
際晩溪遊暮欲歸追涼逐勝却成遲月如醉眼生紅暈
山作愁眉帶淡姿天下無人閒似我秋邊有句說誰知
弟兄一再更相送行到更深笑不知
重九前四日晝睡獨覺
睡思初酣過午彊起來四顧已斜陽添糊窗槅無風氣
旋曬衣裘有日香舊雨不來從草綠新豐獨酌又花黃
去年重九窮忙過可遣今年更作忙
立春檢牡丹
牡丹又欲試春粧忙得閒人也作忙新舊年頭將替換
去留花眼費商量東風起我袖中出小雷已含天上香
只道開時恐腸斷未開先自斷人腸
曉起探梅
一生劫劫只長途投老山林始定居夢破青燈窗欲白
猶疑雪店聽雞初
送簡夀王主簿之官臨桂
柴門草徑儘莓苔不放黃塵俗子來詩客清晨衝雨入
梅花一夜為君開飄蕭落葉殘燈火陸續清談濁酒杯
二十一年纔四見驪駒抵死又相催
與侯子雲溪上晩步
人入溪園自揜門溪流新落兩三痕杖藜紫菊霜風徑
送眼丹楓夕照村行住忽然忘近遠隂晴未肯定寒暄
多時不出今聊出牧子樵兒一笑喧
新晴
瑶霜珠露兩相鮮玉宇金鉦萬里寬欲作一晴多少日
早知祗費數朝寒暴禾場裏雞豚樂試筆窗前紙墨乾
兒女莫餐新淅飯打頭荷甔且輸官
留蕭伯和仲和小飲
誰曾白日上青天誰羨千鍾況萬錢要入詩家須有骨
若除酒外更無仙三杯未必通大道一醉真能出百篇
李杜飢寒纔幾日却教富貴不論年
新晴東園晩步
一日秋隂一日晴山禽相賀太丁寧不愁白髮千莖雪
随喜黃庭一卷經晩霧薄晴憎遠嶺夕陽死命戀危亭
孤吟莫道無人覺松竹喧傳菊細聽
忙裏清流也帶塵閙中物底不長新水將樹影揮空帶
楓換秋客作好春自是不歸歸便得老來下筆筆如神
鸎花剪燭無虚日賤相誠齋一老人
歲暮歸自城中一病垂死病起遣悶
素居猶寡歡巾車入城闉親舊久不見一見交相欣挽
衣招我飲惟恐我出門不招我亦往不留我亦存殷勤
復如許不住我豈真是時梅始花吹香落金尊酒冽看
果富咀啜俱芳珍丞相我知己太守我故人言非汰塵
雜塵雜不入言初談聖賢髓終談天地林向晩銜杯酒
不樂復何云出郭雲尚明反郊日忽暮不思日晷短却
信雲已誤駿奔六七里逢店破亦住澆愁幸殘尊照睡
欺短炬荒雞喚夜夢晨起念速步升高乃復下故病動
中腑昏肚懔欲絶低回不能去僮僕強我歸偶不隕中
路老主猶倚強疾在自不悟及兹一委頓去死僅尺許
人生信浮脆可笑何足懼所懼棄官晩行樂今已遽
曉登萬花川谷看海棠
準擬今春樂事濃依前枉却一東風年年不帶看花眼
不是愁中即病中
走筆送趙正則司戶來訪覲親庭
捧檄親庭歸帽斜肯臨破屋玉川家小留詩客三杯酒
試看山園幾處花人到東湖與南浦時當芍藥替金沙
却來書滿參鄉好徑泛銀河犯斗槎
寄題儋耳東坡故居尊賢堂太守譚景光所作
先生初落海南垂茅屋三間不到伊更有高堂懸畫像
幸無過客首新詩古來賢聖皆如此身後功名屬阿誰
底事百年譚太守却教賓主不同時
八月十三日望月
纔近中秋月已清鴉青幕挂一團冰忽然覺得今宵月
元不粘天獨自行
蛩聲
誠齋老子一歸休最感蛩聲五報秋細聽蛩聲元自樂
人愁却道是它愁
南齋梅花
朝來早起挂南窗要看梅花試曉粧兩樹相挨前後發
老夫一月不燒香
早春
還家五度見春容長被春容惱病翁高柳下來誰處綠
小桃上去末梢紅捲簾亭館酣酣日放杖溪山欵欵風
更入新年足新雨去年未當好時豐
雪後寄謝濟翁村翁聯騎來訪進退格
封胡連璧雨中來自送歸鞍悵獨回隠几讀書寒入骨
開門落雪皓平階急尋火種温雙手自喚兒郎共一杯
念汝野梅官柳路地爐松葉買茒柴
春半雨寒牡丹殊無消息
今歲芳非儘未忙去年二月牡丹香寒暄不定春光晩
榮落俱遲花命長繞一兩朝晴炫野又三四陣雨鳴廊
對江魏紫拳如蕨而況姚家進御黃
初秋戲作山居雜興徘體
早起翻成坐睡昏鵲聲喚我步前軒竹扉日影斜來大
射壁千丸彈子痕
暑後花枝輸子春雜英小巧亦欣人素馨解點粉描筆
卷鳳愛垂雞下脣
風騷開國昨寒嚴勞績批書課萃嵐梨子要肥千取百
菊苗每摘一生三
昨夜天垂破玉盆今宵辛苦補盆脣看他補到十七八
滿得十分虧二分
甑頭雲子喜嘗新紅嚼桃花白嚼銀笑殺他人浪歡喜
村人殘底到官人
七月初頭六月闌老夫曰醉早禾酸莫將煑喫只生喫
更洩天機向逹官(俗謂早禾酒為早禾酸)
自曝羣書舊間新淨揩白醭拂黃塵莫羞空腹無丁字
且免秋陽晒殺人
獨對秋筠倒晩壺喜無吏舍四歌呼柳梢一殼兹緇滓
屋角雙斑谷古孤
卓午從他大繖張先生别有睡為鄉竹牀移徧兩頭冷
瓦枕翻來四面香
謝&KR3862;師余處恭遣騎惠書送酒
鵲噪燈花兩太謾三朝五夜強相歡打門將軍還驚枕
破屋閒人起著冠知己書從天上落焚香手把月中看
少陵泛愛風名句羨殺寒儒眼不寒
同王見可劉子年循南溪度西橋登天柱岡望東
山
偶因閒步散頑麻倦喚胡麻小住些飛上山頭人似鶴
回看溪畔路如蛇雲煙極目知可愛松竹為門是我家
下得山來飢更渴也無麥飯也無茶
和曾無疑贈詩語及歐陽公事
烏帽紅塵媿子陵綠蓑青笠晩尋盟三千里外還家後
七十二回看月生與子兩人長對酌笑渠萬古浪垂名
醉翁若是真箇醉皂白何須鏡樣明
題道卿貧樂齋
雪茹冰餐入骨香慢欺驢瘦儘詩狂人傳幼婦皆稱絶
鬼笑人家不姓方細雨寒燈初夢短斷猿枯木一聲長
上天已辦河東賦豈有長貧執戟郎
乙未春日山居雜興
半月春晴探物華山園走得脚酸麻從教三日風和雨
閉戶燒香不看花
海棠重葉更妖斜青帝翻騰别一家格外出竒人不識
大紅抹倒小蓮花
金作林檎花絶濃十年花少怨東風即今徧地欒枝錦
不則梢頭幾點紅
日影雲光學鍍金好風不肯碎花隂人言春色濃於酒
不醉衰容只醉心
半晴半雨半暄涼拖帶春容未要忙為報州家更縣裏
吾鄉改作萬花鄉
一春雨脚帶東園柳絆花牽不暫閒今日曬晴天氣好
杖藜看水更看山
暮春
花時追賞夜將朝花過遲眠日儘高又與山禽爭口腹
執竿挾彈守櫻桃
送蕭瑞卿
異縣二百里分襟五十年肯來尋病老相對各蒼然舉
似兒時話茫如夢裏煙殘花猶可醉細酌斗醪眠
送分寧主簿羅寵材秩滿入京
要知詩客參江西正似禪客參曹溪不到南華與脩水
如何傳法更傳衣吾家親黨子羅子只今四海習鑿齒
花紅玉白幾百篇塞破錦囊脱無底三年簿領脩水涯
夜半親傳雙井芽定知誦向百僚上不道長江與落霞
書黃廬陵伯庸詩卷
句法何曾問外人單傳山谷當家春截来雲錦花無樣
倒寫珠胎海亦貧汗竹香中翻墨汁扶渠梢上挂頭巾
詩名官職看雙好向道儒冠不誤身
木犀芙蓉盛開
先生深住萬山村霧裹雲包不見痕也被閒人知去處
芙蓉巷裏木樨門
謝張功父送近詩集
十年不愛軟紅塵惱亂閒心得我嗔兩夜連繙約齋集
雙眸再見帝城春鶯花世界輸公等泉石膏肓探病身
近代風騷四詩將非君摩壘更何人(范石湖尤梁溪蕭千巖陸放翁)
寄謝蜀帥袁起巖尚書閣學寄贈藥物
抛官歸隠七經年睡殺山雲笑殺天剰雨殘雲黃帽底
顛詩中酒白鷗前少年行路今已矣厚禄故人書寂然
只有錦城袁閣學寄詩贈藥意悁悁
寄題安福劉道協涌翠樓
讀書臺南山繞屋恰是萬簪削青玉讀書臺北山更多
又似碧海躍萬波臺邊高人子劉子架樓南北山圍裏
醉中領客上上頭忽驚平地翠浪浮一浪抛雲入天半
衆浪翻空濕銀漢碎轟打倒闌干前天跳地踔乾坤顛
賓主拍手呼釣船定眼看來還不然只是南北幾點山
走筆謝吉守趙判院分餉三山荔枝
吾州五馬住閩山分我三山荔子丹甘露落來雞子大
曉風凍作水晶團西川紅錦無此色南海綠羅猶帶酸
不是今年天不暑玉膚照得野人寒
足痛無聊塊坐讀江西詩
兩脚徧雲水羣書久網絲却因三日痛理得數篇詩不
借雙高挂毋追一任欹老夫非愛病不病亦何為
夏夜露坐
火老殊未熱雨多還自晴暮天無定色過鳥有遺聲坐
久人將睡更深月始明素娥欺我老偏照雪千莖
山翠都成黑天黃忽復青月肥過半壁雲瘦不遮星瓦
鼓三四隻村酤一兩瓶人皆笑我醉我獨笑渠醒
同劉季游登天柱岡
兩箇胡牀小憩些一枝笻杖挂傾斜煙雲慘淡天將雪
風日荒寒梅未花人去客來沽酒市雞鳴犬吠野人家
清游不用忙歸去強管行程是暮鴉
不睡
夜永無眠非為茶無風燈影自横斜擁裯仰面書帷薄
數盡承塵一簟花
清愁無數暗相随酒是渠讐也是媒醉裏不知何處嚲
等人醒後一時來
醉吟
三春草草眼中過未抵三冬樂事多燭焰雙丫紅再合
酒花半蕾碧千波孤寒霜月儂相似跌宕風雲誰奈何
道是閒人没勲績一枝樵斧一漁蓑
送士文伯上舍歸豐城兼簡彭侍郎
碧落先生少可人銀鈎繭紙苦稱君談間口吸西江水
句裏家傳南浦雲千里端能來命駕一尊得與細論文
還家剰草三千牘看策平津第一勲
讀張文潜詩
山谷前頭敢說詩絶稱潄酒掃花詞後來全集教渠見
别有天珍渠得知
予與客嘗荼䕷瀉酒客求其法因戲答之
月中露下摘荼䕷瀉酒銀缾花倒垂若要花香熏酒骨
莫教玉醴濕瓊肌一杯堕我無何有百罰知君亦不辭
勑賜深之能幾許野人時復一中之
初夏即事
百日田乾田父愁只消一雨百無憂更無人惜田中水
放下清溪恣意流
更無一箇子規啼寂寂空山花自飛啼得春歸他便去
元來不是勸人歸
詩酒懷趙德莊(德莊對客不瀹茗傳觴半杯曰某名趙半杯君知否余老病亦只飲)
(半杯)
舊日張三影今時趙半杯誰將牌印子牒過草蘆來一
代風流盡餘年髩髮催愁邊對詩酒懷抱向誰開
端午獨酌
招得榴花共一觴艾人笑殺老夫狂子蘭赤口禳何益
正則紅船看不妨團糭明朝便無味菖蒲今日麽生香
一生幸免春端帖可遣漁歌譜大章
至後入城道中雜興
大熟仍教得大晴今年又是一昇平昇平不在簫韶裏
只在諸村打稻聲
問渠田父定無飢却道官人那得知未送太倉新玉粒
敢先雲子滑流匙
畦蔬甘似卧沙羊正為新經幾夜霜蘆菔過拳菘過膝
北風一路菜根香
長亭阿姥短亭翁採借桃花作面紅酒熟自嘗仍自賣
一生割劇醉鄉中
豐年物物總欣歡不但人和畜亦蕃鼓處金膚肥彘母
春餘珠屑飽雞孫
再入城宿張氏莊早起進退格
夢覺月如晝誤驚天欲明起吹松葉燼自點桕花燈山
轎已十里譙門纔四更脚跟豈無火鬚上也成冰
暮行田間
布榖聲中日脚收瘦藤呌我看西疇露珠走上青秧葉
不到梢頭肯便休
水滿平田無處無一張雷紙雨中鋪新秧亂插如井字
却道山農不解書
進退格寄張功父姜堯章
尤蕭范陸四詩翁此後誰當第一功新拜南湖為上將
更牽白石作先鋒可憐公等俱癡絶不見時人到老窮
謝遣管城儂已曉酒泉端欲乞移封
雨中入城送趙吉州器之
拂溪楊柳縷生金欄路山礬香殺人不是衝關送行客
外頭放過若干春
村店農忙半不開入城客子去還來阿耶烏傘兒青笠
賣却松柴買菜回
次公秩滿來歸偶上已寒食同日父子小酌
又是一年修禊時何須曲水泛金巵遍嘗衆酒少亦醉
坐到三更眠未遲上巳巧當寒食日春風慳放牡丹枝
白頭父子燈前語忘却江湖久别離
十二月二十七日立春夜不寐
冬夜嫌長只望春春宵又永更何言睫梢強合終無睡
脚底相摩也不温竟夕松風聽到曉半明燈火看來昏
擁綢却起蒙頭坐顧影真成一病猿
長孺共讀杜詩
病身兀兀腦岑岑偶得兒曹文字林一卷杜詩揉欲爛
兩人齊讀味初深斵肝枉却期千載漏眼誰曾更再尋
筆底奸雄死猶毒莫將饒舌泄渠心
族人同諸友問疾
摩詰沉疴未易排文殊一問失妖災老夫何幸羣賢集
倒履出迎雙眼開語造極時全愈了病知客去即重來
呼兒細㨂新書册體不佳時看一回
病中復脚痛終日倦坐遣悶
滿眼生花雪滿顛依稀又過四雙年誰知病脚妨行步
只見端居例坐禪堕扇几旁猶懶拾撿書窗下更能前
世人總羨飛仙侣我羨行人便是仙
病中七夕
良辰美景底須來苦惱如山正滿懷蟬度清歌侑溪柳
花吹黃雪灑宫槐新秋風物俱堪賞久病心情自不佳
說與兒童休乞巧老夫守拙尚多乖
己丑改元開禧元日
開禧元祀更元正宿雨新收放曉晴夜半梅花添一歲
夢中爆竹報更殘方知人喜天亦喜作麽鍾鳴雞未鳴
老子年齡君莫問屠蘇飲了更無兄
病中春雨聞東園花盛
老類欣欣一老悲物華豈是不佳時病夫自與春無分
好景非干我獨遺花底報來開已閙雨中過了更曾知
風光九十今強半又約芳菲隔歲期
雨霽看東園桃李行溪上進退格
藥裏關心正腹煩強排孤悶到東園行穿六六三三徑
來往紅紅白白間繞樹仰看渾弗見隔溪回望不勝繁
村村桃李家家有脚力酸時坐看山
病中感秋
病中一别抵三秋況見西風在樹頭老去能禁幾回病
秋來不為别人愁書帷夢覺疑僧榻竹戶涼侵似客舟
夀外康寧方是福不然徒夀不須休
送藥者陳國器
竇憲一舉空朔野曹霸一筆空凡馬吾鄉藥者有陳生
一丸洗雪萬藥者庸醫皆笑道旁沙陳生拈出便是玉
山禾庸醫皆笑潤下水陳生酌來便是上池底也只不
離神農書書外别得一亡珠也只不出岐伯論論外别
得舌一寸舊遭痔疾惱殺儂新遭淋疾與合縱恰如住
在圃田國晉楚腹背來夾攻陳生贈我玉囷子乃是華
陽洞中乖龍耳陳生贈我紺葉紗乃是金鴉脚底扶桑
花汲泉親手煑蟹眼一涴枯腸如涴沙平生舊疾蟬殼
退秋風吹落青天外更傳枕中鴻寳方戒勿浪傳泄天
藏君不見回岩仙客逢貧子指石成金吾濟爾貧子再
拜不要金祗覓指頭吾自指
除夕送次公子入京受縣
過眼光隂又歲窮相看父子一尊同春回雨點溪聲裏
人醉梅花竹影中汝趁暄和朝北闕我扶衰病見東風
弟兄努力思報國放我滄浪作釣翁
十月四日同子文克信子潜子直材翁子立諸弟
訪三十二叔祖於小蓬萊酌酒摘金橘小集戲
成長句
誠齋老子不奈靜偶挂烏藤出苔徑獨遊無伴却成愁
羣從同行還起興每過一家添一人須臾保社如煙雲
褰裳涉溪溪水淺着履渡橋橋桂新蓬萊一點出塵外
南溪裹在千花裏芙蓉照波上下紅琅玕繞屋東西翠
槿籬竹戶重復重鷄鳴犬吠青霞中蓬萊老仙出迎客
朱顔綠髮仍方瞳餐菊為糧露為醑染霧作巾雲作屨
忻然領客到仙家行盡蓬萊日未斜更傾山瓢酌山酒
酒外瓢邊亦何有偶看小樹雙圑欒碧琉璃葉黃金丸
主人忍喫不忍摘笑道未霜猶帶酸小童随我勇過我
不管仙翁惜仙果手撓風枝㨂霜顆爭獻滿盤來飣坐
隔水蓬萊看絶竒蓬萊看水海如池主人勸客對絶境
不飲令儂坐生癭何如寄下未盡瓢留待早梅賞疎影
嘗桃
金桃兩飣照銀杯一是栽花一買來香味比嘗無兩樣
人情畢竟愛親栽
止酒
止酒先立約庶幾守得堅自約復自守事亦未必然約
語未出口意已慘不歡平生死愛酒愛酒仍棄官憶昔
少年曰與酒為忘年醉則卧香草落花為繡氊覺來月
已上復飲落花前衷腸不禁酒此事今莫論因酒屢作
病自索非關天朝來復苦飲飲藥痛不痊銳欲絶伯雅
已書絶交篇如何酒未絶告至愁已先我與意為讎意
慘我不歡何如且快意伯雅再遣前來日若再病旋旋
商量看
秋涼晩酌
寄老山林度懶殘新秋又是一年年青編翠竹風窗月
白酒紅蕖水檻天暑欲謝時偏更毒儂當醉後恕渠顛
古稀尚隔來年在且嚼今宵藥玉船
乙夘春日三徑行散有感
東園一日走千尋又見飛龍第一春桃李成隂儂已老
江山依舊歲還新穿花踏影渾無日隔徑聞聲不見人
學省同寮各星散白雲山裏伴閒身
十一月朔早起
抛笏投簮四見秋官情世味兩俱休塵随日影穿窗戲
葉卷風聲刮地愁文武自勻香底火聖賢教帶老時愁
夜來富貴非人世夢釣滄浪雪滿舟
新霜
得得今來未有寒天公小靳不全判欲呈瑞雪飛花樣
先遣濃霜起草看瓦脊生春總瓊玉梅梢着粉忽琅玕
老夫到老嫌冬熱十指朝來出袖難
中塗小歇
山僮問遊何許村莫問何許但出門脚根倦時且少歇
山色佳時須細看道逢田父遮儂住說與前頭看山去
寄下君家老瓦盆他日重遊却來取
積雨小霽
雨足山雲半欲開新秧猶待小暄催一雙百舌花梢語
四顧無人忽下來
和虞使君易簡字知能所寄唐律二首
四海九州虞雍公擎天一柱雪山峰厥孫俊逸詩無敵
下筆縱横劒有鋒舊日門生今白髮故人書札照蒼松
掉頭讀得紗巾落如對青雲阮仲容
柴桑卧病一茅廬或掉孤舟或命車道喪今朝逢祖謝
詩工獨步過應徐萬山不隔相思字數月之間兩得書
廊廟方將訪喬木碧梧翠竹看新除
曬衣
亭午曬衣晡褶衣柳箱布襆自㩦歸妻孥相笑還相問
赤脚蒼頭更阿誰
九日菊未花
舊說黃楊厄閏年今年併厄菊花天但挼青蕊浮新酒
何必黃金鑄小錢半醉嚼香霜月底一枝却老髩絲邊
阿誰會得開遲意暗展重陽十月前
曉看芙蓉
兩歲芙蓉無一枝今年萬朵壓枝低半紅半白花都間
非短非長樹斬齊臨水釃粧新雨後出墻背面曉風西
春英笑殺秋英淡秪恐濃於桃李蹊
久雨妨於農收因訪子上有歎
君能過我意如傾我每看君脚便輕若為泥塗間還往
端令老病底心情未霜楊柳秋猶碧既水芙蓉晩更明
早歲嫌晴不嫌熟今年教熟不教晴
誠齋題三老圖
劉訥敏叔秀才寫乘成先生平園相國及予為三老
圖因署其後
劉君寫照妙神通三老圖成又一新只道老韓同傳好
被人指點也愁人
甲子春初即事
只有觀書樂其如病眼何但令吾意適不必卷頭多
人怨花遲發天教暖早催不知要催落却道是催開
晩得看花訣丁寧趁絶晨乘他醉眠起别是一精神
晩酌
暑天寒果飣來餿水果清於木果休蓮入新秋何更瘦
菱沉到底竟能浮山泉釀酒香仍冽野蔌堆盤爽更幽
方丈食前非不愛風蟬一腹飽詩愁
七夕後一夜月中露坐
火雲散作鬱金雲簷際移牀偃病身古井石崖新汲水
花洲苔砌蕩晴塵風纔小動即停吹竹自不涼那及人
獨感今宵上弦月桂梢分露滴紗巾
宋詩鈔卷七十九
