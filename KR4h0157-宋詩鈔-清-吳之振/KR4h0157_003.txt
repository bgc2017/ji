宋詩鈔卷三
内閣中書舍人吳之振編
韓琦安陽集鈔
韓琦字稚圭相州安陽人弱冠舉進士名在第二方
唱名太史奏日下五色雲見累官至右僕射侍中歷
儀衛魏三國公出備兩鎮輔三朝立二帝决大策安
社稷制西夏出入將相事具史傳不載卒年六十八
大星隕於治所櫪馬皆驚單贈尚書令謚忠獻詩率
臆得之而意思深長有鍜鍊所不及理趣流露皆賢
相識度其題劉御藥畫冊語云觀畫之術唯逼真而
已得真之全者絶也得多者上也非真即下矣人謂
此術不獨觀畫即可觀人物竊謂唯詩亦然魏公勲
業彪炳直無暇于筆墨爭長然語窺閫奥無他此道
得也
夜合
俗人之愛花重色不重香吾今得真賞以矯時之常所
愛夜合者清芬異衆芳葉葉自相對開斂隨陰陽不慚
歷草滋獨擅堯階祥得此合歡名憂忿誠可忘茸茸紅
白姿百和從風颺沉水燎庭檻薰陸紛纓裳彌月固未
歇况兹夏景長凡目不我貴馥烈徒自將仲尼失滅明
史遷疑子房以貎不以行舉世同悲傷予欲先馨德羣
豔孰可方直饒妖牡丹須讓花中王
蜂蠆
事小不可忽義或戒蜂蠆蜂蠆之中人始意脫已害人
兮怒一蟲為報速睚眦白晝擿危巢夜獨窮纖介必獲
而後已立死以為快彼誠蓄微毒謂已有所賴失於小
不忍而自取糜壊吁嗟陰巧徒毒邁蜂蠆大包潛中善
良斷腕未足駭小或一身危甚則家族逮淵微如鬼神
無隙可漏敗君子被戕賊守道不為怪有時醜迹露事
或無可柰一旦吾道行乃置之度外使其自愧縮似不
容覆載非力不足較賴有盛德在隂巧既常幸蜂蠆胡
不貸
啄木
剥剥復卜卜意若念兩木營營求蠧心未獲空我腹或
露一襠紅或展雙翅綠捷緣都盧槿響弄羯鼓曲搜索
不知疲利觜信摧秃忽爾破姦穴種類無遺族内孽固
難辨一發知潛伏彼實害珍材盡殄此非酷直疑天意
深不使嗜粱肉專為衆蠧仇待飫弗與足如令知庶味
恣擇蟲與粟杞梓任陰賊長喙罷攻觸飽食作羣飛時
下泉沼浴歸鳴凉樹隂暮趁高枝宿
來鳳
來鳳趨社期翩若天外至徘徊大厦間汲汲營巢意中
心有所託自謂得其地銜泥兩吻瘡旦暮不少憩主人
愛高堂病爾如疣贅爾巣屢膚寸長挺輙摧墜胡為不
識嫌又續前功棄何處無蓬茆自足為生計不爾卵而
覆其禍愈非細予既傷爾愚竊復探爾志孜孜不忍去
欲動主人義萬一憐其勤庶獲息我類巨棟既不撓出
處安且貴其能無報乎唯守信無貳年年應候來馴狎
如兒稚雙雙軒戶前為君作嘉致不學君家客去就惟
勢利微羽一知歸至死不他詣
答孫植太博後園宴射
花稍點紅牙綠茁宴亭爽塏堋雲列呼賓習射次序升
體裁人人矜勇挃六鈞力副百中藝由基注目老羿拽
支左屈右何太工象弭急收如列缺須臾一鏑入鵠心
畫鼓連轟盡聲喝後者審固意愈精有時大呼劈箭筈
惜哉最是毫釐差彩侯似動笴微撇分明角勝各記暈
將終或為一箭奪當筵主籌令難犯大白時舉出正罰
此禮自古尤所重矍圃去留宜有别五善大抵主和容不
止穿楊與穿札因憶當年黠羌叛非才誤授將軍鉞帳
下貔貅十萬師力過生犀心似鐡大仁未許覆兇巢飭
謹封垂禦侵越悍夫猛士志待騁貯填憤氣何由洩正
值高秋天氣寒塞場霜重嚴風刮約束偏禆整隊兵旌
旗爍電戈矛雪驅出長郊閱竒陣離合應麾皆有節次
引精銳較絶技控弦命中無虚發氣豪馬健走危坡直
下千尋未嘗蹷收軍校獵圍平原犬順人呼鷹解紲山
麋衝軼犯勁矢岡兔奔逃迷狡穴大鵰盤空不輕搏老
狐仰視肝膽裂駐鞍賞獲犒部曲浪瀉酒車輪染血將
軍未酣衆心醉耳後風生鼻頭熱此日淮藩奉寬詔朱
輪慢碾行春轍鈴索聲沉訟牒稀優游大司養疎拙斜
蒿青青鱭鱠新公醪香重醅才撥射堂對客且相娛不妨
樂事陶嘉月襟懷聊與水雲閒夢魂猶寄關山闊逢辰
未立赫然勲破的求功真瑣屑欲得心如外貎歡報國
之誠盡攄豁
廣陵大雪
淮南常歲冬猶燠今年陰沴何嚴酷黑雲漫天一月昏
大雪飛揚平壓屋風力軒號助其勢擺撼琳琅摧凍木
通宵徹晝不暫停堆積樓臺滿溪谷有時造出可憐態
柳絮梨花亂紛撲乘溫變化雨聲來度日階庭恣淋漉
幾縈寒霰不成絲驟集疎簷還挂瀑蟄蛙得意欲跳擲
幽鷺無情成挫辱罾魚江叟冰透蓑賣炭野翁泥沒輻
閭閻細民誠可哀三市不喧游手束牛衣破解突無烟
餓犬聲微饑子哭我聞上天主時澤亦有常數滋農榖
膏潤均於一歲中是謂年豐調玉燭此來盛冬過爾多
却慮麥秋欠霑足太守憂民仰天祝願嘘氛霾看晴旭
望晴不晴無奈何擁被醉眠頭更縮
和袁陟節推龍興寺芍藥
廣陵芍藥真竒美名與洛花相上下洛花年來品格卑
所在隨人趁高價接頭着處騁新妍輕去本根無顧藉
不論姚花與魏花只供俗目陪妖姹廣陵之花性絶高
得地不移歸造化大豪大力或強遷費盡擁培無豔冶
東君固是花之主千苞萬萼從榮謝似矯東君汎愛心
枉殺春風不肯嫁遂令天下走香名髣髴丹青競誇詫
以此揚花較洛花自合揚花推定霸其間絶色可粗陳
天工着意誠堪訝仙家冠子鏤紅雲金線粧治無匹亞
旋心體弱不勝枝寶髻欹斜猶墮馬冰雪肌膚一纈斑
新試守宫明似赭雙頭兩兩最多情象物更呈鞍面窊
樓子亭亭欠姿媚特有怪狀堪圖寫見者方知畫不真
未見直疑傳者詐前賢大欲巧賦詠片言未出心先怕
天上人間少其比不似餘芳資假借我來淮海涉三春
三訪龍興舊僧舍問得龍興好事僧每歲看承不敢暇
後園栽植雖甚蕃及見花成由取捨出羣標致必驚人
方徙矮壇臨大厦客來只見軒檻前國艷天姿相照射
因知靈種本自然須憑精識能陶冶君子果有育材心
請示維揚種花者
苦熱
皇祐辛夘夏六月朔伏暑始伏之七日大熱極炎苦赫
日升扶桑焰焰指亭午陽烏自焦鑠垂翅不西舉炙翻
四海波天地入烹煮蛟龍竄潭穴汗喘不敢雨雷神抱
桴逃不顧車裂鼓豈無堂室深氣鬱如炊釡豈無臺榭
高風毒如遭蠱直疑萬類繁盡欲變脩脯嘗聞崑閬間
别有神仙宇雷散滌煩襟玉漿清濁腑吾欲飛而往於
義不獨處安得世上人同日生毛羽
答章望之秘校惠詩求古瓦硯
魏宫之廢知幾春其間萬事成埃塵唯有昭陽殿瓦不
可壊埋沒曠野迷荒榛陶甄之法世莫得但貴美璞踰
方珉數百年來取為硯墨光爛發波成輪求之日盛得
日少片材無異圭璧珍巧工近歲知衆寶雜以假偽窺
錢緡頭方面凸槩難别千百未有三二真我來本邦責
鄴令朝搜暮索勞精神遺基壊地徧刓窟始獲一瓦全
元淳蘚斑着骨尚乾翠夜雨點漬痕如新當時此復近
簷溜印以篆字花其唇磨礱累日喜成就要完舊質知
無倫吾才寡陋不足稱思與好古能文人好古能文今
者誰武寧秘書章表民無詩尚欲兩手拊何况大雅之
奏聞鏗純
答陳舜俞推官惠詩求全瓦古硯
鄴宫廢瓦埋荒草取之為硯成堅好求者如麻幾百年
宜乎今日難搜討吾邦匠巧世其業能辨瓌竒幼而老
隨材就噐固不遺大則梁棟細棼橑必須完者始稱珍
何殊巨海尋三島荆人之璧尚有瑕夏后之璜豈無考
况乎此物出坏陶千耕萬斸常翻攪吾今所得不專全
秘若英瑤藉文繅君詩苦擇未如意持贈只虞笑絶倒
君不見鎮圭尺二瑁四寸大小雖異皆君寶
觀胡九齡員外畫牛
丹青之筆奪造化能者幾何登品錄蛟龍獰惡鬼神怒
更工不接時人目有形之物至者稀是否難欺衆所矚
綘臺胡掾文章外偏向畫牛其好酷海内馳名三十年
得者珍藏過金玉老來纔始着青衫養親不及朝家禄
前日野服忽相過云訪恩知走京轂微風入指未能畫
示我蠟本數十幅採摭諸家百餘狀毫端古意多含蓄
鬭者取力全在角卧者稱身全在腹立者髣髴精神慢
背者分數頭項促行者動作皆得羣乳者顧視真憐犢
當流泅戲益自在欲走或疑猶蓄縮從容飲嚙得天真
荷鞭時有童兒牧或横一笛坐牛背便是無聲太平曲
江天雨雪易溟濛風勢掀號摧古木欹斜蓑笠趁牛歸
蕭疎暮景烟村宿竒哉胡掾老筆不可到戴叟重生須
死伏吾觀諸牛之態雖盡妙尚有所遺思未熟牛於生
民功最大不畫牛功牛亦辱胡君胡君聽我言别選輕
綃成巨軸寫出區區耒耜勤貴知天下由吾方食足
次韻和子淵學士春雨
天幕沉沉淑氣溫雨絲輕軟墜雲根洗開春色無多潤
染盡花光不見痕寂寞畫樓和夢鎖依微芳樹過人昏
堂虚座密珠簾下試問淳于醉幾罇
和春卿學士柳枝詞五闋
樓前輕雪未全消偷得春光入嫩條似向東風猶綽約
可能渾忘舞時腰
陌閒宫古綠烟迷惹盡春愁困拂堤却為多情足離恨
故教溝水亦東西
章臺風曉起新眠寒食輕陰未雨天無限青絲拂遊騎
一生芳意負金鞭
淡烟輕日簇誰家微出青旗一帶斜對景似嫌春意老
更搖疎影掃殘花
畫橋南北水連天纔聽鶯聲乂晩蟬長使離魂容易斷
春風秋月自依然
和春卿學士上元罷燈
絲竹沉聲月泛波警宵方喜罷誰何樓深酒密客留易
路遠香殘人去多寒燭倚蓮猶結淚淡雲歸隴不停歌
那知夢稳瀛州上正是鈞天九奏和(是夕館宿聞宫中奏樂)
再賦柳枝詞二闋
曲江風暖曉陰斜翠色相宜拂鈿車自是春眠慵未起
日高人困又飛花
葉葉新長約黛蛾絲絲輕軟任風梭啼鶯便學歌喉囀
知是春來舞意多
上已
遠道今逢祓禊辰雨餘風物一番新等閒臨水還思舊
取次看花便當春絮雪暖迷西苑路車雷晴起曲江塵
臺英正約尋芳會誰是山陰作序人
寓目
擁傳修途倦逢春旅思長遠烟含樹色細雨起塵香隴
麥成行綠林鶯並對黃揚鞭聊自慰舉目見韶光
使回戲成
專對慙非出使才拭圭申好斂旌回禮煩偏苦元正拜
(北廷元日拜禮最煩)戶大猶輕永夀杯(永夀北朝元辰節名其日以大白酌南使)欹枕
頓無歸夢擾據鞍潛覺旅懷開明朝便是侵星去不怕
東風拂面來
柳絮二闋
慣惱東風不定家高樓長陌奈無涯一春情緒空撩亂
不是天生穩重花
絮雪紛紛不自持亂愁縈困滿春暉有時穿入花枝過
無限蜂兒作墜飛
中秋月
月滿中秋夜人人惜最明悲歡徒自感圓缺本無情天
外有相憶世間多不平嫦娥難借問寂寞趁西傾
謝丹陽李公素學士惠鶴
高籠携得意何勤玉樹慙無可待君只愛羽毛欺白雪
不知魂夢託青雲孤標直好和松畫清夜偏宜帶月聞
自有三山歸去路莫辭時暫處雞羣
重九會光化二園
誰言秋色不如春及到重陽景自新隨分笙歌行樂處
菊花萸子更宜人
春晴
霽色破春昏高樓日未曛林稍零舊雨山頂入殘雲醉
粉勻花頰風羅皺水紋踏青人誤約芳思幾紛紛
春霖
咫尺東郊路春霖絶未通銷閒生奕思醒睡費茶功樓
迥昏昏露窗寒霎霎風待晴桑陌上五馬恣璁瓏
登西大悲閣
藹藹西藍閣煩襟一望開山川歸盛德姦傑委沉埃城
迥雲連堞峰閒草蔽臺誰知太守意不為納涼來
新館
宴宇新成苦未嘉忽膺朝委易軍牙張侯暫喜留歡客
開檻憑誰種好花北沼不難平釣岸(釣岸未成)西風猶欠入
窗紗(城樓未立)後賢政敏多餘暇高會何妨月影斜
北塘避暑
盡室林塘滌暑煩曠然如不在塵寰誰人敢議清風價
無樂能過白日閒水鳥得魚長自足嶺雲含雨只空還
酒闌何物醒魂夢萬柄蓮香一枕山
髮白有感
區區邊朔有何成三失流年只自驚無一事來頭尚白
白人頭處豈堪行
感事
一來邊障地走馬過三秋萬緒事常擾九分春又休鸎
花誰在目霜雪只侵頭縱得風光住風光可奈憂
北塘春雨
葉葉輕雲帳薄羅坐看膏澤灑庭柯風前芳杏紅香減
烟外垂楊綠意多聲落簷牙飛短瀑點勻池面起圓波
晴來西北凭欄望拂黛遥峰濯萬螺
寄題廣信軍四望亭
西北雲高拂女牆危亭虚豁望中長田間堤陌成新險
天外江川是舊疆古道入秋漫黍稷遠坡乘晩下牛羊
凭欄多少無言恨不在歸鴻送夕陽
閱古堂前植菊二本九月十八日花猶未開因以
小詩嘲之
只趁重陽選菊栽當欄殊不及時開風霜日緊猶何待
甚得迎春見識來
後園閒步
池圃足高趣公餘事少關幽禽聲自樂流水意長閒近
竹花終俗過欄草費刪心休誰似我官府有青山
觀稼回北園席上
郊原飛隼拂晴霓秋入豐年自慘悽嘗酒管絃先社集
(北人社前一日親賓相會謂之嘗酒)捺弮禾黍極雲齊雪鋪蕎麥花漫野
黛抺蔓菁菜滿畦區脫狴牢無一事山翁贏得醉如泥
壬辰重九即席
中山風物有前緣經賞重陽第五年莫為素毛悲晩歲
且吹黃菊酌芳筵退求僻郡疑邀寵甘老窮邊似好權
笑問此身何計是不如嘉節倒垂蓮
離天威驛
早發天威驛深春尚薄寒龍蛇盤道路波浪卷峰巒古
木隂初繞新流勢未湍忠臣方叱馭更險不辭難
過故關
曉入并州路羣芳夾故關前騶驅弩過别境荷戈還古
戍餘荒堞新耕入亂山時平民自適白首樂農閑
出山口
待曉出山口溟濛雨乍晴始知經盡險終得坦然平草
樹開春意川原經眼明吏民當自信竹馬不須迎
次韻和都運崔諫議寄示立春前一日宿嵐谷山
程
絶色風霜正樹威不知韶律起從微十千酒且迎春酌
五九寒須伴臘歸破屐好山連日上費詩嬌雪看人飛
屬封所過皆蒙惠民吏應如挾纊衣
六月六日雨後過嶽廟遊從封寺觀稼席上
暑雨頻經信宿休近郊方出釋潛憂雖妨麥始三停穫
且見苗知一半收(農語有之)神嶽怖民藏電雹老僧憑寺偃
蛟虬佳遊况遇從豐讖好飭千倉待有秋
北園秋雨
輕雨來秋晩郊園對客樽暫和春氣味將冷雪胚渾聲
入關榆苦陰纏塞嶺昏黃花應自笑搖落獨承恩
後園春日
并塞園林古春來似不知雨輕成凍易樹老發花遲劇
事隨年倦歡悰入病衰芳時期強賞宴鼓揭天槌
過吳兒谷
曉入吳兒谷危途信不虛千峰疑絶路一逕俯容車山
鳥過雲語田夫半嶺鋤時平盡周道天險欲何如
觀稼
一夕甘滋起瘁田陡回災沴作豐年便晴惟恐禾生耳
將熟猶宜榖捺弮雲退不留驅旱迹氣清渾露已秋天
衰翁豈忘同民樂更覺詩豪似有權
再出行田
豐稔觀農穫先疇路不遐子多宜晩糓生拗就新麻蕎
麥方(闕)齪蔓菁未入椏鄉民愚自詫太守是吾家
暮春康樂園
榆莢紛紛擲亂錢柳花相撲滚新綿一年寂寞頻來地
三月芳菲已過天樹密只喧閒鳥雀臺高猶得好山川
病夫不飲時如此徒有詩情益自然
庚申相臺閔稼
淫雨農疇害復收彼何恩厚此何仇高田糓穗拖牛尾
卑地莊窠沒獸頭稔社徹宵喧鼓樂災居無日苦飢流
如云禍福關為政安得豐凶在一州
春陰馬上
正是風和日暖天重陰凌擾苦纏綿蕉心自結憑誰展
柳眼慵開只待眠草濕漫鋪留醉席榆寒難擲買春錢
幾時霞外氛霾散放出紅輪一丈圓
登廣教院閣
岑寂禪扉啓晝關公餘為會一開顔高臺面壘包平野
老栢參天礙遠山花去春叢蝴蝶亂雨勻朝圃桔槔閒
徘徊軒檻何時下直待前枝倦鵲還
會故集賢崔侍郎園池再賦
門徑縈紆洞府間了無塵外累幽閒長楊十丈亂風雨
流水數枝鳴珮環入戶好峰誰可畫礙人新竹不容刪
池亭面面圓荷滿薄暮飛香送客還
凉榭池上二闋
游鱗驚觸綠荷香水馬成羣股脚長逐浪相追留篆跡
偃波垂露滿方塘
病襟思適繞東塘水荇初花吐嫩黃行困老樗陰下坐
兒童争喜捨紅娘
題玉泉院
兩行修栢夾雲根引入蓮峰直下村病骨醒魂安氣母
幽亭收景厭山孫金堆望遠千灘出玉溜聲喧萬馬奔
坐嘆塵勞無計住却尋歸路日黃昏
觀魚軒
雨後方池碧漲秋觀魚亭檻俯臨流時看隱荇駢頭戲
忽見開萍作隊游喜擲舟前翻亂錦静潛波下起圓嘔
吾心大欲同斯樂肯插筠竿餌釣鈎
九日水閣
池館隳摧古榭荒此延嘉客會重陽雖慙老圃秋容淡
且看寒花晩節香酒味已醇新過熱蟹黃先實不須霜
年來飲興衰難強漫有高吟力尚狂
九月四日會安正堂
風流裙屐使君家尚去重陽五日賖且誦好詩成素飲
更傾新釀對黃花池萍漬雨錢錢密塞雁書空字字斜
但縱高陽狂醉膽莫驚搖落動悲嗟
辛亥重九會安正堂
斯堂曾許占風光(去年詩有留與鄴都為故事年年常占好風光之句)須到重陽
復命觴坐上半非前歲客杯中無改舊花香初晴已過
登高日散慮宜趨自得場唯有一時詩酒戰願開強戶
振雄鋩
壬子十一月二十九日時雪方洽
近臘猶慳六出繁忽驚盈尺及民寬萬方蒙澤人人賀
通夕無風陣陣乾危石盖深鹽虎陷老枝擎重玉龍寒
欲知靈鷲銀為界試陟高樓一望看
再題狎鷗亭
危亭初起俯清潯只得當軒幾醉吟一日鄉園傷驟别
四年宫闕動歸心簷前好竹今成篠波下修鱗舊種針
鷗識再來猶不懼向人馴狎似家禽
郡圃春晩
溶溶春水滿方塘欄檻風微落蘂香盡日楊花飛又歇
有時林鳥見還藏沉疴不為閒來減流景知從靜處長
欲戰萬愁無酒力可堪三月去堂堂
晝錦堂再賞牡丹
錦堂重賞牡丹紅不惜殘英數日空嘉豔豈無來歲好
清歡難得故人同誰言山下曾為雨(一春無雨)只恐身輕去
逐風共且對花開口笑莫持姚左較雌雄
暮春書事
榆莢空飛不算錢韶光歸速置何緣惜春情味過年少
戰酒英雄退日前竹笋迸階抽兕角楊花鋪水漲龍涎
妖妍萬變成凋謝長養須資大夏權
北第同賞芍藥
芍藥名高致亦難此觀妖豔滿彫欄酒酣誰欲張珠網
(醉西施)金細偏宜間寶冠(金線冠子)露裛更深雲髻重(髻子)蝶棲
長苦玉樓寒(樓子)鄭詩已取相酬贈不見諸經載牡丹
乙夘晝錦堂同賞牡丹
從來三月賞芳妍開晩今逢首夏天料得東君私此老
且留西子久當筵柳絲偷學傷春緒榆莢爭飛買笑錢
我是至和親植者雨中相見似澘然
宋詩鈔卷三
