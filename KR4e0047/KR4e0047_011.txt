半軒集卷十一明王行撰
詞
贈送朱彦祥
沈隱侯守東陽建八詠樓其地又有雙溪之
勝故曰明月雙溪水清風八詠樓朱公子彦
祥家本吳喜遊歴時寓東陽一住餘十載今
年六月還訪親舊秋復南轅約來春攜其德
曜驥子歸復故宇臨岐無以寓情因尋林鐘
商曲有名清風八詠樓者南宋詞林所製也
調既適時譜又合東陽故事填一闋以餞云
遠興引遊蹤遍踏天涯芳草偏愛雙溪好有隱侯舊跡
層樓雲表碧霞丹嶂看縹緲憑闌吟嘯偶佳遇留擣玄
霜歲星旋又週了歸期誰道無據幾回首興懷故林
猿鳥今日相看暫得翠尊同倒南翔仍訴幽抱擬待春
空杳與鵷雛鴻侣共還池島
和季琳端陽值雨水調歌頭
葵陽閟晴彩榴火濕朱光不知今日何日烟靄漲蒲塘
已過清明時節未近重陽氣候對景自斟量應是家家
雨梅子要催黃向朝來尋舊事問江鄉共言當此佳
序那肯負年華雖阻綉茵鬭草不廢翠蕤剪艾更結綵
絲長昌歜縷香玉情味付霞觴
寫意秋水晴霞
客裏光隂那更是厭厭春雨有如許霑帷濕幔洒窗飄
戶十日曉寒添故絮一天暮色淒平楚待新晴何處倚
吟肩東樓柱芳草際烟横渚脩竹外花連塢便重整
酒壺茶具詩豪琴譜狂似次公從更醉豪如謝掾休誇
舞有情懷只好共漁樵爲賓主
寫懷水龍吟
塵路風花暖空晴絮游絲賸有縈牽處客懷幸自不禁
愁啼鵑又恁催歸去細草春沙垂楊古渡忘機可得
如鷗鷺平湖却也慰人心片帆不礙烟中樹
顧氏隱居一江春水
黃花翠竹臨溪處正是幽人住不嫌拄杖破蒼苔便道
有時烟雨也湏來隔簾塵土紛紛起久厭㐮陽市若
能招我作西隣從此一溪流水兩家分
鄒氏隱居一江春水
白雲紅樹秋山下一片江南畫門前流水帶晴沙更是
繞籬寒菊正開花如何眼底逢佳處偏許幽人住也
須來此置茅茨莫待有人相寄草堂資
春霽沁園春
昨夜園林纔聽雨鈎簾滿眼晴色濃靄旋消淡風微颺
軟絮柔絲輕織乍翻暖翼傍簷新燕低無力遍徙倚池
上畫闌雲影亂澄碧謾道逝水飛塵相將九十詔光
誰解分得况千金清宵一刻花香月色兩相宜客裏倦
懷時自適幾許吟嘯才情更付游人醉邊芳草舊時南
陌
惜春如夢令
一日尋芳一度一樹繁花一步回首又何時流水亂紅
無數春暮春暮幽草綠隂庭戶
春館書事江月令
向煖漸生慵思尋春似减情忺酒懷詩興揔懨懨只有
看山不厭薄晚正須憑檻新晴鎮自鈎簾幾多濃翠
曉來添話與白雲休占
答平遠翁送金桃浣溪沙
一夜東風落絳葩幾番醲露染丹砂熟來風吹似仙家
滴處芳香沾玉笋破時顔色勝金芽小兒三採不湏誇
聯芳詞
青陽肇令淑氣載新萬卉未芳梅先應候繼
梅而艷惟杏能之梅杏聯芳春物滋麗韶華
九十二卉開端杏雖晚生見梅之清深知加
敬故度夷則商一曲以美之曲曰品字令梅
亦愛杏之麗因荅以夾鐘商之曲曰迎春樂
春見二卉交歡不能自默亦度林鐘羽一曲
以嘉賞焉曲曰解語花夫梅杏皆色以事春
者乃能不妬忌而相敬愛贊美如此可謂賢
矣既賢之其詞不可不錄故錄之錄之者緱
嶺仙人之裔不知其名人稱之楮園叟云
飛瓊環珮在縹緲香雲影裡冰絲瑩蹙霞綃帔瑶階玉
砌雪月看初霽不奈妖妍相嫵媚任天然風致綽約仙
姿真絶世衆芳無地先得春風意右品字令
裁霞剪雪芳枝艷正微醉潮丹臉露華濃洗淨殘烟染
更不用閑粧點碎錦穠香空復念臨曉鏡碧波微灧
無那似嬌嬈算只有春能占右迎春樂
寒消雪點暖弄烟絲又去年時候蕙芽初透輕澌盡蹙
蹙翠波風皺淺黃暈柳微隱映瓊芳孤秀最愛他纖指
輕輕折暗香盈袖艷質固應低首却休慙穠麗不似
清瘦也還知否可人處飛燕玉環都有羅浮夢後更莫
問前村沽酒但好教膩白嬌紅鎮年年如舊右解花語
雪景便面如夢令
滿眼落花飛絮回首瓊林玉樹馿背是何人得了㶚橋
詩句歸去歸去春在醉鄉深處
訪王光福之常烟水居青山相送迎
烟蒼蒼水茫茫閑訪幽人烟水鄉扁舟孤興長蒲含
霜柳含霜蒲柳蕭蕭青又黃水雲鷗鷺藏
半軒集卷十一
