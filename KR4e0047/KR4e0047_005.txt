半軒集卷五明王行撰
序
醫經辨證圖序
神農氏作為耒耜教民稼穡使之飲食以自養其為天
下後世之大利既無窮矣而復為其有疾病夭閼之虞
因而品嘗草木鳥獸蟲魚百藥之性味又復教之服飲
以去其疾保其年而遂其生養之道此本草之書所以
作也然而疾病之感人也其原不一而人不能自知氣
血之受病也其類不同而人不能自視於是後聖繼興
為之論著兩間氣化之流行土風資禀之殊異府藏經
絡之係屬榮衛隂陽之升降飲食動止之乖通所感之
内外根源所發之標本先後而總之以形色之逆順脈
理之從違使之由色脈以論死生因標本根源而施治
療故又有内經之書焉二經既作則天下有不可治之
病而無不可知之病有不可用之藥而無不可識之藥
究病本乎内經用藥求諸本草生民無夭閼之患矣此
二書所以為醫家之大經佐世之仁術也已而秦扁鵲
也於周張仲景也於漢王叔和也於晉皆推本二書以
為書二書從而益著而仲景之論證則又示之以方焉
此方書之所由始也自兹而授輯方者紛紛出矣然而
仲景之著方亦舉其槩焉耳故有有證而無方者蓋以
示夫書不盡言之意欲人臨時揆證更為消息庶不致
夫拘柅也後人不知出此一務于方方書浸多轉相授
受循流失源至有畔二書者矣嗚乎人身雖同而所禀
之氣所遭之時憂樂盛衰勞逸滋味不能皆同也一或
不同為病亦然變更作興輙有衆端人欲當之以執一
之方而可求其必效乎此方書所以難乎盡信要必求
之二書也宋治平元裕間汶上錢仲陽能硏心二書往
往得其玄秘而多所發明特其以嬰醫名時故尠知之
者為可歎也嘉定以還上谷張潔古河間劉守真東垣
李明之相繼而起而潔古首開新病舊方不能相值之
議二人者迺深探二書之奥而恭以扁鵲仲景叔和仲
陽之說臨病處方猶射而中故三人之醫迭顯乎當時
今觀其所著書雖不能無過然所謂有本有源者矣逮
我國家隆平育善養材方技百家各臻精妙於是丹溪
朱彦修出焉彦修初從金華許先生學年三十以母多
病始事乎醫根據二書旁搜衆論博採精擇附會折衷
數年而恍然有得為書數萬言推明醫道著藥而不著
方深契古人之旨是以一時之醫咸宗朱氏之學遂大
行矣彦修後得其傳者曰同郡戴原理曰會稽徐彦純
純余友也其為醫已人之疾多竒效蓋彦修之學授之
彦純者彦純盡得之筆之言者彦純又得之而加以切
至精勤不遺餘力余每見之未嘗不歎其功之深學之
厲而志之堅也兹以其所著醫經類證圖若干卷請余
為序余觀其書裒次羣證證别為門門列為圖上自二
書中及數家下迄朱氏微辭邃義萃聚歸一綱舉目張
明如指掌詳於論而略於方芟其繁而提其要蓋醫書
之良也彦純之用心亦至矣使彦修復生其有間言乎
且人以彦純之學之篤接武彦修不枉也獨是書乎哉
然是書也吾將見其與諸書並行以加惠後人也無疑
矣遂不辭而序之至正戊戌冬
柔立齋集序
谷陽沈復之錄其所為詩一卷題曰柔立齋集携以示
予洎為文序之其集樂府幾首古詩幾首詩皆古淡樸
雅無綺靡新麗之尚予甚善之乃為之言曰凡學必先
求知也能知然後可行苟知之或未至行之有過差則
跬步之間致千里之繆夫豈小故云哉詩亦學也故必
謹其始焉朱子教人為詩須先學韋柳韋柳固不足以
盡詩之妙然由是而往雖求至於三百十一篇亦猶洒
掃應對求造夫聖賢之域雖地位有高卑道里有遠近
往之則至終無他岐之惑矣元人為詩獨尚七言近體
跡其所由蓋元裕之倡之于先趙子昂和之于後轉相
染習遂成一代之風焉初裕之生北方不聞大賢之訓
信其所好自以為然常裒萃唐人此體為鼓吹集十卷
以教後學其徒又為之注釋以廣其傳其間掄擇之不
精去取之無據其人乖亂其世混淆予每見之未嘗不
笑其陋也蓋此體雖始於唐唐盛時為者亦尠至劉文
房許用晦李義山之徒好為之世亦浸衰歇矣是猶足
貴也耶且裕之之作其竭力者僅欲瞻望蘇長公之垣
墉豈為深於詩者以當時無能過之故為人所宗耳及
子昂豢於新遇追嫌宗國舊風力趋時好杭人楊載以
其業見之實皆此體大獲奬與載遂有聲人益以為能
攻於此足以致譽靡然爭赴之至於虞伯生揭曼碩諸
人以文自名亦務于此矣夫朱子之教人一定不可易
之法也虞揭寧不知之知之而不行何也溺于所習而
不能自振亦安于謬者矣予每思之未嘗不為之歎息
也今復之此編絶無此體予試問之則曰以其非古也
嗚乎復之之於詩其能謹其始者乎能謹其始必先求
其知矣能知之有不行乎能行有不至乎由兹以往吾
將賀復之之至矣
送賈彦仁序
鹽官之東有黃岡之地焉地之鉅族曰賈氏世以饒貲
聞至號愚邱者始敦行義尊儒術闢室堂而徧萃經史
傳記百家之言洎古法書名畫垂籖列軸幾萬餘卷至
者為具飲饌縱其覽觀或留或行皆侃侃致勤厚意湘
漢人用是多之江浙行省宰臣聞其賢表為儒學提舉
為士類所敬慕有子名麟字彦仁資性温粹提舉訓之
甚嚴以胡氏春秋領至正乙亥鄉薦為教諭于平江之
長洲儒學其在學也大而祭祀舍奠講授作養小而粟
帛出内殘脩廢葺㒺不端慎恭肅勤敏弗懈於是愚邱
之友為之致有子之慶彦仁之友為之懷有成之望友
其父子間者則槩頌之惟提舉甫克成教諭惟教諭甫
克肖提舉也今年春彦仁秩既滿且受代去予餞而觴
之為之言曰亦嘗見夫川乎蓋出於山也擅川之利者
不言山非山何有于川哉見夫土田乎六材五榖所以
生也求土田者不言材榖非材榖何以著土田之用哉
然材榖不以土田之用由已著而負其功山不以川之
利由已出而有其德故能亙古今而不匱也今愚邱能
體於山彦仁能體六材五榖則賈氏之昌也莫尚而予
之言蓋亦有徵也夫
送王守敬後序
王君欽張君羽二人之相善熟予耳久矣洎接於目則
果毅方介欽為人也和粹詳雅羽為人也山高水潔土
俗清勁此大江之西張君之鄉也平原厚壤風氣沉渾
此長淮之南王君之邦也其風土殊其資性異迺能相
值于客而相忘於無間奚而然與蓋外之殊中之合殊
者迹合者道譬鍾磬然質匪倫而聲諧焉譬鹽梅然物
非類而味和焉昔者吴于東鄭于北相去餘千里也延
陵之讓子産之任所為異百倍也而相見即相契亘古
今稱之夫二人其慕是與二子之别有縞帶紵衣之交
贈用致其勤今王君有湘之行張君纉言以遠大相屬
又命繪人寫江山風景為圖以繫夫思是真慕二子哉
夫遠大相屬師古也二子是慕希賢也師古希賢前脩
遺訓也故君子謂二人之器大蓋必底成也已吴人士
因畫賦詩并附乎卷而徵予序其後焉
贈吴隱君序
燕山聶茂宣為人尚氣好直斥人短長然聞人有善亦
必稱說之不置友予且十五年終始未嘗變豈其資性
然與今年春來謂予曰子知吴隱君者之所為乎吾聞
之吴友王庠父氏請為子言之庠父言君仁厚人也好
讀書敦禮義恂恂焉與人交含容退讓如委靡人而中
之自許者隱隱然不可屈撓暇則讀神農黃帝岐伯書
以調劑和餌而起人痼疾事母甚孝母坐堂上飯則立
堂下待飯已為撤具微察母㗖之甘則喜或似不適口
則戚戚以憂必求適口者以進母息於寢則坐牀几下
戒嬉戱兒毋譁以亂大人寐至中夜乃歸宿雞一鳴即
起日為常母死哭之幾絶者數廬于墓三年或傳其有
甘露之應人以為難母未死時嘗謂曰女能療人疾毋
收貧者直第令樹竹一本竹盛則汝子孫昌矣自是行
母言不怠竹至數千本此蓋居武塘時也及兵興竹盡
毁近居當鴛湖竹又數百本矣予嘉歎久之茂宣又曰
庠父云某亦感君已踠攣風痺之疾念樹竹無以大表
著必得能文辭而信于人者次第君之德義以求詠歌
於大夫士乃可也某誠美其言敢用請于予予聞而益
歎夫今之樂道人之善者有之好事行義者有之尠見
若是之懇懇者也君之德義既聞庠父必欲其大著茂
宣之成庠父之志又如是之勤也則三人之善可掩而
不言乎惜予不足以發揮之耳雖然君子之取人求其
實而不求其文也奚多言為哉是為之序君名某字知
道嘉興人云
送高隅仲序
海虞王氏有兄弟曰孟陽曰仲良者愿厚端直事親甚
孝謹樂從儒先君子講說經義論古今事物之迹忻忻
不倦父殁撫其幼弟友愛尤篤築館舍且延師教之初
蒙城高隅仲居吴之北郭自負才氣以亂離時不屑為
之用閉門窮巷益厲其學大夫士稱焉孟陽兄弟常與
之為友至是館舍成具書幣迎之隅仲曰吾友孟陽伯
仲也久其弟猶吾弟固當教也況以禮請其可拒乎遂
治裝以其故來告而徵言予謂彝倫之序惟五兄弟朋
友居其二焉世下俗偷王者之道隳而朋友兄弟之尤
甚非有篤實之學粹美之質弗能保其無缺也予觀孟
陽兄弟之與隅仲游坦易和平無牙角碕岸意固常人
之交耳今隅仲乃能使之尊已以為師孟陽乃能奉之
以相下然後知其和柔坦易者又有其道非徒若燕昵
之交者也其于朋友如是則於其弟者可知於其弟子
者又可知已三人者所謂有粹質之資者與雖然朋友
與師一道也亦有不可得而同者焉其自待之嚴而無
愧於為師之道隅仲其必能之待之之重而無愧於奉
師之道孟陽亦必能之也予復何言若夫嚴而不至於
離斯可以遂朋友之交奉之而不浸以怠斯可以全始
終之義是則所當慎處也三人者其以予言為然乎為
不然乎
贈楊君序
方技家雜出變怪誕眩以耀世耳目取尊顯者世世有
之史家傳方技亦叙醫於中然醫豈他方技比其於世
非小有益誠係人死生際也越人曰吾能起生人不能
生死人此越人自讓耳病而不善起之不遂至死耶予
讀醫家書知其固仁術也其為言也務欲令人安且夀
為術而務令人安且夀不亦仁已乎視他方技變眩以
耀世如何哉吾鄉有楊君良醫師也嘗見古人推仁心
立是術今操其術昧其要而又獲其功是負其術不仁
甚已故其醫甚深數愈人竒疾咸名其能楊君謙讓不
受也長洲人李吉病癘風且劇其姻薛某為迎君治之
良愈癘風惡疾也世之患是不治常十九而君從容療
之于以見其術矣李疾既平曰無以報君願徵文人言
為君頌君曰何以名為李不能自已乃來請文余觀楊
君所為類黃老家不近名然其術既精知之者日衆欲
掩名名益不掩矣嗚呼楊君不期名而名至反欲掩之
視他方技變眩以耀世者如何哉如何哉
送徐隠君序
吾郡徐君幼文避地居吴興之蜀山以著述自樂無與
於世亦非與世相絶若城府之囂喧山林之空寂隨其
跡之所如玄梵之徒縫掖之士於其所遇而合不皦皦
以擇夫交不膠膠而必其至所謂周流無欲去來不滯
汪然而川波融漠乎其煙雲行者也歲丁未秋復來於
吴吴士趋而願知君者相繼其得從杖履之遊聞朝夕
之論者惟此里二三子焉居無何有歸與之賦争挽留
之更十日竟其行二三子知不可卒留也遂用韋刺史
送邱大夫詩語析韻賦詩裒次為卷以送之詩既進君
謂余曰願得君一言為之序焉嗚呼必吾言之須耶余
聞君子之接夫後進也引而不過於自高降而不屈於
自卑過於自高人將有不可及之歎烏可為善誘哉屈
而自卑人將以為易而又非所以示誨也今君之於二
三子待之如賓而教之如弟子故二三子之于君愛之
如親而敬之若嚴師焉其於君之行深情篤意形諸歌
咏不亦宜乎況君之不皦皦於擇交者吾知其汎愛之
心不膠膠而必其至者吾知其恢遠之度也由是觀之
則人之薰其德而成夫業者所在而是獨吾里之二三
人也哉二三人者事天竺之法者二人曰如律文章頥
浩宗老莊之言者一人曰李玄脩學吾徒之學者三人
曰胡勉斯成朱夏公南李常叔經也
贈瞽師金松隱序
初予聞海虞有瞽丈夫曰金君松隱能以人之始生歲
月日時起數逆推其死生貴賤通塞之狀無不騐者儒
先君子縉紳士大夫咸稱道之余竊以為其術雖精然
致夫人之稱之若是其盛者宜必有所在當不止於其
術也及余往海虞館於高君隅仲仲金君友也因介之
來候余聽其論議言說明爽高亮敷暢條逹亹亹令人
無厭夫天既奪其目之用猶如此使其視觀清明讀聖
賢之書以益求其理是又將如何人所以盛稱也者其
以是與因知其不止於其術也自是交之時往來矣然
每見人之以禍福語之者其懌然而去者皆古君子其
艴然以起者皆庸庸者也予初怪焉間以問其故金君
曰是固然也人之問其命者為推之而利則謂曰君宜
富若貴若夀實命之然也然或恃其富而滛依其貴而
肆怙其夀而戕其躬則其所當得者皆將反之而不可
以言命矣其君子者聞之曰是吾志也烏可委於命而
忘自修乎此所以懌然也其庸庸者聞之則曰命既然
矣奚相料為哉此所以艴然也為推之而否利則謂曰
君宜賤若貧若殀實命之然也然或習於賤而不自飾
病于貧而不自守甘于殀而不自善其養則其所當遭
者殆必有甚焉而不可以言命矣其君子曰是吾志也
烏可委於命而忘自修乎庸庸者曰命既然矣奚相料
為哉此所以懌然艴然之異也然吾知盡吾之命而已
曷暇計其懌然艴然也耶嗚乎金君可謂異于常術人
矣能推夫術外之意以致夫儆戒之道焉非君子之用
心乎予然後知人之稱之盛者在此而非在於彼也昔
蜀嚴遵因筮以道人為善世謂之有道之士若金君其
庶幾於有道與惜乎其廢於視也雖然廢于視者内必
明明于内不愈於徒明于外者乎亦可以無憾矣今年
春君來吴與遊幾日復告歸無以贈也因書其異於常
術人者為之序以送焉
贈吕山人序
宋氏既亡其大儒君子之遺風浸遠衣冠舊家日以凋
盡後生少年以華靡相高服御競趋於簡便故老見之
有歎嗟興感者蓋當是之時四方無虞民安物阜國家
之平治亦久矣然朝廷之上用事之臣多勲勞貴人世
祿之族皆習於其所便安而未遑禮樂制度之事故衣
冠之制猶遠於古焉其力學好古之士或心有慊然而
不敢自易其服則假為老氏之服服之以其尚有古之
遺意也嗚呼為儒而拘於時制願慕夫異端之服其果
得已也哉昔者先王之為治必致謹於衣冠服御之制
焉自天子至于庶人莫不各有文章度數以品節之而
又有異服之防僣服之禁蓋欲謹上下之辨杜覬竊之
端也洎乎周室衰微諸侯強僣亦莫敢肆然慮變其制
焉漢承秦亂之餘制作去古為猶近至于六代相繼朴
實粹美之風遂爾澆漓降及隋唐而輕靡滋甚其間更
變衰亂則亦至矣五季已來惟宋制漸復於敦厚裒衣
大帶淳風藹如遂成熙洽之治於以見衣冠服御果有
關于世之理亂也予每論及于是未嘗不興慨焉今吕
君志學當風塵繚繞而易為老氏之服人皆非之而吾
則與之嗚呼以吕君之讀聖人書求聖人道迺服異端
服焉而予之與之也則其意豈淺淺哉雖然禮樂百年
而後興兹國家否運已極亂且致平必有豪傑之士出
以佐治蓋將大有為矣詎特衣冠服御之制也哉予與
吕君年未艾行必蒙其休澤也故書以贈之
贈明東生序
河東吕君志學力學而多文居梁溪之濱以詩酒自適
梁溪人得承于君者咸曰吕君長者人也及來吴友吴
之大夫士吴大夫士誦君之賢者甚衆若余亦締交焉
其天性之和淳友義之篤厚殊可尚已今年春來告曰
某之妹氏抱疾者閱月醫之難之者多矣使吾口不甘
於食身不寧於處若有所負而不能釋也兹得明東生
氏起之吾負其釋矣釋吾負而無以報不可也願需君
之文贈焉嗚呼君之於義何如耶始吾見其篤於交友
之間今吾見其篤於骨月之際文其可辭乎蓋凡世之
事有衆以為易而獨以為難者必誠見夫有不可為者
也衆以為難而獨以為易必誠見夫有可為者也苟衆
難而難之衆易而易之是不足與論事矣東生之於是
疾也不惑於衆人之不可為而能獨為之非其術之精
察之審能若是耶且夫離婁之明明之至也師曠之聰
聰之至也垂之於工扁之于斵鴻稽之父之於冶蓋亦
精矣惟其精且至所以異於衆異於衆所以用於世而
不可無也況醫之係人死生之際者乎則東生之術其
可少哉吾又聞東生好學能詩不特深於醫者是則尤
可嘉也今東生之術之精既如此吕君之義之篤又如
彼是固不可書乎可書無不書之義也遂書之以為序
安晚堂詩序
世之人疲於勞而思逸久於動而欲靜固情之常也馳
騖於少壯之時安閒于遲暮之日此尤人之所深願然
而有得有不得焉今夫貧賤而汲汲於衣食死而後已
富貴而孜孜於功業老而不休者往往是焉其或不累
於衣食不繫于功業則又或沉溺于紛華耽滯於名勢
而不能自剔去此所以遲暮而安閒者恒不多也其有
無衣食之累功業之繫而不溺不溢以晏然享夫遲暮
之安樂者則其人豈不可嘉也海寧沈君德甫豈非其
人之徒與余雖不識沈君而聞之胡君彦清彦清言沈
君強壯時亦嘗從事於功業之場利名之府矣晚歲則
幡然改圖擺去名勢而習於田園之事以享夫投老安
閒之樂致以安晚名其所居之堂此可以見其自處矣
一時大夫士咸歌詩以美之而彦清又以為請且曰愿
併得序其端則又幸也嗚呼晚之難安也甚矣以廬陵
眉山之賢猶奔走江湖卒不遂居潁之願他何論哉雖
然蓋亦有其命也今二公之不能得者沈君乃得之是
非其命也夫是不可慶也夫遂為之詩曰幼而渠渠長
而勤利途爭先事乃身雄雞一鳴曙光起擾擾何者非
其人江湖空闊渺烟浪車馬雜沓飛埃塵美官既足受
榮寵厚利亦解怡心神及當年高心漸足況有兒孫俱
立玉細氊廣厦更何求食飯甘腴被紈縠香縈綺㡢夜
沈沈酒泛玉缸春郁郁回頭始悟昨多非聲利場疎醉
鄉熟此時安樂誰與同欲覓紫芝從赤松青瞳白髮照
秋水却老不用丹砂紅君今蹤跡渾相似不是高人那
得此便當臨風歌我詩更寫新圖尋畫史
耕漁軒詩序
世之事不可以形迹論也徒論其形迹則失其所以然
之意失其所以然之意猶照影而求與之談對偶人而
責其揖讓也得不為狂且病乎昔仲尼射於矍相之圃
蓋亦欲觀盛德焉耳謂其主於皮者不知射者也子産
與裨諶乘而適野謝安命駕以出山墅非事乎遊觀而
已也苟以遊觀而論之則君子何所取哉有人於此焉
業庸人之業貌庸人之貌而行則古人之行也直視之
以庸人其可乎故君子之論人必自其内而求之自其
内而求之則其外者弗較矣東海徐良輔築室太湖之
上以耕漁為業吴之大夫士多賦詩以詠歌之既久而
成卷因其友高君士敏來徵予序其篇端予誦其詩而
歎曰今之耕漁者夫豈少哉而獨於是詠歌焉豈其所
謂耕漁異於他所謂耕漁者耶豈大夫士偶於是而有
所感發耶抑其人之行果有可嘉尚而不可泯焉者耶
不然何其美之者之多如是也蓋耕漁野人之事耳以
野人之事而得詠歌于大夫士者其必有道矣吾意其
耕也足以養其家漁也足以奉其親在堂有餘歡在室
有餘樂混迹于鄉人之塗致意于哲人之言而存心於
聖人之道也大夫士求之於其内而嘉其志於道故時
而稱揚之稱揚之不足以盡其賢也故發之於詠歌焉
噫是其然也耶其不然也耶苟如是吾益知不可以膠
於形迹矣然或耕焉以自美其餐漁焉以自甘其茹弛
然而自放也優然而自佚也悠悠然而忘乎蹈道也則
不有孤於詠歌者之意乎雖然傳有之曰以友輔仁今
其友有高君焉高君多文而好學良輔既得而交之必
不至于怠也審矣則予之所云者蓋亦閑其未然之意
也至正壬寅
又附楊孟載說一篇
震澤之東有隱者焉朝而耕夕而漁結屋若干楹倦
則休息其中題曰耕漁軒穹窿山牧方飲牛而扣之
曰爾耕且漁亦知所以耕漁之說乎昔庖犧氏王天
下為網罟以漁而人得茹其鮮神農氏斵木為耜揉
木為耒以耕以耰而人得食其甘此羲農之耕漁也
重華側微耕歴山之陽而人讓畔漁雷夏之澤而人
讓居此虞舜之耕漁也桀之時伊尹耕于有莘之野
紂之時吕望漁于東海之濱此伊尹吕望之耕漁也
羲農之耕漁所以教天下虞舜之耕漁所以化天下
伊尹吕望之耕漁所以待天下教天下者立其極化
天下者變其俗待天下者避其亂是數聖人者或以
教民或以善身雖窮逹不同而皆有事於耕漁者也
千載而下戴髮含齒操耒耜運網罟於畎畆波濤之
間者皆羲農之遺教也處聖明之世事耕漁之業以
興揖讓厚風俗者皆虞舜之遺化也逃兵革避禍亂
或芸于高或釣于深以待天下之清者皆伊尹吕望
之遺風也爾其守羲農之遺教與被虞舜之遺化與
不然則逃兵革避禍亂以襲伊尹吕望之遺風與耕
漁子笑曰予耕以糧漁以羞晝作而夜休春耘而秋
收不知守羲農之教耶非羲農之教耶壯者耕弱者
息稚者漁耄者食鄰里相助溝澮相讓不知被虞舜
之化耶非虞舜之化耶金革不聞於耳旌旗不接於
目無束帛之招無車馬之臨亦不知襲伊尹吕望之
風耶非伊尹吕望之風耶子飲牛而行飯牛而歌豈
所謂箕山巢許之友與南山扣角之儔與抑乘蒲韉
掛漢書徘徊而相羊者與牧者不答策牛而去耕漁
子姓徐氏字良輔牧者嘉陵楊基也
論鑒序
論鑒者嘉陵楊君孟載之所著也楊君博學深文辭磊
落多弘遠志喜觀古人之事為求其成壞理亂是非得
失之故而論著之多者近千言少者數百言積之稍久
裒次為卷題曰論鑒屬余曰為我序之余觀其文高下
馳騁辨擊縱肆峭直而精峻明暢而英發自非其學之
所至識之所及才氣之足以發之弗能為是文也顧欲
予序其端將何說哉蓋辭而弗獲因究思之論議之文
尚已自古昔盛治之時其君臣相與論議於朝廷之上
衰亂之世其士大夫相與論議於學校鄉黨之中者其
言皆文辭也惟以論名文迺未見焉由漢而降始有著
文而稱論者而亦不甚多也至唐以論取士應科目者
咸習之而論始盛宋初因之蓋無所更也及制論興而
習之者益衆矣方是時士大夫多負豪傑竒偉之才蓄
魁廣淵深之學藴建功立業之志明於成敗之數治亂
之迹發於文章雄健而宏博正大而高亮探古人之情
如歴見料將來之事如已往其俊偉光明交相照耀有
論以來所未見也嗚呼其盛亦極矣然當時之士皆習
於勤勵之風而不安於苟簡觀其事業之心切于飢渴
則其積中著外而發為言論者固不待時之所尚而自
有所不能已也況上之人之作之也哉其盛也亦宜矣
逮夫國朝始變取士之法因廢論而不用是以至今數
十年間士大夫少著論者夫不為時所不尚亦常情也
然論之為文豈專於應科目而必為時所尚然後為哉
蓋士大夫平時鑒觀於往迹習見於當世有所感發興
慨而不得行其志者則必攄其所識所藴著之為言以
自見其志也又烏計夫時之尚不尚邪論固非今時所
尚然今之士視興衰而觀治亂豈無有感於中者哉此
楊君之論所以作也君之論既作于人所不尚之時而
其所好迺甚於時所尚者得非於以攄其所識所藴以
自見其志乎則君蓋可謂不徇於時而立志自信者矣
論凡幾十有幾篇自秦而下歴世而論者幾十有幾篇
光武而下雜論君臣之迹者幾十有幾篇云
半軒集卷五
