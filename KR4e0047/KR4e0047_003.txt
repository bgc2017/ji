半軒集卷三明王行撰
記
石屏記
孔翠翬翟之文甚麗也而弗能堅雲霞華彩之文甚美
也而弗能久繪繡綺錦之文甚工也而假力以為之故
予雖或睹之而不愛非特不愛而又少之以其文之著
也惟山有石焉異於是精緻而清潤中温而有文遇識
者致之剖琢礱砥飾而為屏則若渾淪始判而萬象列
焉若月未生魄而山河鑑焉若敞綃帷而望嵩華焉若
懸方諸而照華月焉其文之見者兀而舉然漫而偃然
若蓊而樹若奔而瀧濃疑其邃淡疑其遠黝疑其幽蒼
乎而古黛乎而秀廓者天淨漠者煙積暝焉如隂皛焉
如晴涓焉如澄竒態瓌狀依微窅𦕈言可得而殫盡耶
至麗而能堅至美而能久至工而不假人為故予甚愛
之重之敬而友之何友之友其有君子之德也方其未
遇時頑然混凡石而不自異而中之包含藴蓄者自若
也及見用而披豁呈露於初之包含藴蓄者亦無加焉
不幸或復見棄汨於泥沙淪於榛莽則於今之披豁呈
露者又豈有所損耶世之士能含其文而不自見用藏
進退而不變其所存則於君子不遠矣故予敬之而忘
其為石也若夫徒飾其文以為玩夸其奇以為美則斯
石也有愧夫渤海朱叔重善畫而好事喜從文人才士
游有小石屛方不踰尺而温潤清古自言得之石偃山
中而求予為記夫叔重既能知求余文而石屏又予之
所愛可不為之記乎且尚使夫人知予於斯石也非徒
愛其文而以敬其德也
讀書屋記
先王之政不修而小大學廢後之學者讀其書而已矣
讀書者第欲以識其篇章通其句讀則雖髫稚無難焉
然求其得夫讀書之要迺有垂白而莫究者以漢之碩
儒老生猶未知其萬一也蓋讀書非徒誦習其章句講
說其文辭必當因聖人之言求聖人之道由聖人之道
見聖人之心也方漢儒當煨燼之餘追求散亡修殘葺
墜著述累萬言而不止可謂勤且勞矣而卒尠合聖人
之道者不究夫讀書之要也由漢以還虛偽日張崎嶇
其坦平雕繪其完素紛綸授藉各是其是學者莫知適
從而聖人之道益昧昧矣炎宋既興斯文之運漸復濂
洛諸子出聖人之道乃明然程氏甫沒而門人已有駸
駸於老佛者況無大賢為之依歸而守陳編窺斷簡者
耶暨夫徽國文公集大成而纉承丕緒決澄流導深源
幽通滯達濂洛之道始大行於時迄今而愈盛今之學
者讀其書而議論言說或戾於道者幾希不戾於道宜
今之士可幾於三代而終有愧於漢何也蓋濂洛徽國
之言聖人之心也其行聖人之道也襲其言不心其心
談其道而不行其行欲無愧於古人得乎乃知聖人之
道雖不外乎書而非徒誦習之可得也雖然先正有言
以傳解經經通舍傳味之既熟道在胸中并經亦舍之
矣嗚呼此其為讀書之要也與會稽唐君處敬力學而
能文多識而好古以讀書題其講肄之所而丐予為記
處敬既能讀聖人書求聖人道尚奚言哉顧朋友之義
不可辭姑道所聞以塞其請
適軒記
適軒者高平范德謙與其賓友燕處之居也德謙敬謹
退讓喜從儒先君子游聞人談說古今人物賢否興壊
理亂是非得失之故聽之終日不厭治一堂以待賓客
頓設茶荈蔬食必懇盡其勤厚以故士君子不靳友之
及其友浸博日之來者多周旋不容於一室乃再徙之
始購得隣家隙地度為園屋其中六楹旁為翼舍而軒
其前令高敞明達植梧竹雜樹映蔚庭戸蕭爽心目至
者咸悠然忘去德謙甚樂之來告曰某之接奉諸君杖
屨則是居也某日以處諸君日以萃焉可無名乎予問
之處若萃也何如曰諸君之萃講學以相資某之處竊
私其誨導之益則亦各得其適也予曰若然以適名足
矣遂名之復求文為記為之言曰凡人有所好則必有
所適然而聲色之娱逸遊之樂適者恒多焉其次學問
切劘為悦者非生徒之美弗能也德謙乃知舍彼而取
是亦賢已哉今夫人有樂於娱戱有樂於服田者方其
適意時固亦無所辨及秋之至也娱戱者卒無所獲服
田將不有得乎德謙既能適扵是使終始不變秋之得
蓋必有望矣故為之記而復勉之
先硯堂記
吴東南之大邑曰嘉定武林王君彝之居在焉其居有
堂基構崇厚尊嚴固安題曰先硯之堂蓋居其先世之
遺硯於其中也彝以書來吴道其所以名堂之義屬為
文記之按書彝之先本陳姓曾高而上世以文儒為宋
官至祖吴山翁入國朝為江浙税課提舉襟度超邁嗜
酒不羈垂五十始生子某是為彝之考東軒先生也東
軒生二年而母亡四年而提舉君殁孤煢無依歸育於
外氏年浸長資性明悟外氏欲子之稍秘其姓以是尠
知其為陳氏子也及其學修行優德業聞著郡使者薦
其才於宰相署為儒學官皆誤姓之以外氏之姓堂帖
既下而甫克知固辭弗許因屢自辨之未獲釐正遂至
於今焉初東軒君之就學也得家所遺之舊硯用之至
夫學業底成歴官南北恒以之自隨厚藉深函保愛彌
至後病亟指以示彝曰吾即死他無與汝言第姓之未
復吾遺恨也陳氏故物惟此硯在汝能見是而思我陳
宗必復矣勉諸彝泣而受并書遺訓而識之蓋將候其
衰服既除陳詞上論以求反正焉先硯名堂所以示承
先訓而不敢志也其書又曰吾家不幸中微先君子幼
失怙恃然能間關自立思奮其身以紹祖宗之緒其亦
難矣而彝則生長燕安早受家庭之訓洎乎從師交友
所須無不備焉視先君之樹立艱難為幸則既多矣惟
以才質庸下學行荒迂竟未能有為以完先業此日夜
所以疚心也况遺誨諄諄曉然在耳倘不克承荷以遺
先君之羞其罪可勝負哉今兹堂既構奉其遺言遺器
合匵而藏之候陳宗既復則啟匱陳器敬誦遺言以復
先君之命是彝之願敢請記之以為朝夕之勉焉嗚呼
若君者可謂能繼其先志者矣蓋自先王之政不修而
古之宗法廢宗法廢故譜牒不明而姓氏無紀於是冒
姓易姓賜姓及譌聲之姓出矣其間能致其根本之思
而自歸於宗者無幾也兹觀東軒父子之所為其不有
異於人哉且夫一硯之微而君以遺言為重嚴奉之如
此則其於宗祀之係將不益盡其心乎有以知陳宗之
復振必在於是庸書而記之
吴松漁舍記
吴松江名其源出自天目東北入於海其曲有姚城者
地藉松陵滉漭數千頃平波滂流煙濤風漪朝霞澄而
夕景霽雲月蕩而魚鳥嬉景象日百變加有秔稌桑苧
之饒萑葦蒲荷菰芡菱蓮之利而又遠攬玉峰近挹白
羊穹窿横山洞庭諸秀爽蓋佳境也吴蔡彦祥之漁舍
在焉舍間林園翳水竹衡門茅宇通敞清邃琴尊在前
圖史左右是幽人隱者之居也而題曰漁人多昧其旨
予未識彦祥時固聞之已洎識而稔之始知彦祥嘗一
出矣回瞻庭幃皎爾垂素於是愓然謝事歸養親焉夫
養親甘鮮滫瀡其具也吴松澤國鮮食之美所聚彦祥
寧憚於漁哉使其居山吾知其不憚獵矣且今操網罟
持釣具入烟水以趍魚者豈必題其居題其居士而漁
者也人奚訝哉抑又聞古有獵於書者矣彦祥好學而
勤簡編在几又安知其不漁於書耶漁於書以求其理
漁於水以求其物求其物所以養其親求其理所以顯
其親其彦祥之志也哉志也如是知養親之道者矣予
方嘉之而求予為記遂為之書
佩韋齋記
蒙城高君隅仲隱居虞山之陽力學自修常結韋以為
佩因題其齋居曰佩韋間請於余屬文為之記余曰韋
既佩矣復題其室而又欲記之何也曰某之居是也俯
可以見所佩仰可以見所題庶幾乎知勉焉復得君之
文以勖之朝誦暮維則益不敢媮惰矣此某之願幸無
致拒也余曰所為佩韋者非慕古人之自儆者與曰然
曰古之佩韋者二人焉曰西門君曰范史雲也兹將誰
慕者夫西門之為人性剛以急故取韋之柔緩以自儆
焉而史雲則亦效西門耳隅仲之欲自儆亦因二人乎
余嘗觀西門之沉巫治渠雖皆出於剛決而詞氣雍和
不威不厲亦可見韋之有助也然而能使民不敢欺則
又非柔緩之所致也於以知其雖假韋以矯性之偏而
能自適其宜不至於過不謂善于取物以自儆者乎若
史雲者雖云佩韋而猶亟隘亢厲詭激終身未嘗變焉
於韋果何得哉是則同於佩韋而不同於所得也以隅
仲之開敏通明自治不怠其所慕也必在西門而不在
史雲矣雖然抑又有說焉夫剛則必急柔則必緩勢之
固然也急則易以敗緩則易以弛又不能無偏失焉故
琴瑟之張也過急則絶過緩則不成聲車馬之行也過
急則顛覆過緩則不前緩急之間固當有道矣佩韋者
可不知是乎西門氏則能知而能行也已史雲能知不
能行也隅仲既學西門烏得而不知是哉知是已烏得
而不能行哉既能知又能行固隅仲之所自勵而亦余
之望於隅仲者也其謂何如曰君之言某之志也非君
之教之某將何以正之哉請書之余曰諾遂書以為記
筮室記
事有常而有變語其常可因其已然以推其當然語其
變則不可以其當然而計其必然也事既不可固執其
常又不可逆虞其變然則未至之事果皆不可以前知
而思深憂遠者終不得解其惑矣此聖人所以慮天下
後世而筮之法所由設也卜筮之書曰易而已夫易廣
大悉備將以順性命之理通幽明之故盡事物之情不
專於筮也至其決嫌疑定猶豫以開物成務非易孰能
與於此哉由是言之易固不專於筮而筮非易莫以也
然而包犧之畫易之象也文王之彖周公之爻孔子之
贊易之辭也是皆己成之卦一定之書所謂居則觀其
象而玩其辭者也若夫臨事以求一卦之象於羣卦之
中觀三極之變於六爻之内以定吉凶據吉凶以決事
則必假蓍以問焉傳曰聖人之作易也幽贊于神明而
生蓍蓍神物也以故問焉而以言其受命也如響無有
遠近幽深遂知來物然則易必待蓍而後吉凶以告非
蓍固不可以問易也蓍其烏可少焉哉太山羊君某務
學好修精于筮以占之擲錢求卦非聖人之意迺求聚
蓍以古法揲之其將筮也齋戒沐浴以命蓍既筮己虛
心端意以觀象故其吉凶之衍有奇耦焉居處一室虛
明安静名曰筮室間請屬文以為記於戱羊君之於筮
可謂精矣惟古法是師而不流乎習俗宜其占之驗也
顧惟筮之功大而易之理微余何足以知之而敢言之
矧其妙又有不容言者將何以說哉雖然亦有以復於
君矣夫易之為書聖人立筮以為教其言嚮吉背凶皆
踐履進修之道也學易者可徒視之占決而不以反諸
身乎管輅郭璞謂有得於占矣于易果何與哉窮理盡
性以至于命此作易之極功能體之則幾於易矣以君
之師古好修不可不知是也能知是則所謂不假卜筮
而知吉凶者又當與之論焉是為記
滄浪軒記
句吴吕君志學和厚詳雅務學而多文所與遊皆名人
勝士締余交則友愛尤至者也間來告余曰吾友有吕
彦貞長洲人也年芳茂而謹諄諄力學士大夫嘉言善
議聽之未嘗倦蓋有志於學者也家處一室旁列圖史
開軒臨水疏達高亮題曰滄浪慕君之文已久無與為
介兹託某以請幸為之記焉傳云不知其人視其友余
雖不識彦貞然徵諸吕君則可以知其人文固不能辭
矣昔者仲尼聞滄浪之歌曰清斯濯纓濁斯濯足自取
之也彦貞以是名軒豈欲因自取之義以自儆且自勵
乎均水也或以濯纓或以濯足均人也或致尊嚴或致
欺侮豈偶然之故哉名宗右族昌盛之時顯貴光榮希
或與抗而為之子孫者摧謝彫落流於猥下不得與中
人齊是烏可諉之盛衰之數亦其自取然也至若家人
編戶迺有奮發振厲不溺其習修飾其言行鐫切其問
學拔出乎庸常之流而置身於尊高之地者非其自取
與然推是兩端可以知其名軒之意不苟矣彦貞其誠
有見于是乎有見于是吾將見其學也如川之增矣
可竹居記
吴有道人姓徐曰子庠年老矣精明強健業醫以自養
居市門東卑垣委巷而室屋翛然循垣四周篁竹森植
長梢茂葉拂戶牖而鳴清風搖階除而散疎月煙霞來
棲埃壒罔至所謂城府之林墟區中之物外也余見而
歎曰信乎蘇子言不可居無竹是居其可竹哉道人聞
之恍若悟解即以可竹題其居來謁文為記余謂道人
隱者也又嘗為醫者也竹何事哉雖然吾知之矣蓋醫
之為術治人之疾者欲治人之疾先淨已之心已之心
淨則疾之來譬物之當鑑莫能自匿然後治之功可濟
也今道人之居是無囂雜之煩有蕭閒之適外境己先
淨矣外既淨内其可不淨乎宜其𧺫人之疾若灰之澣
垢無留難也然所以去囂雜而致蕭閒者則又在於竹
竹其果無助也哉有竹焉記之宜也道人之欲文誠以
是夫言未既作而謝曰是實某之志先生發之而愈明
請得以朝夕諷詠焉余嘉其志遂書之
清安堂記
東陽沈達卿氏居吴長洲之周莊奕世以來咸以勤慎
敦愿處鄉里治生修業日以優裕至達卿産益廣貲益
饒勤慎敦愿益甚而浸文以飾之他無所嗜惟蓄經書
子史古圖譜法書名翰之蹟樓而庋之籖軸彙列暇則
左右閱視喜溢眉宇間曰此吾所以為子孫者乎此吾
所以自樂者乎聞者莫不嘉歎所居之堂庭戸静深棟
宇宏邃晨光可辨几席既安子婦孫曾秩焉序進問興
居奉甘毳怡怡翼翼四世一堂周旋而下上所謂禮法
之家益將求夫庶幾焉堂之題間炳然有書曰清安之
堂以締交于余也嘗揖予西階以升指其題以謂予曰
是書也示諸子孫而已非欲以自命也儒先大夫不遺
而見教者多矣幸子日相親與宜見知為尤深願得文
以記焉予不能辭也蓋亦觀其家政矣外嚴敬而通融
内懽愉而肅穆齒尊者不躭於滋味以極口腹之嗜年
富者不惑於聲色而湛綺紈之習其欲則既淡矣欲淡
故神清神清故氣和而體安氣和體安故動静語默之
間益可為子孫之法矣則清安也誠豈達卿一身之謂
哉每子孫之定省也恒謂之曰吾之與若得優游於堂
宇之下從容於閭里之間無手足之勞衣食之慮者祖
宗之休澤也可不思所以答夫祖宗者乎答焉無他使
祖宗之業益昌而弗替焉耳今吾之年甲子一周矣苟
得聞賢人君子之言且服焉而不自惰況年之盛者顧
不日親夫明師良友以成其學耶益昌祖宗之業吾今
有所望矣子孫咸俯首受教退則侃侃各存其自修之
心焉於戱學之一言其清安之基本乎夫學所以明理
以自治也理既明斯欲愈淡欲愈淡斯神愈清神愈清
斯氣愈和而體愈安氣愈和體愈安斯學愈進學愈進
斯有以遺其後人則清安也豈特示今之子孫今之子
孫將各示其子孫矣清安之胤承承而來曷可量也祖
宗之業不由兹而益致其昌大已乎則清安也後將有
以名其鄉者矣是為記
心遠堂記
予嘗觀夫君子之澤矣其出之者深斯其流之者遠也
後人能承其先世之澤而益為先世之為則其澤也愈
遠而無窮矣昔人之基也而我堂焉昔人之菑也而我
播焉則必致夫構之成而穫之實不惟使先業之無替
將益加之光美焉則其為子孫也誠克盡纉承之道者
哉若松陵張氏其亦庶幾於此矣松陵吴屬邑也其地
有儒林瀕太湖之隂張氏之居實在焉張氏貲素饒宗
族亦盛先數十年時有以翰墨著稱者為心遠翁心遠
字清夫䟽達明秀與游多中朝巨卿湖海知名士嘗受
書法於吴興趙公己造其堂嚌其胾矣方被薦北上除
貳山東之魚臺忽有歸與之賦時人高之鄧匪石虞邵
菴咸著文以為餞翁既歸優游鄉里以文墨自娱題其
堂之顔曰心遠人因以為號焉今觀其所自賦與姚江
村黃文獻諸公所為賦心遠堂諸詩亦足以想其風度
矣心遠之孫有名琦者端厚有為不事紈綺乃闢其故
居而擴大之仍新夫心遠之顔以示不忘先德也間因
予友信菴簡以告予以謂自有兹堂以來大夫士為之
詩歌者多矣而未有記之者也冀得一言用垂永久故
不揆以請焉余不云乎克盡纉承之道者乎張氏蓋琦
其人也琦之聲聞亦稔矣及是舉也蓋以充所聞之有
考也且夫前人之造其基業而為永久之圖者固有望
於子孫之賢也然子孫之能修其世業而不孤其所望
幾何人哉非夫先世之德積之厚出之深而流之遠則
其澤也有時而既矣由是言之則張氏之先積德之厚
為何如耶余所以不辭而為之書俾傳之子孫將益光
其先業以致無窮之澤也哉
常春閣記
青陽之發育固一歲之端和氣之冲融乃四時之貫蓋
和氣為春之本而春又時之本和氣之貫乎四時是春
之行乎四時也夫温熱凉寒時之敷施有節生長收藏
時之功用無窮自其有節者觀之見迭運之恒殊自其
無窮者觀之知貫通之惟一一者非他和氣而己和氣
之所在春之所在也四時常和即四時常春矣四時常
春此功用之所以無窮而處身之所以當效也與吴興
沈由規予友也其所以自處吾知之矣何自而知之自
其名閣以常春而知之蓋閣也其退休之所也知名退
休之所以常春斯知以和自處矣知以和自處則親親
之節豈外是哉然而一歲之中既有温熱凉寒之節一
日之中又有旦晝夕夜之節夫節所以適其和也有其
節斯能致其和焉由規欲何以親其親哉吾意其仰承
顔色則思其旨甘之奉燠寒之問疾痛痒疴抑搔之節
焉其退休於閣也則思其飲食之宜𧺫居之謹賓敬拊
循雍睦慈惠之節焉跡兹以往蓋將無所不節無所不
節斯無所不和矣噫是其名閣之志也與閣之得名既
久祈予記之亦久矣顧未能如其請也兹始諗之兹說
焉由規作而曰斯言也誠某之志也請書以為記
春草堂記
春為四令始三令皆所以終春之氣不有其始則無以
為終是春之氣亦大且博矣凡物一受春之氣以生而
草則其易生者草之生也一旦蔽原隰信宿窮蒼莽其
非尤易生者乎以易生之物而受博大之氣天地間無
隙壤矣然春生物不自德而受其生者則德之也天地
者萬物之父母而春者父毋之生氣受其氣則當知其
所自出一草之微猶然而非草之微者其謂何哉人於
天地間猶草之盈壤地也草盈壤地猶不忘其所本況
人靈於兩間顧可忘其本乎天地者吾祖之所本吾祖
者吾親之所本而吾親吾之所本也吾之所本報之宜
如何耶即其能為而為之不遺其餘得為而為之不至
於過亦足謂報之與古人所以興寸草之心難報三春
之歎也嗚乎昊天罔極終能遂其報哉雖然盡其道以
自治存其心而不懈亦孝子之善處矣温陵陳彦廉氏
題其奉親之堂曰春草徵余記其義也書以貽之
静者居記
張君來儀之入吴也予得内交焉見其沉厚冲默心甚
敬之洎詢其鄉則九江著姓世以儒素相承其來有自
矣君既壯去鄉泝江踰浙受易于山隂尹夏君仲善甫
暨卒業四方兵起道梗不得歸因僑于武林之東里閉
門謝客以學自勵大夫士希得見之或曰是静者不可
溷也君聞之喜遂以静者居題其室及來吴屬予為記
曰使吾得勉焉以無負名吾者噫君之志善矣哉顧予
庸陋何足以言之雖然願交於君而不獲者有矣予顧
得執筆以奉之詎非幸也其亦敢終拒乎竊以聞於先
哲者復焉蓋凡人之性雖有静躁之殊而其同得於天
者則本靜也以氣間於有生之初欲蔽於既生之後其
本静者始汨焉君子之為學將以擴其物欲之蔽正其
氣禀之偏而反乎其本静也故學焉而有成則恒在乎
静有非躁者可得而同矣昔者孔門之子張已有聖人
之一體惟其過高務外難與並為仁況其下者乎以子
張之量高志強固不至於躁較夫深潜純粹終日如愚
者則有間矣此聖學之傳所以于是而不于彼也故程
伯子云惟静者可以為學叔子亦每見學者能静坐輙
嘉歎之周元公則曰學之要一而已一者無欲也又曰
無欲故静雖其意各有在然惟性靜然後能静坐能静
坐然後能存養擴充由募欲以進于無欲也無欲故静
則其靜也大矣嗚呼此大賢之事予烏足以知之而敢
言之耶然而自衆人學以至於聖人則亦不外乎是矣
今以君之生質之美而復加之以操行之高問學之篤
如此譬猶駕良駟而騖通衢亦何所不至尚奚負其人
之足慮哉若夫動静本原之理具于大易之書君日講
之必詳矣又不待予之勦說也是為記
蜀山書舍記
吾郡徐君幼文為人清介有氣節立志高遠博學多聞
見喜為文詞古詩歌以自適年甫壯遭時多虞不克施
其志乃避地於吴興之蜀山立屋以讀書焉屋成徵予
文為記未果為也歲乙已春君來吴復以記請至秋又
請焉余謂之曰春秋之法常事不書非不書也不足以
書也今夫為學必有講肄之居人事之常耳君以讀書
而立屋焉非常事乎而汲汲欲記之亦有說與豈是居
也有構締之精刻琢之美丹雘之藻麗足以記之與則
務外而遺中絢華而棄實於學蓋有損焉不可也豈以
山之高可以資覽觀溪之深可以事游泳泉石之奇秀
可以供勝賞之樂為足記與則未合乎藏修游息之義
而先致夫玩物喪志之失焉不可也而君欲何記哉君
曰皆非也惟僕以不敏之資以荒于學恒有歲不我與
之懼今幸得温其舊習於閑靜之所故欲識其歲月于
壁得朝視其所識而自省曰居于是幾何日矣學其有
加于初乎夕視其所識而自省曰居于是幾何月矣繹
其有加于初乎不敢望日有進而望月有進焉不敢望
月有進而望時異而歲不同焉則僕之願也子何不成
吾之願乎余聞之瞿然而謝曰斯過矣交於君而不能
知君之志有是哉予之陋者尚足為之記乎雖然君之
命亦不敢終拒也遂記之曰徐氏蜀山書舍其建也始
于至正二十有四年歲甲辰秋九月某日其成也距始
建之日後幾十有日焉入而居之則又後于成之日幾
日而當某月某日也
石林書舍圖記
吴城西多山其名師者於城為最近望之其形若獅然
故名其山多石而少壤草木皆堅瘦疎碎其挺然以脩
蔚然而林者皆在乎山之麓而麓之陽則石林書舍在
焉書舍者同郡周伯常之居也伯常居於是耕鑿桑麻
以養其親讀書為學以娱其志宗族既以言其孝交友
既以稱其良而里閭鄉黨亦有善人之舉焉親既歿居
以兵毁遂擕家比南僑于濠郡而其晝而思寐而夢未
嘗不在乎師山之麓焉曰吾親不可得而復見矣然吾
之鄉猶在望也吾曷時而歸吾鄉耶其友有聞而悲者
為之繪其故居之狀為圖以貽之於是伯常朝而向夕
而面不是圖之或離也曰吾未能歸吾鄉覩此可以少
紓吾思矣因託其友羅可道求為是圖之記嗚呼繪畫
不足記也然人子之心孰無之故鄉之念孰忘之予雖
獲朝夕奉承乎膝下之歡蹤跡不出乎鄉井之外然豈
可以吾之幸而遽不䘏人之不幸也則是文也雖欲辭
不可得而辭矣為之言曰人之所以為人者以其知所
本也本者何父母之謂也記曰入里必式非式乎其里
也父母之等夷所在也詩曰維桑與梓必恭敬止非敬
乎桑梓也父母之鄉之産也父母之等夷所在必式之
父母之鄉之産必敬之況於父母之居乎今伯常親殁
之後既懷永慕之戚况親舍復毁得不重其戚與則其
寤寐不離乎師山之麓者誰不宜哉若伯常可謂知所
本矣且夫人之於交友也樂為之樂憂為之憂庶得交
友之道焉今繪圖以貽之者既欲紓其憂而求文以記
是圖者亦以慰其憂則二人者可謂知夫交友之道矣
伯常既能知所本二人者又能知交友之道是皆有典
常之係焉予可己于言乎伯常也觀是圖而誦予言可
無槩之繪盡所視為文辭也已是為記
處菴記
古陳姚君家吴城中闢燕居之室靜深隱奥題於顔曰
處菴嘗坐予而指其題曰將以自警也願得一言使朝
夕誦之幸也敢望已乎客有囅然于坐曰夫名然而實
不然非也實然而名不然亦非也以君之才方將奮厲
磨淬激昂軒揚出而為世用史而士士而大夫發其藴
以行其志使上有所裨下有所惠也命以處焉其名之
然耶果實之然耶或曰不然也世固有迹處而心出者
謂之處可乎迹出而心處者謂之處不可乎因其迹以
質其名究其外以遺其内矣予曰噫名實之論得矣内
外之說韙矣然皆不明其題之之義也夫世之事萬變
而無窮日往而弗息以無窮之變而弗息之求則將何
以得之哉要在處之而已矣然求而弗息固無不應之
道變雖無窮而有一定之理以一定之理而處無窮之
變無不得者也今君好學慕義周謹詳密懼有苟焉之
失故自命以處焉則處者審擇慎處之謂豈隱顯之謂
哉君來朝視其題曰處乎夕視其題曰處乎是能服如
之何如之何之訓者矣言未既君作曰潜有心而子度
之至矣請書遂為處菴記潜君名字處道云
來德堂記
東吳李君士明嗜學修行尤精於炎帝軒轅岐伯之言
𧺫人癃疾聲聞著揚大夫君子咸敬禮之君之所處琴
瑟是陳圖史在列題曰來德之堂以予友之深也徵為
之記辭有弗可因究其故焉蓋君之為醫授受於莊先
生子正先生吴興人早孤而貧克自力於學通某經連
試有司連屈落魄江淮間無所遇乃更事醫醫之道殊
振以來德名其寢有子多病指謂君曰是兒非夀器吾
後不知所托如至不幸實有望于子君敬諾焉先生没
果無後君既畢心喪圖像奉之家歲時脩禮唯謹兹以
其名堂者亦以示不忘也嗚呼吾於是有所感矣自世
教衰風移而俗下相師之道不篤昌黎猶未知籍湜輩
能不叛去否程氏門人淫于佛老者有之今君於先生
受醫業耳顧懇懇若是其所謂君子者乎然古有感人
之德而以其姓名其子者矣有慕人之賢而以其名名
已者矣況師弟子間耶則君之名堂亦宜矣雖然寧獨
是哉夫德者吾之所得於天者也惟不能操而存之故
有已焉失之者苟一旦反求諸己則其德復為我有不
待求之而自無不在此庸人聖哲之所以分而學者所
當盡力者也今君能因名堂之義而益加反身之功則
君也吾見其不獨擅聲於醫矣是為記
三事記
余平居暇日喜聞四方士大夫談說湖海間舊事然奇
跡異狀多莫能記惟三事雖非奇偉然可為學者勸戒
故著以記之初聞祝寧事祝寧者濮陽鄄城少年也多
力喜擊鬭自為兒與里中兒戱相格一里多異下之年
二十為母家報仇殺人亡命走潁川潁川富人談公子
故與寧善寧主之有繆鐡者本鍜工以善槊聞齊楚來
潁川川豪爭辟舍舍鐵寧慕鐵久將就之學會公子亦
迎鐵師之擇日具禮再拜跽請曰願為弟子幸賜教鐵
不為動直曰諾寧見默曰乃爾屈耶欲無學然不忍舍
又憚屈乃窺其教公子用槊時識其步趋進退刺伐之
度私習之稍久自謂術已至欲當公子詰朝謂公子曰
吾在鄉有槊名子今事槊可共角乎公子己盡知其情
狀不欲言弗許寧請堅甚公子不得己起與角因自計
盡用吾術必殺之不忍也乃留其術不出槊甫一再交
佯不勝罷寧以為已實勝即大喜自任槊矣汝盜起潁
川募兵擊之寧拊槊曰有所售也公子知其術未善固
止之寧奮曰吾槊此不用用何時耶遂應募直撓賊為
賊刺心死後聞曼仍事曼仍者宛陵革履工也仍少時
父使學製革履革履師性急仍瞢鈍動不能知師意指
被斥者數矣仍意愈下終不去師後更憐之竟教仍成
技焉仍技既成製履務精好然家在杜厠巷中巷委陋
人鮮知仍以故履不恒售或謂之通途可售耳仍曰不
然意吾履未精無他也乃益擇善材愈精製之躡仍履
者覺堅好倍他履不易敝浸以相傳曼仍履遂大售家
致饒裕仍死子繼業之遭亂乃絶後聞堵郎事堵郎者
豫章人其父大賈也堵郎生四月父出賈年十七未識
父獨與母居家貧母死無以自活為人傭不任傭作亡
去依父故所使牧奴奴業為馬醫教郎馬醫術郎自恨
窮苦甚勤厲學可成父返郎即自棄馬醫歸父使就奴
卒業郎曰幸大人歸非乏財也猶事乎娖妮技乎竟不
學頃之父死用浮屠燃燈因火家盡燔即復困厄里人
為歎曰使不廢馬醫豈憂衣食哉郎聞亦自悔後轉徙
不知所之時有徐娩亦豫章人徐翁女也徐翁家貲巨
萬無子獨有娩脩組織事日不輟家人曰豈少若物乃
自苦耶娩曰固當習耳且富可保乎後家果廢娩夫死
不更嫁遂以女紅自養終身鄉人至今道其事嗚呼是
端可以勸戒矣祝寧恥再拜之屈不求其術之要致殞
其身世之學不務師友更自用以昧于事者其害豈異
寧哉而學不患其質不美患志媮耳志既堅無自足意
鮮不成者於曼仍事可見己堵郎勤始棄終知顧不如
一女子良足歎也今夫學者乃或自廢視堵郎其少儆
哉
江村遠意樓記
吴長洲之周莊有高年焉曰陳和之登七襄矣神清體
強耳聰目明視年之相若者&KR1509;然不侔也蓋其動容舒
徐不局局於所必為汲汲於所必得遇事之來泰然以
處未嘗窮究而留滯此其夀考之繇也家有一樓余嘗
登焉可以徙倚而敖嬉可以眺遐而矚遠可以寫幽懷
散煩欝而未有名也為題之曰江山遠意客有見之者
曰遠意之旨果安在哉豈因其前挹羣山後瞰長泖左
秀水而右郡郭耶其將覽天表之遊雲極目中之飛羽
延朝光而入戸留明月以當楹耶不然則以其汀煙浦
雨沙藂水實沿秋遡景舉席而揚舲者一望無際焉耳
遠意之旨果在是乎余曰然子之所陳誠遠矣然其遠
也目及之遠而已獨不聞夫源之深者其流長本之固
者其枝盛積之厚者其胤蕃乎今和之之子也皆挺然
有為孫也皆森然成立而能以耆耉之年享其安養非
有所積能如是乎古人以有子為萬事足況有孫乎況
有曾孫乎況由兹以往承承而續繼繼而蕃乎此其遠
也始為遠矣豈目前之謂在外之景乎哉題之旨攸在
客方媿謝和之喜予言善遂書記之
靜一齋記
居可欲之地見可欲之事而不為可欲所誘當華盛之
年有華盛之資而不為華盛所溺者此其人亦可尚矣
大可欲之與華盛人之易得而誘易得而溺者而乃莫
之誘莫之溺也非其生質之美學習之正能之乎然質
美矣必美而沉厚學正矣必正而專精斯其為可尚已
蓋非沉厚則易以動也非專精則易以貳也易以動易
以貳又烏能保其終無誘溺之患哉此有沉厚之姿而
能致專精之學者所以為可尚也東甌花用端湘隂湯
時中之友時中嘗與之來見詢之貴家子也侍其親宦
番禺居之蓋久矣番禺古南粤之地其人與物美麗而
繁富乃其俗然其可欲之與華盛何如也而用端以英
妙之年挾貴遊之資在他人固已忘其誘溺矣用端則
恂恂敬飭自奉若儒素顧乃從士君子考德問業焉豈
余所謂質之美學之正者乎不然何為而異其倫也一
日來告曰某在番禺時儒先長者不遺愚陋者有矣今
兹違萬里來遊吴幸愜平生之願又獲承下風於君子
良自慶已家居有齋題曰靜一苟得一言教之使有以
佩服焉非至幸乎然不敢望也噫用端誠所謂性姿沉
厚而志學之專精者乎則予不可靳於言矣因謂之曰
夫靜萬事萬物之本根也故曰人生而靜天之性也性
本靜為學蓋以復其性也可不思所以靜乎能靜則心
湛然而純一心湛然而純一則事物之來應之各循夫
天理而性可復矣是靜一之義也此用端之所嘗聞而
以之名齋者乎用端姿沉厚若是學專而精則益進若
是名齋之義可謂無負矣雖然嘗聞之矣靜之與動猶
本與末非兩事也言夫靜如明鑑止水可也槁木死灰
不可也欲如明鑑止水亦有其道乎曰敬而己敬貫乎
動靜存養省察在其中則靜一之功舍是將何求乎今
欲無負於名齋之義其必勿遺夫敬哉用端作而曰至
哉論也幸得聞之請記之以佩服焉
雪坡記
雪坡者吴長洲韓高士可立之號也可立通有熊老氏
鄭列蒙莊之書究明其學著聲殊籍甚其所知皆縉紳
大夫湖海勝流與遊方之外之名德也予友李玄脩乃
其同邑同道而同志者來告予曰可立以雪坡自號儒
先君子多畀之詞章請一言記之誠嘉寵也敢蘄少注
意焉予嘗聞之欲知人而信于已不若信于人盖已之
得之者少人之得之者多也每得之湖海之知可立者
詳其為人寬厚而高亮胸中灑然纖芥莫之留滯也因
以質玄脩玄脩曰是誠然然則自處甚高而煦煦然者
令人可近自治甚潔而藹藹然者無靳于人此又吾可
立也予然後知若人之為有以稱其雪坡之號矣夫雪
之為物當玄隂之時而自潔其皦皦之質若不可犯矣
然與陽和俱化有潤澤之益焉坡之為物由卑而寖崇
無斗焉絶物之意故其土温厚有産物之饒焉當雪之
委于坡而坡之承夫雪陽和既闓則其潤澤而産生者
蔚然矣今可立自處者高而令人可近自治者潔而無
靳於人是其學之誨其徒德之薰其友猶所謂霑夫天
澤之益而資夫陸産之饒者必多宜乎縉紳士夫名人
勝流咸與之遊喜談樂道之也此予謂可立之為有以
稱其雪坡之號也與夫人之道夫可立者如此玄脩之
請又加勤焉予獨得已于言乎因攄予所聞以為之記
筠谷鄭氏墓祠記
衢之開化曰金溪有山曰奎婁峰其下曰筠谷故儒宦
家鄭氏居焉谷口則學錄公之墓也其子瓛等即墓立
祠以奉公之神孫團筮仕以使事抵吴告予以其先世
之故請書誌之按學錄公諱鈞字汝一世衢人祖明夫
宋咸淳癸酉進士父師吉元徽州儒學正即筠谷府君
也筠谷君早孤育於季父介夫典教江隂故公以延祐
丙辰生江隂之定山天質既美滋力于學受經于白雲
許先生之門人應至正甲申鄉試以貳榜任本郡儒學
錄人皆崇之尋退居筠谷下聚教族人子弟鄭以儒業
著稱者率其弟子也大明洪武戊申公年五十七九月
庚寅以疾卒娶葉氏前翰林學士天麟之孫雖生貴戚
而儉勤謙抑宗黨是則先公一年生後公五年殁子三
長即瓛次瑄次玒俱克家孫五長即團次圞圉圃囦卜
地得吉會玉砂金泉之秀以九年臘月朏合葬焉實今
墓也墓既盡其邱封之禮祠又廣其嚴奉之敬知其後
之益昌於是而徵焉於乎予復有他徵矣觀典教翁一
綱二十目之書撫卷輙為之太息當是時廷臣豈無任
言責者而乃固本根正綱紀披肝瀝膽剴切懇至顧非
疎遠之臣弗得聞耶此天下有志之士所以扼腕慷慨
想望傾慕之無已也然翁位不滿德僅宰百里而終筠
谷嘗少施而未竟其才學錄公嘉惠後學至賢良宜有
發舒矣而志不在於華耀好還之道果何如耶雖然其
理間有在矣今團以英妙之年善於其職公廉勤慎通
敏而端確稱其為故家子孫也其進豈可量哉好還而
益昌其後將不在於兹乎則予之所徵蓋有不誣者矣
因其請倂予之有徵者書焉
半軒集卷三
