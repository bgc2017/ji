懷星堂集卷二十明祝允明撰
傳志
賀節婦家傳
節婦吳氏吳縣洞庭西山吳寬之女東山賀君元良之
妻今儒士艮之母也其名某年十六歸賀君琴瑟雍宜
裁八年而賀君病以卒節婦棄耀飾極哀毁用誠喪葬
致力合禮族黨已賢之然謂少復弗子也徐之當徙其
志暇日因稍導覘之節婦潸然涕曰聞女一天耳古今
以不貳媾為禮訓抑吾心本自願此不願彼愛惡去取
自天性非他人所得裁量又先良人士類而大夫族也
不幸不禄吾又能以匪貞衊之邪具三不可而本性尤
顓固不可解者謝女意休矣於是羣意息而且竢之節
婦亦益安之事姑孝謹外寂謐閨寢久之族黨為節婦
貞居既越二紀生春秋越三紀志行既定矣如岳不移
井不波今兹當不為厥終焉謀邪乃選於幼得佳兒為
告于先良人若祖考族人立為嗣用承賀君祏祠即艮
也既峻事節婦欣動中臆我今兹可以媞媞畢姑孝篤
子教無隊賀君業異時能完心面見良人也已由愈閉
戶茹澹被麤劬績以厲艮艮又秀良隠抱遠器未遽量
皇帝登極詔郡縣舉孝順義節来聞下旌表於是族里
以節婦事上邑邑上府將升于朝時為嘉靖初元先是
府以諏於邑學官合學之士友以實對而且徵古高行
鉅鹿之操烈重孤存祀之義以為方艮持其語示余以
余素友艮而欽母或計有以傳母事附家牒者因遂謹
據述之為傳贊曰
人聞道全節婦稱善一嘖嘖哆口已矣或傳一子刲肌
廬墓士危言来黜辱必聳嘆不休如激忠不懷其軀固
難亦或自賈聲以痛寸咫膚苫息中野視弔景寒閨畢
生不有笑歌懽虞半亡人或凍餒交病婁鄰死絶難易
假誠獨且奈何哉賀節婦如是抑非覬有今日為暴廣
之者其何為哉斯天人之完者也以身為賢夫為令妻
子為嚴母族為保傅家為福慶國為瑞天下為治俗載
俟之廷典来而為聖王君師政教風四海為益與繁鉅
且繁廓哉堂堂乎兹惟厥本柢衆其鑒于兹傳
李碩人墓誌銘
故廣東參政椶園劉先生欽謨用其文學日月海内允
明弱冠寔朝夕之始公近中歲頗隠商瞿之憂後得冢
嗣于李碩人曰嘉䋭嘉䋭生十二年而公長往亦既連
有二弟無數年嘉䋭輒大秀發章采燁然便復淵邁驚
駴老長余益比焉有芝蘭之好無幾而殞遺一息曰穉
孫踰三十年一日穉孫来曰自先人之亡不肖與嫠母
銜荼負芻勉事孤大母唯鮮甘綺是慊幸而日月斯永
於昨歲而終則既八十二矣今兹將治長寢于府君玄
扄之側離而祔之以舊以文石銘無外執事者亦碩人
意也請按碩人姓李氏諱柔字柔貞長洲人考某母柳
氏碩人在室女紅攸閑文籍亦涉府君初仕南京工部
虞衡司主事召修兩代史居中秘與楊夫人偕無幾安
人亡史事亦罷返初政乃納碩人生二女家縡是相府
君攸宜既而得男曰熙學輒即殤府君復娶于賀不身
碩人又得雄曰鶴壽而又殤乃又生一女府君以署郎
中事員外郎擢河南按察司副使碩人乃二姙一男一
女男嘉䋭也府君遷廣東左參政謂地厲二親皆八十
外留碩人事二親復納趙氏與賀往賀終不身以死趙
育二男曰嘉縜嘉績已而府君捐館舍唯碩人與趙二
嫠乳三孤持家畢葬聘婚遣嫁外辛中酸戶閴閨凜力
踰丈夫且不肯落儒宦事遣二幼並游學隸弟子員䋭
特英拔而復劬刻少之竟病勩不禄於是碩人之苦囏
轉倍前日語䋭室曰少寡老獨女之烈釁我寔不淑閔
凶是罹復連新婦新婦能知我心知而能一一而能定
夫氣有福禍行有慝良世有休釁情有甘愠故良而禍
釁釁而不愠者安天而盡人者也我女也而勉克己矣
婦其克我也乎婦亦能之遂與以有終焉碩人懿明如
此性復婉巽或逢怒於長侵侮於儕無校意寒窘偕年
愈深而甘勤不怠正德歲庚辰六月某日體病纔二日
便盡七月甲子朔也比没襟神爽然遺詞尤善飲茗一
杯而瞑其初生正統已未七月某日三男子嘉䋭為縣
學生娶贑州守顧公&KR0008;之女嘉縜府學生娶金嘉績娶
夏亦皆先卒女四秀整適江西布政崑山項公之子貢
士拱辰秀齊適丁文禎秀嚴適孫璠秀肅適吏部尚書
松江錢文通公原溥之子巗孫男六長即穉孫娶温州
守文公之孫徵靜之女次寉孫竹孫犢孫蘭孫桂孫皆
出嘉縜女三曾孫男某某女某某葬以嘉靖癸未十月
某日墓在仰天山銘曰
女不朽三餘德容工言高節義貴孰與封位秀子孫富
孰與琛珍淑聞烈壽孰與日月儒宫宦閥有婦人焉德
四者全三不朽不愆碩人亶其然乎
姜氏誌銘
誌曰兹惟吳張鳳妻姜氏玉蓮成化戊戌五月丁亥生
弘治乙卯十月癸亥以生女卒于蓐明年三月丙午葬
此横山之下嗚呼十四而婦十八而母母五十日而止
然而女不失愛於親婦克送尊者死祀奠纂組割烹無
廢政以英齡處富室能斂焉幼習閨態不形見亦無慚
於壯老者銘曰
不缺也其性也乎不盈也其命也乎月晦川逝雲散華
落大化衮衮隨乎委乎而莫之問乎嗚呼翠案虛眉朱
絲斷瑟漆焰幽眠千秋婉骨
故袁天禄妻王氏令人墓誌銘
令人者長洲袁君天禄之妻也其德行既淑良遭家不
造凶喪頻仍其功力倍艱而又不幸身以繼殁僅倍殤
折嗚呼君子以為誠可賢又可悲且闡揚之也已將葬
其子胤文等捧其從兄郡庠髦士胤昌所屬行狀乞為
銘乃薦其稱曰令人而誌之云令人諱正賢父廷儀母
馮氏其族與袁同望于邑里廷儀嘉天禄也壻之令人
賦性深沈嚴恪不苟言語十九入袁事舅姑合道禮侍
夫又莊謹值事能裁治無忒差而無擅制獨成之過遇
人且雝巽中外敬羨謂為四德之式焉為婦財十年而
舅没少之夫没令人上存煢姑下系二孱兒且喪且家
喪未訖少之姑復没於是以三十二歲之嫠持三喪支
一門事無幾而殯一旦訖三大故無違禮亦無勌狀觀
者咸相愕眙仰嘆於乎非材矣夫喪後家政周秩若不
乏丈夫者而又減略容飾迹不踰庭昏嫁子女秉禮而
去泰督莅奴婢嚴默而幹戢臨教二孺轉加深篤復延
老師守而訓之比長咸有老成人風斯特其力之烈而
道之茂者也正德壬申正月某日卒生成化戊子六月
某日年僅四十五所生六子三男三女男曰胤文胤武
胤章文娶王繼喻章娶劉女長適李泰幼適許淮中男
中女皆未及嫁娶而卒孫男一曰尚絅女一令人歸土
以本年十二月某日墓在武丘鄉之袁家涇銘曰
結髮事君兮晏晏笑言上堂饋服兮式敬且閑割酷忽
罹兮禍極并連殍氣銷骨兮大典以完繁霜屠林兮玉
石一焚善不蒙福兮誰持物權君嗣在室兮卬身在泉
終君信誓兮卬復何冤存亡禄兮没亡年身則缺兮道
斯全薄蒼旻兮漏黃淵萬斯霜兮神栗然
張廷潤妻錢氏墓誌銘
張氏以富善聞于嘉定之三槎里頃廷潤没葬於泗瀝
河南之原守瑞州邑人李君堯臣為銘兹正德辛未九
月四日其嬪錢卒其孤錦等以祔葬者頗紊于位更度
地于先兆之左卜歲壬申某月某日窆母因遂遷廷潤
之槥而合焉乃進唐解元子畏事狀謁為銘据狀及前
誌謂廷潤剛勁孝睦御家嚴居鄉惠而錢寔能左右之
敬釋老樂幽寂而錢能順適之室雄而善持祉繁而能
安固君子之嘉匹右閭之良相也已生乎宣德庚戌十
一月四日年凡八十有二男子四人錦鉞鏷鎧其婦蘇
吳李趙女子一人其壻金橖孫男十人曾五玄一孫曰
淮濟沂津湘沐澐潜某某津為功臣教讀曾曰彬郴橋
梓楫彬橋為國子監生嗟夫子以親成親以子顯家室
同穴存亡備徵粲黟揭遐匪文曷寄爰約銘詩鑱附牆
翣其詞曰
嬪兮淑修君子是逑柔風内扇剛操外彪白茅藉地豐
纊襲裘餘華垂裔百世用休
陸德芳室謝氏孺人墓誌銘
世每謂女婦不外見然不見非病病不究其道為道也
者心本之理明之志達之見之行焉而道成矣即士亦
然茫昧澌陋百不踐于十斯可病也曷有踐而弗著者
哉余讀雲間高企為孺人陸謝氏狀曰美哉謝之道也
剽聞之當廣焉矧以屬我為傳遠計則曷以辭栝其事
述之曰謝氏上海富室翁某與室某生凡四女生長輒
贅壻至儒人最幼其壻曰華亭陸德芳德芳性闊略不
閑小德與婦翁媪異操尚孺人視諸女兄若不倫然孺
人無怨色然德芳亦不有謝氏財赤手作生業以致大
盈逮於後孺人或更分以贍諸女兄家亦無德色世俗
女贅者多乘陽或獨知親而不知舅姑孺人執孝敬如
外從矯俗以合禮德芳多妾媵孺人逮之惠且均遇其
子無異情冢婦蚤寡守義孺人愛保尤至以安其志德
芳不仕以貲授仕章服子憲為太學生欲急得榮禄及
親每可行輒即病孺人曰凡仕内視學外視時何可以
情徇之兒無熱中為孺人平日少言笑待宗姻鄰里有
恩嫁孤姪女二人凡其端亮識理道類如是皆與世俗
愚婦人反非所謂究而著者邪正德辛未三月二十日
卒生景泰乙亥十一月十一日年五十七明年壬申十一
月丙申葬其家之旁祖塋内孺人有子男四愈先卒次
即憲次忠次恕忠恕庶出也孫男五曰鏜曰鑐曰鏶曰
銓曰錞女二銘曰
愛不余翕余乃不悒産弗余集余則躬立更衆之及以
莫不給舅姑夫子我事我執媵娣粲者衾裯有輯螽薨
棟隆一表數襲用順為貞是曰從一謝風弗泯千媛之
挹
張文聲妻左氏墓誌銘
揚之江都有張左二族張以善聞左亦儒舊張之子濟
廩于邑學官為弟子員比者渡江来吳中拜予門請銘
其母墓手叙母行以進按而誌之曰左氏諱某其父曰
宜母曰吳以成化元年十一月十九日亥時生左氏享
年六十嘉靖三年五月二十六日申時卒所生子男一
即濟女三長適進士知蒲州高瀹次適許漢相又次適
縣學生曹鴻又次一幼出側室濟用某歲某月某日葬
于城西花臺新營地文聲先一年没實同日葬用魯人
祔初左氏生性質聰慧姿容秀雅而中有材用十三失
母與弟妹居祖母王賞愛言此女必不碌碌事繼母仝
氏謹二十三年始嫁張君事舅姑同父母持心飭履以
和順為主奉已持家以勤約為素女紅精良旁通書數
人不能欺姻里女婦多宗師焉文聲治貿遷川塗多於
室家而家觀修整閨門和肅皆左之為也江揚紛華之
區臨之泊然一疏衣或五六年不易婦曹姤集見盛飾
金寶錦繡璀璨然漠不悦慕且曰如此奢汰豈長守富
貴之道邪姑死無幾舅卧疾憒弗省左侍藥食晝夜不
懈祝天懇禱一日舅痻絶左立榻側飲泣達曙舅蘇視
之曰新婦猶在此邪然我終不起婦善事汝夫保愛汝
兒汝能孝順天必有報汝我獨以望汝不與諸婦同也
舅姑既葬睦娣姒尤有恩義文聲季晜欲異産文聲諏
於左吾親之遺皆匱于彼今産吾剏何當分之左曰雖
然君睇彼寒飢寧能獨享安之乎文聲曰亦試若爾事
即定教子女甚篤而不以檟楚自然畏服不喜私蓄用
財豐約宜于度重賓祭䘏災窶平居相文聲將順美善
消解詬怨操辛慮患不少暇逸唯恐家業隤落嗣息無
成兢兢憴憴歸於考終亦云福善備矣銘曰
碩人温温嬪陪令門淑儀玉潤秀韻蘭芬澣綀視約甘
薺彰勤孝無匱獨公可徵均鍾儀有詔郝法猶存聲蜚
右族榮起來昆引蜚不匱不在斯文
告殤穴從叔弟姪遷葬文
告于從叔二官人弟慶元從姪五壽之靈允明今將飭
治塋域相地之宜以翌日丙午遷葬叔等於原産之南
十餘步許用先告啟其毋震驚往即新宅謹告
南海回祭先墓文
允明嗣承宗祏黽勉負荷兹以宦游過家霜露既降瞻
掃封塋
祭王文恪公文
嘉靖三年歲在甲申十一月辛酉朔二十日庚辰門生
前承直郎應天府通判祝允明謹以柔毛庶羞清酤奉
祭于柱國太傅戶部尚書武英殿大學士文恪王公尊
師守溪先生之靈嗚呼小子將哭公以公也郊鱗歲龍
聖賢亦窮騎箕蝕璧揆相必終何傷於吾公與將哭公
以私也鑄金百冶擢桂千枝賜也奔走商也贊辭何戚
於吾師與惟士之節報死于知何不才有如小子而蒙
被乃超于等夷待以國士要以遠期所謂春㴻膏萌蕭
蘭同德而焦枯之枿倍榮秋月揚彩遐邇齊昭而迷塗
之夫加賴昔者允明上公之語公既諒之矣幽明有殊
心口豈異所最痛者生無所立以光公之教又不即能
死以從公之遊悵進退以無據徒銜知而弗酬用此負
公雖哭毁以絶亦何補而何贖祖載即期敢藉茅鬯因
薦心曲贊德頌業銘不朽而鏗無窮者出在天子興在
四海職在國史非小子之事也嗚呼小子崩摧迷絶奈
何奈何惟公尚饗
趙姑夫啟殯祭文
維嘉靖二年歲次癸未正月癸卯朔十四日丙辰内姪
祝某兹以尊姑夫厚齋趙公將安厝靈魄於玄宅謹陳
牲醴哭奠几筵而告曰嗚呼公之心愛我如子者在而
公身亡矣公之言教我以善者在而公身亡矣公之力
輔我之家者在而公身亡矣是在尊卑常分猶自哀毁
不勝而況加受諸德者乎日月不留往即長夜某之沈
痛如何可云若乃死生定命公復達者又胡必計菲肴
薄酤奠訣筵下痛何可言尚享
祭錢處士文
淵潘集鱗枳枸來巢風義之樹景附之招昔者小子求
仁而親耆年逸德惟吾丈人杖屨未執車馬先及世好
之念葑菲斯拾乃拜乃從敢不敬恭熙熙趙日泱泱齊
風小山游盤高樓燕息頻侍豆觴屢賡篇什大儀撰物
惟氣是馮或近或久或革或仍有發于錢光肇武肅式
仍且久百世猶復唐風既衰五姓紛綸孑孑周餘故依
桓文来歸于宋以文輔世跨元入明曾弗少替分條吳
越采食世家緜緜千瓞燁燁三華以逮公輩又三珠樹
公為其季引于晚暮我内外祖咸兹託交蘭馨互襲松
韻無彫公寔父行視予小友幸附清塵期終皓首豈伊
旦夕而遽幽明獨有教言心腑長銘辟如大樹厥蔭乃
廣十載懷思恒共俛仰載入公門載上公堂清流嘉木
宛然不亡瞻公遺容薄奠三酒豈曰懷惠聊以藉口野
人時來小子慚後
兒婦祭其母文
母乎母乎痛哉痛哉嗚呼資生受體何如其尊也嗚呼
昊天罔極何如其德也嗚呼下壽痡盡何如其割也嗚
呼號擗崩絶何如其酷也嗚呼壻仕甥幼孤孱伏奠也
嗚呼知邪不知形存心死也嗚呼母乎母乎痛哉痛哉
尚享
祭王廷瑞文
歲月日友生祝允明祭于廷瑞揮使尊契嗚呼廷瑞哉
今其何往豈能化星辰附河岳植為芝蘭行為鳳麟或
更降為賢良君子名仕高隠以祥人間乎如是則古今
聖賢才傑當無不然而未必然子固思齊賢者吾又不
敢必也豈隨氣任化消沈澌蕩與草木俱槁邪如是則
造物初無清濁厖懿無必美者貴而劣者輕吾又不敢
然也豈存則有立而没則無知其生也可榮而死弗足
計乎如是則君子求諸已此自應爾彼為世道謀者初
無揚揜之權於其間不怠善而遂惡乎吾亦不謂然也
嗚呼子於是又何必抗而為上瑞汙而為廢物大氐前
二途者付之無意後之所謂實子之志而予儕之責銘
誌傳表言者滿卷子長不死又何修促之拘也乎嗚呼
日月代序草木歲榮故者不必恒留新者引而延萬物
芸芸然何必今至於子而始貳吾識去年登君門館君
室君已抱痾猶旦暮論心而促膝悲乎哉一往更弗覿
風飂飂兮樹陰陰美人逝兮傷我心壺俎列筵兮安得
與子而同斟嗚呼廷瑞哉彷彿尚饗
吳氏新阡叙銘
丘兆之典之於古也大司徒族之墓大夫掌之圖之厝
禁有令訟有聽厲有巡守有室何重也然而曰不墳也
不樹也不修且不易又何簡也夫非簡也或曰殷周禮
異然古之所不為者皆有義焉皆損益乎事者也亡損
有益乎事者古則不為而後世為之不改其義又為之
重者焉夫子曷為而弗由也夫人之用情必有至焉古
之於親也至今之於身也至至於親者由生而養由死
而葬祭無有益而不思為也亡有損而弗思去也弗計
而簡弗矯而重備物安情中禮焉耳矣若夫至於身者
曾何有乎是豐觴匕而略簠簋腴妻孥而瘠嚴慈崇宫
寢而荒隴塋諉而曰古不冢事重也噫其何有於重簡
非孝而已矣予觀今之如是者盖有之矣甚者竊瘞以
覬利達用夷以水火先軀其又無累於言矣獨奈何哉
其有獨異於是至於親備物安情而中禮焉獨不為孝
而君子重予之乎哉歙吳遠芳以考思恩之祔丙村祖
域者已隘匪遷而始之則難乎其後乃慎求而得其土
於永豐鄉之察塘山營而遷焉既得大宗伯無錫邵公
詳紀其事復問於予善其用情過篤不能已為抉其能
居今求古至於親備物安情而中禮可以為孝焉叙而
銘期諸大而遠
至其親不至其身是謂曰子是謂曰人有一子子於家
一郡國有子子也子孫承而家郡國視而勸家之郡郡
之天下天下皆子子今與古一風也其道甚大而名亦
巍子孝矣乎哉子懼矣乎哉予俾子銘銘之墓門子懼
哉欽子懼哉欽子墓之目而室之心
王昌傳
義興人王昌有竒力治田不以牛身犁而耕妻駕之昌
一奮土去數尺或抵塍塍為之動嘗饋運昌肩舟之桅
而擔焉前後堇十鍾達數百里他舟人不知昌乃或侮
昌昌曰若欲以衆懾我邪雖百人胡能為衆恚集鄰船
得百許人爭欲擊昌昌持檣拂左右左右及拂者無弗
溺者昌山行見蠅蜹紛然起叢薄間視之有巨蛇長幾
十尋昌走不竟蛇蛇將尾而寘之口昌怒捉蛇尾振之
舉投空中逮地死矣途間遇搏虎者持槍戟來昌弱其
具都折而置之自拔巨竹削其端使廉甚水以和之火
以堅之方俯僂治竹未就虎突至後昌不及運竹便以
兩手搘虎兩膊又交執於一掌抽腰間竹刺虎喉信手
一擲踰其背後樹杪斃焉昌或久虛其力輒手足撼掉
不自休速犇山中擢林木數株運弄之或提頑石行百
匝雨無為于室則索綯如杵數十丈寸寸掐斷之力稍
解云昌有女力肖其父陸有修艦衆莫致之水造昌廬
命昌昌病命女女往辟人獨盪舟手及舟舟在水矣昌
行四人以行連其名呼曰昌四白石翁云聞之其鄉人
義虎傳
荆溪有二人髫丱交壯而貧富不同窶子以故宴安無
他技獨微解書數妻且艷富子乃設謀謂言若困甚盍
圖濟乎窶告以不能故富子曰固知也某山某甲豐于
賄乏主計吏覓久矣若才正應膺此耳若欲吾為若策
之邪窶感謝富子即具舟費并載其艷者以去抵山又
謂言吾故未嘗夙語彼彼突見若夫婦得無少忤乎一
忤且不可復進留而内守舟吾若先容焉計也窶從之
偕上山富子宛轉引行險惡溪林中窶腁胝碎破血出
被踝踵不已至極寂處乃蹴而委之地出腰鉞斫之隕
絶富子謂死矣哭下山謂艷者若夫君嚙於虎矣若之
何婦惟哭富子又謂言哭無為吾試同若往檢覓不見
乃更造計耳婦亦從之偕上山富子又宛轉引行别險
惡溪林中至極寂處擁而求淫之婦未荅忽虎出叢柯
間咆哮奮前嚙富子去斃焉婦驚定心念彼習行且爾
吾夫其果在虎腹中矣不怨客轉身而歸迷故途順塗
而哭倏見一人步于傍問故婦陳之人言爾勿哭當返
諸舟可歸爾舟在彼遂導之返見舟而滅盖神云婦登
舟莫為計俄而山中又一人哭以出遙察之厥雄也婦
疑駭其夫鬼與夫亦疑婦當為賊收矣何尚獨存哉既
相逼果夫果妻也相攜大慟而甦各道故夫曰彼圖淫
若固未淫若圖死我固未死我則我可置我憾也婦曰
吾苦若死若固不死圖報賊賊固自得報矣我憾亦何
不可置邪於是更悲而慰哭而笑終歸完於鄉
祝子曰視賊始謀時何義哉已乃以巧敗受不義之誅
於虎虎亦巧矣非虎也天也使婦不遇虎得理於人而
報賊且未必遂遂且未若此快也故巧不足以盡虎以
義表焉可也
懷星堂集卷二十
