懷星堂集卷八明祝允明撰
近體
寄李刑部子庸
夫子道中庸誰言世不容山河開正氣江海辱高蹤竹
素期千載梅花又一冬永懷金玉韻無計久相從
送朝言邑博
萬里我來逢益友三年君宦失嚴親歡中未料忽生恨
客裏那堪更送人夜雨湘江藜燼暗秋風蓬嶺桂香新
浮雲聚散何須問閣鳳臺鸞看致身
送連邑博
一紙除書下越中遂行吾道遍西東人言師傅如君少
我喜朝廷選士公卓犖松筠饒晩翠芳芬桃李滿春風
峽山寺裏猿聲切莫使相思夢不通
送張大參(允敬)
五月炎州拂袖行蠻烟瘴霧漸身輕鯨波挾颶高如許
歸看澄江舊水清
廣州贈龍鴻臚
吉水龍夫子論交歲月長屢銜天子詔三使日南王卻
餽舟無寶留題稾有囊銜杯海濱館遠意共茫茫
口占贈徐聞令
作邑濱南海銜恩下北宸三吳非異土千里亦同寅說
到襟懷舊傳來耳目新無因便投轄欲往活疲民
廣州旅舍有懷提舉醝司王廷輔
陽羨山中王右軍祓除塵土擁清芬高情官下澹如水
令氣座中和若雲前輩風流今漸少平生襟度許平分
一回聚首一歡樂不向天涯歎離羣
為王提醝索墨(客居偶乏墨然亦不能作好字左右或有新安下品戲以一絶)
(句求之王義興人也)
荆溪麝煤重似鐵嶺外羊管弱於綿婺州偽劑宜惡札
且望分來用一年
讀河源鄭明府公牒有感
讀罷昌言耳目明頭風雖愈沸歸情海南潦倒江南客
強飯看君作太平
寶應衡君公式授宰番禺在都諸君為燕臺春
餞之什君至粤出示允明倩為補賦
皇都日日敞離筵夫子分符嶺海天見面謾詢為縣譜
觀詩遥想過溪賢陀樓桂霧迷蠻堞宓室秋濤雜雅絃
我願君王明萬里豈宜重詠北山篇
贈鍥生殷邦寧
沔陽夫子有佳孫四載花齋侍藝文合江亭下别我去
望眼悠悠逐暮雲
贈安愚柳大中
章甫玄端行秘書穹窿山下竹林居淫如玄晏道不遠
愚似龍城樂有餘皮几丹黃朝(缺)雜烟窗(缺)素夜燈虚
人間幸有雲龍遇慚愧無因屢命車
次韻郭令虎丘千頃雲夜坐(二首)
峯頂雲擎塔門前路接城到山先見寺近市不聞聲弔
古身逾幻憑高酒易醒(元借此韻)竒中更竒處風度縣樓更
登山向落暉曙色又熹微不到上方寂安知塵境低(元借)
(比韻)池星輝國劍松露暈朝衣民事憂方切陶公莫謂非
遺安堂
何物堪將付子孫襄陽龐老有遺言唯留三寸鉏頭澤
與作千年葛藟根幾見危機生白屋未容高枕在朱門
公侯復始人間事只恐菑畬笏綬存(程忠壯公後故云)
喜友人過訪(友居西閶門)
每尋雲外信喜見案頭題駑駕吾當北蛾眉今在西風
開横海翼霜勁踏秋蹄二十年來道華顛幸不迷
贈杜三表弟(愿)
中表大郎心似水通家老弟氣如雲平流淺瀨知何用
五色光華佇看君
和孫二(育)九日
霜力稜稜酒力禁卧遊終日似登臨青山不負謝公操
黃菊頗知陶令心清觴細茗成賓主短髮長風自古今
晩步從君聊戲馬亂峯深處一猿吟
贈觀
不知身到轉頭年性子觀來已洞然鐵臼藥寒和月搗
蒲牀脚暖踏雲眠歸期笑計銖衣石定裏閒遊寶筏天
要識來時同我相一般門外水中蓮
贈楞伽院老僧
庭前柏樹手摩挲世壽寧如釋臘多何物與師相伴住
楞伽山色石湖波
贈道士(二首)
龍子遺將海藏方換除煙火世間腸三花樹頂千秋雪
七寶宫中萬杵霜瓊管綠簫通廓落碧文金檢佩琳琅
松門晝掩煙蘿合獨在峯頭侍紫陽
大道於人自不賒未須終歲學三車雲開笙鶴延真馭
指繞風雷辟衆邪玄牝谷中金母室至陽門上玉皇家
懸壺滿貯春消息紫陌任彫千樹花
送萬夀恩住持磧砂
東郭名區號磧砂主持欣得大方家苾芻不礙旁牽蔓
薝蔔能開到處花玄鑒杖頭酬象馬歸宗拳下辨龍蛇
真經古集充三藏願假繙尋助五車
送僧還山
十日雲封石榻閒偶然飛出又飛還送師便擬依師住
想看梅花欲滿山
送洽住天王寺李弟請贈
權姿妙臘氣翩翩應世機鋒自穎然修習久棲三寶地
主維新屬四王天高臺曠苑宜舒嘯蒲座香牀好息禪
我為青蓮李居士揮毫題得壁頭篇
送謝幼和分教興化
芹宫二十春經術重同人月旦先諸謝風流向八閩草
塘應入夢荔子且嘗新最是襟懷古諸生喜飲醇
送蘇瑾
柳枝不折折梅花帶去吳中舊物華白雪黃雲迷雁影
片帆明日是長沙
和吴文定諸公聽琴聯句
座有嘉魚膝有琴今人高會古人心已聞古奏來盈耳
更綴華篇作賞音聘魯雅評猶可識在齊餘韻窅難尋
廣陵不共嵇公絶響逐兒郎鶴在陰
靜女眠春曉
陳月元非璧荆雲本是人抱衾辭永夜失枕卧嬌春嘶
馬應南陌流鶯在北隣城隅如可俟無事夢含顰
閨懷
靜婉那成寵嬌嬈枉自羞秦娥簫已冷湘女瑟空留噩
夢疑雲雨靈期忌女牛未禁風綽袂無奈月當樓蔽膝
強含意琵琶不識愁知誰同薄命心欲為通謀
無題
強笑爭禁别恨牽病容憔瘦性依然梨花小院留人坐
羅帳燈昏夢二年
戲題秉叔燕月之什(二首)
一飲瓊漿骨不塵五陵才子筆通神簾前隊隊紅粧坐
誰識當年姓沈人
無限香雲不斷霞鳳凰臺下謫仙家丹山碧水桃千樹
不遇劉郎未是花
秋夜曲
明月深穿轆轤井蕉梧戍削藏石影房帷螢火入還出
綃被輕圍明玉冷
浩月
玉田金界夜如年大地人間事幾千萬籟蕭蕭微不辨
露繁霜重月盈天
秋宵苦雨
井上梧桐閣上鐘林間烏鳥草間蟲與君盡是淒涼伴
若伴愁人最是儂
錢園桃花源
落英千點暗通津小有仙巢問主人狂客莫容劉與阮
流年不管晉和秦桑麻活計從巖穴蘿兔芳緣隔世塵
只有白雲遮不斷卜居還許我為鄰
菊圃
高情别自有風期愛是霜餘露後姿靖節以來知者寡
天隨而下舍君誰誇竒直欲盈千品寄興何妨只一枝
閑處若能為續譜也堪書尾附吾詩
月潭
南溟分取一泓開便作嫦娥玉鏡臺魄漾虚金澄萬有
光寒凝碧浸三台蛟龍且抱明珠卧蟾兔能將桂子來
平奪霓裳與雲錦却憐博望乏仙才
謝道士竹鶴齋
仙房深鎖白雲間君子胎仙共一山千箇虚心雍伯玉
一丸浮頂葛洪丹瑶臺霜瑩簫聲迥珠闕風微羽駕閒
我欲移家雞犬畔只疑靈境未容攀
梅隠居
平生不識人間路萬樹瓊瑶鎖竹關剛為索詩城市去
杖藜今始出孤山
贈鐵柱宫閔道士(號明谷)
筍為冠子鶴為衣鐵弊雙鞵只欲飛知白自為天下谷
昏昏默默是玄機
南浦驛送周訓
放舟南浦草萋萋子又東流我又西怪此豫章城上月
清光千里共分攜
題葑門外馬生東谿
吳城三面水為州郡郭東南一𣲖流羡爾高居占清勝
更東東去是瀛洲
贈江陰方達之
嶺嶠經年未得還勞君光彩照塵顔故鄉自有珊瑚樹
南海何曾見木難
簡楊三
不將黃土點心胷六十年來氣似龍竹塢霜寒青鳳峙
芝田春暖白雲封各看明月同千里共對梅花又一冬
吳水吳山休負約酒壺詩卷日相從
金陵送徐子昭
閶門雖不遠白下忽相同仲氏金蘭契徵君木石風抱
琴登蔣阜拖杖吊吳宫擬下陳君榻書囊又向東
故相延陵文定公孫仁冠弁竊喜為詩亦以遺
之
四海吳夫子成人見冢孫禮應先雀弁懽滿及龍門紫
鷟非家瑞芳蘭是國根便看瑚璉就觸目有師存
見月
我后久何處重光如舊明連當三夕見喜似百年生常
儀恒在御羲輪日代行莫教巫女妬淫潦復縱横
贈張卿(太僕闇夫)
諸侯嚴敵愾天子極酬功進秩三階重提兵九郡雄簡
飛霜氣白劔繡血膏紅還應一匡策緘在皂囊中
賀湯弟遷居
與爾為中表嗟予多别離稱觴看雁翥遷木指鶯期杖
策時當過停雲不用思加餐更相祝行復入京師
山行近白雲泉有遥呼於林屋乃瘦石大參也
適受風歸急不得往抵舍疾甚少間馳懷得
句奉呈
小車芳徑出金山瞥見仙人水石間後客應推先客主
行雲不及定雲閒煙霞自熟孫登嘯笙鶴應嗤阮肇還
想有題名燿丘壑可能鑱我共蒼顔
夀徐瘦石大參七十
邯鄲枕裏了功名安樂窩中適性情瘦石煙霞無盡藏
小山雞犬亦長生雲間彩鳳銜金簡花底青鸞度玉笙
我是橘中同奕者定騎龍尾共瑶京
題徐子芳秋庭
孺子間居與世忘蕭蕭深院暎虚堂露漙玉榦桐孫長
霜飽金丸橘子香白版拄頤迎灝爽素絲横膝答清商
知君不是趨炎客長嘯一聲天地涼
詠梅雪
閶門佳麗錦為城中有仙人降玉京羅嶠有花花解語
姑山若雪雪能行穠如桃李先當素鄉自温柔剰得清
小室維摩喚天女鬢絲相暎老卿卿
挽都良玉
曾為瓜圃平生傳今讀東陽哭死詩彫謝不禁前輩歎
風儀長繫後人思林猿驚上新華表鷗鳥來銜舊釣絲
軒冕知非公素願鳳毛方占上林枝
挽沈材廣
當年校藝每同君長羡昂昂鶴在羣半點功名骰子選
一時聲價戰場文空齋老菊啼秋露高塚新松起暮雲
人世漫哀冥世慰滿枝芳桂散華芬
挽陜婦人(其夫商吳乞賦)
豈謂中途失少君斷琴殘瑟亂紛紛梨花寒食夫君夢
知逐秦臺幾處雲
夀陳叟
渾然風氣在丘園陽抱山前白板門得得鉏頭三寸澤
悠悠葛藟百年根旌旃不用來天使軒冕難辭出子孫
還記三秔兼七秫夀鄉無日不開尊
壽王貞齋七十
十霜相别又相迎只是當時一樣清天上選仙惟在善
物中多夀必由貞鄉賓近受邦侯禮家瑞重看子姓成
知道洞庭波不竭年年釀入紫霞觥
謝道士挽詩
雲房覆清址猶自鎖虚寒耿耿鶴一隻蕭蕭竹數竿友
人留藥餌弟子寶簪冠欲續周師傳傳師與衆看
月槎
老夫欲問廣寒事只欠扁舟渡海雲聞有月槎須借我
授來靈訣卻傳君
松夀(葉翁武功鄰家有高松公為題松夀扁今翁已死其子持卷乞詠為作二章)
陶逕曾蒙元亮撫君家今辱武功題護持長使松無恙
桑梓清陰百歲齊
手種長松已合圍翩然騎鶴海天飛月明露下虬枝冷
不見人歸見鶴歸
海槎
老枿飄搖渤澥濱偶然飛上卧閑身衣霑織女湔裙水
石訪成都賣卜人九漢珠璣光奪鏡三壺宫闕氣如銀
知君半是神仙骨攜我明年一問津
題人扇
扇功本在驅炎上不似屏風只好看算得題詩真拙計
卻供雙眼失清寒
鴉
日中燖得羽毛纁強效忠來誰願聞四十頗能知學易
眼前消息不勞君
竹
淇園一枝春雨足渭川千畝秋風高先生青眼對君子
撚落吟鬚如鳳毛
水仙
罷散天花下紫壇露横秋袂水鳴環凌波欲接君王去
又恐繁霜不耐寒
芙蓉
贊重清芳却恨遲詩人曾費幾多詞春風無限無名草
莫道芙蓉不遇時
含笑
如臯未射息侯亡不作梁家龋齒妝春色晏然花事好
肯將烽火誤君王
辛夷花
春叢紺碧雜殷紅不受中書舊日封嬴政少恩君幸免
年年何事只書空
芙蓉兔
霜寒玉線亂秋衣葉重花深草氣肥靈藥更無人肯餌
素娥應道不如歸
銜蘆雁
歲歲隨陽計秋風三尺蘆上林光景好不見子卿書
和日本僧省佐詠其國中源氏園白櫻花
剪雲雕雪下瑶空綴向蒼柯翠葉中晉代桃源何足問
蓬山異卉是仙風
牽牛花
藥品能攻疾花名強效人應無渡河想且免服箱辛殼
綻金鈴子苞舒碧角巾步行騎水牯欲覓了無因
鶺鴒
長枕三郎作頌時桂宫蘭殿重含思寧哥可是知人意
小院梨花玉笛吹
鵪鶉
利口如錐豈利身名題越調耳常新莫教輕與人將去
又遣金陵枉殺人
宣宗皇帝畫馬圖
昔日宣皇履至尊堯章煥煥滿乾坤三千在御均承寵
一匹沾恩便不羣馬法盡來空地類龍圖呈處是天文
丹青不逐烏號去從此房星似掩昏
家藏劉松年小方
暗門終日痼煙霞寫得東南處處佳湖上煙波志和宅
山陰風雪戴逵家老僧引澗穿新竹童子和雲掃落花
揖客入門如有影石墻松蓋夕陽斜
家藏李興宗毛女
寶瑟無絃尚自隨秦聲那復記當時山頭剥棗分猿喫
雲裏巢笙喚鶴騎見說劉郎驅項籍空勞徐市覓安期
華陰萬樹長松葉却笑君王未得知
小米山水
襄陽松瀋未曾乾十里瀟湘五尺寬樵徑不禁苔露滑
漁蓑常帶水雲寒澄澄僧眼連天碧澹澹蛾眉隔霧看
恐為醉翁當日寫平山堂上雨中觀
家藏高尚書松陰落澗圖
倚壑高松一萬株拂巖飛瀑㲲巾鋪白龍隠暎蒼龍舞
山氣虚兼水氣濡淨壁沈沈懸瑀珮空堂隠隠奏笙竽
平生負得匡廬約幸拜尚書賜不孤
錢選水仙
八斗才中畫洛神翠羅輕颺韈尖塵霅溪老子真能事
更比陳王寫得親
子昂小景(五首)
春山雨新沐掩靄結濃綠一葉金芙蓉粲粲迎朝旭
漁舟何所至兩兩鏡光中沿洄泝春漲更喜天無風
江亭小於艇松子落滿頂盡日無人來流水抱虚影
晴陽破嵐暝水色當春和如何異人境而有樵者歌
隔塢有絶壁蘿扉對山開客子何為者能入深山來
吳鎮小筆
樹欲化龍先帶雨泉將歸海已如濤直恐化人移幻境
莫誇墨瀋與霜毫
戴文進小幅
峭壁遥撑落照危蜿蜿曲隴繞脩陂前頭徑轉峯回境
說與時人定不知
沈徵君遇小景(二首)
藤花垂露媚蒼龍山靜嵐深草氣融紫褐玉琴空指點
白雲樓閣鎖重重
淨壁虚亭楊柳青闌干白祫午風輕披殘一卷黃庭訣
不見人聲有鶴聲
邊文進翎毛
來禽畫眉
巫峽朝雲隔翠波仙禽無奈晩來多風流只愛張京兆
日日章臺走馬過
櫻桃白頭翁
的歷丹飴妃女唇含來名重不勝春柏梁臺上劉郎老
斷送因他郭舍人
為朱民部題陶成水仙陶即其婦翁
帝子不沈湘亭亭絶世妝曉煙横薄袂秋瀨韻明璫洛
浦應求友姚家合讓王殷勤歸水部雅意在分香
題徵明畫
蒼幘滃沈霧白㲲垂虚泉歸帆信流水萬襟同澹然
徵明畫草
光風輕汎綠迢迢氣暖烟和未盡消想得美人簾底坐
月華斜漾翠裙腰
徵明墨菊
凍硯呵寒下筆遲鬚眉幻出陸天隨知君繞指冰霜走
更把冰霜吐作詞
堯民小筆
隠者高居不在城閒來搦筆寫平生籐枝策策從何去
葑水東頭吊古行
金山圖
昔年曾趁海門潮獨向龍宫吊寂寥襯席寒風不成夢
老蛟一夜獻瓊瑶
小景
濃雲壓嶺雨初至密葉障林風更多只有漁翁能了事
一枚圓笠半肩蓑
題何大參菊花圖卷子
花有仙靈筆有神化權終不在陽春一般秋色成千品
前度桃花卻後塵誰信珠璣顔色好獨憐霜雪性情親
菊詩萬首從君選未必微篇愧古人
戲題子畏墨竹
唐郎寫竹如寫字正以風情韻度高我觧平章不能寫
未曾分得鳳凰毛
胡馬圖
駿骨千金產名王萬里歸風煙辭大漠雲電赴皇畿立
仗容陪舞從龍敢假威此來空地類苜蓿近郊肥
省耕圖
老農真我事何敢笑樊須植杖芸苗處伸眉納稅餘鉏
頭三寸澤田舍五行書飽飯高眠熟朱門未必如
子儋畫梅
子儋屋潤體復胖寫出冰花朵朵寒何物指頭能爾許
元來鐵石是心肝
琵琶士女
馬上明妃萬里行四條絃裏斷腸聲如今纖手朱絲底
不唱離情唱合情
佇立士女
非緣望遠上秦樓楊柳依依翠陌頭畫就遠山調錦瑟
最憐夫壻不封侯
題畫(二首)
晃玉搖銀小扇圖五雲樓閣女仙居行間著箇秋香字
知是成都薛校書
一溪流水半山雲山桂綿綿日夕芬莫言丘壑藏名姓
高士他年自傳君
道士鵝
曾從老遠說遺經淨影堂前幾歲聽未必右軍今有筆
莫將容易換黃庭
絶句(二首)
忽見銀河水倒傾森森毛髮不勝清悟來只在空山頂
卧聽松風夾雨聲
寒光交逗眼蒼然半夜人間别有天想得非仙亦非鬼
四山風雨擁孤眠
雜題畫景
秋浸具區天地寒老崖垂脚怒龍蟠仙人夜半騎龍去
木客潛窺古竈丹
斷崖横截傲崇岡風葉滿林斜日黃十歲采薪多伴侣
不知翁子有他腸
江曲柴門日自關夕陽舟檝斷萍間寒流遠近長如玉
流過漁磯便不閒
五月江湖風雨多釣磯平没夜來波深林中有揚雄宅
莫怪時人載酒過
雲母薄梳青石髮水花肥點碧荷錢樹根一坐空山老
不許時人問歲年
赤城霞斷逗秋暉閶闔風高不耐衣極目水天無了際
先生何處朗吟飛
滃合浮雲晩放晴溪山相照寂無聲不知問字人何處
門外孤舟盡日横
面面青山曲曲溪流雲易度石墻低苔生任把門蹤合
鶴返容教樹杪棲
瑯琊臺頂太山杪我欲去登須御風稽首東皇拱雙手
金烏高捧一輪紅
爛銀盤圓一千里白玉髓噴三萬重老蛟背䭾龍女泣
百斛寶珠抛海東
霞捲夕陽天外天抗風疎柳幾枝偏抛將濕網坡頭曬
且旁網邊乘醉眠
暗崖懸立玉龍飛怒蹴層冰萬馬齊半夜哀音和空谷
愁翻木客喚猿啼
玄文草罷坐川湄川與心同清靜時此地可忘新漢事
莫將容易與人知
溪橋回轉鳥聲微杖屨蕭蕭兩布衣不是耕夫出莘野
秋風落日採薇歸
老石空林了此生一江秋水對人清扁舟若為求魚出
莫向茆亭脚下行
柳風欺水細生鱗山色浮空澹抺銀總道江南風景好
從前都讓罱泥人
天空地闊偶相逢散漫寒流砢閜松不用方舟細商略
到頭岐路總難同
花滿百花潭北莊無人同出碧雞坊因風竹葉浮巾翠
落地松花上屐香
寂歷茅堂草樹深隠居蹤跡杳難尋直應獨自攜琴去
小答松篁太古音
覆有高林載有苔石公木客可參陪山居事業略完具
只是無人肯入來
破屋依依寂寞濱千山頭白樹存身洛陽縣令曾知否
中有饑吟僵卧人
闊屨寬袍頂不巾天和拍拍面浮春横拖杖子前山去
知是人間不吏人
秋水浮船五尺深也無情事到謳吟十年蕩漿無人問
却有飛鴻識我心
溪林元不擇人清自少人來向此行若使行人多此處
謝安何必有高情
巖谷空明溪水冷高人據梧目若瞑行留坐卧都不省
短髮長風弄疎影
桃花柳花覆春洲燕兒魚兒迎客舟青天白雲紫翠嶂
虚橋小浦回環流
吟詩寫畫似參禪不向他人被裏眠生公堂前點頭石
天平山上白雲泉
曾到和寧市上來江山滿壁照人開都輸此幅丹陽景
回首烟花暗鳳臺
柳娘標格重經眼玉屑珠塵滿扇頭彷彿和寧街上見
桃花楊柳障春羞
落日採薇歸蕭蕭兩布衣爾來人采少春雨長頑肥
靈巖好箇景鑿得不成山人自要頭白山頭也會斑
懷星堂集卷八
