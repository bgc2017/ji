懷星堂集卷二十五明祝允明撰
紀叙
杜憼古易序
門人杜憼以為晁氏吕氏朱子所定古易但復漢初之
本皆為近之而未合孔氏之舊乃出已意謂羲易獨八
卦象有畫無文亦未立名因重因重出於三代文王命
名而作彖周公作爻辭孔子十翼以說叙雜彖傳象傳
繫辭文言為次亦皆有旨此乃漢前未亂之易古文本
也乃定以羲皇三畫八象為一篇文彖上下二篇周爻
上下二篇孔翼十篇共十五篇書成不以示人獨持謁
余請序余雖一日長憼治業不尚章句憼質穎力勇一
旦發此具有叙例又作辨註圖說以發撝輔翼其書曰
周易餘毳以成一家言自云入山啖虀幾三十年万得
之其勤苦如此亦勤矣大率聖人之言簡而遠裕而周
學者隨其所近求之無弗得會之無弗通況易之精深
幾微豈庸士能測由孔子後至于唐述者如是其繁雖
其書今在無幾其間英玄之流邃詣曠得亦安可誣吾
意非無知此者要在鉤發賾隠置略章句擢玄緼而遺
粗迹得意忘象如負苓笑王通之魚兔即康成輔嗣康
伯仲達輩其遐邁顓確如是迺不知乎蓋亦姑从簡便
以為無損易之大致云爾且昔人之講重卦命名之說
亦多矣憼此本固亦宜存以備後來參訂其廣之勿秘
也杜為吴中世儒高隠之家憼為淵孝先生之孫余師
僉憲先生之子志夐而行狷篤學力貧不苟諧一人一事
游神風埃之上有軒舉霞外想竒士也
西洋朝貢典錄序
西洋朝貢典錄者所以叙海表列國之事辨方域列山
川計道里陳土風紀産育述朝貢以闡王化錄建設以
美使才備國典之實錄寄通覽之遐志者也若昔先王
乘龍守寶則莫不重于輿乘夏貢周方涉筆聖作史漢
志地粲在指掌後史繼起損益可知大槩成於革代之
士掇當時之聞見以附前典之同異至于元氏撫有天
下號稱廣拓然此西溟南漲挺而不賓我高皇帝出震
行乾威德邁古率土來王不貴遠物太宗修文爰務通
道始有剖符之命包茅之徵中人鄭和等飛星舶於天
池耀皇華於鼇極然後章亥舊步載纏縢鞟張騫異域
倍收筐匭前後輶軒互形方策雖稱實錄猶未會通言
而不文行之豈遠黃子勉之生乎華文之區而遙攬恢
詭之觀隠乎一尺之几而慮經六宇之闊游乎熙安之
代而慕馳奔奏之辰間氣龐博時而出之握槧隨襟是
有此作其為書也法班馬叙國境所在風俗所殊法周
官叙田畜法山海經叙山水鳥獸草木法禹貢叙貢物
每一島末復著論以該未盡事事有徵言言非億剛柔
錯布譬繁星之麗紫霄綱網有條爛璿珠之綴藻冕信
乎逐南左之良匠追卿雲而我儀者矣嗟夫斯今之世
作者寂寥或辨性較禮附麗經師或獵瑣浮尖依俙文
苑以子之器何不高譚五經富眩千軸豈其憙役於裔
荒恢竒之形而甘似於齊諧志怪之見也哉吾又悲夫
得黃子之心者寡也將其明發有懷思輔明王弘際天
盤地之治也思效使能以達居中馭外之策也思豁耳
目以抒籠山絡海之氣也而重慨夫横絶英雄徽纆於
三場二試腐章屑句之條律曾不若奄尹儓臣銜天言
蹈地維行志吐氣以琭琭珞珞如也故去彼取此裹糧
躡屩孤蹤千里訪鞮人於海澨諏黎老於蔀廬閱七龍
易七槀而編始成前史異今置而弗溷或涉疑舛時議
及之以於西洋特詳故題目云爾其間演論數右張旌
能無隠憂豈徒騁藝曩時太傳太原文恪公嘗謂黃子
中秘亦無諸國風土之書春官所掌不過朝聘表章万
物聞有此撰愛賞良深而未矚其就黃子不妄比人上
唯王公下猥及我今王公既没我當叙之是故望英主
艷偉功愛才猷乘桴非願放海皆準進繹宣尼之麟管
退颺子長之轡絲則典錄之用是黃子之志也
書漢唐秘史後
寧獻王撰漢唐秘史二卷自叙及安王跋言太祖皇帝
觀唐史後胡寅斷辭因命王為之書大意主於戒偏詳
於怪亂淮南王母張果輩凡後人所稱二代雜怪詭事
徵采最繁多不自正史出也至極鄙褻若武氏如意君
高力士假妻小說之至靡者往看禆書猶以為設託此
悉入大筆載述鑿覈又特承宸旨而為其敢以無稽云
者勦淆之邪蓋王憙纂輯竒編閟牘叢萃其邸王浩獵
而為之固易若徒出不經之策外人亦能之更不敢爾
約齋閒錄序
約齋先生俞君寬甫吳之鄉校師也秉操貞介守道篤
學慎交簡出泊然安素其為學也好劇飱飴勤彰逐月
外視權要若仇聲利若漚黃卷賓王墨訂朱讎日與古
哲者游蓋皇甫玄宴之流也寄業函文姑應童蒙之求
僅五十年鄉邦之徒先後百數去而化之嚮善知恥殆
有潜助風教之功焉嘗結同袍為社以相切磨若張雲
槎南伯而下凡十餘輩月以朔望一人為主具鷄黍脯
脩宴會齋舘必有詩篇唱酬雅歌高談以畢舒景餘三
十霜其樂有王公不能得者已而漸以彫落今獨君巋
然存爾予自布素交君亦且四紀今或二毛相顧襟禮
不異曩昔其嗣弁字子容鳳毛蘭種世其儒業尤益親
予比持君所為約齋閒錄二十卷示閱屬序蓋君綈簡
倉箱充飫耳目暇日以其胸中千卷摘類為此皆其平
素繙玩有契意處便為劄記至是因整比而成之非其
學之全也然覽者蠡測亦足以得其鑒裁之高而有勸
懲之益矣唐人為稗虞之冊各徵見聞不事剽襲宋之
述者倍繁自一二大手外竊掠複疊多有可厭君書每
少引故典而收拾當代為多此吾所謂高者書之部類
第次亦有微旨觀者當復得之
洚溪崔氏族譜序
洚溪崔氏族譜重修於處士雲其孫太學生澂又益續
其世捧副見示閱之譜凡十有一世始于五八秀才雲
當八世澂之言曰澂聞諸大父大父聞諸族中之長曰
先世揚州人本姓鄭至六七朝奉府君為宋武臣靖康
避地東南僑湖州之長興遂易姓崔其子百九秀恐失
本姓因兩存之而徙吳江之洚溪以迄今而姓則竟從
朝奉之易澂又稽諸廟主之陷自六世以上皆題崔鄭
氏其後乃止曰崔又稽諸舊譜一世祖曰鄭五八秀才
其子曰崔鄭六七朝奉則知加崔始于朝奉無疑鄭為
本姓亦無疑今當削崔而還鄭又無疑矣今譜第因舊
本而繼書之前無所與變維兹說則非言不章抑凡作
者續者之旨皆覬于執事者以詔吾後人允明曰審然
則曷為不正言以明示之乎澂曰慎傳疑也允明曰善
哉譜一言以蔽之所謂慎而已矣氏姓譜中第一事失
今不明後則必亂然與斷焉萬分一有誤則固不若傳
疑之為愈也庸妄者至冒先他人則傳疑之善子其勿
惑抑豈特氏姓一端世次慎則昭穆正矣稱號慎則傳
遠信矣行治慎則功德著矣矢身慎則懲戒生矣行第
慎則宗支定矣嫡庶察矣疏密彰矣承傳慎則永以弗
隊矣凡此皆譜之具皆以慎焉則譜之善其至矣若夫
根柢於親親尊尊合異而同以之崇天常而維有家則
固必繇此善也以出而作者續者之旨悉萃於兹矣凡
爾後人尚相與鑒諸
蘄州甘氏重輯族譜序
甘侯於夏以其國氏至盤為殷王師周以國封子帶或
曰姓始此入春秋有德秦有茂羅居丹陽漢有延夀吳
有寧晉有卓咸昭列世史至戰從許遜學神仙圖經言
上升逮五季從矩仕南唐左鈐豁始自潤遷豐城生禎
仕武功大夫右軍衞前總管充左平野指揮第一部副
兵馬使申報本部公事檢校國子祭酒兼監察御史上
柱國後佐宋祖封豐城縣開國伯生宗襲爵生令緒居
唐福生茂筠茂筠生熹熹生量量生靖靖生禮禮生遐
遐生宗明宗明生有文有文生永堅永堅生景山乃徙
蘄生叔杰叔杰生正德正德生雨雨生應模應模生文
燾文燾生某某生某某生廷震廷震生仕英仕英生倣
倣生瑩瑩生澤仕吳縣儒學訓導所受世系獨宣德間
應模墓為人發纔得文燾所著碑陰誌稱禎一世祖應
模當十六世弘治丁已澤遷太倉州儒學學正一日與
同寅臨川鄒君元潔語及家世鄒君曰予内氏即豐城
之甘也澤曰嚄豈是哉鄒君固好義者立邀舅氏希聖
挾譜以來參對誌譜果脗合而向之闕者以續世次不
爽且圖傳登載詳甚澤捧讀驩愕以為自天而下乃悉
授允明乞訂輯之乃為統併植本而剖剔枝條造為蘄
州派定譜如左凡譜揭圖於首表綱也傳次之疏目也
誥誌次之備事也舊序述又次之廣稽也他支尾焉周
遠也傳則否略也禎載豐城譜明甚而誌作積蓋時族
人争掩穴苟遽傳錄而舛或塗沙迷漫文畫亥豕乃類
積未可知也誌謂永堅為十一世今自禎數之當為十
二蓋其誤亦猶禎積二端之類而此從譜追始於從矩
則實乃十三世而應模乃十七世為真也誌言正德生
雨雨生應模而譜作正德生百七百七生慶孫繼百七
為雨行無疑而慶孫繼孰為應模亦未可知也又譜書
允堅誌作永譜書叔杰誌作傑此則永允訛於聲相近
杰即傑異文也凡此詳說之而傳疑不決焉慎也若夫
譜之隠而顯與離而合則皆天也天者理也莫之為而
為若不與於理而輔彝教長孝仁一家之私而大化回
合若有意焉實理之自然也於乎莫之為也而契諸理
且曰天意也當承之矧上帝初降我衷孝仁彝教之根
柢其理質核而付畀執持之綿固終吾生不可一日違
焉以承天意者宜何如也於乎宜何如也作譜序
莆陽林氏世德圖序
海内林氏皆出黃帝而祖比干上下數百年今無盛於
閩之莆矣允明嘗從今南臺中丞公待用繙察世籙本
柢條枚乘載甚詳密蓋自銅盤銘丘汗竹演派景龍氏
族表元和姓纂名士傳人物志温彦博李習之等碑述
三仁建德九牧流慶煌熾昌蔓噫其盛矣公又示歷世
繪象昉於睦州繼以九牧以底于公絫二十輩為之列
贊目曰世德俾作叙系自或者以程叔子疑繆於一髮
之論往往後此夫芻靈木俑靡矣彼鑄金懷忠雕木廣
孝君子不廢至于麒麟雲臺凌烟之作驅逐旁求之華
塵吾獨不得以是比於裳衣宗器之萬一歟故曰君子
不廢也意者君子之所以孝也則因而進之其骨榦忠
孝膚肉遺則血脈典秩毛髮文華而秉執精神含蓄元
氣以致象賢保遺之力來晜雲仍後世萬子孫無替也
則圖也者直羹牆乎哉中丞公禎符當世其出處如睦
州勁節如邵州文業如江陵餘並無忝於乎其坐食於
是也久矣夫予敢集詩以謂公以至其後人蓋曰惟其
有之是以似之子子孫孫勿替引之
江陰夏氏新輯族譜序
維嘉靖三年春江陰習里夏氏再輯族譜成請其友長
洲祝氏叙記之於戲善夫夏之為斯譜也其文獻之咸
而展者歟昔先王懼斯人之淆其生類而禽也薄所厚
厚所薄用弗戚戚疏疏而顛也懷膝室宫遂必至於塗
陌而草木也於是乎有宗法之建以尊其祖以敬其宗
以繫鞏其條枚以長其仁愛忠敬之心而成其孝慈友
睦之行以迪于皇彝民是用乂而勰聖澤涸王章僨而
世政苟宗事斁焉宗法廢而譜諜起自魏晉以至隋唐
凡厥士庶姓氏族望官有簿狀家有譜系簿狀定選舉
譜系別婚姻立局署置圖籍郎令史掌之中正功曺據
之於是乎民無弗譜之族而又公有知撰之士私有輯
述之儒若王僧孺徐勉何承天高士廉柳冲路淳韋述
柳芳張九齡林寶之徒百家百官譜姓苑官氏志氏族
志姓系錄開元永泰衣冠諸譜韻略姓纂姓解之類篇
卷詳博薦振斯道爰及其後國萃民散棄而弗庸迨於
歐陽脩氏用其略以表唐之君相仍自作其家書蘇洵
亦創為之其規小異近世大夫士或作或否作者惟放
二家而為之非先王之制亦先王之意也是故先王之
於人也聮其散以堅其合後世任其一而趨於分至於
今之所作則亦略隨近體而存其意云爾矣然猶有不
為者非先王之所糾以自棄於皇彝之外者乎若夫為
之則美矣奈何好聲夸俗熾乎其胸懷乃且文瞀實私
尚公偽滅誠以敗其仁愛忠敬之始志於是乎簡編具
而心行違其尤至乎搜華祖異以易背其先始以廣孝
而不孝是終又將焉用譜為以余之見觀今之俗愚賤
不為已富不穀不為已富穀而為則多踐於夸以偽庸
弗悼與蓋夏氏於是乎免矣夏實聖後莫非文命之流
而譜弗援焉乃始乎竦而弗諱遷焉風聲麗於王言行
誼燦於文苑天叙有惇典禮攸行不亦善乎斯文也始
作於處士雪洲顴繼修於雲溪蒙兹乃再輯於太學諒
帥其父易軒順之教而為之書既善矣繇文以稽物仁
愛忠敬之心茂焉慈孝睦婣之行阜焉冠昏時禮重其
世也生養没蔵備其孝也齋祭時思追其遠也義倉苞
筐博其惠也詩書瑟琴章其教也俎豆宴享浹其黨也
笏綬夙夜移其忠也無牆閱螟無牝晨蠧無色博鼠中
胖外上型下前榘後可以修身可以齊家可以化鄉可
以達天下故君子曰夏氏之斯譜也善夫可謂文獻之
咸而展者乎信斯言也可謂文獻之咸而展者矣
跋鍾元常薦焦季直表真蹟
弘治初客從越來持鍾元常書薦焦季直表示予察驗
真偽將售諸博文家子未敢決亦以歲月綿闊已甚不
能不傳疑也後乃歸之沈先生啟南家先生長子雲鴻
為予中表姊夫更諏於予予應之猶是也他日外舅太
僕李公閱而賞歎不置特為鑒定題曰此千二百年之
真蹟希世之寶也然後衆論乃定公又言曩於秘府見
二王書二王書則人間未聞影響二十年前有以十八
字為右軍書嘉興人以重賈購去然固亦未能決者也
跋定武蘭亭
聞為定武刻謂必神彩英豔發閱乃如木本大不然者
徐察之然後見至神極彩在太素渾涵中蓋事物之聖
者必如此定武本有肥瘦此或是肥者又前有二郡名
字此無之而名賢標記來自甚明真當為世寶今蔵吾
黨良惠沈氏屢觀敬記
跋王方慶進唐臨晉帖(萬歲通天二年四月三日銀青光禄大夫行鳳)
(閣侍郎同鳳閣鸞臺平章事上柱國瑯琊縣開國男臣王方慶進)
宋太宗刻閣帖皆當時善書者摹真蹟故唐臨不入雕
鏤數百年來猶在人間然亦不完矣描貌之手為冉閔
具體上也有若之似亞也後來多陽虎耳華公蔵之真
是絶寶予曰幸哉今日得從公見冉閔
跋蔵真千文
蔵真書向獨見婦翁太僕李公所蔵一帖耳今復觀此
蓋方岳顧君所蔵玩之不足謹志歲月以自幸耳辛酉
二月望日
跋王右丞畫真蹟
嗟乎魏晉六朝之蹟予不得而見之矣入唐固當以輞
川為宗祖山西有摩詰四景山水石本四方方尺有只
薛尚功輩題識徧其上繪事豈金石所能辦亦存其骨
肉大都耳可見在當時已稀闊珍貴之至故謀及琢磨
而况於今乎倘能見之非人生大慶快邪邇來聞有一
軸在親軍黃君所昨者乃得捧閱大内後宰門有丹漆
巨挺一以支北扉不知幾何年矣成化間挺偶墮地破
乃髹竹也中蔵卷三其一即此事聞進御重瞳一閱明
日左右請所歸掌時親軍伯父司禮侍側上遂以賜之
親軍云爾圖用細練高尺二寸長四尺竒前後周完末
下正書三言曰王維製
跋褚摹右軍枯樹賦
河南存筆在人間者數十年來特傳有禊叙一本在故
祭酒陳緝熙先生家號為真蹟而今亡矣此外雖贋本
亦罕經見此枯樹賦殆是元人繙搨其中不勝褰裳濡
足之苦其外正若桓大將軍之於劉司空甚多似而多
遺恨者後有鼂補之跋卻是真手筆辭氣筆勢皆極超
拔矯然游龍金陵人家蓄之請予鑒玩因書云爾予見
鼂書前此止一小牘不知其精絶如此也
跋東坡草書千文
北鄙之夫居鄰大閱之場旬朔見大將軍帥數百士入
場校獵數騎張弓發矢馳馬回旋幾匝鼓進而金退頃
刻而止曰戰陳如是已甚則彎桑折柳效之自以為不
大相遠一旦此將軍統十萬衆出塞横行匈奴中魚麗
鶴列噏忽開闔變化若神戈矛弓矢之具擊刺向背之
法與向來故步如不相關者鄙夫見之然後魄隕魂越
始知兵法乃如此今之學坡書者故未嘗見其槀法使
觀此帖其隕越失措何可免也帖在練川沈文元因出
共閱輒附此語何日相與請正於閣老延陵先生必有
教吾二人者
跋米元章泛海等九帖
范至能說米書初自沈傳師來後入大令之室此九帖
當時已入祕苑後有元暉跋今在黃輕車家前後具完
尚昔之粘綴也其一帖評唐人始言草法不入晉格徒
為下品此固通論殆亦其實錄邪麝煤鼠尾熏染終歲
所成若此今之學者亦知之乎
跋米九帖後又書
米九帖中其一乃所作海岱樓望月絶句三四云天上
若無修月戸桂枝撑破向東輪一詩凡書三過最後者
又繞書其旁云凡四五寫方有三兩字佳信書亦一難
事其用意如此海岱即海岳之謂又知嘗有此樓東字
旁又作西字猶自未定
跋東坡王仲儀哀辭
長公王仲儀哀辭淡黃綾界蘭亭行書前題武寧軍節
度推官蘇某體度莊安氣象雍裕中和大成書之聖者
也
跋蘇滄浪草
蘇氏父子兄弟以文學鳴汴都盛時傳家筆劄擅聲翰
府子美尤稱獨步贊者謂花發上林月滉淮水其既遭
一網之打殘章碎簡留蹟極寡後朝廷重購於其家家
裒數簡上之皆才翁筆也朝廷不知其家亦不知也此
帖董良史氏所蔵今存中丞陸君家允明在南京中丞
出示撫玩竟日平生昉見之耳意謂根本大令而得於
張長史為多第前人未嘗論如此如其鋒穎秀削清勁
動盪則花月二語亦頗得之
跋米搨蘭亭
禊叙真本自温韜棄擲人間雖淳化之君購募而不得
故不列於閣帖當時士大夫各以所見本臨榻各因其
材所偏近者而得之然每披閱未嘗不見右軍之一斑
蓋如大成之聖為其徒者具體一支皆有益於後人老
米此本全不縛律雖結體大小亦不合契蓋彼以胸中
氣韻稍步驟乃祖而法之耳上下精神相為流通吾輩
試窺其同異之際必有可言者此正輪堊妙處也今欲
拈出噫欲識柳下季只看魯男子
跋文潞公三帖
右潞公手劄三劄不過數十字而辭意藹然資政一帖
國謀友誼尤見素懷字雖不甚置意亦時有唐人風致
非無師法者蘇文忠謂公綜細務雖精練少年不如貫
古今雖專門不逮二者於此帖亦皆可見
跋華光禄蔵宋代遺墨
右宋代遺墨十有三人思陵二米南宫二歐陽文忠公
韓康公張魏公山谷老人林和靖陳簡齋張樗寮朱文
公岳侍郎珂陳參政自強各一而秦檜以當時人元巙
子山柯敬仲蘇昌齡倪元鎮以題識皆附之通十八紙
國朝李布政昌祺詳系卷尾今為光祿華公汝德所蔵
高宗所書是李詩米是王略帖贊中語及太宗御書贊
餘皆劄啟忠定與趙忠簡簡齋與向薌林餘皆一時僚
友姻眷或衲子輩大抵謁謝報荅日常事然如歐林黃
朱上不諂下不瀆自然可慕張岳雖徇時儀尚多忠實
魏公簡齋專談國事簡齋間及時政魏公憂其君之目
疾喜樁錢之多入勸忠簡以戎務責成於已而專養氣
以伺之其忠亮皦然特殊簡齋報薌林以廟堂用其名
而召曺成畀薌林宫祠又報李忠定帥湖南且云李在
福州已令分韓世忠一軍便由汀州去朝旨甚嚴必已
就道亦喜辭也諸人以書名者如米黃張三氏人多見
之此帖黃當是盛年書然云失牛兒牛兒是知命子知
命已先亡歲月亦可考今未遑爾昌祺云米詩不類其
書余審察實是但淺目不識巙倪所稱辨右軍之說是
跋王略語也又太宗作真宗亦誤樗寮數筆特豐潤茂
密輕重得所卓異他日書他如六一則莊安寬博晦翁
則真率簡古林處士岳倦翁類歐公而林稍馳驟岳尤
矜持猶存翰墨家法子華任意而已德遠去非自強皆
晩宋一種字陳稍藻飾忠定轉柔弱蓋功不暇也秦老
想亦效米而不勝搴襦之態大率觀古人手劄可以四
科求之言語文學一覽先得或諮官業謀家務可以知
政事理致短長意度寬猛大小可以觀德行今求之斯
卷其具者亦多矣獨姦檜厠之多欲削去余語光禄曰
勿削此他山之石也
跋蘇文忠五帖
右蘇文忠五帖其一與郭廷平二與中玉提刑廷平不
知名提刑不知姓所言報荅小事外獻蠔帖極言蠔之
美至令叔黨勿宣傳北方君子恐求謫海南以分其味
蘇鈞秀才帖言歙研發墨滑潤雖非絶品亦不必他求
閔仲叔不以口腹累人公人品絶世豈以一蠔祕於人
大率寄其高逸之韵如以啖荔欲長作嶺南人游事竒
絶而不恨死皆此意也然復以此望於人可見其視世
滿目皆同志君子也即品研之旨亦然何其閎博大人
至如此帖在朱子儋所後一紙為叔黨題郭熙平遠三
絶氣度正爾與乃公相綴屬尤可敬愛
跋米書天馬賦
南宫與眉山豫章莆陽擅聲宋室近時學者寡師王氏
宗祖必先事四家為襄陽之學者大抵步入狂狠允明
亦願學而資力兼乏乃不易爾而亦不易以語人此天
馬帖為梁溪錢氏世蔵其孫昌言出示舒玩未終第覺
法度森出與尋常之論大異高陽馮几之口不幾於誤
人邪昌言請識跋稍附爾爾異時締觀著力或得畦徑
一二當為再議以易此語
跋宋人聚帖
右宋人遺墨聚為一冊通若干紙書者凡十九人今蔵
予姻沈潤卿家其人為蘇文忠公王荆公米南宫趙王
孫令畤吕吉甫蔡翛王巖叟范文穆公韓侂胄蒋宣卿
外名無咎一覿一克家一而不氏想是鼂補之孫仲益
梁叔子又名光一衡一正夫一未詳其人前兩人或是
温公與葉夢錫未可知又某鄉一某一結字草異不可
辨大帥皆自仁宗至寧宗時人也以君子小人雜列故
署題不稱賢所書雖皆尋常與人諏報事情小簡札自
高賢名家外其他小有才者詞義字體之間亦往往可
觀視後世羣輩不獨德不勝才而并亡之者又不侔矣
此亦係時運之歎然而薰蕕之臭果孰得而亂諸千載
而下覽者猶惡其共器且猶累善類之稱題也人心之
嚴竟如何哉則其在當時凡為彰癉旌別于朝野者其
心即今日無少異抑又何患乎天理之有泯時哉然彼
且得以其藝文之末而附厠珠玉之側以竊夀於人間
世則後之論者或曰質而已矣而何以文為者又如何
哉此聖人之教必曰文行忠信又曰志於道據於德依
於仁游於藝所以本末了然嗚呼斯其歷萬世而無弊
也夫
跋山谷書李詩
雙井之學大抵以韵勝文章詩樂書畫皆然姑論其書
積功固深所得固別要之得晉人之韻故形貌若懸而
神爽冥會歟此卷馳驟蔵真殆有奪胎之妙非有若據
孔子比也其故乃是與素同得晉韵然耳今之師素者
率鹵莽求諸其外動至狂惡又是優孟為叔敖抵掌變
幻眩亂人鬼只能惑楚豎子耳亦獨何哉可恨可恨卷
蹟英氣横發於其本書故是平生神品尚古光祿蔵護
過於至寶老谷不死之神在華氏矣
題米老著色桃花障子
元章畫故未見一日過閶門姜氏壁間縣桃花圖一軸
漫即視之見其絹極縝細卻看其筆正作樹一本上發
花葉茂密丹粉傅染瑩然妍爛氣勢盎鬱甚異之徐見
下左角一印察之方堇二寸作繆篆其文曰楚國米黻
始知為公之筆更締玩之益悟其妙以語主人亦始知
珍祕後幾日過之不在壁矣今其人已亡便從其家索
之料亦不可見矣暇日臆其筆法以世不多見其畫漫
志云爾
跋宋儒林郎王大本遺墨
右門状二紙請支米呈一紙皆王大本存槀予嘗觀王
氏世譜大本字立之官終朝請郎浙西安撫參議今按
此状前紙與米呈具銜同獨辭判府状易奉議作承議
耳宋制階官承議在奉議之上蓋前状淳熙三年六月
所為後紙則九月也以是知大本轉階在六月九月之
間當時遷轉之制四年一轉以是知大本前任蓋已四
年無出身人逐資轉有則超資至奉議則並逐資是未
知大本出身何如也米呈無年號然稱乾道九年職田
米則應是淳熙元年初紹興間舉行元祐之法階分左
右史謂淳熙初宗室善俊請去左右字從之觀此則善
俊之言當在春夏大抵古人遺墨類可以參稽國政家
事凡此數端皆小節無庸深論然亦可以補家乘之一
缺故先世遺墨之當重不特以手澤之繫孝思然也承
議九世孫觀請余題其故因識此觀又謂米呈後銜書
不完想以此不發此恐別自有故亦不必求
跋重勒宋太學生陳公少陽書草石刻後
陳公一死光燭千古史紀其所語高宗者在留李忠定
斥汪黃及下親征之詔罪不進兵之將毋幸金陵二事
其後乃言忠定請都江寧初奏之誤宜從後說即此書
也今人見其碎諫鼓臠内豎至輿櫬伺戮疑其所言必
巉絶近訐觀此稿開陳事體展轉曲暢豈若是者哉史
言八月壬午用黃潜善議殺東此稿書八月二十五日
所作其日即壬午也然則具草錄進與遇禍皆一日也
書中辭理明徹與其笑語收吏之言皆神度淵澄真善
處死生者哉書云儻蒙賜盡於陛下之威命則死實甘
心或恐遭害於權臣之毒手則死不瞑目故盡言以求
死生之決庶父母遺體不至曖昧而没於是其死果得
其素心矣書草石刻在鎮江郡庠四方學士猶罕見之
太學孫育思和取拓本摹入木刻以便流布其志嘉而
力勞天下良心之同也予與贊其事刻成因稍志其故
正德庚午十一月三日吳郡祝允明題
懷星堂集卷二十五
