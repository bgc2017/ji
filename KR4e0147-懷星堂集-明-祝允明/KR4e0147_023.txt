懷星堂集卷二十三明祝允明撰
紀叙
周氏隨侍龍飛序
皇明御宇一百五十有四年歲在辛巳夏四月某日皇
帝自興藩入紹大統聖人既作萬物咸覩臣時以王禮
朝京師日伏闕下目日月耳雷霆而身雨露既事竣往
謁宫詹鄉先生周公詔及其從子大鴻臚丞璧其子序
班珵寺丞以公命持一牘謂允明請為序列以申感戴
示後人允明視其目曰隨侍龍飛讀其詞曰某以成化
庚子舉鄉進士授山東之嘉祥教諭九年先獻王建國
于興天官曺選某入藩府事先王為伴讀薦歷紀善加
五品俸璧始由引禮歷典儀珵亦官引禮先王薨繼事
今皇帝於是臣詔在犬馬列已三十餘年璧十有六年
珵亦數年矣乃是年武宗皇帝晏駕文武大臣奉遺詔
及太皇后命來迎今皇帝三月辛巳至藩國合符四月
壬午朔今上詣松林山謁辭先王寢園癸未發行遴國
僚文武二十餘人以從四月壬寅至京師翌日癸夘昧
爽臣某等扈從上入禁中日午上御奉天殿即位詔下
罷行大小政事既乃頒賚從官賜第暫居大官日給餼
廩有差五月乙夘吏部言隨龍諸臣在王國侯服皆守
法奉公克效勞勩如周詔逮事陛下讀書講學輔成聖
德出治有本忠勤尤著請以詔兼中秘近侍職任俾得
朝昃侍左右緝熙舊學用日新聖德詔可遂擢詔詹事
府少詹事兼翰林院侍讀璧珵亦皆進秩如前云臣允
明讀之既颺言曰臣之於君也以問學導於先德業輔
於後兹惟良士君之於臣也學而臣之師而相之則為
聖后故踆烏颺彩於層霄顧兔搖輝於碧落岳峻而雲
高榦喬而枝聳洗光咸池而夾飛天衢理之恒也然昔
君疇之於堯務成昭之於舜西王國之於禹甘盤之於
高宗則舊學矣而未聞爰立而置左右馮異薛振等以
隨龍寵任而未聞其初有翊導緝熙之勞若兼二者如
史浩輩亦難乎純全至宋昌張說等弄臣狎客則尤不
足言惟張燕公之於玄宗若稍可述焉為世美談我朝
則如楊尚書仲舉亦然尚書尤以厚德懿學重於時尚
書亦吳人也今周公何其似之而今日龍飛之中正隨
侍之親從又非楊尚書可比其勲名祿位當不多譲(缺一)
(字)公圖所以報我后者惟終始典于學復祖治貽王業
於億萬年如君疇輩以堯舜禹而顯如張燕公以玄宗
而貴國華巍煥家芳附垂於無疆於惟休哉
潘君子大水勸農圖記
闔閭城西郭踰一舍而遠為香山隸吳縣山左為胥口
潘氏著姓於其間農業而儒行世於善今之著者曰半
巖處士崇禮父與予為金石交四十年矣今復有連其
行極淳古將所謂澄之不清撓之不濁者與知者咸以
善人稱之予曰未也其殆所謂君子人歟君子人也何
以言之其人明明則必有嘉謀其人仁仁則當有義勇
謀嘉而勇義必有所樹有樹曰才才德兼有曰君子聞
者識之乃弘治壬子吳大水方春腐麥及菜穀苗始萌溺
湖漲中衆惕號不知所以救之處士帥畯甿負土築防
桔橰雷運不舍晝夜越五日水殺二尺然而苗腐者半
矣間未敗者卧巨浸與敗者擁積將同歸於壊處士教
人絡竹為大櫛疏而立之去其斁扶其良苗復長乃得
以蒔終少穫焉他非力所及者人不能效為之遂歸蕩
然事竣處士去斂手緘舌畝行而畝止無所見也乃正
德庚午吴又大水倏忽若神鬼至勢獰甚人益不得治
之方處士趣衆急從水底掇苗壅之它垍壌將俟潦怒
洩而種之俄而水益洚加壬子者二尺狂白渺然不辯
牛馬衆益自懈分今年無復穡事已耳處士教多汎小
艇取坻京之土循岸趾覆益之日勞百人力不能成尋
丈而風浪又去之矣衆愈瘁必且委棄處士厲聲徧呼
而等毋憚為瘁人猶可免作餒鬼衆問計乃令編葦卷
土復投趾上力既速趾漸隆稍出水外即復以白茅苫
其兩旁以拒風浪堤卒用成因集少壯布桔橰十百具
并力排水大出堤外外水浮於内二尺處士乘舠巡視
補缺塞漏益增土培且築日夕毋少懈堤愈固乃不潰
禾則盡實竟全稔事既處士還于默安常而處順無所
見也逮嘉靖初辛壬癸甲歲比凶乙酉乃和春播夏芸
勢勃然盛矣至於秋七月忽螽農初視稼疥焉痿焉若
重疚不悟何也處士俯察之有見焉為蠅焉蚉焉叢於
禾處士曰蝗也吳田故多病病獨多溢不解所謂蝗況
解療術束手哭曰天實殄我其奚以為哉處士曰惡何
自棄云蒼蒼之生天用俾我后牧后付之我令長今天
災流行豈不當援于君長吾今幸遇天子聖令長仁曷
為以自窮即為小網網蟲括之輕綃囊奔縣中呈示令
南閩楊侯曰微若云我固將言之然而言之吾君敢不
慎而審之二蟲也其能罄吾稼與吾見且惑盍諦諸處
士曰唯亟返更察禾曰蟲在穗若葉胡根榦是蹶因取
稿苗破其根食者如蠐螬曰爾其蟊者歟裂其節莖食
者如蠖曰爾其賊者歟夫向之見者螟爾&KR0008;爾傷哉一
蠧之不可禦而四具焉禾將焉遁即復上于令令持白
巡按監察御史朱君君奮作奏繪蟲之形并櫝蟲馳控
黼扆乞減租之半且多其圖櫝徧示財賦之曺及中掖
大臣天子戚然飛詔如御史言吳縣得免什四於是士
民戴天子之聖暨御史之德令長之惠而感其建舉於
處士也其為士者將圖永其感者會處士年踰六十將
如俗寫其容所謂行樂像者以夀之處士聞之曰歲事
如此吾黽勉救凶以苟免忍謂行樂云哉或曰否當亦
肖之以遺子孫處士曰吾觀今傳真者或金紫待漏蟒
玉榮鄉縫掖以為儒藜藿以為隠吾農也今且老顔枯
而態憊寫之當毳服布䙆芒屩竹枝後人想象容止亦
何為益苟無已則盍為披蓑戴笠勤甿捍災之狀以寄
訓厲或因以固志安土而保吾業且古士農一故無不
農之士後世不盡爾亦大校然有能偕者不妨朱紱方
來吾獨以素服入家廟厥亦無怍于我衷請者韙之比
其子鋹之京師翰林待詔文仲子以衆譽諏鋹鋹述之
仲子乃手寫之目曰大水勸農圖俾包山蔡君衍述其
事乞予記于圖予固喜吾之知處士也鄉者才德之論
之譽今有所試寔獲我心亟為書曰潘君子大水勸農
之圖而詳言之
梁推郡善政記
宇宙間元氣之浩然以闊竦然以特者瀦而為大川峙
而為穹崖猶未之能盡也則必鍾靈發秀出之乎魁岸
之才奮立斯世以不負天意而物之蒙其澤者亦隨地
而滂焉世稱瓊山不恒産才産則拔萃信然哉舉今日
之所知則梁君其人也君字紹甫登癸夘鄉薦天子俾
推徽郡事治績粲然既而以詿誤解任未幾公道昭白
復其位移節于嚴陵其治績亦粲然上下交服一時名
公取其所聽淳安民訟事者著之詩文以播遐邇他日
予得君所自書淳安事感歎無斁既而曰前什固善特
君政之一端他尚多也乃載舉一二大者述之初梁之
族有恒産而惟君室為給他支稍乏君乃斟酌彼此以
贏補不足歲分而日割房至而口及其族之飲惠者甚
衆其在於徽則不茹柔吐剛寬猛水火弛張韋弦持平
守正事必求諸心與理以底乎大公而後已紫陽之裔
孫與人争田公私皆右朱君察其直在彼也曰文公之
氣所以不泯於天地亦以公耳其肯以黨者望乎吾徒
哉為直於法及考績于朝還至張秋逢一寓公家人倉
皇若無告者蓋寓公暴卒室無眷屬自隨猝無與治後
事者君之槖本廉力為營辦得善棺衾以成斂喪事具
檢諭其下而遣之乃不失所寓公者弋陽汪君俊也仲
氏翰林先生偉欽公之義屢稱諸人搢紳從而贊頌之
者不一及新安之去夷然無所校人益難之比在嚴淳
安民錢文才惑後妻析産遺三子偏繆多狀錢子嫡子
貫始鳴于官二少晃昱私議稍歸其贏以復于官貫復
姑隠之君至貫乃來白求直時晃死矣君取其父遺券
推察之得其曲狀了了因諭昱與晃子純云云皆扣頭
曰誠如公言無絲髮遁情願從公判以歸于直而各守
之晃下猶有田當返昱昱感發願畀純以䘏其孤弱於
是久疑以釋曲以直即諸公所為稱之者也
甿誦
余静居有欵扉謁者數十輩方巾緇衫騖旅而進揖而
曰吾儕為查鼎祥等皆郡郭之民長役於井里者也凡
井里之長其在城者長洲吳通三十有六人即某等是
瘡痏之藪也間者少息焉今益息焉父子女稚相面以
慶揆所自自我邦守君天水公語至是余止之問且將
柰何曰民德公在心固罔蘄公知能不令郡上下衆及
遐外知耶然而吾儕小人口不文文羣心於口而傳之
廣且速也非執事能耶余曰諾其狀奈何曰蓋不可勝
稱焉然而自吾身受者誦之始凡送徒部遞囚赴上官
唯吾儕是遣甲乙以往環循而無窮費不訾公置吾弗
遣遣健步少須飲食用省不翅十九始諸官船茵帟百
器吾儕是供公為它規措吾以免始旱溢長官則亦罔
弗禱禱亦罔應公則亦罔弗禱禱亦罔弗用應雨不雨
霽不霽其來若吸也其去若擲也乃今年乙酉八月螽
繇西北旁郡以及我蟊螟蟘偕焉公一禜于社若先稷
逮山川鯈偬霧雨降氣候凜嚴蟲立死不死者還翼以
西民繇以益神公乃德之不諼而斯謀用作余曰善矣
信矣而未究也公德庸詎是是一民之知也知德公者
士有之農有之工賈有之吾黨蓋有志焉矢詩陳風建
碑銘器乃兹昉于若數子數子之述局矣然而獨本其
躬者乃諶以公矣余特為若誦之權輿爾前驅爾如予
所知究者微綴其大目若飭禮若興樂若勤政若儉享
若崇祀若教士若養老若正俗若講武若表先哲若脩
庠校若鉤校擿伏府史諸在官者宿劇弊章章然多矣
至問學文翰璀璀霏霏黼黻我江山草木又咳謦餘也
其或繼兹者野人猶能言之
江右平寇詩什刻行本後序
三代之後凡稱元宰國老具文謨武勲之閎傑震赫者
若張子房諸葛忠武侯杜當陽謝太傅裴晉公韓忠獻
范文正上下千載最者僅是數公何也彼古今小大百
僚武弁勁卒亦每能有所就何以最儒文爵且甚鮮乎
彼非必無成武弁之雄者亦以與大臣者合餘大帥隨
焉偶焉而已耳乃如大臣者當無事時淵然靖共于重
位即有事會之至我后錫命是倚是委於是乃視義若
時不可為則卧不應義合時至必奮然起不緩終日謀
必完用必當發必驗出于帷幄之沈密而徵于執訊攸
馘連連安安之煌燿克于一封之境而收對于天下之
豐烈盛矣哉豈若是漫而出嘗試而行倖以成委以斁
者乎哉其要也智燭之勇達之黃帝湯武師尚父宣父
皆是術也而況乎後數公者哉皇帝初載江人病寇厥
亂孔熾厥延至數歲前後受戡伐寄者成僨間錯竟弗
底于靖夷皇帝若曰我有元宰國老惟大司徒陳公惟
今師尚父予惟以棟石我邦家是居不可瀆以干戈然
若兹之時江之區非司徒焉克之爰即起公于居廬中
授以旄鉞公視義若時奮以應不緩終日往即戎謀而
完用而當發而驗出而徵克而成烈期年而三捷數歲
之熾寇靖以夷焉於乎如是者一散吏介胄士辦之邪
智自上施勇自下承施以燭先承以達後發笥探物之
謂也而又奚疑焉公之詩所謂都道書生難作相誰知
野老亦談兵其素定亦斷可識矣豈誠方憂忽喜任成
敗于倖委者哉三捷者先平撫之東鄉次平饒之姚源
次平瑞之華林凡平一地天下稱慶而其地之君子野
人皆歌頌之撫有(缺三字)瑞有(缺三字)皆鏤刻以行惟撫之
後饒之先公嘗自為律詩十四篇以言志紀事饒既平
其為歌頌者因即公韻和之餘千令徐冠集之將刻而
冠被召去今某乃訖其事初冠既請前中丞艾公叙之
今就刻藩參張公乃命小子述其故以授某不得辭敢
系云爾
諏政
崑陽大夫鄧君顧臨於予辱諏政焉愚則何知然素嘗
鑚研故冊觀古人與今之所以異況塵蹤土跡未及有
位亦嘗稍從傍觀之雖不達也願以所聞對甚矣古今
之異勢而難易以之也古者賢君良臣上下相孚雖地
分遠絶不若是其亡情也而賢君以守令為共天職凡
百有位尤切要者故加察於是其付之則重也其待之
則厚也其處之則久也付之重則德刑專德刑專則恩
威達待之厚則人莫間人莫間則道志行處之久則民
情孚民情孚則服從誠以是而有為沛然也雖不得乎
此而必契於彼雖有梗於一而莫違乎衆由是政成譽
起而澤廣身榮流汗青之芳矣如董宣強項而光武莫
之屈又戒任延以善事上官無失名譽而延且以為不
然此其上下之情何如也二子之所恃皆以光武與吾
同此情也吾且直言之直行之帝不違也非特不違而
加美焉由其本同他不得而間也今之勢其然乎百需
交責日取民之所以養者而歸之上官朝責之藩郡藩
郡責之州縣凡所斂散行止縣未之能專也未能專而
實親其事彼赤子日所見徵求督校於我者獨縣官耳
於是有恩則歸於上有怨則委於縣其責之也極嚴而
付之者弗重民有善如嘉禾者令得而舉之乎舉之則
以為私矣有惡如稂莠者令得而誅之乎誅之則罹於
法矣昔人有言鳴琴堂上將貽不治事之譏投巫水中
必得擅殺人之罪政斯謂也故曰恩威不達由付之不
重此一難也夫昔之欲得守令之實者亦嘗有刺察之
使矣然多出於公故或書名内屏知虎渡河由夫刺察
者公而詢之切也今也愛憎出於上官以至於遊客甚
至於權倖憸細吾秉吾公彼則弗知吾拂彼私彼必騰
謗萋兮菲兮亦可畏也故曰道志之不行由待之不厚
此二難也古之任者必久其期伺其效著澤流則峻遷
之雖其前之淹而後顯之峻故得殫心畢力令德化浹
洽如卓茂以一令遂封侯此循良所以特盛於漢代也
今往往未久而遷其遷之當者固不負其所志而百姓
已失望矣誠使必久其任其在任而績效已著者不伺
其滿而先加以臺部之擢乃莅其事既可以久化又易
於伸志一旦期滿更崇其秩亦何不可而今不然故任
之不久亦一難也雖然此皆在外者耳賢人君子抱負
高遠固不以是沮先後有人焉敢厚誣有如明公其一
也巍階要地匪朝伊夕此上下之至公也豈曰鄙人之
諛
中丞周公致政詩什後序
隨而不可違者時也卓而不可亂者志也終身由之而
不可愆者禮與義也時違則戾志亂則忒事以從時志
以建事而皆以禮義準之斯不愆矣細行且然而況於
出處乎古之人出處合禮義者位高如裴晉公卑如陶
彭澤等標暎來葉非以果去為善良以不愆禮義志獲
時合蓋有得夫易之道焉故名不緣位而重輕一彭澤
令且然而況於尊者乎今天下十三牧天子命大臣督
帥若撫民一牧以一人或至二三人廣之東西藩初各
一人或二人三數年來以議者乃并命一人建臺於梧
州總督兩藩軍務兼巡撫焉蓋其重踰它藩數倍非宿
望元老莫之輕命而莅之者進退之際其為重輕稱否
則又視其人焉耳正德乙亥縉雲周公膺右都御史簡
命銜勅來鎮有以奠之為泰山之安也有以煦之為春
㴻之膏也有以肅之為秋霜之凜也百度澄謐提封晏
熙凡為兩藩長吏大小百執事若黔首卒伍以及夷䝤
咸倚公為師帥生息明年公遽疏請老朝廷弗能舍不
允疏屢上上始從其志錫以温綸俾致政乘傳而歸且
給月俸從騶凡優老異數悉備公遂行山河動色歌謠
載塗公感遇愜志不能自己乃即事命題十有二題為
一詩且自序之以贈餞客於是東藩諸公和之盈卷方
伯吳公憲副汪公彙之以歸于公仍命小子識諸卷尾
伏惟公遭逢雲龍之盛自持風操之高與諸公分攜之
懷赤子去思之勤舉無煩於瀆言獨以公之出處一準
乎禮義志獲而時合敢颺言俾誦此詩者無曰公之高
而已矣是禮義之典度榮軌之法程得乎易之道也已
休寧孫氏孝友堂後記
巍巍乎洋洋乎帝衷罔墜民倫恒叙家猷永華代勸攸
屬休寧孫氏孝友之居益遐益彰厥惟重哉始在勝國
時惟伯深父承先開來號稱亢宗既卒而三子子恭子
純子茂養祭豐慎友弟肫至世觀偉然其母之弟靖江
推官某君為詩美之翰林學士錢仁友始大題其堂曰
孝友與虞文靖公輩播以文記一時文獻蔚然此堂之
始彰而重也繼在國初時子恭以喪亂之餘家彝周完
世觀不渝而先時文獻則已不足乃請於先契之存者
侍郎朱公大同春坊江公叡輩續為詩文卷軸完存以
迄于今此堂之再彰而重也繼在宣英時其族屬益蕃
世觀亦彌盛而詩文嗣作大富不可枚數此堂之又彰
而重也今其諸孫永正寔來以後記請蓋子恭四世曰
彦達彦昇彦達生三子曰志仁志義志謀而彦達卒三
子事亡養存友季悌晜益力益篤世觀益華而三子咸
卒三子之子共七人永正為志謀之長男與六子者所
以事亡養存友季悌晜猶三子也是故益以彰重先志
而垂之無窮以求大鳴於時作者於乎言言閌閌有隆
棟梁築理義而房宅天紀而居人綱四海之廣百世之
遠尚公有重於兹堂也
歙許氏孝義序
許氏出太岳之後望於高陽文武代著布在方策歙之
有家蓋昉乎前宋盛乎其後而尤著於今日吾聞諸廷
德者道其父事若某某善哉父名思字功顯少有至性
質敏而志遐父客遠外功顯年十六輒往代事及父在
宣城蹶傷足功顯一日夜馳三百里往負之返逮卒哀
致如禮祥忌奠獻慟擗猶在虞殯時過封塋亦然母病
思牛脯猝莫致遂為大恨終身不噉牛并絶葷酒常時
養祭悃悃退友羣季氣性惇翕季曰龍具士材勸助尤
篤遂取科名推而濟空裂券者有之或者相讎校聽一
語多散去由是鄉井以孝義先生稱易其字蓋所為大
著於今者若此不亦善哉廷德又歷孝義以上若大父
者曰其諱忠字思正以父士良非辜失命南都縲絏間
孤嬰奮立追痛不衰且積而能散若曾大父者即士良
而高大父者曰諱寧始徒邑西潭湖亦輕財士也寧之
出則曰順一順一之出曰文文之出則鵬程也與弟鵬
舉鵬南皆宋景定進士鵬程官終國子祭酒又上幾葉
曰賓則始徙邑北之昉溪而族最盛許村之名之始也
又上二葉曰會則始來寓邑而占籍焉者其考曰原官
轉運使是有詩名與歐梅友其考曰逖官監察御史其
考曰規是在宋前守池陽有循政民肖像祀之九華山
而家於池之始也又上二葉曰儒則自雍徙江南又上
二葉則寔李唐元忠睢陽守協忠公遠也凡廷德之自
述如此然則於茂哉鋪覽今昔君以此啟必以此承天
人迭應幽顯連理濟美之永胚之錫類廷德知之善矣
如其善之善者獨非存乎不匱矣哉鄉井能稱之吾聞
也能序而廣之惟有伺乎其徵焉者廷德曰既有之矣
因進豐冊蓋今昔之衆言彙焉予閱領有間曰果茂矣
宜為四方誦之遂掇書以表其始
許氏感慈記
天下之母皆慈也胎教之周審孕産之囏劬乳哺之勤
瘁保抱顧復之勞密衣之食之教之冠而昏之有不慈
之母耶天下之母之慈皆當感也不生於空桑不無湩
而能食食不無襁而能冠裳不去懷提劍負而能立行
動息以為人有不當感之慈耶以遺體所出或棄林寘
巷寡恩且虐焉以出乎天綱秉彝而感自不已矤有加
於是乎嗚呼予特悲夫母無不慈而慈有弗感者也天
也無遷人或蹄翼也甚者曰寄缾嚙臂極乎梟獍而非
人類可口已徽許岩祿為母程氏之季子幼少比長受
程罔極之德固不必言比程没而岩祿方商於外歸不
及矣用是送死之餘其為感倍益恒類蓋有不可勝喻
者屬者語之予予慰之曰感慈天下一也而於此信子
之倍益宜爾也然而有天也者有人也者今夫事君於
朝治民董政於班列或徇節絶域或成仁王事或游學
或行貨或公家事于役於是失易簀渳含能無斯感乎
然而天也何尤彼有異乎此而亡感也者則亦寄缾嚙
臂之不遠矣子既知之能之子孝矣予喜且申望以慰
子詩云孝子錫類吾知子之子孫必賢矣經云孝弟之
至通神明吾知子之家必來禎祥矣易云積善家有餘
慶吾知子之室由是而益富穀熾昌也又可識矣
謝氏世德記
長洲有世美之族曰謝氏自其始祖濤生知制誥絳絳
生司封郎中景初五傳至東山代引令緒東山生祐之
冲夷守道元季離騷寄尚林壑入國朝終老閒散稽岳
王彝作松泉居士序贊稱其視天下理亂欣戚猶寒暑
晝夜之相代一不動於中有道者也是生彦達孝弟執
義母嬰末疾保之如嬰兒欲有行則抱擁以往踰十年
無少懈卒葬如禮事兄文華極恭順皓顛同服食不少
相違兄卒子亦先死哀撫孤嫠尤為懇欵擇士為姪女
館贅于家以慰亡志為人沈毅質厚而不循枉或與物
迕鄉有亡賴子欲撓侮之彦達報之以直亡賴子遂誣
以匠役赴京盡瘁二十年不怨尤同事有欲妄援怨家
者彦達曰吾為人誣以及此而更誣人乎自號誠真事
具誠真道人小傳生以澄資賦敏利動必以先人為法
工算數禄命雜蓺善計事而不愆禮義繼匠事于京他
人惰且黠率愆期覬倖免以澄獨不失尺寸然家不以
匱而彼更不及焉從兄淵没事嫂湯有禮教二子讀書
脩行長子成名將卒留訓大率謂吾宗數世持孝義以
為家吾少歷囏劬從兄蚤世二子淪謝雖其間嘗竊科
名吾視之猶烟雲之過眼人間事若不足然自揆素日
所為無大不善者寧人負我我無負人且喜二孫能順
吾指趨吾實無厚積以累之所望同心亢宗不得棄先
人敝廬分門析爨以辱世敗家耳以澄生會及朴會字
惟貞朴字惟德惟貞稟抱尤超傑少有遠志從先參政
維清受易厲業勤苦母恐其疲憊每為節縮膏蠟惟貞
默誦帳中登景泰甲子鄉薦入太學一日内旨拔為風
憲官命下先一日死矣立行卓特巋然老宿之氣有容
菴集存家吴文定公原博為之序其行槩見杜淵孝先
生所為墓誌與惟德守先訓敦友于之誼惟貞在京惟
德思之不寘徑往候視號為難弟兄皆早卒其婦陳與
盧皆守操不貳予頃誌盧墓嘗道其事惟貞子昺惟德
子勲雖隔一從無別同氣昺字明仲外訥中朗含淳蹈
坦澂然莊雅而孝友特甚堂有連服室無私蔵勲字仲
賢其為人亦稱是終身無一日誶語明仲二男曰雍曰
睦元和幼和其字也元和子三幼和子二賢仲嘗育而
夭以元和之季嗣蓋自東山至于元和之行已歷七世
而房戸不析饔飱無二譜於家籍於官傳志題贊詠歌
於君子之言同然無異辭者而其第八世亦既聮五人
駸駸長立情協勢固世美之濟可徵不誣噫其何積而
至於斯也余嘗謂是有二道焉有懸諸天有維諸人不
可謂天之自然不可謂人之矯強謂天自然胡彼不然
謂人之矯何循之者若竊脂騶虞若是乎其利也蓋當
視諸稼者而得之種之良者天之故也穫之豐者人之
力也恃天而弗人不苗者也倍力於磽确闢荒者也不
苗者罔闢荒者薄故種之良則力愈效力之深則穫愈
穣相古先民乃多有之謝氏其允紹矣自羲堯遐逝風
不盡醇聖人踵而承之表里樹聲其制繼立蓋聖人之
慮後世萬古畢於一矚矣予故私列而竊傳之非敢必
期徹諸上下有聞而起亦作者衞世功也天無易運人
不遷性嘵嘵之言不為謝氏
感慈詩什記
初歙許君志室芝横程氏許出太守某程出文簡公卓
宗望駢暎士女彦嘉饋修謹蠲琴瑟雍諧而螽羽不徵
璋瓦絶夢程心謀曰唯陰德集祥唯至諴感神唯積善
有餘慶婢子將儌嗣事于蒼蒼釋兹焉圖乃唯是之樹
許義人也凡義每病於内吝於是程加以禆贊故許之
建事殆振羽焉有癠於塗許惠之金歸道于程程曰由
妾略之無若即醫之愈焉使遄以往客終以是生此其
義且智最可言者一以槩衆他固無庸枚稱也然卒亡
兆則又診于許曰君豈其以一姬故斬百世文獻系歟
婢子聞君舅疾之革也絶口於望孫婢子其敢以忘治
令爰内淑女以薦於許遂踵生三男其嫡曰志次曰梓
全程於是鞠摩顧怙三兒不啻其身出也比長各因其
材而篤焉志麗籍頖宫餘力田行賈屬者程逝三惠銜
教茹恩鐫琢心骨弗可以口志業士也得以鬯于文乃
布母德書數十百簡挾之走四方遘善言者即求焉或
總其旨標之曰感慈比學于蘇捧言拜余屬以紀事若
夫皇帝降衷慈孝恒性無為而慈無為而孝天人一機
道器均流非有利焉自然之謂矣如其交強互貴徇聲
而務伺感而慈須慈而孝是質劑之術也於是寓缾誓
泉譁惡于炙青又況嫡孽之判媢疾之酷殄家瘁國不
可以耳又烏以言為哉故許氏之感程氏之慈皆天云
爾而烏有所為乎哉嗟乎天道流達一日不斁程往而
慈留三惠存而感追疇實使之昊穹樞焉如其有一髮
偽也而不憤者幾希矣諸為感慈之言者心聲成文風
雅盈耳已極勸懲之義矣君子曰總厥旨無越乎天於
是徵其微屬斯文以為記
懷星堂集卷二十三
