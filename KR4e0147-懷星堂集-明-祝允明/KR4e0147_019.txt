懷星堂集卷十九明祝允明撰
傳志
程文林誄
特授文林郎新安程君名昭字用顯以弘治已未卒于
家正德丁卯葬于許龍川子孫孝孺願著先美其甥庠
士戴君昭致辭乞誄遂為詞曰
周伯休父肇氏于程爰及忠壯霆激雲升黃墩奠居世
毓材英有將于周東密屯兵以障鄉閈臨溪是營宣和
再徙建炎專城宋季元杪其居載更天朝晏休始定而
寧文昌之坊世華聿騰比及于君孝友性成藏焉修焉
斯用而行春誦夏絃秋螢冬雪園無游迹帳有燼湼渾
灝噩噩遺書顓業二帝精一三五謨烈有舉而措千驥
一轍以逮餘編羣經宿牒學海藝圃肆功涉獵青衿入
泮纔十有四學殖雲烝文瀾川至伺時而升姑餼而肄
歲戰文場凡八校藝縶之維之驊騮亦躓乃貢于廷皇
曰吾試試而第之允冠多士君曰止矣行藏有時吾齒
強矣尚需来期奈此居諸曾不我稽豈不榮仕母髮皓
垂菽水幸充五鼎未涯忍曰違之南北坐羈觀其會通
孝忠互施惟義所在可固而迷白之有司聞之赤墀皇
曰善哉其志可依特賜寵命七品秩階爾其終養遂烏
鳥私君拜服命被章来歸猗歟孝哉古人一揆乃築乃
搆乃豋乃豆承顔晨昏身老若幼今而已矣高操不朽
周貧仁術教子義方有事西疇屏跡公堂朋從日集崇
論洋洋和而不流簡而有章惟老成人矜式于鄉胡然
不禄先露溘亡軒冕或來死生浮休孰不有終身去聲
留子孫孝錫安宅斯丘有燿于遐揭此文旒
劉時制墓誌銘
時制葬以其人應銘以其世應銘郡學張君承慶為状
似余曰執事銘時制盖猶王介甫於王逢原黃魯直於
邢惇夫然夫為逢原惇夫微二賢不没没今知二子亦
多以二文余愧不及二賢文爾然而述其實或因人以
考言因言以尋人言不為無用據狀劉出於汴其隨宋
國播南始貫常熟者曰亨來贅長洲産富道穀遂奠且
望者曰希仲希仲生啟東華實益茂皇封刑部主事其
子即山西按察僉事完菴府君珏國之老鄉之先生家
之烈祖而時制之曾大父也祖曰德儀生父曰安簡處
士傳字紹伯母錢氏所後父曰元之時制生性氣淳和
才具俊邁賦詠圖寫游泳藝圃與羣季爭能家學粲然
其仲兄時服出治經於學官登進士第時制去為父任
門戶事益有治局筦鄉賦善徵抉弊多禆縣官力家督
牟略田計漫滅竄伏百狀鈎滌還于初法司覈軍田部
使者董水利譁徒誣訐時制家時制皆往直之平時力
穡廣産散積濟乏勤惠之蹟不能一二數元之安簡弟
也始無嗣嗣時制時制孝睦於兩族充然諧也廣及嫠
嫂孤姪諸族屬靡不禮以周初元之贅室錢先没乃歸
繼取吳及元之没葬時制白諸長者遷嫡母来合祔人
皆韙之安簡固高亮特器自謂時制惟肖也盖劉氏風
流典刑當吳中王謝諸郎嶷嶷時制且有榦實猶車騎
遏也時制始以成化丙申生以正德辛未九月壬申卒
生三十六年爾妻鄒氏生一男曰遇聘王氏女一許聘
張某又明年某月某日祔葬先兆本縣遠字圍之郊原
余先王父參政山西與僉憲府君誼並兄弟二氏媾好
汔今不減余安敢辭銘獨愧且恐文弗能永爾時制諱
度詩云
苗之夭夭秀之翹翹有尋其標登厥實以饒乃以霪以
飈腐于場以漂搖嗚呼傷哉大人昆季號而招時制歸
來乎歸來乎其亡不之者或化為金璧芝桂尚粲劉氏
之芳馨與聲以遙慰爾父爾兄勞心之忉骨肉之復土
也誰則不雕
志謝可節墓并銘
秀才謝可節之墓嗟夫書刻盡乃夜華而萎或燎之膏
竭以灺何嗟之為乎玉完於璞出作禮器永用享已矣
既器矣炎焚而泥沈之繰繭以就杼經緯既成被服物
庸或染之青黃丹縹纁綠五采可絺繡加益華貴已矣
未杼也委之牛刀寸截絶之不悲失日炬葩葉是也不
悲毁玉斷絲豈物之情天之理應爾歟惟孝友于兄弟
閨庭粲温益友際處信金石忠裘粟而氣蘭芝也斯可
節之玉也功勤學廣思新文蔚先進者謂之球玉龍虎
董學使謂才高氣充同儕之雋曰武庫也斯可節之繡
也可節為吳縣生員今年嘉靖乙酉秋鄉試南京羣數
百輩叢出棘垣扉外萬牛馬走擁可節寸步反側行數
十丈跟及地曾不聫二三武可節胷背抧塞比能自展
步而血結鬲臆固矣強臥逆旅同舍狂童亦姻子也肆
妄語自詫坐取名第可節端直人惡斥之迨同舟此狂
益譸張不休或繆侵可節可節益疾憎且憤氣鬱鬱怒
乘前淤傷其肝歸問醫竟不可捄冬十月二十四日死
此則其為焚沈寸截也者當悲不悲邪漢悲賈生唐悲
歐陽詹李賀宋悲邢居實今忽悲可節可節於太傅固
少讓去詹賀輩不甚遠何代無此悲此悲為舛枉問天
不得其言無若視子淵悲可紓也嗟夫觀顔氏誼可無
悲觀誼詹輩可無悲觀詹賀等可節可無悲可節師顔
賈友詹輩死且同之亦已矣已矣人間事紛亂無限何
足銖寸校余與可節五世交可節父元和余異姓老弟
也慟可節不止作哀詩甚冤苦以示余余取其意推闊
之使刻可節冢石謝長洲儒義家可節曾祖會舉人祖
炳至元和為七世同居之門可節母吳妻劉二子潾涵
涵後可節兄儼女二可節生弘治壬子十月卅晦得年
三十四没後兩月為十二月廿二日丙午葬胥臺山可
節名僖余既悲可節不已寫為楚詩慰元和即兼以為
銘
月幾望兮玄雲滅兔蘭摧梓枯兮竹折桂蠧殀鵷雛兮
碎石麟雎鳩吟雌兮鴻雁弔羣白楊蕭瑟兮黃波東注
無迴聲空山窈窈兮宵冥冥嘯山鬼兮舞狐狌安得綵
鳳鳴噫安得綵鳳鳴
癡雲子葬銘
癡雲子朱氏蒙名大經字也世居琴川癡雲子天真不
蠧物藝呈標清非絶羣和亦有立研丹殺青牢籠物狀
推宫敲徵融陶性情江海吾家軒冕何物蓋受之而用
不罄故有餘貴任之而不必遂故無留戀庚申之秋予
曰遘止無幾問子人曰往矣乃知以臘月二日扁舟訪
友數酌之餘醺然返棹一卧不寤竟成長歸嘻何其去
来之際如是快哉其初正統甲子八月十六日生在世
蓋五十八歲明年三月某日其子藏其魄於招真之原
請述幽石從而刻云
魄陽之于于還游太虚魄息玄廬青松衣被白雲滿墟
嘻樂哉歸與
張翁墓誌
張翁非今時人也醇醲醖其漓沖簡夷其煩函真擁樸
坐回古風何必讀書然後為學虚皇授契寤寐玄綱琳
編瓊簡童冠誦習慈儉不先允執三寳耄壽臥疾忽呼
其孫令誦聖號家幼悲唤返而吁曰旌蓋既引乃此邀
沮勉留期月翛翛而逝嘻何應荅之確歟銘曰
張為姓謐為諱曰宗學乃其字考孟璣妣陳氏陳蚤失
沈斯繼室于王始出贅生子裔毛氏儷女一人朱泰壻
亦有孫兩昆弟曰靈倫顧龔配出二雛曾孫輩秉夷長
執中次曾之女草蟲是翁初生辛丑歲月春仲日十二
及戊午秋之季其日十乃奄逝七十七居人世甲子年
月寅位癸酉期歸于竁高景丘魄永憩白鶴導兮玄猿
侍參彌羅兮謁穹帝睨塵區兮時下戲
王宗肅墓誌銘
神仙之說或者謂其久亦自息然既從仙出必有非俗
情所測識者吳城中街路有王省幹氏惟以傳所謂遇
仙丹者為家凡父子之承述率以是其藉以生亦獨以
是而守先說甚閟靳不輕以語人至于今施之遠猶良
驗焉予故識宗肅宗肅諱鏞字宗肅本出施父孟文國
初贅王氏生宗肅宗肅長而承王母業故從其姓無易
省幹遇吕公事在宋乾道間於宗肅輩當十一世宗肅
既服事其術而其稟質本自淳懿乃益專以任真處世
平生無分毫外願每旦日但課念二氏籖典持戒修善
飯緇齋黃未嘗有勌歲以四月十四日吕公誕辰修祀
整飭如承大祭嚢槖雖不盈溢而矜孤恤窶葺治街徑
若有餘者其大節則能養葬父母孝敬誠篤為最可言
且其襟情夷坦犯之無怒色三尺孺子與接話亦温實
未始欺之而家計盈缺一無所動于中家人當缺時為
之商評則徐徐曰聽其自然而已其閒暇時亦頗去讀
書吟詩接晤良友杯榼時御浹然甘適貌古氣寧予時
接而愛之昨弘治辛酉十一月某日乃卒其生永樂甲
辰三月二日閱世七十九齡配潘氏繼陸氏生子男七
人洪淮濟瀚渭洲津女二人嫁吕淮某孫男一煛女三
王之先塋在吳縣十一都冶字圩之原諸子以乙丑歲
某月日葬焉豫事來請為銘乃按吕淮所纂狀叙之銘
曰
氣揉賦醨鮮醇醲醇之流衍亦有鍾彦哉宗肅的其逢
涉世岌岌恒融融志不愧承遘仙宗享世七紀回塵蹤
蒼梧北海訪回公儻其遇之攀而從子孫勿隳此古風
予筆燿華題山宫
孫功權墓誌
孫衡字功權以字行其父自江隂避世来蘇酸苦造家
功權繼之幼輒勤確務生居積書繪文玩今古珍器物
遷易為殖故所交接多大夫士間然務是者大率輔之
以諛說求射中功權動輒以莊直為詞質質然如老宿
嘗語人曰吾勝冠便戴此平定巾歴壯老不肯一日以
小帽自䙝又遇人不以前後貴賤富貧易心改禮多直
稱其名人亦容之且謂其自述應非偽也暇時或相與
裁品人物必曰某才能若某事某事然無德某寡才若
某然有德重重輕輕有類儒史晚年作一小亭目之曰
安老多為章表而今吏部侍郎匏菴先生特寵之以詩
時在某年功權既八十矣氣血漸消久不飯日惟飲酒
啖少果物某月日奄然而盡亦無大疾苦初配顧氏三
十始娶子男二女四明年月日葬某山長兒文拜乞銘
墓銘曰
德以取人而自亦少愧勤以立功而卒食勤味七紀太
平生長老死尚德之詞猶若入耳功權功權亦安死矣
陶孟實墓誌銘
王章曰此輩與一把算子不能用史以示譏余恒謂未
然仕學皆自有本末重輕不可偏且倒耳若盡去度數
塊然守理性其亦何以集功將全才不如是也自士以
經術從政則往往略藝事至不能遺也而付諸彼其果
然哉余因陶孟實家乞誌孟實而感之孟實姓陶氏諱
信孟實字也家吳縣吳苑鄉之陶家場父仲融母金氏
生孟實抱賦簡質不喜為靡麗然外闇中融思致明締
深通九章之業用以條析積聚斤斤也每縣令當饑年
計會裁損税賦若稱停徭力輒以屬孟實蓋無窳事者
孟實亦足觀矣夫夫所少於計籍之手者愳侵牟也苟
司存既治將之以端慎則以何道黜之兹孟實之始不
獨感焉而誌之宜者夫孟實以某年月日生某年月日
卒年若干其娶某子男三昂某某女二孫男四某某葬
以某年月日墓在某其家之請因其友陳良玉以来良
玉且為狀云耳良玉固信人銘曰
漢名元理齊庸九九求也之藝從政何有陶既才美端
慎將之魄陽斯盡重以吾詩
承事郎欽君墓誌銘
信民姓欽諱允言字信民吳縣人五世祖銘洪武間起
家進士授湖廣道監察御史有直聲坐謫戍遼東曾祖
遜祖禮父士俊母馬氏生信民而父没信民雖孤弱賴
母拊以長輒克家治父故業卓然而植充然而肥也其
業主總商賈貲本散之機杼家而斂其端匹以歸於商
計會盈縮低昂而出入之刻時審度彼此以濟皆信委
帖服焉蓋其資本聰明識理道又有材局榦能又性倜
儻開誠布公用是以得之然為行又良能孝親痛養不
及父用情於母甚至燕居無惰氣與人不苟言裁事多
中節後奉例賑饑受冠帶之旌召相公事以勞病瘁正
德丙寅十二月九日卒于家生于成化丁亥四月廿三
日得年四十娶孫氏子男一人曰冕聘袁氏女三人長
適郭恕次未行信民之卒冕纔十齡其婦翁袁君漢章
為相後事五年丁卯十月既朢葬于靈巖鄉吳山陳灣
村祖塋奉塾師陳嘉甫之狀請予為銘袁君高士所譽
必有試嗚呼世固有通明之材將之以忠信居然事事
合理宜物何必讀書然後為學信民唯其人也袁君又
云其病也諸商來視相弔曰子或不諱吾屬將疇依灑
泣而别其動物至是不亦信哉嗚呼銘曰
莅物之要知及仁守豈巨則然而細乃否彼玩其細或
昧以苟乃迷而躓孰任厥咎哿矣欽氏美自性受卒食
其效安安丘首其才其生偕酬不負尚不負于來以昌
其後
承事郎盧君墓表
弘治十八年九月某日吳邑哀子盧慈葬其考承事君
於黃村平原之新竁以知隨州史君引之所述行狀來
拜乞為文詞表樹墓上盧出太公望齊文公曾孫高徯
以采地為氏中世望於范陽號海内四姓條分于吳亦
既久衍著為盛族按狀君諱棡字熙遠高祖廷震曾祖
子謙祖文寳父以傑君既紹武先業服賈居貨嘗謂人
之於世業有異宜心有異存邪故夷然以坦易祁然以
寬紓掔然以敦厚寧弗腴吾殖勿瘠吾天君也力可及
物者秉毅敏為以達吾義他日江南連郡洪潦江湖氾
漫長吏勸分君既應格被郎秩之旌已而凡官有力役
則以命前受秩者往董振之會瀹白茆港因簡君莅事
君捐家勵公績用告成退處井閈操修謹謹以飭于有
家年未耄荒而子姓蕃庶駢事僇力人間事無弗足者
歲在癸亥季夏上日春秋告終享世五十八年君之母
為范氏妻為史氏即隨州使君女兄也男子三人女子
一人孫男四人女五人三子者慈恩憲卜地營壙差此
穀旦舉柩窆焉嗟夫先師有言苟志於仁矣無惡也君
執心厖渾不以業遷不愧於善稱矣又云不患無位患
所以立君賑凶之惠滌川之勞不赧於郎秩矣又云積
善之家必有餘慶君子孫薨薨勿替引之不忝於祖系
矣率三者以始終既順既安殆非聖人之所與與鄉邦
僉悼宜樹風聲近慰嗣息遠詔陵谷其文曰
抱淳懿天無虧赴民庸亦有施九屬洽家之肥粲于邦
靡愆儀生爾死&KR0008;若饑華身章銜國階蕃来胤流祥禧
瑑遺芬表山陲安且燿亡窮期
趙君墓表
君子之表人必其騁竒樹異駭聳羣聽為不可恒者而
後可乎如是則中庸之所以鮮也聖人且嘆之何有於
表乎今俗情所最乏無若廉與遜矣夷於門跖於室而
後利羊其貌狼其心而後得則莫不惟利與得之趣耳
而何廉遜之計有人焉不食薇而毋以利遷不脂韋而
毋以得累理如是吾如是耳則不曰誠廉若遜哉誠廉
若遜而不表之得乎哉吳趙君時憲氏誠廉者矣誠遜
者矣既卒君子思欲表之曰不可以無據會其子鎬有
舉而屬之余余何敢以君子居從而表之君子意也乃
從同人陶君麟狀述梗槩一二君居南濠叢市中為醝
賈賈葉端誤溢直既去君復程厥金曰誤矣追歸焉異
時又有誤者歸之如葉端是非廉者歟持躬遇物虚襟
沖然如弗任鎬治易為吳學弟子員君嘗取其書讀之
至謙瞿然曰謙之理如斯乎吾見人卑牧者恒契於懷
今幸窺大道指歸吾敢不服膺終身誦之乃以謙署其
齋是非遜者歟帥二道也表而傳之可也君他行稱是
慎重温雅事父廷宏善養志事母王克以巽裕解其嚴
卞之性日用儉約奢俗不能移待夫人嘉善而矜不能
其歸金事既著後自亦嘗誤溢金他商他商亦歸之人
之善易感應也如此君之質尤敏於醫卜形相五行諸
家言多所通解少獨以病弱不能事進用之業耳君生
天順己卯卒正德丁卯年四十九一男子即鎬承考揚
顯器也以己巳正月三日葬君陳灣村原故為書穹石
如右以表諸其墓前
盛至剛墓誌銘
盛氏世為安慶桐城人居鳳儀坊以善世濟而弗用於
時至華二生茂茂生君諱健字至剛八歲而孤出就外
傅即克自持異同隊少長資尚恬雅初先業甚豐至是
少落君能益自約脱略紈袴態既冠娶力綜家政業浸
以復故茂始配燕氏出三女燕没繼胡出君及一女又
一弟泰一女弟出庶母張於是上有二母下有弟姊妹
六輩咸未立所以養事撫給甘脆燠涼奩具之屬皆出
君種種周緻孝友之風藹如也自以幹蠱弗終學篤意
教三子延良師禮賢賓夾輔之其季曰德蜚聲頖序戊
午當試京闈咸謂其可拾取君曰學優則仕若固可行
盍姑養以伺之乎德不敢違辛酉猶然迨甲子曰可矣
德承令一往果峻捷時以八月晦揭榜南都去家不五
日德歸舟阻於石尤十月四日纔抵舍是日即君生辰
也有司鄉縉紳交賀君播為雙喜詩什君敬受而所以
勖德者尤切君美姿儀中懷沖厚外度散朗當銜䘏時
三惡奴乘紛披攘貲畜叛去易姓而處猶齊民比其後
奴死家且赤還粥其子孫又歸君家君亦不究其往人
信天之好還而稱君之長者也君善飲酒喜賓客正德
丁卯正月二十日卒生正統癸亥十月四日年六十三
配同邑王氏先卒三子者長曰隆娶周次曰儀娶張次
即德娶倪二女壻胡文敏汪溉皆王出也孫男五悉幼
德以先輩無錫丁君所為狀乞墓銘乃摭叙而銘之初
王之葬在烏石崗至是諸子筮地以合王兆者遇臨其
繇曰元亨利貞至于八月有凶以祔祖塋之側者遇豫
之坤其繇曰由豫大有得勿疑朋盍簮乃從祔法筮日
曰某年月日吉乃窆銘曰
天道益謙無往弗還循昃而午厥理常然於昭盛君弗
眯於是既槁而萌乃壅而潰彼以蠱亂我榦而治彼以
趨躓我徐而至弗弛于道弗張于欲有祐自天實受那
福有松在澗鬱翠于晩君實所之觀化長返虎魄菟伏
有煒其文世需既顯歸燿靈根
崔孝婦傳
崔孝婦諱某烏程棲梧里詩書家黃庭畹長女十三失
母執禮如賢丈夫三年不葷十七嫁吳江崔文友其孝
動二老者姑曰孝婦哉猶吾懷褓出也舅曰孝婦哉猶
吾良子昌吾門姑疫將死竊刲股肉和藥姑飲訖即瘉
越五日其子澂始知之而哭孝婦掩澂口曰此非合理
道事毋使人知他日姑死孝婦哭失音不能言絫月始
復孝婦父母墓地為貴家奪孝婦力不能外施俾澂請
於尊長以簮珥營他地遷葬遂以憂憤病死年四十九
論曰
孝因心生不以賢愚殊聖人作禮以輔其偏故曰刲膚
非孝事若女婦類鮮聞道雖少過亦足賢矣崔孝婦又
能知此其可謂知道哉其他行則亡弗合理稱孝宜矣
稱孝宜矣
陳子中室李氏墓誌銘
允明於陳為母族之親稔知令人賢其卒而葬也子天
貴請為銘其所纂行狀益贍悉約而述之曰李長洲著
族令人處士景清妃金氏出也諱秀寧十一失父外静
而中穎不與羣幼女類季父光禄丞景洪賞之十九歸
同邑陳君子中子中父志道先生為莱陽訓導子中攜
令人往侍或慰其少而遠母不能無悲思令人曰吾始
獲事舅姑惟失驩是虞而曷有於他懷莱陽有充耳以
賜令人令人謹其服藏或曰石耳奚過謹令人曰嘻匪
物之謹賜命是謹聞者韙之及莱陽歸田家少謝令人
相子中致養滋味不減焉比莱陽没送死尤飭而厚子
中嘗疾瀕革令人罄所有求治或諭疾不可為徒費耳
盍存縮為後計令人曰與費産縱不效吾且能縮於獨
守時惡有豫謀一軀而坐伺其殆乎已而子中竟起子
中兄弟欲分養母子中謂母安令人請獨終養令人亦
曰然遂迄如志洎子中為兩弟娶婦為女弟治喪令人
力亦厚隣夜火子中不在舍令人弗顧其室左捧莱陽
遺照右扶姑以避子中慤而儉善治生又賴令人内相
之家寖裕喜周施有勢家奴持主財失諸途將求死子
中見之謀及令人欲為償之令人即舉篋以奉他多似
此陳故以儒業授受子中初務學以體弱不仕迨令人
生天貴子中遣游邑庠令人所以輔迪之尤篤平生勤
慎莊嚴不妄言笑不憙矯飾約而不求盈而不汰壼彛
具焉姑嘗稱曰吾獲此孝婦媿無以報之姻連家納婦
者至假服於令人曰使新婦被之庶幾肖其人也其見
重於内外若此其生成化丁亥正月甲戌卒以正德丁
卯十二月壬午年四十一生子男一即天貴勤敏博文
顯庸器也娶楊氏溆浦令子行之女女二猶幼孫男一
曰科孫子中以卒後二年庚午二月壬寅葬武丘鄉皇
字圩之原銘曰
令族難為女令家難為婦令夫難為妻令子難為母難
者繄惟人天彛本舉羽陳李兩華玉左珩聫右瑀嫓德
允若兹胡不偕遲暮靈原閟藏櫝光氣燭九土尚有登
席珍粲粲者瓊樹
賢婦吕王氏墓銘
賢婦王氏吳吕禹平妻也死且葬禹平寫其行為狀請
為銘評其行諡以賢而述之凡為賢之云所以為褒褒
者將以榮之也令不公知者不信之且或議之則何以
榮何以褒為哉若稱吕賢婦必有知信者余豈佞者乎
狀之道賢婦懿淑工能甚多余語其最大人難能者三
一曰孝順禹平家與賢婦家世連壁居吕之祖父王之
父誼猶骨肉兒女髫齓結為婚姻及吕母將死欲見賢
婦婦倉皇来嬪儀物闕如賢婦無少慊姑死無幾舅亦
死賢婦與禹平治葬祭慎誠兹不謂孝順邪二曰安貧
始禹平治舉業賢婦固望得仕進庶幾且富貴收之桑
榆已而吕又失不成復無以為商乃為童子師守筆硯
坐一席二十年賢婦虀鹽荆綀井臼晨夕腁胝瘁枯與
禹平相視驩然曾不吐一片憾語視姻里華首繢軀泊
如也兹不為安貧邪三曰厚倫禹平既失父母蚤又有
二幼妹長者同母未十歲次庶出纔五齡賢婦拊育教
之女事比長輔禹平資嫁之釐裝雖簡盡其心與力焉
且無庶貳視之兹不謂厚倫邪至其性資柔仁手不刃
牲遇蟲豸未嘗輒殺之持度謹肅識文字成誦孝經小
學書為嘉言啟導童蒙諸行無足備云者嗚呼頽俗羣
嫗蒙成于夫富則驕貧則怨慢其尊嫜而不恤夫同氣
十而九也賢婦總三大行而細德周令諡之賢不可邪
不諡之賢亦何以銘為賢婦諱秀寧父曰宗肅母陸氏
賢婦生成化庚寅二月四日正德壬申病脾肺癸酉六
月某日卒得年四十四生子男一曰繹尚幼女二長嫁
周斆次亦幼葬以甲戌歲某月日墓在横山先塋次俗
謂薦福山九龍塢銘曰
凡銘者以示後冀知者敬且憐以勿壞而延敬且憐者
匪以位以年而維厥賢賢哉吕婦王殆一十於百千慷
慨更生之筆髣髴黔婁之室庶幾遺風之爽然
舉人謝君妻盧氏合祔誌銘
天下之事往往難得其當或實盈而聲微形細而名夸
盖亦有勢以驅之於不容不然者矣凡今人之貴富強
達者多收亡稽之譽而閨冓幽貞之操則傳者百一即
傳也亦不究而章是豈惟人情之難得其當哉亦勢而
已矣允明先參政仕給舍時長洲謝君會游學京師来
受時業遂中鄉試以歸連會試不中入監堅存遠大之
志數年朝廷有風憲之拔而君先一日死矣時君妻盧
氏守道於家寒静斂默不下古之節媛至於今四十有
二年竟完璧以見往者嗚呼豈不賢哉士君子激一日
之義慷慨挺烈鼎鑊河海者則孰不曰難矣乃若履臲
卼閱世紀硜硜然恒其德以終身是不難於一日之激
者哉而其聲上不可登邦國之策遠不可及四海之誦
非勢也哉始盧之未亡也教孤兒昞以父之行教諸女
婦以身之德撫育夫弟之孤勲擇孫睦讀祖書為縣學
生凡丈夫所應務於家者優務之逮其亡也昞能無違
雍睦能述遺懿馮金石以圖私傳於永久是又善福之
理無關于勢者邪凡睦所述甚詳故撮叙大歸而系銘
其墓俾薶焉盧氏諱妙定吳縣人父曰志善母李氏生
男獨昞娶魏氏女二人孫男二人雍睦女一人曾孫男
五人儀儼侃偁僖其生永樂十五年四月二十九日年
七十五弘治四年正月六日卒其年九月九日壬午祔
胥臺山謝君兆謝之字維貞也銘曰
家運時蠱存滅際引先啟後維婦繫碩人其然功則大
黃泉有目四十祀相見並瞑在兹歲悁悁餘望積秀嗣
玄宅永寧伺封賁
懷星堂集卷十九
