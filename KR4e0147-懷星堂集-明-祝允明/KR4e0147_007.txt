懷星堂集卷七明祝允明撰
近體
簡伊僉憲
七朝熙洽世臣家班序丘樊勢並華忠孝到君傳不匱
韞沽如玉總無瑕園同涑水青山下扉掩閶門小曲斜
老去高情澹如水著書觀物是生涯
西臺伊公枉和贈篇至于再三重次呈答
東野猶居郭外家閉門高枕歎年華秦人不敢窺干木
楚事休教誤屈瑕暑氣轉嫌秋候溽樹陰偏受日光斜
駑駘過辱千金許慚愧酬知未有涯
與吳大(用)飲酒
世事浮雲幾變更鄰居長聽鳥嚶嚶緗編俯仰閒今古
青眼摩挲老弟兄樹下送&KR0848;高嘯飲水邊聯袂細吟行
胷中三十年來氣終不銷沉負友生
贈孫山人一元(自稱吟嘯仙)
思邈先生不可尋紫麟騎下閬風岑宵眠華嶽星支枕
曉度關河月滿襟驚鶴夢殘飄露葉哀猿腸斷抱霜林
秦臺故有吹簫侣一片宫商萬古心
贈俞隠居
水南雉市萬塵趨水北還容陋巷居三尺素桐陶靖節
百篇華賦馬相如心抛世俗爭為事手錄時賢未見書
欲繼姓名高士傳怕君嫌我近睢盱
寄謝雍
謝家蘭樹有清芬每誦澄江却憶君想得山莊長夏裏
石牀眠看度墻雲
贈朱孝廉(性甫)
百年貞白舊高樓傲兀風埃六十秋楚聘尋常來北郭
魯呼前後只東丘書抄滿篋皆親手詩草隨身半在舟
前輩風流惟此老天公多為後生留
方吳二子償金之什
讀罷償金記直疑無此人唐君解言語高義不成塵
友人郊墅
孤墅倚高原扁舟晩到門琴聲虚草閣月色滿江村霜
落魚鰕出烟收花竹繁不須燈下坐臨水好開尊
艇子
江南小艇子能住亦能詩梁柱無階砌門窗即枕帷坐
流看樹過行屋逐風移試欲作舟史半生居在斯
題龍歸洞下有龍母嶂
千峯如帳瞰巖扉靈物何年向此飛潭底火符玄鐡簡
嶂頭金母白綃衣海多雲雨應長往壑暗藤蘿久不歸
洞外蛟蛇常起陸可能消伏運神機
季冬朔旦汝德周學二秀才過訪病禁飲不能
留别去悵然竟日燭下得句明日寄之
相思旬日忽相逢不是忙中是病中玉麈漫誇談柄在
朱顔應笑酒杯空憐君濟濟沖霄鵠顧我垂垂失路鴻
吾道若行千載合不須重歎馬牛風
上元日喜晴柬董博士及諸秀才
三月恒陰待此晴燈輝晨暎日華明便趨東郭朝龍馭
又向賓筵聽鹿鳴簫鼔兒童聊祝歲(上元張燈事起於漢祠太乙今俗借)
(燈為登以為祝豐年之兆耳)犂鉏父老喜深耕雲師雨伯休重惱欲
共温泉祓禊行
神光山
山郭西南五里強翰林留得讀書堂漫漫古岫雲烟薄
寂寂閒坡草樹荒數點遠村鈎望目一間空殿鎖斜陽
山靈我為鄉人問會許何年更有光
贈王希賢秀才
緇衣耿耿此心長青眼隨人到異鄉海外不須誇馬腦
人間誰解識虹肪也知老桂為仙樹豈有幽蘭減國香
奮翅雲霄應不遠相知獨愧早稱揚
謁張文獻公祠
丞相祠堂曲水涯祠邊仍是相公家千秋若解收金鏡
萬里何緣枉翠華門外犦牲兼絮酒嶺頭松樹夾梅花
人間不乏牛仙客長攬遺編費歎嗟
峽山寺
靈區苦不到到亦苦詩難景象絶聞見怪神如等閒地
將海作帶天借山為關今日却堪恨綠林棲近間
潮州韓文公廟
一世北斗望千秋南海濱文章傳絶聖政事澤時人姓
作兒童字心將動植馴佛靈能有禍終不下臣身
次韻奉和方伯湯公迴鑾志喜之什
五雲遥捧翠華歸北極芒寒萬象依關塞巖巖分地險
金湯面面自天圍聖圖六馬知能馭永命三靈未待祈
嶺海小臣從國老中宵魏闕夢魂飛
傳聞郊祀後大駕尋復出狩疑信未得因用前
韻紀事一首
窮海歡傳八駿歸仍聞消息語依依要荒豈必勞重幸
帝命今方式九圍禹服正須垂拱治堯年何用築宫祈
明禋眷答皇靈切長使鈎陳護六飛
奉和顧憲副梧州謁都憲韓公祠堂
拔地洪材搆帝家倚天雄略𦕈蟲沙誠歸魏闕心懸石
血飲匈奴膽破瓜半夜崑崙樞密宴三言苡薏伏波車
當時利口今何在老樹閎祠日又斜
夢故知
氣涵珍玉語良金不論窮通話盡心枕上一時南北海
半窗梅影月陰陰
謝湯文守惠地黃煎
會將雲縷換霜華一匕玄瓊入紫霞他日天台莫輕住
要攜徐甲到流沙
夢故人
今古悠悠老客心酬知何必接蘭襟爭憐寂寞盧生枕
還恐淒涼子敬琴吳苑此中非舊社越江南去是(缺)林
紙窗秃筆聊成賦風弄清燈夜點沈
元和愛結過深晤言之餘復投長句思予和女
乃就二章意局情饒聊復爾爾
枝山磊落倚東山雪檜霜松許共攀文字虚名今且愧
疎慵物議古來艱平生肺腑篇章内身外金蘭夢寐間
萬卷舊書千石酒兩人相對白頭閑
東園訪梅已謝
故里閒居憶美人開軒延佇御周輪兼旬病起殷勤探
玉鈿飄零徧委塵
愍時
巡遊方罷亂離平豈謂凶饑歲二更桂玉斷來錢貨廢
糟糠空後析骸爭焉知卜史言天道盡望仁人輔聖明
三戸可憐瘡痏在欲憑開鑿了餘生
寄吉安太守徐士元同年
梅關歸路拜車塵閣皂書來語意勤始信凌雲江海客
能懷閉戸薜蘿人酬知但有篇章舊名世爭看事業新
玉版金棖無用逓澗藤崖刻不妨頻
中表甥陳鼇子魚久抱微疾懷之得句因寄
俊鶴祥鸞陳子魚閶門樓閣事親居想因别墅聊行藥
却得雲窗漫校書俗駕向來虚下榻德星何日見牽車
身為公子心為士便是公侯已復初
足夢中句(二首)
遠公蓮作社陶令柳為門止酒用卿法攢眉吾不言白
雲時或出黃菊故應存二老皆寂寞千秋誰共論
聖境不可到魂遊記渺綿花藏竹林院蓮號貝多編龍
鳥如人禮山河繞法筵秪應身本幻此却是真緣
哭周院判(原已還己酉九月二十日賦是日公玄宅予以疾不能送)
雅道淒涼後何情當此悲斯人不易産中夀豈難期鵩
兆將無驗雞年竟莫支心曾周晩末目不瞑嚴慈地有
顔淵代天無伯道知負公兹一餞西望涕洟垂
哭表弟蔣燾
白玉樓中長吉去芙蓉城裏石郎歸煌煌柱國平生念
看到諸孫内外微
哭陸大參(文量)
四海銓書失老成兩朝閨籍尚遺榮達如子貢能從政
憂似希文最善兵幾度老貂新命奪(公在職方累有大校緣中人超擢公)
(力疏言遂收回成命)兩宵幽鬼故冤平(於潛民夫婦為人謀死神語婦魂令白于公婦遂甦)
(詣公得復)文編諫草離離燄付與機雲續令聲
哭王麟
賓館初違夢尚縻訃音俄至欲成癡豈知十日輕談笑
便作千年永别離雞絮未陳新繐帳鳳雛空倚舊霜枝
高風幾許堪傳事誰寫平生入墓碑
答史隨州(經)
楚雲飛墨下烟蘿想見瀟湘又綠波刀劍已知成牸犢
簿書何處問絃歌照人顔色春風近入夢江湖夜雨多
寫就卜居馮問訊青袍今誤欲如何
訪華光禄(汝德)
高堂此始登蘭韻久熏蒸榻定叨徐稚門今識李膺傾
瞻疑夜燭笑語泮春冰綠合沙頭草歸舟發未能
廣川城(辛未重五經過成水部留飲二鼓出城馬工作時有寇警)
皎月浸嚴城蒼蒼百雉横木梁懸絙下竹柝夾鼙鳴水
部從時飲山人入夜行因思趙公子封邑尚垂名
途中
二年四踏兩京塵何必臨岐更問津斜渡羊車山頂路
半欹皮笠雨中人氣驕白馬涵濡滿口過玄蟬嘯詠頻
我有知心在城闕山陰雪駕頗相隣
故福建僉憲陳公(祚)直道祠五十韻
日月懸臣道乾坤闢聖猷丹青開廟貌風烈見英庥寶
歷三光合鴻鈞一氣流哲人當上瑞畿服産南鏐靈𣲖
分媯汭洪條發太丘修文登石室射策步瀛洲藩府旬
宣重河陽惠愛稠推丹置人腹囊皂達民憂豈謂褫鞶
帶仍從把銍耰十年依大岳一旦起西疇再屬金閨籍
還乘繡使騶臣心知不貳帝德若為酬柱砥千迴浪霜
飛六月秋觸邪惟豸性批逆豈龍謀范進唐宗典蘇陳
陸相籌緝熙光聖業取善在旁求大學存條目遺編可
繹紬意誠緣物格心正乃身修利病非無實安危固有
由願防多内慾乞斬佞人頭一疏朝封入三言夕抒投
桁楊來孟博貫索下酇侯耄稚爰書没姬姜織室幽一
家連廿口五載作孤囚白璧塵埃盡青陽造化周日華
臨鳳扆天語出龍樓豈獨除羅網重教侍冕旒玉磨誰
可磷金鍊轉難柔按轡抨藩國飛章速轉郵嘉謨應削
濞雅志欲安劉天震雷霆怒霜號草木愁國書當極典
臣節果何尤祗見義為命不知生可偷吏持三尺法人
哭一生休政化權衡凖恩厖渤澥浮解維歸北闕遷秩
按南州地肅山無警波恬海可遊狐叢斥魈魍雀角絶
譁咻叔度來何暮淵明去莫留車懸桑梓重山隠桂枝
樛箕尾星辰接龍蛇日月遒英靈長宇宙聲節豈浮漚
主際唐虞聖恩非關比儔朝廷為世計章典復公收懿
德人惟好羣公志並優學祠崇秩進營兆謹封修載覩
專清廟時聞薦潔羞浚培知水木紹述美箕裘直道黃
扉扁名篇文梓裒終天弘勸在王化正悠悠
題湯三城南莊子
嘉樹夾茅堂城南十畝莊竹窗遥列岫花溆密圍牆兔
捷罝施路魚肥笱在梁每來無世事祗覺道心長
道院樓子
重簷雄拔小山幽妙景容居最上頭風掃六窗塵盡去
鶴乘三洞客來遊高原樹古長依殿畫棟雲飛不礙樓
怪底霓裙浮沆&KR1197;綠章宵拜石壇秋
贈太倉汪使君(惇)
德風千里掩雄州爭解長刀換乳牛共羨漢家封卓茂
且看夫子戲言游功名此去符龜印文彩朝來壓蜃樓
最是野人懷惠切一廛今擬結滄洲
登太倉州中山子懷故襄陽李使君
州山昔始剏予幸作游賓豐碑備標紀幽賞悅心神兹
來再登陟亦遇賢主人(典州汪惇使君邀遊)襄陽不可見峴首淚
盈巾
遊武將軍園亭
武君好人品園林亦不羣幽迥妙水石妍蔚盛芳芬登
眺一時盡道俗忽然分安得杜工部來賦何將軍
贈邢奎
襟懷灑灑氣飄飄遊遍名都歲月遥花暗燕臺春走馬
月明淮浦夜吹簫華顛相對舊盟在笑口一開塵慮消
更喜兒郎皆孝秀入厨甘旨足漁樵(二子甚佳以漁村樵山自稱故云耳)
題衲子詩稿
得來應是嘔心肝磨破枯蒲幾箇團佛有語言唯說性
僧為文字不求官色離紈袴通身淨味帶虀腸一點酸
我欲強賡三五首却憐無暇盡雕鑽
太傅王公欵月臺
青天洞蕩浮雲開東方月出臨高臺光流碧漢輪飛度
影入湖波魄共來賢主嘉賓長會合同光共景且徘徊
未詠韓公星没句聊從太白漫停杯
南洲詞(四首為盤門顧君梁賦)
盤門向南起城裏百花洲洲邊隠客住道是顧虎頭
朝向南洲行暮向南洲宿不釣亦不泛愛看南洲綠
西風忽然起木落波粼粼水渾魚不定宵來愁殺人
春烟楊柳暗秋露芙蕖鮮慎莫生宿莽沙鷗不得眠
武帝傳
柞宫馮几畫成王淚落銅仙月似霜王母不來方朔死
茂陵松柏自斜陽
卞將軍廟
瘦馬城西步夕曛祠堂翼翼護英氛下馬入門忙拜禮
行人說是卞將軍
鍾山
五岳峥嶸衞紫微萬方臣妾仰光輝勾陳上直天皇座
少海中嚴帝子闈峯頂日華迎鳳下洞中雲滿待龍歸
終天王氣都留此花木常新鳥獸肥
金陵眺古
綠謝平蕪野燒乾西風吹雨打長干盤龍去後金釵餉
擒虎來時玉樹殘結綺閣中香灺歇景陽樓下水花寒
秦人豈識千年後終古神州奠石磐
太湖
咸池五車直下注峨眉岱嶽潛相通乾坤上下浮元氣
郡國周遭護渚宫巖穴會因仙跡幻魚龍不助霸圖雄
擬把玄圭獻天子再看文命告神功
虎丘(二首)
循麓都來幾屐蹤異觀靈景正重重入門始見山和水
汲澗愁驚虎與龍四面更無林作伴當頭又着塔為峯
塵裾皂衲紛紛滿二竺終無一个逢
一點紫泥封岱頂武丘雄拔闔閭城席前花雨天宫落
檻外雲霏脚底生轂轆十尋抽玉液於菟千百逝金精
無窮勝是王郎事吳越消亡幾戰争
包山
影浸三州混太虚道通五嶽紐坤輿瑶壇白兔藏仙鼎
寶洞蒼龍守禹書烟月剰將閒處媚風雷常與怒時俱
漁郎个个不識字慚愧高吟莫解居
昆福寺
壞閣尚岧嶤寒房繞寂寥木撑危殿角草出斷碑腰門
鑰凝塵滅香爐火氣銷竟空惟佛觀亦自有榮彫
白蓮寺
臺殿切層霄丹霞遠建標名傳白蓮妙年紀赤烏遥迤
邐城連郭迴環水貫橋重來擬分榻塵慮未全消
崑山清真觀
疑分疑幻海中洲只恐人間無此謀殿影四圍浮碧沚
鐘聲十里出丹樓仙人示象書仍在(玉皇閣扁吕純陽筆)道士無
鵝字少求至竟今宵為旅客幸來何事不微留
滄洲姚家涵碧閣
寒塘帶州廨幽趣似郊坰樹影倒浮綠天光平漾青石
渠方似矩板屋小如舲相對只魚鳥濠梁同性靈
贈鄧駕部
十載襟期利斷金高山無固海無深忽看鳳闕城中會
還似雞窗夢裏尋袖底電飛雷煥劍壁間泉響伯牙琴
休論鑒物知音事識取悠悠太古心
三月三日施侍御邀宴姚將軍莊宅即舊名東
郭草亭遺址(三首)
共傳修禊事相命出郊原花鳥何須眼栽培亦自村轆
轤横轉水畚鍤削成垣因看勞勞者懸知聖主恩
日影迂龍轡春光溢鳳城繡衣乘暇出翠幰逐空行姑
蔑金盤露郎邪石首羹簪纓雜巾褐莫遣野人驚
駘蕩三春好陂陀五里遥篇章傳保傅(故相三楊諸公有東郭草亭集)
地主識嫖姚壁上縣瑶軫空中度玉簫南塘無杜句深
愧故人邀
金華見山亭
郡廨當空立林亭面爽開窗中列岫遠江上送青來京
兆眉長嫵陶公菊自栽安能乞勾漏把笏此徘徊
與胡二遊海珠
人誇本竒境我恨近城闉四面盡江海一拳藏寶珍魚
龍游檻砌舟檝換比鄰野馬不能到却多車蓋塵
雨窗有懷連韋二博士
薄宦將三載高情有二君天涯漫萍梗雨下憶蘭熏四
海習鑿齒千年揚子雲東隣無百室猶自歎離羣
戲簡連博士
為問磵松夫子來酒腸連日可曾開天炎地陋佳賓少
眼底能無麴秀才
題杭州蔣自容江湖遊卷(三首)
越多名族又多才諸老篇章取次裁但看江湖詩一卷
定知胷次不塵埃
錢夏老成無復見張蕭逸駕亦難攀(學士錢文通公原溥大理卿夏公季)
(爵太守張公汝弼黃門蕭公文明皆卷中作者他尚多略舉四君)風流一日同千載猶
記當時杖屨間(自容與予皆熟接四公者)
兩人攜手五羊城浙水東西是弟兄但使有詩仍有酒
不妨長聽鷓鴣聲
番禺留别衡明府公式
風塵薄宦來南海書計衰年走北畿霄漢自憐知己少
天涯猶覺故人稀芳菲桃李祥鸞集重疊江山旅雁飛
為問微官是何物相依無久又相違
隠者
白石薜蘿房青山雲水鄉琴傳雷氏斵書是汲丘藏鹿
友同無我蜂分亦讓王枕中藏雅道一卧即羲黃
次韻郡守胡公太湖二首
名山大川邦域内澄波皓月方舟中魚龍窟室藏諸有
天水鴻濛望并空禹功想像三江入唐風浩蕩九州通
兹辰更為方輿重帝遣諸侯問上公
地軸鉤横海嶽牽咸池直下具區連封疆何計吳越限
光景長涵舜禹天白鳥舞波搖定日驪龍歸洞落腥煙
木奴萬个安能住不是元公即上仙
次韻郡守胡公閱城登姑蘇臺
六門車馬簇飛埃小壘依稀說舊臺暇日暫迂羊傅駕
他年便是峴山隈勾吳於越千秋夢范蠡西施一種才
麋鹿綺羅都不見紫烟終古鎖荒苔
又次登臺望虎丘諸山
乾坤雙眼一空亭山色能令五馬停鹿苑尚銜吳子艷
虎丘重對白公青烟消碧落千峯出月浸嚴城萬戸扃
不但登高能賦事四郊因省荷鉏丁
哭子畏(二首)
天道難公也不私茫茫聚散底須知水衡於此都無凖
月鑑由來最易虧不泯人間聊墨草化生何處産靈芝
知君含笑歸兜率秪為斯文世事悲
萬妄安能滅一真六如今日已無身周山既不容神鳳
魯野何須哭死麟顔氏道存非謂夭子雲玄在豈稱貧
高才賸買紅塵妬身後猶聞樂禍人
再挽子畏
少日同懷天下竒中來出世也曾期朱絃并絶桐薪韻
黃土生埋玉樹枝生老病餘吾尚在去來今際子先知
當時欲印樞機事可解中宵入夢思
送姜夢賓(二首)
萬里昆黔地于今得使君莫言民物幸須識聖恩勤旭
日開幽蔀清霜條惠文爾知朝事否便是昔朱雲
矯矯温州牧清聲范史雲當時稱大老今日有夫君德
用玉為器胷盤錦作文志行朝野慶我獨歎離羣
贈羅抱拙
休言雅志與今違吾道何曾有是非自信移山終有術
豈知流水亦容機耕田鑿井康懷日夏葛冬裘(缺二字)衣
誰信閶門名利窟此中巢許自依依
贈張守之工部
世交先進兩先生(謂守之先君與先祖父)白首今成老弟兄知我
得師終不改如君直道豈難行路無荆棘安能塞川汰
泥沙只自清皓月清風居不隔酒杯茶碗共餘情
戲為毛百朋索炭
眉山羊肉會稽鵝頗欲臨池手未和便可把君烏玉換
紙窗那得十眉呵
題沈山人藏王舍人竹枝
舍人清真同右軍金鑾退直謝雞羣千金不肯賣一葉
今日鳳毛留贈君
夢噉菜甚美
王醴侯鯖信禍胎露莖霜葉是瓊瑰如今纔享天家福
淨洗饕腸待爾來
贈承公
墻外西林是寶坊林間高卧有支郎定回斜日雲穿衲
吟斷寒更月滿牀妙梵遠通潮隠隠清陰分與柏蒼蒼
何時為取無生話共了趺蒲一夜長
戲作紀夢
何事高唐入夢遊淡雲輕雨太温柔瑶姬錯認維摩壻
枕畔花人空抱裯
送楊禮部(君謙)
我有駿馬圖持附君裝畔伯樂既上天留與何人看
觀湖宛轉思及友人
湖上秋風生碧漪看來都作憶君思君於湖水元何與
此意冥茫自不知
贈嘉興陳使君
有德由來必有言天球剛栗且清温汲公出守謀難寢
李勉歸來國始尊梟獍不同麟鳳翥松篁會與稻粱蕃
乾坤直氣長留在萬轉千迴道自存
柬松江馬别駕
螭端風采久堂堂漢室憂民牧守良淮甸已知煩汲黯
雲間今喜得王祥霜寒碧落横鵰鶚日麗丹崖舞鳳凰
猶記觀梅向東閣緼袍長帶歲寒香
簡嘉定王令(應鵬)
江海遥分聖主憂春臺遲日玉壺秋地當大國方千里
才號明時第一流欹枕潮聲竒句得暗庭花影早衙休
鸞棲自古通麟閣褒德先封漢室侯
贈分司鈔關于戸部
初從分部謁巾冠便略形骸露肺肝東有珣琪南有箭
紫為鸑鷟碧為鸞關譏盡道能經國王佐何曾務守官
下對蒼生上天子知公心事浩漫漫
送貳守曾公擢河南僉憲
琴鶴扁舟曉觧攜春風江郭暗棠梨千家霖雨邦人在
一道冰霜憲節西奉國已知行莫止戀恩無奈喜還啼
平生志操䕫臯是槐棘堂堂次第躋
重過元抑
再謁還圖笑口開客襟長戀校書臺每從王鄭求新義
試把瓊玫共品裁(君帳下一時秀才彙集)直恐星辰驚太史豈容
江海阻雄才悠悠塵迹期君定澤國秋高更擬來
贈董五(寬)
邵南今隠士園北有幽居出市或賣藥閉門惟讀書白
雲媚修竹嘉木蔭清渠見說新成賦題名後遂初
顧秀才陽山草堂
家住山城不到山強題詩句抗塵顔君家客坐煙蘿裡
儘著閒人自不閒
口占寄陸三
達者端居東海邊重樓高榻卧風煙想應草木扶疎下
和得淵明孟夏篇
贈隣院深上人
竹院名童子茅齋坐已公亦如王舍内却愧魯家東共
味井泉接分陰樹影中閒眠時倡和律吕隔墻通
送王先輩納言歸柳州
攜將柳州劍獨下瀟湘船千里景千變一山詩一篇離
橋梅子雨歸棹桂花煙重會雲霄上大都纔二年
題人園居
未必丘樊好幽居趣自深遲行避小草高卧託喬林抱
灌惟知甕揮鉏不見金問渠終歲裏曾有惜葵心
東莊
場上雞豚爭稻穗渡頭魚鴨避菱科老農到處東莊有
只少君家擊壤歌
客中以徽扇貺人
客裏嫁嫦娥其如良夜何共憐風月好不道怨恩多瘦
骨支黃竹輕裾疊紫羅半年期握手無事篋中歌
都門送施邦直歸吳興
一時青眼中容我十里黃塵外送君坦率自憐猶宋玉
咄嗟聞共說劉蕡袖頭三尺秋潭水口底千章夏嶺雲
今歲南遊計應遂升山相訪幸相分
贈同年趙繕部(天常)
劍出紅爐錦就裁霜鋒霞彩照人開雲間素有兼人士
天上今推獨步才覓句剪燈連綺席浩歌攜手看金臺
迂狂幸託金蘭尾况共高秋擢桂來
贈鮑元卿
人間有幾鮑參軍已見遺文又見君材器共為時世重
聲華相及古今聞身隨李賀新囊錦篋貯羊欣舊練裙
(君藏古名流書畫甚富定武五字不損禊帖龍眠西園雅集圖等皆妙品)一日京華塵土盡
十年深恨久離羣
都門贈吳淵父(時新授巴陵尹)
飛譽響江東鳴琴向楚中麒麟遊甸苑鳳鳥集梧桐氣
吐風雲動談餘瓦礫空高松一千丈深喜附唐蒙
贈崔鴻臚(深)
才分震澤清山玉暎人明濟北想崔瑗九江慚祝生籠
鵝道士喜辨鮓座人驚相對華風外無因共好兄(静伯兄淵)
(父交予最久其人弱冠之耆俊也不幸蚤沒句尾及之吟餘慘然)
送戴戶部仲鶡(冠)督漕淮關
董漕分明是勝遊雲司高步向南州戴憑不獨深經術
劉晏偏能為國謀竒客晝談風入座詩人宵詠月當樓
懸知燕寢多清夢飛滿伊涼紫塞頭
長樂贈陳參軍
浙水兩岐非異土天涯萬里又同官吳江蓴菜皆成夢
庾嶺梅花且共看立望星河秋耿耿醉聞鐘鼓夜漫漫
人生離合真難定明日清樽好再乾
次韻奉和左轄方公紫薇東閣之詠
仙樓十二大瀛東何日移來此地雄分省勢依綸閣重
栽花種與禁闈同文書靜向高明處星宿芒寒掌握中
知是望京丹悃切凌烟早晩聖恩濃
荅鄭河源見贈
腐芥終依虎魄靈相逢莫道是雲萍因思舊雨來今雨
却喜文星是使星榕葉作團風獵獵桂花含暈霧冥冥
但教光彩長分照萬里何妨客紫溟
春夜懷鄭河源
傳裏詩筒兩度過河源君子近如何甘棠晝永迷青野
芳杜春深覆綠波兩地頗同多枳棘九州何處奏絃歌
唯應知已情難捨早晩疎蹤入薜蘿
海珠寺送黃提刑
風行五嶠過三山又得趨庭未是還天下望公知已久
朝廷求治亦非艱波澄番舶鯨鯢靜筆倚騷壇草木閑
瞻戀清光惟此夕月華休下海珠灣
次韻答河源鄭侯見贈
千古高風一日還摩挲塵眼對清顔且煩元亮為彭澤
終使羊公重峴山渤海未容蠡瓣測女蘿猶許兔絲攀
勞君乞與山陰譜借取仁言此諭頑
借前韻贈韋博士
胷有靈丹熟九還刀圭能駐世人顔盤開苜蓿先生饌
書對神光學士山席上令行椰酒急袖中香散桂枝攀
英才滿座霑時雨莫信昌黎道鱷頑
又借韻自賦一首用呈諸公
纔到炎方便憶還空歌遊子劒前顔窮秋陽鳥遵遥渚
短景浮雲出故山開被放衙星未没推窗觀海日將攀
諸公總是藍田璧不棄他山老石頑
答張掌教再次韻
泮宫清寂坐齋心風閣微傳絃誦音善價未能酬美玉
佳篇重辱惠兼金窗中遠岫浮青靄門外虚塘卧綠沉
擬向清風明月夜飄然來此共披襟
送張掌教致仕歸臨江
青眼摩挲醉袂分那堪客裏别夫君風情好似陶彭澤
官職常如鄭廣文渝水晩沙眠宿鷺蒙山老樹暎歸雲
虚堂索句昏鐘静宦海潺湲想未聞
懷星堂集卷七
