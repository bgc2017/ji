懷星堂集卷十四明祝允明撰
碑版
蜀前將軍關公廟碑
天下之達德三曰智仁勇三德相濟則道立而名正矣
若夫成功其天乎漢步既蹶羣傑角逐英雄擇君斯其
時也關公以為曹姦孫偏未足為輔幸而中山帝枝合
徒於涿於是奔附禦侮情同昆弟則其智亦審矣及答
張遼之問以受劉厚恩誓死不背立效而去終不可留
既而竟行本心斯得則其仁亦篤矣若夫雄壯威猛稱萬
人敵為世虎臣當其没七軍降于禁斬龐德下羣盜操
議徙避威震華夏與夫刺人於萬衆之中割臂於談笑之
頃則其絶勇天授不假言矣故知敵愾者以武勇為骨
榦而忠識為斷裁斯不易之勢也然而事或未終蓋天
歷攸在非人所及亦世事有不幸之期玄運屬難諶之
際焉矣或者病其獵中殺操之圖為疎鹵而失智白馬
顔良之殱為傷勇而失仁殊不知苟無所報則其身安
得而遠引許野之勸可以見其素心未嘗須臾而置操
也二者互鑒足可相明其與諸葛公不容漢賊兩立之
志皦洞日月蓋一貫而已矣奚其病歟公既沒蜀人祀
之其後遍於天下代有崇廣至宋大觀中追封為武安
王廟號義勇而道家者流乃復奉之為神將崇之曰真
君是又或一道也蘇郡有廟在子城中今存淳熙三年
公牒石刻蓋市戶俞拱等請府判執狀以置祠基者也
其前後顛末紀載兵火傷剥與時銷沈不可得而詳矣
宣德間主廟道士張嗣宗與廟傍民何淵等謁告于太
守況公公驩然出俸金三十兩并諭長洲吳二縣共出
金數如之付道士為倡俾募衆鼎建之道士乃購木立
殿三間湯彦祥氏完其陶甓以至禆宇翼舍鄉人相與
助而完焉廟成道士乞諸先大父給事府君為文紀事
而以暌隔未果今住持張復真以諉允明因述廟事發
公之志以勒詔通識云爾言者多稱公為王及漢夀亭
侯王迺沒號侯亦操所表封雖挾漢命非公夙懷公所
委質誠在先主終於前將軍者蜀臣也今亦本其心而
稱焉
蘇州府城隍廟新井碑銘
夫灼蔡稽疑則混芒之貺答如響賓暘秩作則生成之
大德以通故知效出化元功存幽贊天人協相乃彰厥
靈慈隠顯相因而受兹玄惠況天地有自然之利明祇
司衛護之權可以博濟民生蠲除物厲引而遂之亶其
宜矣蘇州府城隍之祠故無井汲而它神廟墠多設香
泉今住持道士戈源廣念凡肹蠁之地孚佑維同而潤
澤之功兹焉獨曠豈昭明之不仁抑靈承之未至也爰
啟勝想庸搆永功穀旦于差良工遴集相土于崇廉之
下得美于右陛之側迺鑿迺穴其導其浚源脈既通飛
流懋涌於是磶其底以樂石甃其圍以細瓽崇其榦以
上立博其衣以四周渫泥淨盡寒泉乃冽上涵乾象下
闡坤珍儷金鑑之朗徹過玉醴之甘潤其徑四尺厥深
五仞縣瓶&KR1805;以不羸運&KR2688;轤而收繘始乎癸丒之秋杪
成於甲寅之春初尤復搆穹亭以羃游塵樹豐碑而紀
成績邦之蒸庶仰汲攸歸懽悰允諧頌美莫口衆志既
合琢石宜文道士爰徇僉忱來命小子惟昔聖人之慮
世也設險守國則列壤之城池以立利用養民則六府
之水榖惟修井之為事也軒皇創而良勲肇伯益治而
善澤廣康衢謳而堯仁著旁穴出而虞聖章漢吏拜而
貢忠唐臣鑿而成鎮以至玄門有温清隨人之聖跡釋
域有潜龍應呪之神驗仙醫以之而活人姙婦以之而
祝子其為靈異非可枚稱故有家之祀五而井居其首
自天子達於庶人其典一也有若城隍之主維以民物
為心彼如長壕環匝粤依阻以防奸細川條布繄分行
而利涉大氐宣泄㕓廬之風氣流通地土之理絡以水
為庸固其職也今而斯井既就神功益弘不變為體德
淵淵而恒在清通作用澤浩浩而日新惠而不損予之
者無窮益而各足取之者必得可以佐饔飱溉藝植薦
明祀和藥物輔年夀起疢疫延威濟於有生表平均而
作則者也玄祉洋洋霑遐被邇儒民飲惠敢忘載述於
是敷序事實復勒為銘其詞曰
天一生水濟雲蒸深溝高壘民是盛儌神之福神其聽
惟井有作福乃憑剛中之食惟冽清甘津芬苾流渟泓
齊和萬物含元精與邑不改均安寧邦民滋沃咸樂生
冲而用之恒不盈神功帝力垂千齡人士仰沫刊鴻銘
鎮洋山碑
弘治十年蘇州府新建太倉州成遵詔命也堪輿肆其
樞烝黎矢其謨巡撫右副都御史朱公瑄建白之太守
曹公鳳主維之同知萬祥等申畫之而陳規考工凝績
垂遠咸出於州守李君也初治廨既立百具皆作而相
維㳂州之東滄溟環輸搖汩滔溔萬古不休雖新邦呀
然傲睨踞壓而萬井衡夷無標極之形於是即廨宇後
築為崇巒肖象三山中隆夾亞堅壤豐積樂石奇疊材
木蔚章鳥獸馴習岌乎摩蒼霄嶷乎跨黃祇風蟠氣回
情愜勢到足以聫絡地軸支控溟渤州人歡聳征商歸
矚夷倭附服艅舶安流伯若興寳魚龍帖居乃稽勲名
山謂之鎮洋判州事龔君詔致命於僕勒紀其事夫兩
儀育物而川岳奠位王公設險則城隍作藩肇州封山
其來久矣又況惟洛食而周鼎定咸陽峙而漢闕依形
相之方孰可違廢然而不藉賢宰疇匡聖圖故龍門砥
石禹成舜功南交銅柱援標漢策厥今沙海漸被揚波
不聞所謂龜筮協從神鬼授職因民而利職競由人然
非深不足以經遠非明勿庸以輔幽有如兹州俶搆斯
山罔興化機物情未云周審今則地理順謐水土平康
物性充而形勢強隂陽和而陵犯解易曰后以裁成天
地之道輔相天地之宜以左右民臣也者承君之義以
致之民者也則鎮洋之創我后知始羣公作成乾坤交
宜人物攸賴豈不謂裁成輔相者歟非天下之深明其
孰能與於此惟李君抱英負傑直氣凜凛殆乎海其智
而山其仁者也早由進士簡擢御史繡斧所指霜憲峻
肅嘗道驅豺狼遂落仗馬廟堂揚明特起兹任然卧治
東壖絃歌雞割非大賢之路明晨大行獨留巍聲共山
無朽則民之懷矣永以有託君名端字表正棗陽人允
明既纂瑑勤懿綴為銘詩詩曰
繹繹新州僔僔崇丘拊寧大流厚土崔崔剛珉差差坎
絡坤維三壺委形日觀援明五岳連衡陽侯效職波臣
屏息其究安宅都臺建勲羣公秉鈞凝於州君六府惟
修人謀鬼謀以承天休乾清坤夷蒼生熙熙重譯祇祇
股肱其良庶事其康獻於天王
都帥郭公葬部人陳頥之碑
某都指揮使司都指揮僉事郭公之鎮南畿也崇文下
能有古名將風部轄之下苟具寸藝片策罔弗簡升時
有蘇兵陳頥以丹青名公因引致戲下時賜延見俾解
執殳之役肆興含豪之業山溪人物信發而成草樹烟
霞無故而妙蓋頥初法京師杜古狂謹中亦依範沈氏
而其中情放浪外狀散逸又稍賢於外犬内豕之輩是
故吾曹亦知取之而都帥公明賢雅德遂能以貴下能
含短撝長焉及公移鎮淮閫時亦徵頤從事嘗棨戟臨
吳命作繪事因計期錫以良醴十甖殽果十席兼下薪
粟如度戒其徒俾投其日畫之空輙沃以一甖曰不可
使頤憂珠桂以撓趣興不可使頤受枯渴以違性情庚
戌之夏頤復拜公于淮公留之數月賞予周賑穠縟有
加然且使人掌而時歸之曰頤太疎縱宜留縮以答其
家望也已而頤歸則已病矣淹留又數月竟死家貧不
克葬明年辛亥都帥公復以公程按吳聞頤之死尤復
閔之即出俸嚢白金若干兩付衛指揮孫君使召其家
人用其半以葬頤仍尅日反命以要其成存其半買槥
以待頤母之死曰此頤未死志也我為全之於是其家
敬奉嚴令卜以其年十一月某日窆于横山修竹塢既
得主事楊君銘頤之墓且以為僣享仁公之恩莫頌小
人之口意有伺予猶未脫舌予旁聞盛事亦奮欣衷爰
陳大歸用告未識嗟夫自忠篤風靡上下不通卑列者
困役而靡愬高地者傲分而弗援甚者顓閼伎能肆啖
手足獨何心哉長此凉德有如都帥公者挽拔幽滯彰
錄技業坦蕩位勢周孚物情因公用人不廢無衣之職
熟武嗜文同符壺歌之雅器人者明忘已者大至於送
死明之與大罔足究之則既仁矣至於推愛所天委到
滂溥則仁又莫止而勸孝之道弘矣盛矣是係公之大
節偉略豈特一頤之云乎於乎吾知挾纊之士思結草
於默默之地者多矣
崔氏祠堂碑
祝允明曰嗟乎先王之道湮燬典制遷革人得用其私
志與力也以盡身理以立家則以補國教法象不能嚴
儀度不能周規模不能完君子取焉故禮不同也同意
也故意本同乎出則物不同猶之可於棄之也故禮從
宜三代之宗廟也自天子達於官師多寡而已矣後世
臣庶易之以祠堂簡也簡者時也君子以為廟禮也亡
之非禮也簡非禮而禮意也不愈於棄者乎哉故禮時
為大吳江洚溪崔氏祠堂始作于處士文文之先有某
官齡後有太學生澂皆得不祭于寢文是以有作嗟夫
以禮則不可私復以令則不著以寢則陋故寧曰以簡
以簡者人猶有不為者此則君子之所不忍而崔氏之
不可不取者也若夫報本反始追遠尊祖開業承家之
基惟兹之存則不遷於簡矣文必知之文之後人惟講
此而已矣
無錫華氏濬二涇碑銘
忠愛利物之謂仁公誠盡已之謂義仁功有博狹義舉
有小大仁義無廣狹小大也古之人謂君子之道四而
一曰惠不朽者三而一曰功自井田法泯溝洫亡制然
而土非水罔作乂水之所在官私錯淆兼并侵獨富貧
偏乏而争紛起田用失利農亦生惰長民者非良不為
之加意況齊民乎然而不以人廢天行吾義以達吾仁
不計功干譽而君子之道興功不朽焉惟賢者能之江
南田多患水其熯壤不得水患亦與過水一苟非已產
視槁荒恬然安知天不亡仁義有華氏焉華雄無錫久
矣乃嘉靖癸未甲申四方凶江南最甚無錫四郊一望
赤烈焦溝燥壑不辨畎畝監司郡縣下令勸分華之彥
從龍時以胄監生居内憂其心自親親而不能遏於仁
民然而在觀志之辰罔外其用時其嚴父太學君時禎
用令興發以應最諸巨室先殆千金焉邑博士江君董
其事言於大夫陳君君曰令吾邑君子皆太學也吾邑
小人其獨不知旱瘨乎太學尋謁選去從龍治母夫人
冢負土往來見二涸川焉鄰家者曰景雲鄉之廟橋涇
鄰冢者曰揚名鄉之九里涇相去三里其廣三丈延共
三百餘丈從龍曰濬以灌可以補天闕還地功人獨分
彼我歸天地於有憾吾能為之而弗可專也即飛書啟
太學鄉有水可利兒力能興之請大人命太學答可從
龍亟舉事傭者受其直督者效其工閱月而竣費白金
百有二十兩始於仲冬辛酉畢季冬之辛夘於是水發
田治僅救數千頃鄉老交頌請從龍記於石從龍曰非
吾志衆乃來致于余夫仁義者天地以之而育物聖賢
用之以養民細人以利害或戕之唯賢者存焉天地聖
人或有不及賢者得推其所存以補之浚川之事其類
也從龍非賢者與昔我鄉先正范文正公寔有此仁義
而其志曰先天下之憂而憂其在郡憂吳中水利以劄
上時宰今從龍亦方宅親恤而念民荒不得以言達達
者而以身作功是庸詎以所及小大計其心即文正之
心也循其地究其力而仁義充其分矣假令其分力可
四海是從龍之仁義及四海從龍方來地分未可濱涘
如范公後來勲業有不可同乎哉余既記其事括其大
旨為銘曰
天利仁義地利水泉農濬濬地士濬濬天天達地義而
士乃賢二涇涓涓四海沛然鑒于川銘于川從龍賢哉
淮晉氏先德碑銘
維正德七年南京太學生淮隂晉書將以冬十一月葬
其考散官府君於郡東七里塘趙家原之先墓既有銘
表又惟其三世幽德鍾紹而墓稍有離合倩余叙述之
并著厥德行閱歴大槩以碑於塋前用語來者為紀之
曰周武王子叔虞封唐更號為晉其後子孫遂以晉氏
吾蘇之崑山有族焉曰福一高皇帝時入赤籍于大河
是為淮族之始福一妃徐氏生處士傑字世傑宣德中
從王事于役西海死之子孫以木主招魂而葬即今墓
之始穴也其行歴未悉大帥素位而行夷險不苟變者
嘗自號素菴亦可以占志也其配張氏罹荼割秉操不
貳既沒祔君之宫生處士文字廷善性孝痛父卒三不
吊而非其辠纔十齡哭不輟聲聞人道西洋二語便慟
絶家人絶口焉稍長每西向長號曰海乎天乎曷仇吾
父聞者盡酸鼻事母張極甘適若非孤貧者執行恭慎
信而有恒妃徐氏協德嫓行以勤腴其家歿祔葬墓次
生三子曰瓛琛琰瓛字宗器其行先孝敬脩已與人有
理道制事必以義以時例授七品散官而情度蕭遠别
自稱江湖散客五十九而卒與配詹氏俱從葬生子策
蚤死亦附旁穴琛字宗玉即書父也其為人亦惟彛倫
之攸篤母屬纊適不在舍奔返哭死復蘇至三四喪祭
誠慤宜于兄弟飭于言動口不酒體不綺檢身若將墜
諸淵生産作業常劬瘁於遠外亦以例援散官惟大行
式重於鄉殆所謂人不間於其父母昆弟之言者也生
正統丁夘卒今歲年六十六妃李繼蒋有二子長即書
次曰語琰字宗秀大河衛千戶卒葬他地夫人所願乎
其身者以配命求福願其先以善餘慶後以繼述然而
元鈞鼓運理附氣麗或完或虧積而求之徐而答之大
應於終穫不負耕也已晉氏之世没寧存光尚其達于
永久用為勒銘俾登祭封掃之餘歌以永思垂作恒勸
其無不可者辭曰
晉出唐叔惟武之穆遐哉孫子以國氏族有條東南自
崑而淮福一胥宇基肇于來素菴是述民義斯力王事
靡盬君子于役悠悠蒼天西溟乃宅胡懋三德而罹六
極廷善克紹克紹克孝惟恫降割旻昊不吊創鉅痛深
沒齒之悼孰為精衛俾渤恒燠居恭執敬忠信慥慥前
衡參倚有矚恒瞭乃及宗器襲休濟美惟敬勝怠以義
制事伐檀坎坎蕭閑江海散官淵淵惇于有倫毁幾滅
性宜其季昆法刑閨門人靡間言綺弗被體醴莫濡唇
師殷作儉法夏為勤三葉四夫萃宫一丘文孫太學誠
孝油油載命于朝貤寵孰侜刻詩牲石永祀斯留庶幾
錫類式共芳猷
監察御史前長洲令俞君遺愛之碑
成天下之務者才才達而勲樹得天下之心者德德浹
而愛留銘伐太常不能免春閨枯骨之夢斂益家帑適
以膺聖門嗚鼓之攻語曰有恥且格貴以德也詩曰召
伯所茇重去思也故室無織蒲則鞭蒲威於鈇鉞政無
苛虎則郊虎弭於河渡甚哉天下之勢才不當事必僨
而克之者猶矢釋筈櫛解髮决防而翼風也愛不自中
則熄而獲久者猶鼓之答桴風之抑草而揚水燕子之
懷而荆母之喻也盡二道者今兹俞君遺愛之謂乎君
浙人也其字汝成英鍾河岳慶始公侯身兼美於四科
品當第乎千俊乃以正德辛未進士來筮宰我長洲百
辟之難者郡邑而令其尤也百郡之雄者吾蘇而長洲
其首縣也然且罹多事之辰因不秋之歲士僅持身而
乏用則官事斁矣或饒吏幹而寡守則烝人痡矣惟君
以清德厲已而英略理人軒鏡胸懸舉之則萬形齊燭
禹鼎韞匵奠之則千奸莫逃廉金返於四知劇務敏於
一吷剛正以肅上下蓬衆而必從麻温恭以接士儒鶴
鳴而和在子初民之最患者賦役不平及羨餘之賄也
君歲籍均徭貲力足給其外無嬴留焉里長供正之外
日持財以應無名不時之需謂之買當費至不訾君力
省之有禮義所不可已者稍令應之視昔減裁亦不訾
焉私居服御百用單薄食不兼味泊然寒素賓客留欵
三年未嘗割雞於時上官與君異操科需雨下君一切
倚閣不顧上者慍甚而末如之何也僚屬處聚莊以蒞
之莫不嚴憚至於胥徒卒皂不容一跡闖於燕居及乎
儒業子弟庠生雍士接教以禮文化&KR1026;興縣之田賦浩
闊侔越藩郡徵歛稱艱君謐然為之不苛而夙辦訟牒
穰沓訟繋叢積君每事當前一訊立決片言折獄恢有
餘地圄犴虚寂殆幾刑措於是士庶交懷朝野騰譽既
而忽以憂去羣黎婦稚歎惋蔀室相與聚金以獻賻亡
旌慈君頷而郤之衆不敢強持返殆將千金焉嗟夫天
下之安危在民民之安危在后后之安危在守令得失
上未始不仰重乎下下者每自失之其故何哉蓋亦乏
其本矣且士之建業有臨事而辦者乎吾未見也其必
蓄之素矣民之思往有儌倖而獲之者乎吾未見也其
必由諸中矣欒布往而社作狄公去而祠興陽山以韓
姓字子魏人為稚珪肖像是可假也孰不可假噫嘻凡
人之情寤寐不足乃及詠歌齒牙有窮爰謀金石繇斯
以後賢者繼之民則思曰昔我俞侯蓋同道矣其或不
然民則思曰失我俞君今安得矣是民無觸而弗思思
無時而有渝也豐碑窮碣載瞻載慕匪實稱名孰能享
此為斯願者四民攸同今之所舉者太學生若干人曰
華慶良慶玄何子忠某某
吳縣令鄺君遺愛碑
日月容光天無吝照而局於躔者有限江河潤物人皆
仰沫而蒙其福者不忘安上治民實存良牧至於安之
深而三績必陟治之久而百里難淹於是恩以陟而始
周澤由去而愈覺上之志下之思皆天也今夫地望莫
重於江南臣工莫艱於令長故曰鞭蒲者罷投巫者酷
推而究之在在束濕也況吳之為聚也巍巖巨浸財賦
區藪士豪商雄月旦紛午異時為之者惟跋㚄之患弘
治癸丒天子策士於廷得任丘鄺君璠明年吏部以吳
縣缺令聞天子曰鄺某可君來曰是惟國家扶馮又特
雄緊非堅其操立而宏其範模者不可我知為之者矣
蓋君天授英絶才力豪挺明有以洞閫奥知有以斡樞
鈐勇有以辟強禦果有以樹事功籌焉而無弗獲擬焉
而無弗中興焉而無弗成簋簠修潔其持躬也廉廢食
忘寢其程力也勤裒多益寡其科賦也平均番時使其
力役也凖左吐右握其禮才也篤予明奪公其聽訟也
神飭禮舉義不可具指始學宫多闕觀乃引闢正門購
拓隅隧移廨植表昉造射圃於邑治則載新門舍祠表
尤詳於囹圄之間嚴慎周完囚免非命遠近杠梁鼎立
仍葺者以數十計而西成渡水最鉅疏川滌瀦不一而
歸涇之復最便他如洞庭諸山耗稅之永蠲者歲六千
三百有竒凡制使來協有司集衆思以事事者往往君
之禆效為多仕優退食又刻樓氏耕織益以治生日用
曰便民圖纂與吳越春秋吳中金石諸編流布甚多或
研精吟事意致深切辭華淵雅延鄒召枚賡載連牘於
是桑稼條登絃歌響騰人民育而魚鼈若姦盜息而鼠
雀稀八年于兹六事交乂今歲壬戌朝于京師天子曰
邑固壯不足以羈吾良惟徽乏貳佐守女其往哉君乃
拜命以行君既往邑之僚屬士庶懷戀不已判簿喻君
秉姜君亮幕史蘇君信吏李鏜吳孝粮塘里老王縉徐
英沈進陳震等千二百人思紀遺愛樹之風聲僉議既
諧委筆於僕凡君先後建置邦之尊達如少宰吳公王
公以及其他紀勒豐赫懸諸不刊矣惟古之論政孔子
曰獲乎上有道周公曰平易近民民必歸之聖人亦若
是耳異乎今之談者或一道焉突梯脂韋模稜三尺以
從彼曰所以獲上也虐煢畏高自欺於一朝之革面曰
吾民已歸矣其然豈然吾未敢信蓋所謂獲與歸者振
古難之而今倍焉古難獨以已今難兼以人已可力人
不可力是以曰倍然君子亦曰已而已矣奚人之問矧
所謂已者天之理也天之所定孰得而遷之是故聖人
法天命運天機於此拔擢而崇進之其來未可以涘而
因以知君之得於上下者由其合於聖言所以久而徵
去而思其效不於他而於此故曰天也非人也嘻其懋
哉於乎翦石鑱金永口於碑衆有誠思我無偽詞
懷星堂集卷十四
