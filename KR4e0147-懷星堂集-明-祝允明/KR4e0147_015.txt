懷星堂集卷十五明祝允明撰
傳志
先妣陳氏夫人墓誌
嘉靖三年歲甲申春先母陳夫人病蓐食至夏六月十
一日甲辰酉時沒不肖孤允明以其年冬十一月三十
日庚寅葬于横山丹霞塢先塋之右謹用後世墓誌法
例次第夫人生卒日辰内外宗屬并事行節概刻石薶
冢中不肖位微不及年格以儌封命于廷為夫人寵榮
古謂母夫人故從之夫人陳氏吳縣人諱某考諱紳字
用章自太學生為安福丞母王氏以正統己巳歲五月
十日未時生夫人成化乙未先考喪先妣徐夫人先大
父參政府君為先君圖繼室時夫人已踰笄猶在室請
而得己亥嬪于祝庚子生一女癸夘先君下世蓋夫人
嬪時年已三十與先君同室纔四年從不肖勉事凡四
十有一年而終先君不幸不及中夀不肖不能蚤仕高
位以豐禄久養於夫人夫人雖春秋七十有六而腴佚
之日淺獨持貞德慈恩以下見先人嗚呼豈不痛哉先
考諱某字某别號仁齋不肖允明仕惠州府興寧縣知
縣終應天府通判女弟嫁史臣而寡孫男一人曰續今
為臨江府同知孫女一嫁監生王榖禎曾孫女三夫人
德性純懿操履詳順撫兒女卑幼咸極仁愛即小小臧
獲未始輕詈一言撻一箠久約而不慍晩泰而不驕謐
處閨閫終歲無所出入夷然安也自餘善行纖細不可
勝述亦以委伏荒割不敢繁為文辭少間謀請名筆表
揭先人之藏或克牽聯書之不肖忍死以有俟也不肖
孤允明泣血
東南人傳
東南有一人其世出甚華此人近五十而時不能定之
蓋軼絶當時皆不能言之言其至不似驚衆人衆人因
絶不識知之宜也知其皮毛而不知中藏知其皮毛已
大譽推絶羣而未至初無知中藏知中藏固絶可驚然
不異端也讀書學為仕亦從世格舉不加力務亦弗矯
而去之蹇然卑寒無尤止而光焉即此時令長三公丞
一人宖然建平天下勲爍百代無顛折顔色聲氣固凝
然無毛末易也以為王公皂隸者一神聖至賊逆乃萬
萬耳自周孔竺乾軒老至百流伎無讓不克為者又始
無顓工隨女問斆隨出之皆詣冥極也自亦不識何方
得之時與古人對語翕然㪉至無一簞食無與于其中
及臨財亦矻矻交于彼亦不作硜硜苦怪節為竦人視
聽類鄙貪夫然然為人盡掩取去又無毛末惱以彼得
逾驩虞寧粥譏翹侮不消詳勺量為兩曲全之也寶
玉器面擲碎無一點異色大略觀貨賄若營護之者與
糞凷一此誠天予者由更以賤貨病不可強從俗情視
俗情皺眉褰而去之然所履有甚於此者為事如倒北
至甚若繆纓冕之而無榮撻詈之而莫辱刀斧之而何
畏死生不問何有於他哉又若鈍強無廉稜其詣處夐
然貫日月洞鬼神與元極一而文章與運化流(闕)
或問東南之道東南曰大曰不大曰吾豈蜹又問曰實
曰不實曰豈芻靈又問曰通曰不通曰豈土木偶歟東
南之言若此然則其人固不易知其自語三道者其所
以為人乎
九境畸傳
九境畸者合三才萬物為其身總花木繪染為其色通
風水八音為其聲齊有無正變為其道同古今精粗為
其事其大蓋若是夫人大曰聖禽大曰鳳水大曰海大
則畸故萬載數聖千秋一鳳六合四海故曰九境畸
系論
(原闕)
爵服府君乃遣公游業郡膠期武經術舉試未捷而府
君薨矣公遂依親以居今皇帝踐阼弘施覃霈追䘏遺
舊諸先有命秩者仍入叙錄公於是載佩國章沐浴皇
治詠歌圖繪以寄其尚别署味雪居士申情自得踰浹
旬紀以疾卒于弘治壬戌二月壬戌初生正統丙寅正
月庚辰為年五十有七凡兩娶先陜西按察副使劉公
瀚女蚤沒繼太常卿崑山夏公㫤女賢明履道勤家惠
下稱内外之族偕老聯化相去逾月其諱德賢字惠媛
其生景泰壬申八月庚午卒亦壬戌正月丁亥年五十
一子男三人美承夏出美朝美爵别出子婦都顧張三
氏孫男二人同符同策孫女三人皆幼以卒歲十一月
甲申合祔邑西貞山祖塋之原允明為公外甥寔宜述
事標墓播衆詒久嗟夫宇宙渺渺人綱人紀君欲臣良
臣願主聖父志子孝子望父慈國有爵賞以勸家有身
教以傳彼此諧值則國康家肥極建福錫厥為世典大
矣然而氣數消息理無恒泰倚伏往復不膠于常惟夫
明良孝慈天命凝發曠世弗墜何屈伸存亡之隔何日
月陵谷之易敬用剟要列石託諸不刊為我徐氏子孫
其永法守以無忘王澤先烈又廣為人綱之弘勸焉
顯妣武功伯夫人蔡氏祔葬誌(代母舅作)
惟有明成化二十三年歲次丁未冬十二月庚寅不孝
子世良謹奉先妣夫人之櫬葬于吳縣貞山之塋祔于
顯考武功府君之兆禮也夫人姓蔡氏諱妙真宋端明
殿學士諡忠惠襄之幾世孫今為宛平人夫人之父曰
以道母曰朱氏夫人既笄歸于府君府君姓徐氏諱有
貞字元玉爵至武功伯故夫人如其封夫人以永樂丁
亥十二月六日生成化丙午九月朔終享年八十有子
男一即世良娶陜西按察司副使劉瀚女繼娶太常寺
卿夏㫤女女五長嫁祝某次樂亭縣知縣蒋廷貴次朱
琇次王瑮次灤州知州潘齡皆顯宦家孫男三美承美
朝美爵世良伏惟夫人慈孝貞順全婦人之德貴夀令
終備夫人之福作配府君内外合懿雖傳記所稱何有
加焉世良不肖速罰以至大故顛越荒亂未能昭發先
德以章示久遠謹叙其族胤始終梗槩誌於壙中如此
昊天罔極嗚呼痛哉
王府君妻祝氏碩人墓誌銘
碩人祝氏諱妙靖長洲王公諱成字彦剛之室贈朝請
大夫贊治少尹山西等處承宣布政使司左參議府君
字煥文之長女而允明之祖姑也以洪武三十二年八
月六日未時生成化二十(缺)年十二月二十二日戌時
卒春秋八十有六子男一諱傑子婦江氏孫男欽孫婦
沈氏孫女五秀端秀英秀貴秀芳圓秀壻沈楠呂洪
吕韶陳蒙陸鉉曾孫男三復勝復吉復慶女一留貞皆
幼初傑謀以卒之明年葬碩人於楞伽山之丹霞塢未
克事以其年十一月十八日病卒欽乃以又明年丁未
十月十九日乙酉奉二柩葬焉嗚呼可悲也已允明往
相之弔哭之餘相與追惟我祖姑之遺德以允明嘗事
文字之業圖所以永其傳者允明謹雪涕述其槩曰祝
故甲族由始祖元平江路總管碧山府君以來世以六
藝相承至朝請府君及王恭人寔生我祖姑惟我祖姑
鍾秀聚慶生有異質以孝事親以友處弟以貞相夫以
慈教子以儉勤理家以和抑接族姻以寬臨下於婦
人之德蓋無不備者率所履所言皆從禮則一毫不
苟肅如也資志穎敏高朗多才藝涉獵傳記甚富通書
數善籌畫記藏𥅆竺經典富習深通蓋心一於善而已
若組紃籩豆酒漿之工又精之姻黨女婦咸師效焉中
年不幸以疾失明而賢能罔愆也允明嘗記我祖考參
政府君之休致也祖姑寡居久矣府君與祖妣錢淑人
時迎歸於我蒼顔皓首友恭周旋居然類唐李英公家
允明敬侍左右教言屢及又時為諸婦道古孝女貞婦
慈母故事或述先德其言秩秩有古賢媛風範及府君
之棄背祖姑猶存已卧疾牀蓐神思頗不寧允明數往
問候則欣然引致牀側執手話言不衰允明因問碧山
府君遺事為之甚喜鄭重道述無幾而不起矣嗚呼可
哀也已惜哉允明愚劣無以章顯弘懿將謀之執紀述
之筆者以為不若允明之真悉也遂不敢已銘曰
女則孝只婦維貞爾母亦慈矣生德罔愆死範久存賢
哉碩人有厚玄宫完璧永封無或壞崩哀哀孫子追遠
如始于千百祀
明故南京太僕少卿李府君室恭人王氏墓誌
銘
栝松陽之王出唐觀察使朗自閩來徙至宋以從龍功
得官者十三人至高州助教利政生大理評事祖光二
傳為元國子祭酒宗儒又三傳即景彰府君國朝以文
學起家受知高皇帝初以舉人授教諭詔徵天下博學
士浙藩以聞畱日直翰林陞知閬州御書名于策終翰
林學士援經擢緯繪繡皇卷頡頏宋王為大明文苑宗
家翰林生五子季貫終溧陽教諭是生恭人諱某天授
懿淑家凝徽慶抱操静一秉禮堅定平生言無譁猛服
弗藻麗動罔專事門不數出晩益泯默寬然靖莊以迄
于盡享年七十生於宣德己酉七月六日歿於弘治戊
午四月望日初溧陽頻仕畿地而生恭人吳郡李氏游
居南都世望肩埒故恭人歸于太僕府君貞伯父歴膺
命封同歸于蘇偕老繼化恭人出一男曰系為府學生
卒二女嫁長洲祝允明武進張廷瓛皆舉人嗣子一人
曰紹出於側室年將及童問聘袁氏其未誕時府君以
猶子佖綜其家至是輔紹卜祔恭人于郡西横山府君
同穴以辛酉八月庚午窆嗚呼傷哉允明之喪府君也
未達不能殫職分而慰遺志以為且妄有待今喪恭人
猶然是用前後悲愧無已雖然幸有紹矣銘曰
煒煒王宗淵淵李世神作嘉耦人兼允懿四海之顧太
僕不顯恭人伉清塵其則不遠甥銘即幽以綴家史有
弘焯于遐載右嗣子
徐府君妻孺人高氏祔葬誌銘
嗚呼儒人吾先妣之季母也吾自劍提比長時往拜甚
依戀然且畏之蓋其仁有禮如此今亡矣允明方悲舅
氏命記遺淑將瑑石以棺同瘞敢不是奉謹書曰徐為
吳望姓自孟聲府君國初以富戶徙畿赤有子三丈夫
叔者武功府君吾外祖也季曰元瑾府君少長在京師
孟聲令之曰吾欲内爾婦須故鄉人吾故人高德進有
淑女孺子圖焉府君承令内之即孺人也諱妙安時年
才十七受母周教甚至既偕來而姑已没事舅極篤舅
又没乃與府君歸先里府君悉以廬舍與伯兄别就荒
地縛茆葦稍障風露孺人手井臼者數年府君出商
湘潭閩蜀輙經歲乃歸安其事若無家焉以孺人也既
富矣孺人曰家自約入饒也則保之有道矣無若輯安
先祠辟治塋兆立穡事為子孫恒守迺荐以教之爾府
君曰是會吾意至當悉從焉天順初武功公謫金齒蔡
夫人暨舅姨留京師府君往迎還養之孺人調撫之力
尤深踰五年天子特旨賜武功歸田萬里自天而下骨
肉聚唁夫人舅姨等交口謂頃都下忍禍離別行者留
者投荒去旅卒卒各南北兩莫能計母息惙惙焉叔之
迎護娣之矜煦何恩也武功曰吾悌弟淑婦素也至不
以難遷則非今日竟沒沒吾失耳矣其若庾衮若王(闕)
之婦將無與遜焉蓋府君性極好施而孺人尤善(闕)
禆補俾勿怠事不獨此若贊府君應官格助軍受冠帶
若養給宗黨及嫁娶貧獨藥疫棺暴至潜治官塗甬往
往不受豐費又善讓惡譽雖惠力在人養其辭孫心推
若不及者子姓女婦咸化焉家俗持厚如古義門雖能
散然無失當家奉無僣靡之具時語諸幼屬以立家時
辛酸事或至灑涕曰若曹所受成孰非吾此中來今不
復必以此望若曹唯確守不廢則亦莫吾媿矣皆惕惕
畏服孺人儀法莊整不作侯門靡風雖房院禂複臺婢
艥艥入其堂戶謐然若無人焉者與武功夫人既恩義
相洽而夫人柔貞之德又越當世而彷彿古之聖媛晩
暮娣姒相聚皓髻輝暎案席府君卒孺人亦中風逾月
屬纊時弘治癸丒五月某日春秋八十二矣生乃永樂
壬辰二月某日子男二曰世英世傑世傑蚤死女一歸
楊黼孫男五曰美中美德美輝美恩美質美德府學
生女四曾孫男五女八葬以乙夘十月某日冢在縣西
北騎龍山珍珠塢祖兆内與府君祔舅命美德叙事以
來允明既詳纂且綴之銘詩其詩曰
坤隂含弘道成女女生蓁蓁雜鼠虎孺人粹矣抱淑賦
篤性好修行有序曰婦而婦母而母弗為吝嗇為均予
飾禮充義渙其聚邇族疏婣逮鄰伍助吉安凶濟凉窶
澤出貞閨内斯普峩峩春秋倏遐舉德建慶集無遺祜
騎龍之山珍珠塢巖巖左龍伏右虎土膏泉清氣膴膴
青輝白彩藏珪琥羣昭羣穆欽爾祖封塋有樹廟有主
時禴時烝警霜雨與澤偕延永亡斁
外祖迪功郎江西安福縣縣丞陳公誌銘
公陳氏諱紳字用章吳縣人考志善妣朱氏生公有良
質弱冠從奚進士昌學舉業五試不利卒業太學入選
授丞于安福安福江西大縣俗不尚同辭牘充斥通官
顯人家滿鄉邑東連西引人人以第望自負吏政齗齗
不易公舉其職岸然無回也餽輸尤難事公任之有餘
力令去權綰邑篆亦優優焉任四歲而老民知思之君
子以為得其心非得他民心類也平生和氣藹藹而不
流孝友忠信觴吟自娛春秋六十有六終于正寢明年
冬月言歸玄宅允明公之外孫也哭奠之餘謹依公友
人周君所書公事撮類為銘以刻之墓石公配王氏子
男三人瑛環球女二人長即允明母先人曰祝氏瓛次
歸吳汝鎔孫男四人女三人公生以宣德元年正月十
六日没以弘治四年正月九日葬以五年十一月三日
日曰庚申墓在薦福山銘曰
士也業成宦也志行老也居寧高朗令終子孫繩繩安
哉九京
登仕佐郎鴻臚寺序班湯府君墓誌銘
湯貫吳縣於今以大族稱最郡中不特以富而戢蓋他
大族鮮以九族數千指聚食故多讓也獨未得其轉徙
之悉今第知故為中原人從南宋遷江隂吳又江隂分
條也始來者曰潤卿潤卿生均澤均澤生彦祥彦祥第
二子曰宗本是生府君府君諱瑄字文瑞母周氏繼徐
繼王府君小學之年則已知孝皇皇犇問求所以報親
者弗得或曰浮圖氏有茹素資福之說遂三年不鮮食
弱冠大母有疾刲股藥之弗效傷慟作疾繼事三母先
後一致終無衰減而養事宗本盡五致之孝尤稱能敬
始在髫總已蓄大志自以為吾長也吾父母當驅吾入
仕用路矣既屬孤凶夙禀薄弱宗本閔惜以為不任弦
誦勞也少逸之將俾壯而理男事府君殊不肯自逸密
竊市典册辦螢雪圣圣自厲弗休竟展轉羸憊以大病
而學緒中斷焉年二十五始娶允明姑氏湯祝鄰密逾
百年彦祥竒姑氏聘之亦以病故至是始昏時先大父
維清府君參山西藩政府君數千里來逆女無何與姑
氏同歸于蘇宗本方總家政御衆分職舉禮理財綱紀
煩冗殆猶公府府君承令與羣從更翻行貨京師轉以
饒益鄉之仕於朝者結合相與通懷達志會有旨善書
者授秩署雜事府君曰時乎時乎即奉例入授鴻臚寺
序班階登仕佐郎越三年勾當江南已而曰吾雅志簮
組失其階塗今忽以韋素超侍禁宥專馳使牡吾復何
以塞吾君恩事竣遂不復起居久之病淋不愈改病肺
外枯中乾榮衛竊消又加痰咳益劇或時迷昩失神猶
自支厲一旦音語如常忽然而往矣弘治戊午四月甲
午生以正統辛酉十二月丁酉年五十八遺男子二人
長正倫為本縣儒學生娶顧氏今湖廣按察副使逢原
女次健庶出聘鄭氏女子一人孫男女二人咸幼正倫
卜是年十一月十一日奉葬于郡西靈巖鄉吳山之麓
府君操性皋緩慎重不妄蓋孔子所稱以約失之者鮮
矣則府君其人也雖身不充志逸享未足然正倫秀朗
顓勤才業充利大振府君不在兹乎惟先顯考終鮮兄
弟惇友姑氏與府君猶夫兄弟也而允明辱愛尤深存
亡之感實鍾厥心與正倫哀弔之餘拾綴遺美丹書玄
石倚之外棺期重悠永又申之以詩焉其辭曰
人各有懷翔高潜深蜂蟻之義夙尚吾心孰司我彛繋
此柅金綿綿髮膚先切淵臨大人有命我敢弗欽君陳
張仲獨媿纓簮貢蠡之業道亦無侵同居千言不間於
人蘭茁其芽既遏而湮西商作肅更特逢春䀜驟而喬
蔚為穹林六藝之用殊進同倫寓稱大鴻楮聿斯任使
命煌煌手捧而南還榮鄉郡允若買臣河漘伐輪我不
素飱殆辱知機長卧故岑我馬玄黃西旭移隂尊有旨
酒未暇盈斟褰裳去之回元太純江源悠悠可濟烝雲
防而弗宣執承以奔粲粲文胤既道于岷沛物之勳
匪遥伊今巖巖吳山中藴瑤琨德人比之輝采宵騰錄
錄小子增䘏于忱鋪華垂烈慚此蕪湮永奠隧墟侑以
悽吟焄蒿有融三難斯音
王烈母江氏夀穴銘
允明祖姑歸同邑王公公居閶門下塘業故殷公卒子
宗善處士紹厥有家處士賦性豪偉有雄才闊量谹然
鄉卓特人也於其家冠昏喪祭姻友慶弔伏臘迎餞問
遺無失禮又熹周賑人多所給施凡若是皆倚辦於閫
内日日舉其所為操施浩然頤指而集取諸囷槖猶原
泉不知其所自來後又罹宗人之訟處士胥靡于官疏
牒胥伯譁擾歴歲支費益不勝計於時蓋主閫者為江
孺人江孺人性氣略如處士而材幹尤敏利故克有功
時凡為族為姻若隣友於王而知江者無不交曰賢也
先王父參政府君示姻曹曰婦任宜師江已而處士死
一兒欽纔弱有室三女未行家稍束矣江孺人撫者嫁
者無隳焉無幾老姑又亡欽又亡於是惟與嫠子婦摩
鞠四嬰稚孫以居歴暑雨涉荒饉持門戶數年不少仰
於人烈矣哉孺人之力歟孺人稟執聰明遇事機糺紛人
情竄伏一聞之立有裁擇判決億之屢中又意氣剛果
既事無遁情而行以敏捷故罔弗濟又言論順直容度
高潔黨分間不肯以一豪為人謾欺若挫抑之即或有
是正辭折之無小不忍之態雖私親内屬倘有忒儀亦
正之不能隠忍也又動履嚴重密姻之家不苟還往曰
彼無以其富也而我易近之乎又多藝能孺人之賢衆
矣其最大者事嫡瞽姑三十年又事生夫姑二十年皆
備極子道無一髮缺一日怠其至且久如是何其賢哉
予每接見敬奉不敢忽今年將如京師孺人命志其履
系成章曰即子遠去吾當刻諸石他日寘吾藏穴使後
子孫知我於王不敢負舅姑夫子之事如此者噫坤德
之樞機有家何其闊歟為孝婦是為孝子良臣也為賢
母是為明君賢父也是君臣父子二道偕也與其本為
夫婦者而三焉則人綱灼灼乎在天地之間如其全人
者當幾何哉當幾何哉若夫以嗣以續繋宗祊之重也
而又治亂持危與蹇蹇匪躬託孤寄命而不奪者同科
則偉哉乎功德均隆而忠良並殫者歟敢僣進以稱曰
王氏烈母舉功之不羣也以詔于來以慰奉其志烈母
名某父曰景昭子男一人即欽娶婦卓氏復姓沈氏女
五人孫男四人&KR0008;琫瑜珮烈母以宣德五年四月十一
日生今弘治甲子歲七十五矣氣貌澄健不少衰所治
夀藏祔先處士楞伽山之丹霞塢前岡也綴之以詩曰
氣剛肅兮才明通既果敏兮又順雍將大施兮沛無壅
始履達兮楣棟隆中罹擾兮鼠穿墉終投艱兮哀恤從
閱寒歲兮知彫松嗃嗃厲兮卒無凶德備懿兮功特崇
亦慈孝兮兼明忠人綱三兮萃一躬丕哉烈兮懸王宗
樹沃劬兮食當豐睇桑榆兮延西舂尚福禄兮來攸同
爾繩繩兮養奉充世報德兮思元功美哉壤兮有夀宫
後百歲兮雙劍封受介福兮王母降回源澤兮流亡窮
孺人王氏墓誌銘
孺人諱妙慶其生之族曰王所後之族曰祝所歸之族
曰劉劉祝出長洲王出太原皆宦室也初正統時予先
王父太中府君以刑科給事中與國子祭酒少詹事劉
文恭公同朝府君為長姑氏覓壻因得文恭之從子汝
大館贅於家既而長姑卒府君視先考也少曰當圖輔
之者壻故不可離也時太谷王妃父兵馬張英知之語
府君曰吾中表之族有王君名郁者今任太原左衛千
戶厥室何宜人誕二女其長者則嬪于晉邸為王元妃
次在室也盍後於公而繼贅是圖府君曰善從之緘詞
走伻以諏于劉之尊劉之尊曰可遂就醮焉景泰之甲
戌也明年生一男曰榦成化初府君致其政還吳孺人
歸于劉已而居吾家為多後榦入京師圖仕進孺人往
依之又數年榦被薦譯夷文于六館荐以受禄加服遂
授鴻臚寺序班歲庚申汝大卒孺人與榦歸于劉越二
年乃卒癸亥正月甲午也以宣德乙夘五月七日生享
年六十九卜以某年三月甲申葬于虎丘合汝大之穴
榦申奉治命邀余述銘予之孩提蓋嘗受孺人襁護之
德其何能默孺人性甚婉良而才識警穎工巧越倫又
能安時㢲履通塞一致其賢洽於諸族姻間而終享夀
康進加榮貴亦用慰於冥漠矣汝大以輸貲冠帶孺人
又嘗生一男夭今榦弟二人妹一人皆側出也孫女二
人銘曰
太原彭城居三族之華方舟泳游敦一德於家或柅之
輹無往不復子也足母孰與不足纊而恔兮兹謂終福
安玄扄兮荐歆嗣禄
湯永之妻徐氏祔葬誌
徐氏予中表女兄也徐湯皆與祝為連湯有士曰永之
徐有女曰德莊年相若也凡三族歲時嘉吉燕會間二
氏輙相期結好而未果也既而各問名他姓輙參辰不
恊久之湯曰結好之願當不在兹乎一往求之即諧竟
就䄜卺徐氏既就湯家室攸宜信睦修篤而未幾湯君
病不足蓐食淹久以死與徐氏相安蓋無幾何時徐氏
當英歲握志確烈如山不搖沈寂閨寢又十五年乃染
疾卒徐氏有至善貞順之範倍蓰他婦辯言巧笑一生
不聞於族侶其生天順戊寅四月乙酉殁弘治丁巳六
月甲戌年僅四十耳父余舅氏字曰嗣華前武功伯猶
子母王氏葬以己未八月乙夘穴在白馬澗南中麓山
之原合祔永之徐氏不字始取永之兄子訓以嗣至是
其舅以訓來稽顙曰新婦志行良無寧使銜恨九土而
無如君知也予澘然書之銘詞曰
身未亡志亡幾時泠然以往也婉魄怡怡從靈修而駕
元氣清霜白月兮無不同之幽幽遺璧掩山陲其年無
耆艾羣媪之師
史在野墓誌
在野為余女弟之夫氏史諱臣字在野吳縣人也以成
化戊戌十二月七日生正德庚辰五月五日卒年纔四
十三嘉靖癸未十一月二十四日庚寅葬花園村祖塋
余當銘然而悲夫在野有志而無年又悲夫其孤衆室
凉身後落寞又悲夫予妹之嫠苦也酸澌不能以筆
然而俾其後得據依以知在野生死大概又假偁述以
少慰冥漠亦有在於此即言之初先考仁齋府君生妹
四歲而下世妹稍長允明與母陳夫人謂不可誤其歸
有問者多不當意史氏自處士浩生今隨州守引之甫
室張夫人生在野為冢嗣乃以妹為在野求聘遂從而
歸之無何隨州往任在野守廟墓於家在野有志脩飭
自愛不肯落人後勤營業居闤闠弗溺靡俗不及為仕
顯然好學尚文嘗一往省于隨歸不數年遂没有三子
曰貢曰賢曰贊子婦曰顧曰顧曰張一女嫁張希載悲
夫銘之曰
行不失貞志在廓而成孰美其生靳靳中齒煢煢諸子
孰厄其死與短而臧與抑寧慝而長與是並非人之願
而理之常在野何否而罹一于此尚其餘淑之可藉抑
冥相之可假俾後弗隊以下殆庶乎恔亡靈而慰存者
悲夫在野
賀先生誄
維弘治三年太歲庚戌十二月十一日戊午吳儒賀先
生甫卒于閶門外之里第明年葬于黃山嗚呼哀哉乃
作誄曰
邈矣慶宗始顯惟輔是佐帝乙效庸肇祜晉鄭齊克陳
寅與虎軍戎趙舍俎豆漢普衍繁東都純更以賀分柢
散條代弗穢譜沿晉洄唐指弗遑數恂恂夫子有耀爾
祖事我高皇績在大理爰及顯考墾兹儒田無妄之災
孰厄而顛夫子承緒出死履安僑寄江隂棲泊丘樊顓
志厲業不病其身幹蠱克家忘其先艱春誦夏絃筆墨
簡編菑畬南疇桑麻東阡呑酸茹寒終日乾乾以壯以
強食力累年修文起貲允若計然屢遷師帳再造故㕓
高閣連衢書齋數間小山幽亭竒花清泉遠集嘉賓豆
豋盤旋富吟宫商侑宣管絃神和氣融遐齒益徤衆子
養色羣孫捧膝士服儒言庭宇翼翼有魁鄉策有廩黌
籍文源浚流滂濞沇溢夫子之志以莫不適嗟嗟夫子
不愳不羣剛勿戕中和非徇人屏斷僧巫不諂非神克
勤克儉富弗濫貧少靡玩歲老尤持循木嗇其根條柯
自蕃還庇本趾亦理之然報施既豐忽奪于天淹歲之
眚終不可延嗚呼哀哉綈帙收芬遺草夜烱塵縢主榼
音絶徽軫識旗飛翻黃山之領草露滋涔松溪夙暝頎
頎玉躬漠漠沈影嗚呼哀哉小子王母連姻外支復有
大父為夫子師誼敦歴世義禮匪虧小子之幸撰杖屢
隨豈不感知㢲言忯忯包荒發蒙有銜不遺欲酬之後
雖遂焉追嗚呼哀哉孰不有厄終泰厥否孰不有死死
不愧士隠節完躬顯發在嗣鄉郡閴寂澌盡君子登文
旒旗洟涕曷止嗚呼哀哉
仙華先生誄
仙華先生者長洲趙公與哲甫也其諱同魯先自浦江
仙華山來故號仙華生公以王孫遺貴而沈盎儒術振
望林表垂數十年門第欽重是稱先生今則已矣多為
辭詩以薦傷惜太原祝允明奉作誄曰
有宋周叔僴僴恭肅襲侯南陽隨國居睦其孫監稅宦
居浦江良仁再徙斯吳金莊金莊六葉兹惟先生偉表
山峙吐音鍾鳴成器知道力學稽古上師聖賢近武叔
祖叔祖維何曰友同彦如祇事太宗為時碩儒公有其
才擁而不試有莘躬耕曾不忘世時事得失生人利病
知無不言大夫問政歲則大饑官無善圖公策四出萬
言為書挾走千里陳于撫臣彼搤其謨而譽其文公曰
咈哉余豈衒玉為民請命抗論反復卒用一二布以䘏
之薦于司舉而亦尼之湖淫病田矢謀于公築之複之
坊與水庸彼則何知始怨卒服公置其功而任其讟清
籍之苛驅民入伍公則往愬曷逢彼怒終則以悟乃更
厥武或執萑苻導俾誣善乃用賈賄公曰其敢我則隨
往不直不返乃悚而釋善類斯倓條約于族以義篤親
聚貲公藏散給用均老養少教喪祭冠昏成美疾惡憂
樂同人扶爾之顛匪望報為折汝之暴吾豈畏斯平以
為執剛以為施通拘立懦時寓風諧先生之學鉅細博
綜天緯地形醫方仙洞篇翰葩富談辯海湧云胡遐往
内外傷痛鳴呼哀哉氣鈞生人終始有期踰耄之齒公
豈憾遺鄉門之戚失怙斷規嗚呼哀哉典刑曷寄咨爾
室徒尚列名諡
懷星堂集卷十五
