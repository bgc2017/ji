懷星堂集卷二十四明祝允明撰
紀叙
王氏復墓碑陰記
王氏居吳郡最久且顯儒統文業宦績醫功大之於孝
忠細之於方術五百年來不匱而方滋盛矣哉其盍簮
坊之居第桃花塢之塋冢皆即宋代之遺也頃承事惟
顒又得復其先丘之中失者知者為之喜而中丞劉公
大書之石矣然主在復地故所敘不及其餘因復請為
詳列其陰云所謂大墳者其封五七奉議仲舉與配方
著作蘋先妻蔡十八儒林府君大中與配陳也北墳之
封四十一府君蘊與配徐楊袁也參議墳之封二十一
參議大本與配陸也石安人墳之封一即安人乃參議
之先妻也南墳之封四十三府君大成與配趙一講書
府君楙與配葛也新墳之封二十有幾承節提幹府君
德文子雲嶠府君敄以逮諸子孫若光菴府君賓某某
皆在也至如所謂二十官人墳者在路家山其封五即
二十府君大方與配方百三十府君霦八府君蘩與配
吳也六孺人墳之封二六府君之淵與配郭即孺人也
凡此皆舊地也其外於今又有四曰新南墳其封四瞶
齋府君孜與先配嚴長子鼎仲子節也曰大姑娘墳其
封二聵齋之女弟與繼室谷也曰三節推墳其封一節
推泰也曰三娘子墳其封一節推先配文也凡此皆新
地也而悉在一山承事別購數畝其間將伺百年之蔵
焉嘻塋冢之久且蕃善守而能復若王氏者其多見乎
哉宜中丞之特筆也凡所以美今而勸後者已備予無
以加贅惟述此以垂示庶覽者如指掌焉若諸封之域
址坐向殯祔歲月在圖乘銘誌蔵其家
卧病頗究醫理略說其意三首
其一言人病凡自我醫亦由我
夫人有百體養之用之不可過與不及有愆其度則病
矣若守而役之咸奉自然之候安得而有疾也然使湛
溢酒醴饜飫牢羞奔騁弋獵鬭擊凶狠盜竊闇險荒耗
男女姦逆刑獄以是獲病非由我乎或以飢貧枵餒寒
暑凍暍竭力養親官府徒作公役奔迸征戰鋒鏑天為
六淫地有震溺時氣癘疫鳥獸蹄踶啄嚙食噉誤潜毒
若是病者非自作孽然其生亦出吾身故謂病悉自我
固校然矣苟將治之安用外覓尋其所來察其所證過
者損之弗及益之虚者填之實者疏之或反其愆或導
其故或用摩引或以砭焫或藉服餌要去其(缺一字)復其本
然而已矣斯術也猶水潤木猶火伐金動無不尅醫者得
之而以奏績烏有自弗可為哉如其術則固有科格而非
不學可解者斯不足深論吾獨悲夫人萃造物靈氣成而
弗知守與役之之道以至為疾是何無勇也既病又尚不
能自治屬之人而復且昧之又無勇也逮痼而不可為又
不能還委造物廓然偃逝至死戚戚遑遑不忍舍釋含
怨挾憾而往又無勇爾三不勇并集遂奄忽為懦鬼悲夫
其二言古今世醫人各有五難
(缺五十餘字)余謂今世醫人此五者外復有五難病家貴驕
不肯敬從一也病人愚愎強謂自知不能服從二也愚
下之輩略不能辨良庸秪馮耳聒時有劣工繆得俗譽
此下輩者必棄上匠而委時庸三也劣繆之徒信其妄
施偶中他力自執為是或亦自知非是而恃其屢中安
然發之以人嘗倖良醫洞燭而恥於自列重於構怨
或陳之而反逢怒招誚枉自憤厄四也良雖薦藥服
者他參用而復疑愈不專功敗乃分謗五也噫古有五
難而功弗完五而復五并受而望免責集績則如之何
其三言時人不知醫者
京師絶無佳醫南方醫工之絶下不用於鄉者則之京
師不幾時必盛行公卿大夫以飲其功德金帛文詞輦
填其邸甚者鳴其良于朝輒即取供奉上禁亦輒有中
得為官然實繆也人以卿相貴不敢非亦不敢問或問
之相相曰彼信庸也然而必功吾誠不知醫惟知其驗
爾即知之亦取其驗耳彼雖庸亦不害也嗚呼相任人
當如是乎哉醫極小伎不知醫又安能知士哉治其身
死生且弗慮姑任其繆治天下不任其繆矣乎
書述
檢坎草中有書述一段不記誰作或自作戲錄之書理
極乎張王鍾索後人則而象之小異膚澤無復改變知
其至也遹逮唐氏遵執家彝初焉微區爾我已乃浸闊
步趨宋初能者尚秉昔榘爰至中葉大換顔面雖神骨
少含晉度九往一居在其躬尚可爾來徒靡从瀾倒風
下違宗戾祖乃以大變千載典模崇朝敗之何暇哂之
亦應太息流涕耳暨夫海濱殘趙顛繆百出一二守文
之外怪形盈世吾於是不能已於痛哭矣元初數子未
定甲乙(虞䕫等輩可爾樞鄧與餘人無足語)吳興獨振國手徧友歷代歸
宿晉唐良是獨步然亦不免奴書之眩自列門閥亦為
盡善小累固盡美矣饒周之屬且亦可觀二宋在國初
故當最勝(克昌裔)昌裔熟媚猶亞於克宋氏父子不失邯
鄲(濂燧)詹解鳴于朝盧(熊)周(砥)守于野(如滕公等尤多未遑繁舉非棄之也)
朝者乃當譲野而希原榦力本超更以時趨律縛耳自
餘彬斑甚衆夫則不暇二沈蜚燿墨林昌辰高步自任
人推皆謂絶景大君宸譽遂極衮華抑在一時誠亦然
耳學士功力深篤其所發越十九在朝乃亦薄有繩削
之拘非其神之全也或有閒窗散筆輒入妙品人罕覩
爾棘寺正書傷媚行草傷輕因成儇浮自遠大雅危帽
輕衫少年毬鞠又如艷質明粧倩笑相對朱夏榜署紛
紜易於馳譽(孔昜仲昭)下及廷暉養正之流烟煤塞眼悉俗
工也其間太常稍近清潤吏部蒋頗主沈雄惜乎不肯
自脱孔昜掾史手耳養正吾不知也(不知當時何以得列書苑)二陳
壁傷矜局登略上之亦有宜黃吳餘慶崑山衞靖少自
出塵趣向甚正恨不廓且老耳程氏父子篆隸擅名斯
業既鮮不得不與其後左參李相頗為青冰(左贊與長沙公)李
牧楊師不以書名亦有可觀(昌祺文貞)洎乎近朝所稱如黃
翰二錢張汝弼皆松人也(松人以沈氏遺聲留情豪墨迄今猶然然荆玉一出而已)
小錢大致亦可翰與東海人絶薰蕕而藝斯魯衞張公
始者尚近前規繼而幡然飄肆雖名走海宇而知音歎
駭今且以人而重與黃人行伎俱下非吾徒也又有天
駿者亦將婢學夫人咄哉樵爨厮養醜惡臭穢忍涴齒
牙恐異時或得其名失其迹妄冒誤人且為贅列紫薇
郎署分科木天執事左閣絲綸後先匪此能悉談者謂
任道遜姜立綱及邇日周文通宜攀詹沈蓋亦依俙若
徐武功劉西臺吳文定李太僕咸為近士瞻望(吴公不負書名)
(故非當家愛人及烏貴在起稚去俗斯亦牽筆勿訝不倫)徐劉與吳并馬刑部蕭黃
門(愈顯)亦皆師模宋元之撰而已(徐放米劉趙吴蘇馬亦米蕭自成状而近彦修)
於中劉無一筆失步亦可嘅舍文武而攀成康也太僕
資力故高乃特違衆既遠羣從(宋人)并去根源或從孫枝
飜出已性離立筋骨別安眉目蓋其所發奴書之論乃
其胸懷自憙者也
太倉州新志序
慎哉劉侯之作其州之史也其古之遺教乎書與春秋
之志也都氏之筆亦有以成其志焉舜肇州封山濬川
禹敷土奠山川貞田賦作貢盤庚治亳周人宅洛政之
大倫也右史記其績仲尼述以縣訓又筆削魯紀城社
山川宫廟門觀臺榭廏囿軍戍税甲之間粲然矣而特
加志於人材務褒善斥惡二典者立功與言之法程也
今之從政君子自孔氏者類知所範模則善矣其或未
盡者譌其政夸其言言卑若貨券言高若鳳鷙不知慎
也故君子難之劉侯之為政與言也覽斯策志可睹矣
侯越人也名龍字允卿以進士來二年政成而為之史
都君名穆字玄敬仕太僕少卿吴人也始州未建陸大
參容作太倉志陳丞伸作太倉事蹟其他散在崑山常
熟嘉定三邑書李君端初守州即屬桑郡判悦為志今
志蓋總諸策而登黜之其旨主簡核故寡失而可觀書
成都且病革不及自序故稍為詳之雖然書春秋天子
事也劉侯事功以位限不盡見見者其志嗣此有為執
之以往易之翼升曰南征吉志行也其漸曰進得位往
有功也嘻九官十亂兹其階也歟
重刻鄂州小集後序
聖人没六經絶而文章之法垂春秋以還述者孰不欲
襲芳貽猷傳信來葉未始匱於方策其稱者可知也左
氏孟軻孫卿而降代不數君近世有唐宋四家之號遂
令初學膠固耳評他若罔聞知愚嘗以為不必然諸子
咸師孔氏誠理至辭達可名世也即如仕績世史所錄
胡寧一士今稱輔相若蕭曺長民若龔黃之屬亦率若
無復餘子夫其然乎蓋銓藻人品宜揭其冠冕至尚友
得師靡遺可也趙籙既南氣蹙文細朱吕數君子說理
之外稱者僅僅有如新安二羅先生鄂州端良郢州端
規蓋未之前聞也今讀其書則異矣鄂州之文誠齋攻
媿當家二老固稱之朱子又稱之以至于今宋太史王
忠文輩累稱而益崇噫信乎是也愚言詎非一得乎哉
舉其尤者而厠諸四家亦復奚媿理致嚴實規模爾雅
太史所謂與秦漢并知言哉至其政績可見又何嘗自
譲龔黃諸人談者睹是宜無容易矣先生之集前後彙
刊傳泯顛末具存衆叙弘治已未其十二世孫惟善等
重刻之請允明紀事輒申狂簡焉耳今集凡五卷郢州
文十一首附焉此惟善之新志也亦善圖也歲在庚申
正月上日
新刻龍筋鳳髓判序
龍筋鳳髓判二卷唐司門員外郎張鷟撰近時少傳允
明得之先外大父武功徐府君家乃元人錄本嘗以示
沈津潤卿會吾邑大夫舂陵歐陽君東之以進士來試
鷄割富民教士化理大著鳴絃之餘益思有以助仕學
者謂是書其一也將取而刻之津進曰民請任之不足
煩我公乃手謄登於木工完倩述其故惟昔先王議事
以制故鄭之刑書頗詒時誚至秦燔聖典專吏師一切
深刻漢矯其枉雖入官者儒吏並進而斷獄必貴引經
尚有近於先王議制及春秋誅意之微旨其後乃有判
辭然往往蕪萎而闊於事情至唐制四銓判專其一鷟
在當時藻翰敏豔有青錢學士之號史稱其八舉甲科
四參選判策為銓府最宜是筆之美也宋元承襲國朝
因之試於士行於官咸有可觀中間崇篤經學或稍未
遑精選邇來文教彌振英才駿騰秉政者裁駁詳允賓
王者章藻粲發優而從事仕學交懋是書固無所與譲
而亦可以策筌蹄之勲焉惟我大夫秋月懸胷而南山
在筆然且已達達人嘉惠來學此其學道愛人之一端
行復大施以輔國家弼教造士之德意厥功不亦茂哉
輒申狂簡以為先驅而津之好義能文亦從見云
重刊王著作文集序
吳郡王氏祖唐水部府君棨至觀為十九世實惟聞孫
力振先澤間取典籍之存者彙整刻之於是著作之集
亦復行世著作者水部之九世孫觀之十一世祖也其
集自寳祐中其曾孫進士思文取福清邑庠墨本刊於
吳學迄今傳者甚鮮觀因其舊復取象贊之屬附之第
為八卷授允明特序其成而寳祐之序跋所以論先生
之道與文者既詳矣今觀集中所載不過状劄數篇餘
文五首與周宋二弟子所錄語耳蓋程氏之教不尚詞
章固如此然豈唯是哉嘗竊求諸孔氏之書如論語中
齊魯諸君之問荅即後世之状劄也門人所述微言緒
論即後世之語錄也則聖人之文亦若是焉耳論語不
朽於兩間是集雖其言有遠近殊學者能不保守付畀
期於不朽也哉先生亦有論語解刻成當有叙其旨者
庶以見先生之全焉弘治三年里中後學祝允明謹序
伯時父史圖記
伯時父圖史事八端其一沛公坐文榻隆冠長裾一手
卷按榻厠一手疏其髯意韵凝遠垂兩足以洗右一女
捧持足左執而濯並鴟蹲姿質窈窕一童佩劍立榻後
去稍遠酈生高視挺立舉兩手傲對沛公眉目鼻舌皆
豁朗須耏飄搖宛然長者情度其二文帝傍瑟緩立垂
襟引髭若歌徹而思者慎夫人卻立帝後婉㜻密倚瑟
首張廷尉秉簡拜奏座側巖巖有大臣氣其三為孝元
據牀熊突而前馮媛颺其軀正面交手臨熊屹立傅氏
回身上旁斂脣蹙額四體展布意愬愬將趨辟者上一
手按厀攝裳一手舉向婕妤定婕妤意亦略似動志者
而風神固自安確也其四唐明皇帝散步中立拂髯握
帶危巾麗裳風態逸甚猶在天府一從官遙捧大鑑對
值又三輩在鑑後執杖者二义手者一皆傴僂嚴畏上
後一人抱龍文坐墪一人操鉞乃瘠於韓丞相時也其
五博陸侯夜將奪璽郎時子孟握劍而來從以六士一
士把巨燎以先二夾掖之一髯持旌前後各一人拔劍
向外前者特驍獰挺臆怒胔刃直衝人反一掌背後將
承霍氏之劍儼如肆劫奪之詞而索雙鍔以舞進者郎
對立凝顧右手横劍左指撫之僴毅特甚而更謐定於
大將軍之徒也後一人密擁之其六騎者寬巾大袍半
俯其首醉思蒙漠兩足推鐙而前左腕猶揚鞭右肩垂
垂一奚在馬邊肩荷之隨行人三其一髽髻負甖其一
冠裳想是姪兒輩一童子被髮擎一爵以進爵有籍馬
為乘者髀壓其絡俛鬛急頸不能以遽馳馬前兒四齊
開掌奔繞而闌之兩脚開者一立一蹻者一曳向後一
將失下跪軟不勝者髮四垂者覆頟者髠者數螺纍纍
者長衫者半長衫者褁者引縛者凡與後四從者悉大
笑而形模略不雷同焉此山公也其七二才對坐而談
戴幘曳舄面目疎秀美髭髯兩手义握按一膝者桓公
也褐博垂臂一手入懷臆間瀟然沈雅者王景略也老
溫後髯參短簿偕立以侍一長面趣額一頗豐腯別一
執事人免冠加鞟捧劍植立于後一蒼頭雙髽徒跣握
如意一背負蒲籍口眼寒苦可匊而自溫之桀拔其溢
乎容者亦無若王君之充衍也其八玄宗遣張韜光視
太真妃於私第而妃獻髮事也肢體婉轉鬒雲高蟠猶
蔚然如生垂一細縷殆長逾其身左手持右手剪精玄
入神玩之疑便欲斷然小女子跪托一盤承之面貌結
束亦復飛動韜光執挺遙立別一侍擎匳盒之屬意状
幽惻而莊敬凡事八則係李氏澄心紙白描人長不過
今五寸每紙不過三尺通為丈夫三十六女婦六嬰稚
四君臣夫婦僚佐賓友侍從之異品喜怒悲壯談笑奉
事之異情憂勤忠節才略放逸委附之異務人能識之
伯時父又自疏節史文手鈔每冊之後覽者瞭然矣所
以重者伯時父之藝其一而又託以鑒古之為世勸懲
也予既獲觀因思所以解其嗜想於一矚之後故志之
云耳
宋徽宗畫猫記
畫猫一幅用箋紙今尺高二尺有六寸闊半之為猫三
一質純黃面特白立前足正視一雜斑質為瑇瑁文攣
足回尾繞其腹一白者正面熟寐三軀相支依毛彩錯
互細察乃辨神状生發若將鳴下有錦藉上方題曰宣
和殿製次行曰賜貫貫字下印曰御書之印蓋賜童璫
者為某寺僧所蔵紙質多黯黟僧云繇初蔵迨今三百
年師遞傳護護太密故多經梅蒸以然豈貫括花石時
行李所遺耶嗚呼其為具微矣而余感六焉固陵與璫
相得極深密賜受之頃張奓赫赫運去物革君臣意契
漠然而物蹟斯存焉以貫娱玩更以此為貫娱玩為情
篤矣而貫終以饕啗赤子酬禍於君報之反也如是當
其時厠廷列食太倉多不捕之輩相乳鬻恩與義府柔
害等類不足以禁圉鼠輩帝之不察焉而牝牡驪黃之
計亦失其類矣哉故曰帝王之學也緩藝帝不知以藝
而尾其首矣然而今世學士藝工何臻是之寡哉浮圖
氏法以空為宰其守執之力乃更嚴於俗此又俗劫之
可嘅於空門者邪感惻既繁因復託諸謠諷焉其詞曰
宣和殿裏多鼷鼯一遣三往願驅除錦韉綺質光煌煌
鼠曺憑社乃相乳風流君王趙八郎奎文㶷燦浮貂璫
玉府一斑墜九土返壁不隨花石綱茂苑伽藍慎扄護
夜夜愁防六丁取葉公之龍未躍去老僧高眠哭羣鼠
陳氏蔵宋元名畫記
冊聚宋元名畫自徽廟而下凡若干事皆只赤方圓小
幅題詠悉舊迹陽羨陳子徵之以豐賈積歲而成焉眠
山川坐木石通語百載之上趼足酸目衡著心腑不可
除謂予幸叙列之嗚呼天地山川陰陽鬼神人倫隠顯
動植生化龍象魈魅之凝渙軒舉挺露無名之與師罔
象之與尸太鴻之與期孰得而知惟人焉而參之法象
竒偶利用出入英靈之發掠彼樞軸注我心手而圖繪
興焉無聲之造運著而圖繪作後世不傳其死也者而
造運亂昊犧之□□蒼史之□□吾未及論陶虞星辰
山龍作明以來頂漢踵唐文生秀人之玄蹟邈乎悠然
而二代君臣典刑之存有如兹冊所萃其圖繪之錚錚
矣夫其存之難其萃之難夫人喻焉居然無煩詞矣惟
諸老甲乙昈聚其精神流行兩間微之顯競爽錯彩更
互師友虹發鬼護信為重於有家之文獻而吾陳子遨
遊其間始見蔑面繼見蔑心終以弃去肖貌而結融萬
有與造運者偕則兹冊之重吾陳子也庸詎供兩曈子
夫
九歌圖記
杜君九歌圖向僑余舍手造蔵四十年矣今持歸吾子
儋以詞賦不遇者靈均以詞賦遇者長卿長卿視屈猶
子視父也蓋才為時低昂如此今士生盛世苟抱一藝
必庸焉至有獵極華要者尚何云遇不遇哉子儋才氣
與年皆似賈生初遇漢文時一蹵千里在朝夕長卿不
足云也至探幽寄野斫青光而寫騷時歷屈壇或不盡
一級余所以遺之者殆將以屈況其才司馬況其遇云
爾
畫魚記
畫雜魚繒一幅衡六尺縮三尺有半為水滿繒中作大
鯉堇三尺昂首振鬛尾撥刺掉而未申遠觀巍然蓋以
主羣鱗也餘魚散處四旁鯽三金鱖各二鯶鮧鰷各一
鮡五鯊九餘悉鱦而別其狀體員而銳喙如鯽之數體
如鮡差巨而有赤文數亦如之首體特豐囷蠢而色穢
雜者一體極細鱗鬛未具而微紅者十有五直者横者
順者倒者躍而疾者伏定者大者贏尺小至於寸分鱗
之類如是而不覺其多焉蝤蛑蝦各一介類止是而不
知其為少焉芰葉苹蔈淹沍溶漾甚有真意其隅識曰
直仁智殿安成劉節寫知節為官司人未知何朝意宣
英間也外大父陳公持視允明竊觀乎鱗之大有脊千
里鬛千仞以逮乎尋丈尺只澒洞泱漭之間升沈怪幻
厥為雄標竒觀超兹圖者闊矣而未有貴者焉曾不如
毫棲墨寄乃得文章以傳非繆乎哉又胡有於真假之
擇幸焉耳不幸焉耳是未足以知夫人之所遇然哉即
觀乎其假者昔之名圖神繪又孰少哉往往雲飄花墮
矣而兹圖也得君子焉而宗之應弗遽腐滅已又未足
以知夫幸不幸之不出於良庸哉允明承教久莫為復
暇日諦觀而感焉因託為記云爾
新刻震澤紀善錄序
宋史言著作王先生信伯不著書然木鐘之扣門人不
能無書紳之圖也故周憲氏有兹編然以為先生之道
盡於是固不可以為不須是亦不然也使憲輩聞而不
錄先生之道遂無聞於世乎雨露之濡也不能一日而
徧天下苟有被之者欣欣然向榮矣兹編一話一言類
有以淑人心鬯聖謨審理義天下後世人得見其一言
一言之澤也其言及於一人一人之澤也豈獨一家文
獻之徵為子孫百世之幸而已乎初淳熙間蘄守施君
以兹編與先生文集同刻之郡庠今先生十一世孫觀
既重刊文集復別鋟此俾可孤行焉嗚呼去先生四百
年而其言復為世惠觀之心即憲之心亦先生之心也
人可以見君子之澤不斬于五世而賢子孫之所繫不
輕矣新本既就允明謹叙其故以為被先生之澤者告
云
高陵編序
宋滕&KR0882;作孫王墓記洪武中盧舍人熊辨之諸賢表跋
歌詩前後班班亦可以觀堇綴一編鐍諸東邑黃文學
應龍之私筥吾黨朱堯民取第次附益之而沈潤卿以
入刻然後不泯夫封干祠孔昔君用譽史郡國者丘壟
之載不可缺已而為事至於無所為者而義見焉於是
亦有以識堯民之義也吾郡新志屢艱于成異時有良
史治郡書則是編其中流一壺也歟
考德錄後序
太子太保禮部尚書翰林學士延陵文定公没既葬嗣
子中書舍人嗣盛取所受兩朝誥勅諭祭文及碑誌銘
狀誄挽之屬類為書曰考德錄允明從二三子讀之或
曰言止於書乎曰書不盡言其要也德止於言乎曰言
不盡德其稽也蓋凡公之發於家則教淑於士惠飲於
州閭其立於朝則道格於天子義孚於百辟而福蒙於
天下咸無得而稱焉及其既往而孚者思義淑者思教
飲者思惠蒙者思福不能自塞而始為之言蓋其德猶
風雨之澤草木巖壑苑囿施被無間而得者各自以為
懷言之者猶濟者之誦江河憧憧皆是而不必人人之
能言也雖聖人於是亦付其全節備績於公萬世之信
書至贈奠易名之際且概致其旌勞崇舊之大略耳此
其勢也昔之哀三良者黃鳥三章哀公誄孔亦三數語
有煒一編天綸昭回宗工皇士鴻製森列布之四方維
公生榮死哀之繫蓋曰言之文者行之遠軼秦風儷魯
記以縣諸不刊或讀者終卷而思見言公之全者倘以
愚言而少慰焉
遙溪詩集序
西川熊君氣韻粹清少以毛氏詩取科名天子使為學
者師先主蘄之武陵改薊之房山又改吾郡之吳今轉
于長洲雖所職在經術而故抱詩癖不一日廢吟事宦
蹤之所履東西南北撫心觸物臨人接事歡欣而感憤
抃蹈而戚嗟流達而沮縮酸醎而甘苦以至飲食夢寐
謔浪笑傲一寄於聲焉既久而富次成數卷謂予可以
參印授以乞序試觀之祁祁乎晴雲之多態也湛湛乎
秋川之濯石也欵欵乎亹亹乎布粟之惠利人也蓋其
志在兼善故其情和而不流其守廉謹故其詞怨而不
怒其行已孝友忠信故其氣惇厚而有容余恒怪時之
人媢唐而媚宋元人學唐而靡今之工者乃猶不能追
之反師宋而又失故步遂致連卷傖囊地自為派人自
為格其升也若譫其沈也若粘如是者亦獨何哉君之
詩尤長於五言蓋非唐莫擬擬之久而化焉每若合契
夐出他作之上耿耿乎劘長卿之長城蕩信明之楓江
予謂可孤行焉君名永昌字某世家忠州之酆都遙溪
其因所居地而為別號者也
重刻中原音韻序
有文韻有詩韻有詞韻曲韻有古韻有今韻古韻出於
六經作文者用之古選詩用之今韻出於沈氏近體詩
用之詞始于唐盛于宋以迄于今其用韻猶詩也惟金
元北曲乃用所謂中原之韻蓋因其國都在幽燕之區
河洛相去不遙其方言如是也故為其言者每詆詩韻
之偏而為詩者則至今猶不從之我洪武聖人亦既命
儒碩定正韻如其說矣詩韻姑未論若北調之製可不
嚴於此耶余也好樂故嘗自負知音謂四十年接賓友
無一人至此者頗有言樂之書兹未遑似諸人每浩歎
今日事惟樂為大壊未論雅部秪日用十七宫調識其
美劣是非者幾士數十年前尚有之今殆絶矣不幸又
有南宋溫浙戱文之調殆禽噪爾其調果在何處噫嘻
陋哉大河王將軍廷瑞俊邁士也既刻詩韻復欲取周
德清中原韻入板以示予予為之喜甚凡正音之說德
清全書言之甚詳因稍為括取要旨數節授之令列諸
前庶覽者可得其槩也繕畢就梓稍引之云爾
刻沈石田詩序
唐人以詩為學為仕風聲大同情性略近其間李杜數
子傑出然而格有高下音非遼絶猶十五國各為一風
可按辭而知地唐亦然爾斯其美也宋劣於唐居然已
其有傑出若楊劉歐梅錢惟演王元之林君復魏仲先
蘇子美晏同叔王介甫惠崇之流猶唐聲也無已刻志
少陵蘇黃亦爾雖門行若別而堂室暗符故能豪擅自
任然使孔子復生則有若瞠乎避席矣流及國南曾戴
去非數子猶師道也洎至能務觀廷秀又自蘇黃而變
然轉奥宛而趨暢愜或傷率易而鄰訟辨矣或以宋可
與唐同科至有謂過之者吾不知其何謂也猶不能服
區區之一得何以服天下後世哉國朝詩人其始如劉
崧林鴻輩以至四傑十才而來班班然可知也有不以
宗唐而勝與沈公獨釃㳙流横放四海一時風騷譲以
右席嘗試觀之唐與宋與衆或未知我獨知之蓋其家
法固主放翁而神度所寄唯浣花耳是以興觀羣怨君
父動植已發之而自愜人推之而莫辭號為我朝詩人
謂其音異唐而猶挾其骨也不然徒以其語將不足以
望前輩諸子况其上者乎公始愛予深其子雲鴻又余
表姊之家也辱公置年而友昔命雲鴻持詩八編倩為
簡次皆公壯歲之作純唐格也後更自不足卒老於宋
悉索舊編毁去後學者皆不知此余猶為惜之不已今
人重公詩亦多震於聲爾公學練左氏傳平生語言義
理皆左與杜也其集稿甚富稍有華氏沈氏二刻本淮
陰王揮使廷瑞又以所得百數篇成刻請序聊為一言
之廷瑞好作義惠事觀沈集中贈其詩可以得其人
潜菴游戲引
王潜菴有成已成物之惠有獨樂同樂之趣才人韻士
為樂府以美之者成卷潜菴亦有荅報雙調一章并自
述諭俗南曲數首主器藎臣衞使彙而梓之噫方潜菴
在時吾輩相與舉杯歌嘯命童子撥絃度拍以樂青春
桃雨落紅麗日將暮此詞足以發胸中之耿耿今潜菴
往矣子敬之琴山陽之笛吾儕固不勝感慨然潜菴達
者也吾輩臨風對月試理舊腔潜菴得不又為赤壁之
鶴敲門之竹與我等賡和於形骸之表耶因為引之目
之曰潜菴游戲
懷星堂集卷二十四
