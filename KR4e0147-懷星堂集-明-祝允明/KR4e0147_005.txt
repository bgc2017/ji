懷星堂集卷五明祝允明撰
歌行
長安秋
長安昔日在關中洛陽浙右亦相同江東自古帝王宅
周秦已見氣葱葱長道石城如踞虎長道鍾阜似蟠龍
千年王氣浮天表一日真人建法宫天府天開天闕起
五門三殿當中峙五鳳樓前柳似烟奉天門外天如水
金陵金闕勝金城玉陛連天接玉京星散羽林霜氣肅
天臨華蓋日華明十二飛樓石門繚百萬貔貅屯八表
寶刹天花和月飛郊壇神樂穿雲窅御史當街百騎驄
將軍納陛羅霜鋒五侯甲第遥迷霧七貴前驅響鬭風
鳳凰臺上鳳凰遊玄武湖中水似油萬戸鶯啼花裏曉
千家砧搗月中秋會同館外白雉多包茅楛矢交經遇
重譯來賓醉卉服輕烟澹粉列青蛾六樓六館鬭倡妍
曰日新聲沸管絃狹市斜街迷錯絡曲房洞戸暗鈎連
吳下書生好遠遊抱書來看帝王州那知高卧西風邸
蓬眉蕭颯長安秋
吕梁行
吕梁縣水三十仞於今洶湧乃安流禹平水土通九州
當此徐兖間㒺水破山始行舟仲尼逢至人其言載莊
周爾來二千年高者乃夷衡者揫魚鰕龜鼈不可過飛
鳥臨之回翔不能留嗟爾東西南北之人胡為此中游
到京忘家歸家忘京不知此險死生隔其中為心喉痡
人皆化為至夫吁嗟乎孔莊之歎空悠悠
濟陽登太白酒樓郤寄施湖州(聘之)
昔聞董糟丘嘗為李白天津橋南造酒樓人間二子不
可見唯有傑句挂余心肺爛爛珊瑚鉤長安風沙住不
得南歸再卧蘇臺秋泊舟濟陽城買酒銷客愁登樓拜
先生進爵澆黃流知章不語先生笑飛花亂撲過樓頭
金陵更無鳳凰遊岳陽莫將黃鶴留鄉關浮雲蔽落日
題詩郤寄施湖州余為先生牛馬走湖州乃是賀老儔
西塞山杜若洲與爾相期釣鼇去千年江海同悠悠
歌風臺
掉臂長安市遥從日邊來因過芒碭下步上歌風臺沛
公善任使猛士亡其骸帝業袖手成慷慨襟抱開大風
飛雲亦壯哉韓彭英盧相繼死寄命寺人髀股間未央
志氣拉颯摧相望千年餘安能為之哀明朝放舟淮浦
去項王韓侯祠下亦徘徊
清溪宫夢仙吟
都邑聲色區此有蓬蘿風黃埃不入門十月清溪宫幽
閣掩竹牖舒足眠高舂隔林羽衣人焚香鳴槁桐微火
縈屑沈綠塵婉空蒙凄絃汎寒飈引聲入雲中吾不解
世曲聊與神明通思借大鯤翼小戲滄海東微暝已復
來客調猶未終
繼盧仝體作星孛詩
大明御天一百四十歲周星八風和七曜盈紫微四小
沬不守内屏欲凌昊穹紀上干天皇大帝勾陳宫狂孛
冒越日近五帝内座側挾帝德刑以揮霍列宿横行天
田中周天萬曜一旦比周為縦衡文昌顛倒六符屢滅
没泰階不得平左右執法進逡歛避與廷尉不守理刑
罰不中天獄滿貫索纍纍死人無名牽牛不得安服箱
織女不得織小東大東杼軸悉空耕桑一無成東有啓
明不啓明龍駕迂廻不知朝既盈九州分封諸侯越位
干天刑娵訾降婁大梁不能司矩奠西南秋不肅析木
大辰夀星不能執規肇東北春不榮南方三鳥閃爍恒
暘不能正炎紀實沈玄枵星紀不敢寒若使北極寧二
十八舍咸錯溷不問所主皆附阿戞擊以相盪傾郎位
十五漫衍不得宰赤子羽林軍脞垜不執兵狐南老子
性耄荒秪將日月諛人以千歲稱農祥不見八榖亡一
星亡不登一榖八星都抹殺那有一榖登德星散賢不
進東壁暗文不明三心披離隔夫婦恒星不見憂公卿
福星不號鮮于侁客星不名莊子陵柱史斥不得主記
注御女屏不得列妤娙蒼龍把截作裳服白虎被翦作
干旌赤雀啾啾作蒯徹玄龜妄獻兆大横庚庚不顧叛
逆作孽不可活與臣子言依忠孝三能伴北辰墨墨天
中央一星亂天綱天屬盡失常豐隆不為瑞變竄色貌
青為蟲赤為兵荒餘氣鬱結不得申作霧塞京師竟日
玄以黃西畢為之哭終歲流滂滂坐令平陸為湖江浸
灌沒溺死天赤子十有三震雷號寒月喀喀摧棟梁四
孛視天如平坻謂可反手移凶氣既滿盈狂謀轉轉大
顛癡漸次日月尊亦將不自持四孛肆昧欺遲留伏逆
咸違期乃與其類羣氛衆沴團結為妖䘲撒沙游燐潜
羅紫宫内外遲禍機西邊唤天狗北畔呼旄頭長柄擎
攙槍大旗張蚩尤要以(缺三字)壬辰之夜反黃道乃當飈
回霧塞三精六合翻覆沈淪休皇天震怒敕六丁清宫
入禁窮禽蒐元凶四孛肆臠磔逆黨瑣碎咸屠劉血肉
與積藏堆垜如山丘當時從逆徒簡别分等儔流彗盡
掃除祥景重羅收有如臨淄王起兵半夜斬韋庶人沴
物散落如雪勿復留再將元氣太和窟搏作靈辰秀曜
挂為天皇旒森森布列三百六十五度四分一之内乾
文燦爛文剛柔嗚呼日有食月有食皇天自悔禍萬古
明不息柰何凶殘餘敢行橈皇極穢亂盡蕩滌光華再
烜赫當孛乃不孛至矣仰帝力盡盪滌仰帝力
答孫山人(一元)寄吟卷歌
秋風落葉露為霜美人去我天一方只知朔雁翔南去
寧解魚書可寄將分開尺素雲生手濯濯芙蓉倚楊柳
金丹熒熒伏鼎竈寶劒時時拂河斗仙韶本是清都樂
欲奏人間舞羣獸去年送别吳王臺屐齒微蹤長綠苔
相思每望秦川月寄信俄逢越使來越使能寄書不知
書中意何如君能寄詩卷不知我腸車輪轉李白上天
鮑照沒此聲何處君留得霞為衣兮月為澤金光草兮
換君骨二子雄風不可尋九霄星露夜沉沉但看一片
千年月懸向青天照我心
送徐先輩(中行)
吳王城中三月春吳王城外送行人飛花亂撲長江去
條風東來布帆舉將留欲舍心趣多難行難止柰君何
招鳳辭送彈琴楊三遊金陵
玄桐挂朱絲碧軫黃金徽獨抱登高臺坐石上時一揮
清商不如清角悲鳳來歸鳳來歸高臺紅日麗秋暉秋
暉欲落兮鳳來不來
王右丞山水真蹟歌
生烟漠漠中有樹樹外田家幾家住重巒複塢隨不斷
茅舍時時若菌附兩人並向魚梁涉一鳥遥從翠微度
行雲澹映荒水陂似有斜陽帶微昫傍篠白沙明青林
滃沉霧乍明乍晦景萬變想當夏盡秋初處石墻短緣
隈隈水淺縈廻寬平一畆敞層屋板扉犬卧無人開書
堂樹深晝寂寂主人應是王摩詰清晨騎鹿看田出行
過柴沜日向夕會招高適與裵廸共賦輞川佳事畢圖
成興盡詩未筆
任月山九馬圖歌
古人頌馬自魯駉杜詩尤勝伯樂經近代畫馬稱曹韓
後來獨數李龍眠世無神手有神馬眼底誰能分造化
鄒陽示我軸有咫驚絶縱横電光起定觀始識任都水
馬後金聲出吳李房星九點光殷殷天文地類相斕斒
龍媒無種世亦産何必置牝宛代間於今不乏十二閑
如此久墮文書寰前年禦戎急芻騎何不引此踏賀蘭
嗚呼九駿安得歸龍班一匹可以當三千吾言亦能道
塞淵爾尚伏櫪吾何言
俞漢遠雲山圖
洞庭之南瀟湘西濕雲從龍凝不飛九疑縱横不可辨
二女望斷重華歸山河茫茫都一暝仙宫隠入層霄迥
水滸渾迷行路蹤雲端忽露青楓頂披圖亦覺亂心曲
嗟爾良工意何局人間晴雨相倚伏秪在君手一翻覆
曹民部藏何太守山水障歌
蒼烟横晩江江樹不可辨遠山虢國眉近山鬒不變誰
將元氣夜半翻凌亂少陵好東絹幽人絶流一葦航應
恨可人不相見千村萬落路不通恐有閉門忘世翁孔
明漸老安石卧誰為蒼生起卧龍須臾雲樹開蒼茫始
識九疑分瀟湘良工出自何水部妙思已落陳思王陳
思王今葛謝䄂中翛翛有造化蕭齋晏坐對圖畫時發
雲霖潤天下
戴文進風雨歸舟圖
黃陵廟下瀟湘浦西風作寒東作雨鷓鴣啼舌到無聲
誰管行人望家苦柳州刺史幸不違長沙太傅音塵非
翠蛾班管在何處萬古重華呼不歸
唐寅畫山水歌
杜陵一疋好東絹韋郎上植松兩榦唐寅今如曹不興
有客乞染淞江綾前山如笑後如怒疎林如風密如霧
黯黯渾疑隔千里蜿蜿忽辨緣溪路黑雲沍蒼梧丹霞
標赤城壯哉畫工力九州通尺屏兩厓遠立觢兩角一
道空江浸寥廓吳綾本自淞水翦誰把淄澠辨清濁茅
齋傍江絶低小羡爾高居長自好今年吳地幾魚鼈看
畫轉覺心熱惱黃金壺中一斗汁我欲濡豪暎手濕莫
教童子誤攐翻忽使癡龍携雨出
暮嶺歸樵圖
吳山嶺頭風蕭蕭吳山落暉紅抹腰蜿蜒鳥道自能認
只在山中非市朝燒薪暖酒換魚煑五十行歌氣如虎
朱翁側足金馬門吾儂未舍無媒路
董烈婦行
大壑松不彫高山石不朽覆載無改易世有董烈婦烈
婦王氏名桂芳十七嫁與董家郎董郎卧瘵一年死烈
婦嘔血手歛藏當時信誓對日月誰能上掩日月光死
生契闊志不違老姑無依老母嫠母與烈婦伯父期他
年徐與重結䄜為言汝壻昔僦居壻死居停主人將奪
之汝曷來歸予汝棲與汝伯父相因依烈婦聞命志益
悲未聞太行王屋曾為愚公移天地生我死我自有處
何有一撮茅土為繐帷啼眠風灑灑母日護之不少舍
後數日母去謂汝送我而後返吾不汝詐婦勉從母歸
稍進一飯喀喀哽塞不能下長號浪浪淚滿把投匕曰
我去母復送之野烟雲慘澹日一抹宣公橋下水潑潑
婦云母乎河水清且淪漪吾往從之樂不可遏母聞驚
絶色慘怛大呼褰裳不可脫漸臺水深瀨水闊斷萍茫
茫強令活去矣還復入君門抱君靈主哭愬君君神在
木聞不聞肉摧血裂䰟紛綸母去兒解防兒身終自妨
兒有十尺麻為君繫三綱粗粗髽絰移在脰玉質高縣
几筵右手持元氣還乾坤青天增高地增厚是時婦年
纔十八英風烈烈塞宇宙嗚呼十五國風一共姜南朝
惟見李侍郎忠節不但臣妾慶為爾君夫何獨幸愷悌
君子洪嘉興二年一日風教行為爾成墳敕埋玉彤管
有繹光熒熒豈徒肇家聲豈徒信鄉俗歌謠長吏澤愛
戴國家福慰存盡封恤樹勸望旌復嗚呼天下多美人
人百其身倘可贖
懷施侍御儒遂贈(三首)
崇堞倚紫冥丹譙摩空青城中樹稀無鳥聲昨日聞公
入朝列相思一夜腸欲絶古人不可見今人交多面古
人千載只可慕今人可慕難可遇君離越王臺吳王臺
下來執手一徘徊銷盡萬古胷中埃與君交一日一日
一日益(叶韻)交君未渠央我長不可極(叶韻)
嶺南古松氣森森如君此時之古心蜀山欏梓蟠天回
如君卓犖之竒材文章黼黻溟海深令言徽行貴兼金
天子策名作進士選衆舉為侍御史廵行塞徼安遠人
諫諍朝廷厲風紀餘力千詩百賦成四散江山被繡綺
丈夫行道志大申勲名禄位極此始
關關雎鳩在河洲妾事君子願到頭紅顔雖薄志貞固
脂澤履綦亦自脩鴛鴦錦囊鳳綺琴蕙筵蘭室奉徽音
金壺玉巵為君斟無將管蒯敗昔心願為南山之松栢
不為鶴鵠之離禽天道人性此最至人倫盡然同古今
送方行人(鳳)新擢南道侍御
彤門九重遠萬里四海平康此中起六月七月雜暑雨
街泥纔乾行沮洳送君都門東堂堂儀貌清且雄手持
繡斧騎花驄丈夫意氣凌紫虹飛帆南指青冥度石城
微茫繞烟霧明月娟娟淮水樓晴霞苒苒鍾山樹玄武
湖邊攬蒼翠北睇皇居想安寐何以獻之緘皂囊一日
三發迅鳥翔君能言君理盡君言安得皆流行一日三
發翔鳥迅酌君玉壺之美酒贈以錦槖之瓊琴清塵弱
水自此隔天涯日望瑶華音
北崖行
君不見吳江汝君子性如山善如水胸蟠萬卷帝未知
坦腹高眠故園裏明珠無淵不可含白玉須藴巉&KR3160;間
翦瓊截璧為小山植朵芙蓉浸潺湲花木被臯隰鳥鳴
相關關汝君子居盤桓澄懷共高閒攬蒼蒼兮瞻巖巖
怳然卧遊穹巖邃谷一日數十獨往還蓬萊近東隔弱
波衡廬南見空嵳峩人間大山西北多太行恒華不得
並列將如何我山不在大俗駕不得過題名曰北崖高
揖祝公為我歌我歌北崖兮氣勢上與浮雲齊光景凌
亂干虹蜺撑星挂月拂紫微崆峒倚天劒崑崙昇仙梯
女媧遺子今日補天闕或作筆柱寫帝黼黻揚鴻輝斧
鉞姦宄亂賊定君臣是非禮樂制作風雅發揮汝君子
北崖為子悅性情成功名請歌北崖行金石千年標頌
聲
獨當竒處行題何大參子元藏沈隠君畫郴州
江山圖
祝融峯高插南極東南郴江流不息桓圭削綠浸瑶池
天下江山竒復竒昌黎序送廖道士地文争竒無比擬
咄嗟道士不可當豈知今有何夫子何夫子謫仙人海
外紫鸑鷟天邊石麒麟才如寶劒百亂截文似萬花天
下春昔辭瑶京下九國仙姿蕭颯難容得置之江山最
竒間明珠辭輝玉避色沈君頗似能寫真陳子善題濡
筆墨何夫子歸去來江山之竒亦小哉君有大道縣襟
懷我欲從之問消息郴江東去何時廻東瀛弱水倘可
渡與君握手登蓬萊
訟風
臣將衆心箋天公一月不改東北風酸澌射人痛兩瞳
零亂百物紛蓬蓬炊烟作難幸出囱涕淚滿面嘻何從
葦忩楮帳羞無功禽鳥素少并絶蹤鯤溟竭石海氣通
寧或鼓颶由癡龍六月七月如初冬風伯風伯聽吾訟
顛倒伏臘何強雄秪恐老天不君容
月泉篇
道人號月泉邀作月泉篇道院常有月道院本無泉石
壇空歌罷斜倚長松眠竽籟盡沉寂雲烟紛綿聮上有
黃玉頂下有碧瑶淵心賞極神暢不測何名天怳然欠
伸雙瞳開手握碧蘿脚躡紫苔猶是朝元之宇步虚之
臺人間少玄境况此百肆萬火中安有廣寒與蓬萊吾
聞太湖之傍洞天之幽千山繞繚相羅周其間飛珠噴
玉貫穿漱滌多異流夜夜玉鏡飛上千山頭來印萬壑
金波滉漾寒光浮姮娥下浴魈魅避眼波瑩照大九州
授仙老以玉訣與三光而俱留道人已自夢中受得金
鎻流珠之洞文吞黃月而飲上池舞貝闕而遨蓬丘世
間月泉空悠悠軒轅之孫爾同儔胸有日月袖有海能
為道人作此謳向來院字多垢濁勿將靈詮語蜉蝣
玉泉詠
滴滴瀝瀝瑶珮鳴縹縹緲緲銀河清權公妙句我斟酌
醍醐稍重瑠璃輕八功德水發源處分來南部深公許
六指道人隔墻住牀頭共聽無舌語
將歸行(丁丑九月還興寧廿七夜渡頭舟中作時慈親在吳室人在廣兒在燕)
老龍渡頭秋欲歸炎州霜輕葉不飛江東遊客未授衣
擁衾支枕歌式微自余之來日三北燕吳萬里稀消息
(自蘇越惠六千里京師九千里)高堂夢轉眼冥冥山圍蜑船天潑墨南
溟有龍不可屠北山有虎不可誅鴛鴦相望懷慈烏况
又嶺南多鷓鴣
短長行
昨日之日短今日之日長昨日雖短霽而暄今日雖永
隂復凉胡不雨雪為歲祥胡不稍暖開初陽徒為蔽天
氛曀日黭黮人物慘懔無精光物情望有常造化誠叵
量氣候淑美少君子道難昌隂晴長短不可問古來萬
事都茫茫獨憐窮海客卧者䰟繞江南烟水航
月烏篇
吾鄉沈郎字仲寬為我遥索月烏篇月烏喻孝與客旅
二者未知心所安孝為百行大且初鳥中曾參人不如
吾聞沈郎孝且才即此乃是曾之徒寒光滿林莫返哺
啞啞呌斷腸欲枯我今南飛依棘枝為子仰天強哦詩
烏啼月落粤山低一夜魂遊吳苑西
贈盛翰林(端明字希道)
卞和能識玉荆山得良寶知玉不知人屢刖自殘槁孟
嘗有内珍何意貨賄間靈物不能舍神珠自來還盛公
抱天瑞手把山龍章惓與時人觀放之瀛壺傍朝披金
光草夕懸明月璫適從具茨來獨宿白玉房凡夫亦知
寶未得先生儻肯示以求之方
鳳凰篇(寄盛王二太史)
翩翩雙鳳凰飛集南海傍衆鳥往從之不棄老秃鶬鳳
凰自飛來只在海傍宿人為天下祥我為天下哭鳳鳴
四海清老鶬亦解啾啾聲老鶬無鳳姿籠中拘辱不得
争鳳凰顧老鶬相慰勿自傷老鶬荅鳳凰鳳兮知老鶬
老鶬只在草莽伏物遇其類心凱康但令鳳凰聮翩上
阿閣老鶬百歲沒向江湖亦足樂
王提醝畫古松歌
人言松有節不見節如松問渠老葉終年翠何似妖花
三日紅人言松節勁不知松氣融元和暢生意華茂春
葱葱和流則不強苦節亦道窮王夫子和氣滿胸中守
道百鍊之青銅畫史頗善喻為君寫古松予亦為君歌
古松古松歌君柰何
樂孺歌(吾鄉奚氏昆弟汝霑汝承篤於友恭天倫攸厚予題其堂曰樂孺取詩兄弟既)
(具和樂且孺之云也復為作歌)
渚鴻不侣䳱聮翩入紫雲有時下同宿終然不離羣磊
落千金馬貢作萬乘車雙雙翼飛龍齊秣亦齊驅馳翔
有美世共珍列之天閑織其文(叶)以章有德勸百臣蒼
鷹雖鷙犲狼猛安得稱重於其倫閶門今古道繁華歌
鍾日夕沸如麻東鄰宴公子西舍酣倡娃誰人堂上題
樂孺中有二士為奚家先人應能積為善天錫一雙白
璧皆無瑕伯兮友仲兮悌棠華韡韡風光媚架有互服
衣榻有共覆被入室諧蘭香出門偕遠志仗劒作長遊
千里萬里亦同次番禺城下我逢之三人相携共一醉
醉中尚能為爾歌歌此敬多感亦多吳中土風清且嘉
今如君者有幾何君家伯祖我祖高弟子文名風節猶
嵳峩乃知仁人有後世濟美看爾富夀方來百福如山
河
孟玉磵畫瓜
溧陽夜燕來仲虚(狄冲)示我玉磵畫瓜圖嫣綿生意好
手筆燈前摸索聊為娛爾日南至氣轉紓我心之喜君
知無黃臺離離幾抱蔓野田倘有青門夫焉知大瓞方
包杞含章隕天天下理天地相逢與子起品物咸章自
此始
題徵明寫贈潘崇禮灌木寒泉大幅
具區之水被三州洞庭之樹千萬數沉森浩㵿天下竒
灌木寒流此何許潘君抱朴山水人日日策杖獨行徧
滄浪之濱陽崖衆目悦暄媚忽逢隂壑如有神禹鎻老
龍䥫索絶拏雲怒雨出洞穴木號水呼竹石裂衆蛇從
之互盤結蛻骨戌削雜鱗鬛颼留風葉枸株橜急流抨
撞石罅躍珠跳汞走鬭瀺灂微茫上析河漢注奔赴繞
伯若方丈脚山鬼伏窺木客泣欲據恐被山伯抶仙老
時下憩濯足而晞髮招潘君兮子來共千歲以一息潘
君歸語衡山氏仙之人兮不可以久留吾恐一往與境
俱失宣州兔肩毛勁如石深醮金壺玄玉液閉門夜半
役鬼工倏忽移來窅無迹支山謂潘君張君高堂白粉
壁焚香日坐對明月之夜風雨夕仙伯謂我當來覓携
君卷圖願寫照障入懷袖與君騎龍返無極餘影終非
世中物謝絶賓客扄此室門外有人勿與識
卧病懷勉之
郊原行中春風顛閉門縮脚七日眠惟懷落落五岳客
仰頭抱膝作何物堯舜殂落文王没仲尼寂寞書在壁
山川結隂草木僵馳今騁古皆未得携君璠璵之樂來
黃金香爐紫玉杯燒沉爇蕙降古傑共聽君手奔風雷
頽然一醉萬事開
又
東園梅花白雪深大隄楊柳漸垂金欲往攀之烟霧隂
美人觀道坐空林洪厓舉觴江妃斟素女鼓瑟容成吟
我獨棲遲卧蘿屋詠君寶篇千萬足
閶門歌送郭令
雞鳴角烏烏閶門將啓塗船頭卒徒擁屋底翁媪呼呼
將兒孫起來送郭大夫大夫強汝柔大夫明汝愚大夫
飽汝饑大夫康汝痡教汝興禮節教汝誦詩書大夫舍
汝去汝能不思乎君子悅其文細人念其劬說向君子
道能歌歌大夫閶門開百姓懷雲帆指金臺天王御㝢
萬國來萬國來仰帝力王道蕩蕩平康正直天子豈不
思思哉建皇極皇極建若三五大夫忠良伍志豈在朝
暮清風穆如去者慰存者懷穆如清風懷其存慰其去
穆如吉甫以永今古
首夏山中行吟
梅子青梅子黃菜肥麥熟養蠺忙山僧過嶺看茶老村
女當爐煑酒香
夢與表弟王制彛卿表甥陳鰲子魚散步河曲
鰲邀飲其室覺而賦之寫似二子
三人連袂閶闔行二少年弟一老兄(一為舅甥姑逐便言之要是寱語)
莫言蒹葭倚高樹芳菲潤暎蒼枝榮魚也有酒旨且多
彛也起舞我也歌渭陽棠枤聲相和明日可如今日何
懷星堂集卷五
