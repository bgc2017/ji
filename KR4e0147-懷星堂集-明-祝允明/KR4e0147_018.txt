懷星堂集卷十八明祝允明撰
傳志
中憲大夫廣西南寧府知府蔡公行狀
公姓蔡氏諱蒙字時中其先自汝南徙汴曰世洪仕宋
為秘書郎直煥章閣從國南遷子太伯僑居包山後遂
為吳人數傳至仲簡國朝以人材徵至京未授官以疾
告歸生桂芳桂芳生景東娶徐得處士庭栢女是生公
年十一在鄉學父老舉于郡乞升邑學太守況公撫其
首曰此子異時官當至吾位即補為縣學生三試于鄉
不捷貢入胄監兵部尚書馬公昂奏以曹務機要上下
疏牘所係不輕不宜專委胥吏當簡太學生文行明慎
綜達時務者俾專司繕錄因錄其功以高其入銓常資
詔從之公在所簡歴事僅半年天順甲申吏部校績優
等授浙江温州府同知階奉政大夫涖官勤養民惠成
化戊子銀發屬邑泰順山中閩栝流寇羣聚来劫據山
礦挻兵殺傷遍野邑里騷動藩臬以聞朝命中使来督
官兵勦禦之賊聞兵且至焚野撤橋壘石塞要路候吏
馳報公時夜漏下二鼔公驚起曰橋斷路窒兵何由進
遽帥壯健五百餘人往撤石通道伐木為輿梁官兵旦
至乃渡會大雨雪不可進凍死甚衆衆議募民壯補伍
擣賊巢穴公請曰彼皆平民鳥合覬僥倖之利非有團
固心苟益兵制其死命其勢蹙必衝突轉鬭屠戮更多
傷良民非計無若遣一職諭以福禍當免兵而戢矣中
使宣言于衆當從蔡同知言衆言固當從獨難其人其
人將非蔡同知不可者中使曰然公毅然請行即深入
賊窟落反復諭之賊感悟推其魁詣公曰民等愚惑冒
干天誅公賜我數千人得生路敢不遵伏當就公前請
餘命復歸事農為太平民語罷立解散兵休而還公復
建久計取民之強勇丁衆者立為銀賦長領坑夫若干
事採鑿取富殷者即坑側為廬舍居之俾禦寇各給糧
餉事集而民寧焉樂清田數千頃為山潦衝囓壊為沮
洳場而公稅如故破産者甚多公往相地得水所由道
命因其勢浚渠築塍時畜泄慎防護田遂還為膏腴御
史藩臬咸上其事朝廷嘉之錫以旌異之典封父如其
官母妻皆宜人癸巳浙西饑上意有司不職命工部侍
郎曾公都御史劉公繼往綏撫兼覈屬吏臧否存黜之
公聞命豫規畫積粟五萬餘石備賑貸及二公至果徵
粟於有司公舉而發之如發囊二公大奬異遂委公考
察府僚以至屬邑官吏公疏條某賢若某狀某不肖若
某狀上之二公多從焉於是注公績為通省十三府最
將薦諸朝適公秩通滿赴天官而郡方缺守民日擁憲
司言蔡侯當遷擢他土民等失慈父願為達天子借蔡
侯守此終子我温人於是憲臣偕藩省上疏道百姓意
未報而奉政之訃自家至公奔喪歸戊戌起復陞任湖
廣辰州府知府之任道間太宜人之訃又至遽馳還辛
丑起復改廣西之南寧下車集父老問土俗拔弊通利
民甚便安又以郡庶華夷雜揉易養難教特加意於是
三年俗成如中邦宣化縣民競渡誤死被逮入故殺律
連七人訟縶淹久累政不決公得其情即釋之田州府
土守岑浦驕悖不法與其族爭襲弄兵相攻殺傷人其
僚佐素畏之唯唯承附公獨往以直詞曉諭皆感服釋
仇其喜建事多類此久之疏乞骸骨得命致仕明年今
上即位詔致仕四品以上進一階公得中議大夫越七
年癸丑八月七日以疾卒生以宣德丙午八月五日春
秋六十八配沈氏生女一適馬某次室秦氏生男一曰
習女二長贅勞某次適徐某公之没習始九齡諸婿相
之以某年月日奉柩葬于綺里穀堆山陽先事以公遺
行請予為狀謹狀
伊府教授吳公妻宜人鄒氏墓誌銘
宜人姓鄒氏諱某其先自江右隸赤籍來蘇父某生宜
人閨幼之日性氣淑靈儀則莊整柯斧者至父母輒曰
是不足以當吾女時鄉先生福建右布政使吳府君好
德有季子方游郡黌即今國教公公美也府君既下世
公妣張夫人聞鄒女良令媒来以請鄒二親曰此真吾
所伺者立許之宜人既婦侑公事張夫人循職罄力無
怠時稱為簮組大族婦公釋褐筮仕為寧晉縣學訓導
繼擢岷王府教授宜人隨以居多將助功已而公以養
親得告與宜人奉張夫人還吳宜人共事尤備誠孝三
年張夫人没協治葬祭咸中禮恔心公服除改銓為伊
府教授宜人亦偕行公性堅毅每在官遇事即直前為
之宜人往往調之以婉潤公於是得之為多平居御下
有制節而以恕行之至撫飭二子乃特諄切然未嘗傷
於苛蓋其資度之良得中如此弘治戊子七月某日以
疾終於武岡之廨宇始生正統庚申十二月某日春秋
五十九子男二人曰用曰岡女四人孫男三人女四人
宜人殁未幾公遂懸車之請乃攜殯以歸明年月日葬
於本縣城西北四十里烏龍山先域之下用以郡學生
沈君漢昭所述事狀請為銘銘曰
坤隂之賦剛柔鮮克剛傷驕戾柔惟姑息允懿宜人温
栗至中執之堅貞施以沖融勲章夫子恩榮朝國象服
命階完祉善没奠魄故塋冥祥長發尚百斯年干邪載
合
蘇州府醫學正科盛公墓誌銘
盛在蘇著且久自宋相文肅公度吏部尚書章時則以
文學政事顯其後居蘇代有華彦而恒業醫至逮在國
初辟賢良有高節逮生起東有勁氣傑才且能文初為
郡醫學正科以其術徹太宗之知一旦召見敷對稱旨
留近侍授御醫承寵顧褎然自見醫效亦竒絶太宗呼
醫中狀元時則以材諝奮御醫有十子及老復得公行
十一生四月而御醫没遺命第六子汝德撫教諸弟公
藉以長立諱俌字汝弼智識超特幹力雄敏少弱稍用
以立事亢宗家政有不足治廣而鄉黨裁疑發謀出必
邁人意表事效沛如成化中丘公來守郡郡缺醫正科
有薦公於丘公丘公固信重公又公兄汝愚丘公同年
進士也即奏以授公公既仕所以攄達猷為鋒銛而鑑
瑩囊畜而輠轉時則以幹用鳴故論者謂公稱其世然
至施其術以起聲立其節以正物者猶有述焉西江醝
賈倚丘公鄉土中郡中駔以法駔衆斂百金壽公乞解
公曰吾利也而公蠧丘公法私負丘公知吾不為駔去
更屬一時宦時宦祝丘公更峻其語丘公益怒將重其
手會丘家人疾召公丘公道其事公曰駔固當辟自有
常刑如以迕重之法不平抑將非公鄉井利丘公意解
就末減駔知還饋公金竟却之徐氏二子父死訟論財
其少内五十金請公助公言若理曲能倍金吾為若處
之少倍以進公召其長數曰而父骨未寒而若是不戚
咈父衷冒鄉邦靦邪然而窘而弟少裕吾諭而少少裨
周若得否長感泣即以金畀之二子遂寢訟睦如初大
商與郡貳姻匿稅公帥部人發之論如法周氏子負博
進懷寶玩質錢約厚息公以交其父謝去語父亟收治
行破君家矣父感從而免袁養正先富後落妻病心殆
袁持金求治公曰君婦用貧病復減金以加病乎辭而
予之藥良愈汝愚登第而没養嫂撫孤為植業二十年
無怠王氏婦病衆為隂虚治轉甚公視之曰腹瘍耳令
其夫按患處痛殆絶灌以潰癰藥數日已王端毅公撫
江南得疾臥南京衆治以痰結郡守劉君進公往公視
謂痁也從而瘥暢侍御當暑病寒被數重裘裹衾閟墐
室中不勝冷或治為傷寒後邀公公望而切之所謂熱
極似隂是為中暑啟室褫衣被塗以搗葱進香薷湯一
啜而蘇再索食三病已尚書似公患風蹶公飲之藥酒
盡三石起似與冢宰馬公吳文定王文恪二公羣薦入
太醫辭以止公頎體疏髯談議辨亮一時名卿結納徧
四方略如鄭當時位官守行其志者四十年得子亦晩
既踰六十舉其猶子早以自代遂致仕别號春雨以見
志業豐享西景又數年子曾長早致仕還舉以代焉凡
所述公才行述業如右皆其甥朱臣所為狀云然而狀
所舉猶多狀不言言於鄉人者亦更有之公既没其子
曾魯奉狀請予銘墓予少公二十年幸交忘年憶公嘗
語予吾盛在宋姑未論元及國初皆業醫而根儒時術
人視世墓謂後來宦顯雖不絶儒醫之巾殆充棟今吾
幸不落吾所望者不願子孫以時宦易世儒也予恒念
其語為可傳今亡矣夫公生正統辛酉四月十七日卒
嘉靖癸未九月五日享年八十三嫡母顔氏生母沈氏
配吳氏繼陳氏子男三曾出鍾氏娶劉氏魯出(缺一字)氏
娶李氏昔娶陸氏女七長適常熟章沐次適即朱臣次
適曹鉞徐欒都鉞次許錢坦其一以疾癈不行先卒孫
男七女四曾等以歲甲申某月某日葬公於吳縣某鄉
竒禾嶺新地銘曰
成務者才運才以智好謀則獲聰作斯貴赳赳其才析
糾合戾華先腴後康身行世英英之智依仁比義握機
中綮鈎深抉祕通躅鄭莊辯諧木賜發強我任曾不詘
氣從政之譽展也孔氏既達而果或益之藝庶幾三賢
殆其近是世獻之徵永言銘記
散官李公并室太恭人高氏合葬誌
弘治初朝廷有骨鯁之臣曰監察御史李端以直道事
上後竟坐左遷既十三年上察其賢即所任簡授廣南
知府命出于廷而君之二親前散官府君洎太恭人四
月之内薦繼奄逝家人前後以訃至部符亦降於是君
肅戴新旨面闕謝恩訖遂奔喪歸瀕發以二親遺行授
太倉州學正甘仁夫輯狀投允明為誌將刻石以掩幽
按李氏襄陽棗陽人府君諱和字介夫其考曰某妣曰
于氏生府君七年而孤賴母抱節撫鞠酸情苦力相與
為命每教府君以保身務生亢家之方詞旨悽懇府君
性質天美弱冠遂能承訓勤確共造其家於荒蠱之餘
時同邑壺關令高舉有女五姐德容周淑府君求而得
之是為恭人凡府君於修齊典法罔缺而恭人猶能賓
敬勖事逮下多惠非祭不踰中閾雖老不廢内紅已而
諸子婦孫集數百指府君恭人撫御均洽臨涖莊肅遣
太守遊邑庠其餘因材授事太守果登進士宰宣城府
君恭人心期高遠嚴誨不弛宣城政譽騰溢乃有風憲
之拔入南京江西道尋謫永寧宣撫司經歴府君恭人
猶且賞其往而厲其來云已而遷知石泉又改富順丁
巳國家立太倉州拔知州事三年載有專城之拔而忽
銜恤矣時年既耆傷毁怵迫猶在孺弱據狀府君生以
某年月日卒以辛酉二月某日年若干恭人生以永樂
甲辰五月二十五日卒以弘治庚申十月庚寅年七十
七子男十一人太守長也次靖&KR0008;竑竬翊&KR0008;䇐竱䇃竲
女二人歸丹咸已嫁娶孫男十七人汝工汝式汝經汝
器汝貢汝賢汝贊汝資汝質汝寶汝梅汝仝汝辰汝佐
某某工經補縣學生女十四人曾孫男三人糾孫言孫
諫孫女四人卜以某年月日合祔墓在縣東北祖塋之
次銘曰
華望維李芒寒列史太守曰冰柱史者耳勉寔尊朝紘
無絀勢重光昌代廣南爍矣前鍾後發繄若考妣枌榆
勸德絲綸列義甘棠古栢陳根之自恭人好逑徽音世
嗣思媚于承式穀爾似閟丘無塵風號露涕山煇宵燭
銘詩斯在
方承事墓誌銘
餘杭方氏宗唐玄英先生干始祖叔恭宋寶慶間從嚴
州来通判臨安其子榮遂占籍焉至將仕郎勝為元太
平路當塗縣主簿承事其玄孫也父曰讓承事行十二
諱祥字彦(闕)家故饒讓宣德中以掌税事没于京承事
方幼稍長母舉存篋并珈珥畀使營殖乃以之積粟貸
人而取其息贏轉遷之然取不過制又輔以寬慎既發
粟歲大侵在在病田其所流布在白社萬石仙宅諸鄉
間輒復稔見者從而繼貸其地即轉之他鄉他鄉亦輒
復稔諸貸者異之曰此天富方公也又樂其息薄竟無
負者雖逃亡亦獨償之而後去且以其貸地卜豐凶焉
既獨執淳實不欺以為利而果以自得所向罔弗獲業
復舊而益熾猶雲烝泉湧然所執愈謹其效亦不忒往
往質諸鬼神靈岳寺僧貸金去已而死其師無償意忽
其小沙彌發狂作亡僧音奮迅白師言弟子前以某費
得貸於方長者方長者則何可負何可負師乃歸金嘗
買山於古城山主朱氏既畢事朱復誣謂未受直與其
徒三人邀議於山舍承事弗校即更與之第指天矢之
曰吾苟負若出門即死于虎若負吾若死於虎朱出門
上馬已覺體戰栗轉顧虎突来攫其騎咥其臋承事奮
呼舉火燎虎虎乃釋去朱以緼著厚得不死乃自訟而
語諸人其他動與吉會非一端一日黎明凌霜過潘板
橋橋布木狹而脩下瞰湍流甚險行將半見彼岸縞衣
偉男子大言梁斷矣勿過因即返候明桴而渡視梁果
斷霜路無偉人跡意村叟也訪謝之通村無此人而旁
有周赧王祠疑神助每過必入拜焉又初生之夕家人
見産室外火如斗旋轉不休比産乃没又初由苧山徙
石闌買居葺築之見所題落成歲時即其生之期也每
宅心惠濟或乘馬經行畦澮加馭銜勒不使齧一穗并
回戒從騎謂穀以人若牛力而成是奚以供馬或誤觸
覆負戴者物須下馬慰謝問價而償之鄉井急難赴救
惟恐後時公家有一事厲衆往匡植之至厚糜金粟弗
厭衆既推服聲聞於上郡邑藩臬有賑䘏之政必致諏
議承事為調酌動合機宜而首自輸助族雖蕃裕不以
及之丁酉之賑尤厚是有邦秩之賞平生孝廉好禮燕
居雖袒裼無惰氣交納益友恒遠暴慢禀姿臞而精勵
脩眉茸綠意度明爽弘治庚申十二月二十一日以疾
卒生宣德辛亥十月十七日享年七十母顔氏生母朱
氏配郎氏子男三長乾善書次坤次翼皆治易為邑庠
生女一適郎瓚孫男六曰鼎鼐漢冕似龍世隆女三三
子以乙丑十月二十五日葬於舟枕山北麓新塋先事
坤列手狀謁予請誌予雖未識承事面而承事不予外
曩遣坤翼從予受經竊喜二子之英拔而謂承事之宜
食其報也比隔歲不聞問而承事已矣惜哉銘曰
大郡維杭大姓維方達於家邦於爍竹莊哿矣富人服
義冠仁薄之如雲盎之如春誠孚表裏信格鬼神申祐
于來其祉藹藹白駒在谷風塵不辱清揚粲兮霜梧雨
竹膴膴舟枕長奠幽寢雲封松蔭其樂孔甚三雛翹翹
殊有鳳毛載㶷公華將翔將翺
王衛使哀辭
衛使王氏字廷瑞其人恢闊義惠業阜而持以謹勢順
而發以和在名理事力可到者輒力為之以是數者集
其躬故遂為偉夫吉人如其以財助國錫爵則歸于忠
事親有禮善述則歸于孝交友會文輔仁則歸于信斯
三者又其立身亢家之本也歲十月余遊淮楚寓其家
君已疾攜手傾倒數日余歸不期月而訃至哀其人積
於中泄之以辭其大行見諸狀誌稍撮布焉
元化幹流兮結靈謂人世善積遘兮誕胚令醇繄子之
室兮亶富有宿媺子秋秋兮厥承以穀勺象適舞兮喪
其妣煢無違兮里觀禮繼考徂兮益用情志事述兮不
改其政加以廣兮義茂成肖聖哲兮像于廟成室家兮
仁無告藥厲病兮飦饉莩槥而冢兮救焚暴鑿邑井兮
築梁道已逋責兮釋竊剽既利小人兮曷贊君子文武
之籍兮屢鍥文梓賓從并兮酒有旨尋奕射兮游圖史
禮樂交兮于胥喜居有養兮纘有子胡不適兮忽其逝
氣披披兮信大機糾錯出入兮何必絜齊淮湯湯兮亡
洿期為君哀兮亦為熙榦其棄兮聞斯詒
王氏招魂(代唐寅)
魂歸来兮毋四方些東沈弱波漂榑桑些西遘&KR2143;虎實
虐腸些祝融灼肌南沸湯些玄冰沍疊北裂肪些魂歸
来兮毋上下些層關沓九入亡罅些(缺一字)淵洄洑出亡
駕些魂歸来兮毋趨隅些荒土無通蒼門墟些衆安沆
澤陽之閭些火土丹澤沙所幽都些千沴萬眚不可以
居些魂歸来兮入淮陽些故土之樂安靡彊些重城複
湖渺翠蒼些喬閎邃堂綴洞房些食有八珍服有五章
些帶金冠紗奕世煒煌些耳諧絲簧目丹黃些青編積
架古圖懸墻些嘉賓日合飛清觴些燕歌趙舞妙不雙
些優游夷羊懌悦靡方些魂昨去兮亶来今淮之陽兮
江之陰戎極目兮毋傷心
朱守中家傳
多澆風而長厚為金玉寡文學則藻雅為麟鸞鄉里不
得終仁士友弗獲全益乃亡朱守中守中既亡余從京
師宦南海歸即遷左畿郡不遑往哭之無何返初守中
嗣太學孔年来修繼好孔年亦時名士余也弔慶交懷
無以荅亡友既用不自己立纂亡友遺美參采邢處士
參所篹墓記為朱守中傳授孔年并入家牒遠久知守
中名尋其行者可從其家以斯文得之守中名正字守
中朱氏世居吳郡葑門之郭富而穀之室也至守中特
高出族里為稟仁而秀孝於親令於族信義於朋友蓋
惇於五品其最善也優文藝而良醫藥其餘也始守中
生未彌月失父母華節婦守之世父瓚鞠之九齡從里
師金孟愚授讀甚嚴守中亦甚敏且勤成童時都少卿
玄敬未仕守中宗人堯民致主家塾守中往從之雖指
授與衆同守中每見推於是時使入庠序捐家政一力
科舉業其大成沛然當大振揚華節婦與老姑謂久大
之家胤遺獨但守中單然一綫綴世緒愛其軀不遑愛
其志俾得遂也然而守中居常慷慨恐落其操尚讀書
為文辭皆不少勌廢詩律嚴密字畫秀潤知者珍愛之
守中性最倜儻顓尚信義周恤人急發箧如拾芥憙結
納還往名卿滿座過金滿堂也而余其最契協燭照肝
膽者弘治中余當往京師不忍別為言留貽之曰余觀
物之稟良于天也而用殊也可勝道哉世多為咎于人
嗚呼天也今夫玉地理色澤不相遼為璣衡與天為徒
等而下之極至為含於死愚人以&KR0034;腐同歸又若同作
器飾或賢人小人貴賤重不重不同用之又若並雜惡
石抑揚倒錯施置其悖亂何如也今夫以士入衆庶而
商農且獵而仕獨且奈何哉余守中璣衡玉也亦彫於
玉人已而今在野余接之良粹之氣充充爾嗚呼余觀
今人妄庸顯而尊盡凷礫也以視余守中獨且奈何哉
吾兹當與守中别相為言之嗚呼守中毋以繆亂而敗
修矣抑或當有後期既而守中終戾契於時然襟素浩
然適陶然樂也治亭圃泉沼種樹畜魚鳥謂之僻圃日
坐所謂碧沼軒玩物養性吟著日富所為書有詩摘要
僻圃吟稿其舅氏醫也守中以餘力攻其說遂至超詣
往往治人取竒效郡縣因以名醫應詔徵起之守中雖
籍于有司未行正德辛未為督上道與張揮使延德同
舟延德道病瀕死守中一投藥即甦他醫謂專門無此
見也既至以母節未受旌典辭其事以歸壬申病傷寒
纔三日自切脉云吾何死之亟邪涉旬果卒僅四十三
歲爾守中長洲人父曰琳祖昱有孝行代父戍南京受
知王靖遠以眚不及用歸
嗚呼世澆夫務碩苗者多涼德有克富穀交培而嗣者
安之不能學也或學而仕示其来以侈儇率如是亦自
詒慼守中藐孤承先豐室而以學華大之又能使孔年
襲休其不謂孝子碩人者與而孔年亦難能矣乎余少
嘗述交友為金石契其時守中且幼無守中守中且刻
之木以其後量之書中人及守中者幾何余適謂當與
守中罄皓顛驩曷至是也故繁辭以傳守中非以守中
情誼云爾
施處士哀辭
施處士以其道昌其生安其死於吳興死後子起家進
士將崇烜於時其學將皦然樹丕謩弘勲一驅古人列
處士於是食享不可量矤其本道自茂哉處士薖于澗
阿雖持賦集政于公繇縣官辟之事已皭然去曾不終
列一主捕魚司水防吏曷道之云譆身而剛亮有執于
其家孝孝弟弟慈慈鄉則賦平惠流焉此天之能政者
何必政于笏綬中曰道乎哉夫以道既行不罪于天則
可哀以道可政于笏綬而否亦可哀哀其道不哀其身
人誰其不死如哀其身則進士之道也為進士友并為
哀其哀亦無侵哉處士名某字某進士名儒字聘之吳
郡祝允明為辭
秉高明兮履中直展貞亮兮洵堅特既縝栗兮又坦平
施于家兮奚為政長願其為幼兮卑願為尊内不怨兮
外稱仁誼蘭馨兮操松茂剛柔節兮玉鉉宜壽厥不壽
兮哀則那孤之奮兮傷如之何孤志學聖兮尚賓王政
由求兮文偃商教誠善兮躬自道道曷哀兮哀孤孝苕
湯湯兮霅瀰瀰弁蒼蒼兮天目天倚魂為山兮氣為水
儷深高兮共無止我有哀兮哀有辭公知不知兮知將
我嗤蹇謼謌兮徒嘘唏
侃齋徐公墓誌銘
人之於天也碩厥受矣而護固之條遂之不傾於既構
焉則盈厥享天之於人也扈厥初矣而視聽焉而消息
焉而應焉則贏厥終惟天人之際不可欺卓哉徐公斯
其驗焉公之先從宋蹕由汴移吳之常熟至省八公珵
為元海道萬戶佩金虎符生恢祖居邑之漁梁以開緒
立業生舉舉生德賢德賢生訥字敏叔益以豪偉聞生
八子公行四德賢敏叔皆以侍郎恪恩贈通議大夫都
察院右副都御史德賢配鄒敏叔配周與公生母張皆
贈淑人公即侍郎之兄也諱懷字公允性温而慤外簡
而中穎外柔而中毅居度充舒有父風而自持嚴重不
喜諧謔讀書執禮署其齋居曰侃即其守可見矣初敏
叔富且好禮嘗作家譜以聯族屬又作同居集以示省
勸公恒曰欲不怍為人視吾考欲不怍吾考視家集以
是握心厲行期以副之率所履務循繩墨孝友為政閨
闈肅然鰥居殆二十年而不畜妾媵惟命兒孫温足小
蒼頭事饋食耳弟公度攜家赴湖廣長寧令為之營室
治田俾勿壊及侍郎公肅初仕四方亦為理田宅如視
長寧平居與人誠信熹周振割田助宗人空急鄰有孕
字迫凍餒畀之薪米以全活病不能致醫者市藥作丸
劑審而給之衢杠壊病涉輒為整葺遇途丐隨予之穀
粟初自漁梁往鷙山山西有隙地因買治為塋貧死無
棺斂者量相之使瘞于是成化間應公家興發拯飢遂
被冠帶之旌然自奉又廉約邑令長舉從鄉飲不往逮
高年稍一出主賓位便謝不再赴前令楊侯乃致饋于
家人謂其交稱也日月益隆而自修不衰弘治癸亥二
月十九日方坐堂上命觴子孫進牛乳酒飲一巵命冠
帶服之復端坐而逝其生永樂甲午十二月七日享年
九十配王氏賢而先卒王文肅公㒜銘其墓子男三人
曰紀曰維亦皆先卒曰緗女二適趙偉許浦孫男十二
人珙琥㻞瑢球瓏玭環瑮瑺珍玖女六人皆有歸曾孫
男十二人文恕慈惠恩德愚佾健俸餘幼未名女十三
人悉幼玭郡學生文邑學生緗卜正德元年十二月十
六日舉柩葬陸臺之原即王氏穴以祔先事奉塾賓夏
元玉狀来徵銘嗚呼公之生壽而富好德考終多男子
如是也其得諸天信亦盈而贏者矣夫贊之銘曰
視應而全視全而延曷不應之而以全以延兹銘也以
天仁不侵富義不妨利曷不務之而以富以利兹銘也
以世惟天惟世其不爽也若影與形而以徐徵惟徐之
徵惟徐之銘惟徐之勸徐勸亦弘
袁介隠誄
袁出濤塗世望寔都逮于建初有倬司徒雪僵昭操日
愛興愉世導而流有匯于吳萬戶五傳乃及夫夫凶割
夙鍾舞勺哀孤上無二親下有兩弟屹如成人山岳其
氣維持家觀勤渠生計綴旒之纖頽綱攸繫維纖以堅
繫則罔隊哿矣俞翁鑒兹美器妻以愛息聿來館贅益
懋益力焦晨惕夕如川斯楫如吹斯翼既亢袁宗亦弘
俞室義惟制事仁斯愛物煢煢幼季眇焉無因左挈右
攜迪爾成人嗟嗟兄子二孺其貧芘爾居廬完爾婚姻
棠杕其華鶺鴒在原何以方之張仲君陳家澤允瀦餘
波肆潤爾乏卬振爾負無問有負而惶乃計行遯曰其
來歸卬不女困女曷不信歸爾劑券善積欲餘祥來式
符家肥業腴翹然三雛伯也其士雍頖涵濡帝曰善教
往職師儒仲季克家幹父用譽承顔善志並玉環除天
迴地游玄造靡凝無始不終無平不傾翛然還化大耄
之齡嗚呼哀哉公有誠德侃侃悃愊尚絅其質如弦厥
直爾何噂沓卬不爾惑今也則亡脂韋艥艥公有敏材
獵綜羣史堯夫喜吟子雲竒字歴代治忽人物臧否貫
丳鑑别粲然掌指朋來樂意今則亡矣公有隠節執之
以介始從官勸分贏拯憊輸我廩廛卻爾冠帶載遭渙
汗賜級耆艾公亦曰辭匪我之惠褐寬終身其榮則大
霜松雪竹鴻冥鵠邁穆然清風今其安在日月弗居往
則玄墟靈旗風薄發引須臾考行抉潛揭我華書恔厥
燕翼以廣州閭
吳羅公壽藏之銘
羅出祝融妘姓周末國為楚滅子孫因以為氏歴葉有
人至宋通奉大夫兩浙路提點刑獄某生壽山為平江
錄事因家于吳壽山生聖儒聖儒生迪功郎謇謇生黻
黻生瑩甫瑩甫生公約公約生仲華世守儒術而家饒
貲積號金銀羅家仲華生感字守信國初以賢良徵不
就寓業於醫生肅字原敬修身繕性克紹父業而歸心
玄寂配許氏乃生公名繹字文賓少將學為仕以家落
去與其黨楊公玉同服賈無幾時視所入利越常算公
玉疑有未歸人者相與檢校數日無有也始分取之公
玉因道諸人羅君殆所謂天富善人者後其興乎已而
行貨京師一往後不能遺其親乃不復往居殖益雄四
方商日集為貿遷公為裁平物價既乃曰吾寧能為老
駔謝不為性孝弟事親盡理婦馬氏有容德而失意於
舅姑公曰訓有之矣子甚宜其妻父母不悦出竟遣歸
其家後馬父迫馬更嫁馬不從以死徇之公之母乃悔
命公祀于寝公亦不敢違也馬既没同里周參議欲納
為贅壻公曰周公女出富貴安知非庸奴其夫而傲舅
姑者吾不能向人喉下取氣也謝之其高亮又如此初
以兄疾門戶事多自持之十年費六百金皆自其力後
分㸑不校但指其居曰此先人之廬子我數椽遺子孫
足矣親没竭力喪葬不以累兄曰親亡自應葬兄勞自
應代吾不知其他脱獨生我則將誰歸歟聞者韙之兄
感動友愛彌篤兄子疾護視醫理至廢生業持身周慎
行必再思取予務當義雅尚含容多所施濟江西廖某
誤遺金二斤有半訪而歸之又清江客遺四鋌復歸之
客請留一以酬德公曰吾不以義顧不以四而以一邪
竟卻之或竊帛數十束為他人發之公曰非吾帛也鄰
人築室稍侵地或請語之不從曰語而不從則當訟之
傷鄰好矣且訟必横費曷若以貿他地無幾鄰竟售居
於公家落時嘗受惠於妻兄姜仲安姜没子且窘乃居
之室給之費死營其喪比葬又買田以給其祀官修築
閶門埤及麗譙及越城通濟壽安諸橋皆屬公董役具
著勞助壬子歲饑官勸分既以姓名應之得賞級俄而
里正復以其字聞縣令史君致之来公持檄白令云云
令笑曰此義事能重應之乎公曰然復輸之令復與檄
公持二檄詣巡撫都御史佀公謝曰民志不在簪組請
辭佀公曰國恩也不可公乃受非大禮典不之服焉公
於儒醫龜卜隂陽釋老皆能通之游玩博奕絶于身家
積書以教子孫勸督勤厲食指八百禮齊法守閨庭肅
雍與人誠而和或就諮議忠告善道不良飲而盡人歡
莊人文士多樂與交然不喜趨附郡致鄉飲酒數往後
乃止曰吾恐以數取慢耳年既高豫治壙於武丘鄉花
園浜先域之次以屬予銘因為序而贊以銘公配初即
姜與馬繼以周及吳朱二側室所生子曰節周出娶王
曰艮娶劉頥娶楊皆吳出初子未生時有表姑之孫德
良孤貧無怙公助育之今名謙娶唐氏女曰咸朱出適
高麒孫男五人曜娶朱曉娶徐昉聘金煦聘陳昪尚幼
女八人曾孫男一曰正孫女一人公以宣德癸丑十一
月壬寅生今歲行庚午年七十有八彊健如壯夫其銘
曰
凡壤之貴視藏以卜美木嘉穀兼金良玉人滿九土幾
何不辱艱哉善人恒百而獨公則罔艱仁至在欲懿兹
膏墳將俟韞匵日月其徐大寶於伏宜曰仁丘&KR1460;爾陵
谷
劉介翁墓誌銘
介翁劉氏諱某字希福其先沛人始祖某仕宋某官居
汴京扈國渡江再徙今吳邑世承仕學曾祖文昌祖景
暘父宗美母陸氏贈監察御史繼昌之女介翁生有高
志性喜推予自其幼已然既長讀書崇禮不慕聲利雖
身世戾契未嘗詘已干物務義事不視盈歉為盛衰有
於氏奴竊金一篋來投乞收匿以侍叱不内復喻主奴
恩義奴感悟還於於王福歲除夕為市易誤贏金數兩
追還之且戒其勿怠途行得遺帨囊金鈿止道傍以俟
俄頃女奴泣而來訊之實也即畀之去時方飢家無贏
儲焉客徐州時同邑葉蕙病疫同邸皆引去為治藥省
視久不勌蕙賴以起見人事紛揉循理辯論枉直排羣
譁弗顧皆嚴憚之或勸非遠怨計即作氣曰天下之理
直焉耳吾寧能辟怨以畔理人更歎服每多諮決焉見
崇飲荒逸者惡而斥之人方以陶士行平生服食整潔
不惑左道示其子曰利害二言皆非義所校然臨世不
可不特慎於是苟利顓於已害必歸於人惟應以義公
好惡則寡過矣與鄉人少者語亦以是病革時聞有讀
時臣直諫章疏猶呼子聽之曰作人如此庶幾無媿與
其方亮合道每如此也生景泰癸酉八月六日卒正德
丁卯七月七日春秋五十有五配章氏子男二漳浣女
一適陳言卜以某年月日葬本縣下倪村祖塋浣文業
豐茂當益大翁者手遺美来徵銘嗚呼以義而廢利持
正以裁枉斥荒推其有以續匱皆斯世絶難事君中歲
以介翁自命於是信然銘曰
古有黔婁一髮無苟亦有季路生不迴口往者其難今
莫復覯有重吾邦繄子劉子其義近婁其直近季介哉
介哉古之遺美
處士丁君墓碑銘
丁氏世居常熟柴涇村號柴涇丁家其先出于汴曰良
之從宋南遷蒼黃師燹間譜誌狼藉故其先後無徵焉
迨子敬生仲玉仲玉三葉曰望山望山以義賑賜級娶
同知濟寧州金和夫女迺生君君諱森字元秀天賦豪
邁少時志規仕顯後弗克業性孝友望山有别宅在廟
涇村去柴涇數百步君既壯使居之君雖承命去每晨
夕返親舍定省不廢子職且恐承事来視日具膳羞茗
醴謹伺之至則安奉侍養愉愉終日素情固樂放逸比
在親側輒斂語攝體不敢少肆一食飲亦縮縮不求如
意時序敬修祖祀意氣惻怛平生倜儻自命不為瑣尾
態居度雄闊意尚華侈未嘗逐逐利殖間見人有務儉
固者曰貧富天也人生貴適意何以自苦為乃盡出所
藏飾垣宇葺梁道令悉新麗肥鮮綺紈未嘗離口體既
以身不遂士業比得一子喜其頭角巉異曰此足以畢
吾志矣遣從師游日夕督厲成業或乏束脩以上即粥
田以繼之得賈徑歸之師無少留吝曰寧弃吾産無寧
弃吾兒云其後産益薄然益浩然若罔聞知丁既素為
鄉曲尊信人有小不平往往来質君獨以仁讓宅心睦
于家遜于邦以是寡怨凡質成者獨不肯與其事毫髮
無苟取焉嘗署其堂曰種德以見志又以家占虞山尚
湖之勝放情杯觴以恣真賞世紛一不經懷因自號尋
樂居士然竟以酒致疾淹頓牀蓐踰四三年弘治乙卯
八月十日且革無戚戚色呼其室曰來吾與汝别矣呼
其孤曰成敗由爾非吾事矣遂瞑年三十六後二年丁
巳葬于虞山邵家灣又十年而孤起進士為南京吏部
文選司主事思暴君善於碑持事狀以屬允明乃摭列
而繫之銘孤曰奉也銘詞曰
虞山崔崔尚湖洄洄傍有隠君長眠化臺維此隠君豪
闊之材意拔羣夫氣游八垓彼哉鄙人斗筲為儕珠璣
盈頰糞礫在懷隠君曰嘻取類奚乖人生本適何自梏
之有美不御積笥蠧灰華堂錦裘有金且揮蕙殽蘭蒸
名醴滿罍山光湖波笑口日開彼世是非凂賄集菑何
有於吾衣不可埃乃養于尊乃訓于卑破産贄師産罄
亦宜玉芝不培豐稷奚為芝也克榮三秀葳蕤彤蓋王
庭瑞慶大來尚有崇階絲綍褒貤淑矣隠君終耀亡涯
自厚其生樂只有骸大閑皎然自作穹祇式薦嘉名宜
曰達哉
懷星堂集卷十八
