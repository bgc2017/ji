懷星堂集卷二明祝允明撰
騷賦
訪隠
君不來兮何居蹇幽求兮山嵎空林兮出復入慨即鹿
兮無虞白雲兮朝飛紛紛木葉兮皆下望夕以歸兮旦
復吾駕君何居兮我行于野
思兒子歌(戊辰歲續在南京)
思兒子兮若孺時今而成兮吾誠熙吾誠熙兮有别離
有别離兮何遽見之人各有道兮道乘時道乘時兮胡
䘏其私路曼曼兮望吾兒吾兒吾兒兮慰吾思
咎往賦
承五秀之豬委兮結昭質於堪輿遵先靈之下愛兮童
多識於明謨性空同而善受兮夙擇術而作圖蹇皇命
之凉塞兮猝罹弱極之萃誅繄忍性之應厲兮出沬谷
而躋遐衢皇不誘余以嘉道兮俾荒泆而縱如高余譚
之業業兮放趣指於靈虚曰玄化之&KR1977;&KR1977;兮探三古之
根株揭生人之元一兮徵泰始於百殊謂芳蘭之已抽
兮横四海之荒塗謂鵷鷟與&KR1775;鵽一兮吾孰為此梟&KR3037;
堅吾視之耿耿以獨諒兮任吾趾之所趨廼郤東西行
兮動格格其褰而濡謂逹視之&KR0034;㝗兮吾孰脩此維隅
推真精以薄物兮物抗其廉鍔而弗吾受衆支離其形
身兮敗踵傷氣而弗已吾誠不能匿志役氣以毁體兮
愒白日以習犇走慕井氏之崇簡兮曾不解拜跽之在
手衆朋興而征榮兮闡官人之能事信三生之谹義兮
兹吾民之攸止蹇吾力之未克兮服漆雕之本旨守窮
廬之故脩兮繄自淬以自嘳諒通岐之莫容兮雧有百
之叢毁維經緯之華業兮宿鑚切於腎腸或蜩螗之時
吟兮吾胡計群䖵之吾妨圖脩娥之嬋媛兮婉燿燿其
清揚怍組纂之何紅兮而以來&KR0945;女之聚戕彼繽綸以
周章兮競附麗為比周吾既託此孤標兮矢履坦而甘
幽絶憧憧之往來兮抱姬公之玄猷乃反以速咎兮將
弗任其諐尤嗟夫人之莫易知兮余乃有能乎是也維
蕭蘭之兼畜兮曾無力於扶薙也亦疾亂之悰微兮又
潛化為冀也夫何物之難遷兮而彼乃以吾辠也皇播
氣以生民兮鮮渾元之通會民正命以虧偏兮肆陽紓
而隂悴紓多可以雍含兮悴憙刻削而善制審余受之
愆陽兮乃懷悃之散易撫岐路而裵回兮意淹留而容
泄非南北之勿辨兮曾失料之無幾徇吾目之遼廓兮
用吾心寵辱之細用往往以兹繇兮婁以交手而窳事
寓飲以葆淳兮流濡首之横議賤貨以廣道兮病泉刀
之重累朝馳市以覓布縷兮夕争關而索米役潔質於
塵泥兮對牛醫而校屠儈識王生之米賈兮解平仲之
踊對歸分食諸牛馬之走兮獨高眠而養息童猶吁腹
之弗充兮婢憎糲而不食信烝烝之長勤兮余胡懟於
斯職紛衆非之吾出兮吾誠意阨而顔嚲匪心席其不
可卷兮日悠悠而就惰頗余馬之玄黃兮柅余輈之轗
軻吾既無藥乎細行兮而復崇此大過怛雅烏之孰報
兮恐豺獺之辜我傷鶺鴒之終鮮兮冀雎鳩之永和撫
羣蟲之有道兮吾負死於類倮皇寧生以遽獮兮俾憣
憣而悔禍孔不咎既往兮嗟補過之有弘道心焦敖以
㤞憏兮氣邅廽而蔚蟠仰盖玄之旻旻兮禮飛光願少
遄亂曰匪内訟囏兮囏其還兮皇母以金柅之復牽
罪賦
夫哀無文者禮之程也法在悃直或將鳴而強瘖之亦
過矣癠而呻者人弗尤之矣因目其章曰罪賦
閔生平之靡延兮譆弁弱而百罹羌生初以無為兮爰
即路而逢之降鉅割以瘨毒兮親再代而咸失抱惸單
而疇依兮瞻穹昊以不極彼百夫之完慶兮余何尤以
永感稽積諐而莫回兮中摧崩以顑頷扈麻菅以脩號
兮固九死其奚賧齊草木以覆載兮惟霜霰之余慘願
犇驅以及踵兮嘳蹇孑之霧昏思言立以有樞兮守隅
庭而蔑聞汩先操以干禄兮從揚名之孝謀又道命之
將廢兮重緯繣諸有司載終儌以自華兮親無逮亦焉
為拊丁辰而儃佪兮忳於邑而增尤惜逝日之勿再兮
癙忠信之弗脩揉異方之紛敶兮牽百志以殊岐亮迅
徑之蹶顛兮慮交手以失斯衆繽綸以干進兮競周容
以務入錯登禾以蕭稂兮將安析其貞慝帝錫余以潔
昭兮薄汚溷而堅白詹先民之好德兮揭神師之皇則
羅琛寶之不靳兮悵藏庾之周隔路曼𦕈以綿邈兮矢
乾乾以終日繄燕居而多慕兮澹周章乎東園睠芳嫭
以晨燿兮湛露斯以為恩條凄風以夕振兮拊繁榮以
曷存惟何物以特立兮卬瞢瞢以懣冤聰去哲之脩名
兮躬已往而不泯知時日以莫與兮惋隆汚之同勤卬
孰惡斯勤兮無他好以怵也尊大中以前行兮完皇錫
以周畢也亂曰氣為嬴虧道不可移往者聵迷盍追于
來帝棲余宫余弗敢隳彼美人兮淵騫擕余以與余同
歸兮
傷賦
玄雲羃兮白日曀鳥潛棲兮木葉交墜塗無人兮閴然
異世闔關伏息兮曾不得以出氣目昏>昏>兮涕涔涔傷
哉厄兮厲熏心誰為聖人兮無悶傷哉傷哉兮誰佀此
困
秋聽賦
詹旻天之泬漻兮旋素皇之金騶蹵百生以入機兮憯
憀慄而半愁吷㟹嶆以噫噏兮吹萬籟以戚號槁柯戌
削兮廢葉隕投濫泉湛縮兮寒澌咽流沙礫磔磔兮城
郭不周松檜苦篁兮蹇驁以揫空巖唳鶴兮猿狖嘯金
石争觸兮鏘戈矛顥商吐響兮悲音啁啾群喙奪息兮
噤嗄以伏紛吾耳兮離騷憂皇命物以元亨兮秋貽實
以各正也吾成實以吾親兮成斯捐而考終命也嘳燠
凉其序代兮往不返以長竟也魄陽滛游兮地天夢夢
屑然以默兮絶氣以聲吾焉求兮投耳於玄清與黃寧
白藏鳴以迎予兮四每值而逖驚霰霜塞聰兮蕭蕭五
兵剸膚切肌兮五衷震崩欬爾嚴辭兮慨如慈音噍殺
煩毒兮不知和平元間閟而夷射錯參兮代惡有青陽
與朱明匪秋之聽兮秋入予聆蹇訇鏗兮聽希不得兮
砉然雷霆重曰聞不耳兮秋不遷親之駕兮蓐收後先
酷商日宣畢吾年兮號哀冤
蕭齋求志賦
斐然自尚者亦靈區之助歟匪閟丘兮絶世猶先井兮
攸附帶邇郭兮成構挹遥坰兮為趣雲岑列兮緜邈芳
洲緯兮縈互囂聲止兮層垣幽風暢兮洞戸碧蘿交兮
施宇紫莓圑兮繡路虛泉鳴兮漱除淨璧晃兮搖樹宵
竹鏁兮黃月曉松沈兮蒼霧露旒蕃兮璇綴霞標建兮
錦傅擷芳馨兮蓀茞玩趯㚟兮麏兔肆珍圖兮高張敶
嘉名兮特署爾乃登丘陟墳沈章漂句寶蔡子兮祕笈
偫房君兮豐庫流璋琬兮華瑑絢星河兮森聚苞周紘
兮廣獵泝真源兮孤赴測潛機兮太冲懸皇鑑兮鴻素
抗五太兮齊襟拊百氏兮獨步攬萬化兮棲臆操三才
兮在馭於是謝將迎遺倡和任簡傲安晏惰九域蟣蠓
萬類洟唾或同心兮晨集羌佳人兮宵過蹇淹留兮夷
羊聊從吾兮妥墯攬蒙瀨兮齊塵侍周孔兮末座平伯
禹兮後洚補皇媧兮餘破摩丹霄兮鶤運函玄珠兮龍
卧乃歌曰浮青陽兮蕩素秋日月居諸兮與化同流今
我不樂兮乃將焉求歌已爰命樂童陳浩倡奏元間鳴
清商極變聲兮靡曼陶淫思兮太康余乃掩抑衆律孤
引圓吭凌青旻以飛嘯兮揜衆音而不揚操皇雅以獨
鼓兮寫神襟於混茫忽白日兮晝冥振衝颷兮襲堂川
鱗躍兮出潛霄翼接兮不翔吟九淵兮神蛟舞千仞兮
文凰騰江河兮擊舂盪泰華兮低昂斯時也獨御正陽
高犇物先呼吸罔象遨嬉泰玄與神明兮乘居視蕭齋
兮墨然
知秋賦
庚午六月丁未立秋其夕頓凉不俟一葉感淮南之論
稍為賦之
逖隂陽之愆伏適儆予於兹歲伊蓐后之堅方獨秉貞
而不戾受帝命以握矩布金行於區内日耿耿以謝炎
風蕭蕭而助氣侍隸逸而郤扇閨媛戒於紉綴聊閉關
以偃息觀燒炬之可憩憙青蠅之暫遠悅玄蟬之餘嘒
雖序令其靡爽廼興悲而起嘳信秋歛兮致刑將違仁
兮肅義劉百生以一膢易榮華而彫瘁匪皇穹兮好殘
繄舒慘其相倚始為露以作霜睇堅冰之必至感兹秋
之既知豈曰童心之傷逝
修夕詞
嚴冬窮兮夕氣脩月環輪兮遲不得周雞俟曙兮謂踆
不疾情曼曼兮其不可極握忠誠兮函元和氣意多兮
彌山河夕兮夕兮如何如何
蓮花洲詞
漾脩陂兮遵中流若有人兮在洲締昭質兮又好脩美
窈窕兮含靈思丹肌兮皓態芬習習兮襲茞風微褰兮
碧裾水&KR2010;鳴兮玄珮淈泥兮滌瑕皎灼灼兮容之華乘
清風兮願舉飾帝冠兮峩峩帝命予兮沃心呈予腹兮
璆琳彼調飢兮予哺予不惋兮荒之潯媧妹兮鼓歌宓
姬兮乘波伯倡兮予和君不樂兮維何
江洲書屋辭
拊長江兮安流高吾棲兮南洲櫋蘭堂兮葯房締梓軒
兮桂樓石梁兮衡渠竹牖兮交䟽涵清暉兮夕朝汛靈
華兮圖書芳何為兮杜蘅躍何為兮文魚淵淵兮春瀾
濺濺兮秋瀨寫聖襟於逝者蹇兹辰兮余慨蛟龍起兮
水增波挾浩漾兮俾滂沱濡焦槁兮蘇八遐君不行兮
如台何
龍歸辭
潘紫淵兮旋鯢愔洞房兮渫亡泥余蜿蜿兮顧而下倏
或躍兮以歸乘蒼雲兮驂綠霧泳天地兮擁曦輅扣天
門兮矯首逝擘蠙胎兮抉珍以嬉翔九縣兮多靈娛穴
泓泓兮閟沈虚霱為膏兮露為醴邦之富兮稷薿薿蝮
肥兮蛟腥招鰐侣兮嘯螭朋媪縞袂兮倚青巘燔金符
兮望不可見扇神飈兮忽來滌氛妖兮景光開紫莓兮
黃蘿棲繚窈兮鼃集以歌睇故宫兮幽幽君昔樂兮今
我何憂巫屢舞兮鳴騶君歸來兮無夷猶
一目羅賦
淮南子曰羅以多目故一目得禽今為一目羅則安得
士余吊其語感之又感遂為賦
虞則有羅鴛鴦之離彼萬其目一則不遺孰為逸羽方
空是闚唐虞目百厥逸乃九夏商以倍周用千數孰為
虞程張一覓萬孰有萬鳳雅烏莫算鳳巨弗闚雅碎群
入姑雅之獲寧鳳其失曷不于鍳伯益之術羅兮曷一
虞兮曷益鳳哉鳳哉曷入曷逸
懷遇賦
允明知命後始調興寧長憂虞不堪大方伯吳公拔異
幽側若重有可與者君子之知士無責報知於君子必
克報乃鳴則感慨蹈厲且有時窮遇輒鳴以永懷有儆
勖之力焉故命以懷遇
觀性氣之生屬兮曾亡類而不遘援丹砂以脩年兮去
疚拔彼小草桓諏道於老馬兮越鼃式其武鬭玄金收
於隂石兮又曷用么䯢而爰已嗟今之人兮謂知曰昧
縶蛟龍使守閽兮繡悅目而莫為服被嗟蒙之無肖兮
肆汗漫以椎鄙皇不余右兮俾嘉道之莫予有耄顛頓
趨以長物兮承事君子嗟兹之疢惡兮固易忽以眯大
人無我以博愛兮胡寵特乃吾以騊駼顧伯樂嘶于駕
兮金踊夫良冶無熒而榖兮田莫有滯穗懷哉至遇兮
無稗以自棄
望韓
戊寅之歲四月十九日在潮州獨往謁文公
廟步浮梁百步方半當用舟渡風雨横厲江
水洶怒素舟不可濟退俟橋尾風色轉厲乃
望拜而返寄言楚聲
驅塵轍以遵海兮隃三宿而宫未趨躡脩梁以東騖兮
羌中路而阻予凄零雨之蒙霿兮飈長號以頩怒波峩
峩其如擊兮予不知其戾之故屏息鞠脊以伏處兮遲
公怒之霽也久儃佪以抑厭兮曾弗少假以濟也時既
暮而氣暝兮予猶懼鱷之至也乃瞻巖以存清廟兮敬
再拜以退止昔夫子悲孔之遑遑兮亦既八千路以浮
此道拙塗棘以趾蹇兮又何異夫小子道故至難求兮
予胡以萬里而為易已焉哉童既白而日師兮依門墻
而莫引君臣師友合弗易兮子寧不與其潔以進慨旋
轅於環堵兮吾見夫於無隠
蘇臺春望賦
蒼龍集于重光恊洽郡國賓薦士會考言于春曹吳興
施子先三載已奏名春曹而未投策于天子庭兹往道
蘇臺樂多賢友居久之而行蘇之同人餞以言曰春望
之什允明年當首廼為賦以叙屬錢子(凡别則思思則望望亦多岐如)
(兹别施子先分擕子徒望之矣至予徒先集闕下望施子來施子亦應望遄至而遘予徒當又望予徒獲奏春)
(曹予徒又望施子首選于廷與自望幸而從施子後也望之旨如是)
登高能賦臨别贈言况青陽兮獻歲將敷華於紫閽六
合齊風八表一雲吳州東西烝然同人若夫英蕤絢柯
衝牙襲紳霜桐洗翠露桂凝熏服膺乎丘回尚友乎雍
騫分馨乎遷固擷芳乎機雲濯濯施子超哉軼倫㒒等
末游乃際光塵松顔静兮靡謝芝韻郁乎恒新忽蘭襟
兮中判嘅葭姿兮失倚升崇丘兮寅餞睇喬林兮榮始
土花繁兮封級柔茸綠兮循址漾脩波兮微縠揚芳颸
兮薿薿警霸圖兮從王念縣金兮莫擬與子期兮高明
聊一盡兮吳醴乃歌曰契莫契兮同心人思莫思兮遽
離群望莫望兮共復集樂莫樂兮帝京春歌已下臺賡
嘯遝籍南風甚競遄往觀國
飯苓賦
㒒少自三河歸蘇臺過首陽道且來陟降崇巖經行喬
林憩息旅痡因遂幽尋忽有見者埴壤墳起光氣離竒
封以英英之雲覆以丸丸之枝恍兮忽兮不知其中之
物為誰也有仙人雲中來斵地而去迫而問焉仙人告
曰其為物也出自松杶本乎膏液天和融鬯地氣騰蔚
凝脂之所滲漉流肪之所滴瀝始焉聚沬終以成質積
雪結皓靈砂貫赤柔匪若酥堅不及石非附木而稱神
未瑩膚而名珀此茯苓也言已而逝㒒恒識之昨日友
人彭城子來謁請賦飯苓㒒曰子之飯奚如也曰始訏
蠲痾后祈脩齡按玄經於炎皇稽隠訣於初平廼察靈
餌采植英或食熟或㗖生和雲盛筐帶月入鐺剥膚乾
蒸集露共烹浮浮兮蒼霧之滃興褷褷乎皓霰之溥零
或異製而單飱或它劑以佐并於是垢腐刮焦府榮股
肱彊中氣盈葆完元淳開通神明將翔九寥而彫三精
焉徵苓之勲亦谹哉㒒曰然此亦子之讓辭也未究玄
績吾聞李生招譏於魏人陶子受餉於蕭辟雖梁國之
籠有嘉必牛溪之負斯極也彭城子腸杼文繡膺鏡日
月幽馨蘭芷温理環玦淵騫授德商偃詒業故其嚅嚌
以道而服食以時匪損其疾乃觀厥頤寧舍龜乎周薇
而朵頤於漢芝乎藥國者既搴其芳談易者亦受其幾
推繁華於寂寥兮保明悊於希夷敞志意而彊氣母兮
康聾瞽於匕之遺乘元精而上征兮諧洪化之無私挽
喬耽而游五泰兮與羲炎而一期即仙人之所告也吾
與爾縻之
棲清賦
苕施公悅民隠君子也身慮並清為居以棲署曰棲清
乃為賦云
何人區之寡潔乃靈駕之艱寄睇城市兮湫煩將搴裾
而高逝無更從於彭咸憙先廬之不弊乃惟歸安之邑
眷兹大姥之墩梓桑樂鄉枌榆故門坦素履離喧羣抱
玄璞揚幽芬高尚其志驩然願言集百勝以為居宫一
畝而安儒廓以芳園䟽為流渠山石犖确草木扶疎韻
争高兮梅竹隂合秀兮蕉梧級甓為梁累□為島竒撫
海外異拔霄表鶴鳴于臯魚在在藻龜扶莖以巢蓮鹿
交角而眠草若夫靚堂崇廉重軒連楹臨以層臺敞以
廣庭燠以曲舘凉以丘亭左琴右書前壺後觥鐘磬在
懸戸牖有銘於是息廣胖凝虚靈禠垢滓游神明偃仰
至玄消搖泰冥燭造化之樞灼萬物之情玩四聖之幽
文研六編之遺經尋曼倩十洲之詮覧伯禹山海之形
遞鐘一鼓商歌數賡煙霞為之飛動日月助其光晶既
對聖賢亦多賓客玉塵時揮巵言日出式燕且歌或射
與奕客曰美哉掌人之棲乎濁穢遠善哉掌人之清乎
中外一請薦署曰棲清庶斯名之賓實客有太原祝生
嘉其旨因稱曰卬非正則兮皆濁而卜居卬非須無兮
棄馬而違邦泳黃生之平陂濯孺子之滄浪睎廉立之
伯夷符得一之昊蒼稱既題之屋墻以揚先生之耿光
也
余侍御游靈巖賦
侍御桐城余君正德九年銜勅按山東允明自京師道
天津遇之君道昨六月有二游之勝先靈巖院次泰岱
咸有詩記乃出卷燈下疾讀信語可以張大麗竒君謂
余能賦之懼非目得兼樸鄙當不稱謝而君不可因稍
獵文内次第排比一二為賦靈巖
秉豸斧以東按遵鯨浸而南騖幸豺迹兮云屏庶鹿游
兮能赴釋訶從兮岳震縱縢策兮巖步隃琵琶之名巒
憩遲賢之遺寓(遲賢亭)訪盧生之靈洞(盧景洞)睇靳公之殘
句(亭有碑宋靳八公受吕公藥術得仙題五言一章刻其上語意不可曉)於時蒸㴻驟訖
微飈薄扇折旋曲阿拾級遥顛芳飄菲襲岫接峯連走
白足以𨗳予投金宫而舍旃拊伏龜之隕石味甘露之
淵泉稱以白鶴卓錫(亦二泉名)韻以紫蚓鳴絃鷄鳴歌舞師
象連蜷(鷄鳴象師三山名)猱援子以升木鵠矯羽而戾天木&KR0034;
蔤以巑&KR0008;草葱蒙而芊綿異種之果比實莫名之卉交
妍若夫檀楠被金瓴甓流翠華樂借宫兜率移地則有
五花澄明千佛般若靈藏飛輪功德不瓦(五花澄明千佛般若靈藏)
(皆殿名絶壁茅庵榜曰證明功德)浮圖數成以錐立崇榭九層而表跨
三衣鐵食(古鐵袈裟重餘萬觔)百碣蘚稼(西魏以來碑甚多)歆曠翫之不
厭嚬流景兮渠夜九十未家其曷能舍持椽炬以破冥
覓輸般之幽駕(秉燭入魯班洞二鼓而出)於是靈域畢呈玄襟獨寫
吐納萬象沐浴皇冶答流雲而長嘯等群有於一咤且
夫神可以境怡俗乃用理化神區必名場平政則多暇
匪王度之晏熙豈探尋之斯假懷悽商兮潛襲驅予車
而遄下
石林賦
震澤濈包山崒遥岳紩潛川衇蓺琨沃瑶葩玭果&KR1729;區
靈域玄真府仙室誰得而易宅也乃劉毛公洎焦君子
浮游汎覽中谷有士衡臯匽連隩澤徙倚其色有皜其
氣不滓弗仙弗凡爰踞爰止二真頫而疑擬而謀(叶)曰
异哉曷乎其孰恃而僣謚者歟山枝儒臞經行焉真即
以稽山枝儒臞曰天予之鍾地予之逢淵詎馳驥柯莫
棲鴻此其為物舍諟而不宫者矣是故胄條金天字云
敬夫丘壑結胸榦植立膚合萬硌而猶林卧隻玉而成
居彼此諧姿質名恊符爾乃苖引矷磷柢磻礩硋楨樹
礤礐葉布&KR0008;&KR0008;璇蘭琳蓀琛杶琬檜躬桓輯瑞以交拱
棨戟列行而森衛聮广作舍出雲為盖繡丹薜以春榮
層蒼莓而夏隂黃疑樵以秋衰皓瑩雪而冬深甘露之
羱乃共獸零陵之鷰乃其禽若夫一拳莫减五車匪益
花饒紫黛叢絶榛棘鰲簮肖蓬萊之狀鵝羊剰長沙之
跡風聲奪岣嶁之響雨彩發南雄之墨謝彫楮之宋匠
曠網瑚之海客長不藉於秦鞭化無勞於皇叱盖遵實
而為聲又奚愧於煩嘖二真曰俞臞嘻未悉乃稱曰硜
硜戒小珞珞厲德孔絶磨磷莊尚堅白它攻存乎周雅
介貞著於姬易仙用儒梯物以道極此何人歟齊山作
仰喻景行以偕行體艮為身思其位而不出者也
南園賦
不逢年以干進依靈丘以肥遯違王侯而尚事聊消搖
兮無悶則有澗阿之間廬广之前闢彼善壤繚之長垣
令流水以成池象洞天而為山交蹊迂迤以午逹寬石
陂陁而底安嘉樹井立名蘤櫛植脩筠軒挺豐靃綿密
四叙有接豔之葩比歲有連新之實栝栢杉松栟櫚梧
桐文梓美漆高椅茂榕榆分光於星田桂得種於月宫
桃李兮成溝牡丹兮專叢海棠兮汎殷階藥兮翻紅灼
清漣之香蕖爛曲塘之金蓉帶以鬚荇鋪以水葓莫不
陸陳亡厭水立靡窮千蕤萬萌不可得而極諸其形容
也至於桃杏梅李棗柿梨栗蔗藕菱芰榛榧棖橘含桃
枇杷龍眼崖蜜鳬茨鴨脚雁頭湖目菰筍疏脆薯蕷豐
實爾其百喙歌春孤蟬呤秋貴語雕籠之吉了巧囀碧
隂之栗留或雊谷雉或走罝兔或屏隠孔翠或沙立鷗
鷺或臯鶴和鳴或麀鹿行顧大抵人場既偏圃事聿周
吳多名苑而兹其特優歟夫辟疆專聲習氏遠稱金谷
積麗離垢揭清董廢闚以儒振陶日涉而趣成展也獨
樂允矣莫京掌人於此將攀轍而抗衡者邪况方之自
南火離攸奠類陽而明象文以顯雖因勢以就築亦可
以物而取諸遠矣於是庋圖袟著筆硯張琴筑展壺箭
流吟嘯肆觴燕祛凡襟廓玄見如易賁于而有喜如詩
樂彼而不倦若是乎其陽明哉士安土為君子儒其文
顯邪吾為爾作逸民傳
一江賦
伊斯江之為物也渾澒泱&KR1071;渱潰滉瀁瀷漻㵧以㳹瀇
淢瀺灂以汋淙湢㳁漰渤溟漫而澎滂浩浩湯湯汪汪
洋洋&KR0008;兮青蒼涾兮迷茫廓兮而㝩㝗吐日吞月漸玄
漬黃蓋自堪輿之開闢化機之翕張儵帝滌源鑿混沌
以利涉昊天設險畀聖明而為防是以蕩五嶺漂三湘
帶吳楚襟荆揚拍蓮掌滋扶桑會地脉兮連天潢浹兩
儀兮洽八荒兼三才而共濟束一統之華邦信矣天塹
䧺哉谷王所謂祖百川而父五湖弟四海而兄三江者
歟觀其千古之有常五彩之時彰金焦相銜乎舳艫煙
霞互織乎帆檣或扇以飍颶則雷霆忽助其震盪或媚
以晴旭則金碧緩搖其景光或微生澌而冰花雪蘂澂
庶品之神爽或淨如練而天經地緯開萬世之文章容
成䄂手以廢歷豎亥趼足於窮疆璿璣玉衡雖虞廷之
儀欲測和鈞關石計夏府之器難量涵泳四靈神出而
鬼洑沉浸萬象龜游而龍驤玄妃往來採明珠而拾翠
羽法駕上下乘清風而御隂陽至矣乎徵妙理於蠺絲
諒託始於濫觴若夫蛟窟散處龍宫深搆瑶房九重貝
闕雙輳水精之柱駢立火齊之瓦鱗覆懸珠作燭梁飛
萬萬之月團絡寶為簾簷走千千之星宿其下則有瑪
瑙硨磲琉璃珊瑚決銀汞以成池築璵璠而為區五金
夜發競光華以呈乾后萬珍曰産如沙礫之走坤輿其
上則有彌天作惟極地為載遥岑輕沫卿雲微帶月娥
臨鏡以脩眉天女沭鬟而勻黛齊州回繞班班九點之
紫煙仙府平臨朵朵三霄之翠盖其中則有鰋鯉鱨鰷
玉柱銀珧河伯𨗳旗海客寄綃風從吹浪之江豚雷應
鏗鐘之蒲牢羲和鎔金沸洪鑪之衮衮馮夷剪雪飜銀
海以滔滔其傍則有蘆洲戰煙牙檣插天蓑笠鳥道燈
火漁船風凝軟沙而鷺立雨浥厚莎而鷗眠福地洞天
巢鸞鶴以遐峙萍花荇葉暎鸂鶒而淪連至於龍堂曉
雲僧艇暮月善才之石砥定毘盧之閣㠎嵲郭賦鳴萬
夫之喙陸泉激千人之舌物遇之而拔凡品人鍾之而
為世傑邦家倚之而治忽古今由之以興滅傳諸圖經
登在國牒灝灝溔溔未遑暇以殫說也若稽使君於斯
奚取我契其大才學志度是故語其才也如江之波東
底瀛壺西起岷峨蹙瑶花兮沓沓爍雪山兮峩峩飛濤
濺空兮濆千堆之沫驚湍擊地兮旋無底之濄撼紫皇
之寶宫倒織女之銀河無遠不至跬步數州之域有重
必載鴻毛萬斛之艖轟轟乎霹怒霆而迅驚電擾擾乎
舞虬蜃而飛黿鼉通四夷之歸王象貝文犀湧梯航而
霧滃入九壥之貢賦錦衣玉食紛忛席以雲摩濟天下
兮往來又豈俟於盈科語其學也如江之瀾書名淮東
之院堂有富文之顔緗摹綈聮梓雕銅刊六籍&KR0008;奠百
家周完富誇牛腰之舳勤助熊膽之丸口誦手校左墨
右丹滕萬口於千載據尺几而一觀若乃擬其志高惟
江有潮突乎其豪滮乎其遥萬流秋毫千潨斗筲莫不
障而東之以會同而來朝坱圠初分即稱其拔萃汝漢
既决誰得而溷淆懷子胥之孤忠與伯若而為僚四瀆
首推其廣大六合咸讓其并包方其度洪惟江有容元
氣流通乾坤混融衡截海内平分域中際天淵於不二
齊物我於大同引重致遠通其變於不息含垢藏疾淨
諸有於太冲高以下基當其無有有之用滿而不溢天
下莫與汝争功大抵陳事之方有通有會放之彌者收
必密極其細者生乎大如其大而不約恐華談之已泰
故觀江之說則疑其過夸審一之理乃識其非汰交助
互益非人奚待嘗試問於江靈察川勲之攸在是故苻
堅玩之而狼戾江總恃之而顛沛壯從擊檝之祖生竒
賞燒舸之黃盖三國鼎睨六朝逓代水無變於安危人
每異其利害其故何也誠以天謨地烈積久無託緜緜
延延數千百年必至於我皇祖而始得其真宰也觀其
發祥於始蒙六飛之首渡創業於成遂九重之斯届煌
煌漢闕日照而月臨蕩蕩堯衢乾覆而坤載然後華夷
一統長通道於安流河漢九霄恒效靈於上界而有如
使君者又復沐浴恩波漸濡天瀨握提廵之專節守信
誓之若帶志業浹内聲名溢外尚亦防之有法而備之
無懈俾外者無窮而内者不怠息揚波而清水&KR0988;盪天
驕兮淨紫塞甲兵洗兮玄圭拜旌功進爵加禄賚家流
國澤並汪濊一江晏然世永頼斯名稱情乃無愧賦而
颺之載采采
哀孝賦
允明與太學生無錫華雲從龍友雲母張夫人没允明
以遠不能往相其喪或能有以發章母夫人賢為少以
紓雲之至痛亦友道可為而雲之志會雲示邵林二尚
書先生所為誌銘及張都運與雲自述事狀夫人賢節
不勝舉其間偁其孝事尤弘偉因掇叙大概稍韻其詞
以歸雲盖識其大者可模後來婦無徒慰雲爾始雲外
大父福州太守時敏以子幼用夫人舘雲父太學君時
禎於室福州既宦游夫人告時禎請迎養舅姑乃白舅
姑舅姑難之即時禎亦難之夫人曰我得之也解飾首
之資築室於石羊竟致之往而覲饋隆於婦禮來而理
軄脩於家政於是舅姑夫子宜於邇而父母安於遠又
左右其孺弟弟已立既歸其政趣往事舅姑盡恒理舅
姑後先沒相時禎送死倍常力及喪福州時已於張家
持服比在室曰身始本在室禮與其常也寧厚姑之沒
哭不絶聲或絶粒盖三日而病比襄事毁如初加勞焉
遂彌留以卒嗚呼女婦性多闇滯又沒世無姆教乏究
明理道通逹古事之功故自儒宦大家外凡女子嫁者
輙忘其親時以歸寧飾儀文而已贅則視舅姑殆途人
比安得有如華夫人之知識即知之梗焉弗能處也或
曰知而克處者固有之或病於財不得以為悅曰病於
財已耳吾安得厚誣世以絶無若夫財不足以病知與
處而不知與處也者抑多矣不賢華夫人得乎夫人之
事豈獨二族儒宦教染以然固繇其性資凡其事盖本
之以仁裁之以知成之以勇是君子之三道者其殆庶
幾乎近之者歟邵先生曰若人者從從皆義信矣夫然
而總其實孝也故題以哀孝
皇播氣以降性兮無昭昧而必仁孰二道異夫成形兮
可非孝而無親夫人既抱此淑禀兮又申之以高慧靈
荃粲其中秀兮函瑜琬之温厲鏡皇倫之紛賾以相奪
兮曷不善修以兼濟相先民之鴻訓兮女從人而無專
建剛柔之弘義兮坤必求往而歸乾愾暮世之改度兮
招靈脩使來贅既天命之不諒以吾遘兮吾敢慆天彛
以人廢從移天於尊章兮胡有天而弗戴諏靈脩其往
請兮來胥宇而承饋尊曰惟我其難之兮將緯繣而叀
戾豈道有窮於兹人兮繄弗觀其通會攬旁塗於周行
兮聿典禮之必行髮余首以撤飾兮資搆宇而𨗳迎尊
誠動而感諴兮爰居處以胥寧止幹父蠱兮往帥婦經
親謐於遐兮尊逸於庭俌連枝以丕植兮卬也歸政肅
褰裳以從尊兮脩日事之有定尊先後以罹恤兮以襄
事無或不信以不誠逮顯父之繼恤兮服服與在室而
同情亡於禮者之禮兮因心從宜以有興恤復終我聖
善兮我恫痗益弗勝永號不粒性幾滅兮愳斁禮以忍
生終靡支於恒瘁兮奄溘死以遐征何女婦之必孝兮
何行孝必禮也禮有弗周於天常兮夫何善以義起也
已焉哉彼賦之慝兮用爽天明或察而固兮行靡有方
相古淑媛兮交馳並翔哀夫怛焉兮德在躬逝焉得世
姬兮皆華之儷匪女之程兮唯士之軌寧孝之至兮引
申長類臣完厥忠兮幼廸其悌孤慈友信兮百行攸致
一母之烈兮二族之煒用獨邦勸兮風暨四海赫禆皇
極兮完命於帝錫爾不匱兮以引勿替
擬齊梁内人送别贈拭巾賦
初裁白紵白如霜舊遺團扇月含光紵拭不滅何郎汗
扇搖空想婕妤凉何如贈巾意勞君轉蕙腸若乃龍胡
交錯玉線綢繆輕挹珠散舒動蘭浮不忍桂匡床詎忍
委玉箱留取炎熱將歸去茱萸幔底拂鴛鴦
顧司封傷寵賦
滿不久秦臺月聚不住楚觀雲雲彫月墮兮紅粉黃塵
於是緬邈宵情芊綿晝臆憐生信誓之留怨觸箱奩之
歷則有細釵孔翠繡領鴛鴦窗窺鸞照珮解風篁髮燕
草之碧絲臉越蕖之紅房望惑弓鞵兮隻脫魂迷黼悵
兮半張昔喻麗於群芳兹萃芳而何益悲瑶草之不聲
痛瓊華而無息苦莫苦兮斷知心悼莫悼兮難國色撫
幽棲兮淚盈巾傷四海兮無佳人便為巫女終成夢便
作姮娥有底親銀蠟九枝光綠沉百和香香香香不歇
光光光不滅瑶瑟鼓殘兮湘水咽紫簫吹斷兮黃泉裂
雖令魂返少君丹假使貌成虎兒筆争如歌出李延年
會道佳人難再得
懷星堂集卷二
