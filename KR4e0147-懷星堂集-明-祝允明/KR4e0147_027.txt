懷星堂集卷二十七明祝允明撰
紀叙
奉餞大方伯方公朝覲序
皇帝十有二載春月正元日受覲禮天下方伯十有三
牧帥郡公邑尹厥屬千官入闕下廣東大方伯方公先
半載戒行寅屬交從得以禮通者帥致寅餞則有言公
謂小子允明亦能言與小子惟古者言不以上下唯其
賢則言今小子愚不敢以道知小子不肖不敢以告賢
小子卑不敢以瀆尊小子賤不敢以煩貴小子不敢公
意未俞乃敢進曰古之善為送人之言者無若尹氏之
於樊侯然今言于公誠宜若是抑衆言率先之矣小子
思獨以所封之民望利者祈公為天子言求興之瘼求
瘳之庶不出位然是蕞然小土曷敢煩公為迺探百姓
之懷颺言曰天子必以已先民内重外留公置諸其左
右公則以式是百辟王躬是保出納王命賦政于外四
方爰發吾人第不耳目公儀音耳尚實被其風澤或
上念遠人載假公來終活我裔氓實唯更生德羣赤
子怙慈母也抑又不敢貪天之私以為我公必悠悠
我思小子既述焉復矢詩謠于祖衢之下公庶幾聽
之詩云
兟兟公馬驤雲于天雲從龍兮雨彼八埏于行于南
終膏我田雲之緜緜兮不可從以旋兮我思不可誼
兮
東巡歸朝序
王制天下藩十有三治有易難廣外際海内檻以延領
天氣地物皆純駁參錯故稱治在易難間邇歲天下十
有三者稱并難大端有二以斯人良者窮暴者横廣雖
(缺九字)然二者兩各趣其趣實益實虛益虚於實於虛寔
日深厥難亦特明已小子乙亥來長古循一小壘蒿目
藩事蓋若此丙子春監察御史陳公來巡按此藩始至
不用察察自襮唯墨墨取前積事甲乙裁遣去若風馳
雷擊雨注自朝至于日中昃遂向晦不息越丙丁夜纔
少休以息衆日出而作胥錄案檄數夫手不給旦旦案
簿疊山晡而空焉譁嚚牒投匭縞庭實目一過百斥一
聽曰吾豈弗志除貪螟乳虎若狼貍輩歟此譁嚚不情
是螟虎狼貍尤也傾之政乃枯枯乃窳不可重楚之去
取真螟虎狼貍焉者重辟之無怵焉群昉懾息以伏公
有洞秋毛之晰不灼于細有摧冰岳之威不搖于微有
肉白骨之仁不姑于(缺一字)學殖山藴文章葩發其君子
仰之孤鳳翔于千仞咸游德輝之内其小人闚之虎豹
踞于九巖弭伏林坰之外孔子曰知及之仁守之莊以
莅之動之以禮又曰道之以德齊之以禮有恥且格是
則公之謂也於是廣封得公二三祀且不稱難國度近
臣不久外滿一歲當還柱下屬吏雷然以公之道若澤
鳴圖永焉小子隨之既而曰公之道其得以一地一時
止之乎蓋卑者分可止是公之官立乎朝可以舉乎天
下莅乎天下可以舉乎朝此本職中事公又加舉者而
奚竢於此且(缺二字)言之蓋亦嘗知其舉乎朝者巍矣赫
矣而非所敢盡
送憲副黃公按察八閩序
士用世者憂民之深無若持身之亮也建勲之華無若
克念之誠也拯時之雄無若拔志之卓也皆美也以為
有重輕又若不相類然然乎哉夫憂必行之則出入之
防將弗遑審矣建必暴之則四三之術或莫知愧矣拯
必遂之則枉直之度殆不免亂矣苟不為角階序耽肥
輕如是為之亦足施一時濟羣類燿聲於榮塗然而為
孔氏者不為也江隂小江先生黃公起家進士拜夏官
大夫道行偉然或弗諧於志還卧丘渚起僉廣東提刑
按察司事視民隠猶美疢寤寐不忘去治牢盆治戍人
屯田治分巡諸道事無為烈烈聲無不潤植槁枯剪削
薈棘務至到協理愜心譚御世乂物大裁制如拾粱擲
稗即用其譚㒺乏庸其天下完鉅材而邦之榦楨也已
然而有出乎是衆或知而未殫寧空抱伊稷耒耜時憂
不以斯汩吾防寧建有弗章於人不能以自欺每浩歎
誠之艱立於今日仕軺之塵後驅者多先騰焉倓然嘯
紓未曾有淹駿之歉此何為者邪為孔氏云也丁丑夏
天子升之自嶺臬遷按察閩建而進位貳使行色之光
上有天王之寵音次有當路羣公之雅頌惟是有未盡
者曰亮曰誠曰卓為孔氏則然斯其本允明敢云
送王禄之會試詩叙
禄之與余家交久而姻密禄之少韞瑑嚢鍔輝末弗見
識者窺其國器也既從今翰林文仲子游為古人之文
學久之日章不得以自揜今年乙酉稍以其時學領鄉
舉將赴會試别我允明雖偃卧蓬林畏辟榮轍喜吾姻
契之進取吾古人之文學之得伸也起而餞之時學在
禄之不足譽其取上第易易時學最所極不過在能尋
記後世所謂經義追逐而徇從稍以利才熟語發之得
之者自有科舉來何可勝數此不足重禄之古學若山
海出納無所窮際禄之往取上第若翰林當最稱去為
他官以此古學達之霈如也子游曰君子學道則愛人
小人學道則易使此所謂古人之文學禄之既知之吾
兹以言餞非期祝禄之蓋示先知云也有詩系之
丹丘有彩鳳紫庭有神龍龍飛御乾極威鳳乃來從阿
閣覽垂衣蒲宫聽笙鏞五文離煥爛七始叶雝雝翊帝
宣文化四海扇薰風滄洲有鵬運觀爾盛遭逢
贈錢君醫效序
錢氏以顱𩕄醫世名吳中郡之人孩而活之以長老者
不知幾千萬指也與余家友誼尤厚余之幼蓋亦活於
其門之一人也近年來家有求活者則多之孔徵比余
有二息孫每多疾遇大疾則奔告焉小疾則奔告焉孔
徵聞告審其疾當視也則亟來視焉當藥則畀之服焉
其來視也余輒從同視孔徵問證切脈察色揣肌審聲
曰其來也以是其驗也若是其治也宜是為之校計乳
哺之節凉燠之候襁負眠坐&KR1566;便之度與其母服食之
宜導諭周悉諄至然後使藥之蓋其用心施術匪伊良
醫師慈母賢保傅不易及也噫嘻世間人臣負主官怠
政厲民士背先師衆庶交欺賣至有天屬詐忍賊倫者
何如哉殆皆孔徵罪人孔徵術既精澤既廣不伺余語
語直以伸報德之懷而活人受福且為孔徵必之慶之
亦報德中意也
將赴京師與朱正言
余觀物之稟良於天而用殊也可勝道哉世多為咎於
人嗚呼天也今夫玉地理色澤不相遼為璣衡與天為
徒等而下之極至為含於死愚人以臭爛同歸又若同
作器飾或賢人小人貴賤重不重不同用之又若並雜
惡石抑揚倒錯施置其悖亂何如也今夫以士入衆庶
而商農且獵而仕獨且奈何哉余郡朱正守中蓋璣衡
玉也亦彫於玉人已而今在野余接之良粹之氣充充
爾嗚呼余觀今人妄庸顯而尊盡凷礫也以視守中獨
且奈何哉吾兹當與守中别相為言之嗚呼守中無以
繆亂而敗脩矣抑或當有後期
杭州奎上人署書贊
雄穎偉墨突如其來云誰之為緇師宗奎佛有三昧散
在百觀子以其餘戲入書翰天宫寳樹截萬楨榦昆刀
瑚珠鉤鉞鏁鑽縦衡闔闢締構輾轉按規拊矩束帶頂
冕千力萬氣曳斫不斷平原風骨溥光首面耳目警聳
誰敢䙝玩衆夫瞻仰老史作贊
三望一首贈杜子
吾鄉杜子鍾資甚秀志甚高世其醫業英年活人績已
不勝錄余愛之篤乃願之至作三望張之一望望濟其
世之美杜用醫著吳數世若某某前輩名老以文字傳
之甚富余望杜子齊之雖然杜子已武之不足止二望
望襲吾邦之休吳由宋元來最多上醫甲四方若韓盛
張王葛等皆挺然于時與北之張李南之朱戴齊不齊
亦各擅其時也然在子鍾度中不足止三望望陟于儒
儒中醫一事世將進醫援附儒非也儒之道通天人醫
握天人樞者也非聖不作非賢不行后代攻而弗振者
或良其伎而醜其行空抱聖術為不肖歸或習而庸累
道以入伎余望杜子奮興鬯于儒告子以其方中且徑
者可治一室將詩書周易戴禮春秋論語孝經公穀周
官爾雅注疏敷之几學之問之思之辨之居之行之宋
以下傳解勿接目舉業士講論毋涉耳儒體立矣又將
史漢下十七史暇而擇閱之儒用達矣足矣外且又將
老列莊周荀揚國語淮南吕覽劉向書博吾識又將文
選文粹唐音鼓吹昌吾聲又將閣絳諸名帖升吾藝餘
無煩矣異時出列班序被金紫分中事不足語即在野
作鄉碩耆豈不偉哉
隠士贊
外彪日章豹華斑虨中立不倚華嵩嶙峋江湖有憂天
子不臣神隨下筆鬼莫窮文蔵之清朝山川不貧
朱母大耋頌
家肥國阜爰有慈母婉嬺静直令儀令色德氣垂委迺
生孝子以養以順以莫不致居適食豐滋味充充鼎鼎
春秋九十其崇龍在大淵獻月在玄枵吉日戊戌俶降
兹朝酒食衎衎言笑晏晏跪拜欵欵祈頌大算大算維
何維葑溪之水淵德不撓流美不涘夀母維何維令人
周氏孝子維何長洲朱顥七十之孝終身是保孰歸孝
稱天子有詔文孫存理曾玄弁髦五世之澤膝抱而教
允明作頌以勸慈孝
蔣外生西樓讀易圖記
易道大者聖人以窮理盡性而至命天地大德生物聖
人位大寳前民開物成務革命無不在其細至行庭闚
戶刲羊見豕亦爾其為物雖定於卦六十四爻三百八
十四而其為用斂千萬而一亦可取一而為萬億亦可
曰六十有四三百八十有四易也是讀易非得乎易者
也前之云大者聖人之讀易也細者百姓之讀易也聖
人得之百姓或得或弗得今之讀易者借倩之買名利
官禄耳長洲官校髦士蔣垕子重予中表外甥也家吳
淞之濱治業西樓中有為西樓讀易圖懸其壁生請予
著數語生質厚重而氣爽秀志功甚勤因略語此而書
其上昔生叔祖予之姨之夫樂亭府君以易取科名而
修身為政咸得易道以為名卿大君子生畢時業蚤入
官紹前人而大今之道望聖賢為歸則亦予之勛子生
也層櫩江湄西爽暎帷敷策而呻拱襟以思旦斯圖夕
斯辭綽乎淵哉蓍龜
甘泉陸氏蔵書目錄序
故浙江參政式齋陸先生文量以雅德碩學偉才高識
立功立言於憲孝兩朝間平生蓄書甚富既没其子鄉
貢進士安甫彙列其目并已所得者通繫之凡為經史
子集合若干卷以示僕請序夫自高論者以皋䕫稷卨
無假讀書而視蔵書為羨餘事不知書以道出道原於
天發於聖人皋稷聖人道所出亦書所出也皋稷不伺
書以聖而欲人皆聖不能以無書今人不皆皋稷而欲
舍書是將舍道道可舍乎哉又皋稷之聖著於典謨孔
子刪舊冊以成書有典與謨又安知皋稷時不嘗有書
也人飢寒則需食與衣病則需藥富則需珠玉異玩食
衣與藥以活身寳玩以娛耳目智於活身者猶能棄珠
寳以易食衣與藥故稻菽裘布參苓狶勃兼收焉而況
智於脩身以期配玄黃均為才者當舍書乎哉故人不
皆聖而聖人不能無書我不聖而不能舍書不能無飢
寒而不能舍食衣不能無病而不能舍藥者也矤藥活
身身活或不肖猶為不活書以脩身身脩道立生將參
玄黃夕死可矣又特藥等邪故善積者與積寳玩寧積
食衣藥積食衣藥無寧積書也式齋先生之書躬積而
躬發之其德學才識所立已如是是將雖不迨皋稷而
當其徒矣至以是教安甫安甫用以進取德學才識與
先生惟肖異時所立當躅武繼響是積書之徵行之校
著也已於乎無怪乎其愛重章表至如是也
陸啟明暘谷叙
林屋洞有三門同會一穴其左為暘谷下復有子洞通
林屋之腹西包之要處也道書為左神幽虚之天其中
可居有金庭銀室啖有白芝乳泉讀有素書大道所存
即不能到居其表吞雲吐霞衣流冠石襟波袂月賓㕙
鶴飫梅橘醉泉荈何地可以越此又勝者今有師相元
老才大夫士或隠君子高僧處其間足師友閎聞見以
長人品又勝者有佳子弟茂學業翹菁英將貴顯時代
於是居之乃至有數者之益如此由遂以號稱或從而
為之辭蹈厲奮紓豈不宜且美哉今陸君啟明惟厥一
人焉抑復有進者聞啟明最静默身康家泰矣且恬然
不用外物飈炎其中金人三緘匿大銛於至質其潛脩
密養將必有自得非予所知者以是主張勝居標揭靈
域優優乎卓哉何有於予數十語為姑敘致之蓋其子
吳學官弟子員鵠來請之
慎齋記
有雙舟偕濟川甲乙操者飈鼓濤怒甲濟乙溺焉甲檣
柁檝碇㒺弗飭師兢兢各備事乙否也二人者患疾候
證一醫一一死一生生者飲其藥遵其戒衾服凉燠興
居用時節食禁色死者藥而已矣是何也慎不慎之辨
也昔者吳越並有國吳亡而越存越慎也又有甚者齊
桓公始伯諸侯萬國推長而末淫蠱以死潰骸二月而
斂唐明皇初治齊貞觀卒遂乃困而殂此二君一人而
後先殊亦由是已故身與家國天下無不生安於慎而
死敗於不慎凡慎之道具經傳事效列史集不可勝道
人莫不知之習焉而弗能用徽人孫武求予記其婦翁
程氏慎齋者予亦未識其翁能稱果能用以否然而審
其自有可言者翁名譲字廷敬慎齋其别為號者武又
言其為人簡默厚重夫譲敬慎皆一道也然名幼取諸
父字賓以名起固望而未卜者若至自號乃志所趣行
所安豈以無所得而苟稱之乎哉因其稱而求其行見
其行而知其人藉白茅繫包桑意城瓶口不出戶庭廷
敬亦誠善美矣乎武又言程自篁墩遷率東六世祖神
叟有方山樓朱風林為之記廷敬居既隣方山亦建松
雲樓以繼之其肯構繩武以保澤蓋亦慎之推也於是
翁之為慎志日益得業日益固而名將日益起以永其
家聲也夫
從一堂記
皇帝若曰為國在振綱常風民民有以節義孝順著者
所司以聞蘇州衞奉詔言於巡按御史故衞士楊貴妻
唐氏二十一而嫁二十七而寡褓厥遺孤子女清等三
人守操嚴苦於今逾三十六年合官格請表門以旌如
制御史下其事於府府與衞交覈覆驗具實以復御史
御史乃與府衞臣各保明以聞詔可下有司如請乃正
德已已郡命為表樹第前其署曰貞節之門於是清且
強矣後數年作堂以奉母語其友臣允明乞名堂而系
之言用侈上恩曉子孫世世葵藿于天王允明曰唯表
厥宅里樹之風聲書之言也婦人貞吉從一而終易之
教也肆我后勅天之命以惇典庸禮我邦臣工將順皇
典以溥澤勸衆節婦峻完天明用迪于壼彛清事母孝
又慎修不隊母志若事以及於署紀允明因友道以敷
言謹援易義題之曰從一之堂於戲君臣夫婦父子朋
友交發兼盡五典備飭以享于唐虞若此惟楊氏之有
維楊氏之光迺拜手歌頌式銘于其堂其詞曰
寒霜矯節皎日全誓歸猷承后肯搆懋嗣臣友紀綱敢
效勒記尚幾類錫天明不匱貞吉而終媚于天子
夢墨亭記
子畏天授竒穎才鋒無前百俊千傑式當其選形拔而
勢孤立峻則武狹童幼所志以為世勲時位茂禄侈富
一不足為我謀少長縦横古今肆恣千氏一日忽念欲
了其先人之遺望且以畢近易事遂乃苞銛坊滔萃神
於科第業閉戶一歲信步闈場遂錄薦籍為南甸十三
郡士冠人駭之而子畏自顧折草爾由益信人間事無
必煩智慮者當是時且以謂崇爵顯章晨金午玉階升
而矢流耳曾儌朕於閩之神所謂九鯉湖者夢神惠之
墨萬箇子畏謂塗楮畫素或但成細瑣蓺玩殆澁儒腐
生之業亦何直許云是殆匪如響者也領薦之明年會
試禮署乃用文法詿誤卒落薦籍人又駭之而子畏夷
如也去覈求神鈐天軌至理極事山負海茹鑚琢窈惚
於是心益精學益大而跡益放或布濩餘蓄以為圖繪
日月山河霄漢風氣烟雲霧雨花鳥樹石仙崖鬼竇竒
夫曠人俠子媚女樵牧耕漁墟市舟騎千形萬模皆務
為凌誇横突峻掘譎詭周曲碎雜無不求詣各至妥帖
地必將躪古人之輹蹤惴惴然懼一失足俗駕當其妙
解超然冥會乃復以為業無小大神適斯貴是誠可以
陶寫浩素我心獲兮比自四方而歸結亭閶門桃花塢
中目之曰夢墨章神符也謂獨余為可記陳前故以來
請於乎子畏自以為志暢矣神符章矣余忖度之其果
謂之然哉於乎然而不盡者也往者王子安嘗夢墨而
以文章名余亦嘗夢墨未知以何名審子畏之夢墨其
果以畫名哉墨之用獨畫哉子畏之文豈特余等亦豈
特欲勃等第哉子畏不謂符文以為符畫子畏格氣乃
果獨是哉以為符文余且謂不盡而又卑於文者哉子
畏以文自居余猶進之有盡墨之用者猶為非子畏志
之真也又以畫余肯謂之真哉設余第徇子畏云爾已
矣當不畏人笑失倫又不畏神怒忽略苟且阿人哉神
之祥子畏不唯是也必然矣然而人之志最易止止子
畏之志無亦果本爾乎或是則不可不可必進以從余
如子畏不然又何煩以余文為哉
保和堂記
唐王殿下於承運殿之東墀搆堂以為燕學之所名之
曰保和洞戶延室弘敞沈穆圖書列架琴瑟在御堂之
四隅翼以齋舍其名曰由訓曰秉嚴曰若虛曰無逸堂
外嘉景羅布名其大者有六曰振雅曰采風曰文華曰
翰海曰椽床曰霜髓殿下朝政之暇則御于是蓋所以
養心典訓以廣睿學隆德業而保天命也有命某記某
聞之保合太和天之所以貞萬物也懷保咸和文王之
所以綏民也殿下英睿天成親賢地重勤兼四庫樂唯
一善陋炎漢之間平儷蒼姬之旦奭而且志崇索馭功
存宥坐洞神襟以納物謹周防以宅心於是新儆湯盤
敬彰武牖觀其所名而天與聖人之心可見矣然其闚
淵算之所依測鴻稱之攸指蓋取諸孝典云在上不驕
制節謹度所以長守富貴不離其身然後能保其社稷
而和其民人者也夫保和之道兼内外而貫鉅細通上
下而徹幽明某試條其概焉殿下緝熙之餘飛神探賾
於是時也近取諸身玉體寧與夜氣清與志光明與遠
取諸人琴瑟戢與宫府一與臣工謐與廣及于家邦民
樂生與黍稷登與郊壘平與禎祥興與屬屬乎邕邕乎
思之得矣行之獲矣金甌無疆玉燭輯矣書云欲至于
萬年惟王子子孫孫永保民此之謂也
寳善堂記
物至於必不可少也而後貴而聖賢之擇物則詳審調
酌寧近疎迂而要期於亡弊焉人之所寳大率存乎美
麗貴重罕有之間是故金玉之徒最之而聖賢之言寳
則必曰善舍夫美麗貴重罕有之間而更取於簡淡寂
寞苦彊之具聖賢豈咈人之性而昧擇物之智哉蓋意
期於亡弊而審夫人之必不可少者獨在此也比屋可
封之政行則珠玉為公具采薇啜菽之義建則金貝乃
廢物況務貨未必豐謀道未必窶苟能事事則富貴皆
完人窮達悉天民而靈於萬物之寳恒無凉薄之憂矣
不必財而殖不必力而備無事於假借無慮於匱盡多
蔵而不亡呈露而莫竊有於身而身貴充於家而家肥
積於子孫而子孫吉被之人而人康以澤善之不可少
也如此吾非至愚安能收護其可少者而翻棄夫不可
少者乎哉故取舍之間自不能不爾蓋聖賢精於擇物
要期於亡弊也然從事者故寡則亦不知而已矣包山
蔡進之獨知之不惟行之於其身而又稱之於其居曰
寳善之堂間語於予請述諸簡予聞君志行清古食禮
義而衣詩書者有年其為是非苟以知及之而云也蓋
行之而效不能去之而他圖也予則能不是與抑有間
者是義也君行之於身及之於物而根之於心足矣又
何事於屋廬表暴之間而疑乎贅也進之曰唯走亦知
之獨念夫時遷世易則將容有墜忘者唯若是則使彼
仰瞻兹堂留訓赫赫庶幾乎睹牆而懷堯睇洛而慕禹
使兹堂為蔡氏命脈所屬而歴代猶吾之身焉耳鳴呼
審然此其志又行之無窮而堂之力益厚矣尚何以贅
疑而已諸嗚呼予又能不是與
燕翼堂記
闔閭北城外荻水之東自宋王氏所止中更消息居業
非故今日隠君元禹俶以充辟建作聿成中堂五楹七
介其袤十丈入深十二高二十二尺容中三間壁東外
翼西格合為閤室重疏崇廉脩弄夾延其餘屋稱之所
以致安親尊止息心體别睦宗屬省敕胤系宅有家之
典停詩禮之具浹倫友之通往寓遐曠之風氣者也復
又總萃旨理豫備憂虞法規先民取義詩人歸名正堂
謂之燕翼焉弘治五年予詣訪公公之二子攀求銘戒
夫經營以振先者孝人之志也因效以垂功者長慮之
教也知志而思永者述人之善也附物以立道者智者
之務也名義之宜安敬之訓講玩明熟居然無煩申矣
是故新言每宜於警耳近指信可以起心故日新者以
盤洗濯之類也行德者以帶動服之屬也故公之立旨
主於垂後二子思承前業鑒兹堂乎非柱則不立非棟
則不架非題桷榱杙則不連非牖戶則不通非欂櫨梲
楔瑣細則不完非基則不容非室閤廉弄則不尊巨碎
之繆施隆卑之倒安上下之失宜其豈以成堂哉二子
求燕翼之術在堂而已矣且夫棟柱之羣用為室之事
也室非能自為皆公精神心思之所經至而出之也稱
名之本繇此而已二子審之彊勉之詩曰子子孫孫弗
替引之此之謂也
懷振堂記
詹氏先中山人國初以功授錦衣衞指揮後從駕遷行
在府軍衞今襲任居北都者曰輝府軍之從孫曰濟字
澤民居吾蘇久矣其為人年壯好脩澡躬暴名不肯落
人後其勉義勖惠求符契其名若字者亦久矣比者慨
然以懷振號其堂識者詰之澤民曰吾嘗誦范忠宣對
文正公語因寤寐郭代公之為人慕焉而欲希希焉而
懼遺故竊即公之名而寓以懷蓋謂稱之弗切則志之
弗專云爾非敢僣且䙝也詰者賞之澤民因與之來謁
予以記請曰幸託諸文筆以厲吾力云噫斯道也今也
或是之亡也又久矣幸而得澤民不亦善乎且為是者
不必以事以其志也亦足以醇彼澆醨矣今而事又然
不又善乎大抵今人之病於是也非其獨無仁愛之性
之於帝降也是其於貨賄者其生之也孤其為之也劬
而其為計也吝以愚故用之也自弗能以舒矣如代公
之事非智仁勇之兼具者固難矣夫於乎在文正且未
可先决忠宣忠宣亦且未能必時人之有也而況於他
乎況於今日乎今日之從事也蓋必始乎激激久則利
利久則安故曰夫仁亦在乎熟之而已矣於乎郭代公
果何人哉予深以望諸澤民澤民力焉
賓山堂記
葉君民服居具區東山之下其人温澤流達知其得樂
水功也他日以其堂記請乃曰賓山詰之蓋以居藉山
為東道主而志藉居以發故云爾民服因問子宜否予
曰靈神之區所産多傑特而傑人者亦必擇勝境以居
人卜居居助人宜哉取居以目人也今夫絫土石附枝
葉嶔岩葱蘢拔地而黨天宅仙鬼而興寳蔵具區之山
又東南表然者而吾子舉數十棟宇六尺之體以臨之
其小大不倫而賓主適相當猶一客據座而主人雖王
公子姓擯從千萬人無加焉則子之賓山山不得而辭
主雖然賓主猶名也子達者予略名實為子廣言之子
以先有山也而自待以賓不知兹山寂寞孤處千萬年
而今始遇子以契以名庸詎知山之不以子為主乎又
從大塊者觀之子無族屬於山山無倫品於子庸詎知
夫子與山皆可賓乎皆可主乎而又況乎名者實之賓
而又況乎言又主乎名實者哉皆癭疣也子歸勿觀於
數十楹外土石枝葉瞑視塞聽窅窅兮其凝其盲必别
有一山嶷然為主於子者
寄寄堂記
扶風馬世用家太湖之洲山川之與身魚龍之與隣眎
草木之附著猶曰奚其凝也余其寄他日以家終不能
脱城府而營營别家焉又曰奚别於湖家余其寄即大
書二文為堂名云寄寄謂予曰知請契諸是非述之文
嘻余斯人者之寄者之特者也果知之馬氏發其一發
其二未發其累轉而無窮木寄土工寄木構寄工曰家
家寄湖湖寄城曰别堂寄别名寄堂曰寄寄吾將累轉
至於我我固無寄乎寄諸骨肌膚毛骨肌膚毛奚其寄
故寄亦寄也寄寄名者寄寄寄實者也統名實之致會
儒老之趣賢馬氏之鑒開方來之績余謂馬氏宜無察
乎寄無寄而察乎寄無寄之名實如察骨肌膚毛之寄
名而任亂其實則能以肌立以膚毛内傅輔其立而以
骨焉外包裹乎故亦終無能焉是名實之辨也又及于
堂家湖城邑天地也誰不然故馬氏察寄名毋亂寄實
馬氏契于余余必進馬氏馬氏進者與馬氏不止問知
馬氏進也旅氏之山有小石焉羣飛止之人旦朝逐止
之名名之鴞磶鷙□鵂磈鷔礎歴者瞑而不覿明日羣
飛之長止之遂名之曰鳳凰之臺弗覿者因取懷而歸
珍之故石一止羣而名生名美惡殊實定而愛憎生羣
名者寄寄名也羣飛者寄寄實也寄寄名者人可亂也
寄寄實者我不可亂也故可亂者寄寄之寄者也不可
亂者寄寄之不寄者也故馬氏之知在寄寄之寄寄寄
之不寄知寄寄之不寄而馬氏進
懷星堂集卷二十七
