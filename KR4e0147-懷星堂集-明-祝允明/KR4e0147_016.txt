懷星堂集卷十六明祝允明撰
傳志
元故成全郎江浙官醫提舉恒齋葛先生墓表
士抱賦穎粹砥行修業綜古聖人經術固將以自效達
志用時兼濟上下流華於方來也或世代戾契既不我
用於是背廷闕面林臯吾志已矣然而澤物之仁函乎
中活世之方寓乎手緬觀斯人有病心惻乃有知者舉
而試之雖地隘施小吾且應之亦有以發志成效不孤
天禀為聲永身後則獨非君子之心哉是亦君子之道
也宋籙瀕訖竒傑之士散落草莽者何限吾鄉尤衆其
稍出效用於勝國雖百售一二固稱於時以貤於後不
可誣也若葛提舉先生其最也先生業行與其蹈履有
黃文獻公晉卿志墓之文其裔孫懌比治飭遺冡以文
在幽不得外暴雖人多憙傳錄故不普因斵穹石揭其
前特請余屬詞刻其上因撮黃志大略為之叙云先生
諱應雷字震甫别號恒齋世平江人大父曰宣義郎思
恭父曰進義校尉從豫先生始受周禮於季父某為舉
業業成而宋亡無所用之進義故儒者而學多能通九
流百家醫尤工先生既無意干祿儒業之外遂專治父
所遺醫法黃帝樞素諸篇搜抉研核無餘力自得甚深
以為當世所謂醫者株守近代意見論病執方如檢畫
一絶不識原委誠異古法乃推運氣之標本察隂陽升
降之左右以定藏府虚實而合諸經絡氣血之流注於
是疾病之候死生之期無能逃焉從而立方法為之湯
液砭焫自不能雷同他人竒效乃著聲華日騰焉時浙
西提刑按察司判官中州李某推醫名嘗治其父疾亦
致先生決之先生為之語云云李父子驚相顧謂南方
乃亦有斯人乎因盡發藏書河間潔古諸說相共討尋
凡先生之語無弗諧合去益以其道行南方之醫始能
言劉張法者先生啟之也先生嘗謂守真若子和當女
真強盛時人氣勁悍故宜多用宣泄逮其兵饉衰殘之
餘民瘁氣困於是潔古與李明之輩乃加以補益此其
下工也宋既抄末醫多襲目見務守護不能為攻伐是
謂養病非治病此由不知醫當視時勢盛衰不知通變
者也故所著書曰醫學會同凡二十卷大旨類如此於
時近遠病家乞治無曠日幣馬塞門大夫士内交益衆
皆敬禮推譽大德十年遂被薦授平江路醫學教授先
生亦不辭為之治田疇嚴廟祀教育其徒往往去為善
醫無幾省臺交舉擢江浙等處官醫副提舉進提舉階
自醫愈郎至成全郎延祐之某年也至治二年以内艱
歸執喪過毁竟不久卒于家三年正月十八日也享年
六十其子乾孫以泰定元年春二月二十八日葬之于
吳縣至德鄉望墅墩先域之次乾孫字可久其學得諸
先生而發之益竒取績轉神異世傳不衰吳中視為文
獻家自先生(缺)世乃至懌
系之曰士惟無所可見見之或無本抑淺局故其所及
名實廣狹以之有如先生劌心羣經且將用周公之典
以輔斯世既不果退用其餘以被物亦取十全功蓋亦
得上古聖人之秘其震於時而引於後何有也黃公謂
先生既棄去時業更以詩授乾孫又云先生質和粹識
量明達外嚴内寬孝友篤于家而惠賑澤在閭里然則
先生誠德人偉丈夫文獻重吾邦邦人世當重之豈獨
其子孫恭慎乎丘樹而已也
葛先生墓補志
修行立節人之彦慶餘澤引慈之契敬宗傳美孝之鉅
發德實錄辭之善自夫伯翳俶封葛屬肇氏拔分五爵
散部四民蕭規曹隨傍流達兼之澤伊耕姜漁鞏用舍
藏之具君子不斬文獻能徵千載之間爛然充觀若夫
唐靈斯薄周民或遺時則道明府君違淮南而之一邦
卜澄江以宫一畝爾來不億尤引無極大概宋富顯公
元多逸夫勝國告終之末真人出庶之先則兹野樵
先生昉宗於吾蘇焉蓋歲駕丁酉江人恤戎先生從父
益之而來洪武初紀遂綴版長洲而授㕓城市先生諱侗
其字天民起居六藝飲食一經本窮羲文枝獵王鄭研
幾隂陽之縕觀象剛柔之賾至於融陶性情比排宫商
近嚴聲病之度遠守經緯之旨隨時言志夷然自獲辛
未之歲應辟人材授雲南大理府同知力以病謝浩然
東歸河干伐檀韞匱藏玉聞詩乃興志從劉王之招學
易無過神符阮君之遯董帷尚下馬帳亦縣生徒執業
遐邇烝集永樂戊戌凝然告終閱受春秋七十有八配
室顧氏二子華倫始益之造居在本縣二十四都陳公
鄉之雉瀆及先生遷築考命遂即雉瀆之址為幽宅焉
又越四世其孫曰弘時游大黌力述祖德更整系譜還
輯遺吟復以石文無見玄美未傳固乞追纂所知章揭
崇石庶幾終世有考來哲知欽源長祥餘墟穸永妥
明故文正書院主奉范公墓志銘
自文正書院立世遴一人統司之曰主奉魏公千載不
斬之澤行諸其身責不輕矣然恒視其人為低昂由魏
公長子監簿公嫡支而下十世曰廷榦嗣為之當洪武
初資業甲吳一邑邑舉總民稅稅多逋坐當除名詔執
歸京師廷榦與室陳夫人訣曰吾罪即死應爾獨世澤
斬於我吾何以入厚土何以面先公夫人曰即償之須
幾何許曰二十萬曰計妾奩飾猶盈并益以君產當足
償奚若以易覆宗之禍廷榦曰善立舉粥如民負輸之即
就繫及京見上上釋其罪更加奬賜遣歸由是義田之寄
長洲吳江族籍者坐廢而吳籍獨完存焉廷榦生天鑑
穎秀抱遠略有文行讓嗣職于他不居其人乃弗克負
荷至售手澤質公田義職以蠱連族病之更合議還屬
諸天鑑之子元理元理儒行惇潔博通經典有大度乃
拮据黽勉裁節冗濫復手澤清義田别戶籍立提管一
人專領之十載一易以革賃售之弊作砧稽簿四冊請
于巡臣郡守印記之分畀主奉提管掌莊天平墳寺各
傳守以備參察失遺又修正家規圖乘損益給助白長
吏列刻木榜縣示遠久更新忠烈廟若義莊若家廟主
奉之任於是為大舉娶周氏是生公公諱從規字圓吉
賦性冲和操履中庸力思紹述親事充振先烈如新歲
寒堂改塗書院易建石表凡祠事既董正周備又以文
正忠宣而下累世宅兆在洛者久缺封掃請于官求自
往省遂給過所以去至萬安山尹樊里省奠封掃如儀
自魏公祔位諸冢遺封故存獨忠宣之兆越五里至則
無所見問知為屯戍所平久矣因望祭悲號削蓁蔓披
砂礫肆蒐不得乃禱于空跽泣連數日天忽大雨三日
夜雨止滌土去深三尺餘露斷碣數尺題曰宋丞相范
忠宣公之墓公大驚喜亟白于守禦分閫官勑戍卒還
公始案圖譜加封樹作墉屋辨止界正神道植望獸以
表之勒石記事訖又為外舍屬褒賢寺僧居守又遣吳
中支族一人往協相僧以居然後丘隴之職始與祠事
並盡既復以今族食指百倍於舊而莊課不登乃合衆
協謀取湯沐之樹易田百餘畝以附益之族禄始贍其
憙建樹多績效大帥如此始范家園故地殘圮公大新
之鑿池立亭蒔花木育魚鳥中歲養息其間天平故有
卧雲書院公時往還自得因别號卧雲族人或盭繩笵
漁餼禀家憲當罰公惟舉憲風示而卒以厚度包容之
不致罰或曰先生傷圓乎公曰吾家自咸通柱國府君
以來積德百餘年而發於文正忠宣恭獻清憲諸烈祖
奕世大顯至於今又六百餘年而不衰益熾子孫千億
蹈儀循度不致散背者獨持一義字保之故爾人之格
不齊惟義可以和之至如條法懲責先君特緣是垂教
閑人心耳吾所以兩調之如是將以不失先君意而默
有以永保義之心也聞者皆帖然其特見御務務為寬
雅微遠又如此公生於宣德戊申九月乙夘卒於弘治
丁巳三月甲寅享年七十配盛氏故太醫院御醫叔大
之女誠一惠和有古賢媛風稱為世家主婦公初昏從
外贅處盛氏尋共歸治婦母之道並無違以辛亥六月
己亥生後公一載二月庚辰卒年六十七初不育常褓
公弟太學生鳴吉少子汝舟將以為後既而貳室譚乃
生子男二人長曰汝輿今補郡學弟子員嗣主奉次曰
汝輅女一孫男女各一汝輿等卜以明年戊午月日奉
公與碩人合葬於雅宜山之新穴倩其族兄吳縣學生
昌辰叙總遺行將著之不朽以允明與有姻分知仰切
悉來以為委謹為撮書復綴作銘其詞云
君子之澤如水行地達之斯達壅則以滯苟達而滔奚
遠無濟洋洋魏公仁源義委勤以卧雲載宣載止清廟
既嚴穹丘亦治德豐行卓全歸善瘞拜瞻先公不恧九
地江水泱泱沛於終世
薛先生墓志銘
吳有隠君子薛氏力學脩道七十而沒未嘗一日同時
世浮詭者既沒孝嗣應祥謂允明與皇甫錄曰先處士
多門人傳遠之託吾以委吾門人者要至先人之終而
貴備也錄乃退為行狀甚詳允明相為參補謹誌之以
薦于吾師曰先生諱英字時用貫長洲縣曾大父名遠
大父弘道父繼周代傳六藝繼周娶于程生先生而家
計不充然繼周不以家故遷守易業教先生轉嚴先生
亦轉刻厲學成而志不在顯赫養親之餘稍以膏馥惠
後來劉僉事廷美沈二隠君貞吉啟南皆知之遞請尸
塾席先生學則方肅授諸生悃悃端實居常時慎確寡
語對人不能為佞詞和顔雅衣儀度沉厚御家不偏於
侈陋拘肆自以貨殖聞達機智之間舉不巧於是自稱
養拙子微飲諧歌熙然忘老初為郡大夫致鄉飲酒二
十年後亦勌辭弘治甲寅年七十有四得疾十二月己
未終于正寢將加纊猶命筆自書寄顔云云語意可慕
其生永樂辛丒七月癸未也配劉氏中書舍人孟功之
孫祭酒文恭公之姪生子男二長即允明師寓迹縣學
次曰得祥女三太學生王頤及劉侍范昌璧壻也孫男
二曰金曰銓女三葬以丙辰正月甲申穴在金鵝鄉孟
字圩之原銘曰
鼎鼎詩書翼翼冠裾吳何多儒匪儒之易厥或異趨將
守之缺而施則餘肫肫先生實乃越譽高明考終安此
幽墟煒煒我師踵弓以箕揚顯方來將煩命書有隕自
天匪志之需後者而過煩下其車兹唯公宜豈曰室徒
故處士顔公墓銘
長洲處士顔公將老自為石椁以俟命既十三年乃卒
又三年哀嗣復等乃奉以歸厝於是處士德行大致今
吏部侍郎吳公嘗著列因椁以為銘復之將掩封更圖
文方石内椁中為陵谷革易之慮邀其筆於允明允明
少從先參政接處士不能以辭文之傳遠者既具矣不
必以溷惟其慮且不可以廢是為述族屬經閱一二兼
衍前文之實為繁辭以系焉庶幾以貽重來世曰處士
諱昌字公懋甫曾祖天澤字潤之不受張士誠偽元帥
府副使之命隠死于皇朝祖天泉字濟民父琇字季栗
是為哭父死吳之達孝者也母李氏妻盛氏夏氏子男
四人泰復升大有女一人孫男六人閔曾言孟冉宓女
二人處士之生永樂丙申五月二十七日卒弘治庚戌
十月七日年七十五葬癸丑十二月壬申墓在本縣金
鵝鄉古字圩銘曰
顔以孝聞振于昔今敷華胚渾有啟而承處士之稟弗
渙其淳孩提而知知愛曰親親足傷爪我踣而呻哀哀
失恃學樂之年充充猶猶以罔弗誠窀穸之事我力斯
勤左簣右臿指皵搤龜祥忌烝祧祀事員員建本立儀
既信而倫敏敏春秋通于亡存我憯我考烈孝亡羣我
燿我考我力需人人孰諒只三年亡葷上下以動州司
升聞孝理天下將徼勸恩孰為格之國典斯湮我身我
心孰道以信口及我先我涕涔涔疇昔之夕既息我形
有赫我父下教其訰爾志我顯胡究我心爾祖遺休盍
煥于文勿以贄脩而沮于貧有餽爾相爾伺于晨詰旦
占之孰繇孰徵有客有客不速而臨有餽者器符夢之
名迺上太史賁詞份份一氣之靈繄孝是根既立道本
亦多旁仁岐伯之法我庸孔神或乞醫焉既施既平有
病于旁孌孌女生一匕下之亦底于寧宵闖我寢曰寔
感君何以酬之君活之身我頩以迕孰是賈媱孰湼我
緇孰磨我磷麾之不回我匪懷春我身曷生我感曷申
嗚呼噫嘻昧哉愚隂女則何知酬以潔清女乃遄往化
此魯男處士之容令氣氲氲座不苟同詞不粗陳鄉飲
社聚方裾脩紳頔頔威儀亦孔莊温孝子是呼下徹臺
臣前以父作後以子因巍巍齊女孝子之門玄運莫留
殱我孝君牆翣戒完即此靈辰生晦死薶千古之珍周
棺有磶勒此鴻芬廣之邦閭永之子孫千秋萬年其無
震傾陵壊谷移或換高深孰有見諸勿毀勿垔凡百君
子念此孝墳
錢處士誄
高陽苗裔彭籛孫子厥名曰孚為周上士職典錢府因
官命氏望于彭城世有彥美爰及李唐懿僖不綱九縣
俶擾鏐乃辟疆趙魏分茅桓文尊王比入宋室忠懿來
歸顯列班序笏紐陸離維此甎橋忠獻之枝公達昉遷
維常亢之維常閎義格于英宗綸音表宅龍光盪空公
生令稟仁冠義袵大川外達冰鏡内審詩書廣才智禮
成性孝友大節信惠百行父有富業腁胝幹蠱父有殆
疾斷膚覬瘉豈不知禮因心切至暨其執喪戚易兼致
兩弟短折死葬生給擇族繼絶厚嫁三息父妾弟妻守
節孀婺豐養日奉衣糧歲支内外中表逮諸屬眷彼
其或匱吾此能贍翼翼先祠累累世丘祭薦參告謁掃
封修綿聯譜牒熠燿文獻玉裁宋冊鐵鑴唐劵先生謝
表蘇公碑觀累代名鉅英辭妙翰石磨梨刻覆護流散
三華家集名賢確論并歸刊布籖帙充衍既圖紹述亦
志兼善君子攸依小人復賴爾涉予梁爾暴予槥減額
而稅不息而貸年凶勸分發粟一再乃至于三曾不少
怠有司承制懋賞以秩始用郎級繼之右職公咸曰辭
豈賈受直官不可回以歸燕翼比及其終堅郤猶昔官
曰得之亦有故實重門載旌風聲遝籍有秩鄉飲幸公
臨席流謙自牧華聞滂溢元公上卿交贄請識褒篇贊
章璀璨縟繹公度既達公心孔安崇樓高齋瀞沚芳園
觴歌悅生翔植怡顔七十而卧翛翛大還嗚呼哀哉孰
不有生生斯負之詭隨浮休鳥獸同期公則大完始終
弗虧今其止矣紹者伊誰嗚呼哀哉孰不有世世彼我
此鄉原亂德楊朱為已公施溢分曷畦曷涘世則逋公
今曷酬只嗚呼哀哉深山大澤實居龍蛇公歸九原胡
邇胡遐止水不滓薶璞非瑕清魂夜游上下無涯風霆
共運星月同華公其快哉元氣為家嗚呼哀哉繄予二
祖通好于公祝徐而錢鼎趾同風公不遺予包荒發蒙
耉成後凋邦社漸空海宇之嗟曷以私恫最行文旗昭
明有融淵淵德聲川壤齊終嗚呼哀哉
故詔旌義民錢公惟常遺像贊
陽秋中蘊制事之義而宅心之仁金玉外相秩乎其言
而睟乎其面展也君子今不可見章服威儀千載毫練
于何考德諸老紀傳吾萃以為其裔流之詔焉蓋曰玉
音華衮事英廟之忠金劵汗青紹武肅之孝五品孫而
一家肥似古君陳隠從親而貞在俗類郭有道活凍餒
也從范堯夫之棄舟折閹饕也非王孫賈之媚竈幽潛
屢書存殁一道嗚呼鴻山巍巍中有大寶偕此風神與
天不老
記吾鄉二老者
馬暠字公素嘉定人舉止迂固鄰夜火家具一不取惟
頂巾躡履執大袍凝立通衢中行遇深峻必舍舟車而
徒回曲淹滯而不厭在舟展佛經香供跏趺唄誦振響
人夾隄佇看不顧或稱以癡擊掌大笑遇鄙客錢虜則
以苛禮律之讀書專博鈔積甚富受妻家膏田悉以與
人有白菴集
沈誠字希明長洲人言必信行必果立不易方一介不
取不予淹貫經籍而家無方策詩篇文筆一字不作居
市間密鄰不識其面聞其聲登橙竊窺喜曰今日纔識
沈先生也
金孟愚先生家傳
金孟愚先生者吳郡長洲人也其初自汴隨蹕南渡籍
于此世有佳士而不為仕至父伯廣學行尤茂為里中
子弟師時葑門亦多儒士夏建中者尤名薦為儒學訓
導以女妻伯廣生孟愚既出詩禮家資賦又明穎文籍
一誦讀不遺由是少弱已淹貫經史繼為里師律身謹
而造士勤巋然自重與伯廣一轍性寡欲無俗好以介
自命舉措每不徇同時衆其甚也人目以迂以矯而不
辭蓋誠志乎狷者既鮮合所還往無幾人亦毋友不如
已云也如陳僉憲永錫杜先生用嘉邢隠君用理顧隠
君寅仲其合志者也致孝祖先五祀而痛斥淫祠巫覡
及老釋之教至野師隂陽宜忌最不信成化末郡守嘗
要與鄉飲酒然其視官政失得民俗美惡恒不能忘言
尚書三原王公來巡撫孟愚謂其賢疏民務九端上之
逮後御史巡按至亦以時弊往陳亦其志不自己也比
老取素所讀書中集其關人倫事理可法者為編曰羣
書會萃所為詩文有草藏于家初别號近思後曰竹雪
迂夫以自表其高潔絶世之意
贊曰遯之時義以遺世自善為是者必與斯人寡羣亦
勢爾也然而有不盡絶世念孔氏亦與之耳吳最多隠
君子若杜公者函中蹈靖何其鳳德之盛與其一於狷
獨者邢氏與故沈誠希明有名隠而專與世事者趙同
魯與哲顧亮亦然而金孟愚乃略同之亦各從其志也
今杜趙之後迺涉榮塗邢顧沈皆無聞金之子成性守
素慕文不令家聲委地輯述先事甚勤又乞余特傳之
亦孝矣哉
柳義士歸金贊
故御史柳公華居憂嘗起復嘉定陸坦與傾交持白金
五十兩來贐公不受以貸則受乃受去公起巡閩中死
鄧茂七之亂貸金事時獨公兒謙數歲侍傍他無一人
知比謙從錮沒赦還陸已死久謙亦翁矣持子本侑醴
食往歸陸之子陸子曰無之我固不知知獨父持金贐
行客耳謙陳狀固予之往返三數陸始強受賢矣哉二
義夫古罔斯艱於今走九土覓若一个不得也激為贊
曰
二老去矣二子克承孝達事亡信歸平生二老俁俁偕
游地下亦讓亦悅含笑栩栩揮金見義雅不見金金亦
戔戔義權不任維古斯易今力倍蓰完域寄孤反手於
兹義如崇丘泰華終古哿矣富人大盈郿塢
徐處士碣
吳光福多才賢士新故接燿而徐族最徐之最如良夫
樂餘克昭而來亦接燿而近時特以處士孟祥為魯靈
光處士沒門人王復列遺美為傳嗣子鼎又自誌以畢
未備至于今十有七年仲子頥乃更以碑章請於予曰
其有待也自先君之意則然矣於乎予不足以盡之按
成傳舉前聞類著於不刊處士諱麟字孟祥其為人也
體具陽秋而道孚華實少歲孤薄稚弟三人繼母戚之
還就弟食處士如不可生亟往省視尋迎致事孝友終
身推而敦族外而信友夐縣時情卓樹古義嘗失器疑
在臧豎家人曰究之處士曰無問也嘗售貨賈從販夫
家人曰縮之處士曰無校也鄰媼疫無家倚墻俟死處
士舍而理之遂存川梁之杠缺病涉恐行處士葺復創
之乃濟至於儒謝小人學務為已綈緗飫乎腑腸組繡
爛於指掌實之而粟布貴精之而糠粃去昏旦益觚槧
倏忽就篇什上師必名賢下授多高第時哲達官承風
欽躅然而山嶽静肅曦暘動温驩吟緩嚼百&KR0678;裁醉猶
夷然無變度焉成化壬寅卧疾不禄甲辰秋日安厝於
此鄧尉山之南麓其年七十又一前後系屬悉述先作
嗟乎稱士衆矣難乎核實有如孝義植其本文華達其
枝行治浮其聲者非士之真而宜傳易家以邦一邦以
天下一日以百千世私以公者與彼不尚德乃弗知傳
此欲傳者必先求之求之無於他焉處士是也
韓公傳
韓公名襄字克贊長洲人也韓自武王庶子昉封及王
室東遷失國而子孫遂氏之後更受采地于晉至景侯
虔復受天王命列為諸侯迨秦而滅漢興王信復封傳
四世國絶孽孫說以功封龍雒侯子增嗣增子寶無子
國除寶弟騫遷南陽自騫十世為河東太守純其七世
孫播徙昌黎乃祖純而為昌黎之族播生後魏揚州别
駕紹紹生北齊膠州刺史胄胄生後周商州刺史護護
生隋邠州刺史賢賢生唐巫州刺史符符三子仲大智
生休相玄宗休生滉相德宗當安史之亂迺自鹽山徙
博野唐末徙贊皇五季徙安陽入宋惟穎川安陽二族
為大安陽再世為魏忠獻王琦當時稱為相韓以别穎
川族琦生駙馬都尉太師秦端篩公嘉彦嘉彥生紹慶
路節度使諮諮生保信軍節度使仰胄仰胄生浙西路
兵馬都監廖始居平江廖生浙西路兵馬步軍副總管
性卿性卿生龍龍生榮甫始業醫榮甫生信仲信仲生
斗一斗一生凝凝生奕夷當皇明永樂中夷與從兄奭
並事太宗皇帝以醫太宗皇帝官奭為大醫院院使夷
為院判寵賚優渥多越常典而奕尤以儒行表於山林
間當時視其族如宋世之視朱張顧陸矣公為院判長
孫蓋仲子布出也幼而孤後布之兄存其行首諸房孱
苦成立獨精先業明允確廉不隨不同侃侃如也介介
如也老益恬淡無干于時而平生以其術澤人者則弗
勝紀王氏婦體碩年老升樓蹶而仆諸醫都不終脈搖
首言中風立死耳後至公公曰病是跌撲家授藥融導
氣血氣血平當瘉已而果然從兄之子之夫嚴恒病胸
膈閼滯溺赤精滑作寒熱吕骨族間成核如胡桃比一
枚特熱而痛不能言發在間日既三年公視之曰病自
虚火之動為滋隂降火藥丸引以龍腦服一月熱止更
為參耆補兩月病已病得之心切於生財而不定也所
以知者診其脈六部虚大時數數然也將歸姪女止之
公言留無為特留一冬藥耳明年春應來蘇吾遠迎矣
卒如之相城沈大隠君貞歲八十公去賀夀賀頃倏忽
不寧便沈劇公脈之報無害飲以湯齊訖君就枕席公
與客宿隠君猶子今隠君周舍丁夜聞内大哭聲客李
者嗤先生誤邪公言事有非理所必吾終不見其死耳
黎明問焉蓋哭以他故所以知者脈惟虚無他八十之
人應然也今隠君室陳碩人病咽喉結丸小腫不痛不
癢衆醫並以為痰癥也公謂隠君非痰癥一潰應死隠
君戚其言姑從衆謀攻痰無幾丸決破越日便逝所以
知者其脈弱其形衰其年及耆而不復榮滋部分在開
闔也宋德妻病其友深夜叩公門請決治公往從帷前
秉燭望見之即回步不施藥強之診脈亦竟許以死明
日更醫無言同者三日以死問之公云白如枯骨死也
金陵軍人妻獨居暴怒口鼻頓出血五六升公視之面
壁卧不能吐一語氣欲屬不屬奄奄然診之六脈盡脫
取參膏加地黃生犀飲之三日夜止龍塘橋陳家娣姒
有言齊成疾居一年姒死娣甚恐力求醫連易數子弗
瘳皆委去公治之刻以兩月可已從之良已公曰形不
衰脈有根蔕而已周生内年二十八中風不語諸治者
束臂矣公藥之任以亡慮既而然所以然者外無六經
之形證脈虚遲本情爾也上元人潘病瘵死未死無或
以死告告死獨公公後告人大骨槁大肉脫是謂形脈
俱壞羅僉事中風公診之其脈如弓絃曰入鬼錄遲三
日程邪遲三日遂亡成化元年公省婦翁張御醫豫于
京師閣老南陽公延張治塾賓南海貢士梁淑一晨間
張入直李以請公公告李梁病犯厥隂六脈絶不可為
已言訖趨而出李與數達官共訝之復併命三五醫雷
然薦湯液暮而死矣周善婦病於娠公斷尺脈不固胎
雖成其下也母命其偕乎莫不誚笑不三辰如言焉相
城僧病腫脹喘逆旦夜返覆不能寝一息公為沈公邀
視視既語云急矣病得之酒遽投辛熱味為救俄而甦
咸以為慶公曰胡慶為病本猶未斷慶在他日耳果三
年二發甫除乃以好酒不能禁好厚味不能禁故所以
知更發者診其脈伏逆不應也又姻家趙郎年未壯好
酒甚酒不離朝夕以酒廢食忽病肌腫浮漫腹彭彭而
滿時狂憒可愕家人謂之妖禦以祝由病益劇公觀之
趙神方清言無變異也須臾病乃發公曰病得之酒酒
以亂神祝何由關焉噀之水麾之劍符祝嘈雜重實其
實虚其虚也令悉屏去留身對病者徐徐譬解之陳以
正說戒之絶飲重命之要間以湯飲遂安所以知其非
狂邪脈無怪無絶色無惡也戚女倪氏室而抱病公曰
疾無傷祇憂夭乎衆驚問故公曰質微脈細小是謂形
脈不應尋而病果已已無何嫁張生嫁無何得娠產亡
焉太伯鄒節婦八十傷寒不終朝便委頓欲絶公診之
語其孫炯脈洪而無根然年高氣弱將無虞炯謂市醫
探利恒態獻白金如干挺公却去與之匕劑越日遂瘥
王侍郎仲兒四十患痰喘晝夜不得休伯氏評事請公
與盛用美氏議治許酬銀於二公公曰藥當出盛君療
而酬亦當盛君僕則不能評事問所以然曰脈往來啄
焉漏焉候厥逆也評事心竊惡之已乃符其說王家遂
謂公口不利絶不復乞醫矣公之不震富貴又然也弘
治己酉允明秋試南都館舅氏符臺李公貞伯齋宇曉
起繙閱縹帙入夜飲酒數巵就寢自謂和神也積濕熱
浹旬漸憒憒不舒八月三日肌大燔灼徹曙自謂困伏
故出遨遊數里愈不舒亟返歸中路遇旋風吃吃忍之
還齋不及解衣俯几一大嘔即伏枕頭岑岑如擊碎夜
誤飲表劑汗如注不解明日添重易以痰劑亦不解又
明日成痎又易醫易痎劑乃稍定扶歸蘇痎尚未已乞
救於公延久憊甚公變換救之歴五十日迄痊云允明
生晩居姻家幼行欽感既久因從叩得治狀一二筆述
如右所覬傳之為報而猶惜不能以盡公
贊曰公之善也夫心行淑焉道業良焉胤胄華焉公善
蓋三矣昔韓伯休假於賣藥以存其隠操公既先伯休
行業又然蓋三善兼肖之矣斤斤然君子哉
朱丈人小傳
惟朱令族蔚望中吳善源洪流德風長競故明仲處士
崇實收華培根待秀高行埃壒雄表郡邦處士既往更
大發於今公焉公稟負谹碩操施汗漫意量浩闊質榦
堅凝内覃九族外及八遐吉彼之不能吉凶彼之不能
凶也發篋無匱老吾老以及人老幼吾幼以及人幼也
運掌奚難是以尊之於臺閣屏翰卑之於甿黎輿皂
邇之於鄰夫邑子遐之於越季秦昆往往欽仰英聲挹
清飈而懷卿霱飲受龐惠襲縑纊而飫醍醐信拔俗之
偉夫超時之豪材也雖魏顆之草多結而鄭莊之紀未
聞小子因撮大該傳示遐永公名繼字宗遠
論曰人之謂公如田文即微之猶鄭當時其揮斥貨寶
濟輔空急通貫貴達依歸凶極信然抑文為大國公子
彼將以争彊當時當時亦位太子舍人交内間宜是公
當今天下混平位不在九品中外之在位若不在位更
倚以綴屬來往猶羣家尹令其為是豈文當時意哉蓋
子夏之云四海之内皆兄弟也實其有之而老安少懷
友信吾夫子志也公固願學者歟
贊曰百嶠望嶽千流澤海九族恩孚百夫力逮庇厦俱
歡弊裘或隘風行當世聲貽曠代
懷星堂集卷十六
