懷星堂集卷四明祝允明撰
古調
夙駕邁皇邑
夙駕邁皇邑送胡侯也侯宰吳而循將述職
朝於京師民願其陟明而懼其不來於是交
懷乃述是詩送之凡二篇
夙駕邁皇邑奏計天子闈命臣宰吳民民淳幸成治君
子閑禮教細人勤耘耔潢池徒涉境亦幸免顛隮歲月
可少假當轉瘠為肥臣政報不欺大君企鍳裁
夙駕邁皇邑公去我心悲京吳期月程父母何時歸所
慮大君留吾儕將疇依賢人在高位庶績用咸熙子産
往作相嗣之來者誰大君一内外留遣皆賢才
怨詩
繁霜隕衰秋萬物無一歡后稷苦望歲仲尼唱猗蘭東
海有憨龍西崖有煢鸞文王舊時操極古無人彈
京館登樓眺遠
登樓睇遥際邇值城東阿都市無曠壤萬室交鱗羅花
鳥不見妍鳴輪日衝過衢喧萬方言嘈雜絲吹和贊皇
籌幸運仲宣憂獨多吳邦弗可見不樂將如何
舟行汶上薄暮看月作
璇蓋瑩空青飛鑑泛華豔川原邈夷曠疎木媚寒㶑廣
路斷浮鞅旅翫諧靖念跡逝偕志行萬里靡坊塹苟無
忠惠持誰能勞不厭
自京師南赴嶺表仲冬在道中
秉策志渥丹牽絲及班艾拜寵北闕下寄命南嶠外霜
履將蹈冰虚舸循寒瀨越鄉慚古節垂堂慄先戒劉公
存社稷雅尚幸終會(余弱壯求仕夙願令長今幸如志深與劉梁言志符合)一丘
沈結膺三歷擬投帶晩蔭答蒼靈赤鑑慎無昩
五十服官政效白公
五十服官政六十方熟仕七十乃致政古今固一致吾
年五十五始受一縣寄七里劇彈丸亦有社稷置夙懷
同劉君(後漢劉梁)今此幸諧志所憂脚本短時彫虞易躓秪
應盡素衷玄鍳不可悖一區石湖水漁舟早相伺
夢游(二首)
航葦緣曲谿峽深谿轉幽瀅靚水氣甘葱蒼木蔭稠空
舠孤持檝愈入世彌遒步履窮豎亥秪此適余舟蟲鳥
元共性非契我何求
予行物已隔極境愈欲至獨有仙巢子被髮跪雲内栖
巖玩頽陽流谷響清喟湏臾始云覯伺我九千歲海中
多真人徒美遐不值琅霄有飈輪中夜以為會
讀余侍御游泰山記詠其間二三處
明堂
於鑠姬后締兹合宫爰宅神明穆穆王風降及後王以
奉土木彼營於朝形侈實黷今我涖瞻猶拜文武念兹
草木且附聖土有赫我后三登五咸臣願師周唯后用
鍳
絶頂玉皇殿
乾居冠峻嶽承級通明宫星辰綴琨棟雲霧彌璇墉攝
齊入金門拜肅闚天容俯躬覽八表辨方識疆封西北
拱王室舟車方會同
日觀
我昔聞日觀想像當雄哉君今登日觀真從日邊來君
言日觀高踞山之東左有天門右有絶崖從中突起一
片石不知千丈萬丈上撥浮雲開扶携石傍東面坐但
見東方無際畔盡在莽蒼滄茫間上不辨穹霄下不分
人寰八極總一景焉知别華蠻忽聞天鷄鳴一聲恍惚
紅光射破青冥端龍宫煆火齊琢為太陽丸海波㶑㶑
玻璃飜搏桑翛翛掃三山衛霞從霧紛斕斒五彩錯亂
多朱殷龍車不須轂踆烏不須翰奮迅升天關游天衢
兮循天環開闢六合天尊地卑萬物出作咸乂安日觀
之日乃如此亘古不息正天紀蒼生仰照宣重光吾能
言之自此始
方烈婦詩
芙蕖託藕根藕折芙蕖萎雄劍出土中雌劍飛相隨桐
城有女姚嫁事方家郎貞心兩松栢信誓雙鴛鴦方郎
中路隕女姚治其喪明朝郎入土何事妾不亡妾有十
尺絲玉質奄從化一夜寒霰零蘭枯蕙亦謝煌煌雙白
璧合瘞南山岡宛宛兩柔荑為人挈三綱旌書下萬乘
烈聲騰九有九原多雜臣試問方家婦
龍川山中早行
磻磻左山影横截右山腰辨色鳥讙翔微光漾晴朝浮
雲若中斷蔚蔚方行遥
朝雲山腰生我在雲中行只恐雲載我飛上白玉京世
塵邈已隔天鷄猶未鳴須臾微風發東極金烏升
莆田鄭殿中綠野亭
吾聞鳥山下千載君子宫云誰搆此者柱下有遺風昔
與韓忠獻同升事仁宗抗節匡王度寒歲榮霜松翩然
返薜蘿考槃亭此中孫子聮翼翔邦人亦欽崇出處鍳
兹宅眷言均帝衷
贈倫解元(三首)
佳人出南國鬱鬱春松姿手有龍卷文忠信以自持茂
年秉高義淑姆群婦師君子聘好逑任姒共風期關關
雎鳩化四海為雍熙
珠玉一出世見者愛輝光雲漢倬昭回衆夫仰文章煌
煌錦繡叚願為衣與裳醴泉消渴心嘉禾望充腸亭亭
梧桐樹可以棲鳳凰
明王攬大宇百福日富來車書上皇邑八表無遲回與
子遇原野携手乃徘徊君行遵大路日以寫予懷
贈王翰林(思)
先公昔登庸寔出元禮門雄篇累賁遺存亡被光燉吾
兒繆通籍重得聮英騫頑鄙當其中俯仰慚祖孫夫子
篤風義眷然推好敦昨旅同北都今來共南濆(叶)英哲
産自艱分氣勤化元繩矩用必莊天球質本温藏蓄在
王府望瞻不可捫誰令寘海隅混揉珠貝繁蘭風滌瘴
腥桐韻澄蠻喧邇來觀海居高寄城西原白雉不見來
蜃氣日夕昏將無辱賢者乘桴慨遺言韓公日良覿代
隔道共存時時出巵言珍怪無璵璠頗聞多幽味深澹
如丘樊蔚林斷湫鞅疏篠涵静源萬境不能亂始知吾
性尊鳳文非可求惠然下蓬軒雖欽俯芥收終愧仰蘿
援即欲往從之川梁棘我轅塵謠無足投望報來瓊琨
空荒坐遲晩勁策幸扶攑
題黃山人詩卷(山人黃震陽字一元臨川人能琴善醫曉五行禄命來拜予縣)
(庭中持盛王二翰林詩卷以代贄請詩因走筆還之)
南來作縣官亦希遇異人三年霧眯目衣上多新塵翩
翩一黃鶴銜書祝融濱下庭展袖諷字字青瑶㻞既驚
旦暮契猶懷夙昔親鳳鳴燕雀間視聽暫得伸鶴乎果
有升天翼借我乘之朝玉宸
吉湖口湯泉
慕詭適修禊嘯侣閱靈淵機權知匪測槖籥詎云偏觱
沸連波起鴻罏不斷燃蓋石愈怪傑襟湖何渺綿蕭丘
有寒燄化理同一玄燧人與堯井無為帝力全
鷄黍詞
庭中有羣鷄主人賦之黍魯鷄偶遠立於此有遺秬越
鷄氣沾沾欣睨躍拙距主人軒然笑爾蠢何足語嗟哉
胡得喪可惡爾畜羽幸禍天所怒得喪天所與主人唯
至公但使豐年屢(叶)
讀嘉靖改元詔書并閱邸報臣敬作詩一首
宫車昔晏駕鴻寶歸親賢元后上聖姿神龍潜虞淵乘
乾奉天祐皇極建冲年百辟迎代來凝命居清玄皇風
仁偃草一日周九埏震霆雨作解赫曦清旻懸除兇力
摧虎猰㺄犴重鍵擊冥走鬼鬽好問廣詢延急治熱願
濯從善坂流圓響答朝至昃萬幾無停宣泰否一往復
乾坤隨轉旋昔自堯舜來神化無此前聲休度百王九
廟光蟬嫣天禄永無疆聖治終始全臣詩屬先驅三靈
赫臨鍳(叶)
過湖
紆廻蒼璧帶平瑩玄銅鑑昊旭懸邃霄光景高下湛周
覽總一天纖埃焉受犯
溧水官舍
皇州本叢麗倅府亦多暇高木停車盖白石砥根下鷄
犬寂不聞明窗晃低亞磵奏不絃琴山横無筆架流雲
過簷牖斜照盪書畫巖居固同此此寓未稅駕
出高淳縣望寶積寺塔
巖邑無闉闍出市即郊隰凄凉木石寡衡縱畎澮襲微
陽廣土被厚霰蔓草浥四垂天茫茫忽覯斯獨立檀欒
布牙角亭突樹磴級卑壓薈翳叢明標粉黛岌遂疑㕓
井絡仍謂賢聖集旋行邇復遐窺戸廓沈戢游煩少解
散空諦亦叢及
喜雨篇送推官李公
三農病焦裂百姓慕來蘇焉知皇運仁下土不終瘏良
風助玄雲灑淅散膏濡農人餔在野蔀室懽婦姑拜嘉
我李父駕言忽王都願挾懷中澤呈君被九區
送盛斯徵中丞廵撫江西
公昔危言行忠信嚴操持抗節抑權近獨結明主知騰
波百低昂底柱無虧移况兹唐虞朝旰夕湏臯夔龍升
雲亦高松老節益竒眷言命召虎江沱煩撫綏愚濞狂
悖來十民九顛痍於今保治要邦本最先宜公豈無素
鍳次第將裁施格君雖美談寧邦幸沉思世願與史聲
豈獨鄉人期
送徵明計偕御試
恭人當遠别思念畏寅送詎惟離群悵吳邦去光重(叶)
竒珍不横道遄為宗廟用(叶)君其保氣體訊問慰寤夢
鄙夫誰向扣日益守空空(叶)時來玩鵷雛頫仰見翔鳳
怠賦李陵詩願為王褒頌
鶴章(癸未歲人日余家搆新堂成肅延北山老師醮陳感佑之諶當奏章時仙騏三輩旋)
(𨗳燎臺奏升而駕亦逝衆目瞻竦敬賦一章銘志玄賜兼謝周師精高之效書奉并望和)
(篇)
歸命禮昊乾肅筵事三清真功仗宸官得此金門卿碧
牘函赤心法步凌紫京八霄青瀰瀰剛飈别曾城獨馳
丹元叟直詣太昊庭紫皇已傳命仙駕垂雲征翩翩三
縞衣上下相承迎翔衛既通奏矯羽歘上升安得如几
飛淹留悦歡情傍嬉臣詎同畏威敢為榮始知精賢師
可以徹土誠銘襟永攀脩玄祉庶獲并
夏日林間
空林坐遠暑松盖載炎日重隂集凉氣薄吹颺亦及幽
禽時度語遥磵汎清瑟厨人列齋素稚子來共食援琴
弄山海頗復似加適牛羊下前山自入後簷息余亦杖
策廻今辰兹已夕
汎舟登郡西諸山作
西巖蔚春氣丹翠絢長靄結駟出閶門日華浮羽蓋曉
市湊萬響方言九州會青翰迅妍洲遥遥背城邁中流
簫鼓鳴連甍夾隄起(叶)鶯吟方樹底鷗舞澄沙際(叶)柳
坂少依依花溆始綷䌨逶迤度重嶺宛轉入蒙薈欣遭
勝域奏慮遣俗累解薄暮風詠歸華月漾玄瀨鳴笳震
水關登陸且廻憩(叶)遨翔訏可樂來往日月代
雜吟(四首)
青陽肇物觀披覽川隰外草木寒不榮玄鳥閴未至高
原有松栢亦為蠧蟲敗繁華須臾間後凋亦自貴惟望
多麥禾麥禾可卒歲
春日欣載陽凄飈霾曀蒙玄雲何許集書夜彌衡穹孤
陽秉光淑元化潜開通
高樓臨道院舒目喬林端天際浮雲開遥見江上山山
中有禹書竹簡鎖石函我欲往求之試尋古道觀惟恐
雲復合駕言空去還
鳳皇粲德文和鳴亦嘒嘒舉世未曾見衆口稱麗美唐
虞有至治千載盛傳聞學者抱典謨終年向人論舜死
鳳不來寒士長欣欣
賦得春陽曲戲柬天文
錢唐蘇小小京洛董嬌嬈穠芳競桃李清潤並瓊瑤頽
山左右倚因風上下飄東隣不姓宋無恡一相邀
秋日作
危陽既驕夏衰霖復傷秋夏驕衆夫病秋傷田畯憂少
壯且頽墮耆人衷百愁萬物蒙化成聖賢豈有謀栖栖
非為佞駕言我焉求
偶述情事
投弁歸柴荆時晦企遵養頗諧築搆庸亦遂灌植賞素
履暮已定空法獨結想自甘婁生戒無論(缺三字)衷和亦
氣謐焉足問直枉違俗柰束擾鈎校既非尚物理不爽
銖答應難絶響一旦(缺七字)鞅
為張孝廉題留犢圖送吳邑楊明府
東京扇廉燿風流逮當塗時子牧淮甸解犢振清模介
石似滅頂千載不數夫安知後代士裂膚韞明珠邕邕
楊夫子抱琴宰東吳盂水謂食潔戸兒言卹孤虞廷奏
箾韶鳳凰翥宸都誰能獻丹青清風擁前驅復願寫縣
壁告彼新尹圖
夢唐寅徐禎卿
唐生白虹寶荆砥夙磨磷江河鯤不徙魯野遂戕麟徐
子十(缺一字)周邃討務精純遑遑訪魏漢北學中離群伊
余守初質温故以知新誰出不由戸貌别情還均濁世
二三子厭棄猶為人相逢靡幽明隔域豈不親兹塗無
爾我相泯等一真昔亦念張孺猶能逐冥塵
賦得君馬黃送黃翰林(才伯)
君馬黃臣馬驪驂以驥馬來何遲驪馬善折軸驥馬不
失馳天閑衛龍馭終不到瑶池
又絶句(二首)
閶門車馬出楊柳綠依依龍樓清夢起開閣待君歸
江山司馬筆民物杜陵吟他年黃閣裏便是此時心
詩(四首)
予見古今士遯世不(缺一字)屏志羔雁之咎或有知罔所
答徒負旃旌嗚呼獨君臣之際哉
盈盈高樓女粲粲紅粉粧灼灼耀容華粲粲(缺一字)衣裳
丹唇激浩齒鬒髮婉清揚(缺三字)閭里(缺三字)洞房見者驚
若神翹首仰輝光
名都多秀豔三五騁神逸六門交長衢忩中坐曉日行
行萬夫望(缺二字)不可匹君子嚴禮聘承筐富充積嘉耦
(缺一字)好逑高堂鼓琴瑟
珠玉含澤輝妖女(缺一字)容華門巷多履綦(缺一字)冶市門
誇紛紛容悦已日暮宿倡家
巍巍西山高湛湛山下水昂昂千丈松靡靡百草委下
有虎魄伏上有兔蘿倚
答黃魯曾
昔與君子别朔雪正霏霏惠音阻良覿歎息避炎威偃
卧懷夙昔風雨渰凄凄磊磊井上松秋菊晩相依倏忽
時候變星霜迅若飛
懷知詩
卧病泊然緬懷平生知愛遂各為一詩少長
隠顯遠近存沒皆非所計秪以心腑之真凡
十有八人共詩一十九首
同老十人
顧明府榮夫錢太常元抑
王文學履吉(二首)葛隠君汝敬
湯徵君文守謝處士元和
表弟蔣煜允暉施侍御聘之
朱提刑升之張秀才天賦
往者八人
吳文定公王文恪公
韓尚書貫道沈周先生
本郡使君南海林公
陸冢宰朱孝廉性甫
朱文學堯民
顧明府榮夫
鷄山燕市每依依此日都抛入洛衣家近鬱林公舊隠
門如彭澤令初歸空憐舊社惟君密却笑無車訪我稀
最愛滄浪池水好幾時同坐一方磯
錢太常元抑
入室芝蘭始見熏也知孤陋合離羣烟霄本自冥黃鵠
城市安能駐白雲震澤晩山青歴歴漕湖秋水碧沄沄
相思只借中天月會把清輝兩地分
王文學履吉(二首)
七十看花歲已殘始憐梅蕊照衰顔河清可道遭逢易
駕俗深慚會合難錦繡叚間藏黼黻驪龍珠抱媚江山
欲留光彩無窮事心緒悠悠竹素間
我居廛陌子滄洲望隔江城各倚樓共惜賈生違漢室
豈知王粲重荆州青雲尚恐終難附白璧空懷未盡投
十載三都墻室滿不堪玄晏思悠悠
葛隠居汝敬
獨承華緒振芳塵想見先公氣魄新開口只傳前輩事
存心不共此時人城中紫陌藏巢許門外青山是主賓
布褐一逢埃土盡誰言叔度賤還貧
湯徵君文守
舞勺歌詩把袂儔白頭俱換舊烏頭深憐武庫空懷寶
却羡名宗獨綴旒擊壤舍君誰作伴看山無我不成遊
酣歌李白襄陽曲掌上隋珠國已收
謝處士元和
薰茗清談午夜陪詩筒拂旦又飛來應憐去日多來日
却見千廻似一廻槐院定酬王祜志蘭庭休起卜商哀
紅芳落盡青青在始信松筠是德材
表弟蔣燁允暉
風雨牀空坐獨闌分襟兩見歲華殘蕭條鷗鷺江湖闊
寂寞宫商草樹寒王謝風流吾子在武功中外老夫單
懷君有句君應笑不向滄浪共釣竿
施侍御聘之(吳興)
行藏蹤迹只雲萍一種神襟爾我形清角痛悲鳴晉鄙
黃鍾力挽向虞廷丹山鳳去尼丘歎紫府龍歸霅水靈
昨日書來淚盈把南溟心語到東溟
朱提刑升之(楚州)
渚萍漂泊合江蘺並逐東流更不移豈獨松篁能晩節
共抛簮紱向明時烟霞草樹春容與霄漢星辰夜陸離
慙愧逢人說桑梓只如黃卷對光儀
張秀才天賦(惠州)
文征屢北道空南雲錦才華織女慙宗廟豈能瑚璉舍
蛟龍未許土泥弇襟期天合膠投漆光彩神驚玉在函
不見書來誦書序相望渾欲淚毿毿
吳文定公
穆穆文定淵淵金玉風被四遠譽髦歸淑伊余小子欽
承在夙籋雲駿附潜泥蠖伏嗣林銜恤閟息茅廬扣戸
請益拱肅趨隅教曰勖旃竭景劬書默爾富獲單辭靡
餘選曹展丘俾書皇綸山房接夕返檝同津永言夙好
傍諗前聞虛膺秪受充然萬珍公耆後先三四及門一
瞻百益矧曰終身望之如日就之如雲大雅既喪悼霣
徒紛
王文恪公
肅肅文恪有嚴我師扣竭空鄙博約兼資片語必法寸
履皆規甘雨中含滋浹時熙屢躓於征靡辭有戚公薦
以升黃閣有職援呼曰三𨗳掖謨百嗟予不肖鼎冶負
德邦作封史來相予總謂言冢君車迎館奉力襄懷報
寧公戾衆公往趣成傍誚莫誦公聞斯愠命我專統謂
守載屬同羣益汹終亦靡克公愾滋勇有矢畢命卒隊
兹恐公歸在堂復侍函丈三變泰如揚休彌暢湖山奠
高風霆下上嗟子懦與弗從以往中星載廻遄失几杖
梁木既壊吾將安放
韓尚書貫道
司徒巖巖四海具瞻孰不歛衽植偃礲頑蒙逖以卑霄
麗泥蟠訊之招之令之曰前旭日垂熙温誨孔殷昔我
先公政於晉陽知公於童拔立序庠範之德行訓之典
章古道世用啓廸游揚聲詩書畫亦靡不詳曰爾國器
必成用光公曰於乎前德不忘乃共之食乃賜之帛嚴
威儼恪靖莊允塞拜賜必諴餐德必實一望弗再有銜
以訖
沈周先生
有華東陽燁於吳門古有遺高展也兹存孰為先生秀
降三辰胷集萬寶手揮五雲九淵湛暎千茝齊芬鶴跱
霄逵抗百風塵維予二祖式契且姻親公自髫屬於夕
昕齒惟父子視猶季昆聚晤員員援推勤勤謂子良史
左丘馬班謂子鵬運直舉横鶱安知乘馬班如迍邅終
需於泥以卒歲年余既暮矣公猶巋然於何不臧自遐
不因一往不復追悔空辛豈念平生我思古人
本郡使君南海林公
昌哉我牧百夫之特瞬洞萬棼平吞四渤經庫儲學智
囊韜識鸞刀一振百截以訖吳材總升胡特我特載笑
載言載詠以繹有作斯屬慚孤善述冥留靈逝奚贖身
百九京有知有茹闐臆
陸冢宰
陸締於我好也奕世中丞汪汪視實兄弟翔泳殊能逵
磐别致川梁無接櫑鐔遥契南都於遘日以文會勖哉
進修驩然游藝鷗鷺先盟江湖結氣公績平寇尚克銘
紀首聚須臾夙約載厲迨登掌武爰均四海迹用地隔
禮有嫌廢穹淵契闊恍若越世恩譴公被不才余棄聚
散忽再幽明永異終則羣疑始亦何諱丹誠寸積悠悠
兩在天吳晝掠鰲波夕沸芒芒大壑䰟兮何寄
朱孝廉性甫
秀矣孝廉名駒在谷白玉清冰碧梧翠竹少游諸老孤
鶯喬木予家日見匪暝維夙黃庭晉度朱絃漢曲羣公
星落長庚爾獨後生更仰雞羣昂鵠頽然順化行閱滄
陸修年默逝亦可世哭雅緒君斷更莫彼續來英日富
風流絶目前修履踐流膏碎馥嗟子勤哉堆箱疊腹繄
我與君髧皓相逐今我視衆如君我矚餘霜猶幾三歎
不足
朱文學堯民
葑亦多彦哿矣兩朱崑丘連璧嶧陽雙梧子出最後遺
風爽如寒泉冬潔菉竹秋臞積百媚學孰儷君劬宵聞
片籍屏寐以須失之皇皇獲之愉愉抛裘噴炙投玉捐
珠珍香寶茗法繪名書清談晏對日坐仙區愛我維篤
棄我亦徐悵其邈矣臨風永吁
挽歌詩
清晨出閶門丹旗何飛翻問之路傍人新鬼即幽墳翹
望旗中題知吾夙所敦昨朝華屋間啞啞相笑言日月
略流轉幽明已異門昔時強仁義兹辰聲益尊屬徒送
自返婦子亦一喧君獨長甘眠不知悲與欣由兹夀無
垠萬秋如一昏零霜殺宵草繞山游微魂游魂不復貴
所慰行節存
寶劍篇
我有三尺匣白石隠青鋒一藏三十年不敢輕開封無
人解舞術秋山鎻神龍時時自提看碧水蒼芙蓉家雞
未須割屠蛟或當逢想望張壯武揄揚郭代公高歌撫
匣卧欲哭干將翁幸得留光彩長飛星漢中
黃金篇
靈質自化育英姿藉鑪錘虹光衡煜煜晨曦縱焞焞紫
霞煽虚燄青渠暈幽蕤在鎔未云卜躍冶詎其宜能函
大鈞體伏型韞神竒何當錯寶銛戮妖血荒陲鴻秘已
出柙勲用吾未知痎市碎碪斧交易方紛披
八詠
禁省
彤華燿芝蓋初旭浮絳纈紫殿切五雲螭表雙嵽嵲千
門洞隂隂天光互明滅英英鳳翼擁肅肅羽旗列仙韶
忽然奏鳥獸咸應節皂囊上玉陛丹書出金闕
軍戎
西北羽書急半夜渡湟水上將受鉞出壯士把弓起天
王跪推轂四海盡雪耻殺氣入匈奴萬里地色紫琱戈
插犀甲鐵勒封馬齒平生百戰身常擬一日死
田家
溪流浸茅字短簷挂犂鉏柔桑交午隂幽禽時相呼稚
子跨犢眠夢歸候朝餔稼翁釋其勞暫往携陶壺老妻
督少婦擇繭停辟纑輕雨日日零羣苖盡懷蘇
漁釣
幸非城市住不舍煙波宅白鳥麗金沙蒼莓繞黃石凉
隂木澗青平遠水天碧梁寒魚盡落稻晩蟹猶瘠脩綸
倚笭箵敗笠盖襏襫沽酒自易醉楓根忽終夕
禪林
泥洹金為地祗園寶作坊蓮猊兩足尊天龍億萬王燈
存千歲燄罏騰百種香精舍坐苾芻屈曲蜂聮房又如
拘陀葉處處蔭青凉暫棲藴已空弘慈不可量
宫觀
青霞抱琳館蘿隂絡深逕龜遊煙沼煖鶴立天壇淨微
香拂幽洞欲覓風不定雲房並縣簾晝日鎻虚静琪殿
臨高臺時聞落瑶磬循除步周匝徧扣無人應
俠少
三游本豪武七貴元驕惰腰間血匕燿頭上金丸過豔
妓掌列盤孌童口承唾高樓沸歌鍾王侯日盈座殺人
不須仇睚眦家立破郭氏族盡滅銅山死猶餓
宫閨
十五事君王三十色未接醝篠空近羊蔫蘤不集蝶昔
慚鴟夷汛今免呼韓挾夭夭東鄰子看星誦桃葉塗黃
斷横雲流紅漬團靨金微幾千里一夜去來疊
太行歌
上客坐高堂聽僕歌太行六歲從先公騎馬出晉陽遥
循厚土足忽上天中央但聞風雷聲不見日月光狐兔
繞馬蹄虎豹嘷樹傍衡跨數十州四面殊封疆童心多
驚慄壯氣已飛揚自來江南郡佳麗稱吾鄉邈哉雄豪
觀寤寐不可忘人生非太行耳目空茫茫
金臺
東南控瀛海西北壓邊塵召公上輔周文侯方用秦子
丹養君子不惜如花人昭王禮郭生崇臺懸黃金齊方
入騶衍梁邦來劇辛從來燕好士彊國尚功勲
漂母祠
子胥逢擊絮遂為鞭屍人淮隂遇漂母終亦去亡秦豪
傑與嬋媛萬年共一塵清淮暎古廟月明空沄沄安能
閭市上復問哀王孫
題隠士山居
志士果藏隠勝境合冲閒冥冥討幽賾息躬搆深山青
蘿施櫩宇循除鳴流湍綈韋積皮几時衡素絲彈出郭
便無累何煩嵩華艱危岑寄遠氣屹矣不可攀
唐人寫蕃馬圖
天山一夜雪北風吹復乾徤兒騎馬出踏碎白琅玕薄
醉擁貂裘日暮不知寒季冬飛鳥絶虚絃控不彈焉知
北海雁高翥入長安帛書天上度何功報可汗
家藏馬遠春山行樂大幅
淑候媚川石初景澹林霏扶藤循石坂楊柳共依依朱
絃卧行襆隨往抱希微無論遇高賞器在道無違
戴文進松崖
隂崖萬古縣横出千歲松中有落澗遥怒躍數白龍長
年不聞聲發卷耳欲聾遠楚夕莽蒼町疃廻照紅此域
萬物静尚有坐二翁何必非夷齊破衣蕭蕭風
劉西臺(珏)畫松
何年楮先生結此太古骨飛龍蜕胾肉餘甲裹枸橜神
根發生理元氣日勃勃彭城已廿載此骨長不沒
題畫(二首)
白雲媚蒼山寂寂太古春窅藹林薄中一區宅無鄰楊
子坐清静閉門了玄文兩生勿輕過惟通問字人
季冬雪重積十日竒寒沍啁啾閴不聞䓤蒨失其故客
子欲何歸中林猶獨步幸有蒼蒼松為辨去來路
秋山琴月圖
玉照洞秋冰厓肅夜靈籟之感絲音兹舍太隂幽煌希
聲無倪迎之以虚承之以微
詠新安許氏石潭
沈沈山下潭粲粲潭中石結宇子亦賢喜作石潭客將
同丘生棲可有竒章癖兹標本余契遐詠亦馳適
次韻得之看梅
江梅不畏寒時至開如霰瓌姿静在野卧病不得見國
士抱竒寶端居察時變杖策出城市蒿萊滿荒甸遐尋
得幽賞獨對姑射面化泰草木蕃時閉賢不見無禾比
兩歲(缺二字)將九縣分珪善會計棄士如土賤俗儒誦腐
簡鄉子樂耽燕熹歌唐虞授復譽湯武戰子有經世懷
待賈不自獻神威盛龍熊竒秘卷帳鈐(去聲)時節會應求
風虎期非晏巍然奮載績志沛聲亦建
草閣玩水圖
濠上有川歎滄洲多海懷伊我江湖姿浩蕩中淵廻尋
秘右洞庭飛衿左蓬萊瑚琲探富獲存之無輕開揚波
萬古源蕩潏塞視埃誰能寫小筆聊意亦可諧仁智在
戸限寄言亦悠哉臨詠志一啓得者亦可推黃汾窈如
湮安問傅巖才
神游篇贈黃勉之(勉之將遠遊先自呼五嶽山人)
帝遣河上公下來赤縣游采真金庭房漫衍三十秋禹
書眇一策詎幾窮沉幽蘭香悅亦感安能久綢繆回首
視泰元紫烟覆神州壘落結五丸杼軸冥交鉤内笈千
神鈐星雲表沉浮猿鹿總千歲桂姿無年休雨露黯在
下日月環輪流憶昨鶴上客招邀翫滄丘子既夙遘之
飄然躡霞輈長歌我勸駕神偕足孤留金烏鳴日觀玉
女呼洗頭三壺風帆迅弱水不容舟隨風唾珠玉空徧
(缺二字)收聞有金光草窈墨無所投升攀星辰宫忽恍垂
前旒長跪問寶章八荒極探搜一餐換塵骨萬品皆蜉
蝣與子無往來逍遥齊所求
尚書内相毛文簡公挽辭
休辰盛文化畿吳富登庸蟬聮首四方藹藹來毛公翼
翼寶玉執桓桓岱山崇翊亮總王禮啓沃諧王衷三朝
補缺衮百辟詹清風職思謹詔相不絿亦不竦公薨后
弔恤哀榮天壤終
懷星堂集卷四
