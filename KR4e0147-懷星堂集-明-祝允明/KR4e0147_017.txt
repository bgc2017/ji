懷星堂集卷十七明祝允明撰
傳志
封刑部主事伊公傳
伊氏出阿衡而伊水在洛陽之南今淮安府之沭陽縣
則有大小伊山伊水經焉而大姓伊氏居之蓋山以有
水故名伊氏自其世居意或者居者大而久山由以名
未可知也至宋都南移細四府君始遷于吳五世孫元
裕生嗣賢在國初又遷建康生肜封尚寶少卿少卿生
恒悌恒侍仁宗皇帝于監國時仁宗即位授工部營繕
所正命待詔思善門英宗皇帝即位特勑授尚寶少卿
悌性通廣有才辯多交名輩是生公公名溥字紹方敏
而好學篤人倫勇為義胸度惇厚而中抱氣節不苟從
時低昂事親睦族御家有禮先丘在吳查山姦人計噬
之宰木刈而赭愬諸官復之加以封樹猶子少孤待若
所生田之在吳者僅三十畝族人粥女懼其失身也舉
租贖歸嫁之吳毗以貧將棄妻張寧將賣女各資給之
賴以完浦君闔室疫姻友削迹獨數往視迄無染一丈
夫子曰乘德學懋肖而愛勞之尤切乘舉進士官南京
刑部主事既家于京四世矣羣從數十人姻屬滋蔓不
能無干請先生一切嚴絶不以及刑部刑部益得充其
守刑部遷四川按察僉事臨江送之示之詩以張文紀
趙閱道為厲以趙嘗仕蜀而張蜀人也僉事政譽益佳
及一考以工程便省装無蜀物則為之甚喜比僉事入
奏事竣當復任面乞歸養上特允之僉事歸公又喜公
素往來京吳投老止姑蘇居閶門外小曲僉事日侍左
右驩然終日公觀時貴遷躐之速園廬服御之盛一不
動于中二孫伯熊伯恙游業京學撫教尤至每入試輙
往視試不捷亦不愠尚德憐才渴若弗及在晩後者忘
年相與眉宇申申和氣盎溢然不諂鬼神不信佛老其
執毅然今八十五矣手卷不釋燭下讀書作字徒步數
十里陟山顛不少倦每有興寄發之篇章温厚典雅有
唐人之度以京第近天闕山自號天闕山樵號詩伐柯
吟槀凡數百篇祝允明曰甚哉伊世之濟美也建康之
作譜金學士問叙之封君之葬王文端公直銘之學士
又傳之思存之殁劉大參昌銘之周先生鼎傳之其他
不勝紀好是懿德誰非樂道焉非鄉人之好也於乎豈
惟人哉固多有出之絲綸之言者而天之意方灼灼也
余於公年殆幼以倍而公遇之過每别去未始不追想
彌日恒欲紀錄其言履可為倣依會提刑有請而成此
愧弗類也大抵德人往往善興起人伯夷柳下惠有以
起百世之下者公德多端抑其和而介者則羣懿之榦
夫則其起夫人也殆不猶展公之徒與於乎惠聖人也
允明曰聖人予不得而見之矣得見君子者斯可矣
陳公季昭墓誌銘
吾郡有陳公季昭氏藝畫六十年遠近知畫者莫不知
有姑蘇陳季昭既沒其家請誌墓之文於予予感重焉
蓋自昊羲之水火倉史之日月立象垂文以窮理御事
而書畫起可聲曰書徒形曰畫語其上則形聲皆贅也
以不可偏廢者則其究至于絲髮不可略矣其若一筆
一點脫驪黃易牝牡曰在神不在質者或一理也而非
其全矣公之畫不然人必耳目室必梁棟非古人無師
非定見無發若限而不滯若質而有味比於工事不為
飛題浮楹而青陽總章可累而致也亦藝之成者歟公
性氣慤簡不喜親世事寡出戶庭仕者請畫多不予曰
彼將與巾幣同棄於憧憧者郡大夫致鄉飲酒一與永
辭曰其殆以吾以藝為酬酢乎吾不能郤棼然之求矣
居舍側隘或曰力可稍廣乎曰吾志不於是匪力故也
性且孝一生凡三刲股救大父母母疾而母功尤深一
時耆德如東原先生輩多友重焉弘治初年八十詔賜
冠帶後一紀歲行丙辰十二月某日無病而逝春秋九
十二矣其生永樂丙戌七月某日公諱暹字季昭貫吳
縣父希昌母王氏配某氏子男三曰嵒岊&KR2250;女三孫男
一曰奎女三曾孫男一曰慈葬以明年九月某日墓在
武丘鄉曹巷銘曰
藝士也成行士也貞其亦可諡於先生矣
潘公孟誠夫婦合祔之碑
家以德久以禮義振以文顯主者知之配者成之如是
也合焉而謂之大不夾也蓋嘗稽之往往而然吳邑香
山之柳溪有潘氏自其里稱之曰大家廣而之鄉之邑
則莫不然吾聞之久矣一旦其塾師徐君正夫以其家
葬文事來告讀徐君狀而犁然信前語不爽也狀曰潘
故湖人宋元以來一徙吳縣坯村里再徙今地在國初
則已長鄉賦為鄉族最至懷德府君澤仁承先德先事
益大之娶于朱生三子其伯曰孟誠甫則今之將葬者
也其諱諫抱賦敏重幼便不羣弱冠繼父事公事先輩
同父事者推其父為有子也既而與仲季治産作業益
隆然恢闊然持之以禮義孝友悃悃周仁喜施築甬濟
涉其可見者居處樸與人誠嘗自稱曰好古人與其為
果然也懷德君既以夀大耋受國養之典錫被冠帶孟
誠亦已杖國猶共老萊氏之職不衰後十年始病痰隔
以卒則弘治乙夘三月己亥也享春秋八十一載矣鄉
人歆其年而悲其善焉其配魏氏諱懿真亦塘灣名家
父宗德母張氏生魏具婦德莊勤惠柔宜家式族其卒
先孟誠一年甲寅十一月庚寅也年八十三兹以丁巳
十一月甲寅合祔先兆穹窿山大院嶺右狀云爾嗚呼
是所謂以德久而禮義振者非與其稱大鄉邑不繆宜
文以顯惜余未之盡耳然而不可辭孟誠有一子曰綱
為義官後父一年而卒女嫁葉鮮亦卒一孫曰鉞娶范
女許嫁呂氏一曾孫幼其從子叙等相鉞共治大事叙
是以從徐君來銘曰
善也餘其身無畢陳陳以告未聞祉也離之盡無留恨
言以慰族胤高山厚土雙玉殯豐碑有揭讀者信
文林郎南京光禄寺署丞李公夫婦合祔誌銘
李公諱浩字景洪吳人父伯盛母張氏公資賦峻確十
四入郡學無外習已而中鄉試會試落副榜不就選入
太學久之授太常寺典簿廳典簿司樂某考滿無他過
法應致仕公為規援得復任某密懷白金餽謝力辭之
成化乙酉詔纂先帝實錄堂委公脩本寺書書成上之
丙寅上書列卿及工人各奏保為本寺丞皆不報尋授
勑命進階贈父官封母及妻徐皆孺人乂久之丁内憂
起復赴銓踰四年裁改光禄寺珍羞署署正明年前官
復職而南京適有是官缺又調公補之奏乞添廚役月
糧疏再上不果從居亡何以病在告淹彌經歲遂歸吳
屏跡息交不涉公府閭里亦罕見顔面甲寅之歲重得
疾乃以七月辛亥卒於家公負氣不肯委附逐時故在
仕地匽蹇戾契不得申雖常格所得猶淹回不即得而
終不以奪氣性顓顓記纂大官之選伺時既久居京邸
無政務不能自逸因取司馬氏通鑑朱氏綱目為本又
上獵尚書史記下逮宋元史本朝續通鑑綱目統會之
以君紀臣傳分部摘其事略從朱氏例節書而以先輩
論釋萃系其下時附著已見為書名曰通鑑斷議凡二
百四十三卷弘治初上諸朝優詔答之兼賜楮幣奉常
時彙總寺事疏條為六卷題曰太常總覽又集本朝輿
地圖乘及禮樂官爵制度政目刑條諸定格之略為大
明制略二十卷又有書傳評義二十卷并他脩齊銓訓
成編者尚多其勤可知也公生以洪熙乙巳六月朔享
年七十子男二曰瑄曰瑁女一孫男二曰大有同人女
四瑄輩以卒後四月壬寅為十一月十七日奉葬於縣
郭横山之塋以徐孺人祔孺人諱素芳亦具婦行甚勤
與公齊年誕稍遲曰十二月十七日卒先一年乃癸丒
十月八日瑄奉太學生翁君狀來求銘銘曰
稱德者驥亦既驂駟胡然跲蹛曾莫譵以懫脩業維勩
亦允其懿而又頃逝宜嘆嘳忌尚千百斯祀式奠玄位
以偕厥儷
唐子畏墓誌并銘
子畏死余為歌詩往哭之慟將葬其弟子重請為銘子
畏余肺腑友微子重且銘之子畏性絶穎利度越千士
世所謂穎者數歲能為科舉文字童髫中科第一日四
海驚稱之子畏不然幼讀書不識門外街陌其中屹屹
有一日千里氣不或友一人余訪之再亦不答一旦以
二章投余傑特之志錚然余亦報以詩勸其少加弘舒
言萬物轉高轉細未聞華峰可建都聚惟天極峻且
無外故為萬物宗子畏始肯可久乃大契然一意望古
豪傑殊不屑事場屋其父德廣賈業而士行將用子
畏起家致舉業歸教子畏子畏不得違父旨德廣嘗語
人此兒必成名殆難成家乎父没子畏猶落落一日余
謂之曰子欲成先志當且事時業若必從已願便可褫
襴襆燒科策今徒籍名泮廬目不接其冊子則取舍柰
何子畏曰諾明年當大比吾試捐一年力為之若弗集
一擲之耳即墐戶絶交往亦不覓時輩講習取前所治
毛氏詩與所謂四書者繙討擬議秖求合時義戊午試
應天府錄為第一人已未往會試時傍郡有富子亦已
舉于鄉師慕子畏載與俱北既入試二場後有仇富子
者抨于朝言與王司有私并連子畏詔馳勑禮闈令此
主司不得閱卷亟捕富子及子畏付詔獄逮主司出同
訊于廷富子既承子畏不復辯與同罰黜掾于浙藩歸
而不往或勸少貶異時亦不失一命子畏大笑竟不行
放浪形迹翩翩遠游扁舟獨邁祝融匡廬天台武夷觀
海於東南浮洞庭彭蠡暫歸將復踏四方得疾久少
瘉稍治舊緒其學務窮研造化玄蘊象數尋究律歴求
揚馬玄虚邵氏聲音之理而贊訂之傍及風鳥壬遁太
乙出入天人之間將為一家學未及成章而没其於應
世文字詩歌不甚措意謂後世知不在是見我一斑已
矣竒趣時發或寄于畫下筆輙追唐宋名匠既復為人
請乞煩雜不休遂亦不及精諦且已四方慕之無貴賤
貧富日詣門徵索文辭詩畫子畏隨應之而不必盡所
至大率興寄遐邈不以一時毁譽重輕為趣舍子畏臨
事果事多全大節即少不合不問故知者誠愛寶之若
異玉珍貝王文恪公最慎與可知之最深重不知者亦
莫不歆其才望而媢疾者先後有之子畏糞土財貨或
飲其惠諱且矯樂其菑更下之石亦其得禍之由也桂
伐漆割害儶戕特塵土物態亦何傷于子畏余傷子畏
不以是氣化英靈大略數百歲一發鍾于人子畏得之
一旦已矣此其痛宜如何置有過人之傑人不歆而更
毁有高世之才世不用而更擯此其冤宜如何已子畏
為文或麗或澹或精或泛無常態不肯為鍛鍊功其思
常多而不盡用其詩初喜穠麗既又放白氏務達情性
而語終璀璨佳者多與古合嘗乞夢仙游九鯉神夢惠
之墨一擔蓋終以文業傳焉唐氏世吳人居吳趨里子
畏母丘氏以成化六年二月初四日生子畏歲舍庚寅
名之曰寅初字伯虎更子畏卒嘉靖癸未十二月二日
得年五十四配徐繼沈生一女許王氏國士履吉之子
墓在横塘王家村子畏罹禍後歸心佛氏自號六如取
四句偈旨治圃舍北桃花塢日般飲其中客來便共飲
去不問醉便頽寢子重名申亦佳士稱難弟兄也銘曰
穆天門兮夕開紛吾乘兮歸來睇桃夭兮故土回風衝
兮蘭玉摧不兜率兮猶裵回星辰下上兮雲雨漼椅桐
輪囷兮稼無滯穟孔翠錯璨兮金芝葳蕤碧丹淵涵兮
人間望思
秋月生小傳
秋月生幼讀儒家書兼通律歷五行諸家以其緒餘賣
卜推禄命往往竒中交余家最久余幼比長習接焉以
為良術師耳後接益密得其所存甚宜恭以親生事母
孝家庭雍睦既洞識天造物理御其身欣戚愛憎一不
寘於中居暇時每獨坐鼓琴㘅杯吹洞簫長笛作一兩
曲興寄悠然不測客來燒香與圍棋握槊小醉而解或
時挂杖頭數十錢浪步以游或便登山臨水視時以財
官雄者眇如也生業既精余極欲與討論以求未至恨
多事浸浸違去未能間興懷慕因略述大校投之覬
異時終余志生氏李字文榮自稱秋月生或以謂鑒别
理數之況然生之本意未可知
贊曰人慕外輙出位掇禍患以不知命至知者尤患焉
達矣秋月生知而遂之嘻安得人盡生生之業他日必
有以名者
燕山三氏小述
一人曰杜謹言符畜竒氣孛孛木火成性通明亢升物
不得揜之自研磨要理兼總形實將施利當世假令遂
順將無煩究盡足矣乃復梗塞今漸老矣
一人曰仇潼東之中外厚結鼎鼎焉任重之器學殖萬
鍾室也至其執則太行回峻昆吾失銛
一人曰釋徵起宗秀抽南篠明寓西燈緯代之材委止
遐寂然如如之妙兼我五總龜而得得之功乏師一鐵
杖
贊曰予之京師求觀四方士恨未得得者獨三士焉然
皆先得者矣嗚呼
熊先生小傳
先生熊姓永昌名某字家酆都之遙谿先生學聖賢之
道務求内以率性而外以鑄人近以達家邦而遠以理
百職統經綜史博擷羣籍舒為文辭如春熙水流陶鎔
性情寓發詩雅宛然唐風然而仕限於格半生儒教臯
比屢移徒使經濟之略廣付四方英髦而未克出諸其
身雖然尼山萬世道祖厥勛被當年亦獨三月魯司寇
澤爾其教散于三千粹于七十功績乃度越官守百倍
先生胡少焉先生在吾長洲數年聲效尤赫上官絫推
薦今資滿當揚明于天曹宜必有大擢授近侍天子或
膏澤蒼黎功不止士類已然使非以資丞疑可也先生
平日交友臨衆隨所地有建樹余生顓蒙受益殊弘當
别莫所為言聊述大概爾爾今天下凡於師儒職無賢
不肖貴賤密疏悉以先生稱稱而稱者指既屈如吾熊
先生稱稱者一人乎先生哉先生哉宜無間於天下
徐君墓誌銘
徐氏自宋汴京來靖康之難太學生揆死之而其父附
駕南奔遂定室吳縣西光福里是為汴河五府君十有
三傳至魯國初為殿廷儀禮司序班魯生栻栻生君君
美風儀喜自藻飾闊巾博褐須眉蕭颯引杖笑步林谷
如古遺民性闓朗不羈有滑稽之致然不廢生作家殖
既饒而務民之義賻死濟弱或至燒劵以安逋客人疑
近名君無遷心焉晩年築舍萬安山傍飲歌其中其歌
曰息我之凝然寧息我之泠然既數年化去其子遵遺
志就墳焉先事與余友二朱君瀚良育來丐銘記二君
道君大致如右因從而文之君諱暘字仲熙永樂庚子
六月九日生弘治庚戌八月某日卒始贅新豐錢氏再
娶于王子男三人進登順登縣學生女二人孫男女四
人銘曰
維弘治之壬子十有二月吉日庚申封我徐君徐君遺
志在嗣人樂哉君鄰乎青山白雲
周山人墓誌銘
山人周君諱琇字公瓚長洲相城人也先自汴來祖考
達學偉文並晦處茆蓽至君風操尤勁惡圓尚直不撓
爵顯生未嘗為譽人語也君期歲而孤事母朱氏不損
子理君嘗過市見金於肆知主之遺也呼出告之乃去
君學通楚騷經得三閭之幽旨平日所尸塾席如西莊
沈隠君貞薛涇劉僉事珏荻扁王處士錡皆故家賢主
相為劘切蓋學詩於沈學畫於沈弟小隠君恒而君之
室則又二君之姊之夫馬隠君翯之女也弘治戊申十
二月某日君方擁䣛而哦成七言天寒地凍阻歸舟一
句而卒其凉獧之興有寄云享年六十有九明年月日
三子鏞鍾鐸葬君本縣益地鄉新穴先事王處士為治
石以書來曰公瓚嘗從我讀子文而喜之且曰吾平生
寡知知惟公吾死得公序吾行得祝君銘之吾墓中吾
且亡恨我固諾之矣子今日當無辭余不識君面而數
從沈劉王諸氏微聞君今得王書悲其言而從之銘曰
悲乎君君亡矣悲乎君悲匪君悲鄉人亡此侃侃風
處士金君墓碣
長洲金氏自宋元以來世以儒術承傳有曰繹與其子
釗釗子維則皆號名儒維則為四明陳先生子桱之外
孫沈處士良琛之壻而師毘陵倪元鎮為詩陳五經嗣
初銘墓稱其講學聞道習禮有容其詩直而不俚微而
不晦暢而不蕩異乎今人維則生允端忠信孝友家學
不衰所著有江村八咏盟鷗軒集娶樓宣獻公大防六
世孫生以賓與良琛啟南隠君為兄弟行少同事聲
律相倡和娶邑中沈公望女是生處士處士諱儀字文
表幼嘗業進士及長贅同里李氏無何婦翁死家向微
遂不克畢其業去治貨殖而不廢學焉其為人益良旦
夜勞勤臨務好謀至謀決又有膽略行之不貳故動無
僨事家以致饒此其為貨殖者也孝則一息不忘其親
兢兢以忝祖為懼弟則讓先業於厥兄賓敬夫婦則不
畜妾憙静而惡奢慕古而簡勢雖居度容含而尤慎交
不黨親賢遠俗矜持自愛或引觴獨醉熙然忘世有勸
出金榖為簪紱圖者笑謝去此其為人者也誦讀歌吟
家風宛然遣子游學善教克成此其為學者也正德已
已五月日以疾卒生天順戊寅月日年五十二一男子
曰岳郡學生娶沈氏孫男二人曰元嗣聘陳氏曰支孫
幼女一人曰元愛岳以明年庚午月日葬于某地手狀
請纂遺美于碑為述而銘之曰
體博逢掖聲中度律兹學之華尚在踐實百行敕脩斯
儒究職有煒金宗儒燿不息維容菴父功豐紹述文既
在兹室亦允殖尚有國光觀在燕翼文獻永徵君其瞑
息
顧烈婦傳贊
顧烈婦事在弘治九年良有司兩表于朝乞旌䘏之以
非常格所具議禮之旨未下於時閣老禮部尚書吳公
特書本末而大夫士作詩美之累什余贅為贊激俗傳
善期縣之不刊
人參二儀氣運五靈大信崇節剛毅以行雍雍顧閨肅
肅俞媛禮浸義濡孰教而善靈修疾革吾目胡寓即瞭
無睹胡不即瞽抉之臥&KR0008;瞳則不脫以刃則割流血活
活左既不留右將焉求孰柅吾刃姑驚且休血窮精枯
絶矣而蘇冥冥索塗唯見吾夫碩人頎頎美目盻兮豕
睨狐闚曰人盡妻宛宛弱嬪荑柔不任握一寸鐵完萬
古心嗤高矐愚並伍縣忠惟房公妃千載齊風家風四
開王道無涯王道無涯表樹斯來
文林郎河南汝寧府光州判官趙公墓誌銘
公姓趙氏諱貞字履正其先河南從宋南遷至今為吳
人父倫刑部主事妣安人某氏刑部居官公侍左右少
儀謹熟嶄嶄若老宿父行見輙器異之前太子少保兵
部左侍郎嘉禾俞公綱以子妻焉景泰中以善書授中
書科中書舍人天順初改光州判官吏事亦辦息縣缺
令長官檄往攝政輙四三年息人安之後有寇作部中
公亦能殱渠魁釋脅從不違儒言已而致仕歸刑部既
先之矣父子復聚故里家庭斑白袍組輝照公益執禮
養色衣膳湯藥朝夕子典不衰居二十年而刑部沒公
喪如禮又二十年以年月日卒年若干繼娶許氏子男
四人淵淳深溥女幾人淳娶祝氏山西布政司右參政
維清女即允明之姑也孫男女五人曾孫男女幾人公
之沒淵已死淳乃以年月日葬於某地倩為銘公性顓
執頗近狷舉措操榘墨不肯與時移推在光時識劉君
於學判異禮之劉果起進士授御史適按于蘇時公已
衰薄辜者以重賄來乞公公拒斥欲執于官終歲無毫
毛私其守如此銘曰
羌習禮而精書兮儒其藝亦申志而完名兮膴其仕蓋
君子無病無財兮病無稱於沒世使孔子稱公兮吾必
其士蓋聞諸子貢之問兮曰行已有恥
湯君墓誌銘
湯自宋世占吳籍為大族在元尤盛至君父彦祥克惇
德衍慶娶楊氏生君及弟數人咸樸茂秖飭競亢厥宗
君諱濱字宗潤壯時以白圭之方充展家業水陸南北
歲歲無間程中年而弟渭出仕尹赤縣贊宗府君與諸
弟更番出入君稍以休居當是時允明見君昆季交聚
堂寢周旋友于怡怡如也子姓數十伯人給侍左右儀
範甚安整君出則温顔忠語恂恂市里間人莫不親而
敬之風致可挹也君性寬惇無矯貌龐而清多笑容所
存甚厚煦煦然恐一人不入其度中自鄉邦士大夫皆
多其為人君得子晩有側出一人曰琮早死君方戚復
得側出孿兒二曰長吉長慶又皆死君不能無悲於中
霑疾凡二年日就委頓遂以弘治元年七月二日卒于
正寢年七十有六其生永樂十二年五月五日也配袁
氏甚賢有猶子君取之以子視焉名曰珪三殤子之未
生也君又以季弟瀚之子璽為後至是璽與珪以其年
十二月庚寅朔奉君柩葬盤門外鳳凰墩上新竁蓋君
所豫營也君嘗請先參政記之而其子今以卒葬之期
來使允明續為銘遂銘銘曰
終有以慎而遠有以追君於此其無可悲
守齋處士湯君文守生壙誌
舉吳之族大而久者最湯而又善也舉湯之胤長而嫡
者最君而又賢也嗟乎有埓封之富不操籌而懸鑰有
嚢智之才不橰汲而矛淅有明經之學不及用而不愠
也儇子錢十萬便買一級用燿妾僕君其不然布衿華
於鳥章鄙夫見人一第趨拜車塵以結盟好我則異是
蜩枝暢於蠅附雲逵漸鴻河漘伐檀不知老之將至亦
賢矣哉然而無怨鐘漏不諱窀穸長房柩杖從其自好
臺卿夀藏寔唯我師若夫端木之望壙季孫之樹檟齊
一機也於是以弘治辛酉卜地筮位創為規撫正德乙
亥成真宅於城西(缺二字)鄉敕山之原時有今判德慶州
進士彭君寅仲太學鄉舉進士王君天文前後為記山
谿之勝椁隧之美粲然著矣余昨返初君旦暮過從一
日語我平生獨子知也深他時將乞銘吾藏非子為之
猶弗為為之吾不目猶無為者且古者陶令傅史輩故
有自為之吾假手於子子念諸余少君一年髫髦共筆
研居第門相對又姑氏為君從嫂長亦同業率親故契
密無過君不為是其何辭君之先自江隂徙大父彦祥
用君叔父仕贈大興縣知縣考之輩八人曰順菴宗潤
為宗子嬪袁氏無出弟承事君宗大嬪徐出君為叔子
乃以為宗潤後宗潤卒無子故君為湯大宗之嫡長其
輩數百指指在卑幼殆僅千君資最秀雅始讀易治進
士後為家政勢弗可兩遂置去稍循家素業往北都還
往齊魯徐宋間外為貿遷中攬收山河雄渾土風勁婉
多接士類耆老用以儲見聞博游趣充然也無何覺倦
游便歸安林澗調睦族屬族屬有疑紛扣請裁綜必沛
然與人和而不泛又善教子積書隆師用底于成又多
能儒術民義之外人間百事幹藝無弗尋究醫藥卜筮
命相天官地形老釋神仙之道往往通解然而弗泥溺
一端以障通塗性又至曠朗纔四十即舉務此其達絶
人遠甚其高行善履甚多前所徵其最者為作詩令刻
玄堂之砥壁其詞曰才通明兮氣懿淳椅梧秀兮鳳鸞
文業充融兮嗣騰騫安真歸兮先蕭辰枕蒼崖兮封白
雲壁來櫝兮更幾春吾與子同歸兮遲三紀以為信今
而往與君花時月宵攜壺抱琴相往來觴歌以玩西照
時取此辭謠而舞之亦樂只且君以天順己夘六月九
日生今嘉靖三年甲申閱世六十六年矣君先配吳氏
賢而蚤世一丈夫子曰儔自邑庠為太學生有文娶袁
氏孫男一曰科孫女三長館壻王洪于家次歸光禄寺
監事張汴次歸禮部員外郎陸尚德之子府學生焄孫
女二
懷星堂集卷十七
