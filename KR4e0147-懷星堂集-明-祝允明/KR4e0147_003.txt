懷星堂集卷三明祝允明撰
樂府
從軍行
腰刀帊首報君恩初事將軍出雁門回首家鄉無限意
秋風吹上五陵原
前緩聲歌
瑶川遵穆晏汾水從軒游玄王啓靈會道官亦交酬蒼
禽唳金支瓊鸞翥綘幬靈賓戞韻石子登引空謳聖日
麗萬舞祥吹振清球川后迎皓蜺波臣趨翠虬湘姬偶
瑶席巫女行玉羞天老獻秘文聖年無時秋
董嬌嬈
京洛何迢迢紫衢通麗譙采桑誰氏子不解意飄搖強
腕折高枝卑指攬柔條詎知枯殘日不愛彼穠朝何當
華堂上麗瑟歌此謠此謠固君情不移芳與彫吾將持
贈子聞是董嬌嬈
盧姬曲
盧姬貌似月復有伎如雲青絲覆鸞額歌舞漢宫春參
差銅臺上宛轉受恩頻君不見太祖會殺聲清人復留
妙妓西陵裏盧姬幸不為冤鬼為名嫁人花老矣人生
行迹自有時莫以遲速歎盧姬
邯鄲才人嫁為厮養卒婦
高下理有定金房須玉骨不解理有異三五月圓缺昔
為錦綺叢今為蕉萃窟嬌卧鄰皂芻夜半聞馬齕遥夢
趙王宫盈盈望秋月
隴頭樹
隴頭多嘉樹君持作梁柱清晨覆賓相白日抱歌舞哀
哉北邙麓日日聽人哭
驄馬驅
驄馬紫游韁光輝照洛陽朝辭上林苑晩入鬭鷄坊無
因道千里城邑少豺狼
關山月
明月度關山中天照蕃漢十萬良家子嫖姚甲待旦健
兒秋牧馬天子曉射雁亦有王明君獨抱穹廬歎
雉子班
雉子班何牡不顧女來語啄班班吾不如絞頸谷中班
班何班班何
天馬來
天馬萬里來天閑(缺一字)開天馬入群馬辟立視天馬長
安亦有苜蓿食飽天子德天馬天馬在宛野
隴頭水
流水出隴頭白石亂高樹四海遠深淵原泉日夜注不
見人物景獨向東流去
吳趨
閶闔紅樓起臯橋渌水廻綺羅搖日麗車馬逐雲來施
旦非吳豔機雲是晉才欲歌遺古調風俗轉堪哀
柳枝(六首)
夾汴春來千萬枝綠隂随處縛金羈殷勤休負東風意
曾把青芽細細吹
紫泉宫外曉煙和萬綠條含太液波只有帝家春色好
争禁人世别離多
樹猶如此我何堪長笑殷郎氣不男若見女兒腰十五
一生蹤跡只江潭
隋家蕭后解傷春内苑親栽幾樹新出塞歸唐春漸老
美人思樹樹思人
白家只說舞腰肢不把紅妝闘翠眉嬴得美人憐又妬
一時都不愛花枝
營門只阻羽葆幢争似連雲蔭漕艭護國清風四十里
百年人說老平江
林鳥(二首)
無柰恩情密臨别自依依思君如林鳥同宿不同飛
與君如林鳥暫聚遝長離得夜乃共宿入明不同飛
古調
泰風
泰風儆時也歲律默遷夕飈儆物起坐多念歌以永言
灝商回秋泰風薄宵衝堂襲惟其音蕭蕭蜩咽烏棲蟋
蟀試吟豈無憂欣以耿遐襟肖形聲氣亦有裳衣無作
我羞朝日將暉昔之撫景鮮驩薄游今之撫辰力弗及
脩五十無聞先師無畏無曰其遲其日如駛皇序逓代
漫漫百年天之將旦無然爰爰
詩(五首)
巍巍大山高瀰瀰長河流人生百歲間有樂亦有憂葱
葱陵上槿朝華夕已休俶載向南畝歲乃亦有秋少壯
在努力老大且偃息偃息安此生此生須有成努力不
在少老死終無名
滔滔川上水羃羃隄邊草行行遠方客歷歷山下道道
遠行易疲白日坐已馳無憂白日暮秪恐嚴霜垂日暮
行復朝嚴霜草以彫
中谷有道士顔色常鮮好被以松栢葉啖以靈藥草守
氣存谷神後天可難老授我鴻素書相期青雲表衆人
不盡聞安能不枯槁神農遺世經榖食烝民寶物生天
地中萬形同一鈞小大各自齊聚散常相因高岸忽為
谷滄海亦飛塵弱質非金石誰能獨久存生世六七十
永者僅百年相去幾何許等死焉足論仙人莊子休為
君頗開陳
夭夭南國子聲伎妙入神審音類子野歌舞傾都闉城
邑不足留引領奉韶鈞浮雲翳廣路且與閭里親倡家
日還往哇淫累其真簡兮前上處謂言不足珍樂府久
隔絶繋籍猶相因嘯謌且自樂亦以共嘉賓
雜詩
鳳凰執聖符有道乃來儀白鶴抱仙姿俗士每豢之棲
啄非梧竹腥穢苟羈縻鳶戾與鷹摯性在哺雛雌翩翩
遵渚雁噭噭鳴聲悲青冥一舉翼萬里乃通岐潔食荻
中粟渴飲清川湄孤翔無亂偶高風羞詭随
述行言情詩(五十首)
昔受皇靈命結此軒竒姿一從辭鉶璞雅負遂參差英
光沒騰越皓素變為緇兹辰起遥想椎鑿倘還施但恐
時日促璋琥竟無期乃知萬物貴治琢當及時
大鈞鼓群有黃祗效成物流形随風氣結性亦殊律吾
生托燕冀抱禀愧沉鬱返兹寬柔方茹和克彊倔所耻
非平康徒勝此廻屈
結髮屬偶句舞勺肆篇章前徵脗羊叔髦譽追滕王明
明内外祖公望張辟疆提劒多教術童弱企高翔安知
三紀後栖栖守榆枋
蒼姬建鴻歴祝丘肇遥封豐稊託后穰疏條鬯周通九
江樹崇議司徒奮皇庸信栝爛材器閩建扇遐風淵淵
都漕君起官來南江雄略絶類群宏圖奠兹邦五子粲
馬竇載以闢吾宗
曾祖抱至德天倪以和神善閉本無楗泯燿沒見聞辟
時遁朱鬕傾否逢皇運微情委塞聰遵養晦衡門洪源
浚且瀦大川乃雄犇
赫赫惟王父自天擁英休完德奠瑚璉大積苞墳丘敷
言對清問獻納襄王猷宅憂秉大防(景泰初公居憂詔奪情起任戍務公)
(執禮典不應)旬宣向閎州冀方猶虞岳懋縡騰諸侯懸車耳
順歲高烈方弸彪
公有高明居安老亦畜小時從息經笥偃仰思至道繁
英藹修榮高簡梲不藻周羅千載語竹素光燿燿憶跪
聽公詔拜此濟生寶縣丱躡短階昏旦恣尋討
先人備百行為仁乃其基至誠動萬物大孝敷弘規慈
愛無等倫日月洞肝脾豈惟天止性在三道兼師母氏
既聖善孝敬極壼彛坤儀絶振古直當任姒期喣乳幬
載間春秋望翔馳
七世美仁里八葉通德門五教植本始百行郁華文仁
義日可見金玉作庸言鷄鳴䋲凖出舉足宫徵存厚趾
靡顛丘長津從冽原何為末受者卑垢辱華先
高閎衆祥集泰日百美具豐屋陵飛霄崇樓臨大路高
齋敞華器芳皋羅嘉樹良疇經邇郭麗舫汎妍溆紳杖
旦日臨星曜時夕聚群公鬯威儀百彦盡能賦圖書恣
讎核琴瑟鏗在御崇議每徵今幽求競稽古巵言藹蘭
馥雄辯激水怒觴詠富章什絃吹暢情素西園繼清夜
何愁白日暮
泰否冥斡運大小互來往童齡何諐戾忽使墮毒枉焉
知循陔慶遄成陟屺望萬生皆有終逆質胡不喪
大憂纏弱衷意氣盡荒漠向未遨長衢中路履綦錯零
霰殺翹榮朱光就凄薄辰遘萃華滋運消易零落
人理有太合太合及兹辰束楚當星戸(建辰之月)虹梁就鳥
津彼其行結悅予亦御周輪從雲來粲者卺醴合良人
永始承遥緒昌圖啓後珍&KR0008;嘅山河誓與子並千春
執業禀公訓士節謹干禄力修貴潛藴進逹戒征逐踰
冠聞有司察業就甄錄校考既充賦膠序且餼育
人生有窮慘大化當極否偪蹙適三月凶割降重累鉅
痛深故創沈冤等墮海人生覆無天云胡不遄死
六極兼弱貧百罹萃凶孤素薄綜物懷坐為鄙人圖倉
箱既凉匱米鹽務錙銖自持椅桐姿埋沈向泥塗
讀禮訖祥禫試琴成笙歌丘墳肆畋狩志行窮琢磨天
人貫麤微昔今紛網羅大道彌宇宙眇薄將如何
先人有高棲遺我端居室幸無喪志物塞楹簡編集皇
王植丕訓子氏張萬術閉關斷來鞅庶以究昕夕
學聚勤殖藏息游解紆結寬原或流衍澂泉共甘洌攀
條采碩果循畦屏衰葉幽禽答遐韻候蟲依氣節芳靄
蒙晨榮明煇揚夕月拔時附絶駕塞兊謝塵轍
服膺從聖軌厲志尊前聞敦厚覓砥道高明抗浮雲玄
元極三古疏通窮八垠焉能為栖栖揜抑斥鷃群
老聃貴知希莊周識齊物山淵故應平精象藏恍惚因
知在矢溺居然返冥極安知臨牢豕終為祝宗縶
昔在枤膝下拊頂稱佳兒珠鳳已驗文棋虎亦彰竒所
企自有立名位豈足期自從勝簮弁顛隮逢百罹握志
壯室餘薦名僅鄉司逸足遠市肆永媿英賢規
浮名雖或就夙尚乃彌堅漆雕有風期恒虞終邈然英
游並彙征予猶畏争騫兹辰更不伸蚇蠖盤黃泉因知
随時義聖謨固昭然
戔戔抱微禀自擬猶蓱蓬企瞻先哲民終羞絶蘿松追
随不越群胡足為不同何為蕩蕩世亦復此不容無悶
見君子先師嘗發矇平平王道間萬厲頻交攻苟無反
躬術何以禦諸兇皇仁卒全物莫高匪玄穹
斯人各有尚沉潜與高明伊予獨坦蕩未解懷戚營既
不畢狂狷安得遂中行所睹恒廓如萬有通一平泰嵩
輶如毛瞳眴已千齡不知要其終得喪將焉徵
同人貴郊野氣度本惡狹出入州閭間清濁且參夾無
衰桑梓敬幸共枌榆洽鳥獸不可群非人其誰狎
大儀靡停運百生豈淹息麗天星漢度附地蟲鳥疾把
策詣有司五往五見黜巖棲豈無尚㕓託病多役錢刀
壊心氣霜露損毛質蕉萃勿復言流塵蒙白壁
陳根託九壤材樸各能蕃剥果存孤碩微稊僅不殘芃
芃萬植中吾獨姤其艱空務封沃勤柯條竟疏單
疏單勿復道幸抱此高襟妙鑑既弘照大車亦雄任如
何覆載洪行迹復淹沉孤征即長道纏綿荆莾侵焉能
不跼蹐日月坐以深
績勲惟在力穫應非緣劬每當紛紜間鯈忽發靈虚皇
樞一納牖神明隨囧如其來𦕈亡岐須臾充九區猶操
獨繭綸一引盈車魚又若陟春囿萬榮一時敷研覈皆
可食百實皆甘腴由來自不識秪覺本所儲
岐路紛百慮三十尚擇術規空際無象踐迹窒寸尺先
師有遺榘四十廼不惑冰鑑端服膺物貌詎纖忒交衢
紛總總大路遵有一皇皇孔氏程聖愚乃同則
萬理盡東魯群空乃西來餘子騁千塗憧憧何取材學
聚蔽穹壤白紛無遺哀慹然對今古至樂不自裁
百代為宇宙升降成興衰興衰極變化忽已遘兹期方
策布群賢建躬各随時森羅丙法戒所在吾有師
有師蒙獲富君子貴為己每求同若人力勇由知恥周
身飭百行建節廣綱紀任重扛九鼎致遠道千里細德
未足論大榦敢摧靡丈夫生所期恒存在後死
明王方御㝢世才乃徵庸禮樂建皇極風猷歸大中亭
育茂登殖聲名粲光融卑高百有位道術何終窮
仲生能樂志夷吾性善養恣任總勿閼道林胡偃仰名
都富雄第山池半邑黨崇麗摩浮雲瓊筵日弘敞水陸
窮羅羞歌鍾沸繁響妙伎逾二肆游童列彌廣畢性聲
色中麟臺進功賞
素無經世懷學仕本先訓終然拙枘鑿株木臋久困渾
玄當有期或合阮君遯元龜幸垂兆長往乃無悶
築舍負崇巘高卑緣秀林翠嶺絢晨暉丹崖麗夕隂入
坐交飛英當窗語幽禽山人適云覯寫性將清琴郊居
賦既就白醪亦可斟循麓看時藝桑麻長方深未必談
名理歡暢已彌襟
檿榆樊石扉垝垣卑四周前楹舒廣場後宇環澄流微
淪帶山趾半覆花竹幽長夏且游浴高蔭終日休豈必
商丘開點爾聊同游
清晨風候淑引策出郊郭青黃交遠疇循滸桑沃若白
雲被華岑飛澗濯幽壑汎眺思累新冥會神逾廓命儔
賞已豪孤尋寂倍樂
雅尚窮闊覽邇蹤愧卑纏卧游空能賦道觀多歷年終
南華岳接峨眉太白連九疑元無地太行非有天岱宗
日華浴祝融星漢懸朝飱赤城霞夕拂匡廬煙洪河春
裂壤横江秋勁弦因過洞庭水自擢瀟湘船東海本吾
宅太湖襟舄前龍宫多寶藥洞穴鎻禹編靈期似當值
旦暮相付傳
驅車出衡門薄游覽九州東征略瀛海西陟升昆丘冠
巾岱華竦襟帶江河流驗蹟章亥趾裁貢禹王疇汎觀
山海圖遐尋府穴幽八維何所極撮土此可求
璇穹積重霄廻運迅不停曜靈爍神燭望舒循九行三
垣列君臣萬緯流物形河漢夜半轉四時各財成靈憲
炳乾文至精存吾徵
萬齡同一域千哲共此契遥邇幸相聞師友丈室内行
止每討論音辭時賡載單躬事百賢其益故宜大
遥賢故懷益密哲重應欽四海三數君垂眷後先深年
位非所限存沒或殊今淵淵玄酒味粲粲瑶華音懷哉
以拜嘉畢世銘卑襟
仲尼欲無言六籍終亦呈林蘤向春敷有喙随風鳴齋
房坐清晏文言時有成左生潤瑚珮莊周厲風霆二漢
隆體骨六代繁丹青至哉統其全周後惟唐聲山鷄且
自愛蠅辯方營營
學優在用行時舍乃含章士業豈空言斯世存維綱脩
政用熙載樹禮為周防生養蕃卵胎芟夷謝蕭&KR0034;文思翊
無為樂聲薦登康本未有宏模千目森鋪張褐襟衷短
簡可布亦可藏
至道極心性域外有真覺曠生幸聞脩瞽辯豈喧較萬
變終不繆吾自了滅樂
鳳鳥不世見四海以德稱虎豹伏深山雄鷙乃馳名日
月逓經天夕伏亦沈冥目趾待成功誰不仰其明所以
孔仲尼君子疾無聲嗟予蹇淹留閉戸乃浮名高卑共
彰徹近遠均一鳴惟憂邦必聞求之無其情
六籍統宇宙七緯鍵天人百子錯町畛萬家騰煙雲眇
眇予日接泳洽如淵鱗冥蒙日思道粲發時摛文紛綸
向一貫光彩摩三辰向來覺性言寂寞難重陳至樂終
百年與爾同埃塵
金蘭操(二首)
(初趙魏公子昂與先總管友善游吳輒就舘嘗為總管泥金寫蘭二本祭酒胡文穆公為)
(先參政題二楚聲允明保之復綴二琴聲以語兒孫)
金蘭之猗猗兮寫我心以貽兮聊與子同歸兮
兩公閑閑兮貽我金蘭兮金蘭也且閑閑也且
和陶淵明飲酒(二十首)
僕本拙訥繆干時名兩年之間三謁京國游趣既勌風
埃黯然舟中有二蘇和陶詩夜燈獨酌讀其飲酒二十
篇不勝悵慨聊復倚和
昔者病斯世庸人常擾之百物安大化甚似垂裳時衮
衮元化中吾生託於兹學道三十年今辰聊寡疑願言
戒迷塗靈臺亦有持
明時耻韞玉抱策下丘山所獻幾何許腐義數千言有
司繆甄錄一出踰十年身世無一補何物期自傳
士生三代後干名本其情所歎少可知科版獵空名二者齊
亡之何以為此生此生幸長存得失何復驚陶公但飲
酒千載名自成
大鯤本淵潛化形亦天飛截鶴續鳬脛二物均為悲日
月繞玄度萬象各有依天地會有終脩短同一歸吾生
向妍華何惜此日衰有酒不解飲而問彼從違
大道本一致無問寂與喧每有希夷時不見耳目偏逝水喜
東流浮雲忘故山美人隔秋風涉江耻空還旦莫或遇之
莊周有遺言
客來相話言言多非與是問我誰適從我不識譽毁幸
客來相過惟能默飲爾随意翻瓦盆不解彈緣綺
秋霜瘁榮木春露華槁英逝者不能已愛憎誰為情吾生四
十年強半居欹傾不知誰為之孰為相號鳴局促百年
内安足稱逹生
鳳鳥有五文不共羣禽姿言欲覽德輝來下梧桐枝文
采衆愛惜云是應世竒廷無簫韶儀好文空言為恐終
返天山逝難風塵羈
世事不可極遇酒意自開寬然處百年亦有幾好懷吾
駕無廻轅何適亦何乖夫子惟天行微生病栖栖孺子
濯以清屈公淈其泥幸此杯中物與我多合諧醉中態
多亂真抱自不迷皇唐事悠然古意暫可回
回首望鄉井窅在東南隅倦鳥不出林胡為涉川塗冬
半多北風疲馬不奈驅昔行氣長徤兹來感有餘園田
苟可治豈不懷安居
長愧先師言憂貧不憂道勞辛救寒饑容體易枯老自
從強年來頗不患衰槁翕翕電影間英交亦何好澹然
無得喪恐有身外寶靈龜不朵頤乃活歲月表
吾足如轉蓮遇風無停時節候迭代序常與家室辭三
歲凡五出别離復在兹行止豈有津誰為我稽疑不若
巢中禽乃免霜霰欺天運實為爾通塞任所之
嘗喜陳圖南託世在夢境亦有阮步兵六旬且一醒神
解與辟世此意在各領汩汩糟醨間少復此冥穎哀哉
羊皮人方彼燿虎炳
四十不擬老老狀日已至飲量復减昔三飲已復醉詩
來亦信口甲乙懶排次遐覽天地間何物如我貴所恨
每自喪長失本然味
所乏百畝田亦須五畝宅居食少給躬何復世上跡一
身自賓主一日足抵百知我不暫舍舉眼天日白默然
便歸化亦復何足惜
安世至此日世紛亦已經莊周不畏煩為人校虧成五
岳屹常居四序乃遷更微子為之奴箕子出門庭誰能
外闔闢妄動樞機鳴密雲自西郊蕩蕩周文情
然燭能為月搖翣能為風手有造化能身在造化中順
時以道用天人乃相通如何負折鼎而欲求張弓
青天恒高高欲上不可得文成食馬肝漢武知復惑狂
念如推瀾滔天不容塞坐此弊其驅亦復幾喪國吾有
升天方難言姑緘默
卜商有遺言學而優則仕學既非為人仕復寧為己有
玉求賈沽無道榖亦耻仰瞻䕫龍朝俯愧蓬蒿里駸駸
饒二毛行行入四紀馬逸駕可覂風回楫須止爾無操
御中顛覆何所恃
二儀不飜覆萬生豈無真物情雖馮時中亦含元淳揚
子本清静銜垢作美新賈生抗高志慷慨為過秦其君
或唐虞彷彿皋契塵詘已徇一時哀哉遘其勤因知紜
紜内心與身自親會須直躬行大道無迷津提壺掛舟
傍還戴漉酒巾何必訪巢許今古皆斯人
秋懷
時運無長榮清商多悲音悲音一何苦壯士有遠心蕭
蕭風篁亂琴瑟蛜蝛吟寄言眷萬古託之千霜林潯陽
有餘波涯岸倘能尋
己巳閏九月十三夜夢中為游山詩
春觀入西岫區名意自别松嵐結幽賞蟲鳥弄餘悦花
氣韻蒼沈樹膚落翠雪天行無塵染丘卧白雲㓗心在
道不違未覺萬物裂三爵已餘酣清心寫泉月
春日醉卧戲效太白
春風入芳壺吹出椒蘭香累酌無勸酬頽然倚東牀仙
人滿瑶京處處相迎將携手觀大鴻高揖辭虞唐人生
若無夢終世無鴻荒
别唐寅
長河堅冰至北風吹衣凉戸庭不可出送子上河梁握
手三數語禮不及壺觴前轅有征夫同行意異鄉人生
豈有定日月亦代明毛裘忽中卷先風欲飛翔南北各
轉首登途勿徊徨
夢作月山獨步歌
不忿白日塵宵賞有靈悦山蹊任襟入不必有昔轍石
淙長寫韻風林時落葉凍狖僵石霜躍鱗觸潭月山空
夜深静魈鬼時出滅自非返冥極誰能畏城闕
擬傷亂
楚氛望方惡魯戰謨未諧晉糴每多閉秦饑良可哀三
精塞祲霧暘雨更為災巴蜀風塵暝關河士馬來洪流
滅阡陌溝市盈饑骸豈無眠戈誓慷慨擊檝才夏屋既
漂搖郊壘多崩隤楨榦可相尋松栢亦已摧天王下制
詔仁聲九域開庶幾赳赳客猶上黃金臺
代江南水災謠
天皇耄不事地后虐不仁盡卷天河水淋灌九州人九
州人食多在江南江南灌沒柰何堪之柰之何人死無
萬數薪絶竈冷無菜煑更那得菽與黍遽如許推龍號
挽龍語汝不應吾吾請天公來解謫汝
九愍(九首)
庚午敶吳越間民瘼作九愍
溪毛圃芽鮮芳殊吳儂恒食饒嘉蔬今年大饉百年無
百年無柰空腸齕野草同牛羊
大麥青青四尺長大水過頭一尺強安得不托與餦餭
無餦餭且自可秧不成苦殺我
四月洚水麥不秋五月插秧水不收良田萬頃盡洪流
盡洪流大無禾民皆死如國何
棟撓室摧墉善崩沈竈産鼃不得烹康衢笫席通流平
通流平慕鴟鴞望伯禹懷有巢
饑亡溺亡十亡五載降之疫亡亡數誰生厲階令帝怒
令帝怒半為鬼厲階人安富貴
有田莫買只賣屋况有筐箱與巾服妻乎子乎牽出鬻
牽出鬻汝不肯推溝瀆竟死等
舊乞無幾新乞多吾食不續欲分何汝不吾分越奪那
越奪那乞化偷孱則丐狠則樓
舊田不粒猶征逋新田為淵租未除農來為兵強執殳
強執殳絶錢鎛國無農其何國
官囷曠空抽民米富人削瘠貧人死嗟嗟土牧亦勞只
亦勞只荒政難弔吾民嗟吾官
水詩
雨漫天兮天不得見水漫地兮地不得踐烝人不粒兮
桑田變神仙老死佛入滅伯禹乘龍仲尼乘筏出八極
兮睨洚滛而不即公無渡河兮公既沒婦逐狂夫與子
偕溺青山推鼇足斷蛟蛇騰拏萬物錯亂厥初天一兮
生水其載與天地兮為終始
沈憤
燭龍奔天衢不照雲下人陽貨盗玉弓仲尼糧絶陳筆
絶春秋成乘桴汎洪淵莫食汨羅魚腸中有靈均青天
上無路黃泉下無門漫漫長夜中萬古齊一塵
知山堂雅集
小山不妨宦中隠從近闕無論車馬色幸共禽魚悦風
泉夕韻夐霜月冬氣潔醒醉齊一襟心賞方兹結
雪後楊禮部邀宴用謝宣城韻分得濁字
季冬雪始降佳氣通歲朔君子良燕會時哲總延擢揖
遜粲賓禮登奏鬯嘉樂蘭薰互霑襲松顔齊卓犖遐覽
萬物昭無復見黟濁微言共一契所寄在綿邈
召父歌送朱版曹升之守延平
西北有高山東南有大海生我延平民居中百千載遠
在天南頭去聖人萬里欲得無菑害秪頼賢守宰聖人
念遠人賜我慈父母輟其股肱佐來為赤子乳我望朱
夫子如望漢召父請為召父歌女知召父不召父善治
田從横正疆畝始予我錢鎛以及奄銍艾耦耕并牛犂
秔稌諸種藝田功多方理要領在水利廣開溝門閼處
處廣灌溉均水作約束刻石防决氾劭農走阡陌止舍
即野次召父善教人頒訓從幼艾孝弟正家族勤謹不
弛怠趨役赴公事和孫於社火有禀特秀異使結衿帶
佩入學共絃誦學古壯而仕召父善阜財民産加豐大
召父善聽訟無情不譁喙饑渴召父食寒祼召父被召
父善使人随時各分代召父善事神水旱不為厲人口
歲增倍訟盗悉衰止召父去已久循良風聲在惟有朱
夫子甚與召父似凡此召父善朱夫子盡備夫子來毋
遲百姓日候伺凡此召父事於今益有頼一一速施行
惠我起我憊上戴天子恩夫子還入拜願為公孤貴名
與召父配
懷星堂集卷三
