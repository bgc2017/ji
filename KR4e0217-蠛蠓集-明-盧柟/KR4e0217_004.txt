蠛蠓集卷四
眀盧柟撰
四言古詩
懲咎詩并啟一首上大名張太守鄮西吳吏部
少槐李翰林東崗
柟頓首啟拘幽五載二靈未葬兩稚繼死宗祧有絶食
之憂日夜悲號煩懣湮鬱播爲不仁啟偏枯之漸蓋志
塞則神瞀氣秘則形緩可以宣龢神氣滌蕩邪穢遭遁
世而無悶者取要虖音聲焉是故言之不足則發之以
詠嘆詠嘆之不足則殫之以詩賦然楚恭寤言隆以美
諡子服補過隮爲上大夫古之君子過如日月之食更
也人皆仰之詩賦之作宜莫近於自訟也己曏昔柟引
見御史臺時諸公神眀察柟冤誣力挽之不出夫並物
茂育者天地之化也燭微垂光者日月之明也矜愚兼
養者慈父之仁也潤物無跡者元老之器也聖澤汪濊
時雨灌沃枯槁之民蒙被滋潤勵結草之思懷刻骨之
銘晝夜寢食一夕匪懈第以天網難於頓解人心可以
道固沉緬垢顔追思罪戾蹺足嶮巇游志坦夷文之禮
樂以從事虖春秋大改過之義望風承顔馳精羽麾傾
聽鐘鼓刀鋸之警歘若遺失作懲咎詩一首走獻下里
滛哇無足採擇秪攄下情云爾柟不勝悚懼頓首頓首
其詩曰
於皇眀祖歷數在躬龍翔淮甸鳳時金陵哲后繼啟寔
爲太宗滌宇沙漢定鼎北平&KR1800;鳥肇跡篤生我皇文思
欽明武烈威揚九壌流化八葉載光越商軼周方軌於
唐赫赫眀聖鑒臨下土閱兹藩魏在漳之滸政狎民逸
不克時叙咨汝宰臣孰寧予處天官曰&KR1726;張公臣隣懿
思淵塞邁德種勲三揖緇衣五馬白脣錫汝淮陽以優
王賓曰若李公維帝喉舌逆鱗補衮持稷紏契執憲匪
回萬夫之特投章出郊藩此南國曰維吳公環拱紫微
縣衡泰垣曳履龍墀三台中拆駭慄天維懷玦之屏絶
景超輝象服有韡式讌嘉會劒履雲行徽章霧麗丹霞
扶軒流飈承珮相協天人調和鼎鼐振舉頽綱綜釐羣
紀肅肅公徒峩峩俊士有懷克綏無頗不圮神人胥悦
黃耉稱美繄余小子髫齔載年圜彼橋門執經陳虔虡
磬玉鬯琴瑟洞絃官師儆惎我弼我愆嗟余小子般樂
肆射禽色交荒曾匪日夜日居月諸忽焉代謝長老有
言固而弗化履霜堅冰積雪維霰福始禍基致毁匪嫚
臧獲跋扈竪牛之漸駕言鉏挺搆兹竒怨誰其爲梗職
此厲階行人牽牛邑人之菑匪曰狡狂孰爲斯媒沉思
窳圉遐不愴懷蹇蹇王臣侯來於京雲馳四表靁動八
紘霜飛天鉞秋冠烈纓如追放豚寘余典刑羣公窮燭
察我冤隱灑以甘露潤此槁軫爍燹燎原撲滅可近三
宥弗張六極迭&KR0008;犴狴勿密纏牽永殛卧無曲肱行有
顛踣日星安施違此昏墨維紲之儽與余偃息大夜何
長佇視虚照魑魅僛偲既嚬亦笑招之不來迤邐入廟
非予作孽斯焉取造瞻彼衛澳有蘋有蘩祁祁士女大
珮瓊璠以嬉以游俯仰如神豈不爾懷畏此棘垣麋鹿
榛榛虎豹伾伾號走曠野囓肉茹爢夫我無食不如爾
怡欲往同羣騶虞在逵伊禽之介黃鵠其羽千里一息
不遑寧處蕩蕩玄霄儔克與伍有泚厚顔莫不能舉嗈
嗈鴻鴈唼喋江湘弋人何簒實汝瑶觴汝之匪覯亦自
云亡罪豈碆盧俾我悲傷何我人斯不如獄草晨光朝
晞零露夜灝草之油油孤秀斯寳嗟予小子胡不自好
嚴父辭堂慈母去闈二靈並暴風雨中摧圜幽五稔誰
掩葛藟心膂慘傷髮膚當乖兩稚失怙咨命不永厥緒
斬㔃誰繼余統馬牛風埏牧竪登隴萬歲千秋涕下如
綆妻孥牽裙將柰若何我有嚴刑遑恤其它生當來歸
死當長嗟兹其余辜怨豈在遐諤諤三公奕世䕫龍投
分紹運駢翊帝衷力侔造化志與神通何惜覆盆照此
微躬蠢爾黠虜窺我華闕願投有畀親冐矢石搴旗瀚
海奮劒沙磧靁轂鴈門電掃張掖捐軀國難解頥龍鱗
血化爲碧膏塗鉄斤薄劣既弛少謝陶鈞死雖一轍肝
膽殊分天未悔禍憂心煩勞懷賢如渴德音式昭夢寐
赤舄仰止嵩高王澤弗竭鑒我時髦
雜興五首
輕車載脂良馬且閑于盤于游游覽山川綠蘿高林鳥
鳴關關神逸志悦踞石飲泉劃然長嘯鳴谷振煙青雲
何意翺翔我前欲擥以登倏然上天整巾頓纓薄暮言
還
巍巍蒼山湯湯洪河鳥集于林魚游于波飛潜攸揚物
謂爾何遵彼脩陵顧景高歌手弄暘熙神渝天和日月
迅邁胡爲蹉跎
采采石華薄言江沚婉美者誰中洲之士目余有成惠
若桃李遺我九垓倏忽千里澹然遐思俱兹流駛
揭旌蘅阪弭蓋崑丘礪齒石林洗耳滄洲仰矚歸雲俯
鑑川流從彼物化操我虚舟冥心大壑超然神游是謂
維何列子好仇
月生蘭圃雲流華軒微風扇閨曲池有瀾旨酒既清嘉
殽且贍爰御琴瑟一鼓再彈申此徽音懷我所歡永言
莫晤云何吁嘆
五言古詩
叙隱五首
仙槎隔溟渤天漢嗟無梁桂樹含丹葩瑶草限年芳我
生無羽翰飜飛不能翔攬衣步宵月撫劒臨秋霜欲問
嚴君平此事何渺茫
伯陽柱下史曼倩金馬門大隱在朝市何勞避世喧和
璧與隋珠慢藏盗斯存投售一失所按劒足已捐徒爲
惻丹心悲來胡能言
鳳鳴千仞崗苞綠麗天雲高士有竒姿光華揚紫氛蘭
蕙樹百畹琅玕植千尋託跡在巖阿悲嘯有餘音歌終
忽不見杖策爲鄧林
逸翮奮霄漢高步躡天關褰衣在椒塗長風吹海瀾瓊
樹繫游鑣瑶華代朝飡恣情戲靈景靜嘯諧鳴鸞浮世
信淆濁焉能濡余翰
幽人何髣髴乘化游丹谿雲裾佩瓊璠焱轂駟蒼螭揉
弄綠蘿烟蹀跇紫霞輝薄言佇山椒璨齒修羽儀高舉
謝塵寰長揖答夷齊
雜詩七首
迴隂翳朝日薄寒履微霜綠池潜游鱗飛鳥歸林翔北
風吹蕙帷馨香發我堂攬衣下階除屣履獨徬徨豈無
芳草思欲寄愁春陽憂來人莫知悲憤結衷腸山韞玉
含輝川沉珠媚光所願崇明德別離何足傷
皎皎明月光照見東大樓天風吹綺疏櫺軒一何幽上
有憂思婦頽顔懷良儔中夜鬱長嘆悲嘯含清秋借問
怨阿誰不語彈箜篌清商激中曲音響何凄湫大絃回
陽春小絃咽泉流精誠逾金石烈思揚清謳蟋蟀鳴金
閨霜霰披梧楸日月迅推轂鉛華安久留願爲梁問塵
隨風入君幬
丘中有隱士枯槁不可識渴飲潁川流饑餐首陽栢薜
荔爲衣裳蘭湯沐芳幘鹿麋戲左右猨狖相牽媟朝引
洪崖公暮延浮丘伯揚袂涉中洲落英蕩桂檝我願從
之游飄忽𦕈無跡佇望立澧浦飈風起我側攬轡回故
鄉白日忽西匿感彼空冥鴻翻飛振六翮
谿谷饒冰霜幽澤多芳草朝煙滋綠輝夕露發青藻芬
香披原塗弱葉亦俊好佳人殊未來繁華易枯槁悲哉
君子心綿綿在遠道歲寒見松柏可以喻終老
高樓有佳婦窈窕青雲端左蔭綠桂枝右紉芳澤蘭臨
流戲珠浦拾翠游芝田蛾眉衆所妬時俗尚無鹽捐棄
蓬蒿中誰來希令顔徘徊歲云暮拂衣聊長嘆
驅車泰山阿梁父何崔嵬狹路阻且難車輪不能迴磊
落百丈巖空冥千仞谿悲風從中來樹木鬱森竒鴟鴞
號我前熊羆䑛路垂四顧絶人煙零露霑裳衣遠行多
轗軻傷哉心獨違回思駕方舟川廣帆檣危徘徊在中
途執靷思沉迷僕夫疲以痡我馬復虺隤日暮隴阪長
行行將安歸始知阮步兵痛哭各有爲
征夫嚴夙駕負羽即長衢天山白霧滿瀚海愁雲紆日
暮向何處彊藩爲我虞前年雲中擾主帥涕漣洏敵騎
從北來鳴笳間旍旂今年遼陽騖干城失邊隅桀驁我
皇使髠奴緤長組險阻掣重關氣蓋連東夷欲揮天馬
撾指顧定邊陲惜無晨風翼阻此風雲期奮身臨飛觀
遐覘還四區長城袤萬里上與浮敲齊耳虚聽刁斗目
竭迴旌旗安得楚雄劒揚鍔震天威塞門背捲甲沙郡
面渠魁緝安兩鄙民扶持四海危掃清黃池塵放馬華
山歸喪元在溝壑馬革裹屍回
贈盧潭城二首
六龍推飈輪四運無停軌日暮薄虞淵月朓昇玉壘飛
螢流雕甍微禽變玄海寒露被陵苕繁霜瘁江&KR0581;缺隙
馳白駒人命易頽改赤松既渺茫安期亦誕晦苟非青
雲身焉能施後代鳳嗚振綺輝龍飛薄霧靄步趾須芳
林揚聲欲珍彩豈維工雕蟲立心貴鼎鼐君懷璠璵姿
輝光茂真宰勖哉勤令圖雲衢會相待
凉風越秋海吹我東階樹柔條歇芳輝密葉垂豐露玉
殿鑒凝霜金閨疊紈素念子居無衣薄寒隱天霧芰荷
凌晨宵雨雪恨遲暮嚴黍沐晩澤青松挺隂沍尚父釣
河濱寗戚飯牛寤天造時康屯雄發霈霖雨貞觀詩書
場毋爲悲世迕我希吳延陵寳劒非所顧敦義篤情親
千里共竒步
奉和王大伾侍御賦雞冠花有命輒和一首
東方有神鳥高棲紫霞山赤雲生羽儀列缺飛雙翰據
身蟠桃枝長鳴開天關青都閃玉樞白日照幽玄帝怒
振威譴摧落頭上冠墮地餘仙姿化爲百花觀繁曲何
逶迤茂彩亦蟺蜒峭葉滋碧輝墨粟含珠丹軒發若揚
音蹷撲迅衝欄窈窕信幽遐翩翻誠足讙歲暮歷凛秋
霜華浣其顔愧與卉草伍豈惟松柏堅金谷乞嘉靈梅
庭薦高賢左右娛樂意圖書生清姸無爲長毛質飛去
終難攀
贈道士
雲靜玉虚敞霞明金闕深鬱羅棲祥煙中有長生人饑
餐瓊玉英渴飲華池津不笑亦不言綽約含天真爲問
此阿誰渾沌即與隣元始覿幽光鴻蒙揖清氛暝坐合
運會揚眉倏千春寄言下世士尋兹入無垠
太子洗馬童公内方扈蹕謁陵有命輒作
春日曜陽景榮華何郁郁崢嶸繁卉菲葳蕤紫薇簇禁
光信清遐蘭寮親直宿我君感雨露禋薦信非凟龍章
翔玉璽鳳儀戒黃屋流雲滿靈旂焱風夾飛轂鳴鑾發
春渚迴旌陟山麓白日麗蘭臯晨光清&KR0581;隩極目眺神
京祥煙紛四矗皇心亦陽澤七陵發秀毓人神愜歡情
海嶽拱清穆聖孝燁重光薰蒸浹九服豈云藐姑射盤
游餌羞恧微臣諒薄劣揄揚慙尺牘願陳駑馬姿清飈
侍坤軸
孟龍川許送芸香不至走索兼以詩寄
管鮑古名士聲譽何輝爚夙期貴相親感激良有託我
亦慷慨人卜居耻離索岹嶢望龍川颯沓煙霧廓之子
住翠微影響見汋約作賦凌清霄愛飲臨大壑翕張龍
鳳姿偃仰猿猱矍東園吟嘯臺幌如青天落憑覽望八
極寰宇真空擴仰飱眀玉霞俯拾金光藥調嘯宛孫登
清風振山閣攬懷腐草質潜身在菉藿深夜撫長劒江
海環其鍔安得說楚王一揮萬人爍功成長揖去與君
尋溟漠暝坐焚芸香高名辭衛霍回看九關門湫隘如
大槖勖哉重然喏毋與世相攫
王大伾草堂五首(幷序)
嘉靖己亥歲王大伾侍御築城南草堂成朱明既
麗時雨方歇兩山擁翠雙岸迴繞高臺騰吹以承
雲木客唱舞而赴節賓客撙坐羅衣從列非有琦
瓌之詞曷申厥美因著詩五首
三五已淪替覇王氣不全末流信頽奔至道中復難賢
哲參時中奮志摩羽翰棲身柱下史託興擬周𥅆道違
身即殉棄世復來旋
來旋自廣庭希世濯塵纓草玄合太始茗飲通神靈物
化在握紀周章游無窮漢儀委芻草魏闕寄鴻冥心閒
理自得志澹物俱輕
物輕亦徜徉塵廓非我鄉誅茅遠城市結廬近山陽前
沼含雲澤後臺凌寄蒼萋萋磵谿草春秋生輝光日暮
會佳賓嘉樂陳中堂
中堂嘉樂陳紛華羅錦茵巴僮激清徵越女流商音一
奏驚回飈再奏生陽春中人莫云悟歌者徒勞心所以
重考槃永懷嘉樹林
嘉樹清且圓蔭彼城南田層枝棲孤鳳奕葉鳴寒蟬幽
人懷澹泊日夕獨磐桓桃李雖容豔早落春風前何如
主人樹茂育長千年
繫獄敬呈王大伾侍御李復齋工部丈六十韻
乾坤日慘淡蚩尤薄雲際哲后振淮海應期拯頽世金
陵王氣鍾石頭雲影麗風牧效威靈䕫龍掃氛翳奕葉
三百年皇風紹帝系天子坐眀堂南面稱王制冕旒垂
天光玉劒通霄霽太微廓纖塵萬里見毛毳元默籍儒
術恢宏資聖叡宣室訪鬼神茂陵求俊藝大岯起伏龍
南溟恣渀㵝行空作霖雨少答聖明惠晨趨紫微垣暮
拽青雲履抗劾無中閹紏彈懾戚第上方斬馬劒入目
决雙眥清戎大梁郊按轡于越汭聳身一鷙鳥霄漢獨
凌厲迴登黃鶴樓笑謁蒼梧帝赫赫江湖間高風捷虹
霓東家李北海倜儻執英袂仙宦浮江湘芳聲播燕薊
詔爲滄水使寬此漕會計疏鑿九河空導流百川細三
吳十萬艘朝宗轉迢逓雍絳各一時泛舟同康濟至尊
假顔色徵入承明砌御屏疏姓名金馬晩留憩紫宸揚
清氛飄䬙偕蘭蕙讒疑動明主懷玦各長逝悵念平子
詩頻流賈生涕懷沙一傷心採蕨聊卒歲僕本澹蕩人
林壑憐松桂嘯棲巖岫問疾與煙霞誓仰窺雲漢章自
覺衆星暳不羞鄰女顰竊效西施嫓招隱小山椒聞經
泗水澨侯巴顧何人太玄得深詣揚眉覩青天白日忽
西閉山海東南傾風波無停勢曾參却殺人蒼蠅點錦
幣改服南冠囚越吟從逮繫淳于當嚴别緹縈杳難繼
痛哭父母柩那憐兒女斃一門如枯蓬超忽無根蔕謇
予何迍邅遭此鯨鯢噬鸞鳳掩雲羅騏驥苦淹殢豈不
思天衢誰能徹懞蔽發矢石飲羽揮戈日反熭精神苟
不滅天網終見貰用兹曠逹心優游在塗泥閱書窮九
關灑墨横岱巁衡嶽疲夢想瀟湘見濆濞有時仙人來
攜我游荒裔倒景不可攀倏然墜煙翳復爾淆濁中詎
能聞鶴唳慨彼魯連子調笑寡儔儷能解聊城紛永鼓
滄浪枻何辭涉中洲褰衣救淪替輾轉不得親徒爲眺
睥睨憂來復何言書向南山筀
贈胡公入覲
天王大一統四海皆朝宗胡公躡仙飈籍政聞九重鏘
鏘青瑣墀翥翥雲從龍才力當代見儒雅深彌縫螭頭
玉皇案落花何濛溶近時三輔賢奬擢此登庸願君勤
明德早晩薦璧琮
贈故大同府節判魏張公祝入祠七十韻
魏博富才藪儲英斷幽顯金璞無留精虎豹澄視眄文
章兩漢際墨跡蒼頡篆多賢信足徵特秀殊異譔張公
真天人弱冠負婉孌鳳毛何翩&KR0008;孤嘯絶㟞嵃矯然雲
空翮似共扶搖摶遠器詎可識棲栖徂蒼畎腹存五經
笥身與六藝卷叔孫禮猶尊毛公詩放衍桃李垂映春
蕪穢屢摧揃庭草有餘姿園葵復開展李膺縣龍門侯
巴激䋲勉有母老且貧負米不憚緬北堂或寢憂視食
臉必泫夜坐寧解衣晨興忘孱愞仲由晩升堂曾參力
親勔豈不懷曠逸所媿斯道舛操觚赴風簷論議浮雲
捲天地豈毫末萬物皆䵷黽揮霍斷鵠劒絡繹如甕繭
九河一奔决筆力與深淺賈誼魁大庭郄生逼衆選春
雨濕荷衣秋風醉華宴領教即同州文旆辭御輦凄其
燕坐氊寂寞公堂鱓盤中長苜蓿衣上生苔蘚整飭文
字宗手足成宿腁乙科連佳士芳聲捷銀匾銓曹籍哲
行聖意親眷繾制可决宸衷啣命理東兖淮南多賓客
河間討墳典枕中鴻寳書禮經得細闡其王似太宗英
睿天潢演虬鬚多瀟灑虎步遺芳䠄設醴延穆生駢羅
出禁臠謹介控豪俠揮金㓗筐&KR2415;王賜金字牌旌忠古
所鮮爲擢雲州判饋運百里轉甬道逹交河軍聲赫桓
獮落日單于營秋風北馬垷漠漠黃沙磧蕭蕭大旗搴
頗似瀟湘賢關中息餘喘武宗踐祚初逆瑾恣驕蹇泰
阿失金柄寳鼎竊玉鉉閹奴事私謁日請太倉廯公氣
時益振那避禍横罥按劒雄四視意欲鏟疊巘奸回沮
顔色諒直非顧遣董卓卒燃臍李斯嘆黃犬乾坤掃氛
翳社稷清沈湎解綬賦歸田衡門適游偃王公枉駕過
俛視若蝘蜒驊騮宜垂耳鸞鶴易摧殄汨沒漳水涯沉
絶廟堂璉鳳雛翔長雲玉樹落蕭&KR0034;佳婿李光禄乘龍
篤嬿婉後代乃賢豪森森盡碧瑌道盛人難忘有司累
交薦縣室列神靈雕楹虚壇墠窈窕映丹青煒煌雜黝
墡春秋恪駿奔陟降立有覸玉貌雖匪殊德音誰能戬
門墻歉分席飽聞弟子善夙期儻相親何必同笑&KR0008;哀
贈起悲風遠懷淚若洗長吟薤露篇少謝蒿里餞久稽
潯陽囚號泣思徒跣伏枕纏捆拳挺身畏戈戭江海苟
不竭筆削太史編
酬謝逸人四溟三首(并序)
山東謝榛茂秦嘉靖中以能詩爲趙王客居鄴邸嘗
游跡燕趙梁宋問與余相知辛丑歲余坐誣繫濬
獄則杳然莫知出處近有人自宋中來傳四溟詩
集讀之乃茂秦所爲者中二絶句矜予極冤擬之
禰衡李白之倫夫禰李詩賦縣日月彼雖死斯文
猶存於世若予發跡既隱又罹重法有說如山誰
肯爲予傳哉因作詩三首用答其意若茂秦之得
見與否無容心焉
曹思弄文翰歌詠鄴中詩招游七才子俱好相如詞君
隨鳬鴈圃應教鳳凰池聊拂清霞賞慰兹瓊樹枝胡爲
泛滄海令我長相思
謝客恣霞想揮手絶人羣朝辭北燕里暮宿大梁雲海
月照舞席澄江瀉清濆遠游憩靈境竒節冠秋雯黃鵠
思煙佀長鳴向夕曛
李白謫仙才禰衡賦鸚鵡緘愁投夜郎掩淚赴黃祖殺
身揚綺芬高名播千古天摧白龍鱗雲斷黃鶴羽感此
遠謝君沉吟望梁父
讀謝眀濱眀水寺詩慨然有契奉寄二首
謝公躡石壁捫蘿入紫氛逸興滿吳會健筆凌千軍英
風邈誰儔明濱千載羣憩游明水作臭比芝蘭芬海樹
建霞標鷖鷺浮江濆恍然瀟湘思掛此鄒魯雲我夢忽
見之重襲若玄纁長路阻會面作詩識前門媿無雲錦
字持此慰慇懃
吳門發白馬皎如一匹練賢無萬里眀焉能坐相見君
懷鸞鳳姿羽毛何翩絢朝游丹水涯夕赴崑崙宴黃鵠
遭雲羅弋人待珍膳三年不蜚鳴冤頸羞縧鏇忽聞雲
空音仰首曯流電飜飛無長風結思緬州縣悠悠復何
言長歌淚如霰
重贈李子理
麒麟出魯郊商鉏爲不祥向非孔仲尼何異犬與羊所
以路傍人按劍嘿夜光近時青雲士豈無魯連子氣節
苟不申甘蹈東海死世人聞此言棄之如敝屣投君勿
復道北風吹易水
送華從化省謁還章丘兼呈東魯諸公二首
華大如小阮開罇衛水束金鞭揮夜月玉袖並春風偃
仰青天笑歌吟芳桂叢持余湘水賦留寄與羣公
南山綠桂樹春來發幾枝葳蕤持滿袖千里寄相思月
落清泉浦風吹沙麓支勖爾加餐飯徘徊別路岐
奉懷謝少谿侍御遷浙江憲副
横海無凢鯉尺璧價連城孤騫少谿子謁帝登承明長
劒倚䝟貐步履蹋欃槍至今霄漢上浮雲掛高名何年
辭魏闕翩翩獨南征五峰雄夭壁三江接滄瀛日夕競
秀綵紛輝迓霜旌海嶠擬新作石門尋舊盟戲弄浙江
濤壯觀天地情雖紆金紫貴常濯滄海纓遠宦兼隱逸
而不塵垢嬰聖代無遺豪䕫龍皆公卿東山起安石宣
室延賈生爲茲江漢客彈冠及時清我身在羅網想見
昇天行懷賢一嘯歌眀月落前楹
贈友人歸别墅
綠楊漫垂舞擺動春風情吏役甘作苦瓜期思田榮尋
溪觀游鱗出谷聽流鶯别有漆園客長歌懷友生
奉寄河東苟侍御小川三首
金陵驄馬發旌麾遶石頭霜風摧鯨鯤明月漾中流軼
蕩六朝賢簸揚崔李舟佳興滿吳雲輝光耿千秋我昔
聞此時交際增百憂欲往一見之天路窮阻修瞻望邈
不及涕泗長河流
孤鳳棲椅桐應龍游重淵神物固有託變化胡能詮爲
是討幽客解組歸山田石徑掃行跡蘿衣拂紫煙目送
羅浮雲手揮龍門絃道腴物固小閒居心悠然茫茫下
世士大笑奚足賢
屈原傳宋玉子雲鑄侯巴哲人多啟迪講道臨河涯至
今江漢輝炯炯凌朝霞風期託深恩千載著名家媿非
桃李姿焉能敷青華俄然柳生肘物化終欹斜何由重
升堂大造裁滛哇
秋日寄上晁春陵内翰五首
扈聖陟秘閣整轡游文林揚輝比密玉許身偕兼金神
風駭八維靈雨潤四民濟濟登龍客闐衢耀朱輪承顔
接玄談浩氣如浮雲回視阡陌中涸轍多凢鱗揚鬐鼓
泥滓而與螻蟻隣不惜及雲霧提攜入無垠
白門凉氣發蟠蟀鳴庭闈念此感物化中心愴已摧掩
淚歸幽房含情當訴誰微風扇羅幄明月耀雲崖良辰
亮在茲容華難久持佳人隔城闉永嘆徒爾爲
嘉樹何鬱鬱南山桐與梓柯葉苟不強樵爨從茲始天
道良苦艱甲第遺空壘棄置勿復道鉛淚徒瀰瀰一身
當轗軻誰能慕鄉里毒痛結我腹願君察識此
瞻望太行嶺還視長河隂峻節何局促變化孰能尋大
火流坤維繁霜霑衣襟澤薠沉水湄松蘿罷長林號獸
走曠野鶗鴂噭哀吟志士悲凛秋惋嘆傷明神矧茲鞠
幽客悽惻固難任
夙昔游帝京雅志好絃歌師曠調清徵湘靈鼓雲和一
唱再三嘆游魚躍雙波調高和彌寡返駕涉滹沱還顧
望五原殺氣横嵳峩誓欲掃龍庭長驅出交河壯心忽
不偕白日空蹉跎歸來觸羅網傷哉可柰何
孟龍川自京師旋爲余言秋部李滄溟聞冤慨
然有脱囚之志因作詩四首寄上
滄海何淼茫廓然含太清餘波浸九壤萬象已崢嶸化
機詎可測聊觀天地情乘風徒空言安得越蓬瀛
太華長松樹顦顇伐爲薪東風恨來過枝葉暗知春女
蘿拽碧帶玄鶴窺丹津危顔倚窮石猶恐剥蒼鱗
綠驥驕龍媒嘶雲嚙蒼昊誰令服鹽箱西上太行道伯
樂一見之脱鞅恐不早回頭語紫燕報恩期瑶草
晨起坐嘯嘆永懷在簮纓託風將情素吹落鳳凰城聞
鶴感陸機顧影憐嵇生願垂清鑑姿持照萬古情
聞張鵝山侍御巡按甘肅比歲當還敬以此寄
上
漢葉奕千載中興氣益振離照撫萬方天狼避紫宸泰
階無纖埃青雲翊縉紳昊穹挺神秀應期誕絶倫翩如
鳳峙嶽矯若龍翔津鐵冠指嚴威白豸行嶙嶟投章失
衛霍抗劾無齊秦犯顔一折檻奮世獨埋輪有時趨螭
頭雙履躡星辰風采動萬乘何言折大臣持斧出王郊
揮策向西巡將帥謁馬首武士騎鯨鱗亭邀茐嶺騎幕
遮輪臺賓羽檄夜交馳旌麾晝紛綸龍庭間白日天塞
生陽春萬古斥鹵地能令風俗淳命駕旋直廬行瞻帝
城闉黃華反使節東山傷我神衣繡簪白筆再覩漢儀
新竊從文翰場氣節凌秋旻許身報眀主圖畫驚麒麟
此志邈難嗣傷哉難重陳市虎遂搆患曾參乃殺人冤
頸在囹圄日與囚儽親風雲凋壯志衰謝誰當掄眀公
立天衢卓然持大鈞宴桓遇苖公脱難誠有因鮑叔救
夷吾曠世孰爲鄰天地妙化育寧辭芻狗仁傾誠望舟
楫千載收沉淪
獄夜書愁敬呈吳少槐吏部
天帝一震怒貳負縛暝間石室梏兩足仰無日月攀我
稽潯陽囚迢迢如玉關妻女阻會面何時復生還衛水
東北流日夜恣漰濞如何來枕上化作萬行淚申包哭
秦庭七夜救楚地掩面今三年猶爲蒿里質天命安可
知長吟慰顦顇
書柳川弟壁二首
春風昨夜來吹此庭樹綠好鳥皆芳鳴紛飛繞茅屋乘
興坐花傍一飲傾萬斛日暮倒玉山歸來卧幽獨如何
東鄰兒冶游矜華轂
衛川狹春游翩翩佳公子衣劍何照耀馳逐矜鄉里我
非揚子雲草玄常晏起坐觀桃李花秋風亦云已
送張㠠山明府轉戶部五首
銅梁張仲子割雞河水濆一朝荷聖眷白璧照玄纁鸞
鳳起孤嘯飜飛北天雲昭王親灑掃遲爾勒功勲
慷慨國士遇投分知己恩一語已肝膽刎頸即夷門何
云明月珠吐之隋侯軒顧茲千里去輾轉悲心魂
鬱鬱太行雲離離衛川樹啾啾玄猿啼䬃䬃驚鴻顧五
月搏長飈將之千里路努力黃金臺相期共天步
張公有神劒飛入延平津雄去雌空留灑血漰龍鱗天
路既云闊變化胡可親所以道傍子哽咽雙飈輪
詔出彤龍樓官辭白馬縣落花飄雲游英風緬京甸欲
射聊城書解此閩海戰去去復何言悲歌振林霰
書懷投李篁臺外博
背余江海思凌風恣天游回覧鳳凰臺薄行鸚鵡洲玩
弄穎水月吟嘯箕山秋緬想古人風飄然不可求挾劍
適燕雲裂繻游皇州昭王去不還金臺長秋草樂毅徒
空談劇辛亦枯槁痛哭九陌中迴飈起蒼昊六噫辭漢
京三山事幽討結廬大伾麓蒔花黎水陽饑飱赤城霞
渴飲華池漿舉杯酬阮籍彈琴招嵇康放浪期九垓枋
榆安足翔天造誠寥廓一夕生欃槍光芒動圓象浩蕩
亂天常南箕乃長舌牽牛遂服箱寘身在昭憲夙夜守
圜土剥膚咸豗蛇剚心皆劍櫓隂卧魂毰毸澂視鬼傴
僂日月將焉施胡不照聾瞽父母荒殯階兒女死秋堵
嘔血徒傷心斬衣事終古悠悠九原思歷亂攅肺腑篁
臺百世士瀟灑落風塵談經施絳帳講道開河濱有時
瀉璣珠萬斛光璘豳鎔鑄能幾時席上羅佳珍貶道理
凢材褰衣訊幽谷煙雲忽一開婉如熙春屋靧面行嘆
息力疾對芳牘覧聽殊未巳猶獲玉雙瑴強成啟口笑
無復論羞恧感此忘形骸片言通鈞軸願爾垂神光乘
時慰䠞蹜龍荒如有待萬里騎騼䮷
秋日奉别王元美比部詳刑還京四首
送君沙麓野延望漳水濆爾登黃金臺我棲青桂林雙
鴈起前浦雄飛雌復沉相背一何速顧念隔長雲遠眺
碭石宫巍巍紫霄岑千里益相思鬱悠傷我魂願言策
高步圖畫終麒麟
爍爍天上星皎皎巖際月蟠蟀感夜吟凉飈遲晨發山
木既云蒼江楓亦已脱遥望百里間茫茫但寥闊鴟鴞
鳴園陬虎豹步庭闕臨路别所親悵然增華髮思心獨
徬徨誰能爲解結安得瓊芳枝慰我常饑渴
清夜張宴會桃李沓衆芳微辭吐椒蘭穆如清風揚東
序理瑶瑟西清弄雕簧長歌遏流雲四座無高倡離思
動顔色杯酒空激昂悵望登高臺痛毒我肝腸
泛泛白飛鳬刷羽長河㵝有如客游子辭家遠留滯衣
裳灑秋風飄搖青雲&KR2456;仰視霄漢間景星何&KR0008;麗瑶光
忽若遺棄我即遠逝低頭空復憐白髮茲衰替遲君報
明主偃蹇卧松桂
奉贈李于鱗憲副之陜西三首
曠莾龍首野㠨峍九嵕岑應龍駕祥飈上下乘隃隂靈
威施鞶榮五采絢相尋駘蕩誠足樂悵念詎能任願希
晨風羽招搖出平林凌厲赤霄間䎖翃待嘯音神物固
超忽棄我長河潯
崐崘萬里高海水萬里流感此慷慨士飄䬙順風游明
珠多按劒久玩知自孚蕭艾豈不芳蘭&KR0581;良見羞得志
信湏臾展旆西石樓念彼席上珍硌磥行當收還節汾
晉間冠盖前雲浮
鴻儒富華實履道固其常顔笑破秋日罄折如春陽有
時發幽微珠璣盡輝光室中列爼豆堂上羅圭璋鳴琴
一再彈清風惠時芳玄沉亮高節變化信無方瞻望闊
璇儀悲嘯愁我腸
贈子青三首
燕客懷白璧別余長河洲杳若蒼梧雲飄落南天陬三
楚彌芳旬九江接春流喟言游此地孤嘯誰能儔
贈別無凄顔臨風發長思劒解雙芙蓉上刻延平字然
喏輕一言縱横託深意勿作羊腸悲且馳千里轡
衛川發白馬散下綠楊堤醉别關山月歌傷白苧詞樅
江猿掛影皖嶺桂横枝定有登臨興題詩慰我思
送顧聖之游楚時余將往金陵三首
春山送行子春草惜離觴不盡孤雲意徘徊古道傍望
望荆門曉悠悠郢樹蒼此中滿高詠遲爾寄江鄉
迢遥巫山陽曾佇神女節君今過此地坐見綵雲滅葳
蕤瑶草芳窈窕翠華結爲我一致之沉念紫煙别
君作楚鄉客我爲吳會吟别離在造次杯酒更相斟鳥
逝清泥浦猿啼白石林感茲無限意引領各霑巾
宿蘇門山夜懷王龍池别駕有詩未就因追之
以此
昔登蘇門山獨發孫生嘯悵念青霞人披襟可同調落
月照林薄迴風吹海嶠相思轉陳跡俛仰憶悲眺
適金陵登魏武讀書臺奉别李覺齋丈
魏武建雄圖虎視何壯哉秪今霸氣盡空餘讀書臺登
臺覧四野蕭瑟悲風來饑鳶獵平楚寒狐鳴城隈林木
鬱蒼然煙霜日空摧咄嗟此山川千載埋雲雷我亦慷
慨人與君遠追陪酒酣拂寳劒肝膽歷然開遥望南溟
間鯨鯢滄波頽相顧起叱嘯坐使風雲迴楊僕擁樓船
聲名冠崔嵬富貴吾自取他人徒驚猜投鞭自兹去千
里騎河魁
寓譙邵宿魏武臺下贈羅汝龍
漢帝滅金鏡靈氛黯中原山川忽破碎海水日飛飜蚩
尤拓大旗時拂紫微垣奸雄竊神器霸王氣并吞平臺
起崷崪西北眺陵園千載乃丘墟秋風散雞豚爾來值
歲暮感此摧心魂託宿茅屋下偃仰徒自論中逢豫章
客夜半延青樽酒酣起視笑飄然虬鬚掀開口復縱横
歷歷陳萬言宛若黃河流渀漰决崑崙然喏在一時逸
氣驚鴻鵷遠望江路塞蠻烽照天門誓欲指雄劍直斬
南溟鵾而我豈不能與君同騰騫風雲苟未合且復侣
猱猿隂符掩玉匣寳劒藏寒墦拂衣一長嘯高風振丘
樊水流還大壑日昃仍朝暾待予乘景運一灑清海渾
别李希賢
譙城冬日白渦水隂雲霏與爾經别地相看淚濕衣旅
思隨鴈盡鄉夢逆潮歸芳草他時滿令人寧久違
贈紹易殿下二首
鳳凰巢玉樹翡翠集炎洲自非鍾靈匹孰能從兹游副
君懋明德端凝無前儔動搖瑶華章光映西龍樓登高
賦蘅薄愛士開瀛洲桃李散芬芳圭璋咨皇猷佳遇良
在茲清風安可侔翩翩魏公子千載誠足羞
撫劒發孤嘯振羽翔林薄西游古鄴城僶俛興著作日
夕侍彤廬凌晨登綺閣虬顔希再覿虎變驚一愕謬承
瓊珠音恍若烟氛廓感此國士心屏營淚雙落駕言旋
故鄉因風逹魚鑰
冬夜汪北津郎中過濬索詩因以此贈
霜霰驚嚴夕初月照林杪鼓吹入寒城雙旌來還道清
飈何悠揚拂此幽垣草草色凄以腓澹蕩望春輝早晩
矜餘顔永承瓊樹枝聊此奉徽音庶以昭寒微
過内黃宿圓上人講堂兼呈張沅洲太守
寳樹開五葉輪風發光綺圓公棲碧巖戒得清蓮蕊延
我諸天竺說法雙樹底玄談莾浩曠恒河沙瀰瀰十年
始鏡徹澄心見秋水靜卧薜蘿寒彷徨夜中起仰視天
漢端凉月掛玉壘魂清境亦寂萬慮俱頽靡顧彼下世
士紛華競鄕里何如虎溪客妙悟參禪理
冬日獵射畢同艾瑞泉從子擢挈酒藉草坐飲
醉後作此
寒風吹林薄白日愴以黃呼鷹登高臺走馬硊石岡狡
兔起草間裂腦厲秋霜割鮮青山隅藉草傳羽觴落葉
入我杯細細波悠揚平楚正蕭瑟感此情彌長雲中恣
夭驕邊塵暗邊疆殺將屠我城主辱臣未僵徒令哂千
秋何以慰遐荒合當捐微軀雪耻左賢王
讀史
孔明昔未遇煢然守幽獨蓬蒿深沒人高風滿山谷時
來乘雲龍天人播芳馥三分割梁益伯王氣始肅斯人
已云亡千秋仰光躅感此傷我懷臨風一痛哭
秋晩赴井汲水採野蔬供飯
衛霍富華屋原憲隱蓬蒿物理各有適而我甘鴻毛靄
靄秋欲夕疎葉鳴林臯開門忘所事瓶&KR1125;行自挑素綆
汲深寒何用扔桔橰欖衣採藜藿灑濯西城濠豈曰薦
玉盤慰此饑者勞併日偶復爾欣會忘紆陶歸還讀我
書杳然青天高俯察寒螿吟仰視雲鴈嗸萬化紛倚薄
吾生安足騷如何綺紈子失路增悲號
雙唐賈客詞
雙唐復雙唐白石何齒齒笑殺新安江水深清見底君
家住新安松蘿帶翠巒年年隨海舶歲歲客長干長干
風色苦何如向陽武袖隱博浪錘權輕萬乘主胡商自
古雄多在塵埃中使君儻未信請看陶朱公
贈董明府迎侍四首
皇阪多麟趾天池必龍翔明宰乘兩鳬列宿動精光閉
閣鳴絃琴沉思遠高堂嗷嗷林鳥悲悠悠風木蒼撫枕
夜五起慕愛結衷腸詎言何從事白首飡黃粮
昊天列光景清輝緬赤縣少微垂高雲婺彩明河甸𦕈
眇寰宇間習習祥風煽茲匪巨孝蒸孰能撥靈變回頭
語中州大養非珍饌持此金石開會膺紫泥眷
鬱鬱山上雲油油磵中薇嘅彼寸草莖宛映三春暉仕
漢信亮節游楚傷方徽物理尚可鑒遠邇相因依陟岵
揚哀音白華播芳輝藉以凖時哲千載將同歸
昔聞荀太尉白髮能孝養英風邈海隅至今復清響鳳
嘯必椅梧麟游非草莾託跡豈不然寄心且遠倣合符
一術間總轡萬事長所以不匱姿垂聲得淑儻
喜艾子紹二子作此
天馬來何處本自濯龍媒蹀躞關山道黃雲萬里開歲
晩將名駒矯矯非凢材長鳴噴綠雪嚙膝眠紫苔神駿
一何爾倏忽遺纖埃異時獨不見飛上昭王臺
題王龍池彭籛圖兼夀其嶽東谷
安期留玉舄王喬御飛鴻夀命偕元始精神茂華嵩展
玩瀟湘幅愛茲方瞳翁焚香紫苔石揮手白雲空六龍
且按轡乘汝游無窮君家泰華老意氣與此同身騎綺
鳳凰飛出秦王宫三月初度時簫鼓迴層穹環珮出洞
房清切鳴玲瓏既稱瑶池飲亦薦嶓冢熊佳哉良宴會
千歲成始終持此丈人意遠謝石樓東
寓目水石藤樹人物
青天出片石古木垂寒藤下有太古士姓字不可稱暝
坐游九垓元氣隨所乘恐是無懷民縣車避朝徵人生
苦勞役視此將無懲方爲槍榆鷃何羡天池鵬
陪成臯王太虚觀齋居感鶴至
夏后騎兩龍上下扶桑津青陽登帝臺俛仰觴百神張
樂豈洞庭感召即精禋玄鶴西南來盤舞紫霞宸清響
落雲間指顧環河濱重華未云邈大孝方此倫
鄴下贈吳山人聞官軍與倭戰不利
慷慨燕市歌蕭蕭易水風至今多感激常摧壯士衷鄴
中逢吾子正值風塵裡劒歌爲爾開一語肝膽是西北
戎馬喧東南海水翻爾我俱草莾誰能期報恩白馬河
上馳翩翩欲何爲三軍氣已死主將無復知君有魯連
箭赤羽不肯見請爲約矢書一解聊城戰
送吳東原還蘇門
少年負意氣客游長千里八月秋風高揚帆下江水江
水復悠悠送君臨清州臨清花月好錦障帶珠樓誰家
妖冶女彈筝日歌舞忘却湖南商無復相思苦相思能
幾時還家定有期庭前芳桂樹攀取最長枝隣兒問野
叟椎牛勸美酒夜深起相視君鬚近長否輾轉東原游
思君不可求魂夢一見之多在石湖頭
重寄内二首
青山横東郭白水流城西欲濟微舟楫緬眺少丹梯唯
當見眀月相思俱沉迷此時遥相望知汝流玉啼浮塵
暗芳鑑蛛網生蘭閨一身在罿罻八翼垂沙泥汝非蔡
琰人長跪解羈棲好爲小兒女傾心聽天題白日有返
光出雲還舊谿會面秋風前勿作頻酸嘶
天運無停機隂陽多反復起家藉儒術願汝佇金室詎
云罹羅網鸞鳳各離羣鹿門邈難嗣舉案徒空聞羅帳
歇春風玉砌生芳草覩此傷朱顔誰云未成老重關不
相見無柰别離心精神非間隔何啻結重衾作書謝美
人淚濕瑶華字青鳥一致之爲予問顦顇
七言古詩
奉答楊六坡推府隱居見贈(幷序)
余讀書浮丘山性癖山水負烟霞之疾嘗披覽匡
廬圖跡巘崿之盛侈有飛志遐思飄然如在五老
峰下雲蘿翠壁掩翳錯疊左右外視形骸不知我
爲何如人蘧蘧然也因慨然太息天下高眀之士
何限物相羈鞿其誰相與放浪天地之外𦕈萬物
俯八極瞬息古今包含宇宙也哉嘉靖乙未固原
楊六坡以大名推府謝政卜居浮丘之樊治亭榭
花竹水石與壄人相還余每過之便有高興佳作
自謂匡廬之志雖未即遂而談玄吊隱亦足以渝
洩一二盖吾人胸中自有山水何必攀蒙茸躡巉
巖而後爲高致哉辱六坡草堂詩見贈遂援筆奉
答聊著雅尚若木瓜瓊瑶之報正不必論爾
我昔住青都玉樓揚紫氛靈妃散天花把弄坐層雲肌
膚瑩瑩婉冰雪孤嘯常隨鸞鳳羣閶闔長辭九萬里帝
樂仙音那可聞失意山中尋瑶草白雲引入天台道桃
花流水非人間碧椀彫胡待終老遥望匡廬歊九天屏
風九疊石磴旋香爐返照赤霞晩雙劒迴空白日縣雲
霾四塞龍虎睡嵯峨一逕猿猱前陶公鍊液呵赤電李
重還車躡紫煙長揖謝世恣同往綠髮方瞳列上仙青
谿卧聽松風歇起向山中弄明月獨立蒼茫望九州漠
漠黃塵毁金骨聞君獻賦長楊宫飛章絡繹四海雄光
輝燦爛動眀主天書降問恩隆崇風塵侘傺解圭組歸
去滄浪作釣翁結廬小傍浮丘麓幽洞巉巖蒼翠簇清
風臺倚金露寒白石橋連水清洑當階竹引鳳凰毛背
戶青松走麋鹿婉如匡廬落我前便欲因之借休沐夫
子值此格氣豪秋來興與南山高寄我五花雲錦字讀
之飄然若雲翺自慚才非盧照隣敢與楊炯爲伍曹楊
盧千載各一時異代風流如有期爲君倒囊彈素琴清
商繚繞陽春辭歌罷拂衣五陵去眀月青山湘水湄
秋夜望雲旅懷
秋來五色雲在眼浮花蔓草相鮮新天空似是巫山繞
日暮更與銀河臨凭欄久望待不至倏忽變化蒼麒麟
衛川冥冥在何許我意乘此尋歸津終然翻飛不可去
棄我還從銅馬塵
贈别李性菴還任丘
燕郊十月飛繁霜臨岐送子各盡觴腰間笑解延陵劒
雪花墮地蛟龍翔都門佳期那可顧相思開遍三花樹
歸時倘遇浮丘公爲予接引嵩高去
送崔秀才南還
孟冬送客臨沙浦蕭蕭風動薊門樹驊騮銜轡不肯行
一鶚南飛過天柱燕臺擊筑且高歌清罇酒盡紅顔酡
五更鼓角星野平看汝騎駟凌天河
長歌送王翰林旴山還保定
國門識君與君遇夢游十度攀花樹朝搴李憑彈琵琶
暮宿倡樓聞曲度燕臺草色送春袍小苑花枝轉葡萄
柳色偏濃金殿露鸎聲醉殺後宫桃白馬翩翩過戚里
笑指落花雙燕起遨遊不數新豐兒調笑寧知太宰噽
别去開罇重酒籌春詞樂府倍堪愁白雲自散蒼梧影
眀月常懸彩鳳樓
贈别南田楊子還晉石(并序)
十五年余游京師馳翰苑獵文囿延師士之肆游
軔冀野窮覽燕墟曰壯哉帝王之居也迺攬轡西
市遇晉石楊子景新與之論皇帝王霸之要雄姿
風發鼓劍悲歌慨慷泣數行下於戲士之負傑烈
不羈之性曠世相感一至於此哉今年秋楊子還
晉石因作詩識别
我本衛川豪君作燕城客意氣各千里相逢在燕陌燕
城燕陌跨京華青煙作帳銀爲沙五侯龍馬耀金鞭蒼
螭寳帶屈盤拏層城日出歌鐘起繡戸珠箔幌羅綺遥
憶䕫龍集鳳池亦知衛霍矜戚里笑倚青萍劒耻上黃
金臺昭王非帝胄樂毅自凢材燕丹空有心荆卿徒悲
哀白虹沒長雲易水不能迴瑶華翠葆浮雲沒錦石雕
甍秋後伐古人已見覆蒼苔今人空對西山月西山月
出宫殿寒坐愁白髮驚飛湍風雲萬里不相待白羲垂
耳蛟龍蟠雞鳴開九關天狼若可攀勢欲請長纓遙繫
燕然山長纓繫就心不朽君去青山但揮手落日天風
吹海波月眀來勸一杯酒酒中慷慨樂事無據地酣歌
玉唾壺晉石山川爲君迓千巖萬壑來長途往日春光
懷我處竒花不盡相思樹葡萄露下餘空醅終日待君
那能顧滄洲今已暮瑶草不知路欲乘黃鶴一問之爲
予淨掃南田霧
留别馮少洲進士
春風吹綠雪湖水生微波與君上河梁攜手哀情多此
時客意難舉觴道傍楊柳鬱金黃欲折一枝留郢客柔
絲冉冉斷君腸斷君腸勞君顧離思𦕈𦕈青山暮青山
暮兮傷我心我車南還執子衿贈爾媿無英瓊瑶倚馬
聊爲梁父吟
送友人南還
鳳凰樓外雲氣長青袍白馬生輝光送君千里促羽觴
鳴筝清歌如故鄉相思眀日忽分手誰把青驄繫綠楊
送人之塞上
北風瑟瑟宛馬鳴君今棄我何遠行隂山雪花大如掌
黃雲出沒單于營萬里龍沙那可見將軍大小七十戰
捷書奏入建章宫寄我雲中一隻箭
贈孟龍川二首
李希竟何罪緝捕搆千金介身胡越間南北任淪沉託
跡魯朱家髠鉗奴僕心英風豈不特所懼禍患侵主人
誠多賢脱難青萍鐔權門一命輕鴻毛三士殺之費二
桃虎略詎能讐國難龍泉一日成鉛刀人心如風波凌
徑𦕈難度適此血玄黃雲雷何䨴迕思君若饑渴引領
望瓊樹瓊樹瓊花别有天迴風吹雪繞龍川相思遥寄
藤蘿月洗濯輝光待我還
又
白龍魚服游滄海豫且鳴絃不相待洪濤一悮失精靈
耐可乘空訴真宰海水東流渤澥深風雲漠漠杳難尋
憑誰借與升斗水飛上青天作帝霖
五哀詩五首(有序)
學士抱藝博綜典訓效業而弗鳩建辭而弗賓父
殯母隕未就窀穸之事室饑而病二子交喪而不
獲永訣待死圜室哀孰加焉遂作五哀詩其辭曰
有父有父濯塵纓棲栖遠在滄浪溟樵蘇不避芸且耕
春泥秋雨淇門中泰山巉嶄忽頽墮怒豕舕熊立向我
蓬蒿一望盡烽煙高樓蹀血宵滂沱嗚乎一哀兮歌始
發青天黮黮沉眀月
又
有母有母思晨軒蕙帷縞帳泣且漣蒼梧𦕈在白雲間
臨江哀竹心悽然慈闈一夕歸眀月怨恨千秋那可歇
何言寸草報春輝號涕苫廬毁筋骨嗚乎再哀兮歌已
烈皇天爲我開金石
又
有室有室在衛塢蓬髮連蜷守空堵浹晨不爨井泉苦
布衿如鐵冷秋雨高堂灑掃心魂摧金華翠鈿空塵埃
良人欲委長城窟此身早晩隨寒灰嗚乎三哀兮歌彌
長寒風四起激清商
又
有子有子驕且冲兩兒如玉垂瓊英花翻蛺蝶紈綺叢
意態婉娩雙冥鴻阿爺銜冤在網柵汝心長望成永隔
桑樹那忘白玉環夢魂哭汝東山陌嗚乎四哀兮歌正
苦回飈蕭颯吹庭樹
又
有客有客號秋旻十年不得逢陽春柴門反鎖黎水濱
前朝屈宋寔所親皂棧連翩淹驥足出門十步九羈束
燕郊六月飛胡霜漢史終然恐失續嗚乎五哀兮歌聲
衰長江東逝流酸斯
保定兒留别
沙麓風塵暗河縣漳水東流疾於箭落花别圃誰可憐
南去北來一秋燕汝曹自是中山兒垂首天雄識君面
意氣相期何有無分手一言淚如綫亦山巉岏秋氣高
似與君情同繾眷眀發騎馬涉滹河長歌遠贈北門餞
春日後贈王任菴五湖昆季
春日澹靄西日微浮雲流水爭光輝一雙白璧動燕趙
光搖海宇青煙霏早聞妙譽今見之酒酣大呌心思飛
幾時攜汝尋滄海明月秋風一釣磯
七夕
銀闕含秋星欲爛天孫脉脉渡河漢仙鬟玉珮那可聞
佳人夜半開簾看階前月色疑有霜獨坐穿針向畫廊
東方日出烏鵲曉天上人間枉斷腸
送醫還山
洛陽買畚逐世貧金華藏名四十春歸來浮雲變城郭
矯首落花輕拂巾堂中會飲遝賓友低戶雲光散罇酒
暫乘白鶴謝時人會向山頭一揮手
九日寄孟龍川
憶昔登嘯臺蕭瑟湖海秋酒酣迴舞袖拂落桑柘洲青
雲動蟹螯白雪霏金甌兩邊坐笑如花妓吳趍白紵飛
清謳戢翮入牢籠忘却山陽道菊花爲誰開沉憂日衰
老此日長吟獨憶君巉巖欹壑掩浮雲何處龍山堪落
帽風流醉殺孟參軍欲託雙鯉魚錦字寄滄溟願君細
嚼茱萸蕊夀比南山千萬齡
寄謝逸人四溟二首
漢京詞賦多風雅前擁鄒生後枚馬四溟旅人興最豪
馮軒落筆長河瀉醉中一别十經秋落葉翩翩嘆白頭
思君恨無黃鵠羽涕泗遥瞻滄海樓
又
海水飛動凌三山巨鼇出沒流其間人生風波有如此
颯颯秋風凋玉顔魯連自是紫烟客倜儻長揖二千石
一朝談笑解聊城東入海溟𦕈無跡
寄汪員外南華
海若東游没海濱白魚况非白龍鱗豫且鳴絃偶相值
卧看鬐鬛飛黃塵謝君瀉與天河水乘之免作涸轍鯉
他時雲霧或晦冥海底㘅珠報知已
襄國飲鴛水野亭奉懷張㠠山明府
秋盡野亭鴛水隂平沙落日青楓林寒花爛漫不自愛
霜風一墮柴門深我來對此沉吟久况是㠠山别離後
何處浮雲晩未還散愁且醉襄城酒
贈李山人
朝登崑崙丘遥望煙雲海三山徒渺茫六鼇今安在昔
時中山衛叔卿身騎白鹿游紫清仙人一去不復返霄
漢空縣千載名白日無回輪紅顔易頽老何如恣天游
山川事幽討萬里擔簦尋冥髮煙水漫漫幾超忽乘時
小憩蒼梧雲因風復弄蛾眉月蛾眉月出照海湄夢裏
猶聞猿鶴悲傍人不識君所爲白馬青袍一笑之君胡
不解清溪囊示以瑲鏘五嶽辭
贈張長公鳬墩五句四韻(長公割股愈父疾)
蜀山萬里青雲迴鳬墩縹緲超浮埃霜刀一拂金石開
清風獵獵不可見憑高西望心魂摧
再贈張雲谷
僕素聞雲谷自旅次與之靡談遂神醉婉若登羅
浮涉洞庭泛彭蠡尋孟門雲霞靄映風思飄然盖
竒遇也已同謝四溟田莘野約爲小律今不暇待
先作此見情云爾
昔聞金陵地乃是帝王州冠盖六朝賢名與青雲浮往
事千年不可道别苑離離長秋草酒中慨此復霑襟落
日翩翻送飛鳥今時再見金陵豪白疊小側薜荔袍凌
風起舞鄴城月長呼興比南山高四溟情同五嶽雲莘
野調流三峽濤雲谷此時發意新開卷調笑如有神萬
里煙霞起胸臆驚翻白鵠翔麒麟飲我催詩酒倒却頭
上巾君身孰與儔似是洪厓隣早晩笑攜盧敖去坐看
滄海成埃塵
登西城嘉禾樓重送張㠠山赴部
高樓西望縈空煙南風渺渺次河船碧沙細草遠相送
一夜飛過黎陽川驚魂如縷隨君還恨無雙翼凌青天
魏闕霾隂雷隱怒灞水横波不可渡此時揮手重堪悲
千里相逢未有期燕臺倘值悲歌飲擊筑先尋高漸離
送李滄溟太守入覲
襄城太守濟南客夜發雙旌搖海月城頭箕尾超天河
城外征人吹曙笛父老扶杖前致辭太守此去人皆知
内史親傳大官饌野人共拜甘棠祠黃霸功名何足數
公車詔入鳳凰池
送陸明府夢洲入覲
爾時登眺黎陽山松門蘿徑窮追攀昨夢巖花散幽色
髣髴百里開心顔覺來欲往無時閒思君玩弄雙瓊環
天寒日暮愁蹇産漳水横波龍轉眼浮雲北向徂高旌
海嶽驚看在此行異日層霄不可望好將書寄鳳凰城
雪霽後過周紫泉山堂
紫泉山堂在何許衛溪東岸蒼山麓青松偃蹇雪意寒
孤光晩映琅玕竹紫泉調笑宛在目亂雲竒壑相縈觸
我欲於此傾&KR0812;醁開襟醉卧青山屋絶境幽林不可留
野狐夜呌猿嘯秋别去長懷紫泉客滿林楓葉吟颼颼
詔獄結後書情敬呈王龍池二府兼致謝意
蓬萊出海底金銀樓闕浮空烟蓬萊仙人與我語授之
赤明玉字瑶華篇長跪讀玉字五内發金蓮欲持紫腦
訣常從上清仙上清一去無窮已回飈吹落長河汜晩
將辭賦上燕京遂使明時笑巴里北闕風雲不可期歸
來小卧青山垂竒峰秀壑常相隨千巖度盡松風吹馮
高把酒呌明月桂魄蟾影皆參差醉尋劉伶頌醒詠阮
公詩泰山雷霆何足有渌水洪波可戲之烈烈雲間鶻
翛翛蓬下鷃何意見相猜罹此血吻患羽毛灑平蕪骨
肉不敢盼圜墻一去幾時回桃花坐見十三開青春憶
月秦人洞白日呼霜夏后臺我欲乘風震天鼓前摛脩
蛇後猰㺄九江濤湧未是哀太行輸摧不言苦東海陸
公真神明决垣掊鎖㔃長纓古泉楊馬連章八制可始
放南山耕生來感此國士遇何限千秋萬古情入門一
笑復何有女會縫裳妻白首竈下尺薪貴於玉盤中粒
粟皆瓊玖惟有牀頭劒鋒在夜夜精光射牛斗射牛斗
待張華神物詎肯終泥沙不然飛入延平津今者蛟龍
昔鏌鋣鏌鋣蛟龍孰可判眀公義氣通霄漢爾時我爲
入幕賓贈之豈惟青玉案霞杯綺食飽我心至今側身
倚增嘆東風嫋嫋沙草春衛河綠水波龍鱗欲將輕棹
尋仙館其柰楊花滿河瀕楊花不可亂河瀕不可極待
余攝衣起舞龍門前坐客滿堂驚太息
嬴女鳳圖
秦臺明月下照見乘鸞女玉簫聲不聞緘情空復許相
思何處憶離羣欲報佳期隔綵雲懷中知有瓊華字復
夜清光獨映君
送郭侍御劍泉謫永安松栢圖
蒼巖鬱鬱長松樹石甲龍鱗挺天霧雨澁霜洗幾百秋
似與君心同歲暮君今謫宦永安城閩海愁雲日夜生
會待明時宣室詔定從江浦望雙旌
春夜與吳山人飲穆前江宅招妓彈琵琶不至
我昔弄月沅湘浦靈妃飄風鬼灑雨遥看江上數峰青
寳瑟如聞心更苦春風小落前江家高開玉燭燒殘花
青蛾何處不相待北堂一曲空琵琶琵琶聲已歇空餘
胡地月黃雲塞前水北流霜風夜嘯猿沉秋古來蟬鬢
已寂寞何令此夕獨生愁不如與君飲美酒披襟一笑
輕王侯
贈陸夢洲古琴兼以詩寄
朝讀夢洲書暮望夢洲樹思君不見君徒向夢中遇遺
之綠綺琴不語可知心早晩弄金徽爲宣白雲音白雪
陽春古所稀自憐素髮老柴扉乘風寄語豐城劍看爾
輝光徹太微
蠛蠓集卷四
