蠛蠓集卷五
明盧柟撰
雜體詩
伏雨嘆二首
隂陽薄盪雷雨急江峽出雲溪夜喧烟霏似與秋色遠
黃鵠垂翅愁飛飜九壥溷穢不可住晞髮陽阿阻烟霧
東走豈應還問津回頭變化空桑樹
山雨下澍白紛紛憑高莫辨牛馬羣江寒自駭碣石浪
日暮猶合蒼梧雲破厨濫釜烟水黑玉盤金鯉無消息
直欲上天呌帝閽閶闔九重恐顛踣
史平臺夜宴詞
漢史玄以宣帝大母家封為侯於外家親居多得
賞賜簮貂弭世寵溢内外明浮丘山人作史平臺
夜宴詞
高堂膩燭嬌紅春麝爐掣鎻銀麒麟掌中舞袖回金縷
背後落花覆錦茵夜半歌鐘起洞房繡羅香煖對鴛鴦
旋徵玉雁排筝譜復弄梅花近笛牀繡額紅衿真媚嫵
隔簾髣髴調鸚鵡喚回滿座鬱金香鮮鯽銀絲出翠釜
雞人夜唱銅龍瀉内監忽傳進挐馬絳綃雙引貂襜褕
長秋門前馬不下北風吹山海水移世人見此復淚垂
寳玦香車俱莫嘆金掌仙人已辭漢
苦寒吟
北風怒號河水折鑿冰慘淡鮫人窟琉璃應手忽破碎
天吳回首蛟龍血錦鱗撥剌入豪門鑾刀玉釜飛紅雪
馮讙夜坐食無魚彈鋏高歌氣未舒方袍着凍冷如鐡
嘯嘑霜霰攅兩眉星火不燃寒欲死皮&KR4448;肉裂老無齒
誰能醉解驌驦裘别有權家會戚里苦寒吟苦寒之吟
不可聞古來傑士多餓死何必垂首涕交紛
杜鵑行
杜鵑西飛隴水西羽毛搖落隨山雞雲空萬里不得去
藤蘿掩靄青烟梯當行鵾鵬向我笑鳳凰不與同羈棲
舊日同林鳶與鶡怒目烱視秋水畦東海汗漫稀有鳥
尋我三年窮路迷知是杜鵑向我拜血淚不覺滿面啼
口不能言臆相向似欲遠引凌崐谿四郊罦罝多隠壘
獵火燒天喧鼓&KR2351;寄語燕山胡雁婦慎勿往恐穿金鎞
快鶻行贈盧潭城宗弟
快鶻快鶻南山擊鳥北山灑血朝發秦隴暮宿荆越凌
厲横視遊翔恍忽蜩鳩搶飛榆枋間仰面而視無好顔
人生得意且快鶻何用悠悠長閉關翟公昔在蓬蒿下
萬里清風减高價君今慷慨躡長雲藉藉芳聲四海聞
揚雄欲獻河東賦司馬先傳喻蜀文醉吟快鶻行醒啣
快鶻羽願君化作天池鵬莫學快鶻棲巖樹
黃利黃謠
黃利黃黃利黃黃河岸上洗衣裳黃河流水鳴湯湯幾
時流到我家鄉
次童謠
山東綺雲雞刷羽來山西到處潛飲啄河梁借羈棲江
䳱野鴷欺予客怒目血鵀動相扼紫翎蹉跌金距愁碧
葉輕飜香稻秋不如折翅歸故鄉五更明月啼山丘
㠠崐謠呈張㠠山明府
朝乘五嶽鶴暮望十洲雲尋山不厭㠠崐遠笑謁㠠崐
入紫氛㠠崐名嶽天下聞巴江前繞接氤氲翠屏巉巖
斜軋幾萬丈玄猿夜嘯臨江濆馮夷水仙何超忽凌風
起舞㠠崐月蒼藤翳靄看不見欲上㠠崐苔徑滑昔聞
天台山岹嶢摩天關赤城起霜色王喬時來還洞天已
與㠠崐别為說㠠崐生汗顔㠠崐謠謠且遠仙茅千載
留靈根玉葉金葩待君飯君意詎可論恍若岷山源漰
湱赴溟海聊可比君恩生來未識㠠崐路此身幾日登
㠠崐㠠崐謠謠未巳早晚化為㠠崐原上之青松常倚
㠠崐望江水
芒履謠
蒲葉青蒲花黃為君採纈結成雙隨君步履入屧廊苧
羅山下君不返恨殺吳王輦路長
修武行贈李主簿
君不見修武城邊日欲暮西望岹嶢漢京路驛樓閣道
迥連雲花巘葉潭車馬駐車馬駐聽修武歌裊裊秋風
度黃河客懷衣上灞陵雨鄉思夢繞新豐蘿乘時小作
修武尉披襟靄靄流仙氣自言節操凌南山直使風聲
排趙魏使君税駕是何年日飲醇醪高枕眠山鳥隔簾
下廳事對客髣髴鳴寒絃城頭角聲星滿野城門落花
隨去馬谿澗荒凉留使君天風繫馬棠隂下父老垂涕
前致詞使君到來人不知今年詔書蠲租税須臾還見
承平時憶昔少年為君舞共憐修武西山樹即今望樹
還憶君悵嘆雲山歌修武
信陵亭行贈張幕史
昔聞貴公子乃是信陵君劒氣連秋水英風邁長雲堂
中愛養三千士玉袍珠履何繽紛信陵一去幾千載堂
中今無一人在空餘城裏信陵亭日見黃河走東海信
陵亭右送飛鴻豪士者誰張長公虬髯瀟灑眼如電論
吐何啻垂天虹身騎宛馬鐡花驄霜蹄决裂耳生風四
顧已無南海尉一心要滅黑山戎朝發夷梁津暮宿黎
陽渚軒盖狹廣路翩翩皆龍舉春風澹蕩吹羅帷宛如
渌水蓮花池異代風流今有此若問信陵那可知
樂府
出自薊北門行
翩翩羽林兒少學龍虎韜膂力過賁育英風擁行旄展
藝萬人讙上馬盤弓弢怒揮魯陽戈倒刺寒潭蛟腰縣
繁弱弓仰射太行猱北出雁門塞從軍樹竒勞占轡李
輕車應募霍嫖姚羽檄動邊序烽火無昏朝分兵救廣
武轉戰龍城郊投鞭瀚海渾結陣隂山高朝擒左賢王
暮擣單于巢拓塞亘萬里奪旗列千遭邊霜飛玉關漢
月照銀袍疾風彯雲斿黃沙驚馬鑣天寒角筋勁墮指
如翦蒿豈不懷金閨畏此簡書遙仗義報明主殺身誠
足要
前有鐏酒行
春風吹水搖渌波春日輝輝上翠峩悠悠簾幕捲芳草
細細落花嬌綺羅胡姬嬿婉顰青蛾促絃急柱為君歌
海水東流逝不返君今不飲可奈何
子夜吳歌
燕花敷錦繡楚舞醉羅裠明月空悲妾向雲常似君不
知遼海上書信幾時聞
古别離
鏡臺倚新粧羞復畫蛾黃羅衣蕩赩色落花空故香登
高望帝子蒼梧雲正長願托雙鯉魚錦字寄沅湘
懷仙歌五首
崑崙山勢倚天嵬弱水千年四下迴花開王母三桃樹
雲擁周王八駿來
蓬海城高十二樓金銀花發近仙洲玉童贈與青藜杖
天女邀乘白鹿遊
綠髮雙鬟白羽裳𦕈無人識自騎羊宜時背癢尋仙侣
願借麻姑指爪長
丹崖石壁渺冥冥凰嘯鸞歌狎廣庭王子吹笙應有待
相思遙寄赤松苓
玉樹長攀有所思仙人遙在海之湄木公醉飲千鍾酒
瑤姬齊唱萬年詞
碣石篇
蓬萊東望横海水白波如山幾萬里巖前琪樹發葱青
遙見仙人綵雲裏麻姑欲過來何遲手把青都綠玉枝
願將此物寄南嶽相逢重獻萬年詞
隴水曲
隴山當面起隴水向西流中含妾墮淚幾月到凉州
凉州樂
月氐穹廬夜秋風起暮笳河星没雁塞漢月湧龍沙露
滴葡萄酒天寒苜蓿花從軍莫浪謔轉戰屬輕車
怨歌行
長安二三月紫陌競朱輪秀色金閨婦鉛華珠箔春綺
紈繽雜遝鞍馬自逡廵青鳥䘖瓊書飛入赤城闉日暮
荷寵歸文犀銀麒麟借問此阿誰大國虢與秦憶昔嬌
小佇蘭房刺繡五紋雙鴛鴦星河織錦度明月天孫剪
綵分雲章願將賤軀開天笑夜逐三星宿未央未央樂
事多莫謂宜春好宫女妬蛾眉容顔日衰老君恩從此
弛棄妾青樓道青樓大道繞秦川鳳管鸞絲徹九天太
液紅蓮初映頰瀛洲綠草已縈烟妾情恍忽如昨日那
知恩斷韶華年夢入彤樓夜金壺瀉春水髣髴接君歡
晤言竟非是閶闔浮雲萬里遙雲從翠葆徒相邀詎聞
阿嬌貯金屋枉殺秦嬴吹玉簫寄語漢宫娃莫倚顔如
花君心難自保棄擲終泥沙妾容已自落倡家妾心耿
耿凌朝霞羊車竹枝待君御高唐雲雨空滛哇君王欲
較妾長短請看前朝張麗華
枯魚篇
枯魚枯魚爾身自白龍誰使爾為魚一朝落泥沙鱗甲
生長蛆嗟嗟鯨鯢振鬐滄海吹噓三山簸揚嵬㠑爾罪
維斯死亦何悔誰能借風濤作書上天帝雪此㘭堂冤
飛騰吸雲霓枯魚枯魚從此遐逝
折揚柳
春思結楊柳搖曳金忩烟東風澹蕩時吹落玉臺前深
閨别離婦感此心凄然沉唫毁青黛抆淚謝珠鈿攀條
寄遠人引恨碧雲天微物豈足惜長懷芳樹妍
怨詩行
秦戍樓荒君未還楚鄉秋早妾摧顔日寄情心與明月
相思何謝望夫山
丁督護歌
朝吟都護行暮唫都護歌都護逝不返妾當可奈何妾
年十五嫁夫君銀轂珠簾慶彩雲還從嘉賓遝四座刺
繡鴛鴦羡五文高堂拜姑嫜清厨調菽水日旭供華饌
香風動紈綺二十長子孫霅&KR0008;滿高門頗偕伯鸞志叙
此向平婚詎意良人從逮獄幽垣無分回天矚闔門骨
肉盡草莽放室鷄豚那能促桂帳蘭薰知幾時鴉鬢蜩
鬟為誰綠妾身死去無處所忍向何人說衷曲去年天
使至籍錄發良人中途不得語况復能相親今年一會
面若墮烟霧身執手無别言但訴寒與貧淹忽歲云暮
已非夢寐真東家女兒嫁商賈春去秋來不言苦何似
妾懷常相思萬恨千愁忍饑窶落葉反本根歸雲常在
山君身䧟羅網經歲不復還豈惟君坎軻所恨妾命慳
妾非蔡文姬長跪解君死有女非緹縈誰能見天子一
唱都護歌再唱情轉深愁多不為牛山哀淚下豈有雍
門琴君心若知妾腸斷願化東南填海禽
少年行二首
長安俠客多少年醉歌擊筑南山邊相逢不避魯勾踐
一夜擲盧得萬錢
又
長安俠客矜年少青驪緩步章臺道相逢欲取胡姬憐
笑挾金丸墜飛鳥
東嵣行
暮秋搖落金井烟瑤窗月出愁無眠請君四座且勿嘆
聽我試歌東嵣篇東嵣春風樂遊冶寳劔螭盤驕白馬
朝從狡兔上闌東暮鬭金鷄長干下儂家繡被金錯床
逢迎七十紫鴛鴦生來孱小無人見艷著荷花嬌上粧錦
瑟春生鳳凰柱翠袖香凝蛺蝶縷浮雲小駐緩聲歌花
葉驚翻垂手舞眄睞流波媚笑顔此時恩愛比南山那
知輕薄易年少一别迢遙隔玉關儂心歷落如秋草西
風吹折江南道江雲斷盡君不來會使蛾眉待君老東
家買得錦鱗魚中有傳情尺素書君身亦是臨江客何
惜相思一字予機中罷却流黃織為恨東嵣淚霑臆寄
語舂陵遊俠兒莫學東嵣負傾國
鳬墩(有序)
鳬墩者銅梁張㠠山明府兄長公也長公父疾且
篤醫莫能愈長公引刀割左股和藥進父病立已
有司聞之表薦明浮丘盧柟作鳬墩篇
東觀岱嶽西引鳬墩偃仰怙恃有如子孫(一解)鳬墩之容
温懿無弛軫父之疴讙揄鳬里(二解)白楊鏘鏘矯若龍翔
仰天一呼烈石飛霜(三解)實毒我父寧知我股䀌血濺濺
以瀹以釜(四解)父曰予瞢啜此餚羹殆其有廖欻如已酲
(五解)稚笋之薦江魚之膳昔聞太史今兹匪謴(六解)荆蜀之
鄉爰有銅梁篤是異人刑我有邦(七解)
黃鵠篇贈羅封君就養還萬安
君不見黃鵠飄遙下太清天風接引銅臺城仙雛啣羽
遠相慰嘯舞不覺烟雲輕玉珮瑲鏘何所致熒熒上刻
瑤華字歸時持贈與盧敖萬里螺川恣遊戲
相逢行
黎陽臨大道城北逹城南相逢問令君不盡使君驂雪
霽椿枝綠春融萱草酣荀何千載後獨此一清瞻
胡鷹渡海來篇
鬱律山上雲飄遙雲間葉葉落尚有返雲去杳難涉胡
鷹渡海來將雛還飛去我欲因之執此鳥徘徊流涕不
忍顧長跪折矢一語可方客子周游情同此傷天老介
嘏父母在幃雜珮繒錦玳瑁珠璣杖屨陟䧏窺秦桃源
仙姿玉度竢何能言隂符晝設鬼神呵守至道不勝苔
滋蝌蚪虞皇歷阪文后岐陬永錫爾類揚名中州
閶闔篇
春日照城隅佳氣紛朱邸宫女三千人雲光晃羅綺且
卷珠簾開直待雲車廻玉簫吹行雲飛下瓊瑤臺瓊瑤
臺畔仙妃舞鳳鳥唱歌龍枹鼓天風渺渺動朱衣天女
乘春散花雨綠萼花前細草茵玉階鏁斷金麒麟明朝
騎爾朝上帝夀我四萬八千春
五言排律
甲辰歲張郡伯鄮西如覲京師其母太夫人出
中饋給囚因感激述懷作五十韻以謝
鳳歷開皇紀龍池憶紫烟青陽調玉燭白日轉幽天河
朔風雲會漳涯氣槩先諸公梁苑客明府漢庭銓沈宋
金章籍隂何玉轡聫衣冠連日表精爽動星纏各應非
熊兆同操哲匠權文翁兼化蜀郭隗始登燕五馬襄城
野雙旌覇水&KR0008;夾輪雙鹿擾上漢一槎縣忠奬推王室
金泥受帝宣吳公才第一賈誼席應前鄯善何無爾河
源即有焉䟽名勒玉藻歸院徹金蓮虎變谷風起鶯鳴
喬木遷那徵文伯母誰産范滂賢黃鳥空玄理關睢德
化全肅雍元啓胤聖善總承乾壺臬慈文表襟裾風紀
緣大家新著作劉向舊名篇雨露含濡遠江河流澤偏
吹嘘延朽腐哀痛及顛連粉署琅玕碧天牢桂玉鮮八
珍真爢鑿五醢更駢闐䴾麥赤城外杯羹玄圃邊春盤
行荏苒曲機坐連翩眉睫光初潤膏肓病即痊尚方虚
擬賜隂室兢相憐小步嬰金鐵揚眉媿拘攣朵頤羣儽
側染指朅夫筵坎廩心仍切低徊腹稍便循牆如喪狗
冤頸似飢鳶慷慨期投璧呻唫尚縮肩搶嘑北向拜遙
祝西華年少假恩猶乳翻思淚下泉二靈忘伏臘兩稚
飽鷹鸇丘壠哀新鬼圖書鎻廢㕓干戈嘗膽苦衰䬃噬
臍眠故國孤魂杳他鄉白髮牽妻貧嫌再醮女大恡施
鉛放犬因無食挑針作覓錢塵埋蒼兕劒蟲篆白釐氈
甑釜從蛛網幨幃或馬韉鬼神泣簡牘妖孽戲花鈿壯
志浮雲去灰心苦孽煎敢辭先菌蟪為恨失騰騫雷雨
龍門别風霾虎脊捐徽纆多窘束搒楚替迍邅百轉傷
心曲三年似禍悛傾危希造化早晚謝陶甄
暮秋承華主簿竹川饋飯奉謝凡三十五韻
衛上清秋暮寰中氛氣多草湮康叔國沙没禹王河瘠
土分常貢蒼生病歲儺輓應梁地麥畬浸漢江波盗賊
緣邊郡喧呼動罝囮濟南鍾儁傑河北待絃歌斷鵠揮
虹劒揚兵蹴海鼉黑山戎破膽白馬將横戈山鳥行廳
事芳顔藉酒酡圖書盤海岱詞賦入牂牁芳阪時鳴驥
黃庭或換鵝久傳驄馬客舊聽鳳凰珂敏察周窮儽殷
憂逹隠訛憐才無近遠覆業惠征科中饋人間出殊恩
天上過金城酥比練翠釜鱠兼和&KR3955;吻愁玄豹摧峰掣
紫駞秋深沙苑莵霜落洞庭鮀細膩殷紅玉芳蕤净碧
莎那能雙玉筴秪辱縷金陀小食歆三臭廻思感萬疴
嚴庭風觱烈幽壘日蹉跎縶雁窺前浦啼烏想故柯通
宵從鼯鼠入夜戲天魔燥髮紛難解腁肌厲可摩永懷
天吏仗拭淚使星軻海運虚垂翅雲身早見羅禰衡愁
正苦阮籍醉如何歲暮誰堪健風塵鬢欲皤凌虚疑海
嶠曳履想岷峨謬望舒州錫不成彭蠡蓑青雲思桂樹
春月罷松蘿猿鶴三年夢琴樽一夕俄明公寬節制雨
露得滂沱犬馬如留齒神光報泰阿
七言排律
酬華大餽飯
班固大家能著作陸機英妙負文雄兩都賦有凌雲氣
擬古詩高曠代風驄馬早延通籍譽才華應見古人同
燕王臺館愁鄒衍晉室衣冠有阿戎書豈萬言天險峻
飯傳一飽畏途窮世經豺虎催頭白路難驊騮灑血紅
西哭幾湮秦帝闕南冠虚憶楚江楓投君劒氣不得死
猶倚崆峒百丈虹
五言律詩
山居
懶慢無人地經時景不違貪飴魚暗動掠水燕争飛搗
藥雲舂碓移花露濕衣山陽幽適好日暮澹忘歸
浮丘院壁
洞口春雲薄桃花一水香金壇迎夜露玉盌出瓊漿河
上仙人遠洲中紫氣翔何當着雙舄為覓費長房
大名故城
魏郡遺空壘蒼蒼接水湄雁衝斜鳥陣柳拂捲龍旂樓
閣青雲恨陂䧜白日悲北門無鎻鑰腸斷立郊垂
過邯鄲作
趙庭虚廟略雄長竟誰名國破窺秦帝城亡插漢旌山
河猶壯麗豪俠失縱横回首傷心地春林囀暮鶯
送犮人入秦二首
春日催行幰花明旅雁還燕陵青嶂外秦樹白雲邊解
劒酬知已傾尊倚别筵關河他日望芳草思芊芊
又
整轡東辭闕還家西入秦雲烟三晉合風雨二陵頻鳥
道斜連漢龍山暗度春壯遊看寳劒萬里蹋妖塵
上張鄮西明府三首
燕關寒日薄漳曲早冰澌白髮親闈暮青春子病危殷
憂聞鼓角想像見旌旗遙識齊王相能憐越石悲
又
刁斗催嚴署秋風蘇肺肝冤魂幽共語魑魅喜相看丞
相何多畏將軍久失餐金雞應有詔衰謝一時寬
又
御史清霜鉞危腸結禍胎敢辭豺虎飼無異犬羊材魏
闕書難上秦庭哭未回條風吹北極天意起寒灰
喜得釋獄消息
聞道真州信霜臺霽夕威春陽元自動草木已含輝妻
子愁看在鄉關喜不違遣心翻大惡俛首涕霑衣
即事
薄暮轉蕭瑟經心常苦悲驚枝鳥不定斜嶺月生遲冥
思空林藪春雲時蔽虧謬言隨偃蹇不敢畏支離
戲寄孟龍川
舊日浮丘伯曾將王子喬周遊乘白鶴接引上青霄大
藥留丹鼎天台度石橋不知千載後為爾一相邀
送張㠠山還蜀
朝思蜀草錄夜見漢鴻飛溪縣青春滿山關紫氣圍飲
餘看寳劒歌罷弄金徽别去應相憶銅梁音信稀
喜還舊業草堂
漢節雲問住秋風送我還荷恩思聖主悔難自皇天臺
沼看今日松筠去幾年草玄吾未老應許萬人傳
登天臺山有感兼呈張㠠山
天風吹斷壑秋色渺荒臺浩蕩江河去蒼茫日月廻傷
心經絶險回首起重隈欲盡登高興慚余作賦才
服闋口號上張鄮西明府兼呈吳少槐吏部李
東岡翰林二首
際會驚何代支離過此生親宫無宿草子位遠含情未
敢衣純綵誰能痛失聲廿年當此夕天地忽頽傾
又
獄久年三換刑深鬢二毛愁淹天畔日淚作海門濤寸
草傷春碧慈烏近夜號感時思雨露回首望旌旄
聞吳吏部少槐哀僕乏嗣飭内入獄侍湯藥四
首
宓子彈琴日山濤謫宦時澤梁施禁網鰥寡遂恩私未
識洪鈞妙應霑造物竒周南王化遠終不負螽斯
又
落日低荒戍天風鎻禁庭正愁秋隴斷誰啓夜臺扃宜
母苖堪摘王孫草尚青使君佇高駕引領濕長纓
又
天豈蒼蒼色川仍脉脉流乾坤一物在日月此生浮嚴
考曾無壘哀傷已故丘何心望河漢牛女度清秋
又
晉室嵇中散陳留蔡議郎彈琴神不去續史恨何長慘
淡悲千古凄其滯此方翻思兒女意斷盡九廻腸
冬夜遣悶三首呈吳少槐吏部
翳氣浮銅柱霜威折玉衡愁看蟾影没病與兔魂清辭
賦憎關世存亡憶結纓鄒陽書再上愈覺寸心傾
又
芾芾梧桐影紛紛荆棘牆徐看侵鐡鎻不比落銀牀物
色渾如此吾生可共傷那堪聞玉笛風力更清商
又
鐘鼓何相報讙呼促警齊仗嚴妨落月柝罷净鳴雞計
過疑疎闊才輕敢怨攜漢庭循吏在何必嘆羈棲
哭董縣丞紳三首
丞彊幹任事清苦厲節有古人風壬寅歲長揖恤
刑沈法曹抗救洗冤於柟居甚今兹長往柟安得
不悲故詩以哭之
十月黃河穏天寒素舸孤斷雲低不去哀雁起相呼忽
暗郎官宿虚傳太史鳬哭君重回首愁色滿蒼梧
又
列郡開方藥嚴牆阻别離蒼生猶有待逝者竟如斯老
去傷心地愁邊失望時玉棺誰為殮蕭瑟九原思
又
哀挽宜陽路銘旌汴水風青騾傳海上白鶴果遼東抗
救邀天使鈞裁秉帝衷愚民痛一哭雪涕灑寒空
初月
雪霽樓空夕寒輕月欲明素魂升海上殘朓傍人清桂
樹春應發蟾蜍夜自生傷心望牛斗流恨滿山城
示外弟陳可
阮籍何窮軌陳生已着鞭朔鷹秋始健宛馬血方妍不
負儒林傳寧充弟子員五車如破的萬里看騰騫
送劉少尹赴興州經歴三首
宸極霑仙籍雙鳬别尚方何如魏賓客不减漢循良大
府宜方器牙門足薦章材高豈伏櫪萬里見乘黃
又
潘岳花封宰陳琳將幕材檄文傳萬壘列宿近三台悵
望薊門路深懷河朔杯君王求駿骨待詔上燕臺
又
大府元戎騎長驅引萬羣共迎劉記室喜得郄參軍燕
月排弓影邊霜綴鎧文知君嫺廟略一嘯洒天氛
秋夜奉懷王鳳洲比部
獨坐秋城夜長歌憶鳳遊帝鄉臨紫浦仙吹下炎洲早
食琪玕樹西巢雲綺樓無緣近苞彩慰此别離憂
寄上徐龍灣比部
相思木葉落迢逓起重哀瀚海雲初斷盧龍秋正來慚
無國士報獨憶鳳城隈坐令生華髮臨風一痛哉
贈王少府封君水亭
長嘯下江閣披襟即水亭魚龍静秋浪舟楫倚寒汀且
失干戈苦還依社稷靈夜來看紫氣光滿少微星
贈王龍池别駕
晉石分青嶂龍池抱紫臺秋風動鱗甲白日發雲雷太
液濤休險昆明勢欲迴何當洗兵馬萬里絶氛埃
夏日同王大伾董右坡張㠠山陸夢洲孟龍川
登大伾山覽黃河故道得温字
五月隨僊舄凌風勢欲騫却思乘海鶴翻憶聽秋猿石
樹穿雲冷巖花散酒温大河猶在眼何必問崐崘
西巖
西巖雙柏樹猶自倚青壇舊識洪河險曾經大壑寒龍
鱗剥雷雨鵲榦瀉風湍回首思梁棟還驚際會難
題楊太尉揮金幅幛
獨憶關西老揮金氣尚竒江河流浩瀚天地𦕈端倪諫
草危時恨亭臯絶代悲由來圖繪意不盡史臣詞
畫葡萄
漢使尋源後蒲萄滿舊宫如何尺素裏枝葉往時同滾
露啣空碧摶烟射小紅誰能貯萬斛遠寄日華東
贈謝山人四溟
春桂綠華滋芬芳合待時君今餌玉葉聊以駐僊姿擬
著三湘賦深題五嶽詩相期共方眼為覓葛洪陂
遊成臯王城南園見水石漁艇
不作江南客空餘江上山水同明月静石似白鷗閒仙
徑松蘿外漁舟蘆荻間相看渾忘却無復住人寰
七言律詩
出塞
城門伐鼓日欲墮西山返照入平蕪玉關秋動氣横塞
交河霜冷夜彎弧健兒風吹白豹障將軍雪壓金僕姑
晝傳羽檄連雲戍夜發精兵到海隅
慈夀宫
漢宫羅列倚雲霄鳳翥龍飛積翠遙東矙扶桑延日觀
西連雪嶺入寒宵皇輿拜舞臨黃道仙仗繽紛覲紫朝
諸將謾勞繁鼓角至尊今已奏簫韶
浮丘精舍
衛河東岸浮丘高竹舍雲居隠鳳毛遂有文章驚董賈
豈無名譽駕劉曹秋天散步青山郭春日催詩白兔豪
醉倚湛盧時一嘯長風萬里破洪濤
書長春觀二首
萬里天風海水高三山不動駕羣鼇青霄漢漠聞鸞嘯
白日翩翩見鶴翺巖下瓊漿留衛叔山中瑤草寄盧敖
懷紆金紫人不見日日吹笙對碧桃
又
天門日出海雲蒸碧殿霞綃山氣層嬴女吹簫乘夜月
茅君騎鶴下秋燈金莖玉露生華髮紫極丹書接上昇
緱氏山頭一揮手幾觀滄海變崚嶒
贈李金吾口號
漢家飛將李將軍三十承恩靖虜氛馬蹀金微横朔氣
箭傳青海動燕雲隂風漫捲賢王陣大雪長軀突厥羣
未信封頭縣鵲印已頒新使煥龍文
七夕
去年七夕登浮丘今年七夕客燕州仙槎獨憶銀河水
桂樹誰看玉露秋葉下井牀驚别淚蟲吟花檻送深愁
平生自信庾開府懷抱於今賦遠遊
輓楊六坡推府
草閣談玄不復聞山陽鍛後涕交紛十年辭藻漢京事
萬里鄉關秦塞雲尹喜傳經空汝待王喬飛舄竟誰羣
荒墳静鎻伾山麓日暮遙悲渭水紋(六坡關右人好丹液術客死於濬)
除夜寓大名寄孟龍川
忽憶襄陽孟浩然風流名與太湖連沙材遠近青春酒
山舍週逥白石田何處椒花能媚頌他鄉綵勝舞隨筵
思君獨步清漳曲南望魂銷倍愴然
古意
漢苑春繁鎻縟紗銀窗嬌小護僊葩朝雲裊裊行清曉
落月娟娟見玉華湘女漫彈瑤瑟怨天孫遙憶紫烟槎
使君五馬何軒豁佇望郊端柘影斜
贈關中陳一泉廣文二首
漢輔金墉百二關千秋王氣鎻南山忠良苦憶蕭陳侣
豪俊還生涇渭間會有文星通帝座豈愁仙履綴鵷班
春宫苜蓿何辭長鳳陛圭璋可待攀
又
魏闕恩光落上台龍門賓客會羣才太玄無媿侯巴誦
九辨何勞宋玉哀江漢秋容松葉澹宫牆春雨杏花開
明時擬有石渠詔翰苑驚看補衮裁
憶昔寄錢同野弟
憶昔讀書住石城青天對落兩山横江潭夜傍魚龍宿
軒牘晨看日月生多病浸滛漢司馬著書憂憤趙虞卿
匡廬舊約空回首腸斷清宵淚濕纓
宿沙口贈王北沙二律
谷口寒雲擁北沙柴門深鎻待春華楚騷自合千人誦
漢水猶縣八月槎賈誼匡君頻痛哭揚雄識字著名家
相逢媿我垂雙髩潦倒青鐏海日斜
又
魏郡西連沙口原故人高卧倚晴軒黃雞碧酒須多事
楚些吳歈可細論豺虎空村當落日魚龍入夜漫孤翻
自愁騎馬衝寒塞古木蕭森起斷猿
九日奉懷謝四溟逸人兼酬往日見寄之作
鄴中詞客古今才千里秋深發興哀陶令行藏只盡醉
孟嘉容止獨清裁山萸細細團風裊園菊亭亭帶雨開
白首思君何處望烟雲苦憶魏三臺
奉和王大伾侍御題周紫泉東山草堂二律
石壁巉巗一徑幽漫隨杖屨訪林丘嵇康不負山陽隠
謝傅能忘淝水籌日落滄洲時佇望天寒桂樹且淹留
徵書旦暮馳秋隴擬取高名别代收
又
海門秋動青澶麓天畔風高白草堂太傅松楸高下見
繡衣旌節往來常窺軒細篠娟娟碧截壁孤雲裊裊長
薄暮翠微歸興懶暫隨流水一揮觴
震岡集留别
城闕秋還白露清十年懷抱與君傾彈琴細憶嵇中散
痛哭猶憐阮步兵絶巘松枝元自峻經時花蕊為誰明
開鐏莫負中宵賞别去愁看銀漢横
秋日懷錢同野
象魏獨憐秋氣清苦垂冤頸且長纓背巢寒鳥經年别
出塞風雲盡日横鮑叔衣冠頻悵望襧衡詞賦已吞聲
滄洲憶汝傷心極坐嘯驚看白髮生
送林越山廣文之石城尹二首
粤海炎洲氣未疎高凉快爽此安居蔡肜有待殊方詔
虞詡終收太史書茂嶺秋深纔見雁廉江水緩自生魚
慎時努力加餐飯返浦看乘白鷺車
又
漢節遙分南海邊天風獵獵擁樓船蒼梧雲盡山如戟
合浦春回樹若烟占歲豈應緣戍日兢歌何用勝于闐
遐陬亦是藩王室賴爾文翁治化賢
贈徐少尹
岹嵲中山插泰清斷巖西影下層城彈琴不去人吏散
岸幘何勞官長迎緜竹土風今變態黑山盗賊敢横行
樗材慙媿河陽賦坐起青霄望弁纓
赴理大名道中感李有池惠粟之作
關塞遙憐霜露清燕雲漠漠鎻層城鄒陽不盡十年淚
鮑叔猶深萬古情秋水魚龍休悵望春風燕雀賴生成
酬恩欲擬愁難賦坐嘆空垂白髮莖
聞比郡李滄溟出守順德書此寄上
漢署仙郎何處求高旌知駐古邢州漁陽久待張君淑
河内争迎郭細侯舊日石門曾拒壘此時銅馬莫輕謀
畏途遠附青雲翼慷慨長唫寄壯遊
立春前夜宴張㠠山明府宅
城柝傳聞客子夕清罇一發便宜人巴江水汎雲邊臘
㠠嶽天開雪後春避地衣冠從嬾慢驚時花鳥自逡廵
媿知張翰留顔色擬許盧敖隠釣綸
醉後射魚宿羅山人草堂
南射滄溟十丈魚碧潭搖影動清虚太行遠望仙人嶂
淇水斜臨高士居曉傍楓巖留客飯夜歸蘿徑即吾廬
何時共策清藜杖為覓中山白鹿車
觀妓即席走筆
楚女東隣未是過秋來休似隔銀河香鬟小學平陽舞
豔曲低翻子夜歌弄日鴛鴦窺綺幔偷春蛺蝶趁花羅
大堤此夕堪腸斷回首猶憐逝水波
舊黃河道中有懷張㠠山明府
黃河渡口舊飛湍白馬東連瓠子灘夏后山川餘斷石
漢皇廵幸咽廻鑾寒沙滚滚龍蛇動晚日蕭蕭雁鶩乾
慨古思君易搖落秋風更送紫騮鞍
贈羅月巖推府迎侍還萬安二首
漢京仙客知名早佐郡驚看漳水濆南楚花明萊子服
西山樹送狄公雲高秋大澤龍地隠落日寒江鼓角聞
最是少微干象緯天風先報洞庭君
又
燕塞霜空萬木摧楚鄉烟淨錦帆回洲如白鷺天邊落
山似青螺海上來孫晷蘭輿元水國曹家仙賦在銅臺
南雲北渚休相憶紫誥金泥次第開
春晚將還舊業諸公送遠獨方水雲以病不至
作此留别
青春載酒尋君處君病春殘我亦回背葉流鶯愁對語
捎泥乳燕恡飛廻烟雲莽莽高歡壘日月荒荒魏武臺
醉裏劒歌時自放白頭還望轉堪哀
登南城樓有感兼懷荀前川
獨上高樓四望明海天愁色起縱横黃雲不斷飛孤雁
殺氣遙連偃月城未訝健兒能䧟虜早聞白羽尚徵兵
封侯知有荀公逹好向中朝事請纓
五言絶句
山雨五首
日落石忩時林花起幽色不敢窺蛟龍雨昏潭影黑
又
朝看山作雲暮看山作雨幽人期不來踟蹰望江樹
又
秋水作鳴濤瀉入秋山下大石横絶梁小石流空野
又
峽雨晝不絶暝烟沉孤嶂徘徊山中人苔蘚生衣上
又
門前黃岡陂能長青琅玕夜來溪雨惡流作白石灘
示從弟橋三首
鴻㕍隔春水鶺鴒宿淺沙飜飛共遲暮終爾棲雲霞
又
吾家白玉樹璀璨已横枝儘可參霄漢莫教傷别離
又
莫向蒼山宿蒼山古木横風動連枝影凄其傷爾情
寄高貞庵明府二首
隴水鳴幽咽隴山不可攀何緣牽夢到夜夜繞秦關
又
隴坻千萬里悵望使人迷願作青鸚鵡能言向隴西
七言絶句
别冀康川進士口號
秋風七月動燕關雲散金臺遊子還欲上高樓重愁思
海濤東望阻天山
長春觀二首
瀛海青雲見帝丘玉光浮動五城樓茅君借我山中鶴
飛上天門看九州
又
紫極清壇道士家閒騎白鹿弄雲霞蕭臺旖旎金光草
春殿虚無玉樹花
青樓詞
百尺高樓掛彩烟錦筝銀甲亂哀絃夕陽欲下簾深捲
望見西江萬里船
雲中曲八首
將軍羽箭射天山閃日旌旗出漢關夜月欲開青海嶂
秋風先到白龍灣
又
燕岱河山黑水分塵沙北望接氤氲桑乾斜映龍山月
碣石遙通魚海雲
又
元戎幕府倚天開將校星躔四下廻漢壘天成標漢旆
雲州日轉作雲臺
又
高闕塞頭殺氣横居延川内少人行黃沙欲没李陵墓
明月長懸蘇武城
又
半夜飛書報建章交河新駐左賢王即分驍騎屯榆塞
便發元戎出定襄
又
大將遙分西顧憂魚腸寳劒雪花流隂風漫捲賢王陣
白纛看麾木葉樓
又
黃鬚羽帽破烏桓丈八蛇矛血未乾邊馬盡歸元帥幕
蕃刀贈與故人看
又
白馬青裘海上來自言家住古秦淮封侯未遂為人下
沙漠横行恐見猜
戲贈于山泉
楚王宫殿鎻寒暉瑤草金花匝四圍十二巫山覓不見
滿天雲雨濕僊衣
贈衛川居士
衛川南望多白雲滄州落葉各紛紛何時咲入烟霞去
醉裏常隨麋鹿羣
送王旴山還保定
君去青山挹紫氛我亦南還弄彩雲相逢美酒不成醉
别去空憐落雁羣
秋興漫成六絶句
壁峭江深雲物明沙村秋氣轉初清出門散着雙蓬髩
醉舞酣歌太放情
又
天外晴山色不移苑邊衰柳駐遊絲沙平細履無人見
恰似青春二月時
又
絶巘寒藤垂古月秋江過雨濕仙花柴門幽興尤堪賞
徧遣銀壺賖酒家
又
當階松樹何楚楚黮葉蒼枝已傲霜要須見汝作梁棟
桃李春華休擅場
又
柴門反鏁對秋城獨樹花開眼自明但使濁醪常醉汝
向來車馬不須迎
又
買茅藉宇非無地簷花澗石錯相鮮西隣野老憐疎放
數借風亭凉處眠
衛河漲二首
河隍東望似東洋簸蕩中流日月光漁子舟人頻顧盼
恰如五月下瞿塘
又
匏子烟波横九灘淇園蒼竹斬千竿何如此日風濤惡
灑雪衝颷作海湍
寄孟龍川絶句
燕郊六月起秋霜地振山傾薄日光吁嗒風雲那有此
黃金臺下斷人腸
西山集宴
山作屏風襍錦苔鳳笙龍管逓相催若非緱氏山頭飲
擬有僊人海上來
對勘呈吳少槐吏部
漢法終憐天地寬楚囚何恨歲時難肯教細草隨霜死
願借春光及暮寒
獄夜
城頭鳥雀飛欲棲樓上歡聲四下齊一夜霜風吹不盡
滿庭秋色使人迷
聞華從化誦李中麓樂府詞有憶寄上四首
漢庭恊律按新聲曲度梅花散月明拂拭青天垂手舞
相思遙寄鳳凰城
又
㬅倩西辭金馬門酣歌特地引芳樽海上長謠王母宴
人間謫得歲星魂
又
東望山東中麓山赤城霞送主人還忽聞醉裏松風曲
恰似劉伶善閉關
又
麟閣虚傳身後名琴臺貰酒自須傾䬃沓結風成楚舞
歌唫綠水勝秦聲
謝華竹川酒肴二首
淮隂市頭惡少喧胯下之辱詎可言漂母屢出金盤食
白沙綠水哀王孫
又
燕國舊飲金盤露章丘今見玉壺春烟霞去住不相似
笑殺中山賣酒人
宿沙河值雪同蔡百戶作此
南雲漠漠鎻天荒北雪霏霏暗北堂日暮角聲吹出塞
沙河愁殺蔡中郎
丁未夢中遊王西軒園作是歲十一月二十日
獄吏譚遵令獄卒蔡賢笞柟數百謀以土囊
壓殺之官覺之免
秋日園林一暫過桃花默默鎻空蘿歌聲漫逐浮雲去
不覺霜風兩鬢多
憶内
蘇武霜旌辭漢關李陵沙漠去無還舊時亦有金閨淚
何似今朝爾别顔
贈内二首
蘇武匃奴十九年相思知在海雲邊上林鴻雁啣尺素
寄汝秋風玉塞前
又
君身似是杞梁妻玉貌緘情只自啼幾時哭到梁山月
攜手青雲入會稽
内寄衣
吳江白紵雪絲裠不惜春芳細草薰玉手裁縫誰得見
金刀一剪斷行雲
與張山人雲谷對飲言别
海上曾留赤玉舄山中今共紫霞巵相逢暫爾各飛去
颯颯天風駕彩螭
代邊騎
騂弓貫臂箭横腰慣射山隂雪後鵰欲假金笳鳴出塞
不知誰是漢驃姚
訪海月上人不遇
錫杖到來知幾日天花落盡鎻春山柴門流水不相顧
漠漠烟雲送我還
蠛蠓集卷五
