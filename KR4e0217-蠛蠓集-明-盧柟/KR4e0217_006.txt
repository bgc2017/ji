重刻蠛蠓集引
吾郡盧山人者以詩文雄一世而當其時則人少有能
重之者今沒去二十餘載而所撰蠛蠓集始出焉集始
刻於吳之太滄州乃鳳洲王公家藏抄本&KR0008;崍張公手
自校讐之又自叙其刻之始末以成兹集集傳至吾郡
見者以為琬琰竒珍轉相抄錄日不暇給殆若平子賦
出而紙價為貴時矣余邑竇尹寶泉雅好時文因謀於
余將重刻是集以應求者且計省價於筆楮之費者當
什倍也乃刻之兩月而完刻之字跡即翻原本頗不相
下文事於兹其有興乎竇尹欲紀其重刻之意復屬余
為序余惟山人詩祖六朝文賦法秦漢評之者已有定
價而其人豪宕不羈扞當世之文網自罹大辟幾瀕於
死故其詩文多成於三木金索之間見於自叙又如此
俱不必述也獨感夫詩人之言曰詩文必窮而後工乃
今於山人復見之故史稱丘明失目厥有國語孫子臏
脚兵法修列屈原放逐乃賦離騷不韋遷蜀遂作吕覧
詩三百篇大扺皆詩人發憤之所作則山人之集可以
觀矣豈獨於人物亦有之松栢必生於巖澗之間徧歷
冰雪之慘而后木理之堅不等於羣材寶劒不埋於獄
中嚙蝕於數千年之塵土則亦無以衝斗氣而發光華
也向使山人以職務縈其身或安居無事日徜徉於沙
麓風月之間則雖未必無所撰述以成一家之言然必
不能如斯集之工也閱山人之集者可以哀其志矣&KR0008;
崍公又述山人遊太學歸痛哭於申考功之第謂太學
為空洞無人而醉賦紫騮馬篇累累數百言有飛黃萬
里之思又其方出行狴手械未除邑令命茶即與抗禮
至引越石父對晏子之辭而邑令大慚即此兩事則山
人超軼之見磊落之懷出塵埃遠甚故宜其發為文詞
淵深閎肆力追古人即顛仆備至而略不涉寒酸語也
兹又可以壮山人矣萬歷乙亥歲中秋八月賜進士第
吏部考功司員外郎魏郡少春穆文熙撰
