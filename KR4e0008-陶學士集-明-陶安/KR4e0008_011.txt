陶學士集卷十一明陶安撰
序
送劉仲彬序
天下之學原於理理然後有氣氣然後有數氣則陰陽
五行乎可推數則脩短吉凶乎可測孰主宰是理實具
焉盖必有先天地而生後天地而存者矣儒者為學務
以理勝猶元氣也由儒眀乎技術推氣測數洞徹竒奥
猶元氣流行而生成於物也可以與是者其劉仲彬乎
仲彬中山人居姑塾别墅繙閱經傳該貫今古詞藻燁
然即人始生歲月日辰辨五行生勝衰王轇轕參綜條
䟽節解其論玄博精暢於窮達夀天禍福刻期取應又
能以七政四餘度分垣布雖萬殊千變判别無爽觀其
為術若火之燭物蓍龜之前知權衡之定輕重仲彬藏
脩于家唯儒素是務未嘗從師以學術而所能若是凡
老涉星歷子平氏書給食江湖業稱專門者莫敢與較
能貴人文士競趨而樂叩焉則夫儒而明術者信有異
乎常矣哉今將遠遊四方告别於余余意人受形質固
皆稟於氣囿於數莫有能逃焉者也君子貴窮理以立
命而已自星命之術遍天下遂乃諉之氣數鮮克究力
於人事強者萌僥倖之心懦者惰脩為之志靡然成風
但曰我有命焉若是則聖人脩道立教可以無也苟窮
理立命以己之天制天之天進退得喪悉安所遇豈不
卓然傑出於天地之間哉仲彬儒者知此審矣斯行也
其為我以是驗諸人它日歸吾將舉而問焉聊以卜斯
世果有窮理立命之人也
送毛公禮序
古之君子出其才智經濟事物風節聞於人勲業光於
朝設施皆得其道者素定於未達之時也當其潛晦積
學累德舍宴安甘勞苦或耕牧田野或羇旅江湖父其
師兄其友蒐羅羣善用廣已能下至閭閻艱難米鹽細
故罔不繫心是以閱之熟而慮之深知之詳而守之堅
也其或深居惰逸獨學寡聞欲冀用於世者第以徼寵
為志爾幸有美其藴植鮮克更涉民務不幸早貴臨事
處置未盡合宜然則立身應務固亦難哉許昌毛公禮
家穎水上杜門稽古不妄言動於詩易微旨默有會悟
為文豐不近冗華不損質弗耀露所長人莫之識也乃
嘆曰今天下同文南北異才角立相望曷若外適擇其
尤而薰炙焉苟僻處狃常揆所見聞能幾何哉於是游
汴洛歴汝蔡自以為未足乃渡淮涉江南至于吴楚去
年冬来姑孰郡侯見而賢之俾館榖學宫親師取友誦
覽脩纂渟涵暢衍功十它人弗可量也久乃辭去將歸
許昌余頃居京師獲交中原之士視決崇科陞顯級者
較其藝能非皆右於公禮也若公禮之志固將行道澤
物而踐其所學此所以間關千里衣布素飯脫粟寧勤
勩而不悔者意有在也豈非素定於未達者哉其所謂
閱之熟而慮之深知之詳而守之堅者哉
送金梅窗序
九州之地皆聖人所别無偏重也九州之人皆王者所
治無偏私也地有南北猶天有隂陽時有冬夏然人心
之理不随地而異湯立賢無方孔子稱南方之強為君
子尚可以南北第其人哉當國初之混一也一視同仁
南士擢居顯爵才烈彰聞相望于位邇者三四十年始
棄逐不用日銷月鑠浸以弗振載名銓書者寂無幾焉
夫中原疆域方九千里古今莫可增損若遼陽甘肅雲
南女真高麗舉非九州之地西則巴蜀又出九千里外
今其人皆得與中原等唯荆揚貢賦極饒文物極盛而
朝廷鄙其人當夫奄有萬方曾何彼此之限奚荆揚獨
可鄙歟將産其地者盡非可用之才歟舉其尤著則吴
季子言游澹臺滅明之賢屈大夫宋玉陶靖節歐陽脩
曾鞏之文王羲之虞世南褚遂良歐陽詢蔡襄之書謝
安張九齡陸䞇范仲淹趙抃之功業周濓溪李延平朱
晦菴張南軒吕東莱黃勉齋蔡九峯真西山之理學其
他巍勲大節高風卓藝浩乎莫能勝紀若是者果皆可
鄙歟况江浙為天下理學之統會而新安者又江浙理
學之統會也自晦菴既出名儒繼興窮演著述陽輝而
玉粹列聖之心羣籍之道洞無遺藴挈四海為洙泗者
以新安之書迭出旁流不可忘所自也新安老儒有以
梅窗稱於時者姓金氏字維清居京師十五年元老鉅
卿待遇有禮坐以南籍竟不獲登諸朝聯以太史院薦
始受命教授太平陰陽學梅窗讀書博識守其鄊先生
之理緒為文有渾厚風尤深於詩寓意悠婉凡星緯地
理占筮諸家之學靡不融暢使貫中土者得其一長皆
可名世以取顯榮乃獨栖遲隠忍弗辭卑官甘處南人
之分焉嗚呼君子所恃以不朽者有德焉爾用不用命
也梅窗達命之理德以制之雖不用乎何尤苟吾不朽
者存縦不用於一時將見重於後世較其所得孰為多
乎於其謝職餽之以文使人知有梅窗之賢而不遇也
送劉仲脩遠遊序
今南北混一適千萬里之遠若近踰戶閾故行者樂而
居者不憂也彼商衒萃其貨力操舟犯乎湍深驅車轢
乎險峻卒抵於遐陬外徼往来率以為常僅營銖寸之
利而已若士之遊於南北志將有所為也遊而學焉可
以成其德遊而仕焉可以行其道不資貨力而無湍險
之勞所獲又非止銖寸之利惡能自已乎春秋戰國天
下裂據非有今之混一而聖賢者亦事於遊顔淵過匡
季路問津欲成其德者也孔子歴聘孟子轍環欲行其
道者也遊之云乎馳騖汗漫云乎哉吾自慶生逢盛時
四海如家每思經涉南北周覽疆域之廣文獻之美而
杜門窮經願莫之遂乃獨驚喜仲脩之遊也仲脩謂予
言族本縉紳思繼其業我不敢不學也家有父母思養
以禄我不可不仕也歲月荏苒年漸壯矣末由振拔恒
悒欝於吾心非碩儒宿師之依莫克邃於學非名卿達
官之擢莫克華於仕苟困處閭巷將無所倚成決意兹
往必有得而歸也予聞其言而有告焉宇宙間至貴者
理而已理自天出力不能以強致謀不能以幸取博而
窮之於物約而會之於心心平意定至貴者悉偹乎我
積忠信為學之本謹言行為仕之基求之已而有餘復
何俟於它求也子行過通都鉅邑擇其人而貭之其有
戾於予言乎否則駭目而悸神者山嶽海瀆之靈竒焉
城郭溝隍之高深焉器服珍寶之華侈焉固能極視聽
之娱恢翰墨之氣其於學與仕所資何如也仲脩謝曰
先生命我矣遂買酒登溪樓上宴别甚歡贈斯言以壯
其遊
送周彦升歸宛陵序
有可施之具由仕而後顯其美遭世承平志略之士用
禄代耕振奮以自拔然出處義存窮達命賦或詭遇以
要時余素難其人今始得於彦升焉初彦升父周君及
其婦翁燕君締交周沒燕受託壻彦升於家余與燕之
子叔義相厚雖識彦升不數數會遇頃同徐仲善来踵
余門獲接其言論復與劉仲彬見過察其性情甚矣類
吾叔義也余惜彦升有其具不由仕以顯其美因謂之
曰良材之桐困於薪矣太阿寶器晦蝕於土非聲激㸑
下氣見斗間以驚動覩聞惡能受知於識者表其異於
世乎子胡不一爆其聲一吐其氣殆將有所合也彦升
曰今世謀進者結權要援親黨氣勢凌壓取仕禄易若
探懷袖物若是者我所無也囊金帛餽餼醑爭求薦達
惟恐不躐人之先務快志於時頃若是者我所無也無
是二者則美容辭勤奔走恒屈折於鞭輿之下逢迎謁
請視喜怒之色以為進退苟焉一得外自侈炫若是者
我又不能也我將歸宣廬先人之居田可稼圃可蔬安
其素分不躁求以妄圖若其乘時有為遂所志願我固
欲之然豈敢必乎吁向吾難其人彦升果其人矣持是
而弗變立身成名信可期也余亦知義命而能守者也
嘉燕氏父子知人而善處也從仲善仲彬請為文以賁
其歸云
送游景達序
士之特立於世者其品有三脩於道德者上也發於事
業者次也著於言辭者又其次也仁義禮樂養其性孝
友忠信達於人安土而樂天足乎已無待乎外雖未及
於事業言辭綽然有以自重道德脩之於身者然也得
其位行其學功可以濟時澤可以被物振譽於朝廷垂
光於竹帛則又視言辭為不暇唯隠處晦阨研經稽古
不得施於世乃苦心殫力旁求精思一皆托之言辭顧
豈不欲發於事業哉窮達之勢殊也金陵游景達脩纂
考論立言於經傳憲臺以著述薦景達既敏於學知道
德不外乎一身勉而脩焉可也年甫壯未至於晦阨期
乎事業之發亦可也勞勞焉以著述為事甘處於最次
如使析理剖疑會其所同辨其所異為世教人心之益
其志可謂大矣或資以求知取仕利其私圖言辭奚可
恃乎哉然則景達宜緩其所可能勤其當務者斯可造
乎上也於其歸因質諸言尚思繹之
送胡達卿序
國家財賦鹽利為盛民日食鹹其用至切設官以括利
莫若淮司為豐也淮壤多斥鹵瀕海煮鹺之饒甲於天
下北踰汝息南越江湘靡不取給歲入錢貫為萬者一
萬八千朝廷倚重簡才領司事由是河南秦公出踐使
職剜剔宿弊號令偉赫檄姑孰郡史胡達卿為屬曹誠
以利源所出宜得人以贊其政也達卿自從吏慨然有
遠志不屈下以取容容觀步趨表表殊異人以顯仕期
之達卿亦自信不疑也郡守魚臺賈公薦于淮司賈公
嘗為兩淛鹽使與秦公才譽相望其言見信于時達卿
因是得以揚翹吐華裕國之財足民之食獻謀長貳儻
可减額損直少紓東南凋瘵之力以慰衆望庶不負於
斯行也予竒達卿氣之揚年之盛果能如其所志也重
賈公知人之明秦公任人之公也形諸文以為贈
送游教諭序
官以教為名師道之所存也自教不領於司徒後世臨
教州郡者鮮能盡其職况在一縣勢孤位下歉然不振
教典乃曠師道之不立也宜矣一有以教自任不狃於
世習者豈非毅然特立君子哉上饒游起南先生任當
塗教官其始至也學宫不治廟貌不肅無斗緡之儲乃
規畫興理作新教條叢經傳於座右躬課諸生懇懇無
倦弦誦之聲洋溢乎朝夕有歴千里及門者每旦望會
多士於公堂深衣講說人莫不飫義理之味退而重自
刮劘文風大變盖其學粹而德厚介義利於秋毫甘貧
淡而不厭毅然特立宜夫脩廢之易而感乎人者深也
舊嘗錄徽學士子稱譽不衰繼領薦衆方冀其大用而
猶教於百里之地尚幸師道獨存學者有所仰式也使
其登成均教大郡亦率是焉而已爾秩滿而别吾黨有
不能釋於懷故云
送趙生序
求道莫先於得師師之所在無問遠邇必以為歸苟深
居里閭溺於宴安遷於流俗而欲學焉以求道吾未見
其宜也中山壤地邃密風氣所聚民多富饒其讀書好
禮者曰趙族有字宰衡者儉素自持彼其以華靡相高
膏粱饜飫之習裘馬佚游之態紛至其前宰衡一不歆
於心命諸子姪執脯脩禮事嚴君仲容為之師仲容来
自四明講經於益清閤弟子翕集趙族聞而慕焉名志
民者宰衡子也年未弱冠炙其師說若有契於心者耳
焉異其聞目焉異其見將敏於求道之不暇尚何宴安
之溺而流俗之遷耶今歸予懼其方進而或止也能無
言以勉其成乎擇交以慎其所趨守正以勤其所勉外
之誘者拒之内之窒者廓之約其心於理焉可也率是
以往歸求而有餘師於道亦庶幾哉
送潘仲升序
士之世其家學不外慕而移其業者在今為最難盖勢
利紛華動耳目誘心志操守弗固從而變焉唯寒素靜
淡處之自裕使先德不泯推所善以及於人豈不足為
賢師哉潘氏在姑孰自拙逸公以行義文詞著名吾友
仲升其曾孫也予所見者仲升祖若父儒雅相繼為搢
紳模楷從游之士翕趨其門由拙逸至仲升凡四世皆
處師位於陳氏陳為西隴名家其子弟務學入官承潘
之教也仲升刻苦勵學脩飭其身有祖父之風其為文
搜竒摘奥窮盡事物之變安於憔悴專一無所移其業
真能世其家學者諸大族爭奉厚幣欲羅致西塾仲升
皆不就獨於陳氏聘不吝於復行也豈教澤之流者深
使其久而不忘歟嗚呼培之厚者其發則榮伏之久者
其飛必遠教於一鄊日以義理啟導功有學半之益涵
泓演迤充美於中出而措諸事業視前人其有光矣於
其往也申以勸焉
送總管賈鳬山序
儒者懷道藝不獨美其身務以致用於時也當其得位
行志勲績顯于朝聲名流於世固足榮矣至於難進易
退持守不渝致政高尚克全晚節使人嗟歎懷思贊服
其賢斯足為尤榮者則賈公其人也公字惟貞家魚臺
人稱為鳬山先生蚤受業於孔林仕由教官辟入中書
拜監察御史還樞密都事行省郎中兩浙都轉運使遂
以正議大夫任太平路總管太平三邑簡静易治府廨
䧺麗公事蕭然號江東道院守土者坐鎮其上尊而不
勞又有江山登覽之勝魚米需給之饒每朝廷優賢必
以是郡為選主上重公宿學舊德不欲煩以劇務特授
今官公亦愛其民俗淳晏敷宣政化千里之疆日被休
澤有古循吏風居歲餘年未七十遽辭職為退休計佐
貳僚属接踵請視事弗聽耆艾數十輩日候于門公亦
不出於是士議於學農議於野商賈議於市相率俟其
出乃羣懇馬首願母速去公慰喻而别比登舟吏民拜
溪滸猶冀少留公命舉帆順流而下耄倪聚觀於兩岸
目送垂涕此舉在公則榮其如人心不釋何彼嗜利者
減歲貪位造戾荷怨以去官為戚其賢否何如哉公雖
屢登華要歴事五朝秩正三品爵禄不加於心安處澹
素仁義忠信形諸踐履求之當代儒術致身始終完美
者如公不多見也公歸視其桑梓必曰此吾先人之所
居也省其松楸必曰此吾先人之所藏也然後觴酒於
耆英之社杖屨戴白婆娑以娱詩書禮樂傳之子孫是
皆公之素願也雖然老成典刑人所敬慕論道濟物非
公而誰必有安車帛璧遠賁林壑又豈容默而已哉
送張生序
天翼張生東平人也東平古附庸於魯俗尚禮教有洙
泗之遺風焉賢才之盛著自往昔入元以来登政府肅
風紀接武翰苑掌成均之教魁大廷之選者類多東平
人勲業文章冠冕中州何其盛哉近年入仕限以資級
茂異歲貢著述之法相繼而廢科制亦輟南北士陸沈
而不振雖東平亦不復如前之盛矣今以儒進者僅兩
途會計於學校焉試吏於郡縣焉其職雖卑非有勢位
之援資貨之挟莫由以自達窮經懷藝困乏無助者咸
不得進用張生盖其類也張乃東平仕族生務學勤敏
僑寄南方無禄飬親謁臺憲諸公既無所遇需次太平
郡史翺翔泮林執經問難剖理屬文突出儕伍後天翼
而来者郡府補吏已數輩又獨不遇奉母之東吴行有
日予既不能周之以力遂贐之以言嗟乎用舍之命懸
於天學問之功由於已在天者不可以力求而在已者
可以自致也沈靜專毅以大其器也温厚粹雅以達其
辭也謙抑誠莊以持身而應物也循是而無失焉則仕
禄之来也孰禦東平之賢才不獨專其盛於前矣其勉
哉
送李景輝序
苟有以異乎衆雖深居藪澤不求聞於時而聞者自求
之必其心志恬晏才業充裕待聘而起或置之爵位則
利澤可以被乎世或處之賓師則善教可以淑乎人所
就者異所負者同也今賓師之職曰訓導專學校之教
公卿顯宦亢勢鈞禮有廩粟之供而無官守之責故為
士者未由爵位以遂其榮或由賓師以養其尊也吾邦
世儒最蕃者為黃山李氏家學偹五經之傳由左司君
之後有菊野先生竹山先生皆表表賢範學者慕之景
輝紹其世業居北郭外門巷隘僻車馬謁見憧憧其途
郡矦優以禮幣羅致泮齋戶屨景從聞者咸曰李君儀
度偉雅文詞流麗推其善以及物抑何幸哉君尤工書
翰殘章剰藁人珍惜之持縑帛而購書者爭趨焉再期
引退闔扉讀書于浮丘襄水間九江檄至亦有賓師之
聘君樂其道能遠行遂泝江而邁非有以異乎衆能如
是歟吾聞九江多大川靈山必鍾美於人當有碩茂之
資然而長育導誘方有望於成效慎哉斯行應其所需
而益有聞於時使其家學所及由江東而西焉則李氏
世澤光流于久也可知矣
送縣尉程宗成序
郡縣官制歴秦漢唐宋至于今其名與職沿革不同獨
尉之為官代相襲而不易子真之於南昌孟德之於北
部縣之置尉古矣哉夫尉也擒姦禦寇懲非禁暴雖具
弓刀邏捕之煩誠得賢者專其責設施有方則疆域之
内潜消不虞晏清無警匪特效力威武固所以翼善治
保齊民也宗成程君来尉當塗條疏禁章風動邑境市
博者復常業肆鬻者無濫欺強梗知所畏而攘竊知所
羞君嘗言尉與令簿聯銜而弗與縣事苟在所宜為當
盡心而不辭其怙吝不率致之有司以詰其慝用是民
重犯法刑罰稍簡君雖不侵官然縣事賴以弗冗非賢
者而能之歟初宗成居黃岡慷慨負大志從名儒賢大
夫游善屬文今上潜邸南遷其才徹於睿聽因偹扈從
日侍燕閑及入纘大統軫念舊人優以爵賞紆金曳朱
頒自特命唯宗成僅在卑秩恬然不較然昔人階是官
者每登朝行舉其略若婁師德之台輔牛僧孺之西臺
白居易之翰林其所就何如也宗成秩滿赴京入覲黼
扆獻納之際其必曰時政之弊為目多矣貨賄者騰達
而德藝者困窮也貪虐者横驕而廉潔者挫抑也民力
乏而斂愈急吏滑滋而法不行出餘論以幸天下正賢
者之樂為則予雖處遐僻尚可被餘光而起敬也
送謝宗玉序
國朝重錢貨之實輕錢貨之名經費常資稅課居其一
歲入甚繁盖在在有之設官征商其品級以稅額為差
命服緋綠選列長流為其重錢貨之實也然以一統之
朝其大侔天其富侔地乃與細民計利錙銖芒忽筭括
無遺視古關譏弗征者異故不得不輕錢貨之名外示
賤利美意庶無貶於治體焉為人上者避嫌而輕其名
可也世俗視其官而槩輕之不可也借曰由刑書左遷
苟善理職猶當取瑜而棄瑕况門功廕仕必掌金榖然
後清資華級可循以陞幸有刮豪蕩篤文學又率以事
功顯此任子之優美者而宗玉謝君亦其人也宗玉司
稅於姑孰完飾廨舍籌會精覈謂征取寬平則人不肆
欺衆物遄集由是川運陸輦商貨聯屬外無竊入内無
逸出稅額雖繁不勞力而盈其數先是征官賈驓爾女
語市上君儀貌儼肅望者敬畏鬭奪博擲亦屏氣斂迹
盖廛肆囂譁利之所趨乃訟之所起卒致有司牒訴寡
而易治休則考方策游意翰楮所製詞章豐縟整楚或
席賓士談論倡酬杯酒接歡瑣瑣錢貨一不塵瀆于懷
今考滿遷秩行膺字民之寄則何政弗舉又將躋清要
之衢鏘鸞鼓策尋其先世軌轍而馳驅之亦在脩持所
致所謂以事功顯者余日望於宗玉焉余既與君友又
承教授金君請遂序以重其别
送教諭夏仲符序
古之為教慎脩持於身今之為教徇好尚於時慎夫脩
持其學約而有倫德行文藝而止爾徇夫好尚其學煩
而無統訓詁詞章而止爾距古滋遠善教浸微聖賢歸
趣貿貿將無知雖黽勉從事經傳操筆札成篇方役意
進取為求脫貧賤之計故德行廢而文藝衰豈所教者
乖其方學者因而失之歟處今之世雖不能免於訓詁
詞章即訓詁以窮理因詞章以寓道反之於已表裏交
治本末重輕之不迷明而誠焉猶庶幾乎古奈何教者
學者莫此之由也吾嘗觀學額之廣殆無過于今學弊
之極亦無過于今國朝增置州縣下至小邑必建學設
官務以尊儒育才然而任教責者恒非其優為廩帑之
糜費弦誦之寂寥旦望謁拜而登降不虔也春秋薦獻
而爼籩不肅也學為虚器官為曠職傳舍而已焉借逕
而已焉吾重為學校人才之歎每思得賢教官以望復
於古仲符之諭東流也故以是言申懇懇之告夫環境
百里編甿萬計居教官者導其人於善母徒徇時之好
尚俾皆慎其脩持必有忠信之貭懋進於聖學者儻仕
有餘力繹吾言而躬率之其教官之賢也哉
送張得原序
予聞高唐張氏以儒族稱重北方後或徙家于南有守
道者文學鳴于淛今當塗縣幕官仲冶乃其從子也仲
冶明習吏律子曰得原結髮讀書長益脩飭或勸舉吏
俛首應曰非我志也蓄學不輟吾以是觀之知其為有
志者矣凡力於學豈但勞誦記窮披尋炫文翰以徼利
干寵貴乎志有所立自期以高遠乎爾天下之人孰無
志也但人各殊志所嚮亦随而殊矣志苟定焉嚮苟正
焉將何適弗臻何願弗遂無它由已而不由乎人雖子
不能以得於父父不能以奪諸子吾既見縣幕自儒即
吏能進於仕而又嘉得原變吏歸儒能復其先業也然
吾有以卒子之志矣古之人才率勝於今者初非甚高
而難及也甚勤而求乎世也不急居之以恬靜持之以
堅確成於艱難之餘用於完實之後故其發也浩乎沛
然而無窮若良冶之淬礪必銛而剸裁也若良農之耕
稼必熟而斂穫也循乎是則異時大張氏者非子也耶
子過淛見而從祖請訓焉或不異於吾言矣
送黎仲賢序
采石距郡城垂舍許膏壤豐夷憑江而出山勢泝流巍
峙煙濤渺瀰遂限江淮之疆其形勝冠絶遠邇南北清
美之氣會萃于兹欝蓄久矣其地則室宇鮮華賈貨闐
溢民物阜蕃水焉舟楫山焉亭觀以給遊覽之娱吾疑
氣之會萃欝蓄宜發為翹磊暢邁之才而罕見其人豈
或潜晦俟時學充於已不待資乎外將吾偶未之見也
及憲軺按部簡拔俊能為學官乃聞有采石之士試藝
與選喜而叩之則知其為仲賢竊因有感焉三代盛世
夫井黨庠之制行民嗜脩學甚於飲食常登進賢德命
以爵位不學則棄而弗用生斯時者勢不容於不學由
禮義之習深勸懲之道明也後世習降道衰上無教下
無學逸豫苟止循襲浸久遂以為常一有革心嚮理奮
自濯磨如仲賢者出乎其間能不堕於流俗其可貴於
三代之士審矣仲賢長育富家獨樂儒素居其職無廩
帑出内之煩唯燖繹經傳窺聖人之藩籬躋君子之堂
奥匪直弄文翰而止吾意清美之氣得非發於斯人哉
考滿余無以為仲賢贈雖然無它求也即所居之境仰
觀山之靜重以厚其體俯視江之流通以廣其用默然
心契而不以資遊覽之娱馴是不已惡能測其高遠耶
送燕叔義序
士當治世思欲致用科第之艱非可必取或由吏進雖
致身異塗較其學術才行同焉爾余友燕叔義英朗疏
敏耽學善文業周易窮四書旨趣旁涉羣史百子諸家
者流記覽韞積淵涵而谷納辯議馳騁出入援據上下
數千餘年事變治忽若近在几席嘗有志於决科矣及
科制輟於至元今中丞夢臣張公承旨繼學王公官行
臺俾從吏昇郡調徽理刑獄有聲調姑孰司繭絲粟米
之征蠧止惠流捴管賈侯惟貞薦為廣東憲史科制既
復貢士不聽吏于憲司以命士九品郡曹二考廉能者
充它職弗與憲史之擇不下貢舉之艱叔義去科苐而
就吏行志於清要馴致膴仕視決科者均也凡識叔義
者或稱為經生或稱為文士或稱為詩人又或稱為守
法之吏舉衆美而歸焉不啻與決科者均當有以過之
矣夫嶺海以南去天萬里番禺之民唯知尊憚風憲其
官聯皆朝廷遴選將必有如前三公之知已往佐幕下
廉以厲其操誠以擴其公莊靜慎重任激揚之責風動
荒徼則吾黨之所望也重叔義之行者合辭徵文以贈
别是為序
送沃哷彦文序
皇朝官制廉訪司秩三品尊嚴於庶府專勸懲之柄書
吏奉邦憲贊佐政刑宜得端潔幹達之才以舉其職肅
一道之表儀求之於時而彦文幾乎是矣彦文始祖沃
哷氏掌完顔國馬政貌類其君代死於遼遂啟金運及
賞功爵其長子請讓二弟卒得均賞夫忠于君而棄其
身念其親而先其弟危行著聞綱常有賴軒裳奕葉後
金彌顯大父從淮安王征伐以勞拜官五牧州郡父典
教廣信退隠高尚兄彦時登進士第彦文自少勵學侍
父在信時太守秦侯元之拔為郡史以其才有足用也
調姑孰賈侯惟貞守郡察其操守薦陞書吏余與彦文
雅交每相見輒劇談歡洽坐終日僑舍空寂無贏餘之
資今赴湖南憲司則勸懲之柄由人而加重又可幸彼
之得吏而憾余之失友也歲晚告别徵余贈言余惟彦
文承世家之休光沐儒林之膏潤置身清要益充令德
浸致顯達光紹前烈勿以遠役為嫌也遂申言以勸其
行
陶學士集卷十一
