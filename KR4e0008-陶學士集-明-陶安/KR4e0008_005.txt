陶學士集卷五明陶安撰
七言律詩
喜秋雨(十六歲時見太平監郡馬公昂夫承命面賦喜秋雨詩用七言律秋字韻)
甘雨知時不待求使君心事與天游一時潤澤知無價
千里歌謠慶有秋山色洗青當郡舍稻花垂白亞田疇
作亭曾見東坡記名筆如今出品流
輓方兼山先生(名桂發晚號懶&KR0810;)
家世淵源漢太常鄉閭德望魯靈光蒼顔白髮今何處
老竹枯芸尚滿堂物外懶&KR0810;閑晚境濠東小圃瘁秋香
深衣社裏前修遠士類相逢重感傷(老竹枯芸懶&KR0810;記語)
送牟景陽
清才曾贊玉堂臣婉畫旋登閫幕賓蜀郡衣冠家譜舊
河陽桃李政聲新驪珠落紙成文冨鯨浪飛艎督漕頻
正是前賢遺愛地摩挲蒼蘚認堅珉(其祖牟忠清公嘗知太平有太白脱)
(鞾圖山谷返棹圖石刻)
送沈掾還鄉
華辯風生動四筵公侯禮貌重留連江南作客千餘里
幕下淹才數十年荒徑菊松陶令酒行囊書畫米家船
故山莫訝歸來早染就恩袍又着鞭
呈謙齋内翰
累朝耆舊著勲名行處農民藹頌聲清晝玉堂雄灑翰
暮年金鼎倦調羹江南久愛溪山好天上曾依日月明
袖有濟人醫國手更聞帛璧召還京
次韻前進士唐仲文登黃山詩
獻策當年動玉音雲霄舊路復追尋江山聊寄登臨興
草木猶知撫字心菊意漸香螃蠏實松隂乍冷鶴猿吟
荒巖醉訪歌臺迹雨長苔花翠濕襟
采石晚渡
殘霞遠樹水雲中淮甸江鄉有路通沙影分開晴浪白
櫓聲搖落夕陽紅風前宿鷺投疎葦岸上征人望短篷
幸有蛾眉解迎客無勞更歎暮途窮
輓嚴厚齋(字國用)
皓首衣冠夀七旬全歸無憾見真淳濟人德厚黃承事
教子功深竇禹鈞月夜返魂香已斷雲山埋骨地方新
忘年交契今難得東望藍橋一愴神
次張孝夫述懷韻(名源歷仕風憲剛直人也)
芙蓉池館得秋多深巷渾無俗客過河朔明星遥拱極
街衢尺雨任揚波豸冠風采當重整駒隙光隂有幾何
坎止流行隨所遇暫時留憩白雲&KR0810;
次韻秋聲
忽然金氣撼山林響應天機捷似砧隨處西風能觸物
當空明月獨知音乍凉不寐偏盈耳静夜長鳴雜鼓琴
應是蓐收嫌寂寞做成商調答清吟
郡史林景山見寄賡縣尹王庭槐詩因次韻二
首一簡王尹林掾一以自述
客中相遇最相知官務紛紜理亂絲井邑近來多惠愛
簿書老去少奔馳換鵝墨妙公餘事放鶴籠虚客到時
守分不踰為上計世情機巧却成癡
燈下功勤老硯知何時心緒似遊絲一天細雨侵人冷
半世流光背我馳溪屋且宜捫蝨話海波未是釣鰲時
偶然自得忘言處默坐書叢絶類癡
送師魯倅廬城
金斗城堅淝水流淮西重地控衿喉屏星勤駕常侵曉
鬢雪新添獨耐秋橋板照波飛騎遠弩臺過雨老僧游
但令民物沾恩澤田里熙然共解憂
送劉仲彬
天塹僅同衣帶水霎時搖過渡頭船半簾霜月留孤館
兩岸江淮共一天鏡裏年華催綠鬢屋西山色擁青氊
月娥裁得緋衫就桂子風高待着鞭
送艾秀才赴京二首
太液三山駕碧鰲五門遥望欝金袍虞廷詩樂䕫功盛
漢殿賢良董策高塵散海橋觀白象酒香官務薦黃羔
椿翁近在詞臣選親聽當朝說鳳毛
天祿青藜照夜深校書重喜得劉歆牙牌帶月趨㯶殿
馬轡牽春過柳林照眼西山懸屋角近人北斗在天心
新年忝預南宫試把酒論文擬盍簪
送奉使宣撫護都右丞(時過太平)
面承天語出京華春滿江南百萬家碧落雲開懸月鏡
青山霜晚避雷車(太平之名山曰青山)恤刑宛合虞朝典道遠如
乘漢使槎原隰咨諏王事畢歡浮玉色見褒嘉
送天門山長孫伯明歸富春
熱官何似冷官尊講席横經聖道存春雨蛙鳴聞鼓吹
晚潮魚上冨盤飱亭松滳翠籠書榻池藻吹香度戟門
莫學嚴陵便歸隐詔黃換取被新恩
探梅
東君消息乍來時訪問江頭慰所思踏雪且行新霽路
向陽應有半開枝遥知暖意回苔榦驚喜寒香度竹籬
又恐重來花爛漫細看蓓蕾最相宜
輓戴母劉氏(旌德縣大族)
梅花愁滿雪寒天無計能留住百年禮義防身閨閫肅
誦絃盈耳子孫賢銀綃錫命旌高夀玉樹藏輝慘暮烟
列女傳中名可續詞垣正有筆如椽
題賢母傳(太平縣汪叔志先生作傳)
仙尉曾資内助賢寸心貞潔對青天教兒書積千餘軸
守節家居五十年獨對殘燈了機杼不將明鏡照朱鉛
老來福慶人稀有善行垂光太史傳
登高凌歊臺
粉黛香消輦路荒雨晴菊意媚重陽長江落木秋無際
短帽西風鬢有霜千嶂馬騰環重鎮萬松龍舞蔭禪房
英雄多被繁華誤蜀雪湘雲舊恨長
題青田劉氏園亭詩卷(劉履道為太平學正求賦此詩)
湖光近接少微星玄鶴飛來洞不扃天雨好花開桂苑
地栽修竹似蘭亭文魚躍水憑欄看黃鳥吟春隔樹聽
江左芹香觧留客故山有夢繞銀屏
送李生赴金陵
長途雨過息塵埃馬首鍾山隠隱來李絳湏登龍虎榜
謫仙重上鳳凰臺芸囊冊葉逢晴晒雪屋燈花冒冷開
志士行藏隨所遇豈無當路為憐才
輓師魯監郡
龍錦頒恩雨露馨西風吹得鬢星星牧民遺澤流南土
開國殊勲起北庭佳菊滿軒閑酒案甘棠隨處蔭碑銘
侯封大郡光泉壤寂寞窮秋老淚零
輓陸茂先
與君數日不相見無病一宵驚已亡伯玉行年方五十
董仙種德異尋常雨荒庭外江山樣烟鎖城西杞菊莊
身後傳家今有托已聞詩禮在賢郎
歲暮即事
慰藉情懷臘酒香光隂背我去堂堂驛梅初破兩三蘂
官歷唯餘五六行斷送殘年多雨雪逢迎老境是星霜
街衢擊鼓驅儺出却喜邦民共樂康
凌歊臺(在黃山山舊名浮丘)
西晉山河决勝秋旌旗捲影入浮丘離宫滿貯三千女
霸國纔攘數十州㙮鸛泣雲憐廢迹江鯨噴浪洗餘羞
詩人興逐巴潭遠不道秦關老涕流
蛾眉亭(遠望天門山如蛾眉)
山川一統渺無邊喜動雙蛾黛色妍天地氣通門戶闢
江淮境對水雲連藤烟翠濕靈鰲脊桃雨紅飄躍鯉肩
星斗入簾毛髮冷清樽更弔錦袍仙
觀瀾亭(為監郡清卿賦在蛾眉亭左監郡所創)
江頭下馬俯驚湍懶把嬌娥作意看鯨背風烟詩客遠
酒邊花木醉翁歡日斜淮浦漁歌近秋老吳天雁字寒
萬頃銀河生脚底乘槎何似倚欄干
采石
絶壁高寒天與鄰倚江樓閣萬魚鱗獨招烏幘騎鯨客
豈有朱衣躍馬人天塹方今無所限蛾眉從此不湏顰
荻芽綠嫩河魨上呼酒花前管領春
四望亭(在白苧山桓温歌舞之地舊名楚山以其歌白苧遂名有桓公井)
松聲如訴老桓姦白紵纖歌汚楚山南北東西春眼底
古今興廢夕陽間半天荒井泉花碧千載殘基碣蘚斑
萬壑清風掃遺臭野僧雲卧竹隂閑
謝公池(在青山謝元暉宅前)
鏡天徹底見纖毫昔日詩翁注硯槽老虎跑開山頂脉
蟄龍送出地中膏藥籬護碧藏星漢茶鼎分香煮雪濤
遥對澄江淨如練我來漱石亦清高
太白墓(墓前有祠蘆如筆竹葉皆有金星)
自别金鑾抵夜郎江南有夢到君王酒酣采石風生袂
屋老青山月滿梁龍管鳳笙遺韻度筆蘆星竹借文章
雲飛荒野苔碑斷時有詩人酹一觴
葆和觀(即元暉宅有謝公池)
曾是元暉舊隠居忽看珠境現仙都池漚晝涌泉根活
巖木秋凋石骨臞栗殼黃腴猿哺子松巢碧冷鶴温雛
道人鍊罷芙蓉鼎紫玉簫横鳳繞梧
三湖(丹陽石臼故城)
三澤茫茫一碧連白蘋風起棹歌傳樹頭烟浪浮沈日
水底星河上下天葦長新沙留雁夢草鯹斷磧濕蛟涎
何當結屋瓊瑶窟買取臨隄二頃田
碧雲亭
横碧雲間千嶂開風高廢堞雁聲哀飲殘杯酒不成醉
望斷佳人渾未來幾欲排雲呌閶闔便當有路到蓬莱
池蓮對客應知意帶露盈盈淚滿腮
江東道院(即太平府治)
福地渾無案牘塵黃堂清静控江津仙凡只隔門前水
僚吏常如物外人衙鼓晴敲琪樹曉戟香暖透碧桃春
政平訟簡恩波遠勝讀黃庭禮玉晨
姑孰溪
映帶城隅地勢雄昔稱重鎮大江東萬山中斷飛銀浪
一曲西流臥采虹夾岸樓臺楊柳月對船燈火荻花風
釣魚臺下鷗如雪我已忘機似海翁(有采虹橋及李端叔釣魚臺)
慈姥磯
斷隴横空鐵骨呈舟行冒險客心驚蒼熊突入半江卧
綵鳳飛來疎竹鳴新港抱山浮樹影怒濤觸石帶風聲
丁蘭廟廢人還葺世遠猶存孝子名
泊吳興
屋覆長橋客&KR0712;舟玻瓈窟宅冷涵秋塔穿雲表萬松嶂
水注城心兩岸樓列肆晨喧分海錯重簾晝捲起吳謳
玉堂翰墨多遺迹安定祠前更少留
登尊明閣(在江浙貢院有先聖燕宫像)
中和氣象儼如生下俯吳山一芥輕葦舍萬間星拱極
棘林四面鐵為城海潮起立風雷壮天宇低垂日月明
梯躡青雲重到此更無弱水隔蓬瀛
宿遷義塘早行
土竈燈殘洗飯盂旗車帶月駕疲驢脚添重韈寒如鐵
氣拂疎髯凍結珠荒塢宿鴉喧雪樹平田饑鵲啄霜蕪
㟃峿漸遠晨光動野店逢人問道塗
郯城客館晚宿
烟壁風櫺幾歲華甕漿温酌當供茶蔓根作菜甜如芋
粟飯登盆細雜沙病嫗暖煨蘆席炕小娃夜紡木綿車
掩關且擁重衾坐蘇子油燈屢結花
至沂州訪同知彭允誠夜飲鄒平仲馬元德善
仲良在焉(允誠與余甲申同領鄉薦)
野人處處頌能官久别尤當刮目看清話忘眠將逹旦
巨觥連酌不知寒一時賓主歡娛甚四海交游會合難
莫負平生經濟志從來功業出儒冠
沂州紀事
馬蹄踏雪入沂州山擁孤城水左流瓦甕春浮黃米酒
鐵釭凍結紫蘇油屏車念舊携賓訪閫幕知名遣使留
酌别東郊人滿道餘情未已立凝眸
山東山行至絶頂
地峻清寒刮鬢毛烟林雪麓幾周遭乾坤萬國風雲闊
海岱諸峯日月高遠堠忽逢心少慰小車難坐足頻勞
蓬萊不隔千餘里便欲飛身踏翠鰲
過穆陵關
層冰積雪蔽巖扃絶頂高寒酒易醒鐵壁重圍天設險
石梯萬級地揚靈國家混一無南北州境綿聯别兖青
俯視人間懸絶甚紫薇垣近手捫星
益都城北三十里有郵亭名白羊鋪壁間石刻
張夢臣學士詩一首乃至大辛亥未第時所作
其詩曰迢迢長日路途間兩字功名抵死難豈
為身榮愛奔競正緣親老逼饑寒雲霄附鳳心
徒壮客館無魚鋏自彈百畆薄田容易辦也應
無夢到長安僕因次韻書事
巉巖路盡困泥間一步猶如百步難漸見雲開天日近
何嫌歲晚雪霜寒客中野飯身偏徤車上冠塵手屢彈
最是慈親念游子久無書信報平安
次蒲臺
曉廛集似鳥投林密柵緣墻布棘針冷霧障天雲木暗
暖風着地雪泥深濟流東去長歸海蜀客西來遠貨金
喜遇采江香醖賣一尊見貺慰鄉心
滄州五龍池
帝遣神鱗變化雄圓湫澄碧隱幽宫天浮片影星芒動
地湧靈源海脉通五色蜿蜒遺舊跡一方潤澤溥玄功
我來亦待風雷信燒尾桃花暖浪中
次鯨川(即長蘆)
北來州郡謾紛紜喜見連甍插翠雲萬貨鬻廛人四合
兩州聯境水中分道間晝擁鹽車驥橋左宵屯鼓壘軍
呼酒燈前沾醉後青綾被冷火微熏
立春日至霸州
陽隨脚底韈寒消行過平堤十二橋官府迎春牛擊碎
車輪輾雪馬行驕草荒高閣存孤壘柳夾通衢接九霄
從此東君當刮目杏花消息到非遥
歲除日至都城
紺霞晨現太陽邊遥望金城萬雉堅路柳隂連三百里
禁花香繞九重天喜看太史頒春歷阻侍慈親守歲筵
拂拭霜衣無旅况御堤塵軟共揚鞭
嵩溪詩會
亭樹隂中共倚欄春雲藹藹出毫端嵩泉香透銀箋滑
溪月清分雪椀寒官久厭懸龜紐重客來不放蟻觴乾
南歸衣拂京塵汚喜見驪珠落玉盤
次韻嵩溪悼馬
帝選龍駒不泛常特搜下土遣王良躡雲疾足應先逝
戀主真情恐未忘月滿瑶池飛馭遠塵棲金勒舊槽荒
如君自有方臯眼天駟儲精午位陽
瀑布泉
懸流飛落大峯尖千丈中涵萬縷纖河漢機空垂雪練
石巖戸闢掛冰簾白龍倒噴天邊雨銀浪急衝江底蟾
薄暮香爐紫烟散卧聽冷響入松簷
鶴籠
相依蕙帳貯仙禽不似松巢結在林月色穿來窺瘦骨
露華飛入戞清音寬容聊息雙輪翅盤促難拘萬里心
童子放開欣客至孤山祠下迹堪尋
秋江鴈影
西風不動楚波凉倒浸征鴻帶夕陽雲母屏間筝列柱
水晶宫裏字成行紛如鵲映銀河面孤似鸞窺寶鏡光
幾見蘆汀飛起處冷涵數點在清湘
鴻門
寒侵玉帳酒闌珊鐵甲重圍意度閑真命未應遭虎口
至親猶解護龍顔一雙白璧雖歸楚萬丈朱光已滿闋
亞父不知仁義主至今遺恨在人間
貂蝉冠
尾裁丹黑蟪紋蒼簮插纓垂列廟堂毳錦柔温搖采弁
翼綃清潔附金璫鵔鸃制度存遺意獬豸鋒稜接後行
台鼎選賢非狗續玉階風露鬢邊凉
晚渡
下馬江頭綠草生蒼童笑指暮潮平得風先送孤舟渡
過岸將為萬里行宿雁隔烟沙際沒寒鴉帶日樹頭鳴
多情最是津亭柳歲歲逢人費送迎
送毛公禮
賢網如天覆九垓擬看展翮起蒿萊膺門世重登龍譽
雄賦人驚吐鳳才歲月辛勤存鐵硯風雷浩蕩接金臺
江南鼓箧忘岑寂雪夜挑燈卷屢開
送小毛秀才
北望穎川雲樹深江南風雨幾沾襟一千餘里遠為客
三百五篇常究心待用能全和氏璧知音未負伯牙琴
論文晝永相忘處棣萼生輝照士林
御史大夫帖木哥公致仕
正是當今耳目臣急流勇退足全身江南開府臨諸道
林下休官見一人日月旗常功烈著烟霞窗几性情真
公孤論道思元老恐有蒲車出紫宸
送李好古赴西臺御史
天花剪玉澡英姿綠萼梅招夢裏詩百二山河勞䟦涉
九重耳目寄詢咨錦袍召對金鑾殿寶墨留題太液池
正值長安花滿路青&KR1301;騰踏轡如絲
送張太初赴西臺御史
開國功勞出保州武攻文輔世王侯星垣柱史承嘉命
天府神都紀勝遊霜草不藏狐兔穴烟花又繞鳳凰樓
驚心時事紛紜甚應有封章告遠猷
送哈德卿赴内臺御史
&KR0865;花照地轡絲輕烟柳隂中望禁城豸角鋒稜新憲節
龍頭文采舊儒英霜飛白簡朝巍闕星拱鑾輿入上京
側耳諫垣聞讜論應須有志在澄清
送曾道士
青牛蹴月五雲京袖得琳書度上清琪樹隂籠玄鶴陛
碧桃香引紫鸞笙疎櫺銀浪浮天影内鼎金丹鍊日精
小别千年飛馭速清風何處步虚聲
送集慶教授博淵泉
四薦科場筆有神三為博士甑生塵江南學校尊昇郡
海内英豪讓國人青鏡忽看霜入鬢玉堂行與月為鄰
臨岐無限留連意已覺風雲滿要津
送江子宜赴京二首(宋相古心族任湖州安定山長)
芹波香接水晶宫老筆生花氣燄雄安定教條行浙右
古心家學振江東書閑清晝茶鐺沸官滿多年俸箧空
臺閣知名新有薦輕舟北上趁南風
金水河環萬歲山客中隨友看朝班風雷變化魚龍海
日月東西虎豹關石炭晨炊倉米老土牀寒酌甕醪慳
慈親應有門閭望捧得天書及早還
送陳唯道赴廣東憲史
臺栢相看耐雪霜天南行役泝長江繡衣香裏風生筆
綠綺聲中月在窗海樹迎人馳曉騎蠻蕉對酒剔秋釭
紛紛貨利無心取時吐嘉謀慰遠邦
秋日述懷
一氊雖冷寄名邦却愧辭巢燕子雙風送霜華来短鬢
秋隨雁影落疎窗甘霖透地晴觀稼缺月當樓夜聽江
佳客相過常滿座清貧每欠酒盈缸
登樓
吟邊萬象寄憑欄露柳烟蒲不耐看天地一時秋氣動
山川四望客懷寬稻花飽雨搖新霽蕉葉招風送早寒
短褐蕭蕭知己少任無魚食鋏休彈
送賀憲史赴廣東
英才適用出儒庠自喜參承繡斧光粤雪夜寒飛海嶠
蠻烟曉霽避風霜紵袍清挹芙蓉水椰椀甘凝荔子漿
北望鳳臺真捷徑先將文采動遐荒
送張文質赴内察掾
紫禁東藩望太微雲霄捧足去如飛秋庭展牘霜隨筆
晨馬趨朝月滿衣瓦釡米陳嘘石火葦簾燈寂閑油扉
澄清坊裏行蹤熟直待君恩寵賜緋
送張庫使
白雲館下舊藏脩薇劄隨身賦遠遊寶婺儒家傳禮樂
金陵官帑試才猷孤山雪月寒梅屋兩浙風煙盡板舟
最是雙親皆永夀捧觴獻歲栢香浮
送趙心德赴番禺令
去天萬里海南邊甘露清泠洗瘴烟邑附羊城民按堵
路通獅國賈開船荔枝雨後千巖麗榔葉雲間百粤連
玉節金符皆大府喜聞子賤晝鳴絃
送邵克忠赴武岡照磨
七十二峯樓幕下諸侯賓佐六曹師簿書疎少尋詩酒
城郭蕭條罷鼓旗烟濕猿藤騎馬處雲連龍瀑倚欄時
蠻溪警絶官無事月照秋蓮泛碧漪
送姚秀才歸桃源
客路隨身一束書凌雲氣似馬相如孤燈江館厭紅粟
三月淮鄉多白魚遇世豈容淹楚璞到家唯喜奉潘輿
桃源雨霽春如錦更望瓊林欲駐車
贈江有源
紫芝雲冷隠臞仙起傍星垣步列躔世學有源難墜地
客遊無處不談天秋窗攬鏡風欺鬢夜榻評詩月透箋
臺閣公卿暫留住幾回訪我話流年
送朱叔志
闕里古今唯二處新安地望魯邦同諸賢祠墓遺蹤在
兩族雲仍舊譜通山市醉遊春幔綠溪窗清話夜燈紅
歸來又振龍溪業新額榮光照學宫
溧水湖鄉夏末述事二首
淺碧湖漪沒草萊柳隂坐石浣塵埃流光老我添文債
溽暑酣人却酒杯六月魚龍隨浪起五更風雨送秋来
離家見說門無客鳥雀羣飛啄綠苔(是日丑時立秋風雨大至)
江海機心久已灰白鷗見客莫驚猜天連一水山浮動
地接三州路拆開野豎衝炎耘稻去掉郎唱晚採菱回
征途亦有歸田夢意恐清盟負菊梅
館中山朝元觀作
自出徵租五十日朝元閣下首頻搔客中喜遇故鄉友
秋後自憐䟽布袍老火流空望霖雨西風入湖飛雪濤
扁舟又欲渡江去桂影滿身明月高
鎮守太平楊侯致仕
金虎横腰世爵傳功成謝事享高年營家綠野閑方樂
報國丹心老愈堅刀劍于今買牛犢兜鍪自昔換貂蟬
江城久駐多遺愛軍政承風尚肅然
次韻徹通理秋日驛中二首
幾年江海擬同群又隔鍾山一片雲驛路秋高人漸遠
征袍霜重火頻燻臺臣鶚薦多知己天子龍飛舊獻文
我亦南宫老詞客何時把臂慰前聞
驚看冀北馬空羣閉戶探玄學子雲獨念邦家情未已
何心富貴勢如雲典謨搃是經綸事館閣應需黼黻文
安得燈前一夜話平生傾倒叩竒聞
送鐵元起監歸州
川口通衢熊繹城兒童竹馬走相迎三巴草樹春浮動
萬舸風濤雨蕩平晚市炊烟連白帝曉山旭日射紅旌
政成當入蘭臺選熟路霜蹄上玉京
送李國用赴宗文山長
鵝湖朱陸講道處書院獨以宗文名古今自有易簡理
經註皆同日月明蒼嶂曉蒸鉛水濕黃簾夜度燭烟輕
交承是我同年士為說故人華髮生(前山長孔晥字子充余同榜友也)
送東川山長張彦深
去城一百二十里川上化為絃誦林西塾青氊三閱歲
東籬黃菊獨知心鷺車使者裁霜檄鳳閣銓曹傳玉音
我亦檀襟更清淡喜看雲驥驟駸駸(設教于山主陶氏之族)
寄宣城學正徐伯初(辛卯秋同考太平堂試)
官燭依然淚滿臺望中溪嶂似蓬萊登樓幾度碧雲合
對酒獨看明月來松葉連簷霜後好梅花喜客臘前開
榻氊未覺如冰冷弟子森森育異才(宣城諺云松連簷出状元)
送黃文敬長岱山
都門烟柳去年時回首文光照島夷半石琢成司寇像
空庠留得侍郎祠坐看賈舶分鹽利自笑行囊少俸資
最是郡城文獻地不妨來往結相知
輓湯子允
故家積德經幾世此老享年逾七旬先向蒲塘卜風水
免看淮境動烟塵雨窗竹石存遺跡月館琴書付後人
不見瘦笻扶鶴骨市橋楊柳亦傷神
次韻二首(并序)
慈溪劉中可為姚江學官去家無百里其父字隠之因
來視焉天倫至樂藹然庠舍婆娑嬉遊觴詠笑談旬日
而歸適余来後不及瞻承而與中可締交觀唱和諸詩
縉紳傳為美事且教子入官父之志也得祿奉親子之
志也以志養志俱賢矣哉乃倚歌而和之
雨後芹池長綠波幡然來此聽絃歌舟輿熟路江頭近
父子歡情客裏多春館稱觴衣舞綵晚窗題句扇裁羅
笑看清俸供甘旨奈此廣文官冷何
石上綸垂碧海波山中興在紫芝歌先生閱世身長徤
當代求賢意正多老驥獨能諳步驟冥鴻全不被蒐羅
浙東文物從前盛如此期頥有幾何
送樊照磨(與庸田官履餘姚旱田回紹興郡幕)
都水使軺江上駐郡僚馳驛共經過旱田官賦今蠲免
屬邑民痍更撫摩水路歸舟賖月色山家冷竈借陽和
蓬萊清淺神仙府歲晚梅花照碧波
三月三十日費安中山長告别走賦六首
春融璧海講帷開有客携經萬里來天下名人半知己
芹邊冷席獨淹才東湖時雨沾膏壤北斗文星貫上台
回望當年舊遊地蒼茫烟樹隔金臺右送安中
去年見客問相知射目如何却中眉安定教條西浙盛
堯夫易學後人疑水晶宫裏風烟爽琥珀杯中歲月馳
誰念姚江未歸客蕭蕭詩鬢忽成絲右寄察德元
南潯鎮裏新文學姑孰湖陽舊世家兄弟從戎多武偹
師儒掌教盛才華林巒勝處春攜屐風雨聲中夜煑茶
去歲相逢便相别故人千里寄漁槎右寄邢彦賢
霅水雨中曾共飲錢塘秋半又相逢可憐過眼日五色
還欲扣閽天九重才似禰衡當薦鶚識如太史更登龍
偶因人去傳消息見說盈門士子從右寄金仲宣
我本江東一布衣十年較藝到京畿欲從彭澤尋歸路
且學嚴陵坐釣磯山月度牆窺冷榻海潮帶雨過晨扉
天台客至因留話一笑揮杯興欲飛右述懷
來自東郊曾遠迎今朝有意惜君行落花風裏一杯酒
芳草天涯幾日程正欲園林娛賞興又教鶯燕動離情
臨岐預約相逢處信到梅梢白玉英右送春
甲午六月旦日登嶼山觀海
脚底潮生鼓萬雷浪頭隠隱白雲堆諸州地到海邊盡
外國帆從天際來但見中間浮島嶼不知何處是蓬萊
平生登覽今朝最髣髴珠宫貝闕開
送豐叔良
雨添新水長蒼芹一片書聲隔屋聞講席青氊留傲兀
官倉紅米代耕耘諸侯賞識璠璵器學子争傳錦繡文
自是冷官難久住出門有路踏青雲
送戴生
姑孰亭前綠藻肥會稽山上白雲飛四郊兵氣頻聞警
一榻燈光只夢歸舟子争潮喧熟路海魚修饌奉重闈
姚江在望渾非遠肯踏梭船訪釣磯
送湖北憲僉亦普刺金
金斧霜威壓將營烟塵不犯石頭城當朝天子為知己
列郡鄉民搃習兵鄂渚山川何日到于湖風浪一時平
舟師好渡蟂磯去江上游氛易得清
送太平路同知王庭珍
隔江塵起動邊聲采石波濤夜不驚台鼎調元延世賞
倅車佐守厚民生近来壁壘添烽火未見天河洗甲兵
月滿空船歸思切望中桑梓是東平
送馬仲雲
兩浙繁華第一州宦情更喜挈家遊吏曹環立看揮筆
明府相過聽運籌雪水晴浮金板舫虹橋春躍紫花騮
羽書近日傳邊警未暇絃歌醉酒樓
夀大本監郡
四月清和當望日夀星光滿太平城香凝燕寝諸侯貴
鼎鍊龍丹九轉成循吏傳中書治行列仙籍上注長生
綠隂亭館薰風爽玳瑁筵前進玉觥
賀郡守靳處宜病起
病中猶不廢承宣卧治江城搃晏然自是憂民勞守相
正緣換骨作神仙雲間老鶴精神徤雪後寒松節操堅
今日朱轓乘興出歡生童叟擁街前
清和
輕爽新暄皆可人四時佳候一時均渾無寒氣渾無暑
半似秋天半似春滿地槐隂連曲徑透簾日色度芳塵
伯夷下惠能同調晝永從容樂意真
壬辰清明日客有携酒城東邀陳致中謝行可
程子舟馬希穆及余遊月盤洞天偶遇張文泰
遂同飲歡甚行可以老杜清明二詩次韻紀事
因就韻賦
千門插柳綠含煙陌有輪蹄水有船花下酒杯堪獻酢
松間山路更攀緣仙童見客頻留坐飛鳥依人每可憐
席展園亭殽雜進粥香鄰竈火新然有閑愛結漁樵侣
無術能飛子母錢自笑勞生空擾擾欲求鼎藥為延年
閉門且免走西東時事無聞絶似聾幾處干戈猶不息
一春桃李又成空唯餘山水長清麗未見車書遠混同
冷節傷神登墓道禁鐘未夕慘江楓青山舊宅南歸後
白日浮雲北望中欲效微才今未用滄波甘分釣魚翁
出金陵望茆山
蔣山過後見茆山翠幄三峯異世寰方士虎騎崖洞出
伯仙鶴跨海天還劍光夜照星辰白丹氣春騰草樹斑
欲覓隱居吾鼻祖松風樓上聽潺湲
過平江
錫山回望望亭孤百里風烟遠入吳虎阜雲開晴見塔
楓橋月落夜聞烏依依楊柳環新郭渺渺波濤接太湖
可惜捧心人去杳大夫遺廟鎮姑蘇
岳王墓
十二金牌發帝宫儘憑䜛舌害元功君臣樂土偷安遂
父子邊庭屬望空莫掩青山千載恨常懸白日寸心忠
英靈只在棲霞嶺塜樹無枝偃北風
寓姑蘇半塘寺
息程來借贊公房暫泊扁舟向石塘苔逕烟蘿浮竹翠
風簷花雨發天香僧依法座持僊梵人扣禪機入道場
明訪虎丘應不遠雲邊樓閣擁青蒼
虎丘
海湧危峯翠拂天瘞來池劍化蜿蜒樓臺隱映王珣宅
樹石荒凉陸羽泉古塜月明無踞虎芳林春盡有啼鵑
名山勝境關情久祇為尋登一繫船
毘陵道中
孤帆斜日領舟行遠道無山為送迎沙店疎籬堪問酒
烟村高樹不聞鶯一灣野水鷗波静到處蘋香客思清
莫嘆飛蓬類蹤跡成名自昔在書生
復至金陵
望裏鍾山擁翠螺金陵道上又經過韶華信比當時盛
親舊原非向日多紫陌塵飛金勒騎紅樓酒醉玉人歌
獨憐卞壼名忠節汗竹千年耿不磨
除教職
孤劍頻年兩鬢殘飛騰每切寸心丹喜持黃紙新除重
那厭青氊舊業寒楊柳晚風嗟客路聖賢心事付儒冠
也知衿佩相親處日與敷宣坐講壇
秩滿避亂
冷官黌舍數年過秩滿其如世亂何衿佩有誰談禮樂
民生徒欲避干戈歸閑故里青霄遠卧病衡門白髮多
江上薜蘿烟雨裏何時重聽太平歌
世氛久未息書悶
開極規模自有初舊章俶擾竟何如原頭烽燧誰為息
海内兵戈孰可除偃月堂深資鬼蜮伏波軍老縱鯨魚
疇能一吐平淮策與爾排雲謁帝居
重至金陵喜熙朝建都
聖王開極坐金鑾整頓乾坤始得安景運河清并海晏
江山虎踞更龍蟠四方寶貨梯航至百辟衣冠雨露寬
從此昇平千萬載黎民擊壤罄交懽
送孫伯融搃制赴括蒼
遠㩦行伍定安危况子才高邁等夷勇息煙塵今日計
道經邦國古人為撫綏黎庶通恩澤捭闔風雲刷羽儀
文武功臣頭尚黑熙朝重見太平時
寄劉伯温宋景濓二公
水溢中原又旱乾風塵從此浩漫漫東山好慰蒼生望
南國那容皓髮安要整綱常崇黼黻還成文物萃衣冠
聖賢事業平生志幽樂何須戀考槃
喜伯溫景濓輩至新京
束帛徵賢出磵阿來從明主定山河攄才要濟邦家用
為治當調鼎鼐和定見百年興禮樂先從四海戢干戈
當朝輔佐侔伊吕汗簡芳名耿不磨
哭孫伯融
陸梁未息竟亡身誰為祛除四海塵幣帛敬惟招俊又
死生端只念君親丹心故國江楓曉白骨他鄉塞草春
不是交游重相感幾多悲戚為斯民
龍江閱兵
諸將桓桓總虎熊戰船部伍列兵戎白虹光射腰間劍
青鵲膏塗臂上弓千里生民應按堵陸梁小醜定潛蹤
戎衣一着天山定文德由來濟武功
康郎山應制
閶闔鳴韶發羽旄群峯青迓欝金袍臣民喜覩天顔近
車駕遥臨地位高警蹕飛廉經梵刹行厨光祿進仙桃
真龍到處多竒勝風捲雲松沸海濤
送夏允中總制浙東兼廵撫(洪武初元)
九五龍飛始建都廷臣領命出分符要參將相施韜略
直使山林盡兔狐鐵騎曉騰霜氣肅玉笳夜奏月輪孤
皇仁遍布東南境綏恤羣黎萃版圖
已上辭逹集
陶學士集卷五
