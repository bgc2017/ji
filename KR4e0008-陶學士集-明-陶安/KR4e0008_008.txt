陶學士集卷八明陶安撰
七言絶句
四皓奕圖
安劉事畢返林丘當局機心老未休松下樵夫應暗笑
先輸一着與留侯
倦繡圖
困来無力整殘粧采綫何如意緒長纖手欲閑閑不得
要將文繡獻君王
郯城叟
稃屑為饘不滿甌焚茅烘暖敝綿裘老翁自說因何瘦
連歲田禾不得收
次西無棣二首
寒砭肌骨酷如刀雪走風行足力勞糲粟充飢裘襖弊
老天正是養英豪
鬚結堅冰斷數莖每逢村墅少紓情僕夫皴手輪遲輾
行到日斜方近城
次韻溪居六絶
水長清溪晝濯纓鄰家門巷共新晴東風偶爾加嘘拂
便見閑花態度輕
報到韶華太半回庭前桃杏一齊開蝶蜂留戀多情甚
纔到花殘便不来
榮華無定若漂流何似忘機狎海鷗儻使題橋言不應
相如豈不見人羞
簾捲從教燕子歸倚欄閒看浪花飛晚風欲定依然起
又鼓狂瀾觸石磯
客来沽酒醉婆娑童子垂綸釣綠波簷外雨晴春樹茂
無心勾引鳥聲多
暖天漲霧結春陰花片隨波半欲沈病鶴翎疎飛不起
却輸黃鳥占高林
和張景中經歴三首
未来地步預難明達士何嫌俗眼輕天意安排元自定
窮通不必問君平
春暉雲罅漏微明趁暖遊蜂體態輕溪上閉門車馬靜
柳風不動綠波平
林外雲霞曙色明落梅點點入簾輕東風有意消殘雪
現出郊原似掌平
次汪教授見索茅术詩韻(時汪有退休意)
清夢相依玉潔堂未應辟榖學張良紫芝本是神仙藥
細嚼華陽雨露香
捕魚圖二首
操舟下網水波深幾簇漁家柳樹陰舉目紛紛爭為利
不知誰有子陵心
蓑笠衰翁凍欲僵溪風吹透稚兒裳幾多辛苦求鮮食
何似安居煮菜嘗
題墨梅風烟雪月四首(為劉東美作)
萬點餘香收不得倚樓莫怨笛聲吹此情已在和羹鼎
自與東風暗有期
烟鎖空江曉未開暗中顧影自憐才歲寒標格不可掩
消息已從天上来
冰雪塞天陽氣轉幽香飛動老龍鱗平生每事居人後
十月嚴凝占得春
百卉未春先入選玉堂夢遠老侵尋黃昏耿立無人過
唯有素娥知此心
送劉生二首
蟹壯湖村橙子黃秫田繞舍未全荒雙親住在姑溪上
却望青山是故鄉
伯兄遠游江北邊仲兄溧上舊青氊别後遥知不索寞
梅花月下玩先天
題袁氏卧雪堂二首
洛城風雪未開門空屋僵眠懶謁人獨向歲寒持節操
始知君子不憂貧
雪滿横山曉冷嚴華堂帳暖蔽重簾縱然邑宰来相見
不似當時舉孝廉
題畫
鼓罷瑶琴策杖還空山流水聽潺潺夕陽林外風塵起
輸與先生不出山
淵明醉圖
何勞一縣惱閑情五柳柴桑老此生每向黃花作沈湎
寄奴已據石頭城
渡江
嘗聞五馬一為龍烟水迢迢日自東那信江南業儒者
也来中土攬英䧺
見飢民
傴僂提㩦面黑黧如柴瘦骨強撑支充腸猶欲延軀命
扳上高枝剥樹皮
早行
月光斜墜樹凄迷山路﨑嶇信馬蹄撲面霜風行十里
村墟漸近始聞雞
旅夜聞雨
夜雨巡簷瀉瀑聲窗虚燈暗旅魂驚思家非是無歸夢
自信離人夢不成
途中别友
岐路霜楓照面紅君歸浙右我江東青山今夜看明月
兩地相思聽斷鴻
初歸
幽薊歸来鬢若絲故園三徑草離離慰人猶有籬邊菊
強吐秋花滿舊枝
冬晚
江上風高雪正深倦遊人抱慰時心柴門不掃無来轍
抱膝藜床一暢吟
野花
點染韶華傅色均枝枝紅白為誰新雖然冷落山林下
也向東風靜笑春
秋山曙色圖
樹含曉色護林巒重露如嵐滴翠寒猿鳥儘逢山叟慣
未嘗驚怪竹皮冠
為劉博士題畫二首
靜趣無窮閱聖經紅塵那到子雲亭東風吹動廉纖雨
頓覺郊原草色青
峭壁危峰護紫霞讀書聲在鄴侯家靜凭窗几閒觀物
無限春光在杏花
題畫二首
隔岸羣峯帶鶴汀水添夜雨芷蒲青展書每向船頭讀
風外沙鷗亦慣聽
山鳥山花别有春薜蘿補屋淨無塵簞瓢自得貧中樂
肯逐京華旅食人
竹松二首
兩岸湘雲欎未開一江湘水綠於苔雖然帝子鸞輿遠
吹徹璚簫鳳亦来
攫拏百尺聳竒材鱗滿霜皮蝕古苔只恐春雷舊頭角
清陰不復護書臺
鴈鵲二圖
遠塞来賓伴不孤半生粒食寄江湖雖然矰繳頻年少
未可巡更少鴈奴
仙信遥傳入綵樓橋成天女渡河流不緣報喜人爭聽
金印嘗將拜列侯
懷友
别来消息久無聞目斷江東只見雲遥想蘋洲吟詠處
此身豈外白鷗羣
送何令歸江右
故山猿鶴正相招非是淵明懶折腰想見章江門外柳
待君歸繫木蘭橈
送劉生省親三首
江郭橙香蠏正肥乍寒遊子已成衣經書滿架堪探討
底事秋風苦憶歸
白白晴雲望裏飛寸心日夜念庭闈到家喜慶承顔處
春酒盈巵五色衣
男兒立志聖賢師移孝為忠遠大期要取芳名登汗簡
加功當在少年時
過田家
綠藏芳屋樹無花榖浸田疇已茁芽正是春蠶成熟後
不聞籬落響繰車
過吳江
人家住處近菰蒲咫尺風濤隔太湖暫泊征橈問漁父
如今可有四腮鱸
舟中望虎丘
鬱葱殿塔倚斜曛樹色嵐光杳莫分今夜名山當借宿
不教間却半床雲
惠山觀泉
潺潺瀉石轉方池桑苧翁名第二竒盍向清泠分半勺
月團試煑浣詩脾
詠史十五首(并序)
風塵不息有年生民肝腦塗地弗見援而止息者閉
戸憂思古之豪傑自漢以下張留侯等十五人又莫
知何在慨歎之餘爰按傳考實每為賦一絶以寓思
仰之忱亦望梅止渴之意云爾
佐漢成功又定儲全身遠害類吾儒也知豪傑天生世
未必黃公授素書張留侯
筭無遺策捷如神規取燕齊席卷秦請看囊沙并背水
古今將帥孰堪倫淮陰侯
知主非常杖策從務安黎庶攬英䧺炎光重振追前烈
合表雲臺第一功鄧禹
扶漢如周夙所期遺孤委托在艱危出師二表文猶在
伊傅存心世共知諸葛武侯
雞鳴午夜不堪聽誓取中原一掃清河内総收歸晉土
任他西北現妖星祖逖
東山高卧聽彈絲正是蒼生屬望時兒子進兵優破敵
矯情鎮物尚圍棋謝安
主君陰事在初年迎敵金光戰最先栢壁嶺西皆大捷
始終名位保雙全劉弘基
姿容瓌偉業通書忍作鄉邦章句儒王佐有才匡帝德
詎緣兵法授虬鬚李靖
獨收人物厭珍竒創業艱危主亦知更展謨猷弘輔𨗳
商周功業可為期房杜
戰無不克筭皆全忠義優存智勇先策立功勲塞天地
復安唐室舊山川郭令公
謀成後戰戰功成持已莊嚴號令明以少覆多稱第一
凌烟閣上合圖形李光弼
謹畏廉能一代人禁兵不殺務全仁位高志下尤行儉
累葉兒孫作重臣曹武惠
邊塵淨掃寂無譁第一中興不浪誇居士晚稱清隠號
賢才弗用用奸邪韓世忠
寡弱兵能擊壯強天生豪傑信非常長城不使權奸壊
唾手中原復故疆岳武穆
海鰌奮擊泝江濤敵主旋亡戰陣消采石金山兩稱捷
文儒恰似漢嫖姚虞允文
志喜
黃河千里漾清洄天犬聲傳若怒雷掃淨欃槍三萬丈
乾坤生意此應回(壬寅三月彗見四月長星見戊戌星墜化石如狗頭辛丑黃河清六百餘)
(里幾七日)
閱兵奏凱(并序)
上天厭亂眷命皇上為生民主所以開太平扵萬萬世
肇自起濠渡江據姑孰都建業命將出師取浙左右江
東西所謂金鼓一動萬方畢臣天眷有德昭然可見矣
何蘄黃陳寇賊謀其主已有無上之心乃肆侮僣竊據
有江漢之地怙強稔惡敢爾抗衡荼毒生靈終無紀極
天用𠞰絶其命於是皇赫斯怒親仗黃鉞帥六師討平
之先是癸卯歲七月閱兵龍江臣安忝侍從見虎賁之
旅鷹揚之帥旌旄矛盾如風如雲滿望無際駕巨艦千
百蔽江而上遇敵於鄱陽湖凡距二十餘日戰三十餘
合八月虜酋中流矢斃於舟中降其衆五萬皆宥釋之
奏凱而旋臣以文字為職躬臨其盛用作凱歌為獻俾
士卒歌以頌駿功鴻烈之萬一亦以暢億兆人之懽悅
情耳
鳥翔虎翼亘連衡江上風雲萬甲兵驚駭蚩尤旗頓捲
豺狼何處敢横行
巍巍左纛領干旄百萬神兵湧怒濤戰艦際天笳鼓震
定堪江海戮鯨&KR0008;右閱兵
負固荆蠻久不庭皇天眷德統天兵戎衣一着誅魁醜
萬姓謳歌四海清
聖主親征百辟從躬提黃鉞振皇風却嗟螳臂那當轍
萬甲桓桓畫虎熊
艨艟山擁塞荆湖百萬貔貅結陣圖火筏扼喉衝浪蹙
須臾窟穴盡鼪鼯右得捷
交鋒酣戰六時過湖面僵屍蔽白波一箭流星酋首殪
軍民百萬動歡歌
天皇赫怒靜荆蠻號令威嚴重若山諸將奮先隨克捷
六軍踴躍凱歌還
征討兇殘奏凱旋聖皇功德並堯天從今汛掃華夷淨
海晏河清萬萬年右奏凱
題江陰侯杜安道宅畫馬
洗罷桃花浪暖時羣空冀北見權竒五花雲濕青絲鞚
百戰功成不自知
房宿何年寓世間四蹄踣鐵度天山沙場酣戰誇神駿
奏凱歸来十二閒
已上辭達集
龍鳳己亥秋九月上扵建龍關儀鳳樓雜寫金
陵山川六處命僚屬各賦絶句走筆立
成
秦淮流入大江来白鷺中分水勢開牛首峯前曾謁望
三山遥拱鳳凰臺
庚子二月十七日上在姑孰遊靈山無相庵時
僕與汪朝宗都諫王思文理問俱侍行王賦
絶句三首因次其韻
霧斂春郊現燭龍偶来禪刹問真空當門一曲清泠水
物外人間便不同
千騎爭馳樂未央繡衣銀甲映花香回看城市炊煙綠
嘉惠生民不暫忘(其時賜榖于民)
松竹清陰覆古庵宛如靈鷲擁精藍相君下馬行吟久
得意賓僚有二三
次寶公韻
馬首千峯翠鬱蟠掌中六合握成團天生龍虎真形勢
付與英雄萬國安
奉賡御製中秋詩韻
老蟾再閱太平年大地山河影更圓今夜清光滿寰宇
桂香先到鳳池邊
參議李公次前韻二首見示賡歌奉荅
自有乾坤幾萬年月光偏向此時圓秋澄玉宇雲收盡
照見神州海外邊
兔臺靈藥可延年試問冰娥乞數圓長願身輕華髮少
台階正在五雲邊
奉賡御製詩韻三首送茅山宗師
太空珠鏡豁然開風運瓊輪任往来雨霽丹光雲外紫
繞山海氣隔黃埃
燭龍飛出曉山巔草木欣欣總暢然洞裏白雲閒已久
又隨玄鶴上瑶天
玉笙聲歇碧窗閒金鼎龍砂五色斑時遣仙童入林去
紫芝帶露&KR1263;雲間
題范氏文官花二首(先碧次緋後紫)
卉木無情似有情九天雨露賜恩榮何緣顔色頻更換
别有春工染得成
荔枝綠後緋還紫金帶圍腰事亦常天遣名花作竒䜟
一門數世盛文章
題畫應制
竹囊琴劒二蒼童官道驅馳並玉驄相顧應談天下事
封書同奏帝王宫
墨竹
煙雨涳濛翠影雙滿林清氣逼寒江雲間禁直青綾夜
一片秋聲起瑣窗
已上知新近稿
陶學士集卷八
