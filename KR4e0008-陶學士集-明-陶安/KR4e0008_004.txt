陶學士集卷四明陶安撰
五言律詩
甲辰守黃州初至作
初入黃州市蕭然綠樹村刈茅低縛屋剖竹密編門桃
李花零落山川勢吐吞廛民來一二敬喜為温存
黃岡寓所
霧雨一城暗棃花三月天空梁春蟻墮疎壁暮蚊穿草
密藏枯井苔荒蝕斷磚開門山色好飛翠落吟箋
三月五日晟别東歸
客中離别苦忍淚囑言辭背面南行處臨衢目送之心
隨江水去人與片雲馳歸坐茅茨底凄然老涕垂
郡寓偶成
江月簫聲遠城春竹色斑天文鶉尾次地險虎頭關綰
綬此為郡結茅先對山雨晴聞布榖鬭草未能閑
雨過
雨過山添色推&KR1084;翠撲衣秧隨新水長蝶趁落花飛江
近簷頭掛春從客裏歸沙乾聊可步倚杖綠隂肥
久雨
十日久隂雨今朝更沛然尺泥深草徑三月似梅天刳
木承簷溜舒瓢挹井泉情懷殊不豁寥寞對窗前
憶二子晟昱
客窗風雨冷唯有影隨形愛子别相遠老懷愁未醒春
殘雙鬢白夜久一燈青何日團欒處歡情滿戸庭
苦雨二首
皇天日日雨何不憫吾農冷逼青秧瘦隂添綠樹濃晚
來鳴兩鸌誰與遣頑龍斷送殘春去無心在酒鍾
斷橋春水隔疎牖暮雲昏蔓草縈山郭江濤漲海門泥
陳留鳥跡壁濕亂苔痕安得愁隂豁晴暉滿竹轅
追悶
數日情懷惡連宵風雨多憂来成展轉事至罷吟哦園
樹肥椒子煙叢長薜蘿一春不對鏡正恐鬢絲皤
偶閑
古堞晴觀漲幽蹊緩踏莎槐絲低掛蠖桑繭自成蛾吏
散庭花落朋稀野雀過却思前數載官事蝟毛多
立夏日紀事
近午生微暖殘雲散積隂朱明新節序綠暗舊園林幕
佐論時政山人獻雅吟南風來應候解愠快民心
寓所
盖茅為寓所郡治亦于兹籬外麞窺吏衣中蟻囓肥晝
長無訟牒興到有新詩早食逢來使齋厨米再炊
窮民
歎息窮民苦勞心歲不寧家空遭横斂罪薄䧟滛刑堡
寨雄群甲兵繇役兩丁我來新典郡哀痛淚交零
旅寄
旅寄存時義居安意自如風欺窗紙薄雨透屋茅疎盗
息家無犬賓來食有魚綠隂清晝永愛讀枕邊書
縱步
傍市人家聚瀕江草徑遥燕尋曾到屋魚候未來潮訪
友聊乘興扶笻直過橋晚山煙外見重疊翠如澆
郊外
處處多栽竹家家盡結茅蜜房封蛹戶蠟樹繫蟲包甕
汲泉微濁鋤耕地頗磽傍簷羞草具無粟易山肴
望家信不至
船去四十日家無消息傳江頭人不到客旅眼徒穿當
暑衣無葛愆期榻有氊何當來土物免使貸鹽錢
聞立中書省命左右相國
相國經邦業中書出治原一堂文武並百辟表儀尊自
顧微蹤遠今符素志存十年參侍久喜極復何言
寄董正則諮議
玉署清揮翰彤扉老曳裾懷人搔短髮來使寄長書江
樹春彌望山蟾夜共居剛風吹弱水不得侍雲車
寄羅復仁諮議
遠懷羅閤老爽氣蕩清旻口伐摧鄰壘神交厚古人囊
慳道尊貴筆老意清新前席諮詢處遥知鯁論陳
述事
千村新雨過水滿綠苗生蠺麥收成速兵農賦役輕紛
紛挈家室日日到州城訟簡有公暇江山共此清
已上黃岡寓稿
夜泊蘭溪
津吏臨堤問湖官隔水來乘桴新竹貢築室舊民回暮
草蚊飛猛秋雲鳥唳哀長星下天末風露一襟開
過五郎磯
石壁銀光爛當衝似設關雲隂拂樹走山勢隔江環絶
頂人稀上飛藤鳥自閑富池蒼隴近百摺枕江灣
盤塘
長峯飛騎突勢欲斷滄江路轉仍無際天高恣倚窗洑
流催捩柂山港絶徒杠檣上馴烏舞迎人覓食雙
彭澤懷古
昔賢才勝福五斗亦難任歸飲柴桑酒忘彈單父琴羲
皇上古意晉室舊恃心我愧過彭澤高風不敢尋
過小孤山遇鄒師顔即别
江妃新廟下隊伍耀弓刀半載别離遠一官巡警勞峯
頭掛星漢關口吸雲濤見面即分手舟行月滿篙
空庭
空庭人寂寂環座竹猗猗山淨秋隂薄林深曉色遲案
頭蠅豹捷壁竅鼠狼窺處約還清致湖菱雜飯炊
遷客
遷客辭金馬吟情動草堂公餘秋煑鱖夢覺夜聞麞静
拄看山笏清焚讀易香江湖蹤跡遠何以報君王
遣興三首
斫竹藩新廨鋤茅闢古蹊地偏松鼠過樹合竹雞啼信
步來溪上遲留到日西移時忽得句遣興不拘題
鵠立疎晨仗蜂喧聚午衙寓居多澤水吾分合漁槎未
病常儲藥無眠減啜茶從人笑潘岳垂老更栽花
近時來井邑遠跡亦山林每憶君賜食尚期朋盍簮遣
文當述理臨政必清心片語人皆信無煩徙木金
湖鄉二首
淝水新無警湖鄉頗有年稻田驅夜豕蓮蕩捕秋鯿邏
卒黃茅屋歸人白板船數家依綠樹斜日照炊烟
熟處人還聚生涯日漸忙洗魚醃作鮓切藕曝為糧野
紵栽臨屋家鳬浴滿塘掩門兒女坐燈下補衣裳
西風
萬樹舞蒼翠西風終日來一涼衣頓薄何日客當回候
蟲吟露切秋鶚擊雲開又復悲搖落蕭蕭獨上臺
觀大龍山
山勢何所似大龍飛入雲隔湖來豔翠未晚隠斜曛洞
掩無兵火林深亦斧斤亭西煙霧豁凝望意慇懃
懷原夫
幕中曾對案䄂裏祕藏書出處情無異清高我不如入
朝湏插筆進諫憶牽裾江海蒼鬚客同時注起居
懷仲圭二首
天塹古為限江淮今復同國家當盛日臺閤已生風獨
愧辭朱雀無因望玉騘却思薇省夜共剪燭花紅
四方多取友幾載少知音君子温如玉同心利斷金空
中難寄字客裏易沾襟相會何時再堪嗟老境侵
懷友
分携未一年美秩已三遷執筆螭頭立當廷鯁論宣近
因留遠地獨肯寄長牋五色雲霄上光分寳炬蓮
憶昱
渺予成久别聞汝理生涯初夏出為旅深秋未到家江
風低宿雁晚日閃歸鴉䑛犢情逾切令人鬢已華
寄呈從兄松雲翁
别兄二載久介夀六旬餘清健如彊日蕭閑守故居薄
田供伏臘稚子業詩書小弟亦垂老還思到里閭
遣興
門前蒼嶂列身在白雲棲有地學為圃無鄰可乞醯江
天孤影鶴山月五更雞自料殷員外慚非宓不齊
九月朔得晟所寄藥物
人自金陵至兒封藥物來家書千里逹旅况一時開病
想丹砂鼎緣慳玉露杯喜看葅醢列鄉味出瓶罍
九月七日雨
兩月晴明久昨宵夙雨聲寒催秋色老病怯袷衣輕故
壘低雲黑荒衢濕蔓縈重陽時節近客裏助凄清
秋祀三皇
蕆祠當九日大道仰三墳廢邑姑存禮皇風不在文曉
江生白氣秋嶺濕玄雲茅茨土階淨旭日照清熏
秋夜
青燈對無語白月透虚櫺乍冷壁蟲響向風山葉零更
長無久睡意到索遺經心境有餘寂秋聲自厭聽
人生二首
人生在天地隨寓即為家着處燕營壘行蹤鶴印沙征
衫沾野露舊隱笑溪花還勝陽山令篁茅瘴海涯
人生無百歲功業必乾乾此志不憂國何顔可見天遠
居山邑静如對玉階前寄語秦淮柳還能記着鞭
蟇蚓
季秋蟄蟲俯蟇蚓尚爭鳴肅殺無多冷喧啾過五更幽
窗常聒夢微物各舒情節候雖成晏天心特好生
蟋蟀
蟋蟀傍吾語秋寒聲更圓蕭蕭風露下切切客窗前催
得鳴機織驚回警枕眠揚鬚頻吐氣無乃甚便便
九月蜂蝶
寂寞秋風老紛紜蜂蝶飛年年花落後隊隊日相違玉
翅穿楓葉黃鬚點客衣山中隨意好何必逐芳菲
霧
隂隂似塵起曙色忽成昏綠樹杳無跡青山不在門着
人衣漸濕蔽野豹深蹲還喜清飈發天開放曉暾
晚風
暮秋連日熱向晚大風寒變態如翻手衰容怯倚欄降
霜中氣應吹月上雲端木葉蕭蕭脱凄聲接夜闌
秋雨
秋雨黯彌晝暑寒相代時南方謝絺綌急吹透茅茨萬
舞庭前樹劬勞野外師園蔬承潤澤新綠動離離
夜永
山深無刻漏夜永不知更窗白只疑旦月斜猶未明離
人江北住華髮枕間生孤館此懷寂斷鴻何處聲
雨館偶成
山中三日雨榻上一氊寒野暝雲吞樹溪回雪舞湍孤
飛迷白鳥數點淡蒼巒閉戶空林下蕭條意強寬
遣懷
十朝八九病一世萬千忙未獲康寧福猶馳汗漫場延
齡愛芝术遊宦憶耕桑習静心無擾餘生樂未央
復雨
徹夜雨聲急當門溪漲高枯蠅抱野蔓寒雀起林蒿泥
濺新油履風欺舊緼袍邑民應笑我官况太蕭騷
昱至樅陽喜而有賦
宇宙身如寄星霜歲易周客鄉驚見面父子共忘憂話
裏知親舊燈前問進修若兄能守舍此處暫堪留
寄示晟二首
汝弟來傳說朝儀熟見聞克家嚴志操事主致恭勤騎
射新從武優閑更學文令余沈痼釋覺此老懷欣
今年二十四稼穡識艱難處約精神瘦居安意思寬星
辰天上拱松栢雪中看貧富能無累持身始可觀
十月七日舟發樅陽(時遷往桐城舊縣)
廵官率兵衛父老拜溪亭過烏雲間白高天雨後青兩
篙撑雪浪幾曲轉沙汀蘆葦風搖蕩寒聲枕上聽
晚宿官叚
村墅人新聚經營晚未閑魚梁箔如柵網戶屋依山鵝
鴨喧籬落蒹葭蔽水灣舟中不堪卧借榻叩林關
泊松山湖
風逆湖波涌維舟傍淺沙松山雙石巘茅舍幾人家霜
樹明丹葉寒蔬長綠芽客鄉今夜月伴我宿蘆花
過山家
步跡隨深徑春聲接近村魚膏燈掛壁栗炭火當門燕
去留空壘雞棲隔密藩朔風鳴夜永矮屋自春温
發松山湖
朝雨止還作征人去復留輕雲微放日近午始行舟雙
島烟波繞重湖晝夜流白鷗飛適意擾擾見渠羞
晚至白兔河
風雨日來數夕陽晴色初聊登沙岸步忽到野人居白
兔何年出黃花夾路舒喜聞郵舍報附至玉堂書
登陸往桐城縣
經歲不騎馬借驢因斷河里行三十五岡度幾重多野
菊香澆袂霜松翠壓坡晡恃臨縣郭山色動春和
至桐城縣
閫使留三日慇懃待我來驕驄數里迓大帥尺書裁金
谷生芳草昆明有劫灰市民雖未集官道且重開
桐城即事
東郭澗聲急西藩山勢高井泥淘白骨礎石鏟黃蒿新
廨林麞過虚廛野雉號從兹遠兵難庶可息民勞
燈花
卷然鐵如意紅粟結葳蕤十瓣團葩出孤根密縷垂寒
風吹不動光燄照書帷黃昏至夜半有喜報人知
甲辰仲冬望日
憶自秦淮别今朝恰一年山川詩畫裏天地客窗前節
物驚心換行藏顧影憐屋東寒澗月又見一番圓
冬至
天統書周朔雲祥紀魯臺陽來第一日山下發孤梅與
客嘗杯醑無人候管灰南窗晴色麗齋戒卷還開
官廨北澗偶步
碧澗依山麓蒼松掛野藤泉清見魚泳磴絶少人登龍
井苔封甃鳬田草沒塍舊時豐邑屋廢址接丘陵
聞除代者及召還之命
年殘動歸思客至報除書海内招文學淮南起謫居故
人存有幾短髮病來疎天朗朝陽出能無照曳裾
臘月六日雪
臘天初見雪日午已開晴微暖空簷滴餘英老木擎荒
城無酒賣疎牖照人明風自西南起遥知送客程
昱至桐城二日别去
兒曹各西泝吾亦欲東歸陸走百餘里一見復相違雪
晴沙路軟天闊雁鴻飛新年望還舍柳下浣征衣
臘八日發桐城
邑人生悵怏送别郭東門凍木知春早晴風捲霧昏石
橋分古道野燒露新㾗行處山農說留聲到子孫
歸塗紀事
雨收遵水滸衛卒擁歸鞍灘淺輕舠滯泥新步屧難諸
峯雲樹淨百鷺雪翎乾東渡留宣湛相逢故舊歡(謂張子安)
宣湛即事
水退潛魚露洲寬落雁多裹糧山估集擊鼓野巫歌紙
帳春生夢瓷杯夜酌酡朔風吹雨至行旅歎蹉跎
過樅陽
樅陽舊遊地歸棹此經過明府勞迎候遺民感撫摩魚
梁開網罟官廨列兵戈倦客江東去山川在眼多
泊池口作
水陸程俱歴星霜歲欲更兒孫望人至風雪止吾行照
影篷窗燭吹香土竈羹偶然泊池口驚見舊儒生(遇青陽方)
(叔誠來謁時為池郡教官)
江行新齊
雲開天日明風順水波平造物憐遲暮今朝快此程優
優坐舟子坦坦履夷庚路過銅陵後山從荻港迎
早發
五更霜月白幾度喚長年不識歸心急猶耽向曉眠南
風隨畫舫東日上青天漸見繁昌邑三山立岸邊
過天門山
石壁脱扃鑰倚空雙觀臺江流關不住閶闔豁然開雲
表群仙望舟中獨客回欲揮千丈筆題鳳記曾來
望青山
三峯江外出千里夢中來神秀還如昨飄零獨可哀田
園先業在杖履幾時回斜日孤帆遠相思倚鳳臺
泊慈湖
望闕無三舍維舟忽再宵欲晴微露日近晚漸停飈試
起川神語難稽國命招遲明當發棹帶月蕩江潮
入境
船頭雞未唱已過數重磯原野新浮霽兒童遠候歸好
山如故友高鳥笑征衣指顧龍灣近無勞歎久違
已上鶴沙小紀
五言長律
送朱仲良(四十韻)
幕府需名掾儒林拔俊髦赤霄麟鳳至華嶽隼鷹高家
譜遺先業功庸在武韜銀符傳爵秩玉樹秀兒曹鄢邑
懷鄉遠鉛山鼔篋勞雨香萱草砌雲湧墨花槽寳劒精
金鑄文綃獨繭繅朝盤蒼苜蓿春酒綠匍萄詩社驚風
筆書櫺繼晷膏霞生靈鷲屐雪壓紫溪舠青眼多知己
黃眉又伐毛膺門隆雅遇和璞遂竒遭三語名增重諸
侯禮見褒襟懷澄夜月簡牘析秋毫訪道鵝湖境承光
熊軾旄水晶明窟宅珠玉紀遊遨遠調邊江郡久延中
土豪青山晨靄樹采石暮烟濤槐舍香凝戟蓮漪色映
袍謀猷禆召杜刑罰尚蘇臯駿足仍淹櫪雄姿望觧絛
雖承毛義檄尚莞子游刀黍稷登商璉笙鏞間舜鼗屈
身班雁鶩挺質出蓬蒿憲署嘉才藝分軺鑒履操抗章
孤薦鶚投釣六連鼇要路登風紀新威糾虐饕竹松存
勁節蘭菊著離騷喜動庭闈綵程催水驛篙諸公聞耿
介列郡息喧嘈烏府霜飛栢龍門浪漲桃功名來衮衮
歲月任滔滔風俗俱廉問泉沙必淨淘宸聪資耳目民
瘼解憂嗸清鏡方開匣彤弓已脱弢日斜豺虎遯秋肅
草莱薅折檻應當繼乘驄定不逃論交心正切話别首
頻搔葵火炎飈扇荷盤急雨號離筵車馬集錦瑟送芳
醪
己丑九日南軒山長許栗夫邀學官及諸生登
高翠微亭以唐人登高詩前四句分韻賦詩
在座諸生有得開字者余為代賦五十韻
一統江山大羣賢氣量恢客中逢節序雨後踏崔嵬虎
踞城如昨鰲分極不摧臺空鳳凰去秋老雁鴻來天闕
駢雙岫神州見九垓六朝歸感嘅萬籟息喧豗鐵甕撑
寒霧銀濤鼔霽雷淮田黃接岸楚樹錦成堆古陌纖如
縷遥湖小似杯千峯無遠近一望悉兼該獵苑平蕪外
漁村别浦隈風凄沙鳥逝雲冷野猿哀梵殿專靈境唐
宫盡劫灰清涼雖美額寂寞亦荒苔曾是興龍地堪卑
戲馬臺佳辰來宴集幽興寄徘徊我喜南軒長名登北
斗魁同官皆俊傑共樂及童孩戸屨何多甚盤飱儘富
哉金蘭深有契玉樹皎無埃泉石留清賞烟霏作勝陪
青天從可幕白日不湏頹草坐膝相促觴傳手勿推採
茅嘘活炭挼菊泛香醅餅剰均充僕桃慳遍數枚參軍
巾欲墜靈運屐遲回遠纈頻生眼微酡漸上腮性情雖
坦率語話絶嘲詼過嶺尋禪榻開軒倒巨罍老僧心火
滅吟叟鬢霜皚身世參寥廓林巒入笑咍寳坊棲萬佛
華盖擁三台晉塚縈枯蔓梁碑漬古煤楓亭紅點綴蘚
甃綠澐洄舊跡供搜訪新詩費剪裁文華聯鸑鷟駿逸
掃駑駘懷璞逢明世懸金致異才雲霄方滿足徑路豈
無媒寳氣生龍劒珠光出蚌胎棲身非枳棘洗髓到蓬
萊醉玩瓊林杏清依玉署梅佳期應不遠流俗詎能猜
小子慙荒陋兹遊覩壮瑰自憐樗櫟質豈是棟梁材獨
傍丘園隱頻驚歲月催菱花晨鏡對榾柮夜爐煨鶴露
常知警鵬風亦欲培麻衣叨與會茱佩更禳災曾結松
筠友仍煩桃李栽願言隨步武閶闔九重開
靳總管新任(字處宜)
天子求賢守君侯牧此邦四郊多壁壘五馬建麾幢西
北辭樞府東南控大江黃堂施號令赤子解憂𢥠昔者
懷才藝遭時選厚厖九龍居得五一鶚薦無雙梁棟資
名植圭璋琢美玒早朝隨仗馬夜館讀書釭臺憲綱頻
振春官禮不哤賦梅心似鐵潤草筆如杠楓蔭垂丹陛
薇香透𤨏窗繡衣勞遠使寳鼎可輕扛優詔鎮千里深
仁滿一腔岡陵蘇旱畆防岸息奔瀧聲動民謠袴歡浮
社酒缸炊烟嘘冷竈甘雨活枯樁羽扇揮能捷鄉兵出
已降花村皆放犢月野不驚尨泮水招衿佩天河洗甲
鏦陂應千頃貯鐘豈寸莛撞民病憐魚轍途窮濟石矼
曕依今有地道德啓愚惷
追輓主簿汪古學(字虞卿名逢辰新安人汪王之後)
身為明時出心惟古學稽方期遺一老庶以澤群黎回
首人何在聞名我亦悽有山埋玉樹無路上金閨憶昔
居鄉井逢危動鼓鼙簷深來鳥雀海晏息鯨鯢保産身
勤儉治家法整齊教承軻氏母賢有伯鸞妻歴世神明
胄旌門孝節題父天嗟已隔聖域望能躋雅譽尊徽歙
雄詞粲壁奎居然麟一角駿甚馬攅蹄胷次光澄月毫
端氣掛霓輕財好施予引手救顛隮籩豆豐延客饔飱
自薦齊中年方仕進遠轍忽東西化雨滋鄱水文風振
語溪藻芹魚亦樂枳棘鳳難棲職謝雷封簿躬耕雨隴
犂乾坤容放浪軒冕視塗泥載酒尋花塢編籬護藥畦
禮卑皂盖守詩冨錦囊奚物外笻隨鶴人間甕舞雞流
光催衮衮大夢杳凄凄著述留殘藁婆娑想故蹊敕筒
香墨在琴榻暗塵迷宰木脩盈拱孫枝皎若圭遺孤今
雪鬢高步上雲梯遊宦氊仍冷論交手屢携傷情歌此
曲南望暮天低
喜雨為靳太守作
仲夏梅霖少人情苦藴隆兩轓專郡寄千里念農功為
阻新秧綠愁看烈日紅露香深處禱精意上天通不洒
泥龍水俄飛石燕風悠然起膚寸倏爾滿虚空注地除
龜坼翻瓶滴馬&KR1058;火鞭馳列缺雷斧役靊霳溜掛銀綃
闊聲騰鐵騎䧺波濤生砌上膏乳漲田中插蒔高低遍
沾濡草木同頻來仍密密欲歇尚濛濛芋圃添新葉瓜
畦長暗叢閭閻清疫癘老稚解憂忡大慰雲霓望欣聞
畎澮充壤歌渾易接米價頗難窮野路收黃潦江潮注
采虹桔橰今不用稼穡必全豐德澤流三縣休徵出寸
衷名亭蘇太守憫雨魯僖公珠玉非為貴倉箱可待崇
從知祈福祉不在走祠宫郡舍凉隂重溪城瑞氣融買
牛如渤海興學見文翁有此養民惠無非報主忠還當
挽河漢滂沛洗兵戎已上辭逹集
追輓樂天王處士五十韻(諱鑑翁字子明處州遂昌縣人)
衮衮多高位寥寥少逸民誰甘棲地僻君獨樂天真直
道追三代行年傍六旬日斜來舍鵩時降踣郊麟兆掩
玄臺舊銘登翠碣新偶然聞善行渺矣悼斯人公族周
家後儒門浙水濱洪鐘鳴義塾封誥出嚴宸累葉承光
耀孤標任隐淪治生盤谷稼寓意漆園椿徐孺高南郡
黔婁禱北辰堂馨萱草雨庭豔棣華春有諾黃金重無
疵白璧純言温消忿訴恩厚洽宗姻懶應弓旌召常欣
簡袠親先塋培馬鬛宰木護龍鱗孤竹清風古三槐世
德淳氅曾披野雪衣不涴京塵逕鶴隨吟杖淵魚避釣
緡浮雲薄軒冕别墅友松筠静奕商顔皓酣眠華岳陳
少微占處士太乙降尊神栗里遥辭宋桃源久避秦屢
豐歡未艾嘉遯志彌伸理契六虛易歌吹七月豳鴻冥
託嚴瀨鵑語聽天津句愛仙遊李言排性惡荀夢忘蕉
鹿偽坐狎海鷗馴石髮摩青蘚溪毛洗白蘋屋烏翔子
母階蟻序君臣方沼玩澄碧寒蟾掬爛銀南園花繞屋
北海酒延賓采藥携筐遠看山拄笏頻鼎茶浮豕腹爐
爇噴猊辱樵牧交盟締兒曹禮法遵龐公不入市孟子
願為鄰楷範傳鄉里威儀列介僎芳葅芹筍薦幽佩茞
蘭紉息影林亭樹傷心世路榛晦齋寧淡寂晚節更持
循天運趨溟水人生下坂輪龍蛇報辰巳烏兔走昏晨
永訣乖遐夀全歸畢此身嵐霏空勝境霜露慘高旻行
跡留巖壑遺文播縉紳二郎官必做雙節女難倫雅操
猶如昨修名愈不湮孫枝聫五桂家學重千鈞作傳需
良史垂榮等至珍遂昌雲岫冷遥望一沾巾
知新近稿
陶學士集卷四
