陶學士集卷六明陶安撰
七言律詩
戊戌新春同遊蔣山即席賦
時維正月初五日人在鍾山第一峯石磴輕風隨馬去
寳珠佳氣結飛龍四方文物成嘉會六代京都覽舊蹤
我亦追隨冠盖後未容歸隠撫孤松
寄董貫道
十年不見董貫道一書忽到金陵城越山帶雨生秀色
江月照人知此情客裏鶯花空隔世國初文物類登瀛
倚樓幾誦停雲句何日尊前意氣傾
次韻賀汪炳叔董貫道二典籖同寄諸博士余
掌兵曹與博士廳隔一壁耳
虎旅傳呼曉坐廳千官如拱北辰星晝長舘閣無塵到
時誦文章隔壁聽席上恩光在蓮炬杯餘風味想茶經
諸賢同力扶持處紅日升天破晦冥
壽詩
天地結成龍虎氣廟堂倚作棟梁材軍民遠近歡聲動
吳楚東南壽域開大將風行威萬壘老人星現近三台
年年好景逢秋九黃菊香中捧玉杯
送陶伯仁
白雲已逐東風去桃李曾沾化雨恩江左名都新作客
山中稚子又迎門芙蓉光射蒼龍鼎菊樹香飛綠蟻尊
奉檄南歸如衣錦一簾溪月坐氊温
送張復亨
玉帛邦交自古然使軺來駐紫薇邊從容愛說留侯事
坐問能知伯玉賢鯨海風生喧沸鼎鳳臺月白照芳筵
試看南北今如此必有英雄可合天
庚子三月十七日上登忠勤樓幕佐文士皆在
焉因命各賦律詩一首
雨添溪水碧粼粼夾岸人家柳色新南國山川遥在眼
東風魚鳥總知春連營插戟屯堅壁驕馬如龍踏軟塵
上相倚樓頻指顧幾多仁愛在斯民
上命賦詩送樞判吳國興回鎮建興並寄其弟
元帥國寳
二百年前說兩吳中興功業滿邊隅弟兄今復為良將
英勇俱能敵萬夫怒斥鯨鯢潛巨海平驅士馬獵姑蘇
無心宴樂軍中肅要挈山河入版圖
次權伯文韻并以送行(時庚子仲秋之六日也伯文廬山人)
瀑泉噴落大江深懶棹扁舟釣柳隂鶴禁烟花春浩浩
龍門雷火暖駸駸路隨山勢孤懷壯風動天機萬籟吟
東閣呼茶清夜話試將寸草叩洪音
稻田秋雨一犂深江上樓臺綠樹隂使客軺車來穏穏
王侯版籍會駸駸精神獨得驪黃外騷雅元非蟋蟀吟
左轄才兼文武職拱聽當宁賜俞音
秋夜懷友寄秦伯容太守等
夜永懷人頻有夢日來作郡到無為江淮漸見干戈息
草木先承雨露滋家累相忘勤國事郊行遍問撫民痍
西風依舊秋容好未暇登高醉片時
我憶西廳劉博士手提判筆坐黃堂意高自與青天遠
事簡偏知白晝長夢裏江環儀鳳閣望中草長卧龍岡
人生出處皆由命先試奇才定一方
寄林彦明
瀛洲學士跨征鞍巢縣遺民得好官傍市田疇逢歲稔
隔江風雨動秋寒庭前吏牘敷陳少兵後人家整頓難
西掖簾垂耿予獨暮雲飛雁幾憑欄
寄董貫道
蘭槳來從浙水東蓮燈照入玉堂中風雲變態兵機速
河漢為章筆意工淮邑士民求世治湖田蟹稻得年豐
有才且莫哦松下膂力經營早進功
送清涼寺長老凱翁住持義烏雙林寺
山前雙樹翠成隂彷彿祇園地布金大士除疑融聖教
老襌說法震雷音定中隠隠聞清磬别後迢迢鬱此心
回望石城烟寺遠一江風雨有龍吟
贈鎮撫田無禽(字有常守天寧翼)
鐵馬牙旗將帥才捷書頻到鳳凰臺陣雲護壘軍容整
塞月窺窗旅夢回横槊賦詩江海靜舉觴酌客菊梅開
囊書讀罷憑高閣溪嶂秋清紫鴈來
送别
將營劒甲氣横秋幕府衣冠坐運籌天下義師同滅楚
蜀中帝胄已興劉星軺將命來華省錦誥覃恩遍列侯
歸向轅門宣主德滿城歡意動貔貅
故人劉彦英見過喜而賦詩(壬寅二月二十五日)
十五年前遠别離空江明月渺余思間關兵後真奇遇
談笑尊前似舊時自古晚成為大器當今勝着出殘棋
國家所寳惟賢俊且使蒼生一展眉
偶見
前乎萬古後乎今天體高明地體深要識此身超衆物
只緣真理具中心紅爐有燄消融雪黃壤成堆揀出金
杖屨出門行不已泰山絶頂許登臨
憶别三首
七年同在省東廳回首征途夜戴星南國遠猷資幕府
西山爽氣挹江亭壯年報國心常赤賢主知人眼為青
鴻㕍未秋音信少每思好語似蘭馨
龍虎韜雄贊紫樞鳳凰池好占洪都文章光燄無如李
疆域西南本屬吳勘定有謀裨宰輔治安求策禮真儒
落霞孤鶩江天遠未暇登臨倒一壺
西掖明刑慎履操南昌守郡選英豪兩軍爭戰雌雄決
百姓瘡痍撫字勞新壘入雲環井邑長江護境壯波濤
美人縹緲關情處獨立溪亭月色高
雲巢
舒卷無心太古時悠然深處獨棲遲每依涼影休雙翮
自歛神功寄一枝氣出山川纏牖戶狀如車蓋覆茅茨
相看怡悦安居甚風雨飄搖勢不危
雪洞
太素中含月窟圓鑿開冰玉萬重堅明生虚室疑無夜
冷積隂巖自有天琪樹飛花迷鶴侣石門掣鎻露棋仙
玲瓏相對同高潔宛在華陽福地眠
寄吳左丞二首
長沙爵邑舊鄱君曾駐臨川壯武勲帝室遂能賓百粤
王孫今復將三軍火旗鐵馬晴觀陣玉帳銀燈夜話文
北望金陵作鄉土鍾山佳處有飛雲
碧桃朱閣武陵塘俯視鄱湖一境蒼珍羽高棲能擇木
彤弓遠發即穿楊春郊過雨游氛淨曉壘摩雲旭日光
共識平生心事白每將忠孝振綱常
時雨為平章公作
春雲江上曉隂隂膏雨知時直萬金草木總添蒼潤色
乾坤先溥發生心新雷頻送簷花細秀野遙沾隴麥深
今日爕調逢大手蒼生久已望為霖
四月二日與黃觀瀾員外傅仲珪都事同訪單
德甫憲使不值
得閑來訪單繡使上堂只逢雙墨君小軒雨久長新樹
近午風生驅宿雲更策羸驂尋雪洞偶看稚子摘池芹
連營萬屋無閑地小滿初晴麥氣薰
贈孫希孟
孤懷軒豁無滯礙四坐友朋聞笑談苦茗甌中水清冽
綠槐枝上日西南雞豚布野民痍減虎豹瀕江武偹諳
鯁直復全端厚德賢如汲魏更何慚
癸夘季夏病中
隴雲溪柳别多年棹入荷花水鏡天心若有愆如桎梏
身能無病即神仙行吟騷國滋蘭畹夢斷詩家種秫田
尤物可人皆澹泊惟存書癖老逾堅
感懷
桃發三枝結一實仙子獻時雲闕開竈突臘寒烟忽斷
簷梯夜靜月頻來征途海岱皆戎馬故國池臺盡劫灰
松葉滿山風自掃天高未見鶴飛來
贈人
雲山萬疊擁轅門將帥詢謀禮達尊劍戟霜明屯虎豹
桑麻雨霽樂雞豚石關阨塞清無警茅屋融和遠有恩
歸覲彤庭陳骨鯁心期王業固深根
送朱允升
年年應召赴秦淮此會留連百日偕王室議成新制作
客窗飛動舊情懷未霜荷葉迎湖路初月梅花映雪齋
更約相逢多勝事御溝垂柳拂春街
暮秋紀事
風塵浩蕩老朱衣草檄軍門筆屢揮九日誰浮新酒菊
十年不採故山薇借來駿馬諳人使去久狸奴憶主歸
聞說舟師又西上燈前擬策進彤扉
夜歸
綠水紅嶶暮靄芬聫裾穿出羽林軍一街月色白如雪
兩馬風前去似雲橋下商船依市宿城頭戍鼓隔溪聞
到家無意梅花帳更作相如諭蜀文
寄胡仲淵
共剪秋燈對紫薇旌旗南去總戎機馬馳射圃穿銀的
花發鄉山照錦衣拔栅每勞躬甲胄臨風高詠唾珠璣
别來相憶情無限目送寒雲斷鴈飛
萬戶趙禎見余訪單憲使不遇之作賡歌四章
雨中來謁用韻以荅
驚見連篇錦繡文營中將校罕逢君投壺清致祭征虜
執戟多年楊子雲銀甲行穿江路柳丹心每效野人芹
一窗細雨初相識清馥如蘭滿室薰
石頭城
鐵壁巉巖阨要衝古來設險大江東半天虎踞山如舊
萬壑鯨吞地更雄上國控臨吳楚郡西藩環護帝王宫
當年駐馬坡前望想見金陵氣鬱葱
鳳臺曉望
列嶂飛空翠幾重晨光拂樹露華濃江南地勝來丹鳳
海上天開起火龍都邑豪華超六代烟塵蕩滌見諸峯
可憐白鷺三山句金谷惟宜罰酒鍾
鍾阜晚烟
紫翠光凝日欲晡上方樓閣隠糢糊歸林高鳥巢紗幕
噴霧雄龍護寳珠點染神功皆造化留連好處是桑榆
澗松掩映同遲久莫對山靈歎暮途
秦淮
古云天子氣佳哉誰使秦皇鑿地開銀漢西流環數曲
紫垣中起面三台每逢霖雨添黃潦更染春漪似綠苔
因此金陵都會勝兩堤烟柳蔭樓臺
贈友
一綫岷波綠漲天蛾眉愛此錦袍仙九華披霧覩驄馬
五老躡雲來酒船鶴聽書聲秋滿屋月隨詩步玉為田
𤨏窗新霽留清話唾出驪珠箇箇圓
已上知新近稿
陶學士集卷六
