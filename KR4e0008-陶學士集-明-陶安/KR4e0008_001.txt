陶學士集卷一明陶安撰
四言古詩
詠鳬山(并引)
鳬山送賈公也公家武棠儒術入官歴省憲宥府朝選
清望領鹽司由行省郎中為兩浙轉運使政令煥新其
廉澹寡欲尤人所難既滿而歸故作是詩以送之
鳬山蒼蒼魯邦是瞻篤生哲人蹈德有嚴雍容儒紳典
教于學政府遴才資其謀度河渠有書兵戎有樞迺振
憲綱迺乘倅車開省東南坐籌賓幄股肱碩輔聞言是
諾浙司之鹺國賦倚重帝睠老臣副予寵用煮醎于海
民勞不咨公善理財母敢或欺匪衡益平匪鑑益明利
周于物幣貢于京視彼貪虐斂害于民怨詈滿途亦獨
何人豈弟君子不忮不求豈弟君子不剛不柔魚臺仰
止遥遥我心駕言旋歸懷其德音
鳬山十章章四句
詠當塗張縣尹善政(并序)
古者為政躬行率民不待刑罰威令而所感自孚以天
理在心人所同也况縣令於民最親寄命百里苟善其
治雖當俗降政乖之後豈遂不可復乎古觀於張君可
知矣君之治當塗也凡宿弊梗民及民所欲而弗遂咸
除而舉之廷訴者誨以婉辭輒釋訟去然法所宜直彊
誑莫能投其詐窮弱得以伸其欝故人無觖望焉縣負
郭帶江當南北要衝供億繁侈不立威而事集人免於
擾憲臺新令覈詭寄田君適病不視事吏署案設罪罟
欲掩民入無慮數千戶衆惶駭君出焚案易吏令民自
實類田于籍賦役用均民甚安之其操守廉潔内無纖
介私撓弊服羸馬意常充如閉戶燕處澹静堅苦人所
難堪而居之自裕自蒞事連歲大穰水旱不為災蝗飛
不入境務以德化下用是皆恥犯法鬭競者寡部使者
考視案牘寥寂無幾父老賀曰吾邑入職方氏七十年
未嘗見此賢宰郊野間無少長聞稱縣令每額掌敬歎
及代相與齎咨弗釋以是觀之張君為縣能得匹夫之
心蓋由躬行率民無愧古之賢大夫矣君名兊字文說
湖南人登進士第余性介直弗阿見其官三載表裏始
終常一致也故序其槩頌以詩曰
有美君子嘗觀國光賢書載登赤紱斯煌再命陞爵來
于荆湘尹兹百里編甿樂康理&KR0636;于心道積于身克
施有政民德亦新耕桑被野雨暘屢勻衆庶而豐侯儉
而貧民有鷄豚我盤蔬茹民有紈帛我衣布素閔厥
士女瘡痍是撫瘡痍既瘳我體完固公綽不欲滕薛
非長子産惠愛刑書靡良侯兼其德政有紀綱三年化
行嘉猷孔彰英英白雲遠瞻是惻遄歸于南承顔有
懌願為時雨均此下國維兹邑人永思無斁
五章章八句
詠蘇守義妻齊氏(并引)
烈女齊氏者安平縣新莊人也縣隷真定晉州齊甫笄
適同里蘇守義事舅姑勤修婦道至丙戌孟夏守義病
篤謂齊曰我病度不愈幸有兄養母爾年少改適後人
可善事之齊曰忠臣烈女不懷二心守義死哀慟幾絶
謂家人曰夫垂卒囑以善事後人吾甚恥之願即死徇
葬以明不它家人驚駭相與守視纔少緩遂自經即夫
喪日也有司上聞旌死節于門復其繇役保定張庸道
通守太平戾止泮林進教官諸生語其事余為之詩曰
幽燕之南晉趙之疆刀鋤劔樵其人勁強安平故邑村
有新莊懿彼貞女曰齊之姜來嬪于蘇功容並良孝周
舅姑禮謹閨房夫遘危疾永訣在牀謂汝改適憐其早
孀齊瀝丹誠執心孔剛誓無辱身寧甘自戕夫目遄暝
妾命乃長胡能獨生曷若偕亡金石可朽言弗忍忘岡
陵可移義弗忍傷九原當見以死自明永謝膏沐魂離
室堂欲拯何及舉族悲惶行高千古事昭一鄉守宰嘉
歎憲使薦揚旌命自天門閭有光斷鼻執義夏侯德彰
剔目示信房盧性臧誰能捐軀同穴而藏恒山欝蒼厥
高莫量烈烈令聞能與之京張侯戾學稱善洋洋激勵
孝忠增重綱常作此雅歌亘久彌芳
詠張同知(并序)
田賦歲供始於斂輸終於漕運事煩責重為政者難之
夫斂輸集於倉廪漕運達于畿甸得人綱摠則利入於
國害不及民故行省遴官平其出納焉至正丙戌冬姑
孰貳守張侯以省命監斂三縣租視事倉廨剜剔宿弊
均一斗石朔風沍寒戴星出戶昏夜始歸遠郊外邑舟
車囊槖如期紛至躬驗露積簸籭精鑿吏無以售其姦
民得以節其費仁厚之意藹然被物斂輸既畢省委視
平江漕運馳驛遄往自春徂夏海艘綿聯瓊粻山峙額
七十萬凖量合制漕夫聽令惴無讙譁乃相謂曰是姑
孰監租剔弊勤事者其可犯乎由是倉厫晏然市肆不
擾其民曰是嘗仁厚彼民今推而及我抑何幸歟又能
防閑周嚴無龠合竊逸贏餘二萬四千石有竒由其累
官在京倉庫漕司故今宜於其職焉侯雅嗜經籍孳孳
古學坐立進退禮習熟每居府署疏決壅滯退食延接
士論馳騁古今性豁如也教官儒流喜侯還治所俾為
詩以詠之僕舊游京師聞譽起慕今灼見其人信有符
於前聞也其何說以辭侯字庸道保定人言行政績之
可徵者豈獨斂輸漕運而已哉既述其事頌以詩曰
有頎之英今德在躬禁闥清華鼓舞皇風命服鞶組寵
任洊隆先猷是經衆理貫融乃睠江東臨民敬忠庭訴
自簡倉儲載豐匹馬翩翩霜月在天勤敢謂勞王事繫
焉三吳故墟征賦于田有命轉輸寄委則專南風巨艘
平達于幽待哺林林以樂代憂國廪既充經費是庸侯
官南邦不有其功
題畫牛(并引)
畫形易畫意難觀此圖也老不忘䑛犢之愛可以會其
意矣為之詩曰
坤道生生為子母牛貌其性情載行載休草茂泉清從
犢後先恐其渴饑愛發于天
五言古詩
送吕經歴詩(并序)
新安吕輔之長府幕於太平太平為江左名郡贊其理
者宜有簡静之德以鎮其俗敏達之才以施於用斯為
善矣蓋其民習謹厚寡於爭訟府侯端居堂廡肅清幕
僚不煩於案牘坐鎮勿擾而已郡地當要衝迎送需給
日代乎前金穀之浩穰刑罰之重輕學校之教養營造
之經費經歴總諸曹以就緒焉吕君蚤由簿書積勞陞
官簡静敏達皆有之矣府隸江東憲司密邇行臺集慶
寧國太平境相接也政治得失聲實隆汚最易著聞而
是郡官無失職事無失道非善贊其理者歟秩滿送以
詩曰
姑孰古藩翰溪山繚城郭出鎮遣重臣分符荷侯爵黃
堂清晝閑蓮香藹賓幕美兹南土彦聲名素昭灼嘉言
吐清婉竒搜破冥漠簡牘日豈無談笑為裁度貞姿澗
畔松高情雲表鶴流光何荏苒新霜點華髮觧篆促歸
期遥憶舊林壑江流渺孤蓬春風柳花落才猷時所慕
行矣霑殊渥壯心老不渝雲路參寥廓
送于遵道(并序)
學以師古為賢不以戾俗為迂也往聖立心修道酌於
大中嘉謨盛行經綸事物炳炳方策間儒者務學法此
而已古學寥閴士習乃降干時媚衆餌近利獵虛聲靡
然莫知其所止當是時也聞有古學之士其不駭然而
笑也幾希無怪乎斯文之微矣以予所知若遵道于君
之學其師古者歟來錄學事於姑孰忘其素富獨寓空
齋閉門終日攻討理致纂述忘疲居不泛交暇不出遊
澹泊其心堅定其志侃侃論辯不改方直況味恬寂若
與世忘不求合乎今而求以師乎古士類賢之世俗迂
之予與遵道同時泮庠交契深厚詩以贈别并序作詩
之意云爾
東南鉅都會龍虎形桓桓文獻萃其間群方聳聽觀之
子邦之彦高情寄儒冠詞林被膏潤華實美以完筮仕
司糾錄官與氊俱寒坐忘粱肉味丼此苜蓿盤齋居謝
賓客燈窗夜漫漫道契三古心筆意宗孟韓秩滿動行
色送别江之干西風吹白雲心目遥生歡相期敦古道
力行諒非難勖哉追前修萬里高飛翰
送程子厚(并序)
莫神於天文流運矣日月經緯之隠見暑寒晝夜之變
遷聖人濬其心智推驗測候使天文無所祕其神裁成
範圍之功益神矣自庖犧畫卦具二十四氣炎帝分八
節以紀農功軒轅迎日推筴而調歷作若分至啓閉之
官建於少昊重黎天地之司命於顓頊式序三辰帝嚳
有焉歷象璣衡唐虞先焉夏稱昆吾商稱巫咸周官摠
以太史而分保章馮相卜師筮人眡祲挈壺之職其制
遂詳時至春秋魯有梓慎晉有卜偃鄭有禆竈宋有子
韋齊之丼德楚之唐昧趙之尹皇魏之石申皆掌天文
以佐國治而巫咸丼石其學尤著五行之說明矣後世
沿襲支干星度推人夀夭吉凶悉本五行要必有其理
也新安隂陽家程子厚明於天文得古遺意雖天地氣
化渾淪綿邈乃操寸管尺圭約而窺之卒莫有逃焉者也
嘗教授鉛山隂陽學調太平其談演理數推人平生事
曲中焉余觀史遷以隂陽家與道墨縱横並列然帝王
以隂陽參國政定民時其法肇於上古是知道墨縱横
之說皆可廢而隂陽家不可廢也意者程君於聖人之
神知所求哉乃賦詩以送之詩曰
於穆蒼靈運元化無始終垂象炳躔逡積閏成歲功茫
茫萬古餘坐致理則同清臺窺玉管緹帷候律筩教筵
分列郡設官傚儒宫新安萬山深閉戶象數攻青袍客
江上賓友藹文風望氣登危城占星指遥空泉清壺漏
滴表正陽晷中寒氊能慰藉杯酒聊自充風高白雲飛
澄波送歸篷佳哉泉石墟樹色環青蔥鳳皇銜書來招
邀游紫宫掃清黃道塵曉望扶桑紅
挽方君政(并序)
至正初余訓導姑孰郡庠青陽方君政來正學事遣其
子若孫執禮受業後余去職君亦攝教天門于湖滿考
聽銓吏部余適與計偕乙酉仲春遇君京城南僑舍相
距數步曰沽酒慰寥寂聯裾風沙中遊覽都市至大明
殿陛瞻宫禁之神麗未幾予䄂禮部符南旋君尋除無
錫州教授冬復抵姑孰舊寓怪其飲減杯至輒辭丙戌
二月會飲余家後數日其三子至自青陽是夕遘疾疾
甚猶致書於余俾子若孫詣余卒業三月十二日卒去
會飲僅匝月所致書乃絶筆也經旬諸孤發櫬舟歸葬
君軀幹剛癯自號庸齋愛談辯摧抑衆論聞一辭中理
則改容服從嘗諭信之永豐杭之於潜歴學正升教授
惜其未任客死志莫獲遂遂作挽詩三章以寄余之哀
思焉
大化何茫茫生死等朝暮見面未幾何幽明已殊路人
皆勸君仕况未年迫暮哀哉萬里行朝命惜虚付雖有
善教才不得一遠布六旬命非促豈不見晞露
知命儉亦樂聞道死乃安平生嗜欲薄既逝䰟氣完念
昔久締交文飲意屢歡握手龍墀上天風颯高寒歸來
忽永訣不復其杯盤蓋棺事始定長夜嗟漫漫
雲間九華秀君心豈能忘親朋亦别久終不返故鄉諸
孤泣訴我我亦淚浪浪東風三月暮送柩出泮庠歸舟
駕言發佳城在青陽所期賢子孫勉嗣先業光
贈程希孟(并引)
新安程希孟失怙於襁褓母胡氏鞠孤孀居誓無改醮
希孟遵教既有成立游金陵姑孰欲得禄以養其親韓
子所謂雖有離憂其志樂也託物成詩美其事焉
喬林有烏巢好枝以為依巢中雛始生烏父去不歸慈
母勤覆育而無暫時違哺食日以肥養翮日可飛煥如
鸞凰文矯若鷹隼威油然反哺心真純乃天機崇臺霜
滿樹翔集遷高巍不然騰雲衢榮光託王畿晨出日未
晞夜歸星正稀所思報劬勞母德如春暉
寄題依綠亭(太平縣湯肯堂)
黃山衍餘秀雲巒結層城溪泉抱林麓蒼瑩有餘清肯
堂賢主人締此松竹盟作亭宅幽勝闢園蒔芳榮波光
照簾几天影&KR0636;空明依綠意何如聊以濯吾纓漢水鴨
頭色錦江春碧晴向來遠遊處恍惚當軒楹仰視金芙
蓉千峰欝崢嶸丹崖浮紫氣上接白玉京仙人粲雲裾
下顧如有情翩翩鶴書來閉戶懶出迎俛首玩澄泚但
覺軒冕輕機心晏然息肯使鷗鷺驚洗耳慕高躅深居
憺無營
贈李盤居
有客骨氣清南來自仙都睠此山水地相逢意交孚游
神於先天理象窮六虚炯然䨇瞳光為人辨榮枯流觀
文物海妙泄造化樞上有星緯垣下有龍穴區甲子起
上元萬古數不渝泝流探其源竒言如貫珠蹇余久巖
壑澹素以自娛坐視歲月遷不忍棄詩書朋遊或要津
笑我猶癯儒子來筮卦畫謂當應時需窗前共尊酒談
笑忘羇孤天高秋氣肅鴻㕍來賓初去意不可留贈之
乏瓊琚豈無小山徒招隠上亨衢猗彼盤中人寧久盤
中居時至諒毋失江左暫踟蹰
贈風鍳雷霆電
雷迅乃成霆先機爍飛電震動江海間洞燭魚龍變君
術亦如此駭物豁神見舌端聲欲鼓目光照人面心與
造物游其名匪徒炫蕭蕭蓬鬢斑客路猶未倦敬亭好
山色餘翠落團扇秋風凄以高鄉心逐歸燕
贈斗數梁月淵
璇璣幹元化列宿摠綱紀不待衡管窺理數契玄旨人
命有窮通如出其意使平生鑑物心寒月照淵水曳褐
茅山下開窗挹蒼紫波流送靈槎博望憩游屣仰視北
斗光秋雲接伊邇竒論入杳微尊酒澆磊磈涼飈颯短
袂微露濕寒葦問子去何之長揖挈行李
夜行至香魚館(在滄州鹽山縣)
目送寒日墜暮色變蒼黃近顧已昏冥前店安可望游
子且宵征苦恨晝不長雪深迷古道車陷心愈忙缺月
未出時粲然衆星光四無鷄犬聲瓊田白茫茫忽逢人
夜語為我指康莊漸至香魚館叩門燈照牀主翁起迎
勞飲以壺中漿笑問來何遲吹火煮糗糧因知造物心
不使罹害傷命途此可卜力善何能量
送常伯昂
燕雲欝嵯峨形勢拱北京土厚人勁毅慷慨意氣傾一
有温恭儒翹然擢竒英夙秉濟物志而無阿世情西江
贊風紀頃步懷廉平嶺海滌氛翳湖湘亦澄清尋登南
廌院愛此霜月明中臺有徵書共說選擇精春殘柳飛
絮送别金陵城子行勿遲遲時事方營營平生報主心
不為利禄嬰致遠自今始側耳聞佳聲
述寓(長明道書院作)
夙志慕前矩琴趣愧難續棄米曾賦歸云何效奔逐慈
親日向老無以報鞠育明經不取士奉養心未足㩦家
客秦淮蒼苔蔽荒屋年豐公廩虛半載不沾禄妻子樂
從儉朝夕共饘粥母心愛兩孫每食分鼎肉自憐頭上
巾興到無酒漉怡然坐窗下一笑對秋菊
秋風辭送梁生
涼飈蕩平野遠送賓鴻翔蕭颯西北來草木忽變黃不
惜草木黃寒透客子裳曉窗凋髩影夜堂搖燭光值此
素節晏令人懷故鄉援琴賦將歸苦雨菊有芳盼望掃
積隂下土見太陽明當吹羽翰高飛戾穹蒼
訾伯元孝義
齊國有竒士卓行由性真霸餘俗尚利忽見三代民兵
荒家不殘貨充廪粟陳視義重丘山黃金輕一塵疾疢
雖在親痛實切已身拜醫奉湯藥省養謹夕晨鍾愛賜
厚資誓與兄弟均居喪踰禮制毁慕泣蒼旻田屋讓同
氣舉族褱其仁慷慨割腴産惠利飫孤貧庾衮救疫勤
宋清焚劵頻元振給葬費三人罕儗倫今乃兼能之恩
義周鄉鄰孝友萬善原任恤與睦婣全德古所難事狀
付史臣旌褒光宅里眉夀餘八旬象賢烏府賓寵秩緋
魚新綵庭侍燕喜几席生陽春滔滔濟河流入海去無
垠福澤同其深永以遺後人
仲春雅集分韻得染字
出自行春門山明烟霧斂平湖芳草生野水綠如染園
亭桃李花相映杯瀲灔乘風登白紵石路不巇險大江
遠澷漫浮雲閑冉冉絶頂尊爼列微酡入腮臉山僧煮
茗迎松下門半掩穿林叩仙洞瓊章借披檢釣臺更留
酌真樂意無慊因嗟久城市不覺時荏苒今日良宴集
蘭亭視何忝同行皆俊彦冠佩羅整儼臨溪詠而歸悠
然憶曾點
九日登高翠微亭分韻得滿字
山川甚雄麗積雨為磨澣天開秋氣清遊娛共蕭散石
徑接巉巖興到行不懶微霜護新晴杲日送餘煖層巔
躡高寒境勝世所罕蒼茫四無極自恨目力短危亭基
蘚殘麋鹿荒町疃居然龍虎勢城郭在平坦崇阿吊離
宫老木蔭僧館松雲引徐步蘭露入清盥况當重九節
野菊相留欵賓朋笑語間文理謝雕纂好風襲尊爼幽
鳥哢絲管人生光景速每恨樂事緩嘉會幸一逢何辭
累觴滿
觀瀾齋詩
水德靈且長滔滔向東奔忽焉成湍激洪瀾撼深坤縈
盤勢洄洑汹湧聲驚喧晝&KR0636;天日光暮蒸雲霧昏齋居
在川上寓目憑幽軒顧瞻發深省因知來有源道體諒
如斯妙契鄒孟言力學當漸進達此入德門泝流窮其
本功勤矢弗諼譬彼遠入海萬里何憚煩
題何氏心遠樓(餘姚山中儒家余嘗至馬)
山深衆喧寂而有太古風西南起高樓居者恬以沖笑
傲浮雲上俯視滄海東遐哉天地闊在我方寸中草木
有生意樂此遺世翁脱彼事物役求道有始終所以平
日志不與淺近同神交羲皇前高趣誰能窮
登舜江樓得換字韻(時左丞阿爾温沙參政恩寧普分省明州委進士董)
(朝宗團結餘姚民兵)
承平八十載河海既清晏越東在遐荒武備奉宸斷股
肱二三臣坐鎮防變亂禮羅得名士兵機授成筭下馬
舜水濱官吏服能幹寸心每勤勞百姓免愁歎與客閑
片時登樓愛竒觀憑欄出樹杪振衣在天半諸峯繞城
邑萬室夾江岸鯨濤息狂沸龍泉入清玩霜晴風日佳
暢望百慮散因憶京華春杯酒曾共案别來會聚難轉
眼年歲換旅中得追隨相顧發一粲
登龍泉山得海字韻
蒼峯倚重霄萬古色不改神龍去已遠蹤跡隱然在石
面常出泉土脉本通海寶坊起樓閤氣清地爽愷佳菊
金葳蕤古木青晻靄攀磴行復坐瑶草鮮可採賓朋觴
詠間氣味似蘭茝談笑有雅趣巖壑被光彩嘉會有幾
何不醉復何待
次雲觀尊師竹杖詩韻(壬辰春)
騎馬京城春久矣棄鞭策丼心曳笻竹扶持常助力步
屧得平穏隨身共游息夙懷冰雪操文彩炯然出豈無
靈夀杖優老榮禄食刻鳩仍慮饐寵賜臨几席遂令衰
朽資無意乞骸骨何如知幾士逍遥在衢陌世路漸艱
險老境亦遄疾與爾且從容免為物所役向來經行處
風雨長荆棘出門今不遠㩦以慰朝夕相從憩松㵎暫
放枕蘚石雖知有此能寂寂倚空壁摩娑惜良材造化
閟靈物用舍自有時散逸興何極
題通微齋
道體本無迹至隠不可見彼美方外人達此弗迷眩寸
心造幽玄寂然該衆善真機忽顯露妙用生萬變
送周士顯
倉官鄧明可覺非先生之子文藝可重㩦東倉周士顯過余
且曰士顯年富志勤簡冊遊於四方貨殖為養親之資自以
疎於定省將歸聞子而願見盍為詩以貺其行余於士顯未
締交而為鄧君所與不敢泛以貨殖者視之贈以詩曰
幅員大茫茫混一年已久丈夫有遠志萬里事奔走
楚氛起西南軍壘擊刀斗嗟哉行路難歸計不可
後太倉東海濱寳貨萃淵藪州民已安居船兵或
相蹂雲飛蒼山顛客子重回首還家信可樂再拜為
親夀江魚鮮斫鱠園杏新薦酒薰風樓館清論文集佳
友所願成德藝勿用矜富有平康如可見待時宜静守
努力及壯年修名期不朽(乙未四月五日)已上辭達集
癸夘閏三月十九日奉旨代祠寶公遇環中子
於山中送余出寺余止之環中子曰不出圓
悟關因續為句
不出圓悟關已入清淨境長松閉虚巖閴坐弔孤影我
行寶珠林聞君萬緣屏意將叩玄奥未敢輒呼警童子
倚馬睡侍卒息馳騁飛亭攬空翠木末潮萬頃煢然忽
我即握手語高嶺脱屣人世外豁若春夢醒遐霏棲沈
寥幽雲蔭蒼冷萬葉發遠香半天覺清迥山水多勝事
興到暫同領嘉君匪逃儒默几聊習静形迹若異塗一
理内自省樓閤起太空先見常炯炯沸海指龍濤神光
破溟涬惜無浮生閑其此白晝永下階踏重蘚倚欄瞰
方井天地一逆旅誰宜歎萍梗送客臨虎溪餘情詠佳
景何當從之遊慰此心耿耿
次韻劉彦炳典籖感秋七首
凉風肅庭戶愛此山氣幽森然林間葉倏爾水上浮維
天有四時高爽莫若秋中情苟恬晏無勞慕丹丘
我本隱逸人手種籬菊黃養真亦好道忽已五十霜夜
凉不能寐稽古燈在床天明驅馬出秋興滿江鄉
英雄逐秦鹿諸兵日相侵義師獨縞素感動天下心三
傑功名顯亞父終陸沈時方求善策不計陳平金
孤桐倚絶壁長養材貭竒截為焦尾琴奏成白雪辭倘
非㸑下聲知者復誰其物固有佳遇待時何足悲
名爵得固易設施為甚難房杜居黃閤功業彌兩間志
士繹遺經有得心自歡一朝乘飛雲龍鱗或能攀
切直慕汲黯孤忠憫湘纍懷才若盡展膏澤靡不滋每
思湯武興能用伊吕為君子處心正何嫌迹逶迤
九月霜未降青溪尚瀰漫驚飈颯蒲柳蒼桂秀團團倚
杖觀白雲孤飛時往還窮達聽天命怡然絶憂歎
次黃觀瀾韻二首
治古麟在郊山氣結丹甑淳風變禾黍列國事吞併秦
隋雖富強莫與仁義競所以王者興四海蘇久病埋金
地脉寬遐壤悉退聽大致文武才摠握造化柄江漢日
以清嘉魚薦芳飣邂逅有君子知幾適天性
作室貴杞楠炊黍資釡甑雄才萃天策六合遂兼併古
今一俛仰維人信無競勿言歲云邁學老無疵病高飛
擇木棲好音動清聽右掖蒼栢隂揮筆司文柄時相最
好賢招邀共觴飣偶幸接微吟獨慚野夫性
看松庵(此以下三詩為章君三益賦)
太古有積翠怪虬託窟宅皮鱗老閱歲髯髮硬如戟爪
擘層雲開夜攫明月食偃躍天可依忍冷冬不蟄路絶
人罕到一士卧空壁每從晨啓扉終日對森碧相看久
無厭稚子笑成癖昔自初覽時萬松皆歴歴凉隂羃窗
几深黛滴巖石無乃肉眼觀玩物猶滯迹邇來坐庵中
一松了無覿不在形色求能以神氣得堅朴藏大用後
凋秉天德幽懷與俱化此境遂真適好風忽相過清音
起寞寂
煙雲萬頃亭
化工出竒變誰哉執其樞山川氣忽凝渾渾一色敷大
海起雪濤宛在平地鋪煙耶果雲耶脚底萬頃餘漠漠
混濃淡悠悠忘卷舒縹渺亘林野奄忽彌八區南北知
幾阡東西幾陌踰諒無町畦隔畝計安可拘身登太素
上清曠聊自娛但見三兩峯頂露青芙蕖泊然脱世氛
喜與此物俱或言近靈湫疑是龍所嘘長飈生樹杪天
地廓如初
唯天在上亭
一境懸太虛雲木皆脱洒去地隔幾塵結亭稱吾雅扶
桑浴朝暾每在几席下仰視獨蒼穹更無最高者笑撫
喬岳頂渤澥一杯斝飛猱不可越無怪來者寡自非毛
骨爽胡能此陶寫我欲㪺明河清露濕九野沈寥與之
朋白榆手可把果能遂此懷石榻問君假
苦齋(嘗為章君三益賦苦齋二律意有未盡再賦此詩)
染指求鼎羹悦口嗜杯醑滋味非不丼過咎終自取宴
安懷酖毒豫極萌變蠱所以古聖賢身勞心志苦陶漁
困山澤腁胝平水土先虞戒逸樂東征弗寧處嘗膽與
粉參含茹不可吐炎汗務穡稼飽暖免空窶壯士不解
甲血戰拓疆宇力學在辛勤才識觀今古譬如適遠國
歴險冒寒暑客有居深山卓行獨無侣苦節勵志操苦
藥清肺腑焦思廢寢食堅忍能自許旨美於此得勿為
艱難沮始信荼如飴何殊雋膏乳我生清苦多薄命天
賦予耐守久自安相顧樂無語已上知新近稿
偶述
粤兹古黃國麟史昔見書開郡領三邑環境千里餘淮
漢錯犬牙大江倚郭郛亦有邾子城近在東北隅岡巒
起千疊蒼峭夾井廬頗訝前朝意乃視遐壤如元之既
謫守子瞻亦謫居竹樓冬聽雪赤壁夜憑虚適為此地
幸因之作名區至今江山間光采被禽魚我才愧慵陋
來寓情思舒兵後撫瘡痍野外懇荒蕪努力礪名節庶
不負所需
秦友諒元帥邀飲
戎帥忽踵門拱手向我語兒從金陵來江舡載酒脯請
公飲一觴陪坐無雜侣但有守鎮官新晴其雞黍老夫
慨然諾策杖至其戶盤飱已羅列爵行聞樂府不意寂
寞濱乃有此樽爼郡民方凋瘵貧家受饑苦安得皆醉
飽豐年歡屢舞
服藥
服藥功亦竒藉以益五臟閱世五十三頗覺元氣壯鬚
髮白數莖黝者固無恙先醫神聖流遺言豈我誑精神
苟内守血脉自和暢厚本塞病源邪沴不敢向吾儒傳大
方又出醫家上集義體自充寡欲心不放慎言節飲食
砭針戒流蕩達則民瘼蘇窮亦身粹盎道德永昭垂後
天不凋喪
新晴有感
今日復何日見此天氣晴上帝憫下土欲遂苖稼生民
久苦隂晦再遇白日明愧我初守郡惠政未能行頗聞
近年來差繇事匪輕三時勤農務冬藏不滿籯赤子空
嗷嗷使我淚如傾仰視蒼空高無雲蔽太清吾當訴真
宰早致天下平
見月
一月不見月却在屋西頭童子喜來報還我故玉鈎
㨂葉
㨂葉垂萬珠碧重枝亦俯驚問此何因白晝霧如雨
鋤草二首
鋤草力亦勞根連土如鐵草深固荒穢還疑伏蛇蝎
鋤草廢屋基更剗故瓦屑拾得古銅鈎蒼翠不磨滅
書事(三十韻)
離家仲冬望泝江至鄂渚凄風裂重裘大雪慘行旅蹉
跎歲華晏洲邊感鸚鵡今年春二月璽書命守土兩日
抵黃州又值連月雨披榛古瓦場誅茅創廨宇四招復
業民瘡殘必摩撫事簡雖得暇懷國欝心腑夢登閣道
上隔水不得語覺後山月西孤影在荒堵新晴雲霧捲
南方早炎暑夏衣家未寄晝汗生腹股對客捫蝨談癢
多翻成苦土無絺綌賣亦有乏資與空存麻城名不見
製白紵赤日爍閭閻卉服多困窶一物差可意美竹産
村塢削皮為枕簞纖巧類織組凉光泛琉璃病後難寢
處此身不足惜所願六事舉閔玆鋒燹餘民命滿荆楚
可怪近日來舡兵忽暴禦快槳躐洪濤劫貨殺物主登
岸拆郵亭伏莽襲商賈巴河遇三人投之急流去一人
浮水還赤體無寸縷疆域幸開闢道路乃齟齬偶逢使
者歸封書聞政府敢陳骨鯁言天高聽常俯蹤跡懸幽
遠庶效㳙埃補
飛蟻
巨蟻插兩翼形與蜂蝱類羣然穴我室囓肥若錐利尋
羶行案几乘間穿衣袂童子塞罅隙又出屯滿地有時
忽飛揚喧鬭爭意氣高或登棟梁近或棲褥被或落頭
面上或依墻壁萃見者輙怒憎予獨無害意念其造物
生似知君臣義但令掃常潔迹遠自清致
述椀
有客寄書來遺我白瓷椀古人勸加飱感兹意何婉旅
舍乏此物童僕欣滌澣分送兩同僚無則視為罕欲效
銘盤盂飯頃亦自勉飲食勿過飽注水戒盈滿豈獨口
腹計去道庶不遠
墻頭草
墻頭草三尺俗稱野紅花幹脆皆芒刺葉亂多欹斜托
根亦何危疾風日相加眼前愛瀟洒苦被此物遮一時
芟夷盡幽景即滿家塵垢翳人首誰能不梳爬從是蘭
在門尚云鋤去佳
蛇蜕
平生惡蛇虺不欲見其形長蜕忽掛墻隂風動餘腥昆
蟲乃有此含毒性不靈一蜕一長養速刈積草青蠶蜕
繭盈箔蝉蜕離汙濁龍蜕氣乃神陋爾留殘殼螫手急
解腕為害古來惡劔斷炎漢興笏擊中丞卓深山大澤
去慎勿&KR4281;城郭
苦疥
奔走二十年一身事鞅掌潔素無瘡痍但覺肌膚長自
從去歲來晝夜苦疥癢爬搔血濡爪手足生勞攘纖䖝
穴皮内蠧我恣所往恐是心火炎精神減清爽杯茶服
苦參效驗不可強何況民痍多元氣待培養當使疾痛
除臨風動遐想
酒
人以酒為丼我以酒為苦平時愛静重醉後輕言語容
儀漸不莊咳唾且頻吐目花散萬蟻細字卒難覩事重
忙亦輟面赭羞自俯大禹疏儀狄阮籍儕惡侣聖狂天
壤殊可以警千古
寓意(四首)
鴉(諷為善也)
世俗惡鴉鳴每以為不祥或稱亦報吉兩說皆渺茫禍
福人自致物豈預度量君子循善道自然天降康萬一
遭不虞有命莫可攘小人悖理義鬼神罰百殃僥倖或
安寧氣數乖其常泛觀未定天倒置如未臧事久天者
定曾何爽毫芒飛鴉啓長啄適意自徜徉默坐澄萬慮
聒耳庸何傷
蝎(惡䜛也)
昔年館北方壁上蝎數箇體圓尾螫人肌膚慘如剉今
年黃州居黑蟲几前墮長股類螳蜋雙鈐恣掀簸隸卒
走擊死我斥其太過卒跪前致辭敢達使君座土人亦
稱蠍一囓皮肉破朝痛抵暮夜酷毒難坐卧飲食不能
飱更長忍饑餓急候雞一鳴痛止家人賀此物不可留
見之當擊挫我聞如此語咨嗟顧賓佐䜛口更傷人古
人遭速禍
鱤(刺貪暴也)
孟夏魚苖生纖纖滿波内一瓢數酌千似有游泳態江
頭聚城市買者動運載歸家放池中看養情必耐每朝
飼飯饘至午投藻菜長育日向深洋洋可人愛其中有
鱤魚恣意張巨喙身長多氣力來往食同隊但見魚漸
稀將謂深潜晦童子入水觀唯有鱤魚在養魚莫養鱤湖
池利俱廢用將莫用貪邊民生怨悔雄威肆吞噬繁刑
更苛碎家家棄青苖遥遥投北塞國計果何如令人發
長嘅
蟇(刺無益也)
蝦蟇汝何物形状無可取舞舌掠青虫怒目腹如鼓忽
爾肆大姦食月不肯吐飽腸撑異物廣寒清虚府投劔
上青冥我怒且斬汝奪取明月還死骸投下土杲杲太
陽出當午爆為脯制藥能療疳功神小兒女更有目上
酥解使瘡瘍愈其物固可憎其用或如許却笑蚩蚩民
貌俗昧今古在世一生長酒食灌腸腑視物有不如終
身竟何補
當門小山
山脚踏墻頭全身盡呈露殆類知己人豁達吐心腑秀
色排闥入意多默無語晚來白霧起對面不得覩夜坐
虛簷下惆悵失佳侣曉翠忽舒顔為爾早開戶
石砌方池
石砌小方池四面皆一丈僅同碧簟舒未易測限量地
底泉脉通江海發清漲光㴠浩浩天星河漭搖蕩譬如
方寸間瑩澈萬里暢移牀狎清泚宛在鑑湖上
江色
竹屋晨啓關江色直飛入空碧壓几案隂隂四壁濕玻
瓈作天地泠然手可挹萬象隨升降元氣動呼吸臨岸
步觀漲石階没千級岷巴與湘漢衆水大會集合流東
北去海水亦起立
龜頭山
我聞龜頭山乃在麻城縣東離八十里高峻遠先見伸
頸向南行欲矯仍俯顫巨吻谽谺張穹脊坼紋現銳峯
尾突揚垂隴足深淺戴石被介甲嘘雲零雨霰彷彿洛
書出峍兀海鰲抃緜延地一舍巇嶮行不遍形貌肖靈
真活動生孽變不知在何時傳自舊俗諺竊食太倉米
官耗歲常洊糞田東義州豐肥最淮甸天心惡饞暴猛
風激飛電霹靂振頷下鑿去唇一片地靈鎖趺爪骨死
永不轉至今涎沫凝石乳方氣扇文皇避暑亭過此暫
留戀試劔斬石裂馬跡尚可辨禪寺傍龜峯兵火燬樓
殿羅漢遺脚蹤錦綉生采絢虎跑清泉湧飛瀑日光炫
矮碧千年松不盈一尺羨石面開小蓮或白或如茜佳
草解百毒重樓裊金線二級四樓垂三級九絲練雌雄
駢發處羣草停蔓莚有蛇白花紋剛尾插石健直立長
丈餘吐氣毒熾煽飛禽觸即僵隨吸下供饍又有鼈皮
蛇褊闊類街面尾尖首如狗吐絲草頭纏人行犯其絲
逐啖恣所便曾遇五獵犬一犬被其嚥腹飽癡不動四
犬怒齩穿野人舁入市山海經未傳白艾最可妙土産
入貢獻低葉拂婆娑大葉展蔥蒨草深妨長茂耘耨如
治佃端午官採刈禳毒先祭墠精製似純綿&KR0008;疾勝瞑
眩一炷火力透貫串速如箭暖具作氊褥褁膝療寒倦
僧名張化主鈴響起塔院遂名佛道艾且可充贈餞此
事得之誰羅判吏陳憲
晚凉
孤螢屢明滅長飈驅濕暑幽枕擁虛窗夜聽竹間雨
芒種前雨
兼旬天氣晴磽确曝龜坼山農欲移秧三日沛甘澤
黃老
神哉變化機黃帝堯舜氏垂衣民自化制作初盛美皇
風與帝德軒轅會終始上衍羲農業下肇唐虞理斯文
昌聖統大法建人紀末世怪誕流放蕩言僻詭膝行崆
峒山問道廣成子鼎湖晝升天冉冉乘龍起羣臣攀鬚
墮抱弓葬冠履乃為方士祖繼者獨𣆀耳秦漢稱黃老
清静遂倣此聖人亦人類有生必有死安得臂為翰腐
尸青冥裏宣尼贊周易三聖同一軌躋老儕諸黃無乃
傷鄙俚或云黃石公倒置尤非是嚮使鄒孟出排闢豈
得已醫家祠有熊貶與方技齒我久厭俗談一刷萬古恥
示後
教爾諸子孫切勿慕富貴方冊與田園功勤有滋味
悼故妻喻氏
世治夀為福唯恐不百年天下兵興時病中福亦全行
年四十七伏枕竟不痊非夭亦非夀正命賦自天夙昔
性婉娩志操仍冷然父兄富田宅姑妹豐貨錢嫁為貧
士妻殆類少君賢資送物固華澹素乃所便身不服錦
綉首不飾珠璿心不好暇逸口不嗜肥鮮乃肅閨閫儀
恥為粉黛妍先母未五旬性嚴常見憐緝麻躬機杼具
膳進几筵燈下勤補紉宵晝分遑眠籯空無私鏹有即
獻姑前勸我廣儒業日夕當乾乾居内理家務因得力
學專充貢赴南宫點額辭幽燕檄作書院長金陵坐寒
氊為我奉母來承顔意彌虔賓朋常滿堂酒食羅爼籩
再調餘姚山孤蹤涉長川在家能色養母心免懸懸江
南開大閫幕下叨備員石城奏雄捷銜命使淮埏風塵
塞道路百里如數千慈親念行子加飡癘氣纏煢煢奉
湯藥深夜更煮&KR0673;心勞不可救慟絶欝莫宣慎終禮必
誠淺土封亦堅庶冀良人歸中心無悔愆移家指鳳臺
華省初依蓮臨行輟膏沐其母問何緣再拜懇致請方
今烽火連郊野難安居願隨母問遷未能報劬勞不忍
更棄捐母意似未俞挽之強登船其族後遭兵母獨遐
筭緜送終畢大事篤孝情勤拳生長兩男兒教以攻簡
編怠逸必切責不為私愛牽日用有節制時祀常潔蠲
忽我病二載將謂難久延何意壬寅冬瞑目在我先是
時領公務夜宿郭北田意若待我别氣息猶戀咽達旦
望不來長逝魂翩翩日午及到家偃卧面覆綿頭髮如
漆黑容色清娟娟憑牀喚不醒揮淚深徹淵不得親永
訣衷腸疚如穿慘慘夜無寐鏡破安可圓輔翣衛輀車
相送城南阡身雖不及老生來少憂煎時危不識兵歲
飢不斷烟禮義足自防又合七誡篇有子俱在侍有孫
可紹傳生順死亦安無憾入黃泉姑孰小佳山骸骨終
當旋同穴在異時述此垂曾玄已上黃岡寓稿
秋夜
秋分氣初爽燈火新照夜蟋蟀在我宇鹿豕過簷下商
飈戛松竹聲樂殷韶夏旅人歎空室聽此稍慰藉四時
寒暑代秋凄殊可訝山川變寂寥草木動衰謝況乃尚
殊方未得税星駕自非疆寬夷欝結莫傾寫命途有或
然意欲問造化蒼然默無語列緯芒彩射漫漫未能旦
天地一邸舍
病體
病體異彊年微凉即歛簟丹心雖故吾奈此老冉冉血
氣盛必衰節行寧或歉愛彼古松栢不事柔荏染卒吏
意未諳笑視太清儉舉按疎酒肴汲井煮菱芡持守固
一定所處隨夷險思昔軍旅中聯篇飛文檢將相相後
先旌旗互明閃萬馬被精鎧獵車載驕獫執弓陪射耦
發矢注剡剡近歲違康寧伏枕謝丹臉臞勩漸可憎眷
顧難久忝惜無智勇資儁功奮光燄又無康濟才事業
垂琬琰恐與秋草零行路得譏貶尚覬素志豁一勺助
瀲灔
夢覺
夢覺山雨來萬點擊虚瓦泠泠玉磬音墮我羇枕下回
飈撼松濤曲奏迭高雅此身卧鈞天傲睨洞庭野造物
慰孤寂作意為陶寫殘夜破幽閴心耳俱洒洒清吟荅
洪調勿謂和者寡
桐城雜詠(四首)
寂寂山之阿佳菊發崖谷人言采其英延年且明目紫
蕭間雜生修莖密不曲蔭此婆娑叢見蕭不見菊筮人
求靈蓍指蕭即其屬刈為五十籌捧之進玄櫝尊閤潔
室中焚香致恭肅觧韜左右分假爾吉凶告恐此或未
神掇取無乃速金蕤豈不芳一時意未欲悠悠歲云暮
凌寒抱幽獨
仁杏兩巨株夾立門左右栽植多歷年幹直枝葉茂兩
淮兵禍烈邑屋殘燬久歲徵戰艦材窮谷斧斤走居然
脱戕斃疑有神明守此來築室居乃喜見駢秀西株戈
戟張東株車蓋覆又如衛士嚴猛氣出介胄主人愛護
之從此保真夀物遇自有時不必計遲驟
晚窗坐未久忽若松風鳴問言何所鳴荅云澗水聲我
來已再旬不聞此聲清今夕特爾殊潺湲復錝錚豈非
冬寒候萬樹凄風生飄蕩震原野廛囂雜營營羣響有
時輟原泉獨流行晝夜無息機天然發韶英去為江與
河洪濤播大瀛因念古君子名揚恥過情美德有根本
廣譽久益榮
舍北有廢園灌木深且蕃翦鏺忽明豁有物峙草間瓌
頎似人立乃是石假山汲泉洗宿翳三峯各蒼顔亦鍾
神秀資似無斧鑿痕此地山既多層巒繚周垣煙霏媚
朝暮晴雨皆可觀云何昔人意因假遂遺真思欲廬峻
頂㟝嶁悉下陳泰華在我闥浩與寥廓鄰
已上鶴沙小記
陶學士集卷一
