陶學士集卷十明陶安撰
歌
大明鐃歌鼔吹曲
自古帝王之興必有著述以紀其盛若唐臣柳宗元作
鐃歌鼓吹曲所以載祖宗之功能是已肆惟我聖皇興
自畎畆務行王道不十年遂有天下豐功偉烈博侔天
地臣安忝侍從親覩大戰於彭蠡湖雖鬼神莫測其機
爰勦叛孽全師而歸其後命將出師往無不克臣不文
然以筆硯是職謹用宗元所名而弗遵其制搃爲三闋
曰出師曰奏捷曰凱旋俾兵旅歌以爲容且伸其意所
以稱頌功德之盛於無窮爾
皇天眷有德聖君起臨濠定鼎向建業夷夏胥來朝蠢
哉爾醜猶負固蟻聚䲭張敢侵侮聖慮憂及民雷霆赫
斯怒爰整師旅江之東戎衣一着親元戎威勢雄爪牙
奮勇武鐵貫千艨艟結陣兩戰酣海濤沸天風六時不
觧屠戮莫可算鄱陽湘水皆凝紅俄飛一流矢酋首先
殪凶千古竒遇成神功天討有罪繇天衷左纛從此還
當廷命將帥桓桓諸虎臣分符出討罪平吳定浙及閩
中陜關魯蜀威無外肅天兵塵不驚長驅抵燕城望風
披靡如拉朽一掃海宇腥羶清王道蕩蕩邦家寧從此
天下萬年歌太平右出師
皇仁憫弔生靈辜興師伐叛鄱陽湖左纛親將兵百萬
旌旗蔽天連舳艫况兹將帥皆貔虎攄竭忠誠奮威武
龍蛇起陸閙關機猰㺄磨牙互吞吐聲揚似雷霆氣聚
若雲靄勢擁山排空威肆濤翻海大地總掀簸白日失
光彩交鋒結陣兩酣戰血濺長江赭波面殱劉□猛過
刈麻俄報渠魁殪飛箭轅門獲醜五萬多巍巍黃鉞還
鑾坡攙搶淨掃大懟息洗兵就欲傾天河其餘吳閩猶
掎角鷇麛那能抗喬嶽浙齊蜀陜諸翹芽烏敢萌纖傲
霜雹元臣廷受命出則奏捷功長驅到燕薊載籍歸天
宮際遇風雲數豪傑到處烟塵皆撲滅十年睿筭承丕
烈天意人心搃忻悅右奏捷
興臨濠都建康風雲從神龍翔川嶽簸蕩乾坤低昂掃
腥羶正紀綱氓受墊傒聖皇天與人歸戡四方如日升
天萬物光(一觧)戰江漢屠鯨鯢仗黃鉞秉白麾奮義威
專天機百辟趨虎與羆太白冥天狼隳摧彼鱗鬛流成
漪江漢平萬乘歸(二觧)諸爪牙靖東吳剪兩浙甌閩區
刃弗剉衂全師徒踴躍歡呼吾廟獻俘幅員廣黔黎蘇
(三觧)桓桓䧺伐山東狐鼠軰競潜蹤隴右蜀西諸鞠兇
薙刈若斷蓬烽火息狼烟空(四解)遂北指赤狄直抵幽
燕境旂旐央央來彼竄滅形影陽九值時數中原弗遑
靜百年今復清干戈氣全屏廣輪際天海輿圖屬統領
無思不臣服萬古鎮悠永(五觧)右凱旋
重登鳳凰臺獻歌奉進時歲丙午剪除群兇殆
盡喜而有作
已𢷬狐兔窟重登鳳凰臺鳳凰臺上聖人作淨掃六合
無纖埃白日出青天開煙霏無留㾗曠蕩盡九垓但見
紫金之山高崔巍長江萬里奔駛朝宗來朝宗來皇圖
恢握乾鎮坤妙斡璇樞回大哉造化仁浡浡雨露滋枯
槁搃甦醒烝黎樂雍熙樂雍熙咸梯航聖人陞大寳端
冕蒞四方神基永固天同長地同久天同長聖人萬夀
延無疆高臺覽德來鳳凰
駕幸獅子山應制
聖皇應天運出以安民生撥亂反之正仁敷臻泰寧十
年天下一剗平紀年定鼎開神京城西有山極竒峻昂
昂䧺峙長江汀其山儼若狻猊形百獸仰伏皆來庭江
流其下赴朝宗洶湧昕夕弗少停法駕時幸臨乃以觀
民風體民情匪爲逸樂無事而空行峯巒虎兕奔波浪
虹霓騰風帆烟舶商旅互來往秧疇麥畛農父方耘耕
雲霞舒卷芷杜青森羅萬象皆來呈重瞳顧盻值晴霽
謂此景界由天成用賜此山號獅子昭示堅久無窮名
吁祥麟出㙐鳳鳴四海爲一家於穆皇風清肇造勤禮
樂興順游豫恢綱紘武多牙爪文誠股肱登臺陋漢高
思士發歌聲乾道復何爲貽謀千萬齡
奉旨賀平章鄧遇等諸將平定中原回
大明受命眷自天如日上升照八埏帝皇德業際穹壤
在古無後今無前烽烟到處咸撲滅無強不摧堅不折
中原開拓尤掛念睿謀選將當庭闕桓桓羆虎智且䧺
鳥翔蛇蟠排折衝戰機陣勢指掌握神鬼捭闔風雲從
雷霆轟天震笳鼓號令嚴明整行伍統師百萬辭玉京
天塹湏臾捷飛渡蔡淮小醜不足平齊魯妖孽難逃生
長驅汴洛煩一掃直取圖籍投燕城千軍倒戈彊敵避
根株既拔連條肄乃收晉冀廣幅員更納秦關貢租税
朔漠已靖遼海寧奏凱還朝塵弗驚龍顔霽豫衆復命
白日上貫皆忠誠止有蜀黔何蕞爾一箭飛臨猶可弛
生民安樂頌太平萬萬年呼聖天子
閩中王指揮報捷來金陵就送其歸
跨錦韉佩龍泉豹弢鳴鏑懸玉玦鈎重弦手提髑髏血
漣漣走報捷音丹陛前見殺賊酋長天顔喜回春□盎
金幣出内帑三級崇資併加賞亟還撫輯要觧民煩冤
毋徒誅夷有乖優恤恩
夀宣國李公
月當秋九屬陽數懸弧佳辰值初度欣從真龍飛上淮
五岳生靈共環覩神化見田隨躍淵轟雷掣電開風烟
長江浪闊竟飛渡甘雨灑徧東南天輔佐聖皇開九有
淨掃攙搶扳北斗或行拓境仗節鉞或任經邦陳可否
建都控臨佳麗地沙隄火城崇勢位十年黃閤尚清高
吳楚峯巒挹蒼翠河山帶礪誓始終金書鐵劵昭全功
股肱元首重今昔奚特殿陛誇孤忠開國承家華第宅
厚錫珍饈列瑶席獸爐青裊水沉香瓊巵紅瀉流霞液
嘗聞大椿竒論自莊周八千歲爲春八千歲爲秋願公
永與椿相侔又聞瑶池有桃仙所植三千年開花三千
年結實願公此桃頻得食更願夙興夜寐事一人啟土
臣鄰魚水親謨明迪德並堯舜天下仁夀同享熙熙春
石假山歌
世上好山如好人睨傲不肯來相親是何峯巒落几案
數寸氣象排蒼旻我聞好山芙蓉三十六從有鴻濛露
巖谷一宵神運霹靂斧但見二十四峯青立玉翻然飛
去十二峯來向君家伴幽獨忽遇雲間騎鶴侣爲言此
事非誇詡更有仙家十二樓化作游龍渡江去硯屏時
映一拳小萬壑千巖共昏曉天地骨含千古清收拾精
神不爲小洞天兩竅祕莫窺虛冥眇漠涵天池須彌亦
向芥子納靜中觀妙生神竒幽人拂拭愛蕭洒掌握烟
霏恣陶寫着屐不勞追謝公山同心會忘真假
望夫山
春風江頭吹柳枝閨中佳人怨别離長城烟草渺天北
重見郎面知何時欲飛向君無羽翮登山望遠雙瞳碧
寸心似石無轉移遍體隨之搃成石相思誓與天地久
肌骨猶香堅不朽征夫飄泊終不歸縱活孤幃難獨守
岫花紅簮螺髻綠雨露朝昏足膏沭銀河雲錦織衣裳
月光爲鏡天爲屋嗚呼六朝重鎮姑孰城前後藩臣來
駐兵爲臣不忠取屠醢何如貞女身長在
天門山曲
混沌未鑿元氣閉帝遣斵開雙闕麗一抽鍵鑰不復扃
彷彿閭闔當雲際岷波如絲來自西狂飈忽駕滔天勢
雷驅銀馬蹴兩涯虎豹遁藏閽者逝向年未曾到此山
遥望不知誰抱關但見烟蒼雨黛動顰咲畫出八字宮
眉彎春來堤柳青裊娜二梁開顔忽招我一在淮西一
江左夾我詩船船不過船壓天光覺天堕愛惜玻瓈才
能唾舉杯對月嚼冰玉桂香萬斛清胷腹夜檄江妃舞
長袖爲君翻作天門曲憶昔充貢兩赴京九重晨啟瞻
彤庭懷策空歸名不薦五門微茫夢中見
淩歊臺
炎歊苦欝蒸何處堪欺凌黃山古臺址峻嶪何層層周
覽無不極我嘗試一登湘潭巴蜀總在目長江濤浪來
如崩縈廽一帶繞雲漢天門對立青峻嶒果然暑氣無
地着松隂六月凝寒冰所以凌歊名不誣世所稱想昔
宋主卜築時工匠庶黎勞聿興瑶階沓錦具金雀棲觚
稜教成粉黛歌白紵吹彈絃管聲嬌騰無何豪奢逐流
水轉眼衰歇茫無徵惟餘清泉白石散林壑雨綠莓苔
鋪毾㲪銷磨今古罔識榮與辱長年只有山中僧
弔虞雍公廟
趙宋累十葉南渡紹興時金主長驅百萬師兩淮宵遁
權與錡駕欲航海社稷危麾艘絶江來氣已吞采石顯
忠期不至事勢倉皇急參謀本儒生剥床痛憂國立招
諸將赴海鰌蹴舞雙刀陣中出六軍奮勇殊死敵畫艦
衝渠半沉溺復追射敗之僵尸四千餘公親再奏捷露
布獻酋俘隨復縱火蕩巢穴敵亦含羞燒鳳車江東西
遂寧謐口碑永頌神功德當時微公那能免災厄生民
立廟沙溆傍補報四時陳血食只今風塵障日昏想公
英氣猶生存咸懷我公不暫舍堂陛再拜奠酒尊安得
如公者復見生斯世慰安黎庶清乾坤於乎安得如公
者慰安黎庶清乾坤
月蝕次韻張誠之
誰使妖蟇心慘刻玉宇瓊樓恣吞蝕兔老蟾癡不及走
天地須臾變昏黑玉川子彷徨於中庭涕泗成冤號臣
雖有寸鐵無由身攝天梯高但見龍窟隱頭角虎衛伏
牙爪龜烏睨視窘無策金鼔震地空忉忉夜闌還我爛
銀色天眼如何能瞽得飛章遥賀廣寒宮皓乘流空照
箕翼下界百萬億蒼生永仰清光保無斁
送靜明復住持天宮寺(宋宗室乃講僧也)
靜明復毓秀乎儒族兹乃膜拜緇其服終日繙經坐空
谷君不見龍飛鳳舞下天目烟草凄凉渺平陸江南玉
樹寂無舞喜見曇花豔西竺月影相隨湖上宿曉玩雲
樓衆山綠苑鹿晝馴巖虎伏飯飽青精蔭脩竹空外一
聲清唄響寳床演法毫光燭蓮香飛出齒牙間天雨㬅
陀散珠玉聞道天宮現人世蒼鷲回環梵王屋一朝教
省檄書来主領名山起幽獨釋子遥聞大歡喜仰待雲
間錫飛速從今禮師如禮佛丈室天龍來眷屬但令宗
說兩通融選佛場中一燈續(雲樓地名)
樵隱歌(并引)
溧川端國用卜築巉山自號樵隱其子以善能揚父德
託陳子良來求樵隱之文余亦樵于楚山者也聞端君
之隱喜動於懷走賦長歌或乃鋸清風斧明月憩叢薄
以舒情招烟霞以爲侣蒼童白丁扶携後先譜斯歌以
唱和之亦山中之真樂也
隱君家住巉山麓託興樵蘇生計足得柴既可編爲門
伐木還能結成屋身穿巉山雲春融草樹榮欣欣蓑披
巉山雨翠濕條枚漸翹楚西風飛霜天又雪忽見滿山
黃葉脱童子相隨采薪去斤斧丁丁在林樾下山笛弄
三兩聲檐頭風月生餘馨到家一事滿人意咲指瓦竈
炊烟青逃名物外絶幽雅厭看市塵飛野馬平生挺挺
松柏姿豈同泛泛芻蕘者君不見朝官待漏冰凝履寒
透鸘貂侵骨髄何如取將榾柮煨滿爐暖襲圍屏晨未
起又不見豪家過冬偏費錢衣重錦綉榻重氊何如斫
得桑榆燒作火團欒兒女如添綿更有酒樓歌髻整狂
客沉酣呼不醒不及我樵安靜境澗底青荆沸茶鼎復
有爵高多俸祿巧覓資財饜魚肉不及我樵心寡欲手
束乾柴煮&KR1085;粥久無買臣富貴心列壑層巒留賞音清
猿攀蘿同晝暇黃鸎求友聞春吟巢枝小天地爛柯短
古今戴雲冠兮月在襟白石爲桃蒼霞衾左招農叟右
招牧亦有漁父相追尋長歌未歸藉瑶草采芝又遇商
山老松花釀醪顔色好夢䰟飛上蓬萊島
五花馬
五花馬雪踠驕春赤雲胯前年來從冀北野蹄不驚塵
汗流赭將軍見馬筋骨竒不惜千金買得之持韁使馬
或徐疾馬不能言意自知騎向邊城頻出戰背長鞍花
肩着箭敵兵四合突重圍救出將軍走如電將軍歸向
馬拜謝汝龍駒脱吾害芻如山豆滿倉牧人守飼寒夜
長帳下英賢籌畫妙曾勸將軍勿輕躁智謀仁勇勝萬
人破敵擒王獻宗廟將軍早依如此語免致冒險幾成
虜感恩在馬不在賢但恐忠良氣消沮飬馬能利將軍
身飬賢均利天下民若能飬賢如飬馬偃武脩文治道
新
河如帶
虎有爪鵰有翼爪擒猛獸威愈張翼奮高雲身起疾自
從軹道釋降王火旗龍馬趋咸陽丞相淮隂文武並良
平片舌摧彊梁開國功臣定王霸捲除虐網民歸化壺
關仁義决雌䧺馬上安能得天下且如吏才世常有何
亡如失左右手儻非神計六出竒空䧟滎陽虎狼口長
樂置酒朝儀新天子之尊世一人元勲雖是稱三傑鴻
業皆由得衆臣臣有才君所倚元首股肱爲一體家國
遄興每因此若使虎無爪兮鵰無翼横飛怒搏將何以
狐兔鷦鷯䓁焉爾高皇念功能重酬剖符裂土封諸侯
刑白馬宣盟辭告於上下之神祗神祗洋洋明鑒知盟
若曰山如礪河如帶地老天荒國長在河如帶山如礪
子子孫孫千百世鐵爲劵丹爲書視彼竹帛堅有餘金
作匱石作室藏之宗廟何深密分茅食邑布州郡雉粉
衣裳龜紐印謝恩鳳闕拜且言長與漢室爲藩垣後來
疑忌含怒怨激得王侯屢生變戮豨醢越夷韓族請苑
利民翻繫獄漸次國除真可憐幾家能得傳曾玄口血
未亁言自食無怪殘刑有武宣爭如待下推恩德保全
功臣扶社稷周家雖不誓山河國與諸侯綿八百君心
誠信能確守帶礪不盟天亦祐君心誠信苟有虧帶礪
雖盟終自欺君不見呂后在前莾操後還賴功臣同拯
救河流山峙尚依然不似人心不長久
澗底松
兩崖峭立夾幽澗澗底長松生直幹崖高澗低無路通
鐵骨霜鱗有誰看托根若在徂徠野千尺良材逢匠者
拔爲梁棟登廟堂豈容偃蹇山林下澗底松安可賤地
位雖卑獨無怨不願用於漢家未央宮不願用於唐室
含元殿久無帝舜作巖廊甘分沉淪羞賈衒自從長飬
數百年絶彼斤斧全吾天未央含元雖壮麗回首瓦礫
凄寒煙君不見犧尊青黃木之灾至寳不琢真竒哉
大風起
大風起大風起掃蕩烟塵淨如洗火龍吹燄成赤雲鼔
鑄乾坤又一新鸞旗豹車過沛里父老子弟爭迎喜向
年離家纔庶民今日還鄉是天子酒酣情濃思故舊慷
慨悲嗟舞長袖復除戶戶動歡聲千秋萬歲君王夀壮
哉親唱大風歌金石鏗轟奈樂何君不見拔山蓋世骨
先朽何在威加詫䧺赳又不見深室懸鍾烹走狗何用
猛士爲之守大風起兮雲飛揚不如膏雨流滂滂威加
海内歸故鄕不如帝德天下光安得猛士守四方不如
王佐之才登廟堂所以漢道不克承三王
應制次韻石城秦淮二首
石頭城與雲平朝見紫霞結暮見明月生城邊年年春
信早御溝漲暖垂楊青駐馬坡前花雨歇江北浮舟渡
桃葉中營兵筭朗如月鍊石尤能補天缺氣運推移夜
還晝六代繁華應復舊秦淮水息風浪宛如河漢向西
流星斗高環紫垣上祖龍鑿山氣常王地脉仍完秦自
喪大帝興吳天塹雄五馬南浮形勢壮秦淮光涵天影
眀樓臺夾岸如承平雪晴朝來春水生且無江上鯨鯢
爭鍾山萬古色不改日出雲開見滄海
賦
大成樂賦
芹波環璧芝楹毓金素王凝旒有赫其臨肅成均之蕆
祀冠天下之儒林運隆文明之世樂鳴正大之音鏗宮
商於翕繹調律呂於精深此釋奠大成之樂所以象聖
德而感人心也若乃宿懸展聲栒横簴立八音繁會莫
重金石範荆揚之貴品礱泗濱之瑩質貫脉絡於宣收
妙始振而終詘爰有琴瑟布絲簫篪按竹笙以匏列塤
惟土屬鼗鼓奏革祝敔諧木序有堂上堂下之分歌有
凝安同安之曲搏拊戞擊審輕重而中倫要眇舒遲益
悠揚而不促迭唱和以永言盛物采以充目譜雅頌之
遺芳洗滛哇之鄙俗於時殿陛清穆牲齊馨香盥薦是
嚴升降有章明靈在天來格來享被龍章其負扆嘉盈
耳而洋洋使夫聆之者陶一身之天和覩之者詠千古
之道域融暢精神流通血脉信乎儷美於虞廷之韶聯
輝於清廟之瑟矣予獨因而有感焉當夫尼山降神洙
泗闡經屹屹乎生知安行之資皇皇乎出類拔萃之英
巍巍乎聖賢之標凖顯顯乎帝王之儀刑祖述憲章而
功著仕止久速而時行彼莘摯之自任暨惠和而夷清
地雖躋乎至極僅一德之宜榮孰愈聖智之全美巧力
之優并與其爲小成獨奏之一樂曷若爲八音並奏之
大成是以始終條理之取喻形於孟氏極贊而深眀洪
惟皇朝教溢八紘鼔生和於兩間浃仁澤於群生一䕫
制作乎大章百獸率舞乎明廷聞管籥而同樂欣欣然
有喜色舞干羽而格遠蕩蕩乎無能名崇儒重道祖述
丕承允稱加封之詔式符雅樂之稱聖主龍飛經筵盛
典中和建極海宇謐寧兼總條貫玉振金聲方將考大
合於周禮而益隆大成樂於孔庭宜乎開億萬年之太
平也
大成殿賦
遭文眀之盛世兮流聲教以彌幅員闢虎闈於璧水兮
示彛倫之所先校庠布乎郡邑兮咸在廟而清蠲巍乎
大成之禮殿兮嚴報本於文宣承皇后之嘉惠兮詔徽
稱以致崇摭鄒儒之微言兮盡成德之形容總條貫於
金玉兮翕衆音之始終是曰大成兮視夷惠焉能同著
嘉名而有自兮侔制作乎王宮大江之南曰姑孰兮面
蒼翠之三峯溪流繚乎城邑兮藹洙泗之遺風湛清波
之半璧兮循橋門而沄沄蔚喬蔭於文檜兮發秀色於
蒼芹歲冉冉其屢更兮棟將撓而榱桷蠧澹煙蕪於黃
昏兮恐佳期之不吾遇苟作興之有俟兮亦何恨乎遲
暮思美人而忽見兮羌邂逅於南土駕五馬之翩翩兮
載雲旌而容與指泮水以弭節兮謇將覲夫靈字東階
兮肅升酌芳馨兮薦誠華扆塵兮衮龍翳中庭凄兮綠
草生憺觀者兮忘情獨侯心兮靡寧謂天地之廓大兮
惟聖道其服參帝乘龍以撫運兮儒化罔間於朔南宜
崇構以宅尊兮夫豈卑圖之所堪歲月逝而益圮兮將
承宣之我慚萃縉紳以詢兮恢新制而經營恊靈辰以
遷主兮命梓人使效能擢良材於鄧林兮輦巨石於巖
扄百工繽紛以雲集兮隱斤斧之轟轟寮屬恊心以贊承
兮曾不日而告成隆殿崛其山起兮象紫微之法宮旅
楹植立而絢丹兮飛梁駕乎長虹朱甍采桷翼其如翬
兮仰之高而彌崇信乎不可階而升兮夫何岌嶪而嵸
巃橑木蘭而楣辛夷兮煥玉題與金鋪鏤蒼珉以爲礎
兮削文杏以爲櫨敞寬平於赤墀兮納光景於綺䟽碧
參差其萬瓦兮躍龍鱗於天衢其勢出類而拔萃兮蓋
將與造物而爲徒溘埃風兮棑雲類特立兮無群干元
氣兮絪緼類太和兮萃於一身赫奕兮輝煌猶髣髴兮
文章倏雲譎而波詭兮象神化之無方具隂陽之闔闢
兮與日月其齊光晨燎設兮獻殽醑妥神居兮啟瑶戶
皇剡剡兮楊靈率雲霓兮來御肅上公兮列侑被赤紱
兮自天而下心悒鬱而未舒兮睠焉不能舍也位門廉
以恊制兮建雄宏之厦也圭冕秩於東西兮挹道德之
遺芳玉綵彰施於五色兮粲繡繪於衣裳列星布乎朱
扉兮爛昭昭其未央士之誠敬有所瞻兮儼素王之洋
洋重曰春秋紛其多故兮傷周綱之久陵嘉尼山之毓
靈兮胡唐虞之弗興環遠轍以振鐸兮嘅無人乎我聆
踣祥麟於魯郊兮淚浪浪其忽零明王不作孰宗予兮
歸闡教於遺經開世道之隆平兮示人主之儀刑惟熙
朝之累洽兮躐漢唐而軼三代恢帝德之如天兮鼓皇
風於無外建人極以爲標凖兮孰若夫子事功之尤大
生民以來未有斯盛兮亦何啻乎群山之宗岱宜悉心
以興學兮知化原之有在峙壮觀乎江表兮伊斯文之
有賴事畢兮功深丹堊煥兮鴞林登爼籩兮奏八音吉
日上丁兮神所歆嚴齋宮兮集衿佩播絃誦兮游六藝
雲飛騰兮雨滂沛漸教澤兮被萬世誶曰孔子之道集
大成兮新廟奕奕揭鴻名兮厥高造天鬱崢嶸兮龍章
當陽儼穆清兮邦之具瞻侯所營兮億載文運日月其
明兮
孔廟賦(并序)
至正四年朝議以六事課守令增興學之目遴銓時望
爲民師帥由是西河高侯子眀以才被選眀年守太平
始視事朝服謁先聖廟惟時殿庭弗葺廡弊門逼從祀
位置未合禮度而規制隘狹髹繪昏翳懼弗稱國家致
崇極之意乃建議改作徵學田積逋購材鳩工躬自董
督指畫匠石常臨視終日靡惮勞悴穹祗贊役冬無隂
寒遂復開廣基址大興棟宇塑像嚴華備王宮之制其
勢倍蓰疇昔稱江淮之冠矣自侯理郡善政洊施而是
舉尤偉特蔚爲斯文盛事蓋圖盡厥職不負委任視黃
霸教化穎川文翁建學於蜀同一轍焉昔者泮水之詩
頌美魯僖矧兹新廟落成宜有贊述輒譔孔廟賦用紀
成績昭示無窮雖不敢追嫓作者亦古詩之流也賦曰
天昌文運地獻靈基奠素王之奥居闢清廟之弘規法
紫宮乎北極抗陽位乎南離美成功於不日重報本於
明時斯蓋廓乎千古之偪陋聳一邦之崛竒者也睠惟
姑孰開壌江東溪流揚洙泗之波泮林藹鄒魯之風况
當車書之既同校庠之是崇煥經籍其牖民麗日月於
層空詔大成之徽稱仰垂範之玄功匪夫華搆巍䧺如
雲而翔如山而隆曷足以尊帝王之師表道德之宗工
夫何墁瓦蘚蝕衮繡塵凝矩度失稽位序無徵玩歲因
仍廢不遄興丹虹逝兮梁木壊金雀去兮空觚稜斜持
兮旁承岌岌兮難勝目爲駭視心爲愓兢苟非神物之
呵衛眀靈之倚憑亦將靡然而撓頽然而陵矣物因蠱
而加餙事遇終而始成洵美高侯受命天子洒御墨於
金屏頒宸恩於玉璽剖符内京守土南紀振榮光於兩
轓撫淳俗於千里肇當蒞政之期首嚴告至之禮乃盥
東榮乃服深紫瞻堂廡之隘荒省疚懷而不已於是會
僚屬詢賢儒考群策恢䧺圖緍帑久虛粟廪無儲發號
屬邑勤徵歲逋富若川委捷若神輸恊良卜吉定方辨
隅授全模於梓匠遴巨木於林虞刳雲根於瑩窟範埏
埴於洪罏霏屑噴而瓊霙舞大冶躍而金煙嘘絶龍瓢
之霪雨輾烏輪於天衢斧斤翩翩繩墨綿綿矯枉而直
削腐而堅曉鍤雲合晝杵雷填勞者忘疲赴者忘旋俄
而祕殿傑聳穹址承甃飛梁奮蜺剛&KR0008;蹲獸欒櫨復結
枌橑騰湊丹楹列乎瓌材采桶揭乎纖繡怒螭掀吻於
危甍翔龍矯首於重霤芝栭藻梲之巧繪山栥荷枅之
錯鏤俯深坤於懸絶突中天而欲驟級層階於東西拱
脩廊於左右褰雕簷之雲翼碧瓦燦乎煙鱗瑣窗納景
霞壁璘霦中唐亘砥方墀琢珉風無纖塵雨無微津流
紅光於晨曦飈翠氣於晴旻啟靈星於黃道棲列宿於
朱閽視鑊之庖設麗牲之碑存侯乃妥靈薦醴士類駿
奔有赫宣尼負扆宅尊申申夭夭有燕居之儀誾誾侃
侃若在朝之容建華旒以垂纊端大圭而昂顒享以上
丁衣冠肅恭籩爼既旅罍爵斯崇載鏗鍾鼔虡業維樅
拊以琴瑟間以笙鏞上公配食傳道得宗列速肖之群
賢秩諸儒其追並像設孔嚴威儀俱盛絢采色之彰施
爛紘璋其輝映彼蘭陵之性惡莾大夫之符命宜同削
於舒雱愧江都之醇正偉營濂之毓靈指無極於冥徑
豫焉而顔洛焉而孟間挺邵張庸奴馬鄭我徽文之紹
綂參休光於先聖咸侑祀乎眀庭啟衆心之虔敬爾其
繚垣四周澄波半璧杏壇蓊翠芹臯森碧跨蒼虹於橋
門曳文綃於衛戟登其堂者恍聞金石絲竹之音踰其
閾者洞見黼黻珩璜之飾文風振乎草木教澤被乎井
邑青山興而鼔舞采江廽而蕩潏乾坤交泰而絪緼氓
庶環觀而悦懌若是者豈非侯之力耶賦未既乃有鴻
生英流方領圓袂自賓階升周旋就位捧手而問曰方
今明主御極登三邁五思皇多士同符乎周文表章六
經追蹤於漢武聲名文物充溢寰宇務菁莪之育才挈
斯世於隆古家塾黨庠之相望春誦夏絃之畢舉故建
官以闡教豊庖而具羞先生詫宮室之壮麗窮葩藻之
雕鎪未聞發揮乎大道不幾馳騁於末流請爲我抽其
秘而啓其幽遂喻之曰子來前藏脩游息素有其地苟
廟貌之弗嚴恐禮典之將替今而進德有堂尊經有閤
齋廬爰葺圖書攸託導以窮理治身之功勗以尊主庇
民之學使來游之彦鼔篋之徒遵義途而步武擴仁宅
而安居翺翔禮樂之藪饜飫雅頌之腴考夏商之忠質
嘉唐虞之都俞犧卦眀乎消長麟史寓乎褒誅稽漆書
之科斗剔芸編之蠧魚玩文詞於游夏探道奥於程朱
掃莊列申韓之弊正馬班曄夀之誣是知作新教化之
原以副所任者舍侯其誰乎問者語塞降階欲辭復授
之以詩曰
彤靈彤宇高侯所營流離汗漫輝奕崢嶸於皇文宣集
厥大成憲度百王祀事孔眀春秋戰國聖賢道晦晦於
一時光於萬代日月爾朦雷霆爾聾宜此報功制盛王
宮配食維賢乃侯乃公牲腯而充犧象有崇升歌進祝
肸蠁豊融高侯曰嘻訓女髦士我新是役爾立乃志麗
澤講習尚勉毋墜聞命欣躍敢負侯意既崇仞墻亦浚
清沼蔭以嘉樹被以蒼藻洋洋文魚躍躍飛鳥涵翔上
下於樂至道巍兮赫兮禎祥集兮侯之德兮垂無極兮
栢山賦
繁昌監縣夀卿號曰栢山爲作賦曰
有歲寒子出自新甫之境秩重蒼官之封持翠節驂青
龍拂輕霄凌剛風擢脩標之磊砢發清韻之玲瓏忽與
谷棲高士會於縹渺之墟薈蔚之叢高士氣象巖巖宇
度谾谾仰之彌崇即之靡庸納煙霏於雅抱貯泰霍於
巍胷是二客者勢相埒趣相同方期互爲資益辛天假
之竒逢谷棲高士顧歲寒子曰嚮焉慕君久矣乃今覩
喬才於邱壑託厚蔭於帡幪願聞挺特之槩以攄子之
悰豁予之蒙不亦可乎歲寒子曰唯唯吾嘗傑立殷社
寄神眀之蹤危峙蜀祠揭宰輔之忠堅剛金石之幹夭
矯蛟螭之容鬱溜雨之蒼皮竦撑雲之直躬鼓簫籟兮
紆婉翳車蓋兮青䓤爾其霜鏖白曉雪酷玄冬萬木既
脫千林告空吾乃鶴骨增癯虬髯奮雄葉森翠羽枝翹
碧銅結芳鄰於左紐之檜締交盟於錯節之松悲梧桐
之早綠咲桃杏之春紅後凋興歎於尼父守義誓舟於
衛共翔烏肅臺憲之地棲鸞表孝子之忠彼啖餌之仙
翁悟心之禪宗亦恃此而爲功先生胡不於兹而研窮
高士謝曰偉哉予將語子以飛巒複嶂之勝麗巨崖列
岫之巃嵸超鴻濛摩穹窿乍昂乍俯或横或縱形高厚
之德漙發育之公藴神光於寳藏浮積翠於靈宮玉筍
流彩金屏暈彤壁立萬仞根延八鴻雷震其下遂飬物
之盈豐澤通其上象受人之虛冲君子體之以安所止
仁者樂之以類而從若夫盤羊腸兮百折突鰲脊兮三
峯綴二華之菡蓞削五老之芙蓉是特餘秀所衍猶爲
世之壮觀子亦嘗聞其始終乎二客談辨未巳時有㐮
邑主人來自西北之要衝躡飛鳬吐長虹朱衣墨綬綠
鬢方瞳是嘗曳王門之素裾瞻天陛之青楓職封疆之
字牧遂弭節於江之東思以致鳴琴之治成製錦之工
踵避蝗之卓茂倣馴雉之魯恭於是進二客而告之曰
柏兮貫四時而不改山兮亘萬古而常隆冰柯偃蹇匪
山曷鍾石骨巉巖匪柏斯童吾當兼其有而酌其中負
暢茂之資寄崇高之所質雖異兮吾能通厲貞勁之操
禀靜直之性道雖異兮吾能融蓋將培千尋之材登棟
梁於廊廟出膚寸之雲沛霖雨於龐洪固宜效扶傾之
力聳具瞻之勢妙即物而擴充布清隂於四野蒸祥氣
於九重豈比㟝嶁之設樵蘇之供語未既二客洒然有
觧如夢而寤如聵而聰相與觴柏葉之酒歌嵩高之詩
以爲主人夀藹歡意之和濃請以二者而歸美表令譽
之渢渢遂乃操觚紀事抽藻思於雕蟲
天爵賦
赫上帝之有命賦良貴於心官全衆美而光榮超萬物
而尊安蓋是爵得於天之所賜何假分茅而胙土班瑞
而錫鞶也維人有心主宰一身克具天理故曰天君當
其大化渾淪冲氣絪緼質凝胚腪靈秀爲人帝令誕敷
付以性真上帝若曰咨爾心官聰聽誥戒天地生物元
德至大全體爲仁妙用爲愛畀汝斯爵惻隱爰在服此
寵嘉力行無怠制事之宜其理爲義應酬裁度發彊剛
毅畀汝斯爵羞惡所繫申服嚴訓擴充必至維爾心官
朕所簡閱尚其毋貳臨女昭晣行之以禮粲然有節文
之詳明之以智截然有是非之别既降衷而不遺當秉
彛而對越然而與是德者天之道實其德者人之功盡
已而忠則仁義實藴於其中循物而信則仁義實用於
無窮樂夫善而不倦曾無間於始終兹皆天爵可慕可
從咨爾心官以思爲職代天作工爲民立極敬受爾爵
其永無斁於是尊居靈臺光闢泰宇端莊整肅臨蒞而
處以方寸爲所封之土以誠信爲所佩之組耳目之司
有其統筋骸之束有其主維屏維翰嚴禦欲之雄藩如
圭如璧瑩真純之奥府遂乃極高明而爲堂蹈中正而
爲塗觀艮象以行庭䘖巽風以乘車施廣譽而代繡積
太和而成厨醉以道德之醇飫以義理之腴衮衣赤紱
未足爲重高牙大纛何足爲殊凡君臣父子之有倫隆
殺等級之異宜揭綱常於萬世示法則於羣黎于以爲
邦家之光于以立太平之基則又皆於出於斯也嗚呼
時降風移人爵是炫趙孟斯貴趙孟能賤枉已求合浮
雲歆羡昧天爵之當脩宜鄒孟氏感於世變也系曰皇
天無私兮賦德在躬彛倫咸備兮委任寔隆匪軒冕而
自榮兮不品秩而能崇紛吾既有此内美兮守而不能
舍也誓忠貞以自許兮庶幾因時而待賈也(原闕)
詞
水調歌頭(九首)
送汪教授
都城柳絲綠曾跨錦驄遊玉堂紫薇花發不聽故人留
却憶江東雲樹薄采浙西芹藻氊冷亦風流移榻謝山
下菡蓞碧波浮煮茶罏題詩筆庋書樓瀟瀟官舍如
此疎鬢不勝秋教雨潤流名郡愛日晴烘歸路未許久
林邱回首五雲裏鳴玉鳳池頭
送宗文山長孔子充秩滿(伏以去聖人千七百載𣲖演平陽貢)
(禮部二十八名榜崇江浙遂承省檄來長儒庠&KR1727;惟子充山長省元雲漢爲章風霆)
(示教觀光鳳闕美形容而頌成功講道鵝湖抑說怪而暢皇極溪山鼔舞簦笈趨蹌)
(振泗水之遺音宗考亭之正學式欣采藻已報及瓜三年有成每取法於白鹿洞萬)
(里而上行待詔於金馬門乃爲水調之歌以致雲程之祝)
東魯聖人後流𣲖浙江東一家叔姪兄弟取儁棘圍中
鴈蕩秀分靈嶂蟾闕香熏老桂文燄爛摩空講鼔震鉛
阜戶屨藹儒風一角麟千里馬九和弓人材超偉如
此道出紫陽翁正擬洪鐘待叩便跨征鞍歸去多士誦
成功再踏玉京路射策大明宮
送天門山長馬玉相
江上兩峯立門戶自天開香芹翠繞精舍暢望美人來
麟鳳洲中仙骨龍虎牓中文物絳帳育英才椽筆泚銀
浪澎湃走風雷錦盈機冰作鑑玉無埃咲談馳騁今
古况是舊經魁培植三年盛業脩舉前時曠典回首把
離杯老桂吐清馥飛步上瑶臺
贈王義菴
先生乃儒者有道出羲黃袖將攀桂名手種作杏林芳
江月玻瓈萬頃山雪瓊瑶一色開戸挹寒光清氣滿胷
臆何况有竒方鶴凌雲鵬擊水鳳鳴陽平生濟物心
在隨寓寄行藏丹鼎芙蓉紫豔寳杵芝苓玉屑堅子避
膏肓神聖可醫國功奏十全良
贈醫官徐齊山
柯山倚天碧秀聳浙東南惟公與山齊德結屋對巉巖
門外紫芝瑶草窗下丹爐玉杵元氣此鍾含藥鏡發靈
彩金匱啓玄緘鳳凰臺龍虎地駐行驂佳聲飛滿當
路氊冷自能諳手握回生大造心悟成仙秘訣神效過
蘇耽雲外鶴書至衣袂染柔藍
贈臺醫張氏
良醫比良相活物是竒功乾坤萬古生意收入藥囊中
屋上石城雲樹砌下秦淮烟浪掩映杏花紅仲景有家
學照耀大江東悟金丹傳寳訣契參同一方共仰司
命臺閤譽何崇談咲香生蘭室指顧春回茅舍沉痼掃
除空行矣展高志夀域藹仁風
秋興
秋高興何遠爽氣掬星河雨晴山勢飛動樓外鴈來多
丹桂香凝幕府銀燭光搖青瑣試問夜如何天地大無
外老子儘婆娑寫兵機脩馬政詠鐃歌西風莫添華
髮壮志未消磨眼見帝都龍虎人似仙洲麟鳳留我共
鑾坡把酒暫舒嘯明月借金波
言懷
天地一開闢日月幾東西古今氣化無息萬物豈能齊
春樹珍禽韻巧秋水紅鱗影捷松石伴幽棲佳景與心
會得句或無題碧油幢蒼玉佩紫金泥明時文武勲
業我亦棄鋤犂志在螭頭直筆道在床頭古易奏策濟
群黎野鶴忽飛到清夢繞山溪
偶述
皇天萬物祖生氣本冲和忍令古今天下治少亂常多
血濺中原戎馬煙起長江檣㯭滄海沸鯨波割據十三
載無處不干戈問皇天天不語意如何幾多佳麗都
邑煙草莾平坡苔鎖河邊白骨月照閨中嫠婦赤子困
沉痾天運必有在早聽大風歌
水龍吟(三首)
夀青溪主者
先生文武長才五城三島頻來去絳霄繞室紫烟煉鼎
青雲得路銅狄摩挲琳書披閱玉京游步想乘牛函谷
飛鳬鄴郡今與古同高趣一曲青溪廽護自逍遥蘂
宮深處黃眉洗髓洪崖拍手赤松爲侶桃實千年芝莖
三秀喜迎初度任九霞觴滿七星車轉看仙童舞
送李國用赴宗文山長
伏以天門爲太白游詠之山宗英繼出鉛
山乃文公過化之地精舍爰興闡教得人
視今猶古恭惟國用山長李君瑞芝三秀
威鳳九苞人才如在冶之金陶鎔有待經
籍譬行天之日垂示益明神悟正傳力排
異說往應鱣堂之瑞將弘鹿洞之規車同
軌書同文行同倫世幸逢於一統家有塾
黨有庠術有序化大洽於羣心遂賦水龍
之吟用祝溟鵬之舉
碧天雙岫門開澄瀾幽竹環仙境長庚孕秀明河借潤
孤蟾爭炯疊嶂樓前桐君山下幾年馳騁說芹池雨化
杏壇春滿緗卷富青衿整桑柘鵝湖佳景對清樽且
忘氊冷紫陽罄欬春雷響震秋蟲聲靜老屋無塵短檠
聽雪寒爐烹茗看回頭捧得詔黃香墨出中書省
送人出使
酒闌和夢登程秋隂壓得征鞍重似華峯霜隼禹門雷
鯉丹山雲鳳滴露松窗煮泉术鼎漉冰&KR1085;甕向金閨高
步羽林䧺論便寫就中興頌主將遠提兵衆細評量
古人言動太公韜略蕭何圖籍孔眀擒縱茗莢吹香芝
英産秀荔支脩貢更此行妙處訪求賢俊助眀時用
木蘭花幔
送教授汪處謙
羡蓮花慱士珠照乘璧連城更經笥生香詩筒寄興教
鐸揚聲故家老成文物便鑾坡寳炬被光榮來勺姑溪
秋水雅懷一樣澄清芹宫燈火月華明時主校文衡
向玉潔堂前詠歸亭上飛動歡情堪憐盍簮無幾又梅
邊歸路馬蹄輕此去朝天有日御爐烟裊瑶京
大江東去
送段伯文赴太平帥府經歴
紫薇香冷着風生銀翰月篩朱箔面有長淮清潤氣培
以老成才學菡蓞波澄瓊花霧歛夢跨揚州鶴案塵不
染聲華飛動臺閤天上妙選仙官牙緋恩重婉畫清
油幕坐對江山䧺麗處依舊太平城郭令肅貔貅歡騰
雞犬千里蘇民瘼雲間路闊一樽試爲君酌
金縷曲
夜宿省中有懷賀久孚
庭樹秋聲冷夜迢迢漏傳銀箭月眀華省最惜稽山無
賀老短燭照人孤影做好夢又還驚醒風透圍屏青綾
薄且披衣立傍梧桐井兵衛肅畫廊靜江湖聚散如
萍梗咲談間雲霄滿足一鞭馳騁萬壑水晶天不夜人
在玉晨仙境說近日四郊無警兵後遺民歸田里漸桑
麻綠映鵝湖嶺須再見好光景
敬次上所賦漁家傲
駐馬坡前觀虎踞金陵都會興龍處共沐普天恩似雨
芳草渡江邊營壘人家住御柳映街籠翠霧錦衣銀
甲青驄馭文武百官班簉鷺呼好侶軍門獻納勤來去
西江月
六月二十日初暑書事
久雨相連伏日太陽初變炎天綠槐繞屋未鳴蟬浴罷
新携團扇子病親臨藥竈童歸愁問禾田藤床移近
水亭邊臥看星河西轉
大常引(六首)
壬寅季夏即事
江城六月雨聲寒河漢倒雲端白浪渺懷山笑門巷撑
船往還龍吟水面魚游砌上田野勢漫漫稼穡本艱
難問何事天公太慳
晚景
透雲魚尾縷晴紅縹渺水晶宮人在小橋東看絲柳輕
搖晚風斷霞飛練遠煙凝紫山勢活如龍浴罷倚長
松愛歸鳥孤飛半空
連隂書事
濕雲宿樹暗樓前潮上綠苔磚煙雨滿江天似畫出王
維輞川蔓墻蟲篆草池蛙鼓飛溜聒高眠海闊晚風
顛最穏是溪翁釣船
偶述
對人無語叙寒暄多病似文園學未造淵源空寫到千
言萬言長江雨歇高天露下星繞紫微垣山友結馴
猿儘占取清風滿軒
書巢
一巢結在萬書叢營葺半生功稽古豁然通任蹤迹幽
棲此中鶴居松頂龜藏蓮葉意思亦相同牖戶敞玲
瓏是理窟包涵太空
蒼芸緗軸幾周遭身世占清高風雨不飄搖最相稱先
生一瓢鯤鵬海闊鷦鷯枝上各自遂逍遥經史雋芳
膏似飬翮翺翔九霄
松風
怪龍湧起半天潮驚破月明宵爽籟自然調來慰藉山
中寂寥瑶琴罷鼓茶鐺息沸一片奏仙韶兩耳洗煩
囂且莫效當時棄瓢
陶學士集卷十
