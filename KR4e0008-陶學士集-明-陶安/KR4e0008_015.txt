陶學士集卷十五明陶安撰
引
送楊廷玉引
于湖昔有賢令楊姓長沙人善理政副慶遠安撫使地
當嶺南要害蠻夷土俗怒則戰爭遂撫循其民夫以楊
侯才德僅官小邑遐徼其子辟帥曹而早世天之報施
若不得其平也予既歎楊侯之賢憫其子之不顯而思
識其孫今廷玉之來也吾安能不悅乎嘗受業於梅溪
李氏李以博學望湖南故其成立也異才德不墜其世
守宛然令器也天之報施不速於近而悠於遠將以昌
楊侯之父子者昌其孫曷嘗不得其平哉廷玉留于湖
訪前人故跡道經當塗泝長江南歸荆湘予友徐仲善
集詩餞别告予曰廷玉歸省母將廕席入官子宜有以
榮其行予惟省親孝先於愛也廕仕孝移於忠也一舉
而二善存是為引
送曹秀才引
溧水之境據太湖之隅城郭介山阜間金陵當其北姑
孰限其西非冠盖往來之衝産兹土者雖讀書抱藝能
亦隠而弗彰苟厭其邑鬱不北之金陵則西之姑孰焉
金陵憲臺所蒞溧之求仕進而往者為多若問學則從
游於姑孰前後至者踵相躡也溧人曹子實儒族也嘗
侍其祖官浙東歸未幾而至姑孰姑孰文獻舊邦多賢
士寓公子實翺翔乎其間觀感日深請益日不倦仁義
道德之言藹乎其日聞詞章記覽日每有增暇則日從
賓客游觴詠咲談文義日益盛故皆樂與其進焉嗟夫
世俗急仕進緩於求學舍己為人本末失宜可憫也孔
子曰學也禄在其中矣因其歸書以遺之尚克底於成
哉
送申振之引
大名申振之由憲司典牘為獄曹於姑孰人謂振之通
才憲司要途獄曹細職舍所宜處俯從乎細惡足以盡
其才乎是不然簣九仞之山必始於下航萬里之海必
始於近國家恤刑麗禁典者視以寬厚廩焉是給醫焉
是療此獄職所由設也姑孰訟簡狴犴蕭然振之餘暇
必思法何為而可行刑何為而可惜善何為而可勸惡
何為而可懲縲紲何為而非其罪桎梏何為而非正命
與夫革心禁暴之方資其用於他日者要亦求之於素
也積其歲月升吏溧水州由州又升憲司不難則所謂
簣山而航海者實此乎始孰謂不足以盡其才也哉
送谷美之引
甚矣才之難得也所貴乎才者能適用於時耳今封疆
千里郡府統治事若蠭午吏曹持案牘研律法以佐其
官責不重乎金陵谷美之生長富族輕財好施予慕者
多客其門由是家資無贏餘當道薦為姑孰郡史明於
政體陳說可否當理弗苟乃適用之才也予因其事而
驗之盖不以富累其心者則亦不累乎貧也美之前時
未嘗驕侈自盈及為吏而貧又豈窘戚不能自安乎哉
積而能散其不貪也審矣求盡是道在儒者猶不多見
乃於美之見之今調廣信嚢橐蕭然是行也不變平日
所守遇事有方雖處繁劇亦優為矣於乎尚慎厥終久
大斯可期也
送劉生引
莫難耕於磽确力倍則可以有秋莫難濟於湍激力恊
則可以挽舟君子務學不計材質之敏鈍力之篤而不
畏其難則可以趨於成也聖門傳道唯參也魯而有得
才辯明穎者弗與豈其材質不敏哉學有力不力焉爾
東平劉生從予學未久而去請一言為别嗚呼材質天
所賦也學力已所致也梏於其質視學為難豈予所望
於生者彼磽确之可耕湍激之可濟亦在人力為而已
矣狃於安而憚其勞者怠也甘於退而沮其進者畫也
無是二者力篤于學使義理充溢於中光華宣暢於外
庶幾其有成也予師也故規之以辭爾其聽省毋忽哉
送李國用引
學校之政必先於教養教養之具必資於金穀直學司
金穀出納苟用當其才分守而公處學政可期於修矣
士夫之論重教養而賤金穀朝省之制由直學而陞教
官位無崇卑以盡職為賢爾孔子大聖委吏猶屑為料
量平會計當司出納於孔門者此其標凖也天門書院
稱最東南李國用直學於兹學田在浙西豪佃租賦不
供悉懲其逋廩有餘粟帑有餘財脩廣廟學非用當其
才而盡其職者歟予觀國用猶利噐之解盤錯今將陞
教官乘時而出君子之道毋久隠於澄瀾幽竹之居也
送馬師魯引
朝廷以吏術治天下中土之才積功簿書有致位宰執
者時人翕然尚吏雖門第之高華儒流之英雅皆樂趍
焉馬氏在南陽世有爵秩官行省者師魯曾祖也總管
其大父也兄師孟昔尹當塗師魯偕至時兵部尚書清
卿以貴戚出監姑孰一見師魯亟加愛重命為郡史今
遷廣信請文識别余觀由儒入吏者歴四考始登於選
部此為吏之常調也有一拔陞清要可立取緋紫唯中
土之才躋是者十八九師魯就吏有以也夫夫信劇郡
也勖哉斯行廉隅以砥其節恪慎以勤其職豈無如尚
書知己者拔而陞諸清要乎將見膴仕光於家世矣予
嘗交其昆弟有斯文之雅故為引
送田克譲引
從事於吏而不為吏之常習者鮮矣甚矣人心之無恒
也能不随物而變如克譲者可尚也哉田氏為洛陽舊
家友直楊侯獨愛克譲以子妻之需次姑孰郡曹僑寓
陋巷居室屢空當是時也克譲不戚戚以憂及職簿書
監守幕官咸加噐重當是時也克譲不躍躍以喜有不
為吏之常習矣今調宛陵乃憲司所蒞尤宜謹畏余友
李毓之亦在幕下為我祝曰孝廉可以榮其親也名節
可以全其身也審如是則遠大可致也言既而别
送白生引
河東白氏由金而元衣冠禮樂之傳著美中土族人游
仕於南者余間識之則聞子端才美士也及貳幕姑孰
郡府始獲託交巷寓闔扉澹然自守歲時諸弟或來省
視最後鴻來鴻字子高其從弟也子端喜其可教遂畱
止從余游子端尋以憂去鴻亦去吾固嘉生質可進道
生亦非不欲依余竟業勢弗能耳筆硯之伍惜其别也
詣余請曰白子高及門雖未久然持飭有加勤懇尤至
且事師之禮恭衛道之意嚴也先生幸有以貺其行吁
吾學不逮辱諸生相長又篤友誼如此可嘉也鴻獨未
久而即然益可嘉也自是而往省身治心言行誠一毋
荒怠厥功則衣冠禮樂之傳方新而未艾也其勉哉
送朱從善引
唐虞之德猶天矣不能去刑以底治隆後世民訟日滋
入於辜益衆得無善其法以處之乎各郡理刑之職曰
推官掌繫囚之職曰司獄推官詰微釋枉辨察情偽銓
司遴能者以任之司獄惟典囹圄不攝它務人獨不樂
為為者類貧病寡能近年以來有能推官而無能司獄
必得能獄曹以佐之朱從善者太平獄曹也其為言曰
凡麗於縲校在法然也饑渴疾痛與常人同寧不思盡
予心哉從善雖業吏間涉書史由國初至今詔令例格
纂集成編恪遵繩矩禆其官之不逮焉滿代當吏於理
民之司予嗟今之為吏者務先刑罰獨未知德義可以
化民心禮樂可以陶民俗也能以是於未然則刑罰不
煩矣誠如是無辜者不陷於辜庶其善承理民之寄哉
送梁生引
新安葉宗海稱其友梁廷舉者弱冠嗜學甘若啖蔗平
居不好游其父為郡曹廷舉厭習吏事寧委心儒素今
將歸願有以教之余雖不識梁生而宗海稱許可知其
人矣今世學者或視人出己右輙萌忌疾且遏抑其所
長不能損人之善適以自滋其過匪唯學術失正抑其
羣居有以相漸而化也今梁生得譽於人宗海不匿其
美俱善矣哉雖然余將進生於道謙虚而自處若無果
毅而自進若趋夷物我之町畦求聖賢之堂閫勖其成
功可也梁生寓吾邦而不吾知也知之而不吾見何也
於其去也并以問焉
送高鵬舉赴新安引
邑於茅山之隂曰句容其境幽奥風氣藴結土多美産
珍草靈木性良於服食石之色理温粹如玉嘉穀豐饒
居人殷殖間有讀書負藝可表暴於世者軒然動其出
遊之思用是高鵬舉就辟太平郡曹日趨侯府左簿書
右法律忠厚之意發於辭色今調新安夫新安大郡也
領州一縣五為理學文物之區然風俗與化推移昔稱
剛而喜闘豈復有焉則可以優游於佳山水間霞林瀑
壁清滿胷臆又有金星礦石之硯冰翼凝霜之楮諸茗
絶佳皆可助其雅致余然後知句容美産不專在乎物
矣青山雪霽振旆而南余素嘉其性情淳確不為吏習
所遷作送高鵬舉赴新安引
送高進道引
儒學正臨行簡言於余曰廣西憲史高進道馳驛白事
行臺道經太平相見於傳舍言論之頃文采粲然今回
廣西裾風帽雪莫或寧處子其有以美其行余惟廉訪
司禮法從出百僚式焉桂林在嶺表控制百粤為西南
會府境壌荒遐風憲勢益崇矣然其民獷戾輕生苟馴
擾有方未嘗不可治也昔人稱其俗比華風今官於斯
例升兩級俸資特優間有不良於理者遂獠夷其民孳
孳黷貨煽害郡邑故峒猺承釁盗剠無時進道奉行憲
典志在澄清則有司必加之意使國家恩威流震海嶠
將無怒則獸之虞矣遂書授行簡貽諸進道哉
送吴生引
番易吴廷鎮與余同試場屋余既充貢京師及歸姑孰
則廷鎮職金榖於郡庠其弟字廷用實從之來余見其
兄弟友愛敦篤敏焉修學既而廷鎮請以其弟受易於
余生遂踵門摳趨服勤佔俾問難請益余不專導以科
舉之習方將納於高明之域而生以父命親迎歲晚告
别而南嗟乎倫理莫始於繼承孝敬莫急於定省生於
是道固知之矣余友伯誠彭君於生為鄉先進生歸接
其言動承其輝光深省實踐毋逸欲之遷沈涵義理以
成其德庶乎有以慰其兄之心而不負余之訓也
送陶培之引
延祐未設科之先郡縣學校襲前代故常季考不廢但
經義務穿鑿詞賦拘聲病其塗既岐其習益陋及大比
賓興然後芟掃前弊尊崇正學由是聖經旨趣日月於
人心之天矣故季考之制其文藝無異場屋因兹而得
儁鄉闈决科大廷者盖嘗有之余未暇悉數特舉一二
曩董伯與以皇極題中選明經書院庚申居江淛首薦
己巳又薦余同年友鄒功父嘗以文捷於樂平今年登
進士第季考有益不誣也陶培之家三湖之陽力學孳
孳乃春夏二季郡侯舉堂試主司考第連中第二郡侯
率僚佐戾泮林燕贈光華吾宗文物幸有培之成立寧
不躍然增喜哉湖雨新霽爽入軒几咀遺膏於殘編吐
英詞於新策恢所造詣詎有涯耶若是則出身科第當
有日矣子將焉辭
送秦君用引
朝廷爵人非一塗入粟拜官未可槩以易視也凡厚德
者雖居殷富不蕩焉以肆不泰焉以侈好禮樂善心存
乎濟物乃君子操行假之以名器非幸也秦氏故饒於
資君用肆儒書謙恭節儉有祖父風吾嘗以為秦積德
數世其子孫寧有不顯哉君用果以入粟受蘇溪巡檢
蘇溪附寶慶之新化縣其地介長沙零陵間其俗雖參
百粤其人則貴信而喜直惡欺而弗奢然尚氣恃險不
可以威制而可以德懷苟誘諭撫馴不咈其心雖黠慝
可以革面若夫修武偹防姦暴輯寧境内是則君用知
之矣昔周元公攝守是邦後因卜居至今有濓泉大賢
餘烈遺化炳炳具存訪求其跡致高山景行之思循其
道以資於用異時將如張釋之卜式躋於郎選尚可易
視之哉
送嚴明卿引
西江儒流嚴明卿客蕪湖累年文學受徒資脯脩以給
晨夕其為人也方不專執和不詭同記聞該洽言論援
據姑孰郡庠留執簿書周旋堂戺之間奔走籩豆之下
儀文偉然太守高侯子明圖新孔廟恢拓基搆明卿克
遵約束趍事董工靡憚劬勩俄而禮殿崇麗翼以脩廡
塑從祀像高閎輝煥神庖外列先賢有祀悉中矩度高
侯致政去仍恊力以畢餘役又議復久沒産驗舊籍辨
于有司未竟而考滿終歸故額頼其倡謀於前也明卿
雖班下吏實則儒流效勞聖門弗為卑貶涉艱難而無
怨尤尤人所難者抑獨不見夫良材乎隠於叢蔚霜鏖
雪酷歲月屢經幹益脩操益堅一旦見知工師則登諸
棟梁之用安知世無知子者尚其培養深固庸俟所需
哉
羅君禮送行引
嚴陵羅君禮為行臺書訟者詞牒期歲而代循常典也
行臺統江南十道政令刑罰為時儀凖由大夫中丞而
下以至御史掾曹持禮蹈規彬雅清嚴君禮趍蹌其間
耳所聆者多嘉謨目所覿者多美行心所養者無非僻
之私故於詞牒明以詢其隠公以覈其情使疑者彰冤
者釋貪悖者伏辜其能不可泯也臺評嘉賞檄補吏于
郡僉以其恪慎恭抑無纖芥吏姦歌詠以侈其行而屬
余為引吾聞龍驤萬斛之舟往來江河稳如夷塗一旦
浮游鉅海茫無津涯長風疾驅波濤呑天靈怪百出其
勢莫測卒能載重涉遠恬然以濟及復入江河則視若
沼沚熙熙無驚危之憂由所歴者大故不難施於小耳
君禮既親臺察出至郡署何以異於是然常情於事以
大為難處故兢畏而獲安以小為可忽故怠豫而萌變
君禮知此道惟善是圖乃克有終哉
陳生送行引
五年前余自京師南歸四方士從游益衆姑孰城東一
舍有靈墟山山口著姓曰陳氏遣子良器字君用者來
從余游時生未弱冠神清氣完誾誾淵淵有老成風度
自是奮志精搜強記聽余論羲文之心演洙泗之旨若
有契悟操觚成章蔚可觀采纔踰歲所進駸駸逼人後
余貢京師而生亦以親迎還靈墟每閑暇時思昔從游
之士於生尤惓惓及來金陵長明道精舍及門舊友時
有來省者生亦不憚勞而至其意亦勤矣居無何請一
言而去嗟夫求道必自近始孝友周於家行義昭於鄉
彬彬然為君子矣由乎近而致遠使德崇而業茂廣譽
之美克符其實庶其遂吾之心哉
魏典史詩引
理民之司縣負郭為最勞典史位居幕属裁决簿書政
事出入資其始謀禄輕而責重視他職難為也當塗疆
域左湖右江為往來之衝郡府控臨纖悉取給於縣小
不及意督責立至視他縣難為也於難為之縣居難為
之職將恐迎送趍走唯日不足奚文詞之暇務唯優於
才者兼而能之也魏德瞻典當塗縣史奬善斥姦處事
無壅長貳待以賓禮郡府亦善遇之昔焉難為者為之
無難矣予友蒋茂功出示與德瞻倡和諸詩知其優游
文翰陶寫性情超然叢雜喧囂之表庶為優於才者豈
泛常幕属所可擬倫哉茂功俾予叙其槩且用其韻系
詩二章
秋蟾皎碧霄襟抱共清高刀筆精三尺綱維捴六曹紅
蓮賓幕麗白髮世途勞簡牘有餘暇溪山付濁醪
老氣薄層霄官卑足養高平生無吏習雅會有吾曹驢
背新詩穏牛毛細事勞每探經史味心醉勝芳醪
姚江類鈔略引
姚江類鈔略者姑孰陶安氏之文也安字主敬早治科
舉業以為不足為遂攻古文既讀韓柳歐曾等集又自
史漢左傳泝而求之四代之書粗能成章然根據於性
命道德非魯鄒濓洛考亭遺旨不道也不知者輙以文
士見稱而有識者則以理學歸之但平昔之作不得已
而應酬為性疎慵多不留藁近歲諸生追求散澷之文
得序記銘詩雜著彙次成卷題曰辭達類鈔謂能達意
而已每出外方不欲攜以自随以其文有未善不敢以
示人也至正癸巳秋來姚江儒者趙養直求視所為文
茫然無以應命從子旻發行李出其私藏纔三十篇散
亂不属因令叙次謄寫就正於有道作姚江類鈔略
陶學士集卷十五
