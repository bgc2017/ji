陶學士集卷九明陶安撰
七言絶句
曉發
五更慈姥睡雲間潮落推船出港灣風雪滿天寒擁被
不知已過二梁山
鄰舟
鄰舟先發到還遲我正篷窗穩坐時萬事太忙非久計
老天試使衆人知
漫意
買得溪魚掛柂樓野翁錯認五湖舟夜來雪水添晴碧
輸與江鳬自在浮
牽舟
石洞玲瓏出水邊牽繩外逓路中穿輓夫飛度山腰去
隱隱歡聲起半天
晚山
翠剪雲頭萬朵花樹梢殘雪伴棲鴉寒風吹得蒼烟斷
露出茅茨一兩家
楊山磯
東岸磯頭擁赤霞西邊沙渚老蒹葭江流盤束如衣帶
水急船遲日又斜
大通望九華山
誰道山如九朵蓮萬峯飛舞上青天惜無羽翼乘風去
分取丹池一勺泉
風逆
浪激船頭上苦遲無端又被逆風吹桐城山在江西畔
三日相隨尚不離
秋浦西郭
天風招我遊池陽飛步郭西千仞岡笑挹九華顔色好
怪来衣似綠荷香
聞友人童溺
馬前曾佩錦囊行笑指風烟一舸輕月冷江天無覓處
别隨仙客去騎鯨
曉發
月出山頭近四更急呼人起棹船行蕩搖枕席咿啞去
卧聽江聲直到明
那吒石
何處飛来臂有翰峰頭毛髮照波寒不知元是那吒石
誤作巫山十二看
李楊河
順風帆過李楊河河北平磯沒淺波快撥輕舟絶江去
大龍山遠小如螺
攔江磯
朝来東北好風生吹得雲帆似葉輕稳向攔江磯觜過
怒濤噴薄不須驚
趙老洲
杯茶未了過黃湓趙老洲平不見村舟子指西微笑說
不消一會到城門
濁酒
濁醪杯面漲桃花雪後陽春滿一槎醉裏若逢年少日
更攀北斗酌流霞
至安慶聞廖玉溪憲副等東下
李郭仙舟不可攀我来惆悵夕陽間料得對床篷底話
順流一夜到龍灣
發安慶二首
城頭雲重月色黑唯見空江如鏡明舟子笑談諳熟路
揚帆夜半趁風行
細浪聲喧畫漿閑游龍載夢過淮山覺来忘却江行稳
疑在松風萬壑間
竹枝詞四首
昨夜牀頭燈結花朝来浣女立江沙洗得紵衣(闕)
望東流
千嶂浮空翠入舟亂雲堆裏指東流無緣結得烟霞伴
架屋松風最上頭
即景二首
灘頭偃木似人睡波面小船如鴨浮何況潯陽尤在上
兩潮欲不過舒州
白沙如雪撒平地黑樹帶烟明遠鷗岸峻江低人去速
山頭一尺走隨舟
蛾眉洲夢覺
清夢回時短髮搔百年身世寄輕舠夜深浪静魚龍蟄
天地無聲一枕高
晨起
水國無雞報五更霜鵝籠裏戞然鳴一聲驚破篙師夢
檣上疎星掛曉晴
曉望
水氣昏冥凝白烟恍如混沌未開天騰騰冷霧籠初日
凍作輕冰一朵圓
㶻火磯二首
萬章松檜百年霜石筍穿波翠有鋩願得邊㶻從此息
桑麻綠滿戰爭場
撑破蒼霄頂額雄通身峭石挂玲瓏草木不知危險處
直於絶壁長高叢
彭郎磯
巨靈運起霹靂斧斫去巉巖當面平想為小孤無伴侣
夾江對立一般清
補陀巖
峭壁飛亭起十層螺彎石路小如繩老僧獨坐雲深處
山鬼衝寒夜剔燈
寫情四首(本性情存美刺)
海船如山風力輕十朝難得一朝行少婦顰眉兩相語
幾時到得豫章城
豫章城邊江水清城中新屋起軍營人人盼望妻兒到
日日走從江岸迎
新人顔色美如花舊婦擕兒今到家閨中同罵郎輕薄
何不當初等候些
年少兒郎久不歸營中長夜守孤幃餘糧買得綾絲絹
留待妻来裁作衣
雜謠
東南風起水流東折轉雙帆横使風莫言不及順風速
還勝撑篙急浪中
船住堤邊同採薪船行炊飯日初晨衆喜湧沙船得脫
烹鵝釃酒賽江神
新覓篙師兩少年默然無語静行船同来黃帽欠諳練
每日喧争聒耳邊
兩箇漁舟烟水中見我相違如燕鴻生怕軍来覓魚蟹
不知船裏載詩翁
来往船兒都起篷天公那有兩家風上流不及下流速
安得人心喜一同
雨淘沙磧炫銀色浪打石根如斧痕近日船軍少登岸
松山窩處已成村
徑江
水落江心露碧沙鐵戈西向插如麻重来戰卒尋遺跡
拾得花鑌甲到家
石壓樓船閣淺流至今畫板沒沙頭寒鴉不管興亡事
飛下霜蕪啄髑髏
敵國兵殘失戰船石頭王氣曉連天當時一戰雌雄決
絶似周郎赤壁烟
金釵谷
何人釵堕綠沙傍彷彿鏤金兩股長環護那容風浪到
特来繫纜挹餘香
柘磯
柘磯諸山如馬馳磯畔輕烟飛鷺鷥匡廬隠隠望題品
應怪詩翁到得遲
湖口二首
大湖諸水合江流直下滄溟不暫休到此誰能分界限
茫茫宇宙一輕舟
武昌船来湖内停下流兵據上流爭楚歌聲斷風烟息
依舊玻璃一碧平
漁問
我在江湖子在山山中斤斧幾時閑何如吹笛滄浪上
浩蕩烟波任往還
樵荅
舉網江心得錦鱗新鮮滋味勝擔薪却欣身與風濤遠
榾柮烹茶雪屋春
棹歌三首
雖是澄江鏡面平急流如箭去無聲泝江不遇東風便
十日都無一日程
萬里風吹上水船錦帆腹飽去飄翩不知猶是長江面
只道乘槎直上天
偶得好風行未遥風微帆慢漿還搖雲際飛仙在何處
欲憑青鳥寄書招
漁歌三首
泊在滄江萬頃天短衣赤脚踏空船盤渦水裏魚兒聚
網得新肥一尺鯿
鬢底插枝紅蓼花歸来星月挂枯槎老妻問得有鱸鱖
不怪夜深才到家
篷上瀟瀟風雨寒篷底煮魚供晚餐清波好與鳳池似
我掌絲綸在一竿
石牌磯
山頭墜土立如石水底伏磯穹似龜西望江州十餘里
斷烟斜日鳥歸時
宿老鴉港
狹港寒流數尺餘停舟一宿即蘧廬晚来飯飽人無事
脚踏青泥冷捕魚
早過江州
樓廢猶思庾亮床山邊廟是九江王近年割據人何在
一片烟莎曉色蒼
潯陽道中二首
百丈牽船未得閒蒼烟白霧渺茫間寒蘆無際人行久
高岸迢遥不見山
水急船遲蕩槳勤微風不動又斜曛可憐行子心如箭
不及西飛一片雲
夢興雲山(萬夀浴室院禪僧)
脫迹閻浮三十年夢中彷彿類生前正緣理有無生妙
只此能參過去禪
先祖生日
兒時拜舞祖庭前白髮烏紗一老仙四十四年蹤跡遠
幼孫涉世亦華顛
讀貞觀政要
自古開基立戰功無如仁義起英雄造成社稷年三百
全在親賢納諫中
官牌夾夜宿二首
晝短偏知驛路長黃昏又泊水雲鄉此身強卧篷牎下
心逐飛鴻到武昌
汀鴻集侣呼夜靜野火照雲如月明雖是冬隂星未現
波光剪剪自澄清
過城子頭
赤壤黃莎城子頭經霜老柏秀林丘無人獵射空山裏
飛鳥舒徐百不憂
過馬頭
暖日輕風過馬頭石磯重疊鎖江流兩朝不見青山面
驚喜層峰迓客舟
偶成
可怪人心常不足豈知稳處是安寧連日江行雖是緩
却無狂吹阻揚舲
富池遇順風
頃刻天風起自東棹郎踴躍挂雙篷富池相對盤塘近
笑語蘄山翠色中
夜泊蘄州城下
黃昏燈火聚江船来泊蘄城古岸邊詩客擕壺忽相訪
開元樂府聽新篇
過黃州
雲竅日光紅散縷山根霧氣白浮烟黃州地暖如春半
不道今朝臘月天
泊新生洲
中流突起新生洲南岸猶稱下矮劉熟睡不須愁夜雨
曉看黃鶴立雲頭
遣意
急雨打篷還易過薄雲籠樹未全開天公今歲陽和早
先有春風拂面来
晚行
斜陽未暮息風波雨後山嬌刷翠蛾江夏相看無兩舍
少行數里勝蹉跎
夜夢作詩二句覺後續之
晏坐山中二十年一朝披霧覩青天出山還似山中物
歲晚霜松鐵榦堅
臘月四日
昨日飄来幾雪花曉雲飛出一金鴉迤南臘月東風暖
吹得柔青綻柳芽
望武昌
水面遠山浮數點地中老石獻孤根漢陽樹色微茫裏
一寸心飛到壁門
追述
羽檄星流遠度關列曺案牘事如山除非夜卧寒牎月
夢裏題詩亦不閑已上知新近稿
信步
斷碑讀罷度蒿莱行傍人家取路回野叟不知郡太守
茅簷留坐供青梅
馬
一匹烏&KR0008;一紫騮遠衝風雨出西州久諳驅策能無棄
不惜長途汗血流
聞鸌
單鸌呌晴雙鸌雨不論朝暮報非虚羽毛亦解天公意
儻不知機愧不如
新晴
石徑新晴步屧遲半因訪友半尋詩東風雖老春還好
開到荼&KR1048;第一枝
欲晴仍晦
山市初看霽色新癡雲四野妬餘春蝶蜂自動閑愁怨
欲逐鶯花意未伸
桑柘
繞庭桑柘雨餘肥郊外人来採得歸太守愛民何吝此
正期蠶熟早成衣
方晴又雨
一夜星明朝復雨近来晴意轉艱難青天白日尋常事
此際當為異樣看
三月晦日
三月二十有九日雨聲蕭瑟送春歸薔薇愁損紅粧面
留戀東風未可違
四月十六日夜月
四月既望夜望月雲起天東如湧波坐久雲間明月出
或占水旱果如何
九月甲子晴
今年甲子皆隂雨九月初旬甲子晴若道占書皆可驗
何緣寶穡已秋成已上黃岡寓稿
望廬山
峯巒萬葉舞空蒼烟起香爐暮色涼五老憑雲齊見笑
白蘋風急棹舟忙
次安慶
城樓三面碧廻環掠過烟波棹不閑認得客塗曾到處
亂雲堆裏大龍山
次樅陽
白波紅日柘家灣西望樅陽數朵山惆悵歸人辭我去
想過秋浦暮雲間(是日妻弟喻子臯分路東歸)
遥夜
紫雲輕袂拂雲霄冒冷朱顔亦易凋洞府玉簫聲又隔
滿山蟋蟀沸秋宵
十六夜月
冰奩照徹碧琉璃此夜重看儘未遲風露滿庭人影瘦
清光元不減毫釐
遣役
裹糧荷臿陣桓桓鑿塹營城往六安老子凝情不成寐
挑燈愁聽雨聲寒
訪梅
山市淩寒特為梅霜清綠萼未春開莫愁獨立無人見
勾引詩翁兩度来
已上鶴沙小紀
陶學士集卷九
