陶學士集卷七明陶安撰
七言律詩
蟂磯
御風疑是上瀛洲靈瀆生峰倚斗牛海底龍宫隨浪出
域中鼇極在空浮川妃據險神南國造物鍾竒抗上流
天塹倘如平定日畫船簫鼓接瓊樓
江上大風入泊櫓港
底事驚颷怒不平雄濤起立勢如爭金鼇脊上三山舞
鐵騎聲中萬鼓轟使客孤舟先入港水軍高枕罷催程
身逢險阻心逾定獨愛雲霄砥柱擎
移舟
南岸風狂北岸輕移舟近北水波平開帆不用爭先去
得路何煩冒險行赤鯉似從仙客跨白鷗来結海翁盟
人生遲速皆天定却咲狂夫苦計程
蕩槳
雨消殘雪滑新泥風撼枯梢響古堤一霎路驚三舍遠
兩行槳蕩十雙齊初晴綠水浴鳬雁落日空山啼雉雞
出得沙汀烟浪闊九華只在暮雲西
次管時順韻
四海何人有魯連幾時樂土似堯年錦江雪浪浮雲外
黃鶴風烟戰馬前與子飄然同桂楫昨宵忽爾夢芝田
從来建業興龍地莫學稽山掉酒船
馬當磯
低垂天宇濕青蒼西走危磯是馬當怒虎脊高生齟齬
活龍鱗動閃光芒三更獨月開初曉萬古重關扼大荒
應想山靈愛詩客翠屏如削照衣裳
曉發彭澤
清曉江風捲霧消紅衣扶槳帶霜搖波衝斷石蹲斑豹
樹挂懸崖走黑貂疊疊危關當險要曈曈旭日上雲霄
覓得長年知水勢應機運柂去何驕
黃麻灘
黃麻灘前難艤舟無港無磯江直流松雲羣行似飛狖
山雪數點如輕鷗舉酒聽歌鸚鵡賦清波疑繞鳳麟洲
六經文字誰當寫到此臨風搔白頭
同使者船過九里十三磯
臙脂樹邊霜滿巗層巒飛動碧如藍兩船泝流拗七百
九里有磯凡十三淮甸風雲生遠近岷江烟浪出西南
㯭聲搖過急湍去水鳥低飛聽笑談
漫興
烟篷浪楫暫為居爐有茶鐺篋有書晝刻僅存三十八
里程遠涉二十餘星辰分野明黃道軍馬行營駐綵旟
擬向轅門陳大計此来非愛武昌魚
陽羅堡
朔漢強兵此渡江前朝郡邑望風降中天日月新開國
大地山河一倚窗西楚無人撞玉斗東都有客賦金釭
上流衝要皆寧帖定鼎何須力士扛
風雨中過陽羅堡磯
石立江中舉棹危風驅浪下建瓴垂輞川烟雨王維畫
灔澦舟航杜老詩傍岸徐行方得稳涉川能待未為遲
惜無好酒波間酹為謝馮夷出此竒
新年
夜月江聲艤戰船故園柳色動新年想因兒喜閉門坐
每有使来無信傳多病嘉魚未能食少眠得句忘題箋
瓊樓高爽縈心曲獨倚東風望碧天
黃鶴樓
月借金波染素身天風吹度大瀛濱羽衣對酒蹁躚處
綺閣梯空浩蕩春有客乘雲去千載滿汀芳草長重茵
城頭日暖收旗鼓擬傍闌干暢望頻
大别山
神秀皆由造化功山因夏史望尊隆崇關磊磊當衝要
南紀滔滔此會通千古歲寒存老栢一亭秋興感飛桐
我来極目湖湘闊作賦登高效楚風
鸚鵡洲
綠衣使者到南州處士時從黃祖游縱筆文辭嗟好鳥
動人音節振鳴璆芳洲過雨生青草感客臨流照白頭
若使才高忠義篤丹心應在主家樓
烟波亭
簷頭斜日掛亭亭下俯珠宫紫貝庭江漢蒼茫春望遠
鄉關迢逓暮愁醒晴霏淡淡浮汀樹澄碧粼粼浸石屏
未信漁舟能領此白鷗萬里整霜翎
昭君圖
龍沙月照漢宫詞毳錦衣裘換陸離君命和親勞敢憚
夫綱定分死難移春隨驕馬觀胡隊玉立諸姬拜女師
花䫉承恩多見棄長安金屋亦何為
秋胡圖
春風車馬擁歸途桑下娉婷綠映襦尺璧絶塵心自許
千金為土眼如無未酬堂上慈親養誤認城隅静女姝
何事鬚眉一男子愧渠粉黛凛然殊
四皓圖
龍爭鹿走角功名眼底浮雲悟世情有地采芝身遠遯
無心執玉手平衡衣冠誤落留侯計帶礪愁聞漢祖盟
松下厖眉垂白雪至今泉石被光榮
白蓮社圖
儒墨殊科混雜居忘形擬作虎溪漁花開冰雪暑不到
月在漣漪天自如座有名賢仍嗜酒門無時貴暫停車
東林此會何瀟洒可是丹青得緒餘
青松社圖
天地冲融顯至仁溪頭霽月泗濱春滿林霜雪高標健
在坐簮紳衆理循草色映窗青共好棣華聯蒂秀雙陳
髯翁偃蹇真竒遇見此師生數偉人
登瀛洲圖
天策英才聚一堂簾櫳清晝海波凉神仙宫闕金銀色
朝士衣冠雨露香飄逸詞情超世出聮翩臂羽拂雲翔
當時下土瞻麟鳳弱水蓬莱隔仞墻
遊月宫圖
桂影團團舞鳳凰瓊樓宛在水中央白虹橋背騰仙侣
玉兔毫端挹瑞光但覺雲霄隨步武不知風露濕衣裳
一場夢幻傷心處鼙鼓驚催蜀道長
太真玩月圖
華清浴後上龍樓得與冰娥共素秋䫉對粧臺金照面
光涵宫髻玉搔頭梨園徹樂承歡暇桂闕當天為我留
翠輦何緣不同到宵衣應是罷宸遊
次韻答徐志仁
出山意氣動人多蒼古姿儀逼籀科大府君侯親擁篲
故鄉文物貴聮珂江花香映麻姑酒雲錦光分織女河
帳底從容勞借筯兵籌國計直無阿已上江行雜詠
過張氏廢居土人稱花園張
兵後殘基綠草新土荒石砌卧麒麟昔年花木有千種
今日子孫無一人當面好山遥隔水驚心啼鳥暗傷春
薔薇寂寞沾清露還似歌筵酒在唇
四月望夜見月
半年不見團團月或是天隂或病中鏡影偏隨今夜滿
鬢華不與向時同似憐偃仰空簷下曾照婆娑舞劒雄
遥想清光千里共兒孫對此憶衰翁
次楊舜中教授韻
模寫江山愧乏才雪堂不見老坡来炎天素扇詩題濕
晚景朱顔酒挽回與子相依淮甸月棲身還遠禹門雷
客中懷抱方傾倒吏候庭前事又催
次韓子魯見寄詩韻
自笑平生山澤容豈能奏對大廷中天風穏舉高飛鵠
江月遥憐雙影鴻每懷館閣親三益擬具船車送五窮
應被昌黎嗤我鄙何時一見扣洪鍾已上黃岡寓稿
過蘄州
平岡躍過大江心岡畔城墉上碧岑草舍聚成新市井
桃蹊引入舊園林七層塔在禪衣絶諸寨兵屯使節臨
三兩故人留繾綣舟行不待一杯斟
泊江州
江雲紺綠夕陽邊江水空明海氣連一點遠帆如白鳥
數聲急鼓隔蒼煙潯陽九𣲖疑無地廬阜千峰直造天
清夜開樽酹司馬琵琶亭下月當船
過湖口
荆楚東疆合衆流微茫天宇一浮鷗山圍古邑當湖口
水沒平沙露樹頭處處茅茨松葉暝蕭蕭風日荻花秋
何時訪友章江上共倚朱簾畫棟樓
重過小孤山
從古開關作海門風濤不動石為根地靈内拱孤身露
水勢西来萬𣲖吞高柱擎天環日月飛岑起霧濕朝昏
羽翰倘出層巔上直度雲霄呌帝閽
樅陽寓舍
草木重圍路不知故蔵餘暑得秋遲風驚野竹起黃雀
日下晚山聞畫眉久客未成歸去計累官更覺老来癡
庭松相間榆槐綠暫展䋲床坐片時
客子
客子飄零意不憂人間到處為詩留四山掩物天如小
百鳥啼秋境未幽古市日斜蚊蚋起廢營草合兔狐遊
偶閒步出溪亭外羡殺漁家一葉舟
偶題
地無車馬逢迎少野色溪聲一枕秋繞屋插笆防虎突
臨池開路縱鵝遊斫来紫竹供詩杖候買鮮魚喚釣舟
尚辱天官記名姓市朝移迹向林丘
撫迹
鸚鵡洲邊送夕暉長江上下萬重磯元之暫寓黃州别
陶令擬從彭澤歸客裡風霜催易老山中猿鶴怨相違
青綾被上天香在數載銀燈照紫薇
中秋
乾坤海嶽總虛明照得心胸瑩水精月色只逢今夕好
酒杯聊對異鄉傾素娥耿耿憐人獨鄰唱騰騰按鼓輕
如此中秋能幾度兒曹千里各凝情
寄示從子旻
蒼秀鬚眉一丈夫有才能稱此軀無儒家盛業當名世
老屋殘書尚滿厨壯歲光隂渾易過古人名節要齊驅
自憐遠泊淮南叟擬傍溪流撫竹梧
寓况
樹隂一縷突窗烟野簌山柴免費錢病客再經遷守令
外郎今不似神仙投竿浪說連鼇手扶杖忘携躍馬鞭
多少可人蹤跡遠朝朝相見只青天
重陽二首
倚杖西風晚日間一江晴色照衰顔近年獨喜行平地
纔說登高倦上山亂後菊花栽已少病餘酒盞飲何慳
霜螯玉鱠無尋處老樹殘烟自掩關
客居正有大龍山又有黃花古市闤九日何緣無節意
一身猶自遠鄉關親交對景應相憶僚佐離家盡不閑
莫道明年誰尚健茱萸已笑鬢毛斑
樅陽感舊
街衢樓閣幾千家掩映諸峯布兩涯嶺海路通来貨貝
湖溪水落富魚蝦十年兵火人何處極目丘墟兔可罝
物盛還衰從可必榮枯但看上林花
秋館書事
多年草木未芟除野豕山麞走傍廬三二吏曹来捧牘
幾回客枕罷觀書秋江潮漲霜飛晚暮靄鴻征月上初
木落風高生遠興思歸意不在鱸魚
散懷
鴈飛久絶故人書路左難迂長者車夜永燈昏頻起坐
曉来髮薄不勝梳玉珂金鑰薇垣夢野月溪雲竹石居
自笑吾生無定迹半如仕宦半樵漁
清夜戲題
紫鴈飛投渚上蘆錦鳩歸宿井邊梧垂天太白光先現
傍月纖雲淡忽無估客舟航維柳岸漁家燈火起蓮湖
虛庭獨坐明如晝短髮凉新露氣濡
官舍謾題
墨花落紙照兵帷山色隨人到縣墀官事紛紜談笑辦
民情深隠揣摩知竹君笑我食無肉松子墜衣行有詩
府帖徵求如雨密軍需田賦不愆期
千秋節
龍集甲辰秋九月天公夀旦更光輝四方海岳交相慶
諸國君臣次第歸創業情同魚水好誓師勇奮虎貔威
桐城拜舞心逾切遥望金門忍久違
野性
紫蟹黃花野性娱樅川秋晚問皆無得閑意到蔬新種
不飲神清酒絶沽雨氣四窗浮几硯寒聲一片起菰蒲
烟波朝暮追随處好似扁舟泛五湖
默坐
默坐癡如木偶人冥心僅免痛纏身離家作客雖無累
少食居官漸減神仲子乘舟来省視寒衣出笥慰清貧
牀前夜語燒松火歡氣融為一室春
冬曉
徹夜清霜凝積草新晴東日報初昕山身結嵐露蒼頂
水氣上天成白雲行子愁寒出門懶炊夫及早負薪勤
都輸土室茅簾内擁被遲興榾柮熏
望皖公山
平生聞說皖公山獨上崇岡見遠顔螭脊踊天孤柱立
鼇頭瞰海萬洲環高虛有境藏仙洞威武如神衛帝關
思與英靈共酬酢何時為爾一躋攀
東望
東望飛鴻信頗遲未應老大命偏竒隨舟山色曾三日
送客江流合此時曉月栢垣思舊路霜天菊徑待新詩
此行採得民間事累牘須陳慷慨辭
桐城書事
丹明翠膩走峯巒獨坐茅廬詠碩寬石觸溪聲喧夜枕
雲分樹影落朝盤浮屠鼎立頻經亂編戸星稀漸得安
北峽關開人馬過不聞刁斗擊霜寒
秋浦雪中
昔時過此雪晴天今到池陽雪滿船兩歲客途忙易老
九華山色美如仙朱轓聯盖迎沙際黃帽停篙艤石邊
自擁竹爐篷下坐風燈動影照無眠
夜泊采石
去歲船從采石過夢中風雨泝江波今宵不及登牛渚
何日重来撫翠蛾無酒臨流弔詩客有心坐石理漁蓑
鄉城數里身難到燈下裁書寫意多
慈姥港
江磯西走向淮堧曲港東環半璧圓嘯虎涉川風涌浪
靈虬疏土石為泉舳艫穏泊離艱險晝夜安行接後先
被髮道人功獨偉玉堂紀事有誰鐫(被髮道人者蔣如意也至治間如意)
(浚慈姥港土人名新開河歐陽原功作記無石刻今四紀矣)
慈姥磯阻風
一片歸心趁鶴翎江豚忽起恣吹鯹篷邊山色和雲看
枕上風聲帶浪聽萬事疾徐難逆料千艘馳逐却爭停
瀟瀟夜半無情雨忍使寒欺短鬢零
天(偶同三韻韻各一意自我創始)
人道蒼蒼便是天我言天不在蒼天寸心顯赫私難隠
五性圓融善夲全傅說巖居登宰輔顔淵廟食著仁賢
但令俯仰長無愧須信吾身自有天
鬼神
隂陽聚散在乾坤萬物初終理一原泯泯形聲還寓迹
森森枝葉復歸根周流冬夏成功顯鼓舞風霆妙用存
靈氣充然隨處有人間承祀禮知尊
浩氣
盛大流行天地氣有生得此本豪雄在人善養心何懼
配道無虧體自充剛直忘私由集義作為助長不成功
大賢千古常如在要處先存念慮公
首尾吟六首
人生何苦走西東眼底浮雲跡易空遠路挈家經至險
大船鬻貨伏真窮馬行蜀棧高天碧猿嘯巫山落日紅
木葉蕭蕭時序晏人生何苦走西東
人生何苦走西東琴劔淹留邸舍中故隴楸梧幾寒食
荒庭松菊自秋風天涯月色傷心曲鏡裏年華入鬢蓬
但見知歸鴻燕去人生何苦走西東
禍福皆由自己為莫談氣數怠脩持壯夫飲酖難逃死
貧者營資不絶炊貴骨插身遭斵鑿餓文入口繋安危
鬼神予奪無他意禍福皆由自己為
禍福皆由自己為古来家國亦如之隠情畢逹群黎悦
諫口纔箝萬事隳漢祖寬仁兼楚地商辛炮烙動周師
興亡未必俱天定禍福皆由自己為
報應隨心理最真樞機為主此為賓殺蛇曾作國中相
度蟻當魁天下人然火請君先入甕出門無驗莫容身
快尋善惡源頭看報應隨心理最真
報應隨心理最真當存仁厚作賢臣從来出爾仍反爾
無或刑人更殺人沒後方知廉是偽生前獨以刻為淳
自經溝瀆將誰咎報應隨心理最真
首尾吟二十首
逹觀萬象付評量性命元機孰主張天地無窮皆一物
帝王有統始三皇衮衣制禮興周室科斗成文出孔堂
可喜生民殊鬼蜮逹觀萬象付評量
逹觀萬象付評量底事虛空一色蒼高大絶倫包六合
運行無息繫三光忍令顔跖殊脩短偏遇堯湯久雨暘
此意微茫還識否逹觀萬象付評量
逹觀萬象付評量今古人間一素王曾孟有書明道學
漢唐無統爛詞章澄淵静絶風濤險靈府虛含日月光
參透考亭宗旨後逹觀萬象付評量
逹觀萬象付評量自昔王畿制四方天設函關雄百二
地環洛邑定中央鷹揚西土功成速鹿走中原力逐彊
有德易興無德否逹觀萬象付評量
逹觀萬象付評量多少英雄古戰場曾見雌雄分楚漢
從来揖譲只虞唐馬牛謠䜟歸江左龍鳳姿容起晉陽
天命人心非倖致逹觀萬象付評量
逹觀萬象付評量過眼榮華夢一場不把聰明補名教
枉將心志變荒唐窮經如覩行天日涉難須經肅物霜
方寸儘能蔵宇宙逹觀萬象付評量
逹觀萬象付評量欲訪丹邱不死鄉天上玉棺如實事
山中金鼎豈良方偷桃浪爾竒方朔辟穀飄然獨子房
椎碎三神驅恍惚逹觀萬象付評量
逹觀萬象付評量樓殿如星起寶坊唱佛狂談如有理
參禪兀坐畏無常法傳心印皆文字形寓閻浮即色香
未必真空都絶物逹觀萬象付評量
逹觀萬象付評量大化茫茫氣翕張地闢天開呈海嶽
春生秋殺運隂陽先王禮樂光三代列國干戈起四方
正閠相承離又合逹觀萬象付評量
逹觀萬象付評量司造神功挈紀綱剗盡劍門除割據
蕩平灔澦作康莊太空日月明無蝕永夜星辰淨斂芒
長願清寧天地好逹觀萬象付評量
逹觀萬象付評量積石龍門勢渺茫西瀆流長多潤澤
中原地決廢耕桑近年有路通星海終古無人鑿吕梁
莫信槎仙說蔥嶺逹觀萬象付評量
逹觀萬象付評量轗軻由天莫可禳文士有才多薄命
忠臣仗節或罹殃鱷魚遁跡潮民喜蜃氣凌寒海市張
造物還能愛瑰傑逹觀萬象付評量
逹觀萬象付評量氣化參差亦泛常美矣長松生澗底
時哉雌雉在山梁數年許史榮西漢千古夷齊餓首陽
往事紛紜何止此逹觀萬象付評量
逹觀萬象付評量政教流行國祚昌皇極居尊施五福
人文成化立三綱世家公子歌麟趾天下竒才覩鳳凰
更有山林安分者逹觀萬象付評量
逹觀萬象付評量治日無多亂日長漢火漸寒三國戰
晉疆頓削五湖攘誡忘金鑑成天寶法變青苗厄靖康
一統山河忽如此逹觀萬象付評量
逹觀萬象付評量歴代人才志氣揚佐國大家鍾鼎貴
開邊能將甲兵彊乘時立見功名顯持滿無如禮法將
驕傲謙恭懸絶甚逹觀萬象付評量
逹觀萬象付評量惡物蕃滋苦見妨秋雨稻畦稂莠長
春風花圃草莱荒滿家厭聽喧蠅蚋當路驚聞走虎狼
元氣生生何糅雜逹觀萬象付評量
逹觀萬象付評量事遇成全又不長井邑繁華龍闘野
池臺歌舞鹿游場人情正好生離别花豔方新遇折傷
郊外行春風雨至逹觀萬象付評量
逹觀萬象付評量静玩羲圖理數彰五月豕羸防至弱
六陽龍亢戒全剛彌綸道妙天無間輔相功神世永康
太極更求形上者逹觀萬象付評量
逹觀萬象付評量喜有賢能列廟堂多病數年親藥餌
遠遊千里憶松篁當門湖水涵天闊隔樹山禽語晝長
巖壑軒裳随所遇逹觀萬象付評量
首尾吟七首
人於物外莫容心貧賤何憂富不淫待價有如蔵櫝玉
引年無意乞骸金深山鹿豕情依舊高閣麒麟事屬今
天爵在躬懷至寶人於物外莫容心
人於物外莫容心内境神光萬象森袵席嚴持師保訓
羹墻宛見聖賢臨游居道閫清平旦耕穫書田惜寸隂
陋巷巖廊俱自得人於物外莫容心
人於物外莫容心己不求人人自尋莘野得君亡夏日
傅巖起相作商霖鷹揚功在九韜略龍躍威施七縱擒
事業時来皆分内人於物外莫容心
人於物外莫容心往事驕盈可作箴七葉貂蟬權位赫
五侯蠟燭寵恩深酒肴腐敗飢人死裘馬輕肥傑士沈
損抑自無欹器覆人於物外莫容心
人於物外莫容心古淡情懷付雅琴山閣松風貞白氅
野窗梅月杜陵衾入厨空寂惟存菜鋤地清高不拾金
須信豪奢非久耐人於物外莫容心
人於物外莫容心謾有聲華動士林將帥威行丸走坂
君臣道合芥投針瑟工不計人憎愛酒旨還隨量淺深
老大青天應未負人於物外莫容心
人於物外莫容心名教無慙我所歆正笏立朝安進退
點書教子細披吟青山渺渺頻来夢華髮蕭蕭漸滿簮
虀甕茶鐺清味足人於物外莫容心
有省
順境歡娱逆境悲天公真意有誰知士遭困欝文逾好
物到充盈數必虧得失當觀塞翁馬吉凶勿問卜人龜
雲輪變轉尋常事難把升沉定一時
學易
氣化形生太極函滎龍圖獻泄元談静觀大易九六數
忽覺行年五十三卦自蓍求神莫測辭因象設理當參
古来四聖傳心妙絶學重明在晦菴
學書
皇墳帝典古熙熙道德光揚事業垂温洛神龜呈大法
魯堂科斗載遺辭危微精一親傳統揖讓征誅各有時
萬世國家俱鑑此存心必治不存危
學詩
教本閨門始后妃經宏緯密爛生輝辭情感物多微婉
祭享登歌盛發揮古韻自諧何用協序文有受未全非
考亭理趣明如日獨此時時與願違
審慮
天地生人一眇躬包含天地寸心中本来道義無窮極
要在工夫自擴充涓滴原泉流浩浩纖毫稂莠長芃芃
公私端緒加精察舜跖從兹路不同
已上鶴沙小記
陶學士集卷七
