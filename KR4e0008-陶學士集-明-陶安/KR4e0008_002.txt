陶學士集卷二明陶安撰
七言古詩
送易知事(并引)
易彦昭南陽人蚤游京師試太常掾遷長秋陞太平
路知事位在郡幕亞總六曹之綱贊一府之治任亦
重矣其性情寬和不為峭絶之行不取皎卓之譽法
行而政舉郡府賴之閱三載代者至為詩以志别焉
詩曰
青山之隂江之濱郡城晏然民俗淳使符煌煌來貴臣
幕府贊畫多佳賓君兮冰雪為精神中原人物何彬彬
卧龍岡頭月如銀清氣鬱蟠鍾在人壯游燕畿登要津
聲光上徹天之宸宗祧禮制得具陳長秋佐政功不湮
恩袍綠映宫柳春䄂中勑旨如絲綸上承侯伯諧同寅
所喜境内無譁嚚清風吹遠案牘塵芙蓉香冷波粼粼
水天紅光日吐晨乘馬上府參朱輪繭絲歲賦五百鈞
十四萬石米滿囷省命督集毋擾民屢嘉勞績超等倫
溪樓峯巒連翠旻風烟侑此杯中醇歡騰棣萼榮蓁蓁
咲看佳兒雙玉麟忽聞書考去志伸棗陽别野毋逡廵
願言壽分堂上親願言顯要早置身綵衣輝映金魚新
送夏弘叔(并序)
入粟拜爵之令始於秦而盛於漢唐權宜應變以佐國
用間有異才出乎其中若張釋之卜式黃霸皆以資登
郎選晁錯有言爵者上之所擅出於口而無窮粟者民
之所種生於地而不乏其意有由然矣至正甲申中原
饑饉天子恤民阻饑賑以府廪全積循漢唐舊以爵募
粟由是夏弘叔任廵檢於草市弘叔雖長富室自處欿
然其父貭夫延師家塾以教之遂涉經傳屬文哦詩精
琴操良於翰札焉草市隸今天臨路志稱其地有舜遺
風人多純朴王黃州碑謂瀟湘為洙泗荆湖為鄒魯弘
叔廵警兹土保安居民清肅闔境乃其所能今將泝江
流浮洞庭南抵於湘潭瞻衡嶽望五嶺以攄其文氣以
耀其武備有日矣其鄉儒師林逹之錢彦良造予門持
縑軸求文為贈遂述其事系詩於左云
洞庭之南雲陽墟祝融靈峰照天衢青衫萬里游炎都
戎韜小試羅兵殳草市聚落鱗瓦鋪駭此警邏來文儒
當塗名家千里駒椿隂如雲庭屢趨毫端春葩五采敷
光掩金壁珊瑚珠宅鄰横望高鬱紆三十六朵青芙蕖
幡然應詔發廪儲穰穰白粲連檣輸羸民含哺旋昭蘇
勑書褒寵金章朱碧湘秋澄冰玉壺宦途南逐鴻飛迂
花村月夜驚吠無笳鼓聲起姦攘逋仰瞻玉帳金虎符
繡斧飛霜悲兔狐塵閑官舍忩日晡嶽雲紺翠烟糢糊
長沙酒香呼木奴醉眠琴榻紅氍毹載雲旗兮颷控車
蘭聲桂醑招三閭咸池音杳龍尾徂湘妃鼓瑟懷蒼梧
客鄉哦詩不可辜寫入瀟湘八景圖
送秦君用(并序)
秦為當塗著姓豐裕累世君用祖若父皆敦良確慎氣
無驕盈習無縱逸可謂富而仁者也君用得繼承之道
家法尚儉於周䘏困餒無靳焉乃歲當閼逢涒灘齊魯
燕晉饑朝廷遣使分道賑民聽入粟者拜官君用遂發
儲積方舟以載浮于江逹于淮選部注寶慶路新化縣
蘇溪廵檢君用赴官而南其地隔大湖邈在邊徼雜夷
粤之俗然閭居族聚火耕水耨者皆國之赤子樂生惡
死性所同也攘竊弗寧豈其心哉由綏之寡術導之不
素衣食匱而禮教無聞幾何其不相胥而犯法也雖嚴
於事果足以盡禦暴之方乎余嘉君用應詔不違敬也
施惠於遠義也仕而效勤忠也既富而仁其善又如是
宜有以華其行故作詩送之詩曰
萬山丹翠浮楚天熊蹲龍奔隱雲烟長沙零陵相後先
一水走碧雄澬川地饒黍稷麻麥田瘴不為癘暑不煎
蘇溪僻境民受廛蜂屯魚貫紛牽連草荒公廨屋數椽
鼓角聲撼天南邊秦君下馬藍袂鮮官閑晝永如神仙
令嚴兵伍采棒懸平蕪月白犬熟眠出自富家真象賢
寶視經書唾視錢平生周急心所便况乃募粟綸音宣
堯湯曾遇水旱愆從古有饑無此年聞之殊覺心惻然
我發我庾實且堅瓊粻滿載江上船順流不日經淮堧
鶻形久病成甦痊報以美秩天官銓御煤香濕黃錦牋
手彈冠塵理腰纏春風溪亭飛柳綿銀筝侑酒喧離筵
帆開水驛弓控弦洞庭浪噴蛟魚涎巍峯隱隱飛鴈旋
岸口迓卒森戈鋋峒猺怗伏無警傳滿簾日色薰蘭荃
公田飯飽跨錦韀入城為訪濂溪泉
菊泉(并序)
菊能輔體延齡根莖花葉皆可服或曰南陽酈縣有甘
谷菊生被崖大菊落水得其滋液泉為甘馨谷人飲而
上壽辨者曰諸花之根唯菊淺露水源既遠香豈由菊
設使以花得香不過秋冬之交爾夫水甘淡鹹苦各因
其源安知無菊味者故酈泉之芳匪因菊變予嘗折衷
其事以謂地産宜菊則精英之氣流通土脉與水相感
古法季月採以上寅春曰玉英夏曰容成秋曰金精冬
曰長生是精英之氣無間於四時若大菊落水與辨者
之說或未然也番易黃德輔業醫號曰菊泉訪余求詩
余亦感其善療賦詩寓意以菊泉之德歸之不專美於
物焉詩曰
中央氣和連混茫金精共鍊秋花黃靈根綿絡澗谷旁
真英聚入幽泉香山中百卉不敢芳日華月魄涵銀潢
泠然入勺風露涼乾坤甘滋流肺腸山人童顔壽且康
七十八十猶云殤番峯老叟醫師良何曾足跡游南陽
情甘隱逸與世忘澹然迹疎紅紫場心淵澄瑩波不揚
濯纓不必求滄浪舊家留得軒岐方刀圭竒驗清膏肓
發開千古金匱藏丹蟠龍鼎芙蓉光垂亡者存弱者強
惠澤及物何可量此菊生意盈藥囊此泉味比醍醐長
所願仁壽均八荒隘彼酈潭居一鄉飄飄霞佩雲錦裳
携兒過我登溪堂是時東籬天雨霜寒蕤照水金煇煌
授我寶訣期榮昌神舍内完絶外戕身輕儻可八翼翔
蓬萊弱水天風剛
李氏孝義(并序)
甚矣天道付畀之重不可失也秉彛義理之良心萬善
從出人具有之良心之存莫大於仁也良心之發莫切
於親也人以眇然之躬配天地三才而異於物者此也
予雖不識李良夫聞其孝篤於親義周於族推其仁而
有序其毋宫氏令德貞節類古烈女良夫幼失父長而
造行不羣毋訓有素也予念夫孝義之實根於良心也
孝義之名足以勵俗也故樂道其事傳曰仁者必有後
尚絅果以文學顯天將豐報於後人尚源源也嗚呼懿
哉乃作詩曰
魯之為國多秀民禮教遺俗醇乎醇中有孝子全性真
務學唯先厚天倫骨肉之愛始自親厚我能施睦宗婣
母氏派出虞公臣秉節操心異于人夫也竟終閫幕賓
江東客途孤愴神歸家奉舅顔和誾舅兮不知兒隕身
不將臉照桃花春栢舟為誓甘苦辛燈忩課讀勤績紉
漸見四子英甡甡重闈鶴髮餘九旬孫枝滿眼皆儒珍
盈門弦誦延縉紳簦笈遠至咸循循表厥宅里墨牓新
光映岱嶽黃河津良也孝義盖有因積善有報禎祥頻
後賢思齊世蹈仁河嶽久長能與鈞
徒氏世德(并引)
徒氏出自姑孰徙居溧上三世矣仲清通國字音聲為
姑孰學錄館榖于其從祖家予嘗識仲清之父彦和及
其兄伯淵今見行卷諸作則知徒在溧者多文士予視
之尚鄉鄰也為述世德詩竊取比而賦之義爾
青山昔年有鳳凰移巢中山瓊樹蒼鳳凰凌雲去渺茫
鵷鷟遺族皆文章金玉為羽錦繡腸渴飲河漢吞奎光
中有一雛在高岡衆目爭光覩嘉祥嗈嗈幾聽鳴朝陽
音如重譯流宫商出林沐浴雨露香思欲聞韶舞巖廊
振翮一飛回故鄉翩然照影姑溪旁一朝瑞采生我堂
驚看異物來何方撫此靈貭詢其詳乃匪物也人之良
手探詩軸出錦囊始見一家文氣昌叔姪昆弟翰墨場
鯨鳴玉奏聲鏗鏘我聞君家世德臧天降百福紛穰穰
若祖從吏筆飛霜狴犴生死分毫芒彼何人斯怗富強
虎吞無辜如犬羊父子誣服情可傷獄成忍使膏銛鋩
獨以智識燭姦猖確言當庭折巧簧暮夜萬緡投賄贓
厲聲正色麾門墻渠魁首實無遁藏一鞠服罪甘斧戕
官民共喜冤疑彰不矜不伐如尋常野服歸隱享壽康
無心雲路騰飛黃階除繽紛五色裳玉樹競秀芝蘭芳
我識彦和温且莊伯淵積學真賢郎仲清簉羽鵷鷺行
欲見其餘猶未嘗溪忩烟月琴在牀寶坊教席松風涼
客來烹茶當酒腸甑炊紅粟虀為漿鳳兮凰兮千仞翔
覽德而下情悠長聽歌此詩非楚狂飛上太清朝玉皇
廣陵楊節婦
堂上舅姑嗟老苦膝下兒啼未能語孤鸞何心鏡中舞
綠鬢年才二十五甘旨供餘勤鞠撫舅姑歡顔兒飽乳
誓有一心無二主本欲同歸九原土手抛粉黛獨紉組
燈照空幃淚如雨嫠居守義能自許觸目艱難不憂沮
夫天寥闊幾寒暑兒有文章輝藻黼竹西綺羅炫㫄午
翠箔朱簾闘嬌嫵五方雜俗日殊古貞烈無聞世何補斯
人秉德天賦與乃以三從鐫肺腑春官旌名真盛舉共
看光采生門戶丈夫明理蹈規矩鬚眉蒼蒼本翹楚為
臣不幸遭險阻忠國立身當審處爵禄才猷輕一羽大
節或虧何足取嗚呼大節或虧何足取不及閨中賢婦
女
題柳如菴小影(當塗之黃池人宋神醫也有可用方行於世)
如菴神醫妙天下後來安有如翁者我恨生晚不識翁
形神已落丹青寫漆瞳雙炯雪髯疎豐頷童顔意瀟灑
丹臺玉室本仙流藥聖驚人自天假宛陵翁季人中龍
相見情懷即傾瀉家藏醫書千種餘竒論名方歸取舍
(宛陵乃吳正肅公其二子履齋退菴家藏醫書甚多如菴因得遍閱)硝黃用少參苓多指
點孫韋聞見寡烏紗籠髮青霞衣何心朝服金犀銙蹇
驢緩策引新駒何心雲路如龍馬舉頭自有天為鄰富
貴於吾猶土苴一笻一笠相隨處入眼溪山總幽雅僕
夫喜色望歸塗落日池濱炯萬瓦(黃池一名池濱)六丁下取可
用方造化茫茫入吾把三彭勦除清不寐霜杵聲中剔
紅灺丹砂鍊養艷金花玉露精英挹瓊斝高情追逐羲
皇人豈特餘功及尻踝還君此圖三嘆息兩䄂天風颯
秋野
陶培之中堂試詩送其歸
硯池斗墨飛雲煙樓前迅灑舂容篇主司撫卷賞才美
况乃奥學窮先天江蛾雲際顰黯然忽看翠展雙嬋娟
川靈錯愕感齒錄詞情飄逸如謫仙天上文光現斗躔
旗鈴佳信人間傳更當秋香分老桂瑶臺玉宇飛翩翩
大府侯伯爭下賢酌酒賓墀豐爼籩簮花小作杏園宴
贈以文錦榮歸旋雨冷湖軒夜如年聖賢心法宜精研
少年高科古所戒勿為利禄情拳拳
送文元粲游學杭城
錢塘繁華甲天下雨霽湖山翠如畫朱樓人醉綺羅春
緗帙誰諳燈火夜一時見君真拔俗千里尋師遥税駕
生長富貴厭膏粱雋嚼經書如膾炙采鳳鳴陽出丹宂
蒼隼凌秋飛太華栢垣繡斧風烈存椿府屏車光寵亞
名賢奕世妙有傳赤箭南金貴無價閉門功比螢雪勤
入室氣與芝蘭化自喜高懷孤月朗頗厭辯口懸河瀉
詞林驚見爛春葩聖田待穫豐秋稼寸心莫逐汗澷場
萬里當會神明舍客中昆弟共綢繆歲杪杯盤聊慰藉
胥濤海口撼風霆吳阜城心起臺榭蓮衣紅映歌艇筵
柳絲青拂鈿車帕遽令此志生蠱惑何異無知歸罟擭
直須意氣慎交遊而况習俗多浮詐策勲行矣當盛年
展卷琅然了清暇詔書今日科制復文星徹曉光芒射
相期才器擢明廷早植棟梁成大厦春風吹上杏花枝
天衢飛鞚青雲靶
經歷張景中泮橋觀蓮索賦
幕中自有紅蓮香愛蓮還復臨泮庠石梁卧波虹影蒼
水花晚色留繩床掀髯咲語雲錦鄉對此不覺炎歊忘
誰言姿容如六郎安知君子之德芳紅者不妖羞倩粧
白者冰玉生輝光綠雲為蓋霞為裳亭亭何畏乎驕陽
夢魂不落繁華場若耶游棹西湖觴玻瓈在處碧滿塘
何為獨愛依宫墻願逢知己為發揚便欲乘風歸帝傍
先生才猷贊黃堂有如千頃陂汪汪心通幹直意緒長
案塵不染清如霜蓮之淨植可比方倚欄駐目聊徜徉
話中題品衆美彰無為心苦綠玉房藻芹助喜翠欲翔
菁莪樂育仍相望清芬送客將昏黃秋隨短袂天風涼
贈趙道昭
十五載前曾識君壯哉詞氣凌青雲十五載後復相見
頓覺中年須髮變人生佳會苦不多江海茫茫奈别何清
宵懷人耿予獨目送老月飛銀河東風鼓棹姑溪上乘
興敲門一相訪竒言縷縷驚座人包括周天衆星象知
音者稀誰與論倦持寶瑟立齊門幾見杏桃紅雨落歲
寒梅雪又黃昏天借片時談咲共追憶從前恍如夢鴈
聲落枕促登途駞氁衝曉霜花重我别中山不記年為
我訪問藍橋泉一朝當路有知者相見恨晚毋歸田
吏者于姓考滿贈
隆古治具在典墳申韓刑名漲妖氛漢章唐律有定制
斷以明决輕重分云何吏曹昧大體往往刀筆煩其文
世道日降事貪刻天性敦厚頗見君高門隂德有餘慶
子孫愈遠揚清芬當今簿書出身者置之要路隆爵勲
况子才氣能出羣得禄可不煩耕耘明時需才意甚勤
誰甘白屋老無聞乍看竒驥騰青雲且聞瑞鳳鳴朝昕
金陵郡府隸臺閤蒼栢霜雪寒雰雰從容幕下出片語
案牘叢中能解紛鄱山迎客翠蛟舞金芝佳氣蒸氤氲
錦袍詩仙招遠遊荒城烟雨江之濆朱門棨戟牧守貴
咲撫白璧生餘欣客忩雞聲梅月曙官庭燕語槐風薰
幾多勞事咲談了羣工歛手觀郢斤歲月苒苒憶桑枌
回視舊宂喧飛蚊方知宦海渺無垠驛亭别酒成微醺
送劉生仲孚
當門一帶溪流奔左為青山右天門蒼林隔市祕亭館
滿天清氣胷平吞牙籖鱗動書萬軸古鼎香烟晝凝馥
父子兄弟自師友天倫至樂其家獨世路黃塵飛不到
理窟游心在深造雲間桑梓隔重湖艇子如飛波浩浩
(劉生有三兄皆好學能文侍親居姑孰本溧水人)
至正戊子下第南歸與同貢黃章仲珍雷燧景
陽同舟仲珍賦詩因走筆次韻
鳳城酒美燕姬歌禁花紅飄金水河雨香翠島春晝暖
魚龍陸海揚風波天門咫尺到不得禁此飈摧雲翼何
時乎未至應有待壯年不必傷蹉跎君看松栢成大材
歷歲雪霜誰見過拂衣南出指歸路回首京闕山嵯峨
日高原頭紅霧散潮平沽口青銅磨牽船泝流狂吹逆
登車避閘飛塵多黃樓憑河遠眺望身如冥鴻超網羅
客塗咲語浣羇思詞鋒捷出如揮戈天生人才必用世
豈無文藻宣金科鸞臺鳳閣總華要不然玉署聯鳴珂
丈夫小挫未為辱正氣耿耿非有它匣中古硯助神變
銅蟾飽水手屢摩隨身亦有勲業鏡依然照我顔色酡
與君今日動高興買酒共酌澆天和
途中懷古述事再用前韻
太風掃空垓下歌昔年分爭纔隔河鴻門酒酣赤帝子
回首四海流恩波臺荒戲馬春草綠美人一去傷如何
匹夫豈是萬人敵事業不競空蹉跎山川靈傑千古在
石洪竒險勞經過半天危樓兩蘇迹蒼烟粉堞猶巍峩
輕舟卸帆傍堤泊老劒出匣臨流磨長篙蘸碧接淮浦
驚喜江南鄉景多杯餘吟嘯無旅况筆戲萬象光森羅
英雄過眼俱寂寞幸際斯世休干戈同行佳友得豪儁
俯視餘子當殊科咳唾隨風粲珠玉冠蓋有日鏘環珂
立身志節當自許紛紛富貴皆從它譬如野寉匪凡鳥
翅輪入雲高戞摩喜君氣岸亦孤峻厭見小妾桃顔酡
我歸拜舞為親壽萱花香裏春暉和
五月旦日與黃仲珍雷景陽酌於維揚抵暮出
城曉至瓜洲有懷同貢金景蘭姚仲誠周于一
林元凱相約不至更次韻為别以寄拳拳之餘
意
蕩舟竹西聞好歌飄如仙槎泛銀河青樓傍市捲朱箔
舞裙綠皺如春波香消紅藥采鸞去其如青鏡寂寞何
金盤露清筍牙白小住半日非蹉跎雪乳泉甘醒午醉
瓊花霧散與客過吹簫玉人杳然逝橋亭拂柳空峩峩
櫓聲帶晚出城去初月光吐新鎌磨梅天雨歇黃潦漲
瓜洲渡近青山多我懷初歸有髦士金姚學富精蒐羅
閩南周林師友盛未見入室操吾戈賦妙能追司馬聖
策高反黜劉蕡科荆門有約久未至回望不見玲瓏珂
黃君雷君吟嘯共蕭然行李餘無它客途分襟心暫苦
詞場秉筆肩還摩江流如黛送孤棹離觴不辭顔易酡
佳哉璞玉當見遇肯使抱恨同卞和
送石仲方詩(并序)
昇秦淮之南有庠舍突然新麗者江東書院也郡書院
四曰明道南軒昭文皆先賢遺迹或老屋腐垣勞於補
葺或基搆庳隘與編戶等或貧無歲入乏祭養之資獨
江東後興棟宇堅完丹堊炳炫崇嚴靚深不勞於補葺
而無庳隘之嫌貫粟出納豐儉適宜祭養有給是乃郡
士仁齋王君之創造而草廬吳先生之所規制也始長
教者四明程氏敬叔以考亭讀書法啓誨後覺文風大
振近歲石仲方來長教事恪恭厥職剛介不阿優禮賓
師招徠弟子員析理厚倫建櫺星門礱石購材華貭得
宜宫墻改觀過者見而生敬矣程氏去官二十餘年獨
見石君如此初君諭晉陵創造廟學紏錄京口泮宫代
庖學事復設産數千畆今江東考滿將典郡教益當弘
敷聖謨鍾鳴鐸徇轟瞶警迷其功必有過於斯矣告别
歸毘陵遂酌之酒而為之歌曰
延陵季子之舊邦林麓秀鬱泉流淙文物萃美如瑶玒
隱居未許慕老龐涵潜理海心在腔書帷永夜挑燈釭
去家不遠觀大江江邊龍虎盤洪厖秦淮抱城駕石矼
精舍丹碧臨奔瀧莫言無筆長如杠文詞力徤鼎可扛
論堂考鼓醒愚惷法言浪浪金石摐上窺鄒魯驅雜嚨
異學不敢操戈鏦子衿環拱心自降取友必端戒羿逢
飛觴談咲月在忩川后屏息無漎漎榻前松竹翠羽幢
雪點吟鬢秋蓬雙豸府薦譽聲如撞酌别纜繫堤柳樁
俸米載歸紅滿缸迎門喜動花隂駹泝河北上乘艂艭
天街雪晴馳駿駹
題張源相辛巳試院唱和詩卷(其年源相為對讀官)
仙凡相去咫尺間弱水隔斷蓬萊山鵠袍星散夜色皎
寒隨天風生佩環簾動波紋燭影閑寶兔噴落紅霞斑
三場校對時有暇咳唾珠玉遺人寰我賦浙江徒手還
丹桂可望不可攀後來戰藝始得儁南宫轉覺功名慳
大省銓衡新檄頒金陵邂逅生歡顔得錢沽酒慰岑寂
時出險句驚神姦䄂携衆作無可刪故人各已登朝班
見君此卷動餘興行聞臚唱開天關
送徒伯淵
城心官帑楮代錢聚於山積流於泉納舊出新日萬千
市人四合爭欲先中山才子吏律研邇來筦庫廉而虔
意氣能與長貳聮太史平凖操微權寶貨滿眼衆所便
衆是凡夫君是仙坐令美利散列廛民得資財俱懋遷
飛塵障紅炎日煎紵袍雪色風翩翩斯人本為儒者賢
舊家出自姑溪邊祖有隂德冤獄湔子孫三世居溧川
過庭能以詩禮傳出有車馬食有田族中文物紛蟬嫣
橋隂滿屋塤篪宣淵兮吟詠三百篇青春舉筆生雲烟
往歲過我圭蓽前歛襟拱䄂忙投鞭示我以文長滿牋
粲然藍玉淮夷蠙齋忩清話共爼籩論情繾綣久乃旋
别來荏苒知幾年忽然邂逅錢塘堧我時南游北赴燕
子方戰藝雄戈鋋大江潮頭高沃天捲簾樓望吳兒獧
柳隂涼浮茉莉筵東陽官酒西湖蓮六橋雨霽山蜿蜒
銀蟾照影秋娟娟人生離合亦可憐回首異路心茫然
蹇余萬里行役牽意掇科名蟻慕羶陸走齊魯諸山巔
冰雪積冷砭重綿都城宫闕雲霄連兩見黃牓光魁躔
春風三月紅杏妍金門咫尺登無緣歸來空室如磬懸
索居懷友情拳拳三湖東隔漲碧漣五鳳樓閣凌虛玄
幾欲夜棹訪戴船携家就禄依寒氊金陵聚首喜欲顛
惠我畫扇漢隸鐫始知從吏抛槧鉛捧檄正為雙親全
故山在望歸興遄墻角短檠毋棄捐丈夫有志鐵硯穿
未可斵方皆就圓聖經萬古日月懸妙道浩浩何淵淵
經濟功用彌八埏學之有要業必專窮逹用舍所守堅
不曰富貴浮雲然
送易德輝
金鴉噴火炎塵紅晝長兀居圖史叢有客過我如清風
忽驚秋涼生坐中詞瀾分得西江雄少年旅游江以東
鋏歌聲斷囊未空自喜知己多名公吟邊點染物態工
鳳臺烟雨山涳濛綠鬢曉映青鏡銅出門路與雲海通
翩然野鶴超樊籠便欲獻策明光宫夜夢慈親淚兩瞳
更有祖庭垂白翁迢迢千里心有忡寄書不見南飛鴻
林臯一葉飄梧桐飛雲在眼催歸篷到家問安滫瀡充
重整香芸辟蠧蟲翠筠繞屋聲玲瓏直節珍材無與同
截玉上獻妙有功協律不下嶰谷筩一吹瑞鳳降碧穹
再吹三吹和氣融四吹五吹年榖豐六吹成奏帝德崇
終于九奏四海唐虞隆
送張學正(并序)
國初徵用儒雅在位者舉其所知故起自草澤拔居侍
從林立相望共建太平之基逮元貞大德間布衣被薦
猶得登翰監司儒臺典郡教厥後限以資格受命者寡
然四海髦俊雲翕闕下思效能于時者益衆或遇舉主
則又板學官於行省亦可小試其才矣漢留矦苖裔曰
源相者居信之龍虎山嘗觀光京師其所交游多大官
名人言路條其行能交薦于臺事聞中書傳檄江浙行
省署為學官歷台州奉化學正調金陵源相盡董正之
責其德剛而方其儀肅而安諸生望輒畏敬月有書季
有考凡廟祀之脩庖饍之供與有力焉至於挺身特立
抗論公道不為物所撓不為勢所愓尤人難能今考滿
矣使其在國初或元貞大德時則受薦不止為卑官必
能接武諸賢吾不得而高下之也於是賦詩為别其詩
曰
天星執法環太微選仙上界霜牋飛先生面帶虬虎威
五色文燄騰燕畿使過先朝名必輝共佐鴻業高巍巍
旅游經年塵滿鞿輦路遥望交龍旗固宜從橐趍彤扉
不然玉堂依紫薇白雲飄翩傷遠違捧檄又作江南歸
霞城凌空堆紺緋當忩芹浪香菲菲秋宵官燭照棘圍
對讀詞義無訛非甬東學舍垂絳幃誦絃成風人具依
貳教昇泮忘輕肥館下弟子英而頎酒邊掀髯筆屢揮
爛如銀河雲錦機屋頭鍾山鬱烟霏疎櫺月色窺金徽
功勤頻絶竹簡韋坐令秦淮如泗沂栢垣羣公鷹隼翬
謂此美績前所稀卷中試藝觀珠璣一朝話别生㱆欷
自憐寸草承春暉有禄及養猶庶幾還家未容隱釣磯
驊騮雲路行騑騑㦄身顯秩榮親闈秉璋更舞斒斕衣
齊山吟
徐卿結屋齊山隂邀我為作齊山吟浙江以東古甌越
諸郡環境山嶔崟三衢峯巒甚巍麗旁走石麓猶千尋
虬昂虎矯蒼骨老奔若馬騰飛若禽山多草木虫獸品
亦有玉札丹砂金松根苓光凝琥珀叢間童影潜人參
霞屏烟藪有仙隱蓬扉楮牗無塵侵繞庭清泉助湯液
當簷脩竹鏘球琳青龍甲乙書滿案山人長存濟世心
力扶衰朽除夭閼藥籠生意春森森齊山之土能活物
齊山之雲能作霖先生之德與山等名曰齊山人所欽
白鶴相招來翠岑似憐晦迹眠空林天風吹起檀袍襟
幾車聲譽聞當今雲端孤飛靈鳳翼枕上猶帶清猿音
六朝故都佳麗地騎馬踏遍秦淮潯官舍蕭閑杯酒斟
卷有新詩匣有琴囊探神劑奏工巧指按病脉詳浮沉
鐵冠相逢禮貎厚民仰司命情俱深時乎醫國當有待
功名從此來駸駸齊山之吟雖止此此言非子其誰任
送庸田僉事
庸田使者乘軺車閱得太史河渠書姚江農民西引領
庶幾來此吾其蘇傷心今歲夏秋月甘雨不降禾苖枯
海潮東回救不得老稚無異涸轍魚曩從官軍過州境
編戶奔走頻供需計畆歛錢築城去役繁未見民力紆
正逢稔歲亦饑餒遭此乾暵窘室廬往年有詔甚寬厚
恩澤至今流海隅既蠲湖田主戶米亦減水深長蕩租
皇華光臨浙江左忍視瘡痏無完膚曉霜方寒問道路
冬雨未霽行泥塗我願歲豐水旱無公賦早輸私有儲
國家富足民歡娛且免使者勤馳驅
次董參政送楊季常詩韻
總戎戡定稱雄豪帳下有客如枚臯筆端霜氣塞關口
貔貅萬隊無譁囂山環壁壘擁節旄民亦捍敵持弓刀
平生意氣感知己國步如此憂叨叨宰臣動喜片語褒
兩眼如月鑒履操燒原難留狡兔宂海濤不撼游龍艘
人主當念閫外勞不獨相業歸蕭曹時平班師拜闕下
遥睇虎豹天何高
題鸂&KR2409;竹雀萱堂圖(為姚江王國臣作)
珍禽文采明金沙相顧似憐毛羽嘉託鄰喜傍君子竹
忘憂更有宜男花良工筆意何處好林雀哺雛心使飽
北堂留得此圖看依舊春暉照幽草
次韻畫松二首(為監郡大本賦)
鐵幹宛如韋偃筆誤令工匠施刀尺隂森黛色千古深
髣髴霜痕半天濕猿鶴清音恍在庭龍虎白骨堅如石
從知能事不易成畫水猶云日踰十(杜詩十日畫一水五日畫一石能事)
(不受相促廹)
蒼標當入凌烟筆相去青天不盈尺獨持勁節冬雪寒
長帶恩光朝露濕廻枝忽變老蛟形託根不向懸崖石
按圖必求如此材待搆明堂價增十
壽詩
月當秋九屬陽數二九佳辰值初度乾龍神變出長淮
五岳生雲共環護海門躍起雷滿天大魚長蛟相後先
曉江浪闊一飛渡甘雨灑向東南邊鍾山亦有龍蟠勢
帝命控臨佳麗地滔滔江漢作藩維吳楚諸峯挹蒼翠
武臣拓境持節鉞文士經邦佐功烈膝前羅拜豈尋常
顆顆驪珠是明月重九節後再逢九氣聚九陽開九有
老人星現酌北斗遥對中營獻天酒曾聞大椿竒論自
莊周八千歲為春八千歲為秋願公永與椿相侔又聞
瑶池有桃仙所植三千年開花三千年結實願公此桃
頻得食更願招賢勲業茂禮樂光華漢唐右撫育生民
仁澤厚天長地久南山壽
送沈竹泉(并序)
醫稱橘泉已疾菊泉延齡未聞以竹泉稱也論竹者曰
淇澳曰渭川唐六逸有竹溪夫竹託於泉水之上滋養
發榮翳為叢薄蔭乎流泉而泉益清雅殊勝幽人潔士
棲息覽適助成高致醫家濟物無恃乎此按瑞應圖曰
竹裏有泉色白自出飲之令人上壽嘗聞鄱人言山中
産異竹高十餘丈其徑盈尺截而為筩往往得泉甚甘
山人亦多壽考余謂竹雖植物操堅節實貫四時而不
改歷百歲而能存有壽者之貭焉中虛而能容藴函真
氣冲和融液注為靈泉盈溢滲漉嘉惠及人蓋天地自
然之神劑故沾其味者躋於眉壽此固休祥而世不常
有者醫之致用神聖工巧驅五臟之痾調六氣之疵務
納人於康寧以全其壽而已桐川沈景淵儒者也家以
醫傳六世聘至金陵遊於相府諸大帥之門療治竒驗
言論造理洞究病源自號竹泉然則沈君不徒美其名
而具夫竹泉之實其亦時之休祥而世不常有者歟為
賦竹泉之詩曰
吾聞鴻濛之野元氣厚産出異貭為蒼筤千竿活翠濕
霄漢百年老節凌風霜腹中空洞含太和釀成清泉深
藴藏朝陽幾度鳴鳳凰飛來梢頭不得嘗忽然靈源難
自祕流膏潔白生馨香吾意此竹上摩天乳之星芒吸
得甘露萬斛涼下通體宂鍾隂陽時時挹注瓊瑶漿帝
令昭蘇下土民嚥嗽一勺消百殃赤龍運水一時下玉
嬰仰視朱吻張不待鉛汞九轉功挽回夭閼成康強滌
腸洗髓清膏肓暑不煩渴寒不僵神全氣爽欲輕舉三
十六帝參翺翔沈君何為獨有慕於此號為竹泉名姓
芳平生雅抱君子操虛心直節成文章活人隂功在天
下如水潤物源流長狄公籠中生意遠昆蟲草木丹砂
光東山相望桐汭旁清溪碧繞琅玕房叩門急傳使者
至聘書來自中書堂紵袍飄飄佳麗地戴笠出入兵戎
行相君英雄少許可揖而進之坐客床掃清内痾與外
戕俱入丹丘不死鄉轅門晝靜塵不揚相君留飲談岐
黃揮筆大寫竹泉字龍鳳飛舞勢矯昂持來賓幕作佳
話獨我才拙慙諸郎先生不登名利場丹顔漆髮雙瞳
方赤日滿路歸計忙慈親應倚門閭望煩君更以竹泉
施八荒躋民壽域如虞唐
送孫别駕赴池陽
青蓮居士之後身音節連篇古樂府便從大雅論正葩
猗那為宗舜臯祖兩都三國差可數南朝綺辭徒織組
隔江玉樹夜無聲巖谷風生聞嘯虎神交直到開元上
光燄摩天出天語飄颻雲海超八極金銀臺閤羣仙侣
忽聞帝遣熒惑星火斧虹旗鎮南土來向轅門拜明主
曉日麻衣光楚楚幕中慷慨坐談兵何况傳家有孫武
紫薇花下月滿池斗酒當筵珠玉吐朝政方勞柱史記
王衮正賴賢臣補人生會合苦不常驚見屏星在門戶
醉踏輕舟泝江去楊柳飛花望牛渚兩崖烟霧濕天門
九朵芙蓉照秋浦秋浦郡縣待摩撫吏者師模民父母
雖云官至刺史榮半刺才能當獨步兵火瘡殘極哀苦
仁惠存心百廢舉𥜗袴歌騰歡鼓舞千里桑麻沐膏雨
勤敷治道追往古再見唐虞運當午挽河洗甲天宇清
坐聽絃歌響鄒魯
送李鍊師還少微山(并序)
楚樵真逸養病于秦溪桐隂凝神冲寂求無為之宗夕
陽在戶聞有剥啄聲啟關視之有一童子手玄錦靈篇
致仙華君意曰平川鍊師仙李之南梢也廬少微山游
心于清虛窈冥晨望紫氣赬霞起自龍虎之都岷波東
環浩如蓬海躡雲而來逍遥琳室日華月英流光内鼎
道幾成矣今將乘廻飈指故墟飄飄而南子曷宣祕趣
吐鏗辭聲其所懷清夜驂鸞俾得長歌雲漢間滄溟揚
塵尚與玉笈洞章宫商舌上異時邂逅鬱羅握手話及
玉齒皓粲此其張本爾樵逸聞仙華命豁然病釋喜色
駸駸頗恨不識平川莫罄摹肖藤床晚卧想像高唐臨
風浪然而唱曰雲間蒼湖飛紫龍鼎煙光怪生芙蓉鐵
鬚化作綠玉叢仙都幻出天南峯猗嗟李下白髮翁神
交頓作玄玄宗邇聞鶴骨方兩瞳少微星窺冰雪胷頗
厭膝行訪崆峒喜與柱史仙源通黃芽徹夜氣吐虹瓊
舄曉躡飛霞彤高翰掠過豹九重清都樓闕浮瑶穹羽
衣大會珠黍中璇車御氣摶飛蓬玉姬為酌碧琳醲侑
以三秀蒼玲瓏鳳凰盤躚戞金鍾衆中凝瞻帝之容帝
咲而言來汝童紫陽雲錦開囊封右招金母左木公中
間稽顙青牛宫賜飲鮮灝元氣充帝令下土尸三蟲倒
驅海水懸半空電光繞劒奔靈霳沛然澤物頃刻功卧
聽四野歌年豐石頭撐雲蟠鬱葱大江萬里銀濤雄五
城變現金碧融特來蔭此千文松玄虎上奮鉛在鎔忽
驚暗室光瞳矓故隱竹石懷舊蹤平溪過雨摩青銅翩
然鳴珮嘉客從鶴背鐵笛横秋風三天儻可一咲逢指
顧太始開鴻濛(序内所稱仙華者宋君景濓自謂仙華道士也)
送僧芳蘭谷住持明招寺
幽蘭之生在深谷不以無人而不芳鉢盂朝采墜露飲
青蓮薝蔔停馨香谷中空明若圓鏡須彌環海日月光
傲睨天台高鬱蒼五百癡衲巖宂藏小乘留戀不死鄉
何緣比肩大法王後代演經談渺茫天花紛飛七寶牀
遠窺正覺如望洋伊誰面壁文字忘獨棲金華山滿房
定中趺坐歲月長聲音色相等妄幻自謂學佛非荒唐
冰壺石筍出雲漢飄然凌虛觀十方龍蟠法界氣紫黃
渡杯如電江聲涼偶然乞得袈裟地已被東萊建道場
東萊先隴在武義非為薦福主天堂正緣人家有興廢
寺觀經久願力彊金坊寶閤鍾鼓震馬鬛肯使樵蘇傷
我思儒門經濟業發育萬物隨翕張存心養性禪所宗
浩氣剛大仙揣量空玄衍說元有自勸人作善來百祥
雖云離倫絶世故恃此禮樂扶綱常何必火書廬其居
然後鄒魯文教昌東萊雲車自天降撫掌應咲吾言狂
送别
我思南漪不可見曾孫一朝來自宣問之云是正甫子
滿眶秋碧堆清漣黎公穎悟乃鼻祖以字為氏百世傳
玉堂學士瀛洲仙佩聲鳴向尺五天驅辭不下瀧岡阡
樓前驚倒陳龍川天門夜開玄鶴去鑾坡冷落黃金蓮
一家侯伯八九輩封胡羯末仍駢肩雕刻烹龍炮鳳篇
亦有氣雄如馬遷自從兵革踰十年驚心文物晨星然
湖光樹色雲錦鮮明珠躍出驪龍淵薊丘高閎繡蓉褥
墨君動喜生風烟青女裁霜作輕袂下馬長趨紫闥前
是時江南漸平定土貢金帛豐貨泉捧牘内府贊利權
長官幸得鄉中賢薇花清露滴翠磚點染物態歸銀箋
不待除書先掉臂未霜楊柳迎溪船南湖竹石無恙否
紅鰕紫鯉不直錢雨晴晚秫黃滿田醉呼疊嶂來詩筵
紀事
壬寅十月初五日隂雨停空天未夕江城暖氣驟蒸人
蟬翼綃裳汗沾濕輕雷數聲生變化火鼓轟山電流赤
長飈西來吹海立飛雨驚鳴建瓴急勢如萬騎怒衝擊
對面相呼聽不得掩關漸是一更時爍眼金虬破昏黑
蓮花碧礎迸出泉官市波濤湧三尺方當閉塞蟄蟲俯
頓駭龍蛇離窟宅怪得秋冬未降霜無乃天時有差忒
陽氣至此本潛藏發泄深機不能密或占水旱在來年
消弭災異當修德須臾河漢現疎星天地無聲本來寂
小忩獨坐對殘燈尚有寒蛩語空壁
十月初六日夜作
昨宵雷電送雨來今宵又聞天上雷紫電照忩銀竹立
初冬有此甚異哉天公仁慈萬物祖隂慘陽舒時不誤
年年秋半雷收聲何乃致此非常怒怒非其時太重複
驚起昆蟲死平陸天發殺機今見之正賴賢君調玉燭
惕然省身思過咎是日頒書肆寬宥與民更始物維新
和氣春熙似靈囿天心警戒猶未己要在事事循天理
更以仁恩蘇赤子天心轉移俄頃功化為瑞雪年榖豐
病中友人寄詩遂以次韻
萬象變幻道是宗望而未見心有忡斯時講禮聞戴聖
西塾得師如馬融虛亭短燭風雨夜坐久談論意氣雄
鏗詞媚藻心所厭要使付物比化工姑孰感客老將至
喜持圭玷求磨礱病餘恐是元氣劣絶與調理民瘼同
何當躍入安樂窩先天尚友太古風誰言羣聖逝已遠
天地上下流渢渢已上知新近稿
陶學士集卷二
