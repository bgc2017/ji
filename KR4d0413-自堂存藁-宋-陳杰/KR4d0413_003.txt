自堂存藁卷三宋陳杰撰
七言律詩
元旦南郊慶成
熙朝政化謹三元有事郊南典禮全嗣聖萬年初見帝
小臣十起夜瞻天想回玉輅紅雲曉更揭金雞暖雨前
但願慶成天下福賦詩豈必從甘泉
天基節特晴
王春又數五堯蓂先自春來半月贏天上聖功調玉燭
雲間暖律瀉莖英蒼生正賴吾君福每歲長占此日晴
三祝莫嫌言語朴時和年熟早休兵
人日立春極寒
綵鞭點雨斧如雷頭上頑雲打不開冬序方隨人日盡
春愁却載土牛來幾多漕運留冰解何限耕桑要暖回
惟有上林花自早天公羯鼓更頻催
臘月中旬立春快雪遄晴
夜光吟屋炯無眠曉色梅簷重粲然芒端殘臘洗晴雪
花底好春回隔年田疇膏脉占時早禽鳥和聲得氣先
多少趨生寰宇望紫皇更斡大鈞旋
除日始雪遄霽
去年冬孟朔朝雪今歲臘三十日來釀久直疑包地盡
飛狂忽作舞風回盈虚有數天已定氣候不齊人得猜
流轉春光又明發一樽且送息如雷
過小孤順風縱帆瞬息數百里
順水風吹順水船全家水上作飛仙猶疑五老瞠居後
不覺九華參在前蕭颯自憐雙鬢髮應酬不暇許山川
腐儒易動還多事三老齁齁倚柁眠
獅子寨小港軃風
驚濤拍岸臨無地遠壑藏舟别有天風舉酒旗黃帽舞
雨抛魚網綠蓑眠機心起滅浮漚外世事昏明返照邊
安得杖拏相印可碧蘆深處小延緣
閫下忽動歸興
無端佩玉更長裾銜袖人疑表餌疏塞路連雲痡僕馬
轅門似海嘆車魚那無定遠封侯相正有南涯種樹書
久客土思吾亦動明朝滿意聽驪駒
舊愛靈溪渡風物之美歸途由浙而江即目成
詠
黃竹弄口雨初晴靈溪渡頭水漸生兩岸桑麻人著本
一川鷗鷺我同盟風環搖日浣紗影雲杵打波舂稻聲
少日經行渾草草暮年歸路不勝情
歲晏大風
羌管横吹萬點梅漢葭微透半銖灰從知急景彫年駛
更著驚飈截道催掠野已空征鳥厲呌雲欲曙澤鴻哀
布衾小作須臾忍多少無眠待暖回
三朝書窗
爆聲喚醒鼻中雷宿溜初停曉色開雲落小須新日上
雪消剰放好春回老人自寫題門帖穉子先嘗得歲杯
明暖一窗聊引筆東風折盡膽瓶梅
得菊花絶黃
誰與廩秋料(料平聲)理悲木樨香冷未梅時直疑天上金
莖露全付籬間黃菊枝佳色足陪陶令醉落英還慰屈
原飢東風試問千紅紫曾有西風此段竒
歸舟發南浦
舊遊觸景不無情已辦牽江復小停好在夕陽紅葉樹
依然新月白沙汀舟回剡曲潮空落笛起山陽酒乍醒
當日摻袪談底事獨揮老淚下旗亭
送淮漕洪監移節江東暫四天目
冷雲初鴈水明霞遥見星躔動漢槎咫尺江淮分表裏
一番禮樂又光華水通建業寧迂道天近城南且過家
忙處得閒應更好故園秋色上黃花
和鄧中齋至日舟中七言
又報微陽九地回堂堂心在鬢顔摧鄉愁雲物有詩寫
驛訊春枝無使來燕谷可能生出黍漆園但愛死如灰
相從導引學仙去吳市不知人姓梅
正月三日甲子題
柳邊梅外試隂晴清曉誰來鵲滿庭春似久痿纔欲活
天如熟醉驟難醒窗含西嶺千秋白筆轉東皇萬古青
又與新年書甲子階前堯歷第三蓂
寸禄
同遊鼎貴佩鳴珂寸禄中年不啻過方朔猶須設非有
爰絲正可飲無何山前華表書官大江上郵亭送使多
草草百年勲業夢插天浯石未曾磨
京口閒行逢李編校謂嘗共蒱戲於長安酒家
殊惘然也
萬人如海長安市歌酒相逢底處樓容有門間曾半面
可堪塵際重回頭我非賣藥伯休那君豈呼盧彦道不
歸過舊題梅柳處寄聲為謝少年遊
贈艾校尉
相逢莫說亂離苦江北江南皆戰場何限忠肝膏草野
幾多徒手化侯王方當羽檄馳千里信有纓冠衛一鄉
事已論功殊未巳何如相賀返屠羊
憲使魏青厓惠拄杖堅多節而色尚黃惟額用
白立秋後十日聲詩
三尺青蛇冷劒鋩百跗委蛻像生黃分來上界金神節
竪起平生鐵脊梁千步已穿蘿逕月一棱猶帶栢臺霜
小煩拄到天壇了歸化為龍亦未量
沙頭點視城池
酸風射眼舊沙頭我亦重來兩鬢秋萬里客心驚塞鴈
五更歸夢化江鷗山川信美坐成晚風景不殊看總愁
征築百年無了日老天亦自厭兵休
挽陶縣令叔元
千載同歸兩陶令故園相望一青山怪來彊健休官早
贏得艱虞閱世閒差樂輸君已天上不堪愧我尚人間
斯文回首遊從日淚盡重華呌不還
挽張提點自創玄都觀歸故山羽化
年時初峻道官班紫氣隨師亦度關賜號競驤新宇宙
藏身獨憶舊雲山玄都聊復栽桃去遼海何當化鶴還
見說高人無寵辱乘除翻手一漚間
聞履齋丞相再論貶
江濤如此得離難禍本蕭墻兩巨姦仲舉能無推席起
茂弘正有角巾還救時豈料兔三窟去國纔知虎九關
賣論取官方翕翕吾詩未敢落人間
黃孟博辭往鄂渚贈别
與君生共一雌辰枌社相違整十春肯為江山輕萬里
不嫌風雨住兼旬携書又作鸚洲客有弟能娛鶴髮親
豈不勸君歸去好回頭我自愧鱸蓴
滕王閣(并序)
登滕王閣棟雲簾雨王語精切又得湖山韓
記變妙他作無列可也
稍覺闌干遠水漪枉持錢貫去安之湖山千古戶庭内
簾棟幾番鸞玉時記好儘堪邕輟翰序工且放顥題詩
西風何限憑高事鐵笛吹愁酒一巵
冬至前七日青厓分送新歷
嫰黃裹冊印如斗傳教打門驚晝眠又見朔平新改歲
獨憐絳老不知年繡衣春立層霄上黍律陽回七日前
更願時和戢豺虎一犂歸種久荒田
陪蜀士文昌醮
葳蕤桑梓翦為荒翰墨横流墜緒茫天北有星明武曲
江南無地托文昌幾時興雨蘇民望何日乘雲返帝鄉
我少乞靈今不夢倚觀魁宿照詞場
仲宣樓
一雨真成五月秋十年重上仲宣樓崢嶸歲月欺人事
浩蕩乾坤入客愁孫劉氣力三分盡蜀漢山川百戰收
可是登臨無限意閒看西日下城頭
和諸君野舟之作
當年亦自一蓑閒百丈孤牽夜泝灘乘海安歸如此險
臨河不濟美哉瀾五湖月暗收綸卧七澤雲移倚柁看
豈是淪胥惜援手瞿塘回首上天難
寄題興國倅廳湖山偉觀樓
華表歸威可手攀新亭風景落眉間千年宇宙千年事
萬里湖山萬里天庭蠡水來仍水落衡廬雲起復雲閒
古今只在斜陽外安得凭高一破顔
荅龔帥幹楚清
一水相望汝與豐亂來如隔萬山重清名昔已香三楚
晚節今真繼兩龔正自南山深霧豹何時東野快雲龍
唾珠滿紙慳瓊報聊寫相於磊磈胷
和大閫芍藥讌韻
雲霞一片從天墜誰為淮南種好春揮羽本調金鼎手
(芍藥謂金鼎)對花未老玉關人萬紅清洛無前譜四瑞平山
曠後塵坐上魏公寧用讚倚風商略秩筵賓
端午命童採藥
清薰一枕暑初炎綵索朱符懶重拈天上賜衣無媚骨
山中采藥有長髯扶衰底要三年艾用拙何嗟六日蟾
惟有昌陽堪引壽一杯泛玉不妨添
詠物
天成不挫節根完底是園工出相端花面縈回銀鳳舞
苔身宛轉翠虬蟠由來疎散林壑性稍就規繩廊廟看
至竟風流無改度霧窗玉立雪籬寒
病起
苦炎未了又悲秋如此相催老即休病裏有時烏可帝
夢中奚翅蟻能侯屈平正不爭鷄鶩老子真堪謂馬牛
兹理卧來尤透徹颯然毛孔散千憂
尋蘇雲卿隠處
丞相張魏公友隱豫章東湖丞相託郡侯物
色聘之微服往乃見明日再往則已閉關惟
書與金在並不啟封
書幣何因識灌園等閒夜度北山雲明朝難覓蘇仙鶴
鄰舍空餘孺子墳不世大功關氣數故人高義足知聞
看來只是談恢復已隱無堪佐萬分
風沙
清野風沙覺更長謫仙此日尚能狂一株殘柳專春事
兩箔頽籬共夕陽過鷁去空江浪白歸鴻没盡塞雲黃
酒醒何處吹羌笛未省吳兒有石腸
寄贈
客裏蕭蕭兩鬢秋此生何止二宜休禮文疎似嵇中散
疾病多於沈隱侯愧我空餐有懸特看君迎刃解全牛
夜來一炬平安火賸喜先寬玉食憂
詩客有歎不遇者作詩人傲以慰之
世間最有詩人傲龍馬行天不受鞿鐘鼎何如白木鑱
軒裳得似綠蓑衣舍人錦好宜遭卷諫議茶清亦取譏
近代後翁尤卓絶客來無語袖金歸
伯文覓雞雛賦送
雌雄在殼衆雛分養手當年紀渻君飽履雪霜方出距
淺含風霧未成文徐行肯與鶩爭食小立還如鶴在羣
待放一鳴天下白秦關下客敢論勲
携碧香酒賞紅白桃因觀江漲
江光萬頃碧香酒春事一年紅白桃不飲其如胷磊磈
欲簪還愧鬢蕭騷言之淺矣乾坤大逝者如斯晝夜滔
多謝江亭好風日頗哀老子得遊遨
題王氏先壠壽松亭
兵前萬事舉頭非風太無情宰木悲馬鬛未隨陵谷變
龍髯還長子孫枝會看高表鶴歸日毋忘新栽鹿觸時
雨露百年思不極深心更有歲寒知
徐子蒼自金陵遣詩來用韻送魚腊
寄詩曾自日邊郵眼底江楓幾換秋頗憶故人當富貴
又傳新句寫窮愁人生不會長彈鋏心事何知各倚樓
閒把武昌魚送似試參風味帝王州
守歲
階前破竹作驚雷從俗何妨進酒杯微醉偶便深閣坐
好春先入小瓶梅焚香靜閱年光轉不寐頻聞夜漏催
明日買臣當五十却思上印故鄉回
上元果晴讌南樓詩奕盡歡用韻
賞心壓景與晴期廣讌張山下漏遲萬國燈宵臣卜晝
三軍樂舞客歌詩抃鼇東極遥觴壽飛雹南風活著棋
不為清談恐妨要胡床儘到月來時
五日江亭即事
五日江城因遠望畫橈不動美哉洋人間昌歜誰同嗜
地下離騷只自香折得玉蕖冰照坐飛來鷗鳥雪為裳
一番節物忙收拾客舍題詩生晚凉
題菊鄉亭
晉朝徵士種菊處滿地蒼雲無古今漫喜孤亭初結搆
每懷高節此登臨南山日入輸佳氣北闕天長馳寸心
瞻眺徘徊徒感慨清風簾底坐鳴琴
把茅
廣武醉後呵豎子稷下談鋒避少年未知更蠟阮屐幾
惟恐有著祖鞭先鬻技百金或封地著書五車無入玄
人間事多特未定把茅去老白雲邊
南樓登高
九日隂隂怯遠遨南樓平壓騎臺豪輕颸吹帽何妨落
囂市登山易得高烽火太平州送酒(漢陽餉至)檄書餘暇客
題糕(伯文即席)歸來不盡良辰意更折黃花照鬢毛
江天
凉意蕭蕭起白蘋憑高小扇一障塵西風可是生華髮
秋水偏能隔美人巴曲數聲烏散後楚騷滿目鴈來新
江天只屬漁翁管那得閒愁上釣綸
出郊
殘紅滿地綠平池趁得晴天一日嬉曲徑間行逃酒處
小樓閒坐品簫時俗間禮節疎來久客裏光隂去不知
一笑主人還指似墻東忽自有酴醿
予以甲寅冬過弋陽石橋戊辰正月重過
周行淮漢萬山川重此經過十五年野老眉間新世事
蹇驢背上舊吟鞭幾分春色梅花後一片歸心杜宇前
深谷有人難問信石橋倚遍晚晴天(第七句為謝疊山)
和陳郎中時舉清夜不寐
四簷殘溜雜風鈴長夜遥空候啟明綠鬢望郎猶不寐
白頭遺老得無情幾時畫角吹愁徹何處黃粱做夢成
一笑詩來扶杖起滿湖烟霽曉寒輕
惡講義不遜者
全人未可一偏論盛德真堪百代尊房魏其逢猶愧禮
苟陳之道不知文我朝正有二三老地位向妨八九分
近日後生談理學直將聞百掩前聞
用同官南樓韻尾聯以慰李倅子發
年時歌管縈雲處閒倚欄干水拍空萬古胡床自明月
幾行官柳又西風鬅鬙那復梳千下磊磈聊須酒一中
更憶翹材人獨自夜燈寒鴈耳偏聰
登南樓
縹緲層巒出畫闌半空長鎖白雲閒一弓斜摺蜀江水
八字平分漢渚山眼入中原鴻去迥手摩華表鶴飛還
好天誰遣成南北遺恨悠悠落照間
揚州城樓
東南賦甲天下處萬里西風生黍禾禹貢九州今見一
晉軍三役古無多(晉入關洛皆都督揚州諸軍事)水包楚蜀雖朝海山
引終嵩只隔河安得六飛時此駐棘間咫尺望銅駞
索隠張君風鍳兼人未嘗衣帛食肉自謂數短
故勉之歸就肆焉
布衣蔬食百無營底用江湖更有聲正爾多才憂管輅
何如一肆老君平逢人足可談忠孝對鬼無勞語爽精
問鵲占珠還動否親年喜懼室嬛嬛
小惠
初持小惠釣聲華禄厚官高譽轉加過客厨豐路碑炫
中朝賂重裏言誇黃金何但買身貴多粟尤堪作傳佳
百世儻無公論在邪人渾指正人邪(佳字唐人通押見劉賓客律詩)
泛西湖
百年歲月此池臺十里雲霞鏡面開青鳥慣含紅旆去
小娃頻採白蓮回玉簫吹沸玻瓈國繡縠穿交金碧堆
好是太平人自樂宫車咫尺不曾來
和韻歸趙宗聖詩卷
宇宙詩愁海未深有情何必句鏗金蹇驢橋上長寒眼
短笠山頭獨苦心千載暗中捫沈謝幾人灰裏撥何隂
濯纓自取滄浪去好在三閭澤畔吟
和韻歸張通父詩卷(贑舊同官)
當年握手談何事此日相觀一卷詩湘竹恨深聽雨夜
洛英夢繼看花時(卷中事)杜陵春好工添淚宋玉秋清祇
益悲猶有堪論千載上由來不倩俗間知
天命
至狂而聖至愚神天命何私與物均萬水各涵全體月
千花同受十分春一家路透家家路一性仁通性性仁
秦漢以還無講學幾多輕棄不貲身
武寧道間遇故舊於負販中
拍天富貴有危機屠釣逃名未覺非許靖何嘗羞馬磨
王章安用泣牛衣班荆道舊身俱晚折節臨分意重違
且復斯須相勞苦明年我亦荷鋤歸
感興
滿面塵沙萬里還客來相對舊儒酸秋風慣識茅茨屋
朝日仍登苜蓿盤雲鶴性情閒去好山林面目本來看
今年少緩梅花約敝盡貂裘未可寒
和雷侍郎賀雪賜燕
萬箇瑶姬擁御筵千官玉立壽巵前豐年三度雪平地
需燕一番雲上天鷺序捲班元老後龍顔瞻喜侍臣先
幾多夜訪籌邊事更願毋安一枕眠
空第
潭潭居府美哉輪歌舞回頭迹已陳東閣早知為馬廄
西曹正可認車茵高明易瞰多招鬼富貴無常忽易人
看取田文何意氣雍門未鼓淚盈巾
除夕(予已未歲同江古心諸老宿荆江口)
憶曾守歲荆州夜多少艱虞共濟人一紀重來仍作客
百年誰是自由身干戈滿地今猶昨日月行天故復新
願及春回再清晏綠蓑永換黑貂塵
立春久渴雨大閫正月八日禱遄應
農祥見正久當雨元日至人還要晴長旦始和開歲事
一番既渥起春耕瓣香及物何神速咫拜瞻天只血誠
小待為霖三日足燈宵又放十分明
贈張慈寳五行精到竒中
大慈寺裏談天寳蜀産凋零此亦竒借我干支作正鵠
驗渠禍福似蓍龜李虚中術曾無失絳老人年漫不知
大運茫茫君自扣故鄉歸去定何時
即事二首
扁舟小繫畫闌西萬里晴光一拄頥湖面欲包天外去
嶠鬟疑割海中來高空自瀉軒皇樂元氣常涵杜老詩
慶歷殘碑重回首此生何限退憂時
慶歷殘碑倦復看斯文豈是為游觀一番棟宇開荒礎
萬古青螺點玉盤鳥度雲移人事換天高地大客愁寬
六絲小駐詢遺俗尚憶重華舞羽干
感懷
一箭乾風射眼酸幾棱遠碧壓眉攢芙蓉開徹徐娘老
楊柳疎來范叔寒何處素商調綠綺誰家翠袖倚琅玕
無情九辯渾抛得却被天公畫出看
十二月二十六日蔡叔庸至剪燭聽雨
水氣昏昏接海邊清江狂客繫吳船天風十日河冰碎
夜雨三更瀑布懸寂寂春光歸柳上匆匆離色在花前
故人着屐能相過剪燭西窗話昔年
元宵
老去何心說看燈一年還要此宵晴暖風忽斷簷間溜
繁吹初過枕上聲誰變慘悽成笑語定回離亂作清平
不應淡薄梅花月偏照詩人白髮生
挽雷尚書喪歸二首
班朝曾共多艱日草疏相過太息時扶起斁倫千古痛
喚醒忠魄九原悲我逃微責去汶遠公坐高名出晝遲
危急一朝還並命舉頭顛厦欲安之
初聞難及廬山老晚見喪歸南海翁猶被䘏章雖弗逮
竟成全節略相同事惟有死仲連子貌乃如生顔魯公
不盡哀榮千載下爽鳩墟壠幾秋風
挽龔竹卿
同朝尚憶當時事我去明朝公入臺岳柱摧邊忽英蕩
海塵揚處又蓬萊夢闌杞國憂天痛世換遼東避地回
似爾全歸亦安憾貞元遺曲自生哀
挽黃思梅
夢回殘月墮觚棱歸棹滄浪自濯纓城郭重來嗟隔世
江山如畫憶初盟當年阮瑀誰爭長千載相如凛若生
空腹滿襟餘老淚臨風三呌為君傾
挽范安仲死寇
十載紛紛死亂離如君清苦獨堪悲醫餘書眼猶評史
瘐盡吟肩正琢詩李涉空哦綠林夜阿先竟厄白波時
還勝罹難天涯者荒冢無人酹一巵
和林一父自温陵寄詩由信上再忤時貴歸本
貫
幾度思君欲白頭人間富貴曲如鈎細論誰可一樽酒
高卧惟應百尺樓工力忽從詩句見鋒鋩漸向筆端收
海鷗不駭漁爭席自此寬閒任釣遊
和伯文送丁校尉往維揚伯文嘗教之避禍不
從
聞道機心不下鷗丈夫乃不為身謀人間信有城門犬
江滸非無夜半舟塞上馬來還反掌揚州鶴去又從頭
茫茫世事誰能料未盖棺前卒未休
和欽弟讀予孫吳之作
少狂拂劒指天山中歲驅馳萬險艱射虎將軍頻出塞
墮鳶老子晚征蠻莫誇兵法來圯上但愛拏音出葦間
風后大鴻三引首一波長乞(去聲)白鷗閒
和天民寄筆
眼光如電氣如虹少日詞場互長雄幾度憶君風月社
十年坐我簿書叢癡兒了事未易了老兔中書今不中
次第買山歸隠去不嫌苦淡幸來同
和姚山長一甫
潭影悠悠白日閒千年如畫此江山高人徐孺死已朽
上疏梅仙去不還底是憂堪埋地下誰能遠不在人間
相逢正有論詩樂且透西江句上關
和王守城山
宦遊落拓成前夢亂瘼摧藏各幸民歲晚來門今雨舊
人間傾盖白頭新斯文不厭重論細吾味何關數面親
海内凄然成二老玻瓈更共一江濱
和敖教諭
又遲(去聲)江南緝落毛兒衣折盡海紋濤靜看機事梟羣
奕醉倚西風蠃二豪黃菊籬間三引滿夕陽樓上一凭
高故人經亂渾無恙贏得新吟可擬騷
和夏南麓繡斧曾驅當道狼及答尹存吾喻仁
山携詩相過值出
金石論交半化狼竹桐吾味暫棲凰陶籬三畝新荒逕
孔壁千秋未壊堂彩鳳題門人灑落驪珠照夜筆淋浪
惜無北海盈樽酒與賦東湖五月涼
和曾平山見貽蚤自温榮挹艷香韻
夢事曾陳一瓣香清愁兩地鬢眉蒼少陵空復詩劘壘
王湛聊須易在床古有忘言行畏壘(力罪切)今無書法可
柴桑提君四印各安穏正使同羣不亂行(曾又號四印)
與節東歸和同幕送行之作
來參軍事久無功宜黜而陞愧在中攬轡登車寧有是
過家祭竈略相同送人萬里鷗波白回首千山騎火紅
待得故園高卧日諸君劒佩一時東
胡端逸結庵於清江之草鞋甲歲晏言别始知
猶有九袠毋在敬和韻
千羊濈濈擁初平不抵封人反哺羹自說老來行欲倦
忽聞親在坐皆驚白雲飛動能無思寒雀啁啾故有聲
回首送君雙淚落松楸霜露正關情
永穆陵復土隨龍除官甚盛
故王沉憤九重泉先帝焦勞四十年已有含桃薦新廟
獨無麥飯灑荒阡挽回天怒當初政扶植人倫在衆賢
此邸最關宗社計加恩莫放代來先
徐祠曾碑久仆前山長胡端逸與士友共竪之
邀予賦
短世人間厦幾顛高風湖上榻猶懸荒凉士竪殘碑日
遼邈官修廢祀年萬古南州人似玉千秋曾子筆如椽
斯文未喪神猶在會見冠裳擁壊阡
沙頭送客和伯文
報荅春光兩鬢華荆南二月苦無花津亭折柳清江駛
野寺觀棋白日斜賦客不來樓背隰覇功安在戟沉沙
歸途却惜怱怱過一徑深紅賣酒家
食客
巾履鮮明意氣洋高門懸箔走如狂慣曾携筯從崔贍
可但驅車造辟疆合五侯鯖為一饌染公鼎指要先嘗
寄聲窮巷長饑士今代何人餉子桑
讀邸報
戰骨如山血未乾補瘡遮眼肉都剜向來手詔真哀痛
間者人言已治安夜訪宰臣憂卧榻晝延學士論危竿
祖宗全盛猶如此半壁江風面面寒
鑽刺逢迎狀似奴是非羞惡一毫無蓋間老犬曾供嗾
韝上新鷹正待呼遞趲庸回聯鼎食長排耆俊在泥途
一朝政事渠何算可惜傾人好國都
見邸報(時廟堂首屬意一名士以報辭忤旋論貶)
正徯朝陽聽鳳鳴忽傳鵜鴂作秋聲百年事會紛成毁
一日光隂屢晦明張覇安能識時務翟公久自見交情
人間快意真難待茅屋看山了此生
扶憊效死清事久廢奏院郭公應酉以舊翹舘
客自杭來談江上師潰及京城非才誤著極為
不平且辱惠書明日又為嶺海之行勉強用韻
原詩附見
决漢排淮二十春玉班步武乍駸駸緊官為餌剛搖手
退處如飴肯動心寳劒夜鳴猶斗近貂裘晚出已寒深
當初若聽苞桑計未必江濤許浸滛
附
詩來老氣鬱沉沉猶負驊騮萬里駸輦路風塵重回首
梅花歲晚獨知心張南有死天無遠管邴如生海未深
明發陽關底須疊只哦雅製洗哇滛(郭後赴厓山云)
迓古心觀相帥長沙
夾道歡呼百吏恭微垣上相領藩雄一星文采低南斗
十乘先驅走祝融孔子猶須晚封楚周公只合早歸東
林深近亦聞時事小駐油幢請下風
中齋生朝
當家勲閥舊巍煌天女裁雲為製裳胷飽治朝周典禮
箧餘内苑漢詞章經行禾黍關河遠指點蓬萊日月長
故國風流一回首不妨鸞玉小徜徉
山居
深僻山居自在身似僧有髮俗無塵讀殘貝葉都忘世
看足梅花不要春嘖嘖樹間黃口小悠悠道上白頭新
是非何與(去聲)先生事門倚枯藤一欠伸
窮居
窮居省事亦欣然老屋中間易一篇安步當車蔬當肉
筆耕為表紙為田幸生朱陸相鳴後猶憶羲文未露前
三益不來山月白卧聽澗水說真詮
