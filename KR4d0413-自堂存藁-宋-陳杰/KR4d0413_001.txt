自堂存藁卷一宋陳杰撰
四言詩
春日念本也民爲邦本有土此有民(端平以來作)
春日悠悠春風載條春酒思柔(春酒用詩字不取註義)念我農人
種秫在疇
春日遲遲春風載時春服有暉念我蠶女勩于桑疇
翩翩黃鳥載好其羽鮮鮮遊子式歌且舞曾孫萬年敬
我有土
春日三章二章章五句一章六句
江永初泛大江瞻言禹迹而有無窮之思
江之永兮朝宗于海匪江永兮洛水攸會洛書其系兮
曷敢不愛
江之永兮于海朝宗匪江永兮河水攸同河圖其系兮
曷敢不恭
江之永兮我瞻禹迹微江之永兮三正幾息三極其系
兮曷敢不惕
江水三章章六句
明月思古人也古人不可得見而見其人之天
悠悠明月載盈載缺我酒在室
皎皎月明載缺載盈我酒在庭
白日苦短而夜苦長遲爾不來明月靡常
載脂我車載秣我馬煌煌于征明月在下
明月四章二章章三句二章章四句
五言古詩
元和
元和天子聖玉燭萬方同乾坤一澄霽草木皆春融臣
度再稽首臣愬三鞠躬一雪洗蔡州敢有貪天功
清坐
晨興絶無思清坐還復佳夜氣不啻存俗氛殊未來居
然類禪定正爾悟心齋明發謝西爽故山先夢回
送别
曉色澹長路微霜乍霑巾彗妖如撒沙下覆秋江濆送
君萬里船黯然及兹晨豈無陽關疊亦有酒盈樽憂端
塞宇宙壯懷浩風雲丈夫矚千載薄細安足陳欲語重
回首天高水無津
七言古詩
書徐經坂先誌(誌云生氣血澤就澌趨盡精神魂魄即夜循天)
青霞餘絢皆成章虎變龍匿超故常異時欣然讀竒崛
觸眼慘淡令人傷矢心爲詞血爲筆沈恨欲訴天茫茫
波瀾收卷見至性星斗隠翳回幽光提將片石寄冥寞
意與萬古生凄凉山靈護持夜半泣悲風著木春無芳
伯庸罔極白日短龍舒歸夢青山長萬鍾不觧羊棗痛
一死儻補南陔亡載之實錄非虚譽斯文知心地下郎
檀弓孝經不浪許椽筆足徵老玉堂(趙庸齋作墓碑云然)
曩從玉泉道人見夀亭侯印大可方二寸併觧
池龍骨一枚云侯所下討者今從玄潭道人見
旌陽令劒長不過五六寸云令留以鎮水妖者
皆微物遠不可考道人請予賦劒因併及印以
起興焉
玉泉寺中三鈕銅十年觧池討業龍當時何不佐取流
馬出火德重開兩都日玄潭觀中半圭鐡千年龍沙擬
蛟孽當時何不喚取泉阿歸汛灑河洛風雷飛白衣搖
艣天難料雞犬雲中帝親召漢陵無樹兮晉國成丘待
侯不來兮仙又竟去而莫留徒使我百世而下生閒愁
荆州看印心尚烈洪州看劒頭如雪
和山長胡端逸辭歸
漢濱人物誰耆舊湖上古松吾老友入郭人民半是非
升堂絲竹真烏有煩君楚舞吾楚歌街頭小兒笑阿婆
明年湖水還綠波携詩來看田田荷
讀史
口體乃累人寒餓事亦細擁篲何爲者妨我雪中睡先
生死非令尹辱彼四百家無罪哭粟三鍾薪十束天留
先生雪楚獄
望廬山
去年山中行未了廬山意今年江上望始盡廬山勢只
道山中行未識廬山面那知江上望已失廬山願人生
出處前料難向來忩下有此山一行作吏事便廢十年
讀書早已悔五老招人笑舉頭三老催船不自由柔艣
一聲天似水無情飛起兩沙鷗
贈蔡俊民挾雷法兼眼科北行
乖龍捲雨焦土山妖蟆蝕晴長夜漫安得霹靂鞭龍起
取光還天磔蟆死寥落風霆道術空坐看短世入盲聾
南人巫醫尚方滿一試兩長君恨晩
陳梅境恩科晩遇由廣而江帥幕留司索賦
昔年鋤梅嶺頭月今年看梅江路雪月還在江雪在嶺
兩處開花一般境道人兩眼冰霜寒道人一襟湖海寬
夢回紙帳北忩曉眼前肯作南枝看月夜雪天花一色
未怕孤山分破得
蘇東坡西山詩前後和者五十餘篇暇日登覽
愴然有感於元祐紹聖之事僭亦用韻
檻外春江如醱醅檻前松株逐番(去聲)栽西門安得陶氏
柳西嶺併無坡老梅惟餘荒磎入煙霧曾載轍迹行崔
嵬窪樽其多一卷石清風千丈嚴瀨臺人間此事固不
朽山高唐業澌成埃干戈五季亂離瘼帝命封之白雲
堆餘三百年付遷客眼底盆盎得古罍每登勝絶不忍
去往往拂枕眠其隈毁書滅跡坐再閏枝笻雙屐印蘚
苔無端玉堂牽清夢九虎乍放天門開武昌舊令偶同
直得句一粲金蓮摧(公詩坐看銀燭高花摧)那知白頭不同趨首
倡紹述蚊成雷凭高爲弔千古恨魂兮可招儻一來併
持公案徵漫叟立盡落日山靈哀
淮南看雪歌
出門看雪一萬里閉門讀書一萬年讀書只讀三皇後
看雪還看太始前洪濛以還初紀異鍊石補天灰滲地
人蟲森然盗元氣介鱗日深蹄跡多閫抉垠開奈若何
千山忽絶萬逕滅宇宙鶻崘無璺裂夜燈太極強披圖
清曉長淮初見雪丁寧莫遣風日分暫時大地皆瑶琨
我爾一醉瓊花樽明朝山河各異色獨在書生頭上白
武岡向權叔家有陳魏祠堂合祀簡齋鶴山惟
兩公世異事殊實難牽合諸公既極推引復徵
予言
簡齋以詩冠兩都鶴山以文擅江東茲溪僻在萬山底
遼絶安能來兩公或撞天關忤九虎或走窮海隨六龍
畏途迂車一笑粲遠謫信杖雙音跫誰其主者林下叟
(句指陳簡齋)又誰嗣之大雅翁(句指魏鶴翁)詩題田家足渾樸(見陳)
(詩)帖送石刻何舂容(魏送學記)百年向氏兩竒遇千載江山
真發矇到今窗戶有佳色尚想林壑生清風恭惟人物
一代幾伊洛既竭岷峨空艱虞各行天下半名數况復
參樞崇高吟大冊照寰宇如此過化良亦匆泥上指爪
東西鴻精神如水行地中偶然流落亦安計牽合推引
驚盲聾二公德業吾豈敢淺陋最識詩文工平生此兩
大家數秤較力量能無同創聞合祀適有契一瓣聊借
歌詞通
重過西湖感事
衣如飛鶉馬如狗二尺錦囊香宇宙車如流水馬如龍
濯龍橋邊吹斷蓬諸公南渡亦不惡百年西湖最行樂
師王園地號山莊戚畹洞天標水樂銅鋪珠箔錦爲茵
玉簫金管歌遏雲曲江三月勢絶倫此占四時長作春
歲月無情留不住園上送官洞更主當時一聚冶遊塵
雨打風飄去安所三間古屋餘老梅千年放鶴暮歸來
夀康堂爲吳氏題
人莫不欲夀文子之祈省非矯人莫不欲康文公之步
省非狂震風不貸蝸牛廬堂中老人方晏如笑我閉門
生白鬚安得八荒開夀域却隨童子詠康衢
維揚之役浩堂撥賜鉅舟願易小者
美哉不濟如此水巨川有楫春萬里空貽魏瓠拙用大
誰謂河廣航一葦
御風行送武夷道人謝疊山
武夷山中有伏龍鬛捲雲雨深重重化爲白鬚一老翁
疾雷破山六丁取置衛銅鐶森守虎云是健將雨下土
老翁一笑百不能山中所讀皆僊經吾亦泠然御風行
洪崖道上逢老友手舉無何指翁口翁已辟榖安事酒
青牛紫氣關河咫大鵬風斯九萬里回首蓬萊淺清水
權貴人
權貴人多怒嗔頥指所向四海奔小忤其意中如焚髮
上指冠兩目瞋投袂而起劒及門當時使氣廉將軍君
視孰與秦王尊氣力到頭同一盡牧兒持炬上丘墳
書孫州判澹翁再擒寇事蹟
古豐怪事未前聞誰遣盗起紛如雲民無掩骭盗乘馬
民無寸鐵盗鑄冶英英别乘紫髯風萬甲兵藏學古胷
前年借才從柏府今年駕車就熟路直指賊巢冞入阻
談笑雙收卞莊虎十年養癰破一朝溪山深處復漁樵
由來禁暴非智力廉爲先聲義爲的蒼生何時蘇息在
安得邦伯皆結輩
和張岳州雪夜彈琴
凍雲留雪消較遲乾風颼颼時一吹原野慘淡看不宜
饑烏愁絶噤寒鴟飽死帳下羊羔兒㶚橋寂歷久無詩
誰歟凝香清夢回玉山半側瘦藤支意行髣髴鶴氅披
畫堂五丈閒朱旗胡床冷月浸元規膝上素絃呵手揮
木聲正與絲聲比避君三舍高漸離忽然曲終雪滿衣
洞庭水湧魚龍知急麾頹魄鞭傾曦吾聲豈與肅殺期
不然持此將安之折膠無續指無醫我亦從君妄聽奚
雪中作操終何爲古有履霜思伯竒
王儀仲名其讀書之所曰松林願印一言
昔人讀書松竹林今之書林乃無竹有松無竹何不可
松亦元同借鄰燭十年人事桑田變隔舍丁丁斧斤蹙
歸來窗下一燈青夜半林空山鬼哭乃知藝木印歲寒
不似閉門繙故牘客來若問子孫枝窗間正有聲吾伊
尤物
隋珠和璧碎一斧尤物在鎔堪萬古王陽巾㡚捲握多
顧家之穴董家塢天生五材貴民用饑不可糜寒不縷
願天一拔好愛本與世潛消禍亂祖神竒淮南化爲寶
談笑蕭齊價同土盡收地力作隂産剰長桑麻富禾黍
貨無難得平斗量行或不齎扣門與遼東獻豕易厭欲
崑山抵鵲誰爭所建德老死不往來蠻觸長辭血流杵
送彭萊山談星
潁川賢人聚無聚德行何禆理亂數吳中高士死不死
少微何與興亡事古來觀星觀用星閒劇災祥一羽輕
渾儀圖上無人會兩曜五行四餘外有福星力關世大
一夕煩君十起看光芒看取十分端百千萬億蒼生命
由來都在上頭安
題點易窗道人蘇門遺嘯
書來草木吾臭味詩有膽氣非黃冠清溪研露一隻鶴
蘇門嘯空千仞鸞愁連青燐引觴醉憤入白虹提劒看
誰識道人心最苦半壇霜月夜漫漫
猛虎行
北平山頭羽穿石將軍醉眼横夜色高堂白晝坐耽耽
想見負嵎俱辟易銅鐶鎖深雙古槐霍地嘯舞含風雷
三生得非故人積變化爲我騰空來目光射庭威百步
童奴近前初不怒再三未敢尺箠麾生綃張羅紅打圍
頭如可編鬚可捋約莫留皮是渾脫世上丹青得許神
向來葉公龍乃真笑渠檻中直搖尾不動齒牙猶咀爾
乾坤意氣空崢嶸饑鼠倒齧雲母屏論功有不如狸狌
人間猛者何暇像韓公歌行最知狀
客談矩山大資近事近詩及新相麻云欲浮海
以安歸走筆附訊
客有云自矩山來急欲問公起虛左能言近履殊快活
更誦新篇極精妥奚奴添箇富錦囊樊子遣餘疏藥裹
田租不及胡椒斛夀數行多念珠顆江濤惱殺浮海翁
野水白鷗閒似我
南山青
天公研黛朝染山天女戲手雙娥彎挼絲試青墜人間
年時春山未著色十萬野條先弄碧天公一笑不汝爭
白華吹盡秋風生膚寸長含八分雨南山與天青萬古
羅夀可再如舊都作歸來窗以爲親悅勸之歸
者皆是予特下轉語焉
玉門關冷風低草浪泊水西看飛鳥柴桑松菊坐來荒
杜曲桑麻隨分有封侯作夢嗟晩歲吟詩無功成白首
驀波一葉故都懷短世閒身髮方黝未省匡山幾卷書
能勝平樂千金酒白雲舍下綺疏新行止隨時總悦親
君家所有吾猶贈已負東洋北海身
林告院伯文送菊大如蓋予謂惟黃繖兩字可
極形容遂賦
碧玉琢幹如拇大黃金縷花三萬箇下如弗勝上如幬
疾風過前不少撓園丁結束無餘枝詩翁打量四十圍
放渠疎散得自性十本奚啻專百畦人間籬落殊短淺
曷不歸來上林苑兩螭侍臣慣在眼朝旭亭亭照黃繖
厥封黑土大斗盛階南尺五喘兩黥避堂以舍虛左迎
畫梁素壁生晶熒百匝環之三太息生物何私培植力
輪囷正色根極香桃李爭春笑人寂三葩五蘂好事家
問渠曾識如許花相逢白眼花無恙千載無人識元亮
題王書史百鴈圖
黃蘆落木寒颼飀平沙占斷江天秋嗸嗸累百來未休
宛頸相樂飛相求其中各有稻粱謀落旄海上霜滿裘
不肯爲渠作書郵南去雲峯有盡頭北歸矰弋正多憂
冥鴻高哉獨無儔祁連將軍生暮愁
題寄傲軒
富貴驕人擁廬兒寒士不遜原壤夷傲稱凶德無適宜
長者寄爾渠得知使襪聊爲廷尉重命履乃有帝師用
苟非其人千仞鳳鸚鵡洲前弔月明歸來痛飲師劉伶
淮南聽雨歌
前簷看雨如銀竹後簷聽雨如瀉瀑九衢對面起波濤
昨日黃埃一丈高書生生無快意事天公覆手爲辦此
邂逅一愜吾已多千家萬家豐年歌三更不寐凉如水
清愁宛轉秋風起壯士天河更洗兵皇威海岱一時清
幅巾歸去江南好長卧東臯聽雨聲
金谷客
脫舊著新金谷客力能除蛟并白額家養飛飛角傅翼
天下風塵兒亦得高才疾足長歎息御卿無權挽無力
可人可人與游辟出門實繁九千跖
雪禁體
南風導前北風續仁氣潛隨殺機伏初疑慘淡八表昏
忽變光明大千足上天之載德如毛帝力不知封比屋
垢汙過眼俱衣被枯朽何心亦膏沐調治竹君折節下
表顯梅兄受命獨於至嚴凝見温厚有大包容分類族
是空非空色非色在坑滿坑谷滿谷鋪張元化有許竒
收歛神功又何速欲搜好句極形容回首千章成淺俗
夜深獸紅妓打圍雪消雪落何用知
讀蘇武傳
伸脚踏沙磧開口喫漢天見天不見雪况辨雪與氊環
觀不敢殺謂是不死仙漢庭方求不死訣方士取露和
玉屑何如老臣氊夾雪
昭君怨
玉筯暈深宫領巾金槽夜琤出寒新風沙隴上歲搖碧
一掬猶殘長樂春六竒計醜書來慢曾是控弦三十萬
沼仇無術遣娥眉此日天驕更須豢黃鵠傳歌天爲悲
邊笳按拍鵲南飛琵琶遠恨無人省灼面東家曉粧影
