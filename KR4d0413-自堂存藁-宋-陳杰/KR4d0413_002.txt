自堂存藁卷二宋陳杰撰
五言律詩
乙丑元日夀昌拜表
盛服黎明起瞻天咫尺東舒遲寅出日清淑艮來風隂
盡恰亭午景長疑再中初元調玉燭勉勉聖神功
天基節特晴
東風特地竒閣雨放朝曦歷數歸仁夀乾坤表誕彌願
敷皇極福重立太平基忠愛無疎賤新年第一詩
夀昌元夕建醮
鑪穟無風直燈蓮有月嬌我常占樂歲人自看元宵印
信烽烟息光輝玉燭調平生笑徼福今夕爲民徼
蘇湖道間
風物瞻天咫林塘占地幽夾牆樓蔭術跨岸屋藏舟湖
近家皆給田腴歲再秋幸生無事日更隸浙西州
送北張教授赴廣闕
遠戍不辭難書生本色官炎埃五嶺熱夜雨一氊寒鄉
信無鴻到梅花當雪看風雲忽諧偶擊海起鵬摶
大享先玄酒
大享先玄酒嘉賓貴食蒿不無籩豆實正有澗溪毛歲
未登三鬴家安取百牢充庭君試數一一是民膏
寄黃思梅就别祖德
間闊長回首伻來忽嗣音故人今有子吾味數論心歲
晏懷甘旨年衰毖枕衾殷勤各彊健春在北枝深
冶城清談
西周固羸國東轍幾孱王信有親親弱終無善善亡精
詳隋五教疎略漢三章始悟清談相嘉言味最長
題濓溪畫像
睟盎真元會揚休沕穆宣定非三代下自得六經先翠
草紅蓮地光風霽月天幾神千載悟紙上更須圈
題思婦
碧天無過鴈芳草静遊人深院綠雲曉滿階紅雨春釵
鸞慵照影簫鳳暗棲塵鄰女焉知事終朝學美矉
大閫撥醅于園亭坐上文武各半恰西師捷至
用同官韻
花氣深迷院湖光曲抱城淺春烽火暇細雨笑談清舁
瓮看浮蟻飛書報斬鯨漁陽廻席處半著魯諸生
請代
郡小凋殘最兵餘旱疫仍不能無獄訟但見可哀矜卿
自别利器吾猶治亂繩新林有孳尾珍重莫呼鷹
江亭秋思
江闊初寒雨天高欲委秋輕隂明遠巘晩色澹平疇桂
樹幽人屋蘆花釣叟舟人生足清事長遣意悠悠
江亭小憩
遠樹依山瘦空江抱郭斜水雲涵鴈影晴雪落梅花(雲指)
(鴈雪指梅)經歲長爲客方春最憶家又持五字律草草答年
華
荆州雪
荆州寒氣盛一尺雪花圍賞覺心猶在餐憐齒寖非蔡
功裴度入剡興子猷歸豈不俱竒事微醺訊玉妃
宣檄隨府初程得風
泝楚三千里離淮第一程海潮隨意送江月打頭迎西
事端無恙東風故有情篙師渾未觧掛席亦歡聲
重宿城頭驛
天地秋聲早山河夜色深市荒餘冷銼村迥落孤砧紙
帳三生夢蒲團萬古心漫漫獨無旦微步數看參
斗牛山登高(辛酉)
佳節一消憂携壺上斗牛乾坤有今日江漢自東流亂
後不多菊看來無限秋憑高未能已更爲夕陽留
山村
喬木藏村古枯藤取逕微落紅隨蠟屐空翠近荷衣抱
甕雲間出吹簫月下歸桃源吾酷慕何必此間非
景陵湖中宿人村
孤撑出叢葦小泊得疎林兩岸桑麻地一川楊柳隂鷺
拳沙磧遠人語竹籬深惟有波間月照予行役心
冬至攝獻于郊
夙駕恭深詔圓壇儼博臨獻班公位亞冊捧帝書欽星
象開明耀神靈畢顧歆極知祈永命猶願戒難諶
出郊
飛蓋籠晴晝行厨帳遠林柳塘風度絮花逕日移隂翠
袖穿紅迥清歌繞綠深獨將衰晩意危坐數雲岑
和葉宋英
風葉静千林歸根深復深江山皆本色天地見初心苓
少和冰斸梅殘帶雪吟人間正彫落春在二陽臨
東湖夜坐松間
夜深仍露坐湖曲小迷藏松月半身影藕花三面香雖
忘入城府終擬卜林塘何日清逋賊妖星漸不芒
送朱靖州(令姪帥屬)
渠水咨良牧金臺輟上賓山川今後戶蠻獠亦吾人保
障一方寄袴襦千里春西師足家問吉語寄郵頻
餞西北流寓士舟赴南省
天馬從西極雲鵬起北溟黍離懷故國風景過新亭文
物衣冠會山河廟社靈獨無中上策一聳漢臣聽(用漢書廷)
(臣無出其右)
冬晴散步
入夜朔風烈出門黃葉深霜曦開暢月雪蘤動陽林冬
暖兒童色時和父老心百年吾此日乘健數經尋
初出大江移泊别浦
水宿乍移浦客程初望鄉江涵鷗夢闊天入鴈愁長漢
月關山白淮雲草樹蒼東遊何限意搔首聽鳴榔
歸夢
人事擾多智天機行不言庭榴華就實梁燕子生孫西
嶺千家月南湖百丈渾晩風吹䆉稏歸夢繞江村
孔明
千載生諸葛餘才了十丕百年巴蜀佐三代渭濱師禮
樂無興日乾坤有閏時空留文字在不愧說兼伊
仲宣樓
地大中原接天低七澤浮山川元用武離亂一登樓平
遠難爲畫高寒易得秋無言雙野鶩相對抱清愁
曉登吳山二首
海水朝天白宫雲捧日紅衣冠四方極正朔九夷通箭
定天山北旗迎太乙東側聞南渡意暫與去邠同
漢鼎猶分二梁甌未闕全宸居本無外王業偶成偏藝
祖肇千祀嫡孫方四傳會將新雨露遍灑舊山川
郊行小憩
嵐氣深籠屋機聲細出林落花流水逕芳草短牆隂啼
鳥招人處斜陽過客心明朝坐曹去拄頰盼遥岑
送安常簿
怪來留滯久世尚識斯人雨露元深厚龍蛇互屈伸定
無綿蕞習富有治安陳華要方從始青雲自立身
天人
天上分明暗人間浪喜嗔及魚殃本妄得馬福非真酒
薄還圍趙渠成適利秦聖賢惟任道兩不繫天人
寓舍瓊花一株盛開
疑是瑶林種分從后土家暫來爲地主相伴住天涯勝
日更携酒明年誰看花此生均一寄杜曲有桑麻
送程楚翁歸歙用其韻
木落見江空星回屬紀窮畏途兵雜盗急景雪兼風問
學嗟遊子論交愧老翁歸來富千古此理此心同
酬西山龔學諭
畏人兼憚暑息影正逃空忽訝衣冠古還欣臭味同帶
來西嶺雪睡起北窗風雙璧無嘉報懷斤愧郢工
追哭泉谷徐侍郎墓
更化公初召將行我賦詩呼兒同肅客謂子亦憂時不
盡相於意而無再見期些章慙拱木亦復歎吾衰
爲農
去國已爲農憂時但願豐目光牛背上世事草廬中絶
異炰羔惲聊如藝黍通新來詩亦變稍稍近豳風
和後林寄以夢中不知天盡頭之韻
老子卧林丘憂時雪滿頭詩筒自江社句律到䕫州把
菊青山晚看雲白日流至人安有夢八極偶神遊
出關和雷侍郎送行無魔不成佛觀過始知仁
之句
事來思爛熟罪去得深循天壤嗟微義風霜本至仁十
年江社夢一道雪梅春回首無他囑當言莫愛身
和陳别魁元吉
窮有詩劘壘愁無酒盪城艱虞開口笑邂逅倒衣迎朔
雪殘榆柳東風拂燕鶯一樽何日醁重論不嫌精
懋勲挽辭
即墨當交困金城請自行劒方及蒲外星遽隕中營遺
恨羊碑淚忠魂晉柩聲成謀授宿將穏爲了殘枰(此謂夏節)
(使)
理考挽詞
藝祖的孫傳仁皇享國年思文重揭日皇武再中天多
難扶三正彌留痛八埏乾坤理最大高益帝王前
黃茶陵死寇吳荆溪作碑祭文云斥彼懦夫提
此英魄為賦詩以挽之
十年三令尹王事厄還期只為生人重非貪死節竒冷
雲回鴈處妖雨泣鵑時提得英魂在邦侯一片碑(妖雨助逆)
(亦碑中語)
太上務德
太上務爲德後來紛立言誰非託鄒魯寧復得羲軒吾
愛黃叔度人稱李伸元典刑如可作庶用約文煩
春晝睡起
柳影年華度鶯聲午夢回空床静看易滿席澹凝埃隱
几野花落閉門山雨來無人見愁緒歡伯一樽開
探梅
要識梅孤絶花於未葉時玲瓏寒玉片點綴古銅枝初
雪落旄節始刪無傳詩東風一吹綠萬卉更能竒
贈孫仙軰
株峰紫翠邊仙巳住三年手有屠龍技腰無跨鶴錢地
圖蔵尚秘山屐著多穿笑指青囊道人家要福田
和蕭太秀中秋月言内事
每番昏見甲茲夕兊中天金水光初滿山河影正全娥
曾分大藥兔敢笑華顛還見乘槎使重來犯斗年
客來
院静塵囂隔閒看砌長苔新晴農乍急舊雨客能來適
報提壺勸還驚布榖催窮居有先務一笑且持杯
送客
信屐倦仍還詩生暮靄間塘蒲身共晩野鶴意俱閒送
客度流水見雲歸别山一聲長嘯遠吾亦掩柴關
挽洛陽李教授喪北歸(時就養于南)
華閥晁科峻寒氈洛學開燕山庭五桂晉國手三槐風
幕南烹飬塗車北首哀讀書終不憾九秩過江來
醉鄉
酒亦有何好離人而趣天乾坤撥醅瓮世界拍浮船魯
趙移兵隙淮澠互覇權醉鄉知許事蜾蠃過吾前
挽念齋陳郎中
少學真華國郎潛劣晚逢幾看新貴駛獨抱古文終夢
事一丘盡遺編千載公空餘細論恨裳錦玉樓東
挽雲屋徐侍郎
回首前臺諫寒心事阽危著高棋敗後力盡厦顛時國
論家無藁民庸路有碑絮觴成阻絶灑淚對傾曦
登鍾山憩定林
禾黍古離宫荒畦屈曲通語音京洛近王氣海潮東山
色餘蕭寺松聲尚晉風興亡不可詰太息定林翁
夜發吳城渡
秋風江上生秋月渡頭明人地籟俱寂水天心共清一
雙斜閣艣二百順流程已泊還佳寐城頭劣四更
熊校尉挾名畫來淮得官辭歸
同是飲玻人均為騎鶴身我無錢使鬼君有畫通神客
夢黃粱熟邊愁白髮新歸帆過鷗社爲拂釣蓑塵
訊給事徐尚書自除知制誥歸
書生稽古力詞苑久虚名(知制誥久不除)聊遠(去聲)三台逼非貪
一佛榮乃身自本末(吾立身自有本末就使與孫劉不平不過不作三公耳)豈果
有虧成不盡明時報歸來頌太平
宿東林寺
遠公招隱處宿我上方雲夜永地祗出谷虚天籟聞挑
燈過鴈盡得句曉窗分不寐關何事幽棲意自欣
江頭閒行送去客
正有尋梅約今朝此見梅小停剡溪棹更盡渭城杯人
物良堪惜山川會復來前村風雪夜歸意莫生埃
揚子橋送客浮湘
客裏還分袂樽前小繫舟笛聲揚子曉帆色洞庭秋萬
里身爲本中年别作愁乾坤多事在何日各林丘
挽李司諫
論建關時大幾微犯怨深功名歸厚福歲月老初心自
以無前劒那知不鼓琴空留忠憤在斜月暮雲隂
吳真州屢交詩而不及見告去送别
論心曾未面惜别重相於此復失交臂何當逢下車倚
風三弄笛搔首十年書吟卷歌壺暇春江足鯉魚
清明日新霽
昨夜風雨聲今朝鳥哢晴光隂殊變態天地本清明世
事觀新火年華怯冷餳棠梨溪上冢諸老得無情
出郭晩回
昧谷含凉景環涂進晩程角聲呼月出鞭影御風行雲
樹故多思暗泉偏有情臨關不得下回首愧塵纓
還家父老見迓境上
出塞功名薄還家父老憐尚遲一飯報又愧五漿先手
本平分社詩堪助種田從今數來往東陌與西阡
郊行遇鄉人
亂後江濱路跫然客裏聲依稀認維梓邂逅共班荆邑
里今安否親交半死生松楸十年淚和酒對君傾
年華
年華機事息世故妄心空一笑播糠眯多生聞蟻聰體
中癡點半酒外醉醒同天運端如此聊師五柳翁
移居戍將衙
細柳連營地高風昨夜秋叟兵擐甲歎中婦寄衣愁白
骨閨猶夢黃丁籍已收江南窮巷士抵掌說封侯
過衢阻潦宿民家
暮程聞潦漲投宿取村斜凉借何方雨香來隔浦花翁
分區種粒婦進圃抽芽官驛應無此通宵夢亦佳
富州花朝用諸老韻(時雪作)
鄭重傳河尹殷勤舍蓋公今安禆議政昔已坐談空鄉
飲干戈後花朝雨雪中明當移棹去啼鳥綠怱怱
送陳知錄赴班改秩
相看同味少又送可人行曉日朝天旆春江下水程方
將有民社何患不公卿還憶南樓夜論心霜月明
挽劉實齋尚書
玉節江湖晩油幢嶺海春一朝晉遺老千古漢名臣清
白冰壺操尊光紫府身全歸公不憾愁絶奠芻人
贈高眼相士
遍閱穹華了還來寂寞濱山林枉高眼宇宙著低人關
月吟魂冷吳霜鬢影新相逢欲開說笑指臘醅醇
送七姪遊學
迅甚風鵬翮蕭然野鶴深一經教子舊萬里出門新天
下師傳道方來友輔仁異時吾悔殺虚負客中春
