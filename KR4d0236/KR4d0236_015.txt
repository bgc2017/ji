香山集卷十五宋喻良能撰
七言絶句
送師相陳大觀文
地總全閩控百蠻政成治最二年間五千里見耕桑盛
百萬人欣日月閒
狂風吹海向來驚玉帳分弓射怒鯨千里妖氛都鏡淨
商船載月夜深行
頻年秋稔榖相因八郡恩波著處勻長樂城中家幾萬
家家生子總名陳
化國熙熙日自遲棠隂無訟草含滋何人剰伐南山石
大刻詳書德政碑
裴令有心吟綠野贊皇作意向平泉君王夜半思元老
明日金甌寳墨鮮
黃童白叟走踆踆總向城邊擁去輪願為此邦聊小駐
公歸誰作萬家春
將令四海變虞唐那得䕫龍滯一方寄語邦人休卧轍
道傍行看舍人裝
溶溶曳曳白雲閒救旱濡枯頃刻間四海蒼生望霖雨
謝公早晚起東山
朱朱白白總精神共喜今年化筆勻尚有窮鄉寒谷土
政須一氣轉鴻鈞
桐廬舟中
急槳如飛破浪紋子陵灘下水沄沄江風初静扁舟穏
卧看青天行白雲
望湖亭
倚欄遥望賀家湖千頃波光半欲蕪試問青銅未消蝕
西湖得及此間無
賀知章祠
乞得君王一曲湖笑他三逕就荒蕪欲知千古高風在
月落寒山影自孤
鑑湖
憶昔未曾遊鑑水畫圖髣髴見非真年來飽泛同苕霅
寧媿江湖舊散人
弄水亭次李察院韻
清溪一曲抱危亭天水無塵相與明昔日紫微今御史
兩翁詩句一般清
題五洩瀑布四首
玉龍千丈自夭矯飛雨十里長廉纖愚柳一見心眼爽
未須界圍觀水簾
香爐太白有佳句鴈蕩老坡題畫圖安得二仙居至此
新詩想見唾成珠
越絶徒聞萬壑流他山未比此山幽誰云十地有熱惱
但覺三伏生涼秋
瀑雨霏霏濕翠嵐來從天半許誰探凌空踏盡崚嶒石
始到峰頭第一潭
綠毛龜
白玉盆中淺更清綠毛浮水鬭輕盈須臾食罷渾無事
自上盆山頂上行
禹帝祠道中
薰風正欲拂江梅去歲兹晨宿霧開新竹出墻荷貼水
今年潦倒又重來
窆石
禹陵蹤跡頗堪疑窆石衣冠知幾時猶解起人河洛思
可憐大勝嶧山碑
菲飲泉和韻
不覺當年室與宫菲泉猶得想遺風至今美食鮮衣者
不敢緣窺綠淨中
陪胡少卿登山瞻禹陵
考古年來喜有徵相擕步步上崚嶒皇華使者歸朝著
好為詩翁說禹陵
鵝池
空餘青李與來禽寳墨知誰是賞音未若山隂羽衣客
等閒猶識愛鵝心
秦望閣
傲睨須知古有秦却將黔首等微塵當時虚上峰頭望
不見桃源避世人
定泉
兹泉定力冠諸泉故向空山獨湛然終日虚明無一物
客來惟見浪痕圓
登望海亭
誰將龍脊置新亭一餉登臨耳目醒欲識海門山盡處
爛銀堆裏數螺青
題智者雙清堂
潦收池淨見魚行木落山空鳥語鳴更待夜深來徙倚
要看霜月鬭波清
磨勘轉朝請郎
脱身畎畆簉簪紳父母妻孥均沐恩百年七萬二千飯
要須一飯不忘君
乙未詠梅
疎枝倚竹更臨池一餉清寒瘦雪肌恰似玉兒初識面
朱唇蘇頰總相宜
湖上二絶
輕隂疎雨帝城西目斷裙腰綠正齊處處春風圍繡幕
行雲莫與濕障泥
初過百六見梨花堤路煙輕雨更斜玉雪一枝端可念
柳絲深處水邊家
天申節明慶寺啟建
兩鬢蕭蕭華髮生欲尋江上白鷗盟皇恩却許陪鵷鷺
重聽景陽鐘鼓聲
雨中至上竺
雲滿千山雨滿川肩輿來禮白衣仙山間秋色知多少
總在危簷繚檻前
聞莊鵬舉山茶小盆葩華雜然有意舉以見遺
因作詩求之
瑠璃翦葉碧團團收拾繁枝徑尺寒舉贈詩翁知有意
要令飽看鶴頭丹
送王季海敷文赴閩漕
鐵冠慷慨老臣風諫紙雍容補衮功久以精忠簡天上
暫將和氣到閩中
諫省歸來三載餘君王應渴見鴻儒七閩重地誰能漕
聊出長才為轉輸
聖主方懷南顧憂且煩持節按閩州政成早作朝天計
兩地端須第一流
追憶王詹事何知錄
平生師友子王子四海襟期錄事君白髮紅顔俱異物
高山流水欲誰聞
直廬鎖宿呈監丞宋文
軒窗空洞惟脩竹風韻時時自琴筑學省蕭然冷欲冰
兩翁相對清如玉
懷亦好園釣磯寄仲文季直二弟
磬湖雨過漾清波古岸秋來長薜蘿問訊石君無恙否
試煩著手為摩挲
蚊
聲如蛾唱更悠揚透縠穿紗喙許長莫倚傳呼工噬嚙
須知十月有清霜
題藍田松竹圖
風姿凛凛千君子冠劍堂堂兩大臣著我中間哦五字
只應斯立是前身
送終南函谷二圖還司路鈐
平生飽看江湖景所恨未游關輔山一朝圖畫入吾手
似到終南少室間
次韻林參議致甫以詩見索近作
朝行欵接已彌年會府重逢意豁然好酒未容千日醉
惡詩不必萬人傳
僕不飲久矣今日過宋嗣宗且談且飲不覺霑
醉
年來飲酒不濡唇蘸甲今朝始為君頗似昌黎當日語
人皆勸我若無聞
次韻王待制游東坡留題十一絶
吞舟尺澤豈能容此地誰知著卧龍當日春風生筆底
至今山色十分濃
當年隨意樂江天句句新詩盡可傳事業文章兩俱美
先生兼比二公賢(王元之韓魏公)
五年同社樂田神一扇西風障庾塵文采風流千古事
野人恨不識天人
赤壁奴臺視白樓五言端的勝蘇州政緣不得文章力
故許江山作意游
何處重尋飯顆詩先生詩語總英竒細吟出月穿天句
想見揮毫落紙時
對泣何曾學楚囚扁舟時作大江游眼看西蜀三千里
身在淮南第幾州
前代樂天今復見後身元亮更何疑百年人物有誰在
千古聲名無盡時
筆下無非幼婦辭胷中端擬效安期我生只許拜遺像
不見先生無恙時
先生仙去幾經年赤壁依然浪接天去棹來舟相指示
曾遊元祐玉堂賢
雪堂風物渺江村行客悽迷欲斷魂不見當年謫仙面
空餘春柳典型存
腐儒詩膽大於身所恨陳言老未新何日小舟江上去
一杯聊酹筆端神
九日無酒仍不見菊唯巖桂一瓶伴此岑寂
白衣不至酒難賖兀坐晴窗獨飲茶今日重陽對巖桂
昔年百本看黃花(亦好園栽菊百本每至重陽盛開)
次韻䕫府王待制寄示巫山圖
碧嶂嶙峋䕫子國白雲縹緲昭君鄉平生不識巫山面
今日巫山到眼傍
上葉參政二絶
密幄從容僅五旬趣專大政轉洪鈞熙朝未有金華相
創築沙堤第一人
前世萊公今復見後身文正更何疑君臣相得同魚水
剰把勲名鎮四陲
雨後聞蛙
雨過窗虚夜氣清草間何處亂蛙鳴休論公地兼私地
且聽蘿根呷呷聲
次韻陳侍郎李察院瀟湘八景圖
瀟湘夜雨
平生雲夢澤南州秋思春情浩莫收更聽瀟湘夜深雨
孤篷點滴替人愁
洞庭秋月
洞闊乾坤日夜浮月明天淨最宜秋何人獨卧清風裏
萬頃煙波一葉舟
平沙落鴈
江南雲水蓼花洲中有飛鴻巧自謀過盡關山都不住
直須來趁楚江秋
漁村落照
亂山深處水邊村小艇初歸未掩門吹火煮魚傾濁酒
半規斜日照黃昏
江天暮雪
羣山總入玉壺中只有滄波映遠空獨釣寒江晩來雪
憑誰畫我作漁翁
次韻王待制初見虎牙銅柱詩
千騎遠征䕫子國百篇還賦杜陵詩虎牙突兀撑空出
恰似雲開衡嶽時
老僧擕笻竹杖來試就求之欣然舉以見贈
萬里擕來自蜀州老僧珍重許誰求相逢舉贈寧無意
要我雲山處處遊
得伯夀兄知丞書因成絶句奉寄
兩地相望千里餘一番梅雨曉晴初無因可寄平安信
喜傍征人接近書
讀韓詩有感用介甫體
少陵無人謫仙死(石鼓歌)吏部文章日月光(㳂流館詩)半世遑
遑就選舉(贈侯喜)十年蠢蠢隨朝行(和盧郎中)
讀樂天詩
樂天古律三千首下筆當年不自休平水兒童猶誦習
雞林賈客亦争求
