香山集卷十宋喻良能撰
七言律詩
題確山梵安寺
確山風物似齊山誰着精藍亂石間僧梵四時看紫翠
軒窗終日對孱顔暫容借榻松風惬更欲題詩蘚壁慳
老我還思十年事飛來峰上曉躋攀
鑑湖道中口占
軋軋籃輿鑑水濱水紋如染草如茵繁紅零落徐娘老
遠翠低徊西子顰猶及殘春追勝賞不妨餘事作詩人
胷中磊磈須澆洗未厭傷多酒入脣
次韻王龜齡謁大禹祠酌菲飲泉
不到稽山已十年夢中物色故依然憶尋絶境經幽寺
曾向東風酌妙泉書穴雨餘雲撲地鑑湖春盡水連天
别來喬木高多少想見嬌鶯自在遷
題東山謝安石故居
江邊瀟灑東山寺知是曾經謝傅游一代英姿餘信史
千年陳迹付東流暮雲初致蒼生恨遠翠如凝妓女愁
好古嗟予生苦晩停橈明月滿滄洲
既游東山乘月登舟至曹娥江
虞江波上一帆風天水澄明夜色空古體詩成巖影裏
新醅酒酌月明中吚啞兩槳止還作欸乃數聲西復東
塵滓此時無一點恍疑身在水晶宮
題歸宗寺
寺因逸少曾為宅峯自秦皇已得名不獨山南稱最古
故應江左號尤清路趨絳闕山梁險奩隐金輪石鏡明
誰信塵埃倦游客西風還許杖藜行
次陸務觀韻題姚復之秀才適齋
姚子神情處處便牀頭周易杖頭錢逢僧與語閒終日
遣客歸休醉欲眠應覺此生如寄耳何妨一室且蕭然
無心更覓封侯事納履誰能博一編
追和陳子高贈王法曹韻
肯學少陵對馬軍肯同太白謝汪倫聊將文字飲一琖
不待月影成三人門前車馬鬧遲日陌上綺羅嬌暮春
想見流觴多樂事酒酣人問斗升嗔
喜待制王丈歸自䕫門
三年遥望瞿塘峽獨立西風首重回一騎翩翩飛詔去
片帆渺渺下江來平生不願侯萬戶今日重欣酒一杯
聞道日邊催覲速不須歸路更徘徊
次韻林參議小雪快晴
着地晶瑩月在沙忍寒聊作短歌誇煖肌未辦裁駝褐
露趾唯應有革鞾細點竹梢添爽灑偶經梅蘂映横斜
何當既積還消後剰取清泠試葉嘉
大雪
山隂境中寒雪飛山川明秀見應稀嚴威不貸乘興棹
餘彩併入繙書帷黃竹應歌姬滿曲素花又舞謝莊衣
東郊薪者寒到骨縱有狐裘那忍披
送王共父
西蜀東吳萬里程偶然相值兩浮萍黑頭君已登三館
白髮吾方醉六經夜幌論文燈耿耿春堤把袖草青青
艅艎小别須回棹不用陽關腸斷聽
沿檄舟行出五雲關
畫舫朱簾出曉關便風飛過幾重灣路經僧舍漁村畔
身在烟霏霧靄間驚浪沸晴輸遠浦亂雲拖粉露崇山
偶因王事從心賞詩語匆匆不暇刪
挽周判院
昔年臚唱下彤墀名壓人頭似牧之風動鱣堂昭武日
化行雉徑敬亭時曾無簪筆朝端用何以修文地下為
我老不堪供執紼獨將雙淚逗瑶巵
次韻林明府何主簿唱酬之什
向來十載願識韓一日下車許追攀美句已出黃初右
清談尚餘正始間煩公筆底瀾翻水洗我胷中磊磈山
更挽何郎入詩社三人俱有綵衣斑
林明府擕所和詩見過次韻奉酬
退之初過玉川家春徑無泥草帶沙幾點飛來溪柳絮
一番開盡海棠花窗間細雨青衫濕袖裏新詩醉墨斜
客散酒闌還掩戶可堪明月滿天涯
帥參宴客於蓬萊閣林參議有詩次韻呈府公
久以嘉謀贊邇英暫分東淛慰蒼生閒擕僚吏揮金醆
更遣娉婷吹玉笙霖雨千巗垂欲作孤舟野水未妨横
匪因衮繡歸黃閤還念知章在四明
次韻王待制劉侍郎倡和
衮衣猶未趣東歸吳會先傳蜀道詩急峽高江追子美
清風明月笑嚴維花圍白帝行春日香藹黃堂坐嘯時
顧我迂疎堪底用強顔薪粟效支離
次韻林致甫參議西園宴集
西園瀟灑似蓬丘容我追隨飛蓋游一一娉婷供笑語
雙雙鸂䳵對沉浮堪巗窈窕如天造洞壑清泠與目謀
欲識清歡兼卜夜東山月色足淹留
讀林公懿誠竹軒集次韻卷首一篇
南渡詩流復數誰為虞作樂只聞䕫細看出脇穿心句
想見裁雲畫月時此集自應傳異域吾生還恨不同期
先唐作者誰堪並奴僕微之輩牧之
次韻林參議七月七日見示新作
曉雨初過溽暑收微雲澹月作新秋清風政對三休閣
絶景還思八詠樓緱嶺當年乘白鶴銀河此夕渡癡牛
夀觴一舉烘堂樂淨洗胷中萬斛愁
次韻奉酬林明府詠梅
政足廉平詩更佳鐵腸還觧賦梅花律傳和靖未多葉
名接水曹今幾家丹粉詎湏煩巧妙清新止為寫横斜
擬擕卷軸江東去乞與詩仙作意誇(時龜齡王丈在番陽)
偶成
寓居東青城北端夏室隂隂簟色寒瓜盤那復集蠅蚋
研沼似欲生波瀾竒竒怪怪石幾壑謖謖蒼蒼竹數竿
枕扇衣斑自不惡時文思索媿空餐(時文思索允臻其極匠院之名盖取)
(諸此)
裴園小集鄭汝諧同年有詩次韻奉酬
慈恩鴈塔題名處回首端如夢寐中千里遠從當日别
一樽重喜此時同飛騰我久欽公輩潦倒君當恕此翁
異日尚期塵史册事功那敢廢磨礲
次韻宇文舍人見貽之作
不見禇公今二年重來青眼尚依然偃松篇美天猶和
正殿班清人孰先今日赤墀煩暫立他年黃閤徑湏遷
白頭賓客無聊甚只待吹嘘送上天
張使君生辰
綠茸紅糝細團枝天上麒麟瑞此時風度冕旒嘗見問
威名草木自應知當年玉燕生燕國他日金貂侍漢墀
再拜祝公何所似勝游長與赤松期
讀初寮集呈王宗丞
初寮文律冠中京晩歲深嚴三折肱清處月中仍聚雪
高時風裏政摶鵬家聲不墜推王粲句法能傳有杜陵
剰作詩文追漢魏非公誰不閼溪藤
記六月二十日湖上所見
羽客相擕六一泉炎歊立變曉凉天陳朝古檜參天瘦
和靖孤墳傍竹偏却向蘇堤剥新芡更尋蕭寺聽寒蟬
長吟小醉歸來晩足底清風似欲仙
六月晦日同樓少府由錢塘門至上竺遂遊下
中竺憩冷泉亭塗中記所歴
聯輿緩步踏葱蒼十里荷香雜稻香庚暑此時無一點
秋風明月灑長廊林間巖洞侵衣潤水際亭臺徹骨凉
何處山泉落簷溜恍疑飛雨曉浪浪
次韻范伯廉機宜病起見寄
夫君自是穎囊錐何事翻為滄海遺造化小兒聊戲劇
山林大藥豈無資得閒因病還應樂信手揮毫却有詩
休歎銀杯成羽化會須拔劔撥年衰(來詩序引有盡貨酒噐以辦行計語)
中秋示仲文弟(近指揮中秋依重陽例作假一日)
古來佳節是中秋今比重陽許燕游已覺冰輪無限好
不須玉斧更重修三飛驚鵲紛無定一點閒雲净不留
况有阿連同綵戱何妨呼酒互相酬
次韻王宫教見貽之什
家住濤江東復東渺然雲浪接晴空半生仕路﨑嶇裏
十畝家山杳靄中來往未成三徑樂笑談還喜一樽同
強將俚語賡妍倡曹鄶端慚齒衛風
長至憶天衣舊遊寄王狀元
去年連轡到朝陽紅日初添一線長八俊偶同人已羡
四難俱得計真良澆腸竹葉驚深碧插鬢梅花咤淺黃
(是日廽時馬上簪臘梅)回首只今深似夢雲山烟水正相望
次韻奉酬黃泰之狀元見寄
千佛經中第一人明光前殿奏雄文論心詎止稱三益
識面端能勝百聞疇昔清談如扣玉只今佳句欲凌雲
高情已出蘇州右未用清香掃地焚
挽吳春卿舍人
出處平生似昔賢高風勁節凛朝端回天議論心無歉
脫腕文章世所難斫鐵呌天蠻獠服調羹滿鉢里閭歡
定應直筆書英躅留與千秋後代看
除夕
夜永燈明歲又除依然坐冷乏氍毹平生潦倒如中散
大半交游今左符未辦黃精除白髮漸驚玉水點銀鬚
欲論舊事無人共閒把香醪細細㪺
過東亭湖
籃輿詰旦過東亭日出烟銷十里平翠袖舞風菰葉舉
紅粧照水藕花生恨無釣艇浮深碧賴有吟毫賦曉晴
歸對老人誇勝賞從今不數鑑湖清
席上
奉常珍重末僚情許以疎慵簉俊英已辦初筵酬物色
更將餘事到詩盟貪吟不惜揮貂筆忍醉何妨釂兕觥
細踏芳菲過腴潤桃蹊紅雨報新晴
送陳給事帥四川
四海繁華一蜀都君王謀帥意渠渠百城赤子煩摩撫
一代長材獲展舒玉壘倚空充屏翰鐵衣如洗護儲胥
袴鞾帕首郊迎處想見旌麾入境初
禮樂詩書一世英碧油青鬢二難并慣看詞翰流三峽
剰有精神驅五兵暫向坤維聊鎮撫却歸天闕致昇平
明年春水如天日綵鷁乘風向帝京
姜春坊以詩編見貽借題雪堂圖韻作詩為謝
紅顔話别浦邊秋白髮同為帝里留璧水庸庸參末坐
春坊犖斝冠名流功名君且登麟閣出處吾行具釣舟
餉我一編清似玉五言端的繼蘇州
李大著惠示詩卷次韻首篇為謝獻之
辱贈舂容卷軸新懸知蚤歲擅詩聲千林有韻霜風勁
一點無塵霽月清細味班香兼宋豔自慚白俗與元輕
欲哦惡語賡妍倡一夜昏花對短檠
史丞相生辰
姓名久已覆金甌一品師臣德業優黼扆尚詢黃髮舊
衮衣難伴赤松遊松筠勁節高三事桃李濃隂徧九州
蕭葉楊門端可繼只今衮衮富公侯
長才蚤立太平基奥學曾為帝者師謀叶不資同列斷
規存長許後人隨金魚玉帶今誰似橘綠橙黃景最宜
再拜祝公千萬夀三江細酌入瑶巵
洪右相生辰
鳳將南呂入筩聲節近中秋協氣横玉燕呈祥生碩德
金甌覆字佐昇平望同北斗泰山重操與秋霜烈日争
昨夜清臺占越分中台星帶老人明
黃閤調元鬢未霜秪應書考似汾陽懇辭閶闔沙堤路
暫樂蓬萊燕寢香茂烈未饒周叔虎英詞寧謝漢班揚
會看繡衮重催起快卷三江入夀觴
次韻和宗郎中中秋不飲
暮烟收盡玉盤生是處同欣此夜晴雲斷三山凝紫翠
星稀萬里湛虚明低臨朱箔千尋白高並銀潢一𣲖清
賴有綵衣堪醉舞殘樽深夜更重傾
挽司理奉議樓公
老爛為儒山澤臞半生辛苦就名譽三千白髮身無事
一點青燈夜讀書真率杯盤如洛會﨑嶇巖壑似陶廬
欲知老淚揮難盡灑徧霜颷更濕裾
