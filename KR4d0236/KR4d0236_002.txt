香山集卷二宋喻良能撰
五言古詩
石鐘山
南北兩石鐘上下一水側造物妙鎔冶蜚廉巧撞擊鏜
鞳仍噌吰歌鐘與無射豐山吾焉知蒲牢爾何力咨余
久願遊偶此事行役時秋風颼颼日暮水激激初如鈞
天鳴乍若金奏寂入耳粹而清洗心欣以懌怪竒有如
此遊覽誰能測發端示來今注經人姓酈
題淵明醉石
平生憶淵明偶此訪遺跡柴桑僅未泯栗里猶可識寒
溜澹泠泠孤煙輕羃羃撫事良多感西風生醉石
媿陶
淵明在彭澤到任八十日雖營三徑資未穫公田秫珍
重千金腰不為督郵折拂衣賦歸來何異自投劾我生
本樗散山林久蟠蟄雖非淵明儔頗亦慕幽迹偶然得
一第遂竊升斗秩未書藍田考已捧錦溪檄荒縣饒逋
負催科費鞭抶彊顔簿領間忽復彌數月心焉媿淵明
俯首三歎息番江何時還哦松聊自適
送吕憲帥維揚
讀我宋實錄元豐治明昌五年九月中上特開天章從
容謂輔臣邊民疲可傷吕獨為朕言他人終未嘗已乃
命正獻由定帥維揚學士加大稱庸以示寵光移鎮未
去久趣歸總臺綱爾來九十年淮其踵遺芳我公嫡孫
行祖烈蔚載揚持節古閩粤攝事今福唐仁風雜和氣
盎盎如春陽甿謠玉律響圜扉春草長英聲飛九重御
屏書益詳廣陵大都會經理須才良擁麾往鎮之非公
諒誰當延閣陞寶書恩綸湛洋洋左符分淮海西顧寬
巖廊想見入境初快覩争星凰折衝向樽俎宣威振金
湯行看鋒車召衮衣侍虞皇賤子一何幸竊庇逾兩霜
誤蒙剡薦牘名徹凝旒傍受恩未知報肝膽徒激昂唯
祈轉洪鈞復立弟子行
偶題
少陵五十六負暄候樵牧我今年與齊而亦處幽獨小
亭數椽淨新月半鈎曲聊將萬斛愁付與一杯綠
十月五日從兄四弟三姪侍太孺人賞菊亦好
園以賞心樂事為韻分得賞字
霜天豁澄明水日共清朗西園足甘菊歡言事幽賞板
輿奉慈顔華髮森少長一笑喜團欒千枝迷俯仰黃英
浥露繁翠蔓緣籬上雄蜂與雌蝶採擷紛還往逸興既
中酣佳致仍外奬未多彭澤賢不羨天隨廣憶昔吏江
東王事困鞅掌及今處閭里暇日娛塏爽殽酒雖不豐
獻酬非或強分韻先阿連作詩真技癢
閎中堂
危簷覆虚明景趣清且長曲池散漣漪珍木含葱蒼離
離荔子丹冉冉茉莉香有堂既足佳無氊庸何傷
次韻提舉王正言寒食游茶焙
摘山勝煮海財貨所源流建焙甲天下賦入十倍收國
計頗賴之貢輸何時休擇人為提領得賢從宛丘文章
脱吏腕風味登瀛洲佐職亦已久再見春草抽郊原富
槍旗歲事日以修撫民端若子疾惡信如讐驅車向鳳
山父老觀道周青春行畫圖佳處時一留風前耳潺湲
雨後目纖柔酒酣已勝賞珠唾揮釣鈎咨予素么麽受
恩猶未酬銘心雖甚堅撫己徒懷羞平生困坎壈暮年
尚依劉投公一紙書遠寄粤王州書傳得妙帖想像寒
食游終防好事人豪奪或巧偷
題紅雲島
紅雲覆絶島望之心神開弱水不負舟何由至蓬萊吾
欲煩巨鼇為載三山來不然騎鯨去一醉流霞杯
予去歲五月由淛入閩見夾道長松黛色參天
行者均被其蔭間有為斧斤所戕者缺而不補
十步一歎顧恨方為校官非所職掌不得以封
殖培壅之事告之部使者懷不滿之意彌年於
兹矣比竊聞提刑承宣命尉曹若僧徒封殖其
有而補其所亡期使道路之人行千里若宇下
而無病暍苦熱之歎其為全閩無窮之惠厚矣
予自少喜讀柳子厚詩見其稱商山臨路有孤
松往來每斫以為明好事者憐之編竹成援遂
其生植感而賦詩中有幸逢仁惠意重此藩籬
護之句每愛而誦習之今輒追次其韻以紀一
時之盛亦古今甘棠之意也雖言詞不工蓋欲
自附於國風之末庶幾他日採詩之官或有取
焉
鬱鬱千丈松誰栽蔭脩路年祀寖綿邈斧斤時謬誤皇
華重憐惻霜根辱調護他日比甘棠流風繼行露
夜宿天章寺
蘭亭負崇岡脩竹翳寒綠囂煩隔人境爽氣森佛屋薄
暮行役罷言就上方宿是時秋峥嶸西風響巖谷越蘭
不可見浩歌想餘馥右軍恨何許禊序空三復夜久百
蟲絶燈花媚幽獨蕭然四壁静一洗塵萬斛何當脱羈
鞅隂巖事卜築聊復得此遊澹然心賞足
華峯亭
華峯抱紫翠兹亭瞰清幽春林羅畫屏新月吐玉鈎宛
如東屯居恍若南澗游信美吾亦樂特用慰淹留
己亥中秋
二七月皎皎三五雲沈沈終然露半璧亦復牽孤吟夜
久羣動息唯有寒蛩音長年重節序感慨非獨今
勿言魯酒薄為史端叔作也端叔同寮於越未
終更求奉中都祠歸丞相侍傍作是詩以送之
同寮雖云多交友未易結臭味一小異肝膽便楚越君
侯宰相子風度何翩翩四偕計吏貢春銓復褎然一見
蓋為傾相逢豈在早白髮與紅顔論交非草草君才若
杞梓真能世其家顧我如駑駘秪堪服鹽車心情過中
年何翅數日惡徑須釂一樽勿言魯酒薄
大雪追和退之辛夘年雪韻
太皥亦已至元冥猶未歸茫茫天壤間浪闊銀山圍玉
龍横梅度皓鶴漫空飛白帝有所適飄飄揚旌旂從者
一何繁縞席仍練衣招邀姑射仙逢迎廣寒妃祥耶時
令耶疇能測天機飢人凍欲死賞玩理則非安得萬裘
褐寒者或庶幾願言均此惠不知身賤微
次韻奉酬刑部王嘉叟侍郎書戲綵集後
制作參易經不用草玄準眼空天壤間誰得並捷敏鴻
文翻水就未省苦吟吻齊梁逮陳隋衆作付一哂南國
容本冶西子髮更鬒混然真天成寧復分域畛飛上青
雲端秋空擊鷹隼豈唯持荷槖已復班玉笋雖未究所
長要亦攄素藴大手秉綸綍至音發簴簨嗟予墮詩窮
政坐無鉛粉數竒秪自憐多忤誰汲引有賦難逐貧無
詩不招隠明公獨深憐不嫌邊幅窘謂雖敝帚如或可
充貢箘恃此以無恐枚臯窮久忍儻復念菅蒯庶免辱
荆槿
次韻宗郎中師仁見示古風
平生癖於詩業債餘清淨但己心孔開敢誇筆鋒勁疾
書或欹斜所向必雅正顧慚非晉人出語那韻勝亦好
三畝園松竹互掩映門闌雖間啟俗客未省迎豈唯惬
幽情頗復動詩興朅來古泮宫未諳麋鹿性何處更有
詩抗走足不定宗英出大篇重此綠綺贈未應費推敲
詎止工競病此作不為妙妙處知難更吟壇將風雅𤨏
尾宜退聽賀白真雁行離騷可奴命熟復句中眼如對
麈尾柄迷途獲指南從此識畦徑自應形贊歎誰復獻
嘲評佳處未易知當有識者證
送高炳如倅天台
高侯吾所畏學問覷壼奥秋水瑩精神春華麗詞藻三
館朅來游兩鬢青未皓何心翫歲月刻意事探討二志
既崇成八書可偕攷烏臺竚風采綸闈須典誥引疾遽
有祈勇退一何早丹丘非大名泥軾僅小好會看有詔
追豈必俟身到行矣即輕安愷悌神所勞
張持荷示詩編次韻一篇為謝
先唐詩道昌萬象繞吟筆長吉窮嶮怪奚囊銷永日一
洗齊梁陋古澹見摩詰詰齋妙入神二者無一失遊戲
唾成珠所至動盈帙長篇雜短詠朱絃響玉律脱身聲
利場宴坐心更逸高眠聽松聲清話剥芡實聲名笑山
王任逹景嵇畢時發孤鳳鳴不作寒蛩唧人譏雕肺肝
悠然非所恤編成客未佳櫝藏謹勿出
王丞相生辰
皇宋十一葉時清風俗淳實維元首明亦繄股肱純煌
煌冀國公自昔抱經綸初掌黃麻誥黼黻同卿雲繼處
宥密地五兵驅精神一品坐黃扉十載轉洪鈞雍容陪
都俞黽勉承華勛鏡淨滄海波煙銷紫塞塵伊傅堪並
驅蕭曹真下陳柔兆歲若午恊洽寅在辰入夢一玉燕
持鑪兩天人二十四書考八千歲為春西湖為酒醴南
屏為膳珍萬口均一詞共祝柱石臣一祝錫難老再祝
長同寅百祝配遼鶴千祝如大椿國夀箕翼齊洎公永
無垠貴名與鴻烈日新日日新
次韻奉酬趙景明法曹見贈
宗英賀白儔肯從野人遊相見各失喜胡為俱皇州孤
燈照清談新詩澹牢愁明日却分袂獨往濤江頭
齋宿昭慶院祀南嶽南海
秉檄奉中祀驅車出重關曉風鐵葉嶺煙雨南屏山瀹
茗澡塵慮褰簾飫孱顔精意孚海嶽清聲搖珮環
留别直院莫子齋少卿
鬱鬱千丈松植根在崇岡清隂亘十畝直幹凌穹蒼好
風一披拂聲韻諧宫商古來成大厦此物宜棟梁不待
歲月久共看柱明堂微木有石楠枯崖飽風霜三百甲
子餘圍纔拱把強大楹分難充一桷庶可當儻容附松
末雖晚庸何傷
留别王嘉叟檢正
初寮久已往今誰主丈盟王公有嫡孫見者服且驚胷
中九雲夢筆端三折肱招致道山中掉頭不肯譍論事
常山蛇持身玉壺冰平生謝先容要津真自登四海望
霖雨一人須股肱我本田家子蹉跎將暮齡相逢豈在
早一見蓋已傾謂我雖秃犀敝帚亦足稱持獻先簵箘
長篇有明徵公乎儻踐言庶為老親榮
送參議林郎中
人孰不識面相知貴知心唯我與夫子傾蓋成斷金疇
昔居京邑庀職偶相臨肯紆鍾期聰俯聽牙弦琴講說
三百篇一一蒙賞音朅來鍾山旁休沐同搜吟聫鑣照
湖側攜手天衣岑飛鳴互嚶嚶和樂長愔愔無詩不屬
和有酒相與斟餉我破羌帖佳妙同來禽復遺先聖像
摹寫自孔林二年如巨蛩一旦辰與參襟期自兹遠詩
盟幾時尋願言蚤盍簪無為徒滯滛
游鹿田三洞
東西兩鹿田上下三洞天苔徑劣容足石門低及肩乳
竇斷還滴天窗皓仍玄何當出樊籠悠哉聊永年
次韻鞏憲見示桐栢瀑布之作
昔聞孫興公嘗賦飛流水至今福庭地猶屬羽人里瀑
泉天半來界道見清泚迢迢白虹貫隠隠玉龍起宇宙
雖云寬壯觀知能幾谷簾信有之界圖寧辨此清秋饒
爽氣朱夏絶埃滓何當振金策逍遥山之趾眺覽既愜
適嘯歌何窮己青鞋未成往撫己空自鄙
月橋詩
天迥月逾晶地偏人亦静蕭然尋丈橋寄此綠淨境洗
盞薦寒光掬泉弄清影塵遠耳目醒令人發深省
約季野九日登雲黃不果季野有詩因次韻
青山如候蟲可賞不可戀胡為謝康樂遊覽乃欲徧縱
登最高頂過眼猶掣電何如菊花天周遶籬落畔對面
黃雲峯未妨籬下見相攜凌紫霞更約東風便
送晏伯安
古綢於今婺蓋亦一壯縣劇繁號難理百令無一健英
英晏伯安年壯政則練咄嗟掃宿弊談笑了宿案公庭
坐無事自可名道院老眼空四海於公驚創見今公賦
歸歟敢以一語餞邊陲正驛騷朝野未閒燕公才浩縱
横敵可受八面要須詣明光上書還自薦口伐或箸籌
收功在不戰不然飛芻粟坐使軍儲羨
次韻伯夀兄殘春即事
屏居事幽潛親故成久别茅簷翳濃綠酴醿墮香雪山
氣清涼國溪聲廣長舌但須賢人酒安用長者轍吟腸
繞碧雲醉臉暈紅纈奴耕穀可徯兒書筆難掣地偏塵
不到心境兩清絶嘯歌何窮己未覺處身拙
為何監獄題種德堂
作堂備登覽既作扁其顔扁顔固云易踐名良獨難我
友何水曹築堂水雲間瞰臨擅竒絶佳氣何鬱盤横以
數畝池繚以四面山石楠間女貞青士依蒼官紛紛雜
花卉栽植日以繁豈獨秀春融未應凋歲寒凴欄試游
目皎皎萬慮寬張公江海客一見顔為歡嘉名揭種德
寓意固有存期君宴游日内照時返觀善性益培壅蕪
累須一刪木老德亦熟無忘老坡言
何茂宏茂恭攜酒見過復侑以詩次韻一首
薄雲漏朝曦積雨霽中夏白波涵磬湖清影漾茒舍輪
蹄絶還往文史富閒暇畏友有機雲英標凜王謝喜尋
范張約偕命嵇吕駕豈徒貴密邇聊亦重姻婭戲彩膝
纔容亦好草可藉瓦盌薦谿毛竹箸羞雞炙劇談掌屢
抵糲食咽亦下晩涼過古刹明月耀脩架蒲團語上方
篝火耿良夜凌晨一瘦藤支徑雙不借長嘯陟雲嶺清
吟探石罅嶔岑近明目湍激深沒胯别袂余力摻歸鞍
子傭跨何時許重臨倒屣肅邀迓
謝葉致政送芍藥
佳葩如美人豔態妖且閒葉園美無度有花字雌丹晨
粧謝膏沐秀色若可餐芳根裹春泥舉贈不作難□□
照池亭一洗儒生酸從今杜陵眼不復嗟長寒何以報
嘉惠作詩當琅玕
秋曉野步(案此詩據南宋名賢小集增入)
幽居邇郊原出戶目已瞭閒攜一枝竹散步及秋曉寒
烟引輕雲澹澹縈木杪矯首矚層穹轉盼失飛鳥野潦
淨荒陂驚飈泛枯篠世態徒營營此心殊了了佳處誰
與論聊用付清醥
