香山集卷四宋喻良能撰
七言古詩
王樞使生辰
金華千古赤松宅中有初平叱羊石雙溪衮衮瀉蒼波
三洞潭潭接天碧鍾英孕粹昴星精文章蚤歲瑞王廷
横飛直上九萬里紅顔兩鬢何青青金鑾疇昔揮毫處
嘗草尺書招贊普職親孰聽玉宸鐘夜分更秉金蓮炬
只今右府冠樞衡坐運精神驅五兵一烽莫覩狼烟燧
四海不聞金革聲蒼生顒顒待霖雨黃屋便蕃頒異數
姓名久已覆金甌東街行築沙堤路江左夷吾望更尊
二十四考何足論已見威棱動蠻貊會看勲業照乾坤
六十門生焚葸炷再拜祝公如衛武柱石皇家不計年
長容礦質入陶甄
題旌忠廟次王龜齡韻
睢陽截然當賊中嬰城既久糧食空矢死不降有二公
青史皎皎書其忠國家涵養自建隆上至鵷鷺下羆熊
一節一義皆獲通無不昭然簡宸衷建炎多難誰奮躬
開門納降何匆匆逹官尚爾况困窮嗟嗟唐侯一何雄
抽甎擊敵甘命終願以頸血汚刃紅精誠貫日亘雲穹
上徹九重逹堯聰詔令血食居鎮東激昂臣子忠勇風
嘉名千古齊華崧王仙作詩美抗戎豈比爾雅詁魚蟲
次韻王龜齡侍御不欺室
與玄雖非童九齡向來亦既許攀鱗從容撰屨飽言論
我知公直社稷臣此心炯炯貫白日何止不欺尋丈室
霜臺白簡凜乘驄史館誅姦森直筆紫巖先生子張子
百世一人嗟已死室中八十四驪珠千載流芳同信史
(魏國張公作不欺室銘凡八十四字)
飲餞王共父分韻得轉字
子猷風味最諸王墨妙文工眼如電慣吟疎雨滴梧桐
解道澄江淨如練去年落筆中書堂姓名高徹蓬萊殿
至尊動色催除目俾向蘭臺參俊彦要成遠業待時須
故遣讀書破萬卷夫何歸思動岷峨自請題輿近鄉縣
學省諸公悵别離擊鮮載酒開芳燕欲澆胸次數日惡
剩作林亭百壺餞落花送酒舞繽紛亂絮催詩飛眩轉
臨歧那用賦銷魂但要修門重會面
題愍孝廟次王龜齡韻
曹娥卓行傳豐碑越人往往貴女兒建炎蔡氏有孝子
事比孝子尤瓌竒自從結髮讀書史倜儻不受靮與羈
迺翁詿誤落囹圄疚心疾首泣以悲胡能安坐視父繫
朝暮哀訴當旌麾府公儻許贖父罪名隸卒伍所不辭
不然奮身事征討﨣﨣勇力猶可施黃堂沈深身則微
雖有誠懇無人知歸來静默心語口此事感悟當以屍
臨河勇決不復顧純孝寧不由天資緹縈上書解刑網
言雖迫切身無虧文本理冤由一賦孰與捐命如含飴
殺身成仁古所罕殆類餓踣齊與夷事聞黃屋亦動色
亟詔立祠河水湄嗟嗟元應固不朽萬口至今皆一詞
東嘉夫子好事者作歌登載仍吁嘻異時國史編宋雅
人間重見白華詩
二月二十四日楊廷秀郎中諸友約遊西湖余
以小疾不至分韻得子字
都城西頭二月尾湖水平堤縠紋起南北山光罨畫中
淺深草色裙腰裏羣仙領客泛艅艎黃帽劈波驚鰋鯉
中流劇談聞兩岸闔坐題詩動盈紙如澠自足醉朋從
餘瀝猶能霑走史當年曲水迹已陳此日渼陂歡莫擬
蹇予小疾獨不至詩伯索詩殊未已筆已老矣何能為
但誦西湖比西子
王丞相生辰
金華千仞摩穹蒼雙溪迢迢碧流長清淑之氣從風翔
霜縑霧縠不足當真賢挺生金玉相上擷屈豔薰班香
疇昔視草居明光鴻文大册壓常楊既陞紫樞兵氣揚
運籌決勝如子房鴻鈞一氣轉混茫相吉崇璟何足方
直與夔龍為雁行烟火萬里俱耕桑冠帶百蠻走梯航
玉皇案前勤贊襄坐令我宋如虞唐中書事業殊未央
二十四考嗤汾陽北堂西母夀而康榮封大國富井疆
錦衣命服粲煌煌麻姑一半鬢未霜亭亭玉樹階蘭芳
徽獻凝操書道昌向來王謝今秖王十倍江左浩莫量
四海同詞祝夀觴願公夀比赤松強永作一柱扶明堂
次韻王龜齡狀元西湖賞梅
乘閒選勝真悠哉正見千樹冰花開天寒日暮湖面淨
疎影著水清無埃杏桃畏寒不敢吐春榜占作羣花魁
廣平無人何遜死睥睨欲賦嗟無才東嘉夫子一何妙
筆端游戲成瓊瑰繁英麗句鬭清好不用白鷺雙飛來
要令奚囊出佳什故遣漁唱傳清杯西湖處士骨雖槁
一喚暗香風味回
次韻逢使君寺丞見贈
冰花零亂飛庭戶夜色晶瑩似三五詩仙曉贈白雪篇
便覺清風追吉甫區區五斗不知疲故園應有北山移
凍冷不暇搜佳句千里歸心到鄉樹
贈神童林公滋公澤女神童幼玉
一英二孺同一家衮衮誦書幾五車語音婭姹春簾燕
稚齒清便蘭砌芽聯茵並載驚都市萬里青雲從此始
兩駒應佩金削刀雙鬟會作女博士(魏志甄后傳后幼喜書數用諸兄筆)
(硯兄為后言汝當習女工用書為學當作女博士耶)
二月二十一日何司業集客于張園玉牒給事
命予賦詩紫微舍人左史舍人亦以見委因成
七言十韻一首
寒食初過天氣佳帝城名園綠藏鴉白綿紅雨互飄泊
鶯啼燕哢紛交加司成領客當暇日不惜醉臉生紅霞
坐中賓客皆賢豪一一圭璧無&KR0655;瑕夕郎風采照今古
封駁不貸姦與衺紫微筆語妙天下文鋒凜凜森莫邪
左史聲名動六合豈特疇昔傳三巴一朝櫻筍德星聚
離騷可奴玉可衙蘭亭觴詠僅堪比金谷歌舞徒能奢
我有一匹好東絹誰為作圖千古誇
送楊飛卿國錄
楊侯作錄來成均野鶴昂昂端不羣一朝議論不入意
棄擲祿位如浮雲羣公挽衣留不住直入苕霅親耕耘
惜吾無力呌帝閽不能以侯直諒聞
丙午仲春西湖舟中作
春隂將近一百六絮擘晴雲新雨足烟邊芳草碧如茵
籬畔海棠紅映肉相攜逗曉出城西城西風景如杜曲
兩岸雲光罨畫濃一湖春水蒲萄綠坐中豪俊雜吳蜀
磊落羣書紛拄腹掀髯一笑浪波間淋漓衣袂尋碁局
他年想像此風流應作生綃圖一幅
天台歌
涉海神仙誇蓬萊登陸勝地稱天台天台枕海連四明
萬峯千嶺相縈迴赤城繡出綺霞色瀑布界破瑶山青
神仙居處寸步有遊人白日迷杳冥剡溪昔年有二客
五月此山同采摘只知采采不盈筐不覺行行失歸陌
龜腸蟬腹忽鳴飢傾壺進食欲令誰山桃一顆垂林畔
共食歘然肌骨換下山得水澗石中以手飲之還濯盥
又見蕪菁出山腰一杯圓轉中流漂二人相顧却相謂
此地去人應不遥過溪水深四尺許又度一山逢二女
韶顔艷色世所無南國東鄰何足數笑喚劉晨阮肇名
相識渾如舊有情問郎若箇來何晩遂即殷勤相奉迎
入戶幔帷殊不惡錯落珍珠與瓔珞只將左右幾青衣
也勝人間誇綽約逡巡進脯飯胡麻瓊杯片片斟流霞
不知仙客來何處各把宫桃慶女家歌吹嘈嘈張内樂
顔色有歡情有樂金鴉飛入向虞淵客散虚堂掩簾箔
夜深各擁一仙娥泛泛鴛鴦在綠波和鳴乍自秦簫起
行雨初從楚夢過瞥然一留因半載天氣常如三月在
百鳥哀鳴不可聞感此茫茫愁似海俗緣未斷身未輕
思歸日有求歸聲更招女伴作離樂共寫深衷無限誠
曲終一出山中洞萬里雲烟空目送歸來不見去時人
寂寞驚魂若春夢子孫雖在不相知欲尋舊路已多歧
棋迷柯嶺難重見花失桃源空自悲風流雲散令人惜
至今猶唱阮郎歸
重陽
一年秋節重陽濃園林上下皆清風遠山百里削寒玉
平湖十畝磨青銅亦好茂樹蓊西北露枝霜葉紛青紅
枝頭寂寂少啼鳥天外隠隠飛征鴻弄月基蟠綠淨中
東南况有小垂虹潭清潦盡境更好水落石出摹難工
愛山堂前花作叢疎疎楊柳瘦毛同紅蕉碧桂互掩映
蘆花蓼穟交蒙茸新亭爽塏瞰空闊凭欄一目連七峯
烟霏霧靄掃欲盡但見突兀撑晴空攜笻更登月山椒
嶙峋怪石高玲瓏香爐近出陂陁側雲黃復在南山東
水聲激激來澗曲颼颼風響生樛松菊英萸實籬可採
山肴野䔩盤能供作詩頗類臺戲馬吹帽未減山名龍
良辰美景樂心賞四者偶并今始逢明朝不問蝶愁絶
更飲黃花琥珀醲
次韻茂恭見寄
中書一揮千萬言有如水懸吕梁間奔逸絶塵不可及
蹇欲從之良獨難如君文字可華國胡為猶在南湖側
樊川昌谷縱多才欲以比君那可得君家紅杏連白榆
似向君王得鑑湖水光溶溶浸山色樓臺上下如冰壺
磬湖蕭瑟逢秋令男呻女吟貧非病阿奴碌碌僅自全
伯氏今亡嗟短命恨我不如大小山徒爾思苦仍辭艱
既無擊鉢揮毫敏空愧詩筒數往還
題李氏擁萬堂
我如王恭讀書少君如鄴侯藏書多排籖插架三萬軸
知從何處能網羅上自先秦下五季奥帙隠篇皆略備
不同邢邵嬾校讐丹墨精研吁可貴君不見廬山先生
子李子白石房中富文史胸蟠萬卷筆如神事業文章
俱兩美又不見西蜀劉公少常伯(今侍講侍郎劉公字韶美西蜀人也)平
生醢芹嗜圖籍傾貲盡寫中秘書隨身卷軸車連軛邇
來置書事經綸論思獻納日日新君今堂中書汗牛願
君學李兼學劉盡攬英華歸肺腑一鳴便作沖天舉
月窗以所畫觀音見遺為賦一篇
白衣仙人雲海上肉眼欲看唯想像月窗道人心孔開
貌得人天行道相吾聞伯時晩畫佛妙處不減王摩詰
龍眠久矣寂無人安得却有伯時筆
硯屏
長江遠浪連天碧岸柳垂垂臨斷石漁舟一葉白頭翁
獨把釣絲待魚食我身猶是紅塵客對此無言三歎息
安得輪竿入手來與君共釣消長日
以春盂送茂恭蒙以古詩為謝次韻奉酬
我家古甕彭亨腹十年貯酒色如玉傾瀉惟須老瓦盆
精器便成蛇著足花瓷脆薄誰能攜遣送君家保不虧
雖然金盌未伯仲儻與椰樽相等夷
悲夏畦(案此詩據南宋名賢小集增入)
悲夏畦南畝苖未長東皋草已齊旋令嫗婦辦餉饁獨
引丁男耘稗稊悲夏畦炎天炙背如爇雞渴來不得飲
清溪寧知水榭冰山裏猶自頻嫌日未西
