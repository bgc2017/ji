香山集卷六宋喻良能撰
五言律詩
次韻外舅黃虞卿為愛山園好八首
為愛山園好芒鞵步步高綠針撏露韭碧箸翦春蒿但
得林泉趣誰能州縣勞何慚王孝伯痛飲讀離騷
為愛山園好芳籬占一涯自耘三徑草不斷四時花柳
絮風中雪芙蓉水上霞銀潢何處是不擬問仙槎
為愛山園好年年草色新醉眠欹柳幄吟坐俯苔茵栗
里風煙古樊川花木春誰云無伴侣對影共三人
為愛山園好都無塵世喧穗禾臨芰沼繩草對苔垣去
就隨佳醖窮通付寓言還同李長吉來過有高軒
為愛山園好蕭齋竹逕通疎簾捲雌霓曲檻倚雄風愛
酒杜陵老煎茶桑苧翁莵裘真得計蹤跡免飄蓬
為愛山園好投間日日來花時長夜飲雪後煖寒杯一
逕松篁影滿畦桑柘栽未能湖海去幽興亦悠哉
為愛山園好林塘十畝寬露深花臉濕春淺柳眉攅只
擬希高隠那能縳小官夀山誰問訊太白正虯蟠
為愛山園好紅塵半點無自應成小隠誰復嘆將蕪香
秫五十畝黃柑二百株何必隨俯仰歸去亦良圖
次韻劉淳叟見寄二首
九萬垂雲翼胡為乃倦飛丘園聊偃息巖阜故因依蝶
栩新酣睡鷗馴久息機秪應與風景相賞莫相違
出處雙青鬢生涯一釣舟淺深山遠近濃淡樹稀稠隠
几晝逾静捲簾春更幽何當乘興去艤棹向汀洲
次韻季直小疾初愈見寄
暌違纔一日懷想似三秋忽得五字句真成百不憂荷
花要同賦竹徑擬清游明夜月華滿杖藜能過不
二月二日大雪
磬湖二月雪寒氣故裴回麵市連天合銀花照眼開送
窮窮不去(俗以正月二十九日送窮二月二日為迎富)招隠隠難來幸有麴
生在何妨略耻罍
遣興
山園近寒食春事總芳菲風暖鵓鴣語日長蝴蝶飛花
光明醉眼草色淨塵衣自足家居樂為生未覺非
昔忝郡文學今為宗子師政懷三釡樂那復四愁詩時
服光搖目香秔滑溜匙唯應講風雅儻可解人頤
伯兄由臨海歸省出示近詩次韻奉别
相别既四載相看如友生未成投轄飲先作倒衣迎夜
雨方同聽秋風又獨行不堪分手處霜重鴈行輕
重九會飲愛山堂
閒居愛重九賖酒對黃花水榭杯盤瑩家人笑語譁宦
情薄秋靄吟思繞晴霞向晩歸途好飄飄醉帽斜
乏酒
搖落偏悲客清寒易中人寂寥那自守淡泊亦殊真浮
俗仍皆醉虚談浪飲醇高歌傲燕市忽憶重千鈞
五舅處士惠訪小園作詩為謝
五舅多道氣相過茹杞苖意行隨綠徑情話竟清宵送
酒飛花急撩人鳥語嬌不堪分手處風雨晩瀟瀟
海上作
晴浪空仍白雲峰遠更青乾坤幾萬里聚落一浮萍自
昔聞溟渤從今小洞庭端如初發覆坐覺病眸醒
再用彛公長老韻贈嗣宗教授
居易青衫舊安仁素髮新愁思中酒聖貧忍論錢神白
也詩誰敵潮乎筆更親生辰宿南斗同是數竒人
疊嶂寒溪硯屏
疊嶂千重秀寒溪十里清漁舟朝欸乃樵斧晝敲鏗窈
窕疑身到幽竒訝筆精蕭齋凝睇久坐覺世情輕
次韻何茂恭永新見寄之什
起家從吏役寧為食無魚游樂廢山澤懷歸畏簡書文
章簿領外風采折腰餘卧轍從兹始為謀未覺疎
尺書將遠意飄忽渡江湖嘉楮藤溪少纖毫月窟無封
題煩妙札沾丐到迂儒多謝相思切迢迢千里途
立秋日迓宣諭中丞奉懷宋嗣宗
繡斧離朝右羸驂走道周侵星宵不寐曝日夕初休天
地方炎暑山林漫早秋廣文官舍静應念汗交流
試院九日次王茂材丞公韻兼呈翁沂伯廣文
秋杪仍新霽天涯憶故鄉少陵三坐客太白兩重陽深
院日復日寒花黃未黃昔年吹帽飲今日讀書牀
筠溪
精舍仍幽處深溪冒淺篁寒聲隨浪起翠影共流長斷
岸通秋月虚簷受夏凉雖無杜陵韻絶勝贊公房
二月五日夜夢何茂恭論詩
不見水曹久相思亦已勤夢中不識路樽酒細論文家
食甘春薺官居采泮芹何時真會面風月與平分
挽鹽官縣丞何公
先子生辛未齊年見此翁從容六紀内隠約古人風教
子從書積延賓畏酒空階前桃杏色依舊入簾紅
夜夢亦好園
薄宦思歸切天涯秋氣深一番南國夢千里故園心歴
歴湖邊路悠悠沙上禽横枝清絶處何日復追尋
聞東嘉王公得雜學士喜而成篇
四海王夫子精忠簡冕旒詔綸飛渙渥禁閣要名流江
左思安石朝端欠武侯命珪兼召節蚤晩到南州
由真隠至枕峰寺
南國清秋杪長林翠靄重嬾黃千頃稻深碧萬株榕峽
水風前急(西峽渡名)方山雨後濃征鞍何所憩蕭寺枕孤峰
野外初凉冷征衫亦未重檀欒溪上竹勃窣道邊榕秋
意撩人切嵐光潑眼濃更尋天竺寺却憶此高峰
題雪峰寺
蘭若接閩天登臨意豁然樓臺秋色裏鐘梵暮雲邊未
遂遊山興聊為借榻眠白頭仍捧檄奔走只堪憐
八月十六夜月
一更山吐月萬里湛虚明聊當中秋色堪欣此夜情西
風金盞側香霧玉簪横却憶青蓮語寒鴉棲復驚
送廣漕曾郎中赴闕奏事
綠鬢懷中詔清秋向上都聖圖方廣大賢路不﨑嶇會
見除清切寧須復轉輸公如任風憲抨劾莫踟蹰
侍太孺人由安國過賢沙至鳳池
板輿多樂事沙路及晴時約略瞻龍卧逶迤到鳳池匏
樽細斟酌華髮足遨嬉此意安仁解曛酣更賦詩
山隂
綠髮經行處重來兩鬢絲共誰論舊事何處有新詩鑑
水春妍蚤蘭亭雪意遲邦人争指似夀母近期頥
禹帝祠(有序)
余往來越中廿五年未嘗不致疑於禹陵以
龍瑞之禹穴為是耶則其大曾不盈咫以告
成之窆石為是耶則自昔以為葬衣冠皆非
陵也淳熙戊戌四月十一日齋宿祠下同孫
簽判次襄夏察判蹈中自窆石登山披榛荆
至絶頂見其地正平中起大冡前對羣峰下
瞰窆石巍然儼然真前代王者之陵寝也於
是前日之疑始釋因相與再拜喜而賦詩云
幾歲欽文命今朝拜禹陵稽山新雨霽鑑水暮雲凝更
覩玄圭錫懸知四載乘川靈洎河伯千古獲依憑(觀有璋一)
(璧一圭二)
有感二首
冉冉新華髮颼颼敝黑裘一官方半刺六十已平頭稠
疊耶溪泛﨑嶇禹穴游未能江海去聊作稻梁謀
再有淮南亂紛紛幾戰場血腥官道雨骨映野田霜行
陣青黃氣朝廷赤白囊何時洗兵甲四海重耕桑
次韻伯夀兄秋日偶題
漸老良多感悲秋強自寬鬢驚潘掾白衣怯范生寒逕
合荒苔碧窗明落葉丹澆愁須暫醉忍放酒杯乾
夜發曹娥堰
孤燈乍明滅隠約小橋邊野市人家閉晴天斗柄懸秋
深風落木夜静浪鳴船却憶前年事扁舟過霅川
書堂
每憶書堂好重來又十年征途聊復爾風物故依然松
竹千巖暮雲煙九月天凭欄佳興發欲進剡谿船
九日諸暨道中示興之
客裏逢重九蕭蕭落葉風略無花對菊但有鬢如蓬蕉
卷新收綠楓旗半展紅登臨語宗武剰喜一樽同
道中口占
出郭及初旭郊原豁寒晴雲淨空既碧霜明湖更清蕭
蕭衆木下杳杳孤鴻鳴安得陶謝手作詩替丹青
空山古寺裏齋宿值冬晴塵囂一何寂心境兩俱清砌
月曉霜色松風夜籟鳴語闌人未寝孤館伴燈青
題隠静寺
杯渡已仙去兹山餘勝蹤傍雲開廣殿夾道蔭長松幽
洞秋含霧清溪冷浸峰老僧如宿昔一笑喜相逢
訪何茂恭於南湖何有詩因次韻
相别三年久相逢一笑時眼邊無俗物袖裏有清詩山
路梅花早湖天雪意遲不眠成夜話寒月在疎枝
即事
亦好經年别歸來意轉親横斜花練練清淺水鱗鱗又
逼瓜時戍聊娛戲綵身新添蘭桂圃近在岸西漘
紫笑
表裏俱穠紫冬春獨擅青每蒙天一笑(德夀最喜此花)不與素
同馨風味撩吟筆芳菲入畫屛幾番饒睡思聞此灑然
醒
雨餘
雨餘平野綠耕種滿東臯處處鞭黃犢家家賣孟勞筠
盤餽糠籺瓦盌薦溪毛所願甘霖足梁間掛桔橰
謝趙昌父投贈詩卷
趙子有新作鼎珍初出庖端能工競病寧復費推敲白
戰應難敵清&KR0751;亦任嘲風流前輩盡試合續絃膠
三月六日湖上分韻得山字
剰漲三篙水寬圍十里山垂楊飛舞裏細雨有無間把
酒從杯溢題詩任鬢斑青春仍暇日莫惜晩西還
三月二十六日工部宿直
䆳宇近霄漢微風搖竹梢漏聲通五夜鐘韻自三茅衣
裌偏宜睡杯單詎用庖夙興那敢後雞唱已嘐嘐
題秀野堂
秀野臨空闊三堂若是班荷香平入座湖影倒涵山魚
鳥丹青裏雲煙水墨間他年儻同社應共狎鷗閒
奉酬鮑仲山機宜見贈
四海今詩伯才名許孰儔波瀾掩顔謝步驟到曹劉婉
畫參機幕精忠動冕旒時危須戮力談笑復神州
次韻陳魯望郎中
筆底詞華盛寧論大小山敷腴建安際古澹正元間未
許窺三昧時容見一斑草堂詩律在風味喚仍還
温泉
招提閟林麓棟宇壓江郊來作温泉浴如逢癢處搔綵
衣臨砌檻華髮對尊匏一笑涼風起紅欹茘子梢
曹務拘綴不及赴張持荷賞梅之約因得小詩
寄似
渺渺煙波闊南湖在帝城梅將春共早人與境俱清筆
墨探三昧樽罍有四并未能乘興去遥望目增明
題郭邵州同塵庵
榮辱酣歌裏賢愚睡眼中未應分野馬那復障西風晏
坐從凝席揚鞭任軟紅巖棲兼鼎食處處不妨同
臘八日雪參議林郎中有詩因次韻
玉樹參差見銀花子細看淖糜分臘序圓炭度朝寒(參議)
(餉臘粥府公分圓炭)冉冉頭新白匆匆歲又殘聊憑一杯醉忍把
兩眉攅
