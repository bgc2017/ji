香山集卷十一宋喻良能撰
七言律詩
次馬撫幹韻贈黃泰之狀元
褎然射策向明光紫禁春深日正長風細御爐烟冉冉
天晴宫柳絮茫茫玉階親奉唐虞問綵筆濃薰班馬香
千佛經中名第一鴻文端不數長楊
次韻王侍御題詩史堂
欲識當年泣鬼神詩皆絹婦與虀辛洗空千古無凡馬
稱到於今有幾人肯與齊梁充後乘只應蘇李是前身
豐碑更著最佳處傳示宜過一萬春
十月二十三日擕家遊裴園
笋輿趁曉踏銅駝休暇仍逄景色和閒挈壺觴游翠靄
盡呼兒女看滄波茫茫烟渚羣鷗下隐隐晴虹短棹過
最是小春竒絶處梅花破萼未全多
謝中書施舍人宴集
紫微高義篤同年䆳宇開筵近臘寒綠□醅濃粘玉琖
紫駝峯美照金盤醺酣上頰生春意文字清談卜夜闌
更辱盤飱餽黃髮顧慚珍報乏琅玕
試諸生直廬書事
長日初隨綵線還隂隂簾幕曲欄干白袍三百近洙泗
青桂兩株如廣寒下筆萬蠶争食葉為文三峽瀉驚湍
誰知潦倒真無補不媿無氊媿素餐
安撫大資李參政生辰(十二月十四日)
仙李盤根幾百秋我公勲業比伊周推恩已觧宏元化
戢患猶能庇七州不日定為黃閤老他年應伴赤松游
三江願得渾為酒夀斝年年給獻酬
崧嶽生申占臘前預將和氣作春妍蟠桃結實三千歲
蓮葉成巢幾百年聊向蓬萊開燕寢即紆衮繡畫凌烟
(貞觀功臣皆生畫像凌烟閣)只應便是神仙事方丈瀛洲却未然
次韻宋嗣宗梅花
野外江頭一樹垂正當霜後臘前時清如弘景松臨閣
韻似淵明菊映籬鐵石廣平曾作賦風流水部亦哦詩
却愁折向粧臺下莫遣佳人取次知
洗盡紅粧見玉顔一年相别此時看房陵粉水休争白
姑射冰肌巧耐寒自愛一枝横竹外未須千樹繞江干
東風也是相欺得已作和羹一點酸
次韻謝察院田寺丞倡酬之作
兩翁辭采偶同時春草還應夢謝池出月穿天端有意
掀雷抉電豈無期推門不作孤吟苦擊鉢猶嫌得句遲
顧我無才難入社焚香時許誦清詩
平湖
平湖瀲瀲浸葱蒼畫出風烟十畝強蜜曲六從霜後熟
玉芙蓉向露中芳新開石洞連松碧低結萸房映菊黃
最愛隄邊秦地柳一回春到一回長
思歸
五載懷歸不得歸故園想像每依依蠶生村落桑黃長
麥熟田家稚子肥谷烏緩歌金縷曲籜龍渾著老萊衣
一篇未就張衡賦漫向成均詠式微
挽周子及
灑落孤標迥不羣胷羅星宿富多文兩科擢第未為貴
八事籌邊堪策勲鯁亮諫辭端似賈﨑嶇宦路僅勝蕡
我慚不執雲溪紼空望雲溪溪上雲
顯謨左司周公元吉將漕湖北一時名流賦詩
餞行予與左司同出於詹事周公之門為同門
同居班列二年為同朝同考類試於貢闈為同
寮三者既同契好彌篤於其行也作長句以送
之
微雲疎雨凉新秋皇皇玉節掺不留夫君不憚原隰險
聖主坐寬宵旰憂巴音聊復祖行色楚水恨不尾仙舟
籍籍預傳新漕輓汗青未數富民侯
黃泰之郎中以潮陽詩見貽次韻一篇奉酬
千里潮陽喜政成五年重會帝王城尺書不寄頭俱白
一笑相逢意已傾輝采共看新列宿風流猶記古州瀛
詩編總是驚人語怪得年來太瘦生
贈樓尉
誰識尊前戲綵身鬚髯如棘鬢如銀久為朝士空餐甚
又見秋聲滿耳新元亮秪思三逕樂子雲何事九衢塵
襟期蘭契如君少未可匆匆動去輪
挽提宫知丞周公
妙齡馳譽滿東吳落筆驊騮走坦途四十年來鳴道學
一千人内最羣儒(甲子鄉舉用經術以書義試者千餘人公為之最)二松不負
經綸志三逕真成隐遯娛老我與君端莫逆遺文時閱
漫長吁
送曾大卿將漕江東
公去何嘗負二宜要持玉節瑞明時江畿列郡皆争睹
臺閣名流總賦詩鵰鶚暫為雲外舉鳳凰終集上林枝
近臣侍從多虚位會見回帆春色隨
悼吳居厚
學問從來著月評慈恩何事欠題名賢哉難老堂雖就
惜也陳情表未成疇昔幾回同把酒於今一涕獨霑纓
張公當日稱操履江漢傷心晝夜傾
由之流溪回亭午苦熱小憩牧馬寺
長途畏日欲流金聊向招提覓快襟翠合苔㾗人寂寂
凉生栢影院深深苦無俗物敗佳思况有寒泉醒客心
一餉清風寄蘄竹又飛征蓋指城隂
九日偕成均同官北山登高二首
輕霞朝日兩微茫沙路駸駸十里強照水有情楓葉赤
倚崖無數菊花黃興酣争舉凌雲筆醉熟重浮灔海觴
明日蝶愁人亦懶未須歸去苦匆忙
之官括蒼道出涵碧因題四韻以繼賓客劉公
之後塵云
平生性僻耽山水不願加封萬戶侯但得雙魚長到眼
未須萬壑更争流只今竒絶齊三洞自昔流傳徧九州
記得當年小盤礴坐令炎赫變清秋
再遊東陽
十年不到還重來往事一夢真悠哉尋幽已訪涵碧寺
乘興欲上吳寧臺蒼松怪石雖飽覽黃鈿拒霜猶未開
白雲西來入我念又馭兩腋清風廻
松峭山傍偃松昔嘗過之為賦長句今三十有
六年矣復至其下慨然有感因次韻
人日肩輿度曉峯長松偃蹇倚晴空幾年不見根如鐵
老境重來鬢似蓬獨樹未須誇老杜五楸那復論韓公
青幢翠蓋貎難似想見霏霏烟雨濛
遊下巖過松峭祠傍偃松又賦長句
誰將秋色替雲峯萬里炎歊一洗空細雨復青池上草
西風頓白鬢邊蓬聊同吾黨二三子來訪山中十八公
更擬夜深乘月到要看香霧共冥濛
州宅
古栝提封接日畿專城皓首有光輝全家飽煖君恩重
屬邑豐登公事稀一簇樓臺居洞府四時風景對屏幃
多慚郎省無禆補丐外猶能占翠微
次韻奉酬王給事見貽之什
誰知州宅似精廬山繞簷楹水繞除堂静惠風長細細
樓高烟雨又疎疎貧如坡老工餐菊性似邊韶懶讀書
頼有嵩山王給事作詩貽贈問何如
簽廳落成為賦長句
幕中英俊許誰先一一驊騮擬着鞭老我漫誇森畫戟
夫君端稱泛紅蓮鳩工已見成輪奂載酒何妨醉聖賢
聞道公餘多暇隙定持椽筆籋雲烟
對廳口號
歡聲喜氣溢黃堂觧愠風清化日長簪紱盡傾千里目
冕旒遥祝萬年觴韻敲碧玉檀欒嫩色鬭紅粧菡蓞香
共慶龐恩新浹洽聖君文母夀無疆
十一月十日同幕府諸公游郡圃葉撫屬得梅
花一枝馬撫屬有詩因次韻
横枝十月要清詩南國今年爾許遲夢繞故山千疊疊
眼看新萼一枝枝欲知影瘦香微處未稱天寒日暮時
却憶玉溪當日樹淺霜深雪總相宜
次韻木藴之狀元義烏道中一首
奔走塵埃老未休每思上下兩巖稠(義烏有上稠巖下稠巖)關心
簿領三書考回首家山兩換秋搘腹自憐鷦鼴小江湖
誰計鴈鳬留又遮西日長安去慚媿平生馬少游
送黃機宜叔愚歸省四明
灑落孤標第一流笑談傾座氣横秋聊参機密東州幕
曾與風流玉局游(黃自言及見東坡)聽雨忽驚形夢寐臨風那
肯更遲留橘堂想像多佳致恨不追參李郭舟(聽雨橘隐公軒)
(堂名)
愛山
公子漫誇金谷富先生秖愛玉川貧山中矯矯七君子
堂上皤皤四老人時引壺觴聊自醉肯教鵝鴨惱比隣
深紅淺白兼穠紫看取林園十畝春
彦禮知丞上巳過訪流觴於愛山之曲水
年來曲水競流觴元巳夫君訪草堂波撼石麟杯斝亂
風翻花片笑談香哦松適意清篇富閉戶端憂白日長
更約來年春好處重來相與醉滄浪
次王待制維舟弄水亭韻
萬里浮江更絶湖扁舟東入霅川圖莫言舊菊荒三徑
須信中流待一壺今日詩筒煩遠寄昔年樽酒記相呼
(待制昔嘗惠詩云樽酒相呼恨不多)立朝大節人能說月在清天影自孤
三月二十四再到永祐陵
扁舟投曉出重城春浪初肥綠滿汀竹裏幾聲泥滑滑
河邊十里草青青人家艾葉驚飛燕水面楊花點翠萍
漸近昭陵佳氣集五雲松栢喜重經
己酉中秋
磬湖秋半溢清波一歲月明今夕多剰辦新詩娛老境
滿傾太白醉冰娥一天風露寒衣袂舉室兒童雜笑歌
不是鈷潭竒絶處未妨丁夜更娑婆
盆池
小鑿方池供醉吟纔添斗水浪偏深瑩心未數寒泉井
明目何須寸碧岑樹影落時清浸玉魚鱗動處細浮金
年來點檢曾經汲唯有澆花趁日隂
中秋愛山翫月
年年秋半在長安今夕園林且盡歡一笑團欒人似月
十分瀲灔酒生瀾徧簪丹桂香巾袂盡吸清輝澡肺肝
飲罷月斜吟興動揮毫風露一天寒
次韻何茂恭重陽前二日見過
西風籬落興悠然秋影横江鴈貼天短髮未成吹帽飲
高吟先贈把茱篇黃花一笑小重九青眼相看又四年
欲試烟波釣竿手南湖同上月明船
磬湖之側累拳石為山巖谷幽邃有巫廬台霅
之趣因成短篇
背湖臨檻碧崔嵬萬壑千巖咫尺開坐覺巫峯天際落
忽驚廬阜眼中來地偏未害心還遠潭小何妨水自回
竟日相看兩不厭老夫真箇似童孩
次韻奉酬參議林郎中見貽之作
紫宸疇昔幸同朝去國俄驚數舍遥輕細難沾時服賜
氤氲正想御香飄年加賴有斑衣戲心静真同桂隐招
龍瑞此時探禹穴天津何日渡京橋
自題木假山
根幹輪囷蔽馬牛何年飄泊寄滄洲幽巖邃壑漁罾得
百巧千竒雲浪鎪好喚老泉來作記肯將居士與同遊
畢宏韋偃丹青妙畫得天然意緒不
次韻奉酬茂恭送茉莉重臺白蓮
異暑歊然金欲流縞帬練帨兩宜秋笑他山谷誇黃鈿
欲學令狐賦白樓粉筆有心争試巧紅粧無面可障羞
明來自足映茒屋况有詩輕萬戶侯
亦好園海棠秋開紅英滿樹
微雲澹日映寒流畫出西園一幅秋白帝幻成紅玉蘂
金風吹綻碧枝頭睡餘豔豔真妃子夢罷愔愔一觧愁
熟賞細看須着句為君重賦紫綿揉(後蜀潘炕有美妾觧愁其母夢吞海)
(棠花蘂而生頗有國色)
次韻張持荷桂花
别駕風流繼竹林名園幽榭水雲深勻鋪葉底森森碧
細糝枝頭粟粟金酒酌香浮杯面蟻詩成霜灑月中砧
清芬冉冉仍多韻不比晴窗一穗沉
庚戌中秋病起言懷
病來十日不飲酒起對中秋良可人銀漢迢迢清未了
金波瀲瀲淨無塵豔歌未暇成三疊美醖何妨釂十分
記得昔年當此景厭厭夜飲在成均(乙巳中秋芳潤軒翫月飲酒甚適)
九日亦好園小集
疎雨蕭蕭岩桂香西風驅冷作重陽池塘秋草還争綠
籬落寒花未肯黃又是一年新度節何妨九客共飛觴
園亭低小殽蔬陋不比龍山吟帽狂
雪
密雪乘風逞素肌穿窗透隟入簾幃漫空隐隐瓊瑰屑
亂眼紛紛鷗鷺飛三客新成梁苑賦六花又舞謝莊衣
回思拜表明光罷擕得香烟滿袖歸
長風永夜攪青冥曉起寒光亂眼凝回旋舞空端入畫
飄蕭着水自成冰松篁被練三千士岡阜瑶臺十二層
茒舍倍添薪火費只因無事讀書燈
題淵明祠堂(案此詩以下二首據南宋名賢小集增入)
宅邊雖有五柳樹歸去已荒三徑園平生胷中羞五斗
偶爾城市羡華軒盈樽濁酒自可漉得趣古琹那用絃
欲知耿耿忠憤意甲子斷自永初年
輦下言懷
馬蹄重踏帝京塵七載江湖飽問津白髮有人疑甲子
清齋無日不庚申不才詎敢誣明主厚禄那能羡故人
乞得泮宮閩粤去未妨閒處着吾身
