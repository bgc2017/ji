香山集卷十四宋喻良能撰
七言絶句
望月臺
灧灧冰輪林上頭煙銷霧斂桂花浮要看夜静天如水
莫遣疎簾不上鈎
題太白祠堂
長安酒樓歌管新一曲烏棲泣鬼神狂客解龜同一醉
人人知是謫仙人
倒披綺裘草褁巾酒醒玉山來映人明月滄江故無恙
騎鯨何處狎龍鱗
潮生采石波濤險秋入青山草木寒千古風流無處覓
空吟亭北倚欄干
初到廬山
匡廬山水甲南州况是曾經靖節游眼底總堪供賦詠
新詩不礙細雕鎪
温泉
不與驪山脂水并獨於廬阜占佳名我來試作泉間浴
一洗平生病惱輕
題開先寺飛橋次待制王公韻
潄玉亭邊百尺橋游人平步玉虹腰憑欄下瞰清淵底
秋水無塵浸碧霄
游柴桑懷淵明二絶
語客歸休醉欲眠素琴雖蓄本無絃南窗寄傲北窗卧
買斷清風不用錢
草莽連雲舊逕荒人人稱是古柴桑園蔬籬菊知何處
喬木蕭蕭挂夕陽
題石榴洞
有客持柯石門道避人避世白雲邊相逢驚喜還相問
應說經今八百年
溪谷幽深可避秦桃源風物畫難真思量却得藍超力
解遣人知洞裏春
當年雞犬白雲中屋角榴花帶露濃洞口只今無處覓
唯餘碧水繞青榕
登清音堂
堂上横看江上洲洲邊春浪拍天浮晴欄倚遍無多景
浩蕩時時没白鷗
洲以檀槽舊得名風來草木自成聲青衫司馬令人恨
只作潯陽送客行
平生秀句誦隨州今日身親歴勝遊欲賦江山無好語
強賡歸鳥與孤舟
彦禮提宫以詩見招赴惠山登高之集次韻奉
酬
王勃揮毫滕閣上蘇仙把酒華山顛去秋相與追清賞
回首匆匆又一年
西風搖落雁南翔萬里晴空一洗凉幸有從來茱菊約
敢辭相對引壺觴
題徐子由菊坡圖
先生萬事不挂眼獨向秋叢餐落英未省折腰營五斗
懸知今日有淵明
葺坡種菊當餱糧想見西風百本黃安得一尊相對飲
為公滿意賦柴桑
清心堂
雨餘池水淡泠泠霜後梅花照眼明題作清心知未稱
此心元自不須清
去歲十月六日由番江向安仁今歲十月回自
廣信復以是日同王藍田諸公登安仁張古峰
去歲兹晨離楚東今年飛盖上晴空煙雲晻靄江天暮
一笑都如夢寐中
懷王侍郎劉祕監
平生西蜀劉中壘四海東嘉王右軍三載相思千里夢
何時把酒聽論文
臘前二日見青梅桃花
澤國寒多春事遲南來地暖意都迷城隂雨過臘初近
梅子青青桃滿蹊
丞廨之後正瞰城城上有古木十數株盛夏五
六月清風徐來蕭然有山林之趣嘗誦陳後山城
荒可當山之句欲作亭對之榜曰當山而三歲
之間十捧差檄三攝劇邑猝猝未能也今且去
矣乃留詩壁間庶幾後之君子會有成吾之志
者
地静城荒可當山士衡瓦屋兩三間作亭領略吾何暇
留待來賢涉筆間
次韻趙十太尉留題驛亭絶句
青衫憔悴鬢毛蒼還記并州舊葛強楚尾吳頭秋驛好
喜聞嚼麝笑談香
愛山
柳絲稀處見前山半在雲間半霧間回首亂紅濃翠裏
春風啼鳥更綿蠻
朝爽軒紅蕉著花喜而成篇
青綺叢中蹙絳紗碧雲闕處抹晴霞凌霜窈窕含朱彩
消得愚溪作意誇
題泛五湖遊東山圖
陶朱西子功名後安石東山隠遯初畫圖三挹春風面
豁得平生俊氣無
亦好亭獨坐
亭上横看十六峰峰頭烟靄碧連空不須更作遊山計
坐遣詩情落酒中
湖口主簿劉君少魏以皂湖石二峰見遺其一
盤拗呀豁彷彿金華洞天因目之曰小三洞賦
詩一絶
片石來從鳳枳家天然崕窽自唅呀從今喻子新三洞
不減坡翁舊九華
病起
寝瘵初休意未便篔簹生筍柳生綿誰能朅朅團欒走
只要齁齁酩酊眠
幾歲思歸今得歸一笻三逕共忘機寸腸滿貯愁千斛
的當回頭覺昨非
㳄韻槐卿舅詩寄石榴
細高風物總幽竒朱實離離瘦玉枝居士既為東道主
文人休勒北山移
六月十日偕夏卿兄季野孟明仲文季直弟游
香山因得小詩書僧堂壁
夏木隂隂翠竹疎相擕蕭寺饌伊蒲他年細味禪房句
便是香山六老圖
孟秋七日邀從兄廿五宣義四弟五姪同飲錦
園即席之作
湖水林風清復清買肴置酒七峰亭直須待得玉鈎掛
要看牽牛織女星
何遜梅花詩云枝横却月觀林和靖云水邊籬
落忽横枝又云疎影横斜水清淺是或一律也
亦好園江梅一株枝横丈餘作平壇鑿小池於
其下壇池初成榜曰横枝喜而賦詩
却月枝横淮海初水曹句法到西湖横枝影瘦池清淺
竒絶何人作畫圖
三月六日清明節道中
清明時候雨初足白花滿山明似玉(道傍滿山皆白花問之樵者曰此繭)
(花也)十里春風睡眼中小桃飄盡餘新綠
北山登高
九日紅茱紫菊催相擕緩步上飛來酒酣便有龍山趣
不用重尋戲馬臺(陳益之李兼濟皆為余作大字書此二詩)
渡江至侯官鎮記所見
破臘侵星渡急流曉風吹動黑貂裘黃雲不斷碧雲暗
荔子林邊甘蔗洲
峽橋
驚流落石震林坰一洗紅塵耳目醒妙語曾聞杜陵老
高江急峽鬭雷霆
百尺危橋跨綵虹快輸白浪入晴空眼驚巫峽江山近
身在蘇仙詩句中
文舉司理以鸂䳵一雙見遺作詩為謝
五采斕斑好毛羽金沙石礫映毰毸我無御史西臺望
安用一雙鸂䳵來
贈神童陳樸
陳郎七歲富三冬此去聲名動九重好踐退之童子序
莫隨劉晏頌東封
就報恩借碾碾茶彝老有詩因次其韻
斷無鵝鴨惱比鄰賴有鐘魚隔竹聞故遣新茶就佳磑
要供戲綵滿甌雲
七夕戲詠
别多會少兩情深風幌雲屏喜不禁誰道初秋清夜永
須知一刻直千金
巖桂
粟粟枝頭淺淺黃十分風味百分香廣寒宫殿清秋裏
掠削雲鬟試靚粧
枝頭金粟色偏勻空裏非煙氣自薰莫把白旃檀漫比
香濃猶得逆風聞
水沉風味欝金黃風定猶聞十里香造物普令薰一切
故應五濁暫清涼
謝司路鈐遺菊花塔
夫君遺我菊浮屠分得清香供讀書突兀便高三數尺
層層畫影綠扶疎
謝陳蘇州送酒
宫庠寂寂雀羅門寧有賢人倒綠樽賴得蘇州情義重
肯令從事問寒温
元日追次東坡和子由省宿致齋韻
五十之年又過三依然白髮照青衫年來大起山林興
任達從教笑阮咸
人日道中口占
初日輕烟溪上橋遠峰積雪未全消東君也是多情思
先遣春光到柳條
竹籬茆舍水邊家窗牖虚明小逕斜草色未多春意好
疎梅映竹兩三花
書紅香堂壁
瓦影鱗鱗蔭曲塘疎簾不下縱荷香綠波乍識紅粧面
未忍輕將比六郎
參議林郎中蓄乘軒君向來止有其一今日見
之乃有嘉偶因得小詩
物情非耦不能久並蔕芙蓉亦自雙珍重鶴君新得配
故應清唳徹秋江
南劍道中
桂樹青青百里疆鷓鴣啼徹午隂涼延平津上峰如削
劍去江空水自長
九曲溪
扁舟一葉破漣漪九曲窮時山更竒喚取謫仙來著句
平章佳處要清詩
十年來往大江東每為青山引興濃自到此山尋絶境
悔看五老九華峰
遊龍井
九月十日天氣涼桂花零落菊花黃竹根如意雙不借
放眸一望海天長
天人彌天同一游灑落珠璣不自休二老風流今淨盡
空餘怪石對龍湫
致身通顯大槐夢快意畋魚紫石潭何似相擕古蘭若
細看香篆味茶甘
次韻馬駒父晚菊五絶
朔風吹冷破檀心浥露勻鋪瑣碎金喜見鮮鮮長踴躍
只應吏部獨知音
開及梅花未發時那愁三弄有桓伊何時栗里東籬下
冷蕊寒英伴酒巵
嫩黃初破未凋殘風露相禁曉色寒欲並墨梅兼墨竹
何人為作畫圖看
不知香靨為誰開衫染鵝黃巧翦裁但得目成兼色授
何妨頃刻耻樽罍
霧幌褰開秀色明麴塵半臂亦多情芳菲不擬親桃姊
蕭灑端宜齒石兄
莆陽道中
閩粤溪山處處經長松夾道奏簫笙只應行客忘勞役
千里清隂管送迎
乘風雨登舟至麴院
猛雨連天水滿湖扁舟風撼碧濤麤掀髯笑詠煙波裏
兩岸人應作畫圖
登蒜嶺
三年烏石山邊路每恨南留未北歸今復無端登蒜嶺
却尋烏石認親闈
次韻趙景明初見梅花
不解何郎五字詩年年長是探梅遲未甘辜負春消息
強擬來看竹外枝
