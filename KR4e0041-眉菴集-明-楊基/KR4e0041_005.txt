眉菴集卷之五
長短句體姑蘇楊基孟載著
梅邊讀易
世言麋鹿野我更野於鹿呦呦山嶺間未聽人聲先退
縮行随桃花飲流水白石清泉諧所欲落日雙松薜荔
青東風百草䕷蕪綠赤山山下飬親處(平山南五里許赤山在吳縣天)
(公而名也先生之家在焉又曰仰天盖范文穆慕文正)五母鷄豚三畆菽不愁女
子識韓休但恐相知非鮑叔朝來掃葉遶樹吟仰見寒
梅破香玉臘意猶封雪後山春光已到溪南屋信知物
瑾互消長往往天心見於復自取羲文一卷書茆薝坐
對梅花讀
觀眠松有感呈醉樵内史(鳳現嶺饒參政介之也松在)
朝廷無遺材而我觀蟠松松高僅尋丈足當高景山之
雄外惟英華發内實神秀鍾氣食白額虎勢挾蒼精龍
鱗張角折甲爪露兔絲纏絡苔花封輪囷磥砢盤踞數
十畝葉擁車盖萬箇青童童東柯西柯尤不同隠若雲
鵬離溟渤六翮始舉扶搖風幾欲飛上天椎碎霹靂鋒
魑魅魍魎莫敢近上帝素有生生裏丰姿森森凛鐡石
靈響殷殷來笙鏞膏流茯苓成琥珀屢起凋瘵蘇疲癃
胡乃尚尔局束中吳中手持美酒玻瓈紅三酹再拜十
八公今之拳攣突梯世不容公其正身直節以荅上帝
忠三晨復朗耀四海無困窮野夫獻頌蓬萊宫
覇王丘和楊廉夫
朝上亜夫塜暮上覇王丘君臣兩丘土千古同悠悠糓
城西來河水瀏瀏葬以魯公其禮已優王勿悲王自仇
於乎天意非移劉
過陳湖贈寄周明府
蘭苕參差桑柘綠細雨岡頭啼布糓人家破産給丁夫
麦未上場蚕未熟無蚕催絲綿無麦督税錢民間此愁
誰見憐君侯為我觧倒懸
送孫照庵往松江
吳門花似雪適與佳人别别離苦不遠相看寸心絶前
年送君去練川花滿樹今年送君遊吳淞江水頭吴江
三百里青蘋涵白芷樓船五色旗煌煌照江水潮來江
水明潮迴江水平江頭兩啼鳥勸君莫登程君家高堂
親已老為子不宜長在道歸來為問渡江人舊時楊柳
今多少
七賢過關圖
前乘騘後乘犢牛行何遲馬行速關山雪深及馬腹手
披牛經馬上讀七名賢五童僕愴惶出關非所欲關東
鼓鼙民夜哭
李嵩畫宋宫觀潮圖
十五湖上月十八江上潮君王連日醉伐鼓更吹簫簫
聲忽如天上落大内臨江起飛閣碧瓦朱甍十二闌嬪
娥歲歲觀潮樂潮水信可定日夕來朝宗人心獨不如
而不思兩宫两宫未雪耻屢下班師旨白馬素車神何
不令天吴拆食大奸髄奸髄不可食國耻不可滌嗟尔
江上潮雖雄竟何益潮無益於人看潮徒損神横江鐡
騎來三日飛埃塵曆數固有歸尔潮胡不仁遂令鸞鳳
雛戚戚悲殘春春光浩無主落花随暮雨回首幾秋風
旌旗又如許又如許君勿悲古來在德不在險一杯之
潮安足竒
漁樵問話圖
君收綸我停斧且向谿頭話今古屈宋文章㸑下薪韓
彭事業庖中鮒世上功名賤如土何湏了了文兼武君
貫魚我負芻有酒可換不可沽青山滿眼同一醉勿論
區區榮與枯
七&KR0729;圖
牡&KR0729;蹲牝&KR0729;坐二子就乳三子卧茆&KR0585;北風吹壁破群
&KR0729;飢號愁雪墮君不見東家韓盧逞捷足朝逐狡兔夜
食肉
春&KR3164;捕雀圖
棘針紅尖竹裊裊一雙春禽戱春草獰&KR3164;何處忽飛來
利觜如鈎破禽腦春禽引雛肌骨瘦不彀春&KR3164;一朝飽
一朝飽尋復飢春山鴟梟如瓠肥何如摶梟飽終日留
取春禽引子飛
夫織蒲
夫織蒲妻辟纑田中種荳田下蒲編穣上箔苧脱軸賣
席與布未了官家租重門高樓切雲齊盈倉荳給廐中
驪銀鞍鐡甲十萬蹄樓高高馬騑騑居民無廬食無糜
嗟君之牧能勿悲
麥田高
麥田高稻田低低田年年高築堤田家茆屋近江水築
堤直取江心泥今年雨多不傷榖高田得沾低亦熟百
箔春蚕五母雞全家衣帛兼食肉君不見咸陽東來如
掌平間田自多人不畊
休採花詞
休采花采花胡蝶飛休撲蝶撲蝶傷花枝花枝娟娟戱
雙蝶臨風對花不忍折平生愛蝶仍愛花只恐傷花復
驚蝶君似蝶妾如花花開能幾日胡蝶過西家
雲樵
朝出雲在野暮歸雲在山十年事樵採朝暮雲中間空
山無人雲漭泱斧聲丁丁四山響曾看仙人石上碁千
歲桃花纔反掌白石礪我斧丹楓裁我柯浮雲去盡青
山晚柰此猿聲鶴夢多
畫鴈
春渚别未久秋風來有期年年燕歸日是汝度關時玉
關萬里音書絶八月胡雲三尺雪何以飛來漢水頭湘
浦蘆花洞庭月花滿寒汀月滿塘鴛鴦鸂&KR2409;兩相忘啼
晴杜若藂邊雨卧冷蒹葭葉上霜
送安定書院山長張宗武
溪頭梅花冰雪妍弟子送師張别筵綠莎為茵柳為幕
次第再拜春風前春風東來吹馬耳馬蹄咫尺長安市
盡道先生自此昇君不見三鱣堂中楊伯起
挂劍臺和黃子邕
生諾諾尚淺死諾諾更深當時季子意即是徐君心嗟
嗟徐君骨已朽寶劍摩挲在吾手正擬臨岐觧贈君不
意挂君墳上柳挂劍果何益聊以明不欺當時讓國心
肯使徐君疑於乎劍可折臺可隳死生之諾不可戱
狼山青為許光禄賦
狼山青山前慈烏終夜鳴兒聞烏聲憶慈母母今遠矣
兒心苦三見江南秋草黃泪珠不到墳頭土有母壽且
康有弟垂金章胡不買船歸故鄉故鄉介母壽外孫拜
姑姑拜舅甥已成翁姑白首團欒且共樽前酒酒醒月
斜思早歸江南更有糟糠妻
霜葉紅贈友還華亭幕官
霜葉紅霜葉紅霜花照人如酒濃青袍幕賓上官去掛
帆開船江水東江邊小娃年十五臨江踏歌對君舞淮
音吳語總銷魂不是璚花舊時譜憶君折柳西湖曲湖
上諸峯為君綠一夜江南春信通畫舫銀鞍竸相逐東
風一分手去酌華亭酒華亭白鶴不歸來二陸文章亦
何有江邊鳬鷖毛羽稀慎勿驚之撩亂飛
君莫疑贈薛起宗
有弓莫朝射有劍莫夜舞舞劒空驚半夜鷄射弓湏射
南山虎當年意氣雙白虹三尺寶劍两石弓平沙軟草
馬蹄疾仰面射落南飛鴻歸來面皺頭雪白魚皮包劍
弓挂壁逢君一咲杯酒空憐我衰顔手無力手無力眼
有眵作歌贈君君莫疑英雄老去衆所薄何獨區區楊
去非(更名曰去非先生年五十)
賦得歸帆涇送夏仲信之江北
客舟不肯停相送錦帆涇涇邊數株柳株株落秋聲當
時種柳臨涇水柳葉參差間桃李君王日暮看花回一
色錦帆三十里朝從涇上出暮從涇上歸吳謌聽未了
花落鷓鴣飛鳥散春無跡涇上叢叢春草碧自是君王
愛捧心美人那得傾城國古來奢麗那能久菲衣惡食
傳不朽君過長淮向汴河請君更看陏堤柳
送葛仲行遠遊
子有遠行役我有遠行詩遠遊幾萬里山川浩無期青
山盤盤日欲暮車輪高随飛鳥度咲殺東家白面郎一
生不識城頭路
七色荼䕷花
朝出月在牖暮歸星撒沙今朝下馬日未晚見此七色
荼䕷花千葩萬萼春無價綺雪湘雲堆滿架題品當居
芍藥前温柔豈在薔薇下我愛名花天下無中泠之水
四腮鱸誰將十樣天孫錦織取徐熙沒骨圖
雙椿堂
大椿葉青青小椿葉薿薿堂中兩眉壽共坐春風裏春
風搖搖吹紫荆两翁白頭親弟兄兄當有孫弟有子两
翁之壽從此始
庚戌元日立春試筆(二首)
柳暖已破眼梅寒尚含腮臘随除夜盡春逐歲朝来鳳
凰臺下春歸早龍池柳色瀛洲草一夜東風雪盡消十
年南國人空老富貴非吾碩文章非我能且沽白下橋
邊酒来看金陵市上燈
南山雪已消北山雪盈尺信知南枝花早得春風力帝
城回首春光近柳上梅邊見春信白玉椒盤内史傳紅
羅彩帖詞臣進貧賤何足䘏功名非可誇且沽白下橋
邊酒來看金陵市上花
白雲書舍
我家住山深白雲滿長林愛雲如拱壁友雲似同襟去
年辭雲向城市雲亦相随渡江水我留城市雲還山夢
裡時時看雲起均家茆屋鑑湖西屋上青雲作隊飛爽
氣每沾毛義檄晴光長映老萊衣祗今薇垣番夜直只
尺蓬萊雲五色却向昇州望越州吳山萬點吳雲白
九日袁贊府宅賞菊
自我離姑蘇已負两重九不獨無錢對菊花白酒黃花
總無有前年九日吳城破廿口倉黃驚竄走去年重九
客榮易淚眼西風盻衰柳那知此日来句曲山水自佳
慚白首到處逢人索佳菊預恐無花孤此酒東隣送我
青兩株細蕊含苞香未剖耐何無花亦無酒不憤有酒
成不偶丞家數本花正繁秀色幽香照窗牖入門一見
清興發亂插烏巾咲開口主人抵掌怪我狂我自有得
忘老醜三年僅逢一餉樂此後寧知不媿負便湏築室
滿山田種菊循籬秋百畝年年釀酒薦秋菊咲引妻孥
壽慈母世事茫茫未可期聊作長歌示佳友
苧隠為句曲山人翟好問作
種桑百箔蚕種苧千疋布先生種苧不種桑布作衣裘
布為袴桃花雨晴水滿塘烏紗白苧春風香野樵山葛
不敢並越羅川錦爭輝光兒童漾紗婦紡織賣布得錢
還買帛黃綿大襖一冬温白雪中单半襟窄今年苧好
畝百觔堆場積圃長輪囷床頭白酒夜来熟殺雞煑鴨
邀比隣東家種桑青遶屋官絹未輸空杼軸婦姑相對
歎無衣先生飯飽方捫腹
送汲縣主簿朱孟仁
我耕蘇臺雲君釣苕溪月萬里西来始識君相逢未久
俄相别梁園十月萬樹稀北風滿地塵沙飛客中送客
未忍别感慨握手臨大堤問君此行向何所大河之北
汲縣古桑柘遥連晉都邑牛羊近接曺風土縣民出郭
迎縣官苦酒味薄柤梨酸道傍再拜勸官飲禮數朴略
誠堪觀知君下馬人爭愛白襽烏帽紅鞓帶百年華夏
總戎衣(方治中原)忽看中古威儀在父老喜極復淚垂廿年兵
燹悲瘡痍兒孫汨沒骨已朽老眼復得逢雍熙人心如
此亦難治要在從寬布君惠犬足生氂戶不扄牛租减
額人長醉嗟我前月除滎陽入門野蒿如屋長日斜吏
散公宇靜時有雊雉来飛翔方除瓦礫治官道已見居
民歸稍稍自愧才疎撫字勞嗟君年少蜚騰早清霜一
夜滿河冰此别憐余白髮生主簿官卑君莫厭鵬程九
萬自兹升
彭蠡阻風
昨日南風顛輕舟掛席如飛仙又如健馬走空闊造父
王良相後先今朝北風吼白浪飛天大如斗舟人勸客
莫忩忩君不見世間快意那能久
舟抵南康望廬山
春山如春草春来無不好况是香爐峯百疊屏風圍五
老嚶嚶歴歴谷鳥哀朱朱粉粉山花開芙蓉削出紫霧
上瀑布倒瀉青天來船頭春山重回首世上虚名一杯
酒李白雄豪妙絶詩同與徐凝傳不朽明日移舟過洞
庭蘭花斑竹遶沙汀摩挲老子雙愁眼細看君山一點
青
登繩金塔望廬山
過魯必謁岱入洛湏望嵩嗟余夜半入彭蠡月黑不見
香爐峰明登望湖亭雨氣何空濛山僧指點咲五老正
在烟雲中今朝躡層梯高摽揭晴空匡廬遠出百里外
紫翠映帶春霞紅雖云彷彿見顔色巳覺浩蕩開心胸
在山看青山佳處未盡逢不如迥立萬仞表一日覽盡
千玲瓏何當生羽翰两腋乘天風不論雨雪與晴霽回
翔下上飽玩八面青芙蓉
過劍江聞岸上雞聲
劔江光似劔霜月寒灔灔輕舟載月江上歸半夜雞聲
起茆店寒雞自啼人自寝雞聲不到黃公枕
癸丑元日
霏霏元日雪脉脉人日雨春來無日不輕隂薄霧寒雲
滿南浦常年有雨復新晴淑氣韶光淡遶城草色未逢
金勒馬柳條先映玉樓鶯今年風雨兼冰雪忘却春幡
慶春節野杏緘愁待酒催江梅索咲邀人折誰與觀雲
卜大通且湏祈榖問年豐相期十二樓前月賸看花燈
萬點紅
憶省掖千葉桃花
穠李積皓雪繁桃炫朝霞江邊日日見春色盡是尋常
兒女花東闌一樹能傾國千瓣玲瓏誰剪刻半吐疑紅
却勝紅全開似白元非白旁雖淺淡正復濃雅麗稱月
間宜風隂時晴午各異態嗔喜咲嚬無不工嗟我匆匆
簿書急時復微吟對花立白苧猶沾夕露香青鞋不怕
蒼苔濕而今漂泊楚江濱想像丰儀一愴神惆悵當時
看花客對花還說去年人
水雲居為劉文丙賦時予有山西按察司副使
之命故末語及之
我本山中人看雲三十年白雲如故舊入我秋堂眠去
年辭雲向城市雲亦相随渡江水我留城市雲還山夢
裡時時見雲起明日驅車上太行山青雲白樹蒼蒼憶
君茆屋瀟湘上雲滿衣裾水滿塘
為山西李參政題紅竹
山西無竹看認竹竹不真翛然山澤古君子忽作年少
如花人想應血雨瀟湘渚洗去琅玕碧如許翠華莫覩
覩霓旌淚洒紅冰啼二女口脂香容未老望入霞光九
疑小鷓鴣聲喑綠烟消丹穴朝陽鳴鳳鳥爾不知此外
雖異心恒虚赧顔訴向誰人道(結句照應古君子可佳)
眉菴集卷之五
