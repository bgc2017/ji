眉菴集卷之二
七言古體姑蘇楊基孟載著
遊穹窿山
昨日出遊今日還登臨未盡湖東山紫藤花落高樹下
翠羽鳥鳴深竹間泉停峻石淨可掬磴倚絶壁危難攀
攀蘿試上最高頂天風兩腋超塵寰廻視群峯總在下
擬接浮丘同觧顔(不獨瞿塘與劍關二句為結一本無末四句有人生跬步即天險)
姑蘇臺
姑蘇臺下清江晚斜日江心照闌檻臺上西施醉捧心
江邊東越愁嘗膽鴟夷褁屍去不還麋鹿散迹遊其間
功成却羡陶朱子一葉扁舟弄雲水
雪坡約余同入杭既而弗果臨别索詩賦此
十年不醉西湖酒夢寐春風萬株柳滿意從容覓舊遊
短衣疋馬随君後孤山梅花斷橋月此興既發中忽否
停驂索我題詩送握手躊躇爲之久江堤霜白萬馬滑
城角鑿落掛北斗前鋒已遠後已動弓箭束腰槊在手
借問軍中誰最賢紫髯太守勲名舊范公兵甲陳平計
方寸耿耿無不有當時結束事楚國日間十策晦其九
萬里曾瞻上國光一麾復出三城守至今錢塘與湖秀
父老傳誦弗離口去年逡巡點朝班予得沗爲幕下友
今兹祝釐尚祀事黼黻籩豆薦芹韭禮樂三千固未遑
趙王鼔瑟秦王缶君侯入城如父母兒女掃街霜滿帚
莫向江邊聽蹋歌一夜相思成白首
著色西湖景和張光弼韻(時杭正被苖完虐甚)
昔日西湖最佳麗稚綠新紅無着地日光爛漫注黃金
恰似而今畫圖裏繞湖髻鬟翠萬堆行雲行雨相往来
魚吹碧浪送歌舫手當玉槃行酒杯但知身在歡娛内
肯計年光逐流水若尋昨夢問風流不及丹青一張紙
約范園看杏花
西園杏花如雪明年年看花春滿城烏紗小帽插花舞
碧羅窄䄂穿花行花今仍發當年道净洗臙脂眉淡掃
僻處休嗟車馬稀内家園裡猶芳草東風回首幾人存
粉悴香憔不忍論錦瑟金錢誰赴約鳳笙龍管謾招魂
月斜徐步花枝下欲折生紅淚盈把莫怪無人看此花
當年已嘆遊人寡風雨隂晴每願違便湏携酒趁春暉
明朝青子花零落鶯老梅酸蛺蝶飛
草堂芙蓉孟冬始開遲莫可傷作詩慰之
東隣芙蓉花已歇西隣拒霜亦開徹草堂一樹初着花
錦蕊瀟瀟間疎葉也知地僻竟開晚不見重陽好時節
池寒夜静看不休月白霜清照愈潔愧無樽酒澆遲暮
且為花從盛時說憶昔開元太液池綠水朱闌颭紅雪
鑾輿每煩天子顧玉缾嘗詔才人折零落江湖事總非
露草烟蕪共悽切哀颯如君也不多相看勿用長嗚咽
尚梅軒
江堤雪消春水漲吳人看花車百两梨花輕盈杏花俗
只有梅花清可尚剛風一吹色殊絶霽月暫照光欲蕩
一枝斜横脩竹外數朵迥臨流水上孤高百卉不敢先
豈獨區區丈人行山人尚梅如尚賓兩屐莓苔曉相訪
清樽慰花對花飲香雪紛紛落盆盎莫待東家玉笛吹
花間容我青藜杖
王叔明長史畫
白雲英英山簇簇綠蘿隂垂樹如屋鳴琴彈罷坐碧蘚
手搖羽扇坦其腹南風徐来生晚凉衣裳颯然荷染香
世間萬事若流水呼吸湖光醉一觴
棘竹三禽圖
棘刺搖搖風蔌蔌一禽驚啼兩禽宿空山日晚腹猶飢
何處藩籬有遺粟杏花春雨小樓西撫卷彷徨不忍題
愿作尋常雙燕子年年飛入未央棲
食燒笋留題陳惟寅竹間
春雷一聲萬簮玉參差亂迸莓苔綠斬来掃葉當逕燒
何異燃萁煑秋菽登盤查牙玉版肥焦尾碎剥蒼龍皮
山人大嚼無以報寫作林間燒笋詩
詠七姊妹花
紅羅闘結同心小七蕊參差弄春曉盡是東風兒女魂
蛾眉一樣青螺掃三姊娉婷四妹嬌綠窗虚度可憐宵
八姨秦國休相妬腸斷江東大小喬
贈鑷工王生
湘娥剪筠編櫛齒鸞刀寒凝鸊鵜髓鉊華拂刃秋霜飛
兩點春山愁不起青銅自照顔色好粉垢脂痕驚一掃
三十六宫妬少年背指梨花咲春老細骨輕軀珠翠娥
玉膚紅映鴛鴦羅明朝面皺白髮多王郎王郎柰若何
畫為包師聖題
疎簾半捲絲絲雨菱葉荷花暗江渚水近松深徹夜凉
不用開襟搖白羽隔岸人家住綠隂偶来聽我坐彈琴
聊將白雪猗蘭意銷盡紅塵汗馬心
沈仲真自德清折苔梅一枝見惠
江南地暖雪不落臘月梅花滿岩壑今年正月冰雪多
梅蕊青青尚含萼夢斷寒窗風雨中遥想西湖總蕭索
野人遠自山中来寄我横斜春一握碧苔遶枝花半露
翡翠明珠相間錯玉骨寒封紫繡衣冰梢翠剪青螺殼
初疑老樹鱗甲動更覺霜禽羽毛薄生香入手未敢嗅
一日春風到樓閣與君别来鬚髮蒼心跡未遠怍匪昨
忽向江南見似人顔色皎皎殊不悪咲呼春酒白玉壷
且復清吟對花酌苕溪雪消生杜若畫舫青帘恣行樂
明日相思賦遠遊東家許借孤山鶴
趙元畫懸厓圖
懸崖無根谷無底樓閣參差半空起不信神工斧鑿成
人間至險無如此我對畫圖猶拊膺何况﨑嶇險處登
槿樹籬邊堤似掌藕花池上月如燈
夜聞異香
玉河低斜衆星皎白露横飛濕幽艸異香何處忽飄揚
郁郁霏霏遍穹昊驀焉随風驚旖旎稍久欲尋還縹緲
褰衣四顧但澄碧正似萬株丹桂繞恍疑真仙鳳輦過
芬馥爐熏散雲表復疑寒兔搗玄霜玉&KR0875;丁東杵龍腦
道人六鑿久空寂臭味色聲俱一掃默然鼻觀相感通
此豈天花故紛惱絪緼自散還自滅聞佀不聞神不擾
世間萬有等虚幻臭腐神竒心所造湏臾斗轉金氣肅
刺刺微寒欺破襖自展羅衾向壁眠一任秋風弄池篠
贈道士吕紫岩
岩松青青岩石紫紫岩仙人躡朱履一簮星斗月光寒
手把芙蓉扣元始岩下琪花樹樹春岩前流水泛青蘋
前身自是純陽子何用重尋回道人
巧石雙松圖
松蟠怪誕龍形矯石嵌玲瓏雪膚巧何事淋漓水墨啚
高堂六月秋風早秋風吹雲山脚動瀑布飛来濕瑶草
翠榦危撑日月低霜根倒插雷霆繞山中黃葉已盖地
獨有烟蘿青裊裊夕露猶含碧海秋春霞已破丹山曉
平生愛松并愛石何異江鳬得蒲藻醉裡徂徕若可登
人間草木慙枯槁豫章將軍顔色好十年走馬淮隂道
索我題詩寫壯懷詩成已覺松杉老
清溪漁隠
清溪秋来水如練歷歷魚蝦皆可見綠蓑酒醒鴈初飛
風急蘆花吹滿面溪南一帶是青山逢着垂楊便可灣
謾道白鷗閑佀我漁舟更比白鷗閑
聞蟬
眉菴四十未聞道偶扵世事無所好尋常惟看東家竹
屈指十年今不到微軀之外無長物寒暑一裘兼一帽
妻孥屢嘆升斗絶不獨無烟亦無竈身輕自咲可駕鶴
眼明豈止堪窺豹人情世故看爛&KR0836;皎不如汚恭勝傲
有瑕可指未為辱無善足稱方入妙此意于今覺更深
靜倚南風聽蟬噪(以上在吳中作)
畫馬
古人畫馬如畫竹貴在蕭蕭去凡俗骨欲權竒尾欲輕
不用豐鬃與多肉當時精玅稱曹覇人與驊騮意俱化
信筆為之自有神忘却龍媒是圖畫此馬滿身花作團
大宛三日到長安若教引見南薰殿應賜殷紅瑪瑙盤
贈故人全王孫
兄為柱國弟開府門吏紛紛皆繡斧敕賜龍河百畝宫
畫戟丹弓映朱戶金鳳盤胸白錦𥜗面如紅玉紫虬鬚
六宫曉逐諸王入八府春随宰相趋東風忽念江南好
寶騎看花踏春草茂苑鶯聲醉裏聽建章柳色愁中老
回首瀛洲草木新蒼顔白髮照烏巾都將秋水蛇紋劔
贈與長安游俠人
歎道傍野花
烟蕪凄凄秋色老夕陽穿樹照梨棗野花一簇道傍開
細蕊繁英出深草我来采薪露已晞落莖滿地黃葉飛
偶從荆𣏌得麗質肌膚玉潔生光輝花得人逢花亦喜
靈妃粲然露玉齒小朵誰簮綠髻雲幽香不到銀瓶水
臨風折花重歎息細數花名思未得人生歡樂在相知
莫恨從前未相識
夜宿靜嘯軒
寒風瀟瀟枯葉響綠窗梅影随燈上龍腦香熏雲母錢
鳳團暖送仙人掌東家夜半鷄唱獨西林月黑烏啼兩
明朝相憶鳳凰臺臺邊春草青青長
巢雲為周孟基賦
白雲無心本無住聊結雲巢與雲寓十年種得雲滿山
雲復留人人不去以雲作巢雲未知雲為窗戶雲梁楣
巢中除雲一無有几席枕簟皆雲為人言我巢雲一朵
我非巢雲雲巢我是耶非耶何足云雲我我雲無不可
雲臺諸將千鍾禄萬里青雲電經目人生冨貴等浮雲
何似巢雲數椽屋
金陵對雪用蘇長公聚星堂禁體韻
黃雲凍凝不成葉十載江南無此雪朱簾十二曉開齊
正值千山鳥飛絶墻腰簷角危欲墮竹頂松梢重將折
偏来舞殿閗輕盈忽上金釵易消滅誰家沉火吹笙坐
着處銀瓶呵手掣脂凝香靨罷晨粧臉暈微渦散春纈
帶雨欲拈仍作片因風誤觸俄成屑漁蓑向晚畫難工
歌樓未曉光盈瞥怪事休驚越犬吠豐年每信吳儂說
欲和東坡白戰詩冰滿霜毫硯如鐡
聽老京妓宜時秀歌慢曲
春雲隂隂圍綉幄梨花風緊羅衣薄白頭官妓近前歌
一曲纔終淚先落收淚從容說姓名十三歌學郭芳卿
先皇最愛芳卿唱五鳳樓前樂太平鼎湖龍去紅粧委
此曲宜歌到人耳潜向東風作慢腔梨園不信芳卿死
從此京華獨擅場時人爭識杜韋娘芙蓉秋水黃金殿
芍藥春屏白玉堂風塵回首江南老衰髩如絲顔色矯
深嘆無人聽此詞縱能来聽知音少說罷重歌爾莫辭
我非徒聽更能知樽前多少新翻調一度相思一皺眉
送劉子遠歸廬陵
宫槐隂隂鶯嚦嚦細雨楊花飛不得朝回把酒問東風
不獨送春兼送客留春且為行人飲世間萬事邯郸枕
但得還家莫厭貧十載異鄉空衣錦
喜客来
壯年不愁長作客亦不暇愁鬚雪白但愁金盡酒樽空
辜負長安好春色閉門三日生綠苔失意忽聞佳客来
急拈春衣典春酒正值滿樹梨花開花如冰雪人如玉
妙舞清歌歡不足黃昏客醉酒未醒細雨鶯啼梅子綠
送章教諭
鑑湖五月凉風起荷葉荷花香旎旎先生到縣花正開
濯足船頭弄秋水聖朝復興文武科諸生習射更絃
歌他年大比登髦俊應報新昌縣裏多
雨中看花
青青楊柳深深竹雨裏絳桃開一簇羞將瘦蹇逐金鞍
着屐看花仍不俗花枝净洗胭脂面老眼驚如夢中見
已拚春色過三分何止東風吹一片只恐天晴是暮春
半随流水半成塵淡烟芳草長干路作意能来有幾人
春日白門送范謙
白門花開春酒香參差柳條如酒黃柳邊沽酒勸君飲
别意迥與江流長江花近接瀛洲草宫樹鶯啼燕歸早
白馬銀鞍游俠兒雞鳴爭入金陵道金陵自昔稱佳麗
虎踞龍蟠天子氣綠帽將軍衛霍功黑頭卿相金張貴
紫陌遥遥十丈塵鳳笙牙板奏青春相逢金水河邊客
半是公車待詔人君今掉頭歸故國欲傍雲松看山色
親老宜承菽水歡時清不用芻蕘策到家春深花未稀
竹筍嫩白江魚肥登堂奉親冀親喜蜂蝶故遶斑斕衣
多才如君世稀有珠韜玉韞那能久明日徵書到四明
期君更酌金陵酒
送李琴川謫臨海
南風雨来塵作泥稻花荳莢生初齊一人失意觧官去
席上衆賓顔色低輶車欲發未忍别感慨握手立大堤
綠荷為杯樹為盖碧酒蕩漾青琉璃兹行觸熱向甌越
只尺浙水分東西或登雲門探禹穴或上鴈宕聞天雞
天台桃花千萬樹中有睍睆黃鶯啼雖云竄謫異憂喜
眺望自可窮天梯韓潮柳播夜郎白吉士往往遭傾擠
蕉中之鹿塞翁馬此事何足含悲凄但嗟靈物困汚瀆
無一出手相提携不然寵辱實命致毋乃天不哀群黎
渡江秋風未十日織女值嫁牽牛妻自甘沉匿守太拙
寧復乞巧陳瓜梨嗟余遘患屢遷逐親見郿塢爭燃臍
金多位重胡足恃頃刻變化如雲霓君年五十髮漆黑
壯氣欝欝衝端倪驊騮歴塊偶暫蹶終展奮迅追風蹄
經過虎阜坐石壁為我拂拭苔中題
宜秋軒桂
軒東古桂一株花已爛漫人無知者偶夜聞香自東
来旦起訪之得扵荒庭廢苑中余既嘆其不為人所
賞識而復嘉其不以無人而不香也繞樹嗟悼慰之
以詩
宜秋軒東一株桂香葉婆娑擁寒翠秋堂夜靜風滿簾
時覺幽芳来拂鼻清晨曳履訪幽獨一徑青苔雙戸閉
離離嫩蕊罥虫絲蓛䔩輕花落深砌麸金泫露濃更密
苞粟凝珠疎復細半粒能含萬斛香一枝觧奪千秋麗
當年此地競攀折月戸雲窗敞秋霽金樽灔泛綠色酒
翠袖凉簮寶粧髻西風幾度人跡絶獨有幽花能點綴
村荒地僻霜露繁摧折紅蘭凋紫蕙瞥然一見衆憂失
不意孤懷得佳麗遶之百匝未忍去筆以長歌悲莫繼
更深月出擬再来明日紛紛嗟滿篲
宜秋軒梅
萬松嶺上梅千樹踏雪年年看花去湖邊十里翠裙腰
盡是看花醉眠處花今憔悴不如前人亦飄零二十年
夢魂不到西湖上春色自繞南枝邊今年看花来杜曲
一樹寒香照茆屋别是人間冰雪魂肌膚綽約清如玉
雪更玲瓏玉更温春風入頰淡無痕數聲殘角黃昏後
獨自相看半掩門
贈别徐季子
徐君昔為吳學官玉壘劍具魚皮鞍千金每贈壮士别
一語恥作儒生酸庭前手種萬修竹窗戸颯沓烟霏寒
南風醉眠雪覆簟西月對奕星羅盤維時海内冨文學
爭飾黼藻窮研鑚諸生面試鸚鵡賦座客頭帶鵕鸃冠
我方年壯髮漆黑朋視班馬慚蘇韓飛鳴欲厠九苞鳳
絢爛未讓五色鸞君来勸我意無銳少抑汝氣粲可觀
驊騮受駕就矩步健鶻歛束摶風翰吳門一别二十載
鬼物變怪驚百端相逢白下恍夢寐方巾闊帶麻衣寬
道傍再拜問所歷細語欵接平生歡君言誓欲拜我母
為恐此别重来難母今九十兩足痺風雨半榻茆茨安
今朝山中得束筍嫩煑香軟供晨餐百年自足三釡飬
晚景忽此船行灘君才所施無不可經史滿腹皆琅玕
酒酣文史孰比擬強弩激矢江奔湍明朝到京學小隠
惟有遶屋山㠝屼櫻桃爛熟梅子大荷葉出水青團團
行當散髮坐白石何用秉筆趋金鑾
送吳居易
黃梅雨晴桑重綠南風棟花開䔩䔩故人謁我此山隈
帶束烏犀帽輕縠入門相顧如夢寐名姓雖忘面仍熟
久之稍稍憶舊游尚恐非真問童僕遂昌先生(也吳中鄭元祐)
(儒老)客滿座君時雄辯衆賓服先生博學且敬君况我才
疎敢相逐蘇臺一别已十載世事飄如電經目羡君游
俠印屢懸嗟我巢傾夘俱覆去年謫官向河洛手脚酸
皸双髸秃歸来親友半死生不意逢君此江曲摩挲老
眼為君喜更覺君顔美如玉龍江花落乳燕飛芙蓉葉
大筍過竹殺雞沽酒招我飲爛醉頹然坦其腹深情密
意語未終舟楫匆匆去何速臨流索我題詩送詩句難
工羞再讀廬山東来五老峯大孤小孤青亂矗着我茆
茨一二間悠然醉把東籬菊
題宋周曾秋塘圖
右宋周曾秋塘圖一卷前元皇姊大長公主所藏也
前有皇姊圖書印記後有集賢翰林諸詞臣奉皇姊
教旨所題自大學士趙世延王約而下凡十六人時
鄧文原袁伯長俱為直學士李泂以翰林待制居京
師為監修國史實至治三年也元運方隆皇姊雅尚
文學一時名公鉅儒以文章翰墨寵遇當世其盛盖
可想見元既革命此卷遂出江左吾友薛起宗得於
其私沈祥氏一日携以見示且徵題詩余雖不獲援
筆其間而一十六人者猶及親炙一二袁鄧二老又
皆先子之友不可作矣把玩再四敬題于後
陂塘九月菰蒲老菱葉無多荷葉少無數飛来白鷺明
一群遊去青鳬小寒雲弄影忽成霞鴈帶斜行下淺沙
晚色不随流水去秋光都在拒霜華當時内殿春風細
紫衣傳教詞臣醉鮑謝文章沈宋才詩成曲盡秋塘意
塘水秋来景漸疎低烟斜日照平蕪鴛鴦去盡芙蓉死
空向人間看畫圖
北山梨花
余卜居金川(西北門也是金陵城)去北山無十里每清明時梨
花盛開輙動洗粧之想隣友薛起宗邀余看者再俱
以猥俗所繫不能如約昨又期出郭風雨泥濘弗良
於行起宗為折一枝相贈喜而賦此辛亥暮春五日
北山梨花千樹㘽年年清明花正開薛君好事兩邀我
騎馬看花携酒来看花出郭我所愛况是梨花最多態
我牽塵俗不得赴花本無情花亦怪君今折花馬上歸
索我細詠梨花詩冰肌玉骨未受飾敢以粉墨圖西施
東坡先生心似鐡惆悵東闌一枝雪重門晚掩沉沉雨
疎簾夜捲溶溶月月宜淺淡雨宜濃淡非浪白濃非紅
閨房秀麗林下趣冨貴標格神仙風一枝寂寞開逾徧
朵朵玲瓏看應眩皓腕輕籠素練衣娥眉淡掃春風面
自湏玉堂承露華何事種向山人家不愁占斷天下白
正恐壓盡人間花江梅正好憐清楚桃杏紛紛何足數
只有銀燈照海棠海棠亦是嬌兒女
句容送蔡惟中
昨日立秋今日凉蔡子束書歸故鄉我来未久子遽别
子豈與我如參商自慙貧無槖金贈觧劍換酒澆愁腸
醉酣月出重露滴梧飄金井芙蕖香衆賓諠譁噱咲口
我獨不語情彷徨豈徒戚戚兒女態感舊懷古增悲傷
憶昔追遊茂苑上白馬紫轡青絲韁子方年少冨文學
面如紅玉肥有光黃金曉酬西舘客綠錦夜贈東樓娼
三公走檄辟作椽兩府交薦除為郎風塵一别未十載
短鬢蕭颯俱老蒼黑巾籠頭着野服微雨鵠立官道傍
自云匍匐事販鬻盖屐巾&KR1869;紙筆將匪爭刀錐競微利
聊復糊口走四方我聞此語重歎息助以唧唧鳴寒螿
丈夫失意固如此屠狗買畚庸何妨曲江之西沙柳黃
夜逐落潮登野航相逢故友或相問勾曲岡頭一草堂
贈許白雲
白雲老翁樂且貧眼如紫電烱有神麻衣紙扇趿兩屐
頭帶一幅東坡巾清辰扣戸走過我謂我舊是諸侯賓
入門長揖肆雄辯動引四代卑先秦初疑傲睨意骯&KR1507;
稍久漸覺情真淳從兹興至每一到不問風雨并昏晨
矯如野鹿不受縶去不可挽送乃嗔我来杜曲少朋舊
一境二姓唯朱陳租徵税迫夜繼日未暇與我談逡巡
荒村不意得此老洗我三斗胸中塵我時信口荅所問
怪我出語多驚人翁年耳順學不倦片言有益書諸紳
我慚習懶竟成癖日影照腹脚未伸起来巾櫛不自理
一飯且飽南湖蓴諸生幼弱學久廢數字費我言諄諄
翁来相對輙太息謂可舘閣胡沉淪人生冨貴䓁泡幻
達何可喜窮何顰紛紛道路餓死骨半是臺省公侯身
龐公未為無所遺夫婦白首㐮陽民翁聞我語乃大噱
呼我共醉華陽春正湏狎䁥到鷗鷺何必影像圖麒麟
秦淮雨過秋水碧中有一尺黃金鱗明朝買魚期再酌
我自掇拾山中薪
喜雨為黃明府作
今年太歲集在酉謂可三錢糴米斗入夏兩月無雲霓
焦捲黃枯滿田畝句容縣尹黃叔度晝夜蹙額疾其首
脱巾跣足禱諸廟龍井神祠一一扣精誠信可貫金石
頃刻雷公訶電毋一雨五日三尺深高壠低田無不有
芃芃茂葉雲䆉稏蔌蔌輕花雪紛揉邦民歡喜夜無寐
起賀買盡村中酒清晨扶策謝縣官微君吾儂將散走
尹言此豈我軰力自是天公憐爾叟嗟余貧無牛十角
終歲筆耒事糊口硯田得雨墨濡足度免飢寒累朋友
今朝野老邀我飲草草杯盤薦梨藕醉後狂歌喜雨詩
詩成謾續諸公後
杜伯淵送新米
山人送我山田米粒粒如霜新可喜雨舂風播落紅芒
照眼明珠絶糠粃飢腸欲食未敢炊未及秋嘗羞祖禰
憶我春来歲方旱焦穗萎苗將槁矣不意兹晨見精鑿
此寶更將何物比終歲勤勞農可念不耕而食余堪耻
歸買淞江雪色鱸持向高堂奉甘旨
月灣秋影
句曲有水號明月灣每中秋月圓而水中見影方半
相傳葛仙翁幻術為此分題送友
千江明月秋無際獨有灣頭明月異灣頭十五月方弦
半璧嬋娟半猶未月明在天光在水水月天月本無二
豈緣醉眼自圓缺看碧成朱醜成麗不然水府食妖蟇
毋乃神仙為狡獪姮娥亦學半面粧太滿恐為人所忌
圓非真圓缺非缺造化掀騰䓁兒戲我来送客秋正中
香影婆娑落霜桂邀我同吟月影詩自愧詩脾少清氣
贈蕭處士别
先生茅屋東海濱十年避兵西入秦烟埃萬里不可住
沽酒爛醉金陵春金陵酒徒忽相顧欲綰印綬加其身
飄然接淅去句曲即以妻子投所親改名易姓穢形跡
頭帶破碎蓮花巾山中道士總莫識稽首未問每見嗔
不參茅君禮北斗亦不燒煉汞與銀雞鳴凾谷走壮士
策老扶幼驚四隣衣冠詭異頓危變始猶未認久乃真
故舊十室九戰死惟有碧草長如人東風渡江蕩舟楫
與我相見吳城門梅花照耀雙鬢白柳色掩映麻袍新
連朝握手話未了曉起别我潜悲辛江城禁酒不得醉
黃鳥怨恨青山顰當朝大官每好士與子孰匪葭莩姻
胡不留此拾青紫朝馬蹴踏天街塵君言家遠寒食近
歸拜隴畝除荆榛魚蝦可羹黍可飯細雨更採西溪&KR1052;
我聞此語重歎息敦尚孝義良可珍冨貴誰復念祖禰
高塚但卧雙麒麟春江風高船去急鳬鴈散漾波𥻘𥻘
何當委書着野服放浪同覓桃源民(句容作以上在金陵并)
哭翟好問
今年九月君哭子老境憐君俄有此兩月悲號眼欲枯
正擬唁君君亦死死生大夢未足驚但恨如君無繼嗣
乃知造化真兒戲夭顔壽跖誰所使有子不如孫仲謀
何用碌碌豚犬耳嗟余與君交最晚傾盖相歡忘汝爾
夜雨酣歌酒滿壷秋風寫寄詩盈紙詩今在手那忍讀
起酹一危悲莫止異鄉失友如失兄况復飄零俱老矣
回首南園苧葉青憶君涕泪清如水卷之二
