眉菴集卷之十一
七言絶句吴郡楊基孟載著
天平山中(予家赤山相去不五里許)
細雨茸茸濕楝花南風樹樹熟枇杷徐行不記山深淺
一路鶯啼送到家
寒食有感(二首)
亂裏情懷怕寒食強拈巵酒竟無懽晚來一陣東風雨
吹得梨花不柰看
漠漠輕隂接遠天離離芳草鎖春烟郭西多少新墳墓
若箇能來掛紙錢
過隣家撥悶
亂來情思倦看花閑却西園小小車今日偶因題竹去
試扶藜杖到東家
憶均垍二弟在遠
别來芳草遍天涯憶汝飄零何處家一向春愁禁不得
晚風吹破紫荆花
一雙鴻鴈隔天飛三月江南未觧圍惆悵夜來風雨裡
片時春夢見渠歸
兄愁弟戚兩相親還復江濱定海濱却恐數州消息異
懶將蹤跡問行人
称称初度
我年六六鬢如絲見汝三齡却兩朞願得汝長并我老
太平還說亂離時
回文(二首)
烏啼夢裏燈添恨月轉屏前影對愁枯葉亂飛霜砌冷
細烟香遶夜囱幽
秋凉晚殿水蕉紅扇掩閒情舊感空樓對遠霞殘照落
愁邊寄信有歸鴻
畫(三首)
石上風來吹酒醒白雲幽繞綠苔生山中莫道無絲竹
聽徹松聲與磵聲
葉葉衣裳帶雨裁白漚江水淨無埃偶然扶杖沙邊立
不為看山獨自來
幽蘿灌水蔭清溪水鳥忘情自在啼正好從容看山色
淡烟衰草夕陽低
紅綠蕉二仕女圖
兩樹紅蕉隔禁扉曉凉携伴試羅衣金鈴小犬迎人吠
應怪秋來出院稀
為折芙蓉向御溝碧羅衣薄又驚秋侍兒剛道新凉好
不觧芭蕉與扇愁
夢遊西湖
採蓮女郎蓮花腮藕絲衣輕難剪裁瞥然一見唱歌去
荷葉滿湖風雨來
燈夕微雨
脉脉輕隂潤玉笙霏霏小雨濕銀箏雖教月色朦朧黑
更覺燈光分外明
紅梅
一般香影月朦朧只有仙肌迥不同天不念貧空付色
儘教消瘦却教紅
水仙
冰肌玉骨照江波瑟瑟塵生襪底羅自是仙魂招不得
滿天風雨夜如何
十二紅圖
何處飛來十二紅萬年枝上立東風楚王宫殿皆零落
說盡春愁暮雨中
柳枝詞
千枝萬縷軟婆娑倩得東風着雨挼昨夜鵝黃變新綠
比郎衫色不爭多
故山春日(七首)
千花萬萼委塵埃只有荼䕷獨自開應是隣家更零落
過墻胡蝶又飛來
梨花兩枝春可憐下馬折花山逕邊山中人家改新火
隔樹吹來榆柳烟
青青蘆笋襍蒲芽細細浮萍是柳花昨日臨池看科斗
曉來風雨已聞蛙
桑葉隂隂戴勝飛采桑人執懿筐歸老夫𣣔買新絲染
製取斑斕五色衣
寂寂青山一鳥啼紫藤花落午風微不知刻漏長多少
但覺桐隂半日移
輕寒拂拂雨沉沉紅漸蕭疎綠未隂不是囱前兩啼鳥
錯將時序比秋深
春來芳草踏成蹊半是車輪半馬蹄多謝清明三日雨
舊痕新綠一般齊
陌上誰尋雨後花山中人摘雨前茶隂隂樹木青青草
可是王家與謝家
雨中對杏花
杏花枝上雨冥濛洗得胭脂淡淡紅寄語東君莫相妬
放教春色十分濃
壺中碧桃先謝折梨花一枝補之
一枝紅在一枝空底事冰肌不耐風更折梨花來作伴
玉環飛燕本相同
花時感事
為怪春寒起較遲卧憑啼鳥報春期近來鶯燕渾無語
過却梅花總不知
雨中對花(三首)
正好看花却醉吟醒時花事已傷心西園數朵開將盡
風雨相看到夜深
春風幾日雨淹淹鶯慘花愁總不堪惆悵隋堤千樹柳
至今青眼望江南
消得吟風却避風已開微淡半開濃要知有色還無色
莫愛深紅映淺紅
春半
薺葉深能沒乳鴉石泉清可見魚蝦一年春事餘多少
只有南風楝子花
春暮西園雜興(四首)
疎疎簾影漾微波庭戶無人鳥自過一樹楊花三日雨
池塘春水綠萍多
綠蕪春水燕雙飛細雨輕寒稱祫衣半日不來池上立
殘花又比午前稀
蒲葉初長蕙葉齊杏花如雪涴春泥無人搖動秋千索
黃鳥飛來架上啼
野棠飛盡木香開蝶靜蜂稀逕有苔正是江村寒食後
老夫先為綠隂來
落花嘆
半隨流水半莓苔只有沾泥更可哀燕子也能知愛惜
為人㗸入綉簾來
三月晦日
花飛一片即春歸况是隂隂綠滿枝謾道東風有今夜
不知春已去多時
仕女四春圖
東風剪剪入粧臺眉蹙春愁掃不𨳩非是薄羅能耐冷
捲簾貪看燕雙來右春隂
隔簾鸚鵡觧呼名花落閒庭草自生曲曲畫闌皆倚遍
一春刀剪不聞聲右春悶
風送楊花滿綉床飛來紫燕亦雙雙閒情正在停針處
咲嚼殘絨唾碧窗右春綉
蹴罷秋千日已沉東風花底力難禁咲携女伴歸來晚
失却羅鞋不再尋右春倦
衍斯道上人折梔子花見遺走筆奉謝
五月鄕林簷蔔𨳩雪花如掌照青苔不教天女輕分去
却為維摩遠送來
屋後種松
屋後荒蕪地五弓自除瓦礫種青松朝來未見蕭蕭葉
便覺吟詩錯費工
松下
小簟疎簾曲水濱葛衣蒲扇紫荷巾自慙不及雙松樹
猶有清隂蔽路人
寢齋見螢火
雨舘蕭條已罷吟流螢穿隙自相尋也應憐我無燈燭
故入紗帷照夜深
看蜘蛛補網
風雨蛛絲断不收密經細緯更绸缪自憐辛苦纔盈尺
多少飛䖝網外游
粉團兒花
小小流蘇結素羅團團香粉綴柔柯玉奴不識傷心恨
滿面春風咲靨多
見紫薇有感
埜水荒垣兩樹紅猩袍爛漫照西風無人種近絲綸閣
花落花𨳩暮雨中
蓮渚泛舟
冰漿不用蔗漿調聞得荷香酒自消一派江聲滿船月
却愁容易度今宵
玉簫低與玉笙調度未成腔意已消雪白芙蓉香一色
總教人不愛春宵
避暑貽美人
綠荷瀉酒勝瑤漿白葛含風壓串香不待瓊楼高百尺
玉人相對自清凉
酥凝酪粉煉霞觴衣染浮絲碧藕香試下瑤階看明月
玉膚消得幾多凉
夏日
聽徹簫韶獨掩扉冰花向夕歛紅衣舞衫不用鴛鴦縠
别染春絲上錦機
赤山漫興
松梢吹粉落衣裳躑躅花𨳩竹筍長可是山中朝洗藥
一渠春水茯苓香
過鄧尉山訪徐良夫留别(二首)
隨意扶笻入遠林紫藤花落逕苔深山中莫道無音樂
一片鸎聲在綠隂
浮雲載山山𣣔動春水煑茶消午夢綠蘋風起恰開帆
數聲啼鳥來相送
𬋩夫人墨竹
霧鬢雲鬟洛浦神冰肌玉骨衛夫人都將松雪齋中意
偏寫瀟湘雨外真
趙仲穆墨蘭
當年曾進福州蘭小殿秋風翠珮寒零落楚香收不得
且從魏國畫中看
繁露幽香泣翠娥冷雲纖月淡秋河沅湘一帶皆春色
誰道懷王廟裏多
白描芍藥圖錢選作
玉樓寒擁翠羅衾珠箔晴搖縷縷金蝴蝶亂飛花未落
東風庭院又春深
睡起圖
月圓團扇送輕涼荷大如錢作藕香午夢醒來思白雪
玉甌催進荔枝漿
張仲敏鈎勒竹
觧珮歸來月影孤秋風鵉鶴自相呼先生晚種參差玉
招得林間兩鳳雛
藍采和像
石崇步障四十里猗頓珊瑚八百株寕可黃金堆下死
街頭不散一青蚨
贈胡校理文伯
南郭先生一尺鬚秋風𣣔别意踟蹰明朝歸看庭前杏
添得清明幾百株
贈薛如鑑(善相)
二陸門前一見君咲談許我到青雲平生不學縱横術
那得黃金鑄印文
寄無錫張彦禎
老去張堪更愛農不教税務及疲癃如今麥熟蚕成箔
處處桑麻百二弓
寄陳惟寅惟允
坐有重氊食有魚眼能識字手能書山扵秋水船頭看
家在春波門外居
松陵道中
吳姬盪槳出蘋花江上行人未到家日晚城邊秋似水
萋萋烟樹亂鳴鵶
青山白雲圖
手種溪頭十畞隂鳥啼花落暮雲深夜來一尺蘭苕雨
若箇扁舟肯見尋
宿雲竹居
月斜風細酒微醺白露瀼瀼濕練裙底事夜深清不寐
半窗竹影半囱雲
題畫
暮靄霏霏掩翠峯遶籬落葉有行蹤杖藜獨自行吟去
不是尋僧定看松
四皓
高帝如何太子盈先生垂老入京城當時四皓非黃綺
多是留侯指教成
煩李伯定移菊
何處籬邊菊本多煩君將送綠婆娑老夫準擬重陽醉
亂折黃花插皂羅
九月八日對菊
去年風雨罷登高今日黃花預見招莫怪遶籬𨳩未好
正含秋色待明朝
題趙松雪臨宋徽宗水墨草蟲
趙自題云不假丹青筆何人寫遠愁露濃時菊晚風
緊候蟲秋元末諸作者不知公意反有所誚走不揣
次韻用以慰之云
王孫老去尚風流畫裡新詩寫淡愁莫道吳宫與梁苑
露蛩烟草一般秋
二美人圖
半餉無言却歛眉玉簮斜墮翠鬟欹相逢莫說傷心事
才入深宫自得知
鴉頭羅襪鳳頭鞋細踏花隂下玉階綰得青絲無柰滑
更臨春水照金釵
刺綉倦綉二圖
兩日無心綉一絲偶將針線刺花枝無端綉到雙胡蝶
憶着西囱夜雨時
刺得芙蓉半朵金倚床無語自沉吟玉奴不觧傷心意
抵死相催綉幾針
附唐處敬和
洗花染線刺春羅鳳翼双飛錦作窩暫起非關針力
倦海棠時節困偏多
附高季迪和
翠絲盤葉碧玲瓏小萼花鋪茜縷紅夢裡鴛鴦留不
得分明却在綉床中
為孟辨題二仕女
紅綃衫子雪膚肌女伴相邀去賭碁花底忽逢雙蛺蝶
背蔵羅扇看多時右觀蝶
玉奴催報海棠𨳩及早梳頭出鏡臺便揀一枝和露折
六宫惟我最先來右折花
二白練圖
戟尾參差白練分馬嵬坡下舊香魂君王西去無消息
疎雨桃花半掩門右碧桃
珍禽斜立海棠枝玉雪胭脂看𣣔迷只恐驚飛花亂落
霓裳三拍按教低右海棠
代贈所懽(三首)
濃綠蛾眉淺淡粧玉肌紅映白霓裳春風不称花枝願
逢着多情即斷腸
衆中相見獨相憐憐我多情更有緣不是無心看春色
亂離情緒不如前
寬盡羅衣兩鬢秋相逢猶自愛風流天涯無復陽臺夢
辜負春風萬種愁
枇杷青鳥
枇杷香遶漢宫栽珠箔銀屏四面開武帝遣書邀阿母
青衣使者最先來(以上在吴中作)
遇史克敬詢故園
克敬自長洲來因詢吴中風景大異往昔賦此以寓
鄕里之思云
三年身不到姑蘇見說城邊柳半枯縱有蕭蕭幾株在
也應啼殺樹頭烏
贈京妓宜時秀
欲唱清歌却掩襟晚風亭子落花深坐中年少休輕聽
此曲先皇有賜金
出金陵城南
長干塔前千樹花半隨流水半泥沙王孫醉裏渾忘却
走馬麄豪來索茶
去盡黃鸝綠樹隂閑門重掩落花深當時一曲尊前酒
多少王孫買咲金
憶挹翠亭聽歌示徐幼文余唐卿
清歌一曲動梁塵只憶當時淚滿巾何况春歸花落盡
眼前漂泊兩三人
江寧雨中
觧盡春冰水漸通岸花狼藉燕西東巴江不盡青青草
都在疎烟淡兩中
江村漫興(三首)
行人何事不思家
春盡聞鶯有懷高季迪
一聲黃鳥喚愁醒已是南風綠滿庭客裡得聞休恨晚
故園知有幾人聽
從袁贊府乞珉玉巾環
新製東坡一幅巾也堪漉酒障埃塵更湏乞取雙環玉
相称山人兩鬢銀
夢故人高季迪(三首)
辛亥八月十八夜夢與季迪論詩已而各出詩藁互
相商確季迪在吴時每得一詩必走以見示得意處
輙自詫不已夢中抵掌故態如常時因賦三絶季迪
且索其舊作云
詩社當年共頡頏我才慚不似君長可應句好無人識
夢裏相尋與較量
老来久不誦君詩得見都忘是夢時我最憐君君識我
此中未許俗人知
驚人新句嘆無前故態疎狂似少年便寫錦囊三百首
為君披咏步凉天
秋夜
秋風今夜十分凉斜月欺人巧照床自是不眠思往事
漏聲元只許多長
江邊見紅葉
一瓣霜紅一瓣秋上陽宫裏御街頭而今漂泊寒江上
相趁蘆花細細流(以上在京并寓江濱作)
客中懷弟妹
弟妹當年五六人銀鞍羅綺照青春而今死别兼生别
風雨瀟瀟一病身
沙河聽雨(壬子閏七月十四夜)
惡雨乖風聽未休暗愁悲續斷鴻秋却將湖海三年夢
併作沙河一夜愁
舟中書所見(二首)
羅帕包頭不畫眉沙河船裏欎金衣可應憶着關心事
斜倚秋風看鴈飛
玉膚花貌是誰家趁逐秋風渡晚沙河水東流燕西去
一般䰟夢遶天涯
舟中聞絡緯
江闊天空北斗低月寒沙白露凄凄家鄕漸遠衣裳薄
憑仗秋蛩莫夜啼
客中憶弟
去時霜葉遶溪紅落盡桃花信未通客裏匆匆寒食酒
一尊那得弟兄同
夢称称
語未能真已誦詩相過爭愛骨權竒他鄕夢裏分明見
猶似當年索果時
掌上明珠落大淵夢中愁對玉娟娟我將四十空回顧
念有何人與我玄
過琵琶亭(在彭澤)
楓葉蘆花兩鬢霜櫻桃楊柳久相忘當時莫怪青衫濕
不是琵琶也斷腸
詠大姑山下梅花
紫萼黃鬚抱玉膚也應人惜半枝枯雪中惟有山僧折
瓦缶寒泉薦大姑
出江看廬山
一疊峰巒一道泉幾重雲樹幾重烟歸來記取屏風樣
寫向茅齋聽雨眠
雨晴廬山看雲
横帶斜烟抹翠蛾淡籠初日照青螺行人謾道廬山好
自是春雲態度多
看廬山時無片雲
消盡春雲山更宜芙蓉全見碧參差天然標格誰能似
號國夫人淡畫眉
舟泊南湖有懷(三首)
二月十二日舟泊彭蠡南湖嘴風雨甚寒憶吴中是
日郡人皆試夾紗衣單羅扇往范家園看杏花入春
來此為行樂之首
紗衣羅扇一時裁兩兩三三作伴來正是吴中好風景
范家園裡杏花開
單羅小扇夾紗衣冠子梳頭插翠微知是范家園裏醉
無人不戴杏花歸
日日看花載酒行不論時節與隂晴相逢猶自嫌春色
花裏迎人問太平
途中為人題畫
溪水&KR0636;秋帶綠蕪草堂雲冷鶴將雛相逢未遂還山約
空復年來看畫圖
江西送陳文獻薛存道二生還山西(三首)
江上憐君踏雨來推篷一笑兩眉開莫教章句孤年少
自古山西出將才
滕王閣下說山西多少雲山望轉迷問我路程嗟更遠
桂林烟雨鷓鴣啼
君歸晉冀我湘潭塵土風波兩不堪盡道衡陽有迴鴈
行人更在鴈西南
到江西省對花
閒來樹底踏青莎喜見斜紅插皂羅莫愛壓枝千萬朵
三花兩蕊更情多
長恨花開春色闌不堪春半百花殘從今却願遲開落
得向清明節裏看
芳草無端出意長断紅殘綠弄春陽莫愁寒食花開盡
更有荼䕷與木香
最好花枝最後開千重粧束萬重栽東風不敢輕吹破
前度劉郎恐再來
青絲茵褥是柔莎白苧衣裳勝綺羅千樹桃花紅一色
春光誰道不湏多
小小旗亭曲曲闌禁烟時節未鶯殘便湏連夜燒銀燭
莫待他年霧裏看
東湖東畔柳枝長滿苑飛花亂夕陽何處祓除兒女散
過來流水欎金香
生色屏風一面開輕羅團扇合歡裁深深院落青青柳
縱是無花也看來(後四首次前韻)
題方員外像
一尺長鬚七尺身當時顔色畫能真相看已覺如兄弟
不待他年是别人
雜畫(六首)
玉椀糖霜萬顆冰王孫筵上酒微醒若教畫作回仙鶴
一夜吹簫過洞庭右石榴
盧橘當年出漢家誰將名字雜枇杷風枝露葉金盤果
盡是僧房雪後花右枇杷
一斛凉州價已多上林千樹酒成河塵沙漠漠穹廬雪
若箇銀瓶覆紫駞右蒲萄
茂陵老去愛求仙青鳥㗸書到御前不意種桃成一咲
開花結子六千年右緋桃(在臨江驛舟題)
密瓣深紅别有春武陵千樹𣣔迷津不因流水漂香出
那得秦人識晉人右千葉緋桃
沉香亭北繞闌栽曾藉花奴羯鼓催今夜不湏銀燭照
待他明月上枝耒右海棠
淨洗胭脂學道裝玉冠青帔羽衣裳蕊珠宫裏秋宵永
立盡瑤階一夜霜右蜀葵
紫袍紅刺玉纖纖甘露收香入翠奩何處南風開滿架
綠隂庭院水晶簾右薔薇(在市汊驛舟題)
聞鵲
鳷鵲船頭喚夢回鵲聲雖好却成哀昇州一望三千里
那得音書送喜來
過黃州吊赤壁
風雨來登赤壁磯武昌烟柳望中稀無人更有坡仙樂
月小山高醉未歸
舟中見雪珠
鮫人捧淚泣春風亂擲明珠向短篷欲采綠莎紉作佩
滿江春水落花紅
鯉魚山阻風天甚寒雨皆成霰
江南天氣大無憑草色烟光暖𣣔蒸向晚鯉魚風乍急
盡吹小雨作春冰
夏口
川江東接漢江流萬里相逢鸚鵡洲更約瀟湘與沅澧
大家淘盡古今愁
望武昌
吹面風來杜若香離離烟柳拂鷗長人家鸚鵡洲邊住
一向開門對漢陽
春風吹雨濕衣裾綠水紅粧畫不如却是漢陽川上女
過江來買武昌魚
德安山中
石橋斜日萬山隂雲滿寒溪雪滿林獨有梅花看不厭
江南春色故園心
岳陽阻風
三湘風雨五湖春萬里相思一病身能向此中魂不斷
更無愁處可愁人
過洞庭口號
七十二峯天際開一泓秋水大扵杯白鷗千點飛不盡
鴻鴈一雙何處來
湘江對雨
風雨黃陵半掩門鷓鴣聲裡樹微昏無情最是江邊竹
猶自淋漓有淚痕
渺渺滄波淡淡鷗綠蒲青葦響如秋人生不聽瀟湘雨
行遍江湖未是愁
題楚江秋意圖
萬里巴江入海流水天空闊鴈行秋楚歌未斷西風起
一叚青山一叚愁
經汨羅廟在湘隂縣北六十里
三閭祠宇汨羅邨重午年年一掃門莫道獨清當日事
至今湘水不曾渾
祁陽道中(五首)
疎烟小雨濕流光愁得楊花不暇狂半餉春晴便飄蕩
綴人簾幕上人床
愁紅怨白滿江濱一樹盈盈恰破春正是情多開自晚
雨中知有斷腸人
曲垣低檻是誰家門戶深深閉落花千百黃鸝萬竿竹
夢魂應不到天涯
一簇荼䕷湘水東輕輕脂粉趁微風低嚬淺咲皆傾國
不在胭脂着意紅
紅深翠密不成蹊脩竹玲瓏巧更低黃鳥未知花又落
野棠風裏一雙啼
潭州雜懷(九首)
春江㳽漫春草亂一色遙遙青不斷晚來烟起鷓鴣飛
無數桃花在東岸
鵁鶄鸕鷀飛滿沙綠水刺刺上蒲芽湘潭縣裏春分後
不道人家有杏花
渡頭烟柳入村稀沙嘴漁舟各自歸却笑匆匆雙白鳥
滿江風雨不停飛
桃花深紅杏花白紅白花開弄春色東風一片落衣裾
腸斷江南未歸客
船頭漱齒濕衣裳水面花飛口亦香坐愛蜻蜓兼蛺蝶
閗將春色上牙檣
午睡醒來風滿面十年春夢思量遍前度劉郎觀裏花
舊時王謝堂前燕
吴女娉婷楚腰舞梁園風雪瀟湘雨多情長使鳥催歸
底事不教花觧語
楚妃祠前花繞楼楚人唱歌牽客愁全開一樹紫含咲
閒聽數聲黃栗留
湘中老翁不褁巾見我自是平生親衡陽萬里鴈不到
為問使君何處人
舟回看廬山
雲中西去雨中還又見秋雲黯淡間不是漂零應不得
一年三度看廬山
望五老峯次權宣使韻
宣使權仲武有送余詩曰五老騎雲來送迎八月廿
四日雨中過湖望五老在烟雲中若欲與余咲語者
因用仲武韻為起句
五老騎雲來送迎咲余舟楫往來輕前身曾住東林寺
因與廬山有舊盟
五老騎雲來送迎迎君却是送君行從今卧聽鍾陵雨
誰與廬山愛晚晴(以上出任江西并使湖南作)
送李都司往江西簡省中諸友(時寓茆山)
秋屏閣下雨新晴無恨匆匆别我情不意長干秋色裏
又將詩句送君行
我從西省罷官歸旋葺茆茨近翠微從此生涯是鉏畚
故人休怪寄書遲
左掖桃花向北栽兩番風雨見花開明年對酒應齊說
曾與眉菴共看來
嘆道傍廢宅
桑柘隂隂遶岸栽石闌銷折卧蒼苔欲求姓氏無人識
時有迯軍剥棗來
觀剥棗
珠實離離雨更新行人敲剥走荆榛我來不忍臨風食
為憶當年種樹人
重過文竹軒(二首)
蕭蕭茅宇曲崗西嗟我重来路已迷何事隣翁猶愛惜
壁間留得醉中題
倏來還去已堪悲况復難期再到時疎柳最多離别意
十分憔悴向人垂
送陳明善之真定
風塵&KR1151;得鬢毛斑不為臨岐一愴顔五日北風三尺雪
馬頭遙見太行山
過下蔡
當時佳䴡比陽城楚女腰肢雪閗輕莫怪王孫迷一咲
古來尤物萬人傾
過竇鳴犢大夫祠
生死齊君有舜華西來尼父竟同車荒祠人去槐隂靜
一院南風芍藥花
梁園聞鴈有感
萬里飛來一鴈聲梁園枕上夢初醒誰憐今夜江南月
又是空齋獨自聽
空齋獨自數長更聽得嘹嘹一鴈聲忘却江南與江北
斷腸同是客中情
斷腸何處最堪憐客裡逢秋憶去年安得妻孥與兄弟
舉家歡咲鴈聲前
登宋宫故基
上皇宫殿碧參差嗟我來登見廢基盡道河邊金線柳
腰肢猶似李師師
太行望雲為新民賦
十年漂泊向風塵一度看雲一愴神此日逢君重惆悵
異鄕多少望雲人
晉冀封疆萬里長白雲飛處是他鄕愁心恨不如春雪
一夜東風到太行
到山西題畫梅
江南分手到山西每憶溪橋夢不迷冰雪有如林下約
一枝重向畫中題
太原官𪠘見榴花
短短榴花石上栽南風吹得一枝開花枝縱是相憐我
白髮何心爲看來
罷釣圖爲翟少參文光題(時翟將休致故及之)
畏途萬里費經遊到處紅塵沒馬頭何日釣竿從此老
也分一片荻花秋
觀晉祠泉(在太原縣流出爲汾河者)
太行翠色欎蟠蟠一派泉飛石罅寒千古東流誰禦得
任歸滄海起波瀾
曉度鴈門
關山迢逓朔雲高風緊霜華積毳袍此地宣威稱李牧
有誰再退北羌豪
除夜
舊曆驚心只一行坐依燈火戀年光尋常客裡愁長夜
惟有今宵願更長
(以上途中并仕河南山西作)
眉菴集卷之十一
