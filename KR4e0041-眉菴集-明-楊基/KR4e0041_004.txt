眉菴集卷之四
歌行姑蘇楊基孟載著
齊老曲廼夫婦齊壽時年八十三
生齊年復齊老當年齊種長生草草色蘢蓯日夜芳白
頭夫婦長春好夫婦于今同幾歲五十年前三十二記
得花開共撫兒新来折得蟾宫桂親齊老子登科此樂
人間殊不多東家新婚柰尔何
鐡笛歌爲鐡崖先生賦
鐡崖道人吹鐡笛宫徵含嚼太古音一聲吹破混沌竅
一聲吹破天地心一聲吹開虎豹闥彤庭跪獻丹扆箴
問君何以得此曲妙諧律吕可以召陽而呼隂都將春
秋一百四十二年筆削手譜成透天之竅價重雙南金
掉頭玉署不肯入直入弁峯絶頂俯瞰東溟深王綱正
統著高論唾彼傳癖兼書淫時人不識我不厭會有使
者徵球琳具區下浸三萬六千頃之白銀浪洞庭上立
七十二朵之青瑶岑莫邪老鐡作龍吼丹山鳳舞江蛟
吟勖哉宗彦吾所欽赤泉之盟猶可尋更吹一聲振我
清白祖大鳴盛世載賡阜財觧愠南風琴(本名透天關先生註春秋一)
擊筑吟贈張思廉
擊筑和短吟一擊意已深但聞筑聲怨未知擊者心君
子復何如而欲酬萬金萬金不足貴所貴在知音
董君行贈董冠軍
䧟虜非失榮脱死尚多智纍纍几上肉一一生頭翅同
行數十人謫戍遠將置翻言念君親向指白日誓臣不
棄鄉井臣不背主義願瀝方寸血洒濺天與地江潭白
虹起斜貫日色翳亂椹奸守胸用飽飢鱷噬歸來皮膚
在顔慘色逾厲乃知壯士勇異彼兒女戲或降或為虜
此寧不少愧我歌董君行庶發丈夫志
白頭母吟
白頭母烏頭婦婦姑啼寒抱雙股婦哭征夫母哭兒悲
風吹折庭前樹家家有屋屯軍伍家家有兒遭殺虜越
女能嘲楚女詞吳人半作淮人語東營放火夜斫門白
日横尸向官路母言我儂年少時夫妻種花花繞蹊夫
亡子去寸心折花竇花窠成瓦埒十年不喫江州茶八
年不歸姊妹家蘭芽菊本已凍死惟有春風薺菜花只
憐新婦生苦晚不見當時冨及奢珠簾臺榭桃花塢笙
歌院落王家府如今芳草野烏啼鬼火燐燐日未西儂
如葉上霜死即在奄忽新婦固如花春来瘦成骨婦聽
姑言淚如雨妾身已抱橋邊柱總使征夫戍不歸芳心
誓不随波去
附杜彦正同題次韻
白頭母征人婦銀釵零落鳳凰股天寒日暮練裙薄
脉脉無言倚庭樹良人何在西從軍出入干戈死為
伍腰間寶剣霜雪光逐隊齊行砍妖虜鼓衰力盡生
死决野曠天青塔鈴語鬼妻悲號鬼爲舞泪血如珠
濺行路郎今一去歸何時櫻桃花開春滿蹊側身西
望骨欲折千里烟塵暗邊埒君不見東陽御麵顧渚
茶年年上供天王家月團小餅盤龍鳳玉塵十襲浮
霜花秪今喪亂殊未已武夫競爾誇豪奢大明揚輝
照村塢願見清平好官府延秋不聞烏衣啼版圖復
入無東西翻慮此身先奄忽不得親收𣏌梁骨落花
冥冥墜紅雨遲郎歸来華表柱若爲化作紫鴛鴦一
雙飛上青雲去
李道士歌
先生學醫并學仙朝采參术夜煑泉丹成雞犬飛上天
靈氣化為五色烟珠宫璚樓花争妍紫鳳白鶴青瑶編
亦有窈窕蛾眉千綠鬟素頰雲垂肩手把玉磬弹冰絃
儵然而来忽而旋一語不洩空留連但見碧霧籠蜿蜒
歸来城郭久已遷海水枯涸成桑田疲癃之人瘡痍膻
傴若病鶴脊膂跧寸七入口無不痊矍鑠起舞衣蹁躚
報以白璧直萬錢珊瑚木難雲錦箋長揖自愛禮數虔
倒騎赤虬不用鞭疾如飄風送飛鳶曾不少留我意懸
丹臺崚嶒俯九淵清虚自是龜巢蓮我無羽翼相後先
譬彼食蜜思中邊十年空齋坐寒氊兀與老衲參枯禪
時有嗔愛来相牽未若得兔忘蹄筌歲月滚滚東逝川
欲返内景無夤緣道固可授不可傳恬澹無為神自全
何當吹笙導綵旃相顧一咲崆峒巔
九峯行
九峯山頭白雲飛飛来化為游子衣游子思親去不返
青天漫漫白日晚父骨未入土兒心安可休恨恨天河
水夜夜東南流東南流向何處去向九峯山下住九峰
九朵青芙蓉古今纍纍馬鬛封父生有身死有骨何當
凾置白雲中豈為吴淞山水好父骨未埋心未了而今
結廬向墓傍休官甘就吴淞老南風吹送孝廉舟買地
千金何足酧白雲倚門兒子去三江明月夢悠悠
招鶴詞為薛復善賦
朝放黃鶴去暮招黃鶴歸翩翩兩黃鶴朝暮相随飛朝
飛向三山暮歸向遼海雖云城郭是但覺人民改曾邀
王子晉去謁浮丘公丹霞映碧水萬里瑶臺風瑶臺十
二樓琪樹珠光繞時與五色鸞雙飛啄瑶草天風一飄
蕩瞬息三千春回首清淺處拂拂揚輕塵青鸞既西飛
丹鳳亦高舉獨招黃鶴歸靜對黃鶴語黃鶴如有意起
舞春風前一咲上黃鶴逍遥凌紫烟
黃鶴生歌贈王錄事叔明
君不聞眉山道士徐佐卿化為黃鶴朝太清還君金㒒
姑留得千載名又不聞穹窿小仙徐子貞翩翩自稱黃
鶴生鍊形蓬莱山鳳臆紫燕膺千有六百年飛上白玉
亰玉亰錦貝闕十二樓五城娟娟萬青娥吹笙沓相迎
黃鶴生骨相竒金衣玄霜裙纖指而洪髀不飲華池漿
不啄青田芝耻彼五色鳥覧德輝下之浮丘不能招八
公不能騎飄然從西来不使上帝知帝遣紫虛玄君魏
夫人夜乘白鸞来相追琅霄頃刻九萬里追之不及鸞
聲悲黃鶴生請少留爾為黃鶴舞我為黃鶴謳便湏吹
玉笛登爾黃鶴樓樓高幾百尺見三島十洲瓊珠金光
草鉄網珊瑚鈎樓今已槌碎瓦礫三千秋黃鶴生孰與
儔毋乘腰纏人扶搖上揚州揚州瓊花已枯死仙人不
復来遨遊黃鶴生鉗爾口母㗸紫泥書寄與西王母王
母見爾咲起作小垂手黃鶴生来爾聽崑崙十二峯朵
朵芙蓉青上有翠羽箭金鏃孔翠翎為我取之来射此
天狼星坐令談咲間四海烟塵清爾亦策爾勲我為爾
勒銘更呼薛少保圖爾雲臺形黃鶴不肯顧長鳴掉頭
去路逢銕龍君亹亹道其故龍君勸不止竟觸龍君怒
手挽黃鶴衣醉叱黃鶴住黃鶴不敢去飛繞三花樹夜
深銕龍醉不醒黃鶴高飛不知處
玉鸞引
鐡厓翁昔有二鐡笛字之曰鐡龍今亡其一崑山顧
仲瑛得蒼玉簫一具號玉鸞遺翁配之瑛既為謠索
予和之以引云
丹穴鸞蒼霞翰素質琳琅玕衡度尺只寬中心空洞合
混沌妙諧律吕有七竅如星攅紫鵷彩鳳廼其侣嬌歌
妙舞花成團羿妃久藏桂宫裏弄玉求謀遺蕭史調得
仙家别鵠吟吹落虎頭金粟耳太霞仙伯鐡厓翁昔豢
洞庭雙鐡龍雌龍入海去不返雄兮鰥處瓊林宫虎頭
憐之作婚媾洞房温和配成偶絶勝玉杵聘藍橋從此
翁嘗咲開口畫堂龜甲舒屏風翠烟凝暖春雲濃大缾
酒瀉鸚鵡綠滿頭花插鴛鴦紅鸞兮運居巢龍兮弄横
竹不湏再奏合歡辭且聽和鳴太平曲太平曲斷還續
一轉一拍相節促諧宫恊徵宣八風四海萬年調玉燭
玉仙謠和阮孝思作
二女仙圖從人持旄前引一仙騎白牝鹿一騎青騾
又婢持翬扇在後畫妙入神霅溪錢翁筆
赤岸無波海塵起蟠桃枝上花成子玉仙邂逅赴瑶池
雲角凌空月如水孑孑干旌引素霓神䴥步蹙青騾嘶
珮環流響入碧落霧鬢約掠風鬟低鸞尾金寒欹扇影
銖衣濕露香痕冷銀漢斜回星彩沉漸漸扶桑耀初景
齊州九點春微茫六龍騰駕催晨光踏歌不到碧雲夢
胡蝶牽愁愁正長綵霞一滅瑶臺路想像徒憐蕣英慕
青鳥千霜去不還猶許留情向毫素
附金典籍德儒同題
紫皇宫闕開中天鸞書晝下邀群仙神䴥玉斵新蹄
圓蹀&KR1923;上送雙嬋娟虹垂橋雲沓路鞭敲風馭騰霧
寶幢金節相後先宛在銀河影邊渡侍兒顔色春花
明照耀十二樓五城飄飄宫徵相諧鳴桉歌齊唱昇
天行昇天未成曲愁壓巫山綠朝朝暮暮湘水深湘
妃帝子徒勞心東飛烏西飛兔海變桑田知幾度燭
龍肯緩羲和轡流光應向人間住流光不住將柰何
坐令蛾黛秋霜多手摩銅狄嗟蹉跎人生誰似學仙
好翠掃鬢華長不老下視寰垓入烟草岧嶤瓊臺夢
要眇丹霞姿旁人可望不可追珮環一落空中響世
上猶存千載思
釣鰲海客歌
松陵陶生振嘗遊鐡厓先生門視予有師友誼介其
所知周谷賓索予歌其號曰釣鰲者爲走筆云
我昔西遊三湘與七澤洞庭彭蠡一泓窄鼓枻東游東
海濱丰神飄飄逢海客問之不肯道姓名但見虬髯電
目面鉄色自言平生釣鰲不釣魚曾跨瀛洲涉蓬壷仙
人五六軰拍手相招呼留連寓宿瓊臺上倏見暘谷升
金烏烏光焦燒瀚海底神鰲在焉知有幾把竿垂犗餧
不吞努力載山行贔屭金鈎一彎新月如上有徑寸明
月珠珠含夜光烱如火潜精伏怪驚蹌趨眼小鯨鯢似
魴鯉翻濤拔浪吹香餌捲衣欲裂供朝餔爭柰揚鬐掉
尾悠然逝咲擲長竿亂釣絲罥出海底珊瑚枝珊瑚枝
枝堪翫弄一聲欸乃開烟霏金沙長灘三百里紫泥汚
衣慵濯洗蘆花雪落飲瓢空卧枕綠蓑呼不起海客海
客胡為乎勸尔敲針作鈎但釣吳淞鱸烹銀斫雪矮篷
裏相薦數斛瑶漿酤洗君平生耳聽我長短歌歌聲激
烈湧海波陽侯九首天吴十眸為我起舞歌婆娑停歌
慷慨三歎息風雲来時纔頃刻不如待時栖舊磯袖手
安心飬筋力筋力飬既就漁具還持携重施龍伯國人
技一展絲綸連六歸
春風行
春風吹花快如剪柳條婆娑顔色淺四更急雨作輕寒
零落餘香上苔蘚街泥汚人不出戶強以一樽聊自遣
西家酒&KR0827;復苦貴收拾春衣倩人典齋厨久斷魚肉腥
細嚼芹葅勝禁臠時平戚戚恐寒飢况乃厄運愁不免
醜妻念我憂無薪私㸑破簀炊戸楗客来嗟吁但枯坐
慙愧不得具茶荈今朝棠梨開一花天氣自佳日色晛
西南諸峯宛在望暖靄晴烟張翠巘去年&KR0865;馬虎丘前
醉折櫻桃随步輦只今咫尺烽火隔高栅長營依塹轉
極目郊原草樹空那得鉏犁到溝畎東吳自經五世亂
四百餘年絶兵燹物盛還衰滿則虧此理甚明知者尠
嗟予親老諸弟隔晝夜蹙額眉不展巷哭隣呼不敢聞
何暇諄諄問牛喘樓前旌旗芳草闊紫燕未歸簾半捲
呼兒插花向晴昊手把短鬚吟更撚準擬青鞋到處遊
繞堤蒲柳春泥軟
山中雲歌
漠漠山中雲起自山上石天風一飄蕩雲與山俱碧白
雲嵯峨不出山道人心與雲俱閒明朝我亦乘雲去相
遇蓬萊縹緲間
春愁曲
小樓十日聽雨卧春雲作團拂簾過金黃楊柳曉初勻
雪白梨花春半破東家胡蝶飛無數西隣燕子歸兩箇
玉關萬里尺書稀春風不佀春愁大
新絃曲
張新絃彈舊曲新絃聲未和一彈一轉軸莫道換絃聲
亦換響比舊時增一半不敢臨風快快弹却恐新絃急
還斷舊絃棄置君莫悲曾似初絃新上時
結客少年場行
情如飛絮任悠揚心與游絲共短長花底若教連日醉
座中猶可少年狂新調錦瑟爭傳譜巧製羅嚢别貯香
衣以鳳翎分縫織帶將蛇角徧鞓装豪名獨擅秋千社
俠氣平欺蹴踘場白璧一雙酬劍客明珠百斛買胡娼
金丸挾彈章臺左寶騎聞箏太液傍梅子短墻羞擲果
桃花深塢咲分漿每嘲春比人先老不信愁如海叵量
猶有舊時桃李夢尚随胡蝶到遼陽
毬場曲
軟紅十里平如掌馬蹄踏沙輕不響金袍玉帶五陵兒
飛騎擊毬珠作賞身輕擘捷馬游龍綵仗低昂一點紅
倏忽飛星入雲表據鞍回袖接春風有時随地香塵衮
楊花亂擈桃花粉就窩奪得咲歸来月牙輕旋驪珠穏
一生嬌貴厭朝天不信人間有倒懸但得花間風月好
打毬場上自年年
病駞行
駞峯黃駞茸紫曾䭾黃金獻天子燕山雪深沒駞耳錦
韉糢糊駞不死去年随軍下東越越江水渾沙草熱毛
焦肉爛骨欲折回首却憶燕山雪燕山雪不得歸駞飢
駞渴誰能知伶俜反遭牛馬欺於乎駞兮爾勿悲爾峰
可食茸可衣利爾衣食孰爾毉
廢宅行
弓刀掛墻旗拂瓦行人過門湏下馬日暮將軍縱酒歸
白棒横街人亂打朱門一閉春草積官印斜封泥涴壁
守卒收鰕屋後池隣翁晒麦階前石簾幕當年盡綺羅
網絲顛倒腐螢多杏梁風雨丹青濕時有野鳩来做窠
樓臺易成還易廢前年猶是桑麻地
負蓑行
黑風吹雲江雨急破篷蕭蕭衣被濕妻孥頂笠待天明
我亦負蓑中夜立大奴操瓢不停手小奴張燈照鼉吼
君不見杜陵茅屋嘆秋風此厄命窮無不有
醉歌行贈朱彦明别
西風吹老淮隂柳秋色遥連大江口楚漢争衡未觧兵
一杯且盡高陽酒竪儒可罵冠可溺底用文章呈百醜
亂世功名纔唾手不論鳴雞與屠狗自將雙劍報漢公
更輟千金酬漂毋英雄百萬賭一擲肯對兒曹奪升斗
東家權利競刀錐聞之恨不雙耳黈(邊纊也他口切耳)我生貧
無屋半畝嚢錢數緡粟在缶凍餓長居野老先飛騰已
落他人後君今着鞭辭培塿野樹遥遥迎馬首為問伶
俜輿下人年来頗得蘇息否
梁園飲酒歌
我生之辰木入斗烏啼東井命壁守壁為文府斗為歲
許我文章播人口三齡能言學誦詩四齡指字識某某
五齡琢句對虚實聯青儷黃配竒耦客来當座賦短章
四韻不待八义手九齡六經已畢讀掩卷背誦無掣肘
丰儀翩翩秋宇鶴顔色濯濯春月柳鄉閭每辱師長愛
學校恥與兒童友毫分縷析辯同異務植嘉榖去稂莠
揮毫直欲五色爛倚馬未肯一字苟龍蛇擬將赤手搏
富貴謂可拾芥取文場馳騁竟一蹶鬐鬛局促俯其首
歸来焚膏坐長夜盥櫛不暇面塵垢淬鋒礪鍔期再策
狐豕隳突群兕吼豈惟文運遭屯否無乃曆數厄陽九
自慚定亂匪鉛槧束縛經傳事南畝畊童樵稚課朱墨
塗抹破硯掃弊帚東藩諸侯遂見徵白璧玄纁賁林藪
屢辭不獲始強起野服長揖坐談久青閨漏箭傳午滴
紫幕爐薰散春牖時翻玉檢題鸞鳳復賜銀箋篆科蚪
鵑啼花落燕鶯飛頃刻浮雲變蒼狗遷逐西行泣楚囚
倉卒弗及拜慈母初移鍾離復入汴山路匍匐十日走
皮焦足胝汗浹踵手策羸蹇背有負嚢資空乏衣破裂
無以補綴謀諸婦婦言别久簮珥空借舊乞隣無不有
高堂姑老蠒女幼日羞魚鰕買梨藕恐無紈帛禦姑寒
安得吳綿為君厚余聞愧𧹞雙臉赤灑泪出門心欲朽
病軀有僕不得將藥食扶持頼親舊寒沙古壘泣英靈
落日疎林嘯猿狖前途尚遠節屢換白露應候月在酉
榮枯萬變類觀奕憂憤百結如錯鈕筋力衰頽卧猶倦
鬚髮頒白照逾醜盡將得失付忘言且醉梁園一樽酒
癡頑子歌
癡非癡兮頑非頑清晨掃雲夜掩關恥道焦螟争觸蠻
齷齪自處癡頑間生涯秪在青㠝屼拾枯汲深忘險艱
披烟捫蘿亟躋攀朣朧月出東海灣謂是上古白玉環
直欲走海赤手扳禁之不可誓不還道逢獃翁樂且閒
相顧一咲玉齒殷十年采藥不下山倒駕玄鹿招白鷴
神經秘牒鳥篆彎時復竊讀見一斑往往亦辯跖與顔
今年從翁来帝寰勸師慎勿忘舊山山中春泉響潺潺
松花落蘚香斒斕醉聽黃鸝眠草菅不博人間玉筍班
白葛篇代贈
白葛細如絺千絲復萬絲南風池上看顔色正相宜昨
日夫君别啼痕滿袖垂
白葛軟含風輕盈望若空釧露金條脱珮映玉玲瓏浴
罷羞單着催將半臂籠
白葛白如霜裁衣當暑裳冰紈羞皎㓗霧縠讓輝光念
是夫君贈秋風忍棄藏
憶昔行贈楊仲亨
嗟我憶昔来臨濠親友相送妻孥號牽衣上船江雨急
辟歷半夜翻洪濤濠州里長我所識怜我一月風波勞
呼兒掃榻妾置酒買魚炊飯羞溪毛酒酣話舊各涕泣
隣里怪問聲嘈嘈明朝府帖促盖屋旋&KR1263;瓦礫除蓬蒿
大竹為楹小榱桷覆以菅草并索綯君時亦自長干来
為我遠致書與袍密行細字讀未了苦語渫渫如蠶繅
收書再拜問所歷燈影照夜吳音操異鄉寂寞遇知已
歡喜豈止餽百牢藤牽蘿繞互依附濡沫相潤脂和膏
薰風晝眠竹几靜落葉夜掩柴門高黃鬚為汲東井水
翠䄂或送西家醪中書大官捧檄下霜鶻脱鏇鷹觧絛
君前挽鞘我後策陟險攀峻随猿猱飢腸午渴掬澗飲
甘滑不啻青葡萄到家倉卒席未暖復此赴汴同輕舠
厓高水澁石溜急時復著力撑長篙予生有弟皆異域
漂泊幸與君逢遭君才自是伯者佐比擬管樂卑蕭曺
方期補劓拯焚溺詎肯析利窮秋毫比来縣邑久蕪廢
亦有桑柘柤梨桃遺民可鳩業可復應屈君輩揮牛刀
他時觧綬歸故里相期結屋吴江臯卷之四
