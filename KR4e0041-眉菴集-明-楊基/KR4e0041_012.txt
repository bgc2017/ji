眉菴集卷之十二
詞姑蘇楊基孟載著
江寧春舘寫懷清平樂四闋
春冰銷後綠水粼粼皺减却風流添却瘦多在黃昏時
候匆匆商女琵琶蕭蕭白髮烏紗金谷園中芳草玄都
觀裏桃花
自從别後眉也尋常皺瘦得腰肢無可瘦又是魂消時
候當時纖手琵琶東風小雨窗紗今夜相思何處月明
滿樹梨花
梅酸杏小人與春俱老一架荼䕷開遍了能得歡娛多
少隂隂綠樹青苔都無半點塵埃寄語此中猿鶴先生
早晚歸來
狂歌醉舞俯仰成今古白髮蕭蕭纔幾縷聽遍江南春
雨歸來茆屋三間桃花流水潺潺莫向窗前種竹先生
要看西山
春思多麗
問鶯花底事蕭索是東風釀成細雨晚來吹滿樓閣辟
寒金再簮寶髻鎮帷屏重護香幄杏惜生紅桃緘淺碧
向人憔悴未開一萼念惟有淡黃楊柳搖曳珠箔凭闌
久春鴻去盡錦字誰托柰夢裏清歌妙舞覺來偏更
情惡聽高樓數聲羌笛𬋩多少殘夢梅花驚落鴛帶慵
寬鳳鞋懶綉新晴誰與共行樂料應在楚雲湘水深處
望黃鶴不似柳花長任恁漂泊
春水沁園春
巴蜀雪銷湘漢冰融净無片埃看風吹皺綠晴&KR0636;杜若
雨添香膩暖浸莓苔江漲魚鱗溪沈燕尾嬴得沙鷗宿
鷺猜花隂下見行人待渡芳意徘徊湖邊十二樓臺
映多少朱簾影倒開愛綠醅可染蒲萄新釀麴塵低蘸
楊柳初栽脩褉人歸浣紗女去猶有餘香拂岸來多情
處汎桃花無數流出天台
折柳清平樂
欺烟困雨拂拂愁千縷曾把腰肢羞舞女嬴得輕盈如
許猶寒未暖時光將昏漸曉池塘記取春來楊柳風
流正在輕黃
四春圖四景美人各賦浣溪沙一闋
雲母玲瓏七寳屏玻璃㶑灧百花棚笙簫羅綺一層層
信手摘將金荔擲教人扶下綵車行六街明月萬家
燈右元夕
鵉股先尋閗草釵鳳頭新繡踏青鞋衣裳宫樣不湏裁
雕玉疊成鸚鵡架泥金鎸就牡丹牌明朝相約看花
來右花朝
軟翠冠兒簇海棠砑羅衫子綉丁香閒來水上踏春陽
風暖有人能作伴日長無事可思量水流花落任怱
忙右上己
暖雨香雲百五天玉纖銀甲十三絃咲移羅幕上紅船
照水再簮珠絡索背人重貼翠團圓安排花裏蹴秋
千右寒食
梨花夜月善薩蠻
水晶簾外娟娟月梨花枝上層層雪花月兩糢糊隔簾
看𣣔無月華今夜黑全見梨花白花也咲姮娥讓他
春色多
瓶中四花瓶插梨杏桃李各一枝踏莎行
小小含風盈盈帶露折來仝向銀瓶貯朱唇偏耐雪霜
寒冰肌不受胭脂汚瘦燕休矜肥環莫妬東君一樣憐
蠻素若教淺淡咲深濃大家都被嬋娟誤
春閨怨蝶戀花二闋
淨洗胭脂輕掃黛閗草亭邊自拗梨花戴一叚心情空
自愛風流那得常時在屈指春光歸已快不捲朱簾
又恐東風怪花影低將新月碍小闌干外深深拜
新製羅衣珠絡縫消瘦肌膚𣣔試猶嫌重莫信鵲聲相
侮弄燈花幾度成春夢風雨又將花斷送滿地胭脂
補盡蒼苔空獨自移將萱草種金釵挽得花枝動
春恨千秋歲
柳花飛盡魚鳥無音信杯减量愁添鬢梅酸心未老藕
断絲猶嫩歡咲地轉頭都做江淹恨香冷灰銷印燈
暗煤生暈空自觧誰偢問夜長春夢短人遠天涯近庭
院晚一簾風雨寒成陣
嘲春四詠如夢令
昨夜雪晴風小羅幕嫩寒猶悄天氣近花朝江上燕兒
來了催曉催曉隔樹數聲啼鳥右春曉
瞥眼韶華如織粉退紅嫣忽忽堪詫是東君忙去都忘
相識可惜可惜芳草謾連天碧右春暮
點綴落梅穠李埋沒蒼苔芳芷楼上倚闌人立在玉屏
風裏風起風起都做一江春水右春雪
銀渚拂波輕度羅幄送寒低護催得百花開又與百花
相妬無數無數吹過畫欄西去右春風
紅白桃花採桑子
淺碧深紅是誰家分染桃花片兩枝爭艷青粉墻頭見
深處娉婷淺更多嬌倩昭陽殿玉環飛燕各自東風
面
柳鶯燕三詠點絳唇
裊裊婷婷為誰僝愆腰如把小桃相亞低拂前簷瓦深
處鶯蔵不怕金丸打章臺下幾株如畫繫着青&KR0865;馬
何處飛來柳梢一點黃金小哢晴催曉喉舌如簧巧春
夢湏臾正繞江南道空相惱被他驚覺綠遍池塘草
王謝堂前舊時簾幕深如許自從歸去花落春無主綠
水橋邊茅屋人家雨花深處有人相妬掌上輕盈舞
絮憶秦娥
東風惡一江春水楊花落楊花落惹人衫袖綴人簾幕
才飛却墜能纖弱倏來還去無拘着無拘着山遙水
遠任伊飄泊
暮春見花踏莎行
白皺沾苔紅輕惹絮落花堆積無層數當時開折頼東
風漂零還是東風妬宿雨初晴低烟欲暮綿綿芳草
迢迢路綠隂深處聽啼鶯鶯聲更在深深處
淺碧凝鬚輕紅染瓣東風着意催初綻不湏抵死恨開
遲遲開却得遲遲看醉眼微醒羈魂欲斷斜陽流水
東西岸只知人有萬千愁花枝更有愁千萬
句曲閒居春暮賀新郎
自離西江省幕謫句曲已徂春矣寓居無聊未免感
時撫事援填古詞用撥新悶云
風晴樹隂薄正簾櫳楊花飛盡楝花吹落一逕青苔無
人到翠葆時翻露籜聽樹頂長鳴孤鶴半沼香萍風約
住見新荷影裏雙魚躍多少恨頓忘却疎狂莫咲今
非昨想當時狂歌醉舞轉頭都錯内苑櫻桃纖纖手勸
薦金盤杏酪夢不到南薰池閣世事多因忙裏悞算人
生只有閒中樂且對酒任漂泊
試衣賣花聲
風暖試輕羅簾外婆娑落花重疊滿柔莎細數輕羅衫
上淚更比花多無語却臨波低歛雙蛾玉容春色两
消磨多少相思無限恨一葉新荷
暮春錦堂春
芍藥闌邊按樂荼䕷屏下圍棋春光正在多情處腸斷
𣣔歸時疎雨一池荷葉綠隂千樹黃鸝那些清景無
人觧只許自家知
送春點絳唇
柳上梅邊那時庭院初相遇杜鵑啼處驀地抛人去
春也多情故繞江邊樹風兼雨落花飛絮併得難停住
詠鷗南鄕子
春水綠迢迢長與鳬鷖點翠苗一向逐波浮不定飄飄
又趁東風下晚潮閒倚木蘭橈相近相親不用招今
夜月明何處覓遙遙兩岸蘆花雪未銷
江上閒居寫懷青玉案七闋
王孫芳草生無數漸綠遍長干路春色匆匆愁裏度幾
番風雨幾番晴霽又是遙山暮青鞋不怕春泥汙紅
藥重教曲闌護細數落花成獨步自緣山野不堪廊廟
不是文章悞
曉窗啼鳥驚春睡似報道春光至側側餘寒侵繡被梅
花飛也杏花開也燕子歸來未水光山色如人意長
恨春隂杳無際今日新情俱可喜山光明媚水光溶漾
只有人憔悴
鶯聲留我看山久臨去也重回首雖是春光隨處有暖
風輕霧淡烟疎雨都在江邊柳自知不是經綸手無
意封侯印如斗行樂何湏金谷友只消尋箇典衣伴侣
同醉金陵酒
曉來一陣輕寒過水面薄冰吹破竹外錦鳩啼一箇添
黃入柳點紅歸杏都是東風做鬢絲遊颺烏巾墮醉
裏漁歌自賡和但得潮頭風不大數群鷗鳥半篙烟雨
着我船中卧
雪消天氣東風猛簾半捲猶嫌冷怪問春來長不醒一
春都是酒徒花伴醉了重相請而今白髮羞垂領靜
裏時將舊游省記得孤山堤上景一湾流水半痕新月
畫出梅花影
五更風雨花如霰問春在誰庭院報道春光浮冰面一
雙鸂鶒數莖芹藻無數桃花片武陵溪上東風怨空
趁漁郎再尋便抛棄已同秋後燕那知别後飄飄蕩蕩
這裏重相見
平湖過雨青如鑑柳下賣花船䌫雌蝶雄蜂飛繞擔杏
花終是輕紅嫩白不比梨花淡一春能幾花前探天
氣無憑故相賺晴不多時隂亦暫一回風雨一回烟霧
何處堪登覽
荅屠仲權見寄如夢令
窗外月斜鷄呌門外馬嘶車閙多少夢中人盡被春風
吹覺休咲休咲白髮也曾年少
茅屋小窗寒驟人影梅花同瘦風緊雪初晴月上一更
前後迤逗迤逗白髮青衫如舊
首夏書事夏初臨
瘦綠添肥病紅催老園林昨夜春歸天氣清和輕羅試
着單衣雨餘門掩斜暉看翻翻乳燕交飛荷錢猶小芭
蕉漸長新竹成圍何郎粉淡荀令香銷紫鵉夢遠青
鳥書稀新愁舊恨在他紅藥闌西猶記當時水晶簾一
架荼䕷有誰知千山杜鵑無數鶯啼
初夏閒居浣溪沙(三闋)
幾卷斜封出舊窠藕絲柔梗上新荷衣裳輕薄試单羅
烟淡淡中青草合雨絲絲裏綠隂多園林佳趣是清和
漸老情懷怕别離可堪人去又春歸斜陽流水意遲遲
春從不歸終不住人重相見更相期此時端的断腸時
小院回廊曲更深一重楊柳一重隂夜長人靜漏沉沉
雪白梨花千瓣玉雨黃梅子萬丸金清和天氣夏初臨
卜居蝶戀花
人間何處宜閒住除却桃源便向瀟湘去楊柳桃花千
萬樹不湏更覓深深處白驚輕鷗為伴侣女嫁漁郎
男娶漁翁女已辦綠蓑眠細雨料應天意還相許
詠塵望湘人
愛輕隨馬足深輾綉輪落花飛絮相和紫陌春晴東華
風暖拂拂嫩紅掀簸羅襪微生素衣曾染閒愁無那看
補巢燕子㗸將細雨香泥重做誰向花前行過見金
蓮蹤跡尚留些箇無處覓佳音嬴得兩眉低護鎻茂弘
何事猶携紈扇却恐西風相汚且歸去綠樹隂中淨掃
青苔高卧
詠簾燭影搖紅
花影重重亂紋匝地無人捲有誰惆悵立黃昏疎映宫
妝淺只有楊花得見觧怱怱尋方覓便多情長在莫雨
回廊夜香庭院曾記揚州紅楼十里東風軟腰肢半
露玉娉婷猶恨蓬山遠閒悶如今怎遣柰草色青青似
剪且教高揭放數點春一雙新燕
題隔屏仕女醉花隂
雲母屏風金縷扇薄映春風面縱是不分明猶勝腰肢
背後忩忩見鏡裏花枝簾底燕無處尋方便莫道不
留情秋水芙蓉獨自思量遍
感秋摸魚兒
問黃花為誰開晚青青猶繞西圃秋光頼有芙蓉好那
更薄霜輕霧江遠處但只見寒烟衰草山無數凭闌不
語恨一點飛鴻數聲柔櫓都不帶愁去當時夢空憶
邯郸故步山陽笛裡曾賦黃金散盡英雄老莫倚善題
鸚鵡君看取且信提携如意樽前舞浮名浪許要插柳
當門種桃臨水歸老舊游路
壬子重陽感舊念奴嬌
今年重九被閑愁孤負一番時節菊蕊青青香未吐知我
無心扳折紫蟹凝霜金橙噴霧舊事憑誰說故山何處
莫山無限紅葉遙想響&KR1231;廊西&KR0636;空閣上水與雲相
接回首十年成一夢却倚西風傷别料得明年人雖強
徤雙鬢都成雪且湏沽酒與君低問明月
詠雪禁體水調歌頭
嘗愛歐陽及蘇公禁體雪詩而自古雪詞無禁體者
十月晦余歸龍江風雪連日因賦水調歌頭一曲仍
不用塩梅玉㓗皓白飛舞字
風色夜來緊寒氣十分嚴起看江上樓閤無處不鈎簾
短短釣簔漁艇小小竹籬茅舍斜挂一青帘醉眼傲今
古不飲咲陶潜正蔌蔌俄揚揚復纖纖楚山埋沒何
在高處露雙尖人道党家風味不比陶家清致我欲兩
相兼舉盞慶豐瑞來歲不湏占
客中壽婉素齊天樂
華鯨聲遠鶯聲早忩忩瑞烟籠曉蛾綠添眉蜂黃點額
楼上妝梳初了羅輕佩小向晴日簾櫳暖雲池沼細爇
名香滿斟春酒拜翁媪繁華流水東去又梁園密雪
長干芳草楊柳東風梨花淡月幾度夢魂牽繞佳辰漸
好願此别歸來會多離少咲引兒孫故鄊稱二老
旅中感舊喜遷鶯
烟光明滅正細雨釀寒羅衣猶怯泥沁香融波添綠膩
斡淡柳金梨雪借問遠山何事低學脩眉雙結料也是
為朝朝暮暮傷人離别情切且莫問燕子未來來也
成虚設蘇小愁多秋娘老去雖把綉簾高揭回想舊時
春夢多少轉員周折但只願盡今生都是稱心時節
月夜過采石西江月
采石磯頭明月娥眉亭上秋山古今來往幾人間贏得
新愁無限不用朱唇低唱何湏纖手輕彈一觴一咏
到更闌驚起數行鴻鴈
江舡聽雨如夢令
蓬上雨聲初罷舡尾綠簔齊挂添却幾重泉都向松梢
飛下如畫如畫山與白雲齊亞
江邊落梅千秋歲引
斷角殘鐘孤城小驛雪裏匆匆見顔色才看綠毛花底
鳳又聽黃鶴樓中笛綺窗寒綉帷晚時相憶開處漏他
春消息飄處恨他春抛擲猶自多情點衣白當時一枝
曾折寄而今數朵湏憐惜小橋邊短籬外重尋覓
夜泊大姑廟下風雨無眠賦以感懷念奴嬌
一天風雨柰無情悞我匆匆行色龍女祠前三日住可
是東君留客夢裏家山燈前兒女幾處烟波隔數莖愁
鬢看來今又添白遙想小小宫桃盈盈墻杏都被輕寒
勒只有春江如得意添却蒲萄三尺鶯燕休愁鳬鷖莫
咲行止非人力明朝西去布帆高掛晴碧
臨湘雪夜謁金門
東風劣吹下一天春雪單薄被兒寒又怯自温温不熱
依舊起來周折梅影淡横斜月清則是清清更絶欠
他相對說
巴陵雪夜西江月
銀燭偏欺瘦影爐熏不退輕寒蘭舟聽雪楚江干篷外
春虫撩亂添上鬢邊白髮驚回夢裏青鵉尋常猶恨
夜漫漫今夜更長一半
岳陽春暮念奴嬌
楚江天暖滿山桃李被東風吹忒怨白愁紅千萬點都
向溪邊流出前度劉郎去年崔護相見頭全白杜鵑啼
處要歸誰便歸得惆悵南浦南邊東湖東畔芳草茸
茸碧寒食清明都過了回首無多春色茂苑鶯声鷗波
烟雨同是江南客五湖春渺且聽君山吹笛
衡陽道中洞仙歌
斜紅皺白映水花千樹獨自沉吟對雨恨黃鸝特地飛
向枝頭千百囀說盡愁人意緒倚篷凝望眼楚天湘
水一點君山在何處料得綺窗前人也銷魂歸期遠玉
纖頻數便寫却銀牋向衡陽倩着箇春鴻帶將回去
秋雨(作湘中)訴衷情
中年人已怕逢秋情景不相投尋常耳邊風雨都聽作
許多愁千古事幾時休枉追求數行鴈一派瀟湘獨
自登樓
湖南舟中見新燕雙雙燕
去年别處記黃葉秋聲晚凉庭院忩忩欲去再入綉幃
留戀回首東風又軟漸細雨梨花開遍那知各自飄零
向這裏人家重見柳外湘波似練竹籬茅舍何如玉
樓金殿呢喃聲裏如訴落紅千片一樣山遙水遠料應
也多愁多怨相期月戸雲窗依舊舞裙歌扇
湘中書所見虞美人
巴陵樹裏湘隂路幾箇人家住門前綠水繞圍遭閑種
一株楊柳一株桃青梅紫筍黃雞酒又剪畦邊韮楚
聲歌罷亂簮花盡是不知音律老叟
花邊夜宿菩薩蛮
瀟湘門外春江水小紅樓子臨江起樓下是誰家一株
含咲花蘭舟休遠去只就花邊住花影上牙樯夢魂
今夜香
祁陽道中聞蛀小重山
纍纍湘雲帶晚霞東風吹絮落晴沙夢魂今夜繞天涯
春暮也芳艸亂鳴蛙獨自莫咨嗟青烟飛颺處有人
家且分新火試新茶深竹裏無數木香花
旅中春曉二郎神
野棠風急又過了一番花信想芍藥猶香荼䕷將謝春
色忩忩欲盡自疊牋題芳字寫不就閒愁閑悶能幾度
尋思鏡中添了許多愁鬢休恨清明已過清和相近
漸藕葉初圓櫻桃紅小新竹娟娟綠嫩疎雨池塘綠隂
亭舘别是一般風韻記珍簞湘簾葛巾紈扇晚凉時分
山西途中送友回鄕阮郎歸
携手河梁惜袂分秋鴈不成群同來不得同歸去目断
太行雲望故里暢羈魂近楊柳閶門惟留白髮老河
汾無才可報君
初到山西纔中秋已寒甚擁弊裘矣緬思故鄕
正當賞桂問月之期杳莫可得然諸友亦多散
沒惟止仲在焉用填詞一闋寄之則鄕情旅况
覽示何如惜餘春慢
隴頭水澁秋蟬過塞鴈鳴寒威陡至恁早覺袖手懶將
開這氣候偏與中原異峭砭肌骨洌脆髭湏江南老實
難當禦覽高山何葉不零那百草歸何處記故鄕秋
暑方消金粟飄香黃花委地謾携壺共上着翠微吟盻
白雲紅樹時去世更無幾南迁北往番成夢裡到明朝
嬴得邊雪霏顛空令撫脾
憶故園長相思
山悠悠水悠悠水遠山長無盡頭俺怎不生愁憶歸
休合歸休春到江波漾白鷗好弄一扁舟
眉菴集卷十二終
眉菴集補遺
懷舊業
春舘坐微雨午窗蘭氣清以兹魚鳥性遂適園林情佳
樹細花落清池圓葉生芳辰與幽賞欣此一來并
小孤山
江流西來如箭急孤峰横截江心立桃花水漲勢相爭
峽口瞿塘猶不及山神堂堂心膽麄當是人間偉丈夫
江頭廟裡青綾帳翠靨紅粧塑小姑
南浦歌
朝發南浦棹莫聽南浦歌春江與春草如此别離何春
風楊柳悲千縷秋水荷花暗江渚白髮收罾灧灧霜青
裙採綠絲絲雨沙渚東邊是蓼洲人家高繫木蘭舟還
乘紫極宫前月移過秋屏閣下遊
感春
何所平生愛江空春水遥舊情題竹見新恨對花銷束
脯非沽祿聞鐘豈造朝自慙鞲上鶻風起欲凌霄
春水又盈尺鶯花未滿林草扵閑處綠愁向夜來深野
鳥丁寕意江雲去住心從來布衣願不必問多金
一窗秋影
窈窕梧桐樹參差桂竹林如何數枝影共此一牎隂雲
破月華滿夢回秋意深相看竟長夜脉脉故園心
滕王閣圖
地湧三重閣江横百尺臺渚霞朝牖闢山雨暮簾開金
奏雲中落銀屏月下來虹霓明綺席星斗弄珠胎歌舞
俄成夢登臨信可哀畫圖迷蛺蝶文甃積莓苔憶赴閻
公宴曾誇子建才長天與秋水千古共徘徊
冰連日毒熱思冰不可得囙賦五言排律一
首書箑上庶幾望梅止渴之意也仍邀來儀
季廸幼文三文學同詠
凌室啓深蔵殊恩錫上方壺清迷練色甌薄耀寒光當
座人俱素登筵體共凉瑩含銀永㓗甘薦蜜脾香淺碧
迎歌扇微紅映舞裳明愁難作鑑堅恐易成漿瑞擬金
窗雪勛高玉井霜屏慚雲母熱簾詫水晶凉醉客狂思
聶詞臣渴願嘗陳王方避暑突兀殿中央
燈夕觀妓戲作豔語
舞緩態偏濃歌停拍未終釵留人勝雪釧響臂羅風不
畫眉長綠非酣臉自紅意將回眼送嬌逐點頭通此夕
瑶臺下當時洛浦中莫言常見慣腸斷杜司空
栽竹
斸開蒼蘚種琅玕移得瀟湘入座看宿土半含春雨潤
短籬鈄弄午風寒紫苞未見搖冰雪翠實終當宿鳳鵉
何處玉笙吹夜月碧桃零落滿東闌
王蒙畫西山圖
楚山迢逓隔江齊江上人家盡向西缺處每逄新月上
淡中長映夕陽低清憐爽氣晴猶濕紫護烟光晝欲迷
無復滕王高閣上珠簾暮雨正凄凄
春夢(三首)
春夢復春夢春夢何時醒昨日梨花白今朝梅子青
春夢復春夢夢好不知春只有雙胡蝶憐他夢裡人
春夢復春夢夢覺春無迹何處覓殘紅東南數峰碧
絹扇
紈扇娟娟白篔簹箇箇青如何明月裏吹下鳳皇翎
半身美人圖
畫師有意画風流畫到風流意便休記得去年春雨後
杏花院裡短墻頭
嘉靖乙卯臘月廿六日志于疊翠軒
