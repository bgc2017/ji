眉菴集卷之八
七言律姑蘇楊基孟載著
送路季璉問聘河東時東駕出師太原
三晉封疆拱帝圻兩河山色照戎衣青虹貫日随星出
赤鳥如雲夾電飛使者梅花春後折王孫芳草夢中歸
入朝若問東南事積粟如山萬馬肥
三讓祠前酒一巵杏花紅白柳絲絲古来使者稱吴札
此日行人得趙咨老祖山河終不攺諸侯勲業巳如斯
青宫錫宴如前日為賦栖栖六月詩
聞官軍南征觧圍有日喜而遂詠(四首)
天師南下静風塵正月樓船渡孟津中外諸侯元有約
東南豪傑豈無人十年白骨埋荒楚一日蒼生去暴秦
喜極自提孤劒舞不知雙淚落衣巾
巴江東去動旌旗此變還應責望誰尺土未歸終自復
一夫作難彼何時北来兵勢當無敵南向人心頼不離
見說兩淮消息好巳將牛酒犒王師
兩河精騎向㐮陽全蜀材臣出鳳翔天下風雲争會合
江東子弟謾搶攘人皆厭亂思平世誰不將歸說故鄕
我有先塋依古井十年不奠一壺漿
官軍聞說下楊州夢裡扶摇賦遠遊天運未容人力勝
民心湏順物情求遭逢喪亂生何𥙷見得昇平死即休
沽取一壺花下酌弟兄兒女咲相酧
寄楊鐡厓先生
不見雲間楊鐡史寮中七客近如何老来詩句疎狂甚
亂後文章感慨多長笛參差吹海鳳小璚楊柳舞天魔
春明且盡嬉遊樂莫觧梁鴻五噫歌(先生所居名七者寮)
懷悼朱秦仲總制
力盡戈鋋援不回猶揮赤手搏風雷波濤失意蛟龍伏
肝膽如杠虎豹摧謾使張遼說關羽誰將全武易秦裴
煩君更緩湏臾死要對春風酒一杯
送雪坡太守之武林
湖上烟飛𨳩畫船鳬鷖鴻鴈滿前川舊遊未覺英雄老
遺愛猶思太守賢驛樹籠䓗春雨裏江花零落晚風前
遥知不着登山屐先向閭閻問倒懸
送謝參政朝京
萬方臣妾歸降日四海諸侯職貢秋七冊寶書銀葉篆
九重珠絡翠雲裘舍人入奏臚傳早天子論功寵遇優
正及燕山三尺雪馬蹄湏遍御街遊
郡齋養痾呈醉樵内史(三首)
江雲倏忽暝還收五月猶寒着弊裘芳草斜陽看易晚
綠荷疎雨聽如秋池塘空闊蜻蜓喜簾幕蕭條燕子愁
不是無言成獨坐暫將心事静中求
小軒新沐喜神清短幘单衣覺漸輕松下琴書晴亦潤
竹西窗戸晚猶明愁来對酒心先醉病後看花意懶行
却憶故山深處立綠蘿千樹呌流鶯
亂裏情懷苦未𨳩更兼貧病兩相催翻書自取醫方讀
寫劵頻賖藥品裁有子問安催啖粥無人療渴謾思梅
東山謝傅能相憶風雨園丁送韭来
送潘省參糓北覲
黃鉞專征異撫軍薊門鼙鼓接西秦江淮久頼齊桓伯
中外方思李泌臣鶴駕簫聲丹禁曉龍池柳色舊宫春
邦交不用縦横術况復東周有故人
挽吕輔之參軍
老来不作華亭尹死後仍書貞惠君猶有綈袍憐范叔
更無珠履哭田文練兵每到防秋試積粟多緣歉歲分
𣣔奠一尊招夜月紫藤蒼栢繞孤墳
送錢思復曲江
庾信文章四十年一官今喜便宜遷諸侯賓客青雲表
亂世功名白髮前弟子年来金馬詔故人天上玉樓宣
先生且向江南老草閣東風聽雨眠
登石湖山亭和胡宣古宋仲温
危亭百尺瞰奔湍落日清虚縹緲間石壁倚風青鳥下
洞簫吹月玉龍還覇啚猶在英雄夢雲氣或連吴越山
無限興亡眼前事五湖烟水不相關
虎丘遊和張雲門韻
烟草離離接故宫劒光無復吐長虹虬髯一怒江山定
鳥喙重来苑囿空佛宇勢凌雲海日𣑽鐘聲和塔鈴風
風前虎去高丘在野樹殘花泣露紅
追送徐孟岳
長洲苑前春草生騎馬送君君巳行東風楊柳忽淡蕩
新水鵝鴨自縦横青菘堆雨晚飯足白苧裁雪春衣成
隣家有酒可賸買我𣣔相從聽早鶯
寄王常宗
不為春愁减帶圍自緣多病故人稀無多的的梅花在
有幾斜斜燕子歸月上湖平還蕩槳酒醒風起更添衣
微官未得追随去定挹爐熏静掩扉
寄號醉樵饒介之
萬里西風到井梧泠泠秋水接平蕪清虚自是松間鶴
瘦硬何湏石上蒲千古英雄雙醉眼四山風雨一樵夫
正湏斤斧收材木要向凌烟見畫圖
送胡布張憲二軍咨
鳳凰出世不多見神駒汗血非全功子龍勇冠萬人敵
劉表氣壓三軍雄會使策勲夸海内何必紀姓歸遼東
遲子縱横覽八極當駕巨浪乘長風
丈夫許國一何蚤中興紱冕皆吾徒絳火流雲赤雀下
神劒入海妖龍屠秦人玉琯不自惜宋客燕石何其愚
會見清明舊鵰鶚鶱飛萬里騁良圖
送趙智之海濱兼柬乃伯元鼎
十月肅霜霜未嚴片帆歸去雨纖纖鴈飛空闊雙斜影
山隔蒼茫一翠尖自咲楊雄登舘閣誰憐膠鬲在魚塩
到家為我寒暄問汝伯遥應雪滿髯
寓雲間送人之上海兼簡曲江居士
嗟予多難未能歸念爾無家更别離春近江花𨳩次第
雪消沙鴈落參差英雄惟贈劍三尺貧賤相逄酒一巵
為語海州錢博士白頭誰與細論詩
同雲間謝嘉書張夢辰舟
手持三尺青琅玕鼓枻来往凌風湍放歌吴淞江月白
濯足洞庭秋水寒黃金何用鑄范蠡紫蓴自足供張翰
扁舟早晚落吾手便當相逐投魚竿
將歸吴中留書雲間齋舍
讀書喜逢明主知直節不受儒官欺男兒自當萬人敵
少壮耻為童子師江㧾還家何草草仲尼去魯獨遲遲
蜀雲亭下春消息雪白梅花開一枝
元夕次韻鐡崖先生
千輪萬騎影參差盡道風光勝舊時珠果亂抛金並蔕
銀花交射玉連枝星緣燈映看偏密月為人留下轉遲
白髮老仙逢盛事綵毫先詠太平詩
星斗斕𥚹落絳河魚龍㶑灔出滄波尋常巷陌皆車馬
到處笙歌盡綺羅人意尚嫌春夜短燈光更比月明多
謾教胡女傞傞舞細按吴兒宛宛歌
和謝雪坡錢塘見寄
經旬不見謝宣城小楷烏絲寄遠情黃篾楼高春夢破
綠羅衣薄暮寒生鶴臨沙渚鷗俱浴花落江泥燕與争
亦欲雨蓑摇短楫西湖新水蕩空明
送鄭本初還越
深冬未飄一片雪江梅巳𨳩千樹花出門上馬霜滿屋
舞劒聞雞月在沙秦豈無人徒贈策楚雖三戶復成家
壮懷亦有東游夢明日津頭見斷槎
赤山書事寄龜巢謝隱君君南蘭陵人今避兵
居吴長洲之獨樹湖
曾向溪南看藝麻竹杠兜子一肩斜秧苗尚短仍含糓
荷葉才高巳上花蚕屋柘烟朝焙蠒鵲爐沉火晝薰茶
而今風雨成抛絶卧聽西園兩部蛙
贈勤上人别兼簡雲間陶宗儀
澄公高義動山川亂後今逢弟子賢四海交游諸老盡
百年衣鉢一燈傳詩題玉几峯前竹社散東林寺裏蓮
惟有赤城陶逸史老懷能說舊時禪
寄林訓導謨
江上雪消春水渾故人書札到柴門英雄所見自相合
貧賤之交誰與論漢室山河終混一秦城楼閣易黃昏
平生不識之無字也學相如欲賣文
長洲何明府見過
使君麾節来相訪正及南風百草長新語驚人渾爛漫
竒才化俗更循良西山雲朵金銀氣東閣梅花冰雪香
便𣣔乘槎遠相從鳬鷖春水綠茫茫
漫興
十日南風吹雨晴隣家鵝鴨傍人鳴蒼苔門巷槐花落
青草池塘荷葉生巳喜包茅来楚貢不勞酈舌下齊城
野情𣣔買滄浪屋醉詠鳬鷖歌太平
聞雪坡將還吴門
桑葉重重戴勝飛行人多報故人歸髩從别後星星出
花到春深樹樹稀詩喜官閑能不廢身緣謀拙事多違
便湏出郭相迎迓遮莫南風雨滿衣
懷王隱君止仲
小几支頥却掩書身閑喜復見秋初山林自此縦横落
絺綌扵人次第疎沙鳥浴江明白鷺水花摇雨淡紅蕖
相知獨有王摩詰兩月無詩寄草廬
附王半軒次韻寄荅
懷剌歸来卧枕書白雲滿榻閉門初草玄未信楊雄
病禮法從知阮籍疎短障夕陽悲蟋蟀方塘秋水老
芙蕖南村口燥呼難得一任狂風攪弊廬
懷高著作季迪
坐看清江飲白虹不知楼閣又秋風㳽漫禾黍蒼烟外
零落芙蓉暮雨中冨貴逼人驚變豹文章鳴世豈雕虫
清時欲草征西檄只有陳留阮瑀工
附高青丘次韻寄荅
殘雨翛翛映彩虹憐君獨咏楚臺風遠江帆影秋蕪
外故苑砧聲晚樹中壮歲漸如辭幕燕閑身猶坐蠧
書䖝雅音自古無能好莫向人誇瑟最工
江村寒食
預折楊枝插繞簷荳糜香軟麥餳甜春衣未染新絲織
午篆猶分舊火添小雨送花青見萼輕雷催笋碧抽尖
不因人遠傷離别那得春愁上短髯(時弟均戍塞外)
乘槎為日者張德元賦
百尺枯槎孕氣靈濤花空影入滄溟星河弄月珠胎白
銀漢流雲鵲羽青坐拂珊瑚龍婉婉卧看蓬島翠冥冥
不湏更問君平卜認得黃姑駕綵軿
白雲深處為天平圭上人賦
上人卓錫亂雲中縹緲蓮花第幾峯行盡﨑嶇方見塔
望迷樓閣但聞鍾四山曉氣層層雨一逕秋隂曲曲松
幾度相尋問童子水流花落竟無蹤
聽秋軒為方上人題
聽秋軒前秋滿庭聽秋軒裡貯秋聲噫嘘萬竅西南發
摇落四山風雨鳴定起寶花如雪堕夢回璧月帶潮生
便湏飛錫蒼梧野聞取鈞天九奏笙
雨中懷沈逹卿茂卿
立春一月二十日江鷗野鶩飛滿池杏花差白净洗面
楊柳半青争畫眉沈郎多病徵未起王孫不歸吁可悲
南周山頭飬親好贈以金盤五色芝
天妃宫題贈道士沈雪溪
帝遣神妃降紫芬海波摇蕩赤霞裙月明貝闕金銀氣
日暖龍旂贔屭紋青冊簡書天上錫紺帷靈語夜深聞
方壇露冷三花繞坐演琅凾大篆文
題明皇貴妃對奕禄山傍觀圖
深院紋楸敵睡魔玉環用意蹙雙蛾只因數子蔵機密
不覺三郎失着多布陣似窺龍尾道争邊未至馬嵬坡
有人冷眼觀成敗若箇胡兒是爛柯
問梅次趙元鼎韻
驚散溪頭一樹雲故人相别又相親兩三枝上幾分月
四五點中多少春不入楚騷緣底事番成羌笛是何因
芳心𣣔露還羞澁踏雪歸来香滿身
望太湖
天帝何年遣六丁鑿𨳩混沌是雙青湖通南北澄冰鑑
山斷東西列畫屏挾雨龍歸霄漢暝網魚船過水雲腥
乘風𣣔往終吾老甪里先生古洞庭
初春(二首)
雪晴泥軟不生埃春水浮香上綠苔柳色嫩扵鵝破殼
笋痕斑似鹿辭胎踏青鞋韈平頭製試暖衣裳稱體裁
安得草堂江浦上紫桃紅杏一齊𨳩
春色撩人到水涯草香蘭氣總詩材酒&KR0829;同伴嘗新熟
花趁初晴賞半𨳩蹀&KR1923;馬随車嚮過鞦韆人送咲聲耒
直湏清夜紅羅燭莫負東風玉鏡臺
春日雜詠(四首)
雨雨風風未肯晴百年時序逼清明花無桃李非春色
人有笙歌是太平黃鳥巧衝蝴蝶過紫騮驕趁玉&KR0865;行
酒家不用逢人問高插花枝作旆迎
偶自循籬出逕苔剌桐花落野棠𨳩一年春巳無多在
幾箇人曾有暇来浸糓陂塘科斗亂浴蚕時節杜鵑哀
買山莫種閒花柳多覓松栽與栢栽
蘭心剌促上枯根草色凄迷入舊痕灘觜無泥沙自白
潮頭有雨水先渾龍祠神去鴉鳴樹魚市人歸犬應門
便織蓑衣與牛薦此身只合老江村
陋巷荒蕪野趣濃小溪春水恰船通無邊草色猶春雨
有幾梅花更晚風文體敢期盧駱並交情惟許范張同
𣣔將浪迹随漚鳥錯比溪南是瀼東
見花
聽風聽雨坐空齋不道春花爛漫𨳩亂世身如危處立
異鄕人似夢中来十年多故塵雙鬢萬事無心酒一杯
明日清明攺新火且將榆柳着殘灰
清明後見花狼藉
春到清明花漸稀花應憐我見春遲多情杜牧重来日
前度劉郎再到時莫為東風愁對酒且因流水獨臨池
短墻深處無人折留得殘紅四五枝
立夏
風雨都無半日春滿溪䳘鴨水迷津櫻桃子熟巳薦廟
芭蕉葉長才過人壮歲得間緣性拙故交雖淡却情真
如何盖得江邊屋賸采新荷飯綠蒓
木茶爐
紺綠僊人煉玉膚花神為曝紫霞腴九天清淚沾明月
一點芳心托鷓鴣肌骨巳為香魄死夢魂猶在露團枯
孀娥莫怨花零落分付餘醺與酪奴
竹素圖
百尺飛樓似石渠牙籖五色照窗虚平生不惜千金費
丧亂猶存萬卷餘秦火巳来皆断簡楚經之外總閑書
晴雲滿榻芝香散應與諸郎校一初
栽竹
斸𨳩蒼蘚種琅玕移得瀟湘入座看宿土半含春雨潤
短籬斜護晚風寒紫苞未見摇冰雪翠葉終湏宿鳳鵉
何處銀笙吹夜月碧袍零落滿闌干
鵝翎菊
曾随漚鷺浴滄浪又對芙蓉試淺粧露冷有香栖晚圃
月明無夢到寒塘綠波春草當時雨黃葉秋風此夜霜
莫道淵明最憐惜右軍應為寫千行
卜流(者吉否反是吴人扵初正以糓占人一年休咎炒成花)
春入吴門十萬家家家爆糓作生涯就鍋裂碎黃金粟
随手翻成白玉花紅粉佳人占喜事白頭老子問年華
晚来分付兒童戲數片江梅撲鬢斜
梅花夢
綠萼仙人曉睡濃香魂縹緲逐東風翠禽啼破春如海
胡蝶飛来月滿空白玉樓臺渾落莫黃昏時節正朦朧
巡簷𣣔問神遊處只在孤山淺水東(以上元末在吴中作)
徵赴京
亂後人如再得生敢扵世上望聲名詩吟白屋惟安隱
詔落丹厓陡失驚鳳闕有心求柱梲鯫材何量抵瓶罌
不堪故舊愁分手楊柳楓槗第一程
到京
欎䓗王氣古金陵泰運重新感盛明臣庶梯航趨上
國江山龍乕衛高城六街塵掠秦淮過萬戶鐘聞魏闕
鳴白髮到京期少𥙷敢將詞賦重聲名
奉天殿早朝
雙闕翬飛紫盖高日華雲影映松濤萬年青擁連枝橘
千葉紅開並蔕桃仗以玉龍㗸寶玦珮將金兕錯銀刀
乍晴風日忻妍美闔殿齊穿御賜袍
錦襠綉帽列金撾玉節龍旂拱翠華甘露欺霜凝紫液
卿雲如盖結丹霞鶯聲近隔宫中柳駿騎遥穿仗外花
聖主直教恩澤遍香羅先到小臣家
新正試筆
寒随殘臘去匆匆又見年光入眼濃恨不髮如春草綠
咲曾花似面顔紅門無賀客酬佳節座有癡兒夀老翁
巳許承恩趨鳳闕珮聲齊到日華東
雪
欹欹整整復皚皚可是春冰細剪裁到處江山皆玉立
誰家庭院不花𨳩幾回旋繞還飛去半餉悠揚却下来
獨有梅邊易消滅也應和氣近蓬莱
東風
曉寒衣𬒮𣣔生&KR0994;沉火微薰半臂綾内苑未消千樹雪
東風先觧一池冰梅驚玉笛吹還落柳傍珠簾折未能
回首帝城明月滿六街簫鼓萬家燈
元夕觀燈
綵鸞扶轂駕雲駢寶騎揚鏕逐隊行十里燈光欺月色
九衢歌響雑簫聲綺羅香繞長春苑珠翠人遊不夜城
喜極未能間坐得也随僚友看昇平
塔燈應制
百尺浮屠聳半空闌干十二影玲瓏日臨銅柱霞標爛
風颺銀花火樹紅一劒騰光衝斗口五星揚彩入離宫
高明碩與君心並徧照逃亡草野中
上馬
晴来未覺是春朝巳有東風着柳條雪自堅牢盈尺在
冰纔輕薄一邊消不愁霧暗看花眼且倩人扶上馬腰
却憶探春湖上路小紅船子木蘭橈
新春左掖簡方員外
雞籌送曉日初長粉署微薰應漏香草色才回半痕綠
柳條初染一分黃玉壺冰觧春無迹羅幕風来澹有光
自愧才疎非畫諾敢随鳴鳳集朝陽
送周鍊師玄初還吴
玄都春暖碧桃𨳩鳴佩朝天到鳳臺夜檄雨龍江上發
曉呼雲鶴洞中来黃精却老和泉煑丹橘娱親遶舍栽
為問長生應有術早修真籙進蓬莱
感春
茂苑東風散鼓鼙草堂近在柳營西春衣禁酒聊存着
詩句懷人每謾題花有底忙衝蝶過鳥能多慧學鶯啼
閒身準擬看山色又復朝參逐馬蹄
春日出郊
偶臨春水賞春晴便覺身随步履輕人面映花渾一色
竹音和雨恰齊聲衣從典盡湏沉醉簮未容投且暫行
除却鳳城佳麗地更扵何處樂昇平
送杭太祝代祀四瀆
馮夷擊鼓走黃能夜報祠宫代祀来虎節不湏桐柏去
龍香且向吕梁𨳩古来河海猶三望今日風塵尚九垓
若對夀春城下月可能巵酒酹荒萊(水中三足鼈名也黃能之能匡来反)
應制送安南使臣杜相之還國
都門車馬曉騑騑敕送陪臣萬里歸使者重聞新寵詔
嗣王仍賜舊頒衣驛亭五月蕉花落江路南風荔子肥
歸報大廷方徹樂也知存没感皇威
送僧住姑蘇北禪
六年江海一論心又聽鐘聲出禁林歸路暖風芳草合
講堂春雨落花深未誇葛老三編論獨愛韋郎五字吟
水月仙人塵不染待君重振海潮音
悼楊文舉慱士
白髮蒼髯老太常亂離終喜得還鄕八分書古追東漢
七字詩工到盛唐謫久已無書滿屋病多惟有藥成囊
我慚同姓曾聮職宿草西風淚數行
送鄭與權之官七閩
七閩地暖不飛雪山路早行仍衣綿黃金結客記昔日
白髮上官非壮年荔子曉風人似玉桄榔春雨樹如烟
還家定&KR1587;楊州鶴流水寒松遶墓田
題玉真觀
五色琳宫綴玉題萬年瑶冊秘金泥屏風盡是青山疊
旛盖都將綠樹迷雲氣長隂時嘯虎日華先曉夜聞雞
閒身碩得同真佀卧看&KR0687;&KR0687;鹿引麛
送俊用章上人還中竺
五色雲凾貝葉牋寶幢花雨下諸天纔參闕下䕫龍會
又赴山中鹿豕筵萬法西来知幾劫一支東指已千年
行當着屐藤蘿外共看峯頭玉井蓮
春宵樓
春宵樓上人如玉一刻光隂直萬錢簾底按歌風細細
酒闌私語月娟娟錦窩香暖雲初散羅幕燈昏客未眠
莫怪銅壺大催促長門猶嘆夜如年
狂歌
東風十日不成雨北郭兩山吹作塵縱横自可二千石
貧賤何湏七尺身醉後狂歌皆慟哭老来春色最傷神
即將建業城邊柳持贈山陽笛裏人
秦淮官舍春懷
潮来灘觜綠沉沙獨坐微吟送物華強健憶曾身佀犢
風流那復鬢如鴉十年金谷園中友三月長安馬上花
春色正濃人意好且教群吏暫休衙
晚春(三首)
旌旗獵獵繞高城曲水飄香出綉楹雨頡風頏枝外蝶
花遮柳映樹頭鶯乍籠紗幘羞容老試着羅衣覺體輕
猶憶醉歸湖上路滿身飛絮馬縱横
宫樹參差帶苑墙暖塵兼霧撲衣裳新蒲細柳皆春色
紫燕黃鶯𣣔斷腸沽酒客来花未落祓除人去水猶香
老懷無復登臨賞坐對鍾山到夕陽
辛夷如雪照庭柯老去愁驚日易過芳草漸扵歌舘密
落花偏向舞筵多故人别後皆黃土南浦春来又綠波
便𣣔移家勾曲住採芝種玉此山阿
寓江寧村居病起寫懷
落梅風急晚蕭蕭病起愁驚雪盡消巵酒不添前日量
帶圍初减舊時腰高楼錦瑟花連屋深巷珠簾柳映橋
凖擬青鞋踏春草看他翡翠戲蘭苕
病體支離倦褁巾偶因行樂見陽春梅緣何恨尋常瘦
柳故多愁日夜顰夢裏笙歌随騕褭畫中羅綺綉麒麟
相期𣣔就吴姬飲却恐江花咲客貧
性懶逢春睡轉昏曉鶯多在夢中聞故人錦字憑誰寄
學士銀魚每自焚布糓雨晴宜種薬蒲萄水暖𣣔生芹
相思未信蓬山遠只隔江東一片雲
望盡吴山是楚峰一緘芳信託歸鴻丁香暗結盈盈露
荳&KR1958;微含細細風春水染衣鸚鵡綠江花落酒杜鵑紅
此身曾是登瀛客未信扶桑弱水東
不知殘雪是春光起見輕雲覆野塘春草春江相妬綠
新鶯新柳闘争黃囊無太史新頒曆衣有容臺舊賜香
但使清尊花底醉任教白髮鏡中長
東風拂柳軟婆娑野鳥啼春聽未和世事不随人意好
雨聲偏為客愁多回文篆小香如蟻凹面杯深酒勝鵝
一帶春江皆碧草却愁無地着漁蓑
醉舞狂歌四十年老来參得小乘禪東風未濕墻腰雪
細雨微添石眼泉無數白鷗閑佀我一江春水碧扵天
莫言笠澤非彭澤定擬金川是輞川
坐對青山覺眼明山應憐我眼偏青一官不博三竿日
萬事無過兩鬢星花底蛛絲迷蛺蝶草根蝦族變蜻蜓
文章無預封侯相莫向人誇識一丁
十里吴堤踏暖塵老懷忽憶故鄕春泥金孔雀裁歌扇
刻玉麒麟壓舞茵翠䄂錦筝邀上客畫船銀燭照歸人
而今白髮東風裏疑是前身與後身
門外春泥一尺深窗間雲氣十分隂寒毡溜雨衾如鐡
濕竈凝烟火似金酒觧驅愁時強飲詩多感舊懶長吟
貧家不願千金粟但得陽烏照晚林
新柳
濃如烟草淡如金濯濯姿容裊裊隂漸軟已無憔悴色
未長先有别離心風来東面知春淺月到梢頭覺夜深
惆悵隋宫千萬樹淡煙疎雨正沉沉
春草
嫩碧柔香遠更濃春来無處不茸茸六朝舊恨斜陽裏
南浦新愁細雨中近水𣣔迷歌扇綠隔花偏櫬舞裙紅
平川十里人歸晚無數牛羊一笛風
春水
溶溶漾漾𣣔平槗知是巴江雪盡消紅雨落花来衮衮
綠烟芳草去迢迢沅湘已沒鷗邊渡湓浦新添鶩外潮
向晚漁郎走相報大家齊上木蘭橈
樹底
偶自無眠樹底行不關春色惱人情蛙當静夜聽偏急
鳥並深池宿屡驚楊柳無風偏裊娜梨花有月更分明
春江一派東流去剛道波聲為不平
白髮
江柳逢春已變金雪消江水到門深青山識我歸来意
白髮消人仕宦心半醉半醒花冉冉閑愁閑悶雨沉沉
莫言萬事中年後不是中年已不禁
减衣
春衣初减覺身輕老眼緣晴遠倍明濯足愛臨流水坐
看山羞逐少年行江花一色多於雪野鳥双啼巧似鶯
莫道飄零易傷感故鄕應更不勝情
清明寫懷
江樹蘢䓤入苑青祓除時節又清明漢宫蠟燭分烟出
唐女羅衣傍水行一片花飛愁燕燕二分春去怨鶯鶯
人生幾度東闌雪莫道黃州自有情
江畔尋花偶成
細草平沙暖更融謾随胡蝶步東風衰髯照水疑添白
老眼看花覺厭紅且自細聽鶯宛宛莫教深惜燕怱怱
江村到處皆春色聊與行人吊客中
偶随流水到花邊便覺心清似昔年春色自来皆夢裏
人生何必盡樽前平原席上三千客金谷園中百萬錢
俛仰繁華竟陳迹野花啼鳥謾留連
上巳對雨
三月長安草滿坡年年修禊襍笙歌䴡人羅䄂珠腰衱
中使銀鐺錦靿靴江上只今春雨暗水邊何處落花多
不湏惆悵開元事寂寂山隂長薜蘿
再用前韻書事
春来不到鳳凰坡辜負江頭白苧歌輕薄衣裳宜換裌
軟紅泥土不沾靴鶯緣夢短嗔啼早雨為花疎厭聽多
只恐新晴便零落南風吹老樹隂蘿
溱水遥連洧水坡周人按舞鄭人歌轆轤回轉秋千索
龜甲斜縫蹴踘靴轍迹不教青草合鶯聲偏向綠楊多
而今折贈無紅葉枳棘蒙茸盖女蘿
莫將南浦擬東坡且對吴兒唱楚歌醉裏那知髯似戟
老来方信面如靴驚人事業非難做傳世文章不在多
步逐東風看花柳幾時山月照烟蘿
春日白門寫懷用高季迪韻
得歸雖喜未忘悲夢裏愁驚在别離尚短柳如新折後
已殘梅似半開時江雷殷夜䖝蛇早山雨崇朝蛺蝶遲
製取烏紗籠白髮免教春色咲人衰
萬里歸来戴鶡冠老懷無復舊時歡沙邊野水鷗随汲
竹外青山鶴從看花信幾番風作陣江聲連日雨添寒
無心車馬千鍾禄有幸茅茨一榻安
柴門斜對曲江頭農具漁&KR0699;晚自收細雨短莎寒佀臘
淡烟新柳暝如秋鷗能来往緣曾識鶯或丁寧觧說愁
回首故交零落盡更將詩酒與誰遊
阮途無用苦悲窮已拚衰顔漸老翁沙鴈随春衝北雨
江花迎暖待東風文章誤我虚名在貧賤輕人舊業空
惆悵成臯遷謫地夜闌猶入夢魂中
綠髮無多白髮長謫居還復是他鄕風紉晚佩猗蘭弱
雨滴春𬞞早韭香碧柳五株千本菊黃牛十角一群羊
得閒随地為農好不獨長安與洛陽
未即移家返弊廬且携妻子傍村墟千金已費床頭劒
一字無存架上書短髮恨因多難白故交慚為久貧疎
浮名薄俗看俱幻獨有耽詩癖未除
遠歸偏惜竄餘身多難番為異姓親前度劉郎非故物
當時燕子揔西隣家貧母老難為客酒薄愁深不醉人
走向津頭看春色綠波芳草却傷神
綠蕪迷渚水漫沙斷岸無舟路轉賖細柳已黃千萬縷
小桃初白兩三花烟中晚棹兼漚遠雨裏春旗趁屋斜
野趣莫嫌渾寂寞近来沙觜有人家
春暮有感
春色鮮明不稱貧越羅川錦照烏巾斜陽芳草遲遲晚
流水桃花去去春萬里歸心漚送客片時閑夢鳥催人
五湖風雨烟波闊便着青蓑採白蘋
啼鳥匆匆變物華雨池科蚪漸成蛙青鞋謾踏閒邊草
白髮羞簮醉裏花此日驊騮思苜蓿當時鸚鵡喚琵琶
遥憐簫鼓追遊地薺麥青青已沒鴉
夜坐
看雪曾登百尺楼江頭回首又新秋虚名未死猶相累
舊業雖貧底足憂身暫得閒如換骨心長無愧勝封侯
夜深風露&KR0765;如許坐對明河澹澹流
漸老
漸老無營萬慮沈鶯聲喚起向来心春風顛似唐張旭
天氣和如魯展&KR2587;結客每酬雙白璧纏頭曾費萬黃金
短笻消得江村路步步蔷薇綠樹隂
畣李仲弘寫懷次韻(二首)
休對清江嘆逝波且抛簮珮着漁蓑愁邊巵酒歡娱少
老後文章感慨多燕子綠蕪三月雨杏花春水一群鵝
聊將白髮歸来意緫和東風懊恨歌
春来渡口足風波獨立船頭舞短蓑高柳忽驚啼鳥變
故園應是落花多尋人不敢門題鳳愛客都將字換鵝
獨有屋西山數疊也應憐我醉時歌
移家
不思歸隱却移家旋買輕舟繫淺沙飲興已拚今後絶
吟情方悔向来差龍將急雨抛成雹虹入輕雲映作霞
交友十年零落盡與誰同看上林花
寄張學錄孟兼揭應奉孟同二文學
何用聦明萬卷書自湏卑陋一㕓居草扵閒處生偏密
花到春深看漸疎綠水滿渠澆藥後青山無數卷簾初
相過莫道柴門窄細柳高槐可蔭車
寄潜齋夜坐聽雨
獨凭書几坐空齋静裏孤蛩語自哀雨點故随更點落
秋聲偏逐鴈聲来一奩香篆銷仍在兩穗燈花欎未開
不用追思十年事此心今日已成灰
不寐
斜河轉影月當櫺舊事牽愁酒漸醒半紙功名雙夢蝶
十年辛苦一囊螢麒麟照眼嗟還失鴻鴈驚心忍暫聽
如此老懷如此夕鬢毛那得不星星
雨中獨坐有懷榮易道中用寄潜齋夜坐韻
山色秋光澹遶齋雨聲䖝響互悲哀清尊憐我攻愁去
白髮欺人送老来江柳净無餘葉在渚蓮遲有一花𨳩
馬蹄却憶成皐路野燒西風滿面埃
早秋江墅晚步
秋前秋後十日雨村北村南千頃麻晚渚芙蓉輕落片
午前秔稻細含花仙翁蠟屐高巾幘溪女銀釵小髻髽
老我不知官府事水邊吟到日西斜
自咲用前韻
自咲多愁鬢有華懶求真訣飯胡麻庭蕪綠是今年草
籬槿紅非昨日花西月堕江沉半璧北山當屋露双髽
此身那得如鷗鷺雨泊風飄片片斜
梅杏桃李
落莫香魂繞舊宫詎知色相本来空笛聲黃鶴高楼上
詩句孤山小店中曉樹烟霜千萬點晚籬松竹兩三叢
相思只尺憑誰寄目斷天南字字鴻右梅花
當時庭舘醉春風客裏相逢意轉濃只恐胭脂吹漸白
最憐春水照能紅一枝争買珠簾外千樹遥看小店中
惆悵先生歸去後江南烟雨又濛濛右杏花
深深翠竹映嬋娟湘女梳粧立曉烟流水落花成悵望
舞裙歌䄂是因緣也無人折休相妬纔有鶯啼更可憐
却憶東闌碧千葉暖風香雨為誰妍右桃花
憶與盧仝共看来花光月色兩徘徊江村遠處長相識
風雨寒時已早𨳩霽雪玲瓏愁易濕春冰輕薄咲難裁
江城二月城西路誰惜柔香滿翠苔右李花
(右仕在京并閑居秣陵江畔作)
眉菴集卷之八
