眉菴集卷之一
五言古體姑蘇楊基孟載著
感懷(十四首)
璞玉宜深藏白雪乃寡和和寡非所悲衒玉徒取禍柰
何刖足者抱璞不知過進非烈士忠退耻愚夫懦傭舂
匪利直販鬻欲自涴山中一尺雪且復掩扉卧
清霜凋百草亦令脆者堅士不遇患難智慮何由全玄
德髀肉生重耳十九年一為三國雄一稱五伯賢苟不
辨菽麥何足攬大權至今巴蜀人歎息後主禪
鄧禹南陽来仗策歸光武孔明卧隆中不即事先主英
雄各有見何必問出處孫曹與更始未可同日語向非
昭烈賢三顧猶未許君子當識時守身如處女
蝮蛇冬未蟄䕷草寒更生陽光泄為電地雷忽有聲上
天號令乖致此灾異并不然多殺傷兵氣之所成漢廷
凂三公毋乃非政刑願言調玉燭仰見三階平
三人乃成虎衆口能爍金流言雖不多足移君子心人
心本無疑理與勢所侵柰何形似間構結已駸駸入耳
即契合不待間者深陳平雖云智羽有隙可尋高祖誠
豁逹卒亦誅淮隂營營青蠅詩示古猶示今
位卑諫勿直直諫君心疑交淺言勿深深言友誼虧諤
諤衆所惡况復違逆之豈不利扵行吐蘖而含飴朝登
千仞崗振我身上衣丈夫貴自㓗毋論他人非
一女不得織三人歎無衣一夫不暇畊八口皆啼飢飢
寒迫扵身誰能不為非西伯善養老仁人為己歸霜寒
草木落禽鳥相背飛民心亦何求在扵得所依此理勿
暫失君子慎其微
鵲巢知避歲終為鳩所居巧者勞不足拙者安有餘溪
翁夜結網山人朝煑魚隆凖入關中不讀半卷書當時
微張韓乃與勝廣俱大拙乃至巧巧者復何如
驊騮日千里亦在御者功向無造父能乃與凡馬同韓
彭覂駕材驅策遇沛公增本渥洼兒意不與項通豈獨
知馬難所貴御馬工駕御苟失宜鮮不敗乃翁蕭蕭帳
下騅千駟何足雄
鞲鷹歛六翮栖息如鷦鷯秋風颯然至聳目思&KR1272;霄英
雄在承平白首為漁樵匪無搏擊能不與狐兔遭長星
亘東南壮士拭寶刀落落丈夫志悠悠兒女曺
善閗湏扼吭善戰湏摶膺楚不都關中卒為漢所傾洛
陽非用武况乃居彭城曺公失荆州致使吳蜀争五馬
渡江南神孫終莫平元師破襄陽宋社忽已更制勝在
得勢勿云險可輕
劍可敵一人書足記姓名學之十二年書劍兩不成歸
来吳楚間豪傑已起兵攬鏡照鬚眉一二白髮生老母
在高堂未敢即遠行太息長在夜鷄鳴星斗横
浮雲從何来本是山川氣寸隂不終朝一雨浩無際江
河會交流草木奮妍麗但知潤澤功不識真宰意天風
吹玄隂白日照厚地理亂自有常千載可坐致
東隣夜從軍西隣曉上官一為死别愁一為知己歡歡
者承新恩拂拭頭上冠愁者囑妻孥結束跨下鞍悲歡
何不同一危復一安黃塵障東華平地生波瀾朝榮夕
賜死轉盻異暑寒寄語承恩人莫歎從軍難
漢傑士(楚范增附)
淮隂天下士本是飢寒人朝為女子憐暮為惡少嗔身
無兼人勇屈辱楚水濱一朝拜大將為漢伊吕臣王齊
及王楚初假後即真男兒猶龍蛇窮逹乃屈伸如何百
世下獨有黔婁貧
蕭何刀筆吏碌碌起沛中初無一矢勞胡乃第一功發
縦及指示帝論亦未公信亡追及之此為萬世雄漢卒
頼信力亡楚定四封曺參彼何人而欲與之同
子房本韓臣志欲報韓仇亡秦與蹶楚初不為漢謀功
成不貪賞而乃願封留冨貴非初心竟從赤松遊寥寥
千載下斯人誰與儔
范增亦人傑不去羽不亡漢非赤帝靈增固不可當紛
紛與楚争可畏惟漢王危哉鴻門會拔劍舞項莊示玦
羽不决致令漢道昌成敗非失策天命固有常
禮樂治化本百年然後興柰何叔孫通綿蕞為可行布
衣起山東五載帝業成瘡痍有未起詎可謂治平當時
定朝儀事正擊柱争遂令後賢王禮樂終不明漢道止
扵斯俗儒良可輕
陳平素無行終為漢相國隂謀固可鄙竒計凡六出後
来諸吕難卒頼陸賈力豈緣冨且貴臨事意反詘智者
猶若斯請為愚者說
秋懷
曉城露氣白旭日猶蒼莽千林木葉墜迥覺川原廣村
虚雞唱獨江静鷗飛兩瞻眺豈不佳遲莫良可愴菱歌
發清詞助以蒹葭響斯意竟誰同忘悲却怡賞
日沒霧靄曛微茫見群山茅屋四五家時有芻牧還豈
惟寵辱忘亦喜思慮閒嗟嗟當世事戚戚念時艱
秋夜言懷(四首)
鮮鮮籬邊菊摵摵庭下蕙蕙氣日已銷黃花自妍麗復
恐清商激幽芳亦凋瘁褰衣步廣除露白月在地鵲飛
林影空蟲語墻隂細昔賢悲絲染往聖嘆川逝少壮不
我留臨風發長喟雅志諒難酬蹉跎老將至
西齋近寒涇枯葦接深篠秋風颯然至索索鳴不了抛
書坐孤榻眼澁鐙暈繞窗破斜隙明漏斷餘更悄平生
所欣遇此夕紛内擾假寐入冥思南枝有歸鳥
夜坐復不樂起行亦無悰徘徊二者間百憂結心胸歲
事忽已遷復共喪亂逢一身愧無𥙷况乃禄萬鍾月林
鵲翻翻風江鴈嗈嗈栖止苟有託遲莫還相從
高梧蔭崇岡衰草被廣陌風微夕露凉星淡秋河白芳
辰兼物謝孤抱緣愁積佳人在何許悵望江浦隔昨會
月初弦徘徊又生魄
送謝雪坡防禦出郭團練
朝催築城夫暮點團結兵民民皆動搖一日十數驚所
頼官長賢撫勞得衆情防禦出郊来父老拜且迎垂髫
及戴白羅列車下聽官家百萬師自足與寇争汝自守
汝鄊汝自保汝生閒暇苟不虞倉卒恐見傾我當徼汝
勞薄爾賦税征父老共感激闐然動歡聲旌旗洎甲矛
五色稍鮮明豈惟俻抄掠大敵固可嬰問君何能然子
弟衞父兄平川雨初收馬嘶鼓鼟鼟相送不同往極目
秋鷹横
送將作僉院丁季周奉使兩廣還朝
國家厄中運四海揚風塵蚩蚩弄兒兵皆我耕桑民或
為官府迫漁獵無富貧奮然掉臂起一呼聚頑嚚始有
可招徠久之竟沉淪勢結不易觧遂同胡與秦皇明邈
九重此恨弗得伸雖居蠻夷中豈不念帝宸丁侯京師
来遠使廣海濱舟師逆蛟鼉陸足披荆榛所至敷恩威
一一為具陳上述天子聖下言將相賢(叶)欵欵漸輸誠
仄仄咸来賓直氣既侃侃婉辭復諄諄邊氓及夷戎感
激争自新酋長獻印璽老弱投棘薪幡然悉攺圖喜極
涕沾巾安知萬里外復得仰化醇旌槎駕回風星斗羅
高旻西風吹征衣相見吴城闉呼酒慰遠别烹鱸煑青
蓴念兹歸意切又問銀河津嵯峨蓬莱宫雲霧欝輪囷
至尊開天顔前席顧問頻賜以錦繡叚翠織雙麒麟追
趨鶴禁曉錫燕龍樓春賞功固成典况復能咨詢丈夫
志四方策勲貴及辰嗟我獨匏繫戚戚罹蹇屯壮心殊
未巳矯首潜酸辛
送陳資深歸廣
丈夫輕别離投老欲入廣柰何干戈際萬里涉沆漭兹
城頗阜庶有女供奉飬世亂得粗安胡勞問鄕䣊君言
苦無家一夕魂九往鄕書昨日至捧讀屡泚顙四喪寄
淺土未得掩諸壙雖云弊廬在誰復脩祀享感兹歸意
迫無力猶勉強齒髮固已衰尚足嬰擾攘敢忘鄕土情
偷安戀兹壌吾聞重感激惜别復加賞天寒霜露繁摵
摵枯葉響水宿慎蛟螭山行避魍魎田園雖荒蕪果實
羅栗橡鄰居喜均還相邀具醅盎酒薄不得醉且復歌
慨慷人生還鄕樂無物堪比彷喜極繼以悲歡戚同反
掌番思蘇臺月照女夜績紡此時父子情兩地同惚怳
安得混車書妻孥共羅幌兹事竟難期淚眼一悽愴我
家嘉陵江蹤跡久飄蕩亦欲問前途逡巡覓西瀼
贈跛奚(楊鐡笛奴也)
人咲跛奚蹩我愛跛奚跛蚿雖百跂速䕫亦一足可履
平疑屐齾歷險若箕簸立如鷺聮拳行類鱉形欹
裙長前肩脅鞲短左非斮涉寒脛豈刖獻玉踝附婁濟
水厄哂却搆兵禍疢同哀駘佗怒及趙女婐觸屏屡思
倚守戸每得坐戒奚勿躁步世路方坎坷
登靈岩和韻周左丞伯温饒大參介之
单艫集群英席窄坐每盍烟横半掩寺木落全見塔斜
流出渠分曲徑轉溪合村粧妍醜並埜話悲咲雜童操
吳音聞僧作𣑽偈荅霜苔滑難躋露棘朽易拉磴紆螘
緣樹扉敞蝸啓闔娱賓列五豆禮佛過三帀晴崖暝憂
雨秋洞寒疑臘窗攀盗果猿&KR0585;入避鸇鴿掬池萍沾䄂
憩石蘚汚衲琴忘荒臺弄屧響回廊踏值險慮思笻得
竒即傾榼感深怒湏磔愁極衰鬢颯華年倏川駛雅量
浩海納嘯歌激欷歔雄辯肆交沓禪寂虚無量道祖清
静蓋吅囂蝸觸蠻變幻雀化蛤狂遊類飲酎薄䆠避嚼
䗶終當謝塵鞅掃屋分坐榻
贈别龔行義
椘襲風雲姿璞素玉不瑑隻身躡雙屐十載食破研麻
衣閱冬春睥睨狐貉賤胸中何所蓄經史子集傳酒酣
文思湧強弩機發箭清貞謝鉛鉓越女巧咲倩紆盤珠
九曲精粹金百鍊粲如星森羅勇若軍後殿吾黨多英
雄氣索皮肉戰西風忽歸来塵土吹滿面從容問所歴
搖首不復辯但云秋水清吳松净如練方同華表鶴遽
作幕上燕去住何太輕弗得絆以線君材匪樗櫟名字
己交薦淵泉暫蠖屈霧雨終豹變賢逹坎坷多豪傑窮
乏先嗟予書中蠧髀消兩目眩朝騎瘦馬出夕飽藜與
莧志慙點爾狂質匪由也諺猥遭周秦厄不識舜禹禪
因君動遐想翅塌足若罥螺巵白甆罌聊為江渚餞回
首芙蓉花紛紛落紅片
贈張主簿
有田乃有租有身乃有庸不憂徵需煩但願賦役公東
家倉廩實西隣機杼空門戸非不齊貧富有不同縣官
皆賢豪豈不念困窮但為嫌疑迫上下相蔽蒙坐看頒
白民展轉溝壑中嗟嗟華亭簿彷彿古人風
與陳時敏别
近别會有期遠别易慘悽一人失意行衆賓顔色低相
顧各無語握手立大堤白沙飛輕烟赤草漫路蹊竈戶
八九家皮肉瘦且黧再拜謁官長鵠立無所齎孤廳如
荒郵壁落新𥙷泥日沒官吏散角角埜雉啼歸来對寒
燈兒女相孩提雖云去鄕國喜不聞鼓鼙官卑軄易稱
牛刀用割雞回首華亭鶴月白露凄凄
送王國忠之邵武推官
新霜落江楓蘋葉爛如染感秋方惻惻送别復冉冉一
官萬里外舟楫破天險人皆亂離戚君獨咲而慊虹光
拂孤劍酒色暈雙臉平生峥嶸志弗以微物掩經綸二
三策騫諤謝諛謟天子固未遑屢讀首屢點七閩暖無
雪臘月草木蔪花濃霧迷驛榕暗日在崦斯時到官舍
鞠按手自檢雖無老母咲反獲在不忝顧予坐書癖譬
若秋後簟低回鶴俛啄嚅囁魚上噞未能東浮越况方
西渡陜文慙英俊逼鬢覺衰颯漸交游暫雲合乖散倏
電閃憮然成短歌持贈非琬琰
雨中效韋體寄季迪止仲道衍仲温
屢覿歡未終乍違離緒繞冥冥鄕國隂獨坐空齋曉鵑
啼春樹密花落流鶯少不有郢中吟何由寫懷抱
久静厭紛俗齋居自玄處遥知久默暇共此蕭蕭雨屢
驚芳節換暫覺清音阻欲扣竹間扉棋聲隔春渚
叢林翳重岡迢逓僧居獨憑軒一悵望春雨蘼蕪綠泉
香花落磵窗暝松圍屋憶爾諷經餘袈裟坐深竹
别君俄兼旬芳景已云暮南風吹新綠欲暗庭前樹騶
鳴孤驛曉鴉散春城曙盻此慰離憂新知忽成故
西齋聞晚鶯
南風池舘静深樹埜鶯啼初鳴喜新聽再囀復含悽念
爾来城市山林定鼓鼙
初夏過寕真道院
偶来高樹下獨坐青苔石澗雨落餘霏衣裳淡生碧道
因微物悟理向玄言析習静自無營何妨處囂寂
賦得净瓶送衍上人
虚瓶湛靈泉行住一鉢友紅簮天女花碧插大士柳中
圓&KR0636;真空外㓗照萬有自盛甘露漿不貯聲聞酒衍師
時出定提挈每在手詞鋒當建瓴禪寂宜守口
賦得山逐放舟遲送王主簿
舟行山亦移山盡舟亦住青山無故人行人自来去初
辭逶迤谷復接參差樹柁轉暮色分帆駛秋嵐度俄停
風暫弱旣遠烟重護别意即山情依君屢回顧
賦舍利塔送僧
八萬四千塔巋然天地中靈光忽上下浩劫未終窮法
象諸天護真身五藴空堅明元不壊生滅豈無同暫住
猶飛錫三匝禮秋風
空齋天王寺比丘號也託友求詩為說偈曰
上人坐空齋嵳峩兜率宫兜率乃佛土亦在虚無中兜
率既無有空齋何所從豈獨空齋無四大亦本空萬有
萬法幻如泡影電風随起即随滅無聲色與蹤以無起
滅故即之了不逢真空本非空去住空色同試舉空齋
偈為扣西来翁
遊北寺竹林
僧居古城隂迢逓通萬竹林光落虚牖坐愛衣裳綠齋
餘孤磬遠茶罷微烟續道人悟重玄淡然無衆欲譬彼
石根泉亭亭湛寒渌
久雨
十日雨不止四&KR0585;如决堤今朝雨聲絶又聽斑鳩啼開
門對西郊汨沒失路蹊往来舟車人拍浮類鳬鷖我貧
乏車馬徒步兩屐泥歸来冠裳濕焙燎勞山妻側聞關
中旱終年望雲霓燥土及萬里曾不留涔蹄上天本無
私造化自不齊侏儒與方朔斯言非滑稽
雨中期袁宰不至
晨興罷巾櫛撫卷對秋渚幽人期不至值此蕭蕭雨豈
緣俗情牽致此清興阻呼童掃庭蕪落葉深幾許更採
石田芝空齋待君煑
寓感
人心渺烟海浩浩不可量正兹春風和忽然變秋霜悽
悽不見矜惕惕反中傷始終非感激愛惡自靡常豈悅
芙蓉鮮厭此蕙葉蒼請看塵中鏡拂拭耿輝光
贈馮瘍醫為金德儒謝
氣血在人身譬如江與河㙲之不得行崩騰作風波古
来飬生術運動及按摩較之䟽瀹功相去苦不多金君
坐文墨錙銖細研磨氣欝神不舒顴瘍忽為痾初疑疹
發面頃刻如堆螺金刀試神巧一抉回天和神契二竪
緩巧師五禽佗乃知藝學流無不由專科去毒類去惡
芟夷絶根窠滋蔓不可啚未必非蹉跎余非知醫者此
理信靡他作詩代璚玖語陋將如何
東皋為馬仲蔚賦
初夏藹衆綠霏霏繞園霧横書散輕策愜我林皋趣衣
凉水氣襲屐潤苔痕汙雨菌結芝肪烟莎緣鶴步意銷
念慮寕景適真樂遇衆妙入静觀前非覺神悟江花自
孤婉芳草忽已暮為鼓朱絃琴南風在庭樹
觀魚
池隂樹影凉白小紛成隊吹絮圓漚續觸荷清露碎俄
沉静却浮忽遇驚還退幸免釣絲憂江鱸且充鱠
賦得萍贈陳久中
浮蹤散寒星一夕生無數魚跳翠乍開漚過青還聚微
風和影去急雨連根露惆悵别君時楊花滿衣絮
季迪病目醫令止酒因作此勸之
病目湏飲酒飲酒調微痾氣血欝不舒頼此酒力和所
以雷公方製藥用酒多活血必酒洗散欝湏酒磨製藥
既用酒飲酒良匪他酒可引經絡酒能驅病魔病目不
飲酒此盖醫者譌李白好痛飲不聞目有痤子夏與丘
明不為飲酒過飲酒既無害不飲如俗何清晨呼東家
買置數斗醝爛醉暝目坐滿目春風酡陶然物我忘夢
見孔與軻此藥豈不佳而乃止酒那我今勸君飲君意
無媕婀庸醫或見責請示眉菴歌
夢親堂
邯鄲枕中夢要是夢所有余嘗詠斯言嗟嘆為良久漁
夫及畋師所夢必筌笱颯然精誠接昭格固不偶聶君
乃純孝窹寐夢父母思之不暫置猶種菂得藕嗤彼聲
利徒孜孜在升斗
夀萱堂
朝看忘憂花暮看忘憂草毋憂日已忘母夀日已老兒
心與母心願得同夀考回首堂下萱秋風幾枯槁
上巳遊虎丘值雨寓平遠齋
層軒構崇丘綠樹帶吳苑鳩鳴春竹静鶴下烟汀遠初
登已神暢稍久竟忘返松高急雨過草弱微風偃幽潭
閟靈跡氣濕龍蜿蜿俯深戒臨危歴險知步蹇歸途極
遐瞩蒼茫失西巘
贈毛生
丈夫遇知已勝如得美官栖栖無聊中握手意便懽古
来豪傑人所就非一端狂言與危行初若不可干從容
兩陣間一語九廟安狐貉不外飾而足禦大寒嗟嗟隴
西李願識荆州韓
殘燈
輝輝復熒熒露冷無良燄帷昏驚暈起隙破愁風颭幽
人對餘光拂拭床頭劒
附季迪和
凝光結重暈逼曙零孤朵膏空逐漏水熖在同爐火
戀影未能眠更就餘明坐
晚節堂(夀蔵名也)
人生百年夀六十未為晚胡為鑿玄扄築亭在山阪周
圍松櫟高可翫不可挽日暮春雨晴黃鳥啼睍睆東家
鶴髮翁方置萬金産貽謀非不隹竟為逹者莞王君超
物理生死若往返一咲步松隂青山在吾眼
梁溪暮歸
蕩舟入微茫晚烟羃群山日落村墟遥惟見芻牧還鴉
度風陣低牛鳴月痕彎五噫遺清歌聽之厚人顔
山中言
入山採薇蕨山路多荆杞褰裳避朝露欲往行復止豈
不有飢餓一飯不為恥長歌古松下悲風為之起
憂樂(二首)
我有九十母白髮雙瞳青夜禮護落斗朝誦彌陀經以
兹精進力老而愈康寕百年何足云坐享三千齡
嘗聞古人言五十不為夭嗟予已四旬齒髮固不少有
子萬事足此事猶未了一咲付蒼天禍福詎可曉
贈真性空
上人真如心悟徹物我間廿年住名山已復到彼岸六
觀會萬有一覺破諸幻袈裟坐綠蘚鳥悅林影散琴清
風在竹偈古月當澗贈以青蓮花搖搖落秋瓣
蘭室為醫士徐孟善賦
種德有餘慶種蘭有餘香迩来三十年德與蘭俱昌春
風葉猗猗秋露花的的人言徐翁蘭愛比蘇仙橘翁今
已仙去蘭猶繞階庭瓊芝與玉樹相映蘭青青我雖不
識翁而獲交二子芳名播清芬正與蘭相似人好蘭亦
好愛之久不衰彈君白雪操詠我幽蘭詩
聽松軒
鳥啼衆喧寂月出萬籟静秋聲松外來歴歴生我聽繁
音雜宫徵空響調竽磬風細覺漸消山深故相應幽人
捲書坐瞑目两耳定聲聽忽两忘遒然發孤咏
秀埜軒
結茆近東皋清曠接平衍新春微雨過芳草綠如剪携
書坐深竹自讀自舒捲興來策杖藜初不頼輿輦西隣
鷄豚社落日牛羊圈至貴在無求何勞事冠冕
僧寺感秋
一榻卧僧室歸夢夕九至燈昏燼垂華香斷灰成字斜
光破窗月急響虛&KR0585;吹遥想䆠游人應憐此中意
守愚齋
百智動不足一愚賢自守神交武子寗氣合刺史柳聦
明與睿知方寸無不有歛之弗著形譬若物在篰慮千
每得一問十且對九衆辯默乃消群囂靜而受晨齋掩
書坐草色連戶牖作詩代盤銘庶或置座右
除夕寫懷
曉凍雲正密晚晴雪亦消岩松旣露頂澗竹咸舒腰感
兹年光徂又復見歲朝漸與少壮辭老景去不遥人生
百年間倏如狂風飄况我患難餘髮黃皮肉焦萬事若
死灰那能復然燒差差青楊枝下蔭朱闌橋明當長翠
縷繫我春江橈
吳宫遺跡八詠
長洲春
縠波流暖雲花光豔綠薲津頭洗紅女胡蝶上羅裙羅
裙秋水上明璫搖白漿飛下雙鴛鴦溘溘潮水響
横塘晚
川氣夕氤氲愁雲凝晚綠蘭舟蕩秋水東向横塘宿横
塘花正開紅桃間竹栽誰家織白苧機聲度水來
梧宫夜
桐階白露下濕螢光烱烱銅盤燒䗶黃秋衾夢魂冷粉
泪鉛華滴雲鬢秋蟬整何處玉鑾聲芙蓉咲孤影
楓陵秋
楓樹落清曉野烟結愁隂聲傳燒竹火人語滄波深鳬
飛秋水黑蛩吟凉露白江月參差光芙蓉照芳魄
越來溪
遠岫如蛾眉𬗋菱盖綠漪小娃木蘭槳採菱溪上歸溪
風搖白芷撩亂蘋花起疑是越兵來旌旗照秋水
滄浪波
入苑綠泱泱縠紋融暖光東風吹白浪照見赤龍堂龍
堂負貝闕隂火春波熱鮫鮫賣髯綃夜夜唱明月
綺川遊
川水東北流川花照青樓龍船載鳳吹日来川上遊沙
明属玉止苕香翡翠留漁郎蒲葉底網得雙吳鈎
茂苑思
輦路秋蓬滿野香團綠濕嬪娥粉黛愁嫣花鉛露泣鶯
聲舊時好玉砌秋歸早東家胡蝶飛烟姿滿芳草
白門荅高二聘君(以上元未在吳作)
戊申秋余謫大梁季迪嘗夢余與若平生明日道路
傳余已死季迪有夢余詩己酉春正月余侍親東歸
迪亦應召来京師相對驚喜因出所賦夢余之作余
既感季迪之念而復疑猶夢也歌以荅之
結交貴知已不在早與遲嗟我識子晚深淺惟子知每
扵朋儕間擊節賞我辭前年吳城破子居我西馳交游
非不多獨念與子離相去日已遠數與禍患罹道路傳
我死可信子尚疑日暮過我廬為我涕交頥今年我還
京適子應詔来(叶)握手發長嘆示我夢我詩我昔患難
中精爽無不之而子獨夢我與子若有期方子夢我初
正我念子時春風鳥嚶嚶花發滿故枝為買一斗酒痛
飲春江湄生死固常理勿為逹士嗤
自題宜秋軒
予去官結小軒自適軒近秦淮松菊竹樹之外無他
花卉且清曠幽寂與秋相宜因號宜秋賦以詩
我軒南山下綠水圍繞之四時非不佳獨與秋最宜秋
風入我軒便覺景物竒紅樹照西崦黃花滿東籬夜深
明月来蕩漾軒東池池光與月色上下相逶迤我時坐
軒中濁酒聊自持微飲不及醉陶然詠陶詩人言秋可
傷我覺秋可怡至㓗如屈平至清如伯夷愛彼潔與清
竟忘搖落悲斯意獨領會但恐秋風知
贈錢祐之
祐之過余宜秋軒携武肅王家譜見示感慨古昔賦
此為贈
村居無来轍漸與人事屏軒窗頗宜秋爽氣接西嶺錢
君曉過我跫然破幽静踉蹡田中来衣屨草露冷臨風
岸烏巾上有雙蚱蜢示我族譜文歷歷星斗炳前王勲
業在千載猶一頃諸孫尚醖藉整若弓在㯳嗟我昧淺
深所得如捕影潭潭百尺甃汲以尋文綆况兹坐窮僻
習懶不自省君来實起余如夢覺酒醒蠨蛸罥虚戸絡
緯啼廢井何當照寒燈共此秋夜永
淮隂祠
朝登歌風臺暮入淮隂祠祠荒屋瓦落古木聲差差當
時握漢兵劉項相交持舉足有輕重不負高帝知區區
假王封如何遽見疑良平一躡足帝心即轉移全齊七
十城寔為䧟穽機後来雲夢遊此禍乃致之盧綰且稱
王恥與絳灌随居常獨怏怏握手逢陳豨事起倉卒間
不意咸誅夷吕后固不仁鄼侯亦忍為先王重報功無
乃此道虧至今淮水南落日啼烏悲津頭問漂母一飯
竟哀誰
送參政錢誠夫之淮安
潮落大江渾烏啼曙色分公侯千萬騎送别隘人門威
儀督府嚴禮秩節度尊兩淮甲胄士十年弓箭痕南陽
與豐沛自古重承恩
寄内婉素
天寒思故衣家貧思良妻所以孟德耀舉案與眉齊憶
汝事我初高樓映深閨珠鈿照羅綺簮珮搖玉&KR1608;梳掠
不待曉粧成聽鳴雞中吴惜喪亂廿口各東西有母不
得將獨汝與提携我復竄遠方送我當路啼紛紛道上
人無不為慘悽今年我還家赤手無所賫汝亦遇多難
典賣罄珥笄朝炊粥一盂暮食塩與虀堂有九十姑時
復羞豚蹄膏沐弗暇澤髮落瘦且黧别来復秋深露下
百草凄破碎要𥙷綴甘旨需醬醯安貧兼飬老此事汝
素稽作詩遠相寄新月當窗低
客舘秋思
閒齋閟秋隂弱蕙風屢偃蕭蕭微凉至坐怯疎簾捲哀
蟬聽漸急歸燕嗟已晚忽動故園思山川匪遥遠
夢綵堂為俞士評賦
楚客身未歸悠悠念庭闈濤江雖云廣莫阻魂夜飛秋
隂天無星猿呌楓樹稀家門倏已到不失舊路微
上高堂獻咲試舞衣焉知空明曙鐘動殘星輝難追夢
中歡益發覺後欷安能附羽翼遠去仍相依
贈許山人(三首)
七十世所稀過此尤足喜山人腰脚健一日行百里身
安子能飬飲食具甘旨擾擾天壌間如翁能有幾
讀書不湏多逹理斯為貴讀書不逹理不讀亦如異山
人識字少時復見一二乃知學道人心静自可至
我咲山中人猶未逹此理患害每過慮聞利輙先喜利
害何足驚死生亦命耳但使心不欺造物聽所止
送許山人歸長干別業
我從長干来君向長干去春鴻與秋燕相逢不相聚當
時三閣上綠鬢花如霧辱井不可尋纍纍種瓜芋
君家烏衣巷正對朱雀橋烏衣去已久斜陽樹蕭蕭紅
薑嫩生芽𬗋芋肥長苖斯時一樽酒時赴東隣招
朝耕硯一區暮耕筆一尺䟽食且不飽而况有囷積山
人萬本韭冨與列侯敵治生不在多勤儉自有益
舟中有感(以上在京并閒居句容作)
水性日就下大江日東馳不知舟行遠但覺青山移我
方念儔侣手反坐拄頥天風吹衣裳明月来相隨乘流
非不住逝者乃如斯滔滔適意中忽然令人悲壮歲難
再得脩名安可期
出臺復還洪都
福至本無象禍来非有因方憂觸羅網遽喜辭妖塵念
此蓬藋姿忽遘蹇與屯倉黃圜扉中日夕與死隣皇明
眷私照寒谷回陽春既免在滌牲復縦充庖鱗重沐飾
冠裳濟溺立要津道路與我慶况我骨肉親歸来向妻
孥秉燭語及晨猶疑是夢寐歡樂恐未真嗟余抑何艱
坎壈多苦辛弱無勝力錐而欲舉萬鈞羸牛服塩車遥
遥西入秦進逢九坂危退迫尺箠嗔敢惜筋力疲所慮
車摧輪哀鳴徒嗷嗷仰訴空諄諄聽者無不憐誰復爲
觧嚬終當脫羈鞅滄波浩難馴
曉發石頭口
石頭何斕斒左顧踞赤虎自非神功鑿那得此江滸玄
精蓄隂霧秘迹曠萬古耽視洪都城百雉列飛堵我船
候明發值此春夜雨方欣土膏潤可以藝稷黍年豊米
糓賤何憂在羈旅掀篷望烟柳春水綠可醑終許着漁
蓑撈蝦冨春渚
送陳管勾之鄱陽
朝與吳人辭暮送晉人别滔滔楚江水朝暮流不竭我
来贊兩省僚友皆俊傑怪君氣如虹欲立萬仞節青蓮
出泥滓不涴天性潔相期保貞固百鍊終不折
賦南昌亭送丁子譲之淮安
士不遇知己欝欝徒自憐亭長小丈夫不如漂母賢一
飯尚足惜萬金那忍捐季亦泗上人勲業四百年南昌
雖云小豈無士八千當時得英䧺劉項可比肩柰何自
棄之吝彼粥與饘重瞳且沐猴此軰何足愆均行淮隂
道亭草綠芊芊為我奉巵酒三酹東風前
送滙東宋處士
驊騮駕玉輅志不忘春草譬如藜藿人但識麻衣好十
年遘憂患退縮苦不早回念春江魚洋洋在芹藻聦明
身之累擁腫身所保歸去匡山中雲松可娱老
送方以亨還吴興
以亨来洪都省兄以常予因與之游者累月既而將
還吴興其兄錄所贈詩見示余喜而作三章以餞之
草有不可偃木有不可彫人心非秋蓬安得随風飄憐
君玉雪姿明月當清宵葳蕤紫荆花輝映非一朝嗈嗈
寒江鴈去去誰能招
遠别腸欲斷近别泪滿纓交游無不然而况弟與兄荒
塗霜露繁哀角響故城去傷骨肉思住感鄕里情還家
及東作翳翳桑麻成
賢女失之陋壮士失之貧相逢無所遺慷慨不得伸臨
岐歌短章所道皆苦辛淮隂未去楚江揔復仕陳聊沽
客中酒用酌還鄕人
送方員外之廬陵
十年在羈旅未嘗憂别離如何與君辭愴如失群麋君
才非我儔語默皆可師温温霜天裘細細當暑絺不勞
綺綉文自然適時宜嗟我百無𥙷不異面有眉既乏視
聽功寧免耳目嗤君行值重午高花發榴葵荆人擊鼉
鼓舟楫挾兩旗當時懷沙心後世為水嬉作歌贈君别
秋風以為期
省中樹
掖垣東南有大樹隂可一二畝枝葉蓊茂望之蔚然
豫章自兵興来巨材剪伐殆盡而兹木獨巋然城郭
中其夀可喜也暇日步其下賦此
嘉木不常有大材世所稀紛紛拱把中得此翠十圍盤
柯結層隂枝葉大且肥下蔭數畝庭芳映百堵扉六月
不知暑蒼烟晝霏霏豈為枕簟適實為烏鳥依豫章冨
材木剪伐事已非此豈不材者獲與斤斧違牽裳步南
風空翠沾我衣徘徊望黃鶴歲久將来歸
午窗坐睡甚適覺而有賦(省中)
昨夜風可畏今朝風可憐南風散煩暑稱此高齋眠夢
中聞松聲響如百尺泉不知何身世笙匏奏鈞天浮游
清虚中有類脫殼蟬旣信圖南樂更覺莊周賢生死俱
兩忘况有俗慮牽何當蔭高樹一卧三千年
白髮
員外方君長余一歲余髮斑白而方君則髭白一二
因相顧咲嘆吾二人之早衰也且聞王政恤二毛則
白髮固所當敬吾人其何悲為述以詩
白髮無貴賤愁人先得之嗟我愁苦多四十髮有絲我
愁實累髮愁豈髮所為白髮勿咲我可喜不可悲紛紛
霄壌間幾人得如斯
歲暮書事
薄雲靄微隂江遠日易墜蒼然望平楚正與西山對冥
冥孤鴻矯接接昏鴉退感兹歲年暮矧尔時俗背頼有
谷中蘭參差可為佩
雨後過上藍寺柬方員外及泉上人
𣑽宫欝岧嶤碧殿袍綠水入門廊廡壊屋漏濕窗紙幽
尋得丈室苔竹深且美孤華獨清豔衆綠隂薿薿隔簾
新雨足石溜響宫徵青山如筆格重疊在書几老僧知
客至合掌手作禮巳無千佛念為發一咲喜嗟余服轅
駒局促垂兩耳逄師類脫鞅空闊向萬里聖覺雖異教
迷悟乃一理歸途有餘清作詩示知己
對江望山
朝山翳其麓暮山翳其巔變態孰使之白雲與蒼烟我
久不見山見山喜欲顛以我窺青山料應山亦然喜極
復自咲我何愚且偏青山本無情扵人何所憐因兹勿
復道且聽薰風眠
大山如龍蟠小山如虎伏以兹龍虎氣不雨山自綠虹
長飲其左雲長遶其腹山靈既神異過者敢不肅我生
敬青山如對父與叔旦起髮未冠垂簾聽松瀑
晞髮(在南浦驛)
道人晞髮坐綠樹啼幽鳥江闊風雨晴雲多青山少無
聞衆幻滅不昧群迷曉猶有問津人孤帆望中小
發南浦
開船别西山迤邐向南浦帆輕去自速初不用篙櫓蒼
蒼烟中樹槖槖響斤斧一女沙上汲衆漁洲畔語我行
歲云晏况復遠儔侣回首北歸鴻翩翩下寒渚
過黃牛洲望西山
自我来西江未嘗看西山西山一何秀遥映蒼波間天
寒衆木净日落孤雲閒當時珠簾雨高捲不可攀至今
烟靄中彷彿帝子還
夜過市汊驛(豐城北時酒醒月出有懷幕中諸友)
驛樓枕迴洲湍汊聲活活霜蘆花猶泛烟柳葉漸脫月
出鳬鴈鳴孤艕寒江闊酒緣風力退詩苦真景奪何處
寄相思浮雲楚天末
汊口與洪鎮撫夜話
我船行何遲君船下来急烏啼月初上鷗静露已濕褰
衣步危沙細語成久立回瀾激空穴風響相嘘吸君才
誠國士冨貴可俯拾臨流莫看劍恐駭寒江蟄
霧中望新淦城
隔沙聞雞聲咫尺望新淦寒江白霧起驛樹連城暗瀰
瀰浦溆闊晃晃日色淡亦有渡江人津頭觧孤䌫
泊五老峯下(以上仕江西作)
初見廬山青再見廬山白山形各異狀轉盻即改色方
隂迷積翠忽霽眩金碧蒼烟與雲霧来往逓蒙羃時時
山中禽不自辨巢室我行三往返真態還未識山水猶
若斯世事那可必
自湖西發舟望瀑布
泊舟廬山下北風吹不休山靈知我来故以風相留褰
衣陟危沙曠然得平疇柳色綠尚淺芳草青以柔仰觀
瀑布泉復作河漢流爐熏既冉冉鹿鳴亦&KR0687;&KR0687;乃因淹
留中終得此日遊向非風濤力那能極冥搜作詩寓所
感萬事無先謀
聞廬山雷鳴
雷霆有定位發聲胡不然兹山無冬春雷長鳴其巔昆
䖝不坯蟄蛟龍亦蜿蜒致令山中人厭聽禮不虔我行
值孟春豐隆發深淵衣冠凛危坐對越上帝前天變自
當敬心中非有愆
望蘄州
未見蘄州城已見蘄州山諸山初不高蒼石礪且頑想
當至正時民物庶以殷大江楚西来萬里不閉關兹山
獨儲英群雄出其間遂為禍亂階滋蔓莫可刪憶我聞
亂初我方總兩鬟侍立父祖旁聽說國步艱焉知三十
年見此草與菅骨肉亦已零安得髮不斑披榛欲吊古
豺虎愴我顔蒼茫望茆宇日落孤舟還
過小孤
大孤俯如盤小孤儼而立群山如從使左右相拱揖孤
根屹撑拄萬竅争噴噏瀏瀏隂風旋慘慘元氣濕江流
亘其下震怒莫敢汲洑為盤渦深馳作奔馬急躋攀或
失手一駚不可及我来值秋晚木落衆鳥集勿㸑夜船
犀鮫人抱珠泣
贈漢隂老父
窮逹信有命丈夫乃長貧堂堂七尺軀而憂多苦辛早
随丁都護馳逐車馬塵歸来不得意灌園漢江濱但恐
女子知不畏醉尉嗔終當返故里共煑秋風蓴
過長沙吊賈太傅
才高衆所妬年少衆所輕柰何文帝賢而乃謫賈生炎
劉握乾運寬大易暴嬴涵濡三十年孰不為政成生言
胡不祥慟哭淚滿纓外防夷狄奸内謹七國爭禮樂與
風化無一不可行帝心既未遑廷論乃拂膺長沙卑濕
地落日鵩鳥鳴臨湘歌短篇哀痛吊屈平雖承宣室問
前席何足榮我来欲再拜祠宇久已傾荒苔剥斷碣滿
目皆枳荆汨汨祠下水猶聞太息聲
望岳麓
我為長沙客不醉長沙酒為愛岳麓山繫舟城邊柳峯
巒一何秀膏沐春雨後蛾綠净洗粧方知朱鉛醜所嗟
山中寺頽圯想已久嶙峋北海碑千載獨不朽信為神
靈惜長使山鬼守褰衣欲訪古日落辰在酉荒烟鳥雀
喧密竹虎兕吼老眼念後期未知重来否
望南岳
我從匡廬来但覺諸山低嵯峨望衡岳雲霄與之齊下
有赤蛇蟄上有朱雀棲仰瞻祝融拔俯揖紫盖迷五嶺
皆培塿三江為涔蹄巍然南服尊嵩霍相提携封秩崇
君稱諸神咸朝隮丹書篆寶册萬古封金泥百王重祀
典赤繅藉玉圭自非精靈通牲帛勞焚賫余方向遠道
無由陟層梯蒼蒼烟霞中喔喔聞天雞𬗟思昌黎伯恭
默開雲霓靈貺自昭格誠敬良可稽斯人久云沒感念
徒含悽
過魏夫人祠
南岳秘靈氣丹霞凌赤氛中有紺髮姝云是魏元君手
把紫虚錄印佩朱靈文素質如輕霞飄飄上烟雲三華
弭絳節微月来繽紛遶之千靈妃從以萬鶴群大藥濟
羸弱紫府奏殊勲何當受真典驂鸞入氤緼
衡陽逢丁泰
我素有詩疾逢人即談詩師友憐我勤遂以詩相期早
與高徐軰(徐幼文也魏年)時時發警策早
為詩人知爾来慙潦倒拙語勞吾伊篇章非不多聊足
充覆醯衡陽識丁泰握手誦我辭我疾已成癖君復求
我醫譬彼病渴人却顧相如悲東風吹江花零落湘水
湄情多未忍别因之贈將離
發衡州
五日白一髮十日皺一膚人生冰雪容終作鞾紋麄今
朝清鏡中已與昨日殊不憂須眉蒼但恐皮肉枯肉枯
亦常理所念非壮圖有親恩最深撫飬勞勤劬憐我幼
失怙愛我如掌珠斯恩未及報不敢忘湏臾書来得凶
問哀頓空號呼衣衾與棺歛弗得親走趨家山在萬里
那能返故都樹頭啞啞啼愧殺返哺烏有子初學言行
步要毋扶已觧索梨栗未知識之無重在託宗祀豈暇
問賢愚弟妹皆漂零遠在天一隅仲氏久無信夢中時
友于艱難斥鹵濱何以保微軀計工當已還毋乃歸東
吴童僕各分飛僅有赤脚奴竛竮苦肺疾終夜聲嗚嗚
憐渠亦觧事剪伐供樵蘇異鄕骨肉遠頼此相支吾嗟
我客梁楚隻身亦﨑嶇白晝畏豺虎夜防狸與狐所頼
筋力強竄伏幸無虞今年覺衰倦自怯行遠途東風洞
庭波落日青草湖魚龍来欺人烟濤慘糢糊兹晨過衡
陽霽景差可娱桃花白練帶春水綠菰蒲感此顔色妍
暫使憂心甦萬事信有命拊膺長嘆吁
湘女
湘水綠瀰瀰湘山碧峩峩空明影上下但覺禽鳥多我
方駐輕橈聽彼湘女歌湘女淡掃眉素頰垂兩螺幽蘭
結短珮徐行拂青莎春風吹衣裙芳香動微波淑質自
妍䴡不待綺與羅真修慎所適窈窕山之阿盈盈青樓
婦日暮將如何
湘江道中思常宗
暮江散微雨風定波自碧一鷺立不飛雙鴻逓相直餘
烟菱女唱新月漁郎笛此處忽懷人相思杳何極
湘竹有題
朝行湘竹下暮宿湘竹中雲情與雨態萬變俄不同密
密深翳日疎疎細含風新梢露裊裊老節烟濛濛紛如
千靈妃從以萬青童旛幢列縹緲環珮搖丁東来從蔚
藍天步入東華宫悵望不可即翩然若驚鴻夭矯喜而
笑低回俯乃恭質堅本外直性潔緣中空籊爾中弦矢
揉之可彤弓冰雪誓不易肯與時汚隆今朝揭春晴更
覺翠色濃戢戢琅玕叢忽見桃花紅直疑路不遠便與
桃源通我欲捐輕舟褰衣入崆峒春禽迎我啼音響諧
絲桐終當聽山雨自號蒼筤翁
&KR0377;澗灘
一灘復一灘十步九盤錯厓崩亂石礙轉使水勢惡谽
谺鱷張牙屼崛蛟闘角百躬牽莫前一駚即退却余舟
何猛銳獨與萬險搏篙迎旋渦支纜入欹樹縛齊心忘
親讐叶力濟勇弱方危信宜懼過此亦足樂寸嵲能摧
車何必盡劒閣向使一不諧群命未敢托超然望西巘
衆綠生遠壑丹砂明赤箭中有不死藥服食信可憑願
借麻姑鶴
曉發祁陽别劉啓賢
群山抱洪流盡日行曲折坡回出平曠始覺人意悅晨
櫛辭隂嵐夕飲得皓月微茫縣郭小樹屋逓顯滅深柳
積遠烟孤華燦餘雪入籬聞書聲徑就野老謁跫然喜
客至細語共茗啜諸生誠朴埜未觧習禮節几壁如塗
鴉指鼻墨盡涅皆是農家子釋耒甘受業勿謂此軰愚
畎畝有俊傑出門復登舟暮雨正凄切前途問尚遠高
榕亂啼鴂臨流發新咏聊以散蔚結會合自有時何勞
念離别
過道士洑
椘之沅湘細宴山形如道士俯伏之狀因以名山其
東南麓有吕安撫墓在焉
兹山如青蜺俯飲江水曲邦人失偉觀目以道士洑中
有百歲墳石室蔭藂木當時錮三泉鳬鴈秘金玉畋師
辟虎豹武士禁采牧未為兹山榮竟為兹山辱至今湘
漢流到此屢回伏春風吹急雨石斷積蘚綠亦有斧斤
聲丁丁響幽谷
過仙冡巖
蒼崖何巖巖衆石鑿紺黝仙人已羽化蛻骨尤未朽當
空玉棺破歷歷見跟肘劍作朱蛇盤凾使白虎守及聞
上古氏殯殮初未有委棄無貴賤顙泚蠅蚋口陶瓦易
衣薪宅兆貴深垕方春尚埋瘞掩此骼胔醜斯人獨不
幸暴露歲月久何當絶攀緣掇拾歸培塿雖臨不測險
結搆亦已就(叶)兹言信非迂臨風重回首
零陵感春
舟行苦淫雨雨晴身亦輕暢如辭喧卑振衣登高明群
芳沐春容瑩然眉目清萬綠隂薿薿孤禽語嚶嚶憶昨
初戒途飛雪沾我纓桃李寂未華一二春草生漂泊復
幾時花落已縦横花落非足惜念此歲序更慷慨向秀
笛從容桓伊筝曠逹自不凡悲憤何當平嗟嗟高世士
亹亹勤脩名
瀟湘八景
靄靄復霏霏横霄曳夕暉巴人與湘女相逐買塩歸回
望墟烟處蒼茫隔翠微右山市晴嵐
今朝罷漁早掛網堤邊樹雲斷一峯青斜陽在拗處痴
兒晚睡醒却訝東方曙右漁村夕照
孤塔望中青鐘聲隔洞庭蒼山不可及烟闊浪冥冥憶
似寒山寺楓橋半夜聽右烟寺曉鐘
風攪端花晚江寒波欲凝凍僵業漁者歸載一船冰一
白迷沙渚柴扉認有燈右江天暮雪
輕帆挂春風倒映湘江綠天低浦叙遠歸向誰家宿遥
指落花西黃陵廟前屋右遠浦歸帆
江横秋烟白日落寒沙淺鴻鴈萬里来翩翩下平遠欲
墮更低飛斜行兩三轉右平沙落鴈
風急雨浪浪孤舟夜正長江湖随處惡何况是瀟湘今
夜殘燈裏無人不斷腸右瀟湘夜雨
湘水秋更清湘月秋更白光輝一相蕩水月不辨色何
處洞簫聲巴陵夜歸客右洞庭秋月(右使湖南作)
登三夏故城
寒樹無柔柯秋草有勁葉原空鶻孤騫山晚雲萬疊登
高得平曠人馬皆意愜思挽角胎弓相從鴈門獵
關前葉猶青關後草已白氣候本不殊山勢有阻隔風
高鼓角動日落川塞黑邊鴻一聲来壮士亦變色
過長平有感
驛路石犖确驅車邁荒村川遠蒼烟凉黃沙浩無痕聞
是古戰場長平名尚存有生四十萬共此入厚坤發軔
暴虐秦六國漸併吞至今遺殺氣草木葉盡髠餘哀寄
山嶽上有愁雲屯控馬爲追吊白日慘欲昏西風呌邊
鴈凄然傷旅魂
至太原(縣去城南五十里王維太原祁人也)
唐俗本儉嗇古風猶在兹山長水流邁泉脉注東菑氓
事耕牧外鄙樸無他爲何當起右轄共詠雉麥詩
(以上三首赴山西時作)
眉菴集卷之一
