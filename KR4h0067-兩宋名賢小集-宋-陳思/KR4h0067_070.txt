兩宋名賢小集卷七十
宋陳思編
元陳世隆補
老泉集
蘇洵字明允眉州眉山人至和中歐陽修薦除校書
郎食霸州文安縣主簿禄與姚闢同修太常因革禮
書成而卒有嘉祐集
雲興于山
雲興于山霿霿為霧匪山不仁天實不顧山川我享為
我百訴豈不畏天哀此下土斑斑鳲鳩穀穀鳴號天乎
未雨余不告勞誰謂山川不如羽毛
有驥在野
有驥在野百過不呻子不我良豈無他人縶我于廐乃
不我駕遇我不終不如在野秃毛于霜寄肉于狼寧彼
我傷寧人不我顧無我子忘
有觸者犢
有觸者犢再箠不却為子已觸安所置角天實畀我子
欲已我惡我所為盍奪我有子欲不觸盍索之苙
朝日載昇
朝日載昇薨薨伊氓于室有績于野有耕于途有商于
邊有征天生斯民相養以寧嗟我何為踽踽無營初孰
與我今孰主我我將往問安所處我
我客至止
我客至止我迎于門來升我堂來飲我樽羞鼈不時詈
我不勤求我何多請辭不能客謂主人惟子我然求子
之多責子之深期子于賢
顔書
任君北方來手出邠州碑為是魯公寫遺我我不辭魯
公實豪傑慷慨忠義姿憶在天寶末變起漁陽師猛士
不敢當儒生横義旗感激數十郡連衡鬭羌夷新造勢
尚弱胡為力未衰用兵竟不勝歎息眞數竒杲兄死常
山烈士淚滿頥魯公不死敵天下皆熙熙奈何不愛死
再使蹈鯨鰭公固不畏死吾實悲當時緬邈念高誼惜
哉生我遲近日見異說不知作者誰云公本不死此事
亦已竒(或云公屍觧雖見殺而實不死)大抵天下心人人屬公思加
以不死狀慰此苦歎悲我欲哭公墓莽莽不可知愛其
平生迹往往或孑遺此字出公手一見減歎咨使公不
善書筆墨紛訛癡思其平生事豈忍棄路岐况此字頗
怪堂堂偉形儀駿極有深穏骨老成支離點畫廼應和
關連不相違有如一人身鼻口耳目眉彼此異狀貎各
自相結維離離天上星分如不相持左右自綴會或作
斗與箕骨嚴體端重安置無欹危篆鼎兀大腹高屋無
弱楣古噐合尺度法物應矩規想其始下筆莊重不自
卑虞柳豈不好結束煩馽羈筆法未離俗庸手安敢窺
自我見此字得紙無所施一車會百木斤斧所易為團
團彼明月欲畫形終非誰知忠義心餘力尚及斯因此
數幅紙使我重歎嘻
歐陽永叔白兔
飛鷹搏平原禽獸亂衰草蒼茫就擒執顛倒莫能保白
兔不忍殺歎息愛其老獨生遂長拘野性始驚矯貴人
織筠籠馴擾漸可抱誰知山林寬穴處頗自好高飈動
槁葉羣鼠迹如掃異質不自藏照野明暠暠獵夫指之
笑自匿苦不早何當騎蟾蜍靈杵手自搗
答二任
魯人賤夫子名丘指東家當時雖未遇弟子已如麻奈
何鄉閭人曾不為歎嗟區區吳越間問骨不憚遐習見
反不怪海人等龍蝦嗟我何足道窮居出無車昨者入
京洛文章被人誇故舊未肯信聞之笑呀呀獨有兩任
子知我有足嘉遠遊苦相念長篇寄芬葩道我亦未爾
子得無增加貧窮已衰老短髮垂髿髿重祿無意取思
治山中畬往歲栽苦竹細密如蒹葭庭前三小山本為
山中楂當前鑿方池寒泉照谽谺玩此可竟日胡為踏
朝衙何當子來會酒食相邀遮願為久相敬終始無疵
瑕閒居各無事數來飲流霞
丙申歲余在京師鄉人陳景回自南來棄其官得
太子中允景回舊有地在蔡今將治園囿于其間
以自老余嘗有意于嵩山之下洛水之上買地築
室以為休息之館而未果今景回欲余詩遂道此
意景回志余言異日可以知余之非戱云爾
岷山之陽土如腴江水清滑多鯉魚古人居之富者衆
我獨厭倦思移居平川如掌山水蹙恐我後世鄙且愚
經行天下愛嵩岳遂欲買地居(一作安)妻孥晴原漫漫望
不盡山色照野光如濡民生舒緩無天扎衣冠堂堂偉
丈夫吾今隠居未有所更後十載不可無聞君厭蜀樂
上蔡占地百頃無邊隅草深野闊足狐兔水種陸收(一作)
(取)身不劬誰知李斯顧秦寵不獲牽犬返黃狐君今南
去已足老行看嵩少當吾廬
憶山送人
少年著竒迹落拓鞍馬間縱目視天下愛此宇宙寬山
川看不厭浩然遂忘還岷峨最先見晴光厭西川遠望
未及上但愛青若鬟大雪冬没脛夏秋多蛇蚖乘春乃
敢去匍匐攀孱顔有路不容足左右號鹿猿陰崖雪如
石廹暖成高瀾紅日到絶頂目眩手足顛自恐不得下
撫膺忽長嘆坐定聊四顧風色非人寰仰面躡雲霞垂
手撫百山臨風弄襟袖飄若風中仙朅來遊荆渚談笑
登峽船峽山無平岡峽水多悍湍長風送輕帆瞥過難
詳觀其間最可愛巫廟十數巔聳聳青玉幹折首不見
端其餘亦詭怪土老崖石頑長江渾渾流觸齧不可攔
苟非峽山壯浩浩無隅邊恐是造物意特使險且堅江
山兩相値後世無水患水行月餘日泊舟事征鞍爛漫
走塵土耳囂目眵昏中路逢漢水亂流愛清淵道逢塵
土客洗濯無瑕痕振鞭入京師累歲不得官悠悠故鄉
念中夜成慘然五噫不復留馳車走轘轅自是識嵩岳
蕩蕩容貌尊不入衆山列體如鎮中原幾日至華下秀
色碧照天上下數十里映睫青巑巑迤邐見鍾南岸口
蟠長安一月看山岳懷抱斗以騫漸漸大道盡倚山棧
夤緣下瞰不測溪石齒交戈鋋虚閣怖馬足險崖摩吾
肩左山右絶澗中如一繩慳傲睨駐鞍轡不忍驅以鞭
累累斬絶峰兀不相屬聯背出或逾峻遠騖如爭先或
時度岡嶺下馬步險艱怪事看愈好勤劬變清歡行行
上劍閣勉強踵不前矯首望故國漫漫但青烟及下鹿
頭坂始見平沙田歸來顧妻子壯抱難留連遂使十餘
載此路常周旋又聞吳越中山明水澄鮮百金買駿馬
往意不自存投身入廬岳首挹瀑布源飛下二千尺強
烈不可干餘潤散為雨遍作山中寒次入二林寺遂獲
高僧言問以絶勝境導我同躋攀逾月不倦厭岩谷行
欲殫下山復南邁不知已南虔五嶺望可見欲往苦不
難便擬去登玩因得窺羣巒此意竟不償歸抱愁煎煎
到家不再出一頓俄十年昨聞廬山郡太守雷君賢往
求與識面復見山欎蟠絶壁横三方有類大破鐶包裹
五六州倚之為長垣大抵蜀山峭巉刻氣不温不類嵩
華背氣象多濃繁吳君潁川秀六載為蜀官簿書苦為
累天鶴囚籠樊岷山青城縣峨眉亦南犍黎雅又可到
不見宜悒然有如烹脂牛過眼不得餐始謂泛峽去此
約今又愆只有東北山依然送歸軒他山已不見此可
著意看
上田待制詩
日落長空道大野渺荒荒吁嗟秦皇帝安得不富強山
大地脉厚小民十尺長耕田破萬頃一稔粟柱梁少年
事游俠皆可荷弩槍勇力不自驕頗能啖乾糧天意此
有謂故使連西羌古人遭邊患累累鬭兩剛方今正似
此猛士強如狼跨馬負弓矢走不擇澗岡脫甲森不顧
袒裼搏敵場嗟彼誰治此踧踧不敢當當之負重責無
成不朝王田侯本儒生武略今洸洸右手握麈尾指揮
據胡牀郡國遠浩浩邊鄙有積倉秦境古何在秦人多
戰傷此事久不報此時將何償得此報天子為侯歌此
章
途次長安上都漕傅諫議
丈夫正多念老大不自安居家不能樂忽忽思中原慨
然棄鄉廬劫劫道路間窮山多虎狼行路非不難昔者
倦奔走閉門事耕田蠶穀聊自給如此已十年緬懷當
今人草草無復閒堅臥固不起芒背實在肩布衣與食
肉幸可交口言默默不以告未可遽罪愆驅車入京洛
藩鎮皆逹官長安逢傅侯願得說肺肝貧賤吾老矣不
復苦自歎富貴不足愛浮雲過長天中懷邈自念惝怳
難自論世俗不見信排斥僅得存昨者東入秦大麥黃
滿田秦民可無饑為君喜不眠禁軍幾千萬仰止填其
咽西番久不及老賊非常然士飽可以戰吾寧為之先
傅侯君在西天子憂東藩烽火尚未滅何策安西邊傅
侯君謂何明日將東轅
答陳公美
少壯事已遠舊交良可懷百年能幾何十載不得偕念
昔居鄉里游處了無猜飲食不相捨談笑久所陪拜君
以為兄分密誰能開齒髮俱未老未至衰與頽我子在
襁褓君猶無嬰孩君後獨捨去為吏天一涯我又厭奔
走遠引不復來歲月杳難恃區區老吾儕况從與君别
多事歲若排心力不能救衰病侵骨骸二子皆已冠如
吾苦無才君亦已有嗣骨肉秀且佳人事知幾變會合
終不諧昨者本不出豪傑苦自咍欎欎自不樂誰為子
悲哀翻然感其說東走陵巔崖不意君在此得奉笑與
詼君顔蔚如故大噱飛塵灰我老應可怪白髮垂兩顋
新句辱先贈古詩許見推賢俊非獨步故舊無所乖作
詩報嘉貺亦聊以相催
又答陳公美三首
仲尼魯司寇官職亦已優從祭肉不及載冕奔諸侯當
時不之知為肉誠可羞君子意有在衆人但愆尤置之
待後世皎皎無足憂
仲尼為羣婢一走十四年荀卿老不出五十干諸田顧
彼二夫子豈其陷狂顛出處固無定不失稱聖賢彼亦
誠自信誰能卹多言
公孫苦放逐牧羊滄海濱勉強聽鄉里垂老西遊秦自
固未為壯徒爲久辛勤君子豈必隱孔孟皆旅人
送李才元學士知卭州
貧賤羞妻子富貴樂鄉關不見李夫子得意今西還白
馬渡涯水紅旗照蜀山歸來未解帶故舊已滿門平生
浪遊處何者哀王孫壯士勿齷齪千金報一飡
送陸權叔提舉茶稅
君家本江湖南行即鄰里稅茶雖冗繁漸喜官資美嗟
君本篤學寤寐好文字往年在巴蜀憶見春秋始名家
亂如髮棼錯費尋理今來未五歲新傳兩盈几又言欲
治易雜說書萬紙君心不可測日夜湧如水何年重相
逢祗益使余畏但恐茶事多亂子易中意茶易兩無妨
知君足才思
送王吏部知徐州
東徐三齊之南隣夫子豈是三齊人辭囂乞静得此守
走兔入藪魚投津徐州絶勝不須問請問項籍何去秦
江山雄豪不相下衣錦游戱欲及晨霸王事業今已矣
但有太守朱兩輪還鄉據勢與古並豈有漢戟窺城闉
論安較利乃公勝行矣正及汴水勻
藤樽
枯藤生幽谷蹙縮似無材不意猶為累刳中作酒杯君
知我好異贈我酌村醅衰意方多感為君當數開藤樽
結如螺村酒綠如水開樽自獻酬竟日成野醉青莎可
為席白石可為几何當酌清泉永以思君子
送任師中任清江
吾老尚喜事羡君方少年有如伏櫪馬看彼始及鞍奔
騰過吾目蕭條正思邊誰知脱吾羈傲睨登太山君今
始得縣翶翔大江干大江多風波渺然天欲翻浩蕩吞
九野開闔壯士肝人生患不出局束守一㕓未嘗見文
物不識天地寬今君吾鄉秀固已見西川去年作邊吏
出入烽火間儒冠雜武弁屢與氊裘言又當適南土大
浪泛目前胸中芥蔕心吹盡為平田陳湯喜形勝所至
常縱觀吾想君至彼胸膽當豁然
送吳待制中復知潭州
十年嘗作犍為令四脉嘗聞愍俗詩共歎才高堪御史
果能忠諫致戎麾會稽特欲榮公子馮翊猶將試望之
船繫河堤無幾日南公應已怪來遲
臺省留身凡幾歲江湖得郡喜今行臥聽曉鼓朝眠穏
行入淮流鄉味生細雨滿村蓴菜長高風吹旆綵船獰
到家應有壺觴勞倚頼比隣不畏卿
從叔母楊氏輓詩
老人凋喪悲宗黨寒月淒涼葬舊林白髮已知隣里墓
傷懷難盡子孫心幾年贈命涵幽壤當有銘文記德音
千里緘詞託哀恨嗚嗚引著涕中吟
次韻和縉叔遊仲容西園
春入禁城懷舊隱偶來芳圃似還家番番翠蔓纏松上
粲粲朱梅入竹花客慢空勞嚴置兕酒多無用早成蛇
相公猶有遺書在欲問郎君借五車
栽松成徑百餘尺隔徑開堂似兩家厭事共邀終日飲
渴春先賞未開花客來庭樹鳴寒鵲酒入肌膚憶冷蛇
衰病不勝杯酒困醉歸傾倒欲乘車
香
擣麝篩檀入範模潤分薇露合雞蘇一絲吐出青烟細
半炷燒成玉筯粗道士每占經次第佳人惟驗繡工夫
軒窗几席隨宜用不待高擎鵲尾爐
九日和韓魏公
晚歲登門最不才蕭蕭華髮映金罍不堪丞相延東閣
閒伴諸儒老曲臺佳節已從愁裏過壯心偶傍醉中來
暮歸衝雨寒無睡自把新詩百徧開
涵虚閣
幽居少塵事瀟灑似江村苔蘚深三徑衣冠盛一門嶺
雲時聚散湖水自清渾世德書芳史傳家有令孫
淨因大覺禪師以閻立本畫水官見遺報之以詩
水官騎蒼龍龍行欲上天手攀時且住浩若乘風船不
知幾何長足尾猶在淵下有二從臣左右乘魚黿矍鑠
相顧視風舉衣袂翻女子侍君側白髮垂雙鬟手執雉
尾扇容如未開蓮從者八九人非鬼非戎蠻出水未成
列先登揚旗&KR0950;長刀擁旁牌白羽注長弮雖服甲與裳
狀貎猶鯨鱣水獸不得從仰面以手扳空虚走雷霆雨
雹晦九川風師黑虎囊面目昏塵煙翼從三神人萬里
朝天關我從大覺師得此詭怪編畫者古閻子于今三
百年見者誰不愛予者誠已難在我猶在子此理寧非
禪報之以好詞何必畫在前
詠菊
騷人足以思香草比君子況此霜下傑清芬絶蘭&KR0581;氣
禀金行秀德滿黃中美古來鶴髮翁餐英飲其水但恐
蓬藋傷課童加料理
與可許惠所畫舒景以詩督之
枯松怪石霜竹枝中有可愛知者誰我能知之不能說
欲說嘗恐天眞非羡君筆端有新意倏忽萬狀成一揮
使我忘言惟獨笑意所欲說輒見之問胡為然笑不答
無乃君亦難為辭晝行書空夜畫被方其意得尤若痴
紛紜落紙不自惜坐客爭奪相謾欺貴豪滿前謝不與
獨許見贈憐我衰我當枕簟臥其下暮續膏火朝忘炊
門前剝啄不須應老病人誰稱我爲
兩宋名賢小集卷七十
