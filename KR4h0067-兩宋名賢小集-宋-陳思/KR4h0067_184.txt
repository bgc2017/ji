兩宋名賢小集卷一百八十四
宋陳思編
元陳世隆補
李敷文詩集
李易字順之江都人好學多聞以清素見稱建炎初高
宗駐蹕維揚策試進士易為第一以上憂勞辭聞喜
宴從之授僉書江隂軍判官會金人犯江隂至夏港
距城數里守臣胡紡謂易曰吾曹義當死城郭君有
母宜亟避之易歸告其母母曰我去則汝必無意堅
守死生當與汝同之聞者感泣既而金人疑有備引
去紹興元年為太常博士韓世忠辟為參謀轉工部
員外郎為太常少卿自建炎維揚之變宗正寺所掌
四書曰玉牒曰仙源積慶圖曰宗藩慶系圖曰宗支
屬籍皆逸於江滸至是易請編次玉牒從之遷中書
舍人改直秘閣知揚州以本貫辭不許官至敷文閣
待制提舉江州太平觀以疾請卒於秀州
竹西懷古
淮南昔繁麗富庶天下稱管弦十萬戶夜夜聞喧騰不
徒竹西寺歌吹相豪矜一朝烽火急㕓市為溝塍風月
無歡場睥睨皆射堋荒荒野月白照地如寒冰自從畫
江守歲歲輸金繒蕭條閭井間水旱又頻仍我來經故
里日暮此一登隋唐倏己往遺跡幾廢興江山極蒼莽
望之涕沾膺
居剡寄鄭天和
金庭洞在桐栢山山高一萬八千丈中有神仙不死區
郁郁黃雲覆其上透岩流壑繞四旁面勢參差皆意向
雞登天姥有時聞鶴在沃洲何待放彩衣大勝宫錦袍
白髮奉親仍敬養異才爭出輔清朝爽氣自驚遊碧障
古來無位有重名吾家謫仙陸魯望平生願到猶不諧
矧復區區走俗狀桃源康樂舊鄉存路接風煙甘遠往
渡江正謂九華丹石筍飛泉歸指掌鸞翔鵠浴傳異時
列岫方池閒想像剡溪隨處可卜居乘興扁舟正相訪
三懸潭(在貴門山半泉湧如噴三潭瀦焉上兩潭中有石碐相界下滙一大潭)
鹿山今是貴門山(原名鹿門山朱文公改為貴門)盡室携扶萬壑間流
水相隨真自悟遥岑一望若為攀風翻竹塢清如洗月
過松扉静不關潭底卧龍煩一起正須霖雨濟塵寰
題剡山所見
剡中無數野薔薇黃雲爛漫相因依玉杯淺琢承墜露
金鐘倒挂搖晨暉斑竹筍行三畆地紅藥花開一尺圍
豆角嘗新小麥秀來禽長向櫻桃肥歌舌隨風柳外囀
翠花帶水煙中飛魚跳破浪奮赤鬛鶴唳投松翻縞衣
鄉關萬里久無夢巖壑四年今息機叮嚀杜宇往江北
為喚故人令早歸
卜居獨秀山
訪戴溪長近若耶金庭雪對赤城霞沼從鵠舉添蕭索
峯似鸞翔解嘆嗟每愛林間百種蝶難忘竹外四時花
剡川圖上他年指獨秀山前是我家
貴門卜築(貴門山在剡縣西南)
亂後亦擇居筮山山輙許居民百餘家喜甚手欲舞云
久聞公名此幸殆天與感兹鄭重意時節共雞黍剡川
非沃野地僻民更窶趁時務擷茗餘力工搗楮寡婦念
遺秉洿池憐數罟我欲教耦耕盡力循南畆桃杏種連
山深居可長處東鄰有節士酒酣乃發語公昔起布衣
高誼掩前古親擢類平津决見逢真主兩宫佇六飛萬
乘思一舉交侵正倔強蠭起益旁午浩然公獨歸偶出
寧有補默塞復何言長嘆汗如雨
剡溪幽居
勝絶剡溪邊巢枝度半年燕回銜落絮魚涌接飛泉丹
鼎山頭氣茶爐竹外煙幽居己成趣佳句若為傳
咏吐綬鳥
昔人仙去斷丹梯憔悴深山吐綬雞百轉和鳴非我事
漫將錦服擅幽棲
仙人洞
雲巘分佳茗風潭矗怪松書疑黃石授税可紫芝供抵
玉那驚鵲探珠欲近龍晚來聽近雨乞水濯塵容
羅漢石(在貴門山數石類僧踞水涯相對危坐故名)
鐵騎侵淮海龍潭碧始通雲生倚寶刹月出見珠宫瀉
澗水噴薄依巖樹鬱葱神交難獨擅吾黨契元同
珠溪
玉龍劈山開南騖肆奔猛風蕩雪濛濛月流光炯炯壯
氣動貴門前驅入蛟井萬籟息中消一區臨絶境奔雷
有餘音垂磬得深省白雲何所聞就宿孤峰頂
兩宋名賢小集卷一百八十四
