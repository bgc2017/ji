兩宋名賢小集卷十七
宋陳思編
元陳世隆補
胡文恭集
胡宿字武平晉陵人天聖中登第累官通判宣州既
而知湖州前守滕宗諒大興學校費錢數十萬宗諒
去僚吏疑其欺不肯書歷宿曰滕候有過曷不早正
去而非之豈昔人分謗意乎僚吏大慙時議謂士大
夫七十當致仕其不知止者令有司案舉宿謂非優
老之義武吏苐察其任事與否勿斷以年文吏當使
得自陳而全其節唐介貶嶺南帝遣中使監護宿言
介如道死陛下得無受殺直臣之名乎帝悟追還中
使拜樞密副使曾公亮任趙滋興兵治界河事宿言
於英宗曰南北通好幾六十載近遽來界上不過侵
越尺寸城砦之吏力能辨詰何至興甲兵哉居母喪
三年不至私室雖貴達常如布衣時卒諡文恭
塞上
漢家神箭定天山烟火相望萬里間契利請盟金匕酒
將軍歸卧玉門關雲沉老上妖氛斷雪照回中深騎閒
五餌已行王道勝絶無刁斗至闐顔
飛將
曾從嫖姚立戰功邊人猶畏紫髯翁雕戈夜統千廬會
緹騎秋畋五柞宫後殿拜恩金印重北堂開宴玉壺空
從來敵國威名大麾下多稱黑相公
過桐廬
兩岸山花中有溪山花紅白徧高低靈源忽若乘槎到
仙洞還同採藥迷二月辛夷猶未落五更鴉臼最先啼
茶烟漁火遥堪畫一片人家在水西
公子
北第當衢戟有衣巾惟鮮媚僕如犀萬錢共筯鳴鐘沸
三組垂腰佩玉低座上賦鸚窮處士樓前盤馬小征西
去天尺五城南路此去青雲别有梯
津亭
津亭歌闋戒棠舟五兩風來不暫留西北浮雲連魏闕
東南初日滿秦樓層城渺渺人傷别芳草萋萋客倦遊
平樂舊懽收不得更憑飛夢到瀛洲
冲虚觀
五粒青松護翠苔石門岑寂斷纖埃水浮花片知仙路
風逓鸞聲認嘯臺桐井曉寒千乳歛茗園春嫩一旗開
馳煙未勒山亭字可是英靈許再來
淮南發運趙邢州被詔歸闕
天臺封詔紫泥馨馬首前瞻北斗城人在函關先望氣
帝于京兆最知名一區東第趨晨近數刻西廂接晝榮
正是兩宫栽化日百金雙璧拜虞卿
芙蓉湖
小湖香豔戰芙蓉碧葉田田擁釣篷嵐氣欲飛山隔岸
秋光不定水搖空翩翻雪鳥争投浦撥剌霜鱗對擲風
正是滄浪濯纓日一竿多謝紫溪翁
横山
此地横青嶂當年勒紫氛將軍精爽在可解勒遺文
函谷關二首
天開函谷北關中萬古驚塵向北空望氣竟能知老子
棄繻何不識終童漫持白馬先生論未抵鳴鷄下客功
符命已歸如掌地一丸曾誤隗生東
寂寞函關鎖未開田文車馬出秦來朱門不養三千客
誰謂雞鳴得放回
寄昭潭王中立
高絃一弄武溪深六幕天空萬里心吳苑歌驪成遠别
楚峯回雁好歸音十千美酒花期隔三百枯碁奕思沉
莫上孤城頻送目浮雲西北是家林
太湖石
海岱鉛松妄得名洞庭山脚失寒瓊潄成一朵孤雲勢
費盡千年白浪聲誰向機邊逢織女直疑巖下見初平
年來賞物多成病日向蒼苔幾徧行
華陽逋客
小隠華陽客山居不記年酒中常有聖棋下更無仙技
得廣陵散註成秋水篇吾纓今未濯慚愧舊林泉
兩宋名賢小集卷十七
