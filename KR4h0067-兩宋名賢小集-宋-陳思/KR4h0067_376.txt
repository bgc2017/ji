兩宋名賢小集卷三百七十六
宋陳思編
元陳世隆補
翠寒集
宋无字子虚舊以晞顔字行名名世家於晉陵以兵
亂遷吳冒朱姓至元辛巳其父國珍領征東萬戶案
牘適病痿无丐以身代許之入海抵竹島風雹交作
隨驚濤上下經高麗諸山罹沈疴瘦骨柴立未嘗廢
吟咏歲丁亥中丞王西溪舉茂才以奉親辭子虚初
侍親西江從歐陽㢲齋學壯歲負氣視富貴漠然卒
年八十有一至正庚辰歲也馮海粟與知最晚一見
其翠寒集亟序而鋟之
烏夜啼
露華洗天天墮水燭光燒雲半空紫西施夜醉芙蓉洲
金絲玉簧咽清秋鼙鼓鞭月行春雷洞房花夢酣不迴
宫中夜夜啼栖烏美人日日歌吳歈吳王國破歌聲絶
鬼火青熒生碧血千年壤塚耕狐兔烏銜紙錢掛枯樹
髑髏無語滿眼泥曾見吳王歌舞時烏夜啼啼為誰身
前歡樂身後悲空留瑟怨傳相思烏夜啼啼别離
自君之出矣
自君之出矣妾不出閨門懷君不敢恨惟有感君恩
又
自君之出矣妾自奉尊嫜知君不思妾亦當思故鄉
公無渡河
九龍爭珠戰淵底洪濤萬丈涌山起鱷魚張口奮靈齒
含沙射人毒如矢寧登高山莫涉水公無渡河公不可
止河伯娶婦蛟龍宅公無白璧獻河伯恐公身為泣珠
客公無渡河公不然憂公老命沈黃泉公沈黃泉公勿
怨天
戰城南
漢兵鏖戰城南窟雪深馬僵漢城没凍指控絃指斷折
寒膚著鐵膚皸裂軍中七日不火食手劍揮人吞熱血
漢懸千金購首級將士銜枚夜深入天愁地黑聲啾啾
鞍下髑髏相對泣偏禆背負八十創破旗裹屍横道旁
殘卒忍死哭空城露布獨有都護名
公莫舞
公莫舞公莫舞鴻門王氣歸真主何人睚眦赤龍子手
循玉玦目相語令公莫舞公楚舞劒光射日白虹吐人
發殺機天不與撞斗帳中咳亞父霸業明朝棄如土
長門怨
金壺咽淚蓮花澁銀箭浮遲渴烏泣知更阿監羅襪冰
暝對星河玉階立内官唱漏催曉籌芙蓉夢破燕支愁
起來粧罷窺繡戶三十六院殘燭幽建章風傳鳳吹遠
翠華人幸昭儀館箜篌不語心自語愁長如天恨天短
紅裀暖踏楊花雪絳縷閒封守宫血鸚鵡空猜警蹕聲
春寒緊護流蘇結
寳劍謠
銕精蒼玉龍景潛萬丈虹孤電走白日老冰立秋空提
出天地愁八極來清風未逢龍準帝古匣塵土蒙大蛇
當道兮若斷秋蓬嗚呼寳劍兮亦將遇乎英雄
枯魚過河泣
北溟有鯤歕薄崑崙氣吞積石摧禹門過河河水枯蹤
跡困泥塗垂涎向海若能濟涓滴無中流有魴鯉不貸
斗升水巨口走噞喁逆游莫若鮪鯤兮鯤兮爾泣何由
龍伯知決雨津倒天池洚水横行隨鯤所之揚鬐為謝
魴與鯉還有桃花春漲時
玉津園棄景鐘歌
炎精不靈火不德赤熛怒帝喪英魄羿弓射日日無光
黃金大鏞破釜色天崩七廟移神虡鬼哭長陵一抔土
十二盤傾夜月寒漢銅仙人淚如雨六龍屈曲眠秋草
草根蟪蛄語昏曉紫苔滿地愁古春東風吹得乾坤老
蝸涎鳥篆銀泥剝烏喙蒲牢戲左角更殘漏斷聲莫聞
凡鷄司晨尊銕鐸
妾薄命
雲母屏琢春冰鮫女織蟬翼輕比妾妾薄命比君君薄
情紅錦拭鏡照膽明還疑妾貌非傾城傾城從來有人
妒況復君心不如故故人心尚峯九疑新妾那能無故
時補天天高填海海深不食蓮菂不知妾心
天馬歌
天馬天上龍駒生天漢間兩目夾明月蹄削崑崙山元
氣飲沆瀣躍步超人寰天上玉帝老不騎饑食虎豹曉
出關滅沒流沙姿剡忽紫電顔黃道三十六萬里日馳
週天去復還時乎降精渥洼中龍性變化終難攀天馬
來瑞何朝化為龍應童謠騶虞仁獸恥在坰龍亦絶跡
歸赤霄風沙豈無大宛種雖有八極安能超天馬來雲
霧開天廏騕褭鳴龍媒龍媒不鳴鳴駑駘
古硯歌
神媧踏雲補天去遺下一團蒼黑天千年萬年乾不得
長帶盤古青紫烟玉上剖天天化石石内星精有餘魄
琱光發炯成禹璧海王川后輸玄液帝青呵霧坤倪濕
匣月不開太隂泣破天殘缺無人補一穴絲絲漏春雨
空藏老石磨今古補天何時與天語
五雜組
五雜組角黍絲往復還借書瓻不得巳居九夷
五雜組冠冕纓往復還戍卒更不得巳困平城
湖上意
晚過鴛鴦浦無心唱採蓮莫嗔蘭槳急為要趁前船
江上意
朝來暮還去寒潮不曾住江水亦有情佳期幾番誤
甘露寺放舶至瓜洲風作
天造西來險山迴北固形斷崕纏赤日孤柱擘蒼溟此
地何能限長江或有靈然犀夜照浪飲馬曉吞星鐵鎖
沈寥廓樓船沒杳冥乾坤一衣帶吳楚兩郵亭擊楫人
人倦吹笳處處聽海門沙自白瓜步草猶青夢墮浮家
樂魂遭捩柁醒計程朝獵地問舍暮漁汀倏忽波濤變
匆忙網罟停疾飇吹蚌室暗雨捲龍庭贔屭黿鼉壯谽
谺樹石腥危檣連偪仄高岸失竛竮世事無深測生涯
獨未寧愁煩復消釋題詠紀曾經
送鄧侍郎歸江西(光薦)
中國衣冠盡孤臣蹈海迴秦思魯連操漢憶賈生才天
遠文星隠江平畫鷁催人尋芳草去雁到故鄉來山色
催行櫂波聲送客杯身還蘇武節夢泣李陵臺水落蛟
龍縮城空鼓角哀蒼梧雲浩蕩黃屋浪崔嵬夜雨江蘺
濕春風杜若開祇令少微動慎莫應三台
李翰林墓
嗜酒傲明時何因賀監知承恩金馬詔失意玉環詞名
與三閭並身將四皓期匡山有書讀應亦嘆歸遲
又
一騎紫鯨去空掩謝山塋落月今誰弔長庚夜自明乾
坤沈秀氣江水帶哀聲天上多官府文章不可輕
長相思
昨夜相逢處朦朧春夢中遼西書不到莫是戍遼東
月上人還西湖
南峯歸度夏舊業在烟霏半夜聞清磬一燈明翠微雲
蘿尋寺遠猿狖見人稀想到經行處天花繞錫飛
次友人春别
波流雲散碧天空魚雁沈沈信不通楊柳昏黃晚西月
梨花明白夜東風秋千庭院人初下春半園林酒正中
背倚欄杆思往事畫樓魂夢可曾同
答王子長
病後得書頻情知未立身孤燈風雨夜兩處别離人乙
鳥歸來社辛夷開過春如逢元白問莫說為詩貧
廢宅
金谷花開得幾春東風吹逐路旁塵蛙鳴私地為官地
燕認新人是故人珠履賣錢豪客散玉釵乘傳舞娥顰
獸環一鎖歌鐘斷時有鴞聲恐四隣
春愁
金雁塵香暗鳳絃紅繩風緊閣秋千園林寂寞無鶯燕
一段春愁是杜鵑
南峯宴坐僧
空嵒稿木形入定掩松扃鵲供銜來菓猿看誦罷經雲
霞埋衲重苔蘚上鞋青只有樵人識曾因採茯苓
訪山中隠者
遥聞搗藥聲知有幽人家相尋却無路又隔一谿花
别惠上人
秋歸虎谿月攜錫入雲松又向深山住還聞古寺鐘出
生供野鳥持呪伏潭龍好去東林下吟看五老峯
銅陵五松山中
樵聲聞遠林流水隔雲深茅屋在何處桃花無路尋身
黃松上鼠頭白竹間禽應有仙家住避秦來至今
浦口
浦口晚潮來佳期那可待浪急打蘭舟蘋花更難採
山中書事
學道志雲霄自然塵念抛雨寬琴上線風響樹間瓢果
熟供猿食松高任鶴巢看他陳處士終被華山招
泰伯廟
古者吾夫子曾稱三讓名後來秦失鹿劉項死相爭
三高祠
退能合天道隠亦是人豪借問祠前水如今幾個高
金陵送倪水西之江陵
楚江江上暮雲東萬里春波去意濃桃葉歌殘秣陵酒
梨花夢斷景陽鐘沅湘水落瓊瑶合巴蜀山來錦繡重
回雁峯前見歸雁相思何處再相逢
戍婦言
姑嫜有妾奉征戰蓋郎行早取封侯去封侯妾亦榮
送葛鍊師遠遊
仙翁去醉碧桃春鶴背風吹萬里身洞裏棋高饒幾子
瓢中詩好寄何人三峯紫翠浮芒屫五岳烟霞染葛巾
歸日定知能縮地莫教青竹化龍鱗
雲雨
雲雨朝朝暮暮新襄王魂斷楚江春武丁曾有中宵夢
惟覓巖前版築人
華蓋峰逸人
十步九嵒壑結茅無四隣山中春雨過水上落花新採
藥逢毛女焚香對羽人時攜一瓢酒醉著去朝真
岳陽夜泊圖
長憶巴陵山水秋老來看畫却成愁箇中無聽猿啼處
若聽猿啼更淚流
江南思
暮雨娥皇廟春風西子城相思行不得更聽鷓鴣聲
寄王子長
薄宦仍依楚長聞傍酒壚客愁三月盡春夢五更初吟
卷看花掩行牀並竹鋪江湖有佳句知我每相於
明皇竝轡圖
三郎沈醉玉環隨不上金輿索馬騎老大獨歸南内裏
風流無復竝鞍時
贈皖山道士
世人曾不識頭帶樹皮冠閒種藥來賣醉將琴去彈鶴
銜仙果下猿竊玉書看莫服丹砂好恐師生羽翰
送謝士良之江東
謝安遊賞去别酒惜臨分萬里甘為客三春苦送君風
帆欹逆水江樹入空雲若過青山下須題李白墳
春閨
閒畫金釵記遠人杜鵑啼血又殘春琵琶絃上無多字
近日相思彈不真
送僧還天目
缻錫亂峯西藤蘿晝掩扉山藏翠微寺僧向白雲歸梵
寂風沈磬禪深雲到衣想曾行道處猿鳥共忘機
破窗
蘚畫蟲絲紙半無雨分錢點入櫺疎秋風吹得春燈滅
螢火飛來照讀書
寄郴陽廖有大
遠宦身安不題書淚幾行千山萬水路一日九迴腸鶗
鴂懷春語蘼蕪入夢香王孫歸未得歸得早還鄉
沙門島
孤嶼壓滄海風濤直下危蛟人依蜃市魚女祭龍祠月
黑犀牛鬭波紅螮蝀垂登臨有竒觀感慨但言詩
漢宫
武帝昇霞玉殿空金人夜泣月明中三千嬪御無行幸
曾費丹砂飼守宫
沙上
四望無邊際中浮一片沙人家居釣艇官賦種蘆花渚
綠紅蒿短江清白鳥斜垂流欲東去萬里寄生涯
牆頭杏花
紅杏西隣樹過牆無數花相煩問春色端的屬誰家
金陵懷古
宫甎賣盡雨崩牆苜蓿秋紅滿夕陽玉樹後庭花不見
北人鉏地種茴香
墨梅寄因上人
寒枝香在天外疎花影流水中梨雲夜深清夢草玄筆
底春風
又
夢覺霜林墮月眼明野水浮枝横玉不吹春去斷縑閒
寫相思
長信秋
長信秋來月自圓夜香猶拜玉階前妾今不願君王寵
惟願君王壽萬年
句曲王尊師
不與俗人接草堂雲自封有時鍊丹去無處覓行蹤樹
暖猴捫蝨花香鹿養茸曾期尸解後終隠大茅峰
萍
風波長不定浪跡在天涯莫怨身輕薄生前是柳花
山中僧
雪頂霜眉齒半稀跏趺苔石看雲歸山童掃葉鶴飛起
狼籍松花滿衲衣
唐人四馬卷
金銜初脫齒新齊蹄玉無聲赤汗微昨日杏園春宴罷
滿身紅雨帶花歸
又
簇仗回來玉勒閒黃門牽向落花間君王不愛長楊獵
嘶入春風十二閑
又
霜蹄踏月早朝回尾弄紅絲拂紫苔日暖龍池初洗罷
尚方聞進御鞍來
又
太僕新調試錦韉九重日色照連錢春來興慶池邊路
偏稱宫中軟玉鞭
宫人斜
步摇明月冷無光骨掩春泥草亦芳艷魄不隨紅粉盡
化為蝴蝶舞昭陽
遊楞伽寺
蘿逕入蒼靄鐘聲來翠微招提在何許雲外一僧歸
猿
巴峽聞聲愁斷腸冷泉照影綠隂涼藤摇亂雨領兒過
樹曬斜陽拾蝨忙獻菓去尋幽洞遠攀蘿來撼落花香
空山月暗無人見啼入白雲深處藏
鶴
毛骨珊珊白雪清千年世上頂丹成晴飛碧落秋空闊
露立瑶臺夜月明仙島雲深歸有信天壇花落步無聲
時來華表何人識依舊翻身上玉京
遊天姥山
欲去不得路自將蘿蔦捫相逢採藥叟偶入落花村晴
草鹿眠軟雨潭魚上渾無人動煙火應取曉霞吞
寄題無照西園
近地棲禪室祇園草木薰鞋香花洞雨衣潤石欄雲松
吹和琴雜茶煙到樹分遥知道林輩來此論元文
寄斷江上人
長江瀉百灘句截斷狂瀾片石青松下孤風白日寒空
花隨麈落曉月對棋殘誰共清吟癖嵒扉敞夜闌
寄錢翼之
作賦擬相如何人誦子虚琴彈中散操扇玩右軍書北
闕青雲近南冠白髮疎煩君傳遺逸著我入樵漁
揚州即事
玉壘開方面金湯控上游連營驃騎宅重柝雁行樓強
弩虚空發飛橋日夜浮煙生烽燧地草死虎貔秋此處
兵威震當時國步憂六年襄郡守三策藎臣謀大將深
圍陷長江萬里休兩淮先按堵孤注獨横籌破竹纔乘
勢聞風已置郵乾坤機軸轉海嶽版圖收春變山堂柳
波通汴水鷗平坡南下馬遠渡北來舟無復瓊花夢猶
餘芍藥愁塵埃何豎子還擁黑貂裘
商人婦
日日湖頭望望夫夫未回無情春水恨秖送别船來
玉環病齒圖
一點春寒入瓠犀海棠花下獨頻眉内厨幾日無宣喚
不問君王索荔枝
琵琶
一片相思木聲含古塞秋琵琶是誰製長撥别離愁
杜工部祠
老病思明主乾坤入苦吟秋風茅屋句春日杜鵑心詩
史孤忠在文星萬古沈秖應憶李白到海去相尋
山中
半嶺松聲樵客分一溪春草鹿成羣採芝人入翠微去
丹竈石壇空白雲
湘竹杖寄無住
采向舜妃江廟前得來賈客木蘭船老宜泉石搘慵態
吟稱煙霞倚瘦肩晏坐夜和金錫憩經行春卓紫苔穿
知師道價神龍護莫漫騰空去九天
老將
殺氣消磨暗鐵衣夜看太白劍無輝舊時麾下誰相問
半去封侯半不歸
老馬
瘦蹄生入玉門關病放沙場戰骨閒歸齕殘芻應有淚
將軍頭白戍天山
老農
倩搔背痒坐深村愛說前朝賜帛恩縣帖不來尋社長
自攤牛契教玄孫
老牛
草繩穿鼻繫柴扉殘喘無人問是非春雨一犂鞭不動
夕陽空送牧兒歸
如鏡伐竹架過牆葡萄斷竹插地復生枝葉無住
序曰瑞竹余以詩贈之
為引寒藤延晚翠試栽碧玉動秋根鳳梢依舊生虚籟
龍籜相將添遠孫林月過庭窺斷影茶煙潤色到啼痕
湯休麗藻題還徧貝葉應多此處繙
無題
花影玲瓏滿繡牀自調綠綺背紅窗惆悵佳期學絃線
七條哀怨不成雙
寄衣曲
聞有宫袍賜翻令閨意傷良人在行伍秖待妾衣裳
又
征衣須早寄遥憶藁砧寒莫訝啼痕少相思淚巳乾
贈竺鍊師
姓疑乾竺古先生霞外幽栖近四明履斗星移冠劒影
步虚風引珮環聲蘂宫夜喚青鸞降花洞朝騎白鹿行
長使芝童看藥竈為耽瓊液過蓬瀛鶴傳仙語歸華表
魚寄丹書上赤城怪石醉中拈筆畫險棋靜裏按圖爭
玉桃竊慣慵留種瑶草尋多盡識名縮地日攜龍作杖
卧雲時約鳳吹笙海邊定與安期遇關上當逢尹喜迎
我本翠寒山道士相隨便欲採黃精
送翟上人
聖代容高尚山林隠去休方知堯舜日亦自有巢由
贈日東僧
肄業重溟外隨緣大夏中錫飛鯨海靜杯渡蜃樓空音
信千峯隔華夷一水通秋深故國夢應與逝川東
江山萬里圖
咫尺寒流千萬峰湍聲寂寂暮猿空買船欲泛春潮雨
楚樹吳雲是畫中
江南曲
遥天碧蕩蕩遠樹綠愔愔併作相思海春來一樣深
蕃釐觀感瓊花
后土祠南裔坤維嫓室家國封嚴典禮宫祀尚褒嘉不
是神靈異安能眷邇遐應須有玉女到此賞瓊葩麗服
從空降明粧倚日斜同揮五雲扇共駐七香車月姊羞
調粉風姨罷散花青童迴絳節金母屏彤霞故事唐時
盛佳名數代誇塵根雖下累天意在中華雪讓瓏璁巧
冰銷刻鏤瑕人間惟獨爾地上更何加萬蘤殊寥落羣
芳避艷邪玫瑰誠執御芍藥等泥沙聖運俄驚輟兵強
忽肆拏舛訛難核實真贋遂聱牙雷雨還驚蟄潛藏重
發芽旁枝徵舊茁新葉漫榮荂尤品終蕪沒珍蕤逐水
涯兩朝成草莽九廟雜龍蛇古殿蘭旗暗殘爐桂燎賒
蕣顔愁想像珠樹絶驕奢寂寞無雙譽徘徊但自嗟八
仙聊免俗消得寳欄遮
送母丘秀才自黔中歸益川
黔南萬里地劍外去寧親蜀魄花成血山魈樹隠身竹
枝歌峽夜椰子醉蠻春歸訪王孫宅彈琴有故人
郊外晚望
野曠行人少林荒夕照微煙中一聲笛何處牧兒歸
揚州
紅橋二十四明月照笙歌若是迷樓在遊人應更多
寄山中僧
名山舊隠巖巒秀精舍蕭閒殿閣虚像禮栴檀千古佛
經翻貝葉五天書獸依草座跏趺後禽下花臺施食餘
空翠濕衣横即栗紺泉澄盎涌芙蕖鷲峰夢遶雲中寺
鹿苑身栖物外居清梵夜迴松月冷孤禪晝起栢煙疎
曙鐘寒韻侵虚籟午供春香入野蕪道念有時憐老病
塵緣無計問真如遠公若許來同社陶令何妨去結廬
便向東林傍尊宿菩提從此發心初
遊三茅華陽諸洞
冠帶寒星帔剪霞步虚去宴玉晨家醉歸却跨青鸞下
衝落碧桃無數花
又
玉案清香徹夜焚紫煙成蓋覆茅君數聲金磬秋壇霽
敲碎遥天一縷雲
又
書滿琅函閉不開雲窗霧閣鎖青苔門前白鹿將麑過
定是避秦人引來
又
淡染雲霞五色衣杏壇朝罷對花披洞中養隻千年鶴
長被仙人來借騎
墨梅
生意玄煙裏春工毛穎中枝頭兩三蕊開不假東風似
到孤山下斜枝入眼中分明幾點雪欲折又成空
杭州
錦繡波翻太液空一池寒雨落芙蓉内前尚有中官住
却聽西蕃寺裏鐘
羅嗊曲
玉井荷花碧中藏偶意深綠房千萬菂多少可憐心
四皓
四老本英雄來成羽翼功倘令秦重士未必隠山中
子陵
乾坤罷戰塵漁釣可藏身何事劉文叔猶來覓故人
孔明
有心興漢室不意託孤兒帝昔曾三顧臣今表出師
淵明
心寄羲皇上生逢晉宋時風流千古意只有杜鵑知
春歸
報道春歸去忙來看落紅豈知春不去還在綠隂中
漁父
紉草成春服汲湘供晚炊人間風浪險醉裏幾曾知
馬塍
桃李宫城近偏承雨露恩至今耕種地一半作花園
蘇堤
漢苑花何處唐陵栢巳空相逢大堤柳令我憶蘇公
玉津園
御愛花無主長生樹幾時青青輦路草盡屬牧羊兒
武穆墳
若論將軍勇神京反掌圖中原數千里可惜葬西湖
祚德廟
祀典當時盛忠曾保趙孤誰知宋祚絶今與廟俱無
景靈宫
孟月祠原廟都人憶故宫當年駕幸處喬木鳥呼風
杭州
山勢猶龍鳳行宫巳劫灰北人偏悵望曾見汴京來
建業懷古
離居迫馳道晨往内西門屏營無顧問偶逢路人言昔
有六代宫今為百姓園阿閣餘故基層城但頽垣金鋪
失嚴邃玉座變荒原陳昏蚤墮滅隋奢亟崩奔樂極終
復悲替興相覆翻結綺徒構恨臨春工埋冤貴嬪艷亦
無麗華皆不存高堧鳥烏集沃壤蓬蔴繁鴞如拜月魄
蝶化尋芳魂草遺舊裙色花泫新啼痕空餘龍津水流
入魚藻渾猶涵睿澤在尚感陽和恩孰知涓滴微曾悅
萬乘尊坐令芻蕘賤禊飲汙其源念彼禾黍地凄然難
具論寵深乃自辱涕下還成吞
海上自之罘至成山覽秦皇漢武遺跡
霧氣沈坤極濤聲撼北溟雲霞五色水丹碧萬重屏脈
絡華夷秀并吞宇宙青石梁横地戶洞構壓風霆砰磕
紛鳴鼓漰渹疾建瓴提封思霸主巡守陟遐坰黔首何
多難皇居不少寧山驅麟避藪海塞蜃遷庭鹵薄周荒
服鱗蟲畏典刑天吳驚象駕精衛泣鑾鈴浪激秦嬴怒
崕崩漢武靈空悲祖龍死但覺鮑魚腥采藥終驕妄求
仙竟杳冥惟聞傳二世無復享千齡古昔飛騰客能存
變化形解交烏兔髓定翳鳳凰翎玉檢微藏旨金丹别
有經東華司笇歷南岳考功銘億劫開元閟三宫護紫
扃睿仁斯可冀淫暴詎堪聽漫致安期舄虚邀阿母軿
昆池波鼎沸阿閣土花零夜雨蛇升樹春潮蛤上汀茂
陵迷亂草禁苑暗流螢奢侈如飄電危亡若炳星明君
當至治方士或來停火宅休生棘情河易轉萍願逢清
靜化昌運幾時丁
憶舊寄金陵馮壽之
憶昔江東日離居託孟隣儒家見君好談席偶情親南
斗文昌近西山爽氣新驪珠驚俗眼琪樹倚芳晨大雅
今重覩竒才豈易倫珊瑚生海網汙血出天津句滿雞
林賈名齊雁塔人傳經心入聖用筆意凝神射策應先
手藏環定後身巨流思待濟吾道詘當伸落魄傷遲邁
依棲笑隠淪三年為倦翼萬里作窮鱗伏枕思霜橘歸
溪戀紫蓴鴻稀石城信魚隔太湖濱故宅閒多草空船
獨採蘋夜吟酬蟋蟀暮景歎麒麟老恐襟期斷悲懷轍
跡陳舊峰還似洛淮水想猶秦勝地登臨數殊鄉夢寐頻
潮吞李白月花動謝安春有興須相覓無聊漫自呻休
疑交契闊尚覺膽輪囷遠物那堪贈佳音欲細詢勞歌
因奉寄題罷更沾巾
詠石得天字
肢脈崑崙析胚胎混沌先靈分元島峙秀聚景雲鮮覆
壓風雷窟支撑宇宙穿崚嶒欹篠霧歴棘聳蘿煙嶪嶪
棲危壁磷磷過瘦涓雨攻繩眼斷浪擊彈窩圓筆架珊
瑚䜿屏圍瑪瑙偏骨攢獰鬼竦脊凸老蛟跧劍卓空蒼
色矛森紫翠顛醜宜鐫鳥篆剛可利龍泉怪漬潮紋濕
頑和地軸連篔簹梢映帶薜荔葉縈纏磊磈蛇身縮崩
爭鳳勢偏蘚侵題字處藤絡倚笻邊碎礫鋪文貝尖峰
砟黛蓮竇深膏乳滴甃潤土花沿儼若峨冠者昂如峻
士焉磴危欺木屐磯滑怯苔氊移恐嵐光動捫嗔野蔓
牽衝湍聲類磬謝瀑韻成絃硬性辭斤鑿嵌形欠畫傳
鼓歌傷莫續鼎句歎難聫砥礪誠由著磨礲學及遷畜
竒希抱璞煉餌詫飛仙寸勢垂千仞嵬胎結幾年巖輝
知產玉峽東見奔川織女支機穏山人作枕便隕星沈
戰域敲火出魚船異或稱羊化疑應訝虎眠龜埋遺碣
下麟仆古塋前屹立中流壯平施大礎堅懷沙嗟放逐
凝魄惜嬋娟德必穹碑紀詞當巨硯研險思經灧澦功
擬勒燕然嵩岱歸諸掌蓬瀛寄一拳不須填碧海直欲
補青天
荅無住和太初韻見寄
寳地人來少檉隂自晚晴片雲依石潤孤磬出花清竹
筧分泉細檀香上㲲輕勒銘留水寺應供宿江城適楚
濤喧定歸吳雪滯行雨苔粘凍屐廊葉覆閒枰琴為蛇
紋買書因鳥跡評眼前無佛祖詩癖有山兄句妙唐風
在心空漢月明晝禪休樹影夜梵雜松聲夏減遊方興
秋添住岳情何時修白業去結嬾殘盟
簡翼之
碧樹綠蕪空亂雲故人何處隔江村舊書在手再三讀
新恨從頭又一番竹幘隨行家具活蘭亭摹出典刑存
幾時定訪揚雄宅為問太玄經裏言
送陳衡中之越
見說會稽郡風流如晉時貧惟將母去清不要人知修
竹王猷宅春風夏禹祠到官游有暇好寄剡中詩
蟬
高柳夕陽收繁絃奏未休數聲風露飽一殼古今愁涼
思知秦樹哀鳴亂渭流年年離别處幾曲送殘秋
上馮集賢
忠言如海膽如山趣入端門虎豹間玉笋曉班聯鷺序
紫檀春殿對龍顔氣凌百辟星辰動賦就三都造化閒
豈向長沙淹賈傅淳風會見筆追還
送閔思齊浙東帥府椽
南越連閩徼東瀛貢百蠻軍營威帥閫記室比官班之
子稱時彥羣公譽早攀詩壇堪白戰幕府正朱顔横槊
金飈動談兵玉帳閒貨通夷舶富民羨國風還夜柝鯨
潛海春旗豹隠山攜琴遊有暇挈榼酒休慳將佐知書
貴勲名待詔頒孟堅詞訟作留照汗青間
喜馬伯庸待制扈從還京
嚴蹕傳聲入建章漢宫趨陛肅鴛行駕迴黃道清塵動
人在金鑾白日長承詔曉聞天語近賜衣春覺聖恩香
馬卿賦獵兼忠諫獨許驂乘錫尚方
送陳行之之信州推官
漢守曾懸榻家聲復世綸贊廉推士雅列郡重嘉賓昭
代詳刑讞賢僚體聖仁袴襦憐故老狴犴念冤人英幹
登時望文華異等倫固宜膺寵渥豈但活罷民江左開
藩舊風流佐幕新平反須有頌剛決看如神郄鑒初榮
養黃香早締婣錦還鄉巳晝綵戲室俄春自補尋山屐
誰親墊雨巾拊循恩易洽煦嫗俗當淳曲動陽關疊樽
移祖帳陳未能忘手握何得更情親羨爾丹霄貴悲余
白髮貧尚期金鼎藥猶客素衣塵巖壑將幽賞煙霞欲
隠淪交游千古事離别百年身楚澤寒多雁吳波暖見
鱗相思不相見音問莫辭頻
寄翰苑所知
多士當文治明良際盛時騷壇先佩印策陣巳搴旗西
極蹄千里南溟翼四垂疾雷天地破崩嶽鬼神移學過
三都賦神超七步詩隂何須大賞鮑謝只平欺尺璧光
難掩華鐘響發遲人遊丹桂窟鳳噦碧梧枝漢室方虚
席枚臯復擅詞數承恩詔見趨赴重官儀皇閣登清要
蒼生息舊疲星辰侵履舄桃李傍階墀珂里豪家逐銅
駝樂部隨行歌金騕褭醉舞玉參差杜曲花偏滿蓬壺
酒不辭弓開射熊館劍倚化龍陂秀彥居同寀軒車出
共馳侯門相雜遝寒素獨吁嘻塵榻應容下仙舟可待
追亦慚才莫逮終負志難衰攀附羞蘿蔦徬徨向路岐
未酬題柱興徒抱練絲悲幽谷音猶澁鹽車力尚卑泥
途淹騄駬荆棘困黃鸝睍睆還求友騰驤却避羈愁吟
長鋏伴閒夢矮牀知縫掖今誰貴乘桴任所之短章非
善頌聊以展吾私
尋貞白先生舊居
百折&KR1318;雲嶠千花通水源寒藤垂到地怪石立當門白
壤煉丹赤清池磨劍渾曾來經誦處片雨滴苔痕
江干暮泊
野色隨墟落江臯煙景饒遠村明晚燒高岸沒春潮覽
鏡芳年去援毫藻思銷琴書苦行役不敢問漁樵
子陵祠堂
一見故人歸去來漁竿不肯博三台漢陵今日無抔土
惟獨先生有釣臺
己亥秋淮南饑客中懷故里朋遊寄之
行李依吳榜飄蓬更楚鄉山川歲云暮風雨夜何長此
地從兵革斯民復旱蝗薦饑懷賑粟久渴望攜漿船婦
爭遺穗樵童拾棄芒哭喪多藁葬征旅少贏糧豈有灾
重併而無戶損傷一年租幸免衆口飯誰將生晚羞干
祿憂時念彼蒼悲歌思請劍頽墮輙椎牀宵枕當寒溜
晨梳候曙光牧羊人戢戢放馬草荒荒木落明秋野江
空月照霜城烏頭併白水樹葉先黃羈客情難遣朋儕
興不忘投瓊花院内博塞竹林旁尚恐詩盟淺猶嗔吏
鞅妨偏提隨欵段笭箵下滄浪稍遂田園計終須蘿薜
藏松筠親戚輩麋鹿弟兄行春寺尋暄暖晴波泛渺茫
清泉濯足冷紫菊染巾香醉任王侯貴閒辭禮數忙龐
公厭州府陶令樂柴桑酬答幽期愜交游素願償短章
應得附真賞莫能量頗似岑參句名因杜甫揚流傳千
載後直欲繼前唐
南峰歸雲菴
雲伴老僧居翠微老僧應共白雲飛杖藜西去人東去
日暮僧歸雲亦歸
建業閒居春思
杜曲芳菲早江城店舍烟雨青榆莢地風白柳花天愁
結丁香上酲餘禁酒前病多遊冶少春事亦留連
寄眠雲處士
聞說華陽洞人間第八天茅君旌屢降弘景駕常延地
吐黃金氣潭流碧玉泉神丹光夜發朱草葉春妍羽客
家相接麟洲脈共連山遺秦女藥鋤得漢朝錢處士懷
貞遁長生契宿緣童顔曾辟穀鶴相合成仙嘯傲三峯
上披研萬化先囊攢五行物劍握七星權石銚青精飯
風爐紫术煙赤松齊遠躅玄俗並遐肩九轉功將就雙
親念復虔却攜瓊笈轉歸枕白雲眠薊子家嘗歴壺公
訣盡傳路回蓬島下杖化葛陂邊經案苔侵徧閒枰雨
滴穿池留洗瓢水壁桂斷琴絃蕙帳猿空怨蘿窗月自
懸嵒存容悵望澗去意潺湲局久棋多變寰清鼎又遷
衲衣期異日築室定他年季世嗟予晚幽栖志獨堅欲
隨蒲坐具巳辦布行纏學道無如此游方恐未然尚遲
甘旨奉更被苦恩牽腦慮精難滿心憂影或偏蘚壇情
願掃茶竈手能煎根究嬰兒後參同混沌前求真不易
遇師匠早哀憐
辟支嵒道人
髮寒多不剃門雪少曾開瓦鉢幾星芋石牀三面苔緣
衣蝨嬾拾避獵鹿長來見說嵒頭樹前生手自栽
水驛
水驛相連曉夜行渾無心記短長亭莫笑楊花道飄泊
人生自有一浮萍
李陵臺
寒風揚塵走沙石朔氣僵人馬辟易五千步卒當數萬
空拳奮張爭無敵單于趣降聲疾呼道窮矢盡身為俘
歸無面目見天子築臺何顔懷古都義血不染戰場草
寧甘北首隂山老空垂遠涕望漢天難洒茂陵松栢邊
靈巖寺上方
霸業銷沈煙樹濃吳王臺殿楚王宫屧廊人去土花碧
香逕僧歸秋葉紅颶母射嵒風動地蛟精徙穴霧迷空
明朝江郭重回首寺在翠微蒼靄中
大滌山道士
童顔幾寒暑編葉當衣裳琴古面無漆栢枯身有香樹
精為老僕石髓作乾糧不語坐松下天風吹髮涼
西湖酒家壁畫枯木
衡岳喬松道途遠成都古栢山川隔忽驚老樹刺眼來
疑是頽崖壓東壁拗怒風雷龍虎氣盤摺造化乾坤力
隂連滄海一片秋秀奪西湖兩峯色寒雲苒苒霾晝影
凍蘚綠沿借春碧醉翁睥睨欲掛衣禪伯經營思憩錫
烏鳶冥下踏枝空猿猱夜過嗔藤仄鐵幹銅柯嗅不香
蒼雪玄煙潤將滴便擬攀蘿解糾纏何煩平地生荆棘
直須掃去曲碌姿揮作昂霄數千尺
客夜思親
老妻病女去淮西慈母居吳鶴髮衰我獨天涯聽夜雨
寒燈三處照相思
梁隆吉遺馮筆并詩答以長句
吳剛夜入廣寒闕生擒老兔出秋月嫦娥泣雨蟾影孤
靈藥不舂玉杵歇桂花凝毫拔蒼綠蜀絲纏金縷湘竹
紫蘭蕊笑春風愁蓮花仙冠墜簮玉松腴點漆光照眸
藤肪搗雪滑欲流樂毅小帖排銀鈎天馬歴塊無九州
夢中忘筆那有花古錐畫地飛龍蛇覺來尋錐亦無處
但見鳥跡留平沙
二喬卷
國色雙飛相並栽周郎分得小枝來漢宫早有君王見
金屋須教一處開
南岳李道士畫雙松圖
道士醉卧天柱峰睥睨石上千年之老松松精相感入
夢寐化作蒼髯雙老龍酒腸空洞生鱗角飛出兩龍醉
不覺須臾霹靂撼五岳豐隆縮手不敢捉神靈頃刻歸
虚無壁上但見雙松圖松耶龍耶莫能詰棟梁霖雨藏
秃筆
明皇卧吹簫圖
珊瑚枕上玉簫横一曲霓裳萬里行漫道九重宫殿遠
幾曾掩得外邊聲
僧日觀畫蒲萄
玉山道人蒼壁立胸瀦萬斛松煤汁吐作千年古怪藤
猶帶西湖煙雨濕元氣淋漓草木活太隂菌蠢蟲蛇蟄
鬚縈翠霧瘦蛟走晴抉玄珠黑龍泣神剜鬼刻字崛竒
水精火齊光陸離天魔擎來青帝寳鯨波涌出珊瑚枝
墨花酣春馬乳漲醉夢渴想西涼姿風窗秋疑螙葉語
露架夜憶虬柯垂須臾掩卷何所見月落庭空無影時
喜虚碧自龍虎歸
雨中風帽别真師雲滿天壇駕鶴遲囊佩山圖行幾日
棋逢仙客看多時丹房芝术春英長玉洞煙霞夜夢離
定有壺公遠相送瓢中添著幾篇詩
琵琶亭
聽徹哀絃淚兩行香山居士未心降當年杜老吞聲哭
恨不相逢在曲江
雨篷為吟友題
家分半席並鷗眠興墮吳頭楚尾天機杼曉聲柔櫓月
簾惟暝色片帆煙魚龍窟宅同春夢雞犬圖書當夜船
咫尺五湖晴景好釣竿閒在草堂前
昭君曲
荒城萬里風雪寒妾行雖危漢室安漢室巳安妾終老
妾顔穹廬豈長好漢家將相多良策更選嬋娟滿宫掖
單于世世求和親漢塞自此無風塵
虎丘
吳晉豪華冷劫灰竺乾金刹壓崔嵬玄黃半夜虎精泄
紫翠一峯鼇背來池水暗通浦海入巖扉寒枕白雲開
輪蹄未散鬼吟寂萬壑松風僧定回
送金華黃晉卿之諸暨州判官
夫子今衡鑑斯文屬在兹擅場年鼎盛抱業器瓌竒鶚
薦嶄頭角鶯遷奮羽儀詞源傾渤澥筆陣偃蛟螭太極
鈎金賦先儒射策辭秋闈前決勝春榜後名馳激切波
瀾立鐫鑱物象危光芒牛斗宿標格鳳凰池袍色宫花
稱才華制草宜馬驕曾杏苑臚唱占丹墀王事勤周佐
官聫逼郡麾談經猶寳地視篆必瓜期漸覺腰章寵徐
看利澤施治應黃霸最民定邵棠思郢雪聆高調郇雲
喜近披晚陪靈運屐早訪董生帷梓匠寧辭斵樗材忝
辱知塵凡勞點化傳玩指瑕疵我自哀王粲伊誰說項
斯碧山招未隠白髮病相欺歲晏空江急風迴落木悲
雨來孤枕夜夢别故人時留滯飄蓬梗攀援折桂枝願
言多善政尚得播聲時
觀沈氏盆開雙頭蓮花戲作
一枝傾國又傾城笑並香腮百媚生湘浦二妃窺寳鏡
星宫雙陸下銀泓金波影儷嬋娟巧玉露心分沆瀣清
曾向鴛鴦屏上看野花空得合歡名
送宗上人遊金陵
千峯亂水上一榻到應分古像焚香禮寒鐘出定聞瓶
離劒池月錫入秣陵雲好去北山住草堂休勒文
吳中菊花盛開
菊花三百六十種處處名園花不同安得化身千百億
一花著取一吟翁
悼郭祥卿錄判
燕臺氣槩汾陽裔赤驥騰驤彩鳳飛吏鞅晚淹彭澤米
酒錢春典杜陵衣西山手板情還適東里角巾身不歸
空有遺文落人世朱絃聲絶賞音稀
題玉環聯轡圖
赭袍紅暎縷金衣笑並花驄酒力微試問六龍西幸日
有人曾侍翠華歸
閱張上卿仙遊錄
漢祖龍飛日真人豹隠中綸音來薊北驛傳起江東聖
德深弘教玄門厚植功垂衣軒帝治問道廣成風獸夢
符坤極鴻門建震宫雨敷皇澤意雪應紫宸衷白玉刊
章重黃門範櫑雄制詞天藻疊冠佩露華濃宣室繁釐
受高禖敬祀恭嚴齋迎景祚正念格晨穹宇宙樞機運
雷霆寂默通扈驂鑾從近恩賚上方隆裔演留侯系經
開柱史蒙五朝膺顯渥百辟仰精忠宗戚勲封盛師生
祿秩崇力辭君九錫首邁爵三公第宅仙官府逍遥綺
皓翁漆園春未老蓬島藥何窮詔下瑶京鶴神昇絳闕
虹自期冲舉去誰識壽齡終霄駕烟霞遠星壇杖屨空
圖容曾翰苑遺蹟漫崆峒太上元無象微謠詎得工獨
存清淨化為國致年豐
答無住上人
隠去看看白髮新草堂資盡篋生塵五陵亦有閒相識
只把黃金笑買春
吳江石橋新成
五色何年補泬寥百弓無地駕瓊瑶老龍千尺卧寒玉
雌霓半空横彩綃天路行看星象逼江濤怒息水犀囂
騎&KR1706;便欲超銀漢直踐台階挹斗杓
淵明像
環堵蕭然瓢屢空不詳姓字一衰翁此身自謂羲皇上
却墮閒人畫卷中
答馬懷秀兄弟見訪
移家連晚歲屏跡值春寒舊業遺松逕幽棲遠杏壇數
椽容膝易五斗折腰難有客來排闥無人為整冠諷詩
稱鮑照卧雪念袁安下里誰余和高山爾自彈迎門屐
齒折扶病帶圍寬乍喜交時彦相尋到冷官隣驚都騎
盛僕出草堂看光價連城璧風流萟苑蘭老嗟傾蓋晚
貧覺布衣單午竈添茶具煙蓑罷釣竿傳呼聞杜曲榮
耀滿江干文雅多歆艷殷勤少接歡長鯨鈎上掣巨闕
匣中蟠筆力千鈞弩襟懷百丈瀾籍通金馬選詔待紫
泥乾樂毅曾強趙夷吾遂霸桓貴應聯萬石功定服三
韓留取刊彛鼎勲名未汝闌
太白扁舟圖
錦袍煙艇夜郎西酒思金鑾入直時不道相思杜陵老
愁吟落月屋梁詩
雨夜懷虚碧
共有烟霞疾襟期江海分故人年老别寒雨夜深聞地
肺潛通嶽峩眉秀拂雲何時負笈去稽首五千文
清明病中
少年令節醉花前老病花前服藥眠自檢銅人試榆火
午窗燒艾起新煙
簡無功
種種念余髮垂垂懷老禪公卿既無分巾盎欲隨緣布
韤雲門寺銅瓶雪竇泉他年調水牯鼻孔不煩穿
春歸
釀蜜筒香蜂報衙杏梁泥歇燕成家浮萍斷送春歸去
盡向東流載落花
漁莊為魏濟民賦
彭澤歸來菊未荒便投簮紱弄滄浪一篷煙火蓴鱸興
數畆茅茨橘柚香欸乃幾時歌古調籧篨何處避殘陽
釣閒若枕圖書卧應被人稱是墨莊
雪夜有懷
雪壓狐裘醉玉京夜聞歌吹到天明寒窗病起今頭白
始聽春蠶食葉聲
竹枝詞
莫折閶門楊柳條帶將離恨過楓橋向道春愁不禁蕩
蘭舟長放櫓輕摇
唐宫詞補遺
海内昇平服四夷遠邦貢物盡珍竒近頒手詔俱停罷
獨許南方進荔枝
又
罷朝輕輦駐花邊催喚黃門住靜鞭三十六宫人笑語
上前爭索洗兒錢
又
昭陽仙仗五雲中遥聽笙簫起碧空夜半月明人望幸
君王自在廣寒宫
又
宫娥隨駕蜀山迴春日還從内苑來聞道上皇憂寢食
御前休報海棠開
髮白解嘲
吳霜兩鬢早先秋聞道愁多會白頭溪上鷺鷥渾似雪
想應無那一身愁
大禹祠
力平水土勢回天功業三千五百年四海九州皆禹蹟
獨留陵寢越山邊
青衣洞隠者
清泉自盥沐丱髮不冠巾看盡世間事爭如林下人嘯
雲嵒谷應坐石鹿麋親莫棄茅菴去白桃花又春
西湖所見
綠闌干護水鱗鱗蘇小門前柳弄春聽得語聲嬌不見
隔簾佯喚賣花人
貞義女廟
貞女浣紗日行人去國悲生前漂母饋身後謫仙詞白
月沈魂在黃金報德遲如何孟少府到此不題詩
題許山人居
葺茅栖碧巘梯路上雲危樹影池摇曲泉聲石礙遲鳥
銜丸罷藥猿拾著殘棋見說仙家伴時來覓紫芝
江東客中
詩人不是欠生涯野性從前嬾在家冷眼春來元有分
看山看雪看梅花
秣陵晚眺
天塹鴻流擁積沙石城虎踞漫雄誇山陵青草六朝地
巷陌烏衣百姓家紫蓋黃旗消王氣瓊枝璧月弔庭花
孤雲更作降旛勢目斷樓船日又斜
田間見
破屋無茅柱脚斜一農頭白病看家年來水澇秧難蒔
却傍湖塍種藕花
公子家
朱門黃道擁高槐拂曉鳴騶散乳鴉紅叱撥驕矜匼匝
黑崑崙黠解琵琶姬將銀蠟燒明月犬帶金鈴卧落花
不信銅駝荆棘裏百年前是五侯家
宫詞
月照芙蓉水殿秋仙韶一曲奏涼州高皇尚愛梨園舞
宜索當年菊部頭
又
條脫金寒翠袖冰羊車夢裏轆轤聲薰爐宿得沈香火
暖却春纖調玉笙
姑蘇臺
妖艷分明搆禍胎黃金瓌麗更危臺笙歌夜倚東風醉
粉黛春從南國來原草翠迷行輦跡野花紅發舞衣灰
豪華肯信今為沼煙水翻令後世哀
長卿
一病文園渴思深秖應惆悵為鳴琴老來減盡凌雲氣
却賦長門易酒金
席上贈歌者
十疋吳綾賞永新一聲歌歇店梁塵家徒四壁門如水
那得明珠換美人
垂虹亭秋日遣興
滿袖玉皇香案煙綵霓背上俯晴川紅黃霜樹珊瑚海
黑白雲花玳瑁天玄圃空離樓十二丹墀罷對字三千
吟豪醉蘸吳江水寫與騎鯨李謫仙
阿房宫圖
千門萬戶矗青冥六國脂膏四海兵豈但此中非帝業
當時猶更有儒坑
送牟都事景陽赴浙東帥幕
蜀郡方齊魯文翁邁儁賢箕裘承憲業星宿近台躔宇
宙汾陽鼎風雲祖逖鞭閫威分海徼節制控閩川饋餉
功曾立廉能蹟屢傳儒冠真耀武帥府重芳年參畫旌
麾右馳驅將相前豪揮驚草檄燕集見華篇吏牘分占
授軍機妙轉旋百蠻元震讋諸校益貞堅訓練羣材進
鈞陶衆彦遷柳營兵鎮肅蓮幕紱光鮮除内恩終許安
邊詔必憐酒容山簡醉騎想葛強聯日月新堯歷車書
舊漢天揚雄兼賦頌嘉什到甘泉
騾綱圖
劒閣清塵犯屬車綱驘䭾得荔枝無却嫌畫史才情少
不作承平舞馬圖
初夏别業
别墅清深無俗人蛛絲窗戶網遊塵綠隂鏤日新歡夏
紅雨鏖花故惱春病去情懷逢酒惡困來天氣與茶親
壁間烏帽長閒却肯學陶家戴漉巾
燕
銜得香泥去花間日午時玉人方睡起莫訝卷簾遲
謝僧遺石鎗
遠寄竒鎗紫玉形寒翁歡喜欲鐫銘茅峯道士傳茶訣
林屋山人送水經崖瀑松風添瑟縮地鑪槐火共青熒
矮瓶未罄長鑱健且傍雲根飽茯苓
荷錢
拾來虚費藕絲穿暴富池塘積萬千人世不平如買得
夏天那有蓋鷗眠
春日野步書田家
翳日榿雲翠幄遮葑圍高下奕枰斜陂塘幾曲深淺水
桃李一溪紅白花頳尾自跳魚放子綠頭相並鴨眠沙
春郊景物堪圖寫輸與煙樵雨牧家
客燕雨懷
都門飛雨布袍泥遊子魂銷幾夢歸賦有聲華羞狗監
淚無氣槩笑牛衣客愁萬斛添杯量春瘦三分減帶圍
不似江南煙艇小柳花如雪荻魚肥
寒食
十日花時九雨風年年百五病愁中春寒不禁香篝火
紅蠟青煙憶漢宫
舊内臣家老馬
罷直奚官雪滿腮少年曾扈上之回金砧成削蹄多裂
玉秣辛酸齒半摧苜蓿地閒春草遍葡萄宫廢野花開
病嘶破攊秋風夜猶憶先朝較獵來
蠶婦
繅得新絲白將來織素縑自慙非錦綺尚被舞人嫌
端石硯
千年嵒璞斬新硎一片琳腴截紫青雲漢帶星來玉匣
墨池蒸雨出滄溟煙開霧斂天晶彩海靜江澄地典刑
要與陶泓作佳傳老磨松液寫黃庭
東風
東風吹綠上汀洲染出江南一片愁長到春來問芳草
不知何地可忘憂
無題效李商隠
糚淺顰深凭綺疏小郎新拜執金吾絃中言語分明怨
裀上腰肢準擬扶翠履鴛寒慵鬭草紅牙馬暖罷摴蒱
無人商略心頭事潛向花間卜紫姑
旱鄉田父言
疲牛病喘餓桑間碌碡閒眠麥地乾殘稅驅將兒子去
豆畦却倩草人看
雙陸
金縷紋桑斵局堅紅雲倒浸一池蓮星環紫極無多點
月印銀潢有兩絃行采砧聲鳴素練計籌花片落牙錢
箇人慣受卑棲苦長為歸遲罰綺筵
秣陵寓居
荒園日日涉蓬蒿破屋年年蓋把茅向石側生花倚勢
緣墻直上荳攀高歸兮春草蕪三徑老矣松風有二毛
莫笑家貧拙於事長鬚能壓榨頭糟
春病起即事
壯懷玉具劒空攜老去金門獻賦遲服藥身軀多病日
養花天氣半隂時愁鄉塵積瑶琴嶽夢境寒生翠被池
春事幾何公事急可憐蝴蝶掛蛛絲
孟能靜席上出四物分韻得牙背爬花字詩成贈
天女纖纖罷散花嬰兒一掌玉藏瑕寒生鈎弋兩三指
春屈柔荑四五芽骸垢有瘡膚起粟臂風無力手長麻
老夫技癢煩消遣休忤仙姑打蔡家
蘭
分向湘山伴野蒿偶并香草入離騷清名悔出羣芳上
不入離騷更自高
許山人家
桐君種藥隠蘅臯竹祖生孫共養高茶脚碧雲凝午椀
酒聲紅雨滴春槽休糧貌古添清瘦餌术身輕長綠毛
仙詔未頒遲拔宅家資猶戀一溪桃
答無功歲暮見寄
豆稭灰動擁鑪天品字煨殘榾柮煙詩草病多刪枕上
眼花書久廢燈前老依蕭寺僧留宿相對蒲團夜不眠
筋力漸衰餘習在夢中去趁暗中船
書趙集賢詩翰後
九天宫闕鬱嵯峨公昔騎龍上大羅文在玉堂多煥爛
泪經銅狄一滂沱原陵禾黍悲酆鎬人物風流繼永和
今日吳牋拜遺墨只堪哀怨不堪歌
兩宋名賢小集卷三百七十六
