兩宋名賢小集卷一百九
宋陳思編
元陳世隆補
據梧小集
蔡肇字天啟丹陽人能文尤長于詩歌初事王安石
見器重又從蘇軾遊聲譽益顯第進士元祐中為太
學正通判常州召為衛尉寺丞提舉永興路常平徽
宗初入為戶部員外郎兼編修國史提舉兩浙刑獄
張商英引為禮部員外進起居郎拜中書舍人未幾
罷為顯謨閣待制知明州俄奪職提舉洞霄宫會赦
復知睦州卒坐黨籍斥不用有丹陽集三十卷弟載
字天任工詩句法雅徤嘗為晉陵主簿宣和末以宰
相薦改承事郎靖康中李綱辟辦公事建炎中詔宰
執薦士董耘以載應詔屢徵皆稱疾不就
題申王畫馬圖
天寶諸王愛名馬千金争致華軒下當時不獨玉花驄
飛電流雲絶瀟灑兩方岐薛寧與申憑陵内廐多清新
肉騣汗血盡龍種紫袍玉帶真天人驪山射獵包原隰
御前急詔穿圍入揚鞭一蹙破霜蹄萬騎如風不能入
雁飛兔走驚絃開翠華按轡從天回五家錦繡徧山谷
百里舄珥遺塵埃青騾蜀棧西超忽高凖濃蛾散荆棘
苜蓿連山鳥自飛五陵佳氣春蕭瑟
冬日遊甘露寺
漕河膠舟水流咽水關著鍵行者歇大江伏槎卧長劍
萬頃濕銀寒不結蓬萊諸仙亦避寒海門冥冥凍欲坼
朔風吹晚雁叫空蓬巷松杉崖石裂道人丈室最高處
地爐蒲團穏坐熱我來乘閒不問道方牀相對無言說
立春日焦山留宿
歲為兹山一冄登渡頭飛閣獨相凭雲生江海交流處
人在松蘿最上層殘雪既能留野客春風先與報山僧
憑誰邀上東巖宿更約花時命杖藤
題畫授李伯時
鴻雁歸時水拍天平岡老木尚依然借君餘地安漁艇
乞我寒江聽雨眠
汎舟横塘遇雨
平野風烟入夢思殷勤作畫更題詩扁舟卧聽横塘雨
恰遇江南歸雁時
題李世南畫扇
野水潺潺平落澗秋風瑟瑟細吹林逢人抱瓮知村近
隔塢聞鐘覺寺深
過邢惇夫墓下作
人物於今歎渺然孤墳宿草已生煙日暮行人道傍會
應逢年少與(一作共)談玄
至學省作(天啟為博士三年不遷因冄至學省而作此)
平生擾擾復膠膠學省重來歲又交騎馬醉遭官長罵
讀書慚被學生嘲何為眷戀米三斗便可經營宅一茅
好買江干千个竹待看煙雨長春梢
送洞元法師歸茅山三首
絳節飄飄下紫清更參隠訣制頽齡若逢方丈龐眉叟
來愛囊中赤甲經
崇寧新閣連雲起天篆浮空寶氣飛帝遣羣龍常護守
池潭風雨夜深歸
一菴疇昔共嶔崟古木垂隂歲月深恐是三生房次律
要隨藤杖去重尋
題三茅風雨圖
筆間雲氣生毫末紙上松聲聽有無收得三茅風雨樣
高堂六月是冰壺
&KR1432;亭山頂白龍穴
南山&KR1379;&KR1379;天作鼓號召諸龍盡行雨惟有秃角最先到
潑墨雲中鱗鬛舞
兩宋名賢小集卷一百九
