兩宋名賢小集卷一百二十四
宋陳思編
元陳世隆補
石羊山房集
鄭剛中字亨仲楘州金華人紹興二年進士累除祕
書少監出為四川宣撫使為秦檜所忌罷謫桂陽軍
徙封州卒檜死復原官諡忠愍有北山集
南陔詩(并序)
南陔補亡也念劬勞之恩重痛逮事之無日故作是
詩以慕焉
陟彼南陔有風惟薰曷念劬勞華髮盈巾彼髮之華尚
可剪也嗟嗟吾親不可見也
陟彼南陔其薰遠兮慨我功名今亦晚兮功名之晚尚
可為也嗟嗟吾親不可追也
彼居之子庭闈休休愛日之念胡勿省脩
曕彼禽鳥亦哺其母養而弗驩于老奚取
敬爾身矣懌其親矣逮其暮矣云何吁矣
梅花
玉骨透花寒冰壺清露滴暗香驚返魂移自芝蘭側殷
勤置書几粲粲百態出徘徊欲與語奈此雪霜色高標
邈難親欲疎還不得箇中須有詩苦覓不到筆要須明
月來託之問姑射
脩脩窗前蘆
脩脩窗前蘆孤瘦倚青玉心虚知夜凉風葉亂相觸使
我入幽夢如在江湖宿方兹困炎曦愛爾眼中綠奈何
柔脆姿行犯秋霜肅霏霏霜露中芰荷等摧覆大抵無
勁節不及歲寒竹
讀坡詩
公詩如春風著物便新好春風常自然初不費雕巧又
如荆山玉不問多與少𫝊流落人間皆作希世寶吾獨
恨造物生我殊不早不得拜堂下朝夕事灑掃追攀邈
難及清淚出幽抱
書齋夏日
五月困暑溼衆謂如蒸炊惟我坐幽堂心志適所怡開
窗面西山野水平清池芰荷間蘆葦秀色相因依幽禽
蔭嘉木水鳥時翻飛文書任探討風静香如絲此殆有
至樂難令俗子知
晚邨
暑雨霽餘飛翻溝水鳴玉半規入嵐霧平疇愈新綠時
有牧歸牛一笛過山曲吾廬附幽深四面蔭修竹垂雲
下林梢驚鳥自争宿夜色迫書卷呼童具燈燭
宿長安閘口
天寒雲氣隂地闊江岸敞鼓動風勢狂掀簸浪頭長單
䋲纜扁舟避雨宿深港上有阿蘭若危鈴作孤響一夜
魂夢寒鄉國勞遠想清霜作朝晴舟師動帆槳
即事
夏木垂嘉蔭中夜微雨集晨興涉西園爽氣衣外入側
身過幽林葉上見餘濕菰蒲暗池塘有鷺如玉立樂哉
吾此居時平足堪葺
丁未四月與李叔佩還錢塘道浦江井坑嶺賦此
詩
扁舟絶驚濤芒履陟修嶺躋攀雖小勞窈窕豈人境巨
石開雙關有道細如綆其中漸寬虚闊步隨所逞古木
垂嘉蔭一覆餘里頃寂寂艷山花沉沉晦龍井時有飛
泉落噴薄珠玉冷毛骨皆清凉反顧發深省麋鹿聞人
聲駭去山之頂春禽正對哢决起不留影豈知道上翁
甚愛幽獨景如何蒙鄙外一笑不相領負負出前山遲
疑夢初醒
暑雨
結廬在深寂芳簷蔭松蘿天晴風日温時有燕雀過今
兹夏暑雨衡門可張羅永嘆復自慰幽興吾亦多
臘月三日義烏道上寄潘義榮
天風生暮寒一夜新雪積遲明兀箯輿亂入山逕窄茅
簷兩三家雞犬不見跡冬令頃弗嚴草木僭春色愆陽
入桃杏弄暖浪蘂坼肅然變霜威犯者輒衰息獨餘山
上松不動與寒敵十丈偉標致四面風淅瀝時于翠葉
中碎挂瓊玉白忘我道路歎但覺心忘懌擁鼻作孤吟
清思浩無極
對月再用韻
團團滿庭月冷浸霜華重何人萬里外與此孤光共摩
雲度征鴻天闊目難送三杯見妙理一静服羣動陶然
夜氣中可以觀幻夢
久雨二首(錄一首)
山嵐變濃雲地氣洩冬熱急雨春風顛十日聲不絶舍
中流水入墻外古溝咽塊然簷下雀状若木雞拙我亦
類襌定癡坐萬慮歇厨兵忽相報謂己糝藜蕨隨緣就
一飽再看栢香爇
清明前風雨兼旬城外桃李無在者書室中有酴
醾一瓶置之甚久盖風雨所不及也為賦五韵
素質吐孤芳柔條敷瘦綠誰將刻楮手作此數蕤玉園
林烟雨多百卉飛簌簌小室偶深静花意猶清淑置之
硯席間鼻觀常芬馥
茉莉
嶺上老梅樹歲晚等凡木霜風吹枯枝曾有花如玉茉
莉抱何性犯此炎暑酷琢玉再為花承以敷膄綠憐渠
一種香徧歴寒與燠時于寂默中至意微相屬鼻觀既
得趣就枕便清熟夢中見靈均九畹皆芬馥
焚香
五月黃梅爛書潤幽齋濕栢子探枯花松脂得明粒覆
火紙灰深古鼎孤烟立翛然便假寐萬慮無相及不知
此何參透頂衆妙入處静動始定惟虚道乃集心清杜
老句高韻不容襲餘馨夢中殘密雨窗前急
偶題
軒前有修竹穿紙入窗&KR0905;清風動搖之壁間影縱横軒
後有修竹山花依以生幽芳吐孤艷不與翠色争愚翁
坐其間萬事蠢不萌不識動與静但覺懷抱清千古媿
張籍眼明心自盲
静獨
飲酒或濡首作詩防嘔心疾走欲避影不如常處隂階
前享眀月但鼔無絃琴清風倘相過付之修竹林一静
服羣動萬緣寧我侵
郡治西廳錦被花不為治架每花開覆地而紅或
緣他木以升予分其本植草亭之東家僮相與栽
木于地高七尺許上布圓竹復破竹交加之外出
四簷如屋之状通小窗側戶以窺視而出入餘皆
花地下置一榻一几可以獨酌作詩以記之云
栽花傍庭砌立木為花屋小戶虚一偏横窗置其腹分竹
接柔蔓尺寸引鈎曲春工直解事夜雨頻澆沃枝條
日滋榮滿架籠新綠紅淺暗香深揖遜薔薇服此花名
錦被覆我四圍足比之公孫布豈不堪華縟自慙流落
人尚此享癡福我欲飲其中亂影交&KR1641;醁擁被即長謠
傲枕眠清熟又欲效王勃醉處先磨墨引此略覆面腸
胃成機軸染筆起臨風定作花芬馥(王勃每醉先磨墨數升引被覆面覺)
(乃為文)
大暑竹下獨酌
新竹日以密竹葉日以繁參差四窗外小大皆琅玕隆
暑方盛氣勢欲焚山樊脩然此君子不容至其間清風
如可人亦復怡我顔黃昏開竹杪放入月一彎綠隂隨
合之碎玉光斕斑我舉大榼酒欲與風月懽清風不我
留月亦無一言獨酌徑就醉夢凉天地寬
閨怨詩三首
幽思春風亂擬向琴中說徽寒錦薦高未鼓絃中絶尚
有無絃韻或可奏明月階前望水輪去去不停轍薄命
如妾何秋風河漢闊
無心事鉛黛采采菊金黃徘徊欲寄遠雲夢連瀟湘豈
不懷君子念之不敢忘西鄰擊神鼓東鄰閙笙簧三嗅
籬邊英淚落秋風香
晨光入幽戶手織回文書聞古有雙鯉為人致區區書
成立江邊天寒渺無魚微懷既莫致慘黛何有舒歸來
更無語悵望庭花疎
正月十一夜燈開雙花
鉛杯壓短檠清膏沃虚草炯炯孤焰瘦吐此雙花好誰
為夜氣温暗坐春風巧碎剪朝霞紅緣以金粟小或云
兩玉蟲飛來抱釵杪美人輕燎之要看火中寶我聞家
道和可以感穹昊門闌將有喜每事吉先兆而我方朽
衰負戾落南嶠胡為今夕光熠熠似相報無乃天地慈
四海施洪造陽和隨根性溥為脱枯槁吾其得歸與頂
戴君恩老
平字梅花詩
江梅非凡根先春花南枝玲瓏皆瑶英雕鐫誰為之天
高孤芳寒風來幽香垂朝暾晞霜華蘭膏塗真妃移之
當疎簾吟腸清相宜吾將讒花神妖紅徒紛披何如令
江梅芬芳無休時終愁芝蘭嗔侵渠名聲衰
寒食
江鄉時節逢寒食花落未將春减色嶺南能有幾多花
寒食臨之埽春迹花多花少非我事春去春來亦堪惜
柴門風雨小庭寒無奈池塘烟草碧欲將詩句慰窮愁
眼中萬象皆相識欣然應接巳無暇都為老來無筆力
夜聞雨聲賦古風時趙使祈雨之翼日也
山齋道人夢魂清夢中細響忽可聽三峽流泉出幽隠
萬蠶食此春葉晴又疑相如夜病渴蟹眼亂沸石鼎鳴
呼童起視果安在云是西簷甘雨傾於時火流祗三日
田兆正作龜縱横昨朝太守拜壇下五龍奉命雲雷驚
小兒放散蜥蜴去神鼔罷擊巫舞停田翁翻溝出賸水
婦子田邊笑相迎商量今歲多釀酒是間指日當雲平
山齋一飽想無慮摩腹卧看秋風生
寄贈張叔靖
堂堂張矦好眉宇照人冰玉無塵土憶初邂逅共杯盤
姓字未通心已許參商别後各天涯屈指流年不勝數
何如策馬忽東來扣我柴扉叙寒暑相親顔色愈敷腴
不俗胸懷細傾吐使我頻歲飢渴心如飲甘泉餉腵脯
吾生寒苦衆所知眼高無人人不與技窮漸覺蒲柳衰
進取一途方首鼠有心斸土治田園束手抽身事農圃
荷鉏今亦粗成趣頗有嘉蔬待春雨所恨松根長茯苓
僻寂無人堪共煑安得溪霜素月高促膝與公長夜語
宣和壬寅仲冬二十六日留别臨川陳泰穎
江南浙東千里遥雁聚沙汀無定跡偶然握手如平生
袛恐前身已相識不然安得一羈旅披露煩君出金石
我今漂泊又西去草草分衿實堪惜孤舟漾水如輕葉
何處烟村倚灘磧明朝横枕清浪頭夢破霜風正相憶
故居
北山三十里憶得舊書堂小徑通蔬圃新醅壓酒牀晚
凉荷葉嫩細雨菊花香此夢今何許隨緣又一方
栽竹
信緣移老竹觸暑種瓜根小雨回生意蒼苔覆劚痕影
還隨舊葉凉巳到清尊相對如佳友何妨盡閉門
哦詩
怕醉還思醉哦詩未得詩過雲飛雨急斜照晚凉遲嫩
綠開荷葉新紅入荔枝躊躇搔短髮倚檻立多時
重五
異鄉逢午節卧病此衰翁竹筍迸新紫榴花開小紅山
深人寂寂氣潤雨濛濛煑酒無尋處菖蒲在水中
闌暑
闌暑秋郊暮前山瘴霧中猿猱都下飲鳥雀未歸叢弄
影試新月披襟招好風銀潢向何夕零露濕梧桐
春晝
深村春晝永事事不相關花少蝶蜂瘦水清鷗鷺閒柏
香薰紙帳竹枕傍屏山付與翛然夢樂哉天地間
寒意
嶺南霜不結風勁是霜時日落晚花瘦山空流水悲棲
鴉尋樹早凍蟻下窗遲季子家何在衣單知不知
幽趣十二首(錄二首)
幽趣無人會閒居我自知筍尖穿落葉花蕊挂游絲寒
在蜂來少風斜燕不遲老夫無定力破戒為題詩
幽趣無人會雲依遠岫行寒塘時撥剌古木屢敲鏗壁
殼拖涎鈍花飛度粉輕山泉煑石鼎孤啜不勝情
早過烏龍嶺
烏龍嶺上萬峰巒疑是羊腸九曲盤山麓吐雲人世遠
松梢滴露客衣寒驅馳寸禄意寧樂蕪没小園心未安
早願車攻歌復古不須垂老挂衣冠
庚申二月二十二日宿齋省中
齋所深嚴客過難逼人書債未須還簷遮暖日桃夭瘦
鳥踏風枝竹影閒細細乳花新茗椀霏霏香霧小爐山
滿庭斜月無公吏祇似東陽田舍間
譚勝仲卿有冊賓禮成新句用韻和呈
寶函重鎖環金密册櫝雙盤帶錦斜長樂春風迎母后
未央和氣集皇家簾垂禁衛收黃繖禮畢天仙下玉花
班退笙鏞猶在耳五絃歌舞未須誇
仙人山塞至日
戍兵列栅守空倉俯瞰嘉陵萬仞江山下不知傳鼓角
天邊時見引旌幢歲寒木落鳥穿屋晝静簾垂雲繞窗
教罷諸營無一事錦腰催拍照金缸
寒食偶書
楚鄉孤坐掩重扉素髮荒唐酒一巵眼闇久因書卷得
心闌全自世緣知臨流問米方終日踏雪尋梅是幾時
欲上高樓望吳越無邊烟雨正垂垂
有客問予每日何事客退賦此
杜門管得酒瓶乾餘事誰能著眼看髣髴殘春幽夢斷
冥濛細雨落花寒林梢寺隠孤鐘晚水外人喧社飲歡
萬里一身聊爾爾此身惟覺上恩寬
初春
古人書卷慢翻尋齒髮蕭疎歲月侵萬里家山孤枕夢
滿城風雨五更心蒙茸軟草涵空翠寂歴初花弄曉隂
燕子未來寒意重數峰圓瘦入雲深
初夏
春物闌珊逐曉風芰荷敧角草茸茸野梅結子疎枝重
老竹生孫翠影濃煑酒情懷還是客異鄉歌笑且相從
醺然就枕皆佳處醉夢何妨度曉鐘
出江
净練已欣平似熨更因雨過助清深何人孤笛穿雲杪
野岸歸舟入樹隂鷗鳥慣看遷客面江山偏識老夫心
半鈎小捲黃昏月欲得清詩箇裏尋
和方景南乍晴
闌暑知秋近淮濆氣已清風雷驚夜雨鐘鼓報新晴霧
散槐庭曉雲開魏闕明馬行朝露稳人喜積情傾初鳥
方争出殘蟬莫亂鳴小窗偏得睡更待晚凉生
擬送楊柳
久戍思賢日中興入覲時旌旗生喜氣梅蘂動寒枝報國心偏苦
安邊計自奇一軍常北出萬騎絶南窺結軌聞修好櫜弓謹退師
浩歌蔵戰甲雅拜習朝儀天近雷風迅雲深雨露滋告庭行有命
祖載敢無詩雪意留金勒歌聲寄玉巵明年秋秫賤釀酒約歸期
春到村居好四絶
春到邨居好茅簷日漸長杯深新酒滑焙煖早茶香
春到邨居好園林興味長蠶貪桑葉出蜂趁蜜脾忙
春到邨居好枯腸飽可圖筍尖將露角麥秀欲生鬚
春到邨居好清明欲禁烟亂紅桃下雨輕白柳飛綿
陜西戲成二絶(錄一首)
出門上馬雖云(一作所)樂乍見秋風亦念家何日隋隄霜
後路亂飛揄柳踏平沙
早行
風柳驚霜日夜飄客程中夜馬蕭蕭據鞍髣髴如殘夢
曉月一鈎猶未消
頳肩攜擔又催程寸許孤燈照壁青破縣殘更誤傳曉
馬行十里見明星
靈壁驛有方公美少卿留題戲和于壁
君把使旌臨洛水我參樞幕過潼關秋風想見吹歸渡
先看淮南第一山
雨過
雲壓江邊草樹低麥搖秋色望中迷却知向晚有晴意
雨過一聲村落鷄
懷山居二絶
春淺酒寒人密坐花深雨細蝶移枝十年未解作歸計
此恨故園鶯自知
披叢尋得晚花瘦帶雨剪來春韭香憶把餘醺付松枕
明朝春夢不勝長
夜燭花
蠟炬香光照夜紅垂垂簾幕静無風金盤五寸花成穗
可但釵頭綴玉蟲
無題
池塘好處烟迷柳簾幕昏時雨過山燕子不知春有恨
銜將花片入梁間
即事
小徑客來穿竹入草亭凉到枕書眠鳥呼人笑荔枝熟
如此封州巳二年
渡胡源口
暫出箯輿上小航眼明重喜見江鄉夢魂孤寄浪頭宿
一夜隨潮入富陽
即事
暮春景物稱山家屋角團團綠葉遮薄晚微雲疎過雨
一番小麥顫輕花
枕上聞秋雨
被麄骨老夢魂清月暗窗昏烏鵲驚茅屋不知疎雨過
但聞高樹作寒聲
嚴陵懷古
一舉無心為六鼇萬鍾於我亦毫毛客星不到雲臺上
莫訝先生索價高
客惠賓州竹簟甚佳取退之鄭羣贈簟詩讀之數
過成古風云
卷送風漪光八尺竹新漸作琉璃色世人貴耳便賤目
那知不低蘄州笛年來媿汗常浹膚夏日自嫌汙枕席
有時追誦法曹句悵恨宗人不多得山齋置榻容一身
君惠清凉到心骨門前客至莫見嗔老子解衣喧鼻息
元信自潯州遣人惠以明徹冰壺名酒作二十八
言謝之
是翁明徹一塵無養就江心秋月孤自舊相從杯酒裏
豈惟今日見冰壺
絶覽亭
目力所臨皆在下亭名絶覽未為叨大都心地當如此
此外應知更有高
兩宋名賢小集卷一百二十四
