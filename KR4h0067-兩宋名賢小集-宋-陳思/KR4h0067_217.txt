兩宋名賢小集卷二百十七
宋陳思編
元陳世隆補
桂巖吟稿
朱晞顔字子囦新安人慶元中廣西漕使
疊綵巖登越亭
不到越亭久榴花今已紅江流寒瀉玉山色翠浮空百
粤薰風裏三湘夕照中行藏仗忠信六合本同風
朝陽洞
湖上初驚八月秋嶺頭又見桂香浮巾車幾憶陶彭澤
竹馬多慙郭細侯未遣靈泉還舊隱且同巖壑訪眞游
一枰勝負人何在試問樵柯已爛否
遊壺天觀泛舟過龍隱洞小酌至月上而歸
浪道湘南是瘴鄉玉壺銀闕四時凉臥龍不起葭灰動
愛日空驚繡縷長浮蟻且同佳節醉探梅不作少年狂暮
歸慙媿山頭月照我駸駸兩鬢霜
伏波嵓
天斵神剜不記年洞中風景異塵寰江波蕩漾青羅帶
崖石虛明碧玉環地接三山真蹟在天連合浦寶珠還
重來恍似乘槎到慚愧雲門夜不關
彈丸山
傷弓枉木漫猜嫌岩石稜稜彈樣圓鵰鶚横空秋凛凜
鳬鷗渡水晚翩翩私心灰冷慵思繳蹇步塵勞不受鞭
挾彈張弓付年少歸與趁取菊花天
洞底石間得枯木一株花葉咸無而枝幹峭拔扣
之鏗然有聲因成都句刻之岩石間
天教海若效珍祥不與千林春競芳擲地遺音清戞玉
凌雲直幹凛凝霜誰浮鯨海星槎到猶帶蟾宮月桂香
冶葉浮光埽除盡堅高直欲共天長
暇日過龍隱山有以千葉白梅獻者輙成鄙句
素豔重重叠雪輕先春不怕雪霜凝人言五嶺地皆熱
誰折一枝寒欲冰似笑疎花太孤瘦故教密葉擁千層
湘南别有新春樣拚醉花前喚不譍
慶元改元寒食日陪都運寺丞遊白龍洞時牡丹
盛開小酌岩下夕陽西度並轡而歸
小溪潄碧响潺潺路入龍宫杳靄間佳節漫添新白髮
故人賴有舊青山花朝幾共湘南醉萍跡何年嶺北還
歸路連鑣紅日晚多慙龍臥白雲間
龍隱岩
聖主龍飛已在天洞中猶有老龍眠便須吸盡西江水
霈作商霖大有年
韶音洞
曾按薰絃天一方埽除民愠變清涼遺音凛凛猶聞耳
不獨當年味可忘
兩宋名賢小集卷二百十七
