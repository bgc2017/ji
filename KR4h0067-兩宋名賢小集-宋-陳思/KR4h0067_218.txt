兩宋名賢小集卷二百十八
宋陳思編
元陳世隆補
文惠詩集
徐經孫字仲立初名子柔豐城人寶慶二年進士授
瀏陽主簿潭守俾部牙契錢至州有告者曰朝廷方
下令須行十七界會令若此錢皆用會小須則幸而
獲大利矣經孫曰此錢取諸保司出諸公庫吾納會而
私取其錢外欺其民能欺其心奚可哉詰旦悉以所
部錢上之其人驚服有愧色辟永興令知臨武縣通
判潭州帥陳韡雅相知事必咨而後行秩滿由豐儲
倉提官進權轄國子博士兼資善堂直講為監察御
史劾京尹厲文翁言偽而辯䟽入留中宣諭至再即
日出關上遣使追之不及進直寶章閣福建提點刑
獄號稱平允歲餘陞安撫使召為秘書監兼太子諭
德經孫為安撫時韡家居門人故吏有撓法者不得
逞相與搖撼至是韡起家判本郡懷私逞忿無復交
承之禮即日劾奏通判削其秩經孫造朝具白其政
府事上聞帝大怒諭宰執曰陳韡老謬至此宜亟罷
之於是經孫再詣政府言某韡門生也前日之白公
事也苟韡以是得罪人謂我何請之不置俾自乞閑
明通判無罪識者韙之遷宗正少卿起居舍人起居
郎入奏君人者當守理欲之界限遷刑部侍郎兼給
事中陞太子左庶子太子詹事輔導東宫者三年敷
陳經義隨事啓廸太子入侍必以其所講聞悉奏之
帝未嘗不稱善景定三年春雷詔求直言經孫對曰
三數年來言論者以靖共為主有懷者以譁訏為戒
忠讜之氣鬱不得行上帝降監假雷以鳴切中時弊
時公田法行經孫條其利害忤丞相賈似道拜翰林
學士知制誥未踰月諷御史舒有開奏免罷歸授
湖南安撫使知潭州不拜授端明殿大學士閒居十
年卒贈金紫光禄大夫經孫所薦陳茂濓為公田官
分司嘉興聞經孫去國曰我不可以負徐公遂以親
老謝歸終身不起
題施山觀音閣
閣道連雲棧簷牙覆竹隂南來天馬渡北落水龍吟林
鳥疑譚偈田花欲布金凭欄觀下界洞見遠公心
病中有感
習懶多成病旬餘久覆杯帳中聞燕語瓶裏看花開醫
已肱三折愁來腸九廻何時得疎散屐齒印蒼苔
贈曾司戶
君家螺江頭我家劍江邊千載會相望飲水同一川朅
來古梅開相識春風前高義軋層漢清談響幽泉努力
效往哲勿為時俗牽
和黎丞梅關嶺
峭壁接高天閒雲淡横嶺稍便僧房靜未覺官曺冷風
月兩閒人山川一佳境誰歟共兹樂老仙白垂領
丙戌年新春偶成
新年十許日才有一篇詩鄕思風中亂春心雨裏知病
緣衰驟至懶與睡相宜暗想泉溪上杜鵑啼故枝
小英石峰
舊作英巗隱今為庾嶠行雖然一拳許有此數峰青崷
崪驚凡目堅剛悖世情墨鄕相指似只尺是蓬瀛
送大庾黎丞
客懷秋易惡送客更當秋薄宦相從久孤征肯暫留酒
輕離思重目短大江流黃菊聊持贈寒香晚不羞
月夜赴郡會歸鞭轉不成寐觸事感懷
庾山高入雲章水清見骨山高晚宜梅水清寒浸月美
人天一方雲煙妙空闊帶月簮梅花獨起舞殘雪
覺溪八景(今存其三)
雷奔石壁間瀑瀉洞門側蜿蜒乘洪濤變化莫可測(龍門)
(春浪)
山圍古寺隂曙隔鯨音發悠揚三四聲喚上東林月(隆福)
(晚鍾)
飄瀟鷗鷺羣浙瀝菰蒲晚雲斷山月明新泉落前澗(驟塘)
(暮雨)
雜興
梅花亦何竒偏得幽人愛清寒風雪夜一枝靜相對
自贊夏端甫所繪眞
老我不堪位置歸來久溷漁樵忽然珠玉在側見之令
人意消
出朝賦歸來好
歸來好籬下菊花應未老晚香猶可薦清樽淵明醉後
和衣倒
歸來好一入山林跡如掃杜門謝客免愆尤几净窗明
讀莊老
恭賀御製詩
多士新彈禹貢冠對天忠切動龍顔臚傳聲徹頒袍笏
燕喜筵開肅佩環樂奏簫韶成廣内詩成奎璧照人間
微臣捧詔慚疎拙祗抱傳宣拜賜還
福州即景
一别居諸歲月增遙聞此景畫難能潮田種稻重收榖
石路逢人半是僧城裏三山千簇寺夜間雙塔百枝燈
常年六月東山裏地湧寒泉潄齒冰
長孫敏學授承務郎
辛勤埸屋一書生六卷時文漫策名身事兩朝奚所補
恩覃五世亦何榮前人慶澤宜豐報兩軰官曺詎可輕
移孝為忠斯不負更須勤學紹家聲
送仲時弟
江關千里隔山川有弟能來慰眼前方喜雁行隨處樂
可堪蟾影别時圓暑行勿亟宜強飯湍激多驚莫問船
歸到家山相勞苦團欒却是菊花天
乙丑三月十二夜夢得家有園池樂壽康之句
覺而足成效邵康節作首尾吟
家有園池樂壽康閒中日月覺偏長睡餘携杖遊花圃
飯後呼童給鶴糧堆案縱横書數册隨盤歡喜酒盈
觴客來問我渾無事家有園池樂壽康
兩宋名賢小集卷二百十八
