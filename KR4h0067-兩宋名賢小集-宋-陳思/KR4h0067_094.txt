兩宋名賢小集卷九十四
宋陳思編
元陳世隆補
姑溪詩集
甘露堂歌
炎天熇熇如湧湯使君置酒甘露堂無風但覺冷徹骨坐來
髣髴飛青霜使君顧客指新榜天假此應來輝光八十里叟
感盛事獻頌請名相激昂我非取專已上報堯仁舜智方當
陽邇來瑞應發處處中臺第一彤雲章吾邦雖僻亦影響明
德所祐真無疆已而轉眄欲受簡慙非叟比疇能當輒因勝
遇強僶俛庶幾擊壤同揄揚吾君之澤不可象使君之惠何
可忘才高名重偶暫屈遺愛他日逾甘棠嗟予落寞徒自感乍
鳴乍已如寒螿安時逐境姑委化隨緣致力聊為鄉時逢載酒
問難字未擬持箠操羣羊但知今日不易得縱不能飲須空觴
次子椿同君俞三首
倦途回首已無牛獨向田間涉半秋倚仗固知同失馬
攀援猶恐昧操舟漸逢陌上相推醉尚有空中未下鷗
可是道邊無葬地肯將身世曲如鈎
西來不復見青牛問遍生涯兩鬢秋但受郢人夸鼻斵
豈知蒙叟是腰舟柱頭寂寞千年鶴波面分明一點鷗
不向虚中問消息磻溪終老但垂鈎
隱隱山林似卧牛紛紛䥥擔喜逢秋虛名漫託三春柳
實際須歸萬斛舟未信此生真野馬且將餘日寄江鷗
﨑嶇精衞人空笑終恐長鯨上直鈎
試郭底泉和韻
午睡不覺久起坐獨捫腹眊矂相苦魔眩瞀遂為族永
懷建溪春偶爾得藏畜品第雖非貂猶勝狗尾續虚堂
無纖塵百轉紛擊筑破碾頓愕眙屑紛隨輪蹙被褐而
懷璧凡眼真䙝凟聊資定碗黑豈待無托綠久聞城西
角有泉堪寒玉名因所居傳廉惠纔可僕殷勤持小罌
甘瑩來一掬蟹眼方轉旋色味相芬馥邇來棘荆生未
易梨栗熟一啜便超騰庾愁空萬斛
偶書
風吹蘇小門前柳雨暗羅敷陌上桑遥想九江春色晚
被花惱得少陵狂
白鈐轄席上琵琶
青海傳烽沙遶塞謀將櫜戈身不介却携紅䄂弄煙月
醉笑溪山窮物外文章聲名家世事投筆收功無十載
天子幾嗟相見晚暫許南來聊曠快一時賓客多可人
坐令五月如深春畫棟潭潭簾半捲濛濛香霧無纖塵
雲披霞散爛紅綠滉漾無處投精神秦樓風輕雁初泊
玉指如流乍前却捍撥當胷拍屢催一叚風光來濩索
雖無儀鳳與舞獸擊拊分明諧振躍緱嶺排空午夜凉
杳杳鸞吟上寥廓逡廵舞䄂廻飛雪紅葺毯襯鴉頭韈
落花飛絮互繽紛流星掣電爭明滅主人情不已下客
歡正濃更邀婭姹持金鍾從來酒戶落人後㶑灔不覺
隨手空金張燕接平生慣炤眼今朝真未見敢辭醉倒
菊花偏只恐銀潢低曉箭鈞天一夢固依稀欲問桃源
路已迷何時再到紅茸地更遣游絲惹住伊
和人臘日
又聽村村臘鼓鳴年豐物阜慶清平星霜陡覺歲華晚
時序祗傷今古情裝景雪花飛點點催詩雲葉亂英英
自慚伏臘尤多誤和語煩公仔細評
再和仇粹夫
曾寄冰綃十幅開竹間紅蘂燕啣來黃筌已厺風流盡
忽見詩翁筆下催
面面軒楹壓水開暑天端恐雪飛來冰肌玉骨元無汗
更倩殷勤執板催
和參寥過敝廬留宿因見寄之韻為謝
及此仲春月頗欲謝遠步世味久已疎何惮魚生釡青
隂合廣除似失北門路端知雞在塒未媿豹隱霧飄蕭
方外遊繾綣慰遲暮共待清光來軟語坐良樹呼風破
炎蒸扣齒却忘慮逡巡棲鳥驚不記衣上露臨分期屢
來此樂復誰與
自大乘將遊湯泉道中
迢迢山路永漠漠曉風昏雨歇鳩呼婦年豐稻有孫旅
懷悲暮齒野飯寄前村只恐今宵夢憑誰續斷魂
覺老求詩
江南江北久相望常負靈山一炷香會上拈花雖未笑
坐中持鉢頓生光投針伎倆空諸有彈指莊嚴自一方
何必湯池能滌垢入門心地已清凉
答成都侍其純父用其韻
鹿頭關下花深處竹馬曾尋綵衣路雖知梨栗是生涯
人道風烟如鄠杜四十年來若斷橋問津無計冷蕭蕭
一聞此語心先醉似向江邊笋自燒羡君材器森諸有
寶帶垂腰今一叟未說常開壇上旗且須再遣雲中守
從來别駕不謀身欲作蛾眉會裏人本是文殊親接引
定應見處必逢君
維揚會張曼老陳瑩中分韻得柳字
我生固有地物物皆可口身行半天下薦飽無不有讀
書恨未博每索多掣肘一逢可意人似對靈和柳老來
益落莫永日類中酒北舟得二妙洗盡平生垢參軍欲
陵春記室寒掛斗雍容送落日百衲為斗藪﨑嶇廿載
餘撇眼自妍醜真樂極胡越詎可論不朽昔人固欣慕
僅欲操箕帚堂隍幾千仞未易窺戶牖逡巡即千里轉
盼百年久一笑且低回朱顔今皓首
次韻邦老見貺
高風疇昔在烟霞末路芝蘭屬當家一句轉身元的確
千條差路任紛華才疎意廣雖難契語欵情真特見加
只恐平明便分手相看更待月西斜
白鶴觀
白鶴不復見荒臺煨燼餘昔時三茅君鶴駕常相於一
歲許一會此地為寄廬倏然自一境歷攬莫與俱兄弟
兩羽人玉骨太古鬚燒丹云未暇弹琴聊自娛日佇駕
鶴來夤緣參玉虚身世久已忘况復話里閭
謝范守惠鵝
玉翎紅觜小池中雙入筠籠寄病翁不是山隂親換得
自慙書學久無工
得常州感慈邦長老書求詩兼寄鄰老
清晨得君書遠意來吳中開緘一見面頓覺百慮空書
詞若蕭屑怪我情不通我豈逐物者君亦如冥鴻便當
永相忘何計騧與騘聞君奮鈐槌喝下分華戎晚魚會
千指一一麻中蓬朝參月破牖暮請燈在籠坐令萬折
異沛然俱向東緣契乃如此想見圭璧叢胡為特垂手
千里尋龐公龐公無伎倆只這是家風復知多聞師亦
在兜率宫人間最勝處何必顔如童會當謝朝謁爛漫
游無窮
真師自湯泉相送至石磧遂歸索詩為别
流落不我棄如君能幾人寧辭迂驛路且喜慰情親蹭
蹬還逢雨因循懶問津尤慙遠相送誰謂白頭新
三家店主人勸飲
早飲欲過午感此去路遥解衣酒家牀主人喜相招逡
巡出餖飣勸我飲一瓢舉手謝慇懃宿酲猶未消報言
雪滿野征轡相與聊何如酩酊去更可忘今朝年來頗
解官徑欲隨所邀端愧兩槳迎未覺羣心搖偷薄日益
窘妙論輕鴻毛何當受一㕓醉到同漁樵
華陽洞天
洞天名此山于此實第八東將秦嶽連西與岷峨軋磴
道端可通足亦若相戞我欲踵其武苔徑特見滑屢試
輙復却宛似物所遏周行半天下是等三四閱有無終
可疑雷同慙小黠退之固頡頏桃源蓋強說卒謂武陵
傳何殊眼著楔孔子亦獵較此理信難輟
書長千僧房
昨日方得書經年不相見書來必累幅分明如見面雖
同雨千花略不通一線誰云非吉祥便是金毛現
雷塘行
鞭長不能及馬腹有限生涯時苦促空使後人悲後人
雷塘春草年年綠誰知秀色若可餐風光付與初凴肩
力殚四海笑未巳眉黛一螺當幾錢君不見黃金棟樑
回首蠧漠漠胡沙青冡暮么絃欲斷空自知千金漫買
長門賦膏油續盡天須曉石土餘罍可長保就令並蔕
永不分也應終恨雷塘草
張聖行解官入京僚友餞别分韻勸酒得醇字
密雪不著地朔風煖如春天公豈無心慰此東歸人吾
人晚相投每見每更親踰年稻梁俱未覺旦暮頻欲識
分淺深蕩蕩風中雲問其美如何表裏無淄磷深湛子
雲默高廣太丘真汲汲惜日短奄兹奉離樽莫辭十分
斟酒薄情則醇庶幾一舉盡涇渭從此分萬里自只尺
百歲均埃塵行人定向適他年期問津
題楊子儀虎圖
秋隂報初寒慘慘日遽晚有客自宣城明爽叩昏懶手
持兩巨軸六幅從而展披圖畫如生竟軸詩盡選平生
說包鼎今日真到眼何止辨騧驪于焉識淄澠愛之不
能已欲挂恨壁短猶冀逢他時更擬探深款
次韻子椿金陵相會詩
濛濛小雨落征帆漠漠烟雲遠近山屬意幾回真入夢
欲來常恨澁如灣家程豈復嗟留滯物外何妨且往還
便恐都人入圖畫却應難寫是高閒
用聖行韻和呈幾仲
牢落郊原正早秋書來起我頓風流絃歌韻裏識琴賤
鴻鵠飛時逢奕秋極目烟雲來指顧何時談笑共沉浮
文章落筆驚人眼新有聲名舊姓侯
題韋深道寄傲軒
南窗何似北窗凉寄傲來風各有方千古光輝如昨日
一時收拾付新堂已驚醆裏醅初綠更覺籬邊菊漸黃
就使主人官即顯此間高興定難忘
鮮于子駿用魯直見寄韻因以為謝
雲間彼上人處汙能見垢咄咄向風雅入國知温厚别
來仰高山霜風刮衰顔新詩解人頥調古不可攀練練
瑚璉姿森森棟梁氣願學固有歸黯然由此起世味淡
于蠟孤懷冷如冰十年問歸路歌舞懷西陵歲晏感飄
蓬老去委瓠落豈無杖頭錢斗酒不問濁尚平累愈重
欲去亦良難安得厠木鴈才與不才間遇君本有地悵
我將焉宅遙遙遡家山一望幾千尺何須驚墮葉會當
鑒攘雞風來北窗下此况誰為知
得璉老莊僧書所報周悉且速東歸既愧其勤因
述書語為謝仍約官滿就見
故人書報新種畦東臯豆麥稻水西更添莊屋成小築
誅茅薙草排沙泥柳插千本竹萬箇雞豚母子羣相携
又倚前岡闢場圃更下南泊來鳬鷖兩年課役已似此
數歲漸可如山溪吾師報地適我與胷中瑩徹真琉璃
一錢不取力為盡只得一飯仍鷄棲我慙汨没落䧟穽
眼前差路知幾蹊緬懷吾邦歸未得書來未讀先酸悽
本無去來強縶縛亦非顛倒隨傾擠萬衆過眼即他物
列鼎既飽均朝虀明年定作一村老非施委曲誰刀圭
同熙績姪登有美堂
雪晴時節臘窮天湖海光浮萬井烟勝㮣尚能驚老眼
曠懷無復似當年難堪塞鴈終聯翼賴有龍駒特象賢
已約一㕓須卜築不妨當此共遷延
陶隱居書堂
山雲自往來人事久蕭索誰為插小松記此常棲泊坡
陀披淺麓窈窕帶遠壑著書方呻吟誰與會所樂鸞鳳
耿莫追歲月儼如昨隱約玉簫聲憔悴金匕藥風來萬
籟奏一笑竟難約尚友徒此心相期在廖廓
送孫叔靜
浮雲無定著乍合還分離廓開萬里天好是無雲時我
懷苦蕭屑多感不自持奈何情所親容易成南飛秦人
雖愛寶睨柱誰瑕疵空能九賓賞終負連城歸此道固
有命如君應未遲且從淮上游霜濃蟹螯肥載取一樽
酒里門相扶携笑語欲難背古人良可期開編若對面
謔浪尤相宜皎皎澄漢月森森瓊樹枝燕地重郭隗吳
兒輕陸機曉來猶薄露會見高風披
登山未還范景仁以詩見促次韻
撲面烟霞曉更嘉偶隨黎杖訪仙家斜陽不見登山屐
獨遶長溪折夜花
危墻烟際聳層城潮落沙頭眼更明不覺歸舟犯牛斗
天風吹下步虛聲
腰痛醫者饋藥以酒為使命酒對燈欲飲不能
我固不喜酒醉中賞獨賢不辭譏濩落袛恐負妖妍迹
類懷沙悴心馳濁世翩空樽聊口誑繼晷漫膏然未分
窮投魏長思夜刷燕蛇驚元有影蟻慕本無羶兀坐疑
癡鶴忘形已蛻蝉滄溟雖可徑何意逐鯨鱣
和州太守曾延之置酒鼓角樓
樓臺烟樹接平蕪水墨丹青十幅圖認得黃山家住處
雲中相對似相呼
同趙德麟宿長河堰僧房德麟適相送至此且約
明春再相會有詩見及次其韻
涔涔一夜雨皎皎百年心歲路無多日僧牀有剰衾長
卿空滌器季子漫多金賴有綈袍舊春風定可尋
毗陵西城樓感懷
平臯已春風昨夜猶繁霜倦客驚節物遊子思故鄉樓
高白日促遠日空悲凉願言平生歡各在天一方遡遊
不可從山川阻且長安得一樽酒吚啞共深堂孤懷昔
蕭屑壯志猶激昂無由契玄旨尚期夢池塘蒼鷹在千
里怒鬛存三湘寒鴉似相求依依度斜陽
崇壽宫梁昭明太子修行之地
鴻禧已不凢崇壽氣尤古經始天監謀餘力保大舉十
圍人何在烏鵲尚如覩井泉翳荆棘像設半塵土視今
猶視昔一笑纔仰俯有媿所坐峯安得參鶴羽
石磧朱希仲館榖甚勤因題壁間
主人好客久聞名曾約江魚對酒烹邂逅相逢同一笑
逡巡不覺到三更屠龍手叚元非策畫虎工夫浪有聲
便欲與君論卒歲却憂舟子報潮平
除夜小舟中雨不止而作雪寄德麟
醉吟今何在寒燈倍黯然却應聽雨夢猶是散花天老
境不自得客程誰我憐曉鐘催去路明日又新年
兩宋名賢小集卷九十四
