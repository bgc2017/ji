兩宋名賢小集卷二百四十五
宋陳思編
元陳世隆補
翠微南征錄(四)
華岳
傷春
衣袂怯春寒春在江南岸我意正傷春復被春縈絆一
雨臙脂濕萬壑冰澌泮撩我惜春心與春傷爛漫柳垂
不染絲織成愁一片杏吐無烟火燒碎腸千斷憶昔腰
如柳柳腰舒易按憶昔面如花花面嬌難喚人不似春
芳隨處得看翫因春憶昔人不見徒扼腕何時醉卧花
柳中一笑千金不容換
百舌
流鶯一去無消息燕怯春寒歸未得綠窗清晝静無人
似把衷情訴知識上苑東風二月春淡黃楊柳初成隂
解將一片無情舌學盡百般能巧禽紅英紫萼紛如雪
萬姹千嬌總饒舌莫嫌花外太啁啾默默難酧好時節
須臾綠暗紅亦稀伯勞杜宇鷹鸇飛更兼獵弋恣羅網
卷舌不語全毛衣堪嗟國士徒切直不似幽禽明語默
何如鉗口歸山林莫問燕南并越北
飲仙閣
槽頭壓盡春山綠槽下真珠瀉&KR0812;醁騷人一笑傾杯盤
滿面春風漲紅玉少陵得此不欲言乃指八子為中仙
主人傾蓋慕此意一閣新構堂西偏於今世態薄於紙何
必勞心問青紫願君醉我金屈巵萬事過耳同風飛醺
醺和月上栽竹長嘯一聲歸翠微
贈祝跛
我生多蹇難事業冷於水外内兩五行醜惡諱人舉武
夷有跛者抱術徧荆楚摳衣忽趨隅覿面便相許搖手
無所需再拜拂毫楮一詩聊贈行無以壯箱筥他時了
功名為結烟霞侣
富沙道中述懷
敗鼓非全材毁瓦不自牧造物兒未戲逹人火先撲卜
不到渭濱人徒嗟海曲彼哉真彼哉伐盡牛山木
驟雨
牛尾烏雲撥濃墨牛頭風雨翻車軸怒濤頃刻卷沙灘
十萬軍聲吼鳴瀑牧童家住溪西曲侵早騎牛牧溪北
荒忙冒雨急渡溪雨勢驟晴山又綠
冬日述懷
寒入肌膚粟已生銀河凍合水無聲梅花漏泄春先到
風色商量雪未成有愧何須問天理無求方始合人情
男兒未際風雲會辜負胸中十萬兵
暮春述懷
一年春事已差遲又見楊花貼水飛梁燕不憂驚午枕
箔蠶生怕誤春衣景逢佳處須行樂事到難時且式微
幸有黃雞并濁酒且和風月醉柴扉
幽居
十頃平湖一簇山湖山佳處著朱闌分階草色迎春綠
潄石泉聲入夜寒不擾自然人事好有為方信世途難
如今休說當年事只把心平氣定看
謝二劉
雁行臨慰暖如春玉粒金包即拜恩周粟不肥清聖肉
楚絲難繫直臣魂二生在昔聞孤竹一死於今媿屈原
圓簠下頒誠有謂此情兄外更誰論
暮春
買春無計託花神費盡榆錢不計緡風絮飛成三徑雪
雨犂翻動一園春有心報國從招禍無相(闕)怨貧
試問登壇與分社予何人彼亦何人
呈諸同舍
洛陽年少不知幾十載南州賦式微三舉不登黃甲去
兩庠空笑白丁歸頭長賈昔過三尺腰大臣今徒十圍
祗恐金鑾不前席誰云無策富王畿
寄陳士元
郊野英雄不肯收膏粱芻豢有何謀胡兒只怒馬黃弩
公子當求狐白裘唐詔屢頒蕡不第漢壇才築信當侯
古今得喪同兒戲何必區區嘆白頭
貧居
貧居不暇理椽茅只倩江山圍一遭林鳥樂時知地僻
嶺雲閒處覺天高春衫著破重連線臘酒擎乾猶榨糟
且把杯盤聊自適不須平地起風濤
安分呈李竹齋
風雨思君子烟霞憶舊遊一區山水國萬里帝王州臘
瓮香浮玉春旗雪滿甌安貧隨處樂此外復何求
拜茶
北苑春將半星楂欲奏功杵鳴千臼雪鎗卷一旗風盖
錦鸚毛翠簽羅象眼紅封成拜玄鶴飛上紫微宫
寄趙及父
欲邀詩社同蓮社為築將壇并杏壇圖得有才皆命世
不隨風月報平安
有感
千囷未必將軍喜五斗難消令尹愁若使淵明逢魯肅
折腰應到腳跟頭
桃花
紅雨隨風散落霞行人幾誤武陵家牧童若向青帘見
應認枝頭作杏花
弦月
人間離别最堪憐天上嫦娥恐亦然昨夜廣寒分破鏡
半奩飛上九重天
呈魯功甫
拂面東風二月天綠楊芳草暗平川花容著雨鬭翻錦
春色惱人催禁烟燈夜雖然君有約花時却恐我無緣
直須得暇來相訪當約嫦娥伴醉眠
勉馮著明
主憂臣辱已難堪國事顛危况未安溺嫂臨淵猶愛手
鬭人同室尚纓冠公如不唱從軍樂士亦恐歌行路難
麟閣功名總勞苦莫將行役作辛酸
藕花
惜絲不肯織宫鞋花月仙人謫下來河伯借泥封玉腕
風神翻浪沃香腮無房不許蜂留宿有盖嘗令鷺自開
何事冤仇結青女一朝收拾付塵灰
自勉
世態風波不可論且于閒處樂天真肥家無子堪登隴
憂國有人休問津顔色雖蒙時借我腳跟那解日隨人
客來若問當時事搖手無言對北鄰
初夏即事
隂晴未判落梅天柳巷無人絮撲氊滌器倒囊尋市醞
喚船挑網得溪鮮鳥聲呼夢客千里山色撩人句一聯
遐想故人應念我馬蹄何處夕陽邊
呈鍾子嚴
那條路不通長安莫把心腸獨自剜有釀何須兒索飲
無肴徒勸客加餐千金不賞思歸楚萬戶無封願識韓
大抵利名些子耳幾多豪傑被縈絆
寄楊渭夫
自媿材猷不足觀獨於忠義死難干二陵風雨應歸漢
萬里山河誰報韓眼到北盟常揾血髮當南渡始衝冠
如何一代名人傑稽首稱藩鼻不酸
幽居
瀟洒幽居屋一重入門花柳間青紅簾常礙月鈎常掛
酒不逢花盞不空畏愛難全公子日雌雄誰識大王風
且將酒貨遷詩料休問𣙜場通未通
呈王君庸
主人意重出霓裳客子愁多欲斷腸眉黛暗傳春去恨
臉紅猶帶夜來糚竹根稚子肌膚滑葉底荷花語笑香
多少英雄在巫峽漫將詩思惱襄王
寄西山
宫牆無地可穿窬猶幸先人有敝廬仕版可羞寧毁瓦
儒冠曾誤枉收書供柴我合同收炭寄食君當自辦蔬
此理曉然明似鏡何須足下肆耕鋤
呈李朝舉
一片忠肝照日明濟時無策苦傷情聱牙撫几悔南渡
和淚挑燈編北盟漢用檄招三十郡楚因歌散八千兵
太平若鬭生靈肉何用生靈望太平
白面渡
繫船白面問溪翁名不虚傳說未通祗恐當年溪上女
浣沙時節懶勻紅
邸食責庖者
陋邸已無味庖人更不材盫吹全做粥燒鮝半成灰添
醋酸綿齒研椒辣木腮何時聳堂臠香靄霧樽罍
秋意
木剪空山瘦西風埽落黃荷殘簮失蓋菊老餅還香詩
盡(闕)尤闊愁多夜更長悶懷無處著隨雁落瀟湘
慰吳吉甫縣尉
子鍼如京師一室膏鼎臠兄室雖被戕一妻猶可免伯
奢事行役八子俱蹂踐兄家禍雖劇一女特婉孌女死
固可傷殊未敵冠冕妻在固全軀喪女憂莫遣大厦既
灰飛豐儲皆席卷鶺鴒起嘆嗟鸞鳳徒輾轉我昔以難
勤荷兄垂勸勉况今以難告倍覺淚淟涊汎觀天之理
禍福嘗相反有難既不死他時非淺淺去兄一牛鳴為
地良非遠不能具兄慰面目實有覥自料吾與兄氣量
及者尠胡為蒼者天與子獨羈蹇
送倪尚書歸霅川
筆麟圖鳳久無聲何事權輿復見今魯祭不因夫子肉
齊卿難奪孟軻心我公去就何為重吾道興亡所繫深
安得斯文天未喪載歌狼跋繼遺音
兩宋名賢小集卷二百四十五
