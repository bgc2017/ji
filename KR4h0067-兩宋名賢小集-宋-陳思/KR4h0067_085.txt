兩宋名賢小集卷八十五
宋陳思編
元陳世隆補
無為子小集
楊傑字次公無為人也少有名於時舉進士元豐中
官太常者連數任一時禮文之事傑與討論嘗奏請
四后升袝以為孝惠賀后淑德尹后章懷潘后皆祖
宗首納之后而孝章宋后嘗母儀天下升祔之禮久
而未講謂宜因慈聖光獻崇配之日升四后神主祔
於祖宗祏室斷天下之大疑正宗廟之大法由是四
后始得升祔元祐中為禮部員外郎出知潤州除兩
浙提點刑獄卒年七十傑自號無為子有文集十五
卷行於世
題吹衣亭
馬上衣彩涴塵土歛板權門腰傴僂冷風天上呼不來
厚顔如甲汗如雨星郎高韻凌雲煙天籟喚歸酌流泉
人間熱惱醺不到亭上鶴衣飄欲仙君方醉樂人愁絶
何如御此登天闕叩天借取衣上風吹下九州作春色
勿去艸
勿去艸艸無惡若此世俗俗浮薄君不見長安公卿家
公卿盛時客如麻公卿去後門無車惟有芳艸年年加
又不見千里萬里江湖濱觸目萋萋無故人惟有芳艸
隨車輪一日還舊居門前艸先除艸於主人實無負主
人於艸宜何如勿去艸艸無惡若此世俗俗浮薄
二妃廟
黃陵二妃廟客過動愁顔湘水有時盡帝車何日還血
斑千畝竹魂斷九嶷山欲問蒼梧事白雲生棟間
贈傳神歐陽价
國手曾煩寫幾回無人髣髴醉顔開青銅鑑裏尋常見
不謂今從筆下來
玉泉
白雲山下泉幾年石中韞但見玉色明孰能究其本
西山仙蹟巖
功鍊三千滿手持白玉珪出塵舉天步踏石上雲梯物
外蹤長在人間路自迷只因從此去曾過越王溪
玉隆萬夀宫
竹標溪澗蠲民瘼劍擊蛟龍救水災四十日升金闕去
半千年後玉函開丹藏井底人難得栢蔭壇心手自栽
一叚彩雲天外至山翁疑是錦堆來
梅壇
天下人心愛至公天心還與世人同自生羽翼三清去
不獨丹砂九轉功漢代變名遊越國道家遺像並蕭公
石壇正是飛昇處老鶴一聲松檜風
今古錙銖較是非不依仙域欲何依三千世界紅塵滿
十二真人白日飛新塜但驚生野艸短笻誰解扣巖扉
遊山須得潘居士尋徧雲泉始得歸
雙泉
南泉甘滑北泉清竹引潺湲遶殿楹分𣲖銅龍穿石過
兩泓寒月隔堂明金沙自是藏金穴玉馬長遺噴玉聲
曾倚欄杆一欹枕夢回疑不在重城
施肩吾書堂
玉京高謝黃金榜石室來乘白鹿車山後暗通天寶洞
眼前便是地仙家時聞清夜雪中犬回視紅塵井底蛙
五百年前人未死芭蕉源上鎖煙霞
靈山
繁川靈鷲山山頂駕老屋初從曲徑登叠石盤巖腹景
逐軒楹轉雲烟炫遊目憶昔心上人欲往怯洄洑前人
漲白沙環流作平陸昨夜暑雨暴高低或成谷感物鑒
江水江水清可掬莫驚秋霜飛能换髩邊綠我有紫陽
丹晶明大如粟服之能長生千載一時轂
凌歊臺
大明七年暮冬月宋武南巡立雙闕鑾輿先幸凌歊臺
雲中簫鼓轟春雷六龍一去杳無迹山花野艸空相憶
翠羽鳴鞭來不來景陵芳艸年年碧
碧霄峰
巖深映碧蘿金鬛弄寒波莫念江湖好江湖風浪多
謝公約惠墨竹圖
幽人噴墨寫成竹變化琅玕作元玉公約贈我兩大幅
不比丹青尺艸木六月都城苦炎燠車馬紛紛正馳逐
曲臺官冷晝掩關淨掃虚堂展霜軸簾間忽有微風來
不動纖枝清滿屋憶得扁舟載雪時曾寄會稽江上宿
横望山
陶家舊宅寄山坳七百年前此結&KR1732;太尉雙碑遺字晦
先生五井暗泉交野僧拂石為牀坐童子穿冰作磬敲
巖下清音誰解聽古聲長在老松梢
金地院
大歷年中茅結宇禪翁瓶錫久曾留飛泉堂下雨長滴
偃石道傍雲不收野鳥歸來羣木晚老猿啼罷一山秋
世人多事頭多白底事情閒亦白頭
遊北山
今古忙忙利禄閒幾人能此扣松關猿驚鶴怨不知處
虎踞龍蟠空見山芳艸路隨流水遠老僧心共白雲閒
淮南舊隠抛離久一誦移文一媿顔
廬山五笑之一
我笑陶彭澤聞鐘暗皺眉籃輿急回去已是出山遲
仙都山
有路入仙都何人到鼎湖秋風夜來急吹落碧蓮無
題老子出關圖贈錢穆父待制
秘藏函谷關中子將獻蓬萊閣上仙願得鬚眉如此老
却教龜鶴羨長年
吳興明月樓(時為吳興太守)
江南地暖少嚴風九月炎凉正得中溪上玉樓樓上月
清光合作水晶宫
静隠寺
五嶺碧崔嵬雲深隔世埃寺從梁氏建僧自梵天來錫
井三泉迸松門十里開如今渡江者見說不浮杯
書寶山寺壁
片帆曾渡謝家洲屈指于今十九秋沙鳥重歸迷戰島
釣磯空在憶浮健蒼顔白髮生新感疎竹清風伴雋遊
借問蓬萊江上月停杯還記故人不
秀溪寒食
十里喧闐錦繡川鞦韆人健趁飛鳶花明柳暗丹青國
薄日濃雲水墨天遊女踐成芳艸徑畫船衝散碧溪煙
武陵漫說桃源好屈指如今幾百年
龍鼻井
漏盡雞號厭夜行年來小器溢瓶甖棄官縱未歸東海
罷郡猶能作水衡幻色將空眼先暗勝遊無礙脚殊輕
空煩遠致龍淵水寧復臨池似伯英
咏南山諸勝
風篁嶺
微風搖琅玕蕭瑟嶺一道萬帚掃晴空纖塵不可到
龍井
崖下一泓泉窈奥不可測有時靈氣生散作人間澤
歸隠橋
道人從此歸影不入㕓市端坐笑浮雲往來太多事
滌心沼
縱有狂風生未嘗險浪起何當招世人來此鑒清泚
獅子峯
岩風壯威猛晴雷隠哮吼無心露爪牙百獸自奔走
薩埵石
解虎錫常閒飼虎石常在亡軀度有情清風幾千載
潮音堂
潮來音普聞潮平音亦歇孰若此山堂潮音未嘗絶
訥齊
天道竟何言四序自流轉廼知毗耶翁雖默真大辨
冲泉
不汲泉不盈愈汲泉愈清湛然有常德隨氣利羣生
寂室
白雲隔塵喧虚堂太岑寂寒盡春自來鶯啼報消息
照閣
幽人無適莫乘興登高閣夜月鎖雲林春花繡巖壑
閒堂
趙公歸休年訪師翠微間始知浮世上白日兩人閒
方圓菴
地方不中矩天圓不中規方圓菴裏叟高趣有誰知
遊大滌山
大滌洞天玉為室真官典校長生籍青山九鎖閟仙源
老盡碧桃人不識祖龍求仙徒用力駕海欲驅山下石
神人倚柱不與行留得巖前隠山迹
和程大卿雨中登物華樓
澤國連朝雨春山半夜雷登樓寒食近隔岸畫屏開沙
鳥飛還止漁舟去復來年年南浦艸相伴綠波迴
玉晨觀左紐檜
華陽山裏千株檜玉晨殿前一左紐虬枝龍榦向朝曦
勢與搏桑鬭長久亳州渦水大清宫老子手植才數九
一檜正與此樹同蒂固根深應不朽信知福地有靈木
栽種曾經上真手君不見龍從火裏出虎向水中生生
理尚左不尚右又不見天輪左旋不休止日月五星如
磨蟻左紐檜藴至理上士體之能不死
題陳令壁
地勝華胥國風清令尹家酒闌寒食夜月上海棠花
徐賢亭偶成
湖外青山在湖邊人不歸古今無問處幽鳥下漁磯
送陳令歸無為
楚水漾輕碧楚花飛亂紅故人故鄉去半雨半晴中
野寺
澤國春風老襍花間芳艸門前車馬稀竹葉無人掃
滴滴泉
巖谷連天嶺杉松徹象山路從雲外入人自海邊還
遥碧亭
幽鳥無心去又還迢迢湖水出東關暮雲留戀不飛動
添得一重山外山
太白桃花潭
桃花潭似武陵溪太白仙舟去路迷岸上踏歌人不見
年年空有鷓鴣啼
遊白雲山醉題僧壁
買得青山不用錢金沙門外草綿綿黃梅老令醉欲倒
擬借白雲今夜眠
山房枕上作
十里溪源尋未見忽逢茅屋白雲堆竹牀紙帳睡心穏
無奈野猿驚覺來
天台三賢堂
豐干
從來清淨土鼎足聖賢聚騎虎歸故鄉世人猶未悟
寒山
家住天台寺雲巖萬丈潭本來人不識饒舌是豐年
拾得
拾得元無姓山前拾得來常攜一敝箒不是掃塵埃
妙蓮閣
天台有新閣勝地近塔廟影浸碧琉璃沿洄去山嶠蓮
生汚泥中白日有明竅花實相表裏光色互炳曜處空
不染水烈火豈其燎寶藏諸如來端坐演法要青目付
上士不待舉花笑芬香初洞達宿病已能療净土記珍
色機感願力召三時有開發一本常寂照不讀智者書
豈知此蓮妙
琉璃軒(在諸暨上省院)
西軒一泓水瑩淨碧琉璃天人舉目視中有魚龍知不
知
瑞竹悟老種蓮
東林聞說好林泉社會荒涼幾百年靈物孰知崔氏竹
方池新種遠公蓮華嚴頓淨三千界廬阜重招十八賢
應笑陶潛又歸去白雲幽鳥伴歸田
禪月真堂
童子依師蘭水濱聲名真是碧雲人定中傳得阿羅漢
十六身中第幾身
崔仲岳隠居松江以丹白黑飾舟曰鶴舟括蒼周
子韶無為楊次公治平三年夏六月會仲岳於繁
昌蓬萊亭勉其罷鶴舟以應書席上聯句送之
且就飛龍牓休登白鶴舟(子韶)隴書方勸駕閬苑莫回頭
(次公)丹頂歸滄海霜翎擲素秋(子韶)海鵬期變化仙驥任沈
浮(次公)煙月閒三島功名重五侯須知馳鳳詔便是釣鰲
鈎(子韶)已得衝天便無思擊漿遊(次公)楚醪鏗逸韻湘瑟助
冥搜南浦成春别北山空夜愁九臯聞象魏一葉寄汀
洲(次公)世氣騎風虎機心走海鷗(子韶)昔年嗟鶂過今日並
麟遊(次公)八月仙槎駛千齡聖運優市朝真大隠箕潁漫
清流(子韶)鼓枻嗤漁父乘槎笑仲由片帆從此卷舊氅亦
應留(次公)冠佩重華國鶯花四皓樓雄文高雁塔大醉憶
蓬丘(子韶)勲若書青史幢須建碧油蘭橈好重舉乘取上
揚州(次公)
兩宋名賢小集卷八十五
