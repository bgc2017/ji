兩宋名賢小集卷一百四十四
宋陳思編
元陳世隆補
于湖集卷上
張孝祥字安國歴陽烏江人父祁與胡寅交善秦檜
惡寅羅織及祁并真嶽孝祥年十六領鄉書紹興二
十四年廷試考官擬秦塤首選孝祥次之塤檜子也
高宗親自披閱擢孝祥為第一檜忿甚後孝祥詣檜
檜問習何書答以習顔書又問學何詩答以杜詩檜
佯笑曰好底盡為君占卻也檜死累遷起居舍人歴
知撫州平江靜江俱有聲績尋以荆南湖北撫安撫
使進顯謨閣直學士致仕卒孝祥精翰墨時稱之曰
紫府仙所著有于湖集
赭山分韻得成葉字二首
昨日一尺雪今朝十分晴㫤日上積雪光若虹氣升江
平鏡新磨地迥玉琢成䚂山有令色令我白眼青借馬
屋東家喚客踏層冰冒貂挾裘茸石路五里平竹樹紛
掩然珠幢間霓旌野僧不慣客倉皇門前迎屋古少完
壁堂虛有危燈石上跡宛宛山腰塔亭亭劫火偶不燒
百年費支撑我有一尊酒高處得細傾諒非無事飲憂
國空含情長歌渺寥廓歸路已載星
萬生紛不同宿昔有定業哀哉彼遷民苦事乃稠叠纍
纍庭際炊采采澗底葉問渠何為來悲淚不盈睫連年
避兵亂生理安可說今年更倉皇芻藁亦焚劫扶攜過
江南十口四五活斗米六百錢兼旬又風雪前時詔書
下振廩要周浹聖主甚哀矜我曹空感咽願今兵革罷
復得理歸楫傳聞菰蒲中相殺血新喋本是耕田農飢
寒實毆脅須公語縣吏早與支米帖
椰子酒榼
矮胡生南方託家碧山崖採擇供貢篚扶持上天街愧
此愿慤姿欲售久未諧道旁麯先生風味故自佳逢渠
即傾蓋輸寫能開懷刮削出光彩規繩去攲侅金玉豈
足貴膠漆真我儕客來有嘉招二士經必偕婆娑止坐
隅供餽煩金釵矮胡雖本強醇德真無涯虚心實其腹
居然外形骸微物幸見用棄置理則乖毛穎有封國陶
匏薦斂柴大藥起世痾炮燔及根荄願子自洗濯勿受
塵埃埋暇日肯相從醉經坐高齋
和何子應賦不欺室韻
隆興天子開千齡六龍飛天動潜鱗東嘉先生初召對
不欺之論驚廷臣誰令浮雲蔽白日脱幘歸來還堵室
巍巍烏府憶霜簡凛凛螭蚴有椽筆魏公眼力無餘子
與公周旋豈其死請公細讀不欺銘一字之褒如魯史
某頃蒙信陽使君教以邊字韻佳句伏讀降歎病
勌答謝甚緩復不能竒仰俟斵削二首
風流追數建安年誰遣朱轓並塞邊舉國向來儒服少
是邦端有大夫賢須公帷幄收長策着我江湖刺釣船
池閣最凉肯臨否紅粧翠蓋擁三千
百謫歸來又一年投身烽火戍樓邊私憂自笑愚無策
制勝懸知國有賢北去燕然堪勒石西來樊口看燒船
中州更有王夫子筆陣猶能獨掃千
殿廬偶成
簾幕垂垂燕子風宫花春盡翠隂濃日長禁直文章靜
寶藝時時一折封
蠟梅
滿面宫粧淡淡黃綘紗封蠟貯幽香遥憐未識春消息
乞與一枝教斷腸
重入昭亭賦二十韻
我本山中人對山輒忻然蹉跎落世網欲去常拘牽蒼
鷹着珠韝側腦思高鶱青絲絡奔驥擺脱意乃便抑鬱
不自聊沈冥向誰宣長懷昭亭山積翠摩青天下有千
柱宫突兀數百年往者雲中游羣峰玉回旋飛閣出本
末下晲春無邊堂中二老人龍象開法筵炯炯月在空
浩浩海納川應庵默無言妙處心已傳如庵說千偈微
詞諦真詮靜極炷爐熏對牀且安眠更欲捐冠簮一簞
寄三椽此志竟不遂緇塵亂歸鞭今朝復何朝卻望山中
烟縹緲見樓觀鍾梵聲清圓我攜九節笻飛步雲蘿巔
次韻左舉善木樨
想見秋光插滿頭遥憐不負此山遊一枝併與詩筒饋
氣壓西湖萬斛秋
讀中興碑
繡綳兒啼思塞酥重林燎香驅羣胡阿環錦韈無尋處
一夜驚眠搖帳柱朔方天子神為謀三郎歸來長慶樓
樓前拜舞作竒祟中興之功不贖罪日光玉潔十丈碑
蛟龍(缺)拏與天齊北望神皋雙淚落祗今何人老文學
子雲壓境先遣詩次韻
相風日日問長年蠲首遥知近箇邊別後情親難過我
故家人物更誰賢一尊且對荒城酒六月休牽上水船
小此淹留待追詔公車歸奏獨三千
以茶芽焦坑送周德友德友來索賜茶僕無之也
帝家好賜矞雲龍祗到調元六七公賴有家山供小草
猶堪詩老薦春風
即事簡蘇廷藻
落日邊書急秋風戰鼔多私憂真過計長算合如何盡
斂清淮戍仍收瀚海波棲遲一尊酒幽恨滿關河
罷歸
親老難為住恩深許放歸北行湘水闊南望瘴烟微兵
衛收門戟征塵上客衣遥知六七月喜氣滿庭闈
三墖寺阻雨
墖上衆鈴語湖頭三月風蒼山在烟外高浪與天通市
迥薪芻少僧殘像教空不妨留滯好且看夕陽紅
王淵亭
夜投寶覺寺徑上玉淵亭峽束千岸水天分一段星神
光行熠燿空翠矗青冥雄觀兼幽趣悠然寄獨醒(以上善鳴集)
清虛觀
石側疑無路山迴別有天神泉通玉海帝畫麗奎躔紫
闥雖重到青瑶卻未鐫只須香案吏為寫白雲篇(廬山志)
黃陵廟
百世黃陵廟淒涼屋數間只憐斑楚竹那憶赭湘山訪
古韓碑在徵歌(缺)水閒虞嬪更堯女莫作水仙班(長沙志)
蘄春道中
霜淨波平水落灣我行正在畫圖間簾鈎不用怕風日
且看江南江北山
登馬氏永寧閣和朱漕元順分韻
佛宫昔誰營猶挾蓋世氣應慚割據醜稍識苦空味重
簷隱白屋隆棟湧金地耽耽壁間像尚可將千騎鄉來
歌舞處荒棘擁城雉惟此悲願成歴劫更興起横撞鐘
萬石妙響驚昏醉憶當風雪晨茲事實經始老僧喜成
就膜拜顙有泚喚客饌伊蒲齋房頗深邃空巖才跬步
不往獨何謂徑攜雙竹杖腳力勇難制繡衣兩使者風
誼我所畏相逢瘴海上此樂豈天惠山林與心會風月
可回施聊乘簿書隙拚此一日費摩挲水邊石勝處欲
專美不用濡漆書公詩即行記
次江州王知府叔堅韻二首
何人列屋閉嬋娟憶對清歌重慨然一笑相憐窮相眼
漫撩詩思入愁邊
經行有恨是隂雨不見香爐生紫烟安得草堂容一榻
聽松聽水日高眠
題張仲欽所藏隆茂宗畫登瀛圖
老隆已死畫筆枯畫歸天上人間無公從何處得此圖
眼明嶺外三歎吁天策上將天為徒指揮羣龍清八區
褒鄂英衞供掃除功成告廟金模糊歌童舞女不願渠
乃此數士相為娱鐵面苦口談詩書直欲措世如唐虞
老隆妙手神所摹蒼頭廬兒亦敷膄祝公即歸承明廬
願持此道補帝裾
送劉伯同侍開府公入覲
相公早勒太常銘康樂當家更典型槍急曾看飛鳥過
筆精時作換鵝經極知許國心常赤趁取封侯鬢尚青
若到都城見知舊為言江漢有浮萍
昭亭食柑
一雙分我洞庭秋梨棗旁觀不那羞喚得風霜回齒頰
夜尋清夢五湖舟
和如庵四首
厭聽諸方三昧禪卻思夜雨對牀眠欲知千偈如翻水
看取朝來綠漲川
不談世法不談禪徹曉齁齁一覺眠個裏神通元不小
回風急雨震山川
朝供爐香夜供燈閒來落得困瞢騰如庵許我參堂去
長作昭亭粥飯僧
一燈分作百千燈光徧河沙正鬱騰稽首應庵休採擇
直須傳與在家僧
再用韻呈仲欽元順
今時朱仲欽文字有竒氣潜幽睹天奥雋永得古味袖
手閱時紛虛心餘樂地那持瘴野節不從羽林騎埋輪
吾宗英補衮五色雉去年對延英御坐再三起憂民甚
已溺稽古乃心醉天衢行日月發軔從此始會當紀鴻
業我筆墨先泚相期並徵詔禁殿直清邃尚憶此追遊
班中語相謂我懷江湖去初服反舊制閒游靜成趣岐
路險多畏此事屬兩君它年儻終惠長篇起予病妙語
充法施調高和難工初學慚紙費郊原春無數風日極
清美已遣具方舟重游更須記
送子雲倅荆州二首
閱世波流險未涯愛君悃愊靜無譁高門自惜聯三戟
飛珮何當乞九霞喬木世臣餘故國采蘋齊女甚宜家
君王早晚思前席會有徵書訪賈嘉
荆吴相望各天涯惜别尊前菊未華便放扁舟衝駭浪
要看秋日冠輕霞新詩滿路分吾子威業康時是故家
好去依劉靜邊瑣策勲行即賜褒嘉
道間見梅
寒女生來不解粧天然玉色照孤芳疎籬茅舍無端恨
故有幽人與斷腸
贈江清卿
吾友林少穎讀書不記屋抄書手生繭照書眼如燭往
時羣玉府上直對牀宿夜半聞吾伊吾睡已再熟此君
抱高節雪栢映霜竹造物乃兒戲卧病在空谷尚能作
手書寄我成一束我懶更愧渠終歲不報復今來見江
子少穎儼在目不必不如師惟子肖甚速持身嚴法律
自愛比冰玉學官冷徹骨三月食無肉危坐談仁義口
吻若布榖時能從我遊騎馬踏溪淥定自我輩人胸次
不碌碌惟皇開洪業大厦非一木豈有棟梁姿而今久
淹辱願子益寵珍即日馬首北我懷山林去掃跡混樵
牧躬耕得薄少持用供水菽稍遠聲利場真勝萬鍾祿
但恨與子别醉語成諄複因書寄少穎以寫我心曲
題蔡濟忠所模御府米帖
生前官職但執戟身後一字萬金值當時雷霆下收拾
世間不復有遺逸上清虛皇手自擇編星為囊雲作級
流鈴擲火守護密君從何處見真跡知君定通玉帝籍
太微垣中賜餘墨龍騰虎卧摹不得想君神授五色筆
江南鈎鎖腕中力釵折屋漏千態出整整十卷字猶濕
光彩激射海為立平生我亦有書癖對此倘怳心若失
口呿汗下屢太息十日把玩不得食作牋天公拜稽首
乞我此老生時一雙手為君痛飲百斛酒墨池如江筆
如帚一掃萬字不停肘
枕上聞雪呈趙郭二丈
上瑞來寧玉座憂夜聲先到竹窗幽飢腸已作來年飽
病眼聊須臘月收高士清貧無弊履故人狂興阻扁舟
却思清曠江邊路鶉兔成車酒自篘
楓橋
四年忽忽兩經過古岸依然窣堵波借我繩牀消午暑
亂蟬鳴處竹隂多
和蔡濟忠天字韻
憶我初識君屈指今七年鹽車著騏驥駑蹇紛爭先謂
當對清閒帝席半夜前稍使修世官復近尺五天如何
尚朱紱亦隨嶺海邊前山春色多佳樹午影圓散策履
幽徑方舟下長川心目得開明語笑為芳鮮但恨暝色
至不得窮攀援尚欲夜燃犀下照蛟龍淵清遊渺難繼
歸夢蒼山顛須君換鵝帖更叙山隂賢
題西湖可賦軒
風光獵獵上烏巾不那西湖爛漫春借與繩牀對修竹
為君一洗軟紅塵
賦王唐卿廬山所得靈壁石
湘江竹深韶不傳后夔神禹飛上天泗濱之磬無人編帝敕此
寶淪深淵於乎不知幾千年竒形異質鬼所鐫青虬赤虎遭縛
纏蹙筋怒爪身拘攣自從邊塵瘴中原神物變化隨霏煙金聲
玉振義不辱六丁徙置康廬巔靈臺星官未知處但怪寶氣干
霄躔王郎齊居旉淺源飲水泣血天所憐空山無人下羣仙似
夢非夢或告旃捫羅獨上果有得失喜而懼心茫然百夫挽取
自包裹解衣更買蠻兒氊緘扃不肯鄉人說知我好古容觀瞻
焚香再拜屢歎息安得致之天子前安得致之天子前
明堂郊丘備宫懸調和正聲薦上帝消爍羣慝收戈鋋
朝廷清明用耆舊一律四海歸陶甄鳳皇來儀獸率舞
復古却到虞韶邊是時賦公筆如椽襞牋為草登歌筵
湖上晚歸遇雨
隂雲靄靄草萋萋晚過東湖雨濕衣細柳含烟凝翠色
浮鷗戲水弄晴暉輕舟繫纜斜依岸釣子收綸欲下磯
湖上人家未扃戸兒童蓑笠負薪歸
題胡敦約山行圖
松行石磴兩﨑嶇此去長安路更迂底個官儂強健在
葛巾芒屩自騎驢
送紙衾韓中父
韓郎香盡諸緣絶壊衲篝燈供佛熏乞與紙衾綿樣煖
撩教醉裏(一作雪夕)夢紛紜
郡侯遣騎至山中餽名醖輒呈長句用黃宰韻
山前山北雨生寒竹樹風烟蒼莽間青壁倚天元未見
白衣送酒故相關共追蓮社公應許稳上籃輿我欲還
後日重來拚一月細扶藜杖覓巉岏
考試呈周茂振舍人陳季陵國正
胸中五斗棘厭此十日讀紛然湘羅帕猶作春笋束先
生擇法眼一閱不再復探囊得至寶每出輒驚俗孟公
更超絶涇渭飽渟滀從容了官事繭紙唾珠玉鄙夫聞
道晚衡鑑恐不足冥搜夜無寐慚愧費官燭何時即三
昧屈指社甍熟秋客日夕好應到堂前菊
近得一二硯示范達(缺)笑以為堪支牀也許送端
州大硯作詩以堅其約
范郎紫玉餘半圭翻手作雲雨雹隨龍蛇起陸孔翠飛
雲收雨霽千首詩薦以文錦盤珠璣夜光發屋憐翁知
桂州刺史書成癡單車萬里日夜馳囊中已無去年錐
欠此石友相娱嬉范郎笑我支牀龜忽遣致我重寶齎
金印如斗不願攜愛此直欲忘朝饑君行題曰古端溪
溪石醜好紛不齊溪邊之人足漫欺須君眼力為辨之
更作萬斛之墨池為君大書十丈碑
去年三月三日雪霽入昭亭訪應庵如庵二老今
年在臨川追懷昔遊用寄萬庵韻
蹇驢衝(一作踏)雪度松林齧(一作漱)石溪流有令音旋摘白
雲濡燥吻更參黃蘗印初心嵐開複嶺屏千叠凍合浮
圖玉數尋一夢經年歸去好宦情全薄此情深
將至宣城和壁間韻寄王宣子
一笑歸來見在身倒傾江水洗緇塵騎驢緩緩東風裏
知有工夫展故人
隱靜覓杉株
舊聞隱靜庭前栢虎嘯龍吟三十秋我亦經營一丘壑
無根樹子却須求
題夏氏莊
平湖漠漠雨霏霏壓水人家燕子飛欲向湖東問春色
杏花無數點征衣
和子雲白蓮
仙人玉步搖佛手白練衣新粧水底明素手風中揮盈
盈夜露光灔灔秋江肥寒月分好色朝霞借餘輝遥聞
功德水盡洗幻化非惟此妙花幢坐受諸天圍鄉來孤
山游未覺所見稀零落塞草邊相逢故依依結實須及
早要令飽霜威采剥登君盤勿嫌此么微
黃升卿送粽鞋
編粽織蒲繩作底輕凉堅密稳稱趾帝廷無復夢絲絇
上客還同貺珠履我家江南山水窟日日行山勞屐齒
感君投贈欲別時布襪青鞋從此始亨衢知子方着腳
直上雲霄三萬里泰階歴盡却歸來赤舄一雙應几几
用韻簡天童應庵
敬亭松竹古藂林二老風流舊賞音樓閣長開太平像
鐘魚能洗祖師心別來黃鵠還千里盟在白鷗當再尋
却憶西堂大言客只今高坐海雲深
舟中即事
夜行水澁舟難進月白林稀鳥易驚老去不堪霜露力
尊中微覺似多情
小憩孫氏竹軒觀諸公詩兩首
開軒種竹仍留客想見此翁強健時借我繩牀小盤薄
為君試讀壁間詩
種竹主人今白髮題詩客子半青雲北來南去何時了
風月依然只此君
與趙李二同年夜飲有懷石使君惠叔
佳月久不見忽見如故人清風何方來過我孤竹君我
有一尊酒政為二子斟會此風月宵更覺笑語新北城
石先生欲喚不敢頻坐上欠此客長懷渺無津南方鳳
之徒瑞世五色文鐵石賦梅花一洗瘴海氛臺家須貢
珍我欲列九閽且補諫官闕日酌白獸尊
贈張欽州
張家承平四姓侯門前列戟金城丘南來清貧家立壁
但有萬卷書滿樓雲山極觀半空寫下有花竹秀而野
閉門讀易已三年樂天知命忘華顛我行湘中識此老
難兄莫年更枯槁從來戚畹須表勸會聽鳴珂趁朝早
衡陽小隱雖深幽去天尺五君無留貂蟬兜鍪何足道
君必不為猿鶴羞
奉陪宣守任使君謁昭亭神祠二首
緩驅千騎出朝京(門名)喚得春回眼界青旗腳靈風來廟
步馬山蹄雪過昭亭極知太守懷忠款端為君王薦德
馨慚愧去年冬十月軍書徹夜聽鳴鈴
豐年已卜稻如京雪盡春從草際青竹裏紅旗行點點
松間白塔見亭亭煖回宿麥開寒色風約疎梅度晚馨
却憶宣城李太白也將詩句掣齋鈴(太白詩云昨日方為宣城客掣鈴交)
(通二千石)
王龜齡遣妓送酒賜詩走筆為謝
不復襄王夢裏雲紛紛縞袂與青裙鳴鞭枉送齋中釀
病徹杯觴欠薄醺
與薦福
湖上童童百畆隂丹樓碧閣照清深不嫌歌板相喧聒
要見桃花印此心
豐城觀音院有胡明仲范伯達汪彦章諸公題字
中興人物數諸公遺墨凄(一作依)然野寺中欲訪英靈無
處所獨搔蓬鬢立西風
入桂林歇滑石驛題碧玉泉
百折﨑嶇嶺路頭一環清駛石間流須君盡洗南來眼
此去山川勝北州
敬謝經略祕閣餘甘湯二首
甘言誤我三折臂良藥為洗五斗腸欲知苦過味方永
請試君家肘後方
此老才堪上諫坡南州留滯意如何還將苦口劘英主
醫國懸知藥籠多
寧淵觀
極目洪波渺轟轟浪接天江心分殿宇勅賜號寧淵日
照山如畫雲濃小似烟休尋蓬島地只此水中仙
兩宋名賢小集卷一百四十四
