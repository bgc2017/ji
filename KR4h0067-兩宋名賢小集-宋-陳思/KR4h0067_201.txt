兩宋名賢小集卷二百一
宋陳思編
元陳世隆補
北山集(一)
程俱字致道衢之開化人以外祖鄧潤甫恩補官坐
上書論紹述罷歸宣政間進頌賜上舍出身歴官禮
部郎建炎直秘閣知秀州南渡航海趨行在紹興初
為秘書少監擢中書舍人兼侍講旋除徽猷閣待制
晚病風痺秦檜薦領史事不至卒年六十七
雜興十首
一日復一日百年如此耳那將千百計來日何窮己逝
者不可追來者安可知正恐聞道晚勿言功用遲
誤點成駁牛妙技有餘賞作意畫蛇足至今猶撫掌君
看人間事類此或往往浩歎可奈何悠然起遐想
中夜忽自省昔我今是非音聲故如昨齒長鬚滿頥有
人夢中言子念無乃癡今猶昔人耳昔人安在兹
濯濯簷下溜刁刁樹間鳴蟲號百鳥閙小大各有聲聲
多不留碍響振元無形何殊百千炬光影各自明
胡葵向晨照日引一尺長松栽四五年擢幹未出墻漙
漙露方晞借此顔色芳各留一寸心試待九月霜
春鳩一何拙社燕一何巧天隂逐其婦飲啄聊自了銜
泥亦綢繆記此華厦好物生固有分巧拙均一飽
毶毶新稿桔補此茒屋漏問云力田人歲事苦耘耨終
年手足胝得此以自覆香秔一過眼糠覈餘滿竇
昔年過吳江戀戀不忍去臨江客思盡廓若埽翳霧兹
為三年留己厭波濤怒乃知常人情趨新方捨故
軋軋田邊車卷卷不得休出之一寸痕益以幾尺流扶
提暴中野強作田間謳車聲真哭聲天遠將誰尤
少小思振竒頗恨身不成身成益多累信與憂俱生回
思二紀間浪使倏忽争誰能補黥劓反我孩與嬰
吳縣遊靈巖
春物己如許放舟出横塘扶橈漾綠漲迨此白日長草
木有佳色欣欣弄浮陽幽禽静相呼乘和自翻翔春風
不著人浩浩吹我裳終年思煩促於此興未央捨舟得
平地陟彼萬仞岡明霞墮山西夜氣鬱己蒼豈無從我
遊夾道鬚髯張風來得好語落落隨低昂幽堂埽禪榻
静對燈燭光身輕浴新出寂境慮欲忘虚忩忽含曉睡
起日照梁羣山發春姿秀碧淡以芳晨光晞薄露草樹
滋幽香徜徉尋昔遊步屧循長廊振衣一長嘯寸目了
八荒上嗟百世基竟坐一笑亡(見劉禹錫詩)當時館娃地今
作選佛場乃知諸夢境遁化豈有常飄然咏歸與此適
頃未嘗重來會有興肯使墮渺茫旁人挽予言借問身
閒忙吾方有公事子去無相妨
過方子通惟深
白日苦未晚我懷多隠憂憂思劇春浸浩漫不可收出
門欲有適舉步且復休塵中等膠擾念此將焉投駕言
城東北閻閭即岩丘是中有幽人厲志凌霜秋寸田荆
棘盡不假斤斧修門無雜車馬一飯乃見留虚堂芝术
香下有百尺虬蒼隂匝平地老幹森下樛堂中羅酒漿
耿耿燈燭幽四天黮無光萬籟肅以揫炯然坐相向更
僕語益遒我身動乖忤夢寐喬松遊常恐在泥滓永為
天所囚會當從之子濯足萬里流
夜半聞横管
秋風夜攪浮雲起幽夢歸來渡寒水一聲寒玉静穿雲
響振疎林葉空委曲終時引斷腸聲中有千秋萬古情
金谷草生無限思樓邊斜月為誰明
讀神仙傳
騎龍上天入太清繼世而往在我盈握鈴而呼大司命
主非使者走折脛乃知神仙非智巧積功累行如邠鎬
專懷邪辟祈長年誰言淮南鷄犬飛上天
鯉魚腹中有隠符白魚腹中有素書鞭靈走石纔一戲
騎麟上天亦徒爾誰能解衣涿水中使人呼指赤鯶公
莫作龍眉山頭客三百年來不得直故應未辦作李公
投身百斛旨酒中鼓琴先生有怒色有愛終當為物役
江都王勿預人事倮蟲膏血使誰從汝索
胥門著蔡經市門著梅福我為松江吏與汝相望亦相
逐高冠長劍衛士從有口底事使蠟封此身况不為陳
尉就公蠟封三尺喙不能擲米作硃為狡獪
古釣臺歌送阮閱休美成沿檄浙東
餓夫一往西山空攫金胠篋清晝同東方作矣事何若
玉匣未解帬襦中排肩炙手日卓午暮夜掉臂目送西
飛鴻謂言冰壺不受汚正似馬耳經東風我思一人去
我千載乃在淛水之東富春瀨山﨑嶇兮矗雲漢溪流
喧豗白石亂瀨聲盡處萬尋碧蟠蜿蜒兮守斯人之故
宅旁人指山名釣臺下視九土氛黃埃投竿百犗何足
道直拂三珠挂瑤草彼一人兮皎獨立清風為神冰為
骨珮瓊蕤兮結明月紉蘅蘭兮以薦枕兮服龍淵之無
缺羊裘蒙茸溪水旁大勝被袞升明堂劉秀發兵誅不
道氣壓昆陽纔一埽登牀撫腹坐太息始信赤符非至
寶君房素癡定不癡致位鼎足何其危阿諛順旨腰領
絶安知直言身見殺我昔客新安挂帆七里灘整冠
拜祠下岩岩千仞層臺巔神遊八極髣髴聆其語但
覺萬古松風寒滔滔舉世無不可正是喪我非無我嚴
灘水清山翠微貪廉懦立歸來兮奎蹄絮縫不可以久
棲
即事戲作四首
老烏作巢一何拙柳條垂絲今秃缺銜枝復墮苦饒舌
編條作巢枝錯節老烏柳好汝弗傷蔵烏待得春葉長
安巢令汝著哺母密葉更能庇風雨
黃雀黃雀飛相逐相呼門前啄遺粟啄粟飽即休有人
挾帚埽泥待作粥
鶴唳固有似云何啄泥取蚯蚓蚯蚓食泉曾不惡鰌䱉
蜿蜒尤不忍何如忍飢向芝田腥涎混爾不得飛上天
烏啼未必惡麾去恨不早鵲噪兩耳聾主人亦言好安
知一喙鳴喜戚自顛倒朝來羣鵲噪不己童稚無知助
我喜羣鵲自與烏争巢慎勿喜歡真誤爾
和虞長洲遊虎丘
尋壑復經丘人看李郭舟菱花多昔日桐葉最知秋虎
去藜藿盡龍歸蛙黽愁振衣臨石壁未羨習池遊
和友人陳傳道師仲司錄遣興之作
急景去不返宦遊心易闌死生交道絶冷煖世情看道
俗須多可隨緣亦大難一年還欲盡三界直無安
高郵夜泊書懷寄淮東提舉蔡成甫觀兼呈鄭使
君弇三首
久客頗自厭長歌胡不歸束書方有適捧檄定焉依塵
裏音客改山中信息稀十年長漫浪深覺負荷衣
命矣周南滯時哉冀北空居無刮目視動有轉喉窮泛
宅如蠻蜑淫書伴蠧蟲飄蓬故人念賴有綉衣公
長夏熱欲死迎秋氣己清蚊蠅任來往螟螣尚縱横行
止厭人問栖遲直自驚使君高義在解榻見深情
觀王君玉侍郎集有酒胡詩次韻
簿領青州掾風姿麯秀才長煩拍浮手持贈合歡杯屢
舞回風息傳籌白羽催深慙偃師氏端為破愁來
癸巳除夕誦孟浩然歸終南舊隠詩有感戲效沈
休文八詠體作
說將且不暇干時真自疎深慙叔孫子未辦茂陵書正
自飢欲死敢言終有餘平生畆畎志本不羨嚴徐
右北闕休上書
故廬今茂草新構羨茒茨久負泉石約空令猿鶴悲一
塵端可共三徑復誰期會結忘年友耕雲茹紫芝
右南山歸敝廬
沃壤有多稼良工無廢才固知時不棄正坐老無媒病
驥終難駕寒花不易開古來天下士取次没蒿萊
右不才明主棄
雁足慵難寄鷄栖出厭頻路長時有夢人遠遽如新膠
漆唯窮士雲泥隔要津囂囂亦何病懶放任天真
右多病故人疏
轉眼過三紀搔頭見二毛先秋同柳弱早白誤山高種
種從渠落青青竟莫逃形骸姑置此痛飲讀離騷
右白髮催年老
憔悴身仍健峥嶸歲又窮天寒春未應臘盡雪初融萬
化豈有極一生常轉蓬誰知原不動日月自西東
右青陽逼歲除
腷膊南枝鵲鏗轟半夜鐘遼遼數寒漏唧唧類吟蛩馬
革思強仕牛衣慕老農此身何處是輾轉聽朝舂
右永懷愁不寐
透隙風號屋翻簷雪洒窗遥知迷九澤似欲卷三江引
睡繙書帙澆愁泥酒缸無因踏松月癡坐對青釭
右松月夜窗虚
避寇村舍
再脫兵戈裏全家走路塵百年同是客萬事不如人幻
境終歸盡生涯正要貧故人知在否魂斷楚江濱
沙塞松江
三江既入今何有萬化無端去莫留蟹蚌失波枯斥岸
蛟龍移窟見沙洲水窮范蠡扁舟返海變麻姑兩鬢秋
通塞正應天數在荷蓑持鍤直堪愁
曉起
霜林一望極空寒曉鼓催人覺夢殘黃霧帶晴江渺渺
勁風翻影露溥漙香消引篆新添火髮密勝簮漫整冠
蔵拙懶便惟少事興來閒借遠山看
餘杭法喜院荆文公書堂文公康定讀書于此
鍾山太守起從龍鼓動風雷指顧中未見圖形求傅野
豈知徒步客新豐青鞵曾訪餐芝老白首惟餘搗藥童
蔵壁故應留斷簡至今山鬼動悲風
送蔣主簿入都赴試
東南貢吏紫髯郎一馬駸駸客路長袖裏山林洗塵霧
腹中文字了縑緗流年過我長如許樂事知君正未央
行恐飢來驅我去也遮西日上河梁
罷吏客郡城己數月滯留忽已歲暮浩然興歎作
一首
一行作吏向吳城五見娵隅上薄冰魏顗三章堪自約
殷源百尺敢言登揶揄只送人為郡噎媢初非我負丞
鞅掌栖遲俱害性不知鬚鬢欲侵凌
寒夜遣懷
強醉重雲欲散鹽三更飛霰忽驚簾大呼何與癡人事
此意多應俗士嫌出戶仰看天漫漫持杯愁作夜厭厭
消除心事多無處下盡中軍三百籖
人日書懷兼寄吳中二三友
東西南北走紅塵又見江淮草木薰小謝篇章成畫餅
卧龍功略付浮雲栖遲枳棘今如許嘯傲冰霜賴此君
俯仰折腰成底事故交千里漫離羣
許主簿見和過有推借再作奉呈
身謀自昔須三窟世味端能敗一薰醉裏閒愁濃似酒
春來歸思亂于雲松栽咫尺傳廬老棗實方將訪許君
却喜雲孫共來往扁舟時入白鷗羣
用前韻作招許主簿
風騷無復見黃初尚想應劉載後車病骨不知緣底瘦
愁眉時得為君舒動人春色來隨燕入眼溪流静見魚
祗有此中多好句可來茅閣試憑虚
適軒
厭苦常從樂未央不如腰足兩俱忘當飢糲食遺三鼎
便體綈袍勝五章夜雪扁舟千嶂静午風高枕一窗涼
飄然自適非人適肯受轅駒六尺韁
謝江仲舉惠酒
山城無物可忘憂但有平原病督郵知我囊中無白水
煩君若下出青州芳甘未謝三年醖傲兀能消萬古愁
會待東郊春意動鳴鞭乘興草堂遊
次韻張祠部見示
大滌先生不諱貧鬢髯雖白臉長春三江魚美東曹後
二柳泉甘慧曉鄰懷組歸來無長物挂冠誰復並清塵
自憐出處俱違性旋結衡茅寄此身
謝人惠硯
帝鴻墨海世不見近愛端溪青紫硯溪流見底寒且清
光凝淺紺淵之精斧柯千古遺仙局雲暗半山含紫玉
割雲鑱玉巧如神龍尾銅臺可奴僕君來自南數千里
不載珠璣如薏苡芊芊蹊草裹石硯文字之祥直送喜
明窗大几墨花春爐山吐蘭千穗雲虚中含默静相對
那復草玄驚世人
穹窿葬事回邑有感
生别萬里餘會面終有期死别不轉眸一朝千古非白
日光在天玄隂閟泉扉盈盈閨中秀土化成枯骴冠笄
共甘苦謂見素髮垂那知死生變不待桑蔭移室有病
時菌篋有嫁時衣了了眼中事閒糚靚容儀垂楊手曾
折為我當春稀迅流無迴波落英無還枝空房閴無迹
新墳草離離傷心北門道同來不同歸
過劉姓園居
負郭三頃稻並田五畆園人生如此足安用華其軒親
戚居南陌交遊在東村有酒輒共醉傾翰見情言三逕
雜桃李九畦蒔蘭蓀黃柑百頭奴碧梧萬枝孫山供景
無盡石映溪不渾桑麻中饋任布刈隣翁論下以活妻
孥上以奉凊温時從赤松子亦訪吳市門嗟我抱此志
十年若朝昏家山眇天末松菊豈復存兹園臨官道坐
笑車馬奔前山復場圃疏築隨坳墩我來適春穠亂眼
紅青紛恍然動鄉思夢寄東飛雲
題海會寺
萬杉堆青没山骨雲埋七峰時出没飛泉拂石瀉哀湍
下有萬古蛟龍窟蔵頭睡熟呼不起地坼三年蝗蝻出
千山脈理漬清甘一罅涓涓流石液同遊况與惠詢軰
納屐振衣何勃窣大門當前新築道跨水曲欄欹突兀
舂鳴轣轆趁朝炊水甽懸流機械發搘笻對此自三歎
抱瓮老人長搰搰却坐幽堂忽浩歌回首己失西山日
望九華
船發大雲倉五十里許顧江南衆山中有數峰竒
爽特異一見即知其為九華問篙人果然因知禇
季野於廣坐中識孟萬年正應如此作詩一首
卷簾對坐江南山掠眼送青來亹亹雲泉肺腸久厭飫
拄頰悠然聊復爾竒峰遠澹忽四五爽秀駸駸逼窗几
平生九華盛名下一見定知真是矣非關目力觀天奥
正覺羣山如聚米好山如人有高韵不獨江州孟公子
直緣佳處無仕逕落寞道邊同苦李大是忘年耐久交
藜杖青鞋結終始
山中對酒
秋容淡青山爽秀雨皆足清溪照千仞空翠疑可掬何
年顧兔窟桂子墮山腹老香散深林屑玉綴黃粟朝來
客衣動一葉下空谷客心如棼絲日月共煩促胸中尚
磊塊陶寫賴新綠要當酒千鍾澆我愁萬斛顧有獨醒
人翛然倚枯木
二月二日富陽城東
一春何許最佳處柳色初勻思殺人風繰雨練不可觸
明綠映空顔色新舊雨來時花未齊今雨一過花團枝
明朝試踏城西路己復可憐枝上稀
桐廬道中書事
一星熠熠初尚微俄傾滿天如灼龜溪流黯黮西山黑
怒芒當空唯太白舉頭仰書天漫漫飛星縱横絶河漢
新月未高不可見終夜起坐發三歎
題張太丞明園亭
京華真陸海聲利之所闤向來山林士往往去不還濡
足未肯已没身何足歎張侯翰林客金龜著朝班生平
用一指談笑起廢殘紛紛多俗子名譽莫敢攀五十未
云老幡然歸故山歸來謝奔走治此五畆園養樹如養
生斤斧不浪干醫花如醫疾察標見其源上有十圍木
蓊然午隂寬下有百步荷紅鮮映清瀾爽氣日夕佳西
山挂簷端安能九衢内髀肉磨韀鞍我今坐竒窮進退
坎井間違己恨紆轡長飢思抱關當時彭澤令四壁唯
瓢簞折腰未為辱徑去曾無難而我亦何者栖栖猶強
顔
即事
雲裏琤淙十九泉茅茨深寄白雲邊何年斷取仇池鏡
擲過荆吳萬里天
太湖沿檄西原道即事三首
司空山頭早出雲西源渡口十里隂烟中雞唱未及午
白雨作泥泥己深
上崖下谷鳥道中前屩後巾魚貫從西山路暗光己夕
東山山頭餘日紅
道旁瓮盎如汝陽石間電雹如吕梁不知身世在何許
舉頭四山鬱蒼蒼
送崔閑歸廬山
琅琊山中水韻入三尺桐琅然醉翁操發自玉澗翁流
泉不成音寫寄十二宫醉翁不可見妙語聊形容嘗聞
三峽泉上與天漢通請君記餘響相彼玉佩風此聲倘
可繼那復有此公
吾友胡少汲結廬皖公城灊山有小隠背負紫翠屏前
臨一溪水可以濯吾纓欲分青山半留我谷口耕信美
非吾鄉翩然遂宵征聞君草堂處亦復占地靈虚簷倚
蒼崖下有玉澗鳴樂哉不可到因君懷友生
有美一人
有美一人在昭君藕絲為衣蘭作裙君初顧言淑且真
直欲載以黃金輪人心變化如浮雲明糚覺暗笑且顰
何當還之承華茵令君宴寢凝清芬
有美一人在烟汀朱顔朝滌玉壺冰素手暮理朱絲繩
語言窈窕丹鳳鳴坐持紈扇睇秋螢何當還之翡翠屏
為君把鏡整衿纓
有美一人在南浦月明採珠光照渚瑶衣被體金索縷
獨抱幽寒沐烟雨何當寘之白玉宇為君謌陽春激楚
(時鄒志完在昭州曾子開在汀州陳瑩中在合浦)
賦長興錢圃翁詩
學書要不成學圃苦不早向來執戟郎何似於陵老我
無拏雲意所念在一飽閉門種蕪菁抱瓮澤枯槁荒畦
財一席嚙嚼到春草頗聞長城翁八十顔色好城西有
寬閒終歲常却埽安得五畆園如翁一生了
游善權寺
放舟荆溪上溪水清且徐雲中離墨山慘淡初有無捨
舟並松麓下直浮屠居朅來東軒上爽氣已有餘飛來
定何年無乃與此俱奔流潄庭下比竹梁寒渠山深絶
迒徑物物清以臞静森倚岩秀夭矯懸崖枯幽禽發寒
唳响振高林疎我行亦良苦却步計己迂解衣卧清晝
慰我千里劬
善權洞
嘗聞包山境中有林屋天旁通號地脈嶽瀆潜鈎連兹
山豈其類&KR1043;洞皆中穿二岩岌山足琤淙激奔泉牛羊
走大石吐受無窮年金堂下石液雪積如烹煎從來米
鹽稱浪播俚俗傳一洞改山腹穹窿亦聯綿誰題九斗
字大篆仍深鑴中蔵丈五石屹若龍騰淵回頭問主人
我軰定不凡云何逐官牒常得我所耽向來共幽討九
鎖蔵芝岩而我自林屋翩然遊皖灊洪崖倘可俯不在
南山南
白馬洞
披榛不知疲詰屈岩下路俄然見深窽偊步入岩戶一
泓窈而澄百步清以鶩人言紫髯仙白馬從此渡磊磊
盡赤石丹竈遺滓汙收蔵已兒啼效適勝麻護因知世
盲聾荒怪雜疑誤虚空如許大長嘯可平步胡為萬山
底躑躅向烟霧
章僕射山林
王子池臺迹己荒年來華構壓高岡長林不礙千山月
老幹猶含九夏霜便覺平泉冠東洛還依綠水寄南唐
蝸廬却喜通幽徑岸幘時來一嘯長
次韻張祠部敏叔遊滄浪蘇子美故園
醉倒春風載酒人蒼然猶恐見長身試尋遺址名空在
却歎張羅事己陳稍置曲欄穿徑竹别開高閣俯汀蘋
拏舟更欲陪清賞要看毫端藻繪春
次韻鄭大夫半隠亭
脫屣歸來稅兩轓信知塵世有蕭關幽亭似近郎君谷
捷徑知非少室山歲月優游真得計風埃憔悴獨何顔
園林日涉仍多趣坐看雲飛鳥倦還
哦詩夜坐缾罍久空無以勞寄吳興趙司錄江兵
曹
詩成不直一杯水年大常懷千歲憂何須中令能強記
正要將軍為破愁故人久負丘壑志公子欲尋梁宋遊
相逢倘有葡萄綠肯向西涼博一州
九日寫懷
節物驚心兩鬢華東籬空繞未開花百年將半仕三己
五畆就荒天一涯豈有白衣來到啄亦從烏帽自欹斜
真成獨坐空搔首門柳蕭蕭噪暮鴉
次韻葉翰林見寄
雅望清班亦醉翁暫令槐閣曳鈴空更憑他日歸賢守
畫諾何人稱治中便合追鋒來就日已知投牒有成風
貽詩千里兼金意俎豆長憐斷尾雄
相望千古一涪翁還向江湖四壁空病木自甘桃李後
野麀難著鳳麟中未成下澤還鄉里且寄窮閻庇雨風
舉世知音常契闊悲歌沉抑為誰雄
傅國華從使遼東己事還朝拙詩送别
夫君胸次有天遊笑指滄溟寄一漚正使叩舷歌小海
不妨安席咏洪流翩翩聊試千金學刺刺應慙萬里侯
歸袖飄然望華闕獨留珠玉照遐幽
向來南北歎流年十載相逢走道邊作佛頓慙靈運後
著鞭尤恐祖生先彈冠豈欲誇三組負耒還思受一廛
默計此身端未了别懷撩亂故依然(國華造道益深而予蹇淺滋甚故有)
(天游作佛之句)
窮居苦雨
漫膚便腹轉疎慵睡足茅簷自過鴻墨客綴令三尺喙
木奴何佀十年功門前羅雀非吾病竈底生蛙不世同
舊雨未乾新雨漲可憐愁絶力田翁
謝張敏叔餉陸子泉
接輿叩木狂歌處猶有清泉出翠微不學癡人供水逓
肯分餘潤及柴扉七甌己辦煎茶厄三咽能忘啜菽飢
身寄吳門聲利窟更思冰洞濯塵衣
張敏叔得請謝事欽仰高躅謹成口號
富貴紛紛有底難乘時如探槖中丸高人不啻雲華見
晚節誰為趙璧完且喜芝蘭俱發秀不嫌松桂愈清寒
他年側席思耆舊矍鑠猶能一據鞍
晚雨菊
異質寧當雜衆芳故應寒穎度微霜三山未必分靈樹
九畹何能擅國香不惜繁英供夕餌肯持佳色媚朝陽
徑須移奉華堂宴路草多應媿(缺)妨
登富陽觀山亭
橋公宅中木參天孫郎山前春燒烟大橋不向五湖去
建康宫深空歲年
送林德祖致仕東歸
壯而仕老而歸理也士溺於仕故困而知返病
而能休老而知止者世則猶然貴之若德祖於
斯三者無一焉然去官如脫屣是乃真可貴矣
德祖方未仕以學行有盛名四十起家至為部
刺史所歴皆儒官入糾天府於今為要地年始
登六十茹蔬飲水神幹儼如也一朝浩然有歸
志退自府舍不謀於朋友不告於妻子夜半狀
上府晨朝可命下斯亦竒矣予行道南徐過故人
蘇承祖出許振叔書道德祖挂冠勇决之狀予
時冒初暑向遠途忽忽煩憒聞之洒然如挹寒
流而逐清風也而或者疑焉予曰子無異也士
溺於仕久矣其視爵禄猶飢者之羡膏粱渴者
之赴水泉寒者之陽而暍者之隂也意若攀垂
綆而上千仞不可須臾置也今乃有不負通博
之才居軒冕之會非有宜去之年不得己之事
也然且一朝去之彼以誇競之心計之是豈不
可駭而疑哉且仕不仕何常之有德祖非為亢
者也非要利者也徒曰適吾之適以遂吾之性
而已雖然自砥節勵行之詔屢下所以愧責貪
競者之辭實深聖主之所望士大夫之恥也今
觀德祖之去就重輕亦足以振士風矣夫仕者
畢心力以奉所職處者先廉退以風士類是皆
有益於時者也德祖豈不賢遠於人矣哉既遇
諸淮隂舟翩然東使人有冥鴻之歎因為詩以
附諸公之末云
浩浩聲利間静躁同一區排肩日中市有類逐獸趨中
朝尺寸地衆睇咸睢盱安知大雲客出與飛雲俱翛然
棄之去初不計卷舒紛紛軒裳士瞠目口為呿茫然更
歎息不間賢與愚乃知楊少尹未足繼兩疏時當老而
傳不失仕且居非同會稽史苦誓困簡書不比狂季真
索身憂病餘耆老了無事方當騁亨衢投簮逸湖海沛
若縱壑魚雖無揮金事日者誰公如清風激多士故是
明時須恨無采詩氏倘有東歸圖
戲題郭慎求所寄書尾
老罷歸來寄一廛交親南北散如烟誦君雪暗天涯句
離合升沉二十年
題叔問燕文貴雪景
一壑回環十二峯茅茨送老白雲封如今塵裏看圖畫
却愧當年邴曼容
新作紙屏隆師為作山水筆墨略到而遠意有餘
戲題此句末句蓋取所謂柴門鳥雀噪游子千里
至也(時守秀州屢乞宫觀歸山居未遂)
急雨初收山吐雲清溪曲曲抱烟村抛書午枕無人喚
歸夢真疑鶴噪門
會稽喜得家書
黃耳東來一破顔宜從松竹報平安遥知雲頂峯前住
霜鬛風篁六月寒
偶作三首
薰風寂寂動林光紫翠隂中草木香山鳥一聲清晝永
白雲深處北窗涼
老向甘泉補侍臣歸來還作卧雲人一重一崦蔵烟塢
三沐三薰屏世塵
誰遣生駒玉作鞍春來苜蓿徧春山自知不入黃麾仗
振鬛長鳴出帝關
神魚泓是日與諸公流杯水中如西丘故事
柳州固竒士戲好亦幽絶遠懷西丘飲千古清興發徜
徉恨無所盤桓對羈紲聊為五里行邂逅一壺挈神魚
伏山根渟湛初一穴侵侵决寒溜沙石助清越披莎得
盤石離坐若天設實觴競乘流眩轉亦飄瞥争持或三
釂遇坎時一蹶歡來朱碧亂笑罷巾帽脱相望西丘游
詎易議優劣
張公洞
昔年京江夜飛夢投雲山仍追謫仙老嘯咏層崖顛左
盼俯無地蒼巒生紫烟當時賦幽賞妙境竟莫宣今我
來自東扶橈漾荆川飽聞張公洞怪絶駭所傳聊從二
三子一結青山緣北靈敞竒觀下矚壺中天恍然驚昨
夢了了墮我前仄徑繚危棧重扃護靈淵竒礓或岋倚
側洞時鈎穿初疑天台聚納此一室間夸娥運神化不
隘亦不顛又疑清都客翩然下雲軿幢旄儼行立導從
森蟬聯丹梯香霧温玉室珠瓔懸撑虚一柱屹戴重三
能鶱鉛竈久己冷青騾那可鞭香壇望八景東晨開五
便坡陀忽度險宛轉漫無邊或深如列厦或迮纔容肩
高躋乍捫頂偊步欲墊泉不知行遠近一步九目遷噫
嘻此天設端在太古先恨無少陵手寫之黃絹篇聊書
夢中夢投筆一粲然
借居毘陵東門四首
客去不能寐翛然清夜闌樓居俯長川仰視天宇寬長
川濯雲漢錯落星宿寒青燈故可親且還對塵編其人
骨己朽千載與我言掩卷三太息虚簷清露漙
急景不可挽吾生豈無涯吳中十年舊鬚鬢亦己華嗟
我壯且老方知失林鴉欲歸巷無廬欲駕途無車而子
亦羇滯心事如蓬麻人生無巧拙命定將如何
猗猗隔河樹羃羃緣階草時當長養候顔色豈不好萌
芒忽柯葉茂大旋枯槁滔滔不自知但見壯而老人生
亦草木萬化迭侵擾朱顔日夜變素抱豈自保
借居臨官道堂隂俯長河前車接來軫後棹紛相拏我
獨居其間超然嘯而歌頗從故人語安用高軒過旁有
五畆圍不知主誰何時能曳履往豈異吾山阿
和柳子厚讀書
事賤反多暇居卑適無虞人間不争地聊此謝畏途豈
無營營子熟視付一吁廛中亦何有坐聽日月逾展卷
閱千古置書忘萬殊不妨權子母亦復商有無平生僅
識字乃與憂患俱持此遊學海層臺漸積蘇年來但遮
眼頗覺心恬愉嚢錢足自飽肯怖騶朱儒起卧一榻間
兀如橜株拘涼風北窗下不減愚溪愚誰能三萬卷懸
頭苦劬劬小極正當寐睡魔不須驅
兩宋名賢小集卷二百一
