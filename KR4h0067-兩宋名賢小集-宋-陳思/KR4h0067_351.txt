兩宋名賢小集卷三百五十一
宋陳思編
元陳世隆補
林湖遺藳
高鵬飛字南仲餘姚人有林湖遺藳
次王元吉詠梅
約略陽和動琯灰南枝已冠百花魁莫教隴驛攜春去
且向羅浮喚夢回玉骨風標自仙種鐵腸賦詠漫多才
只應䞉結青青子調鼎功夫看後來
窗軒
一窗開永晝萬象出天成風力欺楊絮雷聲喚笋萌愁
多春不願病起眼猶明最喜今朝雨川原是暮耕
過王氏雲莊
十里雲莊路東風信杖藜好花連夜發幽鳥傍人啼香
宇禪心冷山容醉眼迷老僧春睡處明月映樓西
孤吟
世景雲來去人情水淺深塵埃從滿眼交友欲知心山
簡豈愛酒陶潛元解琴對人不敢語仰面數歸禽
深夜風雨有懷故人
心馳流水高山外身在落花啼鳥中滴得愁濃紅杏雨
吹教夢斷碧梧風垂堂遠愧千金子掃地空憐一畆宫
兩朵燈花伴孤獨清懽那得玉人同
首夏
千里辭家不作難歸來春事總闌珊久留午夢梅黃雨
重索冬衣麥秀寒百箔老蠶鋪雪乳一庭新竹長琅玕
此時正喜民財阜野草閒花任自殘
湖上
舟載閒雲穩湖光盪碧天笑看沙上鳥終日伴雛眠
深夜獨步思兄南伯舉杯叩門則卧矣
綠柳橋邊古道横乾坤寂寂夜三更月窺門處君高卧
露濕衣時夜獨行杯酒孰同驅俗意天風時下步虚聲
明朝世界塵依舊試挽銀河一洗清
丈亭渡阻風
捲地西風翻巨浪小舟仍泊夜來灣行沽攜榼雖無酒
卧看開篷幸有山原草正肥黃犢飽汀蘋未老白鷗閒
平生遇險須知止眼對江神一解顔
湖上
好景難逢奈老何十年此地絶經過山如得意晚猶碧
雨亦知愁秋更多造化從渠旋磨蟻利名笑汝撲燈蛾
湖邊直欲呼船去更共漁人掛綠蓑
晚興
風静湖光一鑑浮青山四顧淡舒秋松隂滿逕歸來晚
醉看巖花笑白頭
夜渡鄞江
睡起開篷月在沙晚江山影動龍蛇詩成索筆無人應
酒盡囊空何處賒船去船來數聲櫓江南江北幾人家
星娥定怪歸來晚從此西風欲泛槎
南溪
聞說南溪好肩車帶雨來澗泉鳴細石松木倚蒼苔雲
笑人情薄山隨客語回黃花幽意足知復為誰開
次静海令盖晞之食蟹
吳中郭索聲價高草泥足上生青毛越中海市喧兒曹
白蟹厭飲霜前螯新豐逆旅酒濯足齊國相君飯脱粟
當時珍味無所需吳越土宜俱碌碌
復遊鄞江
欲叩山扉汲野泉支筇且駐柳隂邊苦無平地休穿屐
待有輕風却放船孤笛吹開雲裏月一竿撑破水中天
舟人相戒低聲語沙上恐驚鷗鷺眠
次孫燭湖秋夜有感
忽作清宵夢非關世累長月隨花影轉水照木隂涼浴
露千峰碧梳風兩鬢蒼明朝須洗耳秋意過寒螿
舟中
木落山高秋去後犬驚人語夜深時小舟滿載離愁重
惟有孤鳴寒雁知
一水分流無限曲兩山村對不知名漁翁夜半歸南陌
認作中流擊楫聲
秋晚
斷雲送歸雁斜陽明晚楓西風灑雙鬢醉倚危闌東
兩宋名賢小集卷三百五十一
