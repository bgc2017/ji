兩宋名賢小集卷一百七十一
宋陳思編
元陳世隆補
椒亭小集
康與之字伯可嘉興人建炎中駕駐維揚與之上中
興十策聲名大振宰相汪黃輩不能用及秦檜當國
擢為臺郎專應制善為樂府時以柳耆卿目之有詞
五卷凡中興粉飾治具及慈寧歸養兩宫歡集必假
伯可之歌咏嘗與檜對局格天閣下檜戲曰此卒渡
河是爾將軍之疥癩伯可應曰今皇御極視公宰相
如腹心檜大喜撤碁酣飲而罷檜死與之亦謫五羊
名勝志云番禺縣玉虹洞之南曰聚龍岡宋嘉興人
康與之流五羊時居此桯史載其在高宗時與左璫
狎適睿思殿有徽宗御畫扇上時持玩流涕璫偶下
直竊擕至家而康適來留之燕飲出以示康康紿璫
入取肴核輙泚筆書一絶於上即玉輦神遊之句也
璫出見之大恐而康已醉無可奈何明日伺間叩頭
請死上大怒亟取視之天顔頓霽但一慟而已
題徽宗宸翰
玉輦宸遊事已空尚餘奎藻繪春風年年花鳥無窮恨
盡在蒼梧夕照中
遊慧力寺(在清江縣)
天涯芳草盡綠路旁柳絮爭飛啼鳥一聲春晚落花滿
地人歸
江上濃隂曉未開瘦笻支我上蒼苔春寒前日去已盡
今日又從何處來
僻居
巷僻過從少柴門盡日關鶯聲常在柳雲影不離山有
道難言(缺)雖貧未厭閒川原煙四暝春思有無間
鷺
春暗汀洲杜若香風標公子白霓裳碧天片雪忽飛去
何處人家水滿塘
琵琶
夜深琵琶聲似裂一曲霓裳一庭月曲終人影在西階
困倚東風步搖折
可惜
簾幕重重下玉鈎隔簾春在柳梢頭東風著意相料理
吹去楊花不自由
鶴舒臺
白雲深處路﨑嶇鶴去臺空景物殊山展翠屏連紫幕
泉分清溜滴明珠道人秪問丹砂井隠客猶尋九節蒲
試問葛仙仙去後至今遺蹟事如何
招真詞(并記)
自姑蘇出齊門沿而北望山如巨鼇盖常熟縣之虞
山也邑去江不及一程陂湖畎澮之積自南至者傾
馳會於江江河既應則迅瀾倒流二水相制移時而
不能去山無竒谷惟荒墟白草醜石散亂陂陀迤邐
而西有修竹横林隠見於兩山之間其中為招真菴
元祐中道人申氏泰陵徐處士弟子也松林森茂亭
宇簡寂如隠君子之居通州道士喻抱元增治之舊
名竹林至是更以招真請記於僕乃歌招真之詞以
系之曰
白鶴巢兮丹井空蓬山杳兮煙霞濛陵谷變兮今古木
葉下兮秋風飛仙去兮朝太微黃冠野服兮以遊以嬉
飡霞臥月兮世不我違與世滌映兮天門可馳蒼龍嘷
兮雲漫扉石泉冽兮山芋肥俯仰宇宙兮日月蔽虧靈
秀回薄兮野芳呈姿山中之樂兮萬化莫移仙人不來
兮隠者曷歸
嚴陵懷古
建武中興寶運開股肱俱是濟時才漢家鼎祚如磐石
此老方圖拂袖來
玉虹洞二首
睡起疎簾一半開更無人迹過青苔須臾蒼狗風前變
雷雨驅潮出海來
滿山一夜風篁響透屋三更月露寒自掩殘書推枕睡
江湖秋夢水雲寬
兩宋名賢小集卷一百七十一
