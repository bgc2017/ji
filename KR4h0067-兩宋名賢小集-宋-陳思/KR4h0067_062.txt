兩宋名賢小集卷六十二
宋陳思編
元陳世隆補
樂圃餘稿(一)
朱長文字伯原其先越州剡人家吳郡嘉祐四年進
士授祕書省校書郎改許州司戶參軍充蘇州教授
築室郡西表曰樂圃鄉人稱為樂圃先生紹聖間除
祕書省正字兼樞密院編修卒有樂圃文集
公堂置酒羣彦咸集作詩呈學中諸先輩且用叙
别
漢有郡文學儒宫所宗師稚圭雖欲滯鄧禹猶願為聖
朝興庠序内外振新規嗟余介且拙性與丘壑宜青衫
起泮水六月開辛夷經術聊辨惑文章非振竒羣英何
濟濟屈就董生帷講習良可樂效學友相資但觀芹藻
長不䘏顔鬢哀忽傳太學命飛詔下天涯自省草茅賤
豈稱廊廟知親友頗敦迫黽勉趨官期生平好古心或
冀伸此時偶兹春奠畢將與諸生辭濁酒多如澠頒貺
自守麾鄉飲久不講禮意猶可追高閣矗丹檻公堂煥
雲楣裒衣二百衆齒髮叙尊卑籩豆儼在列鵷鴻來有
儀珍饔薦瑤觴雖醉尚肅祗式燕固云善有行尤愴離
勉旃重勉旃修業戒荒嬉黼繡在德義金玉惟書詩豫
章生拱把羣木共威蕤養之得其性自有凌雲枝又如
甽澮流不息趨天池居鄉為閔參得志慕臯䕫當令竹
帛間炳炳令名垂
蒙使君召預池光之會
韋公池閣尚依然賓主於今不乏賢郡内欣逢兩耆舊
尊前喜會四同年清談自可成珠玉真賞何須聽管弦
燕罷旌旗搖暮靄蔡經寂寞别羣仙
遊虎丘借前韻
一丘雖小勢巉然自古登臨歴幾賢門惹白雲常盡日
地藏靈劍不知年清歡相與隨雙旆幽趣誰能解七弦
每月來遊存故事郡中依舊有詩仙
次韻蒲左丞宗孟遊虎丘二首
命相將來傅說舟愛山尋遍樂天遊先聲汶北安千里
選勝吳西賁一丘静見隴雲生峭壁寒知海氣入危樓
鏘金佳句留蕭寺剡紙朝來貴此州
蓬島竒峰水四環何年涌出向人間清池不測通滄海
寶玉常存潤碧山曾致神仙留歎詠可令軒冕樂蕭閒
謝公方為蒼生起戀戀烟蘿日暮還
次韻蒲左丞遊虎丘十首
玉堂紫閣冠英流身作三公未白頭須向鳳凰池上浴
豈容蕭散詠林丘
掃石捫蘿向上行門前坐見白雲生應思夢得多佳趣
獨宿樓中待月明
地近峯低俗慣游不知絶頂冠吳州從今合與名山等
左轄題詩翠嶺頭
羣山處處盡凌空未若竒峰隐寺中一見便知名不棄
為傳佳句滿江東
萬丈潭澄挾兩崕削成竒壁自天開龍泉一淬名應得
不待秦皇發冡來
層巒稍稍暮雲歸喬木森森衆鳥依再踏石花尋去路
畫船十隻帶斜暉
丘如蹲虎占吳西應得佳名故國時未必金精能變化
空傳怪說使人疑
海湧當年有舊山吳王侈葬倚層巒誰知國破丘陵在
兄弟幽居屬二難(乃王珣王珉舊宅)
西溪風月宜真賞東嶺烟霞稱苦吟他日黃扉勤論道
秋風一夢到山林
雲霞咫尺壓吳郊乘興斯須棹小舠欲往結廬嗟未得
羨他何氏有三高
喜雪上太守
築壇精禱意通神零雨先期澤此民驟作六花猶及臘
更遲一日即回春飄然燕寢初驚密平疊高樓漸喜勻
千里山河忘險穢十門坊市絶埃塵謝庭賀宴凌晨集
郢曲歌聲遇景新細入吟窗粘凍筆輕隨舞袖落華茵
膠舟漸進危檣遠汲井彌甘短綆伸遍壅枮根蘇杞柳
巧裝寒葉活松筠終朝訟息延嘉客幾度年豐逹紫宸
力可回天消旱暵為霖豈獨傅巖人
次韻朱牧樂圃宴有感
竊禄都無簿領迷得錢邀客手頻擕春來佳景廻三徑
雪後晴波滿一溪歲月易凋青鬢色塵埃難上白雲梯
煩君枉駕慙荒索空種梧桐待鳳棲
次韻彦書席上有作
蒼烟寒水滿方塘插架排籖典籍場喜對七賢閒把手
希逢四皓醉飛觴林深迥出千齡幹(圃中有千齡檜)詩就俄成
萬丈光逸興欲尋丁氏宅雲間老鶴共昂昂
雪夕林亭小酌因成拙詩四十韻以貽坐客昔歐
陽公與人詠雪先戒勿用棃梅練絮白舞鵝鶴等
字今篇中輙守此戒但愧不工伏惟采覧
極望鋪千頃平觀徹九霄縱横隨物象合散委天飇灑
竹聲微動粧松勢不搖庭空飛鳥影窗失遠山椒釣罷
盈孤嶼行稀覆小橋爭光籠碧瓦騁巧綴柔條片片誰
裁製團團似琢琱丘陵平坎險草木起枮焦皎潔那容
染輕清祗自飄掬來便幼穉披去羨漁樵篷冷孤舟泊
蹄輕逸驥驕危樓明皓皓虚室靜蕭蕭餘霰飛殘夜層
冰結霽朝界疑華藏見境入洞天遥嚮晦終難掩居高
却晚銷潤滋甘井脉寒減暮江潮思婦啼紅袖征夫擁
皂貂履穿愁踐足心悟任齊腰就映猶開卷頻烹愈病
痟袁公當獨卧謝女尚能謠旋取茶鐺汎多收藥匕調
任令埋蠟屐直欲鼔蘭橈掃處迷三徑吟餘凍一瓢因
思良友至急命牧童邀池館增瀟灑杯盤奈寂寥壺中
聞笑語物外覩風標真樂非弦管竒辭脱篆雕紅塵蕩
滌盡宿酒等閒消燭映凝膏淺香清切柏燒談圍終易
解詩將可稱驍聞道羣賢集方從五馬招黃堂催盛燕
緹幕會英僚海氣連平埜巖光滿麗譙繽紛霑壽斝炫
熀照華標劉白才名重枚鄒筆力超袴襦歌美政牟麥
慶新苗畎畆深盈尺風雲會再宵賀聲周四境瑞奏逹
中朝郡國仁風遠乾坤協氣饒年年書大有擊壤望唐
堯
奉謝司封使君晏公臨顧園居三首
閒臥林泉與世疎使君三度枉旌旟未陪徐穉升賓榻
敢屈文侯軾敝廬暫擲魚竿絲半卷旋開新徑草全鋤
悔無美酒拈巾漉難得金波欵緒餘
未入柴扉即下車茅齋揮麈緩論書不知銅虎威權重
豈責荷衣禮貌疎此日狂歌希魯望昔年能賦擬相如
篋中殘稿如傳後雖枉朱幡亦不虚
甘盤德業滿天區博學承家行有餘鳳翥頻觀先帝詔
牙籖新補相君書晨羊不飲康衢靜夜犬無聲獄犴虚
風績巳應推第一鼇峰深處列仙居
次韻虎丘祖印大師秋日寄懷
不愛紛華愛寂寥松風竹月共蕭蕭因隨野鶴過三徑
每對江鷗洗一瓢無復塵埃沾短褐尚思煙水泛歸橈
道人肯與羲之友飛錫重來莫待招
重九與子通游虎丘謁祖印大師三首
絶境良辰少兩全搘笻莫倦到山巔清談己可忘樽俎
真樂何勞聽管絃才子就題黃絹語高僧多諷碧雲篇
孤舟欲去更回首天半樓臺生晚烟
秋山寥曠景無涯執手憑欄到日斜地竦一丘容澗石
天低四面納雲霞凌風劇飲從吹帽多病忘情懶插花
深羨二難兄弟好共將巖壑占為家
浮世誰知金石堅吟鬚俄頃見皤然登山未免懷千古
汎菊相期保百年方外逸民猶有傳人間高爵豈如仙
良辰盛燕多遺蹟何似江南五柳賢
彦和善談性理子文繼成偈句見要屬和謹次韻
萬法都明一瞬中可憐情膜久相蒙浮雲映月元非暗
病眼生花本是空斷想求真猶未悟將心覓佛轉相攻
誰能吸盡曹溪水莫負當年祖道東
彦和與子文相期卜鄰子文作詩以遺謹次韻
仙才宜在道家山却學幽人欲閉關清燕曾陪明主問
羣言巳助相君刪談圍莫敵書盈腹詩社相過酒滿顔
聞道卜鄰同喜慰亦開荒徑待餘閒
次韻子文抱病幽居之作
幾年綵筆擅詞場鬢髮相饒色更蒼千里舊聞稱驥騄
九霄安得接鸞凰醉憑淨几抛烏帽閒捲新詩置錦囊
治世莫將公幹比松陵風物勝清漳
好閒不復愛輕肥病起神清與道宜藥竈夜寒新焰歇
書窗晝寂竹隂移坦懷莫學窮途哭行己應無屋漏欺
里巷游從須勉強相逢猶記是童兒
佳雨應祈因思昔年諸友作詩今再叙舊
晏侯昔為州歲旱慶霖雨夫君與方子吟思共清苦不
才輙繼聲玉石愧同處賡酬自邦君歌詠徧幕府開編
讀英辭風義恨修阻歴年屈指八閱守今巳五(自晏易五守)
温温劉蘇州(謂夢得)揚仁美風土篇章極清新操行到淳
古去年掌膠庠幸此廕德宇遇君來自西暫作臯橋旅
(謂公權)並游盍簪裾良宴陪樽俎辱顧眼俱青言詩多見
與近當庚伏間不雨病禾黍田乾如龜裂藴溉勞遠取
如惔沴氣生望歲羣心沮園居雖閒曠何處逃藴暑使
君憂憫深雩祀以時舉精誠禱祠下若與神告語隨車
油雲飛闔境膏澤溥稿苗興膴原涸轍通别浦萬輪水
可汲千笠草務去秈禾與稏稻指期入我庾清暉登谿
山餘潤滿林圃中吳垂白叟買酒相忭舞掃石邀良朋
清風快談麈此時無一詩歡意何以叙朝家日隆平二
聖保基緒施仁塞天淵敷政皆堯禹舊臣留旦奭新相
拜房杜風和調舜琴俗厚空周圄銷變召太和協氣應
律吕吾儕夙承學嘉慶幸親覩相期美康平復見頌多
稌
蘇學十題(并序)
蘇學昔有十題曰泮池玲瓏石百幹黃楊公堂
槐辛夷石楠龍頭檜蘸水檜鼎足松雙桐是也
或云蘇子美命名然篇詠莫傳殆有其名而無
其辭也予頃至學中訪所謂十題者其存有六
而龍頭檜蘸水檜鼎足松雙桐者亡矣蘇學故
南園之地南園者錢元璙之所作也錢侯好治
園林築山浚池植異木充其中未久歸於國朝
百年承平之間萬物暢茂遂得其生厥後割南
園之巽隅以為學舍遺墟餘木迄今猶有存者
而建學之後繼有培植然間有為風霆之所偃
拔卒隸之所摧毁甚可太息夫無則巳矣其存
者當為之珍惜因取六物又益之以多幹柏並
秀檜新杉泮山復為十題題各有詩以傳來者
庶幾觀是詩而愛其物則勿翦勿伐騶虞之仁
行葦之厚見於學校之間矣豈如孔明廟柏攄
少陵之幽憤太清仙檜發曼卿之竒藻好事博
雅為之嗣音元祐壬申正月十有四日
泮池
怪石鋪幽麓芳塘倚茂林冷光開玉鏡清影滌人心芹
藻無傷性龜魚各就深泉源應不涸何必傅巖霖
玲瓏石
巨浪洗蒼玉一峰飛我前鑿開混沌竅窺見滄浪天洞
敞延華月巖虚生翠煙幽軒相對久古意日翛然
百幹黃楊
寶幹多林美孤根一氣同春餘花淡薄雪裏葉青葱蕃
衍非人力堅剛禀化工寸枝裁玉軫可助舜南風
公堂槐
五紀栽培後三春長育中靈根盤故國密葉蔭儒宫患
與般斤遠謌宜魯藻同先儒垂意遠期此出三公
辛夷
楚客曾留詠吳都獨擅竒風霆存老幹桃李避芳時名
入文房夢功資妙手醫紫微顔色好光占鳳凰池
石楠
昔年曾玩賞移自碧山遥古幹磨文石寒枝熨翠綃雖
殊楩梓用終免雪霜凋來者宜珍護毋令困採樵
多幹柏
古柏列重門連枝若弟昆參天分直幹得地共靈根月
照龍蛇影風吹鐵石痕鸞凰期可宿香葉向春繁
並秀檜
盤根幾百齡合幹倚冥冥偃蹇雙虬聳聯翩兩蓋青紫
鱗霜外躍紺葉雨餘馨左紐憑仙宇何如拱泮亭
新杉
弱植還生意凌冬見後凋尚低霑雨露更長拂雲霄庭
月搖疎影簷風舞細條他年逢匠石寶棟壯天朝
泮山
山形拱泮宫林壑意無窮自得千巖秀無虧九仞功光
延東嶺月清轉碧潭風官冷真相稱婆娑一釣翁
佳雪應時呈司封使君三首
蘇臺風雨久如期太守精誠不待祈萬廩更為來歲計
六花故就臘辰飛靜裝松桂仙枝老深壅芝蘭土脉肥
衡泌棲遲墻仞遠為公何日賦緇衣
炫晃天花著物新壺中萬景淨無塵光輝只欲饒寒士
清潔尤宜比古人韋白吟時飄入硯鄒枚宴處舞廻茵
明年霄漢横飛去應踏繁霙拜玉宸
千里江山入郡樓憑欄乍喜密雲浮冷光交映天峯色
餘潤遥隨笠澤流民疊袴襦看不厭客叢簪履賞應留
野人乘興狂吟外引鶴披蓑上釣舟
次韻司封使君新歲喜雪
玉燭均調應改元賢侯喜雪望堯天(太守詩云王正首此書佳瑞三見元)
(豐大有年)暗聲撒竹南齋夜瑞彩連雲畫戟前千里湖山成
洞府萬家觴詠展賓筵應憐陋巷袁安卧擁褐孤吟又
過年
次韻司封使君立春紀事
碧瓦猶藏臘雪寒東杓初向斗旁觀雪垂華旦天京遠
雉舞條風野老歡官柳嫰黃迎皂蓋園蔬新綠委金盤
詩才例作姑蘇守一曲陽春喜歲端
次梅評事韻
滿目紅塵泪眼深誰能世事總無心買松野老栽成徑
覓竹山僧種滿林薄酒時斟資道氣好詩頻諷滌煩襟
鳳雛光顧門庭喜應笑陶潛責子吟
梅公書齋挂蓑笠釣輪船楫四物形於詩句予為
和之
快楫輕輪笠與衣閒將四物挂柴扉江頭夜雪好披去
湖上春光宜棹歸靜處無憂嫌印綬貧中有味勝輕肥
興來願借君無却渺渺烟波一葉飛
英宗皇帝挽詞五首
仁廟規模遠慈闈教愛隆承平萬世策臨御五年功玉
鏁開天上金縢納匱中乘雲那復見陵柏起悲風
英斷能承祖慈襟善繼仁詩書教宗室禮貌待元臣損
己遲徽册欽天撤步茵昔年平水患盡力在斯民
代邸推賢久甘盤授學精持盈周鼎重立長禹謨明仙
館靈芝秀嚴祠宿潦平歴觀唐漢盛未若廟稱英
鳳翣行將遠龍髯斷莫尋白雲留穆御黃屋豈堯心雖
享天齡淺終成睿算深垂鴻須萬祀累葉奉姜任
有德三宗後無憂累聖間鳳當金粟翥龍隔鼎湖攀玉
几言猶在霓旌去不還園陵饒瑞氣東接永昭山
次韻送毛正仲太傅赴召
馬周起布衣一日見紫宸獻言中機會數歲持衡鈞歎
息慕前哲誰能繼清塵毛公東南美迥掩竹箭珍高才
與精識卓爾出天真論政明得失談兵到幾神天戈討
梅山婉畫昔己伸一官遇賢守相與康吳民孰云芙蓉
幕久臥五色麟聖君馭羣材功業圖日新旌麾牧頗用
帷幄良平臻竒士求即至當世有偉人君今赴明詔亨
會在此辰夕發碧江外秋過清淮津彤庭敞神麗文陛
高嶙峋良籌上意合深策廟謨親功名立少壯富貴逼
此身我亦有志者卧疾松陵濱耰鋤代長鉞韋帶比華
紳高懷未遐棄荒徑枉朱輪纚纚聽君語懦夫氣益振
病騮觀逸驥舉首嘶鳴頻尚期居要路廻光及幽淪
次韻公權子通唱酧詩四首
春晚遣興
春華急似曉天星誰得年年鬢髮青露濯淺深枝上錦
風吹離合水中萍吟餘金谷香隨步書罷蘭亭酒欲醒
擬把冽泉同一酌為君林下洗寒瓶
閶門懷古
九曲堙淪茂苑荒吳人誰復怨吳王莫言故國千秋遠
知是仙家幾日長湖上只誇浮海相里中休笑效顰娘
舊時芳徑今猶在但屬漁樵自採香
春日旅懷
身在塵勞未免憂傷春佇立碧江頭回腸只殢千鍾飲
方寸那容萬斛愁懶看錦袍凌巨浪好乘黃犢傍高丘
池塘得句頻相示直把珠璣為暗投
牡丹
竒姿須賴接花工未必妖華恨洛中應是春皇偏與色
却教仙女愧春風朱欄共約他年賞翠幄休嗟數日空
誰就東吳為品第清晨仔細閱芳叢
秋月乘興游松江至垂虹亭登長橋夜泊南岸旦
遊寧境院因成十絶呈君勉且寄子通
綵衣幾度醉江濱今日重來泪滿巾惟有舊詩存屋壁
豈知投老負垂綸
前哲臨流猛拂衣身違憂患是先幾非才自合居閒曠
不泛五湖何處歸
雲動檻中雙槳飛天圍林外月帆歸欄杆倚徧日云暮
坐看丹霞生翠微
人爭軒冕安在哉我愛煙霞歸去來魯望有靈還見笑
更回城郭戀塵埃
兩山映日磨蒼玉萬頃涵虚皺碧羅不會樂天猶近俗
漫將絃管雜烟波
長虹穏臥碧江心夢寐頻游覺莫尋歡友相逢清絶處
酣歌一夕抵千金
漠漠秋烟羃故園沉沉暮色暝漁船月華未出詩翁遠
樂事人間少十全
銀潢倒瀉入滄溟身近魚龍夜不驚鳴艪空飛孤鴈過
漁燈照浦一星明
僧舍蕭疎竹葦間開軒處處面雲山詩家不及禪家樂
坐臥湖光百慮閒
江裏鱸肥味不羶江頭酒美滑如泉長橋為席雲為幕
抵欠洪崖笑拍肩
轉運少卿生日
昔在章帝朝先君為名臣入陪儒林署出擁使者輪忠
謨與休烈萬世永不冺惜哉未大任天意昌後人公生
韞俊德磊落功絶倫深林有條梅不採自可珍外隅正
以方中府粹且仁沛然施之事迅若般之斤自聯金閨
彦頡頏三十春牙籌析經費龍節綏遠民朅來天之東
威譽薄海垠羣情無遁照衆理日益勤吏徑皆敞闢弊
根悉鋤耘惸惸舊鰥寡今也皆不貧闔部數百城膏澤
一以均正月方再浹是日為生申東人競祝公百福叢
於身同宗復荷德善禱久所陳況公方耆艾百行享明
神俾公永且康筆端扶化鈞俾公熾而大膝下森華紳
近得舉芳躅(荆南侍郎)前望伯虎塵(朱虎)先閥期益顯蹇品庶
可親
上運使陳兵部
屈指西州當世英我公傑出久知名自從揚馬竒才後
又得岷峨靈氣清剛者近仁今始見惠而知政古難并
胸羅萬象縱横有目悦羣情黑白明己借牙籌安右輔
尚留金節壓東瀛片章持上雲霄動一檄飛前草木驚
斷割劇繁如簡易碱砭瘦瘠使豐盈此時阜俗資良策
匪夕疇庸在老成竊愧衰姿毗太府幸逢雅量庇寒生
欲祈隂施增仙算幾見蟠桃結子榮
奉和司封使君春日回文之作
佳景更同民共樂俊髦皆集盛飛觴花隨客醉還成句
柳贈人行欲斷腸斜月上時霞散綺暖風來處寢凝香
華年惜過須心惜富貴叢身逼鬢霜
次韻司封使君和程給事
通波隄上幾鞦韆花接遥山柳接天故里松楸霑雨露
神都池苑隔雲烟耕桑交勸紅塵外羅綺分遊畫舫邊
暫歇甘棠隨衆望不禁野岸更聞鵑
次韻司封使君和陳給事寒食城外感事
花如步障草如茵萬景繁華在此句金印誰來誇故里
密章燔了賁慈親莫看白髮興千感好共朱轓醉一春
俱是詩人兼富貴只疑元白是前身
次韻司封使君和程給事
勝地寬閒舊卜鄰耆年得意闢高門中吳晝錦如公少
好作坊名賁故園(程公次其地古雨亭在南園置為宅基久矣近歲始成而未聞有坊名)
次韻司封使君和程給事越來溪三章
溪色如藍照舳艫越王金璧獻姑蘇館娃宫裏長高枕
不覺行師到國都
萬騎連雲照水犀旌旗倒影蔽長堤誰知數歲干戈後
不是吳溪是越溪
忠魂自逐滄波去往恨空隨茂苑春若使吳王思後患
屬鏤只合賜䜛人
送魏君致遠之吳興兼寄祝修中
庠中今多才燦若荆岫玉琢磨觀粹美尤愛魏與祝二
子幼相友共學横山麓抱書來泮宫美質異碌碌文辭
堪適用光瑩輕縑幅前年掇高選麗賦人爭錄吳興太
守賢好善下白屋貽書勤聘禮掃榻待英躅伯樂過冀
北所顧皆驥騄翩翩告别去舟泛苕溪渌南陔急親飬
聊以奉水菽愧我不能留嗈嗈想鴻鵠良辰振六翮一
舉聳羣目雲漢期高翔稻粱非所欲
吳門比月不雨司封使君深閔而精祈俄有嘉應
謹吟成七言二首聊代謁賀
賢守憂勞鬢欲霜通宵霡霂滿吳疆五湖水闊魚龍喜
九曲塵清檜柏香(九曲路自胥門外入姑蘇臺)更入高鄉多䆉稏雖
當淺處泛艅艎為霖事業傳家世潤澤應難限一方
一雨歡心幾萬家預期春稻博流霞低侵滬瀆田交岸
(今歲低田早種松江東瀉海曰滬瀆也)高傍支山水滿車葉幄漫霑桃李
實隄奩暗長芰荷花豐年闔境渾無事閒把詩豪放兩
衙
兩宋名賢小集卷六十二
