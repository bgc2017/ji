兩宋名賢小集卷七十六
宋陳思編
元陳世隆補
安岳吟稿(二)
送范百禄子功學士知諫院二首
天庭高議破羣姦先帝曾將侍從班談笑一辭雙闕去
縉紳遺恨十年間傾朝每憶劉蕡對側席纔聞賈誼還
言貴逡巡非久計行看鳴玉上鼇山
聖賢中道意何如歴歴樊川論諫書要在致君成德業
不當沽直徇名譽平生忠義傾心際後日經綸試手初
得意古人多氣義彈冠應有舊簪裾
和蒲安行題鮮于秀才山居
羣峯屋背猿烏啼二江門前鷗鷺飛雅聞君居頗竒絶
長恨不到心依依仙翁落拓少拘檢解舞石上凌秋輝
整冠投袂或云起塵土一踏何時歸
送梓漕李竦端臣赴闕
道途去無窮歲序嗟易改相知念遠别遇物增感慨悲
歡勞寸心喣沫異江海南歸得嘉報迅棹若旋凱機穽
觸不發神明怳猶在名因去愈重事雖晚可待去就勿
自謀冥冥付真宰
寄題合江知縣楊壽祺著作野亭
野亭何處訪仙翁安樂風烟迥不同千里清泉來塞外
四時佳景出山中抽身暫逐禽魚樂放意翻成筆硯工
醉伴逍遥無計去鈎藤新熟荔支紅
興州坐卧二仙
莫道真心際混茫豈將生死係存亡已驂雲霧朝丹闕
猶脱衣冠寄異鄉姓氏不傳靈秘錄精神長在發圓光
洪肩丘袂攀無及分向塵中到老忙
答江安尉鮮于頌野翁
寶峯首相聚錦屏袂一判音容阻良覿歲月嗟易換我
觀潼江曲君尉瀘水岸到處逢酒徒無人作詩伴南風
洒襟袖佳句適我願汶蜀幾萬里信息偶中斷三軒風
雅會蕭條各分散孤吟少儔侣衆喙易嘲囋念君同所
嗜戶近聲可喚倡酬實相惓牽率豈辭憚亹亹郊籍心
無為簿書亂
和李曼修孺職方謝梓守張靖子立龍圖遊春
飲酣起擊劍恥與豪俠遊雍容詩酒歡乃是神仙儔風
騷固有靈造化陰為謀至音苟同調曠世不可求杜陵
思江東洪厓揖浮丘自然風味殊豈特文章優嗟余萬
事拙吟詠心久留自媿蘋藻微恐為王公羞晚遇清河
公采蘭深林幽修孺素蒙益百贈無一酬邂逅相撫掌
踉蹌容擡頭雖然再鼓衰且免三爵憂(見蘭亭故事)吾儒學
以仕本代親禾麰然多志尚遠擲筆思封侯前時征南
將驅馳出塞溝詩書非無助爵賞不見疇尚能解客嘲
相歡蘋詠洲三術起商鞅一言貴馬周致身果有策何
地無餘庥肯使韶濩音變作巴渝謳
送蒲安行誠之秘丞興州僉判
春郊散輕靄日出車馬動看君曉裝發送客尊酒重衆
人别良易我别情靡共飛纓轉山曲延頸即成夢雖夢
去奈何不夢存者多一言起相顧慷慨成笑歌清吟散
泉石醉墨蟠雲蘿人生苦汲汲浩如長江波江波西南
流君行方北輈林深足豺虎路廢空亭郵居處常山中
出亦山中游不嗟吾道窮每為斯民憂憂民竟何為從
事猶俛眉晚達十六七萬事懸難知但窮聖賢意莫賦
離騷辭有得常寄我以慰朝夕思
和任師中舟中見示
經年雅音曠不聞客衣彼此俱紅塵六月赤日火照地
仙舟艤在交河濱君年四十已顯宦去去榮路無涯津
丈夫未死功業在但使道富何憂貧(師中詩多言貧故云)
寄上潁昌范蜀公(元祐二年)
大老歸真主前朝遺數公精神時一會出處道皆同起
潞儀刑地煩温燮理功及觀光禄表深見古人風聘幣
來何厚安車願不東光華膺政殿僶俛就祠宫論議高
踰武文章遠繼雄退身無少憾憂國有餘忠几杖誠先
覺衣冠為一空千齡重際遇二聖極優崇將相交遊盛
朝廷禮數隆一星容處士四海望冥鴻箕潁紛囂外岷
峨氣象中楚詞清更適舜律遠相通(公以古律定雅樂)庭玉連
城價孫枝百尺桐聖賢今日是河漢幾時窮晚輩徒瞻
仰先生蓋始終冰霜嚴皎潔塵滓坐消融信史知將貴
聲詩恨不工東齊如見錄光彩附垂虹
春閒
好景雖心賞多情半睡降春深蜂遶屋晴意鳥臨窗漸
老依花徑無機付酒缸人生求適性何苦自樅樅
即事二首
閉戶塵緣息忘機眼病除就閒因教子臨老更知書䆉
稏風前稻婆娑雨後蔬窮中方得趣門外已巾車
舊病花浮眼衰容雪到眉風塵憐客久筋力恨歸遲所
得真如夢無厭固已癡不知緣盡處猶有幾多時
和蒲安行誠之見喜新受梓倅
故國連芳草吾親在白雲榮歸慙主父虚語類終軍劍
閣雖吟戀潼江亦喜聞惟愁良友别分手復何云
寄潭州何正臣君表待制二首
繡指初從劒外還文章開府冠羣仙忽聞五管傳邊警
又出三湘領使權偃息湖山非久計翺翔鴻鵠待殊遷
不同宣室因循召台輔明時屬少年
高卑鵬鷃分難攀豈意相知邂逅間北海幾時曾薦鶚
愚公終日尚移山平生冺默無他技一顧差池已厚顔
猶有功名心尚在鑪錘當手待君還
送梓憲胡揆少卿赴闕(方求宫觀)
富貴一鼎味謂嘗須過食功名萬鈞器負趨少量力不
勝苦爾體不厭傷爾臆誰能達涯涘百動靡一息古人
去我遠獨公抱清識進退處以道始終完無隙車馬切
嚴召江湖正遥憶賢達事如此貪懦猶且惑是豈時俗
知聱牙相緘默
寄上范蜀公二首
去就人兼衆美難侍郎高望肅衣冠每尋當世羣公議
更在清流絶等看屈宋辭多誰傍國漢疎名重只休官
求仁己得無餘憾自向青冥著羽翰
拱極星文動少微西南風物重光輝平生親友傾心望
共慶功名畢手歸車馬歡聲傳里巷松楸佳氣雜烟霏
長卿兒戲揚雄拙未足公前較是非
曲細道中
一溪流石色萬木聳山陰地僻有佳景眼明勞寸心墜
猿猶挂壁驚鳥怱移林莫問去程遠行人方苦吟
詠雪
半夜風威壯今朝瑞雪呈徊翔如有待附著不勝輕叠
叠雲篩下番番雨簇成雕鐫非衆巧融結似無精河漢
潛欺沒乾坤欲混并漫空雖潔白觸處已縱横枯茂全
糚出窪隆一概平參差相掩覆散亂或逢迎遠岫依稀
失高松獨自榮光明通鬼穴肅殺下天兵揮霍偏隨馬
憑凌或遶城威稜生劍戟物色儼冠纓樓閣危將墮烏
鳶禁不鳴巖封蹲豹起岸斷蟄龍驚地軸猶疑折林梢
不易擎濃寒排瘴毒和氣入春耕雖學峨峨勢其如薄
薄名暗消知地暖坐對覺神清交砑當門舞玲瓏照眼
明味宜茶品試力與酒權争佳景誰能賞幽吟似有情
開尊煩點綴喣筆為題評舊說三農慶量深一尺盈憂
民心正切擊缶助歡聲
寄上北京文侍郎
四紀三朝會遇同陪京猶望節旄雄欲知元老經綸迹
盡在生民鼓舞中漢府重歸黃閣相商山難訪紫芝翁
陶鈞末士慚無報惟解聲詩寫至公
和朱牧宣德
英游相聚日相歡休唱還家蜀道難為愛尊前文字飲
不知門外雪霜寒酒酣依約羣仙夢談極飛揚巨海瀾
從此追隨頻笑語莫教憔悴恥儒冠
和題成都諸公唱和集
諸公高詠蜀人編唱和春容近百篇厚重江山藏古氣
軒翔鵰鶚在秋天不徒神物陰相護兼有風謠樂共傳
誰謂開元新集好退之題後始完全
瞿塘峽
勝絶瞿塘險西陵古地形巴江深洞穴蜀主舊門庭王
氣吞三峽神功出五丁斜長天一綫相對石雙屏瀑擊
巖巒瘦雲蒸草木腥衆流趨灩澦遠意會滄溟顧盼如
無地幽陰似有靈白鹽懸日月黑石鼓雷霆鑱鑿餘痕
在高深巨勢停魚龍憑險怪烟霧鏁沈冥念昔窮探賾
常言駭視聽波濤同激箭舟檝劇奔星倒挂傷猿足横
飛羨鳥翎死生期一瞬出沒類浮萍葉上憑忠信胸中
混醉醒人烟逢瀼岸語笑落沙汀瀝酒重灘下回頭萬
仞青停橈詢故老借筆潤圖經二孟連稱帝三川恃建
瓴關防雖鞏固基業旋飄零藝祖收長策神旗指不寧
彦疇空死節曹翰首開扃五嶺劉歸國重湖馬就刑磨
崕誰刻此遠續孟陽銘
施州道上遇雪
易下山中雪初寒塞上途郵燈催客起澗水雜猿呼密
綴林驚秀輕蒙石變枯無人來寫取十幅李成圖
寄新先輩蹇頎子長書記
年少才華自不羣果然飛步出常倫漢廷大對無雙手
(聞子長累考中狀元)蜀學巍科第四人(吾蜀李公素楊元素王宣義與子長皆第二人也)
暫屈鵷鸞栖枳棘行看鵰鶚離風塵東川佳氣因相待
共作榮歸晝錦春
和楊壽祺承事見寄
道屈文章價不低誤傳新句落天西忽聞命駕趨雲棧
猶憶同舟上井溪争嘆科名淹奮發誰憐簿領困沈迷
相逢且約嘉陵酒為洗關中數尺泥
丁夘除夜
庭罷驅儺戲門收爆竹盤酒香添臘味夜氣雜春寒歲
序張燈守人情遇節歡明朝五十八消息近休官
送䕫漕王宗望蟠叟大夫赴闕
君子不苟然每以中道居處身概有常為吏形其餘太
原大夫公使蜀元豐初蜩螗沸清晝交道狼與狙公時
於其間素藴唯所攄紛擾目不瞬開濟心自如蜀人恃
以安至今芬名譽更駕漕三峽應手民瘼除適逢惠澤
新禁網闊且疎攫噬化為麟奔馳不能車公無異他日
法度方得疏均齊即人心簡易平徭書天邊促嚴召歲
晚巾歸輿老成坐廟堂收實攘浮虚有常豈易得得見
將已歟行看步臺省自可風簪裾非才共封略況舊游
門閭贈行期有知知公當知余
送利漕劉明復朝議
中山元魏後數世十三傳皆在河南葬初從代北遷中
書謀定策(環雋字仲賢魏中書侍郎)大理力扶顛(坦字寬夫隋大理寺卿)渝國
乘機日(政會封渝國公)唐公起義年議高都尉識(玄字深之太宗駙馬都尉)
名累侍郎賢(奇天官侍郎死羅織獄)原武輸期集東阿舊俗悛(聚字)
(文秀東阿令)河陰才被詔(藻茂實河陰令)戶部志繩愆(符字端朝戶部侍郎)八
子生中葉(符有八子崇黽崇彛崇望崇魯崇纂&KR0008;玕珪崇黽字子長嶺南節度使崇望字希徒左僕)
(射崇魯字郊文翰林學士)三台共一躔洪洞城不下(玕)工侍政無前
(珪)昭輔書儀集明宗禮意全(太常卿)中丞安出處藝祖首
詳延學士清臺閣咸平起澗瀍斯文醇復古宏議自摧
堅江漢源何巨公侯兆已圓信辭師魯誌佳氣尹樊阡
秘監花儒將緱山酒地仙看公承遠構發迹向孤騫浩
蕩窮經笥縱横信筆椽巾箱遺紫綬(見譜)伯仲襲青氊辨
論多兵略澄清累使權鳳鳴雄屏翰鶉首富刀泉詔自
高臺下車隨北斗旋鵷鴻思舊侣嵩少望歸鞭師節頻
輕伏戎腥未一湔朝綱今省戶古道日經筵盡是徊翔
地行承咫尺天門施唐棨戟冠珥漢貂蟬閥閱誰如此
功名盡勉旃慎無從子晉輕去戀伊川(因公之志而云)孑立棲
遲久深知氣義然人情嘗歲月物色自風烟士要文章
别詩因譜第編碑陰如可附青玉為雕鐫
和陳興州見寄
音信易傳臨一水道途相去隔三州何時尊酒同為會
無補篇章約共休鄉思豁從歸後少貪心宜向静中收
此情惟有君知我不羨人間萬戶侯
和李獻甫雲頂
舉首看山不到山每來留恨翠微間禪關但有經年約
使傳終無一日閒春到栢林香渺渺雨餘巖漏瀉潺潺
虎溪莫過虚邀客猿鶴鍾峯悵未還
和王子巖南平道中寄示
雨隨行色過重闉路有思歸送别人未省幾時趨北闕
且同回首望西鄰(嘗同在梓)黃花漸近羞重見白酒猶期醉
一巡三峽苦辛嘗欲遍置杯休要問澆醇
木門早行
白虎前峰數尺高露華蕭颯滿征袍只知眼底簿書静
豈意山中車馬勞石夾雨餘重按轡草間風動幾横刀
通途聞說無多地踴躍身輕意氣豪
題范亦顔聖鄰同年集後
聖鄰生西南豪傑如山東倜儻負竒節脱身起蒿蓬文
章學西漢不作雕篆工東京太學士議論傾羣公高適
遊大梁馬周隠新豐酒酣吐素蜺意氣横烟空翻身落
州縣束手如兒童無人解秋隼摩天看飛沖黃鵠垂兩
翅飲啄雞鶩籠始知命使然甘作冥冥終資陽數尺墳
萬事隨秋風相從嘉祐初擊發每兒蒙死生雖云異坎
坷略已同然猶有子棄孤芳秀珍叢慷慨悲父書收拾
塵土中蘭山四百首玉佩清玲瓏餘文隱圭璧夜氣如
長虹古人身後名乃是不世功蜀士去不朽存者惟卿
雄有能兼斯名昔否今始通聊書附篇末相與傳無窮
開州盛山十二題
宿雲亭
基搆白石層風物青山圍野雲戀幽寂長遶軒窗飛
梅嶺
繁梅照溪谷蜂蝶殊未省巖風莫吹落留粧臘前景
茶嶺
新萌雨露濃嶺頭春未足緣雲採擷人争收火前綠
流杯渠
為愛泉石飲屢招賓朋游浮觴來不倚一水循環流
隠月岫
月從海上來清輝長礙山山前愛月人惟愛亭午間
盤石磴
數步即一息始知登山勞盤盤行徹時跡與心俱高
故盧沼
中虚得嘉名水清石環環天邊侍從人來照冰霜顔
琵琶亭
片石胡琴槽構亭事登臨考功閒中樂非好世俗音
桃塢
聞說舊桃塢歲久無殘枝春信已不到猶有風騷知
繡衣石榻
御史來山中拂石常優游非人勿據兹恐為山人羞
上士泉瓶
為愛禪翁遊潄泉聽泉音何當酌清泠洗我塵垢心
竹巖
倒影蔽山骨引根出巖腹誰人萬仞間團團種青玉
愛石堂(并序)
熙寧八年七月安岳馮山允南至梓始踰月出
篋中文字筆硯求置閒燕處得愛石堂乃前倅
府事秘書丞嘉陽李堯俞所建而石無有也訪
之得雙石筍于北垣下叢篠陰翳中上有王舍
人克真八分書鄭祠部文寶玉箸篆皆自寫其
銘記與詩也拂拭洗剔復歸于堂之中庭屋以
版環以苦竹每公退次第取書卷略略誦讀倦
則撫石看王鄭字法清風蕭然古氣襲人既而
又得李記于西廡下噫竒石古字蓋無事于世
俗之用雖時或見賞而廢棄常多豈物理固然
因係之以詩刻于李之碑陰
雙石非梓石厥功置者誰埋沒不知歲復有賢者知王
分逼漢邕鄭篆源秦斯今人竟未及墨本收清竒文字
相稱古銘記兼以詩鐵畫隱石骨鬱屈蟠蛟螭李丞嗜
竒古見石喜且悲耽耽建華屋落落刊豐碑爾來三十
年堂在石已移幸未仆作橋上有車馬馳缺折從瓦礫
叠為垣牆基一見叢篠間若與平生期清泉去塵垢始
露金玉姿殷勤還兹堂如母逢厥兒對以古書卷環以
秋竹枝勝舍結高義出處相與隨夷齊秉達節顛沛不
少虧豈事燕處玩可為終身規嗟嗟石何有三賞百見
欺好惡凡在人顯晦若有時官滿當捨去棄置無復疑
聊書告神物為我當護持
送趙悅道參政大資知越州二首
乖崖威重兼之怒正獻純風重以和高世清名公取盡
經邦餘事蜀霑多二江遺愛流長在雙劍銘功壁屢磨
聞向蓬萊指歸路其如朝野共瞻何
徒御紛紛擁劍關蜀人重是送公還欲知千里謳歌意
半在百篇文字間風霰道途方過闕烟霞旌旆更尋山
重來不負扁舟約賀老鑑湖春水閒
兩宋名賢小集卷七十六
