兩宋名賢小集卷四十六
宋陳思編
元陳世隆補
獨樂園稿(五)
立夏呈安之
留春春不住昨夜的然歸歡趣何妨少閒遊勿怪稀林
鸎欣有託(前日始聞鸎)叢蝶悵無依窗下忘懷客高眠正掩
扉
君貺環溪
地勝風埃外門深花竹間波光冷扵玉溪勢曲如環榮
路回翔厭華軒笑詠閒堪羞謝太傅不復到東山
長安送堯夫同年
昔歲瓊林花氣曛今朝長樂柳梢青事隨流水滔滔
度鬢結繁霜戢戢新世路飽諳都是夢人生可貴莫如
身會須築室臨清洛相與攜筇戴葛巾
修酴醿架
貧家不便構堅木縳竹立架擎酴醿風搖雨漬不耐久
未至三載俱離披往來遂復廢此徑舉頭礙冠行絓衣
呼奴改作豈得己抽新換故折四籬來春席地還可飲
日色不到春風吹
和韓秉國招范景仁飲景仁不至云方作書與光
論樂
山桃佳李實如拳西湖盡眼鋪芳蓮景仁不從鄉賢飲
為此樂論方窮研周衰官失疇人散鍾律要𦕈誰能傳
近人欺衆公私意最可閔笑房生顛如光初不辨宫羽
是非得失安敢專每煩教諭累百紙頑如鐵石不可鐫
王李阮胡相詆毁各執所學何妨偏景仁家居鑄鬴斛
欲除民瘼恐未然要須中和育萬物始見大樂之功全
送薛水部十丈通判并州
十萬貔貅士旌旗晉水陽元戎倚耆碩别乘選才良秀
直寒松節精明利劍鋩知君留滯久從此欲騰驤
王君貺宣徽垂示嵩山祈雪詩十章合為一篇以
酬之
今秋少雨冬不雪麥寄浮埃根欲絶聖主焦心憫萬
民負扆不怡常膳撤詔書朝下徧九州岳瀆百神俱禱
求西都留守虔君命促駕不敢須臾留嵩高萬仞蟠地
中海内衆山無與雄前驅大旆擁千騎波騰雲涌來祠
宫牲肥酒香籩豆潔盛服齋明薦毛血有司執事皆肅
然寶帳神來風窣(穴中出也)屑公心猶是九閽遥丹誠不得通
青霄分留𨗳從屯林麓别張醮具登山椒山椒迢逓峻
無極行挽枯藤蹋危石萬室嗷嗷愁死饑敢憚劬勞愛
餘力天門上出俄坦平下視一世塵杳冥焚香拜手傾
懇側左右前後皆列星公今三守三川地咫尺嵩高未
嘗至詰朝既畢祠事嚴暫轉鳴珂歴諸寺少林昔為達
摩居達摩英靈今有無庾辭流散滿天下競以兩手捫
空虚法王魏氏離舊宫玉刻狻猊曏猶有子孫宗廟皆
塵灰止見伽藍存不朽會善庭隅千歲松一根二服凌
寒空勢如鼎足爭秀出泠泠永夜吟霜風少室先生樂
閒暇棄官來家玉峯下昔為浪泊據鞍人今結東陵賣
瓜舍溪上有堂名挂冠四垣重複皆林巒呼兒掃地喜
公到隨分絃歌留盡歡周王太子名聞久相傳羽化緱
山首鶴飛笙遠窅無迹遺廟今人空瀝酒公來本不事
遨嬉周流閭里詢疲羸親呼令長囑赤子勿貪榮利窮
鞭笞境中羣望無不走回轡仍過鑿龍口奉先暮投林
日曛浥潤晨征轍冰厚歸來新詩盈一編明珠大貝相
屬聯此行雖不從公後歴歴勝遊如目前
送魏寺丞廣赴辟秦州判官
征西大府開後乘得高才區脫烽烟静渠搜職貢來隴
雲低玉帳羌笛奉金罍信美從軍樂修梧茂帝臺
送周茂學(沅字子真)真定安撫使
玉帳前矛舉銅魚左契分平生公望著期月政聲聞陌
上壺漿溢潭邊花氣曛遥知待新將民物兩欣欣
苦雨
今春憂亢陽引領望雲族首夏忽滂沱意為蒼生福自
爾無虚日高厚亦霑足連年困饑饉此際庶和熟如何
涉秋序沈隂仍慘黷長簷瀉潺湲晝夜浩相續喧豗流
潦怒突兀壞垣秃駕牛泥没鼻跨馬水平腹瓦攲松漫
白道廢草濃綠汚萊閔下田漏濕憐破屋縱横委地麻
狼籍卧隴榖怯聞飢嬰啼愁聽寡婦哭閒官雖無責飽
食愧有禄世紛久去心物役奈經目鬱陶聊秉筆狂簡
己盈幅
和子華招潞公暑飲
朱門近在府園東杖履過從跬步中避暑連翩投轂晏
析酲蕭灑滿襟風閒來高韻渾如鶴醉裏朱顔却變童
剪燭添香歡未極但驚銅漏太怱怱
伏蒙留守相公賜示陪太師潞公東田宴集詩輒
敢屬和
舞雩新雨浹公田水滿東溪上下天行逕乍迃初見筍
浮舟正好未生蓮絃收裂帛胡琴闋袖結清風楚舞妍
相國火城光滿路夜歸不假玉蟾圓
景仁將歸穎昌輒為詩二十韻紀贈
秀發西南美挺生河嶽靈雕龍蔚文采老鶴瑩儀形落
筆高時雋飛緌侍帝庭英聲軼雲漢遠勢擊滄溟苦
節專憂國嘉謀每據經温雖比圭璧直不避雷霆道勝
軒裳樂神和氣體寧忠誠懷畎畝樂事寄林坰藻鑑
評隨月過從德應星苦吟金出壙確論木銜丁賤子叨
流輩高風仰典刑巨川容滴水餘景借流螢久别眉俱
白重來眼更青淹留弦與晦遊集醉還醒有酒須相就
無歌不共聽竒花喧夕市疊鼓咽春亭揚袂行辭洛回
車去望陘(許昌北有陘山見來書)往還天表雁離合浪間萍異日
期同傳(景仁嘗言他日與光若得在國史必同傳)窮泉約互銘(光與景仁約後死者當為)
(先死者作墓銘)古今難得事交分保頹齡
孫器之奉使淮浙至江為書見寄以詩謝之三首
䪍矢迎山驛軺車下帝臺夜看牛斗分應有使星來
吳釀水蘭春(蘚州有水蘭堂酒)江鱸白錦鱗玉盤聊下筯初識
紫絲蓴
岫貼晴天闊舟緣石岸深(吳江中石岸長數里)遥知作書處䌫裊
綠波心
三月三十日微雨偶成詩二十四韻書懷獻留守
開府太尉兼呈真率諸公
春盡少歡意昏昏睡思添正憂花意索更用雨聲兼乍
語鸎喉澁慵飛柳絮粘落英紅没砌茂草碧侵簾寶相
錦鋪架酴醿雪擁簷沼萍浮鈿靨林筍露犀尖坐惜風
光駛行愁畏日炎追隨任塵甑歌笑望霜髯落筆詩情
放飛觴酒令嚴金丹呼勝彩玉燭耀新籖傲岸冠巾側
淋浪襟袖霑饑仍留瘦馬歸必待清蟾筋力雖無幾娛
遊亦未厭脱身離簿領適性得閭閻多病非辭貴無才
豈養恬清塗誠愧忝微禄己傷廉日費須三爵年資
仰數縑糇糧粗自足龜筴不須占河洛今為盛圖書昔
所潜家家花啟戶處處酒飄帘温飽資兼愛安平倚具
瞻愚夫猶樂育下客愈撝謙落拓形骸逸優游歲月淹
餘生信多幸狂醉亦無嫌
和錢君倚日本刀歌
昆吾道遠不復通世傳切玉誰能窮寶刀近出日本圖
越賈得之滄海東魚皮裝貼香水鞘黃白間雜鍮與銅
(賈人云真鑰似金真銅似銀)百金傳入好事手佩服可以攘祅凶傳
聞其國居大島土壤沃饒風俗好其先徐福詐秦民采
藥淹留童丱老百工五種與之俱至今器用皆精巧前
朝貢獻屢往來士人往住工辭藻徐福行時書未焚逸
書百篇今尚存令嚴不許傳中國舉世無人識古人嗟
予乘槎欲往學滄波浩蕩無通津令人感嘆坐流涕鏽
澁短刀何足云
和運使舍人北園餞别行憩三交僧舍冒雪宿百
井關見寄
驪駒北上雪孱顔䪍矢前驅度漢關僧室松杉青照眼
驛亭烟火迥依山馬銜邊草猶枯瘦雁怯行雲冷未還
賤子不須回首問鬢毛蕭颯簿書間
和韓子華寒食休沐與諸公同會趙令園暮歸馬
上賦偶成
冠蓋連翩陌上來風光爛漫擁樓臺玉巵貯酒隨宜飲
綺席尋花觸處開小雨前宵先潑火季春明日又吹灰
須知勝集人間少惆悵金羈容易迴
張元常挽詞二首
為吏文無害臨民政不苛渾金生自美古井澹無波方
喜風鵬舉旋聞隙駟過善人宜壽考報施定如何
秀眉無定驗結轖遽為災鄉曲三年别江山萬里迴林
閭飛旐入書劍逐舟來墳草枯還綠重泉不復開
送惠思歸錢塘
孤岫平湖外禪房老柏隂倦遊諳濁世獨往遂初心
夜雨燈窗迥秋苔屐齒深勿鉏山徑草便有俗人尋
九月十一日夜雨宿南園韓秉國寄酒兼見招以
詩謝之
雨多秋草盛濃綠擁寒階吾廬奥且曲退縮如晴蝸小
園己自溢欲往泥霑鞋體羸畏風冷室處門常□九日
古所重負此時節佳緬想使君宴綺席臨高齋肥羜堆
玉盤飛觴酒如淮楚舞陵湖波茱萸落金釵神醒鼓吹
喧百疊疑傾崖歡餘忽我思牙兵星火差潩泉恥獨醉
醇味相與偕我飲雖不多和氣浩無涯梧子拾為果柜
桑伐為柴沼中數寸魚烹煎足為鮭(吳人謂魚肉為鮭)誰言無
以侑繞渚多鳴蛙交道久衰薄巋然見吾儕奈何數舍
遥晤語積年乖况乃辱嘉招私心豈不懷轘轅石道澁
重以隂雲埋雖有果下馬款段非渥洼臨風徒竦踊志
願安能偕狂詩寄一笑聊用當詼俳
獨步至洛濱
草軟波清沙徑微手攜筇竹着深衣白鷗不信忘機久
見我猶穿岸柳飛
邵堯夫許來石閣久待不至
淡日濃雲合復開碧松清洛遠縈迴林端高閣望已久
花外小車猶未來
和邵堯夫安樂窩中職事吟
靈臺無事日休休安樂由來不外求細雨寒風宜獨坐
暖天佳景即閒遊松篁亦足開青眼桃李何妨插白頭
我以著書為職業為君偷暇上高樓
送冷金牋與興宗
蜀山瘦碧玉蜀土膏黃金寒溪潄其間演漾清且深工
人剪穉麻擣之白日砧就溪漚為紙瑩若裁璆琳風日
常清和小無塵滓侵時逐賈舟來萬里巴江潯王城壓
汴流英俊萃如林雄文溢箱篋爭買傾竒琛夫君乃冠
冕辭氣尚千尋十載為舉首扵今猶陸沉嗟我蓄此紙
才藻不足任願以寫君詩益為人所欽縞帶猶多物足
明同好心黃鐘聲如雷豈病無知音請以此為質他年
神所臨華軒策駟馬慎勿忘遺簮
兩宋名賢小集卷四十六
