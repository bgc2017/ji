兩宋名賢小集卷一百二十八
宋陳思編
元陳世隆補
傅忠肅公集
傅察字公晦孟州濟原人也從曾祖曰堯俞有傳察
為人端重有特操舉進士蔡京欲妻以子察力拒之
為青州司法參軍歴永平溜川丞久之除太常博士
遷吏部員外郎宣和七年接伴金使時金人巳渝盟
察至燕山聞斡里雅布兵至金人曰見太子當拜察
曰太子雖貴人臣也當以賓禮見何拜為斡里雅布
曰汝主失信吾興師南向海上之盟不可恃也察曰
皇帝與金國講好信使往來項背相望何謂失信太
子干盟而動意何所為乎敵左右但使拜白刃如林
察曰死則死耳豈有俱人臣而輒拜者或抑猝使伏
地察植立衣冠顛倒始終不屈斡里雅布曰爾乃不
拜我耶麾令去察知不免謂其下曰彼脅我以拜我
義不辱我死必矣我父母老素鍾念我聞之必大戚
若等得脫幸記我言以告我親知我死國稍解其無
窮之悲也左右盡泣既次燕山遂見殺年三十七聞
者哀之贈徽猷閣待制
用廉夫韻招諸友登清微
束帶縛吏事發狂中憤興世情多面朋噂沓惡背憎緬
懷數君子皎皎瑩壺冰披雲見顔色翠光露鋒稜忘形
到坦率高論破炎蒸藹然嘉譽在映我獨無稱文場屢
交鏑師老畏侵陵况復時雨過綠苗覆千塍便當共臨
晀此興那可勝孤亭枕蓆住下有寒潭澄仰看霞綺散
坐待月華升嘲咏縱歡謔明朝期再登
廉夫有會當歸去來之句復次前韻
少小尚竒偉長年病莫興折腰仕五斗詎敢論好憎居
然畏罪苦局如履春冰每懷鷹隼翮韝上看鋒稜追隨
縉紳後糠覈雜肴烝泮宫天下士藉甚得儒稱巍巍衆
峯上跛足豈易陵朝廷重薦延拔茅餘空塍公孫富經
術非子誰能勝坐見萬頃波甖缶汲逾澄沛然下膏澤
蓊若朝雲升勿云歡留滯青史他年登
次韻廉夫登清微二首
蝸舍不容膝煩敲局寢興豈惟倦束帶絺綌猶云憎清
微跨城角窣兀疑凝冰深池暮黯黯遠岫朝稜稜往歲
與申子賓朋日雲烝遂令棟宇陋顧盼流名稱先生今
詩伯氣欲青雲陵鏘然出佳句椒蘭布畦塍邀我避暑
遊意重愧難勝何(缺)神明自清澄嗟彼浮名者
此亭豈易升踟蹰恐(缺)時攝衣請先登
大火氣方熾新金伏未興茅屋若卑陋藴毒空自憎流
汗常被體滌煩屢飲冰那堪青蠅輩鼓翅作威稜薰風
爍炎日沸鼎助薪蒸每思謀爽塏地溢舊無稱高亭枕
城隈粉堞勢騰陵清水繞其足茂林瞰田塍此間有異
趣躋攀弗能勝佳招適我願坐覺神魂澄何當卜隣舍
與子朝夕升飄然忘世累長嘯效孫登
次韻祝廉夫登高樓
膏雨潤四野草木蘇中乾駕言共臨眺凌雲陟層盤華
宇蔭曦日潯暑隨風闌清談無俗好茶果有餘歡撥置
簿領煩憩此簟席安悠然得佳趣可以寄簮冠耳目去
局促心體自廣胖何如斂手版觸熱事上官晚來纖藹
霽矯首欣遐歡一見沒天外千林杳雲端西山有爽氣
淺綠浮㠝岏翻疑圖畫裏未覺雲夢寬蕭蕭林間蟬
己如咽暮寒直恐霜露至歸歟可忘餐
同七兄寄二李
昔我在淇水二陸皆少年伯也氣軒昂丹鶴唳青田季
方文章士摛花桃李妍力學乃未已有如火始然相見
一傾蓋便誦膠漆堅笑語玉麈折登臨蠟屐穿時時出
秀句灑若沈疴痊爾來踰十歲自當冠貂蟬胡為茅屋
下寂寞尚草玄方今明堂構收拾棟與椽安得刷羽
翮吹嘘送上天此志儻不遂何用空言傳不如李翰林
沉醉自稱仙不如陶彭澤歸來謝塵緣但解琴中趣何
妨甕下眠富貴草頭露名譽空中烟子意竟何如余心
方寂然願求真實語莫作猾頭禪
夏日登清微亭
永日留煩暑斯樓得屢登向來如異境高處若無憑遠
岫生雲直輕風蹙浪層試取金掌露更接玉壺冰抵掌
賓朋盛題詩氣象增望窮遺恨在我欲醉時升
清微亭分韻得空字
縹緲千層外縈紆一經通飛甍明落日巨棟掛斜紅當
晀資公退招邀得調同九天開浩蕩萬衆入牢寵水色
連暗碧雲容借晚空清來庾公興快挹楚王風(缺)側金
罍倒樓昏畫角終明朝車馬客陡覺厭塵紅
大暑同蔣明亞叟熙載夜登清微亭
土潤伏新金陽歊困亭午曦御駐征驂朱光微厚土鳥
雀噪階除蛙蚓鳴草莽簿領抗塵容茅簷芘環堵蜂蠆
亂繩牀蚊蟁隠雷鼓棕拂徒爾為青蠅敢予侮避喧空
百慮對食但三吐舉箑未搖風揮汗己成雨那能整冠
巾誰復對賓主豈惟眩生花坐覺氣如縷南方有高樓
兀然蔽華宇摳衣倦躋攀策杖愁傴僂俄頃叩雲端飄
蕭開洞府新凉䬃爾來舊暑脱然愈清池涌波瀾疎星
穿牖戶夜氣襲冰霜月明粲珪組烏鵲倦飛還遊魚渚
可數珍果走金盤清談揮玉麈羣籟正囂囂幽夢方相
栩何當食瓊漿一夕生毛羽
夜登清微亭雲隂掩翳東北有雨少頃月出皎然
復次前韻
融融暑未闌悄悄夜方午命駕聊叩門尋幽得兹土俯
矚但蒼茫前瞻何鹵莽萬籟正虚無羣生各安堵蟬嘯
雜笙簫蛙鳴當鐘鼓鳬舄政參差詼諧懼狎侮豈惟冠
蓋傾己覺肝膽吐坐久隠奔雷天邊垂密雨疎木列賓
朋衆峯自臣主螢火落明星爐烟裊青縷那能(缺)酒杯
所欣曕德宇高歌屢激昂笑喜或俛僂蕭䬃濯塵襟清
虚湛靈府快如仙爪爬灑若頭風愈須臾出金盤照耀
開玉戶映浪雜瓊瑰穿簾間璧組斯遊豈前謀後會難
逆數歡餘岸綸巾語約揮松麈可能伴雞栖亦復隨蝶
栩廣寒會可升試為刷翎羽
次晁之道韻
翰林詩百篇發興自斗酒同遊八仙中七者顔己厚邇
來數百年斯人那復有風流東城晁四海蔚稱首之子
乃其豪異代得密友滿腹貯詩書妙意寓醪酎政使譽
日新位卑未為醜亭亭澗底松不如園中柳芝菌冠衆
芳其出未枯朽叫閽問大鈞得致君側否
送承祖赴定州幕府
中山控北陲強弩號百萬單于銜國恩方且事逃遁謀
帥得真儒不煩一戰頓風流本江左亹亹有餘論幕府
極妙選參謀不容遜藉甚丞相孫凌雲氣豪健所懷社
稷計嘗願竊有獻蹭蹬三十年羈旅頗自困因人作遠
遊實亦乖素願談笑青油幕聊復可排悶嗟余謬不學
塵根苦遲鈍一官聯事久矜式每自勸但覺有不如未
見有寸進公亦不吾厭叩擊愧煩溷念當為遠别悵然
亦多恨時方苦炎蒸行矣蘄強飯
伯時往河東戲與廉夫分韻道相思之意三首
日月劇跳丸暫别亦已久青山繚層巔道里阻且右今
晨登南樓會此同志友思公聊北望竚立但搔首秋風
八月天霽色明朝牖軒車何時來遲爾一杯酒
朝氛霽西山晚日明薈蔚遙憐太行上陟巘眩可畏王
侯眇小夫中盤凌雲氣端如車公賢談笑出真誹胡為
久﨑嶇使我重吁欷王事有程期来歸懼其未
之子何磊落本是青雲才委翅蓬蒿下黧面垂䯱䰄卜
鄰與我遊肝膽向人開酒酣遺世累謔浪絶嫌猜西風
换煩燠四野無纖埃方當共臨眺公兮胡不來
題毛彦謨容膝軒
夫子負異才端若會稽笴平生懷剛腸於世少許可文
詞類激昂議論恥媕娿高名三十年坐此常坎軻同時
英俊流往往步青瑣歸來樂簞瓢琳宫得安坐小軒僅
容膝陋巷生堀堁惟餘豪俠氣屢折每不挫却眠利名
場終身繫韁鎖生雖華屋居死我翳蓬顆固知宇宙間
所有終非我但當清我心餘事等么麽
次七兄韻
蝸舍蓆為門清風無所扇閒視纔半尋起行空百轉對
食不下喉流汗常被面矧復鳬鷺行摘尾抱大卷余方
有公事汝輩宜罷遣賴此伯仲賢縱談逞雄辯時時雜
博奕豈不賢遊燕呼奴取具來據榻聊一戰初如兩軍
交整陣咸伺便俄頃鋒刃集解紛在一箭或喜而拊掌
或駭而色變或旁睨而審或當局而眩剥剥伐木聲離
離衆星見勝負既已分反奩若收電却尋文字觀觸物
本無戀覓句屢吟哦誦詩乍游衍百謫勿相聞從渠書
我殿
晚登清微亭次祝教授韻
雉堞亭亭倚翠微高樓裊裊弄清暉共邀佳客扶筇
杖驟喜凉風振羽衣過雨山川顔色好投林鳥雀噪聲
稀月搖翠浪明珠碎雲滿金波破鏡飛雄辯琅琅如落
屑新詩句句似連璣自憐怪僻耽幽寂却恨匆匆便賦
歸
送朱熙載改官還鄉
陶唐名臣有朱虎揖遜夔夷尊文祖後來傑出漢雲孫
折楹當時誰敢侮煌煌聖代見斯人凜凜遺風振千古
乘牛不數魯家俠衣錦何妨買臣窶十年牢落困膠庠
五斗栖遲尚環堵惟餘豪氣自不除傾蓋向人肝膽吐
忽然結束事征鞍軒軒氣色浮眉宇謂予倚門親久待
况復楓宸拜明主朝廷公卿重薦延鶱騰一鶚生毛羽
高義如君世所稀早據要路思裨補
芝堂
弘度負土忘晨夕空腸未忍進一溢伯會隆冬不衣帛
野火燎原天雨澤當時廬側産靈芝盛事至今光史冊
王家兄弟皆英豪藉藉聲華若連璧高文奥學乃餘事
一門躬行如萬石孝思他日徹蒼旻血淚垂頤灑枯栢
雖云草木但有生始信幽明本無隔煌煌二秀發坤祥
小大高低紫與白搢紳駭歎絶前聞老稚提攜溢阡陌争言
圖舄獻修門坐見恩榮来絡繹公獨掩耳更悲啼吾忍貨名
於窀穸豈知採摘付兒童大勝籝金滿千鎰方當孝治軼唐
虞八行求賢常側席公雖韞匵畏人知定有新詩振奇蹟
雪九首
都城十日雪庭戶皓己盈呼兒試輕掃留伴小窗明
天公亦戲人竒幻驚倏忽朝來簷霤間一一綴明月
晚風掃連氛客被增夜峭明朝赴看燭更把崑山照
高堂連夜賞蛾眉映珠櫳誰憐閉門客衣穿履亦空
黑雲埋日車厚雪鎮坤軸行路勿匆匆包藏恐深谷
忽驚陋巷間踏作瓊瑤迹坐聞郢中歌妙句壓元白
春雷忽隐隐春雪復紛紛農夫戒及澤荷鍤已成雲
撒鹽乍可擬刻楮竟難成研辭覷天巧應復召羣生
盈尺兆嘉祥三登賀亨泰我雖無寸田一飯猶足賴
次韻杜無逸西園獨坐九絶句
南浦送微波西山來遠綠日暮獨盤旋慨焉撫孤竹
前輩不可見古道邈難尋何時赤松子相與歸山陰
折腰為五斗我已愧淵明共赴東林約悵然懷友生
虚齋篆爐烟兀然得禪寂雖有錦繡腸畫餅安可食
亭亭澗底松幹凌雲霜孤既無鸞鳳翔鳥雀來喧呼
一世競榮利紛若空中花蚤作田園計人生會有涯
身遊闤闠間心在孤雲杪譬如登太山頗覺天下小
外慕亦無已及身良有餘乘流如可迹韞匵豈藏諸
聖德覆天下歡然萬物春北窗微笑傲似是羲皇人
題張季良適性齋
揚雄家無甔石儲閉門作賦擬相如鄴侯插架多異事
牙籖萬軸呑石渠吾友張子斯人徒嗜好醎酸與衆殊
被褐懷寶老不癯收拾萬卷以自娛伹願生為蠧書魚
咀嚼英華味道腴揮毫落紙驚羣儒佳處往往凌子虚
網羅秦漢包唐虞上下干載歸指呼自言此樂世所無
不羡潭潭卿相居方今清廟收璠璵肯使滄海遺明珠
高明他日播天衢行看旌帛來庭除
任伯仲時德升用均父韻送德父守菑川邀余
同賦
妙齡擢秀如黃童藉甚詞林振古風瀾翻千
載常在口磊落萬卷獨蟠胷不將龜筮論從
逆獨向詩書有高識琳宮乞得十年閒可但
新詩勝疇昔一麾自出治東萊洗眼看公手
重拭疲民安堵身暫休黠吏垂頭聲不出人
言功效真卓爾歸近高堂渾舍喜喜公才氣
更難量致君要著巖廊裏秋雲漠漠向空飛
颯颯凉風生桂枝馬蹄又踏東川去盤水洋
洋可樂飢我今作吏愧無補夢寐林泉那得
歸會抽手版付丞相却掃庭闈戲綵衣卜鄰
儻許依仁里與子艱難共生死釣竿伴我訪
滄溟沮如定無三尺鯉
送傅倅五首
洺之水兮其流舒舒公之來兮朱服熊車士
元展驥仲舉題輿公之來兮民斯樂胥
洺之水兮其流洋洋公之化兮春雨秋陽袴襦頌洽
禾黍歲穰公之化兮民期悅康
洺之水兮其流瀰瀰公之去兮旌旗旖旎父老攀轅
縉紳方軌公之去兮瞻望徙倚
洺之水兮其流洩洩公之德兮此邦所愒吏遵其畫
人懷其惠公之德兮久而無替
洺之水兮其流活活公之名兮兹其彌達翔於朝著
鶱於省闥公之名兮莫我敢遏
贈朱令中泮宫
折桂陪英彦彈冠接宷寮志連秦壁固論鄙楚師恌
逸驥終難縶翔鸞詎可邀緬懷巖下士終得夢中宵
吏隠亭會集
招㩦共到習家池雲水為裳芰製衣魚戲輕船浮枕
簟鷗隨落日下汀磯岸巾已得杯中趣横吹如從天
外飛野性每来應未厭驪駒寧復賦言歸
尉治吏隠亭三首
公餘吏隠剏新亭野闊雲低疊素屏風動荷花翻偃蓋
日搖波影散疎星望窮南畝千重綠坐久西山數點青
更待晚凉蟬亂噪與君散策試同聽
一番新雨洗華亭四面晴天倚翠屏並秀採蓮舒嫩臉
孤飛白鷺帶殘星披襟驟覺登仙樂倚檻猶疑倒影青
横笛晚來聲更好龍吟泓下亦時聽
十五伯以詩見贈因次韻為謝
蕭然顔巷復誰堪竟日潛心到五三載酒未妨從靖節
圍棋端不羡羊曇逢人傾倒羣兒笑落筆縱横四座慙
舊學青箱知未替更將新律付諸男
次韻申泮宫直宿早秋四首
新秋爽氣溢長空絃誦低昂月映櫳濟濟青衿成魯變
洋洋泮水詠洙風羣儒篆刻空章句百氏紛紜賴折中
何日拔才空冀北如今高譽滿山東
皎皎清波滿四空疎林散影弄朦朧援毫欲賦陽臺夢
振袂欣乘玉宇風己覺素秋來席上却疑仙景落壺中
凌雲未許攀仙桂卧看冰輪沒漢東
一方明月落長空萬里餘輝鏁玉櫳蟬韻啾啾來遠木
槐雲裊裊弄清風共邀載酒陶彭澤走訪談經戴侍中
景物蕭然無限思靚糚應許過牆東
泮宫深閉絳帷空遙想佳人照綺櫳閒倚畫屏憐永夜
懶搖紈扇引凉風直疑令史歸天上猶想陽臺入夢中
展轉覺來無一亊日搖槐影過窗東
又次申教授直宿三首
皎皎虚堂帶月清金風入律露華明潘郎遇直生秋興
韓子長歌憶短檠驚鵲繞枝巢未穏幽蟲臨砌隠餘聲
却嫌詩思撩歸夢數盡高城長短更
擾擾浮名絆此生相逢樽酒眼還明君如俊鶻方搏翮
我似彎弓不受檠弱植幸容依玉樹新詩嘗喜擲金聲
他時會致青雲上莫厭卑棲歲屢更
秋堂襆被有餘清驟喜秋光潑眼明簾外月華篩碎玉
牀頭螢大當長檠豈嫌唧唧秋蟲響還聽琅琅弦誦聲
善教尚煩留滯席朝恩未許便歸更
同工曹至臨洛道中禾黍蔚然喜而有作呈朱令
甘雨初勻歲事時冥冥造物本無私綠雲捲地薰風細
翠浪翻天曉露滋巳見郊原深沒馬預欣場圃積如坻
從來令尹憂民切短句聊憑一解頥
方量牧地次韻工曹王亞叟
朝廷庶事備成康郡邑承風底亊忙要使幅員無曠土
始知冀北有留良疎狂似我徒勞耳術業如君□易量
奔走幸容陪笑語每觀醉墨屢琳琅
杜無逸留别次韻三首
薰蒸和氣浹豐年羸老欣聞詔令宣疾惡如讎知勁節
清言有味樂推賢却嫌松菊荒三徑故乞絲綸下九天
欲識邦人思厚德四郊草木亦依然
汪汪萬頃浸清波千里旁漸惠澤多化比宋均方渡虎
瑞同黃霸自生禾盤根治劇觀游刃破膽投姦去宿疴
己有謳吟喧井邑更傳佳句似陰何
一官塞北似飄蓬邂逅威嚴霽弱翁他日若陪林下客
亦能把釣待秋風
無逸用前韻見謝復次韻
藉藉聲名自妙年優優惠化詠來宣寧誇衣錦光前牒
便擬揮金繼昔賢秀句屢同歌白雪高標猶幸視青天
自慚不得陪騶御空想餘風尚凜然
一麾聊復散餘波才比淮陰益辦多千里宣威憺夏日
三年種德斂秋禾如綸忽聽頒新渥勿藥還欣已舊疴
却恐九重思治行蒲輪他日竟如何
鵬飛初不礙蒿蓬自擬歸休慕仲翁况有仙姿標洞府
泠然禦寇己乘風
和鮑守次韻林德祖十四首
南宫三日仕非輕湖海歸來一草亭譽襲芝蘭方冉冉
節高松柏獨青青仁風巳播袁宏扇素尚行須毛玠屏
豈待期年歸報政人占此地有台星
莊周蝴蝶夢魂輕盤谷山家有舊亭下筆未能工嫓白
折腰何敢望紆青思魚此日空彈鋏誤墨他年點畫屏
寂寞草玄繩戶閉猶堪歸伴少微星
五月黃塵去傳輕褰裳幾處宿郵亭共知何日輸心赤
(公詩有報國身輕之句)莫歎微霜點鬢青(公詩有白頭之歎)每傍重霄求
寳劒欲令新木作枯屏流傳䞉有風騷句遥想羣公若
會星
思分千里賞猶輕好建精思李柏亭日映冰壺融皎潔
風臨玉樹發䓤青高名競慕蒲葵扇雅操寧施刻鏤屏
夢得惠連春草句虚傳李白是金星
氣蓋千人一羽輕九霄丹鶴唳華亭姓名巳入金甌覆
留滯休嗟銀印青彩筆掞天摛麗藻高標插地見長屏
鹽梅他日從人望商說何功比列星
聖代勤民豈外輕聲名今已播邊亭風搖鈴閣終晨静
雨鎖棠陰滿地青賜表殊功宜冕服榮分從吏亦題屏
如公學問留閒郡東璧何人應二星
十年塵土坐才輕五斗猶堪佐縣亭鼎貴敢歆新綬紫
途窮唯有舊氊青己甘終作輪囷木未忍翻同屈曲屏
猶喜膺門被容接常瞻郎位蔚堂星
銀鈎落紙彩毫輕醉寫新詩入禁亭學擅儒宗窮壼奥
文摛墨妙炳丹青親承零露如金掌密蔽衝風似寶屏
雅意未須嗟出守宵衣方念庶民星
九萬鵬程舉翮輕蚤年高譽滿江亭曾分蘭省趨墀赤
行從荷囊拜瑣青雅度最宜鏘玉佩精忠不用錄沉屏
欲令行部襜帷去要使人争識景星
久嗟留滯厭叢輕桃李無言向野亭展驥始應流汗赤
登龍早見出藍青三餘共對賢人酒四野欣瞻别駕屏
何日蒲輪趨召節便看兩兩映魁星
半刺同流寄未輕勤勞每念離鄉亭高懷不羡貂蟬貴
麗句還酬玉案青字買千金休擇筆才兼三絶好書屏
獨慙後學波瀾狹明月舒空映小星
淮陰當日少年輕官舍渾如寄旅亭十載凄凉甘組綠
三冬諷誦伴燈青才非徐孺慙懸榻諂異陳咸豈觸屏
獨幸親逢陶謝手每觀一字並華星
佐縣三年敢意輕掾曹還許暫平亭齒延屢醉争扶白
嗣響非工愧取青自此浮鷗容海浪幸同馴鹿傍車屏
從今已恐終更去悵望參商是别星
使軺問俗書輪輕五馬張筵駐驛亭他日恩榮封詔紫
佇看蹇諤伏蒲青才能並賜龍文劍勲業同分雲母屏
太史已書賢者聚荀陳此地仰華星(沈和仲過郡鮑欽止固留飲宴)
七月二十五日登舟
暫來征騎出闍闉却棹扁舟下小津颯颯西風如送客
蕭蕭晚雨欲留人一年蹤跡無停日千里羈遊又遠親
為問篙師從此去定知幾日到東秦
野宿
沂水秋風揚短棹穿林落日繫孤舟心清乍喜離囂俗
野曠翻疑動旅愁歸雁高飛雲杳杳幽蟲夜語草悠悠
此間景物君知否即是瀟湘一片秋
晚發
理棹頻看谿水分岸移不覺轉孤村漁翁醉卧灘沙穏
樵子行歌草樹昏白鷺成行低欲落清蟬無數斷還聞
須將野色并秋色都付詩魂與醉魂
過濼次衡元度韻
山雲漠漠水溟溟千里拿舟似葉輕乍喜晚光偏照耀
却嫌秋色太分明疑人鷗鳥看來熱殢客荷花望處平
佳景直須乘興入蚤催風伯送吾行
再阻風次衡元度韻
阻風三日不舂糧浪逆篙横未到莊碧水預知饒夜月
青山已復下殘陽每吟秋興空多渡欲賦西征細作行
行止定非臧氏力艱難險阻自須嘗
次韻烹茶四首
移種疑從紫府仙世間凡草護芊眠味高石密甘居下
效捷靈芝愧在前玉(缺)並標官焙印月團猶帶御爐烟
年來海宇皆知(缺)却笑神農未解煎(劉夢得茶歌炎帝雖嘗未解煎)
吏隠從人號孄仙一甌常及日高眠要令萬卷澆胷次
便覺三山到眼前客至不須樽有酒家貧肯厭突無烟
清泉近在南山麓珍味殊勝渭水煎(白樂天有渭水煎來始覺珍之句)
不但蠲煩起醉仙能令古莽失多眠(見列子)春風乍拂千
巖上曉雨初霑百草前絳縷繾嚢包紫璧(杜牧之詩牙香紫璧裁)
玉塵凝盌照清烟(李郢詩有玉塵煎出照碧霞)今人嗤點前人拙未
肯須依古法煎(徐鉉詩任道時新物須依古法煎)
仰望羣公若會仙貪論茗飲未安眠冥搜往往遊塵外
得句時時在枕前夜漏嘔吟清徹骨晴窗揮染净無烟
中秋風月佳晨近應把雲腴對竹煎(季衛公詩㧓吟對竹煎)
槐堂二首
慇勤當日植文槐志在經綸世豈知古栢空傳武侯廟
甘棠争誦召公詩頽簷共惜成陳迹夏屋初欣敞舊規
豈但一時追盛事高名從此看雙垂
鬱鬱庭柯已百年相傳勿翦豈徒然曾棲鸞鳳枝條聳
直傍雲霄雨露偏彩制乍驚增昔構佳名還喜契台
躔故知異日思遺愛争指新堂說二賢
季良寵示牡丹長句謹賦三首
一見竒葩潑眼明兩州風物寄争新十家京洛供長日
萬朵東秦照暮春諦視尚疑傾國女醉吟猶付謫仙人
定知不是無情物為有真香暗度頻(僕家近洛陽而常官青社故云)
紫檀刻蘂香初吐紅粉勻葩色正新孤艷最宜微帶雨
衆芳誰復與争春無端應恨風驚葉不醉却宜花笑人
從此徑須連夜賞遶欄百匝未為頻
如酥小雨壓芳塵曲檻重來花更新莫怪東風鍾共美
獨將仙種殿餘春愧非阿母池邊客喜見陽臺夢裏人
猶恨此生輸蛺蝶偷香抱蘂往來頻
題毛彦謨容膝軒
(缺)意未疎歸來端為憶吾廬縱談衮衮皆忘倦
豪氣飄飄尚不除賴有一經如長孺休嫌四壁似相如
小窗宴坐無餘事門外頻聽長者車
次毛彦謨韻
平生貴異不謀身率道恂恂范伯孫巷有青衿來問道
家無赤腳可應門抗章曾叩蒼龍闕讜議終開白獸
見說晚聞多妙教悠悠浮世更堪論
南溪會集
傳聞公退集羣英共指殘春到野亭高柳半天成翠幄
遙峯插地作長屏應憐曠寂囂塵絶更覺蕭疎梅象
泠顧我阻陪車馬客空吟河畔草青青
淡蕩春溪帶晚城勝遊此地繼蘭亭風搖波面瑠璃簟
雨洗山光翡翠屏舉酒莫辭歸酩酊垂綸聊復向清泠
會須踏月重追賞要看林烟共罩青
次韻任伯仲和均父詩
數子聲華久絶塵更將詩律鬭清新爛如曉日鋪紅錦
穆若薰風泛綠蘋王謝由來多大手(誦任伯仲詩)何劉那得
比斯人(語均父)從今海内流傳徧在處常應護鬼神
九日次韻邢子友
側身西望涕占翰黃菊丹萸又滿欄徧插定應憐我遠
從遊誰復盡親歡年過騎省悲秋易貧似司空乞酒難
何日故園鳴雁侣醉歸松竹挂衣冠(司空圖九日詩黃菊斯開乞酒難孟)
(浩然詩烟紅鋪藻翰松竹挂衣冠)
贈毛謨彦二首
相逢晚歲莫情疎徑欲連墻卜並居苦學羡君詩有味
困窮憐我食無餘從容杯酒頻揮麈斗擻塵埃喜振裾
問道談言更轉漏故應回首萬緣虚
歎息朝廷記憶疎未聞平子賦閒居窮經豈但論糟粕
樂道寧能逐腐餘已覺烟霞親几杖不教塵土汙簮裾
客來強起談名理寂莫茅齋盡日虚
馬上作
心逐輕波去身隨匹馬歸據鞍揮淚盡回首一依依
夢覺
日永不可過夜凉愁更多蟬聲明晚月孤枕夢如何
思家
一别遽如許歸期可奈何無心戀明月有淚寄流波
七月十一夜凉風驟至即事書懷三絶句
凉飈此夕何佳哉萬里朱炎去不來吹入離人多少恨
却將魂夢到陽臺
蕭蕭初覺淡雲輕颯颯如聞轉樹聲收拾光輝渾在眼
應如騎省賦初成
窗外時聞一葉落槐隂驚起幾蟬鳴秋風定是多情物
解作離腸欲斷聲
七月十六夜對月
空捲天高鳥鵲飛滿庭槐影轉風枝可憐秋色誰分付
正是安仁作賦時
牡丹三首
侍中宅畔千餘朵興慶池邊四五枝何似城南王處士
滿園無數鬭新竒
無奈狂風日日摧東君欲去復徘徊應緣衆卉羞相並
故遣妖姿最後開
半醉西施暈晚糚天香一夜染衣裳躊蹰欲畫無窮意
筆法何人繼趙昌
聞有遊蔡氏園看牡丹詩戲作一絶呈季良
車騎雍容駐道傍小園尋勝見花王應知異日傳佳句
處處人稱黃四娘
海棠二首
恰恰清明昨夜過海棠幽獨占春多杜陵不是無心賦
才薄難工奈若何
欲識東君用意工故將殘葉襯輕紅可憐雨洗胭脂濕
只怕風吹翠幄空
兩宋名賢小集卷一百二十八
