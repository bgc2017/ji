兩宋名賢小集卷七十九
宋陳思編
元陳世隆補
石曼卿集
石延年字曼卿先幽州人晉以幽州遺契丹其祖舉
族南走家宋城延年跌宕任氣節為文勁徤於詩最
工且善書真宗錄二舉進士以為三班奉職延年恥
不就張知白數竒之曰母老乃擇禄耶延年不得己
就命歷太子中允同判登聞鼓院嘗上言天下不識
戰三十餘年請為二邊之備不報及元昊反始思其
言召見稍用其說延年喜劇飲嘗與劉潜造王氏酒
樓對飲終日不交一言王氏怪其飲多以為非常人
益奉美酒希果二人飲啜自若至夕無酒色相揖而
去眀日都下傳王氏酒樓有二仙來飲己知劉石也
延年雖酣放若不可攖以世務然與人論天下事是
非無不當年四十八卒官其一子當時有釋惟儼祕
演者並工詞章負氣節隠於浮屠與延年友善歐陽
脩當稱為竒男子云
瀑布
飛勢挂嶽頂無時向此傾(此句一作明珠萬斛傾)玉虹垂地色銀
漢落天聲萬丈寒雲濕干巖暑氣清滄浪何足羡就此
濯塵纓
咏春
一氣回元運恩含萬物深隂陽造端數(一作造化首)天地發
生心有信來還逝無私古到今和風激遺暢南轉入薰
琴
曹太尉西征
仁者雖無敵王師尚有征獨乘金廏馬都領鐡林兵肅
氣關河暮屯煙部落晴旗光秋燒合甲色夜江横士喜
擊中鼓軍疑聞後鉦無私乃時雨不殺是天聲濯濯前
誰拒堂堂彼自傾寒踰博望塞春宴隗囂城外使戎心
伏旁資帝道平公還如畫像為贊學班生
贈劉潜歸陶丘
丈夫未大用身與仁義閒可宜更聚散風塵摧厥顔君
今歸柯澤路出梁宋間芒碭有吾廬親老待我還羡子
先諧願思親頭鬢斑韶光苦不再溝水長潺湲
金鄉張氏園亭
亭館連城敵謝家四時園色鬭眀霞窗迎西渭封侯竹
地接東陵隠士瓜樂意相關禽對語生香不斷樹交花縱
遊會約無留事醉待参横月落斜
秋夕北樓
秋霽露華清帶水月眀天色白連河夜闌澄景生微動
瑟瑟層颸上下波
小桃
生色深紅綬帶長宫簾閒在井欄香母家昇上瑶池品
先得春風半面粧
送人遊杬
激激霜風吹黑貂男兒醉别氣飄飄五湖載酒期吳客
六代成詩倍楚橋水荇漸青含晚意江雲初白向春嬌
前秋亦擬錢塘去共看龍山八月潮
春日樓上
水樹春煙重庭花午影圓人邊無限地鳥外有餘天
春隂
寒食少天色春風多柳花倚樓心目亂不覺見棲鴉
榴花
王母庭前親見栽張騫偷得下天來誰家巧婦殘針線
一撮生紅熨不開
贈劉潛歸陶丘
春老有時回人老不再少草自有時榮髮白不再好人
生不如春髮生不如草可堪送别春草前青春未老人
先老
偶成
力振前文覺道孤恥同流輩論榮枯動非仁義何如静
得見機關不似無孔孟也應輕管晏臯夔未必失唐虞
侯王重問吾何有且自低心混世儒
首陽
夷齊在孟津諫伐紂而死于首陽其山在蒲乃
舜都也豈非二子之意何古人之所不思哉
遜國同來訪聖謨適觀争國誓師徒恥生湯武干戈日
寧死唐虞揖讓區大義充身安是餓清魂有所未應無
始終天地亡前後名骨雖雙此行孤
寄尹魯師(平陽會中代作)
十年一夢花空委依舊河山損桃李鴈聲北去燕南飛
高樓日日春風裏眉黛石州山對起嬌波淚落糚如洗
汾河不斷天南流天色無情淡如水
按古今詩話曼卿死後數年關永言夢曼卿曰延年
平生作詩多矣嘗以為平陽代寄篇最得意而世人
少稱之能令余此詩傳於世者在永言耳永言乃增
其詞度為迷仙引曲於是人争歌之他日夢曼卿致
謝焉
題趙平叔豹隠堂(在漣水郡)
熊非清渭逢何暮龍卧南陽去不還追美二公今郡守
蔚然惟在立談間
登第後被黜戲作
無才且作三班借請俸争如錄事參從此免稱鄉貢進
且須走馬東西南
按詩話曼卿登第有人訟科場事覆落者數人曼卿
在焉方興國寺剋期畢集追所賜勅牒餘人皆泣而
起獨曼卿解靴還使人露體戴幞頭笑語終席次日
放黜者例授三班借職戲作此詩大抵皆縮下語耳
過内官孫可久别業賦贈
南北占河潤幽深在禁城疊山知遠意辭俸買閒名閉
戸斷蛛網折花移鳥聲誰人識高趣朝野石渠生
再咏小桃
本分桃花寒食前小桃長是上春天二喬二趙俱傾國
女弟嬌強意自先
古松
直氣森森恥屈盤鐵衣生澀紫鱗乾影搖千尺龍蛇動
聲撼半天風雨寒蒼蘚静緣離石上綠蘿高附入雲端
報言帝座掄才者便作明堂一柱看
籌筆驛詩
漢室虧皇象乾坤未即寧姦臣與逆子搖嶽復翻溟權
表分江域曹袁鬭夏坰虎奔咸逐逐龍卧獨冥冥從衆
非無術欺孤乃不經惟思恢正道直起復炎靈管樂韜
方略關徐駭觀聽一言俄拜至三顧已忘形南既清蠻
土東期赤魏庭出師功自著治國志誰銘歴刦兵如水
臨機策若瓴舉聲將漬敵横勢欲逾陘仲達恥巾幗辛
毗嚴壁扃可煩親細務遽見墮長星戰地悲陵谷來賢
賞德刑意中流水遠愁外舊山青想像音徽在侵尋毛
骨醒遲留慕英氣沈歎撫青萍
兩宋名賢小集卷七十九
