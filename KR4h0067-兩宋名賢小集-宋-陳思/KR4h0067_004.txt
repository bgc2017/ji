兩宋名賢小集卷四
宋陳思編
元陳世隆補
楊文公集
内直
芝泥初熟詔書成紅藥翻階晝景清屋瓦生煙宫漏永
時聞幽鳥自呼名
讀史效白體
易牙昔日曾蒸子翁叔當年亦殺兒史筆是非空自許
世情真偽復誰知
閨思
征夫萬里戍交河塞外蕭條朔氣多古壁暗蛩催夜織
朝來一葉下庭柯
李御史
清曉乘驄出九衢内朝簪筆坐前墀天家御史非凡格
曾向崑崙服紫芝
王殿丞舉通判桂州
科名得玉向崑丘家世長淮入海流通籍殿中鈎盾省
頒條嶺外桂林州漢皇前席期清夜楚客歸帆指素秋
父老歡聞鄰郡政(前知賓州)壺漿千里待鳴騶
大名温尚書之任
窣雲樓堞古銅臺幕府池塘菡萏開畢萬山河千里迥
亞夫鐘鼓九天來屬鞬前隊射鵰手載筆初筵倚馬才
命將文昌非細事星光昨夜動昭回
喜賀梁三入翰林
六鰲雲海冠蓬萊玉署深嚴枕斗魁漢殿論兵得頗牧
梁園作賦掩鄒枚趨朝御案香盈袖侍宴仙莖露滿杯
五色天香看視草懸知獨有長卿才
次韻和昭侯立秋見寄
雲峯半歛火西流桃簟微涼忽報秋飲露吸風齊女怨
登山臨水楚人愁珠喉倚瑟華堂暮桂髓薰衣别院幽
美疹已平休沐浴會應投轄一相留
弟伋歸寧
一夕西風木葉飛長安久客念庭闈去隨塞鴈啣蘆遠
歸及家雞啄黍肥負郭生涯同季子澄江詩景屬玄暉
帝城紫陌多塵土免化輕雲白紵衣
景陽諫議赴餘杭
浙水東西兩節旄君今于此握戎韜油囊仙姥流霞酒
鰌穴靈胥白鷺濤盤石起家傳典訓翹車開幕聘英髦
子牟江海終非久剰鱠鱸魚把蟹螯
杭州嚴從事
柳岸蘭橈片席飛秋風澤國季鷹歸幕中蓮渚紅衣脱
江外蓴羹紫線微十部須知從事貴雙魚莫遣尺書稀
西陵正接家山路試為因人問釣磯
鄱陽皮錄事
松陵遺集古風騷故國田園沒海濤三世青氊傳舊物
(三世有集五百卷)十年黃綬歎徒勞謝塘春草侵魂夢潘縣秋
霜入鬢毛鄱水黃金漫如粟想君終不染脂膏(漢書地理志云)
(鄱陽出黃金粟)
史館楊嵎學士以詩話及空門之事次韻以和之
雙樹金言付囑頻閻浮外護託王臣誰知天禄草玄客
曾是靈山受記人
諸暨簿張慈(閩人有聚書之癖事祖母九十餘)
新官佐邑近閩隅令伯歡心就養初暫住梁園慵獻賦
因經禹穴便探書忘機海國親鷗鳥寄信金華託鯉魚
迴日殺青兼兩載想君清俸亦無餘
次韻和昭收寄銀臺李舍人之什
柱下方書掌事機深嚴侍從接論思歸鞍通德香街迥
前席延英晝漏遲菊徑頓疎陶靖節月樓偏憶庾元規
華堂宴集應難去玉斝醇醪滿勸誰
送吳航
井臼荒涼旅鬢斑經年索米住長安囊中賣賦金都盡
衣上悲秋淚不乾客路飄蓬殊未定侯門置醴豈成歡
擔簦忽起東遊興庭樹西風昨夜寒
并州王諫議
瑣闈聊輟皂囊封晝錦還鄉意氣雄别墅揮金延父老
近郊騎竹見兒童蒲盧善化終成政蟋蟀深思未變風
更待出師平黠虜戎衣獻捷大明宫
奉和翰林諸公賀閣長李公領銀臺之任
西漢公車主上章官曹秘邃接明光天書時草鳳鳳詔
邊奏親開赤白囊咫尺清規頻借筯離披金蘂阻飛觴
瀛洲仙侣相期處銅馬門中白玉堂
姚起居赴兩浙轉運
吳會商功利蓬丘輟史臣同僚供祖帳屬郡望行塵富
國催流馬編年廢獲麟槖鞬二千石襦袴幾州人名姓
丹臺籍封疆析木津片言空犴獄密啓到鈎陳且運方
船粟初嘗千里蓴江山助詩思新詠掩汀蘋
集賢劉工部隲知衡州
仁里古湘川頒條命雋賢腰垂丈二組身下九重天山
水登臨思庭闈喜懼年官曹郎位宿衣袂御爐烟記事
成新史賡歌有雅篇為貪驅弩矢不從泛樓船治道山
陰卒離羣藏室仙衡陽無過鴈尺素若為傳
魏奉禮昭文知吉州龍泉縣(故少卿咸熙之子)
平昔登龍坂因緣識玉人庭中華轂滿膝下綵衣新少
列悲先露高堂泣累茵嘉賓碣館閉遺業寢丘貧弓冶
傳家久絃歌宰邑頻循良同漢吏惠愛及齊民又出夷
門去還臨灨水濱不須輕百里自古應星辰
作坊魏使知隰州
幾年供奉宣徽殿一旦腰懸刺史魚戚里園林甲京洛
將壇家世閱詩書離筵惜别空銀榼官舍思歸夢玉除
四十專城誰不美驂驔千騎擁干旟
司農欒少卿知洪州
大農搜粟漢名卿千里江西擁旆旌腰下金龜三品綬
手中銅虎八州兵(江西舊管八州)屬鞬牧伯趨庭見騎竹兒童
塞路迎(前任江南轉運使)洪井主人今重士肯教懸榻有塵生
送邵梁秀才
君家罨畫溪歲晚忽思歸密雪不獻賦流塵空化衣購
書藏屋壁温席奉庭闈清世莫招隱垂天待一飛
酬秘閣黃少卿因見所作洞霄宫碑且有題記
譙郡增嚴李母祠神龜矯首負金碑豆萁己乏不休思
虀臼兼無絶妙辭翠琰雄文慙内史(隋内史薛道衡有老君祠庭碑)黃
庭美翰枉羲之(翰林裴待詔奉敕書)蓬丘麗句偏相許勝得山龍
袞服披
弟僓歸鄉
客兒詩思揜春塘杖策來觀上國光舉白萬錢酤酒飲
殺青千卷買書藏梁園綠篠將欹雪楚岸蒼葭己變霜
躍馬還鄉那隔歲預應乾鵲報高堂
弟伸歸鄉
澤國思歸詠采蘭束書攜劍出長安天涯朝暮倚門望
歲晏風霜行路難閩嶺夕嵐鄉樹老楚江寒浪客衣單
巖前舊勒移文處到日重須拂蘚看
王尚食知鳳翔(曾領延安)
露冕分憂輟近班朝陽鳴鳳古岐山三刀吉夢頻為郡
駟馬高車又出關宴客羽觴那有算題詩綵筆莫教閒
將壇義府平生事早立邊功奏凱還
福州古田宰李堪
由來百里應華星何況牛刀乍發硎五柳不須輕印綬
七關聊且訪圖經雪天張飲連浮白海縣抄書剰殺青
公暇好裁封禪頌聖皇將欲駕云亭
黃旦宰江州德化縣
外臺論薦達乘輿花縣絃歌製錦初氣直公車曾諫獵
政清官舍舊懸魚二林重結遺民社五柳閒尋靖節居
好繼謫仙留絶唱雲屏九叠倚晴虚(李白廬山謠有屏風九叠雲錦張之)
(句)
贈文照大師
讀徧龍宫七佛書一塵無念得衣珠金園講席天花滿
沙界禪心水月孤擁衲夜霜凝屋瓦閉關春雨長庭蕪
公卿半是空門友缾錫因循寄上都
慎大詹以吳柑見貺
龍陽休說木奴洲震澤黃柑占上流承露玉漿仙掌曙
亞霜金顆洞庭秋香黏素手吳娃麗冷滌朝酲楚客愁
應是荔支催入貢隨河飛鳥逐鳴騶
秘閣舒職方知舒州
西崑册府控千廬鉛筆多年校魯魚厭享雙雞大官膳
貪乘五馬使君車明光畫省辭青瑣天柱仙壇訪紫書
只恐政成抛印綬攜家深入白雲居
夜宴
玉壺春漏咽銅龍畫棟塵飛曲未終樽酒綠醅和蟻泛
窗燈紅焰隔紗烘水沈煙裊風微起霜檜陰圓月正中
苦恨當關催夙駕平明入謁未央宫
陳大博知建州
夢筆山連化劍津兩鄉人看錦衣新北堂滫瀡三牲膳
南陌驂驔五馬塵畫角聲殘鈴閣暮露芽香細茗園春
甌閩自昔多名士誰是賢侯席上珍
再别陳建州因以抒意
北闕多年作侍臣一枝烟雨憶南閩留連五鼓趨丹禁
(近拜章求解職領郡上不允所請)健羨雙旌擁畫輪籬畔菊荒環堵宅
山中鶴怨未歸人州民刺字空漫滅目斷東方千騎塵
梁四諫議知鳳翔府
幾日銀臺閱副封岐陽西顧委秦中函關叱馭經天險
豳國聞雞接土風雲幕杯盤三省近星郵章奏九門通
下車卧理應無事莫遣融樽酒暫空
錢易赴蘄春
名重星垣試官閒月寺中竹符千里郡花浪一帆風塵
隙駒從度霞觴酒莫空公堂封筆塜郵舍遞詩筒騷客
休懷楚詞臣各薦雄長庚謫仙骨須入抃鰲宫
福州張從事
萬人都督古閩州幕府旌門映碧油閫外依蓮滯英俊
樽前噉薤占風流犀燈照水窺龍劍鯨沫噴空見蜃楼
暇日登高賦滄海添鹽堪為昔賢羞
元淨上人之新安謁李學士兼遊廬阜
雙闕重城到幾迴兩遊千里忽浮杯黟江春水淺深渌
廬岳夏蓮傾倒開謝客同翻貝葉字湯師獨占碧雲才
舊房京寺門空閉坐榻凝塵砌長苔
京府獄空降詔因寄大尹學士
長安惡少罷探丸桴鼓聲沈禁網寬三尺舊章閑玉律
八行優詔下金鑾帝臨宣室方前席民值唐年恥掛冠
終日訟庭無一事早調伊鼎佐湯盤
葉秘書温知蜀州江原縣(前任嘉州從事自合淝管記授此官)
秘省丞郎出字人錦江偏好濯纓塵酒壚千古風流地
花縣三年爛漫春白羽豫州慵草檄青天蜀道厭摧輪
巴猿杜魄驚鄉夢莫遣霜華鬢畔新
和酬秘閣錢少卿夜直見寄次韻
甘瓜朱李郢醪濃素綆銀牀蔭碧桐賜第舊連丹鳳闕
直廬今在未央宫承雲仙掌延年露轉蕙薰絃解愠風
此夕蓬山好逃暑月軒清話恨難同
送石枕與參政王給事(雄道人所惠者)
千古碧潭秋水骨琢成孤枕冷如冰因為江外朱輪守
得自林間白足僧月幌光寒吞桂魄暑軒氣爽壓梅蒸
竒章好尚非流俗願向蕭齋代曲肱
黃小著震知興元府南鄭縣
藏室仙郎罷屬辭暑天驅傳出京畿流年兩鬢生華髮
宰邑全家住翠微九折坂長須叱馭三聲猿苦欲霑衣
金門薦鶚知音在(政事夕郎太原公嘗抗章稱薦)不到瓜時捧詔歸
陳堯拱廷評致仕歸蜀(西樞給事之兄也)
一家今有十朱輪獨憶雲山欲退身天邑繁華行樂厭
月曹清要命書新西風躍馬經秦甸東道椎牛讌孟鄰
秋稼萬箱僮百指羲皇之上更何人
史館趙祠部況通判宿州(時被病堅乞外任)
風流華省含香客籍甚先朝奏賦人竹使三年勞佐郡
柳堤千里待行春文園避事心長笑天禄讐書鬢漸新
帝念河渠在封郡特緣經義委名臣
擇良上人歸天台
片席然犀經水府幾程登陸望霞標吟情晚日繁雲合
歸路秋風密葉凋行道六時廬岳漏浮杯千里浙江潮
舊房晏坐觀空後香積多年飯頓銷
表元師歸縉雲有懷故雄闍黎成轉韻六十四句
括蒼古名郡生齒三萬家我昔自先殿捧詔臨軍牙清
心治期月訟息民無譁雄公真大士晏坐緜歲華駕言
造梵宇室邇驚人遐迎門虎溪屐布地牛頭花庭松偃
翠蓋澗泉漱金沙坐聞獅子吼歸恨踆烏斜驛召還上
都騰裝即脩路别師黃金園贈我碧雲句我歸步赤墀
代言紅藥署彈指知苦空觀心得降住藏識慙宿薰輪
迴悲晚悟折簡問南宗寄言滿緗素絶念契真如忘筌
離文字刦燒雖洞然龍華決同遇師名達宸扆恩詔頒
方袍歡喜黑白衆蕭衰霜雪毛毘耶見有疾示身如幻
泡雙林忽歸寂人天但哀號堆案遺札在滿鉢香飯銷
只應伸臂頃未覺他方遥犀柄掛空壁鴈㙮干層霄七
返暫來去四大非堅牢口占成尺題手澤著紙尾親遣
上足師浮杯渡江水雲朵搖筆精玉音鏘里耳遺我方
石枕斑文剪霞綺諭我求菩提心堅正如此愴然悲夢
形汍瀾泪盈眦上足今去歸焚修益勤止當續祖明燈
無令蓮社死
蘇寺丞維甫知簡州陽安縣兼攜家之任
神雞縹碧馬金精西海桑田一掌平苜蓿度關風漸勁
莓苔登棧雨新晴琴齋盡室無歸夢錦里當壚奈宿酲
麈柄清談且為政莫貪蒟醬學論兵
宿齋太一宫答李寺丞次韻
泰畤齋居肅梧楸蔭繞垣露葵深得味風鐸自成喧綠
髮松喬侣丹經黃老言心期阻良久蝶夢繞朱門
建溪十詠
太常高博士惠連典建安郡自郵中以所賦詩
十題為寄僕桑梓之地耳目熟焉不勝起予因
亦繼作
武夷山
靈嶽標真牒孤峰入紫氛藤蘿暗仙穴猿鳥駭人羣古
道千年在懸流萬壑分漢壇秋蘚駁誰祀武夷君
北苑焙
靈芽呈雀舌北苑雨前春入貢先諸夏分甘及近臣越
甌猶借渌蒙頂敢爭新鴻漸茶經在區區不遇真(陸羽茶經)
(不述建溪蓋未遇真茶也)
朗山寺
層巒連近郭占勝有招提宿霧昏金象飛泉濺石梯鐘
聲空谷答㙮影亂雲齊千騎時來此尋幽獨杖藜
陸羽井
陸羽不到此標名慕昔賢金瓶垂素綆石甃湛寒泉百
汲甘寧竭千金志不遷(吳隠之有一飲懷千金之句)真茶汎雲液一
啜可延年
梨山廟(李頻也)
唐季臨兹郡生祠己薦馨聲詩傳樂府廟貌載圖經畫
壁流塵暗金碑古蘚青細民時請福撾鼓賽遺靈
高士亭
危亭壓波面屹若抃靈鰲浮蟻酡顔數飛鴻送目勞吏
圍披簿領僧伴話風騷何日登懸榻州民刺有毛
大中㙮
雞園開淨土鴈㙮倚寒空風鐸和清梵晴幡映彩虹香
花傾海國金碧擬天宫絶頂登臨處谿山一掌中
仙人洲(相傳梅福于此上昇所乘馬還墜後人因號墜馬洲)
寒潭吞别派孤嶼屹中流昔有驂鸞客因名墜馬洲洪
波長赴海碧樹幾經秋城郭何年變空聞鶴語愁
延平津
積水深無際神龍此屈盤媚川珠彩動射斗劍光寒燕
脯誰能寄犀燈豈易看負圖當瑞聖何若蟄洪瀾
毛竹洞
洞門生異竹冉冉接同亭石迸狂鞭怒霜封密葉青實
應容鳳食杖欲變龍形逋客歸何日巖阿已勒名
因與西廳參政侍郎奕碁予輸紙筆硯三物以詩
見徵屬宣毫適盡但送蜀牋端硯繼以此章
多年燥吻蒼苔砌秃盡江南石上毫五色鸞牋猶有剰
一拳端硯豈勝勞蕭齋幸與談賓末謝墅深䧏奕思高
微物供堂方猶豫丹青筆下枉風騷
又以建茶代宣筆别書一絶
青管演綸都己竭文楸爭道恨非高輒將北苑先春茗
聊代山中墮月毫
游王氏東園
名園聊得拂塵衣深入春叢一逕微萬樹未饒金谷富
百泉猶有漢陰機青蘋風暖天雞出文杏巢乾海燕歸
向晚鳴騶九門路柳堤回首獨依依
送僧歸蘇州
說法雄音敵海潮一棲京寺葉頻凋水田三事衣將敝
香積多年飯頓銷忽憶虎丘飛夢到更聞蓮社寄書招
好傳祖印歸南土莫遣宗風漸寂寥
送僧歸越州
舊房嵇嶺鎖春臺猿鶴歡迎振錫迴花雨六時飄講席
樵風千里送浮杯一乘了義刳心學三藏真文盥手開
跡似孤雲本無滯飄飄新到帝鄉來
張泌東遊
玉籍參差未策名東遊聊得拂塵纓長亭酒盡驪歌闋
下榻波狂鷁棹輕澤國鱠鱸懸夢想戟門羅雀斷逢迎
秋期莫到槐花老待聽新文擲地聲
喜王虞部賜進士及第(時知鄭州奉詔乘馹赴聞喜宴)
中臺高應列星文千騎驂驔擁畫輪起草己誇雙筆健
登科更占一枝春龍津召宴芝泥濕雁㙮題名麝墨新
只待甘泉重奏賦彯纓長奉屬車塵
送章四十舅翁東歸
鄉黨共推賢干名二十年早懷荆岫璞遲下祖生鞭敢
諫書無報徒行履欲穿聖朝公道在搔首賦歸田
范儀下第東歸
君住武夷鄉思歸便促裝溪鱗絲縷細園茗露芽香雷
火悲三上金錢困一囊長纓塵土滿會待濯滄浪
故比部李郎中挽歌四首
隴右華宗貴朝端懿範存哀烏光列宿駟馬慶高門謁
帝承明署娛賓金谷園人生忽到此天道亦難論
睦俗衣無主傳家鼎有銘沙堤連里巷玉樹接階庭北
海樽常滿西山藥不靈肯堂歸棣萼含笑入泉扃
鴈序分臺閣春卿有職司雲屏三殿宴綿蕝一王儀風
韻靈和柳襟懷叔度陂善人無復見執紼淚空垂
美疢漳濱卧營魂東岱歸故人空漬酒侍史罷薰衣畫
像留家廟銘旌出帝畿浮生除壽考享福似君稀
南朝
五鼓端門漏滴稀夜籖聲斷翠華飛繁星曉埭聞雞渡
細雨春場射雉歸步試金蓮波濺襪歌翻玉樹涕沾衣
龍盤王氣鍾三百猶得澄瀾對敞扉
漢武
蓬萊銀闕浪漫漫弱水回風欲到難光照竹宫勞夜拜
露漙金掌費朝餐力通青海求龍種死諱文成食馬肝
待詔先生齒編貝那教索米向長安
明皇
五楪開觀檢未封鬭雞三百遠相從紫雲度曲傳浮世
白石標年鑿半峰河朔叛臣驚舞馬渭橋遺老識真龍
蓬山鈿合愁通信回首風濤一萬重
成都
五丁力盡蜀川通千古成都綠樹濃白帝倉空蛙在井
青天路險劍為鋒漫傳西漢神祠馬己見南陽起卧龍
張載勒銘堪作誡莫矜函谷一丸封
書懷寄劉五二首
風波名路壯心殘三徑荒涼未得還病起東陽衣帶緩
愁多騎省鬢毛斑五年書命塵西閣千古移文愧北山
獨憶瓊林苦霜霰清尊歲晏強酡顔
世事悠悠未遽央虚名真意兩相忘休誇失馬曾歸塞
未省牽牛解服箱四客高風驚楚漢五君新咏棄山王
秋來每有漁樵夢多在箕峰潁水傍
無題
曲池波暖蕙風泠頭白鴛鴦占綠萍纔斷謌雲成夢雨
陡回笑電作嗔霆湘蘭自古傳幽怨秦鳳何年入杳冥
不待萱犀蠲薄怒閒階鬭雀有餘翎
合歡蠲忿亦休論夢蝶翩翩逐怨魂祇待傾城終未笑
不曾亡國自無言風翻林葉迷歸燕露裛池荷觸戲鴛
湘水東流何日竭煙篁千古見啼痕
洛意
衡臯駐馬獨依依寄恨微波帶減圍淚迸不成雙玉筯
身輕誰試六銖衣穿鍼静夜星榆出攬筆清晨雪絮飛
目斷風簾舊巢燕新春先傍杏梁歸
寄靈仙觀舒職方學士
綠髮郎潛不計年却尋丹竈味靈篇華陰學霧全成市
彭澤横琴豈要絃曉案秪因餐沆瀣夜灘誰見弄潺湲
須知吏隠金門客待乞刀圭作地仙
公子
夾道清樓拂彩霓月軒宫袖按前谿錦鱗河伯供烹鯉
金距鄰翁逐鬭雞細雨墊巾過柳市輕風側帽上銅鞮
珊瑚擊碎牛心熟香草蘭芳客自迷
梨
繁花如雪早傷春千樹封侯未是貧漢苑漫傳盧橘賦
驪山誰識茘支塵九秋青女霜添味五夜方諸月溜津
楚客狂醒愁己解水風猶自獵汀蘋
次韻和盛博士寄贈虞部李郎中之什
門牆日已峻德望闇然章弟草西垣詔身為南省郎塤
篪歡並奏龍虎儼成行宴客牛心炙朝天雞舌香曲池
春漲水碧瓦曉飛霜此景知何事留賓汎羽觴
次韻和守邦道人寄編修諸學士之什
修書何幸佐鉛黃日接羣英道自光署近承明叨謁帝
賦成平樂謬為郎孟堅己分酬賓戲嚴助還思佩郡章
共憶東林社中客滿池蓮葉吐清香
大名夜大安閣主道者(上幸魏郡親至其寺面賜紫)
釋子修行與衆殊銅臺連接起精廬羣公共結一林社
萬乘曾迴六尺輿衣惹天香親御座閣成雲構倚晴虚
浮生自恨猶貪禄未得同翻貝葉書
次韻和盛博士寄許州任從事之什
射策曾攀郄桂枝從軍又賦仲宣詩陳琳草檄應非久
貢禹彈冠素有期(任與盛君有推挽之約)梁苑勝遊思霰雪潯陽
舊隠廢茅茨(任寄居星灣多歴年所)初筵樽斝不須戀正好公車
自薦時
題弟晦所居壁(今名僓)
判宅何其巧連山復帶溪芳樽常有酒嘉樹自成蹊學
舍祥鱣墮歌梁賀燕迷調琴明月榭繫馬綠楊堤好畤
田園美南華物我齊終當解簪組同此味天倪
留别桐城主簿
早曾兔苑傳詞賦屈在桐鄉勾簿書薄宦交朋嗟絆驥
清貧人吏說懸魚二年領郡睽離久一旦當樽鄙恡袪
苦恨秋風動行色徘徊無計駐征車
行次潁州值雨留住數日因貽郡守秘閣刁公
夢想蒼龍闕盤桓潁水濱郡侯偏愛客秋雨更留人饌
盛嘗鱸鱠樽空倒角巾羈愁不能遣惟恐二毛新
旅中重陽有懷鄉國
嘉節臨重九羇遊託異鄉萸房誰繫臂菊蕊懶浮觴野
渡賓鴻急村田晚稻黃悲秋更懷土只恐鬢成霜
重陽日憶遠
逆旅重陽節窮愁萬里身金英浮酒盞珠淚濕衣巾為
客飄蓬遠思家落葉頻只應蝴蝶夢夜夜得相親
代答
征車苦迢遞節物感愁辛巳入授衣月那經落帽辰金
樽難獨酌寳瑟任生塵把菊流雙淚誰知憶遠人
兩宋名賢小集卷四
