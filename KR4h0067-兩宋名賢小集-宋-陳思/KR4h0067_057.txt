兩宋名賢小集卷五十七
宋陳思編
元陳世隆補
漫園小藁
王琪字自君玉岐公珪之從弟也兒童時能為歌詩
第進士調江都主簿上時務十二事仁宗嘉之歴修
起居注鹽鐵判官判戶部勾院知制誥會奉使契丹
因感疾還上介誣其詐謫信州團練副使久之以龍
圖閣待制知潤州徙知江寧先是府多火災或託以
鬼神人不敢救琪召戒邏者作賞捕之法未幾姦人
誅之火患遂息復知制誥加樞密直學士知鄧州徙
揚州入判太常寺又出知杭州復為揚州潤州以禮
部侍郎致仕卒年七十二琪性孤介不與時合數臨
東南名鎮政尚簡静每疾俗吏飾厨傳以沽名譽故
待賓客頗闊略間造飛語起謗終不自恤葬扵真州
詔發真陽卒護其窆蓋異數也
秋日白鷺亭向夕有感
白鷺敞西軒檐宇窮爽塏千峯若連環翠色不可解是
時天宇曠六幕無纖靄金斗熨秋江素練横衣帶乾坤
清且斂氣象朝昏改蘆花作雪風飛舞來滄海九霄汀
鷺起萬里檣烏快月上三山頭鳥没横塘外蒼茫洲渚
寥錯落星斗大開尊屏絲竹披襟向蕭籟余生本江湖
偃蹇欣所會清興雖自廢苦嗜亦吾累魚龍憑夜濤四
面忽滂湃安得燃犀燈煌煌發水怪
咏玉蘂花
玉蘂生禁林地崇姿亦貴散漫隂谷中蓬茨復何異清
芬信幽遠素彩非妖麗蒼煙蔽山日瓊瑶為之晦歲久
自扶疎岩深愈凝邃請觀唐相吟俗眼無輕視
九曲池
越調隋家曲當年亦九成哀音已亡國廢沼尚留名儀
鳳終沉影鳴蛙秪沸聲凄凉不可問落日背蕪城
金陵賞心亭
千里秦淮在玉壺江山清麗壯吳都昔人已化遼天鶴
舊畫難尋卧雪圖冉冉流年去京國蕭蕭華髮老江湖
&KR0714;蟬不會登臨意又噪西風入座隅
吳中曉寒曲
大澤穹天莽同色碧瓦閶門曉花白石岩左右斷行人
洞庭一夜冰千尺曾持漢節單于壘北風如刀割人耳
知憐凍足苦雙摧一生不向遐方履憑誰贈我紫衣裘
中吳風土清且柔令嚴氣正天地肅長歌白苧臨寒流
玉蘭酒熟金醅溢太白連雲尚殊(闕)書忩半掩晝始開
幾日紅梅斷消息
清輝殿觀唐明皇山水石字歌
皇家四葉恢聖功天臨日燭清華戎漢條静治洽柔教
老心稽古開神聰有唐英主稱好文仙毫灑落驅風雲
壯哉山水有竒字煥乎八法存翠珉自從棄置咸陽道
蘚駮煙滋委宫草天開神贊會休辰甄收再作皇居寳
如何淪棄三百春迎逢睿鑒來紫宸奎鈎粲粲光華動
羣玉森森氣象新丹籞春妍瑞靄深文梁藻棟結芳林
鴻翔鳳翥徑方丈杯流泉湧蒙親臨鯫臣榮幸從金輿
鉤婉魂驚拭目初多慙攬筆非清藻唯慶千齡際帝圖
無絃琴
寂寞之淳音其為樂至深應嫌鼓腹者獨自撫絃琴
答永叔問
班班疎雨寒無定皎皎圓蟾望欲闌應在浮雲儘深處
更憑絲竹一催看
紅梅
館娃宫裏舊精神粉瘦瓊寒露蕊新園吏無端偷折去
鳳城從此有雙身
兩宋名賢小集卷五十七
