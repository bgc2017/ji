兩宋名賢小集卷一百三十八
宋陳思編
元陳世隆補
梁溪集上
李綱字伯紀邵武人登政和二年進士第宣和中歴
尚書右丞高宗即位拜右僕射兼中書侍郎卒諡忠
定有梁溪集一百二十卷
松江第四橋(舟人云橋下有老蛟以後赴沙陽謫所作)
松江第四橋風雨不可過下有百尺蛟蜿蜒枕橋卧窟
宅據要津口腹長饑餓每憑波濤勢能作舟楫禍安得
佽飛手坐使神姦破往來永無虞時鼓清江柂
雜興三首
邑犬驚行客林烏啼曉霜山村雲冉冉澤國水茫茫移
櫂輕舟穩鈎簾野興長誰知因謫宦得向水雲鄉
肅肅歲華暮霏霏烟靄深輕冰依淺渚寒日映疎林故
邑懷親日扁舟去國心凝眸無限景愁絶不成吟
暮天來遠色行客尚貪行櫂急浪花碎月高雲縷輕巢
烏棲更起漁火暗還明獨寢不成夢夜寒聞雁聲
韓賈
退之守潮陽戚嗟見章表賈生赴長沙自廣託鵩鳥拘
達言雖殊均為未能了今我謫龍津筦庫素所曉粗令
職事辦便覺溪山好燕坐一室間妄念悉除掃豈復計
窮通端亦忘夀夭回觀古人心頗嘆二子小
田家
江村烟火遠茅屋兩三家斷岸垂衰柳疎篁隐細沙田
疇賸秔稻網罟足魚蝦不識宦遊味見人還嘆嗟
嘉禾道中遇夏侯子陽
京華契闊已再冬扁舟野岸欣相逢天寒水遠飛霜風
談笑坐覺迴春容年踰七十兩頰紅真氣上泝泥丸宫
剖符南海窺祝融欲求丹砂訪葛洪問予執筆侍九重
胡爲謫墮溪山中迂愚久合親耕農君恩未報徒忡忡
飄零孤跡隨斷蓬他日相憶看雲鴻
初到臨平見山
孤舟渺渺兩山間終日鈎簾只看山落日半銜霞未散
疎林遠暝鳥初還淒凉離恨誰能寄浩蕩詩愁自莫刪
賴有青山可人意與君相對且開顔
小雨
小雨晚初急暝雲深不收霏霏暗煙樹索索響篷舟山
色增遥翠漁蓑生暮愁淒凉蘇季子寒覓敝貂裘
靈隠宫
我昔曾遊飛來峯白猨晝掛峯上松曄然靈光如彩虹
鐘磬自響金仙宫宦遊漂泊西復東雖欲再到無由從
帝居鈞天陋瀛蓬螭坳載筆侍重瞳逆鱗聊試摩神龍
謫墮劒浦山重重征鞍来此尋舊蹤恍如夢落烟霞中
寒泉幽石欣相逢門前池館虚含風一洗塵慮清心胸
明朝南去隨征鴻惆悵勝遊回首空
自哂
自哂何爲者南遊亦偶然未登離垢地端有散花天遇
境聊爲戲安心不離禪幽懷誰與共深炷一爐烟
渡浙江
理櫂適桐江隨潮過魚浦山寒雪猶積江迥月初吐御
氣凌煙霄乘槎渡星渚空濛老龍吟髣髴翠蛟舞境清
人自愁夜静氣尤古獨坐不成眠霜晴聽津鼓
桐江行贈江致一少府
放浪江湖乃吾樂羈束軒冕非所榮謫官去為劒浦吏
鼓柂遂作桐江行艤舟浙岸候潮至百越微茫烟水外
波橫天際海倒流噴雪驚雷聲震地須臾風軟潮已平
片帆去逐飛鴻輕櫂謳四起日西落暮天杳杳惟參横
江山蒼蒼負殘雪江水茫茫浸寒月誰云逐客苦淒凉
今我斯遊最竒絶清晨弭櫂桐君廬溪光山色世所無
故人見我一笑粲殺雞為黍聊相娛嗟予仕宦等遊戲
斷梗飄蓬本無蒂但令景物供吟哦出處窮通何足計
此行幽討殊未闌滿目亹亹皆雲山鷺飛魚躍石齒齒
今夜且宿嚴陵灘
偶題
日照溪光碧起鱗溪頭雁鶩自成羣可憐獨鶴歸何處
萬里相隨一片雲
江南三咏
江南竹霜霰歲寒依舊綠誰向溪邊養籜龍滴露摇風
一林玉
江南梅昨夜溪頭玉雪開贈遠欲傳千里恨和烟爲折
一枝來
江南客鬢髮蒼浪不可摘明時遷逐念前非一夜愁吟
霜月白
鵝湖昌長老詢予來歴以詩答之
休問西來意吾行日向南悽悽達磨䜟歴歴善財參舊
事已不憶新交寧易談維摩本無語非是學三緘
趨真亭
烟霞深處一亭閒石磴縈紆紫翠間但覺峰巒勞顧揖
不知身到武夷山
遊仙溪
一溪九曲貫羣峰演漾輕舠淺碧中杳如誤入武陵去
落花流水山重重
兜擔石
仙人戲賭翠蛾眉空有花輿照夕暉雲月娟娟風嫋嫋
尚疑玉質在簾幃
學堂巖
仙官讀徹蘂珠篇几案巖中自寂然崑閬圖書蔵策府
誰言孤陋解成仙
船場巖
仙艇何年插翠微雲篷煙櫂尚依依凌虚欲鼓天邊柂
喚取雙龍背負飛
雞窠巖
磔磔天雞啼曉烟仙家風景鎮芳妍自從綵翼飛仙後
只有遺棲寄嶺巔
仙機巖
雲去仙機杼柚空報章何日已成功天孫織就烟霞錦
吹落溪山夕照中
折筍巖
玉府鏘鏘玉筍林誰將移種翠巖隂斕斑猶帶當時籜
照水籠烟幾百尋
仙竹
隂崖翠竹自檀欒瘦節疎枝特地寒雖未化龍歸洞府
正宜和月掃天壇
泛舟至晞眞館遇雪
行到清溪六曲頭森然峰岫照人幽雪花拂水輕輕舞
石瀨依巖淺淺流不盡清光常在目未窮幽興且回舟
追尋欲遍神仙窟須向他時卜再遊
訪李道士
誅茅獨占溪一曲時有白雲来伴宿自言身在此山中
暮暮朝朝看不足
記舊夢
余今夏夢乘舟行亂石間四顧峯巒竒秀有如玉色
者覺頗異之及謫官劒浦道武夷山小舟泝流水落
石出遍覧勝㮣至晞真館雪作巖石皆白恍如舊遊
然後信出處之分定而斯遊清絕已先兆於夢寐雖
欲不到不可得也作小詩以紀其事
清夢先曾到武夷玉峯積雪倍幽竒小舟遊罷尋歸路
恰似翛然夢覺時
題棲真館三十六韻
武夷古洞天竒峯三十六一溪貫羣山清淺縈九曲溪
邊列巖岫倒影浸寒綠翩如鸞鳳翔矯若虬龍蹙樓觀
聳岧嶤屏幃互重複蛻仙骨遺金遊女肌削玉雞棲層
巖巔船插斷崖腹學館存几案仙機餘杼柚嵐光瑩徹
潭虹影掛飛瀑翠竹隂天池蒼苔封石屋繪禽頂長丹
遺跡指如掬峨峨天柱峰幔亭連翠麓傳聞武夷君嘗
此會仙俗飛橋幾千丈絶頂亘山足障以翠雲屏藉以
紫霞褥瑶罇傾沆瀣玉豆脯麟鹿仙妃奏賓雲金鼓間
絲竹酒酣歌夕暉歎息光景促曾孫誰復在往事空遺
躅至今風月夜笙簫響虚谷地靈饒泉石山潤秀草木
坐使七閩人蔭此仙靈福嗟予真散材性愛山水酷仙
經與地志名字久已熟薄宦方區區仙骨宜碌碌神遊
先夢寐幽覿寄圖籙寧知因謫宦乃得厭所欲沿泝窮
幽深應接勞耳目開襟豁懷抱壮觀慰幽獨却邀白雲
歸伴此巖下宿夜寒夢魂清曉發輕裝速仙遊須再來
何當謝羈束
劍浦道中
此去平津路匪遥嶺雲溪雨自蕭蕭山深瀉澗泉長響
地暖凌寒草不凋放逐却教窮水石登臨因得狎漁樵
誰憐澤畔人憔悴更把騷詞賦大招
春詞
余謫沙陽寓居興國佛祠寢西小軒春至梨花盛開
玉雪可憐修篁嘉木幽禽百囀每晨坐讀書午睡初
醒把酒寓目慨然感懷因成春詞以紀景物可以興
可以怨庶幾乎詩人之旨覧者無誚焉
幽禽百囀舌如簧院宇深深花木香飄泊傷春惟泥酒
不知林外已斜陽
誰使鳴禽自在啼感春端似惜芳時一枝暫寄休饒舌
静處須防挾彈兒
桃花零落逐風飛地上紅多枝上稀春色陡然歸艷杏
梢頭還欲衒芳菲
梅花
寒梅幾樹開前村靚糚綽約歸仙魂横斜影落石谿淺
皓潔色洗烟嵐昏幽香暗動松竹徑清格自羞桃李園
窮冬萬里霜雪積獨得一點陽和温冰姿最宜夜月白
玉彩更炫朝霞暾明妃失意去朔漠阿嬌無寵扃長門
芳容寂寂誰復顧雅意耿耿今何言天涯相對且相樂
爲爾吸盡黃金罇
春雨
春晚雨聲碎天深雲影低蕭蕭度遠岫脉脉漲前溪芳
潤歸花蕾清寒作燕泥池塘夢生草碧色已凄迷
春意
春鳥窺綠忩踏落庭前花美人爲之笑鬢脚風中斜不
惜花踏殘只愁鳥驚去姹婭背人飛林深無覓處
春晝書懷
春院沉沉晝掩關坐看雲起面前山静中圖史尤多味
身外功名已厚顔匣硯細磨鸜鵒眼茶甌深泛鷓鴣斑
簿書粗了無餘事更有何人似我閒
次韻志宏見示春雪長句
百花爛漫如冶容頗訝陡然春色濃那知忽作三尺雪
草木洗盡羣芳空六英飄舞片片好誰與刻削嗟神工
溪山恍在玉壺裏樓觀飛出瑶臺中却憐極目皆皓素
不復零落傷殘紅幽人栩栩應夢蝶落絮漠漠方黏蜂
虚堂兀坐清入骨欲期汗漫遊鴻濛剡谿訪戴久寂寞
安得一御泠然風年来端恐詩道窮幸子佳句時争鋒
客愁已劇更賦雪半夜吟苦天地白
志宏以牡丹見戲呼牡丹爲道州長詩以報之
我昔驅車遊洛陽正值名圃開花王嫣然萬本鬭妍媚
雕檻綽約羅紅糚風枝似響湘浦珮露苞如浴驪山湯
乍驚照眼國色好更覺撲鼻春風香鞓紅檀點玉版白
細葉次第舒幽房玉奴纖指尚餘捻鶴翎坐恐隨風翔
就中品格最竒特共許魏紫並姚黃千金不惜買一醉
少年渾欲花底狂歸來試作牡丹譜未服秉筆惟歐陽
自從游宦多感傷况此遠謫閩山傍諦觀世味如嚼蠟
惜花未免猶膏肓亦知春色到庭戶不見此花如未嘗
子於何處得一本贈我意厚誠難忘戲言劍浦此為最
聊試呼作道州長化工雕刻無厚薄地氣培植非其鄉
雖云單葉不入品無那富艷踰羣芳願言愛惜勿嘲笑
且醉玉斝酬春光
戒酒
吾初不解飲涓滴莫下咽自從遊宦来稍稍頗稱善譬
猶怯懦士習慣亦能戰作氣欲吞敵賈勇乃求殿迀愚
嬰重釁飄泊旅異縣懷家路迢迢惜春花片片澆愁欲
千鍾燕客卑九獻浩如鯨吸川無那浮壺箭歡然偶過
量淺狹誠易見噎嘔九蔵翻昏瞀兩目眩宿酲味猶惡
累日不欲膳吾生如浮漚急景若奔電學道貴清虚為
文欲精練胡為事杯杓無乃廢筆硯先生一石醉待詔
三升懸枕麯與藉糟自汙何足羡從今梁谿翁無復醉
鄉願
巖桂
閩山氣候真不常浪蘂浮花渾欲狂團團巖桂着春雨
擢秀不待秋風凉微舒嫩葉玉剪碧巧綴碎顆金排黃
木如犀理自堅緻噴作十里旃檀香沙陽滿眼皆此樹
安得白露零清商芳根端可伴真德他日移植梁溪傍
志宏送巖桂並惠長篇求予賦詩次韻答之
我來閩嶺值春月坐見園林花競茁殷紅枝上破胭脂
嫩白梢頭開玉雪平生苦吟緣愛竒對花豈忍都無詩
愧將拙句寫天巧但把濁酒酬春暉邇来巖桂花尤好
亂綴黃英向青昊非時似欲鬭羣芳草木無情亦相惱
栟櫚送花来覓句端恐梁谿得歸去謫官且作九年期
家在天涯那復顧何時萬里吹秋風清香伴此金芙蓉
臨風一醉百憂散看子揮毫如彩虹
寄内
南遷道遠不相攜錦字還嗟雁到遲玉臂雲環同夜月
繡屏金鴨獨香帷諸兒應解勤修習稚子遥憐弄喔咿
何日得歸成隱志孟光舉案定齊眉
戲成短歌從志宏求芍藥
東風不隔沙陽僻嫩蘂濃花自春色栟櫚也是可憐人
每送梁谿慰愁寂邇来芍藥已盛開供花未到吾須覓
賦梅豈害廣平剛乞醯更覺微生直為將爛漫數枝紅
伴我淋漓一丸墨
志宏供勺藥且以詩來再賦前韻
誰道心閒緣地僻夢裏何嘗有空色小忩一枕覺來時
燕語鶯啼春寂寂忽思春盡芍藥開賦詩試與幽人覓
短篇纔去花已來却愧詩詞太狂直嫣然數朵玉樓春
何似江南稱落墨
子美
杜陵老布衣饑走半天下作詩千萬篇一一于教化是
時唐室卑四海事戎馬愛君憂國心憤發幾悲咤孤忠
無與施但以佳句寫風騷到屈宋麗則陵鮑謝筆端籠
萬物天地入陶冶豈徒號詩史誠足繼風雅嗚呼詩人
師萬世誰爲亞
太白
謫仙乃天人薄遊人間世詞章號俊逸邁往有英氣明
皇重其名召見如季綺萬乘尚僚友公卿何芥蔕脫靴
使將軍故自非因醉乞身歸舊隠來去同一戲沈吟紫
芝歌緬邈青霞志笑着宫錦袍江山聊傲睨肯從永王
璘此事不須洗垂天賦大鵬端為真隠子神遊八極表
捉月初不死
六月十八日同陳興宗鄧成彥鄧志宏早會凝翠
閣晚遊泛碧齋
高閣凝空翠虚齋泛碧川七峯連秀色萬戶鎖青烟風
物悲遊子登臨集衆賢伊蒲羅净供香霧繚芳筵嗜酒
陶元亮狂吟白樂天嫩菱披紫角新荔擘紅圓文字真
清飲溪山結勝緣畫橋横螮蝀繡嶺卧蜿蜒落日生氛
靄移舟信泝㳂星河光耿耿風露氣涓涓山吐三更月
人遊半夜船亂螢行熠燿宿鷺立聯拳盡興忘歸櫂銜
杯約倒蓮乘槎疑犯漢御氣欲登仙但有詩千首何妨
謫九年深慙二三子陪從亦蕭然
十六日泛舟
小雨破殘暑移舟佳致多烟嵐遠增翠雲水暮相和散
綺霞依日搖金月委波勝遊非易得不飲欲如何
次韻湖隂曲
王敦舉兵明帝微行視其營壘由是樂府有湖隂曲
而亡其辭温庭筠製詞以補之東坡書以遺秦少游
客有出以示余者因效其體次韻和之
繡鞍玉勒黃金鞭躍馬直入無王錢繞宫三匝人不識
天風翻動旌旂鮮賊臣晝寢倉黃起夢裏陽烏光照水
追風鐵騎去非遲真主那從賊中死寶鞍傳玩日淒淒
行遠不聞天馬嘶千金安用試虎口將帥何如思鼓鞞
西南大星寒有鋩晝衣繡衮垂平章九重宫殿鎖春色
豈知萬里秦城長
附唐温庭筠詩
祖龍黃鬚珊瑚鞭鐵驄金面青連錢虎髯拔劍欲成
夢日壓賊營如血鮮海旂風急驚眠起甲重光搖照
湖水蒼黃追騎從外歸參索妖星陣前死五陵愁碧
春凄凄㶚川玉馬空中嘶羽書如電入青瑣雪腕如
搥摧畫鞞白裘天子金鍠鋩高臨帝座迴龍章吳波
不動楚山晚花壓欄杆春晝長
次韻東坡四時詩(缺冬景)
玉欄花發惟愁落風捲柳綿穿繡幕繞池烟草碧成茵
夹竹露桃紅破萼美人半醉軟香肌不語憑欄知恨誰
莫把春愁自消損且唱罇前金縷衣
深院沉沉清晝永畫屏玉枕冰肌冷轆轤驚起寶釵橫
香篆浮烟簾幕静翠眉不為捧心顰鬢亂粧殘約略勻
情似楊花無定處可憐金谷墮樓人
梧桐葉脫苔滋綠綺忩寂寂風敲竹笑將紅扇撲流螢
戲剪碧荷装寶屋深沉玉宇夜長扃風露凄凄可一庭
步月清宵攜手處誰家笛作斷腸聲
荔枝詞集句
開元天子萬事足惟惜當年光景促昭陽殿裏第一人
十幅紅綃圍夜玉夢中同躡鳳凰翎歸作霓裳羽衣曲
沉香亭北倚闌干緩歌縵舞凝絲竹迴眸一笑百媚生
盡日君王看不足崩騰獻荔枝百馬死山谷一騎紅塵
妃子笑婕妤傳詔才人索絳紗囊裏水精丸不是人間
香味色漁陽鼙鼓動地来血汚遊魂歸不得明眸皓齒
今何在金盤玉筯無消息漢主山河錦繡中三十六宫
土花碧不見玉顔空死處淚痕血點垂胸臆
松架敝以新枝易之
日曛雨濯半飄零旋採虬枝蔭廣庭風動細香還泛泛
露滋新葉更青青雖慚剪伐勞斤斧猶勝燒燃競爝螢
凉夜蒼龍尚吟嘯坐看明月入重扃
白鷺
白鷺孤飛映碧峰皎如片雪落輕風徊翔意態雖容與
心在清波寸鬛中
次韻丹霞錄示羅疇老唱和詩
快哉善知識能以種種喻我今亦樂說漸修與頓悟頓
如草木芽荄核已完具又如大明鏡色像悉呈露漸如
雞哺雛羽翼勞覆護又如苗成實非一朝夕故邈然孤
峰頂邂逅適相遇歴歴欲親之非是夢而寤却来共談
說妙契那復&KR1541;精勤假修習即得無生趣清净摩尼珠
初無塵垢汙圓成一滴水豈殊千里霔妙藥須對治能
起膏肓痼欲觀皎日輪當去漫天霧鐵輪頂上旋不復
有驚怖劫火洞燃時自有安身處了兹一大事餘外復
何顧庭前栢樹子古廟香爐去孤雲與野鶴何往不可
寓返觀生死海便是涅槃路並化示全身達磨攜隻屨
證道坐菩提降魔成露布乃知費千談不若行一步丹
霞真道人願力極堅固眼從慧中得法乃佛親付疋馬
與單鎗縱橫自馳騖願見緣未合臨風增景慕何以寫
余懷繼此龍津句
次韻和李太白感秋
秋風從西來敲我庭下竹夜凉月窺罇清光如可掬風
月豈故人萬里慰愁獨披衣從之游更欲邀共宿泠然
洗我心耿耿安用卜三十八年非庶以不遠復俯仰天
地間平生皆可覆一醉夢還家黃粱猶未熟
中秋望月次玉局翁韻二首
明月如玉盤飛上青霄東徘徊斗牛間照我禪室中爽
氣藹亭戶清光透簾櫳我雖不解飲敢辭玉罇空舉酒
對明月起舞聊相從身世兩翛然如遊廣寒宫夜久風
露冷草根吟候蟲咽咽不能已豈自鳴其窮天涯多霧
雨好景誠難逢哦詩不成寢頗類魚噞喁
皎皎月華白寥寥秋氣清念我方遠客步月庭中行風
露感我心凄然入重扃誰家弄横笛巧作斷腸聲獨酌
一壺酒對此千里明人生但自適何必四者并醉眼視
萬物擾擾如浮萍得喪何足道譬猶隂與晴節義重太
山富貴鴻毛輕我心與明月照見萬古情
又次韻中秋長句
凉風吹空明月高清光萬里見秋毫銀雲櫛櫛方解駮
河漢掩映如波濤須臾掃盡無多子天影悠悠碧於水
冰輪正午久停鞭羣動寂然聲不起諦觀此月真跳丸
山河倒影如蛇蟠桂花耿耿已澄潔秋氣泠泠增清寒
前年望月都城汴只愁風雨中宵變一杯相屬有親情
側耳歌樓聞鼓板今年望月沙陽山照我心如鐵石堅
美人千里共明月遥聞閨中只獨看空庭步月更幽好
白露漙漙濕烟草開編况讀古聖賢發憤忘憂不知老
男兒本自甘賤貧富貴名傳能幾人題詩對月到日出
錦囊何似龐眉客
桃源行
桃源之事世傳以爲神仙非也以淵明之記攷之特
秦人避世者子孫相傳自成一區遂與世絶耳今閩
中深山窮谷人跡所不到往往有民居田園水竹鷄
犬之音相聞禮俗淳古雖班白未嘗識官府者此與
桃源何異感其事作詩以見其志
武陵溪水流潺湲漁舟鼓枻迷泝㳂谿窮路盡恍何處
桃花爛漫蒸川原花間邑屋自連接雲外雞犬聲相喧
衣裳不同俎豆古見客驚怪争来前殺雞為黍持勸客
借問世上今何年自從秦亂避徭役子孫居此因蟬聯
不知漢祖以劍起况復魏晉稱戈鋋殷勤留客不肯住
落花流水空依然淵明作記真好事詩人粉飾言神仙
我觀閩境多如此峻溪絶嶺難攀緣其間往往有居者
自富水竹饒田園耄倪不復識官府豈憚黠吏催租錢
養生送死良自得終歲飽食仍安眠何須更論神仙事
只此便是桃花源
秋思二首
朝來秋色高西山有爽氣開軒遠相望自得静中意那
知宋玉悲肯灑楊朱淚逍遥天地間俯仰可無愧
秋雲淡無依晶晶映寒日卷舒誰使之聚散在倏忽出
岫本無心行空寕有躓功成歸何方妙用藏於密
傳畫美人戲成
美人顔色嬌如花鬢髮光翳朝陽鵶玉釵斜插翠眉蹙
豈亦有恨来天涯畫工善畫無窮意故把雙眸剪秋水
丹青幻出亦動人况復嫣然能啓齒年来居士心如灰
草戶金鎚擊不開縱教天女来相試虚煩雲雨下陽臺
傳畫忠義圖
君臣以道合言出心莫逆膏澤下於民美化施無極中
世此道衰言如水投石義士以死争直諫或有益折檻
制留今斷鞍事存昔當車血汚輪伏蒲涕霑席昭然貫
日誠屹爾迴天力誰將丹青手圖此忠義跡傳之置坐
隅能使懦夫激斯人不復見壮哉古遺直
得家信淮南飛蝗渡江入浙歲事可憂感賦
聞說飛蝗起自淮勢如風雨渡江來吾家歲事何須慮
只恐人言不是災
乘泛碧齋至北溪口觀新橋與興宗志宏分題予
得泛字
秋高氣倍清夜静舟初泛露華皓如洗月色寒可鑑林
巒與邑屋左右入軒檻晶熒星影搖&KR0886;崒山光蘸風微
烟羃羃溪遠波湛湛端疑客乘槎坐使雲河犯觀梁且
停橈戀月愁繫䌫景幽費模寫思妙造古淡吾方久於
此勝賞豈云暫願同二三子險韻時得探
志宏得碧字以詩來次其韻
明月照清溪影落千尋碧輕風皺微瀾蕩漾搖金色相
攜理桂楫及此萬籟寂天空露氣寒棲鳥正縮瑟何人
起秋思數弄月中笛坐使遷客情悽然感故國清遊得
英俊勝賞飽泉石豈殊在吾家親戚款於側賦詩各言
懷險韻對勍敵歸來氣未衰開匣看三尺
凝翠閣晚望二首
白蘋紅蓼滿汀洲浙浙西風古渡頭寒日無情又西下
溪清不語只東流
白雲點破亂山青影落寒谿晚更明誰謂天涯無雁到
雝雝初聽兩三聲
秋意
蕭蕭南浦白雲秋楓葉蘆花相對愁何必仍窮千里目
亂山凝翠滿溪樓
得了翁書并寄石芝云其味初淡中苦已而發甘
鮮有知此味者感而賦詩
海日氣射蒼崕根石上生芝乾蘚文懸梯採掇資好事
中有至味難爲言豈惟食淡兼攻苦嚼蠟茹荼多欲吐
清甘徐發齒頰間漱以寒泉如飲乳幽人贈我意已深
一掬可比千黃金世間此味知者少往往既吐還追尋
我欲持之獻君子自古至言多逆耳願於苦處辨忠良
若待回甘真晚矣
兩宋名賢小集卷一百三十八
