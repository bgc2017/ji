兩宋名賢小集卷二百二十六
宋陳思編
元陳世隆補
蕙菴詩稿
何耕字道夫紹興中守蜀之嘉州有惠政與何逢原
孫松壽宋誨號四循良民繪像祀之
青羊宫
一再官錦城咫尺望琳宫未始得得來正望役役中今
朝弄晴雨策蹇隨春風頗愛意象古停驂小從容縹緲
百尺臺突起凌半空憑欄俯脩竹決皆明孤鴻信哉神
仙宅不受塵垢蒙稽首五千言衆妙一以通靜觀萬物
復豈假九轉功區區立訓詁亦哂河上公癡人慕羽化
心外求鴻濛要附白鶴背往訪青羊蹤
靈谿賦雙流郭信可隱居詩
幽居定何如頗恨未見之主人向我言喜色融雙眉修
篁流翠隂寒溪漾清漪領略非一狀幽妍發餘姿空
濛雨亦佳㶑灔晴更竒豈惟二江獨意恐兩蜀稀主人
信妙士得此固所宜天公閟好景授受各有時豈無多
田翁偃蹇逝莫隨素交懷老蒲秀句紛珠璣安得招歸
來為君賦清詩往者不可作後生欲何為
龍淵
門前大江河渺漫昔人飲牛水為乾水乾龍逝亦其理
近在咫尺聊泥蟠魚蝦玩侮獱獺笑縱有靈怪誰當看
德人問舍壓我境便爾築室相遮欄坐令異類皆屏伏
恃有此耳差少安却紆朱紱去監郡遣我守舍良獨難
昨來過門恍如夢龍致此語催歸鞍先生不信反不笑
謂我饒舌狂豐干
虚舟
君不見江干車馬紛相送巨編峩峩船載重西南使者
解官歸水淺着沙牽不動如君材具豈多得合待明光
參法從何為淺瀨着虛舟頗笑胸中太空洞問君此意
竟安在欲說向人誰與共山林鐘鼎本同轍繫岸截江
隨所用八窗窅窅淨無塵一水泠泠清可弄何當抱被
過君眠分破江天幽夜夢
題龍華佛閣
西川鑿山三大像突兀皆在江之湄脩覺九頂見略盡
獨此恨未贍客儀朅來勝地了疇昔輕軒瘦馬相追隨
百尺金軀信雄傑三乘寶閣何瑰竒燃犀不用照幽鬼
擊鼓自合趨馮夷前人開創願力廣下與舟楫扶傾危
六月灘濤劇奔吼一分性命爭毫釐篙工落膽行者泣
彈指乞活天人師人心狎水水多禍佛力在人人不知
慈悲但作布施相江神雖怒將何為
普通山距府東十數里青州禪師洪果道場也自
龍華歸過之楝宇頽落僧徒鄙野良為可惜是夜
雨大作因書所聞所見為長韻
錦城之東山培塿突起伽藍壓山口入門氣象頗不凡
在昔規模定非苟黃絹碑詞著眼看青州老衲知名久
自披榛逕結茆屋不剪霜華散蓬首市門有女捧巾盥
衣械無花生穢垢至今一轉鶺鴒語散作諸方獅子吼
祖燈寂寞何人繼窣堵岧蕘惟鬼守法席草長深没膝
僧榻屋穿光見斗似聞占藉多衍沃合選名緇振頽朽
我來不覺三歎息眼底盡空諸所有自開主席埽塵坌
聊寄閒眠憩奔走夢回中夜雨鳴檐卧聽東風寒入牖
明朝散步轉山脊好語相呼聞野叟抽芒已見麥翻浪
搗炒懸知香滿手須臾日影散林樾絢練春光被花柳
僕夫催歸屢不應景物殊佳寧忍負出山騎馬更躊躇
乘暇應須重載酒
忘機臺
太虛生微雲機事日夕繁兼忘豈不佳尚有忘者存稽
首老龐翁妙處布一言請觀臺上月萬古無昭昏
和光亭
枯木倚寒巖三冬無暖氣逹人定汝笑胸中太涇渭不
妨聲色海徑造佛祖地所以亦樂翁花前時一醉
自合江亭過渡觀趙穆仲園亭
喚舟芳草渡繫馬綠楊隂步入莓苔徑門開花竹林王
孫隨蝶遠婺女隱雲深想見西南望悠悠空賞心
春日
聞道西樓下香風颺綺羅無錢沽酒得不醉奈愁何老
去春緣薄慵來睡興多閉門終一枕亦不夢南柯
寂寞城南寺三年寄索居折花脩佛供持缽乞僧餘竟
日無車騎依時認鼓魚九衢塵一尺吾自有華胥
門前無俗物城上亦竒觀花浪東流穏雲山西望寒身
凌塵外遠目極意中寬最愛風標客晴沙理青紈
萬里橋邊水朝宗去入吳衮衣新歴數神算舊規模四
澥從心正諸公著力無際天東望眼淼淼但平蕪
唇齒輔車勢坤維井絡方只宜花柳盛莫遣鳥魚忙隴
麥無由食邊籌是可防出言還有禁忍淚下成行
題龍華山寺
傑閣山為佛精廬地布金水㴠空闊淨路繞翠微深鳥
下窺齋缽龍歸識梵音城中塵眯目那得此幽尋
浮翠橋
隔谿蒼翠各西東架竹為梁路始通缺月罅林凝淨綠
斷霞明水抹殘紅芒鞋步步幽深處藜杖聲聲屈曲中
回首忽驚橋已遠泠然身御圃田風
寒碧亭
凭欄日日俯清湍洗竹年年斬惡竿十頃玻璃秋色靜
一林竿籟曉聲寒涼風有意生天末明月無邊照水端
誰謂過清難久處愚溪元自不相安
遠色閣
小小樓居著散仙淵明真趣本幽然招呼雲月欄干曲
顧揖江山柱杖前獨鳥倦歸翻落日誰家晨爨起炊煙
根塵應接無留礙笑殺胡僧面壁禪
龍華大像蓋冀國夫人所作因成二絶
慧性元從戒定薰百花潭水洗僧裠箇中力量眞超絶
故老尚傳娘子軍
生男箇箇欲如狼媍女軍中氣不揚試問爭功嗔目士
幾人能敵浣花娘
假山
空庭幻出小嶙峋假外應須别有眞只恐話頭成雨橛
若為融攝主和賓
蓮塘
色香無比出西方何物妖狐號六郎手折一枝聊供佛
前身定是老柴桑
蘭坡
蘭與高人臭味同含薰聊復待清風紛紛蕭艾無相笑
爾軰敷榮轉眼空
叚文昌讀書臺
叚公曾此讀羣書讀破應須萬卷餘家禮一傳為雜爼
稗官收拾附虞初
隴麥漸漸滿意青只憂春旱起蟊螟當年人誦禱而雨
合向兹山試乞靈
兩宋名賢小集卷二百二十六
