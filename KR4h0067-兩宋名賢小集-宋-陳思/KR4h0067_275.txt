兩宋名賢小集卷二百七十五
宋陳思編
元陳世隆補
石屏續集(三)
戴復古
九日
今日知何日他鄉憶故鄉黃花一杯酒白髮幾重陽日
晚鴉爭宿天寒雁叫霜客中無此醉何以敵淒涼
郭外翁
郭外生涯少城中糴米稀種花無處賣挑菜入籃希風
撼傾欹屋寒生藍縷衣此翁何所樂談笑傲輕肥
山村
野老幽居處成吾一首詩桑枝礙行路瓜蔓網疎籬牧
去牛將犢人來犬護兒生涯雖樸略氣象自熙熙
吳門訪舊(孟良夫侍郎有藏春園)
去此十三秋重來雪滿頭鏡顔加老醜詩骨帶窮愁鳥
語新晴樹人尋舊倚樓藏春門下客一半落山丘
登祝融
秋風吹拄杖直到祝融巔目擊三千界肩摩尺五天扶
桑暘谷畔青艸洞庭邊雲氣無遮障分明在眼前
山中少憩
地僻人稀到山寒冰欲冰聞鐘知有寺見火不逢僧斷
隴森喬木頽簷挂古藤清溪照孤影詩骨瘦崚嶒
鄂州戎治靜憩亭
幽亭何處尋巖樹碧森森獨坐生雲石少安經世心伴
人雙鶴立多事一蟬吟提劍翻然起中原秋草深
趙端行杜子野遊虎丘有詩僕因思舊與趙子野
同宿唱和留韻
出城十里許有此一山門丘在虎無迹池清劍有痕孤
松冠巖頂萬竹繞雲根借問東軒壁舊題存不存
杜仲高高九萬相會
杜癖詩無敵高髯畫絶倫笑談能不朽富貴或成塵今
古多奇事乾坤幾怪民相逢不容易一醉楚江濱
懷趙德行(學慈湖從趙元道遊)
所學源流遠澹交滋味長看來渾易與别去自難忘獨
客夢千里佳人天一方細觀賓退錄亦足慰淒涼
鄭南夫雲林隠居
一來陪勝踐再到惜蹉跎記得山中景行尋竹外坡天
寒梅信早海近雁聲多煙渚蒲州外時聞欸乃歌
白鶴觀
荒徑行如錯蟠松看轉奇鳥聲人静處山色雨晴時賖
得溪翁酒閒尋道士碁箇中有佳趣莫怪下山遲
三山宗院趙用父問近時因舉今古一凭欄夕陽
山外山兩句未得對用父以利名雙轉轂對上句
劉叔安以浮世夢中夢對下句遂足成篇和者頗
多僕終未愜意都下會李好謙王深道范鳴道相
與談詩僕舉此話鳴道以春水渡旁渡為對當時
未覺此語為奇江東夏潦無行路逐處打渡而行
溧水界上一渡復一渡時夕陽在山分明寫出此
一聯詩景恨不得與鳴道共賞之
世事真如夢人生不肯閒利名雙轉轂今古一凭欄春
水渡旁渡夕陽山外山吟邊思小范共把此詩看
一夕夢與邵武守趙用父邵武宰王子文浦城宰
陳叔方相會甚窽詩以記之
鼎足當州縣别來音問稀故人俱顯達吾道亦光輝三
鳳夢中見孤鴻天外飛應憐江海客白首未成歸
焦山
江接海冥冥山連島樹青似非人境界宜有佛宫庭藏
壓蟠龍宅潮渰瘞鶴銘西巖更清絶心與酒俱醒
金山
水湧孤峯出波聲日夜聞重巖載華屋雙塔礙行雲天
地八窗迥江淮兩岸分登臨多感慨北雁又成羣
訪古田劉無競(潜夫宰建陽有聲人言自有建陽無此宰)
前說建陽宰古田今似之難兄與難弟能政更能詩文
字定交久江湖識面遲人傳花萼集俱受水心知
濠州春日呈趙教授(體國)
柳似眠初起梅雖老可觀冰開春水闊風暖雪泥乾得
酒忘為客談詩不論官無人知此意一笑對黃冠
自漳州回泉南主僕俱病遣懷
雅興難忘酒羈懷不耐秋坐窮思賣劍扶病強登樓適
有座中客來從邊上州所談驚老耳身世併成憂
舟中九日
水澀勞牽纜天寒早雨霜沙頭沽濁酒船上作重陽籬
菊一枝瘦溪魚三寸長客中成小醉亦可慰淒涼
哭㵎泉韓仲止二首
雅志不同俗休官二十年隠居溪上宅清酌㵎中泉慷
慨傷時事淒涼絶筆篇三編遺稿在當並史書傳
忍貧長傲世風節似君稀死後女方嫁峽中兒未歸門
人集詩稿故卒服麻衣㵎上梅花發吟魂何處飛
江上夜坐懷嚴儀卿李友山
江清天影動樓近角聲雄楊柳枝枝月芭蕉葉葉風佳
人難再得良夜與誰同别後從何晤新詩句句工
兩宋名賢小集卷二百七十五
