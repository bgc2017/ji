兩宋名賢小集卷三百五
宋陳思編
元陳世隆補
小山集
劉翰字武子長沙人紹興間于湖張孝祥石湖范成
大方名重一時翰遊於二公之門故詩聲日著久客
都下迄無所就有小山集
桂殿秋夀于湖先生
青帝子碧蓮宫不駕雲車騎白龍瑤池路遠羽衣濕玉
珮泠泠明月中
雙玉節到神京碧杯仙露冷如冰一聲金磬千花發洞
口天風吹酒醒
翠屛曲
小亭簾幕垂隂隂梅香入枕春生屛西窗月落翠被冷
鳥聲殘夢東風醒三年不唤清溪渡夢裏瀼西春水路
江頭女兒雙翠眉能唱劉郎芳草句
小宴
一曲歌雲勸玉觴歸來斜月恰侵牀小窗細嚼梅花蕊
吐出新詩字字香
余久客都城秋風思歸作楚語和吳郎採菱叩舷
之音
秋風兮凄凄山中兮桂枝彈余冠兮塵隨芳草綠兮未
歸家遥遥兮辭楚荆傷去國兮重登臨舞長劍兮增慨
復鳴鋏兮成音採中洲兮蘭蕊望美人兮千里我所思
兮天一方共明月兮隔秋水
種梅
凄凉池館欲棲鴉采筆無心賦落霞惆悵後庭風味薄
自鋤明月種梅花
紅窗怨
啼鶯唤起紗窗夢紅日滿簾花影弄翠屛香字冷薰爐
羅衣叠損金泥鳳去年君去燕歸時今日燕來君未歸
欲把相思挑錦字夜寒懶上鴛鴦機起來翠袖香羅薄
東風滿地桃花落
漁父
輕舟一葉一輕蓬上有蕭蕭鶴髮翁昨夜不知何處宿
月明都在笛聲中
春晚呈范石湖
風日蕭蕭兩鬢華倦尋銀筆賦餘霞五更枕上無情雨
三月風前薄命花春困有時因病酒客懷何日不思家
年來事事心情懶惟有歸耕策最佳
上元小亭
靖康詔令文章種桐邑公侯國老家種得人間桃李滿
春風無地不開花
石頭城
離離芳艸滿吳宫綠到臺城舊苑東一夜空江烟水冷
石頭明月鴈聲中
天上月
春冰一片净無瑕萬里清光遍海涯欲與嫦娥移桂樹
月明先合種梅花
春日
沉沉芳酌動金波笑引疎梅泛玉荷幾度天寒歸雁少
一番風雨落花多功名好在知心懶富貴重來柰老何
鳥鵲數聲傳喜語梁間燕子亦能歌
江南曲
我家江南同野老自紡落毛采蘋藻清風滿袖讀離騷
半畆幽畦種香草門前流水鳴濺濺日暮歸來自刺船
遥山數叠作媚嫵落日斷霞明晚川雨餘汀草漲新綠
紅衣濕盡鴛鴦浴採蓮女兒何處來唱我春風湖上曲
瓮頭酒熟方新芻白魚如銀初上鈎呼兒洗杓醉明月
酒酣更作商聲謳
鴻門宴
江東遥遥八千騎大戰小戰七十二劉郎曉鞭天馬來
踧踏長安開帝里子嬰已降隆凖公君王置酒鴻門東
張良已去玉斗碎三月大照咸陽紅繡衣歸來日將夜
可惜雄心天不借當時已失范增謀尚引長戈到垓下
刁斗乍急營壘驚夜深旗尾秋風横玉帳佳人不成夢
月明四面聞歌聲拔劍相看淚如雨我作楚歌君楚舞
明朝寶馬一聲嘶江北江東皆漢土
玉斗歌(漢高帝真英主也其入關則約三章封府庫子女玉帛略無所有秦人歸心焉不待)
(白蛇赤帝老嫗夜哭然後知為天命彼姁姁項羽欲扼其㗋而困之難哉鴻門之會沛公亦幾)
(危矣項莊舞劍項伯翼蔽沛公得從間道以歸獨使張良謝羽羽受其璧此亞父知其為勇所)
(以慨然碎其玉斗也感之作歌)
漢兵咸陽未休含楚王長歌到戲下項伯夜入張良營
沛公蒼皇出城謝自言戮力共攻秦不意入關成此勲
閉關籍民備他盗盡封府庫待將軍項莊拔劒項伯起
漢楚興亡在今爾鴻門壯士斬關來慷慨一巵誰懼死
君不見秦亡鹿走驪山傾四方盡起諸侯兵龍顔隆凖
泗上長天之所授誰能爭英雄肯落他人手獨遣謀臣
談辯口君王間道却歸來滿地秋聲鳴玉斗
吳門行
吳歌婉婉清如水西風曉自閶門起雙撓艇子採菱來
翠荇綠蘋香十里芙蓉影落已知秋濺濕羅衣眉黛愁
回聲蕩槳入門去明月家家秋水流
客去
送客歸來月滿簷梅花微笑隔疎簾酒醒今夜銀屛冷
沈水薰爐漸漸添
哀友人
案成歌舞小春嬌何事君隨艸木凋從此巴江江上月
有人和淚獨吹簫
聞笛
誰將玉笛按凉州吹徹春風不下樓若道聲聲都是恨
不知消得幾多愁
山亭
芳草萋萋怨未歸西池殘夢要題詩綠窗昨夜東風小
開遍梅花第幾枝
題飛雲閣
一笑歸來春尚寒小梅飄盡雪初殘遲遲更待梨花月
醉倚飛雲十二欄
立秋日
亂鴉啼散玉屛空一枕新凉一扇風睡起秋聲無覓處
滿階梧葉月明中
兩宋名賢小集卷三百五
