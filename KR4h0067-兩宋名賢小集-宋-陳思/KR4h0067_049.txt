兩宋名賢小集卷四十九
宋陳思編
元陳世隆補
富鄭公集
富弼字彦國河南人天聖八年舉茂材異等累擢知
制誥歴同中書門下平章事封鄭國公進昭文殿大
學士監修國史進司徒薨贈太尉諡文忠
涵虚閣
畫閣高連百雉城涵虚應不愧標名門前柳色兼旗色
座上琴聲雜佩聲肯羨五湖歸范蠡未饒三徑隠淵明
我來恰值初晴後山影波光分外清
定州閱古堂
天下十八道惟河北最重河北三十六州軍就其中
又析大名府定州真定府高陽關為四路惟定州最
要定為一路治所實天下要重之最知是州者兼本
路兵馬都部署居則治民出則治兵非夫文武才全
望傾于時者不能安疆埸屏王室也然自國初已來
專以武臣帥諸路慶歷七年甘陵妖賊據城叛河北
妖黨相搖以謀應卒驕將愞人心大震天子悟始議
選儒臣帥四路以督諸將乃起知鄆州資政殿學士
給事中昌黎韓公帥真定以遏亂萌明年春賊誅人
安既而夏大雨河決商胡東北入于海河北災人復
不寧流徙失業者咸四出不翅千里僵殍滿道天子
恤然且虞他奸遂以公帥定定既要重天下宿兵素
多屬傷殘之後官民枵困征賦逃無幾而兵不少減
兵襲舊幸歉益驕以悍公夙夜裁整以威以懷兵之
驕不從令者捽其首惡斬以徇略為條教餘怗怗就
約不敢譁于室至有調發者遠而彌戢如公親臨已
而招集逋亡四流爭還如啼孩奔父母惟恐其後至
則充然各得其欲農無廢隴賦有餘粒不旁誅横斂
而上下足堙漏補罅一面完固公既擊強梗之兵又
育彫瘵之民左行斧鉞右哺飲食亂者畢治亡者畢
存禮法政教向之人所不得聞者今漸濡酣飫無不
貫徹自是邊人革其耳目新其肝腸優為而樂從故
人易治而功成速也又明年秋天子圖公之功詔加
大學士公先嘗表其志幸終三年不願急易也至天
子抑騎召而使即以授姑遂公請亦以慰斯人愛公
之心也公惕寵處官雖無事未嘗輒自豫念兵與民
之急宜無過者矧臨要重之路憂虞所繫凡是經畫
不可以無法迺擇取歴代賢守良將總若干人行事
創大屋以類相次繪于周壁牓之曰閱古堂蓋欲閱
古之人所為而為之法也噫公雅文傑武自當視乎
古人且天下方遲公入輔以致太平若其安疆埸屏
王室豈庸考古而後能哉實公沖然不自有其有而
歸乎古人也其懸知來者不師繪事而公是師也雖
然蹈古蒐善惠人警已公之意謂其至矣乎公郵問
索詩因粗序所致之旨以誌其始而示于後詩曰
朔方之兵勁于九土尤勁而要粤惟定武兵勁在馭用
則羆虎失馭而勁驕不可舉曰保曰貝閉壁連阻武爵
新守束手就虜皇帝曰噫汝武曷取有敝必革以儒于
撫公來帥定始以威怒有兵悍横一用于斧連營怛之
膽栗腰傴既懼而教如餔如乳以刺以射以鉦以鼓無
一不若師師旅旅列城自刺靡不和附陰沴為梗降此
大雨大河破洩在河之滸民被黜墊田入莽汚流離蕩
析不得其所公慼曰吁予敢寧處迺大招來迺大保聚
乃營帛粟寒衣饑茹民歸而安水下孰禦強弱死生由
公復慮曰義曰仁震肅春煦合和蒸天天順以序公境
獨稔爰麥爰黍公俗獨樂夫耕婦杼人雖曰康公亦奚
豫謂此一方民與兵具務劇任重稽古其裕人皆謂公
與古為伍公文化民公武禦侮何思古人公不自許遂
擇竒匠繪于堂宇列其行事指掌可數前有古人在我
門戶後有來者依我牆堵斯堂勿壞有堂有故堂之不
存來者曷睹宏乎煥乎千載是矩
題范希文手書伯夷頌墨蹟
夷清韓頌古皆無更得高平小楷書舊相嘉篇題卷後
蘇家能事復何如
睢陽五老圖
休官致政老年閒廟堂嘗享著袍冠調和鼎鼐施霖雨
燮理陰陽佐武桓念國不忘先世烈歸鄉豈念舊廬寒
我輩若從親炙授儀容如在使人看
過邵堯夫先生
先生自衛客西畿樂道安閒絶世機再命初筵終不起
獨甘窮巷寂無依貫穿百代嘗探(一作窮)古吟咏千篇亦
造微珍重相知忽相訪醉和風雨夜深歸
答鄭州祖龍圖見寄原韻
坐擁雙旌甫浚郊總戎曾未屬鍵櫜千金寡妙方移疾
二府交修敢憚勞處世機牙都不競攝生權柄急須操
他時病起君恩報始信林泉屬我曹
留守太尉相公就居為耆年之會承命賦詩(時以守司)
(徒致仕年七十九)
西洛古帝都衣冠走集地豈惟名利場驟為耆德會大
尹吾舊相曠懷輕富貴日與退老游臺閣并省寺予慙
最衰老亦許預其次遂欲肖儀容爛然彤繪事閩嶠訪
精華鮫綃布絶藝令復崇宴衎聊以示慈惠幽居近銅
駝荒敝仍湫庳塞路移君庖盈車載春醴獻酬互相趣
歡處不知止商嶺有四翁晉林惟七子較我集諸賢盛
衰何遠爾兹事實可矜傳之足千祀
兩宋名賢小集卷四十九
