兩宋名賢小集卷七十二
宋陳思編
元陳世隆補
蔡忠惠集(二)
御筆賜字詩
臣襄伏蒙皇帝陛下特降中使賜臣御書一軸
其文曰御筆賜字君謨者臣孤賤遠人無大材
藝陛下親灑宸翰推著經義俾臣佩誦以盡謨
謀之道事高前古恩出非常臣感懼以還謹撰
成古詩一首以敘遭遇干冒聖慈臣無任荷戴
兢營之至
皇華使者臨清晨手開寳軸香煤新沿名與字發深旨
宸毫灑落奎鈞文精神高遠照日月勢力雄健生風雲
混然氣質不可寫乃知學到非天真緘藏自語價希代
誰顧四壁嗟空貧臣聞帝舜優聖域臯陶大禹為其隣
吁俞勑戒成典要垂覆後世如穹旻陛下仁明如舜禹
豪英進用司鴻鈞臣襄材智最駕下豈有志業通經綸
獨是丹誠抱忠樸嘗欲贊奏上古珍又聞孔子春秋法
片言褒貶賢愚分考經内省不自稱但思至理書諸紳
乾坤大施入洪化將圖報效無緣因誓心願竭謨謀義
庶禆萬一唐虞君
任山歸河東
風俗憂思深在昔言汾絳之人隠其間白首甘陋巷畢
力事詩書豈特專記誦編年作通紀起周迄炎宋甲子
二十五迴環補遺空予聞春秋法尊王正一統維持生
民綱樹立大邦棟上賢若游夏鳥獸於麟鳳三傳自名
家講解或失中區區休預徒奔馳困羈鞚排闢侵異端
寢久成蠧蟲仲淹著元經劉蕡比奴從去聖日彌遠斯
言誰折衷猶勝女兒曹烟雲費嘲弄君于春秋學勤勞
務包綜向時恥飛箝畫策尚擒縱羌秦負恩德王師壓
秦雍邊圉重瘡痍堪為賈生慟廟堂誅賊謀謂與天下
共詔書入巖穴丐告嘉謀貢使者出河東輒以姓名送
朅來遊京邑天門如可羾岧嶤雙浮雲下有千人䢇扳
緣遂聲利激射苟禄俸蹭蹬不肯前撫心疑愈恐短翮
無吹嘘微芳少培擁客舍逼隆冬蕭條殘雪凍悠悠晉
溪上水石挂清夢長謠復西歸孤懷不偶衆身窮先節
義物曲何時用美田隨意耕寒魚倣經種夜堂素琴横
晩案青蔬供决然顧予别蕪音強吟諷持歸傳里閈亦
足侑罍甕
杭州訪吉祥璘上人追感蘇才翁同賞牡丹
曾乘春飲遶花畦花底餘香入燕泥剪處佳人傳燭下
歸時明月到雲西重來草樹驚秋色零落交情感舊題
若使他年逢勝賞一觴知復共誰攜
謝宋評事茘枝
伏蒙評事宋文分貺家園丹茘世傳此樹已三
百年黃巢兵過欲伐之時王氏主其樹其媪擁
樹願并戮巢兵為之不伐今雖老矣實益滋繁
味益甘滑真佳樹也因成短章用酬厚意
齋館從容接燕申每臨佳樹走觥巡兵鋒却後知神物
年壽高來况主人並賞昔聞思故友(公嘗言陳太監方諫議及太卿並曾)
(會賞)分甘今喜奉慈親豈惟特祝公難老兼欲靈株比大
椿
福州堂下小欄花草多是手栽今已繁盛因賞花
有所感悼
愛花盡日傍花臺檢點當年手自栽前事已隨朝暮變
舊叢空見淺深開山禽忽下還飛去溪雨纔收又復來
只有春醪能遣恨無人欄畔共持杯
登四徹亭
偶爾尋幽上翠微遊人啼鳥似前期花間行印露霑紙
山下放衙雲滿旗艷艷舞衣朝日處飄飄商櫓落潮時
傳杯且與乘春醉身世悠然兩自遺
和答孫推官久病新起見過錢塘之什
病來安健賦詩誇甲子新移一歲加吾道所存惟浩氣
世緣何著但空花烟雲已過同歸鴈楊柳初藏並宿鴉
便擬尋山逐幽趣春泥隨馬不須遮
和偶登安濟亭
津亭遙望草萋萋空曠清懷與物齊春水倒行潮欲上
晩雲平壓日先低高城覽古人何在遠渡傷人客自迷
好共山翁同出處不隨朝騎五門西
和新燕
燕燕何來處處喧新從海上振輕翰早飛不避春泥重
並語應愁夜雨寒客舍暗窺吟筆健宴堂暗見酒杯乾
雕梁信美多移主願爾將雛擇便安
寒食西湖
山前雨氣曉纔收水際風光翠欲流盡日旌旗停曲岸
滿潭鉦鼓競飛舟浮來烟島疑相就引去山禽好自由
歸騎不令歌吹歇萬枝燈燭度花樓
羣玉殿賜宴
臣蒙恩宣召再至龍圖閣觀書羣玉殿曲宴伏
以數千年間無此盛事臣忝職翰墨榮遇非常
謹賦拙詩一首備載本末上干聖覽無任戰越
之至
治道承炎歷皇基亘萬年深仁涵海嶽至德著坤乾文
物歸元首臣鄰悉巨賢蓼蕭思及下奕葉力追先昕色
方羣進臚音忽四傳衣冠紛雜還臺殿鬱蟺蜎(嘉祐七年十二)
(月二十三日詔宰臣以下龍圖天章閣觀三聖御書)寳字藏三聖瑤圖秘九天榮
河祥氣徹昭漢曉光旋磊砢珠璣在峥嶸歲月遷家聲
終卓越上意益恭虔書觀開鋪首(又幸寳文閣作飛白字召臣僚觀人賜一)
(軸兼賜紙筆墨各有差)宸毫落彩牋烟雲初不定鸞鳳互相鮮拜
賜兼金重珍藏尺璧全人人皆自得事事獨超前睿藻
敦風教(賜御詩一首令羣臣次韻和進)冥搜出化權來從玉山府遠過
栢梁篇迴馭臨高館(賜宴羣玉殿)推恩錫廣筵迷魂遊帝所
休應動星躔申命嚴樽爼(二十七日幸寳文閣召宰臣以下觀太宗游藝集瑞物十)
(三種仍賜御書宴羣玉殿宣諭太平無事令羣臣盡醉)新章被管絃千齡叨際會
曕古絶夤緣大施難論報精神第祝延惟應歌盛美樂
石可磨鐫
陪尹子漸申安禮宿香山寺
二月已強半尋春登石樓山光侵雨變草色到雲休歸
鳥沈巖際行人過樹頭剥苔看石碣因火認漁舟漸夜
灘聲怒憑虚屋勢浮乘閒聊自適觴詠屬吾流
遊龍門香山寺
彩閣縈林轉蒼崖隔水開龕明千像日波起一灘雷綠
淺春前草香餘臘後梅背人驚鷺去將雨好風來雲氣
隨衣袂嵐光入酒杯清遊知不屢欲下更徘徊
登府店福昌山閣
危磴通高閣登臨境迥清雲開千岫出雪霽一川明斷
雁來孤影遥泉落細聲野烟依竹見溪樹與橋平已助
騷人思空搖遠客情扁舟如可泛歴歴是江程
登三鄉寺閣
歴覽宜陽道披軒臨朔風地宜塵世外人在畫圖中巖
曲疎鐘荅村前小彴通水烟寒更白山氣曉微紅遊宦
真浮梗流年似轉蓬長懷無所寄盡日送歸鴻
十日西湖晩歸
清晨出閣又斜曛已見空枝嫩葉新争得山頭能閣曰
且容湖上不歸春人隨百戱波翻海酒到三橋月滿身
(三橋乃西湖歸路月中飲於橋上)只有牡丹纔半拆未知何處可娛賓
和孫推官憶徑山遊
三十年來浙右行徑山纔稱愛山情油幢𢥠𢥠絲杉翠
(五山盡植絲杉)環珮涓涓石澗鳴(遶寺流泉)極峻只疑天上逼遥臨
初覺地東傾分符不得重遊賞喝石巖邊記姓名(舊有記鑴)
(喝石巖)
和運使學士芍藥篇
密葉隂沈夏景新朱欄紅藥自為春香於蘭芷偏饒艷
畫入縑綃未逼真已恨芳華難駐景可堪愁卧動經旬
三年想愛須留戀不為江頭酒未醇
伏承躬俟安輿出遊煙霞洞拙詞奉呈運使學士
新晴特地入煙霞道並南山轉更賒幽磬過隣溪口寺
衆雞鳴午野人家洞深垂溜先如雨石古籠藤亂放花
潘岳小園猶作賦輕軒選勝樂無涯
中秋夕獨坐望月
萬里凄凝魄幽深在處通清流河漢盡寒入水雲空踰
久方全白彌高適正中開書還自卷把酒復誰同泫葉
漙宵露吹衣變暑風更看庭樹影漸過粉牆東
自漁梁驛至衢州大雪有懷
大雪迷空野征人尚遠行乾坤初一色盡夜忽通明有
物皆遷白無塵頓覺清只看流水在却喜亂山平逐絮
飄飄起投花點點輕玉樓天上出銀闕海中生舞極搖
溶態聞餘淅瀝聲客罏何暇煖官酤未能醒薄吹消春
凍新陽破曉晴更登分界嶺南望不勝情
城南春會
隂雲薄薄地無塵清曉城南集畫輪睢苑即時裁雪霰
潁川連夜聚星辰山眉帖漢晴光擬鶯舌尋風碎語真
芳草有情迷謝客落花無處問秦人樽前莫厭歌醒耳
世上偏饒淚滿巾嘉意未闌繁盛減東皇底事惜殘春
離錢塘
迎潮小舸滿旗風迴首津亭暮靄中惆悵今宵歸去夢
迢迢直至海門東
嘉禾郡偶書
盡道瑶池瓊樹新仙源尋到不逢人陳王也作驚鴻賦
未必當時見洛神
閣下晝眠
急雨初收宫殿明紅薇花落暑風清忽傳午漏驚殘夢
寂寂西軒喜鵲聲
泰靈院書事二首
檻外珍叢砌下泉祥符天子泰靈仙忽逢野老臨池水
自剪殘花趁歲錢
上元天仗欵琳房靈圃遥傳玉殿香要識年年桃李色
不關春力是恩光
泉州北藏院見初荷華
初花纔過小荷身曉露霑紅點點勻莫為愁心偏倚重
清江元有未歸人
梨園小部
梨園法部更置小部音聲三十餘人帝幸驪山
楊貴妃生日命小部張樂長生殿因奏新曲未
有名會南方進茘枝因名茘枝香
傾宫晨起傅輕粧山殿生風夏日長小部新聲落天上
無人知是茘枝香
永叔示及聖俞酬答因奉和寄聖俞
吾友多稱君思見寒附火氣温玉開籍才敏鏃加&KR2670;嘗
於師魯書言詞屢及我乖疎久益新慕合迎已可奈何
縻組綬無路動車輠近乃得百篇能詩今信果清寒水
石舂怪險蛟螭鎖遠念烟鴻去呈妍露葩娜古人雖已
矣風流未應墮束來勿後期山桃綴紅顆
送胡武平出守吳興
東南有佳士文高志清苦翩然請郡章入居使君府霅
水生春瀾瑩靜沙可數霽日明旌旗長風送鐃鼓烟帆
十丈船湖山一抔土橘嫩宴亭秋茶香齋閣午神歡所
適宜動默造幽覩應念懷鉛人垂頭證魚魯
陪諸君會史館園
名園霽宿雨春日正和柔花香泛草際竹影搖清流鳴
禽自往還遊魚時沈浮出門市朝喧愛此林亭幽况陪
君子讌飛斝更相酬亦有佳人攜艷歌清眉愁佳人足
娱適遠思何夷猶故鄉去千里野堂臨溪頭夢寐别四
載南望無時休王粲昔從軍登樓以鎖憂今予豈不然
每到終遲留
寄題滁州豐樂亭
君為滁上守乘閒務幽尋羣從留山阿美望窮前林良
讌追佳賞高亭曠遐臨烟雲無定姿水石惟清音静見
魚鳥適遥聞雞犬深時節屢豐有民里無欺侵豈獨延
衆物因茲託冲襟大筆每絶唱芳樽寧孤斟别日念已
長來期詎能今安得凌風翰相從殫歲隂
達觀亭
峭峻釣龍石飛亭壓其端曠徹四無際因之名達觀扳
雲躋大庭仙路何紆盤秋明澄遠綠署霽凝新寒城郭
煙火稠水陸漁樵安偶暇按民俗適遊心意歡鳴絃俯
清流對酒環蒼山重拂衣裾淨從帶石嵐還
聖泉(竭十餘年今者復溢俗傳熯則民安)
源流出何山湧涸兹有異湛然盈石泓餘波下金地清
甘本無滓渴飲得真味端能發茶色博亦資農利矧兹
民俗安湓溢尤可熹滿酌復擕歸良追曲肱意
北苑十咏
出東門向北苑路
曉行東城隅光華著諸物溪漲浪花生山静鳥聲出稍
稍見人烟川原正蒼鬱
北苑
蒼山走千里斗落分兩臂靈泉出地清嘉卉得天味入
門脱世塵官曹真傲吏
茶壠
造化曾與私亦有意所加夜雨作春力朝雲護日華千
萬碧玉枝戢戢抽靈芽
採茶
春衫逐紅旗散入青林下隂崖喜先至新苗漸盈把競
攜筠籠歸更帶山雲寫
造茶(其年改造新茶十斤尤極精好被旨號為上品龍茶仍歲貢之)
屑玉寸隂間摶金新範裏(龍鳳茶八片為一斤上品龍茶每斤二十八片)規呈
月正圓勢動龍初起焙出香色全争誇火候是
試茶
兔毫紫甌新蠏眼清泉煮雪凍乍成花雲開未垂縷願
爾池中波去作人間雨
御井(井常封鑰甚嚴)
山好水亦珍清切甘如醴珠幹(音韓)持方空玉甃見深底
勿為先竭憂嚴扄有時啟
龍塘
泉水循除明中坻龍矯首振足化仙坡回睛窺畫牖應
當歲時早嘘吸雲雷走
鳳池
靈禽不世下刻像成羽翼但願醴泉飲豈復高梧息似
有飛鳴心六合定何適
修貢亭(予自採掇時入山至貢畢)
清晨挂朝衣盥手署新茗騰虯守金鑰疾騎穿雲嶺修
貢貴謹嚴作詩諭遠永
憶丙子年春三月予解官漳州與弟君山西行至
順昌富屯之間夾溪十里紅白薔薇盛開時與
君山臨流飲而賦詩甲申夏四月二十日復來
追悼君山之亡留詩屋梁以紓哀思
清溪曲曲抱山斜遶溪十里薔薇花春風吹香襲人骨
乾紅淡白相交加眼睛眩光未能視爛如赤日凌朝霞
時有扁舟向中下共疑來處從仙家于時邀我臨流飲
下踞大石盤犬牙平生意氣一快論屈指世務還驚嗟
酒酣擘紙探彊韻胡塗醉字成亂鴉侵更把火入官舍
下馬猶吟詩各誇何言花落悲人世只見溪流似歲華
今年初夏我復至深叢翠艷餘孤葩山川故物依然在
惟子别路幽明賒想像音容杳何許桂旗獵獵隨雲車
悲來獨坐蔭芳樹涕淚揮洒霑黃沙行人怪我愛溪水
那知此恨無邊涯
寒食梨花小飲
江南寒薄春常早花卉入春先自老嗟予衰病不及時
出見池園半青草縱有餘葩在葉間行看落片隨風埽
尋春已過索寞歸重憶歡娱歎懷抱雖然妖艷難再得
但只逢花須醉倒二月中天寒食朝牆隈忽見梨花飄
開門四顧粲然白傳催翠帟賓朋招長吟環遶不知數
漸值明月臨清宵誰剪輕雲成碎蕊天留密雪封枯條
重重盡挂珠纓絡簌簌初呈簂步搖傍花行酒發新唱
滿座例舉黃金瓢西都姚黃高一尺揚州寳鬢分變翹
幽香絶艷信尤物設欲致之千里遥壁門寫生亦名畫
未免五彩塗鮫綃莫如此君慰人意相對一笑開無憀
古來英豪多感激坐使綠鬢朱顔凋勸君且作梨花飲
慎勿稱量别流品
李山英以疾歸田客有言山英移書石守道者因
摭取其略作詩以送之
吾友守道氣剛勁醜邪扶直出天性意高身賤無所發
胸中事事先後併襄嘗畏其太勇果願以中直為得正
忽聞魯士李山英移書告之要力行曰今天下最急務
邊頭戰守羌夷横異術紛回蠧化原佞夫欺巧疪邦政
生民失職餽斂繁勢若久旱方雩榮安得快雨洗長空
萬物蕭森蒙大慶古人有以身殉言前者已僵後者更
况值朝廷尚寬大苦諫兼容天子聖我疾不幸子可屬
或列封章或廷諍勿學得路世俗兒軟語妖歌日酣醟
乃知山英落落者支革雖疲心愈競予思物理似顛倒
難用智愚凖衰盛賢豪既少遇又稀或老且困壯而病
就令貴顯亦迍躓尤觸隂機石臨穽一思九歎起呼天
何等官曹司是柄由來宰主都冥冥用舍惟時窮達命
山英歸去亦何恨門外無塵春色净回看名宦似浮漚
都把雄心付觴詠
聖泉寺松徑(徑中草不植)
青松冉冉門前道根柢堅牢顔色好鳴籟蕭森風雨生
紫鱗開動龍蛇老天若有意别留種百年其下無纖草
雷霆時遶雪霜重勁節支扶不顛倒野姿峭拔已背時
肯要藤花彊纏抱南方赤夏苦蒸濕萬木無聲就僵槁
忽經密蔭少休息肌骨便驚秋氣早寄言匠者勿復顧
留作清凉除熱惱
送石昌言知宿州
符離封城古云望扼控東南地形壯飛流金粟走車舟
鎮壓奸雄宿兵仗昌言才思老臺閣聲名遠出風騷將
倦直承明得守符詔書遣臨士民上萬家裁製須得宜
譬若楩楠迎大匠京師從遊日月久送君酒酣益惆悵
人生豈效雞鶩羣意在糠粱取甘養邊隅多故急賢材
往往稠人拔公相吾儕有策空自竒皎皎丹衷亦誰亮
欲隨戎馬僅勝衣強作文章還覆醬大都用置繫於時
丈夫未死固難量觥巡卷到君勿辭行看岸下船頭放
我今聯束若愁鷹注目青雲思遠颺一麾當復泛隋渠
願君加數為公釀
甲辰閏月初伏快雨凉風晝眠初覺庭前小欄花
木各有意氣戲效柏梁體
閏夏天氣熱燄烘崇朝快雨隨清風晝軒夢覺開前櫳
畫欄花草意氣雄側枕遥問數異同如子微物煩化工
盍各言爾之所從繁葩富艷生朱紅(川海棠)枯條大蕊千
萬重(絳桃)修幹點綴赤日中(蜀葵)蠲去憂忿誰與功(萱草)採摘
烹煮祛煩胸(百合)秋霜鉅實垂如甕(木瓜)横柯遠引交加叢
(紅玫瑰)葉抽綠劍黃端茸(山薑)直立開披泉貨通(金錢)疊遶翠
羽翻虯龍(薜茘)誤入畦町非余公(頃麻)助滌渴肺思匪躬(麥門)
(冬)物物自名詞不窮願當我意乃汝容負汝不飲慙衰
翁
和王學士水車
星鳥正中春事茸農夫入田布嘉種田中白水極瀰漫
鷺翅羣鶱魚鬛聳扶持水車倚塍畔翻翻龍脊起雙踵
日在天中人在野脱粟未逢心益恐婦姑晩餉猶德色
童稚飼餘窺饁籠夏苗欲長苦焦枯又送微波上層隴
傷哉作勞無早夜歲終贏餘凡幾桶(音甬秦斛)豐年遺秉尚
盛歉一有不登皆散冗賦田無利從來遠索息嚴於供
上俸富者不耕耕者飢役民𣙜枋雄豪總錢塘風俗本
夸奢工商射利尤加勇丁男恃壯走長街僕奴意氣金
銜駷方春遊女湖上行舉首惟愁釵插重笑汝田家弄
水車何不乘時作光寵
仁宗皇帝輓詞二首
聲教中原泰恩仁萬國臨憂勤符帝夢付與得天心簫
吹凝寒氣雲山斂夕隂還期千載後歌頌莫知深
儉勤追禹績恭讓體堯仁措枉朝多直除苛吏盡循尊
儒恩禮異左戚賞刑均立子知天意超然即上賓
開州園縱民遊樂二首
風日朝來好園林雨後清魚游知水樂蝶戲見春晴草
軟迷行迹花深隠笑聲觀民聊自適不用管絃迎
節候近清明遊人已踏青插花穿戟戶酤酒向旗亭日
迥林光潤風迥海氣腥未知何處樂歸路已嚴扄
夜雨病中
久雨曾無度陽和漸向闌雜香生衆木濃翠入孤巒漏
緩宵仍靜燈微曉更寒芳時猶卧病何日出城看
太湖驛寄建州同年竇職方
别驛臨溪曲清寒結曉隂灘聲生亂石急雨入閒林登
第年華久相逢禮愛深茶山春物近那得共追尋
遊靈峰院龍龕山
天柱支南極蓬山壓巨鼇雲崩石道險潮落海門高客
館聞鼉鼓秋風憶蠏螯凭欄望鄉樹千里楚江臯
北園登高即事呈諸同僚
江雲寒薄不成霜九月登高菊未黃飛鏑有聲弓得力
小槽分溜酒初嘗秋容行見丹楓老客意難勝紫陌長
(時被召還都)曾是禁園風物好故鄉時節可能忘(重陽賜宴外園)
燕司封同年以詩見迎
寄問閩州明使君十年蹉跌路岐分帳前約束承嚴節
(福州乃泉之轄)案下文書接署雲(隔政知福州)北去最先趨畫戟老
來應免醉紅裙新編一覽空懷舊搔首孤吟日又曛
人日立春舟行寄福州燕二司封
清溪潮上送行船回望高城隔曉烟景色似看名畫展
(前過君家盡出名畫)醉魂猶憶壽杯傳(君家世傳壽杯行之侑觴)春盤食菜思
三九人日幡書頌百千南國逢君惟道舊後時何處笑
今年
過楊樂道宅西桃花盛開
城隈遶舍似山家舍下新桃已放花無限幽香風正好
不勝狂艷日初斜自憐馬上空愁望誰向尊前與醉誇
京國難逢春氣味莫隨塵事度年華
和楊龍圖蘆鴈屏
何事高堂秋思生野蘆寒鴈畫工精風前挺立孤根老
雲外相從去意輕不似丹青能借色若逢霜月定聞聲
研桑心術多無取回望江鄉計未成
和楊龍圖麞猿屏
畫莫難於工寫生麞猿移得上幽屏相逢平野初驚顧
共逐薰風適性靈引子晝遊新草綠嘯羣時望故山青
可憐官省沈迷處每到中軒頓覺醒
和吳省副北軒湖山之什
誰於素壁寫江流雲樹疎疎映荻洲盡日清虚全却暑
一川搖落似經秋暫逢名畫心猶在終向扁舟老去休
只有遊鰷能自適莫懷香餌重遲留
送程刑部出守洪州
何事名郎出計臺鍾陵都會久須才江山不是人間有
旗鼓初從日下來列郡五符歸總制故鄉三組少徘徊
勿嗟南國多懷感寳氣還應徹斗魁
送錢端明還京
禁墀初别紫霄端故國生光里俗懽二世家聲聯將相
百年廟貌儼衣冠躬臨州戟迎門下(每至州廨客次下馬)人喜曾
孫夾道觀石照老苔封舊迹錦溪喬木涕清瀾東趨越
嶺興懷遠夕聽胥濤入夢寒江上馳心思魏闕日邊歸
路指長安香深離渚花重叠凉滿行舟酒半闌應念非
才持虎契平時相繼侍金鑾
度南澗
隱隱飛橋隔野烟石磯西畔問漁船桃花盡日隨流水
洞在清溪何處邊
秋日
城頭蔓草受新霜天外孤鴻叫夕陽送客懷情楓樹老
著人襟袖菊花香
玉仙池
洞府花飛不减春輕雲成片玉成塵香軿縹緲知何在
無限池頭再拜人
遊九鯉湖
何嶺巍峩欲插天回頭人與白雲連桃花不點尋常路
從此依稀度九仙
兩宋名賢小集卷七十二
