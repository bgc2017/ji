兩宋名賢小集卷二百五十二
宋陳思編
元陳世隆補
竹齋詩集(一)
裘萬頃字元量新建人淳熙十四年進士嘉定初除
吏部架閣遷大理司直力丐外任添差江西撫幹卒
有竹齋詩集
行役
宿霧鎖山椒落月桂林側崎嶇歴岡巒彷彿辨阡陌秋
高風露寒道遠時序迫安得歸故園篝燈理書冊
武陽渡
一舟小如葉横在波濤中紛紛川上人欲渡愁北風有
帆天際來漸近葭葦叢寄聲與問訊恐是陶朱公
宿佛頭塔
孤村三四家籬下盡禾黍主人慣入市能作市井語開
窗對竹山揖容延樽俎白雲忽在眼客淚墜如雨
羅溪橋
我來從西昌日日困塵土誰知羅溪橋净若初過兩長
松列左右清風奏宫羽薄暮舍籃輿扁舟渡溪去
别友
清宵月滿梁相思幾搔首不圖塵土中共得一尊酒人
事好華甚隨復兩分手惟有管鮑心明明若箕斗
次許秀才韻二首
痴兒欲了事事竟莫之了崇朝弄朱墨校勘是與否徐
觀雁鶩行大半落渠手敗羣雖已去考牧未有道
拙工不量力自謂中了了高談蓋一座衆可已獨否斯
須臨斧斤便皆血兩手旁觀信善斵莫肯告以道
病中聞伯量相訪寄之二首
我屋修竹根身閒境逾静維摩今無心誰令示人病夕
陽耿疎林影落莓苔徑佇立有所懷高人倘乘興
高人在城郭應酬頗紛如憶我烟霞栖遺我一紙書雨
餘窗戶凉蛩聲滿階除相過有成言何時命巾車
次范光伯泛江韻
夫君陶阮徒俗子不能快屹然頽其中特立蓍甚介平
生江湖樂欲去不得邁何當從君遊漁釣寄吾解
螘運
知戰不能損檀氏所以亡吾愧與敵槐將何固封疆及
此閒暇時相與積乃倉不須更他騖富國兵自強
次伯仁善利閣小室韻
山林吾所廬夜月但對影焉知江上人一日了萬境褰
裳步崇臺有室妍且静徘徊不能去坐見四山暝
見雪
兀冥當語誰餉我一簷雪吾廬本來静得此更清絶遥
憐北海上往往已盈尺齧氊人在否毋凌漢臣節
出門
出門復入門吾行竟安之携書北窗下翻閱聊自怡有
懷千載人掩卷還歔欷采采首陽薇戀戀商山芝一裘
或終身欣然釣江湄斯人不可作斯道日湮微目前稻
梁謀鳬鴈方齊飛青田寂無音歲晚將疇依慎勿出門
去塵埃染人衣
菖蒲
康廬入吾懷十畝馳夢魂踵門者何人遺余以芳蓀歡
然得其趣如對五老言幽姿出巖谷常帶冰雪痕塵容
為一洗兩目不復昏忽思三峽流褰衣涉潺湲因仍一
寸石浸潤九節根人言可扶老歲月須其蕃茲理諒不
誣吾將從綺園
宿田家竹亭
我家西山嶺四壁皆此君朅來事奔馳日與茅葦親方
思坡仙詩恐入俗士羣邀我宿者誰此君滿其門頎然
千百夫一見若故人夜深清風來好音夢中聞呼童啟
北窗為渠染爐芬
夜坐薦福寺次王成之韻
鞭鸞未暇相追逐且向祇園止君宿清談但得月華生
窗戶明明耿殘燭誰令泉石墮吾前洗盡人間絲與竹
風帆明發君不留此樂只因吾所獨
厭原山中曉行
碧鷄夜半聲啁哳喚起幽人步林樾秋高風露著羣木
無數寒花浥明月松篁一逕宛如畫石溜涓涓更清絶
山嶺便好結茅廬莫待他年鬢成雪
秋試示諸兒
漠漠輕雲弄寒影霏霏不雨生秋興黃槐開盡舉子心
丹桂喜傳仙籍信竹齋雙手縮袖間坐看羣兒鏖一戰
春風躍馬不為難此去無言日邊遠
雨後
秋事雨已畢秋容晴為妍新香浮䆉椏餘潤溢潺湲機
杼蛩聲裏犁鋤鷺影邊吾生一何幸田里又豐年
凉風
凉風幾時動日暮已秋聲稍稍月華白紛紛林影清余
懷元不惡世事巧相攖所願西成後邊頭息戍兵
用鄭浮梁韻簡圜師
杖履出蹊窄鐘魚佛界深寒梅殘屋角春薺老墻陰一
水元無恙扁舟尚可尋煩師掬清溜為我洗塵心
再用前韻
古寺規模壮空山歲月深春隨千樹綠雲拂一溪陰地
僻人稀到官閒我得尋歸來記清賞未覺負初心
次黃存之韻
客宦何時了官居又歲餘歸心五湖夢病眼一牀書近
作君能富新功我略無不妨賦遊獵會有薦相如
暘谷偶成
愛日祛愁霧微知散積陰一窗塵外趣萬竹歲寒心士
要崇清節吾將老故林抱琴聊一醉何用覓知音
書率更西林碑
苒苒老將至區區心已疲文章非世用字畫漫兒嬉廬
阜多名刹隋人有斷碑驪黃雖易辨堂奥未容窺
歲晚送館人歸省
不厭冰霜路衝寒辦一歸晨雞戒鞍馬春酒夀庭闈燈
火知辛苦雲霄會奮飛相期紆綠綬非但戲斑衣
題洪内翰爽榭
霧閣雲窗天外安懸知幽趣勝人間簾櫳夜月浮銀海
桃李春風醉玉山自笑紅塵無暇日浪憑清夢覓商顔
如何飛佩隨君後細看匡廬紫翠斑
次元德弟示從龍入學
生兒雖小莫憐渠學問工夫在謹初今日從師良不惡
地年閉戶反成疎雙親未老身無事諸父能文家有書
好與汝兄俱努力後生業裏試羣居
次洪内相菊亭
詩仙種菊未多時因菊名亭早有詩欲為寒花標晚節
故將新句寄東籬平生未省翻三峽高處那能贊一辭
便得從容侍公側回頭已是十年遲
次洪内相梅亭
人間多是梅開後旋踵東籬事故常那得紅簾捲朱戶
細看素質傲清霜一生寄興雲山外幾度搔頭江路旁
咫尺名園身未到夜窗羞對返魂香
夜坐
爐火篝燈孰與同此心吾欲付冥鴻茅簷已作涉旬雨
蕙帳不禁連夜風一段清愁詩句裏十分寒事酒杯中
溪雲未用安緋雪且聽梅花試小紅
雪
天花一夜洩春機飛墜人間片片奇有色有光欺柳絮
無聲無臭點梅枝緃横萬舞風回處表裏雙清月霽時
此景惟詩可摹寫却憐老去不工詩
寄高菊磵謝惠詩集
高名如斗夜垂天無地追思每自憐正欲為君尋五老
乃蒙因我到雙泉新詩妙絶開方就稚子攜時喜欲顛
此去湖邊不多遠秋風當覓釣魚船
寄元齡弟
夜牀風雨夢到處東湖西山如接連安信喜隨烏雀後
雅懷知寄白雲邊軒窗春動花夜滿圖史香浮墨色鮮
箇裏詩書應未味不妨兼讀養生篇
次元德弟
寧逐春風上下狂懶從桃李借恩光只因朝市風波惡
不似山林氣味長莫惜舉杯邀太白要看騎馬似知章
南征他日如相憶詩句還須付革囊
玉山道中時赴掌故之命
麥田堆綠菜花黃一簇人家古道旁酒熱不妨邀里卷
年豐贏得事農桑世情只說宦遊好客裏那知歸興長
我有平生蓑笠在釣絲何日理斜陽
端午上饒道中
一春留滯在京華午日依前未到家細葛香羅素無望
黃塵烏帽亦堪嗟争舟野渡人如簇立馬郵亭日欲斜
遥想塤箎獻親夀綵衣羅拜酌流霞
臨安别余求之
長安車蓋喜如雲邂逅惟君是故人風月滿懷情灑落
珠璣撒紙句清新携來客裏一尊酒洗盡湖邊十里塵
富貴功名丈夫事别離無用淚沾巾
鄉人羅朝宗與兵部尚書京公有舊將往見之遇
余于樂平因餞别
四時成歲秋云暮九月肅霜天漸寒有客褰裳涉鄱水
逢人劇口話長安懸知欲聽星辰履厭見從來苜蓿盤
姑舉一觴餞行色無魚長鋏切休彈
餞吳長文司理用修持賢業教無欠七字為韻
修
平生不量力妄意希前修懵懵雖無見拳拳未敢休
持
狂瀾湧如此砥桂真誰為天意必有在吾身姑自持
賢
考亭無恙時從遊孰非賢歲寒萬木凋松栢始傑然
業
聖賢去我遠何者名事業我欲到彼岸須君借舟楫
教
過從資直諒夫豈勢利交謂朋黨者誰仁人姑聽教
無
人生天地間離别安能無莫作兒女態相期到丈夫
欠
君姿正而剛名節非所欠臨岐贈一言惟有學不厭
保福寺對橙菊有感
平生愛菊陶彭澤清夜移橙杜草堂千載詩魂招不得
獨留風味在僧房
有感
意行曾到夢江腰占得雙泉第一寮窗戶還深鐘罄遠
客塵都向静中銷
癸亥夜夢
丙夜清眠正熟時夢魂飛去拜丹墀小臣乍得披肝膽
感慨分明涕淚垂
次洪内相十月桃韻三首
千紅萬紫凋零盡安得枝頭數點紅疑是神人寫春色
鎮長留影在屏風
舊日驪山宫殿中玉妃無數舞衫紅只應歸去蓬萊後
夢作寒花咲北風
不須羯鼓促春工一樹霜邊取意紅寄語元明為收拾
莫教人恨五更風
次洪内相雙竹韻三首
延平兩龍幾年卧&KR1554;爾化作寒枝雙春檜秋松皆敵國
會須因壘一時降
嬋娟兩枝翠可掬絶勝白璧南金雙留與先生作椽筆
詩壇八面受人降
管鮑交情真耐久夷齊意氣更無雙虛花滿眼風號怒
一節青青終不降
薦福寺次許師咏竹
浮雲蹤跡任西東翰墨場中且用工時對此君哦七字
也勝痴坐辨幡風
次余仲庸松風閣韻十九首
飛花數點兩初歇啼鳥一聲春正長讀罷黃庭了無事
旋安銀葉試爐香
古木陰陰六月凉幽花藉藉四時香絲桐清夜作三弄
明月入簾風拂牀
爛漫花陰覆短牆花開時候日偏長道人不被春勾引
到處惟聞薝葡香
不見詩仙何遜來春風幾度早梅開竹籬茅舍自清絶
未用移根東閣栽
恰則梅邊春意萌困人天氣又清明爐熏茗椀北窗下
卧聽緜蠻黃鳥聲
已著遺經洗此心更尋流水濯吾襟經旬不涉溪邊路
荇帶苔錢如許深
霧閣雲窗先自幽水聲那更繞源流春深紅雨落桃徑
晝永清風生茗甌
楊柳陰中啼杜鵑梧桐枝上噪玄蟬篇章滿眼無人會
贏得詩翁取意編
紛紛眼底正争馳我獨冥心絶五綦說與旁人俱不信
故山惟有白雲知
争春桃李太怱怱隨手飄零逐曉風冰雪不侵塵不染
可人惟有歲寒松
顔楊翰墨令誰解陶謝篇章古所無安得金丹換凡骨
白頭深恐愧吾夫
平池春去水溶溶人在笙歌一部中柳葉翻風羅帶綠
荷花著雨錦衣紅
簷間新燕幾時來簷外閒花往歲栽紅杏碧桃渾落盡
綠陰低處結青梅
淡月籠花花映忩好風吹竹竹浮香夢回何處一聲笛
人静山幽天正凉
無所用心魚在沼居然生子燕成窠誰言春去花事歇
萱草石榴情更多
為憐風雨趣春回故著秋花到處栽蘭菊從來盛風味
不妨環繞讀書齋
白雲殊不作世態流水更似知人心溪邊濯足溪上坐
樵笛一聲秋滿林
坡谷遺書非復有向來一紙抵千金誰知懸腕與卧筆
如用大都留此心
俗書本作于湖樣野鶩家雞強自分王氏無人曾公死
只今何處覓雲仍
松齋秋吟
驕陽赫赫轉秋陰便覺蕭然鬢影侵世事炎凉俄忽爾
閒來物理静推尋
宿翠巖寺呈李弘齋僉判
匡廬勝處君曾到誰是淵明與遠公幸有和陶詩卷在
好依蓮社此山中
同李僉判山行午飯野店簷外羣蜂翂翂因成絶
句
脱略人間勢利場來尋泉石共徜徉飯餘閒立茅簷外
試問羣蜂有底忙
寄永居士修叔求菴記
翠琰新刊照眼明流傳何日到柴荆從今不恨論交晚
我亦碑中有姓名
脱山紙帳送宋居士
剪裁不惜送君先要護高人雪屋眠只恐鶴書催起去
長留空帳北山巔
題書院壁間碑
天上真龍去不回世間凡馬漫争馳少年氣習今猶在
袖手時來省斷碑
日出
日出柴門尚懶開綠陰多處且徘徊槐花滿地無人掃
半在牆根覆紫苔
早作四首
雨過長江浪拍城迢迢羲馭水中行旁人指點雲開處
喜見青山一抺横
井梧飛葉送秋聲籬菊緘香待晚晴斗柄横斜河欲沒
數山青處亂鴉鳴
北窗清冷不成眠風遞蛩聲到枕邊試喚兒童捲疎箔
一簷花影月娟娟
爐香清晚坐書帷竹擁藤牀日到遲自賦短章還自笑
不知顔閔有何詩
冬日早行
黃昏月姊剪雲開夜半雷車載雨來晨起鈎簾望霄漢
風花吹墮萬璚瑰
午睡
午窗春日影悠悠一覺清眠萬事休堪笑邯鄲槐里夢
痴兒到老不回頭
入京道中曝背
露濕芳桃午未乾花時全似素秋寒征衫不敵東風力
試上郵亭曝背看
兩宋名賢小集卷二百五十二
