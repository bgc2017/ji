兩宋名賢小集卷九十
宋陳思編
元陳世隆補
舒待制詩集
舒亶字信道明州慈溪人也擢進士調臨海尉民有
使酒逐其叔母者亶命執之不服即斬之投劾去王
安石當國聞而竒之用為審官院主簿熙河路分畫
界疆命亶馳往于時洮隴新喋血亶即日引道至則
示以朝廷威信夷人以肉置刀頭啗亶亶以口承之
衆皆歡呼使還提舉兩浙常平召為太子中允御史
裏行太學官受賂事聞神宗不悅亶奉詔驗治窮盡
黨與加集賢校理與李定何正臣交論蘇軾作為歌
詩譏訕時事軾坐貶黃州尋修起居注知諫院擢御
史知雜上言郡邑不治監司得以按劾至中都官不
治而御史顧不得行法誠使御史如監司人知所畏
矣于是置六察官朝廷推行新法亶言役法不均責
在提舉官神宗曰提舉官未可責也近臣僚有自陜
右來者欲盡蠲免中下之民朕謂不然且中下之民
多而上戶少若中下盡免而取足上戶則不均甚矣
朝廷立法但欲均耳卿更可講求以聞遷給事中直
學士院拜御史中丞上䟽論尚書省凡奏鈔法當置
籍錄其事目今違法不錄既案奏乃謾以發歷為錄
目之籍亶以為大臣欺罔而尚書省取御史臺受事
簿亦無錄目亦奏亶為欺罔又劾奏亶直學士院日
違法請厨錢臺官朋蔽不言請付吏事下大理獄具
當坐贓追兩官勒停哲宗即位授保康軍節度副使
至徽宗即位起知無為軍復以言者罷久之知南康
軍崇寧初辰州巒叛以直龍圖閣知荆南府亶選形
勢得飛山福純坡建新城為控扼之要以功除龍圖
閣待制卒年六十三
仗錫山
何人仗錫過千峰雨裏風烟轉不窮暗壑水聲清決決
深巖花氣濕濛濛遥知雪嶺開亭近舊說雲鄉有路通
自恨青鞵踏城郭仙游長在夢魂中
阿育王山
參天松柏綠陰陰古佛巖前一路深猿鳥不驚如有舊
雲山相對自無心數泓寒水雲藏雨十里輕沙地布金
杖屨更知非世境上方日日海潮音
香山智度寺(在慈溪縣)
龍護禪堂鉢雲籠古殿燈經窗僧待月茶井客敲冰驚
鴈回峰影疎星壓墖櫺心清更無睡未讓省郎能
空洞雲探月高齋客聚星霜分破窗白山獻隔簾青窺
水知僧定占雲識地靈時時驚鶴夢木葉下危亭
宿鷺亭
雲過千溪月上時雪蘆霜葦冷相依正緣野性如僧癖
肯為游魚下釣磯
白雲山
高低深淺逐陰晴一簇林巒畫不成誰道青山怕雲點
白雲點處轉分明
四山面面玉成圍只待閒雲去又歸更有小軒人不到
落花狼籍點苔衣
寶嚴寺
四山烟雨收雙沼漾晴碧白鳥忽飛來點破簷前色
雙乳泉
石眼雙開白欲漫潺湲更傍碧琅玕地饒爽氣全無滓
天借靈源兩不乾曉月自分雲外潤午茶誰鬭雪中寒
孝先多睡相如渴始把清甘乞取看
太白山
千峰下視盡兒孫仙事寥寥不可聞長作人間三月雨
請看膚寸嶺頭雲
天童山
日日青鞵踏白沙未應泛艇即靈槎雨溪清越鳴哀玉
風蔓蜿蜒動暗蛇曉潤芝&KR1237;挑秀茁午香茶竈煑蒼芽
玲瓏仙客知何在千古烟霞自一家
明覺院
不管霜毛不貸人一年舊了一年新山窗未曉聞山樂
可是梅花漏洩春
斷橋閒下路横斜隔水人烟四五家雨後一枝紅帶雪
風流不道有巖花
小白山前大白山两山強坐屬僧閒何時卜築三椽地
黃帽青鞵日往還
隠學山
曾是談經一艸堂千年金碧欲飛颺頂峰有路青天近
絶壑無塵赤日凉月底露驚猿鶴夢雲中風動薜蘿香
芝&KR1237;茶竈平生念遥謝仙人白羽觴
青山
鳴雲過雨翠成堆天淡平湖一鑑開萬木號風韻絲竹
千峰帶月上池臺静無俗駕金鋪地閒有高人玉滿杯
聞道碧桃看欲發劉郎何事不歸來(舊時劉誼翁有留題)
十里松行翠插天暗溪嫩艸尚芊綿笙歌自滿蕭郎宅
琴鶴空隨賀老船未分舊游雲寂莫遥知歸夢蝶聫翩
故鄕幸好宜回首還見人間换一年
鄞江
地呑越絶海分深渺渺平流萬馬駸早晚渡船潮有信
往來鷗鳥客無心寒空倒影千山動暖日澄波萬籟沉
安用魚龍閒養鬛平時春雨自成霖
春樂軒
隔水巖花紅淺深花邊相對語幽禽管絃不到山間路
誰會憑闌此日心
大梅山
萬壑聲中柏子烟高僧日日看雲眠當年象虎今何在
千古寒堂一鐵鞭
仙去人間地轉靈蛟龍合處谷風生誰知雲霧千峰頂
長得青天霹靂聲
流水山間無盡時登臨到處與心期世人只愛桃源好
梅熟山間那得知
雞犬同時亦上昇赤霄今日幾人行我來正唱昇平曲
不用山間變姓名
虎跑泉(在太白山天童寺之側)
一嘯風從空谷生直教平地作滄溟靈山不與江心比
誰會茶仙補水經
尊教寺
竹砌緣寒渚松蹊藉綠苔樓臺隔林見花木帶雲開溪
旱長流水峰青自隠雷月華幾萬頃誰棹酒船來
金峨山
叱咤滄溟雪浪空鯨鯢騎去杳無蹤煉丹井上春蕭索
知在蓬萊第幾宫(一作重)
五峰山
何人縮地海東偏靈岳分來不記年幾見彩雲爭照日
直疑仙掌欲擎天依希故國松千尺迤邐前山石一拳
四面開窗看不足老僧時立碧溪前
灌頂山
十里曾聞一嘯聲當年猿鶴想猶驚白雲不礙青天路
嬴得重來擺手行
萬松偃蹇插雲根四面諸峰盡子孫日日飛烟雲霧斂
不妨掌上看乾坤
雷頂高僧眼覷天只應風月是生緣那知坐作人間雨
千丈巖頭一道泉
月湖
金碧樓臺閣暮烟彩虹雙影卧漪漣雲鋪物外無塵地
月滿人間不夜天細柳千門惟畫舸華燈兩岸度鳴絃
清狂亦有黃冠客不負仙人載酒船
十洲風籟韻笙簫疑有仙人燕碧桃影逼銀河星半墮
氣呑月窟免爭豪九秋波浪沙鷗狎萬古功名釣艇高
却恨何須明似鏡空令志士泣霜毛
和太守劉戶部珵十洲詩
花嶼
暖吹紅葉上青枝掠水風烟巧事持蜂蝶鸕鷀各芳意
錦囊消得探春詩
芳艸洲
小雨如酥露乍晞嶼花汀柳自相依畫橋不礙尋春屨
誰傍烟波拾翠歸
柳汀
困倚滄波綠動搖冷烟疎雨共蕭條誰將輕薄嬌春態
強拂人頭向市橋
竹嶼
欲問葛陂安在哉端疑波底化龍來子猷此興君知否
小徑何放卷竹開
煙嶼
漠漠寒蘆不見花暗藏鷗鷺啄晴沙暖風吹起渾無定
半落僧窗半落槎
芙蓉洲
照水枝枝蜀錦囊年年澤國為誰芳朱顔自得西風意
不管清秋昨夜霜
菊花洲
懶對陶家酒甕開東籬寂寞久風埃會湏結取登高客
折上龍山醉帽來
月島
何人騎鶴上瀛洲清影明波正九秋吹罷玉笙端不見
滿空桂子有誰收
雪汀
點柳糚梅不暇裁平波直擬涌瑶臺釣磯葦岸知何許
幾誤漁舟夜半來
松島
亭亭古幹對滄浪雨細風飄吹老香晚歲何人同寂莫
水西我有讀書堂
十洲閣
綠玉手持尋五岳正應未識海邊洲倚欄花木參差見
對岸笙歌次第游烟霽多疑九峰曉波平全勝六鼇浮
仙風坐隔紅塵路消得丹青咤北州
翠巖山
桃源深處一招提門對寒雲路繞溪長使千峰光景動
未應洞裏老金雞
玲瓏巖
詭形迥與萬山殊空洞由來一物無直恐虚心自天意
人間穿鑿枉工夫
響石
淵明休弄沒絃琴混沌中含太古音聞說幾回風雨夜
四山渾作老龍吟
咏雪
茅君失却三神鶴王母應添五色鱗草木未香花事動
乾坤不夜月華新
邨居
水繞陂田竹繞籬榆錢落盡槿花稀夕陽牛背無人卧
帶得寒鴉兩兩歸
和石尉早梅二首
霜林盡處碧溪傍小露檀心媚夕陽天下三春無正色
人間一味有真香相思誰向風前寄趁早先從雪後芳
朝夕催人頭欲白故園正在水雲鄉
依然想見故山傍半倚垣陰半向陽短笛樓頭三弄夜
前邨雪裏一枝香可能明月來同色不待東風己自芳
幸免杜郎傷歲暮莫辭吟對釣魚鄉
太白山(在明州)
何年杖錫此徘徊天上真官為我來芝圃鶴歸香火冷
石碁空鎖舊花臺
夢入天台
天風吹散赤城霞染出連雲萬樹花誤入醉鄉迷去路
旁人應笑却還家
湖心寺
吹落清香縹緲風樓臺彷彿水邊紅人間誰是丹青手
畫取春湖細雨中
兩宋名賢小集卷九十
