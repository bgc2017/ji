兩宋名賢小集卷二百四十四
宋陳思編
元陳世隆補
翠微南征錄(三)
華岳
後溪
蓬窗夜雨短長夢啼鳥喚人新舊愁萬里論文一樽酒
醉和明月上扁舟
泉聲恰似世情惡山色不如歸興濃自恨十圍無處著
何如瘦作束腰蜂
楊花
一絲不染湖光白萬點能回山色青三月金明池上水
與予同是一浮萍
杜鵑
殘月照愁人病酒好風吹夢客思家欲知亡國恨多少
紅盡亂山無限花
鄰女搔綿吟
閒窗日上三竿竹窗下嬌娥整輪輻匆匆未暇理雲鬟
半朵青鴉倚紅玉青梢摘盡銀香囊畫欄平倚斑筠筐
時將纖手翻雪霜酥胸玉面同光芒捧歸細捲銀成索
牽出鬆鬆雲一握珠唇呵挺氣温温鸚觜踏車聲絡絡
今年莫怪功績稀阿妳勒繡鴛鴦幃如今織出秋江練
十月正好裁新衣客心聞此愁無著一夜清寒動寥寞
明朝為問買一端剪做道袍披落魄
送商府判
比年十月君初來梅花破雪迎君開自從佐劔夀民脈
凋山瘵水皆春臺去年七月君開府燕燕鶯鶯為君舞
五日盡蟄潭底龍千里應無市中虎今年二月君時歸
風牽回柳縈君衣君衣不作回柳轉直上雲端朝紫微
紫微有館名西掖珠玉羅鈿瞰金碧郎星卿月漫徘徊
箇中自是神仙宅紫微有山名大坡烏飛豸立冠峩峩
一聲霹靂震天地萬里腥血流江湖紫微有旨垂丹册
二者於斯請君擇便須東取元化釣談笑從容正疆場
君家事業銘冠裳鸞鳳指日鳴朝陽伊洛諸公有政事
洙泗諸子無文章禀違輾轉情難處溪上恩波湛今古
東風吹帳入長亭零落桃花淚如雨
述事
心不融明遂啟疑源流本末致交馳谷何嘗響人相笑
岸幾曾行舟自移枉直萬端明似鏡是非一著錯如棋
磨心拔去誰能轉試問諸公知不知
述懷
我生不解覓冠裳滿目風波祗自傷楮劵不堪供敵幣
沙籌那解足軍糧人情在我隨多寡世態從他自短長
只告天公乞安樂百年隨分老農桑
寄劉浩然
樽酒檠窗鬢髮新别來驚見雪霜侵幾行淚滴風前燭
一片心敲月下砧好德未聞如好色知人安得似知音
一書欲寄南來雁江闊天高無處尋
知遇
淮隂西漢一英雄史氏持衡論亦工不向追亡羨蕭相
却于援死著滕公豈知並績三人傑皆是當時一語功
後世人材自戕賊炎凉安得古人風
和戎
納幣求成事已非可堪函首獻戎墀一天共戴心非石
九地皆塗血尚泥反漢須知為鼂錯成秦恐不在於期
和戎自有和戎策却恐諸公未必知
别王泰之
風神戀行客吹柳纏簮纓傍水鳥多白近山蟬更清别
腸雲閣淚歸路月關情告德無多日清觴聊一傾
遊溪西寺
寺覺重遊好僧期後會賒青蟲凋病葉白鳥篆平沙水
瘦石生齒山寒梅未花功名今有待且謁惠公茶
登樓晚望
疎雨洗空碧晚晴人倚樓稻花千頃浪楓葉一簾秋遠
岸明殘日孤村認小舟溪山如愛我相見亦回頭
悶迷
雁翎未忍刳丁謂虎口猶期脱蔡京何事姦邪皆倖免
洛陽年少却南征
有鼎不烹(闕)肉無刀可斷佞臣頭男兒此等不平氣
空使衝冠射斗牛
酒禁
將軍愛士民心失太守憂民士氣衰大抵軍民皆赤子
如何從此便籓籬
贈美人别
花臉送愁和露泣鶯聲傳恨向人嬌别情遠去尤難割
相送不須離畫橋
寄宗上人
我為叩閽拘狴犴汝將吟筆換袈裟别來猶記松窗外
一掬清泉自點茶
自寬
十事相尋九不諧骨窮更值五行乖人情厚薄且隨分
世態炎凉休掛懷家欲自豐無楮幣爨憑諸執有荆釵
如今且任眼前過他日功名殊未涯
黃氏三層樓
瘦笻支我上高寒風露凄清酒力慳千里人邀千里月
一重樓見一重山筵前飛雪噴焦遂檻外行雲遏小蠻
便好翻身駕黃鶴直將情枉叩天關
幽居
莫問門無長者車只圖深巷樂樵漁一園黃落食無限
萬壑碧蓑衣有餘雁足北來歸訊杳馬蹄南去故人疎
東風看整朝天旆多少功名在故廬
賀趙丞登第
要與宗盟立紀綱俯從多士較文章人材漏網無疎密
科目搜羅有短長蟾窟一枝分玉樹鳳池三浪出銀潢
何當推解延豪杰為復中原萬里疆
梅
一年無處覓春光杖策尋春特地忙牆角數枝偏冷淡
江頭千樹欲昏黃梢横波面月搖影花落樽前酒帶香
更仗西湖老居士為予收拾付詩囊
捉月仙
纜解西風拍岸顛雁拖秋色上航船挂帆未作乘風客
舉棹先驚捉月仙楚些有淵心石殞賀狂無井眼花眠
慇懃為酹一杯酒斷送西江浪拍天
呈甯次翁
王謙不是富春侯自是薰蕕味不侔病體隔年留枉獄
夢魂連夜逐歸舟可憐商木遷新令欲為韓門復舊讎
但得此心無所媿為公一死亦何尤
悶成
勿憂李廣不封侯廣不封侯未足憂漢鼎不烹曹操肉
吳鈎空斷伍員頭鴻門自昔推屠狗虎帳於今媿沐猴
千萬南陽遇徐庶為言豪傑尚縲囚
平政橋
建水合流三百里直下富沙如撚指溪東披拽纜過西
千丈春風怒濤起香輪不解碾清江造舟貫索成河梁
年年麥熟梅欲黃連城千里皆波光淳熙太守憂溱洧
問津日夜思無計老農乂手願鳩工叠石中流便民濟
金珠賣價不計緍鐫瑕斷梓功方成功成燕雀賀新屋
炳然萬棟輝丹青插天螮蝀横江尾下壓寒潭碧無底
市聲不到畫梁間秋色盡歸朱箔裏我行一月無風波
今朝醉眼翻青羅金鼇背路客揮鐙玉虹跨浪舟飛梭
石唇噴盡寒崕雪雪中電掣金蛇赤兩岸樓頭將相家
八州車馬神仙客人言辟人推政平故此特以平政名
我聞政事平如水水到不平還作聲
贈陳道
君不見樵人王翰畫山水一夜風雷揭窗紙又不見長
沙洞清畫龍蛇滿軸雲烟翻撚指二子相去數百年筆端
妙意誰能傳雙溪道人何所授一見筆法堪齊肩筆一
淡輕烟映出垂楊岸遠山依約有還無斜照不紅秋水
慢筆一濃黑雲萬叠翻狂風江天日暮暗烟靄天地星
斗皆昏朦瀟湘詩人不解語被君吐作無聲句何時覓
取一幅綃寫我英姿伴烟雨
柴氏
節婦一樽酒義士拜而受義士一首詩節婦雙眉皺眉
皺意何如有難難相救嘆我廊廟器淹回在汚陋惠我
旨且嘉殷勤推意厚吾今繫閩建家貧喜鄰富青眼到
朱扉白屋成華胄吾聞孤竹子周室三緘口又聞杞梁
妻秦邦稱烈婦此軰誠間生世代不常有如何天一方
同時俱輻湊媿無八品珍草草具籩豆何當再拜摳我
衣巵酒恭為兒女夀
别館即事
十年客裏過春光客裏逢春分外狂半堵碧雲蝸路濕
一簾紅雨燕泥香銜山西日辭春閣拍岸東風趁夜航
莫向錢塘蘇小說東吳新髻李紅娘
武興解舟
西風落日楚江頭秋水已平鸚鵡洲烟樹接天迷送旆
浪花翻雪噴行舟三杯萬事我已飽一日千里誰能留
見說平戎新遣使班超投筆已封侯
不遇
英雄不遇勿長吁苟遇風雲彼豈拘不向關中效蕭相
便於江左作夷吾當知晉霸非由晉所謂虞亡豈在虞
多少英靈費河嶽鍾予不遇獨何歟
紀事
鉗口刳腸未足彈窮源探本可觀瀾乞醯就謂隣非直
反矢須知友必端暴虎欲從頭碎璧沐猴還慮髮衝冠
積薪厝火居其上試問賈生安未安
兩宋名賢小集卷二百四十四
