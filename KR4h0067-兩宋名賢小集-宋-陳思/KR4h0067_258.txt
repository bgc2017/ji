兩宋名賢小集卷二百五十八
宋陳思編
元陳世隆補
西山先生詩集(三)
真德秀
夀外舅楊開國
大中大夫漢千戶子男一位周諸侯人生到此不易得
况復寳帶懸精鏐雖然三者皆外物達人睨視如雲浮
天公最嗇是眉夀七十從來已稀有堂堂玉立仙遊翁
歲比磻溪未華首碧瞳射人雙鏡懸曉窗貝葉聲琅然
問渠那得許強健陰功久在朱陵編願翁遨嬉更千歲
做盡人間方便事却乘白鶴御丹鸞直上紫清朝玉帝
贈旴江張平仲(希季)
去聖既云遠至理日以冥言道指虚玄語性雜精靈正
傳久蕪沒異學得魁横卓哉周程張磊磈三代英妙藴
發天地微言昭日星後來紫陽翁抑又集大成煌煌八
書訓(謂論孟大學中庸太極西銘易詩也)凛凜萬世程學者生此時坦然
有規繩但患舍康莊自趨柴與荆張君江西來頗嘗得
師承敝衣雖懸鶉猛志欲掣鯨袖出文一編其辭峻而
清此士不易得歸歟更研精勿受俗學變而為寵辱驚
貧者士之常未合寧躬耕高門謹勿謁養此氣峥嶸不
見商歌人洋洋金石聲
送王子文宰昭武
樵川古樂國誰遣生榛菅往事忍復言念之輒長歎子
往字其人寄任良亦艱傷哉周餘民十室九孤鰥深心
察苛癢摩手蘇痍瘢願加百倍功勿作常時觀
熒熒匣中龍爛爛巖下電紛綸揮霍間坐子百千變雖
然事幾微易矚亦易眩誤從快處生理向静中現健决
要安徐聰明貴韜斂潛齋有愚言或可代箴砭
百鍊或繞指粹白俄成緇有初諒非難其難在終之道
心眇絲粟易為羣物移不有精一功誰能勝惟危子今
如玉雪瑩潔亡少疵願言保令德歲晏以為期
堂堂先太史一節貫初終况有夀母賢切切惟教忠承
家諒匪易負任丘山崇可不日汲汲仰希前哲蹤敬義
兩夾持師友交磨礲餘事作詩人母顓鎪句工
平時州縣間上下意苦異善書肘或掣有志奚由遂子
今得所從展布有餘地兩賢更勠力萬物應吐氣相期
召杜功奕奕照采世不須峴首碑自有樵川誌
贈夏宗禹
夏君宗禹示余以陰符悟真講義嘉歎之餘為賦二
絶
虎頭自合取侯封好為明時立雋功做了玉關班定遠
却陪芝嶺夏黃公
丹經千卷浩如林妙訣無多底處尋但要靈臺常似水
自然元海會生金
贈葉子仁
上饒葉子仁為人推算&KR1530;占往往如破的歲乙酉予
方在從班子仁以書來勸補外甚力未幾果去國進
退得喪豫定如此子仁之術亦奇矣哉兹來過予衡
茅為賦小詩三絶因以自釋云
易象推占妙入神勸人忠孝更諄諄只今誰似君平術
惟有南陽賣卜人(子仁每推論五行輒以善道勉人如孝弟忠信清心寡欲等語未嘗不懇)
(切言之故予以為有君平之風)
花正紛紅俄駭綠月纔掛璧又沈鈎世間萬事都如此
莫遣雙眉浪自愁
知天焉用尤臧氏有命何須主瘠環若向此中能照破
許君已透利名關
贈徐碧鑑
人言得罪為狂疏若論疏狂罪不無亦既自呵還自笑
只緣骨相合﨑嶇
論命豈能修造化相形那解脱頭顱知君藻鑑真超絶
試問窮通改得無
浦城勸糶
陽和二月春艸木皆生意那知田野間斯人極憔悴殷
勤問由來父老各長喟富室不憐貧千倉盡封閉只圖
價日高弗念民已弊去年值飢荒自分無噍類幸哉活
至今且復遇豐歲庶幾一餉樂養育謝天地豈期新春
來米穀更翔責況又絶市無縦有濕且碎何由充飢腸
何由飽孥累恨不死荒年免復見憂畏我聞父老言痛
切貫心肺行行至平洲景象頓殊異白粲玉不如一升
纔十四問誰長者家作此利益事父老合掌言子文姓
陳氏起家本儒生疇昔樂賑施憶昨艱食時巨室争謀
利米斗三百餘獨收七十二三都數千口受彼更生惠
開庫質敝衣假此賙貧匱取本不取息所活豈勝計我
曺非此翁久作溝中胔吁嗟薄俗中乃有此高義吾邦
賢使君愛民均幼穉一聞平糶家褒賞無不至或與旌
門閭(埔城沈氏)或與錫金幣獨有潁川翁寵光未之被故作
行路謠庶徵鈴齋遂且俾殖利徒聞風默知愧並生穹
壤間與我皆同氣富者盍憐貧有如兄恤弟惻隠仁之
端人人均有是頑然鐵石心何異患風痺不仁而多財
聚易散亦易惟有種德家福禄可長世不聞眉山蘇盛
美光傳記賣田救年荒生子為國器(即三蘇父子也近世三山黃長者家)
(喜賑施子樸為己丑大魁)不見南浦毛一惟利是嗜積穀幸年荒生
子遭黥隸天道極昭明勿作幽遠視誰歟為斯謠西山
真隠吏
挹仙亭
漢宫葦篋兒呱呱濟南梓柱陰扶疎富平家人正媮樂
安昌帝師工獻諛子真東南一尉耳黃綬凄凉百僚底
手持短疏叩天閽義激丹衷淚横眥翩然一朝竟拂衣
愛君無路空依依人傳九江已仙去吳門再見是邪非
神仙茫茫那可測上帝從來賞忠直天上果有驂鸞人
合領羣真朝北極自從舉手謝世間千年白鶴何時還
玉簫聲斷杉檜冷秖餘丹竈留空山谷口之孫古(闕)使
亭斸青冥挹仙袂耿耿應懷貫日忠飄飄豈羡凌雲氣
我未快讀華星篇清徹毛骨風泠然何當結茅最高頂
一榻容我分雲煙
題黃君貧樂齋
飯疏飲水復何求道在胸中百不憂參取章泉克齋句
底須樓上更安樓
贈張童子
虎頭燕頷及鳶肩自笑都無一事全惟有數條瓜樣骨
尚堪山澤作臞仙(如瓜骨出人倫書)
聞君早號張童子顧我初非韓退之可惜浪抛洙泗業
只看風鑑學希夷
贈邵邦傑
邵邦傑妙絲桐之技又善寫神西山翁嘉之為賦絶
句
五寸管能摹造化七絃琴解寫人心平生不作麒麟夢
且聽高山流水音
夀楊龢父
誕日娛親始是榮如君慶事世難并名園春滿三三徑
眉夀天開九九齡帝渥頻霑新誥紫(雙親即日兩膺封誥)文階重
煥舊氊青玉杯從此年年把笑勸樽前兩福星
贈梓潼袁君西歸
君辭萬里蜀東游海之壖所挾大易數自謂探幽玄縦
横布籌算妙若蓍之圓殷勤扣其說得數須得全人生
穹壤間其孰司陶甄短長辨鳬鶴百一分䕫蚿造物初
何必賦受自爾偏數有饒與乏定命誰能遷理則無虧
盈一性各渾然顔跖偶夀夭堯桀非愚賢緬懷樂正子
聖門得真傳全生必全歸此語星日懸予生故多奇榮
枯聽諸天獨有任道心未死須乾乾君提空囊至又復
垂槖旋豐嘗卜而來所遇非昔泉術工用乃拙為子笑
且憐矢詩苦不多聊壓瞿塘船
會三山十二縣宰
皇皇造化鈞槖籥生萬彙林林滿穹壤異體實同氣痛
癢本相關彼已當一視矧惟守令職休戚我焉寄盍推
若保心睠焉撫孩穉横目事征求往往學頑痺牀剥膚
已侵鷹擊毛盡摰但期已豐腴遑恤彼憔悴近來二十
年貪風日滋熾蒲萄得凉州西園鬨成市環瞻郡邑間
大半皆汚吏民窮盜乃起原野厭枯胔哀哉羅禍徒念
之輒揮涕天地忽開張清飇掃氛曀我乃於此時擁旄
忝為帥顧慙老儒生蹇拙乏長技同官為僚友努力圖
共濟惟閩古大都星羅邑十二豈無良大夫與我同厥
志要如羔羊直委蛇自無愧勿為碩鼠貪躑躅乃多畏
上方明黜陟我亦公舉刺民言即豐碑令聞疾郵置黃
堂一巵酒殷勤抒至意慎勿多酌余憂心正如醉
游鼓山
六月二日偕潛夫參謀諸友游鼓山餘湧泉亭明旦
登天風海濤坐白雲亭追懷昔游愴然有感偶成拙
詩奉呈并簡住山明師
嚴宸有追詔趣上太守符疲民未蘇醒還顧空躊躇來
尋靈源盟喜與佳客俱始酌清冷泉一浣丹墨洿超然
煩溽中著身在冰壺遲明陟危亭雲濤渺空虚煙霏倏
開闔峰巒時有無偉哉此絶觀雄壓東南隅蒼崖萬仞
立四面環瓊琚翠木巧蔽虧亭午清陰敷令人澹忘歸
似到真華胥憶昨汎蓮日選勝邀朋徒摩挲巖上刻慨
仰趙與朱舉觴酹且盟一節期終初重來三十年恍如
隔朝晡並游四五人存者獨清癯有懷子陳子感嘆為欷
歔子抱明月終我方長塗趨顛踣懼不免儆省當何如
願言祝同社著力相携扶禪伯亦可人新結峯頂廬老
我故倦游軒冕非所娛會須脱塵鞿來依嬾殘居
夀陳宰(昉)
花種河陽未十旬和薰四境蚤如春試看條教頻頻下
字字無非育物仁
為民一念徹淵泉蔬茹餘旬始籲天歲事豐登鄰寇熄
乃知感應鼓桴然
贈吳景雲
昭武吳景雲善篆工刻為余作小印數枚奇妙可喜
因有感為賦二首
錕鋙切玉爛成泥妙手鐫銅亦似之若會此機來學道
石槃木鑚有通時
腰間争佩印纍纍真印從來少得知不向聖傳中有省
黃金斗大亦何為
送曺晉伯令尹之官
須江壮哉縣誰遣莽成墟舊觀嗟難復罷民苦未紓手
摩應切切鞭算盍徐徐賴有賢邦伯當令子志攄
此邑吾鄰境嘗聞歎恨深有田盡增税無楮可為衾願
布中和政母懷忿疾心歸田當有日好聽宓生琴
兩宋名賢小集卷二百五十八
