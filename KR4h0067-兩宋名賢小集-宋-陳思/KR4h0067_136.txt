兩宋名賢小集卷一百三十六
宋陳思編
元陳世隆補
陳子高遺稿
陳克字子高臨海人紹興中為敕令所刪定官自號
赤城居士僑居金陵有天台集
寧王進史圖
上林風暖脊令飛玉帶花驄侍讌歸汗簡不知天上事
至尊新納夀王妃
善財參自在天
善財得法猶兒子工巧仍參自在天若悟菩提同戲事
不應縳律更枯禪
題趙次張所蔵賊頭子二首
揚鞭指點萬貔貅打取盧龍十四州煩君為發禄山塚
看我快飲月氏頭
龍章鳳姿世不乏束手無奈于此(缺)丹青王會何須爾
頸血淋漓送藁街
畫梅花
溪路模糊半山雪暗淡寒梅一枝月醉眸無處認冰姿
兩袖香風更愁絶長恨飄零如楚雲夢中猶記好精神
忽逢冷豔冰綃上歎息侯家占好春誤人吹裂柯亭笛
豈有殘英落綺席始信夀陽人寫真不知江南近消息
跋趙朝議江行初雪圖
我本孤舟蓑笠翁雪厓烟樹一生中如今不向江湖去
鬭艦旌旗照水紅
雪岸圖
大年貌得寒江雪鳬雁沙頭野彴微箇裏有詩誰會得
情知不道一蓑歸
江南山色
筆間烟雨漫愁人不是溪山自在春一段江南好風景
夕陽花塢净無塵
謝曹中甫惠著色山水抺胸
曹郎富天巧發思綺紈間規模寳月團淺淡分眉山丹
青綴錦樹金碧羅烟鬟爐峰香自湧楚雲杳難攀政宜
林下風妙想非人寰飄蕭河官步羅抺陵九關我家老
孟光刻畫非妖嫺綉鳳褐顛倒錦鯨棄榛菅忍將漫汗
澤敗此脩連娟緘藏寄書篆曉夢生斕斑
題趙宜興萬里江山圖
慘淡何人畫飄颻萬里心雲輕春樹暗日落暮江深細
酌淵明酒仍彈子賤琴知公湖海氣對此益駸駸
與叔易過石佛看宋大夫畫山水
霜落石林江氣清隔江猶見暮山横箇中只欠崔夫子
滿帽秋風信馬行
大年流水繞孤村圖
少游一覺揚州夢自作清歌自寫成流水寒鴉總堪畫
細看疑有斷腸聲
唐人畫牡丹圖二首
重樓傑閣上烟霞戟帶飄飄護翠華侍女番休春醉著
不知野鹿犯宫花
殘紅通白及時開不費君王羯鼓催玉笛重拈天一笑
外邊蜂蝶等閒来
伯時四騎
弱毫寸紙有餘地如見天閑八尺龍坐想時危真致此
兩軍旗鼓噪西風
曹夫人牧羊圖
日長永巷車音細插竹灑鹽紛妬恃美人零落涇水寒
兩鬢風鬟一揮涕柔毛&KR2034;&KR2034;與人羣兒女恩怨徒紛紛
洞房那復知許事但畫遠牧連空雲槲葉飄蕭晚風勁
羖䍽相追寒鵲並短童何處沙艸深族走羣飛各天性
向来鞍馬曹將軍文采班班今尚存林下夫人更超絶
新圖不作五花文
觀錢德嘗書畫
臨池競賞無心筆破産新酬沒骨花老子眼寒俱不識
勞君煎點入香茶
奉題董端明漁父醉鄉燒香圖十六首
漁父七首
處處晴沙著釣綸浴鳬飛鷺頗相親誰知夙昔風雲會
只似尋常江海人
鱠縷絲絲雪色魚碧筩香細到村沽江天此樂誰無分
不問官家乞鑑湖
君王獵罷載熊羆錫壤分茅合霸齊邑有魚鹽太多事
翛然何似釣璜溪
傾吳佐越早經綸朝市風波猛乞身不道五湖春浪急
蓬忩還有捧心人
志和漁隠古仙真霅水風流見後身蓑笠何須訪圖畫
貂蟬凛凛在麒麟
雷澤田漁翊聖明射蛟南幸見升平稍分天漢昭回象
更和江湖欸乃聲
風烟回首釣魚臺巾褐從容小殿開自是玉皇香案吏
外邊休奏客星来
醉鄉七首
醉鄉天地誰開闢光景冲融古到今明月清風一長嘯
杯中時見昔人心
昔人愛酒復能詩阮籍陶潜蓋有之共道尚書兼此興
超然異代忽同時
斗酒百篇元祐初當時流軰已蕭疎閉門日飲身強健
得見昇平總不如
子房帷幄贊神謀晚歲疏封自占留代邸勛勞今絶口
上恩仍與醉鄉侯
脫靴神氣迥飄飄平日千鍾奉帝堯老子浮沉人不識
酒壚争席奈漁樵
老瓦盆中旋潑醅陶然樂聖且銜杯只今痛飲誰能那
寳噐恩從天上来
黃金細字勒杯廵魚水恩私晚更親但得賜田堪種
秫向来浮議不關身
燒香二首
相如綠綺有新聲荀令熏爐非故情曲罷空山滿香霧
飄然還上赤霄行
琴心非佛亦非仙座下絃歌萬二千一瓣香中誰會得
要須靈刹散花天
題葉碩父畫卷二首
扁舟欲向山隂去端為林泉作此行不獨卷中攜栗里
還于句裏得淵明
風烟幻出元暉畫林壑天然碩父詩只似無心雲出岫
輪囷蕭索更多姿
題張文潜畫帖
此老從来馬如狗却笑蹇驢難朝天聊爾據鞍猶覓句
想知行處似乘船
官曹文書堆滿牀憒憒度日孤晝長安得如彼二三子
抱琴挟策置我旁
何伯言畫
何子畫山心極苦不畫山林畫其趣不知此絹厚幾許
隠隠深入疑有路去年持此干貴權數幅得官仍得錢
平民常産賣有盡筆端有産無窮年而今束絹知何數
不為水墨為襦袴我憐何子老更癡平民皆飽汝獨饑
兩宋名賢小集卷一百三十六
