兩宋名賢小集卷十三
宋陳思編
元陳世隆補
寇萊公集
早秋二絶
年光苒苒暗推移坐惜流年感舊期獨聽早蟬秋色裡
潘安初見二毛時
一聽早蟬响坐悲芳歲闌新秋空索寞前事但心酸
秋日武關道中
行塵漠漠起西風來往征軒似轉蓬駐馬幾多愁思苦
亂蟬衰柳武關中
早春
日暖經水泮潜回律管春初驚柳色重漸見草茅新罇
酒留懽少雲溪入夢頻惟應五侯地行樂及芳晨
書山館壁
秋作西南使千林覆去程四時無日影終夜有猿聲路
入雲溪過人穿鳥道行不堪孤驛望風雨動鄉情
送趙主簿之任惠安
蕭蕭征騎立長亭遥指天涯萬里程尊酒欲闌人欲别
夕陽絲管盡離聲
秋氣凜然庭木將墜道謙上人有南征之役賦詩
祖行
洪府多佳致師今欲此行寒山連楚遠白浪浸吳平烟
雨經秋迥霜鴻入夜鳴到時春未暮閒聽鷓鴣聲
酒醉
勝遊惟晏是良圖何必凄凄獨向隅深院酒醒春日晩
只聞芳樹語提壺
南陽春日
水滿池塘花遶城日斜南陌暖風輕千門柳色春烟淡
獨依高樓聞暮鶯
春日長安故宛有懷
唐室空城有舊基荒凉長使後人悲遥村日暖花空發
廢苑春深柳自垂事著簡編猶可念景隨陵谷更何疑
入梁朝士無多在誰向秋風詠黍離
送人遊邊
遠行當歲暮水繞路難分疋馬陽關外邊聲落日聞
惜花
深謝暖風傳馥郁長憂夜雨暗催殘黃昏欲放笙歌散
更遶朱欄仔細看
微凉
高梧深密間幽篁乳燕聲稀夏日長獨坐水亭風滿袖
世間清景是微凉
帝城秋壁
登臨秋向盡千里見王畿過雨山逾翠經霜菊漸稀平
原夕靄起高樹宿禽歸一望關河道空令詠式微
禁中偶書所懷呈内翰同年同院二學士
朝回内省中默坐對西風秋色澄寒沼朝陽上古桐龍
墀慚近侍魚浦憶疎蓬會待酬恩了烟蓑伴釣翁
新秋
孤吟遶桐砌時節又西風悵望新秋在歡娱往事空柳
條微减翠蓼穗已飄紅正是多傷感仍將别恨中
春書
年長追遊興漸凋况兼巴峽景蕭蕭閒齋為謝楊花到
時拂殘書慰寂寥
秋日晩晴池上作
雨歇南山積翠明淡雲消盡遠天晴漪漣不動秋塘静
獨拄寒笻遶岸行
夏日
離心杳杳思遲遲深院無人柳自垂日暮長廊聞燕語
春寒微雨麥秋時
留題郡樓
千里關河一望閒登臨長到夕陽還欲驅征旆歸朝去
更倚高樓看暮山
青州西樓雨中閑坐
海上秋添寂寞清萬家烟樹暝重城蕭蕭細雨遥天暮
獨向空樓聞笛聲
中書秋日有懷青社舊遊因書一首
掖垣秋色生雞樹忽憶青丘感舊情曾倚西樓吟暮雨
數峯寒碧遶高城
贈寶上人
重城蕭寺雖留滯野鶴由來性本閒寒磬終宵鳴竹院
虚忩盡日對秋山旋移怪石資吟賞應有孤雲共往還
自笑紅塵成底事幽期長是負松關
雨夜許氏第會宿各賦四韵
雨夜銷煩暑林塘向夕幽庭虚惟欠月冷樹欲生秋河
北嗟新别樽前念舊遊若非逢勝會何以解離憂
水閣夜望書懷
水閣中宵動寥寥起遠思秋風生折葦星彩動清漪白
社孤前約青雲少舊知苦吟空自嘆風雅道猶疑
離京作
致君才業本無能懸闕情懷老不勝欲過龍津重回首
朣朧初上月觚&KR0008;
洛陽道中感懷
文陛初辭咫尺顔思深猶綴補臣班漢庭舊友彫零盡
獨擁雙旌入武關
初到長安書懷
荐承丹詔撫彫殘適值年豐萬井安舊職尚兼黃閣貴
前驅新擁碧幢寒静憐風竹經宵聽老愛山雲盡日看
魂夢不知關塞外有時猶得到金鑾
遊花岩寺
寺對南山積翠濃水村鷗鷺下遥空層樓望盡樊川景
恨不凭欄烟雨中
寄京兆向相公
九萬鵬霄振翼時與君同折月中枝試思淳化持衡者
得到如今更有誰
和向相公見寄
玉殿登科四十年當時交(一作僚)友盡英賢歲寒惟有君
兼我頭白猶持將相權
送轉運梅學士進邊郡四首
悵飲惜離羣窮邊去路分雪深山館夜孤雁背燈聞
絶塞程方遠窮隂歲欲殘石城歸梦斷隴月照人寒
水遠沉來信山長叠去愁夜深關月白休凭驛邊樓
夙駕巡邊徼歸程隔亂山長安草木麗春苑待君還
春晝偶書
白晝偶成芳艸夢起來幽興有誰知風簾不動黃鸝語
坐見庭花日影移
秋夜懷歸
渭水苔磯阻舊遊梦回空館却凝愁一聲江笛巴雲暝
半夜山風楚橘秋星落古池孤影動燈遥疎壁冷光幽
遲明不寐空搔首蹤跡何由得狎鷗
憶洛陽
金谷春來柳自黃曉烟晴日映宫牆不堪花下聽歌處
却向長安憶洛陽(古歌云金谷園中柳春來似舞腰誰堪風景好獨上洛陽橋)
長安春望感懷
灞岸春波遠秦州暮雨微凭高正愁絶烟樹更斜暉
春晝
午畫花隂静春風數蝶飛坐來生遠思深院燕初歸
岐下秋書
碧樹微凉露氣清感愁懷舊獨含情西樓月下明如水
只欠桓伊一笛聲
憶岐下小池
長憶西園清夜景酒闌無伴獨臨池可憐隴月三更白
誰見紅蕖露滴時
岐下西園秋日書事
務簡羣吏散披襟幽興長松筠經晚節蘭菊有清香水
净澄秋色山高見夕陽身閒心自泰何必濯滄浪
秋懷
輕雲不動日微隂高樹無風秋色深獨聽暮蟬臨水坐
十年林壑阻歸心
秋
自古名高衆毁歸只應身退是知幾林風驚斷西忩夢
一夜秋聲憶翠微
冬日北齋
寒風颯䬃響庭槐愛日明忩生北齋閒憶故山歸未得
舊遊時展認雲崖
秋齋
霽景有誰同遠望秋懷無奈只悲歌雲收遠嶠凝嵐翠
雨歇空庭敗葉多
洛陽有懷岐山舊遊
綠鬢年來已漸彫舊遊芳草路迢迢山横遠翠疑歌黛
柳拂輕梢認舞腰秦甸夢回空有恨洛城吟斷獨無憀
斜陽更上高樓望但覺離情一倍饒
憶岐下舊遊
二年岐下假諸侯事簡民安選勝遊花寺水村時駐馬
暮天秋雪獨登樓静眠鈴閣聞羌笛閒酌松醪引越甌
别後幾回空有恨葉飛蟬噪動離愁
無題
金甲珠襦鏁繡扄杜城殘月葬娥英春風侯館花如雪
空有鶯傳度曲聲
秋日登後樓
遠山重叠故關遥公退乘閒上麗譙今日登臨秋思苦
雨荷風葉共蕭蕭
早春
星紀周天運微陽氣侯新郊原初度臘梅柳暗驚春故
國無書久孤峯入夢頻年加自多感况復送歸人
南陽夏日
綠楊隂密覆回廊深院垂簾晝景長人静獨聞幽鳥語
風來時有異花香世間寵辱皆嘗遍身外聲名豈足量
聞讀南華真味理片心惟有許蒙莊
夏日書懷
庭樹隂隂夏景遲閒房愁對暮簾垂因思往歲陪天仗
正是瑶池賜宴時
兩宋名賢小集卷十三
