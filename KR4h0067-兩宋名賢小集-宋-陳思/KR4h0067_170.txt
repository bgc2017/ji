兩宋名賢小集卷一百七十
宋陳思編
元陳世隆補
文杏山房雜藳
鄭克已字仁叔青田人淳熙中進士仕至福建提刑
司幹官
過大浪灘
急浪吹飛雪鳴篙破曉灘異鄉人易老行路古來難玉
露晨初濕天河夜不乾飄流雙鬢白未有一枝安
水閣
水閣臨堤晚簾鈎暖翠通睡驚鶯去後夢到蝶邊空春
欲從人别花消昨日紅多情湖上浪拍拍戀東風
初月
初月當樓動風簾倚望斜光虧微有暈桂薄不成花雲
淡明林葉溪清印岸沙去年寒露白旅食在京華
水國
水國烟霞客春來始定居老逢人事懶貧覺舊交疎隙
影窺蟾滴芸香散篋書西湖風月好不到一年餘
送中書王舍人使北
細馬縷金鞍文星使可汗袖中天詔重帳外節毛寒烽
火燕城急塵沙朔野寬安邊在大體何必斬樓蘭
飄轉
飄轉未歸客風帆不夜舟斷雲依水定薄月帶沙流香
倚黃花岸心清白露秋林鵶棲未穩飛亂北山頭
浙江十六夜對月
急槳浮天闊長江得月遲最憐新缺後全勝未圓時夜
雪潮千尺秋風桂一枝潛蛟易翻動怨笛莫驚吹
架壁
架壁珍藏萬古書世間清絶在吾廬緣瓶香破分家釀
曲圃雲開剪露蔬白日漸隨秋意短故人盡向老來疎
今年種得回蜂菊亂點東籬玉不如
青衫
青衫著破禁中羅楚澤吳江幾度過仕宦宛如杯水澹
朝廷空有故人多漁村疎竹明風旆烟浦斜陽起暮歌
欲買田園歸海上此身無奈客愁何
過李老隱居
南渡中興老幽棲日月長買山供杖履引水到池塘習
懶今成癖貪杯剰欲狂相過舊賓客不換野衣裳
旅中遇故人
雲薄清溪水天寒黃葉風鄉關三載别客路一樽同舊
事如昨日問年俱老翁相看今古意淚冷菊花叢
别蔣世修
傳道賢關客尋山向會稽春風千里别花路寸心迷天
倚吳江闊雲隨禹穴低蘭亭得遺墨為我好封題
繫纜
繫纜縈回浪昏林入暮鵶水窮人有路天盡客無家蕉
葉浮春蟻魚歌隔浦沙醉眠星斗下尋夢卜年華
憶别
憶别富公子山桃兩度花人情皆念舊客路不如家野
草連天闊重山抱日斜寄書無過鴈愁眼眩飛鴉
兩宋名賢小集卷一百七十
