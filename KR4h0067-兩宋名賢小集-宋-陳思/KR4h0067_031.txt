兩宋名賢小集卷三十一
宋陳思編
元陳世隆補
竹友集
謝薖字幼槃自號竹友臨川人與兄無逸並以詩文
稱時號二謝吕本中嘗云無逸詩似康樂幼槃詩似
玄暉盖未敢有所優劣也
賦陳虚中振芳堂
青腰按節臨天關幻成圭璧驚人寰一朝忽起枯槁想
墮作人間冰雪顔國香端擬避清絶鳳車安得窺幽閒
雪中長疑肌起粟挽住直恐乘風還風流别乘似何遜
哦詩興健排江山華堂燒燈呼客醉况引玉頰依琱闌
廣平題賦工婉媚杜陵索句愁飛翻小人徑欲悟香寂
何當步繞横斜間
雙蓮閣
水芝凝露披芳塘淺粧濃畫爭煌煌其間豔異不世出
連芳並蒂知何祥有如一座兩殊色盈盈植立漢昭陽
九回沉水不須沐風梳露洗皆生香公如瑤林映紅粉
粲然一笑傾澄觴故開華閣掛銀牓大篇金薤垂琳琅
吾聞艸木正瑞世萐莆扇暑芝生房須煩丹青顧陸手
貌取絶豔歸明光
三益齋
元龍湖海豪蓋代聲籍籍只今觀耳孫才皆萬夫敵叔
兮美無度伯也古遺直當年種玉翁什襲裹雙璧期公
垂天雲佐郡試戢翼尚聞柴桑徑引領望三益嘗聞築
燕臺千里走樂劇市骨捐千金廐乘盡虎跡公乃真好
事屣履見逢掖定知子輿輩一笑皆莫逆
顔魯公祠堂
上皇御宇無長策牧羊奴子孤恩澤銀莬分印屬兒曹
二十餘州齊陷賊常山死守平原拒公家兄弟聲名白
平原白首立班行忠義凛凛真嚴霜歷事四朝惟一節
當年舌䑛中丞血豈知丞相面如藍貌雖夷易心巉巖
老臣何罪死虎口到今誰為祛其銜臨風志士長悲吒
矧瞻遺像嚴祠下未能立艸迎送詞一奠椒漿淚盈把
十八學士寫真圖
虬髯少年龍鳳姿手提一劍平九維瀛洲學士十八輩
如雕虎嘯清風隨到今丰姿傅粉繪皎如琪木恭瓊枝
秦王功高蓋天下脱略世故容小疵數公不語意有在
敬宗流輩曾何知倘收王魏文學館事如辰嬴當早諫
美哉貞觀猶有憾獨向衆像一長嘆
静寄齋觀文忠公墨跡
董何呼我顛倒裳杖藜階西過王郎郎君好事初舉觴
平頭奴子舁兩囊開視文書浩搶攘其間穅秕煩播颺
忽驚墨妙筵有光問誰所書曰歐陽而我盥手方取將
覽之三過神色揚反嗟從來見未嘗字體遒媚筆意剛
公為文章軋子長立朝義氣凛秋霜借如春蚓縈行行
亦當珍之十襲藏况公字畫乃如此銀鈎金繩粲繭紙
公嘗臨池墨池水尚言如船逆風使後來誰評新麗體
出公一頭子蘇子
與諸友汲同樂泉烹黃蘗新芽
尋山擬三餐放箸欣一飽汲泉泣銅瓶落磑碎鷹爪長
為山中游頗與世俗拗矧此好古胸茗椀得搜攪風生
覺泠泠袪滯亦稍稍夜深可無睡澄潭數参昴
讀吕居仁詩
吾宗宣城守詩壓顔鮑輩其間警拔句江練與霞綺居
仁相家子歛退若寒士學道期日損哦詩亦能事自言
得活法尚恐宣城未今晨開艸堂書帙亂無次探囊得
君詩疾讀過三四淺詩如蜜甜中邊本無二好詩初無
竒把玩久彌麗有如菴摩勒苦盡得甘味敖侯南州傑
論文極根柢讀君詩卷終曰此有見地期君高無上二
謝以平視要當掣鯨魚豈但看翡翠
王坦夫静寄齋
狙猴在深山騰踔不少停大龜藏神屋縮首都無營冥
觀静躁異洞見萬物情吾聞子王子總角游帝城歸來
髩猶綠閉關慕淵明曲肱北窗下風聲肅泠泠夢覺忽
驚起猶疑車轂鳴齋居屏萬慮乃以静寄名是中得其
趣君門可長扄倘知定能應子冠猶可纓鏡似静故明
水以静故平兹言置座右可配崔瑗銘
示何之忱
往年君别去上馬愁凜冽今年見君面揮汗驚執熱吾
曺雪點髩忽忽值晚節云何會心侣乃作如許别昨朝
聞扣門梳髮不暇結開門問無恙欲語聲屢咽君家嬌
小女可念真玉雪朝嬉繞君傍忽作泡幻滅念我溪堂
老誰能續此絶嗟哉溪澗毛瑣細不容擷相逢顔未開
苦語心已折吾人要解事視世一蟻垤共將煩惱緣一
付廣長舌君歸數過我不厭酒屢設人生浪自苦豈不
愧前喆
哭董彦孚
川流日夜去逝者乃如此平時所知人強半今為鬼頃
者哭予兄淚積垢未洗寧知少日間俄又哭董子憶昨
招君談時維六月朏君方以病告一卧不復起啟手無
别言慟哭長已矣初君在童丱警敏無與比讀書五行
下大父嘗竊喜謂當寄門戶竟以韋布死死生事亦大
誰能獨免耳願沾甘露味倘悟無生理
歲將除因誦前賢粲字韻詩慨然有感次其韵請
彦光同賦蓋予與彦光皆年三十九矣
舂糧適百里九十居其半駸駸入老境競起末路歎在
世無他能聊以滑稽玩所嗟金石交契闊或星散詩憶
西堂語酒藉南鄰伴共為終年醉莫謌何時旦文書漫
遮眼插架復盈案四愁不堪擬九歌僅能亂發春只數
日故態期頮盥寧知性本慵矧復肉亦緩人猶樂新故
事止仍舊貫酸寒益生窮歛退韓子懦惜哉連城珍不
變三日炭玉人可見求何暇定舍館退藏亟聞道飲水
知冷暖更當崇明德不愧三英粲
復用前韻示内
嘗聞藁砧詞破鏡喻月半為期望夫還顧影興婦歎乃
知同室處一笑日可玩所悲孩抱中聚沫何易散嘹然
惟一雛单棲苦無伴撫枕中夜吁不寐常達旦藜羹具
一杯日舉夫隨案還勝在板屋秖使心曲亂小鬟雖槁
項聊可奉櫛盥每觀績麻手捷急真不緩娉婷或階禍
今古同一貫頗知食薇清凛凛可立懦仍甘作詩窮烏
銀似喻炭行看春日暄婦事勤繭館所求亦不奢勿遣
兒號暖布衾幸無恙不换角枕粲
集菴摩勒園觀李伯時畫陽關圖以不能捨餘習
偶被世人知為韵得人字賦六言
摩詰句中有眼龍眠筆下通神佳篇與畫張本短紙為
詩寫真渭城偶落吾手小圃傳觀衆賓坐上宴如居士
暗中摸索離人
次韻董彦速送珍上座還漳江
阿師身小膽能大文字曾追權可游(珍云曾從權可二詩僧也)尋山
紅葉半旬雨過我黃花三徑秋隨處龐公雖有偈它年
支遁恐難酬經行若箇門風是聞說漳江似趙州
招李成德
妙年英偉定楩柟老夫如樗百不堪黍飯莫孤元伯約
山夫豈有德公談棋無多算愧三北詩要重論窺二南
只恐尋芳嗟較晚夜來風蕊落毿毿
採金櫻子
三月花如簷蔔香霜中採實似金黃煎成風味亦不淺
潤色猶煩顧建康
讀何易于傳
吏皆愁死自焚詔農正勤耕身挽船墨綬紛紛滿天下
不知誰拍此渠肩
讀嚴子陵祠堂記
羊裘不見釣臺傾山到臺邊分外青天上故人新黼黻
身前萬事一笭箵章侯筆法遍秦相范子文章原易經
圖畫名臣久磨滅此碑千古粲繁星
觀漁二首
腹腴端可飽新歡柳貫霜鱗照眼寒莫惜寶刀煩玉腕
要看飛雪下金盤
活我波間雙鯉魚待傳千里故人書嬌娥莫道留君掃
怕捲珠簾總不如
潘邠老嘗作詩云滿城風雨近重陽邠老亡後無
逸兄用此句足成四篇今兹重陽不數日風雨不
止凄然有懷作二絶句念泉下二人不再作不覺
流涕覆面也
地下修文兩玉人清詩傳世墨猶新却因風雨重陽近
獨立蒼茫淚一巾
阿兄温潤玉介道我友淡薄朱絲絃只疑蟬蜕游人世
醉插茱萸若箇邊
隠居
清時甘小隠卜築在山阿家有傳蠶室機如踏浪婆間
看醉猫畫羞作扣牛歌不出又三月柴門生薜蘿
秋日登擬峴臺二首
步上溪邊百尺臺斬新秋色正傷懷千屏翳繞碧雲合
一字傾欹鴻鴈來
徘徊欣與賞心同讀遍碑詞字字工共歎黃壚封白壁
一時悲淚洒秋風
秋暑
秋暑不可奈秋風殊未來何時疎畫扇無處覓涼臺誰
謂月離畢空驚山殷雷愁聞老農語南畝半黃埃
寄汪信民二首
泮水傳經老蓬山佐箸才宦游思引去禄養可歸來要
路眼誰白浮雲心自灰少年馬何駛君馬獨虺隤
繫纜苻離日君行殊未歸寄書問亳社有夢向江西不
見揮犀柄頓驚響馬蹄殷勤具雞黍多謝德公妻
喜董彦速自仙嵓歸
缽囊高掛同僧夏遠寄嵓間一把茅地僻狙猴長作伴
食貧蕨筍不充庖瘦藤拄下萬峰頂野鶴來歸千歲巢
檢點篋中詩幾首蒼頭時遣為君抄
莫莫堂新竹
僻寂漏茅屋蕭梢新竹枝徑迷人不到蔭密鳥還知綠
色怱怱換薰風細細吹即看柯葉老不受歲寒欺
夏夜對月
掃月追凉清夜分是間風露别乾坤山林繚繞地多籟
雲漢昭回天不言平野極瞻南紀闊稀星遥拱北辰尊
時平萬里無兵革静愛雞鳴犬吠村
煎甖粟湯二首
萬粒勻圓剖罌子作湯如蜜味尤宜中年強飯却丹石
安用咄嗟成淖麋
松黃浮椀色蒸栗初味餘甘如苦荼粉粟為湯兩竒絶
甚甘純白勝醍醐
問劉世基疾
君如寒涕嬾瓚師如何久苦造化兒清漳嬰疾古所歎
淋雨裹飯今其誰探囊苦乏萬金藥歷眼疇為三世醫
他年上疏恐不免細君莫念眠牛衣
蔡師直畫山水研屏二首
畫翁元勝斵輪扁喻子丹青如有神平遠還堪助詩思
故疑摩詰是前身
淡墨江山作小屏碧紗烟裏護寒泓蟾蜍寫盡看倒影
身在山隂佳處行
和李智伯病中書事四首
多病過嗟蒲柳弱故交聞似曙星疎逢人休問金篦術
殺簡宜繙石室書
訓釋雖工非世好風流未减已形枯固知商也真無罪
豈謂穹穹不可呼
應知露肘貧堪忍只有哦詩興未疎莫遣木蘭當戶織
須煩阿買八分書
老來頓驚詩筆退愁生惟怕酒腸枯尊前學得新翻曲
早晚揮杯幸見呼
兩宋名賢小集卷三十一
