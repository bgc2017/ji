兩宋名賢小集卷二百八十七
宋陳思編
元陳世隆補
薛嵎
嵎字仲止號雲泉世家永嘉之廉邨負才不遇以詩
聞於時所居曰漁邨有漁邨名自我之句題詠頗多
晚年買山范灣營藏地有詩云不知筋力何年盡看
到松杉幾尺長佳句也
山中吟
疎拙本天性束書歸舊林世人皆失笑泉石自知心山
柿紅猶澁池魚静亦沉於中觀物意吾道樂彌深
題扶疎亭竹
風晴雨雪天無趣不蕭然影過鄰家月根通石下泉長
因終日看憶得故山眠物性今方會心虛節自堅
歲暮書懷
園林春又近老態更無懽添歲兒童喜照貧燈火寒直
心嗟道喪多事識才難已種梅千樹從今爛漫看
賊中上人頑坐(取貫休覓句如頑坐句)
嗜吟忠夜凍立雪此同機工若精靈聚毫端造化歸石
牀趺半結荒徑葉頻飛客至應相訝無心聽扣扉
賦陳子在瓢飲
羡爾甘貧居陋巷遥知清德繼前修平時所樂從中得
外物雖微不過求自枕曲肱安澹泊閒挑拄杖亦風流
百千年内誰相望寂寞箕山一許由
舟泊曹娥祠下
身沒一朝事孝名垂至今江空夜濤泣日落霧天隂社
祭陳蕭鼓蠻歌進寶琛予生無愧怍風浪不驚心
旅中秋夜
車馬日西東阮生途自窮三年辭舊國今日又秋風邊
雁凄凉過池花寂寞紅邦人慣相識漸覺語音通
送劉荆山
束書入金闕憂國最情深天意有興廢人才無古今布
衣萬言䟽孤劒一生心直道嗟難遇賈生終陸沉
中秋家人玩月
年年照離别今夕喜團圞不是人心異全勝昨夜看八
荒同皎潔列宿讓清寒自有銀河路乘槎到不難
古淡師然公遊方
野僧攜錫别何處度殘春天地無窮事江湖自在身真
心齊得道物貌異於人昔日安禪地深山虎亦馴
天育道中
除將吟卷外琴與鶴相隨問寺路猶遠入山僧未知鳥
靈巢佛塔猿飲掛藤枝陵谷幾遷變道傍横古碑
山中古松
曾經雷斧劈上有鶻巢腥過客誰摽紙山精此托靈虬
龍雲際頂龜鳥土中苓月夜境荒寂秋聲不可聽
育王寺
寺在衆山裏白雲深更深不知行樂意何似坐禪心護
塔龍常在倚松僧獨吟渡江前賜字珍重到於今
太白山觀雪
二十里松聲千山雪未晴人當絶頂見吟到此時清大
地球琳滿空林鳥雀驚老僧觀物化無滅亦無生
天童寺
佛界似仙居樓臺出翠徵浙中山水最海内衲僧歸草
樹有真意禽魚盡息機禪房無别事唯見白雲飛
送潘進士
春渚微茫碧草連千花飛盡柳飛綿孤雲野寉生遥思
明月清風共一舡破褐還尋棲隠地空嚢唯乞送行篇
先生自有修真訣不倚丹砂駐少年
過村翁家
白髮茅茨下耰鉏力未衰兒孫收滯穗鷄犬入寒籬俗
朴人家善山深升税遲能言書舊事相問坐移時
薛野鶴
瘦形如寉頭如雪流浪江湖歲月深但是胷中有丘壑
何分城市與山林
漁父
一笠一蓑衣空江雨霏霏得魚雖假餌於世本無機晚
唱教兒和閒身盡醉歸滄浪猶未足長羡白鷗飛
開爐節賦
閒身何所似丈室老維摩茅屋地爐小荒園樹葉多移
窗就梅影晒草補漁蓑似此寧辭苦邊寒尚枕戈
除夜苦雨
華髮負滄洲星霜又一周未憑終夜雨能洗隔年愁池
草起吟思樹禽栖屋頭空餘壯心在燈下看吳鈎
呈楮溪主人
一水傍通四五池竹亭茅榭亦相宜中間更着高人住
不到溪山無好詩
寄公衮舍弟
每恨世情薄相期情最深秋風一迴首明月兩關心寉
病難為藥砂頑不化金余生百計拙耐可事清吟
己亥大旱官催秋苗甚急
立秋纔一日期會到林泉已悟征苗意曾吟喜雨篇飢
鋤山草盡暍汲井泥堅聞道鄰州牧憂民夜不眠
新築湖外草閣
揮手紅塵吾老矣斷堤流水草堂新幾年荆棘無行路
一日雲山有主人未許園丁知姓字先從漁父問仁鄰
謝他鷗鷺煙光裏飛去飛來伴隠淪
山居簡飲冰友清溪槐逕二弟
别後全無夢寄書安得頻誰憐獨往意天弃苦吟人債
長新年息貧欺漸老身入林知未密猶與俗相親
送友人之括蒼
石門當半道想見泊舟時伴寉立終日就巖題幾詩近
山秋易老問隠地偏宜我亦江湖去心期爾得知
為張上翁賦松交
之人梅竹操抱此歲寒心古道久不作高風獨在今無
言欣意會肥遯愛山深我亦蕭閒者從君澗壑吟
友人入京
猿寉亦悲鳴家山莫浪輕千峯帶秋色一路獨吟情野
水衝潮白孤雲趁月行遥憐歸夢斷七十二灘聲
秋試下有感
焦桐何處是知音猶向殘編惜寸隂此日便為終隠計
青山已負十年心梅花獨對寒流潔野烏高飛古木深
萬古紅塵徒擾擾幾人頭上有朝簮
哭薛元善兄弟
寂寞一牎燈隨風滅又明空堂連夜雨白髮哭兒聲樹
色悲搖落交情隔死生唯應骨肉愛為鬼亦同行
送松風僧淵中二公遊方
無累雲相似悠悠天地間新秋生遠思此去未應還撼
錫驚棲寉聽松思故山吟詩與說法同是一機關
歸潔庵(自此首至蓑衣步為湖外别業四詠)
行藏自有意非命亦非時洗耳咲心褊折腰慚悟遲榮
枯花上見寒暑鬢邊知獨立衡門下悠悠千古思
漁村晚照
舊遊憶得瀟湘路今喜煙波似舊時澤畔怕逢漁父問
桃源已被世人知數家草市添新戸一樹寒鴉傍古祠
蘭社香深洲渚闊小牎長日賦騷辭
苜蓿軒(取唐補闕苜蓿長闌干句)
好是春風長育天闌干低護曉窗前園丁未必知吾事
補闕清聲四百年
蓑衣步
水浸石根冷風吹藤葉飛菰蒲秋影裏長趁釣船歸
寄朱希仁兄弟
咫尺不相見閉門唯苦吟聽殘寒夜雨灰盡壯年心身
外一貧在燈前百慮深所欣交友義白首亦如今
送僧自然過許峯
知心逢豈易語别喜從容因得静中趣又尋雲外峯吟
篇題在竹拄杖曲如松後會期難定來書勿厭重
題中川張氏所居
鷗鳥往來處此翁廿隠論地因人物著名入郡圖新夜
月情懷淡茅&KR1492;意態真高風無識拔老却採薇身
松風閣
地形連斗閣連雲松籟曾經佛祖聞永夜月明人到少
海光山色自平分
題仙巖玉桂花
生在龍居最上層重重碎玉簇孤藤靈根舊說宜丹汞
仙種元無到馬塍風過乍疑吹珮響日籠還似點酥凝
三年刻楮成何事除却天工人不能
和鴈來紅
若將羣卉分高下此種無因到畫欄寒蝶不知紅是葉
飛來猶作野花看
劉荆山漁屋
客星沉沒釣臺空千載風流獨此翁萬頃波心歌社若
九霄雲外見冥鴻已將名字編漁戶只有琴書在室中
楊柳煙深杖藜出滿頭衰白任春風
雲壁上人遊方歸
亦是無心出不如歸意閒一身隨鐵錫十載住金山定
石沾花雨清齋帶病顔常云迷覺路只在片言間
友人以修鍊遊方或傳其以此死者為賦是詩
寉骨難汚世上塵西風惆悵瘞湖雲莫悲生死今朝隔
須信仙凡此路分丹竈空遺鷄犬恨青山誰弔鹿麋羣
蓬萊今古知何在秋草唯添處處坆
李氏愛山樓
境自吾心會於焉識所存鳥聲喧後寂樹色郭中村静
夀備仁理乾坤悟易門白雲同此意相對亦無言
黃蜀葵
嬌黃無力趁芳菲待得秋風落葉飛空有丹心能就日
年年憔悴對斜暉
贈漁者
幾度看山愧白鷗身名心事兩悠悠何如醉醒寒江上
風捲蘆花雪滿頭
真隠寺呈延上人
塔光圓照室香炷讀經晨林下有清福塵中無悟人巖
隂常候雨松色不知春青草何年墓標題界碣新
茅屋
茅舍竹椽短不勞朱堊施高無神鬼瞰貧與子孫宜近
古意全朴當風势亦危梅花有幽致一樹隔疎籬
胡賢良進史
白首裒遺傳難甘閟一丘表成趨闕拜路左别家愁文
字歸中秘科名異雜流當年韓吏部何自抱深憂
秋夜宋希仁同吟松風閣有感
相逢長日坐如癡瘦得吟肩聳過頥天意復生郊島在
人心自逐古今移高秋月色行松頂半夜山中讀楚辭
此道若無千載後塵昏何處照妍&KR1126;
寄羅浮楊天經居士
羅浮峯對海壇峯只隔長江半里風君向西方了生死
我於易象悟窮通數聲清梵空林下一幅漁罾落照中
各各閉門無俯仰不相同處偶相同
冬日雜言五首
茅簷日出勝重裘飽飯看山倦即休識得个中真氣味
自然無夢到封侯
古藤荒草亂成堆自課園丁日日來只有梅花耐清苦
霜風枝上犯寒開
竹爐槁葉坐燒殘冷屋荒村夜更寒凍得形模龜樣縮
誰知方寸似天寬
鶴唳柴門月過墻梅花如雪滿林香風光直許閒人占
不耐閒人夜亦忙
布被烘來煖似湯蒙頭高卧未昏黃道人不是貪鼾睡
省事門中第一方
壽昌寺(雁山紀遊七首)
野服掛僧單禪扉月未關桂香清近佛秋色老依山目
盡遥峯出步回流水閒相傳登蕩路數處可躋攀
能仁寺
過盡盤山險登臨意忽平殿燈搖佛影瀑布雜鐘聲湫
闊龍居頂路迴峯換名曉行林日薄海氣接雲生
大龍湫
深冬雷未蟄雨雹半空飛久立怪生眼迴看日變暉萬
松聲不出尺蜃鬛猶威僧說分流闊長年無旱飢
靈巖寺
千巖崚骨露隨怪各生形目力到天盡心旌依佛寧夜
鐘傳谷香石氣逼燈青崖腹獼猴住多年性亦靈
淨明寺
入寺嫌僧俗獨行松逕幽夜扉崖室寂齋磬鐵盂秋谷
棧雲迷級石溪霜迸流維摩不語坐何日病能廖
靈峯寺
神功開地秘怪石盡為峯佛界虚空造龍居十二重晴
瞳隨境役蟾兔及秋逢却憶謝靈運嶺頭迷去蹤
寶冠靈雲二寺
夜鐘寥閴遠相聞古佛青山自結隣片石挂空平可渡
兩峯侵漢立如人雲歸蕩頂無多路僧住巖根老此身
為憶龍湫重迴首來看瀑布獨逡巡
劉荆山謁賈秋&KR0676;
鬢絲千縷去衡寒酒放詩豪強自寬天下英䧺從古少
人生遇合至今難婚姻債裏抛吟屋雨雪聲中起客单
造物與君強徤在歸嚢知有暮年歡
素上人圓鑑
何須百鍊取晶熒大化非由巧力成所性本來無闕蝕
認形却恐未分明寒泉深夜轆轤静素魄中天世界清
到此萬緣皆了了笑他拂拭墯纏縈
新春感懷五首
新春風物舊山川老大情懷亦惘然桃樹不知秦世換
落花流水自年年
兒女添年暗自欣不知婚嫁逼儂身羹藜衣褐由天分
莫負當初種德人
自悔中年廢讀書餘生祗可業樵漁青山白屋笑歸去
從吾高眠百事疎
新種黃精助晚粮生涯小小掘何妨春風吹鬢不重綠
白日笑人長自忙
多置田園占好官妻兒奴婢盡生歡貧家有子纔堪教
身後窮愁且放寬
送廉村宗人薛庭芝薛如晦還里
老吾儒冠誤憐君亦固窮山川居壤異友愛所天同江
渡乘潮闊霜林逐曉空永懷楸壠敬淹泊志難通
郭外隠居
自是山林士非因失志餘兒童知稼穡猿寉近詩書曙
色浮滄海春風滿太虛固窮須學力不敢廢經鋤
趙東郭倅越
百指忍貧需遠次壯心銷盡鬢絲知身如韋素居常泰
官被聲名折得遲束擔喜聞千里戍出山唯有十年詩
蘭亭風月應須記人物依稀似晉時
秋日書懷
萬事榮枯一聚塵塵中誰是獨醒人壯無學力吟將退
老入賢關路轉貧咋夜立秋凉到曉空齋對月静如賓
首陽千載蕨薇綠唯有夷齊紀逸民
為歸雲師賦野航
遇坎與乘流誰能拾迹求即空皆是境大渡本無舟風
浪隨機息乾坤任泡浮可憐迷岸者漂蕩幾時休
夜坐課子姪
微風弄孤燭蠶響泣將晨欲辦男兒事當為志氣人簞
瓢非外樂韋布只身貧慎勿忘科第務求榮爾親
賦王九山滄浪閣
千年孺子吟誰會此時心方寸有涇渭煙波無古今水
禽知雨候山氣愛秋深不盡凭欄意橈歌歸故林
省試舟中
闕下春光近囊金又一空霜風欺敗絮星斗隔疎蓬世
道誰能挽妻孥見未同青燈對黃冊銷盡幾英䧺
旅店早起
半醒夢猶在擁衾無限情曉窗燈影淡山路雪吟清歲
暮羡歸客囊空兼去程故書多廢理驚愧動心旌
鮑靖之左藏挽詩
一門期負荷太息此生終世道不如古君心誰與同官
清餘槖在虞返故堂空作善寧須報悠悠付彼窮
下第
寸晷場中較尺尋榮親無路淚盈襟一貧誰過簞瓢巷
百口難寬兒女心昨夢重圓知誤喜平生失計為工吟
近來文體尤趨薄古道何由可語今
為槐逕弟賦亦愛廬
無私天地情物我豈殊形此事關方寸何人立戶庭一
琴調舜曲半壁寫西銘萬慮境常適誰能羡獨醒
初夏過湖外别業
郊原新綠喜初晴一曲湖光㶑灧明幾處樓臺空鎻鑰
百年人物盡丘塋好花自分隨春去惡木寧思擇地生
獨念索居聞識寡夜窗長對讀書檠
趙東閣奏院去國
帆遠浙江風蓴鱸趣一同無人持國是舉世咎詩窮身
退山林重心怡學問充冥鴻離罾繳瞬息九霄空
為迪上人賦寒猗
山僧受修竹種此出囂塵霜雪不知苦歲時長自春定
回閒坐石風過動吟身倘欲求歸止清虚即道真
劉荆山過維揚再謁賈秋&KR0676;
扉屨踐淮雪故人師帥歡燈前語疇昔時事又艱難陪
宴平山曉尋梅古署寒却歸訪泉石珍重慰團欒
山居述懷
山瓢動瀑水一枕曲肱清未遇勤求日非沽隠逸名梅
邊月在水寒夜酒如兵悟得乘除數貧中心自平
本無師住甸陽山庵
萬松圍坐石大海浴金輪不識入城路唯脩成佛身出
生來虎子持呪拱山神何必工吟苦機鋒自絶塵
冬蘭
出林詎為晚知我歲寒心不入離騷怨來親冰雪吟衆
芳歸槁壤獨榦長窮隂為有幽人致相看情倍深
閒居雜興十首
亦有入城路門前秋草長荷鉏書在手負鍤醉為卿雲
渡溪流澁厨煙樹葉香為貧從儉約猶欠半年粮
昔日黃金屋十年荆棘林浮生真亦假世事古猶今電
隙無留景雲泉屬自心紛紛蝸角裏朝暮幾升沉
鐵硯幾磨研依然螢雪邊薄才遺聖世無禄盡親年多
病唯諳藥當寒不識綿素心期淡泊冰蘗誓能堅
秋蟲隨響滅振羽不知疲譬彼附炎士寧思失勢時垂
竿動天象定策茹商芝投分諒非淺翻然弗可追
閉戶謝流俗青山獨自看淡交從古少冷面對人難農
圃元非學神仙不在丹孤懷無别想回向此心觀
四時俱槖籥一氣自迴旋誰謂春風力能專萬物權榮
枯忘晦朔霜雪抱貞堅賦分有深淺殊非天道偏
已是中年後何當絶悔尤漁樵非始志燈火企前修葉
落秋容見巢傾寉貌愁詩窮安敢避天為拙人謀
土木非吾事支東復拄西雨盈溝壅葉簷側礎沉泥護
壁時編葦登樓恐折梯若無憂寇至終歲亦安棲
近覺吟無趣權將俗累刪鶯花老眼倦風雨半春閒野
服便粗褐紫扉暮掩山片雲尋處泊飛度竹簷間
白髮天應棄春風吹不青神仙歸恍惚書傳出英靈周
粟豈醫餓湘流難活醒迄今名字在百世仰芳馨
潘懷古參學
同吟四十過三四常恨詩銜欠一官人事中年多感慨
仕途今日更艱難爐亭圍坐推前輩夜店單牀定薄寒
最喜親庭佳闕近盡攜兒女入長安
廉村族人命賦唐補闕薛公墓
一自東宫吟苜蓿吁嗟直道竟難容精忠夙佇危邦慮
明哲寧高避世蹤疎傅有心辭漢陛甘盤無夢佐商宗
寥寥千載聞風者引領猶能式墓松
何處青山無白骨先生高節死猶存古今人物一坏土
閩浙詩書百世孫鄕邑有祠尊往哲樵芻知禁避荒垣
斷碑殘碣堪摩拭慙愧年年宿草蕃
潘南夫察院出臺鄕人榮其歸拉余迎訪因賦七言
囊封朝上暮身擠讒口何如萬目齊昔謂椒蘭試擇地
今知蕭艾適同畦波濤不動中流砥風雨難瘖晦旦鷄
自着漁蓑厭趨謁晨鐘欣出郭門西
早起即事
隔水鐘聲枕上聞城中人事已紛紛開門放寉溪邊去
衝破閒階一片雲
電眸相士索詩
築室漁村五六年湖光山色在吟邊道人不作閒人看
浪說前程博酒錢
林景雲參學
一門四世同堂樂門外傅呼釋褐歸自此高車訪遊舊
屏將呵從叩漁扉三冬晴暖春寒在千里詩書野意違
又說攜琴搜逸譜休嫌古調按今徽
王九山提刑於子城西舊宅累石作小阜見示五
言因次韻奉呈
幽懷隨所寓數石几窗前荆棘倘迷道山林空浩然雲
生寧擇地龍去即為淵誰謂達觀士終當違市廛
郭氏抗雲樓
宴坐羣峯表太空無一塵青山獨往意白首自由身放
寉重霄闊凭欄萬木春紛紛荆棘裏跬步亦逡巡
郭氏遺經堂
校讎存手澤肯構烱前光際此聖明代應無屋壁藏半
窗分雪影羣蠹避芸香静想趨庭意居然師友傍
徐太古主清江簿
四靈詩體變江西玉笥峯青首入題舊隠乍違鷗鷺去
新篇高與簿書齊身閒自喜瓜期遠俸薄還因楮價低
撡别正逢寒食日洞庭春渌草凄凄
漁村會諸友戲呈
磯頭濯足動滄浪獨醒何曾與世妨盡寫騷經粘屋壁
未逢漁父似瀟湘遠山不離煙雲色流水時聞蘭杜香
製得荷衣恐驚俗對人稱是楚賢裝
舟别徐太古主簿
枌社過從久新知盡不如素心非必仕此别遂成疎清
苦辭藜藿寒暄慎起居川途修復阻相憶𦕈愁予
悼張寺丞
五馬歸來絶送迎全將漚泡視浮榮宅依林麓樓臺小
門有詩書氣味清身後只如僧冷淡墓頭曾是手經營
夫人扶疾秋窗下深夜看經帶哭聲
瓢飲陳子在病後見寄次韻奉荅
聞君卧病長於悒文會過從迹頓疎空對秋風驚節物
無因杯酒具園蔬柴荆晝揜聽殘雨燈火凉生理故書
一啓來緘拜佳什清泠如奉笑談餘
棲褊絶句
不學踰垣與閉門誅茅先卜遠人村釣魚磯在平如席
坐對青山無一言
兩宋名賢小集卷二百八十七
