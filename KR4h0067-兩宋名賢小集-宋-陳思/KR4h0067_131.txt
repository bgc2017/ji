兩宋名賢小集卷一百三十一
宋陳思編
元陳世隆補
荆齋詩集
游酢字定夫建州建陽人也兄醇與酢俱以文行知
名酢初受業於程顥顥知扶溝縣以道學為己任酢
為掌其事由是學問益進又事程頥頥器之舉進士
為蕭山尉除博士僉判泉州召為監察御史尋知河
州又知濮陽軍歴舒濠二州卒年七十一
歸雁
天末驚風急江湖野思長悲鳴愁絶塞接翼冒風霜澤
岸多矰弋雲間乏稲粱茫然棲息地飲啄欲何鄉
感事
世事浮雲薄勞生一夢長散材依櫟社幽意慕濠梁風
激鷹鸇迅霜殘草木黃投閒如有約早晚問耕桑
在潁川寄中立
蕭條清潁一茅廬魂夢長懷與子居五里橋西楊柳路
至今車馬往来疎
遊寳應寺
崒嵂三峯帶白灣誰開蘭若翠微間竹牀雲懶禪心定
草逕苔荒屐齒斑天入碧嵐成玉宇鳥飛青嶂出塵寰
此中即是蕊珠境遮莫閒吟一解顔
山中即景
翠靄光風世界青松綠竹人家天外飛来野鳥澗中流
出桃花
寳應寺讀書堂成因懷明道先生
橋西積雪度新晴卜築茅堂快落成郁郁竒花鋪野趣
關關好鳥和書聲春濃嵐色無邊景水净天花澈底清
記得程門忩草綠至今遐想每馳情
兩宋名賢小集卷一百三十一
