兩宋名賢小集卷一百十八
宋陳思編
元陳世隆補
樸齋小集
張方平字安道宋城人舉茂才異等為校書郎英宗
朝累遷禮部尚書出知鄆州神宗即位拜參知政事
致仕薨贈司空諡文定有樂全先生集
送楊君西安
君過嚴陵瀨扁舟入婺溪灘長秋日短山遠亂雲齊未
探驪龍頷聊羈駿馬蹄胥江濤正惡鴻雁此東西
玉泉觀贈高道士
古屋氣象冷蒼崖烟翠中龍歸半天雨虎嘯一巖風露
後芝房紫霜餘柏實紅終期把藜杖來伴白雲翁
寄汾陽郭先生
君家白雲外巖溜響嘈嘈絶壑風烟淡孤峰冰雪高自
能無世累誰見有生勞指我蓬壺路瓊宫隔海濤
都下别友人
海内故人少市樓新酒醇與君聊一醉分袂此殘春北
道邢臺路東洲泗水濱相期復何處京洛舊風塵
寄郭誠思華下茅齋
舍在世塵外松扉夜不關心同秋水靜身共野雲閒自
得逾三樂誰堪話九還他年玉泉約何以救衰顔
初春遊太尉宅東池
蓬㠀靈仙宅星河帝女家波光泛金翠樓影動雲霞清
淺遊魚過參差垂柳斜移舟更尋勝遠見小桃花
暮秋登彭祖樓
危樓古城角山色遶蒼蒼寒日下何速清風來甚長烟
塵思戰國雲水似江鄉重九登高近瑎前菊已香
秦州後園春讌贈部署劉几閣使
柳暗三眠困花繁二月香(秦州後園有二月花開最早繁豔甚盛絶有清香)情
懷當酒盡興味為春長疊鼓漁陽節清謳北里妝階前
樂無誤席上有周郎
江樓遲客
靜外遊神迥望中塵物稀天連遠水盡鳥背夕陽飛木
葉初搖落鄉懷動式微興闌不忍去遲子一舠歸
夜意
羣動已沉響蛩吟時一聲露寒仙掌重月午庾樓清感
慨聞雞舞悲凉倚笛情幾多塵役者夙駕待鐘行
送吳春鄉赴都
法座臨軒策俊髦同君陛見預旌招疲駑十駕始千里
孤鶴一飛先九霄蘭棹秋風行邐迤觚稜旭日勢岧嶤
石渠為謝諸儒彦行邁同趨便殿朝
蝶
遲景融融暖氣浮中園曲密小庭幽春風故引顛狂甚
芳樹相容爛漫遊不慣風流輸楚女嬾將身世問莊周
有時?見多情處每遇王孫盡日留
青陽峽
竒峰疊巘無重數横澗飛泉會一溪老樹藤蘿從古長
寒空雲靄與天迷幽中應有神仙住深處惟聞猿鳥啼
野性舊多山水癖恨無心賞此相攜
謁觀妙宗師值晝寢
一枕清風静館深滿庭松檜鬱交隂此時内景人難見
月在泥丸日在心
送沈生昆弟隨侍之博白
炎方景象異中原海氣昏昏雜瘴烟今日蠻荒成雅俗
薰風南播自媯絃
不須南浦懷消黯好過西山訪隠淪比到嶺時應近臘
相思可寄一枝春
東連海道徹扶桑北望神皐斗柄傍兩處音塵杳難接
征鴻歲只到衡陽
夕陽疎葦暮江湄秋色蕭蕭動客思自侍嚴君領州去
豈同騷客滯邊時
兩宋名賢小集卷一百十八
