兩宋名賢小集卷一百五十四
宋陳思編
元陳世隆補
嘉禾百咏
張堯同嘉興人有嘉禾百詠
胥山
馬革浮屍去君王太忍人此山空廟貌何以勸忠臣
殳山
丹竈功成後寥寥掩竹扉但聞蟬已脱不見鶴來歸
滮湖
四境田相接烟瀾自渺瀰客來吟此景無或比滮池
鴛鴦湖
東西兩湖水相並比鴛鴦湖裏鴛鴦鳥雙雙錦翼長
長水
古來名未滅人好水還清一讀高僧疏塵勞悟此生
谷水(一作許尚詩)
短棹經行處風披藻荇香中宵孤鶴唳片月在滄浪
天星河
拍岸浮春渌菰蒲四遠生網羅人不到魚鳥亦忘情
穆溪
靜練明田外源流笠澤通不因逢歲旱誰識濟時功
韭溪
終與雙溪接分流入郭來市橋人影合不解洗塵埃
雙溪
柔櫓聲相應名齊漢魏收可憐一溪水分作兩塘流
秀水
好景明於畫長浮五色波一竿吾欲釣來此聽漁歌
白龍潭
呼吸風雲合飛潛自有時只愁潭底淺頭角被人窺
禦兒
用此臨吳戰何人為越謀夫差曾不寤亡國始知羞
范蠡湖
少伯曾居此螺紋吐綵絲一奩秋鏡好猶可照西施
梧桐涇
落落梧桐樹何年作鳳鳴試看千古翠流盡一溪聲
汾湖
我是滄浪叟閒來繫釣艭如何一湖水半秀半吳江
柘湖
神居陰陽護尋國捍洪波莫慮蛟龍怒年來畏叱呵
馬塘涇
疑著風波惡民謠亦畏人築塘成堰後斬馬祭河神
杉青堰
舊吏家何在空尋古柳隄世情今亦爾莫笑買臣妻
鳳凰洲
竹秀水色淨忽來雙鳳凰岐周昔鳴瑞今復見文王
龍舌頭
一吸長川靜烟雲忽有無誰看頷底月誤欲探驪珠
月壕
入徑深於塢滄波近馬蹄每尋蓮社友咫尺走東西
靈光井
玉甃祥光發難藏世上名定多慈護力一飲百疴輕
幽瀾泉
神女鍾靈處真堪療渴羌滿甖秋玉色一酌灑清凉
檇李城
螳螂方捕楚黃雀遽乘吳交怨終亡國君王到死愚
射襄城
此地連江海曾經古戰爭干戈今不見空有射襄名
四城
吳越爭雄日區區在用兵空餘爭戰地無處不高城
何城
報越心何壯貪齊計已輕忠言殊不聽何用築斯城
由拳廢縣
故城人不見擊劒淚空霑一絶悲聲遠今猶說孝廉
嘉禾墩
寂寞黃龍後紛然壠上碑廢興無處問空咏草離離
古戰場
自昔干戈地城空草自荒漁樵懷舊事何敢議興亡
村門口
昔日荒閒地今聞市井喧人情看促迫無復似當年
宣公橋
祗因裴少保功業敗垂成往往橋邊客今猶恨未平
五柳橋
為懷陶靖節無復見其人誰種橋邊柳猶含舊日春
百步橋
舊址依然在荒墟未百年還分一橋水流入幾家田
跨塘橋
路接張涇近塘連谷水長一聲清鶴唳片月在滄浪
菩薩橋
片雲初出岫南北自飛揚舊日橋邊路猶聞舄履香
竹橋
腰枕政亭北横斜古渡頭風吹雙淚落恨逐水東流
河内亭
掾死緣非命兒來哭未休舊時亭下淚疑與水長流
嘉禾亭
五馬來何暮經營指一彈石碑書近事留與後人看
列岫亭
吾州風物好惟是欠青山忽有洞庭色來從一笑間
水心亭
波光磨不盡鏡面絶纖塵照得紅亭子亭亭似美人
樂郊亭
竹下清風好時來挂幅巾待逢田叟問知是樂郊人
會景亭
有景道不出須來此水濱十分花鳥色團作一亭春
南塢
岸回波曲曲城轉草層層忽見桃花落還知到武陵
海棠亭
蘚砌迎烟渚花開忽滿株春風吹爛漫如展蜀川圖
白蓮沼
滄波圍四面艷艷玉開花自可除簾幕清香不用遮
桃花亭
不待東風拆池塘已自春試看原上客猶恐是秦人
紅薇逕
漸放秋風晩花無爛漫香淺深紅似錦散影在滄浪
茶溪
茶林那復有零落付樵人舊日溪邊叟空悲二月春
仙鶴亭
杳杳雲間路重重隔翠林數聲清夜後來伴月邊吟
芙蓉塘
一發連千丈紅雲出素波秋風吹欲老無奈落花何
白苧橋
遍隴敷青綠桑麻共幾家滿城羅綺子應笑不栽花
漁溆
野水連天闊滄波引釣緡寄言溪上叟莫學直鈎人
懷蘇亭
猶使樽前客常懷沒後名好風吹遠籟如有笑歌聲
披雲閣
兹樓當勝地高望極崚嶒欲覩青天色還須上一層
景龍樓
千秋傳異綵百尺護雕闌欲識金龍瑞丹霄試仰看
烟雨樓
妙手誰烘染梳烟沐雨姿一聲長笛晩人在倚樓時
月波樓
天闊冰壺淨溪平玉鑑寒卷簾看晩色鷗鳥並闌干
真如院
田家輕脱屣聊結淨人緣影外香燈寂清風百世傳
雪峰庵
一語合領悟師承豈在身戲言廬墓客未是報恩人
景德禪院
白毫光未滅勝事百年中好是傳燈地林泉有古風
三墖
石匱埋神物靈光照夜多龍歸天上後無復更風波
學繡墖
孤塔岧嶤立猶傳學繡人五湖如好在針線不勝春
水陸院
白晝重門寂蒼苔古殿深老僧香火罷松柏夜森森
泗洲庵
舊寺丘墟後重興歲月賒莫將間禍福容易託僧伽
雲門家舍
滿篋藏鋒句家傳世幾何遠孫無悟解却笑葛藤多
白蓮上方
古屋深于洞門前種白蓮好尋當日社重結此生緣
普濟院
祗應曾布地往往化為魚一遇丁千騎禪人便結廬
兜率寺
昔年池滿地今見屋耽耽不結蓮花界龜魚死未甘
姜庵
不入紅塵市安居三十年至今庵下路芳草碧芊芊
惠明堂
地僻無人到松風鶴夢清一燈禪榻畔自向暗中明
三過堂
題詩三過此坡老昔時曾悟得成禪指來為打睡僧
寂照庵
寂滅跏趺地燈光照四時高僧穿地脉此意少人知
天慶觀
寥陽龍已化華表鶴空悲欲問梁朝事惟應老檜知
福順廟
老屋無丹雘空階只翠苔遶檐看箭鏃誰記赤眉來
昌武廟
祗因吳士季千載仰公神欲借驅痁術來臨刻木人
楊姑廟
孝德襄陵久天然與衆殊坐男不能養應合愧楊姑
徐偃王廟
王有岐夷德千年貌亦存我懷三刺史誰是後來孫
曹使君祠
一笑淮兵却功成未易論豈慚顔刺史詩酒在平原
高使君祠
一暝移藩日邦人昔被恩步兵碑尚在功業敢經綸
寥陽殿
人歸天上去空識舊衣冠秘錄藏金匱清風滿殿寒
霍將軍廟
弼漢功非淺讒夫可奈何海神今亦畏安敢布風波
讀書堆(一作唐詢詩)
平林標大道曾是野王居往事將誰語凄凉六代餘
簡齋
詩老追唐句閒居築簡齋芙蓉寒浦外紅落感秋懷
陳賢良隠居
發策名猶在回頭事已非池塘春草綠空憶謝公歸
徐長者園
丹砂猶未就白髮忽成翁却有憐春意栽花向此中
趙老園
藏書幾萬卷歸老此林泉不為尋蓴鱠于公亦有賢
施墓
蒼苔侵壞道晩雀散空林莫問人賢否浮生一古今
衞墓
惆悵黎陽客飄流浙水濱定忘空腹恨知是赤心人
劉伶墓
荷鍤從吾後叮嚀死便埋人皆譏嗜酒我獨愛忘懷
嚴忌墓
有子如君少終緣叛國亡家前無後嗣切勿怨張湯
朱買臣墓
世事春風轉榮枯一夢間繡衣人不見孤冢舊家山
周都官墓
不識君名字應難問子孫一丘浮水際神怪欲誰論
蘇小小墓
泉下骨應朽幽魂獨未消幾番清夜月孤影度南橋
羞墓
傷哉負薪子五十始登朝空使埋羞處山花復採樵
木紋觀音
雙瞳分日月眉際一星懸照見人間苦三辰不在天
邦藥王龕
父老懷遺愛誰傳肘後方藥囊同日葬空憶紫元香
淨相佳李
地重因名果如分沆瀣漿傷心吳越戰未敢盡情嘗
符姥瑞竹
一幅霜縑外青青出自然天機何敢議珍重白衣仙
兩宋名賢小集卷一百五十四
