兩宋名賢小集卷五十六
宋陳思編
元陳世隆補
公是集(六)
蟻鬭
擾擾嗟何急營營若有侵由來穴知雨非爾旱為霖王
伯彊并弱興亡古到今願君推達觀安得異機心
微雨登城
雨映寒空半有無重樓閒上倚城隅淺深山色高低樹
一片江南水墨圖
中秋見月
微風送雨江南去凉月銜雲水上來暑氣頓除秋暗入
忽疑浮漢弄槎回
雨中送孜入京兼寄諸親舊
江外五年别齋中三日留何能慰衰疾正足亂羇愁澤
國瓜時雨淮山桂樹秋思歸與招隠一一謝交游
珍簟
珍簟平鋪水珠簾半捲風勞生高枕裏多事劇碁中性
癖非朝隠民淳賴歲豐翛然對松菊但覺訟庭空
曬書(先祖賜書法帖甚多)
藏書不滿萬幽蠧亦時除上有朝廷副多從秦漢餘山
川迷禹穴雲海隔崑墟持此貽清白歸為林下居
墨雲
屯雲望如墨萬里横空浮白日變玄夜朱明成素秋疾
風動屋瓦急雨落河流俯仰駭神化精微難與謀
蟬
微軀定誰恨清嘯不知勞屈宋悲秋苦夷齊卧隠高風
林含咽絶露葉動蕭騷何必催搖落人今已二毛
登揚州城北門予昔侍親寓居此城下驛舍十八
年矣愴然感動
昔釣城下水今來十八年居人幾能在里巷獨依然手
種成喬木躬耕有廢田悲歌顧千騎不覺涕淪漣
臨雨亭
秋至感人思登臨成惘然浮雲帝鄉外落日古城邊歸
燕聲相别幽花色可憐名山負獨往觸物見徂年
勸耕亭晚望田家作
田廬非一處小徑自相通日下耕釣息林邊言笑同此
雖人間俗獨有方外風吾願畢婚嫁還從擊壤翁
和少述題虎丘二首
吳墟秦燼滅遺蹤誰見千巖鏁梵宫化作樓臺雙樹外
密移天地一壺中石形虎踞森相向劍氣龍蟠冷射空
羈宦無由蠟山屐因君詩句夢江東
崑閬乘沙不可攀蓬萊徙海去無還寧知勝絶神仙境
近在青林紺宇間
自淮南遷東平移后土廟瓊花植扵灈纓亭此花
天下獨一株爾永叔為揚州作無雙亭以賞之彼
土人别號八仙花也或云李衛公所賦玉蘂花即
此是聊以小詩記其所從來
淮海無雙玉蘂花異時來自八仙家魯人來此天中樹
乞與春風賞物華
谿上避暑
滴瀝松下雨清微萍際風欣然此時賞我與斯人同倦
鳥墮水上游魚翔鑑中不言閱羣動未覺幽興窮
王屯田歸望山别墅
岱隂宿雨霽汶北秋風過獨往余所慕躬耕人謂何林
間雞黍其日暮漁樵歌却望青山郭應知惆悵多
樂郊陳漁臺下柏林中結茅作小亭命曰幽素本
懿臣刑部之書也
結茅更何好列柏自成林素履宜獨往幽人欣宿心炎
暉翳羽蓋清吹和瑶琴稍與事物遠忽如丘壑深良無
山水樂安得契知音
董相
江東治後守膠西袞袞諸侯等棄之為問平津相天下
尚開東閣欲賓誰
受詔候代先遣家人南歸後一日寄内
年久漸難禁遠别宵長初信有相思天寒展轉不得寐
一夜風吹庭樹枝
丙申閏月領揚州與京師諸公别戊戌十一月受
詔還閣首尾僅三年爾然原叔伯庸隠甫子竒公
南清卿之翰昌言八人者皆已徂謝感之愴然作
七言寄滑州正臣密學給事
冠蓋如雲笑别時亦知陳跡易傷悲歸來未似鍾山醉
零落多扵鄴下詩人事可憐駒過隙秋風幾許鬢成絲
何須更聽山陽笛欲近西州涕自垂
汾州有唐大歷中崇微公主嫁回鶻時手跡在石
壁上李山甫作七言詩并刻之子華永叔内翰皆
繼其韻亦同賦(本僕固懷恩女託名帝子與解憂事同)
錦車西去水東流漢節何年送解憂獨上青山自惆悵
彊歌黃鵠少淹留遺蹤不逐哀笳斷麗句空增北渚愁
君念平城三十萬謀臣竒計已堪羞
白登
白登計秘自堪羞相印猶歸曲逆侯安用熊羆三十萬
平城更遺子孫憂(武帝詔曰先帝遺朕平城之憂)
飲子華家醉翁不來令蘂英彈醉思仙
翠眉紅袖拜尊前撩弄春聲入四絃坐少車公還不樂
為君重奏醉思仙
鎖宿禮部中夜口號
浮雲不動月微明錦帳香寒夢易驚猶覺春風花未發
獨聞宫漏出重城
齋滿二首
長日薰風春欲回啼鸎鳴鴂亂相催不嫌柳絮都飛盡
惜許酴醿取次開
白日不知天上樂殘芳可惜逐東風誰家酴醿花正發
走馬平明看醉翁
集禧齋宫雨後
雨餘風露似清秋燈燭愔愔十二樓高枕江湖時獨往
卷簾河漢正西流人間浪逐顛冥客物外初知汗漫游
拂露却趨青閣路蓬萊回顧五雲浮(是日事畢仍赴早朝)
同梅二十五飲永叔家觀所抄集近事
陶公一畝宅尤愛北窗風心遠地成僻客來樽不空觀
書太史氏全性市門翁予亦何為者扵兹清賞同
俞氏甥及第後赴壽春尉送别
爾門大父行俱是雲霄人諸孫自駿骨高第復青春試
吏小山下還家芳桂新當成我宅相寧肯滯埃塵
閣下紫微花
宫中萬年樹天下紫薇垣此地飛塵隔經時絳雪翻幽
香通複閣密影半層軒已後陽春節無辭白露繁
探花郎送花坐中與隣幾戲作五首
兩郎探花如顧山紅紫黃白俱可憐春風過此即掃地
爾復碌碌慰眼前
兩郎放蕩不自羈春物寂憀寧得知能讀離騷飲美酒
頭白衰翁殊復竒
春服始成天氣新沂水風起如魚鱗由來舞詠吾與點
童子與公凡幾人
溱洧芍藥堂背萱濃紅柔綠相映繁鄭衛之風久寂寞
坐無詩翁誰使言
酴醿薔薇香最竒古人不聞今始知世間此軰復可限
零落深林方足悲
答景彝對月
正惜蟾蜍沈夕靄忽傳鐘鼓送秋晴浮雲四卷無餘迹
斜漢西流亦自明危檻釣簾吟獨夕薄衾高枕夢逾清
幽蘭佳菊霑新露的的珠華滿翠莖
客有遺予注輦國鸚鵡素服黃冠語音甚清慧此
國在海西去中州四十一萬里舟行半道過西王
母三年乃達番禺也
四十萬里外孤舟天與隣應夸王母使更過越裳人素
節宜姑射黃冠即羽民那將隴禽比瀟灑絶埃塵
燈花
寒燈不及隣花艷競争新重疊芝三秀分明桂半輪東
風誰變律芳意自驚春留玩堪通夕長眉莫效顰
聽女奴彈胡琴
女奴能為馬上曲一彈一彈復一彈我醉已眠都不醒
半天落月微霜寒
鷾鴯巾(余率意作之以便當暑其形制如燕也)
遠思意而子因作鷾鴯巾處世本遺物全生反近人輕
凉便肌髮瀟灑外埃塵山林有獨往此亦陶唐民
聖俞挽詞
孤宦衆人後空名三十年交游一時絶詩筆四方傳歸
旐江湖永藏書日月邊應封史通子他日慰窮泉
過湖城誦雋不疑傳作一首
北闕公卿如堵墻誰持一語判興亡君知京兆人無及
正用春秋侍帝傍
同河中府僉判劉狀元延平訪華隂雲臺觀陳摶
先生故居是日雲霧不盡見諸峯
平舒道士望三峯翠出浮雲幾萬重過客仍迷五里霧
真人與致二茅龍
正月初五日杜城集
雪霽春容滿舊都尋春寫鞚杜城隅冰消流水相縈帶
日出南山半有無往事廢興悲故老扁舟沿泝想江湖
路人應笑山公醉此興由來屬我徒
答校書郎孫侔少述
金華勸講愧通經銅虎分憂強請行千騎亦知翁子貴
一麾誰覺仲容輕西賓落莫空遺俗北斗闌干有舊城
欲作歌秦無與語故人高論久盱衡
和御製後苑賞花釣魚詩
四照繁英拂檻開九重芝蓋賞春來卿雲共和光華旦
瑞露偏凝沆瀣杯池藻躍魚波淡蕩林光傾日景徘徊
淮陽閉閣頭今白夢遶釣天惜未陪
興慶池送客
紅蕖千頃合碧樹百年藤長日宜沿泝清風破鬱蒸别
離情易惡衰老醉那能還望邯鄲道悲歌不自勝
送彭待制知瀛州
趙北燕南如掌平定知臺選寄長城雅歌不廢軍中樂
緩帶能令塞外清傾蓋由來欣意氣著鞭從此想功名
灞池送日邯鄲道倚瑟空多惜别聲
戲題
薄宦遭百舌不如歸去來提壺沽美酒泥滑滑於苔
獨行
南山半雲雨天氣雜暄寒野興宜獨往春愁無定端鳥
聲來静聽柳色入雲看却謝芳樽酒悠悠誰與歡
晦日
是月佳辰勝兹游舊俗同會須陶一醉相與送諸窮江
柳參差綠林花點染紅春期猶大半作意競東風
風雨
春光從此半無復強淹留風雨仍何急鸎花各自愁登
臨非故士搖落似清秋物物驚人眼應須與醉謀
潞河(此水自代北來正為潞字疑赤狄嬰兒所居近之)
飲馬長城行且謠雕鞍金勒映春朝潞河正月冰都盡
不惜障泥走度橋
立春後遊杜城陳丞相郊園
韋杜勝遊誰可尋相君舊隠對雲岑冰渠婉轉蛟龍活
霜竹參差孔翠深故老能言卧龍地兒童不用滿籯金
郡齋殊負青山郭空挹芳樽慰客心(古詩朝離青山郭暮宿青山上青山)
(不可上步步常惆悵謝朓亦云不對芳春酒還望青山郭)
兩宋名賢小集卷五十六
