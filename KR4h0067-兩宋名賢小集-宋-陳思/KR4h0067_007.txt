兩宋名賢小集卷七
宋陳思編
元陳世隆補
文潞公集
文彦博字寬夫介休人少從潁昌史炤學炤母異之
曰貴人也仁宗時及進士第知翼城縣判絳州除監
察御史進龍圖閣直學士封潞國公以太師致仕元
祐初司馬光薦復命平章軍國重事六日一朝一月
兩赴經筵五年又致仕居洛陽東田年九十二卒彦
博逮事四朝任將相五十年名震六服居洛時與司
馬光為耆英會在會者十三人又與程煦軰作同甲
會彦博詩云四人三百十二歲况是同生丙午年一
時傳誦崇寧中入元祐黨籍後特命出籍追復太師
諡曰忠烈其少子維申蒐輯詩文遺藁成三十卷
留守相公寵示東田讌集詩依韵和呈
嘗同徐勉構東田花竹成隂雨後天為愛憲臺寬白簡
得隨相府賞紅蓮清樽屢釂吟情逸紅袖頻翻舞態妍
歸興直須三鼓盡月華應是十分圓
留守相公寵賜雅章召赴東樓真宰之會次韵和
呈
朱樓華閣府園東蝸陋仍依美庇中儉幕深嚴依綠水
楚臺高迥快雄風四絃清切呈新曲雙袖翩躚試小童
况是元規興不淺歸軒争敢便匆匆
次韵留守相公遊龍門
鑿開青嶂啟天門直瀉伊流淺汝墳八節驚濤鼉振鼓
千花寶塔雁翔雲岩隈雨過飛泉漲谷口風廻墮葉紛
龕穴隆穹三像列樓臺華煥兩崕分方陪茜旆來尋勝
不就蒲飱趁茹葷北里笙竽皆擁從東山羅綺半酣醺
升堂共覩皤仙貌策杖同尋古士墳喜脱貂冠親野老
幸隨熊軾附邦君林巒岑寂真堪賞市井諠譁漸厭聞
人度長川猶隠映香銷古殿尚氛氲周生歸後蘭重佩
荀令行時蕙更薰曉露未晞珠滴淚秋花争發錦挑文
羣娃散步塵生襪小舫争登水濺裠釣叟旁觀皆嘆羡
禪師迎謁盡歡欣既無冗局羈間迹忍促回軒背夕曛
得向石頭溪上飲從今遂不畏移文
知府學士堯夫遠寄雅章依韵和呈
幾年洛社盍朋簮照席瓊枝秀出林月夕同遊詩筆健
花時共賞酒杯深帝綸中出榮開府使節西馳愴判襟
遠寄佳章念衰朽知君最有歲寒心
和致政張徽大夫見貽之什
自媿無才濟世難貂蟬挂了謝朝班襟衫散逸塵埃外
杖履逍遥水石間君亦早抛華省貴人皆仰羡白雲閒
湖溪聞與郊居近不用拈錢剩買山
送彌陀實師訪積慶西堂順老
好去三摩地相逢兩會家禪心究實際慧眼絶空花聞
在東林日嘗烹北苑茶願將甘露味餘洒濟河沙
感舊念遊作憶鱸詩
西風一棹思鱸興抖擻塵纓歸舊廬最憶香山石樓下
清洢深處釣寒魚
追思洛社閒遊伴屈指于今大半亡若到龍門更聞笛
定知悲感似山陽
清明日玉津園賜宴即席
節應桐華始筵開禁苑新推恩緣舊物加惠及陳人衆
樂聞天奏同寅會柄臣蘭肴享豐潔桂醑酌芳醇覆育
需雲廣涵濡湛露均桑榆垂晚景何路報堯仁
西歸日瓊林苑賜宴即席
竊禄叨榮四紀餘退思僥倖亦無如趨朝再覩新宫省
解紱還歸舊里廬報國丹心明皎皎戀軒疲足去徐徐
羣公盡出都門祖盛事光於漢二疏
伏蒙聖恩今月二日就瓊林苑特遣中使寵賜御
詩仰味聖言恭披宸翰曲推恩禮過奬愚臣感媿
之深負荷弗克輙課愚陋恭和聖製
老臣為感聖恩殊趣治輕裝覲帝居錫晏駢蕃親鳳扆
賜章重叠捧龜書康時有志才終短報國無功術己疎
身在洛陽心魏闕願傾丹懇上公車
送圓明大師歸吳興
數曲清琴達舜聰瑶津仙苑助薰風朝端多士知音久
霅上故棲歸思濃命服鮮華新爛椹竹装輕簡舊焦桐
鄉人若問大檀越盡在名經千部中
華月
皎皎新秋月分明照洞房幾人千里别今夜九廻腸皓
彩穿珠幌澄輝上壁璫畫樓兼繡戶渾是可憐光
太原府統平殿朝拜
逆壘彌天甚君王駐翠鑾荆榛親剪伐家業信艱難一
劒山河定千年廟社安故城禾黍美無復驗泥丸
(某)再獲&KR1180;事歸老洛帥留守相公玉汝寵惠台什
過形奬予謹達來貺
二聖恩深念老臣許從休退樂伊濱重觀景物皆塵迹
喜見居留是故人林下放懷無簡束尊前道舊長精神
公雖久作東田伴却佇黃樞秉化鈞
野意山情頗以自適故作是詩
引得清伊一𣲖通三灣相接勢無窮便成渺渺江湖趣
更有蕭蕭蘆葦風西洛故年為勝地東田今日屬衰翁
藥園事迹分明在盡見雲卿舊記中
遊東田八韻
文物平津閣風流太傅山勝遊松島外故迹藥園間霜
蔀編為屋寒荆刈作關忩櫺雲漠漠畦竇水潺潺蘆渚
炊烟起萍漚釣艇還竹經朝雨翠荷借夕陽殷幽興能
招隠高情自愛閒從來行樂處攜手一開顔
題郭熙畫樵夫渡水扇
淺水深山一逕通樵夫涉水出林中可憐畫筆多情思
寫在霜紈一扇風
次韵留守相公玉汝以某赴東莊特賜佳篇
東郊瘠土纔千畆繞舍圑椒僅百家地接玉泉多草木
路經緱嶺少風沙能留過客雖無餌時對清尊亦有花
昔日相君曾降顧常憂蝸陋不容車
(某)以端居多暇懷洛成詩蒙家運使兵部俯垂屬
和拙詩伸&KR1180;
倦翼念歸林幽懷動越吟更回谿叟信深契野雲心巴
里傳高唱英韶繼善音便須傳洛社紙價重千金
偶書答岐守吳卿幾復北京作
君說歸期未有期西風又是鱠鱸時何當會集香山伴
同赴松忩燭下棋
耆老會詩
九老唐賢形繪事元豐今勝會昌春垂肩素髮皆詩彦
揮麈清談盡席珍染翰不停詩思健飛觴無算酒行頻
蘭亭雅集誇修禊洛社英遊忝序賓自愧空疎陪几杖
更容欵密奉簮紳當筵尚齒尤多幸十二人中第二人
次韵秦帥經略吕通議過洛少留
喜過西都暫解鞍樽前不惜醉酡顔推襟道舊從容久
落筆成詩頃刻間塞外定知威令肅幕中嘗得雅歌閒
相門出相歸人望瑣闥難淹侍從班
近聞有真率會呈提舉端明司馬
近知雅會名真率率意從心各任真顔子簞瓢猶自樂
庾郎鮭韭不為貧加籩只恐勞煩主緝御徒能困倦賓
務簡去華方盡適古來彭澤是其人
提舉端明寵示三月三十日雨中書懷包含廣博
義味精深詞高韵險宜其寡和輒次原韵
春光垂欲盡夏景漸增添鬱鬱松篁茂蕭蕭風雨兼花
心隨絮落屐齒被苔粘巧囀鶯遷木驚飛燕入簾蝦鬚
穿曲沼虎爪度前簷坐久香銷炷吟多筆費尖雲容方
靄靄日色未炎炎舞鶴傾丹頂遊龜散綠髯命賓常務
率出令更須嚴詩詠當階藥書尋傍架籖蘭芬衣可襲
露潤草俱沾貴近辭金馬編修賜玉蟾高懽佳自適獨
樂未嘗厭赤白曾諮丙丹青每誚閻冲和緣養浩寂寞
為安恬身處貧無媿心貪道不廉成文推大手濟用鄙
輕縑視履循清節祈恩陋雜占聞韶欣鳳舞在藻愛魚
潜鱸鱠思漁艇貂冠望酒帘聖時非吏隠賢業繫民瞻
撫事惟公論摛詞乃自謙保躬誠易退康世義難淹纇
句慙無取酬言幸不嫌
奉陪中散大夫程伯康朝議大夫司馬旦司封郎
中席汝言于所居小園作同甲會
四人三百十二歲况是同生丙(一作甲)午年招得梁園工
賦客合成商嶺採芝仙清談亹亹風盈席素髮彯彯雪
滿肩此會從來誠未有洛中應作畫圖傳
留守相公和提舉端明作三夀公字韵詩輒繼前
韵
三川開盛府萬鑰主離宫雪苑延枚叟湖園奉晉公因
依念有素出處幸多同雅會歡言意今推前葷風
答龐相家園雖陋春物向榮日冀相車時枉遊覽
未蒙寵降承貺佳章謹次嚴韵
一㕓幽趣斗城西竹映軒窗柳拂堤園吏每誇風物美
主人常歎簿書迷碧池荷動觀魚戲朱檻梧傾待鳳栖
惟願毗耶長者至莫憂花裏有鸎啼
關山月
客子久行役遼西戍未還佳人怨遥夜清淚裛朱顔蘚
晦蘭閨寂塵昏寶鑑閒相思不相見明月下關山
長相思
遠别苦無悰離居常戚戚顧慕懷所歡徘徊彌自惜瓊
蕊不可采瑶華未堪摘惟憑尺錦書一寄長相憶
折楊柳
長憶都門外低垂拂路塵更思南陌上攀折贈行人行
人經歲别楊柳逐年新何當逢塞鴈重寄一枝春
夜夜曲
明月流清漢娟娟照洞房微風吹敗葉颯颯下銀牀塵
晦流黃素鑪銷辟惡香年年機杼妾獨怨夜何長
塞下曲
老上焚庭後昆邪右袵時休開小月陣罷禱拂雲祠徒
覺筋竿勁寧聞羽檄馳祁連皆積雪渠答夜應施
朔漠凝寒久窮荒氣侯賒凍雲藏虎谷殘雪滿龍沙地
迥邊風急天高漢月斜何人動鄉思隴上聽金笳
招劉伯夀秘監
君自山中來熟見山中事我亦山中人素懷歸山志切
望青牛車細問歸山計
過燕川渡
燕山東北孔山西借車直渡馬頭溪農樵引路津不迷
行行引上青雲梯回頭下視林木低谷風泠泠山鳥啼
岩隈泉甘土仍肥昔人於斯卜幽栖春深芝术生新荑
采芝茹术希夷齊諸公共遊不知疲長吟吐氣如虹蜺
水濱石上寫此詩手拭蒼蘚脚踏泥冐寒履險不憚辭
勉欲繼踵前賢題
金宿樓望月呈仲通司封
滿滿十分酒高高百尺樓於兹賞圓月况乃值中秋天
宇浩無際露華光欲流西園清夜景公幹不同遊
送友人
攜手北梁道送君南浦春夕陽沉璧彩流水濯纓塵郢
酒頻揚觶燕歌旋愴神瑶華如可折堪寄隴頭人
雪中樞密蔡諫議借示范寬雪景圖
梁園深雪裏更看范寬山迥出關荆上如遊嵩少間雲
愁萬木老漁罷一蓑還此景堪延客擁爐傾小蠻(小蠻酒榼)
(名)
遊平泉作
一崦抱溪斜前朝輔相家遺基皆瓦礫古木尚煙霞夙
昔東山墅留連上殿車雖云營退隠未免逐豪誇事往
如飛鳥林空噪暮鴉池平無舊鳳堤壞有殘沙野叟猶
能說樵夫亦共嗟至今巖石下多少紫薇花
憶東溪
常憶東溪溪上坐相從唯有野僧來可憐鷗鳥知人意
料得無機總不猜
榮昌縣
昌元建邑幾經春百里封疆秀色新鴨子池邊登第宅
老雅山下著棋人
偶題看山樓新畫山水
盡日望西山扶笻復倚欄遠觀猶未足更作畫圖看
題輞川圖後
吾家伊上場亦自有椒園漠漠清香遠離離丹實煩盈
䄡常要采折柳不須藩每看輞川畫起予商可言
題睢陽五老圖
輔政何時退省閒清平告老謝冠簮兩朝耆宿真英武
一代謀謨實柱桓太史尚占星有烈小民猶念德無寒
誰知我軰登樞要嚴貌冰威祗肅看
賢大師以諸巨公畫像見示傳神寫照曲盡其妙
兼丐拙詩輒成一首奉呈
用志專精妙入神援毫肖像奪天真能將繪事傳竒表
似與公侯結勝因婁德高僧通夙命王維善畫記前身
師緣素習今生悟曾寫雲臺四七人
題韓晉公邨田歌舞圖後
治世舒長日田家事力蘇干戈久不識簫鼓共為娛濁
酒行無算酡顔倒更扶將求太平像此是太平圖
元已阻雨
林花脉脉怯朝烟雨隔蘭亭曲水筵欲買春光無定價
東風撩亂擲榆錢
過燕川渡
早過燕川渡千峯插不虚雲開微見日水淺不侵車風
急樵歌響霜寒木葉疎緣溪東北去岩後有精廬
和副樞吳諫議寄題廣化寺東軒
淨居高有四禪天更對伊嵩闢廣軒塔聳千花依鷲嶺
舟浮一葉上龍門雲藏古木當危檻風逓疎鐘過遠村
我有草堂南澗口一回西望一銷魂
宫詞
體輕合不勝鸞釵常羡同心上苑梅翠輦不來珠箔卷
漆盤猶貯夜明苔
跋范希文手書伯夷頌墨跡
書從北海寄西豪開卷裁窺竦髦毛范墨韓文傳不朽
首陽風節轉孤高
送時郎中
一從辭畫省洊歲守坤維久浹于藩任常分乃睿思六
條遵漢寄千里奉堯咨按部壺漿擁行春茜旆隨握蘭
班已峻拔薤化方施吏服蒲鞭恥童懷竹馬期不藏金
似粟傾降雨如絲每見求民瘼寧聞拾路遺責躬還掩
閣察吏更褰帷好續循良傳宜刊德政碑奸邪隨草靡
權黠望風移渤海繩皆治葵丘戍及朞佩牛登富庶負
虎變淳熙雲路徵賢日星郎拱極時將升嚴助室暫輟
阮咸麾挽鄧舟停水思何詠載岐魚城初解印鳳闕即
移墀曲榭青雲路離筵白紵詞珻簮縈别恨金酒折芳
枝從此三巴俗多吟蔽芾詩
盤谷
巉巗太行高其下有幽谷環繞兩峰間盤曲廓山腹甘
泉注肥疇茂艸映修木勢阻絶喧譁岩深易潜伏昔人
有李愿築地一區獨白鳥依蘆塘菰花映茅屋心怡適
所安憂大反忘欲掉頭不肯應謂我此樂足友人韓昌
黎文章驚世俗長言麗辰星落落燦珠玉好事買名石
鐫文寄崕澳巳經三十年磨滅僅可讀我來不復見命
吏廣追逐訪知石氏處猶畏長官督不愛石上字秋風
一砧覆易之以千金復使置巗麓從此生光輝萬古從
瞻矚
溴泉
潺湲北山水繚繞南城皋晴灘錦石亂擊觸春湍豪誰
謂溴梁大不能容魴魛臨流自縮手揭累應徒勞
枋口
下馬入枋口漾舟緣碧溪雪消山骨瘦風定浪頭低數
里復登岸羣賢同杖藜徘徊巗石畔尋覓退之題
珍珠泉
三環叠湧汛珠流羣水相從落濟溝一𣲖山光傾翠巘
暮春逐景最堪酬
宿少林寺
六六仙峯繞佛居俗塵至此暫消除西來未悟禪師意
北去還馳使者車五品封槐今尚在九年面壁昔何如
心知一宿猶難覺花藏重尋貝葉書
靈都宫
再到靈都訪舊遊青山依舊白雲秋燒丹帝子名猶在
憩鶴仙人迹尚留萬軸玄科瑶笈重滿庭涼露木樨稠
千年物外栖真地肯許風烟占一丘
拔劒泉
拔劒隆平近北堧一溪獨涌勝羣涓仍思昔日天工巧
演出淮源灌玉川
平陽洞
平陽石洞本天然上有幽林下有泉野客栖遲堪養道
蓬萊無處不成仙
兩宋名賢小集卷七
