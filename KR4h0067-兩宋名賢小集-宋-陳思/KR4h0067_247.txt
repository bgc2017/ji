兩宋名賢小集卷二百四十七
宋陳思編
元陳世隆補
翠微南征錄(六)
華岳
嘲熱
赤帝乘龍駕火車晴空燒斷暮天霞流金爍石休相酷
少皞看看催戍瓜
三友亭
老松疎竹間梅英三友如何獨擅名應是枇杷并檜柏
當時無力預同盟
青樓贈别
笛聲吹徹玉樓寒金鴨香銷更漏殘含淚欲揮羞不敢
倩他銀燭向人彈
枕上吟
畫角梅花吸曉寒數聲清徹碧雲端誰知有客愁無寐
一掛鄉心不奈酸
重九
破帽無情不受吹滿頭霜雪已如絲菊花笑我三年客
風物撩人九日詩三楚膏腴已煨燼二江皮肉更瘡痍
子卿三月無音信鴻雁南來何所之
禱梅山
許我登龍尚未還作詩更為謁梅山如何威惠推千載
猶使英雄困八蠻神不提身歸虎帳鬼須擘口動龍顔
聰明儻為扶宗社願借風雷頃刻間
寄西山
姓名久不到西山覓便無風鼻漫酸天塹有花春信急
地爐無火夜堂寒青燈昔記對牀卧白髮今羞把鏡看
見說北歸常有雁一書無惜報平安
再禱梅山
梅山昔叩五通仙曾許英雄第一籖恰遇塵埃常擾擾
如何泥濘尚淹淹若非推入高宗夢須是驅成太史占
他日嵩高詠申甫一香先為大王拈
怒題
壯氣横秋面渥丹男兒未遇指休彈賣漿豈料周分國
盗粟焉知漢築壇脛脡未甘纏俗鞅髑髏不信誤儒冠
夜深踢起牀頭婢和淚挑燈把劔看
寄范茂卿
社風吹迸雨前枝正是施工北苑時小胯未封纔入盝
短鎗初拆半含旗一盆臘雪分龍井萬杵春雷入鳳池
見說貢餘山畔積小煎還肯換新詩
題溪莊
山擁青螺出粉牆水環銀帶插溪莊一百五日雨翻浴
三十六宫人鬭糚蝶翅拍花催舞袖鳳毛翻錦入詩囊
新歡舊恨知多少且對東風醉幾場
竒見
紅牙催拍燕飛忙一片行雲遶畫堂眉黛蹙成遊子恨
臉紅燒斷故人腸榆錢不買千金笑柳帶何須百寶糚
舞罷隔簾偷送目不知誰是楚襄王
思故人
太乙年來落冀并幾多豪傑未成名堯天日月計和玉
胡地山川知耀卿盧六驅風能破屋陳三平水可傾城
年來幕府勤延攬何事諸兄未有聲
呈古洲老人
衛霍勲名李杜才纔過四十也心灰俗塵趁少便披拂
詩料空多難剪裁時事漫提眉便皺家懷未說眼先開
朱簾更倩梅香挂要得銀蟾入座來
訓小童
飯罷令人喚小童敢煩提耳為開蒙芎茶不用焦湯點
紙被還將豓火烘醉欲伴眠當倩月熱求揮汗合邀風
他時我建清油幕廉汝封侯學衛公
郊飲
茅舍松棚隔小橋碧帘斜挂竹籬腰豬頭煮去和皮擘
牛肉秤來帶骨燒村酒不圖邀客醉埜花復喜向人嬌
歸舟不用撑明月只倩西風借晚潮
西爽
客子東南不著家主人北里恣豪奢夜深常倩月移竹
春老不煩風埽花暮雨送凉歸枕簟夕陽留客賦煙霞
何時執手闌杆外同把功名誓鏌鎁
斗齋
八方無處著瞿曇百合中間寄一龕滿挹酒漿供里北
平量風月借和南腰如可折豈徒五涎若果流何待三
更喜小窗能就拱夜寒江静看山函
呈楚南僧
剛腸未肯報平安擬把功名一儋儋方向杏壇逃敗北
却於蓮社得和南香同世事炎還涼茶類人情苦始甘
大抵久長同佛法此心何處不瞿曇
山居
布作寬袍竹作冠蕭然萬慮不相關數聲横笛煙霄外
一箇閒人天地間若遇急流須勇退從教倦鳥不知遷
百年富貴君休羡得似浮生半日閒
吳伯叙
太平官府不停囚求劍烏衣欲刻舟私筴是鷄難做鶴
公庭得馬便成牛不疑若受千金謗膠鬲當貽萬世羞
見說明公在蓮幕不知能鑑此冤不
讀史
史筆如衡須正持莫教浮誕出無稽已成帝業從烹父
未得王師休殺妻秦逸號眠為抱虎劉狂名舞作聞鷄
麟經削後無全筆磨玷吾當問白圭
建安暮秋
斜陽望斷水平橋古柳蕭疎已半凋魚躍浪花翻水面
雁拖烟練束林腰花時無鏹能追驥月夜有詩堪續貂
回首故鄉多少恨亂山無數路迢迢
三衢道中
西風吹夢落青帘濁酒三杯路二千别岸舟行秋色裏
故人家在夕陽邊囊中有藥難醫國竿上無鈎可釣賢
見說近來書籍貴監唐川漢莫論錢
秋望有懷
片雲和雨卷西風綽盡遮闌眼力雄遠水半連晴漢碧
暮霞全借夕陽紅姓名未得聯諸子鬢髮皤然已一翁
欲識翠微詩外意豈徒憂國願年豐
送李子方
亂雲推月上層樓樓上珠簾不下鈎雞翅拍開珠戶鎖
雁聲喚上木蘭舟黃花撚酒留人醉紅葉題詩倩水流
李廣不侯人不笑笑他人作爛羊頭
寄兩庠同舍
昔年搥鼓叩天閽遠謫南州七度春大享有恩來北闕
小囚無路脱東閩烏衣座滿民流血畫燭簾深案積塵
見說九重宵旰慮長沙猶有少年人
呈㳂漕宰
長亭不作馬蹄迂一葉孤蓬入帝都星布關津皆自放
雷封纂節獨相拘可憐罔市千般有誰信虚舟一物無
為祝琴堂早催發片帆連夜過姑蘇
送詹仲通縣尉
秋郊送行色執别臨清流風神掣回柳故故牽衣裘吟
螿附草際催客登蘭舟問客何所之駕言京闕遊愚聞
京闕間多難三春秋門外炙魚肉關内羅羊頭鼎却吠
堯犬冠還楚沐猴和戎重輸費廊廟有隠憂賑荒少儲
蓄郡國無良謀飛蝗蔽日月兆龜坼田疇君以經濟材
抱負衝斗牛家傳醫國秘殊不諸子侔有用即隆平豈
特為東周願君攄緒餘咳唾聞冕旒管領一世雄克復
歸神州賤子忝知遇脱網將從遊相隨上凌烟也勝登
瀛洲作詩告於君君其許之不
寄大庾郭縣尉
前年建安櫂始識韓荆州一見辱知遇許我常從游尋
幽訪赤壁買笑陪青樓有酒即命駕夜飲忘觥籌雪香
飄梅花歸駕仍遲留送君城北隅歲事希一周告德雖
未久有懷奚所投客來自錦溪知為藍田遊摳衣欲趨
隅其奈風馬牛方圖拜尺紙文此不敏羞乃復三不緘
獲戾于君侯謫客千典刑宜爾餐吳鈎幸不畀我死殘
喘延俘囚搜索徧中外釋縛良無由始思鵾鵬翼庇我
反手猶嘘燈拂毫楮尺素馳星流荷公三復還惻然添
我憂許我京闕間與我為良謀於今秋復冬俟命猶置
郵西風掠天宇魚雁俱沉浮未審恩波中許我共濟不
我材襪線短願公廣甄收他日賓幕府鏖戰當焚舟公
兮不我援復駕言焉求
羣鷗
一聲漁笛發中流驚起平沙萬點鷗去盡青天回欲集
梨花無數落汀洲
雪中有戲
一夜風神揭海神盡將純素掩丹青四圍白壁成千嶂
萬里紅塵没一星搭岸柳條横玉帶壓牆梅萼上銀屏
好將今日平淮策說與當年李愬聽
憂世寄清溪友人
廟堂無計息干戈國士銜冤弔汨羅尺五指天均日月
八千里地舊山河人無遠慮心徒切里有新喪巷不歌
况是十年芹泮客倚闌尤覺淚滂沱
嘲曹掾友人
世態年來日日新宦途澆薄更驚人闕期動徹連三政
選調無疑費百緍是吏有囊盛短卷非財無藥療長貧
參軍也勝陶彭澤且糶官糧醉幾巡
囚中記貧
英雄不遇不憂貧獄吏從教喚不譍煮飯只燒沽酒罐
讀書權借守囚燈堪嗟世事危如卵無怪人情冷似冰
勿謂功名成倖致志公終不是閒僧
兩宋名賢小集卷二百四十七
