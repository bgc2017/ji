兩宋名賢小集卷二十九
宋陳思編
元陳世隆補
魚樂軒吟稿
張維字仲欽延平人隆興中通判建康府事乾道中
廣西經略安撫使
太守馬太卿會六老於南園
賢侯美化行南國華髮欣欣奉宴娛政績已聞同水薤
恩輝遂喜及桑榆休言身外榮名好但恐人間此會無
他日定知傳好事丹青寧羨洛中圖
庭鶴
戢翼盤桓傍小庭不無清夜夢煙汀静翹月色一團素
閒啄苔錢數點青終日稻梁聊自足滿前鷄鶩漫相形
已隨秋意歸詩筆更與幽栖上畫屏
玉蝴蝶花
雪朵中間蓓蕾齊驟開尤覺繡工遲品高多說瓊花似
曲妙誰將玉笛吹散舞不休零晚樹團飛無定撼風枝
漆園如有須為夢若在藍田種更宜
歸燕
社燕秋歸何處鄉羣雛齊老稻青黃猶能時暫栖庭樹
漸覺稀疎度苑墻已任風庭下簾幕却隨烟艇過瀟湘
前村認得安巢所應免差池揀杏梁
聞砧
遥野空林砧杵聲淺沙栖鴈自相鳴西風送響暝色静
久客感秋鄉思生何處征人移塞帳即時新月落江城
不知今夜搗衣曲欲寫秋閨多少情
宿後陳庄
臘凍初開苕水清烟村遠客漫吟行灘頭斜日鳬鷖隊
枕上西風鼓角聲一棹寒燈隨夜釣滿犂膏雨趁春耕
誰言五福仍須富九十年餘樂太平
貧女
蒿簮掠鬢布裁衣水鑑雖明亦嬾窺數畆秋禾滿家食
一機官帛幾梭絲物為貴寳天應與花有秋香春不知
多少年來豪族女總教時樣畫蛾眉
孤帆
江心雲破處遥見去帆孤浪闊疑升漢風高若汎湖依微
過遠嶼彷彿落平蕪莫問乘舟客利名同一途
送丁遜秀才赴舉
鵬去天池衆翼隨風雲高處約先飛青袍賜宴出關近
帶去瓊林春色歸
西湖再開和劉穎韻
不賢那得似長城偶息潢池盜弄兵静沼何妨無事飲
幽尋聊寄所居名千山倒影河新復兩洞迴波景旋生
紀事還須武陵筆亭成唯擬看題榮
題張公洞
年來行樂與民同探穴追蹤太史公幽洞初開名易著
蒼崖新刻句難工風驅俗駕松扉外雲鎻仙丹石室中
付與山僧司管鑰勿教勝地草蒙戎
登七星山
列岫凌虚滃翠嵐瀧泓澄徹七星涵巖瞻好向西湖著
飛去何妨自嶺南
兩宋名賢小集卷二十九
