兩宋名賢小集卷八十
宋陳思編
元陳世隆補
青山集
郭祥正字功父當塗人母夢李白而生少有詩聲梅
堯臣方擅名一時見而歎曰真白後身也登進士熙
寧中知武岡縣保信軍節度判官為王安石所詆旋
以殿中丞致仕後復起判汀州有政聲公餘與郡守
陳軒觴詠酬酢又知端州棄去隠於縣之青山題所
居曰醉吟菴著有青山集
百歲王姥自云平生未嘗服藥
不服丹砂不養真老來天與健精神自憐五十頭垂雪
始見人間百歲人
代刺訪歷陽孫守公素
月洗晴江秋愈清扁舟西渡歷陽城漁翁贄見無羔雁
滿䄂盈襟皆月眀
遊仙四首
漠漠出寒霧悠悠趨太清珠樓被重綃靈花紛素馨青
衣捧綠章磨丹書姓名為我横玉笛一奏雌龍聲
非塵復非烟氲氲散紫清乃知泠風御翛翛恣遊行忽
逢黃金闕云是玉帝京逍遥侍御者不假精銳兵
澡心華池液熏手玉樓香一披寶神經衆真共來翔七
言詠良遇至音迭琅琅珍重衞夫人行草記瑤章
仙家無四時瑤草常芬芳五岳倏來爾玉鞭驅鳳皇得
道迭相度不聞嫉賢良所以心無邪人人自年長
春日獨酌三首
桃花不觧飲向我如情親迎風更低昂狂殺對酒人桃
無十日花人無百歲身竟須醒復醉不負花上春
平生最嗜酒况復就花飲眀月正照人吳姬安得寢更
起盡餘杯擊碎珊瑚枕
幾日待春光春光易衰歇流年信密移誰能保肌髮何
須秉蠟炬今夕值眀月但願海變酒拍浮長出没歸來
歸去來蓬山有仙闕
懷友二首
夕陽在窗戶凉氣何處來微風汎庭柯蕭蕭歷空階抱
琴一寫之冰霜濺孤懷但惜對樽酌而無良友偕聊將
幽獨思滔滔寄長淮
晚坐庭樹下凉颸經我懷亦有樽中物佳人殊未來佳
人隔重城誰復為之儕瞻雲雲行天步月月滿階想聞
誦聲作崩騰瀉江淮
東湖
東湖北溆水相通千里荷花半白紅冷豔已能消酷暑
暗香時復散清風欲眠别浦無漁艇且倚疎欄學釣翁
雲起仙庭飛晚雨洒然身世出塵籠
贈子中修撰
承眀厭直下天來聊寄招亭小謝才珠迸玉盤詩得句
月騰金浪酒盈杯江城未許民心借京國顒瞻召節回
試問行年俱乙亥固應憐我困蒿萊
子中修撰叠嶂樓致酒
重山複水碧相連勝地欣逢太守賢欲倒樽罍秋色裏
故邀賓客畫圖邊丹青迥壓王摩詰騷雅仍兼白樂天
莫戀宣城風物美玉堂提取筆如椽
次韵陳思道見送之什
誰聽袁宏夜半吟一時傾盖便知心疲駑自信難追驥
秀木從來忌出林巧匠旁觀應縮手眀珠所得已盈衿
嶺頭孤唱思君和著月梅花似縷金
六祖大湧泉
金鐶一卓透曹溪禪祖心傳上上機流出山腰蒼兕吼
涌開池面碧綃飛應同霖雨能蘇旱莫比滄浪只濯衣
不願夕陽催我去要隨幽鳥帶雲歸
江亭
江亭孤坐久野望眼偏眀映日浮雲薄搖風細柳輕出
墻新笋熟拍岸晚潮生遣僕沽春酒幽歡取次成
幽居
春晚堪行樂幽居獨閉門忘形付詩酒吾道委乾坤壞
壁蝸涎亂殘經鼠跡翻交遊今已絶孤坐欲何言
水花
水畔花饒笑歌枝映小亭日光烘欲醉江色冷還醒淺
白渾迷鷺殘紅尚襯萍幽人頗蕭索此地要頻經
王元常家蔵鍾隠畫三害圖
老鍾筆法何竒古三害精靈一圖聚周生自握蒼精龍
白額長蛟甘喪沮危橋跨水壓波濤巨木翻風暝烟霧
挺然獨往知忘軀敢謂誅邪天地助三日生還動閭里
千載遺蹤存絹素薄蝕已更人仰之自古賢豪遺細故
何獨今人無此人已覺丹青有深趣江南印璽尚如新
國破蒼茫畫誰付一圖分裂蔵三家離合悠悠歲時度
只今皆屬丞相孫挂向高堂邀客顧倏然風雲駕霹靂
雨來平地銀潢注珍綈收蔵卷不徹直恐變化復入江
湖去
謝鍾離中散惠草書
丈人行草天下無體兼衆善精神俱少年弄翰今懸車
一幅不博千眀珠墨池翻瀾化鯨魚老木半折傾藤枯
霜天一陣來雁鶩荒陂數點眠鷗鳬換鵝瘞鶴雖已矣
折釵劔舞成須臾心通造物乃神速伯英懷素真其徒
邇來作我醉吟贊寶藏二妙歸江湖要將垂法數百載
摩挲青玉親傳摹文人善吟仍善奕名譽豈止專能書
名譽豈止專能書皎如皓雪盈冰壺
溪岸
溪岸逢春暮柔條儘意攀輕鷗翔近渚好鳥響空山小
艇長欹側孤雲自往還遠遊成底事白首憶鄉關
客問
來時麥未吐今見秀盈畦投穽還遭石登雲孰有梯爾
䜛徒似錦吾醉只如泥行止無勞問空山杜宇啼
松風
夜寂松風度魂清客枕寒琴聲傳不盡詩句寫應難驟
雨傾瑤砌真珠落玉盤隱居如可訪吾欲跨翔鸞
寓館
一徑松隂合重門院落深客來聽鵲喜春過惜鶯吟風
月時經檻塵埃不到襟黃庭看在手白雪任盈簮
深夜
四天垂翠碧一水湛星辰寂寞殊方夜漂流片葉身帝
鄉勞夢想客路只風塵鐘鼔還催曉深慙釣渭濱
石室後遊
七星山色碧離離山下空巖世所希不獨霧深知豹隠
有時水長見龍歸方牀瑩潔仙人座文石縱横織女機
旋剔蒼苔辨陳迹李邕詞翰亦依稀
留湯主簿小飲
窮荒得見故人稀話舊還驚歲月飛君有兒孫能力學
我無金谷可言歸靈仙觀裏黃柑熟宋石江頭白蟹肥
北望何時同此樂暫留行棹莫相違
次韵陳文思見寄
星灣高會豈能忘萬丈離愁寸寸量東閣賦梅攄錦繡
南山射虎凛冰霜功名未得封千戶耕鑿何由共一鄉
春蕨秋鱸味偏美時聽社鼓醉淋浪
次韵林辨之長官送别之什
十年相識跡非疎今日江亭歎别車牢落名聲䜛謗後
支離形影瘴氛餘從來仕路誰能捨却返家園欲自如
烟浪一舟無長物罷官只似到官初
謝洪甫黃安中尚書惠雙泉二首
北風遮莫阻歸舟公有雙泉慰客愁玉斗貯來雲尚凍
金焦傾處蟻爭浮黃花遙想東籬畔白浪正翻南浦頭
醉魄忽成蝴蝶夢却尋春色到皇州
北風變冷水歸瀯南浦扁舟未得行孤雁叫雲詩膽碎
怒濤舂岸客魂驚誰陪高論應懸榻想有雄詞欲膾鯨
病骨支離難強起尚蒙樽酒慰餘生
和敦復留題池州弄水亭
我寄江南隠數為弄水遊讀君弄水篇感慨攀巢由赤
脚踏雲雨投竿玩河洲鷗鳥不見猜飛舞相應酧誰傾
百斛珠跳躑無復收一發海客秘爛副貧家求李杜縮
光焰王謝慙風流開卷起予興飄欲乘桴浮如觀秋浦
圖晚景入兩眸愛之不能捨饑魚適吞鈎嘗置几案間
出没窺嵓幽一别幾何時歲月已十周跡滯若匣劍綉
澀不可抽何當隨君車吟哦與君侔
謝胡丞寄錫泉十瓶
憐我酷嗜茗遠分名山泉兹山固多錫泉味甘尤偏幸
遇佳客便十缸附輕船開缸潄清冷不待同茗煎想君
民事休時時造泉邊入碾龍鳳碎浮甌乳花圓一啜未
能止七杯誇玉川兩腋生清風飛逐蓬萊仙江心與谷
口校之孰為妍欲報吾子惠仍思陸生賢
答魏椽招飲
我欲招魏子小山嘗白醪月華雖未滿已覺秋風高何
物侑樽酌肥鱸并蟹螯一飲洗百憂軒冕稍可逃此語
未及發辱君先見要乃知志趣同盍簮皆後僚亦應喚
舞娥紅雲欲飛飄不然避謗傷淡話傾漁樵期歸一酩
酊世事如芭蕉
和陳椽效陶齋
君欲效陶潜超然異冷趣開齋即吾廬欣欣同所慕潜
魚不羣遊栖鳥不返顧無意亦無我何思復何慮遂超
羲皇上日夕自休裕百年能幾何不知歲云莫終當隨
白雲悠悠北山去
送楊伯玉還京
伯玉弘農侯頎頎真丈夫首雖峩武弁滿腹藏詩書三
年監部兵一日云觧符考之閭井言公廉卒如初未嘗
害一物縱捨乃有餘我方卧空屋坦跣與世疎感君數
相過晨坐定及晡新詩并美酒問遺無時無老境重可
惜遠别復何如羡君五福全客官奚拘拘子孫既禄仕
京城富園閭精神趁強健優遊早懸車祝君可以歸為
君吟歸與
訪林居士
門無車馬綠生苔今日軒窗為我開邂逅同為方外客
得攜笻杖等閒來
白蓮禪師北軒
家風清白世相傳自小能吟晚好禪瀟洒一軒無長物
荔枝茶品寫遺篇
齋公長老卧雲軒
雲本無心師亦閒閒身聊卧白雲間白雲不滅身長在
時往香臺請供還
睡起
睡覺紗厨酒尚醺老來詩句怯題春冥搜一夜添華髮
不認青銅鑑裏人
仲春櫻桃下同許損之小飲因以贈之
君不見古人悲歌愁殺人一片花飛減却春徑須沽取
就花飲暫時爛醉陶天真借令黃金大于斗豈買人間
百年夀但願青春永不歸更得滄溟化濃酒朝酌弗乾
暮傾弗竭東向扶桑採日枝西入瑶池浴眀月梧桐三
尺安足弹重華去矣薰風寒夷齊耻食首陽粟屈子徒
佩瀟湘蘭噫吁千古賢與愚同歸一死胡為乎共君極
飲旦爛醉指點世路皆虛無許損之爾為我滿斟我為
爾高吟相逢莫恨晚結交貴知心坐看南山一片霧忽
成千里萬里之春隂
左蠡亭重九夕同東美玩月勸酒
平生看月無今宵一亭危在山之椒下瞰揚瀾連左蠡
白琉璃地覆鮫綃欲披錦袍搥鼓過世無賀老誰相和
屈原憔悴湘水濱夷齊自守西山餓且來登高望眀月
拂拂霜風濯煩熱身心都在清凉宫一點無塵光皎潔
與君同遊執君手况逢令節當重九不憂短髮還吹帽
頭上有巾先漉酒飲醇酒望眀月我歸姑孰溪君赴黃
金闕眀年此會知誰健細看茱萸莫輕别
西山謠寄潘延之先生
男兒無成羈薄禄日月相推猶轉轂誰向生前悟此生
西山山人挂冠速買田築室臨西山時來石上横琴弹
千古萬古治亂事一曲兩曲頓挫松風寒門前禾熟醖
美酒故人車馬留盤桓榮亦不足貴辱亦不我干但願
青山綠水兩不變醉醒自得窮觀玩名落人間非所欲
閉門且喜辭憂患君不見李太白朝為酒家仙暮作金
鑾客醉裏題詩宫妾扶自謂遇君今古無一朝䜛言入
君耳夜郎遠謫吟魂孤到死空言竟何補何如道行及
妻子西山人孰可比晴空矯矯孤雲飛欲往扳援無路
岐
贈陳懶散
懶散翁何怪竒形容磊落似元亮情性孤高如伯夷靈
臺瑩澈軒轅鏡妍醜莫辨毫與釐生涯只寄一壺酒萬
事掉頭予亦知或乘爛醉說儒佛風雲座上騰蛟螭顯
晦自任不可測頭角變化將有時驚人一鳴冲天一飛
豈能齪齪事小隠堯舜君臣方有為嬾散勿懶散石渠
金馬須翁馳
和倪敦復觀梅二首
聞說觀梅借燭光今宵為我更開觴月來枝上冰生豔
風過梢頭玉有香羌笛幾聲傳舊曲菱花一夜照繁粧
坐中老杜凌何遜索酒題詩思欲狂
江月江梅鬭冷光就梅臨月舉瑤觴素娥未許風搖影
青帝寧容蝶採香迢逓一聲羌笛怨輕盈千點玉人粧
出塵標格情多少東閣曾令杜甫狂
題方處士卷尾
子陵獨往已千年處士重來把一竿治亂不同非我計
文章聊許後人看璞中美玉誰彫琢潭底神龍會屈盤
七世有孫方遇主風流長在瀉驚湍
重陽懷歷陽孫公素太守
重陽應與客登臨隔水無緣預盍簮濁瓮撥醅初汎蟻
佳人纖手鬭挼金南來縱有鷄山賞北望頻興魏闕心
安得快風吹我去勇提椽筆伴君吟
公素送酒復次前韻和答
惨别城東秋未深相思白髮已盈簮遠分酒味須頹玉
正是秋香欲散金潤澤生民公有志浮沉末路我無心
扁舟眀發穿南斗聊學滄浪漁父吟
送賈眀叔侍御守宣
直節忠言久不聞堂堂今見賈生孫老姦去位朝廷正
聖母憐才德業尊句水曉光塵不染敬山秋色玉無痕
北樓把酒頻邀客紫詔傳呼下國門
碧溪亭
山光與溪色一碧瀉雲中倚檻久未去更聽松上風
月
安得妙畫師畫取眀月夜將期月暗時展向松窗下
自釋二首
去日不可追來日已無多衰頹復自念遷謝當奈何賢
達并愚賤百歲同消磨不如詠觴酌徘徊盼庭柯流翠
自成幄好風時經過憎愛理兼忘虛淡神所和運盡即
隨盡葬骨南山坡
遭時如堯舜擊壤歡且歌歸田尚叨禄天寵固已多敢
復邀長年萬景隨流波有酒即觴酌風日眷清和俯悲
秦晉士含饑避干戈
題化城寺新公清風亭用李白原韵
唐時升老亭剪棘今重開南瞻峨嵋闕北峙凌歊臺新
公將家子為僧亦多才譬彼獨鶴唳安用羣鷄猜或彈
玉軫琴傾耳濯纖埃清風不知處冷冽時時來吹雲雲
窈窕吹月月徘徊幽人許共賞渴心咀珍梅了然得真
味塵魔自崩推令姪人豪杰書名駭奔雷(其姪冲雅善書)禪談
屢終久茗酌無餘杯還歌太白篇事往良可哀古今倘
同轍浩氣不寒灰
追和李白姑孰十詠
姑孰溪
源從丹湖來奔流朝北極雙橋跨長虹千艘濟民食月
華動清曉岸柳搖行色文王未出獵垂竿人莫識
丹陽湖
湖光際長天永日微風止菱歌一舟去雪陣羣鷗起荷
香迷近遠秋色瑩表裏試問賀季真何如鏡湖水
謝公宅
山腰存廢址昔是元暉宅林藏幽鳥聲月弄野棠白高
賢百年盡遺事千古積此興欲誰論摩挲問磐石
凌歊臺
高臺築千尋勝景供遠目雲烟護城郭吳楚接川陸不
知歌舞散雌鳳叫空竹鬼火照殘碑應有精靈讀
栢公井
環宫鑿九井井深泉不竭舊甃缺瓊瑶新苔荒歲月重
吟太白題興自相公發我欲喚嫦娥團圓伴澄澈
慈姆竹
一種碧琅玕攢根繞蒼島濃隂不透日密幄得春早笙
隨緱氏仙釣入磻溪好欲識化龍蛇唯應雪霜保
望夫山
登高望天涯化石與君别秋鬢霜露深春山薜蘿發旅
雁只空飛悲咽長不絶行客歸去來芳心可休歇
牛渚磯
長江瀉危磯雷怒安可向烟雲忽藏月鯨鯢互噴浪朱
衣吐犀火丹青豈能狀引杯聊醉吟徑卧巨鼇上
靈墟山
仙人赴金闕靈墟躡高路空見白雲飛想乘黃鶴去月
冷步虚壇苔深煉丹處塵寰欲何為光隂等閒度
天門山
巨靈擘蒼山勢分金闕對月引曉嵐交江翻寒影碎雙
鳬落人間千帆出天外我欲往高吟凌虚踏煙靄
送錢朝請還臺
銓選相逢弱冠前竹符分得各皤然開樽且喜君尤健
問舍應輸我最先北上有心思報國南來無物載歸船
冰清世澤源流大須享人間五福全
蕪隂北寺檜軒
青幢碧盖儼天成翠色濛濛滴畫楹禪客自陪千歲老
遊人時把一樽傾耻隨桃李春風短奪得松篁夜氣清
安有鬼仙提巨筆不容左紐獨傳名
病中先寄慎宰閻公達承議
松檟相望孰俊名高才暫屈浚蒲城公庭寂寂無留訟
四野熙熙有讓耕未作鹽梅調鼎鼐且鏗金玉直蓬瀛
病骸尚阻趨東閣懷抱思君為一傾
陪朱行中龍圖飲澄惠院二首
寒烟淡日滿滄洲臺榭相通一徑幽志欲吞吳嗟隔水
力能存魏密藏舟紙窗趁曉開黃卷蒲葉涵春付白鷗
千載廢興何可問一樽濁酒更遲留
島嶼回環水遶堤碧蘆青荇密相依凌風戰艦知何處
落日遊人尚未歸細細佛香時入座雙雙沙鳥静忘機
使君自是蓬萊客倚遍闌干戀翠微
小池白鷺
白鷺白如銀窺魚意思馴此中無彈弋莫厭往來頻
兩宋名賢小集卷八十
