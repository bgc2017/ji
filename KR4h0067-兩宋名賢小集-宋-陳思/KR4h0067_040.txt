兩宋名賢小集卷四十
宋陳思編
元陳世隆補
王岐公集
王珪字禹玉成都華陽人也徙家開封父準為太常
博士秘閣校理珪少好學日誦數千言及長博通羣
書舉進士廷試第二為大理評事通判揚州召試學
士院遷太子中允直集賢院同修起居注改右正言
知制誥其文典麗有西漢風嘉祐初為翰林學士初
詔以三聖並配于郊温成皇后立廟城南牲幣祼獻
登歌設樂同太廟珪曰三后並配欲以致孝也而瀆
乎享帝後宫有廟欲以廣恩也而僭乎享親于是郊
以太祖專配而改温成廟為祠近世享廟堂上升歌
有節鼓而無柷敔珪言柷敔所以著樂之終始八音
豈容有闕願詔有司攷古增定之是歲明堂始置柷
敔黜節鼓而用摶拊以備八音仁宗以英宗為皇子
珪當草詔明日請對崇政殿曰天下望立皇子久矣
果出自陛下意乎仁宗曰朕意決矣珪再拜賀曰陛
下誠能為宗廟社稷計天下之福也于是退而草詔
英宗即位詔珪撰仁宗諡珪言古者賤不誄貴幼不
誄長天子稱天以誄之欲稽舊典先請于郊遂為定
制仁宗既祔廟珪以嚴父配天之義請以仁宗專配
明堂明年小祥禮官言當以十月祫祭太廟而未終
三年之制宜行時饗既禫請行禘祭珪曰神主祔廟
已嘗告祭奈何禫畢復行饋食乎詔議濮安懿王典
禮珪與禮官合奏宜依先朝封贈期尊稱皇伯濮安
懿王三夫人當封大國執政不以為然其後三夫人
卒如珪議除端明殿學士遷翰林學士承旨熙寧元
年當郊祀神宗疑亮闇珪曰王制喪三年不祭惟祭
天地社稷為越紼行事不敢以卑廢尊真宗居明德
皇后之喪既易月而服除明年遂享太廟祀天地于
圜丘請如故事其服冕車輅儀物音樂緣事神者皆
不可廢從之三年除參知政事九年拜同中書門下
平章事集賢殿大學士元豐二年以階易官珪時為
禮部侍郎當為正議大夫遂越拜銀青光禄大夫兼
門下侍郎同中書門下平章事監脩國史珪嘗薦張
璪不用珪曰臣為宰相三薦璪矣而不見用是臣失
職也請罷神宗喜曰宰相當如是神宗欲以内侍李
憲主兵珪奏非祖宗故事陛下獨不鑒漢唐之亂乎
五年拜尚書左僕射兼門下侍郎以蔡確為右僕射
初神宗既新官制先謂執政曰官制將行欲新舊人
兩用之又曰御史大夫非司馬光不可時珪確相顧
失色珪憂甚不知所出確曰陛下久欲收復靈武公
能任責則相位可保也珪書謝之自是西師深入靈
武之役死者十餘萬蓋自西邊用兵神宗嘗持淺攻
之議雖一勝一負猶不至大有殺傷至于西邊將帥
習知兵事亦無肯言深入者非珪確不歴外任不習
邊事無敢開此議者神宗不豫珪奏乞立皇太子請
皇太后權同聽政候聖體康復依舊神宗首肯之皇
太子既立未幾神宗升遐哲宗即位拜金紫光禄大
夫封岐國公薨于位贈太師諡曰文恭有文集百卷
號華陽集
大饗明堂慶成
皇祐更秋律明堂奉帝禋粢盛雖薦德霜露本懷親於
赫朝三后無文秩百神几筵交玉幣重屋近星辰邃幄
留飇御清壇墮月津衣冠漢儀舊金石舜韶新受胙開
宣室鳴鐘降紫宸羣隂光復旦叶氣斗迴春靈貺叢千
祝豐恩滲四垠慙非老詞筆徒學煥堯文
呈永叔書事
誥書初捧下西廂重棘連催暮鑰忙綠繡珥貂留帝詔
紫衣鋪案拜宸香卷如驟雨收聲急筆似飛泉落勢長
十五年前出門下最榮今日預東堂
依韻恭和聖製上元觀燈
雪消華月滿仙臺萬燭當樓寶扇開雙鳳雲中扶輦下
六鰲海上駕峰(一作山)來鎬宫春酒沾周宴汾水秋風陋
漢才一曲昇平人盡樂君王又進紫霞杯
梅花
冷香疑到骨瓊豔幾堪餐半醉臨風折清吟拂曉觀贈
春無限意和雪不勝寒桃李有慙色拈枝試並欄
遊山寺
寒日征驂懶復迴經宵仍喜駐巖隈逕盤幽跡遙知鹿
林逗清香定有梅曉影瘦猿窺澗溜夜聲肥羜灹爐灰
我心非動亦非静白足禪僧無妄猜
依韻恭和聖製龍圖天章閣觀三聖御書
半夜傳君召西清閱帝文筆迴丹穴鳳歌起沛中雲御
幄金虬轉仙墀羽仗分君王自天縱況復睿心勤
和王原叔内翰有懷
暮鑰嚴温省宵鈴静浴堂銀花無奈萎瑶草又還芳夢
久聞仙笛班清犯曉霜帝閽何所叩一炷祝堯香
次韻和元厚之平羌
詔收新土鳳林東四百餘年未奏功葱嶺自横秦塞上
金城還落漢圖中輕裘坐款無遺策解髮來庭有舊風
零雨未濛音己捷不勞歸旅詠周公
聞种諤米脂川大捷
神兵十萬忽乘秋西磧妖氛一夕收疋馬不嘶榆塞外
長城自起玉關頭君王别繪凌烟閣將帥今輕定遠侯
莫道無入能報國紅旗行去取涼州
依韻和吳相公從駕之開寶寺慶壽崇因閣
崇因開寶構金碧晝相輝禁蹕隨曦馭層城轉斗機梵
音獅子吼妙相鴿王歸洛水浮神篆天花散御衣塔疑
從地涌棟擬入雲飛上行乘今果羣超懼昨非慧珠常
自照法雨徧成霏但起真如念梯梁不可幾
金陵懷古
懷鄉訪古事悠悠獨上江城滿目秋一鳥帶烟來别渚
數帆和雨下歸舟蕭蕭暮吹驚紅葉慘慘寒雲壓舊樓
故國淒涼誰與問人心無復更風流
宫詞
金鉦畫角警場開天子南郊玉輅來十里青城遥北望
綵雲宫殿月樓臺
鼓角三聲夜奏嚴夕齋清廟宿重簾殿前太尉横銀仗
指點金盆御水添
鑾輿昨夜宿郊壇月淡風低綵䄂寒密寫銷金紅牓子
宫中日日報平安
禁籞春來報踏青御池波漾碧漣輕内人争送鞦韆急
風隔桃花聞笑聲
露井銀牀凍不收深宫花暗曉鶯愁殘紅滿地無人掃
一半隨風落御溝
昨日龍輿幸寶文宸毫金軸展風雲前朝御印從頭坼
重整牙籖甲乙分
盤龍新織翠雲裘檢點黃封玉匣收防備秋來供御著
金箱捧入曝衣樓
十三垂髻碧螺鬆學舞經年後苑中近日昭儀抄姓字
一時宣撥入東宫
内庫從頭賜舞衣一番時樣一番宜才人特地新裝束
生色春衫畫折枝
黃金掌上露華飛朝退君王索輦遲到得經筵春講罷
海棠花影數甎移
焚香重熨赭黃衣恐怕朝陽御進遲禁鼓五更交早直
歸來還是立班時
素霙飄灑住宵寒一寸金花燭淚殘連夜封香宣兩府
平明謝雪到齋壇
盡日閒窗賭選仙小娃爭覓倒盆錢上籌誰占蓬萊島
一擲乘鸞出洞天
麗日祥烟鎖禁林櫻桃初熟杏成隂年年翠輦來遊幸
花落春宫一寸深
夕宴中秋醉廣寒閬風銀闕鎖三山美人半夜歌明月
聲在玉壺天地間
新供御馬可曾騎青鬛連錢碧玉蹄每到殿前祗候駕
金鞍卸下不聞嘶
六龍觀稼奉宸遊齊賀豐年薦麥收後苑宴回卿相出
内官金合送來麰
大家裝著鬭時宜獨自尋常拂淡眉為染淺黃衫子色
金盆添水看鵝兒
簾搖翡翠金風晚瓦濕鴛鴦玉露天秋殿曉開重九宴
内人争貼菊花鈿
崇文殿裏勝蓬萊繡柱扶天祕閣開典籍校讐三閣外
圖書多出禁中來
六宫春色醉仙葩綺戶沈烟望翠華琥珀盤生山芍藥
絳紗囊佩木香花
花外闌干壓翠簷水邊金閣半垂簾内砧敲月黃昏後
坐覺春風一倍添
端午生衣進御牀赭黃羅帕覆金箱美人捧入南薰殿
玉腕斜封綵縷長
選進仙韶第一人才勝羅綺不勝春重教按舞桃花下
只踏殘紅作地裀
七寶闌干白玉除新開涼殿幸金輿一溝汎碧流春水
四面瓊鈎搭綺疏
山樓彩鳳栖寒月宴殿金麟吐御香蜀錦地衣呈隊舞
教頭先出拜君王
天外明河翻玉浪樓西涼月涌金盆香銷甲乙牀前帳
宫鎖玲瓏閉殿門
西風敧葉撼宫梧早怯秋寒著繡襦玉宇無人雙燕去
一彎新月上金樞
夜寒金屋篆烟飛燈燭分明在紫薇漏永禁宫三十六
燕回爭踏月輪歸
晚吹翩翩動翠旗爐烟千叠瑞雲飛何人奏對偏移刻
御史天香隔繡衣
金井秋啼絡緯聲出花宫漏報嚴更不知誰是金鸞直
玉宇沉沉夜氣清
内庭秋燕玉池東香散荷花水殿風阿監探菱牽錦䌫
月明猶在畫船中
東宫花燭彩樓新天上仙橋不鎖春徧出六宫歌舞奏
姮娥初到月虚輪
紗幔薄垂金麥穗簾鈎纖挂玉蔥條樓西别起長春殿
香碧紅泥透蜀椒
翠華香重玉爐添雙鳳樓頭曉日暹扇掩紅鸞金殿悄
一聲清蹕捲珠簾
金作盤龍繡作麟壺冰樓閣禁中春君王避暑來遊幸
風月横秋氣象新
清曉自傾花上露冷侵宫殿玉蟾蜍擘開五色銷金紙
碧瑣窗前學草書
翠鈿貼靨輕如笑玉鳳雕釵裊欲飛拂曉賀春皇帝閣
綵衣金勝近龍衣
鎖聲金掣閤門環簾捲真珠十二間别殿春風呼萬歲
中丞新押散朝班
雞人報曉傳三唱玉井金牀轉轆轤烟引御爐香繞殿
漏籖初刻上銅壺
御案横金殿屋紅扇開雲表露天容太常奏備三千曲
樂府新調十二鐘
宫女熏香進御衣殿門開鎖請金匙朝陽初上黃金屋
禁掖春深晝漏遲
三月金明柳絮飛岸花堤草弄春時樓船百戲催宣賜
御輦今年不上池
内人稀見水鞦韆爭擘珠簾帳殿前第一錦標誰奪得
右軍輸郤小樓船
夜色樓臺月數層金猊烟穗繞觚稜重廊屈折連三殿
密上真珠百寶燈
天門宴閉九重關樓倚銀河氣象間一點星毬垂絳闕
五雲仙仗下蓬山
禁裏春濃蝶自飛御蠶眠處弄新絲碧窗盡日教鸚鵡
念得君王數首詩
鬭草深宫玉檻前春蒲如箭荇如錢不知紅藥闌干内
日暮何人落翠鈿
太液波清水殿涼畫船驚起宿鴛鴦翠眉不及池邊柳
取次飛花入建章
御座垂簾繡額單冰山重叠貯金盤玉清迢逓無塵到
殿角東西五月寒
春心滴破花邊漏曉夢敲回禁裏鐘十二楚山何處是
御樓曾見兩三峰
釣線沉波漾彩舟魚爭芳餌上龍鈎内人急捧金盤接
潑剌紅鱗躍未休
蕙炷香銷燭影殘御衣熏盡徹更闌歸來困頓眠紅帳
一枕西風夢裏寒
禁裏宫鶯曉未啼千牛仗下報班齊銀袍五百趨龍尾
天子臨軒賜御題
洛陽新進牡丹叢種在蓬萊第幾宫壓曉看花傳駕入
露苞初坼御袍紅
碧桃花下試枰碁誤算籌先一著低輸却鈿釵雙翡翠
可勝重勸玉東西
侍輦歸來步玉階試穿金縷鳳頭鞋階前摘得宜男草
笑插黃金十二釵
瑤臺夜滴金莖露水殿涼生玉枕風卧看星河歸閣曉
月斜疎影轉梧桐
臨明一陣梨花雨夢隔珊瑚斗帳明後苑樂聲催引駕
春衫初試覺身輕
盆山高叠小蓬萊檜栢屏風鳳尾開綠遶金階春水闊
新分一脈御溝來
内苑宫人學打毬青絲飛鞚紫花騮朝朝結束防宣喚
一樣真珠絡轡頭
夜深獨倚闌干角玉笛横吹弄月明餘響度雲無處覓
人間聞得兩三聲
新學琵琶曲破成仙韶第一己知名朱絃未落黃金撥
玉腕先聞動釧聲
太尉洮岷破虜回腰垂金帶入關來殿前獻壽天顔喜
花覆千官拱御杯
元夕星燈照露臺六宫歌吹出雲來夜深翠輦歸金殿
十里迴廊錦帳開
後苑歸來月上初天歌吹引六鸞輿春風料峭餘寒重
猶索金函覽奏書
金雞竿下龍旗動萬國華夷拜冕旒十二門開傳詔急
祥雲捧日在樓頭
數騎紅糚曉獵還銷金羅襪鏤金鐶佯佯走馬穿花過
拂拭雕弓對御彎
晚來東殿放笙歌外院池亭得暫過深炷爐香登月榭
闌干西角拜嫦娥
中宫晴雪玉成峰滴露堆寒冷照空三十六窗明月夜
嫦娥渾在水晶宫
兩班齊賀玉關清新奏熙州曲破成畫鼓連聲催隊進
玉人多半未知名
沈烟搖碧透金鋪密下珠簾鎮玉壺近賜趙昌花雀陣
却嫌崔白芰荷圖
内庫新函進御茶龍團春足建溪芽黃封各各題名姓
賜入東西兩府家
博士當年教玉筝六宫誰敢鬭新聲如今舊曲無心理
寶柱一行秋鴈横
宫人捧硯臨香案一幅春綃展素霞玉筯彎環題御篆
風雲金殿起龍蛇
銀盆著水灑毬場馬嚼銜聲立兩行齊上玉鞍隨仗列
粟金腰帶小牌方
三殿飛雲禁鑰開風從天上送香來諸番玉帛朝元日
齊獻南山萬壽杯
黃昏鎖院聽宣除翰長平明趁起居撰就白麻先進草
金泥降出内中書
魚藻宫中淑景長鴨頭新水御池塘竒花深院門門閉
總被春風漏洩香
石刻蛟螭扶繡柱金盤龍鳳走雕楹萬年枝上流鶯囀
屏掩春山夢不成
紅濕春羅染御袍透簾三丈日華高金針百尺穿縫處
一對盤龍落剪刀
霜明鳷鵲樓邊月風落昭陽殿後梅爐炭灺消香獸暖
獨拈香箸撥紅灰
花香著蘂藏蜂翅柳影拖金入瑣窗舞鑑曉鶯無柰隻
認梁歸燕却成雙
玉兔何年上月宫夜深搗藥特無蹤神丹不老嫦娥鬢
乞取刀圭駐玉容
萱草成窠杏子青夜聞禁漏曉聞鶯吹回一覺昭陽夢
帳外春風太薄情
翡翠盤龍装繡額真珠雙鳳蹙花毬時聞玉女牽簾笑
箭躍銅壺不算籌
迢逓金壺漏水長輪更傳點報君王諸宫各進時新果
堆著龍牀駐夜香
殿下排場擊土牛君王玉仗久遲留外人爭卜宜春喜
奪得金泥各自收
千年一偶聖人生豈特河清海亦清瑞應固宜流樂府
行看絲竹有新聲
小雨霏微潤綠苔石欄紅杏傍池開一枝插向金瓶裏
捧進君王玉殿來
金陵懷古
控帶洪流古帝城欲尋舊事半榛荆六朝山色情終在
千古江聲恨未平設險丘陵荒蔓草帶城桑柘接新畊
十年重到無人問獨立東風一愴情
登懸瓠城感吳元濟
將軍戈甲從天下丞相旌旗匝地來堪笑怒螳猶強臂
不知蟄戶欲驚雷咄嗟武相深冤洗指顧山東逆境開
吏部聲名千古在斷碑何處卧蒼苔
三鄉懷古
清洛東流去不還漢唐遺事有無間廟荒古木連空谷
宮廢春蕪入亂山南陌絮飛人寂寂空城花落鳥關關
登臨幾度遊人老又對東風鬢欲斑
登海州樓
城外滄溟日夜流城南山直對城樓溪田雨足禾先熟
海樹風高葉易秋疏傅里閭詢故老秦皇車甲想東遊
客心不待傷千里檻外風烟盡是愁
依韻和蔡樞密岷洮恢復部落迎降
河湟形勝壓西陲忽覺連營列漢旗天子坐籌星兩兩
將軍解佩印纍纍稱觴别殿傳新曲銜璧名王按舊儀
江漢一篇猶未美周宣方事伐淮夷
五日宫中帖子
紫閣曈曨隠曉霞瑶墀九御薦菖華何人又進江心鑑
試與君王却衆邪
題静照堂
身居在城邑趣不落人間門外塵埃滿庭中日月閒風
隨朝梵響雨入定衣斑幾欲攜筇去松隂一叩關
新正帖子
北地凝隂盡千門淑氣新年年金殿裏寶字貼宜春
挽老蘇先生
岷峨地僻少人行一日西來譽滿京白首只知聞道勝
青衫不及到家榮玄猿夜哭銘旌過紫燕朝飛挽鐸迎
天禄校書多分薄子雲那得葬鄉城
題齋宫
鄰雞未動曉驂催又向靈臺飲福杯自笑治聾知不足
明年強健更重來
邵安簡公輓詞
短褐曾陳定羌策汗青猶著立儲書春風澤國吟箋落
夜雨溪堂燕壘疎
兩宋名賢小集卷四十
