兩宋名賢小集卷一百十三
宋陳思編
元陳世隆補
鄱陽集
彭汝礪字器資饒州鄱陽人治平二年舉進士第一
累遷監察御史裏行首陳十事指擿利害多人所難
言者元豐初以館閣校勘為江西轉運判官數上疏
論事元祐二年超為起居舍人權兵刑二部侍郎進
權吏部尚書以寶文閣直學士知成都府未行又降
待制知江州至郡數月以病去卒年五十四
瓦鼔(自新建令仲文得之)
客遊南昌歸歸我四瓦鼔渾完甄冶工質樸棑罌甒觸
之散遺聲往往中商羽聲來殆天得不用詢有瞽野心
愛不徹取之置林宇竹梢奏清風似喜佳物伍岸巾策
笻枝共爾蠲毒暑世浮見此拙坐覺幽興聚丹楹惜異
時蕢桴想淳古君年比余少能亦珍此否
雪夜飲分題得雪字
顛風夜號花木折平明階前三尺雪誰家羌笛落早梅
中夜南樓對明月苦寒厭厭祗夜飲朔風吹人毛髮縮
公才奔放欲萬里應恨低回受羈紲一巢安稳身自在
生涯卻羡鳴鳩拙人生值遇行樂耳世事悠悠無可說
偶有名酒須盡歡醉後嗚嗚呼耳熱君不見戍卒征南
凱未旋戎衣雖厚冷如鐵
寄友人
漢上近多雨江頭應好風想君當此際掛席隨孤鴻翔
龍壓大浪畫鷁凌長空男子四方志生時射桑蓬爾来
何遲遲吾憂秪忡忡安得百頃田稍鄰五老峯早賦歸
去來同為採芝翁
讀史
婁敬脫輓輅獨建金城安韓信出羈旅遽上將軍壇謀
出萬乘驚名飛百夫歎丈夫松桂姿直氣虹霓蟠得時
樹功業未謝婁與韓
次韻堯民同年
飛雪鱠長鯨浮蛆潑新酒故人不我過絶壁頻回首北
崗無斷絶參錯分燕豆觸目事漸新愴懷治平舊龍飛
第一牓四百如蘭友勁氣沮金石高文爛星斗我衰也
久矣彫落幾無有未去真厚顔欲歸猶掣肘盤根發餘
刃想見敏捷手江湖被郛郭雲霧生戸牖顧瞻良集易
歎息幽期後吟到詩輙成吾窮久箝口
答同舍游凝池
仙宫神靈之所宅樓閣倚天一千尺先生好遊猶挾册
藜莧不慙吾鼎食凝祥池頭三月春腰金騎狨多貴人
天邊五嶽烟霞闇海上三山雨露新蛺蝶能飛燕能舞
鳳凰在雲鴻在渚仙人參鸞入雲霧寂寂不聞青鳥語
洞天落晚日沈沈漁舟縹緲桃源深紅玉坐看花着子
青雲行見葉成隂疾雷怒飛風雨急瘦馬不行歸旆濕
投閒一日須一來歲時變化猶呼吸
栽竹
一生正能著幾屐曠達人稱阮遥集何可一日無此君
風流我愛王參軍夏葛冬裘我便足由来世間無可欲
但栽翠竹滿東林我日對之歌且吟
送穎叔帥臨洮
風如疾雷雹如芋積雪如丘擁道路蔣侯車馳挽不住
見說西人復嘯聚目視隂山欲飛去蒋侯文如江海注
一決萬里無盡處筆落在紙成雲霧氣吞雲夢八九數
力轉丘山縳螭虎終日笑言公不怒三軍號令成樽爼
夏虜膽落汗流泝邊人乃至歌五袴昔聞禁中得頗牧
今見南陽稱召杜前席宣室疑已暮勒功燕然無可慕
歸来徧作人間雨杕杜吾當為君賦
彦衡約飲湖亭行不及赴
主人欲畱客其意良已厚行子念于役奔命唯恐後張
帆半夜起撇若驚蓬走盈盈水中蓮鬱鬱堤上柳相别
不相見已行更回首人生如朝露理固無可久可為惟
有德萬一或不朽行也死後已庶猶無大咎君恩不勝
報聊一報我友
行西城
我將行西城曲指計日月汝來今幾時已卜錢塘别我
衰况多病苒苒髻已雪安能久去汝漫自投羈紲田園
苟可飯聲利非吾屑與汝歸去來相看至耆耋蒼茫尚
無涘空復愁如結
漢上謁劉執中
塵土能汚人有如衣匪澣驅車出闉闍縱目盡江漢漁
舟泛青雲瀟灑鴈為伴蘆花如飛雪時逐風散漫可憐
獨清人憔悴行澤畔
菊苗
重陽黃菊花零落殆無有微陽動淵泉嫩葉出枯朽青
青好顔色寂寂霜雪後物理如轉環人生豈能久
採葵
古人採薇蕨我亦愛斯葵能隨朝陽傾不為秋露萎烹
調戒中厨聊以燕母慈拔根取廉名未愧魯公儀
途中和君時
聞君欲脂車輾轉寐不安憂心頑如石百計不可寬鳴
鳩祇在桑歸鴈乃雲端一瞻百歎息強飲終無歡
寄君時四章章四句
我脂我車陟彼高岡母也吾懷匪居或忘我帆我舟汎
彼大江母也吾憂食匪或遑我池有魚亦可以羹何必
鮪及魴叔兮其歸哉我田有菽苟可以食何必稻與粱
叔兮其歸哉
自吉泛舟入贑
我行欲從車好風苦相招謂言困行役厭此道路遥駸
駸四駱馬終日在岧嶤簿書更追隨精耗髮欲焦乃復
汎栢舟錦幔蘭為橈是時春始和暖風秀陵苕彼柳已
青青彼桃已夭夭王事敢不脩我飲歌且謠彼不知之
者謂我士也驕不知非所知我兹以逍遥
遊峴山
去年冬雪少二月春始晴南遊峴首山東下石頭城揉
藍染江水爛錦貼園英幽亭一杯酒不用千載名
冬日道中作
夜臥衾裯单不敢嗟體寒晨餐疏食微不敢歎腹饑重
念饑寒民亦有甚我身我心苦嗟吁彼俗當何如
長蘆阻風
縱目江南路繫船惟上村長蘆雲作陣高柳石為根浪
逐江風急潮連海水渾雪霜千雨散鉦鼔萬兵屯蒲藻
魚遊處泥沙鳥篆㾗參差鄰畫舫咫尺想空門貝葉有
秘語韋編無近言漫瞻雙去翼空飾兩朱轓好在彌天
釋何如炙輠髠濁清羅酒斝南北看風幡敬信無非事
精微詎可論孤忠天未棄尚合辱垂恩
沐浴有感
去垢如去邪不欲畱毫分髮不止一沐身不止三熏如
何迷本原浴德不自勤區區飬樲棘俯仰愧前聞
宿金鈎館
絶域三千里窮村五七家雲深無去鴈日暮有棲鴉霧
擁雲垂野霜連月在沙夜長無復寐寂寞聽寒笳
惠州
霧暗山千叠冰寒水一涯風高天作雪日晚露迷沙居
士身如夢行人驛是家青燈無意緒點點自成花
和章承議通判來章
近水班荆坐緣山拄杖行雲煙窺勝㮣風雨聽寒聲久
累維摩病多慙衞玠清波瀾終未息袞袞共勞生
雲蓋寺詩
唐淨圓禪師初自石霜來得乳蘿洞喜之將宅焉初
至蛇蚖塞路矯然怒視師師以法語告蛇引去既宿
而斃師為焚之旦視無遺燼有三泉出焉左者黑右
者清中者白師既築室從者如歸市逮今遂為名刹
舊日蛇蚖穴今時薝蔔林寒泉三井舊高閣五峯深翠
竹娟娟老長松漠漠隂鳳凰池好在誰得老師心
道中
湖天冬不雪山地晚多風岸草猶全綠村花或自紅差
池歲聿暮寂寞雨其濛南北隨蓬轉浮生寄寓中
内鄉招提寺
淫雨宿蕭寺白雲思楚山病催顔色老淚裛鬢毛斑流
水終何事飛禽倦未還夢歸無别處鷲嶺鳳林關
途中早起寄兄弟
為惜庭闈别方驚道路難醉憐山月古病怯野風寒駐
馬詢農耜臨溪問釣竿新詩如有得寫染寄歸翰
送巖夫庭佐歸寕
春雨傷行色秋風問後期欲迎黃鳥意更遺白華詩家
塾求吾友親庭寄所思獨吟城壁晚如悟角聲悲
接伴太傳離新館其兄迓於途
使者乘軺至將軍走馬迎侏離何所語踴躍不勝情寓
目鴻鴈澤傷心杕杜行天乎非有間我老獨無兄
夜泊睦州桐江
一水連銀漢千山擁古城客乘清夜息舟倚碧溪横皓
月危峯影清風細浪聲嘔啞殊俗語惨淡異鄉情
余十一月甲申以使來武岡坐茅茨之室逼閭閻
之陋無故人往來之樂懷羈旅不足之情於是有
遊古山之寺在縣西十五里而山水俊拔深秀亦
有可愛者因畱置酒抵暮還驛而作是詩
澹日沙村晚霜晴溪路遥蠻人瞻虎節田父看星軺使
指勤咨問君恩費飬調畏途諳跋涉遺策問芻蕘臘近
雲長暝春遲雪未消遠空低幕帟疊嶂露瓊瑶板屋誰
家舍茅簷何處橋梅香浮遠水藤古上重霄細草眠黃
犢巔崖落皂鵰兒童晴出牧婦女晚歸樵椎髻騎吹笛
斑衣行踏謠封疆連五嶺習俗帶三苗狐鼠威溪老豺
狼脫洞驕今當蒙潤澤久已靜氛妖歌舞隨鄉地耕桑
托聖朝威儀欣用夏姓氏恥稱傜僧至不千里寺名非
一朝小亭浮草莽高閣出岧嶤泉細能沾潤峯危欲動
搖會觀禪味足還見講花飄茶汎波無跡香深篆未消
遠遊貪物象久客厭塵囂子美詩千首淵明醉一瓢儻
来淹白晝輕去恨連宵野色隨行李灘聲逐畫橈舄歸
鳬漠漠旌旋雨蕭蕭淡月生昭曠青燈照寂寥歲時惟
箭激江海秪萍漂洪井連廬阜蒲山近斗杓且從周夢
去莫作楚辭招
在合肥幕中有作
幕府開雄盛朋遊望俊髦雙松鬭冰雪一鶚出蓬蒿春
雨吟花蔕秋霜滿蟹螯山川畱翰墨天地入風騷感慨
驚多變微生病一號酒巵餘寂淡詩筆惠英豪憂思生
心腑塵埃上鬢毛簿書今日困道路此身勞小雨開濡
滯清飈散鬱陶小亭山可見從此欲登高
送劉器之待制知眞定府
時平謀帥重侍從輟名卿龍種三千騎虬髯十萬名紅
蓮王儉幕細柳亞夫營側道諸侯謁還鄉故老迎試詢
三將宅應過五梁城漫樂潭園勝難忘魏闕情守株嗟
我老仗鉞壮公行秪恐非朝夕君王召賈生
和春城北
春光未恣看已復見春深水漲千溪綠松低一路隂簿
書淹世態雞黍亂鄉心莫廢清和飲枝頭李可沈
和晚北園
天氣非相逼東風已自歸樂遊終少及世事故多違桃
杏春如在溪山暑尚微早期筌楫泛頻縱角觴飛
和祖道國門外文淵子至東父餞席上贈别
行李隨長道飄蓬笑賤官望雲瞻白日臨水看驚瀾鳥
語如知節花開尚怯寒莫嫌春色淺畱到後園看
陳師道教授示黃梅詩次韻呈正夫學士
美色絶殊衆暗香時著人齊州終自别不比嶺頭春
可但深宜晚須知巧耐寒北人渾未識秪作棣棠看
大小沙陀二首
南障古北口北控大沙陀土地稻粱少歲時霜雪多古
来長用武今日許通和豈乏驃姚將君王悟止戈
大小沙陀深没膝車不留蹤馬無跡曲折多途鳥亦惑
自上高岡認南北大風吹沙成瓦礫頭面瘡痍手皴坼
層冰峩峩霜雪白狼顧鳥行愁覆溺一日不能行一驛
吾聞治生莫如嗇
和漢廣席上賦
秀色霜滋重餘香露洽鮮鵠巢靈殼媚蟾窟夜珠圓丹
橘非優貢蟠桃亦浪仙無嗟後林質未至大清天
龍泉
秋風入泉野吹散菊花芳萬里無人處千枝秖自香風
流憶彭澤時節念重陽物意雖寥寂能忘酒一觴
和君時余未至君時言有羣鵲集
舊重千金諾元為五日期水清冰破玉巖潤石凝脂命
駕不嫌遽舍車空悔遲多慙無道力有往鵲先知
和君時弟韻
流火退縮金盛強郊原日夜生寒凉梨垂栗皴橙柚香
田家笑語炊黃粱山水秀澈搖秋光重巖細菊斑斑黃
萬象呈露無遯藏時和歲豐辰亦良脂車與子遊上方
吐論縱横氣軒昂書帙羅列圖畫張睥睨孔孟窺虞唐
偃息道奥緣禪牀苒苒定看移星霜
遊西山示同志
我少及長從公遊我今老矣公白頭淵明彭澤不歸去
太史周南方滯畱愛山興與精神聚形骸自笑縻珪組
欲騎馬去陟彼砠空羡鴻飛在于渚西山苐一列洞天
别有日月無歲年洪崖已成丹竈藥瑶池每賦白雲篇
嘒嘒蟬噪竹枝露斑斑豹宿巔崖霧伯兮伯兮歸勿遽
人間旱禾須霖雨秋雨辛勤開菊花春風取次生蘭芽
我雖調公不敢易龍駒會去超邊沙
使北有懷
長年日戲老萊衣不忍此身終日違今日馬頭燕北去
不堪頻望白雲飛白雲汝飛去何許悠悠會到江南路
朔風吹淚灑大河直與波瀾競東注
皇帝郊祀禮畢詣景靈恭謝次履中學士
黎明駕出告熙成朝野人呼萬歲聲日上天門春意近
雪殘宫瓦曉寒生六龍寵護随天仗三爵恩榮醉御觥
德似丘山毫未報白頭知愧不知榮
郊丘從駕
今歲郊丘上始躬宿齋初出未央宫百年禮樂星辰爛
萬國衣冠錦繡中精意與天相應接人心如水自流通
聖時好作休成記今日誰為太史公
和瑛師
江湖日夜着東流水上乾坤一點浮隔浦雲山隨客步
近村花竹慰人愁同舟自有林宗在結社還須惠遠遊
酒興正酣歸更懶坐看凉月上滄洲
送宋文先輩
夫子聲名二十年塵埃歎息欲華顛相如舊有凌雲賦
靖節今無種秫田南國寂寥歸見鴈北風悲壮屢聞蝉
思量世事真如幻合置窮愁頓酒邊
萬安道中
上下雞籠牛口灘灘頭濯濯雨聲寒氣蒸曉日雲無際
波漾春風雪未乾落絮竝花浮遠水飛鷗隨鷺度驚湍
扁舟稳泛滄浪遠珍重嚴陵一釣竿
嘗約誼父同遊龍泉奔走失期故作是詩奉和原
韻
野寺幽幽隠翠嵐山川形埶盡束南吟隨野竹吾懷惬
醉啜溪泉此意堪樂事難兼真可惜登高能賦亦曾諳
遊從欲盡林間勝雨氣渾渾滿古潭
送望之郎中提舉舒州靈仙觀
江干遠别幾秋螢汴曲相逢眼更青余志自能同豹變
弋人安得望鴻冥風流綠蟻千鍾酒香火黃庭一卷經
秪恐諸公還薦鶚未容輕去老巖扃
山林
鶴瘦松枯不自禁窮愁千緒欲相侵山林誰識謝公意
風月獨高梁甫吟行視水㾗嗟不息靜看雲影愛無心
懶隨塵土趨時態欲就絲桐丐古音
暮雨
暮雨忽隨江上舟寒風髣髴轉清秋興隨烟月成千首
醉忤鶯花長四愁不繫可憐波上月忘機應喜海邊鷗
一聲畫角吹魂夢散落淮天曉未收
和張侍讀總翠亭
城隅東北起危亭卧棟飛簷控地形萬井不藏平野綠
一湖纔見遠山青春歸别圃低華幄雨歇寒蕪露翠屛
日暮登臨望樓闕誤隨飛鳥下南溟
會仙洞
大松十里建旌旗曉日朝霞五色衣幽谷静聞猿一嘯
白雲時見鶴雙飛花開洞府春長在人會瀛洲夜未歸
家近武陵時入夢詩成更憶故人薇
簡王大丞
我看繁劇頻搔首君賦才名亦異常尚有閒襟尋水石
更當佳句夢池塘松苖自合分高下鳬鶴天教有短長
徐上青雲猶未晚可無音問及滄浪
題醉心亭
紅塵萬里困征鞍喜向幽亭一倚欄日夜水聲趨澗曲
西南山色上雲端窗横古木秋容老檻逼蒼崖雨氣寒
搜盡肺腸吟不就欲君親置畫圖看
寄臧渾
二月驅車出宋都轉頭即是十年餘可憐老大猶為客
莫怪尋常不作書蠟屐阮孚人不會鱸魚張翰子何如
寄聲莫汚青峯地留與先生作隠居
至雄州寄諸弟并呈諸友
馬頭今日過中都到得雄州更有書道路莫嗔音問少
天寒沙漠鴈全疎
和國信子育元韻
雪餘稅馬立孱顔望盡南垂北際山一段黃雲凝不散
野人說是瓦橋關
二月已亥曉出成祀高禖
淡雲斜日曉昏昏風物遲逥認故園竹葉密藏林下寺
桃花低映水邊村
塵沙騎馬聽流溪淡薄春風却似秋坐憶洞庭波萬頃
灘聲常在釣魚舟
塵土冥冥二月風寥寥天外有歸鴻松隂想見芝山路
隔浦溪花岸岸紅
景繁見和再用前韻馳寄
魚飛鯨躍出波瀾獨立蓬萊縹緲間會有清詩寄蘆竹
能無歸夢到溪山
和執中及謝檢法
三年不見洛陽花今日襄陽看轉嘉奔走簿書長似夢
不知春已滿人家
北風
北望南淮雲更遮别離方覺路為賖深林青杏還争熟
淺水紅蓮亦自花
泊真州新河亭
鬢毛垂雪欲毶毶道路風波老不堪繫䌫短亭聊自慰
青山數點見江南
蘆花
風起蘆花散雪紛紛故着枯槎曉日曚曨照處十分認
作梅花
沙柳
沙陀秖見塵土柳色如逢故人憶着千條萬葉金明馳
道青春
擬田園樂二首
買田何須近郭作屋却要依山青松共我終始白鳥隨
人往還
山色依雲闇淡溪聲潄玉玲瓏孤笛醉吹明月扁舟卧
釣秋風
山村即事
莫笑農家老酒尊豐年留客足雞豚山重水複疑無路
柳暗花明又一村
過虎北口
雪餘天色更清明野店忽聞雞一聲地里山川從禹畫
人情風俗近燕京漁陽父老常流涕燕頷將軍孰請纓
容覆不分南與北方知聖德與天平
燕姬
有女夭夭稱細娘真珠絡臂面塗黃南人見怪疑為瘴
墨吏矜誇是佛装(按西神脞說燕俗婦人有顔色者目為細娘面塗黃者謂為佛装)
巢燕初至
一雙掠水燕来初萬點飛花社雨餘辛苦成來君莫破
從來吾亦愛吾廬
兩宋名賢小集卷一百十三
