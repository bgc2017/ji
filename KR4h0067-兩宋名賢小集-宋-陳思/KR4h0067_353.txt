兩宋名賢小集卷三百五十三
宋陳思編
元陳世隆補
東齋吟藁
陳峴字夀南温州平陽人淳熙十四年中博學宏詞
科賜進士出身官中書舍人直學士院
飲翁常之宅分韻得友字
杖屨隨春風邂逅得良友行行西域道觸目盡花柳還
步過茒茨交歡亦何有東隣頗好事邀我意良厚南窗
竹風涼更命新醅酒一醉何足辭期此百年久
宿董山寺
送客聯鑣歸得得招提宿晚渡滄江口路入青山曲突
兀忽在眼一洗奔馳俗然燈遽呼酒僧留供野蔌林高
上明月談聲響空谷坐久夜益深同來或鼾熟明朝返
城郭此興真可錄
雨中偶成
雨聲春不絶綠漲與池平久摘花猶好新鋤艸又生閉
門惟我獨終日斷人行對酒還憂病裁詩強遣情
舟次鄂州
蜀江來滾滾楚望意悠悠浩氣高情曉新寒帶晚秋關
山方北顧烟火又南樓蓬鬢天涯客蕭然一葉舟
全州觀風樓
江源發蠻荒來與湘灌遇交流趨城隅清映日東注羣
山半楚越馳驟若競赴譙門百步南樓堞此雄踞觀風
久標名棟宇初改故極目渺塞嶺蔚起矗雲霧千里聳
翠碧衆水横練素古寺帶林薄漁艇依野渡村墟互隱
見風烟自朝暮東西亘井絡碁分雜營戍偶值豐登年
樂此保生聚秋風黃花天良集盛簪屨肴觴固匪虔藉
此山水具登臨方興深諸君幸少駐
楚南偉觀樓
平生足迹窮遐陬一麾更守湖湘州西接懸崕五溪曲
南望渺極蒼梧愁天涯牢落孰慰意千嶂倒影三江流
千里脈絡兹要會意趣端與江山投羣峰四遶立碧玉
帶映林薄如雕鎪虯蟠虎驟互起伏天作地涌非凡儔
郊村依約半洲渚遠明天際來歸舟湖南素號清絶地
一旦呈露疑神謀作成英竒易舊觀俗化遠與鄒魯侔
寄語後來無冺没共保佳致傳千秋
郡圃依綠亭
修林平沼久荒埃招領春風一笑回掃净莓苔分徑岸
剰添桃李結亭臺時因休吏文書了忽作閒人杖屨來
待與邦人同醉樂一樽何惜少徘徊
龍隱巖
烟蘿深鎖非凡境泉石相逢似故人歸認落花猶恐誤
天風為我隔囂塵
全州礲巖
泉流縈帶戛冰玉石壁深窈寒侵衣開鑿應勞造化力
窟宅如待靈仙歸
兩宋名賢小集卷三百五十三
