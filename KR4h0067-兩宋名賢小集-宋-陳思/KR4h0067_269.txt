兩宋名賢小集卷二百六十九
宋陳思編
元陳世隆補
雪坡小藁(二)
羅與之
書感
設險重門未足憑民心應自有長城朝廷休戚視田野
宗社存亡非甲兵氣實精神寧敝竭本枯枝葉可敷榮
古人經理先觀勢兩臂于韓孰重輕
蛾眉亭
悠悠飛鷺滿汀洲極目蛾眉最上頭對此江山還有月
知他世界盡無秋情懷杜老鄜州夜景物坡仙赤壁遊
長嘯劃然空谷應風生浪湧不容留
動後
莫作楊朱泣路岐此心自被利名移車奔寧是駕尼父
舟覆應非載伯夷(出說難)悔吝從來生後日嘯歌元秪在
閒時可憐秦晉功成者欲避危機已太遲
文到
簡編香外雨孤翻翰墨場中春日暄文到工時疑有助
道逢極處本無言當年誰可輩任昉後世人方怪屈原
勿謂詞章真小技精粗微妙豈殊根
臨流
習習涼颸起素波臨流解帶小婆娑秋光已共蘆花老
夜雨那勝落葉多不覺儒酸同糾纏極知妄想盡消磨
笈中班史猶堪質肯作商聲甯戚歌
鳳皇臺間眺臺前瞰軍壘有感而賦
秋風攜野客杖履鳳皇臺忍見貔貅戌更聞鴻雁來時
方憂大厦世豈乏良材何日覽輝至龍文載九垓
為言
日薄寒濃春意微花鬚柳眼尚依稀為言羯鼓休頻打
催得先開即早飛
秋林
秋晏玄雲瞀積陰平蕪氣象極蕭森細看搖落風霜意
已見發生天地心畢竟栽傾非外致豈伊培覆自相尋
若教宋玉曾聞道九辨悲思未遽深
卧疴
六塵緣影正堪嗟二豎乘虚勢益加憶昔鼻頭能出火
即今眼底已生花婦言伐性多因酒醫戒傷生少試茶
悟罷本來安得病角弓誰使認為蛇
題采石李太白祠
仙翁謫墮岷山下逸氣如虹耿林罅萬言倚馬不為難
坐令神鬼皆驚嚇翹翹車乘懸弓旌疇咨時政肝膽明
和番書草金鑾殿清平詞度沈香亭傲睨視漢嫓黃綺
寶牀賜食龍顔喜掉頭飇作燕晉遊却笑卿相紆朱紫
開元盈盛亦已極屏間山水代無逸未必脱靴恨爾深
自是見幾不終日錦袍錯落浮扁舟呼兒買酒盟江鷗
天公似悔夜郎禍明月已起煙波愁采石青青三尺墓
至今祠祭勤呵護
長至書意
萬草千花若死灰陽和一氣已潜回莫言舉世無先覺
幾處寒梢放野梅
商歌三首
東風滿天地貧家獨無春負薪花下過燕語似譏人
白屋釡生魚青樓行細膾靜思天地間寧有私覆載
門前桑柘枝中有千錦機遊人不迴顧桃李獨成蹊
却羨
貴客寧知拂徽琴郢人漫倚引商音那堪歲月化雙鬢
空有悲歡寄寸心囊底有方餐白玉牀頭無術致黃金
抗塵走俗曾何補却羨鷦鷯托一林
三高亭
灼灼曾暉漸欲西長橋弭棹倚欄時湖光渺漭浮寒鑑
山色依稀抹黛眉一舸功成非本志三秋歸思亦何遲
始終惟有天隨子笑却旌招理釣絲
花下嘆
人生何處較窮通天意元難測始終花落花開翻覆手
君看同此一春風
林深
林深氣雜不相關衆建芳馨兩廡間月榭琴彈新製曲
曉窗畫展舊遊山淒涼風滿竹千箇的皪春歸梅一斑
可笑野人無繫累機心猶在釣魚灣
纔是
忍看繁紅委路塵空餘野草綠無垠人生憂樂何終極
纔是迎春又送春
一夜
潦收野水淨雲陣布重陰一夜西風急千山落葉深身
猶衣暑服耳已厭寒砧對此無心者還應雪滿簮
寄遠詞
寒梢蕭索風振林蟪姑切切語欲噤終宵輾轉不能寐
遥憶良人戰場裏陽關一别歸無期翠煙幾度秋螢飛
當時手種合歡樹今已蒼蒼雲四垂蜀錦裁書憑雁寄
那能道人意中事深秋倘得未移軍猶見幽閨數痕淚
居延城外刁斗聲無定河邊霜月明妾身雖老幸未死
何日中原賀太平
被酒
人間笑口信難開十事嘗嗟九不諧忙裏始知閒氣味
老來方見少情懷清商憭慄歲無幾玄髮蕭疎生有涯
誰謂伯倫聞見滅却甘麴蘖自沈埋
衞生
屏去雞壅與豕零試聽我誦衞生經兩忘寵辱心源靜
一掃榮枯眼界明酖毒不令生厚味姦邪寧使出繁聲
冥鈞深養靈根固四體調和血氣平
瀟湘道中
客行適瀟湘淒其歲云晏枯梢風騷勞荒郊雲漶漫槭
槭雨聲急皚皚雪花燦紆縈泥途深渺默山堠遠日暮
欲税駕天末叩孤館米盡甑生塵薪濕火不煖此意對
三閭似結兩重案人生如空華百歲等抹電那忍聽客
塵日夜苦相煎懷安名所敗飽食親孰顯恭承古昔訓
險阻寧敢憚信知有此身乃是一大患愁深不能寐歌
長未及亂門前車鐸鳴翰音復號旦
看葉
紅紫飄零草不芳始宜攜杖向池塘看花應不如看葉
綠影扶疎意味長
談道
休將視聽探希微衆妙何嘗間險夷舍一而求非恍惚
自三以究豈支離試看瓦礫道寧隠若外筌蹄思益奇
熱即取涼寒向火是中消息幾人知
己亥中秋
此行不負中秋夜采石江頭醉及晨獨御涼風尋古迹
驚看明月照今人詩騷寂寞雖云久光景推移豈解陳
却怪悲鳴營度處筆端何事竟無神
虎溪
衝猋吹客襟飄拂虎溪渡遠想三笑時此意固有寓孰
知秘密藏奚聞笑默語繩繩徹上下綿綿貫今古東林
鐘聲幽康廬山色嫮是皆善知識長時相警悟世人自
合塵兩耳聾莫覷百千微妙義墮在一毫許我行發深
省如重睡忽寤向人欲舉似有舌不能吐
默坐
厭調鞍馬佩金壺默坐空窗氣晏如已覺胸襟無得喪
那知花草就榮枯絃何庸絶琴寧有聲未曾銷塵本無
此語倘教遊子聽料應笑我一何愚
倦倚
蟬聲無語細相和池面纔浮點點荷倦倚闌干消永日
葡萄陰薄柳風多
此悟
遑遑偶偶亦堪悲桀死堯生畢竟齊空羨駝峯烹翠釡
漫思鱸鱠拌金虀榮華代謝看荆棘今古推遷望澗溪
造化密移於此悟長歌拾穗任天倪
兩宋名賢小集卷二百六十九
