兩宋名賢小集卷一百六十五
宋陳思編
元陳世隆補
梅谿詩集(五)
寳印叔得小假山以長篇模寫進士欽逢辰和之
某次韻并簡欽
越絶天台温鴈蕩萬壑千巖各形狀錢塘風物更奇絶
杕屨年時記曾訪歸來戲闢小園林十里西湖藏甕盎
(予嘗以甕植蓮有詞云一盤池地十里西湖是)悠然入眼皆吾山羅列軒窗一
何壯止菴道人真有道種竹蒔花近丘壙何人好事贈
假山潛澗新添小屏嶂却疑遷徙從平泉更恐飛來自
秦望(秦望有飛來山飛來石)世間贗物何止此沙佛儒衣龍亦象
道人於物意豈留異日從教散天壤花木篇章兩游戲
林下高風真可尚來游蓮社有詩人句比昌黎更豪放
我休說假復論真真假通同歸一相
次韻昌齡西園十首
黃楊(予歸自武林黃楊稍枯命工去藤蔓苔蘚復有生意)
黃楊庚甲與吾同樹已蕭疎我亦翁藤蔓稍除苔蘚去
歲寒猶解傲霜風
葡萄
滿架龍鬚卷復伸堆盤馬乳釀青春潑醅一斗宜延客
莫博涼州學漢人
修竹
至樂齋西碧玉竿清陰時過酒杯寒明年看長纖纖筍
解籜當為漢帝冠
梅
拂雲修竹遶吾家竹裏仍栽第一花好句更同林處士
月黃昏後影横斜
桃
欲留王母盤中核兼採秦人洞裏薪此事渺茫花笑我
不如聊賞故園春
李
長念詩人詠子嗟團欒繞樹日敧斜冰盤行薦炎天實
不用東門學種瓜
杉
記得先人手自栽森然千尺盡成材翠絲結作思人樹
他日兒孫豈忍摧
桂
丹霄休歎路難通學取燕山種桂叢異日天香滿亭院
吾廬當似廣寒宫
柳
何幸先人有敝廬不妨同種柳千株垂陰覆地寧無日
作雪漫天肯似榆
菊
百花春放菊秋榮霜裏鮮鮮照眼明歲晚不妨開自笑
何須三嗅泣繁英
二月二日焚黃天色開霽賓游並集存沒有光悲
痛之餘因成鄙語
三釡深悲不逮親九天命下賁雙墳痛將淚雜香醪奠
忍見衣隨告墨焚漠漠濃隂初閣雨暉暉煖日旋披雲
餘生難報劬勞德猶有孤忠可報君
小卜園納涼
屏迹丘園世事輕澹然滋味似孤僧平生願學昌黎伯
宰相三書獨不能
館中三月晦日聞鶯胡邦衡有詩用東坡酴醿韻
有君側無讒人發口不須婉句某次韻
久傷伐木廢每歎吾生晚黃鳥從何來喬林綠垂幰忽
作相呼聲朋來無近遠高翥凌雲煙斜飛集池苑中有
幽谷吹遲遲下遙巘羣音巧相和出語獨不婉啞啞如
老烏聞者弓欲挽知心有杜鵑勸爾故園返
過婺州同年王節推夷仲黃教授萬頃鄉人華主
簿子周會飲雙溪樓
年時嘗泛婺溪舟未上清風八詠樓天為故人償夙願
(辛巳五月至婺溪夷仲諸同年有登樓之約忽聞欽宗諱遂止)水知吾輩喜清流沈郎
不為吟詩瘦王粲長懷去國憂明日山川共人遠鄉情
年契兩悠悠
種蔬
歸來日彈鋏食無肉與魚却將種花地町畦毓嘉蔬驕
陽每抱甕時雨親荷鋤青青有生意令我顔色舒寧憂
饉與饑亦有瓶中儲前身老闍黎(或云予前身嚴闍黎也因以戲云)蔬
氣端未除文字亦宿業復坐魚蠧書蠧書仍食蔬苦澹
味有餘況兹清淨根分來自僧居端能納須彌聊爾秀
郊墟洗我腥羶腸(退之詩云聲名暫羶薌非止為魚肉也)襟宇生清虛豈
惟陶淵明吾亦愛吾廬荒園涉成趣枯藤當安輿困耽
案頭卷饑箸盤中菹孔門陳蔡色借問何如予
次韻題寳印叔蘭若堂
何處名蘭若依山結草堂花枝法雨潤心地佛燈光浮
世囂塵隔空門歲月長林間有啼鳥聽法亦來翔
掃室
灑掃學者事陳蕃何不然要令天下淨端自室中先
讀書
入政慚無學還家更讀書翻同小兒輩相共惜居諸
奕碁
光景老尤惜忍銷枰奕間娛賓欠絲竹一局戰清閒
昌齡欲游白石興盡而止予亦思前年之游遂次
其韻
前年蠟屐遠尋幽洞府曾經一宿留詩句親題碧雲裏
夢魂時到白巖頭風生見說欲飛去興盡何如且罷休
他日相呼老兄弟飄然杖屐共翺游
張器先和詩復用前韻
心欲齊賢媿未齊遠蒙佳句警昏迷音如鼓瑟鏗清廟
味似煎茶鬭建溪憂國非同長卿病感時端類少陵題
二松豈是淹賢地鳬鶩文書漫抱攜
題雙瀑
女媧石爛幾經修天漏猶餘兩派流離合無心元不競
朝宗得路却相投干雲寳劔真同氣出蕩神龍不異湫
(鴈蕩有大小二龍湫)何用築門防俗駕林泉自是少人游(雙瀑亭壊久矣)
(洪丞命工起廢氣象一新且欲築門以防俗駕故及之)
家食遇歉有飯不足之憂妻孥相勉以固窮因錄
其語
淵明事高尚瓶中缺儲粟魯公凜名節乞米給饘粥廣
文富才名官冷飯不足少陵老風騷橡栗拾山谷嗟予
何為者處世真碌碌謀生一何拙甔石無儲蓄三年兩
去國囊槖罄水陸還家索租苗不了臘與伏前秋遭颶
風摧折數間屋今年丁大祲破甑塵可掬絶糧瘦百指
告糴走羣僕鄉鄰苟不救定恐填溝瀆家藏千卷書父
子忍饑讀一字不堪煮何以充我腹細君笑謂我子命
難食肉去歲官臺省僥倖食君禄有口不三緘月奏知
幾牘聖明儻不容寧免遠竄逐歸來固已幸富貴非爾
福東臯二頃田得雨尚可穀子耕我當耘固窮待秋熟
郡齋即事追和范文正公韻
理郡端如理亂絲范公往矣欲誰師典型猶有堂中像
光豔長存壁上詩未報國恩嗟老去不逢人傑恨生遲
一尊坐對鄱江月耿耿忠懷祗自知
郡齋對雪
平生為雪牽詩興今日無詩奈雪何淨几翻書擁爐讀
冷齋呵硯帶冰磨寒江獨釣句思柳銀海光搖人憶坡
欲兩三杯賀豐歲却憂疆埸正干戈
子應和詩再用前韻
江東臘雪為誰多清逼官梅興動何堂坐玉芝勞想像
(州宅有玉芝堂)句工冰柘老研磨賡酬往事思蓬島(辛巳春館中唱和最)
(盛)災異狂言忤諫坡(是歲上元雷雪併作某嘗論災異諫坡不悦)聽取金華
新號令要須白戰不持戈
閏月三白二首
閏月生明後(初四日雪作)江天未臘時風翻禹門浪花糝月
宫枝(桂花一秋三放)照夜皎珠樹秀庭祥玉芝定知年大有何
止麥相宜
迎臘雪三白未春花萬株神仙森玉府天象粲台符詞
吐水流峽鼎成風擊湖鬢邊絲可織四皓盍添吾
和洪景盧用三白韻作四白詩
大似佛世界端如玉燭時穆家兄弟味楊氏子孫枝(楊震)
(四世為公以清白名家)鄞海明瑤柱(四明出光瑤柱)鄱亭望秀芝(鄱江有四望亭)
(北望芝山州宅冇芝秀閣)祁寒繇政拙去倍二誠宜
楚士照千乘韓梨夸數株舜門紛執玉堯岳衒分符寳
結文房友鑑明狂客湖郊圻正多壘兵會憶夷吾(兵車之會)
(四)
臘盡日又雪洪復作五白詩再和
天地俱同數嘉平欲盡時柳飄彭澤絮松壓大夫枝越
絶山飛洩(越有瀑布名五洩)文登石産芝(登州海上五島皆生石芝)濫騎為
郡馬深願穀相宜
日掩雲間色(李嶠詩雲間五色滿)榆栽天上株芳聯仙桂籍窮送
舊桃符遠岫明廬阜澄江接帶湖宣麻開晉國入蔡憶
金吾(裴晉公五拜相金吾謂李祐也)
不欺室三字參政張公書也筆力勁健如端人正
士儼然人望而敬之因成古詩八韻
雲山老人國大老歴代遺編飫探討餘事游神翰墨問
乘興濡毫快揮掃嚴霜烈日如魯公抉石奔泉陋徐浩
國朝君謨書第一大字劣於行與草雲山心畫無不長
筆力縱時書更好我來求字蓋求人不為有官緣有道
紫岩之銘雲山筆不欺室中雙至寳玉簫峯下梅花溪
願學雲山歸去早
送翁東叟教授
三十年間舊友生眼青頭白見交情官於湖北況尤冷
詩不江西語自清行李少留吳芮國夢魂先到謝公城
扁舟便合相隨去薄有田園正可耕
送蔡倅
白首論文得蔡侯江東尊酒半年游龍頭家世高千佛
驥足聲名重一州方喜同僚吳芮國不堪回首仲宣樓
送君撩我思鄉意薄有田園歸去休
李懷安擁麾入蜀道出鄱江見贈二詩依韻奉酬
不肯隨羣慕鶴軒慨然丹陛吐危言坐看蜀道平如地
可見忠臣勇似尊駟馬橋邊驅弩矢杜鵑聲裏擁旂旛
要須入境詢風俗首訪嚴遵李仲元
一麾出守楚東城邂逅論交媿孔程元禮仙舟行色好
子猷雪棹去心輕虎符稔服君家世鴈蕩行逃我姓名
酒盞詩篇話時事江湖何日更尋盟
子應贈蜀中石刻十卷詩以謝之
金華石刻滿西州不惜明珠輒暗投詩泣鬼神追雅頌
義深君父妙春秋(公有答春秋書深取左氏義深君父)隨身連軫崔評事
插架懸籖李鄴侯掃室焚香讀終卷光芒萬丈照螺洲
次韻嘉叟讀和韓詩
孔孟久不作況雄莫能和韓公生有唐力欲拯頹挫文
興八代衰學救諸子過佛老蔓中華微公衽其左餘事
以詩鳴語險鬼膽破汗瀾高駕天捷敏劇飛笴騎龍歸
帝旁玉日人間墮汗流籍湜輩圭璧分半箇柳和辭擬
騷郊聯語成些咸知泰山仰誰繼北窗卧我本&KR1085;鹽生
久供筆硯課幽香摘天葩光豔拾珠唾後公三百年杖
屨無從荷世無六一翁孰知珍古貨巴詞擬陽春僭竊
罪宜坐神交有吾宗涉世同坎軻學繼青箱王詩高碧
紗播勉令添和篇才薄知何柰謬同赤效白深媿愈知
賀世事置勿論蚊睫蟲容麽
元夕次何憲韻
火樹銀花遍九衢天移星斗下空虛心憂機婦寒窗士
詩句分明似諫書
鄱陽燈火類殘星風雨那堪更滿城為郡何如在家好
長檠不似短檠明
喻叔奇采坡詩一聯云今誰主文字公合把旌旄
為韻作十詩見寄某懼不敢和酬以四十韻
斯文韓歐蘇天下三大老蘇門六君子如籍湜郊島大
匠具明眼一一經選攷豈曰文乎哉蓋深於斯道諸公
既九原氣象日衰槁山不見泰華水但識行潦詞人巧
騈麗義理失探討書生蔽時文習義未易討著述豈無
人紛紛漫華藻有如分裂時僭為各城堡同年廣文君
所作非小好高吟薄風雅古學窮渾灝讀史正豕亥觀
詩辨形夭千篇冰玉清萬字波瀾浩心慕大手筆所恨
生不早鄉令門及韓不類端可保賞識遇歐坡當為篋
中寳聲名終不掩光豔姑自葆嗟我最不才兀兀首空
皓半生槐踏黃晚景蓋張皂出守屢及瓜還家僅嘗稻
(去六月還家九月赴泉山)田園荒淵明江海客張鎬塵埃未能脱憂
患苦相惱愁攅卧蠶眉(相者謂予眉如卧蠶主多愁苦)痛徹伏犀腦(近苦)
(頭疼)何當歸故山已書下下考鍾筆況久閣盧經徒獨抱
古文如金城偏師詎容擣小詩時自遣句法未知造廣
文賢關舊聲氣同濕燥食共朝&KR1085;辛案對夜螢薧策杖
游西湖尋梅插晴昊鄱留九十日呼酒羅脯棗潯陽三
年别心若風中纛書來問寒温仍效世俗禱手寫十新
詩價重百磲碯情意何勤勤許與太草草那能把旌旄
但可供灑掃何為以西子國色沈嫫媪前言蓋戲耳細
讀笑絶倒却將寄來詩錄附雅戲藳(叔奇嘗作雅戲集)
兩宋名賢小集卷一百六十五
