兩宋名賢小集卷三百三十
宋陳思編
元陳世隆補
菊潭詩集
吳惟信字仲孚霅川人居華亭白鶴邨詩名藉甚吳
中有老儒靡先生記問該洽惟信客吳遇諸塗叩以
近詩因誦傷春一首靡先生屈膝下拜曰子謫仙人
也老夫雖欲效顰無可置喙矣與浮玉施樞交善投
贈亦最多
春閨怨
細柳輕煙鎖畫樓樓中人去水長流琵琶聲斷梅花落
别是春風一種愁
蘇堤清明即事
梨花風起正清明游子尋春半出城日暮笙歌收拾去
萬株楊柳屬流鶯
湖上雨吟
濕了荷花雨便休晚風歸柳澹于秋一生不作機心事
合轉船頭向白鷗
雨後
雨後輕雲學水流惜春人瘦怕春休梨花却恐難尋夢
燕子何曾細說愁
賀史守鳳雛滿月
玉手歌姬托鳳雛堂前畫額旋調朱春風吳會宜男艸
試問他人種得無
寄東畎曹侍郎
結網求魚事已遲却非春艸不歸詩斜陽一片山如畫
更把心期付與誰
題秋江晚照圖
水光只肯淨涵虚分浦通村路却無風日向低鴻雁落
釣竿一半出菰蒲
曉吟
翠帳香消捲碧紗風捎殘雨濕欄牙蜻蜓亦被凉勾引
清曉低飛入水花
春咏
艸堂燕子未歸時香鼎灰蜚入硯池看徹唐人詩一卷
夕陽猶在杏花枝
贈别上官良史
不惜黃花一醉君喚歌催舞語紛紛天涯明月空相憶
寒雁無聲入斷雲
秋夕
西風吹露下秋空鳥鵲無聲占碧桐天氣微凉人好睡
闌干閒在月明中
野望
閒與蘆花立水邊歸心客思兩茫然夕陽收盡天風急
一樹寒鴉落野田
辭史侍郎
事到依人易策勲合歸收拾北山雲春風入手非閒用
種得梅花却寄君
春夢謠
銷金帳掩水沈煙髻滑金釵落枕邊魂夢不知春已去
誤隨蝴蝶過鞦韆
拜和靖墓
墳艸年年一度青梅花無主自漂零定知魂在梅花上
惟有春風喚得醒
重拜和靖墓
片玉沈山艸亦珍斷碑殘石當麒麟君王别為開門戶
不欲梅花見路人
閨怨
病起傷春獨倚門喚人鸚鵡隔簾聞無情最是東風惡
瘦却梨花一片雲
仙興
宫殿高高在五雲鶴搖松露滴行人洞門不放東風過
留得桃花一院春
山居春興
林雪消寒滴春風入艸廬好山分客看閒地課童鉏竹
瘦偏宜鶴泉清直見魚邇來因苦咏零亂一牀書
寄大使趙清臣
擒吳纔了合封侯何止區區古蔡州一著高時全國體
十年危處與心謀山川恢拓春風遠天地清明王氣浮
白雪滿頭勲業大不應忘却赤松游
寄蔣重珍祕書
焚香誦易與天游君命相催不肯休時節固知來則是
功名却以得為憂翠蓬雲氣生衣袂金殿陽光動冕旒
此際一言能悟主始堪回首舊林丘
寄越上高疎寮
便教煙雨畫成圖爭似歸來有賀湖鏡裏精神西晉有
詩家標準晚唐無惜花春盡鸎吟苦敲竹風清鶴夢孤
世事正多心早懶著書贏得靜工夫
立春日即事
檢殘玉歷又春來造化無私命轉乖照水莫嫌窮面目
看山長有好情懷生期惠遠眠雲過死問林逋借地埋
詩到夜寒吟更苦一枝梅雪映書齋
送伯氏秋潭謀居
朝吳暮楚幾時休未必江湖有白鷗萬事莫如歸去好
一椽當為老來謀春天吟思行花徑夜月琴聲坐竹樓
但得餘齡無俯仰曾公食粥亦風流
送王夢升入道
不肯輕迷固有天星冠霞氅竟翩然人能變體方超俗
丹到成功即是仙伏洞黑龍聽夜咒傍花白鹿伴春眠
哦詩更欲全清致當以彌明作正傳
贈史泳
烽火窮邊幾度愁亦曾將死博封侯謗興在彼情誰恕
事過知君痛自休跨馬甲衣春雪白射雕弓箭曉星流
救時正屬英雄者更著工夫必到頭
移居即事
山移無復昔人賢隨分長安辦一椽掃室敢言天下志
閉門儘可雪中眠攜瓶與客同沽酒接綆過鄰自汲泉
到此始知閒是福居山未必似居鄽
呈雲麓史侍郎
若教縷縷說漂沈却恐無憀老不禁百拙難隨今日巧
一貧方識古人心牛羊歸盡荒郊潤猿鶴愁多故國深
亦欲以詩為活計世間何許覓知音
謀生
謀生一事到成功消得湖邊地幾弓韋曲有花留杜老
洛陽無客問盧仝春風燕子虛簷外夜雨蛩聲小徑中
所立規模雖冷淡絶勝彈鋏舊漂蓬
贈越僧意書記
一衲冰霜二十年不知妙用自誰傳心能轉物方為佛
詩到名家亦是仙喜客稍寬沽酒禁愛閒多結住山緣
今冬約我西湖上同看梅花坐釣船
自序
一劍辭家竟陸沈夢思空向故廬深槎迷河漢千年恨
樹隔關山萬里心衣垢正憐貧未去鏡明忽有老相尋
春歸不與人為約青艸催詩亦嬾吟
秋夕
雨聲雲氣暮蕭蕭羅扇恩疎井樹凋心事暗隨歸夢去
壁燈留與可憐宵
咏貓
弄花撲蝶悔當年喫到殘縻味却鮮不肯春風留業種
破氊尋夢佛燈前
次王漢和見寄韻
扇恩已盡漢宫秋空憶金鞍遠玉樓九辯不歌黃菊老斷
煙零雨為誰愁
兩宋名賢小集卷三百三十
