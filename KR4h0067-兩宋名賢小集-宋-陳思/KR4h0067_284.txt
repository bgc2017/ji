兩宋名賢小集卷二百八十四
宋陳思編
元陳世隆補
庸齋小集
沈說字惟肖龍泉人寧宗時為仁福邑尉晚年卧病
不出營别墅以居田衣山履不入城府故其詩有云
蚤辦山中計吾今省俗緣又云江湖成夢事投老属
山林有庸齋小集其詩一洗濃厚肥腯而出以清淺之
筆時有雋永句令人尋味不厭
立秋
昨日午時秋西風夜轉頭吹來溪外兩藏却樹間樓暝
帶棲雅色涼催客燕愁一樽吟未了衰鬢早颼颼
仁福道中
山徑少曾平人煙隔隴青淺流分石渡低樹礙輿行税
籍全編戶村童半壮丁我來官此地三度䆒民情
偶成
讀罷黃庭一卷經磬殘烟冷夜壇清月明何處人開戶
驚起松梢睡鶴鳴
征途
桂管三千里征人一寸心自從登驛路幾見換鄕音古
樹春隂薄寒塘野水深渴行呼得酒瓦椀不辭斟
暮春
燕翼初乾渌滿池桑隂收盡麥黃時一年春事又成夢
幾日愁懷欲廢詩料理病身嘗藥遍揩摩睡眼看書遲
翛然獨倚闌千立花下貍奴卧弄兒
紙衾三首
碎搗霜藤月下砧清泉瀉出簟紋勻老翁採菊歸來晚
剪得山南半段雲
繭面新乾帶露柔春回斗帳伴吟愁殘年已辦蒙頭過
風雪從教打戍樓
一幅新裁碧澗冰野人留客宿雲層山房却好松醪熟
夜半無眠話葛藤
春詞
水漲寒溝柳又隂小窗風度一聲禽若將離緒縈春事
片片飛花是客心
送何𣙜院之官金陵
分司陪宰掾賜勑帶朝銜見說成行李無因别去帆秋
風石城路夜月雨花巖料有驚人句鴻邊寄短函
溪樓
心遠俗塵隔樓高野興多稲花黃雀雨山影白鷗波灘
澁推船上橋危挽客過日斜欄倚遍無句奈愁何
寄張永堂
浙江風浪闊夢不落吟邊書到知何日君歸想隔年才
高朝士重命拙故人憐早辦山中計吾今省俗緣
烟浦
烟浦殘雅舞夕陽風枝病葉似初霜眼中秋色十分净
沙外寒流一綫長溪女得魚烹碎白田家收榖晒新黃
偶尋野趣歸來晚草際螢花點點光
渠流
岸石濕黏萍一渠流水清每來疑雨過少立見魚行樹
隔炎歊遠橋分午影平主人契幽事客到出相迎
安石嶺
茅屋鷄聲勘夜分杖藜挑月帶餘醺不知身在孤峯頂
回首人家盡白雲
縉雲道中
去作京華客離家此月前問程恰中道類日近殘年山
雨易成雪村雲疑是烟僕行愁不進添乞(去聲)酒漿錢
次韵立方何園
春事覺垂垂春行似後期草根花片積人語鳥聲随酒
病因過量碁輸為好竒欲歸愁路遠月色若為私
次韵永堂
鶯聲未改春葉底一蝉新幻境老無夢醉鄉詩有神整
巾因把鏡懶語怕逢人似此衰遲者勞君料理頻
古樹
古樹被青蘚蟠溪作卧龍窮冬不蔽日入夏却生風枝
少禽難托根空蟻聚封幸為斤斧棄得老雪霜中
買舟
租得舟如葉低低半搭蓬僅堪容野客還喜反漁翁溯
水斜分浪懸崖送鬭風去程應不計且泊槿花叢
明融盆池二首
涼入湘簾影半開小窗午枕夢初回蕭疎數葉秋菰上
也解聲聲報雨來
老瓦盆深漾細萍雨多流却半爿青夜涼偶出庭心看
缺處光涵三兩星
聽雨
耳根聽不歇滴滴冷於秋疑是山翁醉巖前枕瀑流
晚春
白頭何計是生涯日日樽前卧落花綠滿池塘無一夢
夜來風雨過誰家
贈段琴
我琴未絃時渾然心與耳自從識開指反為琴所使清
風千古曲雪澗敲寒玉誰能繼此音蒼梧泣修竹
食梅
兒時摘青梅葉底尋弹丸所恨襟袖窄不惮頰舌穿我
年不自覺以我齒尚完嘗新試一薦喉棘眉光攢豈味
不悦口豈老難強餐人生煎百憂筭梅未為酸
秋詞
雨放涼飈晚復晴小窗人亦共秋清月華網在蛛絲上
錯認疎簾挂水晶
閨詞二首
密幄香燒錦瑟横佳人半醉覺寒輕忽思塞下新番曲
弹作黃蘆孤㕍聲
冬事侵尋渾未知隔隣聽得理寒衣驚心步出庭西曲
日影斜斜木葉飛
馮公嶺
曉上馮公嶺艱難見客情雨和殘葉落身逐亂雲行野
店山腰出秋泉石罅生若將世途比此路更為平
山中秋興
山戶少曾扄居貧易得清秋衣和月卧溪茗襟雲烹學
字書紅葉看騷些落英從他頭早白心事總和平
别墅
野舍清溪曲連茅接樹隂呼童隣錯應貰酒婦同斟落
照收殘雨寒煙出寸岑江湖成夢事投老屬山林
次韻古愚立冬日觀鞠
閒繞籬頭看菊莎深黃淺紫自窠窠清於簷蔔香尢耐
韻比倚蘭色更多九節翻疑今日是一樽未覺晚秋過
從教白髮須簮徧且任當筵作笑歌
竹色
竹色留清睡薰風晝一簾懶因人事少病覺老顔添聞
檻臨昏鏡齊書補墜籖晚蟬聲欲斷新月到虛簷
曉色
曉色闌干外脩然一欠伸雨中無過鳥煙際有行人樹
濕清隂重沙坍潦漲新憑誰借蓑笠整釣傍溪隣
薌溪途中
天風吹落日秋色上遙岑倦客未投館棲鴉已滿林妻
孥非遠别歲月易驚心市酒不成醉新蛩助我吟
雪
凍項縮如龜茅簷賦雪詩冷於初下日好是未消時樹
重高枝折窗明曉色遲忽思溪上路擬借蹇驢騎
遊真巖
一逕入松林真巖峭莫尋山空泉自落日出地長隂鶴
去仙臺净丹成古井深殘碑看未了屋角囀幽禽
送周堂長歸慈溪寄何贊府
慈溪隔楚雲問下接鴻鱗因送還鄉客重懷涖邑人海
明看出日山曉倦行春料得雙松下吟成瘦鶴身
遊化雲山
入門松作逕步步接秋隂山帶孤城起雲歸古殿深隔
池聞鶴唳倚樹看僧吟笑指煎茶處青煙出竹林
題黃止菴詩集
燈前幾寒夜編得近詩成對客時許看歸嚢喜帶行風
高霜鶻健未落澗秋清吟到無吟處蕭蕭白髮生
釣臺
山東江流起素湍羊裘立盡暮雲寒早知釣餌成虛設
多却當時一釣竿
西湖獨步
平湖開霽色寒碧照空心小立背橋影緩行隨柳隂幾
年勞遠夢到日記曾吟荷蕩成菱地蕭蕭秋意深
送何水竹需次入剡易齋赴浙漕
弟兄聮騎出秋色赴行装慈水瓜應熟孤山挂又香對
牀村店寂起飯曉燈涼到日分吳越江流兩岸長
南坡不以科目自累而以風雅自鳴請余為賦
鳳銜科詔出祥雲底事儒林有逸民四海聲名難著我
一坡風月正宜人鏡留白髮非遮俗家釀黃柑可接春
只許詩朋自來往素袍青履華陽巾
鷄鳴
鷄鳴霜葉下月在紙窗寒客路千家曉山居一枕安秫
收催歲釀韮種接春盤縱有少年夢其如心事闌
寄永堂
落日照江東思君訊便風棲遲定何處約莫過殘冬小
隠時曾到安書久未通自憐心易老盤屈似寒松
送觀過免舉赴省
樽酒逢臘近行李獨西征事歷風霜慣春回雨露生一
經家自學千佛世題名昨夜瞻奎宿寒茫萬丈明
茅簷
茅簷夜雪曉開晴自洗寒衣漉澗清如此過冬何不可
梅花休笑鬢星星
冬半
歲逢冬欲半心事更迢迢細雨寒窗閉孤燈長夜挑遠
書如夢寫新酒帶愁澆明日有幽興尋梅到石橋
輓鮑監鎮
一紙辟書馳華年發軔時排雲何不到殞露遽如斯幼
子未知父偏親反哭兒有書來謁些忍淚看埋碑
送何仲遠適越因之官霅水
樽酒沙頭綠漲波事歡其奈别愁何去程想憩蘭亭竹
到日須看霅浦荷年少莫嫌官職小名高却怕薦書多
臘前擬作孤山夢還許扁舟載雪過
簡柳濬卿
一别竟三年相看事宛然旋添新筭髮猶聳舊吟肩紅
日征途外黃花喜氣邊不須勞記問姓字有人傳(筭一作蒜)
秋溪
迎月步秋溪蘆長與樹齊水光連漢近夜氣壓山低岸
隔呼漁渡林疎見烏棲酒微風力勁歸袖冷凄凄
兩宋名賢小集卷二百八十四
