兩宋名賢小集卷二百二十八
宋陳思編
元陳世隆補
野谷詩集
趙汝燧字明翁汴都人寧宗初登進士第授館職開
禧丁卯被劾去官嘉定中起為鎮江筦𣙜分司筦𣙜
舊用武目時更以文臣邑最之人汝燧預焉嘗蓄東
坡書少陵夏夜歎蜀人趙子雲畫李杜像及古琴一
張命曰三珍出入每攜以自隨有野谷詩集六卷
荆渚書懷
明鏡明於月白髮白於雪月照雪轉添使我心斷絶連
年事行役曾不須臾歇陟岡脚雙繭凌湖舟一葉五覿
君山面洪濤漲天闊重倚南樓欄遠雁逐雲滅西風落
破帽龍山酬九節搖鞭荆門去蒙泉弄清潔遊觀固不
惡奔走計則拙眼指數千里意行遂休轍困翮墮渚宫
因循入羈紲天涯寒苦早袖穿手龜裂村酤酒力薄連
釂耳方熱矯首飛白雲杳杳望吳越儒冠信誤身鑄盡
六州鐵
小山寺
披霧入野寺寒林響西風誰遣僧出迎山鳥為我通染
衣松露香照眼巖花紅聊此息塵慮歸騎毋悤悤
題王才叔南館
南館著隱士幽爽似僧舍島紅野花繁岸綠垂楊亞人
行鳥不驚客至鶴先迓林深自無暑月到更疑夜傾樽
對聖賢飛筆追鮑謝興來即散策無時不得暇
晚晴與何尹登水亭簡張丞
溪流兩岸秋日落千山暮一亭壓其間登覽洗萬慮胸
襟富丘壑方領此幽趣擲餌來潛鱗圍碁驚過鷺酒壺
展逸興漁唱續遠浦安得哦松來撚髭同覓句
訪隱者不遇
兩腋乘西風送我上高岑竹根一泉通石徑萬木森中
有隱者居敗屋莓苔侵山空人不見雲滿挂壁琴兩鶴
出候我逢迎啄衣襟應酬久頗厭走避不可尋誰伴山
下去明月升高林
翁媪歎
早(疑是旱)曦赫空歲不熟炊甑飛塵煮薄粥翁媪饑雷常
轉腹大兒嗷嗷小兒哭愁死未死此何時縣官賦不遺
毫釐科胥督欠烈星火詬言我已遭榜笞壯丁偷身出
走避病婦抱子訴下淚掉頭不恤爾有無多寡但照帖
中字盤雞豈能供大嚼杯酒安足直一醉瀝血祈哀容
貸納拍案邀求仍痛詈百請幸聽去須臾衝夜搥門誰
叫呼後胥復持朱書急急符預借明年一年租
耕織歎
春催農工動阡陌耕犁紛紜牛背血種時已徧復耘耔
久晴渴雨車聲發往来邏視曉夕忙香穗垂頭秋登場
一年辛苦今幸熟壯兒健婦爭掃倉官負私負(一作債)索
交至勺合不留但糠粃我腹不飽飽他人終日茅簷愁
餓死(詩中不見織婦意似别有一首而遺之)
荆門行(開禧丁卯被檄一相視荆門關隘)
去年曾問荆門途雞鳴犬吠民耕鋤搖鞭重來意慘淡
前日井邑今丘墟雲昏雨澁初堆碧四野荒荒人跡疎
深山扶攜皆露處骨肉蕩没况室廬老農無力倚林卧
少定舉首來向余官人且坐待儂說未說涕泗先横裾
老夫老豈識兵革忽見遠近皆賊奴懸崖絶壁魚貫進
飛鳥下上爭馳驅吾軍非是無身手未鼓棄甲先奔趨
時平廩帛官不計戰勝爵賞官不辜進怯鋒鏑退焚掠
賊既難堪堪汝乎歸來未暇正其罪官有金幣還招呼
老夫莫曉軍旅事但聞敗䘐聲嗟吁我聽其言為蹙額
含悽獨下西山隅金蓮似恨殺氣繞蒙泉未洗血水枯
九秋半破明月夕照我孤憤行繞壁天子嘗膽方仄席
微臣敢作楚囚泣秋風一劍樓蘭國
古劍歌
洞庭湖漁人得古劍於網中張倅得之以遺予
時開禧丁卯春館於岳陽樓邊事方急
洞庭吞天天無風月印一鏡星涵空波心千尺光五色
漁人嘖嘖疑垂虹睨而視之寂不見舉網下罩追竒蹤
須臾雷轟怒濤吼鼓蕩六合天溟濛所得非魚亦非龍
炯然三尺貫當中肉銷骨立精氣融鏗鍧其聲韜其鋒
越砥稍稍加磨礲壯士見之肝膽雄雷煥已死不可起
有誰解識斗間紫人疑龍泉或太阿萬古凡劍空一洗
倚樓西北望邊城連月亘天烽火明隱憂枕上思請纓
夜半躍鞘牀頭鳴夢中見告若有神吾價豈但直百鈞
(一作金)吾勇豈但敵一人知君素有擊楫中流心誓當助
君報國萬里靖烽塵
去婦詞
入得良人門自誓終此身掃室擁箕帚進盥躬盤巾采
桑趨壠首薦蘋潔澗濱十年盡婦道惟恐堂上嗔上和
下睦本無事一旦小姑恣萋菲浸潤既深貝錦成不棄
不出譖不已良人繾綣心自知父母之命安敢違舉頭
天邊指缺月暫缺須有團圓時君不聞章臺長條依舊
垂樂昌半鏡還復歸
瑶娥曲
一二三四月如眉積累如梳截半規玉斧晝夜修不徹
修伐(疑當作成)團鏡當空垂十眉有樣列象几梳裁春冰鏡
涵水瑶娥睡起拂菱花埽黛插鬢雲繞指斂袂亭亭天
上糚環珮隱體璆琳鏘驂鸞跨鶴舞仙譜子登彈璈飛
瓊簧天風颼飀冷到骨銀河澎浪濺羅襪一輪千古廣
寒深折盡桂花應白髮
斷腸曲
凭欄日日望歸騶書來又報瀟湘遊卷書默坐淚如雨
彈向花上花潛愁想郎快意揚州鶴風光何地非行樂
妾腸寸斷郎豈知獨步苔階空聽鵲風撼碧紗夜窗深
弄針燈下無心情蜀羅一段絨五色看定鴛鴦繡不成
妾貎留春春要去糚鏡孤鸞無力舞轆轤吚啞殘夢驚
曉嘶似是郎馬聲卷簾無人簾再下遣童水東占打瓦
征婦歎
蓮浴雙鴛鴦梧棲雙鳳凰雙舞蝶度牆雙飛燕歸梁倚
欄人顰翠忍淚心暗傷閉戸簾幃悄孤燈耿空房欲睡
睡未得獨坐理絲簧彈吹不成調征夫天一方
寄遠曲
君馬踏邊塵繡幃妾一身仰天無過雁俯水無游鱗酒
難獨自酌蟻樽空浮春食亦不知味駝峯徒薦珍憶昔
送君君已醉醉言更戍一年事兜鍪北去幾寒暑兩地
肝腸摧萬里别來容貎似舊無寄去衣裳知到未折柳
絲絲紫塞心對花片片青春淚夜聞琴瑟鼓鄰家人皆
齊眉老年華不忍恨君翻自恨長吁矯首天之涯幾度
虛傳歸信息愛聽乾鵲怕聽鴉孤枕有時髣髴夢中見
覺來霜角咽梅花
短歌行
赤龍駕輪飛上天倏東倏西晝夜旋流光萬古去不返
少壯翻手成華顛閬風層城羽衣仙方瞳綠髮耕芝田
玉樓貯春春不老蟠桃一熟三千年我欲訪仙弱水隔
住世奈此急景煎茫然無計相留連打屏萬事不放在
眼前左杯右蟹拍浮百斛船
漁父四時曲
春
霽江浮春新水肥鱗鱗鴨綠東風微波心上下舴艋滑
釣車香餌卷落暉纖鱗噞喁錦穿柳半留賣錢半换酒
爛醉茅簷紅杏家折花簪髮把兩手沙岸尋芳青驄嘶
彈絲吹竹挾蛾眉笑指漁父何寂寞漁父掉頭我自樂
夏
烟溪流碧浸炎空滌濯袢延蒹葭風大港小港凉世界
隔堤荷蕩香到篷儂家生長舟一葉豈識人間半點熱
青笠綠蓑山雨來雨過波平夜撑月水亭避暑冰玉肌
枕設珊瑚簟琉璃笑指漁父何辛苦漁父掉頭渾不顧
秋
新雁銜秋訪水涯分屯洲渚傍蘆花停橈相釣結溪社
來往無嫌同一家酒酣把笛吹村曲聲曳蘭花入山腹
釣竿到手萬事輕孰是孰非孰榮辱江樓邀月粉黛濃
簧璈嘈雜徹桂宫笑指漁父何冷落漁父掉頭我豈錯
冬
六花坼凍雲糢糊釣鈎空擲寒無魚繫舟枯柳歸茅舍
撥火煨薪擁地爐賖鄰一榼醅醱玉老稚分霑春回谷
重來解纜放夜筒横風打向别港宿溪館對雪歌妓圍
釡出駝峯酒羔兒笑指漁父何憔悴漁父掉頭但稱醉
飲通幽園
典却上身鷫鸘裘買酒領客尋清遊欲洗胸襟塵萬斛
快上青雲展秋眸晴沙翳天風動地挈壺卷席移通幽
一奩鏡淨清可掬千竿玉立塵不留拒霜兩岸花爛漫
紅蓼錯雜爭開秋人生適意未易得癡兒了事何時休
陶寫豈必在絲竹山有鳴禽水游鯈酒酣題蕉競新句
景物辟易困雕鎪一梳凉月插空碧樓頭暮角催歸騶
雙桂餘葩尚堪摘便道肯訪勿剪不
贈隱居
遶屋垂垂柳當軒小小江買漁尋晚釣浮蟻倒春缸山
近雲侵座月來柳映窗隱居誰似子不羡鹿門龐
倚樓
蒹葭秋色晚百尺倚江樓日暗烟藏寺風高浪拍舟歸
雲投遠嶺饑雁叫滄洲心事非年少塵埃白盡頭
舟中
繫纜停征棹斜陽古渡頭風霜先遠客天地獨扁舟水
鳥衝開浪汀鴻占斷秋在家貧亦好何用出林丘
夏日普信寺江閣
到此全無暑虛欄千里風看飛雲渡水聽落石鳴空日
月忙烏兔春秋遞燕鴻一生塵裏過烟艇羡漁翁
過寶雲寺訪密師
寺纔二三里曳杖且徐行晴塔松梢見風鐘嶺半鳴樵
夫分道過僧子就房迎竹有千竿立塵無一點生
信步
午窗方睡起信步過東畦穴徙蟻知雨巢穿燕補泥路
坍連草没果重壓枝低村婦抱兒子籠邊教喚雞
送彦東還湘
湘南多爽處羡子片帆還秋影清涵水烟痕淡著山蘭
風香楚珮竹淚冷湘斑見說誅茆地江頭只教閒
宿方家店
昏暮方投宿敢嫌茅屋低池深月易入林密鳥爭棲買
酒春篘甕求蔬夜摘畦路長莫貪睡囑僕早聽雞
暮行江上
江天詩眼闊沙岸暮扶藜風怒來帆卸林昏宿鳥迷問
魚前港有沽酒小童攜夜客留同飲添杯剪韭畦
遣興
愁來無可奈散策小橋東影轉松隨日香殘花怯風烟
霞詩興裏天地酒杯中本是江湖客生涯付釣篷
次莊過荆渚以詩寄之
澤國遥千里風帆隔兩州醉行沙市月吟破渚宫秋魚
歎馮驩鋏貂殘季子裘人傳君入蜀無事早歸休
劉簿約遊廖園
名園新整頓尊酒約追隨春晚花飛少牆高蝶度遲注
湯童煖酒拍案客爭棋寂寞鞦韆索無人盡日垂
秋夜懷歸
鄉里千山月塵埃兩鬢星秋聲雖是爽客耳不堪聽多
淚風前燭孤眀竹外螢吟蛩更無賴終夜幾曾停
宿古寺
黃昏投寺宿古屋瞰荒江村酒沽春甕山房耿夜缸灘
高聲撼枕月落影收窗僧老人皆翫樓鐘曉未撞
舟中
離家俄十日千里獨衰翁篷響過雲雨帆開逆水風新
沙增岸脚小港隱蘆叢客思難消遣黃昏月一弓
東村
晴久全無雨溪乾半是沙風横分雁陣日轉趣蜂衙地
僻草埋徑籬摧菊卧花橋西一林竹瀟洒兩三家
醴陵道中
入得湖南界皆嫌堠子長烟巖松葉暗風陌稻花香橋
斷人迂路車鳴水卷塘宿程雖不遠木杪已斜陽
日融
日融風力軟曳杖獨逍遥蜂去花心靜鶯遷柳影搖一
年春易老兩鬢雪難消客至時留飲無緣特地招
范園避暑
六月暑如炊追凉此地宜棹舟荷柄颭坐石竹陰移籌
貫壺雙耳鼎烹茶一旗小童供筆硯醉客競賡詩
常山道中
寒謝春纔展悤怱二月中筭來晴幾日多是雨兼風烟
草迷春碧山桃夾竹紅浮名能役我策馬幾回東
夏夜
今夕暑差甚芒鞋階下迎除燈簷月上却扇竹風生病
骨坐難久靜吟詩易成夜凉思睡去樓鼓已三更
乍晴
日色今朝稳園林二月中池塘展暗綠桃杏鬭春紅犯
險升高徑扶衰藉小童黃鸝怕人見飛過野橋東
江閣夜
小閣臨江迥疎簾帶霧鉤雲鴻遥影滅灘月碎光流詩
思偏宜夜衰髯不耐秋漁燈三兩點隱隱荻花洲
聞舟中笛
横笛秋篷底銜山夕照殘孤音起水面餘韻到雲端吹
怨蘆聲慘含凄雁影寒有人江閣上斂翠憑闌干
過曹家渡
數篙撑過渡雨後水添肥山橘青迷樹野花香襲衣哀
鴻悽遠客鬭雀墮斜暉童稚喧林壟牛羊箇箇歸
早征
店雞一唱接疎鐘起整行裝尚夢中沙路踏殘征馬月
柳隄啼斷曉鶯風水肥渡險添舟子岸没途窮問牧童
千里鄉人逢陌上片時握手各西東
縱步
久雨厭人妨野步幾時便得此番晴到橋喚僕來相助
過寺逢僧約共行籬落一團飛蛺蝶汀洲數點立鵁鶄
農家竹裏深深住風度茅簷紡織聲
題合江亭
石鼓山頭一小亭乾坤萬里眼雙明雖因刺史能尋勝
不遇昌黎豈得名衡嶽雲開天洗碧蒸江湘合水爭清
書巖莫辨當時字空積塵泥野草生(昌黎有題合江亭寄刺史鄒君詩末)
(有願書岩上石勿使塵泥涴之句)
崇真觀東軒
東軒水面枕山阿左右雲烟濕翠蘿風度鶴聲聞遠壑
日移松影轉前坡愁來獨靠清尊遣老去休憎白髮多
道士罷琴揮醉筆詩成自喚小童哦
黃幹見約小飲就宿
病後何人慰寂寥長鬚持簡忽相招溪山見說為樓爽
杖履寧辭去郭遥柳絮一天晴舞雪松聲十里夜聞潮
談詩直到疎鐘動酒困頻將茗椀澆
懷亨父
兩年隻影瀟湘去料想塵埃白髮侵久雨千山秋得意
西風一雁客關心或於夢裏陪談笑每向人前問信音
憶昔賡詩岩桂下花開今日歎孤斟
題會稽用林帥侍韻
東越乾坤到眼邊亂雲連壑草迷川五更城落千岩月
萬頃湖開一鏡天鼓角聲殘秦望曉樓臺影濕卧龍烟
舊時太史登臨處每想風流為慨然
登樓
地卑梅雨濕氣壓篆烟低孰是披襟處高樓百尺梯
苦吟
幾度燈花落苦吟難便成寒窗明月滿樓上打三更
尋勝
老子攜笻杖小童挑酒壺徧尋泉石勝引路倩樵夫
傷春
飛蝶捎風絮鳴禽戀午簷不知春去未但見柳陰添
半夜
坐久香消篆更長燭屢花一輪觀浴兔兩部聽鳴蛙
山寺
樹暗常疑夜山多易得雲撞鐘最深處嶺外不曾聞
題莊舍壁
水深荷較晚地僻草偏多佇立風前聽樵夫隔隴歌
後圃
澆花惟要早芟草不知名新竹生來巧南塘補數莖
秋夜
秋到情懷惡美人天一方夜深窗轉月夢斷角吹霜
夢回
春意已深寒未了夢回斗帳房櫳悄五更五點殘月消
山鳥一聲先破曉
倚闌
倚闌有恨無人說暮角吹梅寒聲咽急風卷雨過鴻驚
吐下蘆花一枝雪
兩宋名賢小集卷二百二十八
