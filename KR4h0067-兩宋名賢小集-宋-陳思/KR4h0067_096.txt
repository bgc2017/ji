兩宋名賢小集卷九十六
宋陳思編
元陳世隆補
陶邕州小集
陶弼字商翁永州人以軍功補官兩知邕州善為詩
山谷誌其墓許可之其詩尤善言風土蠟茶詩至五
十韻事母孝謹少時嘗聚徒講授六經以奉甘旨年
三十乃從軍歴任郡縣並反側盗藪多所籌畫封境
晏然每求去朝廷輒進官重任使遂老於桂林卒年
六十有四所著詩文書奏十有八卷子通冠而死以
兄之子同為通後
兵器
五代乏真主奸雄紛僭偽横磨闊刀劒白日相簒弑我
宋皇太祖潛德動天意神物既有歸乃即皇帝位不惠
兆民樂不怒諸侯畏顛倒執玉帛奔走恐後至獨有隂
山戎時時寇邊地天子赫斯怒大警巡澶衞射殺右賢
王遂斷匈奴臂狼心貼然服結好同昆弟卒閒喜夜歌
將老貪春睡自此為太平恍逾三十歲戎昊乘我間南
馳賀蘭騎陽關久夜開樞朽不可閉陣雲起秦雄殺氣
横涇渭使臣股慄奏宰相嗔目議僉曰急發兵豎子坑
甚易倉皇築邊壘未戰力先瘁逼邊開庫兵土蝕鋒鋩
脆防秋採舊屯推轂謀新寄舊屯老且死少者無實藝
良由不訓練手足迷擊刺新寄將家子從小生富貴六
韜未嘗讀口但知肉味師復從中御進退由閽寺權輕
號令冗兩戰無遺類曹公棄七軍晉人獲三帥吾兵自
此喪有詔新其製此器不預設一旦從何致朝廷急郡
縣郡縣急官吏官吏無他術下責蚩蚩輩耕牛拔筋角
飛鳥脱翎翅簳截會稽空鐵烹堇山碎供億稍後期鞭
扑異他罪愁氣擁太虚霽景晝冥晦我聞郭汾陽料敵
多奇異單箠諭突厥番酋膝雙墜又聞李西平臨戎有
英氣身著紅錦袍懷光肝膽碎是知用兵術在人不在
器君耳舜高聽君目舜明視願採謀略長勿倚干戈銳
公安縣
門沿大堤入路趁淺莎行樹短雲根拔山窮地勢傾孤
舟難泊岸遠水欲沈城半夜呼津口煙中荻火明
送趙樞寺丞宰虔化縣
路入虔雲去如何輕解攜人煙五嶺北星斗大江西暖
雪梅花樹晴雷贛石溪青山欲無淚不奈鷓鴣啼
出嶺題石灰舖
馬渡嚴關口生歸喜復嗟天文離卷舌人影背含沙江
勢一再曲梅梢三四花登高休問路雲際是吾家
重到陽關
五管新多事輕車屢往還勤勞成白髮故舊是青山樹
色纔分楚江聲未出蠻自慙迎候少無惠及孤鰥
吟石
守邊無一事江上得閒吟醉囈歌微出狂書墨不深潮
痕沒高岸月色透疎林此意無人解宵分淚滿襟
東湖
寧越佳山水東湖帶郡城月天高寺影春雨一橋聲石
上青蒲合沙中白鳥横天涯正寥落獨往若為情
西湖
寧越佳山水西湖似浙城桂多天竺子潮欠海門聲路
向林梢轉天隨野色横從兹棲泊者無復渡江情
題霞溪驛
歌聲野色中人樂歲時豐暑雨隂陽雜秋田早晚同嶺
雲無烈日江樹足涼風自指香山語前村有路通
登邕州南城臺
江國家書少秋臺閒草生無人來遠渡盡日上高城落
照懸魚市孤燈起戍營東園故籬句又向酒中傾
登崑崙臺
落照古城隅邊風動隼旟久閒忘戰略多病熟醫書白
髮隨年短新情與世疎桃花春水起還釣舊溪魚
茘枝
五月南游渴欣逢茘枝丹殼勻仙鶴頂肉露水晶九色
映離為火甘如木作酸枝繁空相染樹重欲成團赤蚌
遺珠顆紅犀露角端爽能消内熱潤可濯中乾一簇冰
蠶繭千苞火鳳冠隔瓤銀葉嫩透膜玉漿寒
題陽朔縣舍
石壁高深遶縣衙不離牀袵自煙霞民耕紫芋為朝食
僧煮黃精代晚茶瀑布聲中窺案牘女蘿陰裏勸桑麻
欲知言偃絃歌化水墨屏風數百家
天涯亭
雨色絲絲風色驕天涯亭上覺魂消一家生意付秋瘴
萬里歸心隨暮潮兵送遠人還海界吏申遷客入津橋
山公對此聊酣飲怕見醒來兩鬢凋
途次葉縣觀千葉桃花
三月官桃滿上林花開千萼費春心葉公城外襄河北
一樹無人色更深
登潮月亭
渡頭人語知潮上下看南江東北流試引輕帆學歸去
茶山溪淺却回舟
過清湘
嶺開蠻壤斷此地下湘川綠水紋如染丹楓色欲然瘴
消還愛酒兵解尚憂邊故里誰相訪孤帆出曉烟
二妃廟
溪上龍蛇屋蕭條帝女祠竹痕當日淚山色故人疑故
服霞流綺新妝月獻眉楚民無水旱簫鼓謝神禧
送臨桂令戴若納出廣
五嶺生還少無辭酒滿觴共經邊寇事先出瘴烟鄉楚
樹蟬聲早湖天日影涼此行休問路宫闕斗杓旁
送桂林余靖侍郎移帥長沙
戈船不用兵鼓角下湘靈草歇初春雨天迴奉使星江
蓴波上紫楚木望中青欲轉湖湘去家山在洞庭
送陽朔尉王翊還東海
勞生如嶺水嶺盡忽分流草色湘中路潮聲海上洲少
孤家有法宦薄鬢先秋我亦嗟貧病相期江漢遊
寄陽朔上官凝明府
嶺上一揮手蠻村花又疎閒思昨夜夢勝得舊年書地
志烟嵐裏官資州縣初詩成好相寄江水接靈渠
寄桂師趙待制
一紙降書落天恩寵作州舊疆分海界新額上城樓古
塞南唐詔荒祠蜀武侯前朝聲教地自是北人愁
寄陽朔尉輔臣
將斧征蠻歲儒官破賊初日邊呈瑞氣夜半得降書許
國心非淺封侯望已疎相逢感秋病眷眷舊溪魚
欄蠻山
西去萬里山兹峯獨限蠻天生賊多計民賴汝為關設
險數州地防危一日間守邊須以道絶頂可躋攀
永平塞道中
叠嶂深千里窮邊今一隅北風家信息南斗客程途嶺
勢頻開合猿聲乍有無過溪人語笑隔岸戍烟孤
送吕濤典獄之梧州
峽口蒼梧縣城依南斗魁江潭海潮上地熱火山來草
沒嘉魚穴雲封拜表臺到應無獄訟豆蔲酒頻開
容管
一年勾漏守尋盡洞中天佛記盧藏用仙壇葛稚川醒
心西驛水燒眼碧池蓮我豈無心事詩碑與酒泉(自注郡有)
(勾漏白石都嶠等山所謂三洞天也盧藏用大雲寺記石高丈二尺西驛韋丹建閣下有石泉并記後唐李復)
(作池植蓮數萬)
早登崑崙臺望戎兵北歸
春風歸未得默坐廢臺間居易終腸結安仁兩鬢斑蜂
銜新蘂去燕引舊雛還帳下誰更戍旌旗出亂山
南寧崑崙關
關路下崑崙蠻封迤邐分春光偏著草雨意不離雲俗
異君修德時平將用文臨溪照綠水老鬢雪紛紛
三公臺落成飲其上
北原喬木外三將舊屯營草沒金鎚蹟山應玉管聲路
隨關地起江背瘴天傾異日誰相繼來書第四名
那霸泉
昔年觀地志此水出牂牁斷岸深無底平流暗起波感
恩來客少射影短狐多未老諸蠻在樓船空再過
羅秀山
尋山入羅秀旋結草堂居花露生瓶水松風落架書聞
猿得句後見月出行初此夕雲林下無因夢使車
會仙嵓
寂寂長冥洞涓涓潄玉泉鳳簫聞夜半鶴馭認雲邊煮
茗尋安老披蓑訪稚川於中得消息何用買山錢
思明府明江
幾年來瘴外此夜宿溪中照枕殘雞月吹燈落葉風盧
循猶偽國楊僕巳衰翁起戴寒星去前村燒影紅
入桂林
滿耳洋洋分嶺泉早秋時候晚涼天稻花斑白初經雨
竹色青蒼薄帶烟安得孤臣能慮患不勞明主更憂邊
東坡故老知誰在望我車塵若望仙
桂林書事
清羅江水碧連山城在山光水色間地近瘴烟人好酒
路臨溪洞卒難關心知禍福傭占鬼事熟安危笑議蠻
却為林泉作詩苦三年贏得鬢絲還
寄陽朔父老
兩官三任五流年舊事人懷一惘然爵祿豈知緣武進
姓名猶賴得詩傳萬雲亭北山藏日雙月橋東水接天
為報崇賢諸父老宰君今悔把戎㫋
再過陽朔寄人
昔日儒衫今武車重來父老尚奔趨後人相繼皆清德
小吏回看半白鬚條教漫為新楷法官資猶作舊稱呼
里門不閉田疇闢好買丹青别畫圖
謝桂林郡幕沈通惠詩
五色飛鸞下桂林林間新客寄新吟才高韓愈青羅帶
義重張衡綠綺琴楚尾聲名先在耳嶺南章句晚知音
逢人要指荷花幕銅柱西南煙靄深
寄桂州張田經略
五色溪州五寨城廣宣恩詔諭羣情開懷曉日重昏破
下令春雷百蟄驚塞路風埃人戱馬隔雲烟火賊燒營
廟堂有策今無用謝爾青頭百萬兵
犀甲銀盔銅鼓兵周旋五十五屯營據鞍疾悶心無力
横槊微吟尚有情卒冗不蒐秦銳士官租還用魯儒生
溪人重武輕文藝應笑擔書載酒行
寄桂林歐陽咸寺丞溪藤杖
勁節寒梢屈曲根虎牙龍鬛蟒蛇鱗採從黃鶴獨飛起
寄與青山先退人高閣倚吟留落月小園扶醉過殘春
惟存一本自收拾即日溪邊躡後塵
登邕州春野亭寄桂帥潘伯恭學士
二紀看花瘴霧中野園今日又東風人心有感時時别
春色無私處處同長笛一聲諸曲盡巨觥雙飲百愁空
風清水暖羣魚上誰向荆溪下鈎筒
寄茘浦林術明府
諸蠻烽火照深溪同著儒衫事鼓鼙壯節己皆成皓首
孤蹤猶未得丹梯鬱蒸草氣龍蛇舞昏黑空山鬼鳥啼
十八人中存者六孰為霄漢孰為泥
賓州閱武堂
南嶠風雲久肅清壊溝殘壘號昇平官曹惟識簿書字
民俗不知金鼓聲往歲忽傳南詔檄近時方築伏波營
安成太守深邊計菡萏花開閱水兵
那霸泉
路下牂牁水石間三分纔過二分山年光欲盡家猶遠
嵐氣雖疎鬢已斑賓從笑談譏獨進兒曹音信喜生還
南風一夜吹鄉夢數刻飛過五嶺關
龍州秀嶺
路隨雲磴石梯行限隔華夷天意明自與大君為外屏
何勞諸將作長城福民可拜三公爵夀聖能呼萬歲聲
海國未彊崖石老待誰來此勒功名
思甘泉水寄通判景範梁屯田
二井鑿通千佛塔七元流濟萬人家波心不動青天色
井口常飛白雪花見釀宜成殘臘酒聽煎尤焙早春茶
歸時覺久添新歲羞向寒清照鬢華
題芙蓉亭
邊柝無聲獄訟疎芙蓉池上避金鳥民收果實充田賦
匠寫空形入縣圖白鳥知機遠冠蓋紫鱗貪餌落盤盂
主人非為清香設愛此烟波似五湖
膏澤峰
石壁含天澤南山第一重旱時先出雨隂穴必藏龍雲
影搖諸壑雷聲起半空滲成泉脈大滴出土膏濃溝洫
施仁澤民誰帶戚容何當大滂沛盡活四方晨
淪漪閣
談笑淪漪閣藤花竹葉間易醒江上酒難畫雨中山
屏障山
名山愛陽朔平陸逼峰巒郡境尖中折人家缺處安
丹竈山
羽客朝元地遺壇古樹中煉成丹竈在騎去鶴巢空
思柳堂
羅池刺史寡塵緣畫戟牆頭築望仙黃鶴與誰同一去
碧桃無主又千年
桂林
青羅江水碧連山城在山光水色間莫道宜人惟桂郡
驂鸞客至只思還
題順應廟
白崖山下古松青暫捲牙旗謁廟靈見說崑崙關北畔
曾將草木作形人
茘浦鎁關
三任邊州六往還此時纔入莫鎁關訪僧莫道無閒事
手指青山口說山
邕州
南極諸蠻傲典刑斗門時復見飛星君王仁恕將軍老
五十溪州六萬丁
邕州城
夜半孤城百尺臺亂蟲聲裏一樽開憂邊日遶南雲下
戀闕心隨北斗迴
鬱林鼓角樓
去歲同登畫角樓諸蠻未滅夜談兵五更將吏知人意
吹作梅花塞外聲
寄鬱林郡守姚道
越裳濟海喜天晴五葉戈船不渡兵堯舜遠方皆樂國
漢唐諸將本書生
柑子堂
子厚才名甲有唐謫官分得茘枝鄉羅池水盡黃柑死
獨有空碑在畫堂
靈巖
溪僧過此說山公遊遍真仙洞府中乳石崖邊得靈草
可能封裹寄衰翁
仙影山
月帶星冠映碧虚遠看雖有近還無瑶池玉女雙雙過
遺下羣仙聚飲圖
安城即事二首
往歲傳聞南詔檄近時方築伏波城安城太守知邊計
菡萏花中閱水兵
金鼓聲闌劒戟收使君回上雅歌樓樽前一闋清商曲
銷盡窮邊萬里愁
寄蘇州徐處士弁弁能畫山水
平南無策鬢如霜七十峯前舊隠鄉相約祝融孤頂上
借君吟筆畫瀟湘
賓州仙影山
月氅星冠七丈夫遠看雖有近還無瑶池侍女雙成道
遺下羣仙聚影圖
宜陽
孤城溪洞裏聞說己堪哀蠻水如鮮血瘴天巳死灰吏
憂民置毒巫幸鬼為灾(缺)
寄渷州新守謝麟
險盡天開溪路平詩書新將典新城三千戍卒今無幾
十萬屯田古未耕屬縣乞除防虎檻生蠻願獻採砂坑
從兹預擬風塵息盡是仁威下旆旌
桃
樹正含芳酒正醅熙熙為爾醉春臺一花五出尚可飲
何況重重叠叠開
李
春晝暖風薰翠幄暑天涼氣暗朱闌主人肝膽無猜忌
果下遊人但整冠
李楊梅
嶺北土寒無茘子人言形味似楊梅翠條丹實休相學
不願紅塵一騎來
滴露花
九天瑞露滴成芽不是榆花即桂花星女月娥宫不鎖
天風吹落野人家
丁香
萬枝千葉遞相親内結花心外結身草木至微猶有合
悲哉父子與君臣
桐
老桐休斵為琴瑟樂部新翻格樣清試聽琵琶采蓮曲
一般絃上數般聲
雞頭
三伏池塘沸雞頭美可烹香囊聯錦破玉指剥珠明葉
皺非蓮蓋根甘似竹萌不應徒適口炎帝亦曾名
過思明
幾年來瘴外此夜宿棲中照枕殘雞月吹燈落葉風盧
循猶偽國楊僕己衰翁起載寒星去前村燒影紅
閤皂
萬仞天然皂閤形隂陽不似衆山青一區海上神仙宅
數曲人間水墨屏華表鶴歸春谷響玉京龍起夜潭腥
可憐張葛無人繼三級高壇拂杳冥
廉州石
使君合浦來示我海濱石千巖秀掌上大者不盈尺
洽浦還珠亭
合浦還珠舊有亭使君方似古人清沙中蚌蛤胎常滿
潭底蛟龍睡不驚
贈章使君
善戰無如新息侯漢兵纔度綠蘿州愛君挽我陶溪粟
直到牂牁水口頭
司馬錯
北設長城陷敵塵更來勞役武陵民我疑洞裏栽桃者
便是當年版築人
辰州
詔條符節古連今王澤漸濡豈不深賦役未行中國法
謳歌猶帶遠人音採金戶簇青莎岸射虎兵圍黃葉林
寄語湖南灘上客預將忠信待浮沈
(缺)璽書行絶域銅柱入中原草
暖聞鳴鹿江清對飲猿何時一樽酒重入謝公軒
白露驛
一曲青谿一曲山鳥飛魚躍白雲間谿山豈要行人到
自是行人到此間
三山亭
諸峯不及此三峰翠影多年路未通野老傳來無地
主神仙留待與山翁琱弓射減虎狼迹長劍剪開荆棘
叢吏引旌旗先險阻匠營樓閣出虚空藤蘿葉暗初無
曰松桂枝新漸有風下瀨將軍微舉職安南都護遠輸忠
商誇合浦珠胎賤民樂占城稻穀豐火炬影沈山岸北
潮聲流過郡城東四時收印來無定終日開尊望不窮
玉版淡魚千片白金膏鹽蟹一團紅雲臺志節悲歌外
銅柱封疆醉眼中所借溪頭好厓石只書詩句不書功
祝融峰
曾到祝融峰頂上步隨明月宿禪關夜深一陣打窗雨
卧聽風雷在半山
武陵
曲臺風月德山雲夢想中間有幾春臣葬江魚終愛楚
民逃花洞不思秦
五溪
六月五溪邊溪深氣象偏晝陰疑雨後久冷覺秋先棧
倚臨崖石竿通隔嶺泉(缺)
木芙蓉
孤芳託寒木一曉一番新春色不為主天香難動人丹
楓見流落黃菊坐因循莫訝偏相愛衰遲似我身
端研詩贈王欲
端石如蛇狀潤疑雲雨通觕官不識字好去伴詩翁
銅雀研
得自銅雀臺收晚稜角摧四方綠琉璃一片青玫瑰煉
盡沙石滓陶成金玉胚
題陽朔縣舍
畬田過雨小溪渾遠近雲峰互吐吞殊俗易昏三里霧
陽崖忽豁一家村桂花香裏尋僧寺榕葉陰中掩縣門
井税未輸兵甲後心勤撫字且休論
對花有感
得莫(一作意字)欣欣失莫悲古今人事若花枝桃紅李白薔
薇紫問著春風自不知
紫薇花
人言清禁紫薇花草詔紫薇花影傍山木不知官況别
也隨紅白上東廊
山茶
淺為玉茗深都勝大白山茶小海紅名卉漫多朋援少
年年身在雪霜中
江南池館厭深紅零落空山煙雨中却是北人偏愛惜
數枝和雪上屏風
柳
揚子江頭流水澌長安陌上遠風吹黃金瓔珞雪晴後
碧玉瓏璁春盡時端的園林俱不及等閒臺榭便相宜
思量也是多情物占與人間贈别離
陶弼詩絶似晚唐宋文鑑選其二首虔化縣云暖雪梅
花墅晴雷贛石溪出嶺云天文離卷舌人影背含沙李
洞喻鳬可相伯仲成都楊慎
兩宋名賢小集卷九十六
