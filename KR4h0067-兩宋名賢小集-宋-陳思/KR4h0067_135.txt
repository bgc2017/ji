兩宋名賢小集卷一百三十五
宋陳思編
元陳世隆補
苕溪詩集下
方欲相約為孔侯溪上之遊忽辱佳篇復次元韻
山色溪烟淡墨成隔溪幽鳥自呼名未妨濁酒陪心賞
更借清詩作眼明桃葉不關今夕恨竹枝猶是古時聲
扁舟醉後從漂泊個處應無寵辱驚
次韻奉酬元渤見過奕棋小飲及觀館閤題名之
作
珠玉當年欬唾成元劉何自敢齊名夢回雲海西崑遠
春到江村北渚明誰為少陵償酒債更憐侯喜得詩聲
杯中賢聖君休問局上光隂我獨驚
次韻鄭維心見貽一首
身病何因到赤墀眼昏不復下書帷杯觴有限長羞澁
故舊無多足别離對白抽黃餘習氣看朱成碧記當時
(看朱成碧醉中眼施粉太白樽前人此維心舊詩僕初相識時所見也)江村投老俱牢落
猶喜詩情似拾遺
次韻方允迪祕監會稽相遇懷吳興舊遊二首
故山疇昔奉英遊老去功名失路頭江海一官如許冷
田園三載不知秋謝公塘外千峯紫何楷廬邊一徑幽
心折少陵存殁句恨無酒力破牢愁(舊遊方時敏吳亦虚皆已物故)
鑑湖列嶂自天開雲色嵐光入酒杯忽遣同遊有陶謝
故應交契擬陳雷他鄉日日典衣醉公事時時牽馬來
要買扁舟窮勝絶共追樵徑曉風回
從謝仲謙乞猫一首
昔人蟻動疑鬭牛我家奔鼠如馬羣穿牀撼席不得寐
齧噬編簡連帨帉主人瓶粟常挂壁每飯不肉如廣文
誰令作意肆奸孽似怨釡鬵無餘葷君家得猫自拯溺
息育幾歲忘其勤(仲謙云水中得棄猫拯救久之乃復活)屋頭但怪鼠迹
絶不知下有飛將軍他時生囝願聘取青海龍種豈足
云歸來堂上看俘馘買魚貫柳酬策勛
待潮浙江口寄左與言大夫葉元亮學士兼簡吳
似之太史
今日江頭雪欲作濤怒風豪兩噴薄青鞵黃帽湖海人
獨立沙邊如病鶴閒身不待君賜與擬占風烟佳處著
如何寸祿晚見招踉蹡欲前還欲却翩翩西湖兩公子
胸次峥嶸飽丘壑糟牀夜注喜相報自發清吟侑觴酌
我来一笑豈易得十載湖山負佳約間關百態成底事
毛髮星星己非昨人間俯仰變今古總似潮生與潮落
會須乞取此身健在眼好山俱著脚頗聞神方能却老
肯輔衰殘殊不惡因聲更約吳太史石鼎他年煮仙藥
舍弟出家作詩貽之
在家情已疎出家終不惡不有清淨緣云何脱徽索我
昔志一官謂足世味樂顛倒十年間如蠶竟自縛業己
無奈何勸汝莫莫莫一漚非全潮起滅皆妄作當知是
身浮流浪恐非託伎倆百不好攝念乃初學如病求真
醫安知是良藥
送鄒德章教授之官合淝二首
晚色溪亭路風帆去莫遮交情寄桑落離恨渺天涯志
行今誰及聲名莫漫誇淮人問規範說似道卿家
古寺疎烟裏因依孰並游攲行如短李邂逅得髯鄒皎
月林塘夜清霜雉兔秋從今兩相憶一酌酹儂不
次韻沈次律家並蔕芍藥一首
習家池館酒如淮為破幽人一日齋前廡芳菲駢蔕萼
後堂鶯燕嘯朋儕忽驚暗綠將成幄却喜雙紅欲綴釵
草木會為門戶慶而今蘭玉已當階
次韻沈必先尚書見别一首
翩翩旗尾破新晴頗似龍駒脱在坰再上封章辭雨露
故令高節煥丹青卿雲媚日懷仙隠白鷺迎舟宿晚汀
豫想山齋春酒熟可無殘夢到南屏
家姪季高作詩止酒戲賦二首
淵明出從仕務亦計秫田一朝倦束帶唾棄如飄烟無
酒每從人兹事若可憐醉来便逐客卿去我欲眠了知
此賢胸醒醉皆超然胡為遽止酒而作止酒篇此身後
萬物不使一物偏有偏即是累在性皆非圓我樽可亡
酒我琴故無絃攜琴玩空樽唯我樂也天
淵明賦止酒子酒未嘗止今朝詩固云從此真止矣我
觀他日詩說酒特未己必飲誠有累必止亦非理無如
作病何聊用忘憂耳得失定相半随過無彼此胡為我
阿威深拒堅壁壘子言故多師烏有與亡是獨此止酒
詩字字如信史恐子昧圓通未究真止義常觀諸世間
一一等幻戲死生尚云爾何乃較醒醉操觚起相從無
為乏吾事
方時敏寄和詩復用韻報之并簡季高理前止酒
之語季高嘗夢蕭相國戒勿飲酒
疇昔城南隅蓮葉秋田田從公觴玉醪醉墨看雲烟我
乃世背馳公獨肯顧憐追思十年夢僅熟一覺眠念當
老扁舟生理師計然不意菰蘆中復見瓊瑤篇筆力如
置陣彌縫認先偏從容步武間左右方若圓大如清廟
音三嘆聞疏絃安得化為雲追逐飛上天
阮籍劉伯倫嗜酒不知止顛狂欲求名此計真陋矣酒
中有何好正自未能已愁来得暫驅洞若適妙理我豈
沈酣徒公亦聊爾耳世間等夢間未悟彼易此阿高志
特殊家學自中壘&KR0008;&KR0008;求獨醒今昨較非是無心窮酒
聖有意造詩史自言古酇侯告戒存密義逡巡若神授
恍惚類兒戲不須更論酒春夢本如醉我知昴星精不
管太白事
贈道人王生一首
夜來清商入梧桐策策不已鳴霜風故園一碧萬烟樹
慘淡已有傷秋容嗟哉造物本何意安得永賴長養功
我獨冷眼閱榮悴心與日出清霜融子奚不求助我喜
甕頭春風生麴米人間有酒誰不醉知其天者我與子
我身雖無雙羽翰欲將夢到三神山借爾八尺龍須席
遽然一覺俱飛還
天長道中作飢来驅我去一首寄呈劉盧二御史
飢來驅我去去去復何如我飢亦何慙所嘆為此軀明
發著征衫薄暮投郊墟烟林號怒風牛背立飢烏境惡
夢多悸愁孤鬱難紓念初别鄉邦短檝穿菰蘆眼中兩
御史炯炯冰在壺清遊失追攀負此山繞湖我行日已
西回首風牽裾兩公飫文章筆端吐新腴願言寄殘膏
龜腸正空虚
張倅生辰作質龜相鶴二詩為夀
神龜異生稟懷抱黑(缺)月蹣跚守叢(缺)游戲引蓮葉青
雲覆其上文字書左脇千年愈堅瘦腹背類璆鐵有如
盛德士秉志厲霜雪不求赫赫名羞作翕翕熱行藏開
理亂閱世自明哲時哉此唐虞負圖追往諜
黃鶴初出胎骨格已驚衆翩翩謝囂塵颯爽自神縱朝
飛出芝田夕飲下雲夢寧知風露質乃係世輕重有如
賢達人胸腹抱空洞觀時自隠顯豈待吹嘘送會看九
臯鳴一一律吕中閱歲千六百羣飛接鸞鳳(千六百年飲而不食)
(與鸞鳳同羣見相鶴經)
次韻鄭維心貽盧叔才一首
朝行轉木未暮返循水涯生長山水間途窮自知歸萬
緒更擾擾衆目何睽睽有若脱&KR2771;牛邂逅得此時坐念
盧夫子與世真背馳讀書如董生三載圃不窺清詩見
真情觀者豈得疵春風入閭巷爛漫百草菲摩腹忽起
行菜茹傷蕨薇平生經綸學無術取世資貧交可相覓
叩門兩無疑富貴不汝求我至君勿揮
次韻維心赴次律賞芍藥一首
巖前紅藥媚深幽更為餘春一笑留疇昔鄒枚俱倦客
而今陶謝得同遊真香雨裛來無盡糚艷風熏喜欲浮
未羨木奴千戶比主人原是醉鄉侯
留題吕宣義知命小園一首
雖無萬竹等封侯半畝清隂趣自幽菘韭尚能供早晚
菊蘭聊欲記春秋歸來久已同彭澤休去寧須問石頭
短褐飄零嗟我老他年來往亦風流
兩宋名賢小集卷一百三十五
