兩宋名賢小集卷二百九十八
宋陳思編
元陳世隆補
竹莊小稿
胡仲參字希道清源人負才遊京師所與交俱一時
知名士嘉定間赴試不售浪跡數年終蹇遇合乃寄
情山水以自放詩有竹莊小稿一卷
宫怨
淚粉羞臨寶鑑前澹糚争似舊嬋娟一言曾忤君王意
閒在長門十九年
寄竹院方丈孚師
江湖歲月易消磨振錫歸來鬢欲皤性懶吟編多散逸
門閒俗客少經過虚檐破處懸蛛網落葉空中見鳥窠一
片師心誰會得半窗竹影綠婆娑
郊行暮歸
吟罷歸來興欲狂重城半掩傍昏黃鐘聲搖動山靈答
月魄未高人影長竹葉淺斟杯量窄桂花滿插帽簷香
不妨竟日酬心賞纔到明朝事又忙
偶得
欲問梅花信山寒去未能静思天外句坐對夜深燈戒
酒頻添衲煎茶旋鑿冰月殘霜又落無復叩門僧
醜婦吟
君不見漢殿丹青未漫滅馬上琵琶向誰說又不見華
清舞破霓裳衣凌波竟堕嵬山血從來豔色多累身妾
貌雖醜心自悦幽閨到老無人知白髮如絲鏡如鐵
晚雨
勃姑鵶舅呌樓西春色隂晴景不齊濃墨四垂收未起
湖邊一片夕陽低
端午
千年流水去滔滔此日人來弔汨羅江上畫船無買處
閉門風雨讀離騷
山中作
村居便野性况復是清秋為愛山間好因成旬日留林
深喧鳥雀露重滴松楸昨夜新寒入篝燈覆敝裘
入京第一程
六載館杭州重來訪舊遊山中纔過雨客裏又驚秋嵐
氣蒸衣濕泉聲激石流功名苦行役羞見渡驚鷗
道中早發
未曉催行色微吟獨據鞍露垂星影濕月澹水光寒犬
吠知村近雞鳴覺夜殘親闈在何許誰念客衣单
秋晚泛湖
載酒湖邊買小舟水光山色解人愁短籬寂寂菊花晚
兩岸蕭蕭楊柳秋落日波間收戲鼓暮煙林外出歌樓
倚闌長嘯西風裏驚起前汀雙白鷗
試後書懷
踏遍天涯路春三秋又三文章與時背言語對人慙湖
海氣何餒山林分未甘閒僧時過我揮麈共元談
夜坐偶成
一字吟難穩沉沉夜向闌燈明妨短夢衣薄犯新寒千
里家山遠三年客路難明朝有佳便尺紙報平安
送諸葛春卿還里
扁舟分袂出湖濱我向吳中君向閩自笑吟身猶是客
却來遠道送行人家山會友憑傳語旅舍逢詩為拂塵
天北天南相憶處梅花毋惜一枝春
得家書
手剥鱗緘細細看北堂垂白喜平安為憐客裏多霜雪
寄得衣來正及寒
雪晴泛湖
雪後湖清淺令人心眼開林疎知寺近冰合礙舟回寒
色欺吟鬢斜陽入酒杯山行已清絶况復是尋梅
春晚見山茶花一枝獨開
荼䕷開盡見山茶血色嬌春帶雨斜莫是今年逢閏月
東風吹到背時花
山中口占三首
四野平田春水肥前山隱隱帶殘暉千林晚色無人共
時有樵翁獨自歸
躑躅花開野色濃和風甘雨卧叢叢城中只買零枝看
那似山頭滿樹紅
飯罷呼僮旋煮茶碁枰詩卷小生涯從今厭踏紅塵路
多在山間少在家
夜坐即事
午夜空庭寂心閒坐亦忘竹間風動静雲裏月行藏驚
鵲出幽樹寒螿語廢廊甌茶聊當酒清氣入詩腸
題墨梅竹
洗盡丹青料清高絶點埃數竿無韻竹一樹不香梅與
可今已矣補之安在哉千年好風致喚上筆頭來
聽雨
聽盡燈前細雨聲聲聲總是别離情何時斷得閒煩惱
一任芭蕉滴到明
夜坐與伯氏葦航對牀閱江湖詩偶成一首
對牀因話弟兄情話到山林世念輕几上江湖詩一卷
窗前燈火夜三更茶經未展神先爽香片纔燒味較清
吟罷忽聞樵角動石橋霜曉有人行
薄暮
薄暮抱幽獨無言倚小樓日沉千樹晚風起一天秋警
枕團新夢寒衣帶舊愁秪因吟太苦餘病未全瘳
山行
石磴手難攀林深去復還人行啼鳥外僧住白雲間野
興平秋水吟魂繞暮山馬頭風作惡潘鬢任闌珊
月夜聽琴效漁父辭
風入古松成節奏泉奔幽磴響琮琤琴中彈意不彈聲
猛拂朱絃燈熖落細敲玉版夢魂清啼烏枝上月三更
寒中偶題
烟對紅爐煖香凝繡被温老天有秋意寒不到朱門
枕上得句寄潜君升
無奈蓬窗雪打聲夢魂纔穩又還驚枕衾如許猶嫌冷
多少閭閻睡不成
留宿陳氏書齋
因訪吟朋到竹居春寒策策動窗虚幾番好雨偏留客
一盞清燈共讀書徐孺舊曾親下榻陳遵見說好投車
與君静夜評心事萬斛閒愁盡掃除
遊白后山觀音寺
綠隂深處石橋横纔入山門意便清林下一僧無箇事
時來倚樹聽泉聲
與生上人
久住深山裏相忘物外形逢人出好語入定掩殘經古
字碑成軸名詩榜作屛欲知祖師意栢樹在中庭
雨中
愁坐黃昏掩客扉風翻霜葉滿庭飛孤燈挑到寒更盡
猶有行人帶雨歸
讀岳鄂王行實
飛鵠來何意英雄此日生山河張膽氣宇宙載風聲一
片堂中紙千年身後名至今墳上水猶作不平鳴
和林梅&KR0751;西淙瀑布圖韻
瀑駛驚風雨危懸峭壁前臨流清客耳入夜攪幽眠旁
是龍為廟高疑山有仙一塵飛不到長似九秋天
喜郭希范自上庠歸
馬蹄明日是君家千里歸來傍節華幾夜深閨寒寂寂
有人和淚卜燈花
用伯氏韻東梅&KR0751;
榾柮爐前坐夜深寒侵窗戶月西沉冥搜天地無窮趣
寫盡江湖一片心霜葉落邊添客思梅花瘦處動高吟
訪居欲問推敲訣擬把清樽共細斟
東竹院孚老
别來旬日許又過一分春因感塵中事空慚物外人吟
清便境静語苦見情真近况知何似篇詩得細論
送梅&KR0751;還三山
十年湖海上此日值梅兄一見纔傾蓋相逢又問程新
編聯盡卷清話入詩評從此雲山别因風時寄聲
題雪舟雲心二友吟卷
君詩何所似絶似晚唐詩寫出春雲狀融成白雪詞百
篇多態度二妙一襟期與我為三友他年題品誰
清明
杯酒濃澆壠上春東風吹起紙灰塵可堪腸斷中原路
草掩荒丘不見人
寄黃雲心
竹屋少行蹟閉門春晝長天時半晴濕人意共炎凉苔
蘚侵階綠荼䕷壓架香冥搜尋杖屨不為看花忙
采桑女
葉滿筐箱花滿簮低頭微笑出桑隂後來若有秋胡子
說與黃金必動心
過永春縣
距城纔百里世路更難平碣石唐人墓桃源晉地名危
譙依嶽勢荒市帶溪聲往日罹兵火頽垣蔓草生
圩田
圩田依澗水入夏未栽禾不是春耕晚山中寒氣多
閨中詞
寫就相思字燈前帶淚看欲緘還未忍少待淚痕乾
聽盡芭蕉雨愁人夜不眠憑誰將此意為妾到郎邊
早發
早發六七里前途曙未分漁舟依岸立水碓隔溪聞獨
樹支殘月空山半白雲清晨那可駐日出又如焚
無題
露重濕征衣風急翻紗帽山下灌園人倚鋤看馬過
過界首
幾重嶺隔幾重灣路入濛濛煙雨間獨立溪橋重回首
前頭已是劍州山
思家
夜夢到山居回頭千里餘屢傳歸去信不得寄來書小
徑應添笋荒畦欠理蔬客程頻得雨田里事何如
漁梁嶺禹廟
古今陳蹟幾興亡閩嶺何因祀夏王莫是當年平水日
曾驅魚鼈渡漁梁
陵上釣臺後
身為功名役因思隱者賢只行山後路羞過釣臺前
西湖會上和趙靖軒韻
不著人間半點愁每於勝處一凭樓吟邊只欠林和靖
坐上追思馬少游暈臉芙蕖酣薄暮低眉楊柳拂新秋
酒闌拍掌狂歌舞自是忘機可狎鷗
秋意
梧葉飄殘客夢驚擁衾危坐到天明片心除是眉頭識
萬感都從念脚生江上鱸肥銷旅况樓前鴈過帶邊聲
挑燈無語閒商略謀國謀家底計成
還趙靖軒冷卷
借得君詩在案頭篝燈夜夜看銀鈎苦吟暗數秋更盡
何處笛聲人倚樓
重陽
漫浪江湖已十霜一秋強半又重陽可憐白日渾閒度
偶對黃花覺自傷客舍題詩書感遇市樓沽酒慰凄凉
登高不為酬心賞直欲凭闌望故鄉
夜來聞曾性之丘君就二友隔樓吟聲不絶以詩
柬之
月下歸來深閉門衾寒時倩博山温隔樓忽聽吟聲苦
引得清愁入夢魂
問性之病
莫向推敲苦用心聞君病裏亦沉吟書燈挑盡無人共
藥鼎煎殘到夜深霜後菊花方寂寂臘前梅事又駸駸
相看咫尺如千里幾度逢人問信音
過千頃寺訪谷隱老
别久交情澹重來似舊時人生雲聚散世事月盈虧茶
具權行酒禪牀借看詩漫天多雪意預約探梅期
性之尋梅歸來有詩因感一絶
處士廬前門徑深僅留佳句與人吟孤山近日無行路
疎影暗香何處尋
枕上偶成
客樓蕭索抱愁眠雁過聲聲到枕邊念脚動如魚撥剌
吟身寒似鷺聯拳匣中幸有劉琨劍囊裏猶餘老杜錢
忽憶西山山下路夜深霜露滴松阡
夾河中有矮道人自住小舟持咒為生人莫不異
之者
道人神貌方雙鬢欲垂肩坐席容三尺浮家住一船餋
生憑拂果持鉢信人緣早泊槁梁下蓬頭起白烟
寄嬾庵
天寒日短道路長白雲飛處知吾鄉大江之東渭之北
念我故人何可忘别來楊柳眷依依只今開到梅花香
扁舟漫浪歸未得京塵海裏安行藏身名未立仰天笑
牀頭夜夜鳴千將(音鏘)羡師物外無寵辱庭前柏樹常蒼
蒼音書鱗羽久不到幾千里外空相望五雲前墜滿室
光報師之意無以將篇詩濃墨纔淋浪一聲鴈過天際
翔
偶得
挑燈伴寒夜兀坐竹罏邊赤脚知吟苦時將山茗煎
和性之見寄韻
窗燭銷殘轉寂寥柴門無復野僧敲偶來枕上吟詩就
記向心頭欠筆抄鳴竹數聲疑雪片尋梅清夢到山坳
世情雲雨多翻覆誰是江湖耐久交
遊山中
世途平處起波瀾輸與高僧占好山竹塵直為揮俗具
槿籬虚設掩塵關林泉有分酬清供瓶錫無人伴此閒
擺脱名韁須早計半生猶得住雲間
寒夜作
生計尚茫茫微吟思故鄉羈愁消不盡寒夜未為長門
掩梅花月禽翻竹葉霜挑燈裁錦字明發有歸航
讀秦記
萬雉雲邊萬馬屯築來直欲障飛塵誰知斬木為干者
只是長城裏面人
雪
凝雲商作雪頃刻滿天涯片片疎還密霏霏整復斜映
窗疑月影著地似楊花四望渾同色微茫認點鴉
用馮深居韻題莆陽章氏環翠樓
百尺危梯渺海寰闌干十二盡青山烟光濃淡藏多景
野水周遭匝四環勝地只宜騷客住老天未放主人閒
憑誰說與九仙道方丈移來在此間
書懷呈曾性之
覧鏡歎頭顱梅花一樣&KR0751;病因吟後有愁到醉邊無心
事歸梁燕年華過隙駒世途難著脚况復是江湖
和伯氏春雨中韻
癡寒脉脉壓晴莎春漸三分景未和待得濃隂收拾後
花邊春色已無多
兩隄楊柳拂新亭怪底遊人懶踏青手撚梨花成小立
半窗湖水雨冥冥
寄梅&KR0751;
别去忽經旬春風閱二分幾番吟對雨獨自暗思君客
裏加頻病愁邊駭近聞倚闌商不得心自亂於雲
和伯氏包山觀桃花韻
因訪桃花到嶺根御林春色此平分千株未數栽唐觀
一幅猶堪畫晉源仙在雲門無處覓人行風外有香聞
笙簫隱隱宫城隔立盡黃昏更斷魂
蕭山望城中遺
見說天文變頻占太史臺但云星犯月不料火為災盡
夜看烟滅逢人問訊來丹心勤戀闕東向極裴回
兩宋名賢小集卷二百九十八
