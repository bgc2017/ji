兩宋名賢小集卷七十三
宋陳思編
元陳世隆補
藜齋小集
華鎮字安仁會稽人元豐二年進士官至朝奉大夫
博古工詩文嘗輯會稽覽古詩幾百餘篇最稱精覈
傅崧卿稱其詞格清麗興寄深遠足以垂觀來者今
其書亦罕傳舊志乘中間有數首而已子初平亦登
進士為太常博士有越中考古錄
雲門寺外勝迹諸詠
王中令裔孫智永善隸草為世所重求者弗違
戸外之人如市所居限頻為之毁以鐵固之時
號鐵門限真草千字文十九年成一千通柳誠
懸稱其書得家法世傳右軍蘭亭其蹟弟子辨
才尤加寶秘貞觀中求之不得至使蕭翼設竒
而取之山中父老尚能道其事
鐵限僧坊迹未移千通真草了無遺蘭亭墨跡何由見
秪說蕭郎奉使時
鄭相廟
鄭公起樵風用郡守第五倫之薦致位三公與
倫並列可謂盛矣祠宇之下至今猶有風朝南
暮北
鳴玉鏘金漢上公當年榮與舊君同故山廟食千秋後
來往猶乘旦暮風
秦望山
秦始皇東巡登高歴覽刻石紀功故曰秦望
秦人兩世盡東遊輦輅曾臨到上頭睫在眼前終不見
不知登望竟何求
葛仙翁釣臺
若耶溪葛仙翁投迹之地苔磯孤秀起于中潭
環山千疊澄淵無底清光翠色上下相照迥然
不類于人境謝客兒兄弟悦之日至其上更酬
迭唱夕而忘歸
聞說風流謝客兒鴒原相應日鳴飛仙翁遺跡雲深處
擕手行吟送落暉
五雲溪
徐季海曰曾子不入勝母之閭吾豈泛若耶之
溪由是目之為五雲今亦曰徐浩五雲發源于
雲門其流達于樵風涇湖山之間此為竒絶
萬壑千岩秀氣鍾鳴琴潄玉曉玲瓏瑞雲重疊中書館
花浪騰稜相國風
樵風涇
鄭巨君(名弘)採薪若耶山中得仙人遺箭歸之而
獲便風之報千載之下朝暮不渝
碧山重叠水溶溶南北長來旦暮風岩壑會稽真勝絶
樵蘇猶是漢三公
鄭公泉
鄭太尉弘若耶山居有美泉雅嗜其味嘗有疾
藥石不能愈家人取山泉飲之即愈山泉非攻
病之良藥其美不稱於三公之奉飲之而疾愈
者常性素好不為富貴移也鄭公之所飬在富
貴當何如哉
溪上清泉玉色寒臨泉蹋盡石苔斑為憐北闕乘軒客
白首高情在舊山
城山
其山中卑四高宛如城堞吳伐越次查浦句踐
保此拒吳又名越王城有佛眼泉洗馬池泉中
産嘉魚越拒吳時吳意越之乏水以鹽魚為饋
越取雙魚答之遂解圍去
兵家制勝舊多門贈答雍容亦解紛緩報一雙文錦鯉
坐歸十萬水犀軍
鏡湖
亦名鑑湖任昉述異記軒轅氏鑄鏡湖邊因得
名或云黃帝獲寶鏡焉或又云本王逸少語山
陰道上行如在鏡中遊故名
水風不動清光合十里渾無一點瑕野客若尋湖上事
不須臨水問荷花
雙筍石
在上虞縣釣臺山高百餘丈若人冕而對峙者
其巔有異花每杜鵑啼時開若霞錦神宗崩三
年不榮高宗崩花忽變白孝宗崩三年若枯既
而復茂
千尺相高卓翠珉雨餘雲外露嶙峋鼎湖龍去蒼髯斷
三載叢花不記春
放馬澗
在新昌縣支道林放馬之所或譏道人養馬不
韻答曰貧道賞其神駿
春草茸茸澗水清路人猶記昔時名金羈縱後雙蹄逸
想見風前蹀躞聲
虞國墅
在餘姚羅壁山襟帶溪山大勢具體金谷郗太
宰徧遊諸境棲情于此每至良辰携子遊憩後
以司空臨郡遂卜居之
山列翠屏圍碧落水流鳴管繞平田郗家池館蘿蕪沒
金谷形容自渺(一作宛)然
陳大夫宅
在越城東南禮遜坊竹園巷之間漢大中大夫
陳囂未貴時與紀伯為鄰伯竊囂藩地以自益
囂見之不言益徙地與之伯慙亦歸所侵地其
中乃為大路鴻嘉二年太守周君刻石表曰義
里長簷路
鄰里相歡起美談通衢高柳碧鬖鬖至今風俗稱虞芮
目擊岐周始自慙
燕竹
越人以其燕來時出筍甚美因以為名
竹箭黃芽欲老時杏梁日煖燕初歸他林未聳千竿翠
此地先抽一握肥
孟橋
橋南漢孟嘗宅也
漢上還珠太守家小橋斜跨碧流沙清風不共門墻改
長與寒泉起浪花
兩宋名賢小集卷七十三
