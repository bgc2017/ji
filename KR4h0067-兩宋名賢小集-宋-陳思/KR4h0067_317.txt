兩宋名賢小集卷三百十七
宋陳思編
元陳世隆補
靜佳龍尋稿
朱繼芳字季實號靜佳建安人登進士授龍尋令龍
尋舊有顔長官仁郁祠長官五代時能撫循其民使
不見兵革嘗作詩以道民疾苦其題有十每題繫以
十詩共百篇繼芳晉謁祠下依韻和之題曰靜佳龍
尋稿後調桃源令又調宜州教授不赴有詩云瘴海
南邊路淺深客愁不待嶺猿吟無人喚得涪翁起分
我桄榔橄欖陰同時倡和為錢唐陳起汶陽周伯弜
建安張至龍俱有聲江湖間者又自裒所作一卷題
曰靜佳乙稿
和顔長官百詠(并引)
龍尋邑東有顏長官仁郁祠長官五代時能撫循其
民使不見兵革龍尋志所刻詩百篇皆道民疾苦皇
皇不給之狀余生三百年後奉天子字兹邑晉謁祠
下因次韻以寄甘棠之思且使来者知我愛桐鄉之
意云
農桑
裹飯驅兒候暖耕塍泥滑滑不堪行如何說得農家苦
雨笠風蓑過一生
婦饁耕夫日尚長碓聲嗚咽宿舂糧尋思一飯何時飽
秧種青青麥未黃
淡黃竹紙說蠲逋白紙仍科不稼租努力經營猶恨晚
官司那問有錢無
編茅為屋荻為簾老小團圞苦樂兼樂歲輸丁猶未了
饑年家口更堪添
頭白村翁尚把鋤瓶中那復斗升儲午飡減與飢烏食
却愧家人問有餘
四月官場入納時鄉耆旁午上門追請看貧婦通宵織
身上曾無挂一絲
腸隨絲斷手生胝羨殺星邊織女機借問輸官零落否
兒郎寒冷且無衣
農父眉頭百念攢雨愁爛死旱愁乾龍神社鬼燒香遍
不到秋成睡得安
客戶耕田主戶收螟蝗水旱百般憂及秋幸有黃雲割
債主相煎得自由
帶得雞豚趁曉墟荒村牢落數家居一家幸是田園主
留與兒孫寫契書
朱門
紅雨聲乾未作泥繡成十里綠楊堤金杯緩勸玲瓏唱
玉勒催歸騕䮍嘶
晉代豪華不數家萬錢下筯未為奢客来只是家常飯
豆粥萍虀費咄嗟
曲池畢竟有平時冷手看他炙手兒十數年間三易主
焉知来者復為誰
客履三千此託身晚杯狐白暖生春狂来且置興亡事
金塢銅陵不解貧
天近偏承雨露榮深深庭院鎖清明柳絲風送鞦韆影
墻外行人空復情
朱門往事若為懷積雨苔痕綠上階幾處敗甎吟蟋蟀
主人曾此溜金釵
百斛明珠采在倉沈香火底捻銀簧人生行樂那須許
多少邊兵未有糧
泥金摺損舞衣羅蹙破遥山皓齒歌此曲人間聽不得
莫愁人自有愁多
中壽知無滿百身暖歌冷舞及青春黃金不買長生藥
白髮偏驚快活人
長楸走馬却歸来雉挟春驕未應媒不信杏梁雙燕語
日長簾幕有風開
客路
一曲長歌行路難昏鴉歸盡倚闌干不知楚水巴山地
更有高樓鳥外看
哀猿啼斷暮雲深摸索牀頭未盡金莫道他鄉千萬里
去家三日幾般心
兒女傷悲士不為健行童僕遠相依春風日日生芳草
未必啼鵑怨不歸
侠客千金不稱求途窮相顧問因由臨分脱贈青萍劍
莫蕩人間瑣碎讎
客裏情懷更晚秋鴈煙蛬語五更頭從前諳盡江湖味
不省神州作麽愁
身如海燕傍誰門别淚雙垂不見親惟有一條卭竹杖
相隨萬里共艱辛
是處人家搗練忙天寒日短路偏長蛬聲四壁無時歇
不遣羈人夢到鄉
送窮不去奈窮何山有荆榛水有波萬物得時人自老
梁鴻頭白五噫歌
屈指秋風與鴈期陽關西去到何時側身一望腸堪斷
天似穹廬碧四垂
高鳥翩翩去未窮行人擾擾復西東何須華表千年鶴
城郭重来便不同
邊庭
年年塞草欲秋時左右紅旗說戰機介胄麄官應有語
而今宰相愛吟詩
角聲吹裂肺肝愁說與將軍莫逗遛男子生當侯萬里
死判馬革海西頭
一劍沙場獨苦辛天陰殺氣作黃塵沈思鳥盡弓無用
肘後纍纍却顧身
探使歸来半信疑帳前相語怕人知沈香霧裏嬌絃暖
莫遣邊愁到兩眉
征夫戰骨灑桑乾帳下蒼頭自轉官一騎紅塵天外落
籌功更說幾多般
公主琵琶胡地秋將軍刁斗漢關愁相逢老病無依卒
未說沙場淚已流
蒼苔白骨滿黃沙馬汗成冰帶雪花夜夜鞘中長鋏吼
教人不得夢還家
有客新從塞上回解包收得戰場灰營家未敢分明哭
請看刀痕始欲哀
敵退邊方得暫寧棗兒紅近莫休兵漢家錯信和親議
不見雛兒與父爭
北風吹骨正酸辛白面書生四角巾戰士總成亡命鬼
將軍纔是有功人
城市
村翁生長在柴門身有丁男犢有孫為了官租纔出市
歸家誇說與鄉村
雀羅門巷昔趨榮味似餳甜忽變辛說與侯門休謝客
朝朝暮暮看人情
王孫公子少年遊醉裏摴蒱信采投指點某莊還博直
明朝酒醒到家求
山人只合住山中入得城来調不同滿面紅塵無處避
手攜白羽障西風
紫陌尋春日日過楊花無主奈春何傾城壓酒嬌無力
醉裏相扶踏踏歌
相班士女狭邪間總把喧啾賣却閒人壽幾何春不再
典衣沽酒強追攀
春風日日柳年年到老那知稼穡難若見田家秋作苦
教人一飯不遑安
蕪城懷古最愁人劫火燒殘得此身舞榭歌臺何足道
秦宫漢苑尚流塵
百人聚處小喧闐析到秋毫似計然見說天公還掠剰
鵠形懷寶度饑年
身遊城市髮將華眼見人情似槿花惟有梁間雙燕子
不嫌貧巷主人家
貧女
春風有分到兒家也插花枝表歲華但得作嬪君子室
隨宜粧遣不須奢
洗盡鉛華淨潔貧嫁衣莫說為他人絶憐父母窮相守
不為金多賤却身
枯木無枝可作花門前度盡七香車四鄰日日笙歌裏
背立東風有幾家
他家百兩送于歸成匹鴛鴦作錦機獨守空閨愁不寐
一燈明滅補寒衣
燈下穿針影伴身懶將心事訴諸親阿婆許嫁無消息
芍藥花開又一春
卓家人富頗輕財犢鼻堪依不用媒只是儂家貧亦好
枯桐那得鳳凰来
少年蕩子有黃金投贈明璫結兩心不得良媒終不肯
一春風雨洞房深
伯鸞不作悵誰從鳳尾香衾翠幔重靜對菱花勻淚粉
不知膏沐若為容
問天乞巧看銅儀再拜雙星恨不隨塵世未知天上事
隔河相望一年期
纖手清閒理瑟工高樓半在碧雲中行人豈是知音者
小立花陰待曲終
負薪
三千門館躡珠賓半百還家衣錦身却是吏民私告語
十年前是賣薪人
薪樗塞破野人居此是餱糧卒歲儲客裏黃金燃桂盡
厨無煙火欲何如
爛柯人去隔存亡一局棋終愴故鄉想得山中絶煙火
松花松子當乾糧
破帽籠頭髮半華樵歌一曲勝長嗟雞鳴裹飯登高去
日暮天寒未到家
有薪可賣未須悲滿百青銅况有奇十指束枯從秃盡
不堪棘刺罥人衣
天寒氣入鼻中辛竹擔彎彎却戀身賣得錢来回首望
蠟烟起處屬何人
腰鐮上到白雲邊惆悵長松不盡年近市山山皆有主
遠山高削步難前
蒸棃炊黍付荆妻指點青山澗水西忽聽丁丁雲外斧
一聲山鳥背人啼
捫蘿緣壁到山頭俯羨鴻飛儘自由風雨蕭蕭黃葉滑
未行十步兩三休
黃昏樵采早回歸同伴相邀未有期抱子老妻門口望
南山有虎悔何追
空門
閉口銅魚勿復論數間老屋枕雲根曉鐘三板出山去
分付獮猴為守門
錫杖凌空去復還片雲縹緲伴身閒春風錯種醍醐草
引得牛来食雪山
人居天地一樊籠撫掌山家四壁空不道今年空得盡
且無雀鼠到山中
四祖門庭寂寞秋牛頭只是舊牛頭如何一旦風光别
花落花開百鳥愁
四卷楞伽几上安而今老去懶能看庭前桂樹花開未
分别西風信鼻端
黃金闌護紫袈裟禁苑恩深賜予奢林下衲僧那有此
多年枯木對春華
結草為廬萬仞頭人間蟻穴自王侯客来借問窮通理
不意僧中有許由
白蓮有社一經過會意由来不在多滿目廬山青未了
聞鐘歸去意云何
我本三生兜率天為差一念又塵緣早知密意無多子
不着旁行貝葉邊
燈燈相續古猶今怪底門前立雪深衣不得傳關臂事
汝師輕發老婆心
山居
春到寒荄總向榮藥苗旋種亦初成山翁自幸無人識
可要山中宰相名
空山薇蕨供清齋世事悠悠不挂懷梅溽得風醒午枕
竹陰轉日上南階
白雲縹緲野人家生事年来漸有涯不與世人爭歲月
却將椿菌勘南華
宿雨初乾一杖藜欲呼漁艇訪前溪碧桃花落無尋處
惆悵人間日又西
半屋雲霞與鹿分兩株古木正當門野花自落東流水
坐對青山酒一尊
好山當戶四無鄰似是秦時採藥人千百年間天地裏
不多不少一閒身
宿世仙家十二樓誤嬰時網未深愁浮邱輩行如相覓
騎却紫雲歸去休
種藥千畦手自鋤年来漸喜識人疏等閒旋點黃金賣
莫訝家無儋石儲
矮忩欹枕看朝榮老覺逢迎禮數生来往頗知麋鹿性
寒暄不會俗人情
擁樹溪雲迷近遠低簷山果亂紅靑莫言身外都無事
早晚焚香看道經
漁父
不踏長安十二門鸕鷀飛處數家村停橈試向灘頭問
莫是嚴光末世孫
一曲清漪濯晚霞釣竿斜插白鷗沙傍人借問居何處
四海五湖都是家
秋風淅淅獵菰蒲如此江山其可孤天與玻瓈三萬頃
更添一半夕陽鋪
長作絲綸短短牽一池漢水盡南天誰知有客量江面
不是漁郎兩板船
推起篷忩抱月眠三三兩兩柳邊船不須聽說文王事
孤負漁竿八十年
傳呼扶柁晚風前一陣驚鴻没遠煙不是吾儂棲泊處
却回别港避官船
五湖烟裏我知魚屬玉舂鋤一處居欲到垂虹風作惡
幾株官柳向人疎
秋聲只在樹中間極浦斜陽更有山卷却絲綸呼酒盞
鷗邊聊得此身閒
舟繫蓬萊淺水旁鼇頭縮盡海生桑百川日夜滔滔去
借問人間有底忙
璧月滄波上下天秋風搖落四無邊玉龍盡喚眠鷗起
兩岸蘆花不見船
兩宋名賢小集卷三百十七
