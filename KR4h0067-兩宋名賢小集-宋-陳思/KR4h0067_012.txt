兩宋名賢小集卷十二
宋陳思編
元陳世隆補
寇萊公集
雨中書事
一雨起前浦霏微向暮秋誰方眠釣艇我獨在江樓山
晦峰巒隠烟凝島嶼幽何當見晴旭一得泛迴舟
夜懷寄友生
遥夜獨無趣恍然思故交泉聲飛石壁星影落蘅臯志
在難低俗情閒任獻嘲秋山雖入望猶不似鄉郊
秋夜懷歸
背忩寒燭影沉沉楚客鄉思欲不禁板閣漏殘人自遠
水螢光淡夜方深牢愁聞雨眠疎屋歸梦隨雲徹故林
憶着烟村舊風景柿紅時節又鳴砧
夏夜閒書
雨濛村落野梅黃茅閣閒吟水氣凉幽鳥遠聲來獨樹
小荷疎影占前塘閒心終不忘漁釣澹分真宜習老莊
報國自知無世用烟蓑何日卧清漳
秋興浩然追憶館殿幽致偶成長句寄徐休學士
軺車南去詠江天閒憶羣賢倍黯然御水莎青孤立鷺
宫槐烟冷數聲蟬石渠吏散簾風静鳳闕雲歸霽景鮮
幽致不知何日共君思惟賦帝京篇
宿江西寺
獨宿西林夜凝然静擁袍巫雲秋暝峽楚月冷生濤莎
敗蛩猶噪鄉遥夢亦勞霜風開落葉還欲續離騷
聞杜宇
曾為深冤無處雪長年江上哭青春平林雨歇殘陽後
愁殺天涯去國人
巴東寒食
春雨蕭蕭寒食天遠行猶在楚江邊人思故國迷殘照
鳥隔深花語斷烟薄宦未能酬壯節良時空自感流年
因循未學陶潜興長見孤雲倍黯然
春晩書事
春盡江天景寂寥思鄉還共楚雲遥林花經雨香猶在
堤柳無風絮自飄水國獨慚臨縣邑烟郊争合負漁樵
青梅時節遲歸計且逐餘芳殢酒瓢
月下懷故人
清夜月初滿蘚庭吟更幽梧桐疎影老蟋蟀亂聲秋舊
國情何極空江思欲流故人今底處危坐獨凝愁
和趙瀆監丞贈隠士
不愛簮裾陪盛列終年深隠養天機静聞風雨眠漁艇
閒稱林泉掛道衣門接水村多野色鶴當莎徑立殘暉
高吟幽賞無羈束始覺趨時事已非
雨夜書事
離人聽積雨滴滴動鄉心故國程猶遠重門夜正深氣
昏濛燼燭巢冷語棲禽遥想江南岸餘花委故林
歸州留别傅君
楊柳如絲拂畫橋此中留語欲魂銷還愁别後巴東館
獨聽空江半夜潮
秋晚閒書
吟情自覺都無趣况復離居感物華厭讀羣書尋野徑
閒收落葉煮山茶燒殘寒菊花猶在霜過香橙味轉加
因想前朝重搔首不堪秋思極長沙
聞笛
平野人歸後孤城日落時西風聞一笛惆悵憶桓伊
縣齋春書十二韵
縣幽無俗事公退只高吟江到荆門闊山連蜀國深峽
雲長映日蠻雨易成霖羣雀鳴春院飢猿呌夜岑庭荒
多古木地僻見沙禽印鏁殘陽後人歸叠翠隂思鄉空
索寞素分信浮沉樂静稀塵累甘閒負壯心衰容常懶
櫛病髮豈勝簮寡欲慵求友防邪每自箴澆風終恥合
前事固難諶望斷天涯外離魂欲不禁
予頃從穰下移涖河陽洎出中書復領分陜惟兹
二鎮俯接洛都皆山河襟帶之地也每凭高極望
思以詩句狀其物景久而方成四絶句書于河上
亭壁
堤草惹烟連綠野岸花經雨厭枝紅年來多病辜春醉
惆悵河橋酒旆風
蟬鳴日正樹隂濃避暑行吟獨杖笻却愛野風無定處
水邊容易聳竒峰
岸闊檣稀浪渺茫獨凭危檻思何長蕭蕭遠樹疎林外
一半秋山帶夕陽
暮天寥落凍雲垂倚望危亭欲下遲臨水數村誰畫得
淺山寒雪未銷時
秋夜懷洛下一上人
遊宦忘機久心源亦自澄夜聽吳苑雨秋憶洛城僧木
葉驚棲鳥寒忩暗静燈何時過竹院一得問三乘
題花
繁花昨夜香苞裂露裛風吹照野時能與離人添悵望
一時留與子規啼
春望書事
因晴每日向吟臺縱目山城景象開白鳥静投沙浦去
落花閒逐野泉來客愁已被楊烟染春色難甘蜀魄催
看即流芳無處問但將餘興滯黃醅
秋日懷友生
寂寂感離羣前期何足云人從秦嶺别蟬向楚江聞村
送孤烟起山空白日曛更逢疎葉落愁緒轉紛紛
春初夜書
水國淹留歲月空雲山東去阻千重欲令遥夜春愁薄
須賴黃醅臘酒濃南浦有潮舂栅鏁西忩無睡怯嚴鐘
誰家幾點畬田火疑是殘星掛遠峯
江上
古岸蕭蕭聞遠雁平蕪杳杳更斜暉空江極目望不盡
楓葉半紅人未歸
夜望
南亭閒坐欲忘機望久前村島嶼微數點寒燈起烟浪
江船應見夜漁歸
送人
客亭殘照裡歌闋獨南行芳艸無斷色離人多别情遠
途方不極長笛更飛聲莫動鄉關念徒令白髮生
早春
溪冰覺暖微涵碧山杏經春半吐紅不向此時拚一醉
到頭無計奈春風
寄漳川隠士
志高長說恥鳬趨歲晏園林戀隠居陋巷自甘棲短褐
侯門終不曳長裾夜吟雪屋宜搜句春結烟蓑老釣魚
為我紅塵偶為吏近來還寄絶交書
慵趨大厦戀山薇立志由來與世違溪上有時逢静釣
雪中長日掩閒扉自知天爵高人爵不愛朝衣换布衣
我逐浮名任飄泊清泉難得共忘機
題巴東寺
寺在啼猿外門開古澗湄山深微有徑樹老半無枝望
遠雲長暝談空日漸移恐朝金馬去還失白蓮期
贈隠士
夫子住東野經年不到城愛吟無俗趣貪静得閒名荒
徑侵山影虚堂出燕聲我慚為俗吏泉石負幽情
南亭晨望寄唐知郡
夢覺偶晨起南軒還獨過曉光生遠樹露氣冷疎荷空
白遊塵少風清静興多遥知江郡守幽趣在烟波
殘月
半夜沈清影宵殘猶伴吟已甘垂樹杪由得掛天
心影淡潛虯媚光寒宿鳥侵誰家傷早别凝思共
沈沈
巴東有感
長歲天涯悲斷梗逢春無處不傷情那堪日落紅樓伴
更聽蕭蕭杜宇聲
首夏書事
忩戶經初雨風清野景饒閒庭猶戲蝶高樹已鳴蜩世
態貧中覺鄉思醉裡銷縱吟還獨步時復過溪橋
和李逢同年水閣閒望
務簡凭危檻凝然感物華孤林經野燒極浦見漁家灘
急舟難渡山高日易斜明時如道在焉復痛懷沙
塞上秋懷
未識窮邊苦今遊信有之秋林殘照後開路獨行時磧
迥風長急天寒雁渡遲離心已無賴更聽戍樓鼙
送人歸吳
忽憶湖山景㳂流興不窮孤舟將去夜絶塞已來鴻白
髮前期近滄州舊業空明時方道在莫更學漁翁
秋日
江天物候潜衰變氣爽初疑夏景餘雨漬亂苔侵古壁
風飄紅葉滿荒渠晚雲連嶽藏幽寺秋水澄江静見魚
昔歲一鳴無所恨綠槐金蕊任蕭疎
寄贈笠澤處士
笠澤漁人高節竒白頭猶自着蓑衣吟過竹院僧留宿
釣罷烟江鶴伴歸花落砌邊春雨歇酒醒林際夕陽微
中朝名士皆知已多說東來信亦稀
柳
曉帶輕烟間杏花晚凝深翠拂平沙長條别有風流處
密映錢塘蘇小家
喜吉上人至
鄴北至夔城三千里外程勞尋苦吟伴獨入亂山行楚
水秋無際巴猿夜有聲逢師不能寐因話故鄉情
兩宋名賢小集卷十二
