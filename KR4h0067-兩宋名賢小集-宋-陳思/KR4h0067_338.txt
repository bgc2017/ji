兩宋名賢小集卷三百三十八
宋陳思編
元陳世隆補
古梅吟藳(二)
壽鄉衮訥齋先生三首
華衮褒榮御墨鮮堂堂劍珮在凌煙十三相後功為最
五百年間遺有傳落落甘霖施后土岩岩鉅石補青天
太平有策安排了浯水清風崖可鑴
世態浮雲無定形先生綠野竟留情詎知寳祐老臣在
又見金陵新法行洛邑幾時歸赤舄東山再起答蒼生
不堪局面遲一著願祝薇垣星更明(時丁大全當國)
當年河嶽已儲神理亂分明關一身瑞應麟書知孔子
恩光鳳詔見庚申世臣喬木蒼蒼日驛使梅花歲歲春
笑指紫陽山作壽會看重慶喜尤新(先生生于庚申之冬)
感興四首
多病頻辭客無人自掩扉斸松供藥火葺葉補漁衣日
月雙丸疾乾坤一粟微不須求外道悟此是玄機
野興在漁艇風潮不憚勞苔生肥石骨水落瘦溪毛霜
重稻粱熟天清雁字高醉餘歌古調人事析秋毫
閉門逃俗客攜酒過禪關竈古茶煙斷殘碑雨蘚瘢秋
僧行影瘦夜鶴病翎寒片月隨人到孤琴對佛彈
百事謀何拙一閒夢亦清定交毛穎子結怨孔方兄鶴
影雲煙瘦蟬聲風露輕寸心虚白久蜕骨待丹成
金陵寓樓居
樓中有酒客身閒約住孤雲共往還搖落碧桃春欲去
倚闌無語看鐘山
過涇邑水西縣尹先伯祖嘗為邑簿領耆儒有識
者
客裏身無事乘閒過水西清波明白鷺綠樹帶黃鸝酤
酒道旁飲吟詩石上題邑中逢故舊坐定說環溪
南陵道中迫暮投茅店四圍率敗籬令僕夫環卧
故山三百里歸路正羊腸密樹標茅店荒池界竹墻僕
眠如鹿伏我倦背龜藏素志非南阮丈夫掃八荒
泊蕪湖縣
古邑蒼江曲鱗鱗華屋横酒樓歌妓集漁市販夫行野
闊雲無勢江流月有聲橋邊詩思繞譙鼓更分明
庚申冬壽秋崖先生
瑞宿當年降世間祁山深處著仙壇梅開冰壑珊瑚瘦
岸聳暗空碧玉寒清氣胚成龜鶴相丹田煉就虎龍蟠
待教鬚鬢渾如雪恰寫耆英與世看
九日
秋雨梧桐退老時寒城九日正霏霏功名不直三杯酒
世事直如一局棋頭且插教黃菊滿手今莫負紫螯肥
壯懷無復登臨恨破帽西風一任吹
春晚郊行
芒鞵竹杖出柴關檢校園林脚不閒翠幄初張花結局
錦棚未解筍排班煙波鷗鷺春風外桑柘牛羊夕照間
野興不須邀客共一尊白酒對黃山
秋日游竹會寺
修竹隂隂古道場誰憐兵火地荒涼晚山俱似佛頭綠
秋艸不如僧髮長白酒莫辭今日醉黃花仍作去年香
禪翁留客殷勤甚相對藤牀話夕陽
子陵釣臺
峭壁千尋屹曉寒何年人插釣魚竿煙霞不受衣冠涴
天地那如蓑笠寬幸有同肩黃屋貴不妨伸脚白雲端
能令漢室亦增重可作巢由一例看
夜泊富陽
片帆東去一鷗輕消得天公十日晴新酒一樽詩幾首
故鄉千里月初更煙收山翠揩摩淨風軟江波熨貼平
苦是狂懷費消遣船頭吹笛到天明
别厲制使
何日林間理故書客中歲月只蘧廬糴糧半給梅花鶴
燒葉餘分雪後驢蝶夢悠揚家國遠雁行零落弟兄疎
寒花到了自蕭索不是東風不管渠
天目道中
天目峯前小駐驂長松夾道碧䰐鬖客懷寂寞秋般淡
醉態朦朧午正酣山色儼如嚴父面鳥聲還勝俗人談
何年來此種芝术乞與道人雲一龕
春雪
一雪滿天地三春景更妍鶴梳瓊羽落蝶舞粉衣翩嫰
柳飄新絮殘梅補落鈿東風初解凍洗手破輕煙
嚴灘對月憶雪壺亡弟
卯君看月此徘徊今來月明君不來安得清光刀剪破
為分一半到泉臺
婺源道中憩午二首
小息吟身古木隂詩情羞澀錦囊輕風煙不受人收拾
擔閣行山半日程
滿路黃塵人往還黃塵點汚幾青山便投山店睡過午
要放詩魂出世間
濯足五溪城
東風吹水綠鱗鱗小漱清寒入齒齦萬里流邊濯雙足
恐行五嶺涴晴雲
登會稽山
越上今為客息肩春樹林啼鵑歸夢斷落日旅愁深詩
紀一編史琴傳千古心會須重過此禹穴一登臨
春日吳中
照人芳樹遲遲日吹面垂楊拂拂風客思一笻攜不盡
鳥聲多在落花中
嘉禾書所見
翠幕重重護曉寒窗間金鴨篆烟殘芳情不采閒花草
獨倚闌干看牡丹
荷花四絶
一機蜀錦著紗籠不放纖塵到水宫但覺曉寒金掌重
仙人危立白雲中
右露
醉臉潮紅嬌欲眠玉幢移影蓋嬋娟一奩晴色開明鏡
暖熨金爐起碧煙
右日
䬃䬃涼生水國秋可憐無計解花愁飄然一葉隨流水
付與真人駕作舟
右風
寒聲敲破玉琳琅綰斷鴛鴦雙夢長幾斛明珠收不起
巧粘翡翠絡紅糚
右雨
俠客行
擊筑復擊筑欲歌雙淚横寳刀重如命命如鴻毛輕
烏棲曲
風敲玉鉤蝦鬚垂寒烏棲月萬年枝香薰翠被春宵永
玉臂曲作珊瑚枝
散髮
玲瓏忩戶午晴時散髮林間自一奇鳥睡香奩花影動
蟬吟涼境柳隂移高山流水琴三弄明月清風酒一巵
要是閉門防俗客莫令到眼敗吾詩
讀岳武穆王傳
鬼域為妖天地昏將軍那可一朝存泰山頽喻哲人死
東海旱為孝婦冤當日主和甘下策到今無計復中原
清風凜凜一編史拭盡英雄幾淚痕
行春次俞兄韻二首
幾日春愁不出行園林又是了清明春風桃李一場夢
夜月江山千古情吟倚長松伺鶴到坐臨釣石看雲生
此懷不解自拈出漫譜離騷入笛聲
多謝春風相此行馬啼千里夕陽明故人楊柳正年少
知已青山舊日情思滿天涯芳草遠望窮江際暮雲生
同来佳客自不俗相對松隂聽瀑聲
淳熙丙申二月晦翁歸婺源先曾大夫因隨杖屨
遂掛名于弟子之列乃以所著書說以求正晦翁
可之又嘗投書論易甚詳龍翰不學緇玷家聲因
讀遺文有作數語亦所以自勉云
吾祖曾師雲谷仙讀書直下悟諦筌道參太極本無極
易論先天與後天綠遍春風忩外草香浮夜月沼中蓮
派分一勺濓溪水道統綿綿萬古傳
再過孤山
一函鶴骨已塵埃空築孤山碧玉臺添種紅蓮千萬朵
梅花從此不須開
兩宋名賢小集卷三百三十八
