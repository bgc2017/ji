兩宋名賢小集卷三百三十四
宋陳思編
元陳世隆補
北窗詩藳
余觀復字中行旴江人有北窗詩藳
讀柴桑集
游心太古初得向萬物表平生一罇酒寂寞三徑小有
琴不張絃正以知音少伊予挹殘芳道心炯相照北窗
清夢長山間自啼鳥吾欲問先生天闊白雲杳
咏懷
山容洗眼青江光照肌白翻枝鵲查查抱葉蟬嘖嘖蒹
葭搖風聲梧桐淡秋色草木了無能隂陽互相激人于
大化中真成逆旅客藏舟夜半移不假賁育力塵網罩
入紘貪夫受羅織蹇予丘壑娑一室頗安適荒尋縱竒
懷清詭弔塵迹風搖泛海槎雨澀登山屐世遠事荒唐
文高興寥閴渺渺孤征鴻一舉振六翮此意人莫知獨
宿巖扉寂
寄伯成
昔别青梅酸今來黃葉墮葉墮卻歸根窗隙見駒過大
巧亦自然小智空瑣瑣一言取封侯千金賈竒禍達人
知倚伏去就無不可天公亦何為妙用正在我
風雅不可復趨巧世代然君看黃初語已減河梁篇神
思透溟涬至寶辭雕鑴儻欲剰著語不如寂無言
梅花引
耨銀雲鋤璧月裁得寒花寄愁絶陽和一點來天根春
滿江南誰漏泄珊瑚作樹玉為膚沈水薰香檀吐屑野
橋横寒澗潔斜梢舞破屋角煙老樹壓殘墻角雪風
流不肯王謝儔孤高尚笑夷齊劣蕭然與俗最無緣此話
難明向誰說絶愛西湖君暗香浮動月黃昏亦愛東坡
老竹外一枝斜更好二仙去矣花寂寥著語壓花花不
倒誰能淡筆傳其真誰能楚語招其魂參横月落興未
丫三呌花神聞不聞花影搖搖情默默冷透吟脾醒醉
魄問渠桃李豈知春西抺東塗受春役自然香無色色
譙樓角動霜初飛蕭寺鐘鳴天欲白披衣遶徧樹頭行
判斷人間風月國
梅花
羣卉皆輿隸孤標真聖賢乾坤清不徹風月興無邊生
意春常在貞心晚更堅騷經雖不載已入二南篇
山居即事
密竹環茅舍應無俗士過睡濃嫌日出坐久厭塵多鬭
雀翻危葉飢鵝唼短莎世塗真九曲犇走欲如何
梅花
自是孤芳集大成紅紅白白漫爭名天邊差有雪堪亞
世上更無花敢清筆到華光空幻相句如和靖藹遺聲
一枝勾引窗前月冷淡相看太古情
次韻春日
日淡風輕養物華老天將此付詩家人情巧似營巢燕
春意忙于赴壑蛇寂寞蘭亭空有感淒凉金谷竟誰
誇絶憐狂甚樊川社枉殺吟情豆蔲花
次韻
稻簇殷紅竹迸青風驚簷玉一時明晚來幽趣無人解
流水聲中看月行
步遶
步遶蒼苔自咏詩吟情惟有澗泉知山猿忽地來偷果
攀斷庭前烏桕枝
木犀
盤盤老桂樹金屑黃&KR0034;鬆孕此無盡香襲襲乘西風幽
人為延佇古意滋無窮王孫招不來西郊草蒙茸欲以
遺遠者道阻嗟難從愛之不忍替檻之寄房櫳夢魂怳
而清夜半超鴻濛常恐芳氣歇我恨何時終
兩宋名賢小集卷三百三十四
