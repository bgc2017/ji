兩宋名賢小集卷三百四十
宋陳思編
元陳世隆補
古梅吟藳(四)
過淮南湖
黃塵茫茫北風起黃蘆蕭蕭日色死百萬征夫血怒流
點汚淮南一湖水向來失著圖中原一朝此地化為邊
養兵百年不用力將軍金印慙空懸南湖南湖君莫渡
萬仞山高鬼門戶夜夜青燐照斷蓬訓狐自戴髑髏舞
泊真州方山下
煙冷隋宫草木秋屏山分翠接江流片雲不隔長蘆寺
夜半鐘聲敲客愁
有所思
乘鸞人去玉簫寒雲斂巫山曉夢殘柳線不堪繫離别
自和煙雨搭闌干
戊午詔與弟文戰棘闈自慚師衂況有炊臼之夢
不能為懷幸故人有薦鄉書魁漕闈者良以自慰
霜葉秋風下寒窗著病身乾坤為逆旅歲月轉車輪白
首無賢婦青雲有故人愁懷今日解漫啜甕邊春
先曾大父作竹夫人銘北窗蘧蘧偎爾冰肌母徇
其名乃邪其思甚有思致余不能道漫作俳優語
水沈為骨玉為肌專寵凉臺會有時長得夫人容兩足
客星不遣史官知
雨宿祁門道中
乘驂古渡頭景色十分幽山雨敲詩夢溪流赴客愁寒
禽知警夜高樹故吟秋壯志難磨盡終期汗漫游
登當塗凌高臺
高臺突兀玉千尋尚想當年翠輦臨坐守夕陽移半塔
我吟未了讓蟬吟
曉發黃池過寧國
簇簇人煙兩岸分暫時掛搭此行程一笻風月無拘束
又復挑詩到宛城
登宣城郡樓仰謝公
翠屏四面敞闌干謝老詩情不說官魂冷青山呼欲醒
吟聲㵕在石泉間
歸途績溪界喜見十里岩
策杖前溪去吾鄉此路分雨磨山出色風約水成文歸
信憑秋雁思親望白雲碧岩今日見快飲帶微醺
自建鄴歸至績溪迂路觀石照
誰磨白石如冰鑑勲業安能試一窺但覺秋風上潘鬢
半因為客半因詩
内丹
太極虚空亦有根打開關捩是何人丹田旋轉乾坤槖
碧海循環日月輪久矣我前曾有我悠哉身外豈無身
分明好箇通天竅只要時人認得真
外丹
手掇乾坤鐺裏煎神仙肘後有書傳紅鉛黑汞一斤藥
陽火隂符六百篇金鼎自凝三素炁玉爐輕散九霞煙
玄霜糝入空虚腹一息乘風上碧天
對月
長空有明月與我良有情遥遥萬里道隨我杖屨行耿
耿吟牀間相隨入枕衾而我病風雅長作秋蛩吟吟聲
悲入月月色寒入吟月即是天眼照我淚縱横垂垂艸
上露盡從月眼傾不為富貴兒只作苦吟人君看朱門
邃翠幕圍陽春管絃沸清曉銀燭正熒熒
題西湖畫軸
丹青誰寫滿湖蓮濯濯西施一段妍汴水百年塵隔斷
可無人作畫圖傳
登嚴子陵釣臺
萬乘從君脚底眠客星便入史官占東都基業隨流水
今日斯臺尚姓嚴
栽班竹
竹母初分種屋頭斑斑淚點帶詩愁他時看取成林玉
遥剪湘江一片秋
縣尹先伯祖家觀遺書
嗟哉吾伯祖文響玉珊珊高折蟾宫桂卑棲花縣官琴
聲流水盡書卷白雲寒尚想伊吾夜高樓幾倚闌
春山晚望
糢糊數叠屋前山翠色欺凌詩鬢寒啼鳥一聲泥滑滑
晚鐘春雨過林端
讀董卓傳
巨妖吐毒氣如蒸誰遣腥羶漢帝陵烟斷洛陽殘火在
為他吹著點臍燈
春日書所見
寒雲漠漠暮天低社鼓聲中日欲西隔岸垂楊遮酒店
風帘移影照寒溪
春懷
梨花院落雨初晴小醉醒來睡不成過客光隂易老態
故人山色却長情歌喉嚦嚦鳥聲雋舞袖翩翩蝶翅輕
好景相看作撻盡閉門不覺了清明
昭君怨
漢家金屋貯娥眉六宫何啻三千姬中有一姬傾國色
可憐不到君王知毛生筆下真少思玉顔黑子迷妍媸
君王按圖不入眼出身遠嫁單于妻盈盈淚眼邊月照
蕭蕭愁鬢朔風吹不憂死作龍城鬼貞魂長在深宫裏
猶勝男兒未貴時咫尺金門如萬里
飲馬長城窟
漢兵北伐時飲馬長城窟此城何以高中填戰夫骨此
池何以深戰血化為汁秋風吹水腥馬聞亦辟易馬渴
可奈何要馬載金戈長安有游冶走馬燕支坡
餞王廣文
宦居三載滿嚴駕出山城詩擔梅花白離杯竹葉清更
籌催客夢斥堠記行程去去驂鸞鶴長歌上玉京
寓興
盈盈樓上仙家姝綠波濯濯明芙渠感君恩情玉連鎖
羅襦繫君雙明珠青瑣玲瓏春夜永為君閒調相思引
瓊樹朝新璧月滿琴聲未斷腸先斷剪剪輕寒襲春筍
金猊噴香薰袖暖
夏日書事
東林數間屋長掩竹笆籬檻柳拂棋局瓶花落硯池蝶
狂如被酒蟬咽似吟詩脱帽掛岩石淒颸入鬢絲
艸堂
蒼烟落日艸堂深淺淺寒侵白玉簮等客不來童睡去
自搖修竹和新吟
夜吟
小院沈沈夜欲闌東風吹月上闌干手撼梅花露研墨
醉將吟筆蘸清寒
荷花
花列千行彩袖葉收萬斛明珠可惜坡仙不在風情絶
勝西湖
升仙謠
衣縹緲佩丁東金莖滴香露玉樹生涼風衝破青冥跨
黃鶴身披星斗珍珠絡
輓徐縣尹
雄筆工褒貶登科年少時青山知宦拙白首尚書癡鶚
薦仍歸弟鳳毛喜有兒傳家遺卷在光彩玉離離
贈相士
萬里煙霞侵鶴骨九天風露注蟬尸君看个人作詩苦
梅花細嚼當晨炊
春郊即事
登臨故故檢春工小立蒼苔數落紅院宇人歸春寂寂
秋千閒在月明中
寄題友梅堂友梅乃竹洲先生孫也
公昔洲多竹而孫梅作堂月窗傳瘦影風壑度寒香友
也真魚水兄兮可雁行相看動吟興時吐玉琳琅
甲子舉中補濫忝前名考官劉簿云已在解選澇
漉袁簿批有文字清快老健惜乎正榜之額有限
之語
奴顔婢膝浪驅馳幾被秋風吹鬢絲百萬博盧空得雉
八千兵潰豈因騅功名付我銀鑿落世事從渠鐵蒺藜
且跨蹇驢出門去六朝故地要吾詩
秦淮二首
數里秦淮畫軸開唐人賞後宋人來無邊風月要酬答
一處旗亭買一杯
歌歇陳宫玉樹春可憐商女亦成塵老成惟有秦淮月
往日曾經照古人
金陵懷古
鍾阜龍蟠勢可竒何年開此帝王基東西日月磨今古
南北江山幾合離六代衣冠荒艸下中原臺殿白雲涯
春風吹落英雄淚立盡斜陽未有詩
兩宋名賢小集卷三百四十
