兩宋名賢小集卷二百五十一
宋陳思編
元陳世隆補
翠微南征錄(十)
華岳
寄敬甫葉兄
歲次丁夘秋八月既生魄於時謫建安脱去未有策忽
覩星鳳光慨然陪履舄自謂入閩建閱人幾千百間有
知功名所建復邪僻否則苟利禄鄙猥何足責獨我子
敬甫挺挺出蠻貊舌端搖戈矛筆下羅疆埸和以軍國
秘歴歴有竒畫以此方定交歸心已翰翮送君東郭門
握手不忍釋明年入中都首上平戎策甫結君相知便
念長沙謫細草天子書願置孤臣驛論薦方躊躇倚門
重垂白轍環溫凊圍笑言方啞啞去我兩牛鳴恍若關
山隔去年槐花黃郡國書貢籍若以經濟材俯亦從此
役白屋寄簮纓青燈聯衽席談笑生風雷議論燦金碧
雪香飛梅花歸鞍整南陌别德殊未幾拳拳在朝夕君
腹坦東牀吾身繫西國從此嘆參商蓬瀛非咫尺尺紙
雖屢投奥援不我索星次幾一周幸我安且釋嘗觀義
與利更相為損益欲論古人交二者請君擇不惟眼獨
青且要心同赤此身可虀粉此道不可易自料吾與君
造物難棄擲胸次蓬萊山襟懷雲夢澤未說詩書帥休
論文章伯堂堂大丈夫豈可虚竹帛但恨不振蹤尚此
多扞格在君當先登挽回二千石饑溺切君身推解過
疇昔炎涼無異心始終無異迹庶幾吾二人交情可全
璧
記夢
夜漏徹三更夢牛入我屋有角斷而懸有足折而縮驚
覺細思量識有何禍福兆者事之先形者心之屬事既
兆於心夢乃形於腹入屋牛有盖為卒事刑獄吾今尚
縲囚其應已桎梏體具牢方具無足牢不足不足意無
他示予可脱輻去盖只論牛其義尤可錄牛足不下垂
得一生可續牛角不上横得厶去何速一旦忤君心吾
辠當何贖生去氣横秋風馬不相逐下裂輿地圖上應
周天宿峥嶸挽萬鈞其始播百穀身雖在籠檻志不經
溝瀆甯戚不吾歌丙吉當吾哭安得如齊王過堂憐觳
&KR1100;
苦蚊
四壁人聲絶榻下蚊烟滅可憐翠微翁一夜敲打折
上運管張平國十首
妙年司釀水邊州浪迹曾陪汗漫遊紅粉夜嫌銀燭短
醉和明月下西樓
大江南畔五松西潘岳風流夢有詩歸路經從定留挽
莫教父老見旌旗
雨洗芙蓉沃眼青雪潭澄月照人明銅民指點向民說
未比當年令尹清
霜風十月客辭家廷老相期下九華檢旱不逢陶靖節
喚船同過鯉魚沙
紫樞黃閣總青氊西掖東華墨尚鮮何事(闕)業
獨公蓮幕任淹延
閒將玉斧製羅紈醉引龍蛇競筆端流落(闕)軸
綠窗俱作畫圖看
武城三載促公歸自合班行列禁圍計幕暫參知有在
野夫乘此便横飛
朱顔綠鬢富春秋家世才華三總優不用鶴裘兼映雪
天然標格自風流
雲衢從此喜通亨鳳閣鸞臺信脚行願把恩風散寰宇
盛栽桃李作門生
英雄三載謫東南二月東風始放還馬瘦尚嫌歸路窄
願求屋上一青山
秋朝有感
十年版築歎勤劬自笑青雲去路迂昨夜高宗聞有夢
不知曾到傅岩無
聞有薦翠微者成二絶
二袁吕布漫豺狼孟德仲謀那易量顧我三逢三顧主
空教徐庶下南陽
韜鈐鼎鼐本同倫後世人才自淺深相國若能擒項籍
漢壇應不屬淮隂
有激呈江聖與判院
不郊不國不吾廬兀兀騰騰十載餘頸昔已逃三尺劍
腹今猶秘九疇書齊牛難爇吳元濟賈鵩何慙董仲舒
只合三緘且鉗口一蓑歸去伴樵漁
與楞伽老瑛上人
勿謂年來世道艱都緣彼此不相參一生知已有千萬
十事從人無二三紅杏無壇堪拱北白蓮有社結和南
扁舟若有東歸便斷竹枯松寄一儋
呈王子蒙隠者
國士還須為國憂肯同兒女作身謀存無補世亡無異
生不驚人死不休秦鹿還須屠狗逐楚猴猶為爛羊羞
如今若論西都事却與中唐風馬牛
夜讀離騷
楮衾封冷白凝霜輾轉無眠夜未央風欲送愁先卷帳
雨嫌多夢故敲窗自慚鼓瑟投齊好漫接歌輿勸楚狂
起把離騷讀幽悶楚詞還似楚江長
倪尚書生祠
聞說先生入建都一年民樂吏清癯四廂夜月封朱戶
兩院春風鎖翠廡一旦有書追駟馬萬冤無計徹羣烏
焚香再拜祝公夀問有清朝賞罰無
秋晚呈薛子長
一瓮香膠一曲琴得相尋處且相尋覓寬却怪青山卜
座久不知黃葉深當路星軺已鉗口異鄉風物更關心
何時繫艇秋江上醉卧蘆花雪滿襟
雙桂堂
月姊親移入慶門廣寒今是並肩人分他蟾窟雌雄種
作我螢窗南北隣傲竇雖慳三樹玉比詵翻剰一枝春
主人便好鞭黃鵠研取魁梢謝紫宸
憶弟妹
别來三載客東南始信人生聚首難眼底不聞鴻雁信
鼻頭常為鶺鴒酸問天不語語徒厲驀地上心心類剜
安得春風吹馬首卧聽行列報平安
責逋
索逋無術謁公門豈謂公門反愴神令尹幸酧三百索
痴兒猶戀一千緡如今束手方知錯自此甘心莫厭貧
不是恩波不旁洽五窮無奈苦隨人
刳腸植粟餧官牛牛骨成塵粟未酧何事蓮參猶閣筆
反憐花縣若虚舟季公素重千金諾膠鬲當貽萬世羞
願效相如還趙璧莫教顔色歎牀頭
送趙右秋
梅花飛雪滿霜洲洲上行人去莫留蠟炬結花催管籥
雁聲喚客上蘭舟莫嫌冰炭情難入自是薰蕕味不侔
執節從教少知遇勿於世路學沉浮
閩藩齊指右參軍玉骨清無半點塵一味恤刑常召禍
十年遊宦只憂貧圜扉月照金波夜寒谷花開玉樹春
客子與君雖素昧一詩聊記子張紳
牢城言懷
重城不隔世間塵箇裏無花别有春冤鬼夜隨風雨泣
病囚時作犬羊呻雷霆不霹欺君賊彗孛偏凌為國人
欲問老天天已老料應無說為敷陳
贈楞珈老瑛上人
無聊斷梗撥寒灰門掩桑風客自推急下火爐乂手接
便將布袋解頭開拂牀展卷呈詩藁炙盞分茶當酒杯
别後逢人須問訊楞珈曾倩寄書來
謝許判院惠米
溝壑膏粱總自招仲尼陳蔡亦囂囂不逢魯肅千囷指
空折淵明五斗腰孤竹二饑知我意蒼梧一飽為君謠
從今隻手摩挲腹却向顔門問一瓢
除夜大雪
青帝明朝下玉京先教滕六掩車塵梅花笑我三年臘
椒葉争他一夜春烏角觸檐鞭墮玉馬蹄印路椀抛銀
何當夜縛吳元濟去作中興社稷臣
宿水陸寺
蕭寺廊廡闊無人獨自行吳儂非好僻楚客為誰清花
落憑風埽燈殘借月明江湖有烟浪且此寄餘生
呈魯伯瞻
信斷無青鳥盟來有白鷗悶和詩作首愁聽(缺)水
滴蓮花曉山空桂子秋功名有期會教(缺)
浦城買舟
微雨催行旆西風催客舟菊(闕)浪
激花翻雪山涵影浸秋前灘(闕)
歸興呈吳夢祥
魚雁音書少關山夢寐遙對花思粉面遇(闕)喜
意鵲應報歸心馬更驕西風綽鞭鐙飛(闕)
秋晚即事
秋宇清如洗秋宵分外長寒鷄鳴午夜征雁喚重陽楓
葉已全赤菊花纔半黃不知秋幾許試與問蘇郎
呈李景山
居静心常樂愁多鬢不禁買舟和月載把酒對花斟白
水有深淺青山無古今從兹得真趣消盡利名心
小圃
舍北有餘隙平褫作小園花存四五本竹種兩三根風
伯倩搖珮月娥煩佐樽誰知方丈裏别有一乾坤
流螢
誰將殘草曳流螢月黑星昏分外明老眼年來困躔度
恍疑流彗入王城
前年天狗落京西千里生靈血染衣子夜不知螢電過
復憂天外一星飛
得金正將書
八行黥墨笑金暉今亦提兵上海涯一介問安雖老略
感恩猶勝李申之
莫出
無事何須出短籬一關風月足朱扉幾回靸起芒鞋去
帶得閒愁無限歸
自喻呈趙明甫
梁間燕子為喃喃故下珠簾未欲還料得無聲如反舌
不應留落在人間
惜秋
祝融嘘火扇驕陽北陸迎寒釀雪霜安得金風專歲令
四時心地有清涼
詩到林頭落葉時眼前秋事已無幾何當領取秋容去
收拾詩囊帶得歸
兩宋名賢小集卷二百五十一
