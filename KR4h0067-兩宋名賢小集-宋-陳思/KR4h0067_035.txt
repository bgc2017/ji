雨宋名賢小集卷三十五
宋陳思編
元陳世隆補
竹友集
李成德作二筆几以其一見遺云得樣於郄子中
家并示長句輙次其韻奉酬
琴不安絃製竒古可憐不入文房譜鼠鬚龍尾玉蟾蜍
與汝俱成會心侣誰能好事為品題端效廣微亡輙補
謫仙傳樣桂林家以暗投人吾竊取我書太俗如墨豬
下慙羅趙何足數蒙公厚貺試臨池一字不成如畫虎
欲報初無青玉案哦詩況乏驚人語淨鋪滑薄待君來
慎莫踟蹰畏今雨
李成德復用前韻見貽亦次韻奉和
蔡家筆法擅今古楷書尤誇荔支譜後來誰筆最神通
要與渠伊為伴侣只今書學貴瘦硬弟子闕員誰可補
君持此几要投人字畫不工那得取小人俗書如俗馬
骨少肉多今不數當君此贈恐不堪大似無功饗鹽虎
新詩繼作恐難如只賞君房妙言語嗟予老矣亦懶書
留與兒曹寫時雨
次韻郄子中所藏筆几
聞君文史三冬足家居未奏三千牘明窗棐几净無塵
筆研清幽真不俗小琴承臂筆縱横章草真行隨所欲
家藏敝帚將何用時人尚作千金畜此物雖竒君不惜
似把隋珠當魚目小童傳觀許見貽與君杯酒初相屬
吾詩戲作異香山唐衢雖見何由哭見公真玩為君賦
銅缽聲終字盈幅
朱端甫以畫牛一紙遺李成德成德以示予為賦
長韻
畫牛蹄角四十八禇生塵昏僅可閱頭頭露地各逍遥
不愁牽車喘見月䑛筆和墨誰氏子定自道人非畫史
把鼻牽回得真牧信手摹成妙如此朱公自是老斵輪
不惜是牛持贈君願君成誦石鞏語更將此畫同参取
次韻李成德謝人惠墨牛
君不見八百里誇王氏駮常勅家童瑩蹄角綺𥜗紈袴
競奢豪卧席不安愁禍作何如傳寶墨牛圖不飾青黃
如素樸向來竒畫購千金宜在蘭臺天禄閣兩牛方鬭
未雌雄或奔而從或小却其餘三四亦殊絶或如虎卧
鶴俛啄滕王蛺蝶東丹馬嘉陵山水青田鶴如將優劣
比人材長文何必慙文若人言愛畫亦一癖被野牛羊
何用貎是家持論果非耶煩君試謂評其略
午日
今晨定何祥桃柳各映戸粉團高氣薰鵝䏑椒葉覆朝
餐隨土風杯酒晚來具綵絲纏祭筒畫楫誇競渡楚人
哀怨情正以屈子故當年夢魚腹蓋坐入宫妬榮華一
時好放逐千載慕得失吾不知持杯自欣豫
成德不面逾月僕以病暑未能出謁輙和所寄藳
字韻詩奉寄兼東子中
門前蓬藋無人掃客去牆隂藜莧老我家城北君城南
相憶何其挂懷抱不聞叔寶方外談澄也何因令絶倒
知君不作避暑飲閉門亦深荒徑草鈎章棘句日哦吟
玉軸牙籖時探討邇來聞草鹿脯帖盛湘十日虛蘋藻
掺掺丸藥恐不免俗客縱譏何足道恨我猶嫌褦襶嘲
不敢熱行惟夢到君取竒功翰墨林筆陣可埽龍駒島
願言不學司馬公萬事蓬人盡稱好我詩燕石初不如
浪欲珍為夜光寳殘暑促裝行造請曉來凉氣迎秋早
定邀鄰舍廣文公同聽誦詩傾腹藁
碧筩
君不見韓潮州銀作飲醆誇工倕䥴花鏤葉太𤨏碎何
言豪士亦爾為又不見六一翁嘗吟鸚鵡紅螺詩華堂
一釂豈不樂清歌勸酒須蛾眉吾儕山人寕有此競折
圓荷為飲器細傾初作露珠圓滿引忽驚雲液碎鼻中
寂寂聞妙香舌本徐徐識真味採蓮當殽花當妓豈有
登臨百金費安得城西十頃塘水光容裔暑氣凉時引
碧筩如象鼻仍看翠蓋立霓裳
感白髮
吾年昔始冠已有一髮白作賦數百言嘲罵等戲劇只
今尋舊作一字不復憶恍然如夢寐了不見往迹但有
髩間絲冉冉如堪織南方地平濕壯歲多老色行年四
十二髩鬒那容惜洗蘇將拔白諱老嗟何益一染復星
星此語寄阿客人生光景促倏忽如敲石詩成亦寐語
感歎初無得後應不識今今已不識昔
秋日登鳴玉亭
山路秋陽何赫赫山亭凄冷多秋色豈惟醒耳玉淙琤
照眼光寒如練白舊聞瀑布垂雲間怳疑銀河墮天關
西望香爐不得往箇中元有小廬山
次董彥爭韻兼柬之南
大門江南英詩名重當時兒時得其藁同輩爭誦之不
及拜諸門常恨生若遲只今諸孫子籍甚皆能詩大篇
每投我孰非黃絹辭我詩不成句落筆為衆嗤如人食
土炭嗜好終不移君何獨賞味與衆直異馳相望巷南
北不面令我思歌聲亦若哭此意誰當知阿大一門傑
相為塵外期風流竹林會應許仲容隨
次韻之南讀彥光詩有作
君家父子俱能詩天遣淑鳥鳴春時文窮扺掌定不免
齊竽不學君何疑平生說詩喙三尺只今偃蹇成期期願
君高處古無上抑以自警無邪思
有懷覺範上人
道人心與貌俱古哦詩不復效等伍清疑仙掌露華墜
新似秋空玉鈎吐要將餘事付風騷已悟玄機窺佛祖
泐潭老子乳於莵果在叢林嘯風雨何當掃室祗樹圜
夜看金盆聽軟語我雖不是龐德公懶駕柴車入城府
公如歸結白蓮社留我山邊一㕓許
次韻彥光睡起病目
蝶夢游揚卧碧紗知君不賞玉釵斜夢回起坐有佳思
亂觸牙籖書五車黑蠅著眼君勿嗟學道乃得青蓮華
商略此言當過我樵青竹裏為煎茶
喜汪叔野見過
大汪權竒汗血駒小汪連翩鸑鷟雛垂頭未遇伯樂顧
覧輝將下朝陽梧豈知青衫埋朽壤更令斑鬢困泥塗
喜君翩翩過我廬握手借問今何如若云難遂白髮志
朅來翻作青衿徒急呼歡伯置座側解顏談笑聊相娱
語及阿兄平日事往往屑涕長欷歔怪君長不滿六尺
高談似是膽滿軀且寬是事飲此醑逢人但作口囁嚅
留君住騎勿驅明朝酒盡為君酤更闌月落起浩歎四
面宿鳥聲相呼
玉茗花二首
佳園昨夜變春容清曉驚開玉一叢素質定欺雲液白
淺糚差退鶴翎紅似聞金谷初無種欲畫鵝溪恐未工
底事餘花避三舍孤高元有使君風(謂魯公也)
騷人浪說麻源谷本在風流刺史家直與瑶林共高徹
可須梅影鬭横斜芳尊莫待紅糚賞幽艷長令烈士嗟
憑仗邊鸞折枝手應宜展幛玉鴉义
漫成
年來任運學騰騰愛酒還同醉李僧痛飲亡何緣客至
時穿不借遶村行簷間燕雀新聲好門外池塘春水生
曉起坐窗無一事捲書南望見高稜
飲酒示座客
身前不吝作蟲臂身後何須留豹皮劬勞母氏生育我
造化小兒經紀之牙籌在手彼為得塊石支頭吾所師
偶逢名酒輙徑醉兒童拍手云公癡
和李智伯金石臺不見舊題之作二首
瘞鶴書蹤逸少齊華陽長使後人迷姓名不得芙蓉手
何用全牛捧硯題
復憶高人張季鷹每將杯酒勝榮名登臨叔子緣何事
湮滅無聞一愴情
悼亡三首
舊聞林下趣既見即心降月冷同秋夢燈寒對夜窗孰
知身是幻深念涕如江仰歎朝飛雉微禽亦有雙
三公吾豈敢曾為忍飢寒擬聽笭箵雨潛悲苜蓿槃煙
雲昏璧月霜露殞香蘭佇立東風泣忘情良獨難
去作三秋隔來歸二載餘臨風還念汝傷女更憐渠憔悴
衣圍减漂零髩髮疎吾今多病久誰付茂陵書
呈無逸兄
漢儒章句文勝質魯國衣冠實愧名但遣詩書長在眼
可令聲利苦關情咄嗟茗飲有時辦夢想溪堂何日成
舟泊寒沙卧明月此期終欲與君盟
示舍弟
蕭然環堵獨何有自謂過人惟一丘野性定為滄海客
妙齡須寄道山游江寒沙靜鶺鴒晚雲闊天低鴻鴈秋
休歎烏衣成往事一尊相對且忘憂
寄桃鄰居士
桃鄰野客無消息寄食招提豈定居倘有龐公知德操
何須程鄭識相如食魚他日勞弹鋏䑛痔今人剰得車
流落生涯俱寂寞因風時遣一行書
寄無逸四首
三足祥烏曾集冠平生菽水奉親歡從今五鼎應無補
不可奈何君自寬
聞說潘郎窘食貧何年會面慰艱勤北風如有齊安便
為報相思頻夢君
故園風物長如舊松柏参天六月凉岑寂北窗風雨夜
獨吟詩句遶胡牀
浩蕩漳江瀉碧漪西山清絶助新詩好因歸鴈傳佳句
要見羊何共和之
觀李伯時陽關圖二首
坐對丹青傷别離淚和朝雨想頻揮道邊垂柳年年在
看盡行人長不歸
春草春波傷底事青青柳色最消魂龍眼自有離家恨
貎得陽關烟雨昏
秋興
雨隔千山暮風驚一葉秋朱顔傷露槿青眼頼沙鷗畏
酒游揚夢因詩點染愁有懷誰與語多病獨登樓
聽曹道士彈琴二首
淡泊絲絃誰與聽試開塵匣寫幽情琴中自有無窮怨
彈出離騷意外聲
小窗疎箔列仙家彈盡遺音晚景斜賀老當年定場屋
虚將妙曲付琵琶
兩宋名賢小集卷三十五
