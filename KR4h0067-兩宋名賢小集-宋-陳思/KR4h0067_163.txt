兩宋名賢小集卷一百六十三
宋陳思編
元陳世隆補
梅谿詩集(三)
送王司業(元龜)守永嘉
中興天子初龍翔臨軒策士當維揚艱難果見異人出
龍虎甲乙俱非常先生大對過晁董指切時務言激昂
麟經絶筆二千載收拾紙上生光芒自從曲江到今日
勁氣獨得南方強權門用事手可炙申棖亦減平生剛
先生閉門玩爻象簸弄日月潮之陽帝憂南國命共理
袁連二政俱循良公道方行正人用詔起韓愈師虞庠
先生不作進學解直言慷慨投封章一麾出守山水郡
十行詔墨加恩光東嘉得賢類京兆前政有張今有王
(前守張子韶)張公到官席未煖猶有遺愛如甘棠先生況是
儒宗師斂此大惠施一方入境願問民疾苦下車宜誅
吏奸贓首延璆孺坐賢榻無使楊墨登門牆河内借恂
豈容久宸衷念賈殊未忘鯫生摳衣恨太晚執經未獲
時登堂私心竊喜父母國聖恩特許來龔黃願同何堅
首率化歸見潁川鳴鳳凰
和符讀書城南示孟甲孟乙
性無有不善兹言聞子輿學所以修性揚雄著之書欲
知人之生靈臺湛然虛習善裕乃身習惡喪厥初下惠
與盜蹠不生兩門閭所游一不同相去霄壤如是以吾
夫子詩禮教伯魚當時非義方聖門亦蕭疎我似杜陵
翁有兒最憐渠徒愛不知教懼如驢與猪詎望登丹霄
折桂騎蟾蜍粗令有聞見免為甕中蛆丱角入小學首
誦仲尼居要知先孝弟餘力哉乎歟我家素孤寒金玉
苦無儲舊業止青箱辛勤二星餘遺爾以清白爾曹宜
念且性情乃良田學問為耘鋤勿患遠難致跬步馳蹇
驢勿憂年不逢六經有新畬勿隨奔競流伺候人庭除
勿學田舍兒黃金買冠裾在我能自修不患無聲譽我
久困筆硯退思老山墟拭眼看爾曹庶使愁腸舒詩篇
和韓公座右宜書諸青春最堪惜勉矣無躊躇
和苦寒
羲和錯冬令寒燠常相兼在人為不常時焉作貪廉玄
冥當用事如忌還如謙宜寒噤不嘘羣萌誤抽尖既燠
俄吹冷夜寐黑不甜水行失其理厥疾不可砭前日當
孟冬雷聲震銅蟾三日輒大雪飛花眩觀覘逮此始踰
月屢變寒與炎晨起坐東窗陽光快恩霑霜畦秀蔬苗
欣焉自腰鎌頃刻變凜冽枯藤怯提拈齒牙戰霜風縮
舌疑銜箝架軸紛掀翻誰能正牙籖酒杯覺無力瓶罄
勞頻添貂裘尚不煖況無或衣縑兀坐擁黃綢脰作寒
龜潛氣血栗肌體涕唾冰鬚髯紅爐熾薪炭旋覺寒星
殱靜思天壤間萬類何繁纖路傍泣涷餒海角愁廢淹
羽毛有不庇腥血有不燖豈堪當此時可以吾身占殷
勤語妻子汝勿多怨嫌破被尚禁絮漏茅可添苫人生
苟知足處此意亦恬但願王化行東西俱被漸堯天日
舒長有目皆可瞻寒生在陋巷甘心事&KR1085;鹽何須傍人
門炙手随姦憸耽耽王侯宅笙歌下珠簾寒暑止温涼焉
知有窮簷否泰送往來禍福相依黏勿用倚彼玉自分
安吾廉飽腹日三飯蔽形衣一襜祁寒勿怨咨庶用懲
無厭
陳大監用賞梅韻以贈依韻酬之
潁川丈人賢矣哉青眼喜為清流開詩章翰墨兩奇絶
筆下一字無塵埃品題人物奬後進縉紳樂善公為魁
東嘉賤子生太晚猶幸識此真人才朅來西游也不惡
錦囊所得俱瓊瑰區區科第何足道此行似為詩篇來
客中拜貺更重複丙穴魚及郫筒杯(大監近以魚水見貺)寒鄉故
舊問歸槖首言帶得公詩回
大監復贈詩紙尾有留飯語再用韻以謝
平生漫學乎歟哉心茅胸棘鋤不開得公新詩一再讀
便覺胸宇清無埃銀鉤妙畫發光豔照眼有如參與魁
鯫生肺腑非太白公似工部尤憐才旅中屢獲錦繡段
但媿欲報無瓊瑰豫章一榻不妄下賢非徐孺安敢來
荷公此意最敦篤一笑當奉論文杯鄉心如飛不可遏
更為長者遲遲回
謝榮帥(薿)贈御書孝經用陳大監韻
輦轂之下先彈壓兹言雖佳未足法丈人身居彈壓地
撫字心勞民自洽神聖當天萬物春王畿共理嘉得人
雲漢昭回賜優渥不特為公端為民聖經一章公獨得
黃堂葱鬱生春色賢哉名卿才大夫匪懈事君端可則
石刻分餘猶及我榮耀驚聞浙江左從今蔀屋光屬天
更有寵褒雲八朵(某前日廷對蒙宸翰八字之褒)願公勉為不朽傳長
如治吳與治川要令列郡法清白了無一吏横索錢
陳郎中(公說)贈韓子蒼集
唐宋詩人六七作李杜韓柳歐蘇黃近來江西立宗派
妙句更推韓子蒼非坡非谷自一家鼎中一臠曾已嘗
丈人珍重贈前集開卷爛然光焰長詩如此公固足貴
賜出仁者尤難忘兼金白璧不足道願寶兹集為家藏
鯫生幸脱場屋累老境欲入詩門牆古詩三百未能學
句法且學今陵陽
題天台國清寺
十里松聲接澗泉清音入耳夜無眠(寺有清音亭)宜於四絶
中稱絶(四絶事見寺碑)誰向三賢後更賢(豐干寒山拾得)寺就已無陳
日月(寺建于陳而成于隋)時清長是宋山川(初智者云此寺成國即清矣故號國清真)
(廟時賜號景德國清)明朝杖履尋劉阮不待桃花入洞天
臘月望日出郊探春游告成觀謁大禹祠酌菲飲
泉遂至龍瑞宫觀禹穴薄暮而還
禹葬稽山不記年丹青落盡廟依然神文秘在藏書穴
儉德流為菲飲泉龍瑞峯巒高近日鑑湖煙水闊浮天
東州佳處略經眼自笑好奇如馬遷
迎春遇雪
飛雪送殘臘帶花迎早春西疇農事及媿是不耕人
元日冒雪赴天慶觀朝拜既趨府拜表還舍飲屠
蘇酒因思去年元日亦不在家感而有作
幕府初官媿不才琳宫朝拜獲參陪籃輿去踏攙先雪
蓬鬢歸銜最後杯禹穴地幽寒未歇堯天日近暖先回
年年元日身為客孤負吾廬溪上梅
賀何正言用蔡君謨韻
御筆親除直諫官翕然輿論已騰歡正人得路言無諱
聖主虚懷聽不難莫厭封章箴袞闕要令奸膽落毫端
鯫生雅服陽公德時把昌黎諫論看
題夀樂堂用東坡韻贈楊元賓僉判
蓬萊閣下蒼龍古萬壑千巖擁仙府夀樂堂西面卧龍
壑月巖風滿窗戶蒼松溜雨大十圍綠水浮荷深一股
作堂主人久黃壤仁智風猶似鄒魯詩仙騎龍已上天
妙句光芒照寰宇青山偃蹇只如昔高處去天無尺五
楊侯淮泗老儒學文字撑腸筆風雨朅來贊幕古東州
要與青山作盟主虛堂宴坐飽風月此外一毫端不取
他日從公物外游貝闕珠宫酌瓊乳
與趙安撫乞疏獄
小麥青青大麥熟秧老欲移蠶欲簇皇天彌旬作淫雨
害及農桑一何酷麥枯秧腐蠶不絲無食無衣豈能育
使君今世賢方伯政過龔黃同舜牧僦金蠲放官與私
喜氣歡聲傾比屋仁風已慰黎庶心誠感蒼穹理宜速
胡為烝泄尚如許陰沴干陽埋日轂豈惟泥濘困牛車
更恐魚龍上平陸閭閻競畫指日蠻香火遙祈上天竺
傷和無乃有冤民蠧政尚疑多大族使君有術開青天
按劾奸贓疏滯獄
李資深贈古瓦硯及詩
世貴銅雀硯常患偽亂真千金買渴雀虚名何足珍李
生心好古身困道不貧得此佳陶泓製由萬道人殷勤
持贈我器古詩清新置之窗几間日與毛穎親未能草
太玄姑用注獲麟羅文及端紫貴幸無比倫屈爾居蓬
窗與我同艱辛研磨媚權貴揮染勞精神兹我所不敢
銘以書諸紳
送黃機宜游四明(名子魯)
游宦東州識老成坐間談笑欲風生人如元祐氣尤直
詩不江西語自清雪棹非緣尋舊隠夜牀端欲對難兄
行聞太史奏星聚四皓聯珠隠四明(黃兄弟四人皆皓首號所居曰橘隠)
(堂)
次梁尉韻
探春連騎入山城更喜梅仙亦會盟(梁後至)文字偶同吾
輩飲聖賢滿為使君傾(安撫尚書以僚屬游山送酒六十樽諸公自山中回晚集於教)
(授廳為文字飲)詩逢好景天然好山為清流分外清瀟灑宗之
最年少我慙叨預八仙名(梁最年少)
和喻叔奇游天衣四十韻
稽山高入雲鑑湖闊浮空禹秦有餘迹晉宋多鉅公我
來歲及周夢寐懷清風兹欣天氣佳扶桑欲曈曨駕言
天衣游盍簪盡鴛鴻經夕戒行李如期集仙宫(早會于天長觀)
聯騎出城南行行指秦峯千巖競吐秀眼界清無窮招
提在何許十里松陰濃林端忽鐘磬與客為先容羣簪
擁花界雙佩鳴寒空試將比天台大略如思豐(天台國清山水)
(秀絶有思豐堂尤可觀覽)首讀邑皓碑妙理開昏蒙細觀元白詩丘
壑羅胸中蕭壁尚堪面(寺有面壁二大字)梁薪幾經烘(寺有梁時薪火)
(見李公葬詩)兹宫現有相禪客談無同朝陽最嶄絶白雲抺
其胸(朝陽峯最奇)杜鵑天下無至今映山紅鷄僧始開山道
業聞清衷思舉照不起高價傾江東袈裟縷黃金宫女
自針工昭明親抱送禮意何太恭白馬忽渡江臺城喪
英雄國破遺衣在丹青落塵容(寺舊有梁昭明太子畫像)我輩皆書
生意氣飄如虹蠟屐共尋幽寧求香火功載酒懷賀老
招隠思戴顒賦詩效吹臺一飯敢不忠況我賢使君德
宇尤疎通楚醴餉百榼白衣走山中嗟余何為者天資
媿倥侗謬與酒中仙偶同蕺山松(蕺山有八松)同年妙詞章
況有山水供古詩如古琴山高水溶溶背囊小奚奴捧
硯長鬚僮(叔奇題名)勝游與佳作二美今具逢品題偏羣英
波瀾及孤蹤掬水弄花句比擬何凡庸(掬水月在手弄花香滿衣乃于)
(良史游天衣寺詩也)兹會如蘭亭同行類荀龍盛事在詩史奚用
呼畫工
秦望閣
紙上觀秦尚過秦那堪山作眼中塵為言高閣登臨者
莫作秦人視越人
競秀閣
憲臺高閣偶躋攀萬壑千巖指顧間山色元來本無競
人心自是錯看山
鵝池
鶂鶂能鳴異衆禽池邊墨客最知音世間都是山陰嫗
應恐悞猜君子心
次韻周堯夫贈睡香
長向風前臘後開要將風味鬭梅魁名從廬阜夢中得
根自鄮山嘉處來風折錦囊香不斷日烘寶蓋翠成堆
定須移向梅溪去栽伴吾廬桂與槐
次韻濮十太尉喜雨
去歲秋大水民食方苦艱丁壯尚流離而況白與斑今
春又不雨事與安危關使符下列郡呼雩舞童鬟投文
責老龍貪睡何癡頑我聞救災術乃在人事間興師古
有衛決獄唐稱顔年因弔伐有雨送軺車還嗟此旱魃
虐和氣知誰干半歲幸一雨人心寧不歡麥秀禾可植
田里庶少安上紓當宁憂吏責亦稍寬我家蕭峯下山
長路漫漫東臯有先業頗亦知艱難歸耕願及早免起
將蕪歎
次韻濮十太尉題禹穴
寰瀛三十六名郡越在東南雄四鎮宛委周回三百里
草木山川有光潤秦山鑑水藴秀異人物風流夸漢晉
傳聞禹穴自太史好古無人若為問(韓退之詩云越俗不好古流傳失其)
(真)杖履飄然尋洞天照眼千巖若攅刃細看盤石心愈
疑遐思丹書氣猶振禹貢無傳豈其闕遁甲所書何足
訓彝倫叙自九疇錫水土平繇五行順洛書六十有五
字王業巍巍此途進八卷飛沈天與泉兹說荒唐理難
信吾儕去古恨太遠企首難窺禹牆仞穴傍有井清且
甘一酌端能洗驕吝
女子生日(五月十二日)
吾女何時見薰風欲半時年齡今稍長禮法要須知好
讀班姬誡休吟謝女詩萱堂有慈母淑德可為師
泊桐廬分水港
何處繫歸舟桐廬舊日游港從分水出亭瞰合江流(合江)
(亭)疊嶂雲披絮遙天月吐鈎紛紛釣魚者無復見羊裘
查元章自成都走書至江陵并貺蜀牋附子
芝蘭道山舊邂逅夔江邊會合止半載别離又經年君
猶滯使軺我忽移霅川東歸不及見西望心悠然尺書
走健卒追上江陵船殷勤贈遠意藥百紙以千吾老苦
多病得藥年可延靜思苦口味奚止沈痾痊但非造樓
手誤辱文房牋待將君詩文傳寫千萬篇書言作二記
付與䕫人鐫捍波記修壘濟渴記義泉深慙郡政謬濫
託雄文傳君才高輩流君譽藹民編雅志在活人何心
肯流錢當宁正念賈諸公咸薦賢定歸玉筍班慷慨旒
扆前所陳必堯舜那肯談武宣早趨舍人裝行著祖生
鞭我冠儻未掛苕溪遲言旋
兩宋名賢小集卷一百六十三
