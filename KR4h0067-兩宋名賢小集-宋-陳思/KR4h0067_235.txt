兩宋名賢小集卷二百三十五
宋陳思編
元陳世隆補
安晚堂詩集
鄭清之
謝徐德夫右司和御製賜詩
直道何曾較尺尋昔賢垂範到斯今臯謨勉勉歌元首
說誨年年沃朕心幸遇千齡開聖治頃塵三事愧宵箴
奎文衣被真難報盥誦新詩愛助深
朅來林下破天慳要使明詩見一閒齒屐印苔春縱步
頸壺蒸粟晚加餐夢魂飛到味書閣(德夫家有味書閣)世路牢
封函谷關翻笑醉翁猶未醉黃金白鬢詫腰環
和林治中雪詩五首
擘天滕六勇如貔移下瓊臺撲凸竒老盡青山眞是幻
從渠白戰更無詩馮欄且喜明雙目嘶騎寕愁到十眉
(謂撒戍也坡詩長安畫手開十眉云云中有漁陽胡騎嘶)羔酒不妨敲竹韻園林正
好樂清時
兒嬉犯凍搦文貔怒眦張脣状崛竒圖得形模規婦笑
絶憐冷落賦翁詩幕談多暇堪娛目喜色排寒為上眉
頗念袁安正高卧拙柴煨芋了年時
塩虎模糊懵豹貔玉峰高並自多竒春光北苑供花事
夜入西淮奏雅詩銀闕勢增開雉尾賀班香近列蛾眉
看君來歲𢋫酬筆移在儀曹進表時
白旄麾編牧郊貔羽扇分飛更出竒凍裂弓鍪元濟縳
嚙殘氈毳子卿詩蘆花夜月凝湓口梅玉春風侈蜀眉
(坡雪詩有玉梅春之句)一幅溪藤知幾返鏤冰冷語不驚時
貙貗甝彿貃貛貔(見爾雅釋獸連文)獵騎漫山伏正竒瘃手草
成熊館賦羣驅(闕)入兔苴詩獸奔駭類淮肥口狐媚讙
摧虢國眉滕六倚渠真誤事大寒不出是知時
因會來詩再𢋫元韻
組練横陳壮士貔想因舞羽去窮奇千山白髮存公道
十日清吟費老詩待伴易銷春有脚交光最勝曰如眉
只愁無着梅花處東絹平章付伯時
續詩之寵依韻以謝
莫搜險韻續貒貔雲景須知雪後竒日絢寒光糚净界
梅將真色薦新詩試敲折竹煎茶舌旋覓遥岑出黛眉
油幕輸君談笑樂聖杯正是一中時
村邊以湯婆樣惠示與詩俱來依元韻
惠中秀外更清便婭姹嬌羞二八年無奈畏塗生袵席
寕教寒夜折冰綿遣來勣嫗知君状擬伴涪翁到曉天
只恐甎花陶學士風流未了續膠緣
再和村邊解嘲
閒身惟向静中便莫景侵尋絳縣年未解真精昏默默
且觀玄牝息綿綿温柔鄕裏誰能老冷澹生涯别有天
笑撫脚婆為法喜漆園何必問經緣(緣督以為經)
暖足番君老更便摩挲笑問阿婆年聊吟夜月移花影
肯向春風逐柳綿自有散花居丈室何妨姹女共壺天
鉛華列屋諸君事乞與寒梅了世緣
造化真機動静便誰云巧智可同年藍田日暖烟生玉
閩嶠霜濃木有綿萬象為春皆是物一花不實豈其天
吾身太極元同運陽長隂消在所緣
和葺芷筍詩
我貧每笑齊之斶晚食雖甘未忘肉梅肥尚餘風折綠
溟涬餐英命騷僕藩籬别彼羝羊觸送似玉堂如楚束
惡詩聊賦徐凝瀑妙句飛來潄鳴玉曾無導吏隨賈餗
坐遣跛奚委葵菽茁芽勤視緣坡竹期飫伯仁空洞腹
書腸膏腥士之辱得魚不敢餉羊續要知菜味勝山谷
步趨強顔髮曲局盤有美茹無不足陋矣王芻箋衛澳
贈許石田為僧
平明對鏡良獨難子能脫屣彈指間戲視此身如髦蠻
冠巾擺落逃繻關千金強弩一笑彎萬錢買盡江南山
厭渠世路車輪殷赤脚健倒苔痕斑参寥佛印若是班
江湖風月不汝慳汝狂方醒衆所讙我獨見之為三歎
辨詰孔釋何可删白雲深處輸君閒
和敬禪師茶偈
飯罷茶來手接時箇中日日是真機建溪顧渚君休問
冷暖如魚只自知
睡龍纏繞墨甜時捧喝金提落鈍機管取一毆先着到
三更日出有誰知
魚鼔纔休客至時摸頭元是最先機不須吸盡西江水
一滴曹溪味便知
贈育王堪笑翁
問訊瞿曇老比丘靈山何似雪山頭笑翁底事正堪笑
面似靴皮笑未休
蔬圃
活計園蔬日日新杜陵差慰婦長貧旱薑水芋年時熟
春薤秋菘意味真畦甕䞉分三伏雨露根常占百花晨
荷鋤未省勤耕稼猶媿師門學圃人
和林倅賦郡守隨車雨
旌車勤雨拂參旗大士圓通現白衣爐穟輕煙方先路
雷門急令已宣威為霖䞉作西成計書歲誰云大有稀
賢守劬躬民國念食言應笑魯臣肥
和白雪老禪二偈
閱盡恒河水上波聲塵何似泡漚多還師拍板鉗鎚後
更唱誰家别調歌
簷鐸吟風月半凹黃金布地欠誅茅三更日出真光景
大好欽身正笠包
靈隐慧上人惠詩為古風以贈
貫休齊已唐世人當時逸氣凌簮紳聲名亹亹逼甫白
幽蘭直與梅争春誰知北面石霜老服勤杖屨皆終身
二公所得當盖世英詞傑句風中塵至今傳者以詩重
妙處反為詩所湮弄翰戲墨雖佛事炊沙作糗成飢嗔
不欲詩工與字巧緒餘能奪道之真心宗一了萬法具
辨才飛轉陶家輪君不見阿難多聞及辨慧咒語要敵
摩伽神
天育二老禪惠示經佛偈答以十詩
二老毫端一滴曹喚醒䆿語沒忉忉更無慧可安身處
作莫當時立得牢
餘塵明極強分離菩薩如來是阿誰既道本來無一物
將何芥子納須彌
龍宫海藏自分明搕𢶍灘頭一任傾因果若還終不昧
政須防作野狐鳴
書經猶有遮箇在畫佛何曾夢見來玲石玉峰雷雨過
梅花昨夜一枝開
三經已是太多羅州去休休更問婆箇裏幸然無一事
何須終日把甎磨
四十劫來閒坐休忽抛長舌閙籃頭若言面壁為心法
瞿老還輸第一籌
懵懂維摩不二門略無遺囑付兒孫普賢若匪剛饒舌
此事如何更吐吞
老(闕)無聖亦無言驀指虚空喚作禪掌血條痕無着處
教誰白地患青顛
般柴運水老龐禪佛法無多在蜜邊(闕)汝將來還與汝
因師交(闕)更團圓
生老年來病已深灸瘢着艾復難禁六根四大原無有
何處求師下一鍼
鄭德言親覩洛伽觀音相遂依所見繪畫朝夕嚴
奉且求贊語敬題其旁
具足圓通性一念本昭徹佛我與信心是三無差别凡
人未見聖如渴以何說佛身忽現前如水印秋月心精
自開遮見根匪優劣念中有大士珠瓔百寶結補陁洛
伽相自在猶日揭是名為正觀倒想作竒絶稽首圓通
尊兹念無起滅非相亦非念不盈復不闕唯然觀自在
無眼耳鼻舌
拙偈調偃谿上人
昌黎先生入山裏大顛牢把數珠子松下經函着净瓶
照管習之翻却水丞郎滿擔江西禪行行勘辯撩天鼻
偃谿爛嚼雪窗紙換却舌頭别參起
雪窗董寺丞將指平讞安晚來訪因舉似偃谿為
下一則語
佛法方當惡劇時偃谿笑裏袖鉗鎚不教管領千雲衲
打徹頭關更問誰
簡雪窗董寺丞
世路機心去兔迒雪窗一縷不遮藏薾雲梯月真游戲
茅舍何曾外玉堂
聖賢事業在心槃禹稷顔回豈異觀世故波瀾同起滅
姓名千古要清寒
山間大風雨晝夜不止聞松聲撼牀戲成拙語漫
錄呈葺芷參溪
顛風横雨窮山秋樵青㢮擔車停輈松聲撼空吼萬牛
轟豗勢欲傾不周晨雞扼吭音且愁百鳥何敢相喧啾
恍疑趙壁環諸侯呼聲動地鏘弓矛又疑變化鵾鵬儔
垂天鼓翼南溟陬或者挽翻河漢流電飛霆擊龍蛇虯
不然火烈陸渾丘天跳地踔啼熊猴狂吞狠吐山裂鳩
大音奔騰怒相投夢中驚廻仙枕游分明夜宿浙江頭
三更潮水掀柁樓蒼茫起坐擁黃紬觸屏喚作錢塘舟
此身端坐巖之幽如何兩耳不自由乃與喧寂為沉浮
影蛇石虎以妄求世間萬事浪喜憂大學能定心逸休
疾雷破柱方夷猶真須浩養師孟鄒風止韻作商聲謳
和復岫賡醻之什
勝地來休沐山程懶忌前草堂新杜曲詩格舊臨川客
乘干珠履翁琴百澗泉參尋幽路滑空想石頭禪
大雅千巖秀清標萬玉前醉扶有宗武屬和得師川境
勝堪耡月詩香可釀泉竹林風度在枯坐笑僧禪
書西湖雷峰講主草書(寶慶丁&KR1344;閏夏)
余以職事出郊歸塗午漏下逋暑於雷峰老師肅客
乃二十年前所識雲上人也因索草書縱觀成古風
十韻以贈
雲師一生耽聖草銀鐵蟠空覷天巧老來逸氣未全平
筆底鋒芒猶一掃開關勇士争赴敵劍戟弓戈奮相繚
睡龍决起求頷珠劃木㧓巖紛怒爪風雷喧豗撼坤軸
飛電交横印清沼忽然天宇變空澄千丈孤峰立寒峭
張顛驚號智永泣剥筋椎髓為君飽恨予不習草書訣
九轉枯腸秪自攪雲師雲師汝誠能春蚓秋蛇幾時了
何如認取主人翁破衲蒙頭紙窗曉
送王伯厚入廣
五行在天地惟水明且清如何南中泉乃獨以貪名水
號墨與弱淖汩稱濁涇彼皆有其實所以得此聲山川
日秀發九疑羅翠屏扶輿産清淑丹砂銀石英有泉出
其間泠然堪濯纓政坐貪夫累土炭涴玉冰桓山以魋
故至今人羞稱柳子愚其溪百世相因仍有如此白水
好貪豈其情我欲招夷齊(闕)之南山汀一洗萬古貪涌
雪歸東溟夫君素潔已贈以貪泉銘
送繼一郭處士
聖君如堯舜豈無巢與由計然亦何慕五湖一扁舟之
人久不作側席思巖幽嘗聞鹿何君清芬徹凝旒(闕)
重華錫嘉號見一光林丘誰謂雅
道息競風日悠悠脫冠掛神武有士歸東州笑將金閨
籍猛博處士裘鈞天為開顔曰此夷逸儔大書繼一字
虹光屬奎婁宸章軼麟衮正聲出天球清名奬静退下
視古素侯睿謨廣先憲姱節追前修况今輯衆雋丞弼
登虞周明時樂閒暇出處自不侔赤城宅仙子登陸方
蓬洲君歸訪司馬坐忘春與秋方瞳照綠髮戲轉黃河
流烟霞肅通客隐者應輟耰欸乃輔行色春風生柁樓
兩宋名賢小集卷二百三十五
