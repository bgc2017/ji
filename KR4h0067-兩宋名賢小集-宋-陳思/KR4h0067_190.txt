兩宋名賢小集卷一百九十
宋陳思編
元陳世隆補
茶山集
曾幾字吉甫河南人幼有識度入太學有聲以兄弼
恤恩授將仕郎試吏部優等賜上舍出身擢國子正
歴校書郎林靈素得幸徽宗朝士爭趨之幾與李綱
傅崧卿皆稱疾不往視久之為應天少尹歴江西提
刑兄禮部侍郎開與秦檜力爭和議去位幾亦罷逾
月除廣西轉運副使徙京南路請閒得崇道觀復為
廣西運判固辭僑居上饒檜死起為浙西提刑知台
州賀允中薦召對以疾辭除直秘閣歸故治未幾復
召對幾言士氣久不振陛下欲起之於一朝矯枉者
必過直雖有折檻斷鞅牽裾還笏若賣直干譽者願
加優容時高宗懲檜擅權方開言路故幾先事陳之
授秘書少監幾承平時已為館職去三十八年而復至
鬚鬢皓白衣冠偉然每會同舍多談前輩言行臺閣典
章薦紳推重焉權禮部侍郎兄楙開皆為是職人以為榮
引年請謝曰臣無補萬一惟進退有禮尚不負陛下
拔擢上閔勞以事提舉玉隆觀後陞至敷文閣待制
金犯塞定議親征有欲遣使詣敵求緩師者幾疏為
朝廷計正當嘗膽枕戈專務節儉經武外一切置之
且前日詔諸將傳檄數金君臣至同謾罵何辭可與之
和耶帝壯之孝宗受禪將召屢請老乃遷通奉大夫
致仕卒年八十二諡文清幾事親孝母死蔬食十五
年任嶺表家無南物人稱其廉早從舅氏孔文仲武
仲講學文從劉安世胡安國游其學益粹為文純正
雅健詩尤工有經說二十卷文集三十卷子逢至司
農卿遂終敷文閣待制而逢最以學稱
嶺梅
蠻煙無處洗梅蘂不勝清顧我已頭白見渠猶眼明折來
知韻勝落去得愁生坐入江南夢園林雪正晴
鄧帥寄梅併山堂酒
甓社湖邊路詩筒得報回舊時雲液酒新歲雨肥梅不
是園官送真成驛使來鬢毛都白盡更著此花催
雪中登王正中書閣
對雪誰堪語登樓似欲仙人家修月戶丈室散花天峰
叠鈎簾外江横隠几前寒深落雁渚清集釣魚船解病
從摩詰消愁得仲宣展書明細字烹茗濕疎煙月好還
同夢詩成已上弦明年倘相憶為一到關邊
喻子才提舉招昌源觀梅倦不克往蘇仁仲有詩
次韻
問君何許看花回賸說郊坰十里梅樹雜古今他處少
枝分南北一齊開昌源已辦行厨去離渚猶煩使節來
况復蘭亭公所葺清流九曲要傳杯
上元日大雪
勾芒整轡浹辰間雪片相隨大可觀挑菜園林有餘潤
燒燈庭院不勝寒柳條弄色正爾好梅蘂飄香殊未闌
便是落花飛絮去直疑春事併衰殘
食笋
花事闌珊竹事初一番風味殿春蔬龍蛇戢戢風雷後
虎豹斑斑霧雨餘但使此君常有子何憂每食歎無魚
丁寧下里須留取障日搖風却要渠
長至日述懷兼寄十七兄
老來逾覺白駒忙眼看重陽又一陽心似死灰飛不起
枝如寒日短初長厭看賓客空投謁強對妻孥略舉觴
回首山隂酬勸地應憐鴻雁不成行
壬戌歲除作明朝六十歲矣
禪榻蕭然丈室空薰銷大冷閉門中光隂大似燭見跋
問學未如船送風一歲臨分驚老大五更相守笑兒童
休言四十明朝過看取霜髯六十翁
歲盡
漏箭更籌日夜催萬牛那挽白駒回梅花雪片歲除盡
萱草柳芽春鼎來病裏詩書原不讀貧中樽爼未曾開
年光似此真虚擲請以丹心學死灰
自七月二十五日大雨三日秋苖蘇喜而有作
一夕驕陽轉作霖夢回凉冷潤衣襟不愁屋漏牀牀濕
且喜溪流岸岸深千里稻花應秀色五更桐葉最知音
無田似我猶欣舞何况田家望歲心
謝人送壑源絶品云九重所賜也
三伏汗如雨終朝霑我裳誰分金掌露來作五溪涼别
甑軟炊飯小爐淡炷香麴生何等物不與汝同鄉
廸姪屢餉新茶
吾家今小阮有使附書頻喚起南柯夢持來北焙春顧
予多下駟况復似陳人非爾能分少其誰遣食新
敕厨羞煮餅埽地供爐芬湯鼎聊從事茶甌遂策勲興
來吾不淺送似汝良勤欲作柯山點當令阿造分
述姪餉日鑄茶
寶胯自不乏山芽安可無子能來日鑄吾得具風爐夏
木囀黃鳥僧窗行白駒談多思坐睡此味正時須
次韻雪中
積雪何所待凍雲終未開有時聞瀉竹無路去尋梅只
欲關門卧誰能蕩槳來辟寒須底物正乏麹生才
種竹
近郊宜竹樹手植滿庭隅餘子不足數此君安可無風
來當一笑雪壓要相扶莫作封侯想生成鄙木奴
乞筆
市上無佳筆營求亦已勞護持空雪竹束縛欠霜毫此
物藏三穴須公拔一毛不堪髯主簿取用價能高
巖桂
粟玉粘枝細青雲剪葉齊國團巖下桂表表木中犀江
樹風蕭瑟園花氣慘淒薰濃不如此何以慰幽棲
曾宏父分餉洞庭柑
黃柑送似得嘗新坐我松江震澤濱想見霜林三百顆
夢成羅帕一雙珍流雲噀霧真成酒帶葉連枝絶可
人莫向君家樊素口瓠犀微齼遠山顰
荔子
異方風物鬢成斑荔子嘗新得破顔蘭蕙香浮襟解後
雪冰膚薦酒酲間絶知高韻傾瑤柱未覺豐肌病玉環
似是看來終不近寄聲龍目漫追攀
郡中禁私釀嚴甚戲作
結交歡伯無他腸小槽竊比顧建康此身忽墮禁酒國
何路得到無功鄉官酤快甚夏酌水齊釀愜於冬顧
湯客來且復置是事北焙薦碗春風香
避寇遷居郭内風雨淒然鄭簡道餉酒
煙雨昏昏二月梅全家避寇寄城隈欲尋碧落侍郎去
遽沐青州從事來令我妻孥爭洗盞想公伯仲正傳杯
安能鬱鬱久居此且傍茶山松逕回
返魂梅
逕菊庭蘭日夜催禪房未合有江梅香全正作依稀似
花巧能令頃刻開却笑巫陽真浪下寄聲驛使未須來
為君浮動黃昏月挽取林逋句法回
瓶中梅
小窗冰水碧瑠璃梅花横斜三四枝若非風日不到處
安得色香如許時神情蕭散林下氣玉雪清映閨中姿
陶泓毛穎果安用疎影寫盡無聲詩
雪作
卧聞惟霰却無聲起看階前又不能一夜紙窗明似月
多年布被冷於冰履穿過我柴門客笠重歸來竹院僧
三白自佳情亦好諸山粉黛見層層
送倉部吕治先守齊安
齊安剖竹要循良分付吾家坦腹郎賸有江南連赤壁
終稀訟獄到黃堂鈴齋晝永宜深念邊鎻秋高合過防
此地元之遺烈在風流容易鬢毛蒼
十月一日
屋角羲娥轉兩輪今朝水帝又司辰山家嘗稻知良月
野徑尋梅見小春一歲坐看除得盡百年正與死為隣
誰能思許無窮事閉閣開爐但飲醇
仲夏細雨
霡霂無人見芭蕉報客聞潤能添硯滴細欲亂爐薰竹
樹驚秋半衾裯愜夜分何當一傾倒趁取未歸雲
憫雨
梅子黃初徧秧斜綠未抽若無三日雨那復一年秋薄
晚看天意今宵破客愁不眠聽竹樹還有好音不
郡中吟懷玉山應真請雨未沾足
憫雨連三月為霖抵萬金小垂開士手足慰老農心果
欲千倉積猶須一尺深病夫渾不寢危坐聽佳音
苦雨
儘道迎梅雨能無一日晴窗昏愁細字簷暗亂疎更未
怪蛙爭席真憂水冒城何由收積潦簫鼓賽西成
晚雨
蕭瑟度横塘霏微映繚墻壓低塵不動灑急土生香聲
入楸梧碎清分枕簟涼回頭忽陳迹簷角掛斜陽
夕雨
屣履行莎徑移牀卧草亭風聲雜溪瀨雨氣挾龍腥曄
曄空中電昏昏雲罅星徂年又如許吾鬢得長青
雨二首
秋冬久不雨氣濁喜雲生麥壠崇朝潤茅簷徹夜聲初
來斷幽徑漸密雜疎更頼有墻隂薺離離已可烹
薄晚初霑灑清晨更慘悽魚寒抛餌去鴉濕就簷棲幽
澗濺濺溜長堤淺淺泥一杯持自賀吾事在鋤犁
雨夜
一雨遂過夕安眠失百憂窗扉淡欲曉枕簟冷生秋畫
燭爭棋道金樽數酒籌依然錦城夢忘却在南州
秋雨排悶十韻
今夏久無雨從秋却少晴空濛迷遠望蕭瑟送寒聲衣
潤香偏著書蒸蠧欲生壊簷聞瓦墮漲水見堤平溝溢
池魚出天低塞雁征螢飛明暗廡蛙閙雜疎更藥物時
須焙舟閒任自横永憂荒楚菊直恐敗吳秔夜永燈相
守愁深酒細傾浮雲會消散鼔笛賽西成
寒食日風雨不已
年光胡不少留連熟食清明又眼前敢望深宫傳爉燭
可堪小市禁炊煙滿城風雨無杯酒故國松楸欠紙錢
老病心情冷時節只將書策替幽禪
乙卯歲江南大旱七月六日臨川得雨奉呈仲高
侍郎
縹緲爐煙上帝閽朝來一洗汗如焚壠頭無復成龜兆
水面初看起縠紋正使夏畦炊白玉未妨秋稼刈黃雲
使君憫雨心猶在化得邦人不茹葷
吳傳朋送惠山泉兩瓶并所書石
錫谷寒泉雙玉瓶故人捐惠意非輕疾風驟雨湯聲作
淡月疎星茗事成新歲綱頭須擊拂舊時水逓費經營
銀鈎蠆尾增竒麗併得晴窗兩眼明
逮子得龍團勝雪茶兩胯以歸予其直萬錢云
道人尤物衆談誇持以趨庭意可嘉鮮菜自無三九㮔
龍團空取十千茶烹嘗便恐成災怪把玩那能定等差
頼有前賢小團例一囊淡貯只傳家
李相公餉建溪新茗奉寄
一書說盡故人情閩嶺春風入戶庭碾處曾看眉上白
分時未見眼中青飯羹正晝成空洞枕簟通宵失杳冥
無奈筆端塵俗在更呼活水發銅瓶
家釀紅酒美甚戲作
麹生竒麗乃如許酒母穠華當若何向人自作醉時面
遣我寧不蒼顔酡得非琥珀所成就更有丹砂相盪磨
可憐老杜不對汝但愛引頸舟前鵝
諸人見和再次韻
爉蚷高花半欲摧斑斑小雨學黃梅有時燕寝香中坐
如夢前村雪裏開披拂故令攜袖滿横斜便欲映忩來
重簾幽戶深深閉亦恐風飄不得回
雪後梅花盛開折置燈下
滿城桃李望東君破臘江梅未上春忩前數枝逾静好
園林一雪倍清新已無妙語形容汝不用幽香觸撥人
迨此暇時當舉酒明朝風雨恐傷神
十二月六日大雪
薄暮蓬山下直餘笑看六出點衣裾絮飛簾外無縈絆
花落階前不掃除松鬛垂身全類我竹頭搶地最憐渠
短檠便可捐墻角剩有忩光映讀書
八月十五夜月二首
玉露金波不可孤相瞻今夕定何如氛埃未净雨湔洗
隂翳小留風掃除丹桂看來元了了白榆種得許疎疎
一杯濁酒非難事未有新詩報答渠
雲日晶熒固自佳幽人有待至昏鴉遠分嵒際松楓樹
復亂洲前蘆荻花曳履商聲憐此老倚樓長笛問誰家
霜螯玉柱姚江上作意三年醉月華
癸未八月十四日至十六夜月色皆佳
年年歲歲望中秋歲歲年年霧雨愁涼月風光三夜好
老夫懷抱一生休明時諒費銀河洗缺處應須玉斧修
京洛風塵滿人眼不知能似浙江不
送曾宏父守天台
莫作陽關墮淚聲丹丘勝事要君聽興公賦裏雲霞赤子
美詩中島嶼青天近豈無宣室召地偏猶有草堂靈鑾
坡飛上勤回首記取來遊舊客星
適越留别朱新仲
扁舟綠漲漕渠時解釋離懷正用詩管鮑交朋無變態
朱陳嫁娶有佳期長洲茂苑著身久秦望鏡湖行脚宜
二浙中間方一水短書莫使寄來遲
福帥張淵道送荔枝
豈無重碧寶瓶罍難得輕紅薦一杯千里人從閩嶺出
三年公送荔枝來玉為肌骨涼無汗雲作衣裳皺不開
莫訝關情向尤物厭看綠李與楊梅
荔子
百年中半飽聞渠名下親承果不虚可愛風流元有種
自然富貴乃其餘肯隨妃子紅塵驛甘伴先生白鶴居
可惜不經山谷賞照紅鴨綠定何如
高郵無梅求之於揚帥鄧直閣
送臘臘垂盡迎春春欲回如何萬家縣不見一枝梅有
客幽尋去無人遠寄來揚州何遜在正用小詩催
所種竹鞭盛行
獨繞篔簹徑令人喜欲顛已持蘇老節更著祖生鞭旁
舍應除地新梢擬上天真成時夜卵煨茁想明年
榴花
樹隂看已合榴朵見初明當夏豈無意避春真有情花
雖後文杏實可得瓌橙病叟緣何喜留苔看落英
螢火
渾忘生朽質直擬慕光輝解燭書帷静能添列宿稀當
風方自表帶雨忽成微變滅都無理榮枯會一歸
蛺蝶
不遂春風去仍當夏日長一雙還一隻能白或能黃戀
戀不能已翩翩空自狂計功歸實用終是愧蜂房
聞宼至初去柳州
剥啄誰敲戶蒼茫獨抱衾只看人似蟻共道賊如林兩
岸侔千里扁舟抵萬金病夫桑下戀萬一有佳音
李泰發參政得旨自便將歸以詩迓之
苦遭前政墮危機二十餘年詠式微天上謫仙皆欲殺
海濱大老竟來歸故園松菊猶存否舊日人民果是非
最小郎君今弱冠别時聞道不勝衣
次韻王元勃問予齒脱
齒危但以粥充虚辜負公家夏屋渠政恐麹生真作祟
可憐髯簿頓成疎動搖不減韓吏部蹴踏非勤焦校書
落勢今年殊未已祗應從此併無餘
荔子六言
蕉葉定成噲伍梅花應愧盧前金谷危樓魂斷白州舊
井名傳
張子公召飲靈感院
竹輿響肩櫓啞嘔芙蓉城曉六月秋露華猶泫草光合
晨氣欲動荷香浮給孤獨園頼君到伊蒲塞供為我修
僧忩各自占山色處處熏爐茶一甌
南山除夜
薰風吹船落江潭日月除盡猶湖南百年忽已度強半
十事不能成二三青編中語要細讀蒲團上禪須飽參
兒時顔狀聽渠改瀟湘水色深挼藍
絶句
自公退食入僧定心與香字俱寒灰小兒了不解人意
正用此時持事來
讀吕居仁舊詩有懷其人作詩寄之
學詩如參禪慎勿參死句縱横無不可乃在歡喜處人
如學仙子辛苦終不遇忽然毛骨换正用口訣故居仁
說活法大意欲人悟常言古作者一一從此路豈惟如
是說實亦造佳處其圓如金彈所向若脱兔風吹春空
雲頃刻多態度鏘然奏琴筑間以八珍具人誰無口耳
寧不起欣慕一編落吾手貪讀不能去嘗疑君胸中食
飲但風露經年闕親近方寸滿塵霧足音何時來招喚
亦云屢賤子當為君移家七閩住
汪彦章内翰除守臨川以詩賀之
臨川内史詔除誰里巷傳聞報客知金馬門深曾草制
水晶宫冷近題詩行看畫隼旌旗入定把書麟筆札隨
若訪毘耶舊居士無人問疾鬢成絲
三衢道中
梅子黃時日日晴小溪泛盡却山行綠隂不減來時路
添得黃鸝四五聲
題友直軒
友義喪未久琢磨復誰能金鈎被采綠絶棄朱絲䋲直
哉少稷甫一室清於冰危坐對書帙曲几非所凭日暮
無人來疎籬上寒藤惟有手種竹挺然得其朋風低與
雪重搶地如弗勝正使可斷折此姿諒誰凌物或亂真
贋君其别淄澠攘羊而證父是子烏足稱所以貴温潤
不令見觚稜要我細商略此言有師承
龍溪新亭
不識梯山路今聞架壑橋蛟龍深窟宅松竹半雲霄
子成二老由來非一朝崖藤如暫寄還往肯辭遥
子猷橋
小艇相從本不期剡中雪月並明時不因興盡回舟去
那得山隂一段竒
法華山
布襪青鞵蹋欲無看山看水未成疎十峰雙澗尤竒處
萬壑千巖總不如
剡溪竹紙三首
會稽竹箭東南美來伴陶泓住管城可惜不逢韓吏部
相從但說楮先生
會稽竹箭東南美化作經黃紙叠層舊日土毛無用處
剡中老却一溪藤
會稽竹箭東南美研席之間見此君為問溪工底方法
殺青書字有前聞
謝路憲送蟹
從來歎賞内黃侯風味尊前第一流只合蹣跚赴湯鼎
不須辛苦上糟丘
山谷以竹夫人為竹奴余亦名脚婆為錫奴戲作
絶句
霧帳桃笙晝寢餘此君那可一朝無秋來冷落同班扇
歲晚温柔是錫奴
放猿
孤猿鎻檻歲年深放出城南百丈林綠水任從聮臂飲
青山不用斷腸吟
過水東
出郭市聲遠過溪山色多稻畦春足雨野水晚迎波客
自無軒冕今誰在澗阿相逢不相識歸去夢松蘿
寄空同山中道士
昨夜清霜重念此山中客落葉聚堆牀暗蟲吟敗壁泬
漻天宇肅疎林風瑟瑟曳杖挂詩瓢悠然適所適息心
歸冥漠山深萬籟寂散髮排天闥叱咤鞭龍脊何時共
采藥相與對晨夕月夜拱洪崖嘯咏鏗金石
三霄亭和韻
新亭崛起最高峯無數遥岑翠掃空恐有謝公留屐齒
為開摩詰畫屏風倚江楊柳自高下照水杏花能白紅
正欠渭川千畝竹清隂分借頼鄰翁
參雲亭
大暑不可避微涼安可尋雲亭非濁世竹樹有清隂海
近風先集山高日易沉無因見明月螢火亂更深
平橋
浪說吾邦小清池詩有餘水風涼枕簟荷氣馥衣裾客
侣經過少官曹簿領疎良辰不行樂秋水落芙蕖
兩宋名賢小集卷一百九十
