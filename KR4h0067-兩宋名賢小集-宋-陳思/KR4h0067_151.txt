兩宋名賢小集卷一百五十一
宋陳思編
元陳世隆補
栟櫚詩集
鄧肅字志宏南劒沙縣人少警敏能文美風儀善談
論李綱見而竒之相倡和為忘年交居父喪哀毁踰
禮芝産其廬入太學所與游皆天下名士時東南貢
花石綱肅作詩十一章言守令搜求擾民用事者見
之屏出學欽宗嗣位召對便殿補承務郎授鴻臚寺
簿金人犯闕肅被命詣敵營留五十日而還張邦昌
僭位肅義不屈奔赴南京擢左正言先是朝廷賜金
國幣一千萬肅在其營密覘均與將士之數大約不
過八萬人至是為上言之且言金人不足畏但其賞
罰必信不假文字故人各用命朝廷則不然有同時
立功而功又相等者或已轉數官或尚為布衣輕重
上下只在吏手賞既不明誰肯自勸今當專立功賞
一司使凡立功者得以自陳若功狀已明而賞不行
或功同而賞有輕重先後者並置之法上從之朝廷
受偽命者衆肅請分三等定罪上以肅在圍城中知
其姓名令具奏肅言無所隠耿南仲嘗薦肅於欽宗
肅言之不恤上嘉其直賜五品服范訥留守東京肅
言訥出師兩河望風先遁訥遂罷内侍陳良弼肩輿
至横門外開封買入内女童肅連章論之時官吏多
託故而去肅建議削其仕版而取其祿以給禁衞若
夫先假指揮徑徙江湖者乞追付有司以正其罪因
入對言敵人之巧在文書簡簡故速中國之患在文
書煩煩故遲今兵戈未息豈可揖遜進退尚循無事
之時欲乞限以旬日期於必至庶幾法嚴事簡賞罰
之權不至濡滯肅在諫垣遇事感激不三月凡抗二
十疏言皆切至上多採納會李綱罷肅奏論之觸執
政怒送肅吏部罷歸居家紹興二年避寇福唐以疾
卒
分歲
餘臘羈人少共歡那堪飛雪集雲端四時欲盡三更漏
六出翻成兩歲寒壓損嶺梅殘豓薄敲殘亭竹碎聲乾
公卿休埽黌堂下留與來朝執玉看
別陳少卿
平生杯酒百無憂四海風流說太丘據景筆端陵鮑謝
當年門下得伊周那知避世嶔崎迹也許從公汗漫遊
聞說片帆今又舉三山無處著人愁
戲洪丞
萬里歸來雲水鄉逢春得酒且徬皇好賢誰佀雙松吏
使我終時一石狂忽與高唐來鼠目却令朱戶鎖梅糚
先生取瑟吾知己安得從今不舉觴
大雨
夜夜陰雨如潑墨雨勢欲挽銀河竭春工十八落泥塗
驟雨誰云不終日魏紫姚黃業已空嬉遊何足介心胸
只恐年年禾黍地浸淫盡入陽侯宫憑誰為我呼少女
埽空陰翳開天宇光風霽月暖層霄坐令六合同歌舞
寒梅上李舍人
窮山觸目紛茒葦此意昏昏誰可洗竹間横破一枝梅
對月嫣然耿寒水吟詩索酒滿高堂穿簾的皪射晶光
世上羶葷來不到翦翦天風吹冷香人言百花睡未起
獨冠羣芳差可喜珍重和羹自有期行事爭雄壓桃李
題梅齋
江邊蘆葦風颼颼東君一點破寒愁窗間疎影横春瘦
枕上冷香尋夢幽夜深竹折驚殘雪捲簾醉起千山月
洗空肺腑龍麝腥落筆天香鬭清絶
上先生
夜馬踏殘月荷策來泮宫入門見先生語意何雍容短
檠挑燈一千夜高談雄辨流胷中吾皇求士若飢渴那
許先生久卧龍玉鞭斜指長安市小軒從此冷如水空
留絳帳照孤燈窗外西風起寒葦
龍興避難
傍山怪石如蹲虎絶頂去天無尺五却披叢棘下山腰
丹碧照空飛棟宇道人蓬戶壓塵勞避世祗嫌山不高
那知行空老曼倩竊食當年王母桃松檜參天門晝閉
碧玉擷蔬飯炊雪百年冷坐無車音一旦偕來真惡客
當知喧寂豈殊觀出世何妨在世間能致吾人師作古
龍興今日始開山
送丹霞禪師
山壓濃陰勢欲頽阿香推車振不開君來論詩風四起
挽出羲和照九垓别居八年驚電掃霜髭已失童顔好
逝者任從造物流吾人一笑初不老明朝飛錫過平津
浩歌歸畊隴上雲巖竇不應藏一滴要須化作無邊春
再用南齋韻謝
沙溪清可啜遠山翠欲流翩然航一葦浩歌入蘆洲高
堂上木杪幽人事勝遊但足簞瓢樂不知天地秋我輩
嗟無口冥摉空掉頭何如三才傑等是濟川舟開卷騰
光怪天上卿雲浮阿雲又嗣音吾研不欲留平生浪詩
名寒蟲號清幽已對狂道士從此敢吟不
過霹靂灘
門前又見馬如流兵革紛紛幾日休嶺似車盤方税駕
灘如霹靂更行舟豺狼敢侮乾坤大江海徒深蟣虱憂
安得將壇登李郭挽回曦馭照神州
諫花石綱十一章之七(一章至四章已失)
皇帝之囿浩無涯日月所照同一家北連幽薊南交趾
東極蟠木西流沙
是中日月磨星斗下視羣山真培塿千年老木矯龍蛇
天風夜作雷霆吼
三月和風塞太空天涯海角競青紅不知花卉何近遠
六合内外俱春容
聖主胸襟包率土天賜園池乃如許坐觀塊石與根莖
無乃卑凡不足數
飽食官吏不深思務求新巧日孳孳不知均是囿中物
遷遠而近蓋其私
恭惟聖德高舜禹一囿豈嘗分彼此世人用管妄窺天
水陸馳驅煩赤子
安得守令體宸衷不復區區踵前蹤但為君王安百姓
天地一圃樂何窮
咏桂
雨過西風作晩凉連雲老翠入新黃清風一日來天闕
世上龍涎不敢香
西菴餞春
傍水禪房半掩門乍晴簾幕捲黃昏風驅紅杏春何在
酒入香肌玉自温勿笑飢腸充笋蕨須將醉眼蓋乾坤
杖頭更有百錢在明日還尋未到村
寄朱韋齋
歸帽納毫真得策要牋留帶計還疎公如買菜苦求益
我已忘腰何用渠閉戶羽衣聊自適推窗柿葉對人書
帝都聲價君知否寄付新傳折檻朱
兩宋名賢小集卷一百五十一
