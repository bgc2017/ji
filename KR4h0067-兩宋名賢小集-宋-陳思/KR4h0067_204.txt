兩宋名賢小集卷二百四
宋陳思編
元陳世隆補
文溪集
李昴英字俊明番禺人寶慶丙戌廷對第三淳祐初
官吏部郎累擢龍圖閣待制吏部侍郎歸隱文溪卒
諡忠簡有文溪集
送廣帥趙平齋汝暨解印趨朝
海瀕老同年五載依宇下春風舞蓑笠愛日曝田舍喜
無撞搪吏追逐欵段馬劇談許絛褐得趁公餘暇達官
來三徑小隊隣翁詫明公傑俊人麟族稱大雅典型式
諸老胸次郁醖藉西𣲖溯其源境物入陶寫才高事無
難隻手擘泰華乘軺始踰嶺風采賢使者堂堂開大閫
部屬肅鞾帕臺端有老蜮闖影含沙射孤忠冕旒知還
許河内借鈴齋安獨處冷淡閒僧夏例錢推不受金貝
視土苴首祠酌泉翁坐使饕俗化葭萌細摩拊生意被
原野循良渤海遂平理潁川霸威風戢偷竊德意消詭
詐能令颶母伏默禱雨師洒開倉散窮閭儉歲低粒價
貢場宏敞拓芘士千間厦歴觀古賢牧美政公其亞讒
夫真枉屈有識共唾罵君子竟何傷徽譽愈膾炙詔還
九棘班明發不俟駕傾城送津亭牽䌫不忍捨老夫前
致辭再拜進杯斝立朝要敢言切勿效喑啞此行衆所
望磐石鞏宗社
久住白雲呈鎮長老
桑下戒三宿我此尚留戀曹溪晤一夕我復無知見鎮
公房遜客所須如執劵園丁曉供茹行者夜灌硯飯奴
更芻馬紙帳費香篆主人真好事答應了無倦欲歸興
未闌坐享伊蒲饌
觀定堂
梵宫憑水建蓬荻費芟除岸破羣魚出枝危獨鶴居定
鐘僧睡蚤揮麈客談虛月滿龕燈小風停幡影疎供槃
多佛菓僧飯飽園䔫惟有開山老清高閉草廬
送鄭雪屋歸里
征衣點落紅君去與春同貧到歸時見吟多醉後工不
應冠尚鶡自許氣如虹急拭看山眼飛帆吸快風
武夷觀
閒乘石罅船又到浙江邊回向初心地皈依古洞天成
丹呼鶴駕噴酒起龍眠雨意偏留客茶瓜定宿緣
建倉解歸詩復徐意
吏擎雙印出便覺此身輕物我忘恩怨漁樵寄姓名笛
聲黃犢背詩興白鷗盟故舊休相訝無書到帝城
景泰寺
樹合疑山盡攀緣有路通遠鴉追夕照低鴈壓西風瀑
勢雷虛壑松聲浪半空凭闌僧指似漲霧是城中
觀穫
負郭平田闊秋深穫課勤短鎌行缺月多稼剪黃雲舊
臘占三白今年稔十分太平村舍裏堕穗飽鷄羣
雲泉亭
絶頂鬱其前寒崖噴玉泉亭成山補闕境勝我纔先樹
杪江天接榕根石磴懸賞心遂連日合為智仙傳
别陳霆
正喜論文子遽歸扶胥江口訪韓碑吟篇佳處南遊得
行李輕如始至時石友秉心終可托山翁具眼遠相期
勉旃辦取蘭闈捷四六供官且放遲
白雲登閣
白雲峯擁到危巔傑閣翬飛倚半天谷響頗疑吟木客
潮回坐見變桑田幾重山隔幾重水一日身閒一日仙
真樂無如會心處林花野鳥亦欣然
雲關觀月
山間未晚先得月料想城中見較遲海吐銀蟾漸呈露
林垂翠影已參差孤輪涵澗安禅處明鏡當空沉籟時
夜半哀翁猶獨坐清光吸盡入詩脾
登峽山疾雷甚雨
長風吹裂碧雲堆捲取銀河瀉下來雨攪犀潭千尺浪
烟遮龍壑一聲雷松枝偃盖岩隈立猿女穿蘿洞裏回
舊事蘭亭好拈出婆娑溪曲共流杯
西樵岩
巨石卷阿駕半夭樵山風景豈虚傳水簾不捲四時雨
丹竈空凝萬古煙印石尚存烏利跡問誰曾識紫姑仙
我來遊徧登雲谷更借山僧半榻眠
碧霄
未到白雲先碧霄瘦藤支吾上山腰烟横遠樹醉眸豁
竹引清泉塵慮消酒滴松根如露飲茶烹石鼎抱茅燒
平生不被名利鎻半掩柴扉聽晚樵
送泊使孫叔諧東歸
蓴鱸高興趁新秋帆腹吞風湧去舟萬寶集登天子庫
諸蠻遮泣海山樓世間顛倒是非夢達者逍遥得失侯
歸到家林定重九團欒杯酒菊花浮
宴鳴珮亭和趙漕韻
數尺飛泉漏隔城寒巖砌處落琮琤懸知勝境無塵到
却訝晴天作雨聲一㰱不容貪者飲兩峯宜著醉翁行
此泉千載因人重曾識光風霽月清
蒲澗滴水岩觀瀑
與可人遊四五并快風吹面洗炎蒸鹿廵夾道千章木
猿挂垂岩百尺藤石室横琴清振玉壺瓢酌水冷調冰
瀑簾雨後籠山闊不許塵埃俗耳聽
送鍳師住靈洲寺
少年芹泮頂儒冠猛志緇袍出世難孤島一燈開佛屋
長身七尺占僧单鐘鳴魚叩随緣過棹舞鷗飛取次看
亭下聽經人在否石闌搖影碧波寒
贈海珠湛老
也曾參破動風旛坐得形枯鬢早斑衲子指為真鐡漢
江神幻出小金山華亭浪急翻船入葱嶺雲深挈履還
香燼未寒行道處蕭森翠柏護禅關
羅浮洞長寶谷王寧素送藥瓢
久矣深山煉鶴形聞呼洞長又逃名斷崖怪木人稀跡
亂石奔泉水有聲劍定通神收古匣奕聊供玩戱紋枰
藥瓢解贈寧無意重到孤庵論養生
蒲澗和東坡韻
四時冰柱濕風前絶頂飛來一𣲖泉瘦蔓相牽根太古
蒼崖特立倚長天竈荒孤鶴尋遺跡寺老幽禽闖坐禅
閒日頻遊歸復夢結廬曾許躡坡仙
四月十五日遊僧寺
今日快逢僧結夏不妨乘興叩禅扉山垂遠瀑溪聲急
風捲癡雲雨脚稀嚢錦詩成僧借看紋楸棋落鳥驚飛
此来莫訝凭闌久傑閣新成拂翠微
送泊使周申
堂堂山立舊朝簮久屈清流督獻琛風送連艘出獅國
浪吹殘句到雞林平生不隔同年面中歲難禁惜别心
歸見耆英定相問只言閉戶萬山深
弋陽鄭氏翠麓亭
管領寒溪揖怪峯徑穿叢竹綠陰濃幽人去後無猿鶴
冷落亭臺濕蘚封
雪封寺
征輿六月渡梅關大地清凉樹影班行客不須梅止渴
流泉到耳冷潺潺
挽鈍齋先生許象州
家學存齋授淵源自晦菴魁文行海内師道重天南銜
得冰條一州纔刀夢三芳名却千載爼豆拜祠龕
義重人誰及高風有古人已田分友子黎亊保羈臣抱
負耕莘志依稀陋巷仁丹青遺像在難寫道心真
丈席即之温終身佩一言棟梁失安定山斗慘韓門慟
矣心喪重凄然手澤存江聲助悲些莫返大夫魂
送族子春叟遊西廣
鳳出丹山定九苞桂林要揀一枝巢久聞嵓竇須幽討
不是人豪莫汎交鶴髮頻將安問寄螢忩勤把舊書鈔
功名到底還堅志崛起新豐一草茅
重遊鬱孤臺和坐客韻
座上多俊人竒崛角拔犀追風飇館遊鼉鳴玉龍嘶夕
陽催歸鞭更酌樽重携懷開鉤鉤簾語合印印泥似與
花神期拈出糕字題壯哉千尺臺虎踞巢之西平看十
萬家一日城市低乘風巾可撟取月箸可梯豪氣壓崆
峒雙月照虹溪響山慨懷古妙句吾家鷄邦人趁遨頭
壺榼山之溪最喜秋事成千畝黃雲齊
戲題羅浮梁彌仙寫真
八十童顔雙眼明浪遊湖海一身輕莫將啖肉先生比
箇是羅浮老樹精
羅浮何君祐甫相訪惠詩又出所作水墨魚戱題
卷末
山頭釣引千鈞魚鐡橋曾逢稚川奴風波平地誤點額
戱取墨汁翻糢糊縱觀濠上契妙趣浩浩胸次涵江湖
墨雲忽從硯池起撥剌跳出形模殊大魚騰驤撼風雨
小魚𤨏碎遊荇蒲技如元放幾許竒金盤一个松江鱸
試張亭前漲波影舂鉏飛下傍睢盱世間畫史少活筆
描寫終類鮒肆枯文溪一灣浮釣徒欠得龍眠為嚴瀨
羊裘圖
題東坡竹
葉葉枝枝各標緻密密疎疎總風味筆為化工壁為地
頃刻種成此君子雖然月影水影寫真似安得千年尚
生意
兩宋名賢小集卷二百四
