兩宋名賢小集卷二百三十一
宋陳思編
元陳世隆補
安晚堂詩集
鄭清之
謝虚齋和詩
關心穡事恐春遲暫許花風入繡旗翠浪半天岐麥詠
玉簮數筯刈蔞詩(兄山谷過土山塞詩)野亭寄韻追唐什(嚴鄭公有寄題)
(野亭見杜集)秋菊餐芳敵楚辭早晚催歸漢廷右西湖深處
樂天碑
和虚齋勸農十詩
迢逓層陰曉自開仙舟花底問瀛萊文章太守非游衍
為省春耕特地來
熱天妖焰彗初沉朝汲仁賢簡帝心未用鋒車便脂牽
小須千里徧春霖
蔽日寒雲悄欲秋仁風載路曉光浮田翁攬抱兒孫笑
竹馬横陳未肯休
問訊桑麻真郡政按行松菊似家山挽回和氣歸田里
只費齋鈴半日閒
暇日棋書六一翁錦檣絲轡與春逢年時豹尾車中望
山色有無知幾重
曉夢吟成望帝歸征鞍未許柳絲知笑聽鄮嶺春禽哢
去博延英午漏遲
酡顔醉客玉西東半濕塵衫上翠空鄒谷雖寒應解黍
朱車面面是春風
小隊旌旗半道歸松陰緩策攬清暉女郎未覺褰帷過
笑語相教着嫁衣
老黠山靈具六通解將蒼狗護竒峯虚齋自有青囊眼
卻笑景純書未工
恰好農時踏翠烟睡龍驚起雨公田官程便作乘閒看
不用扁舟學計然
宿翠山
箯輿十里見青嶄行盡松陰得翠巖萬壑聲中清磬出
一峯高處白雲緘茶新煑鼎作魚沫僧有可人能麈談
自覺靈山緣境熟佛禪重問後三三
暖風依日佐山行幾許春隨屐齒生溪舞綠雲苔出沒
田翻翠浪麥斜横閒中適意榮三事歲晩無年式耦耕
一静可能銷幻藥剰開胷次着峥嶸
和葺芷應直院送秋蘭韻
大椿凌千秋靈芝競三秀書傳逓誇詡垂芳古今宙貴
耳但好奇相馬失之瘦誰知楚醒花遠避漢金酎擇交
得素節彼哉懷春誘夫君全德馨内美本吾有姑置芝
與椿秋蘭歲相夀
南坡口號十八首
十日南坡兩日晴晴時不放日華明春光似妬閒人佔
端的春風飽世情
天工忽忽度年光料理人間富貴忙閒裏何曾關造物
一分風景亦收藏
誰將春晩作冬看添著綿衣减卻難道是麥寒猶未在
願渠麥熟且禁寒
休言無地起樓臺十箇花窠沒處裁東近比鄰西近水
且教紅白面墻開
欲識魚梁試作(則箇切)看輕抛野淥罩清寒幾回漉起空
無物輸殺羣兒下釣竿
吾孫宗子喜相過一笑檀欒似樂窩且向尊中陪北海
直須閒裏識南坡
酷愛鳥鳴山更幽牆陰風雨但颼颼筠籠買得春禽語
不會憂時也白頭(近得白頭翁善鳴)
管絃不礙登山屐粱肉何妨滿腹書豈是清談愧夷甫
為無阿堵遶吾廬
試向青池放小鮮洋洋圉圉忽悠然校人真箇知魚樂
殺活禪機總是禪
分席春畦僅一弓靈根移自石忩東(五味子生於四明山)饒渠五
味誇仙藥争似鹽梅僅策功
紛綸兒造信多才果解分風作去來我向南坡一旬雨
春陰今曉為誰開
小忩白醉篆香遲只有書君伴燕頥料得人間無此樂
殷勤獻與定牢辭
枝昂掛起一旬彊剪剪春風到柳塘白髮不公欺老我
偏於閒處引春霜
記得兒時誦古詩其甘如薺謂吾欺淡交休恨相知晚
攜向晶盤笑殺伊
曉來兩鵲屋山鳴報喜多應只報晴似為東皇傳好語
故留勝賞到清明
舊日都城飫子魚一鱗今不到茅廬果然額上通三印
盡去侯門代鯉書
安晩生涯冷似灰别墅經營半月迴誇與兒郎翁驟富
詩囊盈握送陳雷
紅紅白白共枝榮怪底山茶有寧馨倩得司花來判斷
不妨一姓養螟蛉
辛丑仲春同黃制屬自延夀雨過禪寂
箯輿掠雨到僧門帶得清閒一二分素喜堂中無偃月
朅來寺裏作穿雲赤心莫逆惟松友青眼相看有竹君
燒葉更聯東野句紙忩鑽隙候晴曛
病後和黃玉泉韻
山扉連月款(缺)巵擬共還家浣客衣愧失養生收一溉笑
擒夢豎竄三危大槐安國休重省兜率陀天尚緩歸(樂天)
(詩歸則須歸兜率天)一病一衰秋後雨(舊語老一病一衰秋一雨一凉)孰言之武
老能為
赤明鑰篆正恢台戲挹雄風滌悶懷病骨喜隨新籜换
好詩忽餽寶珠來巨魚未縱王褒壑陋室聊淹禹錫階
(苔痕上階綠)且共理身如理國小須握手詠康哉
再和前韻
為乏刀圭飲卯巵(見魯直語)黃庭空想衣朱衣三田未遣三
彭去九軌幾成九折危瘦骨可能攴夜永醉鄉那復挽
春歸亦知有客真佳甚握手還須笑樂為
若時風雨候三台憂國豐年幾入懷執戟未愁方朔死
閉門惟喜子桑来人間宰相真如夢(事見類說)天上羣仙詎
可階亊業鏤冰何所有之乎者也矣焉哉
轅門怒髮彘肩巵計相當年笑解衣誰識英雄千古意
肯論性命一絲危伏波卧看飛鳶堕杜曲生憐獨鶴歸
自愧此身成濩落空搔種種欲何為
遂初惟許賦天台牆月東邊漫古懷雖乏平泉供宴樂
幸尋荒徑愜歸来蹣跚愧我無金汞蹀躞看君上玉階
傍舍數弓畦藥本聊攴晩歲亦優哉
難追八駿舉瑶巵肯向羅浮(闕)綠衣敝服真成原憲病
枯枝幾賦仲堪危(殷仲堪與客戲作危語云百歲老翁扳枯枝盲人騎馬臨深池)忘憂
擬問酒中聖覓句懶從天外歸笑傲桑榆知有幾春秋
敢以大椿為
茂先博物懵星台世味沉酣酷鴆懷風月自為無盡(闕)
湖山誰肯愛閒來競知疾下多車乘豈悟幾危踏廩階
幸與樂天相伴住休論逹者謂何哉
送姚提幹行
虚齋鎮東鄞從之南容君我初未之識邕翰傾殷勤修
潔以博習秀美而有文玉犀映秋水英辭湧春雲雞距
角魯蜀昂然鶴非羣晤言到聖處商也樂所聞最喜直
而義壯音駴鼔鼖告子少於孟先策養氣勛牛山木信
美謹勿容斧斤助苖固得槁可使稗不耘觀子所植立
真能張吾軍仁義可效治淵源在河汾詩書自師友芝
蘭足膏薰剛風接勁翮去去翔霄旻清時有聞者必也
吾子云
和德天治中林宗翰雪詩簡黃制卿
齋壇將禱肅熊貔一縷忱恂六出竒雲欲商量先警路
雨方收卷避催詩冰花肯效梅糚額風絮嫌随柳獻眉
鹽虎玉龍莊語在願光遠業瑞昌時
古風一篇簡徐德夫提刑
昌黎有名言受恩異知已而况不識面知心詎能幾浮
雲日多變交道冷如水擠水遽下石利害毫髮比人情
易燥濕灔澦發九軌終然風雨晦鷄鳴獨無已世變方
下趨特立繄君子山谷未見坡氣味已相似希文非素
交永叔甘遠徙敢謂世無人前修可專美我昔聞君名
恍如讀青史已乃知同時深心愛敬起端平濫持衡薦
賢職當爾亟以聞九重夜半下一紙雅志樂弦歌公車
猶尼止賢者固難進奪情辭詔旨知賢未及用上印返
田里閒居事幽屏黜陟不到耳賓朋有公言聲徽振商
徵入則禆國論挺挺中流砥出持皇華節光風汛桃李
從容五六載平進付常理乂聞交游間榮落保終始不
負楊臨賀真見其人矣夜夢加晝思髣髴眉宇紫軍將
忽打門緘書炤忩几風簷屢開闔襟期頓清泚有時嶧
陽桐知音發妙旨高情激孤笑新意償宿喜得一䕫已
足失百參何恥老我豈私賀善類知有恃看君廣厦間
大庇天下士
簷前蜘蛛
如吞吐緯自縈纏出沒無蹤屋漏邊懷毒滿身如蝎大
漫張羅網欲漫天
安晩軒竹
松號大夫交可絶梅為清客志相同英英鳳實卑餘子
楚楚龍孫過乃翁晚際一弓櫜素月暑中千斛糶清風
小軒政欲供晨坐付女遮闌曉日東
安晩園戲占
横塘雨過水初平浪影窺忩一孔明籬下觸羝無鹿角
林間反舌百禽聲柳公權可送行客梅子真能寬渴兵
誰道夏園無所有蓮花端可傲張卿
九日即事
安晩閒身晩更安蛩宵無夢落金鞍通心白髮誰為染
對面青編儘耐看多謝紫萸占老健喜招黃菊伴秋寒
江城借(闕)生輕暖忽有鳴蛙却為官
甕畦籬戸小園林獨鶴相陪省一琴老眡官年從實錄
貧依國息寄横金(每從官庫子錢)詩盈弓力猶能寸客值騷辰
且枉尋楓葉自知酤令緩漂搖醉臉出牆隂
童孫競爽祝雞翁點看凡將句讀中戲指大兄誇少壯
(樂天有張丈殷兄詩)嬾推庚甲問雌雄窮秋對展三更月迥夜傳
呼萬竅風逗曉東窗相管領舉頭灔灔日車紅
題偃谿聞長老堯民擊壤圖
炊煙萬井著僧居人在康衢畫不如寄語偃谿揮淡墨
圖中添我一柴車
謝林治中訪别覺際菴
野服芒鞋踏蘚斑千峰約飾整雲鬟山行陡覺精神健
老去雖貧耳目閒步武来尋僧舍舊話言應想夜窗閑
錢湖難買歸舟駐料得春衫憶素蠻
正月晦夕夢中作偈覺但記其首兩句遂於枕上
足之錄呈慧上人
是身本虛妄覓主了無得誰知日用間顛倒由六賊茫
茫前後際生滅在空色賊去主人歸渾家不相識
因筆記賊入空室頌
平生一片癡妄意室中物自言富可待到了貧徹骨一
宵入人家百寶認彷彿揀得真金身明處是泥佛
乙巳三月出湖口占
歲朝花片落書奩未信春光已屬厭猛省清明今日事
家家青柳壓朱櫩
又
曉日殷勤為着鞭微風逐旋約輕烟東皇景勝渾如舊
西子糚濃喜近前檻外客山今對展禊時朋酒占初筵
十年重訪蘇堤柳總付春光入畫船
兩宋名賢小集卷二百三十一
