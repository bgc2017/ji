兩宋名賢小集卷二百十一
宋陳思編
元陳世隆補
南軒集
張栻字敬夫廣漢人浚子以蔭補官孝宗朝歴左司
員外郎除祕閣修撰歴知江陵府荆湖北路安撫使
卒嘉定中諡曰宣從祀大成殿有南軒集
淳熙四年二月既望靜江守臣張某奉詔勸農于
郊乃作熙熙陽春之詩二十四章章四句以示
父老俾告於其鄉之人而歌之
熙熙陽春既發既舒翼翼南畆是展是圖嗟爾農夫
各敬乃事往利爾器誡爾婦子惟生在勤勤則及時
惟時之趨時不爾違祁祁甘雨膏我下土習習谷風
和澤乃普往即爾耕惟力之深拄蒔爾苗勿倦其耘
于日于夕自遂自達爾心勿忘彼生孰遏惟天之
心矜我下民民不違天使爾有成既穟既實既堅既
好爾穫既周先養爾老保爾家室撫爾幼穉既迄有
年復思嗣歲嗟爾父老其訓其誡俾務於本惟土物
愛不念其本則越其思所思既越害斯百罹嗟爾
父老其告其喻爾之有生君實覆汝尊君親上其篤
勿妄小心畏忘率于憲章嗟爾父老教之孝悌孰無
父母與其同氣反于爾心孰無愛敬即是而推烏往
不順嗟爾父老勿替諄諄其未率從警束其身告
以禍患其使知懼無俾蹉跌以蹈罪罟惟國之法曄
曄其垂使爾知避豈欲爾施爾成自陷予疚予恫曷
使予懷寘于爾衷於赫聖王敷德流澤布宣弗厪時
予之責咨爾父老助予念兹豈予之助報國是宜
粤以今日勸相于郊乃作此詩以懋爾勞咨爾父老
尚演厥義其諷其歌于鄉于里俾一其心服我訓言
擊鼔坎坎自古有年
七月旦日晚登湘南樓
文書稍去眼日夕進微涼高樓一徙倚清風為我長漁
父蔭深樾歸人度浮梁仰看河漢明俯視羣山蒼平生
會心處於此故難忘舊聞水東勝巖巒發天藏豈無一
日暇勇往聊徜徉民瘼未渠補况敢懷樂康天邊雲物
佳似復為雨祥秋成倘可明歲曉或自強當從農家鼔
一歴水雲鄉
送朱元晦
君侯起南服意氣凌九州聿登文石陛忠言動宸旒坐
令聲利場縮頸仍色羞郤來卧衡門無媿自日休盡收
湖海意仰希洙泗遊不遠關山阻為我再月留遺經得
紬繹心事兩綢繆惟兹斷金友出處寧殊謀南山對牀
話匪為林壑幽白雲政在望歸袂風颼颼朝來出别語
已抱離索憂
灕山
灕江即湘江濈濈清見石其東列羣峰秋水碧復碧日
出霧露收草徑上逼側憑欄舒望眼已足慰疇昔更窺
岩穴勝創見為驚惕如何數里間竒觀屢接跡寬同厦
屋深劃若巨靈擘日月遞光景風雲變朝夕石橋幾年
成乳竇一時滴神龍舊隱處仰視多辟易蛻跡凛猶存
隱隱即霜脊下有澄湫深餘波漱蒼壁往者已仙去來
者此其宅薄晚叩松關風過聲索索聊麾車騎退容我
且散策郤望訾家洲輕舫渡前磧回首烟樹林已復挂
蟾魄宇曠淨餘滓羣物被光澤河洲寄遐思空岩皎虛
白清輝猶可窺水色相激射天邊與川上亭亭如合璧
居然廣寒遊不用假六翮班坐依微瀾晤賞共佳客與
之相千載詎有古今隔簫鼔歸夜闌觀者燦成陌往往
羅杯斝班班見殽核諒因年歲豐人意少舒適視爾意
少舒于予多忻懌
嶽麓書院
遊觀不作難呼舟渡清泚新晴宿潦淨羣山政如洗上
方凭危欄萬象見根柢寒泉自可㪺况復雜肴醴高談
下夕陽邂逅元鑰啟中流發浩歌月色在波底
題城南書院招元晦
積雨欣始霽清和在此時林葉既敷榮禽聲亦融怡鳴
泉永不窮湖風起淪漪西山卷餘雲逾覺秀色滋層林
叢綠間愛彼松柏姿青青初不改似與幽人期
送楊廷秀
昔人忘言處可到不可會還須心眼親未許工雕繢詞
章抑為餘子已得其最當知鄒魯傳有在文字外
平生風雨夕每念名節難窮冬百草歇手自種琅玕吾
子三十策字字起三嘆豈欲求人知正自方寸殫請哦
碩人詩匪為樂考槃
嶽頂上封寺有懷元晦
憶共朱夫子登臨冰雪中劇談無俗調得句有新功别
去雁横浦重來月滿空遥憐今夕意清夢倘相同
喜聞定叟弟歸
吾弟三年别歸舟半月程形容應似舊歡喜過如兄秋
日聯鴻影涼窗聽雨聲人間團聚樂身外總云輕
默姪之官
默也相從久吾心念汝多又為江漢别秖覺歲年過氣
習須消靡二夫在講磨惟應介如石人事易蹉跎
長橋
西風吹短髮復此渡長橋木落波空闊亭孤影動搖徘
徊念今昔領略到漁樵擬有山中隱憑誰為一招
嶽麓書院
支笻穿百級把酒問春光喬木依然在幽蘭秖自芳未
經湘水滿逾覺橘洲長暝色猶回首天涯話故鄉
與弟姪飲梅花下分得香字
日夕色愈正春和天與香提攜一樽酒問訊滿園芳嗣
歲詩多思懷人心甚長更須多秉燭玉立勝紅粧
王長沙約飲縣圃梅花下得梅字
平生佳絶處心事付江梅縣圃經年見芳樽薄暮開朗
吟空激烈燒燭且徘徊未逐徵書去窮冬尚一來
仲春過陽江亭子
亭古危臨岸林幽巧近城烟容隨雨住花片著溪清春
事已如許客懷誰與傾亭前幾株樹滿意欲敷榮
城南雜咏二十首和朱元晦
原原錫潭水匯此南城隂岸花有開落水盈無殘深
右納湖
團團凌風桂宛在水之東月色穿林影郤在碧波中
右東渚
四序有佳趣今古蓋共兹橋邊獨微吟回首忘所之
右詠歸橋
窗低蘆葦秋便有江湘思久矣倦垂綸遊魚不須避
右船齋
長咏伐木篇竚立以望子日暮飛鳥歸門前長春水
右麗澤
藝蘭北澗側澗曲風紆徐願言植根固芬芳長慰予
右蘭澗
叠石小崢嶸修篁高下生地偏人迹罕古井轆轤鳴
右山齋
高樓在林杪中有千載書昔人不可見倚檻竟何如
右書樓
開軒僅尋丈水竹亦蕭疎臨流會自得豈是為觀魚
右蒙軒
流水自清瀉觸石短長鳴窮年竹根底和我讀書聲
右石瀨
雲生山氣佳雲卷山色靜隱几亦何心此意相與永
右卷雲亭
前年種垂柳已復如許長長條莫攀折留待映滄浪
右柳堤
危欄明倒景面面湧金波何處無佳月惟應此地多
右月榭
芙蓉豈不好濯濯清漣漪采之不盈把惆悵暮忘飢
右濯清亭
繫舟西岸邊幅巾自來去島嶼花木深蟬鳴不知處
右西嶼
幽谷竹成隂緣流著石清不妨風月夕來此聽琮琤
右琮琤谷
亭亭堤上梅歴歴波間影歲晚憶夫君寂寞烟渚靜
右梅堤
風吹渡頭雨摵摵蓮上聲忻然會心處端復與誰評
右聽雨舫
散策下亭阿水清魚可數郤上采菱舟桑風過南浦
右采菱舟
湘水接洞庭秋山見遙碧南阜時一登搔首意無斁
右南阜
送定叟弟官桂幕
事業無欲速燕逸不可求速成適多害求逸飜百憂
桃花塢
花開山與明花落水流去行人欲尋源只在山深處
謁陶唐帝廟詞
溪交流兮谷幽山作屏兮曾丘木偃蹇兮枝相樛皇何
為兮于此留藹冠佩兮充庭潔芳馨兮載陳純衣兮在
御東風吹兮物為春皇之仁兮其天四時序兮何言出
門兮四顧渺宇宙兮茫然
風雩亭辭
眷麓山之回隩有絃誦之一宫鬱青林兮對起背絶壁
之穹㝫獨樵牧之往來委榛莽其蒙茸試芟夷而郤視
翕衆境之來宗櫂連娟之修竹森偃蹇之喬松山靡靡
以旁圍谷窈窕而潛通翩兩翼兮前張擁千麾兮後從
帶湘江兮浮綠矗遠岫兮横空何地靈之久閟昉經始
乎今公悅棟宇之宏開列欄楯之周重撫勝㮣以獨出
信兹山之有逢
送八兄歸廣漢
彌旬積雨木生耳冬壑未渠收潦水圍爐情話正爾佳
乃復歸舟行萬里百年懷感卧湘城風急鶺鴒原上情
豈無他人意則真每覺軟語温如春少年銳意凌八區
晚以樂義稱鄉閭聞人有意亦已如天報兩子雙明珠
小飲卜築蘭溪邊修篁喬木今參天是非榮辱不到處
卷書一枰清晝眠有弟有弟復何為杜門讀書人謂癡
故山未遂掃松願江頭獨立送歸時
九日與賓佐登龍山
曉風獵獵笛横秋澤國山河九日遊萬里烟雲歸老眼
千年形勢接中州丘原到處堪懷古萸菊隨時豈解愁
此日此心誰共領朝宗江漢自東流
和宇文正甫探梅
天與孤清迥莫隣秖應空谷伴幽人千林掃跡愁無奈
一點横梢眼便親顧影莫驚身易老哦詩尚覺句能新
幾多生意冰霜裏說與夭桃自在春
和友人夢遊西山
故人疇昔隱西峯野寺幽房一徑通無復老僧談舊事
空餘修竹灑清風夢中尋勝忘南北句裏論心豈異同
我欲壁間題唱和他年留得咤南公
偶書
我愛庭前木葉疎病枝衰蔓手披除從今燕坐無通塞
來往風煙任卷舒
嶽麓書院
眼看飛雪灑千林更著寒谿水淺深應有梅花連夜發
郤煩詩句寫愁襟
禊亭
一曲清江正可憐隔江新竹露涓涓好風成我曲肱夢
起看飛雲度碧天
城南書院絶句八首
微風習習禽聲樂晴日遲遲花氣深妙理冲融無間斷
湖邊佇立此時心
花柳芳妍十日晴五更風雨送餘春莫嫌紅紫都吹盡
新綠滿園還可人
亭畔薰風盡日涼來從水面過新篁悠然但覺盈襟抱
千古虞絃意未忘
林塘過雨不勝秋萬蓋跳疎瀉碧流倚檻孤吟天欲暮
更穿芒屩上方舟
山色頓清秋欲低湖光更淨日平西涼風獵獵傾荷蓋
歸翼翩翩度柳堤
新涼修竹意逾靜初日芙蓉色倍鮮物態直須閒裡見
人情多向快中偏
四面紅蕖競綠波晚涼奈此野情何憑城更覺看山穩
入戶還欣得月多
拍堤水滿草茸茸盡日野航西復東欲去未須愁日暮
月明波面意無窮
病起城南書事二首
一春風雨水平湖更覺湖心月榭孤坐看百花開落偏
依然山色對清癯
茒亭泉溜四周遭花木經春一一高郤望西山隔江水
徑思一葉泛雲濤
春日和陳擇之
花落花開總可憐橋南亦復好風烟雨餘起我故園夢
漠漠浮鷗水拍天
年華冉冉春將半花事怱怱雨滿城想得東郊變新綠
未妨攜酒趁初晴
日長漸有簡編樂春半已將櫻筍來無數青山相慰藉
有時明月共徘徊
荔子
荔子如今尚典刑秋林圓實著嘉名雖無赬玉南風面
郤願筠籠千里行
落梅
清溪雨伴小橋東落月紛紛水映紅五夜客愁花片裡
一年春事角聲中歌殘玉樹人何在舞破香衫曲未終
郤憶孤山醉歸路馬蹄殘雪襯東風
金山
萬頃洪濤裡巍然閱古今雲煙三島接花木四時深亂
石維舟住西風倚檻吟朝宗如不斷凄切此時心
題南城
城頭望西山秋意己如許雲影度江來霏霏半空雨
和元晦詠畫壁
松杉夾路自清隂溪水根源往復尋忽見畫圖開四壁
悠然端亦慰余心
五士遊嶽麓圖
閉門六月汗如雨出門褦襶紛塵土文書堆案曲肱卧
夢逐征鴻過前浦西山突兀不可忘勇往政須求快覩
朝暾未升起微風中流吚啞挾鳴櫓長林秀色已在望
有如出語見肝腑意行愛此松隂直眼明還喜碑字古
高低梵釋著幽居深穩仙家開閟宇忽看宫牆高十丈
學宫峩峩起鄒魯斯文政倚講磨切石室重新豈無補
危梯徑上不作難横欄截出可下俯惟兹翼軫一都會
往事繁華雜歌舞變遷反覆寧重論昔日樓臺連宿莽
邇來人物頗還舊豈此十年此生聚衆流涓涓日循除
華表何時鶴來語炎氛知不到山林茗盌蒲團對香縷
鼎來杖履皆勝友季也亦復同步武洛陽年少空白頭
三閭大夫浪自苦一笑便覺真理存高談豈畏丞卿怒
不圖畫僧聖得知貌與兒童作夸詡請君為我添草堂
風雨蕭蕭守環堵
跋王介甫遊鍾山圖
林影溪光靜自如蕭疎短髩獨騎驢可能胸次都無事
擬向山中更著書
墨梅二首
眼明三伏見此畫便覺冰霜抵歲寒喚起生香來不斷
故應不作墨花看
日暮横斜又一枝水邊記我獨吟時不妨更作江南雨
併寫青青葉下垂
妙高梅花
戲折寒梅畫裡傳便知香爨攪佳眠愛君花木逡巡有
就笑春風入暮年
光上人送墨梅來求詩還鄉
南岳有雲留不住東歸結伴過湘湄解將疎影横斜句
來換垂珠的鑠詩曜甚鳶肩寒入畫清於鶴骨老難醫
遙知入嶺風煙暮正及追胥餽歲時
立春偶成
律回歲晚冰霜少春到人間草木知便覺眼前生意滿
東風吹水綠差差
元日
古史書元意義存春秋揭示更分明人心天理初無欠
正本端原萬善生
采菊亭贈張建安
陶靖節人品甚高晉宋諸人所未易及讀其詩見其
胸次灑落八窗玲瓏豈野馬遊塵所能棲集前建安
丞張君精力未衰即掛冠家於瀏陽有年矣葺小園
為亭面南山來求予名予名之曰采菊亭取靖節所
謂采菊東籬下悠然見南山嗚呼靖節興寄深遠特
可為識者道耳詩曰
陶公千載人高標跨餘子豈無濟時念歛蔭獨知止歸
來卧衡門無愠復無喜九日天氣佳東籬擷芳蕊舉頭
見南山佳處政在此地偏心則遠意得道豈否張侯謝
銀艾築室娛燕几小亭纔尋丈景物自新美頗聞方瞳
清亦復強步履不妨數登臨倚杖看雲起高詠悠然篇
飛鴻送千里
挽劉觀大四首
憶昨登廊廟忠言沃帝聰所思惟盡瘁敢復計成功半
世江湖上千憂寤寐中汗青誰秉筆請放衆言公
國恥臣當死公家三世心忍看巳絶筆誰續斷絃音精
爽今如在衣冠恨更深郤嗟胞與志處世漫侵尋
平日多竒節中間似富公天從廬墓請人說捄荒功辛
苦培邦本雍容遏亂烽人傳遺奏切更過子囊忠
曾是南荆地他年竹馬迎旌旂嚴騎士弧矢盛民兵細
仿規摹舊還知節制明思公如峴首同我泪縱横
挽王詹事二首
大節元無玷中心本不欺排奸力扛鼎憂國髩成絲方
喜三旌召俄興一鑑悲西風吹淚眼吾豈哭吾私
睿主熊飛日如公舊學臣忠言關國計清節映廷紳歲
月身多外江湖澤在民當年遺直歎千古更如新
送甘甥可大從定叟弟之桂林
季也有行役我思獨悠悠親朋非不多子能從之遊挂
席上湘水青山挾行舟籃輿問嶺路政爾荔子秋人言
桂林好頗復類中州近郊多勝概雉堞冠層樓待渠幕
府暇時與同冥搜吾子有令姿胸中富九流處世多齟
齬但當付滄洲超然擴遐思詎可耳目謀願為百鍊剛
莫非繞指柔昔人不吾欺子盍誠反求預想他年歸此
地復綢繆刮目看二子一笑紓百憂
望後一日與客自水鄉登湘南月色佳甚翌日用
鄉字韻簡游誠之
一雨五日餘南州三伏涼喚客近方沼笑談引杯長相
將復登樓月色在屋梁念我懷百憂忽忽髮變蒼及此
少自舒觴詠未可忘孤光凛下照景妙無留藏沙邊數
白鷺欲下仍翔徉羣動亦自得如我四體康平生子游
子虛白生吉祥官舍並樓居登臨筋力強未可效王粲
居然思故鄉
清明後七日與客同為水東之游翌朝賦此
平生山水癖妙處只自知夙約常寡味邂逅愜心期幅
巾與藜杖安步隨所之朅來坐官府頗覺此願違城頭
望羣峰欲往類絆羈三春苦風雨晴日一伸眉沙邊散
車騎竹輿從嘔咿獨與三四客野服相追隨亭亭俯空
曠洞古探瓌竒懸崖隱日月幽壑蟠蛟螭澗水雜鳴佩
松風發清吹興來即傾酒語到亦論詩聊揩簿書眼賞
此閒暇時所歴固未厭所感多餘思昔遊木葉下今兹
綠隂肥江山雖可識歲月迺如馳素餐豈不念懷安敢
云私歸來耿不寐欹枕聽晨雞
題榕溪閣
寒溪澹容與老木枝相樛其誰合二美名此景物幽太
史昔南騖於焉曾少休想當下榻初清與耳目謀品題
得要領亦有翰墨留我來訪遺址密竹鳴鈎輈稍令舊
觀復還與佳客遊樹影散香篆水光泛茶甌市聲不到
耳永日風颼颼所忻簿書隙有此足夷猶平生丘壑願
如痼不可瘳雖知等喧寂終覺靜裡優更思濯滄浪榕
根浮小舟
靜江歸舟中讀書
南風駕小雨羣山淨如沐吾歸及新涼所歴慰心目軋
軋柔櫓鳴卧見山起伏推枕意悠然還取我書讀平生
領解處於焉更三伏老矣百念疎但欲斯境熟向來五
嶺游目力半吏牘小心了宦事終覺媿惇獨世路自險
夷人情費追逐翩翩孤飛翼息蔭望林麓
張子真楊政先吳德夫追路湘源賦此以别
驅車出嚴關觸熱歸路長一雨羣物蘇吾行亦清涼灕
水自南去湘流正洋洋眷言二三友跋馬勤送將蕭然
短長亭每語夜未央張子名家駒千里方騰驤楊郎嶺
中彦而能歛鋒鋩延陵舊所熟氣味固難忘向來幕府
遊三秀麗齋房居然出别語分袂楚粤鄉人生會有别
勿悲參與商獨有贈言意臨岐更平章風俗易移人官
途劇羊腸千鈞有不守決去飛鳥翔要當勉自持詩書
作金湯他年相會處刮目看增光為謝桂父老無澤留
一方惟餘石間字時與洗苔蒼
送端臣桂林先生兼簡信叔帥座朱芾
驂鸞碧玉林琢句白瓊瑤人間埃壒盡星羅數分毫程
公列仙長磊落粹露&KR0008;玉歴發太和泓君同逍遙刻巖
栖烏鴉陟巘透紫霄南風無賦鵩即是宣室招
堯廟
明祀崇千載荒山拱萬靈插天巉絶壁飛瀑下空庭繪
事存淳古真風寄杳冥蘋蘩何以薦帝德日惟馨
送但能之守潯州
循吏古猶少嶺民今未蘇丁寧煩詔旨推擇得吾徒根
本誰深念詩書計不迂惟應敦此意豈但應斯須
送陳仲思參佐廣右幕府
舊說桂林好君今幕府遊江山資暇日梅雪類吾州煮
海何多說安邊更預謀政應勤婉畫不用賦離憂
寄趙漕
想得昭潭上兒童夾道迎皇華今日使竹馬舊時情梅
蕊冬前折山光雨後清使君桃李客當為駐車旌
和正父游榕溪韻
隔岸高低露碧山眼明便作故園看直從榕影度輕舫
更傍溪光撫曲欄鴻雁來希空悵望梅花開早朱初寒
喜君萬里同情話明月清風足佐歡
仲冬朔日登湘南樓復用正父韻
歴遍江南處處山嶠南還得倚樓看化工此地無餘巧
爽氣窮冬更逼欄官事隨時寧解了書盟平日未應寒
相逢自有論文樂只把空杯未礙歡
六月二十六日秀青亭初成與客同集
亭成勝日好風光佳客攜將共一觴蒼壁插空千古色
高松蔭堤三伏涼網魚縷膾寒冰玉剥蓮煮鼎甘露漿
便覺故園渾在眼秖應灕水似瀟湘
鹿鳴宴
從昔山川誇八桂只今文物盛南州秋風萬里攜書劒
春日端門拜冕旒聖世取才先實用儒生報國豈身謀
且看廷策三千字為寫年時畎畝憂
次趙漕贈王昭州韻
煌煌金節按江城驛路梅花正小春聞說爭迎來滿道
定將何術慰斯民憩棠異日誇南國懷橘歸時拜壽親
流澤會看均一路要令治象復熙淳
送韓宜州
頃年未識宜州面己信諸賢品藻公幕下從容逢益友
胸中骯髒本家風一麾且與寬彫瘵華髮應無慕勇功
從古安邊須自治人情初不間華戎
自烏石渡湘思去歲與朱元晦林擇之偕行講論
之樂賦此
朝來一舸渡湘水山色横秋真可憐忽憶去年聯騎客
沙邊搔首意茫然
韓廷玉築亭於官舍之旁園中故多梅會有飛雪
予因題其匾曰梅雪蓋取少陵詩語而劉公貢
父送劉長官掌廣西機宜嘗用此事有雪片梅
花五嶺春之句今廷王適為此官於以名亭抑
其宜也亭邊花木多吾弟定叟舊植故於首章
及之
城隂一徑自深窈花木成行菊遶籬細說當時始經事
夢回春草費相思
南州要是梅開早北客巡簷偏眼明一夜飛花來點綴
新亭喜復得佳名
眼底風光正自佳滯留何必歎天涯日長况是文書省
且與閒吟對落花
嶽麓道旁見穫者
腰䥥聲相呼十百南畆穫婦持黍漿饋幼稚走雀躍辛
勤既苦為幸此歲不惡王租敢不供大室趨逋約雖云
粒米多未辦乃升合姑寬目前飢詎有卒歲樂樂歲尚
爾為一歉更何託書生獨多憂何以救民瘼
和張晉彦遊嶽麓
齋舫臨烟浦雲屏入畫圖日曛花炫晝風定水明湖布
穀催春種提壺勸客沽湘中無限景賦咏繼三都
橘州
小山幽桂叢歲暮藹佳色花落洞庭波秋風渺何極
題城南書院四首
新竹成林蕉葉青隔籬深處有蟬鳴晚涼更覺長堤靜
自遶荷花待月明
新涼物物有精神靜倚書窗聽雨聲忽憶子綦元未解
強令天籟太麄生
移得幽蘭幾本來竹籬深處手栽培芬芳不必紉為佩
月白風清取次看
睡覺西山月正平荷香不斷晚涼生園中雙鶴知人意
已作金風警露聲
初夏偶書
江潭四月熟梅天頃刻隂晴遞變遷掃地焚香清晝永
一窗修竹正森然
城南即事
活泉細引忽盈溝自遶書齋㶁㶁流添得眼前無限思
石橋竹塢對清廬
枕邊風雨過今春起步園林己綠隂更向坡頭望湘浦
水雲無際遶遙岑
次韻范至能峽中見寄
合綰絲綸對紫薇郤捫青壁聽猿啼祇應許國心如石
蜀道如天亦可梯
偶作
世情易變如雲葉官事無窮類海潮退食北窗涼意滿
卧聽急雨打芭蕉
從鄭少嘉求貢綱餘茶
貢包餘壁小盤龍獨占人間第一功乞與清風行萬里
為君一洗瘴雲空
茗亊蕭疎五嶺中修仁但可愈頭風春前龍焙令人憶
知與故人風味同
益陽南境松杉夾道鬱然父老相傳忠定張公為
邑時所植也其間亦有既剪而復生者作詩屬
來護持之
夾道松杉半老蒼前賢餘澤未應忘君看直幹連雲起
豈但當年蔽芾棠
登山有作
上頭壁立起千尋下列群峯次第深兀兀籃輿自吟詠
白雲流水此時心
賦石廪峰
巋然高廪倚晴天獨得佳名自古傳多謝山中出雲氣
人間長與作豐年
過高臺攜信老詩集
蕭然僧榻碧雲端細讀君詩夜未闌門外蒼松霜雪裡
比君佳處讓高寒
送李崧歸閩二首
歴數勲賢後如君到眼希胸中藴金石筆下出珠璣傾
蓋嗟何晚臨流又送歸他年儻相憶尋我釣魚磯
公事妨開卷遐征念索居能來數月欵端為百憂紓師
友洛川上人才元祐初歸來有新益不惜幾行書
除多登仲宣樓
懷土昔人志傷時此日心長江霜潦淨故國暮烟深訪
古多遺恨憑欄更獨吟細看前浦樹生意己堪尋
劉勝因自襄陽過予渚宫於其歸小詩贈别
骯髒寧多忤棲遲久倦遊折肱諳世味袖手惜良籌日
月隆中晚風烟峴首愁登臨還慷慨還解寄詩不
和元晦後洞山口晚賦
石裂長蕂瘦山圍野路深寒溪千古思喬木四時隂更
得尋幽侣何妨擁鼻吟笑看雲出岫誰是此無心
自方廣過高臺
兩寺清聞磬羣峰石作城風生雲影亂猿嘯月華明香
火遠公社江湖鷗鳥盟是中俱不著俯仰見平生
憩清風峽
扶疎古木矗危梯開始知經幾攝提還有石橋容客坐
仰看蘭若與雲齊風生隂壑方鳴積日烈塵寰正照迷
從此上山君努力瘦藤且喜得同攜
謝楊文昭主簿寄詩楊之父紹興間倅建康不屈
於劇寇而死
迺翁詈賊氣如虹千載衣冠起愞庸雙廟已應同卞壼
佳兒今喜見甄逢傳郵贈我凌雲句斷簡知君學古胸
忠孝可全須力勉策勲寧復羨侯封(楊公血食金陵政與卞將軍祠相望)
遊道場山次沈國錄韻
玻瓈盆外起千鬟路入空濛紫翠間心宇最便天宇迥
眼明偏見野雲閒寒泉宰水留千載清磬疎鐘度兩山
我亦湘城三徑在湖邊歸去洗塵顔
早秋湖亭
澤國今年秋氣早湖亭清悦獨徘徊翩翻荷蓋隨風舞
蕭瑟松聲帶雨來靜處豈云身計得吟邊但覺歲華催
悠悠遠思憑誰寫多病新來罷酒杯
雨後同周允升登雪觀
一雨端能減百憂肩輿徑上最高樓山容淨洗無窮碧
江水新添自在流己覺春隨花片老不應身似賈胡留
烟蓑風笠南山下正好歸與看麥秋
題邢使君釣隱
使君卜築傍芳洲短檻疎籬處處幽風月隨時供燕几
笑談終日在中流翩翩影落來宥雁漠漠寒生欲下鷗
城市山林俱寓目問君底處足消憂
和查仲文雪中即席所賦
方帽衝泥有客來九衢俗眼莫驚猜一樽相對十年外
兩腳新從萬里回壯志未隨衰鬢改孤懷良為故人開
雪中細訪梅花發不用匆匆羯鼔催
襄州護漕使者張侯寄示所作快目亭記辭多慷
慨予讀而壯之且想斯亭觀覽之勝為賦此
聞說君家快目亭溢江直上起千尋昔人事業規摹在
故國山河草木深世態從渠翻覆手壯圖還我短長吟
會須一展平戎策始稱平生灑落襟
次韻周畏知問訊城東梅塢三首
城東幽事如許一見定勝百聞苦雨斜風無奈斷橋流
水餘芬
春意新回庭樹角聲莫起江城更著水仙為伴真成難
弟難兄
短笻偏歴溪山欵段時尋鄰里遇酒聊一中之得句亦
偶然耳
和安國送茶
官焙蒼雲小卧龍使君分餉自題封打門驚起曲肱夢
公案從今又一重
登樓
風雨經旬只閉門朝來倚檻己春深不知花片飛多少
但覺江城滿綠隂
兩宋名賢小集卷二百十一
