兩宋名賢小集卷二百三十七
宋陳思編
元陳世隆補
延月樓詩稿
李若川字子至紹興中江南東路轉運判官乾道初
以吏部尚書使金
三韻雜咏七首
礎潤濕欲雨月暈知有風大哉天地理機熟潛可通念
彼在世人心隠無由窮
斯人異好惡是非汨真情鵝有翅莫飛蛇無足能行世
事亦如此未可一概評
足隨意以行目惟心所視若必待使之動行即相戾是
故造自然斯為理之至
鷺白固非珍鴉黑亦匪貴使其色相反人皆競稱瑞世
情惟尚奇在理則為蔽
足安咫尺地臨險生憂危世故日紛擾逐物心難持心
定境亦定禍福安能移
一氣有清濁二儀成覆載魚鳥各飛潛草木異榮敗不
齊乃至齊造化所以大
瞽者不視色聾者不聽聲觀其動作間視聽由心生一
心苟有蔽耳目絶聰明
途中阻雨
高雲無急雨飛灑如絲輕幽人動羈思冒雨登歸程風
來曉煙亂雲破春山明眷言憩荒館我懷有餘情壺中
載濁酒飲罷還自傾酒盡興不盡關關山鳥鳴
夜泊富陽
弭節富春岸江潮侵夜生扁舟人未寐風動菰蒲聲羣
物漸以息客懷有餘清開篷坐深夜月在雲間明遠眺
江水闊仰視天河横念此復何極曠然千古情恨阻心
中侣濁醪相與傾
理舟
為客始逾月迢迢若經年晝永空館寂古木參雲煙我
生聞道淺未能超世緣念此方寸地憂來相縈纏今晨
動幽興沙岸泊歸船岸遠望不極歸思隨長川
獨酌
兀坐起往念新愁忽來侵鬱鬱不自怡開尊獨盈斟舉
杯對孤影浩蕩生幽襟百慮遂消散無復縈我心修篁
爾何情風中來清音不覺日已晏四面山沈沉超遥醉
中適頽然㤀古今染翰記所寓音屬自成吟
村社歌
清曉鼕鼕鳴社鼓前村後村走兒女田家醵錢共賽神
謝神時晴復時雨案有(一作具)肴酒爐有香老巫禱祝躬
案傍願得年年被神福秋宜稻穀春宜桑人淳禮簡酒
無數歌笑喧闐日將暮田翁攲側醉歸來山頭明月山
前路
蠶婦詞
舍前舍後桑成林鉏墾不放青草侵東風滿條新葉大
村家愛此輕黃金日暖春蠶大眠起戢戢盈箱齊若指
看蠶新婦夜不眠蠶老登山滿家喜阿姑嗔辦噪連遲
小姑已催修織機殺雞沽酒賽神福今歲不怕寒無衣
兩宋名賢小集卷二百三十七
