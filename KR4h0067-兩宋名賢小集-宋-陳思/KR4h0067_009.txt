兩宋名賢小集卷九
宋陳思編
元陳世隆補
寇萊公集
寇準字平仲華州下邽人太平興國中進士淳化五
年參知政事真宗朝累官尚書右僕射集賢殿大學
士同中書門下平章事封萊國公乾興初貶雷州司
戶徙衡州司馬卒仁宗時贈中書令諡忠愍有巴東
集
奉和御制中秋翫月歌
戒井銅龍漏水平玉輪初滿物華清光連南極星輝正
影泛中天帝宇明風來蘋末披輕霧香濕蘭叢浥零露
絳河横度燦雲章靈鵲羣飛遶宫樹法久照兮慶昌時
樂芳宴兮忘疲敷睿文兮玩澄景當嚴更兮漸永九門
秘邃敞堯宸靄靄金波矚目頻進牘豈能抽鄙思賡歌
深愧預朝倫
奉聖旨賦牡丹花(時正言直館)
栽培終得近天家獨有芳名出衆花香逓煖風飄御座
葉籠輕靄襯明霞縱吟宜把紅牋襞留賞惟張翠幄遮
深覺侍臣千載幸許隨仙仗看穠華
奉和御製南郊禮成
荐降靈符昭瑞命交修盛則荐清衷朝真典理揚丕烈
類帝圓壇報昊穹述職萬邦咸執玉來庭異域協占風
禹功高與天無極堯德明如日正中福浸蒼生臻富夀
澤流綿宇霈龐鴻粢盛豐潔神皆享金石和平政本通
鬱鬱雲烟當晝麗熙熙景物共春融羣臣抃蹈瞻宸扆
願比南山祝夀躬
奉和御製真遊殿上梁
敦崇妙本膺丕貺濬發鴻源示永年吉語密傳當乙夜
粹儀秪覿擁非烟皇心翼翼精齊至祖德綿綿道誨宣
誕集純禧彰錫羡交修茂典表欽先爰稽大壯新瓊宇
仰法殊庭設綺筵山積瓌材咸備矣神扶華棟見巍然
元龜獻兆良辰協哲匠施勤庶藝全四柱如翬循寶勢
觚稜削玉燦珠躔黼帷夙設宸居麗翠葆躬臨聖志虔
昭荅明靈陳盛會睿詞敷暢煥雲牋
奉和御製郊外觀稼
天苑清塵宿雨收翠華觀稼慶盈疇氣和玉燭成豐歲
露冷金莖凜素秋日麗鮮原平杳杳烟含嘉穀鬱油油
共知省歛敦農事信史騰芳紀聖遊
瑞慶園觀稼奉聖旨次韵
善苗棲畆昭靈貺禁苑鳴鑾值素秋歛籍神倉符禮數
採詩良耜慶農收宴開雲幄皇慈洽日駐天衢睿賞留
千載逢辰增嶽抃清塵叨從屬車遊
應制太清樓觀書
仙禁開書府純毫紀格言簡編包舜禹範圍總乾坤稽
古崇邦教斯文闢聖門從遊觀奥秘何以報宸恩
御製乃眷儲闈方崇學術錫郡書于册府勵至業
于承華日命近班同觀盛事七言十韵詩一首奉
聖旨次韵
景命昭彰佑德基元儲敦裕協祥期寢門勤至嘗無怠
學肆多聞詎有疑金玉騰音鏘睿律簡編申錫振良規
河圖奥秘言誠訓藝圃優游善益資玉宇風清傳密詔
蓬山雲委錫芳蕤天顔不遠回宸眷肉味都忘聽寶辭
燕翼貽謀欣教盛上庠隆道慶才竒叨逢華旦居黃閣
久待宣遊近赤墀恩厚荐承三晝接力微寧致百工熙
東闈疏問英猷遠聖慮乾乾更念兹
御製慶先后升祔禮成七言六韵奉和
天錫靈符興寶祚澤流綿宇福蒼生蒸蒸至孝咸歸厚
翼翼精衷尚執盈順考漢儀彰道廣欽崇周道著恩明
豆邊合享豐盛備管磬同和雅奏成愛景融輝昭善應
非烟絢采協殊禎尊升茂典光惇史稽古鴻猷振帝紘
應製賞花釣魚
龍禁含佳氣鑾輿下建章碧波微蕩漾紅萼竟芬芳玉
斝春醪滿金波晝漏長逢時空竊抃萬宇正惟康
和御製降聖節
秋殿霜凝當永夕靈場齋潔方無斁高真諄誨昔親聞
上帝休複今再覿鬱葱兮卿雲仙鶴兮不羣肅清兮采
蓆神雀兮振翼香飄華燭焰亭亭風度翠簾聲歷歷嘉
應紛綸寶運昌聖人功與天無極
奉和御製奉祀述懷歌
巍巍至德充綿宇翼翼宸心臨兆庶覆育懷生動法天
講求茂典皆師古協和神化踵唐堯彬蔚頌聲踰吉甫
赫奕皇威振八荒清夷王度綏中土豐年朝野正懽康
溢牒充圖福紀祥睿聖繼明恢大業禎符錫祚降穹蒼
省方展寀宣邦職登岱銘功舉國章睢上埋牲專事地
漢唐故實存聞記精靈昭感果潜通瑞應昭臻知所自
飈羽光臨神告彰洪源肇啟仙遊暨瀨鄉舊壤闢珍詞
欵謁齋莊敦睿意譙都奏牘達彤庭耆耋雲趍共瀝誠
順考皇儀尊妙道再修盛節徇輿情聲名文物當興運
申命羣儒究禮經秩秩德音咸布惠穰穰景福必求成
恭承閟祀為齋久企仰真風志克勤肅眷廟廊嘉荐備
廣覃慶賜湛恩頻式揚丕烈心彌潔祗上鴻名道益伸
將覩虞巡陪法從幸同鳬藻樂昌晨
天安殿致齋
國陽崇大報玉宇藻多儀散致尊王度懷柔祝帝禧儲
精通合漠玩志協微夷律正風來迥宵長月上遲漏筒
聲漸瀝陛戟影流離夙戒羣倫序交懽百慮維星繁陳
法仗雲密蔭平逵傳警鳴相動威容聲率祗
天安殿酌獻
聖運昭惟永高真協降祥方嚴泰壇祀先荐釡山章典
禮官無曠涓辰筮有常中天華闕秘象衮晬容莊宵迥
星河粲風微羽衛揚獻酬靈契接陟降寶儀彰顧諟欽
元命寅恭達上蒼彌文輝竹帛備物儼蕭薌尊道宸心
至登春雅俗康猶將奉齋潔禔福俟穰穰
西垣致齋日因成一章呈二相公
攝事修穹祀齋居近紫庭千門夏雨歇高樹夕陽生更
散掖垣静風來鐘漏清岩廊慚舊德書殿愧羣英白髮
將何補丹心忽自驚敢言陪邴魏三接奉承明
瓊林苑應制
鳳蹕出重城宸遊順物情檻花紅蕊盛苑樹綠隂成雨
過池塘静風來殿閣清樂和堯酒滿千載慶昇平
和御製祀后土
臨晉迴清蹕靈壇備克禋荐誠祠后土求福為蒸民展
義王猷遠推恩慶賜均千官陪漢祀萬國奉虞巡仗衛
明初日郊原麗上春花飛函谷路柳暗九陽津宿莽深
藏雉柔桑遠映人河流喧二陜山勢壯三秦簫鼓聞睢
上旌旗過渭濱天清臨曠野地迥接重闉入鎬皇懽洽
横汾睿藻新周南慙踵迹空想屬車塵
兩宋名賢小集卷九
