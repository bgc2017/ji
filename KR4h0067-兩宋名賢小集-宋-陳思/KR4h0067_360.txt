兩宋名賢小集卷三百六十
宋陳思編
元陳世隆補
玉楮詩藁
岳珂
排灣遇風對岸即彭澤舊縣二首
隱約山藏霧砰&KR1503;地起雷黑風吹海立白雨過江來齊
樂正應爾沛兒安在哉雌雄誰與辨試上楚王臺
岸上蘆搖首門前柳折腰千年已陳迹四海又驚颷宿
翳何當净高風幸未遙柴桑那可見身世且漂搖
發排灣過小孤彭郎祠下遂宿馬當
山小孤磯彭郎中納百谷吞三江江流澎湃不可當勢
比折木傾銀潢渴龍一支走馬當宛然天驥初騰驤回
韁矗立江中央西從岷峨暨睢漳南派五湖通三湘後
先奔走争回翔前驅怒氣軒且昂倏然過此意洋洋儼
然天子朝明堂坐受萬國來氐羌五瑞咸輯珪與璋拜
舞軒陛心俱降我聞乾坤融結盤古開混茫流峙異勢
分輿方巍巍神禹治水平懷襄底乂一意先荆楊此山綠
字元弗詳脱略丘垤登毫芒後人考古徒縑緗未覩此
石天經地紀之維綱君不見古馬當今馬當記牒雖漏
處有常上焉柱天植極扶三光下焉立地作鎮安八荒
磅礴杳靄排穹蒼削平澒洞壓鴻龐星羅碁布高盖張
百靈臣伏絶影藏坐使四海順流終古無濫觴噫唏偉
特那可量我欲用世取所長便當提作朱亥神椎椎獝
狂北絶大漢梟名王何空更度金浮梁一拯墊溺躋康
莊連山叠阜化囷倉盡飽萬姓飢火腸持此報上歌如
岡徧開夀域同畛疆自今永永三十六萬歲淳古比九
皇山岧岧兮江湯湯
過鴈汊
駢集千艘岸喧拏百里聲黃旗優士賈白奪困商程吳
楚方憂蹙耕桑漫計贏坐觀還一笑關市古無征
入蕪湖港過吉祥寺
昔時曾訪後山松天道那令覇業窮夾岸人觀新太守
擁門僧認舊詩翁隱磯漫指六朝事魯港嘗淹五宿風
從此片帆湖際去只應日在瑞雲東
黃池
易取日中市陶居天下衝南琛下甌粤西旅輯巴庸四
顧斷登壟萬家塿聚蜂寢丘端不類何以洿吾封
銀堰
舊說金為土今聞銀灌城古人真作事後世只虚名籌
策雖曾立厫倉竟未成道旁雖築室吾欲誦坁京
三塔寺寒光亭張于湖書詞寺柱吳毅夫命名後
軒二首
竹裏逢僧院殘碑不記年鴈題三崒堵龍化兩魁躔寶
正號應紀元豐墨尚鮮寒光定何似誰放五湖船
雲煙千嶂遠風月四時新笠澤昔魯望鏡湖今季真何
時脱塵絆來此寄垂綸一艇葦間宿寒光長是鄰
渰中水淺輿從下水肩舟二首
揚塵驚淺瀨平陸比通津絶臏正扛鼎化身如轉輪未
輿譏代畜不守愧懸鶉誰借商巖手一篙烟水春
水面平如砥湖心淺不波駕肩同作楫袖手莫談河不
見成橋散空傳度磧駞勞生正應爾空愧白鷗莎
去歲五月二十八日發雲錦亭以六月旦謁富池
而行是夜始望見廬山今歲以此日正在湖渰中
念歲月之倏忽驚道塗之勞勩回首感歎二首
雲錦亭前夕照紅興唐寺下曉聞鐘傷心楚水又經歲
回首吳雲知幾重萬里同盟秪鷗鷺三江嘯浪憶魚龍
如今且對湖光裏八九重開夢澤胷
去年今日富池頭浩蕩風烟卷雪樓湖海百年雙鬢老
荆揚兩地一萍浮河斜左界流清夜雲密西郊望有秋
通塞隨時何必問明朝又放溧陽舟
玉唾壺
古來玉唾壺歌罷壺為缺憂時一片心常惜志士烈鸊
鵜瑩出昆吾刀截肪温潤如切膏悲歌聲動行雲高何
愛一闋稱世豪馬生冀州北未省能伏櫪骨拳鬃秃刓
四蹄鳳膺赭汗人不知夕陽芳草顧影嘶猶憶振鬛天
山西可憐歲華暮萬里瑤池路鹽車轆轆踰太行夜囓
枯草晝服箱上天振策無王良徒有此志今未忘荆山
韞明月良工斵不徹抱璞昔三刖曾泣卞和血既斵復
毁不可磨尊前對酒聽浩歌唾壺雖缺璞更多騏驥不
生奈老何
中橋二首
過了平湖又小溪却從蕪徑訪多岐如何江上乘風鷁
化作泥中曳尾龜誰遣旌旟行沮洳定知鼓吹宅漣漪
中橋咫尺未由到且作吳兒玩水嬉
澤國何村不着橋中橋跬步即雲霄青帘望市雷鳴腹
黃帽推船水没腰六月彤雲搖旱火一湖清浪捲晴飇
平生未慣舟行陸鐡石心腸也合消
泥行終日至晡始抵中橋六絶
終日泥行足半胝中橋望見已多時一篙不得風漪力
早被青帘望得知
平川烟草碧如煙曲摺琉璃翡翠田一水分明度舟檝
如何平陸却推船
農家未補眼前瘡却種湖田作早糧别浦誰家夜鳴櫓
踐殘一半不成秧
兩岸黃菌半跬深薅餘短髮更傷心莫疑一點無生意
盡是田家眼内針
歴盡清灣日已晡斷虹吹浪過平湖兒癡不識中橋影
問道前山有雨無
到得中橋一徑斜岸傍沽酒兩三家長年醉卧桑隂下
鼓吹猶煩兩岸蛙
夜宿橋岸
裊纜宿前灣平蕪泱漭間舫移星在戶岸迥斗藏山淺
瀨不勝揭浮生何日閒夜深聞過櫓知是溧陽還
問道宜興二首
買田陽羨說東坡想見溪山勝槩多曾是中營誇繡帽
尚傳遺廟鎖雕戈斬蛟義槩人猶記化蝠仙蹤事易訛
我欲問津先訪古古靈題蹟試摩挲(宜興張公洞洞刻古靈題蹟客有為)
(子言古靈後乃仙去者末句故云)
粹儀夾紵盛花鈿人說先朝祀玉仙菴盡有溪春不老
煉丹無竈古空傳乞靈䞉擬羞蘋藻養性何妨學汞鉛
書閣蒼龍應不遠為君重寫白雲篇(天申宫夾紵玉仙聖母章聖禱祠之)
(地)
遇順風
身世飄搖似轉蓬歴湖經渰任西東凌波小試檜松檝
宿露飽親葭葦篷兩岸居然驚脱兔一帆從此迅冥鴻
到頭天意君須會吾道區區端未窮
楊梅
渰歴三家市梅垂萬顆酸烽池看火樹嶁室試金丹風
露盈籃重冰霜透齒寒他楊應不類留與子雲看
道中思廬山
廬山三百里巨浸壓宫亭勢接九江滙峰連萬古青淵
源開道術哤幻雜仙靈厚地蟠竒秀雄標動杳冥濃嵐
晨歴歴流水夜泠泠雪擁瓊瑤障花繁錦繡屏吾居嘗
静對親處異空聆瀑布手自酌斜川身所經龍淵敲短
策鳥道絶危陘正派尊涵泳高山有典刑朅來三涉徑
知閱幾周星白傅松猶在陶潛菊未零堅高思並轍今
古共忘形便擬安圭竇終期老澗坰忽嚴大君詔言駕
小侯軿一别門垂柳重觀階換蓂出山羞小草浮海又
流萍頗覺登山屐翻成泛宅舲回頭看豹霧望眼隔鸞
汀縱抱知還志何時振倦翎
寄胡教二首
西風送我溧陽溪終日蓬窗秪有詩黃筏未妨牀着筆
青緺不管鬢成絲雁隨去訊勞君問鷗憶同盟尚我隨
想見歸舟不多日一樽牛渚訪秋期
潯陽江上無氊客别後音書杳未通蕉鹿定應憐左計
蓴鱸端是待西風漫懷離思人猶遠欲寓吟情句未工
朝列鵷鸞問消息一箋莫靳寄詩筩
寄高建寧尚書二首
鶴書幾到闔閭城見說君王憶姓名衡岳雲閒傳諫艸
考亭月冷欠文盟不從金馬登丞輔却托銅菟煩客卿
天意未應無定據管教吾道致升平
已分耕畦老一犂天風吹夢入姑溪誰憐北垞騎牛背
又踏東華放馬蹄槐綠不妨穿禁漏棗紅便覺動邊鼙
歸途願請平戎策政恐曹裝趁詔泥
張公洞二首
祚絶千齡運名標二代仙鵲鳴應徙地蝠化已先天風
洞疑無底丹爐信有緣秪應巖下奕為我一跫然
驢跡驚初踐鷹盤若有靈石橋通道戶金鑰鎖硃庭滴
乳看成像登臺仍刻銘更憐國山寺真欲比云亭
望北關門
萬里雲開瑞日明雕甍遥接九重城觚連丹鳳紅雲繞
關度青牛紫氣迎新第千門俱改觀舊溪二紀漫關情
今宵且向橋頭宿又聽鼕鼕打六更
六月二十一日内引賜對緝熙殿玉音宣問漏下
數刻將退賜金幣香茗有差既而御筆除長地官
將指八路復賜一札兼鎮姑熟敬紀感遇以昭恩
榮四首
曲廊青瑣午隂遲一朵紅雲擁緝熙便座詢猷親帝問
近璫承詔引朝儀小臣曾是鵷鴻舊夙幸還瞻龍鳳姿
出殿陛郎驚漏下兩行簾月影参差
二紀身陪獻納班今朝始得拜金鑾褭蹄范鑄分天馥
鮫織開奩薦月團奎璧近霑琅鈕濕斗牛直射寶光寒
糜捐雖有平生志自覺君恩報稱難
曾窺遺志辨中朝更帖驍游八座貂空有丹心酬雨露
詎應赤脚踏煙霄人繇汲汲知堯舜我豈區區事管蕭
不是鸞臺勤再詔狂言何以發芻蕘(殿上恭承清問俾條陳鹺茗利病以)
(聞辭不獲乃奉詔詳見奏藁)
單軺從此歴湖隂自愧便蕃聖澤深贈策不煩秦士歎
埋輪聊見漢臣心主憂未解誠知辱民瘵猶思力不任
表語拳拳懷美報用中聊以當虞箴(謝御札表狂妄冇云惟克用中是名)
(報上此真忱也)
中秋夜宿旌德觀無月
滿看金盆湧碧流西湖從古愜中秋清班正是重闉隔
塵鞅難從近甸遊自是四并偏我靳從知一笑豈人謀
望霓得月良非急且願西風送雨休
水樂洞
天下水樂洞今歸四姓家臺池閒日月泉石痼煙霞誰
挈游人榼還尋奉使槎明朝重回首清夢隔京華
趙山二絶
驅車結束趁晨暾水樂簾前共一尊二十二年如掣電
軟紅依舊暗修門
江南閒殺老尚書自是承平一絶無送客折腰書脱腕
試從駝巘看登塗
洞霄宫
岧嶤樓觀鎖新宫十里清溪一逕松金㮄奎章紅日照
石崖仙影白雲封香殘半掩凝塵榻路轉猶聞隔澗鐘
四牡經行真不枉玉淵初識洞霄龍
九月八日桐川道中二絶
斷雲輕素折山腰山下人家野水橋小隊旌旗空獵獵
不教閒趁酒旗招
依稀九日明朝是三徑情知不到家隨分秋光關節物
桐川道上看黃花
是日迎送之車屬道戲成
老仗相如節佳時負酒尊人誰羞夾轂我自愧乘軒塵
土欺貂褏功名付犢褌令君休負矢予不詫王孫
夢尚留三橋旅邸
天上歸來打六更夢回搔首正瞢騰玉霜初上三更月
絳綵猶明九市燈聲徹銅魚催漏箭影斜金雀在觚稜
帝鄉東望重回首佳氣何時到五陵
當塗勸駕詩
禮行鳴鹿盛侯邦企慕纔因既見降詔下淄川今第一
才如成紀古無雙雷聲龍化標應奪筆力牛迴鼎易扛
老守殷勤折津柳相期鼓吹渡春江
鹿鳴宴中走筆呈林教授
三級催龍浪朋來盛鹿賓淵源識餘潤騰達已通津融
帳知方盛陸莊應未貧成功豈無日况復值詞人
碧雲亭晚眺二首
閒步碧雲亭寒郊弄晚晴牛羊分暝色禽鳥有春聲城
柳風猶勁溪梅冰共清屋梁正殘照西望憶長庚
歲華方冉冉耕畆自閒閒日落青楓浦雲平白苧山夜
城嚴警柝昏鼔動層關風露汀州冷驚鴻自往還
閏月之臘詔賜銀合臘藥三首
驛使錦連乾傳宣下九天緘題瞻賜璽走送聽鳴鞭意
溢兼金外恩從玉陛前更憐戍邊客一騎入秦川
式賜十一種分馳數百程虎符多俊傑貂帽比恩榮老
矣何能役居然添此名聖情天樣闊美報誓餘生
無功應自念有賜合先嘗病作餘生累恩頒上劑良願
覘齊國證小效越人方采菲儻留意須先元氣防
兩宋名賢小集卷三百六十
