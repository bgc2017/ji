兩宋名賢小集卷三百二
宋陳思編
元陳世隆補
竹溪十一稿詩選
林希逸字肅翁號鬳齋又號竹溪福清人紹定間進
士第四人初為平海軍節度推官淳祐中遷祕書正
字景定間擢司農少卿歷中書舍人直寶謨閣卒其
詩文集有竹溪十一稿三十卷又續集三十卷及門
林式之所編
泊舟漁浦望吳山作
客子孤舟傍曉沙隔江人說是京華緣山一帶烟籠樹
中有王侯百萬家
龍灣秋夜
旅泊秋將暮行吟夜向中獨星明似月重露冷於風遊
歷書何有飛揚醉自雄時聞邊耗近憂憤氣填胸
前出塞(信陽作)
淮而如江春漲早獵騎衣歸城未鎻邊頭戍將惜官卑
舉鞭怒指平安火
後出塞(安豐作)
紫金山前數尺雪三十六洲明似月夜來衝突人不知
但見官軍刀帶血
信陽道中次陳守韻
古嶺纔成徑荒林間有家柳眠腰裊娜桑老骨槎牙野
麦三分草出籬一半花挾書來萬里飄泊負生涯
安豐作
塞北悲笳起淮南古木疎風高疑唳鶴水落見游魚俗
僅傳丹鼎人誰問枕書因吟招隱賦久客自嗟嘘
寄書後作
幾度題書客未還歸鴻節節度鄉關遥知一紙平安字
慈母燈前閣淚看
寒食
異俗逢鑚燧勞生嘆轉蓬茅簷疎柳月草地落花風故
國邱墳在他鄉祭祀同犇馳真左計歸夢海雲東
陣陣花風送雨寒心隨風雨到鄉關遥知松柏山前路
今日隣人掃墓還
舟泊姑蘇城外
倚郭維孤舟漠漠見煙渚水宿野鳥歸夜深鄰人語遠
客萬斛愁卧聽姑蘇雨
宿西興渡作
古寺鳴鐘罷高林宿鳥忙竹明風弄影荷净露生香月
到中天小星過野水長江村人寂寂敗葉響銀牀
臨浦秋夜
野噪寒枝鵲村歸古寺僧傍階聞落葉隔岸數殘燈月
退頻移席潮高尚倚藤江虚羣籟息人語近漁罾
樂軒先師挽歌詞
十年燈火若為情一日簫笳有底聲惆悵門前舊時路
白頭扶杖夜深行
網山遺稿樂軒文已矣今無識子雲千載何人按圖問
犀斜南谷兩荒墳
晦菴南北象山西道學年來入品題可惜六經真脉絡
紅泉三世兩幽棲
秋閨怨
簾幕低垂夜漏深秋䖝唧唧相悲吟回紋織罷空彈淚
未必君心似妾心
午齋即事(京庠作)
晴窗吚唔罷風薄清晝永陳編幾廢興適笑心自領青
精飯何味車笠沸塵境佇立共幽懷虚簷疎竹影
用韻答友人論詩
藝業難精最是詩千差萬别信難知還須倒嶽傾湫手
却有驚天動地時鳥跡論書方古雅龍媒入畫始權竒
夷然便欲趣平淡此法誰傳我亦疑
與陳同含飲三元樓
失身杯酒莫追尤爛醉生涯儘自由可倚何湏鸚鵡賦
相逢且解驌驦裘今無客入楊雄巷終有人題李白樓
却笑三閭太憔悴獨醒猶作畔牢愁
癸已再入京宿璜溪寄二弟
十日離家只四程白雲何處玉融青溪聲颯颯如風雨
獨對銀燈詠鶺鴒
黃源嶺半見梅作
古嶺森森立萬松一株寒玉笑春風恰如垂釣桐江客
盡入雲臺劒珮中
有懷(乙未西山先生典貢舉僕卷乃公所定開院未及謁而公病矣)
金蓮學士起持衡玉筍門生僅識名一瓣心香雙淚眼
半溪殘月暮雲横
七夕
七香寶駕靈誰乞雙眼金針俗不存世態如今機巧徧
堪將餘技獻天孫
千載
千載祗如此回頭跡便陳嘘天遺故我問月嘆今人客
授長生訣僧談不壞身
悼四先生
真洪&KR0034;魏繼淪終天肯憂人國欲空衆口生憎來論學
諸賢死不解和戎良圖已付悲歌外舊恨祗留奏稿中
擬續八哀才思短剰將雙淚灑松風
讀黃詩
我生所敬涪江翁知翁不獨俄詩工逍遥頗學漆園吏
下筆縱横法略同自言錦機織錦手與寄每有離騷風
内篇外篇手分别冥搜所到真竒絶頡頏韓柳追莊騷
筆意尤工是晚節兩蘇而下秦晁張閉門覓句陳履常
當時姓名比明月文莫如蘇詩則黃黔南日月老賓送
白頭去作宜川夢官樓家乘誰得之那知珠玉無散遺
生前忍苦琢詩句飄泊不憂無死處今人更病語太竒
哀公不遇今猶故
打馬
九折羊腸片紙間機心覿面險於山是非喻馬一儒墨
得失争蝸兩觸蠻危似楚兵臨漢塹急如齊客度秦關
良圖邂逅何分别莫詑争雄衣錦還
晚遊遣興
積雨多妨喜晚晴幽禽足足傍簷鳴迎風遠岸松聲近
背日隂池樹影明親有餘年方頼禄國無長筭幸渝平
此生錯料吾猶可只恐風塵未肯清
心王
易言不動工夫密書說惟微體叚彰仙漫有方求氣母
禪非無見指心王靈根本要行藏在稿木寧於應感妨
一語何思千古訓莫言為陸背程張
日用
頼得人間念已灰省身克己問参回事隨緣法安排去
病向根源點檢來布韈青鞋資嬾散筆牀茶竈恣徘徊
偷忙不住提撕着猛可投機亦俊哉
答友人論學
逐字箋來學轉難逢人箇箇說曾顔那知剥落皮毛處
不在流傳口耳間禪要自参求印可仙湏親煉待丹還
賣花檐上看桃李此語吾今憶鶴仙
力學
力學求心苦未安蓬窗頼得小盤桓醉知义手矜持易
過似科頭點檢難静定工夫忙裏試和平氣象怒中看
亨塗失脚人何限始信顔回樂一簞
元扄
君從何處叩元扄耳學紛紛莫浪聽剗盡念頭方近道
掃空注脚始明經見聞日富祗塵積涉歷年深似酒醒
不必但疑禪背理請君細讀信心銘
偶成
佛言法界惟心造仙說還丹要想成到得冰壺秋月處
輕輕拈出是功名
讀邸報懷王先生作(實齋諱遂字去非)
當日籌邊事偶蹉追尤未已意云何縱令君寔謀時短
不道伊川好處多
泊舟箬村有懷老師作
昔去京華此艤舟老師含笑别江頭我今重向江頭立
宿草傷心二十秋
寄林寒齋
此是淵明向上人少年早巳謝簮紳談優雅號周禪客
意散宜稱謝道民書數苦無多字數歲時但覺兩情親
寒窗欠我煨爐語久辦青鞋擬乞身
内宿(丁未臘月二十四日)
玉宇凌空聳金書照夜明墻深容竹迸石古伴梅横雲
接天章路風傳徼道聲非才叨&KR0008;直愧見壁間名
又絶句
堂虚陡覺暮寒生長樂疎鐘緩轉更對燭已無詞可草
擁爐時聽閙皇城
次早喜雪
竹葉初聞似雨聲禁林未曉已通明朱樓屈曲欄先濕
紫殿參差瓦欲平冰硯筆隨花片起風簷慢點蕊珠輕
堂名不枉人間說此際真如玉琢成
入局有懷(戊申)
空飱無補負公家此志雖存鬢已華每向客懷紅躑躅
不貪郎對紫薇花寬心可要流香酒圓夢何湏正焙茶
手板便還丞相去吾儕活計只桑麻
有感(戊申三月)
少日因貧強覓官于今悔擲釣魚竿宫袍豈似陁尼暖
廐馬何如欵叚安凖易莫教元尚白奏篇還要炳於丹
得歸須謁嚴陵去夢已先經七里灘
得郡後二首(戊申六月)
君王分付為親還班路諠傳忤要官我但得歸他不問
從來人道乞身難
語戅情知忤要人此心謀國不謀身一麾得請天南去
出處應堪白老親
登舟喜風頓清秋暑
觸暑登途衆共猜好風誰料逐帆開天公應是憐行客
正忤炎官熱屬來
和後村明皇按樂圖(周昉筆劉工部任泉舶日曾見)
芙蓉帳暖春覺遲玉笛真人恣荒嬉弄權宰相楊與李
老奴將軍專北司延秋門外目未睹宫中但教霓裳舞
薛玉沉醉夀王醒天公自擊催花鼓錦鷄索闘金籠疎
寶馬登牀伶走趨只愁海棠睡不足肯信漁陽有反書
青娥阿監髮種種海上依然髻斜擁遊魂血汗縱得歸
不伴君王行蜀隴周郎此筆妙殊常環臺初見惜匆忙
重來把翫轉燭去十年去我春堂堂按圖雅欲談遺事
西墅無人誰老異少公錦卷長公題共說少公各揮淚
(工部後村之弟)
梅花
紛紛塵劫數河沙玉雲風標共幾家可是人間清氣少
却疑大半作梅花
劭農
此禮今於古庶幾龐眉共席意依依兒携竹笠翁藜杖
主帶朝冠客布衣飲不盡觴瓢挈去食猶餘胾葉包歸
已分鏤本隨人看聞說今年僻字稀
憶在
憶在雲深處身曾侍紫宸元無講三昧那得筆千鈞分
賜茶猶在批依墨尚新汗顔恩莫報竊禄謾娛親
馬和之覓句圖(以下五首題後村畫卷)
先生隱几奴煨火斜插疎枝破瓦尊鶴夢未回更幾轉
吟時應是月黃昏
石虎禮僧圖(父子三人禮佛澄圖)
眼前立是抱橋尸悔不湔腸背後兒洛度老胡聞血臭
汝雖合爪吾攅眉(洛度見本傳)
明皇聽笛圖
夀王妃弄寧王笛對面三郎背老伶却恨馬嵬西去路
無人吹出雨霖鈴
楊通老移居圖
憶昔移居詩在集篇篇好就中語竒絶最是涉與島誰
歟作此圖題以楊通老行行四五人長短各有荷瓢者
帽且髯席者頭不褁或牧而尚髻或負而似跛孟先衣
頗寬靈照袖亦拖一兒解持箠一兒纔剪鬢處士獨跨
驢牛乃背其媪彼羊驅於前彼猫肩於左琴二荻藍雙
生計亦甚夥應嫌俗子知必住深山可低眉得何句手
卷豈其稿若逢李十二定復歌飯顆薏似或招讒胡椒
能惹禍君子哉若人萬物偹於我
石鼎聯句圖
盡意不盡形形勝意不足正如九方臯相馬不相肉此
筆誰為之繅藉以錦玉一几共三人彌明喜師服𢋫酬
夜何其漏箭在銀燭誰知豕腹脹誰作龍頭縮始胡為
頡頏末胡為屈伏彼既鼻撩天避席徒局束去者俄翩
然二子睡正熟扊戶問童奴曉雲棲古木質之昌黎篇
叚叚皆寔錄用意豈不精或者疑近俗我聞文章家同
工而異曲或如駿歷險千里在一蹙或寸步不遺句句
必連屬在詩則樂天在文則永叔畫品恐亦然願言寶
此軸毋使歎巧心受嗤於拙目
題江貫道人山水四言(此畫疋絹作石林簡齋有詩䟦)
遠山叢叢遠樹濛濛咫尺萬里江行其中短長何岸高
低何峯彼坻彼洔彼瀑彼洪靖嵐乍豁烟靄葱籠或斷
或屬且淡且濃爾崒奚寺爾盤奚宫或垣隂醫或梁嵌
空有吠者厐有樵者翁危檣落碇短棹掀蓬往來異趣
寂動殊容羃翠其庭豈非盧鴻略約而渡豈非龜蒙昔
我經行雲山萬重若淮南北與江西東亦蓑而雨亦帽
而風乃今追惟夢境相從及此開卷恍然昔同誰居作
者造化論功淹㧾其裔熙成是宗聲聞九陛既召而終
謂彼樹白(貫道盡林木如筭子其身皆白)䜟其身窮其然豈然訊之天
公此名穹壤疇曰不逢
題逹磨渡蘆圖
白頭浪中碧眼胡赤脚笑踏鴈啣蘆太平寺主不知我
觀音後身誰誑渠是身如幻本來空偶然游戲非神通
當年涉海向震旦扁舟本與商胡同君不見壺邱弟子
御風飛猶有所待固笑之又不見横抛錫杖渡水僧回
瞻黃檗稱大乘此胡法器更竒在何曾以此為聖解蕭
郎不晤義不留却要時人略驚怪異時埋骨寄熊耳萬
里西歸提隻履忽從棻嶺遇宋雲雅意依然今日是此
圖誰筆面如活客來却詠凌波韈若將底事比渠儂老
胡暗中定差殺
郡圃偶題(鄱陽)
曲階倚杖行疎影柳花度竹粘衣領臺根三兩落殘梅
時見幽禽窺野井
正月郡圃偶成(慶朔堂)
梅花落盡柳將舒池水冬深只尺餘亭欠掃除多敗葉
園隨高下長新蔬典刑如在松加愛意思相關草莫鋤
慶朔堂前詩一首舊碑元是後來書(范文正公有慶朔堂詩手植七松今)
(存者四)
題宋德清詩稿(和陶宋次道之子)
詩法如書法臨摹恐未真寧為禪散聖莫作婢夫人士
詫門中集君留席上珍苦吟應不厭會見乹黃陳
讀剛愍程公祠堂碑作
抗對公何勇留芳泣血編死能名百世生不解千年官
豈云無長吾誠恥獨全堂堂英烈在遺像舊江邊
晚行鳳遊池邊作(冶司)
為吏長嗟七不堪偷閒時到小池南去來共浴鳬千百
高下相呼鵲二三春放新紅梅點點霜餘舊綠草毵毵
雲邊數陣鴉歸後遠樹如山日半含
人世
浮世堪嗤似戲場塵編無限記興亡百年不了窗明暗
一覺寧論夜短長空谷老天休浩嘆今人古月謾相望
眼前翻覆祗如許隱几何妨静炷香
夜坐
入夜新凉乍滿襟簷前花竹弄清隂好時好日隨緣住
非月非風得趣深書到七篇偏有味詩留千載待知音
從來一點圓明處不是禪心是本心
徐朝奉挽歌詞
薤露曲薤露歌人生如露可柰何如公九十鬢皤皤有
子百世名不磨排奸直氣貫義娥教忠蜚奏金鑾坡制
書内出特旨褒魚躍白金緋染袍徑阪之門道日高葵
藿園中翁共哦諸孫玉立春正和生事以禮踰牲牢公
從諸仙遊爛柯送車千兩山之阿鴻章伐石質参軻百
年似此勝人多翁歸如蜕兒悲號團圞一散頃兮俄門
人從今廢蓼莪事親無足可柰何事親無足可柰何薤
露曲薤露歌
虧欠
休問閒愁到酒邊眼前虧欠是良緣六王纔畢秦明失
二寇俱平晉社遷月滿一輪湏漸破屋留三瓦莫教全
誰名缺减人間世雖道胡僧也自賢
自知
學問深功要不疑空談長笑晉人痴渠儂眼縱明如月
知我何如我自知
郊行即事
野店相依門向背牧童對語岸東西草枯白見樵成徑
木落紅隨葉入溪色有淺深峯遠近影無長短樹高低
眼前好句閒收拾歸到書窗却自題
老樹菌生鋪兔目斷溪泥濕印牛蹄山僧渡水雙擕履
野客歸村獨杖藜羣鳥争枝聲上下孤松夾澗影東西
行吟注意搜詩料欲近前溪路忽迷
偶題
生涯莫問要如何且卧牛衣醉濁醪仕已何妨三令尹
是非原是一東坡拾遺兒去看魚笱廷尉門荒設雀羅
百卉不論紅與紫看花時少葉時多
書懷
寒窗弄筆日娛嬉品格高低問孰知古貌古心空自許
散歌散傳不能竒但參言句禪差是要入文章錄却癡
誰道二郎吟可學友頥搖膝笑龜兒
人間逆境似難堪涉歷﨑㠊我熟諳早已知非如伯玉
誤令入閙為圖南(寇菜公)二娘子酒何妨醉(坡别集)小厮兒
禪只默忝(臨濟)試問先生緣底樂坐觀寒月照秋潭
世味
世味更嘗百念輕眼前何辱又何榮寧教鬼解揶揄汝
不許人能駕馭卿躍馬卧龍皆夢事焚香弄鏡了餘生
春殘雨水差沾足却願從今米價平
讀程氏遺書
浮生長短夢可見幾英雄不有遺編在應隨落葉空中
宵門外雪一月坐間風似此難傳處能言孰與同
身外
身外榮枯時與命眼前好應古猶今不須指擬文章力
(劉禹錫)且要消除人我心(白樂天強徤祗添人我心)貧甚可無飡玉法
閒多好和翫殊吟(傳燈錄)春殘任待花饒笑竹几蒲團味
自深
自警
静退雖知趣味殊終然習氣未令除有無對鏡宜俱遣
夢覺何時解一如得力要須生處熟用工最怕密中疎
莫教草草匆匆去却恐從前枉讀書
晨興和前韻
分劑元無欠與餘化工最巧是乘除壯懷何必風雲入
净念須看露電如元在不妨雄拓落詩成自笑甫狂疎
新來一事尤堪訝眼已眵昏學草書
晴窗放言
今日與明朝相尋僅頃刻昨日不可追便如千歲隔長
江汐旦潮孤月明又魄真宰良自勞人生况如客錦衣
豈云華藜羹未為嗇俯仰去來今升沉付一啞夘酒六
七分武成二三策晴窗樂自知一鏡虚中白
甲寅十月十九日有感
當年瑞節慶虹流冷落如今閱幾秋鼓腹遺民猶詫說
攀髯諸老更誰留玉梅枝上春長在金粟堆邊雲止愁
(明皇陵寢在金粟堆邊杜詩欵陽美人舞劍歌)追記鵠袍陪拜日曉風黃繖望
宸旒
田圃雜咏
疇昔多慚世網牽收身幸早賦歸田四科人物皆高弟
只學樊遲也自賢
獨立搔頭曉未梳喜看童僕理園蔬漢儒不悟真消息
却下簾帷只讀書
郊迎猶待一番風主相那能不愧容縱道東還心事白
更須定洛乞明農
歲計溪南數畆中但將風雨祝天公人生何必堂厨飯
米渗藜羹一飽同
雨過高低水地平扶犂野老續歌聲憂時莫問蓑衣䜟
但看烏犍破曉耕(䜟語見文公集雜著)
輪輿盖軫及車弓模寫文竒是考工農具因何却疎略
周公於此愧龜蒙(笠澤叢書農具說最工)
題詠近稿
拏舟早已向三韓莫放天風觧引還九轉黃芽先白雪
千年翠甗後紅斑棋無盡筭仙猶着性要全空佛未閒
得路不須愁險絶看他脚力盡時山
夢
學道渾無力紛紛夢未休誰呼鶖與寂莫定蝶為周因
想誠難詰飛揚果自由工夫何處是勤看嬾安牛
溪上謠
溪上行吟山裏應山邊閒步溪間影每因人語識山聲
却向溪光見人性溪流自潄溪不喧山鳥相呼山愈静
野鷄伏卵似餋丹睡鴨依蘆如入定人生何必學&KR0751;仙
我行自樂疑散聖無人獨賦溪山謠山能遠和溪能聽
夢西軒舊事
南谷霜松老傷哉一窖塵學遷窮有鬼詩在護無神往
日同参盡殘年入夢頻遺書誰掛眼衣鉢付何人
雲木相參歌
溪翁結草傍溪南近山繞屋青如藍天垂四野雲到地
千頃萬頃羅松杉着亭小小寄面勢往來萬象窗中含
有時倚&KR0008;日未吐但看雲木朝相参蒼蒼古木大百圍
我醉呼雲雲不飛風和萬竅如塤箎此時此景誰能盡
既以名亭聊賦之
夢寒齋
故人千載隔幽明昨夜躊躇過數更握手不知為已死
掀髯猶更話無生海山兜率歸何鄉(樂天詩海山不是吾歸處歸則湏歸)
(兜率天)漳浦咸陽寤自驚(樂天夢徽之詩漳浦老身三度病咸陽宿草八回秋)擁被
長吟天未曉滿簷落月淚如傾
戊午與諸友同謁犀斜南谷二師墳作
來往松間不計年學無進趣負師傳侯芭白髮今能幾
知付他誰守太元
身前枯槁似山僧瓜葛雖存亦強名料得九京還自喜
但將墳墓付諸生
艾軒先生
為道難言不著書但知日用是根株當筵自昔傾龍象
嗣法何人識馬&KR0008;六學即今皆勦說一齊孤立可長吁
犀斜南谷窮愁骨仙境能談舊事無
臂痛六言
六十六翁衰久四百四病更多臂用火攻未可心存水
觀如何
虞監因書自苦龍眠為畫勞功臂痛與渠相似筆端苦
我非工
列子肘停杯水吳生臂畫圓光此是病魔饒借莫將妙
手誇張
莊子口義成
逍遥而下是全書漁父諸篇却不如意外形容辭獨至
句中脉絡字無虚機鋒頗似禪三昧根極祗求性一初
千古濠梁同會面子真知我我知魚
老子口義成
見徹深微字字精五千言在與誰明事因借喻多成謗
經不分章况立名數十有三元是一道虚無實始為盈
蘇云近佛非知老老說長生佛不生
列子口義成
莊列源流本一宗微言妙趣不妨同但知絶跡無行地
(莊子齊物語)豈羨輕身可御風二義乖違劉絶識(劉向敘中有二義乖)
(背不似一家書之語)八篇參校湛何功(今書八篇張湛所參校)就中細細為
分别具眼應須許此翁
重修考二記口義
千金求得自河間此記尤竒似五官文若聱牙精識少
物窮纖悉辨名難牙(去聲)圍以後圖方見口義於今缺不
完(網山有傳艾軒所講口義今不全矣)師說幸然無失墜書成只恨鬢凋
殘
讀關尹子
青牛車後抱關翁師已西游道却東著論九篇今獨在
合名一字古無同(九篇皆一字名)不知身老傳誰氏可愛文竒
似考工慱大真人莊所敬寥寥千載想宗風
題新稿
少日無端苦學詩倚樓面壁搃成癡斷無子美驚人語
差似堯天遣興時最上宗風埋沒久新來家數見聞知
吾生恐被師傳誤自比靈雲更不疑
至學
至學元談理最微員門粗細有誰知蛇生弓影心顛倒
馬齕其聲夢轉移須信風幡元不動能如水鏡却無疵
咸經四字分明訓截斷憧憧未感時(先師樂軒云貞吉悔亡四字今古座)
(右銘也小象以未感害釋之有感有應而後害生未感則無可悔也)
物理六言
以鳥餋鳥盡性惟蟲能蟲知天萬物與我為一反身樂
莫大焉
羊螘不如魚計鴻鵠豈比鴈謀為問折腰五斗何如散
髮扁舟
杜鵑前身名字蝴蝶夢境為周至理但觀物化吾心自
有天遊
醯鷄甕中世界蜘蛛網上天機他心我心壹是大知小
知俱非
蚯蚓兩頭是性桃花一見不疑了得葛藤三昧却參芣
苡諸詩
非魚知魚誰樂夢鹿得鹿誰誣若與子也皆物(莊子)執而
我之則愚(關尹子)
兩宋名賢小集卷三百二
