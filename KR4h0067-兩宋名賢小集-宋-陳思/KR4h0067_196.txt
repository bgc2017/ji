兩宋名賢小集卷一百九十六
宋陳思編
元陳世隆補
林泉結契(一)
王質字景文號雪山鄆州人寓居興國軍紹興三十
年進士孝宗朝為樞密院編修官出判荆南府奉祠
山居有雪山集紹陶錄
山友辭
拖白練
身全白嘴微紅尾長尤鮮白聲清簡又有拖紅
練通體深紅
拖白練拖白練蒼翠隂中玉一片翻枝倒葉露微茫風
動樹鳴忽不見穿向北穿向南山藤野蔓何能纏嗚呼
此友兮可解顔溪山繚繞多林巒
青菜子
身青綠頭烏腦後一線細白泉圍之聲清急多
苦吟又謂之碧蒿
青菜子青菜子林靜山空倏驚耳闇中娟妙度清圓東
林吟罷西林起葉青青菜青青飛到山深聲轉清嗚呼
此友兮相會心蕭騷野響住寒林
泥滑滑
身焦黃雜黑斑點如雞而小聲焦急多鳴則有
隂雨在篁篠間故又號竹雞
泥滑滑泥滑滑林雨林風交颯颯蒼皮翠莢啄鮮香樹
外行人何時歇山有菓山有蔬楓脂松膠香有餘嗚呼
此友分慰所須野草山花滿地鋪
黃栗留
身黃而光鮮嘴紅而眉黑聲清圓善啄細青蟲
如云動便不喫你
黃栗留黃栗留寂寂寞寞傳聲幽桃花吹隨杏花起重
疊春岡春樹稠耳聞之心蕭然花飛花落溪潺湲嗚呼
此友兮真忘言空山無人春亦寒
提壺蘆
身麻斑如鷂而小觜彎聲清重初稍緩已迺大
激烈
提壺蘆提壺蘆東呼西叫聲不孤荳䓻花繁葡萄疎野
香野氣薰薰麄過相煩為我擕攅砂點漆光纍纍嗚呼
此友分堅相期山樊亂蕊霑皴皮
屈陸兒
身黑觜足皆黃頭有髽張翅有兩白團如球斂
翅則隠如云鬼叫聲清急多傍人呈巧語
屈陸兒屈陸兒元無屈陸何呼為雜樹停隂雜花靜相
招相喚無人知屈兮陸陸兮屈凌亂衝花花綷綷嗚呼
此友兮莫相疑相伴空山深掩扉
山和尚
身灰褐而長腦觜俱黑聲濁圓間若誦牟尼號
者旋雜他聲
山和尚山和尚低叢之下高林上深飛撩動聲梢梢穠
翠參差不能障不蘭若不招提丁丁啼罷還棲棲嗚呼
此友兮堪同栖鮮枝潤葉漫蒼陂
啄木兒
身間黑白腹深紅又一種身間青黃腹白觜如
錐啄蠧自飽
啄木兒啄木兒壁壁剥剥尋幽期山樊深淨眠睡熟樹
聲忽鳴林葉飛輕蹙蹙重督督山風槭槭聲漉漉嗚呼
此友兮誠相知樹林要深不要稀
蘄州鬼
身黑觜足俱白聲清急别一聲不類蘄州鬼如
云奚秋觜
蘄州鬼蘄州鬼江南淮北隔江水淮山巉巉深又深鬼
哭狼頭險無比爾且鳴我且睡花草薰人令人醉嗚呼
此友兮願相逢谷煙溪霧深重重
百舌兒
身黑觜足皆黃他禽善鳴者輙效之俄頃作數
種審聽知其為皆此禽
百舌兒百舌兒發口及時莫過時柳色花香皆可掇林
光水光皆足娱花治舌柳治舌吟咏山風共山月嗚呼
此友兮相追隨樹嶺一聲春夢歸
不如歸去
身灰褐啼極則倒挂春殘多啄紅苞故吻如染
血秋深則化為鷂
不如歸去不如歸去花稠草繁何不住春山春林煙景
暮山花慘悽無意緒溪可飲林可啄鼓翅甘香且為樂
嗚呼此友兮勿渝約月明滿野松毬落
山樂官
身全褐能作歌音又能作拍彈音如喤囉者聲
清軟性極從容
山樂官山樂官自歌自和閒追歡杉風梧月都清圓松
煙竹露仍團圞林為筦溪為絃深山飛鳴相拍彈嗚呼
此友兮宜相諳樹香樹粉山毶毶
畫眉兒
身褐眉細長而烏觜白形聲皆妍類百舌能雜
音而此又能為歌舞
畫眉兒畫眉兒林下何須更畫眉莽莽蘿蔓迷東西聲
高聲低聲總竒非真畫即真畫林刺藤梢時一挂嗚呼
此友兮長相陪樹杪聲來樹欲飛
雪錢子
身白如飛流黃而大尾長頭上一點深黑極鮮
未暮即栖見燈火即死又號見燈滅
雪錢子雪錢子非雪非錢但相似天清雲淨雪驚飛樹
聲纔定溪聲起只愛雪不愛錢梨花影下月明前嗚呼
此友兮豈相違重花沓葉戀山枝
白頭翁
身間青腦上一暈深團一點鮮白飛上下不横
斜又號打線子
白頭翁白頭翁咀嚼淺紫掐深紅樹枝翻翻超山狖樹
葉駁駁雕山蟲不斜飛不倒挂一絲擲上一絲下嗚呼
此友兮久相同半銜蘿月半杉風
㜑餅焦
身褐聲焦急微清無調作三語初如云㜑餅焦
次云不與吃末云歸家無消息後兩聲若微於
初聲
㜑餅焦㜑餅焦深山無草奚多勞青林窈冥卧輾轉綠
樹蓊鬱飛趙遥脆枝弱韌枝強聞呼㜑餅不聞香嗚呼
此友兮頻相招暮煙漠漠風瀟瀟
脱却破袴
身褐立即無聲飛迺鳴雌雄相應先曰脱却後
隨曰破袴聲無間斷又如云燒香撥火稍急類
脱却破袴
脱却破袴脱却破袴空潤溟濛濕交股層層山草雜山
花刈穫衣裳總無數燒杉香燒楓香菌桂蔓椒紛衆芳
嗚呼此友兮毋吾疎寒巢幽夢頻相呼
郭公
身黑聲稍緩如呼郭公音頗重稍急且繁如呼
布榖音頗清烈餘聲如呼郭婆
郭公郭公上田下田催野翁嬋媛蒼翠錯青紅汪汪活
水聲交通蚤布榖蚤收榖稻花垂垂香撲撲嗚呼此友
兮真相識麻坡荳坡晚隂濕
山鷓鴣
身青翅赤觜黑足青如雞而小臆前有白團點
背間有紫色赤毛多鳴即有雨稍緩則如云行
不得哥哥
山鷓鴣山鷓鴣林深濃淡交榮枯鈎輈格磔半雲木山
谷轉深聲轉孤沙易行泥難行蚤呼春暗回春明嗚呼
此友兮同所歸石藤屢罥山人衣
兩宋名賢小集卷一百九十六
