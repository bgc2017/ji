兩宋名賢小集卷三百五十九
宋陳思編
元陳世隆補
玉楮詩藳
岳珂
山中奉寄通判楊宗博二首
多病山中客無人傍酒罇與猨分橡子為鹿長禾孫白
晝雲歸屋黃昏雨打門忽懷楊司馬烟靄隔重閽
步壑斗堪摘登樓雲與齊未應隨日涉猶欠樂天題舊
覽開青眼新編寫赫蹏便須聫和軸寄我小山西
酬趙季茂遺餉松實鰻鮆柔魚
掀天吹浪九夷東維錯分珍意倍濃越井戲沙形酷似
秦囊遺算墨猶封色欺金嫩三江鮆實比瓊酥十丈松
珍重故人勞問遺為言耕壠正勤農
次韻趙季茂寄詩
蒹葭道阻長人在水中央鴻筆寫秋思驪珠比夜光律
嚴詩格壯鈐廣置郵忙鉅軸注銀水欲題無漢陽
九月十三日始就郊墅拜寳謨閣直學士提舉江
州太平興國宫之命
槐影西清舞翠鸞竹宫高接五雲環職陪温洛圖書地
名在元封卜祝間晝訪未承龍閣問晨香猶厠羽衣班
祠官到處無公事且聽松聲老此山
茶花盛放滿山
花容縝栗露冰膚消得脂韋酪作奴葉底綻葩黃映玉
枝間著子碧垂珠潔躬淡薄隱君子苦口森嚴大丈夫
便合味言歸雋永移根禁籞比青蒲
九月十四日夜月明如晝敬想合宫竣事志喜而作
纖塵不動月流空雲繞崑崙想合宫蟬冕侍祠三事列
鷄竿肆赦九州同裁儀丙巳尊容典肇祀庚寅識聖功
田野老臣察天意夜深頻起候西風
將游太平宫小詩呈趙季茂
聖治峰前松檜寒舊遊重此解歸鞍着身泉石無心客
主掌雲山正額官老去雲居居紫府新來雜壓壓黃冠
門東曾有劉仙洞剥蘚攜筇試扣看
螃蠏
無腸公子郭索君横行湖海劒戟羣紫髯綠殼琥珀髓
以不負腹誇將軍酒船拍浮老子慣咀嚼兩螯仍把玩
廬山對此眼倍青願從公子醉復醒
聞畫眉鳥聲戲作
木杪幽禽巧語新何時曾記得名因樣傳京兆成雙嫵
人指漁陽開小顰儘稱如簧啼白晝未須對鏡學青春
山中有叟答無語短褐龐眉更笑人
太平宫遇雨
山居五旬晴山行一日雨太平咫尺間千里隔跬步黃
泥深三尺風聲更號怒誰語逋客知山靈儻留汝
趙季茂有詩來適山間斸池得筍因以遺之併賡韻
籬菊初黃楓葉丹蒼筠共此屋三間拂天未帶山雲白
斸地已凝湘暈斑玉版有時堪咀嚼石欄何日共躋攀
山家聊送清班兆且為屏星識九關
葆清菴值雨二首
積雨將旬浹都無一日晴簷寒多雀噪路滑少人行雲
氣連山暗霜威徹骨清更憐攲枕處終夕聽泉聲
松竹鏁靈宅塵埃了不清洞龍隨劍吷檻鶴識琴心路
指三峰近山通一徑深壁間少年字陳迹不堪尋
予老病倦煩入山兩月頗得静中趣良月六日趙
仲南端明朱子明戶部曾編摩忽皆專介王囦衜
諸人亦來而東老姪自石門至閣皂劉道士又以
詩卷為䞇戲成
鼓鐘不合嚮鶢鶋人事何因到野廬玉節金臺新貴字
寳章琰刻故交書葛冠道士重温卷芝砌郎君亦下車
忽憶蘇州風雨夕空山落葉昔何如
山居作報書竟夜有感戲成
山居踰五旬正以厭煩故誰持故人書剝啄扣我戶奩
篚旅庭砌缾罍列廊廡啓緘讀風簷盈幅字如縷頗欲
從簡易人事正如許厚意來遠方殷勤不容阻遥欲混
俗塵又覺初志誤筆研久荒穢肩腕仍旅拒沈沈青燈
夜窗牖打風雨聊激懶惰心小出啽囈語霜㕙比鉛觚
玉蟲剔釵股隃糜方弄墨擘繭更伸楮始焉據几案敏
捷疑得趣倏爾懷交情恍忽接良晤緘題甫一二手熟
漸四五溪毛簡精粗報祝視豐窶札胥謹印蠟僕隸治
筐筥但知役羣動不覺向五鼔作勞耳屢鳴倦寫目如
瞀低頭觸屏風入鼻飲辛霧欠伸忽三喟静念起百慮
吾生何太勞窮處尚弗恕仕皆係窮達世豈忘喜怒人
以情見憐我獨影相顧謙勤福所基傲放人共惡當年
衆楚咻詎止雙蛾妬生雖有遠志我豈惜遐舉偶因囿
形質莫與插翎羽徒誇九垓期姑了一夕苦嗟哉且努
力掣肘無單父
十一月十五日忽苦舌瘍甚不能飲食憊卧一榻
戲成
君不見東坡昔步虎溪月夜聽溪聲廣長舌溪聲不斷
流不枯此段磊落真丈夫一生吾伊換喑嗚嗟哉三寸
予豈無公子縉紳陳禮法枕麴無思噤如蛤辨士說客
談縱横叱牛惟解供力耕爾來更自作竒痛晝苦吟呻
夜妨夢伏牀啜粥猶漓浪臠肉持將堪底用太倉受禾
三百㕓大官烹羊俱鼎羶瀛州給膳稱學士飽食端居
今六年生平元不負此舌欲辦一竒了無說更憎此舌
工負予乃復累我七尺軀鴟夷榼載鸕鷀杓向口低眉
輒前卻齒牙助桀復搖落誤殺流涎辜快嚼仰天大笑
絶冠纓舌兮腹兮誰重輕
宿溪聲閣望香爐峰偶成二律
閱歴煙巖古琮琤雪澗横海潮秋八月山雨夜三更肯
作隨流想難忘漱石情壯懷徒激烈聊復以詩鳴
廬峰三萬丈鳥道度嶙峋宿雨留前躅清風絶後塵誰
憐石樓客同是玉階人謝屐須乘興千年艸木春
寄道士楊休文
羽衣來自閤山前見說山中老散仙出岫無心雲傍日
歸巢有意澗鳴泉同襟汗漫尋常客掉鞅文章四十年
我亦近為猿鶴侶試從香火結前緣
己亥明禋恩封鄴侯感愧有作二首
静即為方動即圓幼知碁局老饒先封同桑梓一千戶
蹟遠蓬萊二十年品禄幸猶容後隱榦畬何敢擬前賢
只餘築室疑相似三萬牙籖還儼然
布衣所願極封留佩飲歸來正倦遊汗馬無功開上郡
鑄龜有意顧中流南巡空負黃圖恨北望還興紫陌愁
王國不煩謀生父自憐支子亦通侯
謝趙季茂海錯二律
珍殽惟錯遠持將賴有詩情合得嘗明月擘蚶分瓦礱
晴霞浴□露珠房鰂烏鮆白螺開靨蚷紫蝦紅鰾挾腸
雁斷閩山歸未得把杯猶憶少年場
苜槃朝日照蓬蒿消得長吟賦老饕喜見監州有螃蠏
未須學士議車螯案鮭三九漫青韭斗酒十千無白醪
應為近來詩思少故將飲興發風騷
二十七日復有旨除帥江西一旬之間兩奉除音
再賦二首
披腹忱辭久未呈浹旬兩詔下宸京老臣何路通誠悃
聖主無私燭物情鶴隴未渝耕隴志牛衣空換錦衣榮
九重自是真知巳莫惜捐縻負此生
郊鄽不隔馬牛風枌梓環隂跬步通湖帶江襟邦畛接
雨簾雲棟物華同未須預計荒三徑幸有需章達四聰
尚想東湖海棠鬧秪今未改舊時紅
香蠃
金箱玉質介為裳一騎紅塵自遠方籍掛衆香椒桂國
身居大海水雲鄉丁蠃薦醢體猶具煎甲流芳名未亡
舉酒便應酬一醉尊前風味試平章
昨說箳篁聞有繡帨之醼回車戲呈季茂
慣開嬌小處繞帶覓銀魚授雁定同瑞弄麞應誤書生
朝今日是嘉醼早春初無分陪湯餅到門空返車
春晴將游玉淵踐吳季謙待制馮可久武博山行
之約先走長句
康廬三萬丈下有神龍淵旁聫玉井並仰溯銀河連層
厓積冰雪斷岸藏風煙崔隤五老峰迸瀉三峽泉鯨鯢
碎紫霧螮蝀開青天脈疑海眼近寒入山骨堅澗艸搖
秋暉谷花發春妍其間地布金到處題標璇大哉象教
尊儼若螺髻仙巍巍南宗栢湛湛西方蓮總持包萬法
卓犖棲羣賢慈心鬼神仰顯跡今古傳遠令千聖境容
此一席顓我昔宿命通曾結他生緣嘗聞祖師隱上應
帝釋躔清宵珠石隕白浪星河邊至今澎湃中常欲光
景燃當時初卓錫如昔睨采椽浮雲常抗志立雪思比
肩壯懷凌九疊浩氣湧百川山水為高深志節争後先
永言縈俗累兹遊今幾年猶想謝公屐同整劉琨鞭橋
梁識昨徑歲月驚舊鐫盍簪有耆碩授館許款延牛耳
盟屢寒馬頭月方圓便思供糗餈更擬焚蘭荃先尋遺
民盟次迹繡佛禪策杖掛錢去拂石看山眠歸來廬山
南三士同陶然
詩成翌日病作未發
病中酬趙季茂
雪窗病惱獨支頤不解隨人舉酒巵驚辨有時欺白羽
解圍無婦蔽青絲驪珠滿袖勾吟興鹿氅看山戀藥糜
莫訝牛腰聫未足江州司馬例能詩
豫菴三瑞詩
環豫菴皆竹也嘉熙庚子三月忽呈三瑞皆前所未
覿或者嘉祥有待而出耶護以朱欄表以名扁因物
有感復系以詩
鵷竹
雷雨新頭角煙霄舊羽翰聫根方拔象接翼更停鸞紫
錦雙翻籜青銅並倚竿摩穹端有待聊復護彫欄
蟬竹
氣並隂陽正仁無雨露偏闔開知有地竒&KR0008;自潛天雖
煥雙紋異仍存一節堅薰風動蟬腹槐綠又鳴絃
龍竹
夭矯青池近騰拏碧漢遙微風鳴獬管輕霧映鮫綃舞
翠槐齊秀蟠青松後凋終須還直道勁節自干霄
庚子三月二十七日又易守當塗四月十一日發
辭免之牘書懷成二唐律
九重旒冕真知已幾度弓旌憶款門素志不為温飽計
赤心未報聖明恩鶴汀雲雨暮應捲牛渚風煙秋欲昏
休向長江問陳迹浮梁孤塔不堪論
去載西陲夏正初首驚禹閣下除書璇杓導旨方螭陛
珍圉迎釐又見居三見綸音傳詔壐六看棨信到耕鋤
秪今又上公車奏何日煙蓑返老漁
十二日諏吉受通議大夫告再書述懷二首
聖代論思秩中朝博議官尚紆郡邸綬空著侍臣冠歲
月驚馳隙功名儘畫墁髀銷今已復半世愧羢鞍
五雲瞻觀闕百印寫綸絲有愧陪豹尾何功復鴈踦精
鏐朌紫磨實篚詠緇宜聖德知難報規銅笑白髭
四月二十日被以郡事入奏之命再賦二首
五雲堆裏望觚稜二紀周南夢未曾四輩兩年勤詔札
九重一念又黎蒸烽臺雖有深秋燧雁塔應無曩日僧
預備正須如雍國不妨德業頌高昇
去年冬暮拜弓招槐夏重承接畫朝錫馬敢期先雨露
冥鴻自愧點烟霄沙墀有路瞻唐表瓦缶何堪溷舜韶
歸郡定應遲六月却從故迹問凌歊
新荷出水
貼水初翻紫玉團忽驚矗立傍闌干瑤池七日來青鳥
玉鑑孤奩舞翠鸞曉露走盤珠顆瑩晚風颭盖雪衣寒
從今十丈開花面大華峰頭更一看
舟過庾樓
得名元是庾西陽秋夜何關舊踞牀坐上參差雉横堞
檻前來往燕歸檣騷人雪月撩新句游子風雲憶故鄉
何日君恩粗可報苔磯重此濯滄浪
簡吴季謙堅他日柴桑之約時季謙有潭帥之命
二首
幾年諸葛卧南陽蠡澤春風詔趣裝丹檢紫泥來四輩
碧油紅旆又三湘不關富貴干旄戀要看功名汗簡香
雪汁蓬婆漸秋水好扶西極漢天長
君今西土我東馳一醉相從又幾時星變十年占軫野
風寒兩地說江湄憂時有慮慮須早了事欲歸歸未遲
年齒官班略相似伴閒頻記樂天詩
兩宋名賢小集卷三百五十九
