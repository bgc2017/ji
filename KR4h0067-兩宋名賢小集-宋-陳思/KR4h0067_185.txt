兩宋名賢小集卷一百八十五
宋陳思編
元陳世隆補
雪溪詩集(一)
王銍字性之汝隂人昭素之後也博學有才識常同
子正薦於朝視秩史官給札奏御時秦檜柄國迕其
意遂遭擯斥嘗居廬山結詩社後避地剡溪山中日
以觴詠自娱著有默記國老談苑侍兒小名錄及雪
溪集
巫山高
十二危峰隠寒霧旁連三巴下三楚斷崖青黃聳天壁
秀山蒼茫接天路鼔瑟玉京嬉帝旁下鎮九淵稱帝女
冥心可見類相求夢裏襄王契神遇鏘然玉佩似可期
倏爾霓旌去無所天風浩蕩吹太清萬里憑虚送飛步
行雲行雨終不來歲月人間幾朝暮那知一戲疑萬古
至今不知高唐處仙兮神兮非與是流傳只有蘭臺賦
山藏虎兕爭怒號峽束江水飜波濤舟楫寄命輕鴻毛
猶起羡慕成譏嘲行人所見日卑淺仰首彌覺巫山高
送王敦素歸金陵
曉踏河堤月逢人問去舟巳為羈旅客更挽别離愁索
漠憐同姓丁寧數舊遊欲知幽獨意風露滿城秋
洪駒父泛舟將過潁同張仲宗出餞席間留詩為
别且邀用韻
巳作分携計尤傷送客歸經行汝南郡為問漢隂機晚
菊饒秋色丹楓帶恨飛平生無别泪相對倍霑衣
晚岸雲低月相隨照夢歸行藏嘆人境開闔任天機身
與江山遠書尋鴻雁飛薄情怨青女偏解透征衣
芭蕉
六曲欄干院宇深影連苔色晝沉沉己將虚實論因果
尤稱風流寫醉吟夢短不禁簾外雨愁多常怯檻邊隂
可憐今古無窮恨卷在凋零如寸心
曉發石牛
匆匆車馬出清晨日淡風微已仲春松竹隂中山未盡
梅花林外有行人
山中夜聞風雨
空山清夜寒無寐松檜搖聲風雨高行盡江湖忘巖壑
猶疑遶屋盡波濤
關山月
戍樓炯炯關山月白首征人數圓缺關山不隔四時寒
夜夜冷光沙似雪照破天涯萬古心閨中又是經年别
雁飛惟願得書歸月下有人魂斷絶閨中月下不勝情
獨戍關山更堪說一時北闕賀書多萬古西戎終不滅
陽和待得活枮荄東風洗盡征人血
春郊
不斷烟蕪起暮愁無窮揚柳拂東流一聲歌罷香輪去
只有斜陽伴畫樓
碧飛紅斷正傷春萬里天涯一病身芳草路長樓百尺
樓中更有凭欄人
墨君十詠
弄雨
一段風烟筆下開小枝帶雨思縈回障風一袖如相向
說與嫦娥泪落來
藏巖
小年輕别廬山道林下微吟夜更幽影落人行半巖月
五更風露一山秋
露葉
秀色娟娟自出塵曉枝更帶露華新清風一至如相語
從此開簾來故人
霜節
春花秋葉不同時高節偏於墨色宜莫遣世間丹綠筆
等閒俗却歲寒枝
舞月
江樓月下夜聞歌不奈忠州刺史何輕嫋腰支更清峭
柳枝何似竹枝多
迸石
渭水侯多失舊封平泉池館亂來空青青石上何人賞
孤映暮山風雪中
欺雪
愛竹高風已自賢興來更泛剡溪船枝間清響風驚雪
憶得東林夜宿年
雲梢
第五橋邊一徑遥滿林野竹立江郊鴛鴦浮破水涵影
翡翠壓斜風舞稍
夜風
倚竹佳人生暮愁那知情伴夜蟬幽一山風月龍吟罷
聲入江雲嫋嫋秋
憶昔
匡廬古寺暗松藤曾宿寒巗最上層火煖爐温四山静
前溪風雪後忩燈
十二月中旬書戴溪亭
天上東風轉斗星天涯羇客尚飄萍道塗况復經殘歲
風雪那堪宿旅亭春到怯添雙鬢白夜寒愁對一燈青
殘年萬古凄凉恨不計樽前一醉醒
雪聲
飛滿前村夜不知憑風聲與静相宜銀缸志士詩成後
玉枕佳人夢覺時乍聽打忩投米急想同糝徑落梅遲
孤舟曾向江湖宿清入寒蘆韻更竒
雨後登雙溪閣
夢寐登臨處漂流來此行長年為客意落日倚欄情雨
過水光發風生雲態輕山川沈郎舊巉絶有餘清
剡溪久寓
山水戴逵邑尚餘清興中千巖落花雨一徑卷松風酒
茗延幽子圖書伴老翁長生吾不羡久悟去來同
芳草
會時曾憶梅籠雪别後常懷月照沙到底多情是芳草
長隨離恨遍天涯
晚望
春濃已伴客愁濃門掩雨餘江上峰莫道夕陽無一事
遠嚬眉黛更千重
寄題真州扃岫寺
一峰秀色何高寒更於木抄横飛欄荆吳形勝妙天下
間鋪雲錦光斕斑山從千古混沌始江自萬里岷峩還
江山無際真賞遠人境未知心境寬乃知萬象自變
滅我與天地俱清閒時來登覽健意氣興落烟靄空濛
間宛如列岫在扃鐍何待謝守窗中看仙壺日月悟世
換蟻穴富貴驚夢殘易中求象山有天須彌納芥曾何
艱乾坤槖籥一氣内鉅細兩不離區寰徑呼飛仙來取
醉笙簫髣髴鏘佩環巳鞭鸞鳳到三境何待虎豹號九
關只今朱甍半落日誰繫畫舸臨蒼灣何當脱身戎馬
際共契妙旨相追攀懷哉欲往波浪闊回首江南江北
山
蔡天啟作中興碑詩且邀同賦
一日屠戮三庶人天理己盡殺氣昏青宫惴惴二十載
免禍自求黃屋尊忠臣開除兩京路未知日月雙懸處
歸來祈哀語可憐今日貴作天子父瀟湘江邊鑱穹碑
煙雲相連愁九疑南湖萬古長嗟地剰與屈賈添餘悲
雄文漫郎來作吏正色顔公謁西内兩賢憤託金石堅
莫求此碑求此意休闖九閽訴帝旁莫化杜鵑啼故鄉
磨崖難摧幽恨長水流不盡山蒼蒼
中秋招葉子謙
堂上月己滿樽中酒更空故人𦕈何許出門惟清風不
如一夕飲所至皆能同悄然望玉杵無聲桂影中
别高子勉兄弟
南北奔波歲月催足間渾未洗塵埃休將舊事從頭說
且喜新年入手來十里遠同傳信雁一枝同插未開梅
濁醪有盡情無盡醉入都門首重回
别張自彊
燕子低飛入壊簷柳條輕拂綠毿毿故園更在北山北
佳節可憐三月三萬古愁多憑濁酒九原事往落清談
都門别恨終難寫滿眼風光思不堪
和趙德麟
故園春濃懶縱觀強尋幽徑步蹣跚風酣蕙草清香暖
烟濕杏花紅粉寒但覺時光自吹换可憐人事幾悲酸
百年未必長於夢虚作邯郸枕上看
折楊柳
手拗楊柳贈行人情條恨葉江南春朦朧疎煙濕芳草
搖蕩微風生白蘋長亭短亭銷離魂古情不盡今情新
一聲驪歌幾聲哭行人去後春江綠歌哭相離江水頭
相看不發情何屬江河到海有窮日輪蹄行路無已時
路旁楊柳折已盡東風再换明年枝
送純師歸眉山吉祥寺
上人峩嵋秀冥冥聳高風依游王公間尚帶山水容謫
仙信竒逸蜀僧論絲桐寂默誰為聽誤比萬壑松﨑嶇
古今路勢利紛其中晚遺似高識物我無異同是心湛
寒水處處流真空猶嫌百年勞剰此一枝笻忽懷煙霞
想永念菽水供身為反哺烏更遂高飛鴻斜日澹歸袂
不似秋色濃孤竹拾黃葉一笑千山重桑宿揮餘戀雲
樓杳歸蹤從兹與明月相伴落何峰
送酒與許田史純風
塵土裝懷歲月侵賤官情味我能任龍鍾老態渾非昨
索漠英游不可尋蝶遶書忩空費夢蟻浮玉斝不同斟
相望解寄重陽酒滿路西風黃葉深
白頭吟
浮雲高映天上月月華未落雲巳滅濁水長羡清路塵
濁水尚流塵己絶人心不如雲與塵變態無窮旋消歇
我家火齊堆金盤朱樓鎻烟青冥端憶昨聞琴纔等閒
夜奔臨邛相與還鳳皇曲成保懽樂驌驦裘典無艱難
當爐滌器兩憔悴幾度暗啼愁遠山君儕狗監動人生
君乘駟馬誇故園檄書訶譏蜀父老未足洒耻徒少恩
顔色何嘗不如舊自是心存憎愛間我方失意天地窄
君視浮雲江海寬一身情易復情難百年有來終有去
悽悽嫁娶不須啼出門萬里淪中路我憐秀色茂陵女
既有新人須有故請把阿嬌作近喻到底君王不重顧
若知此事為當然千金莫换長門賦
古意
有恨匆匆别無期緩緩歸天涯作孤客樓上對斜暉目
斷路不斷魂飛花更飛無多清淚滴恐損别時衣
寒食
故國千峰外孤舟一水濱天涯未歸客江上欲殘春雁
去銷魂久花開墜泪頻東風吹晚雨芳草路邊人
病中
久知身是幻况復病相侵古寺松篁瘦山空雨雪深定
知書不達豈有客相尋伴我殘燈火應知夜夜心
春近
山雪銀屏曉溪梅玉鏡春東風露消息萬物有精神索
漠貧遊世龍鍾老迫身欲浮滄海去風浪闊無津
禹廟
書稱堯舜後禹獨錫成功須信賓天去何疑窆石空市
聲朝夕變山色古今同誰與明真理蒼崖松栢風
夏后東階殯遺蹤照路隅今觀四山拱猶是百神趨功
已百王冠言猶萬古謨死生懷舜德舊邑對姚虞
重賦梅花
誰言今無返魂香年年枝上問孤芳韻高水天冷相照
清極雪月寒交光姑射神仙瑩冰骨水精宫人素霓裳
(缺)年送臘各愁絶付與世間幽恨長
謝史純夫畫連昌宫圖頃歲京洛間作此今再觀
舊本
筆下春風錦鏽浮花光山影照清流唐朝憂樂君新意
洛邑興衰我舊遊急雨打成今夜夢孤燈挑動昔年愁
此身此畫俱非實白髮天涯萬事休
寄九峰覺老時自因勝退居
京江别我正堅冰拂袖歸來道更增又見嶺梅來驛使
懶將庭柏對談僧半廊冷月溪山霧一炷幽香殿閣燈
此亦世間愁絶處嶺猿歲晚哭寒藤
畢少董繙經圖詩
我知君子有常心誰謂春秋無定法常心定法皆一塗
萬變在前吾不惑錦衣白馬青油客回首傷心淪異域
縞帶喜贈延州來一見渾如舊相識片時偷生萬年泣
倘得義存身乃立已將生死委天公要同筆削明我
跡偃蹇榻上書千卷坐使羣儒仆墻壁凛然紬史行天
誅掃除坦塗大搜索贊辭自昔非游夏叛去於今無籍
湜鴻雁書聞到上林管絃聲任來凝碧嫣然侍側兩少
麗桃葉桃根莫能及荳蔲梢輕露有華早梅花嫩春無
力欲將婢子同君心豈料君心堅鐵石果聞遠使報還
家萬里精誠初不隔書成初奏未央宫金馬石渠皆動
色不與左氏作忠臣忠欲天王坐中國聖人大法先能
識節義大閑今獨得傷麟嘆鳳非道窮千載相逢猶咫
尺尊王便是祝釐心聖人夀與天無極
送史純夫出疆
悠悠遠水李膺舟漠漠餘寒季子裘隔歲梅花新舊恨
入春山色古今愁重游梁宋三千里看復關河四百州
辨舌縱横報知己古人憑軾取封侯
秋日
半落庭前葉始知秋意新風嚴柳疎細霜薄水清勻句
裏存佳景詩中見古人一峰矜絶態雲外掩孤顰
杏花
玉人半醉暈豐肌何待武林花下迷記得鞦韆歸後約
黃昏新月粉牆西
醉裏餘香夢裏雲又隨風雨去紛紛人間春色都多少
莫掃殘英枉斷魂
古意
歌聲怨極珠難續琴韻愁深水易分公子何須賦巫峽
夢中真復有朝雲
雨夜
去國襟懷離别情夜眠雨驛嘆孤征轉頭三十年前恨
猶聽當時枕上聲
梅花二首
孤高來處自天人枝上常先萬物新不有大寒風氣勢
難開小朵玉精神冰溪影鬭斜斜月粉鏡糚成澹澹春
直伴東風到青子多情不逐雪成塵
古稱秀色若堪餐冷艷幽香畫更難草木盡枯風正惡
雪霜初霽月偏寒須知净几明忩見不是蒼山迥野看
羌笛一聲悲落盡傷心何待百花殘
次韻國香詩並序
表兄高子勉南平武信王孫學問文章知名四海黃
太史自黔南召歸過荆南與為忘年友贈六言詩曰
顧我今六十老付子以二百年此語豈易得哉太史
没後數年當政和癸巳歲與僕會都城暇日話香國
事甚詳又賦長句相示因次其韻凡子勉詩中不言
者僕得以言之矣
百花零落悲春晚不復林園門可欵待花結實春巳歸
到頭只有東風管楚宫女子春華敷為雨為雲皆有餘
親逢一顧傾國色不解迎入專城居目成未到投梭處
會後難憑人己去可憐天壤擅詩聲不如崔護桃花句
坐令永抱埋玉悲游子那知京兆眉難堪别鶴分飛後
猶是驚鴻初見時新懽密愛應長久暫向華筵賞賓友
舞盡春風力不禁困裏腰枝一樹柳座上何人贈翠翹
蜀州風調尤情饒懽濃酒暈上玉頬香煖紅酥疑欲銷
佳人薄命古相似先後乃逢天下士但惜盈盈一水時
當年不寄相思字宜州遺恨君能詳瘴雲萬里空悲凉
無恨風流等閒别幾人鑒賞得黃香
夢中賦秋望
閣小寒宜遠林荒晚帶風遥山秋色外獨樹雨聲中念
起三生異心傷萬境同此邦非我里隨意作流通
送楊道士歸蔡州
列子風回馭林宗雨墊巾花明千嶂晚雲暖一山春爐
竈聊隨俗簮裾未稱貧壺公觀中路聞道接天津
用前韻寄洪駒父
共臨寒水别獨趨暮城歸萬事風前燭百年梭過機應
尋騎鶴客重詠落霞飛才業終何補京塵化舊衣
江山霜落木千里一身歸去國憐張翰回舟為陸機烟
林無際遠寒葉有聲飛何必少陵老悲傷未拂衣
徐師川典祀廬山延真觀用送駒父韻餞别四首
徐穉前風在何勞白首歸書來寄文錦詩報守寒機駑
驥難同力鸞凰任自飛前村幽獨意且放酒淋衣
都門兩河路誰送李膺歸人望終調鼎親慈早斷機漫
虚崑閬集不盡羽翰飛酒聖君家事霜清怯減衣
丁令飛昇去千年始一歸琳宫况廬岳烟闕替塵機洞
口斜暉入蒼崖素練飛水雲曾作伴愧我薜蘿衣
匡阜如蓬島欲尋風雨歸烟藤猿嘯月雲碓水鳴機剩
結餐霞侣深隨杖錫飛謝公行樂處山翠撲人衣
送李文若歸修水竝弔其兄商老之亡
子去何悽斷鄉關歲月深荒山寒帶雨古驛夜無人生
死風前燭音容夢裏身臨分感平昔揮淚到松筠
遊鴻福寺和關子東
劉家古寺城南曲選得僧坊共醉吟野草幽花閒自媚
黃蜂白蝶静相尋半簷落日留難住滿地東風埽不禁
漫道青春一分在池邊綠樹己成隂
秋晚洛中道上
數雁横空送斷霞窮秋游子向天涯泉甘野店黃粱酒
霜重荒原白菊花滿目劫灰傷井邑回頭佳氣戀京華
故人他日如尋我試問雲溪舊釣沙
題沈休文八詠樓
詩人不見舊樓空只見溪山與昔同望處地寬閒白晝
坐來天闊剰清風六朝遺恨沉衰草八詠雄篇麗彩虹
何待吟哦瘦消骨暫來佳賞自無窮
夜晴
雨脚初收天意晴西風搖落夜寒清披衣自起開忩看
月落一山高下明
明覺寺折梅
遥山天際斂眉峰清淺溪邊淡粉容薄暮寺橋人獨立
一燈明滅數聲鐘
追和淵明九日閒居詩
白髮不堪鏡殘骸寧久生巳是夢中事那知身後名古
今黃花節增重由淵明後來杜與蘇感慨皆同聲乘化
入無窮留恨何千齡今我遇佳節濁酒惟頻傾豈比區
中士軒冕矜暫榮滄溟芳歲晚古寺久客情洗滌流落
歎支公句新成
中秋山間觀月
月出雲開天宇間幽居真賞異塵寰冰輪孤掛夜千丈
玉露密零秋一山莫望鄉關起愁色勝居沙漠慘離顔
桂娥應恨無佳句不識幽人到老閒
望大梅欲回雪竇路險而止口占示同行
曉起尋幽意氣豪冥冥重霧濕征袍天扶寳勢千山拱
海助寒聲萬籟高休數興衰兩蝸角從來憂樂一鴻毛
了知終老林泉者渡水穿雲久亦勞
兩宋名賢小集卷一百八十五
