兩宋名賢小集卷二百四十二
宋陳思編
元陳世隆補
翠微南征錄(一)
華岳字子西為武學生輕財好俠韓侂胄當國岳上
書云云書奏侂胄大怒下大理貶建寧圜土中郡守
傅伯成憐之命獄卒使出入毋繫伯成去又迕守李
大異復寘獄侂胄誅放還復入學登第為殿前司官
屬鬱不得志謀去丞相史彌遠事覺下臨安獄獄具
坐議大臣當死寧宗知岳名欲生之彌遠曰是欲殺
臣者竟杖死東市
歸釣吟
我生本是絲綸客嘗把絲綸釣王國膠庠雖識姚有虞
載車未遇周西伯抱琴歸去古江邊江頭風月猶依然
江風刮岸岸如削江月照人人未眠沙平浪静江天闊
換酒捉魚魚潑剌有時醉椀和月吞有時醉棹和烟撥
或唱歌或吹笛欸乃宫商人不識歌聲喚徹烟水寒笛
聲清透雲霄碧不張帆任渠去去到雲山深處住雲山
深處有畫圖添箇雲山畫圖侣不撥棹任渠流流入玻
瓈影裏頭玻瓈影裏迸珠玉千斛萬斛誰能收倦時眠
醉時舞漁家自有神仙府睡時蝴蝶夢莊周舞處鷗鳶
奏韶武自舉歸釣吟清江漠漠烟沉沉雲藏萬壑暗水
尾風吹孤月搖天心翠微父翠微父和我行歌進南浦
畫橋流水抺晴烟殘照暮霞收宿雨水連天天似水一
蓑活計誰能比楓葉飄霜鱸鱠香楊花飛雪河魨美也
不學姜太公百年將至方非熊會須年少遇真主恢我
諸夏車書同也不學嚴子陵雲臺不為魁殊勲中興只
作釣臺侣胸中百萬知無兵我網不似漢漢網何太疎
也曾漏却吞舟魚何當周密如樞機直欲纖悉皆無遺
我釣不似吕吕鈎何太直除却文王有誰識争如猛曲
一彎腰牽取星珠并月璧魚膠寒齒折蒿剔蟹螯刺指
和籠烹屠龍飪鼎口不美斷鯨斫炙腸聊撑
記夢
溪泠泠鼓鼕鼕虚堂淅瀝生寒風寒風綽我夢魂去飛
颺直上蓬萊宫蓬萊宫殿女如玉霓裳羽扇環簾櫳月
娥留我宴珠翠玳筵間列花叢叢酒酣萬念羅心胸舉
杯話别殊怱怱青鸞命駕下空闊一聲璫珮鳴丁東被
衣起坐周四顧庭戶悄悄無人蹤銀河萬里倒澄碧冰
鑑半輪斜倚空横江孤鶴一聲唳喚起鄉心千萬重
上韓平原
君家勲業在盤盂莫把頭顱問钃鏤漢地不埋王莽骨
唐天難庇禄山軀不隨召奭始求老便學孔明終托孤
十廟英靈儼如在漫於宗社作穿窬
清富樓
楞伽心地有瞿曇清富名樓足可觀買斷江山詩料俗
揭開風月畫圖寬都無一點紅塵到便作千雙白璧看
我欲鞭驢快幽賞白鷗盟在不憂寒
去年清富屢求詩今日凭闌約翠微山帶野花堪入畫
水環汀草欲成圍一園黃菊有餘食兩頃白雲無限衣
說與塵寰守錢虜不勞魂夢到禪扉
矮齋
屋老塵生索椽低帳不縑炙燈烟染棟見客帽翻簷織
壁慳三尺遮門斷半簾吾身交九四控制萬愁兼
容膝
具體功非遠全軀恨已消安禪須促趺覓句敢成搖悔
不身齊足時當事半腰行人只蒲伏何處得逍遙
野飲呈祝山甫
野景何須買山花不待培幕天分古木裀地得蒼苔酒
上鶯調曲肴空鵲墮梅一壺隨所適何處問蓬萊
題練省元壁
腳債嗟猶欠心朋喜偶逢溪聲含客怒山色為誰濃古
樹晴搖蓋殘蟬晚帶鐘莫辭一樽酒明日是吳儂
讀漢史
漢將假帝為真帝齊乞真王作假王大抵紀韓皆是信
不知誰短又誰長
寄王五四將仕
季叔青天轟霹靂屈原平地溺波濤從教晉楚多戕賊
二子何曾損一毫
周田且謂曾占易商野何嘗識夢書假使二君無感召
不成終老在樵漁
出郭
十客聯鑣出北門馬蹄剜盡碧苔痕從教管史占星聚
且聽杯人和月吞我欲求仙問離坎君當隨佛整乾坤
樽前忼慨休辭醉明日有懷誰共論
有地都來一丈餘墾鋤元不費工夫匝牆先種竹三本
遶檻却栽花數株風伯喚來煩解珮月娥邀得醉擕壺
憑君試向蓬萊問還有神仙似我無
送周魁
昨夜霜風鼓萬兵今朝華節照邊庭人間元日是春日
天上魁星為使星且向虎囊探尺寸却歸麟閣做丹青
離觴不是延清夜明日異邦長短亭
梅
衰蘭枯荷了秋色幾向寒梢問消息溪橋交馬斷腸時
翠袖佳人日暮歸玉面亭亭漢宫樣一見風流慰心賞
寒標孤絶太無情誰為移春上玉京月華凄切霜華白
夜半飄香度簾額寄聲横笛且休吹愁殺江南未歸客
山水吟
閩之山峨峨可以接穹蒼閩士孕其秀胸次尤難量閩
之水滔滔可以燭妍醜閩士生其間其美不容口君不
見周家社稷生甫申崧岳當年曾降神又不見千里秀
氣鍾三蘇眉山草木皆焦枯我生恨不由河洛虚負三
光并五嶽地靈人傑推江東人物風流兼磊落顧此閩
之東自古多英雄求其為絶稱獨一忠穆公公今已即
世後世誰可擬惟有詹仲通一人而已耳仲通何如人
景星與鳳凰不隂亦不深山高兮水長
二月二日即事
春潮昨夜没平灘一雨催花色半含雁喚元宵歸塞北
燕銜新社到江南無歡不必遊花籍有病何須置藥籃
只把公忠答天地從教兒女閙冠簮
登樓晚望
六曲朱闌瞰碧虚淡烟秋水接平蕪展開風月添詩料
裝點江山歸畫圖舉足便堪馳駟馬折腰何必問雙鳬
當年庾亮今還在定約樓前醉一壺
訓爨婢
十載膠庠莫怪窮旅囊安得有從容無錢休欠牛羊債
有酒只將魚蠏供班頷昔嘗肥似燕沈腰今已瘦如蜂
從今莫恣肥甘口只擷清蔬祭豢龍
别藍詳道
君在江東我水西君今北去我南歸竹孫和客凌風瘦
梅子偏他得雨肥鶯囀好聲歸酒斝花分紅影上人衣
相看莫作皺眉别期子秋高賦式微
傷春
初入京華菊薦香途中今已過春芳十年恰走萬餘里
兩鬢幾乎一半霜却酒不禁春黯淡落花愁對月昏黃
不堪夜半歸心切更被杜鵑啼斷腸
約叔叔真
半間屋抵斗來大一箇身同山樣高側坐斜眠俱不得
煩君除去一牛毛
戹堂有事留司馬凌閣無名問大宗我且盤桓君且去
歸期千載約芙蓉
題窗間
陽貨不名真盜玉子張何事便書紳聖賢立論有微旨
精義當求妙入神
浴
龍藩地暖冬無雪十月風光似三月好風不動綺羅塵
人在繡幃簾半揭酒腸拍索能回春春潮入面香熏熏
香肌汗透披縠紋思得滄海驅埃氛銀鍋蠏眼生春雪
銀瓢捾破鍋心月流霞傾入碧琅玕香霧氤氳雲半掇
花藤織出金芙蕖烟青(闕)紫堆雲(闕)一聲璫珮簾鈎垂
皂盤捧出雙明珠蠟花照入蘭湯閣珠璣體迸紅猊活
鳳豁雲濤濯錦毛龍翻雪浪澆銀甲起拏裙霧圍春風
臙巾抹出桃花紅香泉入齒潄寒玉吐作冰雪飛長空
蒼頭急把春衫換腕玉輕穿雲一片出門兩腋生清風
身在嫦娥廣寒殿
嘲熱
南方有神名祝融髮赭面丹唇朱紅執鞭入海驅赤龍
火車勒駕燒長空千驂萬乘如聯轡烈焰騰騰灼天地
九霄烜赫皆甑蒸四海煎熬俱鼎沸流金爍石氣不通
天下俱在紅爐中葛衫襟濕疑有雨羅紈柄折渾無風
祝融祝融無太酷天道炎涼常反覆看看少昊催戍瓜
盡把涼飇散煩溽
别子陳子
丙寅三月三十日天子檄我南國行蒲劍欲飛春漲急
柳綿才脱曉寒輕事非得已初何好物到不平終作聲
自古英雄總多難落花何必怨清明
河魨
形容初不類魚鰕偏稱蘆蒿與荻芽觸物可憐空怒腹
囓人無計漫聱牙子排金粟真堪畏乳溜玉酥何足誇
從此烹鮮督庖吏只將鮎鱯假名他
自嘆
自嘆身謀我獨疎只貪風月恣歡娛杯盤遇客隨多寡
囊底何時問有無萬里梯航無骨董十年牆屋有穿窬
從今老去無他望綠綺一張醪一壺
春日書懷
紫褪紅消到海棠幾多遊俠為渠忙秋聲落盞鶯調曲
春色惱人花鬭香羝乳雖能屈蘇武牛衣終不卧王章
男兒多少英雄氣只對東風醉幾場
兩宋名賢小集卷二百四十二
