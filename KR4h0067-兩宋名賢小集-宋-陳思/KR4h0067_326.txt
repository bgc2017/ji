兩宋名賢小集卷三百二十六
宋陳思編
元陳世隆補
龍洲集中
上范祕監二首
郡大當塗古分符得少蓬威如烏府在令與繡衣同鈴
閣紬書外花村賣劍中少需撫摩意來作玉堂翁
疇昔經行路黃山更一過天涯知已少歲晚客愁多路
斷車生角冰堅水不波使君森畫戟聞此意如何
和危府教三首
先生場屋文之虎氣攝狐貍自不知老去莫嫌官尚冷
灞橋風月要新詩
天上羣仙臺望居芹宫未是辱泥塗莫邪變化須臾事
一點一鎔金在爐
行脚諸方履歷深似和禪子寄叢林試拈朝報一轉寤
以道觀之無損心
上劉知州二首
戟外梅花角有聲使君心與日華明郡當采石今衝要
船在烏江罷戰爭酒賤人家歌袴飲地寬客子帶刀耕
太平官府無公事見說香凝燕寢兵
草樹荒煙晚葉枯又尋短棹泛焦湖場經古戰心欲折
客老諸侯飢更驅去國寂寥從白眼籌邊謀畫看鴻儒
袖詩來謁公應記曾就襄陽厠坐隅
春日即事
薄雲籠日護初晴沙岸朝來春水生閒傍柳堤騎馬去
一鞭春色柳絲輕
賞心亭
何人將我來此游白鷺那知客有愁如子矜持山玉立似
予迂闊水盤洲塵襟抖擻風雲入石刻摩挲歲月流
惆悵謫仙鸞馭遠離離别恨黯難收
清溪閣次胡仲芳韻
瓊樹枝新梅蘂迸與君攜手清溪問舊來俠客歌舞場
何似詩人風雪逕溪邊傑閣高崚層左右華屋連雲甍
依稀王謝鳴珂里彷彿秦箏雲母屏古來繁華各衰歇
只有不磨惟璧月小船何處載愁來哀怨一聲吹笛裂
從軍樂
蛟龍寶劍鸊鵜刀黃金絡馬花盤袍臂弓腰矢出門去
百戰未怕臯蘭鏖酒酣縱獵自足快詩成横槊人稱豪
但期處死得其所一死政自輕鴻毛將軍三箭定天山
丞相五月入不毛生前封侯死廟食雲臺突兀秋山高
書生如魚蠧書冊辛苦雕篆真徒勞兒時鼓篋走京國
漸老一第猶未叨自嗟賦命如紙薄始信從軍古云樂
次劉啟之韻
豪結交游三十年暮年識子海霜邊江西析派詩同社
鴻寶傳家子已仙無用白鬚甘我老有才青眼望誰憐
譬如飄泊湓城下篁竹蕭疎無管絃
送術士
一性圓明俱是佛四方落魄總成仙逢人只可少說話
賣術不須多覓錢退一步行安樂法道三箇好喜歡緣
老夫亦欲挑包去若要相尋在酒邊
寄王巽伯
朋從紛如雲愈覺居索甚肺肝百憂集五夜不安枕長
恐鐵石心化作萋其錦日暮懷佳人霜風悄寒凜
遊清潭吕資益蟠谷十絶
清潭
一潭清淨久無泥潭岸無泥石更竒擬待月明垂釣去
前溪雨足怕龍歸
蟠谷
逶迤路逐驚蛇去轉盼不知身已高雪積萬層山四合
碧油幢外有旌旄
飲綠
野花紅白倚巖開只可臨風自一杯謹莫放教公子見
恐攜窈窕入山來
掇羹
老子垂垂秋露下九月空林天氣寒黃花剰開且勿剪
留得一枝煙雨看
初秋
香不求知色正清清于九畹見飄零山中若有離騷伴
痛飲我知勝獨醒
潄玉
濕雲將雨過溪東石澀灘鳴水勢雄忽作晚晴秋更好
月來林外透玲瓏
含暉
帝所森嚴寂不喧九關虎豹守天門何人奏事含風殿
日晏鳴珂下紫煙
香徑
一花帶蘂香氣滿何况叢生樹兩行風露益高秋雨足
請君來此撼琳琅
谷菴
穹廬架屋石崚&KR1828;香火西風只一僧日晚課經猶未了
閉門先點佛前燈
碧蓮峯
前山崛起青蓮色淨埽晴空如葉開若擬空花猶未了
空中安得有峯來
春歸
百花開盡到荼䕷一片春心又欲歸可恨東風留不得
漫教啼鳥怨斜暉
村店二首
林深路轉午雞啼知有人家住隔溪一鳥閙紅春欲動
酒帘正在杏花西
溪邊猶棹酒船回冷水灣頭兩意開一路有詩吟不得
當初悔不共君來
紅酒歌呈西京劉郎中立義
桃花為麯杏為蘖酒醖仙方得心法大槽迸裂猩血流
小槽夜雨真珠滴峴山之北古襄陽春風爛漫草花香
乘軺誰為部使者金閨通藉尚書郎兒樣愛民真父母
十萬人家感恩厚鵝兒不酌宜城黃流霞造此江南酒輪
蹄日日行樂同琥珀瀲灔琉璃鍾珊瑚枝下貴公子
人面日色相映紅闌干十二開簾幕腰鼓轟雷奏仙樂
翠翹金鳳大隄倡玉纖捧勸羅衣薄人生百感能幾何
海棠花開春較多有貂可解換一斗醉到天曉待作麽
贈陳時可
交游半世已公卿猶抱遺經對短檠負米過于扛鼎重
選官難似上竿行百年母子相依命一片忠帎誰為明
煙火小樓風雨夜歲寒時得話平生
贈宗友
中吳喜遇同宗友貌古髯疎亦志高金玉圖書皆長物
六經之外有離騷
與青原正菴老
倦行老矣徧東南識後青原識正菴無法更求身外說
有禪應向意中參春風遶寺雨花墜石鼎烹茶泉味甘
暫脱塵囂聊税駕與君相對欵清談
柬能仁禮老
幻身到處是空虚習氣依然未埽除柏子樹邊尋祖意
旃檀林下伴僧居三千世界初無礙十二時辰得自如
牛糞火堆煨芋熟時時拾得懶殘餘
弋陽渡
車聲盡日滑黃泥怕聽空桑呌竹雞風雨不知春早晚
柳條拖綠半江垂
游靈巖
風露淒然八月秋瘦藤扶我到山頭僧居突兀飛鴻上
人跡依稀似鹿游舊事已空流水在閒情都付落花休
越王未是真嘗胆計出嬋娟事可羞
憶鄂渚
我離鄂渚已十年吳兒越女空華鮮不知上游古形勢
四十餘萬兵籌邊中原地與荆襄近烈士烈兮猛士猛
澤連雲夢寒竹圍城樓武昌曉排陣書生豈無一策竒
叩閽擊鼓天不知却思仙人白玉笛匡牀醉倚南樓吹
貂蟬兜牟兩岑寂若耶溪畔還作客空餘萬鶴舊題詩
醉筆顛狂驚李白
寄沈仲居二首
十年鉛槧鬢絲秋獨抱成書四海游三國諸人應夢覺
一番公案又從頭
萬死中原百戰爭流芳遺臭各垂名思量陳壽已饒舌
又費先生幾管城
遊古山
信步作幽討有菴如此深佛燈明老屋秋日淡疎林柏
樹祖師意松楸老子心十年棄墳墓洒淚一悲吟
喜雨呈吳按察
使君人物舊烏臺天聽雖高力挽回湖水欲平江已退
秋田未旱雨先來雲隨黃鶴想何許風滿南樓亦快哉
凉意入秋清似畫月巖知有桂花開
平氏書院
雪屋彈琴泛作聲寂無人語紙窗明倦游識破諸緣妄
心與梅花一處清
送王簡卿歸天台二首
枚數人才難倒指有如公者又東歸班行失士國輕重
道路不言心是非載酒青山隨處飲談詩玉塵為誰揮
歸期趁得東風早莫放梅花一片飛
千巖萬壑天台路一日分為兩日程事可語人酬對易
面無慚色去留輕放開筆下閒風月收斂胷中舊甲丘
世事看來忙不得百年到手是功名
六合道中
十年曾記此來游有策中原一戰收蒲柳易凋嫌勢去
金湯無用卒和休悲風彷彿鳴刀斗缺月參差照敵樓
廟食封侯何日事不堪老馬又滁州
湖口阻風
冒雪衝霜已十程狂風又敢戹吾行無人說向江神道
莫待明年却世情
舟中
下水南風不覺難我舟不動穏如山東西日月尋常事
變化雲煙頃刻間沙鳥似驚皆退避林巒如畫亦渾閒
歸期只欲長安近屈指何時到此關
寄吕英父二首
清明蕭散坐才疎收拾窮愁卻著書詩筆有神通寐夢
丰標不俗更清癯黃花細雨鼉江路落日西風處士廬
抖擻塵埃舊時帽不妨覓句倒騎驢
秋到家山冷不知但驚風路入新詩低頭欲拜無東野
滿耳惟聞說項斯骨格昂藏雲鶴瘦吟哦悽斷雪猿悲
文章已得真消息三十科名已是遲
題東林
爾自貪癡不肯閒江南多少好青山老夫為不愛官職
買得狂名滿世間
書僧寺壁
綠楊染水濃如畫天氣欲晴風自和二月杏花猶未放
一春分外覺寒多
贈侯戎
江淮萬里以詩行此老胸中有甲兵何止據鞍猶矍鑠
試教落筆便縱横逢時有用真才出知已不遭儒者輕
若見英雄今馬帥為言劉子尚狂生
幽居
對面滄浪可濯纓不思汎艇出春城浮沈枌社何人重
俯仰茅簷是事輕玉蘂連屏寒徙倚蒲萄上架月縱横
江湖老矣無他願只欲清隂便得成
夢覺
夢回斜日轉花隂時有黃鸝送好音高卧草廬人不識
東風啼鳥獨知心
過垂虹訪江仲冕(一作姑蘇送王武岡不值訪汪仲冕席上口占)
嚴城夜出鼓鼕鼕畫鷁三更不見蹤何必披雲尋樂廣
真成避雨識茅容蘚花似雪玲瓏白臘酒如春琥珀濃
若使世間無我輩老夫何處不窮冬
觀白鷺洲風濤
一聲雷鼓快風威頃刻衝濤没釣磯行客曉看銀漢落
陽侯驚起玉山飛蛟龍使爾爭先化鷗鷺茫然失所依
安得長竿入我手翩然東海釣鼇歸
上周益公二首
游戲公孤了歸來不愛名昌黎前進士司馬老先生有
節花宜晚無波水自平翳雲遮不得南極益精明
早被儒冠誤依稀老更侵科名數行淚岐路一生心自
借亡猿木誰憐躍冶金使無鍾鼎志何地可山林
除夜寄盧申之
見說盧夫子詩成手自書雪便金帳暖雲壓玉川居椒
葉儲名酒萍虀薦野蔬夜寒褌犢鼻應念馬相如
兩宋名賢小集卷三百二十六
