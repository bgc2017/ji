兩宋名賢小集卷十六
宋陳思編
元陳世隆補
咸平集
田錫字表聖嘉州洪雅人太平興國三年進士累官
左拾遺直史館為河北轉運副使擢右諫議大夫史
館修撰卒贈工部尚書有咸平集
江南曲三首
金蟬飾綠雲細靨蘂黃新南浦解清珮西谿采白蘋密
竹花深映湖山日欲曛春腸已知斷脉脉兩難親
吳艷若芙蓉乘舟弄湖水照影不知休雲鬟墜簮珥含
笑忽迴頭見人羞欲死歸去入花谿棹濺鴛鴦起
金陵王氣銷六朝墮霸業白雲千古恨空江照樓堞虎
丘羅蔓艸姑蘇委楓葉懷賢思伍員靈濤浩難涉
晚雲曲
高唐晚風欲生雨空山啼猿風嘯虎卷雲數片留南浦
自與鴛鴦共飛舞
倚柱吟
暮春惨惨黃昏雨零落櫻桃斜掩戶未張燈火簾幕深
樓閣巢寒聞燕語昔時常說長安好而今厭走長安道
蘇秦辨說長卿才自笑功名何不早人悄悄倚柱時情
脉脉無人知憐春惜遠情不盡斜雨兼花闇濕衣
紫雲曲
沉沉鸞殿垂珠箔祥烟瑞氣含樓閣三十六宫明月中
夜静無風花自落寶屏珠帳一夢時靈仙初降趨丹墀
烟衣霞綬赤瑛珮鈞天樂部前参差合奏鏗鏘向金屋
云是仙鄉紫雲曲朱弦遠召舜湘靈鳳管應呼秦弄玉
天漢星流夜既闌露零珠樹彤庭寒芙蓉枕上夢初覺
猶聞庭際聲珊珊上曉五音十二律仙曲記時心歷歷
金線龍頭紅玉笛新聲吹得雲飄逸應是䕫襄樂府魂
翻得雅音聞至尊俾與霓裳羽衣曲逓相奏向梨花園
春洲謠
衣鮫綃兮美人采白蘋兮水濱裊羽翅兮為飾步羅襪
兮生塵綿綿兮遠道萋萋兮芳草遠山眉兮淡掃
短歌行
曉月蒼蒼向煙滅朝陽燄燄明丹闕杜鵑催促躑躅開
鶗鴂已鳴芳草歇芳春苦不為君留古人勸君秉燭遊
願與喬松弄雲月紫泥仙海鸞凰洲
擬古
裳溪出精金百鍊無餘滓鑄得芙蓉劒靈輝若秋水陸
可斷兕犀隂亦驚神鬼照物雙影寒中霄靈氣紫有時
風雨至欲作龍蛇起海酒與陵肉寶燭延竒士歡飲取
傳觀英圖各相視吐氣成虹蜺將平不平事大笑荆軻
輩卒如兒女子
中山魏公子志意邈難儔朝吸沆瀣清遠與冥鴻遊風
高江浪惡雲黃海樹秋青山對獨酌明月在孤舟心常
懸象魏迹若参公侯縱横致君術思一伸良籌
遊子中夜心功名忽嗟暮黑貂空上書甘泉方獻賦白
日驚壯齒青雲有英顧收采苟不時珊瑚亦生蠧
玉樹香不滅柳帶柔堪結惠然貞婦心皎若上天雪羅
幕生春風珠簾鑒秋月滄海燕又歸尺書何斷絶
萱花不須折安足忘君憂青銅莫頻覽邊令驚鬢秋謝
安壯未仕定遠晚封侯功名俱磊落時來豈自由
楚畹種芳蘭發生逢早春萌芽初戢戢枝葉何莘莘幽
叢秋既老芳氣冬彌薰馨香當還風罨藹來襲人百年
莫相妬從之為爾鄰深林莫蓋藏芬然亦自伸
花雨
雨裏飛花片片紅雨微花亂轉冥濛川原何處連天艸
簾幕無人半日風寂寞劉楨新病後淒迷莊舄苦吟中
可堪更是黃昏景燕冷鶯寒恨想同
憶梅花
三年不見遠江梅長到梅花把酒杯似共故人千里别
空思近臘數枝開心隨曉月經鄉渚夢與春雲傍釣臺
金蘂瓊花風雪景凴誰圖畫入蓬萊
和太素春晝
風幡輕細翠悠颺樓閣春寒水滿塘柳絮微烟吟思足
梨花朧月睡魂香江山似畫憐湘浦魚筍嘗新憶華陽
早是春隂已無賴可堪中酒惡情腸
贈朱道士
憶昔長安道與君初相識密雲滿天來不見南山色美
酒斗十千一醉情歡極胷中雲夢澤眼底高陽客狂呼
月華人撫弄雲和瑟揮鞭過渭川館第相留連朝兼杏
花露暮接楊柳烟流輝今六稔交情益相審忽忽披吾
文如截機頭錦余本生天涯散金常破家東方上書志
高欲凌丹霞安能常刺促雀啄秋田粟海路共天遥鸞
凰自相逐
御溝
春半桃花水初下一溝澄綠光如砑夾道官城數里中
静聽潺湲明月夜千門萬戶建章宫金鎖横門溝暗通
三月花飛若零雨水流何處咽香紅
送春
花霏霏柳依依留春不住送春歸何處堪圖畫春盡江
南日暮時黃鸝啼多芳艸遠青梅子重楊花飛人生三
萬六千日與君復有明年期
紅樹
秋來佳樹色堪攀紅葉沿溪復映山半露寺樓深崦裏
密籠漁舍夕陽閒吟看搖落堆金井醉賞扶疎對玉顔
水國却疑春野秀似花幽鳥正關關
秋夜有懷寄副翰宋白舍人
秋風蕭瑟北山椒賴有琴樽遣寂寥書幌静憐斜月鑒
忩燈寒帶落花桃久辭知己來江國少寄音書過海潮
因憶玉堂今夜直建章宫漏正迢迢
風筝
白蘋洲暖春風生畫樓檻迥銀筝鳴鏗鏘節奏急復慢
宫中一部天樂聲三十六宫深䆗窱繡楣藻井光相照
十三絃上千般聲朝靄微吟暮烟嘯夜來親奉月中聞
繁絃促節何紛紜碎如鸞鈴與珂珮巫山隊仗迎湘君
晚來金屋愁微雨風細筝聲不全舉依稀嬪妾怕人知
啾啾切切私相語洪纖斷續何所拘鳳凰對著飛鸞孤
梧桐枝邊泊未穏琅玕節上鳴相呼有時方奏俄中絶
宫商斗頓如刀截杏花露重鴛鴦寒空見如霜滿庭月
有時半日全無風一一暮天樓閣紅惟聞鳥雀啄弦上
暖珠寒玉何玲瓏清音朝朝與暮暮誤聲不管周郎顧
秪嫌雅鄭交奏時寶鐸丁東暗相妬
暇日偶題
年來吟鬢己星星烏石溪邊葉又零簾下孤燈删艸奏
窗前叠嶂讀茶經瘴鄉怕襲山嵐毒野艇嫌衝水霧腥
天末豈忘歸去意白雲掩映數峯青
郡中遣意寄友人
溪雲澹澹浪悠悠十二州中最小州花落喜過流水寺
月明嬾下看潮樓藥欄梅潤秋重换碁局松隂夜不收
吟寄故人如借問釣魚磯在海西頭
題天竺寺
三月楊花樸馬飛聯鑣來欵白雲扉湖邊鐘磬含清籟
樹杪樓臺靄翠微野景留人狂欲住春光啼鳥勸思歸
萋萋芳艸重回首十里松門照落暉
兩宋名賢小集卷十六
