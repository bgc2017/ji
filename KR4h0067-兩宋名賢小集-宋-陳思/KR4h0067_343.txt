兩宋名賢小集卷三百四十三
宋陳思編
元陳世隆補
高峯别集
廖剛字用中南劒州順昌人崇寧五年進士紹興中
歴官御史中丞工部尚書以徽猷閣直學士提舉亳
州明道宫卒有高峰集
代祖父次韻酬羅君寶見寄(公祖名不父名懋)
蕭條門巷陋于顔老去青春僅得閒心畫傳家無計策
手談留客漫機關静思往事千年上俯歎勞生一夢間
多謝光臨無别意為聞流水與高山
題楊子光雙溪閣
倚天華棟俯長洲渺渺雙溪一檻秋匹馬問津迷去路
亂帆分港競歸舟花飄兩洞紅交浪影落三山翠合流
清夜嗚榔何處曲冷光平泛玉簾鈎
和逸道春雪
春雷未發春工淺春雪濛溶翳日華曉戶玉樓迷舊燕
晚村瓊樹點寒鴉籠金尚礙鶯穿柳覆錦猶妨蝶戀花
憑仗東風吹更暖桃源端欲訪仙家
題雙泉堂
疊翠倚崢嶸森然衆木榮兩條寒玉迸一檻暑風清幽
意憑分瀉微瀾更合成誰知闤闠裏扃戶小蓬瀛
題南墩鋪
見說龍巖路猿啼今始聞深林埋宿霧高嶺出層雲天
去頭三尺崖垂足二分只愁雙目眩敢恃一杯醺捫歴
泥增滑瘏痡日向曛長安九軌道誰識此艱勤
和周材雪詩
蜡雪緣何喜春工屬此興宿苗沾潤足盭氣滌除仍亂
舞隨空遠輕黏徹體凝漫天飛滲玉極目皎鋪繒帶雨
聲初急摶風勢轉增危簷飄邃幕疎屋灑寒燈瑟縮鴉
棲怯跳梁犬力勝須臾平坎窞頃刻沒畦塍梅李看山
木瓊瑤數塔層寢眠寧有道賦詠愧非能郭履愁離席
孫窗但枕肱凍從金井水清挹玉壺冰銀闕何勞問雲
臺取次登漁蓑真好畫柳絮足多稱栗冽驚殘歲淒涼
感舊朋戴君聊欲訪郢調忽難應綺席交銀竹清河映
玉繩詩成陵鮑謝酒渴飲淄澠天朗醒孤鶴風高激怒
鵬齊宫初入夢曉鼓數聲鼟
次韻當時長官院中三絶句
柳嫩風吹綠花嬌雨妬香欲憑羲馭緩莫遣負韶光
簷雀矜巢噪桑鳩喚婦鳴客愁饒餖飣牆外賣花聲
畫舸便春漲驕驄惜漲泥歸知何所愜烟柳子陵溪
還憩旅店茅軒
茅軒有何好小駐客心寬始覺安居樂無如行路難
題渚宫
畫橋紅去卷蛾眉臺榭遺蹤草樹迷獨有天然無限意
一池春水浴鳬鷖
萼草春深綠更齊玉鞭何處選芳菲舊時錦繡叢&KR0708;蝶
却傍疎籬野菜飛
衢州試院次韻盛當時官長寵示絶句
洗眼貪看幼婦詞玉人空遣暗相思憑誰為報歸期近
趁得桃花爛漫時
丙申春帖子
土牛分盡彩泥香動地歡聲入夀觴倍覺今年春意好
上元燈火鬭風光
碧波樓下銀塘暖麗日亭前瑶草新和氣滿城催燕樂
風流太守最宜春
暖風漸綠池塘面和氣先薰草木心欲識春來何處好
曲屏新稱畫堂深
金裁寶勝翻珠髻雲染華箋貼繡楣庭戶春歸何所覺
暖風吹雪下瓊枝
題蔡州柳莊浦
雲垂曠野路漫漫策策秋聲作暮寒已分故園天樣遠
不知何處是長安
題白鳥寺西軒
幽窗殘夢午聲鷄犬吠人家草舍微惆悵十年無限事
又聽啼鳥送春歸
天竺寺
野塘風細度香蓮碧澗雲深響玉泉從此西湖不須到
淡烟寒月一家天
題臨漳臺
銀河一𣲖接天來碧玉千峯照眼開我欲乘槎訪仙去
却疑身已在蓬莱
畫棟岧嶤倚翠微玉簫聲斷紫烟飛憑闌萬里秋光老
誰會長吟久未歸
兩宋名賢小集卷三百四十三
