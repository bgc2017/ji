兩宋名賢小集卷六十八
宋陳思編
元陳世隆補
五桃軒集
夏倪字均父蘄州人英公之孫宣和中自府曹左官
祈陽監酒有遠遊堂集
題宗室永年畫犬圖
公子朝回玉宸裏戲弄丹青歌扇底興來貎寫到濃氂
拳尾如摇欲投胔豐顱闊腋偉骨相縱逸未饒盧鵲駛
庭除夜閒春尚寒屈藏短喙眠朝暾其一狺狺口若吠
欲前却立客在門俗言犬馬最難畫衆所共識誰面謾
非如鬼物隠幽𦕈反覆醜好懸毫端紛紛衆史坐嘆息
筆仗突兀不可扳乃知心匠本神授以心運手不作難
我家敗屋依破垣偷兒踏瓦驚夜眠四壁雖如長卿第
舊物猶存子敬氊就君乞取挂墻壁端能警我窺窬客
跋聚蟻圖
紛然蟲臂蟻争環付與高人一解顔不待南柯婚宦畢
始知身寄大槐間
和王子飛題李伯時畫列子御風圖
道師形氣合於無八極超摇得自如知我御風風御我
長袪獵獵自乘虚
次韻題歸去來圖
階亭午景負槐隂空齋初罷戲五禽沔州太守致音問
啓讀乃有歸來吟先生抱道肯乞憐凛凛有面方如田
何能為此五斗粟折腰鄉里小兒前顧視銅章等涕吐
賦歸唾詞如涌泉龍眠居士歎豪逸想像明窗戲拈筆
翕忽英姿來筆下如恐超起將羽化吁嗟能事詎可疇
一見公詩如見畫惜哉道遠莫可致強欲賡酬抽鄙思
韻絶難追神易倦使我空然汗顔面他日從公會借觀
錦囊捧出春筍寒
次韻漢陽蔡守題陽關圖
君不見季子敝盡黑貂裘一生車轍環九州使之負郭
有二頃未必肯相六國侯此郎亦復何為者浪自出入
不肯休東風夾道羅供帳倚馬欲行那得上綠尊翠勺
浩縱横四坐哀歌互酬倡隂雲漠漠天四垂行子多著
短後衣金羈滴瀝鳴翠弭負屩蹶倒從盧兒漁舟微茫
出浦溆遠山無數迎修眉傾曦䭾醉出關去縱有離愁
渠得知長安春色濃如酒乃向斯時别親友可憐兒女
浪苦辛奔走功名逮華首濁醪百榼胸崔嵬暮色慘慘
羇鴻哀羊腸鳥道天尺五爾獨胡為來此哉水有蛟龍
獰口眼陸有兕虎潛岩隈嗟爾遊子不顧返冨貴有時
終自來
兩宋名賢小集卷六十八
