兩宋名賢小集卷一百三十九
宋陳思編
元陳世隆補
梁溪集下
次韻和歸去來集字(以後自沙陽放還作)
予初抵沙陽嘗和陶淵明歸去來辭然竊意歸期未
可以歲月計也近聞例許牽復真得歸矣偶讀玉局
翁歸去來集字因次其韻簡諸弟七首
少負丘壑志誤嬰軒冕榮剛腸難隱忍懶性倦將迎學
佛欣自得謫官知物輕悠悠勢利子千古見交情
壮志已衰落頹然成懦夫編須休虎穴曳尾且龜塗松
菊猶可理田園將欲蕪親朋悅情話濁酒任傾壺
軒冕豈足戀田園誠可歡村村自花柳物物寄遊觀舊
事不可憶吾生良易安南忩審容膝歸去學鯢桓
曠蕩推新澤迀疎念昔非休為賈生賦且治老萊衣報
國撫長劍懷親歌式微憑高望吳越千里白雲飛
寤寐在親所得歸欣載奔綵衣猶在笥素髮已垂門遣
興詩千首忘憂酒一樽歸與理三徑松菊故應存
舊隠北山北結廬猶可尋曾傳種松法當遂採芝心有
酒且觴客無弦何用琴一生幾兩屐慎勿廢登臨
處世若大夢吾生感行休何須縛軒冕且復傲林丘雲
木千巖秀烟波萬里流忘機齊物我魚鳥與君遊
奉酬陳之元教授見贈次韻
謫官因得窮林泉陶寫聊復資詩篇青岑叠叠山滿眼
碧波湛湛溪涵天南連海嶠饒霧雨北望吳越凄風烟
感懷觸目還得句但可娛戲那敢傳譬猶候蟲與時鳥
自鳴自已真偶然豈知飄落廣文耳飾以妙語煩雕鐫
與公平生未相識一見傾心誰與易沙陽百里阻遊從
注目寒空暮雲碧朅來邂逅慰所思况得新詩飛霹靂
我今歸去隠梁溪遠跡江湖養愚直看公白日上青霄
九萬扶搖不勞力
題黃亭驛
雲山一帶碧崔嵬迎我南遷又北迴歲籥才周兩經歴
此行端爲武夷來
武夷行
宣和改元之夏予備員左史寓直東省晝寢夢遊武
夷山未幾謫官閩中取道山下果符所夢因作賦一
篇古律詩近五十首今冬蒙恩北歸復尋舊遊泛遊
仙谿登換骨巖致祀十三真君會食觀妙堂因盡錄
前所作遺觀妙法師且别賦一篇以述再遊之意目
之曰武夷行
憶昨退朝門下省槐隂扶疎清晝永瑣窗一枕夢仙山
覺來毛骨猶清冷謫官道出武夷山風景翛然似夢間
碧溪九曲山萬疉况值密雲糚烟鬟寬恩今日容歸去
笑指洞天尋舊路霜晴日暖白雲深遥望幔亭天一柱
羽人導我遊仙溪翠壁蒼崖晚更竒浩歌快飲縱迴櫂
星月耿耿風凄凄曉來换骨巖中看玉潤金堅餘片片
三姝駢立映彤霞二水交流縈素練征鞍欲去更從容
仙境靈蹤豈易逢他日追思不可到夢魂還過七閩中
自分水嶺過江南
行盡關山萬屈盤江南形勢陡然寬山平水遠望不盡
木落草枯霜始寒醉裏謳吟聊自適夢中往復本非難
誰言春信年年早笑指江梅試折看
望龜峰
饒陽景物猶武夷巖石崛起多瓌竒此峰厥状更詭異
舉首曳尾如靈龜穹窿曝甲正霜曉蹣蹶引氣當晴暉
故知造化巧凝結欲問所以良難推我疑龍伯釣溟渤
六鼇連引背負歸中途遺一尚贔屭直欲赴海冠峩嵬
又疑清江使河伯波濤相失留於斯化為巨石峙千古
雖欲鑚灼無由施茫茫神怪不可詰但使風景增清輝
我來閩嶺厭山水見此還復伸雙眉頗嗟行役不果到
側身西望生長思
江行七首(池陽至銅陵)
理櫂適江干初欣眼界寬日蒸江氣白風約櫓聲寒蒋
詡謀新徑鍾儀只舊冠浮雲休蔽日直北是長安
春江徹底清沙尾見潮生朝氣嘘成霧南風戰作晴岸
移看樹遠船穩信波平覧盡江山勝還悲萬古情
渺渺春江穩融融午睡腴夢回雙艫急望極片帆孤皺
水風還逆維舟日欲晡雲間有行雁冉冉下平蕪
春光搖畫鷁江影浸長天浪勢隨潮急渦痕逐艫圓避
風依島嶼防寇問人烟深念還愁絶高歌且醉眠
朝來問風俗五兩向南飛旅泊愁春恨舟行與願違缻
梅空的的岸柳已依依寂寞江南路那知自此歸
春江望不極慘淡起層隂烟雨濛濛濕雲濤渺渺深懷
家千里意報國一生心嘆息知音少空為梁父吟
杳杳楚天闊悠悠江浦清便風帆腹滿順水艪腰輕烟
淡山逾碧雲高雨易晴無心問漁父濁酒慰平生
銅陵阻風
春色到江渚梅花正斷魂風波留遠櫂烟雨濕寒村雁
過傳遺響潮來沒舊痕凄凉一尊酒愁絶與誰論
題護法寺瑛老默堂
維摩丈室何年設滿目江山自風月道中試露默中機
千偈瀾翻本無說
自銅陵行四十里風復作泊江北岸地名散潭屬
淮南
鏡中漸覺鬢絲多半世勞生可奈何極望不來青足鳥
滿江更起白頭波揚帆賈客風前笛撒網漁人月下歌
自斷此生甘寂寞毗耶歸作老維摩
夜坐二首
春夜沉沉燈影明卷書兀坐忽三更不知船外風多少
但聽滿江風浪聲
波濤漠漠雨紛紛夜泊江南烟水村慨念平生都不寢
可憐心事向誰論
次韻和淵明形影神三首
形贈影
大塊己載我何如未生時氣變芒芴間七竅誰鑿之百
骸與九藏假合以成茲與子非故交從我如相期屈伸
及動止契合初不思常恐隨物化念此情凄洏我生夢
幻中變滅不復疑安得永相保聽我悲來詞
影答
紆餘非我妍濩落非我拙與子兩相依生來無間絶俯
仰隨願指豈是事容悦因光長周旋處隂暫睽别况復
同物化子壞我亦滅冥冥長夜臺念之五情熱願子衛
生經無使精腦竭千載永相從彭殤孰優劣
神釋
人生若大夢積微以成著少壮得老死一念即非故二
子異金石松蘿暫依附胡爲羡久生切切兒女語有形
會當滅是影無實處惟我謝客塵妙湛乃常住不入造
化機豈堕隂陽數迴光試返照凡聖悉皆具不减亦不
增誰毁復誰譽超然外死生卓爾無来去周行萬物表
獨立初不懼二子非吾徒安用多憂慮
雙鳬
雲濤萬頃連天雨波上雙鳬自容與風高江闊烟水寒
日暮相將何處去
次韻茂載海陵寓居有感三首
羣盗休憑險天弧正指狼沙蟲徒跋扈貔虎極精強寓
目江山異傷心花草香浙河那得此回首一徬徨
江城漂泊久幽徑綠寒莎歎息青春暮悲傷白髮多蒼
生端若此狂寇竟如何更起乘槎興滄洲萬里波
不謂繁華地還飛戰鬭塵澆愁空泥酒極目更傷春懷
古繙書帙論情托友人誰深醫國術吾欲問甘辛
贈虞公明察院
寓居海陵初欲問道每見輒為碁戰所困此殆曹參
陽城醉客以醇酎意臨行作此詩庶幾發藥
嶤岧古城隅下為鳳凰池鳳去不復返池水空漣漪傍
有幽人廬松竹森四圍結搆極爽塏借問居者誰先生
聞道久昨自海上歸食棗大如瓜定曾見安期不知修
何術能奪造化機金鼎燦含葩玉池灔生肥顛倒出龍
虎騰降分坎離行年五十餘氣貌如嬰兒餘暇分圖史
不廢酒與詩高堂會賓友落筆風雨馳戲事聊復爾一
笑初何為懸知廣成子千歲形不衰顧我抱迂拙與世
真相違徒欲睎驥騄曾未窺籓籬寓居邇函丈數造董
公帷願聞衆妙門成此一段竒胡為久閉拒客至輒圍
碁歸隠志已定後會知何時銘心逝相學發藥幸教之
他年倘有得同駕雲中螭
自海陵泛江歸梁谿作
清江湛湛波不興澄江際天如鏡平火雲突兀聳峰岫
倒影萬丈搖空明扁舟歸逐落潮急䀨耳但聞雙艪聲
乃知長江無六月水氣自與風兼清去年狂寇起歙睦
江浙慘淡妖氛凝百年涵養極繁盛一日蕩析屯臊腥
衣冠北渡旅淮甸扶老攜幼分縱横王師出討盛貔虎
兇渠授首封鯢鯨迨兹浙右稍安定鼓柂復作東南征
家山在望已可喜僮僕候我應歡迎平疇戢戢稻秧綠
峻嶺靄靄松竹青田園有趣良足樂軒冕無味非所榮
蒼生倘有安堵望笑傲可自終餘齡只今餘孽尚充斥
弩力廟算宜哀矜裹包兵革不復用坐使四海還康寕
次韻上元宰胡俊明蒋山勤老唱和古風
竺教流傳入中土以相求之無自可達磨西來直指心
擬議之間已蹉過皮髓誰分深淺機祖禰翻貽子孫禍
鍾山禪老真可人高唱宗風震江左學流雲集欲何為
佛祖要須自心作宰官倥偬牒訟間偷暇相從還作麽
也知襟抱素相親更把篇章迭酬和詞嚴義密讀難曉
字順文從識皆妥應憐孤陋方杜門亦欲追隨良未果
故將佳句寄幽人此意勤渠滋愧荷談空摩詰無一言
聽法文殊非兩箇若將情解議真如明眼人前應看破
世間萬法互低昂正若旋輪與推磨隨時俯仰乃善謀
就中拙者無過我九折羊腸欲著鞭萬里滄溟思縱柁
只今行年四十餘已覺衰頽多坐卧平生作具何所施
盡已付之一弄火迴光返照默自參妙湛本然無點涴
公方齒壮志氣豪正可立功同魏顆胡為亦復味禪那
坐視軒裳如縶鏁蓮社莊嚴清净池丈室含容高廣座
他時共結香火緣心期耿耿當非頗為余稽首問勤師
如師材德誠磊砢釣龍羅鳳大江濱法器誰為語無堕
庭前倘有立雪人我欲因風致三賀
得吳元中書言近不作詩以所著豳七月詩義見
示因成一篇贈之
儒生樂事信同風端把前言當鼔鐘公正說詩箋七月
我方學易緯羣龍艱難盛業原衣食憂患餘生問吉凶
去聖寥寥千載後何時揮麈得從容
題伯時明皇蜀道圖
君不見開元天寶同一主治亂相翻如手舉掔盈欲惡
雖一人變易安危原近輔姚宋已死九齡黜誰使楊釗
繼林甫宫中太真專寵私塞外番酋成跋扈禍胎養就
不自知漫向清華遺匕筯漁陽突起破潼關百二山河
震金鼓翠華杳杳幸西南赤縣紛紛集寇虜傷心坡下
失紅顔堕淚鈴中聞夜雨山青江碧蜀道難棧閣連空
㒟相拄旌旂慘淡雲物愁林木隂森猨鳥侶戎装宫女
亦善騎皓齒明眸猶笑語老髯奚官驅蹇驢負槖齎糧
豈供御九重徼衞復誰勤萬里艱危真自取至尊狼狽
尚如此歎息蒼生困豺虎千秋萬歲不勝悲玉輦金輿
盡黃土空令畫手思入神一寫丹青戒今古
題邵平種瓜圖
君不見伯成子高讓侯爵在野終年自耕穫下風趨問
禮徒勤俋俋田間事無落又不見於陵仲子推相位爲
人灌園刈葵藿抱甕區區同漢隂不糝藜羹有餘樂古
來賢達有如此志趣未可常情度力辭富貴居賤貧凛
若霜風隕輕蘀召平本是侯東陵秦破國除丘一壑當
時漢祖疑鄼侯置衛增封意非薄衆賓皆賀平獨弔一
言轉禍推先覺以兹智略佐風雲復取故封何所怍歸
來種瓜青門外灌溉鋤耘甘寂寞長安之東壤尤美翠
蔓離離照城郭秋陽正曝爪正肥解衣摘實如俛鶴兒
童玉立形骨清挈笠攜筐助操作遂令世美東陵瓜身
後高名動寥廓屠販曾聞封絳灌奴僕後來興衛霍高
鳥已盡良弓蔵更有韓彭辱囚縛何如終老守瓜畦自
飽飽他真不惡龍眠也是可憐人畫此端令事如昨世
間如畫畫如夢聊為作歌資一噱
唐植甫左司許出示所藏紅絲硯輒成短歌奉呈
并簡顧子美
羲和整御升暘谷赤雲夹日如飛鶩晶光下射東方山
石卵含丹孕巖腹誰令巧匠鑿山骨截此頳堅一肪玉
琢為巨硯形製竒中有彤雲爛盈目端溪美璞色馬肝
黟歙珍胚紋霧縠豈有至寶出嵎夷散綺浮花彩尤縟
鳳咮空聞名字佳龍尾苦笑規模俗漫誇眉子鬭嬋娟
休認明眸類鸜鵒顧盼幸蒙君子知拂拭自遠塵埃辱
火輪炫熀赤烏流墨海奫淪玄兔浴千金象管雕鏤精
百煉松煤龍麝馥怒猊渴驥縱奔拏春蚓秋蛇相綰束
楮生便覺肌理妍毛穎何嘗免冠秃公家三世擅直聲
此硯提攜資簡牘力侔天地掌中迴膽落奸䛕筆端戮
固宜祕玩不輕示神物護持無輒黷忩明几净齋閣深
日暖風清靄松竹試將墨妙寫新詩落筆烟雲嘆神速
矧公早年曾餌丹龜鶴精神鬢毛綠久卧商山茹紫芝
行度天門騎白鹿猗蘭玉樹富階庭黃卷青緗䞉編軸
願言十襲遺雲仍大筆高文永相續
次韻子美提舉許雪中見過之作
殘臘苦寒情味惡萬里風雲欣雪作夜積端愁坤軸傾
曉望却驚天界廓玉龍鱗甲卧羣山冰海波瀾凝巨壑
謝家兒女自多才笑詠飛花度羅幕金爐未覺獸炭温
錦帳猶訝貂裘薄書生飢甚况復寒坐聽朱弦折臨嶽
松孤竹老念山林甲冷戈寒憫沙漠豈思龍尾賀千官
且叠琴心舞雙鶴瑶林玉樹粲迴環勿謂軒庭全冷落
擁門但作袁安卧命駕誰思子猷樂溪山如畫真自知
金玉滿堂端不博煩公攜具款我門注目遥空登晚閣
凍吟猶作號寒聲此病欲醫那有藥公家故自富香醪
我亦安能辭巨杓醉看萬事雪銷凝妙觀圓成不須學
寄毛達可内翰并錄送魏公别錄
迂愚聊復隠清時幽事相關只自知滿地落花看鶴舞
一軒春雨對僧碁閒中日月真銷得物外烟霞漸可期
坐致時康頼公等不須深遯採商芝
同似表叔易置酒平山堂
暫停征櫂此從容嘆息前賢結構雄心眼乍隨天宇闊
笑談不覺酒尊空江光隱見軒楹裏山色虚無烟雨中
種柳仙翁何處去年年疎翠自春風
兩宋名賢小集卷一百三十九
