兩宋名賢小集卷二百二十五
宋陳思編
元陳世隆補
滄浪詩集
嚴羽字丹丘一字儀卿邵武人粹温中有竒氣嘗問
學於包克堂自風騷而下講究精到石屏戴復古深
所推敬自號滄浪逋客有滄浪集二卷行于世
行子吟
行子在江梅飄飄靡常蹤有如芒碭野朔風捲飛蓬朔
風無休期飛蓬日千里散落天地間寧有復歸理塞雁
西北來一呌三徘徊何時别沙漠昨夜宿陽臺同羣一
相失羽翮常低摧人物有殊性奈何罹此哀
憶昔客遊初結交重豪邁高冠湛盧劒志若輕四海白
首悔前圖蹉跎天一隅寒冬劍門道失路空踟蹰深林
聚豹虎絶壁號鼪鼯雪深車軸折征馬驚啼呼何當返
故處飱黍居田廬淚下不能禁腸轉如轆轤
我友遠言邁
朔風卷秋樹白日寒無光是時鴻鴈來四野何蒼茫我
友遠言邁使我結中腸如何攜手歡一旦成異鄉行旅
有期程遊子多悲傷置酒欲高歌淚來沾我裳四座惨
相顧征馬亦徬徨未知會面日且復盡兹觴
悠悠我行邁
悠悠我行邁邈在天一方道路無終極時節異炎涼路
逢故里親揮泣問我鄉妻子别離久不知今存亡中原
多白骨城邑聚豹狼遠去無僮僕思還絶餱糧寄語家
中人遠行良可傷
朝日臨高臺
朝日臨高臺睠彼芳樹間上有共棲鳥和鳴何關關爾
乃慕儔侣我何獨不然良友在萬里邈然河與山聚會
豈不思歲月倏已殚未必無他人要非心所歡
仙遊
憶讀玲瓏篇來往虚皇閣空見白芙蓉秋風幾凋落昨
逢紫陽君共有丹臺約下視塵埃中冠纓縛猨玃世事
行若此悠悠復何託
朝别簡寂觀夜行石鏡溪溪光照厓綠月色正相宜石
上三道士頎然好丰姿或弄金光草或把珊瑚枝憑風
招素手賜我一玉巵歎我事遠遊蕭颯朱顔哀長林孤
月落羽蓋何葳蕤垂垂果之去棄我忽若遺明發闃無
覩但有青鼯啼
瀑布似明月上有石梁横矯首望東海正見蟾蜍生揚
輝天漢間下照蓬丘城桂實幾凋落姮娥空聞名咄哉
玉斧子不如白兔精靈藥不服食執柯獨何成迢迢彩
雲外誰吹白玉笙竦身一長聽予若出寰瀛
登豫章城
憂來不自得登城望高天寒雲四面起朔風下長川脫
劍且却坐君知心惘然奈何平生志鬱抑江朔間凛凛
秋風來茫茫落日晚長憂生白髮沈想忘朝飯向來經
濟士本是碌碌人蕭曹刀筆吏樊灌屠販臣徒步取勲
業漢道為光新我今何為者飄飄去鄉國狂歌豫章城
醉卧風江碧但取英䧺笑終慙倜儻生名當以德載事
恥因人成獨酌還獨酌哀歌還寂寞安得凌風翰為君
彿寥邈
遊臨江慧力寺
舟中望古刹川上移琴樽隱隱林閣見迢迢鐘梵聞列
岫不離席驚濤常在門風忛與沙鳥汎汎隨朝昏天高
一幡挂室靜衆香焚煙起多近郭鴉歸無遠村松際尚
微雪經年來暮猨賞惟靜者契法對高僧論安得息塵
駕永懷瞻獨園明朝别此去惆悵滿松雲
山居即事
稍欣入林深已覺煩慮屏霜果垂秋原歸禽度嵐領紛
紛葉易積漠漠雲欲盛澗底寂無人松蘿窅然暝惟聞
山鳥啼月上柴門靜終歲寡持醪延歡聊煮茗羣書北
窗下帙亂誰能整
廬陵客館雨霽登樓言懷寄友
終日坐汾淟邈然無少欣登樓一周覽始見萬山羣微
雨洗殘暑青天捲浮雲襟懷兩廓落朗若見夫君見君
君何在顧影還獨笑吏非金門遊隱異滄江調江明秋
月白山空夜猿嘯徒事百卷文未返一竿釣留滯豈勝
愁非君誰與謀水寒終赴海雁遠暫賓秋舉世不可語
猶當傲巢由贈君三尺劍永駕五湖舟
還山吟
日暮望南山悵然歸思發如何山中客屢看城頭月城
頭月照女蘿秋石磴潺湲瀉碧流岩猿久别應惆悵澗
鳥相呼亦共愁城南故人與我好令我忘却歸山道昨
夜西窗夢到家忽驚千嶂芝花老朝來舟子促辭君回
首空江語尚聞别後莫嗟難見面相思只望嶺頭雲
思歸引
海上之草綠芉芉洞門一閉今幾年仙驥去時留紫鞭
掛壁見之心惘然欲歸即歸亦由我不待功成何不可
堯舜未能屈巢由自餘王侯何足遊武陵春水綠蕭蕭
就中亦有桑麻郊近聞秦人笑相語待我東溪種碧桃
夢遊廬山謠示同志
昨夜月落西窗隂倦推素枕凭石琴身居紅塵不自覺
夢入廬山深復深廬山深處在何許五老仙人邀我語
眉如秀雪顔桃花酌酒相酣坐箕踞明河九派倒西來
石壁巉崖古道開五公握手向我笑不見劫火揚塵灰
獨騎一鹿窮蒙廽窅然醉踏青錦苔松風號嘈何清哀
湍飛瀑捲萬壑雷忽然驚起迷所向四坐已失黃崔嵬
披衣徬皇還太息我與世途何所屑亂世茫茫飛蠛蠓
囊中别有金膏訣須君之行當何時共向丹壑卧松雪
别客
客鬢風霜晚離亭鼓角聞念君當此去把袂不能分衡
霍連秋氣瀟湘合暮雲愁心將落葉向晚共紛紛
訪益上人蘭若
獨尋青蓮宇行過白沙灘一逕入林雪數峰生暮寒山
僧喜客至林閣借人看吟罷拂衣去鐘聲雲外殘
出塞行
將軍救朔邊都護上祁連六郡飛傳檄三河聚控弦連
營當太白吹角動遥天何日匈奴滅中原得宴然
關山月
今夜關山月偏能照馬鞍盧龍征戌客圓缺幾廽看遙
想金閨裏應悲玉露寒黃沙三萬里何日是長安
江樓夜月懷故山友人
昨夜江棲月思君好斷腸猿聲相應發山色更青蒼楚
塞來書遠閩關隔夢長今朝看愁髮為爾半成霜
有懷閬風山人
把酒忽惆悵君今吳楚間孤雲隨馬首風雨隔河關心
事竟安在此行殊未還空將百年意泣向寶刀環
懷南昌舊遊
昨在南昌府清遊不可窮杯行江色裏棹進月明中樓
笛吹晴雪菱歌漾晚風坐來懷舊迹萬里一飄篷
江行
暝色蒹葭外蒼茫旅眺情殘雲和鴈斷新月帶潮生天
到水中盡舟隨樹杪行離家今幾宿厭聽棹歌聲
塞下
鞍馬連年出關河萬里賖將軍思報國壯士恥還家大
漠春無草天山雪作花誰憐李都尉白首没黃沙
三衢邂逅周月船臨别賦此
戎馬相逢日那知復此間客愁詩莫遣世亊酒相關江
上孤舟在天隅兩鬢班更將憂國淚滿䄂送君還
孺子臺吟
去年醉與東湖别欲上衡湘泥秋月君家留我却邅廻
悵望還成阻修闊西山縹緲翠屏開復憶滕王倒玉杯
經過始識洪厓井調笑重登孺子臺臺前呼酒折荷花
水淨煙明散落霞舉杯失嘆君何在望斷行雲空咄嗟
故人别後還愁緒北都不是予留處興來目送海邊鴻
歸心挂在閩溪樹
送戴式之歸天台歌
吾聞天台華頂連石橋石橋巉絶横煙霄下有滄溟萬
折之洪濤上有赤城千丈之霞標峰懸磴斷杳莫測中
有石屏古僊客吟窺混沌愁天公醉飲扶桑泣龍伯適
來何事遊人間飄飄八極尋名山三花樹下一相見笑
我蕭颯風沙顔手持玉杯酌我酒付我新詩五百首共結
天邊汙漫遊重論方外雲霞友海内詩名今數誰羣賢
翕沓爭相推胸襟浩蕩氣蕭爽豁如洞庭笠澤月寒空
萬里雲開時人生聚散何超忽愁折瑶華贈君别君騎
白鹿歸仙山我亦扁舟向吳越明日憑高一望君江花
滿眼愁氛氲天長地闊不可見空有相思寄海雲
送吳會卿再往淮南
故人身披紫綺裘腰珮寶玦騎胡騮英風俠氣横四海
辭我遠向淮南遊淮南桂樹應猶在八公舉手遥相待
明月高懸五兩頭隨君千里過淮流十年鞍馬邊城道
又是邊城見春草春草萋萋路入秦長安北望空愁人
荆楚竒材多劔客感慨相逢思報國男兒事業早致身
青鬢須防霜雪迫我向人間久拂衣白雪相伴掩岩扉
調琴鼓罷清商曲愁見孤鴻天際飛
臨川逢鄭遐之雲夢
天涯十載無窮恨老淚燈前語罷垂明發又為千里别
相思應盡一生期洞庭浪波帆開晚雲夢蒹葭鳥去遲
世亂音書到何日關河一望不勝悲
將至潯陽途中寄諸昆弟
渺渺孤帆去幾程悠悠天際望湓城一身避亂辭鄉國
千里相思隔弟兄猿呌區廬寒暮色鴈過彭蠡帶秋聲
江湖此去多飄泊腸斷風塵遠别情
客中别吳季高
悠悠遠别半生悲白日相逢又話離海内風塵愁來已
天邊消息到何時洞庭旅雁春歸盡瓜步寒潮夜落遲
惆悵孤舟從此去江湖未敢定前期
寄郭招甫時在潯陽
夢向三江買釣船挂帆西去白雲邊窗開晚色香爐見
門落寒聲瀑布懸百年酒興陶彭澤四海詩名孟浩然
何日眞尋塵外迹焚香酌茗話先賢
送崔九過丹陽郡上荆門省親
江國歸心一鴈牽河橋分手數杯傳千崖萬壑秋聲裏
匹馬孤帆落照邊牛渚寒波翻極浦荆門晚樹合遥天
他時莫枉瑶華問南北相思各渺然
楚江晚思
旅思遥遥倦向南誰家煙火起晴嵐孤城歸鳥連寒角
極浦斜陽帶遠帆楓葉自能悲楚客竹枝何用怨江潭
今朝欲寫風波恨千里書成手自緘
西陵望
西陵終日望不見有歸橈欲去頻回首寒江起暮潮
送友人
黯黯離筵夕照收江城羌笛起邊愁念君此去三千里
何處關山是楚舟
羽林郎
貂帽孤裘塞北装黃鬢年少羽林郎彎弓不怕天山雪
生縛名王入建章
聞笛
江上誰家吹笛聲月明霜白不堪聽孤舟萬里瀟湘客
一夜歸心滿洞庭
吳中送歸豫章客
川程極目渺空波送爾歸舟奈别何南國音書須早寄
江湖春雁已無多
避亂途中
回首兵戈地遺黎見幾人他鄉空白髮故國又青春多
難堪長客偷生媿此身本無匡濟略歎息漫傷神
樟樹鎮醉後題
吾憐樟樹好取醉欲無還酒壓鵝兒身辭歌雉子斑朱
樓當碧水紅日下青山興罷揚鞭去蒼蒼煙霧間
天馬山
我來陟高頂俯瞰臨長川隂崖隠落日疊嶂鳴飛泉獨
立一世外所思千古前回首鳥没處茫茫生白煙
紫芝岩
羽客逍遥地桃源世未尋我來窺異跡高步越飛岑石
帶藤蘿古泉鳴澗壑深紫芝未可采空寄白雲心
紫霞樓
西樓孤絶倚天青我愛明河對戶横露滿碧梧風屢起
煙消綠嶠月初生仙人共酌丹霞酒逸侶同吹白玉笙
不向此時窮笑傲更從何處豁高情
送上官偉長
歲晚長愁緒嗟君更遠行兵戈今日淚江海故人情此
别幾時見寒猿一夜鳴致君相許在回首壯心驚
豫章城
愛此城高處回鞭醉每醒江花兩岸白煙樹一行青雲
學山舒態天隨水賦形已多徐孺子獨向此沉冥
閨怨
欲作遼陽夢愁多自不成錯嫌烏臼鳥半夜隔牎鳴
送趙立道赴闕仍試春官即事感興因成五十韻
嗣聖中天日遺氓憶漢時一王新盛禮萬國賀重熙官
爵霑寰宇光明冠本支窮冬辭老母吉日赴京師祖廣
明斜照寒江結暮澌停杯愁把袂立馬語臨岐草動春
前色梅緐雪後枝湖山饒逸興士友重遊嬉菱唱工迎
客荷舟穏放維土風珍縞帶吳饌熟蓴絲㙮寺明全碧
樓臺漾淼瀰雲連勾踐國江動伍胥祠閶闔春朝早觚
棱霽景遲柳迎仙伏輭花簇御樓歌苜蓿來宛馬櫻桃
薦寢帷周家千載歴漢服萬年巵駐蹕山川遠櫜弓歲
月移天俄憂杞國日冄仰咸池弓創羣臣淚園陵故國
悲乾坤開帝統雨露豁宸私蜂蠆何為爾豺狼欲問誰
箭流元帥幕城立叛營旗國體存矜恤皇猷務遠綏且
從鷹一飽自待虎雙疲復說京西亂愁連蜀道危倉皇
分隊伍指點護藩籬狙詐終榮馭遊魂不足羈幾年腥
戰血今日痛瘡痍宗社神靈在邦家德澤遺會聞淝
水捷可復雁門踦草詔詞頭切蒲輪禮意車賢良多選
拔社稷在扶持舉動新羣目經綸停一䕫長沙何遽往
艱卜竟堪疑莫以朝廷重翻令盗賊窺稍懲鷹隼擊庶
使鳳凰儀薪膽方無倦輿圖正入披王孫思報國天府
待忠詞世道多為忌波流幸勿隨從容陳古昔感慨論
邊陲仕進雖云始平生乃在兹青氊今可復綵服更相
宜漂泊微軀老蹉跎困翮垂散材元自逸正論竟焉禆
誤賞騷人作深慙國士知呌閽時已晚鳴劍志空馳鬱
鬱驅浪俗悠悠歎亂離羊裘終隱去魚釣復何之出處
從今隔飛騰不可追濟時須俊傑願都中興期
酬友人
湘江南去少人行瘴雨蠻煙白草生誰念梁園舊詞客
桄榔樹下獨聞鸎
兩宋名賢小集卷二百二十五
