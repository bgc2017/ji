兩宋名賢小集卷三百七十一
宋陳思編
元陳世隆補
圖詩
鄭思肖字憶翁號所南福州連江人太學上舍應博
學宏詞科元兵南下叩閽上太后幼主疏辭切直忤
當路不報遂客吳下寄食城南報國寺以終有錦錢
集一百二十四圖詩集咸淳集中興集
黃帝洞庭張樂圖
天水相涵萬象清咸池真樂妙無垠大音豈在九霄外
有意聽時却不聞
堯民擊壤圖
百姓相忘堯帝春耕田鑿井淡無情只今正是何年月
日日月從東向生
巢父洗耳圖
萬事喧喧雜響中細參巢父意無窮須還半掬溪邊水
方始教君耳不聾
許由棄瓢圖
天下搖頭不肯為恰如瓢挂老松枝許由不在箕山在
千古高風屬阿誰
吕望垂釣圖
八十老翁心尚孩渭濱癡坐弄徘徊當初若是逃名者
誰要文王上釣來
夷齊西山圖
扣馬癡心諫不休既拚一死百無憂因何留得首陽在
只說商家不說周
老子度關圖
紫氣東來壓萬山老耼吐舌笑開顔青牛車外天風闊
搖動當年函谷關
紀昌貫蝨悟射圖
從來絶藝欲超倫何止彎弓用意深覷破微塵微極處
忽開大地見紅心
鍾子期聽琴圖
一契高山流水心形神空靜兩忘情似非父母所生耳
聽見伯牙聲外聲
伯牙絶絃圖
終不求人更賞音只當仰面看山林一雙閒手無聊頼
滿地斜陽是此心
榮啓期三樂圖
生死悠悠付老天啓期三樂亦超然此身不得為男子
空活人間九十年
伯樂相馬圖
冀北羣中不可留如龍走地絶無儔何勞伯樂一相顧
抹過西風數百州
莊子夢蝴蝶圖
素來夢覺兩俱空開眼還如闔眼同蝶是莊周周是蝶
百花無口罵春風
輪扁諫讀書圖
輪扁釋椎開口諫國君據坐展書開古人糟粕終枯淡
誰醉天然滋味來
卞和泣玉圖
大璞中函天地精卞和抱出愈分明一番刖足一番哭
哭殺世人無眼睛
甯戚飯牛圖
斯人豈是飯牛者浩歎空懷扣角悲說到漫漫長夜處
南山白石也攢眉
孺子濯纓圖
秋影澄澄湛碧波濯纓人遠意如何臨風歌罷飄然去
賣弄滄浪清處多
葉公畫龍圖
神物難傳變化時葉公眼外泄天機一從親見真頭角
滿手風雲雷電飛
孟嘗君度關圖
狐白裘邊事若難孟嘗門下亦何顔若無意智翻身去
半夜焉能度此關
屈原九歌圖
楚人念念愛清湘苦憶九歌頻斷腸只道此中皆楚國
還於何處拜東皇
屈原餐菊圖
誰念三閭久陸沉飽霜猶是傲秋深年年吞吐說不得
一見黃花一苦心
范蠡扁舟圖
烏喙無情奈若何功成只合理漁蓑躍身吳越興亡外
一舸江湖風月多
毛遂脱穎圖
十九人中不數君當機勇辯獨超羣若非末後脱穎出
爭得英風撥楚雲
魯欹器圖
此心安分即逍遥無欲何愁外境搖纔有秋毫失中正
一杯水亦不能消
列子竊鈇圖
宇宙茫茫盡坦途莫將得失自相辜胷中若有一些子
天地山河俱竊鈇
秋胡子圖
郎歸猶未到家中艷語勾春妾面紅叵耐相逢不相識
梅花那肯戀東風
西施捧心圖
蕩盡吳王醉後春化為顰笑艷精神當胷一點痛得别
直是妖嬈惱殺人
驪山老姥磨鐵杵欲作繡針圖
欲化龜蛇生聖胎驪山微意孰能猜純鋼一塊都磨盡
不信纖毫眼不開
秦女吹簫圖
弄玉飄飄仙女姿鳳凰低舞久相期簫中應有别一曲
飛出青天影外吹
湘靈鼓瑟圖
霧質煙姿雪月心凌波無跡似多情試聽誰在湘江上
髣髴秋風曲數聲
毛女圖
六國傾城輦入秦深花密柳鏁青春神仙自有長生路
豈是阿房宫裏人
徐福採藥圖
仙藥長生不易求仙山可在海東頭祖龍滅盡諸侯後
徐福却來贏一籌
青門種瓜圖
百二山河勢莫當咸陽誰付與高皇盡嫌嬴政鮑魚臭
爭慕邵平瓜圃香
漢高祖將韓信圖
先入關中得計多彭城永是漢山河不操擒縱英雄手
韓信何由肯倒戈
張子房遇黃石公圖
三度橋邊伺老仙始將兵法盡相傳不知躡足此一計
還出書中第幾篇
四皓圖
曄曄紫芝巖石隈避秦有地似蓬萊可憐白髮坐不定
又被漢朝呼出來
周亞夫細柳營圖
細柳營中作略殊寧容直入驟先驅不因一見入門訣
文帝何曾識亞夫
李廣射石虎圖
怪石蹲身艸莽中錯疑猛虎噴腥風何消重費將軍力
只在當頭一箭功
董仲舒不窺園圖
西漢諸儒君最醇無人見面意應深三年盡力窺經史
一旦看花了古今
蘇武牧羊假寐圖
十九年間墮渺茫饑來齧雪齒生香一心只夢飛歸國
雙眼何曾看見羊
蘇李泣别圖
同為武帝一時人忠逆分違感慨深早信子卿歸漢去
淚痕滴滴滴黃金
司馬相如題柱圖
初上昇仙何慷慨重來衣錦頗從容男兒意氣當如此
透過禹門方是龍
張騫乘槎圖
牛女宫中事若何親身曾得上天河逢人莫說支機石
漏泄蒼蒼意已多
翟公交情圖
翟公冷語久逾新漢世交情古亦今不被死生貧賤轉
此時方始見人心
朱買臣賣柴圖
年當五十始榮華覆水難收重嘆嗟豈信後來春色别
滿柴擔上盡開花
二疏東門祖帳圖
昔日賢哉二大夫東門祖帳耀通衢太平時節獨先去
闔國人知此意無
嚴君平垂簾賣卜圖
多是垂簾自養神僅能了日即安貧不離忠孝談元妙
豈是尋常賣卜人
王初平牧羊圖
兄弟參商四十春金華山裏問斜曛相逢不是牧羊客
白石顢頇冷笑君
西王母蟠桃宴圖
玄圃筵開物外春萬仙歡笑動精神蟠桃種子今猶在
誰是三千年後人
嚴子陵垂釣圖
新莽紛紛未有涯桐江山水頗為嘉無心偶向一絲上
釣得清風滿漢家
袁安卧雪圖
飛玉堆寒二丈過杜門僵卧養天和不愁屋外六花大
但覺胷中清氣多
高鳳讀書漂麥圖
癖愛詩書苦未休肯將俗事挂心頭等閒痛快語言外
那見雨來知麥流
張天師飛昇圖
玉局曾經拜老君子孫今尚寶元文要知龍虎山前意
但看空中數片雲
王粲覆棋圖
鴉鷺爭飛局局殊便生國手亦難圖未曾落子有一著
王粲還能覆得無
先主三顧艸廬圖
抱膝高吟梁甫時卧龍致雨未為遲若無三顧艸廬意
剖出心肝賣與誰
孔明出師表圖
一身英氣射光芒北定中原事轉長落得兩篇出師表
至今只是漢文章
孔明成都八陣圖
孔明抱義恥偏安不道中興事業難頼有石頭知落處
任從人換入門看
王祥剖冰圖
母病杯羹意未諧解衣竟欲卧冰開有心直透清波下
安得無魚躍出來
王衍舉阿堵物圖
口不言錢早不同何須相試苦相攻今朝叱去阿堵物
一室玲瓏分外空
竹林七賢圖
清談何補晉江山誰與中原了歲寒惟有白雲三四片
飛來自問古琅玕
王子猷看竹圖
秋沁徽之骨亦清翠光如水漾空明只圖一見此君面
誰更問人閒姓名
王子猷訪戴圖
雪夜懷人泛剡谿造門而返是還非不曾相見猶相見
滿載清風獨自歸
阮籍醉眠酒家圖
少婦當壚應怪人陶陶一覺了殘更無情不作如花想
夢見醉鄉生月明
劉伶荷鍤圖
酒國韶光無際涯大人境界絶朋儕生來自有一方地
何待醉終纔始埋
戴安道破琴圖
獨抱洋洋太古心王門何苦欲相尋狂來寧可破琴去
不許俗人聞此音
畢卓甕間圖
醉玉頽來欲化仙一窪和氣藹芳妍終宵自向華胥去
吏部何曾甕下眠
孫康映雪讀書圖
孫康苦志惜居諸雪夜無燈興有餘冷地白光生破屋
自然開眼見詩書
張翰思蓴鱸圖
名爵雖榮心最苦蓴鱸有味食無厭後來京洛風塵暗
轉覺吳淞江水甜
孫楚枕流潄石圖
孫楚匆匆誤答時說來頗與事相違枕流潄石翻為妙
活弄胷中倒一機
庾亮登南樓圖
老子情懷頗滑稽登樓恰喜月明時雖然於此興不淺
且要諸人知不知
周處除三害圖
一朝周處奮英豪三害皆除豈憚勞若是不能降自已
縱屠龍虎不為高
王羲之蘭亭圖
猶記蘭亭三月三流觴曲水暢情酣分明一段永和意
好向羲之筆外參
桓伊三弄圖
傾蓋相逢不問誰知音那肯露心機一聲吹破清秋影
驚散閒雲各自飛
車武子聚螢讀書圖
武子耽書不暫忘練囊終夜照凄凉讀來讀去東方白
笑殺流螢數點光
陸績懷橘遺母圖
獨薦霜丸意不安誰供甘旨侍團欒驀然憶著娘生面
萬樹黃金盡喜歡
吳隠之飲貪泉圖
外物終難換肺腸隠之清介頓生狂便教飲盡貪泉水
只覺通身白雪香
郝隆曬腹書圖
七夕庭中羅綺乾鄰家應是鄙儒冠文章滿腹無人識
鋪與青天白日看
陶淵明三逕圖
老氣蒼寒松樹活閒情幽淡菊花開一條古路無人走
還且與誰相往來
陶淵明對菊圖
彭澤歸來老歲華東籬儘可了生涯誰知秋意凋零後
最耐風霜有此花
王孝伯痛飲讀離騷圖
名士天生磊落才只耽痛飲罄樽罍誰傳一味解醒法
歌斷離騷眼自開
許真君飛昇圖
鐡柱遺蹤尚儼然五陵後必出羣仙當時諶姆說甚麽
四十二人都上天
孫登長嘯圖
碧眼空空照九州阮公不是我同流劃然長嘯誰聽得
獨有蘇門山點頭
王烈餐石髓圖
五百年方開此山寒光浮暖濕而乾明明正是洪濛髓
只恐凡人不肯餐
桃源圖
長城徭役苦咨嗟澧水偷春隠歲華有耳不聞秦漢事
眼前日日賞桃花
爛柯圖
日出樵柴日落歸幾年黑白夢紛飛看来直待斧柯爛
始悟老仙棋外機
延平躍劍圖
白晝平津湧似雷盡驚靈物出塵埃倒翻三尺揮空去
對舞雙龍破浪來
陶弘景三層樓聽松風圖
弘景岑樓插太清萬龍捲翠響泠泠此心不出三界看
一片秋聲何處聽
文選閣圖
太子奢華能幾年盡將春夢付荒煙錯聽古調一兩拍
空嗅斯文數百篇
唐明皇游月宫圖
玉仗飛行馭太空須臾徑到廣寒宫三郎胷次無高見
落眼蟾蜍光影中
李靖天瓢圖
夢裏騎龍出八荒埽空熱惱作清凉不消數滴天瓢雨
洗盡娑婆透骨香
王勃滕王閣記圖
王勃清才俊不禁爛鋪艷錦賞知音空餘高閣青雲裏
誰識落霞秋水心
狄仁傑白雲親舍圖
駐馬回頭眺碧空河陽在望去匆匆吾親雖舍白雲下
豈出梁公一念中
孟浩然歸隠圖
明主憐才若賜官奔馳微禄負家山狂吟一首笑歸去
滿路秋光上醉顔
李太白硯靴圖
斗酒未乾詩百篇篇篇竒氣走雲煙自從捧硯脱靴後
笑看唐家萬里天
杜子美茅屋為秋風所破歌圖
雨捲風掀地欲沉浣花溪路似難尋數間茅屋苦饒舌
說殺少陵憂國心
杜子美騎驢圖
飯顆山前花正妍飲愁為醉弄吟顛突然騎過艸堂去
夢拜杜鵑聲外天
子美孔明廟古柏行圖
諸葛甘棠歲月深霜皮黛色鬱沉沉尚垂清蔭蜀國裏
一樹風霜千載心
韓昌黎祭鰐魚圖
朝奏空言暮遠途藍關飛雪漬衣裾豈期去國八千里
此意猶能化鰐魚
柳子厚賦寒江釣雪圖
空玄影外渺孤舟不與漁翁意思侔萬頃風濤一天雪
且看誰解下金鈎
盧仝煎茶圖
月團片片吐蒼烟破帽籠頭手自煎七椀不妨都喫了
恣開笑口罵羣仙
陸龜蒙茶竈筆牀圖
笠澤往來無定期煮茶垂釣醉吟詩一船清致終難畫
不是散人應不知
公孫大娘舞劍圖
纖手生風攪晝寒好花翻影艷清歡試看不犯鋒鋩處
舞碎晴空雪一團
張果老倒騎驢圖
云是堯時丙子生狂蹤怪跡恣幽情拗驢面目不須看
一任騎來顛倒行
張志和漁父圖
苕霅春深花滿谿一鈎翻動碧琉璃蓑衣篛笠儘有意
不到斜風細雨知
藍采和踏踏歌圖
踏踏歌中天地開紅顔春樹莫相催藍袍轉破轉竒特
别看仙人舞一回
鍾吕傳道圖
鍾吕喃喃手指空應談玄牝妙無窮都來造化只半句
不在丹經文字中
吕洞賓賣墨圖
鍊就玄玄一塊金朝磨暮寫愈精神先生此墨初無價
不識誰為買墨人
沈東老遇吕洞賓圖
東老忘懷相遇時洞賓爛醉以為期聊題不涉毫端句
早被石榴皮得知
巴山橘中圖
剖破渾淪一殼寬二仙飛去已雲端須知橘裏封疆别
莫作凡間勝負看
中秋苦雨趙知微登天柱峯賞月圖
人愛中秋月色同忽驚凉雨翳昏鐘如何只隔一重幕
不見仙家天柱夆
南柯蟻夢圖
忘了堂堂六尺身鬼花生艷幻微春絶憐蟻窟無分曉
迷盡古今多少人
崔護覓水圖
哭斷東風轉有情俄驚滿面笑容新當時飲水今猶醉
别是桃花半點春
倩女離魂圖
有心誰怕鐡為墻直透虚空未易量若問合離真偽事
滿池綠水笑鴛鴦
崔智韜虎妻圖
佳人睡覺失青山惡毒心腸賣笑顔認得皮毛一歸去
花枝無艷虎全斑
玉川長鬚赤脚圖
慣立煎茶屋角頭低眸頻候雪花浮一奴一婢亦作怪
不為先生破屋愁
陳摶睡圖
五季干戈亂似麻慵將醒眼閱年華齁齁一覺華山裏
誰問春開幾度花
逋仙探梅圖
雪壓咸平處士家凍雲鎖暝苦相遮欲知天上春消息
只覓南枝第一花
蘇東坡前赤壁賦圖
泛舟赤壁痛銜杯孟德英豪安在哉何似江山風月妙
不從自已外邊來
李伯時所畫太一真人蓮葉舟圖
天上真人妙出神聊乘蓮葉下南冥若人欲識空涼境
但誦薰風一卷經
無名氏巡簷數修竹圖
四簷玉立碧重重終日相看眼亦空何啻數來千萬箇
不知那箇弄清風
兩宋名賢小集卷三百七十一
