兩宋名賢小集卷一百九十八
宋陳思編
元陳世隆補
林泉結契(三)
王質
山友續辭
枸杞
花紅紫實紅葉青春苖可食清甘人呼甜菜得
名甚多最佳為仙人杖西王母杖
我取友兮得枸杞石陂花頭犬聲起霏霏細雨雜斜陽
半濕半乾留春水仙人杖王母杖所思兮何可曠野鶯
慫惥野花旺
黃精
花青白子白葉青春苖可食甘腴人呼筆菜根
尤美生肥土或如柑瘠土小亦如橘多啖可飽
我取友兮得黃精竹葉荳花交野隂人不圖仙只圖飽
鴉鵲窠凋龍爪零白可擷青可捋所思兮何由掇半巖
斜陽溪影潑
山藥
花白莖紫葉青根可食極美人呼靈藷取之嘿
則獲稱謂則無得相傳為靈
我取友兮得山藥蝶花開盡鈴子落幾日風吹黃不成
藷根藷子多少靈猿父上&KR0968;子下所思兮安可捨一重
空巖一重野
甘菊
花黃莖紫葉青春苖可食甘香尤宜茶莖青者
氣微帶濇人號苦意不堪食
我取友兮得甘菊高叢低葉貯清馥石盂幡曬乳花飛
錯落紛敷間寒綠入顧渚入蒙山所思兮何可捐椿兒
桂子爭芳鮮
牛蒡
花褐莖如芋殼如栗實如葡萄苖莖皆可食人
呼牛菜又號鼠黏子
我取友兮得牛蒡稠叢捷鼠走不上深山誰㐲又誰牽
唇麄舌皴膝頭壯實雖惡食不惡所思兮奚可却梧岡
竹墩隔沙礫
石耳
色面黑背紫柔薄生深巖危壁餘木耳地耳皆珍
我取友兮得石耳石壁崚嶒下無底非脾非腎非肝腸
馬齒馬牙銜不起耳無是耳無非所思兮何可遺石笋
石花滋不脂
合蕈
色黑為楮蕈最珍白蕈紫蕈各隨樹而生又茭
蕈竹蕈梭蕈蘆蕈類甚多産於卑濕地亦多美
我取友兮得合蕈山深樹底風不進彈子團圞敷未敷
飛&KR1702;騰猿毋口麄藤花迷荳花肥所思兮焉可違溪山
撩亂將安歸
槐芽
花黃葉青春芽可食或兔目鼠耳不堪食餘棗
芽皂芽櫧芽初嫰皆可食
我取友兮得槐芽繚陂灌業饒襍花纔茁嫰莢抽枯椏
涎流山鵲并山鴉膠著䖟房著蠊所思兮安可芟碧蘚
冷淘思露寒
蔊頭
色褐葉青堅瘦生深山峻壁極辛亦帶微苦稍
傷大烈縷蘆菔雜之皆可食
我取友兮得蔊頭猛嚏烈香驚伏虯石羊石蛇齧不得
彈蟹燕蠶何可偷常風寒常雪寒所思兮奚可堪隂崖
湧沫號飛湍
山姑
花白莖葉皆青木防風春芽可食餘天門冬芽
萆薢芽芎芽地黃芽牛膝芽皆可食又號赤脚
娘
我取友兮得山姑春雨春風沙土蘇山麄屨綻不皴脚
祗恐义頭罥花落拜頻婆揖菜娘所思兮豈可忘苦楝
風高須索防
兩宋名賢小集卷一百九十八
