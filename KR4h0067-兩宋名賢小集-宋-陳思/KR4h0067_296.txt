兩宋名賢小集卷二百九十六
宋陳思編
元陳世隆補
芸隱横舟稿
輪差祝聖所拈香
瓣香來謁玉宸宫月在觚稜絳闕東轉向玉街西畔過
朝天萬馬正匆匆
幾度來游幾賦詩又因將命到靈芝三呼祝了君王夀
偷眼湖光立片時
至日謁廟吳山見日初出
曦龍浴海上扶桑雲表輝芒燭萬方史舘繽紛書瑞色
禁城奕昱鎖祥光從知繡線添紅影獨喜丹心向太陽
節裏官閒無一事諦觀易道静焚香
廨宇傍河彷彿家居
合是清溪近處居在官却與在家如柳風拂岸時鳴櫓
梅月横窗夜讀書休問舟閒無喚渡須知水到自成渠
俸錢已足供薪粒比著簞瓢儘有餘
月下憶梅花
夜深寒月照窗紗忽憶林逋處士家鷗鷺正眠烟樹冷
不知誰可伴梅花
生朝報恩夜醮
絳節翩翩七寶車謠歌飛上玉皇家鶴壇月冷天風静
開盡碧桃無限花
菊潭賦小窗睡香次韻
兀兀蒲團萬慮除定回寒月滿康廬幽香自有禪心會
春不相知亦任渠
夜聞城中簫鼓
簫鼓喧天競看鐙都民應喜見昇平芳心自不同年少
細嚼梅花坐月明
和東圃鄭震見寄
薄宦來京洛相逢久更親丹心期為國白髮易催人月
冷鳥驚夜霜明雞喚晨吟邊頻自感還染九衢塵
題桃源圖
山中與世不相關鷄犬桑麻盡日閒傍水桃花春爛漫
誤傳消息到人間
和菊潭玉泉韻
不是靈源遠碧虚可容六六化龍魚講經人去前湖暝
翻手為霖自有餘
酬瓜疇趙鑪夫投贈
謀生百拙世無如嬴得心清剰讀書薄宦喜從京國路
閒身還似野人居濟川事業歸商傅獻賦聲名羡子虚
歲晚且留梅作伴吟邊月冷一枝疎
仲字歲晚書懷因次其韻
終有徵書訪綺園心期獨向老天言物情已逐東風轉
未必全歸野燒痕
端平除夕
宦遊來此亦隨緣過了新冬又餽年今夕桃符猶自寫
明朝柏酒譲誰先但令世道皆平地此外身名任老天
春與詩家如有意早傳清夢謝池邊
嘉熙元日
先春一日紀正元熙號初更氣候暄萬象光隨黃道轂
千官班凑紫宸門梅迎霽色來窗底柳挽和風到水根
但願時平年事好升沉有命不湏論
立春
彩勝飄春上鬢蓬倚欄一笑問東風青青柳眼梅花面
纔染陽和便不同
雨後道間見紅梅
元都境界玉堂身輕裊湘裠步晚隂昨夜雨肥添酒暈
紅情染得十分深
盆梅
白玉堂前樹誰移此地栽看教清意足唤得豔陽回舞
片疑雲墮留香待月來只應標格好獨為歲寒開
春雪
臘裏霏微未許多春來舞片却交加混成天地皆同色
點染園林盡著花岸磧雲凝迷去鷺屋頭烟煖見饑鴉
東風畢竟能融化不放寒澌冰(去聲)柳芽
再雪
投曉又翻飛春風亦被欺須知寒徹夜勝似臘殘時豔
粉同梅落輕花替柳吹渾然成片玉凍合在前池
題龍首圖
變化成來體勢高坐令幽思起雲濤春雷一鼓驚頭角
碧海風輕衮絳桃
落梅
粉香消盡骨猶清望斷瑶臺轉有情便是百花無此分
看看事業到和羹
桃花
武陵人去水横陳獨向元都管領春日煖風輕塵撲面
劉郎空老苦吟身
宿接待寺
梵境忽巍峩門前對市河有心弘誓願于此接經過郭
近人聲雜簷高雨氣多規模踰百載猶說喻彌陀
宿龍泉寺(有葛仙丹井)
既濟功成列左仙餘波猶作世間泉苔荒碧甃龍宫寂
庭老梅花月在天
横瀆岸邊梅花方開
雪染梅花倚道傍亭亭野水弄幽芳東風似賞孤高意
未許飄零一片香
雙路
王命馳驅不敢輕文書要覈去來情青山步步生幽意
碧澗悠悠趁遠程春淺禽聲猶自小泥酥馬蹟正宜晴
地名見說名雙路便舍﨑嶇就坦平
實際窗前睡香
瑞錦窠應對錦郎誰將靈種到幽坊山深月冷梅花老
壓盡羣英是此香
石橋接待
當年立雪直齊腰宗旨流傳到石橋風急窗寒燈影遠
疎梅無語夜薌銷
手筆華嚴梵笈新更開寶地接迷津一聲金磬人初静
月照空山草自春
聞寺中曉鼓
靈鼉一鼓振潮音征夢迢遥枕畔聞語斷頻伽天正曉
松風吹散滿山雲
跨水道間
店舍總迢遥山深轉寂寥看鷗臨遠水下馬過危橋晴
雪林間少春風野外饒此行為王事旅食任蕭條
峮山舖
未說路行難山深分外寒曉村林隱寺春磵石鳴灘薄
宦曾無補勞生敢自安羽書今較少備禦莫教寬
杏塘
境接江東界郵程是杏塘雨喧茅屋小泥滑草橋長曠
野人稀少平田水渺茫半生遊歷地未若此荒凉
四安梵惠藏殿(記云曾經兵火不能焚法輪自轉)
劫火不能焚空中轉法輪風霜䲭殿古金碧貝函塵物
本由成數人言不壞身却憐無問者遺蹟竟成陳
上司諫曹先生
聲名滿世重於山果見延登左掖班天子虚心求國是
先生著手濟時艱要看出處諸公上只在精神一轉間
前此極言雖引去安危理亂正相關
池萍
一番雨過一番多間挾晴風漲綠波柳絮吹殘游蹟在
謝池點點是陽和
分賦楊花(曲字)
纖腰睡起芳情足誰道春風浪拘束日暮天涯細草多
輕風誤入闌干曲
雨吟
園林綠盡合清和猶有餘寒在薄羅幾縷情風春别柳
一庭苦雨夜鳴莎人於生處窮通定事到難時感悟多
水上浮漚頻起滅看來物理總由他
夜坐有感
不為名所累應是得安居客夢方知幻身謀反似疎風
高秋塞遠雨急夜窗虚猶望收來效頻翻舊讀書
送黃溱遊金陵
六朝多舊事誰與問江山我亦身重到材疎語竟慳燕
歸秋巷静鷺去晚洲閒徤筆無輕賦前賢轍可攀
酬山月江與投贈
帝里風光好隨緣適宦情却居城郭外不雜市㕓聲水
國霜天冷梅庭夜月清正慚無雅韻敢說到詩名
梅花
竹籬茅舍本相安誰與移根入畫闌儘道重簾妨暖日
疏枝却得護春寒
風標夐與萬花殊可有塵埃染得渠把住瓊枝相晤語
只疑身在玉堂居
和陸明叟
了無閒事上眉纖一炷清薌静畫簾造化自從回暖律
芬華頓覺轉窮簷輕風度柳春情薄細雨催花土脉黏
所愧微官相束縛何因共訪酒家帘
夜窗聽雨
一炷夜香清挑燈聽雨聲雖然添客夢却可助詩情澤
沁蘭心重泥酥笋角萌山行頻有約日日候晴明
破榴
絳殼盈盈萬顆珠潤於瑪瑙浸冰壺吟心先自清如水
嚼了寒霜骨更臞
登應天塔
雲級湧青冥金鰲載寶輪地高心自逸天近足無塵圖
畫千峯晚樓臺萬井春三生許元度曾此證前身
鰻井(在應天塔後羅漢堂舊聞有泉透海後為婦人所穢今枯涸矣下即濮邸園廟)
人言此井有靈源潮落潮生透海門陵谷未須窮變易
朱牆裏是濮王園
大能仁寺(山門八百餘年戊戌秋震於風雨)
規模應甲刹殿閣擁金仙嵅歉炊烟絶城低野色連客
僧皆散去主者獨安眠成毁難逃數山門八百年
留滯
何期蹤跡又遲留行止於人自不由夢境固知空似蟻
生涯却笑拙如鳩碧涵一鏡晴天潤翠湧千峯宿雨收
從此公餘須杖屨未應草草度春休
曉寒
曲曲屛山憶夢中峭寒成陣入簾櫳宿香消盡金猊冷
一樹梅花怯曉風
晚思
客思悠悠幸自安亦因吟事可相寬小窗過了廉纖雨
細與東風說晚寒
用明叟韻併寓山行未成之意
久客住蘭亭心同晉水清忘機盟宿鷺伐木聽雛鶯物
亦知人意春寧有世情幽尋空作計一夜雨連明
苦雨
何期一雨成三日約客行山竟未能春到分時隂不觧
夜當深處氣猶凝簷低捲箔看飄灑礎潤添香散鬱蒸
想見故園梅落盡和羹消息未堪憑
雨中用雪坡韻
無計酬春獨有詩倚欄終日候晴暉東風漸屬新桃李
簾幕深深燕子飛
雪坡以雨阻山行有詩因以次韻
為欲看山助眼明頻占鵲喜報新晴春光已過三之一
塵世難逢四者并詩酒深情殊未適肴蔬薄具亦頻更
終來不似西湖好晴雨皆堪傍柳行
月丹和鶴莊韻
靈種飛來鶴頂紅誰云九轉有仙功廣庭曾侍東風宴
留得霞杯照晚叢
禹廟
且要盡清懽須知一出難人因晴後喜春到水邊寬柳
長官橋媚梅飄客袖寒荒祠存禹蹟得得又來看
鏡湖一曲
天與平湖老賀郎春波依舊染晴光可憐千載風流意
付與租符晚夕忙
用雪坡春色韻
纔出城門興便濃晴光野色兩俱融柳方染得三分綠
桃已重成一半紅山湧林巒荒寺隱湖分港汊小舟通
相携各自論年事幾度春風上鬢蓬
用梅溪鏡湖韻
畎畆鏡中分滄波雜斷雲向來官裏賜今屬野人耘懷
古天難問貪吟日易曛羽衣遺傳本起誦想餘芬
天基瑞應宫
金碧耀瓊廬天開繞電區烏流周室瑞蛇斷漢家符石
井騰曦馭瑶壇布斗樞願將皇極福敷錫徧康衢
送東浦張應發歸永嘉
客裏偶相逢襟懷亦偶同對梅吟夜月折柳問春風子
勿言浮梗余方笑轉蓬歸程驚雁蕩得句附郵筒
碧桃
月浸虚庭夜未央一枝静對白雲鄉三生自結元都約
來伴疎棋到玉堂
一春屢有揚州之約雨輒尼之將旋幕侍外舅來
游邂逅二羽衣一能參上道一能知大丹竟日留
話喜賦二解時清明日也
幾有行山約山靈聖得知仙家寧易到塵世亦何為草
潤非烟石花流止水池不晴還不雨正是賣餳時
裂石未嘗關毋將俗眼觀虚中元有受造藴亦何難羽
客能談道雲房識候丹只應仙有分風響步虚壇
道間見桃李花
東風到處競繁華不問窮欄與大家垂柳絲中深院宇
隔墻時有出來花
龍瑞宫側訪仙姑不值
輕紅片片落桃花劉阮空迎紫鳳車石洞有天元不閉
何須流水覓胡麻
送妻叔歸括倉山
此身元是客還作送行詩笑語如今度綢繆似舊時買
船春載酒剪燭夜敲棋烟雨樓前景圖來慰所思
出西門寄呈外舅姑
自從依監宅不似昔時親義重難為别情同父更真一
簫思去鳳雙璧倚靈椿只等中除報相迎輦路塵
唐園(内人朝陵此園供午頓)
幽居已似水中仙更有亭臺在屋邊擬作小圖難盡處
一年兩駐内家船
覺苑寺(宋江淹舊宅今山門扁為江寺寺前橋驛驛中井皆以夢筆名酌水凉甚)
此是詞人宅名因後世傳驛中存廢井橋下駐歸船一
夢空塵蹟千年尚福田筆靈應賸馥試為酌清泉
祗園寺許詢舊宅有戚公水
應天曾建墖又此結精廬釋氏緣何熟詩人念總疎壁
荒遺畫水僧老學醫書笑我重來者經年不定居
奉和龜翁送别
為說吟邊事曾陪宴笑頻自慙無韻者敢對有名人雨
洗秦山曉波明鏡水春匆匆還别去芳草正如茵
昨夜
昨夜隂風刮地鳴亂敲窗紙夢魂驚壁寒剥落泥成片
屋老漂搖瓦作聲野市霜明人跡險官河水冷客舟横
翻思帶甲眠戈者何幸吟身傍帝城
兩宋名賢小集卷二百九十六
