兩宋名賢小集卷九十三
宋陳思編
元陳世隆補
姑溪詩集
李之儀字端叔滄州無棣人元豐中登進士從蘇軾
於定州幕府歷樞密院編脩官通判原州元符中監
内香藥庫御史石豫劾其不可以任詔勒停徽宗初
提舉河東常平坐為范純仁作遺表編管太平遂居
姑孰自號姑溪老農久之詔知唐州終朝請大夫有
姑溪前後集合編二十卷
送李仲益赴豪梁司戶
炯然五府不受塵深山大澤猛虎蹲豫章千尺若可抉
滄溟萬里疑平吞秋天一鶚禰正平人物南川龐士元
莫詠豪梁好風月當知猿臂出吾門
晚步汴堤始見春色次夜與蔡彦規鄭希仁同飲
進奏官舍
昧日行河堤柳色綠如埽只疑晚烟罩寒林細看始知
春已到春來本不與我期病中蹉却春來時塵埃雨過
風不起但見紅紫咄咄陵高枝年年見春隨分喜今年
見春略無意泊然相遇等幻化况是客愁如夢裏前年
隨春入都門去年探春海上村今年作客還到此萬里
漂浮誰與論故人邂逅羅酒樽白髮相逢情更親身世
﨑嶇有底急終日裂臍如歸雲倚門幾夜環連夢勃窣
稚子行逡廵扁舟早晚東南奔車馬紛紛愁殺人
藏雲山居
鳥語晚更好山風秋轉凉心閑日自永簟冷夢尤長赤
薦新春稻清添舊蔭香此身歸有地去路尚何方
雨後山尤好秋來方此時心清覺老健步懶欲歸遲林
響驚鼷鼠風閑呌畫眉善人吾豈敢去此尚何之
題張約之長春閣
江山信美亦人同寒暑隨時興易窮寓意果能超物境
養花長欲占春風何須戸外屨常滿自樂尊中酒不空
可笑道人猶有恨一番紅盡一番紅
後圃
鵓鳩呼婦天欲雨杏子退花鸎未雛庭前已覺綠半毯
波面忽有紅雙鳬芳物戀客不忍去主人好賢誰復如
會應百歲享此樂何妨畫作重屏圖
謁李太白祠
愛君獨酌板橋句想君不向嵇山時千載風流同一轍
孤墳數尺埋蒿藜文章誤人豈當日聲名雖好終何為
譬之花卉自開落又如時鳥啼高低行吟漫葬江魚腹
鵩來空賦予何之君不見吾腰恥為小兒折或車或棹
聊為期又不見嬴顛劉蹶不到耳採花摘實相維持春
寒漠漠青山路厚顔已覺歸來遲一㕓尚冀容此老與
君朽骨分東西
宿大乘贈初燈
倦游知止未知還平日生涯只在山金碧喜逢雲外境
文章重見管中斑篆烟縈曉留無寐寶鐸吟風笑不閒
他日歸棲雖有地勝遊終寄夢魂間
宿青山坊君錫館置甚欵時方興玗
命駕追彭澤開懷得士龍殘寒偏惱客小雨未妨農已
幸同歸轍何勞更賃舂川原如故里疑是舊栽松
謝陳無已相訪
下直來天祿柴荆故遠求論心日恨短歸路雨何憂紅
葉繽紛晚黃花爛漫秋會須尋此况擊節再相酬
書長千僧房
異日延禪地今朝選佛場真身瘞堅固層級韻琅璫雨
灑家家潤燈傳處處光曾將一則語要路截諸方
賞心亭
賞心亭角倚欄干虎住龍蹲自屈蟠無復埋金銷勝氣
空餘飛鷺識前灘百年名在人何處萬里潮平雨送寒
幾向後庭更白紵不堪殘照下魚竿
次韻東坡還自嶺南
憑陵歲月固難堪食蘖多來味却甘時雨纔聞徧中外
卧龍相繼起東南天邊鶴駕瞻仙袂雲裏詩牋帶海嵐
重見門生應不識雪髯霜鬢雨毿毿
題步雲亭
昨夜風高蟬半咽起來知是白露節玉面少年窄袖衫
袖裏新詩似冰雪幾日炎炎如甑中今朝忽覺超樊籠
不惟氣候已八月更得冰雪開心胷謝公山人詩筆竒
問君何緣得此詩報我我欲步雲去山人許我因留題
君作斯亭幾許高擬推皓魄飜銀濤誰謂姮娥落君手
坐遣山人詩思勞君不見梅老句出天地窄曾謂山人
真太白采石月下憶相逢笑披錦袍弄明月十年明月
歸謫仙姮娥豈得在君邊何妨邀取山人去卒歲扶携
醉笑間
題山堂
二年江南客對面不見山負我愛山心兀兀塵埃間一
聞說山心便喜欲插修翰遽飛起君家乃是山中居永
日青山同徙倚流泉涓涓薜蘿暗明月時時窺枕簟三
伏清霜帶雪來不斷烟雲擁欄檻只恐居山興易闌萬
壑波濤翻等閒知有心期難得否憑君借與畫圖看
濟上閒居
閉閣焚香萬慮澄莫云身似打包僧功名了未榮三事
理性容先契一燈丹竈鶴歸休炷火茶甌客訪旋敲冰
倦來却有登臨興上徹層樓最上層
次韻參寥杜孝錫
君不見深山窮谷千丈潭懸崖絶壁倒挂松雷霆雨電
有時一洒遍八極繁霜雪霽能邀夜月來高穹又不見
江頭龜手洴澼絖裂地得侯終有逢長安大雪幾千尺
高卧不愧衣玲瓏揖人而相若反掌登天有路非難通
天之可上勢或便得相乃在須臾中朝冠貂蟬暮徽纆
曲肱何在三千鐘方東遽北安足究豈異海舶隨狂風
舞雩而詠吾與點坐中客滿誰知融屹屹杜夫子靈芝
翳深叢百年轉盻皆腐朽且將逸駕聊與同我慙圭觚
刺人眼空向霜天望飛鴻
宿采石
江聲隱隱風前恨鴈陣喧喧枕畔愁更覺孤衾如潑水
始知今夜宿山頭
昨日偶到北觀蒙君俞元載元發明叔惠然見過
勝日欣相得曠懷誰與同如何四君子肯顧一衰翁林
杪收殘雨簷牙逓好風歸時不須問更待月如弓
和錦繡亭
漂泊生涯寄一萍勝遊長記錦花亭山來已訝天能巧
春到方知地更靈雖許登臨追曳尾却應顔色未忘形
何妨共保千年約白帽回頭笑管寧
送陳瑩中及第歸洪州
七月江南秋已到江水如天魚尾掉處處團橘欲黃時
家家門前艤歸棹西山佳氣徹青雲潘郎門巷如深春
陳家有兒新及第就著恩袍歸拜親為報行人洗眼看
養兒如此誰不羡願兒不要重科第事業功名他日貴
送鄭彦莊
酌君白玉杯送君正黃梅長安風沙眯人眼君行暫詣
黃金臺劇辛巳老樂毅去荆棘平地多龍媒九重深沉
四海遠快便誰許參雲雷黃金臺高不易上并州雄節
幾塵埃當時勲業皎白日餘風表表皆雄才龍晴豕腹
實異相肝膈上下羅瓊瑰丹青萬物大門壻妙論爾汝
無嫌猜同時舒卷一門盛將見烈火生寒灰十年卑飛
不足歎青雲自此亨途開我暫追隨極天末有酒取醉
長追陪離亭雨足綠蔽眼健帆危挂寒風催黃金臺不
知幾千尺勸君窣衣直上首莫回時和歲豐亦足被君
賜何須遠過青山隈
走筆贈報寧老
半山老人筆如椽落筆直欲拏雲烟東亭右軍不復見
龍跳虎卧誰争先姑溪六月汗流水邂逅清風頓如洗
他時問法到山前應許神光得吾髓
次韻俞希賢大暑家居寄天寧二老
静退陶彭澤風流支道林論歡雖暫阻投分本來深客
舍汗如洗僧軒雲正隂莫因俗眼礙終負勝遊心
無題
邂逅俱青眼招携媿白頭穿林猶畏日坐石忽驚秋不
作﨑嶇倦幾成汗漫遊臨分懷杜老月湧大江流
步武高低外生涯夢寐中不知三徑足信是一生窮觸
目如逢舊隨緣似有功便應參羽翼何異注魚蟲
軒廡千尋碧江山一抺紅微吟接僚友健啖趁羣童戀
别猶能暫論懽昔已通更憑將此况遠問霅溪翁
傳子昌歸興州
嘉陵江水接天流州據江流最上游惜昔練衣隨䟦馬
而今白髮任虚舟慶門譽望聞來久塞路殷勤得暫酬
見說明朝却西去長亭揮手恨無由
次韻題隱居巖
隱居何必在山巖境界全歸指顧間能把軒裳為外物
便應風月勝酡顔地連紫禁千重䆳石繞清泉五色斑
從此夢魂猶可到定知衰廢不容攀
送馮子莊赴秦州將官述其督詩之語以廣篇首
我詩易得君休嘆君節難攀我自知問會但嗟歸有日
奏功方看獨先時簫笳部曲催驕馬綿繡山川入綵旗
莫訝黃金偏滿手平生慷慨是男兒
離宣城
倦客登舟際江城欲暮時恨長山自遠心速棹歸遲村
市明魚火嚴城起鼓鼙詩成真有助新月上天涯
送芝老
江頭春色已可掬風雨惱人常不足筆力俱來紙上春
墻外落紅争蓛蓛忽然别我下廬山蓮社風流指顧間
為我寄聲陶五柳少留佳處共追攀
贈劉九思山人
我行亦偶然君來定何謂風高浪如山聞者亦已畏而
君從一葉過我乃特地郵亭六日俱臨别尤自媿朝出
纔辨色夜歸或霑醉殘燈不見人待我獨昏睡語欵多
破顔情極幾屑涕屈指再相從便作新井計我擔既弛
肩君駕亦方稅不覺涉四年俛仰纔一喟每見意每加
終始不少替顧匪求名頑豈不懷此義凡生等飄蓬何
物非委蛻為我謝故人隨方聊自慰
次韻子椿見寄
一逢佳節一消魂青徹江山綠滿園又把鋤犂聊自遣
却嗟身世獨難論三鍾竊幸資三徑九奏時猶夢九門
勝處何能偏見憶便應佳思襲香蓀
次韻子椿同關聖源吳思道贈董無求有懷米元
章
海嶽仙人不我期碧雲幽恨獨心知坐間優孟已難别
筆下羊欣更出竒自是人才空立異當知臣叔本非癡
重輕到了存公議揮扇何勞強執葵
過蒲池寺謁田承君
蕭寺經行舊騷人趣尚幽從來不妄許相見苦為愁税
駕終何地乘桴可共舟感君詩有味老去復誰求
夜行鞏洛道上
夜久露華重寒鴉不肯棲月推銀海上斗過玉繩西風
脫林衣瘦山擎雲帽低流螢三四點趁隊過前溪
題歷陽天慶觀自然菴
一日復一日新年即舊年本來無欠少強自起攀緣妙
悟通三境清風寄七絃昇騰如未果且作地行仙
送宣上人遊方
七軸蓮經誦已通定將何事作家風當知法界重重意
盡在雲遊步步中金臂見時猶是妄玉毫光處未為功
路頭全記文殊指須著工夫子細窮
題繁川徐氏孝嚴亭
欒欒欲報恩歲月猶過隙常恐寸草暉終負陽和力萬
鍾非所養所重在以色庶幾參與騫不獨暮今昔千尋
用或短乃未及咫尺哀哉過隙心淚盡墳草碧坐見食
亦覩幽明固無隔烝嘗雖其時要是未為得詩書聖人
事力久真自積卷舒豈他人悲孝均我職尚容表龜跌
過者必此式長江會生塵德澤何可極
題白紵山
回見黃梅雨後天烟林常在笑談邊早時欲到不自果
今日初來端有緣無復新聲傳玉齒空餘殘照滿金田
不知誰是雲霞侣聊揖高風一悵然
吕吉甫第乃謝鎮西故居中間常為佛刹而雙檜
則舊物也劉夢得有詩因賦其韻
故國悲凉古木竒勢分庭下蔚相差霜根半露出林虎
畫影全舒破賊旗寶界曾廻鋪地色節旄還映插雲枝
劉郎風韻知難敵儒帥端能表異時
戲子微兼次韻陳君俞寄題蘭臯
和風暖日作霜天冰雪相投豈偶然特枉新詩詠塵迹
便同佳趣賞當年學優曼倩三冬足才過荆州十部賢
為問醉衾應好在莫教癡望似蠶眠
次韻真師移植新竹
錦棚方有託粉面轉相疑漸露陵雲節微分弄月枝高
僧開檻賞野客帶砧移只恐成龍去空來欵此時
贈吕煥
紅爐歡坐臘燈長豫借春風發艷粧流水落花無限好
却應雙鬢恨劉郎
李去言相别二年忽得書知在吳中答書偶成
宦路相逢一笑休共知身世兩虚舟楚才有用誰青眼
趙將無功枉白頭會見姓名通北闕何妨風韻冠南州
求田接武如鳬鶩只欠元龍百尺樓
寄耀州畢九
造物于我終何功寓形宇宙一粟同由粟而形則可物
自形而我如飄風我初與子未束髮長我一歲今皆翁
間關世故憂愁集悔不相向但盲聾邇來夢寐亦渾噩
無異船鼓撾鼕鼕逢場作戲固聊爾隨緣應責疇能充
邊城氛埃蔽天赤春物豈暇尋青紅頗知别來甚相得
共玩雙翠臨雕籠酒闌起舞屢脫帽笑指落月如懸銅
何當容我作鼎足未易歸馬催匆匆
喜客泉
取逕輙林莽得地三尺餘名曰喜客泉客至如湧珠初
驚一穗起逡巡周四隅酌之甘勝醖瀹茗尤敷腴物理
不可詰感嘆常躊躇于焉知福地未易世眼拘
雨中自瓜步謁寶覺遂約遊黃社寶覺遽有儀真
之行雨後獨往夜分方到泥滑路&KR2975;乘步相半
夢寢東南遊金山居第一泊船瓜州口風雨繫黑日冐
雨訪老胡翛然出羅蓽壁間十弟子云是王維筆生者
今何在别有一丈室相期同過之佳思久披拂差池成
獨往敢惮泥没膝投鞭望横參露重衣如溼方諸湛漏
魄指顧盡纖悉目眩神為清壺冰蕩肝膈亹亹相問勞
軟語皆中律頗怪不預知有似驚暴客權牙薦爐紅柔
脆脩林茁老淚感陸生明盤皎霜橘木魚動曉堂寒星
耿南畢百年驚枯槁平日膠在漆幅巾行此時歲暮悲
蟋蟀
正旦日大雪過秀州城外聞樂神踏歌打鼓
歲除夜雪一寸許便覺新年喜氣多大觀元年第一日
一番勝事信可歌歌不已鼓聲起漫壟連村如市裏更
願雪深一尺餘收了去年三尺水
宿滴水巖懷趙德麟和壁間韻
瀑水瀉靈竇鏗鏘韶濩音樹深猿嘯月山迥鳥歸林一
曲廣陵散再歌梁父吟天邊有鴻雁莫寄此時心
迎暉閣
霜風吹我衣日短歸路長放懷即可家何適非吾鄉稍
聞東南隅勝致寓一方超然世外人鷄黍隨低昂簷甍
闢無際戶牖延初光孰云日月久但知歲時康每逢會
心處萬境不得藏何當駕修翰飛雲共回翔淋漓非所
期遠目聊倘徉庶幾蠏眼白打出鵝兒黃(張君好藏茶多能識土人)
(歲入貢必迂路以致其新故名聞江上)
次韻陳君俞携酒見過
野人欣莫逆君子戒多上幸爾違朝市聊復圖蕙帳薄
田幾負郭山水分背向巾車俯秋成舒嘯會隨仗吾友
真可人輕舟數相訪投懷失枯槁達意信搖蕩時哉固
難得觸境沉波浪謂我來歲寒種種不少創杯盤挽氣
類論辨極戶量敢辭屢舉白自喜老彌壯回頭易陳迹
傾倒乃惆悵樂事須勉㫋何適非醖釀
兩宋名賢小集卷九十三
