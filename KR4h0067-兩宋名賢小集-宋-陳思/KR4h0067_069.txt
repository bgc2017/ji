兩宋名賢小集卷六十九
宋陳思編
元陳世隆補
杜祁公摭稿
杜衍字世昌山隂人登進士甲科歴官至集賢殿大
學士兼樞密使進太子太師封祁國公卒年八十贈
司徒諡正獻
咏蓮
鑿破蒼苔漲作池芰荷分得綠參差曉開一朵煙波上
似畫眞妃出浴時
雨中荷花
翠盖佳人臨水立檀粉不勻香汗濕一陣風來碧浪翻
珍珠零落難收拾
睢陽五老圖(杜衍八十歲王煥九十歲畢世昌九十四馮平八十七朱貫八十八)
五人四百有餘歲俱稱分曹與掛冠天地至仁難補報
林泉幽致許盤桓花朝月夕隨時樂雪鬢霜髯滿座寒
若也睢陽為故事何妨列向畫圖看
附諸老詩
王渙(渙一作煥禮部侍郎)
分曹歸政養耆年李下何由更整冠賢相賦詩同笑
傲聖君優詔許盤桓龐眉老叟俱稱壽凌雪喬松豈
畏寒屈指五人齊五福鄉人須作二䟽看
畢世昌(司農卿)
菲才最忝竊高年分務由來近掛冠敢造鉅賢論軌
躅幸依都府得盤桓篇章奉和慙風雅眷待優隆荷
歲寒儻許衰顔參盛列願憑繪事永傳看
朱貫(兵部郎中)
各還朝政遇堯年鶴髮俱宜頂道冠乍到林泉能放
曠全抛簪紱尚盤桓君恩至重如天覆相座時親畏
地寒九老且無元老貴莫將西洛一般看
馮平(駕部郎中)
詔恩分務許幽閒肯借留都獬豸冠名宦倘來空擾
攘丘園歸去好盤桓醉遊春圃煙霞煖吟聽秋潭水
石寒退傅况兼為隱伴紅塵那復舉頭看
鄉有好事者出君謨行草八分書數幅中有梅聖
俞詩一首用成拙句以識二分
莆田筆健與文豪尤愛南山縣詠高欲使英辭長潤石
每逄佳句即揮毫清如韶濩諧音律逸似鸞皇振羽毛
羲獻有靈應悵望當時不見此風騷
寳林寺(後改為應天寺天寧寺光孝寺在越州府城)
中懷無絆外緣閒深掩禪扉客到難勝景可曾飛錫去
好山多秪捲簾看晝升講座天花落夜步吟軒海月殘
今日逢師堪論道歸心愁思一時寬
新居感詠
無似老且病惟恐歸田遲一旦得引年九天還聽卑尚
霑二品禄俾盡百年期恩深淪骨髓感極横涕洟始營
菟裘地來向濉水湄城隅最窮僻匠者寧求竒卜築悉
由已軒牖亦隨宜外以蔽風雨内以安妻兒燕雀莫羣
噪鷦鷯才一枝因念古聖賢名為千古垂何嘗廣居室
儉為後人師亞聖樂簞食寢丘無立錐文(缺)防勢奪去
病恥家為文園四壁立鄭公小殿移伊余具員者適會
承平時無術毗萬務無才撫四夷為郡亦齪齪勞心徒
孜孜保身已天幸拊已宜自知開卷顔間厚復懼來者
嗤勖哉知止足清白猶可追
幽居即事
寂寂復寂寂告老閒居日徑草高於人林鳥熟如客黃
卷不釋手清風常滿室内顧平生心無過此時適
遠蒙運使度支以資政范公所寄黃素小字韓文
公伯夷頌許昌文公淮西富公題詩於後才翁復
綴雅什兼寄長安晏公公亦有作衍久兹休退人
事僅廢不意雅故未遺悉以副本為貺俾愚繼之
對此怔忪既感且愧率成拙句奉呈敢言亦驥之
乘聊為續貂之比耳
希文健筆鈔韓文文為首陽山下人寧止一言旌義士
欲教萬古勸忠臣頌聲益與英聲遠事跡還隨墨跡新
當世宗工復題咏尤宜率土盡書紳
林下書懷
從政區區到白頭一生寧肯顧恩仇雙鳬乘雁常深愧
野馬黃牛亦過憂豈是林泉堪佚老只緣蒲柳不禁秋
始終幸會承平日樂聖唯能擊壤謳
和孫珪秘丞
老來楷法不如初試向閒齋習草書落筆何曾見飛動
彫章早已過吹嘘
兩宋名賢小集卷六十九
