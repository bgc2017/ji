兩宋名賢小集卷七十四
宋陳思編
元陳世隆補
三徑集
蔣之竒字穎叔宜興人嘉祐二年進士哲宗朝累擢
翰林學士徽宗朝拜同知樞密院事除觀文殿學士
出知杭州提舉靈仙觀卒入黨籍有集
遊朝陽巖遂登西亭
朝陽巖在瀟江之西去治城不遠唐永泰二年
元次山為道州刺史避兵至零陵訪而得之因其
東嚮遂名朝陽方是時結有盛名於世故永之
守丞獨孤愐竇泌為之剪荆棘建茅閣結又為
之銘與歌其後柳子厚繼為之詩予以子厚詩
考之正所謂西亭者也復為亭而系之以詩
昔遊不在遠幽岩臨治城嶔岑俯瀟碧庨豁延陽明緣
澗可徑入滑路偪仄行泉源何自來涓涓玉鏘鳴疑穿
雲雷窟尚帶魚龍腥寒江净瀉鏡怪石坐開屏幽鳥馴
可羅潛蛟深莫罾梯險接層棧冠巔葺危亭俯睨極玄
窗仰攀窮青冥蹇曠出物表高虚挹玄英惜哉非吾土
不得憩此生舊業寄陽羨故園依晉陵秋風滆湖白春
色頤山青一從紳笏去遂使猿鶴驚迂疎暗時機孱瑣
叨官榮謫棄分所宜醜惡顔已盈人生詎有幾世累吾
方輕願言解羇紲上疏還簪纓寧居召魂魄恬養休性
情紛華屏外慕沖澹岩中扃窮年侔農圃畢志先疇耕
澹巖
零陵水石天下聞澹山之勝難具論初從崖口入地底
始見殿閣開重門乃知兹洞最殊絶洞中金碧開祇園
寬平可容萬人坐仰視有若覆盎盆虚明最宜朝日照
隂晦常有黑雲屯盤虬夭矯垂乳下巨獸突兀巨石蹲
香木一株在岩壁人跡峭絶不可捫呀然雙穴露天半
籠絡萬象將并吞只疑七竅混沌在五竅㤀失兩竅存
神竒遺跡未冺滅至今猶有斧鑿痕雲牀石屏極隈隩
昔有居士常潛蟠避秦不出號徵君美名遂入賢水源
咸通曾為二蛇窟元暢演法蛇輒奔從茲其中建佛刹
棲隠不復聞世喧惜哉此景久埋沒但與釋子安枯禪
次山子厚愛山水探索幽隠窮晨昏朝陽迫迮若就狴
石角禿鬝如遭髠豪篇矜誇過其實稱譽珉石為璵璠
環觀珍寳欲掩有不到勝處天所慳嗟予至此駭未覩
不暇稱讀徒驚歎恨無雄文壓竒怪好事略與二子班
蕪詞願勒岩石上勿使歲久字滅漫
寄題三瑞堂
好在廬陵守年來強健無一麾新佩印三瑞更為圖善
政傳江右飛書到海隅緬懷烏府舊何日笑談俱
萍鄉即事
地接長沙近鄉名自古聞毛山千嶂雪玉女一堆雲拱
木扶霄上飛泉觸石分霜風萍實老目斷楚江濆
琴高臺懷古
高士遺臺曲澗東俯臨百丈之飛虹雲卷雲舒絶壁下
花開花落空潭中丹砂鍊去山俱寂赤鯉騎歸路不通
嘆息往來車馬客幾人忙處問琴公
白面山(在池州府西南山石如傅粉故名)
白面峯巒碧玉堆故人卜築在巖隈難尋荀鶴舊遊宅
尚有昭明古釣臺滿檻名花紅勝錦一溪流水綠如苔
七閩千里倦遊客兩眼眵昏向此開
寄米元章
京城汨沒興如何歸棹翩翩返薜蘿盡室生涯寄京口
滿牀圖籍鎖巖阿六朝人物風流盡千古江山北固多
為借文殊方丈地中間容箇病維摩
遊化城寺
級級躋攀險肩輿若上天雲端開净刹峰頂見平田水
石清無價烟霞翠滿前高僧卜居此意欲斷塵緣
和秘䦣曝書會詩
宴豆追儒雅簪纓盛禮容中天開壁府左海見鼇峰汗
簡陳三館緗圖煥九重紫微才思敏十吏筆能供
六和寺金魚池
全體若金銀深藏如自珍應知貪餌者畢竟是凡鱗
隱居南莊
耕春煙一壟釣月水千尋未荒三徑菊不負此生心
蒼玉洞(在長汀縣)
蒼玉門徑闊白雲庭院深鄞江一丈水清可照人心
鷲峰院(在汀州府南)
山前十里入青蒼猿鳥聲中建道場日轉竹隂侵閣冷
水流花片過門香
燕窠石
墨窩化石鎖煙苔岩上茆空煙又開塵劫一聲清磬裏
至今猶有燕飛來
重湖閣
宫亭彭蠡接揚瀾浩蕩横空六月寒試問風波何似險
老僧只管倚闌干
水西示劉尉
役役塵埃倦客情偶逢佳處得閒行憑君為把如椽筆
便向蒼崖記姓名
涇溪
蕩漾溪沙深淺間羣山回抱翠連環扁舟便欲乘流去
直下山門六刺灘
附余良肱和詩
畫舸夷猶紫翠間暮雲如掃月如環三山六刺須臾
過恰似嚴陵七里灘
過幕溪憶左難當
幕山孤秀幕溪清玉鑑光寒映翠屏今古寥寥何可問
難當遺事在圖經
劉遺民釣臺
最愛仙人卧白雲一竿來此釣紅鱗我今不學磻溪叟
行作宗雷社裏人
春帖子
昧旦求衣向曉雞蓬萊仗下日將西花添漏鼓三聲遠
柳映春旗一色齊
琴高臺懷古
來至涇川十里餘嶄然怪石翠凌虚自慚不是神仙骨
空羨琴高控鯉魚
嘉禾驛
旴江清淺見遊鱗百尺飛橋跨碧津行過水南看更好
風光駘蕩百花春
孤嶺
鮫綃剪下碧雙垂歸挹清流背紫微北向更登孤嶺去
此身還傍白雲飛
兩宋名賢小集卷七十四
