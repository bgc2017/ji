兩宋名賢小集卷五十二
宋陳思編
元陳世隆補
公是集(二)
涵虚閣玩玄猿孔雀
清池明夕景高樹含涼風巴猿戲前檻越鳥安深籠悲
吟激清漲文繡揮蒙茸弱喪不自非全生或為容兹遊
感真樂遠哉濠梁翁
過海舟
秦王好神仙東上瑯琊臺蛾眉綠髮五千輩去乘長風
款蓬萊此時秦人海傍立生别死分不敢泣但見高帆
雲中沒野鳥悲鳴為翔集過海舟何時還火焚荆棘空
驪山
睡起
日午吏稍休池上逍遥眠水木澹相映庭戶清無喧時
有山中禽來鳴高樹巔微風拂衽過會意成翛然有生
滯形役萬物安静便愧無淮陽績高卧亦終年
和貢甫瓜步詩
江介多悲風川廣不可越畏塗非吾土游子愴明發羣
山起楚蜀衆水會溟渤地險自始然天塹豈虛設憑陵
三國際偃蹇五胡末(魏太祖亦嘗至瓜步所謂白馬飲江水佛狸死卯年)非無英
雄姿于此智勇竭疑城尚虎踞白馬餘飲窟人謀雖工
拙神物有予奪請陳真人翔頗事丹浦伐風雲掃氛埃
雷雨救時暍禹功東漸海漢使南哨粤太平自兹始盛
德信貽厥
雨霽同聖民登西北樓
雨餘暑氣減日出浮雲開高樓極遠目百里無纖埃山
形西北鶩江勢東南來舊都尚能記壯觀多可哀微風
激清嘯浩霧傾寒杯亦知非吾土聊復樂徘徊
采藍寄王深甫
采采澤中藍製為金翠衣春風為君舞婉轉有光輝良
辰古易失麗色世云希嗟嗟不盈掬日暮空來歸
雷陂勸耕作雜言
此陂蓋江都宫之地吳王釣臺在其旁先時民
耕三十家其後為吏所奪廢不耕者十餘年矣
予按地籍悉召還耕者使縣大夫授之地如其
舊
君不見江都宫昔時何崔嵬下臨雷陂水前踞吳王臺
臺傾無餘級水竭空塵埃隋人已曾顧此長嘆息今世
更為隋人哀乃知天地間一盛亦一衰但從伏羲以來
三十餘萬歲未有書契勝言哉堯桀是非可兩忘我欲
勸人闢草萊種稻水一方藝麻塍四頽爽鳩之樂非我
有聊獨翫此坐莓苔未知百年間更復誰當來且欲及
閒從賓客省耕訪斂時徘徊
李覯以太學助教曾鞏以進士及第歸俱會郡下
素聞兩人之賢留飲涵虚閣
孤鸞方北游威鳳復南翔邂逅中道遇弄音何鏘鏘太
平向百年此固多美祥擾擾都人士争先覿輝光雖無
醴泉流江水清且長雖無朝陽桐翠樹茂且芳念將萬
里逝願得少徬徨為君附卷阿因以謝楚狂
秋興三首
微風起閶闔秋意日已滋陰蟲羣悲嗚草木同變衰天
道雖茫昧平分為四時功成自當去搖落何獨悲
魏侔貴公子沈沒功名間一浮江湖水慘戚頽朱顔魯
連揖萬乘蹈海如忘還棄世脱敝屣風流安可攀
耿耿秋漢輝中夜西南流牛女永相望婉孌悲素秋安
知乘桴翁徑出海外游天路或幽險神仙非所求
疊韻
圖書如蘧廬吏事累志意招邀聊逍遥醉寐自棄置
奉同永叔於劉功曹聽楊直講女奴彈啄木見寄
之作
空林多風霜霰零啄木朝飢悲長鳴口雖能呼心不平
誰彈琵琶象其聲雌雄適直相丁嚶欲飛未飛皆有情
琵琶八十有四調此曲獨稱得玄妙翠鬟小女眉目殊
能承主歡供客娛轉關揮撥意澹如坐人雖多旁若無
醉翁引觴不汝餘歌詩彈鋏歸來乎兩君韻高尚如此
何況櫪上之馬淵中魚我生不曉世俗樂頃卧江城更
寂寞中園有時聞啄木雖有高下無宫角木聲犁然當
人心猋氏之風殆可學淵明無絃非無意白髮秋來自
少樂得公新詩濯我愁因問楊子更借否我欲醉聽江
城樓
留城子房廟
大風起豐沛海水羣飛揚逐鹿未有歸飛熊猶道旁一
見契千載立談開八荒蛟龍不可羈鴻鵠得新翔昔為
黃石師智策無與雙晚蹈赤松賞功名忽如忘由來神
仙流理與天地長陵谷自有遷若人豈復亡我行覽遺
跡城邑空蒼蒼感古追遠遊白雲杳何鄉
出城(八角以東積水江湖壞田甚多居民更以捕魚種蓮芡自給從丙申已來四年矣)
出城得自便下馬事幽討曠野荒不耕蒺藜生滿道往
往逢饑人羣輩掘野草不惟黃頭兒亦有白髮老問之
指積水此去殊浩浩室廬久漂蕩樹木多枯槁食魚且
賖死堯年亦久澇不能去墓墳更欲依蒲藻昨來計蓮
芡頗不減粳稻明年當大種妻子或相保
與景仁聖俞飲景彝西園
鬢髮今欲白山林未能往每逢負郭趣默有歸田想置
酒松栢下當春更蕭爽欣欣二三子相與留一賞早花
何娟娟秀色傾宿莽馴禽聲喧呼永不忘羅網物情樂
于適未必在深廣育育井中魚何然困偃仰佳哉主人
翁示我以天壤放懷寓一醉益愧鳴佩響(園中井有魚數十頭)
同永叔和介甫昭君曲
漢家離宫三十六宫中美女皆勝玉昭君更是第一人
自知等輩非其倫耻捐黃金買圖畫不道丹青能亂真
别君上馬空反顧胡風吹沙暗長路此時一見還動人
可憐怏怏使之去早知傾國難再得不信傍人端自誤
黃河入海難却來昭君一去不復回青塚消摧形迹絶
惟有琵琶聲正哀
燈花
火中有芝殊榦連葉頃刻三秀爛其煜煜孰為而生孰
為而滋既富且壽君子正之
同介甫和聖俞贈狄梁公裔孫
陳平智有餘周勃勇無敵兩人相提衡終復漢社稷梁
公柱石姿獨力謝羣力存君多直言薦士有深畫既扶
將頽運復起未然策事業兼二子皓然雪霜白偏材成
獨往特達見全德誰謂十世遠風義猶不隔末孫何支
離畎畝有餓色明詔問樂鄉布衣列士籍名垂天壤間
氣使懦夫激聞君商聲歌更若出金石
送胥元衡通判湖州
平生笑山濤非隠復非吏今更欲似之顛瞑老將至羨
君負清識于世寡所求能從魏闕下逕取江湖游扁舟
駕長風千里破高浪倚檣一清嘯佚氣横雲上碧醴若
下酒紅鱗苕溪魚綵衣起為壽此樂天下無誰不慕軒
冕顧多困朝市人生難自諧禄仕當若此
贈聖從待制
君居御街西我居御街東如何百步間十日不相從君
非園中植落落千丈松我亦湖海人庶幾孤飛鴻俱游
人世間俛仰豈不同蕭蕭髮向白袞袞嗟轉蓬仕固不
期達貧亦不諱窮行當一麾去幸識攖寧翁
雨中獨居有懷江梅
晨起風雨交蕭蕭秋意寒出門無所詣行道如此難思
我平生游相得何日歡興來未嘗約趣合不待言濁酒
有與醉孤琴能一彈時時商聲歌磊落摧心肝浮雲歸
無期宿草秋向殘獨詠雞鳴詩一唱三四嘆
早至涼榭觀芙蕖
林深池亦淺日出光晚及粲粲花尚含漙漙露猶濕良
魚潛復躍幽鳥翔又集物情況如慕心賞浩難戢誰能
贈遠人采采空佇立
同諸客飲涪州薛使君佚老亭
百尺井底泉激輪作飛流潺湲入庭戶宛轉如奔虬主
人三署郎持節西南州棄之卧故里富貴安足留却掃
長閉門籯金非所求客來坐林下樽酒相獻酬未嘗語
朝市餘事良悠悠乃知獨往意不必山林幽衣冠多雋
才繼踵公與侯誰能懸其車五十未白頭嗟嗟賢大夫
此風可鎮浮為問三輔間何如馬少游
曲水臺竹間默坐
杖履不能遠逍遥池上林微風起衆響炎日隔繁陰斐
亹激泉流間關語鳴禽放懷在離人寄賞欣會心既謝
朝市喧亦忘山谷深雖知非吾室猶以開煩襟
野望
重陽去寥落小雪逼蒼茫獸起駭枯草鳥歸横夕陽薄
雲低引白衰菊暗消黃竚立何為久傖人非故鄉
蕪城閒望二首
幽尋古城上秋景日凄凄落照映原沒陰蟲當路啼隋
宫變蕪蔓楚分失端倪自是傷亡國非關醉眼迷
春草忽更綠荒城陰霧滋風存鮑昭賦秋益宋生悲慨
想秦兵出傳聞羽檄馳江湖歲將晚空羨逐鴟夷
秋霽望月
明蟾此夜新竚立爽精神幾日隔霖雨相望如故人風
生疑折桂雲散欲埋輪應有關山客長歌哭滿巾
行詣揚州壽寧寺作(周世宗嘗幸此)
隋宫老荆棘淮地阻山川天子周王狩諸侯楚社遷宿
車江水上休甲古城邊清蹕仍過此高臺亦宛然殿空
出影響畫古剥丹玄缺甃驚跳鮒遺碑失紀年廢興真
可感耆舊每多傳一咏蕪城作斜陽聞暮蟬
招友上清宫
修竹高松無俗塵全然不似近城闉黃冠習静多藏客
野鳥忘機却傍人高閣祥雲銜落日黃庭霏雨濕青珉
北窗固有逍遥地來讀離騷戴角巾
送張六丈尉新安
新安好江水往復似桐廬吏隠應相稱官卑還自如洛
塵趨走裏周俗戰爭餘會自求知己頻飛一鶚書
月下
蟾蜍滴露侵石垣松檜吟風如澗泉夕夢未窮山夢遠
自疑乘月弄潺湲
聞范饒州移疾
汲黯廉平漢主知淮陽移病苦清羸偃籓政事應無及
伏閣精神定未衰天欲斯人身必乏帝疑飛將數多竒
何當半夜開宣室獨使雍容對受釐
淮上期龐十一不至
淮上稱晨朝晨光滿麗譙有懷空悵望無和獨行謠水
色全含鑑林花半隠樵雲煙平宿莽鷗鳥破春苗野俗
陽歌麗游人白馬驕先生惟寂寞至樂亦逍遥洙泗風
差遠川源景幸饒思君不得見何以助簞瓢
城南雜題
講武池
當日龍船校五兵旋開池沼學昆明邇來封禪和平久
舊地分教百姓耕
玉津園
垂楊冉冉籠清籞細草茸茸覆路沙長閉園門人不入
禁渠流出雨殘花
短槐(在水陸院)
盤跚不稱三公位偃蹇空妨數畝庭只有老僧偏愛惜
借人圖畫入書屏
水寺
早時風景愛東吳一到京師興益疎偶向城南疑澤國
夾川垂柳帶僧居
兩宋名賢小集卷五十二
