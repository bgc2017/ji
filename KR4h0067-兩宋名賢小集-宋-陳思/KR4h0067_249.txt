兩宋名賢小集卷二百四十九
宋陳思編
元陳世隆補
翠微南征錄(八)
華岳
熱中呈楚南僧
炎帝執鞭驅赤龍火車萬乘燒長空長空萬里俱藴隆
流金爍石天地同我來亭亭日當午欲避驕暘竟無所
願求一洒楊柳枝化作東閩萬家雨
送春
留春無計奈春何九十過眼如飛梭三分二分風雨爾
十日九日愁悶呵風前飛絮正無數雨後落花全不多
争如買酒速相就君自起舞吾能歌
僧畫
萬景峯前老禪叔搜羅風月歸岩谷胸中有句吐無聲
寫作生綃三四幅
賀趙法曹
紅日轉簷花飛鳴一聲鵲鵲翅未離簷有客拽鈴索呼
童急啟戶問客意何若客聞笑而言法曹參計鑰因知
鵲之鳴報我良不惡知我門下人一鍵聊相託如公材
器大末掾豈能縛咫尺蓬萊宫左右芙蓉幕直入鳳凰
池更上麒麟閣賤子無所需願作揚州鶴
矮齋雜咏二十首
東風吹恨上眉頭兩岸桃花瞰碧流一片紅雲飛不起
斷霞殘照落汀洲
夢回斜月挂林端酒力初消怯夜寒何處客舟猶未泊
一聲柔櫓過前灘
無肉鸕鷀入水頻雙童聯網立沙濱問渠埽得魚多少
纔可為羹了一人
聯翩屐齒破苔痕醉裏觥籌不計陳來日不須關太史
五星今返聚甌閩
投宿茅亭得夜涼鷓斑搖落奏篔簹青簮擊破寒窗紙
漏得山花一線香
曉鐘搥動巨鼇堂枕上春雷一夜轟應是金鱗三十六
化龍頭角逞峥嶸
一聲殘角送黃昏獨倚欄杆空斷魂竹影埽階塵不動
自挨明月閉柴門
萬事關心兩鬢秋柳灰何用苦文羞無情霜雪催年少
閒似青山猶白頭
梅梢弄粉做新晴積雪殘雲没一星只把眼前春事卜
麥坡已作佛頭青
十年南國嘆徘徊一片鄉心撥不開應是西湖花柳問
風流何事未歸家
紫騮回首客思歸萬里家山蝶夢迷問宿暮山林下邸
夜深生怕杜鵑啼
長天萬里掃清秋宿霧朝雲去不留向曉殘星猶未落
一盤棋子倩誰收
前回風疹徧身紅布褐因燒艷火烘兩腿熱瘡今又發
休將紙被把頭蒙
一曲漁歌古渡頭幾多鷗鷺起汀洲西風吹散瑤池雪
點破長天萬里秋
朔風號木作嚴霜錦被重重凍欲僵夜半腳跟疑已割
夢魂安到得高堂
獨自清閒獨自忙杳無人迹到蕭牆眠時不用呼童僕
自有清風為拂牀
秋波春水照殘霞恨雨愁雲嚲髻鴉飛上領襟隨得去
妾身安得似楊花
東風吹恨入青樓滿目春容總是愁楊柳織成絲萬縷
憑誰裁作翠茸裘
閩南十月已春回無限風光暗裏催桃李海棠俱鬭豔
誰云梅是百花魁
桃溪噴火柳拖烟如豆青梅已半酸燕子怯春歸未得
一簾風雨杏花寒
懷九江友人
浪泊西風萬壑秋幾多香餌落金鈎無魚可釣渾閒事
留得絲綸在即休
禱富沙
十年蹤跡淖泥沙為炷靈香禱富沙萬里無由詣霜闕
一書聊欲為星槎解驂許我來齊晏釋縛從君問左車
他日横飛上麟閣行祠當為建京華
謝劉判院
細軸濃雲寄矮齋蒲團和氣忽驚回一牀浪捲芙蓉皺
十幅香重綿繡開不怕夜寒侵斗帳却愁春夢到陽臺
感恩未作瓊瑤報先把新詩寄小梅
寄苕溪故人
昔年分袂霅江東繫馬花梢撲亂紅解珮送行情怏怏
舉杯言别恨怱怱中人以上誰知我北斗以南惟有公
此去東閩有良便一書無惜慰羈窮
不禱
不炷靈香不誦經筄杯籖牓總欺人窮通只合從天地
禍福何須問鬼神命到死時生莫倖事當直處曲還伸
從今若問開先事桃李無言二月春
送提舉陳工部
溪風拂拂卷征衣溪上攀轅恨馬遲蝗不入閩今已矣
碑無留峴古求之泉如送客聲猶咽燭昩留人淚漫垂
願速長沙還賈誼為公江上斬鯨鯢
即事
欲行未去兩紛拏何事回天力未加九牧誰為十羊主
百冠當念一人髽肘邊有石心雖切腰下無錢手漫乂
千里有人逢伯樂為言龍種尚盤車
呈陳信之
老來百計總無成當路時官懶問名國事只將心事比
今人難作古人評蒼頭笑我樽無佐白髮欺人鑷又生
惟有建谿知客意過灘時作不平鳴
寄江子岡
和夜封書上子岡别來化日又舒長只知電燭兩經月
不覺星毛半欲霜竹葉照人凝盞滑梅花撩客透籬香
知他詩債曾償未料得尋春日日忙
書太乙編年卷尾
年來太乙犯咸池三式編年事可疑西北膏腴從脯腊
東南皮肉恐瘡痍堯天日月期無已北地烟雲歲有之
更向江湖問同志中原何日是歸期
怒成
舌端豪氣吐長虹四海一身無處容不向北山求剌虎
便從南海學屠龍鼎須劉闢方成器劍到魏齊那是鋒
欲把不平朝玉帝夢魂飛上祝融峯
楮衾
霜風剪水作(闕)織出吳綾不用梭十幅曉雲藏處士
一牀秋水浸嫦娥直疑天上無青女却信人間有睡魔
更向屏山畫梅竹紅塵還有此風麽
勉趙法曹
銀潢河海浸崆峒君獨軒昂萬派中北鄙虎牢今子産
東山狼跋古周公固知魯衛封同姓合向燕秦策異功
我欲誓江同擊楫中流無惜伴英雄
獄中責廷尉
重門有路透泉關便合摳衣問比干愧我直言難媚竈
從渠怒髮自衝冠烏臺有月身何及犴獄無天淚漫彈
自恨不逢包孝肅此身那許報平安
吾巾不是不冠儒曾被儒冠幾誤予鐡硯不磨天地軸
毛錐難復帝王居當時衛霍無傳秘却恨韓曹不著書
堪笑蒼生無眼力不知豪傑在樵漁
酒歌
嘗聞子美清江曲日典春衣耽美禄又聞太白遊長安
市上熏熏醉眠熟風流國裏太平時處處紅樓漾酒旗
王孫公子恣行樂繁絃脆管相追隨誰知寥落天涯客
笠頂清風秋挑月芒鞋踏徧山水雄奮身欲入黃金闕
方嗟蕭索向西園刮面寒風雨漲天回頭忽喜黑衣至
急破紅泥傾數船雖無皓齒歌金縷也埽新詩狂欲舞
兒童拍手笑攔街應怪吳儂喜如許長江波浪卷銀山
去去仍悲道路難只憑一醉進未得更借高風吹片帆
琴
月浸虚堂夜氣清起聽萬籟寂無聲輕輕拂動匣面塵
玉笋不彈風自鳴
村居
莫怪村居僻村居亦可嘉僕羸腰帶父婢倩鬢簮花歌
罷蛙催樂酒闌蜂報衙門前少車馬慚愧五侯家
宣城道中
恰則杏花天轉頭過禁烟燕歸纔數日蠶起又三眠少
智慚樗里多材憶孟堅功名且隨分無苦自咨煎
過新豐市懷古
路出横江去虚堂立道偏雨聲楊柳外風色杏花前有
淚沾詩宿無歌述酒仙采江千古恨號認向誰傳
買舟浦城
畏路逢危路尋舟得小舟始云為得計終乃復添憂艙
狹難伸足篷低怎舉頭十圍無處著踘促向中流
憩妙因寺
蕭寺寒山外﨑嶇一徑幽斷雲迎客入曲水護堤流木
石四時古軒窗五月秋午煩聊小憩拂石為支頭
再繼前韻
俗塵方倥傯得得訪清幽烟練(闕)抹山屏翠欲流松
筠掃日月藤蔓懸春秋物外有餘樂吾生空白頭
兩宋名賢小集卷二百四十九
