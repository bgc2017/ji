兩宋名賢小集卷八十四
宋陳思編
元陳世隆補
題畫集
劉叔贛神宗朝中書舍人
華山隠者圖
六王昔崩蕩秦帝按劔興虎爭四十年方隅為之平豪
氣竟未己用民如不勝因河既為池起洮復堅城嘉哉
諸老翁攜手西山行避世往不返逍遥塵外情眀星備
洒掃巨靈為友朋饑食玉井蓮手攜三秀英世事一朝
變龍蛇復縱横烈火咸陽熾蟻聚成皋争置身青雲上
顧視不為驚萬朞乃須臾安知谷為陵爾來見圖畫真
氣猶冥冥世人但蓬蒿安知鴻鵠征桃源迷去路蓬莱
浪知名異時三峯遊會當慰平生
過栢林院贈吉長老有古殿吳道子畫維摩居士
又有斷碑等古物
靈光歲久獨巋然峴首遺碑亦未遷會向三生記前佛
暫從方丈謝諸天篆香徐剰黃金印梵宇時開具葉篇
門外風霜正搖落庭前翠栢自安禪
陜西圖三首
干戈今日事關塞此圖看白日長安近蒼山壠坂寒由
來名百二自古有艱難指以安西道凝情竟據鞍
萬里靈州地他年漢朔方山河從割棄關輔急隄防轉
憶豺狼窟堪嗟禮義鄉靖邊須壯士看盡意蒼茫
河源來碣石天馬涉流沙耳目成千古丹青在一涯荒
凉都護府斷絶使臣槎安得山西將收功似漢家
山水屏
吾家古屏來江南白晝水墨漬烟嵐我行北方未嘗見
衆道巫峽兼湘潭山頭老樹長參天水上猿公撐釣船
青蓑擁身稚子眠得魚不賣心悠然久嫌時勢趨向狹
頗思種藥依林泉桃源仙家不可到但願屏上山水寘
眼前
蘇子瞻家畫松圖歌
君家圖書皆所見近得此松尤可羡根蟠平石蹙蛟螭
幹出青冥超雷電樛枝横斜復幾尺綠華茸茸鋪繡綫
空堂深沉白日寒肅肅似有風吹面此圖剪裂人不知
塵土分張數流轉能令神物還相從非君苦心誰與辨
更惜良工名不傳可憐世俗多夸衒為君作歌君志之
後千百年無復賤
和李公擇顯相國寺壞壁山水歌
蒼山本是千萬丈怪爾斷落盈尺中枯松挂崕正矯矯
白雲出谷方溶溶昨憶高秋十日雨百川湧溢騰蛟龍
丹青壞刦不可駐金碧拂地都成空人間流落萬餘一
掇拾補綴幾無從當時畫手合衆妙得此誠是第一工
松隂行人何草草秃幘小盖馬色驄長途未竟不得息
嘯歌正爾來悲風巨靈擘華䟽黃河仙娥移山開漢東
海波芥子互出没大雄游戲神與通我今與君未嘗覺
指視壁畫將無同新詩飄飄脱俗格得閒會復來從容
題古畫山水障子(時年六歲)
應是塵外境不隨陵谷遷江山猶舊日松柏又千年
畫雪扇子
洒落瑤花溥蒼茫殺氣深因風驚拂面濯熱幸開襟夜
色非關月朝雲不待隂秋風未應起好在郢中吟
畫鶴
夙抱烟霞性三年故不飛軒居寧假寵野客會忘機燕
雀那相笑鳬鷖直自肥蓬莱千萬里正想玉為衣
于秘校示郊園棠木連理圖偶題長句
偶對名圖欲賦詩野棠并幹上交枝始疑和氣偏回復
可是常情悦附離愛樹去思吾豈敢高門隂德子應知
濟南固有終軍辨傳布仍煩老畫師
壁畫古槎歌
南山大樹楓與樗百年不到生理枯老枝錯落麋奮角
病根蟉結龍垂鬍風霜不知春不改古苔懸蔓相縈帶
豈知高堂素壁上畫圖能令觀者愛野夫晨興坐樹邊
偶說此樹來上天暫乘西風犯牛斗却看東海成桑田
次韵酧盛秘丞黑桃二首
度索真殊域崑崙豈素封幾人曾白眼吾子幸先容晦
迹煤炱暗含滋沆瀣濃上林求異木詔使會尋蹤
春華各自媚秋實頓能殊悴貌從黧黑丹心固實膚榴
花隨使者荔子賜匈奴寄語元都客相疑失味腴
同原甫咏秘閣藏古器圖
黃占金寶氣天瑞告成功績事今時絶書文自古同問
年記巫錦按刻異桓公塵世無由覩崑山策府中
畫龍
南人謁雨爭圖龍畫師放筆為老雄烟雲滿壁奪畫色
雷電應手生狂風觀者皆驚爪牙動攫拏意似翻長空
吾疑奮迅出戶牖何事經時留此中共言葉公初好畫
當時亦有神龍下天意為霖非爾能世俗慕真聊事假
次韵蘇子瞻韓幹馬贈李伯時
韓幹畫馬名獨垂冰紈素幅對客披諸公賦詩邀我和
我如鈍錐逢利錐區中纔容三萬里正可騕褭一日馳
朝燕暮吳亦其亞幸得夷路無縶羈此間三馬皆國馬
瑰姿逸態成崛竒有如秋空見霜鶻下睨衆禽皆伏雌
良工苦心為遠到天機杳渺潜得之區區駑駘浪自負
直教畫骨不畫皮李侯洒筆定超詣尚有天驥君未知
迄今四海皆屬國汗血不敢勞貳師
和江鄰幾梅聖俞同蔡學士觀宋家書
中郎石經天下傳江翁說詩當世賢南昌子真亦禄仕
讀書養性希神仙雄豪相遇古莫及所至衣冠爭願焉
貴公子孫誰是勝廣平家書盈萬千當時交友皆父行
賈生論議欺老先開門迎客車結轍而此三士相周旋
牙籖插架塵土絶寶軸出囊瑤玉聯前秦篆籀頗磨滅
中世粉墨仍新鮮咨嗟古人不可見但覺能者心意專
知音自昔貴一過千歲相望猶比肩况有清詩紀實事
豪壯入耳如哀弦鄙夫觀書識難字目迷五色心茫然
要當乘興過君所刮膜一洗頭風痊
楊寺丞書畫
楊侯古書數十軸草隸缺殘猶可讀古書流傳動千歲
書可倣摹古容偽愛君苦心能辨之捐棄千金不為費
世嘗售名不售真物可見形難見神重令志士一惆悵
念有遺寶隨埃塵東墻西墻畫滿屋琵琶小兒理新曲
鄙夫長安交遊少騎馬能來與君熟萬事好惡我自知
不肯浮沉易耳目
和原父同江鄰幾過净土院觀古殿吴道子畫楊
惠之塑像
真賞非俗嗜雅遊知勝緣百身化前佛方丈納諸天工
以智自表名由高益傳吳生擅粉跡楊氏妙鈞埏能事
古未盡希聲今亦然伻圖觀省像啟戶置鳴絃理會均
聞見神交遺後先衣冠若對面山水欲忘年釋氏臺中
秘仙翁柱下賢新詩俱絶唱塵土更餘妍
兩宋名賢小集卷八十四
