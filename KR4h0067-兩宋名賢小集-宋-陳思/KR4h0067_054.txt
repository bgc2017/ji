兩宋名賢小集卷五十四
宋陳思編
元陳世隆補
公是集(四)
庶幾堂雨夜偃几作
短夜摧微月流雲濕太空蕭蕭篩竹雨颯颯舞松風形
影明燈裏歡娛隠几中吾衰儻未甚正復夢周公
寄聖俞
徘徊帝城裏獨詠有所思故人昔别此秋風今若茲流
水去不已新鴻來有期寄聲可相及見慰天一涯
離京後寄貢甫隱直(哉生魄後一日雨中作)
清川如帶屢回環信宿猶居百里間敢恨淹留同杜渚
正憐風雨似梁山月殘虚魄無由共雪映高樓不可攀
却怪夢中翻識路化為蝴蝶一飛還
壺公祠大樹
若人既羽化伊樹亦千年委榦龍蛇蟄(此樹枝反下入土中)交陰
孔翠鮮流光駒過隙浮世海成田信有壺中藥能移物
外天真游邈何許神理直茫然會見遼東鶴悲歌感市
鄽(壺公所居近市今此樹乃在郊外非漢時城邑也)
芷亭
藉甚離騷後芬芳楚澤濱移根煩老圃比興得佳人秀
色誰與玩清香不自珍吾廬故可愛況及物華春
鼓角樓宴席
周城百雉擁中軍阿閣三階麗白雲燕雀總知依盛德
山河相與助雄文(此樓府公作自為記)輕裘緩帶居多暇旨酒嘉
肴客易醺還識魏牟懷北闕正逢長日扇南薰
奉天門觀流水
流水回環縈雉堞亂山蒼翠擁層樓會將綠蟻消長日
幸有高風送麥秋
鼓角
落日孤城閉高風暮角愁邊聲亂歸馬物色向清秋尚
有單于怨仍傳出塞憂時平翻感激不語看層樓
臨波亭
綠楊芳草舊無蹊竹塢花源敵剡溪水影時翻高檻動
天形略抱郡城低逢迎野興鷗雙下點綴春愁鸎亂啼
宿雨楚山雲正滿高樓莫上使人迷
春晚
芳菲不少住白日定空長庭樹暗新綠春衣生晚涼悠
悠向時節細細倒壺觴誰使風前絮來參醉後狂
府公說牡丹盛開是日逼晚竟不及觀
落日含明豔輕風襲暖香傳聞亂人意想見弄春光醉
裏歲空晏愁中夜未央異時驚麗絶秉燭正難忘
夏日上府公
紅芳過盡綠陰多索寞無如長日何午影遲留成藴暑
薰風飄蕩作清和夢餘欲驗松生腹碁罷真如斧爛柯
還想高吟酬美景訟庭岑寂長青莎(府公有詩云高吟酬永晝痛飲嘆華)
(年故及之)
寄襄陽舅氏龍圖
虎符龍節鎮方州天禄先生尚黑頭南紀山川殊壯觀
高陽賓客故風流沈碑幾處書遺愛非土他時更倚樓
想咏五君誇屢薦為憑三鳥寄綢繆
登東城樓(時與李支使棋)
高樓望不極野興遠相隨宇宙一長嘯山川多所思薄
寒才勝酒短景不禁碁俯仰哀羣動遼遼見爾為
開竹下小逕招君章
翠竹先無數蕭蕭一逕新陰繁催短日地僻斷飛塵磐
石能容客幽禽不避人君能爛漫醉當及七賢真
瑞竹(雙榦同本因以瑞名)
聳節偶相望雪霜終不迷應將古人比孤竹有夷齊
偃師驛觀先帝所植兩松及錢丞相壁記
華封耆舊望車塵故以青松祝聖人雲去帝鄉桑變海
舊枝重疊長龍鱗
寄題歙州流杯池
公子愛客意高山流水間清波無斷續翠斝自迴還野
興四時得棠陰終日閒何當竹林賞醉耳聽潺潺
涼夜
疎雨洗明月清風生晚涼動搖星辰影汎澹河漢光螢
變覺草腐蟲吟知境荒端憂易遽感不眠疑夜長
墨竹
羇游念此君子墨慰幽人灑落不經思篬筤如出塵交
加月下影濃澹霧中筠試作吳山想蕭蕭意亦真
秋雨
采蕭逼歲晚飛雨度高雲暝色空窗見秋聲墜葉聞過
雲低似滅遠岫望如分蟋蟀悲(闕)織輕絲競欲棼
小孤山
驚波觸南崖反怒射北壁蒼山相與排所謂小孤石蟠
根萬仞淵聳角百丈碧祠堂豁精嚴行旅進粉澤或云
婦女神肸蠁頗有迹吾知定名意似欲旌介特流俗失
其真傳聞莫開釋居人私其利禍福妄損益競為媢妒
說以誣聰明德先王秩山川禮典有廟食柰何媚于竈
屈已忘正直吾欲為小孤作書解行客復恐不見從嗟
哉世多惑
雜詩效玉川體
毁巢鳳不至竭澤龍不游賢者有所歸得非龍鳳儔周
公下白屋聖德被九州趙禹謝賓客漢朝以為優澆淳
不相襲用舍何其繆苟徇一身利不為萬姓謀哀彼枤
杜詩死生遺道周
示張直温
築山必使高鑿井必使深百工戒淺近盛德羞浮沉焉
有尺寸枝能棲垂天禽焉有升斗泉能容横江鱘借兹
喻物理足以開君心隘在容不足弱在力不任大道如
路然固無古與今
西楚
楚割淮西自不輕元王賓客亦洪生重捐醴酒延高士
末路翻亡五十城
袁本初
横刀長揖紫庭中健者寧須屬董公郿塢然臍真假手
始知天下有英雄
周節推移曹州此君凡换五幕府
珠履幕中客棲棲亦倦游勞歌一長鋏歴聘五諸侯捧
檄為親喜問津輕旅愁誰憐在陳士無友重悲秋
澄心堂讀許渾以下諸詩
許渾死後三百年長嘯空堂覽舊篇落日孤城曾不改
曲池高榭復依然塵埃暫憩道路客文雅相追今昔賢
魚躍鳥飛殊有意卜居仍欲近湖邊
送楊景修秘郊歸
武陵曾孫塵外仙手攜桂枝歸故山夸鄉始信一經是
衣錦不須三組還蓬萊觀盡聊復爾枳棘棲鸞殊未然
野人放蕩辱先進慙愧竹林諸阮間
懷陳州舊居所種桐寄黃翁
忽憶南軒樹春風空復來陳亡韶已矣孔老鳳悠哉不
作溝中斷應隨爨下灰舊居阡陌並君到為徘徊
月夜
月出浮雲盡風生中夜清星辰競搖動河漢湛虛明老
樹稀疎影驚禽斷續聲秋懷先已亂蟋蟀更宵征
荷華
水國非人境芙蕖五月秋亂香清宿醉濃豔破征愁魚
戲都堪數鷗飛絶自由會須窮一賞詰曲任扁舟
七月二日
西風進庭樹天氣颯然秋山雨纔成潤高雲澹不流平
分感一葉遠興憶扁舟蟋蟀何須急羈人始欲留
戲和同年時在薦福寺
逃暑涓涓灑開襟細細風過雲催急雨落日澹秋空樹
影經行熟泉聲笑語通少年興不淺寧與老人同
送王子直還斤溝
薄薄雲蔽日凄凄寒中人飛飛燕歸蟄漠漠鴈來賓送
子獨無友悲秋空病身登山復臨水便覺二毛新
重到謝氏園亭寄裴博士俊叔王主簿宗傑時裴
往淮南王詣京師
徘徊遠林下幽草為誰芳前日同游客今朝俱異鄉東
風雖澹蕩陳跡似凄涼何用江千里春心故易傷
泥雨早朝
雲氣卷舒東復西月華明晦曉兼迷正憐盛服坐假寐
何處蒼蠅來誤雞高卧山林勞夢想出門冠帶混塗泥
人間氣味故易厭豈若從容歸治畦
送隠直辟青州幕府
全齊七十城表海寄名卿開府馳羔鴈除書得俊英借
籌心感激憑軾氣縱横浩蕩軍中樂從容稷下生士由
知已用禄以及親榮送别羞長鋏能無歸去聲
和章伯鎮
南上湘潭誰記初北還宣室受釐餘共憐賈傅才無敵
真作揚雄老著書調笑羣騶饑欲死去來千騎樂何如
洞庭木下鱸魚熟三歎新詩重起予
寄劉景烈(前寄新詩未寄答移高陽關部署)
漢設重關斥塞垣詔移飛將護秋屯胡人無復窺南牧
燕客時應祭北門清酒肥羊宴長日輕車精騎獵平原
少年真得軍中樂沉復詩書盛討論
賀司馬君實河濟川得龐公炭
上府愛才天下聞兩君素出將軍門欲正大爐慰民望
預排寒氣作春温不煩束緼資游說聊取優賢報國恩
自笑野人卧窮巷負暄方擬獻天閽
獨宿直舍
談笑從容宫漏稀高軒去盡揜重扉風含玉宇霜威勁
月墮窗疏燭影微周衛相望喧夕警爐香不斷護朝衣
塵軀更作仙山峻旅夢端從江海歸
送同年王殿丞知鄞縣
同日大梁客共登青雲梯逢時方躍馬從政暫驅雞萬
水會東海千巖開剡谿遠遊極壯觀肯為簿書迷
奉同鄰幾詠雪
侵旦滿城雪從天萬里風陰沈朝日變慘澹宿雲同徑
渡胡沙遠羣飛海上空崩騰兼上下眩晃失西東帝所
銀為闕河濱貝作宫瑶林高不及璧水闊無窮巨麗神
仙境精微造化工霏花爭爛漫噴霧極溟濛掃灑埃塵
豁包含物象充牛衣愁病客鶴髮似衰翁侵冒貂愈黑
憑凌火似紅厲威深刻轢正色坦昭融妬舞多珍(闕)迷
羣有斷鴻陽微怯頻復陰老恣驕雄蔀屋貧奢等輝窗
書夜通歲華驚朔易古老識年豐占賦慙賓右聞歌慕
郢中閑門徒自喜乘興力難崇
再和鄰幾
沍寒調暮節大雪冒神州氣象昏千里光芒混六幽渡
前蚊過日隕曠葉驚秋烟素長誰引雲羅薄自浮勢輕
低更起影亂去還留土石均仁覆珠璣共暗投圍城明
組練格野亂旗旒模象羣形富牢籠衆險周履空諳曳
縰騁望快登樓棲璧含珍帶裝簾耀寶鈎潤應河澤此
甘豈井泉侔萬物紛同態繁陰慘共愁波聲增渤澥原
色借來麰邀醉時(闕)雨欺貧屢灑裘驅除夏蟲盡排迮
楚(闕)收人謝泥塗辱家成汗漫遊畫圖饒粉堊比興極
歌謳積久風逾厲消遲歲聿遒短材非子敵秘思為君
抽高韻侵梁郢煩言不可詶
直舍竹下殘雪二首
阿閣三階敵井榦宫牆十仞逼雲端故留殘雪侵春事
欲侔孤篁老歲寒
重叠空階委玉塵蕭疎碧篠凍浮筠地寒自稱孤高節
不共陽林競早春
送鼂殿丞僉判鄭州
世德緇衣美天倫玉樹温於君如舊識贈子欲奚言東
里賢能宅成臯戰伐源從容訪耆舊遺跡尚多存
送洛南周寺丞
不知商洛道空慕紫芝歌從事老將至送君情獨多雙
鳬尚方去駟馬故鄉過想見揮絃樂春風初扇和
送邵武張學士
待詔頻穿履承明厭直廬一麾從此去千騎上頭居歲
事畬田早風謠鴂舌餘班春急乘傳知不為鱸魚
雨中北軒晚寢
樹色禽聲相與閒吾廬仍共一枝安浮雲蔽日綿綿雨
積水嬰城慘慘寒還恐百芳從此歇不知后土幾時乾
閉關高枕交游絶一夢江湖意緒寬
戲作
仙家千載亦何長人世空驚日月忙洞裏桃花莫相笑
劉郎今是老劉郎
文章落筆有誰先坐上詩成海外傳明日帝京應紙貴
開簾却扇有新編
兩宋名賢小集卷五十四
