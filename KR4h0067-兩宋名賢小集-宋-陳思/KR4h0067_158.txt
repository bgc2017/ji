兩宋名賢小集卷一百五十八
宋陳思編
元陳世隆補
椒亭小集
李光字泰發上虞人崇寧五年進士累官司勲員外郎
欽宗擢右司諫高宗朝進吏部尚書除參知政事因
爭和議安置瓊州移昌化軍卒追復資政殿學士諡
莊簡
越州雙鴈道中(雙鴈鄉隸餘姚縣)
晚潮落盡水涓涓柳老秧齊過禁烟十里人家雞犬靜
竹扉斜掩護蠶眠
戲贈伴送使臣(公在政府與秦檜議論不合為中司所擊送藤州安置差密院使臣)
(送之)
日日孤村對落暉蠻煙深處忍分離追攀重見蔡明遠
贖罪難逢郭子儀南渡每憂鳶共墮北轅應許鴈相隨
馬蹄慣踏關山路他日看來又送誰
昭真宫(在貴溪縣)
造物閟靈境靈山隠仙躅丹成自飛昇何用駕鸞鵠舉
手金沙嶺片石聊寄足至今鎖煙扉氣象鍾清淑井池
丹藥就千載湛寒綠我來春雨餘溢水漲幽谷琤琤落
環珮細細響琴筑黃冠六七輩一一道機熟余師本緇
流游走遍四瀆初明大乘禪鋒辨誰敢觸升堂猛虎跪
諸方狐鼠伏晚乃思長生師許隸寶籙時登玉虚殿叨
迎御輿服俯仰能幾時世事有反覆蕭然坐空巖復理
舊松竹却談京洛夢感慨氣填腹人生夢幻耳何必苦
拘束期師謝冠裳復見真面目
國慶寺(在上虞東山)
永夜金莖下九天郊坰風物正凄然百年寶地空蕭瑟
十里青山(一作天)自接連局上笑談棋易勝坐中竒險句
難聯定回老衲應相問淨社何時到白蓮
裘氏義門
夫何于會稽卓然有裘氏同居六百年相聚三千指昔
賢欽義方列奏聞天子恩詔保門閭光華映閭里
百官渡(在上虞百官市口)
曉雨微茫水接天隔江茅店有炊烟杖藜獨步沙頭路記
得當時趕渡船
客星山(在餘姚縣)
子陵古真隠逸氣横九州平生江海志自比巢與由鴻
飛本冥冥肯為稻粱謀虚屈萬乘顧枉煩物色求貽書
誚君房預作要領憂舜江子邑里子去踰千秋高山無
古今大江日東流人物浪淘盡英名至今留當年漁釣
地陳迹餘荒丘
嚴公堂(餘姚令徐端禮建)
徐侯有佳政百里安田疇作堂名嚴公懷賢慕前修時
來對江山一尊更獻酬我豈隠淪歟三黜今白頭年來
賸得閒忘機狎羣鷗結茅牟湖傍一竿幸可投篛笠青
蓑衣生涯寄扁舟嚴子定不死吾將從之遊
懷三峯樓
一川花柳擁雕欄濃綠浮空四面山便欲移家來住此
不將名姓落人間
智林寺(在常熟縣李墓村)
扁舟來訪小叢林花木通幽院落深旋拂胡牀成午夢
閒持貝葉動秋吟竹聲瑟瑟生虚籟山意峩峩入素琴
更喜老綱能會事手攜爐銚自相尋
兩宋名賢小集卷一百五十八
