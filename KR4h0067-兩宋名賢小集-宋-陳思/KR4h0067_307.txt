兩宋名賢小集卷三百七
宋陳思編
元陳世隆補
漁溪詩藁
俞桂字晞郄錢唐人紹興五年舉進士嘗出守海濱
政劇民頑桂理之裕如不廢吟咏與菊潭吴惟信芸
居陳起詩文相往復有漁溪詩藁三卷
雨吟
輕輕烟霧失樓臺雨暗吴山鎖不開試與漁翁閒訪問
落花幾許汎溪来
過湖
舟移别岸水紋開日暖風香正落梅山色濛濛横畫軸
白鷗飛處帶詩来
和葉廣文韻
入得春来物物饒翻思湖上短長橋去年寒食閒遊處
曾把扁舟繫柳條
書齋
野草沿庭砌清閒日掩扉晚涼疏雨過落葉覺蟬稀天
籟自鳴竹砧聲誰擣衣僧寮不過此何必叩玄機
閱名勝詩集
買得山房數册詩倚篷細讀已移時只貪眼底看冰玉
月上荷花更不知
書懷
僻性止耽書村中謾寓居心惟求事省身合與名疏木
葉秋風起蛩吟夜雨初吾生今晚矣不必問何如
閨怨
鳳幃曉起鬢&KR0034;鬆枕肉初生酒暈紅一把柳絲挪在手
沈吟無語對春風(沈吟一作尋思)
誰憐人去鎖朱樓終日憑闌只帶愁燕子也知人薄倖
飛来略不傍簾鉤
溪流
雲脚纔行又復開一聲隱隱只空雷家僮忽報溪流漲
知是前村落雨来
初秋
火老金柔暑告殘乘涼正好望西山秋聲来處無尋覓
只在忩前竹葉間
雜興
漫山花發草萋萋楊柳花綿水拍堤况是客懷禁不得
那堪杜宇耳邊啼
偶吟
降伏吾心法無如去外魔苦吟詩愈拙着意字猶訛荏
苒青衫舊消磨白髮多不才為世棄徒自詠卷阿
雨中遣愁
花已開時人正愁花簪頭上使人羞一春可厭無晴日
下却珠簾懶凭樓
清明
朝来閣雨喜新晴枝上綿蠻調好聲佳節莫將虛過了
人生贏得幾清明
即事
陰雲釀雨勒花遲梅已飄殘到杏枝好是池塘清夢處
勾吟春草入新詩
松江
荷葉翻風暑氣微看山露冷濕征衣垂虹夜靜三高月
只照漁溪一舸歸
惜春
春事三分過二分桃花水上覓紅雲遊人浪說春歸去
柳外黃鸝尚自吟
次吴秋潭韻
相逢欵話傍簷西坎止流行事不齊君到白蘋秋正好
飽吟風月棹前溪
東山
東山隨分作生涯即是清高隱者家粗有小園供日涉
不愁無地種梅花
夏中即事
黃梅過了猶慳雨幸有南薰在翠槐燕子亦於貧者薄
今年全不見飛来
延祥觀
御園猶自有逋梅約束遊人莫肯開聽得老兵談舊事
幾年不見翠華来
虎丘
兩寺今為一因秦虎占丘鶴飛王劍化鳥宿古墳愁石
與泉流接池通海水浮爭奇多勝槩不及盡追遊
家園
眺望西山在目中更須寬展竹籬通殘梅尚守清廉節
不嫁東君昨夜風
首夏
槐幄陰陰蔽綠扉池抽荷葉落薔薇梁間紫燕新雛弱
来傍簷前旋學飛
偶成
短髮蕭蕭滿鏡秋家居但覺歲時流兩年不見西湖面
笑我寒盟是白鷗
月夜
江南又見鴈南飛楓葉蕭疎旋覺稀邊塞戍夫天氣冷
誰家月夜搗征衣
裴墳
乘船寄僻徑墳古最幽深山近風常冷松蟠晝亦陰来
時無速騎歸路有鳴禽寄語城居者何人肯訪尋
山中
剖竹相通澗下泉更邀山色在尊前一鉤明月軒忩上
欹枕藤牀獨自眠
惠山
徑入松關古秋雲帶樹煙只疑山有雨恰是澗流泉騷
客詩留壁遊人岸繫船憑誰招陸羽瀹茗古欄邊
秋懷
喚醒歸舟是早秋水光雲影兩悠悠西風不管梧桐怨
一葉吹来一葉愁
農事
東作農家處處忙金珠非是療飢方京華只識笙歌樂
豈識男耕與女桑
甘露寺
占斷淮南勢西風入鬢毛一江流不盡多景最為高斜
日迷烟樹孤帆送客舠興懷人物少今古等秋毫
夏晨偶作
蠶事行將了農家刈麥初雨慳林少笋水澁港無魚因
病嘗懲酒偷閒懶荅書今年身愈老事事覺全疎
贈雲間陸琴士
地僻居閒絶可人殷勤過我抱桐君聲中知有遼天鶴
彈散華亭一片雲
烟霞石壁
山深入翠微寺僻掩幽扉景别金仙記人忘塵世機石
滋崖雨滴龍出洞雲飛結屋同僧處何須賦式微
久雨
踰月留京國春光總不知可傷連夜雨好似暮秋時有
客来無酒逢人只說詩官中聞閉糴應是細民饑
次坦菴兄韻
便中蒙賜墨得句勝如書暫爾兩年别俄然春暮餘夢
馳情不間心邇迹何疎自省吾今老湖山縛屋居
豫章滕閣
勝閣昔曾遊今無檻外樓遠山連樹合盡日對江流古
石空存記騷人易感愁夜深歌酒處燈火燦漁舟
寄書
歲月逡巡笑故吾人生南北隔江湖樓頭約取衡陽鴈
寄得一行書信無
兩宋名賢小集卷三百七
