兩宋名賢小集卷一百四十五
宋陳思編
元陳世隆補
于湖集卷中
金沙堆廟有曰忠潔侯者屈大夫也感之賦詩
伍君為濤頭妬婦名河津那知屈大夫亦作主水神我
識大夫公自托腑肺親獨醒梗羣昏聚臭醜一薰瀝血
摧心肝懷襄如不聞已矣無柰何質之雲中君天門開
九重帝曰哀汝勤狹世非汝留賜汝班列真司命馳先
驅太一諏吉辰翩然乘回風脱迹此水濱朱宫紫貝闕
冠珮儼以珍宓妃與娥女修㓗充下陳至今幾千年玉
顔凛如新楚人殊不知謂公果沈淪年年作端午兒戲
公應嗔
詠雪
東皇攜春來屬車載霓裳回風作妙舞雜珮鳴珠璫千
官玉笋班再拜稱瑶觴酒罷各分瑞圭宗粲琳琅浩蕩
涵濡恩一笑徧八荒塵垢得湔洗焦枯亦輝光偉哉造
化力天地為翕張功成了不居㫤日天中央
賦沈商卿硯
石渠東觀天尺五壁星下直圖書府琳琅寳鎮出三山
浩瀚簡編照千古右文儲硯一百九鈿匣珠囊護瓊玖
有時清夜發光怪諸儒縱觀容拜手一朝收跡歸故園
瓦池葦管塗突烟夢尋清都故歴歴起凭書案空潸然
眼明見此超萬石色如馬肝涵玉質白圭之玷尚可磨
澁不拒筆滑留墨摩挲太息不自己呼兒汲水為湔洗
天遺至寳瑞吾子要與詞林壯根柢子行飛鶱為帝須
西清承明有佳謨收功翰墨倘乞我田間自抄種樹書
任守作醮為民祈福先期而雪是日開霽
紫府仙人自列真綠章封事更通神清塵已作連宵雪
不夜潛回萬屋春玉節珠旛來浩蕩雲車風馬正紛綸
步虚聲徹朝元路便挈荷囊款帝闉
應菴退席蔣山寄居昭亭萬夀三請不得已而應
輒贈長句兼簡蘇内翰尚書二首
逍遥丘壑欲忘年忽作風蟬脱骨仙鍾阜卻從三昧火
靈巖重要一燈傳極知掃迹終無策且與臨岐快着鞭
莫作山林城市想從來大隱故居㕓
不寄音書又隔年因師問訊玉堂仙碧油早覺儒為貴
青海應無箭可傳憶昔絲綸催喚仗何如沙路聽鳴鞭
生涯落寞公知否凖擬松江受一㕓
德慶范監州以子石硯寵假雖小而竒戲作二首
曾侍虚皇玉案前夜書繭紙筆如椽莫嫌此石規模小
一寸玄雲萬斛泉
端溪別駕極風流白壁明珠不暗投笑我支牀已多許
須君隱几更冥(一作宜)搜
題朱元順梧溪圖
去年過梧溪王事有期程夜半度湘水但見天上星平
生中興碑夢入紫翠屏已辦北歸時十日窮攀登今朝
復何朝忽此短軸横歴歴眼中見湘山無數青白雲着
山腰樓閣秋氣明便欲扶短策下濯滄浪纓主人山水
仙妙處心自評元順骨已冷千載交蓋傾賞音寄幅紙
益見忠孝情題詩疥公畫託我不朽名
大雨呈同行諸公
我船千斛初甚遲上灘下灘風薄之百夫撑挽才得過
水淺舟大行無期同來賓客笑鈍滯一葉自買如鳬鷖
瞥波急槳亂藻荇瞬息不見颷車馳忽然昨夜雷雨作
墨雲頽山風捲壑龍門春漲魚鼈亂千渚宵明鬼神惡
篷飛纜斷泊不得客只一身無處着長年絶叫客驚起
一浪先掀半船水囊衣漂盡到巾履一夜奔忙沙石裏
我時甘寢殊不覺但怪颼颼風到耳起來呼酒自勞苦
水滿凉生差可喜鄉來笑者今却悲人生淹速那能知
明朝轉柁我船快喚客同船莫嫌隘
和曾裘父韻送老人赴鎮江
邊箭收聲江不波廬山高處與天摩向來只作青蛙計
此去無如紫詔何鯨起江濤煩翦拂經餘蓮社更磋磨
文成本自籌帷幄不擬黥彭戰伐多
以水仙花供都運判院二首
十月西湖冰齒凉梅間松下小齋房幽芳靚色天為笑
落莫南來也自香
瘴土風雲那有此却疑姑射是前身冰肌玉骨誰消得
付與霜臺衣繡人
再和二首
雪屋因君發妙思作歌可比漢芝房根塵已證清淨慧
鼻觀仍薰知見香
玉壺寒露映真色霧閣雲窗立半身可但凌波學仙子
絶憐空谷有佳人
寄題向彦績使君采菊堂
使君天資高夙昔事幽屏長懷渺丘壑餘習謝鍾鼎東
籬羲皇人槁死骨已冷凄其千載後妙處一笑領高堂
娛白髮兄弟極整整不須南陽泉夀與日月等
和總得居士康樂亭韻
氣格稜層壓大千塵囂遠盡思翛然龍門不障洪河決
喬木終隨故國顛柳下煅工真得道竹林酒友漫稱賢
先生義㮣雲天薄千載參渠活句禪
和仲欽題粉巖
一麾縻我欠追從悵望千山紫翠重忽向郵筒得新句
知君正在碧蓮峰
昨日極暑今日極寒
昨日火流金今日風折膠昨著疎布衣今衣敝緼袍赤帝與玄冥
凛凛隔一宵聊將擁爐適换此揮箑勞冰炭欲盈懷炎涼不崇朝
幻生過隙駒是身九牛毛等是一寒暑胡為自(缺)嘲萬法從心生
心静境亦消悟此本來無綌絺同狐貂還當隠吾几試聽萬竅號
仲欽寄民為重齋詩和答五首
齋中寒日影瓏璁齋外參天十八公二十四州民樂否
莫教一物怨途窮
玉節南來兩使星埋輪折檻有家聲不嫌齋榜民為重
去國當時一葉輕
德意丁寧到綠林都捐刀劍作齊民皇華入奏天顔喜
趁得朝元第四春
行邊使者幾時回寄我清風欲滿懷已把十詩鐫樂石
為公滿意落新齋
蠻烟瘴雨侵行李每向南雲有所思定自為民忘涉險
請君細讀寄來詩
初得愛巖
高巖劃天門仄徑通乳穴隈堆青螺髻嵽嵲白玉闕外
有虎豹蹲中恐蛟蜃蟄東榮俯雷電西出挾日月萬壑
生悲風六月不知熱但覺駭心目未易紀筆舌平生山
水趣嶺海最竒絶洞府二十四未厭屐齒折晚乃得遊
此餘地皆僕妾同來六七士嗜好頗相躡舉酒酹山神
慰我久湮滅
寄張真父舍人
投分生平不數人憶陪文館笑談新資中冢樹看成拱
荆府詩筒跡又陳已恨別離空歲月那知邂逅亦參辰
古來命駕須千里薄宦區區愧此身
從珪老求竹
東窗便種千竿竹凖擬清風六月凉傳語報恩珪長老
相煩去作竹街坊
與邵陽李守二子用東坡韻
兩李有佳句冰雪灑肺肝清越石在懸圓熟珠走盤吾
家十二樓下俯千仞湍誰掣白玉瑣借與二子看臨風
度長篴瘴海為清寒卻立望九州隘陿非所安便欲馭
長鯤九萬扶搖摶神山在吾牖弱水空瀰漫回首五十
劫不費一指彈絶笑塵中年攝提與涒灘
吴城阻風
吴城山頭三日風白浪如屋雲埋空北來大舸氣勢雄
車帆打鼓聲韸韸吾船正爾不得去跼促沙岸如鳬翁
長年三老屢彈指六月何曾北風起由來官儂多齟齬
世不汝諧神亦爾我愧此言呼使前順風逆風皆偶然
皇天廣大豈有意相汝嗔喜庸非偏瓶中有粟囊有錢
與汝飽飯姑留連
中秋觀月齊雲樓用孫昌符韻
玉宇無塵夜氣清銀河徹底素波明人應好月同千里
身在高樓近五城丹桂定知憐我老綠荷何惜為君傾
建章鳷鵲當年夢便欲憑空上玉京
偶得四月菊以奉提刑運使二首
午隂籬落小徘徊底許清香鼻觀來定自霜臺風力峻
故教霜菊暑中開
金縷裁衣玉綴裳掃除障暑作秋香一杯擬做重陽賞
更借西風一夜凉
鄭儀寧送蓴菜
我夢扁舟震澤風蓴羹到筯晚盤空那知嶺外炎蒸地
也有青絲滿碧籠
奉送李彥國還廬陵
李生來嶺南自挾書一束食簞寄蕭寺矻矻晝夜讀餘
子尚頭角文作翻手速小試不盡能他日真可卜里中
老仙伯曾對玉堂宿高節老彌厲名蓋斗南北掖垣我
畏友不愛萬鍾禄卷藏一丘下勲業所迫逐於歸問道
要儲作饑歲榖富貴偶然耳吾欲子金玉
暑甚得雨與張文伯同登禪智寺
老火陵穉金聚作三日熱舟行湘江上蒸煮到魚鼈黑
雲起東北一震山石裂不知雨來處但見風捲葉銀河
倚天瀉高浪舞飛雪只聽打篷聲已覺凉意愜岸旁
古佛屋樓殿頗嵽嵲不辭衝泥去一看雨腳闊吾宗紫
巖客窮苦志不懾自吾來浯漢奔走已旬浹我懶久廢
學愧子來挈挈相攜得偉觀為子熾然說願子領話頭
吾今指標月
過昭亭哭二弟墓
陌上春風久已歸墓頭衰草正迷離白頭未抆三年淚
黃壤長埋短世悲憶昔追遊常並轡只今獨往更題詩
兩兒二弟俱冥漠顧影伶俜欲語誰
贈甘法曹
此嶽仙人汗漫遊斯文曾到海邊州誰憐詩禮甘公子
牢落青山向白頭
丙戌七夕衡陽境獨游岸小寺
七月暑中行道路萬里賖今夕已七夕我猶在天涯繫
船蒼石根人影散晚沙上岸是修竹仄徑如行蛇茅屋
四五間往昔佛所家經禪劫火盡舊觀初萌芽牆叠古
瓦盆僧被破袈裟喜聞柱杖聲掃地自點茶何以為我
娱冰雪汲井花一洗十日渴分凉到童髽盈盈牛女期
不著雨洗車疎星銀漢動新月玉鈎斜更呼老奚官卷
蘆作鳴笳莫驚潭中龍聊起棲樹鵶
金沙堆
玻璃盆中金作堆葯房桂棟中天開洞庭無底蛟蜃惡
君不喚我那能來旁船守風四十日我行昨日到磊石
山頭望君乞杯珓僮僕歡呼得頭擲二更南風轉旗腳
打鼔開船報君德君今清都豈其食聊須飽醉撑船儂
明日依舊行南風
贈邕州滕使君
千騎東風白玉鑣十眉環坐紫檀槽安南都護來鰲禁
建武將軍握豹韜瘴雨蠻烟驚鼓角朔雲邊雪滿旌旄
夕烽不到甘泉殿尺一徵還近赭袍
登七星山呈仲欽二首
魁杓歴歴控雲嵐地闊天虚萬象涵不與天公管喉舌
猶堪嶽立鎮湘南
便驅匹馬出烟嵐聖主恩深若海涵却道幾重杯斝地
載來恩醖過江南
福巖(丙戌七月)
行行山益高所見益以竒煑茶南臺寺更上千級梯道
傍古時松閱世心已灰不與歲月競况受霜雪威路回
聞鐘聲寳刹隱翠微排空寫金碧刓石著栱枅門前兜
率橋劫火昔所遺神龍厭庳陋一炬然枯萁談笑舊觀
還殿柱百尺圍老禪七十餘高與此山齊大屋貯龍象
空巖走金犀齋盂細細參正味無鹽醯頗聞三生藏中
有萬寳齎佛牙舍利湧貝葉旁行稀剖蚌慈相尊破匣
血縷飛稽首所願觀為洗往昔非卻尋上山路擬看浴
日池急雨忽留人吾其少須之
湖湘以竹車激水秔稻如雲書此能仁浣壁
象龍喚不應竹龍起行雨聯綿十車輻伊軋百舟櫓轉
此大法輪救汝旱歲苦横江鎖巨石濺瀑叠城鼓神機
日夜運甘澤高下普老農用不知瞬息了千畆抱孫帶
黃犢但看翠浪舞餘波及井臼舂玉飲酡乳江具誇七
蹋足繭腰背僂此樂殊未知吾歸當教汝
欲雪
欲雪未雪天糢糊凍行沙尾鶬鴰呼北風刮耳立不住
更騎鈍馬穿枯蘆兩生憐我意不舒江頭三日占檣鳥
高堂明朝置安輿買羊沽酒償勤渠
夜讀五公楚東酬唱輒書其後呈龜齡
同是清都紫府仙帝教彈壓楚山川奎躔錯落珠連緯
嶽鎮苕嶤柱倚天宫羽在縣金奏合驊騮參隊寳花鮮
平生我亦詩成癖悔却來遲不與編
薦福觀何卿麒壁間詩對之悵然次前韻
金華老子定臞仙翰墨文章編兩川遺跡已驚風落木
高名依舊日行天人間易得朱顔老寺壁空懸玉唾鮮
欲繼二賢歌薤露嚴詩杜集儻同編
再用韻作五公詩
如公韓子定飛仙更喜門人老玉川莫厭詩筒頻度嶺
即看侯弁去朝天飛龍位正雲霄近集鳳樓高彩色鮮
我欲扁舟君記否但教歸去雜民編
蒙侍御丈再用韻作送行詩走筆和答迫放船不
暇工也
憶曾總領道山仙自挽狂瀾制百川廷策萬言功蓋世
臺評三上力回天楚東賸喜詩郵速天北催頒詔墨鮮
我老江湖堪野史看公勲策手親編
夀老迓使者以齋素不置餞二首
火雲飛焰擾簷前淨滌齋廚幾不羶定自隨車有甘雨
為言星使早如鞭
藩府東行迓綉衣海雲山月照旌麾錦囊賸有新詩句
寄與幽人莫遣遲
贈黃司法
吾友王升卿乃是天下士阿翁苦硬節御坐留諫紙辛
勤教其子不但為科第一官法曹掾整整老須忌吾行
桂嶺南所得但五子願渠自愛惜窮達初不計功名倘
來耳期子以千歲
宵征
畏暑倦長道呼童戒宵征三更渡前溪溪水清且鳴舟
人自相喚炬火如疎星俯視亂石多仰見北斗横微微
白露下磔磔宿鳥驚竹輿山林薄十里月漸明光彩散
草木凉意侵冠纓
泛湘江
十日行湘江湘水清而温不療亭午渴却憶土井渾道
傍古刹竿着屋高樹根飛泉出山腹甘冷冰瓶盆何止
解百憂一洒塵埃昏設供者誰與稽首兩足尊
餘干趙公頤賢宗室也魏公題其堂曰養正且為
作銘取易頤之義刻碑堂上予過之為賦詩
眼裏紛紛不要同從教三徑滿蒿蓬肯來與子談周易
此去何人識魏公家近星辰雙闕北身居烟浪五湖東
清臺有日占雲氣一丈豐碑夜貫虹
風洞
山入烏蠻連越巂天開斗野對珠宫應憐嶺海長炎熱
乞與清涼萬竅風
秦城
塹山堙谷北防胡南築堅城更遠圖桂海冰天塵不動
那知壠上兩耕夫
岸傍偶得木犀
天公不求金富媪不復藏居然土同價散作草木芳英
英園中葵一心傾太陽采采籬下菊令汝夀命康惟此
木之犀更貯萬斛香雄姿傲霜雪鱗鱗森青蒼三賢鼎
足立正色凛相望豈比桃李徒紅紫紛披猖聊息貪者
心來上君子堂歲晚從我遊寘汝兄弟行
贈朱遠遊
遠遊何方來峩峩古衣冠袖中三百篇貯月白玉盤溪
清石瀨急雪凍銅壺乾有如山澤仙外瘠中氣完便合
朱絃彈細着青瑶刊懷哉人未識飛步江風寒
和張欽夫尋梅
寒梅本無心適與春風期孤根擢歲晚桃李更媢之取
我碧玉壺薦此白雲枝故人不可寄耿耿空自竒故人
隔湘江獨立知者稀采香正滋蘭忍饑不食薇拏舟許
過我此約不可違江南烟雨村願與子俱歸
鑑湖納凉
鑑湖周圍三百里極目平湖清到底荷花歲久生滿湖
人來採蓮唱歌起賀家千頃水雲鄉六月荷花風最凉
短楫輕舟來斷續山横曉月正蒼蒼
雞籠福地在歴陽將至豐城望一山宛然感之賦
詩
黃茅白葦徑才通忽見晴嵐掃翠空從吏只今俱蜑戶
仙山何許是雞籠逢人漸覺交游少問路仍行盜賊中
自是麤才合麤使瘴鄉那得便途窮
西湖
岸草汀花對夕陽滿船新月夜鳴榔秋清菡萏紅干柄
風靜琉璃白一方
勸范東叔飲
今代太史公四海范氏門斯文十世澤班班被諸孫我
識叔西父白玉比潤温今來見令弟後氣百馬奔一第
溷子耳勿愧而家尊臨分無多言更酌老瓦盆
入清江界地名九段田沃壤百里黃雲際天他處
未有也
野水瀰漫欲漲川稻雲烘日更連天定無適粤千金槖
可買臨江九段田黃犢眠邊高樹蔭白雞啼處遠炊烟
此中若許投簮紱便老鋤耰卜數椽
寒光亭
亭依三塔占清幽松竹環除翠欲流晚色晴開千嶂月
波光冷浸一天秋瓊瑶影裏詩僧屋雲錦香中釣客舟
風送不知何處笛雁聲驚起荻花洲
兩宋名賢小集卷一百四十五
