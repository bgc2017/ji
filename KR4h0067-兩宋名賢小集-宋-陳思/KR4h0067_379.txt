兩宋名賢小集卷三百七十九
宋陳思編
元陳世隆補
瑞州小集
陳(失名)東甌人字號行履無考
山居
白雲護危屋遥隔世人家野逕不多竹幽蘭自作花敝
衣僧說法枯葉樹成槎門外禽相狎雙雙浴晚沙
湘靈鼓瑟
蒼梧雲杳杳湘浦月沈沈誰將竹間淚彈成絲上音如
怨復如訴可聽不可尋乃知二帝子尚懷千載心君臣
等天地死生空古今
貧居
秋風山木飛秋日獨行時身共衣冠老妻嫌富貴遲自
分澆菊水閒寫咏貧詩此意不可說夜窗明月知
江心寺
誰把袈裟築半峯倚雲樓閣打天鐘東西塔上自分嶼
風雨聲中忽見龍隔岸愁吹孤戍角歸鴉寒立夕陽松
舊時行殿成荒土烟草萋萋暝色重
閩嶠軍中
翠華齊擁霍嫖姚却向青山說豹韜兵馬夜行殘月下
弓旌寒響朔風高壺漿故老愁啼血野飯將軍猛茹毛
自笑書生隨玉帳也腰刀劍束征袍
秋興
禾黍離離雨滿村望中兵火幾家存荒城半是征人骨
秋月偏驚旅客魂豈意戰塵臨老見不知心事向誰論
抱茒蓋得青山屋多種桃花映酒樽
王宗起城南溪屋
水上小亭清更新綠隂紈扇白綸巾豈無修竹娛佳客
却有清風來故人老樹秋聲涼入骨澄江波影玉生鱗
讀書偏愛虚窗靜不管門前庾亮塵
泉南滿歸過省下呈友人
二月泉南驛騎回亂離懷抱為君開雙鳬暫假王喬力
百里空淹蔣琬才省幕薇隂遮案靜溪船山色入樓來
應知别後遥相憶清夜吹簫月滿臺
訪陳彦太不遇
每憶可人陳太丘不辭山路遠追遊清霜拂鬢雞聲早
白鶴横江月影浮豈為開樽無北海虚聞懸榻待南州
題詩興盡空歸去回首梅花百尺樓
九日次王善夫韻
道路多荆棘塵埃滿客衣西風九日至往事百年非王
粲思何切馮驩嘆未歸只因江漢遠却使雁鴻稀
小景
山迥雲垂野江空水接天西風陶令宅落日季鷹船愁
緒丹心外歸心白雁前如何倦遊客猶是未歸年
宋奥寄友
落日猶未落青山還自青鳥飛雲外見泉過竹邊聽童
子求新汲先生守舊扃相看不相見應註太玄經
病中聞歌有感
伏枕巳三月清明節巳過光隂流水去風雨落花多病
久難禁酒愁深懶聽歌門前舟楫動無奈客懷何
趙仲瑜小景
遠水望不極斷雲低復連青山秋樹屋野渡夕陽船幽
思滄洲上歸心白雁前異鄉非隠地聊欲寄林泉
老樹依巖壑危橋隔遠村桃花春滿岸雲氣曉當門白
鳥來書屋青山落酒樽漁舟忽相過疑是武陵源
官舍有感
臘近衣方授山深寒愈嚴病將書卷廢愁伏酒杯添故
里風塵隔微官歲月淹思歸歸未得低首愧陶潛
王生小景
何處佳山水依稀類輞川春風摩詰畫夜月剡溪船雲
樹鄉心外鶯花客淚邊不嫌茒屋小應喜是歸年
秋夜風雨次韻
獨卧苦不寐燈殘知夜深青氊猶是客白髮最關心遶
屋鳥三匝隔江龍一吟誰家催寄遠孤淚滴清砧
中秋客邸感懷
今夜天邊月誰期海上看家山雖間隔兒女暫團欒露
重銀蟾濕風清玉宇寒年年長是客強把一樽歡
偶成
滑滑春泥塞路途漫漫新水漲江湖出門世路皆行險
只好山林聽鷓鴣
南山作雨北山雲野哭村歌處處聞淮岱十年多盜賊
誰知一半是官軍
城南春深草亂飛門前流水沒漁磯百年此地踏青客
今歲從軍猶未歸
回回僧
秋風響耳環古怪聚人看赤脚行霜地腥身禮月壇儋
齋猶買肉掛帛不遮寒亦有西來意相逢欲語難
羅浮山(在江心寺後世傳秦時浮海而至)
乾坤未失鹿滄海欲飛灰人已逃時去山猶擇地來寒
流清有影怪木老非梅西有龍翔寺禪門徹夜開
夜歸
青松行未盡林外一鐘聞小雨不傷月西風忽破雲棹
歸秋水遠隣語夜燈分稚子能無寐空齋讀古文
兩宋名賢小集卷三百七十九
