兩宋名賢小集卷六十四
宋陳思編
元陳世隆補
公非集
劉攽字貢父與兄敞同舉慶歷六年進士歴祕書少
監出知蔡州召拜中書舍人卒弟子私諡曰公非先
生有集
春草
春草綿綿不可名水邊原上亂抽榮似嫌車馬繁華處
才入城門不見生
今古路
出門道路多縱横不可測我今欲遠行須問曾行客徐
徐問路人借問青松側客曰今何往荅之遊京國客乃
指要路而言行有益古路雖大道不如今路直但行今
人路猶如假羽翼彼客别我去獨自躊躇立為見今古
路信乃無苦忒今路足輪蹄古路多荆棘欲行今人路
恐背古人迹欲行古人路今人笑迂僻又擬不出門奈
何飢寒逼哀哀此時路悠悠蒼天色不避今人嫌路須
行古陌古陌雖然遠且保無蹶失勉哉自勉哉前去難
為適不獲見楊朱萬古凝愁魄
上書行
仕不至二千石賈不至五百萬此事夸者憂而非志士
歎君不見下邳少年受書起幄中運籌制千里功成不
受二萬戸拂衣歸從赤松子君不見計倪半策誅強吳
鴟夷扁舟遊五湖三致千金不自擅至今籍籍宗陶朱
大賢富貴不為己心事邈與常人殊逢時致身如反手
雲蒸龍變無時無君勿憂上書獻賦稱賢豪刺繡倚市
相矜高丈夫昔曾笑徒勞商賈旦旦争錐刀
絶句
青苔滿地初晴後綠樹無人晝夢餘惟有南風舊相識
徑開門戸又翻書
芍藥(又見公是集)
跗萼晴相照芳香暖競飄波翻蜀地錦霞萃赤城標
萱花
種萱不種蘭自謂憂可忘綠葉何萋萋春愁更茫茫
葵花
白露清風吹八月紫蘭紅藥共凄凉黃花冷淡無人看
獨自傾心向太陽
鳳仙
手植中庭地分破紫蘭畹綠葉紛映階紅芳爛盈眼輝
輝丹穴禽矯矯翅翎展
逐伯強詞
寶元二年余羇旅淮南醫來言曰今兹歲多疾疫余
因作文以逐伯強伯強厲也能為疫者故逐之
皇皇上天兮浩浩后土厥生孔繁兮其施甚溥陶陶仲
夏兮草木蕃廡鳥獸孳息兮我民樂胥我民孔靈兮上
帝是仁天子聖兮百工日新上無粃政兮下無悖人鄰
里具集兮樂哉欣欣伯強何為兮孰畀以政反世五福
兮持極其令我民不怡兮既爽其盛白黑眩瞀兮孰察
其正為夀反天兮謂康反病仁義無益兮苟且為幸嗟
爾伯強兮其獨何心絶世和氣兮俾民不任上天孔仁
兮大德曰生天不可長㒺兮民不可久侵天誅誠加兮
安所避雷公驅兮風伯逝嗟爾伯強兮何所詣南有蠻
兮為寇為逋西羌戎兮恃艱自虞天子孔仁兮靡焉畢
屠伯強往兮代天伐誅嗟中國兮不可久留子不去兮
顛倒思予
五色菊
屢聞白雪題詩句飽見黃花泛酒杯豈是一枝能五色
相隨次第雪中開
咏荼䕷二首
明紅暗紫競芳菲送盡東風不自知占得餘香慰愁眼
百芳無得似荼䕷
瓊林殿側玉釣欄雪覆新花四月寒密影酡容千客坐
柔條何處萬龍蟠
桃花
小樓西望那人家出屋香梢幾樹花只恐東風能作惡
亂紅如雨堕窗紗
松
一株青玉立千葉綠雲委亭亭五丈餘高意猶未已山
僧年九十清净老不死自云手種時一粒青桐子
詠史
自古邊功緣底事多因嬖倖欲封侯不如直與黃金印
惜取沙場萬髑髏
送劉長官桂州府掌機宜
桂林風物舊宜人雪片梅花五嶺春心喜大江流瘴霧
眼看南極異星辰軍中羽檄時無警徼外明珠日獻珍
酒量問君能幾許越猿蠻鳥易傷神
送潤州裴如晦
柳隂深碧黃鸝語川水平堤鷗鳥舞送君臨流眼暫明
愛此虚凉少塵土何况連檣一月行吳山楚水相逢迎
稲花吹雨香不絶蘆葉搖風聲正清北固樓臺似圖畫
廣陵欲渡聞潮生縹壺盈前京口酒紅旆相隨北府兵
少年投策當為樂晚歲甘棠空涕零望君鴻飛不可攀
白頭方出玉門關獨向天涯共明月猶應夢裏借千山
題館中壁
璧門金闕倚天開五見宮花落井槐明日扁舟滄海去
却從雲氣望蓬萊
兩宋名賢小集卷六十四
