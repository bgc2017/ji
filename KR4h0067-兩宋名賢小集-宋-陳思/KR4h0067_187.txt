兩宋名賢小集卷一百八十七
宋陳思編
元陳世隆補
雪溪詩集(三)
王銍
縉雲縣仙都山黃帝祠宇
我渡溪水尋花村羣峰勢若萬馬奔酣酣春色雪初霽
靄靄野氣山猶昏瓊樓金闕滌地盡松栢半帶斤斧
痕要還清净掃塵俗一炬劫火安得焚行人鞠躬下馬
拜仙都妙理吾能言威神可畏凛如在有臺今亦祠軒
轅當年垂衣正南面制作取盡乾與坤鑿開鴻荒肇人
紀首為區宇立本根風后力牧來聮翩神機開闢施無
垠初傳聞道廣成子後乃密契中(缺)君功高德大不可
擬幾與造物分遺恩遥遥唐虞建炎運萬年天子兼神
孫至人御世用常道飛升輕舉安足論爰作一氣生萬物
奈何已把天人分伏羲八卦畫已破女媧欲補理亦繁
飄然獨返紫清去却斂造化歸全渾廟中仙石表今古
屹立霄壤爭推尊鼎湖可望不可見意令後世難攀援
頂中玄宫號泥丸自然有路朝天閽此身内外神氣合
俯仰自造生死門默運四時無詭異試觀日月誰吐吞
祗今湖邊送風雨草木吹動旗與幡飄落十丈紅菡萏
碧溪下插玻璃盆馬蹄車轍不須有雖迷襄野道自存
嵓泉夜發百谷響洞庭樂聲猶可聞山川古色藏妙意
誰與開滌明根源我談希夷返淳朴不假辨說波濤飜
明覺山中始梅花戲呈妙明老
急晷馳輪歲將歇我更荒村轉冰轍凝嚴萬物凍無姿
水墨陂塘葭葦折是誰背向此間來破萼梅花伴幽絶
遥山誰恨天作愁澹畫眉峰半明滅清香自滿不因風
玉色素高非鬭雪竹籬凝睇一凄凉沙水澄鮮兩明㓗
天仙謫自廣寒宫定與桂娥新作别尚憐孀獨各相望
多情與照黃昏月從來耐冷月中人一任北風吹石裂
漫勞粉鏡學糚遲欲寫冰膚畫工拙千古無人識歲寒
獨有廣平心似鐵我因花意拂埃塵尚恐人傳向城闕
詩成火煖夜堂深地爐細與山僧說(皮日休曰宋廣平鐡心石腸乃作梅)
(賦有徐庾風格予謂梅花高絶非廣平一等人物不足以賦詠)
明師見和梅詩再用舊韻兼奉送還福唐
斵輪妙手聲名歇誰信出門猶合轍後來世外有高禪
凛凛蘭摧并玉折久將生死付八還不數圖書號三
絶詩來乃與梅爭妍獺髓補痕紅未滅那知一夜卷東
風開盡寒枝千點雪漢宫婕妤體自香月裏飛仙長玉
潔白頭對鏡憶年少每到花開重離别愛花取醉惜夜
闌春戀盈盈花上月人歸吹恨落關山恨極欲吹羌笛
裂何况東溪蔓草寒學士猶嗤顔謝拙還驚詩律張吾
軍鏖戰愧非求嚼鐵歸舟滿載萬珠璣莫顯神龍藏貝
闕明朝詩逐暮潮還餘意憑師筆端說(師舉東溪可上人詩句法似之)
送謝景思假太常少卿奉祀温州太廟先至三衢
省覲
神遊𦕈邈海邊城捧詔躬祠盛此行九代衣冠漢原廟
百年禮樂魯諸生東山世德聲名早南省仙班氣象清
曉雨都門携錦誥路人更羡綵衣榮
八月十四日送葉子謙自會稽之遊江觀湖歸閩
傾盖論交意已傾斷絃重續喜君聽山川妙意藏千古
天地神機在六經朝夕事皆飜覆手古今情寄短長亭
濤江君往觀秋注萬頃漲溟無淺汀
夜坐
夜久燈花自吐紅歲華已盡尚飄蓬身遊百越風波外
路入千山雨雪中失馬舊知無得喪拂龜那更問窮通
懶將今古從頭數幾度邯鄲夢不同
送僧秀游海上諸山
丈室凝塵鎻寂寥飄然更打衲僧包春風正滿碧溪水
落日偏宜紅杏梢身外誰非追日杖法中我是續絃膠
雲山烟海雖深廣未抵安棲一把茅
陸左丞夫人鄭氏挽詞四首
家學開皇紀淑聲通德門内朝班早貴中壼譽尤尊聞
說百年事扶携兩世孫從夫得丈伯萬古姓名存
寒日明丹旐流塵暗綵衣那知長夜去無復逝川歸方
士言終誤神丹事已非出門尋弔客惟有鶴雙飛
軒冕三從盛門庭五福優凄凉孝子泪悲慟故山秋楊
子新阡啟班昭舊史留空堂對萱草無復更忘憂
貌毁欒欒棘傷心蓼蓼莪斷機慈訓在懷橘孝思多露
草寒沾泪雲山翠涌波悲風感行路楚挽不成歌
同賦梅花十二題
半開
一枝開破一年春鬭蘂稠花總後塵却恨無媒憐獨
夜月偷清影向何人
清晨
曉色宜春露蘂鮮玉人斜插鬭清妍新花更映新糚面
無限風光在鬢邊
風前
清香自滿不因風花氣迷人處處同祗與吹開又吹落
春愁已在笛聲中
月下
樽前舊厭繁多態雪裏曾嫌淡少情何似天容開夜
色數枝寒玉轉輕盈
雪後
枝留清雪色難分似向殘糚試粉痕恨滿前村花落處
萬重烟靄遠連雲
雨中
水泛殘香不可尋更堪烟雨鎻花心祗知賜浴恩波重
未識和戎怨泪深
水邊
雪後濃濃嫩水通滿枝烟雨暗春風試看照影横斜處
渾似靚粧清鏡中
竹外
枝上淡烟籠白雪此君高節助清真要知謝女姿容别
林下孤標迥出塵
江村
竹籬茅屋江郊路未肯鬭糚城市間小朵飄零水風晚
又隨殘月落關山
山館
窮途游子年華晚折贈無人信手題留戀清香忍回首
五更立馬斷橋西
薄暮
寒欺雪勒未逢春照影今宵借月魂可惜孤山吟已盡
後來幽絶幾黃昏
欲謝
零落斜枝雪未乾且垂薄暮護春寒大都榮悴人情别
我為殘英特倚欄
游東陽涵碧亭劉夢得所賦詩也明日過中興寺
游覽終日記所見
我游東陽城隠侯昔所治山川無古今城邑有存廢夢
寐涵碧亭草間得遺記飛流落天明噴灑寒玉碎停車
風雪中豈特生秋意李杜到韓劉崢嶸相品次景因真
賞見遺句細吟味假盖上前峰提携有兒稚明朝春開
晴步到中興寺山僧引客游佳處相指示羣峰四抱圍
浮烟生暖翠唐年故刺史宅作布金地報以遺姓存猶
盛邑中厲(唐刺史厲日新捨宅為禪寺今邑中有後嗣存焉)寶月生旁邑應真
傳絶藝峩峩畫三佛張吳意態儷氣象隨世低病鶻無
猛鷙碑隂筆縱横才翁雄近世疑是蘇耽鶴去家已千
歲懷土一來歸故盡華表字(寺有貫休畫三大佛及蘇才翁記墨)上方有
重閣景與衆山會一酌玻瓈泉碧色劍鋩淬小叢相思
樹紅蘂粲丹荔僧言此芳根草木獨靈異上枝花盡開
下實方委墜開落俟相見終始周一歲不同桃與李華
實若相避愧師論應實未辨該實際山寒足力疲蕙帳
聊假寐交錯拂衣巾紅綠映裙袂雖非維摩室天女亦
游戱起濯古銅壺凛凛存往製滌手焚妙香剰與洗塵
滓欹枕聽松風為我勤解穢幽尋欲黃昏小圃春物麗
落日在前峰駘蕩東君醉宫娥失翠鈿搖蕩誰復制風
起落花多翩然如墜珥植杖久裴回羇旅得少慰恨無
昔人語剖析發幽秘明朝漫回首長塗方聳轡綿綿芳
草多天涯亂愁思
賦得隔樹見秋燈
隔樹見秋燈青熒更可愛半籠宜葉疎微透嫌杖礙深
誤暗蟲投静窺棲羽在望疑簾中暮吟惜攔干外月到
冷光幽風來孤影碎山客遥夜歸耿耿如相待
舟行扶病訪王文孺曜菴且蒙賜佳章次韻為别
西風過雨冷孤雲客路衰骸與病親烟渚好横今夜笛
雲林還憶舊時人凌空丹藥傅巖客(近有游客盖吕公也遺文孺長句及)
(神丹)照水紅蓮賦洛神老泪數行傷别盖自憐無可更霑
巾
九月二十七日與客游龍山
野服芒鞵步步同天寒猶薄客情濃身如萍水同千里
路入烟蘿更幾重滄海清江共今古黃花寒葉雜秋冬
暝雲自與千峰合送我歸鞍寺寺鐘
雪作望剡溪
玉樓瓊樹曉烟披擁衲開門四望迷清曠世人誰似我
雪中更到子猷溪
雜興效阮步兵
松巔負殘雪高映寒日暉衝風忽飄墜勢若從天飛庭
虚四散入凌亂侵人衣衣重不忍拂恐與清景違援琴
弄太古聲淡節亦稀衆笑已獨賞怳然迷自非乃知絶
絃意千載同依依
倚樓曲
天邊皎月凝清光圓缺不如人意長夜來嫦娥和月落
清曉鏡裏看新糚此情同生復同死君似欄干要堪倚
高樓風送管絃聲腸斷五陵年少子
書謝文靖東山圖
謝文靖東山圖今會稽東小江之上有東山存
焉絶頂下臨江海盖萬里雲境也僕觀文靖初
渡淛江樂會稽佳山水與王右軍許詢支遁孫
綽李充游則東山在會稽是矣僕嘗宿其上題
詩僧壁云山晴山雨古今恨潮落潮生朝暮情
我識前人舊時意寒巖一夜聽江聲今觀斯圖
併書之為一笑之地耳紹興十二年二月丁邜書
山如出蠒眉溪似縈風帶雅意樂溪山安用携粉黛烟
雲無定姿姝麗有真態謝公經世心遇物何顯晦鐘鼎
與山林生處初一㮣均分四海間如我常安泰臨難無
喜懼與人共憂愛百年但影徂千載猶心在風流不可
追超然八荒外
次韻率行之見投因以賦别
素空零玉露碧梧墮金井周年不待人去我如斷梗歸
翼懶飛翔老驥倦馳騁山空風月滿人戀松桂影窮方
屢厄陳喜動初入郢文豪獲勝游羇思發深省周原富
十箱漢儀重九鼎王謝樂江海巢由本箕潁談深光明
藏游遍妙峰頂頌橘悲屈平賦梅思宋璟炎涼梁上燕
喜怒坎中黽千年六龍轡(此謂日轡也)萬事一魚艇居人望
歸騎暝色暗前嶺淺學字識丁美穴魚知丙書隨新雁
行慰心常炯炯
寒夜
淡月新霜似舊時更憐秋興夜遲遲夢回一枕凄凉恨
帳外青燈不得知
蒙蔡藏用惠古風一軸歎仰不足輒賦病桐詩為
謝慼深而詞衷耳
老境憂患集坐受衰病侵山林成獨往樽酒惟孤斟萬
亊信已矣滅跡棲松岑對鏡未免愁寒雲生嶽隂斯時瓊
瑶贈無以報兼金酬之病桐詩嘆息成永吟風霜入枯
枿螻蟻穿病心艷艷上林樹已朽難寄林幽人識㸑下
取作綠綺琴拂拭延妙聲泠泠朱絲䋲淳風散已久世
為多洼淫一弄清風還三古盡可尋自然俯仰中山水
見高深同心齊取捨何嘆異古今永言遇真賞山海有
知音
除夜
一歲盡今夕既往那可追疎梅吐幽艷輕冰釋寒澌新陳
自相代長作萬古悲亦復強取醉椒盤雜兒嬉天回萬
物春除盡羣隂卑地除衆枯槁從今作華滋一除不可
復綠髮成鬢絲此是有盡處那知無盡時凡所未除者
所愿皆除之晚景安分守幻身絶思維生死我所明聖
賢我所師優游觀變物翼戢仍鮮差山嶽惟塵爾寸
心不可移浩歌坐達曉自信何用疑樓頭畫角聲已逐
東風吹
寄和邢子屑孫屑之始春見寄
東風初到亂山頭無數殘梅雨未收何待傷春對晴景
暝雲横盡古今愁
海山雪後海天寬羣玉參差萬里寒巖谷無人共清夜
倚欄獨向月中看
山林老去萬緣休只有情鍾舊輩流芳草無窮山四向
斷腸人在最高樓
元日雪
布和舊重王正月嘉祥元日初逢雪飄入椒觴氣更蘇
積滿玉蒲水已怯歲歷今纔第一行三百六十完未缺
故使重窺混沌時太素山川始融結但聞南陌流懽聲
懶將西佛論初劫九門想淂千官期高聳岧嶤白銀闕
事隠東林夜宿年静洒僧忩更幽絶草堂人去空舊賞
夢入江山半明滅秪今縱横天上來勢壓丘陵動溟渤
映山更倚百尺樓始見天工盛施設(樸嘗謂雪宜映泰山高樓自上觀之)
明日東風掃玉塵輸與寒梅亂花發壯觀新年意氣張
天巧空竒吾語拙
送嘉魚周尉
大門志與古人謀萬卷詩書第一流文采聲華今有繼
死生契闊獨相求天回凉色偏宜月地近潮聲先帶秋
此别頻書訪存沒老人曾見綵衣游
送無相祖老真骨歸墖
去來一念等孤雲雙履西歸道更尊落葉滿山新墖就
雨花盈几故經存風流罷放林間鶴月冷空啼嶺上猿
白髮未為生死别寒溪猶繞舊松門
寄南巖悟禅師
雪後千峰玉刻成瓊瑶寒照寺樓明遥知禅老開忩坐
指點烟村看晚晴
憶廬阜寄機上人
憶在柬林學後禅月中清響聽風泉不須更作廬山夢
魚鳥相忘二十年
上方
松間清月佛前燈庵在孤峰更上層犬吠一聲秋意静
敲門時有夜歸僧
向伯恭薌林詩
楚人喻香草可佩復可食靈均楚同姓放逐去其國皎
皎忠良心惕惕懼讒賊偏舟下滄浪魂迷招不得至今
芳洲上寂寞少春色我公異於是聲譽超八極挽公青
霞裾接武紫鸞翼真契慕湘纍論心不論迹我是衆薌
林澡身而浴德同心等崇蘭直節逾蒼柏登善味芝术
去惡鋤枳棘荀令十里香揚雄一區宅君臣相唯諾品
題來藻飾日光萬丈長衆薌馥芳澤况了大因緣功名
皆戲劇手擎妙喜國心湛水精域諸天衆薌雲旃檀雜
薝蔔登門三十年歲晚仍作客誦公薌林詩心境為澄
澈雖非歌商頌聲亦出金石
會稽楊梅雄天下其佳者皆出項里相傳項羽鄉
里也騐圖志信然戲作楊梅詩供作者一笑耳
越山楊梅最珍美人傑地靈生項里江東廟食憶至今
應緣似舜重瞳子南方炎威無時窮落在故鄉草木中
請看枝頭萬點火猶是咸陽三月紅摧剛作柔隨物轉
婦人之仁仍可見風姿和味說難名顔色與香收易變
炎炎夏日簾影垂拈汚玉筍明瓠犀映出越女天下白
壓例驪山生荔枝金鼎奪胎尤出類萬人口腹非其對
外丹須要内丹成任君對樹連園買
雪晴閒渡西溪
雪後孤村一段烟晴光遠射玉山川酒旗隔岸招閒客
猶上西溪渡口船
送郭上人遊九巖
殘菊孤花留暮秋勞師問路亂山頭九巖只望孤雲去
舒卷和雲得自由
泉聲
娟娟山月半巖明樓殿霜重夜氣清誰把玉琴來寫取
松風吹斷夜泉聲
詩送韓簡伯學官於臨浦呈勸其重修西子祠
昔遊臨浦春正濃小江縈委如無窮花浮干林錦繡幄
舟颺萬頃玻瓈風西施故鄉擅佳麗會稽秀氣藏華穠
是時山晴見真色落日西南千萬峰今情不盡古情在
恨叠晚糚眉暈重恨應但知傾國貎無人能說亡吳功
倘非絶態蕩君意姑蘇臺下猶歌鐘功成未甘歸范蠡
素衣故國寧相從(韓嘗作文辨無范蠡携西子事)文公之孫重瑞世衮
繡門戶推八龍官閒援毫來弔古溪山頓為開愁容謫
仙亦賦綄紗石至今翠綃不停織浴池邀伴下瑶池霑
汚越女天下白(山頂有西子浴池)風流昭洗待名流有德於人
當血食紅心草葬舊金釵黃陵廟成新石刻露裾瓊佩
無消息怨魄凄魂招不得一杯流木奠江蘺苧羅山前
已秋色
上巳日送韓簡伯
門戶荀陳士論僉却隨王謝老江南一官傲世妨才命
萬事承家任苦甘漁艇我將還舊隠僧忩誰與對清談
落花風雨西陵渡佳節可憐三月三
登育王所示現塔贈卿璉與三上人
危岫戴寳塔亭亭起虚空金鐸韻廣樂日夜鏘天風氣
清逼雲漢興逸追鸞鴻嘉有三禪子超曠棲禪宫相追
不憚遠幽致惟我同興盡歸一默人逐歸雲東平軒架
絶&KR0676;上與絶頂通滄溟忽破碎百川競朝宗斜陽無遠
近山亂高低紅四表倏明晦變化安可窮夜深風雨來
隂氣誇驕雄響劇百谷咽静夜一氣融明發石路乾清
韻生寒松
苕溪僧妙詢於其所居净域開小軒十笏閒静求
為永名僕以陶靖節乘流遇坎之語牓曰乘遇亦
足以觸所遇而安不然雖無名可矣
一性本為真返為羣物迷境淨皆徑山心清即苕溪啟
扉迴臨湖湖寬覺天低花木春艷艷松竹凉凄凄憑欄
快神襟永與塵事睽歸船動菰蒲興斷殘霞西浮烟暝
自起待得衆羽棲貯空諸佛心妙理何端倪乘流與遇
坎萬有皆筌蹄聊陳淵明意斧藻粲幽題豈有明月珠
祗照濁水泥期我老中林滅跡為圃畦况得大開士賦
詠自攀躋禪深有根源句圓無角圭乃知文字工自與
造化齊
次韻梅花
廣寒宫裏自無倫不秪塵中第一人絶態乍辭天上舊
清香更占世間新烟愁月恨迎回臘日煖風遲俗却春
且對流年覓新意横斜疎影句皆春
兩宋名賢小集卷一百八十七
