兩宋名賢小集卷一百七十五
宋陳思編
元陳世隆補
澗泉吟藁
韓琥字仲止元吉之子有高節從仕不久即歸信上
嘉定中卒有澗泉集
五月十日(嘉定十三年)
片月生林白沿流澗亦明幽人方獨夜山寺有微行野
處偏宜夏貧家不厭晴薰風吹老鬢腐草見飛螢
七月
水石雲山裏歸來巳九秋隔城如淺近隣寺始深幽慧
遠逢修靜文淵說少游徑荒殊不埽風葉上牽牛
地僻稀人跡重林日自虚鳥飛晨氣外蟬噪晚涼初餘
潤從侵履浮埃倦整書樵漁時上下閉戶又何居
木末芙蓉起亭亭綠且青墻猶承片瓦窗不礙疎櫺次
第花擎蓋縱横葉展屏石丁誰主者仙豈待沈冥
擁砌叢生菊何關老意多澆花驚易燥耘草喜成科枕
腊猶宜睡餐香豈待哦淵明藏不盡滿把尚婆娑
雨多極涼冷
焉知三伏雨巳作九秋風木葉涼應脫禾苖潤必豐地
偏山吐月橋斷水浮空雞犬隣家外魚蝦小市中
晚雨可愛
燈火涼秋夜空山雨到簷吹聲初甚少落勢近頻添籬
菊叢叢潤畦蔬種種沾沈思仍靜聽香鼎伴書籖
聞雨涼意可掬
秋聲連夜起秋意雨來時睡覺風生屋涼須水到池交
遊稀自好出入嬾方宜只被章泉誤書題又寄詩
晚春
幽破疎畦送晚春水流山盡見閒身行吟散去風光好
熟睡醒來雨氣新木筆豈無濃意態石楠終是淡精神
鶯聲圓處鵑聲急景物芳菲不負人
辛巳正月十三日
南山春雪未全消路並浮梁步石橋深綠漸歸高柳葉
淺紅初上小梅梢峭寒寺院鐘聲起昏暮人家燭影搖
一夜東風吹酒醒夢回花月是元宵
寒食
曉色猶濛淡淡烟花間行過小橋邊人家寒食當晴日
野老春遊近午天吹盡海棠無步障開成山柳有堆綿
呼兒覓友尋隣伴看却邨農又下田
九日破曉擕兒姪上前山竚立佳甚
懷玉鏡臺開遠晴靈溪葛水去無聲園荒不礙憑高立
徑側何須委曲行露氣已濃清可掬日華初出畫難成
閒居九日依辰至舉俗何為亦愛名
風雨中誦潘邠老詩
滿城風雨近重陽獨上吳山看大江(一作大荒)老眼昏花忘
遠近壯心軒豁任行藏從來野色供吟興是處秋光合
斷腸今古騷人乃如許暮潮聲捲入蒼茫
探梅
簡點山前梅蕊痕花雖未放巳銷魂縱饒老幹摧幽谷
也勝緐華倚市門泠落不成欺歲晚陽和且可待春温
清香一噴紅梢滿却月凌風未易論
梅花
今年全未作梅詩與向花前浪品題不分雪霜摧折盡
尚須天日照臨之靜看冷蘂無人會閒繞孤根只自知
猶有幽禽解鳴語為予醻酢殆移時
肯同桃李強攙春自占空山野水濱老氣却因高樹得
清姿不待數花新本來淡雅難從俗縱入紛華巳絶塵
最愛夜深霜重處冷風吹起月精神
春山看紅梅
年年常得醉君家今日紅梅正著花點綴初非桃有艷
横斜寧與李爭華依然竹外并林下况復山巔興水涯
步繞孤根香更在高懷無惜共流霞
澗上臘梅香甚
照眼花枝是臘梅香傳小樹為誰開弄隂欲雪山常暝
破曉終風水漫洄鳥語春聲喧復靜鴻飛寒影去還來
數間敗屋浮橋外何苦無吟不舉杯
梅下
雖得霜濃春自濃野梅無處不為容半依古渡迷芳草
猶占荒山對古松綽約花房宜戲蝶崔嵬枝幹若游龍
角巾一幅支笻久不覺烟中有寺鐘
澗東臨風飲梅花尚未全放一樹獨佳
殘雪餘寒二月來澗東猶是欲開梅夕陽影澹初尋句
流水聲清更把杯取友喚鄰相頌略破荒尋勝獨徘徊
誰能折向南枝醉一陣寒香撲麝煤
探梅
探梅山路一杯停日淡風微遠靄生莫問古來尋古話
只知春近愛春情幾枝冷蕊吟方見一點疎花畫不成
我挾兩兒同二友老來酒外更何營
中秋呈潘德父
一年明月在中秋數日隂雲不奈愁忽喜新晴轉書室
極知清夜照歌樓醉當弄影如坡老詩就撞鐘憶貫休
千里故人應若此吾生常好更何求
書姜堯章昔遊詩後
平生未踏洞庭野一不曾登南嶽峯因君談舊遊恍如
常相從江淮歴歴轉湘浦裘馬意氣傳邊烽吾嘗汎大
江只見匡廬松乘風醉卧帆影底高浪直濺嵐光濃日
暮泊船時是夜方嚴冬雪花壓船船背重纜搖柂鼓聲
如鐘當年意淺語不到無句可寫波濤舂君詩乃如許
景物不易供盡歸一毫端狀若孤飛龍人間勝處貴著
眼雖有此興無由逢錢塘山水亦自好奈何薄宦難從
容南高北高一千丈潮頭日夜鳴靈蹤應有隠者為識
賞青鞵布襪時扶笻君無詫彼我媿此急還詩卷心徒
忪
懷古
近城人語雜深山人語少重露滴煙嵐野水見魚鳥稲
粱豐稔外耕鑿願温飽所以桃源人不與外人道
往來是日月變動是寒暑伏臘雖不周爾且對妻子遙
知風塵表萬象互吞吐所以鹿門人江左不得取
少壯既奚為老矣復難強紫芝未必仙采之亦可餉耆
耄八九十道可無俯仰所以商山人辭漢寧獨(一作復)往
兩宋名賢小集卷一百七十五
