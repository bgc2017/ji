兩宋名賢小集卷一百八十六
宋陳思編
元陳世隆補
雪溪詩集(二)
幽居
幽居寂無事晨起伴僧禪曉澹巖前月秋明水底天望
鄉書斷雁問路客回船阻絶平生友清遊有夢傳
别故人張孝先
平生嘗嘆少陵詩豈謂殘生盡見之共脱干戈身偶在
各懷鄉國語猶悲又尋芳草春風路猶聽孤舟夜雨時
避地海山周萬里此行無處寄相思
訪關子開兄弟於餘杭懷先世舊契
山嵇交契自當年重到同鄉各愴然百里山川清似舊
兩家子弟老於前疎梅開處數枝玉小雨來時一段烟
歲晚不妨相會數溪頭尚趁有歸船
項在廬山與故友可師為詩社嘗次韻和予詩云
空中千尺墮柳絮溪上一旗開茗芽絶愛晴泥飜
燕子未須風雨落梨花重江碧樹遠連雁刺水綠
蒲深映沙想見方舟端取醉酒酣風帽任欹斜後
三十年避地剡溪山中時可師委蛻亦二紀矣靈
隠明上人追和此為贈感念存没淚落衣巾因用
韻謝之
昔訪廬山惠遠家尋春草木未萌芽自從柳折烟中色
不寄梅開雪後花事往泪多添海水詩來恨滿筭河沙
驚回三十年前夢放鶴峰頭日未斜
溪上觀雪
沙洲莽蒼水雲昏雪落寒溪鏡有痕山際疎鐘烟際寺
林邊微徑水邊村天涯歲月行將盡人世窮愁孰與論
憶與鄒枚同賦詠人非事往但心存
送史純夫歸餘姚
霜晴九月交送子越東門同舟此水上再對波清渾
聚散三十載惟此一意存邦國有大慶去承曠蕩恩我
老百不堪視子猶弟昆新寒黃菊枝落照黃葉村慘愴
欲别語零落未歸魂臨分吐情實衰境意彌敦
黃州棲霞樓蘇翰林所賦小舟横截春江是也曾
竑父罷郡畫為圖求詩
銅雀不得鏁二喬春江亦夢携西子此樓縹緲想風流
此恨纏綿在雲水洞庭葉下思湘君不獨陽臺雲雨神
精誠感通若相遇夢境幻境皆成真黃州刺史清如鏡
水光山色心同瑩牧之出守到元之誰解把詩聞萬乘
圖成携得千里行孤帆趁落斜陽城江頭莫指挽鄧處
離合古今同一情
和明上人見贈
西湖梅蘂暗香浮錫杖凌空過沃洲後會重尋人更老
頽光不駐水争流夕陽天際青山出暝色烟中白鳥留
此境只曾支遁賞剡溪今始得湯休
六見月華虧又盈却來松下笑相迎事銷臘雪渾非舊
人似寒梅獨有情香火舊緣生理足烟霞新志著書成
明朝又向千峰去猶恐時人識姓名
寄陳彦山
送君憶昔上鼇山愁折江梅踏雪還别後重添十年老
静中猶借半生閒文章千古心空在書史三冬手自刪
歲晚山中有琪樹傷心何日得同攀
小立
茅屋藤蘿外憑欄烟靄間亂蟬催暑去急雨帶秋還路
入雙溪口門當四面山詩成題未有翰墨伴清閒
舟中夜雪讀正卿教授近詩輙賦鄙句并以為别
百年半羇棲輕與故山别回首千萬峰飛夢不可越弭
棹濠上亭非卿愴時節朝號迥野風夜聽孤舟雪濕薪
無煖熖燭泪共明滅癡坐增灑然何以慰清絶斯時咏
君詩心抱益澄澈未見觀魚莊先得馭風列荆玉出此
邦誰獻復誰刖山川漫竒麗文物久消歇君詞吐白虹
神寳疑不没我欲𢋫餘思景行好句拙如違勾漏令未
得丹砂訣萬里烟雲開揚舲及明發荆山自兹遠雲濤
渺天末兩地見梅花相思不同折
無題
三月柳花飛東風繡香國挂影弄春光飛瓊悵分缺雲
輿返青霄翠浪翻天末閬苑桃李花莫使芳香歇緬想
霞中人芙蕖艷秋色烟鸞吟碧空行雲不停刻何事寄
紅埃悲聲調綠髮神觀洞太虚紫清注金格玉宸丹鳳
檢詞章煥瓊笈誰執招真旗笙簫下空闕靈光湛法身
生死本無别妙合造化機隂陽時出没欲識天中真寒
江浸明月
將卜山居寄懷
山居香火伴殘經幽絶全家在畫屏黃葉村藏一溪碧
白雲堆擁萬峰青安知遇酒分賢聖但可與人同醉醒
萬事休心同白髮更須結託老人星
除日得銅溪老人書
除日相思輙寄詩流光不特我衰遲歲窮滄海波濤急
天冷空山鳥獸悲一氣先觀雲暖處百花猶避歲寒枝
迎年送臘須臾夢正是須彌不動時
必明菴
佛心猶日出何曾碍須彌散為普光明合作四威儀萬
古止此日羣目盡見之普現一切水君自分渑淄高垂
大圓鏡君自存妍&KR1126;方寸無盡燈無處存思維高禪聞
妙道行作人天師維摩開丈室庵成更求詩衆說列山
嶽吾以一理推萬古聲一㮣我初拙言詞至現莫如心
舉念周四維心明乃本明盡埽棘與茨豈知都用晦隠
顯兩不知大千在髮毫聖言不吾欺
古漁父詞十二首
漁父家風我所知家風要與道相宜不懷貪餌吞鈎意
常似絲綸未下時
雨中漁艇一聲歌夾岸青林照碧波躍馬更誰思往事
紅塵千丈奈人何
萬里號風雪滿山黃蘆映靄水汪灣九衢朝馬愁泥滑
不識魚翁興未閒
風波穏處釣舟閒雲去諸山暝不還江面一峰何所似
青銅鏡裏綠雲鬟
千古高人張志和浮家泛宅老烟波不應别有神仙境
祗此滄江一釣蓑
虞舜遺風遠可尋烟波一棹古猶今九疑莽蒼三湘闊
盡是雲山韶頀音
曾見三閭屈大夫強將清濁較賢愚如今更覺前言拙
醒醉由來本不如
風裊溪頭釣線多戱魚無奈巧依荷直須飄盡浮萍草
盡放青天照碧波
禹門三級浪干重變化騰飛豈有蹤寄語魚蝦休上釣
要看頭角是真龍
得即歡忻失即憂死生輪轉暗相讎那知垂釣非真釣
不在絲綸不在鈎
船子禪師意未平萬波要喻境中情魚寒不食清池釣
何處歸舟有月明
波清百尺見游鱗水色天容自古新昨夜西江浴明月
冰輪玉兔絶纖塵
秀遠亭
鏡似冰壼表裏清我來閒伴白雲行四山迤邐青圍野
一水蜿蜒綠繞城試問春來觀秀色何如雨後聽泉聲
昔人飛馭烟霞外落日空含萬古情
送吕道師還天台
結宇孤峰蘚徑危身閒鷗鳥信忘機水聲山色何今古
物態人情果是非子踏白雲來問道我垂華髮自生輝
赤城歸去松門晚萬里秋容上客衣
早秋寄昔慧老且弔慈受老師之亡
昔日禪河早預流老尋支許剡中遊一枝數粒同過夏
萬壑千巖相映秋眼看珠沉滄海底心傷塔聳亂峰頭
不須月落龍天泣萬古白雲無去留
題洛神賦圖詩(并序)
風雅頌為文章之正至屈原離騷兼文章正變
而言之湘君湘夫人山鬼多及帝舜英皇以繫恨
千古宋玉賈誼師其餘意作招魂賦鵩極死生憂
傷怨懟之變亦兼正與變而為言耳其後李太白
作遠别離亦云九疑連緜皆相似重瞳孤墳竟何
是李當塗編次以此詩為謫仙文集第一篇亦以
祖屈原悲英皇本意耳而韓退之作黃陵南海廟
碑文章詞指非世間詩也盖平生周造化妙理已
多至是方能發鬼神之情然後幽遠荒忽竒怪無餘
藴於天地矣文章必能盡羇旅風霜山行水宿極
其患難離别悲傷則真情乃見與夫男女之際鬼
神之狀死生之變態幽顯表裏内外洞逹然後為
至焉曹子建與七子並遊而獨能脱遺建安風格
作洛神賦雖祖屈原而能激其餘波侵尋相及矣
非託寓於婦人神仙亦安能至此也近得顧凱之
所畫洛神賦圖撫本筆勢高古精彩飛動與子建
文章相表裏因賦一詩其後盖屈原賈誼子建
其幽恨莫伸一也故文章能逹其所存以極窮
古鴻荒之理學者可以辨是矣
曹公文武俱絶倫傳與陳王賦洛神高情寓託八荒外
曾是親逢絶世人五官郎將莫輕怒椒房自是袁家婦
聞道生時覆玉衣便是於今腰束素驚鴻翻然不重顧
射虎深冤更凄楚不將降虜賜周公先識禍機楊德祖
此意明明可自知豈有神人來洛浦盡用平生八斗在
七步那能說微步楚騷日月常爭光湘夫人後誇高唐
丹青盡寫鬼神趣筆端調出返魂香妙畫高文盡天藝
神理人心兩無異此情萬古恨茫茫且為陳王說餘意
妾薄命(并序)
夜讀齊梁諸集見多有此作因賦二篇繼其聲
寒閨有静女十載念遠征命似絳綃薄身同朝路輕存
心合懽綺待得機杼成從來君獨賞寧肯賣都城憑夢
欲寄遠舊路春草生獨夜理瑶琴泪燭剪不明待誰相
應節要自不勝情會有不眠者聽此斷腸聲
少年輕遠行易發同爾汝紅顔望中老離恨尚如許妾
身異金石更涉幾寒署長天誰云廣不見收墮雨愁來
津頭望信絶不得渡隣婦念幽獨艇子隔溪語落日下
空江修烟淡晴渚流恨滿春風西飛數歸羽
古意
茅簷秘秀色從古歎不遭遊子去來返徒使寸心勞朝
嘆江海深夜視星斗高歸期約春風今己木葉凋一日
兩回來但看門前潮
臨海僧珂公出梅花詩和其韻
漫天飛雪鬭梅英未有東風便有情竹裏藏春春不覺
水邊見月月羞明神人自惜迷姑射天女何妨伴净名
第一花中拈實相談禪說法大修行
剡溪月下泛舟
歲殘清夜一溪澄更愛千峰霽月升天地高低銀色界
山川表裏玉壺冰裘單擁火宜無倦石響行舟恐不勝
休說興來并興盡兹游今古亦何曾
姜山通闍黎真骨歸塔以詩送之
空門龍象道高升坐使山川勝氣增天道不言成四運
人間無處證三乘雲深尚有遊山客烟冷空餘禮塔僧
一葦莫嗟成萬古幻身來往本何曾
歲杪道中
巖風號萬木天意自悲傷野店逢殘歲危峰半夕陽吾
生猶道路此恨付杯觴正是凄凉極寒梅逗晚香
望秋
門對萬山深登臨老病侵牛羊隨野色草樹帶秋隂此
景聊供望何人肯見尋猜鷗不用下我自信無心
病中
遥夜支頥坐春醪負十分碧天沉宿靄清月入微雲真
妄怯多病翔潜喜不聞鞦韆人樂處十載愴離羣
寄東山覺老
紅泉碧嶂舊登臨來演真常契佛心漫道山林無獨往
那知笙磬有同音堂前明月四時好山外白雲千古深
此别松門無復見漁樵為伴老相侵
剡溪王秀才畫子猷訪戴圖
剡溪萬壑干巖景人境誰能識心境君畫山隂雪後船
始悟前人發清興眼中百里舊山川荒林雪月縈寒烟
料應興盡故無盡賓主不見寧非禪當年戲留一轉語
不意丹青能盡覩更畫人琴已兩忘妙盡子猷真賞處
雪溪觀雨
晚雨廉纖正滿空萬峰都在暝雲中風雲變態何深淺
坐看天施水墨工
山中早秋
蒼茫山口月西沉瀟洒新秋院落隂雨滴梧桐河漢淡
夢中猶記少年心
山居追凉
松門東路有柴關涼卧清宵夢亦閒更待海風來萬里
一天露月滿空山
秋容
如畫羣峰縱復横孤烟收盡片雲輕天容常帶秋容净
萬里碧天新雨晴
送王道元運判致政歸潜皖
好山如幽人深絶常避地潜峰獨呈露孤立信竒最高
擁一寒峰縹緲亂雲氣萬古招行人誰與賞心會我公
實仙材崑閬失品次挽公青霞襟來作繡衣使終尋汗
漫遊高舉九峰外行色開畫圖秋空捲新霽造化為我
娱神超物無累我窮知音稀與世久無味落葉掃不禁
歲月水東逝愁作送公詩出門更何詣贈言詞亦貧無
以報高誼野宿慎衣裘寒霜方夜墜
送和斜川詩一首(并序)
歲後五日僕欲從西湖追和斜川詩是旦江子
我居新市招張仲宗同遊後(缺)雨止亦和此
詩見寄事之脗合有若此者昔白樂天游慈恩
寺元微之在梁州同日夢其地各賦詩相寄議
者謂相望千里而神會誠心流通無足怪者輙
再和一篇為寄且識其異焉
採藥游名山恐是韓伯休欵段下澤車久師馬少游兩
公學真隠異世今同流遇害能鳴雁多猜不下鷗何如
脫羈馽尋壑與經丘人生亦誤計獨醒無匹儔天地本
虚静萬物自應酬隂陽驅意氣定能相勝不况復漆室
女浪為魯國憂真妄兩非是湛然一無求
山中梅花盛開戲作
化工難逥天地春下遣天仙第一人前驅飛雪助幽絶
千里隔盡埃與塵何心百卉擅獨秀寒入萬物無精神
綽約肌膚瑩香玉借與東皇立花國開破天地發生心
引出世間凡草木品流不數廣寒宫為嫌月姊長孀獨
波上輕盈掌上身由來比並皆塵俗須知尤物到絶言
從昔華詞吟不足溪回路轉一枝斜可惜天寒倚修竹
窮途游子歲華晚腸斷夜投山館宿古今幽怨不盡情
更入凄涼笛中曲荒山偶賦梅花詩佇立花前香在衣
傷心不忍别紅紫付與曉風零亂飛
繫舟餘杭門訪西湖金輪寺參上人
北郭望西湖微徑幾尋尺澹與人意長雲寒正無色深
尋幽禪居步轉蒼山側落葉不可紀遮盡山下石師方
無定居我亦何所適四海漭無歸老矣山中客百年熟
機緣還此共禪寂語罷今古分坐上有陳迹一笑視此
生何事非戲劇開門納遥峰暮雨一江白兹游非世逢
歸路晚蕭瑟積隂迷曉昏鐘聲報將夕
送孫肖之還縉雲
蓬蒿頻歲掩柴關再喜相逢一破顔游子年華紅葉老
幽人風味白雲閒那知篋裏書成後猶作溪邊興盡還
流落天涯俱避地念君更入萬重山
送郭壽翁還廬陵
共遭敵騎汝隂城十載相逢尚甲兵萬里鵷鴻自鶱舉
九關虎豹任縱横雨昏山遠行人恨日暮草長幽鳥聲
只有别離心似舊亂來難得是交情
送黃生還臨安
舊事恍如前後身龍門四紀更情親茅廬驚歎見斯客
天馬超騰感似人三徑草荒殘歲雨一枝梅作渡江春
莫言吳越方成别纔隔雲濤莫問津
再和雪聲
天上威儀世豈知六花寒露夜偏宜半空環珮朝元罷
滿地珠璣按舞時簌簌初隨風更急蕭蕭却雜霰俱遲
房公松竹分清俗除却天聲總未竒(又作帝宴鈞天世豈知落花寒露夜)
(偏宜房琯云天下之聲惟竹聲最清及聽松聲知竹聲更俗)
南巖悟禪老見於山中同烹玉糝羹
我家峰頭最高層落葉蒼崖不可登清坐與師烹玉糝
千巖風雨一深燈
即事
住依溪口破殘春身伴渡頭零落雲更向空山拾黃葉
姓名那有世人聞
晚意
山空寺古紫苔侵更喜漁樵不見尋坐對秋隂晚蕭瑟
風吹敗葉入廊深
與郭壽翁俱客錢塘壽翁歸吉州追餞至龍山白
塔寺惜别悵然終日始登車而去既行旬日予得
請廬山太平觀將歸隠浙東山中寄詩奉懷
江邊孤寺舊曾經重枉驪駒當短亭落日催人心去住
東風回首泪飄零魂歸但覺楓林黑書就終期汗簡青
(予作名臣傳數十篇壽翁尤所稱愛)歸隠我無冲斗氣相思時望少微星
兩宋名賢小集卷一百八十六
