兩宋名賢小集卷三百三
宋陳思編
元陳世隆補
秋江烟草
張君彦發湖海豪士不喜為舉子學專意扵詩每以
賈島姚合為法所著僅成帙清深閒雅宛有唐人風
致至其得意警絶之句雜之兩人集内殆未易辨彦
發思甚苦未嘗苟下一字每有所作必鎔鍊數日乃
定揆其用力盖倍於江西之學人必從事於此而後
知其難且工彦發舊名奕字韓伯世為孟之河陽人
嘉定戊寅仲冬八日古晉丁焴晦夫書
寄趙紫芝
獨游非一事書札故應遲江上逢春日湖邊憶醉時有
雲為我伴終日誦君詩百鳥鳴花樹聲聲在遠思
得山中友人書
近得山中信山中頗寂寥酒方收秫釀薪旋割茅燒破
屋秋多雨平湖暗有潮不曾逢客至默坐過清霄
春晚
萬事吾今飛絮輕此身如燕又巢成暗思庾信家邊竹
綠籜新添有幾莖
夏日從陳宗之偶書偶成
自從春去後少省出柴扉樹暗鴉巢隠簷空燕迹稀憶
山憐有夢當暑詠無依案上書堆滿多應借得歸
楚州
落帆停鼓鸛湖頭兩度因循到楚州柳下人家嘗識面
笑求新句寫粧樓
江樓飲客
鄰家貰酒尊斟酌共王孫老菜羹遲熟凍油燈屢昏夜
寒人罷市坐久僕敲門隔岸歌明月月明江水渾
游蔣山
練布作方袍因閒偶出遨秋風城郭净寒色樹林高鹿
守禪關老僧修佛殿勞再来思久住人世事如毛
送蔡監丞赴高郵
城古似盤盂榮分刺史符夏新看藕葉夜久見蠙珠吏
過朱方接山從邵伯無文游遺迹在民俗易相爭
送杜晦之兄弟歸閩
秋来猶苦熱歸去莫貪程官寫新銜位詩傳舊姓名幾
家村酒賤一路澗泉清想到鄉閭日争看兩弟兄
簡周宗聖
曠野有芳芷近江無早鶯春詩定多少旬日又清明樹
暗憐楊柳花開認橘橙相尋每乖阻夢裡亦愁生
暮春
日日雨霏霏開門無所知漫尋花發處已過絮飛時替
紙蠶生遍修巢燕立危但催人老去羞作送春詩
游長干留寄聰公
僧去尋芳草客来看落花就齋槃乞米借水鼎煎茶日
炙春無色風吹天有沙欲回成再住此意問林鵶
舟次湖口追憶任眀府
重来又十年山水故悽然獨雁仍為侣雙鳬已作仙濁
流分蜀派青色聚淮烟石上罾魚者猶言縣令賢
慈母磯
莫嫌舟逆上子細得看山衆草名難識孤花影自閒避
人鴈翅響經雨石文斑夜久江風冷神仙定往還
寄别顔伯竒
情深袂怕分豈不欲辭君轉柁方乘曉思山已隔雲菊
當前路見鴈在半江聞把盞秋纔好遥憐白鷺羣
送宋謙父之清江因簡希亮
吟詩夕陽裏相送上瀟灘前路逢梅處同誰倚棹看歲
窮風力緊江闊雁聲寒持此呈蘇季人生識面難
高郵送紫芝
重逢又重别把盞更悽然明日帆開岸平湖水接天好
詩應自作(音佐)狂夢與誰圓我欲来相趁揚州且住船
逢王元任
寂寞淮南道憑君獨記余始知元住此久悔不通書暮
岳留同眺寒房與借居共懷京邑燕已是二年餘
李景文移居
能詩留幕府借宅近南湖吏去少公事客来多釣徒雪
為今夜雨梅發去年枝我爾同州住相過路不迂
元日
歷以寅為正風從艮位来桃符當壁寫竹戶趁鐘開宿
雨滋初茁長年老不材滿庭青柏葉惆悵獨持杯
送胡道士歸康廬
避世懷孤往為庵近五巒出無人作伴歸有寉相看老
石苔衣淨深山瀑布寒自言猶養母應未得燒丹
豫章别紫芝
吟苦事俱廢拙深貧未除年来如旅燕秋至即移居古
道行黃葉空囊貯素書一生江海恨惟子最知余
子山寺
迢逓前朝寺經過遂一遊白雲鴉樹曉黃葉鳳臺秋僧
舉開山話人消在世愁殿廊經劫火已費十年修
送郭道士之江州
看盡山南景忽思山北遊屐過雲亦動琹罷月空留世
上無非熱林間一似秋雖然乍相識别去也能愁
彭蠡阻風寄城中故人
欲行行未得累日滯孤舟月照山皆近風吹水倒流地
名人不識秋景客相愁憶爾惟成夢遙知獨倚樓
留滯
蕭條十日餘留滯别人居借史抄陳作黏碑學草書烟
清數村曉月落一潭虚吾自欵秋色那堪樹木疎
送翁十赴舉
今年科詔下頗亦動山情丹竈留雲守書装冐熱行卜
知三命勝業賸一經明倘赴瓊林晏能詩舊有聲
再送盛君之昇州
君與余皆懶余如君更貧今年再同夏兩鬢獨非春去
棹孤山浪征衫西府塵似聞仍用武為算立功人
再送丕父
弟行兄出送有約共凭闌草木雨初過江湖路轉難同
懷年各長重别酒無歡明日雙鐘下蒼崖應獨看
移菊
秋風籬落遠晨起自移栽稍覺微根損湏遲數日開最
清人愛重乍見蝶疑猜昔有陶元亮因兹歸去来
贈沈莊可
卷上芳名舊所知見君還恨識君遲數莖短髮沾霜白
一葉扁舟觸浪危問遍菊名因作譜畫將蘭本要求詩
向南郡邑多經過楚士能狂更有誰
寄蘇希亮
因何也識閒名字遂托交游索近詩想像獨吟應更苦
分明此意似相知空林日短歸鴉早遠水寒多雁到遲
安得爾来同度歲傳聞畫筆最清竒
送徐和卿之上饒
江樹雜丹青江寒少得情亦知君去路多是水為程銜
位猶書岳游從半作卿如逢二泉子因說野人名(章泉澗泉)
(皆居信)
山行
偶作山行只杖藜歸逢寒日下山時與僧並立看紅樹
忽有寉来栖樹枝
送人歸南康
我来方與廬山别爾去廬山是故鄉前日住山渾不覺
如今山遠却思量
舒州歲暮
窮冬日日愛天晴古寺門開絶送迎野鶴忽来橋上立
小僧獨向水邊行過寒梅樹白全少入臘草芽青漸生
又是舒州一年了怕看新歷動鄉情
廣教寺(即二喬故宅)
英雄居處終竒特幾度欲来今始能騎省文高存古篆
喬公樹朽長寒藤清流併遶三分澗翠竹相依住數僧
沙鳥詎知千載恨日斜飛下立漁罾
游禪林寺
寺置蕭梁曾識少今朝蘚磴始經過天低日落江湖遠
烟冷風清竹樹多蟲引翠禽行壊屋馬驚白犬吠懸蘿
一僧九十形容古巖下逢余忽浩歌
漢東郡齋夕坐
廬山鮮夏洪山去自到山邊葉已飄鴻雁影多憐塞近
交朋書少覺身遙屢遊騎慣將軍馬不飲還封道士瓢
心憶清吟更岑寂玉京誰與話寒宵
游智門寺(寺即隋文帝故宅)
一間瓦屋荒山裏山路縈廻夕照明祇有比邱頭雪白
旋收經卷出相迎
傳聞此地有龍飛佛殿殘磚刻鳳螭事去千年無問處
寂寥衰草卧苔碑
晝坐
出門無所往獨自坐胡牀雨濯殘梅盡風吹百草長近
邊人喜戰偶病客傳方不奈春愁密思君對酒觴
兩宋名賢小集卷三百三
