兩宋名賢小集卷三百二十九
宋陳思編
元陳世隆補
華谷集
嚴粲字坦叔一字明卿邵武人羽之族弟也登進士
授清湘令嘗著詩緝與朱晦菴詩傳相表裏
玉溪雪夜
雪霽天夜白月上江空明飲散客就船萬籟沈三更誰
家竹籬岸摸索疎枝横不著色與香令我毛骨清醉魂
乘沆瀣看舞婆羅城
獨往
一逕歷紆餘獨往未到處豈曰嵓泉幽心閒即真趣蕭
蕭松有聲依依花自開樵翁向我笑問我何從來
昭君怨
欲洗鉛華淨那須畫手工玉顔翻自誤不似舊圖中
送黃炳
未盡連牀話忽忽乂語離襟期無限事書寄若為辭昔
别已十載重逢還幾時孤舟明夜月何處照相思
望彭蠡
萬壑氣交會今知楚澤雄水明纔辨樹霧合忽迷空遠
浦沈初月孤舟亂去鴻闌干已愁思漁唱入蘋風
春晚
向來得意在煙霞失脚黃塵負歲華過却海棠渾不省
夢中猶自詠梅花
秋入
秋入蘋風白浪生癡雲未放楚天晴青山湖外知何處
中有斜陽一段明
陽關圖
人人腸斷渭城歌誰獨持竿面碧波可是無情如木石
祇應此地别離多
月夜與張輯論詩
凉露初長夜纖雲淨盡時幾人還對月與客共論詩苦
思常難穏閒題或更竒不應誇末俗準擬古人知
自樂平閱視渡舟取道太陽渡宿地藏院
康山問民涉陽渡平地訟朅來招提宿疏峯結飛棟研
丹啟囊書點勘自成諷佛香觸深悟僧茗來清供陽頽
嵐氣生鴻没天宇空向來山中樂忽忽豈其夢
盤谷圖
聲利爭馳毫末間幾人能得健時閒不須展畫相撩弄
昨夜秋風憶故山
見梅
絶憐生意上寒枝幾度巡簷錯恨遲數點疎花人未見
窗間早被月明知
春歸
抵死連宵雨不休今朝晴景莫登樓杜鵑啼得春歸了
風裏楊花點點愁
薦福寺(即戴叔倫故宅今號戴公堤)
石徑秋痕苔蘚深誰將清氣潤脩林戴公堤上古時月
幾度凉宵照苦吟
招提游
幽尋愜所適蘭若白石靜天籟鳴松壑古意滿苔徑清
泉醒客心啼鳥喚僧定留連不能去翫月歸路永
又
煩抱忽如遺僧境得清勝花發岩洞幽雲生窗戶冷來
驂樹隂直歸棹川光暝遺思山蒼蒼半空聞夕磬
拾橡亭為黃炳賦
世上危機富貴身由來著意鬼神嗔到頭鍾鼎誰消得
正要山中拾橡人
林和靖祠
白雲人已矣古屋自蒼苔林下誤疑鶴水邊空見梅市
人攜酒至歌女棹船回檢點幽棲處湖光似向來
元上人見訪
昔子青青佩重逢怪衲衣樊籠留不住雲水靜相依習
氣餘詩句枯禪墮佛機東湖自塵外還帶夕陽歸
憶張輯
畏景如焚客路塵寂寥山店獨吟身多情唯有别時月
低傍茅簷巧趁人
宿石潭寺寄黃炳
昨夜湖心共泊船一天星露宿寒煙朝來極目無洲渚
知採蘋花何處邊
畫梅蘭竹石
正憶吟窗占竹坡風煙觸眼奈愁何梅蘭只作從前瘦
石上蒼苔别後多
春恨
馬上東風吹酒醒空將春恨到江亭飛香寂寞無尋處
煙映晚山深淺青
廬陵黃炳築亭所居侯山扁以赤子松自號赤松
亭長之官鄂渚為賦詩
仙人遺世不曾愁但欲相期汗漫游亭長祗今閒未得
南樓孤嘯望神州
霧中早行
行人糢糊畫中影高樹夭矯空際雲樓臺幾處半隠見
三島夢斷猶紛紜
秋思
風落葉間殘點雨月窺窗下不眠人秋清一片無誰領
併作詩愁入鬢新
松雪
隂崖未知晴松雪自在白可恨曉風顛飛寒亂苔石
次韻宴坐畫圖
京塵倦來歸故山喜還壁淡交松桂在昔别猿鶴憶晚
知閒味深甘為幽討惑尚念身在山佳處恐未識看山
須全境一覽盡目力伊誰有巨軸亭亭掛空碧吾聞古
靈匠能事略翰墨盤礴溟涬初太素含黼飾妙手幹元
微鍊此石五色天機一呈露真宰惜不得寫出萬古愁
蒼茫思何極煙村帶遠市雲樹出峭壁有人閒倚欄飛
鳥亦自適俗間重小景局促無竒特五日十日畫大類
宋楮刻誰會悠然心醉來眠對客
酴醿
東風暖迸龍蛇起麗日晴烘玉雪香可惜開時春向晚
不教桃李見清芳
客裏
客裏何知度歲華春風香却一番花山行轉處聞雞犬
楊柳隂隂賣酒家
紀夢
煙島空濛一鶴飛天風滿袖自吟詩覺來猶似非人世
花影欄干月上時
送張輯游宣城
君撫淵明底樣琴肯于絃上要知音相逢塵事不挂口
别去清愁總上心聽雨夜牀孤舊約看雲秋壑想幽尋
他年跨鶴相過否應笑浮名雪滿簮
道中見茶花
朝來露濕欲寒天誰賞幽芳古道邊風味十分留貢焙
浮花正自不須妍
巧夕添丁
書來知有客喜夢應維熊久作庭闈别遥知笑語同充
閭非我願釣瀨是家風莫學天孫巧朱愚肖乃翁
琵琶洲
琵琶古怨猶淒清何年一抺横煙汀人言隨波高下如
浮萍神鼇背負能亭亭不知水仙宫殿碧皎潔玉絃遥
映雲錦屏黃沙萬里音塵絶獨與鸚鵡愁青冥天際歸
舟認髣髴江頭寒月傷伶仃悄然夜久天籟起往往恍
惚游百靈秋風嫋嫋兮水泠泠俗耳箏笛兮誰能聽我
眼如耳耳如鼻妙處不言心獨醒鈞天住奏三千齡石
鐘水樂遺林坰豈有寳器終漂零一朝詄蕩開天扃帝
命下取呵六丁陶梭共起變化隨雷霆古餘山色空青
青
池陽道中
脱葉舞風過别岸濕雲含雨上晴天脩途喜借晚凉得
幽鳥一聲生翠煙
挽陳邵武
前輩聞如此今人見未多難將通介論不在語言科胄
監開華近樵川借撫摩鄉評最期望一夢只南柯
夜投荒店戲成
喚起吹松火開門問帶嗔隨行曾有未同伴幾何人亂
稈鋪添薦殘籬拾作薪夜寒難得酒煩扣隔山鄰
樂平至鳴溪渡有山與南豐軍山同名者余昔
從嶺菴謝先生夢得游先生子湖畏友也豪于詩
悦軍山之峭拔暢其吟懷自昭武徙家于市山築
室曰西窗以朝夕對焉嘗命余記之余時從西窗
樽酒論文為樂如是者十載今先生已矣感而賦
詩
江西絶頂插晴空此地山名偶自同喚起西窗十年夢
一樽何處酹詩翁
重到地藏院
泥濘行良苦青山且眼前題詩如昨日倒指已三年僧
榻寒宵雨漁村落照煙薄游聊復爾終擬老林泉
寄張輯
不見吾張輯新詩何處吟身留江介遠秋入夜凉深燈
影還家夢蛬聲倦客心歸來及佳節細把菊花斟
建德縣梅山寺
公退逢長日清游到寳坊山圍露天小徑遶引溪長苔
壁晴雲濕松軒暑月凉鐘聲半歸路回首暮蒼蒼
叨第後日者自謂竒中索詩
兒時意氣漫騎鯨幾向欄干袖手凭今日逢君成一笑
却慙窗下讀書燈
風雨宿湖心
渺渺平湖四接天孤洲曾繫夜來船持鞭又逐風塵去
却憶秋蓬聽雨眠
新晴
滑路愁騎馬晴天好放船水紋搖倒壁花影弄晴川夢
寐驅馳在光隂少壯遷心期猶浩蕩搔首白鷗前
舟中夜雪
落帆侵夜色客思正悽悽風撼瀟湘覆雲連宇宙低洒
篷吹乍急欹枕聽還迷懶惰無清興誰人訪剡溪
七夕
纖巧逐時新誰將大雅陳天孫古機錦笑殺世間人
送戴式之
自小尋詩出江湖今白頭應嫌少陵讀不似子長游風
雨夜愁枕鶯花春醉樓吟邊消息好懷古問沙鷗
茅舍
村居遠城市獨木渡塘坳迸筍補籬竹落松添屋茅童
歸攜酒榼客至得鹽包隨分山中好低簷燕有巢
憩田家
晝問田家憩相呼隔短籬負薪髽引犢挑菜跣攜兒沙
井和鰕汲村舂夾稻炊老翁評貴糶覼縷舊年時
過江東
落花時節過江東濃綠山頭間小紅野店日長春寂寂
柳隂搖颺酒旗風
騎牛圖
乃翁騎牛驢䭾兒松間提挈羣僮隨驢逢短橋兒回顧
牛背推敲了不知
戲友人
今朝有清興無處覓詩人寺占房空鎖窗窺榻有塵尋
芳知尚早報謁未應頻只在城中醉烟雲滿澹津
孤雁
一雁度岑寂流空音響哀雲沙天地闊霜雪羽毛摧力
小知機早心危見影猜蘆洲迷處所飛遶正徘徊
蒙齋先生賦張通守佚老堂次韻
拂衣歸共白雲閒佚老堂中天地寬黃髮可教供鞅掌
青山聊足對高寒杖藜行樂春風軟紙帳佳眠曉日團
林下未應忘世事併煩寄語謝家安
菊
寒林色枯槁粲粲籬菊鮮冷豔無俗韻孤芳弄秋妍金
晶與高潔未覺陽和偏豈無兒女花誰能制頽年
歐陽道士歸自臨安
洞穴雲生窗戶凉道人宴坐但焚香向來游遍王侯第
還似山林意味長
張輯馮去非話别
此夕真成别幽懷欲語誰梅花霜月曉獨起咏君詩
夜讀晉書
南來未省有良圖可更清談傲五胡撫卷興懷千載事
一窗風露夜檠孤
午憩僧房
黃塵吹不到僧房窗紙風翻葉葉凉觸熱行來牽晝夢
孤蓬聽雨下瀟湘
憶山中
山中桂香滿無復向來游官事何時了一年孤負秋
即事
僧屋藏深塢漁舟帶遠汀誰教雙白鳥來點暮山青
野興
身閒歸未得野興日翛然抱牘無來吏尋詩即散仙杯
明松鏬月座引石根泉有客知余意清風三兩絃
重九後五日游齊山
官癡縛辰酉節物如相負兹游未覺晚黃花落吾手没
鷗江自迥晚葉山新瘦淒凉千載心西風一搔首
湘中
千古懷沙恨淒凉何處論坐看宗國事安用一身存落
葉西風岸孤舟半夜猿年年江月白為照獨醒魂
寓京城和曾左曹韻
日日思君君不知京塵染盡帶來衣客心正自傷漂泊
更看湖邊花片飛
車馬聲中又日斜可堪芳草思天涯來時憶别山中桂
今見長安梔子花
閒居
盡日門前草青青不染塵生書方破卷幽鳥忽啼春失
意成高興多閒信懶身不須憂世事廊廟有經綸
觀北來倡優
見說中原極可哀更無飛鳥下蒿莱吾儂尚笑倡優拙
欲喚新翻歌舞來
李賈攜詩卷見訪賈與嚴滄浪游
石屏新卷裏曾得見君詩大冊煩來教平生慰夢思高
標去塵遠古調少人知汝與吾宗好風騷更屬誰
新竹
樹頭不動天無風六月還當日正中唯有滿林新長竹
别生凉意襲簾櫳
月
只道今宵月出遲雲間不覺上多時夜深花影如清晝
何處山頭一笛吹
二水聞角
少日鄉閭不解愁閒聽畫角起譙樓西風依舊闌干月
獨自瀟湘萬里秋
軍行
野人自說老為農舊識戎裝紙畫中近日軍行渾見慣
兒童嬉戲學刀弓
子陵灘
西風吹雨暮江寒想見當年獨把竿不是君王思故舊
何人知有子陵灘
一榻從容話歲寒相忘共作布衣看雲臺諸子成何事
萬古清風一釣竿
汎湖
四邊天共水漫漫身在鴻濛縹緲間忽見浮空清一抹
舟中人說是湖山
慈湖墨竹
先生萬慮晝空時元氣渾淪可得窺還有發生消息在
揮毫烟雨一枝枝
戲筆偶然成此耳直將造化論錙銖不知茂叔庭前草
有此風烟一段無
未開梅
老樹天機早潛回一點春寒梢方蓓蕾瘦影已精神冷
淡看前輩芳菲總後塵更須香共色未是鑑花人
客裏
客裏還來此寒燈耿獨吟一官江國夢十載草堂心木
落秋聲小蛩孤夜思深驅馳空自許冉冉鬢霜侵
戲詩友談仙
君期汗漫游不敢問所適贈别亦何有當辦鶴一隻還
疑是凡羽不任載仙質乘煙寧假此聊以壯行色淹留
非牽俗應未得良日空令施肩吾久待問詩律
秋懷
秋懷不到夢歷歷數寒更坐得楚天白吟教湘水清殘
燈搖壁影片葉墜階聲起看孤城霧人間事又生
初注清湘令寄馮深居(去非)
深居定何處無便寄聲頻舊别芝山月相思楚水春白
雲生夢遠華髮折腰新料得今書到看題笑故人
上饒界首傷曾殊
故人曾此賦梅詩人共梅花一夢非欲喚青山話前事
西風吹淚濕征衣
秋風
門與姑山對溪邊有故廬别來三徑菊閒却一樓書水
碓長腰米村船巨口魚秋風歸去好留滯意何如
戲友人
怪得詩情減一分知君為學有新聞塵中畢竟閒人少
獨自開樽對白雲
早行
脩程避晝炎中夜征夫起蟲聲荒郊迥犬吠衡門閉行
行月色淡微霞露天際永懷高卧人幽夢繞蒼翠
西湖
何處春晴好西湖元已朝馬嘶堤上路船過柳隂橋敲
竹鶴聲起弄泉花影搖坐看游客盡烟水思迢迢
閏九
前月登高去猶嫌菊未黃秋風不相負特地再重陽
顔范祠堂
顔范新祠番水陽邦人來此識綱常海波澒洞孤峯峭
天字清明一鳳翔英蹟重尋餘古帖高情猶想賦秋香
姦諛骨朽今安在三歎前賢死不亡
張德慶挽詩
擢第家聲在通班宦路亨為親遲受邑未老謝專城活
計詩書富歲寒梅竹清閒中將道眼醉夢笑功名九衮
猶身健聮麾見子榮笏牀歡節序鳩杖話平生世久傷
零落吾猶及老成酸風吹苦淚一為典刑傾
調古
調古人能聽眉長世共妍家山夕陽外心事落鷗邊弟
妹知何在風塵祗自憐孤燈照危坐不是少林禪
道傍木犀
路人攀折半成荒何似山中自在芳可耐西風相料理
為誰消得許清香
示園丁
種竹宜疎延夜月澆花須早趁晨隂溪邊釣石勤時掃
恐有詩人來醉吟
舟中夜酌别鄧均
共對船頭月通宵語未終鄉關幾歲别筆墨小時同江
影高低樹秋聲斷續鴻相逢渾草草明日又西東
發清湘
歸棹將秋色三湘是游勝灣回仍小嶼灘過盡平流臨
水聞僧磬隈岩隠釣舟江頭每佳處沽酒小夷猶
花樹移方活丁寧莫損殘待逢春氣暖開與後人看酒
任隨車載詩從就柱刊料應吟賞處說著種時難
栽樹未花開其如行色催遥憐今歲雪誰看一庭梅餘
俸刊詩卷歸程賣酒杯輕舟下灘穏鷗鷺莫驚猜
繫舟
古岸人家少蒼茫此繫舟閨中今夜月江上晚風秋一
水縈寒夢雙鴻亂遠愁湘源知不惡吾意肯淹留
夜行舟
忽報風波息梢人倚柁看開船星斗轉吹笛水雲寒犬吠
知村近鳥啼覺夜闌兒童將白石敲火趁晨餐
道中
客思曉寒凝初陽樹外昇氣蒸茅屋雪聲裂野池冰倦
路行偏遠思山隠未能僕夫愁過嶺遥指最高層
冬日同趙與臻閒過雷園
地幽元在郭景好即為春相約同來者能閒有幾人風
池行墜葉晴隙走游塵共爾烟霞契交情淡更親
寄鄧均
題書對殘燭幾日到江濆故里經年别清秋此夜分月
昏斜映雨風細慢移雲數雁聲初過知君不寐聞
任機宜新圃
小劚煙苔地春生一笑間亭邀鄰圃樹臺挹隔城山幽
夢壺天曉清時幕府閒旋移花盡活容我醉來攀
岳麓寺
幾層攀石磴高寺白雲邊臺舊懷人古泉幽想鶴仙遠
帆湘浦樹暮角楚城煙長是登臨處滄洲意惘然
吟到湘江倚釣篷秋風日日望空濛偶來上到闌干處
却指孤城夕照中
次韻菊花山人沈莊可見過之作
借得山中集塵埃一半侵讀來知句好老去向誰吟高
義先投刺忘懷肯抱琴茅齋亦相約尊酒要同斟
重過雷園
靜處人來少園扉本不關寒叢淒古徑落日思空山倚
樹吟情遠臨池立影閒晚林看更好一抹冷烟還
湘川逢故人
曾共枌榆社分攜知幾年乍逢如未識相問轉悽然月
色秋看白潮聲夜聽圓醉来共鄉語不覺是湘川
兵火後還里
十載青山幾戰塵還家何處訪親情兒時巷陌今難認
却問新移來住人
宿澤心
自從孤棹背鄉關幾度麻姑夢裏山此地不知何洞府
石間松蔭水潺潺
夜發湘城
西風吹客衣一舸載書歸肯為身謀便而令心事違艪
聲江月碎人影水烟微漸覺寒城遠沈沈擊柝稀
雪梅
報道梅邊雪未休披衣晨起上簾鈎孤根清健元如許
空為花寒一夜愁
定王臺觀雪
清晨吟思獨凭欄十二樓中白玉寒此地古來風雪裏
有人惆悵望長安
有客
有客翩翩来手攜瘦筇竹傲睨若無人風神動岩谷主
人延客入山中酒新熟飲酣出素書古篆不可讀欲問
度世訣長嘯振林木軒然别我去舉頭但黃鵠
樂齊
顔巷當年事同門自少知誰言公子貴心與古人期望
柳尋花意吟風弄月時人琴無處問空想考亭詩
琴
孤松風下絃秋清湘江湛湛湘山青一聲吹入天冥冥何
處野鶴飛来聽
菊
秋籬霜露寒獨立爾良難不作過時恨從教耐久看風
流沾臘蘂臭味憶騷蘭孤淡逢心賞幽香故未闌
大虎頭灘
聞說前灘大虎頭行人愁絶欲回舟世間多有虚名誤
不見錢塘海逆流
到清湘
客裏今年月相逢九處圓行窮湘水際愁到楚雲邊屋
内燈明路椽間瓦見天州城何處是遥指隔山烟
旋摘盆柑
金丸手自摘色味香三絶從來天者全風韻迥然别
兩宋名賢小集卷三百二十九
