兩宋名賢小集卷二百十三
宋陳思編
元陳世隆補
象山先生集
陸九淵字子靜九韶弟乾道八年進士調靖安簿累
官著作丞光宗即位除知荆門軍務卒諡文安嘗結
精舍於貴溪之象山學者稱象山先生有集
應天山(在貴溪縣子靜隱居其中更名象山)
我家應天山山高數萬丈上開園池美林壑千萬狀山
西有龍虎烟霞耿相望寒清漾微波暖翠團層嶂天光
入行舟野色隨支杖吾黨二三子幽賞窮清曠引興谷
雲邊題名巖石上碧桃吹曉笙白鶴驚春漲一笑詠而
歸千載應可尚
疎山
村靜蛙聲幽林芳鳥聲警山樊紛皓葩隴麥搖青影離
恨付西江歸心薄東嶺忽忘飢歉憂翻令發深省
送勾熙載赴浙西鹽
平分浙江流東境浮海角其民仰魚鹽久矣困征𣙜麥
禾與桑麻耕鋤到磽确往歲比不登場圃幾濯濯荒政
勞廟謀賑廪開數數飢羸不待飽共感君澤渥仁哉覆
育恩所惡吏齷齪教詔彌諄諄聽受秖藐藐何知國與
民足己肆貪濁流離且未還己復事椎剥按察殊未曾
聖主獨先覺重貽宵旰憂顧盼求卓犖若固岷峨英懷
抱富荆璞邇來奏對語朝陽鳴鷟鸑鏘然歴帝聰簡記
諒己確外臺適虛席妙選出親擢此節豈輕授委寄重
山嶽除音九天下衆論靡瑕馭攬轡首越山青萍方在
握送君無雜言當不負所學
和鵝湖教授韻
墟墓生哀宗廟欽斯人千古不磨心涓流積至滄溟水
拳石崇成太華岑易簡工夫終久大支離事業竟浮沉
欲知自下升高處真偽先須辨只今(一作古今非)
過普寧寺(在玉山縣寺後有武安塔)
偶扶藜杖過南津野寺長橋發興新暫就清溪照鬚鬢
不妨翠霧濕衣巾山縈細棧疑無路樹絡崩崖不壓人
朝暮有程常卒卒向因攜酒上嶙峋
贈畫梅王文顯
子作寒梢己逼真不須向上更稱神由來絶藝知音少
只恐今人過古人
初夏侍長上郊行分韻得偕字(時年十五歲)
講習豈無樂鑚磨未有涯書非貴口誦學必到心齋酒
可陶吾性詩堪述所懷誰言曾點志吾得與之偕
題達本菴
梁光結廬其親塋名曰達本求言於余敬賦是詩以
助孝德
孩提無不愛其親不失其心即大人從此勸君休外慕
悅親端的在誠身
玉芝歌
淳熙戊申余居是山夏初與二三子相羊瀑流間得
芝草三偶相比如卦畫成華如蘭玉明冰瑩洞徹照
眼乃悟芝蘭者非二物也己酉上巳復覩瑤芽迫歸
拜埽不及見其華是日訪風練飛雪始得一華方掇
至案間時雲菴僧適至且求余言為鄉道余方作是
歌因謂之曰當為子書之第持此以往會當有賞音
者紹熙元年三月二十八日象山翁書
靈華兮英英芝質兮蘭形瓊葩兮瑤實冰葉兮霜莖石
室兮宛宛苔菌兮菁菁蔭長松之偃蹇帶飛瀑之琮琤
實青端而黃表眇中藏而不矜匪自昭其明德羌無愧
兮疇能
與僧淨璋
自從相見白雲間離聚常多會聚艱兩度逢迎當汝水
數年隔闊是曹山客來濯足傍僧怪病不烹茶侍者閒
不是故人尋舊隱只應終日閉禪關
鶯
巧囀風臺急筦清逾石澗回溪好去枝枝驚夢無人心
到遼西
子規
柳院竹齋茅店雲蕪風樹煙溪聽徹殘陽曉月不論巴
蜀東西
少時作
從來膽大胸膈寬虎豹億萬虬龍千從頭收拾一口吞
有時此軰未妥帖哮吼大嚼無毫全朝飲渤澥水暮宿
崑崙巔連山以為琴長河為之絃萬古不傳音吾當為
君宣
聞鸚
百喙吟春不暫停長疑春意未丁寧數聲綠樹黃鸝曉
始笑從前著意聽
曉春出箭溪二首
命駕不辭春逕泥少蓬高會帝城西物非吾軰終無賴
書笑蒙莊只強齊天人湖光隨廣狹山藏雲氣互高低
誰憐極目茭芻裡隱隱蒼龍卧古堤
兩宋名賢小集卷二百十三
