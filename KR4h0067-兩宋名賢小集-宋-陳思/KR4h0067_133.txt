兩宋名賢小集卷一百三十三
宋陳思編
元陳世隆補
幻雲居詩稿
鄭獬字毅夫安州安陸人皇祐五年進士第一神宗
朝拜翰林學士為王安石所惡出知杭州徙青州提
舉鴻慶宫卒有鄖溪集
採鳬茨
朝攜一筐出暮攜一筐歸十指欲流血且急眼前饑官
倉豈無粟粒粒藏珠璣一粒不出倉倉中羣鼠肥
蠡中絶句
千重越甲夜城圍戰罷君王醉不知若論破吳功第一
黃金只合鑄西施
逸句
東飛江雲北飛燕同寄青春不相見
夜來過嶺忽聞雨今日滿溪俱是花
挽老蘇先生
豐城寶劍忽飛去玉匣靈蹤自此無天外己空丹鳳穴
世間還得二龍駒百年飄忽古無奈萬事凋零今己殊
惆悵西州文學老一丘空掩蜀山隅
恭和御製賞花釣魚二首
輦路鮮雲五色開一聲清蹕下天來水光翠繞九重殿
花氣濃薰萬夀杯繡幕烟深紅會合文竿風引綠徘徊
蓬山絶頂無人到詔許羣仙盡日陪
禁籞平明帳殿開華芝初下未央來人間綵鳳儀韶曲
天上流霞滿御杯花近赭袍偏照爛魚窺仙仗亦徘徊
蓬萊絶景何曾到自愧塵蹤此一陪
奉詔赴瓊林苑燕餞太尉潞國文公出鎮西都
都門秋色滿旌旗祖帳容陪醉御巵功業迥高嘉祐末
(公至和中首陳建儲之策)精神如破貝州時(白居易獻裴晉公詩云聞說風情筋力在只如)
(初破蔡州時)匣中寶劍騰霜鍔海上仙桃壓露枝(公之子近有登瀛之)
(命)昨日更聞褒詔下别看名姓入烝彝
送公闢給事自青州致政歸吳中(公闢即程師孟)
青瑣仙人解玉符秋風一夜滿江湖曾歌郢水非凡曲
未掃旄頭負壮圖(公昔北使憤然屢抑敵人)終日望君天欲盡平生
知我世應無扁舟應約元宫保瀟灑蓮涇二丈夫(嘉按元宫)
(保即錢塘元章簡公絳盖嘗寓居于蘇州)
送程公闢給事出守會稽兼集賢殿修撰
越州太守何瀟灑應為能吟住集仙(疑是賢)雪急紫濛催
玉勒(公奉使方歸紫濛敵中館名也)日長青瑣聽薰絃一時冠盖傾離
席半醉珠璣落彩牋自恨君恩渾未報五湖終負釣魚
船
寄程公闢
念昔都門手一攜春禽幾向苧蘿啼夢回金殿風光别
吟到銀河月影低舞急錦腰迎十八酒酣金盞照東西
何時得遂扁舟去雪棹同君泛剡溪
雪中梅
臘梅欺寒飄玉塵早梅鬭巧雪中春更無俗艷能相雜
惟有清香可辨真姑射仙人冰作體秦家公主粉為身
素娥已自稱佳麗更作廣寒宫裏人
垂虹橋(在吳江又名利往橋)
三百闌干鎖畫橋行人波上踏靈鼇插天&KR2324;蝀玉腰闊
跨海鯨鯢金背高路直鑿開元氣白影寒壓破大江豪
此中自有銀河接不必仙槎八月濤
明皇
四海不搖草九重藏禍根十年慕(一作傲)堯舜一笑破乾
坤花萼無兄弟豺狼盡子孫潼關兵己破會憶老臣言
聞南陽吕諫議誨長逝
子文三仕去何頻一卧南陽竟没身明主自應容直道
皇天何事殺忠臣柱天力屈空留草貫日心存不化塵
黃壤不知人世事為君懶哭楚江濱
讀司馬君實撰吕獻可墓誌
一讀斯文淚瀉襟磨天直氣萬千尋知君不獨悲忠義
又有兼憂天下心
罷禁林行次南都遇雨二首
雨聲飄斷忽南去雲勢旋生從北流應料凉風消息近
蕭蕭己在樹梢頭
榴火燒空未擬休忽驚快雨破新秋晚雲淡淡趁落日
只到楚江南岸頭
題僧文瑩所居壁(守杭日作)
西湖頻送客綠波舟楫輕春日蘿徑静浪花翻遠晴
杭郡閣作
雨影横殘虹秋容隂映日寒江帶暮流曉角穿雲出峰
藏翠如織宿鳥去無跡封書寄所懷聊托金門翼(按玉壺清)
(話云二詩時頗訝其氣象不遠後解杭麾將赴青社以病泊舟楚州而卒其語已先兆矣)
登第後作
文闈數戰奪先鋒變化須知自古同霹靂一聲從地起
到頭身是白雲翁(公病中常夢浴玉龍池驚見體生鱗角而寤)
孤山四照閣
湖山天下之絶境羣山繞湖千百重碧筍四插明鏡外
此閣正落明鏡中當軒不置忩與檻湖光山翠還相通
側耳似聞天仙語接手便欲翻長空
省中畫屏蘆雁
高堂傾動長江流黃蘆羣雁滿滄洲掃開長安塵土窟
寫出江南烟水秋兩雁斜飛入空闊四雁顧慕横沙頭
高風拉折蒼玉榦蘆花雪盡無人收赤日飛光不敢近
但覺爽氣屏間浮常聞畫龍入神變坐馳雲雨天地遊
只恐此雁亦飛去瀟湘萬里誰能留
遥題明州太守錢君倚衆樂亭
使君何所樂樂在南湖濱有亭若孤鯨覆以青玉鱗四
面擁荷花花氣搖紅雲使君來游攜芳樽兩邊佳客坐
翠茵鄞江鮮魚甲如銀玉盤千里紫絲蓴金壺行酒雙
美人小履輕裾不動塵壮年行樂須及辰高談大笑留
青春游人來看使君游芙蓉為楫木蘭舟横簫短笛悲
晚景畫簾繡幕翻中流貪歡尋勝意不盡相招却渡白
蘋洲日落使君扶醉歸游人散後水烟霏紫鱗跳復戲
白鳥落還飛豈徒樂斯民魚鳥亦忘機使君今作螭頭
臣游人依舊歲時新空餘華榜照湖水更作佳篇誇此
人
檇李亭
閒抱琴書檇李遊仙壇古屋一筇留驛橋通市人沽酒
湖水依城客放舟葵扇桃笙聊却暑蘋花楓葉已知秋
坡翁仙去詩聲在寂寞林塘卧白鷗
月波樓
古壕鑿出明月具樓閣飛來兔影中野色更無山隔斷
天光直與水相通溪藏畫舫清紋接人在荷花碧玉叢
欲解金魚避殘暑晚雲深處待歸風
寄題静照堂
招提去山遠還似在山家晚日惟歸鳥春風自落花空
談消劫火醉墨灑天葩更欲拏舟去清溪月正華
田家
數畝低田流水渾一樹高花明遠村雲隂拂暑風光好
却將微雨送黃昏
兩宋名賢小集卷一百三十三
