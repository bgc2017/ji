兩宋名賢小集卷一百七十二
宋陳思編
元陳世隆補
梅山小稿
姜特立字邦傑麗水人靖康中父綬死難補承信郎
孝宗召試為太子春坊知閣門事累官浙東總管寧
遠軍節度使以詩名有梅山藁六卷續藁十五卷
直舍作小砌
直廬廹高墉隙土止尋丈圬人累殘甓園叟舁新壤方
成一簣積已覺寸心爽餘芳分禁掖疎翠眇林莽雖無
昆閬趣便有濠濮想繞吟消永日靜對延孤賞聊成兒
女劇終契山林往為語平泉公經營無太廣
風露亭
萬物冒春暉紅紫競芳節惟此玉井蓮迥與衆品别雅
受冷風吹復愛露華潔亭亭立波上晚意頗愁絶疑是
姑射仙半夜集瑶闕清虚不染塵瀟灑更宜月我慚窮
陋質對此冰與雪安得謫仙人超遥俯清澈把酒一高
吟玉色相映發
再賦醒心亭
小橋枕滄灣一水繞清激横來莫知源委去無尋跡戲
魚時渡淺好鳥忽鳴寂堂砌隠空谾竹樹閟寒碧朝飛
溢朱栱倒影汎瑶席仰窺一徑上始覺藏深僻尚憶客
中行盤嶠倦登陟峰迴路忽下溪館曾休息高低相掩
映景趣無終極朅來坐忘疲欲去或窮夕安得青霞人
共此白雲適
寄方叔
落葉滿滄灣墜露濕疎柳幽人曉無事杖策經林阜忽
焉若有省懷此山中友便欲借風翰翩翩插雙肘
翫月
天風忽披拂覺來襟袂清雲片玉鱗薄月華金暈生曾
於滄海看浩蕩此時情髣髴見三山洶湧波濤驚
晨起
東旭曉曈曨照我墻角紅衰意忽開豁衰顔亦丰茸便
欲理晨策去遶菊花叢惜無會心友一尊清興同
暑退喜秋
頹齡厭濁暑瘦骨便清秋蓐收方回鑣灝氣横九州老
鶴生精神孤松欎颼飀如飲寒露漿貯以青瑶甌既蠲
膏肓疾復洗熱惱憂斟酌楚人賦併作商聲謳
賦括蒼郡齋
括蒼雲水窟刺史神仙宅窈窕九折通髣髴三山隔千
峰欎崔嵬一𣲖繞清激境淨不可唾崖傾誰敢廹崇桃
眩春紅積李縞夜月樵唱遞往來漁&KR0657;時出没閒招鸞
鳳侣間訪煙霞客簮玉肌花貌有水光山色使君翫世
事愛竒忘寢食不憂槖無金自喜足有力欲具航海舟
從公登山屐早晚歸去來飄然謝朝幘
李仲永墨梅
寫竹如草書患俗不患清畫梅如相馬以骨不以形墨
君曩有文夫子蟬腹蛇跗具生意當時一𣲖屬蘇公雨
葉風枝略相似花光道人執天機信手掃出孤山姿陳
玄幻却西施面此妙俗人那能知近時賞愛楊補之補
之嫵媚不足竒李生于梅却有得高處自與前人敵倒
暈疎花出苦心暝雲暗谷藏春色我一見之三嘆息意
足不暇形摸索君若欲求之點畫胡不去看江頭千樹
白
嚴陵釣臺
兩山夾青蒼月照江茫茫陶然酌桂醑孤興發滄浪賢
哉羊裘翁不肯仕漢光冥鴻已高鶱弋者應相忘
兩宋名賢小集卷一百七十二
