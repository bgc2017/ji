兩宋名賢小集卷一百十六
宋陳思編
元陳世隆補
西渡詩集上
洪炎字玉父豫章人徽宗朝官中書舍人與兄朋龜
父芻駒父弟羽鴻父俱以詩文名時稱四洪
己酉歲十一月二十六日避&KR4131;至龍潭院十二月
十五日作
徑轉橋横水林深寺據山鐘魚告閴寂松竹媚孱顔避
地欣有託依僧成暫閒東歸路不隔片片隴雲還
突兀山椒寺披榛二百年刹從吾祖卜席是里僧傳溪
送無盡水林供不斷烟囊中有餘粒假息且安眠
潭黑蛟龍宅山青虎豹林隠憂何日了淹泊見冬深薄
雪恨還積梅疎冷不禁平生一樽酒衰疾廢孤斟
殺氣纏中土妖徵出泰階架橋凌禹穴投策暗秦淮匪
兕歌何苦非熊碩亦乖申胥雖有淚無地寄予懷
宵旰憂雖切咨謀策靡長築壇推騎劫假節得糜芳已
矣重江險哀哉古豫章蓬茅今在否矯首恨難忘
次韻鄭公實見贈二詩
鄭侯風㮣似虞薰醉飽初疑對苾芬一日君嘗南浦水
六年我踏寶峰雲詩情賦物已聞命山色溪光倘見分
羣盗何曾念王粲相逢聊喜見斯文
百濯生香真寶薰中泠取水挹清芬素娥影落秋宵月
白鶴翎翻春晝雲俗客來依禪客住林花自與雨花分
扶傾不假迂儒力敢倚筆端能綴文
寶峰讀駒父壁間詩次其韻
兔迒通一線筍輿度千尋隔林見潭影迎客有鈴音梵
唄出廣殿飛舞來珍禽履此勝絶境一清塵慮心
仲氏趣玄遠造詣非尺尋誰云干戈際獲覩金玉音七
日南山霧一鳴幽谷禽依然拂塵壁愁絶見余心
次韻公實感寓
求田問舍轉頭空十口無家寄栗蓬失得自憐嬰世網
是非都欲問天公綿綿不解溪邊雨淅淅無情松下風
頼有詩人排悶作且吟佳句任窮通
次韻公實雷雨
驚雷勢欲拔三山急雨聲如倒百川但作竒寒侵客夢
若為一震靜烽烟田園荆楚漫流水河洛干戈今幾年
擬叩九關牋帝所人非大手筆非椽
次韻公實喜晴二首
凍雨連三日春膏過一犁寺橋杯渡水村徑橇行泥燠
若生晹谷寒收豈石犀欲窮洪範理夕室有青藜
持璧還投鵲鎔金恨作犂行吟乘曉日扶杖入春泥碩
學懷文豹終慙秃角犀徒歌無好語野飯只羹藜
馮太冲置酒即事用公實韻
故人同客寓蕭寺近清明春亊一尊酒夜闌三尺檠風
流孔北海文字漢西京苦勸加餐飯年來太瘦生
山中聞杜鵑
山中二月聞杜鵑百草争芳已消歇綠隂初不待薰風
啼鳥區區自流血北忩移燈已三更南山高林時一聲
言歸汝亦無歸處何用多言傷我情
寶峰筍用公實韻
繞寺千株筍高低逐澗丘參差舒鳳尾突兀長猫頭入
鼎資甘脆殘林且罷休會須堪小艇裁作海乘浮
公實示間字韻詩悵然有感次韻奉和三首
晴暉生燠雨生寒朱夏陽春季孟間斷雁哀猿金馬客
落花流水石門山早知蟻穴成何事欲棹漁舟去不還
昭氏有琴無作止虧成都任一機關
輟哭人歌行路難畏人無地出人間欣逢北海孫賓石
猶是江南庾子山野草離離隨意綠羣鳬泛泛倦飛還
一川烟草村蘿外何處梯雲叩九關
此處非燕南趙北我琴無濮上桑間勞生聊作夢中夢
苦語莫酬山復山觸石白雲數峰起照人明月一鈎還
德星已為荀陳聚紫氣休浮函谷關(漢末童謠燕南垂趙北際中央不合)
(大如礪惟有此間可避世)
載酒邀公實同過西園食枇杷與公實同賦即次
其韻
有美枇杷子三珍共一時朱櫻梁苑早盧橘蜀都遲載
酒寧辭病窺園似好竒酬君要佳句從古未題詩
公實再賦枇杷之什次韻二首
連雲葱蒨外佳樹枇杷林味極東南美恩知雨露深山
夫琢栗玉谷鳥避丸金永日羈棲意兹焉一慰心
&KR0812;醁尊中酒枇杷雲外林甘飡千顆盡軟語一杯深老
境宜扶杖交情得斷金遺民伐荻去真處即吾心
公實作暴雨詩次其韻
民生惟播殖天意在農深一夜盆傾雨千家粒食心知
時占聚蟻催種有鳴禽喜是田間語青青刺水鍼
次韻即事二首
自媿山林士來炊蕭寺烟怨驚寄猿寉飛躍任魚鳶咄
咄空中字昏昏醉後眠摛文非孟子何以差狂顛
寄榻逢僧夏登場喜麥秋一風將浹日四月尚重裘去
矣吁何及歸歟幸少休雨晴寒自戢桂魄更添愁
次韻野步
意行無遠近山徑自横斜烟月生晴嶺風幡接莫霞影
歸巢幕燕聲散宿林鴉屣履相隨處僧垣即是家
遊都梁山
風吹古汳口雲滿都梁山執熱厭偪仄幽尋上孱顔清
泉似石乳滴瀝岩竇間乞此一瓢飲為祛千載煩山靈
知我意殷然下層巒散空作急雨抉石出甘寒一酌蕩
齒頰三咽縈肺肝輕軀變滯骨塵鞅思靈關來當踏雲
至去當御風還再拜謝神休幸汝不我慳
四月二十三日晚同太冲表之公實野步
四山矗矗野田存近是人烟遠是村鳥外疎鐘靈隠寺
花邊流水武陵源有逢即畫原非筆所見皆詩本不言
看插秧栽欲忘返杖藜徙倚到黃昏
野步
散策尋溪偶緩行羈棲愁眼忽雙明非烟幕幕平蕪合
倒影層層遠翠横鷗鷺低飛映山去江湖一諾百金輕
直知己造洞天内身在人間却自驚
石門中夏雨寒
五年鐵騎躪中原四月江南尚薄寒入月誰能移太白
來朝我亦見呼韓灌壇風雨行將戢陋巷簞瓢且自寬
紅日再中天地正塗泥不辱漢衣冠
次韻即事
端居入夏愁更新不數多愁過一春躡虛難同若士去
取醉但與索郎親朝天幾日車同軌擊地共唱野無人
自許世才非管樂聊將心事比雷陳
嘗白酒用麋韻
竹葉榴花久擅場一尊雲液勝椒漿人惟任逹常中聖
藥自消憂不作狂滿泛冰甆無别色錯斟瓶水有真香
祗應剰醖逡巡酒始耐仙山日月長
庚戍歲六月四日至洪城舊廬無復尺椽悵然感
懷用丙午歲遷居詩韻
南州一炬火我歸無所歸六月下驚湍一葉正復欹空
城何所有城闕雙闔扉遺甿四五輩&KR0787;眙蟲鳥栖潭潭
大都府灰滅餘空基委重者誰子汝實凡且卑螻蟻輕
民命泥沙損國貲犬狼肆噬嚙毆逐乃其宜胡為使羣
吠如惡草蔓滋哀哉三萬室鍾此百六期故居不可識
將是復疑非階前手種花自憐託根微露草相對泣吟
風作悲詩人言城門火魚禍自靡遺我亦無淚哭且復
一解頥
病間和公實飲酒詩
憂每傷人人亦憂花蒙兩眼雪蒙頭干戈滿地不可觸
蓑笠為家何處浮秋入鳴蟬催暑去酒如凝露與清謀
寫成庾信江南賦更續相如老倦游
戲和公實感秋對酒
青山愛客長青眼白酒知時泛白雲少日悲歡才一醉
中星寒暑又平分稻粱狼籍餘栖畝雀鼠穿窬自立勲
一葉已驚秋意早映階黃落更紛紛
次韻公實七月一日雨感懷二首
平生離俗得閒多素髮驚秋奈老何賓從盤飱唯白石
意行供帳有青蘿御風獨往松三徑踏月空歸雪一蓑
短布單衣窮至骨醉吟不作飯牛歌
日日愁隨萬緒多遣愁不去若愁何文書引睡繙黃卷
福地求生訪綠蘿酒厭銀瓶聊注瓦衣辭錦襖却披蓑
五更風雨作金石助我貫珠商頌歌
韋莊蜀程記入嘉陵道上如行青蘿帳中福地記
武陵有綠蘿福地與桃花源相接將去寶峯誦老
杜更欲投何處賦五言三首
更欲投何處乾坤老病身窮愁但有骨栖泊渺無津岩
穴探幽藪人烟隔幾秦驅車上九折回首黯傷神
更欲投何處窮猿不擇林低回竹樹語惨戚鐘魚心邑
邑出門淚行行渡嶺吟西江如此吸在處海潮音
更欲投何處仙山不可窺欲尋吳許跡默與綺園期裹
飯隨妻子清秋問路岐神真有汲引逸駕或容追
奕棋絶句二首
新秋遣悶只圍棋病不銜杯亦廢詩對局蕭然兩無語
箇中君子有爭時
鷺落寒江鵶點汀晴忩飛雹擊槃聲方圓動靜隨機見
清簟疎簾眼倍明
又
白日惟銷一局棋攬碁還誦李侯詩傍觀不作千年計
會有局成柯爛時
棋局醒心過博局棋聲娛耳勝琴聲少年此戲殊不惡
坐隠時聞夜逹明
再賦奕棋五言八句五首
荆璞玉為子井文楸作枰有求惟别墅不喜得宣城跕
跕飛鳶渡丁丁伐木聲破愁逢一咲無地着虧成
祗園三日雨碧澗一枰秋試問酒中趣何如林下幽從
它着虎口尋我鎮神頭惟悟爭先法當機與手謀
不作丹朱戲難禁清晝長敢言白玉局聊取紫羅嚢角
道空傳記乘除自有方兒童争畫紙漫學老夫狂
眉山非快手奕勝亦欣然變態一翻覆幾微繫後先陶
公慮太過雪女慧堪憐張弛誠吾道斯文許爾賢
凝神迷遠躅致一有全功皎皎婦姑月冥冥鴻鵠風置
君愚寗子議樂哂温公誰謂商山老飄然到橘中
越王山二首
朝登萬仞岡夕宿雲霞間越王昔何時稅駕宅此山山
顛有石室險絶未可攀烟樹相映帶尚想颷輪還文吳
二仙子騰趠跨兩班俯仰五百秋下視悲人寰王室久
蕩析世路方孔艱我尋真人居荷鋤支蓬菅林泉依福
地樵汲闖靈關庶以遠兵革返兹後死顔
越王名兹山無復車馬跡絶頂有佳處軒然大盤石靈
洞閟其中神池蕩其側雲氣朝夕生合散一瞬息吾聞
王子搜隠遯辭越國玉輿去不返丹丘鏁荆棘二仙去
季世故老猶記識遺蹤落人間不稽傳寶墨我睎伯夷
清願作老𥅆役脱身埃壒外捄暍望三益
嶺雲
吾居半山上繞屋猶峻嶺舉頭即見之坐卧作牆屏忽
復不可求澒洞雲萬頃初疑岸谷變身不踐人境俄頃
如故常突兀在屋頂隠見須臾間變態莫記省烟霞成
痼疾終日常炯炯早閱金丹訣未辨卜竈井世亂一丘
壑斯志或可逞鳴猿落空岩翥寉颺晴影石泉漱芳潤
草木皆秀整洞天有歸路來往心已領
從寶峰長老惟足求猫頭筍
不識猫頭筍還思馬祖山庭蘭生舊茁綳錦換新斑藴
玉爭懷寶登盤想飫餐分甘須劖劚遠助一瓢簞
食榧子
若(一作石)榴資彭糧榧實伐彭兵三彭穴身中各以尸自
名伺隙殘所託睢盱為已榮仙山無凡木榧林高且清
八月實累纍斗量亦嚢盛盈盤得恣食不與汝糧并嗟
汝小黠爾安所逃汝生蚤讀黃老書五牙潄琅英雖微
玉山果知汝久已行喪亂食不足長飢病所嬰蟠桃未
能致橡栗庶可營作詩頌子榧期子以主盟
十月十五日山中下視雲氣自山間出已而彌漫
咫尺不辨岩谷戲成五言一首
一歲下元日千山小雪天雲層生遠壑雨拚割平川放
牧虚横吹樵蘇樂靜眠遥知載酒客無路到齋前
十月十六日
雲氣依然合山蹊舊不通虀塩猶可問牢酪頓能空細
檻泉聲外疎籬犬吠中無人披宿霧採藥過龐公
南城鄧氏亭
小麥青青傷一曲江南千里傷春目旴母江頭喚渡人
遥指麻源第三谷裹鹽包飯各怱怱回首烟霞樓觀中
詩成更着羊何和猶是前身内史公
兩宋名賢小集卷一百十六
