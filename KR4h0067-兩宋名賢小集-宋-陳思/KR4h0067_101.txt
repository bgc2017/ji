兩宋名賢小集卷一百一
宋陳思編
元陳世隆補
初寮小集
王安中字履道陽曲人第進士政和中自大名主簿
累擢中書舍人翰林學士承旨出鎮燕山府召除檢
校太保大名府尹兼北京留守司公事靖康初貶象
州有初寮集
許道寧松
玉骨巑岏雪作頂清溪下舞蛟龍影忽驚發地扶屋極
誰向天公乞刀尺道人逸氣天雲高韋偃畢宏皆坐超
奔崕斷壑皆睥睨悲風激激星勞勞胡為乎挂卿高堂
之素壁許侯筆興萬牛敵坐來一氣回霜秋四顧滿堂
皆古色老夫卜築寄雲松屢揖伯鸞攜敬通忽見婆娑
眼中物使我嚼句生天風千章竒材卧澗底公獨區區
悦其偽我知金石貫冰霜便與髯卿同一味君不見耳
霞大士燒木佛此老胸中果何物
戒壇院東坡枯木張嘉夫妙墨童子告以僧不在
不可見作此示
雪裏壁間枯木枝東坡戲作無聲詩霅川謫仙亦豪放
酒闌為吐雲烟詞相傳秀色絶今古正如四月出盆絲
老僧遮護不許見㪣門游客遭慢欺我來擬看亦乘興
興盡却還君不嗤
王摩詰釣魚圖
我本江湖人市朝豈無心偶然墮世網如鳥思長林交
視豈不多之子德我深賜沐有餘閒一馬時相尋茒亭
容膝耳九衢可窺臨挂壁出古圖驚笑靡自任筆墨粗
可識佳處疑非今佳哉王摩詰風味我所欽自狀釣車
圖葦間相拏音有如漾波游一杜挾兩岑坐令黃塵中
思落清江潯秦子詩思古清新間雄沈示我五字句月
杵鳴秋砧回杯勸摩詰對畫手自斟我子高趣子聆我
微譬如影與形妙在同一隂我時坐其旁清風溢幽襟
歸來步長廊缺月戶半侵丹青已過鳥齒頰猶哦吟頻
公有聲畫相我無絃琴
次秦夷行觀老杜畫像韻
寒折天吳圖饑糴太官栗拾遺官在朝何異老林麓英
風想廉藺妙手傳顧陸蒙茸頭傾冠駊騀鐙脱作熊兒
與阿叚左右相扶逐生平經綸具悵望青蒲伏窮途付
麴蘖放意謝羈束草堂幸無事君騎時見辱清吟動霄
鶚逸艷驚魚目顧兹神眀意豈易丹青卜當時腰長鑱
憔悴十指秃聲明乾坤破生事歲月促但聞列仙癯豈
見肉食墨企予攀逸駕短步羞匍匐不能師廣袖乃爾
好竒服嗜詩得雋永徐味自當肉不知褒公貴顧謂何
郎俗窮通等夢幻思慮自棖觸苦吟只效尤呼琖進蟻
綠
題席大光所藏謝安石真
小兒破賊書能置此貎恐非山澤癯東土登臨猶可狀
新亭談笑若為摹雖疑太傅平生在不比司空少恨無
只寫君真便相似向來曾見管夷吾
新畫八賢閣像
此地何從列姓名半因新國用輕刑江湖萬里知聞斷
圖畫相看眼自青
顔特約為范師厚作孔明坐嘯圖十大比丘像顔
者以為聲訛不可不下一句
窮顔妙畫今虎頭忽以武侯為范侯他日却寫十比丘
下筆不數僧貫休作佛作相三昧遊在江在海兩浮漚
丈夫心機入法流到處還渠第一籌
題李伯時畫船子和尚
等個魚兒久未逢滿船眀月一絲風離鈎三寸誰開口
打落掀天白浪中
一橈打省猶回首露布須收人與船不著釣絲牽老會
却留戽斗付龍眠
題顔持約畫四小景
梧山暮雪
一白空迷浩淼萬卷却立孱顔北渚曾遊帝子南廵更
憶虞鰥
荔浦久隂
曾向荔支浦宿林紅間碧猶疑老矣少文欲卧咄哉王
贊何如
桂嶺秋晴
海市當寒可出嶽雲正雨猶開故捲黃茅障盡為飛碧
玉簪來
梅村欲曉
暗射霏霏逆鼻荒雞喔喔號村萬里客行憀慄玉顔破
霧相温
題陽華岩圖
元子說陽華巉岩不可家此招吾已諾不恨客天涯
題陳去非王摩詰嘉陵圖
江山已暗大同殿絃管猶喧凝碧池别寫嘉陵三百里
右丞心事欲誰知
祁陽成逸畫浯溪圖相示為作長句
少文閱世老不出自畫雲山滿墻壁澄懷觀道追所歷
坐覺琴聲隠金石我亦七年湖外客夢中猶泛湘江碧
浯溪之圖喜新得身卧嶺南心嶺北憶嘗留語溪邊僧
異時人讀唐中興說與此乃秦典刑三句入韻之罘銘
今欲復作誰可令似有元結無真卿風烟慘淡萬古情
不如且尋畫隠成
李成山水
五日十日一水石此言雖工蓋其跡請看天地開闢初
豈鑄日魂鎔月魄忽然而成隨所寓衲護風雲元滿肚
吐為千偈口瀾翻游戲法中同一趣李侯落筆風烟起
妙處欲回真宰意扁舟不動水粘天落日孤明山若椅
斷猿吟挂青楓林澗松倒卧長十尋白鷗似作終老計
浮雲知自何年隂由來神器完天力一抺江流吞萬磧
寸量尺度但形摹畫史如山爾何得貴人費盡千黃金
寶奩玉軸誰敢争一聲常賣落公手世間得喪誰虧盈
我生懶率便疎放只有幼輿岩石相他時真作畫中人
倘辱書來問無恙
題趙大年金碧山水圖
王孫胸中楚七澤不學庸史誇水墨試開緹襲拂蛛絲
半幅鵝溪射金碧余聞女媧煉石補天缺石破壓天天
柱折五色墮地金嵯峨六鰲跨海吹銀波扶桑玉紅下
天半貝闕珠宫紫雲滿桃花笑作十洲春劉郎此地聞
雞犬繫我不從天津槎自閱妙畫徒驚嗟迷魂一夜飛
蝴蝶覺來半破篷窗月
觀僧舍山茶
山僧手種兩山茶看到婆娑鬢已華應為客懷驚歲抄
先將春色照天涯綠裁犀甲層層葉紅染猩唇艷艷花
凍頰如丹相映渥不辭衝雨踏泥沙
兩宋名賢小集卷一百一
