兩宋名賢小集卷三百十五
宋陳思編
元陳世隆補
西麓詩藁
陳允平字衡仲又字君衡號西麓鄞縣人才高學博
一時名公卿皆傾倒試上舍不遇放情山水往来吴
淞淮泗間倚聲之作推為特絶嘗著石湖漁唱詞元
初以人才徵至北都不受官放還
秦鸞曲
盈盈白玉鈿裊裊黃金縷拍拍水晶匳皎皎珊瑚樹簾
前雙燕飛門外桃花雨無處說相思羞對秦鸞舞
登吴山
登高一展眺宫樹鬱嵯峨樓閣春風滿東南王氣多青
天行日月大地布山河柳色沙堤路時聞響玉珂
明皇按樂圖
日日霓裳宴綵樓三千歌粉侍宸旒樂聲縹緲棃園夜
仙夢迢遥桂殿秋翠袖半籠金約臂寶釵斜墜玉搔頭
不知舞到弓彎處一拍春風一拍愁
鄂王墓
鄂王墓在栖霞嶺一片忠魂萬古存鏡裏赤心懸日月
劍邊英氣塞乾坤蒼苔雨暗龍蛇壁老樹煙凝虎豹旛
獨倚東風揮客淚不堪回首望中原
賀伯父大資休致
不戀清時白玉璫便將身世寄滄浪三朝元老黃樞閤
四海閒人綠野堂楚楚菁蘭秋帶雨蕭蕭寒菊晚宜霜
擬成東甬耆英社賸樂壺天日月長
送中上人遊天台
師作天台去長亭復短亭焚香參祖塔振錫動山靈石
罅移菖歜松根斸茯苓何時白雲下相與話青冥
寄王尊師
綵雲繚繞七香車洞裏神仙煉紫霞華表鶴歸春寂寂
東風落盡碧桃花
過田家
村南啼布穀村北響繅車隔浦賣魚市傍橋沽酒家野
花朝日暖溪柳背風斜又過東鄰去東鄰採菊芽
秋暮登太白
飄飄短褐袍倚杖立金鼇橋束溪流急樹增山勢高白
雲連海嶠黃葉滿亭臯落日西風惡塵埃兩鬢毛
雪
樓臺萬瓦玉鱗鱗遮盡人間富與貧可笑世間剛道冷
不知片片是陽春
觀奕象棋
陣勢頻分合機鋒互應酬馬飛關塞月砲落漢天秋不
問知心友翻成敵面讐誰能勞勝負獨立大江頭
香匳體
小院薰風滿閒庭白晝長蜻蜓楊柳岸鸂鶒芰荷塘雲
合朱簷卸山高翠閣涼蔓滋青薜荔芽長紫良薑簾幕
深深地闌干曲曲廊澹煙瑶草細流水碧桃香幡影重
門靜苔痕小篆荒螭盤丹鼎雪龍吸露臺漿琴古翻新
調笙沈靜舊簧雨聲犀角枕月色象牙牀掌上雙鸚鵡
屏間兩鳳凰石函藏寶劍金鑰啓瑶箱扇雉團清影匳
鴛試曉粧霞綃衣窄索雲錦佩玎璫鬢攏金蟬矗釵横
玉燕翔袂飄天水碧裙濺鬱金黃太液簫初遠蓬壺漏
未央流星飛碧落零雨下銀潢去去人千里迢迢天一
方斷腸春洛浦殘夢夜瀟湘
江南謠
柳絮飛時話别離梅花開後待郎歸梅花開後無消息
更待明年柳絮飛
歎鏡詞
憶妾初嫁時金屋藏窈窕忽見長安人鬻鏡長安道明
月掌上寒團團復皎皎千金買得歸惜之如重寶匳開
雙鳳飛帶結青鸞裊當時照妾顏妾顏正年少如今照
妾顏妾顏羞已老對鏡頻歎嗟掩鏡徒懊惱不恨妾嫁
遲惟恨妾生早此恨空綿綿天涯滿芳草君不見長江
逝水無逆流歲去年来多白頭
登招寶山
宇宙初開闢何神立此山中流天柱石大地海門關浪
惡蛟龍怒雲深虎豹閒潮期與日月千古一循環
秋夜遊東墅
雲壓高空雁陣低江城歷歷草離離樓臺秋澹玉簫遠
簾幕夜寒銅漏遲明月鷺鷥菱葉浦西風蟋蟀豆花籬
一尊酒盡銀河落猶有殘鐘出古祠
侍謝立齋小酌湖樓
風捲珠簾客珮淸杜鵑啼老送春聲水浮亭舘花間出
船載笙歌柳外行千里夕陽歸夢遠六橋飛絮馬蹄輕
闌干倚遍暮天闊烟樹一鈎新月生
題李丹壺壁
閒乘海上槎来訪謫仙家風逆磬聲短日低旛影斜猿
攀高樹果蜂採半巖花誰在丹臺上三更煉紫霞
謁烏龍廟
斷碑猶記唐時事山氣陰沈暗綠苔松木已逾千歲壽
香烟知化幾爐灰廊深無月鬼神過殿古有雲風雨来
曲曲九溪春水落子陵灘下復東回
即事
重重簾幕燕翩翩塵鎖朱樓十四絃榆火漸催寒食節
海棠花畔縛秋千
春詞
楊柳春風三月三畫橋芳草碧纖纖一雙燕子歸来後
十二紅樓捲繡簾
春遊曲
長安二月春風裏千紅陌上香塵起都人讙呼去踏青
馬如遊龍車如水兩兩三三爭買花青樓酒旗三百家
長安酒貴人未醉岸頭芳草日半斜誰家女子嬌似玉
約莫青春十五六鬱金羅帶蘇合香琵琶自度相思曲
相思曲聲斷續斷續回文不堪讀回文斷續有續時離
腸寸斷無續期
春閨怨
妾家住在湘江曲門枕湘江春水綠年年長是暮春時
兩岸垂楊啼布穀自君話别湘江頭獨上層樓彈箜篌
蛾眉不埽遠山碧滿堤芳草春正愁舉頭不見君但見
湘江雲江雲散復聚妾心空如熏舉頭不見君但見湘
江水江水去復回妾顏為誰美湘江雲湘江水雲水悠
悠何日已舉頭望君君未歸門前楊柳空依依
野人家
遶江生杜若滿地長辛夷剪草塗新壁褰藤縛舊籬瓦
瓶春貯酒土竈夜蒸藜獨步歸来晚東臯雨一犂
遊陽明洞天
萬木陰沈鎖石門烟霞深處近崑崙洞簫聲接玉臺磬
寶蓋影搖金殿旛湘浦有龍雲氣濕越山無鶴露華昏
靈芝采盡歸何處溪上白蘋花正繁
哭樓梅麓
白玉樓成去作文祗從西棘挂朝冠生来病苦相如渴
没後人知范叔寒野店春閒沽酒榼溪堂月冷釣魚竿
梅花麓上誰彈淚歲歲東風吹不乾
宫詞
三十六宫春漏長隔簾時送御樓香倚籠盡日教鸚鵡
為我君前說斷腸
無題
閒拈紅葉欲題詩待得詩成又懶題心事不隨流水去
月明人在赤闌西
題胡月山吟屋
蘇公堤上路日日課新吟流水行花影斜陽卧柳陰斷
橋春聽樂矮屋夜鳴琴皎皎山門月如君一片心
有所思
憶昔美人初别時長亭兩岸柳依依今日美人天之涯
美人美人胡不歸憶昔君别妾分破青鸞鏡破鏡如破
心與妾表相憶相憶圖久深憶昔妾别君剪斷金鳳釵
斷釵如斷腸贈君表相思相思圖久深一日一日復一
日青鏡鸞孤釵鳳隻未必君相思能如妾相憶寒衣剪
就欲寄君長安門外無行人雁聲半夜西風惡忩前一
片梧桐落
觀猿
掛石攀雲日半斜亂山深處飽烟霞香林月滿僧歸去
啼落春風幾樹花
失鶴
頂上新成九轉丹銜花日日到詩壇夜深飛上雲霄去
華表月明風露寒
宿大慈山晤真觀
終南道士學彈琴門外松蘿鎖翠陰瀕海八龍朝出洞
隔山羣鹿夜歸林琪花過雨金風澹玉樹籠烟璧月沈
三十六壇鐘鼔寂雲璈聲接步虛音
寄翁賓暘
歷歷長途謁魯侯征塵寧復戀貂裘江城露冷霜初滑
梅谷冰消水欲流夜月觀書徐穉榻春風聽月仲宣樓
料君頻作西湖夢曾憶孤山有舊遊
下第懷樓壽
百尺丹梯擬共登共登天上最高層南山有霧空藏豹
北海無雲可化鵬勲業十年塵裏鏡詩書萬卷雨前燈
桃花開盡不歸去又逐春風過武陵
别何橘潭
駐馬赤闌橋餘寒著柳條舟車富陽路風雨浙江潮惜
别津亭暮思歸故國遥臨行莫惆悵回日定花朝
有感
軟紅塵裏度韶華楊柳橋邊舊酒家燕子不歸春漸老
東風開盡刺桐花
暮春
柳外宫鶯囀晚寒萬花開盡正春殘沈香亭北闌干曲
獨抱琵琶看牡丹
終日
終日懷人凭曲闌餘陰未放客衣單祇緣二月風光澹
别作一般天氣看梅粉有香銷夜雨柳絲無力受春寒
閒情漠漠難拘管自逐輕鷗下急灘
過釣臺作
雙臺屹屹幾春秋千古高風一釣鈎越嶺有雲山北障
桐江無浪水東流雪深黃葉埋寒虎烟暖青莎卧白鷗
漢業已隨宫樹老月明常到客星樓
春閨
寂寞棃花院落閒遠山愁入兩眉彎黃金絡索珊瑚墜
獨立春風教白鷳
倚樓
金虬熏盡鷓鴣斑獨上層樓倚畫闌滿院棃花香寂寞
隔簾風雨正春寒
嚴陵郡舍
花飛不上班水落白雲灣簾捲千重樹忩開四面山鼓
聲魚市近旗影訟庭閒滿目皆吟思殘陽縹緲間
西興
西興潮半落漁浦日初昏嶽面雲收脚沙頭浪積痕樓
鐘鳴野寺船鼓入江村回首長安路歸心幾斷魂
曹娥廟
漢碣嵯峨幾百秋曲墳遺廟越山頭潮聲侵帳鳳屏冷
雲氣遶臺鸞鏡愁孝節稜稜雙檜立哀魂渺渺一江流
椒觴載奠靈風起知我懷親送遠舟
梁湖道上
東風酒旆斜浦口第三家谷鳥鳴春樹沙鷗起暮沙故
鄉山漸近曲岸柳初芽客路歸心切孤帆帶暮霞
閨情
閒拈花片貼紗忩繡幕斜飛燕子雙細數歸期相次近
倚樓日日望春江
梅梁堰
廟近雲濤觀山遥翠欲重祗因溪上木便是洞中龍堰
折潮歸海樓迎浪答鐘斷碑荒蘚合終古載靈蹤
虎邱即事
西風劍佩輕獨立妙高亭山吐巖頭月江涵水面星石
奔蒼虎勢樹結老龍形何處吹簫客扁舟過洞庭
青龍渡頭
天闊雁飛飛松江鱸正肥柳風欺客帽松露濕僧衣塔
影隨潮没鐘聲隔岸微不堪回首處何日可東歸
仲冬南樓野望
繡幕香温生暮寒澹烟漠漠水漫漫吟殘庾嶺梅千樹
夢遶湘江竹萬竿風捲亂鴉棲古塔雪迷孤雁落前灘
一聲玉笛人何所更上南樓獨倚闌
夜泊
停舟野渡頭客路恨悠悠葉落風千樹鐘殘月半樓蘆
花雙過雁莎草獨眠鷗山鬼燒青火飛来照髑髏
棃花
流鶯偷入未央宫望斷昭陽信不通寂寞雨聲寒食夜
一枝香淚泣東風
賦林景參梅嶼
結廬分得雁山雲嶼上梅花是四鄰水月一天薌世界
冰霜千古玉精神短檠夜雨西忩夢長鋏秋風北塞塵
我亦烟波綸釣侣與君同作歲寒人
懷潘鄮屋
洛陽纔解珮過眼忽秋分四海一明月千山共白雲雁
烟迷曉樹蟲露濕香芹滿紙相思字臨風欲寄君
吴江道上
夜半扁舟出洞庭客帆初挂早潮平社風纔起海鷹至
嵐露未收江鵲鳴吴岫亂雲擎古塔楚臯寒葉擁荒城
垂虹橋外天連水無限别離生杜蘅
登西樓懷湯損之
楊柳飄飄春思長綠橋流水遶宫墻碧雲望斷空回首
一半闌干無夕陽
吴山雪霽
九天宫闕春風滿陸地樓臺夜月寒鐵笛一聲吹雁落
片雲不到玉闌干
后土廟
塵擁粧臺翡翠翹瓊花開盡玉魂銷崑崙山上天風落
二十四橋吹洞簫
湖上
流水斷橋邊笙歌擁畫船日酣花半醉春困柳三眠策
杖登雲洞觀魚上玉泉鳳城歸去晚山鎖萬重烟
西湖暮春
雲山疊疊樹重重浙水迢遥客夢中啼鴂數聲春去日
落花滿地夜来風松關鶴立吟壇靜竹院僧眠丈室空
明日馬蹄何處所夕陽芳草畫橋東
山房
軒忩四面開風送海雲来一陣催花雨數聲驚蟄雷蝸
蹊明石凳蟻陣遶山臺此際衣偏濕熏籠著麝煤
馬塍道上
閒拖瘦竹笻獨步馬塍東鳥影青山外春愁碧樹中麥
潮風化蝶櫻熟雨生蟲莫過溪頭去溪頭多落紅
遊仙曲
中秋月正明夜半飛紫瓊拂袖天上去攬衣朝太清縹
緲黃金闕迢遥白玉京離離百寶幢裊裊九華旌簫韶
起碧落散花飄羣英翺翔鸞鶴舞清徹雲璈聲凌凌九
霄寒風露薄青冥弱水三萬里仙路渺蓬瀛不赴瑶池
宴相約董雙成吹笙騎鳳皇飛上芙蓉城
戍婦
梧桐葉落雁歸時見說沙場未解圍夜夜燈前做針線
倩誰邊上寄寒衣
秋過姚江釣磯
莎草離離碧樹閒祗疑曾是子陵灘槿花籬落蟲聲碎
蘆葉汀洲雁陣寒江上浪平潮正熟渡頭人去月初殘
夜深不管蛟龍睡獨對西風把釣竿
己酉秋留鶴江有感
賓鴻幾過澱山湖夜夜西風轉轆轤苜蓿草衰江舘靜
枇杷葉老石泉枯曲終明月閒歌扇病去寒灰滿藥爐
客夢不堪千里遠故園籬菊正荒蕪
經馮將軍墓
同山半白雲此地葬將軍香火空遺像朝廷紀舊勲鐵
衣懸古塔金&KR0008;鎮荒墳一澗清泠水年年生紫芹
江村
草舍蔬畦遶柴門竹逕通斷雲遮落日細雨濕斜風野
艾抽花碧山茄帶葉紅烟深南浦遠難認楚江楓
江舘野望
江邊雁過秋江上暮雲愁嶺曲山廻轉潮回水逆流亂
莎行石蟹殘荻卧沙鷗黯澹三更月何人獨倚樓
暮秋遊虎邱
寂寞虛廊暗草莱天風繚繞寶華臺江空露冷蛟龍伏
殿古雲深鸛鵲来山館老松褰綠蔓石壇芳桂落蒼苔
寒鐘敲斷楓橋月半夜禪僧入定回
小樓
寒空漠漠起愁雲玉笛吹殘正斷魂寂寞小樓簾半捲
雁烟蛩雨又黃昏
侍趙别駕宴壽樂堂
别駕移尊宴草堂四軒簾幕捲斜陽芰荷香滿鴛鴦宿
楊柳陰濃翡翠藏風過水亭秋尚熱月侵山閣夜偏涼
更闌酒盡不知去坐看曉星飛玉潢
留鶴江有感
抱玉歸来淚滿襟世間無計覓知音此生雖有噬臍悔
到死終無嘗膽心伏櫪馬思雲路遠避鈎魚隱石潭深
故人若問淞江客自採芙蓉學楚吟
送吴松溪過淮
鐵硯毛錐未策功又攜琴劍過臨卭荆山有玉鳴朝鳳
滄海無珠走夜龍浦口月来僧舘榻渡頭霜落客船鐘
自君别後知音少空憶雁山溪上松
送趙知縣歸天台
自是中朝柱石材西風塵土暗蒿莱河陽縣裏花初放
彭澤門前柳未栽凖擬鳴珂来鳳沼徘徊抱玉下烏臺
明朝琴鶴歸何處三逕故園多綠苔
姑蘇舘
楚岫高低接太行吴江渺漠下滄浪秋城霜滿葦花白
夜舘月寒莎草黃芳苑鹿臺初解珮故宫鸞閣尚鳴璫
五湖一葉扁舟去十二西樓幾夕陽
雲間洞天
門掩青松間綠槐一番圖畫自天開朝霞煉藥黃金井
夜月吹笙白玉臺樹老有枝皆薜荔地閒無處不莓苔
數聲野鶴驚殘夢疑是神仙入洞来
採桑行
妾本秦羅敷家住曲江曲門前楊柳青春風啼布穀樹
頭桑初芽家家蠶始浴相呼出採桑採桑如採玉屈曲
廻高枝攀條剪柔綠朝晴採桑南暮雨採桑北採得桑
歸遲小姑怨相促陌上綺羅人問妾眉何蹙妾恨妾自
知問妾何所欲消磨三十春漸喜蠶上簇七日收得繭
百斤十日繅成絲兩束一絲一線工織成羅與縠百人
共辛勤一人衣不足舉頭忽見桑葉黃低頭垂淚羞布
對燭
忽憶巴山夜西&KR1084;風雨寒自憐清影獨誰識寸心丹草
長花猶在香銷淚不乾海棠貪睡去惆悵五更殘
春曉
曉風獵獵捲芭蕉簾幕深深燕子巢十二畫闌都倚遍
一雙蝴蝶上花梢
侍趙開府夜讌
賸陪華珮醉蟠桃楊柳飄飄拂午橋夜月樓臺行錦障
春風簾幕拂紅綃歌傳杏苑黃金縷樂奏棃園紫玉簫
銀漏滴殘珠履散踏花歸去路迢遥
雷峰少憩
倚塔看明月寒光度玉繩曲隄藏小艇疎柳見孤燈水
竹映苔石巖花緣澗藤香雲吹散後猿鶴伴高僧
錢塘旅舍
雲山千萬疊身事恨悠悠客鬢秋風急鄉心夜雨愁蛩
鳴鄰寺壁雁過隔湖樓目送千帆遠長江空自流
避暑
避暑入林扃同僧坐竹亭鳥飛晴地影龍挂雨天形掃
葉鋪椰簟臨流注石瓶更無塵跡到日落夢初醒
山中吟
平生獨愛山日日頻躋攀自得山中趣結廬萬山間
山西茂林麓中有盤旋谷飄飄雙鳳凰飛立山上玉
日出華山陽月出廬山岡巫山雲漠漠雁山烟蒼蒼
東望泰嶽松西望蒼梧竹知心侣樵漁忘情友麋鹿
山深春亦寒野鳥聲綿蠻山花隨處發香風吹幽蘭
夏日飛火雲枕簟訪深僻坐此松竹林冰泉漱寒石
西風涼蕭蕭雁過秋空高時有巖桂發落葉飛長臯
三冬氣凛冽獨立千崖雪横斜溪上梅影落溪橋月
身在此山中閒情薄太空行歌白雲裏白雲連崆峒
朝餐山上霞暮採山下藥安得山中人共跨山頭鶴
兩宋名賢小集卷三百十五
