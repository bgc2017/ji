兩宋名賢小集卷八十二
宋陳思編
元陳世隆補
歸愚集
葛立方字常之江隂人諡文康勝仲之子諡文定邲
之父也天資高邁博覽諸子百家言詩文信筆抒寫
不加持擇與弟立象妹壻章道祖同登紹興戊午進
士累官吏部侍郎因迕時相罷去自號歸愚居士築
堂三楹扁曰餘慶優游以終老焉
避地傷春六絶
一年春事又瓓珊可惜芳菲愁裡看慎勿掃花供餵馬
惱人秀色自堪餐
洛陽宫闕半成灰草草花枝濺淚開國色天香消息斷
粧臺誰奉紫金杯
枯藤六尺步長阡客裏韶光絶可憐好著青楓重試火
西陽三日突無烟
碧羅天宇亂花稠搔首花隂只重愁頭上無貂堪換酒
開箱頼有鷫鸘裘
石門連日動征鼙花柳無情自繞溪回首故園今好在
杜鵑花落子規啼
菖葉青青杏蕊新牛耕白水一犂勻蒨裙窺愛疎籬晚
不是沉香倚太真
天寳三絶
凝碧池頭絃管聲秋槐落葉若為情王維空咏朝天句
誰似當年雷海青
翠輦重登勤政樓紅桃依舊唱凉州但知玉笛傳佳曲
不記鈴聲動客愁
飄渺黃裙墮游水瓓斑錦襪委嵬山臂環留得知何用
羞殺新豐謝阿蠻
攜家避地二首
菟裘真可老飄寓失初心去去家山遠行行澤國深光
隂三翼過情緒二毛侵何日干戈定鷗盟得再尋
生身恨晼晚喪亂遺吾遭百歲大槐過三年空谷逃平
羌無上策醫國付羣豪老大傷篷轉相攜破濁醪
鹹倉作呈叔能同官
平生懶作子公書俛首銓曹一紀餘第有神馳招隠館
久無夢到承眀廬文字真宜覆醬瓿技能只合服鹽車
清才弗悟亦塵役早晚促君登石渠
直孺叔用韻見贈再和為謝
異時黌舍共翻書黃卷相從樂有餘十載乖離馳别夢
半生飄蕩失吾廬飲江偶脱胡人馬並海欣逢長者車
軟語蟬聫相勞苦羈遊情緒一浮渠
次韻陳文仲
小園邈在古城隂為愛寒葩杖履尋却笑蓬廬簷下客
對花熟睡亦何心
低枝垂蕊逗疎隂不學髯龍幹百尋此去江南知幾驛
只今誰動故人心
大人遊千金訪張仲宗以守舍不得侍行用仲宗
韻二首
古寺依烟艇一篙春水深石壇幡轉影玉殿磬流音客
有張公子僧皆支道林行行雲水窟幽夢渺難尋
聞道千金好幽人已奠居森森松遶寺汨汨水循渠旅
泊未妨酒長饑猶著書謫仙詩酒地今尚指匡廬
和叔才餉酒
百事不掛眼一尊難暫忘伻來須酒聖客至引杯長桑
落開新甕崑崙接舊觴鵝兒黃液重象鼻碧筩香銀海
俄增量金嬰可配漿蟻浮甘㶑灔石飲見温良世事紛
忘去詩情合得嘗醉來庭宇眩醒後竹隂凉釀鄙平原
縣隣防吏部郎糟丘誠可老不用爾聲將
次韻蔡仲平察院中秋
素魄經秋分外眀桂枝濃傍蕊宫清人寰散影千山白
愁絶村村砧杵鳴
不是銀河隠半輪滿天散彩絶埃塵幽懷想得如羅隠
耿耿相看似故人
次韵仲平病間齋祠
居士彈一指森羅萬象皆聊須三昧酒不奉八關齋雨
罷簾初捲山迎榻自排蕭然忘世慮心境兩相諧
次韵林梅卿吏部遊湖
竟日關心朱墨間西湖好在且偷閒光凌萬頃搖銀海
興愜千鍾倒玉山未辦綵毫書側理只愁赤壁下烏蠻
客兒忽墮池塘句格律都高漢以還
周元舉侍郎梅花次韵三首
不隨羣卉艷陽天幾樹孤芳玉磵前萬樹偏宜高士卧
一枝奪得化工權憂虞莫問兵戈滿賞玩要須酒盞先
雖是廣平心似鐡也應作賦詠蕃鮮
山村疑有散花天五出瓊瑤忽滿前地僻聞香尠韓夀
漏深濡蠟照公權賞心共付尊中美索笑誰為席上先
他日成隂子如綻不堪對酒割芳鮮
怪底窮冬雪滿天一枝香艷媚尊前未應黑帝專司殺
誰道青陽獨擅權冷伴素蟾斜弄影輕飛么鳳欲相先
坐中人是王夷甫幽韵青標兩鬭鮮
次韻洪慶善同飲道家賞梅
陌上風光驚老眼簇新香韻惱騷人霜晴日淡虚庭裏
玉骨幽貞不嫁春
麝臍飄馥來疎蕊霜女將寒墮瘦枝數朵臘前舒冷艷
催花羯鼓未應知
寒葩脉脉畫堂新同是巡簷索笑人獨把幽姿伴冰雪
舒花結蕊不關春
立盡黃昏賞玉肌月華無語上疎枝絶憐熟睡含章畔
無限花飛總不知
遊衢州烏巨山乾眀寺
烏巨山前談實諦江郎巖畔逗真機白虹示滅知何處
去採山桃人不歸
次韻劉卿任飲散感秋之作二首
雲子登場賽鼓讙村南村北盡黃冠幾聲乾葉下碧甃
數尺瘦山浮畫攔水落野橋魚網掛月懸煙浦鵲枝寒
新秋愁絶他鄉客衣帶年來如沈寬
華堂不料着野客草服底同章甫冠鷗外翠光清醉眼
尊前爽氣動危欄霜沉紫荇玉奩闊風脱丹林煙髻寒
百榼香醪消萬斛酒中跌宕頼君寬
小酌招友時九日
寳篋開緗葉香塵墮柘羅湯鳴簷雨細盞占隴雲多連
日伊蒲塞今朝熱洛河春風入詩腹五字與君哦
眼眀逢九日習氣自多生官冷有閒趣花開無世情元
囂何許是素滻第存名百歲風狂士東籬且掇英
前訪叔才旋蒙賜詩以貧不能留客為愧次韻
一舸風帆放晚秋訪君幽巷卜淹留綠搖岸柳容如舞
碧蘸溪毛美可羞喜見林宗歡欲絶久欽阿大語難休
士貧雞黍無勞具謀食何如道可謀
和道祖韵
未落天狼未止戈誰能頻擊唾壺歌奕棋聊欲消憂耳
飲酒無如作病何孫紹那憂鄉太遠退之莫嘆日無多
菟裘已向菁山卜從此棲遲到髮皤
大人築室將畢道祖亦作宅基治園作四詩示道祖
習隠肯回駕求榮難着鞭有心營綠野無夢到凌烟盞
斝花開裡簷楹鴈落邊冰清仍玉潤共此一山川
篷轉欣初定泛金非我鄉買田無好畤共宅有清漳菱罷
水天接春回花草香邗溝風月地恰悵隔参商
兩地屹相向幽園早辟疆君方林上塢(聞移梅栽于上塢作梅林甚盛)
吾亦沼横洋鑿翠闢窗戶入天棲棟梁東屯寒月夜老
杜只茅堂
世事只如許幽居試樂哉報安知楚竹索笑得江梅岸
放平湖入窗邀遠岫來兩家車馬地莫遣染蒼苔
次韵道祖書懷
白雲深處縛柴荆一壑灣環似有情志氣已超名利外
年華難與歲時衡濁賢清聖時同酌上尾平頭得共評
莫問鶴翎由喙拔此心久與白鷗盟
次韵法觀送紅梅
羅襪初凌一水間霜深應怯夜來寒含章簷下渾冰雪
却要騷人帶醉看
胡樞横山堂
鬱葱佳氣渾如沐霧閣雲窗丹雘新玉盌金杯有微玷
瑤林瓊樹無纖塵枕溪飽度看山日横海小乖嬉水春
上古乾坤隨處有素琴濁酒且關身
雲夢胸中吞八九了無官事苦相關廟堂曾引五星縷
巖壑今䟽八節灘鳥織白雲機杼闊溪喧蒼石杵砧寒
東山難戀山中相梅子枝頭正著酸
朱甍碧瓦市塵遠遶舍泉啼山復横勝處争長渾僕妾
亂來有此幾公卿已公茅屋實父子裴氏午橋真弟兄
竟日倚欄天外眼世間軒冕一毫輕
春過木濃山轉翠雨餘湍漲石添痕主人正自笏柱頰
客子底容裾撤門好鳥傍人窺野核亂雲釋嶠落芳尊
真成命駕輕千里李杜文章得細論
天然平遠染百幅泚筆底須束絹傳窗戶吐吞新日月
風烟出没舊山川白公築室地多少揚子草元文五千
筋力尚堪駈使在異時重泛白蘋船
連日灌畦&KR0034;菜廢作詩
莫問新來額插犀了無魂夢到金閨平頭上尾慵搜句
重後輕前且灌畦正自無人嘗鼎臠不知有客辨萍虀
瘦郎三九同芻豢野薺從教施五溪
送李元孟赴湖南漕屬
君忽湘潭去斜陽馬首銜將無催白髮正坐此青衫暑
雨駈魚嬋薰風入鱟帆南來衡嶽雁引領望書函
疎慵
閒處著疎慵鮮鮮幽桂叢讀書聊竈北避世且墻東市
駿卑蘇代求徵謝子公丹心阻閶闔欲付小心風
題卧屏十八花
姚黃
抗旌汾浦根移白豎箔藍關花染紅欲識龍媒空萬馬
宫袍黃挾御爐風
八仙
瑤林瓊樹非人世種得仙花雪作團后土祠邊還寂寞
只今空對畫圖看
榴花
琴軫含房風力微盈盈脉脉度炎暉怪來一夜丹鬚拆
杯酒新翻艷冶衣
薔薇
香風細細入東榮嫩刺柔條叠絳英飛下神霞緣底事
剪來曾倩董雙成
杜鵑
雲昏水暖草萋萋空谷無人獨杖藜却憶西江石樓老
送春花下子規啼
牡丹
北廊東院滿畦栽嫩紫輕紅次第開直與牆葵較多少
二千里外一枝來
山茶
十月幽園開曉風層層絳蕊艷芳叢江南只慣收鷹爪
誰願山前鶴頂紅
梅花
含章英落佳人睡却月香殘水部詩何似江南覓春信
和香先得最南枝
蜀葵
傾心小圃陽初照束火中庭雨不霑裊娜腰支渾欲舞
好令韓偓賦香奩
杏花
攜來仙種手親栽春閙枝頭滿意開正拂文君酒壚上
莫教蜂蝶等閒來
酴醿
玉骨檀心不肯粧牽絲引蔓過東墻正須把酒酬清豔
莫待幽香閟枕囊
海棠
濯錦江邊雨露勻杜鵑啼血染香繒定緣佳處詩難貌
可是無花開杜陵
黃菊
秋入重陽氣倍清東籬採菊眼偏眀杯中要作茱萸伴
不是湘纍飱落英
芍藥
沉水飄香透藥塵紅燈爍爍一枝春鼠姑倚檻雖無頼
未肯甘為侍近臣
桃花
細看裂錦又蒸霞黃師塔前江上花折得一枝眀老眼
與兒洗面作容華
苣霜
密葉高叢傲歲寒殷紅膩綠映江干沉香亭畔無消息
頼有霜前秋牡丹
牽牛竹
高節本為青女伴牽牛勿誤配龍孫孔融天下無雙士
並坐尊前對虎賁
白菊
天上新栽琪樹枝拖雲帶月下瑤墀須知正自真仙種
豈是金鈿未染時
不飲
蒲團藜杖屋三間世故真成觸與蠻但有雲山供送目
倘無尊酒亦開顔吳宫雪紵鶴翎散越地風荷象鼻灣
老子何曾持入夢百年倏忽鬢毛班
月蝕
六月炎天氣鬱蒸懸空寳鏡没埃塵長歌不見徘徊影
並出初無齟齬輪麟鬭何因識星度鵲飛誰復見天津
春秋不著誠非異母惑東家號素臣
聞歌二絶
初唱城闉雁影寒玉喉䆗窱軃雲簮小叢底處傳歌樣
供奉棃園人姓南
月眀如鏡酒如空響谷清聲出漢宫怪得中庭紅葉墮
琉璃帳底唱迴風
&KR0757;葉舟凌巨浪訪道祖
一牛鳴處是君家乘興烟篷蹴浪花銀浦流雲新得路
人驚仙客在浮槎
一頃煙波渺太空獨&KR0757;蓮葉破青銅炊烟不動無人迹
底處求僧與二童
春日野飲
十載干戈僅脱身殘年重作太平民杯鐺有趣于中好
花柳無情分外春不遠上元新甲子肯將短筆怨庚寅
從教蕙帳驚猨鶴却欲重彈冠上塵
余起官宫庠與道祖通判久聚乍散每有懷想作詩
五十韻道二十餘年出處寄呈
初拜清揚日菰城荻始芽家聲潢出渭駿氣馬生涯博
識該三篋宏才記五車高眀挈日月文彩炫雲霞結友
方傾盖連姻復附葭鳳軿銀燭映鸞扇彩雲遮去作南
陽别俄成澤國賖復都先玉轡濉水會仙槎我止䢴溝
第君歸霅水厓扮關方馳擔毳幕忽鳴笳茂苑依城堞
菁山隠&KR0008;谺林巒迷霧豹鼓吹只池蛙宇宙焦先室庖
厨蔡樽茄旋聞剪蛇豕却共注魚鰕經笥精藍肄辭鋒
試席誇棘闈排勝陣楓殿趁朝赮聫籍攀丹桂連名掇
墨緺枕溪同擇勝築室共崇窊許邁通懸霤何君住若
耶竒礓爭磊砢嘉卉鬭紛葩風入黃蘆浦煙横白鷺沙
鷁舟行櫂短蟻酒酌尊汙覓句文詞競秤棋笑語譁
山深陪杖屨林僻預瓜茶歌放卑王豹琴閒鄙里巴朝
遊趁奔鹿暮宴起棲鴉溪上方霏屑山隂遽及瓜殿訶
紛候吏罄折擁晨衙踊躍良朋賀睢盱野老呀銅章輕
擲置銀紱嗣榮加還與牛同皂寧嗟鳳在笯歸來齊靖
節隠去類祁嘉鴆堇功名會膏梁釋梵家果因流菜葉
倏爾認桃花杜口傷鳴雁持鈎出睡蛇少多臨濟捧生
死秘魔义蔬食期羹芋游心正倚麻一朝牽吏鞅瑣質
濫京華宫邸便清佚官曹懼過差學無禆稚騃儒或變
淫奢仰德勞心膂陳情費齒牙幸蒙魚網細數寄雁行斜凝望
千巖阻何因兩槳挐身修誰琢伐詩病孰疵瑕縮地今無費移山
昔見夸願憐魚自適莫惜馬頻撾驥尾終期附牛鳴幸不遐清標
如會覿羇旅失悲嗟悃愊煩清縷凄凉倦絳紗聊須哦短句緘印錦溪砂
奉祠太一
鼕鼕鼛鼓不勤民幻出琳宫遠世塵風咽唄聲金殿邃
日移幡影石壇新雲軿搖曳來三境霧帳凄迷妥十神
堪笑茂陵成左計虚將棗脯侯秋春(鄙意欲以春秋祭太一所用如雍畤)
(物而加棗脯)
次韻陳廷藻戶部西湖快目堂之集
冰壺影裡集朋從三雅同傾共一中相與文楸看飛露
不須舞䄂覓驚鴻雲邊鳥道古來寺煙際漁舟何處翁
竟日追歡難卜夜只緣身在省墻東
周元舉待制挽歌詞
平生器業負經綸誰謂公才不秉鈞讜論十年持紫槖
仁聲三郡駕朱輪龜文豈是背無甲駒隙俄驚歲在辰
宅夾隋漳親義重佳城引領涕霑巾
手開榛棘啓雲扃淳古胸懷到大庭坐脱老龐那問日
自名小杜不占星牛頭吉兆空形夢馬鬛新封遽妥靈
謦欬從今成永訣欲瞻遺像只丹青
試院和陳蕃仲酴醾二絶
芳心玉面出蠶叢骨碎先生酒醆中白髮病翁新止酒
枕邊猶有夢魂通
幽姿不分小山叢合在江梅季孟中香破鶴翎真可惜
肯教七七擅神通
送胡汝眀待制赴鎮桂林
今代人中傑攄忠久贊襄摛文揮鏤管積學儷青箱體
道經為笥臨機錦作囊威名知草木義勇震戎羌元女
傳符舊黃公授略長投壺羊叔子納策蔡中郎暫觧淮
西印來浮霅水航求田多好畤卜宅類清漳寄興紅塵
外追歡錦瑟傍醉酣容偃鼠吟咏許寒螿邂逅升徐榻
夤緣上孔堂周旋略名分盼睞沐謙光細札俄須命真
儒起幹方地寬連五嶺權重讋三梁油戟眀朝日銛戈
耿夜霜桂林飄黝粒荔浦劈瓊房來暮歌廉袴遄歸覲
舜裳謀謨多妙簡夢想獨難忘烏府思忠藎丹墀渴對
揚一言蘇品類三策獻皇王沙水猶含凍江梅暫放香
行行攜部曲去去背雲鄉劈箭飛征櫂牽繩引别腸平
居原刻畫祖送倍凄凉客意興邦急人材敵國強佇觀
揚渙號爰立上嵓廊談笑妖氛静經綸寳祚昌小人簮
屨舊枯卉徯春陽
冬至後雪
客寐失通宵寒聲動泬漻雲容頹玉宇雪陣攬層霄點
點銀灰落亭亭柳絮飄文窗斜繫紙老樹巧裝條墮嶺
篩寒髻凌波洒碧綃風狂初索索雨細漸瀌瀌入酒應
愁凍當爐覺易消蕭森聲勢密飄瞥路塗遙江冷翁仍
釣山迷客罷樵裁紈鋪縞素修月屑琨瑤市小瓊樓合
時和玉燭調三章歌瑞景五夜賀寒朝吠犬驚南嶺騎
驢憶灞橋終南憂壓腦少室衒齊腰嗟我星霜老經時
鬢髮凋摘蔬和凍煑收葉帶蘇燒路滑難求馬衣單悔
貰貂煖寒誰掃逕莫負紫金蕉
次韵陳元述見寄謝茶
年來直欲配茶神石鼎山前日日親竹裏烹煎嗤左計
舌端咀味認前塵書林坐攪枯腸潤酒所渾消玉頰春
曾飲日邊甘露椀沙溪灘遠亂吾真
露窠那畏主林神小摘筠藍手自親旋轉注湯雲作脚
芬芳出磨麴為塵睡魔己戰三竿日詩社聊嘗一信春
不把膏油塗首面要須色裡認天真
章氏園小集荷池上
一金營雅集荷濕露香濃鳥起驚歌扇雲移落酒鍾碧
筩灣象鼻翠釡出䭾峯百歲狂風似無因繫六龍
次伯父見貽原韻
江夏無雙舊姓黃末科容我出寒鄉人間學士垂垂老
天上丹枝恰恰芳避地本安元結洞擁書猶記贊公房
豈知今世持衡者不聽更籌聽織芒
接伴賀天申節北使至闕
流虹夀節慶昇平嵩嶽遥呼萬歲聲毳幕奉琛充日闕
綵船捲旆息雲程九天鎬晏歡魚藻重譯賓筵詠鹿苹
聞有紫泥還餞客淮山佳處擬班荆
送伴回至平江舟中與元覧試茶
壑源春色起雲阿拂拂輕塵動柘羅騎虎已驚官焙早
注湯還鬭乳花多清風兩腋添詩興紅日三竿戰睡魔
燕頷未能飛食肉腹中藜莧且摩挲
正月十日小園木香盛開
天上新春破竒花照野塘靈苞洩蘭麝仙骨傲風霜未
放攅丹粒初開散粉囊亭亭欹寳檻戢戢動香房廬阜
移僧鉢平泉出相堂藥枝識嘉種桐葉認真香左紫空
西落辛夷漫楚湘邀賓須醉賞莫訴飲杯長
子直近日畫筆稍進而棋似倒長作詩戲之
沈郎終日掩柴扉遊藝雖多道日肥綵絹丹青真得髓
文楸黑白要知機筆添龍眼防頹壁陣合魚麗孰觧圍
暇日杖藜須過子一枰贏取畫圖歸
比賦棋畫詩蒙子直次韵復和
東牀高韵畫兼棋不比尋常較瘦肥莫向謝安爭别墅
自同劉子得天機翻成小窟讙三捷現出神光詫一圍
二事相從真可樂籃輿訪子殆忘歸
禮部尚書洪公(皓)挽歌詞
沙場握節伏時髦說舌縱横小六弢委盾肯輕從晉鼓
摛文空見泣秦牢冷山韵語名如斗蓮社危言命若毛
豈料歸期纔十稔白楊聲裡夀原高
守節冰天十五霜歸來飛語又炎方正欣射雁還幽窖
旋復飛鳶墮瘴鄉位不當材僅喉舌夀難酬德遽膏肓
八龍共侈荀門慶雖厄龍蛇殆不亡
高材博識服簮紳玉樹瑤林絶點塵氏族源流推顧陸
春秋褒貶重天人膝間韵磬傳山水枰上枯棋戰楚秦
妙處不傳今已矣遥瞻遺像淚沾巾
江隂新阡松柏為大浸所壞累夕見于夢寤
新阡松檟已交柯狂潦侵陵一尺過擬欲移根易嘉本
正須培土捍層波傷心半夜飛蝴蝶觸眼何人是槖馳
倘使今朝親尚在定教枯柳再婆娑
所居二室號書癡禪悦各成一詩
枕溪曲室巧涵虚萬卷旁羅恣卷舒單族未應慚四姓
寸隂端合競三餘麟毛不具羞文虎狸骨空傳尚墨猪
坐穴枯牀逢掖事那知新有鶴頭書
右書癡
多生業果種情田鷲嶺家風好着鞭要使野狐驚鐡杖
莫令黃葉認金錢傳衣雖落慧能後成佛應居靈運前
趺生蒲團成冷淡比從人後竟誰賢
右禪悦
聞琵琶方響成二絶
赤烏寳女眩新粧九轉霞漿酌滿觴但聽琵琶喧啄木
誰知捍撥是龍香
十六寒金犀作槌舊人漫說馬仙期荷間縱有蕤賓鐡
一段風流那得知
己卯歲四月二十七日自湖州赴宜春郡餘杭由
陸至富陽
發軔出江津晴薰綠野勻泉聲潄沙石嵐崒濕衣巾天
近雲衝馬林深鳥喚人將身入圖畫誰復羡麒麟
新城道中
已去日邊遠宜春城尚餘呼童秣征馬帶月趁啼鴉橋
斷復揭水路窮還渡沙誰能飾厨傳褁飯野人家
桐廬牛嶺
輿曳入崔嵬連天霧不開驚波掀過雨細路滑蒼苔瞰
下憂魚葬凌高被鳥猜垂堂千古戒底急為名來
入夀昌縣界
一躡夀昌境山深溪水蒼編柴作籬落囊石當橋梁野
店炊煙接官途松吹長石田能幾稜底用遣人忙
夀昌道中壁間有鳥石寺詩和其韵
鍾情翠巘倚崚嶒付與芒鞋與瘦藤君賜一麾方作吏
天融萬壑却輸僧擬將矩矱追廉杜未許機鋒嗣秀能
投幘他年應未晚與君曲室話三乘
晚泊二絶
晚泊牛羊已下來清泉為我洗塵埃觧顔客裡無巵酒
壁上尋詩笑幾回
曲突無烟驛使忙匆匆弛擔旋舂糧須知五鼓應還起
早趁南窗一枕凉
將至玉山
蓐食轉前峯梅横細雨中濤翻疑鷺翿泉急認松風山
合秧畦窄林深屐路通怪來人語别不枉使江東
過九坡(在臨江軍道中)
行盡千山與萬山種情偏在此烟嵐海波神闕今饒六
仙女巫峯尚欠三雨潤蒙條生翠滴雲封叠嶺澹烟涵
却思九坂修梁地空使斯民命不堪
罷職還家漢卿叔賜詩和韵
爝火疇能補大眀漫陪朝請起晨興雖叨荷槖簮纓舊
頗愧銓衡水鏡澄夜帳歸來驚怨鶴曉窗穴處縱癡蠅
自知浮食辜君賜却擬扶藜換斗升
題曲屏牡丹桃花
不與春風别有因香苞長好四時新曲屏曾見西眀種
疑有平泉會裏人
一枝濃豔欲燒空誰畏門前手自封豈有落英飄曲檻
與兒洗面作華容
蒙恩除吏部侍郎子姪以詩相慶
雞窗不夢筆頭花分合扶犁霅水涯禁掖俄膺九芝檢
仙逹許侍五香車厚陵自昔多承寵(曾伯祖嘉祐中為兵部侍郎)徽
廟於今倍有華(伯父先人宣和間俱任大司成)無似鵜梁譏不稱儒冠
儒服可承家
崔申之以詩為别蘇眀父郭逢叔各有和章謹復
用韵二首
露章瀝血上彤墀螻蟻雖微願弗違韞跡正慚高士傳
離羣却恐小人歸身同元豹霧中隠目送孤鴻天際飛
丹竈素書今好在臨風憶子話精微
見遠亭邊送落暉菁山挽我惜暌違連年走俗為貪仕
一日投閒恐富歸谷水為官輕似紙苕溪轉櫂疾于飛
羽觴捧劍無人問悵望如今束廣微
具上人以詩相别復和之
定回不解人間世千傾堂前又飽參仙裏未須求七七
禪中聊共說三三遠師今日宜同社彌勒他年可共龕
不見生公講經處至今花雨落毵毵
朱丞相赴宣州四十韵
天祐於皇宋時生柱石賢餘光承祖禰秀氣禀山川應
物心如水臨機直似弦孔書窮竹簡羲易玩韋編記問
諸儒竦聲華六合傳虎闈書攷異蟾窟姓名先文卷驚
嚴助經師拜鄭虔刊讐飽黃卷遷擢冠青錢稠叠膺神
貺澄清出使旃陪都佐留鑰東道握兵權惨淡邊塵静
低回漢節堅肅陳鵝鸛整直擬蠮螉平潛拔淮隂幟爭
加祖逖鞭力遮江國路生沮朔陲煙氣㮣青雲上忠誠
紫盖邊龍飛逢履位蛇輔喜差肩遭際風雲會夤緣雨
露偏紫荷躋法從碧落耀卿聫揆事紛紜貫論文仔細
研北扉隣浴殿夜直履花磚將略驚頗牧綸言燦許燕
覆袍分蜀錦歸燭爛金蓮左轄精搜選中原付幹旋鳳
池邦本正虎帳國威全七校兵屯壯三吳節制專金甌
升揆席玉鉉煥台躔治欲追三五時方會半千外臣驚
虎拜内地掃妖纏智洗虞淵日忠扶杞國天朝廷終不
改宗社復安然宰路連三入官榮笑九遷和戎頻魏絳
遣使屢張騫功紀旗常外忠居甲令前兩儀歸燮理萬
化入陶甄少戅卑周勃傷苛小薛宣暫迷商野夢來泛
霅溪船偃息聊三輔蕃宣表十連敬亭青欝欝涇水碧
漣漣衮綉看于邁鋒車竚式遄黃麻重拜相又見中興
年
張千里以詩送郃姪銓試用其韵
眀堂一柱已扶顛下詔猶求桷與椽言並玉巵猶閣筆
鑒同金鏡共持銓驪珠魚目難齊價嫫母西施孰是妍
勉矣一鳴驚衆彦莫將梔蠟誤長鞭
旅次二首
山行确犖趁雲程食寢無多但有名作夢方成雞喚起
加餐未竟馬催行風吹柳葉山頭影雨迸溪泉谷口聲
差喜太平行路穩依然六幕自澄清
視印宜春一月過寧知平地起風波未成黔突真如傳
俄復脂車去似梭雖快徵君還北牗却思太守類南柯
流行坎止何須問似覺閒中所得多
滄浪亭
滄浪亭下水連溪影倒虚簷鳳翅齊高樹迎風迷酒市
小樓聽雨響秋鼙魚舟點點依蘋渚雁齒依依跨柳堤
舊日滄浪元不變何妨居士手重題
大雄寺陳朝檜(俗謂倒植檜)
老檜盤拏古殿春空庭坐閱幾朝曛根株横裂可尋蟻
枝葉倒垂猶拂雲求福端同木居士(寺僧云村民祈禱頗騐)出靈
莫效柳將軍黃奴己見韓擒虎獨有兹村貸斧斤
兩宋名賢小集卷八十二
