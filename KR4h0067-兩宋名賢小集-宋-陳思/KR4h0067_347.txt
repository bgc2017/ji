兩宋名賢小集卷三百四十七
宋陳思編
元陳世隆補
西塍續藳
宋伯仁(三)
安居
窮通豈在苦勞神且作安居嬾散人買地種花多種竹
煑茶邀客也邀隣求名豈識書三上得興無過醉一巡
喜得滿園收芋栗杜陵應未笑全貧
有感
窗戶清清半掩門小兒揩淚立黃昏幾多心事無人問
獨看梅花月半痕
聽琴
静夜聽鳴琴秋風動幽谷何為鍾子期千古無人續
褚先生
先生邂逅龍亭日多少雲仍滿世間千古典謨文獨記
九流毫髮事相關代庖阿堵名尤重製甲防邊職未閒
只與道人為鶴悵始能清夢繞湖山
歲旦(己亥嘉熙三年)
居閒無賀客早起只如常桃板隨人換梅花隔歲香春
風回笑語雲氣卜農穰栢酒何勞勸心平夀自長
五老(儒將農漁女)
壯年期佐漢中興豈謂蟠龍睡不醒可惜滿牀廷對稾
白頭翻綠(疑是錄)道家經(老儒)
髀肉豐腴鬢髮疎將軍健飯待何如七禽不了中原事
羞讀君王問勞書(老將)
齒髮俱無背已駝雨耕摩破幾青蓑高皇慶夀推恩語
暗讀全文忘不多(老農)
短髮衰髯一棹船白頭波浪幾掀天兒孫各占蘆花佳
網得鱸魚即酒錢(老漁)
著破箱中欲嫁衣翠顰何止只憂葵春來偷摘斑斑髮
淚濕菱花只自知(老女)
遠訪友人不值留集句一絶
寒食花枝插滿頭(范成大)長亭搔首晚悠悠(鄭毅夫)灞陵女
子無人識(王竒)别是天涯一段愁(陸游)
寄征夫
待君君未歸寄書書不去寄書書可去有意殊難語深
夜彈琵琶思君在何處知君在何處不禁春事已闌珊
東風吹起楊花絮東風吹落楊花絮
客樓戲集唐人句
門掩楊枝一夜風(社牧之)自憐羇客尚飄蓬(李山甫)不堪吟
罷東回首(僧朋來)鳥傍巖花戲晚紅(杜荀鶴)
贈僧了性
雖然年紀小胷次已江湖貝葉連宵看梅花一樣臞記
詩誠敢許戒酒恐應無好向蘇堤上行行掐數珠
醉中登樓
明主何嘗棄浩然杯中有物且隋緣倚樓心事誰消遣
一點飛禽落釣船
嘲燕
年來乳燕亦堪羞不學楊花得自由飛過幾家門戶去
直須尋見最高樓
瓶梅
南枝斜插古軍持瘦影參差落硯池莫道人家窗戶暖
等閒忘却隴頭時
春半
春到巳多時遊人替衲衣柳眠鶯喚醒花瘦雨添肥官
事癡能了人情久巳非一貧能自守贏得掩柴扉
散愁四首
著意功名四十年柳花空滿鬢絲邊男兒無補朝廷事
有媿飢餐困即眠
小樓呼酒揖青山翠碧瓏璁一笑間山若有情應問我
如何猶似野人閒
清貧如水儘無妨只願伊周立廟堂扶起太平千載脈
且隨農父樂耕桑
旋買犂鋤學種田一聲長嘯霅溪邊微茫白水山如畫
好箇江南萬里天
午睡
午夢驚回筍簟涼坦夷襟度即瀟湘詩高自與梅花好
食淡方知菜味長事說萬端多畫虎人無一念不亡羊
滿頭飛絮春零亂莫笑狂夫老更狂
酒邊
一醉復一醉陶陶醉未休何傷於日月知我者春秋萬
事難追昔千金不解愁白鷗飛浩蕩此興屬漁舟
小舟晚賞荷花(回文□)
天浮月影水浮天路繞山頭樹繞烟船小小行人意適
藕花新索酒杯傳
清明插柳
清明是處插垂楊院宇深深綠草藏心地不為塵俗累
不簪楊柳也何妨
晚春
風甃殘花滿地紅别離樽俎漫匆匆春光未肯收心(一作)
(純收)去却在荼䕷細影中
綠隂隂裏惜韶華自縛筠捎掃落花可笑游人心未嬾
杜鵑啼處撥琵琶
清和
詩債還無足家園亦倦看客遊宜致仕午睡當之官舌
笑張儀在心憑達摩安清和天氣好應免夾衣寒
久坐
久坐如忘世松窗日未斜營巢鵶噪樹作(去聲)夢蝶眠花
易課推三畫醫方錄數家瓶笙聲未絶更點土山茶
戲作
青梅黃盡雨無多柳影重重午日過忽聽隔籬人語笑
採蓮船(一作艇)子上新河
玉泉寺金魚
金鱗韜隠已多時寺壁重泥又有詩龍若久懷霖雨志
不應蟠一小方池
僻居
居僻恬無事開軒挹晚晴雨耽雲脚重風約燕身輕有
子争棃栗無朋問死生每憂人載酒剥啄打門聲
倦吟
競病推敲欲嘔心何如危坐憩桐隂新蟬咽咽知人意
學我年來抱膝吟
云云
休將閒耳聽云云只作深居耳不聞素志肯隋時節改
清貧難計利名分忘情茒屋無非燕著脚青山獨是雲
試問急流誰勇退故園同看木欣欣
愁
愁懷難盡(疑是畫)亦難詩惟有流鶯暗得知我亦無言鶯
不語柳邊相看立多時
蓼花
秋到梧桐我未宜蓼花何事已先知朝來數點西風雨
喜見深紅四五枝
嬾
嬾嬾復嬾嬾(一作嬾嬾嬾復嬾)而今嬾更疑此身聊復爾萬事
欲何之尚覺瓢為贅奚煩鍤自隋客來眠正熟帬幅任
題詩
書座左
天地一籧廬吾身自卷舒翁能從失馬子亦豈知魚謹
獨甘居漏安貧且飯疏昨非今未是寧不賦歸歟
書座右
蠻觸小功名須教一念輕受恩知報飯臨事貴懲羹夀
域惟仁宅心田以道耕泰然忘物我無使狎鷗驚
涼
不擬西風一頓涼看看涼近木穉香人家未得征夫信
蚤有砧聲却雁行
荷花
綠盖半篙新雨紅香一點清風天賦本根似玉濓溪以
道心同
扇
師璋今有幾家同名重蒲葵價亦穹髹柄但誇千縷骨
不知曾未掩東風
中秋月
只與閒時月一般寧知今夕最團欒竹邊借柄還如扇
花下傳杯可當盤野兔易忘終夜夢林烏未許一枝安
人生幾箇中秋節那得都將笑眼看
席上有舉東坡集歸去來字成詩十首雨中戲續
一首
傲去欲何求歸來已倦遊琴詩聊自笑丘壑復相留問
菊時攜酒乘風或棹舟樂天良有以心事老田疇
漁父吟
小舟如鴈許穩穩下波(一作陂)心蓑笠幾風雨江山無古
今清歌鳴短棹紅葉滿疎林一醉不知世前村月未沉
秋風
秋風卷秋葉秋思滿秋天骨立山如削聲低鴈欲眠客
愁無暇日農事喜豐年說著鱸蓴事歸心滿釣船
聽雨
涷雨瀟瀟未肯晴灑窗聲似煮茶聲山童酤得鄰家酒
炒栗爐頭獨自傾
村田樂
打稻天如二月天滿邨和氣樂豐年田翁爛醉身如舞
兩箇兒童策上船
問梅
癡風袞袞送寒來竹裏人家總未開唯有老巖心事苦
瘦筇敲雪問梅腮
山下
山下六七里山前八九家家家清到骨只賣水仙花
落葉
捲地西風促雨來掃除黃葉滿蒼苔垂楊蚤有青青眼
只礙梅花未放開
梅蘭
清標同插古軍持清似西山凍餒時嚼蕊弄香無說處
屈平和靖亦何之
佳人歌
淡傅粉淺畫眉鬢邊休插桃花枝白面郎君馬如箭回
頭再盼情依依文君未識相如面朱絃聲裏猶相戀風
流勝事千古傳寧知文君當時深處深庭院臨邛亦免
王孫怨佳人佳人休捲簾門外落花春正甜繡牀午困
語聲寂博山漸冷香頻添佳人憶佳人吁今人安得人
人思秋胡黃金不認真丈夫
醜女歌
梳風楊柳笑沐雨杏花羞看看三十餘不敢下糚樓待
媒媒不來對娘娘共哭何時王右軍來坦東牀腹君不
見西施絶色天下(缺)能使麋鹿走吳宫玉環一笑百媚
生能使漁陽鞞鼓驚玄宗無鹽無鹽形貌惡當時一段
議論千古生清風美婦未必美所美貌徒美醜婦未必
醜所醜行不醜醜妻惡妻夀乃翁何須能勸羊羔酒
曹娥謝趙菊莊相訪
江城潮汎小砂磧纜行舟挈酒尋詩好披心話客愁雲
歸山欲暝風急雨如秋可惜相逢處匆匆不少留
值雨
吳陵兩月雨畱連來問瓊花落砌邊市酒未消狂客恨
塞鴻先作嫩寒天只憂松下無三徑不管囊中欠一錢
揚子江頭風正急未知何日買歸船
寄舊友
男兒未遇總英雄漂飯非憐計已窮鮑叔但能知管仲
孔明猶必拜龐公秋江萍梗人何處夜月梅花夢亦同
借問選詩編幾許元暉瀟散漸唐風
題象山縣棲霞觀應真亭簡住持張羽士
杜鵑聲裏立東風山色應憐鬢巳蓬二麥曉寒新雨後
一年春事落花中醉斟浮蟻邀仙客笑揖飛鷗問釣翁
簷外萬竿君子竹虚心能得幾人同
村莊即事
青旗獵獵又村莊仙景還他是故鄉叟有七旬頭未白
山無重數葉初黃稻畦明月家家酒茅屋清歌處處霜
晚菊一籬秋欲老客懷牢落愧重陽
别朱冷官
客中奔走易蹉跎學館癡留月又過橙蟹醉斟知己重
蓴鱸鄉話益人多吳陵今夜三更月霅水明朝一棹歌
船在白蘋亭下過有無傳語曬漁蓑
邊頭老馬
解下韁繩便欲眠絶無筋力可勝鞭霜蹄徧識淮南地
夜草猶吞塞北烟怕逐綵旗排偃月寧思金鐙趁朝天
華山自有安身處試問將軍任幾年
夜過烏鎮
望極模糊古樹林灣灣溪港似難尋荻蘆花重霜初下
桑柘隂移月未沈恨别情懷雖戀酒送衣時節怕聞砧
夜行船上山歌意說盡還家一片心
簡張寄翁秀才
徽外琴聲局外棋此心能得幾人知縱横漫說三千字
陶寫須吟百一詩秋到蓼花蟬噪後雨敲荷葉釣歸時
西湖儘著張公子莫把吟篷月共移
呈菊坡先生陳樞使
但知猿鶴伴閒居不覺憂時鬢已疎對客怕(一作懶)言今
日事挑燈重讀少年書樓迎山色詩堪畫門對梅花月
共鋤相業累興明主意先生只恐自躊躇
駕鶴林吳尚書赴召隆興
鸞翔芝蕳下溪堂醉夢驚回午正涼寵報帝俞催宰相
宜將州紱召文章蘋花襟袖宫花近詩草簾櫳諫草香
大化一新多吉士卷阿歴歴告成王
苦風督鹺課甚迫
僕僕馳驅夢不安猥哉誰恤買鹺官星臺閣住春來俸
雨意翻成夜半寒人可與言能幾輩事難區處更多般
桃花一日多開盡插滿銅瓶亦倦看
秋雨簡劉主簿
秋到天涯未兩旬西風無日不霖霪數行新鴈千門曉
十幅輕帆萬里心薄宦只宜聞早去長淮未許作狂吟
江南誰倚闌干曲丹桂香中酒自斟
呈留耕先生王侍郎
夜雨篝燈夢未閒十年殊愧屋頭山喜聞鐺脚濤聲起
不憚吟髭霜樣斑漁釣醉歌人所願功名心事國相關
辟書笑倒梅邊鶴盡在先生指顧間
寄題臨江王實齋司戶百花洲
錦囊詩句識花洲何日清江得醉遊百畆故園重(缺)
四賢遺像愈風流香浮紅樹春應早雪壓寒梅月想留
我有煙波漁具了(一作在)一絲風底願維舟
夜坐
栢香煙裏瀹山茶窮似燒丹道士家窗紙暫明寒月上
一肱清夢入梅花
秋田小立
兩間茅屋是誰家淺水汀洲舞荻花牧笛數聲紅日晚
自慚身似客天涯
兀坐
對坐清清一穗香悄無人語日徧長硯盤數點梅花片
暗引游蜂度粉牆
晚涼
兩兩蟬聲送夕陽竹隂移綠上蕂牀黃昏急雨無多子
喜得今宵夢亦涼
夏日二首
泓泓圓碧漾新荷獵獵斜風顫綠莎農事正忙三月後
野田齊唱插秧歌
數點沙鷗掠野塘雨聲初歇水微茫橋邊十里荷花蕩
輸與漁人卧晚涼
兩宋名賢小集卷三百四十七
