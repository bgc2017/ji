兩宋名賢小集卷三百三十七
宋陳思編
元陳世隆補
古梅吟藳一
吳龍翰字式賢新安人咸淳元年領鄉薦授編校國
史院實錄宋亡不仕築樓三層終日吟嘯其中樓前
有古梅一樹即以自號
曉發姑孰城
鵑啼驚夢欹春枕花落迎風打曉窗攜杖攙先出城去
角聲吹月墮寒江
浙江姚樓觀水月
翠滚玻璃萬頃秋長江又掛水晶毬水光月色梅邊客
今夜會盟江上樓
晚舟過臨平
烟鐘舂起夕陽愁淼淼臨平春事幽惟有風蒲愛吟客
岸邊繚亂綰行舟
春晚留淮上
淮山歷歷春雲淡淮水湯湯夜月輝此處杜鵑啼不到
江南行客未成歸
贈謁士
一掬鄉心寒似月半生行跡過于雲春風滿擔詩千首
是處青山留得君
白紵詞
吳宫煙水碧迢迢瓊樓十二凌青霄北方佳人顔如花
素衣濯濯明朝霞雲母屏風珍珠箔香銷金鴨春寒薄
璧月流光羅綺筵白紵舞殘月欲落君看月落夜潮平
吳江闊兮越江深吳王醉兮越王醒
嘉禾舟中
天與東風便千錢買一舟嘉禾三月路隂木四山秋野
色緘詩思鶻聲替客愁烟波渺無際是處可盟鷗
嘉禾沈園
景物何其異虛岩人力成清池沈鳥影高樹落蟬聲花
日樓臺麗香風簾幕輕我來一吟賞不惜買杯傾
重陽客中
愁裏重陽近他鄉酒易酤秋風詩鬢短寒夜客燈孤筍
笠月穿破荷衣霜打枯有懷吟未就端不為催租
柬劉後村先生四首
天祿臞仙後代孫巍科幾世屬名門千年絶學追先聖
四海真儒仰後村直向天邊扶日月只從筆底轉乾坤
年來諸老凋零盡惟有靈光獨自存
玻璃萬頃海天秋相國如居天上頭錦帳圍山丹荔熟
銀梭織水子魚遊地靈自古稱多士人物當今列上流
二季一翁家學在湄洲即是蜀眉州(先生莆人二子能踵其學)
雪碗冰甌淬筆鋒篇篇琢出玉玲瓏鶴鳴遠岫千林曉
鯨展洪濤萬里雄暮雪寒梅吟思外春風芳草夢魂中
詩瓢行脚半天下多謝先生棒喝功
騎却青鸞上禁林岩岩聲價重于金花磚日轉瓊箋暖
蓮燭星歸玉漏沈翰墨挈来三昧手絲綸畫出九重心
春風已築沙堤路天上虚星屬意深
西湖曲
十里風光煙水白嵯峨帝城紫霧隔笛聲吹斷蒲葉風
鷺飛界破青山色湖波鱗鱗織成縠翠蓋紅幢機上簇
長安富兒美少年馬行紫陌香氣撲畫舫誰家窈窕娘
半額鵝黃時樣糚玉手折花嬌無力花枝斜掛銀絲長
隔花躊蹰意相屬稍稍談笑間餘香夕陽西下漢水遠
無計問覓雙瓊璫巫山高哉但入夢安得插翅飛其傍
君不見吳姬采蓮自唱曲君王尚在舟中宿
拜林和靖墓
老鶴高飛入白雲空餘殘照管孤墳清風千古鎮長在
見著梅花如見君
久客湖海買舟西還
萬里煙波興渺然片心如在灞橋邊歸裝詩少不成擔
自拗梅花凑滿船
馮永之號冰壺工水墨丹青
半生江海冰壺翁擔風荷雨七尺筇爛嚼扶桑紫金椹
玉樓光徹十二重飽喫孤山白玉花一鑿九竅開玲瓏
能鉟明月鑄雙眼故能搜索異景窺神功能穿星斗掛
胸次故能神遊八極之鴻濛手撼煙雲出硯石酒酣奮
筆驅雷風迴山轉海有力量頃刻鵝溪幻出白練之寒
江碧玉之奇峯瀟湘洞庭忽在眼冷落煙竹蒼梧空碧
天萬里渺無際但見隠隠孤飛鴻江門過雨涼如許木
落瀟瀟秋滿浦月明何處起漁歌小艇人歸急搖櫓鷗
沙漠漠洲渚昏無數寒鴉棲古渡景物變態雖無窮筆
端有口一一吐研丹吮粉尤精奇直與王爵争毫釐寧
肯没骨媚時好逸氣往往追徐熙一點春風幾花卉化
工權柄君所私獻之㹀牛韓幹馬滕王蛺蝶僧繇魚下
筆衆妙各俱足開卷錯落千珠璣顧家層樓連天起俗
士那敢窺藩籬嘔心抽思何自苦乃使肌骨化作枯松
枝君不見梅邊有狂客風饕雪虐寧忍飢吟軀未老貌
先老不覺兩鬢紛如絲
靈金山觀金燈
嵯峨靈金山峭壁偕天長㠝岏萬蒼翠無復敢頡頑登臨
勞遠目久羈塵俗韁天風送笻屐此願今一償所喜
侍老親贔屭升崇岡琪樹藹柔絲瑶艸超羣芳松聲入
幽懷妙樂非笙簧好鳥相勸酬醉我林中觴我吟遊仙
詩客和招隠章起舞沸懽笑人影亂夕陽何方阿堵女
山北敞虚堂石池閟甘泉瓦爐騰妙香昔言山有靈金
燈夜呈祥信哉華嚴經佛眉施白光澄公有妙力一笑
通禪房詎知山石間而有金光藏崦嵫下朱景山氣相
激楊若以色見佛于法參與商我生事迂闊咄咄顛復
狂讀書獵千古浩氣凌八荒乃欲落鬚髮掬水曹溪傍
吹以無孔笛例騎牛一場手擊混沌開有此硬脊梁指
點生死根棒喝行諸方
辛酉秋吳畫士寫神
功名自有兜鍪輩榮辱寧甘蓑笠翁煩作田園秋興畫
短簷斜日稻花風
秋崖先生招飲荷葭塢席上賦詩
相公潭水清于玉翠屏四面環書屋石梯齒齒登蒼崖
老樹晴烟千頃綠好花對人無俗姿春色盈盈囿虛谷
歸來庭院碧參差八窗玲瓏有修竹先生長嘯臨清流
茱萸辛夷香滿洲浪呼迪輩偕春遊綠醅深注碧玉甌
我醉起舞相勸酬願祝先生相業侔伊周運留侯帷幄
之籌横萊公野水之舟莫負蒼生望安石東山高卧凌
清秋(先生所居即相公潭)
京城寓居春日
春城庭院柳風輕簾影玲瓏受曉晴紅日半窗吟夢覺
咿啞墻外賣花聲
宫人斜
碧石重重鎖墓門蘭膏點火照黃昏春風幾度生芳艸
還似君王舊日恩
春夜隔江望揚州城
煙抹蕪城熨不開夜深燈火照樓臺欲披紫綺過江去
月冷滄洲待鶴來
數年前有小詞微雨後落花天嬌態病懨懨怕
人猜著是相思成日不開簾寳釵横蟬鬢亂院宇
侍人歸盡緩移蓮步玉蘭前纖手掐花鈿月夜
與客飲梅花下一姝歌前詞復出箋徵余新作
月夜梅花下開樽誰主賓梅花嬌欲語讓我白頭人娉
婷樓上女無乃花中神下樓欵懽笑莫惜抛千金纖纖
出素手為我彈瑶琴自言諳古調妾心合君心感君纏
綿意未彈先有情妾佩明月光妾衣雲霞輕共君驂白
鳳一息超玉京君看天帝女嫁與牽牛星天河萬里長
鵲橋歲一陳安得河水乾夜夜長相親君能挽天河一
洗八極塵
宫詞
舞罷霓裳寳髻垂桃花扇底暖風吹夜深内殿重開宴
手撚燈花畫翠眉
秋崖先生以紅石見寄
彤霞鑠石玉晶瑩琢出羲之風字形却著寒松蒼石下
研煙傳寫相牛經
心遠堂
飄飄謫仙子閉門逃世諠達哉柴桑翁心遠地乃偏羨
公隠㕓市高拍前人肩園林富花木景象羅春妍翠鳥
鳴高枚白魚游深淵魚鳥欣有託吾廬興悠然詩瓢貯
烟雲茶鼎烹銀蟾有此佳絶處那訊名利鞭鵲尾聞妙
香片心超九天淵然消萬慮流光緯三田乾坤任簸弄
追蹤古偓佺
持敬堂
大哉紫陽箴誠為百世師心法故能傳心印幾能提明
明道統燈于此接光輝端居儼帝臨暗室疑神窺立足
千仞淵生怕傷髮膚兢兢一寸心炯炯冰雪壺脱帽藐
王公無乃酒狂徒蹀𨄌漁陽鼓傲態逐刑誅我則持以
敬譬如龍戀珠斷斷貓捕鼠綿綿雞哺雛守之戒勿閑
意馬防馳驅
層翠樓
結樓書屋傍獨占林塘幽飛簷瞰寒碧照影虹霓浮層巒
萬蒼翠峭屼生戈矛黛眉與螺髻故故含嬌羞此時樓中
人片心隨白鷗風吹烏紗帽露滴紫綺裘白雲入我望
逸興何悠悠沆瀣供晨飡酌以碧玉甌朝暾散朱景燕約十
二樓願言追黃鶴致身八極游慷慨笛聲發渺渺淩滄洲
春寒
二月漫漫雪滿山羣芳空向雪中看幽亭酌酒先沈醉
要為小園花餪寒
凍吟
座左插梅花座右横詩筆風雪墮寒肩先生方抱膝
春興
聞說春醪熟提壺喚客嘗乾坤一釀甕花氣百和香
别吳中三年寄湖上一二知己
麥秋天氣覺清和老盡春風庭下莎曉月荒山啼蜀帝
夕陽高樹咽齊娥三年寒我滄波約一夜思君白髮多
世路不堪重著脚相期何地理漁蓑
兩宋名賢小集卷三百三十七
