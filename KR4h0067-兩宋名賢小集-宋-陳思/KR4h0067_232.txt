兩宋名賢小集卷二百三十二
宋陳思編
元陳世隆補
安晩堂詩集
鄭清之
冬節忤寒約客默坐爇品字柴作五禽戲體中差
小佳園丁以矮梅至如見東郭順子使人之意也
稍欣然呵皸手凍筆占數語呈劉菊坡傳一笑
少日愛花螽趯趯老去凍蠶已休織水村山郭一枝曉
忽到窗前三歎息年年雪裏自作春搖手東皇不相識
衣冠古岸綺季至介胄嶙峋亞夫色從來魏證真嫵媚
要是廣平終鐵石月香水影兒女語千古詩腸描不得
笑馮與可幻竹君相對無言面深墨
再和
雪毛舞風學喓趯凍落天孫碎雲織玉肌不粟彭祖方
戲挾竒芬笑安息生憎萬花肯同調嗤點壽陽聊半識
結根不向青桂宮絶交月姊無難色誰能柔此老強項
朝暮隆隆轉媧石春風為媒嬾結子來訪苔痕娛夢得
人間要覓爾許清語渠肉食乃無墨
又
滕六附暄墮寒力六花未辦天機織蘺菊老盡蘭始芽
凌波仙子方踵息水邊亭亭逢玉人照眼縞衣如舊識
冰霜相與厲貞操蝶蜂那能犯莊色聽渠吹笛作商聲
正音滿地出金石菊坡為索孤山詩好句新從坐中得
二君聯壁如長城笑整雲梯再攻墨
牡丹嬌春醉無力豔紫妖紅錦城織鹿解銜花空誤唐
楚以姬歸竟亡息何如野外挺孤操照水淵然有深識
昂昂雪鬢顔眞卿何物女子稱國色主張繁華勿復言
如對鴈門二千石語君欲識梅花面好向雲巖訪拾得
語君欲作梅花詩磨盡蓮經大千墨
菊坡筆挽千鈞力剪就冰綃出鮫織謫仙笑作揚州詩
鵬賦消搖六月息市門聊學子眞隐下坐還從季野識
清標自是孤山姿㜮眡唐家六宮色芒端琢句貌疎影
竹邊着渠牛礪石枝横帶雪最佳處近水清寒月先得
語梅政可兄涪翁凍雨浯溪打碑墨
謝鄭廣文和韻
春工漚絲呈功力紅日如梭萬花織愛花蕩子不愛命
效死驪姬似荀息草木搖落天地閉賢哉梅也衆不識
靈根九轉列仙品千古離騷作書色漲晴癡暖動山意
攀翻健倒蒼苔石高標底須雪後見清芬每向閒中得
花前失喜廣文詩柿葉書成點新墨
廣文出新意得梅之全花實根葉譜入秀句輒效
反騷一章
東風不借半分力老樹絲窠罥寒織虚枝生白獨也正
夜氣歸根吹以息箇中灑灑無一塵無眼界至無意識
居然暗發定慧香不取諸相了空色若與此花論相好
是人如以木鎖石我嘗聞之老瞿曇無有少法為可得
我詩當以無耳聽索梅一笑付繩墨
再和
青藜不解支脚力機杼微聞隔隣織暗香來處窮幽棲
蹇驢﨑嶇牛喘息山中欲訪隐君子等閒未許李邕識
同盟頗笑五大夫晚節汙秦有慙色摩挲寒玉古苔蘚
從渠喚作荆山石雪中索隐非行怪自是花間着不得
直須謫仙蘇二來溪藤快掃如鵶墨
雪意賈寒欺酒力思婦嬾學廻文織屏山未合篆痕銷
笑倩南枝陪燕息冰紈絳(闕)入纖手素臉殷拊未真識
兒癡認作春風面剛道杏花欠顔色香浮紫帳夢欲醒
影到窗紗月移石為梅着語將無同左袒孤山未為得
吳都誇麗逸此士十年浪費老傖墨(吳都賦桃松竹而不及梅)
和趙静樂梅韻
伊祁作春私帝力司花女課千機織月四十五以為功
化工何當停半息老梅偃蹇傲衆芳一錢輕視程不識
和羹肯為媚竈計望林秪笑欲炙色莓苔被服當文繡
冰雪定交過金石静樂先生大雅韻始信清名不虚得
政須草聖傳新篇安得張顛首濡墨
司寒駕天騁勢力凍合冰蠶不成織皮膚皸瘃雪滿衣
眞人恬漠與道息一花挺出萬木僵其友松筠乃能識
清香遠到惟德馨素質自持無異色春風着意媚衆卉
用物精多老傖石耄紅飛盡密房深佳處暗為蜂翅得
誰知竹外一枝好千載垂芳在詩墨
菊坡疊遣梅什忽惠蘭芽此變風也敢借前韻效
楚詞一章以謝來辱
霜雰雰兮風作力草變衰兮蛩罷織思秋蘭兮委蕭艾
望郊丘兮聊止息悵佳人兮既遠紛吾美兮誰識忽有
人兮好修遺予佩兮春色茁瓊芽兮九畹帶杜衡兮被
石凛增冰兮峩峩杳光風兮驟得卜蘭居兮南坡拂余
龜兮食墨
和趙大監知宗韻
萬里修程占學力色絲黃絹新組織只今下筆追二雅
端如養氣閉干息公子何自知寒梅須知三長具精識
亭亭玉雪瑞煙曉愛日香浮綵衣色自然雅韻出天姿
芝蘭那肯羡元石我慙姱節對俚語炊沙鏤冰竟何得
願君寫入遂錦堂冷蘂疎枝陪淡墨
再和韻簡菊坡
訪梅長與寒角力兩鬢絲絲尚堪織弔湘賦鵬強解事
長沙少年空太息酷愛孤芳支歲寒草木雖多嬾求識
肥遁不為蒼帝臣白賁丘園義形色風饕雪虐眞養素
笑枕溪流潄寒石請翻橘頌作梅賦倍覺風騷楚人得
請翁試為决然疑謂余非是甘飲墨
昨雖移韻於蘭然石鼎聯章不可亦不成也再賦
一則語以殿衆作亦騷之亂詞云
好惡移人信有力宮姬尚取崑崙織(晉書織室崑崙奴事)剛姿未
必廣平愛皓首誰憐趙岐息夷車衡茝蓀芷荃富矣離
騷誇博識靈均橘頌不及梅内白孰為有精色夫何卞
玉楚見棄素瑩無乃碔砆石梅古賢人又何怨伯夷正
是求仁得氏以墨胎端自汙請效公輸為削墨
續詩愧無修綆力意緒中斷軻母織棹頭吟坐欲成寐
出吻非鳴方願息君詩愛梅筆不停四疊陽關人未識
冰壺交映雪同調秋水為神月争色翛然未肯弟山礬
介如何必化松石詩壇置韻百夷姓敵壘收功劇孟得
須君為梅作佳傳問事玄冥煩史墨
再和静樂
夫君論事回天力斯文如貢厥篚織天葩瑞時來帝傍
天香染衣未渠息因攜天上白琅玕散作天花天女識
冰清誰似乃翁譽玉(闕)孩視寕馨色月中疎影射銀漢
雪裏樛枝護槃石望林笑策蓋世勛萬戸侯封為公得
吹徹樓頭畫角春十行朝拜睿思墨
静樂用元韻為勸學之什再和
士惟食志非食力於陵奚事親屨織静樂一門自師友
簣進不為子貢息元仲季方從太丘海内人士俱願識
案上惟作羽籥聲(陸龜蒙)室中定無鉏箒色申旦督課如
園蔬子夜程書過衡石舉似翁嫗笞其兒教育英才笑安
得文獻超羣王謝家韋布當磨鐵硯墨
再和梅韻
北窗夢覺呼一力曙鳥微聞絡緯織推窗宛見野梅面
帶雨猶如看花息堅白雅佔南枝先淺紅留待北人識
宮中自是憐玉奴天上何為愛藍色(盧杞仙游事)肯隨蘭芷
媚屈宋獨立芙蓉笑丁石愧我聯篇蟻空旋羡君六博
梟已得梅嬾作尉竟仙去拜官無用斜封墨
再和勸學韻
仕學優於服田力公儀之家廢葵織詩書為府道德林
樂在藏修洎游息濃薰班馬有餘香暗摸曹劉豈難識
插架牙籖映隙曛近竹芸編侵晩色諸生競詫邊腹笥
正音如聞孔堂石從知車馬自稽古須信熊魚可兼得
四科褒進惟尚賢欽想昌黎方讀墨
和葺芷雪韻
冰山鑿碎五丁力散作席花誰捆織射鵰人去飛燕寒
擁衾内視方閉息能令赤鳳冒白羽夜半翾翻天際識
白雲鄕中助劇戲從以萬妃紛玉色鸞沼乍驚舞明鏡
虎塩未見蓋危石乍離還合紛總總已定復飄如得得
姑置是事先年豐有突不黔應笑墨
夸父逐日有餘力驅萬白蜺飛練織連天照耀作夜明
湧池培堆驚壤息竹高已學搶頭勢梅近猶能半面識
坡翁笑效六一翁八章聯翩韻聲色(坡效歐公白戰體以聲色氣味富貴)
(勢力韻作八章)麻衣忽見蜉蝣陣硯池觀魚來紫石鄭谷秪解
瘦寒句江上魚蓑正披得何如囊錦生縠紋兔園老筆
陽春墨(毛東堂兔園老筆生扇陽春墨葩不待微和)
再和雪韻
司冬已窮造父力寒機墮指曉猶織長安貴人金屋嬌
琉璃屏下方偃息(楊國忠事)穿窗入幕兒女笑喚作楊花元
不識明珠照乘月午夜秋水連天雲一色翻縞新詩出
退之撒塩戲語欺安石一寒最憐東郭士履穿踵决行
不得自喜猶為孔子徒且學顔淵食炊墨
適得滷蛤頗佳遣餉菊坡因記曾作蛤子詩有文
身吳太伯緘口魯銅人之句戲綴前語代簡
文身太伯甘斥鹵緘口銅人舌微吐借資墨客富濡沫
(鹵乃墨魚之沫)骨醉脣香登燕爼半熟含酒老饕賦此翁僅可
闖堂戶班班雋永帶神液入室眞味翁未覩菊坡風裁
黃豫章如食蝤蛑江搖柱盤餐盡廢太瘦生格遠調高
自清苦子蛤遣汝到眉按努力去為酒中虎(諺稱海醋醎者為捉)
(酒虎)末下醎豉有何好猶侣蓴羹傲傖父海之介夫此小
兒雞肋見笑楊德祖前身誰作水解仙飛入珠宮飲甘
露能令齒吻策餘烈一鼎松風潄寒乳
閒中口占五絶
眼欲觀書身欲眠斜拖黃卷曲肱邊不須身眼争然否
試待醒來問孝先
雨多愁麥又憂苗不雨還憂旱火驕憂國浪愁端是苦
老天那肯病唐堯
杏桃結子已成翁稚綠中間着耄紅階藥元來如許壽
麥秋天氣露春工
見說烏蜂不採花羣飛啄蜜喙如鴉雖然冗食眞堪汰
笑語園丁且放衙
春魚潮罷捉洋山數水罾船素手還海若想應饕更甚
飽鮮無復到人間(近海魚絶少)
到龍井寺
竹門斜倚酒家帘石路高低記水簾炙背老農驚傴僂
乘肩癡女笑窺覘數羝人立攀籬落一蝶兒嬉掠繖簷
款約朋從歸去路馬頭應有月纖纖
春園古寺綠周遭一閣軒騰面勢高爐篆得薌抽露穟
石泉借茗作雲濤風流二老歸靈鷲筆墨千年續楚騷
拙語留題罥珠壁暗中摸索愧劉曹
底忙不肯訪禪林山寺何曾避客深竒石韻高非令色
老松皮脫見眞心簷牙徇鐸關幽事溪曲無絃出妙音
拂拭少游碑好在姓名曾記落碑隂
十里輕軒憩佛廬夢身差記蝶蘧蘧伊蒲巧作魚蝦樣
矮筍新鑱繭粟株暫到欲陪僧夏静等閒生怕俗塵汙
計然老去翻多事空挽西施向五湖
孟童子中異科而還來訪余於行都賜第輒贈以
詩
在昔昌黎公序贈張童子獨出超等夷芳名駕青史君
門藹世勲夐軼西平李宗社方同休彪炳見孩稚天庭
插犀角星眸炯秋水誦書如焦琴高下涵角祉朱門共
駭聽洗此筝笛耳老翁欲笞兒眼看拾青紫一朝聞九
關賚予出周篚我朝晏與楊炳炳貴名起願子志遠大
勤學踵前軌家尊我相知作詩贈歸騎
兩宋名賢小集卷二百三十二
