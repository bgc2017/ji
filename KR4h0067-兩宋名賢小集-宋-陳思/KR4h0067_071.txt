兩宋名賢小集卷七十一
宋陳思編
元陳世隆補
蔡忠惠集(一)
蔡襄字君謨其先自光州固始入閩家仙游又遷莆
田遂為莆田人天聖八年進士累官龍圖閣學士知
開封府徙知泉州召為翰林學士乞為杭州拜端明
殿學士以往治平四年卒乾道中諡忠惠有集
讀樂天閒居篇
閒居篇云君看裴相國金紫光照地心苦頭盡
白纔年四十四乃知高蓋車乘者多憂畏予感
其說因抒鄙章
予年四十四髮白成衰翁非有高蓋車曷與賢者同嗟
予出寒遠家世常力農十九登科第聖彀參英雄十年
出吏選校書蓬陼中(是年二十九)天子誤採拔謂有諫諍風
既叨言責地(三十二)蹇蹇思匪躬竊不自度量語剡奸邪
胸一亳抗千鈞擯落無留蹤同時皆驤首金紫班著崇
惟予守長樂幸就禄養豐(三十四)八年江海外再上螭階
東四十入西閣宿仇司化工蒙錦設機穽惟頼天聽聰
代言遊禁密侍從多從容尋行京兆事擊斷露銛鋒是
職非所好輒以死竭忠願闢大幽都為君囚四凶願拂
西省堂為君延䕫龍願舒泰山雲甘澤成歲功願回太
清日晴景破隂蒙願躋萬人壽夭扎終不逢願令編戶
富食衣無困窮羣臣走率職陛下居法宫文采成禮樂
籌略羈夷戎意言亦良苦精神庶潛通短步趨遠道心
健力不充早衰髮已華憂傷仍自攻我知古人心生德
貫上穹何為論貴賤貴賤非大公南歸雖云樂此念殊
忡忡
過皇甫侍郎
丈人幾八十歲晩益窮經隂陽判九六天地環丙丁初
若發泉穴漸已澄滄溟所寶非世有願充天子庭問我
久京國鬢髮何星星無乃矜才能吐論生風霆不爾負
潔修揚眉自娉婷昏翳本來性憔悴百歲形子知大方
家真精潛杳冥萬化一相遇起滅如秋螢而於須臾間
計較罍與缾膏消見遠照木燼聞餘馨惟公懇懇誨敢
怠拳拳聽追思嚮踐歴媿汗曾未停決然趨所適金刀
貴發硎去矣汴流駛薰風送揚舲
秋思
幽蘭受新霜孤雁叫落月沈憂何由平永夕不可撤將
琴鼓憶憐(曲名)聲急弦屢絶芳華日益遠香澤忽消歇秋
風吹石門思君還復訣誰云無生認識此悠悠别
湋南十咏
龍臺
漸看初日照龍臺白玉高堂錦幛開樹色一番逓馬過
溪光幾曲抱山來雲歸深洞天形瘦風落前村笛弄哀
擬結青樓遍題詠思王何吝斗量才
城東水閣
亭上芳樽惜别人亭前斜日欲歸輪傷心定是丹楓樹
拂面空來紫陌塵歲月暗驚山色古愁情長與草芽新
何時此地迴飛蓋寂寞欄干又一春
南溪
近郭溪光綠好裁雨晴波底敞樓臺蔭堤佳樹千圍合
掠水輕舟一箭開驚釣寒魚拖糝去㤀機閒鳥信潮迴
官餘擬欲祛塵意書遍平沙我獨來
月滿池亭
有客高懷脫世塵碧灣晴檻樂遊頻無心自合波中月
照影誰分鑑内人莎砌亂蛙争噪雨杏梁雙燕欲留春
長年老厭趨毫末來揖孤雲作上賓
西湖
湖上山光一抹青佛宫高下裹嵓扃烟收水曲開塵匣
春送人家入畫屏竹氣更清初霽雨梅英猶細欲殘星
吳船越棹知何處柳拂長堤月滿汀
圓山廟
風雅遺芬嶽有神此山靈祀越千春彩毫佳句言猶在
翠琰新詞意未真絶頂墨林長帶雨曲崕飛磴不留塵
瘴雲收盡秋田熟祓境殽漿再拜人
陳將軍廟
曾憑水栅誓長江報國全軀事不雙力屈已嗟龐悳死
勢孤猶笑李陵降宿墳古劍龍腥匣壊壁靈旗獸纏杠
神理高高人意近楮錢祈福暗塵窗
白雲亭
雲擎翬檻翠嵓巔石老松皴不計年舉世覺來空白日
幾人遊去上青天醉看絶壑都無地嘯倚清風只恐仙
花晚春殘無限意他時回首定依然
齊雲閣
繁閣青梯壓翠岑春情秋思共登臨雨嵐供眼横千掌
星漢垂簷直半尋忍别朱欄真俗吏獨棲珍樹秖仙禽
當年人定多竒尚擬托巖扃息寸心
東郊
苒惹晴雲釀雨時東城無處不芳菲斜坡草短孤麛卧
平壠苗深雙雉飛照塢亂花驚客眼罥空輕絮點郎衣
年來意氣多羈束無復長楸帶酒歸
秋夜書廨中壁
遙夜不能寢值茲節物清太空瑩虚碧仰觀澄性情素
月若可把浮雲何故生瑤琴且勿弄誰憐希代聲
觀宋中道家藏書畫
宣獻業文學嘗作調羹鹽藏書百千帙傳世惟清廉東
堂得春和花卉晨露霑之君延賓從當晝褰珠簾朱函
青錦囊寶軸紅牙籖大令至歐褚屈宋聯鉤鈐草行戰
騎合楷正中軍嚴水墨固昏淡骨氣猶深潛江田亦名
手農野與鋤鎌桑麻婦女喜饁餉兒童覘烈女自幽閒
明眸咽頸纖昔人何遥遥意會相披瞻南曹古貎醒博
士新詩炎持杯屢屬我謂我毫錐銛煤嫗浮醉鈿研流
泣秋蟾放洒雲雷起取餘風浪恬鄙藝豈足多詫語誰
能謙因思佐宣獻載檄陪車幨辱公知遇厚表裏曾無
嫌間復請筆法指病如鍼砭今朝觀故物撫已悲慙兼
層丘恩德重素髮華年添不能枉尺尋况乃事飛箝壯
心久矣衰竒尚顧未厭幸公有令子辭源横江灊劇飲
以自慰後慶其人占
游鼓山靈源洞
郡樓瞻東方嵐光瑩人目乘舟逐早湖十里登南麓雲
深翳前路樹暗迷幽谷朝雞亂木魚晏日明金屋靈泉
注石竇清吹出篁竹飛毫劃峭壁勢力忽驚觸(題名石壁)捫
蘿躋上峰太空延眺矚孤青浮海山長白挂天瀑况逢
肥遯人性尚自幽獨西景復向城淹留未云足
耕園驛佛桑花
溪館初寒似早春寒花相倚醉於人可憐萬木凋零盡
獨見繁枝爛漫新清艷夜霑雲表露幽香時過轍中塵
名園不肯争顔色的的夭紅野水濱
和陳殿丞南州新詠
寶坊高閣遍憑欄曾是芳晨得未閒日上天容低接海
烟輕湖底倒搖山夜深佛火寒星外春過人煙暗樹間
無意孤吟採幽致異時行槖只空還
過天津橋
日暖溪平冰漸消水聲纔下内前橋山川滿眼閒宫殿
樹草迷人舊市朝每向尋春偏有意却成懷古更無聊
洛陽平昔多豪傑惆悵埋魂不可招
金明池小飲
城西禁籞宿烟收霜薄朝寒上罽裘佳樹得春生意動
平池受日翠光浮十年歌笑驚前世滿眼風華是舊遊
從此曲江芳物好定知重到更宜留
和御製觀三聖御書
聖業存功德宸毫冠藝文勢開千里浪光動九天雲法
駕乘時至仙都與世分皇心欽寶訓求治益精勤
溪行
秋氣已寥落清溪纔此行船移酒盞側魚得鱠刀鳴日
色浮兼動風痕滅又生從知隠者趣不獨傲榮名
西郊
曉蓋西郊道春光極太虚村風香晚稻溪日曝寒魚雀
噪飢鷹下山空病木疎歸期侵杪歲東望是我廬
三月詣陳逋民
振衣凌曉色霽野縱游韁莓潤溪雲重春深山露香林
幽風更細院静日偏長曾是天皇外相從識酒鄉
夏晩南野
夏竹侍前楹凉襟析舊酲壘雲封日茜斜雨著虹明魚
動池開暈蟬移樹減清葭洲烟向暝鳧鶩自相迎
上元進詩
臣伏覩法駕特御端闈宣諭臣僚上元觀燈不
為遊賞蓋與民共樂也臣職在文字恭惟德音
宣布睿旨感詩人抒揚盛美輒成短章上干宸
覽臣無任惶恐戰越之至
疊聳青峰寶炬森端門初晚翠華臨宸遊不為三元夜
樂事還同萬衆心天上清光留此夕人間和氣閣春隂
要知盡慶華封祝四十年來惠愛深
喜歐陽永叔余安道王仲儀除諫官
御筆新除三諫官喧然朝野競相歡當年流落丹心在
自古忠良得路難必有謀猷俾帝右直須風采動朝端
人生萬事皆塵土留取功名久遠看
寒食樂詞
皇州令節已藏烟帝渥乘時錫廣筵和氣去添春色重
恩光來助日華鮮千聲鳳吹朱門裏一道花香榖雨前
更喜簪裳嘉宴日親逢干羽治平年
送楊殿丞通判睦州
蒼崖中斷一溪來迤邐人家向水開盡日烟雲迎旆去
滿瀧鐃吹引船迴虚齋晝夢鳴禽下别塢春遊畫角催
莫怪杜郎題處少更留佳致待清才
宿延平雙溪閣
鳴籟蕭森萬木聲濃嵐環合亂峰青樓臺矗處雙溪會
雪電交時一劍靈曉市人烟披霽旭夜潭漁火鬭寒星
畫屏曾指孤舟看今日孤舟在畫屏
春野亭待月有懷
淅瀝凉風來空郊生暮寒山氣鬱蒼蒼江流去漫漫闔
關行人稀投棲夕鳥還疎鐘度林際華月吐城端徘徊
待遥夜露下明月寬心朋隔萬里獨坐起憂歎
碧峰亭
虚亭城西隅開檻俯臨北青山正相向萬狀呈峭格落
日涵紫翠深春變顔色雲石抱幽致猿鳥自娛適上窮
林端寺下見海内國賢侯乘閒來四座揖佳客歌吹侑
杯酌筆硯角文墨雄談連古今大笑一歡戚嗟物亦時
遇曠久茲乃得從知閩州圖復記新名跡
四賢一不肖詩五首
中朝鸞鶴何儀儀慷慨大體能者誰之人起家用儒業
馳騁古今無所遺當年得從諫官列天庭一露胸中竒
失身受責甘如薺沃然華實相葳蕤漢文不見賈生久
詔書曉落東南涯歸來俯首文石陛尹以京兆天子毗
名都翼翼郡國首里區百萬多占辭豪宗貴倖矜意氣
半言主者承其頤昂昂孤立中不倚傅經決訟無牽羈
老姦黠吏束其手衆口附和歌且怡日朝黃幄邇天問
帝前大畫當今宜文陳疏舉時密啟此語多秘世莫知
傳者籍籍十得一一者已定為良醫一麾出守番君國
惜此智慮無所施吾君睿明廣視聽四招英俊隆邦基
廷臣諫列復鉗口安得長喙號丹墀畫歌夕寢心如疚
咄哉汝憂非汝為
右范希文
南方之強君子居卓然安道襟韻孤詞科判等屢得雋
呀然鼓燄大地爐三年待詔處京邑斗粟不足榮妻孥
耳聞心慮朝家事螭頭比奏帝曰都校書計課當序進
麗賦集仙來顯塗誥墨未乾尋已奪不奪不為君子儒
前日希文坐言事手提勅教東南趨希文鯁亮素少與
失勢誰復能相扶斬然安道生頭角氣虹萬丈横天衢
臣靖胸中有屈語舉嗌不避蕭斧誅使臣仲淹在廷列
日獻陛下之嘉謨刺史重官雖重寄奈何一郡卷不舒
言非由位固當罪隨漕扁舟盡室俱炎陬此去數千里
槖中狼籍惟蠧書高冠長佩叢闕下千百其羣訶爾愚
吾知萬世更萬世凜凜英風激懦夫
右余安道
君子道合久以成小人利合久以傾世道下衰交以利
遂使周雅稱嚶鳴煌煌大都足軒冕綽有風采為名卿
高名重位蓋當世退朝歸舍賓已盈脅肩諂笑不知病
指天報遇如要盟一朝勢奪德未改萬鈞已與毫釐輕
畏威䛕上亦隨毁矧復鼓舌加其評逶迤隂拱質氣厚
兩豆塞耳心無營嗚呼古人不可見今人可見誰與明
章章節義尹師魯飭躬備道為華榮希文被罪激人怒
君獨欣慕如平生抗書轂下自論劾惟善與惡宜彙征
削官竄逐雖適楚一語不掛離騷經當年亦有大臣逐
朋邪隠縮無主名希文果若亊姦險何此吉士同其聲
高談本欲悟人主豈獨區區交友情
右尹師魯
先民至論推天常補衮扶世為儒方圜冠博帶不知本
樗櫟安可施青黃帝圖日盛人世出今吾永叔誠有望
處心學古貴適用異端莫得窺其牆子年五月范京兆
服天子命臨鄱陽二賢拜疏贖其罪勢若止沸反揚湯
勅令百執無越位諫垣何以敢封囊哀來激憤抑復奮
強食不得下喉吭位卑無路自聞達目視雲闕高蒼茫
裁書數幅責司諫落筆騄驥騰康莊刀迎縷析解繞要
其間大意可得詳書曰希文有本末學通古今氣果剛
始自理官來秘閣不五六歲為天章上心倚若左右手
曰備顧問隣清光苟爾希文實邪佞曷不開口論否臧
隂觀被譴始醜詆摧朽拉腐奚為彊倘曰希文實賢士
因言被責庸何傷漢殺王章與長倩當時豈曰誅賢良
惟時諫官亦結舌不曰可諫曰罪當遂令百世覽前史
往往心憤涕泗滂斯言感切固已至讀者不得令激昂
豈圖反我為怨府袖書乞憐天子旁謫官一邑固分耳
恨不剖腹呈琳瑯我嗟時輩識君淺但推藻翰高文場
斯人滿腹有儒術使之得地能弛張皇家太平幾百載
正當鑑古修紀綱賢才進用忠言錄祖述聖德垂無疆
右歐陽永叔
人禀天地中和氣氣之正者為誠明誠明所鍾皆賢傑
從容中道無欹傾嘉謨讜論范京兆激姦糾繆揚王庭
積羽沈舟毁銷骨正人無徒姦者朋主知膠固未遐棄
兩幡五馬猶專城歐陽秘閣官職卑欲雪忠良無路岐
累幅長書快幽憤一責司諫心無疑人謂高君如撻市
出見縉紳無面皮高君攜書奏天子游言容色仍怡怡
反謂范文謀疎闊投彼南方誠為宜永叔忤意竄西蜀
不免一中讒人機汲黯嘗糾公孫詐弘於上前多謝之
上待公孫禮益厚當時史官猶刺譏司諫不能自引咎
復將已過揚當時四公稱賢爾不肖讒言易入天難欺
朝家若有觀風使此語請與封人詩
右高若訥
晩色
晩色在何處樓高天宇低閒雲無去住歸燕自東西
秋日登郡樓
落葉隨飛鳥疎砧答暮蟬悠悠戍樓角悽切萬家傳
夢中作(年十八時入京就進士舉過舒州相城夢中作)
白玉樓臺第一天琪花風静彩鸞眠誰人得似秦王女
吹徹雲簫上紫烟
落花
何事蒼苔數點紅曉來花片落春風可憐春色兼花盡
今古幽情無處窮
福昌院
山前溪上最宜春千樹夭桃一雨新争得扁舟隨去水
亂花深處問秦人
和丘提刑寄湖南賈度友
何處多離感山郵霽野光清吟貫騷雅遠意屬荆湘霜
樹呈秋色秋風生晚香使軺偏倚望摛藻寄迴腸
嵩陽道中
千里動秋意縈迴上古原山樵斵晩日野火著寒雲鐘
磬出鄰寺牛羊下遠村振衣歸去好塵事莫知聞
送别陳比部
祖帳西郊道川原畫閣臨燒痕經雨活樹色過溪深斜
日明春態孤雲減客心何人知别意重把酒杯斟
題僧希元禪隠堂
遊錫遍他方歸休静默堂孤吟時有得諸念若為㤀删
竹減庭翠煮茶生野香雲山莫騰誚心地本清凉
正月巡歴部郡侍親還家
養親方解郡奉使又還家遠岫鄉關近前旌父老遮揮
金貧自媿舞彩喜仍誇特地延賓友相期詠白華
興化軍曹殿丞茘枝
厚葉纖枝新絳囊使君分寄驛人忙彩毫封處曾留意
翠籠開時不減香風色甚豪應少損路程差近得分嘗
閩州縱有千千樹未抵家園氣味長
飲薛老亭晩歸
終日行山不出城城中山勢與雲平萬家市井魚鹽合
千里川原彩畫明坐上潮風醒酒力晩來巖霧盖鐘聲
歸時休更燃官燭在處紗燈夾道迎
和許寺丞泊釣龍臺見寄
釣龍臺下艤行橈獵獵船旗待晚潮萬里征人應悵望
一川秋色正蕭條雨雲來處山明滅風浪高低日動搖
有志四方男子事莫懷鄉國便魂銷
晝寢宴坐軒憶與蘇才翁會别
投凉下馬卧僧家遶簟清風卷絳紗脩竹滿前微雨過
遠山無際薄雲遮武侯舊隠人應到(京西提點刑獄廨宇在鄧州)粤
國孤城日自斜解與塵心消百事更開新焙煮靈芽
耕園驛
明道中予為漳州軍事判官晩秋嘗至州西耕
園驛驛庭有佛桑樹十株開花繁盛念其寒月
窮山方自媚好乃作耕園驛佛桑花詩一首既
而乘桴東下又作溪行一首慶歷元年予使本
路明年夏四月自汀來漳復至是驛花尚仍故
追感昔遊因紀前事并載舊篇龕於西壁
使軺迢逓到天涯候館遷延感歲華白髮却攀臨砌樹
青條猶放過牆花悲來惟見金城柳醉後曾乘海客槎
欲問昔遊無處所晩烟生水日沈沙
和杜相公謝寄茶
破春龍焙走新茶盡是西溪近社芽纔拆緘封思退傅
為留甘旨減藏家鮮明香色凝雲液清徹神情敵露華
却笑虛名陸鴻漸曾無賢相作詩誇
遷陽道中奉寄楊正臣同年
襄頓首頃者同年秘校楊兄以疾去官退休於
家洸洋自適無不如意每念不得一奉從遊之
後以觀塵外之趣如何也前歲復往邑中未始
一通問訊懷恨無量今者賜告迎親歲暮道遠
歸心搖搖义不得一造門下顧塵容之人益可
愧耳過遷陽路輒書一篇以導企念之思兼伸
起居十二月二十八日襄又頓首
名第同一籍家園連七閩何為别眉宇於今十四春昔
子補一尉扶病走風塵歸來解組綬晏處頤精神架書
括遺逸甕酎涵清醇東阡與北陌候問通慇懃或言疾
良瘉呼盧氣益振或傳近詩句平淡與古鄰語之天下
事塞耳不復聞寧當決引去道固有屈伸嗟予仰寸禄
對讐中秘文天子誤採拔指名填諍臣力微責任重百
慮加一身列章乞便郡賜告迎慈親窮冬過梨嶺征鞍
出幽榛俯深下坎井斗起攀蒼旻水石齧晩沙霜風變朝皴
粲粲澗中花孤芳能自珍斑斑雲上鳥朝鳴亦求羣歲
晏時節動天遥客愁新去子無跬步笑語絶燕秦作此
欲招飲翻愧林泉人
治吳江寄胡武平
遥夜吳江瀕露坐鬚成葆天空不帶雲野迥正收潦徘
徊波上月灧漾浮光好清風送炎歊翻覺秋氣早乃問
苕溪路舟虞為予道水行至州下樓臺壓烟島浮居譬
如仙嘉産極富媪念君鎮雅俗適以資恬浩豈不欲一
往驩成寄鳬藻縱遊窮佳賞劇論探幽抱嗟予遠庭幃
六年見春草終日諷陔蘭無路羞羊棗何為久去家一
慮心如擣今而賜告歸計課免讐討前走奉慈顔敢憚
勤輿皂北來尚何時汀洲白蘋老倘得杯酒同為君一
醉倒
至和雜書五首
八月一日
淮天過盡入吳渠蘭亭晩日光疎疎金桃傅粉好顔色
綠醽泛灧深車渠觥巡屢卷明星出花翹零落隨衣裾
么絃不動凝古意春容淺破長眉舒庭院簾帷一齊下
紅蠟隂沈霜滿瓦雞頭軟熱七月終舉手分傳玉盈把
席前碧甕覆瑶漿一秋愁淚風前洒雲中寶暈萬里高
付與輕綃藏冰麝孤城寒柝夜迢遥誰道劉郎有天馬
歸來却問東海桑海浪漫漫彩虹挂紅絲縈膾曉刀鳴
雙龍笑斷夢中驚莫將團扇掩塵匣曾障清歌十數聲
八月二日
濃雲瞥過雙鳳飛清顔照射朝日輝畫船南畔烟成障
鮮荷掩護仙銖衣凝魂杳渺不知處酒醺香破驚新知
一聲入耳醉人骨天容牢落星點稀海山萬里風濤外
扶桑未老成春絲春絲不斷縈成結玉環宛轉無窮時
曉簾半上香飄蕙笑指冰壺凝遠淚秦樓後夜鏁孤鸞
秋風不動烏龍睡願將瓊樹隔花看一一花房暗相值
濁水芙蕖天際雲長時倚望清江濱迎來未語送歸速
暮山紫翠含空顰勸君美酒千萬壽情如芳草年年新
八月九日
曉虹跨江一千尺平浪東西入天碧遊人初覺秋氣凉
衣不禁風薄羅窄漁家小艇方醉眠艇底長魚三尺白
彩欄北倚數流螢似與流螢舊相識香脂揩盡暗成雲
銀甲試絃初未直橋前流水聲潺潺年華一去何時還
重來若問桃花路記取斯亭月影間
八月十二日
高樓中天月色淨玉山禾熟秋雲映草邊水際見流螢
流螢獨自尋香徑稜層鴈塔挂千燈密意雖通語還併
城上驚烏飛復啼落泊無依終不定欲下長橋夜漏深
燭臺飄灺青梧隂仙人若也乘鸞去彩霧千重是處尋
八月十九日
潮頭出海卷秋風風豪潮起蒼海空弄潮牙旗出復沒
騰身潮上争驍雄沙頭萬木注江水晴雷乾雹來無窮
幄外簾旌飛獵獵新醅翠斝行坐中欲作吳歌弄清晝
回看滿眼西陽紅六曲屏深映雲母珠盤縷縷青鴉茸
山移海轉有變化生緣長短須相逢
温成皇后輓詞二首
紫極騰軒曜青春委蕣顔雲軿何處去金殿幾時還仗
下編簫咽陵中夜燭閒六宫哀送返疑是夢魂間
翟彩開新禮金文易大名真遊上僊路故物感皇情月
落辭丹禁春前引素旌剛風吹挽鐸不是珮環聲
寓居興化轉運廨舍
病惱連春夏居閒意味長海風生永晝山雨送微凉書
帙梅蒸潤衣巾茘實香塵緣消遣盡物我久相忘
西齋秋暑
齋居一室静晝永來風微仙棋覆前局女布便輕衣向
人顔色強與世心事違且效金門隠詎有田園歸
雨晴早出
徂秋久不雨霑濡纔此旬新陽净萬物太虛無一塵老
稚出曠野鋤犁及清晨愛爾安居樂力作勿辭貧
訪天台菴
幽人去未還門戶和雲閉亭午樹隂圓深冬泉響細寒
生羣鳥鳴清徹孤鶴唳寂寞傍山歸寫向滄溟際
留别舊居花檻
别意起中夕出門風吹衣側月光艷薄餘光香氣微清
尊歲相向欲去心有違殘葩勿盡放主人行亦歸
題將軍巖
赤日正停午解衣巗石下石泉殊甘凉野簌亦瀟灑驚
猿度嶺雲遺菓墜庭瓦披軒忽永嘆幽抱不可寫
稼村詩帖二首
隠居何事可謀生堯舜難周畎畝情若得一犁膏雨足
石田茅屋起歌聲
布穀聲中雨滿籬催耕不獨野人知荷鋤莫道春耘早
正是披蓑叱犢時
兩宋名賢小集卷七十一
