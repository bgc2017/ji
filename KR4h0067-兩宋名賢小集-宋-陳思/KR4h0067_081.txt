兩宋名賢小集卷八十一
宋陳思編
元陳世隆補
青山集
山中吟
山中吟白日長碧霄泉暖菖蒲香仙翁勸我採為食登
高遂覺足力強登高望遠遠思發春風浩浩天茫茫美
人一别隔滄海青鳥寄與雙眀璫青鳥東飛亦不返草
色綠縟雲徜徉草色幾回綠雲飛無故鄉魂迷夢斷
竟何在山中吟白日長
山中樂
尋山佳興發一夜渡江月首到廬江元放家水洞清光
數毫髮愛之便欲久棲息又聞靈仙之境敞金闕清風
吹我衣不覺過皖溪危梁千步玉虹卧松行十里青龍
歸烟霞繞脚變眀晦忽見殿閣鋪琉璃重簷却在雲漢
上倚欄俯視白日低虚庭自作簫籟響屋角更無飛鳥
飛霓旙重重蔽真馭仿彿遙見星文垂長廊紗籠絶筆
畫老龜稳載青瑤碑更逢逍遥不死客齒清髮翠桃花
肌蕭臺可到亦非遠雲間况有白鹿騎細窺絶景輒大
笑吾曹何事塵中為安得良田三百畝可以飽我妻與
兒長年只在名山裏萬事紛紛都不知
賞蓮
濯濯水中華香豔勝蘋藻英英泥中根潔素常自保房
實又堪食無一不為好乃知金仙經譬喻肆論討遊焉
集賓僚賞咏固宜早一朝霜颷至莖葉變枯槁抑亦如
佳人妍媚忽衰老顧盼豈復憐棄置不足道幽懷向君
開芳樽為傾倒木末誰能搴愁烟起孤島
雙泉軒贈太平守梁正叔
開池得雙泉因泉構華屋池中種菱荇池上列花竹與
春蘸新紅遇風搖净綠輕鷗自飛舞纖鱗隨出縮操舟
往江海端憂龍蜃觸卷衣入山林而防虎狼欲豈如一
凭欄俯仰快心目朝吟吟有餘暮醉醉不足雙泉長涓
涓比公享天禄公歸民懷公聽我雙泉曲
淮南韓魏公新祠
新祠重見舊風標儀鳳無聲立紫霄富貴榮華垂四紀
功名事迹冠三朝月移簾影燈長在春散庭隂木未喬
何獨斯民懷惠愛帝詞天篆刻琨瑶
韶州唐張文獻公祠堂
文獻頎頎學問該可憐為相遇嫌猜當年致主陳金鏡
後世空祠見鐡胎武水直疑龍卧久韶山時想鶴歸來
我朝繼有襄公出誰道南方乏美材
南豐道中
前溪淡淡日落後山靄靄雲歸桃花不知客恨一片飛
上征衣
感懷寄泉守陳君舉大夫
柴門永日泪沾巾事與心違漸失真家住江南幾萬里
身留海上已三春眀時枉作銜冤客皓首翻為哭子人
多謝泉州賢府主數將書札問悲辛
攜茶訪徐彦醇助教
蓬蓽蕭然一畝宫生涯四壁有清風鄉閭高行終無玷
場屋遺才誤至公書卷五車心盡記年華八十耳猶聰
滿杯雪液聊分酌别後音塵豈易通
白蓮院觀蔡君謨遺迹
盤屈龍蛇未奮身老禪當日亦知人來趨蓮幕文章客
去作金鑾侍從臣物外論交終不泯壁間題字尚如新
年年楊柳春先綠誰復多情與望春
開元禪寺
三寺参差見刹竿(東塔天王開元三寺相隣)開元形勝據龍蟠樓臺
影落青霄險鐘磬聲傳碧澗寒物物有緣香供盛塵塵
無碍法筵寬欲隨大士披華藏北斗容身不亦難
小閣夜眺
白日塵寰憂思深夜登危閣觧煩襟空江雲盡月涵璧
絶壑風生松奏琴佳客不來分坐賞濁謬誰為此時斟
疎鐘輒莫催清曉吾欲凴欄更一吟
南山晚步即題王祖聖南澗樓清斯亭
雨過南山紫翠深團團仙露洒衣襟碧雲影裏寒猿嘯
玉澗聲中怨鶴吟期赴前林同茗酌倦投盤石揀蘿隂
憑誰寄語謝康樂安用披榛故遠尋
平昔朱衣駕兩轓高樓歸隱卧雲泉文章未許矜盤谷
水墨無勞畫輞川春日半晴花照地秋風入夜鴈連天
燒丹辟穀非吾事能遠塵寰即是仙
松徑松溪溪水深水光澄碧倒松隂浮杯可酌劉伶酒
坐石仍彈靖節琴無數輕鷗隨出處幾番佳客伴登臨
自嗟羅網何時脫往濯塵纓為一吟
贈武平許令
昔拜先翁滙水濱存亡回首幾經春鳳毛今喜為花縣
鶴髮誰嗟困客塵篋有贈篇長取讀心藏遺德尚如新
源源世澤來無盡桂籍傳家己四人
次韻無逸長老秋居見寄
榕樹蕭蕭一徑深門庭秋盡紫苔侵能依幻質尋元覺
默運真悲拔衆沈有想願分香界飯忘言求出世間心
旃檀漫把壚中爇無盡無邊結寶隂
追和紫霞翁紀夢二首
乘雲親到紫皇家不是人間舊物華四座散香春結盖
一墀栽玉曉生花入盤仙李皆含露出鼎騠金尚帶砂
偶對吟牋追昔事猶疑鸞鳳數行斜
笑上蓬萊第一山葱蒼半落有無間金雲璧月夜何永
王殿珠樓人盡閒五嶽已能超險路九天從此造元關
回頭為問桃源客底事鷄鳴便欲還
傷春二首
臘月花開盡中春不見花柳隂空拂地草色漫平沙客
路心常折僧窗鬢自華故鄉何處是瘴海暗天涯
春雨時時暗春花眼未經生涯隨過鳥世態委浮萍瘴
霧何由避蠻歌不忍聽誰家有醇酒吾欲醉兼醒
獨醒
野性惟憐酒無聊遂獨醒風塵雙白鬢天地一青萍鵬
鳥寧須賦離騷未是經回頭付陳迹終欲醉冥冥
邸報
立法新三省論材只數公簿書期會正風俗見聞同民
物瘡痍後朝廷氣㮣中不才思獻賦天路恐難通
自遣
骨相殊屯賤無官只有階平生萍梗遇兩鬢雪霜排去
國腸空斷求田心未諧新交莫相笑中立一枝柴
雨過
雨過添幽事褰裳步暖沙竹梢含淨霧藤刺罥輕槎鸂
鶒雙隨浪蜻蜓對覓花老夫詩思愜頗覺日沉車
屏迹
屏跡已恨晚疲軀今自由百年無七十一日有千憂覓
酒開青眼憑詩遣白頭莫言賓客少池上兩三鷗
入承天觀
飄飄飛盖入仙山樓閣初逢碧靄間為問蟠桃今熟未
客來一食欲忘還
雲舒雲卷曉風凉千尺松梢鶴唳長昨夜月宫飄桂子
至今樓殿帶天香
出觀
沈沈樓殿五雲藏草木長春水石香一榻可能容我住
桃源迷路笑漁郎
呈同行黎東美朝散
風日蕭蕭暑氣無艪聲相逐轉江湖西山廬阜青如淀
應有新詩入畫圖
儲溪懷亡友
秋風入夜透征衣點點漁燈各自歸投老重來江上泊
廬山如舊故人非
入萬杉
翠靄紛紛蔽一嵓何年人種萬株杉天翁已許虬龍卧
匠石不勞斤斧劖
出萬杉
禪庭欲别更遲遲猶戀凉風洒客衣無力便分青嶂住
滿懷空帶白雲歸
無客
病久人情厭經旬客不來簾因風力卷門待月華開柳
上新蟬咽城頭暮角哀勞生隨物化孰免葬蒿萊
農事
三歲悲農事官倉亦已貧勅書雖赦獄恩澤未蘇民南
國供輸大中宵涕泗頻一心隨草木無復念沈淪
野望
暑雨收殘候秋雲結薄隂山光翠兼紫水影淨還深竹
密羣鵶入天空一雁沉興來□白首衰颯愧儒林
謝蔣穎叔惠澄心堂紙
李氏三世皆名書古今筆法誰能如澄心堂中畜妙紙
敲冰搗楮唯恐粗當時文物稱第一教勅往往親涵濡
赫然真龍躍中國僣迹甘就雷霆誅論功行賞盡金玉
唯有此物多贏餘流傳既久乃珍絶一軸不換千眀珠
樂安御史輙寄我二十五幅無纖汚却疑織女秋夜醉
素段割裂天所須又如美玉纔出璞瑩采射目爭陽烏
握管未得二王法寶紙漫對眀窗鋪廷圭煤麝銅雀瓦
氣象幽雅尤相於坐思厚貺欲為報累旬安得論錙銖
况君才力似韓愈盡當返贈誅奸諛
謝餘干陸宰惠李廷圭墨
集仙昔與文忠遊文采聲名喧九州鯤鵬未化忽蹋翼
地老天荒雲海幽箧中嘗秘上賜墨(仁宗所賜李廷圭墨)紫金泥
印雙脊虯名題廷圭姓氏李此物未省何年留紋如堅
犀刮不動鏗鏗觸硯蒼烟浮蜀牋洒落黑勝漆欲論所
直真難酧麟兒字法肖家學珍綈寶匣深藏收并力截
斷輙分我始信眀珠今暗投嗟予吟筆久已閣辨舌倒
卷剛腸柔書陳北闕上印紱志樂南畝親鋤耰得君賜
墨竟何用捧玩反覆增予羞况君髮綠眸子瑩才業自
副朝庭求研磨麝煤染諫草扶掖世病蒼生瘳名成功
遂取上笏世閥光焰垂千秋莫如老鈍默將死再拜謝
貺長江頭
謝王公濟節推惠硯
歙溪之仙洗山骨一輪琢出秋潭月摩挲清潤無纖痕
不學寒光有時缺玉川輙莫愛蝦蟇縱爾觜吻何由齧
隂天着手泉脉生三伏臨之失(去聲)炎熱又如眀鏡當晴
窗對面森森數毛髮端江品格直頑賤鄴臺片段多皴
裂中山有客先得之獬豸峩冠為忠血竄身南過洞庭
湖覆舟幾葬蛟龍穴君今贈我誠謂何自愧閒官非補
闕松烟和漆法廷圭玉兔長毫妙諸葛敲冰搗楮出烏
田四物收藏豈虚設乾坤俯仰存赤心誅貶奸諛佑臣
節獨刊五傳扶春秋肻趁時文校工拙更衰更老心更
堅與硯相將不倉卒
謝歷陽王守惠新釀
卓犖英才歷陽守年來不得音書久隔江知我巖戶寒
赤泥封送兵厨酒碧玉為壺黃金斗雪樹雲峰作賓友
為君一醉歌陽春空山霹靂龍蛇走只愁君返紫皇家
西望連雲漫搔首
石門澗
啟閉何人見湍流一澗分仙家無路入空鎖石樓雲
白沙泉
幽泉出白沙流傍野僧家欲試甘香味須烹石鼎茶
搗衣
清秋送殘暑隔屋忽聞砧遠震星河夜遥興關塞心欲
知針縷密即是泪痕深他日功成後逢人寄好音
秋笛
清秋聞笛弄獨立露沾衣天外雲留住水中龍未歸悠
揚聲益苦感激思何微不似前春聽梅花片片飛
題畢文簡公撰李太白碑隂
清風無根長不死太白高名亦如此何人謂是王佐才
文簡雄詞瀉秋水賢孫出守鑴長碑碑成字字生光輝
寵承妃子己萌亂翩然鳳鳥來非時出林秀木衆欲殺
納官贖命何其危畫船載酒酌眀月不著漁蓑披錦衣
醉眠天地即衾枕至今荒塜人疑之丈夫闔棺事未定
後三百歲方逢知知太白文簡公不誇能詩與飲酒惜
其浩氣突兀藏心胷青山老碧洗秋色姑溪濯綠涵春
容太白不見碑可見螭盤龜載傳無窮
舟經池州先寄夏寺丞
去年收帆貴池口聞君高歌撞玉斗今朝至自大湖南
五溪新事為君談一年往返七千里鄉國生還真可喜
君家白醪應已熟正好登山賞黃菊
寄獻荆州鄭毅夫
李白不愛萬戶侯但願一識韓荆州荆州太守古來好
至今文采傳風流鄭公詞賦天下絶殿前落筆鏗琳球
相如嚴謹反枯澀宋玉爛漫隣倡優卓然風格出天造
冰盤洗露銀蟾秋麻衣脱去未十載寶犀飾帶魚懸鈎
道行言聽遇眀主皂盖朱幡寧久留渚宫風物最蕭洒
酒滿金罍誰獻酧公嘗愛我似李白恨不即往從公遊
醉看舞䄂卷眀月夜聽長笛臨高樓詞源感激瀉江海
筆陣頓挫排戈矛駑駘蹇蹶固已困勉之尚欲追驊騮
一朝公歸坐廊廟致君事業如伊周門闌從衛愈嚴密
是時願見應無由行當投印佩長劍夢魂已附西江舟
静眀軒
道人得道萬緣灰欄下幽花手自栽終日開軒無客到
清風時引竹聲來
再送賈眀叔侍御
宣城重見謝元暉只恐斯民不久依為報聖眀容諫諍
南牀虚位待公歸
宗公香瑩軒
酴醾洞口作新軒香瑩佳名自此傳要是釀為光禄酒
醉來騎鶴上青天
素質曾將蘭麝熏開軒有意待遊人請看一架晴空雪
又勝桃源洞裏春
藏雲寺酌泉
不到藏雲四十年寺名重換屋新遷清泠不變當時味
只有庭心一眼泉
逹觀臺黃魯直名之二首
戴氏山頭一席平集仙椽筆寫臺名長江自與天為鏡
不用風雲變晦眀
高臺千尺俯江干達觀寧論眼界寬但見青山圍遠水
不知何處是長安
承天院清輝閣
一軒誰與寫清輝地近城闉却少知只待中秋深夜看
玉蟾低蘸碧琉璃
逢東林舊僧
寶陀巖下種松篁舊客欣逢煮术湯憶著東林攜手處
十年添得兩眉霜
柴門
水落煙村迥柴門四五家晚風回斷雁寒雨側幽花世
事紛無己人生自有涯鯨鼇真可釣吾興欲乘槎
謝君儀寄新茶
北苑藏和氣生成絶品茶豈宜分旅館只合在仙家點
處成雲蕊看時變雪花淋浪得新句又勝玉川誇
排悶呈元輿
交態非今薄人情自古難弊裘甘我老雄劔請君彈魂
逐雲峰斷心依酒海寬百年能幾許日月似跳丸
登清音亭二首
已别城樓景還登樹杪亭地高鄰北斗山遠接南溟蟾
影依雲斷樵歌隔浦聽客愁安用遣此處可忘形
薄暮杳何適高高登古亭地無南國瘴簾卷半空星石
瘦長人立潭空皓雪停短才吟不就終欲付丹青
舟經彭澤謁靖節祠
彭澤江邊邑蕭疎靖節祠煙昏鹿皮畫草暗菊花籬詠
德今千載言歸彼一時男兒要出處此道幾人知
英州烟雨樓
江路分韶廣城樓壓郡東妓歌星漢上客醉水雲中潑
墨天涵暝鋪綃月映空登臨逢此景不復念途窮
端門肆赦
藹藹端門紫氣濃卷簾蘭麝散和風星環帝座天澄碧
繖映龍顔日透紅寶扇参差移仗裏金鷄綽約下雲中
恩覃草木先春力萬歲歡聲合國同
追和李白登金陵鳳皇臺二首
綵鳳何年此地遊高臺千古自風流寒烟淡淡籠城郭
寶器時時出塜丘舴艋競歸芳草渡鷺鶿羣舞碧蘆洲
重華不返簫韶斷落日秦淮添客愁
高臺不見鳳凰遊望望青天入海流舞罷翠娥同去國
戰殘白骨尚盈丘風搖落日催行櫂潮卷新沙換故洲
結綺臨春無覓處年年芳草向人愁
和姜伯輝見贈醉吟畫詩
蒼崖一萬丈中瀉白玉泉飛鳥度不得而我長攀緣洗
盡心地垢吟成元化篇更復有何物一尊當我前忽逢
姜伯輝爽量涵冰淵開談了無迹所得全于天便欲脱
青衫泛我江東船結交要終始相忘復頽然徑呼妙手
畫秋江霜景全冰輪正卓午照影無陂偏誰能騎蹇驢
世路空流連咄哉可以往揮手從飛仙
庭竹
眷此庭中竹羅生横十尋疎疎挺高節密密敷清隂好
風每相過流塵詎能侵其下無蔓草其旁多秀林結根
自得所非高亦非深誰復採笙簫玉宇思和音
兩宋名賢小集卷八十一
