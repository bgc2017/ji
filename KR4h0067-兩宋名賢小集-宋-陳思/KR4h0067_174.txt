兩宋名賢小集卷一百七十四
宋陳思編
元陳世隆補
太倉&KR3236;米集(二)
讀涪翁黔南詩作
阿香名字本無雙流落真成竄夜郎蚤歲浪言腸似錦
只今空復鬢成霜名傳故國猶驚座詩入涪川尚滿囊
天為少陵增秀句故教遷客上瞿塘
次韻元亢和邦師喜其歸自錢塘
道人青眼為君開前度劉郎今又來白雨飽催湖上句
紅粧誰把醉時杯籬邊採菊山千叠渡口呼船溪九迴
便恐横翔到蓬閣試尋林下小徘徊
趙丞家野堂
近喜崔斯立新成背郭堂傍崖深置産喚客小飛觴稍
遣花經眼頻移竹過墻官清公事少夢熟鳥聲長藤倚
樛枝瘦芸翻亂葉香騎曹休問馬聱叟漫為郎丘壑胸
中事乾坤醉處鄉人間一遊戲出處兩相忘
次韻元素野步
金堤不復上蹣跚矍鑠何勞強據鞍從我泥中甘蠖屈
看他高處作鵬摶錦江春色能供醉濠上遊魚亦可觀
聞有平沙邀晚步定随明月下林端
姑谿書報錄近作因寄宣毫越簡
五雲書札何時得古錦詩囊久未傾急遣能言管城子
仍煩解事褚先生飽霜穴兔秋方健照雪溪藤搗更精
南雁去時人尚遠雙魚欲到眼先明
次韻王次卿喜别元亢登第
劉郎才思似春閒文在阿房季孟間盡把胸中著雲夢
還從筆底看波瀾吾無富貴詢唐舉人說科名汙次山
馳馬行看歸故物舞衣先喜慰親顔
奉酧韋深道見寄
盖世功名豈不佳韋郎心事本烟霞秋風自老千章木
春雨誰分一部蛙夜鶴正愁雲出岫鱸魚會遣客思家
從君細意論幽恨凖擬應須到落花
韋深道和詩且以書堅扁舟之約僕以禁烟歸埽
丘墓未暇先寄此詩
闕然不見十年餘借屋新來共一湖已向雙魚逢尺素
更因五字得明珠子猷心欲隨烟棹摩詰居應似畫圖
會待龐公歸上冡便求奴飯馬青芻
次韻章季長題石魚研屏
蒼崕百丈懸江濱江潭下躍吞舟鱗戲將雙影倒挂崖
石上妙絶始信陽侯神短屏誰為琢山骨與君一障西
風塵世間百怪那可解清詩宛轉聊窮因問誰幻出水
底石棹尾鼓鬛波粼粼固應鳳咮與龍尾明窗淨几長
相親君家機雲好兄弟兩山對峙高嶙峋為貧聊試漆
園吏手版挂頬心看雲要收江湖入几席釣竿拂水垂
風綸誰當為我語石魚莫愛浪翻月白千頃江鎔銀但
願玉堂常伴直對此風流千載人
次韻何丈即席
春風無力柳嫣然花欲爭春作意妍坐上詩成雲態度
樽前人鬭玉嬋娟鳳簫初暖參差竹檀板遠催大小絃
惡客正應妨作樂主人渾似孟公賢
次韻子容池亭晚思二首
便到青雲尚黑頭有亭莫賦二宜休如君豈是池中物
要趁官閒作浪遊
漫叟江頭閒日月輞川圖畫小池亭謝郎春草有新句
付與老人雙眼青
次韻次卿林下行歌十首
風吹蘇小門前柳雨暗羅敷陌上桑遥想錦江春色暖
被花惱得少陵狂
聞道君家隠鹿門竹籬茅屋寄江村龐公事業無多子
只有平安遺子孫
事向閒中種種休春來林下興還幽上山雙屐與誰著
挂杖百錢時獨遊
郡郭東邊是草堂巖花時雜澗花香愁從把酒杯中少
日向讀書窗下長
愁多應怪獨醒人心事全憑麴米春醉後逢花堪一笑
狂來曳杖却成真
身世無營策最良年來幽事不多忙飯牛欲起方朝露
種豆纔歸又夕陽
賣酒罾魚只數家卜隣元在水之涯扁舟定向桃源去
斜日紅飛兩岸花
人情危甚劍頭炊未可雲鵬笑一枝冠冕窟中元不到
雲山堆裏復誰知
得酒固應聊獨飲有田何苦不親鉏客來深巷聞雞犬
便是淵明歸後居
勃窣蹣跚不上隄却來林下小徘徊已知修竹有千畆
更為桃花求百栽
夜讀艾子書其尾
萬里投荒海一隅八年蜑子與同居可憐金殿鑾坡日
渾在蠻烟瘴雨餘竒怪誰書方朔傳滑稽空著子長書
不知平日經綸意晚作兒曹一笑娛
婁黥菴納凉
婁黥無骨可封王生事全憑藥一囊閉戶翻經頭已白
開門延客酒初嘗竹從春後知無數花自山來别有香
未有數椽容我老聊分一榻借君涼
次韻元杰暑中書事
劉郎家世盡名卿晚歲憐君尚帶經道在莫嫌榆歴歴
詩高何媿草青青杜門不出人應笑與世相違吾獨醒
誰與林塘共清夜綠荷時照兩三螢
次韻春卿遊黃蘗道場
長安多貴人被服縈寶帶名字垂鼎彛功勲壓嵩岱一
懷上蔡悲樂事鍾吾輩知君汗漫遊食蛤據龜背若君
哭痴兒洋洋飛大盖梯空瞰千山閱此烟雨態山空亦
何有長松䬃微籟聊將身世夢淨洗佛祖戒行樂要及
時幸此無藉在只今况豐年禾黍已旆旆狂風不鳴條
積雨不破塊賞心失幽期噬臍有餘悔曉猿倘未驚斯
遊君弗怪便當買薄田往抱躬耕耒
次韻次卿約尋梅二絶
擬摘寒梢一點春佩囊無句久生塵尋花會得王郎意
應為江梅似玉人
想得瑶林玉樹春高標元自出風塵殷勤欲共梅花笑
却恐梅花解笑人
東墻橘將熟催以長句
木奴嫋嫋半垂墻故惱幽人苦未忙雨細不妨無綠顆
簾疎時與可憐香誰將磊落黃金顆為付甘酸白雪囊
只有天公真解事便須先借滿林霜
雪中過慶老方丈
雲滿江天雪意酣擁爐聊復聽巴談老人不出真藏六
來客何勞說後三已借團蒲搖短夢更澆春餅薦餘甘
此生試向閒中看何止人間七不堪
次韻同舒天用和元夜三絶
舒郎人物是清流不解葡萄得一州郡守無燈亦行樂
也隨賓客上江樓
亂離燈火不成春月下歸時有幾人吾老尚堪陪一笑
世間無似此閒身
遊騎歸來尚半酣一杯誰與甕頭柑小窗夢斷龕燈在
影落疎梅月上菴
次韻春卿尋梅
霜梅槁立清江濆誰當為挽歸來魂青鞋醉踏江沙路
玉蕤簮帽驚王孫臨風想見花有語此郎詞賦如文園
花開無情落亦易聞香當欵知誰門怕看落地白雪滿
便恐綴枝青子繁温風明月不易得繞樹莫放花黃昏
知君共醉有佳客此意歸來誰與論煩君問花花無恙
尚堪一笑同清樽
次韻草堂主人雨中十首
反鎻衡門誰復開草堂殊不見兵埃雄風斜卷雲頭去
雌霓横遮兩脚回
有家憐我無鄉地好事知君不世情借得小窗安淨榻
卧聽風雨入荷聲
虎頭山下元無路龍骨溪邊尚有窗風裏荷花吹不倒
雨中鸂鶒自成雙
少年結客不思家酒椀春衫白苧麻今日江邨烟雨裏
兵戈滿地鬢雙華
滿溪烟雨濕芙蕖綠葉紅花錦不殊聞說宛西橋畔宅
小園無地不荒蕪
醉裏青春挽不留眼前戈甲幾時休溪邊兩細花吹盡
隴上風寒麥又秋
亂來歲月總如流頭白江村不奈愁老罷此身何處著
尚堪同倚雨中樓
含桃熟後鶯還語柳絮飛時燕亦忙風物但隨時節好
不知人意自凄凉
浴鳬飛鷺下横塘花過鶯歸草自長恰似碧雞坊口望
浣花溪上一茒堂
避地偷生只閉門不堪搔首對醨樽行歌野哭江頭路
雨葉風花總斷魂
次韻常元明西坑見寄
西坑只在亂山間尋得仇池十九泉有句能催千嶂雨
無人共釣一川烟
送詹伯尹丞涇邑
西溪寒食柳花飛正是琴高欲到時薄祿僅酬三釜志
新篇莫負兩松詩催科未辦何妨拙作吏能清不用知
高論平生期活國一方疲瘵看君醫
題馮尉綠淨堂
不種平池玉井蓮卷簾堂下水如煙溶溶自漲晴江綠
脈脈還通暗谷泉誰道馮唐今白首始知梅福是真仙
客來莫唾青銅面要看蟾光上下天
明皇羯鼓圖
禁籞鶯聲外天袍擁御黃曲名翻荔子春色繞沉香白
雨花奴手風鬃舞馬牀向來歌吹地何處是漁陽
同仲共兄弟訪趙行可行可置酒
倚杖山頭寺維舟柳下堤莫催金騕褭且醉玉東西亂
後兵猶滿風驚鳥未栖看君飛動意兩目在鯨鯢
初夏
絮飛長陌又春餘綠滿菖蒲夏巳初雙蝶不來花蔌蔌
一鶯時到樹疎疎平生懶作折楊曲萬事可占長柳書
只有故山真耐久伴人閒處作踟蹰
凌歊晚眺
故鄉南望幾時回落日登臨眼自開倚杖獨看飛鳥去
開窗忽擁大江來傷心不見姑溪老抱病聊尋宋武臺
歲晚無人弔遺跡壁間詩在半灰埃
環翠亭
客意常隨倦鳥還翠屏空夢小孱顔更將臨老雙愁眼
來看平生未見山西子為誰顰遠黛湘娥何事結烟鬟
千巖萬壑無人處便是輞川圖畫間
睡起有感
日長誰復欵幽扉睡到斜陽恰盡時缺月要圓雲未肯
青春欲老絮先知天於我輩元無分夢比人間更不疑
門外故人千嶂遠燈前華髮萬絲垂
次韻伯遠春雪
風寒欲下欺春雪天近先垂壓地雲堆得樓頭成玉色
吹來水面作波紋憑陵暖日竟何事調護新花誰解紛
温詔始聞如挾纊九重應復念三軍
題趙周賓家夜獵圖
翰林作醉石偶似蒼於莬龍眠見之笑為作匹馬彎雕
弧云是將軍出夜獵上有仇池行草書雲沙蒼茫日欲
下道逢伏虎南山隅心知是虎不是石雙弦急控皆盧
胡明朝白羽飲頑石摩娑欲盡金僕姑君不見賜累千
金新垣平連佩六印欒將軍致君大略豈在爾封侯細
事不到君先生言語妙天下瘴海七年皮肉皴邂逅英
物數蘇季曹蜍如生亦如死龍眠有眼識天人異世同
成一竒事君當什襲勿漫摹此人此畫人間無
水西璧間見吕居仁絶句次其韻
秋霜落後題詩處醉墨淋漓苦未乾不見窮愁孟東野
亂峰空鏁一溪寒
侯元進賦待鳳堂佳句見邀同作
見說封君竹風姿飽歲寒會看雙鸑鷟飛下碧琅玕惡
鳥良復厭閒花吹自殘絶知門可欵夢對小檀欒
燕欲來巢
亂後烏衣巷巳空擬尋茅舍伴衰翁戲將雛去春風裏
銜得泥歸暮雨中炙手不嫌門戶冷傍人知獻語言工
明年記取來時節應是桃花滿院紅
次韻元進寒食感事
寒食江天雨弄晴夕陽花草一川明持杯欲下他鄉泪
上冡寧無故國情漸喜三春逢禁火會須五斗解朝酲
知君屢作東萊夢吾亦飄零歎此生
次韻元進病中書懷
一竿烟雨釣羊裘稍負初心只自羞擬學倦飛雙去鳥
可憐無定一虚舟未成大隠是小隠為用人謀更鬼謀
君有胸中經濟策不須猶說二宜休
次韻元進書事
七尺看君玉作山倦遊莫賦鳥知還大椿本是八千歲
天馬終縻十二閑笑我生涯真草草知公人物未班班
他時一枕江南夢猶記相從水石間
次韻元素見寄
吾曹心事寄微言此意難從世俗論妙句己先醒醉夢
尺書何止到寒温因緣只睡心情懶習氣惟書眼力昏
知有草廬能避地滿村烟雨一柴門
小蔡許借徐詩未至
馬中未必無驊騮人中豈可無曹劉龍媒西來幾萬里
異士一出三千秋李白坐詩竄夜郎退之論佛流潮州
天公可笑無老眼兩翁憔悴令人愁平生四海黃太史
長庚配月何曾死西江自是南國紀公有高名正如此
人言此老酷似舅坐上拈花獨公喜分得西江一派流
萬古正須公一洗吾老耽詩空瘠臞起死鍼肓正要渠
子豈有意能起予書來并寄囊中珠
兩宋名賢小集卷一百七十四
