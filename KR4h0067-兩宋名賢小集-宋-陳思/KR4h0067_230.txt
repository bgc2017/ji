兩宋名賢小集卷二百三十
宋陳思編
元陳世隆補
安晩堂詩集
鄭清之字德源初名燮字文叔鄞人少從樓昉學能
文為樓鑰所稱賞登嘉定十七年進士教士峽州帥
趙方嚴重斳許可視清之獨隆重命其二子范葵出
拜且掖清之無答拜曰他日願以二子相累湖北茶
商羣聚暴横清之白總領何炳曰此軰精悍宜籍
為兵緩急可用炳從之號曰茶商軍後用果有賴
遷國子學錄丞相史彌遠密語之曰皇子不堪負荷
聞後沂邸者甚賢君善訓迪之事成彌遠坐即君坐
也言出於彌遠口入君耳若一語洩皆族矣即除清
之魏惠憲王府教授俄兼太學博士寧宗崩彌遠入
定策詔旨皆清之所定理宗即位累遷參知政事及
同知樞密院亊彌遠卒命清之為右相兼樞密使帝
時親總庶政清之亦慨然以天下為己任召還真德
秀魏了翁崔與之李埴徐僑趙汝談尤焴游似洪咨
䕫王遂李宗勉杜範徐清叟袁甫李韶時號小元祐
又旌異遺逸劉宰趙蕃軰端平三年以雷變請祠嘉
熙二年封申國公四年賜御書輔德明謨之閣賜楮
十萬緍為築室乃日與賓客門生尚羊山水間淳祐
四年進封衛國公五年進封越國公拜少師賜第西
湖之漁莊進讀仁皇寳訓謂仁祖之仁厚發為英明
故能修明紀綱而無寬弛不振之患孝祖之英明本
於仁厚故能涵養士氣而無矯厲峭刻之習蓋仁厚
英明二者相須帝褒諭之七年以太傅右丞相兼樞
密使帝以邊事為憂時趙葵以樞密使視師陳韡以
知樞密帥湖廣清之力主之科降辟置無留難於是
泗水渦口木庫之戰皆捷諸路虧鹽執其事者破家
以償清之覈其罣誤者悉蠲之全活甚衆又進十龜
元吉箴帝命史官書焉卒引薦趙葵使居右相帝從
之葵亦不果來兩拜太師辭閤門給扶掖二人再賜
玉帶以疾累乞罷政拜太傳保寧軍節度使充醴泉
觀使進封齊國公致仕卒特贈尚書令追封魏郡王
諡忠定
默坐觀成
洹河見水老如新此見云何别妄真心本佛心須作佛
境皆塵境莫隨塵空中花果浮生眼夢裏悲歡現在身
萬事盧胡喫茶去不知誰主更誰賓
低頭莫莫更休休老去浮沉一敝舟病惱幻軀天惡劇
醉尋熟睡我先籌眼前勤惰書開闔窗下陰晴雨散收
假使莊生夢為蝶也應貸粟監河侯
睡魔勾引鶴投林書債中抛筆似瘖尚有烏髭贏白髮
擬尋朱汞養黃金寸機解起千疆畝一息能藏萬古今
塵世何人是知已推窗明月正當心
追記覺際偶成
我到家山雪尚飛看看寒食展歸期花開無酒蝶貽笑
春盡不吟鶯有辭窗下竹君陪晤對手中杖子共追隨
閒來自唱無生曲井底泥蛇舞柘枝
靜極
磨甎豈解成明鏡打坐如何作佛身靜閙頭頭須認着
暑中冰凍雪中春
燈薪
小草虛心不染塵傳燈會上屢焚身光明一點元無盡
漫結空花作好春
臂疼醫令灼艾戲成
幻體當如泡影觀法身清淨本堅完四千八萬陀羅臂
艾炷教君何處安
食豆莢
西風摵摵草蟲鳴萬莢叢中詫瑞蓂煮啖快輸兒女吻
燃萁不忍尚堆青
臂疼自砭
雲長鑿骨未為竒斷臂亭亭對祖師萬法從心當自省
箇中冷暖有誰知
有感
子思問學惟誠意孟氏工夫只反身定慧妙明何處覓
要知儒釋共天真
秋色佳甚未能一到覺際像景漫賦二絶
秋光淡薄有無間掠水斜風雨脚斑試向菰蒲深處望
嫩黃一點荇花閒
藕花萬柄斂春粧䞉駐霜荷葺芰裳水路想通漁艇入
我來月下要鳴榔
感風悶坐戲成六言一首示雲岑
夢覺無兩莊子是非只一東坡顔淵簞食為樂啓期帶
索行歌魯侯不遇天也伯寮其如命何世事如碁新局
人生落葉辭柯誰人見張平叔何處覓藍采和且服單
方妙藥般若波羅蜜多
秋成風雨
垂垂金穎賀秋成去逐狂風一羽輕何事天工惡戲劇
眼前翻覆見虧盈
雨後閒坐偶成
秋霖得曉晴景色似郊坰山向閒中碧雲從闕處青簷
牙留宿溜木杪掛疎星一枕便高卧清風入暑櫺
兀坐
夜聽寒蛩曉聽蟬梧桐疎雨晩秋天空齋抱膝元無事
半是癡憨半是禪
香山老惠兩貓
殺活禪機本自由順行逆用總先籌伽黎親抱貍奴送
管是南泉是趙州
香山貓食粥
梵宫新遣兩貍奴晨粥饑餐食肉如料是伊蒲三昧熟
未知遶膝許無魚
冬瓜
剪剪黃花夜後春霜皮露葉護長身生來籠統君休笑
腹裏能容數百人
茄子
青紫皮膚類宰官光圓頭惱作僧看如何緇俗偏同嗜
入口元來總一般
贈李相士
未遇公卿儘好看會將碧眼炤人寒邯鄲夢覺君休問
試卜何時可掛冠
七月初五日城中大風雨
颶風超海撼官城吹斷銀河徹曉傾瓦陣飛翻千鵠起
履聲旁午萬蛙鳴駢肩重足人如醉湧溜奔雲氣未平
誰與箋天如帝律毒龍斥去鎖東瀛
聞覺際被風寄頔老
古德把茅惟蓋頭颶風飄屋等虛舟矮窗猶有蒲團滑
也勝牀頭滚雪毬
督覺際蒔菜
秋後從來數晩菘自鋤稀甲幾多叢莫辭榾榾頻攜甕
準儗清饞玉糝翁
偶記賦王昭君漫錄之(因覽詩話中賦昭君者命意多溺於情遂出此作)
伐國曾聞用女戎忍留妖麗漢宫中如知褒姒貽周患
須信巫臣為楚忠青冢不遺芳草恨白溝那得戰塵空
解攜尤物柔強國延夀當年合議功
八月初五夢桃杏枝上皆小蘂頃刻間一花先開
既而次第皆拆色殊紅鮮可愛夢中為賦一詩
天孫紅錦淺深栽為惜方苞未肯開爭奈東風披拂甚
枝頭次第吐香腮
贈談命陳總屬
彈鋏朱門歲月過生涯安樂徧行窩談天有口機關别
處世無心笑語多自是君平忠孝在其如曼倩滑稽何
一帆又作鴟夷去遥想江湖聽踏歌
八月上弦夕
輕風熨貼晩雲開為放中秋半月來待得月圓多值雨
不如今夕共罇罍
覺際閒坐紀所見
蛛網雨中時恤緯蜂屯衙後自嬰城竹根得土筍爭長
紙隙受風窗善鳴
食蛤戲成
滿殼濡潮汐因沙産海漘文身吳太伯緘口魯銅人雀
化宜分雋蛙烹肯擬倫(蛙大者名風蛤)試呈饕賦手半熟酒含
津
督覺際植花
桂後秋蘭解出竒幽香元不許春知移根好向他山覓
承受風光到竹籬
兄弟梅礬是水仙曝根向暖種宜先銀臺金盞惟須酒
不可無渠對雪天
催覺際植芥
淡交耐久最宜蔬風味清嚴莫芥如沃壤深畦須早計
雪中滿擬飫冰葅
觀書(連日脾胃不快因觀書遂喜食)
肝脾何藥解清虛不用參苓不㕮咀一種單方無授受
明窗端坐只觀書
夜雨
依風急雨墊秋清疎數無時總有聲最是可憐雲裏月
幾番陰翳幾番明
睡起戲筆
范蠡功成便五湖䲭夷未了復陶朱爭如終老嚴陵釣
千古清名一事無
謝天童老秋蘭
楚畹春曾汎曉光直留雅豔到虹藏山中不把一枝到
世外那聞千佛香
秋色追隨入慧光肯攜幽卉問行藏深林未省炎凉態
來為閒人特地香
綠葉青青(音菁)帶紫光(經有紫金光聚)拈來笑處没遮藏密圓應
具楞嚴偈非木非空出妙香
夜雨不睡
浮沉世事付洪喬敧枕迢迢度永宵雨細無聲簷溜滴
香殘有燼篆烟銷翻盆碩鼠全欺暗遶鬢飛蚊始作嬌
老去易驚寒暑變幾多今夕又明朝
少日無歡老易愁鶯花過眼一春休清虛未解窮耼釋
情思誰能更孔周白醉暫煩簷送暖蒼顔惟恐鏡包羞
爭如一點天然物不共浮生作去留
育王老禪屢惠佳茗比又攜日鑄為餉因言久則
味失師授以焙藏之法必有以專之笑謂非力所
及漫成拙語解嘲錄以為謝
曾讀茶經如讀律一物不備茶不出未論煮瀹應節度
第一收藏在堅密摘鮮封裹須焙芳濕蒸為寇防侵疆
朝屯莫蒙要微火九轉温養如丹房育王老慧老茶事
新授秘訣乃如此幾番惠我先春芽朅來細問茶何似
我初謂師茶絶竒十日之後如飲糜頗疑緇俗果異撰
良楛輒為居所移吾言未終師絶叫為茶傳法恨不早
綺疏應合有司存料理如前毋草草對師大笑面欲(闕)
三年宰相食無鮭長鬚赤脚供井臼荒寒正賴山人家
扊扅炊盡(闕)吼何曾敲雪春雲走不如時扣趙州門
侍者可人長摸首
竹下見蘭
竹下幽香秪自知孤高終近歲寒姿垂楊漫舞多嬌態
倚賴東風得幾時
小軒偶成
齋餘宴坐息深深萬法皆閒境會心輕浪颭荷珠溜玉
晴曦穿竹翠籠金岸頭舟楫人歸語檻外菰蒲鳥去音
漫說陶車并謝屐如如不動勝登臨
舊冬得蔞蒿數十根植之舍傍今春遂可採擷輒
持羾黃堂拙語先之聊發一笑
蔞蒿見錄爾雅篇族譜系出荆楚壖居人採擷不論錢
横道躪轢如車前物有貴賤所遇然雞壅氶苓以常言
世間何有正味焉嗜芰昌歜性所便冰壺先生齏甕傳
敢驕玉食輕膏羶天隨酷謂杞菊賢一賦金石聲相宣
玉糝羹芋稱蘇仙天上酥酡能比肩憶昔客授湘湖偏
乍逢此蒿日流涎嚼寒冰玉香滿咽甘滑琉璃鳴貝編
糅以豚膏軟如綿脆甘豐膩潔且鮮天花石耳羞争妍
木雞退飛山之巔笑渠芽蕨成兒拳岸視橰圃眉宇軒
七葅五菜誰敢先獨能兄事玉版禪一别楚産知幾年
孤根朅來植鄞川春苗出吐含曉烟援條小摘喜欲癲
故人千里方言還調芼酌之雙觥舡枯腸慰滿藜莧緣
食芹而美不敢專遣送兵厨羞俎籩噴飯一笑篔簹邊
太史報彗星没
老彗妖芒欲爇天王良見迫為收鞭紫微一夜璣衡轉
甘雨祥風到野田
和趙從道賦菜畦春富貴
多生菜氣粥魚僧味菜還知好色登戲學挑根和露煮
正堪摘稻配香蒸(見誠齋詩)
芝田不减商山樂蔬食誰言孔色矜(孔子見老耼云云去而驕志與矜色)
蒲筍秪應維䔩美鏤鍚何必羡韓膺
送林教授行(戊戌九月)
玉壺仙骨産蓬萊客授京璜雋武開曾向西山傳墨印
(魯直墨以傳千古文章之印)好游東觀籋蘭臺青雲直上輕餘子黑
髮誰量未易才側耳韶簫充雅奏願同觀樂詫州來
石鼎煎茶午夢醒羊腸怕聽遶車聲剡舟忽至驚安道
漢使新招别子卿交誼從君知絶俗凋年如我最關情
鸞凰先路為時瑞肯卜筳篿訴獨清
兩宋名賢小集卷二百三十
