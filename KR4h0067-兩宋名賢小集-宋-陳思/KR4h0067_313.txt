兩宋名賢小集卷三百十三
宋陳思編
元陳世隆補
疎寮小集
高似孫字續古餘姚人文虎子淳熙十一年進士歷
官校書郎守處州有疎寮小集
入餘杭縣
明發遵西陸驅車月流光佳山迎車来知是古餘杭危
樹露如雨平野日未陽支流滀清源弱羽無高翔人家
叢灌下世載山水鄉扣門作午憩白飯羞文魴邂逅有
足歡離合非其常主人不予鄙予留亦徜徉
憩昌化民家
晚程息勞轍白日流西輝水鳥得魚去耘夫荷鋤歸川
原杳仟緜林野雜依霏一来扣竹館相邀入荆扉重巖
吐清溜澄隂有殘馡曰予考此室十世相因依左右桑
果足歲時雞豚肥豐猶未至裕歉亦無能饑予聞良自
愜欲謀北山薇有田當共畊有蠶當共衣車夫猝無情
此志仍重違
答李才翁
素意杳難尋殘罏属晚隂花知西洛事鴈叫北人心客
共艱難盡詩随老大深金陵書不到消息又沉沉
宋江都研
數寸清純玉不如入波陶髮冷蕭疎千金爛抵荆山鵲
一璞深刳渭水魚墨帶花香臨近澗泓澄燈影了殘書
從來端歙難優劣名下真成士不虚
答宇文文學
無能應俗苦皇皇詩不驚人筆事荒天下無山如飯顆
人間有水自滄浪左杯右蟹一舟足早韭晚菘三畆強
莫謂覺來亡可嗜逢人猶自覓花忙
燕文貴山水圖
道山堂上銜府畫展卷猶能記老燕十日何由辦水石
千金乃可分江天楚湘兩岸風落木海嶽三秋鴈度川
大山小山俱好隠江南夢去曲肱眠
答武昌吴廣文
平生不識武昌樓官柳青青好在否庾亮笛吹黃鵠月
簡栖碑駁碧苔秋山横赤壁含情斷水出瞿塘快意流
何處叫君同一醉並舟秦女擘箜篌
丹砂歌謝胡史君惠砂牀
宜州丹砂産暘谷不比辰谿攅箭鏃素霓深抱赤城霞
斬猩半染于闐玉海日下照珊瑚紅化為姹女金芙蓉
一從擘華分禹璞猶有絳炁埋雲峯鑄鼎泥壇有消息
坐有光輝成五色淮南雞犬亦同升九轉真能生羽翼
琵琶引
人生聚散難為别何况匆匆作吴越梅梢帶雪下昭陽
明朝便隔關山月長城不戰四夷平臣妾一死鴻毛輕
回憑漢使報天子為妾奏此琵琶聲長安城中百萬戶
家家競學琵琶譜酸聲苦調少人知食雪天山憶蘇武
西風吹霜鴈飛飛漢宫月照秋砧衣嫖姚已死甲兵老
公主公主何時歸
銅雀硯歌
曹公夜讌凌雲臺一言契闊含餘哀分香老伎各雲雨
歌舞不盡埋蒿萊漠漠頽基鄴山下萬里煙雲無一瓦
井榦樽酒自平生烏鵲飛南播遺雅老農墾雨開荒寒
一礫千金苔未乾世人好奇不好近直比周簋仍商盤
老璞渾渾殊質魯得水猶能發妍嫵更與人間作瓌古
月明夜盗西陵土
黃居中瀟湘圖歌
天&KR0008;而雨斷兮作蒼梧九嶷之高秋風行而川怒兮洩
瀟湘洞庭之奔流樹不知名兮山抱複嶺沙不計程兮
水趨他洲波作止兮蛟舞蛟蟄雲晦明兮猿呼猿愁原
不可作兮蘭亦塵土賈傅歸漢兮鵩其何尤誰呼魚兮
北澨有酒誰鼓枻兮南津有舟懷斯人兮杳靄千里目
悵望兮吾其歸休
寄吴鈐幹
有偉千人傑能為萬里游挂帆春背鴈問澤夜驚鷗道
路空留滯文章莫暗投九疑生兩過三峽帶寒流采藥
青神觀題詩白帝樓乾坤供爛醉星斗照閒愁漢已歸
蕭相天難壽武侯詞人頭欲雪壯士淚如秋中下猶須
策西南夙倚籌有錢書盡買滅鹵志終酬猿破高唐夢
龍駲灔澦舟行人定安穏身近可歸不
騎鸞引贈句曲山吴道士
夜騎白鸞出琳闕三萬仙官鏘珮玦雲雷妥帖過剛風
左推日丸右扶月一息瑤池翠水家阿母迎謁龍驅車
青娥彈絲玉妃酒坼盡蟠桃紅玉花九天大人來問道
太極之前天不老丹霞一炁玉樞宫寶笈繩金容探討
井君沐浴波五色洞房光芒上奔日天上傳呼六丁直
星斗離離礙鸞翼
聚景園
翠華不向苑中来可是年年惜露臺水際春風寒漠漠
官梅却作野梅開
四聖觀
水明一色抱神州雨壓輕塵不敢浮山北山南人喚酒
春前春後客凭樓射熊館暗花投扆下鵠池深柳拂舟
白髮邦人能道舊君王曾奉上皇遊
石楠
自随野意訂山行香浸楠花白水生借得風来帆便飽
隔溪新度一聲鶯
木香
下簾深與意商量無酒何如此夜長一樹木絲仙有分
依然只作秘書香
梅
舍南舍北雪猶存山外斜陽不到門一夜冷香清入夢
野梅千樹月明村
紀夢
翠峰嵯峨三十六寒泉落空響哀玉岩花石路勢縈行
玉闌干護修筠綠雪髯老人負紫瓢金絲塵尾搖相招
紅螺酌酒湛湛碧坐倚蒼石吹洞簫孤鶴來傳天上詔
老人挽予偕一到飄飄高舉凌青冥直過罡風履黃道
祥光樓閣倚崢嶸神虎守闕森衛兵雙闔朱扉忽微啟
中有靈官来遠迎絳衣持斧立丹陛玉皇手中玉如意
雲璈風瑟自宫商天聲清越非人世帝旁青童傳帝宣
文華宫中呼謫仙謫仙顧予笑且言子宜急返来他年
探懷贈我五色筆子當寶之慎勿失濃香氤氲迷帝所
長揖老人下西廡身從日月上頭行俯視斗杓今子午
雲氣相随步武生過耳但覺松風鳴覺来握筆紀佳夢
月明樓鼓撾三更
兩宋名賢小集卷三百十三
