兩宋名賢小集卷二百五十三
宋陳思編
元陳世隆補
竹齋詩集(二)
裘萬頃
送詩僧如師西遊
向來詩壇上權奇聲籍籍君雖後兩翁而已分半席主
人龍門高宜有如此客横行翰墨場往往一當百挾是
今西遊吐談取雙璧要須早歸來成就法王宅
從人覓墨梅
熏爐束詩魂茗椀驅睡思掩關寂無營翰墨自娛戲山
寒溪正清月淡雪初霽横斜兩三枝見說可人意天機
如胸中出手特餘事何時剪冰紈來對病居士
睡起
疾去得安卧寒宵不知長鄰鷄忽聞聲曙色侵我牀人生孰
無營晨興固其常奈何以一身投之百憂場吾方休吾心與
世長相忘適逢希夷翁授我枕中方意行到華胥日昃猶徜
徉回觀一世人擾擾良可傷誰能從我遊要須留春皇
讀邸報
紛紛天下事翻覆良難期不知杳冥中主張者云誰工
拙判兩途人謀豈容施得非欲平治機緘遂潛移目前
三四公並用無一遺毋嫌滯一州民實邦之基向來番
江頭親見國子師德行淵與騫千載如同時斯人使臨
民兒不賴母慈人言致泰和須索登皋䕫位崇澤斯均
否則失所宜天乎倘人從何時可臻兹
次伯量贈别詩韻
我生既駑下且復寡見聞時時警其愚姻黨賴有君自
慚苶且疲不足張此軍君乃不我棄歡然與同羣願學
如之何此志良已勤坐未知方所得失不足云人生所
好異其力用是分詞章末技耳安能嫓皇墳而况字書
學兀兀纂說文曷若鞭吾心或有汗馬勲請益恨未能
别君大江濆長吟昌黎詩安得身登雲
老農歎
霜畊冰在趾雨種泥沒膝旱魃忽為虐耕種漫勞力去
年幸一稔今歲免艱食細聽老農語令我三歎息但願
從此去龍骨長挂壁大田多黍稌高廪若山積或云穀
大豐則恐錢鎛嗇夏租星火急處此未有策細民一錢
稅往往亦追索穀賤反傷農此語傳自昔語客但勿憂
新絲尚堪質
十二月大雨
一冬都無五日寒赤日杲杲后土乾水官丐歸帝弗語
詰朝不雨吾戮汝斯須便放大瓢傾一洗萬里塵埃清
不妨更作夜深雪桑榆之功尚堪說
燈下偶次前韻
北風吹雨夜正寒北窗吟詩舌欲乾千辛萬苦浪如許
飯顆山頭誰著汝何如一尊隨意傾酒酣不問濁與清
明朝縦有三尺雪灞陵詩句無容說
别敬叔
筆硯君無間冰霜歲又除諸生得模範六藝共畊鋤松
菊淵明宅蓬蒿仲蔚居相望倘相憶時寄數行書
贈畫工
綵筆三生夢春蓮萬葉花笑人為市道隨分足生涯山
路淨如水溪流淺見沙能來良不惡看我傲煙霞
次胡伯仁韻
山長飛鳥急江闊去帆微唱晚幾漁笛憑高一釣磯從
君濯冰雪滿䄂得珠璣三嘆不能已歸來吟夕暉
書晁文元道院集
華屋金狨座雕鞍駟馬車才堪誇世俗早已落丘墟此
病久沈痼無人解掃除千年子晁子道院有遺書
送范二丈入藍田書院二首
今代崔斯立才高不負丞君方為重客人謂得良朋敏
捷朝千字辛勤夜一燈明年冠秋試萬里看飛騰
君在淳熙日常師陸監丞今為後死者樂有遠來朋此
道未墜地他時要續燈病夫力不足拱立看騫騰
夜坐再用前韻二首
洪井今真隠長沙昔漫丞餘生得巖壑拙宦愧交朋飯
菜渾忘肉囊螢足代燈詩來夜將半雲際月騰騰
家有輞川集人如王右丞琴書多暇日觴詠盡高朋擬
脱雲山履來分夜案燈新詩要傳寫病眼任懵騰
送胡仲立入京
昔對延英日諸公嘆勿如敢言天下事不負案頭書此
去朝雙闕懸知有異殊榮途方著脚未用曳長裾
次施真人韻
素鞸方多難丹砂倘一逢勿疑蕉覆鹿會見竹成龍澗
水遠仍潔巖花幽更濃行行望仙宇知在最高峰
暘谷偶成
竹近頗欣衣袂爽苔深常惜履痕侵夜燈四壁圖書影
曉日一牀花木陰載酒只今誰好事絶絃從昔為知音
區區外物成何用慎勿緣渠愁此心
入京道中風雨因賦此遂退休
新築書堂壁未乾馬蹄催我上長安兒時只道為官好
老去方知行路難千里關山千里念一番風雨一番寒
何如静坐茅齋下翠竹蒼梧子細看
閒居
閒居最與性相便勤即繙書懶即眠終日閉門真省事
有時面壁似耽禪大椿歲籥祈親夀斷簡生涯聽子傳
待問洪崖覓丹訣白雲深處引寒泉
松花開竹笋茂喜而詠之
繁花密笋暮春時粧點園林一段奇金粉生香風細細
斑衣留潤露垂垂品高宜入神仙藥節勁終全冰雪姿
笑彼杏桃兒女態漫争艷冶媚山岐
睡起書懷時諸公相勉再出
北窗終日廢書眠一枕清風值萬錢雲度茅簷輕冉冉
泉生石砌净涓涓不嫌雨脚花間注要聽秋聲屋外傳
三徑初成吾欲老幕中何用泛紅蓮
有感時與李洪齋有約
去年今日西歸客曝背茅簷又一冬歲月催人雖迅速
簡編于我却從容知名焉用詩千首養病聊須酒一鍾
早晚杖藜修水去故人有約許相從
用前韻謝伯量過訪山中
勝遊千里笑談中雪片梅花正仲冬肯向蓆門尋孺子
更能草具重茅容春風頓覺生寒谷夜榻惟愁聽曉鐘
半世坡梅門下客乃今何幸得過從
送胡仲衡
憶昔樵江一見君喜君吃吃喜談文别來歲月今如許
書裏工夫想得勤近世起家多白屋幾人馳志在青雲
穡齋已踏賢關路更有諸孫策異勲
喜范光伯相過
章江東下幾灣洄誰伴臞仙夜探梅離别不禁詩社冷
遭逢莫放酒船回冰霜滿眼歲將換花柳轉頭春又來
安得飛騰九宵外鞭鸞笞鳳日相陪
懷范光伯再用前韻
梅邊流水碧洄洄都把相思付折梅十載不禁雙淚落
一尊期慰九腸回驚殘蝶夢鵲空喜望斷馬蹄人不來
咫尺雲山尚如此天涯聊解得追陪
次光伯韻
竹逕當年手自開只今無處著莓苔絶憐此地過從少
賴有高人時復來籬下久霜猶有菊水邊近臘正多梅
我方眷眷三年别君莫怱怱一夕回
錢塘次孫教南韻
簿領歸來得泮宫一時衮衮任諸公市朝競逐利名走
草木誰為臭味同霅水不妨披宿霧蓬山正要挹清風
塵埃不得從君後豈但他時愧兩翁
次朱震遠韻
芳池綠水自生肥上有軒窗隠翠微花竹舊嘗開小徑
門闌今又啟重扉直須閶闔排雲去要看長安躍馬歸
詞賦合魁天下士春光端不負劉煇
善利閣次伯仁所題趙子良畫四首
箜篌君鄉來分明寄江樹想君詩成時夢作白鷗去
平生交友間吾情蓋屢岸區區稻梁謀君亦逐鴻鴈
風簷手君詩心跡已清絶何當更長吟坐對澄江雪
扁舟兩漁翁清唱發日暮安得如鴟夷相與五湖去
自驚
俗塵易汚人胸次須自潔君看四明老冰壺浸秋月
題蘇希亮壁
石梁渡山澗上有秦人居歲寒不種桃汲泉灌佳蔬
兀坐有感
息綿綿而不絶心了了以常明静室我方燕坐旁人喚
作修行
次伯仁過道旁田家韻
桃源千載鎖烟雲若輩安知古有秦恐是吳興沈東老
一尊聊復醉詩人
即事二首
門前溪水欲平堤漫著漁竿淺處垂晴雨每關憂國念
豐凶端欲問人知
春時耕種夏時耘七月農夫始食新此去田家常要雨
雨多元自不妨人
秋
數聲牧笛日將晚一曲樵歌山更幽解帶盤桓小溪上
坐看紅葉汎清流
久雨
園林清樾淨無塵池沼黃流去有聲不用飛花來點綴
但須霽日為澄清
上元憶大梵明燈二首
經年不到豫章城燈火遥聞鼓吹聲却憶秋屏臺上寺
綘紗青玉幾長明
突兀招提枕古城夜深鐘磬寂無聲坐馳燈火笙歌地
知有何人一點明
秋日即事
斷鴈聲邊小雨來菊花強半卧蒼苔乍寒天氣雖宜酒
冷淡無心把酒杯
九日
籬落黃花尚自無白衣猶未到吾廬莫令此日負佳節
為展淵明采菊圖
松齋秋咏次黃存之韻七首
少年有策志平戎心事今來一老翁蜀客款門茶未了
旁人又說棗兒紅
西風黃葉掃空庭舞鶴翩翩墮雪翎一陣清風通鼻觀
木犀庭下讀騷經
牽牛挂蔓上東籬氣肅清商雨過時人意若隨天意好
秋光又到菊花枝
閉門思古感傷今每有詩來默契心紙上不須論巧拙
堯夫只是静中吟
閒中無辱亦無榮案上圖書有課程静對秋花香默默
晚風休送亂蟬鳴
據梧杖策事紛然樓上看山對晚眠縦是樓無山色遠
只如小米畫雲煙
無事縈心晝掩扉松風度曲入琴徽登高老矣興猶在
塞上秋風戰馬肥
次仲庸初冬即事二首
常歲霜天分外晴一溪如練浸冰輪今年風雨寧無夜
誰與溪梅作小春
君家秋實洞庭種小子持來獨未黃莫作蘇州書後夢
只今正欠滿林霜
雪中戲元德元齡二弟二首
在昔梅花猶有賦如今冰柱亦無詩吾衰不作池塘夢
春草生時子合知
袖間出手不應遲柳絮漁蓑總是詩二妙得君真所喜
一寒如吾有誰知
再韻寄元齡弟二首
季也東歸何太遲伯兮西望屢吟詩茅簷夜卧雪深尺
人在蓬窗知不知
小舟閒繫在江湄滿眼瓊瑶定有詩詩似其人人似雪
只應清處恐人知
雪中再示德齡二弟三首
只道園林春未歸風前一夜柳花飛東皇自是繁華主
不用玄冥薦玉妃
平生蓑笠慣衝寒長憶江湖把釣竿昨夜北窗聞雪作
夢魂飛到子陵灘
青青窗外幾修篁也學宫梅巧樣粧說與惠連須著句
雪邊春色到池塘
再用韻三首
亂飄窗戶重重積巧入簾櫳細細飛想見釣天張樂處
瓊蕤瀲灧到千妃
蕙帳一冬每苦寒夢回長是日三竿那知今夜剡溪路
月淡扁舟水滿灘
鳳臺仙姊掩銀篁歸去瑶池試晚粧剰粉殘脂無處著
化為風絮滿池塘
再用韻三首
無人低唱兩三巵一任瓊瑶滿眼飛羅襪暗塵應洗盡
月明吾欲看江妃
憶昔騎驢犯曉寒酒旗隨處認長竿灞陵物物皆詩句
不用牽船八節灘
眼前脩潔獨脩篁屢倩東風洗曉粧學舞腰肢困珠玉
可憐官柳在寒塘
再用韻三首
梨花月淡珠簾捲柳絮風輕粉蝶飛官漏無聲窗欲曙
霓裳催舞廣寒妃
雪裏鷗盟元未寒小舟南浦著漁竿眼明似共月千里
衣冷欲迷雲一灘
疎梅元自映疎篁誰把瓊瑶特地粧雪後園林應更好
却輸和靖在錢塘
次元德弟韻
䟦扈飛揚使我驚鐵中雙鏃自錚錚陳橋舊將今無用
一任於菟繞屋行
余從元德弟借到西廊書齋朝夕其間今二年矣
戲作病僧寮且賦三絶
雖有圖書伴寂寥不妨題作病僧寮蒲團竹椅南窗下
一炷爐香百念消
華髮蒼顔一病僧向來文史頗關情只緣世網無由脱
遂學枯禪度此生
朝來寮外望西山正在雲煙縹緲間既欲與山為保社
不妨身世似雲閒
再咏三首
病僧行脚歸來後萬事無心每閉寮日射竹窗風葉亂
烟凝香鼎篆紋消
厭趨朝市元無夢慣處山林似有情圓覺楞嚴俱不解
維摩會下一書生
無心對客煨黃&KR0870;有意看雲傍白鷴終日區區弄文墨
笑他齊已與高閒
寄元齡弟五首
餘生端合老吾廬心地全然與世疎安得數椽西嶺下
自行溪水灌園蔬
莫怪窮年不入州載書前已會盟鷗市朝畢竟多塵事
且傍溪山静處留
俯仰人間又一年即今科詔下天邊功名萬一來相逼
試向榮途小著鞭
少年妄作功名想說著長安喜欲狂多病年來怕奔走
却思雲壑置籐牀
一室蕭然百事無崇朝趺坐對熏爐岫雲舒卷元無礙
贏得從容養病軀
兩宋名賢小集卷二百五十三
