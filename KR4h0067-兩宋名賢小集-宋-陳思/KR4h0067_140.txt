兩宋名賢小集卷一百四十
宋陳思編
元陳世隆補
尹和靖集
尹焞字彦明河南人父林官至虞部員外郎焞師事
伊川以德行聞靖康初召至京懇辭還山賜號和靖
處士金人陷洛闔門被害焞死復甦避劉豫聘奔蜀
止于涪紹興中召為崇政殿說書後遷禮部侍郎兼
侍講所著有論語解及門人問答
過种明逸故居題絶句
少年妄意學經綸老矣空餘此一身面似髑髅頭似雪
却来巖谷繼前塵
自秦入蜀道中絶句三首
綠隂深處竹籬遮也有紅花映白花却憶故鄉卿相第
不及張三李四家
曉来雨過槐隂潤午霽風搖麥浪寒自愧此身徒擾擾
未知何處可偷安
南枝北枝春事休啼鶯乳燕也含愁朝来回首頻惆悵
身過秦川最盡頭
亡姑墓銘詩
嗟夫人之生兮一氣凝乎混茫變而之死兮去不知其
何鄉唯懿德之在人兮愈久而不忘歸安此室兮其千
萬年無壊傷
避賊至商山絶句
西来幾被雪霜埋鴻鴈嗷嗷莫強猜今朝始踏商山路
高視浮雲任去来
附錄
挽和靖先生詩
呂德元
往在伊川學他時洙泗傳從来有高第未覺喪前賢繆
列三千士於今二十年山頽與梁壊淚盡會稽前
四海尊師席斯文特未衰何其兩楹夢遽使哲人萎閬
水從容意稽山疾病時勤勤付斯道矢死奉成規
垂老朝三聘生平食一簟絶知斯道在遺恨得時難廟
謹先師祀書傳後代看形容銘墓石三發喟然嘆
曾班(朝請提宫)
凛凛河南已百年維公高行繼前賢早施絳帳崇師席
晚入金華侍講筵斯道未傳今逝矣彼蒼難問竟茫然
回思昨日論交地不見牙籖列簡編
道直心無愧師嚴貌有威上方虚席待公怱掛冠歸王
室懷元老天星掩少微簮紳竟相弔奚獨我心悲
高閌(司業)
身占河南第一功力行篤信守家風淵源漫說斯文喪
深切今知此道東七日夢楹終有待三年築室恨無從
嵩伊千古温淳氣收入稽山鑑影中
謁和靖先生虎丘祠堂詩
李道傳(陵陽人)
涵飬當用敬進學在致知如車去隻輪跬步不可之夫
子受師說惟敬實所持升堂遠易簀參倚日在斯遺言
落人間取論極研幾是心要收斂中不容毫釐大學著
明法格物乃階梯放心苟不收窮格將安為古人貴為
已末習多外馳豈無實踐者兹焉當孰歸晚生拜遺像
敷袵跪陳詞願言予服膺没齒終不渝
兩宋名賢小集卷一百四十
