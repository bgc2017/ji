兩宋名賢小集卷二百四十三
宋陳思編
元陳世隆補
翠微南征錄(二)
華岳
宣城道中
躍馬上宣城千山翠欲顰蕙風輕卷舌櫻雨細沾唇柳
絮難驅臘榆錢不買春何如澆一斗爛醉石湖濱
當途道中
春晴不忼慨十日九清隂蝶宿花留粉鶯眠柳借金邊
塵方障眼漢壁尚關心醒去愁無奈杯行滿滿斟
夀昌道中
山斷疑無路林開覺有村饑牛戀茅壠吠犬護柴門悶
去詩千首愁來酒一樽明朝南去路懷抱與誰論
過西溪
路隨馬足難知數山叠魚鱗不記名隔岸青帘人不渡
一溪流水暮潮生
題蓮華壁間
風外落花千萬片水邊啼鳥兩三聲無情驚起陽臺夢
獨倚閒窗看月明
贈吕元玘
周末見人歌采芑楚先聞客賦離騷胸中有氣不能吐
空使虹蜺萬大高
釣鼇行
北風浩蕩滄溟闊千萬軍聲夜潮聒翻空濁浪鼓雷霆
舟子停蘭面如血龍門有客何峥獰怒目張膽殊不驚
桅檣破浪裂津島直欲一舉空蛟鯨我之釣兮非世比
新月為鈎索霞綺先物虹蜺為釣竿却把鵾鵬作香餌
欲垂未垂號鬼神星斗無光天地昏海靈乞命免生死
一鈎連六酧銜恩我公萬里風烟伯度量汪汪寰海窄
蟠胸高聳蓬萊山壯氣直吞雲夢澤恩波萬壑奔洪流
風帆浪楫交觥籌金鱗照日巨如斗四海觸物無虚舟
我生本是釣鼇客幾歲灘頭望風色忽聞霹靂破崑崙
便整絲綸駕航舶我今十犗迎公開會須舉手生風雷
不然長嘯謝水府明月滿船歸去來
上趙漕
太山之巔有喬松凛凛千丈摩蒼空風雲有會直相際
轟雷掣電蟠蛟龍盤根錯節真天種卿月郎星伴辰拱
高風蕭瑟涕清泉桃李無言漫丘壟南宫仙桂饒天香
南國蔽芾歌丼棠大枝擎天作砥柱小枝駕海成虹梁
六月無風天欲雨赤龍銜火燒空宇亭亭横盖指扶桑
萬壑千厓冷無暑大椿可笑欺莊周便指千歲為春秋
使民若戰夏后社用汝當作商川舟自慚藤蔓纏林壑
未遂鷦鷯一枝樂盤桓已喜跨高寒更借扶搖薦鵰鶚
我聞處士方綢繆三友簡在公寧留蒼姬已託大夫蔭
赤子願陪丞相遊
過文脊山
百峯攅碧版橋西眼力增明步武遲紅映竹籬花笑客
翠翻雲幕雨催詩蕡還及第吾何媿廣不封侯子未思
凡物不齊皆有謂到頭忠義是男兒
熱
翠微家在大江東五月鞭驢入建中雲烈火車天欲雨
汗淹香葛扇無風不求殿閣千間庇却喜巖泉一線通
為汲滿盂清齒頰與君行盡夕陽紅
有感
十年憂患客江城雙鬢蕭蕭已不禁多病不逢醫國手
感懷徒有濟時心西風吹夢夜寒悄黃葉滿階秋意深
休笑當年杜陵老白頭今亦不勝簮
悶中賡趙丞韻
壯士不同兒女曹誰云賦性太麄豪一編韜略進擒虎
十犗絲綸學釣鼇劍口不磨韓信血鼎心須刮食其膏
英雄多少不平氣一夜朔風争怒號
秋宵有感
滿目秋容拂畫圖敗荷衰柳接平蕪西風刮地鴈聲落
寒月滿天人影孤木耳有才持紫槖楮皮無計換青蚨
不知此去功名事還許封彛見也無
過羊腸嶺
拂面東風吹夕陽路蟠千折過羊腸山疑隨馬回回見
花欲撩人故故香世路與誰分曲直人情於我自炎凉
何當更上風烟上為把窮途問彼蒼
宿横溪橋
夜宿横溪烟霧間眉頭歸路萬山攅連天麥浪波千頃
撲地楊花雪一團餘鏹不供春後醖夾衾猶怯夜來寒
征夫莫怪車音澀自是愁多行路難
初抵富沙
芳草不隨春水綠連山猶帶夕陽明人生有酒且行樂
休向河梁問子卿
鞭鐙兩三千里路樓臺數十萬人家長虹不吸秋江水
一夜扁舟懸雪花
呈周及之貢元
一頭却過六七嶺兩足幾乎百十斤恰喜故人能下榻
檠窗樽酒細論文
寧川冷渡
峯回路轉六七里林静鳥啼三四聲遊女不知行旅恨
一茶留我話平生
宿灌頭
淡魚纔煮醎魚熟白酒新篘紅酒香莫訝杯盤成草草
一年忙處是蠶桑
南浦水閣
橋横南浦虹千丈柳護西溪翠一行佳麗不知滋味惡
插花臨水照紅糚
次李信州七十韻
挺挺萬人傑堂堂間世賢胸中兵千萬足下客三千揚
賦希三嘆坡詩和百篇錦囊華似衮綵筆大如椽隨陸
縱横舌良平左右肩兩驂公子服四牡魯侯畋量闊滄
溟岸胸蟠泰華巔紅壇歌魯杏白社結陶蓮遣幣通秦
好求姻託鄭㜕匣藏須虎兕冠飾待貂蟬幖自龍頭奪
書由雁足傳不侯嗤李廣求使短張騫食客希毛遂茶
僧集大顛詩材親子建字法邁公權黃貉蒙金絡青驄
勒寶韀代燕欺騎劫聘魯慢韓穿周室歌山甫齊人美
仲連劍從豐水鑄碑向峴山鐫有頌褒唐太無詩刺衛
宣檄堪傳代郡節可仗居延聽訟疎淹禁豐財剔冗員
策從之反後鞭著祖生先孝有參而已忠如丘者焉春
冰同皎潔秋月共嬋娟冡宰當鈞軸將軍事櫜鞬千官
視標凖萬國倚陶甄多士圜冠帶諸侯執豆籩山期封
泰岱石擬勒燕然禹甸期環轍堯氓願受㕓明堂歌赤
紱清廟頌朱絃臺閣皆三益盤盂記十愆片言能息訟
隻手可旋乾公昔嘗推轂吾今尚食饘聞雞效劉舞抱
虎笑秦眠蘇子舌猶在邊韶腹尚便牛衣懷白璧虎節
誓青氊飲馬量淝水屯兵料漢田鬢星飛洛汴血雨洒
伊瀍尹五成湯就軻三孟母遷雲鋤翻楚嶠月纜繫秦
川甕有扶頭酒厨無縮項鯿詞源慚子美詩社感庭堅
水陸三千里炎凉二十年周田纔廢井秦陌已開阡夜
月琴三弄春風詩一聯自稱山宰相人號地神仙扣馬
罹三尺平戎授一編鼠投當忌器魚得偶忘筌避地思
無所滔天罪莫湔梁鴻方北謫賈鵩已東旋孫刖難謀
魏樊誅莫救燕江天驅鳥雀淮地迅鷹鸇日守娵訾分
星流太白躔瘡痍連四境煨燼極三邊淮浪夜翻雪邊
塵晝起烟二陵歸培塿百(闕)自撫劉生几誰思
祖逖鞭戍方興頡利役莫(闕)漫宫昔嘗游泮扉今漫
歎圜豈知醫國手變作(闕)楚客弓雖失秦人璧幸
全宦途良可畏吏鞅不(闕)世變言難盡民頑令不悛
一千新楮劵三百舊銅錢駟馬涎流地羣烏翼蔽天人
心徒擾擾王道自平平衛女歌淇澳曹人思下泉窮途
惟自媿當路有誰憐作俑宜無後追俘恐不前詩成何
太喜舞袖欲蹁躚
送倪尚書赴召
守節如初未足觀毫釐終始實其艱鄭公勇却樞衡貴
衛叔羞居荷槖班冷暖萬端炊飯頃是非一著奕棋間
江湖無限孤高客拭目看公此召還
宿嚴瀨
遐想高風殊未涯檥舟夜訪子陵臺銜山西照情何限
逝水東流夢不回雙漿未聞卿月過一尊先為客星開
東都人物俱煨燼獨有先生迹未灰
顯澤民廟
生握藩旌死象黎澤民山下澤民谿蒼天九重開日月
赤地千里興雲霓假寐商宗曾得說爵高韓信屢封齊
英雄不入蒼生眼願借高風吹馬&KR1389;
早春即事
楊柳絲絲弄淡黃怯寒燕子未歸梁曉迷芳草騅騣濕
夜宿閒花蝶翅香得句自慙非子美賞音猶恐誤中郎
願言相約花前醉莫放春容過海棠
早行述懷
歸心夜半已飛揚喚僕吹燈促晚裝鷄翅拍斜茅店月
馬蹄剜破版橋霜二陵萬里埋荆棘十廟百年生稻梁
安得有臣如祖逖慨然擊楫誓江長
題易村
路轉峯回覺有村數間柳屋瞰山隂午炊已飽翻匙玉
臘醖仍拚挂杖金窮去作文和鬼送興來得句倩蟬吟
一聲横笛斜陽外吹起江湖萬里心
秋晚獨步
十分秋色著嵓桂幾陣晚涼催井桐自恨異鄉知遇少
一尊相屬與誰同
兩宋名賢小集卷二百四十三
