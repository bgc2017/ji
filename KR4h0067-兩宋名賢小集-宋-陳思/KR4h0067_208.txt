兩宋名賢小集卷二百八
宋陳思編
元陳世隆補
默堂集
陳淵字知默一字幾叟南劍州沙縣人了翁瓘之猶
子也兒時動止不凡瓘器之謂能任重致遠者後從
龜山楊時傳二程之學紹興間以薦知樞密院編修
官召對賜進士出身授監察御史歴官宗正少卿迕
時宰罷去卒於家有默堂集二十二卷門人沈度所
編也
延平江上呈吳國華先生
青山如偉人可望不可致屹然瞰洪流龍翔并虎視春
風何時來草木舞深翠禽鳥暖相依飛鳴真得意願言
斬茒茨結室傍薈蔚且要觀此身功業亦細事
次韻欲遊西湖阻雨
去年賞西湖薄暑攀躋難同遊幸勝士酒沃衣巾斑今
歲來錢塘臘雨扁舟寒友朋適四集局蹙樊籠間此生
分林泉造物猶余慳未為登岳禱且作訪戴還無私本
天理敢怨隂雲頑向來旱蝗惡征賦亦未寬寧令風作
雪要看麥堆山
十五日過許夜雨暴作明日行四十里宿於潁橋
又明日晴書
狂風撼平野沙礫眯兩目笋輿我與君道遠疲徵逐驚
雷一夜發暴雨溢川谷平明泥没趾寸步不容續我生
賦窮蹙觸處背天福風雨豈不好行路非所欲中途聊
息肩村驛便可宿我勞固其分端恐僵童僕燎爐然濕
薪傍舍酒初熟安能浣愁腸但取充飢腹中宵耿不眠
明月忽掛屋攬衣起視夜秣馬亦膏轂人情易喜愠天
道有翻覆隂霽那可知去去無欲速
寄内
明月向人圓愛之不忍睡坐久風露寒忽忽心如醉念
君一適我所遇無歡意况乃久别離相思到夢寐我生
百不堪謬言屠龍技於今半世人升斗亦未遂願有室
中友素懷隱居志肯與梁伯鸞扁舟共東逝
小軒觀月呈興宗叔
茒簷手可攀修竹出簷上寒蟬漏疎明碎影羅屏障情
知月色好達覽在虛曠東家富池臺端坐不能訪山林
足寓目細大初無相但思人心安景物自清暢霜風中
夜作曲沼金翻浪禽鳥斷飛鳴杉松起酬唱燎爐宿殘
火尚可温新釀數杯遣沈冥萬慮一時放
登召伯斗野亭
落帆新城曲維舟古河右幽尋得危亭星斗穿戸牖西
風掃殘葉庭宇不待箒娟娟雲間月亦復照杯酒明朝
又東南汙流映衰柳莫以此時心熾然分淨垢
曉登嚴陵釣臺和安止所留詩
溪山有底好適契貧士欲敢論生不侯但喜夢非僕千
秋釣臺水不濯市朝足而我獨何人得寓塵埃目携笻
縱朝步初日穿林麓西風扶兩腋一舉千里鵠
越州道中雜咏
浮雲作秋隂細雨如朝霧放形山水間意適無艱步忽
遇古招提空翠森回互倚杖聽泉鳴悠然不能去
宿仙霞聖仙寺呈伯思子靜
風物吾鄉似山川地勢分稻畦翻碧浪麥壠布黃雲客
舍常爭席山僧獨獻芹茒柴餘瀝在聊餉僕夫勤
流長亭
江折亂山圍西來素練飛嵐光環石窆潭影漾松扉欲
靜風前樹難忘草上暉但期流澤遠長與水東歸
自建寧泛江至石首
江注天圍盡舟排浪陣輕岸容疎柳色秋氣斷鴻聲風
日雖堪好雲煙易動情鱸魚知有興好在未知名
季脩舍舟趨諸暨謁劉元成獨泛錢清江有懷其
人
人遠牛羊暮春深草樹滋野橋低映水浦岸曲縈籬風
雨江湖思乾坤杖屨疑論心竟誰是短棹欲何之
和司錄行縣道中偶風雨有感之作
吏隱深藏霧天遊更御風分携妨舉目轉盼忽堆紅北
去豺狼盡春回雨露同向來相對飲應復念鄰翁
蕭山覺苑寺雪後杜門
雪融簷溜如秋霖古寺掩關無足音詩書廢放道眼淨
鐘鼓杳隔禪房深老僧勸坐媒以火茶鼎靜聽蒼蠅吟
胸中激梗造澄徹一念不作千憂沈浮生半日未易得
邂逅勝境聊安心明日片帆落何處歲晚濁醪共誰斟
次韻鄧志宏送張思道福唐
紛紛涴耳俱宜洗坐遣高人厭丘里迅流蚤自促行舟
更有西風滿江葦當年筆陣掃千人今日流輩推能文
英辭雄辯灑醉墨倏忽百變春空雲人間萬事秋毫細
軒冕儻來誰著意身隨去棹落波間興逐冥鴻渺天際
三山便到蓬萊宫卸帆海嶼窺魚龍夜涼横笛弄明月
萬頃瑠璃秋色中
錢清過堰
小風吹樹寒流止始覺西湖潮正起須臾倒卷縠紋來
已没岸痕猶未已江流自下河自高逆上更堪行罔水
九牛回首竹索細十丈沙泥拒舟底
汝州道中呈遵道
青煙漠漠柳依依落日雲中㕍北飛咄咄書空誰獨坐
遲遲行道子同歸桑隂蓋地牛羊臥麥秀漫山鳥雀肥
向晚未知投宿處敗籬疎屋火煙微
承遵道和又用前韻書懷
端的荆州得所依羽翰終欲更南飛閩山萬里長牽夢
蜀鳥千言只喚歸當日朋儕俱草澤而今兒女自輕肥
白雲南望三年客長是尊前誦式微
再和李伯紀舍人韻
時來將相寧有種衛青故是民家奴懸鶉未用嘆歲惡
闊網近喜除官逋本無得喪任失馬但有言說皆陳芻
從君一飲百壺盡醉倒不知誰謂吾
次韻子靜
淵明束帶向督郵已覺歸思不可留紛紛朱墨何時休
豈待置錐無一丘平生涉世如虛舟明月從人驚暗投
胷次已無涇渭流不應罪我緣春秋
次韻陸時可歲暮感懷
小橋横截一溪雲隔岸遥通避世人釣艇偶隨秋㕍泊
吟窗今見臘梅新煙塵已覺千山靜雨露行看萬國春
詩酒暮年生處樂一瓢歸去豈辭貧
離紫溪驛
小風吹面雨廉纖輕薄衣裳懶更添一線離情裁不絶
暮雲將過粤山尖
鉛山
欲留無計去還悲漸遠閩山物象非家在天南今北首
忍看歸鳥背人飛
信州禪月院晚眺
一覺華胥日又曛晚來愁緒亂紛紛角聲對起重樓近
吹動靈山萬叠雲
登睦州環峯亭
月照空山杜宇啼喚歸漁艇夜天低那堪又是雙溪水
獨上危樓十二梯
病減枕上二首
階草無期日自生獨餘貧病破元正春風一種含生意
誰道年來也世情
塵埃子石蒙蛛網殘落霜毫暗蘚紋未把語言為戲劇
新年不作送窮文
七夕
天上銀蟾曲似鈎人間簫鼓萬家浮從來世事俱兒戲
不獨秦娥乞巧樓
信馬隨車力不勝聊將觴豆樂交朋青樓乞巧憐兒女
我亦如今拙未能
同魏季修雪中閒步
纖纖月色淡黃昏城郭千家雪照人携手望春同茗飲
小坊燈火自相親
思安常兄
凌虚閣下煙波闊升俊坊前草木蒼歸去溪南春正好
不應蕭索對松篁
月夜江行
吏隱飄然在一涯更堪行役送年華多情却有空江月
長伴離人夢到家
約令德郊行
簷竹搖風拂面低麥芽穿雪綠齊齊憑君便作遊春計
莫待花繁去路迷
通州夏雨
長風卷地驅炎暑暴雨翻空送晚涼只此蚊蠅俱掃跡
不須迢遞待秋霜
延平林力道閣上觀水
要看春水拍天流更為溪山一日留誰遣白雲迷眼界
坐令歸思入扁舟
泊州延平
星河不動水東流夜影搖空逼釣舟夢破滄浪歌在耳
欲尋溪友向煙洲
自浦城放船下建安寄龐幾先
茒柴也解發清狂仰看雲天盡十觴白首歲寒猶道路
自憐無意避風霜
寄養蒙兼呈景駿
粥魚齋鼓網蛛窠古寺長廊客少過惟有一溪明月在
夜寒偏向斷垣多
太史溪頭十里間朝陽峯下水涵天青鞋不踏紅塵陌
夢斷僧窗又一年
自梅花村回道中書壁
刺水秧針出已齊雨餘膏澤未全犂道旁牛喘無情問
慚愧林間布榖啼
邑中諸公見和再用前
看盡愁人萬點紅曉來雙鬢白於茸他時倘記江南夢
畫我黃梅細雨中
山寺早梅
雲間初日慘無光天外歸鴻豈戀行短景去人如掣電
不應留滯野梅花
雲母燒香不見烟夜深齋閣閉龍涎此生暇日真難得
蕭寺重來已四年
次韻李光祖南山偈
窗前松竹翠連山窗下弦歌晝掩關雪裏忍看梅欲吐
煙中遥認鳥知還
錢塘江
潮頭駕月衝殘夢水色浮空送峭寒十幅輕蒲連夜發
不知身到海門山
過錢清
江潮來去自有期扁舟閣淺心如飛岸容霜竹青照眼
春信梅花香撲衣天寒鄞江道路阻歲晚錢清風俗非
故園回首二千里落日看盡行人歸
兩宋名賢小集卷二百八
