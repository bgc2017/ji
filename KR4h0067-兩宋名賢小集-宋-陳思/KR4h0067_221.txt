兩宋名賢小集卷二百二十一
宋陳思編
元陳世隆補
退菴遺集
吳淵字道父寧國人嘉定七年進士累官江東安撫
使行宫留守兼屯田使拜參知政事封金陵侯有退
菴遺集
早朝步葛元喆韻
萬井蒼涼欲曙天禁鐘聲斷佩聲聯雲浮玉輦霞裾降
風動金蓮寶炬燃四國龍飛清穆世羣工虎拜太平年
吾王不惓宵衣念國祚遙知永永傳
九日
百年王事漫勞形客裏逢時跡類萍無酒可添元老興
任人浪笑阮宣醒荆湖城壁連鉦鼓河朔黎元陷寇庭
久擁旌旄愧無補敢將衰朽歎飄零
登南城
江城一眺思悠悠平楚蒼然野水流衰草寒煙梅老墓
敗垣斜日謝公樓江山有恨英雄老天地無私草木秋
萬古興亡俱是夢丈夫何者為身謀
遊青山(謝朓宅在焉)
碧嶂千層鎮一州十年前記作斯遊因看紅杏行停轡
為濯清泉坐解裘怪石巉岩蹲虎豹老松偃蹇臥龍虬
轉高轉有無窮景杖履何妨絶頂頭
風流千載憶玄暉此日登臨不覺疲看取眼前都是句
如何身後不留詩須知小飲徜徉日正是高唫寥泬時
可惜出山終不免空留翠岫與清漪
横碧堂
十一年如一欠伸今朝又得快登臨半城楊柳春風滿
四野桑麻雨露深檻外翠峰重入眼樽前白髮遂驚心
感今懷昔憑闌處不覺崦嵫日已沈
用前韻
每來登眺便眉伸高處蒼穹儼若臨投老光隂隨日晚
思歸情緒與秋深鷺飛沙際明人目雁滿江頭動客心
北望淮淝何處是晚來煙霧正沈沈
官梅亭
疇昔花前屢舉觴重來鬢髮已蒼蒼未容籬菊成歸隱
且向官梅作醉鄉每約松篁堅歲晚肯隨桃李競春芳
東風二月無珍惜片片霏霏雪自香
宿蕤亭三首
正到春歸惱客腸荼䕷架上發孤芳劉伶嗜酒名為酒
薛女餐香肌亦香人已今朝衰鬢髮花猶昔日淡梳粧
十年陳迹渾如夢徒倚闌干到夕陽
東皇為代是南熏醖釀成花迥出塵盡洗嬌紅春態度
獨呈雅素雪精神牽衣弱蔓如留客入枕清香更惱人
月下星前曾醉插肯容煩暑到冠巾
園丁編竹亦勤哉老蔓纖條費剪裁杳杳翠雲深作洞
霏霏香雪簇成堆玉虬飛下盤千尺金爵擕將飲百杯
說與此花狼籍後園林杖屨亦稀來
揮塵堂二首
老守重來何所為築成臺榭鑿成池綠深夜雨龜魚遠
紅壓春風鶯燕遲民樂軒墀偏少訟官閒園圃自多詩
鳳團啜罷投衾枕夢覺花間日影移
戀宿懷安物我齊況兼兩世四持麾可憐園内樂成日
却被宫中捉去時李郭詩篇懷舊迹歐梅歌舞悵新知
多應日後清宵夢頻到姑溪溪水湄
送杜尚書赴行在
龍德剛中道學優洛中夫子爾同流暫離天府安邊閫
又屬軺車返帝州萬里長城唐李勣百年勲業漢留侯
明朝回首秋江上泰華巖巖天際頭
冬雨
坐來雜霰灑隆冬痛飲那禁觱發風却憶西樞承旨日
冐寒猶立大明宫
高氏小景
地白天寒凍裂裘何人乘艇下中流披圖孟浪不相識
疑是當年王子猷
峨眉山(在采石見寰宇志)
一帶天分南北限兩眉煙鎻古今愁(缺)
附詩餘
念奴嬌(牛渚)
我來牛渚聊登眺客裏襟懷如豁誰著危亭當此處占
斷古今愁絶江勢鯨奔山形虎踞天險非人設向來舟
艦曾破風浪千疊追念照水燃犀男兒當似此英䧺
豪傑歲月匆匆留不住鬢已星星堪鑷雲黯江天煙昏
淮地正是斷魂時節欄干搥碎酒狂忠憤俱發
水調歌頭(杏)
太白已仙去詩骨此山藏胸中錦繡如屋都乞與東皇
碎剪杏花千樹濃抺胭脂萬點妖豔斷人腸曉露沐春
色晴日漲風光孤村路途休暇共徜徉酒旗斜處一
簇幾紅糚暫息江頭烽火無奈鬢邊霜雪聊復放疎狂
倚俟玉壺竭未肯寶鞭揚
沁園春(夀弟相國)
喜我新歸逢戎初度關情更深正晝掩柴扉我尋隠遯
曉舒愧府戎正經綸白石清泉紫樞黃閣同氣何妨出
處分休嘲笑儘弟為宰相兄作閒人南國借我登臨
都不怕近前丞相嗔但曳履扶笻堪憐獨步攜壺載酒
每歎孤斟七袠開顔六旬屈指風雨對牀頻上心慇懃
祝道何時回首及早抽身
兩宋名賢小集卷二百二十一
