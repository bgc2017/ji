兩宋名賢小集卷三百四十二
宋陳思編
元陳世隆補
雪林刪餘
張至龍字季靈建安人博經史工文章一時江湖詩
人多與倡和與靜佳朱繼芳居同建安生亦同歲投
契尤篤至龍寄懷詩有借箸數同庚是也其詩用意
遠而語亦清峭雪林刪餘一卷寶祐三年自為序雪
林其自號云
宿靈巖
樹杪鍾樓出半層佛牀黠鼠弄殘燈五更石上僧猶定
頭滿青霜喚不譍
登東山懷朱靜佳
布石行山磵雲封竹洞名照池傳古貌借箸數同庚禽
鬭巢幾覆蛛閒網半成冬深猶見菊還憶晉淵明
塞上曲
匣裏干將午夜鳴碧油幢下夢魂驚沙場燐火風吹起
半在骷髏眼底明
紫微閣贈凌丹士
風林葉葉帶新寒已譜虀鹽客味酸兔抱粟眠傳道石
鹿銜花上拜章壇沿崖取水和冰嚼掃壁題詩當畫看
盡日玄房無俗話山鐘敲月上欄干
送境山僧遊雪峰
海風迎杖錫半是往來程故國往來熟空門宿食清舊
房雲借住早路月同行象骨最高處師今履是平
齊雲寺
雨疎分點下略彴界横塘接竹通生水搴蘿補壞墻字
塗窗眼黑香染佛衣黃未晚螢先出蕭然兩畫廊
化龍閣
鎸滿留題屋柱間風吹醉面不知寒漁舟撑出垂楊岸
驚鷺銜魚過别灘
弔蝶
數日偎紅氣力慵化成長夢别春風却憐蟻為埋香玉
舁入殘花土穴中
寄胡竹洲
野菜生根土亦香寒林晴久漏春陽山臨古畫開當戸
蝸學臨書篆滿墻密竹旋刪嫌碍月青柑遲摘待經霜
兒童閒取池頭水剜破琉璃玉一方
題白沙驛
霧裏峰頭薄似巾路逢水後誤行人山泉釀酒力偏重
石銚煎茶味最真燕不傳家猶教子梅纔有月便生仁
枕邊學夢人方悟未到鐘聲夢更頻
贈劉介菴
一心憂道不開眉懶扣黃扉謁故知有累祗因難棄鶴
無疑何用苦求龜常厨飲食夷齊輩晚筆文章漢魏時
冷笑富家錢塞屋蘭亭誰更有真碑
馬升菴惠鞠苗
税得隣東地一方旋栽黃鞠待重陽春晨摘落青苗葉
挼作秋花氣味香
東林寺
滿院香風乍熟楂援孫抱子坐枯槎科頭不慣迎賓客
自折芙蓉供釋迦
李梅磵雪夜留飲
擁爐收案牘市遠隔喧譁妓唱新填曲僮分旋碾茶花
枝承雪重燭焰受風斜僦屋為官舍更深酒更賖
宿易冲妙道院
松髮經寒亂不梳夜來風減屋茆疎吟邊凍指僵如鐵
袖裏枯笻畫雪書
朱栢巖約南歸
思聞秋管悲猶未定歸期吟咏窮邊長艱難老後知水
寒魚上少月暗雁來遲不作膏粱夢長令一劍隨
横峰感事
石角多情挽布衣候蟲送響出林微文章首面超時好
字學偏傍徇俗非綠水被風吹作白密花因雨打教稀
歸鴉路熟知巢近直望松林盡翅飛
荅黃芳洲
抱膝書樓望太清一生心事月同明因過隣寺分茶供
閒取高僧史傳評
餞翁丹山發南浦
鳴鳩語燕近清明柳絮風輕䄃水平一帶春流多斷岸
盡緣倒樹當篙行
點史
水草山光各自春閒常謹坐百城身忠言似藥偏醫國
好句如金不療貧王伯興亡難諱史彭殤壽夭不由人
感來莫計更深淺秖見蒼頭換燭頻
採蓮曲
荷葉籠頭學道情花妝那似妾妝清雙雙頭向猶交頸
翻笑鴛鴦不老成
拗落圓房響釧金背人細數子藏深不嫌到手多尖刺
秖怕傷人有苦心
子期臺
拾葉題詩媿不才袖遮微日上層臺山僧分我松隂坐
隔岸花香渡水來
武夷山
九折蒼江轉葦航花間流水自宫商巖開天綫登無路
殿鏁仙金拜有光曝背龜從平石上避人猿向險枝藏
斷橋盍有重紅日狂欲乘風和魏王
擬韓偓體
一聲阿鵲顫鸞雙學調新詞未得腔拜了夜香即喚睡
旋收鍼線背銀釭
題隱者壁
寒著麻衣餒食薇樂山清興只琴知蜘蛛圓網當中立
蜂徙新厨出外飛山脊倚天無改日草根埋雪有青時
莫言鴻雁多相背去去來來共一機
雨中過陸家園
斜搭鞦韆窗半扃行人屐送隔墻聲羣花相倚嗁妝(面)
苦不催晴怨懶鶯
寄苕川故人
千古長情秖翠岑休談點石化黃金秋來國事方嘗膽
病後禪機忽上心老眼看書嫌字細乾喉飲酒喜杯深
幾迥空檢斑衣篋望斷白雲天外隂
晚窗
風約鍾聲落耳根歸鴉點點不成羣前山野燒青煙起
散滿空中作暮雲
喜楊琴隱至
世塗多不平擇地度吾生風靜花遲落雲移月倒行自
鈔閒作改客借古琴評凡事虛空裏何勞苦著情
寄寶林僧
磨折英雄輩無停日月梭達人愁夢少明主直言多藥
試單方騐碑評近本訛吟成無愛者寄與病僧哦
巴嶺
處處柴門掩半邊鶯啼綠樹隔炊煙竹梯閒倚柔桑畔
定是人家蠶正眠
楚郎西臺省鞠
鞠胎絲蕊未曾成百種藂中半忘名試檢記花牌字看
春籬醉墨欠分明
槎
槁形冷度幾晨昏不受東風一點恩却有仙人求作伴
浪游星渚到天門
古别離
扶上花驄酒半醺望沈鞭影暗消魂離情恐被行人覺
背拂菱花補淚痕
峽口
峽深猶有路泉遠不知源禽學鄉談語山填野燒痕晚
風樵笛塢春日酒旗村茆舍人耕暇鳬雛浴水渾
北津
獨立長橋喜近城半闌斜日又催行船過别浦波痕沒
堠立當塗里界明古木雲邊僧住處落花風裏鳥啼聲
青山莫道渾無事自與行人管送迎
江常菴出武尼
厭居京洛說行時袖裏青蛇上武尼仙為寫真供御覽
天憐病眼召神醫江中白石看龍斲洞裏蒼松帶鶴移
無事出山衣屨溼滿城風雨鞠花時
晚步寄劉徵齋
縱横屐齒印蒼苔夢筆山高翠作堆日帶晚光歸海去
風傳秋信下天来竹開小路通螢過松守空巢待鶴回
蚋甕乾坤還自樂何須金屋玉樓臺
簡勝上人
林深嵐氣重一犬吠寒煙高思天雲外新房柏樹邊愛
蒲尋石種惜茗濾泉煎昔建如來殿老於師一年
演雅十章
麒麟感世出鳳凰覽德至人苟常見之應不指為瑞
櫩蛛巧輕網林鳩拙營巢孰知拙反勝網壊巢獨牢
鶴食野人田燕栖公子堂野情飢亦樂依人難久長
猩猩殞機穽鸚鵡瑣金籠言笑適為累緘默斯保躬
蠶飽辦絲課蜂忙供蜜工役役為人勞衣食還自空
鵲鳴人共憐烏鳴人共嫉祇因聲妍媸何心報凶吉
江鱗行比目沙鴛睡交頸不知山兔寒清夜顧蟾影
飢鷹健搏兔饞鷺勤哺魚各為口腹累不聞有騶虞
犬眠蒼玉地猫卧香綺叢倘無鼠與盜猫犬命亦窮
墨魚黑覆形火螢明照身拙於用顯晦蹤跡從自陳
寓興十首
孤燈照長夜膏盡燈影滅劃見忩戶間鮮鮮有明月
日夜江水流下海水不止孰謂流去者不是海中水
東日照瓦霜西向界餘白莫言日不到日光来未及
遲日上深夜新蟬不終夕何如月團時通宵照無極
種菊一百叢九月開盈枝莫言無好花好花開較遲
庭前無繁植疎竹附梅坡雖然無巨蔭明月飛来多
草蟲設細網纖細不可見日日朝露中羣白草間見
高風吹秋霜庭前百草死誰知草有根昨夜東風起
夏月灌菊根見花在秋日先時不施工臨花已何及
十年插柳枝今與高樹齊垂條緣春風上有流鶯啼
梅花十詠
梅梢
根清條不肥影落明月地凄凄欲寒時胚腪已生矣
菩蕾
歴歴銜冰霜綴作珠的皪香色俱渾然花中之大極
欲開
凝成姑射姿幽潔世所獨春近迫芳心羞澁破唇玉
半開
五出梢敷露不愛塵目愛鮮鮮著精神獨於此時最
全開
昨夜東風多花神莫之禦玉立對幽人十分盡情吐
欲謝
垂垂雪中枝暗裏度香遠忽動調羹機黏枝花力軟
半謝
旋隨瓊霙飛繞我茆屋角結子意漸濃豈為羌管落
全謝
冰花不留丁收香盡蔵白一朝作陳人遜與桃李出
小實
青青長朱裳小摘胞不墮勾欺如豆微中懷仁巳大
大實
圓碧日益肥磊落壓枝重雖然苦味酸酸中蔵大用
兩宋名賢小集卷三百四十二
