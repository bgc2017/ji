兩宋名賢小集卷十五
宋陳思編
元陳世隆補
寇萊公集
荆南秋望
西風吹戶牖獨自客荆蠻積水浮秋漢微陽淡遠山蟬
稀疎葉盡雨歇片雲閒何日忘簮紱深居石室間
江上送别
浪叠春江遠樹微落花風雨共凄凄愁人此際腸須斷
况是登臨更送歸
送人往嶺表
炎光君此去旅恨杳何窮海樹瘴烟黑蠻村山路中
秋日
柳衰蟬噪寒烟沒地迥山遥暮雨收宛是昔年秋氣味
只添多病與離愁
留題洛北羅漢閣
地高閣迥宜閒望望盡雲山首懶回林下野僧應笑我
半年旌旆四曾來
判都省懷感
昔為學士掌三銓屈指年光三十年秋雨滴階桐已老
白頭重到倍依然(余手植桐樹在省有朽者)
輦下春日
雨餘宫闕麗春隂三月花光照上林誰倚青樓望歸騎
日斜南陌柳烟深
南宫齋宿静思陜城東閣竹
南宫向夕景彌清風竹蕭然動遠情憶到陜城東閣伴
拂忩䯨砌送寒聲
途次方城
方城舊路四曾過此度偏饒悵望多獨倚客亭思遠事
南陽何異梦南柯
經柳州永興驛
昔擁雙旌在㪷城今朝孤館語仝名天遥秦樹無因見
極目空饒悵望情
臨海驛夏日
嶺外炎蒸當盛暑雨餘新館覺微凉最憐夏木青隂合
時有鶯聲似故鄉
海康西館有懷
風露凄清西館静悄然懷舊一長歎海雲銷盡金波冷
半夜無人獨倚欄
長安春日
淡淡春雲薄似羅灞橋楊柳拂烟波夕陽樓上山重叠
未抵愁春一倍多
病中書
多病將經歲逢迎故不能書惟看藥錄客只待醫僧壯
志銷如雪幽懷冷似冰郡齋風雨後無睡對寒燈
長安春書
務閒公府都無事騎吏前驅引馬行雨霽晚街官柳色
日長春寺講鐘聲雲山已有終南秀泉石猶思洛下清
聞道曲江新水滿欲攜歌管出重城
宫詞
長門秋夜雨忩下滴寒聲悔不先辭輦應無别恨生
柳
絲翠最宜經宿雨絮飛争忍逐香塵簾垂獨院無人處
一樹風搖日午春
杜陵
燕有情還至花無主亂開杜陵人不見夜月自徘徊
左馮寺樓閒望
閒思至道年中事獨倚左馮城外樓目斷平臯人不見
暮天無際水悠悠
偶書
往事都如梦流年只斷魂不堪春盡日細雨欲黃昏
途次鄧州
南陽西去見遺基駐馬平郊遠樹微自笑平生無所着
不如山鳥觧思歸
春雨
漠漠霏霏着柳條輕寒争信杏花嬌江南二月如烟細
誰正春愁在麗譙
感舊
常思密勿待甘泉丹地翺翔獨少年重到文昌倍惆悵
秋風霜鬢共蕭然
途次三絶
秋風故關路蟬噪日斜時有客驅征馬茫茫天一涯
大澤荒艸闊行人心惨悽邊雲時斷續流水自東西
沙闊戍樓迥風高邊日清遲遲驅疋馬何處問歸程
冬日偶成
正是旅愁悲遠宦况逢邊塞向殘年輪蹄影絶冬深路
鳥雀聲稀雪後天探騎經旬無使客戍樓終日有烽烟
病來無復拈罇酒獨自虚忩盡日眠
九日郡公出遊郊外余方卧郡齋聽水因記一絶
呈諸官
菊老東籬人病酒西風黃葉滿荒田不知今日登高興
何似虚堂聽水眠
春日偶成
柳岸花塘慵獨賞閉門春盡阻閒遊少年多故心先老
却被人疑似白頭
送温尚書入洛
蕭蕭紅葉馬前飛又送王孫晝錦歸却到舊遊應悵望
故溪水蘚滿魚磯
小韓店
昔從鄴下遊梁苑孤店曾經十數迴歲月暗移人事改
白頭重到小韓來
虚堂
虛堂寂寂艸蟲鳴欹枕難忘是舊情斜月半軒疎樹影
夜深風露更凄清
憶樊川
閒思舊遊都似梦别來秦樹又西東高秋最憶樊川景
稻穗初黃桕葉紅
東忩
徙倚東忩夜未明悄然幽館獨凝情燈搖古壁秋蟲怨
露下疎林宿鶴驚道在任從時態薄年加潜覺睡魂輕
待酬北闕君恩了歸聽水泉落石聲
九日不飲
雲淡長空日欲斜水邊衰柳噪寒鴉病來不飲空凄感
獨遶東籬詠菊花
和人春莫
流年賦分長多感盡日長思立短亭猶謝海棠花始發
似留春色向凋零
又
昔曾過洛浦遺恨寫蒼苔往事詩空在春深我獨來
早行
嚴鐘將報曙遊子己登途野火時明滅殘星似有無
兩宋名賢小集卷十五
