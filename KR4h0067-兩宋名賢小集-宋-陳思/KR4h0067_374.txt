兩宋名賢小集卷三百七十四
宋陳思編
元陳世隆補
棣華館小集
楊甲字鼎卿重慶昌州人大觀時遊京師頗有聲望
嘗仕於蜀旋以事去官寓居靈泉山中有棣華館小
集一卷
出東郭見山
二年不見山見之喜不休舉手三揖之山遠不頷頭疑
我墮塵土已與俗同儔稍稍望雲脚下見八九丘近前
與之笑顔色漸和柔迎我以松風與我相獻醻憐我不
識路導以溪水流豈其終愛余為此世所仇一官最下
策包裹辱與羞百年在平地亦有一日憂誰能無饑渴
往與青山謀
合江汎舟
莫踏街頭塵寧飲城東水江頭汎船去葦間問漁子岸
深魚有家鳬鴈在中沚得酒可以歌得樹可以檥年年
舟中客顔色不相似風波無前期遊者亦如此短篙醉
時策遠山卧後几老我不耐醒日落西風起
遊長松寺宿石門僧舍得露字
疾風吹輕衣駕我雲脊路人間一回首驚絶不敢顧鳥
投虚無底淼淼不知處蜂窠螘丘垤與世同所騖試看
一蒼茫誰有不平慮尚憐野僧屋佛面荒苔蠧斷崕劃
呀吻洶洶水石怒我來得竒觀拄杖叩巖樹青山有驕
色斯客不能句平生二三子慰我一相遇娟娟松間月
幽絶亦可度夜闌更小語風逼遺響去酌君無多酒繼
以木蘭露
宿安靜觀
青山轉龍脊矯首西南天上有仙人祠臺殿飛後前下
見雲雨興樹色暗平川仙人兩黃鵠乍去無歸年向來
道上履人著幾何錢一朝聞羽化悵望空流涎却揮囊
中金瓦礫來投捐巖巖化金碧香火通雲煙人間萬事
爾旦暮有愚賢而况争奪場轉手分媸妍仙人一回首
破壠與荒阡紛紛不足道哀此區中緣石泉瀉幽潔意
寂不肯喧夜聞松風涼起坐心寥然
與客遊滄浪亭
霧回林蒼黃漲落水寒碧西郊好風景曉霽千里色相
從二三子埽灑溪上石主人信愛客沽酒炊玉粒揮觴
一再行弄此竹間日跳波醉中舞野唱寒外急牛羊歸
匆匆鳬雁來一一頽然寄天放不受世褊迫永懷堂中
翁回首千歲跡豈無獨往願乃為饑凍逼霜空洞庭野
天闊雲夢澤欲窮扶桑枝尚挂滄澥席何當從兹去旦
暮生羽翼
靈泉道中
荒鷄不知林落日明鴉背山行曲折盡稍出喬木外前
峰近相向秃缺不可盖泉石微斷續渚澤亦多派牛羊
深墟落稚子翳蓬艾稻秧碧剡剡遮隴無疆界今年田
大有飽飯我亦快猶慙食無功舉箸再三餲何當磨腰
鐮助爾芟䄺稗
寒食遊學射山
疾風吹沙天茫茫日落未落原野黃山空無人石碌碌
路長馬饑石齧足荒臺古林翳雲族何人刳嵓縛層屋
當時萬騎填山谷至今拾寶多遺鏃故園山川愁遠目
人世悲歡風雨速凌高舉酒天為蹙手攀嵓樹叩雲木
何人唱我悽凉曲興亡一眼冥冥綠埜水平蕪飛鴈鶩
臘日遊梅壟得樹字
年年看梅水西路白頭溪翁眼如故重來攀髯老不死
我亦風埃憶歸去酒酣百怪入我腸夜半恍惚與龍遇
醉騎一尾天上歸陳迹江頭不知處梅花勸汝一杯酒
千歲寒凝真旦暮欲將老大傲風雪穴蟻窠蟲已無數
成都萬事更竒古石笋猶疑卿相墓孔明廟前柏千尺
神物翛翛泣幽樹它時滅壊亦同歸人生誰能一長顧
庚寅再遊
霜郊馬頭鞭影西欲尋遠梅無舊蹊但聞艸木皆有香
未到巳識花前谿艤舟登岸入梅處竹樹烟靄茆茨低
百年死樹蟲蘚暗鱗甲漠漠僵横霓老翁鼻祖頭雪白
下見兒女方勝筓數株無力已仆地強起放春花滿畦
瘦龍夭矯欲仙去脊尾一半埋沙泥雷公幾時獵幽蟄
夜半刀斧來刳刲野人往往多再拜疑有鬼物憑其栖
問樵訪牧不知歲齠齔已見今旄倪故人同遊六七輩
或似醉阮林中嵇繞樹覓花不識路東邊犬吠西號鷄
榼中但有酒清濁寒具野擔勤提携誰言猶是蜀梅菀
破丘斷壠山蒿藜種花滿地作痴計隨手變化空塵㙠
只餘老樹香不滅力戰風雨猶堅犀何時江村一曲路
與子共賦歸來兮
靈泉山中
小縣相籠合濛濛數百家果蔬争晚市樵牧亂晴沙落
日平江迥青山細路賖偶居無事在隨意問桑麻
野色山圍盡風煙更可憐客情牛鐸外農事藕花前聚
汲松根井寬愁石底泉寧須計升斗詩興亦超然
勝地仙靈宅微官也謫居焚香他日夢隱几向來書小
睡便山雨長齋稱野蔬逢人問無恙滿意說樵漁
日下溪林薄芊芊肅晚暉閉門成石隱小水亦生肥醉
著谿藤杖歸來木葉衣狂歌有虎兕吾道只應非
何處長松寺雨花雲外臺山從百曲轉路入九關回老
檜成龍盡殘柯借鶴來人間斤斧亂風壑夜聲哀
靈泉山上晚望
野曠樹還亂林深烟更微天隨殘日盡雲掣斷山飛玉
壘風烟闊秦城艸木非憑高無限事今夜客沾衣
遠目昏難盡青山闊展圍眼花隨處亂雲樹一時飛秋
至客愁遠路難心事違更憐人北望不見鴈南歸
登待鶴亭
横峯亂嶺如奔蛇前者欲起後驅呵危亭獨立一回首
天罅雲隙皆收羅手攀落日意不盡目送孤鴻愁更多
秋風衣裳客未冷我欲飲酒君當何
謁朱真人祠
一濯巖下溪再拜巖中庭清風肅然來吹我衣上腥仙
人芙蓉冠乘月下雲軿山空雜珮響静夜朝百靈寂寥
古壇外但見斗與星青山無行跡霧雨空冥冥
兩宋名賢小集卷三百七十四
