兩宋名賢小集卷二百十五
宋陳思編
元陳世隆補
慈湖小集
楊簡字敬仲慈溪人乾道五年進士寧宗朝累官將
作少監出知温州以寶謨閣學士致仕卒諡文元學
者稱慈湖先生有慈湖甲稾
撫琴行
蕭蕭指下生秋風淅淅幽響颼寒空月明夜氣清人骨
何處仙風搖丁東野鶴驚起舞流水咽復鳴一唱三嘆
意未己幽幽話出太古情龍吟虎嘯遞神怪千山萬壑
風雨晦海濤振盪林木響亂撒金盤冰雹碎和風回春
陽縹緲孤鸞翔三江五湖烟水闊波聲飋飋鳴漁榔悲
猿臨澗欲渡不敢渡但聞澗底(一作下)蕭瑟松風長閒雲
曳碧落勢去還迴薄神仙恍惚無定所微吟似欲止所
作馭風一笑歸蓬瀛猶有餘音遶寥廓
送張大著出守衡陽
濟濟衆賢俱徐徐五馬驅中司親雁序南岳佩魚符吳
楚從今異參辰幸小殊他時羣玉聚相與話踟蹰
淨土院擊竹軒(在富陽縣)
我對此君無一事自言幽處直千金古人今己成陳迹
猶向當年擊處尋
進月堂(在富陽縣洪氏浴堂院)
我有一輪月不圓又不缺更無晝與夜光耀常洞徹縱
有茅屋遮亦莫知間絶持此以為燭難作進退說
石魚樓
多謝天公意己勤四時換景示吾人碧桃紅杏分明了
綠艾紅榴㳄第陳秋㕍聲中休鹵莽雪梅枝上莫因循
機關踏著元非彼正是吾家固有身
箇裡包坤彼括乾精神微動便紛然桃紅柳綠春無迹
魚躍鳶飛妙不傳麥浪豈緣風衮衮荷珠不為露涓涓
分明是了何言否此事難容鄭氏箋
遊樂平明巖
西風吹作明巖去石屋高虛滴如乳是誰不是洞中仙
無人自信吾為主
偶成
春入園林種種竒化工施巧太精微山禽說我胸中事
烟柳藏他物外機既遣杏桃呈示了又令蜂蝶近前飛
如何有眼無人見只解西郊看落暉
腳踏和風步步春石魚樓上等閒人興來衝口都成句
眼去遊山不動塵李白誰知他意思桃紅漏洩我精神
忽逢借問難酬對只恐流鶯說得真
風雲雨雪自何來我有乾元大矣哉萬景出竒供杖履
羣峯環翠供樓臺興來吟咏誰裁剪飯罷遊行自往回
信口道來俱妙義教人尋訪幾枝梅
我吟詩處鶯啼處我起行時蝶舞時踏著此機何所似
陶然如醉久如癡
兩宋名賢小集卷二百十五
