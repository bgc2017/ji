兩宋名賢小集卷一百十一
宋陳思編
元陳世隆補
倚松老人詩集上
饒節字德操撫州人曾布之客也性剛峻與布論不
合因棄去祝髮為浮屠更名如璧自號倚松老人
李太白畫歌
先生之氣蓋天下當時流輩送百舍醉中咳唾落(一作雨)
珠璣身後聲名滿夷夏青山木拱三百年今晨乃拜先
生畫烏紗之巾白紵袍岸巾攘臂方出遨神遊八極氣
自稳冰壺玉斗霜風高嗚呼先生太絶倫仙風道骨語
甚眞肅然可望不可親懸知野鶴非雞羣天寶之初天
子逸先生辭去不肯屈采石江頭明月出鼓栧酣歌志
願畢只今遺像粉墨間尚有英風爽毛骨宣州長史粉
黛工誰令寫此人中龍細看筆意有俯仰妙處果在阿
堵中人云此畫世莫比吴侯得之喜不寐意侯所愛豈
徒爾亦惜眞才死泥滓先生朽骨如可起誰為獵之奉
天子作為文章文聖世千秋萬古誦盛美再拜先生淚
如洗振衣濯足吾往矣
送傅仲默登第歸麻姑
謝安中年不堪别况我與子本末同臨川古郡著名數
麻姑耳在邦域中(建昌舊属臨川)與君同方復同術十年共度
虀鹽日一身爛漫天地中萬里風霜今白髮南山之封
木拱矣此身萬事相終始何知遲暮猶羈旅夜雨對牀
輙三起君今先着祖生鞭我窮未辦買山錢君行啟我
方寸亂抱琴長歌聲徹天西風蕭蕭木脫葉表裏家山
落眉睫為誰淮南大小山雖在侯門不弹鋏
石魚行贈靈壁張氏
磬石山中石無主百里厚坤不承土土人出石如出金
掘地及泉隧而取重重徹之如徹席凡材頑狠丘山積
中藏一板金玉精定是陶鎔鬼神力黃鐘之律生于黍
近代縱横不如古(近世定樂或以縱黍累尺黍大而尺長或以横黍累尺黍細而尺短)天
生此材豈苟然伐而用之百獸舞師襄入海工不精且
製嘉魚大小鳴大為王鮪施僧飯小為魴鰥依石屏君
家二尾儻遺我要喚兒曹坐睡醒
遇里人道及鄉閭事作詩寄謝無逸
敝貂去國漫西東聞說(一作閒想)鄉閭夢寐中賈豎裹頭仍
納婦驪駒將子又追風雲山何處非投老文史他年不
療窮富貴可求吾亦願眼看餘子化王公
次韻彭聖從秋興
淡雲疎雨承秋早白露清風引夜長已見畢星朝北極
似聞驍騎卷西涼隻雞還我田家味小鳳須君官焙香
千古步兵今遠矣属誰長嘯作鸞凰
阿智歌
吕卿諸子森如蝟不作(一作汙)世間兒女氣封胡羯末自
行列麟鳳龜龍各異致小兒阿智有七齡衮袞似欲無
諸兄疎眉秀目澹玉雪覆肝立壁開天庭自從諸兄授
孝經淋漓筆墨有典刑客来推席儼在庭舉頭揮客客
為驚吾知吕卿大源委黃河崑崙千萬里政令凢兒出
其中不扶而直麻生蓬况如此雛落落自竒偉出門汗
血當追風(一作少九芻抺當追風)
山居雜頌三首
溪邊小立聽溪聲日到溪心滾滾明獨木自横人不渡
隔溪横犢轉頭鳴
華嚴臺(一作堂)上平如掌自是遊人路不通要識普賢眞
境(一作法)界亂山如浪湧(一作白)雲中
數日春晴退水㾗落花如抱擁藤根過盡遊人渾不見
人隨波浪下前村
次韻米元章壯觀
曉色村村澹春風樹樹穠八窗中夜月千里隔江峯酒
道窮通樂詩原左右逢客來應下榻石銚煮長松
息慮軒詩
雨暗藤經屋春深草到門客來非問字鶴老不乘軒花
氣翻詩思松聲撼醉魂呼兒换香鼎趺坐竟黃昏
送梅郎一首
梅郎可愛如蜀柳風流似是子真後抱器來賓太學堂
五年自袖采蘭手來時落鴈搖虚弓汗血長鳴西北風
自誓壊韓復蠧魏可憐一無咫尺功我亦數竒困蓬累
玉山冰川失眼底永嘉堂上聞阿連墮食正冠為君起
君今製衣作行具何以贈之白鷺羽殷勤持送重似人
漠漠深藏飽魚蠧船頭逢逢奏曉鼓卷簾卧看春江雨
到家春温鴈且北寄聲布帆無急不
鄰居遺湯沐浴
都城甘水嗇于酒擔頭取飽得滿缶每憶江湖萬松底
夜半酒醒挽石斗如今長卿不滿喉豈有温泉濯汗流
岑岑背若負芒刺每向一飯懷千憂君家有酒金作欄
轆轤可取不可殫大奴分遺足一斛洗我塵垢生羽翰
人生生理易與耳輟洗為君起長歎
送宿州晁祖禹簽判(祖禹承謨簽宿三年郡事倚辦為多僚属士民莫不嗟惜)
(其去節作小詩聊致意焉)
一見晁公子雍容前輩風規為俗吏外步作古人中環
佩千官合梯航九驛通空虚循吏傳誰為薦諸公
從人覓山水扇二首
少壮﨑嶇山水間短衣楚製略勝寒年來疲病歸期墮
只乞君家便面看
愛君才氣恥言兵欲倚詩書繼老成手裏林泉當付我
恐妨抽板揖公卿
書天源河上友人壁
春色撩人不奈渠紅塵無處可飛鳬懸知桃李付流水
來看垂楊十萬株
次韻答陳考城
袖裏楞伽非世書了知乾沒未殊途會攜他日已漫刺
歸謁南山五大夫
冬日書謝氏園壁
瓦缶藏春土脉乾嫣香已謝菊花團履聲遶盡欄干曲
肅肅松風作暮寒
送同舍葛茂遠還浙東二首
豈無強醉楊司業固有無錢鄭廣文三請未能勤問道
一歸今日願從君
隋河東下一千里僮僕未知行李勞聞道起苗今結子
為君飽食賦離騷
趙元違婦孕不育後數日其猶子生一女子二子
皆有戚戚之色戲作此詩開之
十年不見陳驚坐二子相逢心亦可高帝子孫果隆準
杜陵先生豈欺我甘陵夫子孕不育世無元化操五毒
乳醫袖手輙寤生不藥而喜神所福君家阿濟(王湛之姪)頥
未髯頗恨生子不生男人間久乏古烈女世上多歎吾
兒凡應當有子問賢否弄璋弄瓦詩人口木蘭買馬替
爺征班超嗣兄成漢表人生得此二子者安用癡兒閙
昏曉况君各自富春秋有女如玉方好逑必欲商瞿有
男子殷勤更問東家丘
送彭淵才如北都
武學如水馬盡日忙不進結交有神竒所得盡豪俊十
年困三舍萬事劉兩鬢風流半零落吾道或拘窘彭侯
南方來超妙(一作意象)有遠韻落落澗壑姿倒屣解吾慍胸
中幾年讀正朔謹堯舜盤盂百家伎鉤致得幽藴(一作初手)
(探其藴)夜半一商略氣與山嶽峻方君及衞霍自是老行
陣崢嶸濟時術百未一見信自言窮達機默與寒暑運
功名蓋(一作或)偶然未暇以身徇偉哉君子勇一語破幽
憤何時燈火底懷抱為吾盡
賦王立之家四梅
化工轡六龍風雷與推軌談笑却冰雪咄嗟辨桃李紛
紛西園英轉眄即填委獨餘四種梅冰玉自標置豈争
滕薛長未與管晏比微風挽寒條草木競披靡蠟梅異
(一作妙)天質芳香輩(一作乾)蘭芷(蠟梅正如蠟為之樹絶不類梅其香正如蘭)多
葉美無度勝韻洗貪鄙紅梅拂(一作傅)曉粧深淺自有體
單白亦閒淡冷艷照流水初如王謝郎雍容各簪履出
處豈皆同一一竟可喜此花固不凡俗眼自多眯栽培
或一遇得此輙遺彼君家獨兼有班壓萬紅紫况當春
社前朝暾媚(一作麗)窗几我無筆五色為此了衆美安得
九轉丹暫起萊陽吏
寄曾伯容
豈是從前蹤跡疎三年不送一行書襄山倘有陪鄰地
為問洲中種木奴
虞姬墓
風悲月黑楚歌聞泣下虞兮夜未分千騎星飛向前死
不知誰為閉荒墳
用海印和尚韻和吳提刑遊山頌
白崖老將臥遥岑苗裔分明祖少林遂有樂天來問道
不妨黃蘗為傳心繩牀斜月坐秋晚石銚寒泉語夜深
一枕竹風清未晚堂堂魚鼓現觀音
答惇上人二首
因君掩我強題詩却憶當年夢裏時不識江南好風景
採蘋人唱鷓鴣辭
少矜平子四愁詩晚學趙州十二時千里故人不解事
書來猶記竹枝辭
雨中同無求遊龜山勝相觀丈六金銅像歴諸小
刹無求作詩紀事次其韻三首
細雨無烟晝不開杖藜同訪古如來聲求色見無非道
舉似時人一任猜
芒鞋印雨涉泥行誰是官人誰是僧我已無心慕支遁
君今寕復愧孫登
剥啄敲門驚隙塵開門隨處得清新獨憐桂子花開處
不見題詩病道人
次韻劉無言遊法雲寺
磨蟻迭左右鐵炭互俯仰歲月如牧馬快驟脫羈鞅方
希草玄雄未羡畫眉敞劉侯啟予者險韻寫勝賞讀之
令人醒居然見圖像我昔從此遊僧梵薦肸蠁撞鐘鳴
木鯉破我顛倒想百年能幾許萬事苦鞅掌喪身聲利
場齒角代犀象前輩曉星散後生春水長君看門外轍
盛氣日来往道人初不省禪寂異霄壤提琴寫我歎中
夜發哀響
龜山戲贈諧文章
水母潭邊窣堵波下頭有箇老禪和蒲鞋舊(一作異)日曾
供母寶夀平生不渡河衣鉢三千舊風景(一作祗夜)形模十
二古頭陀是凡是聖人休問門外寒松卷薜蘿
次韻答曾仲成二首
曾侯果勝流折節事膏火年來何轉窮正以工詩坐可
憐哭鬼句不救采薇餓平生九品禄團團螘旋磨歸來
卜我鄰步屧得相過劇談到理窟我義危欲堕世人富
貴忙此樂渠不那春山正可尋我行公亦可
我老不能世百念久灰冷偶隨出山雲托跡暫人境偕
問交遊人出處各形影其或李廣竒其或衛青幸如公
不世才跬步可臺省何為賦歸來欲近沃洲嶺夜半哦
公詩月寒心怲怲
次韻應銓詩
誰飬山中雲館我雲中宇山深雪常潤出戸須芒屨可
憐雲中人過我一飯去
和劉仲高過虎溪絶句
先生自得遊山體竹杖芒鞵手自提莫問山僧山裏路
曾侯谿是舊時谿
百舌
多能百舌弄春晴解作春風百鳥聲獨立高林千尺上
黃鸝無數不能鳴
長老欲敲去竹枝透風作凉以頌上之
寒梢展盡玉玲瓏細葉斜枝翠幾重何必敲開損高節
此君元自有清風
用韻自詠倚松一首
庵外無人誰過前老松千丈獨參天煮茶春水漸過膝
却虎短牆纔及肩已退晚雲歸浩浩未分芽菊競鮮鮮
客來問我何時住笑指松枝數歲年(凡木惟松枝一歲則長一層歴歴可)
(數)
兩宋名賢小集卷一百十一
