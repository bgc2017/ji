兩宋名賢小集卷三百五十四
宋陳思編
元陳世隆補
慵菴小集
邵桂子字德芳淳安人咸淳間以博學宏詞登進士
教授處州國亡不仕娶華亭曹澤之女因家小蒸為
斯文領袖者四十年八十二卒所著有脞談稿又作
忍默恕退四卦以自警子祖義孫亨貞俱有文名
疏屋詩為曹雲西作
草菜可食總名曰疏品題有圃(疑當作譜)樹藝有書衡縱町
畦周繞屋廬繚以樊垣經以溝渠晨出抱甕夕歸荷鋤
有蔓必薅有蝗必驅風披雨沐日暄露濡穉甲怒生嘉
苖蔚敷芥薑杞菊韭薤蒜葫薇蕨藜藿瓜瓞匏瓠楮鷄
桑鵝籜龍梭魚馬齒鹿角鼠尾虎鬚薯蕷蔓菁杜蘅蘼
蕪茵陳莪蘿芄蘭茹藘赤莧銀茄翠荇墨菰酸漿辣䔯
甘薺苦荼庖人調胹園丁拮据錡釡鬵煠筐筥貯儲椒
橙内交鹺醢效劬以芼以湘可茹可葅維昔尼父瓜祭
齊如飲水曲肱其樂只且召南蘋藻韓奕笋蒲知味羡
黃齩根歎胡葵蓼飫顒葱韭厭徐火芋明瓉山菌接輿
庾郎三種石生一盂劉參玉版蘇傳冰壺巢字元脩鲋
姓豆盧菘羔抱孫蹲鴟將雛絲滑露葵練淨土酥野薺
餛飩水苔脯膴餅炊菠薐鮓釀苞蘆胡麻饙餾罌粟醍
醐萍&KR1085;西晉蓴羹東吴芹擷泥坊藤采豐湖沼沚有蘩
江漢有蔞岡有常枲洲有接余雁門天花黃河蘑菇大
宛苜蓿太華芙蕖環滁野蓛盤谷山茹地饒所産天茁
此徒菲葑是采口腹以娱落英未莎初篁未箊霜根旋
挑露葉半舒烹泉石鼎養火地爐色炫匕箸香浮柈盂
氣含土膏味逾天厨肥生華池響鳴輔車商顔饑解文
園渴甦前招麴生後引酪奴饌非羶葷餉非苞苴園無
羊踏壤有鼠餘彼哉肉食俎列豢芻心炙椎牛項臠割
豬春羔秋麛冬鱻夏朐猩脣豹胎麋臡蟹胥緇裠解黿
銀絲膾鱸羊尾截肪錦襖脫膚山殽雉兔澤羞雁鳬北
饌潼酪南烹鼃蜍嗜鼠則鴟甘帶則蛆迺笑鄭老爛蒸
瓠&KR1383;乃笑坡翁夢餐雞蘇屬厭饕餮飽死侏儒語以疏
味能知否乎予雅嗜之日不可無乃顔兹屋羞供是須
寧疏而癯毋肉而腴易牙司味敢告膳夫
海蟾
三足老蟇太隂精夜載阿姮朝帝庭澡形不假桂花露
背負金輪浴滄溟騰騰躍起幾萬尺癡腹一團露圓白
睨目光射蛟宫寒海若天吴難遁跡腹中萬斛蝌蚪藏
吐作列緯森光芒曉驂六龍駕羲馭騰踏未必輸飛黃
餞魏州判鵬舉
搜出指鑛遺其沙鄉(疑是卿)雲褒武皆蜀秀虎豹各自雄
鬚牙兩京得人廣數路忍使丘中留子嗟不然題名百
許輩無一顯者何謂耶我亦典學老從事試向座中尋
孟嘉
古柏行
思人誰復念婆娑窟室崖隂未易磨四十圍間看溜雨
三千年後數恒河不堪與世供狙械尚許遺民占鳥窠
從此便名夫子樹匡人斤斧奈予何
到夔門呈王待制
手挈東風上水關鳳書迎日看新班五湖家世烏衣巷
三峽樓臺赤甲山畫戟門開春晝永卧龍帳穏海波間
安危大計須公等天定應知即賜環
兩宋名賢小集卷三百五十四
