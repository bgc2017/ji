兩宋名賢小集卷一百十九
宋陳思編
元陳世隆補
張章簡集
張綱字彦正潤州丹陽人入太學屢試獲首選政和
二年賜上舍及第特除太學正歴徽猷閣待制引年
致仕會秦檜柄國綱卧家二十年檜死起為吏部侍
郎兼侍讀後以資政殿學士知婺州尋致仕築亭池
上扁曰歸喜自號華陽老人日與親舊游息其間高
宗幸建康召見行在孝宗登極召陪祀以老辭乾道
二年卒年八十四綱歴事四朝正直自持多所建白
華陽集四十卷其子堅所編章奏居多詩僅二百餘
首
赴喜雪御筵歸作
喜雪排筵曉漏催玉人傳詔下天來香隨日轉蓬莱近
花帶春回錦繡開一線新隂留鼓吹三登和氣入尊罍
叨霑惠澤思歸美授簡梁園愧乏才
次韻仲弼重九
黃花白酒兩相逢把酒簪花對晚風千里故園雲水外
三年歸路夢魂中自憐晼晚傷秋色誰解疎狂發醉紅
寄語髯周頗知否此時情緒與君同
感歎子蒼有詩見贈次韻奉呈
随緣到處是吾廬風雨飄颻敢定居異縣逢君如隔世
七年怪我苦無書平生出處皆陳迹大半交遊已故墟
愁絶不知尊酒盡醉歸兒女笑牽裾
寄曾公袞用子蒼韻
衰艸連雲萬木風天高滅没見孤鴻夕陽人散酒旗下
遠浦船歸漁笛中兀兀松窗翻蠧簡垂垂蓬鬢颯霜叢
自憐世味諳來慣已覺忘辛似蓼蟲
亂後入城
未復錢塘郡先收鐡甕城妖星随月落殺氣逐参横已
築鯨鯢觀重新鼓角聲大江應好在流恨幾時平
賦随寬詔免恩浹大江浮人少餘新市城荒剰古丘瘡
痍誰共理宵旰獨深憂莫上西樓望黃雲滿眼愁
南洞即事
紫綬金章八十三衰殘不稱舊官銜煩君寫作歸田老
野服翛然坐碧巖
次韻國衡
古寺憑崇岡蒼煙蔭喬木欹斜屋鱗比繚繞墻帶束何
人闢層軒延客寄遐矚醉賞菊坡下客意豈在菊念昔
居此地名世盡儒服師曠賢多智蒼史聖重目臺成竟
誰遊事去不容跼梁王高帝孫名字亦不辱當時盛歌
舞肯使後人逐陳迹今故存新池為誰綠感嘆世上事
翻覆如轉燭請君聽鐘魚尚想吹紫玉
次韻仲弼
千里長懷北固樓客居顔巷不堪憂青熒坐看孤燈夜
搖落初驚一葉秋已厭清談揮麈尾誰能細字寫蠅頭
蓴鱸固是吾家事好約西風買釣舟
次韻李傳道感事
卧病何人為掃門墮霜黃葉任繽紛旋沽濁酒難禁醉
厭數孤砧遠更聞冉冉生涯飄似夢悠悠心緒亂如雲
幾時得遂江湖去野性終隨鷗鷺羣
送春
滿眼鶯花自在春送春情緒怯愁新鼓琴不用戴安道
行酒却須温太真晚歲深交能有幾相逢爛醉莫辭貧
新條更有明年在重與東風作主人
歸鄉
窮巷歸来已白頭結茅何必榜休休好山當戶碧雲晚
明月滿溪寒葦秋詩社縦添新句法醉鄉難覓舊交遊
平生幸自無機械一棹夷猶去狎鷗
用前韻
愁來莫遣上眉頭著酒驅除醉即休未省一官堪送老
已驚雙鬢不禁秋收心香火供清夢洗眼雲溪結勝遊
喚取短篷乘晚興坐看煙浪没輕鷗
庚午三月十日遊茅山
雨餘沙徑淨無泥策杖何妨過竹谿迎客野花隨處發
勸沽幽鳥向人啼峰巒路轉攀蘿倦樓觀煙深望眼迷
疑是武陵仙地隔坐來遐想舊桃蹊
老夫辭榮里居行年八十酒間漫成拙句述意而已
不以示外也
莫笑尊前白髮翁曾騎竹馬戲元豐年彌八十癡頑在
身荷三朝寵眷隆綠野敢將前哲比香山幸有老人同
興來尚欲尋幽去收拾殘春杖屦中
次韻王子飛跋石曼卿洛中題壁
酒狂翫世芙蓉仙胸中落落太古全浮雲富貴不著眼
肯復騰上誇鳶肩應怪元龍負豪氣獻書天子言十事
騎驢一去不可追風月凄凉壁間字
夀燭(代人上鄭相生日)
凝香紅蠟大如椽華堂兩兩排金蓮漏澀銅壺寒夜永
光搖翠幄争春妍蘭膏芳苡何足道簾捲香風碧煙裊
霜娥勿用拂麟鬚合就仙丹會難老我公身依日月光
不假仙丹亦夀康煌煌神燭照天下光焰何止萬丈長
世間爝火知無助想像丹輝争欲賦可憐賤士老不才
短檠見跋無佳句
次韻酬彦逹
浮榮過眼風脱葉鴛行無復清夢接柴門晝閉雀可羅
寒日暉暉弄疎樾已種芳蘭滋九畹更遣胎仙舞三叠
李侯壮志亦可人舉目萬里欲横絶醉眼時看石稜紫
吟鬢半作霜棘折方今聖主躬儉勤奏賦不須誇羽獵
中興盛事要磨厓老於文字誰踰結願君勉力上扶搖
渺渺雲海出飛楫莫随鎩翮卧窮巷漫學啼螀弔寒月
次韻彦逹對雪有感
朔風捲地寒雲繁忽驚空花墮簷間遠山歴亂眼中失
飛鳥滅没天際還緬想端門萬官賀雲陛儼列鳴珮環
豐年獻瑞天一笑聲動四海俱歡顔李侯人物妙天下
何獨卧窮看屋山胸次冰壺自深瑩管中霧豹難窺班
異時富貴恐不免詎忍空歌梁甫艱君看鴻鵠有高志
一舉九萬誰能攀
對月
蓬鬢秋風老柴門轍跡疎誰同今夜月望絶故人書止
酒愁元亮何心賦子虚得詩還喜誦習氣未全除
夜雨
夜雨妨清夢疎簷滴細聲幽懷無客語偶坐有琴横水
闊柴荆迥風高雁鶩驚感時思報主材薄愧平生
日暮
地偏車馬静門閉水雲深野艇收晴網邨舂續暮砧危
腸逢酒怯病骨畏寒侵又見鴉歸盡誰歌(一作𢋫)梁甫吟
月夜
漁火前邨近秋砧静夜多山煙歸宿鳥水月動明波燭
短催詩急樽空若客何抱愁眠不稳林影半牀過
次韻彦逹折梅
信步尋梅約欣逢亞雪枝春藏紅萼小寒嗇暗香遲畫
角傳新曲妝臺歛翠眉廣平心不動唯許筆端知
歲暮
忽忽歲云暮霏霏山雨頻鳥啼茅舍静梅映竹籬新陋
巷無深轍清酤有善鄰中原消息斷聊與醉鄉親
次韻洪總領題花信亭得江樓
誰為傳花信新亭破睡風春回芳意早客到賞心同酒
盞搖江綠詩箋照座紅無由接歡宴危坐正書空
次韻蘇晉翁見寄
不見梁王舊吹臺年來愁眼向誰開求賢廊廟無虚日
報國涓塵自乏才直指漫能迎櫑具永懷寕敢詠金罍
相看鬢髮霜千丈自視文章水一杯晚歲可憐神氣索
故人猶寄好詩来追還正始真堪喜突過黃初豈易陪
婉孌也知能度曲葡萄應已釀新醅何時東閣容驚坐
一日那辭一百迴
戲題所見
破睡輕風透碧紗寶釵聊插任欹斜欲尋女伴嬉遊去
試問秋千有幾家
次韻李道士觀南山
柴門無事晝慵開杖屦誰曾得得来隔岸野花随處發
護巢幽鳥傍林回
從丁世叔覓花栽
老去看花能幾回旋移花樹著行栽君家封植滿烟霧
分我一枝春色来
兩宋名賢小集卷一百十九
