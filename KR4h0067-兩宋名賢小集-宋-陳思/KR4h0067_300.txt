兩宋名賢小集卷三百
宋陳思編
元陳世隆補
竹所吟稿
春日訪四聖鄭渭濱
訪舊孤山去桃花觀裡春迎香聞道室借酒酌吟人琴
操音還古蔬盤味却真斜陽各分散一水隔紅塵
擔上木香
無奈聲聲杜宇頻木香猶有一分春擔頭分得清香到
却謝尋常過路人
和趙永巖借宿僧房韻
鷗盟鄉國外簮盍把題分旅舍嫌紅日僧房卧白雲茶
新翻雪乳硯古帶潮紋黜陟人間事棲心耳不聞
中元
今朝逢令節依舊客殊鄉禪衲仝分席清齋若過堂江
茶浮水色埜菜帶山香忽憶三秋菊誰鋤小徑荒
餞吳西疇東歸
吏情寥落若商参誰是如蘭可斷金别去社中懷舊友
喜來湖上共新吟好山争似居家者冷菊難禁在旅心
我欲學君歸未得來年竹屋再相尋
習懶
風撼西窗夕照明習成懶散淡無營頗諳讀易深知命
却怕吟詩浪得名欵對山僧開月酒旋蒸湖蠏切秋橙
有來歸自江干客為說錢塘潮信平
送庵僧歸山
微官驅我離家山何日歸休得遂閒先隴隂隂松影裡
春來草草倩師刪
跋竹閒僧詩稿
借來香墨本相對坐孤檠句似寒梅好夢從春草生逼
人禪價重唤我宦情輕一事猶相得此君同比盟
歲律
歲律又侵尋桃符句索吟經年為客夢每日在家心眼
老看山慣愁多怯酒深公餘惟讀易世事保浮沉
趙紫芝墓
晚唐吟𣲖續於誰一脉纔昌復已而對月難招青塚魄
見梅如揖紫芝眉四靈人物嗟寥落千古風騷意俊竒
公去遥遥誰可法少陵終始是吾師
落梅
春雨敲花逐水流游蜂催課未知休生來獨冷嫌無雪
别去相逢又隔秋紫蓆窠窠凝酒恨蒼苔點點落詩愁
黃昏未覺師雄夢塞管一聲何處樓
冷泉亭
山遠源深絶市聲許由因此隱方成一生獨喜枕流好
萬事何如酌水清埜衲洗心滋味淡騷人照影刹名輕
軟紅塵裡渾如醉誰識斯泉可濯纓
玉岑
一抺斜陽掛淺林細聽山鳥說春心千年古寺多竒跡
讀了豊碑看玉岑
觀音泉
巖石留雲裏翠烟古松知歷幾千年净瓶一滴楊枝水
湧作巖前大士泉
除夕
一歲驚心忽已除官遊尚自客西湖漫題桃板標茒屋
旋買梅花插瓦壺俸薄幸無賖酒債官閒却有索詩逋
明朝萬事從頭起依舊山肩竹樣癯
舟中
厭殺人間名利忙我忘名利只詩狂雅陪雲袖三生語
分得漁舟半日凉傍水細看鷗鷺浴隔蘆吹過苃荷香
從容飽遂清遊勝那似家居卧竹房
秋風悲
秋風悲秋風悲秋風悲兮落葉飛豪家不識秋風悲杯
酒暖熟兒女嬉秋風悲秋風悲秋風悲兮隴穟萎田舍
不識秋風悲腰鎌收刈雞豚肥秋風悲秋風悲秋風悲
兮塞角吹戍人不識秋風悲只願封侯不顧死棗紅十
載忘歸期秋風悲秋風悲秋風最可悲兮江流滔滔禾
黍離離為此悲者其知誰
訪周伯弜後寄
獨坐湖窗水一杯好懷竟日向誰開火雲六月天無夜
不為先生定不來
書瘦巖僧詩卷後
泛湘游嶽慣風寒怯掛田文半臂衫吐出烟雲冰雪句
山肩莫怪瘦巖巖
休日招李山房杜北山訪渭濱秋浦於孤山即席
用韻
凛凛仙風匝葑田徘徊懷古事茫然眼空湖海無塵累
身在蓬萊有宿緣孤策遍尋儲鶴地偏提自汲煮茶泉
詩家眷属通詩譜不枉微官客日邊
有感
華陽暫脱戴朝簮悔被浮雲惹動心世事可驚如雨驟
客懷無限併秋深能歸不似天邊燕怯冷愁聞月下碪
幾許清高堪自慰官居頼有竹蕭森
舊圓覺
雲氣濕香埃門蹊印碧苔金奎今日賜翠輦昔時來禪
定琴臺廢詩寒石刻嵬萬斯年勝地不敢肆徘徊
清溪
不比江湖汘漫流山林冷淡氣涵秋泠泠一𣲖源頭水
岸影中間見白鷗
獨坐
老屋蕭條半欲斜䋲床獨坐看蜂衙經年官况渾如客
計日安書已到家策策冷風刪樹葉絲絲暮雨織簷花
夢魂不那歸心切小圃堪鋤自種瓜
挽孫花翁
清氣散乾坤人亡名尚存玉寒埋葛嶺墨淡惨秦村井
菊風號塚山花月返魂子孫無處覓吟客酹芳樽
餞平洲僧
天地一身閒袈裟褁亂山聽經離竺寺結制去雲間色
重懸詩稿藤枯帶蘚斑西風落荷葉應又向西還
雲谷
月浸千林萬壑秋聽琴驚起鶴回頭孤雲帶濕藏空谷
不逐人間富貴浮
北高峰
間處春光淡逢僧共採蒿曲盤山磴嶮直上塔峰高風
露侵衣冷江湖送眼豪近年無隱者空負數株桃
靈芝寺
梵宇背湖光朱橋度綠楊折藤維小艇拂石坐幽房齋
版驚閒鷺苔碑卧夕陽都人喧鼔吹未識此徜徉
跋吳疇東游詩卷
兩袂熏風過傳廬鷗盟又結向西湖東游雙幅雲烟句
寫出江心雁蕩圖
湖上
不分雨色共晴光每攬吟魂夢草塘數日不來湖上看
西風次第水蒼茫
借林可山韻餞蘿屋僧
吟卷多題品君齋賈島才聞風知竹瘦載雨過湖來交
淡杯中水儒酸葉底梅便辭京口去覓取近詩開
抄歲
幾多風月費招邀傳舍侵尋一載僑客久夢魂甘淡泊
歲寒老態厭喧囂情空雪片飄梅瓣冷地春光上柳條
世事每從兒戲過門前歌舞又元霄
聽雪窗
静擁寒爐逼硯冰凍蠅怪有撲窗聲抛松撒竹清眠思
吹滅吟燈坐到明
寄懷坐中社友
自笑初無作吏能却因作吏遠詩朋與君交訊欠逢雁
知我懷人獨是僧客枕夢殘聽夜雨鄉心愁絶對秋燈
何時歲老梅花下石鼎分茶共煮冰
黃羽士
閒披鶴氅紫藤冠帶得林泉骨相寒落魄一身風雪冷
飄蓬千里水雲寬素餐洗硯抄詩句清夜敲鐘上醮壇
凖擬學仙仙遇否何年煉就九還丹
寄詩僧
昔日剡溪曾載雪君今訪我以晴期一庭楳雨何時竟
吟得詩來舉似誰
惜春
輕寒側側雨絲絲獨坐吟窗日較遲方此惜春容易老
晚風吹落埜棠梨
酬雲間僧見寄
一從湖上别無處問相知幾夜頻馳夢今朝忽寄詩山
昏雲過濕院静鶴歸遲此去秋風近應湏動客思
謝林可山序詩
不枉西湖住兩年窮吟活計又成編生平不得春風力
只與梅花結得緣
送僧之毘陵
無意叢林坐雲飛天四空禪心泡影外客夢櫓聲中勝
負機何密窮通算儘工此行應不錯知遇有詩翁
雨作
薰風入斷籬猶自雨凄凄數日無人過終朝共鶴棲雲
濃山寺失水汎板橋低亦有田堪秫何時得荷犂
為瘦巖僧題西山爽氣
背却殘陽翠欲流一窗長占四時秋逼人風露衣巾脱
拄笏朝來獨倚樓
紫笑
雨濕晴烘乃破慳時聞旖旎度簷間不知失笑緣何事
每對薰風自赭顔
客懷
衣袂半埃塵堪嗟白髮新古今同逆旅湖海未歸人雨
霽船争渡花飛鳥怨春片雲千里迥日日謾烹鱗
月夜泛湖
買得扁舟載月明喜他蕭鼔已歸城一襟風露清吟骨
四望湖山見道情花港採苓供果飣蘋洲擷荇薦杯行
此歡不許人多得破曉西村雞大鳴
静中
静中白日十分遲唤起鄉心怯子規客味有如杯水淡
官情肯被一塵緇缾儲餘粟緣供鶴俸乏零金為買書
坐久不禁春雨暗誰家樓上笛頻吹
午夢
篇詩纔欠急忙償似有奚奴督和章望斷曉山雲破碎
驚回午夢雨淋浪春光一半歸楊柳花事三分属海棠
静坐小窗人語寂閒聽梁燕話行藏
蝸牛
分岐頭角出於天盤泊委蛇巧並緣到了升高翻墜失
徒然隂地肆垂涎
未利菊
瑶華細簇翠廉纖耐得籬邊曉露淹晚節清香猶更好
雖名未利不趨炎
杜北山同石峯僧來訪
梅花同伴瘦一疲有誰過歲事那堪晚心期未易多杯
深和月吸硯冷帶冰磨山暝歸鴉急相分獨奈何
謝偃溪惠索淘
與客敲詩倚古松亂蟬聲裡夕陽春幾年飯顆山頭瘦
槐葉今朝得飽供
題贈命士
富貴功名世競癡清吟往往不趨時請君多筭公卿命
莫要逢人舉似詩
挽靈隠僧珏月窗
秋月只清輝窗明人不歸嘔心成宿病蜕骨悟前非書
偈辭禪院緘衾寄毋闈猿啼泉石冷客淚為君揮
牧溪上人為作戱墨因賦二首
宿葦臨流去就輕生平慣與爾同盟相從奚假歸圖盡
特盡江湖一叚清
右鷺
峭壁懸崖隱趣深每來洞口費呼尋啼雲嘯月聲難寫
只寫山林一片心
右猿
詶里中友人代簡韻
鬢絲冉冉負年華客夢無時不在家吟得新詩三百首
却慚籬下見黃花
古樂府
郎别二十春未報淮頭捷空房守節心羞見雙蝴蝶
滴淚寫臙脂欲寄南雁羣恐傷郎客思封了却還焚
妾甘奉姑老妾甘育子穉他日盡錦歸願郎無棄置
言事
讀了南華枕曲肱無端客夢冷偏增官將滿去多逃吏
詩不吟來少寄僧亂葉打窗猶上案斜陽過屋鼠窺燈
孤山在望何時雪問訊梅花策瘦藤
挽李山房
吟譽先君者多埋葛嶺傍幾年千里客一夕九原傷琴
硯遺兒遠棺衾得友償玉樓天上事應有舊山房
鄭渭濱過訪兩社北山諸友繼至惜乎招石峯月
溪二禪不來
未見南枝與北枝一清誰可話襟期不嫌添客重行酒
所欠惟僧共說詩竹影因風和雀動水聲帶雨啟鷗疑
黃昏緊閉寒扉坐自展韋編對伏犧
采蓮曲
朝露濕妾衣暮霞耀妾瞩一葉小如瓜去住無拘束兀
棹歌採蓮襲襲薰風足蘆葉映港清捉對鴛鴦浴蓮中
有苦心欲折手還曲折運恐傷藕藕斷絲難續
菊
寂寂東籬姿淒彼霜露濕不肯出春風俗眼豈相入世
無陶靖節此趣誰收拾
蘭
澹淡九畹質雅好住山林幽香不求知伯夷叔齊心世
道不復古紉佩取騷吟
自君之出矣
自君之出矣蛾眉不復掃寶鑑委埃塵玉容為誰好
堅冰
滕六巧呈瑞平白一尺高霜風凛冽生挾夜聲如號冰
澌條玉筯瓦縫鏡銀膏茒屋頓暴富掩映何奢豪晶光
動閭里徤羨等兒曹此時輕脆資堅為千載牢一旦陽
明升消泮蔑纖毫奚獨此為然世事亦滔滔
閒賦
梅花白向鬢根生歲月蹉跎事欠成讀過故書温有味
借來新絮冷無情未霜山寺昏鐘動欲霽湖亭夕照明
多少紅塵留滯客可曾歸去力春畊
渡湖
漠漠西湖匝野烟夕陽柳下買歸船關心一紙平安報
鴈字縱横寫碧天
官舍亭前古梅尋常開晚歲暮余整歸装而乃蚤
花不容自嘿
争獰古怪虬龍枝著花傳舍賓歲晚往往來來幾番人
老大相期疑未諼顧我老眼慣相看嗅花嚼蕊當餐飯
横斜峭拔耐霜雪肯媚陽和齊婉娩把酒邀月共說詩
疎影上衣成繾綣朔風吹夢入家山鼔舞倦游客子返
誰謂花先常歲期澈夜萬葩玉一本花應有心餞我行
吐芳非為冬日暖我亦逆知此花意孤潔難與俗人混
似嫌托根富貴場不若棲身山林穩惜乎花又不能言
一花一心誠懇懇任他世間競酣桃李春花獨與我結
交歲寒遠
秋胡行
五年行邁兮歸遲遲採桑山隂兮奉親慈冰霜自潔兮
清節持有客遺金兮志不移槖有金兮盍專為母馳心
悦桑女下車兮入可知庭中見妾兮徒忸怩載思往事
兮妾心悲恐君不如妾之有節兮言姑已而君不知孝
兮人道衰妾不死兮欲何為
賦雪
漫天飄瑞壓囂塵一夜西湖幻出銀煎入茶鐺清肺腑
吟歸詩句爽精神糁填鶴跡看旋没封合梅花認不真
茅舍竹籬猶富貴長安安得有貧民
兩宋名賢小集卷三百
