兩宋名賢小集卷三百六十四
宋陳思編
元陳世隆補
雁山吟
吕大亨字聲之(名字與集互異)新昌人與仲弟沖之同師陳
傅良友蔡行之在太學齊名然困戹久之乃授宿松
尉徙平陽丞時嚴秤提之令大亨上不廢法下不病
民民尤便之終昭信軍節度推官所著有沃州雜詠
賀太常黃少卿
自從朝奏一封遠便整歸裝問故山剰得清名千載重
何妨晚節十年閒慣尋夜雪逵溪路却謝春風漢殿班
國史舊編加簡討春秋直筆任詩删
次新邑錢宰黃丞韻
一邑何期獲二賢花開滿縣總翩翩賦詩各出新機錦
裕國還饒内府錢槐竹兩行公事辦絲桐三弄政聲傳
作成和氣農家好多稼如雲詠大田
過杜潭題曾祖慶源庵
横江灝氣欲欺裘木落千林水露洲偶為搜荒投隴畆
因而展省到松楸神駒已應當年兆祥筍還為後裔留
寄與老僧勤灑掃庭前橘綠桂香浮
和張主簿喜雪
夜讀書窗未覺貧朝看萬瓦沒魚鱗飄來灞岸春風絮
瀉下瀛洲玉斛塵笑我冗懷多俗事羨君清思獨凝神
遥憐夜月山隂道還有扁舟乘興人
題南巖寺
誰把長竿釣巨魚至今蹲石倚空虚蜂房愛向山崕結
鳥跡疑從海島居入座翠嵐生晝寂夾川紅樹照春餘
任公此去三千載為看芳碑一嘅吁
遊石佛寺
金吾不必問行由此去逍遥物外遊半塢白雲藏宿霧
一聲横笛下歸牛喜瞻傑閣三生像藐視叢林四海州
為寫濯纓疎拙句誰言墨跡至今留
題陳巖庵寄諸兄弟
地接丹丘姥嶺賒山盤曲折狀如蛇每因過此瞻雙隴
何必從旁置萬家孝弟本根時潤澤詩書種子日萌芽
到來豈但春秋祀酌水何妨一獻花
開禧丁夘重過龍門有懷方文老子
翠屋交空結夏隂征鞍亭午喜登臨披開草棘千重路
洗出冰壺一片心禪老還尋江浙去詩家誰作楚梁吟
須知珠玉元無踵不惜西風惠我音
謝張漕薦剡
誰人洗甲挽天河玉宇無塵海不波漢使褰帷將命出
淮民挾纊被恩多流離豈但身安集凋瘵親曾手拊摩
惠利纔施催召亟其如席未及温何
賀葉司業兼中書舍人
英妙才華四十年山林朝市姓名傳何妨萬斛横江上
不礙千帆過目前我肯尾書千木紙人饒首著祖生鞭
金鑾何日商風雅伴直能呼孟浩然
寄太湖黃縣尉
立頃談餘袂輒分乖離數數異朋羣君如天揭行空日
我亦風吹過嶺雲不許范張同飯黍空慙李杜共論文
睽違動涉經年裏碁壘詩壇要策勲
與丁撫幹
兩年肥水喜相逢託契門墻今已重士有禰衡心肯薦
侯如雍齒首先封更看謀略稱籌幄會見精神坐折衝
敗走將堅兵百萬圍棋别墅意從容
悼止齋陳先生
萬里長江發自岷作興一代有斯人六經疑難言前解
千古興亡筆下陳愛向田間看耜耒肯留天上掌絲綸
如公到處鐫佳句今日池塘草自春
舒城道中
還轅天作十分晴瀉出秋光一𣲖清走筆欲題人到跡
揚鞭不住馬嘶聲頃禾晚熟黃雲色籬菊朝含白露英
得似淵明便歸去候門童稚出歡迎
重陽桐城道中
萬古長淮一帶流從來戰地不容休間關千里軍前餉
牢落重陽客裏秋悵望白衣來送酒了無黃菊與簪頭
何人早斷樓蘭首試解君王宵旰憂
九日登資福山呈胡宣教
飛屐來登最上峰千山擁翠景無窮遙看雲影參差外
静聽泉聲斷續中今日黃花重九約何時青眼一尊同
好天風月閒相寄早晚南來有過鴻
西寺留題
白石孤雲自在閒紅塵一事不相關寺遮翠靄青蘿外
人到落花流水間欲效錦囊收勝槩慚無玉帶鎮名山
白蓮喜結當年社未厭朝來暮便還
題龍翔觀
曾到龍翔不記年兩峰巍壓水中天潮生潮落青蕪外
人去人來白鷺邊四接遠遊僧萬笠重新舊觀屋千椽
東南送目秋無際隔岸人家問釣船
和黃教授山堂招飲
鼎彝事業未渠休鷗鷺尋盟暫與儔路入芝巖真絶地
客延蓬島盡名流不辭一洗陶巾醉更擬雙飛謝屐遊
誰賞洪都高閣句落霞孤鶩唱漁舟
謝石主簿和章
多君養就大椿年便腹詩書晝欲眠絳闕當年名藉甚
白雲他日迹飄然千軍筆掃人誰敵九轉丹成世莫傳
倦眼功名旁袖手剰看月露出新篇
詠桂花
獨占三秋壓衆芳何誇橘綠與橙黃自從分下月中種
果若飄來天際香清影不嫌秋露白新叢偏帶晚烟蒼
高枝已折郄生手萬斛竒芬貯錦囊
和王子寬韵
綠蔭千重竹清流一帶溪子真耕谷口楊震講關西手
摘星辰近名登泰華齊古來公相業誰不起鋤犂
春郊
勝日遊郊外嵐光入眼新桃花開萬樹又是一年人
山行
山花雨後紅野草風前綠浩歌歸去來不辱在知足
先春(梅花)
不把春光較後先清香自是壓羣妍微酸一點功成日
桃李從他逞少年
雲錦(桃花)
擁盖難遮萬臉紅爛然雲錦直連空更看雨過新糚洗
百媚都含一笑中
紫霄亭
半空烟雨有無間碧玉屏開四面山我欲紫霄亭上望
吹笙人去幾時還
未把浮漚閱世間蓬萊一水隔三山試窮千里登臨目
望斷青山白鳥還
芙蓉
楓葉飄林竹隔牆偏于冷淡逞濃粧天教不趁繁華月
要是秋來獨耐霜
括蒼山行
微風吹雨濕欄干薄霧籠晴帶淺寒一樹紅梅牆外發
誰家美麗倩人看
丹丘道中
夜宿溪頭十里村數星漁火照籬門雁山峭絶經行處
猶帶烟霞入夢魂
縉雲道中
縉雲通道入皇都花滿京城水滿湖借問今來丞相府
後園人有醉歌無
遊石城山
秖因尋勝到林泉四抱迴峰萬景連僧過不知山隠寺
客來方見洞開天浮圖照水光相映古木依崕影倒懸
風露了非人世界濯纓秋後玉壺天
過七里瀨懷古
七里灘頭訪子陵水光山色見生平欲為臣子定出處
知與君王分重輕一介草茅真自負三公軒冕未為榮
我來想像高風在釣石巖前烟浪生
兩宋名賢小集卷三百六十四
