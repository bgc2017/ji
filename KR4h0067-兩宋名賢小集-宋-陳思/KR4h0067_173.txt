兩宋名賢小集卷一百七十三
宋陳思編
元陳世隆補
太倉&KR3236;米集(一)
周紫芝字少隠宣城人紹興中登第歴官樞密院編
修右司知興國軍自號竹坡居士有太倉&KR3236;米集及
竹坡詩話
晚遊戒珠寺寺王逸少舊宅寺僧秉燭觀王右軍
畫像出訪鵝墨二池歸已三更
悠悠倦徂征忽忽厭羈旅出門復風埃况乃廹煩暑
兹遊愜初心突兀見精宇高人昔所廬樹木亦竒古
微風入冠裳林影散廊廡僧窗靜無塵燈火照眉宇
閱此坦腹姿鬚髮稀可數樂死固不虛顔色如處女
平池渺清泉淅瀝過新雨誰言臨池上至技本天
與鵝羣久已空團扇復何許興盡且當歸夜半月方
吐
遊麻姑觀
清秋禾黍罷南畆幽事少凌晨有佳興振策事輕矯微
蹤躡飛猱雄跳高木杪上有仙子祠棟宇頗傾橈騰虚
想雲軿遺像空鳥爪黃冠三四輩生意良草草更欲問
丹爐雲山遂窮討道人笑不言此意未遽曉但云須趣
轅山靜虎出早勝踐良獨難仙事亦杳眇了知世俗人
塵凡隔蓬島
越臺夜雨
夜暗秦淮雨燈昏越女祠寒窗歸夢短秋枕客情知鳧
雁初何定雞蟲事亦卑明朝江上去重理釣魚絲
食瓜二首
鄼侯昔微時刀筆一小吏起依日月光勛業高百世道
大元不容功高亦為累所以韓彭徒纍纍就庖胾蕭何
于是時身任天下寄坐安劉季心賴有東陵計東陵固
明哲避地有深意此物元不凡世俗豈知味此味當自
知不可語兒輩
元和數才子倒指到元白香山詆中奄進寸輙退尺元
侯躐要途崔子實卵翼兩公賢與愚何啻白與黑二武
有直氣譏評恣呵斥蒼蝇從何來汙我盤中食想像懷
昔人撫几三歎息
秋晚
凉月初欣薄露天井梧吹葉又凄然牆根可笑無名草
依倚秋風翹碧鮮
月向寒林欲上時露從秋後已沾衣微螢不自知時晚
猶抱餘光照水飛
和人摘茶陸鴻漸茶經云葉如梔子花如白薔薇
皮日休茶塢詩云好是初夏時白花滿煙雨乃用
茶經語也蓋茶至著花則晚矣
結廬聞是輞川家更趁東風摘露芽短夢喚回春正好
枯腸搜盡句方佳酪奴語陋真堪笑瑞草名高豈復加
明歲莫教烟雨裏白薔薇秀小岩花
次韻姑谿興國寺晚眺
禪房花木有殘紅此地還因曲徑通竹影看搖金𤨏碎
風鈴解語玉丁東人來白鳥横空處山在先生倚杖中
絶唱未酧才已盡夜燈搔首鬢如蓬
與松林道人求竹栽
人生殊臭味不異蕕與薰歲晚期金蘭矯矯惟此君緬
懷古招提修竹如雲屯道人淡無與所居竹為羣餘隂
滿窗戶肯惜為我分他年蝸牛廬淨几横清芬疎疎便
可意靄靄亦可欣千畆不作侯萬夫寧是軍客問有何
好仰屋不必言幽徑倘可開遲子日欵門
次韻沈彦述官舍書事二絶
幕中從事最能詩恐是當年杜牧之渠為秋娘方覓句
莫將公事惱痴兒
晚得休文一解顔識君曾是畫圖間陽春白雪無由和
句有雌霓誦亦難
題趙侯滄江遠岫圖
公子風流絶代無名高當與大年俱自從剪得吳江水
不愛滕王蛺蝶圖
次韻吳思道贈姑谿道人
殘生擬覓山中伴萬事厭從兒輩談笑我擕家常作客
羡君買地已成菴早將遼海千年夢換得曹溪一滴甘
聞與道人新結社懶雲今不是常參
次韻次卿近書二首
故國人空老三吳信不通客猶如社燕書或寄賓鴻鬢
髮風埃裏林廬夢寐中西歸如有意一笑復誰同
白水彭門道秋風古戰場人應思故國樓更在斜陽消
息憑魚素遊從問草堂蘭芽知已茁何日見諸郎
晚霽
翠葉看成幄濃春喚不回愁今連落絮雨欲到黃梅埽
地花狼籍開門燕往來晴峰數點出暝色一禽催
過張參軍故居曲肱亭舊居在焉山谷老人名亭
且有詩所謂鄰雞呼不起擁將出京畿
老恨愁千斛饑須粟一囊遂成遲去魯還作薄遊梁客
思風塵惡鄉音道路長何時秣歸馬看我理晨裝
遊醉翁亭
醉翁詩裏識滁山早歲神遊只夢間雲外淺寒欺短帽
馬頭深秀得煙鬟時擕妓女人猶說倒著接䍦誰與還
文物風流今埽地亂泉空繞玉孱顔
次韻次卿寄姑谿時欲問舍宛陵
吾亦平生欲執鞭拜公眉宇記當年泰和人物真圖畫
李白風流是列仙雪裏已無回棹意文中新有卜居篇
幅巾還作谿堂夢何日相從句水邊
河魨三絶
水沒江村不見沙河魨吹絮荻生芽平生所欠但一死
可更杯中論鏌鎁
釣蓑常恨此盟寒兩歲珍庖屢入盤細雨春江從此逝
不應猶棄季鷹官
一飽欣然下箸餘庾郎鮭菜復何如當時獻納堪憐許
只解區區說䱥魚
次韻李子澤過次卿谿堂二絶
溪雨廉纖作晚晴斜川風物喚淵明歸來定有新詩句
醉著烏巾一幅輕
時人但數李北海惡客敢過元次山笑我不能同一醉
也來溪上看烟鬟
行邁
秋山凄無風木葉寒自萎羈客不得歸行邁日靡靡瘦
馬嘶暮途忍饑渡寒水落日晚更明棲鳥驚復起人生
各有求誰能異生死行行重行行辛苦那得爾亂石摧
前輈旋車亦當止饑寒苦見驅臨風一長喟
暮宿
朝行繞山麓暮宿投孤村父老頗見招落日猶在門庖
煙不滿竈汲水復抱薪為吾炊黃粱一飽裁逡巡百錢
得香醪湛湛盈清樽吾雖不解飲亦足濡吾唇濯足捫
飽腹燎衣煖餘薰願言息劬勞少浣塵埃昏殷勤戒鳴
雞未用呼晨暾
次韻次卿鳴琴終日二絶
大音固自元無曲綠綺何勞更著絃此調最高人不會
未知今復為誰傳
平生有味在朱弦想得清風入指寒小閣香消簾不捲
知君不為俗人彈
端午日小雨已而復晴
斷雲飛雨過平川吹作團圞碧玉天酒綠強能開病眼
絛長那解繫流年閒收艾葉晴窗外忍對榴花白髮邊
細葛香羅天上有烏紗白簟北忩眠
五月七日南堂見楊花
柳深何處可藏鴉忩繞長廊綠暗紗造物惜春知有意
薰風時一度楊花
五月八夜月色明甚望麻姑招亭二山
天高月白夜漫漫倚杖來看月下山老眼直窮烟霧外
諸峰渾在有無間翰林耽酒今何處仙女乘鸞去不還
天恐兩山看未足故飛明鏡照孱顔
讀林和靖集書其尾
泉石膏肓挽不回笑看嵩少仕途開暮年封禪無遺藁
平日江湖只釣臺月自黃昏梅已老鶴無消息客誰來
吳兒不解高人意秋菊何當薦一杯
次韻劉元亢讀白樂天與劉夢得書
香山天下士直道可事君口語作竒禍後來成積薪巨
棟雖已捐白璧元自珍百年付春夢千載期斯人可憐
肉食子議者反空唇文華一照耀今古無縉紳才高固
不世盛德終少鄰鹿鹿數餘子𤨏𤨏非公倫豐盈與名
譽詎可鍾一身暮年林壑意觴詠全天真君子與小人
兩者自此分寄言顔巷徒勿語傷哉貧
五月二十四日避暑東寺折柬邀子容不至
凉飇呼不來惡熱苦難避城南有佳人相望隔秋水願
言倚瓊瑶相擕謝簮履花木通禪房茶瓜共幽事君方
從簿書相仍日填委咫尺如參商况乃在千里日暮殊
未來清風為誰起
次韻元亢雨中見寄
窮巷結蝸廬僅有一席廣風雨不出門山林負清賞悵
懷念幽人道阻不得往瀰漫隔江漢契闊異霄壤清風
吹句來令我作技癢安得從君遊此意良惘惘
題王定父淑問堂
平生心笑伯州犂羅織雖工不當威莫採黃金鑄刑鼎
要令青草入圜扉于張必大君須記六蓼先忘事恐非
聞說堂成已無訟臥看庭樹轉斜暉
次韻元素登城暮歸二首
天遣劉郎又白頭少年文學似由求朱門華轂聊安命
藜杖芒鞋可散憂大隠未成聊小隠濁流誰得置清流
賦成凖擬吾先讀王粲秋來正倚樓
晚來飛鞚上城頭欲躡華鑣苦末由醉裏有鄉須著屐
人間無地可埋憂功名于吾真聊爾人物如君無此流
想對青天回白鳥半鈎斜日挂江樓
宿蔣山
薄遊踐初心寓宿便晚靜山空秋有聲人寂夜更永華
鯨催曉色有客動深省焚香禮大士枝策上危嶺黃金
明窣堵妙音生佛境眼窮天光盡地轉江萬頃緬懷梁
武帝問法昔造請識師鳥巢中道契言自領大會天龍
宫金碧燦絶頂我來修法供汲水具乳茗願同桑下留
覽勝畢餘景還從天際歸悠然理煙艇
次韻元中芭蕉軒
道人悟無生開軒有深意是身如芭蕉妙語良默契婆
娑坐芳藂聊復此遊戲秋風鳴環佩曉露濕蒼翠閒窗
得隂多凉簟驚雨細索句清夢餘時能助幽思我亦箇
中人平生會佳致此樂倘見分杖策時一至
次韻國師對月見懷
老子關門不著書奄奄真復似曹蜍月來林下苦相憶
詩落眼前歡有餘滿挹清光歸酒面小分秋色到吾廬
胸中怕塞愁千斛特地煩君一埽除
寄徐季長
念昔桃始華别君漳水頭相别幾何時天事司蓐收闕
月六度圓相見間何闊百年飛電中能得幾回别别君
幾何時憶君如飢渴飢渴良有時思君無時節野人苦
幽獨相值誰與親流落在蒼莽坎軻一傷神相望參與
商相隔雲與泥草木忝臭味笑談極相思相思一何久
行行重回首回首征雁行中有來書否
送王天民歸雙泉
舊聞雙泉居縹緲在寥廓仙人在叢霄遺甃結飛閣廣
庭三百步一木可四角刀圭分蒼虬鱗鬛自皴錯至今
風雨枝疑有孤棲鶴王郎吹玉簫飛鳬下雙屩時乘三
峰雲來遶月城腳人生多乖離未踐繡水約知心念獨
君時來慰牢落吾欲從之遊何當解羈縛
次韻次卿中秋月下書所見
三載彭門夢新年故國秋月當千里共酒要十分酬翠
幕知誰捲雙鬟不奈羞寒螿莫相惱啼作曉窗愁
題大著肚(并引)
金陵朱世英官長沙或有畫箕踞而坐者號大
著肚舊有贊頌皆鄙語朱為題小詩其上以易
之其尾云但將貯酒三千鍾莫話容卿數百輩
予愛其語有味更作此詩以廣其意
平生頗笑王會稽坦腹驚動郗家兒暮年羞澀為懷祖
計較毫末如兒痴嶔崎更復笑周郎自說空洞終何為
逹人大觀無不可無鹽未必非西施了知倚杖清言者
外示夷曠中難窺不如此老身如寄萬事&KR0008;稜真得計
掉臂行歌眼看天擁膝長吟腹垂地羞遣家奴捧玉環
肯為門生作經笥白肥如瓠君莫輕終年貯酒真酒甖
結喉道士倘復見敢託石鼎譏膨脝
次韻幾聖見詒
梅花雪後有殘枝留與幽人照夕暉已借水光浮淨几
更將山翠染春衣洄中漫叟移舟去月下淵明種荳歸
知我短坡無客到肯擕長麈為翁揮
坎止流行念已輕常關雖設是吾扃事如痛定何堪說
出為飢驅豈有情滿座自傾鸜鵒舞半巖擬作鳳凰聲
醉中深意知誰解付與前身阮步兵
次韻元素對雪十韻
雲凍風仍急天低雪未收山寒飛鳥絶江晚一蓑幽曉
樹梅初放風簾絮自投孤鶱迷遠鶴痴立看飢鷗櫪馬
歸鞍速韝鷹獵羽遒連城埋睥睨千騎冷貔貅何處回
蘭棹誰人擁釣裘閉門憐我病得句付君搜上瑞書三
白登年在九秋何當明月夜同作廣寒遊
甘菊數本舊植之地沮洳湫隘頗有悴色十一月
二十三日移植墻下明日小雨數刻欣然便有生
意
小草偷微生崛強沮洳間託根倘失所憔悴無好顔嗟
哉一大地寧無尺寸閒造物惜不與無乃亦大慳社櫟
豈不惡盤錯未易班下可百牛蔽上可星斗干此物有
遠韻何人憫清孱吾移東籬栽往近九畹蘭天心固有
在生理似可還小雨喜霡霂低枝濕斕斑春苖已足采
落英行可餐為我制頽齡使吾昇飛仙物微自有知報
君以長年
蠟梅六言三首
剪蠟枝横隴月釀花蜜滿蜂房誰遣凌寒枝上中含百
和花香
雲珮風侵玉冷仙裳霧卷羅黃家在蕊珠宫裏衣熏鵲
尾爐香
桃花占上林薄蘭芷擅離騷經欲弔花中遺逸聊尋世
外林坰
再賦三首
孤根雅宜幽處空明宛似僧房我作蒲團燕坐時參鼻
觀微香
淺俗微嫌菊陋粗疎不愛葵黃花裏誰方高韻人中可
比黃香
移種定從天上世間那得此香白髮人應羞看鵝兒酒
可爭嘗
次韻何師與梅花二絶示劉凝遠
月姊宫前玉樹春杏花菖葉不同村多情誰道天無意
先與梅花雨露恩
何人急遣蓬萊使喚得春回江上村誰信廣平心已冷
老於花似太無恩
兩宋名賢小集卷一百七十三
