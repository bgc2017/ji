兩宋名賢小集卷七十七
宋陳思編
元陳世隆補
潘邠老小集
潘大臨字邠老齊安人有柯山集次弟大觀字仲達
亦入江西派其詩不傳
吳熙老所藏風雨圖
我遊匡山夏將杪赤日青天萬山繞忽然風雨動地來
震氣果雷離電遶一川煙靄失東西萬里乾坤錯昏曉
香罏高峰危欲墮石門細路人心𠞰江翻那聞得計魚
木拔豈有安巢鳥須臾雲過雨脚收依舊晴暉著叢篠
羣山歴歴在眼前恰似憑高日方曉誰將此景入畫圖
數幅生綃盤礴了吳丞此畫絶代無張公此詩古來少
讀詩觀畫興未窮北窗風涼退自公使君意消三伏中
未可鞭箠催青銅
贈張聖言畫柯山圖
我昔騎鯨游九州上扣天關望冕旒羣公侍旁好顔色
將順帝旨成剛柔抱持日月不自獻蒙茸塵土歸家丘
結茅竹間今休已炎暑避舍清飇留屋頭清溪鳴晝夜
當戶古木蔽馬牛蒼頭盧兒從高蓋傳呼不到門巷幽
兩公忘言兒袖手驅除睡魔須茶甌誰傳此意到旁郡
解衣槃礴煩張侯張侯落筆妙天下未墜學士之風流
欲見柯山入畫圖丹青知君百不憂黃公不肯直南省
一麾已具東南舟請君援筆待公至畫我迎公竹陰裏
題張聖言畫四時景物
我到淮南幾見春一身蓑笠蔽煙雨桃花林裏有人家
疑是柯山最深處
成陰衆木與天參日暮風雨地軸翻曾向廬山問行李
石門西路接僧垣
荻花索索水津津日落空山開霽新松下有人摩詰似
與渠烟火作比鄰
雲蒙山頭雪翻空飛鳥繞樹困號風關山淮水失微路
酒爐曾借衰顔紅
題陳德秀畫四季枕屏圖五首
亂山深處碧波流隔岸垂楊繫小舟無數桃花伴春夢
夢中還作武陵遊
茒簷竹閣枕迴溪柳外平橋拍水低在藻白魚知鷺下
穿林黃雀覺蟬嘶
錦樹連雲爛不收山河風景一番秋老夫枕簟便涼夜
不比新亭去國愁
江樹溟濛雪暗天似聞寒雁破昏烟相思此夜堪乘興
試問漁翁覓釣船
好景入詩皆可畫未知陳子畫中詩疑公便是褚季野
正爾不言行四時
題趙承遠所藏大年畫平遠二首
吳頭楚尾散花洲天闊波雲恰下鷗帝子胸中有江漢
故能風露筆端秋
將軍心眼到滄洲木脱波生一夜秋想得筆端鳬雁足
又添鸂鶒起沙頭
江夏别魯直送之宜州
翰墨精神全魏漢文章波瀾似春秋可是中州著不得
江南已遠更宜州
兩宋名賢小集卷七十七
