兩宋名賢小集卷二百八十五
宋陳思編
元陳世隆補
葛無懷小集
葛天民字無懷山隂人好學攻詩忽祝髮為僧更名
義銛字朴翁其後仍返初服隠居錢唐湖上足不入
城市日惟吟咏自樂有無懷小集
春懷
向晚一鳩鳴道人春睡足無處寫幽懷巡簷數修竹
絶句
夜雨漲波高二尺失却搗衣平正石天明水落石依然老
夫一夜空相憶
看山
我本田夫作比丘也知騎馬勝騎牛如今馬上看山色
不似騎牛得自由
寄楊誠齋
參禪學詩無兩法死蛇解弄活鱍鱍氣正心空眼自高
吹毛不動全生殺生機熟語却不排近代獨有楊誠齋
才名萬古付公論風月四時輸好懷知公别具頂門竅
參得徹兮吟得到趙州禪在口皮邊淵明詩寫胷中妙
用則致君堯舜前舍時便灌廬陵園六十四卦只兩畫
三百五篇惟一言我與誠齋略相識亦不知他好官職
但知拚得忍飢七十年脊梁如鐵心如石不曾屈膝不
皺眉不把文章做出詩玉川後身却不怪樂天冄世尤
能竒隔千里兮共眀月何似寒灰相對撥公亦何須要
我知我只欠公頭上髮
醉書酒肆
碧牀酒盎香拍浮吳姬粉醉不識愁黃金手揮博歌舞
夜半春回楊柳樓
竺澗梅
龍脊橋邊鶴膝幽一枝斜亞水横流自從識破胡笳曲
吹徹黃昏不解愁
謝文思徐敬伯見訪
半山徐敬伯薄宦在中都柳舍偷閒到村醪就近沽易
添詩債負難得醉工夫却羡漁樵叟雖貧一事無
即事
春漲侵高岸春雲裹亂山倒遷楊柳活斜倚桔橰閒世
味老方淡花時晴最慳東風嗔嬾動故故撼柴關
重訪白石
長安惟白石與我最相關每到難逢面翻思懶下山欲
歸愁路遠小住待君還盡日看幽桂無人似我閒
逹摩渡蘆像
一言巳出駟難追頼得君王放過伊楊子江心杭折葦
浪頭何似問頭危
收白扁豆因得二首
齒髮中年態丘園素隐心因栽白扁豆欲當紫團參箧
筥收繁莢忩扉失茂隂蕭蕭簷外竹抱蔓替余吟
古香無伴侣一榻共雲分磵水塘頭過樵欹枕上聞余
生聊自適此意與誰論落葉如相慰時敲月下門
仲春初二絶
落梅如雪雨如麻最怕春寒是杏花病後不能涓滴飲
可憐芳信到貧家
初交二月草蒙茸隣里紛紛去折蓬柳下閉門非嬾出
苦無筋力趁兒童
湖上夜歸
陌上紅塵歇湖中翠靄生定鐘山寺迥新月夜船清蛙
亂鳴方急鷗閒睡不驚兒曹知我到認得打門聲
聞鳩
蟄動猶寒在鳩鳴恰睡餘素傳鷹羽化多占鵲巢居報
我晴何用憐渠拙自如年年偏感處風急杏花初
迎燕
咫尺春三月尋常百姓家為迎新燕入不下舊簾遮翅
濕沾微雨泥香帶落花巢成雛長大相伴過年華
玩蝶
粉翅來何許春風卒未休衆芳皆舊識微雨是新愁鬭
舞圍墻角貪香綴蕊頭與花俱不語相可自風流
聞杜鵑
望帝知何苦催歸不自禁竄身依樹密啼血染花深細
雨離人淚遊絲蕩子心青山眀月夜老耳最知音
湖上觀柳偶記龍泉先生勾春柳一絲之句感而
有述
斷槎無葉又無枝得似勾春柳一絲不是盡船栖泊處
白鷗飛下立多時
嘗青梅
疎影横斜處匆匆入夏看綠隂遮得暗青子結來酸因
病全疎酒如癡猶凭闌楊花無藉在風急正漫漫
開井
小圃新穿土中藏一丈空山腰泉脉透井口樹隂蒙洗
藥先資用煎茶巳見功甘凉羞自薦汲許四隣同
龍井
龍護深潭草木昏斷碑元祐典刑存蜀仙巳去吳僧少
嶺上松篁亦斷魂
江上
連天芳草兩漫漫贏得鷗邊野水寬花欲盡時風撲起
柳綿無力護春寒
望越懷親
高帝陵邊我故廬白雲慘淡帶蒼梧歸心政與江流動
更著青山隔岸呼
寄輔漢卿
憶殺平生輔漢卿武夷山裏話寒更不知新歲還家未
白髮衝冠有幾莖
訪端叔提幹
月趁潮頭上山隨柂尾行大江中夜滿雙櫓半空鳴鴈
冷來無幾鷗清睡不成平生師友地此夕最關情
山中題古墓
冡荒無樹亦無碑土面磚㾗似灼龜壞道尚存翁仲守
傳家知是子孫誰文成東海終難料欲錮南山最可悲
要寄此情浮世去臨流說與落花知
題謝耕道一犁春雨圖
耿耿思田舍悠悠倚釣竿一犁歌短闋十口飯長安老
覺驅馳倦生知稼穡難畫圖詩卷在留與後人看
即事
暮年居柳下終日閉柴門壁為題詩暗池因洗硯渾閒
知真冨貴醉到古乾坤回首長安道無言只斷魂
偶成
始参龍象種終現馬牛身再整衝冠髻難㤀漉酒巾散
花天上女撥草道中人寄語林和靖非翁不卜鄰
竹
此君别後稍添丁留得清風鎮戶庭老鬢不禁霜點綴
舊隣多似樹凋零一竿帶雪寒垂釣數畆連苔晝掩扄
此話有誰堪委似幾回無語向青青
蓬居咏枇杷
早誦相如賦知渠舊姓盧花香冰裏見風味藥中須細
雨同梅熟清聲混樂呼山禽嗔老子拍竹護金珠
元夕
天街夜鼔徹雲霄一望星河影動搖佳節無如元夕盛
老懷不似少年豪紅塵巷陌青絲鞚明月樓臺紫玉簫
誰料南坡招野叟詩肩相對兩峰高
簡道安
相將除夜南風起鴈已聲聲向北飛驟暖應知為雪骨
瘦年終不似冬肥日來病可方開酒節下春回稍減衣
正好伴公湖上去孤山觀裏看梅歸
澗泉招飲次日乃生朝
平生南磵古遺民初度招呼我輩人每聽謔談須絶倒
極知老氣正輪囷杯盤滿座添燈火兒女成行勸主賓
但願吾儕似梅柳年年相見一回新
平居遣興
隔籬人語自喧嘲緊閉苔扉不許敲談塵帶塵懸屋角
牽牛承露上林梢投閒得計心常足擬古成編手自抄
風雨欲來偏感處蟻先移穴鵲移巢
桃花
洞裏桃花自古初人間塵事幾乘除重來漁父難相覓
前度劉郎未忍疎畫檝迎逢春女渡采符供奉歲朝書
嫣然自共幽篁語占盡風光奈得渠
偶題
綠樹何稠叠清風稍羡餘枕縈雲片片簾透雨疎疎修
筧通泉壑殘碑出野鉏丘陵知幾變耕稼雜陶漁
西湖泛舟入靈隱山
晴嵐漠漠水溶溶落葉遮船翠盖重秋色盡為漁者占
山光多向道人濃雲連合抱前村樹澗繞飛來小朵峰
送罷夕陽迎素月樓臺高下自鳴鐘
梅花
寄遠含芳别隴頭塵沙漠漠去無休誰招青塚千年魄
散作黃昏萬斛愁畫角霜清腸屢斷花光墨淡影空留
年年最憶前村夜一段孤明雪亦羞
幽居
遠懷日與靜相宜山色窺簾澗撼扉野草自花聊獻笑
重雲不雨漫垂衣人間事業難爭長睡裏工夫獨造微
却怪蒙莊猶寐語夢為蝴蝶未忘機
秋日湖西閒泛
雨洗千峰曉波涵萬頃秋菱花開古鏡蓮葉度輕舟思
遠人誰識身閒世不收望中時得句倚櫂雜吳謳
郊園避暑
有暑猶當避無憂可得忘竹疎身共瘦湖近意先凉靜
勝寧須奕幽酣不待觴還同殘夢樂炙背負朝陽
小峰行樂却望北山
霜高羣木落湖上數峰秋野笛歸牛徑烟蓑宿鷺州望
中多隱約佳處小遲留百歲無虚日能堪幾度游
蝶
黛拂雙眉粉襯毫翅烘晴日伴相遭戲勾穉子從花遠
恐惹游絲莫鬭高栩栩倏來仍易散深深交舞為誰勞
吴王花草膝王筆千載風流敵楚騷
杏花
陌上春泥苦未乾絳唇漸吐不禁寒海棠向晚教誰伴
山帽衝風每自看聲好最憐清曉賣味甘長記綠隂團
年年過雨臙脂落時序關心有幾般
林間石
摩挲只作釣磯看相伴秦翁且住山霜洗舊稜人共瘦
蘚侵孤韻鶴同閒因思樵牧分爭處已過唐虞揖遜間
風月滿林時憩寂三生幽事夢中還
小隱自題
水拍荒籬外山攅落照邊鴉鴉乘犢去鴨鴨伴鷗眠思
淡秋雲薄情高隴月圓武陵知避世初不為求仙
夏日池上
微波漾漾雨濛濛岸脚烟莎間水葓照影已無雙鬢綠
關心猶有一絲風鴛鴦對浴紅衣撲菡萏相親翠蓋籠
醉舞夢吟皆勝處箇中非異亦非同
孤山後寫望
凭高每歎昔人非空有羣峯礙落暉大雅風流誰舉似
長安秋草又衰微寒花負約開猶孄幽鳥㤀機趁不飛
來往半生堪記處西村燈火夜船歸
小舟
萬頃波中獨釣身短艙低屋舊絲綸自憐清夜歌明月
誰共滄洲來白蘋
梅花
桃李麄疎合負荆歲寒標格許誰并花中有道須稱最
天下無香可鬭清倚竹向人如少訢臨流窺影更多情
何當喚取湘纍起伴我空山茹落英
孤山後舟中寫望
水接遥空分外寬孤山月出静中看疑從弱水移圓嶠
似共姮娥住廣寒秋雨秋風初過後荷花荷葉半凋殘
西村數點歸鴉濕老子新題墨未乾
酬畫上人石湖春望
蕩蕩春風草木香茫茫澤國水雲長鶯來占柳為歌院
蝶去尋花作醉鄉閒與物情聊品藻老於文字孏尋行
望中别有關情處幾度朝
湖村晚興
殘霞伴孤鶩晚燒雜斜暉秋向詩中出人從畫裏歸柳
塘雙漿急茆舍一燈微小&KR1468;穿籬入蒲篷正擁扉
雪後
雪中多日静湖上少人遊秃樹花為市斷槎鷗當舟一
杯殘臘酒萬古夕陽愁冨貴非吾願葛天雲正浮
冷蘂通幽信孤山欠幾遭杯因寒更滿句到淡方高雪
滴晴簷雨松翻夜&KR0676;濤布衾雖似銕猶念早趨朝
臘雪
片片嘉平瑞無聲有耿光來雖成頃刻釀亦費商量天
闊花無頼風休絮不狂孤山林處士魂在隴頭香
和子舒冷泉夜坐
亭空山盡入人静夜初分喬木隂遮月清泉影浸雲不
題波上葉只採磵中芹澗水令人憶何當入郡聞
宿裴庵
一徑松杉迥成隂見日稀山晴僧盡出風暖燕交飛結
子花抛樹闌人犬護扉閒看山月上清坐更添衣
荅趙紫芝
九月東離嘉長安了歲華未登揚子渡先訪葛翁家天
作今朝雪燈開昨夜花一杯能強飲不必問丹砂
簡趙紫芝
紫芝雖漫仕五字巳專城清坐有仙骨苦吟無宦情嚢
因詩句重分與酒杯輕所好煎茶外燒香過一生
清明前四月泛湖
繞岸堆青嶂遊船滿綠波樓臺臨水近楊柳占春多老
去誰同調尊前且放歌韶華能幾日隨棹巳新荷
送薛子舒船官
憶君江上去船重載書多學乃從吾好閒應喜客過薰
風新綠樹明月舊滄波自古關情處相思入詠歌
訪紫芝回與子舒集
君参唐句法親得浪仙衣薄宦因吟苦高風與世違春
寒留夜飲月黑借燈歸共隱知何日空山老蕨薇
即事用天竺韻
寒食少逢天氣佳十朝九日雨如麻新巢唯有燕生子
小巷已無人賣花
夏日
曉荷承墜露晚岫障斜陽樹下池常蔭水邊風最凉蝉
移驚鵲近鷺起得魚忙獨坐觀羣動閒消夏日長
雜詩
下竺山前打一遭丁寕門子看溪橋恐驚繞澗梅花落
莫遣行人語笑高
雨中
梅雨朝仍暮蓮塘夏似秋水高侵樹脚屋漏滴人頭歇
晝厨烟出占晴礎汗收羣山思會面扶病一登樓
元夕
元宵有月便無愁已是新年第一籌說與素娥從此去
只須依樣做中秋
送薛子舒
南渡今何似中流欲濟船雖憑人擊楫要若水行川竹
木如山積桑田與海連吳宫猶可問白鳥暮推煙
海邑青龍鎮船官野鶴身誰知貴公子却是苦吟人二
陸多遺迹三高屬近隣新篇因弔古時寄葛天民
次紫芝韻
欽羡私居好樓深夏必凉小忩通遠岫古木蔽斜陽露
檻安花斛塵編滿竹牀如君清到骨只合静焚香
小亭
小亭終日對幽叢兀坐無言似定中蒼蘚静連湘竹紫
綠隂深映蜀葵紅猫來戲捉穿花蝶雀下偷銜卷葉蟲
斜照尚多高柳少明年更欲種梧桐
上已呈嚴叟
時俗常談已斷霜雨寒翻著絮衣裳花枝照眼堂堂去
茗椀關心故故香楊柳稍傳鶯割據茒茨敢望燕商量
舊遊莫誦蘭亭語自覺中年易感傷
荷葉浦中
急雨捎荷分外奇珠璣狼籍錦紛披下塘六月關心處
西塞扁舟入手時却傍青蘆深處宿還思白石去年詩
平生浩蕩烟波趣月淡風微只自知
贈眇目道人說相
道人只具一隻眼覿面全提格外機塵裏神仙誰做得
歸來試舉問麻衣
戊辰夏五過抱朴巖
北窗隱隱透南薰老子前身是此君冷入魚腮池面雨
静連禽語樹頭雲苔因覓句行來破石為觀空坐得温
時事自多無耳聽長安雖近不曾聞
元夕西陵橋觀月
年頭半月雪漫漫飬就姮娥玉一團老子今宵奇絶處
西陵橋上獨凭闌
雨中郊外
暖氣先回宿草根青青行可藉芳樽未須著意催花柳
且為乾坤補燒㾗
正月二日
小巷春隂獨掩扉峭寒著盡過冬衣老來情緒無多子
禁得梅花似雪飛
正月二十七雨中過蘇堤
一堤楊柳占春風柳外羣山細雨中人苦未晴渾不到
只宜老眼看空濛
清明日訪白石不值
花薺懸燈柳插簷老懷那復似餳甜畫船巳載先生去
燕子無人自入簾
送劉僧善行
西望羣山碧入吳故人一笠片雲俱東風不斷村村柳
展盡陽關送客圖
湖堤晚步
照影憐寒水關情祭夕陽雪天慳欠冷年近日添長好
句誰相寄浮生各自忙有身聊頓放無事可思量
懷天竺磵梅
根在巖邊結枝從水際横此花殊近道凡木欠修行密
雪籠幽片疎篁倚瘦莖那時香不淺憶我語無生
柳下即事
老柳中間野岸濱水清常照樹邊身白鷗黃鳥相㤀久
來往如今不避人
睡少
睡少秋難曉吟多食愈貧南柯無近闕差盡夢中人
湖上新秋
十里荷風蓋盡傾城中憶殺水邊清催詩未用西湖雨
且送新凉入帝城
六月一日同姜白石泛湖
六月西湖帶雨山小舟終日傍鷗間風煙如許關情甚
賓主相推下語難幾點送君歸大雅一凉今夜滿長安
江湖遠思知多少歸去風前冬倚闌
正月十二日夜姚江
斷岸春風峭空江夜雨清蕭疎篷上點彷彿葉間聲今
古雙眸冷乾坤一棹輕鬢從湖海白誰識謝郎情
雨中獨酌
平生寡合雖竭斗幾曾自飲一杯酒不因風月與湖山
更為松篁與花柳今夕何夕風雨來知儂渴肺生秋埃
麹生三緘忽自薦請為風雨聊一開老夫呼前呼未了
死生脱帽傾懷抱風雨横斜入坐中賓主淋漓俱醉倒
須臾風止雨亦休主人送客凝雙眸葛天無懷不可状
但覺兩耳風颼颼匆匆便是中秋節更與麴生替地說
此夜寕容著雜賓一尊只辨澆明月
水仙
玉潤金寒窈窕身翩翩翠衲挽青春水晶宫裏成仙女
香醉山中得道人朔雪幾回埋不死南洲一出净無塵
朴翁老矣誰同調相對無言意轉親
兩宋名賢小集卷二百八十五
