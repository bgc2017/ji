兩宋名賢小集卷三百四
宋陳思編
元陳世隆補
學詩初藁
王同祖字與之號花洲金華人淳祐中建康府通判
次改添差沿江制置司機宜文字有學詩初集
京城元夕(以下係丙申作)
鼓吹喧喧月色新天街燈火夜通晨玉皇不賜傳柑宴
散與千門萬戶春
湖上
長安三月又三日繡轂狨鞍富貴家笙鼓喧天蘭棹穏
賣花聲裏夕陽斜
偶出城来日未西百花叢底草凄凄遊人過盡歸来晚
行遍蘇公十里堤
送客
千金難買是心知誰遣相新又語違楊柳若知行客恨
不教飛絮撲春衣
太乙宫即事
金殿重重閉不開盤窠蒼栢兩行栽角門東畔瞻宸几
仙杖曾迎翠輦来
綠隂密處着危亭佳氣葱葱王武林一片紅塵飛不入
杜鵑啼處白雲深(山後有亭乃武林山)
夜步内門
静夜孤燈人未眠等閒行過内門前一聲唱徹連珠喏
(皇城夜間唱連珠喏)碧月朱闌綠柳邊
時事感懷
壮心如鐵氣填膺萬里中原尚塞塵一枕西風兩行淚
封疆誰是死綏人
羽書昨夜下長安鐵騎駸駸犯蜀關愁殺閨中年少婦
朝朝空望戍夫還
襄州蹀血荆州亂千里金湯狐兔憑未定樊城關已死
漢民何日見中興
蜀又交侵淮又危江湖風浪拂潢池(時江右有寇警)連朝雲氣
濃於墨想是英雄血戰時
晚秋
世變無窮客恨長欄干遍倚怕斜陽滿籬黃菊無心看
付與游蜂自在忙
明堂觀禮十三首
尚書省觀涖誓
中辛㫝吉建齋壇宰相前期誓百官尊祖敬宗天子孝
儀文莫作等閒看
端門觀習肆赦儀
百官常服拱端門丹鳳啣書下九昏宰相近前宣授了
齊班舞蹈謝君恩
兩邊黃幕護朱簷中貴當頭候捲簾扶起金雞争搶取
要教天表庶民瞻
車駕宿太廟
金甲重矛兩内臣階前對立氣英英巡更場内知誰問
聽得傳呼宰相名
車駕回太廟
瑞靄祥雲傍曉開九重法駕太宫迴一聲静蹕千官肅
衛士傳呼御座来
天街夜步
風不停雲月更清千門繡幕笑歌聲御營巡檢無拘束
走馬天街夜逹明
内前
青帷朱簴柳隂旁玉磬金鍾列兩行輦路旋天泥細細
雞竿揭處瑞雲黃
和寧門觀駕
星斗中天夜向晨寸雲不點月華明六飛過盡燈如晝
宫漏遲遲報五更
肆赦
九重夙夜畏天威何事晴明一夕非不放明堂大朝賀
盡抛坊樂獨行歸(上以天雨免朝賀及迎樂)
觀景靈宫恭謝
聖皇宗祀懷多福恭謝回来看帶花柷敔笙鏞齊合奏
舉頭更見日光華(時積隂初霽)
膳羞進徹静無譁宰執齋宫坐賜茶不比常朝添覆奏
(常朝除目覆奏而后出劄惟齋宫免)報来除目十餘家
回龍橋望駕
回龍橋上望龍顔毅采英英瞻仰難須信吾皇自神武
何憂中國不尊安
兩行衛士錦宫袍萬歲聲長徹九臯過盡羽旄風細細
彩雲不動御爐高
晚秋登樓
獨上危樓望落暉昏鴉歸處遠烟微湖光洗得秋容净
争奈江南雁又飛
讀罷黃庭倦倚樓亂雲挟雨過湖頭年来無復登臨思
閒橪黃花送暮秋
觀雨
蕭蕭疎雨逐斜風三兩歸鴉暮靄中看到菊花無可看
一年秋事又成空
送劉方石歸旴江
歲云暮矣始成行珍重劉公半月程四海干戈風物改
亂離時節别離輕
昨日新聞未忍聽憂時嬴得髩毛星歸休高卧西江上
秖恐川原草木腥
與月船周君話别
明日須知子遠行一燈對話過三更離魂已逐歌聲斷
清夢空随夜雨生
鴨爐烟冷夜窗寒着盡冬衣尚怯单忽憶故人千里别
雁賫芳恨度扶欄
霜風
一夜霜風動地寒塞垣火未報平安嫦娥亦帶傷心色
為照征人尚抱鞍
夜坐
獨對寒燈客夢孤數聲征雁下平蕪古今多少難言事
笑指梅花解語無
坐到中宵未忍眠祇今身世兩茫然悲歡轉眼俱陳迹
休對寒燈說舊年
寒夜
匝地隂風黯淡天怯寒時候秖宜眠氊裘羔酒非吾事
自碾新茶和雪煎
風收雲捲月當天獨立中庭思悄然市井不知邊塞事
嗚嗚鼓樂吹新年
寄詩人
憶君夜夜看燈花暗數歸期未到家兒女團圞生計足
還知邊塞走風沙
恰回午枕自華胥忽得周郎一紙書江上春風能幾日
莫教門外柳蕭疎(周留詩為别有歸去門前栽柳樹逢春先綠向陽枝之句)
觀錫宴宣勸
中使傳宣内裏来輔臣拜飲九霞杯君王萬歲三邊静
夀域先從塞北開
湖上早行
錢塘門外買湖船霧氣冲雲水接天只有蘇堤金線柳
半籠早日半籠烟
隂夕
恰好晴明天又隂霜風如劍二毛侵淮城夜雪深多少
不見擒吳奏捷音
歲晚即事
矻矻窮年漫逐名不知七日换新正困人天氣濃扵酒
賴有梅花唤眼醒
元日(以下係丁酉作)
一夜東風換斗杓千門曉色雪初消君王已奏平淮雅
猶自謙冲免會朝(時以邊事免大朝會)
雲集衣冠拜紫宸榻前除目報来真君恩先到宫門柳
占得人間第一春
觀宰相早朝
五更三點内門開御路傳呼宰相来天子未明思政理
退朝常是過辰牌(用唐人進退格)
春社
廉纖霧雨四山昏寂寂柴簷半掩門客裏不知今日社
偶過野廟見分膰
雨意
春愁如織雨如麻倦倚吟窗拾落花坐不忍眠心似醉
悠悠身世在天涯
曀曀重隂晝不分歸鴉林裏認黃昏人間春信知多少
但覺春寒入夢魂
内前
兩桁重楊護九重翠眉羞畫舊隋宫柔條似怕君恩重
低拂朱欄舞曉風
麗正門開曉色鮮萬絲綠柳御溝邊禁中恐有題紅怨
不放涓流出内前
小立
小立危樓望眼遥晚烟淡處見湖橋梅花落盡寒猶力
留得東風候柳條
湖上
湖頭春水千丈碧湖堤嫋柳不盈尺唱歌女兒棹船回
驚起沙鷗對對立
廟山道中
蕭蕭疎雨點孤蓬舟子招呼語順風小麥青青春却半
一聲江上看田翁
春日雜興
迢迢清夜静無譁月色千門噪亂鴉(吴山月明則羣鴉噪)坐久忽
驚寒力重不知殘雪在梅花
粉墻紅杏半離披春滿人間花自知幽鳥不言如有思
等閒飛上海棠枝
輕寒漠漠雨霏霏春院人閒半掩扉風力不知多幾許
出門只見杏花飛
百花時節燕鶯忙盡日如年懶課香午枕夢回人悄悄
一聲啼鳥傍斜陽
清明過了柳花飛簾外萋萋草正肥喚起惜春情緒處
空山殘月杜鵑啼
嚴陵舟中
萬水千山霽色新臨風一葦捷于神羊裘灘下休停棹
聞說狂奴解笑人
郊行
牧牛童子坐田頭&KR0933;草簮花兩兩謳路繞青山山繞澗
殘蝉夕照淡於秋
火雲散盡晚風凉曲澗流空草自長蠶箔成絲秧貼水
數聲布榖為誰忙
午窗
破午幽禽驚客夢隔窗疎雨喚離愁浮雲得喪知何益
早悟莊周蝶夢休
獨行
終日長廊獨自行幻身未信一絲輕自家心緒忡忡急
枉恨鄰牆搗練聲
初秋
晚趁凉颸上小樓忽看梧葉早驚秋悲懷無奈狂風雨
數盡歸鴉懶轉頭
晚登層樓(已下四首往金陵鎖試作)
西風吹我上層樓千載興亡逝水流數點鴉歸江浦晚
一聲雁過塞垣秋
天津橋(橋在行宫前昔人謂山如洛邑水如瀍澗因以名之)
行闕千重鎖暮烟山如洛邑水如瀍黃塵障斷中原路
忍立橋頭聽杜鵑
晚出昇州門
晚驅羸馬出東城過盡山崗路却平村店夜深人語静
隔墻風逓暗潮聲
京口
晚風来候過淮舟閒上南徐多景樓落日寒城伴荒草
江南人指是瓜洲
道間晚景
斷橋流水涵虚碧遠岸空山鎖晚青勒馬為看溪畔景
森森古木暗長汀
題鄭雲谷梅窗
匆匆歲月為誰忙静倚梅窗到夕陽老菊不知秋已去
晚風時送短籬香
愛梅来訪小春花閒卧雲房避俗譁喚醒昏昏塵世夢
旋移石鼎煮新茶
歲晚雜興
撥盡寒灰恨轉添不知片雪點疎簾梅花帳冷爐烟歇
架上黃庭信手拈
時勢危棋局轉低丈夫有志竟何為優游輸與田家樂
問著朝廷事不知
雨雪霏霏歲又除鯉庭目斷數行書銷金帳下羊羔酒
便學麄人也不如
夏日金陵制幕即事(以下係戊戌以後作)
五更三點造轅門了却文書日欲昏出入戴星吾豈憚
要須一飯不忘恩
早来留得氣清明吏棒軍書課日程秉燭攙先書押了
閒欹凉枕數殘更
荷花池畔竹凉牀一枕閒消夏日長燎過水沈天正午
旋移小艇採蓮房
幕府人才不在多同寅難得是恭和一堂賓主春風裏
剩有功夫到切磋
入夏邊鋒漸報安不妨拄笏共觀山西風易把江濤湧
整暇規摹肯放閒
郡圃觀白蓮
翠盖亭亭映玉裳臨風綽約暗飄香六郎正被繁華困
不愛濃粧愛淡粧
嬌羞處子臨粧後淡净佳人出浴時無語倚闌如有恨
生嫌別岸汚胭脂
掩晝嬌春歛恨濃蓮苞欲實又成空都緣不肯為雲雨
開落非關一夜風
採菱人散夕陽收冷落西溪風露頭飛入白鷗花一色
暗香来處月如鈎
泰華根株本一同何分白白與紅紅半池只怕霜風倒
輸與蒼頭百丈松
秋日金陵制幕書事
幕府秋来事更多夜深猶是擬諸窠(制閫諸案大則曰房小則曰窠盖倣)
(朝廷之制)平安號火新来急鐵騎連宵已渡河
點盡官軍點到民三千新遣殿司兵流離更講關防策
預結強丁戍列營(流民強壮預為未然慮置勇士一軍團結之)
哨馬紛紛一水間渡頭分戍要防奸可憐生計漁舟者
官給旗牌禁往還(諸渡遣官戍之以為禁奸之防至於漁舟亦自官給黃牌黑旗以考驗)
元帥謙謙盡下情麟堂垂晚更延賓遇風盡是同舟客
肯把秦人視越人
明朝玉帳過江邊騎卒行營一日先出得公庭天向夜
通宵人散起家錢(元帥江行騎卒遣幕中通夜散起家錢於諸營)
秋閨
西風昨夜到庭梧曉看窗前一葉無秋月照人眠不得
等閒拈弄綉工夫
滿目凄凉只自知閒將心事寄琴徽無情梁上雙雙燕
帶取秋光一半歸
入秋情思可曾歡深鎖朱扉怯捲簾書几無人塵不掃
一鈞蛛網掛牙籖
江南賈客去忘歸撲面邊塵自在飛想得那邊寒較早
夜来密地剪征衣
零露瀼瀼夜氣浮嫩寒差力五更頭鄰雞啼破交加夢
冷浸梧桐月一鈎
冬日金陵制幕書事
督制堂堂兩重臣駐師移府夾江濱資糧扉屨多多辦
更有舟車乞與鄰(將督制兩閫移屯江岸應援淮城東閫亦自維揚提兵會合軍需等物多)
(本司貸之)
官軍聞說定廬州破敵功成一滴油(一滴油弩名)智勇功名
付元凱王三錫命到康候(此詩為合肥作敵以重兵二十萬圍城者四十餘日制帥)
(杜公於援兵未至前不動聲色而破之父子俱奏雋功受上賞)
城中守將方投死陣面將軍已賣降版築紛紛成底事
那知靠後是長江(此詩為滁州作敵圍滁城幾兩月守臣陣廣極力挫之敵已有退志會援)
(師築城於江壖未進廣中傷死有内變敵遂入而城亡矣)
薄晚官軍得勝歸家家戶戶掛旌旗陣前紀律明扵日
師入城来半不知(此詩為往来過軍作)
三五同寮出幕遲公餘終日意怡怡歸来又被梅花惱
撥冗銅彛插數枝
右七言絶句百首同祖少作也少作不止是離體
凡數百未敢錄姑錄此百篇為初稿非錄詩也錄
其事也詩因事而作事由詩而著不然少作何敢
傳哉同祖自髫齓侍家君宦游弱冠入金陵幕
府目所觸意所感寓於詩詩不足錄事不可廢此
初藁所以出也孔子曰小子何莫學夫詩又曰非
求益者也欲速成者也同祖慕聖門學詩之訓將
以求益而非敢蹈欲速之戒遂以學詩名其篇嘉
熙庚子月正元日金華王同祖書於建安郡齋
兩宋名賢小集卷三百四
