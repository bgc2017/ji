兩宋名賢小集卷二百九十
宋陳思編
元陳世隆補
梅屋詩稿
許棐字忱父海鹽人嘉熙中隠居秦溪種梅數十樹
搆屋讀書自號梅屋慕香山東坡畫二像懸室中事
之嘗曰四壁天地萬卷春風庾嶺香孤山玉樂而可
以忘死著有梅屋集
夜泊長河
黃帽貪程夜泊遲市樓燈火歇多時滿懷風月無分付
却借漁翁短笛吹
訪潘叔明
一室寬於飬鶴籠荻簾疎透雪花風怪來几案無顔色
春在題詩卷子中
明妃
漢宫眉嫵息邊塵功壓貔貅百萬人好把香閨舊脂粉
艷粧顔色上麒麟
醉起
午醉醺醺到日晡起呼茶盌炷燻爐隔窗幾點敲花雨
仔細聽時却又無
帕子
萬縷縱横如妾恨一方輕薄似郎恩多時不繫纖腰舞
却對花前拭淚㾗
晚泊臨平
晚卸風帆泊市橋稅亭民屋摠蕭條秦封不到河邊柳
送往迎來枉折腰
元夕後懷河上作
自從樓閣罷燒燈未有今朝一日晴煖拆葑邊冰翼破
寒留山頂雪㾗輕嬌驄已印尋芳跡小妓新翻鬻唱聲
每箇旗亭商一醉也應排日到清明
沈子壽郊居
屋外猶餘地百弓經鋤知費幾年功栽蔬少似於陵仲
種菊多於靖節翁偃屈溪山詩卷裡破除風月酒杯中
近來又喜禪機透一顧叢林萬衲空
贈葉靖逸
借我城居一丈寬五車書向腹中安聲華馥似當風桂
氣味清於着露蘭朝士時將餘俸贈鋪家傳得近詩刊
回看舊隐西湖上誰伴沙鷗度歲寒
鄭介道見訪
步頭楊柳種多年今日方維勝客船掃石共看山色坐
枕書同聽雨聲眠溪羹旋煮蓴絲滑野飯新炊芡玉圓
不管歸心忙似箭強留吟過菊花天
贈龔彦質
慈湖分與半窗燈照得襟懷徹底明(得一作出明一作清)蒲席夜閒
猫占卧筍輿春暖鶴隨行爐香欲盡經猶誦研墨才濃
句已成歲晚弟兄俱白首一樓風雨話深更
題常穆仲蘸碧
舫樣一亭小依山復靠池每來分席坐須憶一湖時竹
弄當窗影花添蘸水枝人間風浪惡泛宅幾天隨
趙叔魯
天上除書駱驛飛謫仙何事得來遲旅懷寬似居家日
學力高於未第時山帶晴霏横畫軸水流清響入琴絲
世間多少王孫貴無我寒泉一句詩
秋江漁父
小舟輕似一鷗飛戀月隨風慣不歸困卧蘆花深雪裡
夜寒添蓋舊蓑衣
山間
越得山間笋蕨春借厨烹煮自炊薪倩誰分我桮羹去
寄與中朝食肉人
木山父書院
占得文房一丈強地幽雖夏亦清涼甁花誤倒水侵案
書葉亂掀風滿牀薜長密藤遮半壁桐分疎影出低墻
客來莫道無祗待只啜茶甌却味長
蠟梅江梅同瓶
苗裔元從庾嶺分兩般標致一般春淡粧西子呈嬌態
黃面瞿曇現小身不羡腰金横玉貴來尋嚼蠟飲冰人
只愁花謝香狼籍桃李如何接後塵
贈畫魚沈秀才
寫字摛文不療飢生涯換得頗新竒錦心暗織臨淵網
蓬鬢潜繅釣雨絲落筆易於投餌處得錢多似出罾時
漁翁枉占烟波闊不及君家小硯池
贈北磵
天下名山行脚遍依然形影瘦伶俜支吾寒暑袈裟耐
變眩烟霞筆硯靈對客敬如堂上佛讀書道似藏中經
石頭路滑終難到不是詩禪莫扣扄
雪曉
臘雪連宵接曉飛錦衾公子未曾知起來攜杖敲梅樹
扶得輕盈壓損枝
閨怨五首
眉鎻從春不暫開懶移心事向妝臺恩情却似殘花片
去逐東流不肯迴
别後相思瘦玉肌不堪重着看花衣恨君得似梁間燕
社日辭家社日歸
月引庭花影上窗悶和簮朵卧空牀春寒翠被無人共
閒却熏爐一字香
離愁一點濃如黛強把金篦掃不開新月幾番呈巧樣
薄情夫壻未歸來
小院東風去住中春愁元不隔簾櫳自家顔色凋零盡
却對花枝惜堕紅
枯荷
萬柄綠荷衰颯盡雨中無可盖眠鷗當時作叠青錢滿
肯信池塘有暮秋
庭樹
今年庭樹看花稀因是耽書失事治何處結巢雙喜鵲
却來刪得幾枯枝
春晚
推過詩編把酒斟挽春幾句讓鶯吟門前却喜無人掃
積得殘花一寸深
贈臨上人
遶湖山叠翠師住最高層野偈書林葉茶鐺煑澗冰松
筠為道友日月是禪燈倘許分峯隠甘為有髮僧
客路
客路久驅馳秋深兩鬢知田家投夜宿漁竈寄晨炊契
分燈前影生涯槖裡詩遥憐故園菊荒草沒霜枝
鍾雋卿見訪
荒圃知非延客地漫分苔石坐移時杯中淺注三行酒
几上同看數首詩樹未經霜飛葉早菊因潤月放花遲
自無景物留君住却恨西山日半規
題倦庵
自扁庵為倦斯名恐未然醉巾頻漉破遊屐几磨穿新
種竹多活舊栽花更妍門前春水漲催發孝廉船
贈元松軒
白髮蕭蕭客帝都故園閒却種瓜鉏平時不信為儒悞
今日方知涉世疎烟浦未尋歸去艇雪窗猶讀借來書
詩名壓盡江湖客要在唐人向上居
題叔清郊居
哦松未了賦歸歟旋買田園結草廬數畆竹隂惟欠鶴
半池山影不妨魚舉杯多是沽來酒插架無非讀過書
我已倦為都下客顧君分與把茅居
書郭子度壁
禁苑精廬是切隣衣巾雖舊不沾塵鐘魚聲裡吟連曉
花柳香中醉過春和土重泥燒藥竈買絲新接釣魚綸
遶湖十萬人家住如此清閒有幾人
㕍字
點畫分明印碧空迴鸞近鵲勢差同月邊映得銀鈎體
雪裡摹成玉箸工斷續似經秦火後悲涼如在楚詞中
愁人筆硯俱荒廢倩寫相思寄便風
宫詞二首
卧聽羊車輥夜雷知從誰處宴酣回蟾光也觧君王意
隔箇簾櫳不入來
同入宫來幾許人因何遣妾護長門雲鬟半晚香腮瘦
却愛菱花鏡子昏
古墓
石人猶自立蒿萊拂讀殘碑字字哀隣塚巳澆寒食酒
野風分送紙錢來
憶鄭元甫
别後黃花兩度殘天涯彼此寄書難幾回雁字斜陽裏
聊當平安一紙看
贈芸窗
能書能畫又能詩除却芸窗别數誰只是霜毫冰蠒紙
才經拈起便新竒
戍婦詞一首
半落缸花午夜閒戌衣裁就寄君難雁來不帶平安字
却帶邊風入帳寒
贈陳宗之
六月長安熱似焚鄽中清趣摠輸君買書人散桐影晚
卧看風行水上紋
傷春曲
日日望郎郎未歸玉肌寬盡縷金衣春心撩亂強拘束
碎剪紅綃補舊枝紅綃才向枝頭住殘花又逐東風去
願花飛入笑筵中莫入愁人斷腸處愁人見花人自羞
花見愁人花也愁飛花有盡愁無盡柳外一聲黃栗留
四時宫詞各一首
因見落花心覺悟薄羅襟上淚㾗乾容顔縱是花枝好
能得君王幾日看
碧玉涼梳落枕邊懶梳雙鬢學新蟬恩情不及班姬扇
縱是炎天亦棄捐
涼夜誰同玉簟眠湘波冷浸一枝蓮君王不學中秋月
處處分身處處圓
雪壓長門消未盡夜衾堆盡舊宫羅鴛鴦瓦下垂冰筯
未抵相思玉筯多
郭評事
廷評滿腹貯陽春筆下從來活幾人廳小似分幽寺住
俸輕如在舊山貧堆書教子猶疑少倒屣迎賓不厭頻
欲效林宗中角墊自嫌雙鬢有紅塵
輓吳春伯
入門諸子哭褰衣痛說嚴君屬纊時病重刀圭難作效
家貧飯舍不如儀從春屢有登臨約近日方無唱和詩
拂拂南屏山下路悲風吹亂綠楊絲
輓郭子度
連年染患貌梔黃盧扁猶無起死方穉女自敲尸畔磬
隣僧來炷佛前香生涯漫有千書卷受用惟存一奠觴
聽說茶毗心更苦拭乾清淚又成行
寄吳宜之
文公徒弟無多在學術應如壽數高好句先教諸子和
墊巾翻被俗人嘲湖邊茶店同誰坐井畔柴扉欠我敲
昨夜相思眠不稳月眉斜印落花稍
瑛上人
十二三時便出家何曾頃刻離烟霞晨持數卷日方上
夜梵千聲月未斜洗鉢不經鷗浴水插瓶嫌採蝶殘花
儒冠誤我駸駸老何日蒲團共結跏
木芙蓉
芙蓉艷金谷秋色錦機中霜樹不知醜葉與花争紅
東歸道中
芙蓉波面出罾魚廉似城中買擔蔬欲試膾刀還不忍
恐傷千里寄人書
籬籠禽怨
子金新購入雕籠恨在嬌聲斷續中昨夜羈雌何處宿
落花殘月故巢空
破鏡詞
寶鏡一從分破後不堪磨拭炤妝鈿倩誰攜上青雲去
補得今宵缺月圓
龔彦質恕可二丈
兩龔當暑客秦溪旋買黃絺替熟衣想見西湖風月裡
藕花凝望載詩歸
張聲父
城中破屋妻兒住自向招提借小房壁上碑文皆古篆
案頭書冊半仙方月嫌碎竹遮窗暗風欵飛花入坐香
點檢未如僧相處只多髭鬢幾根霜
秋齋即事
桂香吹過中秋了菊傍重陽未肯開幾日銅瓶無可浸
賺他飢蝶入窗來
泛剡
水闊無風似有風蘆花搖落櫓聲中鷗無一點驚猜意
認作當時載雪翁
醉歸
半醉歸來卧不成月華霜彩爛中庭茶鐺凍結香匜冷
只把梅花嗅得醒
湖上曲
新晴旋蠟遊春屐半濕香泥恰好行琢得小詞腔未稳
往來花下怯歌鶯
趙野雪
載雨駕雷翻覆頃漏星藏月卷舒閒若將雪與詩人比
政恐雲無日日閒
古硯送趙明府
一片端州古硯甎翁孫相授當良田寒梅磵下和冰洗
秋桂窗前滴露研學字不工空費紙吟詩雖苦未成編
贈君攜去薇花畔草詔閒時枕匣眠
戲題花
一片落花題一字凑成一句怨春詩縱横貼在窗紗上
巧似逥文織錦時
寄衣曲
蘆花風緊雁飛飛便寄邊衣也是遲妾把剪刀猶覺冷
况君披甲枕戈時願君百戰圖勲業馘項殱嬴頻獻捷
傳取貂蟬金印歸無負君王無負妾
畫眉曲
日印花枝欲滿窗旋磨鸞鏡試新籹恩情只似春宵短
眉黛空如柳葉長
宿閒林步
山禽棲定澗蛙鳴時復鴟梟雜數聲昨夜酒添春睡重
幸無憎愛到天明
宫女詞
妍醜三千衆恩情一例輕妾身雖寂寞天下却升平
真珠園
芭蕉葉上題詩字雨後來看半不全餘濕未勝濃墨補
且攜巵酒到花前
湖邊
湖邊開到木芙蓉攘盡荷花十里紅紅蓼莫慙顔色淺
榮枯同是一秋風
讀南嶽
春來遊未遍湖山已是風光一半殘細把劉郎詩讀後
鶯花雖好不須看
花
墻頭新露一枝紅壓盡隋人萬彩工香艷便棲雲鬢老
也勝飄泊晚西風
别友
分付離觴莫滿斟酒深還與恨同深自憐不及春江燕
一路相隨伴好吟
不語僧
默坐蒲龕若塑成客來惟聽小鐘鳴却嫌庭樹無禪力
時有風枝雨葉聲
孔海翁
鑑湖湖上寄閒身好景應同賀監分梅下有船供載雪
荷邊無地可鉏雲吟人多倩刪詩稿名士争求作序文
畫卷書箋偏藏屋其他生計盡輸君
題縣樓呈竹坡
令君聊試棟梁材結就譙樓亦壯哉疑是海宫新湧出
不然仙府乍移來無人敢帶私心入萬戶皆知正道開
細數代瓜能幾日曉籌昏鼓莫相催
寄題竹坡
郭外移來費俸金幾年擡舉玉成林更無餘地栽他樹
儘有高枝着卧禽寒影似傳東野貌清聲如寫伯夷心
呼童少殺青瑶簡染月濡雲寄我吟
數椽
數椽茅屋傍林塘幽似山僧獨住房夜静只憑猿守宅
晝閒時有鶴升堂旋收落葉供茶㸑細搗枯花作印香
書冊滿牀詩滿槖别無生計亦無妨
送友人為僧
知心朋友雲霄裡三尺官綾取不難禪衲乍披身愈瘦
儒冠新脱頂微寒數編詩稿聊收起一藏經文旋取看
惟我塵緣推不去蕭蕭華髮倦漁竿
地爐
穴地為爐了一寒肉屏氊帳任無緣晨燒樹下沾霜葉
夜煮山頭瀉月泉巳借陽和歸故絮更分光焰到殘編
百年貧冨灰埃盡荒塚纍纍夜燒邊
春雪
春風吹雨作花飛寒勒芳程幾日遲惟有庭前老梅樹
謝渠添補落殘紅
輓沈晏如
不信詩人一例窮如公半世又成空湖邊便欠尋梅友
籬下應無採菊翁雪片堆平閒藥竈雨聲敲碎舊漁篷
墓銘吟稿兒封寄血淚斑斑浣紙紅
贈相士
澗水溪冰似鏡清自看寒貌已分明煩君别相江湖友
來歲誰魁淡墨名
陳裕齋墨戲
臨帖鈔書外尤深破墨工萬峯千嶂趣片紙尺綃中雲
暗孤村月潮生滿樹風自嫌我已老摩硯一無功
題吳秋潭隠居圖
到處有茅堪盖屋誰家遷槿不成籬秋潭何事經營晚
應是無人會買詩
題摩雲悟師
老松隂下訪摩雲仰望青雲隔幾塵不是倚空梯百尺
只緣中有道高人
田間
田間久不到草木半蕭疎鷗占沉舟浴蛩分破壁居僕
温攜到酒隣送買殘蔬未說催租事黏窗且讀書
題埜處
數畆家園枕碧波樹桑疎處補花窠簷低不碍儒冠入
橋矮才通釣艇過雲笛旋栽門外竹雨衣新織檻前莎
有時牛背看書罷一曲春風寗戚歌
孫祺卿新居
幾年銖累東修錢才向湖邊置一㕓種竹庭深難得月
飬魚池小易為泉山呈好畫當書案柳撒輕絲罩釣船
酒力半酣詩思倦矮牀相對白鷗眠
招高菊澗(時在縣齋)
歸買秦溪屋一間才如都市僦樓寬門前飬草如花賞
壁上黏碑當畫看自改舊時詩未稳獨斟新酒不成歡
髯仙只在淵明宅泥濘相邀寸步難
李明甫雪中小閱
令君蒙雪教千兵一點妖氛不敢生和氣旋回弓力軟
寒光微映劍光明民居似倚銀城壯海道如鋪玉簟平
入蔡歸來方夜半畫堂歌管未收聲
西真圖
翠水池邊宴早秋雲謠聲裡月西流醉歸不信乘鸞稳
却擘蓮花作采舟
書北庵門
十度來敲九不譍隔籬空見竹青青不知池裏黃金鯽
聽講楞伽幾卷經
贈術士張痴
伶俐不如痴從來吾亦知才吟詩好日便是命窮時鼠
笑瓶無粟蝸嫌壁有碑五行修得否髭鬢已絲絲
謝毓齋李尚書惠詩序
綠野堂邊種藥成已班髭鬢復青青謝庭子弟皆英物
漢殿公卿半學生争捧溪藤未妙畫競磨崖石乞新銘
如何海角孤吟者文集中間也挂名
葉克齊
歙浦租船只載詩一廉如此似君希雙親猶道行裝重
多帶羅紋一硯歸
題趙子固春山上寺圖
望得招提見程猶半日間馬嘶曾到處僕指未行山風
遞松聲遠雲連草色閒何如添箇我坐石聽潺湲
湯婆子
一冬專寵道人房不藉華清賜浴湯皤腹却無璋瓦分
矮身難稱綺羅妝春生蝴蝶半牀夢暖迫梅花一帳香
醉倚肉屏君莫羡北邙多少黑頭郎
送寫神李肖巖入道
一掣塵緣去學仙鶴程風露漸高寒白玉樓中逢鼻祖
為傳吟貌寄予看
寄趙倉
麾節交迎出帝城滿朝皆羡板輿榮一川暫輟春風暖
八郡同瞻霽月明吳苑鶯花新管領秦溪桃李舊栽成
應憐倦卧寒窗者煮藥爐邊聽雪聲
送趙子梁
梅福舟行速離觴不暇斟雖然交日淺頗覺别情深宿
處雁相伴到時鶯對吟水心新塚下替我一沾襟
得閒亭
柳風雖小絲絲裊花雨無多點點香惟有吟毫閒未得
染紅濡綠一春忙
題錢慶豐醒庵
不向杯中物吟邊僅有君自無沉醉分非效獨醒人捲
箔進明月開門放宿雲揀茶敲未遍又摘露芽春
輓周倅
真是分風月歸來無俸錢人皆嗤拙宦天又嗇長年舊
宅寒潮外新螢古樹邊一詩哀不盡簷雨對潜然
上趙蘭坡
身迫雲霄自不知只如師友講論時驅龍駕鳳陽冰字
剪月裁霞太白詩兩院炷香熏畫卷晴窗添水浸花枝
十年漫走江湖上咫尺蘭坡却到遲
上嘉禾趙守
邦君一念只寬民真個龔黃見後身和氣蒸為千耒雨
煖雲栽作萬襦春座中長有清吟客庭下渾無徤訟人
諸郡盡能依此樣世間那有一家貧
劍鋒
朝潤郅支膏暮澤樓蘭血何如塵土中蝕為無用鐵
題常宣仲草堂
隔市能幾步幽趣踰山林鑿池小如斗水淺魚自深簷
任樹枝礙階從草色侵不肯一鋤斫恐傷春風心朝出
貨仁義暮歸炊古今客來無可欵石鑪添水沉
題張俞仲竹屋
削成千蠧簡此屋是餘村長有清風至渾無俗客來猿
當吟案立鶴趁釣船逥添足歲寒計裁松復種梅
李方庵欵梅
梅花惆悵三年别香鎻空庭幾風月今年花發主人歸
依舊主人貧徹骨小枝分立硯屏邊無酒酬春燭焰寒
數葉殘書繙未了喚起山童敲鳳團
融春小綴
開爐十日併當融春小室為六藏計亂書中得舊稿數
紙稿自甲午至己亥詩不滿三十更散失不得傳則
與日月俱棄矣倂綴數文為融春小編非千金弊帚
誓尺壁餘隂也梅屋許棐題
樂府
妾心如鏡面一規秋水清郎心如鏡背磨殺不分明
小窗寒燭夜結紐綴郎襟不結尋常紐結郎長遠心
郎心如紙鳶斷線隨風去願得上林枝為君縈留住
題舒王遊半山圖
驢載新詩僕抱書松聲禽語當傳呼不知邂逅耕田者
問着青苗免役無
題錢叔恭立齋銘後(蔣魁作銘)
拄義撑仁難着脚十人着脚几斜歌此銘不特為君助
今古儒家砥柱碑
舊漁竿
制斷江湖幾線風蓑衣閒掛餌瓢空何因獻入君正手
持向磻溪釣太公
草屨
江湖蓑笠舊交情石滑泥深步轉輕恰是革靴蹤跡嶮
官程高處越難行
贈劉相士
滿鏡秋霜鬢影寒此生堪笑復堪憐煩君只相看書眼
更對青燈得幾年
宗之惠梅窠水玉牋
百幅吳冰千蕊雪對吟終日不成詩憶君同在孤山下
商略春風弄筆時
月澗惠硯滴梅腦
手不題詩已數年硯塼相伴學枯禪為君蘸濕元暉筆
寫出江山雪後天
踏雪尋梅興未償衣襟頼有隔年香銅匜更炷冰花腦
不到孤山也不妨
春思
嫁得蕭郎不戀家幾年流落在天涯滿懷多少傷春事
嫌殺門前呌賣花
送趙丞(汝䛣)
竹梢風露松梢月未抵吟丞氣味清笑問兩年何所得
錦囊詩重俸囊輕
贈墨僧
老硯磨穿事不成萬言堆裡鬢星星願隨君去柯山下
收拾殘烟寫佛經
重陽乏酒
黃花冷笑竹籬邊笑我牀頭乏酒錢帶雨折來無用處
碎挼金屑和茶煎
燭
長身夜占銀臺立焰焰光搖頂上珠貪向華堂照歌舞
不知灰得寸心無
術代者言
不聞沸鼎烹夷叔那有雲臺畫四凶自與心君消息了
却將甲乙問窮通
贈錢相士
我貌君容一種寒鷺漂鷗泊廿來年我詩吟就無人買
君相公卿煞得錢
觀松巖畫卷
老屐相隨四十年慣看蒼翠聽潺湲今朝細玩松巖畫
猶有行吟未到山
吳江道中
一别吳松二十秋敗荷枯柳摠新愁白頭交友凋零盡
頼有寒江幾個鷗
題陸宣公堂
一編奏議從頭讀句句冰聯玉綴成不是德宗嫌切直
自緣唐室未昇平諂魂盡逐殘星滅義魄長隨霽月明
我亦愛君憂國者歲時來一拜先生
送趙蘭坡
弟判嘉興藹政聲蘭坡兄又出專城如將天上一蟾影
分作人間兩郡明江冷雪隨帆幅去路晴梅夾轎窗行
開藩便&KR1381;歸班詔也與玉山添重名
題趙恕可山臺
繞宅無非罨畫山吟臺更對好峯巒錦嚢低掛花梢上
玉子輕敲竹廕間小硯買來猿觧捧異書編就鶴同看
主人出赴功名會澗水自清雲自閒
小蓑道人
滿面瘡痍瘢胸中一泓雪醒吟鶴背風醉卧鷗邊月不
費嚇鬼符不試爐金訣笑問舊蓑衣秋來添幾結
題丘竹坡新地
長安冨貴海十客九倦還君去不著意君歸無愧顔舊
圃一二畆新居十數間花尋直樹種竹簡斜枝刪詩句
滿筆寫書編到處安冬簷春日煖夏戶風晝寒不是時
令舛自緣心地寬天下政多事未須牢閉關
題雪林畫卷
亂洒春霙着紙寒玉成天地片時間有人諳盡江湖冷
却愛尋常罨畫山
梅屋第三稿
己亥至癸夘詩不滿二十首甲辰一春却得四十餘
篇疑詩之多寡遲速似有數也天或壽予予詩之數
固不止此然當以貪多務速為戒梅屋許棐題
蘭花
竹底松根慣寂寥肯隨桃李媚兒曹高名壓盡離騷卷
不入離騷更自高
郭南湖見訪却適有出一絶為謝
一篷風雨偶歸遲見說君來扣我扉童子困眠梅樹下
不曾放過鶴雙飛
枯樹
幾年柴立荒塍下春雨秋風摠不知一點陽和到桃李
紅紅白白便盈枝
錢謙齋新居
住破吳松江上屋杭州城外結新廬未尋陸羽烹茶具
先借淵明種菊鉏山入樓中成好句月來窗下伴殘書
御街車馬無行處誰肯抽身覓退居
上趙克家太守
說着嘉興太守賢野梅官柳亦歡然貧民不識重租苦
老吏難將一事瞞但有詩書堆几上更無歌舞到樽前
凢為郡者皆如此天下何由不治安
趙宰瓊花圖
祠下靈根無别種凡花誰敢鬭榮枯被君分種鵝溪上
從此人間有兩株
寄然鏡潭
鏡潭烱烱秋無底着一纖雲也是多禪外當無些子事
如何猶有作詩魔
苿莉
荔枝鄉裡玲瓏雪來助長安一夏涼情味於人最濃處
夢回猶覺鬢邊香
題猗綠堂
蕭蕭萬竿玉深護讀書堂夢趁秋聲薄詩攙夜色涼敲
茶風逓響滴硯露涵香不雜有花樹花紅不久長
趙山臺寄詩集
海雁呌將秋色去山臺鈔寄好詩來菊花過了梅花未
自有花從筆底開
寄題東洋
東洋占得江山勝安頓亭臺到處宜夜夜中秋明月影
朝朝寒食好花枝長箋短軸真行字舊軸新編倡和詩
只隔一朝飛不去悵懷惟有白鷗知
寄友
已奏春班名字了不妨閒作幾時遊家僮未要裝詩擔
見說三高索唱酬
紅梅
不堪冷照黃昏月強倚春風作杏粧雖得容顔暫時好
欠他肌骨舊來香
迓張宰(堯章)
倦骨畏寒如畏虎可曾一步出柴扉因迎令尹西郊外
折得梅花滿把歸
謝施雲溪寄詩
折得桂花三數枝雲溪又寄幾篇詩詩香入在花香裡
韵似龍涎火煖時
梅屋第四稿
饑梅
十日九風雪差見今春寒梅花辦歸計一點心欲酸所
秉太孤潔有此末路難來年復相見一笑賀平安
築城曲
日將西杵聲急一聲聲自死腸出城高不特土累成半
是鋪填怨夫骨儒坑戰地骨更多十二金人隨鬼泣
烏夜啼
丈人屋侵雲馬愛丈夫屋涂人亦愛烏烏聲喜相續屋
底間蛾眉環坐理絲竹絲竹無新腔寫汝聲為曲丈人
一賞音瓦礫棄珠玉移噪隣翁家聞者皆吐逐
馬塍種花翁
東塍白髮翁勤樸種花戶盆賣有根花價重無人頋西
塍年少郎荒嬉度朝暮盆賣無根花價廉争奪去年少
傳語翁同業勿相妬賣假不賣真何獨是花樹
泥孩兒
收瀆一塊泥裝塑恣華侈所恨肌體微金殊載不起雙
罩紅紗厨嬌立瓶花底少婦初嘗酸一玩一心喜潜乞
大士靈生子頋如爾豈知貧家兒呱呱瘦於鬼棄卧橋
巷間誰或頋生死人賤不如泥三嘆而已矣
染絲上春機
染絲上春機春濃絲色淺妾心隨梭飛郎心如軸轉
染絲上春機錦成貴無價不忍裁成衣怕剪鴛鴦破
長門怨
妾身如蓮根沉埋淤泥底雖有白玉姿無人為拈洗
妾身如亂絲卷藏箱篋底願上鴛鴦機無人為分理
秋風辭
颯颯秋風來一葉兩葉墜燕子動歸心薄情知也未
颯颯秋風來衣衾愁未整莫作閨中寒且作天涯冷
三臺春曲
昨夜微風細雨今朝薄霽輕寒簷外一聲啼鳥報知花
柳平安
春是人間過客花隨春不多時人比花尤易老那堪終
日相思
蝴蝶飛
蝴蝶飛蝴蝶飛紅邊迷了紫邊迷粉老香乾何處歸不
學蜜蜂做家計勤苦之中有甘味
破琴
幸逃煮鶴烟枯羸卧烏几向來千萬音今在何人耳舊
譜傳不真零落幾張紙瓦缶空雷鳴牙䕫喚不起
破硯
碌碌礲磑間得此一雋石磨我三十年貌鯬雙鬢白渠
亦苦我磨眼穿流淚墨老蟾在傍咲兩窮自相厄
對鏡詞
煙護杏腮寒日襯桃腮煖惟有鏡中花東風都不管
織錦詞
綵絲愁緒雜春機咿&KR2374;聲中日又西織到花枝連理處
玉&KR1301;門外一嬌嘶
毋忌
一别音容歲幾更紙灰飛盡淚猶傾最憐春雨相將足
緜上有田誰共耕
春思
朝來一陣無情雨敲得庭花半欲殘燕子不知人冷落
飛來簾底避春寒
春雨
老來慵把種花鋤片紫纖紅一任無不忍今春孤負雨
自收簷水浸菖蒲
燕
處處亭臺宴好春唱花歌柳調争新梁間不用多言語
回耳聽君有幾人
石菖蒲
一碧生涯水石濱縷風絲雨瘦精神前身恐是巢由輩
怕着人間半點塵
草
生長冷階閒砌畔一春知見幾花飛雖霑雨露無多子
却到秋來綠轉肥
不是東風有愛憎為憐微細頗加情胚紅孕紫寧交晚
且放青青寸草生
池魚
深淺生涯足浮沉世念輕莫貪鈎上餌去作鼎中羹
柳
青青得意春三月撩弄東風舞腰活莫道長條舞得多
長條先被行人折
小盆花
小小盆中花春風隨分足花肥無賸紅葉瘦無欠綠心
傾幾點香也飽遊蜂腹太盛必易衰荒烟鎻金谷
花願
未到無生無滅地聊為春風露紅紫不願隨風趁蝶飛
願就枝頭抱香死
諭柳
不須嬌逞舞腰肢不須巧盡官粧眉只把千絲萬絲結
結住情人無别離
選官圖
排銜累職甚分明除罷皆由采色行縱有黃金無好采
也難平白到公卿
猗綠惠燭
剪剪春生萬卷堂一花知勝幾螢光癡兒不識半行字
只觧高燒照海棠
落花
落花傳語五更風能旁亭臺幾日紅把似匆匆又飛去
不消裁染費春工
落梅
紅杏枝枝嬌似染綠楊處處密成圍苦無顔色相追逐
自趁東風作雪飛
贈壽醫師(寓雪峯)
軒窗開處摠湖光誦罷難經納晚涼雨濺荷香沾古衲
月移松影照禪牀燃燈就取燒丹火煮藥先留㵸茗湯
二豎三彭都見佛人間無病亦無方
陳宗之叠寄書籍小詩為謝
江海歸來二十春閉門為學轉辛勤自憐兩鬢空成白
猶喜雙眸未肯昏君有新刊須寄我我逢佳處必思君
城南昨夜聞秋雨又&KR1381;新涼到骨恩
送趙竹潭
已彊詩仙一夜留任教清早放船休恨身不似梅花片
飛入寒篷伴遠遊
贈僧虚中
僧趁雪前到梅花猶恨遲略譚殘歲夢便和早春詩僵
雁依船宿寒猿捧硯隨吟單未須捲重見是何時
兩宋名賢小集卷二百九十
