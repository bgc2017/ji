欽定四厙全書
兩宋名賢小集卷三百三十九
宋陳思編
元陳世隆補
古梅吟藳(三)
冬夜二首
讀罷牀頭一卷易曉風乾盡銅壺滴起傍危闌嘯一聲
月明何處人横笛
一屋白雲無鎖鑰酒酣要摘梅花嚼相逢石鼎老彌明
吟罷松梢月欲落
晚舟泊長河
詩客行裝少孤舟一葉輕寒鴉隨日落秋雁破霜鳴山
色攅心事江聲咽世情故鄉無百里酤酒話歸程
冬夜山中
寒入雁聲霜滿地香沈梅影月當崖獨鶴歸來童亦睡
微風簌簌落松釵
贈詩客梅窗
騷人行脚遍天涯何處青山不是家惆悵舊時雲外鶴
結巢窗外守梅花
樂府四首
妾心江岸石千古無變更郎心江上水倏忽風波生
瑟瑟涼風來妾身後秋扇安得復炎熱相攜不相厭
製衣寄夫壻妾有冰雪段中間連理枝不忍剪教斷
殘月小樓西鵑啼思欲迷妾夫在天南何不那邊啼
夜興
山房靜對碧巉岏與客歌騷夜未闌客去燈寒眠未穏
興隨明月在闌干
辛酉秋在京殊久日一到湖上
湖上青山只麽閒未須詩屋近山間客邊有酒身無事
日日一來湖上看
讀家集
先曾大父友堂幼從諸老遊聞道最早與簽判曾伯大
父判簿曾伯大父一意刻苦為學棣萼卓然以文
名家友堂遺文今所存者書說四十卷易論四十卷
史評七卷詩文而已龍翰不學不足以得其箕裘
之傳謹識其悲云
吾家友堂翁硯影雙鬢寒刻志鑚書史篝燈照夜闌學
術三代上文章兩漢間胸次秋沆瀣詞吐玉琅玕冤哉
命壓頭那復博一官二塤策科第亦不到金鑾友堂紛
遺稿幾成汲塚殘江東兵燹餘白璧喜重完會當乞鴻
筆清名期不刊
已未試監假道于嚴報謝使君
秋試賢關擲雉盧道經鄰郡拜真儒棠隂日暖鳥聲雋
苔跡月明吏影&KR0751;春野一犂今有犢暮歌五袴昔無襦
片帆願借吹噓力一舸清風不用租
嚴郡謁烏龍廟遇打碑者
何年故處士靈魄此為家古壁填蒼蘚空庭隘落花山
墳穿去鶴廟祭下飢鴉巫祝打碑賣神功播海涯
春晚
萬綠叢中春事闌楊花如雪滿江干露沾花樹蝶衣重
雨著芹泥燕嘴寒愁到吟腸詩綰斷夢依棋局客敲殘
何時買得青山住煉就蓬壺換骨丹
古岩寺
古巖靈蹟異故故兀吟鞍石溜濺棋濕松風沍笛寒露
華僧衲重曙色佛燈殘白社開何日談經上石壇
見王廣文
旅食京華不自謀可堪典盡鷫鸘裘一牀風雨孤燈夜
千里江山兩鬢秋笑索寒梅吟苦句醉拈秃筆掃窮愁
學人翻笑孫明復強乞希文一點頭
牛渚山觀大江
巨靈劈破蒼山石鞭起九龍入空碧山分兩半合不成
夾住長江數千尺九道驚湍相擊撞雷聲怒發誰敢當
神蛟出没不可數往往殺氣摩穹蒼嗚呼蜀道行且難
劍門險似鐵門關一夫可敵萬夫勇大開棧道通殽函
固知長江當城壁立此天塹限南北東南王氣無窮年
此江未必成桑田君不見金亮百萬鼓長風海舟出鬭
一掃空書生不能長鎗與大劍只坐帷幄收竒功
秋深過田家
策杖行行過石橋農家雞黍遠相招田鋪棋局露鴉下
山展畫屏煙雨描病骨枯于秋後葉詩懷雄似海東潮
一聲老鶴松梢上賸欲乘風到九霄
春日松隂小憩
瘦笻扶我過林端無狀東風掠鬢寒貪數青山不知去
松花吹滿石棋盤
水邊早梅
梅花淡淡著寒烟漏洩春光老屋邊會彼清池寫疎影
一枝分作兩枝妍
繁昌道中
江天日暖竹為輿獵獵春風載此臞湊入灞橋成一畫
楊花吹雪糝吟鬚
讀十七全史歲久而徹
燈火青編結興長可能歷歷記興亡董狐筆底風霜重
班馬書邊蘭蕙香往事輸贏棋幾局浮名今古紙千張
重重公案休拈起中有靈臺定否臧
題國直先伯祖海潮賦後
銀山突兀蒼海頭夜半鼓噪萬貔貅爭雄角力轉坤軸
旋磨塵世偕浮漚朝朝暮暮自消長誰言于此隨海鰌
鴟革裹尸已成土未必怒怨卒未休看公立論屈前輩
筆端有力挽萬牛孤峯絶崖氣象古亦復粲粲珊瑚鉤
分明掘見隂陽根判斷造化之深幽玄機發泄天帝嗔
此文正恐雷霆收不然亦似畫鳥跡長夜鬼哭聲啾啾
公自騎鯨去不返滿江明月蘆花秋
過和州報恩寺唐張籍故居也
昔年此地著書人詩骨成塵草木深突兀眼前僧結屋
塔鈴風裏替君吟
烏江項羽廟
蓋世英雄只恁休千年遺恨大江流漢提義帝作張本
當日君輸第一籌
連雪五日有無盡觀
平生酷愛雪老我看不足安得走五臺六月漱寒玉無
計巢雪山與物結幽獨方輿多竒觀出門欠車轂天公
副微願連朝遣滕六寒林振琳琅朔風煽瓊木樓臺炯
夜光地靈驚玉局幻成銀世界一旦飽雙目清泠天地
氣吸入空洞腹賸欲呼夜舟飄然訪林麓
登金陵鍾山絶頂
萬仞鍾山著屐登中原今隔幾崚嶒自憐不及天邊雁
歲逐春風到八陵
張麗華墓二首
金井轆轤春夢殘香魂飛不到長安君王為虜妾為土
夜月空分兩地寒
結綺臨春跡已塵尚餘抔土鎖娉婷玉顔不及隴頭草
歲歲春風吹得青
王荆公讀書堂
六籍紛紛盡可奴翻騰字說乃菑畬可知山半青燈夜
只讀商君一卷書
登長干寺塔
金陵王氣已銷沈幾度凭闌愁滿襟往事僅存南北史
傷情空費短長吟龍蟠故國山河壯鳳去荒臺草木深
舊物尚餘吳塔在夕陽移影照江心
詩境
流水環詩境未容塵土侵步迂松逕曲坐占艸堂深秋
句蛩分和山杯鳥勸斟好懷無客共相對一瑶琴
哭羅潛齋
此老古之學文章富石渠宦情雲淡薄吟鬢竹蕭疎未
購茂林稿空埋汲冢書北郊相弔處寒日照躊躇
漫題
放曠疎林下清風吹鬢毛傍梅讀周易對酒歌離騷詩
思秋雲淡古懷明月高五湖天地别烟水綠平篙
兩宋名賢小集卷三百三十九
