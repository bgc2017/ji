兩宋名賢小集卷一百四十七
宋陳思編
元陳世隆補
岳忠武摭藁
岳飛字鵬舉相州湯陰人宣和間應真定宣撫幕
累立戰功南渡歴少保河南北諸路招討使進
樞密副使封武昌郡開國公罷為萬夀觀使為
秦檜所陷殞大理寺獄淳熙六年賜諡武穆嘉定
四年追封鄂王淳祐六年改諡忠武有集
從駕遊西内應制詩
勅報遊西内春光靄上林花團千朵錦柳燃萬條
金燕繞龍旗舞鶯隨鳳輦吟君王即天地化育一仁
心
題翠巖寺
秋風江上駐王師暫向雲山躡翠微忠義必期清塞水
功名真欲鎮邊圻山林嘯聚何勞取沙漠塵飛定破機
行復三關迎二聖坐看席捲盡擒歸
巍石山龍居寺
巍石山前寺林泉勝復幽紫金諸佛像白雪老僧頭潭
水寒生月松風夜帶秋我來屬龍語為雨濟民憂
遊金山
第一泉頭過幾日黃花猶待客重來男兒有意扶中國
不斬樓蘭不易回
題池州翠微亭
經年塵土滿征衣嬴得尋芳上翠微好水好山觀未足
馬蹄催趁月明歸
送紫巖張先生北伐
號令風霆迅天聲動北陬長驅渡河洛直𢷬向燕幽痛
飲黃龍府鏖兵木葉樓歸來報明主恢復舊神州
華嚴院
手扶竹杖訪黃龍舊穴空遺虎子蹤雲鏁斷巖無覓處
半山松竹撼秋風
寄浮屠慧海
湓浦廬山幾度秋長江萬折向東流男兒立志扶王室
聖主專師赴國讎功業要刊燕石上歸休終伴赤松遊
丁寧寄與東林老蓮社從今著力修
池州翠光亭
愛此倚闌干誰同寓目閒輕陰弄晴日暮色隠空山巖
樹蕭騷外征帆杳靄間吾雖江上老心羡白雲關
題新淦蕭寺壁碑
膽氣堂堂貫斗牛試將大節報君仇斬除元惡還車駕
不用登壇萬戶侯
過張溪贈張完
無心買酒謁青春對鏡空嗟白髮新花下少年應笑我
垂垂羸馬訪高人
乩上詩(臨安西溪軍寨子弟請紫姑神王降乩書此宛然平日真跡)
經略中原二十秋功多過少未全酬丹心似石今誰愬
空有遊魂徧九州
歸赴行在過上竺寺偶題
敵騎犯京闕駐蹕大江南二帝雙魂杳孤臣百戰酣兵
威空朔漠法力仗瞿曇恢復山河日捐軀分亦甘
兩宋名賢小集卷一百四十七
