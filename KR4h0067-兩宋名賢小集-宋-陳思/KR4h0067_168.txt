兩宋名賢小集卷一百六十八
宋陳思編
元陳世隆補
梅谿詩集(八)
銅陵阻風
江入銅陵縣舟藏蘆葦間郵亭危壓浦佛屋陋依山月
出烏將繞風高鴈欲還江山不貧處一覽見塵寰(山有富覽)
(亭)
離宣城天色陰晦望羣山不見樞公和詩見寄復
用前韻
聖恩猶未許投閒遙訪蘋洲柳與顔羿婦解將風送月
麻姑莫遣雨遮山心游孤嶼題詩處名玷元樞薦墨間
(汪薦九人時某與焉)旦夕公歸首台鼎高齋遺躅儻容攀
讀喻叔奇游廬山詩
前年我亦到廬山杖屨煙霞縹緲間萬里東歸如倦鳥
不知飛過只知還
路經湓浦歎怱怱不及從君訪遠公忽見廬山真面目
在君二十一詩中
十月晦日會凌季文沈德和二尚書劉汝一大諫
于六客堂
夢寐思賢願與齊一麾來守浙江西星躔舊識尚書履
(凌為吏侍時某為司封郎)玉府曾親太一藜(劉為校書郎某忝同舍)天遣門生
依坐主(某補戴公試解試皆沈主文)心隨峽水注苕溪邦人異日談
遺事名姓應同六客題
晦日會于六客堂者十二人
湖山清絶多佳士暇日壺觴得共攜堂上合成前後客
詩中分得建除題不容閏位參卿月坐覺巫山在霅溪
麟閣功名屬公輩老夫惟願把鋤犂
寄當塗吳給事明可
鄉校當年與薦蘋簫臺氣象自公新老成猶滯甘泉槖
晚進叨乘刺史輪陸凱寄梅情愈重謝公夢草句尤神
何時更作龍門客共話樽前見在身
勞農峴山乘興游何山同行宋子飛沈虞卿霍從
周范文質
去秋游道場俯仰何山路林泉雖在眼未暇飛杖屨塵
埃泊城市遙望隔煙霧春光忽已半播穀催農務欲作
卞山行偶逢風伯怒肩輿出城南乘興訪幽趣山藏佛
屋深迹躡陳朝故老松不記年修竹莫知數鳥鳴說法
池花落在禪處書空何公堂木拱安定墓青山看未足
回首日已暮小溪何處是歸誦謫仙句
登清風樓呈通判宋子飛
苕霅水會處樓高風快哉洲中白蘋動天半故人來穆
入周臣頌雄勝楚客臺飄飄玉川子乘興上蓬萊(時某得祠)
(子飛攝郡事酌别是樓子飛亦將美解故章末及之)
蕭家渡
渡頭問舟子此渡何名蕭舟子笑答我使君家匪遙豈
不聞侍郎名德重本朝屢為二千石兩至萬里橋渡旁
乃其宅人亡木惟喬隂德滿鄉閭嘉話傳漁樵江水流
有盡姓名磨不消近同池號謝遠類江稱姚赧顔謝舟
子講聞非一朝恨生晚且賤無繇際清標坡公不識范
韓子思之僑敬瞻道德門魂往不可招
過蔡端明故居
懷章南過蔡公鄉駐馬遙瞻數仞牆丹荔株株經品藻
喬松葉葉惠清涼四賢詩出人增氣三諫章成國有光
真是濟川三昧手清源游戲作虹梁
送赴省諸子
國朝人物盛温陵秋賦呦呦鹿食萍人倍平原門下士
(三十八人)文聯韓愈榜中名丹墀何止三千字雲翼行看九
萬程勸駕龍鍾老太守籃輿凖擬出郊迎
諸公廷對甫邇復用前韻
清源紫帽發英靈萬斛詞源水注溟遙想恩袍動草色
定知喜氣徹天庭名高虎榜唐文傑人半雲臺漢列星
累月笞兒幾翁嫗夜深燈火督窮經
提舶欲移厨過雲榭示詩次韻
雨中前日過蘇端又欲移厨就稍寬古榭有風聊可共
衰顔得酒定須丹謫仙醉後句尤勁東野老來詩更寒
記取洛中真率會他年要作畫圖看
贈第二人石察判(起宗)
策冠諸儒已奏聞不妨居次避平津坐看萬石門闌大
(居萬石坊)轉覺朋山氣象新黃卷更窮稽古力青雲莫負致
君身試觀忠獻堂中像亦是當時第二人
韓魏公生於泉南州宅故未有祠於典為闕郡圃
有庵名大隱即之以祠八月戊子率同僚祀之
天開我宋太平基紫府真人下應期河朔魁梧出真相
泉南䓤鬱産奇兒夢符蚌腹生珠夜亊應台躔捧日時
紫帽清源發光彩郡園深處立新祠
陳提刑永仲以清名室志先德也詩以美之(名孝則)
龐公嘗有言我獨遺以清賢者於子孫所遺良不輕潁
川老龍公落落前朝英帝命作南伯清德如廣平宸翰
一字褒不啻華袞榮是以自賢孫持節蜚英聲結廬桐
城隅室以清為名仰不忝厥祖俯能規後生我來聚星
地喜見此老成公清不自言藹然著卿評時焉訪其室
鄙吝不敢萌如覿任棠水似濯滄浪纓願移清室風于
以清寰瀛
乞祠不允三十韻
微臣守清源一歲三乞祠俞音竟未拜感荷聖主慈臣
家素賤貧仰禄救啼饑區區六年間手把四郡麾道途
厭奔走囊槖無餘貲清源乃佳郡風俗不待移民淳簡
獄訟士盛敦書詩地遠可藏拙禄厚足自資今歲又豐
登千里人熙熙臣豈不願仕求閒欲奚為自憐螻蟻生
福薄命最奇入境身即病到官日呼醫痰&KR0146;每上交旋
暈勢甚危藥試何止百灼艾無全肌臂疼如子美齒落
如退之脚患柳州腫髮垂孟郊絲飲食日減少跬步須
扶持殘喘雖尚延定非久遠期況臣糟糠妻蓋棺將及
朞旅櫬猶未還兒女晝夜悲臣今官滿考臣去有二宜
孰謂九重遠天高而聽卑吾君不之告肝膽將誰披廟
堂二三公誤辱平日知今不憐向隅恩復何時施願於
黼扆前敷奏迫切詞天日臨在上臣言非敢欺解官食
祠禄曲遂臣之私幽明俱受賜感極涕泗垂溝壑儻未
填報國猶有時
薛士昭寄新柑分贈知宗提舶知宗有詩次韻
書後誰題字鄉人遠寄柑薦新思起孝知味戒生貪羅
帕分猶未金門獻正堪命名聊别偽(温柑號真柑)在果獨稱
甘(他果非無甘者惟柑子以甘得名言最甘也)白雪初盈樹黃金忽滿籃霜
天欣始熟茅舍飽相諳客重開須請兒癡食更婪柳詩
吟不厭謝賦讀常耽若蜜萍難比如拳栗有慙公家安
定法想見日酣酣
知宗柑詩用韻頗險予既和之復取所未用之韻
續賦一首三十韻
書閱揚州貢功觀禹化覃香苞分橘柚秋色動江潭(李德)
(裕橘賦動江潭之秋色)破暑花凝雪凌寒葉染藍金衣愛日照(唐宰)
(相賀柑子表云綠蔕含烟金衣爛日)珠實碧波涵(柳子厚詩何人摘實見垂珠)未上諸
侯記曾聞四皓談顔歡陸績母業世李衡男送客愈吟
桂(韓退之送桂州嚴大夫詩云家自種黃柑)記時坡詠儋(東坡作儋耳詩一年好處君須記正)
(是橙黃橘綠時)洞庭夸浙右温郡冠江南節物清霜重家山綠
蔕含青黃出籬落朱綠耀林嵐(柳子厚詩密林耀朱綠坡詩竹籬茅舍出)
(青黃)昔貢千金顆遙馳萬里函(宣政間温州貢柑每顆有一二千)新宜薦
寢廟香可供瞿曇䕫子那能比羅浮未許參(予往在䕫府食黃柑)
(味頗佳然不及温柑遠甚去冬至泉州始食羅浮柑又遠不及䕫子)何人傳黃陸端類列
非耼在品寧為四(季直方第果實名柑子第四)蒙恩或賜三(李德裕賦序上)
(賜宰臣等朱橘各三枚)鄉情寄初熟旅況憶幽探嘉拜親開盒珍
藏淨洗甔(甔瓦器也新柑貯以瓦器則久而不爛)行將解印綬歸種當田
蠶根向横陽覓(温柑以平陽縣泥山為最)泥尋斥鹵擔(種柑宜鹹地)荒蕪
耘徑草封植伴溪楠不用千頭富聊資一餉湛茅齋闢
杜甫仙井汲蘇耽(神仙蘇耽鑿井種橘)佳境妙餐蔗閒庭勝蒔苷
(苷甘草也醫家謂之國老柳子厚詩蒔藥閒庭延國老)鴈行三峽荔奴視四明蚶
欲繼花為譜(歐公作牡丹譜)應同柳駐驂(歐公柳詩攀條莫惜駐征鞍)禦偷籬
著棘愁涷灌添泔(泔米汁也鄉人冬月用以灌柑)掩映青雲葉光華
碧玉篸釀成浮甕蟻蒸辟蠧書蟫(甘橘花蒸以為香可辟衣書之蠧)護
蔕期存乳(柑欲致遠必以蠟塗其蔕)留皮欲去痰(皮能下氣醫家用以治痰)恨無
親可遺松慘白巖庵
重修北樓十一月望日與郡僚同登因書十二韻
我昔未作南諸侯雄文嘗閱龍虎歐泉山風物得大略
夢寐先已登兹樓到官正要訪遺迹忽見破屋城牆陬
欲修不敢遽土木經歲此志方能酬貢闈之餘材可辦
農事之隙工乃鳩月逢建子飛破鏡酒呼從事來青州
忽忽未暇衆賓集草草且與同僚游山川城郭壯哉郡
清源紫帽明雙眸却驚雲榭在地底坐見日轂經簷頭
西山端可柱頰視南海未用乘桴浮東瞻歸路興元亮
北望魏闕心子牟揮毫欲續仲宣賦假日聊以銷吾憂
諸公和詩復用前韻
敧眠聽詩韓喜侯鋒難與爭劔鑄歐鈐齋淺陋無處著
掛在縹緲之飛樓兹樓久欠詩酒味天遣我輩來遐陬
塵埃聊用文字洗瓦礫遂獲瓊瑤酬賓朋未嘗合開燕
老病欲登宜杖鳩清風酌别記霅水(湖州有清風樓)制勝領客
思䕫州(䕫州有制勝樓)一江明月楚東醉(饒州有鄱陽樓楚東閣范文正公詩云一)
(江明月夜歸遲)全家終日蓬萊游(會稽有蓬萊閣予為幕客嘗挈家以游元微之詩云全家)
(終日在樓臺)南來不謂有此境四顧亦足窮吾眸朝看日出
閩海嶠夜望斗插泉山頭端如虢郡風月送(退之虢州北樓詩)
不比巴岳乾坤浮登臨懷古甫白適賦詠聯珠産鞏牟
私心竊慕范文正後天下樂先其憂
題徐致政菊坡圖(名夀仁字子由)
南方有高士仁義偃王裔家山闢幽坡手取香草蓺秋
至有黃華采采滿衣袂客來酒盈尊詩出語驚世無心
學淵明偶與淵明契靜者年自長頽齡不須制高懷恥
獨樂地遠人罕詣丹青寫佳境有目皆可睨吾家鮮鮮
徑荒蕪屢經歲儒冠誤此身掛之公得計
石筍橋
刺桐為城石為筍萬壑西來流不盡黃龍窟宅占中流
呼吸風濤勢湍緊怒潮拍岸鳴霹靂淫潦滔天沒畦畛
行人欲渡無翼飛魚腹蛟蜒吁可閔二三大士為時出
目覩狂瀾心不忍小試閒居濟川手遠水孤舟寇忠愍
亦有山僧願力深(僧文繪等董其役)解使邦人指倉囷五丁挽
石投浩渺萬指硺山登&KR0008;嶙辛勤填海效精衛突兀横
空飛海蜃趾牢千尺鮫人室護以兩旁獅子楯南通百
粤比三吳擔負輿肩走騋牝論功不減商舟楫遺利宜
書漢平凖莫將風月比揚州二十四橋真蠢蠢我時出
郊春雨後鷺點沙汀颺鷹隼江亭矯首獨遐觀有客南
來杯共引(是日迓龔實之少憩江亭)欲詠河梁擬蘇李頗類鑑湖逢
元稹江山不逢賢太守袖手沈吟覺才窘況無鐵筆擬
端明徒使時人笑蚯蚓繡衣屢約吾來游未遂堪嗟德
星隕鄉來嘗以記屬我固避勞辭慙不敏傳聞江欲飛
棟初異論紛紛互矛盾世無剛者橋豈成名與萬安同
不冺
諸公餞别分韻得人字
清源古名郡守土宜擇人何為不才者兩載乘朱輪政
拙歲多旱民愁眉日顰賴兹仁厚俗容我老病身乞祠
竟不允易郡俄得鄰雅懷上冢願偶有還鄉因賓僚共
呼酒肴䔩嘉且新展餞選士場語離庚伏辰清風屢吹
衣暑雨微灑塵驪駒沸盈門雉鵡飛入脣我亦重惜别
不辭勸酬頻諸君如神魚行奮六六鱗學士倍登瀛郡
符同治秦我如倦蜚鳥野性難籠馴舊巢尋故山一枝
老荆榛官居類郵傳誰能久相親但願各勉力相期作
純臣
贈陳體仁
我來守清源德星識二陳大陳如金玉一室清無塵厭
世不肯留至今里稱仁儒先賀州守才氣超等倫胷中
包古今筆下真有神唾手取甲科齒髮方青春聲名滿
天下文字驚縉紳勞人暫州縣平步當要津蹉跎忽至
今此志猶未伸真人奉香火蕭寺含悲辛講席延諸生
黃卷訶古人異端斥佛老吾道鳴孟荀聊藉束脩禮少
資囊槖貧我忝二千石二年牧斯民不能助玉川恥與
韓公均贈我詩與文字字皆可珍寵褒恨太過感激難
具論願公少自愛行矣當致身門下有高第廟堂手經
綸房魏方得君詎肯忘河汾
兩宋名賢小集卷一百六十八
