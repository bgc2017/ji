兩宋名賢小集卷一百六十一
宋陳思編
元陳世隆補
梅谿詩集(一)
王十朋字龜齡樂清人紹興二十七年進士第一孝
宗朝累遷起居舍人侍御史改吏部侍郎歴四郡守
以龍圖閣學士致仕卒諡忠文有梅谿集
甽畝十首
甽畝有遺士妄懷葵藿心朝夕傾太陽不耐氛穢侵肝
膽有古劔願言決羣陰兹志尚鬱鬱抱膝成悲吟
古道日云邈古意誰復知陽春漠無和流水空含悲郢
曲變新調鄭聲入朱絲喟然三歎餘默與羲皇期
讀書不知道言語徒自工求道匪云遠近在義命中吾
儒有仲尼道德無比崇傳參十八章入道知其宗後學
昧極致徒知授兒童孰識孝與弟理與神明通為臣不
知此事上焉能忠
仲尼作春秋垂訓千萬年古者父母讐義不共戴天莊
同父何在乃與齊侯田魯國無臣子君親義茫然齊紀
不並立諸兒得稱賢善惡不可掩筆削至今傳
飛飛古帝魂哀哀寄春怨異鄉節物新故國人事變訴
亡誰肯憐啼苦血空濺雲安再拜人傷哉不復見
彼微雙鶺鴒飛飛同一原急難喻兄弟義著周雅篇周
公代武王大義今古傳人孰無兄弟急難斯見焉願懷
周公心無愧詩人言
竹有君子節青青貫四時桃李媚春光千株弄妖姿世
眼悦繁豔疇能賞幽奇君看桃李蹊蹄轂紛爭馳君看
竹林下形影誰相隨七賢久淪沒高躅猶可追吾家植
千竿風月足自怡豈不競時好聊為歲寒期
兀兀窗下士筆耕志良苦黃卷對聖賢慷慨深自許一
朝出干禄得失戰胸宇曲意阿有司諛言徇人主貪榮
無百年貽謗有千古丈夫宜自貴清議重刀斧
我豈不欲仕時命不我與曷不枉尺求權門正旁午非
道吾弗由兹心已先許願言安貧賤順命為出處
儒冠誤身世偃蹇二十年豈不懷明主富貴乃在天平
生學忠孝自致無由前青燈照夜長感激徒自憐
觀國朝故事
昔在景德初契丹犯中原朝廷用萊公決策幸澶淵高
瓊雖武夫能發忠義言詠詩退敵騎用醜樞相顔鑾輿
至北城斷橋示不還一箭斃撻覽夜半却戈鋋至仁不
忍殺和好垂百年偉哉澶淵功天子能用賢
昔在康定初元昊叛西陲朝廷起韓范節制閫外師二
公人中龍材略超等夷胸中百萬兵對面千里機不比
大老子而令敵能欺深期復靈夏重勒燕然碑軍中果
興謠西賊心膽隳逆節遂稱臣戰士解甲歸社稷安泰
山四海絶瘡痍堂堂寧復有為作思賢詩
昔在元祐初朝廷用老臣元惡首竄殛賢雋皆彙征簾
幃八年政内外咸清明四夷各自守天下幾太平紹聖
黨論起宵人壊典型二蔡唱繼述曲學尊金陵忠良投
海島黨籍編姓名春秋亦獲罪學者專三經心術遂大
壊風俗從此傾養成前日禍中原盛甲兵我欲著一書
善惡深勸懲姦䛕誅朽骨潛德發幽馨六賊未足罪禍
端首熙寧
次韻謙仲見寄
湖山藍黛青湖水琉璃碧我時湖邊游山水正秋色詩
翁偶乘興來作湖邊客談鋒兩地交意氣已相得詩壇
予與盟文會公為伯豪詞肆滂沛淡語入幽寂心匠巧
雕斵物象窮搜覓壯哉五言城卓爾萬仞壁初疑公腸
胃百怪所窟宅吐氣干雲霄直欲鬭霹靂妙奪解牛術
奏刀聲砉剨我才寸莛微洪鐘詎能擊又如鳴蟋蟀啾
然和金石未窺學籓籬敢語詩奥賾繆為馬慕韓浪作
赤效白奬掖非所蒙猖狂固宜責新篇又拜嘉開緘光
焰射藏之比明珠長使夜照席惜哉不遇時豈為臧倉
隔儒冠五十年世路疲行役操矛赴文場戰藝輒敗北
書劒兩無成泥塗困蹤跡龍鍾似東野窮愁攪懷臆空
吟三百篇高視古無敵霜風剪林木黃葉滿澤國我思
公不見羸馬未能策恨無神仙術安得生兩翼因召管
城穎免冠加拂拭書帛寄征鴻心目兩俱極
答毛唐卿虞卿借昌黎集
予少不知學古難學古直欲學到韓奈何韓實不易學
但覺晝夜心力殫茫然故步亦已失有類夀陵學邯鄲
雖然予心未肯已尚欲勉強求其端跬步不休效駑馬
千里未至空長歎羨君兄弟俱早慧家學豈止傳柔温
聖經賢傳飫已久百家諸子皆蠧殘學文須要學韓子
此外衆說徒曼曼韓子皇皇慕仁義力排佛老回狂瀾
三百年來道益貴泰山北斗世仰觀我生於今望之遠
時時開卷相欣懽豈惟廬陵惜舊本我亦惜此祗自看
子今欲假敢應命願子寶之同琅玕
辛亥九日侍家君同孫子淵子昭子高登高於家
之東山時菊花未開坐客皆以為恨至十月望獨
步東籬下見前日青枝已爛漫矣東坡云涼天佳
月即中秋菊花開日乃重陽不以日月斷也於是
命酒肴呼隣里飲于叢畔云
前日重陽日與客同登翫有酒無菊花把杯一長歎良
辰苦易失十月今又半緬焉想前游獨到東籬畔鮮鮮
霜中菊滿地金錢粲我思東坡言隣里乃相喚斬新作
重九不以日月斷人生貴適意世俗豈能絆遇酒羣歡
樂取醉期爛漫羲和馭白日疾劇走丸彈百年能幾何
不飲乃癡漢
湖邊懷劉謙仲
湖山如畫水如藍杖履湖邊酒半酣往事蕭條誰共說
舊游零落我何堪炎涼世態從他變生死交情祗自諳
詩客有魂招不得秋風依舊滿江南
寄孫永之(名龜年沂州人)
詠歌沂水舞雩風氣壓當時冠與童人似賈生年更少
家傳孫綽賦尤工孤羆傲兀深叢裏一鶚軒昂衆鳥中
早取功名寄衣鉢古來相種出山東
寄毛虞卿(名公弼後改名宏字叔度登乙丑第)
文會今年喜重尋葭姿玉質又同林弟兄並秀如君少
朋友相知獨我深一别幾勞終夜夢相逢更話百年心
長卿賦有凌雲志却笑區區蚓竅吟(虞卿工賦嘗笑子作詩而不事舉業)
次韻虞卿送别
喜君直諒更多聞共惜光隂寸與分螢照夜窗纔煖席
蟬吟秋樹又離羣尊前忍聽陽關曲江上愁看日暮雲
别後誰能慰牢落錦囊長帶故人文
次韻昝監務早梅
羣芳避路放梅開奔走游人滿砌苔半樹溪邊衝雪破
一枝頭上帶春回月移瘦影供吟興風薦幽香襲酒杯
剛被西湖都道盡至今詩客句難裁
次韻題曹大夫懷忠閣
小閣誰懷畎畝情遙瞻天日眼增明平生憂國丹心在
一飯思君血淚横豐沛功臣真有種并汾壯士素蜚聲
區區問舍求田者應被元龍一笑輕
和方叔見贈二絶
相對清談味有餘始知勝讀十年書塵襟不用頻揮塵
自有清風為掃除
一舍蕭然學有餘窗間遮眼盡文書已將事業盟燈火
萬事何煩酒破除
次韻李刑曹病起書懷
中原回首尚塵飛書劍南來早識機方事高眠學安石
却愁多病似王微腸枯漫有書千卷腰瘦難勝帶十圍
志士未逢聊爾耳古人何用泣牛衣
寄僧覺無象
我昔居鹿巖時來潛澗游西坡訪覺老終日為遲留高
談窮古今滿坐風生秋令我名利心一聽渾欲休論詩
出古律有唱無不酬篇章溢縑素錦繡爛然浮此老豈
易得當於前輩求吾生恨太晚見師已白頭儒釋道不
同相從苦無由三年游金溪兀坐顔常愀出門無游從
獨賦臨清流金溪誠無僧孰是西坡儔深房鎖花木妙
供羅珍羞益作潛澗思剛腸如轉輈魂夢不自禁夜夜
飛山陬前日遇諸塗一笑忘百憂相視未及語歸袖風
颼颼别來能幾時不覺歲月遒聞師結蓮社旦莫事真
修我狂似靈運此志那能投
淫雨
春雨無端苦浸淫滿天飛霧日光沈出門蒸潤濡衣重
歸路泥塗沒股深欲與陽烏開烈豔試呼風伯掃煩陰
明朝會見佳天氣只恐春歸無處尋
夜雨述懷
夜深風雨撼庭芭喚起新愁似亂麻夢覺尚疑身是蝶
病蘇方悟影非蛇澆腸竹葉頻生翬照眼銀缸自結花
我在故鄉非逆旅不煩杜宇喚歸家
送元範赴省
清峭霜天振羽翰共觀一鶚氣軒軒願將柱腹書千卷
盡作憂時策萬言請繫單于同太傳不阿人主異公孫
龍頭素是君家物又見傳呼賈狀元(國朝賈黯賈安宅皆狀元)
送劉政孫
早歲聲蜚講舍中漕臺前日始收功辛勤半世&KR1085;鹽學
慷慨平生畎畝忠作佛肯居靈運後登仙更與阮郎同
瓊林宴罷游天禄太一然藜定照公
詠柳
東君於此最鍾情粧點村村入畫屏向我無言眉自展
與人非故眼猶青縈牽别恨絲千尺斷送春光絮一亭
葉底黃鸝音更好隔溪烟雨醉時聽
毛虞卿見過
故人訪吾廬況是清和節高槐綠成陰芳草碧未歇攜
手山間行清興浩然發呼童具雞黍濁酒醅初潑貧居
媿荒涼野蔌草羅列盤實飣梅豆蔬餐薦薇蕨主禮雖
甚微客色未嘗觖醉翁山水意不為壺觴設蟹眼煎新
汲雀舌烹春擷澆君文字腸掉我清談舌人生會面難
歲月易飄忽君姑為我留忽忽莫言别
戊辰閏八月歸臨安觀舊題修竹黃楊丁香慨然
有感復書三絶於後
吾家風物富擅欒最愛青青耐歲寒千里歸來面蒼玉
不煩時復報平安
同日種松已合抱後來栽柳已參天笑看軒外黃楊樹
我亦如君厄閏年
蕙蘭憔悴菊萎秋葉底藏春已數頭詩客不知花韻别
却言空結雨中愁
望天台赤城山感而有作
神仙境界無戰爭奚用設此巍巍城吾聞秦皇昔多慾
富貴已極貪長生蓬萊方丈欲親到車轍馬迹無時停
萬騎南巡適吳越天台咫尺行將登仙山不容肉眼見
天為設險藏神靈山中采藥使未返鮑魚已向沙丘腥
秦為防胡築紫塞連年不惜生靈害天亦防秦甚防胡
赤城高峙烟霞外神仙要非求可得祖龍可笑徒勞役
當時劉阮本無心花笑水迎山自闢我向丹丘數往來
羣仙杖舄未容陪揮毫欲續孫公賦愧無擲地金聲才
日極蒼崖千萬丈世無仙骨那能上直須内外兩丹成
駕鶴驂鸞如指掌
貧家連歲蠶荒今年尤甚妻孥有號寒之患每欲
以酒自寬酒惡竟不能醉拙於生事殊可笑也表
弟萬大年家蠶熟酒醇有足樂者因思舊詩有剰
栽桑柘教妻蠶句遂和以寄之
年踰四十尚何堪愈老生涯愈不諳何以代耕猶未仕
初無可樂誤為男號寒兒訝桑條沃飲酒賓嫌蜜汁甘
堪羨通家萬公子細君善釀更能蠶
大年和詩再用韻
年少如君種種堪文場世事兩俱諳何憂晁錯不高第
未怕杜陵無好男(大年詩有未禄無男之歎)況有田園足耕養好窮
水陸奉肥甘更須猛割閨房愛來與荀卿共賦蠶
李楰和詩復用前韻
維摩老病思何堪藥性從今却漸諳掩卷正思眠大室
論文俄喜遇奇男共嗟世路羊腸險剛怕人知鼠口甘
聳壑昂霄君未晚吾衰已是食三蠶
用前韻寄周光宗
炎涼世態可能堪肺腑唯蒙長者諳耐久敢忘二世好
同庚況有兩家男(孟甲與光宗子同庚)我嗟風樹徒悲苦君奉庭
闈備旨甘他日相看兩黃髮願為隣舍話田蠶
送陸通判
劇郡元非老手便庶民安我貳車賢一年不肯足到邑
千里寧容吏索錢坐變池塘成貢宇平分風月上吟篇
弟兄不減雲間陸拭目看君日九遷
我十年前游會稽堂名民事寓招提去尋神禹藏書穴
歸泝子猷乘興溪萬壑千巖形夢寐十峯雙澗記留題
鑑湖倘許知章乞首訪故人尊共攜
送潛老赴東禪
駐錫清源十五年月明臺靜忽飄然禪心莫為東禪起
南北東西總是禪
難弟難兄漢二龔袈娑縫掖各清風淵明已就歸田願
蓮社行將訪遠公
兩宋名賢小集卷一百六十一
