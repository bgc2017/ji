兩宋名賢小集卷三十二
宋陳思編
元陳世隆補
竹友集
送董彥速游仙巖
吾聞天竺峯聳若在天上峯前溪萬仞激石吼寒浪堂
中老比丘碧眼照林莾徜徉君屢游局趣我思往此行
何所求豈欲除二障聞呼試回頭未可踏折杖茅檐燕
寂地山氣日夜爽不斬凌霄蕂君歸藤自長
寄題雲卧庵
閒居不事事枕簟信所便卧形先卧心心靜形晏然複
壁非不完加以甃石堅其如方寸亂一夕嘗屢遷榮寵
萃一門寕免百慮煎雖有水精屏何由得安眼章葉踏
謠娘連臂在榻前何如山中人編茅卧山巔白雲宿簷
間對鏡心自捐我亦遺垢氛曲肱寄林泉兹庵倘夀我
一睡要經年
初夏觀園中草木
翠葉蕃夏初清隂勝花時閉關軌長埽步屧園屢窺青
青溪中蒲移植井之湄下有九節根服食可不迷往時
手種桃只今與簷齊枝間有美實少日將成蹊採菊香
滿䄡擷薺甘如飴籜龍露新綠椅梧長孫枝觀身要若
蕉衛足當如葵節憐孤筠直惡戒蔓草滋天津白玉郎
看花驚洛師吾人守環堵草木相娱嬉逍遥各自適慎
勿相唐嗤
次董彥速示輪老韻三首
法涌僧中鸞孤絶翔千仞似聞天竺老續此燈無盡君
游千峯山邂逅一笑哂當知絶諸惡如草已芟藴
君如千里駒但欲見鞭影既明才越都未暮已燕境適
楚或化轅空歎道里永是中皆坦途幽處試深省
黃花散若金翠竹森如束此還有妙義機登同箭速可
憐鈍根士每嗟力不足須知日月疾僅得羊胛熟
食藕
人憐淤泥上出此萬朵蓮須知淤泥中有藕大如椽本
清凝冰雪末艷方嬋娟玲瓏衆竅通蚴蟉數節連甘寒
固不數却暑暑所便髯奴來城市負籠至我前開緘尚
帶泥未嚼先垂涎霍霍磨霜刃霤霤挹澗泉切玉墮冷
冽已覺沉疴痊芰實鬭角紫雞頭剥珠圓秋盤薦此果
頓使二物捐全此湼不緇餘品莫爭妍而能豁憂思令
我心歡然竒功更耐老合作飛行仙
翠雲道中觀穫
代田誰為西漢議耐旱幸有占城禾揮鐮正見八月穫
拾穗遥憐一老歌為言使君驅五馬北陌東阡餉耕者
汝曹力穡更當勤慎勿惰游辜使君
喜劉世基至作詩留之
君家飛猿西我寄躍馬北躍馬望飛猿渺若千山隔十
載一會面一年三寄書書中無剩語只有問何如去年
秋風初君馬秣雲卧(庵名)鶴立望君來廻鞭不我過今年
薰風後取道凌雲來(山名)解鞍愒我廬握手慰我懷胸中
所藴藏言下皆傾倒挽留莫怱怱索去還草草堂有鶴
髮母室有蓬首妻屋前虎豹怒屋後鼯鼪啼遠游縱未
歸旅寓安得久三年勞夢魂一日接杯酒君歸太早計
此樂未易辭人事雖好乖興盡當語離壯時須摩厲老
矣但跛挈荃蘭本同芳霜雪有一節君識飛猿句我和
躍馬詩他時兩相寄抑亦慰相思
中秋示座客
去年中秋時我病起復仆苦遭水帝子百計推不去牀
前客問病草草壺觴具酬獻呼稚子應答煩老嫗今年
幸強徤佳節欣會遇況有座上客蕭散如鷗鷺尊前清
興發豈數飛蚊聚南山又朝隮晚雨細如霧難追阿連
玩徒咏希逸賦隂晴天下同吾事亦何預不須淵有珠
遑恤食無兔人無百中秋對月復幾度幸逢外方交姑
樂酒中趣君看清夜徂草上已多露
春寒
冉冉雲生嶺翻翻雨决渠畏寒戒墐戸惡濕問生魚始
怯春衫薄俄驚團扇疎天憐憔悴骨莫遣峭風梳
觀碁
客憩茂林晚風生凉簟秋從横飛碎玉勝敗决中流北
叟暫亡馬西風還覆舟誰能關許事寓目且忘憂
喜晴
十日江村烟雨濛曉來初快日升東扶疎蕉葉展新綠
寂寞榴花開晚紅得句又從山色裏發機渾在鳥聲中
披衣出戸眄四野好在良苗懷晚風
送和香與彥速二首
侯莎新補蔚宗傳藿燥簷粘疑可憎試炷博山元不俗
小奩分供在家僧
窗間一炷結趺坐萬象森然應眼明不印香嚴薰未歇
何妨人誚太憎生
暮春久雨
季月何多雨經旬不見山雲師工蔽塞羲馭久間關水
已澤中滿寒應天際還壊牆憂盜入只益髩毛斑
晚春書事二首
春來畏病不飲酒孤負山南山北花有客欵門驚剥啄
無人追韻得車斜獨酬砌下二三子豈憶城南韋杜家
不畏詩窮嫌水厄時時搜句煮新芽
未曾留客十觴醉已是飛花三月時忽悟病來真老矣
倘逢聖處亦中之眼前用意半乾沒世上忘形皆白癡
誰似陶翁有名酒呼兒覓紙又題詩
和陳虚中與吕少逸唱酬口號
霏霏玉唾勝三語灧灔金荷傾十分簷外催詩疑有雨
林間張幄豈須裙臨溪尚憶童時釣問俗仍寬柱後文
珍重雨公新句麗落花倚草競紛紛
螢火
日出知何許宵行有底忙自疑緣寸草不敢近扶桑瑣
碎豈堪數神竒安得長微風迹未掃更待九秋霜
七夕書事
燒燭留今夕啣杯憶故年風前失二士句裏問三玄隨
分瓜蔬設占星古老傳不須文乞巧只有直如絃
朱濠州挽詞二首
俊軼金閨彥風流粉署郎憂民形玉色治郡輟鵷行籍
甚聞前席居然歎掩芒何人殺青簡惠政在濠梁
公才真霹靂令德故從容未錫九環帶俄傾千丈松清
香銷燕寢遺札陋登封身後纍纍印紆青已二龍
哭無逸兄三首
久客思鄉社長歌去國門還家未偃息樹旐忽飛翻苦
淚不勝滴悲懷誰與論平生急難處愁絶望鴒原
文章不用世歲忽值龍蛇遽使賢人隕長興志士嗟有
兒纔句讀無地可桑麻頼有興元尹能賙孟氏家
溪堂載酒地無復故人車敗壁龍衣委荒畦馬齒疎凄
凉閉關賦淪落廣微書但有清風在時時為掃除
題干逢辰畫
踏遍江南岸歸來試解衣誰言物外賞不與筆端為石
帶蒼苔瘦風凋折葦稀令人清興發欲問釣魚磯
戲咏石榴晚開二首
靡靡江籬只喚愁眼前何物可忘憂楝花净盡綠隂滿
纔見一枝安石榴
無復幽姿淡淡粧胭脂深染薄羅裳芙蓉影裏避三舍
石竹叢中許壇場
端午即事
卯飲緣佳節昌陽薦一巵兒諮射團事妻誦賜衣詩懶
檢三閭傳争纏五綵絲平生幾端午隨分作兒嬉
書李元亮真牧堂賦後
揮翰眼中元亮牧牛何處癯仙公澤如今不泯當家諸
子俱賢
題陳陽樹石二首
寒藤骨數百尺枯木大七八圍挽取衛公竒石俱還數幅
寒溪
解寫枯松潤石陳陽筆意名家弟子蔡規今老古人王
宰如何
哭汪信民二首
竟欲游梁苑聊甘食楚萍談經謝紈袴植髮愬槐庭看
鏡髩毛改横空烟霧冥誰評貞曜諡更謁退之銘
徐穉生何陋袁宏軰豈知誰知十斛水中有百金魚肘
見貧非病疽成憤不攄銘旌返南國寥落正愁予
杞菊
雨洗幽叢清客襟厨人採掇獨何心根苖扶老或名杖
蓓蕾舒黃無數金
絡緯
䀨人長向井邊啼在宇丁寧戒授衣織素盡輸官事了
秋來工女正投機
倦夜
山月斜臨帳山風細拂裳蕭蕭碧烟静炯炯白間凉
境寂萬緣息心灰十慮亡無端催曙鳥底事厭宵長
喜董之南歸
乾鵲飛翻噪晚林阿南歸騎果駸駸青山黃綬霑新命
白石清泉是素心金鑷多情洗雙髩葛巾從此避華簪
來年往獻東廵頌今日聊為梁父吟
懷祥首座
師在羌廬西復東無心還似鳥飛空月鈎雲幕今何處
禪板蒲團只眼中未悟竹間鳴瓦礫擬隨童子問鈴風
前身倘是胡居士打破虛空對沼公
兩宋名賢小集卷三十二
