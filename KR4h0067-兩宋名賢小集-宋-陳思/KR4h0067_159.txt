兩宋名賢小集卷一百五十九
宋陳思編
元陳世隆補
說齋小集
唐仲友字與政金華人登紹興進士復中宏詞科累
官知台州府政聲燁然為同官高文虎所忌譖於提
舉刑獄劾罷主管武夷冲道觀所著有六經解九經
發題經史難答孝經解愚諸史精義帝王經世圖譜
乾道秘府羣書新錄天文地理詳辨故事備要詞料
雜錄宣公奏議解說齋文集
續八詠
雙溪占勝地
占勝地勝地難摹寫二水護城闉千山帶林野山林鬱
蒼蒼千里遥相望括蒼轉曉色九峯含夕陽危欄壓雉
堞嘉名寄文章陰晴閱變態晝夜無故常郊平漲潦渺
滄溟渚迥澄波縈素練霽後遥岑歴歴分霧中疊嶂濛
濛見增遠目兮雙明含清輝兮四面奉分星之肸蠁切
宸居之眩轉邦人來此意以恭客子臨之遊欲倦神莫
覩敬先通言有盡興無窮烟籠野以浮碧浪射霞而湧
紅連赤松之佳氣過三洞之剛風仰層閣而跂翼俯浮
梁而卧虹數征帆而引興瞻倦翼而省躬聽絃歌之盈
耳震鼓角之凌空洪鐘發天半清磬入雲中英靈降被
異膏腴生物豐清絶兹樓景佳哉冠江東
八詠掞英詞
掞英詞英詞有微意懷章戀雙闕吟情深六義秋月清
可依春風惠無私艸桐感霜露鴻鶴傷羽儀解玉佩去
朝會駕朱旛張皂蓋張蓋非不榮解佩難為情青緺矯
濁侈錦帳懷休明邦衣未容褫況值佳山水時來一登
臨清曠豁千里既為兹土愁亦云兹土美揖林壑俯清
淪摛錦繡歌陽春天球鳴兮朱絃奏朱絃奏兮玉律新
靈均淵源建安風度參衆體于柏梁接遺聲于楚賦值
重光嘆盈闕曳長裾懷散聚想西園兮不復遊典南尉
兮未能去薄淮陽之見疎幸浮丘而來顧非流落以為
患諒熱中而怨慕景入詠以增輝詩因樓而得趣嗟暗
投于拙目指微瑕于寶璐高文一何寥絶境亦難遇子
期久云亡蚍蜉秪撼樹
千年增舊觀
增舊觀舊觀已云美棟宇朱翬飛賢侯為興起昔時兮
清賞昔日兮清文揮絃兮歸鴈隠几兮浮雲八篇合綺
麗萬古垂芳芬鶴歸城郭幸未改人去典刑猶得聞風
流兮代變城隅兮勢逼故迹兮溪山靈祠兮門閾凑香
火于庶繁局宇宙於褊側惜經度於無地厭往來於如
織重舊貫於改作付流年于未極負吟詠之高名起登
眺之太息侯至懷古賢民樂值豐年謀始規摹壯競辰
旌旆遷落成駭不日面勢快瞻前昔人應有待神交臭
蘭茝淚碑忽已新革帶儼如在當時屈望郎此意屬真
宰樓高兮山遠野曠兮水長冥冥兮鴻翼渺渺兮鷗行
客至有永日詩成無短章見聞靡不逮名實非自彰隆
昌七百載作者永相望
萬象出新竒
出新竒新竒震英越經營得要領呈露入軒闥迢迢栝
蒼山虬龍南北環中含七邑環下注溪流灣昔樓已據
勝今樓與名稱東西倍軒豁高下增比興極目送朝宗
目窮波未窮萬里出寸碧千里來雄風地迥月偏蚤草
緜心易忡窗影射朝白簷牙留晚紅村村辨回互樹樹
分玲瓏長烟低抹岸遠水靜涵空雲間無迅翼天末識
歸篷輪奐覩新作邦人胡不樂憧憧絶紛擾寂寂宜淡
泊溪響答棋聲雲影入杯酌守登心自知客至意亦宜
哦詩句易得撫檻坐忘疲垂名千古地一朝風景異楹
桷壓閭閻丘壑輸胸次清遊未渠央吾民那可忘詞章
賁高閣前後兩甘棠
遲日春徧麗
春偏麗偏麗兩溪湄三農喜趨事萬物忻逢時伊吾土
之洵樂勤甽畝之東作彌隴麥之曠望徧水田之疏瀹
抽新綠之桑麻换柔青之林薄(缺)初遷鶯郊原膏澤晴園
花張錦爛堤柳弄絲輕落梅吹香盡芳草連天生遊人
自適意客子偏傷情韶華忽云暮簷楹亂飛絮南浦渌
波瀾秀野深烟霧魚肥急釣舟沙暖多翹鷺紅殘少踏
青日落喧競渡翩翩來去燕芳洲銜泥便弱羽度高城
斜拂微和扇物態皆光輝憑高自忘歸輕雷送夜雨江
色含朝暉俗厚異觀洧服成思浴沂所幸癘不作但願
年無饑寬書已屢下宣布關深機
薰風夏更宜
夏更宜更宜倚欄客扇化養之清微布豐美之潤澤空
翠幄之桑柘漲黃雲之麰麥掃園囿之落紅溢甽澮之
疏白亘東西之入望固高下之無擇響繅車于林野度
牧笛於阡陌銷永晝於樽罍散輕暑於絺綌嘉賓可以
娛塵襟可以釋俯檻草芊芊懷人情脉脉黃梅熟兮大
霔洪濤漲兮古渡前渚長兮長已沒浮梁斷兮斷無路
駐征客之行舟失遠村之芳樹望青林之濟溺慮黃帕
之為蠧浪洶湧而未息雲冥漠而猶固幸學海不為遠
忽安流已如故赤日照竒峯絶壑石神龍奔雷過車響
急雨跳珠容為霖利已溥潑墨收無蹤微涼入殿閣朝
爽開心胸高明可居君莫厭變化莫測吟可供
秋空月皎皎
月皎皎皎皎飛明鏡滌風露以孤高照溪山而清靜協
二氣之金精肅萬物之西成卷雲衢之點綴廓天路之
澄清掃埃壒於玉宇流沆瀣於金莖汎林光於遠野轉
簷影於高城蕩金虬兮深浪湧浸玉兔兮長灘平射淵
潛兮魚龍動冷巢棲兮烏鵲驚在冰壺兮心腑快吸瓊
華兮毛骨輕念遠人兮懷塞北依末光兮思承明顥氣分
深淺素魄有虧盈橋成牛女度日沉河漢傾光輝懸半月
憂樂殊羣情肅霜漸寒色遠鴈向南征此景皆竒絶兹
地獨崢嶸當午夜之寥闃帶遠烟之蒙密認遙山於微
微分近樹於歴歴急搗衣之寒砧引泊舟之横笛伊心
賞之難并對兹焉真無敵佳人兮懷哉參已横兮歸去
來
冬野雪垂垂
雪垂垂迥野望中竒冥迷一色混琢鏤萬般宜嚴風初
作意愛日為收曦千山淡若慘萬壑凍無姿同雲忽沍
合飛絮漸分披漫天歴亂落灑檻横斜吹粉浸兩溪浪
瓊削千林枝素虬橋枕渚冰柱瓦漸澌田種皆雍伯絃
絶非子期沙頭鴈影滅城角鳥聲悲烟孤辨村墅天沉
迷酒旗愛登樓之縱目忘起粟之侵肌忽愁容以暫開
漏朝暉之照矚射積素之峰嶺認微波之溪谷燦垂簷
之明珠爛開府之羣玉凛暮寒而復凝灑夜聲而相續
覩開闔以多端玩朝昏而未足孤松氣猶剛百穀土增
沃積陰那可久見睍深所欲白雪與陽春願賡郢中曲
兩宋名賢小集卷一百五十九
