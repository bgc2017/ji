兩宋名賢小集卷二百七十九
宋陳思編
元陳世隆補
端平詩雋
吳山仁王寺
山寺憑高夕未昏上皇曾此定乾坤甌閩散驛緣江島
龕赭收潮入海門細雨亂花唐輦道深煙疎柳漢營屯
何時汴水東流畔君返宸居臣故園
庾樓
欲望江山夜轉冥胡牀曾此對嘉賓傷心皓月長流水
回首清風不見人花落雉樓横角暮草生鷗渚破船春
歸程豈暇頻登覧分付羈愁與白蘋
題豫章臺
何日遺蹤鎻斷崗更誰曾望舊臺荒百年南渡頻秋雨
一片西山幾夕陽石礙老松欹徑險岸隨乾葦出江長
斗間可是無佳氣又見飛烏繞去檣
題滕王閣
高閣巍峩接水濱興亡纔問便傷神鳴鸞東閣知何處
跨鶴西山别有人柳映落霞江渚暮草鋪斜日野田春
羣鷗亦厭多悲感偏與忘機客最親
送友人持節嶺南
吳雲迢逓楚雲鮮從此南征路幾千漢使五羊登嶺日
魯經三豕渡河年榕穿白草飛蠻雨椒落黃芽起瘴烟
待及戌瓜多載石定無番貨入歸船
贈唐棲寺僧
山門寂寞唐棲寺别去閒居又一年草暗暮田羣鴈遠
花明春院一僧禅雲房夕磬浮清雨水殿寒燈宿細烟
作得詩成無寄處幾回遥認隔溪船
連珠
遠望披裘日幾回可堪江上暮寒催雲飛曠野迎風斷
雪灑長灘夾雨來馬踏野橋嘶破板烏迷村路立高桅
暫須移向疎籬泊遷就驚春一樹梅
行吟
獨行沙岸不相攜凖擬沿溪更渡溪藥蔓交加蟲上下
柳花撩亂蝶高低杖頭曉伴春雲石屐齒晴翻夜雨泥
詩就隨時為人寫等閒抽盡錦中題
秀野
小作幽園傍宅開只須數畆占樓臺石移林屋秋雲至
水帶松江暮雨來徑草散香迎過屐砌花分影蔭流杯
人家園圃應無數不似君能日幾回
孫伯符墓下
木葉蕭蕭暮草長夢魂曾斷九廻腸空聞綘帕離章水
誰見黃旗入洛陽鴉噪暮園江阪迥龍盤春戌石城荒
赤烏不識桑田變猶自悽悽守白楊
天津橋
裊裊朱欄倚細波綠雲相對間嵯峨中天車駕曾擒敵
何日樓船定入河霽柳午隂隨岸遠露桃春色過墻多
黃旗應適東南運已辨簫鐃九曲歌
雨花臺
細蘚桑莎𤨏舊堆昔年曾見異僧回如何天上飛靈雨
不爲人間洗劫灰江接潮頭諸脉應地連崗勢一走來
只今不假虚無事别是春風歌舞臺
鳳凰臺
一徑逶迤草自芳何為不復更翶翔應須舊國還宣武
别有高臺在建章白鷺背花尋塔路赤烏衝柳集宫墻
中興不比偏安事且對梧桐薦羽觴
鳥衣巷
日落凭欄感慨頻長干橋畔冷殘春桑田蕪没徒多事
蘭玉叢生更幾人風暖影翻花外燕雨多痕蝕草間鱗
堪嗟羣從成功後不及鍾山一尉神
石頭城
點點凝烟望未收六朝遺跡遍荒丘自從綘闕雄江面
誰把朱泥染石頭崗斷曉榛雙阜虎岸長春草一灘鷗
諸公多少新亭恨不是知心莫上樓
浮遠
横障瀰漫恃此丘長江東鶩轉湍流波間去海無多里
沙際鋪淮輙數州風勢起花山郭暗潮聲侵樹野田浮
無由望徹蒼茫外回首斜陽絶是愁
送趙山臺赴江隂
匆匆何事解朝衣甫為君王領一麾歴考近來成故事
就遷長是未多時寒更夜徹防淮柝曉舶晴翻出海旗
不久赫蹏應已到只須略賦練江詩
岳陽樓
凴高望盡寂寥天與我閒情共渺然平展暮雲三百里
積停春水二千年沙洲横渡荆江雨石塔遙分岳麓烟
先我未聞飛劍術想須今度遇回仙
西湖竹閣寺
精舍蕭疎近水涼分明一徑綠沉槍就移山近湖皆隠
放出樓高寺倒藏春透露梢齊曲檻曉翻風籜過修墻
長堤花盡人稀少來聽蝉聲伴夕陽
採香徑
繒甲如茶護此臺玉顔憔悴錦帆來一溪香草無蜂過
千里空葭有鴈回響屧蘚埋丹蜴迹縷衣花變粉蛾灰
誰知子夜歌殘日樹滿西山似綠苔
七里瀨
瞬息沿流七里遥感時回䌫木蘭橈高臺未變陵兼谷
故國頻更市與朝風散亂雲通去驛雨消殘雪助歸潮
漁翁近亦無前輩一箇青銅不肯饒
南樓懷古五首
昔人有意久經營極望寒蕪遠更平三國旆旌羣鵲散
六朝樓閣一鳩鳴雪消晴嶂沉孤壘風打寒朝入廢城
多少怨魂銷不盡草根燒斷又還生
事久銷沉只等閒好將深意逓相参舳艫宵遁誰思忖
裠屐春遊自笑談西日瘴回迷漢沔北風波逆上江潭
隔城方唱招䰟引一拍殷勤至再三
茫茫迂曲度平川何處孤村近水邊烟護劉琮殘壁壘
雨沉黃祖舊樓船寒沙細擁菰蘆地破隴斜耕苜蓿田
見說去年秋潦後更無茅屋起炊煙
幸際清時息五兵舌頑無處說縱横蟻書一夢難分别
蝸角千年強鬭爭丹壁郵亭新蜀道白樓烽戌古邾城
自知夜半徒興舞移遠寒雞不使鳴
夕陽光退杳難憑欲問江鷗只怨憎得意舉帆燒北岸
傷心流涕鎻西陵雪消蜀貨千檣下風送吳鹽萬斛增
且趁一樽相暖熱自非乘醉莫來登
山居春晚
索居牢落動關心但覺匆匆歲月侵無夢不因憐書静
有懷多是惜春深草香稚蝶銷胡粉花落蠻鶯變楚金
最是不禁芳樹色能消幾日又成隂
庭下枯梅有感
庭下同栽兩樹梅一株搖落一株開無緣春色相虧曲
有分晴光亦往來雲打枯枝愁漢驛雨翻雕鄂夢荆臺
綺窗不斷横斜影猶有東風管碧苔
會稽山
衣冠從昔化文身峻嶽當天自有神秦帝刻碑三十載
越王棲甲五千人江連雲氣分南紀海接星河近北辰
必竟興亡誰可料但聞陵谷變飛塵
甫里觀(陸魯望故居)
天隨清調何人繼幸有荒村故宅存橘上蠧魚應屡變
草間眠鴨尚能言池亭暮雪兼風起籬落春潮帶雨渾
人啖菊苗終竟别屠沽猶自不登門
陳武帝釣臺
路纔容馬盡荒茅誰識仙人舊釣鼇流水不隨船影斷
亂山猶帶弹痕高春烟粉黑重生葑暮雨灰紅半拆桃
今日故宫何處問東風應長對江濤
贈雪林李和甫
忽地相逢便觧顔況兼終日看青山精神摘柳哦詩際
標度尋梅集句間春淡野橋孤艇遠暮寒溪寺一鐘閒
匆匆又作經旬别兩處東風各閉關
道中有感
遠程巳過經行處别有逶迤古道存寺已寂寥猶有殿
水纔窮盡又逢村一林枯木人分路十里飛花客過門
必竟悉依生處樂不知何事别家園
黃溪
匆匆寕不恨飄零轉更分岐過别汀世事總如迂曲路
年華都付短長亭冡桃褪蘂無人色社櫟盤根作鬼形
心自感傷人豈識回頭猶顧峴山青
朱潭
消散羈愁益垣然況當初暖欲晴天清溪苔滑重抄紙
淺屋柴香正煮綿隔水殺雞祠社土過橋嘶馬入人煙
今朝自覺難忘酒應更無人笑謫仙
送人之漢上
木落千山怨别離自知難駐馬行蹄上書季子窮歸洛
獻賦荀卿老向齊驛店破旗秋雨細戍樓殘角夕陽低
䄂藏祕策君門遠應望中原泣鼓鼙
荻巷
波眼沄沄浪復輕稍甦羈束過清明倩人覓路先尋酒
久客懷鄉始見餳松下紫芽肥野菜竹間青葉帶山櫻
自從一别齊安後直到今朝始聽鶯
感事
書劍悠悠屡變遷老諳多故始知天汗青每愧抛長日
髮白無由逐少年暮雨暗消江岸柳曉霜初透野池蓮
此心懸解何須語人問惟應一指禅
送遷客
自謂别離難會面如何此地又相尋往來雲物他鄉意
輕薄風塵久客心夜雨泥塗三里郭夕陽烟火數家林
送君好去加飡飯莫聽哀猿徹曉吟
送人之京口
競攜書劍去紛紛誰解登臨對日曛北道荆䕫一江下
南朝徐兖二州分高樓角曉鳴秋雨遠戍烽寒起暮雲
莫把尋常望瓜步恐驚邊鴈不堪聞
留題唐棲寺
僧房十日相留戀爲怯生寒未到家插岸斷冰妨蕩槳
入簷飛雪助煎茶香臺穴碎逃秋蟻古殿巢翻失暮鴉
惟有溪梅最禁耐傍籬争發向陽花
送白判官
著書不就便相抛遠向㐮州謁故交里舍千頭無舊橘
客程三脊有荒茅買魚村渡捐孤劍沽酒山城解敝袍
雙鬢豈堪禁歲月眼看歸鳦又成巢
中和節
時節匆忙過隙駒可堪岑寂就船居不禁衰病慵耽酒
無益閒交懶報書風暖暮田歸海燕雨甜春水上潮魚
客中自是光隂速纔見新正又月初
送人之荆門
昔年此路逹王畿荒畬燒煙事巳非山向崤函空北望
水隨江漢自東歸淒涼坂路征車遠寂寞郵亭候火稀
遥想思鄉怨岐路杜鵑花發鷓鴣飛
嚴陵釣臺
晴江萬里綠波來惆悵君房去不回秦苑河山歸故國
越鄉雲雨庇荒臺春風一道江蘺綠落日千峯杜宇哀
欲訪釣船無處所野花如雪滿汀開
遊道場山遇雨
飄然大作登臨想纔遇名山雨亦遊林尾亂聲猶問響
枝頭殘滴未全收濯翻野竹從教軃衝落巖花放出流
欲把姓名書石上幾回粘筆又成休
浣紗秋日五首
衣裳單薄鬢蕭騷獨凭危欄首屢搔出壁亂雲分片段
隔江飛雨見絲毫庭前斷續蛩爭響簷外輕便蝶鬭高
多少好山俱在眼愧無短屐共遊遨
當前灘號西施磧對磧看秋得句清五色懸門秦一尉
六經充棟漢諸生石叢細火團荒砌野蔓疎金出廢城
目送浣紗人去後又聞街鼓報新晴
長江淡淡樹疎疎掃却門庭即故居蟲入暗間頻促織
螢穿虚筆屢翻書破除暮色惟荒菊薦送秋華有嫩蔬
料得故園分社酒小苞青橘四腮鱸
自慚尸素常多暇未放秋風變楚顔一夢别離抛白水
三年端的守青山野雞避鶻遮雛去沙翮銜魚趁母還
縱有亂愁消遣盡淡雲殘日共人間
清溪樓閣暮沉沉不覺登臨夜欲深幾處捲簾催酒笛
誰家閉戶搗衣砧一朝野霧三朝濕十日江天九日隂
暗喜礙人公事少自來收拾送秋吟
羅家洲
對港近村俱有路扁舟倍覺往來頻入秋破褐惟存線
盡日收錢不滿緡遠岸冷沙銜墜葉淺灘寒水卧枯蘋
未知行役何時斷縱使更深亦喚人
送陳雲崖遊三衢
吟得詩成若等閒為我開盡錦嚢班不專瘦島元和末
要敵長城大歷間帆入亂潮隨漲水帽衝殘雪度危山
從今便少春游伴纔過新正可得還
兩宋名賢小集卷二百七十九
