兩宋名賢小集卷三百六十五
宋陳思編
元陳世隆補
說劒集
吕定字仲安新昌人歴殿前都指麾有說劒集
懷古
我昔遊海上東望三神山風波幾萬里蒼茫雲靄間魚
龍自掀舞天空日月閒神仙渺無跡徐福去不還空餘
蓬萊閣千載留人寰
追和蘇子贍遊峽山寺韻
山迥寶華閣水遶金鎖灣塵慮頓焉息于兹開我顔疎
鐘日夕動老僧林下還天風吹白雲悠悠滿松關歸猿
有餘悲月明嘯空山仙人自何來翺翔八極間手把玉
芙蓉吟笑鏘珮環歌罷忽飛去千峰堆翠鬟
赴京
太白樓前雨乍收畫船撾鼓上皇州肯因離别牽愁思
要把勲名事壯遊千里關河旗帶月一天星斗劒横秋
胷中賸有安邊策此去應當獻冕旒
奉天門朝賀
曉日初臨萬歲山寶幢華盖列朝班九重天上來仙樂
五色雲中識聖顔深殿捲簾香霧裊近臣傳制珮聲還
嵩呼齊祝恩如海散作陽和滿世間
調兵
年少談兵膽氣豪折衝千里豈辭勞旌旗影動秋風瑟
鼓角聲回夜月高紅錦裁鞍新試馬黃金裝帶舊懸刀
臨征自信軍容盛五色團花繡戰袍
扈駕
八月秋高戰馬肥觀兵郊外振天威一聲鳳吹迎鸞馭
五色龍文雜袞衣劒戟横空金氣肅旌旗映日綵雲飛
令嚴星火諸軍奮直斬單于塞上歸
班師
紫塞回來雪正晴王師百萬擁連營馬嘶大地山河壯
旂捲長空日月明龍虎臺高千嶂聳鳳皇城近五雲生
聖顔有喜天心順中外歡聞奏凱聲
登東岳山
海内名山孰與齊清風掖我上丹梯鵬程九萬扶搖近
世界三千指顧低瀑挂天門驚霹靂雨蒸日觀出虹霓
太平會見東封盛玉簡金書煥紫泥
雪夜
漠漠同雲徧海涯曉風寒逼綠窗紗飛揚鱗甲三千界
糚點樓臺百萬家何處妙歌金帳酒誰人清對玉梅花
便應石鼎融冰水烏帽籠頭自煮茶
望岱岳
岱宗東望鬱嵯峨萬丈仙橋鳥外過秦樹千年空老大
漢碑終古不消磨天壇夜静乘星斗石磴春深長薜蘿
記得舊遊曾載酒頽然峰頂放長歌
望嶧山
極目東山秀色濃紫霄千葉醉芙蓉題詩尚記仙人洞
飛珮曾過玉女峰樹老孤桐秋露下碑殘古篆暮雲封
何時再醉天門月卧聽清風萬壑松
登彭城樓
項王臺上白雲秋亞夫墳前草樹稠山色不隨人事改
水聲長近戍城流空餘夜月龍神廟無復春風燕子樓
楚漢興亡俱土壤不須懷古重夷猶
戲馬臺
據鞍揮指八千兵昔日中原幾戰争追鹿已無秦社稷
逝騅方嘆楚歌聲英雄事往人何在寂寞臺空艸自生
回首雲山青矗矗黃流依舊遶彭城
夜宿甓社湖
湖光如鏡迥無山耿耿銀河路可攀萬象不移天地外
一塵能到水雲間月明孤嶼森樓閣夜静飛仙過珮環
借問盂城何處是微微燈火綠楊灣
金陵旅夜
一雨皇都萬象明東風嬌囀上林鶯火烟亭館春多少
鐘鼓樓臺夜幾更枕上故園蝴蝶夢枝頭斜月杜鵑聲
銀牋欲寫長相憶滾滾江流不盡情
過小孤山
八月靈槎溯海門翠雲臺上醉芳樽峰頭樓閣相高下
水底魚龍自吐吞萬古青天留玉柱五更紅日湧金盆
宦遊不盡登臨興欲洗蒼苔頌聖恩
登翠雲臺
一柱中流亦壯哉分明世上有蓬萊簾開廬阜層層出
船汎岷山滾滾來夜冷神龍蟠水府天青仙珮下瑤臺
閒將玉管吹明月勾引翩翩彩鳳迴
遊匡廬山
欲向匡廬觀瀑布便從彭蠡驟樓船一聲長嘯來丹壑
千丈飛流下碧天洞裏樓臺無歲月雲中鷄犬有神仙
憑誰呼起巢松者醉擁宫袍對酒眠
度大庾嶺
鑿破鴻濛一竅通至今傳說九齡功天垂瘴雨蠻烟外
路入炎荒火樹中萬里關河瞻北極兩行旌旆過南雄
鷓鴣聲裏端陽近榕樹青青荔子紅
過峡山寺
峽江江上峽山寺落日峰巒翠作堆雲擁半空樓殿出
天然一幅畫圖開仙人採藥和光洞釋子翻經化樂臺
顧我紅塵車馬客題詩無暇掃蒼苔
登越王臺
海上荒臺草樹平登臨不盡古人情白雲萬里懷親舍
紅日中天望帝京百粤山川秋歴落山城樓閣晚峥嶸
醉來徙倚欄干曲聽徹西風畫角聲
浴日亭和蘇學士韻
危亭突兀倚青山坐對扶桑碧海灣紫霧欲生龍伯廟
洪濤先涌虎門關光搖宇宙花生眼影動闌干酒上顔
遥望蓬萊宫闕曉一輪飛挂碧雲間
遊海珠寺
何年神物抱珠遊遺向滄浪第一洲五色化成金世界
六鼇擎出寶香樓光涵蛟室星辰動影落龍宫日月浮
萬古團團天地裏磬聲敲出海門秋
登廣城樓
三尺龍泉事遠遊越王臺上望南州一天雨過千山曉
萬里風來五月秋江郭樓臺蠻客市海門烟日蜑家舟
臨戎不有安邊策應愧常何薦馬周
謁金華寺六祖法堂
坐閱人間幾百年雙趺渾似後來禪空空明鏡臺前地
寂寂紅塵境外天風動法林從虎過雲生咒鉢解龍眠
至今月到層樓上應共祥光午夜圓
兩宋名賢小集卷三百六十五
