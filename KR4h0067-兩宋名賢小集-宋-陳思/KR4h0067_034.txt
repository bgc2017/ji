兩宋名賢小集卷三十四
宋陳思編
元陳世隆補
竹友集
次劉世基韻
兒時窺豹見一班晚學一枝千金殚齋房芝草不並秀
且餐秋菊紉春蘭無心時共白雲出忘機日對沙鷗閒
窮人與世各異調敢望一唱仍三歎昨來卜居向巖邑
玉川破屋纔數間朝看爽氣出遠岫夜聽遶舍鳴清湍
幾回欲棹酒船去賀老不見空稽山劉郎好事肯過我
入門矯矯真翔鸞平生飲客愁腐死望君復來酒今旨
君如止酒要談道同酌寒泉靜無滓哦詩雖復落君後
強學猶將效矉里懸知吾廬不落莫有客同盤飯葵藿
已呼纖手縫錦囊更遣長鬚且芒屩相攜踏遍翠雲峰
得助溪山應有作
王摩詰四時山水圖
欲知摩詰詩中畫桃紅柳綠皆摹寫更含宿雨帶春烟
一段風光生筆下欲觀摩詰畫中詩小幅短短作四時
山平水遶含變態是中有句無人知此公盤礴萬物表
胷中炯炯秋空曉戲磨淡墨汙絹素世上丹青擅場少
何人乞與輞川圖裝成小軸四時俱壁間仍題六字句人
言雙絶古今無
同陳虚中洪駒父登擬峴臺觀水漲
雨聲何浪浪溪流勢洶洶莽蒼兩涘間不辨馬牛風翻
疑坤軸裂渺與天河通林杪露寸碧濁浪奔蛟龍櫓搖
扁舟下䄂手閒篙工疎烟媚晚霽飛雲帶歸鴻境物復
可寫妙手無僧崇登兹百尺臺令人豁竒胷尊開河南
守坐有西山洪游目託遠懷平水念禹功視河不治行
他日望兩公吾儕何所樂白首卧船篷
送邑尉朱登仕告老歸華亭用玉局老仙寄王慶
源韻
君不見黃冠還鄉乞鑑湖又不見拏舟送米煩胡奴白
頭真負平生志妙年毫端敵萬夫向來惡少虎負嵎職
當疾走編其鬚袴鞾不是老者事腰間羽箭吾初無揮
杯勸飲古寺底日有野老争攜壺頗遭官長勸歸歟婦
能右擯兒左扶但令妻病足鹿脯何憂兒寒止熨𥜗蓴
絲作羹鹽未下鱸鱠切玉秋不癯華亭自昔傳鶴唳蕙
帳後夜聞猿呼不是人間冶容子團圓十五正當壚
晏如堂詩(并序)
季智伯渠州使君大夫公之長子也早以學問稱其
家兒不幸壯歲失明不能世其禄洽問強記於書無
所不通尤愛淵明詩嘗使細君誦之至會意處擊節
不能已舊以女家人木蘭隨其後木蘭既辭去常扶
杖獨行逍遥自適客至必具酒與之商論古今飲酣
興健仰天而歌顧未嘗以貧病攖其胸中也廬山李
商老命其所居之堂曰晏如且作銘號智伯晏如先
生可謂名稱其實矣智伯求予詩為賦雜言一篇
西都執戟郎田少家無儲雖云貧賤不戚戚著書防患
何多虞柴桑避俗翁寢迹安吾廬如何更作貧士詠更
賦楚調長嗟吁乃知兩賢蒿目憂世患不如先生無目
自晏如朝哦詩千首暮對酒一壺木蘭能歌作行雨但
聞龐婆時誦田園居閒擕笻竹自索塗醉或起舞嗔人
扶幅巾深衣端可畫每嗟伯時何在無人圖往日山陽
徐仲車不聞世事惟躭書使君早興合堂坐誇今弹古
定自娱徐能開口論事以難客君當書空作字以曉徐
吾知二人可同傳不知細書太史今誰歟
題吕隆禮詩後
岐山鳳多雛鳴必中律吕乃知忠厚家要作謙退語申
公三世後有子筆甚武四公如日月映照萬萬古此郎
膽如斗一筆要連拄不知秦陳軰渠欲置何許他年品
斯人戰國一豪舉
次洪駒父游明水韻
薖也學耐辱況負三宜休頗有幼輿風自許&KR0676;與丘仙
境想方丈山形懷不周如何在眼山未暇著屐游蓊鬱
明水峰爽氣常不收遜公釋門老苦節無匹儔食訖自
灌畦挈水端若抽到今巾屐在迹勝境亦幽常評左轄
賢當從古人求從政獨何有未說賜與由勸耕遍阡陌
民謌殖田疇幽尋到山寺弭節聊滯留家賓各文采粲
粲五楘輈賦詩雜流麗如柳春映溝何必打兩槳歌舞
催莫愁聞風我滋晚尋勝行且謀朝游可暮返豈曰山
川悠
咏二疏
辯如懸河陸大夫不畏嫚罵談詩書歸來分槖養羣
雛隨從歌舞樂有餘兩疏高蹈要齊驅長揖儲君歸里
閭願為羽翼還商於豈願飛刀鱠生魚揮金延客以自
娱子孫勤力舊田廬同時異代多不如高明長遭鬼揶
揄平明爭入七香車華屋擬用黃金塗壯心雖在逼桑
榆長歌擊碎玉唾壺官成名立盍歸歟江湖之士可胥
疏君不見渠家父子並轡出東都於今粉繪寫為圖
集菴摩勒園會者十人以他年五君山即席分韻
生涯水中萍漂蕩信所之十年糊其口不食故園葵思
歸同越鳥長是巢南枝祭竈郭北隅小屋如雞栖園開
十肘地草木發華滋紅榴媚夕陽初篁搖輕颸招我賞
心舊於焉持酒巵合離如日月果有弦望時詩壇失老
將一鼓氣已衰頼我如虎賁典刑猶在兹相歡且盡醉
莫詠驪駒詩
聞無逸兄下第
豐林分首各消魂兄弟傷離況玉昆初謂過都留虎脊
又令點額向龍門往聞淮北雪花大歸值江南梅雨昏
欲寄短書無别語年來花柳自村村
李簿家有侍兒妙麗善歌舞諸人惜其死為賦詩
予亦賦二首
草頭朝立露溥溥樵歌暮歸丘隴寒當時座上客半醉
琵琶不許近簾弹
郎子風流栖枳鸞枳上单栖泣夜闌窗前邂逅一笑粲
夢中猶作在時看
久旱喜雨
誰言旱魃虐敢奪雨師權瀰漫溪流漲瀾翻屋霤懸占
年豐䆉稏快意滌柈筵疎懶知何幸茅齋穩晝眼
植菊
憔悴靈均老蕭條子美醒飱英謀自潔摘蘂恨猶青事
往成今古人亡尚典刑老夫今白髮頼汝制頽齡
有懷如璧道人二首
道人詩思瀉江湍乞食侯門鋏屢弹鋪褐卧雲何處去
不應投老累儒冠
每憶詩人賈䦘仙投冠去學祖師禪塵埃不染心如鏡
妙句何妨與世傳
寄王立之二首
坎壈修門裏蕭條處士廬憎人玉川子憤世竹林書家
有來禽帖門無載酒車諸公生死隔不是故人疎
舌本初傳強仍聞右臂枯經春一旬卧見客二兒扶吾
道何寥閴夫君合洗蘇世無湔浣手藥味且時需
贈别董彥速四首
人間底處異蘧廬莫莫堂中豈定居我尚滯留君去速
荒園三畝夢歸歟
多謝清風日掃庭與君同種菊青青開花爛漫君何在
莫忘蕭條我獨醒
欣同衆鳥託吾廬投杖行當歎索居不是酸寒孟東野
吾言能聽果誰歟
機事都捐憶大庭茅簷相對眼俱青期君别後文章
健往弔沅湘屈子醒
次韻無逸兄見示
憔悴誰能賤大招會將菌桂雜申椒巷南鄰里頻相過
水北山人詎可邀細酌敢謀長袖舞苦吟空咏寸岑遥
耕耘頼有陶潛婦不美孫郎對大喬
次汪信民寄無逸韻
詩翁索莫閉門居珍重山陽信不疎但報七言當玉案
何須千里駕柴車樂天官滿應歸早楊子家貧只晏如
他日往來隨二老共甘盂飯與盤蔬
送酥魚頭醬菜與何之忱三首
和蜜煎膏學甕酥兒誇甘味比醍醐老夫舌本不知味
強解嘲為羊酪奴
放浪三江又五湖頭顱見醢亦何辜世無剛者不用覆
往侑一觴隨蜜酥
甕底寒酥冬作葅春來把酒必時須庾郎鮭菜二十七
還得何郎下箸無
立夏日作四絶
雨脚連雲苦未收曉驚池面日光流田家甑裏封蛛網
即漸歌謠麥有秋
小簟含風六尺牀竹奴從此合專房吾身瓠落都無用
占得山間一味凉
熨得絺衣一番新幅巾輕軟最宜人花時氣暖長愁夏
竹裏風微又勝春
學作蒲葵扇未工手揮聊有古人風君王别用機中練
定被南來長養功
寄劉世基用世基寄之忱韻
斵堊誰能鼻不傷虎賁何取似中郎吾人身健間何闊
誰日書來喜欲狂華屋不存長念昔(用文靖事)金蛇雖在莫
干梁(用劉氏事)幾時燒燭留君語更向東窗置一牀
招李商老兄弟時聞權守陳公留之未聽其來
十年不見令兄弟眉宇長懷元紫芝栩栩夢魂我獨往
翩翩書札慰相思求船貨馬事應速酌醴焚魚吾豈辭
政恐孟公投轄飲惜君高論解人頥
次劉世基韻
孔子已傳三十八諸孫猶自見長身試將後謝追前謝
豈料今人愧古人華子岡頭千叠秀劉郎詩律一朝新
吾家碧澗紅泉句聊欲煩君作後塵
用前韻和董彥速
得句可傳千古意搜竒攻苦百年身河梁贈别初無對
錦里吟春復有人我已汗顏驚手縮君猶瓊樹賞朝新
從今習氣須磨盡二字惟當悟客塵
夏日書事二首
蒼虬蟠礎濕生雲翠竹搖風水有紋凉卧北窗呼不省
蟲飛遶髩夢中聞
雲峰矗立駐金雅夢斷槐宫影未斜屏翳御風游不返
南山空轉阿香車
余嘗會李商老於海昏識吕居仁於符離今已五
六年矣偶見二公倡和詩各次其韻二首
憶昔逢君夜雪中高談未了酒尊空清漣綠篠今輸我
白璧黃金政負公渭水流清終異濁池花變碧舊曾紅
欲評此意君何在長是蒼茫立晚風(右寄商老)
維舟濁汴偶相逢弹鋏歸來四壁空耕道十年常九潦
謀身一國自三公似聞諷諭能知白豈但詩詞要比紅
申國凛然生氣在故知郎子有家風(右寄居仁)
兩宋名賢小集卷三十四
