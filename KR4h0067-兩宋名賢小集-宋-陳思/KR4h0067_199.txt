兩宋名賢小集卷一百九十九
宋陳思編
元陳世隆補
林泉結契(四)
王質
水友續辭
蓮子
花紅或白房莖葉皆青子外黃中白清脆可食
老有餘味
我取友兮得蓮子月白風清影斜水煙消露飛香愈茂
風標宜夜不宜晝薏青青菂白白所思兮將焉歇中坻
阻躋不可越
藕條
花紅白葉青根白而圓長方初生脆嫰堪滋羹
尤宜咀嚼吳人欲肥根髠葉朔人號光旁希見
之稱
我取友兮得藕條花近可招遠可撩龜魚到底亦不見
但見紅開迺碧凋風漾漾露漙斯所思兮焉可移光旁
聊見幽并兒
雞頭
花紫苞莖葉皆青子外綠中白甘韌莖亦美又
號鴻頭
我取友兮得雞頭漪瀾汪洸不肯流雞棲鴈棲卑不飛
鴈或浮水雞何為溪無魚沙無蝨所思兮安有畢濕沙
暗蟲聲唧唧
菱角
花黃白子外綠中白四角或兩角紫者皮薄而
肌厚尤佳又號水栗
我取友兮得菱角碎葉參差水瀺灂重重疊疊庶相儵
雖見噞喁不可捉收簧袋收簧絲所思兮宜相資擦莎
挨樹秋蟬啼
水粽
花白莖紫苞青子如栗根如粽根莖皆可食春
採莖秋採根
我取友兮得水粽結花甚輕結根重竹筒揀葉瀟湘餘
隨風凌亂飄江湖籐籠閒漏篼閒所思兮奚可慳蘆岸
槿籬門早&KR1498;
水芽兒
色黃葉青狀如嬰兒可食味如黃精人呼水黃
精
我取友兮得水芽荷花為娘藕為爺不聞兒聲聞水聲
短碕長溆鳴奔沙霜欲飛水欲歸所思兮不忍欺東坡
南蕩秋風稀
慈菇
花白葉青根外黃中白狀如大蒜可食葉如車
前者為山慈菇
我取友兮得慈菇秋風纔沒藏淺莎并州剪刀聊藉姑
剪得閒花閒子疎燕搖尾龍掀鬚所思兮可與娛秋波
索索秋聲孤
水芹
花白根亦白可食葉似芎藭色赤為荻芹又號
水英
我取友兮得水芹深青淺綠鬖鬖勻半沉半浮輕去來
溪毛石髮相毰毸健魚赤弱魚碧所思兮不勝積疎煙
澹川淨如拭
水蓴
花黃白子紫莖赤葉柔滑可食為絲蓴色似紫
菜者為石蓴冬為猪蓴龜蓴古稱茒
我取友兮得水蓴黃黃白白花深深美髯得非龍子孫
秋風不退香涎痕東魯思東吳思所思兮宜相詒草木
溪山今是非
兩宋名賢小集卷一百九十九
