兩宋名賢小集卷二百四十
宋陳思編
元陳世隆補
静軒詩集
徐鹿卿字德夫豐城人嘉定十六年進士調南安軍
學教授辟福建安撫司幹辦公事都城火鹿卿應詔
上封事言積隂之極其徵為火指言惑嬖寵溺燕私
用小人三事尤切改知尤溪縣德秀守泉辟宰南安
德秀尋帥閩疏其政以勸列邑歲饑處之有法最聞
令赴都堂審察以母喪去詔服闋赴樞密禀議首言
邊事遷國子監主簿入對陳六事理宗嘉納改樞密
院編修官權右司贊畫二府會右史方大琮編修劉
克莊正字王邁以言事黜鹿卿贈以詩言者併劾之
太學諸生作四賢詩知建昌軍治行大孚田里歌誦
擢度支郎官兼右司入對極陳時弊改江東轉運判
官歲大饑出本司積米三千餘石減半價以糶及減
抵當庫息出緍錢萬有七千以予貧民兼領太平仍
暫提舉茶鹽事移浙東提點刑獄加直秘閣兼提舉
常平經界鹻地先撤相家所築就捕者自言我相府
人鹿卿曰行法必自貴近始卒論如法丞相史彌遠
之弟通判温州利韓世忠家寳玩籍之鹿卿奏削其
官後累擢皆辭淳祐三年以右司召猶辭丞相杜範
遺書迺出擢太府少卿兼右司入對願早決大計上
嘉納之遷右文殿脩撰知平江府兼發運副使力匄
祠上諭丞相挽留之召權兵部侍郎固辭上令丞相
以書招之鹿卿至又極言君子小人切於當世之務
上眷遇深篤而忌者寖多有撰偽䟽託鹿卿以傳播
歴詆宰相至百執事鹿卿初不知也遂力辨上前因
乞去上曰去則中姦人之計矣令臨安府根捕事連
勢要獄不及竟遷禮部侍郎累䟽告老授寳章閣待
制知寧國府而引年之疏五上不允提舉鴻禧觀遂
致仕進華文閣待制卒贈四官鹿卿居家孝友喜怒
不形恩怨俱冺宗族鄉黨各得歡心居官廉約清峻
毫髮不妄取一廬僅庇風雨所著有泉谷文集手編
漢唐文類文苑菁華諸書諡清正
酬張直學
章水元通劍水流朅來庠序行同遊自從快蹋梅花雪
一洗從前茒瘴秋官况我今忘獨冷鳴聲君合起相酬
龍光自有張華識句不驚人未便休
酬黎丞見和
極目龍門峻接天仕途傾蓋便忘年太平官府閒吟竹
勝處園林笑舉鞭松栢凌霜知獨後樓臺得月會居先
老臣憂國誰能識飛雪飄飄上鬢邊
士友見和七月七日曝書依元韻謝之
寒儒家世派南州天遣芹宫並俊遊劔水章江千里月
天孫河鼓一番秋曬書舊事聊同郝聯句新聲恐類侯
隔歲槐黃頻入夢曾知山角已生不
護法寺勸農呈史君
半載分符江水西何曾一日事遊嬉忽聞千騎傳呼曉
正是三春勸相時父老倚鋤聽號令兒童騎竹望旌麾
東風歸路歡聲滿野草閒花索賦詩
興教寺勸農呈史君
自從豳雅無傳後漢有龔黃宋有羅夙駕朱轓勤勸相
奉宣黃紙放催科一犁煙雨郊原曉千里春風嶺嶠和
看取便民橋下水滿江濃綠漲恩波
湛泉酌餞黎丈有詩壁間遂次其韻
幾人林下賦歸休公獨翩然汗漫遊味道不妨寒似水
入時須用曲如鈎從來鄰父邀皆去底事官曹挽不留
後夜相從那復得月明千里故山秋
陳府判邀遊梅關
庾嶺蒼蒼古復今公餘杖履愜幽尋兩崖峭壁風霜骨
一片清泉佛祖心静浣世緣揮酒椀更添春色上梅林
冥摉翻覺詩情拙滿眼皆詩祗用吟
勸農上宫教
竹馬兒童喜欲狂循良太守似龔黃倉庚百囀蠶桑啟
布穀一聲稉稻香耕饁盡陶豳國化嬉遊已徧舜民鄉
文書便合登高閣為說東郊入務忙
愛山堂二絶
横江江上四山環少得當前面勢寬試上此堂舒遠目
疎林静處見峯巒
自有堂來三換扁官居賢否只山知酴醿嫵媚今何許
山色清妍宛舊時
和杜子野湛泉詩來詩有塵事分清事之句
榕隂漠漠俯清泉淺溜涓涓不計年未必塵紛敗佳思
凭欄得句却天然
鬱孤洞天
夢跨長虹海上遊寒生肌骨一壺秋好風吹得詩魂醒
自寄人間翠玉樓
湛泉送客
中年懷易惡更聽斷腸聲多謝雙榕樹逢人管送迎
兩宋名賢小集卷二百四十
