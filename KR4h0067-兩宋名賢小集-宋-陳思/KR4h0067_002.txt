兩宋名賢小集卷二
宋陳思編
元陳世隆補
楊文公集
戲贈潁州萬壽尉吳待問(待問余之故人值雨留憩數日)
宦途南北最情親歲晏相逢潁水濱舊日青衿同學校
暫時黃綬困埃塵樽中滿酌香醪美門外高懸綵棒新
雞黍留歡已慵發可堪經雨折紗巾
題顯道人壁
心似寒灰不復然尋常談論即彌天門臨潁水多年住
法自曹溪幾世傳儒士誰同翻貝葉都人長見施金錢
翰林詩版分明在曾與吾家有舊緣(故侍讀尚書有贈先師詩著之於版)
史館阮比部知衢州因歸建陽别墅二首(比部兄昭濟隠)
(居不仕)
再入蓬丘席未暖飄飄又建隼旟行朋交莫惜河梁别
鄉國初期晝錦榮竹箭波聲隨一棹斧柯山色對雙旌
子牟江海心應在頻上高樓望帝京
少小鄉關振大名武夷山翠落門庭郎君近折仙人桂
伯氏高分處士星城郭遼東應改易芝蘭謝圃自芬馨
吳民正待隨車雨莫苦淹留醉醁&KR0812;
集賢宿直寄中書李梁二舍人
耿耿銀缸照直廬西風黃葉滿庭除愁心不忍聞賓雁
病眼猶能拾蠧魚欹枕微吟空輾轉遶廊閒步自躊躇
銅龍漏滴傳鈎盾玉兔光芒射綺疏薄宦久淹滄海郡
故交多入紫垣居洛陽已在拜塵後宣室那逢膝席初
投閣寂寥多自愧抱關憔悴擬何如寧思西掖五花判
且補河東三篋書桑梓狂抛萬里外蓬萊試住十年餘
釋之不調嵇康嬾終待休官學種蔬
翰林王學士奉使兩川
萬里征西頻告捷九重喻蜀正裁書忽聞召對浴堂殿
元是親乘使者車井邑凋殘經亂後軍城鼓舞拜恩初
銅梁迢遞驅騶騎玉署深嚴鏁直廬星歷更須占李郃
雪園應恨欠相如歸來便在三台席轉與交親禮數疎
董給事知洪州
豫章南國一都會夕拜東臺最上流捧詔暫辭青鎻闥
攜家便汎木蘭舟褰帷聽訟民謠洽解榻延賓主禮優
只恐徵黃在朝暮西山靈藥未容求
梁舍人奉使巴中
藥署深嚴纔草詔劍關迢遞忽乘軺霜天歴歴巴猿苦
山路駸駸筰馬驕梁苑寒風吹别袂瞿塘春水送歸橈
紫垣遣使非常例應有星文動九霄
次韻和族弟日華寄編脩諸學士之什
鎻闈漫喜塵通籍蓬巷無人肯顧廬天禄解嘲纔答客
集仙置使又修書非烟繚繞縈珠網流水潺湲逗石渠
何必銀臺號三昧此中更好味真如
次韻和光禄黃少卿學士感恩書事十六韻
江夏門風盛東吳族望高才雄吐白鳳志大釣靈鰲昔
日參珠履(嘗任淮海王記室)多年汎碧桃陳琳巧書檄謝客占
風騷曲宴飛三雅沈機佐六韜玳筵頻岸幘楯鼻幾揮
毫託乘同歸闕臨軒别賜袍未離王儉幕獨得吕虔刀
粉署因揚歴朱門更欝陶淮南荒桂苑騎省泣霜毛(此已)
(上並叙少卿昔在淮海府中及感舊之意)去國踰千里為郎歴幾曹和鉛兼
祕府懸磬寓神臯室静秋生白庭閒雨長蒿禁林俄召
試卿寺果垂褒道在心無悶恩深首重搔依前領圖史
紬繹肯辭勞
次韻和史館盛學士朝退書懷之什
金壺待傳點瑤墀初辨色闢仗開天閽垂旒操斗極百
辟瞻堯眉九州蒙禹力朝政無闕遺諫官慚曠職
次韻和盛博士寄贈李四寺丞因以述懷
錢郎滿腹貯精神坐上詩成壓倒人相識只從抛竹馬
(愚初至上都遊歴門館纔十餘歲)留歡長是鱠金鱗西園宴喜期清夜
曲水追隨約暮春不到門墻欲旬浹已應懸榻滿埃塵
次韻和盛博士雪霽之什
六花新霽白皚皚爽氣颼颼拂面來梁苑酒濃寒力減
謝池風細凍文開天邊幾陣聞歸雁江外千家見早梅
此際何人能訪戴剡溪清景好銜杯
次韻和太僕錢少卿寄贈編脩主人宋承旨李舍
人之什
春官宗伯魯諸生翰苑綸闈占大名一代典謨資潤色
滿朝文物仰懸衡分班月殿趨金馬侍宴天池見石鯨
即日雲屏應隔坐(鄭弘五太尉舉第伍倫為司空每見曲躬自卑詔置雲母屏風分隔焉)
不須東觀待逢迎
宋殿丞廣南東路轉運
天子憂南越公卿薦陸生九年須富國萬里便揚旌封
郡諸蠻接官曹六尚榮交州何日到鼓吹便相迎
次韻和中書李舍人勉元氏道宗奉宗兄弟之什
二難文彩少人過落筆尋常只患多兔苑暫遊衝霰雪
龍門曾上困風波一囊負米猶為客百步穿楊待決科
更得詞臣贈詩句機雲入洛擬如何
送僧之樣州謁王工部
雪晴河水正流澌風卷驚蓬滿眼飛客路飄飄攜一錫
禪房寂寂掩雙扉曹溪衣鉢何年得廬阜香燈幾日歸
賢守相逢膜拜後都人争勸施珠璣
次韻和錢少卿早春對景有懷諸學士
草樹欣欣暖律迴謝家池沼凍紋開晴天獨向高臺望
春色先從上苑來且待郢人歌白雪莫聽羌笛怨殘梅
乞逢休沐便須去引滿何曾訴玉杯
閣門廖舍人知袁州
駸駸五馬動征塵太守風流世絶倫身事漢庭為小相
家傳楚國是騷人煙波莫歎重湖遠桑梓仍將别墅鄰
麥穗微黃稻苗綠朱轓入境便行春
次韻和李舍人拜命書懷寄館殿舊僚之什
拜命入星垣偏承聖主恩黃扉陪漢相彩筆代堯言佩
玉天顔近籝金世望喧下僚今隔品雲路仰高軒
上元夜會慎大詹西齋分題得歌字
帝里風光上元節烏衣舊巷喜經過樽中酒渌寧辭醉
梁上塵飛只欠歌坐聽禁城傳玉漏起看河漢轉金波
主人愛客清宵永彩筆題詩奈樂何
次韻和主人喜諸客見過之什
金鴨噴香繞燭臺輕雲散盡月光來三千賓客連宵醉
十二城門徹曉開何幸紫微容託乘更煩紅袖與傳杯
明朝猶自放朝謁心喜當關不見催
坐中朱博士言今荆南張諫議典襄陽日常留意
一妓公頗畏内終不得近及移郡荆渚泣别郵亭
乃為歌詞流布巴郢予感其事𢋫而成詩
駸駸五馬江陵去寂寂雙娥漢水頭一曲歌終眉黛歛
十分酒盡淚珠流陽春郢客傳新唱暮雨高堂夢昔遊
瓊樹無人敢親近章臺京兆不勝愁
次韻和慎詹事述上元宵會之歡寄諸同舍之什
休沐忻逢上元節華堂高宴且盤桓峩冠屢舞人多醉
刻燭狂吟夜向闌月上珠簾侵座白霜飛碧瓦透衣寒
銅壺滴徹東方曙歸騎紛紛未盡歡
次韻和李舍人立秋祠太一宫宿齋書事之什
太一祠宫肅齋居薦至誠已將茅縮酒應用麵為牲(梁武)
(祭宗用笋脯麵牲)月映金天朗風來玉宇清玄談知理勝蔬食
覺身輕仙馭排雲下空歌遶殿聲仍聞得丹訣簪紱頓
忘情
同諸公寄閬州隆靈山王處士
玄晏先生早著書聖朝未降輭輪車滿頭霜雪機心息
三徑蓬蒿俗客疎千首好詩傳輦轂一枝仙桂耀門閭
(其子近年登進士科)漢庭得意真知已應為清宵誦子虚(今樞密學士陳)
(公山人之執友也)
送僧之大名府謁長城侍郎(上人能琴善詩)
東吳舊寺寄巖隈駐錫神州久未迴琴曲誰知流水意
詩篇自占碧雲才廬峯已結白蓮社鄴下暫尋銅雀臺
仙殿主人偏好事春風鈴閣且徘徊
次韻和李寺丞寄石同院之作
子雲常在草玄臺不獨春風滿眼來聞道後車長載酒
無因曲水共流杯石渠盡日芸籖擁金谷何時綺席開
珍重主人偏愛客乞逢休沐便追陪
賀太僕錢少卿直祕閣
幾年宿衛向周廬頻貢文章白玉除纔换月卿歸少列
又來天禄校中書東吳世胄王孫貴北第門闌太僕居
春草題詩欺謝客上林奏賦慕相如石渠講論應重席
翠輦巡遊且奉車禁籞風光暮春月彯纓看是綴嚴徐
次韻和盛博士喜梅大丞授戶部判官
新來乘傳抵秦川會府須才果峻遷應見流錢從地上
時聞聚米向君前聲華南國推高士名姓丹臺綴列仙
每話官曹苦拘束歸家長是夕陽天
次韻李舍人憶北園尋春之作
謝公别墅枕城堙瀟灑都無紫陌塵五色絲綸貪草詔
一園桃李阻尋春早朝禁漏猶傳點下直殘陽已滿身
除是禁烟容洗浴直須偷暇賞芳辰
次韻和閣長李舍人喜薛梁二舍人及予同時拜
命之什
西垣清切本無倫虚薄將何綴侍臣承露盤高雲際曉
棲雞樹綠省中春言成綸綍終非稱室藹芝蘭幸得親
從此煙霄連步武宸遊長奉屬車塵
次韻和承旨侍郎宿齋太一宫之什
北斗城南太一祠羽人多著九霞衣行宫肅穆珠旒拜
華表飄颻鶴馭歸遶殿步虚幢影密登壇酌獻珮聲微
質明禮畢還臺去廐馬翩翩速似飛
十九哥赴舒州太湖簿仍得假歸鄉(兩舉進士不第得學究出)
(身)
初官佐邑少咨嗟且喜鄉關得告歸松菊門前三徑在
煙波江上片帆飛枌榆舊社雖堪戀星火嚴程不可違
莫為棲鸞尚卑屑悔將錦襖換蓑衣(唐蔡京自進士應學究科當時有此)
(語)
酬謝光丞四丈見慶新命之什
武夷歸路苦迢迢延閣官曹正寂寥彩鳳銜書俄錫命
黃金刻印便懸腰紫微署近時當制建禮門深日趁朝
咫尺天顔曾賜對熒煌台座得為僚鬼神清問憂前席
松柏情深見後凋一曲陽春特相寄慚將木李報瓊瑤
信道人歸西京(道人後唐相國之孫來獻其祖所著五書不報)
寢丘遺業廢多年衣裓空藏相國篇北闕上書陳祖德
上林結社會時賢風塵不肯留京邑龍象重歸啟梵筵
聞有道安雖未識定應談論已彌天
邵奉禮歸鄉
應制曾親白玉除桐君溪畔是幽居未登王子洛賓歲
已讀黃香東觀書萬里歸寧承漢詔三牲供膳奉潘輿
水衡得俸誠堪喜莫便揮金學二疏
史館盛學士以詩相賀因而答之
前年出守縉雲城曾枉驪歌慰遠行今日代言青𤨏闥
又披郢唱見深情側聆九奏都忘味連得雙金自滿籝
紅藥階前試吟嚼胸中鄙吝一時平
衢州阮比部學士得假歸鄉見過陋止留題詩什
因以謝之
干騎駸駸赴郡初曾迂旌旆訪吾廬天邊誰識郎官宿
門外空迴長者車勸酒樽罍應引滿題詩屋壁是親書
鄉人聞有神仙客遠近争來看隼旟
致仕朱侍郎歸江陵(侍郎自内署休致)
二年分直浴堂門簪筆垂紳奉至尊日過八甎批漢詔
宴開三殿挹堯樽忽聞抗表干君父切要懸車示子孫
碧落改官旌舊德黃金加錫見深恩羣公祖道争飛蓋
故吏沾襟亦戀軒定是遼東嘆城郭肯同彭澤慮田園
捧觴莫訴前為壽上馬猶能左屬鞬臨别延英對數刻
已應惇史記嘉言
朱侍郎致政南歸上特賜宴于玉津園仍詔兩制
三館並預其會以伸祖送輙賦詩美之
征輪軋軋出皇都行路咨嗟賢大夫天子特令供祖帳
國門聊且駐驪駒舊僚送别傾三省御醴分甘倒百壺
下詔已聞推異禮乞言猶自渴嘉謨(上特詔荆南官吏歲時存問如有章)
(奏附驛以聞)馮公不是沈郎署賀老緣何歸鑑湖明主恩深
若為捨夢魂應繞博山罏
元道宗弟兄東遊
王謝江東推世胄機雲洛下振才名忽思油幕從知已
去挈幐囊冒暑行高第自須求甲乙嘉招未用赴弓旌
待看萬里摶羊角即是三秋聽鹿鳴朝彦賦詩争送别
蕃侯置驛定相迎不知誰啖牛心炙又見清談一座傾
殿院卞侍郎赴淮南轉運
莎庭治行推尤異梁苑聲華占上流早是都人避驄馬
近陪計相運牙籌東南轉運承新命淮海揚旌到舊遊
騎置非時陳密啟壺漿幾處望行舟黃金刻印大如斗
白簡飛霜凛若秋歲滿功成來會課多應便拜富人侯
省中當直即事書懷兼柬閣長李舍人(李公北門之望稍濃)
兩掖深沈大帝居紫微西省掌泥書天閽啟鑰趨朝後
侍史焚香起草初五吏援毫才患少萬錢分膳食無餘
鳳池荀令連賓閣騎省潘郎對直廬煙氣霏霏生屋瓦
雷聲隠隠度宫車滄波滿壁浮蘭橑修竹當軒蔭綺疏
(南墻有董羽畫水舍人李程為之贊北軒有竹數百竿)性懶無堪過叔夜思遲多
病似相如繚垣直北銀臺路拭目看君侍玉除
中伏日省中當直
火雲烘爀臨中伏青𤨏深嚴直右曹吏散階庭時縱步
詩成珠玉獨揮毫相烏影轉風微起仙掌隂斜日漸高
何處賜冰和郢酒誰人割炙動鸞刀紫泥封詔防稽緩
寒水浮瓜散欝陶丞相憂邊稀出沐延英三刻豈知勞
七夕
東西燕子伯勞飛新月如鈎玉露垂河鼓天孫性靈匹
鵲橋星渚有佳期穿針乞巧徘徊久織素成章報答遲
定與黃姑享偕老晉宫休插柰花枝
胡祕丞知潯州
蘭臺進秩通閨籍熊軾臨民奉詔條風俗重尋南越志
鄉關猶隔浙江潮懸知坐嘯謳謠洽更想行春意氣饒
遠宦逢秋少悲思潘郎玄鬢恐先凋
次韻和盛太博寄贈閣長宿齋太一宫之什
漢武親祈太一壇國朝時祭領祠官羽旗搖曳晨曦上
素色凄清夜漏寒駕鶴浮丘應暫下偷桃方朔合留殘
齋居數宿偏蔬食定憶中厨政事飡
次韻和集賢李博士中元日見寄
鳳池容出沐蝸舍喜端居罷草芝泥詔閒看紫素書曲
肱銷永晝行樂遶前除鬢換二毛近林凋一葉初香街
連甲第席戶望朝車暫别同心友還嗟會面疎
次韻奉和知府溫尚書送致政朱侍郎十六韻
拜章納禄便歸休祕殿親辭十二旒閣筆罷批丹鳳尾
拂衣初下六鰲頭非緣荆渚依劉表定欲箕山訪許由
北闕子牟終眷戀南朝安石本風流明庭過遇違三接
别墅生涯治一丘身健寧煩策鳩杖心閒無復夢刀州
素風有子堪傳遺禪論將誰共對酬白璧賜多應尚在
黃金散盡不須留人欽雅譽芝蘭馥帝憶嘉言水石投
祖帳特令開上苑歸帆那肯待高秋(侍郎辭日上令待秋涼即程堅請便)
(行)幾程郵驛經濃暑千里山川見舊遊已是抛官玉堂
署尚思陪宴井幹樓時裁奏牘猶規諫旋寫丹經自校
讐鄉里高門表隂德國朝惇史紀嘉猷枌榆舊業須重
葺香火前緣莫廢修歲計將何資伏臘龍陽干樹木奴
州
鄭溥赴汀州判官
家近祝融峰登科遇至公悲秋雙鬢改佐幕十年中食
蘗心常苦占蓍命未通甌閩路雖遠荆楚俗多同投刃
應餘地當樽莫暫空援毫如草檄又足愈頭風
次韻和宗人安期見賀恩命之什
分班曉入翔鸞闕直閣旁連浴鳳池綵筆閒批五色詔
好風時動萬年枝勒移鍾阜慚歸晚稱疾文園恨思遲
何事吾宗心倍喜春塘夢徹寄新詩
早秋
楚客悲秋至庭柯一葉凋鶴天警曉露蘭畹怯涼颷團
扇流塵暗單衣爽氣饒江東菰米熟歸夢隔寒潮
義門胡生南歸
南國烏衣族東京伯始孫一枝須折桂六闕舊旌門歸
思鱸魚鱠離筵竹葉樽秋風正搖落楚客莫銷魂
首座昇大師赴西京知教門事
高論彌天四海聞久為龍象主空門雪峰傳法稱開士
麟殿談經奉至尊香滿賜衣歸洛社苔封丈室寄梁園
梵書貝葉應攜去齋罷與誰相對翻
度支梁諫議請病告以詩寄之
經旬不謁未央宫晏坐將誰語笑同蜀郡相如非避事
淨名居士欲談空門前賓客窺行馬篋裏方書捨蠧蟲
西省舊僚疎會面頓驚鄙吝滿胸中
諸公於石氏東齋宴鄭工部(有)
古者會友以文賦詩言志良辰美景胥遇幾稀
銜杯漱醪其樂無量矧石氏二君克承堂構孝
謹不衰滎陽鄭公傑出士林名聲籍甚以久要
之契伸一獻之娛而我閣老昌武與二三大夫
退食自公方駕而至乘秋高會卜夜縱談抵掌
盱衡樽罍方洽峩冠側弁星漢未斜將何以窮
綺席之宴嬉盡金壺之漏刻盍賦一時之事各
陳二雅之言物無遁形咸抽祕思朝多君子庶
為美談云耳
悲秋得浮字
楚客登臨處離懷重隠憂二毛初入鬢一葉早驚秋旅
雁他鄉思悲笳絶塞愁憑何遣羈緒菊蘂滿杯浮
次韻和慎大詹中秋待月寄西掖三舍人之什
涼飈送殘暑秋色望中新天迥迷星斗宵寒待月輪境
同牛渚上詩寄鳳池人僚友東牀客冰清合許親(同舍薜公)
(即其愛壻也合預兹夕之會)
成都鳳道人遊終南山謁种徵君
何年出蜀訪南宗深鎻閒房翠蘚重振錫忽聞遊地肺
題門兼得謁人龍供吟一路高秋月投宿斜陽遠寺鐘
到日彌天清論罷徧尋紫閣與圭峯
何太傅知晉州
平明東省發魚書便擁彤襜出上都别酒金英泛籬菊
去程黃葉墮關榆叔孫舊禮妨綿蕝廉范新歌待袴襦
滿腹經綸殊未展歸來看踐赤墀塗
孫寺丞知孝城縣(府尹翁尚書即孫之座主又薦賢良方止)
早得東堂桂一枝凌雲詞賦漢皇知從軍久在紅蓮幕
對策曾臨白玉墀霰雪陪遊應不晚絃歌為政莫嫌遲
春官宗伯大京兆喜見門生趨府時
次韻和閣長修書畢退朝下直寄諸學士之什
名園甲第接康衢國典新成下直初庭竹碧鮮吟不足
盤飱方丈食無餘爐中九轉神仙藥案上百函親故書
仍說顔回今飲酒(閣長近日日痛飲)秋來寧遣宴遊疎
威道人歸鄉
聞法靈山真佛子馳名南國本詩流二林曾有香燈約
一鉢因為輦轂遊塵土化衣慵駐錫江湖收潦憶歸舟
何年應制登麟殿犀柄談空對冕旒
弟偁歸鄉
吾家文雅占關西五十年來桂兩枝(自故侍讀尚書十五翁周顯德中登)
(第至永十六兄纔兩人)突弁後生還可畏籝金素業未應衰江湖
去為思鱸鱠霧雨還歸養豹姿摩厲詞鋒莫中輟驚人
專聽一鳴時
史館高司諫(紳)知華州
諫署纔聞滿歲遷分符便見入秦川援毫厭賦梁園雪
緩轡閒看華嶽蓮竹簡汗青妨約史縑囊封皂且論邊
三峰洞穴多靈藥莫便抛官去學仙
明德皇太后挽歌詞五首(奉敕撰)
母儀垂二紀坤順翊元功望斷蒼梧野尊歸長樂宫金
塗烘曉日椒壁起香風奄忽違塵世攀號泣舜瞳
軒星光太極隂教正中圍外戚黃金穴深宫大練衣雀
臺愁霧隔駒隙暗塵飛貝闕三山路飄颻仙馭歸
德契河洲什心依黃老書濯龍規誡在飛羽豫遊疎復
土文園接凝塵丙殿虚蒸䒱天子孝泣血望塗車
世載河山誓門無恩澤侯公桑空繭館仙藥阻蓬丘愍
册藏幽壤哀笳咽素秋後宫彤管在千古紀徽猷
閫範留椒闥神遊返玉清魚燈照玄寢騎吹咽重城運
迫昇仙日人傷喪妣情宫中舊長御行哭盡吞聲
又四首(奉敕撰)
太姒徽音盛長秋命數崇黃圖分丙殿玄象應軒宫紀
注無窮美聲詩内助功雲陽復土後陵栢自悲風
甲族傳仙李遺言在濯龍後宫皆率職外戚早辭封彤
管流隂教金根盛國容真遊一何遽罷望九疑峯
軒遊雲杳杳舜孝日蒸蒸椒壁還生沴銅臺亦罷登親
桑寧復見嘗藥遂無徵拱木玄堂閉凄凉烟霧凝
外家金穴貴曩日玉衣裳萬壽瑤觴舉三朝複道長小
侯親爼豆女史煥縑緗遽厭人間世乘雲歸帝鄉
書懷寄劉五
風波名路壯心殘三徑荒涼未得還病起東陽衣帶緩
(近卧病月餘)愁多騎省鬢毛斑(予行年三十有二)五年書命塵西閣
千古移文愧北山獨憶瓊林苦霜霰清樽歲晏強酡顔
趙殿丞知河縣
鼎邑閭閻有古風清談為治自從容官聯騎省通朝籍
路過津橋入縣封柳蔭天衢時按轡雲生少室好搘笻
龍門舊有題名處石室蒼苔駁幾重
祕閣王校理知柳州
南越尉陀國羅池子厚神桂林驅傳遠芸閣解嘲頻行
槖黃金滿歸程皂蓋新一麾愁度嶺五綵喜寧親薏苡
偏防疾蒲蘆善化人蓬山直廬在几硯日生塵
送僧歸越
中林晏坐赤髭繁水月禪心出世間說法音同海潮震
隨緣身比嶽雲閒曹溪嫡嗣多參見碧落仙鄉徧往還
歸去舊房秋色晚澗松枝偃雨苔斑
吳延年宰武義
精神滿腹富青春燒尾曾看上禹門獻賦多年梁苑客
謫仙重世武夷孫(武夷君呼鄉人為曾孫)一同印綬光初命幾驛
桑麻接故園澤國歸程秋欲盡丹楓黃菊動吟魂
吳待問之蒙城簿
西來赴調合關繻黃綬風塵厭九衢祖席且同開口笑
公庭未色折腰趨長安車馬偏欺客魯國衣冠肯戲儒
共憶故園歸計晚舊遊烟樹隔重湖
黃少卿惠綠雲湯
新甫竒材百尺標秋空高幹拂鵬霄仙經藥品誇難老
人世霜天貴後凋千古貞魂愁化實九原荒壠恨為樵
誰研露葉和雲液幾宿春酲一啜消
靈隠長老歸舊山
浮杯心與海鷗親駐錫王城忽過春麟殿九旬談妙法
曹溪一滴渡迷津狂翻竹箭波隨棹側布黃金地絶塵
白社歡迎猿鳥喜紺園風定雨花新
皇甫太博知蘇州
長洲連歲得賢君十萬人家煦若春激箭波狂浮畫舸
散絲雨細逐朱輪郡齋詩石鋪輕蘚公案歌喉落暗塵
未得休官作逋客河梁歸思滿鱸蓴
高陪七聖從軒遊帷幄深嚴日運籌口裡雌黃歸品藻
盤中薤白想風流珠宫地密防趨謁銅缽聲沈斷唱酬
獨喜修書依絳帳時登闕里受春秋
從叔郎中知福州
藩閩分憂重關山去路賖含香滯郎署乘驛倦天涯土
貢千頭橘神祠萬里沙金碑紀風物寶瑟怨年華粉籜
斑文簟雲腴紫笋芽民田兩岐麥郡圃四時花别恨休
攀柳歸期待及瓜鱣庭有遺訓清白自傳家
黃刑部之陜西轉運
百二秦川四塞寬甘泉烽火報平安泥書雙筆遷郎署
粒食千金仰縣官江海半生抛别墅關山何日解征鞍
定將鞭筭資心計流馬功成國史刊
史館張學士知婺州
鸞掖分符又出麾津亭目送片帆飛暫隨越鳥棲烟樹
重許吳儂見錦衣屬邑行春熊軾穏公堂卜夜蟹螯肥
隠侯帶眼看成綬雙闕恩深更憶歸
答李光丞(來書述車駕臨幸修書院之事)
豹尾森森拂畫簷久留雕輦閱牙籖字分三豕慚該博
饌費雙雞媿屬厭濫跡縉紳同北枳草儀封禪待南鶼
相門蘭玉裁新句只恐京城紙價添
寄并州張給事
山河表裏絶狼烟幕府朝朝醉玳筵合樂軍中雄鼓吹
傳杯四座艷花鈿行春好駐桑郊騎卜夜雄談雪竇禪
梁苑并門杳千里離懷愁對月嬋娟
寄劉秀州(連典吳中諸郡)
騎置迢迢阻玉音左魚江海遂初心朱絃道直消浮謗
春草愁多動苦吟震澤消酲干樹橘華亭驚夢九臯禽
郡樓晴日東西望幾處甘棠接翠隂
無為軍王從事
奏牘曾蒙乙夜觀擅場文價在金鑾貂裘歲久京塵暗
驛路風高旅翮殘取酒黃金都已盡食魚長鋏更須彈
時清水國無書檄誰見揮毫一據鞍
兩宋名賢小集卷二
