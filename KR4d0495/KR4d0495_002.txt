翰林楊仲弘詩集卷之二
五言律詩
送凌吉叟
大江風雨暗此日送行舟會合能無間携離秪自
愁棄繻才足恃題柱志初酬請看秋鴻舉冥冥獨
未休
未俗唯無侶吾儒氣亦卑相從謀飲食那復敬師
資衆巳欺王式吾猶信不疑可憐如鷃雀擾擾在
藩籬
初陽臺望月
彩雲相冪歴華露共嬋娟在水渾疑墮當空孰使
懸潜虬精魄動宿鶴羽毛鮮寂寂丹臺夜相從訝
得仙
次韻韶卿壬寅元日又三日聞游人頗盛之作
堂堂宵雨過栗栗曉寒仍獻歲人同得東郊事復
興杜門疑我拙有句愛君能且驗臨階草從今日
漸增
寄劉師魯
好在劉公子遨遊興若何江湖勞悵望歲月劇奔
波迹寄天涯遠詩傳海内多前賢題詠處一一爲
經過
想君遊宦處正值洞庭湖落日波濤壮晴天島嶼
孤舟航通漢沔風物覧衡巫天下文章弊非君孰
起予
龍井
元造生群物唯龍德最靈作霖蘇亢旱取水竭滄
𬈑變化無留迹蜿蜒善養形壮哉吾羡汝一躍上
青冥
贈吾子行
春雨連城闊春雲暎戶多長衢方淖濘小水亦風
波慎獨能如此思君可若何便當乘興去着屣一
相過
東陽十題
焦桐
只作全生計唯存半死心芻茪猶不置斤斧重相
尋遂使煁焦釡誰爲愛古琴有材不足恃愁絶念
知音
蠧簡
往古韋編在何年始汗青蠧蟲深卜宅科斗少成
形泯滅阽秦火搜羅出漢廷斯文天未喪不敢望
全經
破硯
彼美端溪石家藏歲月多廉隅皆破缺筋力盡妍
磨玉亦堅而巳星如粲者何向來曾自詭持用掇
高科
殘畫
斷裂無邊幅華堂棄置餘蒼松深踞地白鶴上凌
虛風格猶森若丹青捴翳如苦心絶人事誰見用
功初
舊劒
匣裏雌雄劒通神世所聞潜精依厚地吐氣切高
雲亦有蛟龍害寧無星斗文不逢雷煥識埋沒復
何云
塵鏡
收藏無寳匣歎息網絲懸孰使明爲暗如觀醜勝
妍玉臺終寂寂金鵲尚翩翩政訝開元日虚將盛
事傳
廢檠
二尺書檠在如今久弃捐魚膏雖有熖蠧簡獨無
緣墻下偕遺礫窗間帶舊烟却觀提挈處辛苦悔
當年
敗裘
寂寞牛衣子能無敝緼袍塵埃湏浣濯蟣蝨費爬
搔意味存鷄肋寒凉視馬毛千金既銷鑠猶聽朔
風號
斷碑
摩娑不成讀上有蘚斑斑字畫鍾王軰文章漢魏
間龜趺凋贔屭螭首落孱顔渤海神明遠今同磑
石頑
卧鐘
漢殿經焚後呺然卧草中雕幾牙板廢鏽澁土花
蒙追蠡難陳力華鯨不奏功待賢初設簴想見古
人風
送屠存博二首
君往金陵郡扵予亦有聞海環平野盡山出大江
分未召元司馬誰憐鄭廣文自今師道立章薦必
紛紛
江左知名士唯君德最淳明經初試吏食禄可榮
親矯矯能違世棲棲直爲貧朝廷求俊乂未易捨
斯人
渡江寄俞仲連
舟濟大江濆中流日欲曛鹵翻沙際雪潮落渡頭
雲鯨躍常知候鴻飛不亂群頗思論勝槩把酒莫
如君
奉題伯父雙峰樵隠
山出雙峰秀溪流一派清土風存禮讓人事省將
迎路逐高低過田隨早晚耕家林有如此南望每
關情
童稚離桑梓猶能憶故山雲峰乘白脚蘚石露蒼
顔插架詩書富應門禮義閒綠林遺我恨回首淚
瓓珊
石樹盤根瘦沙溪激浪清竹間看犢卧木末見人
行穡事常分力樵歌輙和聲從來携杖處不礙白
雲生
山曲兩三家相過路不賖對門開竹逕臨水種梅
花酒熟留人醉詩成任客誇時時談舊事相看鬢
垂華
草滿三春綠山留萬古青呼兒欣觧意應俗憚勞
形採菌敲寒木收魚照夜汀秪應老崖谷束帶尚
論經
贈方韶父處士
蜀郡蘇明允襄陽孟浩然成名兼二子得句詫群
賢口絶人閒事身如物外仙卓然能有此未信獨
無傳
古賢皆眇邈不意見斯人得趣時時好吟詩句句
新挐舟來訪友覧勝輙經旬别業稠山下歸歟願
北隣
和孟東野題崑山寺
蘭若負崑岡鑿崖安佛牀梯雲石磴滑入厨泉水
香旦寒鳥相聚月黑龍放光舟行苦局促幸憩殊
勝場
送方韶父先軰遊五湖
蕭蕭垂素髮渺渺汎滄波過眼江山好離家日月
多詩名終不朽世事復如何一往五湖上蒼茫問
釣蓑
和張仲實之吳興舟行雜詠
水程通百里雲樹隔千層鶴髮歡相見龍門羨獨
登文辭無乃壮桮杓尚能勝仰止情何極吾爲附
驥蝇
風流湏我軰觧后及斯時道術懷經濟文章出咲
嘻由來天下士絶異里中兒它日金閨彦娟娟想
翠眉
翰林楊仲弘詩卷之二終
