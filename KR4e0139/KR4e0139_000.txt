圭峯集别集類五(明)
提要
(臣)等謹案圭峯集三十卷明羅玘撰玘字景
鳴江西南城人成化丁未進士官至南京吏
部右侍郎贈禮部尚書諡文肅事迹具明史
本傳玘以氣節重一時其乞定宗社大計二
疏及土李東陽書皆言人之所難言其文規
橅韓愈戛戛獨造多掩抑其意迂折其詞使
人思之于言外陳洪謨稱其為文必嘔心積
慮至扄戶牖或踞木石隠度逾旬日或歲時
神生境具而後命筆雖數易稿不憚蓋與宋
陳師道之吟詩不甚相遠其幽渺奥折也固
宜而磊落嶔﨑有意作態不能如韓文之渾
噩亦緣於是殆性躭孤僻有所偏詣歟然在
明人之中亦可謂為其難者矣明制以翰林
教習宦官謂之内館據玘所作白江墓碑蓋
嘗充是任者故集中諸文為宦官作者頗多
雖玘之風槩可以共諒于後世然其為微瑕
不止陶集之閒情顧一一錄之是所不可解
也周亮工書影稱玘集一刻于旴𣅿再刻于
南國子監又有武進孫氏本今皆未見據此
本所敘則初刻于常州再刻于荆州板皆佚
嘉靖五年陳洪謨得荆州本六卷又得續集
二卷奏議一卷彙而重刊後其鄉人黃端伯
又於玘曾孫寬處求得逸稿合原集編為三
十卷是其集輾轉增加已非其舊兹數篇者
毋乃端伯所增入歟此本為康熙庚午玘八
世從孫美才所刊編次頗無體例如文以夀
文為冠而以奏議列襍著後詩亦以夀詩為
冠而名之曰古樂府又以詞置賦之後詩之
前皆為顛舛云乾隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
