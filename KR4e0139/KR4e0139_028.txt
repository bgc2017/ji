圭峯集卷二十八
明羅玘撰
詩
五言律
贈常州太守楊恭甫
每遇毘陵客聲聲頌府公心如有神助政自與天通子
信二千石吾今六十翁邇来無一字相見在秋風
榮休卷為撫州謝千戶題
吾亦欲休去多君休更先手扶新削杖弓解舊彎弦却
對寮為客翻疑身是仙五老尖上月夜夜照閒眠
夀澄江先生八十詩
久共浮雲倦為霖記昔年分隂屯綠野觸石布平泉點
綴皆形象卷舒無際邊夜深望南極已次少微躔
夀涯翁先生六十
五嶽氣完日重明麗正初夀星聚奎璧吾道此權與誰
不登堂室多曾訂魯魚白頭王孝逸北面敢徐徐
送王太守之福州
建溪難㭬杙黎嶺可捫天行路無多日居官動幾年心
忘書郡最身要得民便不用磨崖石口碑容易鐫
挽馬侍郎先生夫人詩
嫁衣猶在篋翟茀只存圖篋啟遠追日圖披虞祭初天
曹觸訃哭方伯得輀扶無復聞鐘起朝催學士趨
沈侍郎七十詩
陽羨城邊水征西廟後山氣應作雲雨公獨住中間昔
道九州隘今隨一鶴閒且當熙皥日春酒駐酡顔
送戶部張尚書歸南海
御史大夫舊尚書戶部新不如歸去好猶是自来貧壁
有留詩句路無逢故人潮聲纔入耳始覺嶺南身
送工部洪尚書上京
南都送司宼北部迓司空船底冰初泮馬頭花正紅班
齊丹陛左朝罷午門東誰問考工記年来盡屬公
夀尹老夫人八十詩
世上西王母山中老縣君閣同周吉甫膝遶晉參軍宫
錦歸時賜璚漿宴日醺黃州碑夀域吾意亦云云
送上舍凃生歸新城生之尊甫予友也今任
海南故末及之
燈火從隣乞虀鹽得僕便眼空天下士足踏崖頭船數
去心如箭思家日是年更堪䨥白髮遠在海南邊
送少司寇張公赴召
天子念南東中丞理大農隨機足扄鑰據案泛蒙衝詔
下星馳火卿行馬似龍周囹已空寂好更著苔封
送何司馬赴司寇召
騶響来春騎酒空移曉船彩雲更紅日碧水與青天束
矢鈎金事黃旗紫蓋邊不湏登峴首行看有碑鐫
題盟竹翁卷謝中府父也
如公真不惡種竹作人看有酒對之飲抱琴於此彈但
隨天旦莫肯逐世炎寒莫道無遺蔭參軍且轉官
夀樂堂
團團椿樹影細細藕華香天上神僊府人間夀樂堂無
時不歌舞此日且笙簧便是長生術何湏却老方
送馮銀臺赴召詩
唐人少陵杜虞氏納言龍官住兩都遍詩求百代宗金
山渡頭寺鐵甕望中峯若度盧溝月可通書一封
送丁驛宰之直河
四水趨淮水南舟間北舟流行無晝夜来往自春秋能
似阮青眼方為王黑頭萬金買竒術一味向人柔
松月先生挽詩
姑蘇一夜雨端為泣倉公太史夢中見使君歸去逢松
枯月色澹火灺藥爐空更恐少微墜吾當瞻昊穹
唐給事中挽詩
待旦思投匭詰朝忙蓋棺於人皆是夢似此更無端黃
屋住来好瘴鄉歸得安丈夫不難死孤負寸心丹
送萬典史之黃岡
城脚更無地門開直到江縣樓對魚市驛舍接船窗鳥
立藏蛇竹蟻緣繫馬樁聽琴還聽篴不是故園腔
送蕭舉人歸永州夀親
不瞻䨥白髮已是幾青春曾作還家夢終非戲綵身南
山天共老東海古無津此意誰應識瀟湘行路人
送張元興歸鉛山
鴈落雲低樹馬嘶風颺沙君今作行客吾敢詫詩家内
史忙歸院兵曹蚤退衙慇懃一樽酒明日是天涯
哭仲松東通政
嚴父省郎泣佳兒老母悲俊才先帝識竒術病夫知淮
上荒三徑松東喪一師是誰衰朽質吐納為之司
挽羅永升母
青眼詞林伯白頭國子師淚乾惟血繼心急覺歸遲熊
膽曾嘗夜金魚未碎時東隣有嫠婦傴僂更何之
送毛維之歸省詩
冥濛鳥飛疾亦未若君心夀域同天闊恩波似海深衣
當笑時舞酒瞰醉前斟尚憶金蓮炬中宵出禁林
送尤溪胡㷬司訓(司訓千戶之子)
職清終是貴路近即為家市有人㩦菌船多客販麻從
前州號劍隔嶺縣名沙日日傳書至建昌千戶衙
送苑知縣考滿還盧氏
家居瀛海側官任洛陽東縣劇民偏困心清政自通合
編循吏傳薦奏大明宫三載方書最九遷殊發蒙
送曹進士知貴池
到江真幾里為縣可三年心自難忘蜀官還只住燕鶯
花縈别酒楊柳夾行船向日登瀛客相期禁籞邊
送周仁夫赴長沙司訓
道大青天闊官閒白晝長眼中碍衡嶽心底湛青湘詩
到窮偏玅人難老更狂何時一樽酒風雨夜連牀
馮戶部員外父榮夀詩(瓊州人)
報道過徐聞皇皇龍鳳文老剛緣子貴禄幸自天分春
酒屠蘇氣宫花錦繡雲茫茫孤嶼上千里寄書勤
送徐德章中舍捧詔金陵便省宜興(閣老孫)
上方消息杳傳語落人間南國持旌去東吳衣錦還入
門便遶膝登馬強看山可過先公隧荆溪第幾灣
贈信豊余德洪入南雍詩
滕王閣下路徐孺宅邊船夢到猶疑穽别来真是僊啖
虀聊逐伴負弩&KR0870;歸虔不訝冰衙冷還留一半氊
夀樂安謝宗伯弟紳六旬(紳刲股孝子也)
犀銙黃金帶隔身圍幾遭號天原是癖肥義若為饕形
與故山老名從何處逃難能步南極可有一星高
無錫華封君七十時其子員外慮獄過家便
慶
七品去年封七十此時逢子歸殊殺伐老自不龍鍾賓
是毘陵守隣為無錫農惠山泉似酒恐亦有僧供
送彭世傑之廉州經歴(臨川人)
百粤通丹徼孤城對海門珠光夜烱烱蜃氣晝昏昏但
得參軍壯能令刺史尊明朝萬里别吾意欲忘言
内齋為淦邑謝能順題
溝平水不咽林密鳥無驚花笑因風動門開覺犬行詩
成潛索筆燈滅暗移擎人亦常如此君何&KR0870;得名
菊莊為陶處士作
陶令公然醉生涯半草莱門從前日掩菊待幾時開山
近還堪竹亭空只欠梅中泠有泉水欲引過江来
送人之建寧衛經歴(其父祖皆仕閩)
油帟瘴烟濕牙廂蠻語喧參軍心似水飛將臂如猿鹿
向無人瘞蝨於知已捫閩官已三世不必論卑尊
夀黃壁父母同六十
相對時相語燈垂幾夜花吾於女共老天與子還家眼
目南山頂心神北海涯不湏髠白髮留取著烏紗
和吳克温直禁衛卒韻二首
天街立爾矛夜直敢言休步急足連足衣鈎頭觸頭餓
焦腸似線凍裂頸生疣終不思為盜竊君狐白裘
又
燎影晃霜矛周廬夜敢休足旋蟻上磨項縮鼈藏頭髮
凍凝懸瑱盔抛勝割疣三邊幸無事霜重好披裘
送姚治中歸
納納乾坤大紛紛冠蓋多相逢齊道隱到老尚奔波京
兆纔三日臨川留一鞾彩衣是潮絹公也好婆娑
送易世臧歸新喻
包篚東南物京師天地中雲間瞻象魏馬上遇王公賓
館金蓮炬歸舟紅蓼風古人别三日刮目待吳蒙
挽錢太僕父
吳山蜕骨僊遊神何處邊更越十餘載剛為一百年深
衣扶老杖瘦石紫芝田詔許增新諡先生舊姓錢
榮使夀親圖為郭廷用作
離家十二載戀戀老莱衣樂浪從東去遷安便北歸銀
魚懸白屋驄馬卸金鞿候吏如相信終朝莫叩扉
鄉進士邊君予友屈君之内弟也不得願而
歸予重屈及君詩以道意
蠶食葉聲慣衣沾柳汁無久之天自定過去事皆虚得
路歸瀛海登堂拜大夫便便盡經笥好在屋東隅
送楊知舊歸關中
秦語隣兒得歸衫母線多離筵添許我行色去由他儘
是家来近其如兄憶何定無勞齧指歲歲此婆婆
長春軒為清江劉先生題
竹密年年筍樹多日日花天應憐老景春且住貧家鄒
氏律吹谷建溪鼓喊茶終湏窺造化不似此生涯
郭節婦郭郎中祖母也
抱子哭夫日抱孫哭子年身危將累卵心碎甚飛綿孤
在千金重郭亡一髮縣萬鍾生不待秪買墓邊田
童給事便省歸蜀
百四十八歲中分當此年相看似賓主人擬是神僊冠
忽加頭上子方歸日邊丁寧焚諫草恐與蜀人傳
送少師徐先生致仕歸宜興
有鴈如鵬大南歸正趁公低飛無渤澥回首失龜蒙野
水孤雲興白蘋紅蓼風丁寧後来侶吾已到吳中
敦艮齋為清州胡居士題
玉興根盤壯清洲枝蔓稠山於眼中老水向面前流世
自多岐路吾非不繫舟韋編任三絶夜夜夢西周
無題
大隱隱城市遠遊遊帝都君今成老叟吾尚滯癯儒對
酒情濃淡思家夢有無一聲天外鴈南去可相呼
圭峯集卷二十八
