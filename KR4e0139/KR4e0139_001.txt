圭峯集卷一
明羅玘撰
序
太子太保兵部尚書馬公榮壽詩序
初鈞之東南隅望氣者以為有異氣焉鈞今太子太保
兵部尚書馬公之鄉也公以宣德丙午生生而有異質
識者遂以其兆歸公公之為童也日臥凡兒百十于地
下識者又無不曰是異人也相與保抱之屬望之後二
十有一年公果起賢科登進士入臺為御史遂為按察
使為大理卿為副都御史進都御史為兵部侍郎進兵
部侍郎加太子少保十有五轉而至今太子太保歴事
睿景純三皇帝凡四朝而至于今皇帝始大用為元老
所至秦晉閩楚淮遼蹤跡徧天下而握兵居中也為多
上之賜金賜幣賜楮幣賜少牢賜宫錦者前後無算而
蟒服之賜殊賜也所事所與事事與人所事者日之所
接漚汩塵坌乎前亦莫可記憶而凡四海九州蠻荒絶
域之人人莫不慕慕莫不恨其未見公也蓋公在仕凡
四十有七年其遭遇如此亦榮矣孰不榮公年亦七十
有二矣而形神日益彊亦壽矣亦孰不壽公以為是不
可望而及曰公異人也然不知世固有竊位而榮全軀
而壽者矣是何足以異公哉不觀河之源於火敦乎繞
崑崙萬餘里合百川而出之其破山穴谷萬雷入地之
勢甚可畏也何物巨防而能保其終無穿齧激射之患
哉及其遇砥柱也則泊然安淰然沉釃而下焉常流等
耳非河之至此而頓能殺其勢也以砥柱障之也而天
之將昌人國也亦必有黃髮之老殿乎其間卷婁暖姝
而實齦齶鋒芒觚稜廉隅坦坦夷夷施施干干而卒然
臨之屹乎高不可踰可以銷患於未萌而用戒不虞其
亦砥柱者乎若公是也謂公曰異人也其不在兹乎是
公所以為邦家之榮國脉之壽而謂為公一身一家一
鄉之異者其然耶其不然耶凡公之屬吏熏公之久者
類能言之而又歌之遂以為公壽而欲永永其傳于千
萬祀使南城羅玘序之
壽弋母太孺人八十詩序
弋母高太孺人八十詩弘治十年十月五日癸酉成明
日甲戌聯為大卷又明日乙亥壽期也用樂導入弋氏
壽于母所及門其有豸衣山立並扉烏革而拱迎轡而
肅入者必尚潔也於母為季子於予為丁未同年於朝
署之列為監察御史其未召入也令束鹿有聲畿輔間
為循吏而其未為束鹿時使東方為名進士在太學為
魁然名人是則吾今日之趨壽者無不知曰是母也教
使為之是教吾友也吾是以有今兹之詩而以為壽或
曰尚潔於母為末娠季生也則尚潔代人也代為晉鄙
晉人言焉然吾觀天下之季生者無不么麽尾𤨏纍綴
而眇凉其肌膚委和之既薄而鷇翼之力又衰也尚潔
兹其么麽耶顧甚碩其尾𤨏而纍綴耶顧甚壯然則非
其季生也耶其繫諸母也不獨其教然也故夫赤也束
帶可使擯於賓客點也不揚幾見失於聘賓晏子寢而
楚侮潞公壯而敵驚九尺十尺之軀古無重於國乎而
亦非人力之所能為也母典焉是母也宜有今太孺人
之封而天之厚之常在有功於國者又宜有今兹之壽
雖然吾不謂之壽也名壽為上身壽次之崔山南高祖
王母年高無齒飲乳而康寧是之謂身壽陳文惠公之
母教子之嚴至於捽之碎魚而不顧人曰嚴母也到于
今誦之歐陽文忠公之母鞠公以四歲之童而至於為
世宗師人曰慈母也到於今誦之是之謂名壽今母有
歐之慈而又兼陳之嚴其名壽固有在矣崔之身壽足
論乎詩凡八十篇意錯出而未會於一必有序也予拈
而為之
䨥壽圖詩序
䨥壽圖方廣盈丈餘下繫以詩中坐服熊羆者一人配
坐者一人嫗也服如之左侍者一人服亦如之右侍者
一人豸服也被褓而嬉者一人予不知其何也就視之
坐服熊羆者其顛皤然而容渥然於錦衣致仕潘侯惟
肖予於是益意求之侯之孟子千戸杰其左侍而亦服
熊羆者歟仲子監察御史楷也其豸服者歟千戸之子
炳炳之子嬰兒也於侯為曾孫其被褓而嬉者歟前此
十年予憶飲于其庭壽所謂六十矣今其尊匜罍簋具
在佐食者若酌而獻侍者若㪺而趨豈七十其遭也而
又將飲如前歟而見是圖於予者又炳之婦翁張君也
予以是語張君張君曰然予益愕而重有感焉侯在天
順間偵事最號知名于時新取太阿之柄於人手而持
之其再礪之鋒電㸌而日光於偵事者乎寄焉吾意朝
椹人胷夕碎人首蹴躅髏於地糞丸耳其在于今天定
而還之侯也而天何貰侯如是哉或者天其亦悖乎於
乎此張湯之所以宜有後而世儒昧焉仰疑于天至今
譊譊也夫天固欲豪猾者如虎狼虺蜴之毒其類乎刑
之所設正所以禁之也而湯之所詆詆此輩耳則湯實
與天者遊而天之福湯非私湯也昔於湯也不私而顧
今私於侯哉由是觀之天顧世儒姑息苟且之見足以
盡之哉侯之榮名於湯遠甚殆食報而未究者而吾與
千戸御史游陰閱其四世人可侯可將可相即嬰兒亦
英物也而亦駸駸何難張氏乎況張氏徒一安世而不
能回遷固之筆吾哀之使潘氏世世有如安世者持盈
引長之則史氏者固宜以世家待之何至如遷固以如
是傳湯哉而世儒因習譊譊者亦可以頓息矣是則予
所望也然固因張氏之盛而推本湯母之賢得思齊詩
之意而兹侯之成立金宜人亦有助焉圖之配坐者是
已他日傳播之盛亦將推而及之乎固吾作史者之家
法也敢豫以告圖與詩稱壽事誠末事
東坪吳氏族譜序
民之初生固若瓜瓞然嘗觀圃人之藝瓜也歲畜其種
常百倍焉時至而種之勃然而生也秕者固半矣生而
礫之閡者莖固翹蟻而穴者苞固萎又半焉繁則從之
析之疏則從之足之此圃人之所敢知也若其葉之沃
然脂蔓之虬然蟠懼其脆而飄風折焉此圃人無如之
何也故曰百苗之春不如一實之秋也日至之時瓞於
咫尺瓞於尋常之間不能瓞與瓞而黃落者蓋無算矣
其固有稿其瓤以嗣歲者矣天地一大畦也造物者圃
人也人則瓜也人之有族猶瓜之有本也天下之族亦
多矣其有盛有衰有嗣有絶也猶其生之秕者半飄風
之害也一族之有盛有衰有嗣有絶也猶其一本之或
瓞或否或斗石之似之不一也至於造物亦有時而病
猶圃人能於始而不能於終也然吾嘗見割瓜之本者
矣明日圃人抱腐瓜而棄於道而人之於族路人也且
不知其出也猶割也而未見造物者之棄腐人何哉南
城東坪吳氏徙自西蜀閬州所謂一府君諱宣者其始
祖也今居東坪仕版之屬銓曹産籍之係民部皆不在
其縣人下其先伸倫伯仲又族之白眉者也患其譜之
無修幣聘朱晦翁先生圖而新之予因往嘉津謁族適
東坪吳氏子憲綱乃吾族叔祖仟長逸清之孫壻也談
飲間備述社倉書樓先賢遺跡因出其譜牒而求序於
予予方慨世之割其族者猶瓜之割其本也伸倫非獨
不割也且將培之凡培瓜必盛瓜族偶同也請試培焉
以觀其何如
送熊君考績還光化序
漢既過均至光化北岸始得平地陸出襄鄧皆康莊逵
衢輓牽車牛以臨中原然其南岸尚皆山也次水之山
且硱碖礧砢錯以壤地為穀城為竹溪為房縣更入數
驛則環連縷結巃嵸崒嵂陰森蔽翳莫可名紀西極利
閬南接䕫巫東盡荆江天下之大藪也故中原阻饑民
相望是流入采拾草木實以苟須臾往往其常也然而
至是乳下漢水茫洋未易以亂必息肩焉夫以蚩蚩之
氓什伍相聚椎埋剽敓不謀而起而況朝人而莫鬼者
稯稯而處濈濈而譸其真甘僵焉莩於路而為鬼乎於
乎吾固為天下先事而憂光化也聞往時其為縣者或
一歲而罷或二三歲而罷皆民訐而譴黜之耳雖然吏
墨而沓罷之宜也而憂天下者獨不可豫重其人乎萬
一倉卒之際而且罷吏為乎吾不謂其計為得也吾嘗
過襄鄧境上得光化於馬首指顧中而益憂之不暇問
其為縣者誰也於今十年來者皆傳縣有城城環以堤
堤樹以柳有粟數萬斛川有新梁學有新廟祀有壇津
有舟廬井有伍伍有兵里有邏其信然耶光化可以無
憂矣而亦豈非中原之福乎問其誰為之曰知縣熊君
為之也噫其熊君自為之耶熊君用光化之民為之也
然則前之為中原憂者光化也今之可以無憂中原者
亦光化也前之訐其長上而譴黜之者光化之民也今
之聽其長上之用而可以無憂中原者亦光化之民也
於此可以觀熊君矣吾所謂重其人者蓋如此君來考
績吾覈實之果然君豐城人也豐城之在仕者壯其縣
之有是人也於其反也屬吾言以送之
館閣壽詩序
今言館合翰林詹事二春坊司經局皆館也非必謂史
館也今言閣東閣也凡館之官晨必會於斯故亦曰閣
也非必謂内閣也然内閣之官亦必由館閣入故人亦
蒙冒槩目之曰館閣云有大制作曰此館閣筆也有欲
記其亭臺銘其器物者必之館閣有欲薦道其先功德
者必之館閣有欲為其親壽者必之館閣由是之館閣
之門者始恐其弗納焉幸既納矣乃恐其弗得焉故有
積一二歲而弗得者有積十餘歲而弗得者有終歲而
弗得者噫其豈故自珍哉為之之不敢輕而不勝其求
之之衆也予恒恨乎是欲有求焉而不果也而予友黃
舜臣之尊翁寬夫隠君以是歲年六十舜臣謀於予欲
合館閣之詩壽之期在五月望前之一日於時為甚近
而予邑居京師南水道五千里於地為最遠以甚近之
時合至難之求而應最遠之地予為舜臣恐矣未踰月
也舜臣來喜曰吾舉得之矣而以示予予讀春坊自諭
德而下舉無遺者驚焉又讀翰林自檢討而上以迄學
士亦舉無遺者曰館閣之詩盡於此矣乃大驚茫然不
知其何以然也舜臣曰何驚也彼皆未得其道耳吾見
其難也若吾入尊者之門屨不敢蹋閾有聲焉刺既入
而歛容屏氣須其出焉出吾吐實也無張主焉他日見
於館不敢私睨也遇於道不敢私語也日造焉而閽人
辭焉欣欣然而無怒心退而臥焉又思往也而無怠心
吾是以易予曰誠如是也移之以養生而壽可得也而
況於詩乎舜臣躍然起曰吾知所以壽吾翁矣書於詩
之後馳歸以獻
吳母李安人輓册序
臨川吳母李安人福建轉運同知中立之母工部主事
顯之之祖妣也顯之宦廬時安人殁顯之服應期不得
奔歸以其服視歛殯葬泣于邸又不得以其服喪于家
又恒泣僚之能文者哀之或為之詩比入朝朝之館閣
臺寺之豪皆其所與游或與之同為進士者見其容戚
或問之顯之以告又皆誄而詩之入見尊秩大臣或其
鄉先生仰告焉鄉先生又無不為之誄且詩者由是冊
日益增詩日益富顯之尚不以是逭其戚也他日出之
以語予曰祿縲也祿之絏人也甚於縲之絏身也吾為
祿絏有祖妣之生而不能一日養殁而又不能視其入
土也吾誠人也耶吾棄器也噫向吾不為祿絏則固與
吾鄰之子農且圃日羞其甘鮮以養生有大故得以送
死也今皆付吾鄰之子矣吾雖挾是冊將安追尤哉予
曰得諸此而失諸彼者勢也子試觀之子之鄰衆矣其
得誄其先與得養生送死者孰多曰必得養且送者多
也得誄與養且送者孰傳曰必得誄者傳也得傳與不
傳者孰榮曰必傳者榮也然則子之為祖妣所得者榮
也彼或挾其所得而與子易則何如顯之超然自得曰
不願也因嘿不言而書予言于冊之首
八十偕壽序
踰七十十年更十年為九十是曰八十八十古曰大耋
也吾城金斗窠有翁弘治九年年八十四月十四日其
日也越十有六月是為十年十二月十一日其嫗也亦
然再越二月是為十一年二月吾始為序序成之日又
必越三月始克郵至其室而縣之蓋夏五六月也吾於
翁生也後且籍于郊少不得亟造焉壯而奔走于四方
未能悉翁也今也縣頌翁能盡翁乎然比其東西之鄰
選之或十室焉或百室焉或數百室焉能如翁壽者蓋
鮮矣又兼嫗焉雖舉吾城未有也盡吾四封未有也而
況於其鄰乎就有之彼無子焉旅於京而言於吾也吾
烏知之彼無從子友於吾而為之請也吾又孰從而序
之耶前此吾邑之達官封其父若母之偕老白首浸淫
恩波沃然燁然吾猶及見之亦一時之盛哉而今之生
封者誰耶雖然吾為今計之其在身也官不必達得其
父母之偕壽斯可矣其在父母也封不必得得其子姪
之皆在仕斯可矣其在吾鄉人也不必躋諸堂以為壽
得見於文字間斯可矣然則序亦不可無作也曷為吾
作乎吾友西華教諭其從子也為之請也其始英公掾
吏朝夕為吾言焉繼而姚江驛丞以事至又言焉吾欲
見於文字間是以作也掾於丞為弟均翁子皆在仕翁
號榆庵姓夏氏嫗熊姓也相翁六十餘年今偕壽云
送郭君知上海縣序
進士盧龍郭君出知上海縣縣人在闕下者合而送之
郊且重縣之得君也屬予言之人皆曰上海東海地也
盧龍地瀕北海同一海也鹵瀉鹹鹻其水土同潮汐颶
風以時發作其氣同魚鹽蒲葦其産同在畿輔比赤縣
其所隸同無宣使監司之轄其官之得行其志也又同
以其生而習見者之同而治其所臨者之同行見郭君
政之成也予又將何言君耶雖然君亦遽謂其信同耶
君自是而往三千之程舟是馬也至之日掀蓬而四矚
焉離離芃芃者稻也無謂其艾蒿也煙之濛濛者墟聚
之㸑也無謂其野之燒也聞其㩧然閧然者市囂也無
謂其逐駭鹿而噭譟也帆之翩翩而織乎中流者糶舟
也布舸也無謂其氊輈之旛也入其市而歴碌然者文
茵紈綺之肆也無謂其故供張而迎令也坐其堂而訴
牒倥偬者膚受之愬也無謂其真椎埋而剽攻也是蓋
不俟終日而已較然矣其果同乎哉晨而六百二十里
胥集焉吏以漕目告則三十餘萬石也君思之盧龍其
亦有是乎君思盧龍之所無則知上之所以用君者非
以其同也上非以其同而用君君顧以其同而治上海
哉予始欲不言兹亦不得不言也請君擇焉
送太守舒君之任建昌序
建昌府撫信邵汀贛之中也減贛之曠幾撫之饒遠信
之衝鄰汀之僻與邵並閩楚之喉焉酌諸府之中號為
樂區南城附郭縣也近撫信次水而多商新城南豐負
邵廣昌逼贛與汀山岫域之惟力畊之民故天下當無
事三縣之民不出封疆而食其土之入以傲乎南城逐
逐于外者及其有事廣昌先受贛汀之寇南豐新城次
之而其鋒亦無至於南城之烈然籍鄉兵為之戍行齎
居送其受毒猶寇也獨汀漳瘴氛掃境而入南城以遠
而盪渙之其毒民以札差減于三縣三縣廣昌特甚又
其競奢以角負氣而嚚至撾登聞為常事若有以鼓舞
夫二縣者以故戸口日益耗而二縣亦隨而受其敝南
城自古迄兹幸無之然其湮井百(闕)竈千餘徙廟學隳
浮圖鏟隆實窪築為王宫由是燕語載路袒裼蹴踘于
晝褫衣禦貨于莫胠篋剽攻于夜今有之他縣不與焉
然而增賦重役不出十年亦當與南城俱告困矣然則
惡在其為饒且僻也哉而亦何異於曠與衝也乎雖人
盡商也固無補也而亦何必寇與瘴之毒也乎如是而
猶冒焉曰是樂區也其果樂乎嗚呼繼今而為之吏者
亦難矣況於守乎哉當是之時而槩以為守者當之其
患亦未易涯也然則諸府之急賢守也有若建昌之急
者乎由是觀之雖以舒君之賢天子固不得而靳而君
亦不得而辭也或吾邦樂區之名天亦未忍遽奪之也
耶是蓋吾之私以為慶而其刑曹諸寮又喜夫君之利
器遇盤錯而將試也試始吾邦以吾邦人當役使序也
故序之
送知縣平君之任寧都序
贛十縣縣無兵戍故無城隍寧都無兵戍獨有城隍水
多飛流奔湍行崖峽間人堰導之縈椒絡麓以田故多
磽确少良田寧都獨平川漫流其兩涯渺渺多良田無
縣無倉卒之寇或縳殺長吏為恒獨畏寧都民兵如虎
以其善矛也莫之敢近其解荒自古矣而寧都臺省侍
從之臣踵緣而起不見其為贛屬也然而積數十年卒
不以治聞或曰其豪酣於鬪多仇獄或曰其胥性於訐
持吏短長以獄市或曰其纖民飲恨至骨為思譸張為
幻其俗詛或曰亦其官之不職也而其師儒則曰自吾
教是縣業成而登于朝者幾人矣典史則曰吾無盗丞
與簿則曰吾無逋租知縣亦曰吾寅而衙酉而休吾事
上官無敢喘息吾無立異惟吾下之為或問之曰其當
然耶曰非也吾非進士也無若掣吾肘之多也至閱其
官之籍自令甲出進士為縣幾年矣寧都迄今果無之
吁其可怪也已進士其真足為縣若是耶令甲之行也
其亦審處之而要其後之有成無弊耶或造化者姑以
寧都試其妙固將顛越吏部之為而亦有在耶審然也
夫物烏有久而不復者乎鬪乎訐乎幻且詛乎亦將當
吾平君乎平君亦可諉曰吾非進士乎司諫胡君刑曹
董君恒惜其縣之可治而不治為其縣人憂也今也抑
又何憂乎而予比縣人也固不能不為二君頌平君矣
於其行也序以發之
送知縣張君之任德興序
饒之饒也以彭蠡鄱陽之漁浮梁之陶餘干之沃故曰
饒也若夫德興東偏之縣也去彭蠡已二百里矣與其
境隔絶故無與鄱陽之漁土不及其精膩故無與浮梁
之陶地勢隆而上仰不飲其潤故無與餘干之沃然則
謂非饒之隸縣可也雖然無與其漁民不見異物焉無
飄飄起蕩心其性愿無與其陶則民無外交而不淆於
五方之習其俗醇無與其沃則民不厚望乎歲而惟其
力之勤其業專凡此亦有饒之道焉雖隸饒亦可也而
或為之吏者欺其愿虐使嚚之鄙其醇汩使漓之厭其
專撓使分之則饒之諸縣皆可辭饒之名也而況於德
興乎天順成化中聞有吳尹矣又有鄧尹矣是時饒之
六縣考功上計以德興為最自是歲淪為殿至今也然
則縣非能饒饒在吏耳問之是二尹皆進士也其殿則
非也嗚呼吏凡以進士其庶乎而況尹其長吏乎二尹
之去德興繼而尹者不知其幾也而進士至是始得張
君焉其距二尹之去於今三十年矣何其久也夫物之
窮久則必鬱積而思變變之來也必乘其會三十年乃
一世矣或者此其會乎而德興自是可以無媿於饒之
隸縣將復如二尹時乎抑或過乎人之望治也猶饑渴
者之於飲食也二尹其始飲且食之時也不必其美也
而亦甘之也今則必其美也而後甘之也君其亦審於
此而已矣此京尹張君意也太僕張君意也禮部程君
意也諸君縣人也要予言君之别予舍是亦何言哉
送虞部郎中王君天申歸永豐詩序
虞部郎中王君以病請于上歸仲子叔子侍予曰子侍
父畀有腋舟有碇藥有常嘗膳有常視無阽無虞永豐
其可歸也人曰子過矣君未甚病也君前以行人司副
使淮又使蜀便歸拜其二親使節不可稽于家而驅追
上道今雖位郎署而私心鬱鬱寐若寤咽若吐步若趨
思若忘怔忡上下醫至以病診君亦曰吾病也吾見吾
親解矣噫君豈真病夫哉予曰高哉君之獨病也余嘗
閱東西閨之籍矣某也咳某也疽某也頭之痺某也目
之眵某也齒之疰某也痰之衝常十二三矣然而騎于
道以納刺飲于室以娛賓坐于署以叱咤以鞭笞嬉于
郊之亭池館墅以竟日纍纍也此無病也自以為病者
也若黃馘而俯行躬乃磬折跛曳而越閾病于踰垣喘
呷以趨班實爾匍匐此實病也自以為未病者也自以
為病者安知及其既病也不自以為未病乎自以為未
病者安知方其未病也不自以為病乎以是二者日循
環於胸中則於其身日且不暇又暇思其親而病乎哉
予故高君之獨病也人又曰君雖以病行而又嫌貽戚
於其親諉曰以二子歸而學於學且冠且㛰以為親歡
不欲以病為名歸也予於是益高君夫仕遠違其親而
思情也而未必病病矣藥之乎則已矣而未必輒以請
請而歸矣而未必不曰吾病歸也則其親有不戚戚者
乎而親且病矣然則思其親而以病歸者其難乎哉而
能以病歸者予見君也而其人亦可知矣予是以益高
君也衆皆翕然評予言曰諸贈言意率類是遂錄以為
序
虛山卷序
虛山卷安城劉氏虛山翁卷也卷有說有記有銘有詩
大約象翁於是山也翁之子工部主事君遇予于清源
以卷請曰為吾翁序之予未嘗謁翁登虛山之顛顧瞻
是山求其何以虛名也凡天地間之有形足以有容而
無所容於其中者謂之虛徒有其名而無其實者亦謂
之虚莊子之虛室虛舟虛牝足以有容而無所容於其
中之虛是也左氏之虛器徒有其名而無其實之虚是
也若夫山者土石之積物之有形而至鉅者也況夫草
木生之禽獸居之寳蔵興焉其何虛之有哉然予嘗見
夫山之出雲氣雨下土澤萬物釀豐年使吾君之倉廩
實府庫充吾民之足衣足食而基是太平誰實為之山
是也而山方且塊然寂然若不與焉則夫天下之至虛
莫山若也翁今居是山泯然與世而相違讓美于其後
昆以利濟乎天下而晦其迹焉是知象山之德實而為
虛處虛之虛者也噫可謂善處虛矣其以是為名烏得
無情哉前之作者既已矣後之繼作者尚躡予意以足
之庶幾可語於虛山
華贈卷後序
是卷也美沈君廉夫江西持憲之得體也何椒丘倡詩
張東白序之李白洲大書之三公江西之人傑也天下
信之由是和者日衆而是卷遂聞于時予丙辰秋始得
是卷于京邸已而索者踵至予亦欲因以充廣之郵之
二朞而已亡其處矣戊午予歸留僕遍訪之已未春始
克持歸予緣是知人之重之抑不知人之重君何如也
然意君之卓卓如是雖微是卷其豈終寂寂乎特江西
之属邑其豈無深山䆳谷人跡所不至之境乎抑保其
無強梗弗率與王度為敵者乎萬一得是卷而觀之庶
幾知有是持憲之臣又知有是鄉之長老為之襮白于
天下後世或蹵然驚惕然愳而頓革為良民則是卷亦
非小補也予故喜而繼序之留其副而以歸諸沈氏
費子充送弟子全南歸詩序
子全行乎舟至維揚由瓜步下吳會汎錢塘泝桐江以
出三衢而越懷玉乎將泝岷江入彭蠡上上饒之江乎
倭遲乎紏緊乎至將何時乎事有適然幾有偶變吾不
能知非徒吾不能知雖子充亦不能必知之望庭闈而
指數乎至而拜且興乎談輦下之達觀乎致嫂兄之念
父乎母乎諸父乎諸母乎以及娣乎姒乎隣叟嫗之來
勞苦迎而笑與之唯諾乎解包而出其粉黛乎或佩帨
乎&KR0581;蘭乎此其人事之恒雖吾暗能知之而況子充乎
然昔之人探禹穴至于觀舞劒器之微皆觸類推物而
長若今京師者禹穴而已乎梯航之輻輳䕫樂而倕工
一劍器之精妙而已乎而其所長其可量乎而況子充
之急其成吾嘗私睨之若大冶之笵巨鐘然其憂之甚
勤而愛之甚至今方脫于笵而登于業簴之上其有不
鳴者乎鳴而有不總衆樂而出之者乎不然子充冶工
也詩以送之何為乎而諸和者與吾之序之不幾為無
稽之言乎
送都閫文君之江西任序
江西都指揮使司統衛四所十有一衛以南昌名者二
治會府南昌地也以贛名治贛以袁名治袁所之以地
名者亦治其地凡其所在大抵皆要害也贛暨南安背
負大庾而信豐會昌犬牙入于南粤之奥區袁吉則湖
湘之脇洞蠻實口張噬于安福之&KR0008;永新則先嘗其齦
焉鉛山甌閩之北門也撫建阸其西牖與贛犄角之吳
越以饒信為唇齒而江淮湖漢舟師必争之地者南昌
也由是推之古者有作類為民防百數十年良亦有頼
非徒設也今則異於是矣春耕閩粤者彼曰良民也秋
入贛建翼然而虎巨寇也臨瑞頻年白晝飛刃于譙門
且曰吾某也吾某也而守臣懷印踰垣為得策揚聲襲
撫按壘近郊遊羣之四出也迎犒者室空遁竄者屋燎
而昔之所謂為民防者果安在哉將時與古初異耶而
尚爾設何也抑主帥者尸其位而掣肘于其間也耶胡
不易置之而務得其人乎國是既定於是不愛尊碩之
臣俯從緝綏未數月也又以文君大章為其都指揮同
知往踐其位所謂主帥者君魁傑人也以武科舉聲訇
琅然嘗以京營贊畫協副凉州左參將守莊浪入主京
營而獨當一面折衝乃其任也亦輿論也顧抑而就是
豈吾君與吾相不知君哉時有緩急事有經權出宿將
以壯民防救時也寇殄民寧克回古初則君之促裝時
矣錦衣魯侯景章與予均江西人壯君之行而冀其遄
歸也别之以言且以為期云
萱壽榮慶圖詩序
萱壽榮慶有圖焉其下方有詩百篇篇有名焉或翰苑
之英也或臺省之豪也或中秘之嶄然者也有獻之日
月焉月之二十五日庚申也有所獻之廬焉闕東之蔡
氏也獻于七十之壽母焉河南左參議元鼎刑部員外
郎元敬之母屠太淑人也太淑人結髮歸先山西右方
伯公起家登進士敭歴中外備嘗艱囏躋于大僚元鼎
元敬繼踵先武方將聯翩奮飛莫知其止人曰二妙也
誰則為之則其為婦也固婦也有遺道耶為母也固母
也有遺儀耶凡婦道行於夫而母儀式於子蓋亦閨門
内則之修女德之常雖懿而弗彰雖盛而弗揚也然或
夫與子也遇其時也上以成其正君之功下以宣其裕
民之澤則典禮所加婦以夫榮母以子貴三代以來未
之或改也是制也聖人之制之也夫聖人者豈過為其
情矯以歸於厚哉原本推功不使有遺焉耳則夫天之
原本推功固亦當於聖人者不異也今太淑人得於制
者始於孺人繼於宜人恭人而淑人夫人蓋馴致而已
矣其於所謂天者壽考康寧又奚賴於人之頌且禱乎
哉圖詩既具來請序于其上故論其理書之
送劉君知豐城縣序
弘治壬子冬十一月進士麻城劉君士約以選授知豐
城縣于時在朝凃侍御卿儀李司諫充昭縣人也屬予
文以為贈予史氏也惡乎辭昔晉張華博物善推步見
斗牛之間有劒氣當在豫章之墟於是以雷煥為豐城
令煥掘獄得寳劒後遂名其縣名其江皆曰劒云至今
好語縣故實者誰舍劒也夫劒利器也質于鑛成于煆
銛于硎堅于淬也而用以臨紛結解焉宜于武事居多
而賢者佩之亦以自勇處大事決大疑以取況焉故曰
賢者國家之利器也而一縣雖小其理同非利器臨之
可乎而君起家世官剛直之質有養也而又問學以煆
鍊之磨淬十年之久至以三傳魁南宫裒然穎脫凛乎
芒刃新發於硎向試矣比於劒器不亦勇且利乎又況
際今天子剛健神武萬幾獨斷庶政斬斬日新凡輭緩
不任廢事之吏一切罷去而守令率用廉介清強之士
為之而君得為兹縣是以劒器用劒縣也而可以為偶
然乎夫子笑子游為武城宰曰割雞焉用牛刀戲其善
用刀也君今其亦善用劒哉君至之日觀于理而計于
心曰夫昔之掘不掘與劒之其有其無不可知而今有
其名不可誣也則藏其鋒歛其鍔躊蹰而四顧焉使人
雖易視之不䘏也蓋吾劒猶在也有竢之之道焉若直
以其掘而去曰劒不在是也而惟吾劒之為揮霍上下
以快其無前之勇而炫乎一時之觀曰彼惡敢當我哉
則將無是劒矣夫子於子游門人也故以戲教予於君
非有素也故正言焉君慎勉之哉
䨥壽重封詩序
戸部郎中古田羅志仁為主事時獲封其父為主事母
為安人及進員外郎又進員外郎宜人之封而宜人方
樂志仁之迎也就養於是歲壬戌之秋封君年六十矣
而兹癸亥之夏宜人亦如之一時盛美咸萃羅氏諸善
志仁者叢聚而謀之或曰物之偶而無差池曰䨥而事
之一再遇曰重壽而若斯可不謂之䨥乎請名之曰䨥
壽封而若斯可不謂之重乎請名之曰重封衆皆曰然
或又曰專於壽而遺諸封是謂忽于恩不可專於封而
遺諸壽是謂昧于福亦不可請合而名之曰䨥壽重封
可乎衆又皆曰然由是䨥壽重封之詩泉湧而川至好
事者至語之曰詩林又以其富且麗也或曰詩府蓋多
之也謝邦用謂予曰子志仁宗人也如是而已乎予固
竊因有所寄意焉今天下之平久矣家無後期之租則
邑無呌囂之吏其民安其民安故夭札少而壽考多署
有法守之吏則朝有道揆之公其賞信其賞信故誅罰
少而恩典多以是二轍日推移而默運于寰區之間器
大而其厚者自將兼得之而亦莫知其端若志仁無怪
也而諸君子又當休暇之期方將斥其鳴國家之盛之
餘者便旋焉以有擇則兹固其恢恢乎遊刃為林為府
之地哉予觀之志仁者古田積古勃鬱之氣蒸滃堛坼
而首出者也其所以拔起其蒙昧而登聞于世俾後先
炳炳不朽者果藉是乎抑末矣然或是詩也自足以不
朽也則更千百世知有所謂林與府者亦其盛德大業
之餘美志仁為其親亦豈所不欲哉因以是語邦用邦
用頷之請書以引諸詩之首
圭峯集卷一
