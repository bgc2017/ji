圭峰集卷五
明羅玘撰
序
送蔣誠之知南海序
同年清湘蔣誠之出知南海同年在館諸君作詩志别
而俾予序之蓋其弟敬之同在館也誠之領辛卯鄉薦
敬之丁酉發解至丁未同舉進士自辛徂丁後先上春
官亦既差池矣而畢竟至是乃同有獲其可歸之偶然
也耶天生仁賢為世道計非以榮其身昌其家而已也
嘗思是科未入棘先二日天晦霾雨雪先一日夕滌霽
四鼓入試天無纖雲達旦益朗午温入酉風士既出復
大風雨雪洎二試如初三試又如之試已風霾相繼晝
冥若有物為之自知貢舉下遞相贊慶以為休徵在院
至和所召必有非常之應於其間者既撤棘兄弟同薦
名者誠之敬之出西粤涂邦祥邦玉出南粤石邦秀邦
彦出趙郡陳宗之亮之出南畿家自為耦八人焉噫亦
異矣哉余不通於古前此有是否乎兄弟之同生固若
牟麥之同樹然其地同雨露之滋同其耔耘之也又同
然其登也則不能無秕者矣而况合院之士兄弟之同
試則有之矣而四家者獨爾其盛何耶詩曰伯氏吹塤
仲氏吹箎言相和而和也豈其和之積也極其盛而先
於同試之士與隂陽之數八則成卦樂器之數八則成
聲將國家至和之運在兹而八人者適當之也唐虞之
時高陽氏有子八人為凱高辛氏有子八人為元數皆
以八而親則兄弟也而治實賴焉兹八人者將為凱乎
將為元乎誠之與有責矣南海之行且别也烏足置齒
牙間而為輕重哉雖然余之私見則然耳故因而道之
非通論也諸君智炳余先其製也豈無出此者乎
送南京太僕寺少卿鄭君之任序
尚寳司禁中署也其扉與黃閣對置在掖垣之西其職
在章璽符契凡渙汗之頒門關之信百官之籍將帥之
征行信使之稽驗咸與有事焉有大朝會有大祀事大
行幸則乘輿之導斧扆之侍在諸侍從先其寮自卿而
下恒僅四五人每以寵元老帥臣之胤子為之間自諫
垣入者廣數十歲乃二三人而吾同年鄭君體元其一
焉乃丞也今年夏四月南京太僕寺以少卿缺請乃以
體元往補之則非銓司者所敢以擬也明矣古之人有
言曰天子明見萬里之外况朝夕左右曾幾何人邪而
顧容以擬為乎朝夕左右者不留以朝夕左右蓋必有
出於朝夕左右之上者矣體元於此其可不知也哉内
之太僕外之苑馬馬之所有事者也而折衝禦武之威
寓焉今之據清要地者往往視之以為冗曹又若輕塵
焉眇其為鄙事至或臨轄而按督之例侮其末屬於庭
中以為戲樂於乎此何為者邪抑能驅虎豹犀象以與
敵人從事也而無所事馬歟要之非也易其所可辱者
而辱之以標異其隆重而已耳可笑也已而不知其官
之威日以削奪其心日以苟一二有志者又畏避脱免
不得已以沓衰憊病之老充之而事之必至於末如之
何當宁所以勤勤也雖然非改而崇重其官不可崇重
其官非自其長貳始不可崇重其長貳之官雖朝夕左
右之臣又烏得而靳哉予也仰窺末光有得焉於同年
之餞體元也敢以為告於乎體元其念之哉
具慶榮夀詩序
弘治甲子春貴州右參議翁先生走疏請歸休于鄉其
子禮部郎中應乾為上之上可其請乃進江西左參政
以旌之以為後勸然其年已望七矣熊恭人年亦如之
而方留於應乾之養故兹先生在姚江恭人在大都而
五月戊戌則大都之慶也子夀其母也子且憶其父也
妻且憶其夫也如親至姚江焉安知是日也不自姚江
父憶其子之夀其母也夫憶其妻之受其子之夀也而
遊神於大都乎七月壬辰則姚江之慶也父且憶其子
也夫且憶其妻也如親至大都焉又安知是日也不自
大都子憶弗獲夀其父也妻憶弗獲夀其夫也而遊神
於姚江乎是其仗精神之感通為會合以志意之真實
為孝慈者其拜舞之蹁躚觴豆之豐崇而不以志養者
視此何如也然則姚江之距大都父子夫婦之間夫何
萬里咫尺之有或者應乾迎先生於此以偕恭人之夀
號於人曰吾其縉紳之具慶者其如先生方幸脱紛囂
而復就紛囂何未可也輟其官守奉恭人歸以偕先生
之夀號於人曰吾其里閭之具慶者其如先生之乞身
也方諉應乾以為報稱之殿何未可也然則如之何其
可也古稱良史智足以通難知之意文足以發難顯之
情為得職而兹應乾之意可謂難知矣情可謂難顯矣
應乾嘗肄舘中也於其能通之發之者又不知也乎若
予也者濫竽者也其亦有不知也乎然其能者應乾嫌
於自彰也噤不以言若予也者知重同年也且同業也
不嫌於濫竽也欲強而附焉於是作具慶榮夀詩序邀
同年且同業者凡某人詩以繫之納諸應乾俾以為獻
應乾之意與情其亦於是而少暴矣乎無也
便軺省慶詩序
葉太安人晉江趙氏八十夀母也以其子戸部員外君
為主事貴獲今封晉江南方海山樂土也子女孫曾盤
旋膝下致水土鮮甘宜老之品夐易君遂不得以其私
水陸萬里迎致京師恐奪所宜居為嫌及今夀期屆邇
則王事孔殷無敢祈請又以其初不遂迎致為悔方徬
徨亡羊莫之為心乃今月某日上以海南島夷就俘實
沿海諸戍將士功詔君發金幣往賚之海南古珠厓地
也計其所經舟至維揚由岷江入番湖泝贛江踰庾嶺
西道也絶瓜步入吳中泝鵝湖踰黎嶺下閩中折西而
漳而湖東道也均孔道也顧其行者其土何鄉也土乎
閩則固道乎閩而已矣則固君之家門值焉命之下也
則固有先聲于其兄弟者焉兄弟知之忍能不以告太
安人乎太安人有不喜而刻其至乎况於君之既至乎
其僮奴有不操篲以俟潔除餉牛食豕以待烹擊者乎
况躋堂而真進匕筯乎其姑姊妹之在他族者有不企
踵以需其期乎况真於慶餘而旅酬乎是固若天子知
之私有所假貸君也或君孝思之至而天固有冥會者
存邪不然當遣之官如君者亦容有如君之心者而皆
莫之及而卒值君何也夫人有所甚欲者而或以投畀
之雖其偶中之亦未可欺其不知而已其報也今君將
何如其報哉故於其寮之請序便軺省慶詩也敢私勖
焉某月某日其稱觴甫畢候也尚促事事歸朝毋緩
送曾君知登州府序
登州古曰暘谷堯命羲仲宅之以寅賓出日地也今其
事廢天子守臣治焉其職主於上宣下達愛育元元輯
寧邦家者然而既居其地則所以祗迓陽光導先淑氣
而布之天下要自不可以百郡比宜得高朗竒偉士為
之而吾友曾君貫辰適當其選君嘗以書經魁江西登
進士入刑部為主事進副郎至郎中居中閱章奏慮南
畿大獄蜚其英聲於人耳人以得見之晩為憾者滋多
兹之去也尚書白公如去左右手同官倀然若褫燭於
閣去硎於庖而吾鄉人與居方若飲醇醪頓覺撒而覆
其卣寧能無私憾於登民邪吾意登民尚未必知君也
昔蘇公文學聲名遍天下兒童走卒殆亦知之而其守
是州也父老之來迎者猶恐其不如馬使君則登之僻
在海濱其民之陋而寡聞豈其自古而然邪亦饑渴之
人入市㕓而過烹炰煿炙之肆嗅其羶薌非不知其美
也然以未試嘗之於此而遺以簞食豆羹又豈烹炰煿
炙之足嗅哉父老之德馬而少公其或以此及公召還
蓋未閱月也民始覺其薰漸之不終而憾其去之速乃
知烹炰煿炙既入口吻終為竒品而饑腸渴胃寧可得
遲遲而飽餐也邪今距其時已數百年其民之陋宜亦
於是而少瘳乎而饑渴之望飲食雖百世皆然也然恐
以君為竒品嗜之而不忍釋而君或如蘇公之召此則
登民他日之憂也其去思之碑與堯典同不朽是則同
官別君之意而予瑣瑣贈言亦有光榮矣乎是為序
送朱君知廣西府序
王者之視天下猶其身也首居百體之上冠以尊之髮
日沐櫛而面日盥頮之耳之懸也有瑱焉口之脂以澤
其燥皆為其近於首也觀視之先不可苟也此下則項
領臂掌脊背腰膂胷腹臍胯洗濯必以時日無脂瀋之
澤焉然槩而蒙之以衣曳之以裳束以袴私蔽膝以瞂
納踵以舄而後體之容充以莊也然其高卑煩簡輕重
隱見之序亦察矣故其集羣后於闕陛而不病其冗布
百職於天下而不病其渙侍衮冕者不自以為眤殿荒
服者不自以為疏知其皆同是天下也如首之至踵同
是身也今天下雲南為最遠雲南所隸廣西府又最多
瘴癘而幽阻物産無珍竒而蠻獠雜擾易煽以變譬之
於身其亦膝踵之間乎而世之擇利自便者目為惡地
商不以貨來吏必以計脱至屢歲虚其市廛空其廨舍
是知芘其身付其膝與踵不䘏也萬一風入而痺之蟲
螫之將舉體顫掉固未有可避而能居處也尚書庫部
員外郎高安朱君為太守當往是府人有意君不懌者
君笑曰是何傷哉方今闕廷之下公輔之器甘下僚玄
黃之文甘裏服而吾之堅勁非犀革吾之遒韌非組絲
以是為舄猶恐納時而踵决也顧猶睢盱於冠衣上體
之用其將不為饕餮之人乎吾不為也吾往矣都諫祝
君聞君言喜吾黨之士有恬退者屬筆於予使為序以
贈
送楊德慧改任隆德縣序
吾少時就會府試府城附治之縣其宰單騎青衫從一
二胥吏日旁午走街中吾意其為臺輿末屬貌慢之問
之其人曰吾縣宰也吾以其紿耳罵曰爾以吾為真不
識宰邪吾之宰衣綠袍黛鞾袴出乘高輿張蓋其上前
驅翟巾紺綬以呵掖輿之徒如雲也天下之宰一也彼
豈貴於是耶其人曰是則子之宰必進士也進士為宰
不於孔道不於臨轄之衝不於藩國之都不於戎衛兵
鎮之交所以貴名器蓄銳養高為公輔之潛地名雖宰
也實則非也若吾臨轄之衝則以胄監為之也丞簿之
積資者為之也呵之可也箠之亦可也倅貳得而轢也
武弁得而侮也子之宰豈吾之宰齒邪吾思之朝廷之
所以體羣臣者如此古未嘗有也士其有不奮者乎今
之用進士為宰異於是曰孔道以之詰姦宄臨轄之衝
以之給百需藩國之都以之緝不恪戎衛兵鎮之交以
之捍彊禦蓋以異材待之然天下孔道孰愈於江都揚
之府治焉轉運治焉漕師又治焉戎衛以屬視我也楊
德慧以進士為之宰人之東西過者皆曰其詰急也其
捍尤急至觸武人怒以訟也可謂材矣上之人皆許之
曰剛可謂知矣然而銓司猶拘拘焉執嘗筭曾未聞有
進秩之旌至德慧有乞身之請僅改隆德以佚之而已
則所謂待異材者果如是邪曾不若蓄其銳養其高於
安閒之區如吾少所見者尤有以激人之奮也雖然君
子視其身如器既鬻於人則惟人之所置而已置之静
則佚置之動則勞無不可也吾友王清之嘗謂德慧為
堅剛之器若然今養之於佚地停息既久一日發於硎
而以之剸解吾見天下無完牛矣必德慧也德慧清之
厚者吾又清之厚者也為之作送行序
送劉君知寧國府序
弘治九年春監察御史劉君出知寧國府君光人也少
侍其先太僕公學於京師舉戊戌進士知揚之興化改
徽之績溪入臺為御史巡解之鹽法又按蘇常四府皆
琅然有聞于時至是朝議以寧國大府也必君行乃可
孔子曰丘也東西南北之人也夫以東西南北而賈人
逐逐焉是龍斷者之所為賤丈夫之名不可得而辭矣
而為世道計者則又恐其歷之不周而日力有不足也
何哉五方之民山川限之風氣局之言語之不通嗜慾
之不同同川浴者被以冠裳則憂處營窟者舍以宫室
則悲世固有不可以身試入而徐徐曲為之所則未有
不可擾而馴者也是故惡夫迂者為其泥於此而病夫
彼也是故惡夫隘者為其執於一而律夫百也此聖人
之所以達於政其取於東西南北也有以夫光天下之
中土君生之京師北土也君從而學焉始政於揚東南
之衝於是乎在而徽又江以南也西之地起於解而東
南之地盡於海濱蘇之地是也計君之周流翺翔望嵩
高窺太行睇恒碣以臨渤海踰大河瞻岱宗出淮泗以
放乎江漢之湯湯而東西南北之觀亦庶幾乎孔氏之
觀矣然則歛而尸此一方是猶秉照天之炬而置於一
室也其不亦彪炳旁射以出其光采矣乎久置於室無
是理也同臺諸賢惜君之别而使予言其大要後亦將
有考於斯
送蔡君之任南京刑部員外郎序
予既第進士顧視同年皆天下之英也而時方競師唐
人以為詩詩日相角而品日高中書舍人蔡從善又獨
為衆所竒一時父母耉老慶索之父母耉老戚索之遠
出游者索之園林勝賞者索之山水草木蟲魚圖畫者
索之不則人不以為絶卷不貴焉及今為員外郎於南
也得刑部人有竊議法吏非詩人所宜居者予獨恐法
吏不盡皆詩人也詩之狀物高至於日月列星之繫而
其入深也達於淵泉散於風之吹嘘雲之浮游雷霆之
剝擊雨露雪霜冰霰之降墜昆蟲草木之生生無窮大
之為海為嶽為山為川微而入于秋毫纖塵之不可見
變而為日月之薄食颶風為鬼颷為祲為雷之碪斧星
之墜也為石為肉為狗為老人或雨而為血滄海之堙
為桑田為息壤為飛來峯其為祥也在天為慶雲為甘
露在地為醴泉在物為芝為麟為鳳而於人也宫焉以
居器焉以用冠裳焉以章其身符璽權衡焉以信羣而
相害也則城郭焉以守兵甲焉以一暴亂祭於廟以報
習於學以漸陶而又病其拘也有壺矢博奕蹴踘之具
魚龍曼衍角觝之幻至於怪而為神仙服食吐納之術
放而為孤雲野水之觀水巢石穴之居樵之斧漁之歌
農之鼛鼓巫醫百工緇黃之流烏蠻白狄之方物紛如
也然必皆羅致之為詩之囊中物隨取而用焉而後可
以言詩又必和以五味使可咀也調以五聲使可聽也
施以五采使可觀也嗚呼詩豈易為哉使其移是心以
臨天下之政乎何有而况法吏政之一事耳烏足以盡
之予故恐法吏不盡皆詩人也從善行歸過其家省其
二親而同官以贈言見屬從善毋遲遲於庭而遄即其
所有事使為法吏如發蒙然天下於是信之而重詩人
望以為政自吾同年始不亦可乎
聫芳類稿序
予讀五代南唐書見其一時以文學自見者如宋齊丘
其自待以為司馬遷相如揚雄復生不過也及讀其所
為文調皆鄙俚可笑而其所著化書尤凡近無稽下伍
野巫市卜而牽合附會得罪於名教者獨多又况其下
者乎乃知衰世戹運干戈漁獵不獨其政之足疵民之
不幸而文亦因之以萎苶不振也悲夫宋有天下百年
至於慶歷元豐之間可謂盛矣而海内文學之士泉湧
而出雖其將家子弟亦學為文章衣白衣從進士舉而
將帥類多通古今以至羈縻之帥築學宫召名士教其
子弟如楊日儼父子者則文章氣化亦必積治之久而
後盛且治也今天下之治餘百年宋不足論也人有不
談詩書者為世僇辱三年大比將家子或登高科至四
遐羈縻之鄉邇來亦然不獨内地而已以予所聞貴州
宣慰使宋從頫則於文章詩賦攘臂敢為之間能流傳
四方其意欲與中原大家相角逐寧至通古今取科第
者之足言乎其弟如晦隱君也秀而亦文從頫與之迭
為唱酬積數十年遂成編帙有所謂聯芳類稿者所以
志其為兄弟之作也今存於家要其歸雖未必盡皆醇
於道而確然以不朽然其世雄遐方不為所變而又以
其家學播宣敦睦之風為左袵者之赤幟以風動之蓋
有禆於世道非細也視彼築宫教子僅獨善其家而又
不知其果能與否史猶以為賢者亦遠矣嗣使君浩然
從頫子也綽有父風痛二父手澤之存於是稿也間授
於鄉進士周鸞來京師請予序鸞曰是將刻於梓也予
隂怪遐方之有是族既有是兄又有是弟既有是父又
有是子將必庶幾我中原世家乃已是不獨宋世所無
雖古亦未有也而况於衰亂之世乎非今積治漸濡之
久何以得此予故樂為道之從頫名昂號省齋如晦名
昱號宜菴蓋昂必頫而省其政昱當如晦乃宜於隱其
取義亦精矣嗚呼讀是稿者慎毋以其姓同而槩謂其
為化書也
慶繼志周君榮夀序
尚書工部郎中周希源家本安成也有宅盈廛有田連
陌有僮之指百任其畊桑置不問一意營治官事亦不
遺書稽其勤惰贏縮有兄希冲七十一翁也則蚤夜在
念鄉人至必訊其體之羸碩食飲之增損意志之欣戚
一人言然他人至又訊之答如其初則抵掌笑躍或時
語其寮及邑人與旁邑人之在仕者其人反也則選水
土時物輕毳温貂薧鱐湩酥暨尚方珍異包篚而致之
歲必四五發復書至則又笑躍以示其寮及邑人與旁
邑人於是人皆曰郎中之重其兄也皆曰郎中之不顧
其私也相與喋喋譽郎中且曰郎中之重其兄必其兄
之賢也今天子之八年詔聽民入粟補官翁應詔時年
甫七十郎中則笥冠匣帶篋衣一襲歸為慶郎中亦方
竣東封事北道濟還反命濟南歸水道也顧瞻興思恨
不翼而飛颺者歸與予道悵嘆久之兹將營夀都于閬
實以簡命往閬雖西南偏地然水行必南安成可掠而
過也郎中又笑躍出都門就道邑人及予旁邑人迫而
餞之郎中曰若知予心之樂乎或曰郎中顯曹也封建
榮命也安成便道也其亦無耀于里閭族屬乎登眺故
丘而徘徊乎易其田葺其廬而授算於僮奴乎是不知
郎中者也人之於人也盍覘其素郎中所以蚤夜念訊
諸鄉人而致其物凡以為誰也有喜而遠必慶必不至
於近且忘其亦嘗誰慶乎覩物而興其思必不至於面
而若塗人然其亦嘗誰思乎所謂素也今則可息念而
晤無訊而見匪致而達追慶絶思光溢宅里喜延庭柯
樂其可涯也邪郎中曰他人有心予忖度之子之謂也
若假威以夸毘營營以殖其私是故衣錦晝行於鄉者
之所為也吾有吾兄在何敢爾惟取子言於歸日與吾
兄誦吾兄亦知言人也
送裘從事榮歸慈谿序
裘從事給吾院事二年吾始見之若屏之樹于前及揖
也若杵下便旋焉以側立曳其衣之裾也若輪趨而登
階攝齊焉若鳥羽之厲俯而白事若不能出諸其口趨
而出也油油然其直也若矢不見其非儒態也吾怪焉
居久之微覺其吳語也問之則慈之大姓行人君之從
父也而隸之慧者附耳語曰是其口常吟哦者他隸又
曰儂見其誦文而首肯之或反脣以訾也吾益怪焉曰
其無乃隱情匿志而為是邪抑不得已而藉是以養邪
抑窮無貲而姑有所待邪抑有不直之誣而陷於是邪
他日頎然冠衣入吾室則士服也曰吾奉詔入粟得此
雖然亦欲速湔前汚耳而行人君亦繼至請曰吾敏何
追從父也從父衣儒衣二十年兩與淛士角而剛過甚
卒見汚衊吾之族老督來兹幸亦湔洗今將歸矣仁者
亦有以哀若人乎則吾裘氏九鼎也吾曰信哉吾所謂
不直而陷焉者是也然兹冠衣亦榮矣請以冠喻表之
冒者織絲為之縠也裏之檠者緯竹為之筐也鐡以綱
之使固焉漆以黏之使合焉絲出於蠶繰之而又絡之
玄其色也而後始可以織焉竹産於山伐之而又剖之
以為曲薄也而後始可以緯焉鐡自鑛而至於可以為
綱煆煉之功不知其幾矣漆自割而至於可以為黏煎
熬之功不知其幾矣而冠工之功皆不與焉然則冠之
成也其難矣乎然或誤而泥塗涴之蠅蚋之汚玷之則
洗濯之拂拭之未害其為完冠也猶可鬻也而昧者遂
棄置焉不亦謬乎從事今已濯冠而冠諸首是知其所
以難而重是冠者歟行人君首肯而笑書之納其歸囊
若將為裘氏喜幸然吾恐從事或反脣以訾吾言陋也
夀錦衣杜侯序
唐金吾將軍張萬福年八十餘始知名至今老生腐儒
不敢蹈籍武人者坐此而長鎗大戟之徒亦藉口以詫
夫執毛錐子者况冷灰復然尚可為廢棄者也綴諸師
尚父之後老而壯哉若今之天下一技一能各投其任
無有冒焉以居容以議為者况在天子之左右一黜一
陟之大者乎雖有延齡百輩其如陸贄何陽尤宗當與
其弟日夜酣飲負其癡甥以遊何至出聲言天下事萬
福雖欲立竒以取名將何所賀乎又將誰拜乎將瘖瘖
終此老夫而已矣其墓隧之碑不出百年匪狐狸之茵
則樵夫之礪石耳况於其身况於其名乎乃知政用不
臧適為好名者之資而已而盛明之世雖豪傑無所發
其名也錦衣杜侯景暘生淮壖萬福所嘗窘許杲破陳
莊遏希烈之地也其亦以列校起如萬福者然其征南
苗行北邊逼西羌過繩橋踰飛棧出入刀牙鋸齒水山
流沙弱水窮髮之區大小戰百十合視萬福立功淮泗
土中遠甚而僅得一千戸人以為食報薄也今距萬福
賀延英時特九年而略無衰頽意朝夕勖仲子行人君
如束溼遇人時出驚人語使當貞元時安知不有延英
之賀乎然行人君玉立人表將世其家萬福蓋無之以
此易彼孰得孰失萬福得無憾邪獨其祿食七十年未
嘗一日病夀九十此則侯或同也予於行人為知己而
臘之乙巳侯誕日也劉彭張三子與行人遊最舊不欲
闃寂舉夀觶謀於予予方讀萬福傳偶屬而比之亦春
秋意也所以進侯者其亦有在哉
送光祿韓君歸姑蘇序
光祿典簿姑蘇韓君應奎未貴時予遇之于丘文莊公
座始不知其誰也與公論當世人某可相某可將尤以
正氣直道知幾有晩節者為賢至於與世浮湛依依在
位者則欲求其面而唾之予甚驚此何人也敢於公側
如此及公嘆兩粤彫敝有將來憂君矍然泣曰先公亦
嘗憂及於此予因悟君為都憲公子起揖定交私幸都
憲公之令德宜有若君者為之後也君退予與公言都
憲公之去江西也幾五十年後之好名者亦嘗更其置
制矣然輒更而公私輒蒙其害畢竟還其舊乃始帖然
而人亦無賢不肖自以為不及也其亦偉然大丈夫也
哉有子如君可謂不死矣後君得選典光祿寺簿予入
教内豎亟會之于東安門察其意沉沉若睡曩之飛揚
跌宕高視一世之氣索然無有予不知其何以頓異也
豈其官切禁近法當若是訒默邪抑予非文莊公不足
與言邪予疑至今則君已請休來告歸矣囅然喜溢顔
面復以語文莊公者語予予始悟若人也奚以光祿為
矧所謂典簿者邪其必有苦心咈志之鬱銖較合會之
媿興俯走趨之辱蓋前之簿業已為之後之簿將不為
乎以君之正氣直道不少假貸如此其又能為乎知幾
又君素以賢夫人者此其所以速歸也往時宦家子仕
未逾時往往亦有歸者或以惰慢或以驕蹇或以佻儇
或以汚墨求如君歸者予亦未見蓋其教之不豫而豢
養之過也於此見都憲公之教於家其賢於人亦遠矣
不獨其豐功偉績之在天下也學士守溪王先生大合
鄉人餞之謂予江西人德都憲公必厚其子也使為之
序予烏能序君然知而今而後宦家子知所以仕而歸
矣
京邸迎養詩序
濱州舊未有進士則雖人盡仕也烏有朝之名流未有
名流則雖人盡翁也烏有封君未有封君則州縣之官
日迎其親於道人不知也烏有振動朝端而人為之歌
詩者此在秦臺之井未浚前時也秦臺者相傳秦皇帝
東遊人築而候之臺久不陊美木豐草蓊然其上每旦
日光穿射而紫氣鬱鬱土人以為神或俎豆之而所謂
井者臺之神見夢於農夫而使浚焉者也始望氣者言
州之佳氣蓄於此臺發其下當有井井浚水行厥徵人
彙征及果浚而濱人猶憧憧未之信也已而王朝言四
人者與予同登丁未進士朝言入禮科為給事中餘皆
布列中外為顯曹癸丑朝言弟朝儀又繼登焉入為行
人於是濱人士大神臺之靈於濱又嘉望氣者之善言
徵而徵之發實自王氏焉少者將矯其翅逐朝言鴈行
而飛颺老者皆企踵庶拉朝言尊府為封君也非復昔
之濱矣朝言正色立朝侃侃天子亦嘗知之擢為尸科
左給事宦名日起蔚為士元朝儀亦載驟駸駸不失故
步人皆曰秦臺勃鬱之氣其始發當如是及封君以迎
至人之跂而望之不可及也及其逼而即之也蔚如彪
如若可掬也而又不可窮也又皆退而訝曰噫所謂秦
臺者將在此而不在彼也庸詎知夫朝言兄弟之成不
出於此而彼之夢與徵者其適然歟又庸詎知夫王之
先不有隱德伏慶積於冥冥久而發其發也必一革其
故而新之使吾君新得濱之士為用濱之士新得入朝
為名流而吾人新得與濱士馳驅上下且見濱之新封
君而景行之為一時盛事不獨為濱之重輕王氏之休
祥而已也故一時在諫垣者皆不容默吕君丕文為倡
從而和者合若干人不能詩者一人予是也然以謬當
史氏乃為序
送蘇君江西提學序
江西頃數歲不知何忽異也嗒焉損其聲稱十六七天
下之人雖隂自數之與他方匹指將屈亦必復伸畢竟
曰不如也乃止焉雖然自吾視之亦以為不如也然吾
亦有見焉巴蜀亦南方地也其去中國獨遠其附於中
國獨後而其顯也獨先江西於中國視蜀為最近當蜀
顯之時不聞有江西也然而不以其不聞而遂害夫後
世之顯者蓋山川之氣孕靈毓秀厚蓄以有待也後閩
亦文學崛起嶺南一旦以相業鳴日南極海徼也亦有
以相名者而江西尚前日之昧昧而已矣雖曰天其相
之蓄而有待而亦誰其信之及歐陽公出以古文為世
宗師文信公之忠在萬世則夫世之能事孰有大於此
者而其人所在之地烏得而不重且顯也哉又况文章
節義一時淵焉林焉於此天下又得以其顯之先者傲
江西乎亦其發之遲也固有大而盛且久者存焉耳此
理之常也故我永樂宣德之間猶彬彬號江南鄒魯太
平之休不無有助是時不獨吾江西之士自以為差強
於天下而天下之人亦必自以為不如也若夫今則大
異矣而吾之出而仕者亦既隂察而寤之蚤夜恐恐焉
以自退而其岸岸焉遊於學者殆必不聞不寤也能不
冒其昔之聲稱以嬉以傲天下乎正自損耳吾懼焉幸
吾友太史蘇君往督學轉移覺寤之機又在君也君去
吾於此而謹竢之有來謂吾士也今蠭然若追奔焉以
成仁取義為的求至之而又痛自磨洗毋為鈎棘軋茁
逐時之好以射進則如歐文二公者且將復出君門下
矣江西聲稱之損其將不自君之張之而復振乎舘閣
諸賢皆以是望君賦詩為别吾又望之切者也又特為
序
雲谷詩序
凡山之四竪中虚若剖甕側立或甌臾仰張或環委而
缺其外或舟衡或梭修谽谺空洞可呼而應者南方皆
呼之曰谷雲谷者吾未一遊之不知其何似冠之以雲
若曰雲凡谷無不雲也其孔竇湫潭多龍蛇蟾蜃土石
之怪蒙翳落籜藴崇沮洳之蒸皆足以出氣為雲瀰漫
靉靆覆冒乎谷中有蓋有幕巘則有巾岫則有屏麓則
有茵朝暾晃之有錦有繡有彪駁之文章飄風蕩之有
飛絮有白衣有蒼狗有鐵騎突過有冠裳巨人有輕裾
僊子千態萬狀怪幻譎詭而天地之極觀谷之人得而
專之故有與之徜徉相㤀而厭棄百事者彼誠有見其
來無窮其取無禁而亦無患也然雲無心物也以其無
禁無患而取之是謂有心不迯其名而反以名人至詩
歌之不辭則為太多心雖然有禁有患者而世方逐逐
以取之其果無多心乎吾閱其詩于貳憲趙公有感也
公以吾竊史筆使序谷在新建清淇熊仁山實號雲谷
者
送華君之任杭州府推官序
杭州府推官無錫華君前吾建昌府推官也吾免喪入
闕時錫人士皆來問君吾曰君方瘠如腊黯如土炭眉
髭垂欲髠念而飲食之乎室如縣罄囊委於地人遇之
蹴而不顧也念而賙之乎吾皆為若謹致焉皆愕且笑
以吾誕謾亦滋甚或以為謗吾遂言吾邦兹有益國之
役大閹突以暑來邦人漫不知也旦集吏出詔詔見入
匭則已麾旗竪表升屋引蕝百人雷呼若翼飛若蹄躪
瓦裂破竹塵飛蔽天屋下婦走兒顫墮井溺竇尫痎在
床喘息待盡雖雞狗亦辟易無所遁處也卜祝令曰皇
命垣於東脇東人賄垣於西脇西人賄都科曰吾欲赭
彼林吾欲陶彼壤何以奠吾治何以伐吾礎或曰潔吾
舘或曰具吾饔飱或曰馬幾騎或曰皂幾人或撲吾里
胥里胥匿或詈吾令簿令簿匿時吾邦君亦惴惴自慴
一委于君君請自持蕝戒東西人毋入賄賄有常誅蕝
定度林相壤舘傳騎乘皆以制正無侈無不充具有常
供於是民不苦徙工徒不偏勞庖人廩人不告匱乏閹
始少戢其慾削其威矣而踰月不寢食斥所有以佐官
費者君一人而已此吾以君之實告顧誕且謗哉君治
不止是也皆釋然道君為錫增重以為當受上賞得殊
擢也而君兹竟仍是官於杭州以去又皆屬君宗弟濟
之來需吾言以慰噫賞罰陟黜吾賤不得而預知也或
者吾邦僻而下君雖力於治主者未必知即如吾者雖
言君又誰聽哉而杭兹為天下最上之人所注意耳目
也况其為士也彙出而多聲鳴言必人信焉君無變吾
建昌者以臨之名譽通顯之機錫人可安安焉無為君
戚戚矣
圭峰集卷五
