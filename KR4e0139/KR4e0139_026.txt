圭峯集卷二十六
明羅玘撰
詩
五言古
黎乾兆歸夀母蟠桃圖詩
駿韁絡卑枝荼壘巢上榦天雞立高顛用口作昏旦蠕
蠕羣動間機息肯汗渙開華與結實納甲剛百換纍纍
綴星曜終海枯石爛狡兒饑欲偷耄王空扼腕堂前忽
見之眼眩雜花亂遂疑渝之源脉與崑崙貫借君報主
身白日生羽翰飛歸拜堂下修爵進無算更祈三青鳥
母徒邈雲漢常立堂東西如立王母畔
李成章五十夀詩
黃金礦深穴竒價論都會為生若薅田取穫在宴歲年
華去流水豈惜是日醉吾言勝揮戈敢任老景退
送何邦彦僉江西憲初識面數日告行
已成新相知忽作新别離始知離别蚤更覺相知遲程
孔暫傾蓋不在多言辭高枝有鳴鳥如進我酒巵酒盡
子當去依稀各天涯豫章古水國其下蟠妖螭請出匣
中劍一一剸刲之
夀成國老夫人八十詩
南門有長鑰豈止百丈過貂垂凝春温纛下或寢訛鵰
飛高牙空因風想玉珂憶惜珂珮聲隨歸振簷阿解之
拜堂前杯盡慈顔酡一去今十年慈顔竟如何豈無水
晶鱗豈無翠釜駝宫醪尚方珍亦有孫婆娑維此匕鬯
者齒牙玉瑳瑳維此鼓舞者頭顱雪皤皤天德光日月
帝居壯山河臣身借湏臾臣心其靡他
送周草庭任雲南僉事
春草滿庭芳玩之生意長草萊被滿野不翦禾黍傷我
願草庭子生意拍滿腔乃持翦伐具去我天一方我聞
彼絶徼蒺藜羅中央亦有螟與蛭虺蛇雜蜣蜋種種積
醜惡而於草中藏剪與不剪歟我行課其場大哉天地
仁斂物用繁霜
漁陽邊防圖為劉雲太監題
朝辭黃金臺莫宿孤竹國夜深夢星月如照永巷色猶
防傍麒麟其上煙霧黑覺来撫旌槊窅窅望宸極漁陽
國東門啟閉慎朝夕室韋元納欵戍卒且畊穡
柴虚猶子洵領南畿賢書東歸將北上春官
予作二詩前道其實後以鼓其勇也
有客復有客少壯勇而鷙一攫空邦人再攫空多士吾
嘗指其腹號曰五經笥官今古中丞柴虚别名宇洵也
九鼎資年来沐鑪錘晶熒會躍出閃閃奪人皆柴虚顧
之笑此寳良我試海神湧波濤遠致廟廊器誰能一家
私總用邦國瑞
又
白日麾大旗裨王来接戰長弓發徤臂射中裨王面歸
營夜張燈照見滅寇箭天明上馬去勇氣逼飛電縳其
名王歸拜獻明光殿
保竹為余罃舉人父題
一笱費一竹得魚不盈觔一笮費千竹度人縱如雲費
竹有多寡終非愛竹人筐成塈落梅忍雜土與塵籩實
薦宗廟凜然對明神用有貴賤異能免伐竹頻尚有汗
簡編聖言載諄諄妙道固有託蠧朽傷其真憶昔得此
種潛奪蠏谷春竟爾隠其下人曰竹隠君子乃更愛竹
孫尤愛無倫視竹如視家誰能樂家貧桑梓恭敬止毛
裏不屬身丘木有松楸望之忍為薪白鳳下啄實不知
在何晨雖當伶倫來要使常回輪
夀栗齋先生詩
有髮只期玄有心只期赤赤心日爭光玄髮歲屢易心
無制髮術坐見玄變白君王好少年鑷白竟何益浮名
有若無擲去如敝舄赤心得所託如覺重負釋氤氲五
雲表鸑鷟翔六翮從兹散髮去放浪烟水跡下睨一世
人紛紛牧兒奕鉏藥窮山根采芝動雲石形骸付物外
萬古一朝夕
送石邦秀山西提學詩
驄騣勿澆膏鞍韉勿裁繡多邊太行行歴歴雲水竇上
鈎棘芒轉下與石角鬭貴能不黔突急急施砭炙豈伊
泥来學孔轍亦奔走亨嘉際厥初吾道照正晝冀方號
孔邇古我譲羣后降風從葛屨比羣如賃僦鑿空牖天
明簡在誰授受紛紛過眼事不獨城郭舊呌虞得岵巔
箎和逼星宿
于侍御母輓詩
迢迢白雲鄉望望枯淚眼白頭亂飛蓬幾歲不忍綰飜
思食貧初跛驢力登棧二郎好風骨人謂萬金産乘驄
騖天衢衣繡執象板文章換冠帔聊爾成一莞無磨未
忘心其去亦甚僴哭昏臺中人欲以疉嶂鏟吾非中壘
尉未敢賜編撰
王院判父輓詩
椿萎世已寂慈竹葉策策豈不悲椿萎苦心學醫國朝
朝斸竹下常恐宅虺蜴慈竹歲亦萎心恙如被蟄浩蕩
天地間此身常跼蹐世人無長生賢聲寄經籍嗟嗟孝
子心親名如拱璧吾如朽腐木豈任筆硯役放言雜詼
諧以倡孝成癖
魯錦衣母八十瑤池宴會圖
作鳥作青鳥作官作金吾青鳥侍王母金吾衛乘輿王
母宫瑶池乘輿駐幽都金吾宅在斯八十母與居我願
彼青鳥飛向王母呼晨降金吾宅繡幃翠氍毺異香繚
繞之與母傾百壺年年動金風龡下王母車
輓篁墩母林夫人
瀛海聚萍梗兩宗偕震業委禽非以師作合稽譜牒是
時襄毅公淵冰渺初涉内顧門戶殷百慮不一愜夫人
慰慇懃此屬箕帚妾公亦蓋世豪百步穿楊葉官如傳
舍然屢有乞米帖唯知行飲冰寧䘏謗盈篋胡能堪多
艱如墮水跕跕及歸入門内無費舌與頰坐令忠義肝
奮鼓祖逖楫南轅海無波北伐匈奴讋王明鍚使蕃晝
日用三接移根傍桑梓得反大州歙夫人駕文駟令子
得新捷人方訝修反國喜增固曄奎星南斗避元氣待
調爕温甘蔚背諼日月換堯莢公神久陟降配享登禘
祫而開夜臺迎有詔封馬鬛
茅山書屋為項德懋題
滿山生白茅茅白山亦白維翁養默慣分與塵世隔拔
茅覆山椒牽蘿緝茅壁面壁夢周孔冥心契羲畫茅疎
壁繚多缺月瞰深夕百年翁骨寒山鬼夜敲石鼻耳真
貫穿誅茅掘遺磶見磶如見翁護磶如護璧一磶復一
柱吾當陋晉籍(書屋作於乃祖養嘿翁)
送項少府之長洲任詩
上令下簿領日同飡吳秔飡秔問租田田不在吳城田
初屬吳疆今分與吳平海壅太湖溢濕窪苦常盈雖耕
十七八此外蛤蠣蟶刈穫登饟道亦如新被兵前者勸
農事無如子知名子船在胥門櫂夫頗生獰船頭莫搥
鼓船尾莫樹旌樹旌與搥鼓恐使老穉驚棄擲覆圩鍤
於前事逢迎况能殖葑茭而與惡浪爭彼橋谺谺門此
岸蔚蔚檉暑蔭澇可洩前勲歘如生繫船門之涯髠檉
用炊烹采采堤邊蔬蔓菁復蔓菁所貴官長瘦如兵立
先聲官瘦民自肥民肥邦無傾與子相别離行行重行
行
送劉仁仲歸省詩
頭戴義獸角憶兒前歸時孫歸好背腹振振銀鷺鷥老
眼眵忽明呼童掃蓬茨坐堂勞辛酸乘馬百日馳重華
正當陽子亦侍講帷羣公互經綸乃一卨一䕫念子能
割義勇遂内顧私蔭屋漸生竹逼牆誰種榿前年郛邑
空鋤岷絶蹲鴟巴童頗還定萬竈已烟炊夢寐見顔色
渥丹滿頥髭縮地若有幻玉山立差池婆婆進璚觴此
味老更知
萱夀承恩詩為劉博之題
十一井邊嫗皴皺如槁木自云太安人吾實與鄰屋乘
輜一時来被出自黃谷有子式榖之吾惟恣禽犢於今
四十年龍蛇隔貊鹿氓蚩蚩何為汲井煮膠鬻河隄決
東口鞭背苦驅逐而今半死軀何以仰饘粥安人坐藍
輿呵擁紛百僕如神仙中人秪聽聲轆轆耄眊何所知
云此赴輦轂有龍旋於函有翟畫在服嫗愚欲垂涎真
若秋蚓縮寧能洞天機基本貴先築如泉穴山中萬丈
瀉晴瀑奔沉虚無底闃寂善潛伏澎然釃為川是以有
四瀆有德古所云貺以名夀禄
送衍聖公襲爵回詩
上公趨金墀新金昭舊服崇班首百辟翕意注萬目皇
皇函尊尊原本有水木腁胝脱魚鼈帝命誰率育宫居
且粒食蠢蠢亦尸祝况當詔萬世如日出暘谷有揭者
乾綱有運者坤軸峩峩享王祀衮衮紹遺鞠本宗尤無
撥公侯終必復泰山小天下觀海𦕈一匊譬彼大白牛
載道員爾幅國門望東魯舊甬宛如築遄歸埽宫牆列
鼎薦新餗惟餘甥館閒更欲留坦腹
送實菴先生奉命祭告江淮便省慈闈詩
碾冰驅飛車天衢中夜發修途縈春蚓疾志塞曉鶻冠
欹那及緌骼露能暇韈如何副端拱南顧意矻矻吁嗟
乎蒼生胡戾底天罰滌滌如炎焚糠籺不得咽拯援少
遲遲行恐堆白骨前王實罪已剪爪且斷髮以臣代君
行寧敢黔驛突窮鎮詢支祈泅入蛟蜃窟災祥神爾司
舍始當救卒指麾萬虬龍一夜覆溟渤白蹢豕涉波滂
沱離畢月南國率登隮吾皇大慈筏噫然扇融風生意
翔勃勃臣心少舒弛跂望見吳越空桑感伊昔報主身
敢忽慈顔違三年豈獨定省闕敢言三公換僅得假道
謁朱輪閤隆閾玉節倚穹閥寳釘横黃金繡袪撑象笏
曾誇負弩驅意象自突兀舞眩天為高飲狂海應竭人
生會值此喜劇口反訥穆清尚凝神牲牷果肥腯仰觀
象緯逼詫訝失彗孛倏而秩祫禘所應在倉猝傳宣入
登對理窟誰勃窣載命彼倌人星言理来軏揚名顯父
母炳炳孔子曰
贈鄧景華南還詩
黔商檐為舟海賈舶作室檐頭霧霿霿舶底浪潏潏豈
無&KR1236;與㺄磨牙恣搪突豈無鱷與蛟掉尾變恍惚就如
底變髳相對兩吃吃倍蓰如丘山退走甚搒掖逹人固
勤生其擇亦有術長航下江淮風伯甚呵叱朝浮清泠
池莫宿歌舞窟神京萬寳淵羣駔紛授劕聯翩巧趨蹌
璀璨羅百鎰炰羞進醍醑纖指鏗在瑟侵晨鞚錦韉臧
獲十六七賞心適飛飛舟子已候日彼迷寤斯言勇撤
棄簪笏
夀梅閒翁九十詩
航江儂真勇傭儂翁亦得幽燕走探厨一手提九罭逮
歸羅囊箱幽奥射光色㕓翁狹眼孔連夕搏胷臆約襁
耳側聞垂髫面親識信哉彼珠玉無脛走中國連牆元
季間呼飲到昏黑醉狂思如雲百幅有遺力把觀呌孫
曾舞抃幾欲踖鞠躬非佯尊口不離館職喁喁私耳語
競欲效供億銀缾螭遶腰貝犖爵生翼更端意先嘗乍
發語又塞廉城高言言賄將不可逼逢人說項斯事覈
無粉飾有時敭稠人奮不䘏啾唧遂令山澤癯虚譽郵
到北昔當關中饑令子痛可憶木皮晝同飡糞壤夜共
息幸茲獐鼠軀簪笏尾䕫稷江鄉萬里外劃劃窺夀域
&KR0954;池肉陵屯眩弄雜㸑僰盤堆實三千膾炙黿九肋排
空生肉翅甘分捐儤值角端或乘之還往未日昃終然
涉幻窅有佞者子墨口如狂瀾翻舌似背錦織指麾夸
娥氏侃侃侍翁側背能負南山並手拓北極日月如跳
丸不出翁戶閾武齡三之恡彭夀益前即行看騎蟾蜍
入月光景匿
便道焚黃詩為唐司副作
人生本虚舟汎汎隨去住名韁苦縈之奔走在道路空
餘袒括悲滂沱幾春露金閨幸通籍恩湛亦希遇九原
如可作日色射銀鷺依稀見羹墻聲容非像塑心濃地
轉隔夜永夢屢屢墓門有芭蕉松桂亦無數日落玄猿
啼黃能掛高樹兒身恨飛鳥有翼可飛度天王重柔遠
歸使每嫗煦館伴勞近臣皇華載馳騖行行古融州好
近星火鋪六年今始歸一日見墳墓黃麻當此時有不
論物故寂寥人散後星月鬼神聚咿嬰或曲跽天降此
翁嫗誰無生子孫唯此稱獨步兒心尚哽咽不及生反
哺
送檢討王敬夫歸省詩
碧鶴在綘霄赤睛闚天文長頸有修翮而能負長雲一
聞九臯聲翩然下其羣士乘風雲會飄颻恣升聞置身
稷與卨北面瞻華勲清高地位隔風俗燕秦分勇紓浮
名鞅不用利斧斤函關馬西頭紫氣屯氤氲庭柯葉不
改庭草蕪不耘心行驅車急如此事孔殷湏臾都門道
前是范陽軍
送江仕通之莆田寓言
十筍無一竹百卵無一禽竹苦刀斧傷禽畏虞羅侵見
卵思禽飛見筍思竹林何異下邑士滿有軒冕心終焉
井中坐仰見天幾尋偏於蔀屋隙飛梭走光隂白髮日
自摘君門似天深能無通籍者汰沙出黃金州縣昔矮
屋今看更深沉絶勝夸昆士龍鍾抱膝吟
送張佑之監德州倉予於佑之差有一日之
長故言其大者
郎吏頭漆黑心有大機軸司徒眼如電晨降檄一幅入
門絶經營已飭車轆轆老父坐車上横身任為僕幸逢
德州程九水一日陸船頭魚潑潑船尾鷗逐逐晉人不
知船老覺船是屋且令買魚烹更欲伴鷗宿公衙幸少
休可報酒初熟玉浮暑池歜金泥秋籬菊我能捐千金
誰有愛日鬻么麽爾委吏自束縮腸腹慎勿莽饕餮人
自念鞠育
河源吟送熊節之知河源縣予昔與之處太
學知其為人故見於吟云
出宰河源縣非是黃河源維彼黃河源其名為鄂端華
言星宿海或曰此天根君能如鄂端身高在崑崙塊視
人間世此縣安足言請從天下縣一一向主論縣縣令
如君行行信魚豚
挽蕭莘夫御史柯之父
癘鬼滅人門其饞甚猛獸所經迹如掃有不遺卵鷇中
間亢宗英天為置呵守羣尸臭腐間何處&KR0146;徑竇殗殜
半死魂幸活六七咮補苴見新巢鼎鼎焉說舊賓興登
寧馨配二十八宿峩峩惠文冠倏覺移戴首山中地行
仙宫錦照白晝敢辭大塊息陟降帝左右
威鳳吟送張經載四川盤糧
威鳳集阿閣所不矜爪咮饑鴟得腐鼠不敢啄瓦竇有
時脱翔去鴟啄當正晝飽能出妖聲呼起百怪鬭有狐
毳九尾有蛇岐兩首一足䕫躍躍四目蒙貿貿鴟如啄
不已實恐顛載覆仰籲太古帝長使鳳居守
榮夀詩毛維之父母七十歲
青精晨雙盂並几日華在朵頥白&KR1686;&KR1686;刀切萬粒碎芹
香齦齶餘椒桂衆臭退逹生有至理嬰色養其内西南
走逡廵結髮老東莱令子温其玉赭案端委佩誰能驅
飛車定省日可再浮名天宇雲此日真足愛明堂孝理
初羣工正熙載天顔違咫尺行邁决旋磑前驅報親閭
晝錦逼巵敦上方紫金丹更助飡沆瀣
送劉使君之任柳州
潞江寒欲冰柳州水如湯萬里赴百粤十年歸番陽江
頭别時兒今作長髯郎有力哮如虎挺身駕長航指言
百粤路遠在西南鄉衡山高峩峩洞庭渺茫茫借問水
窮處一源判離湘離合牂合鬱其流遂湯湯泝牂且泝
鬱是為柳州疆二州十縣地榮瘁孰主張遐邇皆天氓
周室開明堂頌聲如可作太史紀循良
新野宗知縣二異詩
二穗三穗禾二岐三岐麥去年與今年新野民所穫農
初得之笑把玩不忍釋乂牙珊瑚枝凌競戰士戟又如
明堂舞執籥與秉翟又如鸞鳳翔參差垂衆翮槖籥鼓
元氣澒洞渾融液薰蒸為太和混沌此副坼令尹今為
誰宋公師相伯疾惡真如仇愛物已成癖嘉祥豈虚生
願獻府公宅桓桓沈中丞憲憲唐大國周公嘉禾篇再
見出孔壁吁嗟薄惡吏亦自梗天澤
送王宣溪雲南提學
登途躡危梯逢人聞鳥言正晝長蛇呼夜欲呀口吞繩
橋足顫掉半委饑蛟餐鳴弦&KR0146;鼯號前是犵狫村敲竹
畀儂驚始覺蠻鬼尊糜糜冰石竇短蜮此戶門吾生有
正氣衆毒理不冤况承宣化命炳燿甚赤燉汪濊湛所
極梁沬若孫原昆明西洱海於水注一盆竊虞生蠛蠓
汚蛀久或眢澄清藉尊宿前席輟討論結髮侍清宴鳳
毛莽孤騫守雌戒前阱犖犖傷弓魂痛定百念灰沉沉
思主恩如以完肌膚湔洗天河源誓如河之源日夜東
北奔
夏景熙母受封詩
阿母非職方烏顯螽斯德職方微阿母呱呱誰卵翼長
黿無仰飼何以生九肋彼鯨波翻飜天角一水國夜仰
觀天文帝座御北極而能班執珪扶搖信鵬力帝恩浩
如春所不限異域里門忽傳呼有使来自北手持雲錦
章白日絢五色遂令七十嫗縣君帶實食里兒競棄母
婦或休蠶織猶驚有鵲虎奔走欲一識吾何親見聞請
以意逆億
送段惟勤自新城改廬陵
運斤疾成風全物不食虎見者驚鬼神斵鐻覺無苦中
心無穿鑿匪以智數取段侯天機熟外不與物忤恂恂
口若吃剖析有大斧乃知古循良絶不似外賈廬陵䑛
新甘新城奪舊乳徵聞繼前史直筆予敢侮
送劉文煥廵按南畿
朔風翦潞水卷卷生白花舟子不易進舉槳撞水牙謂
言此著&KR0008;如以利斧加浮木水中居寧堪穴呀呀至人
心虚虚聲入浩無涯患端日潛伏在在紛如麻辟之舟
中水敗沒殊不差持斧觀君竹潞舟&KR0712;平沙登舟費沉
吟吾言諒無譁
送南城鄭尹之任
夜風㩧屋角穿隙衾鐡冷君心去如飛脂舝覺僕猛遄
歸拜松楸此味未雋永安知凋瘵邑萬室坐深穽餓虎
吞羔豚饑蛟食鼃黽章甫以屨苴逢掖今裸裎喜人噤
吞聲有若物在哽跼蹐無控訴空餘列行省常虞潢池
中竊弄在俄頃牿童與豶豕絶不以力逞君行納吾汚
此實邦邑幸
夀平江伯六十
眩人掣紫㹸伶工吹玄笙駝峯下天廚璚液篘青城寳
鼎祥雲浮錦籠衆星明氍毺履流丸罘罳目眯餳流蘇
綴珠簾水晶貫蒼纓人皆詫瑤池我已登玉京羣公際
休沐諸將解壘營繫馬鞍高山解帶玉充楹談玄動誇
椿介眉皆及鏗千劫建萬劫先庚累後庚雲谷恒谽谺
終南鎮崢嶸千秋傳國儲百年本邦兵善飯壯不如披
甲老覺輕用持桓桓威可汗敢渝盟
賞静軒
灎灎濯錦江穹穹昇仙橋人間有此境去去不憚遥閉
門者誰氏冥心契承蜩有亭月團圓有竹風瀟瀟高視
錦官城如覆鹿以蕉心齋坐忘身聞聲欲捐瓢千秋長
若斯更用静魂招
送周主簿任南城
連山抱如環過水縈城脚軍州自古置小邑舊附郭烝
黎戀門閥不厭土地薄神泉麤可釀出境配靈藥門無
催租吏家有斸地钁市女面無脂野老巾不著囹圄寂
生蓬譙門可羅雀謬當封藩圖一變百病作黑夜騎屋
山白晝面相縳竊虞鑽泥鮎化作掉尾鱷觀君饒道氣
秋漢横一鶚老夫頻搔首仰面望寥廓
送謝侍郎陜西按事
爽鳩西飛飛羽刷太華巔不飲涇㶚水不啄虞芮田涇
㶚濁自古虞芮爭幾年濁不以清飲爭不以啄悛古有
至治世法在象魏縣匍匐俯入井如以手擠援木有絙
鋸絶石有水鑽穿毛中能無疵奴亡或丐鞭方今浩恩
波垢涴一洗湔
萱榮為張經載題
渝水赴海易渝船上灘難母心如孤船遭孀險於灘鑿
鑿石齒隙如雷嚮奔湍一息生死隔誰謂天地寬乳哺
各鼎鼎而今生羽翰上摩九萬里母老心更安白晝北
堂㵾闖然入玄冠樹旄塞前途白馬黃金鞍匍匐走舍
兒隣人越墻看致詞謝隣人吾亦諫諍官三歲不見母
初辭五雲端起舞為母夀兒不饑不寒兒腹有至寳其
名為琅玕願言獻天子功名良不刊
蹇判府六十及生子詩(其婿繪圖寄祝之劉解元韻也得桂字)
人虞東隅昏我豁桑榆霽紛紛亂豺虎此際競吞噬妖
䘲劃隂空使射那得羿人生百年内此譬向晩歲木瀋
行歸根瓜落僅存蒂應門有儇童從以百十隸义魚緤
黃犬烹割日幾熭恐非一體分肯作苞桑計大過美枯
楊剝重碩果繫將孫始將兒亦有將孫勢世人湼髭鬚
老去用強制有鬚不使湼唯不班行綴猶能得雄州太
守與聯第太守載酒来日出門尚閉倒裳迎太守與坐
庭下桂醉歌南山詩戲擲兒以荔閧然發大笑日月恐
其逝尤聞剝啄聲有使自燕薊開筒剝題封磊落富新
製圖窮更何云再拜稱觴壻
挽柴公照母
里有不娶女齊姜陳之求婦姑聞勃磎兩姑爭婦留彼
為鴟為梟反與貞静仇天孫織雲錦終歸物之尤俗慈
類禽犢有子東家丘𤨏郎吾徒豪鴈行拜低頭人生非
空桑氣類父母由吾徵母之賢識子臧與否豈為哭母
辭職居闡其幽
挽熊太守父
金陵郭外山高塚奠山麓中唐甓新易膏澤濡丘不山
靈幻&KR0146;魖此詔出黃屋生為熊省庵死贈皇太僕平生
拯溺心有子惟式榖曾援由基弓連發連中鵠牛刀亦
小試拍拍驚鴈鶩更聯伯冏班宣王今考牧幽幽萬泉
宫云是百鬼谷郍無迎恩壇蹈舞效嵩祝舊裳釋藍縷
所不玷渠鬻冥官愜新授翔去衆生族朝元遊清都何
啻生受禄麻姑兹當来洞天三十六
夀吳淑人七十
舉眼望龕赭潮頭如雪白搔頭髮種種潮色滿巾幗蹉
跎十二歲一脉未亡魄龍函潤生雷當暑啟舊冊猶如
面中丞委蛇退公隙問兒今何為名在象胥籍錢塘縣
官酣云即夀母席狂簪榴花歸更助醉面赤兒心豈不
亟重以萬山隔
榮夀為姚治中母作
鱟魚背有帆鱷魚尾有黏比目潛有鱖比翼飛有鶼吐
樓有妖蜃獻膽有巨蚺崑崙黑如漆束縳充家閹此皆
海邦人慣見行已厭為官得州縣有若墮井蟾縱能協
隂光何異鑽泥鮎遂令中人資唾手母推縑罷歸實為
幸配竄理不嫌姚宗重華胄行義世有砭慈母揮使去
麻衣白&KR2233;&KR2233;王畿萬人魁信以手所拈胡為倅一郡大
刀屈為鎌笑談呼吸間了不傷鋒銛僅飲撫之水屢罄
米與鹽帝念賢倅母推封表其廉進官列三輔告歸舌
真甜母老念兒遠兒廉思母嚴潮陽十萬家富者垂珠
簾海錯供母饌龍腦熏帷幨何如太安人巖巖為具瞻
觀國趨庭為楊廷儀作
暎相皥下第俗嫌良可嗤郊祁乃齊名誰今笑天私寓
言木假山自詫三峯竒兒子出頭地簿冗父不辭中允
何可嫌天固珍一枝提刑異簿領况復荆人師寢膳卑
暑地寧不蚤夜思主鬯式新荷乞身諉何欺冥心寄遐
託立判塤與箎插羽當秋空嚲若長雲垂朝發召公城
暮刷湘江湄老懷北斗邊猛起三命龜閱兆楚燉熄上
堂寧馨兒
送劉屯田歸任
令峻簿尉寧撑拄鮮鶩鴈巢烏啄階除犴狴生菼薍焚
山蛇穴古火食久已慣險馬恃匪經蠒絲戒前宦閑心
付書雲静耳聽鳴澗荒祠試宵菱怪鼓鬼作幻駝蹄鼈
羞羹魚滿寸可汕郭門接叢薄蒸槱喜能辦三家為雄
村一二百里間居然超逸資強以載鼷鷃世途方犇犇
賈物紛售贗而當鼓舊勇遇虎乃徒袒丈夫貴如玉論
定在歲晏
王資博父母齊夀
即前出門時官苦簿尉伍崢嶸獬豸角突爾如手取離
憂終亦樂絶勝列三釜眼明讀泥金再拜荷明主名卸
百里侯不貴實食戸當晨坐中堂𣆀史夾天姥生年不
滿百七十稀自古郎身願為鵬兩腋出毛羽飛歸其何
如問我我首俯
德政遺跡
吾能舟淤河吾能梁老圮要使保定府周道蕩如砥前
之守者誰此語恐有矣九年夢寐中日月去犇駛尚遺
圯與河白石浸洿水趙侯洮河来言若不啟齒鞭山下
萬石荷鍤甚屯&KR0008;褰帷漫逶迤衆目隨顧指畚泥成高
丘修虹截波起老翁爭出門快覩百艘&KR0712;薪夫採薪歸
信脚下脚履昔為寂寞區今化喧閙市吾無曾見聞得
之傅太史
三酸圖
河豚朝菌味饞夫恒取敗瘡痂土炭惡所嗜一何怪朱
門飫酒肉蘇向樵夫丐貴能通滯關厨傳空芼芥不知
墻頭梅厥味殊不殺世惟多賤目用配桃李𣲖徒云古
殷商此物充鼎鼐頃筐紿癡兒入口覺逢蠆大師僧寳
珠學士奚墨塊爭先信手攫二得一可能(讀作耐)掀脣勇
能吞舌結嗌已嗄當時侍童誰正自聽人籟昏然宿酲
纏醒覺百病瘥鳥吞夢方真腸洗亦可愛蟛蜞戒誤食
真食有沆瀣食與不食歟事去此圖在
泛舟長河水寺之東賓仙遊李君將赴召予
欲其有所思也擬是曲以送之
泛舟長河水河水過漫漫澄心寤物理且作行路難競
急恐不逹其前有驚湍萬斛等一葉於何恃根盤飄飄
若乘雲既濟事乃安昨逢舶商来云自東三韓何嘗駕
飛車舶壯歲月寬颶母幾飜海高濤湧峯巒鯨吞雜鼉
作怳歘参神奸時吾舶中人如以鐡作肝色空身世忘
卒亦無傷殘商言我更豁我行且加餐
盛封主事挽詩
封君夜臺遊隣鬼紛累百聿始迎封君又若聚嘆息誰
能一布衣老用著冠幘有子雖令學曾幾青雲客家家
競落莫誰氏再豐碩幸灾俗之常而閔垂絶魄隔藩即
仇讐反眼視蠻貊封君有寬腸春水滿四澤蜉蝣生死
間天地一朝夕生榮死之安盍受百鬼役寄言人世間
願踵封君跡
夏驛宰之任姚江
道上有積潦山下出蒙泉潦決泉之奔厥委皆稽天我
纓既我愛我足匪我捐雲崖監其原澣濯信所便貴泉
亦貴潦明主之逹權
守溪王先生父八十
秋水滿震澤天然出芙蕖中心無琱琢對此真起予旭
日上東楹照我白髮梳髮始黑如漆已不任簿書竟作
強項令誰能藉阿譽彼茁者蘭芽秀發幸在渠甘以窮
齟齬而歸老樵漁於今八十年髮白雪不如昨夜縣帖
下賓詹有新除今晨府牒来於星講帷初顧此頭上巾
重封廿年餘君恩東海波豈止震澤瀦願為太平翁長
在澤邊居
送范長史之夀國封在保寧
九斿&KR0146;晴風綴錦幬行殿從官密於雲子更目如電躡
足附子語吾視子成&KR3161;王衣雖青青王宮百千眷一一
當染之侵尋染將遍南池匊作盤錦屛蹴為碾良工巧
更疾及一州九縣吾當泚筆竢急續東平傳
送蔣敬之甥歸湘
人言湘中風我未識見之撅土朝熝筍泲麻夜燃脂筍
綿緯成筐脂光照繰絲蟇蝦羞入饌粔籹不堪炊屑麥
僅蒸麩釀秫甘歠醨棄餘入隣疆販駔權不訾豈其自
知盈恥與操贏竒漸涵入骨髓耳目常途迷自非上供
輸白首無别離百屋如處女何能擁高貲子舅始我言
厥初咎之誰譬彼行為山一簣請自兹顧子亦舉舉雄
飛不能雌一楫割甥舅張弧射羣疑曲踊吾甚武柆騫
掇胡荽豈能媚庭幃泥泥兒女姿湘土善敏樹湘荼未
如飴彼飛雲中鴈樂以無縶維脣厚掩虞齒薇肥活夷
饑秋風片帆白淡月照所思歸語湘中人吾言百世師
送胡大聲考績歸嚴州
桐江亦澄淵其下多魚魚善釣不釣魚所以魚有餘魚
餘今尚釣釣魚乃真漁真漁亦無數曾不登簡書刺史
行部時善釣今有歟我考刺史最所不貴櫛梳刺史意
在此適會我言初
送太守之開封
濁流亘混混古有闢其郛兹維天地中九州交逵衢尹
實冠中夏奚與百郡俱四十守令下吏前合雲鋪中庭
忽聞雷百諾應一呼門如納百川纍纍入縣輸千輛復
百輛上供及軍需曾無遺毫毛丘山積負逋地大物甡
甡隔身雜臞腴隄防或闊略立地憂萑苻一倡百和之
自立落鴈都坐令清平民入市愁於菟吾子起陽曲而
翁烈丈夫自臺徂名卿子亦汗血駒峩峩白雲司明月
懸秋壺大姦梗大獄如以手拉枯久結司寇知或徹公
與孤舊尹新去位寧容間湏臾子才望年資流凡落甌
臾横金中大夫手握銅虎符西落大行山田園未應蕪
登高望淮南心與白雲徂男兒志事業父母離憂無舊
聞馬可釋勿謂龍易屠覆錦或䧟穽知雌當辯烏吾觀
聖賢心川澤多納汚壁立萬仞強攀躋竟無途江湖多
風波宣父有巨桴吾衰不自量子今黑頭顱
環翠亭為門生吳廷亮父南坡作(雷復吳姓)
白霧下赤壁素月篩青林風露變草木魚鳥解晴隂蛟
潭湛潏潏鷗波去沉沉島嶼上下勢舟船来去心此亭
對此景一鶴與一琴琴音諧韶濩鶴性甘蕭森春濃十
里竹秋静萬家砧象罔溟蒙合雲雷屯伏深主人葛天
氏不信有朝簪
圭峯集卷二十六
