圭峰集卷十三
明羅玘撰
碑
嚴子陵祠堂碑(庶吉士閣考作)
先生之生也富春山一釣翁耳既殁之後遂姓其灘為
嚴灘瀨為嚴瀨至於職方所綂也亦名先生之姓曰嚴
州焉夫自有郡縣來已有此州其生人也不可以稊米
計賢人君子豪傑之士著聲於世後先亦多矣而皆無
敢睥睨甘心曰吾嚴人也凡天下之人聞是州之名不
知其自於先生與聞先生而不知其寓於是州亦愚夫
而已矣今夫倡優之劇里巷樵牧之歌至陋也而其羊
裘釣臺侈為盛美嗚呼先生何以得此哉當漢之衰新
莽之餌其甘如飴不拜揖於歆雄之列者中人可勉為
之未足高先生也及真主出略其勢位以故人物色之
躡履而來蕭然野意而故態即發心有水濱之寂寞而
無大内之深嚴區區之榮利鷗耶鷺耶而已矣曾何芥
蔕孟子曰我善養吾浩然之氣先生有焉雖聖人大中
之道不如是也而氣節風厲要不可誣五穀三牲所以
養生也而鹽醯不備豈全味哉然則地之名之止於嚴
著其所也人之仰之通於世高其行也夫有功德於民
者於祭法有祀則先生天下通祀可也况於嚴乎舊有
堂在州治之東蓋其故釣處也今郡侯某修之來求碑
之因論其事俾刻之而係以詞曰富春之山兮碨磊嵌
崟白石齒齒兮桐江深先生不來兮廟隂隂江籬漠漠
兮鳥下水荇汎汎兮魚沈香餌化石兮臺泐羊裘掛崖
兮誰紉漢鼎&KR1142;[危瓦]兮龍戰野先生一絲兮鐵綆千尋我
有君臣兮父子垂涎朵頤兮何心駕螭車兮驂虬紛拜
舞兮夷猶倏然降兮風飀飀我民歲歲兮殽羞
故内官監太監白公墓道碑
先皇帝末歷思有以奮振更圖而興革勸沮先篤諸近
于時光禄寺之劑錢隂漏入于中外乾没者十二三睿
志潛求所以代涖者難其人久之内官監太監白公江
適還岐惠王之喪至自楚慎靜之聲籍籍聞于内遂詔
解舊所涖諸庫事改涖寺事既至召酒人饔人庖人戒
曰今以始毋以爾所主品置吾几日以童炊烹時其渴
饑飲食之至旦日坐于門平量衡閱出内内以東入以
西出給以西入以東出入毋比行毋偶立毋耳語毋僂
步毋顰毋譁違比通關節為姦例有常誅不貸比日入
扃封乃退既匝月姦朋故智敗解去寺之上下賀公以
勤公有緒喜而母宗氏與兄鳳居涿渴一見迎之不至
傷泣得𠻳血疾尤旦旦酣事事不知憊遂下摧為瘻瘍
醫繼繼至莫注手乃困卧連乞免會寺寮疏留止之今
上登極賜蟒衣玉帶同列皆驚其異既而轉劇兩乞免
得賜復監飲藥部寺誤疑為允旨懼公去疏留益懇公
自分不可起乃乞骸歸私第上乃假奉御李懋長隨田
雄以外事便侍其疾疾果不能藥正德元年五月六日
遂卒年五十一上聞悼其以軄死賜祭且賻其喪命左
監丞鄭璽奉御王恭營其墓皆異例若以為勸者墓在
城西香山之原葬以六月十二日母聞之悔不及生就
迎又悔疾不及視危惡候以鳳偕孫鋼釗銳鑄自涿來
哭璽恭懋雄有父道焉故亦子哭公非上命在事然也
及是亦會哭哀至與涿來者比公涿之韓村人父聚祖
慶世居涿以選入給事預營衛聖恭僖夫人墳修大廟
後殿建清寧宮功自長隨歷奉御以至今職先所服蟒
衣先朝賜者也荷榮兩朝顯柄伊始而年不究用恭輩
痌之恭號知文予教内館時愛之出諸生上爾乃丐予
銘公銘已又丐碑其墓之隧夫恭也豈以予文足徵于
後也歟詞曰野焉舍來壺焉代食垂璫施施曳露白白
匪其躬私廟建封築月遷歲登帑實遍督萬里潛行岐
魄反廟帝曰天庖予嘉爾詔獰其若酣痀僂罔覺陟屺
在書牀膚以剝死要歸全䘏恩沕沕西郛幽堂蔚蔚檜
栢
故南京守備司禮監太監傅公墓道碑
正德六年正月十五日南京守備司禮監太監傅公卒
守臣以聞且請木請食其喪衰麻其子弟請封其墓而
堂之詔聽遣官三祭賜寶鏹事不三月十日公已葬昭
功祠隂矣公諱容字體仁松庵其號也春秋七十五廣
之順德人曾祖某祖義悌父道達母何氏世名家公以
選入内内書館者制館閣諸賢涖焉以肄中貴人之幼
秀出者也例不以羣凡衆又以選入入日有譽動英宗
知擢奉御掌文書憲宗嗣擢紀事奉御侍悼恭位下教
官人禁中轉局郎侍春宮孝宗弘治初進司禮監太監
賜蟒衣玉帶祿米日向柄用而於茂陵工甫畢又督懿
妃金山工繼選永康大長公主婚褒賚有加欽遣有司
祭公考妣以優公殊屬意焉一日以一函付公命乘南
傳公請啓則留都璽書也拜舞辭即日行既至人無知
者故事勲宿元臣扃閾内外為意向久之無何形迹隠
然示大體迺交相說而公於殿囂遏嚚斂潰控奔又多
潛為之所若歲慮大獄無文之拘有疑積滯者意持之
傾耳羣議在所則毁校脱梏者居多寂不居德以為色
德音屢下郊迎宣讀既納諸函或訝之搖手閉目人多
愧而去遂墅城南因山而垣稱垣而祠祠左為寺僧一
童與談空焉為佚老計請額祠賜額曰昭功請額寺賜
額曰永寧泣歎曰吾不能生事天子矣無何以疾請上
憐公誠月有廩歲有役聽公休官所談空僧即永寧居
蠲其税食之主公祀焉公從子豪入粟為郎傑千戶也
鳴璫貴人父母公者無慮數十崇卑間劇布中外南内
殆十三相與曳碑礱之于墓之道來請刻辭予春既銘
公墓辭乃合辭言曰衆志潝潝旨味公銘然而閟幽孰
愈昭揭于表表之觀公其謂何予無能讓迺襲敘而詩
之其詞曰踰嶺而燕居也木天業也孰師之龍之夔維
從龍升乾清坤寧嬙娥環羅内則孔多載槖螭頭敷政
優優玉匣黃腸玄堂之藏帝曰欽哉公其南來培柢培
根有實無文永寧昭功百世祀公
圭峰集卷十三
