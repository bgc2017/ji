圭峯集卷二十七
明羅玘撰
詩
七言古
黎太監永思詩
大家東征逐子回子如從龍母當来龍飛在天隨百雷
蠎衣玉帶晏清陪有羹可遺荅涓埃高凉墓水黃猿哀
榖異死同趨夜臺慈烏啞啞傷痛哉負土封丘如黃能
長楸森森手自栽寺人孟子心未灰凡百君子詩可裁
戲贈楊蘄邵三君子(楊十二歲中舉蘄丹徒人卲許州守)
蜾蠃螟蛉侍側豪江漢浮萍刺眼毫酒狂自大心陶陶
曾同靈均怨作騷一腹奚足吞江濤古言聚灰曾止滔
此事何異海可舠四䕫標榜不與臯直追那頌置我鼗
冥搜罔象歸籠牢火炮鐡柱沃以膏灼膚熸骨焦皮毛
钁天大斧斬鬼刀支祈可繫百丈絛荼壘畏避潛栖桃
叱穆借駿手指騊擲下轡把造父操崑崙險幽龍鬼韜
命赤郭食日幾遭入幽探怪氣愈驕陋彼嗜𤨏溲溺槽
歸来疑仙或疑妖女妻驚怕僕妾迯詞源如井引桔橰
倚馬可待書者勞調高和寡中路號曳我鷦鷯出蓬蒿
關西夫子披錦袍鹿鳴初歌髧中髦大弓水犀鐡甕&KR0758;
許昌使君秉干旄燈前促膝吞醇醪狂夫大呌仍嗷嘈
載鼷以車向我嘲岱宗為卑此會高
送王院判弟醫官歸宜興
蘜藭在山杏在林虎其守之爾誰侵伯也視垣目彌深
執神之機為國琛跂予望之如望霖猛於縮地天顯心
入門爆麻發吳音飲以清夜横斗參劇談醉戲雜五禽
夜闌曉合聞球琳海噴祥旭清妖祲光飜丹極射黃金
眼飫興狂殊不禁走馬宜蹴隂山隂丈夫骯髒肯陸沉
誰家萬杵秋風碪故山無人洗藥鬵有力如虎僕可任
手牽餘皇疾飛鵀我重其别臨岐吟
送竹坡歸真州
江邊飛將猛如虎手持神臂二石弩白叟呼之立少許
立竹之隂不知午叟初栽竹栽一母母生兒孫孫縷縷
竹知叟恩叟不語試離竹行數十武誑竹無知遂飄舉
百里千里析津府竹誰灌之畚以土將有兵士環如堵
叟前呼之竟何取叟今疾趨若風雨
蟠桃夀圖江侍讀先生母八十
花開花謝花成桃穆昔花下聽雲璈狡兒擺手攫不得
屑屑覆射空饞饕水晶之盤照日月星宮之君手所操
傳聞此實玅辟榖三千歲齕凡一遭五城十城博尺璧
較之此更如毫毛况人生有母在閣南山配彼端匪高
肉飛上崑崙絶嶺奪虎爪下懸萬猱或承九龍自西極
王母晝下驂六鼇冰盤照室光閃爍勾吳水府鯨鯢&KR0146;
紫微垣高見天目駝槖螭首今誰曹欲驅飛車離帝所
兩耳鏜鞳錢塘濤曉呼黃耳負圖去便覺青鳥聲嗷嘈
送呂知縣之太寧
山行有虎溪有蛇人行百里無人家村氓生怕到縣市
更有蛇虎紛如麻朝廷養人如養子此輩毒人蛇虎似
明朝忽報新尹来震驚百里飛狂雷虎耶蛇耶在何所
山翁隔溪相喚語此縣百年無此舉
日磾調馬圖為吳克温題
秺侯熟知馬牝牡不識蛾眉形好醜低頭摸馬恐馬瘦
膽碎渾忘身有首玉趾之前盧令令耳邊亦覺怒猊吼
欲拚百死問金人雷霆在上敢開口
挽鄧屹菴詩
屹菴先生墓上石飛蚪蹲龜新勒額妖狐不敢卧其下
山鬼呵護火通夕樵夫驚見走折足過客仰觀讀如譯
久之意象度百過奉政大夫字飛白前時石小字畫刓
秪今字大銜亦易乃知生男如仲謀胷中豈乏還珠策
聖皇褒賢常及親用此照耀賁幽宅先生蚤歲兩振鐸
庭館春風歌樸棫况當聞禮聞詩餘橋梓隂陽真一脈
都勻苖獠等猺獞賣刀買犢笑啞啞先生墓石行又鐫
百年劍水增載籍
題潘以正杖化龍圖
葉公好龍所翁畫晩歲取次真龍下青綃綘綃相戰時
九子弩力江中射人龍雜揉古其然此杖是龍久當化
狂巫姦夭萬鬼泣兒嬉造化任呼吸動搖坤軸上帝怒
褫杖殛死復何及騤騤龍飛雲雨濕荒陂幽湫人莫汲
夀丁坦翁七十詩
非僧非童頭亦髠行年七十口自言十二月吉置高尊
天瓢酌翻麻姑源忽驚趵突噴火敦當壚彪&KR0008;犢鼻褌
霓裳舞隊集良媛西河渾脱傳黎園曼延眩人雜黎軒
緣椿飛空弋縣猿遏雲仲箎和伯壎王母欲下雲旗翻
委以錦組綴璵璠彼姝翩翩駐西奔靈藥詎恣蟾蜍吞
刀圭入口到骨恩羣僊騎鯨上朝元鯨饞吸尊涸無痕
褫其荼壘無司閽遂令鬅鬙百孟賁中道而立要朱轓
誰更口大張如盆坐之上座享禮繁勇能吞海為世婚
尊邊尾閭幸我存飲河飲渭真吾孫
王克承按江西道姚江省母
惠文岸岸山立齊直當黼扆之東西猛腦鶻擊赤狐走
虎豹在山誰采藜虞門四闢集鳴鳳周道蕩蕩驊騮嘶
重瞳尚疑紞黈塞日暮幽屋啼寡妻又疑隂隂出寵賊
敗甕臭腐生醯雞盱睢一種老鶩鴈以死博利無噬臍
官曹如在伎兒子眩亂黑白眼著眯皇威震動誓無赦
漢熂北讋曾庭犁君當一面江之右此實餌筆之壑谿
仰思簡在明並日况柄以斧斧以携舜江東頭大門屋
未到百里為會稽倚門星星笑且語鵲噪遶屋旋而棲
前驅兩兩赤鞾袴察院銀字分明題照山欲動水欲沸
旌節婀娜人填蹊隣兒詫見衣上獸云是虎豹麒麟犀
升堂一笑見顔色昔在地上今登梯入廚飣餖執匕鬯
自曳薪入妻埽&KR0034;官貧未具黃金&KR1356;有酒且注青琉璃
南山雖高未足祝有過一劫南浮提
劉母七十封安人兩慶詩
贑灘二十四至此舟人落颿趨入市木鐸道人呼淨街
白頭病嫗出呼豕掃除如砥到縣門五步十步一結綺
舟人眼眩脚顫掉屛立背面人如蟻縣官身騎六駁馬
短亭五里長十里龍幢雲旌羽葆纛日月虹霓分旖旎
黃衣聖人坐紫宸黃麻飛下泥金紫卯金之家太安人
兵曹之禄寧馨子恩波浩浩沃所生母以子貴亦其理
天門使人若神仙安人夀域坐一几東筵坐令西坐丞
附耳竊語嘖不已操觚丐飰道傍嫗雲泥懸隔未足擬
四百四十甲子餘先庚後甲良有以縣官持觴天使醉
誇吾縣有德爵齒兒童浪看舟人記如飽飲食誰禁止
到京細向兵曹言兵曹亦喜吾亦喜
圭峯集卷二十七
