圭峰集卷十二
明羅玘撰
記
擬順天府重修譙樓記(庶吉士月課)
順天府輦轂在焉於今為京師諸侯之朝會四夷之來
王於是乎輻輳觀望焉故其官屬品式儀範獨出於畿
甸諸府之上與應天等而其近且劇又過之况府隸於
藩者比哉尊京師也府故有譙樓予前以國子生法當
投卷附其試過其下見其瓦壓于上級夷于下椽鐲棟
倚有壊理洎揭榜入宴再過之仍初見也自是有繫籍
不數日又過之無不仍初見者既廷對入院就款始稀
過焉他日以事往入其衢見其翬飛鱗次丹堊漆髹之
色蓋已迎吾目而改觀矣既入府尹某公指謂予曰此
吾之所以懼其壊而修葺之也予因謂公曰京尹之軄
要有大於此者羣閹戚里所以資其驕樂者莊墅陂池
園林臺榭果樹之封植是已其師相誇競日增月闢無
有紀極求無噬於民者無是理也又况其怙恃請謁亂
經敗度必遂其私而尹獨先當之者哉且雜以四方戎
工商胥倡優蠻獠之屬處其地而異所隸故姦之伏也
深而變之生也亟發其姦則有掣肘之患玩其變則有
非常之憂而尹之政用以弊吾見尹之難為也樓之壊
有急於此者乎雖然樓之壊而弗修則陋其觀損於治
者小也而政弊不飭則弊日滋弊日滋則民日困嗚呼
京師諸夏之本也而至於民且困焉一樓之修何補哉
而前公為尹者弊亦仍舊也樓亦仍舊也革弊修樓自
公始可書公使屬吏礱石書之某年某月某日也
故平章哈喇公配王老老合壙記
正綂二年春正月河西涼州部平章哈喇公庫春以其
族來奔西邊監軍中使魯安與邊帥議合乃驛至京師
請留籍軍食聽惟是蕃漢水土不相和始至必疾疾已
無他哈剌公竟以疾不起葬京城西香山煤厰村之原
時妻王老老尚未入宮也以一遠人婦孀居撫八歲之
孤博囉即能脱去故習俾讀書華言教詔一以華風未
幾以賢聞選入供奉稱旨博囉亦備灑掃尋至掌閽闥
遷軄内廏以勞序累擢少監至太監老老以勞能亦受
今名内稱老於事者曰老老或曰年之老者故云母子
歷事睿景純三皇帝今聖慈仁壽太皇太后皇太后皆
謂老老羈旅族孤質木無援扃鍵啓閉一任不疑法中
貴無外宅博囉以母老不任宮事盡以賞賚私錢營第
一區于東華門側既成當成化二十一年疏請聽老老
歸休賜金文綺為佚老費越六年年八十八卒是為弘
治六年夏四月十四日也博囉請歸治喪三日哭輟哭
拄杖跣立進二姪謂成曰往視吾父壙謂壽曰爾官人
也往諏太人五月二十一日吾欲奉吾母合吾父葬也
皆來會曰善遂如期舁柩啓壙即事仍辟去壤之黏膩
者甓石之泐學者大施新功封溝門垣題表就式其位
與力得為也又曰吾世為邊塞長先長老嘗貢天朝歸
歎曰天不假吾樂土寄一足耶吾父幼即解意比長有
名位志益決稍驅其畜帳南徙部人益疑屢摸索偵伺
不得及是乃大樂雖未一奏勞裨醻萬一亦命也已尚
幸吾母子依清光竊寵渥猶蛩螽之么麽得附砌入牀
視諸叢灌草根之啾唧以伏以死者亦幸矣壽錦衣百
戶與錦衣潘百戶杰為寮杰舊遊於予博囉授是語於
杰俾導壽來拜且乞記為之銘納于壙尚恐徂遠日就
於無所表著圖託於不朽惟文字又乞不已乃為記其
壙噫其三世役志向風至是有成真可俾以不朽遠人
其亦有激也
繼善堂記
慈谿王氏繼善堂真靜居士之堂也居士之作歟其上
世既已作歟質歟華歟崇歟卑歟其奠之位而面之方
歟皆非堂之所以名也居士是培是殖本其深矣蓄不
以發而發之於其子有儀曹郎中也旁達於其羣從之
子有教諭也又有刑部主事也又有溧水訓導也鄉人
遂屬目王氏或曰王氏繼繼善人出矣堂其取諸此乎
居士聞之曰吾豈謂是哉吾氏居於斯也始於檢&KR0146;公
合分裒離用樹丕基時則於唐為末紀鳴于復齋翁章
圖砭過大放厥聲時則於宋為紹興再鳴於吉州文學
被薦射科蜚坌英芬時則於宋為慶元大盛於蓀渚先
生本兵翊謀燁垂宗光時則於宋為寶慶積於今六百
年矣而藏器之重有彝敦焉封樹之壇有楹碣焉手澤
之傳有籖軸焉若廬之圜也百武耳田之畔也盈井耳
何恃哉恃此而已曰吾氏世繼以善也吾二三子之奰
焉馳瞢焉往冒焉而竊禄其自足為善乎非此誰使之
吾見鄉之僦廬者矣其先固朱戶而雕甍也吾見鄉之
治畦者矣其先固東阡而西陌也吾見操壺瓢而號於
途者不諱焉曰吾甲乙氏之子也或曰某之鄉某之大
夫吾先也然則吾烏得而不懼乎車惟前無覆者也故
多覆焉未有監前之覆而覆者也若今之覆則多矣二
三子其亦監乎繼自今子若孫其亦監乎監夫彼則思
繼乎此也雖然吾耄矣吾不能以灌灌告約告之曰繼
善然不若名吾堂是朝夕告也且告于世世也庶幾吾
氏其完車也不尤愈乎他日書命郎中而以其語求予
記予郎中友也烏能辭退而繹其語予驚焉曰鍼砭也
是固王氏之律令也不敢贊一辭焉歸之請鑱諸堂以
為記
警齋記
警齋記予記也予為徐信夫記之也信夫何警乎予知
之警生於有心土石草木之無心莫之能有警其非動
物故也雖動物之有心有有警者有無有警者有有警
亦若無有警者鳥有之不能為巢居他之巢至其自為
則墮卵殰雛焉是之謂鳩拙畜有之見虎而逐叢角而
觝以遺虎飡是之謂羊狠獸有之見木而登且登且下
而卒亦莫之能上下是之謂猶豫烏有之俛而啄仰而
四顧鸇過之過也彈過之過也是之謂烏警其於人也
在鳩拙為蒙為木強在羊狠為自罹於辜所謂有無有
警者是也在猶豫為太蚤計為多心所謂有有警亦若
無有警者也在烏警為常惺惺所謂有有警者也今夫
鳩拙之與羊狠同於無警者也而世之人有以鳩拙自
退者乎寧為羊狠敗焉後之懲者則又警之太憂持之
太固於是有猶豫焉猶豫者悔釁之囮也猶豫之警非
警也非固為警也有待焉然後有警焉其惟烏警乎是
之為善警嗚呼信夫之警其亦有取於是也乎然予又
感夫烏微物也俛而啄取以養其生仰而警焉以避其
害於烏可也而君子之居人上也其亦有俯而取乎則
十目視焉十手指焉而害斯至矣雖有百警其可乎哉
今夫龍非不昭然靈矣然以其有所嗜取也人得而擾
之亦得而醢之若鳥獸然以龍之靈而豈無警乎警不
足恃也或曰龍以聾取辱非警與嗜取之罪也則予不
能知矣然信夫方持是警為宰以臨嵊民予記警齋者
不可以不告
復蘇公舊跡記
弘治丁已予同年天台盧侯以刑部郎中出知黃州府
黃蘇文忠公謫居地也公嘗築雪堂于東坡今僅存地
丈餘侯出過之喟然曰是淆於民不可公嘗寓定惠院
遊乾明寺黃泥坂諸處侯問於民曰是兹何在民皆不
知侯曰是不可已吾其究諸於是遷雪堂于府治之東
與竹樓配使麗于公所可恒存也明年按地櫛驗院寺
坂以次皆復遂亭其院曰海棠餘韻侯意若曰是崇公
之詩亭其寺曰坡僊古跡侯意若曰是革異教一歸諸
公惟坂亭無易名侯意若曰惟古之真是不可變黃人
始眯若不知有公也既而晃然訝公復生繼又駢然欲
從公復遊又若真有公也填郭溢郛或聚或散去而復
來旋絡新觀若味飲食且曰舊之守多矣何寥寥乎不
蚤吾復也又曰吾林有材可以為棟吾山有石可以為
礎吾庾有粟可以食匠其貧者亦曰具吾畚鍤可以築
堵具吾鬵鬲可以沃塗晝爾可茅宵爾可綯侯皆不吾
預也侯則孔仁吾其何民遂相與礱石造侯願記之侯
曰辭俚弗傳不可民曰盍徵諸朝侯曰吾自有記匪可
施諸遠者大者志吾復公之跡實宜蓋指予也夏六月
乃以書屬吾守舒侯督予記蓋舒侯黃人也先是與予
論侯是役也成民之所欲為而民不知既成又無德色
於民有類古之為政者予故樂為書之非以私同年也
通濟橋記
南昌江西會府也途之陸出于京師者由漳江以濟濟
登西岸行十里為遞曰蛟橋西山諸溪巖谷之水會焉
水之會溪故大以磯坻互激齧射不可以舟宜有橋橋
圮矣不知其何時獨其名存且以名遞名其地橋固宜
前有也其曰蛟南昌澤國也相傳多蛟螭窟其下蛟所
在岸乃善崩又何擇於橋橋圮有由夫亦無庸考其時
之近且久也獨惜夫會府之孔道也王事之期程商旅
負輓之不獲已者冬而朝涉焉龜瘃之不可忍也猶可
也夏而澇馮焉死者十八九矣噫橋固不可一日無也
夫以不可一日無之急而曠于不可考之久有志之士
固宜有憤然者而卒未具有舉者何也豈真有所謂蛟
螭者窟焉皆畏而莫之舉耶將世之因循者多視人之
患漠然雖有一舉之者而且莫勝其百咻之者也今太
守祝侯至三年政以次舉遂將破衆論為之新建義官
裘顯獨奮曰此民利也不可以勞吾守於是經始於今
年秋七月壬子伐石於信伐木於鄱陽之山水船陸車
以次畢集及其將事有告者曰是宜以鐵臭蛟之居蛟
乃避乃瘞鐵于岸之家卧柵其上為空以行水者五高
二丈廣殺高之六脩視高五倍之上列石楹以凭臨盼
者凡若干屋其東偏凡十楹守者室焉憩驂駐節於是
乎在東西之道鏟隆實窪坦坦夷夷義井在右綽楔跨
中無藉于官無斂于民以八月甲寅告成于侯侯至喜
甚扁而名之曰通濟之橋志孔道也噫當不可考之久
狃以莫之舉之習而能於五六旬之近成夫不可一日
無之急且為人所宏達之觀而歷夫無窮之遠愜賢守
欲有為而未及為之志不知於古人何如也意者世善
之裔自與閭左異歟或伯仲唱和之有助歟余與其仲
鴻臚鳳來善鳳來孝友好義聞于人人無愧為宋司直
君之後顯亦宜然故有是作鳳來以書丐為記余因及
之顯字鳳章號某云
邵武縣學尊經閣記
邵武縣予旁近縣也然未始一遊之而登覽其山川考
其志牒以求其故故其學亦不知其何始作作廟作堂
凡為學作者宜莫不有記以未考故皆不詳其何時暨
誰氏之作作尊經閣則今太守夏侯英也侯自延平移
守是郡凡郡之有麗于政教者其廟其壇其廨宇靡不
創初或葺治者學宮與其士度知之乃弘治壬戌某月
日相率走庭下以是閣請侯曰其基安在曰未有也侯
艴然不悦曰然則請何為曰西牆隂之廢地武人地也
直十十金金旦入之夕其基也侯曰若然是無難者呼
之至如數畀之乃合僚率屬發牆而營度焉芟蕪窒竇
登其汙之塗燥而出之畚客土其上高加于舊五尺有
奇材斬于山匠召于豫章之良而徒役于民之在官者
明年某月日閣成左為學舍右如之前為饌堂在舍之
左登經于高樓士孔安况遺壯觀于萬斯年韙哉斯舉
也乎其武人也者其何知惟德侯之畀金曰吾受金也
實藉是其學官與士必曰吾志在尊經然何力之為微
吾侯何能為是其知縣必曰是吾事也顧吾於事塞微
吾侯何能為是其同知下判判之下推官亦必曰是亦
吾志也然微侯何能為是乃合以走使于京師屬予記
噫予行天下見郡有是閣矣然亦不盡然也縣有之殆
或自兹始且守俯為之皆異事太史氏宜書書之同知
某通判某推官朱彩知縣姜桂教諭某訓導某皆欲記
是閣者書法例當附附焉
進士題名記(庶吉士月課)
進士題名有記舊也不竪于他而樹于太學重其事告
後賢也不命于他而命諸侍從文學之臣志軄業也不
木不金而惟石之鐫酌厥中壽其傳也甲必第名必次
數必撮其凡視黃榜也而其下必註其貫若經别互誤
也必紀其年月日貴考實也必冬官卿督之所有事也
而凡此一皆上命之昭厥度也皇明自洪武辛亥開科
迄今上御極之二十有三年丁未為年者百有二十為
科者三十有五率由成憲益畏益祗罔敢越作于時春
天下士集于禮部者四千有奇以士論故詔集廷臣議
酌南北中之數而平準之南損二北損二以益于中蓋
以地計而不專於文藝而論始定暨合而試之得三百
五十人三月乙夘又合前此遺於廷試者偕進之于廷
上親策以體綂紀綱制度之目越二日丁已上御奉天
殿傳臚賜費宏等三百五十人進士及第出身有差揭
榜長安左門外翼日賜宴于禮部乃錄以傳某月某日
詔工部如故事於國子監立石而命臣玘為之記臣以
為歷代科目之得失錯而我皇明極其醇歷代人才之
賢否錯而我皇明極其盛凡此先正述之備矣所當記
以告諸士者二曰懼曰愛而已懼斯惕惕斯戒戒斯不
為有所不為雖欲如其人焉寡矣愛斯慕慕斯效效斯
為有所為雖欲不如其人焉寡矣蒙不潔而之市人趨
而避之懼其近已也觀前之記不有蒙不潔之類者乎
幸懼焉爾襲芬芳而之市人皆集而親之愛其近已也
觀前之記不有集芬芳之類者乎幸愛焉爾懼於彼而
充其不如彼愛於此而充其必如此吾告諸士止於此
矣夫監諸前人以成德自為也非為人也非為天下國
家也而德業由以成焉事功由以建焉天下國家賴以
安焉此名之所以題而記之所以作也亦既有補於今
矣由今而後觀是記者純乎愛而慕焉榮矣人不爾釋
也一有懼而惕者斯辱矣人亦不爾釋也雖有孝子慈
孫安能為之謀哉無他人心之公卜之爾嗚呼榮辱懸
殊具在一石之間可不慎歟又斯記之所以作也亦明
主所以奔走天下英雄之微意而人不自知者也諸士
其擇諸臣拜手稽首謹記
休寧縣察院記
察院者御史行巡居之所也休寧縣舊有之而不知其
始大庾張君天衢來知縣事政既大行廢以次舉迺弘
治乙丑春正月偕簿馬文入相之以耆甿邵大倫金萬
全王希遠從相始自堂堂制弗稱而休寢側處其東君
曰撤之徙于斯步出南四筵曰象舫而屋焉穴牖而延
天光兩廂其傍翼而屬于寢又步出南殺舫筵之一曰
堂於斯而矩其南脩三筵廣五筵高殺脩之二曰以為
臺臺之左右騶隸蚤夜宜有舍也曰對屋之步自臺而
南得如臺之脩者三曰門焉蓋儀門也迴自門之北縮
其脩之廣者四曰築之以為道又步出南得如道者半
又曰門焉蓋外門也而垣之匝于後者分自二腋始門
左右有池焉汙焉若兩喙之張曰窒之其涯隆焉若龜
之伏曰夷之而其牖之曲如磬折左右列者衆曰悉繩
而直之衆喜君曰未也吾之長貳胥吏有事于院者不
有棲乎迺度院外之西曰於斯屋之文顧衆曰誠如是
備矣遂相與蕝之而始事焉越明年正德丙寅二月成
又明年丁夘六月君以最留涖諫事于南六月矣而文
屬倫全遠來請記倫以圖見如君初語者噫記誠宜也
君以意象告夫居於是者也休於寢而思思而弗得則
徙倚見舫焉則感而通遇牖而光入焉則觸而明旦日
坐于堂而敷以出之肘腋之下趨走唯諾之吏舉以人
色應有棲息使然也觸而思以棲息夫舉縣之民者亦
多矣記可無作也然予觀之昔之即影求形者多見于
觀風懷古之豪而予之記也偶辱于躊蹰摩挲之餘則
君之窒喙之張也覺曰兹容有饑夷龜之伏也覺曰兹
容有姦直磬之折也覺曰兹容有冤吾將如何而休寧
之民其永無憂矣於乎記可無作乎故曰記誠宜也或
曰推君之意以告夫天下使皆休寧顧不廣歟予曰然
古之人言之文斯傳傳斯天下後世矣予亦何能請以
俟後之記是者
康樂公新廟記
正德四年十二月壬子予作晉康樂公廟成高二尋有
咫衡倍之縱縮衡倍之一東西廡又第縮之門又倍縮
之山藻丹雘醲醨視其處所使董事千戶李廣暨趙祥
傅隆韓恩張軌金恩張承宗呂受二余均立楊福周金
華張啓昇王文器陳紹文余楚仙又分廣之事者廟舊
東出極隘陋就敝巫據之多像鬼其中民惟神鬼至忘
神公也千戶張佐以予職也五月壬辰發憤來言狀丙
申往驗果然奪欲大之而南出焉而費無從出止九月
子舍來輸供迺市材閏月庚申始工十月庚寅昧爽竪
焉屬有光如虹自南郭浮屠蜿蟺騰貫其上萬口讙然
方駭譟值留鑰羣公以介來張綵匝發偉已則且矣俄
而靈鵲四翔羅集噪沸亟多至掠人肩而飛可執也異
哉予於是惕然有思乎公不當祭法歟非予職歟異不
疊警於予歟又誰警歟噫又可徒作歟作且有記記在
廟廟在城南杏華村北
五山書院記
新昌縣東門之外有山焉曰五山世初未嘗知之也自
大司馬何公作院其陽儲書焉取山名名之曰五山書
院公出時與羣公合處而會言然後是山稍稍見知于
人然限於高位達尊斯已矣天下固未之盡知之也况
後世乎公患之與予言曰凡物之者興則有壊其當吾
院之壊吾亦奚卹耶顧是山兀然見取於吾譬之一人
焉始吾未之速之吾汎然塗人之無傷也一或速之入
吾室而饗之未盡一爵而徹其俎以去無寧愈於無速
之乎哉吾之憂也何以異於是予曰公書所儲幾何必
五經其尊也五經所載幾何必五行其樞也五行所配
幾何必五性其大也方公之未為院也固已蘊之為德
行行之為事業天下人知之是崇是信及院成而名之
天下亦間知有是山者其不以此也哉然今天下之人
方屬望于公公亦以天下為已任而欲遽釋公以休於
此吾恐其未也亦曰詒其後之人焉爾無他也若夫宵
斯肄斯載籍叢委惟經是尊燭影中森然五山也既而
外膠中炎蓬勃鬱塞則必坐以待旦闢扉而觀之巘上
銳而岫中疏旭曛穿而昈明雲物過而宇淨景觸情生
神與數會金剛木柔水濕火燥仁以靜壽智以動樂禮
以為門義以為路其宅土也其榦信也指每一屈而道
存焉山之為助不既多乎後是東南之陬有賢者作曰
非何氏子吾不信也然則是山也殆天作而地藏之以
遺何氏乎山如有靈當食饗斯院世世矣固未有壊而
徹去時也不然白鹿嶽麓烏能無壊壊而復興興壊壊
興相尋於無窮其斯所以無壊乎公奚宜憂公大說曰
是又在吾後之學者爾請書歸鑱諸院以規之
重建紫陽書院記
正德五年春監察御史沈君奉命出按南畿秋九月至
歙下令曰教何基某于鄉先生紫陽書院徽國文公祀
焉公非兹鄉之鄉先生乎明日吾將拜院下及寅推官
張鵬知縣李彥先教諭宋炫訓導鄒紈陳廷用相之縣
丞王思敬主簿李鏘典史朱明實翼以從而程文則以
氓庶從者次同知王斌又次通判王汝卿殿甫入興俯
畢盼而顰出而望得佛宮焉又顰曰烏用是為哉鵬曰
業巳袪徙之須日月耳彥曰材浮于川石斬于山甓陶
于麓縣則任之然將奚畫而可君曰然他日召斌汝卿
進鵬彥授圖焉則中像公勉齋西山配是為祀祠祠東
折而南為企德之堂堂南為廡遂為東門門内折北為
尊德性之堂堂兩翼為棲士之舍東門折而西為内門
門西為西門門内折北為道問學之堂堂兩翼為棲士
之舍西門北為廡廡北為遺愛之堂堂折東而合于祠
之西祠階之南為道道半有塘亭之曰活水遂梁而達
前為道以直屬于内門之外至外門為衡道迤東少南
為坊而止乃曰吾去爾思敬爾鏘爾明其相彥也爾文
以義名民也兹非義歟爾惟始終可又進炫曰董學御
史黃君吾寮也實尸教事爾上其事宜也已而太守熊
君至鵬以告喜若已出曰吾恃彥健彥曰府公不以部
使先事嫌而惟志成民教而吾顧尼之謂何呼文問狀
文方按圖事事慮爽錙銖彥說越明年夏五月院成太
守率屬仍以宋穆陵賜額榜升祠以告成事顧鵬彥輩
歎曰部使導吾與若也為古之師帥盍德之德之奚若
使傳傳奚若記於石永也遂以炫來屬予記予亦幸以
名附也不容以非其人辭乃次其事為記使歸勒之
圭峰集卷十二
