燕石集卷一元宋褧撰
古賦
勖志賦(延祐己未)
伊我生之肇始兮荷陶埴於元鈞禀粹質為乾道兮值
中夏之昌辰靈賦余以淑德兮烏敢昧於持循承啟廸
於兄考兮懼速戾而恒厪矧干戈耒耜之勞兮曾少逮
於吾身苟怠棄於服行兮奚古訓之可親悵中經於囏
窶兮胡筆舌之能矢粤吾降於靈均之故家兮氓泰擴
而俗鄙逮廵波而東逝兮厪弭節乎南紀何通都大邦
之不能一窺兮獲請業於鉅夫與夫名士守窮廬而矻
矻兮財甘鼃之可齒戀嫪葄枕乎經史兮邈疇探其源
委嘅歲年之不吾予兮顧總角之深悔力不已於大猷
兮庶免夫自畫之恥荃不察夫余衷兮謂盛時之可仕
仰學優之明訓兮患何能而立位抑巖廊之名器兮詎
傝䢆之可覬恧次且而求人兮畏干禄之譏訾將貞素
之全天兮保父書而卒歲委流行於坎止兮順大命之
所俾及神聖之當宁兮闡斯文乎明昌軼前王之大比
兮攷德藝而登揚蕭艾摧殄兮蕙蓀匊芳鸞鳳鶱翥兮
鴟鴞不翔羣龍滿朝兮罻羅畢張余惟幸際此休期兮
願踵武於髦英雖青雲之不可以力致兮我父(闕)之疾
徐然逐禽而充庖兮審徒搏之焉如南囷積牟丘山兮
亦墾菑之力也騁羈靶於天衢兮在駑駘之習也甘賤
貧於有道之世兮匪君子之德也亶進修之不釋兮茲
人爵之得也豈上求之不篤兮内省以何而應旃紛蛾
眉之競進兮妾獨後夫嬋媛或誚予之衒技求售兮惜
余致身之頗偏曰慎言行俟夫旌幣兮在仰希乎聖賢
遂敶詞以復之兮若獨未徵夫往古途雖殊而歸則同
兮均貴乎濟時而匡主余忱不足以為則兮豈前修由
之而亦悮彼岐蹊捷徑固可醜兮胡不遵此先路縦得
喪之少拂兮敢他人之是怒惟敬書而究道兮誠矢死
而弗錯亂曰貴與富兮漠浮雲兮上窺陶虞致我君兮
年與時馳惜寸分兮彼蒼孔昭斯志信兮
溜翠石賦(有序)
(濟南張公子惟健得靈壁石方而厚兩峯相連右高而左不及中微斷不絶腹背有凹痕)
(修以直若泉溜致然者云類其鄉鵲山製名溜翠石日示余且徵賦賦曰)
圓穹孕靈品彙賦形有萬不同怪状異名寓至道於隠
頥供撫玩於高明爰即物而究理詎役志而娱情繄珍
禽與瑰葩恒被寵而叨榮矧茲石之有取宜公子之見
稱其始也山英會神元氣聚精澗谷獻瑞巖穴奏禎挺
一拳之瑰特結千歲之堅貞潤含雨雲幽入杳冥黝暈
蒼容鐵質金聲澹煙霏之紆拂絶文蘚之滋生細逕直
痕嵌翠凹青殆寒泉之引脉積歲月而滌成恍頽墻之
屹立溜銀竹之勻傾右聳左隤面古背平擬蓮峰底柱
之危鄙蔓壑枝峯之縈竦然若鉅人元夫之襟度凛然
若直臣烈士之儀刑方鵲山而具體於凝雲而友朋(先畜)
(一石號凝雲)宜其承以文木錫以華號而參諸筆硯之盟彼
平泉誓子米狂呼兄為尤物之所感又何免夫君子之
譏評也邪乃有塵表逸人守素養和即絃誦之宴閒撫
玉立之嗟峨挹松風於清晝援綠綺於庭阿攄情繹思
而為溜翠之歌歌曰嶔崟峭拔石之質兮凝神正體石
之德兮伊人剛方與石匹兮敬夀公子服之無斁兮
陽燧賦
(周禮司烜氏掌以夫燧取明火於日注云夫燧陽燧也取日之火欲得絜氣明燭以照陳)
(饌)
神聖制禮厥氣具張爰備典秩爰著彝章品類實繁有
燧曰陽載鎔載範孔瑩且彰至明比德於水鍳至圓儷
則於穹蒼湛兮若清冰之凝於元冥皎兮若太隂之臨
於素商靡氛垢之汚染乏塵翳之蔽障慨流傳之有自
豈鼓鑄之無方匪稽古之髦士奚制度之能詳及乎燔
柴於圓丘薦祼於明堂大禮將蕆明禋是享天高日晶
霧闢雲藏烜氏敬莅其職業秋卿祗奉其故常持時質
以承絜氣對景曜以受烈光以明照明感天象於高遠
以陽求陽索火德於渺茫倏始焉而耿耿遽愈熾而煌
煌所以灼庭燎於墀陛所以爇墳燭於壇場交輝於簠
簋豆籩之位布焰於牲酒珪幣之行由禮器之妙用昭
祀典之齋莊抑嘗謂火之為象近著於世擊石匪妄鑚
木甚易叩門而無弗與束藴可以立致燧之為物人所
裁製以金之材受火之制仰列隂體俯翕陽氣然而聖
人必遠求於天而近捨諸地於以見致潔清而敬明神
又以見五行之奥理及神聖創物之上智至若燧人之
鑚童子之佩其義雖同而其形又異也嗚呼觀物可以
省身窮理而後知至烱然方寸虚靈不昧推善端而擴
充自微爝而昭晰是則明明之靈臺又乃吾身之陽燧
古詩(四言)
座主學士虞先生眉菴詩
厥初生人感善孕靈竅骸膚髮各踐乃形曰睹曰聞克
持克履效職爾勞不具爾恥唯眉于面既崇且優明明
容觀疎爽潔脩頫瞰羣役靡愆靡(闕)矧不羸于壯耋亦
靡(闕)捐舒泰者喜(闕)憂形則(闕)矉無矯無俞表
裡天君(闕)世貴適用我罔或遻之有忽於兹我莫敢與
之允矣君子顧諟斯義小子詩之式告執事
燕石集卷一
