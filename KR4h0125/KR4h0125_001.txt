南齊文紀卷一明梅鼎祚編
高帝(姓蕭名道成字紹伯南蘭陵人仕宋位相國封齊王篡宋國號齊都建業在位四年廟曰)
(太祖)
與中書令褚淵衛將軍袁粲書
(太祖既平桂楊王休範遷散騎常侍中領軍南兖州刺史進爵為公增邑二千戶固讓與)
(淵及粲書淵粲書答之太祖乃受命)
下官常人志不及遠隨運推斥妄踐非涯才輕任重夙
宵冰惕近值國危含氣同奮況在下官寧吝身命履冒
鋒炭報效恒理而褒嘉之典偏見甄沐貴登端戎秩加
爵土瞻言霄衢魂神震墜下官奉上以誠率性無矯前
後忝荷未嘗固讓至若今授特深恇迫寔以銜恩先旨
義兼陵闕識蔽防萌宗戚構禍引誚歸咎既已靦顔乃
復乘災求幸藉亂取貴斯實國家之恥非臣子所忍也
且榮不可濫寵不可昧乞蠲中候請停增邑庶保止足
輸效淮湄如使伐匈奴凱歸反旆以此受爵不復固辭
矣
褚淵袁粲答太祖書(粲見前淵見後)
來告穎亮敬挹無已謙貶居心深承非飾此誠此旨久
著言外況復造席舒衿迂翰緒意推情顧已信足書紳
但今之所宜商搉必以輕重相推世惟多難事屬雕弊
四維恇擾邊氓未安國家費廣府藏須備北狄侵邊憂
虞交切㝢内含識尚為天下危心相與共荷任寄若此
當可稍修廉退不求之懷抱實謂不可了其不可理無
固執且勍寇窮凶勢過原燎釁逆倉卒終古未聞常時
懼惑當慮先定結壘新亭枕戈待敵斷決之策寔有由
然鋒鏑初交元惡送首摠律制竒判於此舉裂邑萬戶
登爵槐鼎亦何足少酬勲勞粗塞物聽今以近侍禁旅
進昇中候乘平隨牒取此非叨濟河昔所履牧鎮軍秩
不逾本詳校階序愧在未優就加沖損特虧朝制奉職
數載同舟無幾劉領軍峻節霜明臨危不顧音迹未晞
奄成今古迷途失偶慟不及悲戎謨内寄恒務倍急秉
操辭榮將復誰委誠惟軍柄所期自增茂圭社誓貫朝
廷匹夫里語尚欲信厚君令必行逡巡何路凡位居物
首功在衆先進退之宜當與衆共苟殉獨善何以處物
受不自私彌見至公表裏詳究無而後可想體殊常深
思然納(並南齊書殁桂陽兵至太祖決計出頓新亭領軍劉勔戰太祖從石頭濟淮入衛遣諸將擊)
(平之)
與王廣之書(廣之字林之沛郡相人歴侍中鎮軍將軍)
(廣之仕宋歴徐州刺史鍾離太守沈攸之事起廣之留京師太祖誅黃回回弟駟及從弟)
(馬兄子奴亡逸與廣之書令於江西捕駟等回本竟陵郡軍人累戰功為郢州刺史嘗)
(圖與袁粲攻太祖事不果太祖撫之如舊後改南兖州以僭侮表奏誅之)
黃回雖有微勲而罪過轉不可容近遂啓請御大小二
輿為刺史服飾吾乃不惜為其啓聞政恐得輿復求畫
輪車此外罪不可勝數弟自悉之今啓依法
與虞玩之書(玩之字茂瑶會稽餘姚人歴光禄大夫)
(玩之元徽中為右丞太祖參政與玩之書玩之上表陳府庫錢帛器械役力州縣轉多興)
(用漸廣慮不支歲月朝議優報之)
張華為度支尚書事不徒然今漕藏有闕吾賢居右丞
已覺金粟可積也
與劉悛書(悛字士操彭城安上里人歴五兵尚書)
(悛司空勔之子勔於大桁戰死悛時疾病扶服路次號哭求屍持喪墓側冬月不衣絮太)
(祖代勔領軍素與勔善書譬悛)
承至性毁瘵轉之危慮深以酸怛終哀全生先王明軌
豈有去縑纊徹温席以此悲號得終其孝性耶當深顧
往旨少自抑勉
與王延之書(延之字希季瑯琊臨沂人敬弘孫歴吏部尚書僕射)
(王延之阮韜俱是劉湛外甥並有蚤譽湛甚愛之嘗曰韜後當為第一延之其次也延之)
(甚不平後為江州每致餉下都韜與朝士同例太祖與延之書尺牘作世祖書誤)
韜云卿未嘗有别意當緣劉家月旦故耶(世說作緣南史由)
與崔祖思書(祖思見後)
(明僧紹字承烈平原鬲人宋永光中淮北沒虜乃南渡江弟慶符為青州僧紹乏糧食隨)
(慶符之鬱洲住弇榆山栖雲精舍太祖徵為正員外郎稱疾不就與崔祖思書慶符罷任)
(僧紹隨歸住江乘攝山祖思時假節督青冀二州刺史)
明居士標意可重吾前旨竟未達耶小涼欲有講事卿
可至彼具述吾意令與慶符同歸
又
不食周粟而食周薇古猶發議在今寧得息談耶聊以
為笑
與世祖書(世祖見後)
(柳世隆為晉熙王安西司馬世祖為長史太祖之謀渡廣陵也令世祖率衆下同會京邑)
(是時朝廷疑憚沈攸之密為之防劉懷珍白夏口兵衝要地宜得其人太祖與世祖書)
汝既入朝當須文武兼資人與汝意合者委以後事世
隆其人也(以上並高帝在宋時與延之書或即帝位後)
築壘教(高帝既弑蒼梧立順帝威權日盛昇明元年袁粲等皆以謀泄被誅詔假黃鉞)
(率大衆出屯新亭中興堂治嚴築壘教曰)
河南稱慈諒由掩胔廣漢流仁實存殯朽近袤製兹營
崇溝峻壘古墟曩隧時有湮移深松茂草或致刊薙憑
軒動懷巡隍增愴宜並為收改葬並設薄祀(並南齊書江淹集)
(載小異不兩存)
數沈攸之罪惡檄(攸之自江陵起兵攻郢城時高帝輔政遣衆軍西討出頓)
(新亭馳徼數攸之罪惡)
夫彎弓射天未見能至揮戈擊地多力安施何則逆順
之勢定殊禍福之驗易原也是以違乎天者鬼神不能
使其成會乎人者聖哲不能令其毁故劉濞賴七國連
兵之勢隗嚻恃跨河據隴之資母邱儉伐其踰海越島
之功諸葛誕矜其待士愛民之德彼四子者皆當世雄
傑以犯順取禍覆窟傾巢為豎子笑況乎行陳凡才斗
筲小器而懷問鼎之志敢搆無君之逆哉逆賊沈攸之
出自萊畆寂寥累世故司空沈公以從父宗蔭愛之若子
卵翼吹嘘得升官秩廢帝昏悖猜畏柱臣攸之貪競乘
機凶忍趨利躬行反噬請銜誅旨又攸之與譚金童太
壹等並受寵任朝為牙爪同功共體世號三侯當時親
昵情過管鮑遭仰革運凶黨懼戮攸之狡猾用數圖全
賣禍既殺從父又害良朋雖吕布販君酈寄賣友方之
斯人未足為酷此其不信不義言詐反覆諸夏之所未
有夷狄之所不為也泰始開闢網漏吞舟略其凶險取
其搏噬故得階亂獲全因禍保福攸之空淺躁而無謀
濃湖崩挫本非己力及北伐彭泗望賊宵奔重討下邳
一鼓而遁再鄙王師又應肆法先帝英聖量深河海宥
其回谿之敗冀收曲崤之捷故得推遷幸會頓升崇顯
内端戎禁外臨方牧聖靈鼎湖遠頒顧命託寄崇深義
感金石而攸之知奉國諱喜見于容普天同哀已以為
慶此其樂禍幸災大逆之辠一也又攸之累登蕃兵自
郢遷荆晉熙殿下以皇弟代鎮地尊望重攸之肆情陵
侮斷割候迎料擇士馬簡算器甲精器銳士並取自隨
郢城所留十不遺一專擅略虜罔顧國典此其包藏禍
心不恭不虔大逆之辠二也又攸之踐荆以來恒用姦
數既欲發兵宜有因假遂乃蹙迫羣蠻騷擾山谷揚聲
討伐盡戶發上蟻聚郭邑伺國盛衰從來積年永不解
甲遂使四野百縣路無男人耕田載租皆驅女弱自古
酷虐未聞有此其侮蔑朝廷大逆之辠三也去昔桂陽
竒兵(闕)起京師内奰宗廟阽危攸之任居上流兵強地
廣救援顛沛寔宜悉力國家倒懸方思身慮威遣弱卒
三千並皆羸老使就郢州稟受節度欲令判否之日委
辠晉熙何其平日輈張寔輕周召爾時恭謹虚重皇戚
此其伏慝藏詐持疑兩端大逆之辠四也又攸之累據
方州跋扈滋甚招誘輕狡往者咸納羈絆行旅過境必
留仕子窮困不得歸其鄉商人畢命無由還其土叛亡
入境輒加擁護逋逃出界必遣窮追此其大逆之辠五
也又攸之自任專恣恃行慘酷視吏若讎遇民如草峻
太半之賦暴參夷之刑鞭捶國士全用虜法一人逃亡
闔宗補代毒徧嬰孩虐加班白獄囚恒滿市血常流男
不得耕女不得織奔馳道路號哭動天皇朝敕令初不
遵奉欲殺欲擊故曠蕩之澤長隔彼州此其無君陵上
大逆之辠六也蒼梧狂凶釁深桀紂猜貳外蕃鴞目西
顧留其長息元琰以為交質父子分張彌積年稔賴社
稷靈長獨夫遄戮攸之豫稟心靈宜同歡幸遂迷惑顛
倒深相嗟惜舉言哀桀揚聲吠堯此其不辨是非罔識
善惡違情背理大逆之辠七也廢昏立明先代盛典交
廣先到梁秦蚤及而攸之密邇内畿川塗弗遠驛書至
止晏若不聞未遣表章奄積旬朔防風後至夏典所誅
此其大逆之辠八也昇明肇歷恩深澤遠申其父子之
情矜其骨肉之恩馳遣元琰銜使西歸並加崇授寵貴
重疊元琰達西便應反命攸之得此集聚蒙誰之恩不
荷盛德反生讎釁此其大逆之辠九也攸之以谿壑之
性含梟鴆之腸直置天壤巳稱醜穢況乃舉兵内侮逞
肆姦回斯寔惡熟罪成之辰決癰潰疽之日幕府過荷
朝寄義百常憤董司元戎龔行天罰今皇上聖明將相
仁厚約法三章輕刑緩賦年登歲阜家給人足上有惠
和之澤下無樂亂之心攸之不識天時妄圖姦逆舉無
名之師驅怨讎之黨是以朝野審其易取含識判其成
禽熊羆厲爪蓄攫裂之心虎豹磨牙起吞噬之憤鼓怒
則冰原激電奮發則霜野奔靁以此定亂豈移晷刻雖
復衆徒梗陸舉郡阻川何足以抗沸海之濤當燒山之
焰彼土士民罹毒日久逃竄無路常所憫然今復相逼
起接鋒刃交戰之日蘭艾難分土崩倒戈宜為蚤計無
使一人迷昧而九族就禍也弘宥之典有如皎日
上宋順帝請誅黃回表(回本竟陵郡軍人累有戰功封侯爵宋元徽中)
(沈攸之起兵以回為郢州刺史出新亭為前鋒而袁粲據石頭將攻高帝回謀應粲不果)
(攸之敗回至鎮固求為南兖州高帝以回終為禍亂乃上表後廢帝詔收付廷尉)
黃回出自厮伍本無信行仰值泰始謬被驅馳階藉風
雲累叨顯伍及沈攸之作逆事切戎機臣闇于知人冀其
搏噬遣統前鋒竟不接刃軍至郢城乘威迫脅陵掠所
加必先尊貴武陵王馬器服咸被虜奪城内文武剥剔
靡遺及至還都縱恣彌甚先朝御服猶有二輿弓劒遺
思尚在車府回遂啓求以擬私用僭侮無猒罔顧天極
又廣納逋亡多受劫盜親信此等並為爪牙觀其凶狡
憂在不測惡積辠著非可含忍應加剿除以明國憲尋
其釁狀寔宜極法但嘗經將帥微有塵露辠疑從輕事
炳前策請在降減特原餘嗣臣過荷隆寄言必罄誠謹
陳管穴式遵弘典伏願聖明特垂允鑒臣思不出位誠
昧甄才追言既往伏增慙恧
順帝詔報
黃回擢自凡豎夙負疵釁貰以憲綱收其搏噬雖勤效
累著而屢懷干紀新亭背叛投拜寇場異規既扇廟律
幾殆幸得張敬兒提戈直奮元惡受戮及景素結逆履
霜歲久乃密通音譯潛送器杖氛沴克霽狡謀方顯每
存容掩冀能悛革故裂茅升爵均榮勲寵凶詖有本險
慝滋深構誘敬兒志相攻陷悖圖未遂狠戾彌甚近軍
次郢鎮劫逼府主兼挾私計多所徵索主局咨疑便加
棰楚專肆暴慢罔顧彛則膺牧西蕃徽賁惟厚曾不知
感猶懷忿怨李安民述任河濟星管未周貪據䘳要若
祈回奪黷謁弗巳叨侈無度遂請求御輿僭擬私飾又
招萃賊黨初不啓聞傷風蠧化莫此之甚宜明繩裁肅
正刑書便收付廷尉依法窮治(并宋書)
即阼告天文(建元元年四月)
皇帝臣道成敢用玄牡昭告皇皇后帝宋帝陟鑒乾序欽
若明命以命于道成夫肇自生民樹以司牧所以闡極則
天開元創物肆兹大道天下惟公命不于常昔在虞夏
受終上代粤自漢魏揖讓中葉咸炳諸典謨載在方冊
水德既微仍世多故寔頼道成匡拯之功以弘濟于厥艱
大造顛墜再構區宇宣禮明刑締仁緝義晷緯凝象川
岳表靈誕惟天人罔弗和會乃仰協歸運景屬與能用
集大命于兹辭德匪嗣至于累仍而羣公卿士庶尹御
事爰及黎獻至于百戎僉曰皇天眷命不可以固違人
神無託不可以曠主畏天之威敢不祗從鴻籙敬簡元
辰虔奉皇符升壇受禪告類上帝以永答民衷式敷萬
國惟明靈是饗
改元大赦詔(建元元年四月)
五德更紹帝迹所以代昌三正迭隆王度所以改耀世
有質文時或因革其資元膺歴經道振民固以異術同
揆殊流共貫者矣朕以寡昧屬值艱季推肆勤之誠藉
樂治之數賢能悉心士民致力用獲拯溺龕暴一匡天
下業未參古功殆侔昔宋氏以陵夷有徵歴數攸及思
宏樂推永鑒崇替爰集天禄于朕躬惟志菲薄辭弗獲
昭遂欽從天人式繇景命祗月正于文祖升禋鬯于上
帝猥以寡德光宅四海纂革代之蹤託王公之上若涉
淵水罔知所濟寳祚初啓洪慶惟新思俾利澤宣被億
兆可大赦天下改昇明三年為建元元年賜人爵一級
文武進位二等鰥寡孤獨不能自存者穀人五斛逋租
宿債勿復收有犯鄉論清議贓汙淫盜一皆蕩滌洗除
先注與之更始長徒敕繫之囚特皆原遣亡官失爵禁
錮奪勞一依舊典
降封宋公侯詔(建元元年四月)
繼世象賢列代盛典疇庸嗣美前載令圖宋氏通侯乃
宜隨運省替但欽德懷義尚表墳閭況功濟區夏道光
民俗者哉降差之典宜遵往制南康縣公華容縣公可
為侯萍鄉縣侯可為伯減戶有差以繼劉穆之王弘何
無忌後
原赦詔(建元元年四月)
宸運肇創寶命惟新宜弘慶宥廣敷蠲汰劫賊餘口沒
在臺府者悉原赦諸負舋流徙普聽還本土
省置屯稅詔(建元元年四月)
自廬井毁制農桑易業鹽鐵妨民貨鬻傷治歴代成俗
流蠧歲滋援拯遺弊革末反本使公不專利氓無失業
二宫諸王悉不得營立屯邸封略山湖太官池籞宫停
稅入優量省置
減降宋氏第秩詔(建元元年五月)
宸運革命引爵改封宋氏第秩雖宜省替其有預效屯
夷宣力齊業者一仍本封無所減降
斷衆募詔(建元元年五月江淹集載)
設募取將懸賞購士盖出權宜非曰恒制頃世艱險浸
以成俗且長逋逸開罪山湖是為黥刑不辱亡竄无咎
自今以後可斷衆募
營䘏遺櫬詔(建元元年六月)
宋末頻年戎寇兼災疾凋損或枯骸不收毁櫬莫掩宜
速宣下埋藏營䘏若標題猶存姓字可識可即運載致
還本鄉有司奏遣外監典事四人周行離門外三十五
里為限其餘班下州郡無棺器標題者屬所以臺錢供
事
曲赦交趾詔(建元元年七月江淹集載)
交阯比景獨隔書朔斯乃前運方季負海不朝因迷遂
往歸欵莫由曲赦交州部内李叔獻一人即撫南土文
武詳才選用并遣大使宣揚朝恩
錄序從軍官詔(建元元年十月)
朕嬰綴世務三十餘歲險阻艱難備嘗之矣末路屯夷
戎車歲駕誠藉時來之運實資士民之力宋元徽二年
以來諸從軍得官者未悉蒙禄可催速下訪隨正即給
才堪餘任者訪洗量序若四州士庶本鄉淪陷簿籍不
存尋校無所可聽州郡保押從寔除奏荒遠闕中正者
特許據軍簿奏除或戍扞邊役末由旋反聽于同軍各
立五保所隸有司時為言列
建學詔(建元四年正月江淹集載)
夫膠庠之典彝倫攸先所以招振才端啓發性緒弘字
黎氓納之軌義是以五禮之迹可傳六樂之容不泯朕
自膺歴受圖志闡經訓且有司羣僚奏議咸集蓋以戎
車時警文教未宣思樂泮宫永言多慨今關燧無虞時
和歲稔遠邇同風華夷慕義便可式遵前准修建斆學
精選儒官廣延國胄
蠲戰亡租役詔(建元四年正月)
比歲申威西北義勇爭先殞氣寇場命盡王事戰亡蠲
復雖有恒典主者遵用每傷簡薄建元以來戰亡賞蠲
租布二十年雜役十年其不得收屍主軍保押亦同此
例
詔朝臣(建元二年詔虞玩之上表陳其事納之)
黃籍民之大紀國之治端自頃氓俗巧偽為日已久至
乃竊注爵位盜易年月增損三狀貿襲萬端或戶存而
文書已絶或人在而反託死叛停私而云隸役身強而
稱六疾編戶齊家少不如此皆政之巨蠧教之深疵比
年雖却籍改書終無得實若約之以刑則民偽巳遠若
綏之以德則勝殘未易卿諸賢並深明治體可各獻嘉
謀以振澆化又臺坊訪募此制不近優刻素定閑劇有
常宋元嘉以前兹役恒滿大明以後樂補稍絶或緣寇
難頻起軍蔭易多民庶從利投坊者寡然國經未變朝
紀恒存相揆而言隆替何速此急病之洪源晷景之切
患何以科算能革斯弊耶(南齊書杜氏通典民俱作人治俱作埋死叛作死版勝)
(殘未易作未易可懲)
詔豫章王嶷(嶷見後)
(太祖即位遷嶷為驃騎大將軍揚州刺史封豫章王會北虜動上思為經略乃詔嶷復以)
(為南蠻校尉荆湘二州刺史)
神牧摠司王畿誠為治要荆楚領馭遐遠任寄弘隆自
頃公私凋盡綏撫之宜尤重恒日
與司徒褚淵手詔
(柳世隆宋末為左將軍吳郡太守丁母憂太祖踐阼起為南豫州刺史手詔與淵)
向見世隆毁瘠過甚殆欲不可復識非直使人惻然實
亦世珍國寶也
褚淵答
世隆至性純深哀過乎禮陛下在危盡忠喪親居憂杖
而後起立人之本二理同極加榮增寵足以厲俗敦風
宥王遜詔(儉弟遜昇明中為丹陽丞告劉秉事不蒙封賞建元初為晉陵太守有怨)
(言儉慮為禍因褚淵啓聞中丞陸澄依事舉奏詔曰)
儉門世載德竭誠佐命特降刑書宥遜以遠徙永嘉郡
詔領軍將軍李安民(安民蘭陵承人歴吳興太守)
(淮北泗州聞太祖受命咸欲南歸徐州人桓標之兖州人徐猛于等合衆數萬砦險求援)
(太祖詔安民安民赴救留遲虜急攻標之等皆沒上甚責之)
青徐泗州義舉雲集安民可長轡遐馭指授羣帥
吕安國安集司州民戶詔(建元二年虜寇邊遣安國)
郢司之間流雜繁廣宜並加區判定其隸屬參詳兩州
事無專任安國可暫往經理以本官使持節摠荆郢諸
軍北討事屯義陽西關
詔周盤龍(建元二年虜寇壽春以盤龍為軍主助豫州刺史垣崇祖於西澤奮擊破)
(之上喜詔曰)
醜虜送死敢寇壽春崇祖盤龍正勤義勇乘機電奮水
陸斬擊填川蔽野師不淹晨西蕃尅定斯實將率用命
之功文武爭伐之力凡厥勲勤宜時銓序可符列上
贈劉善明詔
善明忠誠夙亮幹力兼宣豫經夷險勤績昭著不幸殞
喪痛悼于懷贈左將軍豫州刺史謚烈
手詔張融(融見後)
(融初辟太祖太傅掾太祖素竒好融即位後手詔賜融衣)
見卿衣服麤故誠乃素懷有本交爾藍縷亦虧朝望今
送一通故衣意謂雖故乃勝新也是吾所著已令裁減
稱卿之體并履一量
詔夏侯恭叔
(恭叔平西記室參軍上書以柳元景中興功臣劉勔殞身王事宜存封爵詔曰)
與運隆替自古有之朝議已定不容復厝意也
徵明僧紹詔
朕側席思士載懷塵外齊郡明僧紹標志高栖耽情墳
素幽貞之操宜加賁飾徵為正員外郎
封荷知加羅國王詔(三韓種也建元元年國王荷知使來獻)
量廣始登遠夷洽化加羅王荷知欵關海外奉贄東遐
可授輔國將軍本國王
詔答河南王吐谷渾拾寅
(宋世遣建武將軍王世武使河南建元元年隨拾寅來獻詔荅之)
皇帝敬問使持節散騎常侍都督西秦河沙三州諸軍
事車騎大將軍開府儀同三司領護羌校尉西秦河二
州刺史新除驃騎大將軍河南王寶命革授爰集朕躬
猥當大業祗惕兼懷夏中增感王世武至得元徽五年
五月二十一日表聞之濕熱想比平安又卿欵誠遥著
保寧遐壃今詔升徽號以酬忠欵遣王世武銜命拜授
又仍使王世武等往芮芮想即資遣使得時達又奏所
上馬等物悉至今往别牒錦絳紫碧綠黃青等紋各十
匹
楊廣香為沙州刺史詔(廣香先奔虜宋末為虜攻殺氐王楊文慶以為)
(隂平公齊太祖即位欲綏懷異俗詔授廣香)
昔絶國入贄美稱前冊殊俗内欵聲流往記偽虜葭蘆
鎮主隂平郡公楊廣香怨結同族舋起親黨當宋之世
遂舉地降敵葭蘆失守華陽暫驚近單使先馳宣揚皇
威廣香等追其遠世之誠仰惟新之化肉袒請附復地
千里氐羌雜種咸同歸從宜時領納厚加優䘏廣香翻
迷反正可特量所授部曲酋豪隨名酬賞以廣香為督
沙州諸軍事平羌校尉沙州刺史
臨終詔司徒褚淵左僕射王儉
吾本布衣素族念不到此因藉時來遂隆大業風道沾
被升平可期遘疾彌留至于大漸公等奉太子如事吾
柔遠能邇緝和内外當令太子敦睦親戚委任賢才崇
尚節儉弘宣簡惠則天下之理盡矣死生有命夫復何
言(並南齊書)
敕柳世隆(建元二年世隆進號安南將軍是時虜寇壽陽太祖敕世隆尋又敕之)
歴陽城大恐不可卒治正宜斷隔之深為保固處分百
姓若不將家守城單身亦難可委信也
又
吾更歴陽外城若有賊至即勒百姓守之故應勝割棄
也
又(宋永初二年分淮東為南豫州治歴陽而淮西為豫州泰始中淮西沒復分淮東治南豫)
(齊太祖建元二年垣崇祖既破虜上欲罷併二豫敕世隆遂省南豫至永明二年割揚州)
(宣城淮南豫州歴陽譙廬江臨江六郡復置南豫州)
比思江西蕭索二豫兩辦為難議者多云省一足一於
事為便吾謂非乃乖謬卿以為云何可具以聞
又(世隆建元四年出為使持節督南兖兖徐青冀五州軍事安北將軍南兖州刺史江北畏)
(虜寇騷動不安上敕世隆)
比有北信賊猶治兵在彭城年巳垂盡或當未必送死
然豺狼不可以理推為備或不可懈彼郭既無關要用
宜開除使去金城三十丈政佳耳發民治之無嫌若作
三千人食者已有幾米可指牒付信還民間若有丁多
而細口少者悉令戍非疑也
又
昨夜得北使啓鍾離間賊已渡淮既審送死便當制加
剿撲卿好參候之有急令諸小戍還鎮不可賊至不覺
也賊既過淮不容邇退散要應有處送死者定攻壽陽
吾當遣援軍也
又
(上遣軍助世隆并給軍糧虜退欲土斷江北又敕世隆)
吕安國近在西土斷郢司二境上雜民大佳民始無驚
恐又令垣豫州斷其州内商得崇祖啓事巳行竟近無
云云殊稱前代舊意卿視兖部中可行此事不若無所
擾春便就手也
敕垣崇祖(初崇祖見上便自比韓信白起惟上獨許之及為豫州刺史有破虜功聞)
(陳顯達李安民皆增給軍儀啓上求鼔吹横吹上敕給鼔吹一部)
韓白何可不與衆異
又敕(崇祖為豫州刺史上遣使入關參虜消息還敕崇祖因修治芍陂田)
卿視吾是守江東而已耶所少者食卿但努力營田自
然平殄醜虜
手敕劉懷慰(懷慰字彦泰平原人歴安陸王北中郎司馬本名聞慰)
(懷慰仕宋為步兵校尉齊國建置齊郡治瓜步以懷慰為輔國將軍齊郡太守因手敕之)
有文事者必有武備今賜卿玉環刀一口
又敕
(薛淵河東汾隂人除淮陵太守加寧朔將軍虜遣偽將薛道摽寇壽春太祖以道摽淵之)
(親近敕懷慰令為淵書與道摽示購之之意虜得書果追道摽遣他將代之)
聞道摽分明來其兒婦竝在都與諸弟無復同生者凡
此類無為不多方悞之縱不全信足使豺狼疑惑
敕周山圖(山圖字季寂義興義陽人歴黃門郎領羽林四廂直衛)
(山圖為兖州刺史建元二年秋虜動上策虜必不出淮隂乃敕山圖虜果寇朐山)
知卿綏邊撫戎甚有次第應變策略悉以相委恐列醜
未必能送死卿丈夫無可藉手耳
又敕
(是時淮北四州起義上使山圖自淮入清倍道應赴又敕山圓會義衆巳為虜所沒山圖)
(拔三百家還淮隂)
卿當盡相帥馭理每存全重天下事惟同心力山岳可
摧然用兵當使背後無憂慮若後冷然無橫來處閉目
痛打無不摧碎吾政應鑄金待卿成勲耳若不藉此平
四州非丈夫也努力自運勿令他人得上功
敇周盤龍(盤龍北蘭陵人歴光禄大夫)
(軍主成買戍甬城虜圍買數重上遣領軍將軍李安民為都督救之敕盤龍)
甬城漣口賊始復進西道便是無賊卿可率馬步下淮
隂就安民軍鍾離船少政可致衣仗數日糧軍人扶淮
步下也
又手敕
(盤龍愛妾杜氏上送金釵鑷二十枚手敕曰)
餉周公阿杜
手敕張岱(岱字景山吳郡吳人歴南兖州刺史)
(岱出為吳郡太守太祖知岱歴任清直至郡未幾手敕曰)
大郡任重乃未欲回換但摠戎務殷宜須望實今用卿
為護軍加給事中
敕江謐掌吏部(謐建元三年為左民尚書諸皇子出閤文武諸帥皆委謐尋敇)
江謐寒士誠當不得競等華儕然甚有才幹堪為委遇
可遷掌吏部
敕崔文仲(文仲清河東武城人祖思宗人歴黃門郎領越騎校尉)
(文仲為徐州刺史建元三年淮北義民桓磊磈於抱犢固與虜戰大破之文仲馳啓上敕)
北間起義者衆深恐良會不再至卿善奬沛中人若能
一時攘袂當遣一佳將直入也(並南齊書)
手敕王珍國(珍國為南譙太守時郡境苦飢乃發米散財以拯窮乏高帝手敇)
卿愛人治國甚副吾意也(梁書)
報武陵王煜(煜字宜昭高帝第五子歴衛將軍)
(曅性剛穎儁出與諸王共作短句詩學謝靈運體以呈高帝帝報之)
見汝二十字諸兒作中最為優者但康樂放蕩作體不
辯有首尾安仁士衡深可宗尚顔延之抑其次也
答陳顯達(顯達南彭城人歴侍中太尉東昏時起兵敗誅)
(顯達仕宋為廣州刺史沈攸之事起遣軍援臺至巴丘而攸之平太祖即位遷中護軍轉)
(護軍將軍顯達啓讓上荅之)
朝廷爵人以序卿忠發萬里信誓如期雖屠城殄國之
勲無以相加此而不賞典章何在若未必宜爾吾終不
妄授於卿數示意同家人豈止於君臣耶過明與王李
俱祗召也
又(敵攻壽陽以顯達為平北將軍南兖州刺史之鎮敵退敕顯達)
敵經破散後當無復犯關理但國家邊防自應過存備
豫宋元嘉二十七年後江夏王作南兖徙鎮盱眙沈司
空亦以孝建初鎮彼正當以淮上要於廣陵耳卿謂前
代此處分云何今僉議皆云卿應據彼地吾未能決乃
當以擾動文武為勞若是公計不得憚之
答劉善明(善明為淮南宣城二郡太守撰賢聖雜語奏之託以諷諫太祖荅之)
省所獻雜語並列聖之明規衆智之深軌卿能憲章先
範纂鏤情識忠欵既昭淵誠肅著當以周旋無忘聽覽
也
又答(善明表諫起宣陽門及宜明守宰賞罰立學校制齊禮開賓館以接隣國上又荅)
具卿忠讜之懷夫賞罰以懲守宰飾館以待遐荒皆古
之善政吾所宜勉更撰新禮或非易制國學之美巳敕
公卿宣陽門今敕停寡德多闕思復有聞
答蕭景先(景先太祖從子歴征虜將軍丹陽尹)
(景先啓稱上德化之美上答之)
風淪俗敗二十餘年以吾當之豈得頓掃幸得數載盡
力救蒼生者必有功于萬物也治天下者雖聖人猶須
良佐汝等各各自竭不憂不治也
敕答柳引
(范柏年梓潼人泰始中除晉壽太守討平氐賊為梁州刺史沈攸之事起柏年遣將聲援)
(京師而候望形勢朝廷遣王玄邈代之說柏年許啓為府左史因執誅之引稱啓太祖敕)
(荅)
柏年幸可不爾為之恨恨
答晉壽太守楊公則
(楊文弘武都王氐人楊廣香之族先為白水太守廣香死氐衆半奔文弘據白水公則啓)
(經略之宜上荅曰)
文弘罪不可恕事中政應且加恩耳卿若能襲破白水
必加厚賞
武帝(名賾字宣遠高帝長子在位十一年廟曰世祖)
與虞悰手書(悰字景豫會稽餘姚人領右軍將軍揚州大中正)
今因江吏郎有白以君情顧意欲相屈
與玄元度書
(建元二年魏主宏遣虜諸將分兵出兖青界圍朐山戍主玄元度出擊大破之初元度自)
(云臂上有封侯痣宋世以示世祖時世祖在東宫書與元度)
努力成臂上之相也
高帝喪禮詔(建元四年三月)
喪禮雖有定制先旨每存簡約内官可三日一還臨外
官間一日還臨後有大喪皆如之
原蕩諸城詔(建元四年三月)
城直之制歴代宜同頃歲逋弛遂以萬計雖在憲宜懲
而原心可亮積年逋城可悉原蕩自兹以後申明舊科
有違糾裁
賑䘏京師兩岸詔(建元四年三月)
比歲未稔貧窮不少京師二岸多離其弊遣中書舍人
優量賑䘏
又詔(建元四年五月)
頃水雨頻降潮流荐滿二岸居民多所淹漬遣中書舍
人與兩縣官長優量賑䘏
災異蠲䘏詔(建元四年六月)
水潦為患星緯乖序京都囚繫可剋日訊決諸遠獄委
刺史以時察判建康秣陵二縣貧民加賑賜必令周悉
吳興義興遭水縣蠲除租調
戍將恩慶詔(建元四年十二月)
緣淮戍將久處邊勞三元行始宜沾恩慶可遣中書舍
人宣旨臨會後每歲皆如之
優奬郡縣丞尉詔(永明元年正月)
經邦之寄寔資莅民守宰禄俸蓋有恒準往以邊虞告
警故沿時損益今區宇寧宴庶績咸熙念勤簡能宜加
優奬郡縣丞尉可還田秩
邦宰滿限詔(永明元年三月)
宋德將季風軌陵遲列宰庶邦彌失其序遷謝遄速公
私凋弊泰運初基草昧惟始思述先範永隆治根莅民
之職一以小滿為限其有聲績剋舉厚加甄異理務無
庸隨時代黜
恩赦詔(永明元年三月)
朕自丁荼毒奄便周忌瞻言負荷若墜淵壑而遠圖尚
蔽政刑未理星緯失序隂陽愆度思播先澤兼酬天眚
可申辛亥赦恩五十日以期訖為始京師囚繫悉皆原
宥三署軍徒優量降遣都邑鰥寡尤貧詳加賑䘏
袁粲等葬事詔(永明元年四月)
魏矜袁紹恩洽丘墓晉亮兩王榮覃餘裔二代弘義前
載美談袁粲劉秉與先朝同奬宋室沈攸之于景和之
世特有乃心雖末節不終而始誠可錄歲月彌往宜特
優降粲秉前年改葬塋兆未修材槨可為經理令粗足
周禮攸之及其諸子喪柩在西者可符荆州送反舊墓
在所為營葬事
小會青溪宫詔(永明二年七月)
夫樂所自生先哲垂誥禮不忘本積代同風是以漢光
遲回于南陽魏文殷勤于譙國青溪宫體天含暉則地
棲寶光定靈源允集符命在昔期運初開經綸方遠繕
築之勞我則未暇時流事往永惟哽咽朕以寡薄嗣奉
鴻基思存締構式表王迹考星創制揆日興功子來告
畢規模昭備宜申釁落之禮以暢感尉之懷可剋日小
會
京師二縣沾賚詔(永明二年八月)
窆枯掩骼義重前誥䘏老哀癃寔惟令典朕永思民瘼
勿忘鑒寐聲憓未敷物多乖所京師二縣或有久墳毁
發可隨宜掩埋遺骸未櫬並加斂瘞疾病窮困不能自
存者詳為條格竝加沾賚
興學詔(永明三年正月)
春秋國語云生民之有學斆猶樹木之有枝葉果行育
德咸必由兹在昔開運光宅華夏方弘典謨克隆教思
命彼有司崇建庠塾甫就經始仍離屯故仰瞻徽猷歲
月彌遠今遐邇一體車軌同文宜高選學官廣延胄子
又詔
守宰親民之要刺史按部所先宜嚴課農桑相土揆時
必窮地利若耕蠶殊衆足厲浮惰者所在即便列奏其
違方驕矜佚事妨農亦以名聞將明賞罰以勸勤怠校
覈殿最歲竟考課以申黜陟
永明三年蠲田租詔(五月)
氓俗凋弊于兹永久雖年穀時登而歉乏比室凡單丁
之身及煢獨而秩養養孤者並蠲今年田租
籍田詔
九穀之重八材為未是故潔粢豐盛祝史無愧於辭不
籍千畝周宣所以貽諫昔期運初啓庶政草昧三推之
典我則未暇朕嗣奉鴻基思隆先軌載耒躬親率由舊
式可以開春發歲敬簡元辰鳴青鸞于東郊冕朱紘而
蒞事仰薦宗禋俯勗黔皂將使囷庾内充遺秉外牣既
富而教兹焉攸在
又詔(永明四年閏正月)
夫耕籍所以表敬親載所以率民朕景行前規躬執良
耜千畛咸事六稔可期教義克宣誠感兼暢重以天符
靈貺歲月鱗萃寶鼎開玉匣之祥嘉禾發同穗之穎甘
露凝暉于坰牧神爵騫翥于蘭囿斯乃宗稷之慶豈寡
薄所臻思俾休和覃兹黔皂見刑罪殊死以下悉原宥
諸逋負在三年以前尤窮弊者一皆蠲除孝悌力田詳
授爵位孤老貧窮賜穀十石凡欲附農而糧種闕乏者
並加給貸務在優厚
講武班賜詔(永明五年正月)
今親閱六師少長有禮領馭羣帥可量班賜
春正普賜詔(永明五年正月)
朕昧爽丕顯思康民瘼雖年穀亟登而饑饉代有今履
端肇運陽和告始宜協時休覃兹黎庶諸孤老貧病竝
賜糧餼遣使親賦每存均普
霖雨賑賜詔(永明五年六月)
比霖雨過度水潦洊溢京師居民多離其弊遣中書舍
人二縣官長隨宜賑賜
優貸丹陽屬縣詔(永明五年七月)
丹陽屬縣建元四年以來至永明三年所逋田租殊為
不少京甸之内宜加優貸其非中貲者可悉原停
九日詔(永明五年九月)
九日出商飈館登高宴羣臣
蠲三調詔(永明五年九月)
善為國者使民無傷而農益勸是以十一而稅周道克
隆開建常平漢載惟穆岱畎絲枲浮汶來貢杞梓皮革
必緣楚往自水德將謝喪亂彌多師旅歲興飢饉代有
貧室盡於課調泉貝傾於絶域軍國器用動資四表不
因厥産咸用九賦雖有交貿之名而無潤私之實民咨
塗炭寔此之由昔在開運星紀未周餘弊尚重農桑不
殷于曩日粟帛輕賤于當年工商罕兼金之儲匹夫多
飢寒之患良由圜法久廢上幣稍寡所謂民失其資能
無匱乎凡下貧之家可蠲三調二年京師及四方出錢
億萬糴米穀絲綿之屬其和價以優黔首遠邦嘗市雜
物非土俗所産者皆悉停之必是歲賦攸宜都邑所乏
可見直和市勿使逋刻
原北兖八州祖調詔(永明六年閏十月)
北兖北徐豫司青冀八州邊接疆場民多懸罄原永明
以前所逋租調
原雍州逋祖詔(永明七年正月)
雍州頻歲戎役兼水旱為弊原四年以前逋租
又詔
春頒秋斂萬邦所以惟懷柔遠能邇兆民所以允殖鄭
渾宰邑因姓立名王濬剖符戶口殷盛今産子不育雖
稟常禁比聞所在猶或有之誠復禮以貧殺抑亦情由
俗淡宜節以嚴威敦以惠澤主者尋舊制詳量附定蠲
䘏之宜務存優厚
增俸詔(永明七年正月)
諸大夫年秩隆重禄食殊薄豈所謂下車惟舊趨橋敬
老可增俸詳給見役
奉聖詔(永明七年二月)
宣尼誕敷文德峻極自天發輝七代陶鈞萬品英風獨
舉素王誰匹功隠于當年道深于日月感麟厭世緬邈
干祀川竭谷虚丘夷淵塞非但洙泗湮淪至乃饗嘗乏
主前王敬仰崇修寢廟歲月亟流鞠為茂草今學斆興
立寔稟洪規撫事懷人彌增欽屬可改築宗祊務在爽
塏量給祭秩禮同諸侯奉聖之爵以時紹繼
婚禮詔(永明七年四月)
婚禮下達人倫攸始周官設媒氏之職國風興及時之
詠四爵内陳義不期侈三鼎外列事豈存奢晩俗浮麗
歴兹永久每思懲革而民未知禁乃聞同牢之費華泰
尤甚膳羞方丈有過王侯富者扇其驕風貧者恥躬不
逮或以供帳未具動致推遷年不再來盛時忽往宜為
節文頒之士庶並可擬則公朝方樏供設合巹之禮無
虧寧儉之義斯在如故有違繩之以法
婚葬崇儉詔(永明七年十月)
三季澆浮舊章陵替吉凶奢靡動違矩則或裂錦繡以
競車服之飾塗金鏤石以窮塋域之麗至班白不婚露
棺累葉苟相誇衒罔顧大典可明為條制嚴勒所在悉
使畫一如復違犯依事糾奏
永明八年七月大赦詔
隂陽舛和緯象愆度儲胤嬰患淹歴旬晷思仰祗天戒
俯紓民瘼可大赦天下(並南齊書)
寬黃籍謫役詔(初太祖别置板籍官置令史限人一日得數巧以防懈怠至永)
(明八年謫巧者戍緣淮各十年百姓怨望世祖乃詔曰)
夫簡貴賤辨尊卑者莫不取信于黃籍豈有假器濫榮
竊服非分故所以澄革虚妄式允舊章然舋起前代過
非近失既往之諐不足追咎自宋昇明以前皆聽復注
其有讁役邊疆各許還本此後有犯嚴加翦治
賑賜京師詔(永明十年十一月)
頃者霖雨樵糧稍貴京邑居民多離其弊遣中書舍人
二縣官長賑賜
水旱斷酒詔(永明十年五月)
水旱成災穀稼傷弊凡三調衆逋可同申至秋登京師
二縣朱方姑熟可權斷酒
沾䘏二岸詔(永明十一年七月)
頃風水為灾二岸居民多離其患加以貧病六疾孤老
稚弱彌足矜念遣中書舍人履行沾䘏
又詔
水旱為灾寔傷農稼江淮之間倉廩既虚遂草竊充斥
互相侵奪依阻山湖成此逋逃曲赦南兖兖豫司徐五
州南豫州之歴陽譙臨江廬江四郡三調衆逋宿債並
同原除其緣淮及青冀新附僑民復除巳訖更申五年
葬宋建平王景素詔
宋建平王劉景素名父之子雖末路失圖而原心有本
可聽以禮葬舊塋(景素父宣簡王宏文帝子)
委皇太子長懋決獄詔(太子乃於玄圃宣猷堂錄三署囚原宥有差)
獄訟之重政化所先太子立年作貳宜時詳覽此訊事
委以親決
增封豫章王嶷邑戶詔(永明二年)
漢之梁孝寵異列蕃晉之文獻秩殊恒序況乃地侔前
准勲兼往式雖天倫有本而因事增情宜廣田邑用申
恩禮增封為四千戶
答豫章王嶷求解太傅詔(永明三年)
公惟德惟行無所厝辭且魯且衛其誰與二方式範當
時流聲史籍豈容屢秉撝謙以乖期寄
豫章王嶷喪事詔
嶷明德至親勲高業始德懋王朝道光區縣奄至薨逝
痛酷抽割不能自勝柰何柰何今便臨哭九命之禮宜
備其制斂以衮冕之服温明祕器命服一具衣一襲喪
事一依漢東平王故事大鴻臚持節護喪事大官朝夕
送奠大司馬太傅二府文武悉停過葬
豫章王嶷贈錫詔
寵章所以表德禮秩所以紀功慎終追遠前王之盛策
累行疇庸列代之通誥故使持節都督揚南徐二州諸
軍事大司馬領太子太傅揚州刺史新除中書監豫章
王嶷體道秉哲經仁緯義挺清譽於弱齡發韶風於早
日締綸霸業之初翼贊皇基之始孝睦著於鄉閭忠諒
彰乎邦邑及秉德論道摠牧神甸七教必荷六府咸理
振風潤雨無諐於時候䘏民拯物有篤於矜懷雍容廊
廟之華儀刑列郡之觀神凝自遠具瞻永集朕友于之
深情兼家國方授以神圖委諸廟勝緝頌九紘陪禪五
岳天不愸遺奄焉薨逝哀痛傷惜震慟乎厥心今先遠
戒期龜謀襲吉宜加茂典以協徽猷可贈假黃鉞都督
中外諸軍事丞相揚州牧綠綟綬具九服錫命之禮侍
中大司馬太傅王如故給九旒鸞輅黃屋左纛虎賁班
劒百人輼輬車前後部羽葆鼓吹葬送儀依東平王故
事
褚淵喪事詔
司徒奄至薨逝痛怛慟懷比雖尫瘵便力出臨哭給東
園秘器朝服一具衣一襲錢二十萬布二百疋蠟二百
斤
贈褚淵太宰詔
夫褒德所以紀民慎終所以歸厚前王習祖盛典咸必
由之故侍中司徒錄尚書事新除司空領驃騎將軍南
康公淵履道秉哲鑒識弘曠爰初弱齡清風夙舉登庸
應務具瞻允集孝友著于家邦忠貞彰于亮采佐命先
朝經綸王化契闊屯夷綢繆終始摠錄機衡四門惟穆
諒以同規往古式範來今謙光彌遠屢陳降挹權從高
旨用虧大猷將登上列永翼聲教天不憗遺奄焉薨逝
朕用震慟于厥心其贈公太宰侍中錄尚書公如故給
節加羽葆鼓吹增班劒為六十人葬送之禮悉依宋太
保王弘故事
贈王儉太尉詔(永明七年)
慎終追遠列代通規褒德紀勲彌峻恒策故侍中中書
令太子少傅領國子祭酒衛軍將軍開府儀同三司南
昌公儉體道秉哲風宇淵曠肇自弱齡清猷自遠登朝
應務民望斯屬草昧皇基協隆鼎祚宏謨盛烈載銘彝
篆及贊朕躬徽績光茂忠圖令範造次必彰四門允穆
百揆時序宗臣之重情寄兼常方正位論道永釐衮職
弼兹景化以贊隆平天不憗遺奄焉薨逝朕用震慟于
厥心可追贈太尉侍中中書監公如故給節加羽葆鼓
吹增班劒為六十人葬禮依故太宰文簡公褚淵故事
冢墓材官營辦謚文憲公
贈柳世隆司空詔
故侍中左光禄大夫貞陽公世隆秉德居業才兼經緯
少播清徽長弘美譽入參内禁出贊西牧專寄郢郊剋
挫巨猾超越前勲功著一代及摠任方州民頌寬德翼
教崇闥朝稱元正忠謨嘉猷簡于朕心雅志素履邈不
可踰將登鉉味用變鴻化奄至薨殞震慟良深贈司空
班劒三十人鼓吹一部侍中如故諡曰忠武
誅垣崇祖詔(豫章王嶷有盛寵于高帝世祖在東宫崇祖不自附結後漸疑異及)
(即位下詔誅之)
垣崇祖凶詬險躁少無行業昔因軍國多虞採其一夫
之用大運光啓頻煩升擢溪壑靡厭浸以彌廣去歲在
西連謀境外無君之心已彰遐邇特加遵養庶或悛革
而猜貳滋甚志興亂階隨與荀伯玉驅合不逞窺窬非
覬構扇邊荒互為表裏寧朔將軍孫景育究悉姦計具
以啓聞除惡務本刑兹罔赦便可收掩肅明憲辟
誅張敬兒詔(敬兒以戰功為雍州刺史歴開府儀同三司及垣崇祖誅常恐懼又)
(遣使與蠻中交關世祖疑其有異志誅之)
敬兒蠢兹邊裔昏迷不脩屬值宋季多難頗獲野戰之
力拔迹行伍超登非分而愚躁無已矜伐滋甚鎮莅本
州久苞異志在昔含弘庶能懲革位班三槐秩窮五等
懷音靡聞姦回屢構去歲迄今嫌貳滋甚鎮東將軍敬
則丹陽尹安民每侍接之日陳其兇狡必圖反噬朕猶
謂恩義所感本質可移頃者已來釁戾遂著自以子弟
在西足動殊俗招扇羣蠻規擾樊夏假託妖巫用相震
惑妄設徵祥潛圖問鼎履霜於開運之辰堅冰於嗣業
之世此而可忍孰不可容天道禍淫逆謀顯露建康民
湯天獲商行入蠻備覩姦計信驛書翰證驗炳明便可
收掩式正刑辟同黨所及特皆原宥
贈李安民詔
安民歴位内外庸績顯著忠亮之誠每簡朕心敷政近
畿方申任寄奄至殞喪痛傷于懷贈鎮東將軍鼓吹一
部常侍太守如故
荅薛淵解職詔(淵自北南奔母索氏不得自拔私遣購贖報云巳在界首事竟)
(無實淵上表解職詔曰)
遠隔殊方聲問難審淵憂迫之深固辭朝列昔東關舊
典猶通婚宦況母出有差音息時至依附前例不容申
許便可斷表速還章服
賻高平太守戴僧静詔
僧静志懷貞果誠著艱難剋殄西墉勲彰運始奄致殞
喪惻愴傷懷賻錢五萬布百匹諡壯侯
驍騎將軍桓康喪事詔
康昔預南勲義兼常懷倍深惻愴凶事所須厚加料理
沈沖喪還詔
沖喪柩至止惻愴良深以其昔在南蕃特兼憫悼
追贈沈沖詔
沖貞詳閑理志局淹正誠著蕃朝績彰出守不幸早世
朕甚悼之追贈太常諡曰恭子
蕭景先節度司州諸軍詔(永明五年)
得雍州刺史張瓌啓事蠻虜相扇容或侵軼蜂蠆有毒
宜時剿蕩可遣征虜將軍丹陽尹景先摠率步騎直指
義陽可假節司州諸軍皆受節度
賻蕭景先喪詔
西信適至景先奄至喪逝悲懷切割自不勝任今便舉
哀賻錢十萬布二百疋
贈蕭景先侍中詔
故假節征虜將軍丹陽尹新吳侯景先器懷開亮幹局
通敏綢繆少長義兼勲戚誠著夷險績茂所司方升寵
榮用申任寄奄至喪逝悲痛良深可贈侍中征北將軍
南徐州刺史給鼓吹一部假節侯如故
誅王奐赦詔
逆賊王奐險詖之性自少及長外飾廉勤内懷凶慝貽
戾鄉伍敢棄衣冠拔其文筆之用擢以顯任出牧樊阿
政刑弛亂第三息彪矯弄威權父子均勢故寧蠻長史
劉興祖忠于奉國每事匡執奐忿其異己誣以訕謗肆
怒囚錄然後奏聞朕察奐愚詐詔送興祖還都乃懼姦
謀發露潛加殺害欺罔既彰中使辯覈遂授兵登陴逆
捍王命天威電掃義夫咸奮曾未浹辰罪人斯獲方隅
克殄漢南肅清自非犯官兼預同逆謀為一時所驅逼
者悉無所問
長沙王妃詔(奐以逆誅弟伷女為長沙王奐妃世祖詔)
奐自陷逆節長沙王妃男女並長且奐又出繼前代或
當有准可特不離絶
贈蕭叡明詔
龍驤將軍安西中兵參軍松滋令蕭叡明愛敬淳深色
養盡禮喪過乎哀遂致毁滅雖未達聖教而一至可愍
宜加榮命以矜善人可贈中書郎
封茹法亮詔(世祖鎮湓城法亮為上江州典籖善於承奉稍見委信)
茹法亮近在盆城頻使銜命内宣朝旨外慰三軍義勇
齊奮人百其氣險阻艱難心力俱盡宜沾茅土以甄忠
績封望蔡縣男食邑三百戶
封范當根純林邑王詔(林邑初楊邁子孫相傳為王夷人范當根純攻)
(奪之永明九年遣使貢獻下詔)
林邑蠢爾介在遐外世服王化當根純乃誠欵懇到率
其僚職遠績克宣良有可嘉宜沾爵號以弘休澤可持
節都督緣海諸軍事安南將軍林邑王
河南王吐谷渾易侯度進號詔(吐谷渾拾寅子永明三年詔)
易侯度守職西蕃綏懷允緝忠績兼舉朕有嘉焉可進
號車騎大將軍
拜武都王楊集始詔(楊後起卒)
後起奄至殞逝惻愴予懷綏禦邊服宜詳其選行輔國
將軍北秦州刺史武都王楊集始幹局沈亮乃心忠欵
必能緝境寧民宣揚聲教可持節輔國將軍北秦州刺
史平羌校尉武都王
詔報宕昌王梁彌承
(宕昌使求軍儀及伎雜書詔報之)
知須軍儀等九種竝非所愛但軍器種甚多致之未易
内伎不堪涉遠祕閣圖書例不外出五經集注論今特
敕賜王各一部
封宕昌王梁彌頡詔
行宕昌王梁彌頡忠欵内附著績西服宜加爵命式隆
藩屏可使持節督河涼二州諸軍事安西將軍東羌校
尉河涼二州刺史隴西公宕昌王
詔報芮芮國
(芮芮求醫工等物世祖詔報之)
知須醫及織成錦工指南車漏刻竝非所愛南方治疾
與北土不同織成錦工竝女人不堪涉遠指南車漏刻
此雖有其器工匠久不復存不副為悞(並南齊書)
遺詔(永明十一年七月)
始終大期賢聖不免吾行年六十亦復何恨但王業艱
難萬幾事重不能無遺慮耳太孫進德日茂社稷有寄
子良善相毗輔思弘治道内外衆事無大小悉與鸞參
懷共盡下意尚書是職務根本悉委王晏徐孝嗣軍旅
捍邊之略委王敬則陳顯達王廣之王玄邈沈文季張
瓌薛淵等百辟庶僚各奉爾職謹事太孫勿有懈怠知
復何言
又詔
我識滅之後身上著夏衣畫天衣純烏犀導應諸器服
悉不得用寶物及織成等唯裝複裌衣各一通常所服
身刀長短二口鐵環者隨我入梓宫祭敬之典本在因
心東鄰殺牛不如西家禴祭我靈上慎勿以牲為祭唯
設餠茶飲干飯酒脯而已天下貴賤皆同此制未山陵
前朔望設菜食陵墓萬世所宅意嘗恨休安陵未稱今
可用東三處地最東邊以葬我名為景安陵喪禮每存
省約不須煩民百官停六時入臨朔望祖日可依舊諸
主六宫並不須從山陵内殿鳳華壽昌耀靈三處是吾
所改制夫貴有天下富兼四海宴處寢息不容乃陋謂
此為奢儉之中慎勿壊去顯陽殿玉像諸佛及供養具
如别牒可盡心禮拜供養之應有功德事可專在中自
今公私皆不得出家為道及起立塔寺以宅為精舍並
嚴斷之唯年六十必有道心聽朝賢選序巳有别詔諸
小小賜乞及閤内處分亦有别牒内外禁衛勞舊諸帥
左右悉付蕭諶優量驅使之勿負吾遺意也
敕廬陵王子卿(子卿字雲長武帝第三子隆昌時領司徒見殺)
(子卿為荆州刺史在鎮營造服飾多違制度上敇之)
吾前後有敕非復一兩過道諸王不得作乖體格服飾
汝何意都不憶吾敕耶忽作瑇瑁乘具何意巳成不須
壊可速送下純銀乘具乃復可爾何以作鐙亦是銀可
即壊之忽用金薄裹箭脚何意亦速壊去凡諸服章自
今不啓吾知復專輒作者後有所聞當復得痛杖
又
汝比在都讀學不就年轉成長吾日冀汝美勿得敕如
風過耳使吾失氣
敕晉安王子懋(子懋字雲昌武帝第七子歴雍州刺史見殺)
(子懋為雍州刺史世祖敕以邊略)
吾比連得諸處啓所說不異虜必無敢送死理然為其
備不可暫解今秋犬羊輩越逸者其亡滅之徵吾今亦
行密纂集須有分明指的便當有大處分今普敕鎮守
並部偶民丁有事即使應接連巳敇更遣想行有至者
汝共諸人量覓可使人數往南陽舞隂諸要處參覘糧
食最為根本更不憂人仗常行視驛亭馬不可有廢闕
并約語諸州當其界皆爾不如法即周章
又
吾敕荆郢二鎮各作五千人陣本擬應接彼耳賊若送
死者更即呼取之巳敕子真魚繼宗設公愍至鎮可以
公愍為城主三千人配之便足汝可好以階級在意勿
得人求或超五三階級文章詩筆乃是佳事然世務彌
為根本可常憶之汝所啓仗此悉是吾左右御仗也云
何得用之品格不可乖吾自當優量覓送
又
(子懋啓求上所好書上荅之賜杜預手所定左傳及古今善言)
知汝常以書讀在心足為深欣也
敕隨郡王子隆(子隆字雲興武帝第八子歴侍中中軍大將軍為明帝所害)
(謝朓為隨王鎮西功曹轉文學子隆在荆州好辭賦數集僚友朓以文才尤被賞愛流連)
(晤對不捨日夕長史王秀之以朓年少相動密以啓聞世祖敕日)
侍讀虞雲自宜恒應侍接朓可還都
敕王晏(晏字子彦瑯琊臨沂人弘之孫歴吏部尚書侍中尚書令明帝時被誅)
(柳世隆歴侍中左光禄大夫薨世祖敕)
世隆雖抱疾積歲志氣未衰冀醫藥有效痊差可期不
謂一旦便為異世痛怛之深此何可言其昔在郢誠心
夙悃全保一蕃勲業克著尋准契闊增泣悲咽卿同在
情亦當無已巳耶(世隆為江夏内史行郢州事沈攸之反攻郢城不克)
又
(王儉改領中書監參掌選事其年薨晏啓及儉喪上荅之)
儉年當富盛志用方隆豈意暴疾不展救護便為異世
奄忽如此痛酷彌深其契闊艱運義重常懷言尋悲切
不能自勝痛矣柰何往矣柰何
又
(張緒字思曼吳人歴遷散騎常侍竟陵王子良領國子祭酒世祖敕晏子良竟不拜以緒)
(領國子祭酒)
吾欲令司徒辭祭酒以授張緒物議以為云何(南史如何)
敕劉祥(祥字顯徵東莞莒人)
(祥性韻高疎輕言肆行歴臨川王驃騎從事中郎祥兄整為廣州卒官祥就整妻求還資)
(事聞朝廷于朝士多所貶忽著連珠十五首以寄其懷有啓上者帝令御史中丞任遐奏)
(付廷尉别遣敕祥乃徙廣州)
卿素無行檢朝野所悉輕弃骨肉侮蔑兄嫂此是卿家
行不足乃無關他人卿才識所知蓋何足論位涉清途
於分非屈何意輕肆口噦詆目朝士造席立言必以貶
裁為口實冀卿年齒巳大能自感厲日望悛革如此所
聞轉更增甚諠議朝廷不避尊賤肆口極辭彰暴物聽
近見卿影連珠寄意悖慢彌不可長卿不見謝超宗其
才地二三故在卿前事殆是百分不一我當原卿性命
令卿萬里思諐卿若能改革當令卿得還
敕曹虎(虎見後魏)
(虎永明十年轉西陽王冠軍司馬廣陵太守上敇虎)
廣陵須心腹非吾意可委者不可得處此任
敕豫章内史虞悰(詳袁彖王逡之奏)
謝超宗令於彼賜自盡勿傷其形體
敕中書舍人茹法亮(蕭惠休為廣州刺史罷任獻奉傾資上敕法亮)
可問蕭惠休吾先使卿宣制答其勿以私禄足充獻奉
今段殊覺其下情厚於前後人問之故當不復私耶吾
欲分受之也
南郡王昭業贊冠辭(武帝使給事中太常蕭惠基加冠祝曰)
筮日筮賓肇加元服棄尒幼志從厥成德親賢使能克
隆景福
醮酒辭
旨酒既清嘉肴既盈兄弟具在淑慎儀形永届眉壽於
穆斯寧
鬱林王(名昭業字元尚文惠太子之長子立一年明帝廢而弑之)
即阼蠲減征調詔
朕以寡薄嗣膺寶政對越靈命欽若前圖思所以敬守
成規拱揖羣后哀荒在日有懵大猷宜育德振民光昭
睿範凡逋三調及衆債在今年七月三十日前悉同蠲
除其備償封籍貨鬻未售亦皆還主御府諸署池田邸
冶興廢沿事本施一時於今無用者詳所罷省公宜權
禁一以還民關市征賦務從優減
放遣北掠餘口詔
近北掠餘口悉充軍實刑故無小罔或攸赦撫辜興仁
事深睿範宜從蕩宥許以自新可一同放遣還復民籍
巳賞賜者亦皆為贖
序用勞人詔
往歲蠻虜協謀志擾邊服羣帥授略大殱凶醜革城克
捷及舞隂固守二處勞人未有沾爵賞者可分遣選部
往彼序用
量處貧吏詔
東西二省府國長屯所積財單禄寡良以矜懷選部可
甄才品能推校年月邦守邑丞隨宜量處以貧為先
隆昌元年下州郡詔
執耜暫忘懸磬比室秉機或惰無褐終年非怠非荒雖
由王道不稂不莠寔賴民和頃歲多稼無爽遺秉如積
而三登之美未臻萬斯之基尚遠且風土異宜百民舛
務刑章治緒未必同源妨本害政事非一揆冕旒屬念
無忘夙興可嚴下州郡務滋耕殖相畝闢疇廣開地利
深樹國本克阜民天又詢訪獄市博聽謠俗傷風損化
各以條聞主者詳為條格
追崇竟陵王子良詔(隆昌元年)
褒崇明德前王令典追遠尊親沿情所隆故使持節都
督揚州諸軍事中書監太傅領司徒揚州刺史竟陵王
新除督南徐州體睿履正神鑒淵邈道冠民宗具瞻允
集肇自弱齡孝友光備爰及贊契協升景業燮曜台陛
五教克宣敷奏端朝百揆惟穆寄重先顧任均負圖諒
以齊暉二南同規往哲方憑保祐永翼雍熙天不憗遺
奄焉薨逝哀慕抽割震于厥心今龜謀襲吉先遠戒期
宜崇嘉制式引風烈可追崇假黃鉞侍中都督中外諸
軍事太宰領大將軍揚州牧綠綟綬備九服錫命之禮
使持節中書監王如故給九旒鸞輅黃屋左纛輼輬車
前後部羽葆鼓吹挽歌二部虎賁班劒百人葬禮依晉
安平王孚故事
徵吳苞詔(隆昌元年徵不就苞濮陽鄄城人宋泰始中過江)
處士濮陽吳苞栖志窮谷秉操貞固沈情味古白首彌
厲徵太學博士
海陵王(名昭文字季尚文惠太子第二子明帝廢鬱林立之一年復為所廢弑)
即位詔(延興元年)
太祖高皇帝英謀光大受命作齊世祖武皇帝宏猷冠
世繼暉下武世宗文皇帝清明懿鑠四海宅心並德漏
下泉功昭上象聲教所覃無思不洽洪基式固景祚方
融而天步多阻運鍾否剥嗣君昏忍暴戾滋多棄侮天
經悖滅人紀朝野重足遐邇側視民怨神恫宗祧如綴
賴忠謨肅舉霄漢廓清俾三后之業絶而更紐七百之
慶危而復安猥以沖人入纂乾緒載懷馭朽若墜諸淵
思與黎元共綏戬福大赦改元文武賜位二等
新安國吏詔(延興元年)
新安國五品以上悉與滿叙自此以下皆聽解遣其欲
仕者適其所樂
銓用淮關徭戍詔(延興元年)
頃者以淮關徭戍勤瘁於行役故覃以榮階薄酬厥勞
勲狀淹留未集王府非所以急舍爵之典趣報功之旨
便可分遣使部往彼銓用
延興元年冬十月癸巳詔
周設媒官趣及時之制漢務輕徭在休息之典所以布
德弘教寬俗阜民朕君制八紘志敷九德而習俗之風
為弊未改静言多愠無忘昏昃督勸婚嫁宜嚴更申明
必使禽幣以時標梅息怨正廚諸役舊出州郡徵吏民
以應其數公獲二旬私累數朔又廣陵年常逓出千人
以助淮戍勞擾為煩抑亦苞苴是育今並可長停别量
所出諸縣使村長路都防城直縣為劇尤深亦宜禁斷
南齊文紀卷一
