古賦辨體卷三
元祝堯撰
兩漢體上
漢藝文志曰古者諸侯卿大夫交接隣國揖讓之時
必稱詩以喻意以别賢不肖而觀盛衰焉(春秋賦詩是也)春
秋之後聘問詠歌不行於列國學詩之士逸在布衣
而賢士失志之賦作矣大傳荀卿及楚臣屈原離讒
憂國皆作賦以風(如所云則騷即風也)咸有惻隠古詩之義(如荀)
(卿佹詩成相並賦也所謂古詩之義在是)其後宋玉唐勒枚乘司馬相如
揚子雲競為侈麗閎衍之辭沒其風喻之義子雲悔
之曰詞人之賦䴡以淫愚謂騷人之賦與詞人之賦
雖異然猶有古詩之義辭雖䴡而義可則故晦翁不
敢直以詞人之賦視之也至於宋唐以下則是詞人
之賦多沒其古詩之義辭極䴡而過淫傷已非如騷
人之賦矣而况於詩人之賦乎何者詩人所賦因以
吟詠情性也騷人所賦有古詩之義者亦以其發乎
情也其情不自知而形於辭其辭不自知而合於理
情形於辭故䴡而可觀辭合於理故則而可法然其
䴡而可觀雖若出於辭而實出於情其則而可法雖
若出於理而實出於辭有情有辭則讀之者有興起
之妙趣有辭有理則讀之者有詠歌之遺音如或失
之於情尚辭而不尚意則無興起之妙而於則乎何
有後代賦家之俳體是已又或失之於辭尚理而不
尚辭則無詠歌之遺而於䴡乎何有後代賦家之文
體是已是以三百五篇之詩二十五篇之騷莫非發
乎情者為賦為比為興而見於風雅頌之體此情之
形乎辭者然其辭莫不具是理為風為雅為頌而兼
於賦比興之義此辭之合乎理者然其理本不出於
情理出於辭辭出於情所以其辭也䴡其理也則而
有風比雅興頌諸義也與漢興賦家專取詩中賦之
一義以為賦又取騷中贍䴡之辭以為辭所賦之賦
為辭賦所賦之人為辭人一則曰辭二則曰辭若情
若理有不暇及故其為䴡已異乎風騷之䴡而則之
與淫遂判矣賈馬楊班賦家之升堂入室者至今尚
推尊之晦翁云自原之後作者繼起獨賈生以命世
英傑之材俯就騷律非一時諸人所及定齋云賦則
漫衍其流體亦叢雜長卿長於叙事淵雲長於說理
林艾軒云揚子雲班孟堅只填得腔子滿張平子輩
竭盡氣力又更不及如是則賈生之非所及毋論也
張平子輩之更不及不論也若長卿子雲孟堅之徒
誠有可論者蓋其長於叙事則於辭也長而於情或
昧長於說理則於理也長而於辭或略只填得腔子
滿則辭尚未長而况於理要之皆以不發於情故爾
所以漁獵捃摭誇多鬭靡而每遠於性情哀荒䙝慢
希合苟容而遂害於義理間如上林甘泉極其鋪張
終歸於諷諫而風之義未冺兩都等賦極其眩矅終
折以法度而雅頌之義未冺長門自悼等賦緣情發
義託物興辭咸有和平從容之意而比興之義未冺
一代所見其與幾何誠以其時經焚坑之秦故古詩
之義未免沒而或多淫近風雅之周故古詩之義猶
有存而或可則古今言賦自騷之外咸以兩漢為古
已非魏晉以還所及心乎古賦者誠當祖騷而宗漢
去其所以淫而取其所以則可也今故於此備論古
今之體製而發明揚子䴡則䴡淫之旨庶不失古賦
之本義云
賈生(名誼)
生通達國體漢文帝議任以公卿之位絳灌
之屬害之乃以為長沙王太傅誼以謫去意
不自得及過湘水時屈原沉汨羅已百餘年
矣生追傷之投文而吊以自喻在長沙三年
有鵩鳥飛入生舍鵩似鶚不祥鳥也生以長
沙卑濕恐夀不得長故為賦以自廣晦翁云
生有經世之才文章蓋其餘事愚觀二賦實
竒偉卓絶然弔屈原賦用比義鵩賦全用賦
體無他義故同死生齊物我之辭雖有逸氣
而其理未免涉於荒忽怪幻若較之弔屈於
比義中發詠歌嗟歎之情反覆抑揚殊覺有
味
弔屈原賦(比也雖曰賦而比比義實多文選因史傳有投文弔屈之語故以為)
(弔屈原文而諸家則以為賦要之篇中實皆比賦之義宜從諸家迂齋云議譏時人)
(太分明其才甚高其志甚大而量則狹矣)
恭承嘉惠兮竢罪長沙仄聞屈原兮自沉汨羅造託湘
流兮敬弔先生遭世罔極兮廼隕厥身烏虖哀哉兮逢
時不祥鸞鳳伏竄兮鴟鴞翺翔闒(塔)茸(冗)尊顯兮讒諛
得志賢聖&KR0647;曳兮方正倒植(值)謂隨夷溷兮謂跖蹻廉
莫邪為鈍兮鉛刀為銛于嗟默默生之亡故兮斡(管)棄
周鼎寶康瓠兮騰駕罷牛驂蹇驢兮驥垂兩耳服鹽車
兮章父(甫)薦屨漸不可久兮嗟苦先生獨罹此咎兮誶(碎)
曰已矣國其莫吾知兮子獨壹欝其誰語鳳縹縹(漂仝)其
高逝兮夫固自引而遠去襲九淵之神龍兮沕(勿)深潜
以自珍偭(面)蟂獺以隠處兮夫豈從蝦與蛭螾(蚓仝叶寅)所
貴聖之神德兮遠濁世而自臧(古藏字)使麒麟可繫而羈
兮豈云異夫犬羊般(斑)紛紛其離此尤兮亦夫子之故
(叶孤)也歴九州而相其君兮何必懷此都也鳳凰翔于千
仞兮覽德輝而下之見細德之險微兮遥避繳而去之
彼尋常之汙瀆兮豈容吞舟之魚横江湖之鱣鯨兮固
將制於螻螘(叶五居切)
鵩賦(賦也其辭汗漫恍惚皆遺世忘形之語此太史公讀之而有令人爽然自失之)
(歎文公云誼所稱皆列禦寇莊周之常言又為傷悼無聊之故而藉之以自悼者)
單閼(遏)之歲四月孟夏庚子日斜鵩集余舍止于坐隅
貌甚間暇異物來崪(萃)私怪其故發書占之䜟言其度
曰野鳥入室主人將去請問于鵩余去何之吉虖告我
凶言其災淹速之度語余其期鵩乃嘆息舉首奮翼口
不能言請對以臆曰萬物變化兮固亡休息斡流而遷
兮或推而還(旋)形氣轉續兮變化而蟺(蟬)沕(勿)穆無窮
兮胡可勝言禍兮福所倚福兮禍所伏憂喜聚門兮吉
凶同域彼吴強大兮夫差以敗越棲會稽兮勾踐伯世
斯遊遂成兮卒被五刑傅說胥靡兮乃相武丁禍之與
福兮何異紏纆命不可說兮孰知其極水激則旱(悍)兮
矢激則遠萬物回薄兮振蕩相轉雲蒸雨降兮紏錯相
分大鈞播物兮坱圠無垠天不可預慮兮道不可預謀
(漠悲切)遲速有命兮惡識其時且夫天地為爐兮造化為
工隂陽為炭兮萬物為銅合散消息兮安有常則千變
萬化兮未始有極忽然為人兮何足控摶化為異物兮
又何足患(平)小智自私兮賤彼貴我達人大觀兮物無
不可貪夫徇財兮烈士徇名夸者死權兮衆庶每(梅)生
怵迫之徒兮或趍西東大人不曲兮億變齊同愚士繫
俗兮僒(古塊字)若囚拘至人遺物兮獨與道俱衆人惑惑
兮好惡積意(億)真人恬漠兮獨與道息釋智遺形兮超
然自喪(去)寥廓忽荒兮與道翶翔乘流則逝兮得坎則
止縱軀委命兮不私與已其生兮若浮其死兮若休澹
乎若深淵之静泛乎若不繫之舟不以生故自寶兮養
空而游德人無累兮知命不憂細故蔕芥兮何足以疑
(叶牛)
司馬長卿
長卿蜀人少遊梁著子虚賦後歸成都久之
楊得意為狗監侍武帝帝嘗讀子虚賦而善
之曰朕獨不得與此人同時哉得意曰臣邑
人司馬相如自言為此賦上驚乃召問長卿
長卿曰此乃諸侯之事未足觀請為天子遊
獵之賦上令尚書給筆札乃為上林賦以諷
諫焉又文選長門賦序云武帝陳后得幸頗
妬别在長門宫聞相如工文奉黃金百斤為
文君取酒因求解悲愁之辭以悟主上后復
得幸然漢書陳后及長卿傳無奉金求賦復
幸事不知序者何從實此云
子虚賦(此賦雖兩篇實則一篇賦之問答體其原自卜居漁父篇來厥後宋玉軰)
(述之至漢此體遂盛此兩賦及兩都二京三都等作皆然蓋又别為一體首尾是文)
(中間乃賦世傳既久變而又變其中間之賦以鋪張為靡而專於辭者則流為齊梁)
(唐初之俳體其首尾之文以議論為駛而專於理者則流為唐末及宋之文體性情)
(益遠六義澌盡賦體遂失然此等鋪叙之賦固將進士大夫於臺閣發其藴而驗其)
(用非徒使之賦詠景物而已須將此兩賦及揚子雲甘泉河東羽獵長揚班孟堅兩)
(都潘安仁藉田李太白明堂大獵宋子京圜丘張文潜大禮慶成等賦並看又將離)
(騷遠遊諸篇贍䴡竒偉處參看一埽山林草野之氣習全倣冠冕佩玉之步驟取天)
(地百神之竒怪使其詞誇取風雲山川之形態使其詞媚取鳥獸草木之名物使其)
(詞贍取金璧綵繒之容色使其詞藻取宫室城闕之制度使其詞壯則詞人之賦吾)
(既盡之然後自賦之體而兼取他義當諷刺則諷刺而取之風當援引則援引而取)
(諸比當假託則假託而取諸興當正言則正言而取諸雅當歌咏則歌咏而取諸頌)
(則詩人之賦吾又兼之吞吐溟渤黼黻雲際良金美玉無施不可漢人所謂感物造)
(端材知深美可與圖串故可為列大夫有不在於斯人與)
楚使子虚使於齊齊王悉發境内之士備車騎之衆與
使者出畋畋罷子虛過詫烏有先生而亡是公存焉坐
定烏有先生問曰今日畋樂乎子虚曰樂獲多乎曰少
然則何樂對曰僕樂齊王之欲誇僕以車騎之衆而對
以雲夢之事也曰可得聞乎子虚曰可王駕車千乘選
徒萬騎畋於海濱列卒滿澤罘(浮)網彌山掩兔轔鹿射
麋脚麟騖於鹽浦割鮮染輪射中(去)獲多矜而自功顧
謂僕曰楚亦有平原廣澤遊獵之地饒樂若此者乎楚
王之獵孰與寡人乎僕下車對曰臣楚國之鄙人也幸
得宿衛十有餘年時從出遊遊於後圃覽於有無然猶
不能徧覩也又焉足以言其外澤者乎齊王曰雖然略以
子之所聞見而言之僕對曰唯唯臣聞楚有七澤嘗見
其一未覩其餘也臣之所見蓋特其小小者爾名曰雲
夢雲夢者方九百里其中有山焉其山則盤紆岪(弗)欝
隆崇&KR2029;崒岑崟參差日月蔽虧交錯紏紛上干青雲罷
(皮)池陂陁下屬江河其土則丹青赭堊雌黃白坿(附)錫
碧金銀衆色炫耀照爛龍鱗其石則赤玉玫瑰琳瑉(石之)
(次玉者)昆吾瑊(針)玏(勒)玄厲礝石碔砆其東則有蕙圃蘅
蘭茞若射(夜)干芎藭菖蒲茳蘺蘪蕪諸柘巴苴其南則
有平原廣澤登降迤靡案衍壇(善)曼緣以大江限以巫
山其高燥則生葴(針)菥(斯)苞荔薛莎(颯)青薠其埤(婢)濕
則生藏莨(郎)蒹葭東蘠彫胡蓮藕菰蘆菴(淹)䕡軒于衆
物居之不可勝圖其西則有涌泉清池激水推移外發
芙蓉菱華内隠鉅石白沙其中則有神龜蛟鼉瑇瑁鼈
黿其北則有隂林巨樹楩柟(南)豫樟桂椒木蘭檗(擘)離
(棃仝)朱楊樝(查)梨梬(郢)栗橘柚芬芳其上則有赤猿玃猱
鵷雛孔鸞騰遠射干其下則有白虎玄豹蟃(萬)蜒(衍)貙
(驅)犴(岸平)於是乎乃使專諸之倫手格此獸楚王乃駕馴
駁之駟乘彫玉之輿靡魚鬚之橈㫋曳明月之珠旗建
干將之雄戟左烏號(平)之雕弓右夏服之勁箭陽子驂
乘&KR1021;阿為御按節未舒即陵狡獸蹵蛩蛩轔(鄰上)距虚軼
野馬&KR1495;(衛)騊駼乘遺風射游騏倏眒(去)倩(千上)浰(練)雷動
焱至星流霆擊弓不虚發中必決眥(劑)洞&KR0909;達掖絶乎
心繫獲若雨獸揜草蔽地於是楚王乃弭節徘徊翶翔
容與覽乎隂林觀壯士之暴怒與猛獸之恐懼徼(梟)&KR0008;
(劇仝)受誳(屈)殫覩衆物之變態於是鄭女曼姬被阿緆(錫)
揄紵縞雜纖羅垂霧縠襞襀(劈積)褰縐紆徐委曲鬱撓溪
谷衯衯裶裶揚袘戍(䘏)削飛&KR1490;(纖)垂髾(稍)扶輿猗靡翕
呷(呼甲)萃(翠)蔡下摩(靡)蘭蕙上拂羽蓋錯翡翠之葳蕤繆
(了)繞玉綏𦕈𦕈忽忽若神仙之髣髴於是乃羣相與獠
(了)於蕙圃媻(盤)姍(珊)勃窣而上乎金隄揜翡翠射鵔鸃
(俊儀)微矰出纖繳施弋白鵠連駕鵝䨇鶬下玄鶴加怠而
後發游於清池浮文鷁揚旌栧(曳)張翠帷建羽蓋網瑇
瑁鉤紫貝摐(窗)金鼓吹鳴籟榜(謗)人歌聲流喝(餲)水蟲
駭波鴻沸涌泉起奔揚會磊石相擊硠硠礚礚(慨)若雷
霆之聲聞於數百里之外將息獠(了)者擊靈鼓起烽燧
車案行(杭)騎就隊纚(䴡)乎淫淫般(盤)乎裔裔於是楚王
乃登陽雲之臺泊乎無為澹乎自持勺藥之和具而後
御之不若大王終日馳騁曾不下與脟(剸)割輪焠自以
為娱臣竊觀之齊殆不如於是齊王無以應僕也烏有
先王曰是何言之過也足下不遠千里來貺齊國王悉
發境内之士備車騎之衆與使者出田乃欲戮力致獲
以娱左右何名為夸哉問楚地之有無者願聞大國之
風烈先生之餘論今足下不稱楚王之德厚而盛推雲
夢以為驕奢言淫樂而顯侈靡竊為足下不取也必若
所言固非楚國之美也有而言之是彰君之惡無而言
之是害足下之信彰君之惡而傷私義二者無一可也
而先生行之必且輕於齊而累於楚矣且齊東渚鉅海
南有瑯琊觀乎成山射乎之罘浮渤澥(蟹)游孟諸邪與
肅慎為鄰右以暘谷為界秋田乎青丘彷徨乎海外吞
若雲夢者八九於其胷中曾不蔕芥若乃俶(踢)儻瑰瑋
異方殊類珍怪鳥獸萬端鱗萃充牣於其中者不可勝
記禹不能名卨(契)不能計然在諸侯之位不敢言遊戱
之樂苑圃之大先生又見客是以王辭而不復何為無
以應哉
上林賦(此篇之末有風義長卿之賦雖多虚辭濫說然要其歸引之於節儉此與)
(詩之諷諫何異揚子雲乃曰靡䴡之賦勸百而風一猶騁鄭衛之聲曲終而奏雅不)
(已戱乎林艾軒又云相如賦之聖者子雲孟堅如何得似他自然流出愚謂子雲以)
(為戱者則以其駕辭多尚虚而理或至於不實艾軒以為聖者則以其運意猶自然)
(而辭未失於太過若於此體會則古人之賦固未可以鋪張侈大之辭為佳而又不)
(可以刻畫斧鑿之辭為工亦當就情與理上求之)
亡是公听(欣)然而笑曰楚則失矣而齊亦未為得也夫
使諸侯納貢者非為財幣所以述職也封疆畫界者非
為守禦所以禁淫也今齊列為東藩而外私肅慎狷國
踰限越海而田其於義固未可也且二君之論不務明
君臣之義正諸侯之禮徒事争遊戲之樂苑囿之大欲
以奢侈相勝荒淫相越此不可以揚名發譽而適足專
(古貶字)君自損也且夫齊楚之事又焉足道乎君未覩夫
巨䴡也獨不聞天子之上林乎左蒼梧右西極丹水更
其南紫淵徑其北終始㶚滻出入涇渭酆鎬(浩)潦潏(決)
紆餘逶迤經營乎其内蕩蕩乎八川分流相背而異態
東西南北馳騖往來(去)出乎椒丘之闕行乎洲淤(去)之
浦徑乎桂林之中過乎泱漭之野汨(骨)乎混流順阿而
下赴隘陿之口觸穹石激堆埼(祈)沸(拂)乎暴怒汹湧彭
(烹)湃滭沸□汨(聿)偪側沁(筆)瀄(櫛)横流&KR0647;折轉騰潎(偏入)
洌滂濞沆(康)溉(害)穹隆雲橈宛潬(善)膠戾踰波趍浥(沓)
涖涖(利)下瀨批(偏入)巖衝擁奔揚滯沛(外)臨坻注壑瀺(讒)
灂(牎入)霣墜沉沉隠隠砰(僻平)磅(烹)訇(轟)礚(慨)潏潏(決)淈淈
(骨)湁(則入)潗(葺)鼎沸馳波跳沫汨(聿)㴔(邑)漂(飄)疾悠遠長
懷寂漻(聊)無聲肆乎永歸然後灝(浩)溔(渺)潢(晃)洋漾安
翔徐回翯(舉)乎滈滈東注太湖衍溢陂池於是乎蛟龍
赤螭䱴(亘)䲛漸離鰅(顒)鰫(容)鰬(虔)魠(托)禺禺(顒)魼(榻)鰨
揵(軒)鰭掉尾振鱗奮翼潛處乎深巖魚鱉讙聲萬物衆夥
明月珠子的㿨江靡蜀石黃碝(軮)水玉磊砢磷磷(吝)爛
爛采色澔(皓)汗叢積乎其中鴻鷫鵠鴇(保)鴐鵝屬玉交
精旋目煩鶩庸渠箴(鍼)疵(貲)鵁(火交)盧羣浮乎其上沉滛
泛濫隨風憺淡與波搖蕩掩薄水渚唼(所甲)喋(霅)菁藻咀
嚼菱藕於是乎崇山矗矗巃(刀孔)嵸(總)崔嵬深林巨木嶄
(巉)巖參差九嵕嶻㠔(言入)南山峩峩巖陁(遲)甗(言入)錡(其上)嶊
(摧)崣(委)崛(掘)﨑(倚)振溪通谷蹇産溝瀆谽(呼含)呀(蝦)豁閕
(雅)阜陵别隝(島)崴(毁)嵬(偉)嵔(猥)廆(會)丘虚堀礨(磊)隠
轔(吝)欝㠥(壘)登降陀(迤)靡陂池貏豸(豕)沇溶淫(悠)鬻散
涣夷陸亭皋千里靡不被築掩以綠蕙被以江蘺糅以
靡蕪雜以留荑布結縷攢戾莎揭(憩)車衡蘭槀本射干
茈(紫)薑蘘(襄)荷葴(針)撜若蓀鮮支黃礫蔣茅青薠布濩
(護)閎澤延蔓太原離(里)靡廣衍應風披靡吐芳揚烈郁
郁菲菲衆香發越盻蠁布寫䁆(僭)薆咇(頻)茀(勃)於是乎
周覽汎觀縝紛軋芴(勿)芒芒(莽)怳忽視之無端察之無
涯日出東沼入乎西陂其南則隆冬生長涌水躍波其
獸則㺎旄貘(陌)㹈(黎)沉牛塵麋赤首圜題窮竒象犀
其北則盛夏含凍裂地涉冰揭河其獸則麒麟角端
騊駼槖駞蛩蛩驒騱駃騠驢騾於是乎離宫别舘彌山
跨谷高廊四注重坐曲閣華榱壁璫輦道纚屬步櫩周
流長途中宿夷嵕築堂累臺增成巖窔(竅)洞房俯杳眇
而無見仰攀橑(老)而捫天奔星更於閨闥宛虹拖(柁)於
楯軒青龍蚴蟉於東廂象輿蜿僤於西清靈圄燕於間
舘偓佺之倫暴於南榮醴泉涌於清室通川過於中庭
盤石振崖嶔岩倚傾嵯峨㠎嶫刻削峥嶸玫瑰碧琳珊
瑚叢生琘玉旁唐玢豳文磷赤瑕駁犖(康入)雜臿其間朝
采琬琰和氏出焉於是乎盧橘夏熟黃柑橙楱(凑)枇杷
橪(烟)柿楟柰厚樸梬棗楊梅櫻桃蒲萄隠夫薁(燠)棣荅
遝離支羅乎後宫列乎北園䝯(迆)丘陵下平原揚翠葉
杌紫&KR0034;發紅華垂朱榮煌煌扈扈照曜鉅野沙棠櫟櫧
華(去)楓枰櫨留落胥邪仁頻并閭欃檀木蘭豫章女貞
長千仞大連抱夸條直暢實葉葰楙(俊荗)攢立叢倚連蜷
欐(邐)佹(詭)崔(槯)錯癹(遏)骩(委)坑(庚)衡閜砢垂條扶疎落
英幡纚紛溶箾(蕭)蔘(森)猗(旖)柅從風藰(流)莅卉歙(吸)蓋
象金石之聲管籥之音偨(差)池茈(此)虒(恥)旋還乎後宫
雜襲累集被山緣谷循坂下隰視之無端究之無窮於
是玄猿素雌蜼(壘)玃飛蠝蛭蜩蠼蝚(猱通)獑(纔)胡豰(啄)蛫
(詭)棲息乎其間長嘯哀鳴翩幡互經夭蟜(矯)枝格偃蹇
杪顛踰絶梁騰殊榛捷垂條踔(掉)希間牢落陸離爛漫
遠遷若此者數千百處娱遊往來宫宿館舍庖厨不徙
後宫不移百官備具於是乎背秋涉冬天子校獵乘鏤
象六玉虬拖蜺旌靡雲旗前皮軒後道游孫叔奉轡衛
公驂乘扈從横行出乎四校之中鼓嚴簿(步戶切)縱(放也)獵
者江河為阹(虚)泰山為櫓車騎雷起殷天動地先後陸
離離散别追滛滛裔裔緣陸流澤雲布雨施生貔(毗)豹
搏豺狼手熊羆足野羊蒙鶡蘇絝(&KR0008;)白虎被斑文跨野
馬凌三嵕之危下磧歴之坻經峻赴險越壑厲水椎飛
廉弄獬豸格蝦(遐)蛤鋋(蟬)猛氏羂(畎)騕(杳)褭(裊)射封豕
箭不苟害觧脰䧟(傔)腦弓不虚發應聲而倒於是乎乘
輿弭節徘徊翶翔往來睨部曲之進退覽將帥之變態
然後侵滛促節倏夐遠去流離輕禽蹵履狡獸&KR1495;(衛)白
鹿捷狡兔軼赤電遺光耀追怪物出宇宙彎蕃弱滿白
羽射游梟櫟(係也)飛遽擇肉而後發先中(去)而命處弦矢
分藝殪(翳)仆然後揚節而上浮凌驚風歴駭猋乘虚無
與神俱藺玄鶴亂昆雞遒(酋)孔鸞促鵕䴊拂翳(鷖)鳥捎
鳳凰捷鵷雛掩焦朋道盡塗殫迴車而還招搖乎儴(襄)
佯降集乎北紘率乎直指晻(奄)乎反鄉蹷石關歴封巒
過鳷鵲望露寒下棠梨息宜春西馳宣曲濯鷁牛首登
龍臺掩細柳觀士大夫之勤略鈞獵者之所得獲觀徒
車之所藺轢步騎之所蹂蹃(若)人臣之所蹈藉與其窮
極踡(倦)&KR0008;(劇)警憚(怛)讋(攝)伏不被創刃怖而死者他他
(馳)藉藉填坑滿谷揜平彌澤於是乎游戲懈怠置酒乎
顥天之臺張樂乎膠葛之㝢撞千石之鐘立萬石之虡
(具)建翠華之旗樹靈鼉之鼓奏陶唐氏之舞聽葛天氏
之歌千人唱萬人和山陵為之震動川谷為之蕩波巴
俞宋蔡淮南干遮文成顛歌族居遞奏金鼓迭起鏗鎗
闛(湯)鞈(塔)洞心駭耳荆吴鄭衛之聲韶濩武象之樂隂
淫案衍之音鄢郢繽紛激楚結風俳優侏儒狄鞮之唱
所以娱耳目樂心意者䴡靡爛漫於前靡曼美色於後
若夫青琴宓妃之徒絶殊離俗妖冶閑都靚粧刻餙便
(平)嬛(許緣)綽約柔橈(閙)嫚嫚(媚仝)嫵媚纖弱曳獨繭之䄖&KR2177;
眇閻易(去)以戍削便(平)姍(先)嫳(偏入)屑與俗殊服芬芳漚
鬱酷烈淑郁皓齒粲爛宜笑的皪長眉連娟微睇緜藐
色授魂與心愉於側於是酒中(去)樂酣天子芒然而思
似若有亡曰嗟乎此太奢侈朕以覽聽餘間無事棄日
順天道以殺伐時休息於此恐後世靡䴡遂往而不返
非所以為繼嗣創業垂統也於是乎乃解酒罷獵而命
有司曰地可墾闢悉為農郊以贍氓隸頽墻填塹使山
澤之民得至焉實陂池而勿禁虚宫館而勿牣發倉廪
以救貧窮補不足恤鰥寡存孤獨出德號省刑罰改制
度易服色革正朔與天下為始於是歴吉日以齋戒襲
朝服乘法駕建華旗鳴玉鸞游乎六藝之囿馳騖乎仁
義之塗覽觀乎春秋之林射貍首兼騶虞弋玄鶴舞干
戚載雲䍐掩羣雅悲伐檀樂(去)樂胥修容乎禮園翶翔
乎書圃述易道放怪獸登明堂坐朝廟恣羣臣奏得失
四海之内靡不受獲於斯之時天下大悦向風而聽隨
流而化芔(熏入)然興道而遷義刑錯而不用德隆於三皇
而功羡於五帝若此故獵乃可喜也若夫終日馳騁勞
神苦形疲車馬之用抏(翫五官切)士卒之精費府庫之財而
無德厚之恩務在獨樂不顧衆庶忘國家之政貪雉兔
之獲則仁者不繇也從此觀之齊楚之事豈不哀哉地
方不過千里而囿居九百是草木不得墾闢而民無所
食也夫以諸侯之細而樂萬乘之所侈僕恐百姓被其
尤也於是二子愀然改容超若自失逡廵避廗(古席字)
曰鄙人固陋不知忌諱乃今日見教謹受命矣
長門賦(以賦體而雜出於風比興之義其情思纏綿敢言而不敢怨者風之義篇)
(中如天飄飄而疾風及孤雌峙於枯楊之類者比之義上下蘭臺遥望周步援琴變)
(調視月精光等語興之義蓋六藝中惟風興二義每發於情最為動人而能發人之)
(才思長卿之賦甚多而此篇最傑出者有風興之義也故晦翁稱此文古妙歸來子)
(亦曰此諷也非高唐洛神之比愚嘗以長卿之子虚上林較之長門如出二手二賦)
(尚辭極其靡䴡而不本於情終無深意遠味長門尚意感動人心所謂情動於中而)
(形於言雖不尚辭而辭亦在意之中由此觀之賦家果可徒尚辭而不尚意乎尚意)
(則古之六義可兼是所謂詩人之賦而非後世詞人之賦矣)
夫何一佳人兮步逍遥以自虞(娱仝)魂踰佚而不返兮形
枯槁而獨居言我朝往而暮來兮飲食樂而忘人心熑
(謟平)移而不省故兮交得意而相親伊余志之慢愚兮懷
貞慤之歡心願賜問而自進兮得尚君之玉音奉虚言
而望誠兮期城南之離宫修薄具而自設兮君曾不肯
乎幸臨廓獨潛而專精兮天飄飄而疾風登蘭臺而遥
望兮神怳怳而外淫浮雲鬱而四塞兮天窈窈而晝隂
雷殷殷而響起兮聲象君之車音飄風迴而赴閨兮舉
帷幄之襜襜桂樹交而相紛兮芳酷烈之誾誾孔雀集
而相存兮玄猿嘯而長吟翡翠脅翼而來萃兮鸞鳳飛
而北南(叶尼心切)心憑噫(平)而不舒兮邪氣壯而攻中下蘭
臺而周覽兮步從容於深宫正殿塊以造天兮鬱並起
而穹崇間徙倚於東箱兮觀夫靡靡而無窮擠玉戶以
撼金鋪兮聲噌(錚)吰(宏)而似鐘刻木蘭以為榱兮餙文
杏以為梁羅丰茸之游樹兮離樓梧(牾)而相撑施瑰木
之欂櫨兮委參差以槺梁時髣髴以物類兮象積石之
將將(鏘)五采炫以相曜兮爛耀耀而成光緻錯石之瓴
甓(僻)兮象瑇瑁之文章張羅綺之幔帷兮垂楚組之連
綱撫柱楣以從容兮覽曲臺之央央白鶴噭(呌)以哀號
兮孤雌跱於枯楊日黃昏而絶望兮悵獨托於空堂懸
明月以自照兮徂清夜於洞房援雅琴以變調兮奏愁
思之不可長案流徵以却轉兮聲幼(要)妙而復揚貫歷
覽其中操兮意慷慨而自卭左右悲而垂淚兮涕流離
而從横舒息悒而增欷(去)兮蹝履起而彷徨投長袂以
自翳兮數昔日之諐殃無面目之可顯兮遂頽思而就
床搏(團)芬若以為枕兮席荃蘭而茞香忽寢寐而夢想
兮魂若君之在傍惕寐覺以無見兮魂迋迋(汪去)若有亡
衆雞鳴以愁予兮起視月之精光觀衆星之行列兮畢
昴出於東方望中庭之藹藹兮若季秋之降霜夜漫漫
其若歲兮懷鬱鬱其不可再更澹偃蹇而待曙兮荒(恍)
亭亭而復明妾人竊自悲傷兮究年歲而不敢忘
班偼伃
偼伃以漢成帝時選入宫貴幸嘗從遊後庭
帝召欲與同輦載辭曰觀古圖畫賢聖之君
皆有名臣在側三代末主乃有嬖女今欲同
輦得無近似之乎上善其言而止後趙飛燕
娣弟自微賤興偼伃稀復進見飛燕遂譖偼
伃祝詛主上考問偼伃偼伃對曰妾聞死生
有命富貴在天修正尚未蒙福為邪欲以何
望使鬼神有知不受不臣之愬如其無知愬
之何益故不為也上善其對事遂釋偼伃恐
終見危求得共養太后長信宫因作賦以自
悼
自悼賦(重曰以上賦也重曰以下且興且風晦翁云其情雖出於幽怨而能引分)
(以自安援古以自慰和平中正終不過於哀傷其德性之美學問之力有過人者鳴)
(呼賢哉)
承祖考之遺德兮何性命之淑靈登薄軀於宫闕兮充
下陳於後庭蒙聖皇之渥惠兮當日月之盛明揚光烈
之翕赫兮奉隆寵於增成既過幸於非位兮竊庶幾乎
嘉時每寤寐而絫(累)息兮申佩離(䄜)以自思陳女圖以
鏡監兮顧女使而問詩悲晨婦之作戒兮哀褒閻(豔仝)之
為郵(尤仝)美皇英之女虞兮榮姙姒之母周雖愚陋其靡
及兮敢舍心而忘溢歴年歲而悼衢(懼仝)兮閔蕃華之不
滋痛陽禄與柘館兮仍襁褓而離災豈妾人之殃咎兮
將天命之不可求白日忽已移光兮遂晻(暗)莫而昩幽
猶被覆載之厚德兮不廢捐於罪郵奉共(供)養於東宫
兮託長信之末流共(供)灑掃於帷幄兮永終死以為期
願歸骨於山足兮依松栢之餘休重曰潛玄宫兮幽以
清應(平)門閉兮禁闥扄華殿塵兮玉階菭(苔仝)中庭萋兮
綠草生廣室隂兮帷殿暗房櫳虚兮風泠泠(此以上皆興也所以)
(發下之義)感帷裳兮發紅羅紛綷(翠)縩(蔡)兮紈素聲神𦕈睞
兮密靚處君不御兮誰為榮俯視兮丹墀思君兮履綦
仰視兮雲屋䨇涕兮横流(此以下皆風義)顧左右兮和顔酌羽
觴兮銷憂惟人生兮一世忽已過兮若浮已獨享兮高
明處民生兮極休勉虞(娱)精兮極樂與福禄兮無期綠
衣兮白華自古兮有之
𢷬素賦(此雖賦也而末後一叚辭旨縝密意思纏綿真有發乎情止乎禮義之風)
(也)
測平分以知歲酌玉衡之初臨見禽華以麃(庖)色忽霜
鶴之傳音佇風軒而結睇對浮雲之浮沉雖松梧之貞
脆豈榮彫其異心若乃廣儲懸月暉水流清桂露朝滿
凉衿夕輕燕姜含蘭而未止趙女抽簧而絶聲改容色
而相命卷霜帛而下庭曳羅裙之綺靡振珠佩之精明
若乃盻睞生姿動容多製弱態含羞妖風靡䴡皎若明
魄之升崖煥若荷花之昭晰(制)調鉛無以玉其貌凝朱
不能異其脣若雲霞之邇月似桃李之向春紅黛相媚
綺組流光笑笑移妍步步生芳兩靨如點雙眉如張頽
肌柔液音性閒良於是投香杵扣玫砧擇鸞聲争鳳音
梧因虚而調遠桂由貞而響沈散繁輕而浮捷節疎亮
而清深含笙總筑比玉兼金不塤不箎匪瑟匪琴或旋
環而紆鬱或相參而不雜或將往而中還或已離而復
合翔鸞為之徘徊落英為之颯沓調非常律聲無定本
任落手之參差從風飈之近遠或連躍而更投或暫舒
而長斂清寡鸞之命羣哀離鶴之歸晚當是時也鍾期
改聽伯牙弛琴桑間絶響濮上傳音蕭史編管而擬吹
周王調笙以象吟若乃窈窕殊妙之年幽閒貞專之性
符皎日之心甘首疾之病歌采綠之章發東山之詠望
明月以撫心對秋風而掩鏡閱紋練之初成擇玄黃之
妙匹凖華裁於昔時疑形異於今日想驕奢之或至許
椒蘭之多術慙陋製之無韻慮蛾眉之為愧懷百憂之
盈抱空千里兮飲淚侈長袖於妍袂綴半月於蘭襟表
纖手於微縫庶見迹而知心計修路之遐夐怨芬芳之
易泄書既封而重題笥已緘而更結慙行客之無言還
空房而掩咽
古賦辨體卷三
