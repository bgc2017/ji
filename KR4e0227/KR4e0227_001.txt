石隠園蔵稿卷一
明畢自嚴撰
詩
賦得薰風入菡萏
微風起青蘋吹入芙渠畔翠蓋相招搖紅粧争歴亂佇
觀綽約姿忽訝天香薦中有鵷鷺羣唼喋時隠見高懷
憶茂叔昕夕起留戀
夾竹桃
竹操一何堅青青冬不渝桃夭一何艷灼灼春華敷爾
且兼得之綠葩間紅跗三岐依彩檻五出曜琅玕竹兮
饒媚態桃兮耐歲寒迴風聊蕭瑟朱翠舞珊珊余本素
心人常作嘉卉想兀坐手一編長日恣欣賞夜月照前
除對爾更神爽
月季花
花開惟一度爾獨占四時幾番新雨後綠葉發華滋春
明伴桃李夏至映榴葵秋争霜菊艷冬鬭雪梅姿高低
互隠見深淺總葳蕤節序暗中遞紅顔無老期燦燦奪
朝霞而堪薦玉巵聊植中庭畔悠然慰我思安得騷人
筆爛漫寫新辭
河東請告歸塗詠懷
行年四十六通籍念復三自揣無寸補濫竽至藩參馳
驅南北徧世味短長諳況兼愁病侵久已萬慮澹雙九
不我待五斗安足淹盛名難副實造化忌取貪一朝仗
慧劍抉破蚤抽簪從兹事南畝優游老巖嵁積書富萬
卷俯仰恣幽探此身輕蟬翼苦去乃得甘止足遠殆辱
漢代有高談進退當自決任人笑予憨
題韓惺菴中丞久視樓
老氏育先天髮皤顔若童駕言西極遊紫炁滿關中緒
出五千言著名河上公猶龍仙馭遠誰復叩玄風畔援
汨天真優游伏鴆戎妍媸渾莫辨五色令人懵所以羡
長年而無久視翁中丞蚤聞道泥滓起冥鴻中外勲名
滿飄然晦厥躬辭榮賦考槃問道慕崆峒避俗營真境
樓居焕以崇社中同志侣杖履鎮相從卉態看皆幻心
柔氣亦融靈光葆太和返照見真空澹漠神愈王希夷
體自充機緣日以嗇性命日以豐朝徹澄如水谷神夀
比嵩我來登此樓儼入清虚宫快聆長生秘欣承鍊性
功俯瞰名利客撩亂撲春蟲松栢與龜鶴會極數有終
獨兹久視訣歴刦將安窮
留計移疾獲請詠懷
觀光忝昔幸解組嫌今遅自嗟薑桂性兼之蒲柳姿七
尺猥承匱四牡幾載馳晚荷儲糈寄尋綴紀綱司未幾
叨敷擾奚以報鴻慈祿厚責彌重汲深綆莫支筋力空
殫竭膏肓悲暗滋匡弼況未效其如青史嗤坐是乞鑑
湖烟水聊自怡竊慶拜明綸從此免素尸貝丘宵夢繞
岱麓春雲垂華膴非所願衡泌可樂飢永矢南郭隠長
謝北山移
送康莊衢少司農擢南大司寇
知君莫如我送君難為別豈無陽關情未語喉先咽念
我髮云短持籌擔莫輟物力值寒儉欲舞肘已掣天幸
假我公塤箎如夙結夷險與同舟淺深共厲揭談笑亦
先憂念兹在涸轍肝膽照松筠金石鑴齒舌朝對巫山
雲暮見峩眉雪元氣渾浩溟風韻自爽潔法曜忽南移
帝簡在名傑舊都繁華地雅鎮惟素節誰謂湯網疎明
允可立折九府泉流清三章約法晰惟此有本人綱整
而目截天闕山最高秦淮水更冽山水有知音聲價為
君設北指是斗杓褎然冠九列鈞衡豈相私霖雨待手
挈惟祝君此行得情慎勿悦
石隠園懷古
天地為蘧廬光陰成駒隙名譽等浮漚冠簪亦陳迹世
網空勞勞禮法殊役役所以賢達士雅有烟霞癖山簡
迷目花贊皇醒酒石李白桃李園謝朓青山宅締思古
人風堪作今人格余今凋朱顔何須戀赤舄抗疏謝軒
冕跣足踐蓬藋築屋治場圃賓雲友泉石賦性本清真
秉心矢皓白階前饒蔥蒨架上富墳籍黃鳥鳴林皋蠧
魚侵几席醴酒恣歡娱山蔬供烹炙焚香理素書懸榻
迎山客維石性最堅從不受磨折余隠誓效之腐鼠安
能嚇不羡公與侯何心仙與釋寧知春與秋併忘朝與
夕斯為石隠園吾以適吾適
追贊耿侍御年伯
大夫矯矯龍鵠姿才華氣節傾當時惠文柱後豪右避
埋輪都下豺狼悲一朝南巡持繡斧風凜霜冽和甘雨
明有法度幽鬼神寧能希指濫網罟浮雲蔽日天聽高
江干澤畔空牢騷仁人放麑誠不忍獨秉三尺障洪濤
論定司徒還上書賢奸皎皎列前除炙手氣燄有時盡
保全忠讜論非虚況看喆嗣紹前修慰藉虞淵援魯矛
嗇前豐後較孰勝且有竹帛光千秋
送蘇直指雲浦由三晉移節濩澤(有序)
直指蘇公三楚人豪也其立朝大節所獻替摘發者
悉關安危消長之數未易更僕論其按晉也當繡斧
久懸後吏牘填委數十笥公剖決如流浹旬立辦犁
然中肯歲大計糾彈貪墨長吏以上數十人肅然澄
清矣至行部慮囚刻意平反俾戴盆者共耀光明有
古下車泣罪風三晉嘖嘖誦神君不置乃無何有中
州觀察之推矣一時中外咸憤懣為不平而公歸思
甚濃澹乎有以自適也發為詩歌一夕數千言間出
相示忠厚瀟灑蓋公妙解禪理已臻大覺一切功名
富貴直浮雲視之泰宇定矣憶昔公為中翰嚴待罪
虞部邂逅於西朝漏舍片語傾蓋嗣是不通聞問者
六七年乃復執鞭弭以事公晉陽初入晉嚴以冀寧
分藩循例迓境上既有事於大閱及文武闈皆奉奔
走比按節河東則嚴又以公鴻芘先量移蒲坂矣周
旋浹歲豈非夙緣公推心置腹往往出堂廉形迹之
外兹自河東移節濩澤未幾且得代南還嚴夙抱嵇
生之癖年來感公知遇未即掛冠行且謀引去後晤
未卜臨期黯然嚴最樸&KR0554;不嫻聲律勉綴數言亦中
情之不容自禁耳異時展卷或堪捧腹也
往歲晉國逢陽九藴隆蟲蟲戌連酉蹲鴟烏昧何處尋
壑轉老羸壯者走柱後惠文此時虚萑苻潢池嘯聚有
彈壓咸思暴勝之繡衣持斧頻回首有命一朝畀蘇天
孺文風采已先傳國人望君如望歲蚤見河汾春色妍
累疏乞休休未得幡然受贈繞朝鞭西來馬首澄清始
惠露仁風溥大千亂民亂繩理不急賣劍買牛旋自戢
去甚亡何害馬驅勞來未久蜚鴻集得情惟念孑遺餘
讞獄每為纍囚泣一意平反挽太和雨暘時若蒸民粒
鼠牙雀角牽姝嫠大書嚴禁示轉移頭會繭絲清解綬
根株薤本拔褰帷撤除騶從乘傳日大簡車徒閱塞時
數年官事浹旬了到處登臨有所思風味眉山自瀟灑
情瀾性海何如者文章三昧屬家傳遊戲霜毫總大雅
怪底風霾撼并州離思歘忽嘶驄馬浮雲聚散公不驚
滿腔温厚憑詩寫天王原不負直臣豸繡如故金紫新
熱閙場中誰是主繁華夢裏未為真讀公新詩見公意
片語咽喉每逡巡只今典刑將漸遠臨岐那不淚沾巾
夀金陵沈年伯母
君不見沈氏母半世心如熊膽苦良人蚤背二孤穉課
讀燈前數夜鼔鳳毛五色一朝成九萬飛如大鵬怒銜
來閣下紫泥書婉轉雙龍護天語㫄人羡母母反悲曲
房掩袂淚如絲夫君墓樹堪作柱那得見兒身貴時
南中二老圖詩(有序)
四友圖成題咏不乏會華翁總留憲而何翁亦轉留
刑復寄余二老圖序二老周旋秣陵協恭昕夕不啻
周室之有共和惟余孑然輦下二老遠書惠寄倘亦
招徠襟帶之意乎因念聚散偶然晤言難再惟友生
之差可樂舍吾黨而誰與歸亦稱四亦稱二睢陽會
屈指五人或在北或在南耆英堂心聯一席且也年
齊絳縣術羡龍城文昌並列於中台礎柱分肩鴻鉅
壎箎相期於不老恩波共迓昇平五閱歲而穆然思
會計當乎羞為四卿之一再披圖而囅然笑鬚眉宛
爾可容二老為三所悵南北既岐升沈漸異茫茫萍
水雁行已悵離羣涓涓淄流麟閣敢希並駕人於同
年亦有情乎聞其語矣今雖千里不殊面也庶幾遇
之述香山雅慕醉吟先生追雒社彷彿資聖故事聊
攄短引敬質名壇
南極老人星不孤輕風灑灑披佳圖青城何來紫烟氣
羡門園客無時無我亦頹焉自放思蓬壺年來鹿鹿造
物驅拮据職業形神枯閒窗展對快碩膚鬚眉欲語欣
吾徒一掌留禁釋不辜一總陪憲飭廉隅載讀高談稷
下與吳歈滴滴灌頂甘醍醐曺劉可役屈宋奴酒後耳
熱歌烏烏翩躚曳履鍾山趨不譲當年九老在東都道
能隨物化身肯要人扶僕本淄黌一耄夫蒲姿亦與名
賢俱五載艱辛東野御居然濫吹齊之竽夜行秉燭胡
為乎菊荒三徑真為愚咄哉二老皆通儒夀身夀國道
味腴君不見齯齒重生鬢欲角增籌賜卣良非迂
式穀歌
自昔中原歌有菽教誨爾子期式穀元亮雖有五男兒
銜杯委運擬慟哭余初鞠子苦艱辛年近半百始誕育
壯兒孱弱且多疾愛養嬌癡徒碌碌目今年垂十九齡
胷次茫然真樸&KR0554;有兒生晚又八禩宦邸嬉戲相追逐
詩書誦時轉眼忘督責纔加便嚬蹙孚兒襁褓尚未離
賢愚優劣應難卜吾今罪廢且衰遲一聲長嘯入幽谷
箕裘紹述賴爾曺安得文行常郁郁立身孝友植本根
當效汝父與伯叔任子官薄不足為跼蹐轅下空匍匐
人生不學止濫竽何異冠裳被禽犢式穀回首成絶響
陶詩歔欷不堪讀爾曺從此須努力荏苒光陰如轉轂
勿甘暴棄墮塵埃人為刀俎己魚肉
請室課子歌
淄黌老叟鮮機心四十二載點朝簪中外南北頻拮据
度支承乏惕影衾六年持籌嗟仰屋華髮種種類臨深
匪朝匪夕躬盡瘁畏首畏尾力難任黔驢技窮駑馬殫
倦鳥回首思高林屢疏乞骸玦未賜一言忤旨獄吏侵
隻身狼狽困縲絏十齡稚子相追尋俯仰天地等逆旅
依依將雛祛煩襟憶昔夏侯與黃霸異姓授書傳古今
况爾年少方趨庭好惜寸陰如寸金君子患難行素位
經史喬梓足哦吟天王神聖公論皎濁醑逡巡對月斟
戊寅夏日題泌水園
曩辭藩臬守衡門卜築先開泌水園名韁牽人苦不解
荏苒念載托空言羲爻倏踰親魚鳥此地初搆亭與沼
亭對青山繞翠微沼涵碧水通深窈乘風坐月景偏竒
柳色蓮香競陸離有時獨步或揖客一觴一詠足棲遅
更憶孔門各言志惟有點也契聖意兹園可浴亦可風
依稀似得狂客致老態龍鍾厭世紛何殊野鶴與閒雲
科頭跣足聊自適門外陰晴付㒺聞
臘夜侍家大人與陳明軒陳荆泉待月清暉亭
臘夜邀明月銜杯祛暮寒高譚霏玉屑勝友傍芝蘭生
意涵枯幹驚飛見羽翰漏更何必問徙倚遍雕欄
六弟有美才恐其荒於嬉也漫賦相勖
彦士吾宗少才名遜爾先勝情酣一石雄藻灑千篇幽
谷須騰翼青雲蚤著鞭無為抱楚璞淪落怨流年
河東請告歸次黎城阻雨
孤城霑宿雨旅客困征蹄冀北音難至齊東望轉迷金
風入夜肅蛩韻趁人低留滯中山道式微弔古黎
遊范公泉
春日探竒勝晴巒入望來翠屏千丈列石竇一泓開促
坐争長技分曺命巨杯山靈應自喜桃李映莓苔
遊青雲寺
崒嵂深山裏青雲傍紫霞如來禪土净釋子梵音嘉缺
月孤峯影堆金滿岸花平臺當落照轉覺興無涯
清明邀諸兄弟過南村因至橋畔流觴
塤箎集令節信步過橋頭澗水潺湲瀉杯醪次第浮媚
人花欲語喚友鳥相求行樂須乘興悠悠看水流
小疏條陳餉務有感
淪沒封疆痛凋殘戰士悲出車厪廟略空杼罄民脂纖
嗇寧甘謗勲名敢冀垂何年烽燧息衡泌任棲遅
戴罪蒙恩張華東年兄贈詩答和二首
風波嘗注目戅性奈余何持議逢時少抗章忤旨多金
雞欣在宥巢燕喜仍過高義戢良友殷勤白雪歌
持籌嗟太拙賈禍竟如何臣罪丘山重君恩浩蕩多罷
牛丹陛念(明旨云念其哀病日甚)蹇衞故園過食力惟耕鑿妻孥
共嘯歌
夀高柳溪封翁八十
齊魯歸先進枌榆誦得全靈根元不染粹質自逾妍植
操松筠厲推誠金石堅更饒俠氣古賸有素風偏博雅
同高允冲和類偓佺清時輕拾紫華髮重思玄喜約尋
真侣閒移載酒船臨淄五畝宅傍柳一溪烟經術趨庭
授文章染翰傳恩綸來舜殿褒衮戴堯天八袠逢初度
三朋敞夀筵花魁紛艷發月色倍規圓奏曲咸翹頸稱
觴共比肩濟南充道路薊北溢郊躔玉斝搖瓊液雕輪
控錦韉婆娑驚皓首矍鑠羡長年令子鵷雛美中朝驄
馬賢諫書開睿思簪筆肅官聫澤洽千山潤風行萬國
宣秩加卿貳上勳在鎖闈前況有芝蘭長而兼雨露鮮
醉歌聲緬緲戲舞彩蹁躚願保喬松算常看滄海㳙遙
瞻園綺伴時寄九如篇
初夏讌集張華東年兄黃山會景園
副嶽臨玄圃高梧隠綘房幾拳凝翠靄一勺聚滄浪恰
遇清和日欣逢正覺場靈椿推總憲丹桂羡諸郎譜牒
招曺偶姻聫萃繡裳陽丘三璧玉桓邑兩琳瑯邂逅及
參佐丰標俱激昂嗟余慚朽質亦幸齒班行野曠容疎
放時暄蔭晚凉雄風多岸幘霽月在雕梁歌囀雪兒艷
屏開雲母光呼盧情愈浹下榻興彌長高論窺今古清
言灑肺腸凌晨瞻法座孤峭禮空王兔柴峯巒秀仙蹤
石印彰青精煮作飯松蕊啖生香金谷堪同詠蘭亭可
嫓芳驅車薄暮去寤寐忍相忘
濮州張侍御在嘉靖中彈劾不避權貴廷杖足
跛後晉符卿致仕歿數十年而子滄西登第
具冊索詩因贈
栢府森森五夜寒當年直氣震長安雄心欲掃豺狼道
壯髮時衝獬豸冠瀕死不言臣節苦餘生惟戴主恩寬
悲今弔古情何極遺草令人掩淚看
清明偕諸兄弟拉友遊青雲寺
四圍崒嵂插蒼穹路入青雲一綫通石隙泉流疑潄玉
松盤澗曲漫吟風驕嘶金絡驚羣穉飛瀑雷轟震梵宫
遊興正賖山色暝歸鞭遙盼月朦朧
六弟寅新搆醉吟亭
曲檻疎籬結草亭醉吟相伴晝還冥烟籠曉樹供詩料
露浥春風映酒馨七字喜從酩酊得百瓢偏為浩歌醒
竹林高況今何似愛女新書座右銘
八弟肅西園芍藥
春花片片蚤飛颺國色獨留殿衆芳紅麗丹砂争炫彩
白逾瓊玉暗生香喜隨豪士開芳讌懶逐佳人上艷粧
把酒相看無限意好收風味付奚囊
贈曹逸人長庚
蚤謝青袍飡紫霞春風到處即為家經翻貝葉禪心寂
鼎煮黃芽仙氣賖百斗陶陶天作幕千言纚纚筆生花
情深把臂憐同調慙負瓊瑤報木瓜
丁未清明後一日偕潘茂昆郡伯登嶧山
靈氣遙分泰嶽來籃輿登眺信竒哉千尋峭壁撑雲出
萬壑夭桃映日開仙洞翛翛常欲雨古碑矗矗半封苔
相攜賴有安仁在選勝題詩共舉杯
壬子晉闈中秋陪蘇雲浦直指明遠樓玩月
碧海高飛白玉盤危樓永夜許同看譚分貝葉塵心淨
人在冰壺慧眼看千頃玻璃浮桂影一杯沆瀣傲霜寒
殷勤為祝多才出疑有奎光照畫欄
贈別蘇直指
烏嶺蒼茫滯遠林使君驄馬曉駸駸披衷浹歲堪回首
極目窮途迥繫心楚岫雲飛迎藻思江干潮落祛煩襟
清時未許潛威鳳終向楓宸獻六箴
河東請告
憶從春日束歸装梧葉驚飄逗晩凉塵世已知多缺陷
微生轉覺更蒼黃寸心一夜飛千里削牘終朝奏八行
何用名韁牽懶吏夢分蕉鹿笑亡羊
賀許繩齋憲副擢符卿
把袂河東歲月遄論心千里托飛翰山惟長白青青見
路自中條隠隠看翠捧五雲金案篆花飄雙佩玉瑯玕
聖朝側席期名世國士還攄一寸丹
王邑侯招同高東溟中丞遊蒼龍峽即事
咫尺仙巖愧未登使君攜我上崚嶒深潭隠見龍鱗躍
古洞硿礲鬼斧凝釃酒煩襟渾欲脱倚欄塵慮若為澄
浮名已斷人間鎖從此山陰興可乘
西固道中
對峙雙峯雲際巍洪波滚滚日邊回橋無根蔕仙為造
閣在虚懸佛自來(有魯班橋觀音閣俱懸崖棧道)日暮雲烟迷岫靄夜
深風雨落江埃幾番叱馭勤王事轍跡逡巡遍草萊
階州道中
境入階州勢轉雄高山流水祛心蓬迎風稻穉鱗鱗翠
映日椒馨曄曄紅(階近蜀多稻椒)萬像仙靈垂幻跡朝陽禪脱
證真空(萬像朝陽二洞名萬像深邃竒詭備諸形態朝陽有化禪師肉身近二百年不朽)岷江
一派流初遠裘葛迭思迥不同(岷江入階為白水江約四百里寒燠頓異)
壬戌長至後值萬夀節時齊蜀同月獻俘
何幸功成奏紫微廟廊從此慰宵衣侍臣鵠立閒綿蕞
宿將龍驤擁佽飛況際呼嵩紛輯瑞更逢吹律啟陽暉
鵷行拜舞歡聲沸側耳鐃歌傍彩旂
癸亥夏五禱海祈風有應郭贊司以詩投贈倚
和
銜尾艅艎出淼茫酸心玄菟舊封疆征徒欲飽千倉粟
息颶還資一瓣香轉盼鯨波皆順軌須臾鷁首競張檣
聖明自是如天福海若而今亦肅將
送李懋明中丞擢少司馬兼歸省親二律
畿南建節羡中丞入典樞機駿譽騰瀚海烽烟看晝息
潢池氛祲見宵澄位居北斗司喉舌官自西臺任股肱
糠粃更兼砂礫質憐余疎拙巧相承
海上寒雲護帥旌滹沱冰合馬嘶鳴燕山未擁趨朝節
蘭渚先分曳履聲落日片帆彭蠡澤倚天長劍豫章城
懸知到日春偏麗何限萊階娱彩情
丙寅春祝東寧伯焦太夫人
六珈屢下淨光天翠節瓊章鶴背鮮舞袖生雲多異色
宫袍掛月不知年綘趺欲照軒轅鼎青鳥争看太乙蓮
別有仙家金鏤管歌成燕喜倩人傳
留計移疾東歸途次咏懷
蒿目風塵賦倦遊恩深賜玦拜宸旒人生若夢老方悟
世事如麻病亦休華髮羞為丹轂戀曠懷好共赤松謀
堂開姱節書千卷(擬用明旨建一草堂)枕潄閒閒伴海鷗
丁夘三月望前一日邀于&KR1800;先登冲山分賦
嘉客遥臨暫啟關相將別墅眺春山溪流似鑑宜供潄
村酒如澠解駐顔靄靄峯巒形倏幻鱗鱗墟落望中斑
不緣衰足妨遊興藉草盤旋薄暮還
四月朔石隠園小酌用&KR1800;先韻
夏屇春歸花尚紅披襟更喜故人同烟霞秀色山堪飽
松竹濃陰圃可宫盤薦畦蔬無異味堂開甕牖有薰風
棲遲自笑真疎放慙負清時奏最功
送孫龍拂太史還朝
榴紅行色映恢台折柳繽紛蔭水隈夙羡擲金孫綽賦
今看前席賈生才蓬池日近頻頒鱠鰲禁雲深半覆槐
次第絲綸勞啟沃三篇說命補天裁
題清朝四友圖
追隨贏得步趨寬千里修途百尺竿曳杖應隨野老後
彈冠猶續少年歡漫言歲月驚非故却羡鬚眉未改觀
一幅丹青傳妙手松筠遥映在雲端
送冢宰閔曾泉予告馳驛旋里二首
封章十上乞閒身天語春温動路人樂聖堪傾烏氏釀
投簪欲飽太湖蓴青門競羡新疏傅紫閣仍傳舊統均
多少人倫思玉尺東山寧久卧璘珣
風月平分入錦堂罥雲老樹鬱蒼蒼杖藜數點孤峯曉
蠟屐一生幾兩忙龍隠具區猶帶雨葵懸魏闕故傾陽
相看賸有烟霞骨寤寐淄黌未可忘
送大司空曺葆素予告馳驛還里二首
桃花潭水悵分襟宦海誰能不陸沈老我秋風徒憶鱠
多君逸興蚤抽簪玄圭正聽星辰履白社俄分烟月心
萬古青齊青未了幾時把臂共探尋
深入白雲莫算程臨風相送幾馳情山含遠意遅輕屐
水約迴波問舊盟春醉人推新社宰道装誰識故冬卿
只今聖主方宵旰縦卜東山卧未成
送南大司寇沈何山年兄予告歸里
秋葉如蓬清露盤遥聞蓴鱠倍加餐東山豈為蒼生卧
北斗長懸法曜丹竹馬有緣白髮舊西湖無恙海鷗寬
看君儀羽雲霄上媿我陳情墨已殘
送孫瞻園兵憲還秦
西風拂拂起燕塵一策垂楊影外身茹蘗芳名猶在薊
凌霜客夢已先秦當年籌國慚分席此日臨岐倍慘神
聞道崤函烽火息但逢征雁即懷人
送江岱宗民部歸新安
相看一策出都門此際離情未可論似我衰顔應草野
如君英茂亦丘樊故人意慘秋雲澹逐客神悽夜月昏
白嶽黃山高卧處須知盛世有餘恩
輓南銓正郎王文水
北地風高旅雁哀故鄉千里訃音來百年文武協三德
念載行蔵付一坏魏闕羈臣殘骨在天涯姻友夢魂迴
悵余憑弔知何日極目鄉關漫自猜
乙亥正月祝張華東年兄七袠
亞相勲名斗極懸功成身退領雲烟古來龍馬神元王
世外鸞驂興自便徑轉月蘿青嶂曉樽浮露桂紫霞鮮
仙人白兔前身是甲子何須數絳年
和張華東年兄淄城夜飲
榻下茒齋驄馭巡烹蔬設醴意殊真韶年共躐雲霄路
晩歲相將丘壑身膠漆情殷濃似澹壎箎誼重久如新
向平未了何須問躡屐登臨覓友人
丙子初度感懷
蓬弧六十八回春潦倒頽齡媿此身學圃祇期松菊茂
傳家豈慮子孫貧喜聞朔騎初奔北愁聽長鯨未息塵
但願太平調玉燭烟霞高卧慶芳辰
偕楊張兩年兄登岱
排雲直上叩天閽石磴嵯峨杖履存漢畤幾經蔵玉簡
秦松曾此駐金根俯窺徧矚獲麟野遠眺空疑繫馬門
夜宿峯頭寒徹骨同人虚約探朝暾
韓中丞仙洲圖
開府歸與樂事賖名園飛閣枕灃涯橋通芳沼横朱檻
泉激迴湍瀁雪花縹緲峯頭鸞鼔翼嶙峋石竇笋抽芽
扁舟晚釣一輪月曲洞晴分萬縷霞碁局共彈松影静
金尊長趁竹陰斜溪翁雨過呈芝菌仙子雲臨寄棗瓜
三島疑從塵世覓十洲堪向箇中誇已知在澗吟梁父
更取臨流礪莫邪絶塞烽烟猶未息窮簷𣙜採正含嗟
謝公夙繫蒼生望寧許東山戀物華
題四友圖用香山體
長安為覓壬辰譜紉佩相看幾故人共荷清時聫八座
每逢雅集拚兼旬低徊素髮三千丈頡頏青霄四十春
松栢歲寒終不改波瀾世事莫重陳詩緣興會旋成韻
酒對心期詎問巡醉後披圖從指點商山吾欲卜芳鄰
惜庭花
提甕汲新水階前著意澆好花初爛漫底事苦飄颻
屈指歸來日效白體七首
屈指歸來日中秋桂影圓賞心無箇事棠棣倍相憐
屈指歸來日東籬花正開寒香三四種斗室共徘徊
屈指歸來日懸弧逼賤辰蓼莪空灑淚茒茨却無春
屈指歸來日依然韋素看杜門甘養晦當路恥相干
屈指歸來日清貧守故常縕袍體自暖藜藿味偏長
屈指歸來日荒園滿綠苔夷猶堪得句放浪可銜杯
屈指歸來日竹桃正著花還應識故主爛漫吐紅霞
擬遊黃華洞以大風不果
咫尺困罡風黃華不可見山靈解妒人蔵却本來面
贈曺長庚二首
世情洗盡直如弦躭酒工詩妙悟禪莫道曺丘空四壁
滿嚢珠玉總娟娟
蠟屐行吟逸興多墨花飛灑遍山阿道經寫罷無他羡
翻笑羲之欲换鵝
漢夀亭侯墨竹
凌霜心事許誰知書付蕭蕭竹兩枝秘意當年渾未解
丹青千載繪新詩
戲東曺長庚問病
為問東村曺長庚匡床何事負春風藥爐初沸參苓飲
好瀉纖纖玉手中
壬子初春有感
荏苒春光去不還朝來白髮鏡中斑簿書擾擾成何事
返我山中學駐顔
于&KR1800;先天才雋逸久別乍晤感喜交集長至有
詩倚和二首
陽生緹室初驚序斗燦奎光已映身三十年前鉛槧友
於今重作論文人
但著千秋不朽業無勞深羡宰官身若教科制仍詞賦
君是龍頭第一人
壬戌長至有感時事漫賦二絶用白蘇韻
一灰葭動新吹律五夜香焚舊檢身笑我硜硜還碌碌
圓通常是不如人
泰道將亨尚未回側身天地一孤荄故園松菊今相待
屈指春和歸去來
真如寺春日雜咏二首
籍田曠典萃鵷斑蕭寺孤臣抱膝眠戅骨自嗟還自艾
夢魂空繞御爐烟
家音讀罷暗銷魂季子疾侵仲議婚堪歎此身同桎梏
愛緣抛却任乾坤
和張華東年翁齋居祈雨韻
雷電驚心夜不眠一朝浩蕩九霄傳初衣已遂無他願
但乞時豐供税錢
途次和張年翁咏桃花
綠楊春樹蔭芳鄰中有夭桃別樣新馬上不煩頻指點
好花應笑白頭人
丁丑夏月和韓邑侯喜雨二絶句
青騣誰駕代天工一夜甘霖萬井同岐麥共欣霑化雨
虞絃還喜奏薰風
夕曛灑潤抵朝陽悔禍天心忽降康試向翳桑陰裏聽
聲聲布穀喚人忙
戊寅正月夀張華東年兄七十三初度兼訂觀
海之約
宦海同遊五十年歸來衰鬢各皤然於今抛却人間事
共向王喬問大還
傳聞海蜃幻樓臺仙屋籌添瑞氣開岱嶽孔林遊屐徧
何當把臂向蓬萊
石隠園蔵稿卷一
