戴東原集卷弟三
四庫館纂修官翰林院庶吉士戴震譔
爾雅文字考序
爾雅注疏箋補序
與王內翰鳳喈書
論韵書中字義荅秦尙書蕙田
辨詩禮注軓軌軹&KR1747;四字
辨尙書考工記鍰鋝二字
與盧侍講召弓書
再與盧侍講書
荅江愼修先生論小學書
書小爾雅後
六書論序
爾雅文字考序
右故訓之書其傳者莫先於爾雅六&KR2887;之賴是以明也
所以通古今之異言然後能諷誦乎章句以求適於至
道劉歆班固論尙書占文經曰古文讀應爾雅解古今
語而可知蓋士生三古後時之相厺千百秊之久視夫
地之相隔千百里之遠無以異㫺之婦孺聞而輒曉者
㪅經學大師轉相講授而仍畱疑義則時爲之也余竊
謂儒者治經宐自爾雅始取而讀之殫心於玆十秊是
書舊注之散見者六家犍爲文學劉歆樊光李巡鄭康
成(案鄭氏無爾雅注周禮大宗伯疏誤引之耳)孫炎皆闕逸難以輯綴而世
所傳郭注復删節不全郉氏疏尢多疏漏夫援爾雅以
釋詩書據詩書以證爾雅由是㫄及先秦巳上凡古籍
之存者綜覈條貫而又本之六書音聲確然於故訓之
原庶幾可與於是學余未之能也偶有所記懼過而旋
忘錄之成袟爲題曰若干卷爾雅文字考亦聊以自課
而巳若考訂得失折衷前古於爾雅萬七百九十一言
合之羣經傳記靡所扞格姑俟諸異日
爾雅注疏箋補序
爾雅六經之通釋也援爾雅附經而經明證爾雅以經
而爾雅明然或義具爾雅而不得其經殆爾雅之作其
時六經未殘闕歟爲之㫄摭百氏下及漢代凡載籍厺
古未遥者咸資證實亦勢所必至曩閱莊周書巳而爲
之者巳而不知其然語意不可識偶檢釋故巳此也始
豁然通乎其詞至若言近而異趣往往雖讀應爾雅而
莫之或知如周南不可休悤釋言庥廕也卽其義豳詩
蠶月條桑釋木桑桺醜條卽其義小雅悠悠我里釋故
悝憂也卽其義說詩者不取爾雅也外此轉寫譌舛漢
人傳注足爲據證如釋言䦧恨也郭氏云相怨恨毛公
傳小雅兄弟䦧于牆䦧很也鄭康成注曲禮很毋求勝
很鬩也二字轉注義出爾雅又苛妎也郭氏云煩苛者
多嫉妎康成注内則疾痛苛癢苛疥也義出爾雅凡此
遽數之不能終其物用是知經之難明爾雅亦不易讀
矣丙戌春任君領從以所治爾雅示余余讀而善之今
又越七載任君官京師猶孜孜是學不巳㪅出其定
本屬余撰序夫今人讀書尙未識字輒目故訓之學不
足爲其究也文字之鮮能通妄謂通其語言語言之鮮
能通妄謂通其心志而曰傅合不謬吾不敢知也任君
勤於治經蓋深病夫後儒鑿空之說𡵨惑學者欲使本
諸爾雅以正故訓故以是學先焉書中考索精詳辨據
明晢則讀其書者固自知之休寧戴震
與王內翰鳳喈書(乙亥)
承示書堯典注逐條之下辨正字體字音悉準乎古及
論&KR0844;故訓先徵爾雅乃後廣&KR0679;漢儒之說功勤而益鉅
誠學古之津涉也昨僕偶舉篇首灮字引爾雅灮充也
僕以爲此解不可無辨欲就一字見考古之難則請終
共說以明例孔傳灮充也陸德明釋文無音切孔沖遠
正義曰灮充釋言文據郭本爾雅桄熲充也注曰皆充
盛也釋文曰桄孫作灮古黃反用是言之灮之爲充爾
雅具其義漢唐諸儒凡於字義出爾雅者則信守之篤
然如灮字雖不解靡不曉者解之爲充轉致學者疑蔡
仲默書集傳灮顯也似比近可通古說必遠舉灮充之
解何歟雖孔傳出魏晉閒人手以僕觀此字據依爾雅
又密合古人屬詞之㳒非魏晉閒人所能必襲取師師
相傳舊解見其奇古有據遂不敢易爾後人不用爾雅
及古注殆笑爾雅迂遠古注膠滯如灮之訓充玆類實
繁余獨以謂病在後人不能徧觀盡識輕疑前古不知
而作也自有書契巳來科斗而篆籒篆籀而徒隸字畫
俛仰&KR0906;失本眞爾雅桄字六經不見說文桄充也孫愐
唐韵古曠反樂記鐘聲鏗鏗以立號號以立橫横以立
武鄭康成注曰橫充也謂氣作充滿也釋文曰橫古曠
反孔子閒居篇夫民之父母乎必達於禮樂之原以致
五至而行三無以橫於天下鄭注曰横充也疏家不知
其義出爾雅堯典古本必有作橫被四表者橫被廣被
也正如記所云橫於天下橫乎四海是也横四表格上
下對舉溥徧所及曰横貫通所至曰格四表言被以德
加民物言也上下言于以德及天地言也集傳曰被四
表格上下殆失古文屬詞意歟横轉寫爲桄脫誤爲灮
追原古初當讀古曠反庶合充霩廣遠之義而釋文於
堯典無音切於爾雅乃古黃反殊少精覈述古之難如
此類者遽數之不能終其物六書廢棄經學荒謬二千
秊以至今足下悤奮乎二千秊之後好古洞其原諒不
厪市古爲也僕情僻識狹以謂信古而愚愈於不知而
作但宐推求勿爲株守例以灮之一字疑古者在玆信
古者亦在竝漫設繁言以獻震再拜
丁丑仲秋錢太史曉徵爲余舉一證曰後漢書有横
被四表昭假上下語檢之馮異傳永初六秊安帝詔
也姚孝廉姬傳又爲余舉班孟堅西都賦橫被六合
壬午孟冬余族弟受堂舉漢書王莽傳㫺唐堯橫被
四表尢顯確又舉王子淵聖主得賢臣頌化溢四表
橫被無竆(洪㮄案淮南原道訓橫四維而含陰陽高誘注横讀桄車之桄是漢人橫桄通用甚)
(明段玉裁案李善注魏都賦引東京賦惠風横被今本東京賦作惠風廣被後人妄改也)
論韵書中字義荅秦尙書蕙田(癸未)
字書主於故訓韵書主於音聲然二者恆相因音聲有
不隨故訓變者則一音或數義音聲有隨故訓而變者
則一字或數音大致一字旣定其本義則外此音義引
伸咸六書之假借其例或義由聲出如胡字惟詩狼跋
其胡與考工記戈胡戟胡用本義至於永受胡福義同
降爾遐福則因胡遐一聲之轉而胡亦從遐爲遠胡不
萬秊遐不眉壽又因胡遐何一聲之轉而胡遐皆從爲
何又如詩中曰寧莫之知曰胡寧忍子曰寧莫我聽曰
寧丁我躳曰寧俾我遯曰胡寧瘨我以旱寧字之義傳
詩者失之以轉語之㳒類推寧之言乃也凡故訓之失
傳者於此亦可因聲而知義矣或聲同義別如蜥易之
易借爲變易之易象犀之象借爲象形之象或聲義各
別如戶關之關爲關弓之關㷼㷼之㷼爲㷼國之㷼六
書假借之㳒舉例可推若夫譌舛相承如詩山有樞字
本作櫙烏侯反刺榆之名或不加反音讀如戶樞之樞
則失之矣其或異字異音絕不相通而傳寫致譌溷淆
莫辨如詩月出篇勞心慘兮與照燎紹爲韵而釋文七
感反正月篇憂心慘慘與沼樂炤虐爲韵抑篇我心慘
慘與昭樂藐教虐耄爲韵及北山篇或慘慘劬勞或慘
慘畏咎釋文反音竝同不知皆懆字之譌也懆采老切
愁不安也白&KR0990;篇念子懆懆此一處㚔而未譌釋文亦
加以七感反之音是直不辨懆慘之爲二字矣陳風歌
以訊之與萃爲韵小雅莫肯用訊與退遂瘁退爲韵而
釋文以音信爲正不知皆誶字之譌也誶告訊問誶音
粹訊音信廣韵二十一震訊字下云問也告也不知告
之義屬誶不屬訊入六至不入二十一震也釋文於爾
雅旣作誶告也引沈音粹郭音碎㚔而未譌矣又云本
作訊音信是直不辨誶訊之爲二字今爾雅注疏本誶
字亦與詩同譌而王逸注楚辭引詩誶予不顧後漢書
張衡傳注引爾雅誶告也廣韵六至誶字下引詩歌以
誶止然則此句止字與上句止字相應爲語詞凡古人
之詩韵在句中者韵下用字不得或異三百篇惟不可
休恖恖譌作息與此處止譌作之失詩句用韵之通例
得此正之尢稽古所宐詳覈考工記搏埴之工鄭注云
搏之言拍也(張參五經文字拍音搏)劉熙釋名云拍搏也手搏其
上也又云搏博也四指廣博亦似擊之也則搏當音博
不音團而釋文&KR0844;團博兩音且團音在前是直不辨摶
搏之爲二字他如底底疧實寔慉畜之屬相習溷淆
不可勝數又有本無其字因譌而成字如爾雅之鼀&KR1434;
鼀力竹反从圥得聲譌而爲鼀遂讀起據反方言之鍊
&KR2302;郭璞音柬曹憲於廣雅音諫集韵據郭忠恕佩觿之
臆說於一東增鍊字引方言則鍊譌而爲鍊遂與東同
音有字雖不譌本無其音譌而成音如詩有瀰濟盈有
鷕雉鳴鷕从唯得聲與瀰爲句中韵下復舉濟盈雉鳴
亦句中韵舊音鷕以水反(見釋文)水譌作小遂有以小反
之音廣韵於是收入三十小改小作沼倂其所由致譌
幾不可考漢書地里志汝南郡鮦陽孟康曰鮦音紂紅
反鮦从同得聲紂紅反之音是也廣韵集韵皆收入四
十四有與紂同音豈不見紅反二字而以爲音紂歟故
訓音聲自漢巳來莫之能考也久無怪乎釋經論字茫
然失據此則字書韵書所宐審愼不苟也雖舊韵相承
其中顯然譌謬者宐從訂正
辨詩禮注軓軌軹&KR1747;四字
詩邶風匏有苦葉濟盈不濡軌毛氏故訓傳由輈以上
爲軌經典釋文曰軌舊龜美反謂車轊頭也依傳意宐
音犯震謂音犯則字當作軓以韵考之不合疑漢時軌
軓二字或譌溷莫辨(如今俗書軌字車㫄丸作軌實不成字)毛君讀此詩
豈聲從軌而義從軓誤併二字爲一歟周禮大馭右祭
兩軹祭軓(明北監本注疏周禮譌作軌禮記少儀所引同惟詩疏所引不誤)鄭注曰故
書軹爲&KR1747;軓爲軌(誤作範)杜子春云&KR1747;當爲軹軹謂兩轊
也軌(誤作軓釋文同詩疏引作範)當爲軓(誤作範詩疏所引不誤)軓謂車軾前
也(軾前誤作前轼考疏內及詩疏所引皆不誤)或讀&KR1747;爲簪筓之筓震謂&KR1747;
讀如筓是也杜君改爲軹與輢內之軹二名溷淆非也
以轊釋轂端之&KR1747;亦非也後代字書倂&KR1747;字無之考工
記輈人軓(誤作軌注竝同詩疏所引不誤)前十尺鄭注曰謂輈軓以前
之長也鄭司農云䡄謂式前也書或作&KR1270;(詩疏所引誤作軌下竝同)
(釋文不誤)玄謂&KR1270;是&KR1270;㳒也禮記少儀祭左右軌(詩疏所引誤作軓注)
(同)范鄭注曰周禮大御祭兩軹祭軓(誤作軌詩疏所引不誤)乃飲
軌與軹於車同謂轊頭也軓與范聲同謂軾前也詩匏
有苦葉釋文辨別之曰案說文云軌車轍也從車九聲
黽美反(古音居酉反)軓(注疏本釋文誤作軹)車式前也從車凡聲(注疏本釋)
(文誤作九聲)音犯車轊頭所謂軹(通志堂本誤作䡄注疏本不誤)也相亂故
具論之孔沖遠於此亦曰少儀與大馭之文事同而字
異以范當大驭之軓軌(誤作軓)當大馭之軹故竝其文而
解其義不復言其字誤耳其實少儀軌字誤當爲軹也
孔君於禮記不言軌乃字誤當據詩正義爲定(五經正義當時)
(同撰者不一人)詩傳誤溷同軌軓二字禮注誤溷同&KR1747;軹軌三
字而軌字遂有車轊頭之說謬也軓者式前軌者車轍
軹者車軨&KR1747;者轂末轊者軸末治其名詳其制庶可以
正譌文交䥘謬說因循矣
辨尙書考工記鍰鋝二字
鍰鋝篆體易譌說者合爲一恐未然也鍰讀如丸十一
銖二十五分銖之十三垸其假借字也鋝讀如刷六兩
大半兩率選饌其假借字也二十五鍰而成十二兩三
鋝而成二十兩呂刑之鍰當爲鋝故史記作率漢書作
選伏生大傳作饌弓人膠三鋝當爲鍰一弓之膠三十
四銖二十五分銖之十四賈逵說俗儒以鋝重六兩此
俗儒相傳譌失不能覈實脫厺大半兩言之說文云北
方以二十兩爲鋝正合三鋝蓋脫厺三字(徐本說文鋝十銖二十五)
(分銖之十三蜀本及陸德明所引竝作十一銖徐本蓋脫厺一字說文旣引周禮重三鋝當云北方以二十兩)
(爲三鋝是以鄭注引說文證三鋝爲一斤四兩)
與盧侍講召弓書(庚辰)
大戴禮記刻後印校俗字太多恐傷壞版姑正其甚者
不能盡還雅也所有誤字曏未覈出如&KR0854;傅注謂俎豆
傳&KR0844;及食之等謂譌作男食譌作嗜環旋也旋譌作短
曾子本孝注處安易之道之譌作也曾子天圓注山川
言牲互文牲因正文譌作牷互文譌作玄之子張問入
官注繅瑱之設瑱譌作須盛德注禮察曰譌作祭禮曰
諸侯遷廟注未卽吉吉譌作告孫鄭等改鞠衣鞠譌作
褘又云一命㞡衣者云譌作下少閒注汙窪也窪譌作
深朝事致饔旣饔雍䥘見凡此類卽就印本改正又&KR0854;
傅有司參夙興端冕注參職謂三月朝也下案云注職
字疑衍是疑參與三月嫌文或別有意也然古人立文
絶無有如此者在內則爲三月之末擇日以子見於父
此見之南郊亦三月時事正文當作有司亝夙端冕注
文當作亝夙謂三月朝也明嘉靖癸巳袁氏依宋本重
刊之大戴禮記齊皆作亝後人不識古字遂譌作參而
夙字不可通於下加興字魏書李彪傳引此作有司齊
肅端冕無興字其竄誤無疑注乃倂夙字譌作職字形
轉寫之謬前改正者皆是也凡例末一條云又有雖俗
字而其來巳久魏晉六朝皆用之如準之作准殺之作
煞陳之作陣景之作影亦皆不改震之愚竊以爲景與
影今異字異音古通用景葛洪始加彡作影義有可通
無妨後人滋益准字雖魏書有云欲知其名淮水不足
非避寇萊公諱(呂忱字休用准爲平準之準見佩觿忱晉人是此時俗字)然許叔重
在漢時作說文解字序云詭㪅正文鄉壁虚造不可知
之書變亂常行猥曰馬頭人爲長人持十爲斗虫者屈
中也苛之字止句也皆不合孔氏古文謬於史籒怪舊
&KR3379;而善野言則魏書之稱淮水不足設許氏見之必且
譏爲野言者也苟害六書之義雖漢人亦在所當改何
況魏晉六朝此書中仍有未盡俗謬者準准殺煞陳陣
參&KR1044;互見宐使之畫一以免學者滋惑震愚昧徑行改
易其存疑未敢改者夏小正初歲祭耒始用暢也其曰
初歲云者暢也者終歲之用祭也言是月始用之也細
繹文義正月所繫之事他處不言初歲至此獨言初歲
故解之曰暢乃終一歲所用之於祭而用之自是始惟
其爲終一歲之所用故曰初歲以見終歲皆用之譌作
其曰初云爾巳不可通又移就下言是月句失其倫欠
緹縞下何以謂之小正以著名也爾雅疏連引此文本
繫此處無疑朱子移置篇題之下以是爲解小正二字
究無所發明古人必不用此贅文以解篇題合綜前後
何以謂之凡兩見以四字爲句前雉震呴條正月必雷
雷不必聞惟雉爲必聞中閒用何以謂之設問申之曰
雷則雉震呴相識以雷此云小正以著名也乃申上緹
先見者也又與後文有見稊而後始收是小正之序也
小正之序時也皆若是也可參觀名者命之也小正以
著名者謂小正立言之體以緹著而先見故不曰縞緹
而名其物候曰緹縞著卽動而後著之著謹陳鄙見惟
有道正之
再與盧侍講書(辛巳)
厺冬刻就屈原賦注屬舍弟印送諒巳呈覽尙有誤字
其大戴禮記一書今正復檢一過又得若干事後因竆
處多繁襍未及訂定兹略舉大致以气教正主言篇則
正亦不勞矣正當作政百步而堵堵疑畮之譌千步而
井不可通千步疑方里之譌㫺者明王以盡知天下良
士之名篇内主字竝王字之譌惟此一處各本仍作王
當據之以表微哀公問於孔子篇然後言其喪葬別本
多作喪算義長禮察篇倍死忘生之禮禮當作徒字形
之譌夏小正篇震也者鳴也呴也者鼓其翼也徐堅初
學記兩引此文皆作呴者鳴也震者鼓其翼殆後人因
雉震呴之言而改之以就先震後呴歟初歲祭耒止此
四字屬夏小正元文自始用暢也已下皆爲解說不必
重初歲祭耒始用暢也字似文義㪅明歲再見爾爾上
當有云字脫在蓋記時也下而不食於母也當從別本
於作其者堇菜也朱子儀禮經傳通解載此文菜作采
與上大舍采也字正一例推之不必取之各本無句末
之字取心推而不言取取必當作故言字形譌舛突穴
取與之室何也各本皆然突當作突王逸注楚辭突夏
云突複室也洪興祖補注云突深也隠暗處蓋穾廈猶
言深廈此穾穴指㷼所爲巢深隠也下云謂之室何也
是書謂字或譌作與或譌作爲不勝畢舉因與字又誤
衍取字故言摯云各本無言字通解載此文止作摯云
於古人文體尢合之離而生之當作以字形之譌穴也
者言蟄也各本無穴也者三字於時月也萬物不通八
字應屬小正元文若說小正者則是字直用是不用時
篇內可考義亦非解嗇人不從&KR0854;傅篇固舉之禮魏書
李彪傳引此文作因舉以禮及下齊肅端冕可證參夙
興之譌尙書及周禮說而文與此同通解載此注而作
古當是古尙書及周禮說與此同轉寫致譌又衍文字
(案當作古文尙書及周禮說與此同文字非衍)許叔重五經異義稱古今尙書
說古尙書說是其證言人性本雖無善通解載此注作
本或有所不能似朱子所改使諫擊之以自聞也通解
載此注諫下有者字大夫諫足以義使於瞽叜足當作
之使當作後別本叜作史此以解正諫在瞽史樂工後
也殷周之前以長久者前當作所字形之譌強猶強也
當作猶勸也周禮司諫注有此訓暑而渴宋元本渴竝
作喝通解載此文作暍注之云暍傷暑也渴喝皆字形
之譌宴室邦室於宴&KR2321;也通解載此注作宴室夾室次
宴&KR2321;也今是書夾竝作郟內則注云側室謂夾之室次
宴&KR2321;也亦一㫄證以七月就宴當從通解作比七月就
冥室太史持銅而御戶左當作太師注同衝在中牙在
傍通解載此注作璜在傍衝牙在中亦似朱子所改此
&KR0914;注衝牙二字璜屬上注矣又玉藻疏皇氏說亦分衝
牙爲二與此注同納於衡璜之閒通解之閒上有衝牙
二字坐不邊蹕蹕上脫立不二字誦詩上脫夜則令瞽
四字形容端正上脫生子二字任子之時任卽妊上云
孕子之禮孕亦當作任敬白虎通敬當作故欲左欲右
當重左右字以其前爲愼於人也前亦當作所愼當作
順而置屍於北堂篇末而猶汝矣之注當在此鄒衍樂
毅以齊至當作自齊魏至韓詩外傳下衍二十二字以
魏齊至之亦脫誤考外傳作㷼昭王得郭隗鄒衍樂毅
是以魏趙興兵而攻齊依是書注例閔王名地當注云
齊王地也脫地字曾子立事篇朝忿忘身詞不足當是
一朝之忿忘其身脫誤恖唯可復當作無不可復不唱
流言唱當作倡謂時事須殺也殺當作繫字形之譌忿
怒而爲惡爲當作無注內兩說前說謂忿怒妄動不必
心以爲惡而怒後說謂人本無惡而妄怒據後說爲字
舛謬明矣義則前說尢善自執而輕於善輕當作誣字
形之譌本孝篇痺當作&KR0763;謂三者之孝三當作王制言
上曰友之也曰當作曾字形脫誤制言中詩云行有死
人尙或墐之此十字亦注文故不注某詩之幾章正文
語勢亦顯然不可引詩橫隔以役其身役當作前立
事篇可據證疾病篇如長日加益而不自知也長竹丈
切謂己身之長故曰不自知注云如日之長袁氏本無
日字空此一格當作如身之長天圓篇施施也當作賦
也周禮內宰注云施猶賦也是其義溫煖如陽陽當作
湯此注本漢書五行志劉向語武王踐祚篇於百姓朱
文端本作十百世蓋十譌作于轉而爲於妄改者不知
此解其量十世百世也雖夜解怠怠當作息解謂釋帶
也屨&KR1755;之銘當作&KR1755;屨屨不名&KR1755;&KR1755;之言踐也論愼屨
屨當作&KR1755;勞與富勞當作福福富同音正文作富注兼
取福義故曰音義兩施互取焉衞將軍文子篇言下國
信蒙其富富當作福云先生者猶難之一本作云先生
猶有難之言偃魯人也魯字疑吳之譌言未至者未及
也當作言未至未及者晉侯也當作晉侯彪也祁徯祁
午也當作祁午之父也芉舌肹芉舌職之父當作芉舌
大夫芉舌肹也芉舌職之子五帝德篇黃帝黼黻衣帝
字衍知民之急袁氏本急作㥯義當作隱帝繫篇及象
産敖禮記疏引此文作及產象敖敖字之衍久矣史記
卷章此譌爲老童王逸汪楚辭作老僮什祖各本什多
作付與史記作附沮合史記穴熊疵越章王此譌穴爲
內疵爲疪越爲戚韋昭注國語不知楚之別封有越而
誤謂句踐芈姓失之也鄭語曰芈姓䕫越王符潛夫論
亦曰或封於䕫或封於越皆楚之越章耳楚自粥熊九
世至熊渠此於內熊下有九世至于渠婁鯀出自九字
蓋當云其裔孫粥熊自粥熊九世至于熊渠下乃接熊
渠有子三人然無善本可以訂正昆吾者衞氏也巳下
六氏字不可通皆當從世本作是聲之譌也次妃陳隆
氏別本作陳鋒與史記合勸學篇殆教亾身亾字當從
荀子作忘痺下當作庳下必出量當作以注量子張問
入官篇恆言無害也恆當作猶詳爲陋矣詳卽佯陋當
作漏聲之譌別本矣作失漏失遺忘也郭象曰主上無
爲於親事而有爲於用臣也莊子天道篇注文此譌親
爲日又脫臣字今云惑視聽今云當作令不盛德篇君
臣之義失別本義作位與禮記本文合以愼天㳒愼當
作順正朝之位朝下脫儀字千乘篇執事政也政當作
正故秊榖不成不當作順不知者誤讀下文妄改爲不
文王官人篇以觀其不寧當從逸周書作不荒如臨人
以色如當從逸周書作好其貌固嘔篇內嘔字竝嫗之
譌執之以物而遫驚決之以卒而度料以逸周書設之
以物而數決敬之以卒而度應互相訂執卽設之譌遫
數義同爲速速決宐連文驚之脫誤爲敬之不學而性
辨逸周書作不文當作不紊始妒誣者也逸周書作始
誣者也始卽妒之譌此文與注竝衍一始字因譌致衍
如&KR0854;傅篇學禮曰一段而譌作如如又譌作始各本遂
作而始凡順之爲愼而之爲如謂之爲與爲爲政與正
之䥘互類皆方音溷同致舛不得云古字通以數語中
二字䥘施彼此交易正可決古人用字不宐如是滋惑
雖改正之可也察其慝慝當作陰袁氏本作應陰與應
聲之譌不知者遂改應爲慝人有多隠其情有字衍推
前惡忠據注惡疑恃之譌謂有詢義之義當作議自順
而不讓據注順疑字譌耳及其所不知正也正字疑
衍爲先偏習之當作謂先徧習之書內爲當作謂者不
具&KR0844;有道而自順有當從逸周書作假以見佚氣自然
佚當作俠驕厲以爲勇當從逸周書作矯厲注同內恐
外悴當從逸周書作外誇敬再其說敬再當從逸周書
作亟稱陰陰竊謂求諸人也次陰字別本作陽以正文
訂之當作陰行謂竊求諸人也逸周書曰有守者也此
脫誤爲日守也諸侯遷廟篇於練焉壞下脫一廟字納
新神上脫一將字房西房也西字別本或作曰或作由
據禮訂之當作東房諸侯釁廟篇拭帨稅當作挩用兵
篇云蚩尢古之諸侯或妄耳當作或云或字脫誤在諸
侯下羸㬥於天下羸當作嬴雖諸夏能相養當作離散
莫能相養因字形譌舛耳與斗應相直應疑杓字之譌
或深聲誤爲鄒也深當作陬周禮大師職曰師當作史
頒告朔于邦國也脫告字別本多脫朔字周書下脫曰
字似仍脫力爭則力政一語此逸周書度訓篇文此周
所伏四海伏當作服下同此朝明堂時來者數國也當
作國數少閒篇同名同食曰同等別本食作位義長緣
近小治治當作始又不能僃問也問當作聞其人迅走
若鹿逸周書曰發人麃麃者若鹿迅走謂北發之人貢
似鹿獸耳渠&KR0679;貢虛犬虛字誤逸周書曰渠&KR0679;以䶂犬
䶂犬者露犬也能飛食虎豹虛或當作露如繁者者當
作諸言職其竝興職當作識如以觀聞也當作而以聞
觀也別本或譌作閒觀穀亦如之穀當作民大及小人
畜穀小字衍疆蔞未虧不可通蔞當作藪朝事篇諸臣
之五等之命命上脫之字衍十八字及大客之義義當
作儀以成邦國之貳當從周禮作以除邦國之慝致會
當作致禬投壺篇以其算告當從袁氏本作奇算公冠
篇其徑五寸徑當作頸肩博二寸肩下脫革帶二字諸
侯之服服上脱朝字娶婦下通解載此注有之家二字
倂下一舉樂可也袁氏本亦作可本命篇人資始焉袁
氏本作人莫違焉資始二字似後人所改八者維剛也
剛當作綱以治之也治上脫一字故經成見星袁氏本
絰作絰易本命篇易說卦曰卦字衍此引乾鑿度語氣
之始下脱也字所以苟者多當作以所包者多故舉禽
獸之名禽下仍脫一禽字言亦有生而生之也有生當
作有本日月屬於天日字衍屬當作虧字形之譌今春
又得一本耑刻正文前亦有韓元吉鄭元祐二序雖非
善本有數處頗可據主言篇雖有國焉作國馬不必借
證於王肅所私定之家語矣哀公問五義篇其心不買
作不置與文王官人篇有施而不置注云不形于心色
也義可互訂此言不以己之盡忠信於人置諸心而責
人之忠信也惟自勵於躳行不以己厚責人薄是之謂
躳行忠信其心不置因推尋下句仁義在己而不害不
知可取訂於制言中所謂有知之則願也莫之知苟吾
自知也此蓋謂己有仁義之實雖人不知何害知或作
志者譌子張問入官篇統絖塞耳統作紸取證於漢書
東方朔傳黈纊充耳紸卽黈之別字耳(段玉裁案李善注東京賦及荅)
(客難皆引大戴禮黈纊塞耳)注內云絖莊子作黈亦譌謹錄如上一
二致確處私心頗怡樂也伏待垂擇不無有可附於閣
下前所訂數十條末者兹敝友程君亦田名瑶田上秊
秋闈後同震到揚今復往特取道江陰願摳謁大君子
其人少攻詞章之學詩古文詞皆有㳒度書㳒尢絕倫
直造古人境地秊來有志治經所得甚多與震往還十
餘載行日勵學日進而境日因今遭重喪不得巳外出
情可悲也其讀書沈恖覈訂比類推緻震遜其密想閣
下所樂取其長而進其未逮者也
荅江愼修先生論小學書
說文所載九千餘文當小學廢失之後固未能一一合
於古卽爾雅亦多不足據姑以釋故言之如台朕賚卑
卜陽予也台朕陽當訓予我之予賚卑卜訓賜予之予
不得䥘見一句中孔魄哉延虛無之言閒也郭氏注云
孔穴延魄虛無皆有閒隙餘未詳考之說文哉言之閒
也言之閒卽詞助然則哉之言三字乃言之閒言爲詞
助見於詩易多矣豫射厭也郭氏注云詩曰服之無射
豫未詳豫蓋當訓厭足厭飫之厭射訓厭倦厭憎之厭
此皆掇拾之病其解釋詩書緣詞生訓非字義之本然
者不一而足然今所有傳注莫先毛詩其爲書又出爾
雅後爾雅杜甘棠棃山樆榆白枌立文少變杜澀棠甘
而名類可互見杜赤棠白者棠以棠見杜杜甘棠以杜
見棠毛詩甘棠杜也誤枌白榆也不誤杜甘曰棠棃山
生曰樆榆白曰枌朱子詩集傳於陳東門之枌云枌白
榆也本毛詩於唐山有蓲云榆白枌也殆稽爾雅而失
其讀其他毛詩誤用爾雅者甚多先儒言爾雅往往取
諸毛詩非也若說文視爾雅毛詩固冣後沿本處多要
亦各有師承爾雅以衣涉水爲厲繇帶巳上爲厲說文
砅(字又作濿省用厲)&KR1755;石渡水也引詩深則砅詩之意以水深
必依橋梁乃可過喻禮義之大防不可犯若淺水則褰
衣而過尙不濡衣酈道元水經注云段國沙州記吐谷
渾於河上作橋謂之河厲此可證橋有厲之名衞詩淇
梁淇厲竝舉厲固梁之屬也就兹一字爾雅失其傳說
文得其傳觸類推求遽數之不能終其物用是知漢人
之書就一書中有師承可據者有失傳傅會者說文於
字體字訓罅漏不免其論六書則不失師承劉歆班固
云象形象事象意象聲轉注假借鄭眾云象形會意轉
注處事假借諧聲所言各乖異失倫說文序稱一指事
二象形三形聲四會意五轉注六假借轉注考老字後
人不解裵務齊切韵猥云考字左迴老字右轉戴仲達
周伯琦之書雖正老字屬曾意考字屬諧聲而不能不
承用左迴右轉爲轉注別舉側山爲&KR0671;反人爲匕等象
形之變轉者當之徐鉉徐鍇鄭樵之書就考字傅會謂
祖考之考古銘識通用丂於丂之本訓轉其義而加老
省注明之又如犬走貌爲猋爾雅扶搖謂之猋於猋之
本訓轉其義飇則偏㫄加風注明之此以諧聲中聲義
兩近者當轉注不特一類分爲二類甚難且校義之遠
近必多䆤鑿王介甫字說強以意解加之諧聲字陸佃
埤雅中時摭之使按之理義不悖如程子朱子論中心
爲忠如心爲恕猶失六書本㳒岐惑學者今區分諧聲
一類爲轉注勢必強求其義之近似況古字多假借後
人始增偏旁其得盡證之使自爲類乎楊桓又謂三體
巳上展轉附注是曰轉注斯說之謬易見而莫謬於蕭
楚張有諸人轉聲爲轉注之說雖好古如顧炎武亦不
復深省說文於假借舉令長字乃移而屬轉注古今音
讀莫考如好惡之惡今讀厺聲古人有讀人聲者美惡
之惡今讀入聲古人有讀厺聲者宋魏文靖論觀卦云
今轉注之說則彖象爲觀示之觀六爻爲觀瞻之觀竊
意未有四聲反切巳前安知不爲一音乎據此言之轉
聲巳不易定轉注假借何以辨今讀先生手教曰本義
外㞡轉引伸爲他義或變音或不變音皆爲轉注其無
義而但借其音或相似之音則爲假借又曰字之本義
亦有不可曉者震之疑不在本義之不可曉而在㞡轉
引伸爲他義有遠有近有似遠義實相因有近而義不
相因有絕不相涉而㫄推曲取又可強言其義區分假
借一類而兩之殆無異區分諧聲一類而兩之也六書
之諧聲假借竝出於聲諧聲以類附聲而㪅成字假借
依聲託事不㪅制字或同聲或轉聲或聲義相倚而俱
近或聲近而義絕遠諧聲具是數者假借亦具是數者
後世求轉注之說不得倂破壞諧聲假借此震之所甚
惑也說文老从人毛匕言須髮變白也考从老省丂聲
其解字體一會意一諧聲甚明而引之於序以實其所
論轉注不宐自相矛盾是故別有說也使許氏說不可
用亦必得其說然後駁正之何二千秊閒紛紛立說者
眾而以猥云左迴右轉者之謬悠目爲許氏可乎哉震
謂考老二字屬諧聲會意者字之體引之言轉注者字
之用轉注之云古人以其語言立爲名類通以今人語
言猶曰互訓云爾轉相爲注互相爲訓古今語也說文
於考字訓之曰老也於老字訓之曰考也是以序中論
轉注舉之爾雅釋詁有多至四十字共一義其六書轉
注之㳒歟別俗異言古雅殊語轉注而可知故曰建類
一首同意相受大致造字之始無所馮依宇宙閒事與
形兩大端而巳指其事之實曰指事一二上下是也象
其形之大體曰象形日月水火是也文字旣立則聲寄
於字而字有可調之聲意寄於字而字有可通之意是
又文字之兩大端也因而博衍之取乎聲諧日諧聲聲
不諧而會合其意曰會意四者書之體止此矣由是之
於用數字共一用者如初哉首基之皆爲始卬吾台予
之皆爲我其義轉相爲注曰轉注一字具數用者依於
義以引伸依於聲而㫄寄假此以施於彼曰假借所以
用文字者斯其兩大端也六者之次弟出於自然立㳒
歸於易簡震所以信許叔重論六書必有師承而考老
二字以說文證說文可不復疑也存諸心十餘載因聞
教未達遂縱言之
書小爾雅後
小爾雅一卷大致後人皮傅掇拾而成非古小學遺書
也如云鵠中者謂之正則正鵠之分未之考矣四尺謂
之仞則築宮仞有三尺不爲一丈而爲及肩之牆矣澮
深二仞無異洫深八尺矣其解釋字義不勝枝數以爲
之駁正故漢世大儒不取以說經獨王肅杜預及東晉
枝賾奏上之古文尙書孔傳頗涉乎此廣量曰豆四謂
之區區四謂之釜本春秋傳四升爲豆各自其四以登
於釜之文釜二有半謂之籔本聘禮記十六斗曰籔籔
二有半謂之缶此句無本缶二謂之鍾所謂陳氏新量
皆登一焉鍾乃大矣者齊舊量蓋先王之制區斗六升
釜六斗四升鍾六斛四斗陳氏從而詭㪅之釜登一區
則八斗區登一豆則二斗豆登一升則五升而鍾實八
斛兹用舊量之豆區釜用新量之鍾兩㳒襍施顯相刺
謬廣衡曰兩有半曰捷倍捷曰舉皆於古無本倍舉曰
鋝賈景伯所稱俗儒以鋝重六兩是也不稽古訓故目
之曰俗儒云爾張揖作廣雅於釋器曰鍾十曰斞庾十
曰秉秉十曰筥斞庾二文䥘見竝當爲籔而改區十曰
籔斯協於聘禮記十斗曰斛十六斗曰籔十籔曰秉矣
鍾十之云謬也此十六斗之秉量名也刈禾盈手謂之
秉秉猶把也字同義別聘禮記曰四秉曰筥十筥曰稯
十稯曰秅四百秉爲一秅然則秉十當改秉四又不當
蒙籔十曰秉相亂其掇拾之病與小爾雅同或曰小爾
雅者後人采王肅杜預之說爲之也時乾隆己卯秋東
原氏記
六書論序
自㫺儒者其結髮從事必先小學小學者六書之文是
也周官&KR0854;氏掌之以教國子司徒掌之以教萬民而大
行人所稱諭書名聽聲音又屬瞽史分職專司故其時
儒者治經有㳒不岐以異端後世道闕小學不修古文
絕於嬴氏佐隸起於獄吏漢興蓋百秊始徵小學之士
令說文字未央廷中光武時馬援上疏論文字之譌謬
及賈侍中修理舊文而許叔重從受古學撰說文解字
則在安和巳後今考經史所載漢時之言六書也說𡵨
而三一見周禮注引鄭司農解一見班孟堅&KR2887;文志其
一則叔重說文解字序頗能詳言之班鄭二家雖可以
廣異聞而綱領之正宐從許氏厥後世遠學乖䍐覩古
人制作本始謂諧聲冣爲淺末者後唐徐鍇之疏也以
指事爲加物於象形之文者宋張有之謬也謂形不可
象則指其事事不可指則會其意意不可會則諧其聲
者諸家之紛紊也謂轉聲爲轉注者起於冣後於古無
稽特蕭楚諸人之臆見也蓋轉注之爲互訓失其傳且
二千秊矣六書也者文字之綱領而治經之津涉也載
籍極博統之不外文字文字雖廣統之不越六書綱領
旣違譌謬日滋故考自漢巳來迄於近代各存其說駁
別得失爲六書論三卷凡所不載智者依類推之以拾
遺補&KR2887;將有取乎此也時乾隆乙丑孟冬戴震撰
戴東原集卷弟三
