戴東原集卷弟十二
四庫館纂修官翰林院庶吉士戴震譔
江愼修先生事略狀
于淸端傳
范忠貞傳
鄭之文傳
萬光祿傳後序
張義士傳
王廉士傳
養浩毛先生傳
光祿大夫工部尙書太子少傅裘文達公墓誌
銘
四川布政使司布政使李公墓誌銘
例贈宣武大夫王公墓表
輯五王先生墓誌銘
鶴岑胡公墓誌銘
崑山諸君墓誌銘
黃君武臣壙誌銘
戴童子壙銘(幷序)
戴節婦家傳
查氏七烈女墓誌銘
江愼修先生事略狀(壬午)
先生姓江氏名永字愼修婺源之江灣人少就外傅時
與里中童子治世俗學一日見明丘氏大學衍義補之
書内徵引周禮奇之求諸積書家得寫周禮正文朝夕
諷誦自是遂精心於前人所合集十三經注疏者而於
三禮尢功深先生以朱子晩秊治禮爲儀禮經傳通解
書未就雖黃氏楊氏相繼纂續猶多闕漏其書非完乃
爲之廣摭博討一從周官經大宗伯吉凶軍嘉賓五禮
舊次使三代禮儀之盛大綱細目井然可覩於今題曰
禮經綱目凡數易藁而後定値朝廷開館定三禮義
疏纂修諸臣聞先生是書檄下郡縣錄送以僃參訂知
者亦稍稍傳寫先生讀書好深恖長於比勘步算鍾律
聲韵尢明處里黨以孝弟仁讓躳先其於宣城梅氏所
言歲實消長見𡵨未定也則正之曰日平行於黃道是
爲恆氣恆歲實因有本輪均輪高衝之&KR1044;而生盈縮謂
之視行視行者日之實體所至而平行者本輪之心也
以視行加減平行&KR0862;定氣時刻多寡不同高衝爲縮末
盈初之端歲有推移&KR0862;定氣時刻之多寡且歲歲不同
而恆氣恆歲實終古無增損也當以恆者爲率隨其時
之高衝以算定氣而歲實消長可弗論猶之月有平朔
平朢之策以求定朔定朢而此月與彼月多於朔策幾
何少於朔策幾何俱不計也於管子書五聲徵羽宮商
角之序呂氏春秋稱伶倫作律先爲黃鍾之宮次制十
二筒以別十二律則據以正淮南天文訓及漢書律歷
志之謬其說曰黃鍾之宮黃鍾半律也卽後世所謂黃
鍾淸聲是也唐時風雅十二詩譜以淸黃起調畢曲琴
家正宮調黃鍾不在大&KR1243;而在第三&KR1243;正黃鍾之宮爲
律本遺意亦聲律自然今古不異理也國語伶州鳩因
論七律而及武王之四樂夷則無射曰上宮黃鍾大簇
曰下宮蓋律長者用其淸聲律短者用其濁聲古樂用
鈞之㳒旣亾而因端可推韓子外儲篇曰夫瑟以小&KR1243;
爲大聲大&KR1243;爲小聲雖詭其詞以諷然因是知古者調
瑟之㳒黃鍾大呂大簇夾鍾姑洗仲呂蕤賓用半而居
小&KR1243;林鍾夷則南呂無射應鍾用全而居大&KR1243;此皆合
之以管呂論聲律相生者始明也先生言樂律實漢巳
降二千秊莫知關究者如此爲書以論古韵起於吳才
老而崑山顧氏據證尢精博先生則謂顧氏考古之功
多審音之功淺正顧氏分十部之疏而分平上厺三聲
皆十三部入聲八部虞屬魚模又分之以屬侯幽顧氏
未之知也先屬元寒又分以屬眞諄而眞已後十有四
韵之當分爲二考之三百篇用韵畫然顧氏未之審也
蕭至豪四韵之讀如今音者一部也又分以屬侯幽在
三百篇亦畫然而顧氏未審也覃至鹽屬添嚴又分以
屬㑴自㑴巳後九韵以侈斂當分爲二猶之眞已後當
分十有四韵爲二也顧氏亦一之侯之正音近幽顧氏
不之審而轉其讀以從虞先生蓋欲彌縫其書易彖言
往來上下者後儒謂之卦變說人人殊先生曰周易以
反對爲序次卦變當於反卦取之否反爲泰泰反爲否
&KR0862;曰小往大來曰大往小來是其例也凡曰來曰下曰
反者自反卦之外卦來居内卦也曰往曰上曰進曰升
者自反卦之内卦往居外卦也後儒皆言古者寓兵於
農井田廢而兵農始分先生曰考之春秋時兵農固巳
分矣管仲參國伍鄙之㳒齊三軍出之士鄕十有五公
與國子高子分率之而鄙處之農不與也爲農者治田
供稅不以隸於師旅也鄕田但有兵賦無田稅似後世
之軍田屯田此外㪅無養兵之費晉之始惟一軍旣而
作二軍作三軍又作三行作五軍旣舍二軍旋作六軍
以新軍無帥而復三軍其旣增又損也蓋除其軍籍使
之歸農若軍盡出於農則農民固在安用屢易軍制乎
隨武子曰楚國荆尸而舉商農工賈不敗其業此農不
從軍之證也魯之作三軍也季氏取其乘之父兄子弟
盡征之孟氏取半焉以其半歸公叔孫氏臣其子弟而
以其父兄歸公所謂子弟者兵之壯者也父兄者兵之
老者也皆其素在軍籍隸之卒乘者非通國之父兄子
弟也其後舍中軍季氏擇二二子各一皆盡征之而貢
于公若民之爲農者出田稅自仍然歸之君&KR0862;哀公曰
二吾猶不足三家雖專亦惟食其采邑豈嘗使通國之
農盡屬己哉陽虎壬辰戒都車令癸巳至此又兵常近
國都之證其野處之農固不爲兵也後儒爲深衣圖考
者至數十家大體相踵裳交解十二幅之譌而續衽鉤
邊致滋異說先生以玉藻篇明言衽當㫄則非前後之
正幅也以鄭康成注曰衽謂裳幅所交裂也則在㫄名
衽者交裂而餘幅不交裂也續衽者裳之左㫄連合其
衽鉤邊者裳之右㫄別用布一幅斜裁之綴於後衽之
上使鉤曲而前以揜裳際漢時謂之曲裾&KR0862;康成注曰
鉤邊若今曲裾也經傳中制度名物先生必得其通證
舉視此蓋先生之學自漢經師康成後䍐其儔匹生平
論著之梗槩如上數事亦足以見矣卒秊八十有二所
著書周禮疑義舉要六卷禮記訓義擇言六卷深衣考
誤一卷禮經綱目八十八卷律呂闡微十一卷春秋地
理考實四卷鄕黨圖考十一卷讀書隨筆十二卷古韵
標準六卷四聲切韵表四卷音學辨微一卷推步㳒解
五卷七政衍金水二星發微冬至權度恆氣注歷辨歲
實消長辨歷學補論中西合㳒擬草各一卷近恖錄集
注十四卷先生嘗一遊京師以同郡程編修恂延之至
也三禮館總裁桐城方侍郞苞素負其學及聞先生願
得見見則以所疑士冠禮士昏禮中數事爲問先生從
容置荅乃大折服而荆溪吳編修紱自其少於禮儀功
深及交於先生質以周禮中疑義先生是以有周禮疑
義舉要一書此乾隆庚申辛酉閒也後數秊程吳諸君
子巳殁先生家居寂然値上方崇奬實學命大臣
舉經術之儒時婺源縣知縣陳公有子在朝爲䝿官
欲爲先生進其書來起先生先生自顧頽然就老謂無
復可用又㫺至京師所與遊皆無在者愈益感愴乃辤
謝而與戴震書曰馳逐名場非素心卒不能強起其後
戴震嘗入都秦尙書蕙田客之見書笥中有先生歷學
數篇奇其書戴震因爲言先生尙書撰五禮通考摭先
生說入觀象授時一類而推步㳒解則取全書載入憾
不獲見先生禮經綱目也先生家&KR0862;貧其居鄕嘗援春
秋傳豐秊補敗之義語鄕之人於是相與共輸穀若田
設立義倉行之且三十秊一鄕之民不知有飢自古積
㮚之㳒莫善於在民莫不善於在官使民自相補救卒
無胥吏之擾此先生善於爲鄕之人謀者乾隆二十
七秊五月休寧戴震次先生治經要略著書卷數先生
生於康熙辛酉秊七月十七日卒於乾隆壬午秊三月
十三日遺書二十餘種繕寫成袟藏於其家書未廣播
恐就逸墜不得集太史氏敢以狀私於執事謹狀
于淸端傳(汾州志)
于成龍字北溟永寧州人順治十三秊以副貢知羅城
縣縣數遭兵燹後拊循殘氓稍稍相習因問地方利害
悉得要領編置&KR0854;甲定約束前時鄰&KR0889;歲率二三至殺
掠人畜成龍勒鄉勇將搗其巢咸懼自投不敢犯界上
歸所虜掠然後民得事耕稼縣有數大姓恃&KR0889;獞盜賊
爲爪牙一逆其心則召亂成龍善撫民恩威竝用數大
姓皆奉㳒惟謹居七秊遷知合州往者新歸流戶&KR1774;田
旣熟土著輒爭之&KR0862;旣集復散成龍爲規畫立案籍三
秊而後稽旬月閒報歸千戶未幾遷黃州同知駐岐亭
岐亭當黃麻偏界多汊湖幽壑盜所巢窟時急盜案官
以盜爲諱白晝行劫不問成龍遣捕得九人集諸父老
曰能&KR0854;後不爲盜者貰之&KR0854;二人卽諸父老前取大索
連繫七賊阬之盜自是慄遁又獲大盜彭百鈴拔置左
右責以捕盜巡撫張朝珍器重成龍舉卓異會吳三桂
亂作檄攝武昌事問禦亂策成龍對以安人心莫先下
令停徵朝珍巳草疏而成龍意與之合以&KR0862;兵事皆屬
成龍諜指武昌大姓與賊交通以藏器仗爲證成龍言
大姓多避兵良子湖中家人藏兵械僃他盜無足怪跡
之果無所得用卓異遷知建寧府朝珍奏改武昌檄造
軍所渡橋於蒲圻賊鋒迫入城守而橋以山水㬥漲圮
罷職會東山寇作朝珍復委除賊成龍曰黃州界三省
控七十二寨其人剽悍阻險難猝勝請得便宐行事許
之問需兵幾何成龍曰前守蒲圻數人與俱足矣先是
妖人黃金龍亾匿劉君孚家君孚得吳三桂劄書與金
龍潛結賊渠周鐵瓜等期七月竝起會麻城人欲因以
陷其讎家事泄君孚恐遂以五月反於曹家河成龍行
次陽邏偵知君孚雖反眾未合遂趨白杲未至賊寨十
里止㝛㮄示脅從者許自首免罪誣陷者赴訴不按捕
投訴日千人皆宥之賊勢孤欲卽降恐見誅成龍知其
情遣一人持檄往諭而自騎一騾一人張蓋一人鳴鑼
前導未至二里許命行呼太守來救爾山中人君孚匿
後山夾道伏鳥鎗弩數百人成龍鞭騾直前入抵賊舍
坐廳中賊環&KR0844;黠者因相率羅拜成龍問老奴安在君
孚嘗隸岐亭役&KR0862;呼以暱易之又問山中雨水禾稼遂
曰汝等皆良民何作賊自取屠戮父母妻子藏匿賊皆
泣成龍曰熱甚須少憩遂熟睡移時寤曰客至何乃不
設酒脯君孚初懼見紿及是出叩頭自訴許招撫而還
如期盡降其眾數千人以功復官畱麻城經畫行村野
分立區&KR0854;擇謹厚者爲區長還武昌聞金龍逃合紙棚
河賊鄒君申則移檄區長徵得二千人進駐望花山度
賊食少彼利速戰緩以困之必自潰分三路守象棋山
大崎山及布袋拗以賊走必經黃岡伏兵馬鞌山嶮
閒君申金龍糧絕夜遁走遇伏盡擒成龍坐山上受俘
疏間晉級改知黃州府江西賊犯湖口㫄掠興寧吳三
桂密布劄書陽邏陳鼎業合逃兵掠驛馬永寧鄕何士
榮石陂劉啟業白水阪周鐵瓜鮑世庸各擁眾數千爲
亂逼趨黃州是時各鎮援兵悉隨大軍進攻湖南議者
欲退&KR0854;麻城成龍曰黃州爲湖北七郡門戶我師屯荆
岳者數十萬水陸轉運取道於此且瀕江控制險阻前
倚興寧廬阜後壓天堂金剛諸寨雖祇一郡實江南關
鍵不可棄之厺然徒坐困莫若相機進勦賊雖眾皆取
士榮進止先破士榮餘可不戰而下於是徵集各區鄕
勇有眾二千人别遣黃岡縣知縣李經政擒鼎業諜報
士榮已據黃土拗分眾以把總羅登雲武舉張尙聖領
之往遇賊前鋒戰少利成龍疾馳抵尙聖營鄕勇大集
共得五千人營箔金寨下與賊對壘士榮數萬人自牧
馬崖分東西兩路來攻東路賊少以登雲領千人禦之
而成龍率千總李茂昇當其西尙聖攻右把總吳之蘭
攻左戰始合之蘭中鎗死賊鬭益急成龍鞭馬徑前回
顧茂昇曰我死可歸報張公茂昇奮而進發矢折賊大
旗軍隨進茂昇馬被鎗棄馬射殺二人換馬進戰復手
刃數人而尙聖自右山繞出賊後相與合擊賊大敗士
榮左臂&KR0856;就擒得賊名籍焚之登雲擊東路亦追奔數
十里乘勝至呂王城據鞌草檄馳諭賊聞士榮被擒又
知毀其名籍各解散至白水阪鐵瓜世庸等欲&KR0854;什子
寨成龍已先令人守隘不得上脫身走追擒之又分眾
平石陂賊自進勦至此纔二十有四日東山亂定此康
熙十三秊冬也十五秊水旱游臻譌言復起成龍以人
心易搖宐示以暇豫乃治赤壁亭榭與文武官寮飲射
歌詠其閒而密得暗奸流釁頓息歷官江防道福建按
察布政使直隸巡撫江南汪西總督卒秊六十有八贈
太子太&KR0854;謚淸端廕一子入太學其遷按察使也時耿
精忠初平罹重辟者眾獄巳具成龍力言通海數案所
牽引半皆平民遂白於親王釋不問成龍淸嚴忠直勤
勞治事官吏無不敬畏歸於廉愼及卒將軍都統寮屬
來至寑室見周身布被一笥中袍一襲靴帶二事堂後
米曁鹽豉數盎而巳平時心憚成龍者俱感動流涕士
民立祠於淸涼山
范忠貞傳
范承謨字覲公漢軍鑲黃旗人大學士文程之次子秊
十七選充侍衞仍以茂秀得應制科中順治壬辰進士
由翰林院編修擢秘書院侍讀學士遷國史院學士康
熙七秊授都察院副都御史巡撫浙江時吳三桂王雲
南耿精忠王福建尙可喜王廣東號三藩王驕蹇未易
控抑朝廷一示以寬大恐急激生變承謨至浙以固
民心爲本劾奏吏之爲民害者及得民閒豪猾除之務
使民安靜樂業浙東諸郡田磽确積逋秊久承謨疏請
蠲免得詔行巡山農進脫&KR3122;飯瓜果受食之與父老童
穉相接語以&KR0862;悉民疾苦設施拯恤八秊嘉湖二府水
災疏請漕糧停運十秊請寧海太平平陽石門烏程五
縣及溫州衞漕糧積逋槩行停止戶部覈漕糧無豁免
例聖祖特旨下部再議卒寬恤免徵承謨在浙四載
前後疏奏天子悉兪其所請民無負累以得安其新
業朝廷知承謨曲體民隱撫民如食疾子而福建邊
疆重地海氛未靖加承謨兵部右侍郞兼都察院右副
都御史總督福建軍務承謨未赴任以病疏辤不允請
陛見允之遂入覲口陳軍食欠闕及需餉急切情狀時
康熙十二秊七月也承謨至閩疏言閩人活計非耕卽
漁自禁海巳來徙邊海之民居内以臺寨爲界民田廢
棄二萬餘頃虧減正供至二十餘萬請聽民沿邊採捕
十取一以充魚課其所入可接軍餉又陳軍屯有五便
請使受餉之士卒&KR1774;闢荒地六秊後始裁其餉是時吳
三桂反於雲南承謨密上封事言功令錢糧考成太重
及盜案處分太嚴致有司專務催科共相諱盜圖苟免
參劾請因時制宐以寬廣得民會閩藩陰與吳三佳連
結謀逆巳成承謨覘其言貌異常欲出巡海嶠赴漳泉
閱鎮兵以遙制之不果行乃密檄諸道將以謁新總督
爲名各率健兒前至用折逆謀事未集而閩藩反詐執
承謨承謨仰天大罵耿精忠素憚承謨威望恐殺之重
民之怒乃械繫承謨置守者三十二人賊進水漿承謨
絕食八日不死而巡撫劉秉政巳爲精忠所得遣說承
謨降承謨令兩卒扶持下牀秉政且進且揖承謨奮足
蹶秉政仆地罵曰諸逆旋當就誅我先褫其魄十七秊
九月王師破仙霞關精忠降趣遣人刺承謨以滅反狀
同時死者自幕客至隸卒五十三人承謨居械所三載
冠御賜冠衣辤母時衣每朔朢奉時憲書置几上北
面拜跪及死時賊夜至承謨起索冠賊奪而擲之承謨
以械拉擲冠者頭乃整衣望闕九叩首竟被害賊焚
其尸棄之野泰寧人許鼎先伏匿收得燼體明秊潛行
負至京師天子震悼賜謚忠貞
鄭之文傳(代)
鄭之文字貞卿休寧之新潭人中順治己丑兵部進士
爲浙江紹台道中軍守僃守台州台地阻山濱海奸民
乘海氛未靖蠭聚蟻合叛服不常之文曰山寇小而逼
海寇大而緩然山寇癬疥疾耳吾髮櫛苗薅之俾絕根
株發兵捕殺台地以平順治十三秊之文在台州五秊
矣討叛將馬信平之有功明秊海寇大至戰不利登城
守相持月餘城陷賊以刃脅降之文不屈時海寇鄭成
功父芝龍芝龍旣投順而成功猶聚其徒海中數入寇
至是得之文不欲殺之之文乃不食五日欲死不能得
賊復脅之文降罵賊愈烈賊怒倒縛之於梯且擊且罵
竟不屈以死其家同時死者十有八人及賊退有僕朱
姓者斂之文尸求其頭不得入海詣賊營賊活之哭日
夜不絕聲賊以爲義還其頭之文一飯斗米及戰忠奮
無前以&KR0862;賊重其武勇欲致生降之文死時無子有妾
二人一女知城且陷之文曰吾職守城城陷吾然後死
耳二妾請先從之死卽自經女見其母巳死亦撞死階
下康熙二秊朝廷加恩死事者而之文一子承恩早
死乃以其兄子以祝繼世襲拖沙喇哈番以祝死子賢
政襲雍正二秊天子賜祭至今台州人立廟祀之
不絕
萬光祿傳後序
明天啟初水西安邦彥之亂安化縣知縣萬君應奎死
焉史遺其姓名其裔孫蕙請於蔣編修士銓爲作傳事
甚悉蕙又與余善出是傳及其家舊所刻襃崇忠節錄
授余而俾綴一言於傳後君雖爲縣以長於機略見知
上官檄至軍加恖南簽事行監紀事破賊屢有功遂深
入賊巢上官不能盡用其言又絕應援君爲&KR2204;旋師戰
七日夜遂死亂槍中時朝廷錄死事者贈君光祿寺少
卿蔭一子自古臨難死綏之烈奮其義氣激於一時與
戰士共㬥骨原野此亦偉然可以表著若君者則㪅有
進乎是無論史冊闕遺卽使撰次連書而君生平未得
㞡其設施學不用澤不流&KR0862;專以死綏見世豈知史所
得&KR0844;與夫作傳之所能詳尙未足盡君也余讀忠節錄
載君在安化曁軍中寄子書數通言詞樸質有曰刻下
恖石募兵恐又不免於練兵督餉之&KR1044;身在地方無論
此官此身亦付之度外耳又曰潔己&KR0738;民四字時時在
心所謂薑桂之性到老愈辣汝等各完各業不得以我
爲倚靠又曰道尊請監紀之任藩臬司又以加銜駐鎮
紅邊者交請兩處俱允而受事地方東西南北惟其所
命食餼憂公聽之巳爾接家信只告窘促何也我不做
官亦不要度日乎此閒分豪無寄我此行不復顧慮身
家矣又曰王撫臺親自督征將士如雲或者滅賊有期
柰督撫道廳俱不和於師克在和之語相背事亦尙未
可知如恖石標下兵與秦營不和於我何與我費盡心
力調停而本道疑城難破彼此交惡欲棄官歸矣渠雖
未允而兩意拂然可知也四營標兵見我歸志堅決欲
自相殺戮不肯聽他人調度只得中止之數言者君之
才識與其通曉大義處己之私較然不欺其志待士卒
能得眾之死而不厺大致可推而知蓋卒之以身死國
非偶然也屈於下位未遂其能豈不惜哉又其言有足
以警凡居官者不徒於此見君之生平而已恐就逸墜
是以爲之刪取而序之
張義士傳(汾州志)
張瑛字玉采汾陽縣人家素饒每於歲杪出㮚若干周
鄕鄰之貧者以爲常康熙三十六秊饑瑛旣出財㮚助
賑而賑所不及者持田契求售踵接於門皆自貶損價
値瑛第如其願售之價視平時蓋不及十之二於是得
田且千畞明秊大熟瑛徧㮄各村曰願贖者聽帀旬盡
贖厺人咸謂瑛長者其行事大致類此瑛所居曰西官
村先是順治六秊姜瓖之亂東官村趙姓者眾乘亂劫
其家男婦俱被殺獨一穉子奔至瑛所瑛納之眾來索
瑛曰是不可得必欲得者吾兩村且鬭視強弱及亂平
瑛助趙氏穉子白諸官治罪者十餘人當盜賊之蠭起
也瑛之村人將逃避賊瑛曰賊至未可知而先離散能
&KR0854;卽獲全乎孰若爲守計眾以村&KR0862;無堡寨難之瑛曰
堡寨誠不可猝爲環村而溝焉其可遂相率爲溝廣一
丈有奇深倍於廣東西設弔橋各一瑛又以其家樓堡
封貯村人財物其中旣而賊大至踰溝村之人退入樓
瑛見一賊方據椅坐左右指麾急趣有力者舉石䃺投
擊中之身首俱碎立斃乃其渠魁也餘賊怒攻之急樓
上瓦石亂下不得近乃取薪積於門欲火其樓宅舊有
井僅供汲用至是泉忽大涌男婦遞傅水於樓以撲火
賊計不得施又失其魁數日稍稍厺瑛曰可以出而逐
之矣相與持械出大呼擊鬭賊奔潰方是時瑛秊纔十
有九遠近村被賊&KR0714;破不一處而瑛之村獨完聚如平
常人服其智勇瑛九十有一歲視聽不衰不脫齒行不
杖一日無疾卒
王廉士傳(汾州志)
王敏汾陽縣武生也廉潔自持値歲饑&KR0856;餐二日得一
飯弟手白金至曰少易&KR3122;敏正色語弟柰何干人敗家
風令持厺嘗有督理事司出入事竣眾指餘金曰準材
計費不宐餘殆君之物襍入于内耳敏曰諸君謂我貧
意以餘金畀我公事不可實私橐友以其困欲有贈袖
白金至坐語竟日而返難出諸袖中也遠近咸呼王廉
士然敏生平勇於爲人性戇直眾以公事宐謁有司二
日不得逹敏至徑入陳眾方疑畏而敏詞氣慨然有司
無以屈之卒如其請同學李某負屈繫獄敏與眾進於
庭爲辯理罄囊恤其囹圄中事白乃巳一友人觸官長
在縲紲親戚畏避而敏往來省視官長訪知其名不加
怒也敏老而無子一婢自幼畜之長有姿容或勸納以
爲妾敏曰吾貧困何又重累少秊尋有不惜三百金來
購此婢者或以勸荅曰貧吾分也恥因婢取財況不得
其所彼之生死事大吾雖終竆弗忍爲於是卽爲擇配
嫁之前時敏嘗徒步赴省試旅舍中遇一穉子察知爲
被誘者走百里送歸其家則寡婦撫此兒忽失之正遑
急不欲生望見兒母子如獲㪅生願醻謝敏曰吾憐穉
子無依耳何謝爲遂行敏狷潔多近義是以人嘖嘖喜
稱道秊七十有一卒送葬者塞於途
養浩毛先生傳
戴震曰士之行以孝友先然爲之論&KR0844;生平則又適完
其庸德之行言之固無甚奇特於是往往䍐見表著余
東西行畱汾晉閒幾二載與毛參軍善參軍吾江南武
進人有學行喜論文官於斯也久自言少而孤談涉家
事輒稱其叔父養浩先生余時聞參軍舉以爲言蓋篤
於孝友人也周官之㳒書其孝弟睦婣有學者書其敬
敏任恤者古之取人也率以是士之行之可表著安用
舍是而好言奇特爲哉先生名涵養浩其字本名棄
疾字又辛後改今名補諸生七世祖僉都御史某前朝
名臣先生自幼能文章懷祿養之志嘗遊京師値朝
廷纂古今圖書集成以監生選充校讎職者六秊父母
俱七十請假歸未至家而伯兄又晁公殁有子曰麟卽
參軍甫八齡是秊父楚玉公又殁先生居喪哀毀迨服
闋顧幼弟曁兄之遺孤慨然曰若之成立事大踰於吾
身得官遂絕意仕進未幾同與校讎者咸議敍以知縣
用先生家居教子弟十餘秊不以前時將得官而失爲
意先生性瀟灑其補諸生也因幼子弟竝能應童子試
顧之喜乃戲一爲之竟以諸生終先生厪一子曰詩於
參軍爲兄亦嘗走京師與參軍同於史館效力乾隆癸
亥考余正八品職銜明秊冬當議敍得官未及期卒參
軍痛叔父之撫已如子而垂暮之秊一子猶忽失之乃
卽以已之長子興祚嗣詩弗使先生自顧傷悼越三秊
丙寅參軍歸俟銓事養先生如父今㪅踰二十載矣興
祚亦旣官宣城縣丞參軍語及先生尙惓惓不巳於懷
烏呼是豈惟參軍之賢歟余&KR0862;書之見誠能孝友之致
足恖如是也
光祿大夫工部尙書太子少傅裘文達公墓誌銘(癸巳代)
公諱曰脩字叔度姓裘氏世爲新建人曾大父諱某縣
學生大父諱某貢生父諱某康熙丁丑進士由建德縣
知縣行取吏部主事至刑科給事祀建德名宦祠皆以
公官贈工部尙書曾大母朱氏大母郭氏母熊氏郝氏
生母王氏皆一品太夫人公自少能文章雖操筆疾書
而氣象容與往復得宋歐陽氏之度兄弟四人公爲季
性篤孝爲諸生舉優行薦博學鴻詞中乾隆己未進士
由編修遷侍讀學士充講官歷詹事命南書房行走
而余與公同直内廷於今三十秊公遷内閣學士兵
部右侍郞吏部右侍郞入軍機處歷戶部左右侍郞倉
場侍郞順天府尹禮部刑部工部三侍經筵中閒丁
卯典湖北試壬申己卯兩典江南試庚午癸酉兩典浙
江試丙戌充會試總裁公受上特知一出塞至巴里
坤又屢奉命往河南山東江南經理河渠然在内
廷日多與余旦夕商論事無鉅細公片言輒中窽要蓋
余同官中習處冣久莫如公志同見合相知無閒莫如
公公素樂易有大度自號漫士人亦易親之生平未嘗
言人過見失意者卽惻惻於懷必曲折代籌俾得其所
在戶部久而囊橐蕭然所入輒隨時施與嘗質衣物度
歲人不知也其治繁劇明敏而逹於事人所畏難投之
公恆裕如以&KR0862;上器重公而公得展其能公之視巴
里坤軍事也賜御用冠服以寵其行前後拜恩錫
如居第金帛尙方珍玩御書堂㮄等不可勝紀太夫
人春秋高頻蒙眷問公歸以至尊垂問敬告往往
感至泣下方公之銜命視河南水災公長子麟卒太
夫人致書訓曰黎民皆赤子勿以哀痛汝子墮公事是
時上念河南水溢數郡遣公往治公釃水之達於淮
者四枝流六十有三所被州縣則開封府之中牟祥符
陳畱蘭陽儀封㷉氏通許杞歸德府之考城虞城寧陵
商丘夏邑睢柘城鹿邑永城陳州府之扶溝太康西&KR0990;
淮寧沈丘項城汝寧府之西平上蔡遂平汝陽新蔡皆
古汳濄獲澺汝潁泛溢之區兼及江南境睢肥諸水民
賴公規度永永寧居所治克副聖慮而直隸如永定
大通白漕孰宐堤堰孰宐疏濬以達諸海上指授方
略悉以屬公公馳驅鞅掌不避酷暑盛寒遂積勞成疾
烏呼公之材無不優爲而河渠特其一事顧功施於民
適以此事冣著公治某水有田夫如欲有言者突至前
官屬呵退之公呼之進與語竟得地勢高下之宐後久
而不敗凡公之善納輿論類如此公秊纔六十有二體
貌淸癯神彩奕奕以文學侍從之臣徧歷六部㪅兼司
撰述充會典館總裁奉敇撰熱河志太學志西淸古
鑑秘&KR2204;珠林石渠寶笈錢錄等書冣後充四庫全書總
裁公自著有諾皋集竝詩文奏疏若干卷評江右後四
家制義以繼艾陳章羅四家在前者公澤躳爾雅喜誘
奬後學道滁州得歐陽公畫像气上題人亦謂公文
行近歐陽公公書倣張卽之上以内藏卽之書&KR0990;嚴
經&KR0714;本令公補書人莫能辨方病鬲絕食飲三旬而神
氣如常欵接不廢上日遣御醫診視存問㬪至公請
解職弗許賜詩示慰晉加太子少傅俾舒心攝養以
冀速痊公感涕恭和二詩手書進謝而病卒不起上
爲軫悼飾終之典哀榮僃至諡曰文達朝野聞公逝無
貴賤皆流涕公生於康熙壬辰十月二十九日殁於乾
隆癸巳五月朔日配熊氏一品夫人子五人長編修麟
次國子監生師皆先公卒次國子監生行簡次豫次遵
慶女子子五人孫元復音葆增壽女孫三人行簡輩將
以某月日欽承諭葬於某阡來請余銘銘曰
湖漢十川鍾爲彭蠡克生異人奮翮雲軌績有特隆適
隨事起參身洪流力障氣砥艱重雜投弗鑿弗詭行所
無事如治斯水公歷六卿設施視此冶金斲材灼&KR0990;擷
蘤日颺眾馨心容羣技萌苟匪舒如遏在己美矣豫章
帝灌植之零露滌之飄風抑之曰未畢兮旣可述兮
淸廟瑟兮和六律兮豐碑穹隆功泐貞珉大哉皇言
練逹端醇
四川布政使司布政使李公墓誌銘(乙未)
公諱如蘭字長芳先世由山東臨淸州徙山西楡次之
聶邨旣又徙李邨公就外傅後乃居於省城公爲諸生
十有二秊初仕補澤州訓導居教職十有一秊時世
宗初例改主簿以奏對稱旨受聖天子特知遂除
高郵州知州復蒙殊恩賜御書墨刻三卷及貂皮藥
香等物州當南北水驛孔道多&KR1044;傜胥吏因緣爲姦設
夫頭四人臨時充以流匃所過邨市索酒食擾居民而
歲斂民閒數千金以出夫役爲名公至禁絕黜胥吏之
爲民蠹者淸塵案之未理者民於是樂公之政爲州九
月擢紹興府知府歷江寧府知府分巡廬鳳潁泗六滁
和兵僃道雲南分守糧儲道四川按察使今上登極
晉階通議大夫祖諱登山考諱寶誥贈如公官妣皆
淑人八秊轉江西按察使尋進官四川布政使公明而
有守所到察民疾苦先其急者除之江寧人民稠襍豪
右連結胥吏分地域爲害公悉得其實命捕之至杖殺
數人而將軍所轄兵素瞋目眮視不知所忌公豫請於
將軍及繩以㳒咸慴伏莫敢肆縱四川例處流蔡聽其
擇便往往羣聚都會之地民畏其黠且悍也公條奏請
以打箭爐松潘衞會理茂二州爲安插定所成都&KR0990;陽
爲附省縣舊責以領銀納米給合城之兵準田科之公
言其所苦於巡撫得上陳均之近州縣凡善政類若此
者不一蓋公當盛朝以實心爲國家矜恤人民有
所施設咸得行其志又惓惓以儲士爲念於江寧則鍾
山書院於蜀則錦江書院聘師置弟子恆親與講論無
異在教職日也其仁及於民雖細必爲之周慮高郵地
卑下城西卽甓社湖漕渠貫湖畔湖浩渺無際冬月冰
忽合客舟凍於湖之中央惟坐待食盡公恖之用小船
二剖竹䏈而合結其底行冰上俾得登岸至今民以爲
㳒公常單騎行見水側白骨㬥露詢之率貧民無地營
葬公乃購高原以畀民&KR0862;公之厺高郵時民送公出百
里外猶哭於道公智勇過人方爲廬鳳道也懷遠至壽
州湖港交通互相纏縻自明之季盜所巢窟晝則離散
捕&KR1813;夜伺客舟過蠭聚而蟻合公欲得其渠首乃乘大
舟溯流而上至暮果遇數盜獲一人餘逸厺夜半望見
林莽閒火灮復有小船繞大舟行數次公獨端坐舟中
明日歸盜遂盡得誅數人因畫地定界某地至某地若
干船船有編號增塘汛兼立&KR0854;甲稽查由是百有餘秊
之害頓息公生於康熙二十三秊十二月十五日至乾
隆十二秊九月五日卒於官亯秊六十有四娶曹氏少
公三歲秊十六歸公是歲公始爲諸生前七秊公秊十
三而母張太夫人殁大母季太夫人繼母劉太夫人皆
以夫人孝謹嫻禮儀&KR0738;之無閒公授徒夫人則勤女工
用佐空乏其後在高郵製葛衫一領逮八十後猶完好
雖宐瀚不假侍婢手子若孫以請曰若輩未知&KR0738;惜立
敝矣裏衣皆自裁製夫人識大體性寬慈常若無所忤
謂見己是而人非此家庭不親睦之端端多起於婦人
&KR0862;生平未嘗道家庭短長夫人以子天培官兵僃道永
祺及冢孫&KR1755;謙皆官知府時時諭子孫宐勉守先人之
訓蓋公之晩秊嘗爲家訓數則所言事君行己之要道
咸生平得之踐履者是以夫人每提撕焉前誥封淑
人乾隆十六秊皇太后慈壽六旬誥封夫人後公
二十七秊甲午五月五日卒亯秊八十有八子五長雲
鵬候選州同知次天培辛未進士廣西左江兵僃道次
永祺甲子舉人四川敍州府知府次恖訓次念祖優貢
生候選訓導女子子六孫九曾孫八以夫人曹氏卒之
明秊某月某日祔公合葬於某縣某鄕某原先葬以公
曁夫人行狀來請銘銘曰
民之有疢莫或問之公灼見之有鷣有鴟旣翔以嬉公
來勿遲惟聖天子公則是使惠民不怠涂水之谷淳
湖之曲公生嶽嶽載錫之祺允爲女儀寡怒多怡啟厥
後昆爲芝爲鵷用荅公勛鋟之識之永勿暜之奕世嗣
之
例贈宣武大夫王公墓表
周官經之㳒敬敏任恤者則書之孝弟睦婣有學者則
書之其取人也率以是然則行之可表著其卽在是矣
汾陽有隱德君子曰秀升王公其居鄕也鄕人賴之有
急㒺弗賙有所興作苟利於一鄕雖竭己之財舉之㒺
弗力又置塾教其子弟之貧不獲親師者俾成其材乾
隆己卯庚辰捐米麥八百五十石助賑太守嘉其好義
辤不居先是康熙中公尙少爲謀於鄕遂出己貲鑿渠
引汾水文水資灌漑値暘歉而公之鄕獨以有秋公諱
邦選秀升字也曾大父天智大父尙秋父一㯳公得父
母&KR0738;偉儀表篤於孝友自幼卽習治家事曰有子而父
任其勞何䝿有子雍正九秊新設勇健營選壯士公爲
當事所物色欲薦舉以父母老不忍離左右卒辤不赴
公生於康熙甲申九月十九日至乾隆辛巳十一月十
八日卒秊五十有八娶霍氏子五人恆義庠生恆兆壬
申科武舉授直隸插箭嶺守僃恆禮太學生攀鳳武生
恆信太學生女子子二乙酉六月卄四日旣葬公於村
東之原公之生平行事應書㳒&KR0862;此其卓者&KR0844;諸石以
傳焉休寧戴震謹撰
輯五王先生墓誌銘
自漢已來取士之㳒不一然未有不惟六蓺之文首重
者而士氣之振否則宐循其本漢書儒林傳贊曰一經
說至百餘萬言大師眾至千餘人蓋利祿之路然也斯
言殆今古同譏獨宋之儒者執經講學相師友之眾同
於漢其躳行道義幾幾七十子之所講求矣明初用經
義選士能是者視㫺之期在通經又何如誠欲造乎賢
人聖人立言之心雖經師大儒未易以語此若其流獘
苟焉皮傅勦說雷同學不一二秊目不覩全經掇拾巍
科高第不必素所蓄積也&KR0862;不見師友之盛如古㫺豈
非徒趨利祿加以得之固易哉原上之貴士士之貴學
豈如是而巳哉閒有遠尋漢經師授受近接宋儒者之
緒其人世莫之知也孤學而無友泯焉而不彰嘻可慨
惜也夫汾陽有儒者曰輯五王先生以經義補弟子員
一日讀大學之篇憬然曰曩所學殊非也古之學者其
若斯矣自是求得宋眞氏大學衍義明丘氏衍義補讀
之卽躳行於家教弟子亦以是不令急科名視力所能
惠於其鄉鄉人無賢不肖咸目先生善人也然而莫知
其有學先生諱瑞之曾大父時來大父明樑父家攑裕
於財有好施名先生性寬厚尢惇師友誼雖或以侮慢
加之不與較意益篤聞者以爲難其居父喪時有誘結
家僮盜厺千金者先生廉知其人置不問也娶李氏以
賢稱曉大義子二廷槐廷梧女子子二先生生於康熙
三十七秊四月二日殁於乾隆十一秊九月十四日以
貲爲州同知未仕廷槐拔貢生好宋儒書余東西行至
汾晉閒多以其賢爲余言旣而見之一動一言必有矩
㳒蓋能以儒者躳行世其家如此其先君子旣葬於殁
之明秊廷槐復再拜請余銘銘曰
維㫺之學孰爲儒宗師友相隨名滿道崇維今之學不
勤以速誰抱其樸允矣爲鵠於家於鄕令聞不忘流厥
孫子俾引而彌灮
鶴岑胡公墓誌銘(戊子)
自㫺書史所記士君子之行事必曰奇節曰獨行於是
樂爲之次而傳之至若庸德庸言古賢聖持之終身猶
目爲不可能顧往往難以指名何哉閒有論&KR0844;一二則
聞者輒曰人人當務盡耳或又曰非人所難能耳周官
之㳒敬敏任恤者則書之孝弟睦婣有學者則書之德
行道蓺則又書之其取人也率以是則行之可表著卽
以是雖古今所稱奇節獨行卓卓能爲其可欣可慕試
語之以家庭孝弟之常立身行己之槩必深知爲難而
自視歉然嗚呼此所以超乎奇節獨行之上也吳有君
子曰鶴岺胡公學成行立足以見於當世矣以母在篤
於孝不忍一日離左右志欲行其所學卒不自克由是
躳侍庭闈者又二十餘秊娶陸氏亦以孝婦聞一飲一
膳必親調乃敢進其後公之第二子士震壬午舉於鄕
赴禮部試於其行語之曰余壯時嘗欲往遊京師求一
第以爲親娛顧先遠離親側又闚吾母之意若鬱鬱不
自得者以&KR0862;卒不果行汝今勉之是成吾之志也及未
登第又命之畱都居久之公卿閒咸重其材講論六蓺
子史莫不折服㪅知其學有原本然自古迄今或以治
經名或以能詩文名大致如班生所云祿利之路然而
士震尢重誼行凡一話一言不苟於交好旣深者乃時
時自言其循守庭訓不敢懈因道公之生平大端交遊
中固不待聞其告語然後信也尋又命長君士鼎入都
其有學有守亦如所見於次君者愈益信公之學問文
章不偶然也公諱世皋字聲九鶴岑別字也曾祖某世
居休寧之同化里祖機遷居靑陽考文燦始遷居吳縣
桃花塢公自幼通敏性至孝於族黨視力所能拯其竆
乏成其婚嫁喪葬赴人之急如己急爲文章有得於左
氏檀弓屈原嘗以謂從此上溯六蓺是泳沬而游源也
公於康熙五十三秊六月七日生乾隆三十三秊五月
十二日卒秊五十有五子四士鼎士震士臨士晉女子
子二長適太學生潘宗驥次適太學生邵佩紱公以士
震官例贈登仕郞翰林院待詔加一級將以某月某日
葬於吳縣之某原休寧戴震與公次子鄕薦同秊又相
知冣深知公有可銘之實也銘曰
抱學久潛慈進旨甘孝于惟孝曰始無慙孰克儀之實
德之咸未施於政是亦爲政其傳其詳其引而竟銘石
永畱用徵餘慶
崑山諸君墓誌銘(丙申)
諸君敬甫崑山人也少工科舉之文爲名諸生屢試高
等食廩餼然鬱不得志文益工縱學立節交遊悉敬之
著述日且&KR0906;多以乾隆四十一秊四月廿一日卒於其
家秊四十有九前六秊余遊汾晉閒有汾陽縣修志之
請君亦適館於縣之田氏始相識出所爲制義示余怪
其象題定墨類吾亾友彭晉涵因言弱冠時嘗與晉涵
上下其議論旣而持田氏家傳二請入志一爲浙江金
衢嚴道呈瑞一爲湖北驛鹽道震二傳君之筆又知君
爲文皆有㳒度明秊余南歸君偕田生畿入關中又明
秊余奉召至京師與纂修四庫全書不見君者三載
矣而君自平涼偕田生來應舉自輯其所撰詩釋地屬
余論定以王伯厚失之略且按而不&KR0856;&KR0862;繼之有作値
余次弟永樂大典内三禮步算及汎涉小學音韵等書
繁碎舛謬至紛不易就理置釋地案頭聊檢數事則所
言乃身所嘗到目驗加以考證明信不苟爲羅綴蹈襲
也是秊君又失意遂還崑山前此君在京師與吾族敬
咸友善敬咸主關中書院講席君歸後田生從之遊今
秊秋敬咸以書來寄君行狀書云崑山諸敬甫志於古
學也久著述皆有可觀其爲人嫉邪憎俗不能忍須臾
今不㚔奄忽其孤寄哀書求子爲墓銘余旣哭君之遽
逝及讀行狀不得君家系踰月田生又使來速銘乃次
君之學行而銘之君諱世器字景筠又字敬甫讀書輒
鉤抉奥隱生四歲時父教以字卽私劈蔥葉擬書之點
畫不少譌失蓋君之精心於所學自其天性秊十五於
羣經傳記應對縱横不竆父母&KR0738;而異之戒其母過勤
苦而巳然其後凡九應江南鄕舉又以貢生三應順天
鄕舉卒不遇皇上南巡壬午一與召試旣擬進呈
以小誤疑沮豈命也夫其詩古文詞人莫能以其屢躓
抑之君亦不自挫折烏呼今則巳矣所著書巳手定者
詩釋地八卷襍文古今體詩各若干卷西征集二卷菉
溪小志二卷其未定者易詩三禮則有通義詩通義厪
及半四書則有古訓君生於雍正六秊八月十六日配
張氏子二長祖銘國學生次祖鎮女子子二長適曹學
泌次幼將以某秊月日葬君於某鄕某原君事親孝於
朋友篤以誠母嘗失明醫者言䑛厺内障可復君絕酒
肉及葷辛之味以舌䑛者二秊若操行方嚴則吾族敬
咸言之者是也可謂有學君子矣銘曰
握瑾懷奇端操不虧終莫之施在雛而鵷未角而螭早
迪胡爲孑與俗離乘驥以馳來者我隨不竟厥能而傳
不疑著以刻詞
黃君武臣壙誌銘
君諱灮榮字武臣姓黃氏能文章有秊矣巳而喪明交
遊咸爲之惋惜君自少失父有家累以&KR0862;得疾遂喪明
云君雖以盲廢學爲詩淸婉可諷其於師友冣篤摰性
廉以方朋友亦好之不衰獨惜乎喪明不復有用也世
之文人僻固而狹陋視師友之誼曾不能豪末惟投合
聲氣以爲借資君旣盲與朋友交歡如舊朋友旣已惜
其盲而無所施而君又不永齡以殁可悲也巳方未殁
之前日聞其舊師在鄰邨相歫數里許君惶急以師來
巳挾日迺始聞之卽令幼弟扶之往謁其師有黃某者
與君少長相&KR0738;亦喪明是日聞君以謁師至其家呼步
輿送君歸厥明而君遂殁矣人固有旦夕禍福不可知
之數然以是知君之篤於師友者深也以君之篤於師
友者深則知師友之篤於君者亦深也君以某秊月日
生至某秊月日卒亯秊厪幾十有幾妻某氏無子家世
休陽之古林將以某秊月日葬於某處古林秀才黃茂
悲其盲而且卒也請余誌其壙而銘之銘曰
嗟嗟武臣篤師友嘉其義行銘以紀不盲於心盲於目
神人不材君胡促無聞而駭繄振薄俗
戴童子壙銘(幷序)
銘名也名其德行功烈而鑄器久之墓銘猶是也若生
平無可述書其秊月名字於壙而加以銘防陵&KR4233;之有
變遷義不取爾也銘戴童子壙柰何謂是可久云爾成
之也速成之乎哉童子而博聞強識禮所謂君子如是
也君子者以名夫成德者也童子而君子則成德目之
&KR0862;銘之也奇績童子小字也綸恩名也休陽之隆阜童
子所生也紫阜潭童子從其父讀書處也甫五六歲能
好詩文童子之天性也自頂至踵徵引&KR0862;事足以解頤
童子之得親喜也善屬算於方田重&KR1044;之術稱能童子
之慧巧也若童子者進以古人之小學其必不可量也
㫺馬融集諸生考論圖緯聞鄭玄善算迺召見於樓上
唐取士有明算科其算經十種道藏攘而有之儒者或
嘆其書亾非亾也不知寶貴也釋氏摽竊許叔重說文
而儒者棄之不顧無怪乎六蓺淪喪而經學荒謬也若
童子之隻字知貴而進乎古將以愧晧首佔畢不知六
蓺爲何物者是晧首而不若此童子也十二齡而殤可
哀也茅山之吳黃頭童子所葬也其墓地與其弟洪恩
同壙也銘曰
維㫺童子善草太玄荷戟入荆才軼子雲維今童子好
學無前五稱五竆瞽矌引踆六觚九章究洞其原蘭芽
早折蕭艾盈前彼耄而愚於何久存此幼而慧迺弗永
秊人生世閒白駒忽然彭祖爲夭莫壽匪君
戴節婦家傳
吾郡少平原曠野依山爲居商賈東西行營於外以就
口食然生民得山之氣質重矜氣節雖爲賈者咸近士
風且至竆巷里曲之婦人女子其節操比於丈夫以余
所聞覩或凍餓以死而不悔或㪅數十秊之艱辛極然
後得安或上受國恩光旌其閭或老死屋下力不克
揚請終泯沒莫之知鄕土相連接古老遇一言之足入
耳感心抑又山國之民仁相與目爲庸德之行非所奇
特嘗與諸友人考論兹事方君沛霖於是進曰余戴出
也願以先外王母之節操聞先外王父春如公外王母
許氏春如公殁於吳之震澤蓋舉家在焉外王母撫視
遺孤子若女竝穉幼非可久外居乃挈之以喪歸旣至
家貧不能生又乏親戚憮㤿之者子曰某才幾齡曰某
幾齡殫日夜爲女紅以鬻以教越十餘秊而後二子克
侍養其母越四十餘秊而後得請於朝廷錫之建
坊蓋前者之鄰於死亦已久矣又曰先外王母始遭顚
覆有某者不知其志乃使媒婦貿而進且言如某之饒
豈非人所願而顧甘餓死若是旣拒之峻因愈益感傷
無聲而出涕者蓋數十日戴震曰嗟也乎哉彼士人丈
夫所厲而竆巷里曲之婦人女子一志不渝卒之嘉於
帝者齒於卿大夫而同於前古巳來賢人君子之戹竆
乎始待其旣極而榮隨之者所謂行克有終天與之終
非歟顧方其處顚覆甘凍餓儻不獲終有身死成仁而
巳&KR0862;受㒺知節義者之辱陵在前而憯怛繫心肺一時
之性情不自知其當於士人丈夫所云大義者也余獨
惜節操能是或竟以不口於人數十載後誰復能舉以
爲言者豈非松樅檜椈共榛楚奄翳也哉春如公諱煊
爲經生好讀書因貧徙業與人交有節槩父雲扶公諱
文翥本休寧之隆阜人爲歙之古城關人方君者字雨
三壬申舉於鄕將之官鳳陽之虹教諭其母於余姑行
也
查氏七烈女墓誌銘
宛平查氏烈女九人死者七人葬於某原庚寅冬松茂
道禮以烈女編寄余爲作傳者三而未有銘其墓者烏
呼是宐有銘謹案明之季查氏居宛平旣三世曰國英
娶周氏生子二女一而殁曰國才娶張氏生女二妾廉
氏有母與女相依黃孟春之妻國才之妹也早寡來依
於兄及流賊陷昌平謀避賊楡垈莊周氏命子允哲允
著往治屋旣而賊猝至國才出覘賊勢惟老僕守門室
内九人賊攻城急九人懼城破見辱決志莫如死冣幼
女先投繯墜周氏顧曰吾固當先遂少長就縊九人者
周氏及女二姑張氏及女三姑四姑四姑秊甫十二冣
幼者也自黃歸宗老姑及女三姑廉氏偕其母老姑廉
氏母秊四十六周氏少二歲張氏又少八歲二姑三姑
黃三姑皆十六考崇禎甲申三月以十八日賊入外城
翌日黎明内城陷而查氏一門就縊在十七日之夕咸
不忍緩須臾死其德同其志決恐少遼緩將有求死不
得者矣賊掠後國才還入室見九人面如生解繯大哭
則幼女四姑妾廉氏死而復蘇其厺縊時巳㪅晝夜二
人之不死者天歟廉氏時秊二十而四姑後適王某壽
踰八十由九人之&KR0738;身不避死可以知其生矣先是黃
孟春之族有顯宦附權倖勢甚張國英之妹歸爲黃氏
婦也語夫早與之疏絕逮以權倖相連被誅孟春家得
晏然國英字振寰貢生有聲譽國才字明寰其先由江
西臨川遷宛平曰秀秀生忠萬歷己酉副貢忠二子一
女女卽老姑也姑㛮皆母女同時而死廉氏母與焉是
以七烈同葬今某歫始遷六世歫七烈之葬百有餘秊
乃請於余追而銘之
戴東原集卷弟十二
