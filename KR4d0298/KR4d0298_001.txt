芳蘭軒集
宋徐照撰
自君之出矣三首
自君之出矣心魂遠相隨折破唐人絹經經是雙絲
自君之出矣玉琴生塵垢蓮子種成荷曷時可成藕
自君之出矣懶妝眉黛濃愁心如屋漏點點不移蹤
春日曲
中婦掃蠶蟻挈籃桑葉間小姑摘新茶日斜下前山
莫愁曲
莫愁石城住今來無莫愁只重石城水曾汎莫愁舟
三峽吟
山水七百里上有青楓林啼猿不自愁愁落行人心
蝗飛高
戰士屍上蟲蟲老生翅翼目怒體甲硬豈非怨氣激櫛
櫛北方來横遮遍天黑戍婦聞我言色變氣咽逆良人
進戰死屍骸委砂礫昨夜魂夢歸白騎暁無迹因知天
中蝗乃是屍上物仰面久迎視低頭淚雙滴呼兒勿殺
害解繫從所適蝗乎若有知飛入妾心臆
猛虎行
猛虎出林行咆哮取人食居人慮虎至荆棘挂墻壁虎
乃愛其身驚遁不近側人兮弗如虎甘心墮荆棘
妾薄命
初與君相知便欲肺腸傾只擬君肺腸與妾相似生徘
徊幾言笑始悟非真情妾情不可收悔思淚盈盈
古怨曲
易得君知音難得君知心縱然恩義短寧使言語深渴
飲貪泉水倦息惡木隂儻涉不美名曷可銷煩襟
李夫人
延年有妹顔如花十四選入君王家翡翠結簾玉鏤床
君王一時無暫忘朝朝出入芙蓉殿莫道妾身出微賤
妾生未久身入泉上天何不與妾年君王愛妾言不死
逐夜宫中喚方士
廢居行
北風蕭蕭戰馬鳴邊人走盡空戶庭黃金埋藏禾米棄
路上逐日長飢行子西父南弗相守仰面看日啼無聲
生身不合屬中土自昔無時無戰争柔桑椹熟生野蛾
良田蕪沒平成坡一路幾州盡荒廢處處戰骨平草多
傳報將軍殄強侮取得山河歸漢主殘生只願還本鄉
難保後裔無兵禍
促促詞
促促復促促東家歡欲歌西家悲欲哭丈夫力耕長忍
飢老婦勤織長無衣東家鋪君不出戶父為節級兒抄
簿一年兩度請官衣每月請米一石五小兒作軍送文
字三旬一輪怨辛苦
征婦思
年半為郎婦郎去戍采石又云戍濠梁不得真消息半
年無信歸獨自守羅幃西風吹妾寒倩誰寄郎衣姑老
子在腹憶郎損心目願郎征戰早有功生子有蔭姑有
封
青鳩詞
勞勞復勞勞生人半行客今人行古道古道有行役相
逢莫等閒相離易疎隔殷勤紅杏花徹宵對芳席明年
花開人東西青鳩食花舊處啼
灉湖作
灉湖春來水拍天秋來水涸成乾田盈虚不可保富貴
於人豈長好
何所歸
笭箵下後灣彴略下前浦遊鱗棲身更何所
柳葉詞
嫩葉吹(一作因)風不自持淺黃微綠映清池玉人未識分
離恨(一作苦)折向堂前學畫眉
越魚吟
越魚生水中專食水上禽禽又安知魚魚自生機心越
魚早來人釣得人却放之反不食
分題得漁村晩照
漁師得魚繞溪賣小船横繫柴門外出門老嫗喚鷄犬
收歛蓑衣屋頭曬賣魚得酒又得錢歸來醉倒地上眠
小兒啾啾問煮米白鷗飛去蘆花烟
送翁誠之
又作巴陵縣南州舊有聲未憑湘水綠能似長官清笛
冷君山月帆輕夏浦晴五言多好句顔杜减詩名
宿翁靈舒幽居期趙紫芝不至
江城過一宿秋氣入宵濃蛩響移砧石螢光出瓦松月
遲將近曉角盡即聞鐘人起行庭際思君恨幾重
贈江心寺欽上人
客至啟幽戶笋鞋行曲廊潮侵坐禪石雨潤讀經香古
硯傳人遠新篁過塔長城中如火熱此地獨清凉
白下
白下嚴州近﨑嶇昔未經年豐山米賤溪涸石苔腥一
月無新句千岑役瘦形人家今畏虎未晩戶先扄
贈劉明遠
一生嫌世俗不向市中居既是未攀桂却堪同釣魚疾
除禪老藥詩答野人書又說成丹鼎吾生愧不如
送塵老入廣化米開田
行李衝冰雪途程半是船去從人乞米歸要海成田遇
景因開畫思茶自掬泉好風名舶䑲相候立江邊
送朱嚴伯
好别無愁思風霜一歲殘去因貧事迫歸有暮年安遠
水維舟晩青山遶舍寒有誰憐静者得句不同看
途中
隻影微陽外青山自鬱盤未經千里遠欲寄一書難堠
碣苔侵字魚塘水過欄西風吹樹葉不問客衣单
還舊山作
雲駮天初霽㩦兒下短篷數莖歸鬢白一袖俗塵空日
子差潮候秋容在蓼叢江神應念我平穏不生風
宿寺
古殿清燈冷虛廊葉掃風揜關人迹外得句佛香中鶴
睡應無夢僧談必悟空坐驚窗欲曉片月在林東
題江心寺
兩寺今為一僧多外國人流來天際水截斷世間塵鴉
宿腥林徑龍歸損塔輪却疑成片石曾坐謝公身
題羅隠故居
片水静無塵青山是四隣上天如有意此地著詩人吟
得物俱盡罰令生世貧因來尋古跡只見石為麟
題桃花夫人廟
一樹桃花發桃花即是君空池臨野水何處覓行雲事
迹樵人說爐香過客焚雨添碑上蘚難讀古詩文
送李偉歸黃山
心和無白髮長帶一琴行幾路到君屋數峰當郡城妻
兒貧自樂丹藥歲燒成未必聖明代終令隠姓名
懷如順上人
西湖湖上寺一别二三年舊住房長閉新栽樹已圓空
多相憶夢不得寄來篇喜見隣僧說歸期是臘前
訪觀公不遇
卧犬聞人出門當青櫟林固知多不在自遠欲相尋宵
短餘香印鄰疎出磬音昨來曾寄茗應念苦吟心
哭居塵禪師
今朝聞實信一隻海船遥此世永相隔何僧可與交茶
從秋後盡門絶月中敲昨夜山家夢親曾到石橋
衰柳
風吹無一葉不復翠成窠枝脆經霜氣根空入水波寒
棲江鷺早暗出野螢多廢苑荒堤外人嗟舊跡過
鷺鷥
一點白如雪頂黏絲數莖沙邊行有跡空外過無聲高
柳巢方穏危灘立不驚每看閒意思漁父是前生
登歙山寺
石徑半欹傾山頭路始平步因花樹息吟忘寺僧迎一
面門無水東隅路入京青峰三十六霜曉見分明
漁家
阿翁年紀老生計在綸絲野水無人占扁舟逐處移數
鱗新柳串一笛小兒吹有酒全家醉公卿要識誰
山中即事
著屐上崔嵬呼兒注瓦杯千岑經雨後一鴈帶秋來野
艇乘湖發山園逐主開餘生落樵牧門巷少塵埃
題道上人房老梅
香有竹風知無塵雜野姿為憐新白髮重記舊題詩蘚
帶龍鱗剥蜂沾蠧屑垂不來三十載半樹是孫枝
送翁誠之赴闕
我亦清湘去何年可會君貧惟詩送别愁覺酒難醺郊
祀隨天仗臺占識瑞雲定知分美郡音問欲相聞
石門瀑布
一𣲖從天下曾經李白看千年流不盡六月地長寒灑
木跳微沫衝崖作怒湍人言深碧處常有老龍盤
宿永康
路有三千里春容若未濃淺塘饑鷺下晴靄市烟衝孤
望生遥思頻過記昔蹤宿程知近縣聞打法燈鐘
題衢州石壁寺
岸石横生脉平林一里溪衆船寒渡集高寺遠山齊殘
磬吹風斷眠禽壓竹低自嫌昏黑至難認壁間題
題信州祥符寺
冰溪清絶地誰擬此身來寺古逢僧老山高見水回巖
花寒未拆風靄薄難開塔下看碑石因尋跨鶴臺
題信州趙昌甫林居
譜接江西𣲖聲名過浙間棄官從早歲買屋向深山文
集通僧借漁舟載鶴還待予歸舊里又得到柴關
路逢楊嘉猷赴官嚴州
詩合誠齋意難將片石鐫相逢因在道惜别未移船野
步僧同坐宵吟吏廢眠思君還有夢前到釣臺邊
過鄱陽湖
港中分十字蜀廣亦通連四望疑無地孤舟若在天龍
尊收巨浪鷗小沒蒼烟未渡皆驚畏吾今已帖然
題薌林
秪為登山遠當門疊石為人來嗟故跡景勝入名詩立
鶴高過檻欹花半在池百年庭際木新長挂冠枝
宿吉州永慶寺
古邑溪邊寺吟人愛寂寥少僧齋室廢乞食釣鄉遥鐘
韵含霜氣樓簷近斗杓漢時銅鑄佛瞻禮到今朝
題浯溪
知是漫郎宅舟中聞寺鐘小溪通正港高石壓羣峰綠
木成春蔭荒臺見古蹤唐碑三十本獨免野苔封
永州書懷
嗜茶疑是病羸瘦見詩形天斷征鴻過河多香草青興
高貧不覺身遠事皆經歸路當遊嶽僧言極可聽
夜聽黃仲立彈廣陵
月色照君琴移床出木隂數聲廣陵水一片古人心投
劍功無補衝冠怒亦深縱能清客耳還是亂時音
鴈
今春北歸鴈秋至又南征冷避燕關雪暖逢湘水晴連
行衝燒斷並食雜鷗行沙上無矰弋相呼一夜鳴
湖中别鄧該
隔水鷓鴣鳴一汀香草生自憐為客久誰忍送君行後
會期何日歸途喜乍晴它春科甲上必欲見題名
筠州送趙院判歸九江
相逢今半月夜雨厭同聞遠地長為客還家極羡君詩
低勞盡寫茶美許重分一馬衝寒去廬峰正雪雲
移家鴈池
不向山中住城中住此身家貧兒廢學寺近佛為隣雪
長官河水鴻驚釣渚春夜來遊嶽夢重見日東人
送翁靈舒遊邊
孤劍色磨青深謀祕鬼靈離山春值雪憂國夜觀星奏
凱邊人悦翻營戰地腥期君(一作他時)歸幕下何石可書銘
懷趙紫芝
一别一百日無書直至今幾回成夜夢獨自廢秋吟小
雪衣猶綌荒年米似金知音人亦有誰若爾知心
贈九華李丹士
長記零陵郡共看江上峯一生輕世事幾處認仙蹤轉
式驅雷電封泥伏虎龍三千三百里今日又相逢
送奭上人化緣
專志事皆成期師此一行閣盛靈物像碑載施人名江
闊風催渡村深雪廢程暫勞曾共說終可送閒情
白石巖
一石入遥天千峰疊在前人行不到處仙去未多年竇
暗雲生像簷斜日照泉皇朝宣賜物弟子尚能傳
題薛景石瓜廬
何地有瓜廬平湖四畝餘自鋤畦上草不放手中書人
遠來求字童閒去釣魚山民山上住却羡水邊居
夀昌道中
碣字芙蓉驛喜行行不難路侵滄海過人得異山看圓
石蠔黏滿平途鷺立寒一遊期一月回日必冬殘
龍湫瀑布
飛下數千尺全然無定形電横天日射龍出石雲腥壯
勢春曾看寒聲佛共聽昔人云此水洗目最能靈
靈峰
我來無一語閒認昔遊蹤誰種路旁樹却遮山上峯潭
乾沈石露人立去禽衝樵說仙橋險因思在上封
石門菴
庵是何年作其中住一僧蒼崖從古險白日少人登衆
物清相映吾生隠未能夜來新過虎抓折樹根藤
題夏景清湘中閣
湘中山與水自古有人云此是曾遊地今來盡屬君殘
風吹岸草空廟入江雲却憶還鄉夢清猿半夜聞
題翁卷山居二首
十年前有約今却在城居羡爾能㩦子深山自結廬引
泉移岸石栽藥就園蔬見說高林外樵人聽讀書
空山無一人君此寄閒身水上花(一作禽)來遠風中葉(一作)
(風前樹)動頻蟲行黏壁字茶煮落巢薪若有高人至何妨
不裹巾
病中作
一行三步歇屋漏坐頻移妻欲藏茶鼎僧能施藥資鄰
園梅盡發河岸草生遲天解憐貧病難令不作詩
未迴車
山川匪遥遠行人未迴車欲語昨宵夢忽接今朝書啼
鳥在屋上綠草生庭除仰看日月光照知子衿裾
謝徐璣惠茶
建山惟上貢采擷極艱辛不擬分竒品遥將寄野人角
開秋月滿香入井泉新静室無來客碑黏陸羽真
中夕
中夕獨依依閒行未掩扉水邊山出月松上雨沾衣棹
響初如近螢光漸欲稀不甘塵内事長與此心違
題丁少瞻林園
州分低嶺外來向此園行路改初栽樹堂成未有名藥
苗如草長巖溜入池清欲識懷君意時聞鶴一鳴
訪僧居
客至無他事房門不厭敲好山原帶郭損屋旋鋪茅静
砌生靈藥高林出遠郊水禽多不見春暖漸營巢
永州寄翁靈舒
古郡百蠻邊蒼梧九點烟去家疑萬里歸計在明年風
順眠聽角樓高望(一作坐)見船筠州當半道長得秀(一作寄)
詩篇
能仁寺
寺置有碑傳觀音巖石前殿高燈焰短山合磬聲圓窗
静吹寒雪春鳴落夜泉清遊人豈識謂不似秋天
題李商叟半村壁
一徑蒼苔合連年不出門風高松有韵溪滿石無痕不
自知名重令人覺道尊更憂徵詔至移室向深村
挽王大夫
兩任身為郡里中如不知民歸清净化家似困窮時秦
木凄秋韵湘雲結暮姿若無遺愛在何得後人思
詶翁常之
半掩柴門一徑深山中免見(一作久謝)俗塵侵愁因有酒春
生面老不饒貧雪滿簮舊井遠(一作泉)通幽谷水翠(闕三)
(字)小窗隂(一云翠藤新長草堂隂)扁舟莫負林間約好把清詩(一作)
(好寄新題)慰此心
贈從善上人
骨氣清泠無片塵即應僧可是前身詩因圓解堪呈佛
棋與禪通可悟人掃地就凉松日少煮茶消困石泉新
不能來住城中寺去買青山約我隣
山中寄翁卷
忽看春至復春還門外烟雲沒野山吟有好懷忘瘦苦
貧多難事壊清閒柳花未散色全綠杜宇乍啼聲更蠻
聞到掃松溪雨後夢隨溪雨到巖關
送塵老歸舊房
數間茅屋殘山外片石崚增樹影交給假兩旬秋易盡
相尋一舍路非遥盆栽怪木緣能畫池養嘉魚不入庖
聞道水松三百步夢隨流水到溪橋
猿皮
路逢巴客賣猿皮一片蒙茸似黑絲常向小窗鋪坐處
却思空谷聽啼時弩傷忽見痕猶在笛響誰誇骨可吹
古樹團團行路曲無人來作野賓詩
會飲鮑使君池亭
案上一琴書數卷不須此處有笙歌厭居城市觀天小
喜到君家見月多葉滿地飛隨步履鶴於人熟聽吟哦
明朝也向山中去手把松枝養太和
宿翁卷書齋
一山秋色同誰看又復相尋出郭來隣竹種成高礙月
井泉汲少近生苔忽驚寒事砧初動不辨晨光戶盡開
君愛苦吟吾喜聽世人誰更重清才
題永州唐德明竹園
渭川千畝空聞說得似君家亦是難畦僕不知生鳳實
野翁祗欲乞漁竿忽驚殘粉飄蒼雪最喜幽聲勝遠灘
六月火雲飛不盡誰知此處獨清寒
同劉孝若野步
杖履相從步野田坐臨階戺和詩篇要看隔水人家菊
試借繋門漁父船且緩歸舟知有月不生酒興為無錢
寒來莫問家中事纔得身閒即是仙
詶贈徐璣
每到齋門敲始應池禽雙戱動清波愛閒却道無官好
住僻如嫌有客多字學晉碑終日寫詩成唐體要人磨
山民百事今全懶祗合烟江著短蓑
高山寺晩望
石路近門方不險刺桐疎處見僧歸小坡重疊無平屋
四月隂寒尚裌衣山到道州高莫比水分湘口綠相圍
暮雲不隔東南望一片遥兼白鳥飛
觀所養鸂鶒
一身文采異常流却使閒身不自由永日翠籬相並睡
豈無魂夢到滄州
題趙運管吟篷
飛塵難到碧波中波上烟雲盡不同吟斷不知驚鷺起
汀花一半在船篷
舟上
小船停槳逐潮還四五人家住一灣貪看曉光侵月色
不知雲氣失前山
聞水
燈光難照客懷開忽聽寒聲響似雷天氣無風樹無葉
道州半夜水流來
杜甫墳
耒陽知縣非知己救厄無蹤豈忍聞若更聲名可埋沒
行人定不弔空墳
題趙明叔新居
社壇側近地圖寬所作園池在此間十萬人家城裡住
少聞人有對門山
題張提舉西野
渡頭風景如前日誰種桃花在兩邊未晩人家門戶閉
鷺鷥閒立釣魚船
懷趙紫芝翁靈舒
紫芝别我天台去翁十深山自結茅但見春愁隨日長
不知庭葉蔽禽巢
采蘭曲
門前春水清如羅采蘭船小長經過未須折蘭喜相贈
見此自令憂思多
李溪曲别鄭遇
七十二灘聲共聞一朝路向李溪分梅花無情動春夢
未好憶家先憶君
寄家書作
屋頭桑葉大如錢知是吳蠶第一眠遠水忽來瀟岸沒
家書却寄道州船
拾遺
題釣臺
當時廊廟去此地也成空草木多年換兒孫近代窮無
言傷末俗久立慕高風梅福神仙者新知是婦翁
和翁靈舒冬日書事三首
石縫敲冰水凌寒自煮茶梅遲思閏月楓遠誤春花貧
喜苗新長吟憐鬢已華城中尋小屋歲晩欲移家
秀句出寒餓從人笑我清步溪波逐影吟竹鳥譍聲酒
裡安天命(一作運)春邊見物情畊桑都不事何處可營生
十日南山雪今朝又北風燒衝巖石斷梅映野堂空難
語傷時事無成愧老翁一生吟思味獨喜與君同
寄筠州趙紫芝推官
府後巖巒衆何時訪古仙井甘鄰室共鐘遠雪風傳病
去茶難廢詩多石可鐫蜀江春未動猶得緩歸船
贈不食姑
衣以青為色謂如天骨青近年全不食飲水自通靈心
信生狂語清羸改俗形半空仙樂奏曾向静中聽
右詩六篇從瀛奎律髓補錄
贈徐璣
一舸寒江上梅花共别離不來相送處愁有獨歸時去
夢千峰遠為官三歲期思君何可見新集見君詩
贈溪上翁
生事付諸兒日高睡起遲本無塵内事亦有鬢邊絲遠
取泉烹茗新移棘補籬晚來持釣去一犬自相隨
右詩二篇從東甌詩集補錄
山中
世事已無營翛然物外形野蔬僧飯潔山葛道衣輕掃
葉燒茶鼎標題記藥瓶敲門有賓客稚子會相迎
右詩一篇從東甌續集補錄
芳蘭軒集
