文溪集卷七宋李昴英撰
奏議
淳祐丙午侍右郎官赴闕奏劄
臣畎畝五年退居庸陋聖恩不棄叨擢郎闈萬里一来
豈為滎進清光再望誓竭愚衷臣聞處難為之勢而有
可為之機此天下之所望也當改為之時而無勇為之
力此識者之所憂也蓋機者矢之發而力者矢之至也
一發而未數步焉安望其能中哉以英明之君值艱難
之運幸而諸賢翕集世道挽回人孰不曰此傾否為泰
之候轉危為安之兆也海内顒顒日望一日規模未立
效驗良賒一劑起九隂之脉而邪氣尚蠱於膏盲一籌
活將敗之棋而取勝未工於後着不升不降决於此舉
緊切用力猶足扶持不然則所謂難為者終付之不可
為是聽其淪胥而已豈不大可懼哉恭惟皇帝陛下銳
精欲治二十三年矣天災所警策而德日以進敵患所
嬰拂而慮日以深閱天下之義理熟而見日以精充而
上之盛帝顯王不勞方軌乃者發乾之剛奮夬之决斥
逐負國之權姦屏棄朋私之醜類正路開闢化絃更張
此一機也惜乎心術純白者天不愸遺阿匼取容者尸
如充位以自顧年老子孫弱之心謀吾國以兩吏扶持
之耄狀而贊萬機摸稜歲餘竟成何事陛下察其昏謬
亟聽引去此又一機也(此叚論范鍾)君明臣良可謂千
古之遇合而宏綱機要未見一二之設施夫以太子之
少漆室婦人猶知隠憂陛下上繼列聖之炎圖親授寧
王之大寳豈不欲隆萬世丕大之緒臣下進說今幾歴
年前代明鑒援引略盡竊意陛下往來於心自不能以
頃刻忘也小學内建茂淑宗英躬督課程日以為常閱
之多則選必妙教之專則成必速而稱謂未聞少異中
外豈能無疑事體最重固難草草以易談而大本所在
詎可悠悠而不决故凡聖意之所向當使外廷之與聞
胡不謀之二三大臣胡不謀之老成從臣儻盡愜於衆
情宜亟定於大計於以繫四方之属望於以杜姦萌之
窺覦何至遲遲之久而虛前星之次耶是陛下於正國
本猶未勇也高宗皇帝曰朕懷此久矣卿言適契朕心
非成憲乎(此叚論建儲)杞鬼雖竄而德宗念之不衰蓋
不知其為姦邪也陛下大明當天魑魍焉逃遺其親者
必後其君苟患失之何所不至陛下亦既灼知其凶悖
矣似聞捐金置局厚結貴近潛伺上意動息必知以一
人之獨惡恐不能終勝左右之交譽以三數端人之牢
拒亦安能盡絶餘黨之交通大抵小人之謀險而君子
之術疎彼必多方以相誤因得求疵以藉口今出力為
陛下扞禦外邪者如提重兵對勍敵萬一裏言浸潤淵
聽動摇是開門納寇也處騎虎之勢者何所置身乎臣
子事君禍福奚恤而宗社安危關繫非輕胡不明正其
罪詔告天下以安善類之心而委曲掩覆養癰護疽耶
是陛下去奸臣未勇也蘇轍曰黨與互進氣勢一合豈
惟臣等奈何不得亦恐朝廷難奈何矣非後戒乎(此叚)
(論史嵩之)王媼擁寳扇於斜封墨勑之時蓋由中宗之
昏庸仇士良以毬獵悦天子使不觀書乃可以竊柄陛
下清明在躬緝熙典學豈不知女子小人近之不遜曾
謂舊邸之使令殿省之灑掃得以容穴鼠之干請恣城
狐之憑依乎閎築鶴觀而土木之僣奢外設狡窟而蹤
跡之詭秘雖宸衷匪石婦口何施而勢熖熏灼趨者如
市陛下不得而知也天下所少者忠臣義士耳老練宫
人諒亦不乏又何必玩視人言而不勇於抑絶耶計臣
莫塞其溪壑之欲而終代去鎻闥聲言其以挺之罪而
不盡行雖威嚴若神斷無假借而朝夕䙝近巧於逢迎
日漸月漬恐有時而轉移矣履霜堅冰由來者漸烏可
謂其未至於大肆而不勇於禁束耶慶歷上東門之押
出恐見其人祥符重入内高品之刑而一時忻慶可以
為法也(此叚論吳知古)事無急於此者充此心之力而
勇行之則其餘可次第舉矣厥今事會之來無涯而事
力之窮靡底要必如創造之刻苦豈宜襲承平之故常
留一弊袴專待有功韓昭侯猶能之獨不能撙裁宫掖
之費以助戰士之賞乎匹馬毅往周行寇壘晉明帝猶
能之獨不能振厲用武之志以作六軍之氣乎為宰相
者當自任棟梁之重毋曰畏避形跡而徒勤細務為執
政者當助成推車之勢毋曰分聽任責而不相為謀為
給諫者當各奮鸇逐之忠毋曰宣諭有旨而言不敢盡
張浚曰人主一心合天何事不濟所謂天者天下之公
理而已人主之心一為嗜欲私溺所移則失其公理矣
舉錯無有不當而遠人之服臣願陛下堅定力於上每
事揆之公理以求合天心諸臣協忠力於下相與持之
正道以共消厄運庶幾興起大勢漸至小康苟不強為
善而諉曰時難豈不孤天下生靈之望耶狂戅小臣不
識忌憚惟陛下裁赦
第二劄
臣竊觀今日邊用無藝而民力垂罄時艱未靖而人物
晨星州縣凛焦熬之憂臨事興乏使之歎豈天地之藏
有限而土産不足光岳之氣已分而竒才頓稀耶臣妄
謂今日欲培飬根本莫先於久麾節之任欲網羅英俊
莫先於寬資格之拘雖書生常談而切實救時之策無
以易此輿圖非舊仕版日增循資序者皆可得一州一
縣之寄執權衡者豈盡知孰臧孰否之眞闕不多而求
者紛如予不審而奪之亦亟或一歲而屢易或旬月而
驟更新舊送迎動費累萬貪夫席捲甚至掃空民之膏
血吮啜靡遺國之命脉緩急何恃可不亟思所以救其
弊乎臣以為宜從臺諫公舉廉能之士可以為監司牧
守者大臣攷其已試而納之夾袋有闕必以此選補焉
治績顯著則稍進職名而仍使因仕歲月寖久則擢寘
班行以昭示奬勸數年之後庶幾在在稍有餘蓄民力
少紓矣千人之羣必有拔乎千人者萬人之聚必有出
乎萬人者謂天下果乏才是厚誣當世也欲共扶緩弱
之勢宜大啓功名之門而今日之仕進者苦於遠次而
觀光難困於舉削而通籍難壯盛之年駸尋而晩暮勁
毅之氣銷蝕而巽柔幸而一遇焉而精神筋力已衰矣
又有抱負竒偉而終身不遇者豈不甚可惜耶臣以為
宜令帥守監司各舉其屬之賢且才者明著實跡勿徇
私情大臣參之物論以取其尤異覈之都堂以觀其人
品使條陳當世之務以覘其器識如果可采則稍出資
格之外或委之邊面風寒之地或置之錢粟浩穰之場
真才實能必有以自見他日膺隆委勝重負者於此乎
出其有益於國家豈小哉高宗皇帝諭宰相擇監司郡
守皆使成資以省送迎之費又嘗因臺臣言資格太拘
有曰使有豪傑之士雖自布衣峻擢可也是皆中興之
良規惟陛下與二三大臣圖之取進止
上曰卿去國幾年奏云臣以嘉熙三年叨福建庾節
以臺臣劾去上曰是彭方第一劄讀至猶足扶持上
曰此全在大臣輔國讀至以兩吏扶持之耄狀而贊
萬機上曰范鍾年老廢事亦多奏云范鍾老而且懦
讀至以建小學茂淑宗英上曰朕於小學之教極留
心讀至大本所在詎可悠悠而不决上曰其年尚未
讀至胡不謀之二三大臣奏云此國家重事湏與大
臣參决不可使宦官女子干預上曰自是讀至捐金
置局上曰果有置局之說否奏云臣聞之國人之言
皆然陛下當先絶蹊逕使無以自通讀至以安善類
之心上曰如何區處奏云如近日臣僚所謂或欲毁
麻或欲勒令致仕皆可行上曰此則不可已與宫觀
但不用之足矣奏云如此恐中外之心愈疑望陛下
更作區處使聖意明白讀至氣熖薰灼趨者如市上
曰朕未嘗容之干政不知外間何以有此說奏云臣
来自道途已聞人言籍籍若非陛下决意抑絶使内
外明知之則人意愈見紛紛異日書之史册亦為聖
德之累讀至履霜堅冰由来者漸奏云范曄作東漢
宦官傳贊亦引大易履霜堅冰之戒蓋謂漢末宦官
之禍因漢君不能防微以至於此上曰固當防微杜
漸第二劄讀至貪夫席捲甚至掃空上曰貪吏未戢
一至於此未見有廉吏者聞陳愷亦廉是否奏云聞
其人亦清約讀至數年之後在在皆有餘蓄奏云如
方大琮在南海頗與士民相安百廢具舉而清苦自
將故能積羨錢近四十萬緡治績為諸鎮之冠其人
又時望所歸者宜召用之以示激勸上曰如果有竒
才當不拘資格聞廣中斡腹之傳如何奏云臣本欲
作一劄敷陳此事然事關機密恐播傳於外上曰極
是極是因奏云云上曰已令徐敏子去體探奏云此
事湏是純實可托者方可信若喜功生事者徒知為
一身功名計又恐别生事說則不惟廣西受弊必欲
通廣東之兵財而兩路俱受其弊矣上曰沿路來如
何奏云沿途蚕麥皆熟雨暘時若更在陛下增修聖
德使天意常順又問外間有何所聞奏云臣之所聞
已盡見於奏劄中矣
淳祐丙午十月朔奏劄
臣聞人君之心必無愧於天人臣之心必無負於君蓋
人君履大位有四海皆受之於天容一念之私則為有
愧矣人臣享高爵飽厚禄皆受之於君容一念之私則
為有負矣厥今之大勢危急為甚蜀碎而淮殘兵單而
財竭楮輕如毛民流如鴻農扈麤登而星變累形哨騎
倏退而戎情叵測此正一人敬德以祈天命之時此正
羣臣盡瘁以報國恩之時可不各盡其道哉恭惟皇帝
陛下睿資高明聖度軒豁日御經筵深研理要躬决機
務熟知政體可謂不世出之英君矣然察之時機良可
隠憂難靠人謀全望天助猶祈能感動何耶陛下試端
坐而静觀凡平日一念敬忽之殊而上天之應如響斯
答隐顯無間其不可誣必道心主一而不制於人心陽
明常存而不滓於隂濁成湯聲色不邇貨利不殖蓋恐
人欲一勝則天理必微陛下神明之舍果皆對越而無
愧否歟宇宙之大民物之衆所恃以立者公道也臺諫
所以主國是委曲而宣諭則非所以養直氣名器所以
待賢才輕䙝於内降則非所以塞倖門黃門之依憑假
托或未能峻其防朱邸之非意干請或未能裁以正是
皆牽於私情而未契乎蒼蒼者也臣願陛下舉動一事
凜凜然常在帝之左右將見天心悔禍庶可以轉危為
安矣揆路爰立以其有朔望也政地延登以其久引恬
也二臣之策孰不以協志併力共濟艱難之期然寬者
畏縮而欠大事自决之力量狹者躁急而有互失不和
之氣味周頤以無斷為柔惡以猛隘為剛惡蓋事未必
可為而強為私也事到當為而不為亦私也胡不弦韋
其氣質之偏而乃矛盾於議論之異中持兩可者又復
差池鼎足承君責望謂何貎厚而心不然言甘而情不
孚是皆未免角立之私豈不孤陛下委寄之隆乎方巨
姦傍睨要杜其來豈宜同室之操戈邊燧未消盍嚴其
備烏可同舟而秦越猝有警急人各異議豈國家之利
哉况不靖之徒交鬭其間嫌隙生於囁嚅躁激起於縱
臾二三大臣不咸而國不競其負吾君又甚矣臣願陛
下申諭大臣俾之去私見而徇公家釋小嫌而就大事
則扶顚持危庶乎其共濟昔高宗皇帝曰朕在宫中聲
色未常經心只是静坐内省求所以答天意者此可為
陛下法張浚趙鼎本相善如兄弟因二家賓客離散遂
至失歡此可以為大臣戒臣不勝惓惓取進止
文溪集卷七
