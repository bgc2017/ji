文溪集卷六宋李昴英撰
奏議
端平丙申召除太博賜金奏劄
臣聞與治同道罔不興與亂同事罔不亡善覘國者惟
觀諸此人主以其履之身措之天下質之理蔽之心焉
道侔盛際庶幾同符事襲衰季將至合轍考古驗今斷
斷不易有天下者宜知所决擇也恭惟皇帝陛下資不
世出志大有為五三登閎一蹴可到然欲祈天永命而
雨血告妖如晉承康識者有劉石之憂欲復恢境土而
戎馬踐淮如宋元嘉江右凜荷擔之懼襄峴失而江陵
孤三山潰而䕫門危祖宗區宇將半陸沉億萬生靈重
罹塗炭大勢日蹙通國懼亡自去冬以来然矣陛下自
視今為何時反觀行事果皆通治之道否耶夫勢之安
危反掌易置理之當否亘古不移陛下儻若慨然於興
王之規模惕然於亡國之龜鑑必蚤夜以思凡是理所
安人心所同者皆治之基也則如趨康莊不可趦趄而
進凡壊常戾正咈衆徇已者皆亂之階也則如避䧟穽
惟恐詿誤其間聖賢明訓若揭科條設違其言罔不取
敗臣謹昧死為陛下陳之酣嗜峻雕未或不亡此謹身
之戒也陛下嘗因明禋之天變而撤樂嘗以誕節之震
雷而輟宴蓋深自警省矣是或抑畏於遇災之時恐易
怠忽於已私之累縵立望幸之衆易至移人天錫飲量
之洪寧免過度作無益則玩物喪志營不急則宴安易
懷錫賚之數無涯宫庭之費不會此衣布冠帛之時毋
曰貴為天子不得一舉手足也此坐薪嘗膽之時毋曰
惟辟福威玉食也陛下儻念三陲之民轉徙無依必不
忍適一已之安逸儻思多難之際日不暇給必不肯汩
聖躬之清明媿脱簪之諫周室所以中興堅覆觴之志
晉元所以再造此豈甚高難行之事哉無法家拂士者
國常亡此用人之戒也陛下選拔言官多采直聲或俾
再入間由外擢其寄耳目也重矣而切於救國者疑其
矯激忠於報上者謂其好名絶江而歸無復諭留之虛
文與郡以出似非優待之美意何以奬犯顔之直氣已
頓殊導諫之初心年来人物凋謝存者幾何正當愛護
豈堪頓挫不容過闕致抱没身之恨朝野悼嗟皆有殄
瘁之憂守輔郡者人方喜其名而成命竟寢贊幕府者
衆皆惜其去而列疏未俞聖主本無厭薄忠良之心中
外竊有疎忌賢者之惑陛下儻念國所以存僅此一脉
必使臺諫得以盡其言儻思強本折衝在乎衆正必使
莊士得以伸其氣衛多君子國未可量汲黯在朝淮南
寢謀豈無益於人之國哉亂其紀綱乃底滅亡此守法
之戒也陛下非不恪遵先朝之成憲而干請為撓非不
故使臣下之奉命而威令漸輕給舍繳建節之濫而終
莫回大臣進除擬之目而不盡用近習乘間而宫府非
一體旁蹊捷出而政事或多門宸札叮嚀鬭虎未分制
書符移束閣弗顧賞罰無章功罪奚别法制不立軍伍
豢驕朝廷之政本未清軍國之威權幾䙝自昔陵夷鮮
不由此無紀綱而周之祚微有憑藉而唐之命永可不
監哉四維不張國乃滅亡此厲俗之戒也陛下欲洗濯
士心而意向未明欲旌崇節義而風厲未至權臣孽息
褒榮加渥羣憸雖斥簡記弗㤀上之好惡或偏下之趨
向必異昧進退之義者不恤人言倒善類之戈者勇犯
不韙挾敵自固欺誕無忌求得欲縱躁競愈滋平居習
為頑頓無恥之風臨難必無仗節死義之士國何利焉
尚名節而東都之祚延賤名檢而典午之禍作可不懼
哉閱興亡之大無出於四者安危之機當决於一心陛
下以今之為合古之法跡其所以致治監其所以召亂
者取舍殊途瞭然而易見也我高宗皇帝間關六飛基
圖萬載中興鴻業貽謀具存焦思先吾身之詩放宫嬪
損服御之詔諫官所言多寡置簿以考面對不及闕失
降秩以懲大臣勒令内品責軍令狀而上為改容親筆
戒以軍法而外閫震恐謟䛕之人不使厠身於班列振
拔名節以起士氣之委靡宏規懿範最為切近陛下有
志中興能循高宗之治法則亦古之治法矣臣願陛下
赫然發憤幡然改圖念祖宗土地不可尺寸與人厲披
輿地圖之志毋使人有幾如是而不及郢之歎當如炎
紹之初敵至必戰毋悠悠歲月而自誤於不可信之和
也大臣開誠布公鞠躬盡瘁屏常程之碎務以澄心静
慮移堂除於吏部而一意籌邊當如李綱以去就争天
下大計毋徒曰鎮之静也士大夫當如宗澤所謂非臣
子安居美食之時共攄主憂臣辱之忿各辦趨事赴功
之心毋徒覩風景而感慨也邊臣當如劉錡所謂背城
一戰於死中求生而併力拒敵毋徒靠撒花以為緩圍
之策也君臣上下共惜分隂共商緊着日課其事月計
其功常若勍敵之在前常若禍至之無日庶幾無秋高
塵起之倉皇而取襄葺蜀固淮之規模立矣臣區區憂
國之心不識忌諱陛下裁赦取進止
公未奏劄子間上曰前此五羊之寇卿能縋城諭賊
可見膽略公奏云疎遠小臣辱陛下簡記豈勝感激
公奏第一劄讀至愧脫簪之諫周室所以中興上曰
多事之時正當以中興為法讀至贊幕府者人皆惜
其去而列疏未俞上曰日来士大夫多尚虛名而無
實用公奏云名者衆之所推予也亦宜留之以慰物
望與其使之在外不若使之在内讀至臨難必無仗
節死義之士上曰士大夫全少氣節公奏云亦在上
之激昂耳
嘉熙戊戌銜命勉諭崔相回朝奏劄
臣聞儲才宜預搜才宜博雖書生之常談實今日之急
務也強敵挻禍浸淫累年去冬之變尤可痛心步騎纔
二千而潼益不支哨馬或數百而淮郡已震碎我城邑
糜我赤子其来莫拒其去罔追非彼實強由我自弱國
之無人甚矣臣嘗妄論洪水懷襄而伯禹能平之虎豹
犀象而周公能驅之自古無不可為之事荆尸後勁而
敗於鄢陵鄋瞞長狄而敗於宋魯自古亦未有不可制
之敵苟得天下之竒才斯能就天下之偉績田單一逃
難者耳守區區即墨而復齊七十餘城祖逖一司州主
簿耳以千人廩募衆鑄兵而自河以南復為晉土非天
下之竒才孰能辦此陛下近命臣韡兼制淮右布着已
定機括已回沿邊將士前日之勃鬱者今吐氣諸寨豪
勇前日之怨怒者今屬心臣韡亦當以單逖之功名自
期求副陛下專委之隆江淮重寄體統漸有所歸列障
廣莫分任須令可託代郡邊吏或當科𤨏翰孰可代先
科其人洞開胷襟容納衆長以為輔車之助此大閫責
也廣設網羅收拾羣豪以備重弓之需此朝廷事也淹
恤百里猶晦鳳棲低回治中未展驥足州縣豈無遺才
草廬卧龍深識時務褐衣捫虱劇談方略山林豈無遺
才苟徒采取於目前不思蒐索於度外毋乃示人以狹
乎臣願陛下明詔大臣於朝薦紳進人才之外申命諸
路帥守監司各舉堪充沿邊任使者不拘限員明著其
狀如先儒所謂某人能吏也嘗因某事以知其能之意
博參公言精加考察或寘之殘破之地以觀其經理或
處之風寒之衝以觀其禦防不以資格拘之不以繩束
待之必有非常之才出建非常之功矣柳開以文士請
兵果能制契丹之部落虞允文以儒者視師卒能成采
石之駿勲安知今無若人乎惟陛下與大臣圖之取進
止
讀至非天下之竒才孰能辦此上曰天下事有人才
便可為近日更張帥閫卿亦知否公奏云陛下區處
得宜切中事機讀奏劄畢上曰右相有來期否朕自
更化之初簡在朕心儀圖共治渴欲一見公奏云臣
崔與之遐方一老辱陛下殊常之遇但高年久病而
又道遠恐未能上副陛下延佇之意上曰聞其年事
雖高體力尚強可勉為朕一出公奏云崔與之居家
庭之間或可以勉強涉道路之遠恐難以驅馳上曰
卿近得書否公奏云此月初旬得二月十六日書云
云上曰可作書道朕切望之意勉其亟就道以共圖
匡濟之功公奏云謹當作書諭以聖意
嘉熙已亥著作郎奏劄
臣聞天變狎至所以仁愛人君也人言交進所以忠愛
人君也天惟不言故告戒寓於灾異臣當盡言故論諫
出於憂危均為悟聖心之一機均欲扶國脉於一綫人
主於此大惕懼而進德不已廣聽受而改過不吝則積
憂啓聖一言興邦未可量也不然天人方愛助之厪在
已無畏警之實則上下之望孤而莫之救矣若曰天變
不足畏人言不足恤此王安石所以誤先朝者在今日
可不深戒哉恭惟皇帝陛下聰明生禀歷數躬膺聖學
精微聖度恢廣將與盛帝顯王而比隆蓋非中才庸主
之可及皇穹眷命久而彌篤羣下歸戴誰忍負之陛下
亟思所以仰承天意而俯惬人心可也然自往歲以來
飛廉動威回禄扇熖雨雹流沴旱蝗為妖怒濤浸逼於
都城列緯數愆於舍次一警之不悟而咎證疊見焉屢
譴之不悟而大變異出焉是仁愛之已極且轉而為震
怒矣畏天之威于時保之陛下所以應天者當何如哉
敬天之圖未必見於躬行親禱降禮乃及期而遽飭醮
祭之繁文若為感通竒衺之異教無乃瀆慢古人慮女
謁之盛而剪爪自責庇勳舊之罪而席藁南郊於嚴恭
之際未始徇虛文也陛下非無應天之念也然灾至而
懼既久而忘能保此念之常堅否乎諫紙来上邇臣直
前輪班敷陳投匭徑逹上而規切於清躬下而枚列於
缺政公論以為是則衆論無異詞前日以不用去而来
者亦不敢嘿是忠愛之所激雖批鱗有所不顧矣人之
多言亦可畏也陛下所以聽言者當何如哉拔山去佞
猶或疑其心違如羹之和尚或議其貎厚邊臣輕視於
朝廷言者凡幾而玩䙝猶故宫掖不會於費用論者非
一而節約未聞在昔御史條奏則宦寺亟歸於故郡一
言感悟至謂高廟神靈使之於聽納之際未始留難也
陛下非無聽言之明也然顧問雖詳施行實少能保此
明之常新否乎夫天人之際本無二致人君之心當主
一忱積此忱以消變推此忱以受言上下感通悉本乎
是今天下之勢亟矣吾國正憂元氣之壊強敵尚稽綏
服之期兵弱財殫境蹙民散自非陛下發一悔心以感
動彼蒼奮一勇心以主張公議將恐天下見異而魯以
衰仗馬俱瘖而唐以亂豈不大可懼哉臣願陛下充此
悔而持之以敬不容一息之怠荒民天民也念轉壑之
可憂職天職也毋旁蹊之捷出陟降常在於左右戒懼
如對於覩聞以吾之心合天之心庶可以轉禍而福矣
充此勇而行之以公不容一毫之私意言及缺失不憚
於改行言及貴近母過於回護以伸衆正之氣以杜羣
枉之門即一人之心合千萬人之心庶可以易亂而治
矣機括既回精神立起一念之烈旋乾轉坤猶之窮冬
千林摇落一氣纔復何物不春力量大則功效速天下
尚烏有不可為之事哉疎賤瞽言觸突睿聰惟陛下察
而赦之
第二劄
臣聞邪正之用舍國家之安危繫焉於君子不可以過
疑於小人不可以偏信蓋君子直道以行骯髒難近而
臨大節不可奪者斯人也小人詭遇求獲柔佞易親而
誤天下國家者斯人也武帝不悦汲黯而黯能寢淮南
之謀成帝雅厚張禹而禹竟稔西都之禍人主於用人
之際可不鑒哉陛下無私如天地至明如日月臣下賢
否如辨白黑可謂有知人之哲矣然於取舍不暇計也
不然豈不容嘿之多後福何苦為是強聒哉陛下可以
察其心矣以得罪公論去以不愜物望去僅一二耳或
楥麟周章而穹班非據或城狐依憑而美職如攜竊意
陛下不過信其無他腸耳信其無顯過耳彼之操心惟
知貪冐於寵榮而已於人國無益也萬一利害怵乎其
前安保其不易所守哉陛下亦可以察其心矣今正論
稍伸正氣漸復政隂陽消長之機也臣願陛下公道宏
開私意盡克收人望重朝廷以示聖德之廣大遠庸邪
清班列以彰聖斷之剛明則衆賢協和同心同德共壯
國脉共起治功尚何孤立之慮哉惟陛下留神
文溪集卷六
