文溪集卷十四宋李昴英撰
五言律詩
送鄭雪屋歸里
征衣點落紅君去與春同貧到歸時見吟多醉後工不
應冠尚鶡自許氣如虹急着看山眼飛帆吸快風
送連推黃端簡赴班
端簡山谷之後其兄端亮余丙戌同年也
別我谷之盤今誰似二難西江詩種好南斗劍光寒千
里依蓮重三年食蘗安頭班人品稱春意暖征鞍
武夷觀
閑乘石鏬船又到浙江邊回向初心地皈依古洞天成
丹呼鶴舞噴酒起龍眠雨意偏留客杯茶定宿緣
建倉解歸詩復徐意一二首
恨未澄淸盡孤蹤已不安繆悠臣罪大感激上恩寬鄉
國三千里人心百八盤夢歸今始騐為我謝言官
其二
吏擎雙印出便覺此身輕物我忘恩怨漁樵寄姓名笛
聲黃犢背詩興白鷗盟故舊休相訝無書到帝城
題雪峯因大夢頂相
終朝咬菜根那得許精神自笑形為贅從渠畫不眞閑
雲留片影活佛化千身大夢何時覺癡人問木人
贈始興順首座
江湖三十載敗笠破袈裟老面阿羅漢全身小釋迦定
無牛犯稼不見鳥銜花一笑西湖上相逢且喫茶
景泰寺
樹合疑山盡攀緣有路通遠鴉追夕照低鴈壓西風瀑
勢雷虛壑松聲浪半空凭欄僧指似漲霧是城中
挽鈍齋先生許象州三首
家學存齋授淵源自晦菴(存齋公伯祖也晦菴為名齋且為之記)魁文行
海内師道重天南銜未冰條一州纔刀夢三芳名却千
載俎豆拜祠龕
其二
義重人誰及高風有古人已田分友子(友人林司法初筮西廣終於官)
(妻子貧先生割已田贍之)黎事保羈臣(顔瓊守羈廣西先生以經幹告身保薦顔起廢撫定黎峒)
(有功朝廷嘉之授瓊筦守)抱負耕莘志依稀陋巷仁丹靑遺像在難
寫道心眞
其三
丈席即之温終身佩一言棟樑失安定山斗慘韓門慟
矣心喪重凄然手澤存江聲助悲些莫返大夫魂
白雲山見五色雀
羅浮禽五色創見此山椒錦羽嬉同墜鐵冠遷最喬疑
隨仙馭過喜趁白雲招貴客非關我勞渠千里遥
送梁上舍必得大學解試
南國去天遠行程勿滯留試期催負笈戰决勝焚舟澹
墨題金榜英聲起璧流旦評期望久着力在毫頭
用前韻送潘上舍
謙為賢業址取履卜封留筆下千鈞弩胸中萬斛舟椿
庭聞誨語米廩友名流連捷歸藍綬鄰翁好話頭
挽如老歸眞
不見纔三日喧傳已坐亾平生功行到垂絶偈言香緣
分無高刹禪名却四方開包殘藁在切勿放毫光
送葉耆卿試太學
背城嬴一戰璧水是儒林詞賦八义手功名寸鐵心程
兼馳數驛學苦惜分隂淸獻起庚戌長風送捷音
觀穫
負郭平田闊秋深穫課勤短鎌行缺月多稼剪黃雲舊
臘占三白今年稔十分太平村舍裏堕穗飽雞羣
山行
塵中事日生撥剔且山行襆被欣然出登車趣便淸奴
收擕蠟屐客請帶棋枰纔過城闉外耳根無市聲
後峒月溪寺
寺巧蟠山背池圓印寺前連筒泉落罋如鏡地無磚茗
苦苛留客僧淳懶說禪使君期不至一宿笑無緣(是日期吳)
(守未至)
樵者
近道其樵者勞哉食束薪運斤碎盤錯荷擔下嶙峋恐
是仙王質何須貴買臣路傍迎一笑笑我絆簪紳
雲泉亭(白雲寺前新築此亭自為作銘)
絶頂鬱其前寒崖噴玉泉亭成山補闕境勝我攙先樹
杪江天接榕根石磴懸賞心遂連日合為智仙傳
哭淸遠權宰樓海司法二首(并序)
樓君宰淸遠峒宼一夕入縣治倉卒告變君
挺身出諭賊竟遇害殁於兵
諭賊散私財冥頑不可回憤然瞋目罵吾已戴頭來一
死當凶刃千家免劫灰遺孤元未有行路為悲哀
其二
百里稱廉吏誰歟起釁端州符需賦急軍餉及期難節
義扶澆俗朝廷贈大官邑人崇廟像猶似髮衝冠
送陳大雷試太學
裹糧數千里賈勇萬人場庾嶺琴書去橋門姓字香有
司應眼具喜氣已眉黃踐履宜天相時文况所長
悼花首湛長老二首
碧眸泓鐵面跣足衲懸鶉數日蒲團定一如泥塑人施
錢隨散擲忍辱已忘嗔丁字何曾識拈提話轉新
其二
別我笑吟吟羅浮願力深空拳餬衆口平地起叢林山
迥孤雲没溪寒片月沉人今奇坐蜕在日孰知音
飲赴解試士友二首
座滿挺時髦經明亦富豪幾年勤用志三日健揮毫笑
取刀牛角相逢酒蟹螯有名還有分秋鶚碧雲高
其二
少日諳場屋斯文為細論艱深成札闥卑弱又西崑與
客為佳䜟當年是解元賀詩多辦取盛事屬于門
山寺夜起看月
丙夜忽忩白披衣起凭欄山川如晝見松檜照人寒孤
鶴欬屋脊群僧鼾紙單燈前呼老佛妙境許同觀
看僧披剃
爾教言無相誰教蜕髮毛虛名猶度牒多事更方袍父
認師傳的年推戒臘高冠巾何不可只要斷塵勞
挽右史方鐵菴詩三首
一疏綱常重端平起直聲難磨石宋璟不動鐵元城前
輩風流在南州箇信誠精神兼學力傾倒為遐氓
其二
喜怒皆和氣天全一片春眼高多識士心直不疑人稱
得深衣古爭傳判筆神恙微談笑去忽失玉璘珣
其三
紙錢森插竹遺像在方橋月暗甘棠密風嘶韓木喬所
悲緣瘁國於誼况同朝凄斷黃灣路丹旌些莫招
五言排律
觀定堂
梵宫凭水建蓬荻費芟除岸破群魚出枝危獨鶴居定
鍾僧睡早揮塵客談虛月滿龕燈小風停幡影疎供盤
多佛菓僧飯飽園蔬惟有開山老清高閉草廬
文溪集卷十四
