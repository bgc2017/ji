楚辭卷第五
校書郎臣王逸上
遠遊章句第五離騷
遠遊者屈原之所作也屈原履方直之
行不容於世上爲讒佞所譖毀下爲俗
人所困極章皇山澤(一作傽徨山野)無所告訴
乃深惟元一脩執恬漠思欲濟世則意
中憤然文采鋪(一作繡一作秀)發遂叙妙思託
配仙人與俱遊戲周歷天地無所不到
然猶懷念楚國思慕舊故忠信之篤仁
義之厚也是以君子珍重其志而瑋其
辭焉(古樂府有遠遊篇出於此)
悲時俗之迫阨兮(哀衆嫉妬迫脅賢也阨一作隘補曰阨音厄或讀作隘)
願輕舉而遠遊(高翔避世求道眞也)質菲薄而無因
兮(質性鄙陋無所因也因一作由)焉託乘而上浮(將何引援而升雲也補曰)
(乘時證切)遭沈濁而汙穢兮(逢遇闇主觸讒佞也而一作之)獨鬱
結其誰語(思慮煩冤無告陳也)夜耿耿而不寐兮(憂以)
(愁戚目不眠也耿耿猶儆儆不寐皃也詩云耿耿不寐耿一作烱補曰耿烱正古茗切一云耿耿不安也)
魂焭焭而至曙(精䰟怔忪不寐故至曙也焭一作營)惟天地之
無窮兮(乹坤體固居常寧也)哀人生之長勤(傷巳命禄多憂患也)
(補曰此原憂世之詞唐李翶用其語作拜禹言)往者余弗及兮(三皇五帝不可)
(逮也)來者吾不聞(後雖有聖我身不見也一云吾不可聞一云余弗聞)步
徙倚而遥思兮(仿偟東西意愁憤也)怊惝怳而乖懷
(惆悵失望志乖錯也補曰怊音超悵恨也惝昌兩切怳詡往切驚皃)意荒忽而流
蕩兮(情思罔兩無據依也補曰荒呼廣切)心愁悽而增悲(愴然感結)
(涕沾懷也悽一作凄補曰悽痛也)神儵忽而不反兮(䰟靈遠逝遊四維也)
(儵一作倏反一作返)形枯槁而獨留(身體寥廓無識知也)内惟省
以端操兮(捐弃我情慮專一也一云林素我情補曰操七到切)求正氣之
所由(棲神藏情治心術也由一作繇)漠虚靜以恬愉兮(恬然自守)
(内樂佚也)澹無爲而自得(滌除嗜欲獲道實也)聞赤松之淸
塵兮(想聽眞人之徽美也塵一作虚補曰列仙傳赤松子神農時爲雨師服水玉教神農能入)
(火自燒至崑山上常止西王毋石室隨風雨上下炎帝少女追之亦得仙俱去張良欲從赤松子游即此)
(也)願承風乎遺則(思奉長生之法式也)貴眞人之休德
兮(珍瑋道士夀無窮極眞一作至補曰休美也)美往世之登仙(羡門子喬)
(古登眞也美一作羨仙一作㒨子喬一作子高)與化去而不見兮(變易形容)
(遠藏匿也)名聲著而日延(姓字彌章流千億也著一作彰)竒傅說
之託辰星兮(賢聖雖終精著天也傅說武丁之相辰星房星東方之宿蒼龍之體也傅)
(說死後其精著於房尾也補曰大火謂之大辰大辰房心尾也莊子曰傅說得之以相武丁奄有天下乘)
(東維騎箕尾而比於列星音義云傅說死其精神乘東維託龍尾今尾上有傅說星其生無父母登假三)
(年而形遯淮南云傅說之所以騎辰尾是也)羨韓衆之得一(喻古先聖獲道)
(純也羨一作美衆一作終補曰羨似面切貪慕也列仙傳齊人韓終爲王採藥王不肯服終自服之遂得)
(仙也)形穆穆以浸遠兮(卓絶鄕黨無等倫也)離人羣而
遁逸(遁去風俗獨隱存也)因氣變而遂曾舉兮(乘風蹈霧)
(升皇庭也補曰曾音增高舉也)忽神奔而鬼怪(往來奄忽出杏冥也怪一作怪)
(補曰淮南云鬼出電入又曰電奔而鬼騰皆神速之意)時髣髴以遥見兮
(託㒵雲飛象其形也補曰說文云髣髴見不諟也)精晈晈以往來(神靈照曜皎如)
(星也晈一作皎釋文作皦以一作而)絶氛埃而淑尤兮(超越垢穢過先祖也)
(淑善也尤過也言行道修善所以過先祖也絶一作超尤一作郵補曰氛妖氣左傳曰楚氛惡淑尤言其)
(善有以過物也)終不反其故都(去背舊都遂登仙也其一作乎)免衆患
而不懼兮(得離羣小脫艱難也)世莫知其所如(奮翼高舉昇天衢也)
(自此以上皆美仙人超世離俗免脫患難屈原想慕其道以自慰緩愁思復至志意悵然自傷放逐恐命)
(不延顧念年時因復吟歎也)恐天時之代序兮(春秋迭更年老暮也)耀
靈曅而西征(託乘雷電以馳騖也靈曅電㒵詩云曅曅震電西方少隂其神蓐收)
(主刑罰屈原欲急西行者將命於神務寬大也補曰博雅云朱明耀靈東君日也張平子云耀靈忽其西)
(重直用切見騷經)春秋忽其不淹兮(四時運轉往若流也)奚久
留此故居(何必舊鄕可浮遊也)軒轅不可攀援兮(黃帝以往)
(難引攀也軒轅黃帝号也始作車服天下号之爲軒轅氏也補曰史記黃帝姓公孫名曰軒轅援音爰)
吾將從王喬而娛戲(上從眞人與戲娱也娱一作遊補曰列仙傳王子喬)
(周靈王太子晉也好吹笙作鳳鳴遊伊洛間道士浮丘公接上嵩高山三十餘年後來於山上見桓長曰)
(告我家七月七日待我緱氏山頭果乘白鵠住山顚望之不得到舉手謝時人數日去淮南云王喬赤松)
(去塵埃之間離羣慝之紛吸隂陽之和食天地之精呼而出故吸而求新蹀虚輕舉乘雲游霧可謂養性)
(矣戲音嬉)飡六氣而飲沆瀣兮(遠弃五榖吸道滋也補曰飡吞也七)
(安切飲歠也音蔭沆胡朗切瀣音械)漱正陽而含朝霞(飡吞日精食元符也)
(陵陽子明經言春食朝霞朝霞者日始欲出赤黃氣也秋食淪隂淪隂者日没以後赤黃氣也冬飲沆瀣)
(沆瀣者北方夜半氣也夏食正陽正陽者南方日中氣也并天地玄黃之氣是爲六氣也含一作食補曰)
(莊子云御六氣之辨李云平旦爲朝霞日中爲正陽日入爲飛泉夜半爲沆瀣天玄地黃爲六也大人賦)
(云呼吸沆瀣兮飡朝霞琴賦云餐沆瀣兮帶朝霞五臣注云沆瀣清露朝霞赤雲)保神明
之淸澄兮(常吞天地之英華也)精氣入而麤穢除(納新吐故)
(垢濁清也補曰麤聦徂切物不清也)順凱風以從遊兮(乘風戲蕩觀八區也)
(南風曰凱風詩曰凱風自南)至南巢而壹息(觀視朱雀之所居也補曰山海)
(經丹穴之山有鳥焉五彩而文曰鳳鳥南巢豈南方鳳鳥之所巢乎成湯放桀於南巢乃廬江居巢非此)
(南巢也)見王子而宿之兮(屯車留止遇子喬也)審壹氣之
和德(究問元精之祕要也)曰道可受兮(言易者也一曰云無言也)不
可傳(誠難論也一云而不可傳補曰曰者王子之言也謂可受以心不可傳以言語也莊子曰)
(道可傳而不可受謂可傳以心不可受以量數也)其小無内兮(靡兆形也)其
大無垠(覆天地也補曰淮南云深閎廣大不可爲外析豪剖芒不可爲内垠音銀)無
滑而䰟兮(亂𡭗精也無一作母滑一作淈一云無淈滑而魂補曰淈滑並音骨淈濁)
(也滑亂也)彼將自然(應氣臻也)壹氣孔神兮(專已心也𥙷曰列子)
(曰心合於氣氣合於神壹專也孔甚也)於中夜存(恒在身也補曰孟子曰悎之反)
(覆則其夜氣不足以存夜氣不足以存則其違禽獸不遠矣)虚以待之兮(執清)
(靜也補曰莊子曰氣者虚而待物者也)無爲之先(閑情欲也補曰此所謂感而後應迫)
(而後動不得巳而後起)庶類以成兮(衆法陳也)此德之門(仙路徑也)
(補曰老子曰玄之又玄衆妙之門)聞至貴而遂徂兮(見彼王侯而奔驚也)
(補曰莊子曰獨有之人是之謂至貴屈子聞其風而往焉)忽乎吾將行(周視萬宇)
(涉四遠也補曰天台賦云覩靈驗而遂徂忽乎吾之將行仍羽人於丹丘尋不死之福庭)仍羽
人於丹丘兮(因就衆仙於明光也丹丘晝夜常明也九懷曰夕宿乎明光明光即丹丘)
(也山海經言有羽人之國不死之民或曰人得道身生毛羽也補曰羽人飛仙也爾雅曰距齊州以南戴)
(曰爲丹穴)留不死之舊鄕(遂居蓬萊處崑崙也補曰忽臨睨夫舊鄕謂楚國也)
(留不死之舊鄕其仙聖之所宅乎)朝濯髮於湯谷兮(朝沐浴於温泉湯谷)
(在東方少陽之位淮南言日出湯谷入虞淵也補曰湯音暘)夕晞余身兮九
陽(晞我形體於天垠也九陽謂天地之涯兮一作乎垠一作根補曰晞日氣乾也仲長統云沆瀣當飡)
(九陽代燭注云九陽日也陽谷上有扶木九日居下枝一日居上枝九歌曰晞汝髮兮陽之阿張衡賦曰)
(晞余髮於朝陽)吸飛泉之微液兮(含吮玄澤之肥潤也補曰六氣日入)
(爲飛泉又張揖云飛泉飛谷也在崑崙西南)懷琬琰之華英(咀嚼玉英以養)
(神也補曰琬音宛琰音剡皆玉名黃庭經曰含漱金醴吞玉英)玉色頩以脕顔
兮(面目光澤以鮮好也脕一作豔一作曼補曰頩美皃一曰斂容普茗普經二切脕澤也音萬豔美色)
(也曼色理曼澤也黃庭曰顔色生光金玉澤)精醇粹而始壯(我靈強健而茂盛也)
(補曰班固云不變曰醇不雜曰粹又醇厚也美也)質銷鑠以汋約兮(身體)
(癯瘦柔媚善也補曰汋音綽汋約柔弱皃莊子曰肌膚若冰雪綽約若處子質銷鑠謂凡質盡也司馬相)
(如曰列仙之儒形容甚臞)神要眇以淫放(魂魄漂然而遠征也漂一作飄補曰)
(眇與妙同要眇精微皃廣雅曰淫遊也)嘉南州之炎德兮(竒美太陽氣和)
(正也)麗桂樹之冬榮(元氣温煖不殞零也補曰桂凌冬不凋山海經桂林八樹)
(在賁禺東注云番禺也)山蕭條而無獸兮(溪谷寂寥而少禽也)野
寂漠其無人(林澤空虚罕有民也寂一作家漠一作寞其一作乎)載營魄
而登霞兮(抱我靈魂而上升也霞謂朝霞赤黃氣也魄一作魂補曰老子曰載營魄說者)
(曰陽氣充魄則爲魂魂能運動則生金矣)掩浮雲而上征(攀緣蹈氣而飄騰也)
(征一作升)命天閽其開關兮(告帝衛臣啓禁門也其一作而)排閶
闔而望予(立排天門而湏我也閶闔一作闔閶補曰排推也大人賦曰排閶闔而入帝宫)
召豐隆使先導兮(呼語雲師使清路也)問大微之所
居(博訪天庭在何處也大一作太補曰大象賦云矚太微之崢嶸啓端門之赫弈何宫庭之宏敞類乹)
(坤之翕闢注云太微宫垣十星在翼軫北天子之宫庭五帝之坐十二諸侯府也其外蕃九卿也)集
重陽入帝宫兮(得升五帝之寺舍也一本入上有以字補曰文選云重陽集清)
(氣又云集重陽之清徵注云言上止於天陽之宇上爲陽清又爲陽故曰重陽余謂積陽爲天天有九重)
(故曰重陽)造旬始而觀淸都(遂至天皇之所居也旬始皇天名也一云旬始星名)
(春秋考異郵曰太白名旬始如雄雞也補曰造至也大象賦注云鎮星之精爲旬始其怒青黑象狀如鼈)
(見則天下兵起李竒曰旬始氣如雄雞見北斗旁列子曰淸都紫微鈞天廣樂帝之所居)朝發
軔於太儀兮(旦早趨駕於天庭也太儀天帝之庭習威儀之處也)夕始臨
乎於微閭(暮至東方之玉山也爾雅曰東方之美者有於無閭之珣玗琪焉釋文於方其)
(切一云微母閭補曰用禮東北曰幽州其山鎮曰醫無閭爾雅䟽云地理志遼東郡無慮縣應劭曰慮音)
(閭顔師古曰即所謂醫巫閭是縣因山爲名)屯余車之萬乘兮(百神)
(侍從無不有也)紛溶與而並馳(車騎籠茸而競驅也補曰溶音容水盛也大人賦曰)
(紛鴻溶而上厲溶音甬)駕八龍之婉婉兮(虬螭沛艾屈偃蹇也婉釋文作)
(蜿音苑)載雲旗之逶蛇(旄旐竟天皆霓霄也此二句見騷經)建雄虹
之采旄兮(係綴螮蝀文紛錯也)五色雜而炫燿(衆采雜厠而明)
(朗也補曰炫音縣明也燿音曜照也)服偃蹇以伭昂兮(駟馬駊騀而鳴)
(驤也)驂連蜷以驕驁(驂騑驕驁怒顚狂也補曰說文云騑驂旁馬則騑驂一也初駕)
(馬者以二馬夾轅謂之服又駕一馬與兩服爲參故謂之驂又駕一馬乃謂之駟故說文云驂駕三馬也)
(駟一乘也兩服爲主參之兩旁二馬遂名爲驂揔舉一乘則謂之駟指其騑馬則謂之驂詩曰兩驂如舞)
(是二馬皆稱驂也服馬夾轅其頸負軛兩驂在衡外挽靷助之服兩首齊驂首差退也連蜷句蹄也蜷巨)
(圓切驕驁馬行縱恣也上居召下五到切)騎膠葛以雜亂兮(參差駢錯而縱)
(橫也一作轇轕以一作其補曰騎竒寄切轇音膠轕音葛車馬喧雜皃一云猶交加也一曰長遠皃一曰)
(驅馳皃)斑漫衍而方行(&KR0813;紛容裔以並升也漫一作曼補曰斑駮文也漫莫半切)
(衍弋戰切漫衍無極皃前漢書云漫衍之戲)撰余轡而正策兮(我欲遠馳)
(路何從也補曰撰見九歌)吾將過乎句芒(就少陽神於東方也句一作鈎補曰山海)
(經東方勾芒鳥身人面乘兩龍注云木神也昔秦穆公有明德上帝使勾芒賜書壽九十年左傳曰木正)
(爲勾芒月令曰其帝太暭其神勾芒注云此木帝之君木官之佐自古以來著德立功者也太公金匱曰東海)
(之神曰勾芒墨子云鄭繆公晝日處廟有神人面鳥身素服面狀正方神曰帝厚汝明德使錫汝壽十年使若)
(國昌公問神名曰子爲勾芒也)歷太皓以右轉兮(遂過庖犧而諮訪也東方甲乙)
(其帝太皓其神鈎芒太皓始結&KR1577;罟以畋以漁制立庖廚天下号之爲庖犧氏皓一作皡)前飛廉
以啓路(風伯先導以開徑也啓一作燭)陽杲杲其未光兮(日耀旭曙)
(旦欲明也其一作亦補曰詩云杲杲出日)淩天地以徑度(超越乾坤之形體也徑一作俓)
(補曰徑直也與俓同)風伯爲余先驅兮(飛廉奔馳而在前也先一作前補曰爲去聲詩)
(曰爲王前驅淮南曰令雨師灑道風伯掃塵)氛埃辟而淸涼(掃除霧霾與塵埃也)
(一曰辟氛埃補曰辟除也必亦切)鳳皇翼其承旂兮(俊鳥夾轂而扶輪也)遇
蓐收乎西皇(遇少隂神於海津也西方庚辛其帝少皓其神蓐收西皇即少昊也離騷)
(經曰召西皇使涉子知西皇所居在於西海之神也乎一作於補曰山海經西方神蓐收左耳有蛇乘兩龍人)
(面白色有毛虎爪執鉞金神也太公金匱曰西海之神曰蓐收國語云虢公夢在廟有神人面白毛虎爪執鉞)
(立於西阿召史嚚占之對曰如君之言則蓐收也左傳云金正爲蓐收)擥彗星㠯爲旍
兮(引援孛光以翳身也擥一作攬旍一作旗補曰旍即旌字)舉斗柄以爲麾
(握持招搖東西指也補曰天文志北斗七星杓㩦龍角杓斗柄也麾旗屬吁爲切)叛陸離其
上下兮(繚隷叛散以别分也補曰叛音判)遊驚霧之流波(蹈履雲氣浮游)
(清波也一曰浮&KR0697;清也)峕曖曃其曭莽兮(日月晻黮而無光也曖曃一作晻曀)
(一作黤黮補曰曖音愛曃音逮暗也曭音儻日不明也莽莫朗切晻烏感切日無光也曀於計切隂而風爲曀)
(黤音晻深黑色黮徒感切黑也)召玄武而奔屬(呼太隂神使承衞也補曰禮記曰行)
(前朱鳥而後玄武二十八宿北方爲玄武說者曰玄武謂龜蛇位在北方故曰玄身有鱗甲故曰武蔡邕曰北)
(方玄武介虫之長文選注云龜與蛇交曰玄武屬音燭)後文昌使掌行兮(顧命)
(中宫勑百官也天有三宫謂紫宫太微文昌也故言中宫紫宫一作紫微補曰大象賦云文昌制戴匡之位注)
(云文昌六星如匡形故史遷天官書云斗魁戴匡六星曰文昌宫其中六星司錄比天之六府計集所會也晉)
(天文志文昌六星在北斗魁前一曰上將二曰次將三曰貴相四曰司錄五曰司命六曰司寇掌行謂掌領從)
(行者故下文云)選署衆神以並轂(召使群靈皆侍從也補曰署常恕切置也大人)
(賦曰悉徵靈圉而選之兮部署衆神於搖光)路曼曼其脩遠兮(天道蕩蕩長無)
(窮也脩一作悠補曰曼曼見騷經)徐弭節而高厲(按心抑意徐從容也徐一作颯)
(補曰厲渡也大人賦紛鴻溶而上厲)左雨師使徑侍兮(告使屏翳備下虞也)右
雷公以爲衞(進近猛將任威武也)欲度世以忘歸兮(遂濟)
(干世追先祖也一本欲上有遂字一云欲遠度世一云遂遠度世補曰度世謂僊去也)意恣睢
㠯担撟(縱心肆志所願高也橋一作矯補曰恣千咨切睢許鼻切恣睢自得兒恣一音二切大)
(人賦云掉指橋以偃寋史記索隱云指居桀切橋音矯張揖云指橋隨風指靡也担釋文云音丘列切舉也橋)
(居廟切史記作撟其字從手)内欣欣而自美兮(忠心悅喜德純深也而一作以)
(一云德絶殊也)聊媮娛以自樂(且戲觀望以忘憂也自一作淫補曰媮樂也音俞)
涉靑雲以汎濫游兮(隨從豐隆而相佯也一無以字一無游字)忽
臨睨夫舊鄕(觀見楚國之堂殿也)僕夫懷余心悲兮(思我)
(祖宗哀懷王也)邊馬顧而不行(馳驂徘徊睨故鄕也補曰邊旁也)思舊
故以想像兮(戀慕朋友念兄弟也以一作而像一作象)長太息而掩
涕(喟然增歎泣沾裳也屈原謂脩身念道得遇仙人託與俱遊周歷萬方升天乘雲伇使百神而非所)
(樂猶思楚國念故舊欲竭忠信以寧國家精誠之至德義之厚也)汜容與而遐舉兮
(進退俛仰復欲去也補曰汜音泛)聊抑志而自弭(且自厭按而踟蹰也)指炎
神而直馳兮(將候祝融與諮謀也南方丙丁其帝炎帝其神祝融炎神一作炎帝)吾
將往乎南疑(過衡山而觀九疑也疑一作娭)覽方外之荒忽
兮(遂究率土窮海嵎也)沛罔象而自浮(水與天合物漂流也罔象釋文作)
(瀁上摩朗下以養切補曰沛流皃文選云戫汨&KR4359;淚沛以罔象兮注云象即仿像也又云罔象相求注云虚)
(無罔象然也)祝融戒而還衡兮(南神止我令北征也還衡一作蹕御一云戒其)
(䟆禦補曰山海經南方祝融獸身人面乘兩龍火神也國語曰夏之興也祝融降干崇山太公金匱曰南海之)
(神曰祝融楊雄賦云迴軫還衡衡轅前橫木大人賦云祝融警而蹕御注云蹕止行人也御禦也)騰告
鸞鳥迎宓妃(馳呼洛神使侍予也)張咸池奏承雲兮(思樂黃帝)
(與唐堯也咸池堯樂也承雲即雲門黃帝樂也屈原得祝融止已即時還車將即中土乃使仁賢若鸞鳳之人)
(因迎貞女如洛水之神使逹巳於聖君德若黃帝帝堯者欲與建德成化制禮樂以安黎庶也一云張樂咸池)
(補曰周禮有大咸堯樂也樂記云咸池備矣注云黃帝所作樂名堯增脩而用之咸皆也池之爲言施也言德)
(無不施也又吕氏春秋云帝顓頊令飛龍作樂效八風之音命之曰承雲淮南云有虞氏其樂威池承雲九韶)
(注云舜兼用黃帝樂)二女御九韶歌(美堯二女助成化也韶舜樂名也九成九奏也屈原)
(美舜遭值於堯妻以二女以治天下内之大麓任之以職則百僚師師百工惟時於是遂禪以位升爲天子乃)
(作韶樂鍾鼓鏗鏘九奏乃成屈原自傷不值於堯而遭蜀世見斥逐也補曰御侍也孟子所謂二女婐也書曰)
(簫韶九成鳳皇來儀周禮曰九德之歌九磬之舞)使湘靈鼓瑟兮(百川之神皆謠)
(歌也補曰上言二女則此湘靈乃湘水之神非湘夫人也)令海若舞夷(河海)
(之神咸相和也海若海神名也夷水仙人淮南言夷得道以潛於大川也令一作命補曰海若莊子所稱)
(北海若也夷河伯也)玄螭蟲象並出進兮(鬼魅神獸喜樂逸豫也螭龍類)
(也象罔象也皆水中神物一云列螭象而並進兮補曰螭丑知切國語曰水之怪龍罔象)形蟉虬
而逶蛇(形體蜿蟺相銜受也蛇一作迤補曰上於九下巨九切蟉虬盤曲皃)雌蜺便
娟㠯增撓兮(神女周旋侍左右也娟一作蜎補曰蜺見騷經便讀作㛹毗連切娟於緣切便)
(娟輕麗皃爾雅䟽引雌蜺㛹嬛嬛與娟同釋文嬛虚捐切撓而照切釋文從手集韻撓纏也)鸞鳥
軒翥而翔飛(鷦鵬玄鶴奮翼舞也軒一作騫補曰方言翥舉也楚謂之翥章庶切)音
樂博衍無終極兮(五音安舒靡有窮也𥙷曰衍廣也逹也)焉乃逝
以俳佪(遂往周流究九野也以一作而補曰焉辭也尤虔切)舒并節以馳
騖兮(縱舍轡銜而長驅也補曰淮南云縱志舒節以馳大區大人賦云舒節出乎北垠注云舒緩也)
逴絶垠乎寒門(經過后土出北區也寒門北極之門也連釋文作踔勑孝切乎一作兮補)
(曰逴遠也敕角切淮南曰出於無垠鄂之門注云垠鍔端崖也李善曰絶珢天邊之際也淮南曰北方北極之)
(山曰寒門大人賦曰軼先驅於寒門)軼迅風於淸源兮(遂入八風之藏府也源一)
(作涼補曰軼音逸三蒼曰從後出前也迅疾也思玄賦云且余沐於清原)從顓頊乎增冰
(過觀黑帝之邑宇也補曰北方壬癸其帝顓頊其神玄冥太公金匱曰北海之神曰顓頊淮南云北方有凍寒)
(積冰雪雹羣水之野)歷玄冥以邪徑兮(道絶幽都路窮塞也補曰左傳水正爲玄)
(冥)乘閒維以反顧(攀持天紘以化息也補曰孝經緯云夫有七衡而六間相去合)
(十一萬九千里淮南云兩維之間九十一度注云自東北至東南爲兩維帀四維三百六十五度一度二千九)
(百三十二里)召黔嬴而見之兮(問造化之神以得失補曰大人賦云左玄冥而)
(右黔雷注云黔嬴也天上造化神名或曰水神史記作含靁黔具炎切)爲余先乎平
路(開軌導我入道域也一本先下有道字)經營四荒兮(周遍八極)周流
六漠(旋天一帀天一作地𥙷曰漢樂歌作六幕謂六合也)上至列缺兮(窺天)
(間隙補曰缺與缺同陵陽子明經云列缺去地一千四百里大人賦云貫列缺之倒影注云列缺天閃也文選)
(云列缺曄其照夜應劭曰列缺天隙電照也)降望大壑(視海廣狹補曰列子曰渤海之東有)
(大壑焉實惟無底之谷名曰歸墟注引山海經東海之外有大壑)下崢嶸而無地
兮(淪幽虚也嶸一作巆補曰顔師古云崢嶸深遠皃也上仕耕切下音宏)上寥廓而
無天(空無形也寥一作嵺補曰師古云寥廓廣遠也)視儵忽而無見兮
(目瞑眩也)聽惝怳而無聞(窈無聲也補曰師古云惝怳耳不諦也淮南云若士曰我游乎)
(罔㝗之野北息乎沉墨之鄕西窮冥冥之黨東開鴻濛之光此其下無地而上無天聽焉無聞視焉無眴)超
無爲以至淸兮(登天庭也補曰淮南云契大渾之樸而立至清之中)與泰初
而爲鄰(與道并也補曰列子曰太初者氣之始也莊子曰泰初有无无有无名按騷經九章皆託)
(游天地之間以泄憤懣卒從彭咸之所居以畢其志至比章獨不然初曰長太息而埯涕思故國也終曰與太)
(初而爲鄰則世莫知其所如矣)
楚辭卷第五
