建康集卷七宋葉夢得撰
奏狀
辭免左大中大夫狀
右臣今月初九日准尚書省劄子奉聖旨與轉一官者
聞命震驚罔知攸措伏念臣衰病無能過叨劇任徒淹
歲月莫效寸勞方自力求閒秩冀逃官謗未知何名復
冒此賞苟懷貪得必致煩言欲望聖慈俯察危誠收還
成命使少安於愚分庶無累於公朝干冒天威臣無任
辭免資政殿大學士狀
聞命震驚罔知攸措伏念臣假守瀕江濫司宫鑰歲月
雖久初無毫髮可見紀錄適幸兵革少休營屯肅静
年穀屢登彫瘵稍蘇皆是朝庭威德所及於臣何有近
者金人背盟將帥分禦淮上臣居内地雖欲勉效餘力
無所可施方期引分求閒少逃尸素之責豈可反叨異
數重念臣今春誤荷眷私例與諸鎮進官一等已出無
名緣事恐異衆不獲終辭拜命徬徨今猶無以自處今
來若更有僥冒是一歲之間獨取兩寵臣雖不言人將
謂何伏望聖慈特賜哀憐俯徇愚誠收還成命
辭免加封食邑狀
伏念臣久叨榮禄無補事勞更冒誤恩進陪公爵雖配
天之澤初不間於賤微而省已無功終自慚於忝冒徬
徨隕越莫獲自寧伏望聖慈特賜寖罷所有告命臣不
敢祗受已寄納建康府軍資庫臣無任
第三次乞宫觀第一狀
右臣去年春嘗以疾病三具奏乞罷免府事退領閒秩
伏蒙聖恩降詔書不允繼以專委營繕行宫事不敢固
守愚誠方俟徐圖措畫略定再伸前請復遇疆事遽興
瀕江正當捍禦義難顧身因遂勉強遷延至今伏念臣
衰瘁餘生筋力愈憊留都重地在今日正須得人而叨
冒養疴首尾已及三年雖夙夜不敢少懈訖無秋毫補
報罪戾之積固不待言兹者幸遇天威既伸敵人知畏
去冬以來戢兵遠遁邊境少安今者將及解嚴於臣私
義可以自列伏望聖慈特賜矜憐檢會臣前後奏章特
除一在外宫觀差遣任便居住負恩而去雖無以仰酬覆
幬之私陳力不能亦庶幾粗免顛越之懼
第二狀
右臣近上章陳乞在外宫觀一任准都進奏院遞到詔
書一道伏蒙聖恩未賜俞允仰冒威尊未即竄殛更叨
慰藉賜以温言感懼交并隕越無地迫於情義即欲再
伸犬馬之誠適值壽春失守敵騎乘勝過淮臣職當長
江之寄義合死守不敢竊顧私計遷延已復踰月今幸
天威奮張將士用命強敵亡敗淮甸平静瀕江之備盡
已釋放民皆安業别無施行職事伏念臣昨以衰病屏
廢田里陛下不遺簪履之舊過加省錄付以方面自去
歲敵人敗盟臣初無秋毫補報而三月之内遷官進職
兩冒異數度越常等心非木石豈不願竭孱庸力圖寸
效少亦自異衆人而實以素抱羸疾積久有加筋力衰
疲不可勉強是以每歲輒露誠請近者復經此艱危捍
外保内寢食皆廢所苦遂復暴作喘滿上乘不可俯仰
兩人扶掖僅能行步心氣彫耗通夕不寐塊然殘骸幾
不勝衣委是難以枝梧迫切之情誠無辭可見惟祈造
化曲成高明委照庶或尚保餘息伏望聖慈檢會臣前
奏早賜矜允
第三狀
右臣今歲以來嘗兩上章乞罷府事除一外任宫觀差
遣伏蒙疊降詔書未賜俞允疎賤餘生上勤天眷感銘
肌骨無地寄言強勉周旋今又累月而臣衰病之餘氣
血凋耗久居要地終難自安兼至六月已周三年秩滿
亦合罷免伏望聖慈特加矜憐檢會臣前奏速賜指揮
付之閒秩使養殘骸上以全天地涵覆終始之恩下以
遂臣犬馬疲憊進退之分
辭免觀文殿學士再任狀
右臣今月某日准御前金字牌降到尚書省劄子一道
伏奉聖恩除臣觀文殿學士令再任者聞命震驚罔知
攸措伏念臣衰病餘生昨者誤蒙聖知起之閒廢付以
一面雖夙夜罄竭疲駑自知無以報稱故頻年屢干天
聽乞從罷免仰荷眷私未即報可遷延已及終更方跼
蹐以俟俞旨忽聞有此除授退量已試之效實無秋毫
小補豈敢重愧軍民輒懷貪冒兼觀文殿學士職名祖
宗故事藩鎮外除無幾臣獨何人可當異數伏望天高
聽卑俯察危懇特賜寢罷新命檢會臣前後累奏除一
外任宫觀差遣
啓狀
到任謝執政啓
擇地而安豈事君之大節不能則止亦學道之本心累
被詔除莫遑懇避已交印綬仰愧陶鎔此蓋伏遇某官
道德佐時勤勞許國察勍敵背盟之有自知皇天悔禍
之在兹神州陸沉固王衍當任其責江左未定有管仲
則何所憂盡舒宏濟之謀即有削平之日俯求來效用
慰舊民故雖留鑰之深嚴亦俾奉祠之冗散某素無善
狀過假溢言屢自列其衰殘訖未蒙於矜可朝弗及夕
愧趙孟之語偷少不如人況燭武之已老勉祗承命終
幸退藏
回徽州曾侍郎啓
暫領藩符已交印綬共期禦侮方欣汲黯之在朝聊試
治民猶屈蕭公之居外風謠遠被士友交歡伏惟某官
道與時行仁為已任智不惑而勇不懼將力整於艱危
用之行而舍之藏本無心於出處坐閒十載更踐三朝
慨社稷之未安忍為容悅恐干戈之方熾宜有後圖協
濟廟謨凛聞廷議始雖難合無傷志士之本心久必見
思固自聖君之宏度未遑暖席行即賜環某久預從游
獲同封守從容笑語莫伸引領之懷密邇聲猷尚託為
僚之幸
賀宣州王相公啓
顯膺綸綍登用舊人密邇鄉閭就煩名鎮除書始播輿
論交欣伏惟某官廊廟宗工縉紳宿望兼安危之注意
備德齒之達尊狐趙勤勞何止草昧艱難之際蕭曹事
業固先風雲會遇之初退即燕閒久勤虛佇衮衣赤舄
方入奉於賜環熊軾朱幡豈尚頒於開府顧惟衰弊辱
在眷知尺牘馳誠嘗獲伸於懇欵高牙在望竊幸邇於
聲猷
回霍經制啓
委迹家山嘗迂軒騎剖符江介復枉緘書荷眷注之不
遺非衰遲之能稱伏惟某官材猷敏濟志節剛方夙殫
稽古之勤力傳家法遂展佐時之略自結主知中外踐
更尤為備著適此干戈之後孰先賦歛之圖凋瘵未蘇
調度多闕惟愛民若赤子故知取而不傷若言利析秋
毫則雖多而何補輒從卿月暫佐使星聊煩規畫之行
即有超陞之寵旌麾在望欵謁尚遥條教所依瞻言徒
切尚勉加於調攝益順導於將綏
賀汪相公建節啓
剖符便郡已隆舊弼之恩授鉞齋壇復重元戎之寄始
傳渙號大慰輿情恭惟某官德量深宏智謀恢遠廢荆
榛而成帝業最先鄧禹之納忠會貔虎而振王威何止
劉琨之勸進六龍在御四海歸心銘勲已著於鼎彛濟
難方圖於舟楫中辭宰柄久佚祠庭惟聖主念功固無
言之不報而宗臣矜國宜受祉之既多某久預鈞陶獲
依屏翰進趨前席載瞻北闕之光歸擁淑旂更倍南邦
之喜
回南京留守路樞密啓
光奉詔緍顯司留鑰舊疆來復方當闢國之初聖澤誕
敷更重興王之寄伏惟某官材猷夙著望實兼隆入參
帷幄之謀備宣忠欵出奉藩維之最屢竭勤勞眷此陪
都控臨東道望舂陵之佳氣千載固存定郟鄏之名城
萬方行會暫煩居守即有超陞愧脩慶之未遑辱緘書
之首及感銘之至敷叙莫周
回王正字啓
給禮試言少伸素藴奏篇稱善特錫異恩除書始聞有
識相慶伏惟某官學通倫類識造精微劉向博極羣書
固已盡古今之變賈誼通達國體是宜明政事之原爰
自弱齡已懷遠略雖言語文章之選决科早冠於諸儒
而安危治亂之端射策尚勤於廣問蓋其待之者厚是
以求之者詳斯文有光士友争歎不遺鄙陋首枉緘書
自喜衰年猶及承平之故事願言遠業益觀異日之成
功
轉大中大夫謝執政啓
量能授官盖先王用人之本見得思義亦君子行已之
方仰累公朝退慙本意伏念某受材不敏涉世多艱方
強壯之年固已自投於閒散豈既衰之後反求貪得於
須臾況風波荐履於畏塗而荆棘親逢於晚歲正使捐
軀原野未償廪食之私矧未服力簿書何補事勞之實
取非其有人且謂何兹盖伏遇某官拔茅與其彙征采
菲不以下體方流言竊詆獨深亮其無他逮引疾告歸
復挽留而不釋矜其遲暮借以寵光不稱所蒙豈曰子
衣之安吉未知為報徒懷我馬之虺隤震懼靡寧銘藏
曷已
回吉州王舍人啓
螭陛記言夙膺高選虎符分守暫慰遠民間遠聲猷更
屢歲序承下車之滋久愧削牘之未遑首貶緘題過勤
行李竊審剸煩暇裕介福駢蕃伏惟某官名在朝廷奮
由學校惟禮樂詩書之造士所養既深有人民社稷以
為邦何施不可未窮遠業聊出緒餘行聞宣室之思毋
久淮陽之治蓬門枉過每懷前日之溪山鈴館相望尚
接鄰疆之封壤更祈保衛别迓褒嘉言之不文永以為
好
賀三京招撫劉太保啓
方叔壯猶夙任興周之寄召公為保載勤分陜之行彤
弓肆颺中外震疊伏惟某官忠誠許國術略佐時總御
六師早席將門之舊擴清四海屢扶王室之危憬彼遠
邦復干王旅雖王赫斯怒所殱者渠魁而民懷有仁願
適者樂土況仇葛來蘇之望皆靈臺樂德之人不待招
擕咸知效順倒戈内附豈惟見於前徒免胄縱觀孰不
歸於吾父一蒙開納盡洗烽烟某久幸從遊欣聞布告
莫遂瞻承之志徒深慶抃之誠
回信州劉侍郎啓
觸熱載塗已交印綬承流問俗具布教條歡謠初播於
里閭翰墨既勤於尺牘伏惟某官材周逹道世號名卿
奏刀砉然所遭皆迎刃而解攬轡沃若有往非著鞭可
先久屈祠宫暫煩便郡雖長沙國小未足以回旋而淮
陽政清何妨於卧治顧惟老病屢請歸閒念桑梓之相
依從遊已舊方荆榛之未剪戎路尚艱重慙推轂之無
堪猶獲同舟而共濟何從會面坐極馳誠
除資政殿大學士謝執政啓
繁纓以朝孰云可假懷璧其罪已亦知危荷奬予之過
優愧懇辭之弗獲伏念某少而不敏晩益亡竒仕前望
三十人則為已過官欲止六百石況復加多致頻歲之
懇祈惟乞身之為請未償此志更沐横恩兹盖伏遇某
官功濟華夷志安宗社憫衰遲之一老借以寵光用風
勵於四方使皆興起仰懷盛德但愧本心勉欲效勞悵
桑榆之已晩雖云代匱顧菅蒯之何施徒有銘藏莫知
報稱
賀張少師奏捷啓
出將王命前討邦仇萬里氊裘既望風而知畏六師貔
虎咸奮義而争趨果掃妖氛共成大烈兹蓋伏遇
某官勲高宗社名重華夷被公衮以臨戎孰加三司之
右總將壇而申令更隆百勝之威聳中外之欣謠雪神
人之深憤某獲聯疆事首奏捷音歡抃之私敷宣罔既
除觀文殿學士再任謝執政啓
及瓜而代初無可錄之勞采菲不遺遽竊非常之寵祗
承眷渥未遂堅辭伏念某本乏異能過叨重寄空疎之
學固斐然不知裁之戅拙之材況老矣無能為也故承
乏因循者三歲而乞身懇請者六章何期避劇以求閒
更復逾涯而拜賜豈無再割人共笑其鉛刀雖強已陳
已亦慙其芻狗兹盖伏遇某官權衡萬物柱石本朝追
叙禹謨協九功而共治輔成周命倡十亂以同心未遑
舍舊以圖新姑亦絶長而補短安國無功自愧本意罷
歸潁川有詔如前何能愈治未知報塞徒有銘藏
書
與秦相公論防冬書
某頓首再拜僕射相公鈞座秋暑猶未退即日伏惟鈞
候動止萬福某近因到官具書伸謝必已呈浼記室衰
鈍黾勉亦將幾月郡事雖甚弊連日撥遣冗滯數百事
似已少間其餘皆可徐以力治惟是防冬一事不無私
憂茫然都未有圖議者或謂今歲敵未必來或謂二大
將既分宣撫兩淮本道乃在腹裏非所慮或謂萬一有
警朝廷必自委二大將守江非本道之職三者竊皆以
為過據日前探報頗言敵點兵開河積糧料器具遠近
略同必無安静之理今淮東偽邳州兵形已見不來則
已來恐非常歲之比前為敵循者劉豫主兵者劉麟所
驅用者吾山東淮甸之民今以金主易劉豫以四太子
易劉麟以敵騎易吾民是豈可忽二大將宣撫兩淮固
其職矣然未見别有大措畫必可以固吾圉者近惟張
宗顔數千人趨合肥爾甲寅歲豫賊至楚州丙辰歲豫
賊過濠州皆在九月十月之間非無大將未嘗前知今
可保復無此乎自古保江必先固淮曹操不能越濡須
苻堅不能出渦口魏太武不能窺瓜步周世宗不能有壽
春皆以我先得淮東也今淮未有必固之理而欲恃江
以為重何可為萬全計前歲聞以四大將自池州而上
直至平江之境各分其地州郡皆不與此固勢必如此
然以身捍疆埸乃所以為民保境土若將帥與州郡不
相關則兵民分為二境土何以獨濟往時杜充失守之
因江上兵非不多自王&KR0667;先遁於采石諸軍皆潰無復
捍敵吾民奔避不及反為潰兵剽略敵得乘之南渡此
相公所知也況本道界分已自無劉光世一軍若以他
軍那融添補則兵力厚薄尤可見今若責江淮於將帥
而使守臣表裏得共為之計猶可待不虞若淮未能固
而必恃江以為守則王&KR0667;之戒不可不思某久在山林
不聞朝議既不得已於此懲往者召公之困誓不敢復
出一語然平日拳拳之心有不能終愧藿食者因季華
行輙私布之本府惟有民間自欲團結可使保鄉里漸
已料理復議者不知本末謹具劄子禀達其餘數十條
併附之别紙此非其職徒以相公平昔相予之厚忘其
僭率思致輿人之言以答毫末惶恐餘祈倍保鈞重上
副眷倚不宣
又與秦相公書
某頓首再拜上啓僕射相公鈞座某昨日早逓中忽遽
上狀必獲呈凂即日伏惟鈞候動止萬福敵自昨日探
報後未有繼至者張少傅處見錄到偽榜本必已繳申
狂悖之志可見傳聞既廣遠近不無震駭姑示以持重
鎮安人心而密計所當者以候朝廷處分然可施行事
不一未易遽陳竊料廟謀必有定策今沿江一帶自江
州直至臨安幾千餘里順流而下無非可隄防者昨敵
兩至江上審觀形勢已熟四五年來又多得淮浙人講
究利害且無所不至必不更蹈舊轍當有出我不意者則
我恐亦不當但以前日待之詢之衆論多謂敵前兩至
朝廷先失之畏而不為守計故但退避彼得乘以渡江
後失之怯而不為戰計故僅能守彼師老得以善去今
日之筭惟一知吾無所憚姑存和議佯為小屈以觀釁
且彼實長途深入勢必以謬悠之辭迫我而不敢來若
疑而未決則必且擁重兵向江以嘗我我堅壁不動與
之相持待其糧盡力屈則惟所欲為不識亦足聽採否
目下急務莫若先棄蕩積聚使無所仰食以待其謀縱
有不及亦勝不為若朝廷不欲便行則但委諸將分為
固不害事我所儲備尤不可緩本路建康最號豐足比
計之内外諸司一金以上共不滿七十萬緍米六七萬
石而已他州可知常平糶米并買牛更乞詳度輕重民
去接新已近闕牛戶早禾栽插已徧脱人各自擘畫亦
不至甚病姑存之亦善某職守過計仰恃眷予不敢自
為形跡輙僭具禀達繼此有可效區區者亦當節次續
聞伏幸寬明貸亮目痛牽強書不成字餘祈倍萬善保
鈞重不宣
又與秦相公書
某頓首再拜上啓僕射相公鈞座暑氣日增即日㐲惟鈞
候動止萬福某近具狀託季華晁撫詣屏下禀達必獲
塵浼前日忽承金字牌被旨以淮西江東西湖南地京
西路牛疫恐民無以耕委令逐路各取常平諸色錢物
遣官出産處收買租賃與民仰見君相勤恤民隱纖悉
備盡即已取會諸州見管常平錢物選擇差官然詢之
民間盖有可疑者不敢但已今歲耕牛疫死處誠廣不
但牛而已雖虎豹麞鹿猿猱野獸等棄死山林原野所
在皆有然幸在春耕之後今民犂田合插秧種蒔用牛
不多正使得之已不及事但可收刈後於秋冬間為來
歲之備爾其所損路問自湖湘至唐鄧無有不被害者
所餘惟兩浙福建二廣出産除福建外止是二廣次則
二浙二廣非數月不可致兩浙昨經淮南營田收買後
亦不多有今正夏時牛畏暑而行緩日僅三二十里田
家作苦護養餵飼不敢竭其力置之林薄陂塘隂涼之
所如視其子朝暮惟恐有傷今少則不足濟其用多則
不惟難得盖不可使冒熱遠行且賣牛者多姦弊疾病
老瘠所遣官未必能盡辦皆不敢任責萬一強之使行
或倒死道路或至此疫未已而細民懼死必償值不敢
從官司租賃遂成無用其臥起之節水草之宜兵卒所
不解須寄養於民亦必非其所欲不免科擾久之損折
則坐失常平錢不貲連日遣邑官徧歴農畆其言大抵
略同未知他路利害如何此吾君惻怛惠下之澤有司
奉行惟恐後而民言似不為無理故竊私布之執事幸
乞試留聽採如有可議即冀詳度行下府境二麥大稔
蠶亦無害數日前微覺缺雨忽通得一晝夕遂稍足行
宫圖本聞已進入不知有司取否見張少傅說中間與
禁中所定本半有相合者其東面欲侵為廊地張少傅
已先築牆展出十餘丈在外此一事已諧矣餘更俟命
煩凟不勝愧悚更冀為國倍加保練不宣
建康集卷七
