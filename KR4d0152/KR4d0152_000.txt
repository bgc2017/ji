建康集别集類三(宋)
提要
(臣)等謹案建康集八卷宋葉夢得撰夢得有
春秋傳已著錄陳振孫書錄解題載夢得總
集一百卷審是編八卷今俱不傳又載建康
集十卷乃紹興八年再鎮建康時所著此本
八卷與振孫所記不合書末有其孫輅題跋
亦云八卷其為書錄解題屢經傳寫誤以八
卷為十卷抑或舊本殘缺亡其二卷後人追
改輅跋以偽稱完帙則均不可考矣夢得為
蔡京門客章惇姻家當過江以後公論大明
不敢復嘘紹述之焰而所著詩話尚尊熙寧
而抑元祐往往於言外見之方回瀛奎律髓
於其送嚴壻北使一詩論之頗詳然夢得本
晁氏之甥猶及見張耒諸人耳濡目染終有
典型故文章高雅猶存北宋之遺風南渡以
後與陳與義可以肩隨尤揚范陸諸人皆莫
能及固未可以其紹聖餘黨遂掩其詞藻也
乾隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
