建康集卷五宋葉夢得撰
表
謝到任表
分東道之封圻再臨江國守北門之管籥密護神居任
非所堪辭不獲命臣某中謝伏念臣去違軒陛俯仰十
年退伏丘園棲遲一壑念多壘尚艱則懷捐軀盡瘁之
義思大恩未報則有畢命靡他之言敢擇所安自求遠
屏喟年齡之浸晩迫疾恙之交攻惟聖主曲亮此心故
愚臣得安其分豈期人譽復誤詔除力殫懇欵之誠莫
動高明之聽勉交印綬實愧吏民兹盖伏遇皇帝陛下
惠顧臣鄰憂勤土宇撫萬邦巡侯甸何止臨踐土之宫
會諸侯選車徒是將復東都之業責其來效付以舊邦
斗運天旋已振荆吳之勝氣風驅電掃行銷河岱之妖
氛但臣陳力不能強顔何補欽承威旨暫假歲時疆埸
無虞儻苟逃於譴累冕旒甚邇尚終冀於慈憐
謝傳宣撫問賜茶藥表
使傳俯臨殆非常禮寶奩拜賜併沐異恩自驚衰朽之
餘曷稱褒嘉之遇臣某中謝伏念臣迂疎寡與戅拙多
艱蚤歲朝廷既乏秋毫之效暮年疆埸何施汗馬之勞
誤辱眷慈猶叨委寄愧懇辭之弗獲曾報政之未遑遽
屈王人親承帝問搢紳改觀共知聖主之不遺里巷争
傳更覺陪都之增重此盖伏遇皇帝陛下曲矜舊物欲
勵邇臣念其嘗事軒墀久絶朝天之望憐其服勤簿領
未忘報國之忠借以寵光榮其晩暮江壖地廣敵境秋
高明詔申嚴預謹奔衝之寇奏封賜可仍寬凋瘵之民
願竭疲駑少酬聖造
謝乞宫觀不允降詔表
誤當劇任初無屏翰之勞再荷殊私重愧遷延之役懇
祈莫效被寵惟危臣某中謝伏念臣衰病餘生空疎末
學盡力承平之日尚不克堪課功多事之時豈能免過
故瀝誠而自列幸量已以苟全詎意寬慈疊形鐫諭推
之不去深有愧於吏民義弗遐遺特見收於君父兹蓋
伏遇皇帝陛下憂勤保治清静撫民謂陳力不能雖欲
自安於愚分而退人以禮尚期曲盡於眷存故捐體貌
之隆少假羈孤之迹臣屢違恩旨勉奉訓辭力將敗而
猶馳何取疲駑之用器已盈而更受終懷顛覆之憂
賀天申節表
天人合契爰開出震之符夷夏交歡共獻如山之頌休
明所暨呼舞攸同臣某中賀竊以定暴亂而致太平孰
不期於真主履艱難而念無逸必將報之永年惟上帝
之儲休與斯民而同欲恭惟皇帝陛下功高振古運際
中興膺謳歌朝覲之歸久已仰吾君之子備文武聖神
之德是宜為天下之君茂介純禧莫隆兹日臣外司留
鑰阻奉壽觴俯葵藿以傾心敢㤀委照詠松椿而歸美
願效羣言
謝左大中大夫表
賞必眡功既誤褒嘉之實老宜戒得重貽貪冒之譏退
自省循惟深隕越臣某中謝伏念臣久從幽屏再荷使
令戎事猶艱固欲竭情而自效聖恩未報敢期愛己以
偷安雖抱此心訖無成績故力求於閒散幸苟免於曠
瘝方俟矜從反叨寵數鉛刀何有全牛之技已窮故道
空存老馬之知餘幾兹盖伏遇皇帝陛下高明委照博
大兼容惇勵有功豈愛彤弓之錫憫憐舊物未㤀墜履
之收致此迂愚例存記錄臣敢不勉承德意更激懦衷
洛邑初營曷稱保釐之守漢儀復見終成戡定之期
賀天申節表
歷數在躬既終陟於元后天地合德成利見於大人慶
溢斯民祥開是日臣某中謝竊以攷三代興王之業孰
盛於仁盡萬方報上之誠必歸之壽惟頌聲之所美固
臣子之樂推恭惟皇帝陛下出震延休乘乾撫運體聰
明叡知而不殺我武惟揚備剛健篤實而輝光天庥滋
至瞻雲就列跡莫跂於簪紳望海朝宗心徒傾於觀闕
謝資政殿大學士表
一字之褒仰勤明訓十旬之内再沐殊恩懇辭莫效於
精誠祗命惟增於戰慄臣某中謝伏念臣逢時過幸受寵居
多積丘山未報之私無毫髮可論之效豈不曰知難而
退悼此志之未伸固嘗懷見義必為曾餘生之何有矧
兹勍敵方正嚴誅驅太原北伐之師雖即期於殄滅保
洛邑東都之衆可無待於撫綏自省何勞能當異數兹
盖伏遇皇帝陛下矜存舊物駕御羣材視臣鄰於股肱
盖欲奔趨而從事以爵禄為砥石又將磨礪以勸功重
假衰殘申加奬飭佩景德升班之意敢陪近弼之殊榮
追修文創始之名尤愧諸儒之極選雖期隕首莫稱所
天
賀明堂禮畢降赦表
合二王之郊禮兼六月之廟享報本反始雖上帝為所
獨尊因時制宜必聖人乃能盡變明靈允答海宇蒙休
臣某中賀竊以鑾御省方已更四閏旃裘謀夏幾動三
方用徼福於上下神祗亦云已至將增修於禮樂刑政
其敢有遺惟宸心望治之愈深故元祀益恭而弗怠恭
惟皇帝陛下外昭明德中極小心受天下之歸往而不
敢康履王業之艱難而思其始方兹外侮復敗齊盟殖
有禮而覆昏亡師不妄動祈福祥而求永正史無愧辭
秩盛典以載嚴均普天而同慶臣濫當藩輔祗布恩言
奉璋峩峩雖莫陪多士駿奔之列降福簡簡竊獲預庶
民敷錫之歡
賀皇太后册寶禮成
建宫内梱方新長樂之儀備物明廷遂正東朝之號凡
居覆冒舉極欣榮臣某中賀竊以事莫大於奉親孝必先於
隆禮惟盡報本之誠莫能為之稱故嚴推尊之義乃可
致其崇於顯鴻名式昭大養恭惟皇帝陛下功高撥亂
德懋承祧言念母儀夙有光於前烈肆揚天命訖垂裕
於後人洊履艱危居懷定省適皇基之始振幸法駕之
將還乃卜元辰前修令典徽音克嗣化已被於家邦景
耀流傳言自成於雅頌臣拘縻印綬阻造軒墀慶集雲
來行跂含飴之奉驩騰夷夏更寬問饍之恩
謝大禮加封食邑表
五等分封雖名存而實廢三年進律盖禮厚而恩隆深
慙滿溢之餘更冒厖鴻之賜臣某中謝伏念臣起家寒陋
遭世盛明竊大邑以庇身已為非分率諸侯而述職曾
莫效勤方大享之告成與敷天而同慶曷云異數更及
罔功兹盖伏遇皇帝陛下德協神人孝安宗廟犧牲玉
帛不㤀祼獻之修煇翟胞閽均被餕餘之澤憫服勞之
已久肆歛福以均敷臣敢不策蹇自期履冰思戒五百
里諸公之地敢自比於周邦二千石刺史之封猶有慙
於漢秩未知報稱惟積兢危
謝奏陳金師退敗降詔奬諭表
正王者之兵既張天討申輿人之誦少達下情仰荷眷
慈特膺殊奬臣某中謝伏念臣少而不武老益無能當
長江禦侮之衝適強敵敗盟之際惟紂臣有億萬衆皆
倒戈攻後之徒而桀惡已數十年亦曷喪皆亡之日戎
車既駕我武惟揚敵所愾以争先首摧炎熖取彼殘而
共殄卒掃塵氛慙無矢石之勤濫竊璽書之賜敢懷掠
美輙奏罔功兹盖伏遇皇帝陛下謀發自中威行無外
不震不動圖回每盡於敵情能弱能強終始弗逃於聖
筭欲勵服勞之士故推假寵之榮臣方病衰懇祈退免
堯言争誦雖莫酬君父罔極之恩漢札細書猶足示子
孫無窮之寶
謝軍寨遺火赦罪表
奉職不虔自昭曠敗撫躬引咎方俟譴訶仰荷寬慈曲
從貸釋臣某中謝伏念臣素無遠用本實凡材沉迷簿領之
間徒勞無補出入兵戈之際愈久益疎誤竊守符仍司
留鑰既不能折衝強敵少盡力於疆陲又無以和輯疲
民使安生於閭里致令非意罔戒不虞知重玷於官常
敢幸逃於吏議兹盖伏遇皇帝陛下慎微接下以德行
仁雖愛憫黎元如御朽索之馬而保全臣子每漏吞舟
之魚念將迫於終更俾不汚於後累臣敢不勉殫衰懦
深負省循豈不懷歸未遂乞身之請退思補過終慚報
國之心
賀天申節表
發祥隤祉天用啓於永圖撥亂興衰民必推於真主載
遇光華之旦咸欣震夙之期臣某中賀恭惟皇帝陛下
法禹儉勤紹湯勇知懷旱麓造邦之業盡車攻復古之
謀視國履冰靡不思於宏濟拯民塗炭皆有賴於至仁
丕承四海之心茂對千齡之運臣拘縻疆埸阻造治朝
謠誦交騰孰匪松椿之願威嚴甚邇惟深葵藿之誠
謝傳宣撫問賜茶藥表
内府兼金遐方珍物禮加異數屈使指以親臨威不違
顔凛天光之在望臣某中謝伏念臣久從流落晩際聖
明横草無功徒欲捐軀而盡瘁飲冰自勵敢懷擇地以
圖安第迫衰殘終辜眷遇詎意乾坤之大造誤矜犬馬
之微勞既俾後圖仍申好賜豈獨至仁之廣被姑示匪
頒仰承厚意之所將殆非前比兹盖伏遇皇帝陛下光
明下濟博厚兼容正陪都管籥之崇欲先四海嚴大國
封疆之寄用聳三軍故憐簪履之微曲假軒墀之舊力
已疲而任重恩愈厚而報難臣敢不勉務㳙塵益扶朽
鈍言而有補敢㤀藥石之酬義所當堅期效金湯之守
謝再任表
三載黜幽方懼干於明憲再命而傴忽洊被於異恩不
稱所蒙重慙非據臣某中謝伏念臣蚤由疎賤誤竊寵
榮先朝濫寘於從班本無報效陛下擢登於正路已迫
衰殘自知陳力之無堪唯有乞身而退屏逮謀帥閫仍
玷留都故連年雖幸於苟安而無歲不祈於罷免仰蒙
全貸偶及終更惟鼯鼠五技之既窮亦駑馬十駕之何
及豈期過聽更責後圖兹盖伏遇皇帝陛下禮貌羣工
作興庶政念其拳拳忠欵初非有愛於餘生察其齪齪
廉勤猶未遽罹於大過姑令代匱豈曰因能丁寧殆至
於再三感勵難酬於萬一臣敢不欽承德意勉激愚衷
苟子産見推晩或容於鄭國雖廉頗已老終無憾於趙
人
謝觀文殿學士表
恩非所稱難逃負乘之譏命出非常莫獲循牆之避重
勤訓飭倍極兢危臣某中謝竊惟學士建名雖興前代
近臣分職盖始本朝至於易文明顧問之稱冠秘殿寵
褒之盛仰觀故事尤號殊榮爰歴艱難盖多勲德以舊
臣宣勞於外固不乏人由建炎越次而除則無前比乃
知固陋其敢叨逾兹盖伏遇皇帝陛下義篤臣鄰憂深
中外謂與之名者將求其實而使之禮者必報其忠故
於賢勞蒐選之間每有上下并包之意重念臣受材至
薄涉世多艱少日量能尚有滿盈之戒暮年多取豈無
顛覆之憂雖願竭於餘生恐終辜於大造
謝居民遺火待罪令安職表
無功受禄已愧素餐有罪不誅復叨寬典仰惟大施畢
出至仁臣某中謝伏念臣誤以疲駑洊蒙委寄方戎馬
戒嚴之際正旱陽害稼之餘反側未安彫殘易困雖無
撓獄市每師齊相静治之風而慎守封疆敢㤀魯人請
事之意訖無寸效重愧本心可容非意之憂更速曠官
之責法當顯黜恩獨原情兹盖伏遇皇帝陛下德極含
洪道全忠恕八柄並用固將昭示於賞刑三宥所加終
欲掩藏其過失幸其可再居不遑寧臣敢不上體眷慈
勉扶衰病尊簡書而奔命未敢言歸記焚室以寬征庶
無失所
賀天申節表
天休申命爰開真主之符帝武發祥用錫庶民之福載
逢華旦欽頌永年臣某中賀恭惟皇帝陛下道配帝王
功施華夏兢兢業業每懷履位之艱繼繼承承方啓興
王之造神祗協佑福禄來崇閱三千歲之靈長用扶卜
世庸億兆人之愛戴罔不歸仁臣拘守郡符阻趨宸陛
莫遂朝宗之志徒增拱極之心
賀大朝會表
宸心抑畏曠盛典而弗居羣議載揚幸戎兵之始間是
為周禮豈惟漢儀臣某中賀恭惟皇帝陛下基命昊天
紹休文祖惟聰明叡知而不殺故能服天下無所用威
既艱難險阻之備嘗則必履帝位以大居正扆路在列
鐘簴畢陳湛露惟晞共仰朝陽之盛横流式遏敢㤀巨
海之歸臣假守外藩獲逢熙事五侯奉幣濫居邦甸之
先萬壽稱觴莫預公王之末永懷魏闕徒竭愚衷
建康集卷五
