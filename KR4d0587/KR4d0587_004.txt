復古詩集卷四
元楊維楨撰
宫詞
宫詞詩家之大香奩也不許村學究語為本朝
宫詞者多矣或拘於用典故又或拘於用國語
皆損詩體天歷間余同年薩天錫善為宫詞且
索余和什通和二十章今存十二章
雞人報曉五門開鹵簿千官泊帝臺天上鴐鵝先有信
九重鸞駕上都㢠(每歲此禽先駕往返)
又
開國遺音樂府傳白翎飛上十三絃大金優諫關卿在
伊尹扶湯進劇編
又
海内車書混一時奎章御筆寫烏絲朝來中貴傳宣急
南國宫娥拱鳳池
又
薰風殿閣日初長南貢新來荔子香西邸阿環方病齒
金籠分賜雪衣娘
又
宫錦裁衣錫聖恩朝來金榜揭天門老娥元是南州女
私喜南人擢殿元
又
北幸和林幄殿寬鈎麗女侍婕妤官君王自賦昭君曲
勑賜琵琶馬上彈
又
后土璚仙屬内家揚州從此絶名花君王題品容誰並
萼綠宫中萼綠華
又
十二璚樓浸月華桐花移影上忩紗簷前不插鹽枝竹
卧聽金羊引小車
又
金屋秋深露氣凉宫監久不到西廂丁寧莫竊寧哥笛
鸚姆無情說短長
又
露氣夜生鳷鵲樓井梧葉葉已知秋君王只禁宫中蠱
不禁流紅出御溝
又
十三宫女善詞章長立君王玉几傍阿婉有才還有累
宫中鸚鵡啄條桑
又
蛾眉矉處不勝秋長帶芙蓉小苑愁肯為君王通一笑
羽書烽火誤諸侯
春俠雜詞(見古樂府十卷)
金丸脱手弹鸚鵡玉鞭嬉笑擊珊瑚侍兒無頼有如此
知是霍家馮子都
又(見古樂府十卷)
花袍白面呼郎神當街奪花不避人天馬乘龍金絡腦
賈家貴壻正嬌春
又(見古樂府十卷)
柘林縱獵金毛鷹花街行春銀面馬夜宿娼樓酒未醒
飄風吹落鴛鴦瓦
又
昨日布衣行九州今日繡衣拜冕旒馬前清道一千步
當街不敢闚高樓
又(見古樂府十卷)
朱提注酒酒如池太白淋漓喫不辭上樓更衣玉山倒
腰間帶脱金犀毗
又
關右新來豪俠客姓字不通人不識夜半酒醒呼阿吉
(平)觧頥為我吹筆笛
又(見古樂府十卷)
蜀琴聲奏雙鴛鴦嶰竹和鳴雙鳳凰夜闌酒醒不上馬
紫荆月墮西家墻
又(見古樂府十卷)
西江美人久不見手把新題合歡扇鯉魚憑送相思書
㶚王門前水如箭
小游仙(見古樂府十卷)
青旄節衛翠雲軿按部東行過赤城龍女遺珠雞卵大
結為雙珮賜方平
又
若木西來赤岸東白金城闕碧珠宫天家令急不敢住
折得五花歸飯龍
又
東逾弱水赤流深夜得桃都息羽旌地底日迴天上出
金雞如鳳自交鳴(出一作去)
又
金蛾蕊生瑶水隂錦駝鳥鳴珠樹林上皇勅賜龍色酒
天樂五雲流玉音(蛾一作鵝)
又
麻姑今夜過青丘玉醴催斟白玉舟莫向外人矜指爪
酒酣為我擘箜&KR1283;
又
女郎兩兩白玉牀對博宛在橘中央青城不賭熊盈襪
間賭蕭家雙鳳凰(兩兩一作雙雙)
又
蓮葉舟高河漢垂黃姑玉女會佳期玉清久入衙城洞
莫遣成都賣卜知(葉一作花)
又
道人得道輕骨毛飛渡海水能千邅明朝挾至兩浮島
卧看滄江戲六鼇(海一作弱)
又
青丘書隨雷電亡尚作草木蟲魚荒問渠甲子不能記
但指綠睛雙眼方
又
天上茛常宫又成文章只數老玄卿五雲閣吏亦謫世
牛鬼少年專盛名
又
日落海門吹鳳匏須臾海水沸如炮船頭處女來聽曲
知是洞庭千歲蛟(聽曲一作相喚)
又
當時笑我去學仙汝但求金與求田不知昨夜城頭鶴
問汝無人識墓阡
詠女史
李夫人(李延年歌北方有佳人事)
金屋君王獨有情少翁魂魄夜張燈可堪一死禍猶烈
身釁胡塵到李陵
鉤弋夫人(漢武帝宫人生昭帝者)
婕儀未換毌儀尊聞道君王已寡恩太子宫中無木偶
可無鞠域到堯門
伏生女(伏生年九十餘以女口授尚書)
老子當時無女雛秦灰安得見全書中郎有女能傳業
傳得鳴笳業不如
班婕妤(前漢成帝宫)
長門不用買多才紈扇炎涼善自裁五鬼一言能寤主
秋風愁殺望思臺
趙昭儀(前漢成帝宫)
通仙門裏春晝長侍兒新擁試蘭湯君王空散黃金餅
不見宫中赤鳳凰
王氏后(前漢元帝后)
沙禁鍾靈六百年存劉一璽忍輕捐老天有意毌天下
黃霧如何塞九天
賈南風(西晉惠帝后)
識暗鳴蛙苦不夫簏箱下取洛城奴宫中得子如銅馬
豈特琅琊犢換駼
綠珠(石崇以珠三斛買梁氏女)
百斛明珠價莫加高樓投璧璧無瑕臨春不死燕脂井
又逐降旛上檻車
馮小憐(北齊穆后愛衰侍婢馮小奴大幸)
前山校獵御同車一笑平陽等戰蝸換得后衣纔上馬
琵琶又屬代王家
獨孤后(隋文帝后)
别宅猶容駕短轅獨孤苦以妬虧賢他時崔婦生家禍
晉邸安壤寵自專
武后(唐高宗后)
忠良斬刈若芻蕘乳虎蒼鷹積滿朝可是唐臣無杜伯
危心只忌六宫猫
楊太真(唐玄宗妃)
萬花叢裏澤初承紫磨金搖不自勝義髻早知無死所
不如生不負青陵
王凝妻李氏(唐王凝字叔怙王通弟也)
山店孤兒背面啼玉腕一觧軟如泥當時義勇能相敵
木葉山中亦有妻
盼盼(唐張建封節制武寧納妓盼盼於燕子樓公薨不他適)
塚上白楊今十年樓頭燕子尚留連銅臺多少丁寧恨
誰向西陵望墓田
韓蘄王夫人(宋韓世忠妻)
巫家卜偶不為嫌優女占夫事更堅看取異時真畏友
九重書上議黃天
宋度宗女嬪
一曲高歌玉樹秋小嬪端解替人愁葉妃只解傷春泣
之死何如恤緯憂
青峰廟王氏(一作青風)
天台王氏宋末兵擄至剡之青峰澗嚙血題詩
投水死比胡笳則優律之巴陵則劣矣余因過
此見陳長卿詩而美之遂題詩於石壁上長卿
詩云寧死標名不願存潔身如水凛貞魂青峰
嶺上題詩句猶沁當時指血痕
介馬䭾䭾百里程青峰後夜血書成只應劉阮桃花水
不似巴陵漢水清
女貞木楊氏
余從父女弟名宜既笄許陸氏子娶一夕陸卒
後逹官聘之宜誓不嫁母偪之閉重戶自盡余
表墓曰女貞
守死重關志不暌九泉不負陸郎妻至今墳上女貞木
不受商陵怨鳥棲
復古詩集卷四
