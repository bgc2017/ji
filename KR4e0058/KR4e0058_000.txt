強齋集目錄别集類五(明)
卷一
序
卷二
序
卷三
記誌
狀
書
卷四
行狀述
墓誌銘墓表
卷五
辭
祭文
祝文
表箋
卷六
頌
贊
銘
箴
傳
文
疏
題䟦
啓
雜著
卷七
詩
卷八
詩
卷九
詩拾遺
卷十
文
詩
序
(臣)等謹案強齋集十卷明殷奎撰奎字孝章
號強齋崑山人洪武初以薦例授州縣職以
母老請近地除咸陽教諭卒後門人私諡曰
文懿奎受業于楊維楨之門學行純正為當
時所重是集乃其門人余熂所編詩文雜著
凡九卷又益以其交游贈答詩文暨行實墓
誌為十卷附刻于後元明之間承先儒篤實
之餘風乘開國渾樸之初運宋末江湖積習
門戶流波湔除已盡故發為文章雖不以華
美為工而訓詞安雅亦頗有經籍之光如奎
等者在當時不以文章名而行規言矩學有
根柢要不失為儒者之言視後來雕繢之詞
乃有逕庭之别矣是集刊于洪武十五年崑
山儒學訓導錢塘陳振祖為之序其文亦樸
雅可想見一時風氣云乾隆四十六年五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
強齋集原序
強齋殷公以明經潔行著郡邑雖小夫婦人知其為君
子也要其志固不欲以文章名後世者而其文又皆温
潤縝密動合矩度豈所謂有德者必有言歟公自始學
卓然有立志不遷於流俗中間閱歴世故起為百里師
辭府縣職而閒關數千里典教關陜天之勞其體以昌
其氣苦其心以大其名不但為其文也而文亦隨之故
入關以來其文落落有竒氣惜不假其年而止於是耳
蓋公天性純孝母老不逮養憂感之意不㤀於一飯頃
也竟以是而隕其生其學行其出處其死生可謂瑩然
無瑕者也噫世復有其人耶新安余熂嘗從先生學洎
較藝京師擢居近侍貴顯矣而尤不㤀其師及再居憂
鄉里則纂集先生詩文若干篇而請序於予予忝與強
齋同事崑學知強齋者莫予若也強齋篤志古人學於
六經無不考尤邃禮春秋其入關也即邸舍畫道學統
緒圖以寄書來每以講學窮理為事則其著述有關於
理學者固不止此也公名播關西學者宗仰意必為好
事者之所持去是特其僅存者耳知強齋者求之於是
編之外可也公名奎字孝伯吳郡崑山人洪武十五年
歲次壬戌六月甲申日崑山縣儒學訓導錢塘陳振祖
潛夫叙
