強齋集卷二
明殷奎撰
序
贈醫師陸君祥序
人身藐然囿於兩間隂之血陽之氣流行於魂魄五藏
百骸之形得其和則康強而無疾否則外害於六氣之
沴内傷於七情之感而疾作矣是以有醫藥之事焉陽
者斂之隂者舒之虛者固之實者損之則疾去矣然非
善於察脉審證則不能有以知之也知之矣而於其書
講之而不詳擇之而不愼吾亦未見其可也崑山陸君
祥蓋精於脉與證講之精而擇之愼者也里人周伯安
病積氣右脇下喘且脹者五閱月醫來類補以濕熱之
劑病日以劇幾殆矣陸君視之曰是息賁也法當大下
内經所謂留者攻之土鬱奪之者也積氣賁門大邪未
去其可補乎從之不終日而愈嗟夫醫者所以寄生死
也而脉證之不明隂陽之不察其不假藥石為戕毒人
之具者幾希矣若陸君可謂醫之善者非歟予聞陸君
世業醫其先君子嘗受學東垣氏之後人用藥至詳實
其家學淵源既深遠矣而君又益講於諸家之說時出
其所長若今起伯安之疾的知邪之所在一决而去之
是固劉河間之法而又能愼重以固根本東垣之家學
未始不行其間也補偏救弊在乎當其可而止耳陸君
果可謂講之精擇之愼醫之善者矣伯安曰不可以無
報陸君夫報之遠者非文不傳乃來請文辭不獲為書
此以貽之至正廿五年夏六月既望州人殷奎序
贈杭州同守梅侯考滿序
古之君子何為而仕也仕何為而急也非必皆為貧也
非必皆為祭為宴也亦曰畏天命憫人窮而已耳天生
衆民非徒生之必有以治之天生我材非徒材之必有
以用之民之陷溺也將於我援之彫攰也將於我息之
號寒而啼饑也將於我衣被飲食之是故仕如此其急
也然人不必皆材也材不必皆學也材且學矣上之人
不必皆仕之也仕之矣位之卑不必皆可為也有其材
有其學而又有其位者吾於杭州同守吳陵梅侯見之
蓋侯材敏用裕而持之以廉學充義精而守之約畏天
命憫人窮非侯之素所抱負者乎故其出為時用歴典
州郡所至以循良著稱而錢塘之政尤為俊偉挺拔所
謂可為之時得為之位能為之人者矣今年夏改貳兩
浙鹺府行膺榮渥進秉政樞其可為之事當有大於此
者非一郡一官之細而已也予也與侯既親且舊辱侯
之知甚深非宴遊一朝夕之好也故其望侯者亦甚重
今兹承乏崑山而侯之棠隂在焉去思之愛久而不衰
竊幸自託於下風獨為印紱所拘不獲身謁棨戟之下
口陳祝望之私於是黽勉書此用謝不敏云至正廿有
六年夏五月州人殷奎序
贈醫師許君仲方序
醫者人之司命也參隂陽之運贊造化之功肉朽骨生
死魄其效可使父不戚子兄不戚弟老不戚少有蕃祉
眉壽之樂而無札瘥夭昏之憂者其德於世何如也今
年秋有腹痢之疫民之死亡者多其幼稚里閈之間蓋
十戶而八九也時余之子亦嬰斯疾狀甚暴勢甚張阽
於危殆數矣賴吾許君仲方以善藥治之而後愈噫予
實有子而仲方更生之予之德仲方者何如也獨予德
仲方哉凡有子弟謁於仲方而仲方活之者蓋無有不
德之者也夫德施之在人心發於深感者非言無以宣
善譽之在人耳圖其久遠者非文無以達文之不可以
已也如此然則予於仲方其可以無述乎詩曰多將熇
熇不可救藥斯疾有焉又曰惠於朋友庶民小子仲方
有焉又曰中心藏之何日㤀之予亦以自况焉至正廿
有六年冬十月既望殷奎序
送許仲方醫師序
君子之擇術有取夫醫之云者豈不以其全生保民而
可以資之以為仁已乎然為仁者人知之為不仁者人
徒有所不知矣夫醫聖人仁民之一物也饑寒而為之
農桑巢穴而為之廬舍教化而倫常以明征誅而暴亂
以息既又懼夫疾病疫癘之戕其生也復為之藥石以
致其養之全之之道焉為之官以涖之為之書以傳之
其亦仁之至矣今之人習其讀於河間之學者用之孟
浪類以苦寒疏利之劑幸其一決之為快元氣既耗雖
有善者弗之救矣之人者亦獨何心哉許君仲方崑山
之醫之良者也其父兄皆儒者仲方獨急於及人取醫
家書讀之曰嘻是不足為仁邪顧吾用心何如耳遂蚤
夜兼力事其事而得於東垣氏之書為多故其用藥謹
甚務以固根本為先不取快目前而活人特衆蓋十不
失一二焉仲方又疾夫翦翦者之為利也雖叩門不持
一錢與善藥不少吝其報視義可否否則一文不取也
且其為人有恒每歉然不自滿言訒而行慤衆以是皆
譽之仲方眞有志為仁哉吾友童彦恒甫候余校官亟
稱道仲方之賢予曰子能盡知仲方乎為語之如此彦
恒曰子能書之以貽仲方俾不仁者讀之其有警也
送吏目趙子文考滿序
古者任官惟賢才上自疑丞輔弼下至府史胥徒内而
朝廷百執事外而郡縣邊徼之吏其職業之大小重輕
相懸不一也然位必視其德之厚薄用不枉其材之短
長由是官惟其人吏稱其職上無尸位曠官之愆而下
無遺賢棄才之嘆後世視爵禄為己私分為人擇官舉
錯失當况以循資常格銓衡天下之士苟一妄庸人積
日月而上之則高爵可致雖竒才偉器束於文法抑鬱
沉困白首下僚皆是也如是而望國之治也難矣大藩
兼制淮浙地重民夥用兵以來承制得便宜受官改弦
更化循名責實破去舊格不次用人以故上下百司無
不舉職而一才一藝無不見用然吾觀趙君子文獨若
猶有憾焉何也君以樸直果毅之資習聞詩書法律之
說用能銳志敏力趨事赴功居官不獨稱其職而已也
凡力之所可及者則為之不以出位為嫌也蓋其才用
兼人故施之事為自有餘裕如此然其位不過下士任
不過幕曹也雖欲展布其能事發泄其底藴亦何能自
致哉今君總幕職於崑山者三年矣日與其長可否事
務是是非非不苟且而詭隨不便文而幸免其勞效不
可以一二計卓然有以紀綱乎一州庶幾所謂處官事
如家事者誠使長一官兼數職則其所成就蓋不止此
而尚以資彼之限回翔於參佐從事於州郡此吾於今
日參黜陟之柄者未能無少不滿也今年冬君以滿考
去官州之曹屬咸服其教戒而思其德善相與謁予文
以送之予因有感於古今任官之得為著其說如此上
之人或有聞焉將不終於失君矣
送崑山趙明遠陞郡府序
周官三百六十官有府史胥徒府治藏胥徒給徭役廉
謹敏力能為之若史非博習學問能諷誦書名者不能
在兹選則今世所謂吏者是也然古之史以掌書為事
其職易稱今之吏又非才諝智數足能趨事赴功者不
可不特刀筆筐篋之細而止也崑山最中吳諸支郡賦
重而事殷其訟獄之紏纏符檄之旁午蓋日不暇給矧
軍興徵科十倍承平時稍自暇逸則咎愆立至非得明
達練敏有過人才識者司其吏事吾見州長佐之難為
苟捄過之不暇尚望其善治哉前年趙君明遠來試吏
此州凡政刑翕張簿書期會他掾所不足明遠皆優為
之如工師之攻堅木庖丁之中肯綮也至於賦粟徵輸
鈎稽之任尤必明遠之屬而後可然則明遠不獨可任
周官之史并其所謂府者而為之不有過人之才智能
如是乎今年秋以考滿例陞郡府掾其同列諸人比比
來校官稱道其善予曰明遠之才如此他日且登掾二
府出長一官事愈練智愈明不獨可任史與府也施之
庶官舉無不可者矣明遠勉之至正甲辰八月初吉州
人殷奎序
送嘉興縣丞徐侯序(代作)
征税之事在周官有常制矣司市之九法廛人之五布
後世所倣而行之也至於今則國課於是乎出體加大
而任加重矣至正甲辰中徐侯士良由錢唐丞選貳禾
興俾專征税之職蓋政府之材選也侯至官則布條教
表禁令壹量衡信質劑公以奉上愼以處己而恕以使
人於是通商阜貨平價均市課用以登政用以裕而侯
之職稱矣始予為宰於禾興也將滿而侯至與予有疇
昔之好所以相長相助者甚厚未幾而予來崑山遂不
得久相與處然其嚮慕之懷則未有一日而替也兹焉
聞其解組思一往相慰勞而縻于職守不果行也能不
悵然于情耶是用述其舉職之績以贈且為涖官者之
勸而因以抒予眷眷之意云至正廿有六年丙午歲秋
八月序
送常熟守費侯之官序
均之仕也游於北者或授任於南習於齊者或從宦於
楚以至四遐之方相易而往其䟦山涉水瘴霧風雪虺
蛇豺虎之害往往而有其行也近不下千里遠或逾數
萬程動則贏糧舉藥更寒易暑至則風殊俗異語言不
同服食不習其變也不易遵其情也不易得及其久也
稍習乎變漸通乎情則歲月有期代者且至可引而去
矣其能專慮精思以善其治乎或四方之人各仕於其
國不在東鄙則在西境無䟦涉之勞無瘴雪蛇虎之毒
寒暑閱歴之久而山川土田市井之習風俗語言服食
之變政教之條目民物之休戚素己習貫其施為緩急
之務不待旁諮熟察而後能也仕如是其有不善於其
治者哉東平費侯前為崑山能聲藉甚擢郡别駕績效
愈彰今兹又以特選出守常熟夫常熟崑山於郡為屬
邑侯既嘗統理於郡而二州者壤地犬牙相入川流道
途五穀之隴相接也所謂四方之人各仕於其國者孰
近於此侯既厭聞飫見其人民之事而又有明敏之才
強毅之守以承乎上以惠乎下其為善治直易易耳吾
儕幸得嗣奉條教之舊而竊有託於鄰輝之後也故於
其行序以送之
送崑山偰使君遷守嘉定序(代作)
古之治隆之世人有士君子之行以兔罝之野人而可
與公侯為匹故内自朝廷大寮以及百執事外而邦國
君公以及羣有司苟在位者必皆善人君子善人君子
在位則小民皆得其所是以風淳俗美而上下相安也
方是時天下皆循吏也而未嘗有其名故其世治降及
於漢而循吏之名立矣循吏之名立世道之不幸也人
人之不能然也立是名宜也有國家者使無一人以當
是名則治道或幾乎熄矣至正廿有三年高昌偰侯以
治縣第一來為州崑山撫摩誘掖多豈弟之治崑山之
民德之在州二年又以政最遷嘉定崑山之民莫不咨
嗟涕洟感慕而失聲也蓋侯之為政也不立威而接人
以色不任刑而誨人以言諄諄焉喣喣焉若賢師之詔
其弟子慈父母之育其兒女也罹於罪則為之矜其情
而不樂困於役則為之節其力而不窮求民利病則為
之通其好惡而不壅是故至此而民之眞情自有所不
能已也夫民賞之爵禄而不可以致其譽加之刀鋸而
不可以禁其毁甚矣民情之可畏也今也譽侯之善舉
一州之人若出一口夫豈聲音笑貌之所能為哉是必
為之順其所欲去其所惡有以深得其心故也若侯者
置之古循吏亦可以無媿矣始予以非才將水軍於海
上與侯有一日之雅迨分戍州城又與侯有聯官之好
親見其治狀焯焯如此於其去也獨能已於言乎乃為
序而贈之史臣方鋪張國家之鴻業必欲傳循吏庶幾
有采於兹文
送丁節判赴嘉定州詩序
至正廿二年秋八月節判丁君克明繇崑山調官嘉定
此兩州者同壤而分其初一縣也疆畆封洫犬牙相入
羊牛之牧相雜雞狗之聲相通也歲時伏臘鄉鄰酒食
相餉老稚婦女東阡北陌相往來也材不異居民不異
俗冠服不異宜器械不異製五味不異和剛柔輕重遲
速不異齊也克明官崑山三年矣廉以治乎已寬以裕
乎人寅以協乎寮而静以鎮乎俗如是而又博之以圖
史載籍之文折之以賓客論議之衷以承其上以涖其
下州人無不信其賢而安之者今兹之往也無山行水
涉之艱邊風朔雪瘴雨蠻烟之苦不終日竟夕已坐其
堂皇臨其吏民矣其土田市井風謠習尚言語耆欲得
失利病有不待旁咨久察而已習熟之矣推是心以往
得於此有不得於彼乎吾見嘉定之政不朞月而報最
上之人且大用之矣吾黨交游之久慕其賢而惜其去
又恐其不日且進用於天朝愈遠而愈不得見也遂貽
之詩曰山青青兮雲悠悠君之往兮孰與我游蒹葭霜
兮秋水如練一葦杭兮孰謂其遠鴻漸則那用爾羽儀
(叶)翔天逵兮奈若何
崑山州都目沈君茂先考滿序
國家稽古建官百司庶府置吏益備所以為民也然吏
之近民者莫如州縣而州縣之吏欲為治者尤莫難於
幕職何則長一州者紀綱政令弛張操縱皆由己出故
其為治可易為功幕職之官簿書期會是存刀筆筐篋
是務位其上有倅有貳以至於長謀焉而不能必其用
也斷焉而不能必其行也斯民之利病庶政之得失知
而必言已所能也言而必從豈已所能哉苟言無必從
之理則事有必失之患失則責先及之是故幕職之官
受責易而為政難類無赫赫之功然則佐其長平其政
責不及而獲善代若吾沈君茂先者斯亦可稱也已茂
先以文(闕)為公府推擇任崑山都目逮今三年凡其
出謀慮以贊上禆政令而及民者蓋亦有力焉不徒免
責而已也茂先勉乎哉由是掾公府登膴仕專一官之
任有民社之寄得弛張操縱之權不但見於言而將見
於行事矣噫去其所難而圖其所易吾見東南州縣之
治有赫赫之功者必吾茂先也茂先勉乎哉
送崑山吏目俞君序
至正二十六年六月贊崑山州幕俞君大有以秩滿將
去自州大夫及羣吏及父老及我文學士悉載酒肴席
駟馬橋左怏悵嘅嘆咸願留而不可得廼進而言曰夫
人之才德猶木之在山也不期於人用而人用之雖生
深林窮谷間必極力挽致以其適於用也然則為棟梁
為欂櫨為舟車器用隨木之材而用之耳惟人亦然才
識敏達之士國家有用之器也故試以吏而事治任以
官而位稱爵禄之來方源源而未已豈宜久其任而淹
屈之乎則將加之以秩進之以階盡其才而用之使不
至於沈滯而後止此士所以願效其職而不敢少怠其
事也惟俞君温柔恭遜儒雅不羣三年于兹玉雪無汚
贊畫美政載之途人耳目宜乎人人願留冀更須臾毋
去而君之才德藩府固已知之今兹將大用之則非我
之可得留亦非我之所得私也於是大夫而更進觴以
賀之予因追用古道叙其言而贈之
送上海蘇明府擢授平江府經歴序(代作)
上海在浙江西為望縣銓選令長必名能廉幹人然其
地僻左東於海隅非水陸要衝軺傳所由出故其為政
不有甚美尤偉之績則不能以聞曩予提舉舶市數分
往並海要區或密邇上海人從縣中來多語其大夫蘇
侯之政之良而德之予聞愕曰今天下州縣人民愁嘆
於政之苛者皆是也未聞有善宰邑如蘇侯者子試為
我誦之其人曰吾大夫為縣有本末地雖左不鄙夷吾
民知政之出於教也是故崇校室以示之學知刑之後
於禮也是故養庶老以示之敬知農之匱於惰也是故
勸其功而不撓知役之病於勤也是故節其力而不窮
訟獄也矜其情而人自以為不冤馭吏也燭其欺而吏
無敢並緣以為姦者予既聞而竊疑焉意其或出於私
也其或有所畏也否則傳之者非實也何其良之甚也
今年春侯以最擢經歴平江府而予實踵武以來入其
境則農之言不異於前也入其邑則士之論不異於農
也所見非一人所聞非一事非其私且畏而失實也信
乎侯之善為縣矣蓋侯仕優而學通達治體故上海之
政偉然有足稱者而予以非才獲接交承之好竊亦有
榮幸焉庸序民言以自託云
蘇州别駕戚侯行縣詩序
濟寕戚侯以蘇州别駕行縣崑山維時符檄旁午縣令
佐方急調軍興日夜從事㒺敢或寕徵召搒掠騷然莫
能給也而侯辱臨之人謂侯來銳剸夥繁程書筭緡其
不遑暇計侯之為匪苛則猛或曰不然震撼擊撞而鎮
之以安静車馳卒奔而示之以整暇别駕北方之學者
既優而仕颺歴北南其於治人之術講之久矣當兹之
時庶務孔殷其治之也猶治絲然治而棼之未見其能
治也侯識治體侯不其然暨侯視事張目於綱御繁以
簡執其政經有體有要餘力所逮形諸唱酬不静且暇
其能是乎於是邑之士人慶侯之來惜侯之去也相與
溢于頌詠因復稡而什之聯為卷軸貽諸好事庶幾采
風謠者得有考焉洪武二年己酉秋八月丁夘序
題瞻雲軒卷序
瞻雲思親也目之所接而思生焉思非生於目也致愛
則存致慤則著其著其存必有見焉者矣然豈徒見乎
哉心不㤀也不爾視泰山不見其高視東海不見其深
視天地日星不見其大且明也矧其所接之細者乎金
氏葬其親而築室於場命以瞻雲雲動物也其變化無
時去來無處君子見之猶且戚然興思不能自已而况
吾親體魄所在只尺之土若此其甚近者哉心之不㤀
孰有加於此者尚何假於茫茫之雲豈故舍近以求遠
哉亦博言之以廣其思耳雨濡霜降怵惕悽愴之心往
來哀樂之感無所不在彼骨肉隂為土魂氣無不之也
求吾親知在此乎在彼乎發揚焄蒿感通慌惚夫何閒
於雲乎雲之茫茫猶足以係吾思而况子之於親一氣
流通僾然常若有見於聲容者乎是故金氏名軒之意
也以遜持卷軸相示為書其後而歸之
送張漢臣醫師歸蘇城序
洪武紀元二年之春中臺御史李公奉旨按治于吳風
采肅然吏民率職廼三月癸夘行縣至崑山甫下車中
寒疾劇甚縣寮相視駭愕不知所為遂走白其狀于郡
府郡府長貳集議命醫咸曰非吾張君不可即相率造
門起張君以來而御史公之息僅一綫耳張君日夜診
候投注湯劑攻滌而調護之再旬浹而病愈蓋張君者
中吳之醫之良者也凡吳人之疾病病且亟必之張氏
張氏之所活不下數千人矣今其起御史也固宜雖然
御史公之出受天子耳目之寄制生民休戚之命其一
身所任之重係於上下者如此夫豈區區一夫之得失
也哉他日公歸朝廷奏對從容之際歴舉東南民瘼以
達於黈冕之聰精誠所格言聽計從倘使東南之民均
受更生之賜則張君之功不在公之一身而在斯民不
在斯民而在國家千萬世太平之基命也豈不偉哉於
其歸也序以送之
送南恩太守張侯上官序
國家紹運臨御奄有區夏天戈所指㒺逾神筭乃稽古
圖治與海内休息謂近民之吏無如郡守縣令民生休
戚國之安危於是乎基爰詔相臣愼簡其人布列四方
以興大化而其醇謹長者尤所注意不使有或遺焉洪
武紀元之二年正月某日制以前同知崑山州事張某
守南恩州蓋慎選也張侯曩在崑山適當新附之初吳
郡未下之際郡甿惶懮未知所向流離遍野呻吟在途
仁恩未孚教條未熟而侯能寅恭寮寀静以安之摩之
撫之示之整暇而功成不居退就家食守約能貧歛然
無幾微隕穫之色非夫重厚廉謹樸茂長德其能然乎
廟堂為民擇牧而遂起侯為郡其思有以清静致理休
息斯民者矣昔漢有天下承秦法之弊兵革凋攰之餘
高惠君臣務以寬厚清静為天下師其使治民多長者
吏所居民富所去見思而海内宴然遂基四百年之祚
亦由守令得人其所漸於民者深也今天下甫定瘡痍
未復主上方剗偽還淳思致無為之治且弗使庸人重
擾其間南恩雖僻在炎徼亦必為選長者居之不以屬
人而以屬侯其旨意所在亦可覩矣侯至官必能奉職
循理以盡承宣之寄使偏方遠民服從其教化為列郡
創首庶幾風移俗美共開千萬年太平之基不亦盛哉
不亦盛哉
強齋集卷二
