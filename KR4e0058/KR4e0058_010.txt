強齋集卷十
附錄
送殷先生叙
氣化之在人朔質南文非聖智孰能通之皇帝受命中
土聲教之被極於朔南乃命銓曹典教者南北互調著
為令盖欲其以質受文以文從質日漸月摩而後風俗
可一氣化可移嗚呼休哉迺洪武四年吴郡殷先生以
選當為教諭咸陽縣學吴去秦水陸幾數千里先生母
老子女皆幼衆謂必艱於行而受命之後從容戒行略
無難色旣軷求余一言以為别嗚呼道學與時盛衰人
才由世升降昔宋嘉祐間天下太平二程先生倡明道
學於河南學者莫不宗之當時横渠先生亦以道學鳴
關中關西之人稱之為夫子於是天下知有關洛之學
及宋運中衰伊川亦没而龜山載道於南矣自時厥後
中原文獻不足者幾於百年而有元興於朔方斯時魯
齋先生許文正公實生河南其學有以上承伊洛之源
於是慨然以道自任嘗攷其蹟以歲甲寅授京兆提學
關中學者亦翕然宗之如横渠之於關中於是道學復
明於北方中原文獻彬彬可考及乎元運復衰關中屢
罹兵燹文正之學不聞有繼之者以時考之上去文正
又將百年皇上龍飛文治大舉而先生適當學職於斯
時以繼文正教化所行之地先生之職文正之職也先
生之時文正之時也夫豈偶然哉宜先生之行無難色
也且余聞之文正初年南北未通考亭之學無聞焉及
從雪齋姚公得南士趙復所傳朱子小學書語孟集註
大學中庸章句或問及伊川易傳而後深有默契於中
皆手自鈔錄以授學者今其書大行於世若闕地得泉
所至則在不以兵燹而廢如文正之時之得之艱先生
之教必先之以小學廣之以大學論語孟子而以中庸
性命之學成其終庶幾下學上逹之功脩已治人之務
關中之士將見進於道由是上泝文正之源以求夫横
渠之學而合乎伊洛之傳則先生之行育材之盛可謂
樂矣豈獨無難色而已哉如是則風俗可一氣化可移足
以上答聖天子興文之盛典嗚呼休哉有志之士孰得
如先生者先生行矣余又聞關中有楊元甫者豪傑之
士文正之友也韓邦傑劉無競吕伯充者文正之弟子
也計其子孫必有存者文正淵源之詳先生有徵焉幸
以寄余洪武四年八月既望雲門獨叟齊郡張紳書
送殷教諭赴咸陽縣序
國制凡府州縣必皆有學學必有官官必以府州縣所
薦士然猶必考驗于吏部乃歸而就軄焉殷君孝伯崑
山人也以古學倡其鄉邦為士人所推服大夫聞之因
薦以為縣學教諭君以母老辭強起之旣上吏部試春
秋義及道統論各一通執政者見之嘉其學欲薦以為
守令君辭曰某迂儒職教可也民社之寄重矣然非才
不可也旣而朝廷以學官凖常選例亦南北互調遂調
君咸陽縣學教諭咸陽去崑山數千里而遠君還治行
李鄉之人皆惜其官之卑而行之艱也而或歔欷以泣
然則余嘗有所望於君者而不在是也乃推君所論道
統之意以觧之曰聖人之道與天地之化同流也堯舜
禹湯之王固各有其地矣湯以後文王周公興於岐周
又五百年而孔子作於魯又百年而孟子起於鄒又千
數百年而周子程子生於楚張子復生於岐下而會於
伊洛之間未幾而朱子出於閩焉夷攷其地則岐周西
北也魯與鄒東也伊洛中土也楚其西南而閩又極南
也而天皆生其人焉其由西北而東者相去幾五百年
其由東而來在西北在西南在極南者相去又千數百
年顧乃希闊若是然其在西北與其在東者先後雖五
百餘年而同代數人其在東者百年而有兩人在西北
者二千年後同地而復有其人又其自東來千數百年
後在西北在西南而會於中土者同時復有數人而其
在極南者其人又相續也夫天者之為是也豈無其故
哉盖世運至於周上之而唐虞焉下之而秦漢焉此升
降之會也而文王周公孔子孟子乃先後見其一代之
間豈非天以道統重周也故地不偏王而其人或王於
西或素王於東以大是一統歟至有宋而周程張子者
出千數百年來欝積之久而闡發之盛豈非天以宋之
有道也而其人生於西北生於西南而會於中土又以
大是一統歟宋之南也天下分裂考亭朱子之生不于
北而于南豈非天以其一人而存中國之道統歟然則
聖人之道沛焉在天地間由西東北南而假之以其人
發之以其地而不囿於一方者天固使之然也今天子
以中國之主統海内外而學官設焉因命南之士典教
於北北之士施教於南所以一道德而同風俗也予於
是蓋竊思焉自昔元有中國而許文正公以朱子之學
佐其主自是南北學者咸知有朱子而朝廷亦以朱子
說取士然北方學者於朱子之微言精義猶未若江南
君子知之為深盖朱子之學授之黃文肅公文肅傳之
文定何先生文定傳之文憲王先生文安金先生皆南
産也文安當元世猶存顧乃窮而在下其言雖立而未
能遠被於斯世若猶有所待者固有在於今中國一家
之日歟君生南方知朱子之傳為有在今而之咸陽焉
則文王周公聲教本原之地而張子所過化也兆方學
者有能或之先後者焉君其必相與考德問業以要其
指歸則於國家所以一道德而同風俗者非小補也吾
聞京兆有蕭維斗先生關中之學者宗焉今亦有為其
學者乎比予與修元史獲次其言行寘諸儒學傳中君
而得其學者試以予言而語之其亦有以教我哉洪武
四年九月一日蜀郡王彝常宗序
送行詩
西上長安䟦涉勞三千里外朔風號地連渭水秦川近
山接終南泰華高故國總消龍虎氣斷碑猶打駱駝膏
一官莫笑儒林選曾捧琅函覲赭袍
黃菊紫萸秋色新可堪攀折贈離人青袍博士尋常選
白髮高堂七十親每頌採芹霑聖化載歌行葦仰皇仁
平生故舊今遺幾目送孤鴻度海旻淮海秦約
廣文先生行幽獨閉戶窮經住婁曲一庭紅葉滿床書
半畝荒園數間屋秋風籬落菊垂黃春雨池塘草生綠
堂上慈親鶴髮長階前稚子鶉衣秃絃歌不輟自春秋
定省無違謹昏旭先生屢空常宴如曳杖吟哦看脩竹
一朝捧檄入秦關十月驅車走原陸三千道路涉風霜
百二山河壯心目咸陽宫殿草蕭蕭渭水園陵秋肅肅
還聞靈沼多躍魚不見望夷争指鹿秪今天子急賢才
遺逸寧容在岩谷況君麟筆動朝堂名在銓曹貌如玉
一官雖冷道彌尊誰謂廣文飯不足丈夫平生四方志
自非燕雀知鴻鵠在昔宣尼不到秦何幸文翁能化蜀
古今出處雖不同世有英才當樂育具陳禮樂開盲聾
要使閭閻厚風俗由來弘道須人為今日於君此行卜
吴舟催發不可留颯颯凉風動林木對酒何須嘆别離
但期德業頻相勗若到關西有使來早寄平安書一幅
豐城余詮
西上西安道路長洛陽又復向咸陽崤函鴈過天微雪
㶚岸魚肥水若霜朝夕望思惟憶母春秋講授在尊王
老予翹首婁江上目送雲霄一鶚翔河南陸仁
聖代崇文化賢良起草萊鳳鳴暘谷日魚躍禹門雷匠
石無遺棄鴻纖在剸裁咸陽秦赤縣博士楚宏材話别
嗟吾老横經羡子才渡江淮浦迥泝潁蔡河開紅樹迎
官舫黃花映酒桮紀行應俊逸覽古定裴徊遵陸由梁
苑馮虚自吹臺汳京城屹屹艮嶽石嵬嵬踏月車鳴鐸
嘶風騎卷埃吳音傖父訝儒服異方猜應為青山住懸
知白日隤解鞍依近郭縱馬齕枯荄風急狌狐嘯天高
鴻鴈哀詩情秋共澹鄉夢曉同催喜見烽烟息愁聞驛
鼔椎虎牢悲戰骨緱嶺覓仙胎岳峙嵩高峻河傾水洑
洄山川猶鞏固風物亦竒侅鷄唱函關啓龍飛泰華來
碑亭尋漢刻浴殿弔唐灾望極吳天末行循渭水隈别
家傾菊釀到縣動葭灰多士爭先迓諸生獲後陪獻菹
芹實豆舍菜酒崇罍五傳遺經在三餘萬卷該尊王明
大義抑覇黜渠魁寒榻臯比設朝盤苜蓿堆樹藼思奉
母援桂念提孩有弟能調饍何郵不寄梅五陵還突兀
八水自縈回選勝笻扶手遐觀笏拄顔壞基留宿草斷
礎長荒菭異域多佳處兹遊實壯哉丈夫四海志肯使
寸心摧汝易袁華
咸陽勝槩壓關西渭水清流接泮池博士譚經還重席
諸生負笈正求師孤雲直望三千里一日思親十二時
轉首相逢又朱夏槐花開到最高枝譙郡曹亨
西望咸陽路幾千滿城楊柳帶秋烟江山在處皆新識
行李隨身只舊氊萬乘已應知姓字一官不久滯才賢
眼中朋友如君少握手臨岐獨惘然丹丘吳儁
肅肅新霜草木萎咸陽博士上官時關開函谷無鷄唱
地接岐山有鳳儀銜鱣再看來鸛雀横經底用撤臯比
壯遊一一皆堪紀大軸題將慰所思肥水包䡆
獨抱遺經出董帷秋風遠騎入關遲用儒幸際千年會
造士欣為一縣師鴻鴈雲低秦壘角牛羊草没漢陵碑
宦遊兼得尋遺蹟莫向尊前嘆别離渤海高啓
君子慎出處出處道所存親交貴知心知心義彌敦我
初相逢婁水濆升堂拜親笑語温如何傾盖間情好若
弟昆先生讀書探本根上泝六籍追羲軒竒功汛掃枝
葉繁落筆肯吐常人言清如罍洗突出衆瓦盆壯如赤
手下搏滄溟鯤謙撝退避名愈蕃光耀迥脫超塵昏我
以駑鈍姿而欲接討論邇來鞭策期攀援信知適越須
南轅朝從暮和篪與塤恨不鄰舍同雞豚綸音日下需
瑶琨蓄材要自黌宫門翩翩一札辭帝閽秦川借問將
何循三千客路隨車輪西風黃葉天雨塵此情此際誠
難伸先生勇往力孟賁要翦荆棘栽蘭蓀咸陽未必殊
河汾乃知君子心出處恥與流俗羣我聞黃河之水來
崑崙洪波日夜東南奔有源之學固如此豈但觀(闕)浩氣
凌浮雲壯哉是行不可諼聖教幸復鳴中原明年花柳
盈晴川葛巾定下東吳船為君酌酒春風前陳潜夫
落葉鳴空山天澹寒雲垂鴻鵠遡長風矯翮將安之歲
華行復晚霜露繁以淒眷惟恩私被謂恐程途稽清朝
急賢才榱棟不或遺善價雖自韞令德難久羈關輔人
物藪業術在所施渺渺川陸脩依依風日微摻袪祖道
周愴怳多離思行矣但珍重足慰朋情睽陳珪
丘壑怡高志朝廷急用賢苦辭羣牧瑞甘就廣文氊韞
籍涵才地聰明逹性天沖襟澄止水行已直於弦淳朴
咸陽古修明學校傳龍門經只尺驛路涉三千橘圃霜
華早萱堂晝景延送君扶老病目斷孝廉船鎦肅
束書西上咸陽道一望羣山日脚邊鴈影秋飛銀漢杳
菊花晴映絳幃鮮好將舊日春秋學早向升堂弟子傳
白髮阿㜷長憶汝便風莫惜寄歸箋沙門曇瑞
諸公總慕黃金綬子獨甘為邑校官飲水著書差自樂治
民為政亦良難入關不憚三千里望岳須經五十盤惟
有老親違侍養作書時得報平安同郡申屠衡
束書來上國典教入西秦洒淚空慈母憐才獨故人關
山迂客路行李犯霜晨渭水秋風裏休嗟寂寞濱傅
㪺
先生典教關西日小子懷鄉白下時奉母總憐甘旨缺
問程獨計水雲遲菜盤香輭何須肉行李蕭條只有詩
莫厭冷官終汨没斯文此日要扶持陳永夀夫
遠遊自是男兒志特立正當強仕年衣上密縫慈母線
擔頭輕束廣文氊春秋三傳繼絶學畢郢諸生得盛傳
老我也須飛夢去振衣同陟華山顛毘陵謝應芳
三千里外咸陽縣官冷那堪路更遥道上風霜須與避
客邊眠食政難調慈親奉養無煩慮幼子提撕不使嬌
頻寫平安書寄取脊令風急尾蕭蕭弟璧再拜上
家本華亭宋宦門大父東倉初北徙先君紹以德業優
隠約里閭仍不仕積善世久久必昌人謂當鍾我兄弟
大兄早歲事名師春秋五傳窮微理旁搜羣籍求道真
閉戶終年講經史不知聞達有可求棲遲萊室甘耘耔
縣令一朝騰薦書校室諸生須博士朝廷此際正貪賢
姓名遂入銓曹裏大綰金章守列城小亦青綸為百里
固辭不怕丞相嗔守賤居卑非所恥尚書手持新例來
改調咸陽當渭水關西學者喜得師吳東子弟愁失恃
水陸三千道路長好調飲食娱肢體勿慮庭幃乏奉養
諸弟還當具丼旨先人墳墓與祠堂魚鱐尚可供祭祀
故鄉家業不須憂男事詩書女針黹願言明歲早歸來
白髮慈親向門倚第九弟箕再拜上
洪武建號之三祀詔立郡縣學官蘇之崑山屢薦其人
上輙命以朝職今年吾友殷孝伯先生實預兹選天官
既竒其文將置諸有司之列先生以母老辭遂得教諭
咸陽齊郡張先生旣為序道學之絶續詳且悉矣余不
愧荒陋謹賦五言一篇用抒故舊之情云爾
吾友子殷子弱歲不好弄樓居罕踰戶矩步那可縱黃
卷對聖賢車馬徒倥倊先逹恒造請俗士絶迎送洒然
脫凡近明體以適用惟六經根柢況百氏錯綜尋源泝
伊洛師聖比騫贛温温崑岡玉翽翽河東鳳黌堂據臯比
緗素日充棟葬祭貴合宜甘旨資月俸遂令風俗移豈
但州里重守令愧羔鴈剡薦異鄉貢責實名不虚主静
時則動奉表趨輦轂馳檄過婁葑造車斯合轍射鵠本
期中厚禄謝州郡至樂在章縫遠調詎辭難獨見已逾
衆怡顔别親友脩途越梁宋關山青染衣河澌白流澒
商飊攪揪梧凉雨滌塵霿咸陽古畢郢文武實開封皇
明萬物覩道繼百王統斧鉞夷暴強海寓沸絃誦正氣
方甄陶學圃勤播種安定蘇湖學朱子白鹿洞儒生得
依皈論說啓昏瞢芹茅侯國詩苜蓿庖人供絳帳擁貂
裘革囊斟馬湩公餘暫休沐縱覽迂騎從浩蕩窺八川
&KR2750;&KR2028;凌九嵕終南梯昌盍清渭梁螮蝀遠追長卿遊窮
鄙步兵慟相思月掛屋轉瞬風解凍尺素儻可齎邊鴻
不須控平生笑愚拙淡泊寸心共故舊登仕途冠盖空
里閧闡道慕指南著書憐覆甕箴砭誰我師歎息感深
衷範模慎厥脩贈言託規諷展卷比良覿悠悠故鄉夢
范陽盧熊
送咸陽殷博士南歸叙
世果盡君子歟言與行一致道固足以相識世果未盡
君子歟中養不中才養不才人尤不可不識君子余昔
南役還宿州會吳中殷先生孝伯將典斆于陜之咸陽
見其容中充而外瑩粹然如古璧之含白虹於是得以
識其貌遂相從西涉數百里聞其論亹亹乎遡伊洛而
窮洙泗也於是得以識其言既就職相去僅踰舍既時
得一會見而譽之者旦暮至於是得以識其行之無愧
於古人今欵接踰二稔矣雖孝伯之心竊亦有以識之
孝伯在咸陽遂薈蔚以立楝宇主周公孔子于中而序
諸生于左右朝夕儀度惟謹暇則幅巾徜徉登故堞以
望自終南太白右轉而顧以及九嵕嵯峨諸山皆踴躍
於嘯詠間又遠尋歷代遺蹟訽問風物無所不盡於是
鄉人之識先生者始比比矣適聞先世墓地為潮水所
嚙且慮慈闈之禮久曠乃具事狀上之大府尋得告治
任將歸而凡識孝伯者相與為詩以送之竊惟皇明有
天下聲教所被舉欲為士君子之風況得淑世如孝伯
者處古文武興化之地哉雖然俗尚推敓先王之澤不
能不壞於季世之劇故愚常喜道人善冀有以風動鄉
曲俾人人暏君子之光以上承國家化民成俗之意固
鄙人之一見也孝伯行矣尚計登堂拜母之餘里中賢
士大夫將總總焉于時也願借餘論曰秦中不無識者
其為賜不既厚矣乎甲寅之秋七月既望西安府儒學
教授頻陽張紞謹敘(紞字眧季仕至吏部尚書)
後齋記
予嘗讀淮南子之書而愛其原道之文足以發明老子
不先之義也其言曰先者難為知而後者易為攻也先
者後之弓矢質的也猶錞之與刅刅難犯而錞無患者
何也以其託於後位也又曰後者非謂其底滯而不發
凝竭而不流周於數而合於時者也吁淮南子之為此
言也不知者以為藏智之劵要之物勢當然之故也執
其勢者月不與日而出火必續烟而熖持棋者若鞏索
之距莫敢先動反之於已若蘧伯玉焉可也伯玉不明
四十九年之非則不明今年之是也殷生奎椎魯而好
學其受業予門有所獨悟不敢以多上於羣游退然恒
若有所不及且名其書室曰後自後者人先之人先情
也不知有周於數而合於時者也故予以淮南子之說
推而語之生勉之母曰後以甘自後也而先人者莫禦
焉生其勉之周於數而合於時則千萬人吾往矣至正
十年二月初吉會稽楊維禎說
木齋記
吳下殷生奎天質古茂從予游一言一&KR0978;醇乎其無僞
者也人以木歸之生遂以木名齋今禮部尚書台哈布哈
公愛其人為書齋額又求予言誌諸室世之罵椎魯不
聰者類曰木鄙為棄材亡所於用必多夫不木者曰便
曰給曰機曰警不知便給者蒙不仁之具而機警者啓
薄行之階也孔子嘗論木矣必與剛毅者同稱曰近仁
仁固可以木得之而不可以椎魯不聰棄之也夫大味
不和大質不雕大樸不散其惟木也乎仁者至朴而無
偽之物也故論仁惟木為近孔子之言豈欺我哉嘻木
為聖人所器而論者棄之天下之能仁者寡矣抑論者
之所棄則有矣士之為木有似而實非漢稱長者木之
近仁者也惟勃最近之而易朴售至姦如周仁之流則大
似而大非其為不仁甚矣今聖人以深仁洽萬生使民
剗偽還朴表民者類求長者吏若生之木固又今聖人
之所器而又加之以聖賢之學使言仁者歸生生其不
應表民之求乎吾聞生之王大父大父父累世忠樸如
生所鍾殆出於一家風氣之厚也殷氏四世而未昌其
當昌在生無疑者故吾叙而期之而又為賦詩一首極
木之所詣以率能詩者繼之詩曰七日混沌離穿鑿爭
七竅碩果一失仁百體俱弗肖巧詐日横生售朴至衣溺
聖人憂世深世變若原燎安得至木資與世作津橋學
齋取名木衆巧不同調回愚與參魯入室得道要豈是
灰槁人滅心比滅爝君不見紀渻雞人方詆木鷂至正
九年春三月十有三日會稽楊維禎在姑胥書畫舫寫
木齋說
會稽楊鐵崖號其吳下生殷奎讀書之亝曰木既誌其
故又令生持以求長語於雲間陸子陸曰奎西方首宿
於五行屬木子之名齋豈以是歟生曰非是也吾質朴
人以木詆吾吾曰是善名我鐵崖遂令名吾齋余謂生
木之類亦至衆而為用亦至廣子所謂木寧偃蹇閱世
為山中之夀耶將繩墨是從規矩是就耶寧渠渠為千
仞之夏屋耶將濯濯為牛羊之牧耶寧為不雕之朽腐
耶將從成風之斤斧耶寧刻節梲而文以山藻耶將外
形骸而凝然如槁耶寧柔而可弦以弤耶將堅而可攻
以輪耶寧財挻斵閑負廊廟之重耶將不刳不剡遺濟
川之用耶寧守吾之太樸耶將從匠氏之小㭬耶寧為
馬嚴敦之鶩耶將為龍伯高之鵠耶寧不鬭如紀渻氏
之雞耶將易照以絶穆曜之譏耶寧大其材為工師之
器耶將聽其斷為溝中之棄耶寧希秘書之府耶將為丘
壑之全耶此孰得孰失曷凶曷吉凡厥有生萬有不一
或郁而文或朴而質胡子之生為世所詘生為揖而進
曰吾聞大智若愚大辯若訥譏悟聡詧厥内四逸彼柴
之愚實厚有餘此參之魯宗道之緒莫大於仁惟木為
近誰其似之豈弟忠信余不能難書其說以為慰雲間
陸居仁譔
木齋詩
彼齋居而静者匪橜株拘之謂也惟木故訥惟朴故野
參以魯得匪事侈哆開見大意人知者寡曰木伊何譬
柏與松維挺特不撓屈故能傲霜雪歷嚴冬嗟殷大章
父心古而貎古雖湛然剛毅至文其言焉則殊粲而楚
楚我知大章其心則仁故雖似乎木強而枝葉郁然而
春陽人辯已訥人訥已誠較已得失孰短孰長佐饔者
嘗佐鬭者傷詩以勸木惟木自量遂昌鄭元祐賦
崑岡有石堅如鐡竒璧中藏光奪月鐵篴一聲吹石裂
透隙虹光吐環玦不學荆人受雙刖殷君小齋以木名
外示朴頓中清明何殊此石多瓊瑛世人肉眼迷端倪
但見礧磈稱文瑿豈識光價連城齊一朝持之獻天子
珉中玉表真鬱栖吳興知困生錢鼒賦
渾沌二氣分資稟有清濁聰明鍾聖賢魯鈍歸愚樸不
知愚樸姿聰明實中殼有美殷君子温醇匪齷齪懷哉
長者風青年飽經學齋居既名木於義已高卓聖人許
近仁唯木就矩矱參以魯得之所貴在誠慤子非朽腐餘
美質加雕斵彬彬後素功於焉逹先覺秦溪馬琬賦
木兮木兮與仁斯近東方震焉惟仁之藴一視同仁弗
立畦畛其配以春其端惻隠載萌載蘖遂視既發昉以
道自彊毋蹈萎苶德煌煌理庚庚燁其英煥天章豫章
盧觀題
殷君方妙齡從師東海湄往者常一見喜子純朴姿百
好不入心所志唯書詩它人或笑歌子言無繁詞它人
方娭游子&KR0870;如齊尸不知近道流或復憐其癡夫子以
木名將有遠大期番易黃季倫賦
木齋銘二首
華亭殷奎大章以木名齋其師鐵崖楊先生既為之記
又求余言以銘之孔子言剛毅木訥近仁四者質之近
仁者也夫木者質朴質之朴則守之固而無徇外之
失有是美質而又加之以學吾知其不至於仁不止也
銘曰絪緼玄黃聚而為人或澆而華或朴而純澆則易
失朴乃其至惟質之朴衆善所聚善非外來學則可致
聖人論學曰後生可畏曰今汝畫學之為貴士當志學
矤力之強積之既久猶水汪洋彼漓不知日肆而亡故
舉世佻巧去道茫渺舉世澆訛其失孔多朴而能學天
理流行物我一體其施不窮(叶)我作銘詩歌詠是資至
正十年歲在庚寅秋七月日永嘉潜齋老人陳剛書
質之美者醇而不漓或流于薄斯習之移木近於愚亦
近於魯之二物者聖門所許木強敦厚卒能安劉刻薄
如錯莫能自謀楊子之門乃有木生太璞不瑑實韜其
英木生寳之幸遇匠手器而名之可使傳後雲間孫華
元實父題于果育齋
附䢴殷處士碣銘(并序)
至正廿二年九月癸卯朔十有八日庚申吳郡殷奎葬
其父雍逸處士之柩于崑山先塋之次既葬樹碣墓道
而請其師束維叟為之銘處士名庠字君序其先華亭人
居崑者再世矣崑俗喜貨殖類蓄高資遺子孫處士哂
曰貲多愚子孫且賈禍何用哉聖賢之學逹可芘民物
窮亦善一身勑其子奎不遠數百里從余遊一州皆笑
以為迂處士不為變益市書築室使卒業余已喜處士
之志果確而奎亦謹厚雅飭刻意古學余於是又善處
士之願克有遂也始處士少時即以長子任家督弗及
于學然其天質之美孝友忠信自有絶人者既壯間觀
古書傳求其人行事施諸家父性嚴處士事之竭力能
得其懽心遇二弟恩意篤至周人急無所吝雖負之不
校其葬親弗襲世俗委諸水火君子稱之故其没也人
多哭之哀處士享年五十有七士君子誄其行者私諡
之曰雍逸處士其曾祖萬宋嘉興節制幹官王父澄父
子諲皆抱德不仕娶王氏宣政院宣使忠仁女子四人
女二人孫男女六人奎其冡子也殷氏三世有德而無
禄四世而昌意者其在奎乎廼為之銘以俟銘曰生不
榖(叶)死不夀德則富(叶)惟其不有以遺後賜進士出身
奉訓大夫江西等處儒學提舉楊維禎譔并書
行實
故文懿殷公行狀盧熊譔
先生諱奎字孝章一字孝伯望出汝南世居吳郡華亭
其祖徙崑山今為蘇州崑山人先生數歲端厚湛默熊
父夷孝先生深愛之故與熊同受小學其家設邸肆在
太倉闤市中旦夕挾冊歸舍定省外亦不遑及他事惟
務讀誦鄰巷罕覿其面既而受易於盛公德瑞其祖父
柏堂翁乃作樓居儲書其上延良師友與之遊處時會
稽楊公廉夫自吳城抵崑山一見竒之即席上設弟子
禮由是從楊公往來錢唐華亭者累年聞見益廣其父
母具修脯金帛數遣童幹資之又作别業於婁曲買田
益鬻書以俟其歸當時以經術文辭名東南者惟楊公
號傑出然其人率易任真絶去厓異先生業其門不肯
詭隨出藻麗語一言一動務合榘度楊公愈加愛重以
父兄命勉應江浙鄉舉一再不利輙澹然無進取意後
浙東憲僉孛术魯昱聞先生名舉主教席亦不起有司
延致先生訓導儒學先生以侍養便始起應命時知州
事東平費侯大興横序表率弟子侯性剛難犯雅敬先
生侯即明倫堂前立賢守令鄉先生二祠復作龍洲劉
先生祠堂於慧聚寺之東齋先生即割田三十六畝歸
之學碑供各祠歲時之祀後知州偰侯剏婁侯廟修治
先賢御史王公侍御史李公塜表朱節婦茅氏墓道葬
儒士郭翼顧權於馬鞍山之隂皆先生所建白也皇朝
改立學法先生與陳君潜夫聮事極力奉行教養有成
迄今為七邑倡洪武四年先生舉崑山教諭上吏部試
春秋經道綂論皆辭深雅奥上官置之高等當是時上
銳意開治道痛懲吏弊儒者皆不次進用司舉選者將
例授以郡縣先生懇請願為近地學官以便奉養老母
咈上官意遂調西安之咸陽又請告還鄉里辭親以往
先生至咸陽時即白有司夷荆榛畚瓦礫作校室以居
師弟子躬親教導時咸陽罹兵革久民未知學賴先生
孳孳不懈文教復行是歲陜西省即以禮聘先生考試
多士又請纂修關陜諸府圖經書成而病作歸學治醫
藥尤以禮殿未完力疾襄事將訖功而先生不起矣時
洪武九年閏九月二十六日也年四十有六祖諱子諲
父諱庠謚雍逸處士母王氏妻常熟陳氏後先生七日
卒子男二人長騊駼次嗣孺女三人長適朱晟次適林
宗騵瑟在室熊與先生有連且同年甲以研席之歡如
親昆弟一時交友如進士會稽丞傅㪺等數人耳太倉
地瀕海世業儒者固鮮慎終之禮尤為鄙陋間有秀俊
多為吏胥賈販以牟利時人稱賢父兄能教子弟者兩
家先有盧氏鈞華今揚州教授昭之父及先生之祖之
父處士君者人取以為法里中庸富人恒竭資以送死
類以土薄不葬而卒委之於水火先生獨葬其祖若父
一遵棺衾塜壙之制人以為難咸謂殷氏有子矣當承
平日大夫士嘗即學宫行鄉約及歲時相率講習經史
以為文會兵興禮廢及先生居學舍旦望休沐必與宿
儒秀民互為主賓論文稽古如司馬氏真率會約遇人
有喪病患難必為協衆力資助之東州名士故遂昌鄭
公元祐永嘉高公明豫章葛公元哲華亭孫公莘同郡
余君日強今齊郡張公紳深禮敬焉先生以去年南還
省親拜墓與熊攷論關中舊事未幾别去自言我衰病
不堪又且遠行奈老母何今年貽書云内傷疾作併屬
其子來視我熊緘其手迹抵家嗣是半年不得問比又
夢見之意甚不樂嗚呼先生果不起耶友人將作司令
王富文告熊以故為之泫然囙為位哭之於館舍蓋先
生素篤孝行非特以疾遽至於是誠以不獲奉養其親
為憂以致殞没論者謂為死孝先生入關時齊郡張公
為論道學之緒自宋中興後恒在東南及許文正公設
教北方當元初混一之際今孝章往關中亦亂平治定
之時所以期望先生者如此其重盖吳中以道學鳴者
若王信伯王彦光李彦平王去非魏華甫史蒙卿皆以
儒師守帥闡揚程朱之學故先生力欲追蹤先哲以變
衰世鄙陋之習其姿稟之高操履之正真有見於致知
力行實踐夫孝友忠信考於經籍道術而不事乎記誦
辭章全之於身者必欲循於禮措之於事者必欲合其
宜造次顛沛而不見其喜愠之容恬憺靖退而不尚於
利之辯處家為孝子飭身為名士典教為良師經明行
脩謙恭純潔人無間言私謚曰文懿先生孰曰不宜所
著道學統緒圖家祭儀喪儀崑山志咸陽志關中名勝
集陜西圖經婁曲叢藁支離稿渭城䆿語總若干卷先
生平昔稱熊為識洽才茂熊深竊愧赧然知先生之深
者莫熊若也爰掇其景行以俟作銘者表著焉
故咸陽縣儒學教諭文懿殷君墓誌銘
汝昜袁華譔
洪武九年閏九月二十有六日咸陽縣儒學教諭長平
殷君卒于官舍後七日其配陳氏亦卒孤騊駼病不能
奔越三載仲弟璧徒跣四千餘里閱五甲子以槥櫝還
將以是年十有二月庚申合葬于先塋其季箕持今知
兖州盧侯熊所為狀泣拜請銘華與先生同里閈同登
會稽鐡崖楊公之門而騊駼袁氏壻也故不辭而為之
銘先生諱奎字孝章一字孝伯姓殷氏其先華亭人曾
祖諱某祖諱某遷崑山考諱某母王氏先生端厚沈默
童丱入鄉校即以穎悟稱時鐡崖公以經術詞章鳴于
東南而襟度豁逹絶去厓異一見竒之先生從于吳城
于華亭于錢唐訢訢惟謹言動必合矩度由是益加愛
重囙以木名所居室且為之文先生雅無進取意嘗奉
父兄命試有司一再不利泊如也歲丙申州治復崑山
越四載己亥有司以太學師聘先生囙侍養便始應命
比謁廟以先師曾子既進郕國封配享于廟矣而故號
仍列廡下於禮乖違白于典教者正焉凡邑中褒賢紀
功立祠表暮繫名教者皆先生所建白洪武庚戌春大
新學制明年以教有成效舉教諭試天官中高等而朝
廷方眷注於儒不次進用司選者欲擢寘郡縣力以母
老辭不允故調西安之咸陽咸陽罹兵革久廟學蕩然
至則芟夷荆榛作室若干楹以居弟子員躬親教養民
遂知學無何省府聘考多士甲寅歸覲親既返而省府
修關中諸郡圖經仍董其事恒以母老道遠弗克就養
抑欝不獲信因病内傷遂不起矣其入關時以五陵門
候自號及卒知縣莊九疇具棺衾葬咸陽原上竟符其
言先生篤志古學葬祭務循禮法非甚病手不釋卷故
攷訂精詳文學淵永邑人以道學鳴者若王公彦光李
公彦平皆表表者先生力欲追縱以變衰世陋習胡天
不假之年惜哉盧兖州謂先生處家為孝子飭身為名
士典教為良師而私謚之曰文懿先生時論咸以為然
先生生于元至順辛未得年四十有六子男二人長曰
騊駼次曰嗣孺女三人長適朱晟次適林宗騵曹某所
著有道學統緒圖家祭儀喪儀崑山志咸陽志關中名
勝集陜西圖經婁曲叢稿支離藁渭城䆿語總若干卷
銘曰
行之醇學之正(叶征)孝篤志殞厥生仁者夀茫無徵不亡
者存有立言(叶寧)
殷教諭哀辭(有序)豐城余詮
洪武九年閏九月二十六日咸陽教諭殷孝伯卒于學
舍年四十六聞者莫不哀之去年冬孝伯自秦歸吳省
親拜先壟嘗造予倉卒弗克欵奉言笑未幾復入關又
失於追餞予心恒悒悒然不知其為永訣也悲夫孝伯
謹厚嗜學讀書慕知聖人微言大法之歸趣孜孜忘晝
夜寒暑之變其居家也孝于親友于兄弟宗族鄉黨無
間言其訓學徒也諄諄不倦期於有成然後已其在咸
陽也新校室於瓦礫之場振士風於凋敝之後人皆謂
關西夫子復見今日豈期遽以疾而終於此耶置郵以
凶問至其家則其妻陳氏亦後孝伯七日卒矣嗚呼哀
哉其子騊駼將匍匐奔赴扶柩以歸又值疾作弗果今
踰年矣尚旅殯于咸陽干里外嗚呼哀哉豐城余詮與
孝伯有斯文骨肉之好生無以答其交往之情死不得
憑其窆以盡其弔哭之道尚忍為辭以哀之然情有不
能自已者乃為之辭曰
夫有生而必死兮猶寒暑之推遷云積善而有報兮天
道之信然斯人既有此内美兮夭胡不假之以年竟坎
坷以終身兮志壹欝而不宣雖觀光於上國兮亦何意
於廣文之氊忤銓曹而辭尊顯兮念兹母以拳拳值遷
調而遠邁兮致親愛以俱捐俾二豎之肆妖兮曾瞑眩
不可以少延遽易簀於庠舍兮寄孤櫬於秦川豈定數
之莫逃兮抑吾道之迍邅記玉樓而不返兮抱麟經而
誰傳諸生皇皇於舘下兮洒涕泗之漣漣朋儕何以質
疑兮撫皋比而煩悁鯉趨庭而無聞兮鴈斷行而不聮
親倚閭而白首兮鸞分飛而後先魂杳杳以長夜兮路
漫漫以修阻渺咸陽於天際兮委婁曲於榛莽況予與
子以久要兮焉能不為之悽憷奠一觴而西望兮遂永
訣於終古
祭殷教諭文
洪武九年歲次丙辰閏九月二十八日己酉承事郎知
西安府咸陽縣事莊九疇率僚屬耆士等謹以清酌柔
毛之奠祭告于故儒學教諭孝伯先生殷公之靈其辭
曰於戲惟公績學藝文實出楊門藝天光燄是炙是熏
擇言砥行聲譽四聞明朝取士雋拔其羣廷閱甲科有
社有民帝曰非爾實稱儒珍育我英才淑惠後人秦維
帝宅南渭北嵕咸陽既墟秀傑旋鍾俾振教鐸師表是
崇帝臣弗違奉職惟恭乃建泮宫有禮有容聿新風化
俊造景從絃歌旣聞鄰壤式宗孰不云樂有隠其恫有
親垂白子力臼井曷能致之關河遼永目存心惟撫躬
弔影郡侯鍚類授檄歸省清風載道沙塵不驚舍車登
舟望里歡迎叙倫互拜母夀子寧有宅舊宇有植先塋
以忠養志良副恩榮請急有程乃赴乃職贈言盈裝干
金爾直詔申圖志府憲公辟公出其素按索有績有光
關輔遺編奕奕我莅斯邑西賓有席何幸同僚同心同
德士耆同慶民所矜式朝經暮史鉛槧在持積勞以疾
曾不告疲友人竺籀裹藥時資時病少愈弱不勝衣祀
事有請社稷其祈力疾將事肅恭是儀正言正色實為
我規總戎尚賢資文飭武府史迎門抗詞弗許自揆弗
堪興拜傴僂齒豁言譌怠佐尊爼頹然即臥氣息如縷
行旣弗果病亦自處閏月初吉倡我鄉飲友生習儀指
畫在寢迎賓致幣惟公是審僎介有賢肅德凛凛將届
之期公疾斯甚胡天奪之亟失我良朋我疑我悔奚考
奚懲蓋棺則已悲憤填胷咸陽有原纍纍塜陵按圖索誌
粲若列星宅兆卜吉慰厝神靈執酹傾心爼芳瀹清矢
詞永訣鑒爾精誠於戲哀哉尚享
維洪武十一年歲次戊午九月庚午朔越十有七日丙
戌承事郎知西安府咸陽縣事莊九疇等謹以清酌庶
羞之奠祭告于故儒學教諭孝伯先生殷公之靈其辭
曰惟公有言有德顕名儒官自東徂西志亦盤桓樂新
文教咸陽舊都五陵門候其署自呼泮宫臥病寂寞渭
濱舘名枕流我其古人丙辰秋閏蓋棺則已爰瘞畢原
閱今三禩靈妥魄安宿草再碧式順爾先諒無我(闕)銜哀
有弟誓言歸喪辛勤關河涉歷風霜遷壙滌骨裹以氊
車首丘夙志禮無爾渝嗟予同心承乏兹邑斧喪奚資
瓶羸奚汲翩翩靈旐東向其歸&KR0377;觴祖道矢心以詞尚
享
洪武九年歲次丙辰冬十一月辛巳朔二十四日甲辰
前平江路治中東平費復初謹以清酌庶羞之奠致祭
于故咸陽教諭強齋先生殷公之靈曰惟公之學之行
鄉黨莫先我叨守土爰知子賢瞍居庠舍厥䎹是傳始
崑之士詞章是學公始以經開示後覺乾乾日夕寳惜
分隂以教裨治尤契我心世轉風移十有餘載人異炎
凉公心不改以為善人當膺後祉云何一疾遽爾不起嗚
呼哀哉遺孤滿眼母老家貧關山杳杳旅殯于秦果何
謂哉天道茫茫誠不可信尚冀後人無殞厥問烏乎哀
哉尚享
洪武十年歲次丁巳正月十有三日壬辰中書舍人盧
熊遣男彭祖以肴酒致祭于亡友文懿先生殷公之位
其辭曰烏乎先生純粹貞固爰自童年斥絶外慕閉戶
下帷耽耆竹素良朋萃止名師早遇瓊瑶待賈華騮騁
路聲名籍甚星鳳爭覩一詣鄉闈韜光歛步逍遥婁曲戶
滿來屨助教學宫守長延譽表揚風節誨化童孺遠近
率從雲奔川赴遵奉明法修飭典故薦書歘起伯樂驚
顧力辭郡縣寧處韋布西入咸陽名重師傅黌宇聿新
童冠景附振此絃歌修厥簋簠臯比坐擁三涉霜露烏
乎先生渾金璞玉(叶)不事雕鐫靡藉陶鑄力追先哲纂
承遺緒孝友介潔綽有餘裕禮葬祖考恩洽手足(叶)握
手交懽旬日相聚别語丁寧歎息衰暮曾奉報書嬰此
沈㽽如何數月長寐不寤命不少延皇穹難訴熊也鄙
劣親誼夙著麻植蓬生驥尾蠅附朝遊夕宿尚憶髫豎
涕泗盈襟神喪色沮息黥補劓終莫予助爰修祭奠追思
燕醧攄辭相哀曷究情素烏乎哀哉尚享
維洪武九年歲次丙辰十月辛亥朔十有九日己巳友
人袁華陳潜夫曹富朱吉謹以清酌庶羞之奠敬致祭
于故咸陽教諭強齋先生殷公之靈曰惟公學博而行
修氣清而質粹藹乎其有文温乎其有理望之者知為
有德之士求之崑庠一人而已嗟乎藝貫文場兮寧處
下位教鐸遥遥兮走四千里雖家貧母在常情為可悲
而主教得人亦斯文之所倚蓋天生人為國之紀則樂
育之誠固無間於彼此何阨運之復丁遽銜哀於下地
後進失其師模有識為之短氣顧秦嶺之横雲栖旅䰟
於渭邸命與時違烏乎已矣雖然孝友一門朋遊以義
惟純粹而無瑕質幽明而無愧雖失意於一時宜流芳
於百世華等親舊之情交承之契異姓同心分猶昆弟
敬致哀於一觴寓虔誠於葑菲䰟兮歸來無上下四方
只烏乎哀哉尚享
維洪武九年歲次丙辰十月辛亥朔十有九日己己門
人余熂等謹以清酌庶羞之奠致祭于先師咸陽教諭
強齋殷公之靈曰烏乎天生哲人以道為寄云胡不淑
遽爾不起嗟惟先生鳴道邑里鼓篋如雲敦薄寬鄙潜
心聖言有用有體世之蓍龜國之良器遷教咸陽奪此
與彼婁曲偉人關西夫子木鐸琅琅以教禆治道旣淵
源豈曰小試歸覲慈闈篤孝惟至就養既艱志不克遂
痛念劬勞言輒流涕哀哀先生以孝而死行通神明俯
仰無愧兩地菁莪痛忍遺棄尚想經帷恍若夢寐淚與
情俱荼毒無地觴酒豆肩敬致葑菲山川有靈不隔誠
意敬服師言永失弗替尚享
挽殷教諭詩
黌舍咸陽喜一新手提教鐸振斯民關山歷覽嗟今古
圖志增修獨苦辛化鶴仙遊身瘞玉離鸞舞影鏡生塵
更憐阿母高堂上日夜興哀髮似銀秦約文仲
尚想辭家遠入秦夢中頻見白頭親半生辛苦留遺稿
萬里荒凉只病身弟子有情收朽骨天公無眼困斯人
嗚呼執友多淪没一奠生芻淚滿巾陳潜夫振祖
天馬脫羈情莫已忽看墨蹟淚潸然三年心泳咸陽月
萬里魂歸渭水船道統至言登史册春秋精義照青編
先生一代河汾業留得淵源起後賢張彦信
昭代徵賢大比年著書纔畢訃音傳鶴歸華表人埋玉
塵翳粧臺鳳逐仙行李尚遺新綵服冷官應棄廣文氊
忍將一掬知心淚洒向咸陽客墓前孔克讓善夫
朋舊淪亡思過半咸陽博士最堪憐春秋經學承師法
孝友名門邁古先目瞑關西千里外魂歸婁曲北堂前
一朝返葬情斯盡華鶴寥寥月滿天曹亨長通
一上咸陽不復還先生雅志益堪憐北堂親老含餘恨
西狩經殘孰與傳千里旅魂孤耿耿半生名教獨拳拳
哲人萎矣斯文係莫怪臨風淚滿前朱吉季寧
天賦淵源學行精斯文無賴哲人傾婁江水咽西風冷
秦嶺雲横夜月明阿母倚門垂鶴髮門生抱道泣麟經
為歌楚些招魂處千里靈車幾日程陸平公載
已矣殷文懿由來學行優士評先月旦書法老春秋醇
酒心俱醉明珠價莫酬修文從地下空憶舊風流
嘅彼斯人逝天胡不假年還鄉惟旅櫬載道有遺編雲
斷千山外天低一鴈前難兄有難弟大葬得歸全易
恒九成
黯黯藏舟夜壑移先生遺我又何之忍聞渭水來丹旐
驚報唐賢失紫芝露冷庭萱情易老天清鶴唳苦歸遲
自慙莫負侯芭土一讀遺編一淚垂門人余熂茂本
憶昔羈旅中片言識鬷蔑十載忘年交兵戈正騷屑隠
居事親孝知子志卓越春秋參五傳湮微必搜抉適當
陵谷變遵養樂岩穴修辭去浮藻矩步踵先哲大明更
化初鋒車聘高潔辭榮忤當路一命萬里轍志違烏鳥
養淚忍杜鵑血咸陽方燼餘教雨被綿蕝奐輪周孔廟
駿奔豆籩設庭階生瑞草書帶青可擷孤雲日在望縮
地恨無訣遄歸一覲省亟去兩踰月老夫獲晤語清風
濯煩熱著書固已多討論心愈切安知三疊歌竟作千
古别招魂賴遺孤魂返妻垂絶於乎世之人天賦何優
劣或厭飫八珍子獨茹冰雪或穏步康莊子獨蹊阢隉
行行止於斯天視豈荒惚崑山雲氣慘婁江水聲咽誰
為有道碑修名罔磨滅毗陵謝應芳子蘭
試藝天官&KR0978;上台咸陽縣裏講堂開春秋久擅專門學
梁木俄驚一旦摧龍劍芒寒歸寳匣鳳笙聲斷隔瑶臺
銘旌早晚還鄉土白髮慈親淚滿腮范立中立
典教那知老向秦秦中無日不思親江山萬里牽歸夢
風雨孤燈照客身可歎遺文稱絶筆最憐後學失端人
百年風采誠難忘猶想當時戴葛巾
訃書一道出西秦愁殺天涯七十親薄宦未能酬素志
儒冠已信誤閒身一生孝友貽孫子千古文章屬後人
獨有畫圖遺像在每來揮淚拜衣巾門人朱晟
強齋集卷十
