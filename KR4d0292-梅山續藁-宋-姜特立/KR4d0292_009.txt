梅山續藁卷九宋姜特立撰
余年六十始入侍禁庭數月又直春宫
新年出小劫今日直儲宫天道周必復物情窮則通春
叢無寒榮秋畬得晚豐勿悲夕陽句猶勝吾家翁(時有賀者)
(至余曰夕陽無限好爭奈近黃昏客云夕陽如有意偏傍小窗明)
讀杜子美集
巴蜀勞重往荆湘無定居宦情常造次行槖屢空虛宫
闕烟塵外江村盜賊餘弟兄蹤跡斷妻子信音疎生理
那堪說窮愁自掃除千篇比金玉萬卷是菑畬軒輊齊
梁後憑陵漢魏初嚴公俄旅襯岳土亦烟墟一世惟漂
泊平生可歎歔高名天所靳此理復何如
懷故友楊方叔
游戲人間世清虛物外緣皇家雖結網空谷竟遺賢無
恨堪懸劍傷心有斷絃今年湯餅約為爾一凄然
漁舍新成
旋規漁舍傍溪山山轉溪廻翠竹間閒看羽觴行詰曲
戲拈竿綫弄潺湲浮家不入分風浦歸棹休尋落照灣
謾說五湖烟浪好幾人險處得心間
山中
籬畔黃花翠竹雨後青山白雲此是山中活計莫教俗
士知聞
秋來喜雨
西風吹雨洗林廬夜深凉氣生庭除呼童為我掃籧篨
便欲拂拭紅氍毹冠巾三肅傅頭顱絺綌輕利體不濡
似覺禮法由吾徒寢甘食美增腹腴牀頭有酒不用沽
更煩黃菊催紅萸一秋辦取三百壺二三佳友不可無
寄汪尚書
五十年間歎闊疎相㤀兩地復江湖書來筆底驚強健
詩去吟邊想步趨好對青山看歌舞莫嫌紅粉笑髭鬚
鳳毛已有哦松韻尚記金華舊範模
和汪大猷
投分雖深迹却疎君居東婺我西湖兒曹方喜承毛檄
父執應容效鯉趨慨念舊游多宿草(舊同官六十餘人今唯大猷獨在)
僅餘二老見霜鬚詩來喚起相思夢又向梅山得楷模
甲辰歲以詩一編進孝宗聖語且許其清新驟
蒙擢用暇日感孟襄陽事聊賦數語
襄陽孟浩然牀下謁至尊一語不合意放還歸里門我
詩雖不工騎馬入帝閽飽暖自兹始永懷明主恩
劉公達覓酒
作詩覓酒真豪士况是今年富酒材豈有豪詩不豪酒
請君須飲及時杯
初夏
松花金粉落荷葉翠鈿浮啼鵙千山暮一年春事休
喜仲春有閏
仲春閏月天氣佳天豈有意遲羣葩天公正為老人設
剰添一月延韶華今春計日百二十不比嚴霜烈日空
增加良辰好景不易得此日詎可容易過漢家天子賜
甲子所見殆可兒童誇直須爛醉荅造物秉燭列炬驚
林鵶
王思叔惠巨竹一竿
清晨剪送碧琅玕想見軒窗六月寒便欲持將釣東海
未知何處可投竿
齒脱
髮白壯志凋齒豁生意少寒暑幾八旬咀噍歲月久請
君視追蠡血氣豈長好吾祖仕進初兩齒僅能有此翁
不即人乃為人所取退之太崛強方誇膾鯨手畢竟將
何如人生不堪老
雪後雙溪城外
雪消閒出郭騎馬踏山橋池響冰澌落泥融鴈齒消
詠閒
一年閒有十年功十歲如將百歲同此去得閒猶未已
向前日月盡壺中
病後負暄
陽和被四體覺我病骨輕血氣相貫輸浩浩梨棗生以
我身中離交會丙與丁隂盡命自長何必求丹經
水仙
六出玉槃金屈巵青瑶叢裏出花枝清香自信高羣品
故與江梅相並時
移瑞香
少年無酒荅羣葩投老逢春鬢已華今日對花無意思
花應憐我我憐花
飲酒
平生嗜酒不耽酒不愛深斟愛淺斟嵇阮詎能知此味
可憐一世只醺沈
偶成
膩白夭紅漸滿枝倡條冶葉競紛披化工只解呈新巧
惱殺衰翁都不知
澗上
晴蜻舞幽澗水鵲立枯槎予亦坐烟壑有生俱有涯
春晩戲題
歲月飛騰不可回紅顔去盡老相催自憐皺面無光彩
賴得春風為熨開
尋春
選勝尋春莫預期風和日暖即佳時行庖草草何妨事
明日隂晴特未知
庚申春再得奉祠
香火緣深宦意灰十年蕭散卧蒿萊龐公從此不入市
只與漁樵相往來
老衰畏寒晨起婢輩熾炭紅熖滿室身心俱泰
喜而有賦
嚴晨一爐火愛重如兼金既已暖我軀且復豫我心因
思孟東野曲身長苦吟何如貴公子得意椒房深
香菌出括蒼山谷中其味香滑絶妙昔嘗欲獻
之壽康終不敢也
薰蒸應地德香滑異園蔬天花非爾倫金芝恐其餘雅
宜齋庖薦不受羊羹汚將欲獻天子誰為達區區
夜飲
風高霜挾月酒暖夜生春一曲清歌罷華胥有醉人
幽事
幽事春來早晨興即啟閽掃梁延燕子插楥護龍孫數
日招賓友先期辦酒尊淋漓衣袖濕不管漬春痕
諸葛孔明
臨發漢中時精誠見表辭此心誰盡了死後有天知
二月有霜海棠頗瘁
青春淑景忽飛霜餘烈猶能到海棠中山靖王孺子妾
尚書門下主謳娘
初夏
催成新夏荷浮翠送盡餘春柳褪綿正是清和好時節
嫰柯嬌葉媚晴天
王思叔惠象牙筍
魚煮船頭筍煮園一時風味最甘鮮君家象齒先春發
為我携鉏斸翠烟
晩春
品物趨時慰寂寥靜觀玄化自超遥鸚因求友偏饒舌
柳為含綿嬾折腰
適齋先生續樂天達哉行因繼其後詩雖不工
聊抒鄙意而已
樂天吾所敬掛冠方一年家事能幾何處置有後先始賣
南坊園次賣東郭田末乃貨其廬緡錢可三千不為子孫
計冀可了目前嗚呼古之人未易相比肩顔子附郭外
不聞鬻其阡淵明松菊逕仲蔚蓬萊間闕一尚不可而况
盡棄捐先生果何心達者未必然適齋賢主人歸卧甬水
邊家中無留貿饑食困即眠不可學其可已省區中緣
嗟哉我何人愛慕此二賢素貧乏常産晩有屋數椽
聖君不忍棄未許車高懸月散官中粟不蓄俸餘錢性
復喜賓客日日羅槃筵萬事不掛眼尚為詩所纏山上
列花木山下疏清泉終日自逍遥濠上樂亦全起予者
誰歟三誦達哉篇
雲岑
雲岑抱秋隂水木起夜色原野漸蕭條田禾捲阡陌
閒吟
天公靳惜是虛名怪我吟詩筆不停莫把文章覷天巧
只將渾沌養餘齡
偶賦
不織不耕日無憂無惱身曠哉天地德養此最閒人
野坐
野坐花飛片溪行水漲痕山中閒日月世上别乾坤
不貪
人間五福少世事罕兼全將此不貪寳延予有限年
偶至郡城
老矣息奔走胡為此登途行李雖草草客懷亦舒舒傾
我壺中釀閱我袖間書在家故云好愛此暫時娛
無客
無客意不佳獨飲有何好雖非甕下豪亦匪澤中槁百
年會有極正要舒懷抱不賦獨酌謠相期醉鄉老
冬夜不寐
宵柝迢迢警睡魔静思世分老林坡忍胞只有嵇康嬾
扣角曾無寗戚歌不起妄心思世事只將閒意養天和
時人休說長生術學著長生事轉多
因赴郡會入城
十年林下自由身已放嚴光作外臣終日奔馳非我意
有時嚅囁失天真龐公不合來城府梅福如何走市塵
策蹇明朝且歸去故山猿鶴自相親
賀王季發提舉掛冠
明主尚書識履聲君持閩節復儀形八年可仕不謀禄
七秩及時斯引經肯把清名誇薄俗只將厚德養脩齡
新詩祖送三千首疏傅當時得寧馨
次洪監簿惠詩韻五首
相逢可恨十年遲鍼芥相投更不疑從此詩筒數來往
不須千里寄相思
新詩三復用功深始信今人有古心鬭葉儷花兒輩事
唱高廟瑟有遺音
自古詩人失意多偶然歲晩慰蹉跎如今世味都如蠟
水際林間自日哦
三洪文字照乾坤小謝風流筆力存悟解向人難舉似
見花微笑自忘言
莫嗟官路昧通津舉世滔滔豈識真早晩青雲如直上
正須文字為藩身
梅山續藁卷九
