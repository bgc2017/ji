梅山續藁别集類三(宋)
提要
(臣)等謹案梅山續藁十八卷宋姜特立撰特
立字邦傑麗水人靖康中以父綬殉難蔭補
承信郎孝宗召為太子春坊累官浙東馬步
軍副總管慶遠軍節度使事迹具宋史佞倖
傳陳振孫書錄解題載梅山藁六卷續藁十
五卷列之詩集類中則兩集皆有詩無文此
本出休寧汪森家附以襍文及詩餘共為十
八卷不知何人所增輯森序稱其流傳絶少
故繕寫以傳則亦罕覯之本其正藁五卷蔵
書家皆不著錄意其散佚已久矣特立在當
時恃光宗藩邸之舊頗攬權勢屢為廷臣所
糾其人殊不足道陳振孫稱其本亦士人塗
轍一異儼然&KR0591;御之態蓋惜之也然論其詩
格則意境特為超曠往往自然流露不事雕
琢同時韓元吉陸游皆愛之亦有由矣其上
梁文引自述其生平最悉有云百首之清詩
夜上九重之丹詔晨頒今考此集所載皆官
春坊以後之作而所云百首者集中不載或
尚有佚篇非其全帙歟乾隆四十三年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
梅山續藳原序
余讀宋諸家詩而自始迄終各有其原本焉五季以還
家少陵而戸元白然分途攬轡超詣各殊即如梅宛陵
之精琢歐陽廬陵之雅鍊蘇眉山之開拓變化黃涪翁
之出没浩瀚范石湖之丰標陸劍南之逸足真可謂百
不為多一不為少其或以偏師制勝獨壘爭竒樹幟生
前標名身後雖辟支小果游戲神通亦未可以優此而
劣彼也夫山水在宇宙間莫崇於五岳莫大于四瀆然
匡廬竒秀雁宕奥區以至一邱一壑足以攬羈人之勝
致發幽士之高懷未始不登之載籍垂之今古何獨于
詩而疑之也哉麗水姜邦傑特立以恩廕補官淳熙中
甚蒙知遇觀其自題續藳深有味乎其言少陵詩云文
章千古事得失寸心知益可信矣詩凡十七卷外雜文
六篇長短句二十首流傳絶少故繕寫以儕於有宋諸
家不欲使作者之意隨世而湮淪也特立父忠翊郎綬
靖康時金人犯闕應募往南京調兵赴援刲股藏蠟書
縋城南壁為邏騎所得罵賊死之亦奇士也
康熙丁卯仲春之下浣休陽汪森書于裘杼樓
