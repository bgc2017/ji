梅山續藁卷十八宋姜特立撰
畫堂春(以下長短)(附)
故園二月正芳菲紅紫團枝一番草綠謝郎池人醉如
泥底事江鄉風物年年獨殿芳時無情燕子背人
飛似愧春遲
浣溪沙
節序回環已獻裘不堪風葉夜鳴秋寒螿吟露月階幽
蝸角虚名真誤我蠅頭細字不禁愁班超何日定
封侯
菩薩鬘(和友人二首)
日長庭院無人到琅玕翠影摇寒甃困卧北忩凉好風
吹夢長璧月升東嶺冷浸扶疎影苗葉萬珠明露
華圓更清
蓬山學士文章伯尊前風味誰能敵新覓似花人添成
小院春玉纖呵翠袖滿勸金杯酒夀酒莫辭斟酒
深人意深
又(中秋不見月)
鏡天良月皆佳節休恨今宵妨皎潔玉鎻閟蟾宫姮娥
意自通終有開時節莫放笙歌歇來夕尚嬋娟何
妨把酒看
霜天曉角(月夜遊湖作)
驩娛電掣何况輕離别料得兩情無奈思量盡揔難說
酒酣狂興發共尋波底月長結西湖心願水有盡
情無歇
阮郎歸(寄人)
綠隂庭院記年時家人捧夀巵樂聲催拍送腰支香風
匝地衣清夢斷綵雲飛劉郎今鬢絲強將杯酒破
愁眉如今觸事非
浪淘沙
春事有來期且喜春歸問春何似去年時報道今年春
意好随分開眉往事莫傷悲光景如飛十分潘鬢
已成絲幸是風流猶未减且醉芳菲
朝中措(應令錦林禽)
芳林曲徑錦玲瓏膩白借微紅元是海棠標格司花點
化東風端相渾似玉真未醉春思先慵留取淺顰
低笑夜深翠幄輕籠
(又送人)
十分天賦好精神宫樣小腰身迷却陽城下蔡未饒宋
玉東鄰不堪回首高唐去夢楚峽歸雲從此好尋
夫婿有書頻寄鴻鱗
又(和歐陽公韻)
如山堂上翠横空山影浪花中夜夜林間明月時時柳
外清風如今到此翛然萬事無處情鍾唯有尊前
一笑分明好箇山翁
蝶戀花(送妓)
飄粉吹香三月暮病酒情懷愁緒渾無數有箇人人來
又去歸期有恨難留駐明日尊前無覓處伊軋籃
輿只向雙溪路我軰情鍾君謾與為雲為雨應難據
聲聲慢(巖桂)
雲迷越岫楓冷吳江天香忽到人寰滿額塗黃别更一
種施丹天教素秋獨步笑同時霜菊秋蘭最好處向冰
階月地把酒相看應有騷人雅士將膽瓶筠管簇
向屏山野店雲房争待結屋中間無奈猖狂老子架巢
卧風露清閒待早晩約姮娥同住廣寒
卜筭子(用坡仙韻)
丹桂一枝芳陡覺秋容静月裏人間緫一般共此扶疎
影枕畔忽聞香夜半還思省爭奈姮娥不嫁人寂
寞孤衾冷
西江月(戊午生朝)
富貴從來自有人生最羡長年駸駸八秩未華顛更喜
此身強健金印新來如斗絲綸御墨猶鮮棗如瓜
大藕如船莫惜尊前滿勸
滿江紅(已未生朝)
聽說梅山一丘内深藏曲折過醒心橋下水光清徹迤
邐躋攀登翠嶺沉沉煙壑千峯列更小亭風露逼華堂
荷香發歌聲動雲横闕舞腰轉風回雪正良辰美
景衆賓歡悦老子中間聊笑傲酒行莫放觥籌歇願此
生長似釣璜公添華髮
念奴嬌(庚申生朝)
宦途巇險問急流勇退幾人聞早自别脩門今正是一
紀生朝還到綠野風光平泉草木争似梅山好園林如
畫芰荷香泛芳沼早晩玉節來臨君恩踵至金印
應如斗好是華堂開宴處歌舞管絃聲奏海上蟠桃山
中仙杏共勸長生酒莫辭沉醉年年此會依舊
滿江紅(辛酉生朝)
小小華堂朱欄外亂山如簇更雲中仙掌一峯高矗南
極老人呈瑞處丙丁躔次光相燭又誰知堂上有閒人
無拘束賓朋至須歌曲風月好紛絲竹都不管世
間是非榮辱屈指如今儕軰少幾人老後能知足問此
身何地寄生涯唯松菊
臨江仙
桃李飛花春漸老海棠次第芬芳庭前紅藥已成行酴
醿開未到猶更有花王從此便須排日醉莫將閒
事相妨老來不是太疎狂尊前君看取潘鬢已成霜
感皇恩(壬戌生朝)
兒女沸懽聲生朝來到簾幕中間噴香獸京祠新任好
事日邊還又清閒無箇事君恩厚贏得乞食歌姬
一笑舊衲雲山伴紅袖蓬萊弱水試問神仙何有近來
饒落托貪杯酒
梅山續藁卷十八
