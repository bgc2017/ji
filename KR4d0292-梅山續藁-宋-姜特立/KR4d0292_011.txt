梅山續藁卷十一宋姜特立撰
湖光為劉慶遠作也
湖水浸坤軸湖光混太清風來縠紋起夜靜鏡奩平初
訝琉璃軟還疑組練横微茫連澤國㶑灩蹙寒汀破碎
翻千月泓澄印萬星雨來添點綴日射鬭晶熒橋影虹
垂澗杉陰幕覆亭魚跳全薦玉山臥半沈青小泛依吳
榜長謠任楚萍擠排李白醉勾引屈原醒暇日宜呼客
平時好濯纓吟哦萬景集未足稱詩情
編猥作
老來事業無多子收拾新詩又滿編金玉那能潤身後
等閒猶作百年傳
秋園
商氣入山園園花取次妍蓼叢迎露重菊本望秋圓
再悼邦節弟
滿腹書何用謀身事竟非中堂親尚在私室子疇依人
去驚漚没秋來愁鴈飛它時風雨夕相憶淚霑衣
月下
晩來暑退坐前墀嫋嫋南薰動翠微便欲乘風遊汗漫
白雲頂上翫清輝
送謝叔光
青陽迫殘臘寒色滿江干我有採薪疾君方行路難來
無十日欵去作一程寬翌晚解鞍罷親庭足笑歡
歸括蒼和楊嗣之吏部煙雨樓韻四首
誰發天慳得勝遊佳名收拾更無留鄭虔祁岳今誰是
為掃陰沈萬壑秋
幾重綠樹暗羅紈多少空濛遠近山物色聯翩吟不斷
使君佳句玉連環
絶唱從前恨未多騷人墨客浪經過直須吏部楊夫子
始奈樓中煙雨何
宴坐簾旌捲翠微朝昏萬變發新姿錦囊莫怕嵐霏濕
帶取風光入鳳池
噉筍
自從孤竹夷齊死清節何人萃一門惟有此君無俗韻
至今風味屬諸孫
赴飲席家人供新衣
勸我著新衣深辭老不宜如今百事懶不比舞雩時
柳
森森萬木勢崢嶸千尺孤標更上征惟有柳絲低拂路
腰支憔悴為多情
曩備員宫屬令旨畫箑覓詩字以金書
時頒便面覓新詩巧畫花枝作好題多謝東皇不嫌棄
親將仙手寫金泥
林欽之主簿輓章
敬讀銘鐫語遥知磊落胷義襟如郭震豪氣似元龍萬
里摧車軸三春折澗松天雖不可問餘慶後人鍾
寄韓判院南澗常伯之子
每思南澗一凄然不見風騷二十年子厚猶能記先友
審言且喜有家傳蜩螗聲亂無遺響山水人亡有絶絃
海内可能無法眼直須參取祖師禪
庚申度夏自適
透脱逍遥遊外遠離煩惱濁中夜夜滿懷明月時時入
夢清風
戲題
樂天妙語過雞林平處猶為治世音豁達如今唯李老
不妨風月自閒吟(慶歴中京師有民自號豁達李老好吟詩詞多鄙俚一時貴人戲語多及)
(之)
閨怨
别恨迢迢千里餘天涯何處覓音書花間羞見雙雙蝶
水上愁尋六六魚
暑退喜秋
頽齡厭濁暑瘦骨便清秋蓐收方回鑣灝氣横九州老
鶴生精神孤松鬱颼飀如飲寒露漿貯以青瑶甌既蠲
膏肓疾復洗熱惱憂斟酌楚人賦併作商聲謳
暑退
歸臥林間十二春心安日日是良辰家居佛界清凉國
人住仙宫自在身無事入山尋阮客有時擊壤助堯民
雖無高行追先隱畢究田園樂亦真
歌豐年
稔歲非常歲時時霧雨并陂塘留夜月澗谷瀉秋聲臥
裌驚宵冷披紗怯曉清水泉俱自足阡陌更無爭荷鍤
疏餘浸腰鎌候小晴秫材寒眼富酒興老涎生便覺糟
床注還欣庾粟盈新君鍾瑞慶舊俗迓昇平賽社雞豚
具迎神笳鼓鳴支離徒受粟一飽愧斯氓
人送巖桂二首
七月濁暑氣氤氲天香忽墮明月輪一枝先入西風手
洗我三伏胷中塵
香馥清晨可療饑飽人勝食齋房芝便好架巢枝上宿
不愁無酒只愁詩
漁舍
漁舍時時須一到水光山色淨相親玉肌花貎不須替
自有陽臺行雨人
詠菊
菊禀金天精勁氣凌風霜水流山下潭飲者壽命長泛
我杯中物染我詩句香所以陶徵君愛之不忍忘
秋來得雨
夜來一番雨青我一席蔬洗甑炊香秔何必食有魚便
可釀新秫唧唧鳴齋厨且以樂殘年此外不願餘
憶仲子
吟哦五字有規模妙處時時亦起予送老百年將付汝
豈知顔路請吾車
報國如乖願歸耕寧買田此歐陽公酬杜正獻
告老後詩也前輩名公亦有買田詩句蓋寓歸
耕意爾豈真若今士夫為多田翁耶
出仕雖無補歸耕寧買田聊將報明主庶不媿前賢
哭仲子
一日死生隔平生父子休暮齡逢逆境老淚濕清秋浪
急珠沉海天昏壑失舟煙霄落鵰鶚天廏喪驊騮萬里
車軸折百年江漢流吾生今已矣世事付悠悠
邸報京丞相薨背
丞相今朝薨相位衣冠贈典一番新作場好夢歸鄉去
仰羡無非夢裏人
暇日歎日月之逾邁念吾生之幾何感而成章
密移不自覺猛省却堪驚紅顔去不返白髮來無情劫
秦氣何用袒漢力莫爭求勝竟無術陶然任此生
致政張教授晚而買妾有女戲贈
隱君無婦幾經時暮景鰥居却未宜且喜中郎新有女
豈容白傅老無兒閨中不著玉川婢天下應傳京兆眉
無計去陪湯餅客花卿有子待歌詩
賞海棠
海棠初破萼紅豔欲無春小插依霜鬢花應恕老人
諭亡子
死固汝可憐生亦我所愛生死兩相繆吾將解其會
余有仲子之戚九日親故携酒訪我於梅山之
上因詠昔人詩人情皆向菊天意欲摧蘭之句
不覺凄然有感遂易一字足成篇
九日上梅山愁心卒未安人情皆向菊天意獨摧蘭管
女不及嫁萊衣空自寒牛山多感慨把酒淚闌干
野意
謝安高卧向東山白傅分司雒水灣賓朋歌舞歡娛處
只在山光水色間
陳右司輓詩
麟經絶學冠名儒科甲巍峩壓雋途兩作星郎歸省戶
五持玉節佩州符義倉睦族前賢少猶子推恩舉世無
忝竊親鄰違一奠不堪老涕落寒鬚
書壽穴中石壽星背四言
彼石何人云是壽者作鎮斯宫孰分真假以幻對幻有
同兒嬉他日啓扄問爾是誰
老饞
八十血氣衰交累身口故喜讀奉親書竊誦老饕賦烹
餁付家人甘旨輙復具爛軟既適宜調芼亦合度兒女
各貢勤桮羹走童孺鄰里重交情時時分果茹興來一
舉觴直到醉鄉路此樂冀百年此腹恐相負
晚起喜晴
老翁喜晴色屋角候晨曦圓影纔明隙方暉已鍳帷呼
童聊擁褐得火即舒眉盥櫛渾無事看山就小詩
感物
今年葉底已藏花來歲還抽後歲芽代謝乘除無了日
須將定力看浮華
甲辰歲進詩一編孝宗許其清新翌旦宣諭宰
執召試再賦一首
午漏奏新詩昕朝召節飛若非梁武帝誰識謝玄暉
罨菜
梅山罨菜勝羹藜怪見賓筵玉筯齊大似雪堂真一酒
絶勝金谷韭蓱齏(以罨菜喻酒此東坡茘子比江瑶也)
憂患中作
吉凶既同域憂喜亦同途萬緣互起滅誰能久歡娛歡
娛既不久悲恨常與俱唯有嵇阮輩乃能脫囚拘一醉
了生死豈復念區區小兒玩造物造物亦戲渠舉世憂
其憂放浪樂有餘
虞察院生日
新開絃管召天和喜氣悠揚際海涯向曉金蕉稱壽處
歡聲更滿使君家
二
自輟清班素望崇凛然爭仰栢臺風大姦鉅猾宜深屏
且避當年御史騘
三
向來施設跼苕川荒政方勞問計然今日雄藩得長袖
請君著眼看回旋
四
雨暘時若賴君侯萬室歡呼慶有秋不論高原并下隰
民間稌黍一時收
五
今年旱火欲燒空盡是忱誠默禱功尊酒豚蹄亦何用
使君心自與天通
六
使君决遣烈秋霜不許烏衣立坐傍一吏持毫供點染
向來鴈鶩不成行
七
鉏纇除荒政若神俗安民靖絶紛紜清宵不見犬吠盜
綠野更無羊敗羣
八
下車好語敬書紳誠意區區只為民今歲年豐米狼戾
更須通變惠斯人
九
天詔飛傳速置郵雙溪門外促行舟橙黃橘綠風光好
併看西湖十里秋
十
文章近古追前輩政事方今絶後塵聊佩左符猶未稱
好歸黃閣試經綸
梅山續藁卷十一
