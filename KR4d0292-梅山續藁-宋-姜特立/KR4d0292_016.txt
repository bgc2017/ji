梅山續藁卷十六宋姜特立撰
賦蓮城堂
此是吾邦别洞天樓臺高下白雲邊鳥聲人語相酬答
山影溪光共接連便欲棄家來學道不須航海去求仙
媿無冰雪清新句且讀騷經點易編
題謝清音道人扇面葉翥
歸休謝去世間忙看畫題詩引興長忽見遠山來几席
方知妙筆出閨房百杯歌徹行雲住萬象心營點墨香
珍重製成團月扇清風滿座自生凉
和
紛紛朝市利名忙唯有山林興寄長樞相好竒聊玩物
道人弄筆欲專房方嫌小景鮫綃窄忽辱新詩繭紙香
潭府炎蒸無著處聊將三伏助清凉
同遊南明葉翥
聯騎上南明清譚意自傾雲垂山掩翠風静雨飛聲幽
壑藏舒景清溪漾晚晴從容共樽酒欲别正關情
和
出郭眼增明遐觀(亭名)酒共傾好風吹暑氣快雨送雷聲
僧磬清敲寂鶯簧巧弄晴論交方繾綣奈此别時情
原贈趙釴夫
括蒼水秀更山明山水鍾情故一行黃卷本無閒事業
白頭却有懶聲名幸逄哲匠求詩範何用愁城戰酒兵
三嘆遺音今絶少先生還許預兹盟
和
歸來揩眼望南明山水光中慰此行不把篇章供世好
肯將姓字占時名才疎我合回三舍語妙君能敵七兵
自此定交非造次許陪詩社莫寒盟
别樞相
未冠雞牎友于今鶴髮翁功名各自致齒髮略相同欲
去情懷惡臨分禮意隆百年纔一瞬無惜寄詩筒
和葉翥
研席當時軰凋零只兩翁榮歸會面喜話舊此心同景
物詩篇富交情古道隆明朝斟别酒問訊付郵筒
巖泉别諸弟
久矣忘鄉井歸人問故蹊無金随力散有柱把詩題初
見心增喜臨分意轉迷人生重恩意去住兩含悽
居室
居室要須存野意不求輪奐炳丹青王侯第宅他崇貴
麋鹿山林我性靈
度暑
度暑有餘樂虛堂閒炷香清風左右至翠竹兩三行既
無衣食憂更喜夀命長與物雖同流於世實相忘所以
陶徵君高卧到羲皇
贈曾少卿
我誦茶山詩不識茶山面今朝逄嫡孫論詩得關鍵李
杜不再傳蘇黃纔一見茶山子有孫夜光同一串故家
妙人物筆底波瀾健何當直兩鋒看取空中箭
小蠻
小蠻方豔色老傅已華顛念彼當春花能得幾時妍勸
君莫留花花亦悲流年
寄齋
君齋以寄名寄齋有何義豈非異邦人偶爾寓斯地静
觀浮世間何物不是寄天地即蘧廬吾身一郵置百年
聊託宿六鑿共遊戱一朝撒手行妻子却復棄寶貨不
随身主人若箇是不如飲無何日就醉鄉睡四海皆弟
兄何必桑與梓若問吾故家滕公是同里
積日
積日乃成歲積歲不覺老始焉泉㳙㳙末乃海浩浩少
年玩時日事業良草草况復鈍滯資謀身苦不早只今
在桑榆風燭那可保譬如秋後花能得幾時好遇酒且
舒眉前程付蒼昊
月俸至
禄厚君恩重才疎德性迂入門随手散不作守錢愚
潘德久舍人見惠
詩人擁節古來稀今見梅山際盛時傳世篇章紅錦爛
去天門戶碧油垂風霜氣老同陳柏亭館花開對蜀葵
(謂之旌節花)應記霸橋人寂寞依然風雪撚霜髭
和(借用首句)
詩人擁節古來稀郊島詩窮彼一時愛子篇章孤鶴唳
愧予門戶兩狼垂遥知靖節閒栽菊不見儀休愠拔葵
别去脩門莫嗟惋時來如摘頷邊髭
嘉泰壬戌歸省墳墓感仲叔舊所惠詩及延慶
堂夢二首
吾叔非凢士從來眼目長相期在今日此意最難忘
延慶堂中夢人言積善家翠娥環繞句今日定如何(叔氏)
(夢延慶堂詩有翠娥環繞之句)
感戚夫人事
女以色而死士以才而亡處才不才間此語最深長我
昔愚自信遭逐方悲傷投迹歸山林為樂特未央失馬
反為福始悟得不償向來尤其人今乃佩恩光忮心成
美意䧟穽為康莊寄語斯鞅軰善刀宜早藏
喜雨寄曾少卿
畎畆欲龜坼好雨忽滂沱豪民不蓄糓一旱將如何早
晚炊香秔呼奴蒸瓠壺為我謳一曲便是擊壤歌皆由
使君恩盛德致時和豈有六七月溪流揚素波爾民亦
何知飽食輸王租誦我喜雨詩百世永不磨
漁舍
漁舍枕滄灣如游赤壁間(一名小赤壁)羡魚雖迹似匪釣却
心閒松古龍千尺溪清玉一環無人相伴醉沙觜弄潺
湲
得雨乍凉
老火忽西流凉飊應蓐收倦懷辭濁暑爽意入清秋得
句新逾潔炊秔香正浮身閒仍有酒此外更何求
清閒
清閒自是神仙福不是神仙不得閒我雖凢骨居塵世
十有三年守故山
魚燕
拍岸魚遺子排簷燕引雛有生俱有欲情愛豈其無
暮年即事
八十衰翁如小兒愛餐梨栗作兒嬉有時淡飲三杯酒
無事閒吟兩首詩還丹却老吾不知頭童齒豁一聽之
但願造物相扶持夀考或可登期頥
賀葉樞密得孫
鸞鳳難為種尋常羽族繁共期公入相又見子生孫衣
鉢傳親手箕裘付後昆韋平今遠矣衮衮屬高門
秋晴得雨
片雲飛白雨萬壑變清秋瓮螘思新酒河魚失舊愁嫩
凉生枕簟爽氣入梧楸喜得平安報天如為我謀
子美
倉卒朝行在間關到蜀都維舟錦江上卜宅少城隅藥
市橋春過江村酒夜沽風騷天不靳故遣走荆吳
感物
四時有代謝卉物互相踰紅者方蘂萼白者已芬敷人
生一氣中不出造化爐乘除無了時逝者如斯夫願作
澗松老莫作朝菌枯夀夭又在天顔跖歸一途為顔不
為跖趣向各異殊已矣勿復言有酒且驩娛
送酒劉公達
詩翁詩膽如酒膽底事豪詩不豪酒麴生聊遣伴清尊
會有醉吟三百首
送光孫崇元讀書
吾兒毛骨已森然會見排風上紫煙但把文章博科第
便成陸地作神仙胷中滔裕書多讀筆下縱横業要專
卜者相期非止此後生進學在丁年
水窠贈王元聘
對此一拳石便有滄洲趣可笑祖龍癡轍環山海路贏
得鮑魚腥屬車無覓處何如蓬蓽人低頭簷下住
看花
是花皆有態品格不須論方其得意時掀舞春風前正
如東西施彼此兩爭妍有萬吹不同各自矜其天
喜歲豐
六月禾將槁天公一雨蘇旱時苖化草稔後米如珠食
足安田里年饑死路衢豐凶才反手捫腹媿微軀
詩人
自古詩人多坎壈早達唯有蘇長公流離嶺外七年謫
受盡人間半世窮我方六十遇明主前此獨卧空山中
豈唯食粥動經月門外往往羅蒿蓬嗚呼詩人天愛惜
不與富貴唯窮空彼蒼於我亦厚矣但畀明月和清風
看詩卷
蘇黃自是今時友李杜還為異代豪八十衰翁無老伴
唯渠終日話風騷
東坡
文章聲價有東坡歲晚親逄春夢婆一聞千悟無餘事
背負大瓢還唱歌惜哉龍眠不好事不為寫作東坡海
外郊行圖
野步
晚來行野色晴意滿江山舊得貧中樂今於老後閒淵
明五柳下顔子一瓢間此道如能會孤標不可攀
朝雲
東坡真天人萬事早超悟生死固了然刀鋸不足怖方
其謫嶺海負瓢歌道路此已遺形骸死埋随到處朝雲
爾何人從公不忍去萬里煙瘴深此豈有羡慕當時士
大夫反眼相背負孰料禍患中義行唯妾婦懿哉配坡
公清名照縑素惠州松樹林不是小蠻墓(謂小蠻求去也)
詩人有至樂
詩人有至樂俗士不知味可以安賤貧可以輕富貴可
以履憂患可以散淹滯如彼逐臭夫終日鮑魚肆方其
樂其樂蛭蛆甘所嗜天特私吾徒慎勿洩其秘
雨中巖桂
社後十日雨壊却山桂花不見日車行但見雨脚斜悶
坐室何有辭眠情不佳安得萬里風浩蕩吹晴霞
飯間戱作
平生無事業只是養此腹雖曰負將軍念爾相随逐一
朝我若行枵然入空木問爾將何之無功難受禄
心迹
心迹清虚絶點塵更無俗慮得相親可憐一片浮雲性
付與逍遥自在人
秋夜月
新月秀彎彎高懸碧落間何當依玉戶瀟灑看江山
招客賞菊
今年月有閏菊花開較遲明年無贏縮花開當及時有
花與無花摘蘂泛酒巵况是好時節風日生光輝但願
身老健長與花為期猶勝陶徵君無酒空賦詩
火閤剏壁厨
壁厨殊易成製度亦苟簡二邊各一柱四齒横兩板重
重疊書册造次可抽揀猶勝堆案頭兒女恣翻混鄴侯
懸牙籖况復余性嬾聊欲備闕遺時時遮老眼
余有足疾因感柳子厚跂烏篇
跂烏肖翹叢薄間低頭塌翅人所憐既無三足相疑妬
恐可夤緣到日邊
梅山續藁卷十六
