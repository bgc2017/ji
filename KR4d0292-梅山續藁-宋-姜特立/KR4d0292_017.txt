梅山續藁卷十七宋姜特立撰
拒霜盛開
拒霜秋後散紅葩賸有風光到我家堤上晩來相照耀
分明一片赤城霞
王元聘惠石菖蒲
静坐對珍叢人疑道氣充軒裳路益遠巖壑意潜通石
自鎪鎸巧苖因灌溉功暮年無嗜好所向略相同
初寒
露冷天寒欲隕霜夜眠輾轉怯更長衰翁枕上閒尋句
風入家林月到床
移菊
旋移菊本對兹辰汲灑清泉浥細塵底事今猶這箇在
向來曾是惜花人
大笑菊
玉瓣金心磊落花天姿高灑出常葩標名大笑緣何事
開口相逢有幾家
學道
學道不須竒無為勝有為氣平無間斷心静自清夷意
釣非關餌行歌不為詩随緣皆自在何患不期頥
山居二首
山居少交遊在家仍嬾出忽得佳友生開懷可銷日杯
盤随所有新故皆如一客醉不肯留我懽終未畢
吾雖享厚禄自是一書生炙背随日車嘘酒依缾笙教
兒讀古書課僕蒔春榮野意自足樂澹然違世情
偶題
平生疎散性萬事皆眞率唯於五字城如用蕭何律為
官既無稱治生亦無術濩落每如斯一長何足述
晨起信筆
老翁夜不寐最愛晨起早既欣鄰雞鳴更喜林烏噪紅
日忽上牎亟呼具衣襖下床一爐火便覺春浩浩須臾
盥洗罷覺我神氣好鬚眉白如銀大似商山皓因思履
道賢六十未為老(九人共五百八十四歲)本朝六君子二張同一
趙陳杜與鄭公富貴俱夀考嗟我亦何人八十明年到
不敢儗前賢後來何足道糞丸誇隋珠但可付一笑耳
目幸聦明時時吟續藁金釵雖零落杯酒不草草
(附記張公士遜樞相張公昇少保趙公㮣皆退傅)
(夀至八十六又三人次之曰陳文惠公堯佐八十二歲杜祁公衍八十一歲富文忠公弼)
(八十歲)
余無常産癸亥歲方舍穡事
往歲事耕稼正以飯不足今年不服田賸有代耕禄種
瓜與蓺蔬未免課童僕四體不復勤有愧前脩躅
樂天為張建封侍兒盼盼作詩四首今錄其末
章盖歎也仍繼五篇
黃金不惜買蛾眉揀得如花四五枝歌舞教成心力盡
可憐身去不相随
和(借用兩句)
黃金不惜買蛾眉揀得如花四五枝撒手行時無罣礙
更無一物可相随
黃金不惜買蛾眉揀得如花四五枝遇有酒時須飲酒
得吟詩處且吟詩
黃金不惜買蛾眉揀得如花四五枝日月其除歲云暮
詩人此意報君知
黃金不惜買蛾眉揀得如花四五枝池塹臺傾何足怪
雍門彈處不須悲
黃金不惜買蛾眉揀得如花四五枝可笑曹瞞空狡獪
西陵作伎一何癡
對芳樽廣韋蘇州詩作
對芳樽老來萬事不足論朱唇皓腕年少伴青山白雲
居士鄰對芳樽老來萬事不足論
菜羹
凡物貴適口何必費橐金蓴羹與菰菜千里起歸心野
人美芹獻重意有所臨淡薄斯近道厚味腊毒深彼哉
膏粱徒藜藿非知音
次韻湯寬仲惠四季木犀清烈妙甚
一歲常随斗柄回四時各占一時開仙娥别有栽培術
長與山翁薦夀杯
再賦漁舍
皆言漁者樂不知漁者憂方其未得魚蓑雨立寒流正
可入圖畫屋壁供王侯吕尚與子陵工釣漢與周初不
事鈎餌終日心優游我今築斯舍發興在滄洲范子既
伯越去泛湖海舟季鷹思吳中不為鱸魚秋所以數君
子聲名天壤侔我非真漁人一醉萬事休
觀種麥
麥隴收寒煙曉鋤穿日影什伍每為朋坎種分畦町禀
氣該四時收成近炎景灌溉須春前明年足湯餅
閒吟
千首詩輕萬戶侯富如猗頓亦何求六義中間有至樂
不須苦作楚人騷
雲山
茫茫幾雲山中有萬古人人間有生死出沒如浮雲山
雲有銷歇世人無斷絶所以西方尊不言生與滅
喜雨
昨宵榾榾車聲喧人情嗷嗷不得眠今朝一雨忽大足
人聲車聲俱寂然吁嗟血汗滴焦土寸寸灌田亦良苦
天工作用瞬息間百頃平疇如翠羽湏知造物心至公
遠近高下皆一同豈唯吾里俱有歲一凉到骨恩無窮
昊天莫道高難測試聽神龍驅霹靂爾農一飽不自知
為爾哦詩歌帝力
大雷雨
驅逐風雷撼海潮迢迢已覺度山椒金蛇照夜三千尺
銀竹傾雲百萬條起舞不辭巾角墊捲廊從聽藥囊漂
吾家雖乏千倉積一飯何妨共祝堯
送胡守
括蒼都誌勒堅珉賢守推公第一人政似龔黃專愷悌
詩如李杜更清新諸司交薦動旒冕七邑争留號吏民
此去定須登省戸老成人物表朝紳
中古
中古風俗醇田野多賢人沮溺識孔丘漁父辭伍員後
世多薄俗往往妖孽作小則為勝廣大則為莽卓物壊
蟲生之俗壊姦生之古道日已遠嗚呼其可悲
樓安撫輓詩
花溪溪水出僊源正對樞臣舊戟門聊把一麾随宦牒
只尋三徑樂丘園傳家遠繼東樓國好客長開北海尊
胸次魁竒無一物百年厚德畀兒孫
偶作
酒力欺人老花容笑客衰自憐花與酒終是不相宜
曉晴
晴光弄曉色雲物共昭回豈唯山川豁覺我懷抱開便
欲御泠風飄颻跨蓬萊下視人世間往往隔囂埃
歲稔
今歲稔熟收田禾籠雞擔榖主人家農人時節一醉飽
擨□起舞相喧譁
雲岑
雲岑抱秋隂水木起夜色原野漸蕭條田禾捲阡陌
買雞
野處買雞專報曉從今不問夜何其老夫輾轉苦無寐
恰似度關初聽時
火宅
火宅煩惱窟塵世憂患海唯有顔氏子簞瓢無吝悔有
聖人依歸其樂故不改
文潞公洛中會四同甲皆丙午七十八予乙已
生與丙午相屬歲數偶同戱作
洛中四老會同甲太歲俱生丙午年我亦聯翩七十八
惜無一客伴華顛
除夜書門牌
君恩華老境慶事接新春門戶嚴呵禁神應護吉人
洗竹
脩篁君子性枝蔓謾相妨一自刪除後侁侁弟子行
幼子娶婦
六十得幼子薄者以為嗤新婦拜阿翁兹事在何時翁
今已八秩又見兒婦歸不遠年歲間更作弄璋詩
和曾少卿婺學建稽古閣三賢堂
君侯敏手鎮星城傑閣巍堂指日成經籍大恢新教化
英賢重振舊聲名勢雄三洞雙溪境義動千秋萬古情
一唯家傳人共仰盍將此道覺諸生
題南明
木末禪扄小徑通杖藜春晚日冲融四圍山色參空遠
一帶溪光入座雄俯仰舊遊渾似夢琢磨新句愧難工
浩歌笑指城隅路和氣分明醉眼中
偶題
富貴來時人已老光隂去後事如何有時無事閒思省
我獨人間歲月多
說神篇
天道若不神何以驚物而懼人君道若不神何以號令
鼓萬民故聖人以是而設教奄有四海為天下君
晨起
晨興一爐火熖熖如鎔金大明忽東升陽暉散重隂家
人過平劑有酒向我斟此外更何求便可老山林
野居
野居富薪炭一煖敵重裘雖無四方味魚鱉亦易求古
人愛山林豈為口腹謀簞瓢顔不臞樂道固無憂
六十遇明主
六十遇明主家空無一㕓百年今共盡五福晩兼全
劉元亨輓章
舉世無非逐臭夫卜鄰幸喜得文儒堵居原憲貧而樂
瓢飲顔回退若愚粗有田園供菽水更無酒肉混庖厨
古來隠士無過此歎息吾今德已孤
胡郎中輓章
雞窗同隸習鴈塔獨飛翔薦牘盈丹扆封章列皂囊錦
衣榮梓里符竹耀江鄉三逕方謀適琴尊忽破亡
拾遺二首
劉巖居士再和去年中秋見貽次韻
蒼茫雲海渺無津玉戶初圓絶點塵萬里共欣雲葉淨
一年爭看桂華新狂吟定約六七友低唱可無三兩人
今日公來賡舊曲梅山驚動主林神(後十四年復有雲葉桂花之句爱之)
(不忍去)
偶賦
勇退知幾自古難人情宦路險於山勸君休唱眉間曲
放我山中自在閒
梅山續藁卷十七
