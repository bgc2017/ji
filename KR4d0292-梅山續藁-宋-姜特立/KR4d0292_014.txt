梅山續藁卷十四宋姜特立撰
賜節
潛藩伴讀六年餘賜鉞君王念老儒禄厚養成閒意思
日長添得睡工夫
足弱二首
八十頽齡血氣微杖而後起固其宜堯夫有句君聽取
脚力衰時藥不醫
脚力雖云弱心靈尚宛然休輕刖孫臏猶觧殺龐㳙
竹翠
竹翠凉虛寢爐薰養道情日長無一事燕坐有餘清
劉景文
憶昔劉景文其父死西戰出身與我同詩文亦璀璨結
交蘇與黃秦張同一貫文武初不分西班不須換
八咏樓詩丁逄
檻外溪山縹緲樓共看雨歇漲痕收天開圖畫無窮態
峽束盤渦自在流賦詠偶然休弔古登臨政爾可銷憂
卭郲九折經行遍又向東吳寄此遊
後十日重遊丁逢
層樓重到已經旬遠岫晴嵐發興新風送炎天堕冰雪
香清仙界引星辰茶瓜暫喚林間客杖屨長輸物外人
便欲從遊赤松子君恩應許乞微身
和二首
八詠詩成沈隠侯樓中風月盡兼收三千題裏無新語
七百年間有勝流領客登臨聊一快舉杯相屬更無憂
令威早晚冲天去華表歸時記舊游
使君政事妙如神更有新詩字字新方仰高深如海嶽
豈知出沒尚參辰愛公自昔稱賢守喜我如今有主人
况是蘇州許酬唱丘丹應得寄閒身
中夏
正此恢台夏園池綠蔭交高荷擎羽蓋新笋出旗梢
暇日家人饋酒食
王度清夷無忌諱私家甘旨自充庖不湏乞食歌姬院
自有佳人送酒肴
老醜戱題
目深顴起貌嶄然長臂厖眉聳兩肩宛似阿羅老尊者
不妨時說小乘禪
喜雨
身居熖熖祝融堆一夜西風捲雨來酷吏手中逃得活
故人别後共銜杯
山中
不到山中久山寒景益竒凍泉零雪谷墜葉弄風絲
原贈二首丁逢
人間誰得似留侯何但功名唾手收皮裏陽秋有公論
胷中涇渭不同流餐棃久驗輕身訣辟榖長懷許國憂
儻匪暮年專一壑豈能真伴赤松遊
鷹揚家世尚精神授鉞宣麻命數新眷重先皇傳禪日
恩隆今上繼承辰謀猷合去陪諸老眉宇重來看萬人
約我登樓共秋月少留不負百年身
和二首
浙江茅土幾諸侯美譽唯公一日收馮翊望之新得郡
潁川黃覇舊承流西湖一火愁中禁東郡三霖慰客憂
早晚秋風吹紫桂百錢應伴使君游
杜老才高筆有神却誇庾信句清新方慚醜女依西子
更覺常星望北辰眼底向來無作者世間此去有詩人
交情何似吟情好託契猶堪慰老身
和叔豹詠家園
小園繚繞瞰滄灣搜抉天藏不放閒愧我筆端無錦繡
羡君胷次有江山規模未出經營外物象先歸賦詠間
何日攜笻來共醉每於勝處一開顔
夏夜露坐
脱幘思悠哉崢嶸望斗魁好風蘋末起清興月邊來天
地供吟筆星河落酒杯神仙去不遠便欲跨蓬萊
舟喻
樓船萬險出驚湍未到安坻未是安萬一暗逄羅刹石
破舟覆族有何難
養雞抱犢摩詰語也戱廣其說
雲裏飬雞非是逹山頭抱犢未為真何如老奉閒香火
醉卧林間了此身
苦樂
人生苦樂與俱生不問侯王及庶氓萬事随緣安樂法
莫求好處一邊行
喜晴
日出天開眼雲收見物華不餐還自飽無酒却湏賖綠
遍千絲柳紅添幾樹花如何酬造物爛醉是生涯
紀恩詩
甲辰夏獻詩百篇孝宗皇帝翼日宣諭宰執
召試中書今兹節鉞之賜皆三聖恩德建堂
貯節有上梁文一聯云百首之清詩夜上九
重之温詔晨頒因足成篇以侈大賜
百首清詩夜上九重温詔晨頒自古封侯賜璧慷慨只
立談間
驟寒擁爐
雪霰曉漫漫天公剰作寒林梢棲白鳳爐焰舞紅鸞
足弱感劉賓客跛牛歎
劉子憐跛牛行將就庖宰云斯竟不免觳觫有何罪為
善無近名月刀用則匱莊氏其至言超然出形器
余丞相薨長沙
一紀歸來老薜蘿須知飬夀是蹉跎幾人盡向忙中去
我比時賢日已多
寄邦佐弟歸鄉
馮公嶺上翠摩空下視羣山千萬重想得行人歸意速
又穿雲樹過前峯
旌節
君恩華我老旌節到柴門我本一書生乃忝侯伯尊憶
昔有鼻祖漁釣干周文既已成王業營丘垂後昆功德
雖不同齒貌略可論相望數千載但愧非賢孫
把酒
淺把㳙㳙酒風流杜少陵是中有真趣全勝醉瞢騰
竹杖
竹杖點湘斑長随掌握間老來方得力伴我一生閒
足弱再賦
四大假合成足弱非我病但作如是觀乃悟真實性當
時維摩詰聊示世間身凢欲問疾者正堕煩惱因我若
於爾時便當作禮去病既無從生自有歡喜處
不寐
老人夜不瞑宿鳥未安棲送睡憑杯酒思晨聽曉雞
秋後得雨
亢夏草木死旱火熾如焚秋深得雨凉萬物生精神庭
蕉抽綠書野草秀芳茵風露洗芙蓉豔質照商旻我亦
病體蘇楚楚整冠巾乘時一尊酒豈曰非良辰
九月赴郡燕旄節適至
賢侯佳節初開燕誰是風流晉孟嘉已判百年唯白髮
不羞九日對黃花擁旄遥佩藩臣印把琖重來刺史家
希事此邦應未有一時千里借光華
郡中九日賞菊及牡丹時樂禁未開
兩朵牡丹開國豔千叢黃菊散秋葩可憐賓主歡娛地
只向尊前不語花
和丁大卿韻
久回俗駕向山中無復詩騷見古風方喜故人千里至
更容清夜一尊同賓筵談笑知無敵筆力追陪愧未工
自古詩人難並世歸期那敢話匆匆
别大卿
我來菊始華我去菊方好主人遠招客懽意不草草投
轄陳孟公哦詩杜陵老不憂垂槖歸珠璣已盈抱天寵
忽鼎來擁旄行就道賢侯借輝光春風發枯槁
潘提属拱翠樓
拱翠千峯列髻鬟危樓百尺破天慳九霄星斗朱欄外
萬井人家綠樹間水勢大江横北固地形小魯望東山
何當襆被從君住借我時時豁醉顔
偶題
平生事業詩千首蓋世聲名黍一炊濩落中間偶成事
凉凉踽踽欲何為
老饕
東坡嘗作老饕賦姜子年來老更饕血氣已衰肌肉瘦
正如槁木渴春膏伯仁若見求牛炙畢卓如逄覓蟹螯
頷&KR0796;酒鯖和海錯晚菘春韭雜溪毛搜尋竒味須兒軰
調芼精能付主庖君子固知居遠殺老人詎可食無肴
鄰翁時喜分甘脆侍妓偏能佐酒醪萬事灰心唯有此
婆娑牖下任陶陶
偶題
自是繩樞子夤緣登宦途閒情入魚鳥歲晚卧江湖
沈約
懷情既不盡謚隠亦何疑截舌帝其怒在天靈可欺
梅山續藁卷十四
