詩話總龜卷之七
評論門(三)
南嶽李岩老好睡衆人食罷下碁岩老輙就枕閱數局乃
一展轉云我始一局公幾局矣東坡曰岩老常用四脚
棋盤只着一色黑子昔與邊韶敵手今被陳搏饒先着
時自有輸嬴着了全無一物歐陽公詩云夜涼吹笛千
山月路暗迷人百種花碁罷不知人換世酒闌無柰客
思家殆類是也(百斛明珠)
竹逕通幽處禪房花木深常建詩也文忠公最愛賞以爲
不可及此語誠可人意然於公何足道豈非厭飫芻豢
反思螺蛤耶
予在都下有傳太白詩者其略曰朝披雲夢澤又曰笠澤
青茫茫此非世人語也盖有見太白在酒肆而得此詩
者神仙之道真不可度紹聖元年九月過廣州訪崇道
太師何德順有神仙降其室因言女仙也賦詩立成有
超逸絶塵語或以其托扵箕箒如世之紫姑神者疑之
然味其言非紫姑所能至有入鬼獄群鳥獸者而托於
箕箒豈足怪哉崇道好事喜客多與士大夫游其必
有以致哉
七言之偉䴡者杜子美云旌旗日暖龍蛇動宫殿風微燕
雀高五更鼓用聲悲壯三峽星河影動搖尔後寂寥
無聞直至永叔云蒼波萬古流不盡白鷺雙飛意自
閑萬馬不嘶聽號令諸蕃無事樂耕枟可以並驅争先
矣小生云令嚴鍾鼓三更月野宿貔貅萬竈烟又云露
布朝馳玉關塞捷書夜到甘泉宫亦庶幾焉
樂天爲王涯所誣謫江州司馬甘露之禍樂天在洛適遊
香山寺有詩云當君白首同歸日是我青山獨往時不
知者以樂天爲幸之樂天豈幸人之禍者盖悲之也
俗傳書生入官庫見錢不識或怪而問之生曰固知其爲
錢但怪其不在紙褁中耳予讀淵明歸去來辭云幼稚
盈室瓶無儲粟乃知俗傳可信使瓶有儲粟亦甚微矣
此翁平生只於瓶中見粟也馬后夫人見大練乃爲異
物晉惠帝問飢民何不食肉麋細思之皆一理也聊爲
好事一笑永叔嘗言孟郊詩鬢邊雖有絲不堪織寒衣
縦使堪織能成幾何
淵明詩采菊東籬下悠然見南山采菊之次偶見南山初
不用意而景與意會故可喜也今皆作望南山子美
云白鷗沒浩蕩萬里誰能馴盖滅没於波間耳而朱敏
求謂予曰鷗不解没改作波字改此覺一篇神氣索然
唐宋五代文章衰盡詩有貫休有亞栖村俗之氣大率相
似如蘇子美家收藏張長史書云隔簾歌已俊對面貌
彌精旣凢惡而字畫真亞栖之流近見曾子固編李太
白詩自謂頗獲遺亡而有贈懷素草書歌及笑矣乎數
百篇皆貫休以下詞格二人者皆號有識故知者深可
怪如白樂天贈徐凝韓退之贈賈島之類皆世俗無知
者所托此不足怪
杜子美詩云自平宫中吕太一世莫曉其義而妄者至以
爲唐時有自平宫偶讀明皇實錄有中官吕太一叛廣
南此詩故云而下文有南海收珠之語見書不廣而輕
改文字鮮不爲笑也
秋菊有佳色浥露掇其英泛此忘憂物遠我遺世情一觴
難獨進杯盡壺自傾日入群動息歸鳥趍林鳴嘯傲東
軒下聊復得此生靖節以無事自適爲得此生則見役
於物非失此生耶
貴公子雪中飲醉臨檻向風曰爽哉此風左右皆泣下貴
公子驚問之曰吾父昔日以爽亡楚襄登臺有風颯然
而至王曰快哉此風寡人與衆共者耶宋玉譏之曰此
獨大王之風庶人安得而共之不知者以爲謟也知之
者以爲風也唐文宗詩曰人皆苦炎熱我愛夏日長柳
公權續之曰薰風自南來殿閣生微凉惜乎宋玉不在
旁也
湘中老人讀黃老手挼紫虆坐碧草春至不知湖水深日
暮忘却巴陵道唐末有人見作是詩其辭氣殆是李謪
仙予都下見有人携一紙文書字則顔魯公也墨跡如
未乾紙亦新徤其首两句云朝披雲夢澤笠釣青茫茫
此語非太白不能道
南都王誼伯書江濱馹垣謂子美詩歷五季兵火多斘缺
竒異雖經其祖父公所理尚有疑闕者誼伯謂西川有
杜鵑東川無杜鵑涪萬無杜鵑雲安有杜鵑盖是題下
注斷自我昔遊錦城爲首句誼伯悮矣盖子美詩備諸
家體非必率合程度偘偘者然也是篇句處凡五杜鵑
豈可以文害辭辭害意即原子美之意類有所感托物
以發者也亦六義之比興離騷之法歟按博物志杜鵑
生子寄之他巢百鳥飼之今江東所謂杜宇曾爲蜀帝
王化禽飛去舊城荒是也且禽鳥之微知有尊故子美
詩云重是古帝魂又禮若奉至尊子美盖譏當時之刺
史有不禽鳥若也自唐明皇已後天步多棘刺史能造
次不忘於君者可得而考嚴武在蜀雖橫歛刻薄而實
資中原是西川有杜鵑耳其不虔王命負固以自抗擅
軍旅絶貢賦如杜克遜在梓州爲朝廷西顧憂是東川
無杜鵑耳至於涪萬雲安刺史微不可考凡其尊君者
為有也懷貳者爲無也不在夫杜鵑真有無也誼伯以
為來東川聞杜鵑聲煩而急乃始疑子美詩䟦㚄紙上
語又云子美不應叠用韻子美自我作古叠用韻無害
扵為詩僕見如此誼伯博學強辨殆必有以折衷之
悲陳陶云四十萬人同日死此房琯之敗也唐書作陳濤
不知孰是時琯旣敗猶欲持重有所伺而中人邢延恩
促戰遂大敗故此次篇悲長坂云焉得附書與我軍忍
待明年莫倉卒
後出塞云我本良家子出師亦多門將驕益愁思身貴不
足論躍馬三十年恐辜明主恩(云云)惡名幸脫免窮老
無兒孫味此詩盖禄山反時其將帥有脫身歸國而禄
山盡殺其妻子者不知其姓名可恨也
憶昔詩云關中小兒壞綱紀謂李輔國也張后不樂上爲
忙謂肅宗張皇后也爲留猛士守未央謂郭子儀奪兵
柄入宿衛也
子美自許稷與契人未必許也然其詩云舜舉十六相身
尊道更高秦時用商鞅法令如牛毛自是稷契軰人口
中語也又云知名未足稱局促商山芝又曰王侯與螻
蟻同盡隨丘墟願聞第一義回向心地初乃知子美詩
尚有事在
玉川子作月蝕詩云歲星坐福德官爵奉董秦忍使黔婁
生覆屍無衣巾詳味此詩則董秦當是無功而享厚䘵
董秦李忠臣也天寳末驕將屢立戰功雖粗官亦頗知
忠義代宗時吐蕃犯闕徵兵忠臣即日赴難或勸擇日
忠臣怒曰君父在難乃擇日也後卒汚朱泚僞命誅考
其始終非無功而享厚䘵者不知玉川子何以有此句
詩人有寫物之功桑之未落其葉沃若他木殆不可以當
此林逋梅花詩云疎影横斜水清淺暗香浮動月黃昏
决非桃李詩皮日休白蓮詩云無情有恨何人見月冷
風清欲墜時决非紅蓮詩此乃寫物之功若石曼卿紅
梅詩云認桃無綠葉辨杏有青枝此村學中至陋語也
王燾集外臺秘要有代茶飲子一首云格韻高絶惟山居
野人乃當作之予嘗依法治服其利鬲調中信如所云
而其氣味乃一服煑散耳與茶了无干涉薛能詩云粗
官乞與真抛擲賴有詩情合得嘗又作鳥觜詩曰塩損
添宜戒薑宜煑更誇乃知唐人之於茶盖有河朔脂麻
氣也(並同前)
老杜云張公一生江海客身長九尺鬚眉蒼謂張鎬也蕭
嵩薦之云用之爲帝王師不用則窮谷一叟爾(同前)
長沙天策府諸學士所著文章擅名者惟徐東野李洪臯
耳然其詩皆浮脆輕豔鉛華歌舞一時尊爼間語獨東
野贈江處士一篇可采曰門在松隂裏山僧幾度過藥
靈丸不大棋妙子無多薄霧籠寒徑殘風戀綠蘿金
烏兼玉兔年幾柰公何(玉壺清話)
將進酒魏謂之平關中吳謂之章洪德晉謂之因時運梁
謂之石首扄齊謂之破侯景周謂之取巴蜀李白所擬
直勸岑夫子丹丘生飲耳李賀深扵樂府至扵此作其
辭亦曰琉璃鍾琥珀濃小槽酒滳珍珠紅嗟乎作詩者
擺落鄙近以得意外趣者古今難矣(樂府集)
君馬黃古詞云君馬黃臣馬蒼二馬同逐臣馬良終言美
人歸以南歸以北駕車馳馬令我傷李白擬之遂有君
馬黃我馬白馬色雖不同人心本無隔其末云相知在
急難獨好亦何益自能馳騁不與古人同圈摸非遠非
近此可謂善學詩者歟
日出東南隅行古詞曰日出東南隅照我秦氏樓舊說邯
鄲女子姓秦名羅敷爲邑人千乘王仁妻仁爲趙王家
令羅敷出採桑陌上趙王登樓見而悅之置酒欲奪焉
羅敷彈筝作陌上桑以自明不從今其詞乃羅敷采桑
陌上爲使君所邀羅敷盛誇其夫爲侍郎以拒之論者
病其不同大抵詩人感詠隨所命意不必盡當其事所
謂不以辭害意也且發乎情止乎禮義古詩之風也今
次是詩盖將體原其跡而以辨䴡是逞約之以義殆有
所未合而盧思道傳縡張正見復不究明更爲祖述使
若其夫不有東方騎不爲侍中郎不作專城居乃得從
使君之載歟如劉邈王筠之作蚕不飢日未暮亦安得
徬徨爲使君留哉蕭撝殷謀曾不足道而沈君攸所謂
看金怯舉意求心自可知者庶幾焉故秋胡婦曰婦人
當采桑力作以飬舅姑亦不願人之金此真烈之辭耳
余嘗擬古作一篇以著羅敷所以待使君之當然者直
欲規諸■子以就雅正豈固與古人争驅哉其詞曰羅
敷十五六采桑城南道臉媚奪朝霞蛾眉淡初掃桑枝
間桃樹不見桃花好采桑未盈筐春寒蚕欲老使君從
南來黃金絡馬腦調笑一不顧東風搖百艸
玄雲周禮保章氏以五雲之物辨吉凶水旱豐荒之祲雲
黑爲水魏劉掞詩曰玄雲起高岳中朝彌八方春秋孔
演圖曰黃帝之將興黃雲升於堂文命之候玄龍衝雲
漢曲名此謂是乎
隴頭吟隴州有大隴小隴二山即天水大坂也古詞云隴
頭流水鳴幽咽遥望秦川腸欲絶作是詩者著征役之
思耳
關山月木蘭詩萬里赴戎機關山度若飛朔氣傳金柝寒
光照鐡衣
濟黃河援神契黃河者水之伯上應天河&KR1073;元水經云河
源出崑崙之墟山海經崐崘縱橫萬里高萬有一千里
有青白赤黑河環其墟其泉出東北陬屈向東南流為
中國河百里一小曲千里一大曲發源乃入中國常然
爾雅河出崐崘墟色白由此言之今之黃河所謂白河
也而物理論乃云河色黃赤
渡易水曲荆軻去燕入秦渡易水爲之歌曰風蕭蕭兮易
水寒壯士一去兮不復還其後如吳均所作雖叙征虜
事盖亦取軻感激之意
董逃行言神事傳休奕九秋篇十二章乃叙夫婦別離之
思梁簡文賦行幸甘泉宫歌復云董桃律金紫賢妻侍
禁中疑若引董賢及子瑕殘桃事終云不羡神仙侣排
烟逐駕鴻皆所未詳按漢武内傳王母觴帝命侍女索
桃剰桃七枚大如鴨子形色正青以四枚㗖帝因自食
其三帝收餘核王母問何爲帝曰欲種之王毋曰此桃
三千歲一生實柰何帝乃止於是數過命侍女董雙成
吹雲和笙觴作者取諸此耶
桃葉歌桃葉王獻之愛妾名也其妹曰桃根詞云桃葉復
桃葉桃葉連桃根今秦淮口有桃葉渡即其事也古人
載桃葉答獻之乃團扇辭盖傳者悮也
團扇歌晉中書令王珉好持白扇其侍人謝芳歌之因以
爲名一說珉與嫂婢有情好甚篤嫂鞭撻過苦婢素善
歌而珉好持白團扇故云團扇復團扇許持自遮面憔
悴無復理羞與郎相見
大垂手舞貌也楚辭曰二八齊容起鄭舞祍若交竿舞按
下梁劉孝標舞詩曰轉䄂隨歌發頓履赴絃餘度行過
接手回身乍歛裾
胡姬年十五李白樂府有白鼻騧其詞曰銀鞍白鼻騧綠
地障泥錦細雨春風花落時揮鞭且就胡姬飲
豫章行豫章邑名漢南昌縣隋爲豫章有豫章江江連九
江有釣磯陶侃少時嘗宿此夜聞人唱聲如量米者訪
之吳時有度攴扵此亡今考傳玄陸士衡軰所作多叙
別離怨恨思即知豫章昔爲華豔盛䴡之區耳至唐杜
牧詩尚過稱其侈靡焉
走馬引樗里牧恭所作也爲父報怨殺人亡匿山下有天
馬夜降團其室而鳴覺聞其聲以爲吏追乃奔去旦觀
乃天馬跡因愓然大悟曰吾之所處將危乎遂荷杖去
入沂澤中援琴而鼓之爲天馬聲曰走馬引而張敞為
京兆尹無威儀時罷朝會過走馬章臺街風俗曰殺君
馬者路旁兒也言長吏馬肥觀者快之喜其言驅馳不
止至於死故張率作此引曰歛轡且歸去吾畏路旁兒
烏夜啼宋臨川王義慶所造時爲江州刺史聞命而哭文
帝怪之召還家大懼妓妾夜聞烏啼叩齋閤云明日應
有赦及改爲南州因作此歌詞云籠窗窗不開夜夜憶
郎來今所傳非義慶本旨詞曰歌舞諸少年娉婷無種
則菖蒲花可憐聞名不相識
雀乳空城中晉傳玄詩曰鵲巢立城側雀乳空井中居不
附龍鳳嘗思蛇與䖝今集所載作空城中者非也故劉
孝威辭云轆轤絲綆絶桔橰金蘚稠(並同前)
陶靖節詩云平疇交遠風良苗亦懷新古之耦耕植杖者
不能此語非余老農亦不識此語之妙(王直方詩話)
陳無巳有除官一篇云扶老趍嚴詔徐行及聖時端能幾
字正敢恨十年違肯著金根謬寧辭乳媪譏向來憂畏
斷不盡鹿門期臨川饒次守云此詩不作可也才得一
正字亦未須云趍嚴詔無巳后作謝啓復曰名雖文字
之選實爲將相之儲又云頭童齒豁敢辭乳媪之譏聞
淺見輕益畏金根之謬
沈存中云如厨人具雞黍稚子&KR0933;楊梅盖以鷄對揚皆爲
假借田承君曰雞黍两事那得似楊梅耶
眺美叔秘監嘗因謁先君曰昔人有一聮云平生不到處
落日獨行時唯公家使詩着此盖崔塗詩也余後見李
陽冰所題阮客舊居云阮客身何在仙雲洞口横人間
不到處今日此中行亦相類
潘邠老作洪氏勵殼軒云封胡羯末謝龜駒玉鴻洪千載
望四謝四洪天壌同爲龜父駒父玉父鴻父也時人以
爲急口令
歐陽知貢舉日有詩云無譁戰士銜枚勇下筆春蚕食葉
聲絶爲竒妙故聖俞作詩云食葉蚕聲句偏美當時曾
記賦初成(一云將成)
田承君云池塘生春艸盖是病起忽然見此爲可喜而能
道之所以爲貴
李希聲云見文潜外生言文潜每作詩其有用得妙處必
自記綠如法雲會中懷無咎云獨覺欠此翁自以欠字
頗佳(並同前)
有周知微者字明老爲晉州縣尉到官不數月不告於州
而徑來京師人問其故云我欲求教授至京求知巳不
得大醉一夕而卒然爲詩有可喜者如觀臨淮雙頭白
蓮圖云旣不學叔隗季隗南歸晉又不學大喬小喬東
入吳一種桃根與桃葉若爲化作雙芙蕖臨淮政成有
餘暇坐令華屋生瀟&KR0904;鵝溪一幅萬里寬移得斷江入
圖畫天空水闊江茫茫想見女英與娥皇九嶷雲深蒼
梧遠冰姿泣露不成粧苦心抱恨何年了香骨應甘没
秋草不如回首謝秋風分作尹邢來漢宫又作上巳日
寒食云疾風暮雨悲遊子峻嶺崇山非故鄕亦可賞而
其狂未見其比(古今詩話)
晁以道云王禹玉詩世號至寳丹以其多使珍寳如黃金
必以白玉爲對有人云詩能窮人且試強作此冨貴語
看如何其人數日搜索云止得一聮云脛脡化爲紅玳
瑁眼睛變作碧琉璃余爲之絶倒
舒王有詩云籜龍將雨遶山行而周次元有遊天竺觀詩
亦云竹龍驅水轉山鳴余以爲當與秦少游同科
歐陽文忠公云唐人有姑蘇臺下寒山寺半夜鍾聲到客
船之句說者云句則佳也其如三更不是撞鍾時于鵠
送宫人入道詩云定知別後宫中伴遥聽緱山半夜鍾
而白樂天亦云新秋松影下半夜鍾聲後温廷筠亦云
悠然旅榜閒回首無復松窗半夜鍾豈唐人多用此語
耶倘非逓相沿襲恐必有說(並同前)
詩話總龜卷之七
百家詩話總龜後集卷之七
逹理門
否卦包承小人吉說者謂小人在下者包之小人在上者
承之盖處否當然杜云曲直吾不知負暄候樵牧是非
何處定高枕笑浮生洗眼看輕薄虚懷任屈伸寄謝悠
悠世上兒不争好悪莫相疑其寄傲疎放擺脫世網所
謂兩忘而化其道也(黃常明)
漫叟無為洞口云洞傍山僧皆學禪無求無欲亦忘年
又無為洞口春水滿無為洞傍春雲白爱此蹰不
能去念人悔作衣冠岑参宿先遊寺云寄报乘軒客
簮裾爾何容臨川何秀老云觧我葱珩脫孟劳暮年
丼與子同袍比之退之云方將歛之道且欲冠其顛向
風長歎不可見我𣣔收歛加冠巾異矣六一有云自慚
前引朱衣吏不称閑行白髮翁說者謂不言亦可然
次山宿丹崖翁宅詩云吾將求退與翁遊學翁歌醉
在漁舟官吏隨人往来得却望丹崖慚復羞吁淫乎富
貴者也(䂬溪)
東坡拈出陶淵明談理之詩前後有三一曰採菊東籬下
悠然見南山二曰笑傲東軒下聊復得此生三曰客飬
千金軀臨化消其宝皆以爲知道之言盖摛章繪句嘲
弄風月雖工亦何𥙷若覩道者出語自然超詣非常人
能蹈其軌轍也山谷嘗䟦渊明詩卷云血氣方刚時讀
此詩如嚼枯木及綿歴世亊如决定無所用智又嘗
論云謝康楽庾義城之詩鑪錘之功不遺餘力然
未能窺彭澤數仞之墻者二子有意扵俗人贊毀其工
拙淵明直寄焉持是以論淵明詩亦以可知其關鍵也
(丹陽集)
孟子所言皆精粗兼偹其言甚近而妙義在焉如龐居
士云神通并妙用運水與般柴此自得者之言最爲
逹理若孟子之言則無適不然如許大堯舜之道只於
行止疾徐之間教人做了(龜山語錄)
或問言動非禮則何以正視听如何得合禮曰四者皆不
可易易則多非理故仁者先難而後獲所謂難者以我
視以我听以我言以我動也仰面貪看鳥回頭錯應人
視听不以我也胥失之矣(上蔡語錄)
吕晉伯兄弟中皆有見処一人作詩詠曾點亊曰凾丈從
容問且酧展才無不至諸侯可怜曾點推鳴瑟獨對春
風詠不休(同上)
或問卲尭夫云誰信畫前元有易自從刪後更無詩畫前
有易何以見曰畫前有易其理甚微然即用孔子之巳
發明者言之未有畫前尽可見也如云神農氏之耒耜
盖取諸益日中為市盖取諸噬嗑黃帝堯舜之舟楫盖
取諸渙服牛乘馬盖取諸隨益嗑渙隨重卦也當神農
黃帝堯舜之時重卦未畫此理真聖人有以見天下之
賾故通變以宜民而易之道得矣然則非畫前元有
易乎(亀山錄)
熙寕十年夏康節感微疾氣日益耗神日益明笑謂司馬
温公曰雍欲觀化一廵如何温公曰先生未應至此康
節笑曰死生亦常事耳張横渠先生喜論命来問疾因
曰先生論命否當推之康節曰若天命則巳知之矣世
俗所謂命則不知也横渠曰先生知天矣載尚何言程
伊川曰先生至他人無以為力願自主張時康節居正
寢諸公議後事扵外有欲葬近洛陽城者康節巳知呼
伯温入曰諸公欲以近城地葬我不可當從伊川先生
茔耳七月初四日大書詩一章曰生于太平世死于太
平世客問年幾何六十有七歲俯仰天地間浩然獨無
愧以是夜五更捐舘(聞見錄)
張敬夫元日詩古史書元意義存春秋揭示更分明人心
天理初無欠正本端原萬善生(南軒集)
康節過士友家晝卧見其枕屏小兒迷蔵以詩題其上云
遂令高卧人欹枕看兒戲盖熙寕間也陳恬云擊壌集
不載(同上)
張横渠聖心詩聖心難用淺心求聖學湏專礼法脩千
五百年無孔子盡因通變老優游(横渠集)
五峯胡廣仲詩幽人偏愛青山好未是青山青不老山
中出雲雨太虚一洗塵埃山更好朱氏陂云右衡山
胡子詩也初紹興庚辰熹病卧山間親友仕扵朝者以
書見招某戲以兩詩代書報之曰先生去上芸香閣(時籍)
(溪先生正字赴舘供聀)閣長新峩豸角冠(刘共甫秘書丞除察官)晉取幽人
卧空谷一川風月要人看(章)甕牗前頭列畫屏晚来相
對尽儀形浮雲一任閑舒卷萬古青山只麽青(二章)或傳
語胡子胡子謂其學者張敬夫曰吾未識此人然觀此
詩庶能有進矣時其言有體而無用故為是詩以箴警
之庶其聞之而有發也明年胡子卒又四年某始見敬
夫而後獲聞之恨不及見胡子而請其目也因序其本
末而書之于策以無忘胡子之意云(見詩集)
邵堯夫先生居洛四十年安貧樂道自云未嘗攅眉所
居寢息處為安樂窩自號安樂先生又為甕牗讀書燕
居自平旦則焚香獨坐晡時飲酒三四甌微熏便止不
使至醉也中間州府以更法不餉餽寓賓乃為薄粥以
代之好亊者或載酒以濟其之嘗有詩云斟有淺深存
爕理飲無夛少繋經綸莫道山翁柮於用也能康済自
家身喜吟詩作大字書然遇興則為之不牽強也大寒
暑則不出每出乘小車用一人挽之為詩以自詠曰花似
錦時高閣望草如茵處小車行司馬温公贈以詩曰林
間高閣望已久花外小車猶未来隨意所之遇主人喜
客則晉三五宿又之一家亦如之或經月忘返雖性高
潔而接人無賢不肖貴賤皆&KR0794;然如親嘗自言若至大
病自不能支其遇小疾得有客對語不自斍疾之去體
也學者来從之問經義精深浩慱應對不窮思致幽遠
妙極道數間與相知之深者開口論天下亊雖久存心
世務者不能及也
康節嘗誦希夷之語曰得便宜亊不可再得便宜処不
可再去又曰落便宜是得便宜故康節詩云珍重至人
嘗有語落便宜是得便宜盖可終身行之也(邵伯温易斈辨惑)
涪陵譙天授牧牛圖詩一章言其崇明礼法目無邪視可
否昭判㨂辨無舛依見見正色塵不迷故能非礼勿視
如牛双目變白畏鞭箠警視不易設有他惡不敢縦觀
矣詩曰喜見双眸白通身黑尚全整思南畆稼還忌
牧童鞭妄色無輕斈非觀巳屡悛回光惟聖道此外竟
何緣二章言其外屏非聞耳無邪听入耳著心但惟聖
道依聞審音悪聲不惑故能非礼勿听如牛角耳變白
聳耳低首惟牧是聆更無他念矣詩曰耳角冰霜㓗
湏知听不訛法言緣理辨邪說自心訶响外聆微旨音
中味太和滛荒無復入非礼末之何三章言其戒謹辝
氣口無妄言戲渝讒誣不形声說非先王之法言不敢
道依苦謹辝修辝立誠故能非礼勿言如牛唇口變白
為牧所纏不得妄鳴惟渴飲飢食始得觧釋矣詩曰白
口纏圈索言非駟莫追心声休妄發敬道復何疑正信
通神鑑淵談恊初儀能為天下則誠自我無欺四章言
其遵守礼法中主惟敬心無妄動舉必循理精誠外發
照破邪行素履而往往而無咎故能非礼勿動如牛
四足變白猶恐散失未捨鼻索矣詩曰四足雖更白猶
宜鼻索拘草田方緩执禾徑未相踰步步無非履心心
向大途見聞言動事到此竟何殊五章言其斈習美成
礼法文質内外自然克已復礼歸于至誠不假行將動
容周旋皆中乎礼盛德之至居德之盛尚可形容故如
牛首尾變白牧者置鞭間坐不执鼻索放曠無拘頓絶
所犯矣詩曰鼻索何劳执長鞭已弃間大田隨俯仰古
道任回環義草清野仁泉飲碧湾德純非用牧危坐
對層山六章言其抑為不厭好古敏求積而至聖思慮
銷隕情識净静猶金鑑焉不迎不將應而不傷心體世
通超然絶疑動静無意但寓形於世而已如牛全白純
一不雜人牛兩息滅意相拘矣詩曰一飽心休息安眠
百不知有形隨処寄毋意復何疑用舍非關念優游絶
所窺相忘人世外惟有牧童兒七章言其逆順難測混
同体用随世態卷舒例陰陽慘酢損益盈虚與時偕行
言不必信行不必果惟義所在一切毋必道合則從猶如
白牛雖帶圈索已無牧人矣詩曰圈索離牽执從兹牧
者亡何心拘小節平步蹈中常飢飽隨过行蔵任運將
春山春草綠逄処可充腸八章言其仕止久速咸契所
宜逹節善變出處無際進退存亡不失其正獨見幾權
應世無固不俟終日猶如白牛隨方運動飲食無繋矣
詩曰日煖隨方去天寒隱有餘當行非俟牧可止便安
居飲食和粗細周旋契疾徐權幾雖應用豈外是如如
九章言其無方無体妙絶萬物不見有巳身心銷復與
道混融一切毋我又何分别隨時應用應物張機無有
本体名言胡義晉為世訓警策後斍猶如無牛可得惟
存鼻索傳示將来矣詩曰相盡云何牧心融孰是牛我
人依妄立學行假名脩不見當先迹寕知有後由鞭䋲
應到此聊為且有晉
詩話緫亀後集卷之七終
