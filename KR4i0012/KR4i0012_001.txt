增修詩話總龜卷之一甲集
龍舒散翁阮一閱宏休編
皇明宗室月窗道人刊
鄱陽亭梧程珖舜用校
聖製
太宗好文進士及苐賜文喜宴常作詩贈之景祐朝因以
爲故事仁宗在位四十二年賜詩尤多然不必盡上
所作景祐元年賜詩落句云寒儒逢景運報德合如何
論者謂質厚宏壯真詔旨也(貢父詩話)
李文正昉太祖在周朝巳知其姓及即位用以爲相嘗
語文正曰卿在周朝未曾傾䧟人可謂善人君子故
太宗遇之亦厚年老罷相每内宴必先赴坐嘗獻詩曰
微臣自愧頭如雪也向鈞天侍玉皇太宗和之以賜
曰珍重老臣純不已我慚寡昩繼三皇爲時之美傳(青箱)
(雜記又談苑玉壺清話皆謂扈蒙應制)
吕正惠端太宗朝爲參知政事多獨對便殿語必移刻
因宴後苑上釣魚詩斷句云欲餌金鉤殊未逹磻溪須
問釣魚人意巳屬公矣公和詩進曰愚臣鉤直難堪用
宜用濠梁結網人不數日拜平章事(詩史又古今詩話謂正惠巳作戶部)
(侍郎平章事時吕文穆蒙正告老甚切因此詩遂冠台席)
福唐蔡伯禧四歲對真宗誦書授校書郎春宫伴讀齒
猶未三周故曰三歲神童賜之詩曰七閩山水多才俊
三歲竒童出盛時家世應傳清白訓嬰兒自得老成資
初嘗學步來朝謁方及能言解誦詩更勵孜孜圖進益
青雲千里有前期(續歸田錄)
蘇易簡在翰林太宗一日召對賜酒甚歡暢曰君臣千
載遇蘇應聲曰忠孝一生心太宗大悅以所御金噐
盡席賜之(掇遺)
夏侯嘉正好爐火仍以不得两制爲恨太宗御樓觀燈
進詩十韻末句云两制誠堪羡青雲侍玉輿太宗和
賜曰薄德終難舉通才例上居嘉正嘗曰使我得水銀
半两知制誥一日平生足矣二願俱不遂而卒(玉壷清話)
李廷臣官扵瓊舘有夷人携錦臂絛上織成一聮云恩袍
草色動仙籍桂香浮乃仁廟朝賜進士及第舉人詩
也廷臣以千金易之藏爲珍寳(青瑣集)
忠義
張巡守睢陽明皇已幸蜀胡羯方熾城孤勢促人食竭以
紙布切煑而食之時以茶汁和食而意自如其謝金吾
將軍表曰想峨眉之碧峰遊豫西蜀追綠耳扵元圃保
夀南山逆賊禄山戮殺黎獻膻腥闕廷臣被圍四十九
日凡三千二百餘戰主辱臣死廼臣致命之時惡稔罪
盈是賊滅亡之日忠勇如此激厲壯士嘗賦詩曰接戰
春來苦孤城日漸危合圖侔月暈分守效魚䴡屢厭黃
塵起時將白羽揮褁瘡猶出陣飲血更登陴忠信應難
敵堅誠自不移無人報天子心計欲何施又夜聞笛曰
岧嶤試一臨虜騎附城隂不辨風塵色安知天地心營
開星月近戰苦陣雲深旦夕更樓上遥聞横笛聲(有宋佳話)
趙師旦潜叔皇祐中守康州儂賊犯城死扵是士大夫作
詩者衆而元厚之李擇思中詩最佳元詩云轉戰譙門
日再晡空拳由自冐戈殳身垂虎口方安坐命弃鴻毛
更疾呼柱下杲卿存斷節袴間杵臼得遺孤可憐三尺
英雄氣不愧西山士大夫李詩云賊壯兵孤衆膽驚忠
臣此日見專城負君罪大寧如死守土城堅不問生報
國存心惟自愧呼天壯氣幾時平潺湲多少英雄淚千
古封江不斷聲(雲齋廣錄)
王維字摩詰天寳末禄山䧟两京明皇出幸維扈從不及
爲賊所得維服藥取利僞稱瘖病禄山素憐之遣人迎
置洛陽拘扵普施寺迫以僞命禄山宴其徒於凝碧宫
其樂乃梨園弟子教坊工人維聞之悲惻潜爲詩曰萬
戸傷心生野烟百官何日再朝天秋槐花落空宫裏凝
碧池頭奏管絃賊平䧟賊官者三等定罪維以凝碧詩
聞于行在肅宗嘉之特宥之授太子中允(劉約拾遺)
晉天福三年與戎和晉祖曰當遣輔相爲使趙瑩桑維翰
同堂皆未言以戎雖通好而反覆難測咸懼扵將命馮
道與諸公中書食訖分廳堂吏前白道言北使事吏人
色變手顫道索紙一幅書云道去即遣寫勑屬吏泣下
道遣人語妻子不復歸家舍都亭驛不數日即行晉祖
餞語以家國之故煩耆德使遠自酌巵酒飲之虜以道
有重名欲留之命與其國相同列所賜皆等戎賜臣下
以牙笏及臘月賜牛頭皆爲殊禮道皆得之以詩謝云
牛頭偏得賜象笏更容持戎甚喜潜諭留之道曰两朝
皆臣豈有分别賜悉市薪炭云北地寒老年不堪及還
京師作詩五章以述北使之意其首章云去年今日奉
皇華只爲朝廷不爲家殿上一杯天子泣門前雙節國
人嗟龍荒冬往時時雪兔苑春歸處處花上下一行如
骨肉幾人身死掩風沙虜中大寒賜錦襖貂襖羊狐貂
衾各一每入謁悉服四襖衣宿舘中併覆三衾詩曰朝
披四襖專藏手夜盖三衾怕露頭(叢苑)
劉吉江左人有膂力尚氣事李煜爲傳詔承旨以忠扵所
奉歸朝供奉官以知河渠利害委以八作務太平興國
中河大决吉護之與工夫同甘苦使者至訪吉不獲甚
怒乃着皂短布褐獨負二嚢土爲先導從吏無敢言使
者密訪得之歸奏仁宗厚賜之内侍石全振領河堤
甚苛急自謂石爆裂嘗侮吉吉不與校一日吉乘小艇
督役至中流語石曰公恃貴近見凌甚不畏死當與公
同見河伯遂蕩舟覆之全振乞命號泣乃止不復敢侵
吉吉本燕薊人自受李氏恩常分禄以濟其子孫朔望
必拜李煜真雖童幼必拜之執臣僚之禮後爲崇儀使
其刺字謁吳中親舊題僧寺驛亭皆自稱以南人不忘
本也有詩三百首目爲釣鰲集徐鉉爲序其首篇隱者
詩曰一箭不中鵠五湖歸釣魚人多誦之以塞河有方
略人目爲劉䟦河名震河上(同前)
諷諭門
太平興國中李繼遷以西夏叛朝廷興師剪伐迨十年餘
至咸平末猖獗愈盛寇䧟邊境章聖以西民疲於輸輓
有厭兵之意而無名以罷師伐議者益紛紜未决事固
秘密未聞於外處士种放山中有詩云胡雛負恩信聖
主耻干戈章聖聞之歎美且愜素志即遣使齎詔召
至授左司諫直昭文舘會景德初邊臣奏李繼遷死其
子阿移即德眀也願納欵遂罷兵放隱終南山累詔不
起至拜官復歸終于工部侍郎(誌逸)
淳化中合州貢桃花犬甚小而性急常馴擾于御榻之側
每坐朝犬必掉尾先吠人乃肅然太宗不豫此犬不
食及上仙號呼涕泗瘦瘠章聖初即位左右引令前
導鳴吠徘徊意若不忍章聖令諭以奉陵即搖尾飲
食如故詔造大鐡籠施素䄄置鹵簿中行路見者流涕
李至作桃花犬歌以寄史官錢若水末句云白麟赤鳳
且勿喜願君書此懲浮俗(古今詩話)
章聖幸汾隂回望林嶺間亭檻幽絶意非民俗所居時魏
野方教鶴舞俄報有中使至抱琴踰垣而走後寇萊公
鎮洛凡三邀不至萊公暇日寫刺訪之野服葛巾布袍
長揖萊公禮甚平簡頃之議論騷雅相得甚歡將别謂
萊公曰盛刺不復還留爲山家之寳萊公再秉釣軸野
常游門下顧遇之禮優異等倫一日獻詩曰好去上天
辭冨貴却來平地作神僊萊公得詩不悅自是禮日益
薄即辭去後二年貶道州每題前詩扵窗朝夕吟哦之
王文正公旦在中書僅二十年魏野贈詩曰聖朝宰相年
年出公在中書十四秋西祀東封今已畢可能來伴赤
松遊公䄂書以進累表求退不許(青箱雜錄)
别本云昔時宰相年年出公在中書十一秋西祀東封俱
已了如今好逐赤松遊
治平中有吉州吉水令忘其姓名治邑嚴酷有野人馬道
爲啄木詩諷之曰翠翎迎日動紅觜響烟蘿不顧泥丸
及唯貪得食多纔離枯朽木又上最高柯吳楚園林闊
忙忙争柰何令見其詩稍緩刑時人目曰馬啄木(翰府名談)
蔡君謨守福唐政尚嚴肅陳烈先生過福唐維舟溪亭留
詩於亭上曰溪山龍虎蟠溪水鼓角喧中宵鄕夢破六
月夜衾寒風雨生殘木蛟螭喜怒瀾殷勤告舟子放棹
過前灘亭吏錄以呈公公遽令追之巳不及矣公自此
爲之少霽威眀(同前)
范希文有贈釣者詩曰江上往來人盡愛鱸魚美君看一
葉舟出没風濤裏觀競渡詩曰小艇破濤去旁觀亦損
神他年在平地無忽險中人皆不徒作也(同前)
宜春王從謙李璟之第九子好學善爲詩璟扵苑中與宰
相奕棋從謙在焉令賦觀棋詩曰竹林二君子盡日意
沉吟相對雖無語争先各有心恃強知易失守分固難
侵若筭機籌處滄溟想未深
楊玢靖夫虞卿之曾孫也仕僞蜀王建至顯官隨王衍歸
後以老得工部尚書致仕歸長安舊居多爲鄰里侵
占子弟欲詣府訴其事以狀白玢玢批紙尾云四鄰侵
我我從伊畢竟須思未有時試上含元殿基望秋風禾
黍正離離子弟不復敢言(談苑)
舒王得請金陵門下有人賣魚一日放魚有門生獻詩云
直須自向池邊看今日誰非鄭校人公誦久之(詩史)
蔣貽恭蠶詩云辛勤得繭不盈筐燈下繅絲恨更長着處
不知來處苦但貪身上繡衣裳(古今詩話)
華山鄭雲叟有傷時一絶云帆力劈開滄海浪馬蹄踏盡
亂山青浮名浮利濃如酒醉得人心死不醒又贈霍山
秦道士云老鵶啼猿伴採芝有時長嘆獨移時翠蛾紅
粉嬋娟劍殺盡世人人不知(同前)
宋齊丘江南二世爲宰相璟尤愛其才然知其不正一日
於華林園試小妓羯鼓召齊丘同宴齊丘獻詩曰切斷
牙床鏤紫金最宜平穏玉糟深因逢淑景開佳宴爲出
花奴奏雅音掌底輕璁孤鶴噪枝頭乾快亂蟬吟開元
天子曾如此今日將軍好用心(同前)
唐李日知爲黃門侍郎安樂公主池館新成中宗臨幸從
官預宴賦詩日知尤存規戒其卒篇云所願暫思居者
佚莫使時稱作者勞
盧汪門族甲於天下舉進士二十上不第爲一絶云惆悵
興亡係綺羅世人猶自選青娥越王觧破夫差國一箇
西施已是多(同前)
范文正公言勁節知無不言仁廟朝數出外𥙷梅聖俞作
啄木詩以見意曰啄盡林中蠧未肯出林飛不識黃金
彈雙翎墮落暉(同前)
夏英公慶曆中欲真拜以言者罷除使相知南京到任以
二詩寄執政云造化平分荷大鈞腰間新佩玉琪璘南
湖不住栽桃李擬狎沙鷗過十春海鴈橋邊春水深略
無塵土到花隂忘機不取人知否自有江鷗信此心復
徙西都張昪知諫院作青雀詩寄之曰弱羽傷弓尚未
完孤飛誰敢擬鴛鸞眀珠自有千金價莫爲遊人作彈
丸昇卒不敢言及之(同前)
于濆爲詩頗干教化對花詩云花開蝶滿枝花謝蝶還希
惟有舊巢燕主人貧亦歸又有唐備者與濆同聲咸多
比諷有詩曰天若無雪霜青松不如草地若無山川何
人重平道題道傍木云狂風拔倒樹樹倒根已露上有
數枝藤青青猶未悟又曰一日天無風四溟波盡息人
心風不吹波浪高百尺(盧瓌抒情)
西京端正木去馬嵬一驛德宗幸奉天觀其蔽地錫以美
名後有文士題之曰昔日偏霑雨露恩德皇西幸賜佳
名馬嵬此去無多地好向楊妃塚上生(同前)
羅鄴工詩春遊欎然有懷云芳草如烟處處青閑門要地
一時生年來撿點人間事惟有春風不世情春雨詩云
兼風颯颯洒皇州能帶輕寒阻勝遊昨夜五侯池舘裏
佳人驚覺爲花愁(同前)
僖宗幸蜀詞人題於馬嵬驛云馬嵬烟柳正依依重見鑾
輿幸蜀歸泉下阿蠻應有語這回休更泥楊妃或云狄
侍郎歸昌詩(同前鑑戒錄云是羅隱詩)
盧常侍鈺牧廬江日郡職曹先生悅營妓丹霞者盧沮不
許會餞客短亭曹獻詩曰拜玉亭間送客忙此時孤恨
感離鄕尋思往歲絶纓事肯向朱門泣夜長盧演爲長
句和而勉之曰桑扈交飛百舌忙祖亭聞樂倍思鄕樽
前有恨慚卑宦席上無憀愛豔粧莫爲狂花迷眼界須
求真理定心王遊蜂採掇何時巳秪恐多言議短長(盧)
(懷抒情)
李羽能詩五十方擢苐嘗獻江淮郡守詩曰塞詔東來淝
水濱時情惟望秉陶鈞將軍一陣爲功業忍見沙場百
戰人盖郡守盧公一舉及第(南唐近事)
景祐中羌人叛西方用兵朝廷永草澤遺逸士多獻方略
自衒鬻率皆得官其下材無能往往過望亦有挾持頡
頏觖望不服者嘗有人題關西驛舍爲詩曰孤星熒熒
照寒野漢馬蕭蕭五陵下廟堂不肯用竒謀天下徒勞
聘賢者萬里危機入燕薊八方殺氣衝靈夏逢時還似
不逢時已矣吾生真苟且(東齋錄)
汪自能爲文章有平糶詞詩意高古刺譏中時病云穴垣
補墻(缺墻成垣)已隳斷屨穿履完屨亦虧汪氏宦不逹其他
著述不甚留傳
唐文宗曰嘗觀晉君臣以夷曠致傾覆當時卿大夫過耶
李石曰然古詩有之人生不滿百常懷千歲憂畏不逢
也晝短苦夜長闇時多也何不秉燭遊勸之照也臣願
捐軀命濟國家惟陛下鑑照不惑則安人強國其庶幾
乎(鑑誡錄)
余在黃州與陳慥季常往來每過往之際輙作泣字韻詩
一篇季常不禁殺故以此諷之季常旣不復殺而里中
皆化之至有不食肉者皆云未死神已泣此語使人悽
然(百斛明珠)
盧承丘長沙人披褐居吳芙蓉山常著文爲芙蓉集作落
韻詩雖一時諷罵聞者亦可爲戒題花鈿云傳粉銷金
剪翠霞黛烟濃處貼鉛茟也知曾伴姮娥咲將來村裏
賣誰家又題渡頭船云刳木功成濟往還古溪殘照下
前山看看向晚人來少猶自須來覓見錢年八十卒於
所居(雅言系迷)
東坡云在潁時陳無巳趙德麟軰適亦守官於彼而歐陽
叔弼與季默亦又居閒日相唱和而二歐頗不作詩東
坡以句挑之云君家文律冠西京旋築詩壇按酒兵袖
手莫欺真將種致師須得老門生明朝鄭伯降誰受昨
夜條侯壁已驚從此醉翁天下樂還須一舉百觴傾盖
爲文忠公昔有詩贈梅聖俞蘇子美云我亦願助勇鼓
旗噪其旁快哉天下樂一嚼宜百觴也(王直方詩話)
景祐中華州張源作絶句云太公年登八十餘文王一見
便同車如今若向江邊釣也被官中配看魚吟此詩畢
入夏州其後元昊反關中有兵者六七年不解源作是
詩以叛去亦足爲戒(東齋錄)
李清臣北都人方束髮則才俊詞句驚人一日薄遊鄭州
時韓公爲帥因往見其大祝吏報曰大祝方寢遂求筆
爲詩一絶書于刺授其吏曰大祝覺則投之詩云公子
乘閒卧綵厨白衣老吏慢寒儒不知夢見周公否曾說
當年吐哺無(青瑣集)
聶夷中公子詩云種花於西園花發青樓道花下一禾生
去之爲惡草有三百篇之旨
章子厚謫雷州過小貴州南山寺有僧奉忠子厚見之已
而倚檻看層雲曰雲多竒峰真善比類忠曰曾記夏雲
詩甚竒曰如風如火復如綿飛過微隂落檻前大地生
靈乾欲死不成霖雨謾遮天
太祖問罪江南李後主用謀臣計欲拒王師法眼禪師觀
牡丹於大内作偈諷曰擁毳對芳叢由來趣不同髮從
今日白花是去年紅豔曳隨朝露馨香逐晩風何須待
零落然後始知空後主不省王師渡江
增修詩話總龜卷之一
百家詩話總龜後集卷之一巳集
龍舒散翁阮一閱宏休編
皇明宗室月䆫道人刊
鄱陽亭梧程珖舜用校
御製
王師圍金陵唐使徐鉉来朝鉉伐其能𣣔以口舌觧圍謂盛称
其主慱學多藝有聖人之能使誦其詩曰秋月之篇天下誦
傳之其句(云云)太祖大笑曰寒士語耳吾不道也鉉内不服謂
大言無實可窮也以請殿上驚惧相目太祖曰吾微時自
秦中歸道華醉卧田間覺而月出有句曰未離海底千
山黑纔到天中萬國明鉉大驚殿上稱夀後山詩話
故亊進士期集常擇榜中最年少者爲探花郎熙寕中始
罷之太平興國三年胡秘監旦榜馮文懿拯爲探花是歲登第
七十四人太宗以詩賜之曰二三千客裏成亊七十四人中
少年始唐以禮部放榜故座主門生之札特盛主司因得竊市
私恩上稍欲革其弊旣更廷試前一歲吕文穆公蒙正爲狀頭
始賜以詩盖示以優寵之意至是復賜文懿然狀頭詩迄今詩有
探花詩後無継者惟文懿一人而巳最爲科舉之盛亊也(蔡寬夫詩話)
太平興國七年十二月十七日大雪御製雪詩并酒賜學士詩云輕
輕相亜凝如酥宫樹花粧萬萬株今賜酒卿時一盞玉堂聞話道
情無又御製五七言詩賜蘇易簡五言詩曰翰林承旨貴清净主堂中
應用咸依式深岩比更崇歸家思值日入内集英風儒措門生盛高明大化
雄七言詩曰運偶昌時遠更深果然榖在我中心從風
臣偃光朝野此日清華見翰林舉措樂時周礼法思賢
教古善規箴少年學士文明世一寸賢毫數萬尋(金坡遺事)
石林詩話楊文公在翰林去聀真宗眷之不衰即起為
郡未幾復以判秘書監召旣到闕以詩賜之曰瑣闥往
年司制誥共嘉藻思類相如蓬山昔日詮墳史还仰夛
聞過仲舒報政列城歸覲後䟽恩高閣拜官初諸生濟
濟弥瞻望鉛槧咨詢辨魯魚祖宗愛惜人才保全忠孝
之意如此(䂬溪)
大中祥符五年楊億為學士季夏被疾至十月方赴朝參
具狀称謝御筆狀尾批七言二韻詩賜之詩云承明
迩侍䆒儒玄苦學劳心疾巳痊善保㒷居調飲食副予
前席待名賢(金坡遺事)
大中祥符二年春真宗御製詩賜知貢舉晁迥云礼闈
選士古称難都爲陞沉咫尺間較藝清時公道在掄材
應得惠人寰五年二月又製詩賜知貢夆晁迥云盛時
選士貢闈開殿宇聞風献藝来心似權衡求實效勿教
蓬蓽有遺才(同上)
天禧三年正月九日錢惟演承明殿面奉知舉真宗御
製詩并序云卜賢能之多士允恊盛猷資從之洪儒書
伸藻鑑期申聀業用示篇章詩云寅奉昌圖紹慶基選
倫多士叶前規鄕閭薦拔期無濫草澤搜羅詎有遺德
舉况逄全盛日計偕咸造廣埸時春官任聀當求善宗
伯掄材務得宜侍從名儒當委任藝文公道辯妍媸佇
伸衡鑑裁深念允恊菁莪樂育詩(金波遺事)
二月十八日將放文賜詩并序序云詳延造士允叶扵盛
猷乃眷儒臣式分於重寄論秀才臻扵顯效當官偹著
於純誠詩云四海為家宝緒隆旁求文雅振儒風命鄕
隨計来多士軗藝掄材有澤宫簮紱近臣當顯任絲綸
深旨論丹衷旰霄汲汲予存念夙夜孜孜尔徇公名實
豈惟衡鑑内賢能皆萃網羅中佇觀翹楚登時用布政
分憂恊庶功(同上)
真宗賦御溝柳詩令宰相兩省和進陳执中詩曰一度春
来一度新翠光長得照龍津君王自愛天然態恨殺昭
陽學舞人其詩最尤者(西朝宝訓)
神宗遵太祖遺意聚積金帛成帑自製四言詩一章云
五季失圖獫狁孔熾藝祖造邦意有懲艾爰設内府
基以募士曾孫保之敢忘厥志每庫以一字目之又别
置詩二十字分揭其上曰每虔夕惕心妄意遵遺業
予不武資何以成戎捷後来所謂御前封椿庫者也
上意用此以為開柘西北境土之資始命王韶克青唐
然後欲經理銀夏復取燕雲元豊五年徐禧永洛衂師
之後帝心弛矣(林宓𥙿陵遺事云)
前軰云詩有奪胎換骨之說信有之也杜陵謁玄元廟其
一聮云五聖聮龍衮秋風折鴈行亦以鴈行對龍衮
然語中的其親切過於夲詩兹不謂之奪胎可乎不
然則徒用前人之語珠不足貴且如沈佺期云小池殘
暑退高樹早&KR0765;歸非不佳也然正用柳惲太液微波
起長楊高樹秋之句耳蘇子云峽束滄淵深貯月巖
排紅樹巧粧秋非不佳也然正用杜陵峽束滄江起岩排
石樹圓之句耳語雖工而無別也(藝苑雌黃)
光堯初幸錢塘有詩云六龍轉淮海萬騎臨吳津王者本
無外駕言蘇遠民瞻彼草木秀感此瘡痍新登堂望稽
山懷哉大禹勤大哉之言布於天下漢祖大風之歌唐
宗勁草之句不足道也(詩說雋永)
賡歌門
東莱恭和皇帝幸秘書詩麟閣龍旂日月章中興再
見赭袍光仰觀焜耀人文盛始識扶持德意長功利從
今卑𬋩晏浮華自昔陋盧王願求實學醻
天造肯效明河織女㐮(文集)
御燕門
嘉祐七年冬宴近臣于群玉殿英宗以皇子預坐在舍
人待制之後岐公詩云翠輦生香容扈蹕黃金塗紙看
揮毫介甫云何不言翠玉裝輿岐公改之以進(復齋謾錄)
神廟時經月每夕有赤氣見西北隅如火至人定乃滅人
以為皇子生之祥故禹玉作大燕樂詞云未曉清風生
殿閣經旬赤氣照乹坤未幾皇子生大燕群臣扵集英
殿(文正公日錄)
榮遇門
蘇參政易簡取開封觧時宋尚書白為試官是歲狀頭登
第後十年白爲翰林學士易簡以継召入故易簡贈白
詩云天子昔取士先後分媸妍済済俊兼秀師師鱗與
鵉小子最承知同軰尋改觀甲等叨薦名高飛便凌煙
遂使拜扆坐果得超神仙迄今纔七歲相接乘華軒慶
曆二年歐陽文忠公為别頭試官王文恭公預薦至嘉
祐初文忠在北門文恭亦同院仍同知貢㪯故文恭詩
有十五年前門下客最荣今日預東堂之句座主門生
同列固儒者盛事而玉堂尤天下文學之極選國朝
以来惟此二人前此所未有也(蔡寬夫詩話)
嘉祐二年余與端明韓子華翰長王禹玉侍讀范景仁龍
圖梅公儀同知礼部貢㪯辟梅聖俞為小試官凡鏁院
五十日六人者相與唱和為古律歌詩一百七十餘萹
集為三卷禹玉余為校理時武成王庙所觧進士也至
此新入翰林與余同院又同知貢㪯故禹玉贈余云十
五年前出門下最荣今日預東堂余荅云昔時叨出武
成宫曾看揮毫氣吐虹夢寐閑思十年事笑談今日一
樽同喜君新賜黃金帶頋我今為白髮翁也天聖中余
舉進士國斈南省皆忝第一人薦名其後景仁相継亦
然故景仁贈余云淡墨題名第一人孤生何幸継前塵
也聖俞自天聖中與為詩友余嘗贈云猶喜共量天下
士亦勝東野亦勝韓而子華筆力豪贍公儀文思温雅
而敏捷皆勍敵也前此有南省試官者多窘束條制不
少放懷余六人者&KR0794;然相得群居終日長篇險韻衆製
交作筆吏疲扵寫錄僮史奔走往来間以滑稽嘲謔加
於風刺更相酧酢往往哄堂絶倒自謂一時盛事此前
未之有也(歸田錄)
百家詩話總龜後集卷之一
