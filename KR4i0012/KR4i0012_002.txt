增修詩話總龜卷之二
逹理門
世傳馮瀛王詩有曰窮逹皆由命何勞發歎聲但知行好
事莫要問前程冬去冰須泮春來草自生請公觀此理
天道甚分明又曰莫爲危時便愴神前程往往有期因
須知海嶽歸明主未必乾坤䧟吉人道德幾時曾去世
舟車何處不通津但教方寸無諸惡狼虎叢中也立身
逹者之言也(青箱雜記)
張文定公齊賢嘗作詩自戒并貽子孫曰慎言渾不畏忍
事又何妨國法須遵守人非莫舉揚無私仍克已直道
更和光此箇如端的天應降吉祥余廣爲八詩其一曰
慎言渾不畏言出患常隨須信樞機發寧容駟馬追三
緘事可見两舌業當知言是起羞本憑公且再思其二
曰忍事又何妨勿令心火揚火揚猶可滅心忿固多傷
堪嘆波羅密可憐波利王從心更從刃字意好消詳其
三曰國法須遵守金科盡詔條一毫如有犯三尺不相
饒豈用誇奸黠何須恃貴驕自然逢吉慶神理亦昭昭
其四曰人非莫舉揚萬事且包藏殿上涎須掩車中吐
不妨在他誠所短扵已有何長須是常拘檢回頭自忖
量其五曰無私仍克已克己又無私二事兼修飾終身
在省思公清多歛怨高亢易招危更切循卑退方應履
坦夷其六曰直道更和光雙修譽乃彰直須和輔助和
乃直交相恃直終多忤偏和又少剛能和又能直行已
自芬芳其七曰此個真端的除非六句脩永爲几杖誡
更遺子孫謀本立方生道農勤乃有秋茲詩須淺近至
理可推求其八曰天應降吉祥天理本茫茫舒慘須無
定榮枯却有常益謙尤效驗福善更昭彰籠絡無疎漏
恢恢四網張(同前)
王文惠公隨深悟性理臨終作詩曰畫堂燈欲滅彈指向
誰說去住本尋常春風掃殘雪(同前)
謝諫議臨捐舘作詩云平生功業數張紙千古英雄一窖
塵何似從來周孔教解將仁義浸生民(見聞錄)
皎然禪師贈吳馮處士詩云世人不知心是道只言道在
他方妙還如瞽者望長安室在東南向西笑東坡代答
曰寒時便具熱時風飢漢那知食藥功莫怪禪師向西
笑緣師身在長安東(百斛文)
陶淵明飲酒詩云善養千金軀臨化消其寳寳不過軀軀
化則寳亡矣人言靖節不知道吾不信也
余與郭生遊寒溪主簿吳亮置酒郭生善作挽歌酒酣發
聲座爲凄然郭生言恨無佳詞因爲略改樂天寒食詩
歌之坐客有泣者其詞曰鳥啼鵶噪昏喬木清明寒食
誰家哭風吹曠野紙錢飛古墓纍纍春草綠棠梨花映
白楊路盡是死生離别處冥漠重泉哭不聞蕭蕭暮雨
人歸去每句雜以散聲
人間無漏仙兀兀三杯酒世上無眼禪昏昏一覺睡雖然
無交涉其柰略相似相似尚如此何况真箇是子奉使
關西見邸壁書此愛而誦之故海上作濁醪有妙理賦
曰嘗因旣醉之適方識此心之正此老氏言心之正與
孟子言人之性善何異(並同前)
舒王當位多進用文士蘇臺盧中甫作詩以見志云青衫
白髮病參軍旋糶官粮買酒尊但得有錢留客醉何須
騎馬傍人門(雅言雜載)
杜祁公致政後作林下書懷詩曰從政區區到白頭一生
寧肯顧恩仇雙鳬乘鴈常深愧野馬黃羊亦過憂豈是
林泉堪佚老只緣蒲柳不禁秋始終幸會承平日樂聖
唯能擊壌謳(青箱雜記)
李建勲年八十謁宋齊丘於洪州題一絶於信果觀壁云
春來漲水流如活曉西山勢似行玉洞主人經劫在
携竿步步就長生歸高安無病而卒(青璅後集)
東坡遊廬山至東林作二偈曰溪聲便是廣長舌山色豈
非清净身夜來八萬四千偈他日如何舉似人横看成
嶺側成峰遠近看山了不同不識廬山真面目只緣身
在此山中山谷曰此老扵般若横說豎說了無剰語非
筆端有口安能吐此不傳之妙(冷齋夜話)
博識門
徐鍇仕江左至中書舍人時吳淑爲校理古樂府中慘字
者淑多改爲操字盖章草之變鍇曰非可一例言若漁
陽摻者(七鑑切)三撾鼓也禰衡作漢陽摻撾古歌云邊
城晏聞漢陽摻黃塵蕭蕭白日暗淑歎服(談苑)
商汝山中多麝絶愛其臍每爲人所逐勢且急即自投高
巖舉爪裂出其香就縶而死猶拱四足以保其臍李商
隱詩曰投巖射退香許渾詩云射采生香是也狨類鼠
而大尾長金色川峽深山中人以藥箭射之取其皮爲
卧褥鞍被坐毯之用甚愛其尾旣中毒即嚙斷尾以擲
之惡爲身患杜甫詩云狨擲寒條馬見驚盖輕捷喜緣
木猿猱之類也犛牛出西域尾長而動中國以爲纓人
或射之亦自斷其尾左氏所謂雄雞自斷其尾(同前)
李義山詩小鼎烹茶面曲池白鬚道士竹間棋何人書破
蒲葵扇記着南窗移樹時蒲葵扇出謝安傳然人不知
其何名蒲葵蘇子容云㯶櫚也出廣雅今衢信宣歙間
扇是也謂彩似蒲葵爾(詩史)
梅聖俞河豚詩云春岸飛楊花永叔謂河豚食楊花則肥
韓渥詩柳絮覆溪魚正肥大抵魚食楊花則肥不必河
豚
隴西地名魚龍出石魚掘地得石破其中有魚㾗鱗甲纖
悉皆具焼之有魚氣盖魚蟄泥而變爲石衡州亦有無
異隴西者故杜云水落魚龍夜山空鳥水秋正隴州詩
南部烟花錄文理極俗又載陳叔寳詩云夕陽如有意偏
傍小窗明此乃唐人方棫詩非叔寳作兼六朝人大抵
不知此唐藝文誌載烟花錄乃記廣陵行幸事此本已
無唐末人僞作此書爾(詩史)
歐陽文忠愛林逋詩草泥行郭索雲木呌鉤輈以謂語新
而屬對親切鉤輈鷓鴣聲也郭索蠏行貌太元曰蠏之
郭索用心躁也(古今詩話)
古詩云博山爐中百和香鬱金蘇合及都梁又氍吾水
香迷迷艾納及都梁嘗按唐志都梁香出交廣形如藿
迷迷出西域魏文帝又有迷迷賦信乎不行一萬里不
讀萬卷書不可看老杜詩也(王直方詩話)
前世所稱駔儈駔(子黨切)今人謂之牙韓文公贈玉川詩曰
水北山人得名聲去年去作幕下士水南山人又繼往
鞍馬僕從塞閭里少室山人索價高两以諫官招不起
又云先生抱才須大用宰相未許終不仕王向子直謂
韓公與處士作牙牙商度物價也駔儈爲牙者世不曉
所謂道原云本謂之互即互市事爾唐人書互字作㸦
㸦字似牙字因轉讀爲牙其理如可信或云何得舉世
同辭盖不足怪今人以萬爲万以千爲丿亦人人道之
也(貢父詩話)
楊大年因奏事論及比紅兒詩大年不能對甚以爲恨訪
比紅兒詩終不可得忽一日鬻書者有小編眡之乃比
紅兒詩也自此士大夫始傳之此詩乃羅虬所爲凢百
首盖當時但傳其詩不載名氏大年偶不記爾(筆談)
余靖尚書使虜爲胡詩契丹愛之再往情益親余詩云夜
筵設羅(侈盛也)臣拜洗受賜也两朝厥荷(通好也)情幹
勤(厚重也)微臣推魯(拜舞也)祝若統(福祐也)聖壽鐡擺
(嵩高也)俱可忒(無極也)虜舉大杯謂余曰能道此余爲
卿飲復舉之虜大笑遂爲釂觴漢史記槃木白狼詩漢
語則恊夷語則否其實夷人先作詩反用夷語譯出不
如余真胡語也(詩史)
山谷云余讀周書月令云反舌無聲佞人在側迺觧老杜
百舌詩過時如發口君側有讒人之句(直方詩話)
永明禪師記曰有禪師夜經行誤踐瓜皮意其蝦䗫也死
墮惡道又有山行人爲蛇螫而意觸樹樁行三十里遇
筮醫識之告曰蛇螫也發毒而死使行人不遇筮醫毒
遂不發比丘知是瓜皮不墮惡道古德偈曰惡境自虚
不須畏終朝照曯元無對設使任持浮幻身任運都無
舌身意(冷齋夜話)
幼敏門
楊文公年十一歲建州送入闕下章聖親試一賦二詩頃
刻而成令送中書再試參政李至狀臣等言押送建州
十一歲習進士楊億到中書其人來自江湖對天陛殊
無震愓盖聖祚承平神童間出臣等令賦喜朝京闕詩
五言六韻頃刻而成詩曰七閩波渺漠雙闕勢岧嶤曉
登雲外嶺夜渡月中潮斷句願秉清忠節終身立聖朝
又楊文公數歲不能言一日家人抱登樓忽觸其首便能
語家人曰旣能言可爲詩乎曰可遂吟登樓詩云危樓
高百尺手可摘星辰不敢高聲語恐驚天上人(古今詩話)
夏文莊試制科廷對出殿門楊徽之見其年少遽邀與語
曰老夫它則不知唯喜吟詩願丐賢良一篇以卜他日
之志忻然爲書曰殿上衮衣明日月硯中旗影動龍蛇
縱橫禮樂三千字獨對丹墀日未斜(青箱記)
明皇御勤政樓大張音樂教坊王大娘善戴竿扵百尺上
爲木山狀瀛洲方丈命小兒持綘節出入其間舞亦不
輟劉晏以神童爲秘書省正字年十歲慧悟過人召扵
簾中坐貴妃膝上爲施粉黛與戴巾櫛問晏汝爲正字
而來正得何字曰天下字皆正惟朋字未正貴妃令
詠王大娘戴竿晏曰樓前百戲競争新惟有長竿妙入
神誰謂綺羅翻有力由自嫌輕更着人(明皇雜錄)
蘇瓌未知男頲有人獻兔掛於廊廡間召頲詠詩兔子死
闌彈將來掛竹竿試將明鏡照何異月中看由是稱爲
小許公(開元傳信記)
京兆尹訪蘇瓌旣去瓌令男頲詠尹字乃曰丑雖有足甲
不成身見君無口知伊少人其敏捷如此明皇問瓌草
書難其人誰可瓌曰臣不知其他臣男頲爲文甚速可
備使令然性嗜酒幸免沉醉足以了事令召至則酒未
解猶嘔殿下命中貴人扶卧御幄前明皇親舉衾覆之
旣醒援筆立就明皇撫背曰知子莫若父(明皇雜錄)
徐鍇字楚金年十餘歲群從宴集分題賦詩令爲秋詞援
筆立成其略曰井梧分墮砌塞鴈遠横空雨久莓苔紫
霜濃薜荔紅(詩史)
林傑字智用五歲與父同遊王仙君壇父曰能詩手傑曰
羽客已登雲路去丹砂草木盡凋殘不知千歲歸何日
空使時人掃舊壇又謁唐中丞作七夕詩曰七夕今朝
看碧霄牽牛織女渡河橋家家乞巧望秋月穿盡紅絲
幾萬條唐公曰真神童也年十歲方秋初忽有雙鶴盤
空而下忻然下階抱得一隻父恐非祥令放之鶴升堂
而去是夕得疾而卒鄭立之以詩哭之曰才高未及賈
生年何事孤魂逐逝川螢聚帳中人已去鶴離臺上月
空圓(古今詩話)
李琪十歲通六經父佐王鐸滑州幕聞而異之會府燕鐸
遣人以三傑賦試之琪作賦尾句云得士則昌非賢罔
共龍頭之友斯貴鼎足之臣可重宜哉項氏之所以亡
有一范增而不能用鐸曰大噐也他日謁帥帥謂琪曰
蜀中詔到用夏州拓䟦思恭爲北京收復都統可作詩
否琪曰飛騎日邊來何時玉輦回早平關右賊莫待詔
書催鐸益異之
王元之内翰五歲已能詩因太守賞白蓮倅言元之能與
語於太守因召而吟一絶云昨夜三更後姮娥墮玉簮
馮夷不敢受捧出碧波心又云佳人方素面對鏡理新
粧守曰天授也
丘瑃十歲謁陳州太守曰前日寺中聞射因成詩云殿宇
時聞燕雀喧虚庭盡日少人行孤吟獨坐情何限時喜
風傳中鵠聲守喜令對弱柳絲絲搓綠線曰春雲片片
揭新綿
蔣堂侍郎方六歲父令作梔子花詩曰庭前梔子樹四畔
有椏&KR1166;未結黃金子先開白玉花
崔鉉相爲童時隨父謁韓滉指架上鷹令作詩曰天邊心
膽架頭身欲擬飛騰未有因萬里碧霄終一去不知
誰是解絛人
李賀字長吉唐諸王孫七歲以長短之製名動京師韓文
公皇甫湜過其父肅見其于總角荷衣而出二公不之
信因而試一篇賀承命忻然操觚染翰旁若無人仍目
曰高軒過華裾織翠青如䓗金環壓轡摇玲瓏馬蹄隱
耳聲隆隆入門下馬氣如虹云是東京才子文章鉅公
二十八宿羅心胸殿前作賦聲摩空筆𥙷造化天無功
元精烱烱貫當中龐眉書客感秋蓬誰知死草生華風
我今垂翅附冥鴻他日不羞蛇作龍二公大驚以所乘
馬聮鑣而還所居親爲束髮年未弱冠丁内難他日舉
進士或謗賀不避家諱韓文公特著辯諱一篇不幸未
壯室而終(並同前)
寇元弼言徐州通判李綯有子七歲不善詩忽詠落花詩
云流水難窮目斜陽易斷腸誰同砑光帽一曲舞山香
父驚問之若有物憑者自云是謝中舍問砑光帽事西
王母宴群仙有舞者戴砑光帽帽上簮花舞山香曲未
終花皆落(百斛文)
賈文元乃唐相造華夷圖丞相耽之遠孫七歲童子舉關
頭及第李文賀贈詩云七歲神童古所難賈家門戶有
衣冠七人科第排頭上五部經書誦舌端見榜不知名
字貴登筵未識管絃歡從茲穏上青霄路萬里誰能測
羽翰太平興國中參大政(玉壺清話)
蘇州童子劉少逸年十一文辭精敏有老成體其師潘閬
携以見長洲宰王元之吳縣宰羅思純以所作贄二公
二公名重當時疑所贄假手未之信因試之與之聮句
略不淹思思純曰無風煙熖直少逸曰有月竹隂寒又
曰日移竹影侵棋局少逸曰風逓花香入酒尊元之曰
風雨江城暮少逸曰波濤海寺秋元之曰一回酒渴思
吞海少逸曰幾度詩狂欲上天二公驚異至聞于朝賜
進士及苐官止尚書員外郎(續歸田)
孫周翰精敏亦少逸之流其父穆之携以見郡侯時賞春
作會座客簮花郡侯屬周翰曰口吹楊葉成新曲翰
曰頭戴花枝學後生郡侯笑曰何遽便戲老夫賜童
子出身
馬希振爲鼎州節度使馬氏諸子中白眉也與門下客何
致雍僧貫徽聮句希振曰青蛇每用腰爲力貫徽曰紅
莧時將葉作花又見蟻子緣砌希振曰蟻子子㗸䖝子
子雍曰猫兒兒捉雀兒兒實一代之雋(並同前)
黃鑑學士七歲而不言其祖愛之以謂風骨之美當大吾
門不宜如是也每遇景物必道其名逹其理以指教之
然終不言一日又謂之曰楊文公幼而不言文公之父
告之曰後園梨落籬神童知不知文公發聲曰不是風
搖樹便是鵲驚枝汝風骨若此何爲不言鑑竟不對後
携行河上其祖曰水馬池中走鑑曰遊魚波上浮後任
館閣(李康靖聞見錄)
增修詩話總龜卷之二
百家詩話緫後集卷之二
忠義門
世人論渊明自永初以後不稱年號秪稱甲子與思悅所
論不同觀渊明讀史九章其間皆有深意其尤章章者
如夷齊箕子魯二儒三篇夷斉云天下革命絶景窮居
正風凌俗爰感懦夫箕子云去鄕之感猶有遲遲矧伊
代謝觸物皆非魯二儒云易代隨時迷變則愚介介若
人特為正夫由是觀之則渊明委身蓬巷丼黔娄之貧
而不自悔者豈非以恥事二姓而然也(葛常之)
子美詩雖有古殿存世尊亦蒙埃山僧衣藍縷告訴棟梁
摧夲即所賦自然及扵乘輿蒙塵股肱非材之意忠義
所激一飯不忘君邪(黃常明)
明宗召蜀中舊臣賦蜀主降巨唐詩王偕等譏荒淫独中
丞牛希済曰唐主再懸新日月蜀王难保舊山川明宗
曰希濟不忘君親忠孝也賜百段余謂希済但能兩觧
之辝而巳江革云不能殺身报主得死為幸誓不為人
执筆此可以厲臣子之節(䂬溪)
詩人比雨如絲如膏之類甚夛至杜牧乃以羽林鎗為比
恐未尽其形似念昔遊云雲門寺外逢猛雨林黑山高
雨脚長曾奉郊宫為近侍分明&KR0719;&KR0719;羽林鎗大雨行云
四面明騰玉京仗萬里横互羽林鎗豈去國凄断之情
不能忘雞翹豹尾中耶(丹楊集)
柳遷南荒有云愁向公廷問重譯𣣔投章甫作文身太白
云我似鷓鴣鳥南遷懶北飛皆𥚹忮躁辭非畎畆惓惓
之義杜詩云馮唐雖晚逹終覬在皇都愁来有江水焉
得北之朝其賦張曲江云歸老守故林戀闕悄延頸乃
心王室可知(黃常明)
世俗誇太白賜床調羹爲荣力士脫靴為勇愚觀唐宗渠
渠於白豈真樂道下賢者哉其意急得豔詞媟語以悅
媍人耳白之論撰亦不過玉樓金殿鴛鴦翡翠等語社
稷蒼生何頼就使滑稽傲世然東方生不忘納諫况黃
屋旣爲之屈乎說者以謀謨潜密歴考全集愛國憂民
之心如子美語一何鮮也力士閨闥腐庸惟恐不當人
主意挾主勢駈之何所不可脫靴乃其聀也自退之爲
蚍蜉撼大樹之喻遂使後學吞聲余竊謂如論其文章
豪逸真一代偉人如論其心術事業可施廊庙李杜齊
名真沗竊也(䂬溪)
汲長孺叚太尉皆義勇奮不頋身之人至於仁愛撫飬矜
怜惻怛無所不至所謂刚者必仁仁者必勇也嘗觀樂
天云况多刚狷性難與世同塵希文云吾生豈不幸所
禀多刚腸皆心中語也白則有敢辭爲俗吏且𣣔活疲
民又云心中有念農桑苦耳裏如聞飢凍聲范有寸懷
如春風思與天下共赴姑蘇云豈辭雲水三千里由濟
瘡痍十萬民與汲叚正相似(黃常明)
靈徹有相逢盡道休官去林下何曾見一人世傳為口實
凢語及抽簮即以此譏之余謂矯飾㒺人固不足論若
出於至誠時對知已一吐心胷何害觀昌黎送盤谷云
行抽手板付丞相不待彈劾歸農桑贈侯喜便當提携
妻與子南入箕無還時如今便當去咄咄無自痴如
今更誰恨可便耕灞滻此類凡數十豈苟以飾口哉其
剛勁之操不少屈所守素定故也(䂬溪)
永叔嘗試謁執政坐中賦雪詩云主人與國共憂戚豈惟
喜悅將豊登湏怜鉄甲冷徹骨四十餘萬屯邊兵當時
乃謂唐韓退之亦能道言語其預裴晉公宴會但云园
林窮勝亊鍾鼓樂清時不曾如此作閙殊不知老杜一
言一詠未曾不在於憂國恤人物我之際則淡然無著
夏日歎曰浩蕩想幽薊王師安在哉夏夜歎曰念我荷
戈士窮年守邊疆此仁人君子之用心終食不可忘也
邊兵之語豈為過哉如退之始知神官未賢聖護短憑
愚要我敬雪徑抵樵叟風廊折談僧真作閙詩也(䂬溪)
余觀楚國先賢傳言汝南應璩作百一詩譏切時事編以
示任亊者皆怪愕以爲應焚弃之及觀文選所載璩百
一篇略不及時亊何耶又觀郭茂倩雜体詩載百一詩
五篇皆璩所作首篇言馬子侯觧音律而以陌上桑為
鳳將雛二篇傷翳桑二老无以葬妻子而巳無宣孟之
德可以賙其急三篇言老人自知桑榆之景斗酒自劳
不肯為子孫積財末篇即文選所載是也苐四篇似有
風諫所謂苟𣣔娛耳目快心樂腹服我躬不悅&KR0794;安能
慮死亡此豈非所謂應焚弃之詩乎方是時曹爽亊多
違法而璩爲爽長史切諫其失如此所謂百一者庶幾
百分有一𥙷於爽也而爽卒不悟以及於旤或謂以百
言爲一篇者以字數而言也或謂百者數之終一者數
之始士有百行終始如一者以士行而言也然皆穽鑿
之說何足論哉後何遜亦有擬百一體所謂靈輒困桑
下於陵拾李螬其詩一百十宇恐出於或者之說然璩
詩每篇字數各不同苐不過四十字爾(丹楊集)
杜扁舟空老去無𥙷聖明朝又云報主心巳老以稷契軰
人而使老弃閑曠非唯不形怨望且惓惓如此彼遭時
遇主言听計從復幸年髩未暮而不能攄誠戮力以圖
報效良不愧此歟(䂬溪)
明朝有封亊數問夜如何此幸而得之坐以待旦之意避
人焚諫草騎馬欲雞栖所謂嘉謀嘉猷入告爾后于外
曰斯謀斯猷惟我后之德也(黃常明)
一朝自罪已萬里車書通此與無逸旅&KR0729;孟子格君心之
非汲長孺諫上多慾魏鄭公十漸陸宣公之奉天詔書
無二道也(同上)
昌黎云詣闕三上書臣非黃冠師臣有膽與氣不忍死茅
茨韋應物送李山人云聖朝多遺逸披胆謁至尊豈是
貪寵荣誓將救元元聖俞贈師魯云臣豈爲身謀而邀
陛下睠皆急扵得君非爲利禄計也(同上)
杜詩公若登台輔臨危莫愛身寄裴道州蘇侍御云致君
堯舜付君等早㩀要路思捐軀此公素所蓄積而未及
施設者故樂以語人耳夫全軀碌碌之臣果何能爲汲
長孺云天子置公卿寕令從䛕承意縦愛身柰辱朝廷
何任遐曰禇彦回保妻子愛性命遐能制之觀此以騐
二詩信有証矣自比稷契豈為過哉岑侍御行軍詩平
生抱忠義不敢私微軀范文正公云一入諫諍司鴻毛
忽其身(䂬溪)
世人喜子美造次不忘君嘗觀其祖審言除夜云還將万
億夀更謁九重城則教忠之家風舊矣
張堯佐以進士擢苐累官至屯田員外郎知開州會其姪
女有寵於仁家冊爲脩嫒尭佐遂驟迁擢一日中除
宣徽節度景靈群牧四使是時御史唐介上䟽引天寳
楊國忠爲戒不報又與諫官包拯吳奎等七人論列殿
上旣而御史中丞晉百官班𣣔以廷諍卒奪尭佐宣徽
景靈兩使特加介一品服以旌敢言未幾尭佐復除宣
徽使知河陽唐謂同列曰是𣣔與宣徽而假河陽為名
耳我曹豈可中已邪同列依違不前唐獨争之不能奪
仁宗諭曰差除自是中書介遂極言宰相文彦慱以燈
籠錦媚貴妃而致位宰相今又以宣徽使結堯佐請逐
彦慱而相冨弼又言諫官觀望挾姦而言涉宫掖語甚
切直仁宗怒趣召兩府以䟽示之介猶諍不巳樞密
副使梁適叱介使下殿介諍愈切仁宗大怒玉音甚
厲衆恐&KR0852;出不測是時蔡㐮脩起居注立殿陛即進曰
介誠狂直然納諫容言人主之美德必望全貸遂貶青
州別駕翊日御史中丞王舉正救觧之改爲英州別駕
始上怒未巳兩府竊議曰必重貶介則彦慱不安彦慱
去即吾屬遞遷矣旣而果如其料當是時梅尭臣作書
竄詩曰皇祐辛卯冬十月十九日御史唐子方危言初
造膝曰朝有巨姦臣介所憤疾願條一二事臣聀敢妄
率宰相文彦慱邪行世莫匹曩時守成都委曲媚貴暱
銀璫插左貂窮臘使馳馹邦媛將夸侈中金齎十鎰爲
我寄使君竒文織纖密遂傾西蜀巧曰夜擊鞭扑紅絲
緯金縷排科閗八七比比䨇蓮華篝燈戴星出幾
日成一端持行如鬼疾明年觀上元被服穩称質璨然
上目遽尔有薄詰旣聞所從求佞對似未失且云奉至
尊於妾豈能必遂回天子顔百亊容丐乞臣今得粗陳
狡猾彼非一偷威與賣利次苐推甲乙是惟隂猾雄仁
斷宜勇黜必欲致太平在列無如弼弼亦昧平生况臣
不阿屈臣言天下公奚以身自䘏君旁有側目喑啞横
詆叱指言為㒺上廢汝還蓬蓽是時白此心尚不避斧
鑕雖令禦魑魅甘且同飴蜜旣知弗可惧復以強詞窒
帝聲亦大厲論奏不容畢介也容甚閑猛士胆爲慄立
貶海外春速𣣔爲異物内外官恟恟陛下何未悉即敢
救者誰㐮执左右筆謂倘不容盛美有所咈平明中执
法懷䟽又堅述介言或似強百豈无一實恐傷四海和
幸勿苦倉卒亟許遷英山衢路猶嗟咄翊日宣白麻稱
快口盈溢阿附連諫官去若壊絮虱其間因獲利竊笑
等蛇鷸英州五千里瘦馬行䭿䭿毒蛇噴曉霧晝與
嵐氣没妻孥不同途風浪過蛟窟存亡未可知雨舘愁
傷骨飢僕時後先隨緣拾橡栗粤林多蔽天黃柑雜丹
橘萬室通釀酤撫遠無禁律醉去不須錢醒来弄鳴瑟
山水仍竒怪巳可消憂欝莫作楚大夫懷沙自沉汨西
漢梅子真出爲吳市卒市卒且不慚况兹別乘秩始尭
臣作此詩不敢示人及歐陽脩爲編其集時有嫌避又
削去此詩是以少人知者故今全錄焉(東軒筆錄)
鄭谷與僧齊巳黃損等共定今体詩格云凢詩用韻有數
格一曰葫蘆一曰轆轤一曰進退葫蘆韻者先二後四
轆轤韻者雙出雙入進退韻者一進一退失此則繆矣
余按倦遊雜錄載唐介爲臺官廷䟽宰相之失仁庙
怒謫英州別駕朝中士大夫以詩送行者頗衆獨李師
中待制一篇爲人傳誦詩曰孤忠自許衆不與獨立敢
言人所難去國一身輕似葉高名千古重扵山並遊英
俊顔何厚未死姦䛕骨巳寒天為吾君扶社稷肯教夫
子不生還此正所謂進退韻格也按韻略難字苐二十
五山字苐二十七寒字又在二十五而還又在二十七
一進一退誠合體格豈率爾而爲之哉近閱冷齋夜話
載當時唐李對荅話言乃以此詩爲落韻詩盖渠伊不
見鄭谷所定詩格有進退之說而妄爲云云也(素緗雜記)
唐介始彈張堯佐諫官皆上䟽及彈文彦慱則吳奎畏縮
不前當時謂拽動陣脚及唐爭論於上前遂并及奎之
背約執政又黜奎而文潞公益不安遂罷政事時李師
中詩送唐有並遊英俊顔何厚未死姦䛕骨巳寒之句
爲奎發也(東軒)
百家詩話總龜後集卷之二
