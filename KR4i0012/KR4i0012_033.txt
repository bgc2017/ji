增修詩話總龜卷之三十三
紀夢門(上)
周琬湘中人&KR0712;舟長沙夢二吏引入南嶽廟内升殿殿起
接之曰知入京銓選欲奉辟在此亦與人世之樂不疎
琬曰名宦未達且欲赴銓王曰如此則不敢奉縻也乃
作詩送琬曰住此旣非樂捨此去何啚若問青氊事惟
留一角書至京調中牟尉忽卧病旅中且慮不起作妻
子書一角封卑而卒(洞微志)
侯復字復之世本三秦人嘗登乾陵賦詩曰勢欲傾江移
泰華乾坤都在手心中幾時直欲更唐柞不柰簾前有
狄公又曰太宗蹀血平寰宇何事高宗信女王當時朝
端無正人天下分毫皆姓武歸寢夢一朱衣人引至大
宫闕有一婦人坐殿上衣王者服侍立皆婦人知其爲
唐天后也問復曰前代帝可譏而陵寢可登乎復遜謝
之令升殿與論當時事酌以酒再令賦詩曰堂殿無人
古苑空幽花盡日度春風山鶯海燕舊時在時復飛來
入故宫唐宫秦苑皆離黍常遣詩人興倍增落日牛羊
歸巳盡朦朧初月上乾陵后覧詩尤異令呼杜夫人來
至即謂復曰此如晦之遠孫也當時爲第一色帝欲見
之多稱疾其強項與爾敵令與復飲杜夫人贈復詩曰
深宫鎻閉暗生塵默默那知歲月新泉室久無人氣味
不知今日再逢春留數日而歸臨行復以詩别夫人曰
丈夫剛鐡腸因花反柔弱男子忠義心於情安可薄几
有㶑灔巵席有燕趙姬人生捨此外萬事俱不知魂魄
恍遊仙自信皆偶然匆遽又分散涕淚何流漣從斯對
佳景蕭索春風前今夕天角月光滿人不圓幽池雙鸂
鶒日日浮清泉霜鶻長天外驚飛急似弦一落江沙上
一墮古溪邊獨行寒水畔悲鴻誰見憐何時再相遇共
戲復雙眠復徘徊不忍去因為執繖者擊其腦遂覺
(翰府名談)
明皇幸蜀回居南内嘗夢中見妃子扵蓬山太真院作詩
遺之使焚扵馬嵬山下云風急雲驚雨不成覺來仙夢
甚分明當時苦恨銀屏影遮隔仙姬秪聽聲又作妃子
所遺羅襪銘曰羅襪羅襪香塵生不絶細細圓圓地下
得瓊鈎窄窄弓弓手中弄初月又如脫履露纖圓恰似
同衾見時節方知清夢事非虚暗引相思幾時歇
待制王公素仲儀任御史曰嘗夢至玉京黃闕殿上有紺
服翠冠者吾東門侍郎公則西門侍郎也昔以奏牘玉
帝前語傷鯁訐遂責于世公夢回題詩於書窗曰似去
華胥國裏來雲霞深處見樓臺月光冷射雞窗急驚
覺遊仙夢一迴公晚歲復思玉京之夢作詩曰虚碧中
藏白玉京夢魂飛入黃金城何時再步烟霄外皓齒仙
童巳掃&KR0550;
盧綘字晉卿因病痁夢一白衣婦人令食蔗遂愈他日復
夢白衣婦人曰太尉當冨貴時至可詣都下妾有一詩
一緡以助行妾乃玉真也他日孟家陂相見其詩曰清
風明月夜深時箕箒盧郎恨巳遲他日孟家陂上約再
來相見是佳期言訖而去綘後賜死鄜延贊視行刑將
至梁門綘見擁一白衣婦人來宛如前夢中所見因嗟
曰玉真何至此乎延贊為問玉真姓耿氏夫死與婦之
子私遂與綘同場斬首其地果孟家陂
丁咸序未第時嘗夢乘龍而起回顧又有一駱駝在其後
後二十年方捷科舉作詩曰嘗憶金陵應舉時壯心頻
往折丹枝蹉跎二十年中夢一度思量一淚垂殿試牓
出亞咸序之名者乃龍起又亞之者乃駱起方悟其夢
鄭顥嘗夢中得句云石門霧露白玉殿莓苔青續成長
韻此两句老杜詩也(詩史)
蜀人任玠字温如晚寓寧州府宅一夕夢一山叟貽詩曰
故國路遥歸去來玠和之曰春風天遠望不盡旣覺自
笑曰吾其死乎數日不疾而卒(古今詩話)
金陵才士鍾輻少年氣豪一老僧見之相曰公登第則家
破時樊若水愛輻之才以女妻之及燕爾應詔洛中果
中甲科由是任放携一女奴青箱過華州蒲城其宰乃
輻故人延留累日一夕盛暑登縣樓痛飲而寢夢妻樊
氏以詩一首示生云楚水中如鏡雙雙白鷺飛金陵
幾多地一去不思歸生夢中愧謝答詩曰還吳東下過
蒲城城上清風酒半醒想得到家春欲暮海棠千樹巳
凋零旣悟感其事因趣裝歸至采石渡青箱心痛暴卒
生匆匆藁葬扵新墳之側洎至家庭戶閴然妻亡巳數
月詢之親鄰樊亡之日乃夢扵登縣樓之夕也青箱葬
處乃樊之塋地爾不植他木惟海棠數株正符詩意鍾
歎曰老僧之說信哉終身不仕隱于鍾山著書養氣年
八十而終(古今詩話臆說謂鍾輻爲蘇檢青箱爲小青)
范陽盧獻卿大中年舉進士連不中第薄遊衡湘間至郴
而病夢人贈詩曰玉築郊原古青山為四鄰扶疎遶臺
木寂寞獨歸人踰旬乃卒郴守為葬之近郊果以夏初
入窀穸(同前)
許渾嘗夢登山有宫室凌雲人云此崑崙山也旣入見數
人方飲招同飲至暮而罷賦詩曰曉入瑶臺露氣清庭
中惟有許飛瓊塵心未斷俗緣在十里空山下月明他
日復夢至其處飛瓊曰子何題余姓名扵人間改曰天
風吹下步虚聲曰善
池陽崔球為太學生苦學不歸一日晝夢到其家見其妻
正鴈字呼之不應與之言不答眡其所書乃詩也曰數
日相望極須知意思迷夢魂不怕險飛過大江西旣覺
歷歷記之數日書至其妻寄此詩一字不差驗其寫詩
日乃球得夢之日也
謝濤諫議臨捐館舍前一月夢作讀史一絶云百年竒特
幾張紙千古英雄一窖塵唯有炳然周孔教至今仁義
浸生民召其孫晏初錄焉
石曼卿嘗扵乎陽會中代作寄尹師魯一篇曰十年一夢
花空委依舊河山損桃李鴈聲北去燕南飛高樓日日
春風裏眉黛石州山對起嬌波淚落粧如洗汾河不斷
天南流天色無情淡如水曼卿死後數關永言夢曼卿
曰延年平生作詩多矣常以爲平陽代意篇最得意而
世人少稱之能令余此詩傳扵世者在永言耳永言乃
增其詞爲曲度以迷仙引扵是人争歌之他日夢曼卿
致謝焉曲云春隂霽岸柳參差裊金絲細畫閣晝眠鶯
喚起烟光媚燕燕雙高引愁人如醉慵緩步眉歛金鋪
倚嘉景易失懊惱韶光改花空委忍猒猒地施朱粉臨
鸞鑑膩香銷减摧桃李獨自箇凝睇暮雲暗搖山翠天
色無情四遠低垂淡如水離恨托征鴻寄旋嬌波暗落
相思泪粧如洗向高樓日日春風裏悔凭闌芳艸人千
里(古今詩話)
海州士人李慎言嘗言夢至一處水殿宫觀女戲毬山陽
蔡繩作傅叙其事甚詳有抛毬詞十餘首言皆清䴡今
但記其两篇云侍燕黃昏晚未休玉階夜色月如流朝
來自覺承恩醉笑倩傍人認繡毬堪恨■家幾帝王舞
䄄揉盡繡鴛鴦如今重到抛毬處不是金爐舊日香
胥偃内相應舉時夢徐將軍㰱下頭項作詩云昔作樹頭
花今為塜下骨明年徐奭牓下第二人及第(南部新書)
僕在黃州參寥自武陵來訪館之東坡一日夢參寥誦作
新詩覺而記两句云寒食清明都過了石泉槐火一時
新後七年出守錢塘而參寥始卜居湖上智果院院有
泉出石縫間其冷宜作茶寒食之明日僕與客泛舟自
孤山來謁參寥汲泉鑚火烹黃檗茶忽悟所夢詩兆扵
七年之前衆客驚嘆知傳記所載盖不妄也(東坡詩話)
僕泊船吳江夢仲殊彈一琴十三絃頗損而有異聲余問
云琴何爲十三絃殊不答但誦云度數形名不偶然破
琴今有十三絃此生若見邢和璞方信秦筝是響泉梦
中了然諭其意覺而識之至晚到蘇殊當来見即以示
之寫至此筆未絶殊老叩船耒見驚歎不巳遂以贈之
去州五里
王平甫熙寧癸丑歲直宿崇文院夢人邀至海上見宫殿
甚盛其中作樂簫鼓之伎甚衆其宫曰靈芝邀平甫俱
往有人在宫側隔山水曰時未至且令去他時迎之恍
然夢覺時禁中巳鳴鍾平甫頗自負非凢為詩記之曰
萬頃波濤木葉飛笙簫宫殿號靈芝揮毫不似人間世
長樂鍾聲夢覺時後四年平甫卒其家哭訊之嘗夢靈
芝宫其信然乎當兆告我是夕暮奠若有聲音接人其
家復卜之果獲兆昔有人至海上蓬萊見樓臺中有待
樂天之室樂天自為詩以紀其事與平甫之夢實相似
盖二人皆天才逸發則其精神所寓必有異者物理盖
有之而不可窮也(紀詩)
王仲簡潭州人少脩進士業未諧隨計性寬厚敦孝弟周
顯德中攝長沙縣丞累任甚能為理與潭州通判耿振
相善太平興國二年忽染患而亡兄仲偉夜夢莊客持
書一封云評事差送來偉便開其書乃詩一章題云贈
耿郎中曰得接英賢喜可知人生能得幾多時自從别
後顔容改恰似庭前雨淚碑仲偉夢覺而記分明衆歎
訝振不十年而終(郡閣雅談)
沈彬字子美高安人為詩天才狂逸下筆成章好神仙之
事少孤西遊以三舉為約嘗夢着錦綵衣貼月而飛識
者言雖名播天下身不入月終不及第洪州解至長安
初舉行納省卷作夢仙謠云玉殿大開從客入金桃爛
熟没人偷鳳驚寳扇頻翻翅龍悮金鞭忽轉頭第二
舉憶仙謠云白榆風占九天秋王母朝回宴玉樓日月
漸長雙鳳睡桑田欲變六鰲愁雲翻簫管相隨去星
觸旌幢各自流詩酒近來狂不得騎龍却憶上清遊第
三舉贈劉象一首云曾應大中天子舉四朝風月鬢蕭
疎不隨世祖重携劍知為文皇再讀書十載戰塵消舊
業滿城風雨壊貧居一枝何事扵君惜仙桂年年幸有
餘劉象三舉無成孤寒主司覧彬詩其年放象及第五
老牓即其數也彬乾符中值四方多事遂南遊湖湘
及嶺表二十餘年却廻吳中過江南受偽命官至吏部
侍郎致仕退居高安(雅言雜載)
杜牧之頻干時宰求小儀不遂求小秩又不遂嘗夢人謂
曰辭春不及秋昆脚與皆頭后果得比部員外郎(脞說)
中書舍人崔嘏娶李續女爲曹州刺史令周邵南勾當障
車後邵南因睡忽夢在廳中女立床西嘏立床東女持
紅牋題詩一首笑投嘏因高吟之云莫以真留妾從他
理管絃容華難久住知得幾多年一歲而嘏妻卒
余自蜀中應舉京師道過華清官夢明皇令賦太真裙帶
詞覺而記之今書贈柯山潘大臨邠老云百叠漪漪水
皺六銖縱縱雲輕植立含風廣殿微聞環珮搖聲
元豐八年正月旦日子由夢李士寧草草為具夢中贈一
絶句云先生惠然肯見客旋買雞豚旋烹炙人間飲酒
未須嫌歸去蓬萊却無吃明年二月六日為予道之書
以遺遲云
增修詩話總龜卷之三十三
百家詩話總龜後集卷之三十三
樂府門
政和元年尚書蔡嶷為知舉尤嚴挾書是時有街市詞曰
侍香金童方盛行舉人因以其詞只改十五字作懷挾
詞云喜葉葉地手把懷兒摸甚恰限出題厮撞着内臣
過得不住脚忙裏只是看班駮這一身冷汗都如雲
霧薄比似年時頭势悪待檢又還猛相度只恐根底有
人撏着(上庠錄)
蘇子瞻守錢塘有官妓秀蘭夫性黠慧善扵應對湖中有
宴會群妓畢至惟秀蘭不来遣人督之湏臾方至子瞻
問其故具以髮結沐浴不覺困睡忽有人叩門聲急起
而問之乃樂营將催督也非敢怠忽謹以實告子瞻亦
恕之坐中倅車属意扵蘭見其晚来恚恨未巳責之曰
必有他事以此晚至秀蘭力辯不能止倅之怒是時橊
花盛開秀蘭以一枝藉手告倅其怒愈甚秀蘭收泪
無言子瞻作賀新凉以觧之其怒始息其詞曰乳燕飛
華屋悄無人桐隂轉午晚凉新浴手弄生綃白團扇扇
手一時似玉漸困倚孤眠清熟門外誰来推綉戸枉教
人夢断瑶臺曲又却是風敲竹石榴半吐紅巾蹙待浮
花浪蕊都盡伴君幽獨濃豔一枝細看取芳心千里重似
束又恐被西風驚綠若待得君来向此花前對酒不忍
觸共粉泪雨蔌蔌子瞻之作皆紀目前事盖取其沐浴
新凉曲名賀新凉也後人不知之誤為賀新郎盖不
得子瞻之意也子瞻真所謂風流太守也豈可與俗吏同
日語哉苕溪漁隠曰野哉楊湜之言真可入笑林東坡
此詞冠絶古今託意高遠寕為一娼而發耶簾外誰来
推綉戸枉教人夢断瑶臺曲又却是風敲竹用古詩捲
簾風動竹疑是故人来之意今乃云忽有人叩門聲急
起而問之乃樂营將催督此可笑者一也石橊半吐紅
巾蹙待浮花浪蕊都盡伴君幽獨濃豔一枝細看取芳
心千里重似束盖初夏之時千花事退惟橊花獨芳因
以寫幽閨之情今乃云是時橊花盛開秀蘭以一枝藉
手告倅其怒愈甚此可笑者二也此詞空調寄賀新
郎乃古曲名也今乃云取其沐浴新凉曲名賀新凉後
人不知之誤為賀新郎此可笑者三也詞話中可笑者
甚衆姑舉其尤者苐東坡此詞深為不幸横遭點汚吾
不可無言一雪其恥宋子京云江左有文拙而好刻石者
謂之詅嗤符今楊湜之言俚甚而鋟板行世殆類是也
(古今詩話)
張仲宗有漁家傲一詞云釣笠披雲青嶂繞綠蓑雨細春
江渺白鳥飛来風滿棹收綸了漁童拍手樵青笑明月
太虚同一照浮家泛宅忘昏暁醉眼冷看城市閙烟波
老誰能認得閑煩恼余往歲在錢唐與仲宗從游甚久
仲宗手寫此詞相示云舊所作也其詞苐二句元是橛
頭細雨春江渺余謂仲宗曰橛頭雖是舡名今以雨襯
之語晦而病因為改作綠蓑細雨仲宗笑以為然(苕溪漁隠)
邹志全徙昭陳莹中貶廉間以長短句相諧樂有箇胡兒
摸樣別滿頷髭鬚生得渾如添見說近来頭也白髭鬚
那得長長黑(志句)籋子摘来湏有千堆雪莫向細君容
易說恐他嫌你將伊&KR0933;此茔中語謂志全之長髭也有
箇頭陀脩苦行頭上頭髮毶毶身披一副黪裙衫緊纏
雙脚苦苦要遊南聞說度牒朝夕到并除頷下髭髯缽
中无粥住无菴摩登伽處只恐却重參此志全語謂茔
中之多慾也廣陵馬推官往来二公間亦嘗以詩詞贈
之有才何事老青衫十載低回北斗柄肯伴雪髯千日
醉此心真與古人參不見故人今幾年年来風物尚依
然遥知閑望登臨處極目登臨萬里天志全語也一尊
薄酒滿酌勸君君舉手不是親朋誰肯相從寂寞濱人
生似夢梦裏惺惺何處盞到休辭醉後全勝未醉時茔
中語也初志全自元符間貶新州徽宗即位以中書
舍人召未幾謫零陵别駕龍水安置未幾徙昭焉(同上)
東坡云龍丘子自洛之蜀載二女侍戎裝駿馬至溪山佳
處輒駐終日見者以為異人後十年築室黃岡之北號
静庵居士作臨江仙贈之云細馬遠䭾双侍女青巾玉
帶紅靴溪山好處便為家誰知巴峽路却見洛城花回
旋落英飛玉蕊人間春日初斜十年不見紫雲車龍
丘新洞府鉛鼎飬丹砂龍丘子即陳季常也秦太虚寄
之以詩亦云侍童雙擢玉鬟髮光可照駿馬錦障泥
相随窮海嶠暮年更折節學佛得心要鬻馬放阿樊幅
巾對沉燎西清詩話云季常自以為飽禅學而妻柳頗
悍忌季常畏之故東坡因詩戲之有忽聞河東獅子吼
柱杖落手心茫然之句觀此則知季常載二侍女以遠
遊及暮年甘扵枯寂盖有所制而然亦可憫笑也(同上)
古今詞話以古人好詞世所共知者易甲為乙稱其所作
仍随其詞牽合為說殊無根葉皆不足信也如秦少游
千秋歲水邊沙外城郭春寒退末云春去也飛紅萬點
愁如海者山谷嘗歎其句意之善欲和之而以海字難
押陳無巳言此詞用李後主問君都有幾多愁恰似
一江春水向東流但以江為海耳洪覺範嘗和此詞
題崔徽真子云多少事都随恨遠連雲海晁無咎亦
和此詞吊少游云重感槩驚濤自捲珠沉海觀諸公
所云則此詞少游作明甚乃以爲任世德作又八六子
倚危亭恨如芳艸萋萋剗盡還生者浣溪沙脚上鞋
兒四寸羅者二詞皆見淮海集乃以八六子為賀方回
作以浣溪沙為涪翁作晁無咎塩角兒開時似雪謝時
似雪花中竒絶者為晁次膺作汪彦章點絳唇新月娟
娟夜寒江静山銜斗者為蘇叔黨作皆非也(同上)
唐初歌詞多是五言或七言詩初無長短句自中葉以後
至五代漸變成長短句及本朝則盡為此体今所存者
止瑞鷓鴣小秦王二闋是七言八句詩并七言絶句詩
而已瑞鷓鴣尤依字易歌若小秦王必湏雜以虚聲乃
可歌耳其詞云碧山影裏小紅旗儂是江南踏浪兒拍
手欲嘲山簡醉齊聲争唱浪婆詞西興渡口帆初落漁
浦山頭日未欹儂送潮回歌底曲樽前還唱使君詩
此瑞鷓鴣也濟南春好雪初晴行到龍山馬足輕使君
莫忘霅溪女時作陽關腸断聲此小秦王也皆東坡所
作(同上)
東坡別參長短句云有情風萬里捲潮来無情送潮歸問
錢塘江上西興浦口幾度斜暉不用思量今古俛仰昔
人非誰似東坡老白首忘機記取西湖西畔正暮山好
處空翠烟霏筭詩人相得如我與君希約他年東還海
道願謝公雅志莫相違西州路不應回首為我沾衣晉
書謝安雖受朝寄然東山之志始末不渝每形扵言色
及鎮新城盡室而行造汎海之裝𣣔湏經略粗定自海
道還東雅志未就遂遇疾篤還都尋薨羊曇為安所
愛重安薨後輟樂弥年行不由西州路嘗因大醉不覺
至州門左右曰曰此西州門曇悲感以馬策扣扉誦曹
子建詩曰生存華屋處零落歸山丘因慟哭而去東坡
用此故事若世俗之論必以為成䜟矣然其詞石刻後
東坡自題云元祐六年三月六日余以東坡先生年譜
之考元祐四年知杭州六年召為翰林學士承旨則
長短句盖此時作也自後復守穎徙揚入長礼曹出帥
定武至紹聖元年方南遷嶺表建中靖國元年北歸至
常乃薨凡十一載則世俗成䜟之論安可信邪(同上)
錢思公謫漢東日撰玉樓春詞曰城上風光鶯語亂城
下烟波春拍岸綠楊芳艸幾時休泪眼愁腸先巳断情
懷漸變成衰晚鵉鏡朱顔驚暗換往年多病厭芳墫
今日芳墫惟恐淺每酒闌歌之則泣下後閤有白髮姬
乃鄧王歌鬟驚鴻也遽言先王將薨預戒挽鐸中歌木
蘭花引紼為送今相公亦將亡乎果薨扵随州鄧王舊
曲亦嘗有帝鄕烟雨鎻春愁故國山川空泪眼之句(侍兒)
(小名錄)
曹元寵本善作詞特以紅窗迥戲詞盛行扵世遂掩其名
如望月婆羅門一詞亦豈不佳詞云漲雲暮捲漏聲不
到小簾櫳銀河淡掃澄空皓月當軒高挂秋入廣寒宫
正金波不動桂影朦朧佳人未逄歎此夕與誰同望遠
傷懷對景霜滿愁紅南樓何處想人在長笛一聲中凝
泪眼立盡西風此詞語病在霜滿愁紅之句時太早
耳曾端伯編雅詞乃以此詞為楊如晦作非也(苕溪漁隱)
凡作詩詞要當如常山之蛇救首救尾不可偏也如晁無
咎作中秋洞仙歌詞其首云青烟幕處碧海飛金鏡
永夜閒階卧桂影固巳佳矣其後云待都將許多明付
與金墫投暁共流霞傾盡更携取胡床上南樓看玉做
人間素秋千頃若此可謂善救首尾者也至朱希真作
中秋念奴嬌詞則不知出此其首云插天翠柳被何人
推上一輪明月照我滕床凉似水飛入瑶池銀闕亦巳
佳矣其後云洗盡凡心滿身清露冷浸蕭蕭明朝塵世
記取休與人說此两句全無意味收什得不佳遂弃全萹
其氣索然矣(同上)
中秋詞自東坡水調歌頭一出餘詞盡廢然其後亦豈无佳
詞如晁次膺綠頭鴨一詞殊清婉但樽爼間歌喉以其
萹長惮唱故湮没無聞焉其詞云暁雲收淡天一片琉
璃爛銀&KR1083;来從海底皓色千里澄輝莹無塵素娥澹泞
净可數丹桂參差玉露初零金風未凛一年無似此佳
時向坐久疎星時度烏鵲正南飛瑶臺冷攔干凭暖𣣔
下遲遲念佳人音塵隔後對此應觧相思最關情漏聲
正永暗断腸花影潜移料得来宵清光未减隂晴天氣
又争知共凝恋如今别後還是隔年期人縦健清墫素
月長願相随(同上)
東坡在黃州中秋夜對月獨酌作西江月詞曰世事一場
大夢人生幾度秋凉夜来風葉巳鳴廊看取眉頭鬢
上酒賤常愁客少月明多被雲妨中秋誰與共孤光把
盞凄然北望坡以讒言謫居黃州欝欝不得志凡賦
詩綴詞必寫其所懷然一日不負朝廷其懷君之心末
句可見矣苕溪漁隠曰聚蘭集載此詞注云寄子由
故後句云中秋誰與共孤光把酒凄然北望則兄弟之
情見扵句意之間矣疑是倅錢塘時作子由時為睢陽
幕客若詞話所云則非也(古今詩話)
百家詩話総龜後集卷之三十三
