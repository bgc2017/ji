增修詩詁總龜卷之四十二
怨嗟門
王元之精扵四六同時在玉堂而大拜者元之啓賀曰三
神山上曾陪鶴駕之游六學之中空有漁翁之嘆以白
樂天嘗有詩云元和六學士五相一漁翁(青箱雜記)
怨婦不知其姓旣笄受幣扵姨兄馬生父没継母渝其約
改適母之族兄老而猥悪居官納賄以罪犯為五羊民
掾舟過英州庸良醉卧婦因題三絶扵馹亭初與馬絶
馬作詩貽媍人曰急水浮花入亂流濃雲遮月暗西樓
風流忿恨知多少但看青春已白頭婦荅詩曰金丸打
折鶼禽翼利刃偏傷連理枝自古一床無两好如今方
信昔人詞題馹亭曰情若分滿歸故國夢随瘴月過梅
峰誰將此骨埋煙隴寂寞魂游山霧中(翰府名談)
高蟾累舉不第有詩云月桂數條榰白日天門幾扇鎻明
時陽春發處無根蔕憑仗東風次第吹怨而切又下第
上王司馬侍郎詩云天上碧桃和露種日邊紅杏倚雲
栽芙蓉生在秋江上獨向秋風怨未開人頗憐其意明
年李昭知舉遂擢第(詩史)
王元之以尼道安事謫黃州盖爲盧崖州所譛也有詩云
敢向台階問罪名後有以事貶黃州者有詩云魏能下
面看花銜魏能以軍功黃州刺史(同上)
陳羽有詩百餘首古意一篇集中所無其詞云十三學繡
羅衣裳自怜紅䄂聞馨香人言此是嫁時服含笑不刺
双鴛鴦郎年十九髭未生拜官天下聞聲名車馬駢闐
賀門舘自然不失爲公卿是時妾家尤未貧兄弟出入
雙車輪繁華全盛兩相敵與郎年少為婚姻郎家居近
御溝水豪門客盡躡珠履彫&KR1083;酒噐常不乾曉入中厨
妾先𧺫姑嫜嚴肅有規矩小娘嬌意難取朝參暮拜白
玉堂綉衣着盡黃金縷妾貌漸衰郎漸薄時時強笑意
索寞知郎本来無歲寒幾回掩泪看花落妾年四十絲
滿頭郎未五十封公㑦男兒全盛日忘舊銀床羽帳空
颼飀庭花紅遍蝴蝶飛看郎佩玉下朝時歸来略略不相
顧却令侍婢生光輝郎恨媍人易衰老妾亦恨深不忍
道看郎強徤能幾時年過六十還枯槁(詩史)
陜郊有唐昭宗詩曰何處有英雄迎歸大内中又曰紇
干山頭凍殺雀何不飛去生處樂讀之令人變色昭宗
在河東作菩薩蠻云登樓延望秦宫殿茫茫不見雙飛
燕渭水一條流千山與萬丘野煙生碧樹陌上行人去
何處有英雄迎歸大内中今云詩未知孰是
南唐元宗優待藩邸舊僚馮延巳自元帥府書記至中
書侍郎遂相時論以爲非才江文蔚因其弟延魯福州
亡敗請徔退削乃出撫州秩滿還朝因赴内宴進詩曰
青樓呵監應相笑書記登壇又却回
韓渥天復中車駕幸鳳翔渥以扈從功反正初昭宗面許
渥為相渥奏云運契中興宜復用重德鎮風俗因薦右
僕射趙崇時梁祖在京馳入請見具言崇長短昭宗曰
趙崇是韓渥所薦渥時在側梁祖叱之三奏曰臣不敢
與大臣争渥尋出閩中渥有詩曰手風慵展八行書眼
暗休看九局啚窗裏日光飛野馬按頭筠𬋩長蒲蘆謀
身拙爲安蛇足報國危曾捋虎鬚舉世可能無默識未
知誰擬試齊竽(並同上)
孫定字至光涪州犬戎之族子長於儲定數舉矣而儲方
就貢或訪於定定謔曰十三儀表堂堂好箇將軍何湏
以科第為意儲頗銜之後儲貴逹未嘗言定長短晚年
喪志放意酒杯景福二年下第遊京西出開遠門醉中
作詩曰行行沅血洒塵襟事逐東流渭水深私跨蹇馿
風尚緊静投孤店日方沉一枝猶挂東堂夢千里空馳
北巷心明月悲歌又前去滿城煙樹噪春禽(同上)
玉階怨李詞云玉階生白露夜久侵羅襪却下水晶簾玲
瓏望秋月
長相思詩云悠悠我思又曰靡日不思蘇子卿詩云生當
復来歸死當長相思
生别離楚詞曰悲莫悲於生别離古詩云行行重行行與
君生别離相去萬餘里各在天一涯
怨歌行李白亦有此作一作長安見内人出嫁令予代爲
怨歌行其詞曰十五入漢宫花顔笑春紅君王選玉色
侍寝金屏中薦枕嬌多月捲衣戀春風寕知趙飛燕奪
寵恨無窮沉憂能傷人綠髩成霜蓬一朝不得意世事
徒爲空鷫鸘換美酒群衣罷雕籠臨寒不忍言爲君奏
絲桐腸斷聲已絶悲心夜忡忡
獨不見李白云白馬誰家子黃塵邊塞兒天山三丈雪豈
是遠行時春蕙忽秋草莎雞鳴曲池風催寒梭響月入
霜閨悲憶與君别年種桃齊娥眉桃今百餘尺花落成
枯枝終然獨不見流泪空自知
白頭吟相如將聘茂陵女為妻文君作白頭吟以自絶相
如乃止故李白辭云頭上玉燕釵是妾嫁時物贈君表
相思羅䄂幸時拂莫捲龍須席從他生網絲且留琥珀
枕還有夢来時此最爲警策
藁砧藁砧今何在藁砧砆也問夫何處山上復有山重山
爲出字言夫已出何當大刀頭刀頭有環問何當来還
破鏡飛上天言月半當来也
七哀詩曹子建釋詩者謂病而哀義而哀感而哀悲而哀
耳目聞見而哀口歎而哀鼻酸而哀也
巴東三峽歌三山峽七百里兩岸連山略無闕處重巖叠
嶂隱蔽天日自非亭午夜分不見日月其漁父歌曰巴
東三峽巫峽長猿啼聲苦泪沾裳
别鶴操高陵牧子作也娶妻五年而無子父兄爲之改娶
妻聞之中夜𧺫倚戶而悲嘨牧子聞之愴然而歌曰將
乖比翼隔夭端山川悠遠路漫漫攬衣不寝食不飡後
人因爲樂章焉(並見楽府集)
劉子儀與夏英公同在翰林子儀素爲先逹章獻臨朝子
儀主文在貢院聞英公爲樞密副使意頗不平作堠子
詩曰空呈厚貌臨官道更有人從捷徑過(閑居詩話)
周總福州人天禧二年因事遊京師值詔下奔鄕薦不及
有故人在譙郡守官遂往投之倚爲拔觧之地而國家
申嚴條約不許寄籍郡有司吏周吉者頗殖涯産捴遂
拜爲父吉欣然納之齒于諸子三代名諱亦徔而更焉或
人問吉則對以此子當年與母氏俱斥近始歸捴亦以
是對秋預薦未幾逹于鄕父乃馳詩一絶寄之遂不敢
南歸因此慚恨而卒詩曰文章不及林洪範德行全亐
李坦然若拜他人爲父母直湏焚却蓼莪萹
名族重京官而輕外任故楊汝士建節後詩云抛却弓刀
上砌臺上方樓殿倚雲開山僧見我衣裳窄知道新徔
戰地来又云如今老去騎官馬羞向關中道姓楊
楊行敏出使馹騎到劍州郡將輕忽慊恨尤甚題詩扵冬
青館云駑駘嘶呌知無定騏驥低垂自有心山上高松
溪畔竹清風纔動是知音又云杜鵑花裏杜鵑啼淺紫
深紅更傍溪遲日霽光搜客思暁来山路恨如迷(南部新書)
張又新郎中與楊虔州友善楊妻李氏即鄘相之女有德
無色楊未嘗介意張嘗語揚曰我少年擅美名不復仕
宦惟得美室平生足矣旣成婚殊失所望乃作牡丹詩
云牡丹一朵直千金將為從来色最深今日滿园開似
雪一生辜負看花心
唐女真蕙蘭有才思咸通中為李億𥙷闕侍婢愛衰後隸
咸宜觀為女道士有怨李詩曰易求無價宝難買有情
郎又有云蕙蘭消歇歸春圃楊柳東西絆客舟楊氏為
宋齊丘閉於泰州永寧宫有詩曰江南江北舊家鄕六
十年来夢一場吳苑樓臺皆冷落廣陵宫闕亦凄凉雲
凝遠岫愁千片雨打孤舟泪兩行兄弟四人三百口不
堪端坐更思量(丘南野錄謂此是李煜所作未知孰是並古今詩話)
戴衢久不第嘗夜吟曰優優東西南北情何人於此悟浮
生還緣無月春風夜暫得獨聞流水聲又云坐落千門
日吟殘午夜灯(盧瓌抒情)
鄭還古爲河中從事爲同院所誹謗貶吉州掾道中爲望
思臺詩云讒語能令骨肉離姦情難測事堪悲何因掘
得江充骨搗作微塵祭望思又云吉州新置掾馳馹到
條山薏苡殊非謗羊腸未是艱自慚多白髮争敢競朱
顔苦有前生債今朝不懊還(同上)
盧群玉落托江湖不第縦情詩酒有詩曰酒瀉銀瓶到底
清夜深絲竹鳳凰鳴紅粧醉起一花落更引春風無限
情又投盧尚書詩曰無力不任為走役有文安敢滯清
平從来若把耕桑定免恃彫䖝悞此生(南部新書)
李山甫咸通中不第後流落河朔為樂彦正從事嘗有薄
怨执政曰勸君不用誇頭角夢裏輸羸捴未知
郎中自瓜州宣事回進合歡水果一噐煬帝以一双令小
黃門馳賜絳仙馬急搖觧絳仙拜賜泫然因附紅牋小
簡進詩云馹騎傳雙果君王寵念深寕知辭帝里無復
合歡心煬帝省之不悦顧黃門黃門惧拜而言意乃觧
張安道舉進士再失意而作歌曰休休歸去休清風釣艇
明月酒樓公不見寇相丁相雷州崖州休休歸去休景
祐元年中茂材異等後又中賢良方正(朱定國歸田錄)
杜牧舍人罷任浙西郡道中有詩曰鏡中絲鬢悲来慣衣
上塵痕拂漸難惆悵江湖釣魚手却遮西日向長安與
杜甫齊名時號大小杜(郡閣雅談)
唐文宗大和九年誅王涯鄭注後仇士良秉權或登臨游
幸往往獨語左右莫敢進問因題詩曰輦路生秋草上
林花滿枝憑高何限意無復侍臣知(古今詩話)
增脩詩話總龜卷之四十二
集一百家詩話總龜後集卷之四十二
鬼神門
昔年陳州有女妖自云孔大娘能昏夜扵鼓腔中與人語
言尤知未来事時晏元憲守陳方製小辞一闋脩改未
定而孔大娘已能歌之矣亦可怪也
長安慈恩寺有數女仙夜遊題詩云黃子陂頭有月明強
踏華筵到曉行烟波山色翠黛横折得落花遠恨生化
爲白鶴飛去明夜又題一首湖水團團夜如鏡碧樹紅
花相掩映北斗闌干移曉柄有似佳期常不定亦婉約
可愛(許彦周詩話)
請紫姑神大抵能作詩然不甚過人舊傳一士人家請之
旣降偶書院中子弟作雨詩因率尔請賦頃刻書滿紙
其警句云簾捲滕王閣盆翻白帝城誠可喜也(同上)
雲齋廣錄載司馬槱官于錢塘夢蘇小小歌蝶恋花詞一
闋其詞頗佳詞云妾在錢塘江上住花開花落不記流
年度燕子却㗸春色去黃昏幾度消消雨蟬鬢犀梳雲
欲吐檀板新声唱徹黃金縷酒醒夢回無覓処凄凉明
月生秋圃(苕溪漁隱)
魯直記江亭鬼所題詞有泪眼不曾晴之句余以此鬼剽
東坡樂章有秋雨晴時泪不晴之語(復齋漫錄)
東坡記秦少游言寳應民有嫁娶會客者酒半客一人徑
赴水曰有媍人以詩招我詩云長橋直下有蘭舟破月
冲烟任意遊金玉滿堂何所用争如年少去来休余讀
張君房脞說進士謝朏寓居宝應晚至縣橋忽見女郎
自舟中出曰某楚小陂也可見訪舟中懷中出詩二首
其一云畫橋直下是蘭舟破月冲烟任意遊金玉滿堂
無用處早隨年少去来休其二云妾貌君才兩不常君
今休苦更思商兒家自有清溪水飲著方知氣味長前
篇與少游所言不同者𢾗字更有二首爲異至謂寳應
亦同君房著脞說在真庙時不應東坡少游之忘也(復齋漫錄)
余讀江南錄丘孟陽有賦名嘗夢一官人延入一第中具
飲其旁几上有書一卷孟陽展讀謂曰斯乃吾所述賦
藁何至兹乎其人曰昔公焚之時吾得之矣孟陽因就
求之荅曰它日若至衡山必當奉還後官至衡州茶陵
令乞致仕卒於衡州今世焚故書必毀而燔之盖可信
也(文昌雜錄)
吕申公夷蕳嘗通判蜀中忘其郡名𪠘宇中素有鬼物號
榆老姑乃榆木精其狀一老醜婦常出厨間與群婢相
偶或時不見家人見之久亦不以爲怪公呼問之即下
階拜之云妾在宅曰久雖非人然不為禍公亦置而不
問常謂公他日必大貴一日忽懷妊群婢戲之自言非
久當産遂月餘忽不見出云巳産矣請視之後园榆木
西南生大贅乃是視之果然(見聞錄)
東坡記徐州通判李綯有子年十七八不善作詩忽咏落
花云流水難窮目斜陽易断腸誰同砑光帽一曲舞山
香人驚問之若有物憑者云是謝中舍問其砑光帽事
自云西王母宴群仙有舞者戴砑光帽帽上簮花舞山
香一曲未終花皆落去余讀唐羯鼓錄汝陽王璡明皇
愛之乃隨遊幸璡常戴砑綃帽子打曲上有摘紅槿花
一朵置之帽上遂奏舞山香一曲花不落墜上笑此事
與前極相類(復齋漫錄)
陳甲為成都守李西美璆舘客舍于治事堂東偏之雙竹
齋紹㒷二十一年四月西美浣花回得疾旬日間甲巳
寢聞堂上婦人語笑声即起映門窺觀有女子十餘皆
少艾有容色而衣結束頗與世俗異或坐或立或步庭
中甲猶疑其為帥家人以主人翁病輒出但怪其多也
頃之一人曰中夜無以為樂盍賦詩乎即口占曰晚雨
簾纖梅子黃晚雲捲雨月侵廊隂把酒不成飲識着無
情更断腸一人應声荅之曰舊時衣服尽雲霞不到迎
仙不是家今日楼臺渾不識祗因古木記宣華餘人方
綴思甲味其詩語不類人方悟為鬼物忽寂無所見
后以語蜀郡父老皆云孟氏有國時嘗造宣華殿扵
摩訶池上今郡堂乃其故趾所見之鬼妾云西美病遂
不起(夷堅志)
魯直自黔安出峽登荆州江亭柱間有詞曰簾捲曲闌独
倚江展暮天無際泪眼不曾晴家在吳頭楚尾數點雪
花亂委撲漉沙鷗驚起詩句始成時没入蒼烟叢裏魯
直讀之悽然曰似爲予發也不知何人所作所題筆勢
妍軟欹斜類女子而有眼泪不曾晴之句不然則是鬼
詩也是夕有女子絶豔夢於魯直曰我家豫章吳城山
附客舟至此墮水死不得歸登江亭有感而作不意公
能識之魯直驚寤謂所親曰此必吳城小龍女也(冷齋夜話)
長安南山下一書生作小圃蒔花木一日有金犢車從數
女奴皆豔䴡下飲于庭邀生同坐甚欵洽將別出小碧
牋題詩曰相思無路莫相思風裏楊花一片時惆悵深
閨獨歸處曉鶯啼断綠楊枝(侯鯖錄)
張磪嘗游霅上白蘋洲見碧衣女子携手吟咏一篇云碧
水色堪染白蓮香正濃分飛俱有恨此別幾時逢藕隱
玲瓏玉花蔵縹緲容何當假雙翼聲影暫相從確逐之
化爲翡翠飛去(樹萱錄)
番禺鄭僕射嘗游湘中宿於馹樓夜遇女子誦詩云紅樹
醉秋色碧溪弹夜弦佳期不可再風雨杳如年頃刻不
見(樹萱錄)
明月清風良宵會同星河易翻歡娛不終綠墫翠杓為君
斟酌今時不飲何時歡樂此廣記所載鬼詩也山谷云
當是鬼中曹子建所作翰林蘇公以為然又一篇云玉
戶金缸願陪君王邯鄲宫中金石絲簧鄭女衛姬左右
成行紈綺繽紛翠眉紅粧王歡轉盻為王歌舞願得君
歡長無災苦蘇公以爲邯鄲宫中金石絲簧此兩句不
惟人少作而知之者亦極難得耳醉中爲余書此張文
潜見坡谷論說鬼詩忽曰舊時鬼作人語如今人作鬼
語二公大笑(王直方詩話)
東坡作虔州八境詩曰山中木客觧吟詩十道四番志記
虔州上洛山有木客鬼與人交甚信未嘗言能作詩也
後得續法帖記木客詩云酒盡君莫沽壷傾我當發城
市多囂塵還山弄明月方知得句之因徐鉉謂鄱陽山
中有木客自言秦時造阿房宫采木者豈鉉未嘗見十
道四番志也(漫叟詩話)
春草萋萋春水綠野棠開盡飄香玉綉嶺宫前白髮人猶
唱開元太平曲忽然湖上片雲飛不覺舟中雨&KR0668;衣折
得荷渾忘却空將荷葉盖頭歸浦口潮来初渺漫蓮舟
溶漾采花難芳心不愜空歸去會待潮回再摘看爺娘
送我青楓根不記青楓幾廽落當時手刺衣上花今日
爲灰不堪著惆悵金泥撲蝶裙春来猶見伴行雲不教
布施刚晉得恰似知逢李少君卜得上峽曰秋江風浪
多巴陵一夜雨腸断木蘭歌余與魯直夀朋天會于伯
時齋舍此一卷皆仙鬼所作或夢中所作也又記太平
廣記中有人爲鬼物所引入墟墓皆華屋洞戶忽爲劫
墓者所驚出遂失所見但云芫花半落松風晚清吾每
愛此兩句(東坡)
酉陽雜爼載鬼詩兩篇山谷喜道之其一曰長安女兒踏
春陽無處春陽不断腸舞䄂弓弯渾忘却娥眉空帶九
秋霜其二曰流水㳙㳙芹弩芽織鳥雙飛客還家荒
村無人作寒食殯宫空對棠梨花(洪駒父詩話)
李真言字希古嘗夢至一宫殿有數百妓抛毬人唱一詩
覺而記三首云侍宴黃昏未肯休玉階夜色月如流朝
来自覺承恩最笑倩旁人認綉毬隋家宫殿鎻清秋曾
見婵娟颺綉毬金鑰玉簘俱寂寂一天明月照高楼堪
恨隋家幾帝王舞腰挼盡綉鴛鴦如今重到抛毬處
不是金爐舊曰香今古詩話中載此詩只有二首不及
此詳俻故盡錄之(侯鯖錄)
百家詩話緫龜卷之四十二
