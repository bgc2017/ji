增修詩話總龜卷之三十八
詼諧門(上)
太宗賜錢思公巳下孝經詩令次韵和進晁文元迥首
出四句云舍後信標名風篁自有声温桑敦厚教仙
果子難生思公即便對晁公今日湏了晁大笑諸公不曉
今日孝經詩稽遲戲以此督之尔四句盖次韵詩遲也
祥符中日本國遣使入貢称國之東有祥光現其國素傳
中原天子聖明則此光現■聖章詔本國建寺賜額曰
神光朝辝日夷使乞令詞臣撰一寺記是時當制者雖
中魁選然詞學不優贍居常止以張君房代之盖假
其稽古才雅也旣傳宣訖撰寺記時張尚為小官醉飲
樊楼遣人遍京城尋之不見而夷人在閤門翹足以
候文中人三促之紫微大窘後錢希白楊大年因玉
堂暇日改閑忙令大年曰世上何人最號閑司諫拂
衣歸華山盖种放得歸山時也希白曰世上何人最號
忙紫微失却張君房時傳此事為雅咲(湘山錄)
唐制三班奉聀月俸七百馹劵羊肉半斤祥符中有人
題扵馹舍曰三班奉聀實堪悲卑賤孤寒即可知
七百料錢消甚使半斤羊肉幾時肥朝廷聞之謂如
此責廉遂議增俸(古今詩話)
陳亜少卿維揚人善詩什滑稽尤甚嘗與蔡君謨會
于金山僧舍酒酣君謨題詩屏間曰陳亜有心
終是悪即索芼對曰蔡襄無口便成衰少時為杭州
扵潜令以利口謔浪人或厭之太守馬忠粛因其趋
府戒之陳惧受教俄有通慄謁者称太祠郎李過庭
公罵曰何人家子弟亞率尔云李趋見馬公徐悟之
大笑(唐宋遺史)
陳亞卿著藥名詩若風月前湖近(前胡)軒窗半夏凉
(半夏)棋為臘寒呵子下(呵子)衣嫌春瘦縮砂栽(縮砂)及贈
祈雨僧詩云無雨若還過半夏(半夏)和師&KR3378;作葫芦巴
(葫芦巴)之類最膾炙人口又曾知祥符縣親故多干
托借車牛因作詩曰地名京界足親知(荊介)託借尋常
無歇時(蝎)但看車前牛領上(車前子)十家皮没五家皮
(五加皮)嘗言藥名用扵詩無不可而幹運曲折使各中
理在人之智耳或曰延胡索可用乎曰可沉思久之吟
曰布袍䄂裏懷漫刺到処迁延胡索人(鰻鯉延胡索)此
可贈游謁措大聞者絶倒與章郇公同年將用之而為
言者所沮作生查子献之曰朝廷數擢賢(蒴)旋占
凌霄路(凌霄花)自是欝桃人(桃仁)險難無夷処(蕪荑)也
知没藥療孤寒(没薬)大幅紙連粘(大腹皮)甘艸歸田賦(甘草)
又别作閨情生查子三首其一曰相思意巳深(相思子薏苡)
白紙書難足(白止)字字苦參商(苦参)故要檀卽讀(狼毒)分明
寄得約當歸(當歸)遠志櫻桃熟(遠志)何事菊花時(菊花)猶未
回鄕曲(茴香)其二曰小院雨餘凉(禹餘粮)䂖竹風生砌(石竹)
羅扇侭從容(蓯容)半夏沙厨睡(半夏)起来閑坐北亭中(北亭)
滴盡真珠泪(真珠)為念&KR2174;辛勤(細辛)去折蟾宫桂(桂)其三
曰浪蕩去来来(莨菪)躑躅花頻換(躑躅)可惜石橊裙
籣麝香消半(麝香)琵琶閑後理相思(枇杷相思)必撥朱
弦断(篳撥)擬續断朱弦(續断)待這冤家看(代赭)又自為
亞字(迷言)曰若教有口便啞且要無心為悪中間全没
肚腸外面任生稜角雖一時諧謔之詞寄托亦有深意
又歲旦示知巳云收寒歸地底表老向人間與人郊
行云馬嘶曾到寺犬吠乍行村送歸化宰赴闕云吏
辝如賀日民送似迎時懷舊隱云排聮花品曾非
僣愛借苔錢不是慳自成一家体(青箱雜記)
魏仲先寇莱公游陜郊僧寺多留題後同到見莱公詩
巳用碧紗籠而仲先詩獨塵昏在壁時有從行官妓
頗慧以紅衣䄂拂之仲先徐曰若得時將紅䄂拂也應
勝着碧紗籠莱公大笑
西都應天院去府十里每朔望晉守帥府官朝拜未
曉而往時行十里不交談有人作詩云正梦寐中行
十里不言語處飲三杯有人送馿肉復云厅前捉到
湏依法合内盛耒定付厨(春明退朝錄)
李濤相國性滑稽爲布衣時往来京洛間汜水關有
僧舍曰不動尊院匕中有僧不出院十餘載濤每過
常謁其院必省其僧未幾寺焚僧散濤再過之但
有門扉而巳因題詩曰走却坐禅客移將不動尊世
間顛倒是八萬四千門(談苑)
韓浦韓洎晉公滉之後咸有辭學浦善声調洎能為
古文洎嘗輕浦語人曰吾兄為文譬如繩樞草舍庇
風雨而已予之文是造五鳳樓手浦性滑稽窈聞其
言因有親知遺蜀牋浦作詩與洎曰十樣蛮牋出益
州寄来新自浣溪頭老兄得此全無用助尔添脩五
鳳樓(同上)
内朝辰入庭内錯立至駕欲坐即御史㙜知班唱班欲依
班立也王彦和汾與劉貢父攽同趋朝王戲劉曰内朝
日日湏呼汝劉應聲曰寒食年年必上公
王平甫博學耿介語言輕肆人或戲為心風熙寕中乞郡
得湖州舒王以詩送之曰吴興太守美如何柳惲詩
才不足多遥想郡人迎下担白蘋江上起滄波譏其
風也平甫知其意即以吳興太守美如何為破題作
詩十首其一曰吳㒷太守美如何太守從来悪祝鮀
生若不為上柱國死時猶合作閻羅舒王聞之曰閻
王見闕請便赴任
方圭好為悪詩宋公序知楊州日圭来謁醼于平山堂
圭誦詩不巳宋欲它辭巳之頋野外牛就木磨痒
謂坐客胡詼曰青牛恃力狂挨木詼應声曰妖鳥啼
春不避人宋公大笑圭悟其意飲散至客次欲
奮拳擊詼衆捄而免(並同上)
劉子儀三入玉堂望大用頗不懌作詩云蟠桃三竊成何
味上盡鰲山迹轉孤移疾不出朝士問疾劉云虚热上
攻石文定在坐云只銷一服清凉散謂两府方得凉繖
王君貺送牡丹與永叔荅詩云最好花常冣後開盖君貺
同時軰皆入两府永叔以冣後戲之也王得詩不喜對来
价擲之永叔謂人曰好花不開也君貺聞之愈怒(詩史)
李芸居扵泗上一日納姬友人鍾公寄詩曰昨暮閑行泗
水綠楊堤上覩雲軿知君買得千金笑只用何曾两
日錢(詩史)
范希文以大理寺丞監西溪塩場西溪素多蚊蛃希文作詩
曰飽去櫻桃重飢来柳絮輕但知求旦暮休更問前程
馮瀛王性仁厚家有一池每得魚放池中其子監丞每竊釣之
瀛王聞之不悅扵是高其墻垣鑰其門戸作一詩書其門曰
高卻垣墻鑰却門監丞從此罷垂綸池中魚鱉應相
賀從此方知有主人
吳善長郎中儀状魁偉頗類冨丞相文學之譽則無焉
有輕簿子贈之詩曰文章却似呼延贊風皃還同冨相
公國初有武臣呼延贊好吟悪詩故云
熙寕中章子厚察訪湖北因以兵收辰溪之南江諸蛮時
有吳僧願成亦在軍中自称察訪大師每出則乘大
馬以撾劔擁從呵殿而行随兵官李資入洞資為蛮
人所殺成亦被縳旣而放歸猶揚揚自得詩僧文莹嘲
之曰童頭浮屠浙東客傳呼避道長以陌宝撾青盖官
儀雄新賜袈裝椹猶黑察車後乘從驅挈庸夫無
謀動蛮穴暗灘夜被猿猱擒縳入新溪哭殘月䍧牱
畏佛不敢烹脫身腥窟存餘生放師回目不自愧反以
意氣湘南行我聞辛有適伊川变戎預䜟麟經編暌
車載鬼吁可怪宜入熙寕志怪篇
京師優人以雜細物𢾗十種布於地使人暗記物色然後
遣沐猴認之每沐猴得之優人即曰道著也馬留留盖
優人呼沐猴之名熙寕庚戌春市井之人見舉子往往
亦以馬留目之其年状元葉祖洽赴宴扵池上有下第
進士寄詩曰着甚耒由去賞春也應有意惜芳辰馬
蹄莫踏乱花碎晉與愁人作醉茵紬而繹之乃是着也
馬留四字盖四句各取上一字
鄭君平性滑稽及第後有人以詩来钁錢君平以詩荅
曰五貫九百五十俸省錢請来足甚用還債還負亦
無餘買酒買肉何曾夢妻兒終日只愁飢婢僕過冬由
受凍更有不識事閑人献詩献啓覓甚甕
張献啚主簿穎人善嘲謔以老榜得班行寄書于家人曰
汝作鵉孤我為奉聀不忝矣又譏州縣官之貪汚者云
棒頭舊血添新血篋裏黃金壓白金(古今詩話)
王丞相好嘲謔初执政對客悵然曰投老欲依僧再三
言之客應之曰急則抱佛脚丞相善之復曰投老欲依僧
是古人一句詩客急則抱佛脚亦是俗諺全句上去頭
下去脚豈是的對丞相大笑
祕書省東即䂖威衛营荒䉑搉毁其大厅逼校正院南對
御史㙜有人嘲之曰門緣御史塞厅為校書侵
宋中道有俊才而身短小人多戲之蘇子美與中道年
相懸然甚愛其才調道亦傾心作詩論交子美長大
魁偉與中道並立下視曰交不着此京師市井語也號
中道為宋錐為其穎利而么麽云贈之詩曰譬如利錐
末所到物巳破後中道通判洛州洛州本趙地有毛遂
墓聖俞作詩送行㪯錐処囊事亦所以戲之也
太宗時進士同年有數人名似姓者或有取以為詩云郭
鄭鄭東東野絡馬張張夏夏侯璘熙寕中有崔度
崔公度王韶王子韶皆的對也又有章君陳陳君章
二人未有似者唐東方虬欲為西門豹作對亦當時好
事者為此對耳給事中馬子山穆王八駿有山子馬王丞
相云馬子山騎山子馬莫有對者相傳久之有姓錢
人為衡水令罷歸或取以為對云錢衡水盗水衡錢
錢聞之變色或者對云吾正欲作對耳非有實也(古今詩話)
咸通中以舉子衣車服侈異下令不許乘馬時場中不下
千人皆跨長耳或嘲之曰今年勑下盡騎馿短帽長鞭
满九衢清瘦兒郎猶自可就中愁殺鄭昌圖鄭昌
圖魁偉故有此句
開元中宰相蘇味道張昌齡皆有詩名暇日相會互相
嘲謔昌齡曰某詩所不及相公者為無銀花合盖蘇元
夕詩有火樹銀花合之句也味道曰某詩所以不及相
公者為無今同丁盖張贈張昌宗詩有昔日浮丘伯
今同丁令威之句也遂相對抚掌而笑
武后朝左司郎中張元一滑稽時西戎犯邊武后欲武氏
立功因行爵賞命武懿宗統兵平之寇未入境懿宗
纔逾邠畏懦而遁懿宗陋短元一嘲之曰長弓與短
箭蜀馬臨高蹁去賊七百里隈墻獨自戰忽然逄着
賊騎猪向南迍天后聞之未暁曰懿宗無馬耶何故
騎猪元一觧曰騎猪夾豕也天后大笑
捴章二年興善寺火塑像焚盡道士李宗嘲之曰道
善何曾善言㒷又不㒷如来燒亦盡堆有一群僧
文潞公常言潞中有一士人憂制中游處坐中有人嘲輒嘗
自云有年光德一王伸恋酒貪歌不厭貧三年得替
歸朝去嬴得髭鬚白似銀其不羈檢也如此特好事人
有善必優禮待之僧乾康金仙皆以能詩登門士儒閻
羽卿通尚書春秋鄧潜有詞學每接見則疑語忘倦
議者以此称之(零陵捴記)
雪峰悅禅師與㒷化銑公友善旣老迎送不巳悦戒曰公不䄂
手山林尚忍垢乎銑一日送官堕馬損臂悅作偈戲云
大悲菩薩有千手大丈夫兒誰不有㒷化和尚折一支由
有九百九十九
南華恭長老同嗣大愚少叢林有書叙法乳悅作偈曰
與師瓶錫寄江湖共憶當年在大愚堪笑堪悲無限
事甜瓜生得苦葫蘆
東坡宿曹溪讀傳灯錄灯花堕卷上焼一僧字以筆記于
窗曰曹溪岑寂寞灯下讀傳燈不斍灯花落茶毘
一個僧
增修詩話總龜卷之三十八
百家詩話総龜後集卷之三十八
箴規門
東坡山村詩云烟雨濛濛雞犬聲有生何処不安生但教
黃犢無人佩布榖何劳也勸耕意言是時販私塩者多
帶刀杖故取前漢龔遂令人賣劍買牛賣刀買犢曰
何為帶刀佩犢意言但得塩法寬平令民不帶刀劒而
買牛犢則民自力耕不劳勸督以譏塩法太峻不便也
又云老翁七十自腰鎌慙愧春山筍蕨甜豈是聞韶觧
忘味尔來三月食無塩意言山中之人飢貧無食雖老
猶自採筍蕨&KR1018;時塩法峻急僻遠之人無塩食用動經
數月若古之聖賢則能聞韶忘味山中小民登能食淡
而樂乎以譏塩法太急也又云杖蔾褁飯去匆匆過眼
青錢■手空嬴得兒童語音好一年強半在城中意言
百姓請得青苗錢立便扵城中浮費使却又言鄊村之人
一年两度夏秋税及𢾗度請納和預買錢今來更添青
苗助役錢因此莊家幼小子弟多在城市不着次苐但
斈得城中人語音而巳以譏新法青苗助役不便也
東坡開運塩河詩云居官不任事消散羡長卿胡不歸去
來滯晉愧渊明塩事星火急誰能卹農耕薨薨曉鼓動
萬指羅溝坑天雨助官政泫然淋衣纓人如鴨與猪投
泥相濺驚下馬荒堤上四頋但湖泓綫路不容足又與
牛羊争歸田雖賤辱豈失泥中行寄語故山友謹勿■
藜羹是時盧秉提舉塩事擘畫開運塩河差夫千餘人
某扵大雨中部役其河只為般塩旣非農事而役農民
秋田未了有妨農事又其河中間有涌沙數里意言開
得不便自歎泥雨劳苦羡司馬長卿居官而不任事又愧
陶渊明不早弃官歸去也農事未休而役千餘人故云
塩事星火急誰能卹農耕又言百姓巳劳苦不易天雨
又助官政之劳民轉致百姓疲弊役人在泥水中辛苦
無異鴨與猪又言某亦在泥中與牛羊争路而行若歸
田豈失此哉故云寄語故山友謹不可厭藜羔而思仕
宦以&KR1018;開運塩河不當又妨農事也
蘇東坡八月十五日觀潮作詩云吳兒生長狎濤渊冐利
忘生不自怜東海若知明主意應教斥鹵變桑田時新
有旨禁弄潮故云吳兒生長狎濤渊冐利輕生不自怜
盖言弄潮之人為貪官中利物致其間有溺死者故朝
旨禁断某為其時又好興水利因作此詩言東海若知
明主意應教斥鹵變桑田意言東海若知此意當令斥鹵
地盡變桑田此事之必不可成者以&KR1018;興水利之難成
也
子瞻任杭州通判日轉運司差往湖州相度堤岸利害因
與知湖州孫斍相見作詩與孫斍云嗟余與子久離群
耳冷心灰百不聞苦對青山談世事當湏㪯白便浮名
某是時約孫斍并坐客如有言及時事者罸一大盞雖
不指言時事是非意言時事多不便不得說也又云天
目山前渌浸裾碧瀾堂下看銜艫作堤捍水非吾事閑
送苕溪入太湖某為先曾言水利不便却被轉運司差
相度堤岸又云作堤捍水非吾事意言本非㒷水利之
人以譏諷水利之不便也
王詵送韓幹畫馬十二疋求跋尾子瞻作詩云南山之下
汧渭之間想見開元天寳年八坊分屯隘秦川四十萬
疋如雲烟騅駓駰駱&KR0784;驑騵白魚赤兔騂皇䮧龍顱鳳
頸獰且妍竒姿逸德隠駑頑碧眼胡兒手足鮮歲時剪
刷供帝閑柘袍臨池侍三千紅粧照日光流渊楼下玉螭
吐青寒往來蹙踏生飛湍衆工甜茟和朱鉛先生曹覇
弟子韓廐馬多肉凥脽圓肉中畫骨誇尤難金羈玉
勒綉羅鞍鞭箠刻烙傷天全不如此圖近自然平沙細
艸荒芊綿驚鴻脫兔争後先王良挾策飛上天何必俯
首服短轅意以騏驥自比&KR1018;执政大臣無能盡我才如
王良之御者何必折節干求進用也
子瞻臘月遊孤山詩云獸在薮魚在湖一入池檻歸期無
悞随弓旌落塵土坐使鞭箠環呻呼追胥連保罪及孥
百日愁歎一日娛白雲舊有終老約朱綬豈合幽人紆
人生何者非&KR1355;庐故山鶴怨秋猿孤何時自駕鹿車去
掃除白髮煩菖蒲麻鞋短褐随獵夫射弋狐兔供朝
晡陶潜自作五柳傳潘閬畫入三峰圖吾年凛凛今幾
餘知非不去慙衞&KR1355;歲荒無術歸亡逋鵠則晝虎為難
摹此詩云悞随弓旌落塵土坐使鞭箠環呻呼以譏新
法行後公事鞭箠多也
詼諧門
老杜贈韋左丞有朝叩冨兒門暮随肥馬塵至為殘杯冷
炙之語及姜少府為清觴異味即云新歡使飽姜侯德
王倚為沽酒割鮮即云故人情義晚誰似豈附炎老饕
如是哉盖託文字戲謔也然又不可不慮故有𥚹性貪
幽捿干謁傷直恥事干謁以自見其志亦如示姪佐云
甚聞霜薤白重惠意如何巳應舂得細頗斍寄來遅皆
戲言也終慮痴人以夢為實故示姪済云所來為宗族
亦不為&KR1083;飱小人利口實薄俗難可論正如渊明乞食
篇云飢來駈我去不知意何之行行正斯里扣門拙言
辞其卑汚乃尔不肯為五斗拆腰殆與異矣
試問高呼二十首何如低唱两三杯又譬如長大人不以
長為苦歸來被上下一夜著無処天斍真贊云書生大
抵多穷相金眼除非是党公皆笑林語也
北夢瑣言載江陵世號衣冠薮澤人言琵琶多如飯甑措
大多如鯽魚退之酧崔少府伊陽詩云下言人吏希惟
足彪與虥余官辰溪時士人皆可喜而不多得近城人
虎雜居戲為對云固冠思得多扵鯽(士人)刻木惟宜少
似彪(吏人)
某見同㑪因行飲令人索一魚名有浙人大唱云周公魚
余謂客坐且喜召伯鮓有對矣滿堂芦胡不止因戲爲
足成其語云京語鮓先誇召伯浙音魚或號周公(䂬溪)
文潜詩兒曹鞭笞學官府翁怜兒痴旁笑侮平明坐衙鞭
復呵賢扵群兒能幾何兒曹鞭笞以爲戲翁怒鞭人血
流地一種戲劇誰后先我笑爲公兒更賢余謂此詩亦
不可不令操權者知也坡云不辭脱袴溪水寒中水照
見催租瘢等閑戲語亦有所𥙷
後山詩話云楊大年傀儡詩云鮑老當筵笑郭郎笑他舞
䄂太琅璫若教鮑老當遥舞轉更琅璫舞䄂長語俚而
意切相傳以爲笑
後山詩話云乞猫詩秋来鼠軰欺猫死窺瓮翻&KR1083;攪夜眠
聞道狸奴將數子買魚穿柳聘銜蝉雖滑稽而可喜千
歲而下讀者如新
王直方詩話云謝王炳之惠玉板紙詩云王侯髩若綠坡
竹此出髯奴傳炳之大以為憾送零陵主簿夏君玉詩
未云因行訪幽禅頭陁烟雨外盖君玉頭甚大故以此
戲之
東軒茟錄云陶榖久在翰林意希大用仍俾其黨因事薦
引言榖在詞禁宣力實多微伺上旨太祖笑曰翰林
草制皆檢前人舊本改換詞語所謂依樣晝葫蘆耳何
宣力之有榖聞之作詩曰官職湏由生処有文章不𬋩
用時無堪笑翰林陶李士年年依舊晝葫蘆■太祖薄
其怨望遂决意不用矣
西清詩話云高英秀者吳越國人與贊寧為詩友口給好
罵滑稽每見眉目有異者必噂短扵其後人號悪啄薄
徒嘗譏名人詩病云李山甫覧漢史云王莾弄来曾半
破曹公將去便平沉定是破船詩李群玉詠鷓鴣云方
穿詰曲﨑嶇路又听鈎輈格磔聲定見𣑽語詩羅隱云
雲中雞犬劉安過月裡笙歌煬帝歸定見鬼詩杜荀鶴
云今日偶題題似着不知題後更誰題此衞子詩也不
然安有四蹄贊寕笑&KR1180;而巳
苕溪漁隠曰劉義落葉詩云返蟻難尋穴歸禽易見窠滿
廊僧不厭一片俗嫌多鄭谷柳詩云半烟半雨溪橋畔
間杏間桃山路中會得離人無限意千絲萬絮惹春
風或戲謂此二詩乃落葉及柳謎子觀者試一思之方
知其善謔也
隠居詩話云昨夜隂山吼賊風帳中驚起黑髯翁平明
不待全師出連把金鞭打鉄&KR0865;不知何人之詩頗為邊
人傳誦有張師雄者居洛中好以甘言悦人晚年尤甚
洛人目為蜜翁翁會官扵塞上一夕傳胡騎犯邊師雄
倉皇震恐衣皮裘两重伏扵土穴中神如痴矣秦人呼
土窟為土空遽為無名子改前詩以嘲之曰昨夜隂山
賊吼風帳中驚起蜜翁翁平明不待全師出連着皮裘
入土空
許身一何愚自比稷與契杜陵布衣老且愚信口自比稷
與契其平居趋超自是唐虞上人時夸儀秦似不可曉
飃飄蘇季子六印佩何遲敝裘蘇季子歴國未知還
季子黑貂敝得無妻嫂欺戰國奸民蘇張為渠此老不
應未喻及觀薇蕨餓首陽裘馬資歴聘賤子欲適從疑
誤此二柄其意甚明前言盖戲耳(䂬溪)
許彦周詩話云黃魯直爱與郭功甫戲謔嘲調雖不當盡
信至如曰公做詩費許多氣力做甚此語切當有益扵
學者不可不知也
百家詩話総龜卷之三十八
