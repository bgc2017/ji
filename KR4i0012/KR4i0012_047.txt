增修詩話總龜卷之四十七
竒怪門(下)
賣墨者潘谷予不識其人然聞其所為非市人也墨旣精
妙而價不二或不持錢米求墨不計多少與之此豈徒
然者哉予嘗與詩云一朝入海尋李白空看人間畫墨
山一日忽取欠墨錢劵焚之飲酒三日發狂浪走遂赴
井死人下視之盖趺坐井中手尚持數珠也見張眀言
如此(百斛明珠)
太子中允王綸祥符中登進士苐有女子年十八歲一日
晝寢中忽魘聲其父與家人亟往問之已起謂父曰與
汝有洞天之緣降人間四百年矣今又會此自是謂父
曰清非生自稱曰燕華君初不識字忽善三十六體大
篆皆世所未識每與清非生唱和及百餘篇有送人詩
云南去過瀟湘休問屈氏狂而今聖天子不是楚懷王
又贈清非生末句云自有燕華無限景清非何事戀東
宫又雪詩云何事月娥期不在亂飛端葉落人間說與
人云天上端木開花六出贈清非生云君為秋桐我為
春風春風會使秋桐變秋桐不識春風面題金山云濤
頭風滚雪山脚石蟠虬又詩云落筆非俗子鼓吹皆天
聲豈俟耳目旣慰子華燕情蔣穎叔以楷字釋之刻扵
石後嫁為吕氏妻旣嫁則懵然不復能詩康定間進篆
字二十四軸仁宗嘉之有女仙傳行扵時
天授二年臘卿相等詐稱上苑花開請幸則天許之乃遣
使宣詔曰眀朝遊上苑火急報春知花須連夜發莫待
曉風吹扵是凌晨名花瑞草皆發羣臣並咸服其異(卓異記)
唐太府寺隋都水門之地隋平陳扵此置叔寳叔寳將亡
有飛鳥集扵庭以觜畫地作詩云獨足上高臺腐草化
為灰欲知我家處朱門臨水開(雍洛異集)
嗽金鳥出昆眀國形如雀色黃魏眀帝時其國來獻飼以
珍珠及兔腦嘗吐金屑如粟宫人争取為釵鈿謂之辟
寒金以此鳥不畏寒也宫人相嘲曰不服辟寒金那得
帝王心不服辟寒鈿那得帝王憐(古今詩話)
西蜀張俞嘗遊&KR0784;山題二絶云金玉樓臺插碧空笙簫逓
響入天風當時國色并春色盡在君王顧盻中玉
帝樓前鎻碧霞終年培飬牡丹芽不妨野鹿踰垣入㗸
出宫中第一花異日宿温湯見二黃衣吏召其魂至一
宫闕見仙座殿上問左右曰唐太真妃也與之論當時
事甚詳覺又爲詩曰夢魂飛入瑶臺路九霞宫裏曾相
遇壺天晚景自愁人春水泛花何處去俞尚留温湯閑
步野外有牧童持書一紙俞乃開封乃仙所爲詩云虚
堂壁上見清詞似共幽人說所思海上風烟雖可樂人
間聚散更堪悲重簾透日温温曉玉漏穿花滳滳遲此
景此情傳不盡殷勤嘱付隴頭兒俞詢牧童從何得對
曰前日有一婦人過此遺我百錢授此書云眀日有衣
冠獨步野外子與之俞聞之愈感俞多對士君子道此
(青瑣集)
治平二年長沙趙琪郎中作廣東憲公宇西軒有荔枝數
本盛夏方熟召刺史燕賞一夕皆空皮核滿地軒之西
壁有詩云吾儕今日會嘉賓滿酌洪鍾飲數廵遍地狼
藉不知曉荔枝又是一番新二廣人多傳異之
隋煬帝遊廣陵恍惚見陳叔寳來謁曰聞已開隋渠引洪
河之水東遊維楊因作詩獻之曰隋室開兹水初心謀
太奢一千里力役百萬民吁嗟水殿不復返龍舟成火
霞驚流摧陡岸濁浪噴黃沙兩隄人送客三月柳飛花
日脚沉雲表榆梢噪瞑鵶如今疲子俗異日便無家且
樂人間景休尋上漢槎客喧舟艤岸風細錦帆斜莫言
無利役千古壯京華煬帝愠曰爾多知為後人之利耶
(同前)
吳興柳歸舜泊舟洞庭君山見鸚鵡數千翶翶其間相呼
姓字有名清越者名武遊郎者名阿蘇兒者名武仙郎
者名自在先生者名踏蓮路者名鳳皇臺者名戴蟬兒
者名多花子者或有唱歌者曰吾此曲乃漢武鈎弋夫
人常所唱者詞曰戴蟬兒分明傳與君王語建章殿裏
未得歸朱箔金缸雙鳳舞名阿蘇兒者曰我憶得阿嬌
深宫唱曰昔請馬相如為作長門賦徒使費千金君王
終不顧歸舜歸舟舟人云相失已二日矣
寳應中有元無有春末獨行廣陵郊野夜入路傍村舍宿
北軒下忽聞西廊有人行聲見四人出衣冠各異相與
吟詠一衣冠長人曰齊紈魯縞如霜雪寥亮高聲為子
發一黑衣短陋者曰家貧良會清夜時熒煌燈燭我能
持一故敝黃衣者曰清冷之泉俟朝汲長綆相牽長出
入一黑衣冠身亦短陋者曰㸑薪煑水常煎熬充他
口腹我為勞遲明方散起而視之乃有一杵燭臺水桶
破鐺而已(幽怪錄)
彭州天台禪院前致仕焦將軍彦賓所創也天台僧行燈
掌之刺史安思謙男守範與賓客遊聮句以紀其來守
範出首句曰偶到天台院因逢物外僧定武軍推官楊
鼎夫繼曰忘機同一祖出語離三乘前懷遠軍周述曰
古德玄意遠外窗虚景澄前眉州判官李仁肇音聮曰
片時松影下聮續百千燈遂請閑僧教大師義西八分
書扵牌翌日有貧子乞食扵院見而高聲讀之曰人道
有初無尾此則有尾無初後五年首頷俱碎不如尾句
者乎院僧驅逐貧子曳杖四顧曰此後生不遠千里即
欲到來人以為狂言果五年誅思謙守範伏法鼎大暴
亡此則首頷俱碎之義也行燈歸寂寺僧蜀王盡遣出
之後主持院僧適自興元歸則是不遠千里之義也貧
子之說一無謬焉楊鼎城郭都人嘗遊青城山過皂江
溺而又出登岸遽有老人以杖接引且笑曰元是塩裏
人本非水中物旋失老人所在因作詩以紀之曰青城
山峭江水寒欲渡當時值急湍棹急狂風趍遠岸舟逢
怪石碎前灣手攀弱杖倉皇處命在洪濤頃刻間今日
深恩無以報令人羞說雀㗸環至成都與知巳言竟莫
究塩裏人之義後為居安思謙幕判成都■塩院感疾
暴亡以塩褁其屍歸于蜀(野人閒話)
海南城東有两井相去咫尺而異味號雙井井源出山源
山石罅中東坡酌水異之曰吾尋白龍不見今家此水
乎同游怪問其故曰白龍當為東坡出俄見其脊尾如
爛銀蛇伏忽水渾有氣浮水面舉首如桃玉筯乃泳而
去余定两井太守張子■為造庵井上號思遠亭號泂
酌崖有怪樹樹枝腋有詩曰岩泉未入井蒙然冐沙石
泉漱洄爲靨石老生罅隙異哉寸波中露此横海脊先
生酌泉笑泉香龍神蟄舉首玉筯插忽去銀釘擲大身
何時見夭矯翔霹靂誰言鵬背大更覺宇宙窄字畫
如顔書無名銜日月此詩氣格似東坡而言泉漱石老
似非東坡又語散緩疑學而爲之也龍爲蛇形小如
玉筯(同上)
鬼神門
大曆十三年李道昌爲姑蘇太守忽一日城南虎丘山有
鬼題二詩扵石壁上其一云青松多悲風蕭蕭聲且
哀南山接幽壠幽壠空崔嵬白日徒昭昭不照長夜臺
雖知生者樂魂魄安能廻况復人所親慟哭心膽摧慟
哭復何言哀哉復哀哉其二云神仙不可學中化空游
魂白日非我朝青松為我門雖復隔幽隴猶知念子孫
何以遣悲怨萬物歸其根寄語世上人莫厭臨芳尊莊
生問枯骨生樂徒虚言道昌錄奏准勑致祭祭畢其詩
乃滅後數日又隱出詩一首曰幽冥雖異路平昔忝攻
文欲知高卧處山北兩孤墳尋于山後得兩墳極高廣
至今存焉(唐宋遺史)
許周士泊舟淮隂醉題淮隂廟曰脫身仗劍歸眀主授鉞
登壇是得人千騎争馳擒虎口萬囊不斷堰龍津拔旗
破趙如摧朽一鼓搶齊速若神功業盖時雖不賞威名
震主即危身時來且佩三齊印勢去翻輸一婦人得意
不思防後患窮居何用結邊臣名留青史成何事血汚
西鍾幾掬塵遂使後來征戰者却愁他日似將軍還舟
方寐夢介士擁見周士曰足下詩固好然未合扵理也
信去楚歸漢起自行伍高祖結壇授鉞雖立功名一旦
自藴忿躁之氣外結邊臣内謀大叛死為萬世醜吾今
血食扵此亦出望外而子之詩重吾過焉懦無所守將
安用也(摭遺)
賈魏公尹京日忽有人來展刺謁曰前江南國主李煜相
見則一清瘦道士爾公曰太師巳物故何得及此曰某
幼探釋氏未逹誤有所見今為師子國王偶思鍾山而
來懷中取一詩授公曰異國非所志煩勞殊清閑驚濤
千萬里無乃見鍾山公讀之隨身灰滅
張孝和關中人淳化壬辰年游淮南在夀春與張李二生
被酒及淮漘入就龍女祠取桐葉寫詩两句云我是夢
中傳彩筆欲書花葉寄朝雲投扵帳中而去一旦獨至
其祠忽簾中有婦人邀而置酒贈孝和詩一絶曰落帆
且泊小沙灘霜月無波淮上寒若向江湖得消息爲傳
風水到長安孝和告去行數十步忽小女奴呌曰娘子
令還桐葉勿復置念孝和得之回顧惟古祠敗舍而已
李珦字温叔都官外郎之幼女也八歲能詩嘗作榴花一
絶云烈火真紅輕皺面晨霞碎剪貼枝條金刀刺出猩
猩血濺落芳叢久不銷後適江夏人王常同泛舟射利
江湖間婁徹為江州清風亭記常萬歎美珦曰未之盡
也何不云好山渌水萬里有盡處清風眀月千古無老
時一日舉其文扵徹徹卒用其言為破題不久常死而
珦溺舟扵三山磯下後三日屍忽出扵水中士人異之
為立廟熙寧間都人張芝過廟作三絶焚扵廟中一云
風軟潮生江水平遥峰隱隱浸寒青自從香骨沉波底
獨我為詩吊尔靈二云軋軋櫓聲離遠浦蕭蕭帆影落
寒濤殷勤滴酒陳佳果將此深心慰寂寥三云江雨初
晴遠岸低心因啼鳥陡思歸爾如會我題詩意魂夢相
求一處飛旣夜一青衣召云娘子奉俟久矣芝曰娘子
為誰青衣曰早來獻詩與誰耶芝乃悟見一婦人謂芝
曰早來佳章欲托以夢寐是或不真不能盡所懷故求
面見妾溺此時水官令賦詩及校九江會源錄一夕而
畢水官大悅令江神出其屍顯其靈今有祠在此血食
扵人謝子之詩意所不敢當荅以詩曰梅天半霽江水
漲水搖花影紅蕩漾東風抛雨過江西截江一瞬生銀
浪閴然不見鷗鷺飛漁唱四沉烟瞑蕩忽然晴霽碧虚
闊水色天光月下上柳風和軟浪無聲客櫓嘔軋中
流鳴两岸沙頭拾翠女嬉笑携手相將行秋入空江潦
水静澄江一碧如寒鏡遠帆滅沒入雲中菱唱微茫晩
風瞑西風脫木露三山隱隱樵歸亂石間霜猿哀落岩
前月杜宇枝間更啼血蓬囱風緊客衣單中夜危腸幾
欲絶我本名家閨中女聘得良人共途路相將雲水二
十年所得歡心亦無數豈其天禍及一身夫死身沉大
江去猛風吹雲無定蹤盡日隂愁難得雨秋高水冷白
骨寒孤兒稚女歸何處因公遺我白玉篇慰此窮泉生
和煦明朝仙舸宿何州回首寒江烟雨暮芝見詩嘆賞
久之又出白金二百星贈芝曰煩礲一石載妾前事亦
有奉報如何芝受其金送芝出幄則已五鼓矣芝後因
循不能為立石舟再過三山下幾至傾覆是夜又夢其
女深詬責之負其事(翰府名談)
李群玉校書過二妃廟題詩曰小孤洲北浦雲邊二女明
粧共儼然野廟向江春寂寂古碑無字草芊芊東風近
墓吹芳芷落日深山哭杜鵑猶似含嚬望廵狩九嶷如
黛隔湘川題黃陵廟詩曰黃陵廟前芳艸春黃陵女兒
茜裙新輕舟小檝唱歌去水遠山長愁殺人又曰黃陵
廟前春已空子規啼血滴春風不知精爽落何處疑是
行雲秋色中群玉自以第三篇春空便到秋色踟蹰欲
改二女俄出焉群玉悉其所陳而題於後涉重湖至潯
陽太守叚成式索為詩酒侣具述其事後二年而群玉
逝故哭李詩曰酒裏詩中三十年縱横唐突世喧喧明
時不作禰衡死傲盡公卿歸九泉又曰曾說黃陵事今
為白日催老無男女累誰哭向泉臺
虔州布衣頼仙芝言連州有黃損僕射五代時人僕射盖
仕南漢也未老退歸一日忽遁去莫知所在子孫畫像
事之凢三十三年乃歸坐阼階上呼家人其子不在孫
出見之索筆書壁上云一别人間歲月多歸來人事已
銷磨惟有門前鑑池水春風不改舊時波投筆而去不
可留子歸問其狀貌云甚似影堂中人也連州相傳如
此其後頗有禄仕者
艾子病熱稍昏夢中神游隂府見閻王升殿治事有數鬼
招一人至一吏前白曰此人在世惟務持人隂事思扵
財物雖無過者必巧造端以誘䧟之然後&KR0933;抉准法合
以五百億萬斤柴扵鑊湯中煑之王曰可令赴獄有一
牛頭捽執之而去其人私謂牛頭曰君何人曰吾鑊湯
獄主獄之事皆吾主之其人又曰旣爲獄王固首主也
而豹皮襖若是弊鬼曰冥中無此皮若陽人焚化方得
吾名不顯扵人間故無焚貺者其人又曰某之外氏獵
徒也家常有此皮若蒙主見憫少减柴數得還即焚化
十皮為獄王作裩其鬼喜曰爲女去億萬二字以敗其
徒則汝得速還兼免沸煑之苦二三人扵是又入鑊煑
之其牛頭者時來相問小鬼見如此必欲庇之亦不敢
令火熾遂報柴足旣出鑊束帶將行牛頭曰忽忘皮也
其人乃明顧曰有詩一首奉贈云牛頭獄主要知聞權
在閻王不在君减刻官柴尤自可更求枉法豹皮裩牛
頭大怒义入鑊湯益薪煑之艾子旣寤語扵徒曰須信
口是禍之門(並百斛明珠)
周祖起扵鄴范魯公遁迹民間執紙扇偶題云大熱去酷
吏清風來故人坐茶肆中忽一形貌怪陋者前揖之曰
相公相公勿慮勿慮律其扇曰輕重無准吏得舞文何止
大熱耶公當深究獄弊持扇急去後一日扵祅廟後門
鬼手中持其扇乃茶肆中見者未幾周祖果得公扵民
間遂大用憶陋鬼之言首議刑典䟽曰先王所恤莫重
扵刑今繁苛失中輕重無准民罹横刑吏得舞法周祖
從其言命公與知雜張湜等刊定五年書成目曰刑統
(玉壺清話)詩話總龜四十七
百家詩話緫龜後集卷之四十七
䴡人門
銅雀伎古人賦詠多矣鄭惜云舞餘依帳泣歌罷向陵看
張正見云雲慘當歌曰松吟欲舞風賈至云靈几臨朝
奠空牀卷夜衣王勃云妾本深宫妓曾城閉九重君王
歡愛盡歌舞爲誰容沈佺期云昔年分食鼎今日望陵臺
一旦雄圖盡千秋遺令開皆佳句也羅隱云強歌強舞
竟難勝花落花開淚滿繒秪合當年伴君死免教憔悴
望西陵似比諸人差有意也魏武隂賊險狠盗有神器
實竊英雄之名而臨死之日乃遺令諸子不忘於葬骨
之地又使伎人看銅雀臺上以歌舞其魂亦可謂愚矣
東坡云操以病亡子孫滿前而咿嚶涕泣留連妾媍分
香賣履區處衣物平生姦偽死見真性真名言哉(葛常之)
人君不能制𣣔於媍人以至溺惑廢政未有不亂亡者桀
奔南巢&KR0852;階妺喜魯威亾國惑始齊姜妲巳褒娰以至
楊妃張孔之徒皆是也吳於西施王之耽惑不减於諸
后一夕越兵至而王不知也鄭毅夫詩云十重越甲夜
城圍燕罷君王醉不知若論破吳功苐一黃金只合鑄西
施謂非西施則吳不亡吳不亡則安得以黃金而鑄之
容哉東坡范蠡詩云誰將暗矢射吳兒長笑申公爲夏姬
却遣姑蘇有麋鹿更令夫子得西施言楚申公欲弱楚而
強吳者以夏姬之故曾不如范蠡滅吴覇越而坐得西
施也(同上)
韓康公上元召從官數人出家妓侍飲其專寵者曰魯生
偶中蜂螫少頃持扇就東坡乞詩詩中有魚吹細浪歌
摇日舞罷花枝蜂入懷之句上句記姓下句記事(侯鯖錄)
東坡嘗飲一豪士家出侍姬十餘人皆有姿伎其間有一
善舞者名媚兒容質頗䴡而軀幹甚偉豪士特所寵愛
命乞詩扵公公戲爲四句云舞䄂𥚹&KR1862;影搖千尺龍蛇
動歌喉宛轉聲撼半天風雨寒妓頳然不悦而去(迍齋閑覧)
王晉卿都尉既喪蜀國貶均州姬侍尽逐有一號者號囀
春鶯色藝两絶平居属念不知流落何許後二年内徙
汝隂道過許昌市傍小楼聞泣声甚悲晉卿異之問乃
囀春鶯也恨不可復得因賦一聮佳人已属沙吒利義
士今無古押衙晉卿每話此事客有足成章者晉卿覧
之尤愴然其詞曰幾年流落向天洭萬里歸耒两鬢葉
翠䄂香殘空浥泪青楼雲渺定誰家佳人已属沙吒利
義士今無古押衙回首音塵两沉絶春鶯休囀沁園花
(西清詩話)
蔡持正謫新州侍兒名琵琶嘗飬一鸚鵡持正每呼琵琶
即和一響板鸚鵡傳言呼之琵琶卒後悮觸響猶傳言
呼之持正感傷成疾不起嘗為詩云鸚鵡言猶在琵琶
事已非傷心瘴江水同渡不同歸苕溪漁隱曰持正守
安州夏日登車蓋作十絶句為吴処厚箋注得罪謫新
州其間一絶云紙屏石桃竹方牀手倦抛書午夢長睡
起莞然成獨笑數聲漁笛在滄浪殊有閑適自在之意
(侯鯖錄)
回紋两讀必徧獨此五詩不然其一曰紅窗小泣低聲怨
永日春寒斗帳空中酒落花飛絮乱曉鶯啼破梦匆匆
其二曰同誰更倚窗綉落日紅扉小院深東復西流分
水嶺恨兼愁續断弦琹其三曰寒信凬飄霜葉黃冷灯
殘月照空牀看君寄憶回紋錦字字萦愁寫断腸其四
曰前堂畫燭殘凝泪半夜清香舊染衾烟鎻竹枝寒宿
鳥水沉天色霽横參其五曰娥翠歛時聞燕語泪珠弹
処見鴻歸多情妾似凬花乱薄倖郎如露草希(漫叟詩話)
曾子宣夫人魏氏作虞美人草行云鴻門玉斗紛如雪十
萬&KR1113;兵夜流血咸陽宫殿三月紅覇業已随烟烬滅刚
強必死仁義王隂陵失路非天亡英雄本學萬人敵何
用屑屑悲紅粧三軍散尽旌旗倒玉帳佳人坐中老香
魂夜逐劒光飛青血化爲原上草芳心寂寞寄寒枝舊
曲聞耒似歛眉哀怨徘徊愁不語恰如愁听楚歌時滔
滔逝水流今古漢楚㒷亡两丘土當年遺事久成空慷
慨墫前爲舞誰苕溪漁隱曰此詩乃許彦國表民作表
民合肥人余昔随侍先君守合肥嘗借得渠家集集中
有此詩又合肥老儒郭全美乃表民席下舊諸生云親
見渠作此詩今曾端伯編選亦列此詩扵表民詩中遂
與余所見所聞合覧者可以無疑亦知冷齋之妄也
(冷齋夜語)
費氏蜀之青城人以才色入蜀宫後主嬖之號花蕊夫人
效王建作宫詞百首國亡入備後宫
太祖聞之召使陳詩誦其國亡詩云君王城上竪&KR1113;旗
妾在深宫那得知十四萬人齊觧甲寕無一个是男兒
祖悅蓋蜀兵十四萬而王師纔數萬爾(後山詩話)
㒒七歲時見眉州老尼姓宋忘其名年九十餘自言嘗随
其師入蜀主孟昶宫中一日大熱蜀主與花蕊夫人夜
起避暑摩訶池上作一詞宋具能記之今四十年耒巳
死矣人無知此詞者独記其首两句云冰肌玉骨自清
凉無汗暇日尋味豈洞仙歌令乎乃為足之云苕溪漁
隱曰漫叟詩話所載本事曲云錢唐一老尼能誦後主
詩首章两句與東坡洞仙歌序全然不同當以序為正
也(東坡洞仙歌序)
楊元素作本事曲記洞仙歌冰肌玉骨自清凉無汗水殿
風耒暗香滿繍簾開一點明月窺人人未寢欹枕釵横
鬢乱起耒携素手庭戶無聲時見疎星渡河漢試問夜
如何夜巳三更金波淡玉縄低轉細屈指西凬幾時耒
又不道流年暗中偷換錢唐有一老尼能誦後主詩首
章两句後人為足其意以填此詞余嘗見一士人誦全
篇云冰肌玉骨清無汗水殿風来暗香暖簾開明獨窺
人欹枕釵横雲雲乱起耒瓊戶時見疎星渡河漢屈指
西凬幾時耒只恐流年暗中換(漫叟詩話)
太和初有為御史分務洛京者有妓善歌時太尉李逢吉
留守求一見既不敢辭盛粧以往李命與衆姬相見李
姬四十餘&KR1200;皆出其下既入不復出頃之李亦辞以遂
疾罷坐信宿耗絶但怨歎不能巳已為詩两篇投献明
日李但含笑曰大好詩遂絶詩曰三山不見海沉沉豈
有仙蹤尚可尋青鳥去時雲路断姮娥歸去月宫深紗
窗暗想春相憶書幌誰令夜獨吟料得此時天上月只
應偏照两人心一篇亡苕溪漁隱曰余觀刘賓客外集
有憶妓四首内有一首即前詩也其餘三首亦是前詩
之意也古今詩話中旣不云御史姓名則此詩豈非夢
得為之假手乎古今詩話
何彼穠矣之詩美王姬而作也周姬姓故皇女皆称姬如
陳嬀楚芈齊姜之類是也後世凢婦人皆称姬誤矣南
朝人士皆謂姬人如䔥綸見姬人詩所謂狂夫不妬妾
随意還家刘孝綽詠姬人未出詩所謂帷開見釵影簾
動聞釧声梁王僧孺為姬人怨詩所謂還君与妾扇歸
妾與君裘江捴為姬人怨服藥詩所謂妾家邯郸好輕
薄持忿仙童一丸藥是也(丹揚集)
後山詩話退之詩云長安衆冨兒盤饌羅羶葷不能文字
飲惟觧醉紅裙而老有二妓號絳桃柳枝故文昌張藉
云為出二侍女合弹琵琶筝也又為李于志叙當世名
貴服金石藥𣣔生而死者數軰著之石藏之地下豈為
一世戒邪而竟以藥死故白樂天云退之服硫黃一病
竟不痊也
唐語林退之二侍妾一曰綘桃二曰柳枝皆能歌舞初使
王庭湊至壽陽驛絶句云凬光𣣔動别長安春半邊城
特地寒不見園桃并巷柳馬頭惟有月團圓蓋寄意二
姝逮歸柳枝踰垣遁去家人追獲故鎮州初歸詩云别
耒楊柳汀頭樹擺乱春凬只𣣔飛惟有小園桃李在留
花不發待郎歸自是專寵綘桃矣(䂬溪)
百家詩話捴龜後集卷之四十七(終)
