增修詩話總龜卷之二十二
宴遊門
李文正公言少保王仁𥙿與諸門生飲出一詩板掛於坐
次曰二百一十四門生春風初長羽毛成擲金換得天
邊桂鑿壁偷將牓上名何幸不才逢聖世偶將疎網罩
群英衰翁漸老兒孫小異日知誰略有情(公知舉時年巳老諸子皆)
(亡唯有幼孫)又與諸門生春日會飲于繁臺賦詩曰柳隂如
霧絮成堆又引門生飲故臺淑景即隨風雨去芳樽宜
命𬋩絃催謾誇列鼎鳴鍾貴寧免朝烏夜兔摧爛醉也
須詩一首不能空放馬頭回(摭遺)
寇萊公有妾曰蒨桃公因會贈歌者以束綾蒨桃作二詩
呈公曰一曲清歌一束綾美人猶自意嫌輕不知織女
螢窗下幾度抛梭織得成風勁衣單手屢呵幽窗軋軋
度寒梭臘天日短不盈尺何似燕姬一曲歌公和曰將
相功名終若何不堪急景似飛梭人間萬事何須問且
向尊前聽豔歌(翰府名談)
劉輝為金陵小倅攝府事一日邀郡僚洎賓客僅百入遊
蔣山就太平僧舍開宴賦詩輝詩曰两道翠隂迎騎合
四圍清氣逼人來林端有路雲千級物外忘機酒一杯
楊蟠詩曰猿驚鶴怨不知處(蔣山有猿驚鶴怨二谷)虎踞龍蟠空
見山芳艸路隨流水遠老僧心共白雲閒(同前)
施肩吾夜宴云蘭缸如晝買不眠玉爐夜起沉香烟青蛾
一行十二仙欲笑不笑桃花燃碧窗弄嬌梳洗晚戶外
不知銀漢轉被郎嗔罰琉璃琖酒入四肢紅玉軟鑑戒錄
桑門仲殊赴潤州郡宴於北固樓太守命坐客賦詩殊先
成曰北固樓前一笛風碧雲飛盡建康宫江南二月多
芳艸春在濛濛烟雨中(雲齋廣錄)
趙叔平退居睢陽歐陽永叔致政居潁叔平來訪永叔時
吕晦叔知潁開宴召二公永叔自為作致語曰欲知盛
席繼荀陳請看當筵主與賓金馬玉堂三學士清風明
月两閒人紅芳巳過鶯猶囀青杏初嘗酒正醇好景難
逢良會少乘歡舉白莫辭頻(倦游錄)
范鎮自給事中謪官數年方歸濟南城西有張聰寺丞園
亭甲於歷下張邀公飲于園中因作詩云園林再到身
猶徤官職全抛夢乍醒惟有南山與君眼相逢不改舊
時青(同前)
郭曖升平公主壻也盛會文士即席作詩公主自帷中觀
之李端中宴詩成有薰香荀令偏憐小傅粉何郎不觧
愁之句衆皆稱妙或謂宿思端自願賦一篇錢起曰請
以起姓為韻遂有金垺銅山之句曖出名馬金帛為贈
(古今詩話)
正月十五日夜許三花夜行金吾廵禁察其寺觀及前後
街巷會要盛造燈籠燒燈光明若晝山堂高百餘尺神
龍巳後復加嚴飾士女無不夜游罕有居者車馬塞路
有足不躡地被浮行數十步者王公之家皆數百騎行
歌蘇味道詩曰火樹銀花合星橋鐡鎖開暗塵隨馬去
明月逐人來遊妓皆穠李行歌盡落(金梅)吾不禁夜玉漏
莫相催郭利正詩曰九陌連燈影千門度日華傾城出
馬騎匝路轉香車爛漫惟愁暁周遊不問家更聞清管
發處處落梅花崔液詩曰今年春色勝常年此夜風光
正可憐鳷鵲樓前新月滿鳳凰臺上寳燈然玉漏銅壺
且莫催鐵關金鎖徹明開誰家見月能閑坐何處聞燈
不看來神燈佛火百輪張刻像圖容七寳粧影裏惟聞
金口悅空中疑散玉毫光金勒銀鞍控紫騮玉輪青盖
駕青牛驂驔始散東城外倏忽遠逢南陌頭公子王孫
意氣驕不論相識也相邀最憐長䄂風前嫋更賞新絃
時裏調星回漢轉月將微露洒烟飄燈漸稀猶惜路傍
歌舞(踟處)蹰相顧不能歸(洛靈異小錄)
杭州辯才老師退居龍井不復出入子瞻往見之常出至
風篁嶺左右驚曰公復過虎溪矣辯才笑曰杜子美不
云乎與子成二老來往亦風流因作亭嶺上名過溪亦
名二老(紀詩)
荆南高從誨字遵聖季興嫡子也久事戎間及至繼立頗
叶衆望始則飾車服尚鮮華遠市駔駿廣招伶倫荆渚
樂籍間多有梁園舊物季興先時建渚宫於府庭西北
隅延袤十餘里亭榭鱗次艛艦翼張栽種異果名花脩
竹從誨紹立尤加完葺每月夜花朝會賓客從誨明音
律僻好彈胡琴有女妓數十皆善其事王仁𥙿使荆渚
從誨出十妓彈胡琴仁𥙿有詩美之曰紅粧齊抱紫檀
槽一抹朱絃四十條湘水凌波慚鼓瑟秦樓明月罷吹
簫寒敲白玉聲何婉㬉逼黃鶯語自嬌丹禁舊臣來側
耳骨清神爽似聞韶(雜詠)
天下大定錄載王仁𥙿两篇一篇巳載於此今錄所遺一
篇云玉&KR0655;挑落断水聲散入秋空韻轉清三五指中遺
塞鴈十三絃上囀春鶯譜從陶室偷將妙曲向秦樓寫
得成無限細腰宫裏女就中偏愜楚王情
崔公佐牧名郡日宴賓僚有一客巾屨不完衣破肘見突
筵而入崔喜其來令下牙籌引滿數觥神色自若歌妓
駭其藍縷因大噱客獻詩曰破額幞頭衫也穿使君猶
許對華筵今朝幸倚文章守遮莫青蛾笑揭天崔令掩
口無咍賢士(郡閣雅談)
杜悰司空牧澧陽宏辭李宣古數陪宴飲戲謔侮慢杜不
能容使辱之長林公主出而救之云尚書不念諸子學
文待士如此那得平陽之譽遣易衣而赴中坐長林請
為詩冀彌縫也宣古詩云紅燈初上月輪高照見堂前
萬朵桃觱栗夜深抛耍令舞來挼去使人勞杜公賞之
後二子裔休儒休皆登第人謂之曰非其母賢不能成
其子(雲溪友議)
白樂天致仕時裴晉公夜宴諸致仕官樂天賦詩云九燭
臺前十二姝主人留醉任歡娛飄颻舞䄂雙飛蝶宛轉
歌喉一索珠坐久欲醒還酩酊夜深臨去更踟蹰南山
賓客東山妓此會人間曾有無(古今詩話)
裴令公守東洛夜宴半酣公索聮句元白有得色公為破
題至楊侍郎曰昔日蘭亭無艷質此時金谷有高人白
知不能加遽裂紙曰笙歌鼎沸勿作此冷淡生活元頋
白曰樂天可謂全其名也
李相國蔚鎮淮南布素孫處士來謁李敦舊分待之殊禮
將行祖送遊河橋下舟人回篙水濺近坐飲妓李公大
怒孫獻楊柳詞曰半額鵝黃金縷衣玉搔頭裊鳳雙飛
從教水濺羅裙&KR0668;知道巫山行雨歸舟子獲免罪又有
李嶸獻相國詩云雞樹烟含瑞氣深鳳池波待玉山澄
國人久倚東關望擬築沙堤到廣陵後果入相(同前)
雙井黃叔逹字知命初自江南來與陳履常俱謁法雲禪
師于城南夜歸過龍眠居士李伯時知命衣白衫騎驢
緣道摇頭而歌履常負杖挾嚢于後一市皆驚以為異
人伯時因畫為圖而邢敦夫為作歌曰長安城頭烏夜
棲長安道上行人稀浮雲卷盡暮天碧但見明月流清
輝君獨騎驢向何處頭上倒着白接䍦長吟搔首望明
月不學山翁醉似泥到得城中燈火閙小兒拍手攔街
笑道傍觀者那得知相逢疑是商山皓龍眠居士畫無
比搖毫弄筆長風起酒酣閉目望窮途紙上軒昂無乃
似君不學長安游俠誇年少臂鷹挾彈章臺道君不能
提携長劍取靈武指揮猛士驅貔虎胡為脚踏梁宋塵
終日飄颻無定所武陵桃花春欲暮白水青山起烟霧
竹杖芒鞋歸去來頭巾任掛三花樹惇夫時年未二十
(王直方詩話)
林迥與黃秘教同遊連江玉泉有詩曰泉山好翠微權尹
訟庭希曉馬破雲去夜船乘月歸妓歌珠不斷人醉玉
相依薄宦自拘者咄哉多少非(青瑣集)
嬖佞韓昭顧珣潘迎等為狎客兢扠手搖頭令唐師入境
遏其報而遊幸師至利州方知將士紛然曰且打扠手
搖頭念周宣帝作歌曰自知身命促把燭夜行遊令宮
女連臂踏脚而歌(北夢瑣言)
湖南馬氏作會春園開宴徐東野作詩有數聮爲當時所
称云珠璣影冷偏粘草蘭麝香濃却損花山色遠堆
羅黛雨草梢春戞麝香風衰蘭寂寞含愁綠小杏妖
嬈弄色紅旁搜水脉湘心滿遍揭泉根楚底通水乳滳
殘青壁瘦石脂傾盡白雲空深浦送回芳草日急灘牽
斷綠楊風藕梢逆入銀塘裏蘋迹潜來玉井中敗菊籬
疎臨野渡落梅村冷隔江楓剪開净澗分苗稼劃破漣
漪下釣筒(湖湘故事)
增修詩話總龜卷二十二
百家詩話總龜後集卷之二十二辛集
舒城阮一閱編
皇明宗室月窗道人刊
鄱陽程珖校
用事門
臨川慷慨秋風起悲歌不為鱸眉山不須更說知幾早直
為鱸魚也自賢反復曲折同歸一意亦如把酒祝公公
莫拒緇衣心為好賢傾我欲折繻留此老緇衣誰作好
賢詩共用一事而造語居然不同(䂬溪)
臨川道德文章吾事落南華夫子盍行邪無落吾事乃柳
詩有惆悵樵漁事今還又落然恐亦用此(同上)
杜心迹喜雙清茶瓜留客遟似非用事觀灵運齋中詩云
矧乃歸山川心跡雙寂寞竟陵王子良禮才好士愛
月客至為設瓜飲甘菓二詩盖用此至若㯶拂子云咂
膚倦撲滅頼爾甘伏&KR0574;雖等閑題目無字無出處(同上)
坡集有全萹用事者如賀人生子曰欝䓗佳氣夜充閭
喜見徐卿苐二雛我亦從来識英物試教啼看定何
如戲子野買妾自錦里先生自笑狂身長九尺鬢眉
蒼平生謬作安昌客略遣彭宣到後堂句句用事曷
嘗不流便哉(同上)
嘗觀臨川詠棗止數韵餘甘入隣家尚得讒婦逐贄享
古巳然豳詩自宜錄用女贄棗修八月剥棗雖云
食之昏用范棗膏昏蒙蒙碩比赤心投皇明倘加
燭用蕭琛陛下投臣以赤心臣敢不報以戰栗以是知
凢作者湏飽材料傳稱任昉用事過夛属辞不得流
便余謂昉詩所以不能傾沈約者乃才有限非用事
之過(同上)
李商隱詩好積故實如喜雪云班扇慵裁素曹衣詎比
麻(鵝歸)逸少宅鶴滿令威家又洛水妃虚妬姑山(女謾)夸
聮辞雖許謝和曲本慚巴一萹中用事者十七八(同上)
夢得詩只恐鳴騶催上道不容待得晚菘嘗乃周彦
倫答文惠太子問山中菜食云春初早韭秋末晚菘
此以两字用事者送熊判官云臨軒弄郡章得人方
付此乃用漢高弄印倪寬事此一字用事者(黃常明)
韋應物詩心同野鶴與麈遠詩似冰壼徹底清又雜言
送人云冰壼見底未為清少年如玉有詩名此可為用
事之法盖不拘故常也(同上)
甫宜春花詩云無復增修事君王惜費金乃暗用漢
文惜百金之産而罷露臺事(同上)
沈慶之謂上曰為國譬如治家耕當問奴織當問婢陛
下欲治國而與白面書生謀之事何由濟夢得送
李策云春風深曰静争長幽鳥鳴僕夫前致辭門有
白面生(同上)
坡藍尾忽驚新火後遨頭要及浣花前注及樂天三杯藍
尾酒一楪膠牙餳觀長慶集此詩題云七年元日對酒
非鑚火時事也宋文景守歲云且盡灯前藍尾杯(䂬溪)
師曠釋絳縣老人年數云亥有二首六身盖離拆亥字點
畫而上下之如筭籌縱横然則下其二首為二萬六
身各一縱一横為六千六百六十正合其甲子之日數
傳以明矌之慱物劉賓客送人赴綘州云午橋群吏散
亥字老人迎義山贈綘臺老驛吏云過客不劳詢甲
子惟書亥字與時人可謂善使事矣亦如近詩送人
洪州千斗氣沉人巳化置芻人去榻猶懸送人鄂州
云黃鶴晨霞傍楼起頭陀青草遶碑荒送人襄陽
云四葉表閭唐尹氏一門逃世漢龐公雖隣封密
迹不可移也(䂬溪)
凢作詩有用事出處有造語出處如五陵衣馬自輕
肥雖出論語搃合其語乃潘岳裘馬悉輕肥柳絮
才高不道塩雖謝女事乃借張融以海賦示人人
評其賦但不道塩耳紅䄂泣前魚本戰國策其語乃
陸韓卿中山王孺子妾歌安陵泣前魚坡作太白畫像
詩云大兒汾陽中令君小兒天台坐忘身其事乃用
白交汾陽於伍行中竟脫白於禍天台司馬紫微謂
白有仙風道骨可與神遊八極之表所造之語乃禰
衡傳云大兒孔文舉小兒楊德祖(同上)
坡游武昌見農夫皆騎秧馬較之傴偻而作者劳佚相
絶嘗作秧馬歌叙述甚詳唐子西至羅浮始識此噐
作詩云擬向明時受一㕓著鞭常恐老農先行藏巳問
吾家舉從此馳名四十年亦巧扵用事(黃常明)
坡和柳子王暨景純岡字韵詩至七萹云屡把鉛刀
齒步光更遭華衮照龐凉乃用子建七啓云步光
之劍華藻繁縟左傳龐凉冬殺雖第一韵衆人
所更易而七篇未嘗改又貫穿精絶如此(黃常明)
東坡在儋耳時余三從兄延之自江隂擔簦萬里絶
海往見晉一月坡嘗誨以作文之法曰儋州雖數百
家之聚州人之所湏取之市而足然不可徒得也必有
一物以攝之然後為巳用所謂一物者錢是也作文
亦然天下之事散在經子史中不可徒使必得一物以
攝之然後爲巳用所爲一物者意是也不得錢不可以
取物不得意不可以用事此作文之要也吾兄拜其
言而書諸紳嘗以親製龜冠爲献坡受之而贈以
詩云南海神龜三千歲兆叶朋從生慶喜智能周物
不周身未免人鑚七十二誰能用爾作小冠岣嵝耳
孫剏其製今君此去寕復來𣣔慰相思時整視今
集中無此詩余嘗見其親筆後坡歸宜興道由
無錫洛社嘗至孫仲益家時仲益年在髫齓坡
曰孺子習何藝孫曰學對属坡曰試對看徐曰衡
門稚子璠璵噐孫應聲云翰苑仙人錦綉腸坡撫其
背曰真璠璵噐也異日不凢二事皆吾鄊人士所知輒
記于此(韵語陽秋)
謁帝似馮唐垂白馮唐雖晚逹馮唐毛髮白長卿多
病久我多長卿句病渴汚官位杜以其為郎故用之
若它人老與病恐不可槩使(同上)
用巳詩為故事湏作詩夛者乃有之太白云滄浪
吾有曲相子棹歌聲樂天湏知菊酒登高會從此
多無二十埸明年云去秋共數登高會又被今年
减一場過槩里云昔嘗詠遺風著為十六篇盖居
渭上醖熟獨飲曾效淵明体為十六篇又贈微之
云昔我十年前曾與君相識曾將秋竹竿比君孤
且直盖舊詩云有秋竿也坡赴黃州過春風嶺有
两絶句後詩云去年今日關山路細雨梅花正断
魂又云柯丘海棠吾有詩獨笑山林誰敢侮又有
竹云吾詩固云爾可使食無肉(同上)
唐諺云槐花黃舉子忙東坡有彊隨舉子踏槐花槐
花還似昔年忙谷云槐催舉子踏花黃是也
世傳五月十三日為竹迷日凢種多以五月杜云東林
竹野薄臘月更湏栽則唐人植竹用季冬月也
又云平生憩息地必種數竿竹嘗𣣔闢小軒以必種
名之前軰戲語以郊外呵喝月下燭龍皆謂之殺風
景介甫戲示穎叔云但怪傳呼殺風景豈知禅客
夜相投盖用此也(同上)
老杜塗穷反遭俗眼白本用阮籍事意我軰本宜以白眼
視俗人至小人得志疾視君子是反遭其白眼故倒用
之亦如水清反多魚乃倒用水至清則無魚也夢得酌
我莫憂狂老來無逸氣乃倒用黃次翁無多酌我寄謝
嵇中散予無甚不堪倒用絶交論坡云後生可畏吾衰矣
刀筆從來錯料尭周昌以趙尭刀筆吏後果無能為所
料信不錯而云錯料尭亦以涉&KR1018;謗倒用尔又有穷
鬼却相呼乃知飯後鍾闍黎盖具眼它年五君詠山
王一時數皆倒用也(䂬溪)
坡云通家不隔同年面得路方知異日心乃唐人責同
年不赴期集辞云紫陌尋春尚隔同年之面青雲得
路不知異日之心任昉别謝云楊詩云詎念耋嗟人方
深老夫託报劉孝綽云詎慰耋嗟人徒深老夫託略改
一两字豈以會意處𣣔常用之邪臨川有莫林搖落献
南山又云大落岡峦因自献如云名譽子真矜谷口事功
新息困壼頭又未爱京師傳谷口但知鄊里勝壼頭昔
人行事措意默與巳合則喜用之馬少游𣣔乘下澤
御欵叚不去鄊里雖自謀獨善亦可為貪躁之戒伏
波在浪洎下潦上霧仰視飛鳶跕跕堕水中卧念少
游平生時語以為何可復得故坡云何須更待飛
鳶堕方念平生馬少游又大夫行役家怨應念鄕
居馬少游雪堂唯有思歸曲為念平生馬少游以其可
喜不直押韵也(䂬溪)
律詩有一對通用一事者更尋嘉樹傳莫忘角弓詩乃
左傳韓宣子聘魯嘗賦角弓及譽嘉樹魯人請封殖
此樹以無忘角弓介甫久諳郭璞言多騐老比顔含
意更疎乃景純𣣔為顔含筮含曰年在天位在人修巳
而天不與命也守道不回性也人自有性命無劳蓍
龜(同上)
古人作詩有用經傳全句選詩小人計其功君子道其常
樂天疾悪如巷伯好賢如緇衣乃两句渾用之杜云無妄
之憂勿藥喜誰謂荼苦甘如薺冨貴扵我如浮雲近人亦
多用史語坡云人言盧𣏌似奸邪我見鄭公但嫵媚嘗觀
南史載王宜興云為劫不湏伴甚似一側韵五言但無題
目耳(同上)
昔人用五馬事多因游遨動出處方用之如老杜賦王閬
州餞蕭遂州云二天開寵餞五馬爛生花其賓主出住分
矣又送李梓州五馬何時到贈嚴武五馬舊曾諳小徑
送賈閣老出汝州人生五馬貴太白云五馬莫晉連岑
參云門外不湏催五馬戎昱五馬幾時朝魏闕子厚五
馬助征騑樂天五馬無由入酒家東坡鼓吹未容迎五
馬介甫尚得史君駈五馬近人扵太守安居閉閣例稱
五馬此理恐未安也(丹揚集)後集卷之二十二
