增修詩話總龜卷之十四
警句門(下)
石曼卿以詩酒豪爽得名嘗獨行京師倏有豪士揖曼卿
語巳而曰公幸過我家曼卿語諾豪士顧從騎載曼卿
同行入委巷前抵大第三四門乃至内堂庭戶宏䴡施
設錦繡侍女珠翠延飲求曼卿書字曼卿醉後書其詩
籌筆驛等數篇豪士甚珍愛之贈曼卿金帛可直數十
百千使從騎送歸初不知其誰何後日尋迷不省所居
閭里人不能知他日復遇之塗又以金數十两贈曼卿
云籌筆驛詩意中流水遠愁外舊山青最佳
歐陽詹乾德中獻野史授黃崗宰有詩行於世聞猿云啼
猿非有恨行客自多悲聞笛云不知吹者意何似聽人
心卧屏云横琴遮遠洞舉手出高峰公宇蘆云漁家合
得两三莖公退徐吟思倍清官滿不將歸舊隱蕭蕭留
與後人聽(雅言雜載)
繆島雲少從浮屠詩尚竒險如抛芥子降顛狒狒折楊枝
&KR0904;醉猩猩夐出前軰(摭言)
湖南日試萬言王璘與李群玉校書相遇扵岳麓寺群玉
揖之曰公何許人日試萬言■群玉曰與公聮句可
乎璘曰惟子之命群玉破題授之曰芍藥花開菩薩面
璘繼之曰㯶櫚葉散夜义頭
東坡云兒子邁幼嘗作林檎詩云熟果無風時自脫半窗
迎日鬪先紅扵等軰中亦號有思致者今巳老無他技
但時出新句作酸棗尉有詩云葉隨流水歸何處牛載
寒鵶過别村(百斛明珠)
眉山矮道士李伯祥好爲詩格亦不能高往往有竒語如
夜過脩行寺醉打老僧門皆可愛予幼時學於道士張
易簡觀中伯祥與易簡往來嘗歎曰此郎君貴人也不
知何以知之(同前)
狄煥南岳石樓暁望云數點當秋霽不知何處峰題岳路
松云一嶂雨聲歸洞壑两條翠色下瀟湘(雅言系述)
曾弼長沙人依逸人王元爲詩友宿玉泉寺云山偷半庭
月池印一天星君山云翠壓魚龍窟寒堆波浪心
蔣鈞字不器營道人與劉洞陳甫爲詩友寄柳宣云因借
夢書過竹寺學耕秋粟繞茆原戎昱詩有一夜不眠孤
客耳主人門外有芭蕉鈞代答云芭蕉葉上無愁雨自
是多情聽斷腸
史虚白嵩洛人廖凝寄之詩曰飯僧春嶺蕨醒酒雪潭魚
終於湓浦
林楚才賀州冨川人贈致仕黃損詩云身閒不恨辭官早
詩好常甘得句遲
陳甫字惟岳吉水人贈黃岩云清時不作登龍客綠鬢閒
梳傍草堂漳江感懷云一雨洗殘暑萬家生早凉村居
云暮鳥歸巢急寒牛下隴遲詩云筭吟千百首方得两
三聮
高元矩宣城人贈宣城宰云硯貯寒泉碧庭堆敗葉紅贈
徐學士云鸞掠琴絃穿静院吏收詩草下閒庭
楊鳬字舄之閩人山中即事云背日流泉生凍早逆風歸
鳥入巢遲
李平關右人讀武席内傳云龍髯巳斷嬪嬙老豹尾不來
𡵨路長閒書云至人無夢夢不到天道惡盈盈有餘
曹崧衡陽人題衡山尋仙觀云千年松引東陵鶴三級芝
田草木香贈陳先生云讀太元經秋醮罷註參同契夜
燈微經羅大夫故居云鹿眠荒圃寒蕪白鵶噪殘陽敗
葉飛
祕舘以上巳日會西池王仲至有二詩張文潜和之最工
云翠浪有聲黃帽動春風無力綵旗垂秦少游云簾幕
千家錦繡垂仲至笑曰此語又待入小石調也少游有
煩逸少書陳迹更屬相如賦上林之句諸人亦為難及
山谷曰余作两句云清鑑風流歸賀八飛揚䟦扈付朱三
未知可贈誰不能成章(王直方詩話)
有以長韻詩上王仲至其一聮云狗監傳新賦雞林購近
詩屬對頗工而終篇無若此者言辭鄙陋幾可絶倒豈
所謂寸有所長耶
舒王和人歌曲有暖字韻一篇余清老云更有一篇只記
一句云夕陽到處花偏暖及嘗代一小兒賦花糕詩一
絶恨不得見
荆公在金陵嘗指壁上所題两句云一水戽(一云護)田將綠
遶两山排闥送青來
張塤字叔和謂余曰塤一日到洛中謁潞公方飯後坐扵
一亭亭邊皆蘭旣見不交一談對坐幾時公方曰香來
也叔和以爲平生所未聞潞公云凢香嗅之則不佳須
待其因風自至余始悟山谷詩云披拂不盈懷時有暗
香度
韓持國有云青烟人幾家綠野山四合當時無不傳誦
東坡云參寥善絶句有云隔林彷彿聞機杼知有人家在
翠微每爲人誦後來黃州相聚半年京師故人以書相
遺曰知有僧在彼非隔林彷彿聞機杼和尚耶僕謂參
寥曰此吾師七字師號也
梅聖俞在禮部考校時和歐陽文忠公春雪詩云有夢皆
蝴蝶逢袍只紵麻用事如此乃可貴
余愛張文潜過宋都詩云白頭青鬢有存没落日斷霞無
古今不减老杜
山谷有光山道中雪詩云山㗸斗柄三星没雪共月明千
里寒都尉王晉卿足成鷓鴣天云才子隂風度遠關清
愁曾向畫圖看山㗸斗柄三星没雪共月明千里寒新
路陌舊江干﨑嶇誰歎客程難臨風更聽昭華笛蔌蔌
梅花滿地殘
舒王與吳彦律云含風鴨綠鱗鱗起弄日鵝黃裊裊垂
自云此幾凌轢造物
張文潜謂余曰黃九云桃李春風一杯酒江湖夜雨十年
燈真竒語(並同前)
詩云千山送客東西路一樹照人南北枝王康功推官作
牛丞相竒章公初為詩矜竒特語至有地瘦草叢短句明
年秋卷成呈之曰有求色必赧憑酒意乃伸益加能矣
明年乃上第因曰楊茂卿云河勢崐崘遠山形&KR1341;蓞秋
此過華隂山下作初用蓮峰作&KR1341;蓞的當而暗盡矣
(劉禹錫佳話錄)
蜀王建時楊義方能文詞爲春日詩云海邊紅日半離水
天外暖風輕到花贈王樞密云兩聲鞭自禁門出一簇
人從天上來(異聞錄)
唐求劉郇伯有詩名唐求臨池洗硯詩云恰似有龍深處
卧被人驚起黑雲生又漸寒沙上路欲暝水邊村早行
云沙上鳥猶睡渡頭人巳行詩思不出二百里間劉郇
伯爲范鄭郎中詩友范得句云歲盡天涯雨久而難對
劉郇伯曰人生分外愁范賞之然老于新津之東渡非
隱非吏二子亦可凌厲名埸而死丘樊所謂蜀人無志
懷土正此也(北夢瑣言)
余問山谷今之詩人誰爲冠曰陳無巳其佳句可得聞乎
曰吾見其作温公挽辭一聮便知其才不可敵曰政雖
隨日化身已要人扶
盛次仲孔平仲同在舘中雪夜論詩平仲曰當作不經人
道語曰斜拖闕角龍千尺澹秣墻腰月半稜次仲曰甚
佳其未大乃曰看來天地不知夜飛入園林總是春平
仲乃服(並同前)
舒王嘗寄蔣山元禪師詩曰不與物違真道廣每隨緣起
自禪深(冷齋夜話)
唱和門
熙寧間初作東西府望氣者云有天子氣及府成車駕果
幸張掞以詩慶二府諸公荆公和云曾留上主經過迹
更費高人賦詠才(倦游錄)
唐路德延有孩兒詩五十韻傳扵世侍郎張公師錫次韻
成老兒詩曰鬢髮盡皤然眉分白雪鮮週廻延客話傴
僂抱孫憐無病常供粥非寒亦衣綿假温衾擁背借力
杖搘肩貌比三峰老年過四皓仙喚方離枕上扶始到
門前每愛烹山茗嘗嫌打石蓮耳聾如塞纊眼暗似籠
烟宴坐羸扶几乘騎困嚲鞭頭搖如轉旋唇動若抽牽
骨冷愁離火牙疼怯漱泉形骸將就木囊橐尚貪錢
膠睫乾眵綴粘髭冷涕懸披裘腰懶繫濯手袖慵揎抬
舉衣頻換扶持藥屢煎坐多茵易破行少履難穿喜婢
裁裙布嗔妻買粉鈿房教深下幕床遣厚鋪毡琴聽憐
三樂圖張笑七賢看經嫌字小敲磬喜聲圓食罷羹
流𬒮杯餘酒帶涎樂來須遣罷醫到久相延褁帽縱模
掠梳頭取次纏長吁思往事多感聽哀絃氣注腰還重
風牽口更偏墓松先遣種誌石預令鐫客到唯求藥僧
來忽問禪飬茶懸土竈曝艾晒簷椽怒僕空睁眼嗔童
謾握拳心驚嫌踘蹴脚軟怕鞦韆局縮同寒狖摧豗似
餓鳶觀瞻多目眩舉動即頭旋女嫁求紅燭男婚乞彩
牋巳聞頒几杖寧更佩韋弦賓客身非與兒孫事巳傳
飬和屏作伴如意佛相連久弃登山屐惟存負郭田呻
吟朝不樂展轉夜無眠呼稚臨床伴看書就枕邊冷懷
疑貯水虚耳訝聞蟬束帛非無分安車信有緣伏生甘
坐末綘老譲行先拘急將風夜昏沉欲雨天雞皮塵旋
潰兒齒食頻填每憶居郎省常思釣渭川喜逢迎佛會
羞赴賞花筵徑遠令移檻階危索减磚好生焚鳥網惡
殺杵魚船旣感桑榆日常嗟蒲柳年長思當弱冠悔不
賸狂顛(青箱雜記)
牛僧孺將赴舉時投贄扵劉夢得對客展讀飛筆塗竄其
文居三十年夢得守汝牛出鎮漢南枉道汝水駐旌信
宿酒酣贈詩於夢得曰粉署爲郎二十春向來名軰更
無人休論世上升沉事且閗尊前見在身珠玉會應成
咳唾山川猶覺露精神莫嫌恃酒輕言語曾把文章謁
後塵夢得方悟往年改文卷之事和答云昔年曾忝漢
朝臣晚歲空餘老病身初見相如成賦日後爲丞相倚
門人追思往事咨嗟久幸喜清風語笑頻猶有當時舊
冠劔待公三日拂埃塵(古今詩話)
長慶二年王起自中書舍人知舉放進士周墀及第後同
在翰林會昌三年起自僕射再放榜時周墀任華州因
寄詩賀叙同在翰林日文場三化魯儒生二十餘年振
重名曾忝木雞誇羽翼又陪金馬入蓬瀛雖欣月桂居
先折更羡春蘭最後榮欲到龍門看風水關防不許暫
離營答曰貢院離來二十霜誰知更忝主文場楊葉縱
能穿舊的桂枝何必爱新香九重每憶同仙禁六藝初
吟得夜光莫道相知不相見蓮峰之下有龔黃人以爲
絶唱(廣卓異記)
韋中憲蟾廉問鄂州春日除祖筵上題文選两句云悲
莫悲兮生别離登山臨水送將歸以毫牋授賓從請續
其句坐中悵望皆不屬有酒妓泫然曰某不知欲口占
两句乃曰武昌無限新開柳不見楊花撲面飛坐客嘉
歎韋有贈聾僧詩云&KR2839;嶺東西烟靄合两問茅屋一溪
雲師云耳重誰解知師意人是人非不欲聞雅言雜載
曹相確鎮浙西日會湖中郡判官王樞舉進士嚴惲詩曰
春光苒苒歸何處更向花前把一杯盡日問花花不語
爲誰零落爲誰開王仰其才調和曰花落花開人世夢
衰榮閒事且持杯春風底事輕搖落何似從來不要開
(同前)
龔穎自負文學少許可又談論多所折難知鼎州士罕造
其門獨丁晉公贄文求見穎倒屣迎迓酧對終日至于
忘食曰自唐韓柳後今得子矣翌日丁獻詩扵穎穎次
韻和酬曰膽怯何由戴鐡冠只緣昭代獎孤寒曲肱未
遂違前志直指無聞是曠官三諫每傳朝客說五溪閒
凭郡樓看祝公早得文場雋况值天階正舞干(青瑣雜記)
江西韋丹大夫與僧靈徹為忘形之契寄徹詩云王事紛
紛無暇日浮生冉冉只如雲已為平子歸休計五老峰
前必共論徹酧曰年老身閑無外事麻衣草坐只容身
相逢盡道休官去林下何曾見一人(雲溪友議)
白中令鎮荆南杜藴常侍問長沙諸從事盧發致瞍焉發
酒酣傲睨公少不懌因改著詞令曰十姓胡中第六胡
也曾金闕掌洪爐少年從事誇門地莫向尊前喜氣粗
盧答曰十姓胡中第六胡文章官職勝崔盧暫來關外
分憂寄不稱賓筵語氣粗公極歡(摭言)
梅聖俞客歐陽晦夫使工畫茅庵已居其中一琴横牀而
已曹子方作詩四韻僕和云寂寞王子猷迴船剡溪路
超遥戴安道月夕誰與度倒披王恭氅半掩袁安戶應
調折弦琴自和撚鬚句(百斛明珠)
東坡云余在廣陵與晁無咎曇秀道人同舟送客山光寺
客去余醉卧舟中秀作詩云扁舟乘興到山光古寺臨
流勝氣藏慚愧南風知我意吹將艸木作天香予和云
閙裏清遊似隙光醉時真境發天藏夢回拾得吹來句
十里南風草木香余昔對文忠公誦文與可詩云美人
却扇坐羞落庭下花公曰此非與可詩世間元有此句
與可拾得耳後五年秀來惠州見予偶道其事(直方詩話)
鄧洵美連山人乾祐二年中進士第與司空昉少保溥同
年謁劉氏不禮歸武陵時周氏有其地且辟在幕府未
幾司空氏自禁林出使武陵與洵美相遇贈詩曰憶昔
詞場共着鞭當時鶯谷喜同遷關河契闊三千里音信
稀疎二十年君遇巳知依玉帳我無才藻步花磚時情
人事堪惆悵天外相逢一泫然洵美和云詞場幾度讓
長鞭又向清朝賀九遷品秩雖然殊此日歲寒終不改
當年馳名早巳超三院侍直仍忻步八塼今日相逢番
自愧閑吟對酒倍潸然相國歸闕率偕載而辭以疾不
行相國語同年少保公公時在黃閣洵美在武陵又爲
詩寄之云衡陽歸鴈别重湖䘖到同人一紙書忽見姓
名雙淚落不知消息十年餘綵衣我已登黃閣白社君
猶葺舊居南望荆門千里外暮雲重叠滿晴虚周氏疑
洵美漏洩密謀急追捕易俗場官而遇害建隆初王師
下湖湘相國復牧衡陽道經易俗場作詩弔曰十年衣
染帝鄕塵蹤跡仍傳活計貧高掇桂枝曾遂志假拖藍
綬至終身侯門寂寞非知巳澤國恓惶似旅人今已向
公墳畔過不勝懷抱暗酸辛(雅言系述)
山谷云金華俞清老名子中三十年前與予共學扵淮南
元豐甲子相見扵廣陵自云荆公欲使之脫縫掖着僧
伽藜奉香火扵半山宅寺所謂報寧禪院者予之僧名
紫琳字清老無妻之累去作半山道人似為不難事然
生龜脫筒亦難堪忍後數年見之儒冠自若因嘗戲和
清老詩曰索索葉似雨月寒遥夜闌馬嘶車鳴鐸群動
不遑安有人夢超俗去髮脫儒冠平明視清鏡政爾良
獨難子瞻屢哦此詩以為妙(直方詩話)
乾祐元年戶部侍郎王仁𥙿放王溥狀元及第溥不數年
拜相仁𥙿時爲太子少保有詩賀曰一戰文埸拔趙旗
便携金鼎贊無為白麻驟降恩何厚黃閤初聞喜可知
䟦勑案前人到少築沙堤上馬行遲押班長幸遥相見
親狎争如未貴時溥和曰揮毫文戰偶搴旗待詔金華
亦偶爲白社遽當宗伯選赤心旋遇聖人知九霄得路
榮雖極三接承恩出每遲職在台司多少暇親師不及
舞雩時(廣卓異記)
魯直使余對句曰呵鏡雲遮月對曰啼粧露着花魯直罪
余於詩深刻見骨不務含蓄余竟不曉此論當有知者
(冷齋)
僧修詩話總龜卷之十四
百家詩話總龜後集卷之十四
評史門
安禄山及永王璘有窺江左之意子偒勸其取金陵史稱
薛鏐李臺卿等爲璘謀主而不及李白白傳止言永王
璘辟爲府僚璘起兵遂迯還彭澤審尔則白非深扵璘
者及觀白集有永王東廵歌十一首乃曰初從雲梦開
朱邸更取金陵作小山又云我王樓艦輕秦漢却似天
皇欲度遼若非贊其逆謀則必無是語矣白旣流夜郎
有書懷詩云半夜水軍來潯陽滿旌&KR0999;空名適自悞迫
脅上樓船從賜五百金弃之若浮烟辭官不受賞飜謫
夜郎天宋中丞薦白啓云遇永王東廵脅行中道乃用
白述懷意以收拭其過尔孔巢父亦為永王所辟巢父
察其必敗㓗身潜遁由是知名使白如巢父之計則安
得有夜郎之謪哉老杜送巢父歸江東云巢父掉頭不
肯往東將入海隨烟霧其序云兼呈李白恐不能無微
意也(黃常明)
唐穆宗時令狐楚為相為景陵使以傭錢獻羡餘怨聲係
路致有衡州之貶觀發潭州寄李寧常侍詩云君今
侍紫垣我已墮青天委廢從兹日旋歸在幾年又有答
竇鞏中丞詩云何年相贈答却得在中臺亦可見其去
國慘傷之情矣孔子曰苟患失之無所不至其楚之謂
乎觀甘露之事則可見矣當是時也王涯等被繋神策
仇士良白涯與李訓謀逆將立鄭注楚時以舊相在闕
下文宗召楚至帝對楚悲憤因付涯訊牒曰果涯書耶
楚曰涯誠有謀罪應死嗚呼觀望腐夫閹人而誣寘人
扵死地楚忍為之乎甘露野史乃言尚頼舊相令狐
楚獨為辯眀若以史為證則野史之言未必公也
杜牧之作李和鼎詩云鵩鳥飛來庚子直謫去日蝕辛卯
年由來枉死賢才士消長相持勢自然盖言鄭注事也
方是時和鼎論注不可為相旋致貶謫故牧之作詩痛
之如此議者謂辛卯年在憲宗之時而文宗時無辛卯
也豈牧之悞乎余謂牧之所云非謂實庚子辛卯也鵩
集于舍班固書庚子之日日有蝕之詩人有辛卯之詠
借是事以眀李甘之冤𡭗
杜牧之集有李給事詩二首其中有紛紜白晝驚千古鐡
鎖朱殷幾一空之句謂鄭注甘露之事也又有可憐劉
校尉曾訟石中書之句牧之自注云給事曾忤仇士良
人遂以為給事者李石也余嘗攷之李石雖嘗為給事
然劾鄭注之事史所不載語言忤仇士良然亦在石拜
相之後石旣拜相則牧之詩題不應以給事為稱其非
李石明矣當時唯有李中敏與牧之厚善嘗因旱欲乞
斬注以申宋申錫之冤帝不省遂以病告歸穎陽令牧
之有元禮去歸緱氏學之句牧之自注云因論鄭注告
歸穎陽又史云注誅遷給事其后仇士良以開府蔭其
子中敏曰内謁者安得有子士良慙恚由是復弃官去
由是論之則是中敏無疑矣
唐太和末閹尹恣横天子以擁虚噐為耻而元和逆黨未
討帝欲夷絶其類李訓謂在位操權者皆碌碌獨鄭注
可共事遂同心以謀巳而殺陳宏志扵青泥驛相繼王
守澄楊承和韋元素王踐言皆不保首領又斷崔潭峻
之棺而鞭其尸剪除逆黨幾盡亦可謂壯矣意欲誅宦
乃復河湟歸河朔諸鎮天子向之鄭注雖招權納
賄然出節度隴右欲因王守澄之葬乘群宦臨送以鎮
兵悉誅之謀亦未必不善會李訓先五日舉亊遂成甘
露之旤世以成敗論人物故訓注不得為忠至李德𥙿
謂不可與徒隷齒亦太甚矣按唐史李甘與李中敏皆
嘗論鄭注不可為相故甘有封州之謫而中敏有穎陽
之歸杜牧之贈甘詩云太和八九年訓注極虓虎吾君
不省覺二兇日威武喧喧皆傳言明辰相登注和鼎顧
予云我死有處所明日詔書下謪斥南荒去又有贈中
敏詩云元禮去從緱氏學江充來見大臺宫曲突徙薪
人不會海邊今作釣魚翁盖深痛二公之言不行而訓
注得恣其謀也盖當是時仇士良竊國柄勢熖熏灼士
大夫扵議論之間不敢以訓注為是以賈殺身之旤故
牧之之詩如此於乎東漢之季柄在宦官陳蕃之徒以
忠勇之資謀殪其黨而事亦不遂史載其名殆如日星
而訓注以當時士夫畏懾士良軰遂加以奸兇之目而
史亦以為亂人萬世之下無以自白其深可痛惜哉家
藏甘露野史三卷及乙卯記一卷二書之說特相矛盾
甘露野史之言上令訓等誅宦官事覺反為所擒而乙
卯記乃謂訓等有逆謀盖甘露史出扵朝廷公論而乙
卯記附會士良之私情也乙卯記後有朱實跋尾數百
言以乙卯所記為非是其說與野史同余故表而出之
(葛常之)
三良以身殉秦繆之葬黃鳥之詩哀之序詩者謂國人刺
繆公以人從死則咎在秦繆而不在三良矣王仲宣云
結髮事明君受恩良不訾臨殁要之死焉得不相隨陶
元亮云厚恩固難忘君命安可違是皆不以三良之死
為非也至李德𥙿則謂社稷死則死之不可許之死與
梁丘㩀安陵君同譏則是罪三良之死非其所矣然君
命之扵前而衆驅之扵後為三良者雖欲不死得乎唯
柳子厚云疾病命固亂魏氏言有章從邪䧟厥父吾
欲討彼狂使康公能如魏顆不用亂命則豈至䧟父扵
不義如此哉東坡和陶亦云顧命有治亂臣子得從違
魏顆真孝愛三良安足希似與柳子之論合而過秦繆
墓詩乃云繆公生不疎孟眀豈有死之日而忍用其良
乃知三子徇公意亦如齊之二子從田横則又言三良
之殉非繆公之意也
韋蘇州睢陽感懷詩有曰宿將降賊庭儒生獨全義宿將
謂許遠儒生謂張巡也盖當時物議以為廵死而遠就
虜疑遠畏死而辭服扵賊故應物云尔韓愈嘗有言曰
遠誠畏死何苦守尺寸之地食其所愛之肉以與賊抗
而不降乎斯言得矣廵死後賊將生致遠扵偃師遠亦
以不屈死則是遠亦終死賊也
李義山詩云本為留侯慕赤松漢廷方識紫芝翁蕭何
只解追韓信豈得虚當第一功是以蕭何功在張良下
也王元之詩云紀信生降為沛公艸荒孤壘想英風漢
家青史緣何事却道蕭何第一功是以蕭何功在紀
信下也余謂炎漢創業何為宗臣高祖設指縱之喻
盡之矣他人豈容議耶
盗殺武元衡也白樂天為京兆掾初非言責而請捕盜以
必得為期時宰惡其出位坐賦新井篇逐之九江故因
聞琵琶乃有天涯流落之感至於淚&KR0668;青衫之上何憊
如此哉先文康公嘗有詩云平生趣操號安恬退亦恬
然進不貪何事潯陽恨遷謫輕將清淚&KR0668;青衫又云
及泉曾改莊公誓勝母終回曾子車素綆銀牀堪泪
墮更能賦詠獨何如
左太冲陶淵明皆有荆軻之詠太冲則曰雖無壯士節與
世亦殊倫淵明則曰惜哉劍舞疎竒功遂不成是皆以
成敗論人者也余謂荆軻功之不成不在荆軻而在秦
舞陽不在秦舞陽而在燕太子舞陽之行軻固心疑其
人不欲與之共事欲待他客與俱而太子督之不巳軻
不得已遂去故羽歌悲愴自知功之不成巳而果膏刃
秦庭當時固巳惜之然槩之扵義雖得秦王之首扵燕
亦未能保終吉也故楊子云荆軻為丹奉扵期之首燕
督亢之圖入不測之秦實刺客之靡也焉可謂之義也
可謂善論軻者
漢文欲輕刑而反重議者以謂失本惠而傷吾仁故也或
又咎帝短喪為傷扵孝予觀遺詔率皆言為巳損制
未嘗使士庶皆短喪也厥後丞相翟方進與薛宣服母
喪皆三十六日而除而顔師古注云漢制自文帝遺詔
國家遵以為常則咎不在文帝矣而王荆公詩云輕刑
死人衆喪短生者偷仁孝自此薄哀哉不能謀輕刑
死人衆則固然矣短喪生者偷則似誣文帝也(俱同上)
百家詩話總龜卷之十四
