增修詩話總龜卷之十九
紀實門(下)
世人畫山水竹石不假五色而成未有以畫花者汴解獨
能之因賦詩云造物本無物忽然非所難花心起墨暈
春色散毫端縹緲形纔就扶疎態自完蓮花悉顛倒杏
雨半披殘幸有狂居士求為黑牡丹兼書平子賦歸去
雪堂看(百斛明珠)
十一月三日與幾先自竹西來訪慶老不見獨與君卿供
奉蟾知客東閣道話久之作詩云卷卷長廊走黃葉席
席垂地香烟歇主人待來終不來紅火消盡灰如雪
嶺南氣候不常吾嘗云菊花開時乃重陽凉天佳月即中
秋不須以日月為斷今歲九月殘暑方退旣望之後月
出愈遲余嘗夜起登合江樓或與客遊豐湖栖禪寺扣
羅浮道院登逍遥堂逮曉乃歸杜子美云四更山吐月
殘夜水明樓此古今絶唱因其句作五首仍以殘夜水
明樓為韻云一更山吐月玉塔卧微瀾正似西湖上湧
金門外看冰輪横海闊香霧入樓寒停鞭且莫上照我
酒杯殘二更山吐月幽人方獨夜可憐人與月夜夜江
樓下風枝久未停露艸不可藉歸來掩關卧唧唧幽夜
話三更山吐月棲鳥夜驚起起尋夢中遊清絶正如此
驅雲掃泉溜俯仰迷空水幸可飲我牛不須違洗耳四
更山吐月皎皎為誰明幽人赴我約坐待玉繩横野橋
多斷板山寺有微行今夕定何夕夢中遊化城五更山
吐月窗迥室幽幽玉鉤還掛戶江練却明樓星河淡欲
曉鼓角冷知秋不眠翻五詠清切變蠻謳
海南有五色雀常以两綘者爲長進止必隨俗謂之鳳凰
云久旱而見輒雨潦則反是吾卜居儋耳城南嘗一至
庭下今又見之黎子雲及其弟威家洎旣去吾舉酒祝
之曰若爲吾來者當再集也巳而果然乃爲賦詩云粲
粲五色羽炎方鳳之徒青黃縞玄服翼衞两紱朱仁心
知閔農常告雨霽符我窮惟四壁破屋無占烏惠然此
粲者來集竹與梧鏘鳴如玉珮意欲相嬉娛寂寞两黎
生食菜真臞儒小圃散春物野桃陳雪膚舉杯得一笑
見此紅鸞雛高情如飛鴻未易握粟呼胡為去復來眷
眷豈屬吾(一作予)回翔天壌間何必懷此都(並同前)
元豐五年十二月十九日東坡生日置酒赤壁磯下踞高
峰俯鵲巢酒酣笛聲起於江上客有郭尤二生頗知音
謂坡曰笛聲有新意非俗工也使人問之則進士李委
聞坡生日作南曲曰鶴南飛以獻呼之使前則青巾紫
裘腰笛而巳旣奏新曲又快作數弄嘹然有穿雲裂石
之声坐客皆引滿醉倒委䄂出嘉紙一幅曰吾無求於
公得一絶句足矣坡笑而從之詩云山頭孤鶴向南飛
載我南遊到九嶷下界何人也吹笛可憐時復犯龜茲
玉局文
秦少章不旯十年忽一日見訪書一篇為惠云不到王家
近十年子猷風韻亦依然舊時朋友今何在别後新詩
誰與傳余戲曰莫太犯老杜所謂不見旻公三十年封
書寄與淚潺湲舊來好事今能否老去新詩誰與傳
張嘉甫云余少年見人誦一詩所謂但存方寸地留與子
孫耕不知何人語元符三年過毘陵汪迪家出所藏水
部賀公手書乃知此詩賀所作世俗以為他人非也賀
天聖中為郎真宗東封謁扵道左元祐初其二弟踰
喬者來京師云賀嘗於泰山望見東坡意甚喜之欲上
元至龜蒙東坡為作詩亦賦五篇余愛嘉甫一章云方
寸平田便有餘子孫無復廢耕鋤巳將不死爲嘉種更
向無何築隱居(直方詩話)
吕申公在揚州日因中秋令秦少游作口號少游有照海
旌幢秋色裏激天鼓吹月明中之句是夜却微隂公云
不着也少游乃别作一篇末云自是我公多惠愛却回
秋色作春隂參寥與余言如此余曰此真所謂翻手作
雲也
李希聲云舒王罷政事時居州東劉相宅於東院小&KR0550;題
當時諸葛成何事只合終身作卧龍者數十處至今尚
有三两處在希聲劉氏壻故知其詳云曾見數紙屏亦
只寫此两句
滕王蛺蝶江都馬一紙千金不當價異材天縱非力能畫
工不見甘為下今代風流數十年含毫落筆開山川忽
忘朽老壓塵眼却怪鳬鴻墮目前邇來八駿復秀出萬
里山河纔咫尺眼邊事得有突兀復似天地初開闢明
窗寫出高軒過便逐淪混聞吟哦晚知書畫真有益却
悔歲月來無多官禁脩嚴絶過訪時於僻寺聊脫鞅秀
潤如行琮璧間清明似別星辰上憂悲惆悵百不行河
擘太華東南傾平生秀句寰區滿掇拾弃置成丹青平
湖遠岫開精神陡覺文字生清新未許两豪來角立要
知旁有衞夫人此無巳所賦宗室士&KR0788;高軒過圖詩也
初無巳謂余曰近宗子節使使余作一詩皆掛名其間
得百千以為女子嫁資可乎余曰詩未成則錢不可授
詩已成則錢不可來數日無巳卒士&KR0788;贈以十縑(並同前)
盧多遜與趙普睚眦太宗踐阼凡對即傾之普出守河
陽日朝辭面訴曰臣以無狀之迹獲事累聖曩日與先
帝面受昭憲皇后命遣臣親寫二書令大寳神器傳歸
陛下以二書合縫批之立臣銜為証其一書先后納扵
柩一書先帝手封禁中乞陛下尋之庶幾少雪此行身
移則事起豺狼在途危如累卵誰肯為臣辨者後果得
書於宫中疑遂决多遜竄崖州太宗謂普曰幾誤斬
卿王元之趙韓王挽詞有鴻勲書冊府遺訓在金縢之
句廼謂是也(古今詩話)
方勉字及甫娶許虞部女好學能詩勉嘗同妻夜看眺錯
傳許氏有詩云匣劍未磨眺錯血已聞刺客殺袁絲到
頭昧却人心處便是欺他天道時痛矣一言偷害正戮
之萬叚始為宜鄧公墳墓知何處空對斯文有淚垂勉
後與故人飲於市醉犯夜禁囚扵府庭時鄭毅夫作尹
許氏獻書援其夫并投詩云明時樂事偷詩酒帝里風
光剰占春况是白衣重得侣不堪青旆自招人早知玉
漏催三鼓不把金貂換百廵大抵仁人憐氣類不教孤
客作囚身遂釋其夫勉死許氏居陋巷教子為學登科
賢哉(同前)
唐相國孫公偓寬𥙿通簡曾乘軺至蜀詣杜光庭受籙乃
曰嘗遇至人話及時事每有高樓之約後登庸二府竟
出宮南岳寄杜先生詩其要曰蜀國信難遇楚鄕心更
愁我行同范蠡師舉效浮丘他日相逢處多應在十洲
唐末朝廷罹榖水白馬驛之禍惟孫獲免(北夢瑣言)
温庭筠字飛卿或作雲舊名𡵨與李商隱齊名時號温李
才思豔䴡工於小賦每入試押官韻作賦凢八义手而
八韻成多為鄰鋪假手日拔數人而士行有缺搢紳薄
之李義山謂曰近得一聮句云遠比邵公三十六年宰
輔未得偶句温曰何不云近同郭輔二十四戴中書藥
名有白頭翁温以蒼耳子為對皆此類宣宗愛唱菩薩
蠻詞令狐相國假其新撰密之戒令勿洩而遽言於人
由是疎之温亦有言云中書内坐將軍譏相國無學也
宣宗微行遇於逆旅温不識傲然詰之曰公非司馬長
史之流乎又曰得非文參簿尉之類帝曰非也謪為方
城縣尉其制辭曰孔門以德行為先文章為未爾旣德
行無取何以𥙷焉徒負不羈之才罕有適時之用竟流
落而死杜豳公自西川除淮海温詣韋曲杜氏林亭留
詩云卓氏爐前金線柳隋家堤上錦帆風貪為两地行
霖雨不見池蓮照水紅豳公遺絹一千匹
沈詢侍郎清粹端美神仙中人制除山東節旄京城咸誦
曹唐游仙詩玉詔新除沈侍郎便分茅土領東方不知
今夜遊何處侍從歸騎白鳳凰其風采可知
唐求言成都距長安才二千里每歲隨計求名者甚鮮建
安之貢無歲無之故曰龍門一半在閩川信斯言矣(並同前)
韓魏公嘗從容議及養兵事慨然曰某有所思而得之者
未嘗以語人人未必信養兵雖非古然積習巳久不可
廢又自有利處不為不深者昔發百姓戍邊無虚歲父
子兄弟有生離死别之苦議者但云不知漢唐調兵於
民獨不見杜甫石壕吏詩云暮投石壕村有吏來捉人
老翁踰墻走老婦出門看吏呼一何怒婦啼一何苦聽
婦前致詞三男鄴城戍一男附書至二男新戰死存者
且偷生死者長巳矣室中更無人惟有乳下孫孫有母
未去出入無完裙老嫗力雖衰請從吏夜歸急應河陽
役猶得備晨炊夜久語聲絶如聞悲幽咽天明登長途
獨與老翁别調兵於民弊乃如此后世收拾強而無頼
者飬之以為兵良民雖稅歛良厚而終一身保骨肉相
聚之樂故兵能練習戰陣而豪勇可使豈可與農夫同
日而語(韓魏公别錄)
劉巴字子初零陵人有名於鄕閭諸葛亮薦於蜀用為將
軍曹掾後為尚書令巴恭行節儉不治産業非公事不
言策命皆巴所為張飛嘗與巴宿巴不與言飛甚怒之
諸葛亮謂曰張飛雖武夫甚慕足下聲望足下雖天資
高亮宜少降意巴曰大丈夫當交四海英雄如何與兵子
語邪巴建武二年出鎮荆州卒於岳陽葬扵郡西後因
巴墳遂號岳陽為巴陵時人語曰生居三湘頭死葬三
湘尾(同前)
蘇子由謫高安雲安時時相過有聰禪師亦蜀人一夕雲
安梦同子由聰迓五祖戒禪師旣覺語子由聰亦至子
由曰方與洞山說梦子今來同說梦乎聰曰夜來梦吾
三人迎戒和尚子由曰世間果有同夢者久之東坡書
至曰已至奉新旦夕相見三人喜出城而坡至則以語
坡坡曰軾七八歲常梦是僧又先妣方孕時夢一僧來
托宿及謫英州雲遣書至南昌坡引紙大書曰戒和尚
又錯脫也後監玉局觀作偈答南華長老曰惡業相纏
四十年常行八棒十三禪却着衲衣歸玉局自疑身是
五通仙(冷齋夜話)
退之詩曰喚起窗前曙催歸日未西無心花裏鳥更與盡
情啼余兒時每哦此詩了不解其意自出陜吾年五十
八年時春曉偶憶此詩方悟喚起催歸二禽名也催歸
子規也喚起聲如絡絲圓轉清亮偏於春曉鳴江南謂
之春喚
老杜謁玄元廟詩曰鳳笙吹玉柱露井凍銀牀許彦周云
嘉祐河濱漁網得一小石刻詩曰雨滳空階暁無心換
夕香井梧花落盡一半在銀牀銀牀井欄也莫知誰作
王仲至言老杜詩曰江蓮搖白扇天棘夢青絲天棘自是
一種物高秀實曰天門冬也一曰顛棘非天棘也王元
之詩曰水肢卧玉腕天棘舞金絲則天棘盖柳也
韋應物琥珀詩曰曾為老茯苓元是寒松液蚊蚋落其中
千年從可覿嘗見琥珀中有物形如蜂此物自外國來
地有茯苓處皆無琥珀不知韋公何以知之
東坡海棠詩曰只恐夜深花睡去更燒銀燭照紅粧事見
太真外傳曰上皇登沉香亭召太真妃子時卯醉未醒
命力士使侍兒扶掖而至妃子醉勻殘粧不能再拜上
皇笑曰豈醉是海棠睡未足耳作尼童詩曰應將白練
作仙衣不許紅膏汚天質事見則天詔書曰天下尼童
用白練為衣
橄㰖詩曰待得微甘回齒頰已輸崖蜜十分甜崖蜜事見
鬼谷子曰照夜清螢也百花醲蜜也崖蜜櫻桃也贈舉
子詩曰平生萬事足所欠唯一死事見梁僧史曰世祖
宴東府詔䟦陀羅至䟦陀羅皤然世祖戲曰摩訶衍不
負遠來唯有一生應曰貧道客食陛下三十載恩德厚
矣所欠者一死耳(並同前)
增修詩話總龜卷之十九
百家詩話總龜後集卷之十九
隱逸門
世人謂淵明皆以其專用肥遯初無康濟之念能知其心
者寡也嘗求其集若云歲月擲人去有志不獲騁又有
云猛志逸四海騫翮思遠翥荏苒歲月頽此心稍已去
其自樂田畆乃卷懷不得已耳士之出處未易為世俗
言也(陽秋)
瓢之為器貧者所用故顔子以一瓢飲而楊子比之山雌
文康公築室泛金溪上闔門千指朝虀暮塩未嘗敢
以貧為病嘗因溪結亭號曰瓢飲盖欲少見慕賢好古
安貧樂道之意予嘗有詩云我不學許由隱烟霧得瓢
不飲惟掛樹又不學德義居虎丘帶瓢入市多騎牛分
無玉甌囊古錦病渴文園只瓢飲不瞰金溪新結亭未
須引吸如長鯨但願金溪化爲酒歲歲持瓢醉花柳
杜尋苑十隱居云侍立小童清義山憶正一云烟爐銷盡
寒燈晦童子開門雪滿松子厚云日午獨眠無餘聲山
童隔竹敲茶臼秀老云夜深童子喚不起猛虎一聲山
月高閑弃山間累年頗得此數詩氣味
陳搏負經綸才歴五季亂離游行四方志不遂入武當山
後隱居華山自晉漢以後每聞一朝革命嚬顣數日人
有問者瞪目不答一日方乘驢遊華隂市聞太祖登
極驚喜大笑問其故又笑曰天下自此定矣太祖方
潜龍時搏嘗見天日之表知太平之有自矣遯迹之初
有詩云十年蹤跡走紅塵回首青山入夢頻紫陌縱榮
争及睡朱門雖貴不如貧愁聞劍戟扶危主悶見笙歌
聒醉人携取舊書歸舊隱野花啼鳥一般春豈淺
哉(邵伯温易學辨惑)
陳搏周世宗嘗召見太平興國初再召赴闕太宗賜詩
云曾向前朝出白雲後來消息杳無聞如今若肯隨徵
召總把三峰乞與君先生服華陽巾艸屨垂絛以賓禮
見賜坐(澠水燕談)
康節除祕書省校書郎潁州團練推官辭不許旣受命即
引疾不起且以詩答鄕人曰平生不作皺眉事天下應
無切齒人斷送落花安用雨裝添舊物豈湏春幸逢堯
舜為真主且放巢由作外臣六十病夫宜揣分監司無
用苦開陳(言行錄)
後復再召搏辭曰九重仙詔休教丹鳳㗸來一片野心巳
被白雲留住(辯惑)
种放别業在終南山後生從之學者甚衆性頗嗜酒躬畊
種秫以自釀所居有林泉之勝殊為幽絶真宗聞之
遣中使携畫工圖之開龍圖閣召輔臣觀焉上欲賞
之其後復聞魏野居有幽致帝亦遣人圖之故野有
詩云幽居帝盡看(澠水燕談)
張横渠八翁吟詩十首步虚聲裏八竒翁八竒須信古英
雄賓朋未散山翁醉聽歌同入醉鄕中傳岩岩下築岩
翁幽通心與帝心通憂勤未感思賢夢相霖何日見成
功磻溪溪伴釣魚翁濯纓溪水聽溪松龜猷未告非熊
兆漁簔堪笑老龍鍾老原原上卜年翁感天功業動天
聰流言未信成王悟悟成全得起禾風龜山山下感麟
翁麟翁知巳幾時逢自從顔孟希蹤後幾人今日更希
蹤青牛西去伯陽翁當年夫子嘆猶龍立言為恐真風
喪豈知言立喪真風寓言豪誕&KR0238;園翁誇談名理浩
無窮早知懸解人間世争知懸解不言中一身無碍竺
乾翁遍員身戒身同船師從我乘桴去頑空中與指
真空褒中斜谷卧龍翁量如江海氣如虹不應三顧逢
先主至今千載慕冥鴻籃輿多病八吟翁雲叟恣
遊從清時無事青山醉青山仍醉最青
處士魏野字仲先陜州人居扵東郊架艸堂有水竹之勝
好彈琴作詩清苦多聞扵時前后郡中皆所禮遇上祀
汾隂召之辭疾不至野以詩贄公曰從前輔相皆頻出
獨在中書十五秋泰岳汾隂俱禮畢這回好伴赤松遊
公覧之喜形扵色以酒茗藥物爲答素編先公遺札
有公自寫此詩數本(王文正公遺事)
旦得詩感悟以疾屢辭政柄遂拜太尉玉清昭應宫使又
曰魏野謂寇凖曰自古功名盖世少有全者因與詩曰
好去上天辭將相歸來平地作神仙及貶始悔不用野
之言云(仁宗政要)
復齋漫錄云晉皇甫謐高士傳載四皓見秦政虐乃避入
藍田山作歌曰漢之高山深谷逶迤燁燁紫芝可以療
飢唐虞世遠吾將安歸駟馬高盖其憂甚大冨貴之
畏人不如貧賤之肆志
林逋字君復居杭州西湖之孤山真宗聞其名賜號和
靖處士詔長吏歲時勞問逋工扵畫善為詩如梅花
詩云疎影横斜水清淺暗香浮動月黃昏評詩者
謂前世咏梅者多矣未有此句也及其臨終為句云茂
陵他日求遺藁尤喜初無封禪書尤為人稱誦自逋
之卒湖山寂寥未有繼者(歸田錄)
又青箱雜記云逋景祐初尚無恙范文正公亦過其廬贈
逋詩曰巢由不碩仕堯舜豈遺人又曰風俗因君厚文
章到老醇其激賞如此(言行錄)
武夷之溪東流凡九曲而第五曲為最深盖其山自北
而南者至此而盡聳全石為一峰拔地千尺上小平處
微戴土生林木極蒼翠可玩而四隤稍下則反削而入
如方屋帽者舊經所謂大隱屏也直屏下两麓相抱之
中西南向為屋三間者仁智堂也堂左右两室左曰隱
求以待棲息朱氏隱求室詩曰辰窗林影開夜枕
山泉嚮隱去復何求無言道心長丘氏詩曰抱
小窗深讀書空谷響一笑有會心紛紛自長項氏
詩曰種桑不療寒蒔粟長苦飢飢寒有但使碩無
違袁氏詩曰本是山中人歸作山中友豈同荷篠老永
結躬耕耦浮雲一出岫膚寸彌九有此志未可量見之
千載後劉平父詩曰寧懷棲遯情閒䄂經綸手風雲倘
未期猿鶴且為友萬氏詩曰平生區中緣中歲從黃綺
出處本無心誰云今隱几黃子厚詩曰隱側混樵牧堅
高存聖功懷哉得所尚一瓢從屢空
韓氏次櫂歌韻宛宛溪流叠九灣山猿時下鳥關關釣磯
茶竈山中樂大隱屏邊日月閑
淮南小山作招隱極道山中窮苦之狀以風切遁世之士
使無遐心其旨深矣其後左太冲陸士衡相繼有作雖
極清䴡顧乃自為隱遁之辭遂與本題不合故王康琚
作詩以反之雖正左陸之悞而所述乃老氏之言又非
小山本意也十月十六日夜坐許生挾琴過予書堂夜
久月明風露凄冷生揮絃度曲聲甚悲壯旣乃更為招
隱之操而曰榖城老人嘗欲為予依永作辭而未就也
予感其言因為推本小山遺意戲作一闋以反之口授
許生寫呈榖城老者諸名勝請共賦之以備山中異時
故事云
南山之幽桂樹之稠枝相樛高拂千厓素秋下臨深谷之
寒流王孫何處扳援久淹留聞說山中虎豹晝嘷聞
說山中熊羆夜咆叢薄深林鹿&KR0687;&KR0687;獮猴與君居山鬼
伴君遊君獨胡為自聊(音留)歲云暮矣將焉求思君不見
我心徒离憂南山之中桂樹秋風雲冥濛下有寒栖老
翁木食澗飲迷春冬此間此樂優游眇何窮我爱陽
林春葩昼紅我爱隂崖寒泉夜淙竹栢含烟怕青䓗徐
行發商歌安坐撫孤桐不問簟瓢屡空但把明月丼長
終人間雖樂此心誰與同(右隱)南山之阿桂樹婆娑雲嵯
峨下蔭連蜷舊柯秋思渺渺秋風多王孫不見扳援時
寤歌岑寂空山良霄月華詰曲前溪春流迅波
秀木&KR1083;紆雜青莎猿猴慕熊羆麋&KR4698;麚荒忽淹竜柰
何思君使我長咨嗟人間歲月驚心易蹉跎幽居
中林散髮披襟山崎崟慰此栖遅素心綠綺一曲傅清
音超然忘世誰能共浮沉遠汲寒溪烟雨昼隂獨
宿空斎哀猿夜吟竹栢摇風更蕭森春蘭得芳紉秋菊
伴孤斟此意寕論古今勸君與我同投簮倘徉歸去歌
谷雲深(右反招隱)
恬退門
蔡寬夫詩話云乖崖少喜任俠學擊劍尤樂聞神仙事爲
舉子時嘗從陳希夷欲分華山一半希夷以紙筆蜀牋
贈之公笑曰吾知先生之旨矣殆欲驅我入閙処乎然
性極清介居無妾媵不事服玩朝衣之外燕処惟紗帽
皂絛一黃土布裘而已至今人傳其昼像皆作此飾始
及第時嘗以詩寄傳霖逸人云前年失脚下魚矶苦恋
明時不忍埽為報巢由莫相笑此心非是爱輕肥李順
之乱乖崖帥蜀有詩寄陳希夷云性愚不肯住山林刚
要清流擬致君今日星馳劍南去回頭慚愧華山雲皆
真素志也
復齋漫錄云唐人詩有意效承平無功荅聖明灰心緣忍
事霜髩為論兵道直身還在恩深命轉輕梅塩非擬訍
葵藿是平生白日長垂照青蠅謾發聲嵩陽舊田宅終
使謝歸畊中書後堂軒西壁有題灰心霜髩之句者
騐其筆迹舊相李公迪之書也李入相時边兵未動意
在忍事之語元献中書即事詩叙其事云惨惨高槐落
凄凄餘菊寒粉墻多記墨聊為拂塵看正為此也苕溪
漁隱曰蔡寬夫詩話以灰心緣忍事霜鬢為論兵之
句是裴晉公作李文定嘗親書于中書壁間
蔡寬夫詩話云正獻公以清德直道聞天下而風姿尤竒
古年近七十髮髩皤然無一莖黑者居相位未幾以歲
旦請老一章得謝退居睢陽歐陽文忠公未顯時正獻
推薦特厚及文忠為留守日與公酧唱文公有荅公見
贈末章云報國如乖碩歸耕寕買田期無辱知已肯逐
利名迁熙寕初文忠致政歸汝隂時正獻捐舘巳十有
五年矣文忠復用前詩題其祠堂云門生今白首墓木
巳蒼烟報國如乖碩歸耕寕買田此言今始踐知不愧
黃泉苕溪漁隱曰昭陵諸臣傳云慶曆四年拜中書門
下平章事每内降與恩澤者積數十而面納上前上嘗謂
諫官歐陽脩曰外人知衍封還内䧏吾居禁中有求恩
者每以衍不可告之而止者多扵所封還也由是僥倖
不說出知兖州明年正旦上表曰臣年七十碩還上印
綬乃以太子少師致仕議者謂故相一上章得請以三
少致仕皆非故事盖宰相賈昌朝疾之蔡寬夫云正献
居相位末幾以歲旦請老不言鎮東魯盖闕文也
迃叟詩話云王太尉旦從車駕過陜魏野貽詩曰昔時宰
相年年替君在中書十一秋西祀東封俱巳了如今好
伴赤松遊王䄂其詩以呈上累表請退上不許苕溪漁
隱曰余按三朝正史云旦登柄用十八年爲相僅一紀素羸
多疾又以名位太重憂畏不自安連歲拜章求解上素
重其德望聞其引退甚不樂優詔褒荅継以面諭旦一
日獨對滋福殿令左右扶掖而升復求遜位上覩其瘦
瘁閔然許之則迃叟詩話以為上不許盖悞矣其蔡
寬夫詩話云遂得謝此言良是
劉寬夫詩話云莱公自永興被召魏野以詩送之曰好去
上天辞冨貴却耒平地作神仙王文正從東封回野亦
寄以絶句云西祀東封今巳了好耒相伴赤松遊文正
䄂此詩求退遂得謝莱公晚歲南迁世多言不能如文
正用野言盖志士仁人亦各有志觀䒹公末年所為豈傀
文正也㦲山人處士其言不如此或用或不用各繋其人
要之不溺於冨貴以貪得則一也野有子亦父風宋景
文嘗贈以詩云姓名高士傳父子少微星
百家詩話總龜後集卷之十九
