增修詩話總龜卷之三
志氣門
丞相李文正公昉少年時嘗以詩呈叔侍中覧而喜贈之
詩曰反觀西里盛世世秉鈞衡後文正果大用詔賜所
居爲謝元卿秉鈞里是知李氏自五代至本朝世居將
相非一日也(翰府名談)
陳文惠未逹時作偶成詩曰千里好山雲乍歛一樓明月
雨初晴觀此詩者曰意與李覯碧山更被暮雲遮者異
矣(青箱雜記)
宋莒公守潁昌開西湖作詩曰鑿開魚鳥忘情地展盡江
湖極目天觀者知其必大用
丞相劉公沆以氣義自許嘗作牡丹詩曰三月内方有百
花中更無又述懷詩曰虎生三日便窺牛獵食寧能掉
尾求若不去登黃閣貴便須來伴赤松遊奴顔婢舌誠
堪耻羊狠狼貪自合羞三尺太阿星斗煥何時去取魏
齊頭皇祐初出鎮豫章漕使潘夙以小孤山四十字示
公公即席和之曰擎天有八柱此柱一焉存石聳千尋
勢波流四面㾗江湖中作鎮風浪裏蟠根平地安然者
饒他五嶽尊覧者皆知有宰相噐
蔣槩治平中登苐後久不調官遊河朔登雄州北門樓有
詩曰壯士未酧志乘秋感慨多幽燕新種落唐漢舊關
河塞月沉青塚邊聲入暮河如何得萬騎玉壘夜經過
不幸早死觀其志亦有爲者也(並同前)
長安舊以不歴臺省便出鎮廉車節鎮者爲麄官大率重
内而輕外今東都乾元門舊宣武軍鼓角門節度王彦
威有詩刻其上云天兵十萬勇如貔正是酬恩報國時
汴水波濤喧鼓角隋堤楊柳拂旌旗前驅紅旆關西將
坐間青娥趙國姬寄語長安舊冠盖粗官到底是男兒
彦威自太常博士出辟使府至茲鎮故有是句至今不
知所在薛能亦有謝寄茶詩云粗官寄與真抛擲頼有
詩情合得嘗(談苑)
李昪竹詩曰棲鳳枝梢猶軟弱化龍形狀已依稀唐宣宗
瀑布詩曰溪澗豈能留得住終歸大海作波濤王覇之
意可見也河中府逍遥樓有唐太宗詩曰昔乘四馬去
今驅萬乘歸氣象尤可見(詩史)
唐子方謪官渡淮至中流風作舟欲覆作詩曰聖宋非狂
楚清淮異汨羅平生仗忠信今日任風波日暮泊舟岸
續云舟楫顛危甚黿鼉出没多斜陽幸無事沽酒聽漁
歌真詩無謟可以格鬼神(雲齋錄)
景祐五年苑試進士以鵾化爲鵬爲詩題吕濟叔詩云九
霄離海嶠一夕過天池論者以此詩當爲第一人(同前)
沙門文瑩嘗謂爲文老而不衰者惟元厚之在禁林時有
懷荆南舊遊云去年曾醉海棠叢聞說新枝發舊紅昨
夜夢回花下飲不知身在玉堂中
樂天典杭日江東學子奔杭取解張祐自負詩名而徐凝
亦至燕于郡中樂天諷二子矛盾祐曰僕宜爲觧首凝
曰有何佳句祐曰甘露竒詩曰日月光先到山河勢盡
來金山寺詩曰樹影中流見鐘聲两岸聞凝曰善則善
矣柰無野人瀑布詩曰千古長如白練飛一條界破青
山色祐愕然一座盡傾(古今詩話)
王沂公布衣時以梅花詩獻吕文穆公云雪中未問和羹
事且向百花頭上開文穆曰此生已安排狀元宰相也
後果然
姚嗣宗詩云踏碎賀蘭石掃清西海塵布衣能效死可惜
作窮鱗韓魏公安撫關中薦試大理評事(同前)
高越遊河朔有州牧欲以女妻之越作鷂子詩云雪爪星
眸衆鳥歸摩空專候整毛衣虞人莫謾張羅網未肯平
原淺草飛
孫給事僅及孫曁皆咸平初省試放狀元後各應制舉給
事與兄何齊名有聲場屋何淳化中魁多士給事下第
有詩曰前春再就天階試應被人呼小狀元次舉中甲
科王元之以詩贈曰病中何事忽開顔憶得詩稱小狀
元粉壁已懸龍虎榜錦標争屬鶺鴒原(並同前)
高言京師人字明道好學有志義以詩于友人曰昨夜隂
風透膽寒地爐無火酒瓶乾男兒慷慨平生事時復挑
燈把劔看
秦少游謫雷州有詩曰南土四時都熱愁人日夜俱長安
得此心如石一時忘了家鄕黃魯直謫宜州作詩曰老
色日上面歡情日去心今旣不如昔後當不如今輕紗
一幅巾短簟六尺牀無客日自静有風終夕凉少游鍾
情故詩酸楚魯直學道故詩閒暇至東坡南中詩曰平
生萬事足所欠唯一死則英特之氣不受折困
知遇門
楊徽之侍讀太宗聞其名索所著數百篇奏御獻詩云十
年牢落今何幸叨遇君王問姓名太宗選十聮書于御
屏間梁周翰詩曰誰似金華楊學士十聮詩在御屏間
僧文瑩嘗謂楊公必以天池浩露滌筆於冰甌雪碗中
則方與公詩神骨相副(古今詩話)
夏文莊守安陸宋莒公兄弟尚皆布衣文莊異待之命作
落花詩莒公曰漢臯珮解臨江失金谷樓危到地香子
京曰將飛更作回風舞已落猶成半面粧是歲詔下兄
弟皆應舉文莊曰詠落花而不言落大宋須狀元及第
又風骨秀重異日作宰相小宋非所及然亦須登嚴近
後皆如其言故文莊在河陽聞莒公登庸以别紙賀曰
昔年安陸已識台光盖謂是也(青箱雜記)
杜荀鶴謁梁高祖與之坐忽無雲而雨祖曰無雲而雨謂
之天泣不知何祥請作詩荀鶴曰同是乾坤事不同雨
絲飛灑日輪中若教隂顯都相似争表梁王造化工高
祖喜之(洞微志)
真宗末年嘗遊禁中見翰林學士王禹偁倚宫木若詠吟
命宫使亟探之果預作賞花釣魚詩明日百官赴宴迨
題出乃千葉石榴花百官皆失所擬禹偁首進一絶云
王母庭中親見栽張騫偷得下天來誰家巧婦殘針線
一撮生紅熨不開上稱賞謂真才(桂堂詩話)
唐文宗夏日與諸學士聮句人皆苦炎熱我愛夏日長柳
公權續曰薰風自南來殿閣生微凉時丁表五學士皆
屬繼文宗獨諷公權两句辭清意足不可多得乃令公
權題於殿壁字方員五寸文宗視之歎曰鍾王復生無
以加焉(廣卓異記)
劉景文作饒州監酒得一詩題芝山寺壁云數聲燕語落
簷間底事驚回夢裏閑說與傍人都未信杖藜携酒看
芝山舒王作本路憲見之愛甚遂令權州學(古今詩話)
蜀人雍陶以進士第爲簡州牧自比謝宣城柳吳興也賓
至折挫忽有馮道明下第請謁告閽者道明與員外有
舊及見呵曰與公昩平生何方相識道明曰誦員外詩
仰員外德遂吟曰立當青草人先見行傍白蓮魚未知
又曰江聲秋入寺雨氣夜侵樓又曰閉門客到常疑病
滿院花開不似貧聞之歡狎如曩昔之友(雲溪友議)
王文公凝清族重德冠絶當時每就寝息必义手而卧慮
其寝寐中見先靈食䬪飥不過十八片曾典綘州時司
空圖侍郎方應進士舉自別墅到郡謁見後更不訪親
知閽吏遽申司空秀才出郭後入郭訪親知即不造郡
齋琅琊知之謂其專敬愈重之及知舉日司空一捷列
第四人登科同年訝其姓名甚暗所圖太速有鄙薄者
號爲司徒空琅琊知有此說因召一牓門生開筵宣言
扵衆曰某叨忝文柄今年榜帖全爲司空先軰一人而
巳由是聲彩益振爾後爲御史分司舊相盧公携酒訪
之留詩曰氏族司空貴官班御史雄老夫如且在未可
歎途窮其爲名德重也如此(北夢瑣言)
狂放門
鍾傳鎮南昌有李夢符者放蕩酣飲好事者與語應口成
詩後桂州刺史李瓊遣人謂傳曰夢符吾弟請遣歸鍾
令求於市邸人曰夜來不歸不知所之有回常學士詩
云罷脩儒業罷修真飬拙藏愚春復春到老不疎林裏
鹿平生難見日邊人洞桃深處千株錦岩雪鋪時萬草
新深謝名賢遠相訪求聞難禣鳳爲鄰(詩史)
朱勰仕江南爲縣令甚疎逸有詩云好是晚來香雨裏擔
簦親送綺羅人李璟聞之處以閒曹又有僧庭實獻詩
云吟中雙鬢白笑裏一生貧璟聞云詩以言志終是寒
薄以束帛遣之(同前)
李澣登科在和凝榜下同爲學士會凝作相澣爲承旨當
批詔次日於玉堂舊閣悉取圖書噐玩留一詩扵榻云
座主登庸歸鳳闕門生批詔立鰲頭玉堂舊閣多珍玩
可作西齋潤筆否人皆笑其疎縱(古今詩話)
杜牧之登科後三年縱放爲詩曰落魄江湖載酒行楚腰
纖細掌中情十年一覺楊州夢嬴得青樓薄倖名又
曰觥船一棹百分空十載青春不負公今日鬢絲禪榻
畔茶烟輕颺落花中
杜牧自御史分司洛陽李司徒罷鎮閑居聲妓爲當時第
一因會朝士以牧之嘗任風憲不敢邀置牧之諷坐客
逹李李遽馳書以招而牧之遂來謂李曰聞有紫雲者
孰是因指示牧之作詩曰華堂今日綺筵開誰喚分司
御史來忽發狂吟驚滿座两行紅粉一時回意氣閒逸
旁若無人
裴忠謙狀元登科作紙牋名紙謁平康里妓因宿于里中
作詩曰銀缸斜背解鳴璫小語低聲喚玉郎從此不知
蘭麝貴夜來新惹桂枝香
鄭谷登第後宿平康里作詩曰春來無處不閒行楚閠相
看别有情好是五更殘酒醒耳邊聞喚狀元聲
楊汝士尚書鎮東川其子及第汝士開筵營妓咸集汝士
命人與綾一端詩曰郎君得意正青春蜀國將軍又不
貧一曲高歌綾一匹两頭娘子拜夫人
潘逍遥與許洞錢易爲友狂放不羈嘗作詩云散拽禪師
來踘蹴醉拖遊女上鞦韆此其自序之實也後坐盧多
遜黨亡命捕之甚急乃易姓名爲僧入中條山許洞贈
詩曰潘逍遥平生志意如天高仰天大笑無所懼天公
嗔爾口呶呶罰教臨老投𥙷衲歸中條我願中條山神
鎮長在驅雷逐電依前趕出這老怪后會赦以四門助
教招之送信州安置復舞扵市曰出砒霜價錢可嬴得
撥灰兼弄火暢殺我以此士人不齒放弃終身(並同前)
姚嵓傑梁國元崇之裔弱冠通墳典以詩酒遊江左凌忽
前逹旁若無人乾符中顔標典鄱陽初剏鞠埸請嵓傑
紀其事文成千餘言標欲刊去一两字嵓傑大怒旣而
標已睚眦而巳勒石遂令覆碑扵地以車拽之磨去嵓
傑以一篇寄之曰爲報顔公識我麽我心唯只與天和
眼前俗物關情少醉後青山入夢多田子莫嫌彈鋏恨
寗生休唱飯牛歌聖朝若爲蒼生計也合公車到薜蘿
盧肇牧歙州嵓傑在婺源先以著述寄肇肇知好使酒
以手書褒美之贈以束帛迎至郡齋館穀如公卿旣而
日肆傲睨輕視子發子發嘗以詩咤嵓傑曰明月照巴
山嵓傑笑曰月照天下柰何獨照巴山子發慚不樂無
何會扵江亭時蒯希逸在坐子發改令目前取一聮象
子發曰遠望漁舟不闊尺八嵓傑遽飲一噐凭闌嘔&KR3133;
須臾即席遂答云凭闌一嘔巳覺喉空有集二十卷曰
象溪子逆旅豫章不知所終(雜言)
鍾山公鎮臨川賞牡丹有小吏手捧硯舉止有士人風公
曰學詩乎曰粗親筆硯因令口占一篇其警句云三月
莫辭千度醉一生能得幾回看公曰他日定成噐因勉
令就學明年謁嶺南李國老大加稱賞賫數百縑扵金
陵酒樓數日而盡醉中掛帆數百里至落星灣半醒烟
雨中登水心寺題詩於水軒曰分飛南渡春風晚却返
家林事業空無限離情似楊柳萬條垂向楚江東
李白才思不羈有醉吟詩曰天若不愛酒酒星不在天地
若不愛酒地應無酒泉天地旣愛酒飲酒不愧天三杯
通大道一斗合自然但得醉中趣勿爲醒者傳憶賀知
章曰欲向江東去定將誰舉杯稽山無賀老却棹酒船
迴(郡閣雅談)
韓魏公出鎮中山有門客夜踰墻出宿娼家公知作種竹
詩以警之殷勤洗灌加培植莫遣狂枝亂出墻門客自
愧作詩云主人若也憐高節莫爲狂枝贈斧斤公置一
女奴贈之(青瑣集)
增脩詩話總龜卷之三
百家詩話總龜後集卷之三
孝義門
徐師川詩云楚漢紛争辨士憂東歸那復割鴻溝鄭君立
義不名籍項伯胡顔肯姓劉謂項伯籍之近族乃附劉
而背項鄭君以爲漢臣乃違漢而思楚也余嘗論之曰
方劉項之勢雌雄未决也其間豈無容容狡詐之士首
鼠兩端以觀成敗而爲身謀者乎項伯是也其意以謂
項氏得天下則吾嘗以宗族從軍畫策定計豈吾廢哉
劉氏得天下則鴻門之會吾嘗舞劍以蔽沛公矣廣武
之會吾嘗勸勿烹太公矣劉氏豈吾廢哉高祖之封項
伯殆以此也至鄭君則不然亊藉藉死属漢高祖諸
故楚臣名籍鄭君獨不奉詔乃盡拜名籍者為大夫而
逐鄭君觀此則鄭君與項伯賢佞可見高祖或逐或封
皆徇情之好悪則知戮丁公者一時矯激之爲也王儉
七志曰宋高祖遊張良廟並命僚佐賦詩謝瞻所賦冠
于一時今載扵文選者是也其曰鴻門銷薄蝕陔下隕
攙搶爵仇建䔥宰定都護儲皇肇允契幽叟飜飛指帝
鄕則子房輔漢之策盡於此數語矣王荆公云素書一
卷天與之榖城黃石非吾師固陵觧鞍聊出口捕取項
羽如嬰兒從来四皓招不得為我立弃商山芝用亦此
數事而論議格調出瞻數等東坡論子房䄂搥之亊以
謂良不爲伊吕之謀而特出於荆軻聶政之計以余觀
之此良少年之銳氣未足以咎良也圮上授書之後所
見豈前比哉(葛常之)
予曾祖通議兄弟四人取良辰美景賞心樂亊之義作
四并堂于東园故通議詩云華圃控弦秋學射寒窗留
燭夜抄書良辰美景饒心事歡日相并樂起予先祖清
孝公兄弟六人取三荆同林之義作培荆亭于西園當
時篇詠無存者清孝安遇集中有培荆亭記其略云西
园推輪無亭觀之玩伯兄欲紏合叔季同耳目之適於
是基盈尺之高宏一筵之廣列楹為亭號曰培荆至先
人文康公罷官南陽適當兵擾復還舊捿奉伯父工部
居焉别建二老堂于宅南秦望由里諸山皆在目植花
竹于四隅命某日治饌往往樂飲竟日某嘗賦詩云去
家纔隔水一股二老堂成三百弓鴒原暮下沙水暖鴈
行夜落霜天空竹根酌酒不妨醉花萼斵詩如許工坐
久興闌笻竹杖出門人指兩仙翁(同上)
月輪當空天下之所共視故謝莊有隔千里兮共明月之
句盖言人雖異處而月則同瞻矣老杜當兵戈騷屑之
際與其妻各居一方自人情觀之豈能免閨門之念而
他詩未嘗一及之至於明月之夕則遐想長思屢形詩
什月夜詩云今夜鄜州月閨中只獨看繼之曰香霧雲
鬟&KR0668;清輝玉臂寒一百五日夜對月去無家對寒食有
淚如金波継之曰仳離放紅蘂想像嚬青蛾江月詩云
江月光於水高樓思殺人繼之曰誰家排錦字燭滅翠
眉嚬其數致意閨門如此其亦謝莊之意乎顔延之對
孝武乃有莊始知隔千里兮共明月之說是莊才情到
處延之未能曉也(同上)
魏武於諸子中獨愛植丁儀丁廙楊脩之徒爲植羽翼幾
代太子丕而植任性不自雕勵又太子御之有術故易
宗之計不行盖非植遜丕也洎文帝即位植屡求試用
不報益怏怏帝欲害之卞太后曰汝已殺任城不得復
殺東阿故止從貶爵則植豈無怨懟乎嘗觀植所作
豫章行云他人雖同盟骨肉天性然周公穆康叔管蔡
則流言子臧孫千乘季札慕其賢意謂已素爲武帝
所愛忌之者故衆有管蔡流言之說然乃自以季札為
比亦誣矣豈其掠美之言哉(同上)
晉嵇康贈弟秀才四言詩云感悟馳情思我所欽則以所
欽爲弟陸機贈從兄車騎詩云寤寐靡安豫願言思所
欽則以所欽爲兄又贈馮文罷詩云慷慨誰爲感願言
懷所欽則以所欽為友
陸機作詩贈賈謐幾三百言無非極其裒讃方謐用事生
死荣辱人如反覆手其裒讃亦何足怪然其間亦有寄
意譏誚人未能推其意者按臧榮緒晉書謐父韓夀母
賈充少女也充平生不議立後妻郭槐輙以外孫韓謐
襲封帝計之遂以謐為魯公則是賈謐非充子也故機
詩云誕育洪胄纂戎于魯言誕育則以譏非巳生也
又曰惟漢有木曾不踰境謂橘踰淮則化爲枳言如螟
蛉之化蜾蠃無異也夫謐勢熖薰灼如此而機敢爲廋
詞以狎侮之真文人之習氣哉
王福畤之子勔勮勃皆有才名故杜易簡稱為三珠樹其
後助劼勸又皆以文顯勃於兄弟之間極友愛自鄕還
&KR0593;詩云人生忽如客骨肉知何常願及百年内花萼
常相將無使棠棣廢取譬人無良觀此語意豈兄弟
有不相能者耶及觀誡功勁云欲不可縦争不可常
勿輕小忿將成大殃此二人者似非處於禮義之域
者棠棣廢之語疑爲此二人設也(同上)
楊六尚書白樂天妻兄也初除東川節度代妻賀兄云
覓得黔婁爲妺婿可能空寄蜀茶来又寒食寄詩云蛮
旗似火行隨馬蜀妓如花坐遶身不使黔婁夫婦看誇
張冨貴向何人皆責望之言也(同上)
文選載嵇叔夜贈秀才入軍詩李善注謂兄喜秀才入軍
而張銑謂叔夜弟不知其名考五詩或曰携我好仇或
曰思我良朋或曰佳人不在皆非兄弟之稱善銑所注
恐未必然爾(同上)
錢起題杜牧林亭詩云不湏躭小隱南阮在平津南阮謂
杜悰也史載悰更歴將相而牧困躓不自振怏怏不平
以至於卒審爾以牧之豈肯受其料理哉然宗族貴宦
河潤者非一枯菀升沉時命存焉何至怏怏如是可以
知牧之量不宏也
李義山作驕兒詩時衮師方三四歲爾其末乃云兒應勿
學耶讀書求甲乙况今西與北羌戎正狂悖兒當速成
大探雛入虎窟當爲萬戶侯勿守一經袠兵連旤結生
民塗炭以日爲歲之時而乃望三四歲兒立功於二十
年後所謂俟河之清人夀幾何者也(同上)
陶淵明命子篇則曰夙興夜寐願爾之才爾之不才亦已
焉哉其責子篇則曰雖有五男兒緫不好紙筆天運苟
如此且進杯中物告&KR0770;等數則曰鮑叔管仲同財無猜
歸生伍舉班荆道舊而况同父之人哉則淵明之子未
必賢也故杜子美論之曰有子賢與愚何其掛懷抱然
子美於諸子亦未為忘情者子美遣興詩云驥子好男
兒前年學語時世亂憐渠小家貧仰母慈又憶幼兒
詩云別離經節換聦惠與誰論憶渠愁只睡炙背俯
晴軒得家書云熊兒幸無恙驥子最憐渠元日示宗
武云汝啼吾手戰觀此數詩於諸子鍾情尤甚於淵
明矣山谷乃云杜子美困於三蜀盖爲不知者詬病以
爲詘於生亊又往往譏宗武失學故寄之淵明爾俗
人不知便爲譏病所謂癡人面前不得說夢也(同上)
百家詩話總龜後集卷之三
