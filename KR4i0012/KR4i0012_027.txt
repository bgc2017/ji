增修詩話總龜卷之二十七
書事門
唐高宗承正觀之後天下無事上官儀侍郎獨持國政嘗
凌晨入朝巡洛水堤步月徐轡詠詩云脉脉廣川流驅
馬入長洲鵲飛山月曉蟬噪野風秋音韻清亮群公望
之如神仙焉(小說舊聞)
長和國使人布爕聽蜀妓洞雲歌詩云嵇叔夜鼓琴飲酒
無閒暇若使當時聞此歌抛擲廣陵都不藉劉伯倫虚
生浪死過青春一飲一石猶自醉無人為爾卜深塵又
思鄕詩曰虜北行人絶雲南信未還庭前花不掃門外
柳誰攀坐久銷銀燭愁多减玉顔懸心秋夜月萬里照
關山(鑑戒錄)
江南人多畬田先熂爐熂(音餼)縱火燎草也爐火燒山界
也俟經雨乃下種歷三歲土脉竭不可復種藝但生草
木復熂旁山宋西陽王子尚所部鄞縣有疁田(音嘐留畬田也)
子尚言山湖之俗熂山封水澤山須熂爐後種劉禹錫
謫連州作畬田詩云團團縵山腹鑚龜得兩卦上山燒
卧木又云下種暖灰中乘陽拆芽蘖蒼蒼一雨後苕
穎如雲發白樂天子規歌云畬田有粟何不啄石楠有
枝何不棲畬(音羊諸反)爾雅云一歲曰菑二歲曰新三歲曰
畬易曰不菑畬皆同音凡三歲而不可復種盖取畬之
義也(談苑)
進士科始隋大中盛於正觀永徽之際縉紳雖位極人臣
不由進士者不以為美其推重謂之白衣卿相又曰一
品白衫其不利者謂之三十老五經五十少進士有老
扵文場者亦無恨焉故有詩云太宗皇帝真長策賺得
英雄盡白頭(摭言)
浮玉老師元公欲爲吾昔有詩云江山如此不歸山山神
見怪驚我頑我謝江神豈得巳有田不歸如江水今有
田矣而不歸無乃食言扵神耶(百斛明珠)
世常傳云欲人不知莫若不爲以謂旣爲之也安得人之
不知夫至隱至密者莫若中冓之事豈欲人之知邪然
而不能使人不知以此凡事之不循理者雖毛髮之細
不可為也明皇舊置五王帳長枕大被與兄弟同處於
其間無何妃子輒竊寧王笛吹之始亦不彰因張祐詩
云梨花静院無人處閑把寧王玉笛吹妃因此忤明皇
不懌乃遣中使張韜光送歸楊銛宅妃子涕泣謂韜光
曰托以下情繳奏妾罪固當萬死衣服之外皆聖恩所
賜惟髮與膚生從父母爾今當即死無以謝上乃引刀
剪髮一結附韜光以獻自妃之放逐皇情憮然妃髮至
張韜光取搭之肩上明皇見之大驚惋遂令高力士就
召以歸嗟乎道路之言亦可畏也使張祐不為此語事
亦何由彰顯之如此然張亦何從得此為之說以此可
驗其欲人不知莫若不為亦名言也
唐末有宜春人王轂者以歌詩擅名於時嘗作玉樹曲云
碧月夜夜瓊樹春蓮舌泠泠詞調新當時狎客盡豐禄
直諫犯顔無一人歌未闋晉王劍上粘腥血君臣犹在
醉鄕中面上巳無陳日月此詞大播扵人口轂未第時
嘗於市㕓中忽見同人被無頼軰毆打轂前救之揚聲
曰莫無禮識吾否吾便是解道君臣尤在醉鄕中面上
巳無陳日月者無頼軰聞之歛袵慙謝而退噫無頼者
乃小人也能為此等事亦可重也方其倚力恃勢勃然
以發兇暴之氣將行歐擊視其死且無悔矣及一聞其
名人則慚謝之色形扵外斯亦難矣有改悔之耻向善
之心得不謂之君子哉(百斛明珠)
戚綸密學初仕為吉州太和令里俗頑悍喜結誣訟公至
以術漸磨先設巨械嚴固狴犴其箠挺組索比他邑數
倍民巳自悚駭次作諭民頌五十絶不事風雅皆風俗
易曉之語俾之諷誦以申規警立限日誦半年頑心不
悛一以苛法治之果因此獄訟大减其詩有云文契多
欺歲月深更將疆界強相侵官中檢出真兼偽枷鎻鞭
笞痛不禁大率類此江南往往有本(玉壷清話)
今時市語答人真實事則稱見來此語盖巳久矣坡贈黃
山人詩云面頰照人元自白眉毛覆眼見來烏(直方詩話)
羅虬羅鄴羅隱齊名號三羅李孝恭籍中有紅兒善肉聲
嘗為二車屬意聘隣道虬請紅兒歌而贈之繒綵孝恭
以副車所貯不令受所貺虬怒拂衣而起詰旦爲絶句
百篇號比紅兒詩盛行扵時(摭言)
盧仝詩云何時得去禁酒國今吾謪嶺南萬戶酒家有一
婢昔嘗爲酒肆頗能伺候冷煖自今當不乏酒可以日
飲之何其去禁酒國矣(玉局文)
上元夜登樓貴戚例有黃柑相遺謂之傳柑東坡有扈從
端門觀燈詩云老病行穿萬馬群九衢人散月紛紛歸
來一盞殘燈在猶有傳柑遺細君盖謂此也(直方詩話)
前軰戲語有西湖風月不如東洛軟紅香塵之語故東坡
和錢穆父蔣穎叔從駕景靈宫詩云半白不嗟垂項髮
軟紅猶戀屬車塵
李方叔為坡公客坡公知貢舉而方叔下第有詩云平生
謾說古戰埸過目還迷日五色山谷和之云今年持槖
佐春官遂失此人難塞責盖是時山谷亦在貢院中也
舟人占雲若砲車雲起輒急避雲乃大風候也東坡有云
今日江頭天色惡砲車雲起風欲作文潜有云喜逢山
色開眉黛愁對山雲起砲車
冰庍事旯因話錄云歐陽有詩云獨宿冰庍夢帝闕
余疑李賀云酒滳珍珠紅夏彦剛云江南人造紅麯酒
白樂天云羌管吹楊柳燕姬酌葡萄謂太原出葡萄酒也
然此乃律詩用平聲讀則太不律用側聲讀則近俗耳
京師芡實最盛於會靈觀之凝祥池故文忠詩曰凝祥池
鎻會靈園僕射荒村安可比而東坡又云忽憶嘗新會
靈觀滯留江海得加飡僕射坡在鄭州世亦稱其芡實
也(同前)
老杜有坐開桑落酒句世說謂桑落河多美酒而庾信有
從蒲州刺史乞酒詩云蒲城桑落酒㶚岸菊花秋
詩云年老身閑無外事麻衣草坐亦容身相逢盡道休官
去林下何曾見一人盖載於雲溪友議而歐陽文忠以
謂相傳作俚諺慶曆中天章閣待制許元為江淮發運
使因修江岸得此石扵池湯江水中始知為靈澈詩何
邪(同前)
賓護尚書言來禽以味甘衆禽也而東坡和舒王詩云青
李扶疎禽自來何邪
酴醿本酒名也新開花本以其顔色似之故以取名山谷
所以有名字因壺酒風流付枕幃之句又云風流徹骨
成春酒夢寐宜人入枕囊(宜或作疑)
京師舊無鴨脚李文和自南方來移植扵私第因而着子
自後稍稍蕃多不復以南方者為貴歐陽文忠作詩云
鴨脚生江南名實未相浮綘嚢因入貢銀杏貴中州致
遠有餘力好竒自賢侯因令江上根結實夷門秋始摘
纔三四金奩獻凝旒公卿不及識天子百金酧歲久子
漸多纍纍枝上稠玉人名好客贈我此珠投慱望昔所
徙葡萄安石榴想其初來時厥價與此侔今也徧中國
籬根及墻頭物性久雖在人情逐時流惟當貴其始後
世知來由是亦史官法豈徒續君謳
劉太真與韋蘇州書云頋著作來以足下郡齋燕集相示
云何情致暢茂遒逸之如此宋齊間沈謝吳何始精扵
理意緣情體物偹詩人指後之傳者甚失其源惟足下
制其横流師摯之始關雎之亂於足下之文見之矣則
知蘇州詩為當時所貴如此燕集所作乃兵衞森畫戟
宴寢凝清香也
昔文潞公來朝𥙿陵待以殊禮禁從三省皆為賦詩李籍
云三公歴拜榮無敵二府更居貴莫倫畢仲游云十年
三冊命四海一師臣皆為能叙其官爵錢長卿云三陪
藻燕簮裾上五對龍顔日月邊又云黼座勸觴鈞樂逸
雲章屬韻侍貂傳此爲叙其恩禮盖公自初覲至出關
賜特燕者三登對者五上親勸以御觴而後復和其所
賦故長卿云爾
詩云白藕作花風巳愁(或作秋)不堪殘睡更回頭晚雲帶
雨歸飛急去作西窗一夜秋(或作愁)此趙麟細君王氏
所作也德麟旣鰥居因見此篇遂與之爲親余以為乃
二十八字媒也
秦少游為黃本錢穆父為戶部皆居扵東華門之堆垜埸
少游春日嘗以詩遺穆父云三年京國鬢如絲又見新
花發故枝日典春衣非為酒家貧食粥巳多時穆父以
米二石送之復為二十八字云儒館優賢盖取頥校讐
尢自困朝饑西隣俸禄無多少希薄才堪作淖縻時人
以少游有如此才而亦食粥似不相稱耳
東坡寄柳子玉云聞道床頭惟竹几夫人應不觧卿卿又
送竹几與謝秀才云留我同行木上座贈君無語竹夫
人盖俗謂竹几為竹夫人也山谷云竹夫人廼凉寐竹
噐憩臂休膝非夫人之職而冬夏青青竹之所長故為
名曰竹奴嘗作詩曰穠李四弦風拂席昭華三弄月侵
床我無紅䄂堪娱夜正要青奴一味凉穠李昭華貴人
家两女奴也張文潜后作竹夫人傳
宣勸字東坡數使之其一和王仲至喜雪御筵詩曰宣勸
不多心自醉其一和蔣穎叔端門觀燈詩云十分宣勸
恐難勝
東坡謪黃州居于定惠院之東雜花滿山而獨有海棠一
株土人不知貴東坡為作長篇平生喜為人寫盖人間
刊石者自有五六本云吾平生最得意詩也
杭州有西湖而潁亦有西湖皆為遊賞之勝而東坡連守
二州其初得潁也有潁人在坐云内翰只消遊湖中便
可以了郡事盖言其訟簡也秦覯少章因作一絶以獻
云十里荷花&KR1341;蓞初我公所至有西湖欲將公事湖中
了見說官閑事巳無后東坡到潁有謝執政啓亦云入
參两禁每玷北靡之榮出典二邦輙為西湖之長(並同前)
唐德州刺史王倚家有筆一管粗於常筆刻從軍行人馬
毛髮亭臺山水無不精絶刻两句曰亭前琪樹已堪攀
塞北征人尚未還(古今詩話)
北方白鴈似鴈而少色白秋深乃來白鴈至則霜降河北
人謂之霜信杜甫詩云故國霜前白鴈來即謂此(同前)
大丞相劉公沆赴舉道過獨木鎮有老人出曰知公赴舉
有一聮相贈曰今年直跨窮驢去異日當乘寳馬歸公
曰何以知之叟曰公自是羅浮山玉源道君公愧謝叟
乃去(青瑣集)
王仁𥙿嘗飬一猿名之曰野賓久而放之因作詩曰放爾
丁寧復故林舊來行處好追尋月明巫峽堪憐静路隔
巴山莫厭深棲宿免勞青嶂夢躋攀應惬白雲心三
秋果熟松梢徤任爾高枝徹曉吟后入蜀過嶓&KR1815;祠前
漢江之隂有群猿聮臂而下飲清流有巨猿捨群而前
從者指之曰此野賓也呼之猶應哀吟而去又作一篇
云嶓&KR1815;祠邊漢水濱山猿連臂下嶙峋漸來仔細窺行
客認得依稀似野賓月宿應勞羇旅夢松棲那復稻粱
身數聲腸斷和雲呌識得前年舊主人(脞說后集)
東坡南遷有侍兒王朝雲請從行坡佳之作詩有序曰世
謂樂天有鬻駱馬放楊枝詞佳其至老病不忍去也然
夢得詩云春盡絮飛留不得隨風好去落誰家樂天亦
曰病與樂天相伴住春同樊素一時歸則樊素竟去也
余有數妾四五年相繼辭去獨朝雲隨余南遷因讀樂
天詩戲作此贈之不學楊枝别樂天且同通德伴伶玄
伯仁絡秀方同老天女維摩總解禪經卷藥爐新活計
舞裙歌板舊因緣丹成隨我三山去不作巫山雲雨仙
盖紹聖元年十一月也三年七月朝雲卒葬於西禪寺
松林中直大聖塔和前詩曰苗而不秀豈其天不使烏
童與我玄駐景恨無千歲藥贈行唯有小乘禪傷心一
念償前債彈指三聲斷后緣歸卧竹根無遠近夜燈勤
禮塔中仙(冷齋夜話)
杜甫贈高適詩云脫身簿尉中始與捶楚辭韓退之贈張
功曹詩云判司卑官不堪說未免捶楚塵埃間杜牧寄
小姪阿宜詩云參軍與簿尉塵土驚皇皇一語不中治
鞭捶身滿瘡以此明唐之參軍簿尉有過即受笞杖之
刑犹今之胥吏也(遯齋閒覧)
俗云槐花黃舉子忙謂槐之方花乃進士赴舉之時而唐
詩人翁承贊詩云雨中粧點望中黃勾引蟬聲送夕陽
憶得當年隨計吏馬蹄終日爲君忙乃知俗語亦有所
自也
增修詩話總龜卷之二十七丙集終
百家詩話總龜後集卷之二十七
詠物門
杜集及馬與鷹甚多亦屢用属對如老驥倦知道蒼鷹飢
易馴老驥思千里飢鷹待一呼老馬倦知道蒼鷹飢箸
人驥病思偏秣鷹愁怕籠放蹄知赤驥捩翅服蒼鷹
老驥倦&KR0750;首飢鷹愁易馴&KR0865;馬行云吾聞良驥老始成
此馬數年人更驚又不比俗馬空多肉一洗萬古凢馬
空楊監出畫鷹云干戈少暇日真骨老崖嶂為君除狡
兔會見番韝上王兵馬二角鷹云安得汝軰皆其群駈
出六合梟鵉分畫鷹云何當擊凢鳥毛血洒平蕪餘尚
多有之盖以壮心未丼伏櫪嫉悪刚腸尤思排擊語曰
驥不稱其力稱其德也左氏曰見無礼扵其君者如鷹
鸇之逐鳥雀也少陵有焉
周顒有云性命之在彼極切滋味之扵我可賖今人以活
脔而資口腹者比比皆是也是誠何心哉或曰羊豕大
身難扵刲割蚶蛤微&KR1179;易扵烹熬如是則性命之小者
尤不幸也鍾屼嘗告其師何子季曰車螯蚶蠣眉目内
關脣吻外緘不悴不榮曾艸木之不若無聲無臭與瓦
礫其何筭故可長充庖厨永為口實何其仁扵大而忍
扵細欤山谷信佛甚篤而晚年酷好食蟹所謂寒蒲束
縳十六軰已覺酒興生江山又云雖為天上三辰次未
免人間五鼎烹乃果扵杀如此何哉東坡在海南為殺
雞而作䟽張乖崖之在成都為刲羊而轉經是豈愛物
之仁不能勝口腹之𣣔耶山谷談無碍禅蘇張行有為
法亦各其所見𡭗
永叔堪笑區區郊與島萤飛露&KR0668;吟秋艸以為二子之
窮子美亦有暗飛萤自照水宿鳥相呼幸因腐艸
出敢近太陽飛雖吟詠微物曾無一點窮氣
臨川蕭蕭出屋千尋玉(竹也)靄靄當窗一炷雲(香也)皆
不名其物然子厚破額山前碧玉流(泉也)巳有此格近詩
蕨芽巳作小兒拳退之已有初拳幾枝蕨
竹未嘗香也而杜子美詩云雨洗娟娟净風吹細細香雪
未嘗香也而李太白詩云瑶臺雪花數千點片片吹落
春風香(葛常之)
韓退之雙鳥詩多不能暁或者謂其詩有不停两鳥鳴
百物皆生愁不停两鳥鳴大法失九疇周公不為公
孔子不為丘之句遂謂排釋老而作其實非也前云
一鳥落城市一鳥巢岩幽后云天公怪两鳥各捉一處
囚則豈謂釋老耶余嘗觀東坡作李白昼像詩云天
人幾何同一漚謫仙非謫乃其游揮斥八極隘九州化為
二鳥鳴相酧一鳴一息三千秋縻之不得矧肯求且知
所謂雙鳥者退之與孟郊軰𡭗所謂不作两鳥鳴等語
乃審公告天之言甚其辭以譛二鳥𡭗落城市退之自
謂落岩幽謂孟郊軰也各捉一處囚非囚禁之囚止言
韓孟各居天一方爾末云還當三千秋更起鳴相酧
謂賢者不當終否當有行其言者
老杜云鮑當孤鴈詩云更無聲接續空有影相随孤則孤
矣豈若子美孤鴈不飲啄飛鳴尤念群誰怜一片影相
失萬重雲有不尽之意乎(同上)
王誼伯謂西川有杜鵑東川無杜鵑盖是題下注断自
我昔遊錦城為句首子瞻謂杜俻諸家体非必牽合
程度詩意盖&KR1018;當時刺史有禽鳥不若者明皇已後
天步多棘凡尊君者有為也懷二者為無也魯直亦云
臣結春秋二三策臣甫杜字再拜詩忠臣啣憤痛切骨
後世但識瓊瑰辭今觀此萹叙鴻鴈羔羊礼自太古尊
親君上之意為明皇設不疑至扵杜鵑行乃云雖同君
臣有舊禮骨肉滿眼身羇孤又云爾惟摧殘始發憤羞
帶羽翮傷形愚指斥罵詈殊無致嚴之語莫不皆有所
主也(黃常明)
東坡南都王誼伯書江濱馹垣謂子美詩歴五季兵大多
舛缺奇異雖經其祖父所理尚有疑闕者誼謂西川有
杜鵑東川無杜鵑涪萬無杜鵑雲安有杜鵑盖是題下
注斷自我昔遊錦城為首句誼伯悞矣且子美詩俻諸
家体非必牽合程度偘偘者然也是萹句處凡五杜鵑
豈可以文害辭辭害意邪原子美之意類有所感託物
以彂者也亦六藝之比興离騷之法欤按慱物志杜鵑
生子寄之他巢百鳥為飼之故江東所謂杜宇曾為蜀帝
王化禽飛去旧城荒且禽鳥之微有識故子美詩云重是
古帝魂又曰禮若奉至尊子美盖譏當時刺史有不禽鳥
若也唐自明皇以後天步多棘刺史能不忘君可得而
攷也嚴武在蜀雖横歛刻薄而實資中原是西川有杜
鵑耳其不虔王命負固以自抗擅軍旅絶貢賦如杜克遜
在梓州為朝廷西顧之憂是東川無杜鵑耳至扵涪萬
雲安刺史微不可攷凢尊君者爲有也懷二者爲無也
不在夫杜鵑真有無誼伯以爲來東川聞杜宇聲乃始
疑子美䟦疐紙上語又云子美不應叠用韻子美
自我作古叠用韻無害扵詩僕所見如此誼伯慱學
強辯殆必有以折中之(䂬溪)
花卿云用如快鶻風始生南史曹景宗謂所親曰昔在鄕
里與年少軰托弓弦作霹靂聲放箭如餓鴟覺
耳後生風鼻尖出火子美盖不拘泥扵鴟鶻之異也(黃常明)
柳子厚牡丹曰欹紅醉濃露窈窕留餘春坡云
殷勤木芍藥獨自殿餘春留與殿重輕雖異各
有宜也
楊中立梅詩云𣣔驅殘臘變春風只有寒梅作選
鋒頗恨不與殿軍商確正一的對(同上)
西湖浮動横斜之句最為前軰擊節常恨未見全篇得其
集觀之云衆芳摇落獨暄妍占盡風情向小園疎影
横斜水清淺暗香浮動月黃昏霜禽𣣔下先偷眼粉蝶
如知合斷䰟幸有微吟可相狎不湏檀板共金墫其卓
絶不可及專在十四字耳又有七年數萹皆無如池水
倒窺疎影動屋簷斜入一枝低雪後園林纔半樹水邊
篱落忽横枝之句(䂬溪)
于里蓴羹未下塩䜴盖言未受和耳子美䜴化蓴絲熟又
䜴添蓴菜紫聖俞送人秀州剰將塩䜴煮紫蓴魯直塩
䜴欲催蓴菜熟(同上)
巴峽中有吐綬雞比常雞差大嗉蔵肉綬長闊幾數寸紅
碧相間極煥爛常時不見見遇晴日則向陽擺之頂首
先出两肉角亦二寸許然後徐舒其綬逾時乃歛李
文饒詩所謂葳蕤散綬輕風裏若御若垂何可擬是也
文饒云出剡溪今詢之越人不復有予嘗自峽中携至
蘇州人皆不識則知山川風氣所産古今亦有不同也
(蔡寬夫詩話)
真珠雞生䕫峽山中畜之甚馴以其羽毛有白圓点故號
真珠雞又名吐綬雞生而反哺亦名孝雉每至春夏之
交景氣和煖頷下出綬帶方尺餘紅碧鮮然頭有翠角
雙立良久悉歛扵嗉下披其毛不復見或有死者割其
頸臆間亦無所覩苕溪漁隠曰廣右閩中亦有吐綬雞
余在二處見人多養之不獨巴峽中有也王荆公有絶
句云樊籠寄食老低摧組麗深蔵肯自媒天日淸明聊
一吐兒童初見互驚猜(倦游錄)
李衞公詩云五月畬田收火米三更津吏报朝雞頗似少陵
句王荆公詩云紛紛易變浮雲白落落难鍾老栢清山
谷蟹詩云巳摽天上三辰次未免人間五鼎烹此皆得老
杜句法(雪浪斎日記)
唐故事中書省植紫薇花歴世循用之不以為非至今舍
人院紫薇閣前植紫薇花用故事也樂天詩云獨坐黃
昏誰是伴紫薇花對紫薇卽按天文志紫薇大帝之坐
也天子之常居也主命主度也何關紫薇花事(湘素雜記)
嘗見曲中使柳三眠事不知所出後讀玉溪生江之嬀賦
云豈如河畔牛星隔歲止聞一過不比苑中人柳終朝
剰得三眠注云漢苑中有柳状如人形號曰人柳一日
三起三倒(漫叟詩話)
玉溪生牡丹詩錦帳佳人乃越絶書中事退之燈花詩全
似老杜所用黃裏事見前漢黃屋注中荆公詩曰溪邊
飲啄白浮鳩浮鳩出晉志(雪浪斎日記)
牧之和裴傑新櫻桃詩云忍用烹騂酪從將玩玉&KR1083;流年
如可駐何必九華丹唐人巳用櫻桃薦酪也苕溪漁隠
曰摭言載唐新進士尤重櫻桃宴劉覃及第大會公卿
和以糖酪人享蛮昼一小盎則唐人用櫻桃薦酪此事
又可騐矣(高斎詩話)
老杜櫻桃詩云西蜀櫻桃也自紅野人相贈满筠籠數回
細寫愁仍破萬顆勻圓訝許同此詩如禅家所謂信
手拈来頭頭是道者直書目前所見平易委曲得人
心所同然但他人艱難不能發耳至扵憶昨賜霑門下
省退朝擎出大明宫金&KR1083;玉筯無消息此日嘗新任轉
蓬其感興皆出扵自然故終萹遒䴡韓退之有賜櫻桃
詩云漢家舊種光明殿炎帝還書本艸經豈似满朝承
雨露共看傳賜出青冥香随翠籠擎偏重色照銀&KR1083;
寫未停食罷自知無𥙷報空然慙汗仰皇扄盖學老杜
前詩然搜求事跡排比對偶其言出扵勉強所以相去
甚遠若非老杜在前人亦安敢輕議(詩眼)
温庭筠小詩尤工如墻高蝶過遲又蝶翎朝粉重鴉背夕
陽多又過蘇武廟詩云歸曰樓臺非甲帳去時冠劍是
丁年(雪浪斎日記)
温飛卿晚春曲云家臨長信往来道乳燕雙双拂烟艸油
壁車輕金犢肥流蘇帳曉春雞报籠中嬌鳥煖尤睡簾
外落花閑不掃哀桃一樹近前池似惜容顔鏡中老殊
有富貴佳致也(苕溪漁隱)
韓偓詩云鵝兒唼啑雌黃觜鳳子輕盈膩粉腰事見崔豹
古今注云蛺蝶大者爲鳳子(西清詩話)
傳道嘗扵彭門壁間見書一聮云一鳩鳴午寂雙燕話
春愁後以語東坡世謂公然否坡笑曰此唐人得意句
僕安能道此苕溪漁隠曰余嘗用此語作春日一聮云
話盡春愁雙紫燕喚回午梦一黃鸝(同上)
陳恭公执中以衞尉寺丞知梧州馹遞上䟽乞立儲貳
真宗嘉其敢言翊日臨朝䄂其䟽以示执政欵奬久之
召為右正言然為王冀公所忌一日真宗賦御溝柳
詩宣示宰相两省皆和進恭公因進詩曰一度春来一
度新翠光長得照龍津君王自愛天然色恨殺昭陽學
舞人(東軒筆錄)
紅梅清豔两絶昔獨盛扵姑蘇晏元獻始移植西岡第中
特珍賞之一日貴遊賂園吏得一枝分接由是都下有
二本公嘗與客飲花下賦詩曰若更遲開三二月北人
應作杏花看客曰公詩固佳待比俗何淺也公笑曰頋
傖父安得不然一坐絶倒王君玉聞盗花事以詩遺公
云館娃宫裡舊精神粉瘦瓊寒露蕊新園吏無端偷折
去鳳城從此有雙身自尔名園爭培接遍都城矣苕溪
漁隠曰王介甫紅梅詩云春半花纔發多應不柰寒北
人初未識渾作杏花看與元献之詩暗合然介甫句意
俱工勝元獻遠矣(西清)
百家詩話總龜後集卷之二十七
