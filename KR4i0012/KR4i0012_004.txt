增修詩話總龜卷之四
詩進門
楊允元年二十一歲爲光䘵寺丞太宗極愛之三月後苑
曲宴未得貼職不得與以詩貼寄舘中諸公曰聞說宮
花滿鬢紅上林絲管侍重瞳蓬萊咫尺無由到始信仙
凢迥不同諸公進呈太宗訝有司不召左右以未得貼
職爲奏即日直集賢院與晩宴(古今詩話)
翰林學士李宗諤以京官帶館職赴内宴閤門拒之獻詩
曰戴了宫花賦了詩不容重覩赭黃衣無憀獨出金門
去恰似當年下第歸公嘗舉進士御試下因及之太宗
覧詩即宣赴坐後遂爲例雖選人帶館職亦同赴宴(青箱雜記)
周世宗幸廣陵孟貫能詩以一集獻之世宗見首卷貽棲
隱洞譚先生詩云不伐有巢樹多移無主花謂貫曰伐
叛弔民何有巢無主之有獻朕則可他人卿將不免遂
釋褐授官(江南野錄)
太宗收并門凱旋日范果叩迴鑾進詩曰千里版圖來浙
右一聲金鼓下河東賜一官(古今詩話)
唐太宗征遼師還途中御製詩有鑾輿臨紫塞朔野陣雲
飛之句遂寧令何象進鑾輿臨塞賦朔野雲飛詩召對
嘉賞授贊善大夫詩有塞日穿痕斷邊鴻背影飛縹緲
浮黃屋隂沉護御衣之句(同前)
吳越司賓使沈韜文湖州人有遊西湖詩云菰米蘋花似
故鄕不是不歸歸未得好風明月一思量武肅憫其思
鄕授以湖州刺史(遺一句同前)
世傳琴曲宫聲十小調皆隋唐賀若弼製最妙一不博金
二不換玉三泛峽吟四越溪吟五越江吟六孤憤吟七
清夜吟八葉下聞蟬九三清十亡其名琴家名賀若而
已太宗改不博金曰楚澤涵秋不換玉曰塞門積雪命
辭臣採調製詞蘇易簡得越江吟詞曰神仙神仙瑶池
宴片片碧桃零落春風晚翠雲開處隱隱金輿挽玉麟
背冷清風遠又本云非雲非烟瑶池宴片片碧桃零落
黃金殿蝦鬚半捲天香散春雲知孤竹清婉入霄漢紅
顔醉態爛漫金輿轉霓旌影亂簫聲遠不知孰是
稱賞門
太宗留意藝文好篇詠淳化中春日苑中有賞花釣魚小
宴宰相至三舘畢預坐咸從賦詩中字爲韻上覧以苐
優劣時姚鉉詩先成曰上苑烟花迥不同漢皇何必幸
回中花枝冷濺昭陽雨釣線斜牽太液風綺萼惹衣朱
檻近錦鱗隨手玉波空小臣侍宴驚凢目知是蓬萊第
幾宫賜白金百两時軰榮之以比奪袍賜花等故事
薛道衡爲人日詩曰入春纔七日離家已二年南人嗤之
曰是底言語誰謂此虜會作詩及云人歸落鴈後思發
在花前乃喜曰名下無虚士(小說舊聞)
江爲能詩少遊廬山白鹿洞題詩一聮于壁曰吟經蕭寺
旃檀閣醉倚王家玳瑁筵李璟見之謂左右曰吟此詩
者大是貴族遂爲時軰所稱(江南野錄)
成都周式作春詩題廉遜驛云珠簾綉戶遲遲日柳絮梨
花寂寂春王拱辰甚愛之(雲齋廣錄)
白昊秋日郊步詩云鶴盤遠翅投孤嶼蟬曳殘聲過别枝
歐陽公稱爲佳句(同前)
馮太傅端嘗書云鳴&KR1076;直上一千尺天静無風聲更乾碧
眼胡兒三百騎盡提金勒向雲看謂坐客曰可圖扵屏
障乃柳如京塞上詩也(倦游錄)
何涓㐮陽人少爲瀟湘賦爲時所稱潘緯以古鑑詩著名
或曰潘緯十年吟古鑑何涓一夜賦瀟湘零陵總記載
何涓瀟湘賦云鏡歛殘色霞披曉光亦無全篇(古今詩話)
楊大年同陳恕讀李義山詩酷愛一絶云珠箔輕明覆玉
墀披香新殿鬪腰肢不須看盡魚龍戲終遣君王怒偃
師嘆曰古人措意如此深妙各歎服
李太白初自蜀到京師賀知章聞其名見之請爲文出蜀
道難示之知章曰公非人間人豈太白星精邪扵是解
金貂換酒醉而歸及見烏夜啼曰此詩可以泣鬼神其
詞曰姑蘇臺上烏飛時吳王宫裏醉西施吳歌楚舞歡
未畢青山𣣔㗸半邊日金壺丁丁漏水多起看秋月墜
江波東方漸明柰樂何又曰黃雲城邊烏欲棲歸飛啞
啞枝上啼機中織錦秦川女碧紗如烟隔窗語停梭向
人問故夫欲說遼西淚如雨
憲宗時北虜數寇邊大臣議和親有五利而無千金之費
憲宗曰比聞一士人能爲詩而姓字稍僻其詩曰山上
青松陌上塵雲泥豈合得相親舉世盡嫌羸馬瘦唯君
不弃卧龍貧千金未必能移姓一諾從來許殺身莫道
書生無感慨寸心還是報恩人侍臣曰此戎昱詩也京
兆李鑾欲以女妻之令改姓昱辭焉憲宗悅曰又記得
詠史詩云漢家青史上計拙是和親社稷歸明主安危
托婦人若能將玉貌便欲静胡塵地下千年骨誰爲輔
佐臣憲宗笑曰魏綘何其儒也此人如在可與鼎州武
陵桃源足稱其吟咏士林榮之又蘇郁有詩云關月夜
懸青塜鑑塞雲愁薄漢宫羅君王莫信和親策生得
胡雛虜更多
裴慶餘咸通末佐李北門爲淮南幕嘗同遊船舟師悮以
船篙水濺侍女衣上變色慶餘請爲詩曰滿額鵝黃
金縷衣翠翹浮動玉釵垂從教水濺羅裙&KR0668;知道巫山
行雨歸公喜令歌者傳之(古今詩話又唐賢杼情謂李蔚守淮南日布衣孫處士作)
張祐有觀獵詩并宫詞白傅稱之宫詞云故國三千里深
宫二十年一聲河滿子雙淚落君前小杜守秋浦與祐
爲詩友酷愛祐宫詞贈詩曰如何故國三千里虚唱歌
詞滿六宫又詩寄祐云睫在眼前人不見道非身外更
何求誰人得似張公子千首詩輕萬戶侯
楊祭酒嘗見江表士人項斯詩贈之詩云度度見君詩最
好及觀標格過於詩平生不觧蔵人善到處相逢說項
斯由是四方知名
樂天初舉名未振以歌詩投顧况戲之曰長安物貴居亦
不易及讀至原上草云野火燒不盡春風吹又生歎曰
有句如此居亦何難老夫前言戲之耳
丁晉公孫何齊名翰林學士王元之廷譽嘗言二人可使
白衣充脩撰嘗贈之詩曰三百年來文不振直從韓柳
到孫丁如今便合教脩史二子文章似六經
杜紫微覧趙渭南早秋詩云殘星幾點鴈横塞長笛一聲
人倚樓因目之爲趙倚樓贈詩曰今代風騷將誰登李
杜壇覇陵鯨海動秦苑鶴天寒今日訪君還有意三條
冰雪借令看
盧延遜獻太宗詩卷中有栗爆燒氊破猫跳觸鼎翻之句
後與潘美樞密在内殿議事令宫人煨栗俄有數栗爆
出燒損綉褥又嘗燒金鼎宫猫相戲觸翻因舉前詩曰
詞人作詩信無虚語
武后遊龍門命群臣賦詩先成者賜錦袍左史東方虬詩
成設拜賜坐未安宋之問詩後成文理兼美左右莫不
稱善乃就奪錦袍衣之其詞曰宿雨霽氛埃流雲度城
闕河隄新柳翠苑上花初發洛陽花柳此時濃山水樓
臺映幾重群公拂霧朝翔鳳天子乘春幸鑿龍鑿龍
近出王城外羽從淋漓擁軒盖雲蹕纔臨御水橋天衣
巳入香山會山壁嶄嵓斷復連清流澄澈俯伊川塔影
遥遥綠波上星龕奕奕翠微邊層巒舊長千尋水遠
壑初飛百丈泉綵仗紅旗遶香閣下輦登高望河洛
東城宫闕擬昭回南陌溝塍殊綺錯林下天香七寳臺
山中春酒萬年杯微風一起祥花落仙樂初鳴瑞鳥來
花落紛紛更無已稱觴獻夀烟霞裏歌舞淹留景欲斜
石間猶駐五雲車鳥旗翼翼流芳艸龍騎駸駸映晚花
千乘萬騎鑾輿出水静山空嚴警蹕郊外喧喧引看人
傾城南望屬車塵囂聲引颺開黃道王氣周迴入紫
宸先王定鼎三河固寳命乘周萬物新吾君不是瑶池
樂時雨來觀農扈春(廣卓異記)
郭元振爲通泉縣尉前後掠所部千餘人遺賓客百姓苦
之武后使籍其家有書數百卷令問其貲財所在知皆
已濟人扵是竒而免之召見大稱旨令口占古劍歌進
天后竒之命繕寫贈諸學士歌曰君不見昆吾鐡冶飛
炎烟紅光紫霧俱赫然良工鍜鍊經幾年鑄得寳劍
名龍泉龍泉顔色如霜雪良工咨嗟嘆竒絶琉璃匣裏
吐蓮花錯鏤金環生明月正逢天下無飛塵幸得周防
君子身精光黯黯青蛇色文章片片綠龜鱗非直結交
游俠子亦嘗親近英雄人何言中道連弃捐零落湮淪
古獄邊雖復沉埋無所用猶能夜夜氣冲天(同前)
楊少卿凝式有材自負旣不大用多佯狂自穢遊寺觀遇
水竹幽勝之地吟咏忘歸墻壁之上筆跡多滿僧道愛
護莫不粉壁光㓗以俟揮掃遊客嘆賞故馮瀛王次子
少吉題壁下曰少卿真跡滿僧居秪恐鍾王也不如爲
報遠公須愛惜此書書後更無書安鴻漸題曰端溪石
硯宣城管王屋松烟紫兔毫更得孤卿老書札人間無
此五般高(洛陽舊聞)
張翼善詩嘗投詩两帙於京師王相溥王諭之以詩云清
河詩客本賢良惠我清吟六十章詞格宛同羅給事工
夫深似賈司倉登山始覺天高廣到海方知浪渺茫好
去蟾宫是歸路明年應折桂枝香
廖圖字贊禹虔州人文學博贍爲時軰人所服湖南馬氏
辟幕下奏天策府學士與劉禹李宏臯徐仲雅蔡昆韋
鼎釋虚中齊已俱以文藻知名更唱迭和今有集行扵
世贈泉陵上人云暫把枯藤倚壁根禪堂初創楚江濆
直疑松小難留鶴未信山低住得雲艸接寺橋牛笛近
日㗸村樹鳥行分每來共憶曾遊處萬壑泉聲絶頂
聞又和人贈沈彬詩云冥鴻跡在烟霞上燕雀休誇大
厦巢名利最爲浮世重古今能有幾人抛逼真但使心
無着混俗何妨手強抄深喜卜居連岳邑水邊松下得
論交僧齊已寓渚宫與圖相去千里而每有書往來臨
終有絶句寄圖兄弟云僧外閑吟樂最清年登八十喪
南荆風騷作者爲商搉道去碧雲争幾程(雅言雜錄)
江南韓熙載稱左偃能詩有集千餘首偃不仕居金陵寄
廬山白上人云潦倒門前客閒眠歲又殘連天數峰雪
終日與誰看萬丈高松古千尋落水寒仍聞有新作懶
寄入長安又昭君怨云胡笳聞欲死漢月望還生寄韓
侍郎云謀身謀隱两無成拙計深慚負耦耕漸老可堪
懷故國多愁翻覺厭浮生言詩幸偶明公許守朴甘遭
俗者輕今日况聞搜草澤獨悲憔悴卧昇平韓見詩感
歎厭浮生不喜不逾月果病卒年二十四王操有詩哭
之曰堂親垂白日稚子欲行時
温庭筠彦博之裔孫本名𡵨字飛卿少敏悟薄行無檢幅
多作側詞豔曲與貴胄裴誠令狐滈等飲博與李商隱
皆有名號温李醉爲邏卒擊折齒由汙行訴不得理連
舉不第徐商鎮襄陽辟官不得志歸江東紀唐夫贈詩
曰鳳凰詔下雖沾命鸚鵡才多却累身人多諷之庭筠
旣以才廢引長沙之事自云豈司命重文章而輕爵䘵
虛有授焉浮扵行者必有怨尤不自咎也(並同前)
長安三月五日两街看牡丹奔走車馬慈恩寺元果院牡
丹半月開故裴兵部憐白牡丹詩自題扵佛殿東頭蜃
壁之上大和中敬宗自夾城出芙蓉園路幸此寺見所
題詩吟翫久之因令宫嬪諷念及暮此詩滿六宫矣詩
曰長安豪貴惜春殘争賞先開紫牡丹别有玉杯承露
冷無人肯就月中看(南部新書)
李昇移鎮金陵旁羅隱逸沈彬赴辟知其欲取楊氏因獻
山水圖詩曰須知手筆安排定不怕山河整頓難覧之
而喜
任濤豫章人詩名早著有露漙沙鶴起人卧釣船流他皆
倣此數舉敗於垂成李常侍隲廉問江西時與放鄕里
之役民俗互有論列隲判江西界内凡有詩得似濤者
即與免役(摭言)
郭祥正自梅聖俞贈詩有采石月下訪謪仙以爲李白前
身緣此有名又有金山行云鳥飛不盡暮天碧漁歌忽
斷蘆花風大爲王荆公所賞秦少章嘗云郭功父過杭
州出詩一軸示東坡先自吟誦聲振左右旣罷謂坡曰
祥正此詩幾分坡曰十分詩也祥正問之坡曰七分來
是讀三分來是詩豈不是十分也(工直方詩話)
徐俯字師川忠愍公之子有平生功名心夜窗短檠燈之
句大爲山谷所賞山谷其舅也
蘇伯固之子名庠字養直作清江曲云屬玉雙飛水满塘
菰蒲深處浴鴛鴦白蘋滿棹歸來晚愁看蘆花一片霜
扁舟繋岸依林樾蕭蕭两鬢吹華髮萬事不理醉復醒
長占烟波弄明月坡曰若置在李太白集中誰疑其非
秦覿字少儀好爲詩初亦不甚工旣而以獻山谷山谷贈
之曰乃能持一鏃與我箭鋒直又云自我得此詩三日
卧向壁才難不其然有亦未易識當時交游以此言爲
過然少儀緣此思大發交游亦刮目視之(並同前)
增脩詩話總龜卷之四
百家詩話總龜後集卷之四
孝義門
唐人與親别而復歸謂之拜家慶盧象詩云上堂家慶
畢顧與親思邇孟浩然詩云明朝拜家慶湏著老莱
衣(葛常之)
荆公初去臨川詩云馬頭西去淚霑襟一望親庭更苦心
已覺省煩非仲叔安能飬志似曾參赴調西笑時詩也
非仲叔則自傷不能飬口體不如曾参則自傷不能飬
志也人士一官所駈乃爾爲志亦豈得巳哉後又有詩
云古人一日飬不以三公換正爲此爾(葛常之)
張劍州以太夫人喪劒州歸荆公予之詩并示女弟云烏
辭反哺顛毛黑鳥引思歸口舌丹又有張劍州至劍一
日以親憂罷詩云白頭反哺秦烏側流血思歸蜀鳥前
所賦皆一時之亊而語意重復如此何耶(月上)
陳繹奉親至孝嘗作度老堂以娛其母介甫贈之詩云種
竹常疑出冬筍開池故合涌寒泉盖不獨詠堂前景物
而孝感之事實寓焉出冬笱暗用孟宗事涌寒泉暗用
姜詩事(同上)
王稚川調官京師母老留鼎州久不歸侍嘗閱貴人歌舞
有詩云畫堂玉珮縈雲響不及桃源欸乃歌山谷次韻
諷之曰慈母每占烏鵲喜家人應賦扊扅歌可謂盡朋
友責善之義谷至孝奉母安康君至爲親滌廁牏浣中
裙未嘗頃刻不供子聀洎貶黔南不能與親俱則贈
王郎詩云晉我左右手奉承白髮親至贑上食蓮有
感則曰蓮實大如指分丼念母慈亦可見其孝誠矣
余聞無瑕者可以戮人則其告稚川之語未爲過也
老杜送李舟詩非不歸重而其中亦不能無譏焉所
謂舟也衣彩衣告我欲遠適倚門固有望歛衣就行役
南登吟白華已見楚山碧何時太夫人堂上會親戚豈
非譏其無方之遊耶孔子云父母在不遠遊遊必有方
則山谷少陵之詩皆孔子之意也
人之事親當以敬爲主故孔子告子游曰至於犬馬皆能
有養不敬何以别乎束晢作𥙷亡詩於南陔白華二篇
每以爲言南陔曰飬隆敬薄惟禽之似白華曰竭誠盡
敬亹亹忘劬可謂得孔子之旨矣今之人恃親之愛已
而忘其敬者多故表而出之以爲事親之戒(同上)
李白樂府三卷於三綱五常之道數致意焉慮君臣之義
不篤也則有君道曲一篇所謂軒后爪牙常先太山稽
如心之使臂小白鴻翼於夷吾劉葛魚水二慮父子之
義不篤也則有東海勇婦之篇所謂淳于免詔獄漢主
爲緹縈津妾一棹歌脫父於嚴刑生子若不肖不如一
女英慮兄弟之義不篤也則有上晉田之篇所謂田氏
倉卒骨肉分青天白日摧紫荆交柯之木本同形東枝
顦顇西枝榮无心之物尚如此参商胡乃尋天兵慮朋
友之義不篤也則有箜篌謠之篇所謂貴賤交結心不
移惟有嚴陵及光武輕言託朋友對面九疑峯管鮑久
巳死何人継其蹤慮夫婦之情不篤也則有䨇燕離之
篇所謂䨇鷰復雙鷰雙飛令人羡玉樓珠閣不獨捿金
窗繡戶長相見徐䆒自行事亦豈純於行義者哉永王
之叛白不能㓗身而去於君臣之義爲如何旣合于劉
又合于魯又娶于宋又携昭陽金陵之妓於夫婦之義
爲如何至於友人路亡白爲權窆及其麋潰又收其骨
則朋友之義庶幾矣送蕭十一之魯兼問稚子伯禽有
高堂倚門望伯魚魯中正是趨庭處君行旣識伯禽子
應駕小車騎白羊之句則父子之義庶幾矣如弟凝錞
儕况綰各贈詩以致其雍睦之情則兄弟之義庶幾矣
惜乎二失旣彰三美莫贖此所以不能爲醇儒也(韻語陽秋)
樂天及第後歸覲留别同年云擢第未爲貴拜親方始榮
此毛得檄而喜之意也論者以春風得意疾决非孟郊
語其氣格亦不類而白公亦有得意减別恨半酣輕遠
程翩翩馬蹄疾春風歸鄕情此又不可曉也(黃常明)
范文正公雷霆日有犯始可報吾親誰謂臣子忠難於兩
全也涖官不敬戰陣無勇本非事親事禮記必以爲非
孝公之謂歟(黃常明)
宗族門
謝師厚生女梅聖俞與之詩曰生男衆所喜生女衆所醜
生男走四隣生女各張口男大守詩書女大逐鷄狗又
云何時集氏郎堂上拜媪叟盖戲師厚也陳琳杜甫詩
及楊妃外傳其說異焉琳痛長城之役則曰生男戒勿
舉生女哺用哺杜甫傷關西之戍則曰生女猶是嫁比
鄰生男埋没隨百草楊妃專寵帝室金印盩綬寵遍於
銛釗象服魚軒荣均於秦&KR0593;當時遂有生女勿悲酸生
男勿喜歡男不封侯女作妃君看女却爲門楣之詠而
樂天長恨歌亦云遂令天下父母心不重生男重生女
今師厚之女敏質儒門不過求賢士以爲之配爾縦不
至負薪如瞿婦餉舂如孟光亦豈能預知其必大冨貴
亢宗荣族如蒲之婦人乎宜其聖俞以爲戲也(韻語陽秋)
傳曰學士大夫則知尊祖矣族之所在祖之所自出也其
可以不敬乎陶淵明有贈長沙公詩序云予於長沙公
爲族祖同出大司馬昭穆旣遠巳爲路人故其詩云同
源分流人易世疎慨然晤歎念斯厥初禮服遂悠歲月
眇徂感彼行路眷焉踟蹰盖深傷之也長沙公於淵明
如此而淵明乃以教載自任其臨别贈言之際有進簣
雖少終左爲山之句嗚呼淵明亦可謂賢矣杜子美數
訪從孫濟而不免於防猜故其詩云所来爲宗族亦不
爲盤餐勿受外嫌猜同姓古所敦觀長沙與済尊祖之
義掃地矣(韻語陽秋)
百家詩話總龜後集卷之四
