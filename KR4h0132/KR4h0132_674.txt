文章辨體彙選卷六百七十四
明賀復徵編
墓碑十
贈司空兼侍中文元賈魏公神道碑(宋王安石)
魏公既薨之明年皇帝篆其墓碑之首曰大儒元老之
碑有詔造文賜公子使之并刻臣某昧死序列再拜稽
首以聞曰公諱昌期字子明姓賈氏皇祕書省著作佐
郎贈太師中書令尚書令晉國公諱注之子皇太子左
贊善大夫贈太師中書令尚書令齊國公諱璉之孫晉
中書舍人史館修撰皇贈太師中書令魯國公諱緯之
曾孫其先南皮人中徙獲鹿今葬開封而為其縣人者
自公皇考始公少則莊重謹密治經章解句達老師宿
學譽歎以為賢巳天禧元年獻文章召試賜同進士出
身除常州晉陵縣主簿國子監說書又以江州德化縣
令兼潁川郡王院伴讀當是時孫宣公領國子一見聽
語待以公相數舉公學問當在人主左右大臣有以親
嫌者故久弗用以知常州宜興開封府東明兩縣監在
京廣濟永濟兩倉又召置國子監說書景祐元年積官
至尚書都官員外郎乃始置崇政殿說書而以公為之
公於傳注訓詁不為曲釋至先王治心守身經理天下
之意指物譬事析毫解縷言則感心自仁宗即位大臣
或操法令斷天下事稽古不至秦漢以上以儒術為疏
闊然上常獨意鄉堯舜三代得公以經開說則慨然皆
以為善而公由此顯矣於是上所質問多道德之要公
請悉記錄歲終歸之太史詔以章獻太后故為彭城郡
王諱其名公言母之諱禮不得以出於宫太平興國寺
災公以易春秋進戒因言近歲屢災寺觀天意蓋有所
在獨可勿繕治以稱陛下畏天威愛人力之意西域僧
以佛骨銅像來獻公請加賜遣還毋以所獻示外上皆
從之以直集賢院天章閣侍講史館修撰判尚書禮部
判太府事天章置侍講自公始故事親祠郊廟燕遊慢
戲之物皆在儀衞公奏除之無幾遂以知制誥龍圖閣
直學士權知通進銀臺司兼門下封駮事權判吏部流
内銓權知開封府又以右諫議大夫權御史中丞兼判
國子監而侍講如初公之為銓也河北蟲旱以公安撫
公舉能詘姦於利害多所興除異時縣令奉錢滿萬二
千乃舉令公以為法如此則小縣終不得善治乃請槩
舉令而與其奉如大縣其在御史劉平為趙元昊所得
邊吏以降敵告議收其族公言漢殺李陵母妻子陵不
歸而漢悔真宗撫王繼忠家後賴其力且平事固未可
知乃不果收侍講林瑀者言天子即位常步其日占所
得卦以知吉凶公奏瑀所言不經不可用上即為公罷
瑀又奏劾駙馬都尉柴恭僖公奪其州人以為宜初元
昊反公言兵事起財不贍宜及今度經費罷減諸不急
至是詔與三司合議一歲所省率緡錢百萬慶歷二年
契丹來求地請婚公主其使責以信義告之利害客詘
服不能發口執政議使契丹攻元昊公曰契丹許我而
有功則必驕以弱我而責報無窮巳不且以我市於元
昊矣且唐中極衰時聽吐蕃擊朱泚陸貲尚以為不可
後乃知吐蕃隂與泚合而陽言助國今獨安知契丹計
不出此乃言所以待夷狄者凡六事上皆行其策三年
遂以本官參知政事四年以尚書工部侍郎檢校太傅
為樞密使五年以集賢殿大學士同中書門下平章事
兼樞密使居兩月拜昭文館大學士監修國史議祔章
惠太后太廟公言其非禮及祔獻懿二后密敕遷文武
位一等賜外内諸軍特支優給公又獨奏罷之既而敕
遷兩府官公又不從乃巳元昊歸石元孫議賜死公爭
言自古將帥被執歸多不死元孫以不死七年上以旱
避正殿貶食自責公因稽首遜位章六七入乃除武勝
軍節度使檢校太傅同中書門下平章事判大名府兼
北京留守河北安撫使妖人王則謀舉大名反河南北
使其黨挾書妄言冀得近公公疑為姦攷問具服則惶
恐不及會獨嬰貝州以反公即使部將王信孟元郝質
馳兵操攻具往且請自出搏賊不許終賊所以擒滅功
居多移鎮山南東道檢校太師賜爵安國公公因請寬
諸吏民為則所脅者而捕河北妖人治殺之無所漏河
決商胡方暑公暴隄上躬親指畫出倉廩與被水百姓
舍其流棄接以醫藥所活九十餘萬口契丹誘亡卒號
為南軍以戰夏人而邊法卒亡自歸者死公變其法自
歸者故拔擢超其伍於是歸者衆因以知契丹國事契
丹亦因拒亡卒黜南軍不用邊人以地外質公請重禁
絶主不時贖人得贖而有之地則盡歸邊以不爭皇祐
元年徙鄭州從公求也至見留為祥源觀使既而以尚
書右僕射觀文殿大學士判尚書都省朝會班宰相眎
其儀物歲中又求任外除山南東道節度使右僕射檢
校太師兼侍中判鄭州固辭僕射侍中乃改同中書門
下平章事又欲遷公四子各一官亦以公辭而止三年
母燕國太夫人薨命以故官不起賜官寵慰從之公事
燕國以孝聞上嘗賜銀飾肩輿士大夫以為榮及薨自
鄭歸葬扶舁蒼然肩足皆胝行路瞻望悲哀嘆息四年
除故官侍講居頃出治許州將行矣仁宗問易之乾卦
公既講解又作書以亢龍為戒手詔褒答以公所獻藏
太史五年又莅大名安撫河北中書議塞商胡決以公
異論故使建言者專其事公猶爭不巳河果不可塞建
言者得罪而澶魏濱棣德博多水死公乃請使撫巡賑
牧人用歸息嘉祐元年進封許國公又兼侍中方避未
聽而以樞密使召卒罷侍中而以尚中書門下平章事
為樞密使六年以鎮安軍節右僕射檢校太師兼侍中
充景靈宫使又出許州七年以保平軍節陜州大都督
府長史移大召兼安撫公凡三至魏及許鄭皆以寬惠
為治人安樂之它將相賜公使錢多使牟利公度所賜
為用故在所尤不擾皇帝即位改節度鳳翔加左僕射
鳳翔尹進封魏國治平元年求還使侍中守許州至六
七終不許二年乃授許州入見又辭不許使撫諭須秋
乃發六月告疾中人太醫問視相屬又力求解將相乃
以左僕射觀文殿大學士判尚書都省七月戊寅薨上
親臨哭發涕為不聽朝二日賜龍腦水銀以歛制服出
司賓祭弔別賜黃金給葬贈司空兼侍中諡曰文元以
九月甲申葬開封汴陽里晉公墓次公年六十八散官
開府儀同三司勲上柱國號推誠保德崇仁守正忠亮
佐運翊戴功臣邑戸萬五千實封五千六百公所著書
有春秋要論十卷羣經音辨十卷通紀八十卷本朝時
令十二卷又奏議文集各三十卷元配王氏尚書兵部
郎中集賢殿修撰軫之女追封莒國夫人繼配陳氏武
信軍節度使康肅公堯咨之女封魏國夫人六男子章
太常博士集賢校理早卒圭尚書北部員外郎田尚書
駕部員外郎青尚書司門員外郎齊大理寺丞炎未仕
三女子國子博士程嗣弼大理寺丞宋惠國太常博士
龐元英公壻也其後天子以炎守將作監丞又官公内
外族親凡九人賈氏自誼及躭傅王相帝皆以儒學至
公又以經術致將相出入文武有謀有功當中國治安
四夷集附寵禄光大始終褒榮君臣相遭於是為盛銘
曰
於皇仁宗時宋之隆奠此中國四夷來同孰夾孰承有
宰魏公帝曰詢爾羣公卿士朕欲攷古以求亂治有博
六藝使熙朕志魏公乃來錫帝之求進于殿中登闡沈
幽乃尹開封治民不絿乃丞御史督制庶尤膏澤在下
熏烝在上參國政事遂都將相帝巡大塗公帝之車帝
御廣宫之屏之墉文條武鬯具獻膚功終徂在天公則
隨邁廷喪元老隠加問賚有銘太史有諡太常次詩不
誣斲石墓㫄
檢校太尉贈侍中正惠馬公神道碑(王安石)
推忠保順同德翊戴功臣彰德軍節度觀察留後特進
檢校太尉使持節相州刺史兼御史大夫上相國扶風
郡開國公食邑六千六百戸食實封二千二百戸諡曰
正惠馬公以天禧三年十月戊戌葬開封祥符縣某鄉
某里至嘉祐七年公孫慶崇始來請銘以作公碑序曰
馬氏故扶風人至公高祖而徙處雲中贈太師諱某者
於公為曾祖贈太師中書令諱某者於公為祖龍捷左
廂都指揮使江州防禦使贈太師中書令尚書令蔡公
諱某者於公為父蔡公從太祖定天下力戰有功當是
時雲中巳為契丹所得故馬氏又徙處浚儀今開封府
祥符也公諱某字子元蔡公之終也年七歲太祖召見
禁中有司言例當補殿直詔特授西頭供奉官而賜以
名開寶五年年十八監彭州兵馬以嚴飭見憚如老將
太平興國三年領兵戍秦州清水姦人李飛雄乘驛稱
詔捕公及秦隴巡檢劉文裕等將擊之秦州因盜庫兵
以反公辨其詐與文裕執飛雄治殺之五年監潭州兵
馬改東頭供奉官雍熙二年又監博州兵馬劉廷讓敗
於君子驛而契丹歸矣公方料丁壯集芻糧繕城治械
如寇至吏民初不悦其生事也巳而契丹果至度不可
攻乃去四年改西京作坊副使將屯于冀州端拱元年
移知定遠軍時議發河南十三州之民轉饟河北公告
轉運使樊知古此軍聚兵少而積粟多簸其腐尚可得
十七知古用此得粟五十萬斛以罷河南之役事聞朝
廷太宗嘉之二年深州新蹂於契丹城郭廬舍多壞而
流民衆乃移公知深州公至數月則壞者完流者復舉
州忘其寇戎之故而以公為能撫我會保州不治移往
代之淳化二年又移知慶州羌萬人以怨程德元來寇
公誘其渠帥諭以威信即皆引去四年遷西京作坊使
知梓州五年李順為亂於蜀之西川以公往討又以為
先鋒平劒州召還至三泉而復以公與王繼恩討賊繼
恩怒公抗直使守彭州盡收其軍而與之羸卒三百賊
率其衆至號十萬公力戰一日亡其卒大半乃夜獨出
招救兵復入賊終不能得城而以敗去除成都府兵馬
鈐轄遷洛苑使五年除蜀漢九州都巡檢使巳而又兼
成都府兵馬鈐轄真宗即位改内苑使蜀卒劉旰聚黨
數千人為亂所攻數州至輒取之公以卒三百追至蜀
州與戰旰走邛州而招安使上官正召公歸成都計事
公為正畫曰賊破邛州必乘勝劫掠渡江薄我既息而
戰我軍雖倍未易敵也不如迎其弊急擊破之必矣遂
行次方井與正合殺旰等無噍類真宗賜書奬諭賞以
錦袍金帶咸平元年加澄州刺史知秦州諸羌質子有
三十年不釋者公悉歸之諸羌德公訖公去無一人犯
塞小泉銀坑久不發掌吏盡産以償歲課而責之不巳
公奏得釋而歸其産四年就除西上閤門使知成都府
兼本州兵馬鈐轄有告龍騎士謀為變者所引以千數
公捕殺其首七人而置其餘無所問自乾德後歲漕蜀
物以富人為送吏多坐漂失籍其家公奏擇三班使臣
及三司軍大將代之而課其漕事為賞罰至今便之六
年移鄜延路駐泊兵馬都總管兼知延州蜀人於公去
皆環以泣公至延州羌方以兵戲邊會上元開門張燈
示以無為而羌不能為寇又移知鎮州兼本州兵馬都
總管景德元年契丹入邊民入保城公與之約盜一錢
者死有盜錢二百者公即殺之於是自澶以北城郭皆
晝閉詔使過公輒留之而募人間行送詔皆得其報以
聞又以便宜使所至受諸漕輓給邊之物故契丹欲虜
掠無所得車駕至澶州大將王超提卒數十萬逗留不
赴公屢趨之不為動移書譙讓乃始出師猶辭以中渡
無橋則公先巳渡才一夕而橋就上聞手詔褒之且知
公果可以屬大事也二年移知定州又除東上閣門使
樞密院都承旨三年遂以檢校太保簽書樞密院事祥
符元年東封泰山以為行宫都總管自此行幸必以公
為都總管而皆許之專殺公部分明約束審出入肅然
而未嘗輒戮一人於是邊將言契丹近塞大臣議皆請
發兵以備公獨議使邊將移書問狀從之契丹解去遷
檢校太傅四年加宣徽北院使五年除樞密副使當是
時契丹巳盟中國無為大臣方言符瑞而公每不然之
獨常從容極言天下雖安不可忘戰去兵之意及他爭
議甚衆真宗多以公言為是七年除潁州防禦使知潞
州州之税賦常移以輸邊公為論其害自是所輸不過
鄰州而巳天禧元年移知大名府兼駐泊兵馬都總管
使中貴人勞問賜白金二千兩居頃之遂以為宣徽南
院使知樞密院事檢校太尉有足疾時詔内朝別為一
班免其蹈舞二年疾病賜告求去位真宗不許而數使
中貴人勞問又幸其第賜白金三千兩巳而度實病不
可強以事乃罷以為彰德軍節度觀察留後而公固求
外鎮終不許居久之稍間入謁真宗輒使閣門祗候二
人伺公至即扶以入因掖其拜起數屏左右問事常聽
用三年又求外鎮乃以公知貝州兼本州兵馬都總管
將行矣召見又將付以政固辭謝久之乃巳而更以公
為本鎮至五月公疾作詔使公子洵美將太醫往視而
魏路二鎮之人亦皆奔走來問為公請禱巳而公疾革
真宗又使公弟之子成美馳驛召公歸京師而公以八
月壬寅不起矣享年六十五真宗為之震悼罷朝詔贈
侍中錄其子孫賻賜皆加等公前夫人丁氏某郡君後
夫人沈氏某郡夫人子男二人洵美終西京作坊使英
州刺史之美終内殿承制閣門祗候孫十六人其十四
人皆巳卒而慶宗今為右班殿直慶崇今為文思院知
恩州公少慷慨以武力智謀自喜又能好書賓友儒者
所與善必一時豪傑有集二十卷其文長於議論自始
仕以至登用遇事謇謇未嘗有所顧憚王冀公丁晉公
用事每廷議得其不直輒面詆之真宗初或甚忤然終
以此知公而天下至今稱其正直銘曰
在凌西南誰封誰樹有宋正惠馬公之墓公當太宗真
宗之時暨暨諤諤謀行計施以羸擊強以少捕衆以賤
抗貴維公之勇雖貴雖衆雖強必克維公之敏亦維公
直帝曰直哉汝予良弼見國而巳不知家室内朝十年
典掌機密暨予一心綱紀庶物元功宗謀莫汝敢匹公
曰孤臣敢曠于榮讒說不用是維帝明十或困窮莫知
其有既榮以位正或見醜公於可願兩得其尤不訖大
耄天為不謀德歉於年孰云耆老有賚後世公為壽考
刻趺篆首作此銘詩陳之墜道永矣其詒
廣西轉運使孫君墓碑(王安石)
君少學問勤苦寄食浮屠山中步行借書數百里升樓
誦之而去其階蓋數年而具衆經後遂博極天下之書
屬文操筆布紙謂為方思而數百千言巳就以天聖五
年同學究出身補滁州來安縣主簿洪州右司理再舉
進士甲科遷大理寺丞知常州晉陵縣移知潯州潯當
是時人未趣學乃改作廟學召吏民子弟之秀者親為
據案講說誘勸以文藝居未幾㫄州士皆來學學者由
此遂多以選通判耀州兵士有訟財而不直者安撫使
以為直君爭之不得乃奏決於大理大理以君所爭為
是而用君議編於勅慶歷二年擢為監察御史裏行於
是彈奏狄武襄公不當沮敗劉滬永洛城事又因日食
言隂盛以後宫為戒仁宗大獵于城南衞士不及整而
歸以夜明日將復出有雉隕于殿中君奏疏即是夜有
詔止獵蠻唐和寇湖南以君安撫奏事有所不合因自
劾乃知復州又通判金州知漢陽軍吉州稍遷至尚書
都官員外郎提點江南西路刑獄有言常平歲凶當稍
貴其粟以利糴本者詔從之君言此非常平本意也詔
又從之儂智高反君即出兵二千於嶺以助英韶會除
廣西轉運使馳至所部而智高方煽天子出大臣部諸
將兵數萬擊之君驅散亡殘敗之吏民轉芻米於惶擾
卒急之間又以餘力督守吏治城壍修器械屬州多完
而師飽以有功君勞居多以勞遷尚書司封員外郎初
君請斬大將之北者發騎軍以討賊及後賊所以破滅
皆如君計策軍罷而人重困方恃君綏撫君乘險阻冒
瘴毒經理出入啓居無時以皇祐三年三月初七日卒
于治所年五十四官至尚書工部郎中散官至朝奉郎
勲至上騎都尉君所為州整齊其大體闊略其細故與
賓客談說弦歌飲酒往往終日而能聽用佐屬盡其力
事以不廢在御史言事計曲直利害如何不顧望大臣
以此無助所為文自少及終以類集之至百卷天德地
業人事之治掇拾貫穿無所不言而詩為多君諱抗字
和叔姓孫氏得姓於衞得望於富春其在黟縣自君之
高祖棄廣陵以避孫儒之亂而至君曾大父諱師睦善
治生以致富歲饑賤出米穀以斗升付糴者得驩心於
鄉里大父諱旦始盡棄其産而能招士以教子父諱遂
良當終時君始十餘歲後以君故贈尚書職方員外郎
君初娶張氏又娶吳氏又娶舒氏封太康縣君五男子
適邈迪适遘適嘗從予遊年十四論議著書足以驚人
終永州軍事推官邈今潞州上黨縣令亦好學能文狀
君行以求銘者邈也君之卒也天子以适試祕書省校
書郎二女子一嫁太廟齋郎李簡夫一嫁進士鄭安平
君以其卒之年十二月二十五日葬黟縣懷遠鄉上林
村歙之為州在山嶺澗谷﨑嶇之中自去五代之亂百
年名士大夫亦往往而出然不能多也黟尤僻陋中州
能人賢士之所罕至君孤童子徒步宦學終以就立為
朝廷顯用論次終始作為銘詩豈特以顯孫氏而慰其
子孫乃亦以詒其鄉里銘曰
在仁宗世蠻跳不制餽師牧民實有膚使踐艱乘危條
變畫奇瘭毒既除膏熨以治方遷既隕哀暨山夷維此
膚使文優以仕禄則不值其書滿笥書藏于家銘在墓
前以告黟人孫氏之阡
虞部郎中贈衞尉卿李公神道碑(王安石)
嘉祐八年六月某甲子制曰朕初即位大賚羣臣陞朝
者及其父母具官某父具官某率德蹈義不躬榮禄能
教厥子並為才臣加賜名命序諸卿位所以勸天下之
為人父者豈特以慰孝子之心哉可特贈衞尉卿翌日
某甲子中書下其書告第又副其書賜寬等以待墓焚
寬等受書焚其副墓上乃撰次衞尉官世行治始卒來
請曰先人賴天子慶施賜之官三品矣而墓碑未刻惟
德善可以有辭于後世者夫子實聞知某曰然衞尉公
墓隧宜得銘久矣於是為序而銘焉序曰公姓李氏故
隴西人七世祖諱某始遷于光山五世祖諱某以其郡
人王閩從之始為建安人曾祖諱某祖諱某皆不仕考
諱某嘗仕江南李氏稍顯矣江南國除又舉進士中等
以殿中丞致仕有學行名能知人贈其父大理評事而
巳亦以子貴贈至吏部尚書遊豫章樂其湖山曰吾必
終於此於是又始為豫章人尚書之子伯曰虛已官至
尚書工部侍郎以才能聞天下其季則公也公諱某字
公濟少篤學讀書兼晝夜不息一以進士舉不中即以
兄廕為郊社齋郎再選福州閩清淇州靖安縣尉有能
名遷饒州餘干縣令至則毁淫祠取其材以為孔子廟
率縣人之秀者興于學豪宗大姓歛手不敢犯法州將
部使者奏乞與京官移之劇縣不報而坐不覺獄卒殺
人以免當是時侍郎方以分司就第公曰吾兄老矣我
得朝夕從之游以灑掃先人廬冢尚何求而仕遂止不
復言仕侍郎之卒也天子以公試祕書省校書郎知江
州德安縣事辭不就後嘗一至京師大臣交口勸說欲
官之終以其不可強也而晏元獻公為公請乃除太子
洗馬致仕初尚書未老棄其官以歸至侍郎及公之退
也亦皆未老自尚書至公再世皆有子而皆以嚴治其
家如吏治江西士大夫慕其世德稱其家法蓋近世士
多外自藩飾為聲名而内實罕能治其家及老往往顧
利冒恥不知休息公獨父子兄弟能如此嗚呼其可謂
賢於人也巳公事親孝比遭大喪廬墓六年然後巳事
兄與其寡姊衣食藥物必躬親之及公老矣二子就養
如公之為子弟也寬嘗為江浙等路提點鑄錢坑冶又
嘗提點江南西路刑獄定亦再為洪州官不去左右者
十二年皆以才能為世聞人以恩遷公官至尚書虞部
郎中階至朝奉郎勲至護軍以嘉祐四年七月某甲子
卒於豫章之第室年八十九夫人長壽縣君趙氏先公
卒八年既葬矣五年某月某甲子以公葬于夫人之墓
左曰雷岡在新建縣之桃花鄉新里夫人故衢州人某
官湘之女湘有文行尚書與為友故為公娶其女子三
人寬定寔寔守祕書省正字早世于公之葬也寬為尚
書司勲員外郎定為尚書庫部員外郎女子二人巳嫁
孫二十有一人曾孫十有五人皆率公教無違者公既
葬而二子以恩贈公衞尉卿云銘曰
李氏大家隴西其先於唐之季再世光山移遯于閩嶺
海之間乃生尚書節行有偉始來江南考室章水繩繩
二子隠顯兼榮孰多後禄其季維卿幼壯躬孝維君之
踐能不盡用止於一縣退以德義釐身於家外内肅雝
人不疵嗟亦有二子維天子使父曰往矣致而臣身子
曰歸哉以寧吾親以率其婦左右恂恂以官就侍天子
之仁既具趾福考終大耄追榮于幽乃賜卿號伐石西
山作為螭龜營之墓上勒此銘詩
文章辨體彙選卷六百七十四
文章辨體彙選卷六百七十四
明賀復徵編
墓碑十
贈司空兼侍中文元賈魏公神道碑(宋王安石)
魏公既薨之明年皇帝篆其墓碑之首曰大儒元老之
碑有詔造文賜公子使之并刻臣某昧死序列再拜稽
首以聞曰公諱昌期字子明姓賈氏皇祕書省著作佐
郎贈太師中書令尚書令晉國公諱注之子皇太子左
贊善大夫贈太師中書令尚書令齊國公諱璉之孫晉
中書舍人史館修撰皇贈太師中書令魯國公諱緯之
曾孫其先南皮人中徙獲鹿今葬開封而為其縣人者
自公皇考始公少則莊重謹密治經章解句達老師宿
學譽歎以為賢巳天禧元年獻文章召試賜同進士出
身除常州晉陵縣主簿國子監說書又以江州德化縣
令兼潁川郡王院伴讀當是時孫宣公領國子一見聽
語待以公相數舉公學問當在人主左右大臣有以親
嫌者故久弗用以知常州宜興開封府東明兩縣監在
京廣濟永濟兩倉又召置國子監說書景祐元年積官
至尚書都官員外郎乃始置崇政殿說書而以公為之
公於傳注訓詁不為曲釋至先王治心守身經理天下
之意指物譬事析毫解縷言則感心自仁宗即位大臣
或操法令斷天下事稽古不至秦漢以上以儒術為疏
闊然上常獨意鄉堯舜三代得公以經開說則慨然皆
以為善而公由此顯矣於是上所質問多道德之要公
請悉記錄歲終歸之太史詔以章獻太后故為彭城郡
王諱其名公言母之諱禮不得以出於宫太平興國寺
災公以易春秋進戒因言近歲屢災寺觀天意蓋有所
在獨可勿繕治以稱陛下畏天威愛人力之意西域僧
以佛骨銅像來獻公請加賜遣還毋以所獻示外上皆
從之以直集賢院天章閣侍講史館修撰判尚書禮部
判太府事天章置侍講自公始故事親祠郊廟燕遊慢
戲之物皆在儀衞公奏除之無幾遂以知制誥龍圖閣
直學士權知通進銀臺司兼門下封駮事權判吏部流
内銓權知開封府又以右諫議大夫權御史中丞兼判
國子監而侍講如初公之為銓也河北蟲旱以公安撫
公舉能詘姦於利害多所興除異時縣令奉錢滿萬二
千乃舉令公以為法如此則小縣終不得善治乃請槩
舉令而與其奉如大縣其在御史劉平為趙元昊所得
邊吏以降敵告議收其族公言漢殺李陵母妻子陵不
歸而漢悔真宗撫王繼忠家後賴其力且平事固未可
知乃不果收侍講林瑀者言天子即位常步其日占所
得卦以知吉凶公奏瑀所言不經不可用上即為公罷
瑀又奏劾駙馬都尉柴恭僖公奪其州人以為宜初元
昊反公言兵事起財不贍宜及今度經費罷減諸不急
至是詔與三司合議一歲所省率緡錢百萬慶歷二年
契丹來求地請婚公主其使責以信義告之利害客詘
服不能發口執政議使契丹攻元昊公曰契丹許我而
有功則必驕以弱我而責報無窮巳不且以我市於元
昊矣且唐中極衰時聽吐蕃擊朱泚陸貲尚以為不可
後乃知吐蕃隂與泚合而陽言助國今獨安知契丹計
不出此乃言所以待夷狄者凡六事上皆行其策三年
遂以本官參知政事四年以尚書工部侍郎檢校太傅
為樞密使五年以集賢殿大學士同中書門下平章事
兼樞密使居兩月拜昭文館大學士監修國史議祔章
惠太后太廟公言其非禮及祔獻懿二后密敕遷文武
位一等賜外内諸軍特支優給公又獨奏罷之既而敕
遷兩府官公又不從乃巳元昊歸石元孫議賜死公爭
言自古將帥被執歸多不死元孫以不死七年上以旱
避正殿貶食自責公因稽首遜位章六七入乃除武勝
軍節度使檢校太傅同中書門下平章事判大名府兼
北京留守河北安撫使妖人王則謀舉大名反河南北
使其黨挾書妄言冀得近公公疑為姦攷問具服則惶
恐不及會獨嬰貝州以反公即使部將王信孟元郝質
馳兵操攻具往且請自出搏賊不許終賊所以擒滅功
居多移鎮山南東道檢校太師賜爵安國公公因請寬
諸吏民為則所脅者而捕河北妖人治殺之無所漏河
決商胡方暑公暴隄上躬親指畫出倉廩與被水百姓
舍其流棄接以醫藥所活九十餘萬口契丹誘亡卒號
為南軍以戰夏人而邊法卒亡自歸者死公變其法自
歸者故拔擢超其伍於是歸者衆因以知契丹國事契
丹亦因拒亡卒黜南軍不用邊人以地外質公請重禁
絶主不時贖人得贖而有之地則盡歸邊以不爭皇祐
元年徙鄭州從公求也至見留為祥源觀使既而以尚
書右僕射觀文殿大學士判尚書都省朝會班宰相眎
其儀物歲中又求任外除山南東道節度使右僕射檢
校太師兼侍中判鄭州固辭僕射侍中乃改同中書門
下平章事又欲遷公四子各一官亦以公辭而止三年
母燕國太夫人薨命以故官不起賜官寵慰從之公事
燕國以孝聞上嘗賜銀飾肩輿士大夫以為榮及薨自
鄭歸葬扶舁蒼然肩足皆胝行路瞻望悲哀嘆息四年
除故官侍講居頃出治許州將行矣仁宗問易之乾卦
公既講解又作書以亢龍為戒手詔褒答以公所獻藏
太史五年又莅大名安撫河北中書議塞商胡決以公
異論故使建言者專其事公猶爭不巳河果不可塞建
言者得罪而澶魏濱棣德博多水死公乃請使撫巡賑
牧人用歸息嘉祐元年進封許國公又兼侍中方避未
聽而以樞密使召卒罷侍中而以尚中書門下平章事
為樞密使六年以鎮安軍節右僕射檢校太師兼侍中
充景靈宫使又出許州七年以保平軍節陜州大都督
府長史移大召兼安撫公凡三至魏及許鄭皆以寬惠
為治人安樂之它將相賜公使錢多使牟利公度所賜
為用故在所尤不擾皇帝即位改節度鳳翔加左僕射
鳳翔尹進封魏國治平元年求還使侍中守許州至六
七終不許二年乃授許州入見又辭不許使撫諭須秋
乃發六月告疾中人太醫問視相屬又力求解將相乃
以左僕射觀文殿大學士判尚書都省七月戊寅薨上
親臨哭發涕為不聽朝二日賜龍腦水銀以歛制服出
司賓祭弔別賜黃金給葬贈司空兼侍中諡曰文元以
九月甲申葬開封汴陽里晉公墓次公年六十八散官
開府儀同三司勲上柱國號推誠保德崇仁守正忠亮
佐運翊戴功臣邑戸萬五千實封五千六百公所著書
有春秋要論十卷羣經音辨十卷通紀八十卷本朝時
令十二卷又奏議文集各三十卷元配王氏尚書兵部
郎中集賢殿修撰軫之女追封莒國夫人繼配陳氏武
信軍節度使康肅公堯咨之女封魏國夫人六男子章
太常博士集賢校理早卒圭尚書北部員外郎田尚書
駕部員外郎青尚書司門員外郎齊大理寺丞炎未仕
三女子國子博士程嗣弼大理寺丞宋惠國太常博士
龐元英公壻也其後天子以炎守將作監丞又官公内
外族親凡九人賈氏自誼及躭傅王相帝皆以儒學至
公又以經術致將相出入文武有謀有功當中國治安
四夷集附寵禄光大始終褒榮君臣相遭於是為盛銘
曰
於皇仁宗時宋之隆奠此中國四夷來同孰夾孰承有
宰魏公帝曰詢爾羣公卿士朕欲攷古以求亂治有博
六藝使熙朕志魏公乃來錫帝之求進于殿中登闡沈
幽乃尹開封治民不絿乃丞御史督制庶尤膏澤在下
熏烝在上參國政事遂都將相帝巡大塗公帝之車帝
御廣宫之屏之墉文條武鬯具獻膚功終徂在天公則
隨邁廷喪元老隠加問賚有銘太史有諡太常次詩不
誣斲石墓㫄
檢校太尉贈侍中正惠馬公神道碑(王安石)
推忠保順同德翊戴功臣彰德軍節度觀察留後特進
檢校太尉使持節相州刺史兼御史大夫上相國扶風
郡開國公食邑六千六百戸食實封二千二百戸諡曰
正惠馬公以天禧三年十月戊戌葬開封祥符縣某鄉
某里至嘉祐七年公孫慶崇始來請銘以作公碑序曰
馬氏故扶風人至公高祖而徙處雲中贈太師諱某者
於公為曾祖贈太師中書令諱某者於公為祖龍捷左
廂都指揮使江州防禦使贈太師中書令尚書令蔡公
諱某者於公為父蔡公從太祖定天下力戰有功當是
時雲中巳為契丹所得故馬氏又徙處浚儀今開封府
祥符也公諱某字子元蔡公之終也年七歲太祖召見
禁中有司言例當補殿直詔特授西頭供奉官而賜以
名開寶五年年十八監彭州兵馬以嚴飭見憚如老將
太平興國三年領兵戍秦州清水姦人李飛雄乘驛稱
詔捕公及秦隴巡檢劉文裕等將擊之秦州因盜庫兵
以反公辨其詐與文裕執飛雄治殺之五年監潭州兵
馬改東頭供奉官雍熙二年又監博州兵馬劉廷讓敗
於君子驛而契丹歸矣公方料丁壯集芻糧繕城治械
如寇至吏民初不悦其生事也巳而契丹果至度不可
攻乃去四年改西京作坊副使將屯于冀州端拱元年
移知定遠軍時議發河南十三州之民轉饟河北公告
轉運使樊知古此軍聚兵少而積粟多簸其腐尚可得
十七知古用此得粟五十萬斛以罷河南之役事聞朝
廷太宗嘉之二年深州新蹂於契丹城郭廬舍多壞而
流民衆乃移公知深州公至數月則壞者完流者復舉
州忘其寇戎之故而以公為能撫我會保州不治移往
代之淳化二年又移知慶州羌萬人以怨程德元來寇
公誘其渠帥諭以威信即皆引去四年遷西京作坊使
知梓州五年李順為亂於蜀之西川以公往討又以為
先鋒平劒州召還至三泉而復以公與王繼恩討賊繼
恩怒公抗直使守彭州盡收其軍而與之羸卒三百賊
率其衆至號十萬公力戰一日亡其卒大半乃夜獨出
招救兵復入賊終不能得城而以敗去除成都府兵馬
鈐轄遷洛苑使五年除蜀漢九州都巡檢使巳而又兼
成都府兵馬鈐轄真宗即位改内苑使蜀卒劉旰聚黨
數千人為亂所攻數州至輒取之公以卒三百追至蜀
州與戰旰走邛州而招安使上官正召公歸成都計事
公為正畫曰賊破邛州必乘勝劫掠渡江薄我既息而
戰我軍雖倍未易敵也不如迎其弊急擊破之必矣遂
行次方井與正合殺旰等無噍類真宗賜書奬諭賞以
錦袍金帶咸平元年加澄州刺史知秦州諸羌質子有
三十年不釋者公悉歸之諸羌德公訖公去無一人犯
塞小泉銀坑久不發掌吏盡産以償歲課而責之不巳
公奏得釋而歸其産四年就除西上閤門使知成都府
兼本州兵馬鈐轄有告龍騎士謀為變者所引以千數
公捕殺其首七人而置其餘無所問自乾德後歲漕蜀
物以富人為送吏多坐漂失籍其家公奏擇三班使臣
及三司軍大將代之而課其漕事為賞罰至今便之六
年移鄜延路駐泊兵馬都總管兼知延州蜀人於公去
皆環以泣公至延州羌方以兵戲邊會上元開門張燈
示以無為而羌不能為寇又移知鎮州兼本州兵馬都
總管景德元年契丹入邊民入保城公與之約盜一錢
者死有盜錢二百者公即殺之於是自澶以北城郭皆
晝閉詔使過公輒留之而募人間行送詔皆得其報以
聞又以便宜使所至受諸漕輓給邊之物故契丹欲虜
掠無所得車駕至澶州大將王超提卒數十萬逗留不
赴公屢趨之不為動移書譙讓乃始出師猶辭以中渡
無橋則公先巳渡才一夕而橋就上聞手詔褒之且知
公果可以屬大事也二年移知定州又除東上閣門使
樞密院都承旨三年遂以檢校太保簽書樞密院事祥
符元年東封泰山以為行宫都總管自此行幸必以公
為都總管而皆許之專殺公部分明約束審出入肅然
而未嘗輒戮一人於是邊將言契丹近塞大臣議皆請
發兵以備公獨議使邊將移書問狀從之契丹解去遷
檢校太傅四年加宣徽北院使五年除樞密副使當是
時契丹巳盟中國無為大臣方言符瑞而公每不然之
獨常從容極言天下雖安不可忘戰去兵之意及他爭
議甚衆真宗多以公言為是七年除潁州防禦使知潞
州州之税賦常移以輸邊公為論其害自是所輸不過
鄰州而巳天禧元年移知大名府兼駐泊兵馬都總管
使中貴人勞問賜白金二千兩居頃之遂以為宣徽南
院使知樞密院事檢校太尉有足疾時詔内朝別為一
班免其蹈舞二年疾病賜告求去位真宗不許而數使
中貴人勞問又幸其第賜白金三千兩巳而度實病不
可強以事乃罷以為彰德軍節度觀察留後而公固求
外鎮終不許居久之稍間入謁真宗輒使閣門祗候二
人伺公至即扶以入因掖其拜起數屏左右問事常聽
用三年又求外鎮乃以公知貝州兼本州兵馬都總管
將行矣召見又將付以政固辭謝久之乃巳而更以公
為本鎮至五月公疾作詔使公子洵美將太醫往視而
魏路二鎮之人亦皆奔走來問為公請禱巳而公疾革
真宗又使公弟之子成美馳驛召公歸京師而公以八
月壬寅不起矣享年六十五真宗為之震悼罷朝詔贈
侍中錄其子孫賻賜皆加等公前夫人丁氏某郡君後
夫人沈氏某郡夫人子男二人洵美終西京作坊使英
州刺史之美終内殿承制閣門祗候孫十六人其十四
人皆巳卒而慶宗今為右班殿直慶崇今為文思院知
恩州公少慷慨以武力智謀自喜又能好書賓友儒者
所與善必一時豪傑有集二十卷其文長於議論自始
仕以至登用遇事謇謇未嘗有所顧憚王冀公丁晉公
用事每廷議得其不直輒面詆之真宗初或甚忤然終
以此知公而天下至今稱其正直銘曰
在凌西南誰封誰樹有宋正惠馬公之墓公當太宗真
宗之時暨暨諤諤謀行計施以羸擊強以少捕衆以賤
抗貴維公之勇雖貴雖衆雖強必克維公之敏亦維公
直帝曰直哉汝予良弼見國而巳不知家室内朝十年
典掌機密暨予一心綱紀庶物元功宗謀莫汝敢匹公
曰孤臣敢曠于榮讒說不用是維帝明十或困窮莫知
其有既榮以位正或見醜公於可願兩得其尤不訖大
耄天為不謀德歉於年孰云耆老有賚後世公為壽考
刻趺篆首作此銘詩陳之墜道永矣其詒
廣西轉運使孫君墓碑(王安石)
君少學問勤苦寄食浮屠山中步行借書數百里升樓
誦之而去其階蓋數年而具衆經後遂博極天下之書
屬文操筆布紙謂為方思而數百千言巳就以天聖五
年同學究出身補滁州來安縣主簿洪州右司理再舉
進士甲科遷大理寺丞知常州晉陵縣移知潯州潯當
是時人未趣學乃改作廟學召吏民子弟之秀者親為
據案講說誘勸以文藝居未幾㫄州士皆來學學者由
此遂多以選通判耀州兵士有訟財而不直者安撫使
以為直君爭之不得乃奏決於大理大理以君所爭為
是而用君議編於勅慶歷二年擢為監察御史裏行於
是彈奏狄武襄公不當沮敗劉滬永洛城事又因日食
言隂盛以後宫為戒仁宗大獵于城南衞士不及整而
歸以夜明日將復出有雉隕于殿中君奏疏即是夜有
詔止獵蠻唐和寇湖南以君安撫奏事有所不合因自
劾乃知復州又通判金州知漢陽軍吉州稍遷至尚書
都官員外郎提點江南西路刑獄有言常平歲凶當稍
貴其粟以利糴本者詔從之君言此非常平本意也詔
又從之儂智高反君即出兵二千於嶺以助英韶會除
廣西轉運使馳至所部而智高方煽天子出大臣部諸
將兵數萬擊之君驅散亡殘敗之吏民轉芻米於惶擾
卒急之間又以餘力督守吏治城壍修器械屬州多完
而師飽以有功君勞居多以勞遷尚書司封員外郎初
君請斬大將之北者發騎軍以討賊及後賊所以破滅
皆如君計策軍罷而人重困方恃君綏撫君乘險阻冒
瘴毒經理出入啓居無時以皇祐三年三月初七日卒
于治所年五十四官至尚書工部郎中散官至朝奉郎
勲至上騎都尉君所為州整齊其大體闊略其細故與
賓客談說弦歌飲酒往往終日而能聽用佐屬盡其力
事以不廢在御史言事計曲直利害如何不顧望大臣
以此無助所為文自少及終以類集之至百卷天德地
業人事之治掇拾貫穿無所不言而詩為多君諱抗字
和叔姓孫氏得姓於衞得望於富春其在黟縣自君之
高祖棄廣陵以避孫儒之亂而至君曾大父諱師睦善
治生以致富歲饑賤出米穀以斗升付糴者得驩心於
鄉里大父諱旦始盡棄其産而能招士以教子父諱遂
良當終時君始十餘歲後以君故贈尚書職方員外郎
君初娶張氏又娶吳氏又娶舒氏封太康縣君五男子
適邈迪适遘適嘗從予遊年十四論議著書足以驚人
終永州軍事推官邈今潞州上黨縣令亦好學能文狀
君行以求銘者邈也君之卒也天子以适試祕書省校
書郎二女子一嫁太廟齋郎李簡夫一嫁進士鄭安平
君以其卒之年十二月二十五日葬黟縣懷遠鄉上林
村歙之為州在山嶺澗谷﨑嶇之中自去五代之亂百
年名士大夫亦往往而出然不能多也黟尤僻陋中州
能人賢士之所罕至君孤童子徒步宦學終以就立為
朝廷顯用論次終始作為銘詩豈特以顯孫氏而慰其
子孫乃亦以詒其鄉里銘曰
在仁宗世蠻跳不制餽師牧民實有膚使踐艱乘危條
變畫奇瘭毒既除膏熨以治方遷既隕哀暨山夷維此
膚使文優以仕禄則不值其書滿笥書藏于家銘在墓
前以告黟人孫氏之阡
虞部郎中贈衞尉卿李公神道碑(王安石)
嘉祐八年六月某甲子制曰朕初即位大賚羣臣陞朝
者及其父母具官某父具官某率德蹈義不躬榮禄能
教厥子並為才臣加賜名命序諸卿位所以勸天下之
為人父者豈特以慰孝子之心哉可特贈衞尉卿翌日
某甲子中書下其書告第又副其書賜寬等以待墓焚
寬等受書焚其副墓上乃撰次衞尉官世行治始卒來
請曰先人賴天子慶施賜之官三品矣而墓碑未刻惟
德善可以有辭于後世者夫子實聞知某曰然衞尉公
墓隧宜得銘久矣於是為序而銘焉序曰公姓李氏故
隴西人七世祖諱某始遷于光山五世祖諱某以其郡
人王閩從之始為建安人曾祖諱某祖諱某皆不仕考
諱某嘗仕江南李氏稍顯矣江南國除又舉進士中等
以殿中丞致仕有學行名能知人贈其父大理評事而
巳亦以子貴贈至吏部尚書遊豫章樂其湖山曰吾必
終於此於是又始為豫章人尚書之子伯曰虛已官至
尚書工部侍郎以才能聞天下其季則公也公諱某字
公濟少篤學讀書兼晝夜不息一以進士舉不中即以
兄廕為郊社齋郎再選福州閩清淇州靖安縣尉有能
名遷饒州餘干縣令至則毁淫祠取其材以為孔子廟
率縣人之秀者興于學豪宗大姓歛手不敢犯法州將
部使者奏乞與京官移之劇縣不報而坐不覺獄卒殺
人以免當是時侍郎方以分司就第公曰吾兄老矣我
得朝夕從之游以灑掃先人廬冢尚何求而仕遂止不
復言仕侍郎之卒也天子以公試祕書省校書郎知江
州德安縣事辭不就後嘗一至京師大臣交口勸說欲
官之終以其不可強也而晏元獻公為公請乃除太子
洗馬致仕初尚書未老棄其官以歸至侍郎及公之退
也亦皆未老自尚書至公再世皆有子而皆以嚴治其
家如吏治江西士大夫慕其世德稱其家法蓋近世士
多外自藩飾為聲名而内實罕能治其家及老往往顧
利冒恥不知休息公獨父子兄弟能如此嗚呼其可謂
賢於人也巳公事親孝比遭大喪廬墓六年然後巳事
兄與其寡姊衣食藥物必躬親之及公老矣二子就養
如公之為子弟也寬嘗為江浙等路提點鑄錢坑冶又
嘗提點江南西路刑獄定亦再為洪州官不去左右者
十二年皆以才能為世聞人以恩遷公官至尚書虞部
郎中階至朝奉郎勲至護軍以嘉祐四年七月某甲子
卒於豫章之第室年八十九夫人長壽縣君趙氏先公
卒八年既葬矣五年某月某甲子以公葬于夫人之墓
左曰雷岡在新建縣之桃花鄉新里夫人故衢州人某
官湘之女湘有文行尚書與為友故為公娶其女子三
人寬定寔寔守祕書省正字早世于公之葬也寬為尚
書司勲員外郎定為尚書庫部員外郎女子二人巳嫁
孫二十有一人曾孫十有五人皆率公教無違者公既
葬而二子以恩贈公衞尉卿云銘曰
李氏大家隴西其先於唐之季再世光山移遯于閩嶺
海之間乃生尚書節行有偉始來江南考室章水繩繩
二子隠顯兼榮孰多後禄其季維卿幼壯躬孝維君之
踐能不盡用止於一縣退以德義釐身於家外内肅雝
人不疵嗟亦有二子維天子使父曰往矣致而臣身子
曰歸哉以寧吾親以率其婦左右恂恂以官就侍天子
之仁既具趾福考終大耄追榮于幽乃賜卿號伐石西
山作為螭龜營之墓上勒此銘詩
文章辨體彙選卷六百七十四
