文章辨體彙選卷六百八十二
明賀復徵編
墓碑十八
車騎將軍賀婁公碑文(北周庾信)
昔者軒丘命氏初分兄弟之姓若水降居始建諸侯之
國自是以官為族因地為宗水派枝分其可知矣公諱
慈字元達本姓張清河東武城人也仕於周張仲為孝
友謀於晉張老為忠臣韓有開地則五世彊國趙有孟
談則三卿不戰祖慶少習邊將憑仗智勇雖復五車竹
簡不取博士之名一卷兵書即以將軍自許角端在手
必無齊魯之侵蓮花插腰甚得蛟龍之氣為車騎大將
軍儀同三司散騎常侍霸成縣開國伯贈河州刺史父
璨公子公孫有鎡基於天下良弓良冶有世業於家風
書則百家可知劔則千人可敵三槐以鼐鼎象物知其
神姦五等以桓珪班瑞守其宫室君以才望兼而受之
終於持節車騎大將軍儀同三司散騎常侍武定縣開
國公贈河州刺史惟公秉山岳之靈受星辰之氣年在
髫髮甫就勝衣竹馬來迎已齊名於郭伋羊車在道即
見賞於王澄豈直童子明經書生說卦而已至如禪河
清論秋水高談故以辨折龜林聲馳鹿野國家官族君
為首姓起家車騎大將軍儀同三司襲爵為公增邑合
一千六百戶弱冠登朝傳呼甚寵漢魏台鼎故無此比
中朝方伯罕有其年大冢宰任總機衡是勤王略惜君
忠壯委以爪牙乃領左廂親信出為梁州防主華陽西
極漢水東流巴濮既寧沈黎即靜保定四年王師北伐
以君驍勇被召將兵師下宜陽身登函谷將燒白馬之
城以覆烏巢之壘既而中途甚雨未獲圍原軍師聞喪
不成侵宋柱國趙王今上之第九弟也文則河間上書
武則任城置陣作鎮岷丘揚旆錦水白虎之俗難安黃
龍之盟不定以君智略入佐中權天和元年授使持節
大都督治柱國總府司錄仍轉司馬餘官封如故相如
西喻鏤石於靈山武侯南征浮船於瀘水方之今日彼
獨何人九品課工為上之下四年入朝歸事宰旅即受
載師大夫將命齊國尋盟出境即用和隣之儀入國聞喪仍
從會葬之禮可使南面此之謂乎尋以本官入治軍正
至如渭水兵書在心為志軒轅陣法聚石成圖既得師
不疲勞兵無怨讟入陪中禁更領儀同邸客城池門闌
戶籍咸資巡警並用司存帝城近臣公室密戚如逢司
隸似畏都官既而孤城鄭嫗不相其年巴水涪翁不醫
其疾春秋三十有三奄捐官舍吕子明之疾甚歎軫吳
王阮元瑜之長逝悲深魏主有詔贈某官禮也以建德
四年三月日歸葬於河州苑川郡之禁山公六郡良家
西河鼎族地壯金行人雄塞氣兵書七卷河水浮來射
法三篇天弧夜下鋒旗不息刁斗恒驚猶得馬上讀書
軍中習禮太史子義善於謀策諸葛公休長於撫馭四
代儀同三司七世河州刺史鐘鼎成列冠蓋連隂所謂
生為貴臣死為貴神者也但以游魂久客反葬途遠道
阻山長妻孤子幼哀聲滿野愁氣連雲况復松檟飄颻
方臨武威之戍丘陵迴遠直對臨洮之城馬援亡於武
溪尸柩返於槐里梁鴻死於會計妻子歸於平陵嗚呼
哀哉﨑嶇遠矣昔者繁昌祠前即有黃金之碣德陽墓
下猶傳青石之碑是謂勒功乃為銘曰
七葉佐漢五世相韓忠臣入仕孝友當官青城仙洞黃
石祠壇臺堪走馬書足迴鸞武定風飈霸城嚴肅並馳
雙傳俱分兩竹重世刺舉連鑣衮服草靡青丘風馳赤
谷世不乏賢挺兹上嗣孝有三德忠無二志劒足身挺
書堪面試旍節既秉高蟬且珥龜轉印函蛇盤綬笥左
右將軍前後常侍繼踵五侯因循三事旍㫋九坂艫舳
雙流還樞木馬更引金牛江波錦落火井星浮鐏酒望
帝安歌蜀侯受賑河陽偏師洛浦署陣成臯連旗廣武
朝兵減竈夜營多鼓箭起六麋鋒摧九虎倏忽人世俄
然今古崇發兩星毉驚二䜿遊魂通夢言返舊塋紫泥
賜册黃腸贈行途登石紐路入金城寒關樹直秋塞雲
平劒埋合柱書藏鑿楹武侯為廟欒公為社雲蓋低臨
霓裳紛下碑枕金龜松橫石馬永矣身世留名華夏
周大將軍崔說神道碑(庾信)
公諱說字某慱陵郡安平縣人也昔者華陽之野降龍
首之神烈山之都啟龜文之繇匡周則孟津有會佐夏
則龍門始鑿西遊則起家秦相東入則載世齊卿備乎
史籍可得言矣祖辨平遠將軍定州刺史父楷鎮北將
軍司馬烈侯並厲風霜俱張鋒穎邸史疊迹官曹凛然
是謂鮑恢都官百城振懼葛豐握節京師斂手公特禀
英靈徧鍾山岳雄姿俊茂眉目疎朗觀虎於檻齠髮不
驚稱象於船勝衣能對至於拉虎羈熊摧班碎掌忘歸
繁弱落鴈吟猿故得氣蓋關中威申河外解褐領軍府
錄事轉諮議參軍時當塗失御政在權門始論函谷之
兵即起韓陵之戰太師賀拔勝作牧西京公為假節冠
軍將軍防城都督及南陽失守卷甲奔梁樂毅羇旅猶
思燕路陳軫愴悽終戀秦聲幸値和隣言歸舊國授衛
將軍都督封安昌縣開國子食邑三百戶弘農剋復沙
苑揮鋒進爵為侯增邑并前一千一百戶信珪則更授
司勲穀璧則還輸典瑞鐡馬有河橋之戰戈船有汾水
之兵除京兆太守移民下邑未學邊韶走馬章臺不同
張敞遷帥都督持節撫軍通直散騎常侍大都督防禦
使持節車騎大將軍儀同三司都管尚書定州大中正
五曹奏事有朱穆之忠九品論人見楊喬之直改封安
國縣侯益邑合前一千四百戶賜姓宇文改名為說漢
王改婁敬之族亊重論都魏后變程昱之名恩深捧日
遷車騎大將軍開府儀同三司加侍中竇憲連官單于
之寳鼎可致張寬固位渭橋之流星可識司木七工既
掌丘陵之賦司會六典乃均邦政之才居官得人于斯
為盛進爵為公改封萬年縣通前二千四百戶除隴州
刺史都督隴州諸軍事隴坻路遥秦川望遠鄧仲華之
不去馬文淵之願歸尋除凉州刺史總督河西甘瓜諸
軍事地似伏龍城如飛鳥燉煌實錄宛在胸襟玉門亭
障無勞圖畫有馬如羊不以入廏有金如粟不以入懷
柱國齊王今上之介弟龔行薄伐問罪河陽以公為行
軍長史參謀帷幄中軍之司既舉魏絳上卿之佐實用
荀林以公方之差無慙德除使持節大將軍大都督崇
德安義建忠九曲安樂三泉伏流周張平泉固安蠻通
谷凡十三防禦熊和中三州黃廬起谷王晏供超牽羊
温狐交河大嶺避雨木柵等一十戍諸軍崇德防主宜
陽上地更有秦兵熊耳山前還逢積伏用是連營函谷
獵騎黎陽威振兩河名陵三晉改封安平縣公淮隂一
國韓信之故人戶牖萬家陳平之鄉里公此衣錦足為
連類建德四年正月十日薨於長安之永貴里私第春
秋六十有四詔贈敷延丹綏恒五州諸軍事敷州刺史
謚曰莊公禮也即以某年二月二十四日葬於京兆平
原鄉之吉遷里北陵追遠大司馬有賜綬之恩西京贈
行冠軍侯有詔葬之禮嗚呼哀哉世子儀同衍生事以
禮死葬以禮愛親有王祥之孝同氣有姜肱之睦百行
之本於斯備焉况復松檟深沈既封青石之墓丘陵標
榜須勒黃金之碑乃為銘曰
華陽之神厲山之祖鳳野匡周龍門佐禹日浴溟池山
浮海浦甫穆霸國營丘樂土胤斯宗邑承此壤王移封
東武就君安陽中軍節目鎮北鋒鋩商飈獵草電火驅
霜公之輪煥繼體貞幹儀表丘墟風神牆岸孝有至德
忠能匡贊不廢橫琴無妨欹案既班三事又貳六官衛
青受詔韓信登壇長城馬窟廣武兵欄軍吏無犯營民
不寒乃用六謀乃論三策城壘向背星辰主客劒起沈
犀弓開伏石楚后讓盟秦君還璧百齡危脆千仞摧藏
諸侯地裂邊將星亡輕車騎士玄甲黃腸杜如齊地廟
似桐鄉銘功贊德碑闕相望
周太子太保步陸碑(庾信)
公諱逞字秀明本姓陸吳郡人也君子至止既紹虞賓
鳳凰於飛實興齊國南越使者解漢帝之衣西陵將軍
覆吳王之蓋曾祖載為宋王司馬留鎮關中赫連之亂
仗劒魏室黃河參陵或亡追路烏江艤船更無歸迹今
為河南洛陽人也高祖冠軍將軍榮州刺史吳人有降
附者悉領為别軍自是官師擁鐸更為吳越之兵君子
習流别有樓船之陣父政驃騎大將軍儀同三司恒州
刺史中都獻公太祖扶危濟傾經綸夷阻報君之恥遠
襲平原以高平霸業所基委命留事關中餽食非直榮
陽之師河内供軍豈但淇園之竹公秉照晉之靈降明
神之德猛虎振檻七年不驚羝羊觸藩九齡能對諸兄
以公先君愛子稱之曰仁推而襲封雖復季末大成之
心守節(疑有闕誤)既遭燻穴翻從壓紐太祖初封函谷始合
諸侯以公詞令參謀機密故得戎政克宣師言無漏賜
姓步陸孤氏委鹿輅而論都入鴻門而舞劒方之吹律
綽有餘榮出身羽林監輕車將軍除尚書右丞官聯會
計務殷平凖水衡貫朽常平粟紅授使持節車騎大將
軍儀同三司增邑千戶尋遷駕部中大夫領兵部中大
夫領蕃部(疑誤)東京鼎實先加鄧隲之勲西晉官人多用
山濤之啟豈若五王登朝必司賓主之禮六龍御轡取
定鸞和之節御正以官觸父名不拜會稽有王會之名
其子不為太守博陵有王沈之封其兒不為刺史遷驃
騎大將軍開府入掌納言治司宗伯又為軍司馬職居
常伯勤問於南宫位管王言連官於北斗豈止郊天祀
地龍門嶰谷之聲贊鼔頒旗白露凉風之月闇夜有人
餉羅數十匹公閉門不受行人干觸具以聞奏朝野稱
之太尉楊震直推故吏之金凉州張奐高揖羌人
之馬清畏人知我無慙德齊國通和封人受使以公有
出境之才見命張檀之禮既珠盤歃血定楚國之連名
匕首登壇反齊人之侵地是謂使乎固稱光國三輔
公侯五陵鍾鼎桐街柳市塵起風飛乃授京兆尹增邑
通前一千六百戶餘官如故上林兵息蘭池盜靜不學
王楊平生鑄金之術未同張敞終日章臺之遊家僮暮
行還得遺錢於道并白絁十疋公訪得其主即以還之
見金於路指以示人得錢於道留持掛樹方之今日異
代同風俄遷司會治小司馬重總六軍再操八柄考績
入於歲成論功書之年表尋授宜州諸軍事宜州刺史
露冕觀風停車待雨百城解印憚朱穆之威千里相迎
受王基之德曾未期月被勅追還眷眷吏民不無河内
之請依依故老實念黎陽之别少陽養德前星守器尊
師讓齒必俟賢能乃授太子太保方之劉實道高於大
邦譬以山濤榮深於小輦本有消渴之疾常餌金石自
理舊疾微增奄捐館舍茂陵之下不留封禪之書校尉
之營惟餘服食之器嗚呼哀哉春秋四十有七建德二
年五月十一日也天子以大臣之喪躬輟聽訟東朝以
師傅之尊親臨攢祭詔贈某官(本傳作贈大將軍)謚某公禮也
以今三年正月十日葬於京兆之高陽原夫人郁久閭
西遇王姬愛敬肅恭言容令淑有聞箴爨無廢紘綖爰
在盛年先從大夜今節婦開墳松栢已拱季孫成寢丘
陵始同况復圖畫賢妃(一作姻)方在甘泉之室瘞埋才子
即用高陽之原公儀表外明風神内照器量深沈階基
不測事君惟忠事親惟孝言為世範行為士則留連墳
索怊悵文詞霜府錄於尚書天官總於司會出入匡贊
常帶數職身具六龜腰恒四綬陳平密謀既非天子所
見荀彧上策又非諸侯所聞其為郡也惟取赤土封書
其為州也唯以青鹽換粟留家則千樹無資遺子則一
經而已嫡子操至性過禮純考不遺墳前之樹染淚者
先枯庭際之禽聞悲者則下銘曰
山連日觀水枕滇機富春沙起開陽柱飛大夫屈節將
軍振威南越受吏西陵解圍昔我烈祖垂翅秦中白馬
無路烏江不通笛吟鄉里琴哀土風營州恒州擁旄世
載壯節旃矜入雄關塞直河穿趙平雲臨代生謂立功
沒為留愛降兹岳瀆誕此貞明祥符雲氣慶合星精宮
帷定策殿柱書名忠泉暗漏孝笋寒生世屬殷周時逢
楚漢天下三分鴻溝一半以我明略來參匡贊日乃再
中天成兩旦逓參三事歴副六卿天師(一作司)光宅地載
謨明春官定禮夏官治兵䜟言默識温樹無名謙恭周
密言行無乖忠公兕殪隂德蛇埋軍國紛總部領填階
(一作偕)馬不入廏金不入懷具瞻惟德高山惟仰甲觀初
登龍樓初上東國桓榮西京疎廣年齡俄頃風電相推
銘旌兩没池柳雙迴煢煢胤子銜疚銜哀身彰野火心
懼天雷日月其除榮終哀始馬歸司隸書還太史歴對
天星墳連地市山勢接飛松形蓋起德音無絶平原忽
矣
文章辨體彙選卷六百八十二
文章辨體彙選卷六百八十二
明賀復徵編
墓碑十八
車騎將軍賀婁公碑文(北周庾信)
昔者軒丘命氏初分兄弟之姓若水降居始建諸侯之
國自是以官為族因地為宗水派枝分其可知矣公諱
慈字元達本姓張清河東武城人也仕於周張仲為孝
友謀於晉張老為忠臣韓有開地則五世彊國趙有孟
談則三卿不戰祖慶少習邊將憑仗智勇雖復五車竹
簡不取博士之名一卷兵書即以將軍自許角端在手
必無齊魯之侵蓮花插腰甚得蛟龍之氣為車騎大將
軍儀同三司散騎常侍霸成縣開國伯贈河州刺史父
璨公子公孫有鎡基於天下良弓良冶有世業於家風
書則百家可知劔則千人可敵三槐以鼐鼎象物知其
神姦五等以桓珪班瑞守其宫室君以才望兼而受之
終於持節車騎大將軍儀同三司散騎常侍武定縣開
國公贈河州刺史惟公秉山岳之靈受星辰之氣年在
髫髮甫就勝衣竹馬來迎已齊名於郭伋羊車在道即
見賞於王澄豈直童子明經書生說卦而已至如禪河
清論秋水高談故以辨折龜林聲馳鹿野國家官族君
為首姓起家車騎大將軍儀同三司襲爵為公增邑合
一千六百戶弱冠登朝傳呼甚寵漢魏台鼎故無此比
中朝方伯罕有其年大冢宰任總機衡是勤王略惜君
忠壯委以爪牙乃領左廂親信出為梁州防主華陽西
極漢水東流巴濮既寧沈黎即靜保定四年王師北伐
以君驍勇被召將兵師下宜陽身登函谷將燒白馬之
城以覆烏巢之壘既而中途甚雨未獲圍原軍師聞喪
不成侵宋柱國趙王今上之第九弟也文則河間上書
武則任城置陣作鎮岷丘揚旆錦水白虎之俗難安黃
龍之盟不定以君智略入佐中權天和元年授使持節
大都督治柱國總府司錄仍轉司馬餘官封如故相如
西喻鏤石於靈山武侯南征浮船於瀘水方之今日彼
獨何人九品課工為上之下四年入朝歸事宰旅即受
載師大夫將命齊國尋盟出境即用和隣之儀入國聞喪仍
從會葬之禮可使南面此之謂乎尋以本官入治軍正
至如渭水兵書在心為志軒轅陣法聚石成圖既得師
不疲勞兵無怨讟入陪中禁更領儀同邸客城池門闌
戶籍咸資巡警並用司存帝城近臣公室密戚如逢司
隸似畏都官既而孤城鄭嫗不相其年巴水涪翁不醫
其疾春秋三十有三奄捐官舍吕子明之疾甚歎軫吳
王阮元瑜之長逝悲深魏主有詔贈某官禮也以建德
四年三月日歸葬於河州苑川郡之禁山公六郡良家
西河鼎族地壯金行人雄塞氣兵書七卷河水浮來射
法三篇天弧夜下鋒旗不息刁斗恒驚猶得馬上讀書
軍中習禮太史子義善於謀策諸葛公休長於撫馭四
代儀同三司七世河州刺史鐘鼎成列冠蓋連隂所謂
生為貴臣死為貴神者也但以游魂久客反葬途遠道
阻山長妻孤子幼哀聲滿野愁氣連雲况復松檟飄颻
方臨武威之戍丘陵迴遠直對臨洮之城馬援亡於武
溪尸柩返於槐里梁鴻死於會計妻子歸於平陵嗚呼
哀哉﨑嶇遠矣昔者繁昌祠前即有黃金之碣德陽墓
下猶傳青石之碑是謂勒功乃為銘曰
七葉佐漢五世相韓忠臣入仕孝友當官青城仙洞黃
石祠壇臺堪走馬書足迴鸞武定風飈霸城嚴肅並馳
雙傳俱分兩竹重世刺舉連鑣衮服草靡青丘風馳赤
谷世不乏賢挺兹上嗣孝有三德忠無二志劒足身挺
書堪面試旍節既秉高蟬且珥龜轉印函蛇盤綬笥左
右將軍前後常侍繼踵五侯因循三事旍㫋九坂艫舳
雙流還樞木馬更引金牛江波錦落火井星浮鐏酒望
帝安歌蜀侯受賑河陽偏師洛浦署陣成臯連旗廣武
朝兵減竈夜營多鼓箭起六麋鋒摧九虎倏忽人世俄
然今古崇發兩星毉驚二䜿遊魂通夢言返舊塋紫泥
賜册黃腸贈行途登石紐路入金城寒關樹直秋塞雲
平劒埋合柱書藏鑿楹武侯為廟欒公為社雲蓋低臨
霓裳紛下碑枕金龜松橫石馬永矣身世留名華夏
周大將軍崔說神道碑(庾信)
公諱說字某慱陵郡安平縣人也昔者華陽之野降龍
首之神烈山之都啟龜文之繇匡周則孟津有會佐夏
則龍門始鑿西遊則起家秦相東入則載世齊卿備乎
史籍可得言矣祖辨平遠將軍定州刺史父楷鎮北將
軍司馬烈侯並厲風霜俱張鋒穎邸史疊迹官曹凛然
是謂鮑恢都官百城振懼葛豐握節京師斂手公特禀
英靈徧鍾山岳雄姿俊茂眉目疎朗觀虎於檻齠髮不
驚稱象於船勝衣能對至於拉虎羈熊摧班碎掌忘歸
繁弱落鴈吟猿故得氣蓋關中威申河外解褐領軍府
錄事轉諮議參軍時當塗失御政在權門始論函谷之
兵即起韓陵之戰太師賀拔勝作牧西京公為假節冠
軍將軍防城都督及南陽失守卷甲奔梁樂毅羇旅猶
思燕路陳軫愴悽終戀秦聲幸値和隣言歸舊國授衛
將軍都督封安昌縣開國子食邑三百戶弘農剋復沙
苑揮鋒進爵為侯增邑并前一千一百戶信珪則更授
司勲穀璧則還輸典瑞鐡馬有河橋之戰戈船有汾水
之兵除京兆太守移民下邑未學邊韶走馬章臺不同
張敞遷帥都督持節撫軍通直散騎常侍大都督防禦
使持節車騎大將軍儀同三司都管尚書定州大中正
五曹奏事有朱穆之忠九品論人見楊喬之直改封安
國縣侯益邑合前一千四百戶賜姓宇文改名為說漢
王改婁敬之族亊重論都魏后變程昱之名恩深捧日
遷車騎大將軍開府儀同三司加侍中竇憲連官單于
之寳鼎可致張寬固位渭橋之流星可識司木七工既
掌丘陵之賦司會六典乃均邦政之才居官得人于斯
為盛進爵為公改封萬年縣通前二千四百戶除隴州
刺史都督隴州諸軍事隴坻路遥秦川望遠鄧仲華之
不去馬文淵之願歸尋除凉州刺史總督河西甘瓜諸
軍事地似伏龍城如飛鳥燉煌實錄宛在胸襟玉門亭
障無勞圖畫有馬如羊不以入廏有金如粟不以入懷
柱國齊王今上之介弟龔行薄伐問罪河陽以公為行
軍長史參謀帷幄中軍之司既舉魏絳上卿之佐實用
荀林以公方之差無慙德除使持節大將軍大都督崇
德安義建忠九曲安樂三泉伏流周張平泉固安蠻通
谷凡十三防禦熊和中三州黃廬起谷王晏供超牽羊
温狐交河大嶺避雨木柵等一十戍諸軍崇德防主宜
陽上地更有秦兵熊耳山前還逢積伏用是連營函谷
獵騎黎陽威振兩河名陵三晉改封安平縣公淮隂一
國韓信之故人戶牖萬家陳平之鄉里公此衣錦足為
連類建德四年正月十日薨於長安之永貴里私第春
秋六十有四詔贈敷延丹綏恒五州諸軍事敷州刺史
謚曰莊公禮也即以某年二月二十四日葬於京兆平
原鄉之吉遷里北陵追遠大司馬有賜綬之恩西京贈
行冠軍侯有詔葬之禮嗚呼哀哉世子儀同衍生事以
禮死葬以禮愛親有王祥之孝同氣有姜肱之睦百行
之本於斯備焉况復松檟深沈既封青石之墓丘陵標
榜須勒黃金之碑乃為銘曰
華陽之神厲山之祖鳳野匡周龍門佐禹日浴溟池山
浮海浦甫穆霸國營丘樂土胤斯宗邑承此壤王移封
東武就君安陽中軍節目鎮北鋒鋩商飈獵草電火驅
霜公之輪煥繼體貞幹儀表丘墟風神牆岸孝有至德
忠能匡贊不廢橫琴無妨欹案既班三事又貳六官衛
青受詔韓信登壇長城馬窟廣武兵欄軍吏無犯營民
不寒乃用六謀乃論三策城壘向背星辰主客劒起沈
犀弓開伏石楚后讓盟秦君還璧百齡危脆千仞摧藏
諸侯地裂邊將星亡輕車騎士玄甲黃腸杜如齊地廟
似桐鄉銘功贊德碑闕相望
周太子太保步陸碑(庾信)
公諱逞字秀明本姓陸吳郡人也君子至止既紹虞賓
鳳凰於飛實興齊國南越使者解漢帝之衣西陵將軍
覆吳王之蓋曾祖載為宋王司馬留鎮關中赫連之亂
仗劒魏室黃河參陵或亡追路烏江艤船更無歸迹今
為河南洛陽人也高祖冠軍將軍榮州刺史吳人有降
附者悉領為别軍自是官師擁鐸更為吳越之兵君子
習流别有樓船之陣父政驃騎大將軍儀同三司恒州
刺史中都獻公太祖扶危濟傾經綸夷阻報君之恥遠
襲平原以高平霸業所基委命留事關中餽食非直榮
陽之師河内供軍豈但淇園之竹公秉照晉之靈降明
神之德猛虎振檻七年不驚羝羊觸藩九齡能對諸兄
以公先君愛子稱之曰仁推而襲封雖復季末大成之
心守節(疑有闕誤)既遭燻穴翻從壓紐太祖初封函谷始合
諸侯以公詞令參謀機密故得戎政克宣師言無漏賜
姓步陸孤氏委鹿輅而論都入鴻門而舞劒方之吹律
綽有餘榮出身羽林監輕車將軍除尚書右丞官聯會
計務殷平凖水衡貫朽常平粟紅授使持節車騎大將
軍儀同三司增邑千戶尋遷駕部中大夫領兵部中大
夫領蕃部(疑誤)東京鼎實先加鄧隲之勲西晉官人多用
山濤之啟豈若五王登朝必司賓主之禮六龍御轡取
定鸞和之節御正以官觸父名不拜會稽有王會之名
其子不為太守博陵有王沈之封其兒不為刺史遷驃
騎大將軍開府入掌納言治司宗伯又為軍司馬職居
常伯勤問於南宫位管王言連官於北斗豈止郊天祀
地龍門嶰谷之聲贊鼔頒旗白露凉風之月闇夜有人
餉羅數十匹公閉門不受行人干觸具以聞奏朝野稱
之太尉楊震直推故吏之金凉州張奐高揖羌人
之馬清畏人知我無慙德齊國通和封人受使以公有
出境之才見命張檀之禮既珠盤歃血定楚國之連名
匕首登壇反齊人之侵地是謂使乎固稱光國三輔
公侯五陵鍾鼎桐街柳市塵起風飛乃授京兆尹增邑
通前一千六百戶餘官如故上林兵息蘭池盜靜不學
王楊平生鑄金之術未同張敞終日章臺之遊家僮暮
行還得遺錢於道并白絁十疋公訪得其主即以還之
見金於路指以示人得錢於道留持掛樹方之今日異
代同風俄遷司會治小司馬重總六軍再操八柄考績
入於歲成論功書之年表尋授宜州諸軍事宜州刺史
露冕觀風停車待雨百城解印憚朱穆之威千里相迎
受王基之德曾未期月被勅追還眷眷吏民不無河内
之請依依故老實念黎陽之别少陽養德前星守器尊
師讓齒必俟賢能乃授太子太保方之劉實道高於大
邦譬以山濤榮深於小輦本有消渴之疾常餌金石自
理舊疾微增奄捐館舍茂陵之下不留封禪之書校尉
之營惟餘服食之器嗚呼哀哉春秋四十有七建德二
年五月十一日也天子以大臣之喪躬輟聽訟東朝以
師傅之尊親臨攢祭詔贈某官(本傳作贈大將軍)謚某公禮也
以今三年正月十日葬於京兆之高陽原夫人郁久閭
西遇王姬愛敬肅恭言容令淑有聞箴爨無廢紘綖爰
在盛年先從大夜今節婦開墳松栢已拱季孫成寢丘
陵始同况復圖畫賢妃(一作姻)方在甘泉之室瘞埋才子
即用高陽之原公儀表外明風神内照器量深沈階基
不測事君惟忠事親惟孝言為世範行為士則留連墳
索怊悵文詞霜府錄於尚書天官總於司會出入匡贊
常帶數職身具六龜腰恒四綬陳平密謀既非天子所
見荀彧上策又非諸侯所聞其為郡也惟取赤土封書
其為州也唯以青鹽換粟留家則千樹無資遺子則一
經而已嫡子操至性過禮純考不遺墳前之樹染淚者
先枯庭際之禽聞悲者則下銘曰
山連日觀水枕滇機富春沙起開陽柱飛大夫屈節將
軍振威南越受吏西陵解圍昔我烈祖垂翅秦中白馬
無路烏江不通笛吟鄉里琴哀土風營州恒州擁旄世
載壯節旃矜入雄關塞直河穿趙平雲臨代生謂立功
沒為留愛降兹岳瀆誕此貞明祥符雲氣慶合星精宮
帷定策殿柱書名忠泉暗漏孝笋寒生世屬殷周時逢
楚漢天下三分鴻溝一半以我明略來參匡贊日乃再
中天成兩旦逓參三事歴副六卿天師(一作司)光宅地載
謨明春官定禮夏官治兵䜟言默識温樹無名謙恭周
密言行無乖忠公兕殪隂德蛇埋軍國紛總部領填階
(一作偕)馬不入廏金不入懷具瞻惟德高山惟仰甲觀初
登龍樓初上東國桓榮西京疎廣年齡俄頃風電相推
銘旌兩没池柳雙迴煢煢胤子銜疚銜哀身彰野火心
懼天雷日月其除榮終哀始馬歸司隸書還太史歴對
天星墳連地市山勢接飛松形蓋起德音無絶平原忽
矣
文章辨體彙選卷六百八十二
