文章辨體彙選卷一百三十
明賀復徵編
表六
進大明律表(明宋濂)
臣聞天生蒸民不能無欲欲動情勝詭僞日滋強暴縱
其侵陵柔懦無以自立故聖人者出因時制治設刑憲
以爲之防欲使惡者知懼而善者獲寧傳所謂獄者萬
民之命所以禁暴止邪養育羣生者也譬諸禾黍必刈
稂莠而後苖始茂方於白粲必去砂礫而後食可飡苟
梗化敗俗之徒不有以誅之雖堯舜不能以爲治夫自
軒轅以來代有刑官而五刑之法漸著其詳弗可復知
逮魏文侯師於李悝始采諸國刑典造法經六篇漢蕭
何加以三篇通號九章曹魏劉那又衍漢律爲十二篇
晉賈充又參魏律爲二十篇唐長孫無忌等又取漢魏
晉三家擇可行者定爲十二篇大槩皆以九章爲宗歷
代之律至於唐亦可謂集厥大成矣洪惟皇帝陛下受
億君師之命登大寳位保乂臣民孳孳弗怠其訓廸羣
臣諄復數千言惟恐其有犯慈愛仁厚之意每見於言
外是大舜惟刑之恤之義也矜閔愚民無知陷於罪戾
法司奏讞輙惻然弗寧多所寬宥是神禹見辜而泣之
心也惟貪墨之吏承踵元弊不異白粲中之砂礫禾黍
中之稂莠也乃不得已假峻法以繩之是以臨御以來
屢詔大臣更定新律至五六而弗倦者凡欲生斯民也
今又特勅刑部尚書劉惟謙重會衆律以恊厥中而近
代比例之繁姦吏可資爲出入者咸痛革之每一篇成
輙繕書上奏揭於西廡之璧親御翰墨爲之裁定由是
仰見陛下仁民愛物之心與虞夏帝王同一哀矜也易
曰山上有火旅君子以明慎用刑而不留獄言獄不可
不謹也書曰刑期於無刑言辟以止辟而民自不敢犯
也陛下聖慮淵深上稽天理下揆人情成此百代之凖
繩實有易書之奥旨行見好生之德洽於民心凡日月
所照霜露所墜有血氣者莫不上承神化改過遷善而
悉臻雍熙之治矣何其盛哉臣惟謙以洪武六年冬十
一月受詔明年二月書成篇目一凖之於唐曰名例曰
衛禁曰職制曰戶婚曰廐庫曰擅興曰賊盗曰鬭訟曰
詐僞曰雜律曰捕亡曰斷獄采用已頒舊律二百八十
八條續律百二十八條舊令改律三十六條因事制律
三十一條掇唐律以補遺一百二十三條合六百有六
分爲三十卷其間或損或益或仍其舊務合重輕之宜
謹奉表
謝恩表(劉基)
伏以出草萊而遇真主受榮寵而歸故鄉此人人之所
願欲而不可得者也中謝欽惟皇帝陛下以聖神文武
之姿提一旅之衆龍興淮甸掃除羣雄不數年間遂定
中原奄有四海神謨廟斷悉出聖衷舜禹以來未之有
也臣基一介愚庸生長南裔疎拙無似其能識主於未
發之先者亦猶巢鵲之知太歲園葵之企太陽以管窺
天偶見於此非臣之知有過於人也至於仰觀乾象言
或有驗者是乃天以大命授之陛下若有鬼神隂誘臣
衷開導使言非臣念慮所能及也聖德廣大不遺葑菲
遠法唐虞功疑惟重之典錫臣以封爵賜臣以實禄俾
臣回還故鄉受榮寵以終其天年臣竊自揆何修而膺
此犬馬微忱惟增愧懼已於洪武四年二月初四日到
家謹遣長男璉捧表詣闕拜謝聖恩臣基無任激切屏
營之至謹奉表稱謝以聞
進五經四書性理大全表(胡廣)
伏以六經之道昭如日星經緯乎天地貫徹乎古今放
之則彌六合卷之則退藏於密用之於身而身修行之
於家而家齊推之於國而國治施之於天下而天下平
蓋世必窮經而後道明未有舍經而能治理者也是以
聖王垂憲必資道以開人賢哲肇基必稽古以作範故
伏羲則河圖而演畫大禹因洛書而錫疇孔子刪詩書
修春秋寓一王之法周公陳王業制禮樂弘百世之規
況乎精一執中之傳尤重丁寧告戒之旨如斯顯迹昭
然可觀自王道既衰異說蠭起燔烈秦火之餘穿鑿漢
儒之弊其間存者不絶如絲莫能究其旨歸一切趨於
苟且夤緣故習鮮克正之於乎聖人之道不行而百世
無善治聖人之學不傳而千載無真儒遂令往轍之難
尋益發前修之永嘆夫否必有泰晦必有明繇夫濓洛
關閩之學興而後堯舜禹湯之道著悉掃蓁蕪之弊大
開正學之宗不幸屢扼狂言既揚復抑又因循數百年
之間卒莫能會其說於一蓋必有待於今日者矣天啟
聖明誕膺景運我太祖高皇帝天縱之聖以武功定天
下以文教興太平首建學校頒賜書籍作養人才茂隆
政治四海外内翕然同風欽惟皇帝陛下文武聖神聰
明睿知纘成大統紹述鴻勲成功盛德雖三皇而無以
加事業文章與二儀而同其大治已至而猶以爲未至
功已成而猶以爲未成體道謙冲遊心高遠乃者渙啟
宸斷修輯六經恢拓道統之源流大振斯文之委靡發
揮幽賾鉤纂精玄博采先儒之格言以爲前聖之輔翼
合衆塗於一軌會萬理於一原地負海㴠天清日曒以
是而興教化以是而正人心使夫巳斷不續之墜緒復
屬而復聯已晦不明之微藴復彰而復著肇建自古所
無之制作纉述自古所無之事功非惟備講於經筵實
欲頒布於天下俾人皆由於正路而學不惑於他岐家
孔孟而戶程朱必獲真儒之用佩道德而服仁義咸趨
聖域之歸頓回太古之淳風一洗相沿之陋習煥然極
備猗歟盛哉竊嘗觀之周衰道廢汲汲皇皇以斯道維
持世教者惟師儒君子而已未有大有爲之君能倡明
六經之道紹承先聖之統如今日者此皇帝陛下所以
卓冠百王超軼千古者也臣廣等幸逢熙洽之時謬忝
校劘之任每受成於指教亦何假於施爲樂覩就編豈
勝歡慶尊所聞行所知求不負於教育正其誼明其道
期補報於昇平
進千家姓表(吳沉)
臣沉等言臣聞古者天子建德因生賜姓胙土命氏此
姓氏所由興也三代以前有姓以别婚姻氏以辨貴賤
所由來尚矣三代以後姓氏寖廣推原其始有以帝王
名號爲氏者有以王父字爲氏者有以所生之土爲氏
者有以官有以爵及諡爲氏者有以所封之國若邑若
鄉若亭爲氏者有以技以物爲氏者故往往姓同而氏
則分年代既遠族類益繁於是以氏爲姓而索之族矣
歷漢唐宋元生齒之盛華夷之混又有以部落爲姓者
有因功賜姓者有因過因事因刑改姓者有避諱避仇
避難避嫌改姓者有慕前賢名字冒姓者有音訛及音
同文異或文同音異轉姓者有省文省言轉姓者其區
分類别不可勝紀前代雖有氏族志等書流行於世類
皆蒐羅未盡互有詳略識者病之恭惟皇帝陛下誕膺
天命混一區宇車書萬里薄海内外遐陬僻壤咸沾沐
聖化安土樂生黎庶阜蕃又非前代之比臣等謹稽諸
史諜質之圖籍旁搜博采類萃成篇約爲韻語凡爲姓
一千九百六十有八名曰千家姓繕寫呈上極慚膚淺
未能悉備萬幾之暇得賜覽觀刊布四方以便初學習
讀天下之人有以知聖朝土地廣大人民衆盛恩德深
厚而思各保其族於悠久以同躋仁夀之鄉也
陳情表(簡祖英)
臣祖英九歲失怙惟慈親鞠育逮長知訓冀或用世以
酬罔極臣之志也向叨食元禄爲何左丞參佐適值三
山強寇剽掠廣城一門妻女死節五人而老母陳氏爲
所拘囚臣祖英隠忍不能即死其有愧石苞徇國也多
矣兹遇聖朝維新征討不服率土效順咸蒙嘉休乃者
三山逆寇悉嬰鐵鎻臣母得以生還雖臣祖英不孝之
罪固所難逃而得以展區區烏哺情私者陛下之賜也
臣母子離散復完白骨復肉銘感聖德徹於肝肺雖九
死其能報邪陛下又復甄錄寄以民社此正臣殞首效
命之秋也而臣俛顧自慙不敢拜命者以罪戾已深不
宜職在民牧欽惟聖朝以孝道治天下禄秩不容及不
孝之徒以仁心懷遠人匹夫無有不獲之願況臣事元
朝叨爲元臣幸已逃誅母年逾耄孤苦特甚尤宜惻怛
而欽恤者也伏望聖慈收回成命矜其愛日之短俾遂
歸飬之圖則母子拭目清平謳歌德澤爲賜多矣今臣
年四十有九老母年八十有一鶴髮垂堂西山之日已
薄棄親赴任不孝之罪彌深苟違親而事主陛下安所
用之果盡奉歡之期然後復求仕進以盡忠罄節非惟
遂人子之私亦聖朝孝理之道也
文章辨體彙選卷一百三十
