文章辨體彙選卷一百十五
明賀復徵編
疏二十九
陳六事疏(明張居正)
臣聞帝王之治天下有大本有急務正心修身建極以
為臣民之表率者圖治之大本也審幾度勢更化宜民
者救時之急務也大本雖立而不能更化以善治譬之
琴瑟不調不解而更張之不可鼔也恭惟我皇上踐祚
以来正身修德講學勤政惓惓以敬天法祖為心以節
財愛民為務圖治之大本既已立矣但近来風俗人情
積習生弊有頽靡不振之漸有極重難反之幾若不稍
加改易恐無以新天下之耳目一天下之心志臣不惴
愚陋日夜思維謹就今時之所宜者條為六事開欵上
請用備聖明採擇臣又自惟幸得以經術遭逢聖主備
位輔弼朝夕與同事諸臣寅恭諧協凡有所見自可隨
事納忠似不必更有建白但臣之愚昧竊見皇上有必
為之志而淵衷靜默臣下莫能仰窺天下有願治之心
而舊習因仍趨向未知所適故敢不避形迹披瀝上陳
期於宣昭主德而齊一衆志非有他也伏乞聖慈垂鑒
俯賜施行天下幸甚臣愚幸甚
一省議論臣聞天下之事慮之貴詳行之貴力謀在於
衆斷在於獨漢臣申公云為治不在多言顧力行何如
耳臣竊見頃年以来朝廷之間議論太多或一事而甲
可乙否或一人而朝由暮跖或前後不覺背弛或毁譽
自為矛盾是非淆於唇吻用舍決於愛憎政多紛更事
無統紀又每見督撫等官初到地方即例有條陳一疏
或漫言數事或更置數官文藻兢工覽者每為所眩不
曰此人有才即曰此人任事其實蒞任之始地方利病
豈盡周知屬官賢否豈能洞察不過採聽於衆口耳讀
其詞藻雖若爛然究其指歸茫未有效比其久也或并
其自言者而忘之矣即如昨年皇上以敵人内犯特勅
廷臣集議防遏之策當其時衆言盈庭羣策畢舉今又
將一年矣其所言者果盡舉行否乎其所行者果有實
效否乎又如薊鎮之事初建議者曰吾欲云云當事者
亦曰吾欲云云曾無幾何而將不相能士譁於伍異論
繁興訛言踵至於是議罷練兵者又紛紛矣臣竊以為
事無全利亦無全害人有所長亦有所短要在權利害
之多寡酌長短之所宜委任責成庶克有濟今始則計
慮未詳既以人言而舉行終則執守靡定又以人言而
遽止加之愛惡交攻意見横出讒言微中飛語流傳尋
之莫究其端聽者不勝其眩是以人懷疑貳動見譸張
虚曠歲時成功難睹語曰多指亂視多言亂聽此最當
今大患也伏望皇上自今以後勵精治理主宰化機掃
無用之虚詞求躬行之實效欲為一事須審之於初務
求停當及計慮已審即斷而行之如唐憲宗之討淮蔡
雖百方阻之而終不為之搖欲用一人須慎之於始務
求相應既得其人則信而任之如魏文侯之用樂羊雖
謗書盈篋而終不為之動再乞天語叮嚀部院等衙門
今後各宜仰體朝廷省事尚實之意一切章奏務從簡
切是非可否明白直陳毋得彼此推諉徒托空言其大
小臣工亦各宜秉公持正以誠心直道相與以勉修職
業為務反薄歸厚尚質省文庶治理可興而風俗可變
也伏乞聖裁
一振紀綱臣聞人主以一身而居乎兆民之上臨制四
海之廣所以能使天下皆服從其教令整齊而不亂者
紀綱而已綱如網之有繩紀如絲之有總詩曰勉勉我
王綱紀四方此人主太阿之柄不可一日而倒持者也
臣竊見近年以来紀綱不肅法度不行上下務為姑息
百事悉從委徇以模稜兩可謂之調停以委曲遷就謂
之善處法之所加惟在於微賤而強梗者雖壊法干紀
而莫之誰何禮之所制反在於朝廷而為下者或越理
犯分而恬不知畏陵替之風漸成指臂之勢難使賈誼
所謂&KR0979;盭者深可慮也然人情習玩已久驟一振之必
將曰此拂人之情者也又將曰此務為操切者也臣請
有以解之夫徇情之與順情名雖同而實則異振作之
與操切事若近而用則殊蓋順情者因人情之所同欲
者而施之大學所謂民之所好好之民之所惡惡之者
也若徇情則不顧理之是非事之可否而惟人情之是
便而巳振作者謂振齊嚴肅懸法以示民而使之不敢
犯孔子所謂道之以德齊之以禮者也若操切則為嚴
刑竣法虐使其民而已故情可順而不可徇法宜嚴而
不宜猛伏望皇上奮乾綱之斷普離照之明張法紀以
肅羣工攬乾綱而貞百度刑賞予奪一歸之公道而不
必曲徇乎私情政教號令必斷於宸衷而毋致紛更於
浮議法所當加雖貴近不宥事有所枉雖疎賤必申仍
乞勅下都察院查照嘉靖初年所定憲綱事理再加申
飭秉持公論振揚風紀以佐皇上明作勵精之治庶體
統正朝廷尊而下有法守矣伏乞聖裁
一重詔令臣聞君者主令者也臣者行君之令而致之
民者也君不主令則無威臣不行君之令而致之民則
無法斯大亂之道也臣看得舊規凡各衙門章奏奉旨
有某部看了来說者必是緊關事情重大機務有某部
知道者雖若稍緩亦必合行事務或關係各地方民情
利病該衙門自宜參酌緩急次第題奏至於發自聖衷
特降勅諭者又與泛常不同尤宜上緊奉行事乃無壅
蓋天子之號令譬之風霆若風不能動而霆不能擊則
造化之機滯而乾坤之用息矣臣竊見近日以来朝廷
詔旨多廢格不行抄到各部槩從停閣或已題奉欽依
一切視為故紙禁之不行令之不從至於應勘應報奉
旨行下者各地方官尤屬遲慢有查勘一事而十數年
不完者文卷委積多致沉埋干證之人半在鬼籙年月
既遠事多失真遂使漏網終逃國有不伸之法覆盆自
苦人懷不白之冤是非何由而明賞罰何由而當伏望
勅下部院等衙門凡大小事既奉明旨須數日之内即
行題覆若事理了然明白易見者即宜據理剖斷毋但
諉之撫按議處以致躭延其有合行議勘問奏者亦要
酌量事情緩急道里遠近嚴立限期責令上緊奏報該
部置立號簿登記註銷如有違限不行奏報者從實查
參坐以違制之罪吏部即以此考其勤惰以為賢否然
後人思盡職而事無壅滯也伏乞聖裁
一覈名實臣聞人主之所以馭其臣者賞罰用舍而巳
欲用舍賞罰之當在於綜覈名實而已臣每見朝廷欲
用一人當事者輒有乏才之嘆竊以為古今人才不甚
相遠人主操用舍予奪之權以奔走天下之士何求而
不得而曰世無才焉臣不信也惟名實之不覈㨂擇之
不精所用非其所急所取非其所求則上之爵賞不重
而人懷僥倖之心牛驥以並駕而俱疲工拙以混吹而
莫辨才惡得而不乏事烏得而有濟哉臣請略言其㮣
夫器必試而後知其利鈍馬必駕而後知其駑良今用
人則不然稱人之才不必試之以事任之以事不必更
考其成及至僨事之時又未必明正其罪椎魯少文者
以無用見譏而大言無當者以虚聲竊譽倜儻伉直者
以忤時難合而脂韋逢迎者以巧宦易容其才雖可用
也或以卑微而輕忽之其才本無取也或以名高而尊
禮之或因一事之善而終身借之以為資或以一動之
差而衆口訾之以為病加以官不久任事不責成更調
太繁遷轉太驟資格太拘毁譽失實且近来又有一種
風尚士大夫務為聲稱舍其職業而出位是思建白條
陳連篇累牘至覈其本等職業反屬茫昧主錢榖者不
對出納之數司刑名者未諳律例之文官守既失事何
由舉凡此皆所謂名與實爽者也如此則真才實能之
士何由得進而百官有司之職何由得舉哉故臣妄以
為世不患無才患無用之之道如得其道則舉天下之
士惟上之所欲為無不應者臣願皇上慎重名器愛惜
爵賞用人必考其終授任必求其當有功於國家即千
金之賞通侯之印亦不宜吝無功國家雖嚬笑之微敝
袴之賤亦勿輕予仍乞勅下吏部嚴考課之法審名實
之歸遵照祖宗舊制凡京官及外官三六年考滿毋得
槩引復職濫給恩典須明白開具稱職及常不稱職以
為殿最若其功過未大顯著未可遽行黜陟者乞將誥
勅勲階等項酌量裁與稍加差等以示激勸至於用舍
進退一以功實為凖毋徒眩於聲名毋盡拘於資格毋
搖之以毁譽毋雜之以愛憎毋以一事槩其平生毋以
一眚掩其大節在京各衙門佐貳官須量其才器之所
宜者授之平居則使之講究職業贊佐長官如長官有
缺即以佐貳代之不必另索其屬官有諳練故事盡心
官守者九年任滿亦照吏部陞授京職高者即轉本衙
門堂上官小九卿堂官品級相同者不必更相調用各
處廵撫官果於地方相宜久者或就彼加秩不必又遷
他省布按二司官如參議久者即可陞參政僉事久者
即可陞副使不必互轉數易以滋勞擾如此則人有專
職事可責成而人才亦不患其缺乏矣此外如臣言有
未盡者亦乞勅下該部悉心講求條例具奏伏乞聖裁
一固邦本臣聞帝王之治欲攘外者必先安内書曰民
為邦本本固邦寧自古雖極治之時不能無戎馬疆埸
之患唯百姓安樂家給人足則雖有外患而邦本深固
自可無虞唯是百姓愁苦思亂民不聊生然後内賊外
患乘之而起蓋安民可與行義而危民易與為非其勢
然也恭惟皇上嗣登大寳首下蠲䘏之詔黎元忻忻方
切更生獨昨歲以元年蠲賦一半國用不足又邊費重
大内帑空乏不得已差四御史分道督賦三都御史清
理屯鹽皆一時權宜以佐國用之急而人遂有苦其搜
括者臣近日訪之外論皆稱不便緣各御史差出目睹
百姓窮苦亦無别法清查止將官庫所儲盡行催解以
致各省庫藏空虚水旱災傷視民之死而不能賑兩廣
用兵供餉百出而不能支是國用未充而元氣已耗矣
臣竊以為天之生財在官在民止有此數譬之於人禀
賦強弱自有定分善養生者唯撙節愛惜不以嗜欲戕
之亦皆足以卻病而延夀昔漢昭帝承武帝多事之後
海内虚耗霍光佐之節儉省用與民休息行之數年百
姓阜安國用遂足然則與其設法征求索之于有限之
數以病民孰若加意省儉取之於自足之中以厚下乎
仰惟皇上即位以来凡諸齋醮土木滛侈之費悉行停
革雖大禹之克勤克儉不是過矣然臣竊以為矯枉者
必過其正當民窮財盡之時若不痛加省節恐不能救
也伏望皇上軫念民窮加惠邦本於凡不急工程無益
徵辦一切停免敦尚儉素以為天下先仍乞勅下吏部
慎選良吏牧養小民其守令賢否殿最惟以守已端潔
實心愛民乃與上考稱職不次擢用若但善事上官幹
理簿書而無實政及於百姓者雖有才能幹局止與中
考其貪汙顯著者嚴限追贓押發各邊自行輸納完日
發遣發落不但懲貪亦可以為實邊之一助乞再勅下
戶部悉心講求財用之所以日匱者其弊何在今欲措
理其道何由今風俗侈靡官民服舍俱無限制外之豪
強兼并賦役不均花分詭寄恃頑不納田粮偏累小民
内之官府造作侵欺冐破奸徒罔利有名無實各衙門
在官錢糧漫無稽查假公濟私官吏滋弊凡此皆耗財
病民之大者若求其害財者而去之則亦何必索之於
窮困之民以自耗國家之元氣乎前項催督御史事完
之後宜即令回京此後不必再差重為地方之病其屯
鹽各差都御史應否取回别用但責成於該管撫按使
之悉心清理亦乞勅下該部從長計議具奏定奪以後
上下唯務清心省事安靜不擾庶民生可遂而邦本獲
寧也伏乞聖裁
一飭武備臣惟當今之事其可慮者莫重於邊防廟堂
之上所當日夜圖畫者亦莫急於邊防邇年以来邊患
日深邊事久廢比者屢蒙聖諭嚴飭邊臣人心思奮一
時督撫將領等官頗稱得人目前守禦似亦略備矣然
臣以為敵勢方盛彊不一創之其患不止但戰乃危事
未可易言須從容審圖以計勝之耳今之上策莫如自
治而其機要所在惟在皇上赫然奮發先定聖志聖志
定而懷忠藴謀之士得效於前矣今譚者皆曰吾兵不
多食不足將帥不得其人臣以為此三者皆不足患也
夫兵不患少而患弱今軍伍雖缺而糧籍具存若能按
籍徵求清查影占隨宜募補着實訓練何患無兵捐無
用不急之費併其財力以撫養戰鬭之士何患無財懸
重賞以勸有功寬文法以伸將權則忠勇之夫孰不思
奮又何患於無將臣之所患獨患中國無奮勵激發之
志因循怠玩姑務偷安則雖有兵食良將亦恐不能有
為耳故臣願皇上急先自治之圖堅定必為之志屬任
謀臣修舉實政不求近功不忘有事熟計而審行之不
出五年敵可圖矣至於目前自守之策莫要於選擇邊
吏團練鄉兵併守墩堡令民收保時簡精銳出其空虚
以制之敵即入犯亦可不至大失此數者昨雖已經閣
部議行臣愚猶恐人心玩愒日久尚以虚文塞責伏乞
勅下兵部申飭各邊督撫務將前事着實舉行俟秋防
畢日嚴查有無實效大行賞罰庶沿邊諸郡在在有備
而敵不敢窺也再照祖宗時京營之兵數十萬今雖不
足尚可得八九萬人若使訓練有方亦豈盡皆無用但
士習驕惰法令難行雖春秋操練徒具文耳臣考之古
禮及我祖宗故事俱有大閱之禮以習武事而戒不虞
今京城内外守備單弱臣常以為憂伏乞敕下戎政大
臣申嚴軍政設法訓練或每歲或間歲季冬農隙之時
恭請聖駕親臨校閱一以試將官之能否一以觀將士
之勇怯有技藝精熟者分别賞賚老弱不堪者即行汰
易如此不惟使輦轂之下常有數萬精兵得居重馭輕
之道且此一舉動傳之遠近皆知皇上加意武備整飭
戎事亦足以伐彊敵之謀銷未萌之患誠轉弱為強之
一機也伏乞聖裁
論邊事疏(張居正)
昨該遼東廵撫張學顔等報稱敵兵二十餘萬謀犯遼
東前哨已到大寧請兵請糧急於星火至於上厪聖慮
面諭臣等敵人猖獗深以為憂此時臣等已即面奏暑
月非敵騎狂逞之時料無大事請寬聖懷今據薊鎮總
兵官戚繼光揭稱諸路已久解散時下正議掣兵及臣
等使人於宣府密探西路青巴圖動靜則其人一向在
巢住牧未嘗東行遼東所報皆屬邊軍誑賞之言絶無影
響數日以来更不聞消息矣臣等因此反切憂慮夫兵
家之要必知彼已審虚實而後可以待敵可以取勝今
無端聽一訛傳之言遽爾倉皇失措至上動九重之憂
下駭四方之聽則是彼已虚實茫然不知徒借聽於傳
聞耳其與風聲鶴唳草木皆兵者何異似此舉措豈能
應敵且近日敵情狡詐萬一彼常以虚聲恐我使我驚
惶疲於奔命久之懈弛不備然後卒然而至措手不及
是在彼反得先聲後實多方以誤之之策而在我顧犯
不知彼已百戰百敗之道他日邊臣失事必由於此故
臣等不以敵之不来為喜而深以邊臣之不知敵情為
慮也兵部以居中調度為職尤貴審察機宜沉謀果斷
乃能折衝樽俎坐而制勝今一聞奏報遂爾張皇事已
之後又寂無一語徒使君父日焦勞於上以憂四方而
該部以題覆公牘謂足以了本兵之事耳臣等謂宜特
諭該部詰以敵情虚實之由使之知警且秋防在邇薊
遼之間近日既為虚聲所動征調疲困恐因而懈怠或
至疏虞尤不可不一儆戒之也臣等愚見如此伏惟聖
明裁斷施行
論決重囚疏(張居正)
昨該司禮監太監孫得勝口傳聖旨奉聖母諭今歲大
喜命臣等於刑科三覆奏本上擬旨暫免行刑欽此仰
惟聖母慈悲不殺之仁皇上將順好生之美臣等敢不
仰承以廣德意但查我祖宗舊制凡官吏軍民人等犯
該死罪有決不待時者有監至秋後者鞫問既明悉依
律處決未有淹禁累年不行處斷者至嘉靖末年世宗
皇宗以齋醮奉玄始有暫免不決之令或間從御筆所
勾量行處決然此實近年姑息之弊非我祖宗垂憲之
典也夫春生秋殺天道所以運行雨露霜雪萬物因之
發育若一歲之間有春生而無秋殺有雨露而無雪霜
則歲功不成而化理或滯矣明王奉若天道其刑賞予
奪皆奉天意以行事書曰天命有德五服五章哉天討
有罪五刑五用哉若棄有德而不用釋有罪而不討則
刑賞失中惨舒異用非上天所以立君治民之意矣臣
等連日詳閱法司所開重犯招情有殺祖父母父母者
有強盗劫財殺人者有鬭毆逞兇登時打死人命者據
其所犯皆絶滅天理傷敗彛倫仁人之所痛惡覆載之
所不容者天欲誅之而皇上顧欲釋之其無乃違上天
之意乎康誥曰惟弔兹不於我政人得罪天惟與我民
彛大湣亂曰乃其速由文王作罰刑兹無赦言彼寇攘
姦宄不孝不友之人所犯至於如此若為政者不加之
以刑則天與我民之常道將至於泯滅而壊亂必須速
依文王所作之法刑之而無赦此書乃皇上近日所講
習者夫文王視民如傷古所稱仁聖之主而於此等之
人亦必刑之而無赦者良以為惡之人彼自蹈於刑辟
雖欲生之而不可得也且苗莠不鋤嘉禾不茂冤憤不
泄戾氣不消今聖母獨見犯罪者身被誅戮之可憫而
不知被彼所戕害者皆含冤蓄憤於幽冥之中明王聖
主不為之一泄彼以其怨恨冤苦之氣鬱而不散上或
蒸為妖沴氛祲之變下或招致凶荒疫癘之災則其為
害又不止一人一家受其荼毒而已獨奈何不忍於有
罪之兇惡而反忍於無辜之良善乎其用仁亦舛矣况
此等之人節經法司評審九卿大臣廷鞫皆已衆證明
白輸服無辭縱使今年不決將来亦無生理不過遲延
月日監斃牢獄耳然與其暗斃牢獄而人不及知何如
明正典刑而使以懲奸而伸法乎法令不行則犯者愈
衆年復一年充滿囹圄既費關防又虧國典其於政體
又大謬也伏願皇上念上天之意不可違祖宗之法不
可廢毋惑於浮屠之說毋流於姑息之愛奏上聖母仍
將各犯照常行刑以順天道若聖心不忍盡殺或仍照
去年例容臣等㨂其情罪尤重者量決數十人餘姑牢
固監候俟明年大婚吉典告成然後槩免一年則春生
秋殺仁昭義肅並行而不悖矣
請戒諭羣臣疏(張居正)
兹者大小臣工自陳考察俱已竣事一時朝政始覺更
新但人心䧟溺已久宿垢未能盡除若不特行戒諭明
示以正大光明之路則衆心無所適從化理何由而致
臣等謹擬勅諭一道具稿呈覽伏乞聖明裁定發下寫
完用寳於本月十六日早朝特召吏部官捧出集百官
於午門外宣諭施行皇帝勅諭文武羣臣蓋聞理道之
要在正人心勸阻之機先示所向朕以幼冲獲嗣丕基
夙夜兢兢若臨淵谷所賴文武賢臣同心畢力弼予寡
昧共底昇平乃自近歲以来士習澆漓官方刓缺鑚闚
隙竇巧為躐取之媒鼔煽朋儔公事擠排之術詆老成
廉退為無用謂讒佞便捷為有才愛惡横生恩讐交錯
遂使朝廷威福之柄徒為人臣酬報之資四維幾至於
不張九德何由而咸事朕初承大統深燭弊源亟欲大
事芟除用以廓清氛濁但念臨御兹始解澤方覃銛鋤
或及於芝蘭密網恐驚乎鸞鳳是用去其太甚薄示戒
懲餘皆曲賜矜原與之更始書不云乎無偏無黨王道
蕩蕩無黨無偏王道平平朕方嘉與臣民會歸皇極之
路爾諸臣亦宜痛湔宿垢共襄王道之成自今以後其
尚精白乃心恪恭乃職毋懷私以罔上毋持禄以養交
毋依阿淟涊以隨時毋噂杳噏訿以亂政任輔弼者當
協恭和衷毋昵比於滛朋以塞公正之路典銓衡者當
虚心鑑物毋任情於好惡以開邪枉之門有官守者或
内或外各宜分猷念以濟艱難有言責者公是公非各
宜奮讜直以資聽納大臣當崇養德望有正色立朝之
風小臣當砥礪廉隅有退食自公之節庶幾朝清政肅
道泰時康用臻師師濟濟之休歸於蕩蕩平平之域爾
等亦宜垂功名於竹帛綿禄廕於子孫顧不美歟若或
沉溺故常堅守塗轍以朝廷為必可背以法紀為必可
干則我祖宗憲典甚嚴朕不敢赦百爾有位宜悉朕懷
欽哉故諭
請罷第一疏(王家屏)
奏為輔理無狀尸素可羞乞恩亟賜罷歸以全臣節事
臣聞漢臣汲黯有云天子置公卿輔相之臣寧令從諛
承意䧟主於不義乎且已在其位縱愛身奈辱朝廷何
每感斯言惕然内省竊自幸遭遇皇上明聖誠使朝政
無闕帝德㒺愆即將順不為從諛緘默無嫌承意也乃
頃来九閣重閉五位深居宴安之毒是懷兢業之衷潛
替郊廟不饗而仁孝之念疎堂陛不交而君臣之誼隔
天災物異之警罔徹宸聰民生國計之憂不關聖慮皇
上試省此心敬耶怠耶於治道得耶失耶臣備員輔弼
既不能婉導密規防君志未萌之欲又不能明諍顯諫
扶乾坤將壊之樞曠職瘝官久當退避所以逡廵未去
徒以被恩高厚毫髮靡酬庶幾竭殫愚忠漸次匡正乃
今數月之間請朝講不報請元旦受賀不報請大計臨
朝不報臣犬馬微誠不能感回天意已可見於此矣至
於升儲大典九廟之神靈共屬萬方之想望惟殷即冊
立之期或可少待而豫教之舉委宜蚤圖科臣所言未
為差謬皇上即惡其瀆擾報罷足矣甚則罰俸足矣何
至降調外任乎旨意一出遠近驚疑使道路之猜議横
生宫闈之讒搆交作其於虧損聖德動搖國本非細故
而已也僣請寬宥未賜允俞且復遷怒申救諸臣槩加
譴謫臣誠不忍明主蒙咈諫之名清朝有横施之罰部
科罹無妄之罪宗社蓄不測之憂也循省虚庸終慙匡
救若復依回保禄淟涊苟容正汲黯所謂從䛕承意以
䧟主不義詒辱朝廷者耳死且有餘僇焉願乞聖恩亟
賜罷歸俾全晩節臣無任感激祈懇之至
第二疏(王家屏)
奏為愚戇冐威禍延朝省乞恩蚤賜罷斥以全善類以
安人心事頃因科臣李獻可等疏請豫教蒙旨降罰臣
不揣輕鄙冐昧封還意事係宫闈不宜盛怒以損天親
之愛言出臺省不宜峻斥以塞忠諫之門乃為聖德慮
為國體慮非為獻可一人也揭請寬原未蒙俞允方當
退而補牘再瀝悃誠而科道諸臣申救獻可者若鍾羽
正張棟陳尚象鄒德泳等又已得罪兩日之内嚴旨疊
出或奪其俸或摘其官方一旨調南京又一旨調外任
方一旨降邊方雜職又一旨削籍為民以至於孟養浩
之廷杖一百則更慘矣雷霆横擊風日凄隂凡舉朝士
紳遠方吏民見者無不喪氣聞者無不摧心誠不意聖哲
之君有此舉動平明之世有此景光而原其釁端由起
則自臣揭救獻可始是臣惜諤諤之一士而反累濟濟
之羣英爭降罰之輕刑而反搆放逐之重典善類之罪
人清時之戾氣也用是自陳愚戅疏乞罷歸庶幾感悟
宸衷消融聖怒霎然開霽赦宥諸臣使之復還舊官勉
圖報稱則始雖因臣牽累罹無妄之災終乃以過見原
獲自新之路臣雖退居壟畝尚可以一去謝諸臣耳何
圖席藁累日未奉處分詢之同官乃知為臣具揭伏奉
聖旨謂臣希名不遂託疾故症臣聞言怔悚負罪彌深
竊念名非臣之所希寔非臣之敢棄臣所希者期皇上
為堯舜之主而臣為堯舜之臣此之為名垂千載有餘
榮故足希也若犯顔色觸忌諱抗爭僨事被譴罷歸此
何名之可希乎必不希名將使臣身處尊官家享厚禄
主德愆違而莫之救正刑政壊亂而罔克匡維此可謂
不希名之臣矣而國家將奚賴焉更使臣棄名不顧將
逢迎為悦阿䛕取容雖許敬宗李林甫之奸佞無不可
為是九廟神靈所隂殛天下萬世所唾罵也不但得罪
於李獻可鍾羽正諸臣而已豈當一日立於堯舜之朝
哉伏望皇上察臣戅愚本為禍始將臣特賜罷免以示
首事之愆仍召還降謫諸臣以釋株連之累庶善類無
枉羣情不搖臣感戴生成環草難報臣無任戰悚待命
之至
第三疏(王家屏)
奏為欽奉聖諭恭陳謝悃并乞矜憐愚戅開霽天威俯
容退休以全恩造事臣頃以救科臣致干聖怒斥罰杖
遣連及多官數日以来驚悸不寧惶懼欲死凡兩疏乞
罷未奉允俞忽於本月三十日伏蒙皇上欽遣文書官
李浚恭捧御札到臣私寓𫝊示聖諭邇年以来喜事小
臣狂肆不道逞臆激擾姑已薄罰卿為佐治見此要名
不義之徒自宜調停厝處緩詞解諫却乃逕駁御批故
激朕怒甚失禮體及朕怒起卿又不忍受假疾具疏文
言求去朕想卿真欲以此挾君廢政沽名逸臥豈人臣
之義哉且卿輔朕燮理贊襄佐治有年方今國務多艱
卿恝然高卧其心可安乎卿既有疾准暫假數日即出
入閣辦事卿宜欽承之故諭欽此臣謹焚香叩頭祗領
訖伏念犬馬猶能報主葵藿尚克傾陽物類且然况臣
具面貌心腹而為人受皇上作養生成之大德十年講
幄六年政府即天地父母未足比其恩慈雖粉骨碎身
莫能伸其報塞豈不知將順聖意鎮戢羣囂可以全君
臣喜起之休養中外和平之福而止以冊立一事爭議
數年矣在皇上欽定冊期已有確然不易之信在小臣
數生激擾殊無帖然聽命之恭聖諭謂其喜事逞臆此
誠諸臣之罪不可掩也幸蒙薄罰臣但當委曲調停從
容緩解而封還御札致激聖怒聖諭責臣甚失禮體此
臣之罪臣亦不敢辭也但皇子於皇上親之至也册立與
豫教典禮之大也言涉至親不宜有怒事關典禮不宜
有怒臣與諸臣但知為宗社大計慮以盡言為效忠而
已豈意其激皇上之怒哉使諸臣預知皇上之怒必不
敢激聒宸聰使臣預知皇上之怒必不敢封還内降而
所以敢激聒敢封還者正恃皇上之聖明無一言之不
納皇上之寬大無一物之不容也及今數日之内嚴旨
疊出斥逐紛然臣乃始錯愕銷魂戰兢落魄自愧以為
忠非素蓄志未上通而謬襲引裾之迹期收補衮之功
以致一言不投萬事瓦裂譬之僨轅之犢不可復乘敗
羣之羊所宜亟斥自不能一日安於其位而豈敢文言
求去挾君廢政哉伏荷天言切責謂沽名逸卧大非人
臣之義所宜且温旨慰留念贊襄有年當以國務之艱
為慮華衮鈇鉞總屬皇恩雨露雪霜何非至教臣誠不
勝感激流涕佩服銘心惟是孤忠獨立之身抱下愚不
移之疾俯循深錮恐非數日之假可痊望乞生全寔以
一朝之禠為幸臣無任激昂瞻戴之至
文章辨體彙選卷一百十五
