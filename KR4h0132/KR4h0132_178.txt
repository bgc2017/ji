文章辨體彙選卷一百七十八
明賀復徵編
奏啓一
劉勰曰啓者開也高宗云啓乃心沃朕心取其義也
孝景諱啓故兩漢無稱晉來盛啓用兼表奏陳政言
事既奏之異條議爵謝恩亦表之别幹必斂散入規
促其音節辨要輕清文而不侈亦啓之大略也
山公啓事(晉山濤)
人才既自難知中人已下情偽又難吏部郎以碎事日
夜相接非但當正已而已乃當能正人不容穢雜也議
者杜默德履亦佳太子庶子崔諒中郎陳准皆有意正
人其次不審有可用者不
其二
阮咸眞素寡欲深識清濁萬物不能移也若在官人之
職必妙絶於時
其三
吏部郎主選舉宜得能整風俗理人倫者紹平簡溫敏
有文思又曉音當成濟也猶宜先作秘書郎
其四
臣近舉汜源為太子舍人源見稱有德素久沉滯舉為
大臣欲以尉後聞之士
其五
太子始之東宫四海瞩目保傅不可不高盡天下之選
也
其六
晉制諸坐公事者皆三年方得叙用其中多有好人令
逍遥無事臣以為略依左遷法隨資才减之亦足懲戒
而官不失其用
論國制唘(宋鮑照)
臣唘臣聞尺之量錦工者裁之袤丈之木繩墨在焉事
無巨細非法不行當今世閒政睦藩國相望君舉必書
動成准式息躬聖壤十有餘載條制節文宜其備矣諸
王列封動静兼該而竊見國之處事未盡善臣之暗蔽
私心有惜伏見彭城國舊制猶有數卷雖多殊革大綱
可依愚謂宜令掌故刊而撰之上著朝典藩邦之度下
揆國訓繁簡之誼傍酌州府寬猛之中章程久具永為
恆制豈伊今美乃足貴之將來臣忝充直員脫以唘聞
煩而非要伏追慙悚謹唘
謝解禁制唘(鮑照)
臣言被宣令解臣禁止天光鄭重不可勝逢飛走知感
矧臣人類臣聞獲過於神或憑尸祝以請得罪於君可
因左右而謝臣自惟孤賤盗幸榮級闇澀大誼猖狂世
禮奇非阮籍無保持之助才愧馮衍有&KR0008;&KR0008;之困自非
聖朝超然覧臣於視聽之外則今日渥澤更成妄遭來
辰萎葉終先朝草小人歲莫知能何報徒厚恩華憂懼
嘆息不任下情謹詣拜疏以聞
讓太傅唘(齊豫章王嶷)
陛下以叡孝纂業萬㝢維新諸弟有序臣屢荷隆愛叨
授台旨不敢固辭俛仰祇寵心魂如失負重量力古今
同規臣窮生如浮質操空素任居鼎右已移氣序自頃
以來宿疾稍纏心慮恍惚表於容狀視此根候常恐命
不勝恩加以星緯屢見災祲雖修短有恆能不耿介比
心(闕)從俗唘解今職但厝辭為鄙或貽物誚所以息意
緘默一委時運而可復加寵榮增其顚墜且儲傅之重
實非恆選遂使太子見臣必束帶宮臣皆再拜在三之
誼何以當此陛下同生十餘今唯臣而已友于之愛豈
當獨臣鍾其隆遇别奉唘事仰祈恩照臣近亦侍言太
子告意子良具因王儉申唘未知麤上聞未福慶方隆
國祚永始若天假臣年得預大位唯當請降貂璫以飾
微軀永侍天顔以惟畢世此臣之願也服之不衷猶為
身災况寵爵乎殊榮厚恩必誓以命請
密唘武帝(竟陵王子良)
臣思水潦成患良田沃壤變為汙澤農政告祥因高肆
務播植既周繼以旱虐黔庶呼嗟相視禠氣夫國資於
民民資於食匪食匪民何以能政臣每一念此寢不便
席本始中郡國大旱宣帝下詔除民租今聞所在逋餘
尚多守宰嚴期兼夜課切新稅力尚無從故調於何取
給政當相驅為盗耳愚謂逋稅宜皆原除少降停恩微
紓民命自宋道無章王風陵替竊官假號駢門連室今
左民所檢動以萬數漸漬之來非復始適一朝洗正理
致沸騰小人之心㒺思前恩董之以威反怨後罰獸窮
則觸事在匪輕齊有天下日淺恩洽未布一方或饑當
加優養愚謂自可依源削除未宜便充猥役且部曹檢
校誠存精密令史奸黠鮮不容情情既有私理或枉謬
耳目有限羣狡無極變易是非居然可見詳而後取於
事未遲明詔深矜獄圄恩文累墜今科㒺嚴重稱為峻
察負罪離諐充積牢戶暑時鬱蒸加以金鐵聚憂之氣
足感天和民之多怨非國福矣頃土木之務甚為殷廣
雖役未及民勤費已積炎旱致災或由於此皇明載遠
書軌未一緣淮帶江數州地耳以魏方漢猶一郡之譬
以今比古復為遠矣何得不愛其民緩其政救其危存
其命哉湘區奥密蠻寇熾強如聞南師未能挫戮百姓
齊民積年塗炭疽食侵滛邊虞方重交州夐絶一垂寔
惟荒服恃遠後賓固亦恆事自青德唘運欵關受職置
之度外不足絓言今縣軍遠伐經途萬里衆寡事殊客
主勢異以逸待勞全勝難必又緣道調兵以足軍力民
丁烏合事乖習銳廣州積歲無年越州兵糧素乏加以
發借必致恇擾愚謂叔獻所請不宜聽從取亂侮亡更
俟後會雖緩歲月必有可禽之理差息發動費役之勞
劉楷見甲以助湘中威力既舉蟻寇自服
陳時政啓(竟陵王子良)
臣一月入朝六登文陛廣殿稠人裁奉顔色縱有所懷
豈敢自逹比天𤯝亟見地孽亟臻民下妖訛好生噂&KR0689;
榖價雖和比室饑嗛縑纊雖賤駢門躶質臣一念此每
入心骨三吳奥區地唯河輔百度所資罕不自出宜在
蠲優使其全富而守宰相繼務在裒尅圍桑品屋以准
貲課致令斬樹發瓦以充重賦破民財産要利一時東
郡使民年無常限在所相承准令上直每至州臺使命
切求懸急應充猥役必由窮困乃有畏失嚴期自殘軀
命亦有斬絶手足以避徭役生育弗起殆為恆事守長
不務先富民而唯言益國豈有民貧於下而國富於上
邪又泉鑄歲遠類多翦鑿江東大錢十不一在公家所
受必須輪郭完全遂買本一千加子七百猶求請無地
棰革相驅尋完者為用既不兼兩回復遷貿會非委積
徒令小民每嬰困苦且錢帛相半為制永久或聞長宰
須令輸直進違舊科退容姦利八屬近縣既在京畿發
借徵調實煩他邑民特尤貧連年失稔草衣霍食稍有
流亾今農政就興宜蒙賑給若逋課未上許以申原兖
豫二藩雖曰舊鎮往屬兵虞累棄鄉土密邇寇庭下無
安志編草結菴不違凉暑扶淮聚洛靡有生向俱禀人
靈獨絶温飽而賦斂多少向均失實謂凡有荒民應加
蠲减又司市之要自昔所難頃來此役不由才舉並條
其重貲許以價衒前人增估求俠後人加稅請代如此
輪迴終何紀極兼復交關津要共相唇齒愚野未閑必
加陵誑罪無大小横没貲載凡求試榖帛類非廉謹未
解在事所以開容夫獄訟惟平畫一在制雖恩家得罪
必宜申憲鼎姓貽諐最合從網若罰典惟加賤下辟書
必蠲世族懼非先王立理之本尚書列曹上應乾象如
聞命議所出先諮於都都既下意然後付郎謹寫關行
愚謂郎官尤宜推擇宋運告終戎車屢駕寄名軍牒動
竊數等故非分充朝資奉殷積廣越邦宰梁益郡邑參
差調補實允事機且此徒宂雜罕遵王憲嚴加廉視隨
違彈斥一二年間可减大半
上太祖陳政事唘(崔祖思)
禮誥者人倫之襟冕帝王之樞柄自古開物成務必以
教學為先世不習學民㤀志義悖競因斯而興禍亂是
焉而作故篤俗昌治莫先道教不得以夷禍革慮儉泰
移業今無員之官空受祿力三載無考績之效九年闕
登黜之序國儲以之虛匱民力為之凋散能否無章涇
渭混流宜太廟之南引修文序司農以北廣開武校臺
州列國限外之職問其所樂依方課習各盡其能月供
僮幹如先充給若有廢墮遣還故郡殊經奇藝待以不
次士修其業必有異等民識其利能無勉勵
其二
漢文集上書囊以為殿帷身衣弋綈以韋帶劒愼夫人
衣不曳地惜中民十家之産不為露臺劉備取帳鈎銅
鑄錢以充國用魏武遣女皂帳婢十人東阿婦以繡衣
賜死王景興以折米見誚宋武節儉過人張妃房帷碧
綃蚊幬三齊苮席五盞盤桃花米飯殷仲文勸令畜伎
答云我不解聲仲文曰但畜自解又答畏解故不畜歷
觀帝王未嘗不以約素興侈麗亡也伏惟陛下體唐成
儉踵虞為樸寢殿則素木卑構膳器則陶瓢充御瓊簪
玉箸碎以為塵珍裘繡服焚之如草斯實風高上代名
偃下世矣然教信須孚氓染未革宜加甄明以速歸厚
詳察朝士有柴車蓬館高以殊等雕墻華輪卑其稱謂
馳禽荒色長違清編嗜音酣酒守官不徙物識義方且
懼且勸則調風變俗不俟終日
其三
天地無心賦氣自均寧得誕秀往古而獨寂寥一代將
在知與不知用與不用耳夫有賢而不知知賢而不用
用賢而不委委賢而不信此四者古今之通患也今誠
重郭隗而招劇辛任鮑叔以求夷吾則天下之士不待
召而自至矣
求自效啓(王融)
臣聞春鶊秋蟀集候相悲露木風螢臨年共悅夫惟動
植且或有心况在生靈而能無感夫君道含弘臣術無
隱翁歸乃居中自見充國曰莫若老臣切慕前修故蹈
輕節雖冐不媒之鄙式罄奉公之誠抑又唐堯在上不
參二八管夷吾恥之臣亦恥之
答武帝啓(梁蕭子雲)
殷薦朝饗樂以雅名理應正採五經聖人成教而漢來
此製不全用經典約之所撰彌復淺雜臣前所易約十
曲惟知牲牷既革宜改歌辭而猶承例不嫌流俗乖體
既奉令旨始得發矇臣夙本庸滯昭然忽朗謹依成旨
悉改約制惟用五經為本其次爾雅周易尚書大戴禮
即是經詩之流愚意亦取兼用臣又尋唐虞諸書殷頌
周雅稱美是一而復各述時事大梁革服偃武修文制
禮作樂義高三正而約撰歌辭惟浸稱聖德之美了不
序皇朝制作事雅頌前例於體為違伏以聖旨所定樂
論鍾律緯緒文思深微命世一出方懸日月不刊之典
禮樂之教致治所成謹一二採綴各隨事顯義以明制
作之美覃思累日今始克就謹以上呈
上武帝古今書評啓(袁昂)
王右軍書如謝家子弟縱復不端正者爽爽有一種風
氣王子敬書如河洛間少年雖有充悅而舉體沓拖殊
不可耐羊欣書如大家婢為夫人雖處其位而舉止羞
澁終不似眞徐淮南書如南崗士大夫徒好尚風範終
不免寒乞阮研書如貴胄失品次叢悴不復排突英賢
王儀同書如晉安帝非不處尊位而都無神明施肩吾
書如新亭傖父一往見似揚州人共語便音態出陶隱
居書如吳興小兒形容雖未長成而骨體甚駿快殷鈞
書如高麗使人抗浪甚有意氣滋韻終乏精味袁崧書
如深山道士見人便欲退縮蕭子雲書如上林春花遠
近瞻望無處不發曹喜書如經綸道人言不可絶崔子
玉書如危峯阻日孤松一枝有絶望之意師宜官書如
鵬羽未息翩翩自逝韋誕書如龍威虎振劒拔弩張蔡
邕書骨氣洞達爽爽有神鍾司徒書字十二種意外
殊妙實亦多奇邯鄲淳書應規入矩方圓乃成張伯英
書如漢武帝愛道憑虚欲仙索靖書如飄風忽舉鷙鳥
乍飛梁鵠書如太祖忘寢觀之喪目皇象書如歌聲繞
梁琴人捨徽衛恆書如插花美女舞笑鏡臺孟光祿書
如崩崖人見可畏李斯書世為冠盖不易施評張芝經
竒鍾繇特達逸少鼎能獻之冠世四賢共類洪芳不滅
羊眞孔草蕭行范篆各一時絶妙右二十五人自古及
今皆善能書奉勅遣臣評古今書臣既愚短豈敢輙量
江海但聖旨委臣斟酌是非謹品字法如前伏願照覽
謹啓普通四年二月五日内侍中尚書令袁昂啓勅旨
具云如卿所許臣謂鍾繇書意氣密麗若飛鴻戲海舞
鶴遊天行間茂密實亦難過蕭思話書走筆連綿字勢
屈強若龍跳天門虎卧鳳閣薄紹之書字勢蹉跎如舞
女低腰仙人嘯樹乃至揮毫振紙有疾閃飛動之勢臣
淺見無聞暗於明滅寧敢謬量山海以聖命自天不得
斟酌過失是非如獲湯炭
與梁武帝論書啓(陶弘景)
樂毅論愚心近甚疑是摹而不敢輕言今旨以為非眞
竊自信頗涉有悟箴贊過為淪弱許静素段遂蒙永給
仰銘矜奬益無以喻如此書雖不在法例而致用理均
兼復兩玩先於都遇得飛白一卷云是逸少好跡臣不
嘗别見無以能辨惟覺勢力驚絶謹以上呈於臣非用
脫可充閭願仍以奉上臣昔於馬澄處見逸少正書目
錄一卷澄云右軍勸進洛神賦諸書十餘首皆作全體
惟急就章二篇古法緊細近脫憶此語當時零落已不
復存澄又云帖註出裝者皆擬賚諸王及朝士臣近見
三卷首帖亦謂已久分本不敢識此正復希於三卷中
一二條更得預裝之例耳天旨遂復頓給先卷下情益
用悚息近初見卷題云二十三四已欣其多今者賜書
第至二百七十惋訝無已天府如海非一缾所汲良用
息心前後都已蒙見大小五卷於野拙之分實以過幸
若非殊恩豈可觖望愚固本博涉而不能精昔患無書
可看乃願作主書史晚愛隸法又羡典掌之人嘗言人
生數紀之内識解不能周流天壤惟充恣五欲實可愧
恥每以為得作才鬼亦當勝於頑仙至今猶然使欲翻
之自無射以後國政方殷山心歉默不得復以虚閒塵
觸謹於此題事遂成煩黷伏願聖慈昭錄誠慊
為卞彬謝修卞忠貞墓啓(任昉)
臣彬啓伏見詔書并鄭義泰宣勅修理臣亡高祖晉故
驃騎大將軍建興忠貞公壺墳塋臣門緒不昌天道所
昧忠搆身危孝積家禍名教同悲隱淪惆悵而年世貿
遷孤裔淪寒遂使碑表蕪滅丘樹荒毁狐兔成穴童牧
哀歌感慨自哀日月纏廹陛下弘宣教義非求效於方
今壺餘烈不冺固陳力於異世但加等之渥近闕於晉
典樵蘇之刑遠流於皇世臣亦何人敢謝斯幸不任悲
荷之至謹奏啓以聞謹啓
文章辨體彙選卷一百七十八
