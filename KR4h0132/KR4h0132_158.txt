文章辨體彙選卷一百五十八
明賀復徵編
諡議四
朱公叔私諡議(漢蔡邕)
漢益州刺史南陽朱公叔卒門人陳季珪等議所諡云
宜曰忠文子陳留蔡邕議曰昔在聖人之制諡也將以
勸善彰惡俾民興行賢愚臧否依事從實雖文武之美
幽厲之穢㒺不具存自王公以降至於列國大夫皆用
配號傳於無窮秦以世言諡而黜其事漢興以来唯天
子與五等之爵然後有之公卿大臣其禮闕焉歷世彌
久莫之或修益州府君貫綜典術率由舊章始與諸儒
考禮定儀加陳留府君以益州之諡是後覧之者亦無
間焉今子亶纂襲前業不忘遺則孝既至矣禮實宜之
謹覽陳生之議思忠文之意參之羣典稽之諡法夫萬
類莫貴乎人百行莫美乎忠故夏后氏正以人統教以
忠德然則忠也者人德之至也而猶有三焉孔子曰進
思盡忠又曰臣事君以忠奉上之忠也曰為人謀而不
忠乎又曰忠焉能勿誨乎謀誨之忠也春秋左傳曰小
大之獄必以情情忠之屬也又曰上思利人曰忠撫下
之忠也三者人之則也而忠行乎其中益州府君自始
事至没身忠言不輟乎口忠謀不已乎心其在帝室正
身危行言如砥矢策合神明蹇蹇之諫文章具存奉上
忠矣其在部臣匡救善𨗳精白一心疑不我聽者果有
躓覆不測之禍謀誨忠矣爰牧益州時值凶荒勞心苦
思勤恤庶事誅斃貪暴糾戢貴黨雖則強禦當官能行
夫豈淫刑將有利也發墓盗柩議而不罪夫豈漏姦察
以情也撫下忠矣位在牧伯職據納言秉權食祿實有
年數而居無畜好財貨不益舊糲食布衾槩謂之精麗
者昔魯季孫行父卒宰庀家器無衣帛之妾無食粟之
馬君子曰相三君矣而無私積可不謂忠乎而諡曰文
子春秋外傳曰忠文之實也然則文忠之彰也忠以為
質文以彰之事通議合兩名一致是忠貞儉之稱文也
邾子籧篨卜遷於繹史曰利於民不利於君公曰民苟
利矣孤亦與焉於是遷而遂卒諡曰文公是危身利民
之稱文也衞大夫孔圉諡曰文子子貢疑焉惟敏而好
學不恥下問仲尼與之是勤學好問之稱文也府君所
在屢以忤違阽以深患苟除民害死生以之前後三黜
一罹疾廢於是危矣兼包六典命世作師猶復宗事趙
叟示有攸尊能下問矣有一於此猶可以稱况乃忠兼
三義文備三德於古志不悖而諡法亦曰宜矣本議曰
忠文子按古之以子配諡者魯之季文子孟懿子衞之
孔文子公叔文子皆諸侯之臣也至於王室之卿大夫
其尊與諸侯並故以公配春秋曰劉卷卒葬劉文公公
羊傳曰劉卷者何天子大夫也經又曰王子虎卒左傳
曰王叔文子卒而如同盟禮也此皆天子大夫得稱其
禮與同盟諸侯敵體故也又禮緣臣子咸欲尊其君父
故雖侯伯子男之臣自稱其君咸得曰公及其卒也異
國之人稱之皆然是以邾子許男稱公以葬春秋之正
義也以例言之則府君王室亞卿也有王叔劉氏之比
以臣子之辭言之則有邾許稱公之文雖無土而其位
是也今曰公猶可若稱子則降等多矣懼禮廢日久將
詭時聽周有仲山甫伯陽嘉父優老之稱也宋有正考
父魯有尼父配諡之稱也春秋曰孔父而曰伯某父亡
之稱也父雖非爵號與天子諸侯咸用優賢禮同順乎
門人臣子所稱之宜可於公父之中擇一處焉使不得
稱子而已
淵穎吳先生私諡議(明宋濓)
傳曰物生而後有象象而後有滋滋而後有數數成而
文見矣是則文者固囿乎天地之中而實能衞翼乎天
地品裁六度叶和三靈敷陳五彛開道四德何莫非文
之所為而所謂文者非他道而已矣故聖人載之則為
經學聖人者必法經以為文譬之於木經其區幹者與
文其柯條者與安可以岐而二之也自史氏失職以訓
故列之儒林以辭章書之文苑雖(闕)昭後世之弊而矢
之古義蓋遠矣有(闕)長卿書院山長吳公先生風裁峻
朗才猷允茂潄六藝之芳潤為一代之文英(闕)之勤
汗簡日積於詩書則科分脈終而(闕)凡於春秋則脫
略三傳而發其藴於諸子則研覈真偽而(闕)其言於三
史則析分義例而嚴其斷藻繢所及無物不華汪如大
江峻如喬嶽激如雷電和如春陽其妙用通於造化其
(闕)若應龍之不可羈觀其所志直欲等秦漢而
上之凡(闕)無根之學孱弱不振之章皆不足闖
其藩垣而逐其(闕)也嗚呼盛哉門生學子僉曰經
義玄深非淵而何文辭貞敏非穎而何於是私諡曰淵
穎先生云門人金華宋濓等謹議
文章辨體彙選卷一百五十八
