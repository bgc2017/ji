文章辨體彙選卷一百四十二
明賀復徵編
封事一
劉勰曰自漢置八儀密奏陰陽皂囊封板故曰封事
愼機密也
論霍氏封事(漢張敞)
臣聞公子季友有功於魯大夫趙衰有功於晉大夫田
完有功於齊皆疇其庸延及子孫終後田氏簒齊趙氏
分晉季氏顓魯故仲尼作春秋迹盛衰譏世卿最甚迺
者大將軍决大計安宗廟定天下功亦不細矣夫周公
七年耳而大將軍二十歲海内之命斷於掌握方其隆
時感動天地侵迫陰陽月朓日蝕晝冥宵光地大震裂
火生地中天文失度妖祥變怪不可勝紀皆陰類盛長
臣下顓制之所生也朝臣宜有明言曰陛下褒寵故大
將軍以報功德足矣間者輔臣專政貴戚太盛君臣之
分不明請罷霍氏三侯皆就第及衛將軍張安世宜賜
几杖歸休時存問召見以列侯為天子師明詔以恩不
聽羣臣以義固争而後許天下必以陛下為不忘功德
而朝臣為知禮霍氏世世無所患苦今朝廷不聞直聲
而令明詔自親其文非策之得者也今兩侯以出人情
不相遠以臣心度之大司馬及其枝屬必有畏懼之心
夫近臣自危非完計也臣敞願於廣朝白發其端直守
遠郡其路無由夫心之精微口不能言也言之微眇書
不能文也故伊尹五就桀五就湯蕭相國薦淮陰累歲
乃得通況乎千里之外因書文諭事指哉惟陛下省察
請尊張安世封事(魏相)
聖王褒有德以懷萬方顯有功以勸百僚是以朝廷尊
榮天下鄉風國家承祖宗之業制諸侯之重新失大將
軍宜宣章盛德以示天下顯明功臣以填藩國毋空大
位以塞争權所以安社稷絶未萌也車騎將軍安世事
孝武皇帝三十餘年忠信謹厚勤勞政事夙夜不怠與
大將軍定策天下受其福國家重臣也宜尊其位以為
大將軍毋令領光禄勲事使專精神憂念天下思維得
失安世子延壽重厚可以為光禄勲領宿衛臣
條災異封事(劉向)
臣前幸得以骨肉備九卿奉法不謹乃復蒙恩竊見災
異並起天地失常徵表為國欲終不言念忠臣雖在畎
畝猶不忘君惓惓之義也況重以骨肉之親又加以舊
恩未報乎欲竭愚誠又恐越職然惟二恩未報忠臣之
義一攄愚意退就農畝死無所恨臣聞舜命九官濟濟
相讓和之至也衆賢和於朝則萬物和於野故簫韶九
成而鳳凰來儀擊石拊石百獸率舞四海之内靡不和
寧及至周文開基西郊雜遝衆賢罔不肅和崇推讓之
風以銷分争之訟文王既没周公思慕歌詠文王之德
其詩曰於穆清廟肅雍顯相濟濟多士秉文之德當此
之時武王周公繼政朝臣和於内萬國驩於外故盡得
其驩心以事其先祖其詩曰有來雍雍至止肅肅相維
辟公天子穆穆言四方皆以和來也諸侯和於下天應
報於上故周頌曰降福穰穰又曰飴我釐麰釐麰麥也
始自天降此皆以和致和獲天助也下至幽厲之際朝
廷不和專相非怨詩人疾而憂之曰民之無良相怨一
方衆小在位而從邪議潝潝相是而背君子故其詩曰
潝潝訿訿亦孔之哀謀之既臧則具是違謀之不臧則
具是依君子獨處守正不撓衆枉勉強以從王事則反
見憎毒䜛愬故其詩曰密勿從事不敢告勞無罪無辜
䜛口嗸嗸當是之時日月薄蝕而無光其詩曰朔日辛
卯日有蝕之亦孔之醜乂曰彼月而微此日而微今此
下民亦孔之哀又曰日月鞠凶不用其行四國無政不
用其良天變見於上地變動於下水泉沸騰山谷易處
其詩曰百川沸騰山冡崒崩高岸為谷深谷為陵哀今
之人胡憯莫懲霜降失節不以其時其詩曰正月繁霜
我心憂傷民之訛言亦孔之將言民以是為非甚衆大
也此皆不和賢不肖易位之所致也自此之後天下大
亂簒殺殃禍並作厲王奔彘幽王見殺至於平王末年
魯隠公之始即位也周大夫祭伯乖離不和出奔於魯
而春秋為諱不言出奔傷其禍殃自此始也是後尹氏
世卿而專恣諸侯背畔而不朝周室卑微二百四十二
年之間日食三十六地震五山陵崩阤二彗星三見夜
常星不見夜中星隕如雨一火災十四長狄入三國五
石隕墜六鶂退飛多麋有蜮蜚鸜鵒來巢者皆一見晝
冥晦雨木冰李梅冬實七月霜降草木不死八月殺菽
大雨雹雨雪雷霆失序相乘水旱饑蝝螽螟螽午並起
當是時禍亂輒應弑君三十六亡國五十二諸侯奔走
不得保其社稷者不可勝數也周室多禍晉敗其師於
貿戎伐其郊鄭傷桓王戎執其使衛侯朔召不往齊逆
命而助朔五大夫争權三君更立莫能正理遂至陵夷
不能復興由此觀之和氣致祥乖氣致異祥多者其國
安異衆者其國危天地之常經古今之通義也今陛下
開三代之業招文學之士優游寬容使得並進今賢不
肖渾殽白黑不分邪正雜糅忠䜛並進章交公車人滿
北軍朝臣舛午膠戾乖剌更相䜛愬轉相是非傳授增
加文書紛糾前後錯繆毁譽混亂所以營惑耳目感移
心意不可勝載分曹為黨往往羣朋將同心以䧟正臣
正臣進者治之表也正臣䧟者亂之機也乘治亂之機
未知孰任而災異數見此臣所以寒心者也夫乘權藉
勢之人子弟鱗集於朝羽翼陰附者衆輻輳於前毁譽
將必用以終乖離之咎是以日月無光雪霜夏隕海水
沸騰陵谷易處列星失行皆怨氣之所致也夫遵衰周
之軌迹循詩人之所刺而欲以成太平致雅頌猶郤行
而求及前人也初元以來六年矣案春秋六年之中災
異未有稠如今者也夫有春秋之異無孔子之救猶不
能解紛況甚於春秋乎原其所以然者䜛邪並進也䜛
邪之所以並進者由上多疑心既以用賢人而行善政
如或譛之則賢人退而善政還夫執狐疑之心者來䜛
賊之口持不斷之意者開羣枉之門䜛邪進則衆賢退
羣枉盛則正士消故易有否泰小人道長君子道消君子道
消則政日亂故為否否者閉而亂也君子道長小人道消小
人道消則政日治故為泰泰者通而治也詩又云雨雪
麃麃見睍聿消與易同義昔者鯀共工驩兜與舜禹雜
處堯朝周公與管蔡並居周位當是時迭進相毁流言
相謗豈可勝道哉帝堯成王能賢舜禹周公而消共工
管蔡故以大治榮華至今孔子與季孟偕仕於魯李斯
與叔孫俱宦於秦定公始皇賢季孟李斯而消孔子叔
孫故以大亂汚辱至今故治亂榮辱之端在所信任信
任既賢在於堅固而不移詩云我心匪石不可轉也言
守善篤也易曰渙汗其大號言號令如汗汗出而不反
者也今出善令未能踰時而反是反汗也用賢未能三
旬而退是轉石也論語曰見不善如探湯今二府奏佞
讇不當在位歷年而不去故出令則如反汗用賢則如
轉石去佞則如拔山如此望隂陽之調不亦難乎是以
羣小窺見間隙緣飾文字巧言醜詆流言飛文譁於民
間故詩云憂心悄悄愠於羣小小人成羣誠足愠也昔
孔子與顔淵子夏更相稱譽不為朋黨禹稷與臯陶傳
相汲引不為比周何則忠於為國無邪心也故賢人在
上位則引其類而聚之於朝易曰飛龍在天大人聚也
在下位則思與其類俱進易曰拔茅茹以其彙征吉在
上則引其類在下則推其類故湯用伊尹不仁者遠而
衆賢至類相致也今佞邪與賢臣並在交戟之内合黨共
謀違善依惡潝潝訿訿數設危險之言欲以傾移主上
如忽然用之此天地之所以先戒災異之所以重至者
也自古明聖未有無誅而治者也故舜有四放之罰而
孔子有兩觀之誅然後聖化可得而行也今以陛下明
知誠深思天地之心迹察兩觀之誅覽否泰之卦觀雨
雪之詩歷周唐之所進以為法原秦魯之所消以為戒
考祥應之福省災異之禍以揆當世之變放遠佞邪之
黨壊散險詖之聚杜閉羣枉之門廣開衆正之路決斷
狐疑分别猶豫使是非炳然可知則百異消滅而衆祥
並至太平之基萬世之利也臣幸得託肺腑誠見隂陽
不調不敢不通所聞竊推春秋災異以救今事一二條
其所以不宜宣泄臣謹重封昧死上
極諫外家封事(劉向)
臣聞人君莫不欲安然而常危莫不欲存然而常亡失
御臣之術也夫大臣操權柄持國政未有不為害者也
昔晉有六卿齊有田崔衛有孫甯魯有季孟常掌國事
世執朝柄終後田氏取齊六卿分晉崔杼殺其君光孫
林父甯殖出其君衎弑其君剽季氏八佾舞於庭三家
者以雍徹並專國政卒逐昭公周大夫尹氏筦朝事濁
亂王室子朝子猛更立連年乃定故經曰王室亂又曰
尹氏殺王子克甚之也春秋舉成敗錄禍福如此類甚
衆皆隂盛而陽微下失臣道之所致也故書曰臣之有
作威作福害于而家凶于而國孔子曰禄去公室政逮
大夫危亡之兆秦昭王舅穰侯及涇陽葉陽君專國擅
勢上假太后之威三人者權重於昭王家冨於秦國國
甚危殆賴寤范睢之言而秦復存二世委任趙高專權
自恣壅蔽大臣終有閻樂望夷之禍秦遂以亡近事不
遠即漢所代也漢興諸吕無道擅相尊王吕産吕禄席
太后之寵據將相之位兼南北軍之衆擁梁趙王之尊
驕盈無厭欲危劉氏賴忠正大臣絳侯朱虚侯等竭誠
盡節以誅滅之然後劉氏復安今王氏一姓乘朱輪華
轂者二十三人青紫貂蟬充盈幄内魚鱗左右大將軍
秉事用權五侯驕奢僣盛並作威福擊斷自恣行汙而
寄治身私而託公依東宫之尊假甥舅之親以為威重
尚書九卿州牧郡守皆出其門筦執樞機朋黨比周穪
譽者登進忤恨者誅傷游談者助之說執政者為之言
排擯宗室孤弱公族其有智能者尤非毁而不進遠絶
宗室之任不令得給事朝省恐其與已分權數稱燕王
蓋主以疑上心避諱吕霍而弗肯稱内有管蔡之萌外
假周公之論兄弟據重宗族盤互歷上古至秦漢外戚
僣貴未有如王氏者也雖周皇甫秦穰侯漢武安吕霍
上官之屬皆不及也物盛必有非常之變先見為其人
徵象孝昭帝時冠石立於泰山仆柳起於上林而孝宣
帝即位今王氏先祖墳墓在濟南者其梓柱生枝葉扶
疏上出屋根垂地中雖立石起柳無以過此之明也事
勢不兩大王氏與劉氏亦且不並立如下有泰山之安
則上有累卵之危陛下為人子孫守持宗廟而令國祚
移於外親降為皂隸縱不為身奈宗廟何婦人内夫家
外父母家此亦非皇太后之福也孝宣皇帝不與舅平
昌樂昌侯權所以全安之也夫明者起福於無形銷患
於未然宜發明詔吐德音援近宗室親而納信黜遠外
戚毋授以政皆罷令就第以則效先帝之所行厚安外
戚全其宗族誠東宫之意外家之福也王氏永存保其
爵禄劉氏長安不失社稷所以褒睦外内之姓子子孫
孫無疆之計也如不行此策田氏復見於今六卿必起
於漢為後嗣憂昭昭甚明不可不深圖不可不早慮易
曰君不密則失臣臣不密則失身機事不密則害成惟
陛下深留聖思審固幾密覽往事之戒以折中取信居
萬安之實用保宗廟久承皇太后天下幸甚
六情十二律封事(翼奉)
臣聞之於師治道要務在知下之邪正人誠鄉正雖愚
為用若廼懷邪知益為害知下之術在於六情十二律
而已北方之情好也好行貪狼申子主之東方之情怒
也怒行陰賊亥卯主之貪狼必待陰賊而後動陰賊必
待貪狼而後用二陰並行是以王者忌子卯也禮經避
之春秋諱焉南方之情惡也惡行廉貞寅午主之西方
之情喜也喜行寬大已酉主之二陽並行是以王者吉
午酉也詩曰吉日庚午上方之情樂也樂行姦邪辰未
主之下方之情哀也哀行公正戌丑主之辰未屬陰戌
丑屬陽萬物各以其類應今陛下明聖虚静以待物至
萬事雖衆何聞而不諭豈況乎執十二律而御六情於
以知下參實亦甚優矣萬不失一自然之道也廼正月
癸未日加申有暴風從西南來未主姦邪申主貪狼風
以大隂下抵建前是人主左右邪臣之氣也平昌侯比
三來見臣皆以正辰加邪時辰為客時為主人以律知
人情王者之秘道也愚臣誠不敢以語邪人
地震為后舅封事(翼奉)
臣聞之於師曰天地設位懸日月布星辰分陰陽定四
時列五行以視聖人名之曰道聖人見道然後知王治
之象故畫州土建君臣立律歷陳成敗以視賢者名之
曰經賢者見經然後知人道之務則詩書易春秋禮樂
是也易有陰陽詩有五際春秋有災異皆列終始推得
失考天心以言王道之安危至秦乃不悅傷之以法是
以大道不通至於滅亡今陛下明聖深懷要道燭臨萬
方布德流惠靡有闕遺罷省不急之用賑救困貧賦醫
藥賜棺錢恩澤甚厚又舉直言求過失盛德純備天下
幸甚臣奉竊學齊詩聞五際之要十月之交篇知日蝕
地震之效昭然可明猶巢居知風穴處知雨亦不足多
適所習耳臣聞人氣内逆則感動天地天變見於星氣
日蝕地變見於竒物震動所以然者陽用其精陰用其
形猶人之有五臧(臟同)六體五臧象天六體象地故臧病
則氣色發於面體病則欠申動於貌今年太陰建於甲
戌律以庚寅初用事歷以甲午從春歷中甲庚律得參
陽性中仁義情得公正貞廉百年之精歲也正以精歲
本首王位日臨中時接律而地大震其後連月久陰雖
有大令猶不能復陰氣盛矣古者朝廷必有同姓以明
親親必有異姓以明賢賢此聖王之所以大通天下也
同姓親而易進異姓疏而難通故同姓一異姓五廼為
平均今左右亡同姓獨以舅后之家為親異姓之臣又
疏二后之黨滿朝非特處位勢尤奢僣過度吕霍上官
足以卜之甚非愛人之道又非後嗣之長策也陰氣之
盛不亦宜乎臣又聞未央建章甘泉宫才人各以百數
皆不得天性若杜陵園其已御見者臣子不敢有言雖
然太皇太后之事也及諸侯王園與其後宫宜為設員
出其過制者此損陰氣應天救邪之道也今異至不應
災將隨之其法大水極陰生陽反為大旱甚則有火災
春秋宋伯姬是矣唯陛下裁察
薦辛慶忌封事(何武)
虞有宫之竒晉獻不寐衛青在位淮南寢謀故賢人立
朝折衝厭難勝於亡形司馬法曰天下雖安忘戰必危
夫將不豫設則亡以應卒士不素勵則難使死敵是以
先帝建列將之官近戚主内異姓距外故姦軌不得萌
動而破滅誠萬世之長榮也光禄勲慶忌行義修正柔
毅敦厚謀慮深遠前在邊郡數破敵獲勝外敵莫不聞
廼者大異並見未有其應加以兵革久寢春秋大灾未
至而豫禦之慶忌宜在瓜牙官以備不虞
日食論董賢封事(王嘉)
臣聞咎繇戒帝舜曰亡傲佚欲有國(書作無教逸欲有邦)兢兢業
業一日二日萬幾箕子戒成王曰臣亡有作威作福亡
有玉食臣之有作威作福玉食害於而家凶於而國人
用則頗辟民用僣慝言如此則逆尊卑之序亂陰陽之
統而害及王者其國極危國人傾側不正民用僣差不
壹此君不由法度上下失序之敗也武王躬履此道隆
至成康自是以後縱心恣欲法度陵遲至於臣殺君子
弑父父子至親失禮患生何況異姓之臣孔子曰道千
乘之國敬事而信節用而愛人使民以時孝文皇帝備
行此道海内蒙恩為漢大宗孝宣皇帝賞罰信明施與
有節記人之功忽於小過以致治平孝元皇帝奉承大
業溫恭少欲都内錢四十萬萬水衡錢二十五萬萬少
府錢十八萬萬嘗幸上林後宫馮貴人從臨獸圈猛獸
驚出貴人前當之元帝嘉美其義賜錢五萬掖庭見親
有加賞賜屬其人勿衆謝示平惡偏重失人心賞賜節
約是時外戚貲千萬者少耳故少府水衡見錢多也雖
遭初元永光凶年饑饉加有西羌之變外奉師旅内賑
貧民終無傾危之憂以府藏内充實也孝成皇帝時諫
臣多言燕出之害及女寵專愛耽於酒色損德傷年其
言甚切然終不怨怒也寵臣淳於長張放史育育數貶
退家貲不滿千萬放斥逐就國長榜死於獄不以私愛
害公義故雖多内譏朝廷安平傳業陛下陛下在國之
時好詩書上儉節徵來所過道上稱頌德美此天下所
以回心也初即位易帳帷去錦繡乘輿席緣綈繒而已
共皇寢廟比比當作憂閔元元惟用度不足以義割恩
輒且止息今始作治而駙馬都尉董賢亦起官寺上林
中又為賢治大第開門鄉北闕引王渠灌園池使者護
作賞賜吏卒甚於治宗廟賢母病長安廚給祠其道中
過者皆飲食為賢治器器成奏御廼行或物好特賜其
工自貢獻宗廟三宫猶不至此賢家有賓婚及見親諸
官並共賜及蒼頭奴婢人十萬錢使者護視發取市物
百賈震動道路讙譁羣臣惶惑詔書罷苑而以賜賢二
千餘頃均田之制從此墮壊奢僣放縱變亂陰陽災異
衆多百姓訛言持籌相驚被髮徒跣而走乘馬者馳夭
惑其意不能自止或以為籌者策失之戒也陛下素仁
知慎事今而有此大譏孔子曰危而不持顛而不扶則
將焉用彼相矣臣嘉幸得備位竊内悲傷不能通愚忠
之信身死有益於國不敢自惜惟陛下慎已之所獨鄉
察衆人之所共疑往者寵臣鄧通韓嫣驕貴失度逸豫
無厭小人不勝情欲卒䧟罪辜亂國亡軀不終其禄所
謂愛之適足以害之也宜深覽前世以節賢寵全安其
命
再論董賢封事(王嘉)
臣聞爵禄土地天之有也書云天命有德五服五章哉
王者代天爵人尤宜慎之裂地而封不得其宜則衆庶
不服感動陰陽其害疾自深今聖體久不平此臣嘉所
内懼也高安侯賢佞幸之臣陛下傾爵位以貴之殫財
貨以富之損至尊以寵之王威已黜府藏已竭惟恐不
足財皆民力所為孝文皇帝欲起露臺重百金之費克
已不作今賢散公賦以施私惠一家至受千金往古以
來貴臣未嘗有此流聞四方皆同怨之里諺曰千人所
指無病而死臣常為之寒心今太皇太后以永信太后
遺詔詔丞相御史益賢戶賜三侯國臣嘉竊惑山崩地
動日食於三朝皆陰侵陽之戒也前賢已再封晏商再
易邑業緣私橫求恩已過厚求索自恣不知厭足甚傷
尊尊之義不可以示天下為害痛矣臣驕侵罔陰陽失
節氣感相動害及身體陛下寢疾久不平繼嗣未立宜
思正萬事順天人之心以求福祐奈何輕身肆意不念
高祖之勤苦垂立制度欲傳之於無窮哉孝經曰天子
有爭臣七人雖無道不失其天下臣謹封上詔書不敢
露見非愛死而不自法恐天下聞之故不敢自效愚戇
數犯忌諱惟陛下省察
論竇氏封事(何敞)
夫忠臣憂世犯主嚴顔譏刺貴臣至以殺身滅家而猶為
之者何邪君臣義重有不得已也臣伏見往事國之危
亂家之將凶皆有所由較然易知昔鄭武姜之幸叔段
衛莊公之寵州吁愛而不教終至凶戾由是觀之愛子
若此猶饑而食之以毒適所以害之也伏見大將軍竇
憲始遭大憂公卿比奏欲令典幹國事憲深執謙退固
辭盛位懇懇勤勤言以深至天下聞之莫不悦喜今踰
年無幾大禮未終卒然中改兄弟專朝憲秉三軍之重
篤景總宫衛之權而虐用百姓奢侈僭偪誅戮無罪肆
心自快今者論議洶洶咸謂叔段州吁復生於漢臣觀
公卿懷持兩端不肯極言者以為憲等若有匪懈之志
則已受吉甫褒申伯之功如憲等䧟於罪辜則自取陳
平周勃順吕后之權終不以憲等吉凶為憂也臣敞區
區誠欲計策兩安絶其緜緜塞其涓涓上不欲令皇太
后損文母之號陛下有誓泉之譏下使憲等得長保其
福祐然臧獲之謀上安主父下存主母猶不免於嚴怒
臣伏惟累祖蒙恩至臣八世復以愚陋旬年之間歷顯
位備機近每念厚德忽然忘生雖知言必夷滅而冐死
自進者誠不忍目見其禍而懷默苟全駙馬都尉瓌雖
在弱冠有不隠之忠比請退身願抑家權可與參謀聽
順其意誠宗廟至計竇氏之福
論北單于不當王封事(袁安)
臣聞功有難圖不可豫見事有易斷較然不疑伏惟光
武皇帝本所以立南單于者欲安南定北之策也恩德
甚備故匈奴遂分邊境無患孝明皇帝奉承先意不敢
失墜赫然命將爰伐塞北至乎章和之初降者十萬餘
人議者欲置之濱塞東至遼東太尉宋由光禄勲耿秉
皆以為失南單于心不可先帝從之陛下奉承鴻業大
開疆宇大將軍遠師討伐席卷北庭此誠宣明祖宗崇
立弘勲者也宜審其終以成厥功伏念南單于屯先父
舉衆歸德自蒙恩以來四十餘年三帝積累以遺陛下
陛下深宜遵述先志成就其業況屯首唱大謀空盡北
庭輟而弗圖更立新降以一朝之計違三世之規失信
於所養建立於無功由秉實知奮議而欲背棄先恩夫
言行君子之樞機賞罰理國之綱紀論語曰言忠信行
篤敬雖蠻陌行焉今若失信於一屯則百蠻不敢復保
誓矣又烏桓鮮卑新殺北單于凡人之情咸畏仇讐今
立其弟則二寇懷怨兵食可廢信不可去且漢故事供
給南單于費直歲一億九十餘萬西域歲七千四百八
十萬今北庭彌遠其費過倍是乃空盡天下而非建策
之安也
論日食為竇氏封事(丁鴻)
臣聞日者陽精守實不虧君之象也月者陰精盈毁有
常臣之表也故日食者臣乘君陰陵陽月滿不虧下驕
盈也昔周室衰季皇甫之屬專權於外黨類強盛侵奪
主勢則日月薄食故詩曰十月之交朔日辛卯日有食
之亦孔之醜春秋日食三十六弑君三十二變不空生
各以類應夫威柄不以放下利器不以假人覽觀往古
近察漢興傾危之禍靡不由之是以三桓專魯田氏擅
齊六卿分晉諸吕握權統嗣幾移哀平之末廟不血食
故雖有周公之親而無其德不得行其勢也今大將軍
雖欲敇身自約不敢僣差然而天下遠近皆惶怖承旨
刺史二千石初除謁辭求通待報雖奉符璽受臺敇不
敢更去久者至數十日背王室向私門此乃上威損下
權盛也人道悖於下效驗見於天雖有隠謀神照其情
垂象見戒以告人君間者月滿先節過望不虧此臣驕
溢背君專功獨行也陛下未深覺悟故天重見戒誠宜
畏懼以防其禍詩云敬天之怒不敢戲豫若敇政責躬
杜漸防萌則凶妖銷滅害除福凑矣夫壊崖破巖之水
源自涓涓千雲蔽日之木起於葱青禁微則易救末者
難人莫不忽於細微以致其大恩不忍誨義不忍割去
事之後未然之明鏡也臣愚以為左官外附之臣依託
權門傾覆謟䛕以求容媚者宜行一切之誅間者大將
軍再出威震州郡莫不賦歛吏人遣使貢獻大將軍雖
不受而物不還主部署之吏無所畏憚縱行非法不伏
罪辜故海内貪猾競為姦利小民吁嗟怨氣滿腹臣聞
天不可以不剛不剛則三光不明王不可以不彊不彊
則宰牧從橫宜因大變改政匡失以塞天意
論幸臣鄧萬封事(爰延)
臣聞天子尊無上故天以為子位臨臣庶威重四海動
靜以禮則星辰順序意有邪僻則晷度錯違陛下以河
南尹鄧萬有龍潜之舊封為通侯恩重公卿惠豐宗室
加頃引見與之對博上下媟黷有虧尊嚴臣聞之帝左
右者所以咨政德也故周公戒成王曰其朋其朋言慎
所與也昔宋閔公與強臣共慱列婦人於側積此無禮
以致大災武帝與倖臣李延年韓嫣共卧起尊爵重賜
情欲無厭遂生驕滛之心行不義之事卒延年被戮嫣
伏其辜夫愛之則不覺其過惡之則不知其善所以事
多放濫物情生怨故王者賞人以酧其功爵人以甄其
德善人同處則日聞嘉訓惡人從遊則日生邪情孔子
曰益者三友損者三友邪臣惑君亂妾危主以非所言
則悅於耳以非所行則翫於目故令人君不能遠之仲
尼曰唯女子與小人為難養近之則不遜遠之則怨盖
聖人之明戒也昔光武皇帝與嚴光俱寢上天之異其
夕即見夫以光武之聖德嚴光之高賢君臣合道尚降
此變豈況陛下今所親幸以賤為貴以卑為尊哉惟陛
下遠讒䛕之人納謇謇之士除左右之權寤宦官之敝
使積善日熙佞惡消殄則乾災可除
論青蛇封事(謝弼)
臣聞和氣應於有德祅異生乎失政上天告譴則王者
思其愆政道或虧則姦臣當其罰夫蛇者陰氣所生鱗
者甲兵之符也洪範傳曰厥極弱時則有蛇龍之孽又
熒惑守亢裴徊不去法有近臣謀亂發於左右不知陛
下所與從容帷幄之内親信者為誰急宜斥黜以消天
戒臣又聞惟虺惟蛇女子之祥伏惟皇太后定策宫闥
援立聖明書云父子兄弟罪不相及竇氏之誅豈宜咎
延太后幽隔空宫愁感天心如有霧露之疾陛下當何
面目以見天下昔周襄王不能敬事其母戎狄遂致交
侵孝和皇帝不絶竇后之恩前世以為美談禮為人後
者為之子今以桓帝為父豈得不以太后為母哉援神
契曰天子行孝四夷和平方今邊境日蹙兵革蜂起自
非孝道何以濟之願陛下仰慕有虞烝烝之化俯思凱
風慰母之念臣又聞爵賞之設必酬庸勲開國承家小
人勿用今功臣久外未蒙爵秩阿母寵私乃享大封大
雨風雹亦由於兹又故太傅陳蕃輔相陛下勤身王室
夙夜匪懈而見䧟羣邪一旦誅滅其為酷濫駭動天下
而門生故吏並罹徙錮蕃身已往人百何贖宜還其家
屬解除禁網夫台宰重器國命所寄今之四公唯司空
劉寵斷斷首善餘皆素餐致寇之人必有折足覆餗之
凶可因災異並加罷黜徵故司空王暢長樂少府李膺
並居政府庶災變可消國祚惟永臣山藪頑闇未達國
典策曰無有所隠敢不盡愚用忘諱忌伏惟陛下裁其
誅罰
文章辨體彙選卷一百四十二
