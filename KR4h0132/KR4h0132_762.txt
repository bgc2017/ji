文章辨體彙選卷七百六十二
明賀復徵編
祭文十四(四六句)
祭太常裴少卿文(唐韓愈)
維元和九(一作元非)年給事中李逢吉給事中孟簡吏部侍
郎張惟素吏部侍郎張賈比部郎中史館修撰韓愈等
謹以庶羞清酌之奠致祭于太常裴二十一兄之靈朝
廷之重莫過乎禮雖經策具存而精通盖寡自郊丘故
事宗廟時宜大君之所旁求丞相之所卒問羣儒拱手
宗祝醉心兄皆指陳根源斟酌通變罔不允符天旨克
協神休至于公卿冠婚士庶喪祭疑皆響答問必實歸
從我者足為軌儀異我者無逃指笑動為時法言比(集作)
(必)古經獨立一朝高示千古而又驅馳朋執僶俛宗親
擔石之儲常空於私室方丈之食每盛于賓筵贈必固
辭求無不應孰云具美而不永年愈等早接遊從實欽
道義致誠薄奠以訣終天嗚呼哀哉尚饗
祭周相公文(杜牧)
維大和五年歲次辛未七月辛未朔八日戊寅故吏朝
議郎持節湖州諸軍事守湖州刺史杜牧謹遣押衙司
馬素謹以清酌庶羞之奠敬祭於故相國僕射贈司徒
周公之靈伏惟相公之道徧於天下至如牧者受恩最
深爰自稚齒即蒙顧許及在官途援挈益至會昌之政
柄者為誰念忍隂汗多逐良善牧實忝幸亦在譴中黃
岡大澤葭葦之場繼来池陽棲在孤島僻左五歲遭遇
聖明收拾冤沈誅竄罪惡牧於此際更遷桐廬東下京
江南走千里屈曲越嶂如入洞穴驚濤觸舟幾至傾没
萬山環合纔千餘家夜有哭烏晝有毒霧病無與醫饑
不兼食抑暗偪塞行少卧多逐者紛紛歸軫相接惟牧
遠棄其道益艱相公憐憫極力掀拔爰及作相首取西
歸授之名曹帖以重職虢國太子絳市諜人死而復生
未足為喻旌旆西去拜於都門賢士大夫無不攀惜皆
曰相公事君盡忠保道輕位大張公室盡閉私門彼由
徑者跛倚不進天下賢彦明知所趣重德壯年衆期再
入牧牧吴興繼奉手示但思休退不言疾恙訃音忽至
慟哭問天嗚呼蒼生未濟而喪吾相吾為蒼生慟豈獨
私恩想像音容思惟恩紀期於令嗣可以效死吴洛相
遠逾於三千無因拜柩見歸九泉哭送使者致誠奠筵
伏惟尚饗
祭裴氏姊文(李商隱)
嗚呼哀哉靈有行於元和之年返葬于會昌之歲光隂
迭代三十餘秋得不以既葬闕廟見之儀枚卜舉歸宗
之禮不幸不祐天實為之椎心泣血孰知所訴恭惟先
德實紹玄風良時不来百里為政愛女二九思託賢豪
誰為行媒来薦之子雖琴瑟而著詠終天壤以興悲謂
之何哉繼以沈恙禱祠無冀奄忽凋違時先君子以交
辟員来南轅已轄接舊隂於桃李寄暫殯之松楸此際
兄弟尚皆乳抱空驚啼於不見未識會於沈冤淛水東
西半紀漂泊某年方就傅家難旋臻躬奉板輿以引丹
旐四海無可歸之地九族無可倚之親既祔故丘便同
逋駭生人窮困聞見所無及衣裳外除旨甘是急乃占
數東甸傭書販畚日就月將漸立門構清白之訓幸無
辱焉既登太常之第復忝天官之選免跡縣政刊書秘
丘榮養之志漸通啓動之期有漸而天神降罰艱棘再
丁弱弟幼妹未笄未冠世緒猶闕家徒屢空載惟家長
之寄偷存晷刻之命號天叫地五内崩摧然亦以靈寓
殯獲嘉向經三紀歸祔之禮闕然未修是冀苟全得終
前限屬劉孽叛換逼近懷城懼罹焚發之災永抱幽明
之累遂以前月初吉攝縗告靈號步東郊訪諸耆舊孤
魂何託旅櫬奚依垂興欲墮之悲幾有將平之恨斷手
解體何痛如之灑血荒墟飛走同感伏深朝夕二奠不
敢久離遂遣義叟一人主張啟奉抱頭拊背戒以信誠
附身附棺庶無遺闕檀山滎水實惟我家靈其永歸無
或棲寓嗚呼哀哉靈沈綿之際殂背之時某初解扶床
猶能記面長成之後豈忘遷移頃者以先妣年高兼之
多恙每欲諮畫即動作咸涕泣既繁寢膳稍減雖云通
禮亦所難言荏苒于斯非敢怠忽今則南望顯考東望
嚴君伯姊在前猶女在後克當寓鄖歸養幽都雖殁者
之兆宅永安而存者之追攀莫及又以十二房舊域風
木為災胡子彭兒藐然孤小雖古無修墓著在典經而
忘禮約情亦許通變今則已於左坎别卜鄰原重具棺
衾再立封樹通年難遇同月異辰兼小姪寄兒亦来自
濟邑騃魂稚魄依託尊靈遠想先域之旁纍纍相望重
溝疊陌萬古千秋臨穴既乖飲痛何極唯安陽祖妣未
祔仍世遺憂昨本卜孟春便謀啓合會雍店東下逼近
行營烽火朝燃鼔鼙夜動雖徒步舉櫬古有其人用之
於今或為簡率潞寇朝弭則此禮夕行首夏已来亦有
通吉儻天鑒孤藐神聽至誠獲以全兹免負遺託即五
服之内更無流寓之魂一門之中悉共歸全之地今交
親饋遺朝暮饘餬收合盈餘節省費耗所望克終遠事
豈敢温飽微生苟言斯不誠亦神明誅責老舊僕使纔
餘兩人靈之組繡餘工翰墨遺跡並收藏篋笥用寄哀
傷嗚呼哀哉蕣夭當年骨還舊土箕箒尋移於繼室兄
弟空哭於歸魂終天銜冤心骨分裂胞胎氣類寧有舊
新叫號不聞精靈何去寓詞寄奠血滴緘封靈其歸来
省此哀殞傷痛蒼天孤苦蒼天伏惟尚饗
代李玄為崔京兆祭蕭侍郎文(李商隱)
年月日(集有伏字)惟靈傳芳華胄禀慶靈源漢朝輔相之流
輝梁室帝王之遺懿克生儁德彰我休期高表百尋澄
波萬頃及春闈獻藝會府試才騏驥出塵蛟龍得水頓
纓而駑駘盡喪乘氣而鱉蜃皆空憑陵遠天躞蹀長道
是將筮仕光乎縉紳侯國從知大朝就選祕寳宜陳於
東序朱紱必降於上玄錦帳而居青縑以覆建禮推盡
瘁之績明光多伏奏之勤亦既遷榮乃司論駁高居青
瑣封還紫泥使明時無失政之譏大邦無不便之詔暫
辭朝籍往分郡符借寇莫從徵黃甚急方將啟乎良友
進彼令人志豈愛身誓將許國(集作匡國)不謂疎網猶漏斯
文(集作民)未康作礪為鹽正俟理平之運依城憑社深懷
翦滅之虞上蔽聰明内求媟近故鴻猷不得而叶贊睿
化莫可以輔成藐是流離有窘隂雨嗚呼令惟逐客誰
復上書獄以黨人但求俱死銜冤遽往吞恨孤居目斷
而不見長安形畱而遠託異國屈平忠而獲罪賈誼夀
之不長纔易炎凉遂分今昔粤自東蜀言旋上京郭泰
墓邊空多會葬鄧攸身後不見遺孤信隂騭之莫知亦
生人之極痛某等頃同班列獲奉周旋分結死生地兼
族類依仁既切慕德方深始驚南浦之悲俄軫下泉之
訃今則年良月吉筮協龜從顧埋玉之難追歎焚芝之
(集作而)何及牲牢粗潔酒醴非多聊寫丹誠以申永訣
文章辨體彙選卷七百六十二
文章辨體彙選卷七百六十二
明賀復徵編
祭文十四(四六句)
祭太常裴少卿文(唐韓愈)
維元和九(一作元非)年給事中李逢吉給事中孟簡吏部侍
郎張惟素吏部侍郎張賈比部郎中史館修撰韓愈等
謹以庶羞清酌之奠致祭于太常裴二十一兄之靈朝
廷之重莫過乎禮雖經策具存而精通盖寡自郊丘故
事宗廟時宜大君之所旁求丞相之所卒問羣儒拱手
宗祝醉心兄皆指陳根源斟酌通變罔不允符天旨克
協神休至于公卿冠婚士庶喪祭疑皆響答問必實歸
從我者足為軌儀異我者無逃指笑動為時法言比(集作)
(必)古經獨立一朝高示千古而又驅馳朋執僶俛宗親
擔石之儲常空於私室方丈之食每盛于賓筵贈必固
辭求無不應孰云具美而不永年愈等早接遊從實欽
道義致誠薄奠以訣終天嗚呼哀哉尚饗
祭周相公文(杜牧)
維大和五年歲次辛未七月辛未朔八日戊寅故吏朝
議郎持節湖州諸軍事守湖州刺史杜牧謹遣押衙司
馬素謹以清酌庶羞之奠敬祭於故相國僕射贈司徒
周公之靈伏惟相公之道徧於天下至如牧者受恩最
深爰自稚齒即蒙顧許及在官途援挈益至會昌之政
柄者為誰念忍隂汗多逐良善牧實忝幸亦在譴中黃
岡大澤葭葦之場繼来池陽棲在孤島僻左五歲遭遇
聖明收拾冤沈誅竄罪惡牧於此際更遷桐廬東下京
江南走千里屈曲越嶂如入洞穴驚濤觸舟幾至傾没
萬山環合纔千餘家夜有哭烏晝有毒霧病無與醫饑
不兼食抑暗偪塞行少卧多逐者紛紛歸軫相接惟牧
遠棄其道益艱相公憐憫極力掀拔爰及作相首取西
歸授之名曹帖以重職虢國太子絳市諜人死而復生
未足為喻旌旆西去拜於都門賢士大夫無不攀惜皆
曰相公事君盡忠保道輕位大張公室盡閉私門彼由
徑者跛倚不進天下賢彦明知所趣重德壯年衆期再
入牧牧吴興繼奉手示但思休退不言疾恙訃音忽至
慟哭問天嗚呼蒼生未濟而喪吾相吾為蒼生慟豈獨
私恩想像音容思惟恩紀期於令嗣可以效死吴洛相
遠逾於三千無因拜柩見歸九泉哭送使者致誠奠筵
伏惟尚饗
祭裴氏姊文(李商隱)
嗚呼哀哉靈有行於元和之年返葬于會昌之歲光隂
迭代三十餘秋得不以既葬闕廟見之儀枚卜舉歸宗
之禮不幸不祐天實為之椎心泣血孰知所訴恭惟先
德實紹玄風良時不来百里為政愛女二九思託賢豪
誰為行媒来薦之子雖琴瑟而著詠終天壤以興悲謂
之何哉繼以沈恙禱祠無冀奄忽凋違時先君子以交
辟員来南轅已轄接舊隂於桃李寄暫殯之松楸此際
兄弟尚皆乳抱空驚啼於不見未識會於沈冤淛水東
西半紀漂泊某年方就傅家難旋臻躬奉板輿以引丹
旐四海無可歸之地九族無可倚之親既祔故丘便同
逋駭生人窮困聞見所無及衣裳外除旨甘是急乃占
數東甸傭書販畚日就月將漸立門構清白之訓幸無
辱焉既登太常之第復忝天官之選免跡縣政刊書秘
丘榮養之志漸通啓動之期有漸而天神降罰艱棘再
丁弱弟幼妹未笄未冠世緒猶闕家徒屢空載惟家長
之寄偷存晷刻之命號天叫地五内崩摧然亦以靈寓
殯獲嘉向經三紀歸祔之禮闕然未修是冀苟全得終
前限屬劉孽叛換逼近懷城懼罹焚發之災永抱幽明
之累遂以前月初吉攝縗告靈號步東郊訪諸耆舊孤
魂何託旅櫬奚依垂興欲墮之悲幾有將平之恨斷手
解體何痛如之灑血荒墟飛走同感伏深朝夕二奠不
敢久離遂遣義叟一人主張啟奉抱頭拊背戒以信誠
附身附棺庶無遺闕檀山滎水實惟我家靈其永歸無
或棲寓嗚呼哀哉靈沈綿之際殂背之時某初解扶床
猶能記面長成之後豈忘遷移頃者以先妣年高兼之
多恙每欲諮畫即動作咸涕泣既繁寢膳稍減雖云通
禮亦所難言荏苒于斯非敢怠忽今則南望顯考東望
嚴君伯姊在前猶女在後克當寓鄖歸養幽都雖殁者
之兆宅永安而存者之追攀莫及又以十二房舊域風
木為災胡子彭兒藐然孤小雖古無修墓著在典經而
忘禮約情亦許通變今則已於左坎别卜鄰原重具棺
衾再立封樹通年難遇同月異辰兼小姪寄兒亦来自
濟邑騃魂稚魄依託尊靈遠想先域之旁纍纍相望重
溝疊陌萬古千秋臨穴既乖飲痛何極唯安陽祖妣未
祔仍世遺憂昨本卜孟春便謀啓合會雍店東下逼近
行營烽火朝燃鼔鼙夜動雖徒步舉櫬古有其人用之
於今或為簡率潞寇朝弭則此禮夕行首夏已来亦有
通吉儻天鑒孤藐神聽至誠獲以全兹免負遺託即五
服之内更無流寓之魂一門之中悉共歸全之地今交
親饋遺朝暮饘餬收合盈餘節省費耗所望克終遠事
豈敢温飽微生苟言斯不誠亦神明誅責老舊僕使纔
餘兩人靈之組繡餘工翰墨遺跡並收藏篋笥用寄哀
傷嗚呼哀哉蕣夭當年骨還舊土箕箒尋移於繼室兄
弟空哭於歸魂終天銜冤心骨分裂胞胎氣類寧有舊
新叫號不聞精靈何去寓詞寄奠血滴緘封靈其歸来
省此哀殞傷痛蒼天孤苦蒼天伏惟尚饗
代李玄為崔京兆祭蕭侍郎文(李商隱)
年月日(集有伏字)惟靈傳芳華胄禀慶靈源漢朝輔相之流
輝梁室帝王之遺懿克生儁德彰我休期高表百尋澄
波萬頃及春闈獻藝會府試才騏驥出塵蛟龍得水頓
纓而駑駘盡喪乘氣而鱉蜃皆空憑陵遠天躞蹀長道
是將筮仕光乎縉紳侯國從知大朝就選祕寳宜陳於
東序朱紱必降於上玄錦帳而居青縑以覆建禮推盡
瘁之績明光多伏奏之勤亦既遷榮乃司論駁高居青
瑣封還紫泥使明時無失政之譏大邦無不便之詔暫
辭朝籍往分郡符借寇莫從徵黃甚急方將啟乎良友
進彼令人志豈愛身誓將許國(集作匡國)不謂疎網猶漏斯
文(集作民)未康作礪為鹽正俟理平之運依城憑社深懷
翦滅之虞上蔽聰明内求媟近故鴻猷不得而叶贊睿
化莫可以輔成藐是流離有窘隂雨嗚呼令惟逐客誰
復上書獄以黨人但求俱死銜冤遽往吞恨孤居目斷
而不見長安形畱而遠託異國屈平忠而獲罪賈誼夀
之不長纔易炎凉遂分今昔粤自東蜀言旋上京郭泰
墓邊空多會葬鄧攸身後不見遺孤信隂騭之莫知亦
生人之極痛某等頃同班列獲奉周旋分結死生地兼
族類依仁既切慕德方深始驚南浦之悲俄軫下泉之
訃今則年良月吉筮協龜從顧埋玉之難追歎焚芝之
(集作而)何及牲牢粗潔酒醴非多聊寫丹誠以申永訣
文章辨體彙選卷七百六十二
