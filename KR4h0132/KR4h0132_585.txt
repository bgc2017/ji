文章辨體彙選卷五百八十五
明賀復徵編
記二十六(技藝)
蘇氏織錦迴文記(唐武后)
前秦苻堅時秦州刺史扶風竇滔妻蘇氏陳留令武功
道質第三女也名蕙字若蘭識知精明儀容秀麗謙默
自守不求顯揚行年十六歸於竇氏滔甚敬之然蘇性
近於急頗傷妬嫉滔字連波右將軍真之孫朗之第二
子也風神秀偉該通經史允文允武時論高之苻堅寄
以心膂之任備歴顯職皆有政聞遷秦州刺史以忤旨
謫戍燉煌會堅寇晉襄陽慮有危偪藉滔才略乃拜安
南將軍留鎮襄陽焉初滔有寵姬趙陽臺歌舞之妙無
出其右滔置之别所蘇氏知之求而獲焉苦加捶辱滔
深以為憾陽臺又專伺蘇氏之短讒毁交至滔益忿焉
蘇氏時年二十一及滔將鎮襄陽邀其同往蘇氏忿之
不與偕行滔遂攜陽臺之任斷其音問蘇氏忿恨自傷
因織錦迴文五采相宣瑩心耀目其錦縱廣八寸題詩
三十餘首計八百餘言縱横反覆皆成文章其文點畫
無缺才情之妙超古及今名曰璇璣圖然讀者不能盡
通蘇氏笑而謂人曰徘徊宛轉自成文章非我佳人莫
之能解遂發蒼頭齎至襄陽焉滔省覽錦字感其妙絶
因送陽臺之關中而具車徒如禮邀迎蘇氏歸於漢南
恩好愈重蘇氏置文詞五千餘言屬隋季喪亂文字散
亂追求不獲而錦字迴文盛見傳寫是近代閨怨之宗
旨屬文之士咸龜鑑焉朕聽政之暇留心墳典散帙之
次偶見斯圖因述若蘭之才復美連波之悔過遂製此
記聊示將來也如意元年五月一日大周天册金輪皇
帝御製
王氏廣陵散記(顧况)
衆樂琴之臣妾也廣陵散曲之師長也琅邪王淹兄女
未笄忽彈此曲不從地出不從天降如有宗師存焉曲
有日宫散月宫散歸雲引華嶽引意者虚寂之中有宰
察之神司其妙有以授玉女乎於戲天地鄙恡而絶神
明倜儻而授中散没而玉女生其間寂寥五六百年先
王作樂殷薦上帝有不得而聞者鼓鐘時動敢告於太師
聖善寺白氏文集記(白居易)
中大夫守太子少傅馮翊縣開國侯上柱國賜紫金魚
袋太原白居易字樂天與東都聖善寺鉢塔院故長老
如滿大師有齋戒之因與今長老振大士為香火之社
樂天曰吾老矣將尋前好且結後緣故以斯文寘於是
院其集也帙六十五卷凡三千二百五十五首題為白
氏文集納於律疏庫樓仍請不出院門不借官客有好
事者任就觀之開成元年五月十三日樂天記
歌者葉記(沈亞之)
昔者秦青之弟子韓娥從學久之以為能盡青之妙也
即辭去青送之將訣且歌一歌而林籟振蕩再歌則行
雲不流矣娥心乃哀然韓娥亦能使逶迤之聲環梁而
遊凝塵奮發微舞上下者三日不止能為人悲亦能為
人喜其後漢武時協律李延年為新聲亦云能感動人
至唐貞元中洛陽金谷里有女子葉學歌於柳恭下之
初與其曹十餘人居獨葉歌成無等後為成都率家妓
及率死復來長安中而轂下聲家聞其能咸為會唱次
至葉當引弄及舉音則絃工吹師皆失執自廢既罷聲
黨相謂約慎語無令人得聞知是時博陵大家子崔莒
賢而自患其室饒乃曰吾綠組初秩寧宜厚蓄以自奉
耶遂大置賓客門下縱樂與遨遊極費無所恡也他日
莒宴賓堂上樂屬因言曰有新聲葉者歌無倫請延之
即乘小車詣莒莒且酣為一擲目作樂乃合韻奏綠腰
俱囑葉曰幸給聲葉起與歌一解一坐盡𣅿是日歸莒
莒沈浮長安數十年葉之價益露然以莒能善人而優
曹亦歸之故卒得不貢聲中禁葉為人潔峭自處雖諧
者百態爭笑於前未嘗換色元和六年莒從事岐公在
朔方時余往謁焉令與公賓舍於郵在莒隣夜聞其歌
有一人坐泣且悲良久復悦及卒聲而悲悦再三曰孰
與之是欲吾不得自任矣明旦問其狀乃葉為也後莒
復與岐公來彭城十年余過其居問葉安在曰近逝矣
自趙璧李元憑世稱為知音之尤皆擅鼓絃及為余言
葉之歌使其妙自循則音屬不知和矣嗚呼豈韓娥之
嗣與惜其終莫有能繼其聲者故余著之欲其聞於後
世云
書屏記(司空圖)
人之格狀或峻其心必勁心之勁則視其筆跡亦足見
其人矣歴代入書品者八十一人賢傑多在其間不可
誣也國初歐虞之後繼有吕公元和長慶間先大夫初
以詩師友兵部盧公載從事於商於因題紀唱和乃以
書受知於裴公休辟倅鍾陵及徵拜侍御史退居中條
時李忻州戎亦以草隸著稱為計吏在蒲因輟所寳徐
公浩真跡一屏以為貺凡四十二幅八體皆備所題多
文選五言詩其朔風動秋草邊馬有歸心十數字或草
或隸尤為精絶或綴小簡於其下記云怒貎抉石渴驥
奔泉可以視碧落矣先公清旦披翫殆廢寢食常屬誡
云正長詩英吏部筆力逸氣相資竒功無跡儒家之寳
莫踰此屏也但二者皆美神物所窺必當奪璧於中流
飛鋩於烈火也殆非子孫之所可存耳庚子歲遇亂自
虞邑居負之置于王城别業丙辰春正月陜軍復入則
前後所藏及佛道圖記共七千四百卷與是屏皆為灰
燼痛哉今旅寓華下於進士姚顗所居獲覽書品及徐
公評論因感憤追述貽信後學且冀精於賞覽者必將
繼有詮次光化二年八月三日泗水司空圖銜涕撰錄
仁宗御飛白記(宋歐陽修)
治平四年夏五月余將赴亳假道于汝隂因得閱書於
子履之室而雲章爛然輝映日月為之正冠肅容再拜
而後敢仰視蓋仁宗皇帝之御飛白也曰此寳文閣之
所藏也胡為於子之室乎子履曰曩者天子宴從臣於
羣玉而賜以飛白余幸得與賜焉予窮於世久矣少不
悦於時人流離竄斥十有餘年而得不老死江湖之上
者蓋以遭時清明天子嚮學樂育天下之材而不遺一
介之賤使得與羣賢並遊於儒學之館而天下無事歲
時豐登民物安樂天子優游清閒不邇聲色方與羣臣
從容於翰墨之娛而余於斯時竊獲此賜非惟一介之
臣之榮遇亦朝廷一時之盛事也子其為我志之余曰
仁宗之德澤涵濡於萬物者四十餘年雖田夫野老之
無知猶能悲歌思慕於壟畝之間而况儒臣學士得望
清光蒙恩澤登金門而上玉堂者乎於是相與泫然流
涕而書之夫玉韞石而珠藏淵其光氣常見於外也故
山輝如白虹水變而五色者至寳之所在也今賜書之
藏於子室也吾知將有望氣者言榮光起而燭天者必
賜書之所在也
文章辨體彙選卷五百八十五
文章辨體彙選卷五百八十五
明賀復徵編
記二十六(技藝)
蘇氏織錦迴文記(唐武后)
前秦苻堅時秦州刺史扶風竇滔妻蘇氏陳留令武功
道質第三女也名蕙字若蘭識知精明儀容秀麗謙默
自守不求顯揚行年十六歸於竇氏滔甚敬之然蘇性
近於急頗傷妬嫉滔字連波右將軍真之孫朗之第二
子也風神秀偉該通經史允文允武時論高之苻堅寄
以心膂之任備歴顯職皆有政聞遷秦州刺史以忤旨
謫戍燉煌會堅寇晉襄陽慮有危偪藉滔才略乃拜安
南將軍留鎮襄陽焉初滔有寵姬趙陽臺歌舞之妙無
出其右滔置之别所蘇氏知之求而獲焉苦加捶辱滔
深以為憾陽臺又專伺蘇氏之短讒毁交至滔益忿焉
蘇氏時年二十一及滔將鎮襄陽邀其同往蘇氏忿之
不與偕行滔遂攜陽臺之任斷其音問蘇氏忿恨自傷
因織錦迴文五采相宣瑩心耀目其錦縱廣八寸題詩
三十餘首計八百餘言縱横反覆皆成文章其文點畫
無缺才情之妙超古及今名曰璇璣圖然讀者不能盡
通蘇氏笑而謂人曰徘徊宛轉自成文章非我佳人莫
之能解遂發蒼頭齎至襄陽焉滔省覽錦字感其妙絶
因送陽臺之關中而具車徒如禮邀迎蘇氏歸於漢南
恩好愈重蘇氏置文詞五千餘言屬隋季喪亂文字散
亂追求不獲而錦字迴文盛見傳寫是近代閨怨之宗
旨屬文之士咸龜鑑焉朕聽政之暇留心墳典散帙之
次偶見斯圖因述若蘭之才復美連波之悔過遂製此
記聊示將來也如意元年五月一日大周天册金輪皇
帝御製
王氏廣陵散記(顧况)
衆樂琴之臣妾也廣陵散曲之師長也琅邪王淹兄女
未笄忽彈此曲不從地出不從天降如有宗師存焉曲
有日宫散月宫散歸雲引華嶽引意者虚寂之中有宰
察之神司其妙有以授玉女乎於戲天地鄙恡而絶神
明倜儻而授中散没而玉女生其間寂寥五六百年先
王作樂殷薦上帝有不得而聞者鼓鐘時動敢告於太師
聖善寺白氏文集記(白居易)
中大夫守太子少傅馮翊縣開國侯上柱國賜紫金魚
袋太原白居易字樂天與東都聖善寺鉢塔院故長老
如滿大師有齋戒之因與今長老振大士為香火之社
樂天曰吾老矣將尋前好且結後緣故以斯文寘於是
院其集也帙六十五卷凡三千二百五十五首題為白
氏文集納於律疏庫樓仍請不出院門不借官客有好
事者任就觀之開成元年五月十三日樂天記
歌者葉記(沈亞之)
昔者秦青之弟子韓娥從學久之以為能盡青之妙也
即辭去青送之將訣且歌一歌而林籟振蕩再歌則行
雲不流矣娥心乃哀然韓娥亦能使逶迤之聲環梁而
遊凝塵奮發微舞上下者三日不止能為人悲亦能為
人喜其後漢武時協律李延年為新聲亦云能感動人
至唐貞元中洛陽金谷里有女子葉學歌於柳恭下之
初與其曹十餘人居獨葉歌成無等後為成都率家妓
及率死復來長安中而轂下聲家聞其能咸為會唱次
至葉當引弄及舉音則絃工吹師皆失執自廢既罷聲
黨相謂約慎語無令人得聞知是時博陵大家子崔莒
賢而自患其室饒乃曰吾綠組初秩寧宜厚蓄以自奉
耶遂大置賓客門下縱樂與遨遊極費無所恡也他日
莒宴賓堂上樂屬因言曰有新聲葉者歌無倫請延之
即乘小車詣莒莒且酣為一擲目作樂乃合韻奏綠腰
俱囑葉曰幸給聲葉起與歌一解一坐盡𣅿是日歸莒
莒沈浮長安數十年葉之價益露然以莒能善人而優
曹亦歸之故卒得不貢聲中禁葉為人潔峭自處雖諧
者百態爭笑於前未嘗換色元和六年莒從事岐公在
朔方時余往謁焉令與公賓舍於郵在莒隣夜聞其歌
有一人坐泣且悲良久復悦及卒聲而悲悦再三曰孰
與之是欲吾不得自任矣明旦問其狀乃葉為也後莒
復與岐公來彭城十年余過其居問葉安在曰近逝矣
自趙璧李元憑世稱為知音之尤皆擅鼓絃及為余言
葉之歌使其妙自循則音屬不知和矣嗚呼豈韓娥之
嗣與惜其終莫有能繼其聲者故余著之欲其聞於後
世云
書屏記(司空圖)
人之格狀或峻其心必勁心之勁則視其筆跡亦足見
其人矣歴代入書品者八十一人賢傑多在其間不可
誣也國初歐虞之後繼有吕公元和長慶間先大夫初
以詩師友兵部盧公載從事於商於因題紀唱和乃以
書受知於裴公休辟倅鍾陵及徵拜侍御史退居中條
時李忻州戎亦以草隸著稱為計吏在蒲因輟所寳徐
公浩真跡一屏以為貺凡四十二幅八體皆備所題多
文選五言詩其朔風動秋草邊馬有歸心十數字或草
或隸尤為精絶或綴小簡於其下記云怒貎抉石渴驥
奔泉可以視碧落矣先公清旦披翫殆廢寢食常屬誡
云正長詩英吏部筆力逸氣相資竒功無跡儒家之寳
莫踰此屏也但二者皆美神物所窺必當奪璧於中流
飛鋩於烈火也殆非子孫之所可存耳庚子歲遇亂自
虞邑居負之置于王城别業丙辰春正月陜軍復入則
前後所藏及佛道圖記共七千四百卷與是屏皆為灰
燼痛哉今旅寓華下於進士姚顗所居獲覽書品及徐
公評論因感憤追述貽信後學且冀精於賞覽者必將
繼有詮次光化二年八月三日泗水司空圖銜涕撰錄
仁宗御飛白記(宋歐陽修)
治平四年夏五月余將赴亳假道于汝隂因得閱書於
子履之室而雲章爛然輝映日月為之正冠肅容再拜
而後敢仰視蓋仁宗皇帝之御飛白也曰此寳文閣之
所藏也胡為於子之室乎子履曰曩者天子宴從臣於
羣玉而賜以飛白余幸得與賜焉予窮於世久矣少不
悦於時人流離竄斥十有餘年而得不老死江湖之上
者蓋以遭時清明天子嚮學樂育天下之材而不遺一
介之賤使得與羣賢並遊於儒學之館而天下無事歲
時豐登民物安樂天子優游清閒不邇聲色方與羣臣
從容於翰墨之娛而余於斯時竊獲此賜非惟一介之
臣之榮遇亦朝廷一時之盛事也子其為我志之余曰
仁宗之德澤涵濡於萬物者四十餘年雖田夫野老之
無知猶能悲歌思慕於壟畝之間而况儒臣學士得望
清光蒙恩澤登金門而上玉堂者乎於是相與泫然流
涕而書之夫玉韞石而珠藏淵其光氣常見於外也故
山輝如白虹水變而五色者至寳之所在也今賜書之
藏於子室也吾知將有望氣者言榮光起而燭天者必
賜書之所在也
文章辨體彙選卷五百八十五
