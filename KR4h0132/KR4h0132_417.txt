文章辨體彙選卷四百十七
明賀復徵編
論二十六
北狄論(宋蘇轍)
北狄之民其性不與華同便於射獵而習於馳騁生於
斥鹵之地長於霜雪之野飲水食肉風雨饑渴之所不
能困上下山坂筋力百倍輕死而樂戰故常以勇力勝
人至於其所以擁護親戚休養生息畜牛馬長子孫安
居佚樂而欲保其首領者蓋無以異於人也而中國
之士常憚其勇畏避而不敢犯氊裘之民亦以此恐喝
中國而奪之利此當今之所謂大患也昔者漢武之世
匈奴絶和親攻當路塞天下震恐其後二十年之間漢
兵深入不憚死亡捐命絶漠之北以决勝負而匈奴孕
重墮壞人畜疲弊不敢言戰何者勇士壯馬非中國之
所無有而窮追遠逐雖匈奴之衆亦終有所不安也故
夫敵國之盛非隣國之所深憂也要在休兵養士而集
其勇氣使之不懾而已方今天下之勢中國之民優游
緩帶不識兵革之勞驕奢怠惰勇氣消耗而北狄之賂
又以百萬為計轉輸天下甘言厚禮以滿其不足之意
使天下之士耳熟所聞目習所見以為生民之命寄於
其手故俯首柔服莫敢抗拒凡中國勇徤豪壯之氣索
然無復存者矣夫戰勝之民勇氣百倍敗兵之卒沒世
不復蓋所以戰者氣也所以不戰者氣之畜也戰而後
守者氣之餘也古之不戰者養其氣而不傷今之士不
戰而氣已盡矣此天下之所大憂也昔者六國之際秦
人出兵於山東小戰則殺將大戰則割地兵之所至天
下震慄然諸侯猶帥其罷散之兵合從以擊秦砥礪戰
士激發其氣長平之敗趙卒死者四十萬人廉頗收合
餘燼北摧栗腹西抗秦兵振刷磨淬不自屈服故其民
觀其上之所為日進而不挫皆自奮怒以爭死敵其後
秦人圍邯鄲梁王使將軍新垣衍如趙欲遂帝秦而魯
仲連慷慨發憤深以為不可蓋天下之士所為奮不顧
身以抗強虎狼之秦者為非其君也而使諸侯從而帝
之天下尚誰能出身以事非其君哉故魯仲連非徒惜
夫帝秦之虚名而惜夫天下之勢有所不可也今尊奉
北塞之人交懽納幣以為兄弟之國不敢一觸其
意此適足以壊天下義士之氣而長其豪横之勢
耳愚以為養兵而自重卓然特立不聽敵人之妄
求以為民望而全吾中國之氣如此數十年之間
天下摧折之志復壯而北狄之勇非吾之所當畏也
西戎論(蘇轍)
邊塞之俗畏服強大而輕中國彼強則臣此此強則臣
彼彼此皆弱而後中國可得而臣彼此皆強而後侵掠
之患不至於中國蓋一強而一弱中國之患也彼其弱
者不敢獨戰是以爭附強國之餘威以趨利於中國而
後無所懼強者并將弱國之兵蕩然南下而無復反顧
之憂然後乃敢專力於中國而不去此二者以勢相從
而不可間是以中國之士常不解甲而息也昔者冐頓
老上之盛惟西戎之無強國也故匈奴之人得以盡力
而苦吾中國使西戎有武力戰勝之君則中國之禍將
有所分而不專何者彼畏他國之乘其後也故北狄強
則中國不得不厚西戎之君而西戎之君亦將自托於
中國然而西戎非有強力自負之國則其勢亦將折而
入於匈奴惟其國大而好勇其君之意欲區區自立於
一隅而不畏北狄之衆而後中國可得而用也然天下
之人皆以為北方有強悍不屈之匈奴而又重之以西
方之大國則中國不勝其困此何其不思之甚也夫邊
外之人惟其愚陋而多怨是故可與共憂也惟其強狠
而好勝是故可以激而壯也使之自相攻擊而不能相
下則其勢必走於中國中國因而收之而其不服者乃
可圖也然天下之議又將以為邊塞之俗不喜自相攻
鬭而喜擊中國之衆此其勢固不可得而合也愚亦以
為不然夫邊寇之所以喜攻中國者為夫吾兵之不能
苦戰而錦繡金玉之所交會也今使吾兵精而食足據
險阻明烽燧吏士練習而不敢懈彼雖有壯騎無所設
施則其利不在於攻中國堅坐而相守不出十年彼外
無所掠寇將不忍而熱中將反而求以相詬以為起兵
之名彼兵交於匈奴而怨結於中國則何以自固故中
國舉而收之必將得其懽心然天下之心常畏其強而
莫或收之而使為所用此何其不識邊寇之情也
才論(王安石)
天下之患不患才之不衆患上之人不欲其衆不患士
之不欲為患上之人不使其為也夫才之用國之棟梁
也得之則安以榮失之則亡以辱然上之人不欲其衆
不使其為者何也是有三蔽焉其尤蔽者以為吾之位
可以去辱絶危終身無天下之患才之得失無補於治
亂之數故偃然肆吾之志而卒入於敗亂危辱此一蔽
也又或以謂吾之爵禄富貴足以誘天下之士榮辱憂
戚在吾吾可以坐驕天下之士將無不趨我者則亦卒
入於敗亂危辱而已此亦一蔽也又或不求所以養育
取用之道而諰諰然以為天下實無才則亦卒入於敗
亂危辱而已此亦一蔽也此三蔽者其為患則同然而
用心非不善而猶可以論其失者獨以天下為無才者
耳蓋其心非不欲用天下之才特未知其故也且人之
有才能者其形何以異於人哉惟其遇事而事治畫策
而利害得治國而國安利此其所以異於人也上之人
苟不能精察之審用之則雖抱臯䕫稷契之智且不能
自異於衆况其下者乎世之蔽者方曰人之有異能於
其身猶錐之在囊其末立見故未有有其實而不可見
者也此徒有見於錐之在囊而固未覩夫馬之在廐也
駑驥雜處飲水食芻嘶鳴蹄齧求其所以異者蔑矣及
其引重車取夷路不屢策不煩御一頓其轡而千里已
至矣當是之時使駑馬並驅則雖傾輪絶勒敗筋傷骨
不舍書夜而追之遼乎其不可以及也夫然後騏驥騕
褭與駑駘别矣古之人君知其如此故不以天下為無
才盡其道以求而試之試之之道在當其所能而已夫
南越之修簳鏃以百鍊之精金羽以秋鶚之勁翮加強
弩之上而彍之千步之外雖有犀兕之悍無不立穿而
死者此天下之利器而决勝覿武之所寳也然用以敲
朴則無以異於朽槁之挺是知雖得天下之瑰材桀智
而用之不得其方亦若此矣古之人君知其如此於是
銖量其能而審處之使大者小者長者短者強者弱者
無不適其任者焉如是則士之愚蒙鄙陋者皆能奮其
所知以效小事况其賢能智力卓犖者乎嗚呼後之在
位者蓋未嘗求其說而試之以實也而坐曰天下果無
才亦未之思而已矣或曰古之人於才有以教育成就
之而子獨言其求而用之者何也曰天下法度未立之
後必先索天下之才而用之如能用天下之才則能復
先王之法度能復先王之法度則天下之小事無不如
先王時矣况教育成就人才之大者乎此吾所以獨言
求而用之之道也噫今天下蓋嘗患無才吾聞之六國
合從而辯說之才出劉項並世而籌畫戰鬭之徒起唐
太宗欲治而謨謀諫諍之佐來此數輩者方此數君未
出之時蓋未嘗有也人君苟欲之斯至矣天下之廣人
物之衆而曰果無才可用者吾不信也
備亂論(鄭獬)
備天下之亂者古今大勢可見已而未能有善備者也
始周之諸侯相禽獵剖而為六國卒併於秦秦以諸侯
之亡周也乃為之備諸侯一剗其根孽而郡縣之遂至
天下無一繩之維諸侯則不作而其末乃有布衣之禍
故高祖不繇尺土暴起於風埃之中五載而成帝業漢
以郡縣之亡秦也則又為之備郡縣而又裂其土地以
侯諸侯王盤踞過強卒用不終而布衣則不作其末乃
有外戚之禍賊莽窺其隙遂盜有漢璽及光武之再開
闢以外戚之亡西京也則又為之備外戚乃不復委重
宰相而尊用臺閣三公拱袂而守虛器外戚則不作而
其末乃有閹竪之禍積其殘暴酷烈而終之董卓天下
遂暌而為三魏氏以閹竪之亡漢也則又為之備閹竪
痛掃刈之一歸其房闥之役閹竪則不作而其末乃有
強臣之初故司馬父子襲據大柄更四世而禪其國晉
氏以強臣之亡魏也則又為之備強臣而培植其宗族
雖愚兒懦子皆付以大國強臣則不作而其末乃有宗
室之禍朝而為帝暮而為囚五胡乘之遂荒中國瀰漫
横流以至於唐太宗乃頗究覽其失得而為之大備焉
及其末也則又有藩鎮之禍梁唐晉漢周皆以藩鎮而
更為帝夫歷世之亂考其所以備之者不為不至窒一
穴穿一穴何禍亂之不息也蓋未嘗取天下之公制而
獨以已之私者備之耳成湯周武以諸侯得天下而商
周未嘗輒廢諸侯豈非用天下之公制者耶惟其公也
故後世之長久繇秦而來獨汲汲備其私者又矯之過
嗚呼不得聖之法而備之奚有不速弊者耶
通論(潘興嗣)
昔者井法大壊而天下之民病矣然而智者一出則藏
兵於民藏食於兵以全制勝坐而收功則謂之屯田者
是也漢嘗以數萬之衆臨氏羌氐羌固小矣而議者謂
費而勝之不若以全制也于是以萬人留田果無一矢
一鏃之費而寇平矣曹操出于擾攘之際憂不先于天
下而憂食不出于兵也于是大興屯田以示天下之形
勢勢莫微於羌事莫急於操時顧必先此者蓋不苟一
切之便而以深久之利為慮也昔者兵賦之法大壞而
天下之武備虛矣然而智者一出則兵有府府有帥帥
有統唐嘗以六十萬之衆田于近輔之郊當四方有事
時長戈利戟奮然而直往及其無事則偃兵以就農故
天下之言武備者必先府兵今以數十萬之衆宿於燕
秦晉魏之地半天下之賦長轂巨軸逆險沂奔而上不
足以給奉養重商賈之利出内帑之金不足以佐費用
無事之時顧且如此一有事則重以四方之兵倍數而
益之豈惟費廣而坐飼之驕不足以臨敵也亦嘗以二
十萬之衆棄於好水之上隻輪竒馬無還者此養之無
制備之不素故也夫燕秦晉魏之郊地非不廣民非不
悍勇田非盡闢也一旦索悍勇之民闢地而殖之胡為
而不可耶擇天下之精兵置之近輔之部擬府而為之
制亦胡為而不可耶不及十年粟必盈於塞下而黥墨
之徒可坐而鑠也晁錯削七國而七國反主父偃建分
封之法而諸侯不自知其弱然則屯田府兵之制行而
天下之驕兵亦不自知其削矣何憚而不為也邊粟已
實屯兵已彊中州之賦益寬則北狄不敢愛其贐羌人
不敢慢其禮此以全制勝之昔之驕今也悍勇昔之不
足今也有餘不幸而有警内府出節外府出兵擁鉞而
下臨燕而燕動臨秦而秦讋此所謂廟算也荆楚蜀越
四分五裂之地天下用武之地也亦不可以不思及其
有事而欲以巧勝之不亦拙且緩乎
論法上(張耒)
古之善為天下者不患法不立而患不能為法不患法
不足而患法密而不勝然則天下治亂不繫法之存亡
歟夫亦推本而後知其至也夫法之所生不生於無事
事起而不可理則法從而經之事日益多法日益周事
日益新法日益工並起而相制則不勝者受其患故法
不勝事則天下之亂紛然而起故治天下者非無法之
為尚也為其無事之可貴也非法備之可削也為其事
變之可慮也昔者三代之治不若堯舜商周之治不如
夏后孔子曰後世有作者虞舜弗可及已又曰虞夏之
道寡怨於民商周之道不勝其弊夫舜之禮比於夏后
之時則略矣商周之禮比於夏后之時則備矣夫四代
之治否豈禮不具之罪哉制度日多淳粹日衰天下之
勢譬如人之一身夫世之人有不畏寒暑不治藥石恣
口之所食肆體之所安夫如是問其年則必壯者也深
居奥處愛養備至藥石百物毒烈並進而灸艾鍼砭遍
膚而無遺問其年則必老者也夫虞夏之道壯者也其
不治可為也其不足可補也壯者疾易治也其成質未
虧而可以有為也商周之道老者也其不治難為也以
其嘗治之而不信故也其不足難補也以其嘗補之而
不滿故也彼之疾方來而吾之術已窮彼之變未休而
待之道已盡如此則死繼之矣嗟夫天下之所不願取
辦於法也如此而世之君子因事制變而尤法之不足
豈不悲哉夫法度之弊起於德不足而求勝其民而敗
于啟民之邪心而多怨夏之繼舜也豈不知舜之為不
可及也商周之繼夏也豈不知弊之將不勝也然而明
見其弊而為之不已何也豈其世變日繁而德有所不
足故邪德不足以還民之初熟視其亂而莫之禁則將
以知加之故曰法起於德不足而求勝其民夫上以知
勝其下則下亦以知勝其上不絡馬首則毁銜竊轡馬
終身而不知不立門墻則穿窬竊發盜終身而不為法
之於民常制其一而開其一制之者易見而開之者難
防上下以知相勝而姦邪詭偽不可勝究故天下之人
始忘其歡欣戴君之心而有怨怒忌上之仇故曰敗于
啟民之邪心而多怨嗚呼夏之後為商商之後為周三
代之治未甚相變也其治亂之迹未甚相遠也周亡而
為秦天下大亂先王之治掃滅而無餘治世之迹卒不
能復先王之絲毫而三代之俗遂以不見於後世何也
夫法未極則俗之變未足夏周之法嘗若極矣然民未
大厭也民有未厭之心則其淳氣美質猶有存者周之
法詳矣不可以復加其俗之變已窮而民之奸心邪態
靡不畢出其知備其質盡其惡甚其美殫故周之亡而
不可復為矣此聖人之所以深悲之而曰周人未瀆神
而爵賞刑罰窮矣此後所以必為秦也歟
盗賊論(秦觀)
臣聞治平之世内無大臣擅權之患外無諸侯不服之
憂其所事乎兵者邊寇盜賊而已邊寇之害士大夫講
之詳論之熟矣至於盜賊之變則未嘗有言之者夫豈
智之不及哉其意以為不足恤也昔秦既稱帝以為六
國已亡海内無足復慮為秦患者獨匃奴耳於是使蒙
恬北築長城却匈奴七百餘里然而陳勝吳廣之亂乃
起於行伍阡陌之間由此言之盜賊未嘗無也夫平盜
賊與攘邊寇之術異何則邊寇之兵甲馬如雲矢石如
雨牛羊槖駞轉輸不絶其人便習而整其器犀利而精
故方其犯邊也利速戰以折其氣盜賊則不然險阻是
憑抄奪是資亡命是聚勝則烏合非有法制相縻敗則
獸遯非有恩信相結然揭竿持挺郡縣之卒或不能制
者人人有必死之心而已故方其羣起也速戰以折其
氣勿廹以攜其心蓋非速戰以折其氣則緩而勢縱非
勿廹以攜其心則急而變生今夫虎之為物嘯則風生
怒則百獸震恐其氣暴悍可殺而不可辱故捕虎之術
必先設機穽旁置網罟撞以利戟射以強弓鳴金鼓而
乘之不旋踵而無虎矣至蛇與鼠則不然雖其毒足以
害人而非有風生之勇其貪足以蠧物而非有震恐百
獸之威然不可以驟而取者以其急則入於窟穴而已
故捕蛇鼠之術必環其窟穴而伺之薰以艾注以水彼
將無所得食而出焉則尺捶可以制其命邊寇者虎也
盜賊者蛇鼠也虎不可以艾薰而水注蛇鼠不可以弓
射而戟撞故曰平盜賊與攘邊寇之術異也雖然盜賊
者平之非難絶之為難平而不絶其弊存亡不可不知
也蓋招降與窮治是已夫患莫大於招降禍莫深於窮
治何則凡盜賊之起必有梟桀而難制者追討之官素
無竒略不知計之所出則往往招其渠帥而降之彼姦
惡之民見其負罪者未必死也則曰與其俛首下氣以
甘饑寒之辱孰若剽攘攻劫而不失爵禄之榮由此言
之是乃誘民以為亂也故曰患莫大於招降凡盜賊之
首既已伏其辜矣而刀筆之吏不能長慮却顧簡節而
疎目則往往窮支黨而治之廹脅之民見被汚者必不
免也則將曰與其嬰錮金木束手而就斃孰若遯逸山
海脫身而求生由此言之是驅民以為亂也故曰禍莫
深於窮治且王者所以感服天下者惠與威也仁及有
罪則傷惠戮及不辜則損威威惠兩失而欲天下心畏
而力服堯舜所不能也夏書曰殱厥渠魁脅從罔治舊
染汚俗咸與惟新蓋渠魁盡殺而不赦則足以奪姦雄
之氣脅從汚染不治而許其自新則足以安反側之心
夫如是天下之人孰肯舍生之塗而投必死之地哉嗚
呼先王已亂之道可謂至矣
取守論(陳師道)
世之說曰文武異道取守異宜武夫策士可以進取儒
者可與守成秦以用武而亡宋襄公以用儒而敗故漢
取以詐力守以仁義文武迭用而各得其宜也是不然
猶之於人也有喜則有怒可笑則可哭未有喜而不怒
笑而不哭者也喜怒同出於人文武同之於道譬之人
焉自本觀之手足耳目皆身也言動視聽皆用也自末
觀之則手足異號耳目異使而世以為異者有見於末
也古之取天下者以身其守之者亦以身故君子修身
而天下平修身非以致天下而天下歸之林非慕鳥也
淵非召魚也而魚鳥從之者悅其所也古之人行之者
文王是也而於詩見之周南所以取也小雅所以守也
而孔子著之以為法也後之取天下者以兵兵者争而
已矣以詐勝詐以力勝力致其争也至其盡敵則無所
與争而君臣相屠矣故其語曰兔死犬烹鳥盡弓藏蓋
其所取者乃所以殺其身也譬之於盜足以致財而不
足以為王秦漢是也湯武之兵非取天下也取有罪也
古之守者以天下計故堯禪舜舜禪禹湯放桀武王伐
紂周公居洛曰有德易以興無德易以亡豈為子孫計
哉其取之以天下其守之以天下故五霸迭興不得以
私也後之守者以子孫計其得之以争其守之也畏人
之有争心也故秦墮名城銷鋒鏑殺豪傑愚黔首以止
争也漢高祖曰安得壯士守四方以禦争也此其所以
異也私故也故世以為異者有見於後也儒者難與慮
始可與守成叔孫通之言也通之佐漢而進羣盜壯士
其學既不足於取而天下既定因時便事使為朝會祭
祀弁服之制以為仁義守天下之具孟子曰禮節文儀
者也禮以為節儀以為文夫朝會祭祀弁服之制是儀
也禮之文也豈仁義之實哉則通之學文不足於守也
然而漢之所以持世而遺後者其蕭何之法乎通何與
焉古之於仁義有四焉繇之者道也無為而無不為舜
禹是也為之者善也好仁而惡不仁湯武是也假之者
為人者也不善其身而善其政五霸是也修之者為道
者也故曰回也三月不違仁其餘日月至焉而已矣七
十子是也漢之於仁義非善其身也善其政而已非明
於已也有見於古而已其不迨於五霸者所謂政者未
盡善而所謂義者未盡明也其假之者而不至乎宋襄
公有亡國殘民喪身之道而以不鼓不成列不禽二毛
為仁是不知務也譬之於盗寡取以為廉忘其財之盜
也子魚曰愛其重傷則如勿傷愛其二毛則如服焉此
仁人之言也襄公何知焉
楊嗣復論(崔鶠)
氣類所合物莫能間君臣相與必有所謂合者君子不
之察欲強以口舌折姦人之鋒勢必不振此小人所以
常勝君子所以常不勝一也人情逆之則怒順之則喜
毁之則怒譽之則喜小人性便諛佞志在詭隨而君子
任道直前有犯無隠此小人所以常勝君子所以常不
勝二也君子正直是與不妄說人而小人竊爵禄以植
朋黨竭智力以示内援此小人所以常勝君子所以常
不勝三也君子難進而易退小人易進而難退易進則
常在上以制人難進則常在下而為人所制此小人所
以常勝君子所以常不勝四也君子柔亦不茹剛亦不
吐不虐幼賤不畏高明而小人之於人失勢則鼠伏以
事之得勢則虎步以臨之此小人所以常勝君子所以
常不勝五也君子窮則以命自安而不尤人達則以恕
存心而不害物小人在下則不安而懷毒以伺上居上
則快意而肆虐以害人此小人所以常勝而君子所以
常不勝六也君子一有不安於其心則畏君畏親畏天
畏人而小人欲濟其姦則欺君欺親欺天欺人無不可
者此小人所以常勝君子所以常不勝七也君子勵廉
節崇名譽小人苟獲其欲則天下賤之而不羞萬世非
之而不辱此小人所以常勝君子所以常不勝八也君
子所言欲訥於行欲敏有過則改見義則服而小人矜
利口以服人善姦言而文過此小人所以常勝君子所
以常不勝九也天下善人少不善人多故君子為國求
人難於選拔而凶邪一嘯則千百為羣此小人所以常
勝君子所以常不勝十也君子不念舊惡以德報怨而
小人忘恩負義至以怨報德此小人所以常勝君子所
以常不勝十一也君子有若無實若虛有功不矜有善
不伐而小人無而為有虛而為盈露巧而揚能矜功而
賣善以惑時君以冀徼倖此小人所以常勝君子所以
常不勝十二也君子小人之不敵亦明矣此鄭覃陳夷
行所以罷黜李德裕所以謫死窮荒逢吉宗閔楊嗣復
輩所以卒乎翺翔而得計豈足怪哉
文章辨體彙選卷四百十七
文章辨體彙選卷四百十七
明賀復徵編
論二十六
北狄論(宋蘇轍)
北狄之民其性不與華同便於射獵而習於馳騁生於
斥鹵之地長於霜雪之野飲水食肉風雨饑渴之所不
能困上下山坂筋力百倍輕死而樂戰故常以勇力勝
人至於其所以擁護親戚休養生息畜牛馬長子孫安
居佚樂而欲保其首領者蓋無以異於人也而中國
之士常憚其勇畏避而不敢犯氊裘之民亦以此恐喝
中國而奪之利此當今之所謂大患也昔者漢武之世
匈奴絶和親攻當路塞天下震恐其後二十年之間漢
兵深入不憚死亡捐命絶漠之北以决勝負而匈奴孕
重墮壞人畜疲弊不敢言戰何者勇士壯馬非中國之
所無有而窮追遠逐雖匈奴之衆亦終有所不安也故
夫敵國之盛非隣國之所深憂也要在休兵養士而集
其勇氣使之不懾而已方今天下之勢中國之民優游
緩帶不識兵革之勞驕奢怠惰勇氣消耗而北狄之賂
又以百萬為計轉輸天下甘言厚禮以滿其不足之意
使天下之士耳熟所聞目習所見以為生民之命寄於
其手故俯首柔服莫敢抗拒凡中國勇徤豪壯之氣索
然無復存者矣夫戰勝之民勇氣百倍敗兵之卒沒世
不復蓋所以戰者氣也所以不戰者氣之畜也戰而後
守者氣之餘也古之不戰者養其氣而不傷今之士不
戰而氣已盡矣此天下之所大憂也昔者六國之際秦
人出兵於山東小戰則殺將大戰則割地兵之所至天
下震慄然諸侯猶帥其罷散之兵合從以擊秦砥礪戰
士激發其氣長平之敗趙卒死者四十萬人廉頗收合
餘燼北摧栗腹西抗秦兵振刷磨淬不自屈服故其民
觀其上之所為日進而不挫皆自奮怒以爭死敵其後
秦人圍邯鄲梁王使將軍新垣衍如趙欲遂帝秦而魯
仲連慷慨發憤深以為不可蓋天下之士所為奮不顧
身以抗強虎狼之秦者為非其君也而使諸侯從而帝
之天下尚誰能出身以事非其君哉故魯仲連非徒惜
夫帝秦之虚名而惜夫天下之勢有所不可也今尊奉
北塞之人交懽納幣以為兄弟之國不敢一觸其
意此適足以壊天下義士之氣而長其豪横之勢
耳愚以為養兵而自重卓然特立不聽敵人之妄
求以為民望而全吾中國之氣如此數十年之間
天下摧折之志復壯而北狄之勇非吾之所當畏也
西戎論(蘇轍)
邊塞之俗畏服強大而輕中國彼強則臣此此強則臣
彼彼此皆弱而後中國可得而臣彼此皆強而後侵掠
之患不至於中國蓋一強而一弱中國之患也彼其弱
者不敢獨戰是以爭附強國之餘威以趨利於中國而
後無所懼強者并將弱國之兵蕩然南下而無復反顧
之憂然後乃敢專力於中國而不去此二者以勢相從
而不可間是以中國之士常不解甲而息也昔者冐頓
老上之盛惟西戎之無強國也故匈奴之人得以盡力
而苦吾中國使西戎有武力戰勝之君則中國之禍將
有所分而不專何者彼畏他國之乘其後也故北狄強
則中國不得不厚西戎之君而西戎之君亦將自托於
中國然而西戎非有強力自負之國則其勢亦將折而
入於匈奴惟其國大而好勇其君之意欲區區自立於
一隅而不畏北狄之衆而後中國可得而用也然天下
之人皆以為北方有強悍不屈之匈奴而又重之以西
方之大國則中國不勝其困此何其不思之甚也夫邊
外之人惟其愚陋而多怨是故可與共憂也惟其強狠
而好勝是故可以激而壯也使之自相攻擊而不能相
下則其勢必走於中國中國因而收之而其不服者乃
可圖也然天下之議又將以為邊塞之俗不喜自相攻
鬭而喜擊中國之衆此其勢固不可得而合也愚亦以
為不然夫邊寇之所以喜攻中國者為夫吾兵之不能
苦戰而錦繡金玉之所交會也今使吾兵精而食足據
險阻明烽燧吏士練習而不敢懈彼雖有壯騎無所設
施則其利不在於攻中國堅坐而相守不出十年彼外
無所掠寇將不忍而熱中將反而求以相詬以為起兵
之名彼兵交於匈奴而怨結於中國則何以自固故中
國舉而收之必將得其懽心然天下之心常畏其強而
莫或收之而使為所用此何其不識邊寇之情也
才論(王安石)
天下之患不患才之不衆患上之人不欲其衆不患士
之不欲為患上之人不使其為也夫才之用國之棟梁
也得之則安以榮失之則亡以辱然上之人不欲其衆
不使其為者何也是有三蔽焉其尤蔽者以為吾之位
可以去辱絶危終身無天下之患才之得失無補於治
亂之數故偃然肆吾之志而卒入於敗亂危辱此一蔽
也又或以謂吾之爵禄富貴足以誘天下之士榮辱憂
戚在吾吾可以坐驕天下之士將無不趨我者則亦卒
入於敗亂危辱而已此亦一蔽也又或不求所以養育
取用之道而諰諰然以為天下實無才則亦卒入於敗
亂危辱而已此亦一蔽也此三蔽者其為患則同然而
用心非不善而猶可以論其失者獨以天下為無才者
耳蓋其心非不欲用天下之才特未知其故也且人之
有才能者其形何以異於人哉惟其遇事而事治畫策
而利害得治國而國安利此其所以異於人也上之人
苟不能精察之審用之則雖抱臯䕫稷契之智且不能
自異於衆况其下者乎世之蔽者方曰人之有異能於
其身猶錐之在囊其末立見故未有有其實而不可見
者也此徒有見於錐之在囊而固未覩夫馬之在廐也
駑驥雜處飲水食芻嘶鳴蹄齧求其所以異者蔑矣及
其引重車取夷路不屢策不煩御一頓其轡而千里已
至矣當是之時使駑馬並驅則雖傾輪絶勒敗筋傷骨
不舍書夜而追之遼乎其不可以及也夫然後騏驥騕
褭與駑駘别矣古之人君知其如此故不以天下為無
才盡其道以求而試之試之之道在當其所能而已夫
南越之修簳鏃以百鍊之精金羽以秋鶚之勁翮加強
弩之上而彍之千步之外雖有犀兕之悍無不立穿而
死者此天下之利器而决勝覿武之所寳也然用以敲
朴則無以異於朽槁之挺是知雖得天下之瑰材桀智
而用之不得其方亦若此矣古之人君知其如此於是
銖量其能而審處之使大者小者長者短者強者弱者
無不適其任者焉如是則士之愚蒙鄙陋者皆能奮其
所知以效小事况其賢能智力卓犖者乎嗚呼後之在
位者蓋未嘗求其說而試之以實也而坐曰天下果無
才亦未之思而已矣或曰古之人於才有以教育成就
之而子獨言其求而用之者何也曰天下法度未立之
後必先索天下之才而用之如能用天下之才則能復
先王之法度能復先王之法度則天下之小事無不如
先王時矣况教育成就人才之大者乎此吾所以獨言
求而用之之道也噫今天下蓋嘗患無才吾聞之六國
合從而辯說之才出劉項並世而籌畫戰鬭之徒起唐
太宗欲治而謨謀諫諍之佐來此數輩者方此數君未
出之時蓋未嘗有也人君苟欲之斯至矣天下之廣人
物之衆而曰果無才可用者吾不信也
備亂論(鄭獬)
備天下之亂者古今大勢可見已而未能有善備者也
始周之諸侯相禽獵剖而為六國卒併於秦秦以諸侯
之亡周也乃為之備諸侯一剗其根孽而郡縣之遂至
天下無一繩之維諸侯則不作而其末乃有布衣之禍
故高祖不繇尺土暴起於風埃之中五載而成帝業漢
以郡縣之亡秦也則又為之備郡縣而又裂其土地以
侯諸侯王盤踞過強卒用不終而布衣則不作其末乃
有外戚之禍賊莽窺其隙遂盜有漢璽及光武之再開
闢以外戚之亡西京也則又為之備外戚乃不復委重
宰相而尊用臺閣三公拱袂而守虛器外戚則不作而
其末乃有閹竪之禍積其殘暴酷烈而終之董卓天下
遂暌而為三魏氏以閹竪之亡漢也則又為之備閹竪
痛掃刈之一歸其房闥之役閹竪則不作而其末乃有
強臣之初故司馬父子襲據大柄更四世而禪其國晉
氏以強臣之亡魏也則又為之備強臣而培植其宗族
雖愚兒懦子皆付以大國強臣則不作而其末乃有宗
室之禍朝而為帝暮而為囚五胡乘之遂荒中國瀰漫
横流以至於唐太宗乃頗究覽其失得而為之大備焉
及其末也則又有藩鎮之禍梁唐晉漢周皆以藩鎮而
更為帝夫歷世之亂考其所以備之者不為不至窒一
穴穿一穴何禍亂之不息也蓋未嘗取天下之公制而
獨以已之私者備之耳成湯周武以諸侯得天下而商
周未嘗輒廢諸侯豈非用天下之公制者耶惟其公也
故後世之長久繇秦而來獨汲汲備其私者又矯之過
嗚呼不得聖之法而備之奚有不速弊者耶
通論(潘興嗣)
昔者井法大壊而天下之民病矣然而智者一出則藏
兵於民藏食於兵以全制勝坐而收功則謂之屯田者
是也漢嘗以數萬之衆臨氏羌氐羌固小矣而議者謂
費而勝之不若以全制也于是以萬人留田果無一矢
一鏃之費而寇平矣曹操出于擾攘之際憂不先于天
下而憂食不出于兵也于是大興屯田以示天下之形
勢勢莫微於羌事莫急於操時顧必先此者蓋不苟一
切之便而以深久之利為慮也昔者兵賦之法大壞而
天下之武備虛矣然而智者一出則兵有府府有帥帥
有統唐嘗以六十萬之衆田于近輔之郊當四方有事
時長戈利戟奮然而直往及其無事則偃兵以就農故
天下之言武備者必先府兵今以數十萬之衆宿於燕
秦晉魏之地半天下之賦長轂巨軸逆險沂奔而上不
足以給奉養重商賈之利出内帑之金不足以佐費用
無事之時顧且如此一有事則重以四方之兵倍數而
益之豈惟費廣而坐飼之驕不足以臨敵也亦嘗以二
十萬之衆棄於好水之上隻輪竒馬無還者此養之無
制備之不素故也夫燕秦晉魏之郊地非不廣民非不
悍勇田非盡闢也一旦索悍勇之民闢地而殖之胡為
而不可耶擇天下之精兵置之近輔之部擬府而為之
制亦胡為而不可耶不及十年粟必盈於塞下而黥墨
之徒可坐而鑠也晁錯削七國而七國反主父偃建分
封之法而諸侯不自知其弱然則屯田府兵之制行而
天下之驕兵亦不自知其削矣何憚而不為也邊粟已
實屯兵已彊中州之賦益寬則北狄不敢愛其贐羌人
不敢慢其禮此以全制勝之昔之驕今也悍勇昔之不
足今也有餘不幸而有警内府出節外府出兵擁鉞而
下臨燕而燕動臨秦而秦讋此所謂廟算也荆楚蜀越
四分五裂之地天下用武之地也亦不可以不思及其
有事而欲以巧勝之不亦拙且緩乎
論法上(張耒)
古之善為天下者不患法不立而患不能為法不患法
不足而患法密而不勝然則天下治亂不繫法之存亡
歟夫亦推本而後知其至也夫法之所生不生於無事
事起而不可理則法從而經之事日益多法日益周事
日益新法日益工並起而相制則不勝者受其患故法
不勝事則天下之亂紛然而起故治天下者非無法之
為尚也為其無事之可貴也非法備之可削也為其事
變之可慮也昔者三代之治不若堯舜商周之治不如
夏后孔子曰後世有作者虞舜弗可及已又曰虞夏之
道寡怨於民商周之道不勝其弊夫舜之禮比於夏后
之時則略矣商周之禮比於夏后之時則備矣夫四代
之治否豈禮不具之罪哉制度日多淳粹日衰天下之
勢譬如人之一身夫世之人有不畏寒暑不治藥石恣
口之所食肆體之所安夫如是問其年則必壯者也深
居奥處愛養備至藥石百物毒烈並進而灸艾鍼砭遍
膚而無遺問其年則必老者也夫虞夏之道壯者也其
不治可為也其不足可補也壯者疾易治也其成質未
虧而可以有為也商周之道老者也其不治難為也以
其嘗治之而不信故也其不足難補也以其嘗補之而
不滿故也彼之疾方來而吾之術已窮彼之變未休而
待之道已盡如此則死繼之矣嗟夫天下之所不願取
辦於法也如此而世之君子因事制變而尤法之不足
豈不悲哉夫法度之弊起於德不足而求勝其民而敗
于啟民之邪心而多怨夏之繼舜也豈不知舜之為不
可及也商周之繼夏也豈不知弊之將不勝也然而明
見其弊而為之不已何也豈其世變日繁而德有所不
足故邪德不足以還民之初熟視其亂而莫之禁則將
以知加之故曰法起於德不足而求勝其民夫上以知
勝其下則下亦以知勝其上不絡馬首則毁銜竊轡馬
終身而不知不立門墻則穿窬竊發盜終身而不為法
之於民常制其一而開其一制之者易見而開之者難
防上下以知相勝而姦邪詭偽不可勝究故天下之人
始忘其歡欣戴君之心而有怨怒忌上之仇故曰敗于
啟民之邪心而多怨嗚呼夏之後為商商之後為周三
代之治未甚相變也其治亂之迹未甚相遠也周亡而
為秦天下大亂先王之治掃滅而無餘治世之迹卒不
能復先王之絲毫而三代之俗遂以不見於後世何也
夫法未極則俗之變未足夏周之法嘗若極矣然民未
大厭也民有未厭之心則其淳氣美質猶有存者周之
法詳矣不可以復加其俗之變已窮而民之奸心邪態
靡不畢出其知備其質盡其惡甚其美殫故周之亡而
不可復為矣此聖人之所以深悲之而曰周人未瀆神
而爵賞刑罰窮矣此後所以必為秦也歟
盗賊論(秦觀)
臣聞治平之世内無大臣擅權之患外無諸侯不服之
憂其所事乎兵者邊寇盜賊而已邊寇之害士大夫講
之詳論之熟矣至於盜賊之變則未嘗有言之者夫豈
智之不及哉其意以為不足恤也昔秦既稱帝以為六
國已亡海内無足復慮為秦患者獨匃奴耳於是使蒙
恬北築長城却匈奴七百餘里然而陳勝吳廣之亂乃
起於行伍阡陌之間由此言之盜賊未嘗無也夫平盜
賊與攘邊寇之術異何則邊寇之兵甲馬如雲矢石如
雨牛羊槖駞轉輸不絶其人便習而整其器犀利而精
故方其犯邊也利速戰以折其氣盜賊則不然險阻是
憑抄奪是資亡命是聚勝則烏合非有法制相縻敗則
獸遯非有恩信相結然揭竿持挺郡縣之卒或不能制
者人人有必死之心而已故方其羣起也速戰以折其
氣勿廹以攜其心蓋非速戰以折其氣則緩而勢縱非
勿廹以攜其心則急而變生今夫虎之為物嘯則風生
怒則百獸震恐其氣暴悍可殺而不可辱故捕虎之術
必先設機穽旁置網罟撞以利戟射以強弓鳴金鼓而
乘之不旋踵而無虎矣至蛇與鼠則不然雖其毒足以
害人而非有風生之勇其貪足以蠧物而非有震恐百
獸之威然不可以驟而取者以其急則入於窟穴而已
故捕蛇鼠之術必環其窟穴而伺之薰以艾注以水彼
將無所得食而出焉則尺捶可以制其命邊寇者虎也
盜賊者蛇鼠也虎不可以艾薰而水注蛇鼠不可以弓
射而戟撞故曰平盜賊與攘邊寇之術異也雖然盜賊
者平之非難絶之為難平而不絶其弊存亡不可不知
也蓋招降與窮治是已夫患莫大於招降禍莫深於窮
治何則凡盜賊之起必有梟桀而難制者追討之官素
無竒略不知計之所出則往往招其渠帥而降之彼姦
惡之民見其負罪者未必死也則曰與其俛首下氣以
甘饑寒之辱孰若剽攘攻劫而不失爵禄之榮由此言
之是乃誘民以為亂也故曰患莫大於招降凡盜賊之
首既已伏其辜矣而刀筆之吏不能長慮却顧簡節而
疎目則往往窮支黨而治之廹脅之民見被汚者必不
免也則將曰與其嬰錮金木束手而就斃孰若遯逸山
海脫身而求生由此言之是驅民以為亂也故曰禍莫
深於窮治且王者所以感服天下者惠與威也仁及有
罪則傷惠戮及不辜則損威威惠兩失而欲天下心畏
而力服堯舜所不能也夏書曰殱厥渠魁脅從罔治舊
染汚俗咸與惟新蓋渠魁盡殺而不赦則足以奪姦雄
之氣脅從汚染不治而許其自新則足以安反側之心
夫如是天下之人孰肯舍生之塗而投必死之地哉嗚
呼先王已亂之道可謂至矣
取守論(陳師道)
世之說曰文武異道取守異宜武夫策士可以進取儒
者可與守成秦以用武而亡宋襄公以用儒而敗故漢
取以詐力守以仁義文武迭用而各得其宜也是不然
猶之於人也有喜則有怒可笑則可哭未有喜而不怒
笑而不哭者也喜怒同出於人文武同之於道譬之人
焉自本觀之手足耳目皆身也言動視聽皆用也自末
觀之則手足異號耳目異使而世以為異者有見於末
也古之取天下者以身其守之者亦以身故君子修身
而天下平修身非以致天下而天下歸之林非慕鳥也
淵非召魚也而魚鳥從之者悅其所也古之人行之者
文王是也而於詩見之周南所以取也小雅所以守也
而孔子著之以為法也後之取天下者以兵兵者争而
已矣以詐勝詐以力勝力致其争也至其盡敵則無所
與争而君臣相屠矣故其語曰兔死犬烹鳥盡弓藏蓋
其所取者乃所以殺其身也譬之於盜足以致財而不
足以為王秦漢是也湯武之兵非取天下也取有罪也
古之守者以天下計故堯禪舜舜禪禹湯放桀武王伐
紂周公居洛曰有德易以興無德易以亡豈為子孫計
哉其取之以天下其守之以天下故五霸迭興不得以
私也後之守者以子孫計其得之以争其守之也畏人
之有争心也故秦墮名城銷鋒鏑殺豪傑愚黔首以止
争也漢高祖曰安得壯士守四方以禦争也此其所以
異也私故也故世以為異者有見於後也儒者難與慮
始可與守成叔孫通之言也通之佐漢而進羣盜壯士
其學既不足於取而天下既定因時便事使為朝會祭
祀弁服之制以為仁義守天下之具孟子曰禮節文儀
者也禮以為節儀以為文夫朝會祭祀弁服之制是儀
也禮之文也豈仁義之實哉則通之學文不足於守也
然而漢之所以持世而遺後者其蕭何之法乎通何與
焉古之於仁義有四焉繇之者道也無為而無不為舜
禹是也為之者善也好仁而惡不仁湯武是也假之者
為人者也不善其身而善其政五霸是也修之者為道
者也故曰回也三月不違仁其餘日月至焉而已矣七
十子是也漢之於仁義非善其身也善其政而已非明
於已也有見於古而已其不迨於五霸者所謂政者未
盡善而所謂義者未盡明也其假之者而不至乎宋襄
公有亡國殘民喪身之道而以不鼓不成列不禽二毛
為仁是不知務也譬之於盗寡取以為廉忘其財之盜
也子魚曰愛其重傷則如勿傷愛其二毛則如服焉此
仁人之言也襄公何知焉
楊嗣復論(崔鶠)
氣類所合物莫能間君臣相與必有所謂合者君子不
之察欲強以口舌折姦人之鋒勢必不振此小人所以
常勝君子所以常不勝一也人情逆之則怒順之則喜
毁之則怒譽之則喜小人性便諛佞志在詭隨而君子
任道直前有犯無隠此小人所以常勝君子所以常不
勝二也君子正直是與不妄說人而小人竊爵禄以植
朋黨竭智力以示内援此小人所以常勝君子所以常
不勝三也君子難進而易退小人易進而難退易進則
常在上以制人難進則常在下而為人所制此小人所
以常勝君子所以常不勝四也君子柔亦不茹剛亦不
吐不虐幼賤不畏高明而小人之於人失勢則鼠伏以
事之得勢則虎步以臨之此小人所以常勝君子所以
常不勝五也君子窮則以命自安而不尤人達則以恕
存心而不害物小人在下則不安而懷毒以伺上居上
則快意而肆虐以害人此小人所以常勝而君子所以
常不勝六也君子一有不安於其心則畏君畏親畏天
畏人而小人欲濟其姦則欺君欺親欺天欺人無不可
者此小人所以常勝君子所以常不勝七也君子勵廉
節崇名譽小人苟獲其欲則天下賤之而不羞萬世非
之而不辱此小人所以常勝君子所以常不勝八也君
子所言欲訥於行欲敏有過則改見義則服而小人矜
利口以服人善姦言而文過此小人所以常勝君子所
以常不勝九也天下善人少不善人多故君子為國求
人難於選拔而凶邪一嘯則千百為羣此小人所以常
勝君子所以常不勝十也君子不念舊惡以德報怨而
小人忘恩負義至以怨報德此小人所以常勝君子所
以常不勝十一也君子有若無實若虛有功不矜有善
不伐而小人無而為有虛而為盈露巧而揚能矜功而
賣善以惑時君以冀徼倖此小人所以常勝君子所以
常不勝十二也君子小人之不敵亦明矣此鄭覃陳夷
行所以罷黜李德裕所以謫死窮荒逢吉宗閔楊嗣復
輩所以卒乎翺翔而得計豈足怪哉
文章辨體彙選卷四百十七
