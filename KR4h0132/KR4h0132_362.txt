文章辨體彙選卷三百六十二
明賀復徵編
引二
春秋詞命引(明王鏊)
予讀左傳愛其文而尤愛其詞命當春秋時諸侯大夫
朝聘宴饗征伐會盟類以微言相感觸其詞命往來亦
皆婉而切(若魯羽父請薛侯晉隂飴甥對秦穆公知瑩對楚共王)簡而莊(若臧文仲對王)
(使周景王責晉人爭閻田)巽而直(若鄭人告楚將服于晉子產對晉問入陳對士文伯壊垣游吉對楚)
(使)雖或發於感憤然猶壯而不激(若晉狐突對懷公解揚對楚子大叔儀對)
(衞獻公)屈而不撓(若展喜對齊侯吳蹶由對楚子齊國佐對晉)詞窮矣然且文
焉遁而飾(若王子伯駢告晉王子朝告諸侯晉韓簡請戰)偽而恭(若鮑叔告魯請管仲伯州)
(犂對鄭子羽楚薳越請宋華向)誣而近正(若晉吕相絶秦叔魚歸季孫)於戲何其善
於詞也其猶有先王之遺風乎子生謇訥甚思所以變
其氣質而無由因彙萃其詞而日諷焉庶有益乎孔子
曰不學詩無以言讀此編者亦可以有言矣
都御史朱公居東遺愛卷引(李攀龍)
稱遺愛何為也為都御史朱公也其稱居東何也昔者
周公居東東人私焉不系之周也公既入為大司空山
東之人猶私焉不系之司空得稱居東也始公之居山
東則濟南之縉紳先生若郡邑弟子莫不曰吾未見按
察如公者今安得久居此也既而莫不曰吾未見布政
如公者今安得久居此也既而莫不曰吾未見都御史
如公者今安得久居此也凡五年是稱遺愛也周公之
詩有之是以有衮衣兮無以我公歸兮無使我心悲兮
周公東人之遺愛也又曰伐柯伐柯其則不遠我覯之
子籩豆有踐周公遺愛東人者也何言乎遺愛東人也
書曰汝陳時臬勿庸以次又曰以藩王室綏乃厥位是
周公所命也而必以丕惟耉成而必以率由典常何也
所以遺愛東人者也之子不覯籩豆斯遠非周公之材
之美已奈何佑乃辟巡侯甸撫萬邦永康無斁也無斁
為言遺愛也公為按察務棐彛而不必于用訖公為布
政務正供而不必干用惠猶日存諸縉紳先生而進郡
邑弟子與論焉曰得無失廸知之士然後舉郡邑而顓
治之靡保匪藩靡釐匪臬猶曰今為得若在昔無斁乎
是都御史朱公也濟南諸先生弟子故齗齗自信自勸
以急公家之誼而後朝食也雖無耉成尚有典常是為習
公公以習諸先生弟子者亦具是矣何患乎不得久居
此也不然於縉紳先生望而拒之視郡邑弟子不可使
不遜斯未能有先以為百姓望者雖今貎祀亦于是有
未致也豈獨以衮衣哉古之大臣官無間地澤無間時
施無間人其為遺愛偹矣濟南縉紳先生若郡邑弟子
得朝夕公而事焉跡詩書以周公跡公以詩書得稱居
東也然不系之司空而系之都御史者以嘗不以未以
遘不以歸以習不以異勿諱乎其私之也不然咏歌之
無從公奚取焉
春秋左傳節文引(汪道昆)
作者之謂聖非聖不經夫聖孔子不居猥云不作於時
王迹熄矣則曰吾志在春秋春秋王者事也抑亦聖者
事也故位在則禮樂征伐道在則經事無當於道而齒
聖經是無將也說春秋莫良於左氏夫非聖人之徒與
其時紛爭其人倬詭其辭葆大其事竒衺比事屬辭燦
然不倍於道猶之百揆三事奉天子之禮樂征伐以紀
四方謂之素臣有以也後有作者宜居亞旅之間近世
祧之而躋康侯知管晏而已矣不佞誦法左氏亦既有
年年始及衰不遑卒業乃撮居常所膾炙者省為節文
蓋存者五之三裒者二大較以經統傳故惟因傳引經
義取斷章即離經勿恤矣三體則取諸真氏諸品則倣
畫史以為差其法則不佞竊取之其間往往槩見觀者
謂是舉也猶旅幣之有特達也戎行之有選鋒也故登
簡璧則庭實下陳建前茅則五兵受命藉第令取節其
誰曰不宜不佞瞿然曰嘻此時過力詘者之為殆不任
而分重者耳有全力者務舉其贏不則將以是為朝三
不佞過矣
漁父辭引(李維楨)
郝公琰工詩而貧操舴艋游江湖間十年與漁父狎為
漁父詞示余其于家則張融陸處無屋舟居無水其于
魚則王宏之鈎亦不得得亦不賣其于興寄則張志和
烟波釣徒陸龜蒙江湖散人詞之聲音調格相出入矣
余家三澨水畔漁釣故其本業為世餌所中三仕三已
今老病免青篛綠蓑返其初服將從江上丈人遊顧不
如公琰習于水也請為先導而余擊榜鼓枻和之
錢象先荆南集引(董其昌)
余往與平原程黃門同行江南道上停驂散步陂陁紆
複洞壑忽開下瞰平湖澄碧萬頃湖之外江光吞天征
帆點點與鳥俱没黃門曰此何山也余曰其齊山乎黃
門曰子何以知之余曰吾何以知之吾知樊川之所謂
江涵秋影者耳大都詩以山川為境山川亦以詩為境
名山遇賦客何異士遇知巳一入品題情貌都盡後之
遊者不待按諸圖經詢諸樵牧望而可舉其名矣嗟嗟
澄江靜如練齊魯青未了寥落片言遂關千古登臨之
口豈獨勿作尋常語哉以其取境盡也友人錢象先豪
於才湛於思當今作者未見其比比曾游楚篇什爛然
括之曰荆南集荆南不盡楚之觀固也荆南集亦不盡
象先才情之變而余與馮元敏灼然謂其必傳蓋元敏
嘗官荆南余亦持節至長沙自洞庭而下漢陽而上與
象先共之故其取境之盡余兩人特有賞會云
汪然明綺集引(董其昌)
汪然明為西湖寓公主盟風雅鄭莊之驛不虛太丘之
道甚廣勝流韻士之外間有魚玄機薛洪渡一二輩亦
入游籍故稱詩以綺名客有評者曰陶元亮閒情一賦
昭明惜之王介甫軒輕李杜謂李詩強半酒色然明非
有童心本無惑溺而若自見其瑕者何也余曰此西湖
故事也不聞蘇子瞻之守杭乎夫其深入禪悦得無礙
慧忠義直節鐵心石腸而周韶龍靚手錄其詩時多艷
曲公豈不能為莊語耶海納細流量也磁石吸鐵類也
淤泥之中能取蓮花鑒也當門之蘭護如頭目激也且
夫冕而椎孰與鬌而慧我為匿瑕而使人匿彩忍人也
憐才者之所不敢出也知此者可與言然明之綺矣吾
懼讀詩者以綺知然明而以香奩比紅之綺同類而並
稱之也故為之解嘲如此若其詩之色澤高華旨趣雋
永余友陳仲醇黃貞甫論之詳矣
陶孝若枕中囈引(袁宏道)
夫廹而呼者不擇聲非不擇也鬱與口相觸卒然而聲
有加于擇者也古之為風者多出於勞人思婦夫非勞
人思婦為藻於學士大夫鬱不至而文勝焉故吐之者
不誠聽之者不躍也余同門友陶孝若工為詩病中信
口腕率成律度夫鬱莫甚於病者其忽然而鳴如瓶中
之焦聲水與火暴相激也忽而展轉詰曲如灌木之縈
風悲來吟往不知其所受也要以情真而語直故勞人
思婦有時愈于學士大夫而呻吟之所得往往快於平
時夫非病之能為文而病之情足以文亦非病之情皆
文而病之文不假飾也是故通人貴之
拙效傳小引(袁宏道)
天下之狡于趨避者兔也而獵者得之烏賊魚吐墨以
自蔽乃為殺身之梯巧何用哉夫藏身之計雀不如燕
謀生之術鸛不如鳩古記之矣作拙效傳
崇文會語引(高攀龍)
崇文者何崇文公朱子也吳公伯昌生文公之鄉崇文
公易也生於今之時崇文公不易也自良知之教興世
之弁髦朱學也久矣一人倡之千萬人從之易也千萬
人違之一人挽之豈易易哉此所謂不惑者也能反其
本者也夫學者學為孔子而已孔子之教四曰文行忠
信惟朱子之學得其宗傳之萬世無弊即有泥文窒悟
者其敦行忠信自若也不謂弊也姚江天挺豪傑妙悟
良知一破泥文之弊其功甚偉豈可不謂孔子之學然
而非孔子之教也今其弊略見矣始也掃聞見以明心
耳究且任心而廢學於是乎詩書禮樂輕而士鮮實悟
始也掃善惡以空念耳究且任空而廢行於是乎名節
忠義輕而士鮮實修蓋至於以四無教者弊而後知以
四教教者聖人憂患天下後世之遠也
偶語小引(黃汝亨)
孔肩心澄一泓筆落衆妙著作非一種忽有搖落不偶
之感乃作偶語為是不偶而寓諸偶風緒觸物靈籟相
宣予戲謂孔肩此豈澤畔之吟出於憔悴當是苧蘿美
人病而生顰乃益美耳
古玉刻蟢子得蜂詩引(鍾惺)
六朝子夜讀曲歌吾曰梧思曰絲憐曰蓮蓋當時委巷
自有此口語采入作詩今繪刻器物借聲雙關為吉祥
善事之兆如燕喜爵禄之類事近不經實始諸此則其
來亦久矣萬歴已未臘月初三日偶步吳門購得古玉
刻一小蛛撲得一蜂蛛大于豆蜂小于葉俯仰避就竒
有情理翼股須目欲動取喜子得封之意適内人有以
此月八日生者舉此為壽作新體侑之以代徵蘭之賜
眭嵩年世經堂集引(賀世壽)
自予之歸田也每感友聲而喟索居若嵩年氏閎通茂
美嘗有意其人時從縑素側理見其筆墨淋漓氣韻雋
上歡情遥接而已嵩年讀太史遺書雄視著作之林談
遷世業自堪不朽尤工詩及書法今其詩具在凡巳經
古人吻者嵩年不屑道纔脱嵩年口又必能起古人令
其心折即臨池具有神解不規規逼古貽誚書奴即以
嵩年書評嵩年詩髣髣龍嘯天門虎卧鳳閣之鉅觀乎
此予所私之為韓陵片碣而不敢不引共于百尺樓頭
者耶
譚叟詩引(譚元春)
隔寒河四五村有譚叟者教童子村中或邀其童子去
不得館即行吟溝塢間稱詩里中里中人輙笑罵之曰
牛亦自稱作詩耶叟聞之大笑常袖其詩過予予多外
出叟即袖其詩去後數月復來又不值又去如是者三
年無勌容怒色園丁問翁何事亦不告以袖中物一日
逢舍弟搜袖中良久出一帙投之曰爾兄歸為我示之
舍弟手其本荒荒然無全紙笑而應之曰諾予客歸舍
弟出其帙如叟旨予性不敢妄測人高下雖褐夫星卜
必凝思窮幅度其所以筆起墨止故得叟詩即屏人深
讀其蛩蛙之音唾敗之習已了半帙予猶望其能佳而
最後乃得老夫病起三詩如聞其呻吟如見其枯稿如
扶笻待老友至如白髮妻在旁喃喃不已人固貴自重
予雖年如叟病如叟不能為此奥語也自是始與叟往
來如三黨久之閱一詩復佳久之又閱一詩復佳積之
得二十三首刻焉叟僵羸如柴舉止語氣如初不識字
人聽予去取其詩皆茫然覺非其初意叟名學未有字
或呼為訥菴譚居士曰安知古工詩者不盡如此叟與
迎滙兒詞小引(譚元春)
予幼失嚴君長無嗣息惟五弟三妹孀母不免勤苦予
以長子佐力于外雖鮮克盡道然過耳縈懷似半生沉
淪婚嫁中不復堪自作尚平矣嘗置妾三年不子即遣
之所遣妾輒生子他處始知身不宜男不當歸過婦人
戊午夏六月元聲弟生雙子予喜謂聲曰天賜也拜而
迎之天之所賜不迎不祥聲哽咽不能對吾寧使吾兄
獨有子奈何令吾兄終子吾子乎予笑曰汝欲愧世之
盻盻然于兄弟之無子者則可矣然安見汝子不可子
乎我于姪數人皆若子而復曰迎之則子我則世人矣
乃止不迎後十二月五日是為老母誕辰又迎焉母賀
春曰喜兒今日得一子予因大悟此十二月五日是吾
浦兒生日矣戒家人無復言六月生日者或以為竒夫
兄弟子姪寧有竒耶當六月報生雙子時吾心動欲迎
心動欲迎即為精為氣乳媪抱而告諸祖祖已見而授
吾妻然吾妻受而置諸懷即為胎母子兄弟之所跪拜
友之所聚觀僮僕之所歡迎即為形不從十二月五日
始安始乎歌以永之俾無改焉
後迎滙兒詞小引(譚元春)
吾弟有攣子曰滙與浦予既迎浦而子之事已在戊午
臘五矣天啟丁夘之暮秋予以聞慈氏喪自鄂奔還凶
吉受于旬月措身無所心自糾盤骨肉之内一過其前
皆如地獄變相從兄諱元龍者死而無子有遺命以滙
為後予不覺有感此二子自我主離胎性劃破如亭臯
葉落因風遠近不識故枝乃堅留滙不許而出五弟子
筍為之後仲冬八日我母柩遷因以是日告廟迎滙滙
與浦復得聚一處予自笑乃似喜多子者然生平于嗣
息不復厝意有無雖不願效逹人之言而性不可化常
如不飲酒食鹽人亦竟不知酒有何佳食鹽亦復何堪
蓋予生平無他畏畏束我苦縈我不得暫動今迎一子
復迎一子乃又似市苦購累用繭自縳者他時噭噭然
悲我而聲加疾容加蹙者儼然二子焉婚友常情倡為
無子有子之談以私幸逝者則又似今日者亦汲汲然
謀此爾嗚乎愚豈至是哉予每每動一念即思有以行
之初動念于雙生以為天將駢一拇貽我十年之間兩
小各扉寢食師傅各有出入不自記憶為同胞兄弟又
以是動念觸事便發人天願併獲有二子每見共牢而
食比硯誦習面目無别别以衣履亦間為之一喜私心
止于如是偶一日命二子名滙名笈字只負浦名籍字
只收謂只可負吾笈收吾籍耳予又自笑誰謂予不愚
者予生平讀書專一遠不如鍾蔡兩公涉筆圖史常多
紕漏本無足傳即有可傳正欲使殘帙斷軸散去人間
或遇高邈之士流覽一過自賢于凡下兒孫陳列終身
者予豈不知而令之芸蠧為予聊以命名爾作後迎滙
兒詞
潛刻右丞墨蹟歌小引(譚元春)
王右丞維因其父官司馬徙家汾州然實祁人也我明
萬歴間祁閻氏築宅忽地陷得骼襯宛然中有甆枕枕
上有剔銀燈詞乃右丞夫人聞金泥喜信作也其邑人
無言李公嗜古之士憫然有水流燈焰之感倡祁上同
志歛錢改厝焉公來令潛告予故且刻其墨蹟予以為
右丞栖神禪悦施莊報母發心永劫願為佛門伽藍想
於生平詩畫風流舉在懴中當時凝碧池鬱輪袍已蕩
然如夏鴻冬燕何知所在且妻亡孤居者三十年即有
金泥喜信此夢幻之尤可笑者而嗜古如李大令寶其
殘骸遺枕重封馬鬛愛其枕中詞如香奩新詠纔脱諸
口方將傳為逸事美談拾之惟恐不盡也天地間詩畫
風流機倪蹤影其連屬後世人與造化相持所謂貽所
不知何人獨此物有神焉即右丞焚香寂照時亦不能
使詩畫風流化為月光童子一泓空水而予與李大令
古墓荒草間安能澹不生情也大令豈直為鄉人傍徨
耶于是譚子為之歌
秋殘十咏小引(魏學洢)
常笑杜工部破屋數間狂風卷其茅以去飛挂林稍邨
童攫取之自此長夜沾濕斯亦黯慘之至矣而詩顧曰
安得廣厦千萬間大庇天下寒士皆懽顔嗟乎公之念
天下寒士若此哉余所識才士無多人率無弗寒者而
顧病已家為酷貧其友王蘭九之貧也則併無家歲且
暮病已過余曰蘭九行至矣纜船我門前枯樹下我兩
人者將以嘯歌卒歲因出蘭九秋殘十咏視余余讀之
懔乎若薄寒之中焉夫士之坎壈懷不平也雖春原芳
草裘馬翩&KR1473;對之常有悽清之色矧以秋人為秋聲且
得不神顇乎昔劉晝每言使我書數十卷傳世當不易
千駟今蘭九挾﨑嶇歴落之調其所以致窮有餘矣而
又好與病已處其窮殆不可量詩安得不傳吾知千載
後定復有﨑嶇歴落如蘭九者向秋風黃葉之下倚扁
舟而讀之讀已復歌歌已復泣泣已投其紙干流將見
此數咏者飄飄焉泛泛焉出没于荒蘆斷岸之間也
文章辨體彙選卷三百六十二
