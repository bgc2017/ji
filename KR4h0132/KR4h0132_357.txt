文章辨體彙選卷三百五十七
明賀復徵撰
序七十七(以下釋類)
梁武帝為亮法師製湼槃經疏序
曰非言無以寄言言即無言之累累言則可以息言言
息則諸見競起所以如來乘本願以託生現慈力以應
化離文字以設教忘心相以通道欲使珉玉異價涇渭
分流制六師而正四倒反八邪而歸一味折世智之角
杜異人之口導求珠之心開觀象之目救燒灼於火宅
拯沈溺於浪海故法雨降而焦種更榮慧日升而長夜
蒙曉發迦葉之憤悱吐真實之誠言雖復二施等於前
五大陳於後三十四問參差異辨方便勸引各隨意答
舉要論經不出兩途佛性開其本有之源湼槃明其歸
極之宗非因非果不起不作義高萬善事絶百非空空
不能測其真際玄玄不能窮其妙門自非德均平等心
合無生金牆玉室豈易入哉
簡文帝八關齋制序
夫五宅易昏四流不汨業動心風情漂愛燄自非識達
虚空照靈珠於難曉神緣妙境蓄慈根於未化無以却
此四魔登兹十善今列筵肅静高宇閑䆳香吐六銖烟
浮五色目對金容耳餐玉韻無容使情緣異染形不肅
恭類倚於鴛宫同力於羊角宜制此心蛇祛斯醉象立
制如左咸勉聽思謹條八關齋制如左睡眠籌至不覺
罰禮二十拜擎香爐聽經三契一出不請刺罰禮十拜
二出過三契經不還罰禮十拜三鄰座睡眠維那至而
不語者罰禮十拜四鄰座睡眠私相容隱不語維那者
罰禮十拜五維那不勤聽察有犯制者不即糾舉為衆
座所發覺者維那罰禮二十拜擎香罏聽經三契六白
黑維那更相糾察若有阿隱罰禮二十拜七聽經契終
有不唱讃者罰禮十拜八請刺無次第罰禮十拜九請
刺白黑刺有誤者罰禮十拜十
簡文帝莊嚴旻法師成實論義疏序
夫事秉文辭理通氣象涉之者尚迷求之者或躓是以
問玄經於揚子且云不習奏古樂於文侯猶稱則睡歷
挍清臺壽王之課不密氣現牛斗南昌之地或爽況慧
門深邃入之者固稀法海波瀾汎之者未易自使河濟
混淆魔塵紛糾皎皎毒霜重重苦樹善田之苗不吐意
華之彩詎發無常之樓互起闇室之火無暉是以餐蜜
挫糟俱珍異論持牛卧棘競起邪宗自佛日團空正流
蕩垢手擎四缽始乎鹿園之教身卧雙林終於象喻之
說含生弗等開塞之義因機感受不同淺深之言或異
處處散說本應根緣有不次第各隨等品金棺已掩栴
檀之炭無追乳池且涸白㲲之灰斯盡迦葉入定歡喜
智滅末地之報已終優波之身且謝於是五部横流八
乾起執尋源既舛取着尤别四相乃無常之刀三聚為
苦家之質習續不斷稱為集諦無為有體介然可求等
智能斷羅漢猶退豈啻千里之舛義起豪釐三豕之書
謬符晉史北轅趨郢木末搴蕖譬夫服子論兵利害不
識膠柱鳴瑟燥濕無變自佛滅之後八百餘年中天竺
國婆羅門子名訶梨跋摩梁云師子鎧四種圍陀在家
必習三品慧藏八道彌通師事達磨沙門事均反啓於
是歎微言之已絶傷頹風之不振抗言動論以朱紫為
先發意吐詞必涇渭由巳於是標撮理會商㩁異端删
夷浮詭搜聚真實造百有二品以為斯論成則據文實
則明理舉成對壞稱實形虚欲令毗曇外道二途皆廢
如來論主兩理兼興若夫龍樹馬鳴止筌大教旃延法
勝縈縛小乘兼而綜之無踰此說故華氏之玉於兹頂
戴楼佉外道結舌無辭百流異出同歸一海萬義區分
總乎成實豈止鼓腹湼槃旗靡轍亂鷄鳴真諦喪精掩
色多歷年所復寡英才粤我大梁炎圖啓運皇帝含天
包地之德春生夏長之仁以本誓願率化斯土梵輪常
轉三寳現前甘露聿宣四部無厭有莊嚴旻法師羽儀
鸞鳳負揭光景深以通志神以知來其跡同凡其源莫
測故以心包四忍行合三空慧比文殊玄如善吉總持
均阿難之德樂說召富樓之功思媚我王起予正法宣
弘此論大盛于京師負笈爭趨懷鉛來遠無勞冠軍之
勢自傾衛客固有華陰之德人歸成市擬儀舍衛超邁
泗洙西關自恥南宫不競湘官寺智蒨筆札之功不殊
法汰之報安石清辨之妙何止道林之折子猷凡如干
卷勒成一部法師大漸深相付嘱豈直田生之亡獨卧
施讐之手馬公之學方由鄭氏而陳其義云
元帝法寳聯壁序
竊以觀乎天文日月所以貞麗觀乎人文藻火所以昭
發況復玉毫朗照出天人之表金牒空觧生文章之外
雖境智冥焉言語斯絶歌詠作焉可略談矣粤乃書稱
湯誥篇陳夢說昔則王畿居亳今則帝業維揚功施天
下我之自出豈與姚墟石紐譙城温縣御龍居夏唐杜
入周而已哉皇帝垂衣負扆辨方正位車書之所會同
南暨交阯風雲之所沾被西漸流沙武實止戈秉宜生
之劒樂彰治定減庖犧之琴相兼二八知微知彰將稱
四七如貔如虎寧俟容成翠屋之游廣成石室之會故
以宗心者忘相歸憑者常樂昔轉輪護法南宫有金龍
之瑞梵天請道東朝開寳蓋之祥盡善盡美獨高皇代
古者所以出師入保冬羽秋籥實以周誦幼沖用資端
士漢盈末學取憑通議大傳之論孟侯小戴之談司業
山川珍異俟郊迎而可知帷幄後言籍墾田而求騐以
今方昔事則不然我副君業邁宣尼道高啓筮之作
聲超姬發寧假卞蘭之頌譬衡華之峻極如渤海之
波瀾顯忠立孝行修言道博施尚仁動微成務智察舞
雞爻分封蟻爰初登仕明試以功德加三輔威行九流
董師虎據操鈹蟬冕津鄉沈濟物仰平分之恩沂岱卭
岷民思後來之政陳倉畱反裘之化淮海高墨幘之聲
威漸黃支化行赤谷南通舜玉北平堯柳朝鮮航海夜
郎欵塞然後體道方震雨施雲行漢用戊申晉維庚午
增暉前曜獨擅元貞恩若春風惠如冬日履道為輿策
賢成駟降意韋編畱神緗帙許商筭術王圍射譜南龜
異說東馳雜賦任良奕棋羡門式法箴興琴劒銘自盤
盂無不若指諸掌尋涇辯渭重以鳳艷風飛鸞文颷竪
纖者入無倫大者含元氣韻調律吕藻震玄黃豈俟取
讃彦先詢聞雅主至於鹿苑深義龍宫奥說遠命學徒
親登講肄詞為憲章言成楷式往復王粲事軼魏儲酬
荅蔡謨道高晉兩似懸鐘之應響猶衢尊之待酌率邇
者踵武逖聽者風聲是使金堅閉法寳冥夕夢無懷不
滅華胥夜感自非建慧橋明智劒薰戒香沐定水何以
空積忽微塵賢劫而終現黍累迴幹蘊珠藏而方傳加
以大秦之籍非符八體康居之篆有異六爻二乘始闢
譬馬傳兔一體同歸棄犀崇象潤業滋多見思平積本
有凝邈了正相因雖談假績不攝單影即此後心還蹤
初熖俱宗出倒蓮華起乎淤泥並會集藏明珠曜於貧
女性相常空般若無五時之說不生煩惱湼槃為萬德
之宗無不酌其菁華撮其旨要採彼玳鱗拾兹翠羽潤
珠隨水抵玉崑山每至鶴關旦啟黃綺之儔朝集魚燈
夕爛陳吳之徒晩侍皆仰稟神規躬承睿旨爰錫嘉名
謂之聯璧聯含珠而可擬璧與日而俱升以今歲次攝
提星在監德百法明門於兹總備千金不刊獨高斯典
合二百二十卷號曰法寳聯璧雖玉杯繁露若傍蒹葭
金臺鑿楹似吞雲夢繹自伏櫪西河攝官南國十迴鳳
琯一奉龍光筆削未勤徒榮卜商之序稽古盛則文慙
安國之製謹抄纂爵位陳諸左右
唐太宗大唐三藏聖教序
盖聞二儀有像顯覆載以含生四時無形潜寒暑以化
物是以窺天鑑地庸愚皆識其端明陰洞陽賢哲罕窮
其數然而天地苞乎陰陽而易識者以其有像也陰陽
處乎天地而難窮者以其無形也故知像顯可徵雖愚
不惑形潜莫覩在智猶迷況乎佛道崇虚乘幽控寂弘
濟萬品典御十方舉威靈而無上抑神力而無下大之
則彌於宇宙細之則攝於毫釐無滅無生歷千劫而不
古若隱若顯運百福而長今妙道凝玄遵之莫知其際
法流湛寂挹之莫測其源故知蠢蠢凡愚區區庸鄙收
其旨趣能無疑惑者哉然則大教之興基乎西土騰漢
廷而皎夢照東域以流慈昔者分形分跡之時言未馳
而成化當常現常顯之世民仰德而知遵及乎晦影歸
真遷儀越世金容掩色不鏡三千之光麗象開圖空端
四八之相於是微言廣被拯含類於三途遺訓遐宣導
羣生於十地然而真教難仰莫能一其旨歸曲學易迷
邪正於焉淆亂所以空有之論或習俗而是非大小之
乘乍㳂時而隆替有玄奘法師者法門之領袖也幼懷
貞敏早悟三空之心長契神情先苞四忍之行松風水
月未足比其清華仙露明珠詎能方其朗潤故以智通
無累神測未形超六塵而迥出隻千古而無對凝心内
境悲正法之陵遲栖慮玄門慨深文之訛謬思欲分條
櫛理廣彼前䎹截偽續真開兹後學是以翹心淨土法
遊西域乘危遠邁杖策孤征積雪晨飛途閒失地驚沙
夕起空外迷天萬里山川撥烟霞而進影百重寒暑躡
霜雨而前蹤誠重勞輕求深欲達周遊西宇十有七年
窮歷道邦詢求正教雙林八水味道餐風鹿苑鷲峰瞻
竒仰異承至言於先聖受真教於上賢探覽妙門精窮
奥業一乘五律之道馳驟於心田八藏三篋之文波濤
於口海爰自所歷之國總將三藏要文凡六百五十七
部譯布中夏宣揚勝業引慈雲於西極注法雨於東垂
聖教缺而復合蒼生罪而還福濕火宅之乾燄共拔迷
途朗愛水之昏波同臻彼岸是知惡因業墬善以緣昇
昇墜之端惟人所託譬夫桂生高嶺玄露方得泫其花
蓮出六波飛塵不能汙其葉非蓮性自潔而桂質本貞
良繇所負者高則微物不能累所憑者淨則濁類不能
沾夫以卉木無知猶資善而成善況乎人倫有識不緣
慶而求慶方冀兹經流施將日月而無窮斯福遐敷與
乾坤而永大朕才謝珪璋言慚博達至於内典尤所未
聞昨製序文深為鄙拙唯恐穢翰墨於金簡標瓦礫於
珠林忽得來書謬承褒讃撫躬自省慚悚交并勞師等
遠遵深以為媿
文章辨體彙選卷三百五十七
