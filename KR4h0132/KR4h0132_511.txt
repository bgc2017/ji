文章辨體彙選卷五百十一
明賀復徵編
史傳二十九
大宛列傳(漢司馬遷)
大宛之跡見自張騫張騫漢中人建元中為郎是時天
子問匈奴降者皆言匈奴破月氏王以其頭為飲噐月
氏遁逃而常怨仇匈奴無與共擊之漢方欲事滅胡聞
此言因欲通使道必更匈奴中乃募能使者騫以郎應
募使月氏與堂邑氏故胡奴甘父俱出隴西經匈奴匈
奴得之傳詣單于單于留之曰月氏在吾北漢何以得
往使吾欲使越漢肯聽我乎留騫十餘歲與妻有子然
騫持漢節不失居匈奴中益寬騫因與其屬亡鄉月氏
西走數十日至大宛大宛聞漢之饒財欲通不得見騫
喜問曰若欲何之騫曰為漢使月氏而為匈奴所閉道
今亡唯王使人導送我誠得至反漢漢之賂遺王財物
不可勝言大宛以為然遣騫為發導驛抵康居康居傳
致大月氏大月氏王已為胡所殺立其太子為王既臣
大夏而居地肥饒少寇志安樂又自以遠漢殊無報胡
之心騫從月氏至大夏竟不能得月氏要領留歲餘還
竝南山欲從羌中歸復為匈奴所得留歲餘單于死左
谷蠡王攻其太子自立國内亂騫與胡妻及堂邑父俱
亡歸漢漢拜騫為大中大夫堂邑父為奉使君騫為人
強力寬大信人蠻夷愛之堂邑父故胡人善射窮急射
禽獸給食初騫行時百餘人去十三歲唯二人得還騫
身所至者大宛大月氏大夏康居而傳聞其旁大國五
六具為天子言之曰大宛在匈奴西南在漢正西去漢
可萬里其俗土著耕田田稻麥有蒲萄酒多善馬馬汗
血其先天馬子也有城郭屋室其屬邑大小七十餘城
衆可數十萬其兵弓矛騎射其北則康居西則大月氏
西南則大夏東北則烏孫東則扞罙于寘于寘之西則
水皆西流注西海其東水東流注鹽澤鹽澤潜行地下
其南則河源出焉多玉石河注中國而樓蘭姑師邑有城
郭臨鹽澤鹽澤去長安可五千里匈奴右方居鹽澤以
東至隴西長城南接羌鬲漢道焉烏孫在大宛東北可
二千里行國隨畜與匈奴同俗控弦者數萬敢戰故服
匈奴及盛取其羈屬不肯往朝會焉康居在大宛西
北可二千里行國與月氏大同俗控弦者八九萬人與
大宛鄰國國小南羈事月氏東羈事匈奴奄蔡在康
居西北可二千里行國與康居大同俗控弦者十餘萬
臨大澤無崖蓋乃北海云大月氏在大宛西可二三
千里居媯水北其南則大夏西則安息北則康居行國
也隨畜移徙與匈奴同俗控弦者可一二十萬故恃強
輕匈奴及冐頓立攻破月氏至匈奴老上單于殺月支
王以其頭為飲噐始月氏居敦煌祁連間及為匈奴所
敗乃遠去過宛西擊大夏而臣之遂都媯水北為王庭
其餘小衆不能去者保南山羌號小月氏安息在大
月氏西可數千里其俗土著耕田田稻麥蒲陶酒城邑
如大宛其屬大小數百城地方數千里最為大國臨媯
水有市民商賈用車及船行旁國或數千里以銀為錢
錢如其王面王死輙更錢效王面焉畫革旁行以為書
記其西則條枝北有奄蔡黎軒條枝在安息西數千里
臨西海暑濕耕田田稻有大鳥卵如甕人衆甚多往往有
小君長而安息役屬之以為外國國善眩安息長老傳
聞條枝有弱水西王母而未嘗見大夏在大宛西南
二千餘里媯水南其俗土著有城屋與大宛同俗無大
王長往往城邑置小長其兵弱畏戰善賈市及大月氏
西徙攻敗之皆臣畜大夏大夏民多可百餘萬其都曰
藍市城有市販賈諸物其東南有身毒國騫曰臣在大
夏時見卭竹杖蜀布問曰安得此大夏國人曰吾賈人
往市之身毒身毒在大夏東南可數千里其俗土著大
與大夏同而卑濕暑熱云其人民乘象以戰其國臨大
水焉以騫度之大夏去漢萬二千里居漢西南今身毒
國又居大夏東南數千里有蜀物此其去蜀不遠矣今
使大夏從羌中險羌人惡之少北則為匈奴所得從蜀
宜徑又無寇天子既聞大宛及大夏安息之屬皆大國
多竒物土著可與中國同業而兵弱貴漢財物其北有
大月氏康居之屬兵強可以賂遺設利朝也且誠得而
以義屬之則廣地萬里重九譯致殊俗威德徧於四海
天子欣然以騫言為然乃令騫因蜀犍為發間使四道
並出出駹出冉出徙出卭僰皆各行一二千里其北方
閉氐筰南方閉嶲昆明昆明之屬無君長善寇盗輙殺
略漢使終莫得通然聞其西可千餘里有乘象國名曰
滇越而蜀賈姦出物者或至焉於是漢以求大夏道始
通滇國初漢欲通西南夷費多道不通罷之及張騫言
可以通大夏乃復事西南夷騫以校尉從大將軍擊匈
奴知水草處軍得以不乏乃封騫為博望侯是歲元朔
六年也其明年騫為衛尉與李將軍俱出右北平擊匈
奴匈奴圍李將軍軍失亡多而騫後期當斬贖為庶人
是歲漢遣驃騎破匈奴西城數萬人至祁連山其明年
渾邪王率其民降漢而金城河西西並南山至鹽澤空
無匈奴匈奴時有候者到而希矣其後二年漢擊走單
于於幕北是後天子數問騫大夏之屬騫既失侯因言
曰臣居匈奴中聞烏孫王號昆莫昆莫之父匈奴西邊
小國也匈奴攻殺其父而昆莫生棄於野鳥嗛肉飛其
上狼往乳之單于怪以為神而收長之及壯使將兵數
有功單于復以其父之民予昆莫令長守於西城昆莫
收養其民攻旁小邑控弦數萬習攻戰單于死昆莫乃
率其衆遠徙中立不肯朝會匈奴匈奴遣竒兵擊不勝
以為神而遠之因羈屬之不大攻今單于新困於漢而
故渾邪地空無人蠻夷俗貪漢財物今誠以此時而厚
幣賂烏孫招以益東居故渾邪之地與漢結昆弟其勢
宜聽聽則是斷匈奴右臂也既連烏孫自其西大夏之
屬皆可招來而為外臣天子以為然拜騫為中郎將將
三百人馬各二匹牛羊以萬數齎金幣帛直數千巨萬
多持節副使道可使使遺之他旁國騫既至烏孫烏孫
王昆莫見漢使如單于禮騫大慙知蠻夷貪乃曰天子
致賜王不拜則還賜昆莫起拜賜其他如故騫諭使指
曰烏孫能東居渾邪地則漢遣翁主為昆莫夫人烏孫
國分王老而遠漢未知其大小素服屬匈奴日久矣且
又近之其大臣皆畏胡不欲移徙王不能專制騫不得
其要領昆莫有十餘子其中子曰大禄彊善將衆將衆
别居萬餘騎太禄兄為太子太子有子曰岑娶而太子
蚤死臨死謂其父昆莫曰必以岑娶為太子無令他人
代之昆莫哀而許之卒以岑娶為太子大禄怒其不得
代太子也乃收其諸昆弟將其衆畔謀攻岑娶及昆莫
昆莫老常恐大祿殺岑娶予岑娶萬餘騎别居而昆莫
有萬餘騎自備國衆分為三而其大總取羈屬昆莫昆
莫亦以此不敢專約於騫騫因分遣副使使大宛康居
大月氏大夏安息身毒于闐扞罙及諸旁國烏孫發𨗳
譯送騫還騫與烏孫遣使數十人馬數十匹報謝因令
窺漢知其廣大騫還到拜為大行列於九卿歲餘卒烏
孫使既見漢人衆富厚歸報其國其國乃益重漢其後
歲餘騫所遣使通大夏之屬者皆頗與其人俱來於是
西北國始通於漢矣然張騫鑿空其後使往者皆稱博
望侯以為質於外國外國由此信之自博望侯騫死後
匈奴聞漢通烏孫怒欲擊之及漢使烏孫若出其南抵
大宛大月氏相屬烏孫乃恐使使獻馬願得尚漢女翁
主為昆弟天子問羣臣議計皆曰必先納聘然後乃遣
女初天子發書易云神馬當從西北來得烏孫馬好名
曰天馬及得大宛汗血馬益壯更名烏孫馬曰西極名
大宛馬曰天馬云而漢始築令居以西初置酒泉郡以
通西北國因益發使抵安息奄蔡黎軒條枝身毒國而
天子好宛馬使者相望於道諸使外國一輩大者數百
少者百餘人人所齎持大放博望侯時其後益習而衰
少焉漢率一歲中使多者十餘少者五六輩遠者八九
歲近者數歲而反是時漢既滅越而蜀西南夷皆震請
吏入朝於是置蓋州越嶲䍧牱沈黎汶山郡欲地接以
前通大夏乃遣使栢始昌吕越人等歲十餘輩出此數
郡抵大夏皆復閉昆明為所殺奪幣財終莫能通至大
夏焉於是漢發三輔罪人因巴蜀士數萬人遣兩將軍
郭昌衞廣等往擊昆明之遮漢使者斬首虜數萬人而
去其後遣使昆明復為寇竟莫能得通而北道酒泉抵
大夏使者既多而外國益厭漢幣不貴其物自博望侯
開外國道以尊貴其後從吏卒皆争上書言外國竒怪
利害求使天子為其絶遠非人所樂往聽其言予節募
吏民毋問所從來為具偹人衆遣之以廣其道來還不
能毋侵盗幣物及使失指天子為其習之輙覆案致重
罪以激怒令贖復求使使端無窮而輕犯法其吏卒亦
輙復盛推外國所有言大者予節言小者為副故妄言
無行之徒皆争效之其使皆貧人子私縣官齎物欲賤
市以私其利外國外國亦厭漢使人人有言輕重度漢
兵遠不能至而禁其食物以苦漢使漢使乏絶積怨至
相攻擊而樓蘭姑師小國耳當空道攻劫漢使王恢等
尤甚而匈奴竒兵時時遮擊使西國者使者争徧言外
國災害皆有城邑兵弱易擊於是天子以故遣從驃侯
破奴將屬國騎及郡兵數萬至匈河水欲以擊胡胡皆
去其明年擊姑師破奴與輕騎七百餘先至虜樓蘭王
遂破姑師因舉兵威以困烏孫大宛之屬還封破奴為
浞野侯王恢數使為樓蘭所苦言天子天子發兵令恢
佐破奴擊破之封恢為浩侯於是酒泉列亭障至玉門
矣烏孫以千匹馬聘漢女漢遣宗室女江都翁主往妻
烏孫烏孫王昆莫以為右夫人匈奴亦遣女妻昆莫昆
莫以為左夫人昆莫曰我老乃令其孫岑娶妻翁主烏
孫多馬其富人至有四五千匹馬初漢使至安息安息
王令將二萬騎迎於東界東界去王都數千里行比至
過數十城人民相屬甚多漢使還而後發使隨漢使來
觀漢廣大以大烏卵及黎軒善眩人獻於漢及宛西小
國驩潜大益宛東姑師扞罙蘇薤之屬皆隨漢使獻見
天子天子大悅而漢使窮河源河源出于寘其山多玉
石采來天子按古圖書名河所出山曰崑崙云是時上
方數廵狩海上乃悉從外國客大都多人則過之散財
帛以賞賜厚具以饒給之以覽示漢富厚焉於是大觳
抵出竒戲諸怪物多聚觀者行賞賜酒池肉林令外國
客徧觀各倉庫府藏之積見漢之廣大傾駭之及加其
眩者之工而觳抵竒戲歲增變甚盛益興自此始西北
外國使更來更去宛以西皆自以遠尚驕恣晏然未可
詘以禮羈縻而使也自烏孫以西至安息以近匈奴匈
奴困月氏也匈奴使持單于一信則國國傳送食不敢
留苦及至漢使非出幣帛不得食不市畜不得騎用所
以然者遠漢而漢多財物故必市乃得所欲然以畏匈
奴於漢使焉宛左右以蒲陶為酒富人藏酒至萬餘石
久者數十歲不敗俗嗜酒馬嗜苜蓿漢使取其實來於
是天子始種苜蓿蒲陶肥饒地及天馬多外國使來衆
則離宫别觀旁盡種蒲陶苜蓿極望自大宛以西至安
息國雖頗異言然大同俗相知言其人皆深眼多鬚&KR0971;
善市賈争分銖俗貴女子女子所言而丈夫乃決正其
地皆無絲漆不知鑄錢噐及漢使亡卒降教鑄作他兵
噐得漢黃白金輙以為噐不用為幣而漢使者往既多
其少從率多進熟於天子言曰宛有善馬在貳師城匿
不肯與漢使天子既好宛馬聞之動心使壯士車令等
持千金及金馬以請宛王貳師城善馬宛國饒漢物相
與謀曰漢去我遠而鹽水中數敗出其北有胡寇出
其南乏水草又且往往而絶邑乏食者多漢使數百人
為輩來而常乏食死者過半是安能致大軍乎無奈我
何且貳師馬宛寳馬也遂不肯予漢使漢使怒妄言椎
金馬而去宛貴人怒曰漢使至輕我遣漢使去令其東
邊郁成遮攻殺漢使取其財物於是天子大怒諸嘗使
宛姚定漢等言宛兵弱誠以漢兵不過三千人強弩射
之即盡虜破宛矣天子已嘗使浞野侯攻樓蘭以七百
騎先至虜其王以定漢等言為然而欲侯寵姬李氏拜
李廣利為貳師將軍發屬國六千騎及郡國惡少年數
萬人以往伐宛期至貳師城取善馬故號貳師將軍趙
始成為軍正故浩侯王恢使𨗳軍而李哆為校尉制軍
事是歲太初元年也而關東蝗大起蜚西至敦煌貳師
將軍軍既西過鹽水當道小國恐各堅城守不肯給食
攻之不能下下者得食不下者數日則去比至郁城士
至者不過數千皆饑罷攻郁城郁成大破之所殺傷甚
衆貳師將軍與哆始成等計至郁成尚不能舉况至其
王都乎引兵而還往來二歲還至敦煌士不過什一二
使使上書言道遠多乏食且士卒不患戰患饑人少不
足以拔宛願且罷兵益發而復往天子聞之大怒而使
使遮玉門曰軍有敢入者輙斬之貳師恐因留敦煌其
夏漢亡浞野之兵二萬餘於匈奴公卿及議者皆願罷
擊宛軍專力攻胡天子已業誅宛宛小國而不能下則
大夏之屬輕漢而宛善馬絶不來烏孫侖頭易苦漢使
矣為外國笑乃案言伐宛尤不便者鄧光等赦囚徒材
官益發惡少年及邊騎歲餘而出燉煌者六萬人負私
從者不與牛十萬馬三萬餘匹驢騾槖駝以萬數多齎
糧兵弩甚設天下騷動傳相奉伐宛凡五十餘校尉宛
王城中無井皆汲城外流水於是乃遣水工徙其城下
水空以空其城益發戌甲卒十八萬酒泉張掖北置居
延休屠以衞酒泉而發天下七科適及載糒給貳師轉
車人徒相連屬至燉煌而拜習馬者二人為執驅校尉
備破宛擇取其善馬云於是貳師後復行兵多而所至
小國莫不迎出食給軍至侖頭侖頭不下攻數日屠之
自北而西平行至宛城漢兵到者三萬人宛兵迎擊漢
兵漢兵射敗之宛走入葆乘其城貳師兵欲行攻郁成
恐留行而令宛益生詐乃先至宛决其水源移之則宛
固已憂困圍其城攻之四十餘日其外城壞虜宛貴人
勇將煎靡宛大恐走入中城宛貴人相與謀曰漢所為
攻宛以王母寡匿善馬而殺漢使今殺王母寡而出善
馬漢兵宜解即不解乃力戰而死未晩也宛貴人皆以
為然共殺王母寡持其頭遣貴人使貳師約曰漢毋攻
我我盡出善馬恣所取而給漢軍食即不聽我盡殺善馬而
康居之救且至至我居内康居居外與漢軍戰漢軍熟計之
何從是時康居候視漢兵漢兵尚盛不敢進貳師與趙始成
李哆等計聞宛城中新得秦人知穿井而其内食尚多所為
來誅首惡者母寡母寡頭巳至如此而不許解兵則堅守而
康居候漢罷而來救宛破漢軍必矣軍吏皆以為然許宛之
約宛乃出其善馬令漢自擇之而多出食食給漢軍漢軍取
其善馬數十匹中馬以下牡牝三千餘匹而立宛貴人之故
待遇漢使善者名昧蔡以為宛王與盟而罷兵終不得
入中城乃罷而引歸初貳師起燉煌西以為人多道上
國不能食乃分為數軍從南北道校尉王申生故鴻臚
壺充國等千餘人别到郁成郁成城守不肯給食其軍
王申生去大軍二百里偵而輕之責郁成郁成食不肯
出窺知申生軍日少晨用三千人攻戮殺申生等軍破
數人脫亡走貳師貳師令搜粟都尉上官桀往攻破郁
成郁成王亡走康居桀追至康居康居聞漢已破宛乃
出郁成王予桀桀令四騎士縳守詣大將軍四人相謂
曰郁成王漢國所毒今生將去卒失大事欲殺莫敢先
擊上邽騎士趙弟最少拔劒擊之斬郁成王齎頭弟桀
等逐及大將軍初貳師後行天子使使告烏孫大發兵
并力擊宛烏孫發二千騎往持兩端不肯前貳師將軍
之東諸所過小國聞宛破皆使其子弟從軍入獻見天
子因以為質焉貳師之伐宛也而軍正趙始成力戰功
最多及上官桀敢深入李哆為謀計軍入玉門者萬餘
人軍馬千餘匹貳師後行軍非乏食戰死不能多而將
吏貪多不愛士卒侵牟之以此物故衆天子為萬里而
伐宛不錄過封廣利為海西侯又封身斬郁成王者騎
士趙弟為新畤侯軍正趙始成為光祿大夫上官桀為
少府李哆為上黨太守軍官吏為九卿者三人諸侯相
郡守二千石者百餘人千石以下千餘人奮行者官過
其望以適過行者皆絀其勞士卒賜直四萬金伐宛再
反凡四歲而得罷焉漢已代宛立昧蔡為宛王而去歲
餘宛貴人以為昧蔡善䛕使我國遇屠乃相與殺昧蔡
立母寡昆弟曰蟬封為宛王而遣其子入質於漢漢因
使使賂賜以鎮撫之而漢發使十餘輩至宛西諸外國
求竒物因風覽以伐宛之威德而燉煌置酒泉都尉西
至鹽水往往有亭而侖頭有田卒數百人因置使者護
田積粟以給使外國者
文章辨體彙選卷五百十一
文章辨體彙選卷五百十一
明賀復徵編
史傳二十九
大宛列傳(漢司馬遷)
大宛之跡見自張騫張騫漢中人建元中為郎是時天
子問匈奴降者皆言匈奴破月氏王以其頭為飲噐月
氏遁逃而常怨仇匈奴無與共擊之漢方欲事滅胡聞
此言因欲通使道必更匈奴中乃募能使者騫以郎應
募使月氏與堂邑氏故胡奴甘父俱出隴西經匈奴匈
奴得之傳詣單于單于留之曰月氏在吾北漢何以得
往使吾欲使越漢肯聽我乎留騫十餘歲與妻有子然
騫持漢節不失居匈奴中益寬騫因與其屬亡鄉月氏
西走數十日至大宛大宛聞漢之饒財欲通不得見騫
喜問曰若欲何之騫曰為漢使月氏而為匈奴所閉道
今亡唯王使人導送我誠得至反漢漢之賂遺王財物
不可勝言大宛以為然遣騫為發導驛抵康居康居傳
致大月氏大月氏王已為胡所殺立其太子為王既臣
大夏而居地肥饒少寇志安樂又自以遠漢殊無報胡
之心騫從月氏至大夏竟不能得月氏要領留歲餘還
竝南山欲從羌中歸復為匈奴所得留歲餘單于死左
谷蠡王攻其太子自立國内亂騫與胡妻及堂邑父俱
亡歸漢漢拜騫為大中大夫堂邑父為奉使君騫為人
強力寬大信人蠻夷愛之堂邑父故胡人善射窮急射
禽獸給食初騫行時百餘人去十三歲唯二人得還騫
身所至者大宛大月氏大夏康居而傳聞其旁大國五
六具為天子言之曰大宛在匈奴西南在漢正西去漢
可萬里其俗土著耕田田稻麥有蒲萄酒多善馬馬汗
血其先天馬子也有城郭屋室其屬邑大小七十餘城
衆可數十萬其兵弓矛騎射其北則康居西則大月氏
西南則大夏東北則烏孫東則扞罙于寘于寘之西則
水皆西流注西海其東水東流注鹽澤鹽澤潜行地下
其南則河源出焉多玉石河注中國而樓蘭姑師邑有城
郭臨鹽澤鹽澤去長安可五千里匈奴右方居鹽澤以
東至隴西長城南接羌鬲漢道焉烏孫在大宛東北可
二千里行國隨畜與匈奴同俗控弦者數萬敢戰故服
匈奴及盛取其羈屬不肯往朝會焉康居在大宛西
北可二千里行國與月氏大同俗控弦者八九萬人與
大宛鄰國國小南羈事月氏東羈事匈奴奄蔡在康
居西北可二千里行國與康居大同俗控弦者十餘萬
臨大澤無崖蓋乃北海云大月氏在大宛西可二三
千里居媯水北其南則大夏西則安息北則康居行國
也隨畜移徙與匈奴同俗控弦者可一二十萬故恃強
輕匈奴及冐頓立攻破月氏至匈奴老上單于殺月支
王以其頭為飲噐始月氏居敦煌祁連間及為匈奴所
敗乃遠去過宛西擊大夏而臣之遂都媯水北為王庭
其餘小衆不能去者保南山羌號小月氏安息在大
月氏西可數千里其俗土著耕田田稻麥蒲陶酒城邑
如大宛其屬大小數百城地方數千里最為大國臨媯
水有市民商賈用車及船行旁國或數千里以銀為錢
錢如其王面王死輙更錢效王面焉畫革旁行以為書
記其西則條枝北有奄蔡黎軒條枝在安息西數千里
臨西海暑濕耕田田稻有大鳥卵如甕人衆甚多往往有
小君長而安息役屬之以為外國國善眩安息長老傳
聞條枝有弱水西王母而未嘗見大夏在大宛西南
二千餘里媯水南其俗土著有城屋與大宛同俗無大
王長往往城邑置小長其兵弱畏戰善賈市及大月氏
西徙攻敗之皆臣畜大夏大夏民多可百餘萬其都曰
藍市城有市販賈諸物其東南有身毒國騫曰臣在大
夏時見卭竹杖蜀布問曰安得此大夏國人曰吾賈人
往市之身毒身毒在大夏東南可數千里其俗土著大
與大夏同而卑濕暑熱云其人民乘象以戰其國臨大
水焉以騫度之大夏去漢萬二千里居漢西南今身毒
國又居大夏東南數千里有蜀物此其去蜀不遠矣今
使大夏從羌中險羌人惡之少北則為匈奴所得從蜀
宜徑又無寇天子既聞大宛及大夏安息之屬皆大國
多竒物土著可與中國同業而兵弱貴漢財物其北有
大月氏康居之屬兵強可以賂遺設利朝也且誠得而
以義屬之則廣地萬里重九譯致殊俗威德徧於四海
天子欣然以騫言為然乃令騫因蜀犍為發間使四道
並出出駹出冉出徙出卭僰皆各行一二千里其北方
閉氐筰南方閉嶲昆明昆明之屬無君長善寇盗輙殺
略漢使終莫得通然聞其西可千餘里有乘象國名曰
滇越而蜀賈姦出物者或至焉於是漢以求大夏道始
通滇國初漢欲通西南夷費多道不通罷之及張騫言
可以通大夏乃復事西南夷騫以校尉從大將軍擊匈
奴知水草處軍得以不乏乃封騫為博望侯是歲元朔
六年也其明年騫為衛尉與李將軍俱出右北平擊匈
奴匈奴圍李將軍軍失亡多而騫後期當斬贖為庶人
是歲漢遣驃騎破匈奴西城數萬人至祁連山其明年
渾邪王率其民降漢而金城河西西並南山至鹽澤空
無匈奴匈奴時有候者到而希矣其後二年漢擊走單
于於幕北是後天子數問騫大夏之屬騫既失侯因言
曰臣居匈奴中聞烏孫王號昆莫昆莫之父匈奴西邊
小國也匈奴攻殺其父而昆莫生棄於野鳥嗛肉飛其
上狼往乳之單于怪以為神而收長之及壯使將兵數
有功單于復以其父之民予昆莫令長守於西城昆莫
收養其民攻旁小邑控弦數萬習攻戰單于死昆莫乃
率其衆遠徙中立不肯朝會匈奴匈奴遣竒兵擊不勝
以為神而遠之因羈屬之不大攻今單于新困於漢而
故渾邪地空無人蠻夷俗貪漢財物今誠以此時而厚
幣賂烏孫招以益東居故渾邪之地與漢結昆弟其勢
宜聽聽則是斷匈奴右臂也既連烏孫自其西大夏之
屬皆可招來而為外臣天子以為然拜騫為中郎將將
三百人馬各二匹牛羊以萬數齎金幣帛直數千巨萬
多持節副使道可使使遺之他旁國騫既至烏孫烏孫
王昆莫見漢使如單于禮騫大慙知蠻夷貪乃曰天子
致賜王不拜則還賜昆莫起拜賜其他如故騫諭使指
曰烏孫能東居渾邪地則漢遣翁主為昆莫夫人烏孫
國分王老而遠漢未知其大小素服屬匈奴日久矣且
又近之其大臣皆畏胡不欲移徙王不能專制騫不得
其要領昆莫有十餘子其中子曰大禄彊善將衆將衆
别居萬餘騎太禄兄為太子太子有子曰岑娶而太子
蚤死臨死謂其父昆莫曰必以岑娶為太子無令他人
代之昆莫哀而許之卒以岑娶為太子大禄怒其不得
代太子也乃收其諸昆弟將其衆畔謀攻岑娶及昆莫
昆莫老常恐大祿殺岑娶予岑娶萬餘騎别居而昆莫
有萬餘騎自備國衆分為三而其大總取羈屬昆莫昆
莫亦以此不敢專約於騫騫因分遣副使使大宛康居
大月氏大夏安息身毒于闐扞罙及諸旁國烏孫發𨗳
譯送騫還騫與烏孫遣使數十人馬數十匹報謝因令
窺漢知其廣大騫還到拜為大行列於九卿歲餘卒烏
孫使既見漢人衆富厚歸報其國其國乃益重漢其後
歲餘騫所遣使通大夏之屬者皆頗與其人俱來於是
西北國始通於漢矣然張騫鑿空其後使往者皆稱博
望侯以為質於外國外國由此信之自博望侯騫死後
匈奴聞漢通烏孫怒欲擊之及漢使烏孫若出其南抵
大宛大月氏相屬烏孫乃恐使使獻馬願得尚漢女翁
主為昆弟天子問羣臣議計皆曰必先納聘然後乃遣
女初天子發書易云神馬當從西北來得烏孫馬好名
曰天馬及得大宛汗血馬益壯更名烏孫馬曰西極名
大宛馬曰天馬云而漢始築令居以西初置酒泉郡以
通西北國因益發使抵安息奄蔡黎軒條枝身毒國而
天子好宛馬使者相望於道諸使外國一輩大者數百
少者百餘人人所齎持大放博望侯時其後益習而衰
少焉漢率一歲中使多者十餘少者五六輩遠者八九
歲近者數歲而反是時漢既滅越而蜀西南夷皆震請
吏入朝於是置蓋州越嶲䍧牱沈黎汶山郡欲地接以
前通大夏乃遣使栢始昌吕越人等歲十餘輩出此數
郡抵大夏皆復閉昆明為所殺奪幣財終莫能通至大
夏焉於是漢發三輔罪人因巴蜀士數萬人遣兩將軍
郭昌衞廣等往擊昆明之遮漢使者斬首虜數萬人而
去其後遣使昆明復為寇竟莫能得通而北道酒泉抵
大夏使者既多而外國益厭漢幣不貴其物自博望侯
開外國道以尊貴其後從吏卒皆争上書言外國竒怪
利害求使天子為其絶遠非人所樂往聽其言予節募
吏民毋問所從來為具偹人衆遣之以廣其道來還不
能毋侵盗幣物及使失指天子為其習之輙覆案致重
罪以激怒令贖復求使使端無窮而輕犯法其吏卒亦
輙復盛推外國所有言大者予節言小者為副故妄言
無行之徒皆争效之其使皆貧人子私縣官齎物欲賤
市以私其利外國外國亦厭漢使人人有言輕重度漢
兵遠不能至而禁其食物以苦漢使漢使乏絶積怨至
相攻擊而樓蘭姑師小國耳當空道攻劫漢使王恢等
尤甚而匈奴竒兵時時遮擊使西國者使者争徧言外
國災害皆有城邑兵弱易擊於是天子以故遣從驃侯
破奴將屬國騎及郡兵數萬至匈河水欲以擊胡胡皆
去其明年擊姑師破奴與輕騎七百餘先至虜樓蘭王
遂破姑師因舉兵威以困烏孫大宛之屬還封破奴為
浞野侯王恢數使為樓蘭所苦言天子天子發兵令恢
佐破奴擊破之封恢為浩侯於是酒泉列亭障至玉門
矣烏孫以千匹馬聘漢女漢遣宗室女江都翁主往妻
烏孫烏孫王昆莫以為右夫人匈奴亦遣女妻昆莫昆
莫以為左夫人昆莫曰我老乃令其孫岑娶妻翁主烏
孫多馬其富人至有四五千匹馬初漢使至安息安息
王令將二萬騎迎於東界東界去王都數千里行比至
過數十城人民相屬甚多漢使還而後發使隨漢使來
觀漢廣大以大烏卵及黎軒善眩人獻於漢及宛西小
國驩潜大益宛東姑師扞罙蘇薤之屬皆隨漢使獻見
天子天子大悅而漢使窮河源河源出于寘其山多玉
石采來天子按古圖書名河所出山曰崑崙云是時上
方數廵狩海上乃悉從外國客大都多人則過之散財
帛以賞賜厚具以饒給之以覽示漢富厚焉於是大觳
抵出竒戲諸怪物多聚觀者行賞賜酒池肉林令外國
客徧觀各倉庫府藏之積見漢之廣大傾駭之及加其
眩者之工而觳抵竒戲歲增變甚盛益興自此始西北
外國使更來更去宛以西皆自以遠尚驕恣晏然未可
詘以禮羈縻而使也自烏孫以西至安息以近匈奴匈
奴困月氏也匈奴使持單于一信則國國傳送食不敢
留苦及至漢使非出幣帛不得食不市畜不得騎用所
以然者遠漢而漢多財物故必市乃得所欲然以畏匈
奴於漢使焉宛左右以蒲陶為酒富人藏酒至萬餘石
久者數十歲不敗俗嗜酒馬嗜苜蓿漢使取其實來於
是天子始種苜蓿蒲陶肥饒地及天馬多外國使來衆
則離宫别觀旁盡種蒲陶苜蓿極望自大宛以西至安
息國雖頗異言然大同俗相知言其人皆深眼多鬚&KR0971;
善市賈争分銖俗貴女子女子所言而丈夫乃決正其
地皆無絲漆不知鑄錢噐及漢使亡卒降教鑄作他兵
噐得漢黃白金輙以為噐不用為幣而漢使者往既多
其少從率多進熟於天子言曰宛有善馬在貳師城匿
不肯與漢使天子既好宛馬聞之動心使壯士車令等
持千金及金馬以請宛王貳師城善馬宛國饒漢物相
與謀曰漢去我遠而鹽水中數敗出其北有胡寇出
其南乏水草又且往往而絶邑乏食者多漢使數百人
為輩來而常乏食死者過半是安能致大軍乎無奈我
何且貳師馬宛寳馬也遂不肯予漢使漢使怒妄言椎
金馬而去宛貴人怒曰漢使至輕我遣漢使去令其東
邊郁成遮攻殺漢使取其財物於是天子大怒諸嘗使
宛姚定漢等言宛兵弱誠以漢兵不過三千人強弩射
之即盡虜破宛矣天子已嘗使浞野侯攻樓蘭以七百
騎先至虜其王以定漢等言為然而欲侯寵姬李氏拜
李廣利為貳師將軍發屬國六千騎及郡國惡少年數
萬人以往伐宛期至貳師城取善馬故號貳師將軍趙
始成為軍正故浩侯王恢使𨗳軍而李哆為校尉制軍
事是歲太初元年也而關東蝗大起蜚西至敦煌貳師
將軍軍既西過鹽水當道小國恐各堅城守不肯給食
攻之不能下下者得食不下者數日則去比至郁城士
至者不過數千皆饑罷攻郁城郁成大破之所殺傷甚
衆貳師將軍與哆始成等計至郁成尚不能舉况至其
王都乎引兵而還往來二歲還至敦煌士不過什一二
使使上書言道遠多乏食且士卒不患戰患饑人少不
足以拔宛願且罷兵益發而復往天子聞之大怒而使
使遮玉門曰軍有敢入者輙斬之貳師恐因留敦煌其
夏漢亡浞野之兵二萬餘於匈奴公卿及議者皆願罷
擊宛軍專力攻胡天子已業誅宛宛小國而不能下則
大夏之屬輕漢而宛善馬絶不來烏孫侖頭易苦漢使
矣為外國笑乃案言伐宛尤不便者鄧光等赦囚徒材
官益發惡少年及邊騎歲餘而出燉煌者六萬人負私
從者不與牛十萬馬三萬餘匹驢騾槖駝以萬數多齎
糧兵弩甚設天下騷動傳相奉伐宛凡五十餘校尉宛
王城中無井皆汲城外流水於是乃遣水工徙其城下
水空以空其城益發戌甲卒十八萬酒泉張掖北置居
延休屠以衞酒泉而發天下七科適及載糒給貳師轉
車人徒相連屬至燉煌而拜習馬者二人為執驅校尉
備破宛擇取其善馬云於是貳師後復行兵多而所至
小國莫不迎出食給軍至侖頭侖頭不下攻數日屠之
自北而西平行至宛城漢兵到者三萬人宛兵迎擊漢
兵漢兵射敗之宛走入葆乘其城貳師兵欲行攻郁成
恐留行而令宛益生詐乃先至宛决其水源移之則宛
固已憂困圍其城攻之四十餘日其外城壞虜宛貴人
勇將煎靡宛大恐走入中城宛貴人相與謀曰漢所為
攻宛以王母寡匿善馬而殺漢使今殺王母寡而出善
馬漢兵宜解即不解乃力戰而死未晩也宛貴人皆以
為然共殺王母寡持其頭遣貴人使貳師約曰漢毋攻
我我盡出善馬恣所取而給漢軍食即不聽我盡殺善馬而
康居之救且至至我居内康居居外與漢軍戰漢軍熟計之
何從是時康居候視漢兵漢兵尚盛不敢進貳師與趙始成
李哆等計聞宛城中新得秦人知穿井而其内食尚多所為
來誅首惡者母寡母寡頭巳至如此而不許解兵則堅守而
康居候漢罷而來救宛破漢軍必矣軍吏皆以為然許宛之
約宛乃出其善馬令漢自擇之而多出食食給漢軍漢軍取
其善馬數十匹中馬以下牡牝三千餘匹而立宛貴人之故
待遇漢使善者名昧蔡以為宛王與盟而罷兵終不得
入中城乃罷而引歸初貳師起燉煌西以為人多道上
國不能食乃分為數軍從南北道校尉王申生故鴻臚
壺充國等千餘人别到郁成郁成城守不肯給食其軍
王申生去大軍二百里偵而輕之責郁成郁成食不肯
出窺知申生軍日少晨用三千人攻戮殺申生等軍破
數人脫亡走貳師貳師令搜粟都尉上官桀往攻破郁
成郁成王亡走康居桀追至康居康居聞漢已破宛乃
出郁成王予桀桀令四騎士縳守詣大將軍四人相謂
曰郁成王漢國所毒今生將去卒失大事欲殺莫敢先
擊上邽騎士趙弟最少拔劒擊之斬郁成王齎頭弟桀
等逐及大將軍初貳師後行天子使使告烏孫大發兵
并力擊宛烏孫發二千騎往持兩端不肯前貳師將軍
之東諸所過小國聞宛破皆使其子弟從軍入獻見天
子因以為質焉貳師之伐宛也而軍正趙始成力戰功
最多及上官桀敢深入李哆為謀計軍入玉門者萬餘
人軍馬千餘匹貳師後行軍非乏食戰死不能多而將
吏貪多不愛士卒侵牟之以此物故衆天子為萬里而
伐宛不錄過封廣利為海西侯又封身斬郁成王者騎
士趙弟為新畤侯軍正趙始成為光祿大夫上官桀為
少府李哆為上黨太守軍官吏為九卿者三人諸侯相
郡守二千石者百餘人千石以下千餘人奮行者官過
其望以適過行者皆絀其勞士卒賜直四萬金伐宛再
反凡四歲而得罷焉漢已代宛立昧蔡為宛王而去歲
餘宛貴人以為昧蔡善䛕使我國遇屠乃相與殺昧蔡
立母寡昆弟曰蟬封為宛王而遣其子入質於漢漢因
使使賂賜以鎮撫之而漢發使十餘輩至宛西諸外國
求竒物因風覽以伐宛之威德而燉煌置酒泉都尉西
至鹽水往往有亭而侖頭有田卒數百人因置使者護
田積粟以給使外國者
文章辨體彙選卷五百十一
