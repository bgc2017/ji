文章辨體彙選卷三百三十
明賀復徵編
序五十(社會類)
唐九老詩序(唐白居易)
會昌五年三月二十四日胡吉劉鄭盧張等六賢皆多
年夀予亦次焉於東都弊居履道坊合尚齒之會七老
相顧既醉且歡静而思之此會希有因各賦七言四韻
詩一章以記之或傳諸好事者其年夏又有二老年貌
絶倫同歸故鄉亦來斯會續命具姓名年齒寫其形貌
附于圖右仍以一絶贈之云雪作鬚眉雲作衣遼東華
表暮雙歸當時一鶴尤希有何況今逢兩令威時秘書
狄兼謨河南尹盧貞以年未及七十雖與會而不及列
云
睢陽五老圖詩并序(宋錢明逸)
夫蹈榮名而保終吉都貴勢而躋遐耉白首一節人生
所難今致政宫師相國杜公雅度敏識圭璋巖廟清德
令望龜凖當世功成自引得謝君門視所難得者則安
享之謂所難行者則恬居之燕申睢陽與賓客太原王
公故衞尉河東畢卿兵部沛國朱公駕部始平馮公咸
以耆年挂冠優游鄉梓暇日宴集為五老會賦詩酬唱
怡然相得宋人形于繪事以紀其盛昔唐白樂天居洛
陽為九老會于今圖識相傳以為勝事距兹數百載無
能紹者以今況昔則休徵居然過之明逸游公之門久
矣以鄉閭世契倍厚常品今假守留鑰日登翹館因得
圖像占述序引以代鄉校詠謠之萬一云
洛陽耆英會序(司馬光)
昔白樂天在洛與高年者八人遊時人慕之為九老圖
傳於世宋興洛中諸公繼而為之者凡再矣皆圖形普
明僧舍普明樂天之故第也元豐中潞國文公留守西
都韓國富公納政在里第自餘士大夫以老自逸於洛
者於時為多潞公謂韓公曰凡所為慕於樂天者以其
志趣高逸也奚必數與地之襲焉一旦悉集士大夫老
而賢者於韓公之第置酒相樂賓主凡十有二人既而
圖形妙覺僧舍時人謂之洛陽耆英會孔子曰好賢如
緇衣取其敝又改為樂善無厭也二公寅亮三朝為國
元老入贊萬機出綏四方上則固社稷尊宗廟下則熙
百工和萬民天子腹心股肱耳目天下所取安所取平
其勲業閎大顯融豈樂天所能庶幾然猶慕效樂天所
為汲汲如恐弗及豈非樂善無厭者與又洛中舊俗燕私
相聚尚齒不尚官自樂天之會已然是日復行之斯乃
風化之本可頌也宣徽王公方留守壮都聞之以書請
於潞公曰某亦家洛位與年不居數客之後顧以官守
不得執巵酒在座席良以為恨願寓名其間幸無我遺
其為諸公嘉羨如此光未及七十用狄監盧尹故事亦
預於會潞公命光序其事不敢辭時元豐五年正月壬辰端
明殿學士兼翰林侍讀學士太中大夫提舉崇福宫司
馬光序
文章辨體彙選卷三百三十
