文章辨體彙選卷一百六十一
明賀復徵編
奏狀三
興元訪續從賊中赴行在官等狀(唐陸贄)
右欽溆奉宣聖旨近日&KR0616;&KR0616;有卑官從山北來皆稱自
京城偷路奔赴行在大都此輩多非良善有一邢建論
說賊中體勢語最張皇察其事情頗是窺覘今且令留
在一處安置如此之類更有數人若不根尋恐有姦計
卿宜商量如何穏便者臣伏以任總百揆者與一職之
守不同富有萬國者與百揆之體復異蓋尊領其要卑
主其詳尊尚恢弘卑務近細是以練覈小事紏察微姦
此有司之守也維御萬樞選建庶長總綱而衆目咸舉
明邇而羣方自通此大臣之任也愚智兼納洪纖靡遺
蓋之如天容之如地垂旒黈纊而黜其聰察匿瑕藏疾
而務於包容不示威而人畏之如雷霆不用明而人仰
之如日月此天子之德也以卑而僭用尊道則職廢於
下以尊而降代卑職則德喪於上職廢則事不舉德喪
則人不歸事不舉者弊雖切而患輕人不歸者釁似微
而禍重兹道得失所關興亡知宇宙之大不可以耳目
周故清其無為之心而觀物之自為也知億兆之衆不
可以智力勝故一其至誠之意而感人之不誠也異於
是者乃以一人之聽覽而欲窮宇宙之變態以一人之
防慮而欲勝億兆之姦欺役智彌精失道彌遠故仲尼
述陶唐之盛曰惟天為大惟尭則之周詩美文王之德
曰不識不知順帝之則是皆覆育萬物渾然大同無好
無惡不忌不克之謂也項籍納秦降卒二十萬慮其懷
詐復叛一舉而盡坑之其於防虞亦已甚矣漢高豁達
大度天下之士至者納用不疑其於備慮可謂䟽矣然
而項氏以滅劉氏以昌蓄疑之與推誠其效固不同也
秦皇嚴衞雄猜而荆軻奮其隂計光武寬容博厚而馬
援輸其欵誠豈不以虚懷待人人亦思附任數御物物
終不親情思附則感而悦之雖寇讎化為心膂有矣意
不親則懼而沮之雖骨肉結為仇慝有矣臣故曰兹道
得失所關興亡伏惟陛下睿哲文思光被四表孝友勤
儉行高百王然猶化未大同俗未至理者良以智出庶
物有輕待人臣之心思周萬機有獨馭區㝢之意謀吞
衆略有過慎之防明照羣情有先事之察嚴束百辟有
任刑致理之規威制四方有以力勝殘之志繇是才能
者怨於不任忠藎者憂於見疑著勲業者懼於不容懷
反側者迫於攻討馴致離叛搆成禍灾兵連於外變起
於内歲律未平乘輿再遷國家艱屯古未嘗有以陛下
至聖之德而遇兹殷憂之期天其或者欲大啓睿心儆
小失而崇丕業耳臣謂陛下當奉若天意追咎已然凡
所致寇之由悉已詳知其故將革前弊以消羣疑今承
德音尚襲流誤若未悔禍何繇弭灾臣獲蒙過知又辱
下問若務順旨是為欺天庸敢指陳庶禆闕漏往歲初
奮師旅四征不庭義烈之徒人思自效捨逆歸款者繼
獻於闕下陳謀諫失者爭詣於禁門陛下能於此時乘
軍氣之方雄因人心之願盡輟沐吐哺虚襟坦懷海納
風行不凝不滯功者報之義者旌之直者奬之才者任
之其或有志而無補於時敢言而不當其理亦必恕其
妄作錄其善心率皆優容以禮進退如此則海内風靡
翕然歸心賢愚咸懷小大畢力蕞爾凶醜曾何足平臣
固知久已理安無奉天之幸矣其所以孕禍胎而索義
氣者在乎獨斷宸慮專任聰明降附者意其窺覦輸誠
者謂其遊說論官軍撓敗者猜其挾姦毁沮陳兇黨強
狡者疑其為賊張皇獻討者防其漏言進諫者憚其宣
謗凡此之類悉貽聖憂咸使拘留謂之安置或詰責而
寘於客省或勞慰而延於紫庭雖呵奬頗異其辭然於
圈閉一也既杜出入勢同狴牢解釋無期死生莫測守
護且峻家私不通一遭縶維動歴年歲想其痛憤何可
勝言繇是歸化漸稀而上封殆絶矣徇義之心既沮脅
從之黨彌堅而貴近之臣往來之使希望風旨詭辭取
容惟揣樂聞不憂失實咸言聖謀深遠策略如神小寇
孤危滅亡無日陛下急於誅惡皆謂其事信然窮兵竭
財坐待平一人心轉潰寇亂愈滋遂致轂下生戎宫闈
不守倘陛下能於此際遽敷大號謝過萬方叙忠良見
忌之冤而舉其尤鯁亮者加之厚秩紏阿諛不實之罪
而數其極姦妄者處之大刑賞罰既明忠邪畢辨以此
臨下誰敢不誠以此懷人誰有不服過而能改亂亦遄
安臣固知尋復京師必無梁岷之遊矣陛下既闕慎於
始又失圖於中收之西隅唯在兹日豈可復使一事紕
繆一言過差哉今賊泚未平懷光繼叛都邑城闕猰㺄
迭居關輔郊畿豺狼雜處朝廷僻介於遠郡道路緣歴
於連山杖策從君其能有幾推心降接猶恐未多稍不
禮焉固不來矣若又就加猜刻且復囚拘使反者得辭
來者懷懼則天下有心之士安敢復言忠義哉卵胎不
傷鳳麟方至魚鼈咸若龜龍乃遊蓋悦近者來遠之資
懷小者致大之術也竊料邢建等輩必非助逆之徒假
如過有張皇跡涉疑似亦望矜愚惜體屈法裕人並量
器能隨事甄貸武者措之於戎伍文者付之於宰司大
則授以職員次但優其選序必有須離行在難處親軍
則或除諸道一官或委諸使錄用就其常分各稍加恩
古人有言撫我則后虐我則讐惠澤所及謳歌乃歸流
聞四方孰不欣戴昔趙殺鳴犢聖人輟行燕尊郭隗賢
士繼往况乎天子所作天下式瞻一言阻物則天下莫
不自疑一事䘏人則天下莫不同悦固不可以小失為
無損而不悔亦不可以小善為無益而不行小猶慎之
矧又非小願陛下惟事無大小皆以覆車之轍為戒實
宗社無疆之休
興元初收城論詔渾瑊取褁頭内人等狀(陸贄)
右德亮承旨所錄散失内人名字令臣撰詔書與渾瑊
遣於奉天尋訪以得為限仍量與資裝速送赴行在者
頃以理道乖錯禍亂薦踵陛下思咎懼災憂人罪已屢
降大號誓將更新天下之人垂涕相賀懲忿釋怨懷仁
戴明畢力同心共平多難止土崩於絶岸收版蕩於横
流殄寇清都不失舊物實由陛下至誠動於天地深悔
感於人神故得百靈降康兆庶歸德苟不如此自古何
嘗有擲棄宫闕失守宗祧繼逆於赴難之師再遷於蒙
塵之日不踰半歲而復興大業者乎今渠魁始平法駕
將返近自畿甸遠周寰瀛再役疲瘵之甿重傷殘廢之
卒皆忍死扶病傾耳竦肩願聞德聲翹望聖澤陛下固
當感上天悔禍之眷荷烈祖垂裕之休念將士鋒刃之
殃愍黎元塗炭之酷以致寇為戒以居上為危以務理
為憂以復官為急損之又損尚懼汰侈之易滋艱之惟
艱猶患戒慎之難久謀始盡善克終已稀始而不謀終
則何有夫以内人為號蓋是中和末流天子之尊富有
宫掖如此等輩實繁有徒但恐傷多豈憂乏使翦除元
惡曾未浹辰奔賀往來道路如織何必自虧君德首訪
婦人又令資裝送赴行在萬目閱視衆口流傳恐非所
以答慶頼之心副惟新之望也夫事有先後義有重輕
重者宜務之於先輕者宜措之於後故武王克殷有未
及下車而為之者有下車而為之者蓋美其不失先後
之宜也自翠華播越萬姓靡依清廟震驚三時乏祀當
今所務莫大於斯誠宜速遣大臣馳傳先往奉迎神主
修整郊壇展祀享之儀申告謝之意然後弔恤死義慰
犒有功綏輯黎庶優問耆耋安定反仄寬宥脇從宣暢
鬱堙褒奬忠直官失職之士復廢業之人是皆宜先不
可後也至如崇飭服器繕緝殿臺掄耳目之娛選巾櫛
之侍是皆宜後不可先也宜後而先則為先之道喪宜
先而後則理國之義差古之興王必慎於此陛下將務
治安又安可不慎乎其散失内人已經數月既當離變
之際早為將卒所私其人若稍有知必當自來陳獻其
人若甚無識求之適使憂虞自因寇亂喪亡頗有大於
此者一聞搜索懷懼必多餘孽尚繁羣情未一因而善
撫猶恐危疑若又懼之於何不有昔人所以捨絶纓而
飲盜馬者豈必忘其情愛耶蓋知君之大體然也以小
妨大明者不為天下固多䙝人何必獨在於此易曰危
者安其位者也亂者有其理者也故君子安不忘危治
不忘亂是以身安而國家可保也春秋傳曰或多難以
固其國或無難以喪其邦誠以處危則思安之情切遭
亂則求理之志深切於思安深於求理國之固也不亦
宜乎及夫居安而驕恃理而怠驕則縱肆其奢欲怠則
厭惡於忠言奢欲日行忠言日梗國之喪也不亦宜乎
昔衛獻出奔久而復國大夫迎於境者執其手而與之
言迎於門者頷之而已言其驕怠之易生也齊桓將圖
霸功管仲戒之以君無忘於在莒懼其情志之易變也
今臣亦願陛下企思危固國如不及懲忘亂喪國如探
湯以在莒為書紳之規以衰衛為覆車之鑑則德為帝
範理致時雍與夫貪逸欲而踐禍機其利害亦云遠矣
所令撰賜渾瑊詔未敢承旨伏候聖裁謹奏
興元奏請論渾瑊李晟等諸軍兵馬不要指授方
略狀(陸贄)
右欽淑奉宣聖旨省卿所奏蕃軍退歸及關中體勢理
皆切當甚慰朕懷然渾瑊李晟等諸軍須有商量規畫
令其進取朕見欲遣使宣慰卿宜審細條䟽速奏來者
臣聞將貴專謀兵以竒勝軍機遥制則致變戎帥稟命
則不威是以古之賢君選將而分任之於閫誓莫干也
授之以鉞俾專斷也夫然故軍敗則死衆戰勝則策勲
不用刑而師律貞不勞慮而武功立其於委任之體豈
不博大哉其於責成之利豈不精覈哉自昔帝王之所
以夷大難成大業者由此道也其或疑於委任以致斷
由已為大權昧於責成以指麾順旨為名將鋒鏑交於
原野而决策於九重之中機會變於斯須而定計於千
里之外違令則失順從令則失宜失順則挫君之嚴失
宜則敗君之衆用捨相礙否臧皆凶上有掣肘之機下
無死綏之志其於分畫之道豈不兩傷哉其於經綸之
術豈不都謬哉自昔帝王之所以長亂繁刑喪師蹙國
者由此道也兹道得失兵家大樞當今事宜所繫尤切
蓋以寇盜充斥乘輿播遷人心有觀變之搖王室無自
固之重秦梁迴繚千里而遥臨之以威則力勢不制授
之以策則阻遠不精頃者驟降詔書教諭羣帥事無大
小悉為規裁及乎章表陳誠使臣復命進退遲速率乖
聖謀豈皆樂於違忤哉亦由傳聞與指實不同懸筭與
臨事有異故也設使其中或有肆情奸令者陛下能於
此時戮其違詔之罪乎臣竊恐未能也陛下復能奪其
兵而易置將帥乎臣亦恐未能也是則違命者既不果
刑罰從命者又未必叶宜徒費空言秪勞睿慮匪惟無
益其損實多何則時方艱屯下凌上替凡在執干戈而
衛社稷者皆自謂勲業由已義烈發心安於專行病於
羈制陛下宜俯循斯意因而委之遂其所安護其所病
敦以付授之義固以親信之恩假以便宜之權待以殊
常之賞其餘細故悉勿關言所賜詔書務從簡要慎其
言以取重深其託以示誠言見重則君道尊託以誠則
人心感尊則不嚴而衆服感則不令而事成其勢當令
智者騁謀勇者奮力小大咸竭其分賢愚各適其懷將
自效忠兵自樂戰與夫迫於驅制不得已而從之者志
氣何啻百倍哉夫君上之權特異臣下惟不自用乃能
用人其要在順於物情其契在通於時變今之要契頗
具於兹儻蒙究思或有可取謹奏
駕幸梁州在路論百姓進瓜果請賜帛不與官第
二狀(陸贄)
右欽淑齎中書所與進瓜果人擬官狀示臣仍奉宣聖
旨朕所到處欲得人心喜悦試官虚名無損於事宰臣
以下商量進擬與亦無妨臣愚以為信賞必罰霸王之
資輕爵䙝刑衰亂之漸信賞在功無不報必罰在罪無
不懲非功而獲爵則爵輕非罪而肆刑則刑䙝爵賞刑
罰國之大綱一綱或棼萬目皆弛雖有善理末如之何
天寳季年嬖幸傾國爵以情授賞以寵加天下蕩然紀
綱始紊逆羯乘釁遂亂中原防成歲增策勲日廣財賦
不足以供賜而職官之賞興焉職員不足以容功而散
試之號行焉青朱雜沓於胥徒金紫普施於輿皂薰蕕
無辨涇渭不分二紀於兹莫之能整當今所病方在爵
輕設法貴之猶恐不重若又自棄將何勸人聖旨以為
試官虚名無損於事臣伏恐陛下思之未熟偶有是言
儻或謂之信然臣竊以為過矣夫立國之道惟義與權
誘人之方惟名與利名近虚而於教為重利近實而於
德為輕凡所以裁是非立法制者則存乎其義至於參
虚實揣重輕竝行而不傷迭用而不悖因衆之欲度時
之宜消息盈虚使人不倦者則存乎其權專實利不濟
之以虚名則耗匱而物力不給專虚名而不副之以實
利則誕漫而人情不趨故國家之制賞典錫貨財賦秩
廩所以裁實也差品列異章服所以飾虚也居上者必
明其義達其變相須以為表裏使人日用而不知則為
國家之權得矣謹按命秩之載於甲令者有職事官焉
有散官焉有勲官焉有爵號焉雖同其類而分其流有
四然其掌務而受俸者雖繫於執事之一官以序才能
以位賢德此所謂施實利而寓之虚名者也其勲散爵
號無有所繫大抵止於服色資蔭而已以馭崇貴以甄
功勞此所謂假虚名以佐實利者也虚實交相養故人
不瀆賞輕重互相制故國不廢權今之員外試官頗同
勲散爵號雖則授無廢禄受不損事然突銛鋒排患難
者則以是賞之竭筋力展勤勞者又以是酬之其為用
也可謂重矣今或捧瓜一器挈果一盛亦授試官以酬
所獻則彼突銛鋒而竭筋力者必相謂曰吾以忘軀命
而獲官此以進瓜果而獲官是乃國家以吾之軀命同
於瓜果矣視人如草木誰復為用哉且員外試官無俸
祿之資無管攝之柄無見敬之貴無免役之優唯假空
言以籠浮俗俗所以若存若亡而未甚厭棄者徒以上
之所惜爾今陛下若又輕用之以為無損於事人悟斯
旨復何頼焉後之立功曷用為賞陛下若欲賞之以職
事則官員有限而勲閥無窮固不勝其用矣陛下欲賞
之以貨財則人才已殫而帑藏皆匱固不充其費矣既
未有實利以敦勸又不重虚名而濫施人無藉焉何以
為國且植瓜樹果多是野人貧者所資惟在衣食假以
冗號亦奚用為必欲使之歡欣不如厚賞錢帛人不失
利國不失權各得所宜兩全其寳何為不可固傷大猷
願留睿思少賜詳度
興元論解姜公輔狀(陸贄)
右欽溆奉宣聖旨緣唐安公主喪亡不可向此間遷措
權令造一塔安置待收復京城即擬將歸以禮葬送所
造塔役功費用亦甚微小都不合是宰相所論之事姜
公輔忽有奏表都無道理但欲指朕過失擬自取名朕
本拔擢將為腹心今却如此豈不負朕至深卿宜商量
如何穏便者公輔頃在翰林與臣久同職任臣今據理
辨直則涉於私黨之嫌希旨順承則違於匡輔之義涉
嫌止貽於身患違義實玷於君恩徇身忘君臣之恥也
别嫌奬義主之明也臣今不敢冒行所恥亦頼陛下明
聖而鑒焉古語有之順旨者愛所繇來逆意者惡所從
至故人臣皆爭順旨而避逆意非忘家為國捐身成君
者誰能犯顔色觸忌諱建一言開一說哉是以哲后興
王知其若此求諫如不及納善如轉圜諒直者嘉之訐
犯者義之愚淺者恕之狂誕者容之仍慮驕汰之易滋
而忠實之不聞也於是置敢諫之鼔植告善之旌垂戒
慎之鞀立司過之士猶懼其未也又設官制以言為常
繇是有史為書瞽為詩工誦箴諫大夫規誨士傳言庶
人謗尚恐其怠也每歲孟春遒人以木鐸徇於路而振
警之官師相規工執藝事以諫其或不恭邦有常刑然
非明智不能招直言非聖德不能求過行招直則其智
彌大求過則其德彌光惟衰亂之朝闇惑之主則必諱
其過行忿其直言以阿諛為納忠以諫諍為揚惡怨讟
溢於下國而耳不欲聞腥德達於上天而心不求悟迨
乎顛覆猶未知非情之昏迷乃至於是故明者廣納以
成德闇者獨用而敗身成敗之途千古相襲與敗同轍
者罔不覆與成同軌者罔不昌以陛下日月之明江海
之量自當矯夏癸殷辛拒諫飾非之慝恊大禹成湯拜
言改過之誠矧又時運方屯物情猶鬱乃是陛下握髮
吐哺之日宵衣旰食之辰士無賢愚咸宜錄用言無小
大皆務招延固不可復有忤逆之嫌甘辛之忌也夫君
人者以衆智為智以衆心為心恒恐一夫不盡其情一
事不得其理孜孜訪納唯善是求豈從諫不咈而已哉
乃至求謗言聽輿誦葑菲不以下體而不採故英華靡
遺芻蕘不以賤品而不詢故幽隠必達今公輔官在諫
議任居宰衡獻替彌綸乃其職分比於芻蕘葑菲豈不
優而且重哉此理之常奚足怪也縱使引喻非當不猶
愈於輿誦乎矯激過深不猶愈於謗言乎晉文聽輿人
之誦而覇業興虞舜設誹謗之木而帝德廣斯實聖賢之
高躅陛下何疾焉聖旨又以造塔役費微小非宰臣所
論之事下臣愚戅竊謂不然當問理之是非豈論事之
大小若造塔為是役雖大而作之何傷若造塔為非費
雖小而言者何罪夫小者大之漸微者著之萌故君子
慎初聖人存戒知幾者所貴乎不遠而復制理者必在
於未亂之前本立輔臣置之左右朝夕納誨意在防微
微而弼之乃其職也涓涓不遏終變桑田燄燄靡除卒
燎原野流煽已甚禍災已成雖欲救之固無及矣書曰
不矜細行終累大德易曰小人以小善為無益而不為
也以小惡為無傷而不去也故惡積而不可掩罪大而
不可解然則小之不可不慎也如此陛下安得使之勿
論乎虞書載咎繇之言曰兢兢業業一日二日萬幾兢
兢慎也業業危也幾者動之微也唐虞之際主聖臣賢
庶績咸熙萬邦已恊而猶上下相戒既慎且危慮事之
微日至萬數然則微之不可不重也如此陛下又安可
忽而勿念乎舜之為君始作漆器羣臣固爭咸謂非宜
漆器之為用也甚堅其為費也蓋寡然猶相繼諷諫者
豈不欲杜其漸而慎其初與是知君臣之間義同一體
事罔大小相須而成故舜命其臣曰作朕股肱耳目夫
股肱之奉於元首不以煩細而闕於運行耳目之助於
心靈不以么微而廢於視聽是以臣子之於君父也盡
其敬而敬焉盡其愛而愛焉敬則願極於尊榮愛則懼
䧟於過惡萬邦黎獻莫不皆然而况位列朝廷任當輔
弼主辱與辱主安與安此而不言誰復言者禮曰近而
不諫則尸利也若宰相者可謂近矣事或乖誤得無諫
乎武丁賢君也傅說賢相也而武丁引金作礪以命其
相傅說喻木從繩以戒其君是則輔弼之任匡救攸屬
巨細之事悉宜盡規陛下所言役費微小非宰相所論
之事又謂指朕過失擬自取名此誠異乎愚臣之所聞
是以願披肺腸而不敢自默者也若以諫諍為指過則
剖心之主不宜見罪於哲王若以諫諍為取名則匪躬
之臣不應垂訓於聖典獻替列職竟使奚為左右有人
復將焉用臣竊謂指過以示直固不如改過以見稱進
諫以取名固不如納諫以為美假有意將指過諫以取
名但能聞善而遷見諫不逆則所指者適足以彰陛下
莫大之善所取者適足以資陛下無疆之休因而利焉
所獲多矣倘或怒其指過而不改則陛下招惡直之譏
惡其取名而不容則陛下被違諫之謗是乃掩已過而
過彌著損彼名而名益彰果而行之所失大矣一獲一
失可不慎乎伏願嘉忤旨之忠祛逆耳之吝平積忿之
氣弭逆詐之情然後試以愚言反覆參較庶臻至理且
諒微誠
興元論解蕭復狀(陸贄)
右欽溆齎蕭復表示臣兼奉宣聖旨朕比緣李懷光兇
狂且就此逥避山南既與京畿接近指麾兵馬日望收
城今蕭復勸朕今幸江陵表狀之中張皇頗甚朕不會
其意昨問從一從一亦甚驚怪不知事繇蕭復奏事官
李充朕適喚對共語亦似不是純良此人莫是李承昭
家子弟否卿宜審看蕭復表中意趣斟酌奏來者臣伏
覩其表兼揣其情蓋以遠路傳聞事多失實大臣獻納
務且竭誠雖有過當之虞失中之策但宜勿用不足為
尤何則駐蹕奉天迍難已甚况又不駐艱危可知蕭復
備位樞衡奉使宣撫忽聞變故寧免驚憂梁岷之間窮
隘特甚輦輓攸止資奉實難凡在戀主之誠各懷徯后
之志是以延賞奉迎於西蜀韓滉望幸於東吳此乃臣
子之常情古今之通禮蕭復所請亦類於斯事雖非宜
意則可恕李充頃任御史臣嘗與之同僚其人是故福
建觀察使李猗之男共承昭房從已遠才頗通敏性亦
温恭宗族之中足稱佳器伏願更廣詢訪方驗臣言不
誣(闕)又答論蕭復狀云右欽溆奉宣聖旨卿所奏蕭復
事朕已具悉假使更無别意終是不識事宜更令巡行
諸道轉恐事多乖失緣孟皥年老今欲除蕭復為福建
觀察使便令赴任去就亦應得所卿意以為何如者伏
以將相之任所委皆崇中外迭居亦是常理然君臣有
禮進退不可以不全理體有宜本末不可以不稱頃盜
興都邑駕適郊畿陛下悔征賦之殷繁念黎元之困悴
誕降慈旨深示憫傷特遣大臣普詢疾苦本期還報將
議優蠲衆情顒顒日望上達今若未終前命遽授遠藩
則是膏澤將布而復收渙汗已發而中廢事既失望人
何以觀斯乃進退之禮不全本末之宜不稱謂為得所
臣實疑之倘慮處事乖方不欲淹留在外則當諭以詔
旨促其歸程遠近巡歴未周一令副使分往待其復命
親訪物情革弊垂恩用符德號使務既畢能否益彰徐
擇所宜以圖進退庶於事體允得厥中
論請不替鳳翔節度使李楚琳狀(陸贄)
右欽溆奉宣聖旨李楚琳不可久在鳳翔終須别與移
改有人陳奏請朕到鳳翔日簡擇一人替楚琳充節度
使楚琳别與一官便隨朕歸京既有迎駕諸軍威勢甚
盛因此替換亦是權宜卿商量穏便否者臣聞王者有
作先懷永圖謀必可傳事必可繼不因利以苟得不乘
便而幸成故能上下相接而理可長久也彼楚琳者固
是亂人乘國亂而肆逞其姦賊邦君而簒居其位投以
典法是宜汚潴既屬多虞不遑致討乃分之以旄鉞又
繼之以寵榮逮至南巡頗全外順道塗無壅亦有頼焉
雖爵命累加蓋非獲已然王言一出則不可渝縱闕君
臣之恩猶須進退以禮今若因行幸之威勢假迎扈之
甲兵易置以歸是同虜執以言乎除亂則不武以言乎
務理則不誠禍變繁興為日已久負釁居位豈唯一人
以此時巡後將焉入以此撫御其誰敢懷昔漢高偽遊
韓信見獲功臣繼叛天下幾危征伐紛紜以至於没其
徼幸之不可為也如是陛下得不以為至誡哉議者謂
之權宜臣又未諭其理夫權宜之為義取類權衡衡者
秤也權者錘也故權在於衡則物之多少可凖權施於
事則義之輕重不差其趣理也必取重而捨輕其遠疑
也則就輕而避重苟非聖哲難盡精微故聖人貴之乃
曰可與適道未可與立可與立未可與權言知機之難
也今者甫平大亂將復天衢輦輅所經首行脇奪易一
帥而虧萬乘之義得一方而結四海之疑乃是重其所
輕而輕其所重謂之權也不亦反乎以反道為權以任
數為智君上行之必失衆臣下用之必䧟身歴代所以
多喪亂而長姦邪由此誤也夫以韓信才略當代莫儔
且負嫌猜已遭告訐縱之足以亂區㝢除之可以安國
家幸而成擒猶謂失策當時救攻戰之害百代流詭詐
之機况楚琳卒伍凡材厮養賤品因時擾攘得肆猖狂
非有䧟堅殪敵之雄出奇制勝之略頗同狐鼠乘夜睢
盱晨光既昇勢自跧蹜今郊畿已乂武衛方嚴汧隴鎮
壓於其西邠涇扼制於其北顧是岐下若居掌中以楚
琳瑣劣之資處掌中控握之地縱令蹢躅何惡能為願
陛下姑務含弘普安反側促駕遄止錄功犒勤敷肆𤯝
之恩布惟新之令然後徵韋臯楚琳俾入分文武之職
擇元勲宿望命出總岐隴之師則彼承詔欣榮奔走不
暇安敢蠆芥復勞誅鋤措置得宜萬無一跌何遽過動
不為遠圖仰希睿聰試更詳慮謹奏
論嶺南請於安南置市舶中使狀(陸贄)
嶺南節度經略使奏近日舶船多往安南市易進奉事
大實懼闕供臣今欲差判官就安南收市望定一中使
與臣使司同勾當庶免隠欺希顔奏宣聖旨宜依者遠
國商販唯利是求綏之斯來擾之則去廣州地當要會
俗號殷繁交易之徒素所奔湊今忽捨近而趨遠棄中
而就偏若非侵刻過深則必招懷失所曾無内訟之意
更興出位之思玉毁櫝中是將誰咎珠飛境外安可復
追書曰不貴遠物則遠人格今既徇欲如此宜其殊俗
不歸况又將蕩上心請降中使示貪風於天下延賄道
於朝廷黷汚清時虧損聖化法宜當責事固難依實且
嶺南安南莫非王土中使外使悉是王臣若緣軍國可
用可有令式恒制人思奉職孰敢闕供豈必信嶺南而
絶安南重中使以輕外使殊失推誠之體又傷賤貨之
風望狎不出
請還田緒所寄撰碑文馬絹狀(陸贄)
右田緒使節度隨軍劉可送書與臣其書意緣奉進止
令為其亡父承嗣撰遺愛碑文故送前件馬絹等以申
情貺臣先奉恩旨令撰碑文於今半年竟未綴緝良以
勸戒之道忠義攸先褒貶之詞春秋所重爵位有僥倖
而致名稱非詐力可求將使循軌轍者畏昭憲而莫踰
怙姦妄者顧清議而知恥仲尼修春秋而亂臣賊子懼
豈必臨之以武脅之以刑哉褒貶苟明亦足助理田承
嗣阻兵犯命靡惡不為竟逭天誅全歸土壤此乃先朝
所愧恨義士所惋嗟今田緒尚於宸嚴請頌遺愛微臣
隘跼實憤於心謬承恩光備位台輔既未能滌除姦慝
禆益大猷而又飾其愧詞以贊凶德納彼重賂以襲貪
風情所未安事固難強是以屢嘗執翰不能措詞輙投
所操太息而止緣承聖誨姑務懷柔昨見田緒使人臣
亦惋為報答但告云所為碑頌皆奉德音既異私情難
承厚貺候稍休暇續當撰成既無拒絶之言計亦不至
疑阻其來書謹封進所送馬及絹等令劉瞻便領却逥
訖不敢不秦
請依京兆所請折納事狀(陸贄)
京兆府先奏當管蟲食豌豆全然不收請據數折納大
豆奉敕宜依度支續奏稱據時估豌豆每㪷七十價已
上大豆每㪷三十價已下京兆府所請將大豆替豌豆
令各據估計錢數折納則冀免損官司者求瘼救災國
之令典求瘼在知其所患救災在恤其所無只如螟蜮
為殃豌豆全損簡覆若非虚謬地税固合免徵直道而
行大體斯在府司折納充數已為剋下從權度支凖估
計錢乃是幸灾窺利所得無幾其傷實多傷風得財非
謂理道且豌豆為物入用甚微舊例所支惟充畜料凖
數逥給大豆諸司誰曰不然計價剩徵義將安在理無
所據事不可從望依前敕處分未審可否
文章辨體彙選卷一百六十一
