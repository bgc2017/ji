文章辨體彙選卷八
明賀復徵編
詔八
宋太祖置賢良方正詔
先所置賢良方正能直言極諫經學優深可為師法詳
言吏理逹於教化等三科而自曩及今未有應者得非
抱倜儻者耻肩於常調懷讜直者難效於有司必欲興
自朕躬乎繼今不限内外職官前資見任布衣黃衣許
詣閣門投牒自薦朕當親試焉
仁宗取士詔
儒者通天地人之理明古今治亂之原可謂博矣然學
者不得騁其說而有司務先聲病章句以拘牽之則吾
豪雋竒偉之士何以奮焉士以純明朴茂之美而無斆
學飬成之法使與不肖並進則夫懿德敏行何以見焉
此取士之甚敝而學者自以為患夫遇人以薄者不可
責其厚也今朕建學興善以尊子大夫之行更制革敝
以盡學者之才有司其務嚴訓導精察舉以稱朕意學
者進德修業無失其時
神宗諭羣臣詔
朕每思祖宗百戰得天下今州郡付之庸人常切痛心
卿軰謂何如而得選任之要
神宗賜韓琦詔
河北歲比不登水溢地震方春東作民携老幼棄舊廬
日流徙於道中夜以興惨怛不安其經制之方聽便宜
從事有可以左右吾民者宜為朕撫輯而振全之毋使
後時以重民困
神宗始策舉人罷詩論賦三題詔
化民成俗必自庠序進賢興能抑繇貢舉而四方執經
藝者專於誦讀趨鄉舉者狃於文辭與古所謂三物賓
興九年大成亦已盭矣今下郡國&KR0008;徠雋賢其教育之
方課試之格令兩制兩省待制以上御史三司三館雜
議以聞
神宗封太祖皇帝後詔(王珪)
昔我藝祖皇帝之興以天發之期兵未始一血刃而卒
再造區夏其大謀盛烈被諸萬世而莫高焉朕奉承聖
緒夙夜不敢康乃顧後之子孫寖微弗顯而有司未嘗
議封爵之文豈朕所以尊大統推親親之意哉宜令中
書門下考大宗之籍以屬近而行尊者一人裂土地而
王之使常從獻於郊廟世世勿復絶
神宗允曾公亮乞免册禮詔(王珪)
天子臨軒拜三公其禮舊矣今朕以上公之秩加於元
臣方戒有司卜日而冊授之乃援比固辭不能為朕引
紱廷下吁其禮何時而可復耶雖用勉從則匪朕心之
懌
理宗改元詔
春秋謂一為元謹始也朕以眇身託於萬民之上深懼
不德戰戰兢兢自反而思惟日不足中外臣僚宜直言
時政毋有所諱布告天下咸與維新
理宗追封周敦頤汝南伯張載郿伯程顥河南
伯程頥伊陽伯朱熹徽國公並從祀孔子廟廷
詔
朕惟孔子之道自孟軻後不得其傳至我朝周敦頥張
載程顥程頥真知實踐深探聖域千載絶學始有指歸
中興以來又得朱熹精思明辨表裏混融使大學論孟
中庸之書本末洞徹孔子之道益以大明於世朕每觀
五臣論註啟沃良多今視學有日其各加封爵令學官
列諸從祀以示崇奬之意
元英宗親祀詔
一歲惟四祀使人代之不能致如在之誠實所未安歲
必親祀以終朕身(廷臣或言祀事畢宜赦天下帝諭之曰恩可常施赦不可屢下使殺人獲)
(免則死者何辜遂命中書陳便宜事行之)
文章辨體彙選卷八
