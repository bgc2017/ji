文章辨體彙選卷三百七十三
明賀復徵編
書二
書梅聖俞藁後(宋歐陽修)
凡樂逹天地之和而與人之氣相接故其疾徐奮動可
以感於心歡忻惻愴可以察於聲五聲單出於金石不
能自和也而工者和之然抱其器知其聲節其廉肉而
調其律吕如此者工之善也今指其器以問於工曰彼
簨者&KR0034;者堵而編執而列者何也彼必曰鼗鼓鐘磬絲
管干戚也又語其聲以問之曰彼清者濁者剛而奮柔
而曼衍者或在郊或在廟堂之下而羅者何也彼必曰
八音五聲六代之曲上者歌而下者舞也其聲器名物
皆可以數而對也然至乎動盪血脉流通精神使人可
以喜可以悲或歌或泣不知手足鼓舞之所然問其何
以感之者則雖在善工猶不知其所以然焉蓋不可得
而言也樂之道深矣故工之善者必得於心應於手而
不可述之言也聽之善亦必得於心而會以意不可得
而言也堯舜之時䕫得之以和神人舞百獸三代春秋
之際師襄師曠州鳩之徒得之為樂官理國家知興亡
周衰官失樂器淪亡𣪚之河海逾千百歲間未聞有得
之者其天地人之和氣相接者既不得泄於金石疑其
遂獨鍾於人故其人之得者雖不可和於樂尚能歌之
為詩古者登歌清廟太師掌之而諸侯之國亦各有詩
以道其風土性情至於投壺饗射必使工歌以逹其意
而為賓樂蓋詩者樂之苖裔與漢之蘇李魏之曹劉得
其正始宋齊而下得其浮滛流泆唐之時子昂李杜沈
宋王維之徒或得其淳古淡泊之聲或得其舒和高暢
之節而孟郊賈島之徒又得其悲愁鬱湮之氣由是而
下得者時有而不純焉今聖俞亦得之然其體長於本
人情状風物英華雅正變態百出哆兮其似春凄兮其
似秋使人讀之可以喜可以悲陶暢酣適不知手足之
將鼓舞也斯固得深者耶其感人之至所謂與樂同其
苖裔者耶余嘗問詩於聖俞其聲律之高下文語之疵
病可以指而告余也至其心之得者不可以言而告也
余亦將以心得意會而未能至之者也聖俞久在洛中
其詩亦往往人皆有之今將告歸余因求其藁而寫之
然余前所謂心之所得者如伯牙鼓琴子期聽之不相
語而意相知也余今得聖俞之藁猶伯牙之琴絃乎
書舊本韓文後(歐陽修)
予少家漢東漢東僻陋無學者吾家又貧無藏書州南
有大姓李氏者其子堯輔頗好學予為兒童時多遊其
家見其弊筐貯故書在壁間發而視之得唐昌黎先生
文集六卷脱落顛倒無次序因乞李氏以歸讀之見其
言深厚而雄博然予猶少未能悉䆒其義徒見其浩然
無涯若可愛是時天下學者楊劉之作號為時文能者
取科第擅名聲以誇榮當世未嘗有道韓文者予亦方
舉進士以禮部詩賦為事年十有七試於州為有司所
黜因取所藏韓氏之文復閱之則喟然嘆曰學者當至
於是而止耳因怪時人之不道而顧已亦未暇學徒時
時獨念於予心以謂方從進士干禄以養親苟得禄矣
當盡力于斯文以償其素志後七年舉進士及第官於
洛陽而尹師魯之徒皆在遂相與作為古文因出所藏
昌黎集而補綴之求人家所有而校定之其後學者亦
漸趨於古而韓文遂行於世至於今蓋三十餘年矣學
者非韓不學也可謂盛矣嗚呼道固有行於遠而止於
近有忽於往而貴於今者非惟世俗好惡之使然亦其
理有當然者昔孔孟惶惶於一時而師法於千萬世韓
氏之文沒而不見者二百年而後大施於今此又非特
好惡之所上下蓋其久而愈明不可磨滅雖蔽於暫而
終耀於無窮者其道當然也予之始得於韓也當其沉
沒廢棄之時予固知其不足以追時好而取勢利於是
就而學之則予之所為者豈所以急名譽而干勢利之
用哉亦志乎久而已矣故予之仕於進不為喜退不為
懼者益其志先定而所學者宜然也集本出於蜀文字
刻畫頗精於今世俗本而脱謬尤多凡三十年間聞人
有善本者必求而改正之其最後卷帙不足今不復補
者重增其故也予家藏書萬卷獨昌黎先生集為舊物
也嗚呼韓氏之文之道萬世所共尊天下所共傳而有
也予於此本特以其舊物而尤惜之
書刺客傳後(王安石)
曹沬將而亡人之城又劫天下盟主管仲因勿倍以市
信一時可也予獨怪智伯國士豫讓豈願不用其策耶
讓誠國士也曾不能逆策三晉救智伯之亡一死區區
尚足校哉其亦不欺其意者也聶政售於嚴仲子荆軻豢
於燕太子丹此兩人者汙隱困約之時自責其身不妄
願知亦曰有待焉彼挾道德以待世者何如哉
書東臯子傳後(蘇軾)
予飲酒終日不過五合天下之不能飲無在予下者然
喜人飲酒見客舉杯徐飲則予胸中為之浩浩焉落落
焉酣適之味乃過於客閑居未嘗一日無客客至未嘗
不置酒天下之好飲亦無在予上者常以為人之至樂
莫若身無病而心無憂我則無是二者矣然人之有是
者接於予前則予安得全其樂乎故所至常蓄善藥有
求者即與之而尤喜釀酒以飲客或曰子無病而多蓄
藥不飲而多釀酒勞已以為人何也予笑曰病者得藥
吾為之體輕飲者困於酒吾為之酣適蓋專以自為也
東臯子待詔門下省日給酒三升其弟静問曰待詔樂
乎曰待詔何所樂但美醖三升殊可戀耳今嶺南法不
禁酒予既得自釀月用米一斛得酒六斗而南雄廣惠
循梅五太守間復以酒遺予略計其所獲殆過於東臯
子矣然東臯子自謂五斗先生則日給三升救口不暇
安能及客乎若余者乃日有二升五合入野人道士腹
中矣東臯子與仲長子光遊好養性服食豫刻死日自
為墓誌余蓋友其人於千載或庶幾焉
書淳于髠傳後(蘇軾)
淳于髠言一斗既醉一石亦醉至于州閭之會男女襍
坐幾於勸矣而何諷之有以吾觀之蓋有微意以多少
之無常知飲酒之非我觀變識妄而平生之嗜亦少衰
矣是以託於放蕩之言而能已荒主長夜之飲未有識
其趣者元祐六年六月十三日偶讀史記書此
書六一居士傳後(蘇軾)
蘇子曰居士可謂有道者也或曰居士非有道者也有
道者無所挾而安居士之於五物捐世俗之所爭而拾
其所棄者也烏得為有道乎蘇子曰不然挾五物而後
安者惑也釋五物而後安者又惑也且物未始能累人
也軒裳圭組且不能為累而况此五物乎物之所以能
累人者以吾有之也吾與物俱不得已而受形於天地
之間其孰能有之而或者以為已有得之則喜喪之則
悲今居士自謂六一是其身均與五物為一也不知其
有物耶物有之也居士與物均為不能有其孰能置得
喪於其間故曰居士可謂有道者也雖然自一觀五居
士猶可見也與五為六居士不可見也居士殆將隱矣
書黃魯直李氏傳後(蘇軾)
無所厭離何從出世無所欣慕何從入道欣慕之至亡
子見父厭離之極燖鷄出湯不極不至心地不淨如飯
中沙與飯皆熟若不含糊與飯俱嚥即須吐出與沙俱
棄善哉佛子作清淨飯淘米去沙終不能盡不如即用
本所自種元無沙米此米無沙亦不受沙非不受也無
受處故
書若逵所書經後(蘇軾)
懷楚比丘示我若逵所書二經經為幾品品為幾偈偈
為幾句句為幾字字為幾畫其數無量而此字畫平等
若一無有高下輕重大小云何能一以忘我故若不忘
我一畫之中已現二相而况多畫如海上沙是誰磋磨
自然勻平無有麄細如空中雨是誰揮洒自然蕭散無
有疎密咨爾楚逵若能一念了是法門于刹那頃轉八
十藏無有忘失一句一偈東坡居士說是法已復還其
經
書李伯時山莊圖後(蘇軾)
或曰龍眠居士作山莊圖使後來入山者信足而行自
得道路如見所夢如悟前世見山中泉石草木不問而
知其名遇山中漁樵隱逸不名而識其人此豈強記不
忘者乎曰非也畫日者常疑餅非忘日也醉中不以鼻
飲夢中不以趾捉天機之所合不強而自記也居士之
在山也不留於一物故其神與萬物交其智與百工通
雖然有道有藝有道而不藝則物雖形於心不形於手
吾嘗見居士作華嚴相皆以意造而與佛合佛菩薩言
之居士畫之若出一人况自畫其所見者乎
書柳子厚牛賦後(蘇軾)
嶺外俗皆恬殺牛而海南為甚客自高化載牛渡海百
尾一舟遇風不順渴饑相倚以死者無數牛登舟皆哀
鳴出涕既至海南耕者與屠者常相半病不飲藥但殺
牛以禱富者至殺十數牛死者不復云幸而不死即歸
德於巫以巫為醫以牛為藥間有飲藥者巫輙云神怒
病不可復治親戚皆為却藥禁醫不得入門人牛皆死
而後已地産沉水香香必以牛易之黎黎人得牛皆以
祭鬼無脱者中國人以沉水香供佛燎帝求福此皆燒
牛肉也何福之能得哀哉予莫能救故書柳子厚牛賦
以遺瓊州僧道贇使以曉喻其鄉人之有知者庶幾其
少衰乎庚辰三月十五日記
書淵明酬劉柴桑後(蘇軾)
自夏歷秋毒熱七八十日不解炮灼理極意謂不復有清
凉時今日忽凄風微雨遂御裌衣顧念兹歲屈指可盡
陶彭澤云今我不為樂知有來歲不此言真可為惕然
也
書醉翁操後(蘇軾)
二水同器有不相入二琴同手有不相應今沈君信手
彈琴而與泉合居士縱筆作詩而與琴會此必有真同
者矣本覺法真禪師沈君之子也故書以寄之願師宴
坐静室自以為琴而以學者為琴工有能不謀而同三
令無際者願師取之元祐七年四月二十四日
徐州書會獵詩後(蘇軾)
雷勝隴西人以勇敢應募得官為京東第二將武力絶
人騎射敏妙按閱於徐徐人欲觀其能為小獵城西又
有殿直鄭亮借職繆進者皆騎而從弓矢刀槊無不精
習而駐泊黃宗閔舉止如諸生戎装輕騎出馳絶衆客
皆驚笑樂甚是日小雨甫晴土潤風和觀者數千人曹
子桓云建安十年始定冀州濊貊貢良弓燕代獻名馬
時歲之春勾芒司節和風扇物弓燥手柔草茂獸肥與
兄子丹獵於城西手獲獐鹿九狐兔三十馳騁之樂邊
人武吏日以為常如曹氏父子横槊賦詩以傳於世乃
可喜耳衆客既各自寫其詩因書其末為異日一笑
書黃子思詩集後(蘇軾)
予嘗論書以謂鍾王之迹蕭𣪚簡遠妙在筆畫之外至
唐顔柳始集古今筆法而盡發之極書之變天下翕然
以為宗師而鍾王之法益微至於詩亦然蘇李之天成
曹劉之自得陶謝之超然蓋亦至矣而李太白杜子美
以英偉絶世之姿凌跨百代古今詩人盡廢然魏晉以
來高風絶塵亦少衰矣李杜之後詩人繼作雖間有遠
韻而才不逮意獨韋應物柳宗元發纖穠於簡古寄至
味扵澹泊非餘子所及也唐末司空圖崎嶇亂兵之間
而詩文高雅猶有承平之遺風其論詩曰梅止於酸鹽
止於鹹飲食不可無鹽梅而其美常在鹹酸之外蓋自
列其詩之有得於文字之表者二十四韻恨當時不識
其妙予三復其言而悲之閩人黃子思慶歷皇祐間號
能文者予嘗聞前軰詩每得佳句妙語反覆數四乃識
其所謂信乎表聖之言美在鹹酸之外可以一唱而三
嘆也予既與其子幾道其孫師是游得窺其家集而子
思篤行高志為吏有異材見於墓誌詳矣予不復論評
其詩如此
書墨(蘇軾)
余蓄墨數百挺暇日輙出品試之終無黑者其間不過
一二可人意以此知世間佳物自是難得茶欲其白墨
欲其黑方求黑時嫌漆白方求白時嫌雪黑自是人不
會事也
書硯(蘇軾)
硯之發墨者必費筆不費筆則退墨二德難兼非獨硯
也大字難結密小字常局促真書患不放草書苦無法
茶苦患不美酒苦患不辣萬事無不然可一大笑也
其二
澤州吕道人沉泥硯多作投壺樣其首有吕字非刻非
書堅緻可以試金道人已死硯漸難得元豐五年三月
七日偶至沙湖黃氏家見一枚黃氏初不知貴乃取而
有之
書臨臯亭(蘇軾)
東坡居士酒醉飯飽倚于几上白雲左繞清江右洄重
門洞開林巒岔入當是時若有思而無所思以受萬物
之偹慚愧慚愧
書楞嚴經後(蘇軾)
予自十年來於佛法中漸有所悟經歴憂患皆世所希
有而真心不亂每得安樂崇寧癸未自許遷蔡杜門幽
坐取楞嚴經翻覆熟讀乃知諸佛湼槃正路從六根入
每趺坐燕安覺外塵引起六根根若隨去即墮生死道
中根若不隨返流全一中中流入即是湼槃真際觀照
既久如淨琉璃内含寳月稽首十方三世一切佛菩薩
羅漢僧慈悲哀愍惠我無生法忍無無漏勝果誓願心
心護持勿令退失三月二十五日志
書魏鄭公傳(曾鞏)
予觀太宗常屈已以從羣臣之議而魏鄭公之徒喜遭
其時感知已之遇事之大小無不諫諍雖其忠誠自至
亦得君以然也則思唐之所以治太宗之所以稱賢主
而前世之君不及者其淵源皆出於此也能知其有此
者以其書存也及觀鄭公以諫諍事付史官而太宗怒
之薄其恩禮失終始之義則未嘗不反覆嗟惜恨其不
思而益知鄭公之賢焉夫君之使臣與臣之事君者何
大公至正之道而已矣大公至正之道非滅人言以掩
已過取小亮以私其君此其不可者也又有甚不可者夫
以諫諍為當掩是以諫諍為非美也則後世誰復當諫
諍乎况前代之君有納諫之美而後世不見則非惟失
一時之公又將使後世之君謂前代無諫諍之事是啓
其怠且忌矣太宗末年羣下既知此意而不言漸不知
天下之得失至於遼東之敗而始恨鄭公不在世未嘗
知其悔之萌芽出於此也夫伊尹周公何如人也伊
尹周公之諫切其君者其言至深而其事至廹存之於
書未嘗揜焉至今稱太甲成王為賢君而伊尹周公為
良相者以其書可見也令當時削而棄之成區區之小
讓則後世何所據依而諫又何以知其賢且良與桀紂
幽厲始皇之亡則其臣之諫詞無見焉非其史之遺乃
天下不敢言而然也則諫諍之無傳乃此數君之所以
益暴其惡於後世而已矣或曰春秋之法為尊親賢者
諱與此戾矣夫春秋之所以諱者惡也納諫諍豈惡乎
然則焚藁者非與曰焚藁者誰與非伊尹周公為之也
近世取區區之小亮者為之耳其事又未是也何則以
焚其藁為掩君之過而使後世傳之則是使後世不見
藁之是非而必其過常在於君美常在於已也豈愛其
君之謂與孔光之去其藁之所言其在正邪未可知也
而焚之而惑後世庸詎知非謀已之奸計乎或曰造辟
而言詭辭而出異乎此曰此非聖人之所曾言也今萬
一有是理亦謂君臣之間議論之際不欲漏其言於一
時之人耳豈杜其告萬世也噫以誠信待已而事其君
而不欺乎萬世者鄭公也益知其賢云豈非然哉豈非
然哉
書資治通鑑外紀後(劉恕)
劉恕曰孔子作春秋筆削美刺子游子夏門人之高弟
不能措一辭魯太史左丘明以仲尼之言高遠難繼而
為之作傳後之君子不敢紹續焉惟陸長源唐春秋吴
楚之君僣號稱王誅絶之罪也左氏傳據魯史因諸侯
國書繫年叙事春秋所貶損大人當世君臣有威權勢
力其事實皆形于傳故隱其書而不宣以免時難後漢
獻帝以班固漢書文繁難省命荀悦依左傳體為漢紀
言約事詳大行於世晉太康初汲郡人發魏襄王冢得
紀年文似春秋其所記事多與左氏符同諸儒乃知古
史記之正法自是袁宏張璠孫盛干寳習鑿齒以下為
編年之書至唐五代其流不廢漢晉起居注梁唐實錄
皆其遺制也國語亦左丘明所著載内傳遺事或言論
差殊而文詞富美為書别行自周穆王盡晉知伯趙襄
子當貞定王時凡五百餘年雖事不連屬于史官蓋有
補焉七國有戰國策晉孔衍作春秋後語並時分國其
後絶不錄焉唐柳宗元采摭片言之失以為淫誣不槩
於聖作非國語六十七篇其說雖存然不能為國語輕
重也司馬遷始撰本紀年表八書世家列傳之目史臣
相續謂之正史本朝去古益遠書益煩雜學者牽於屬
文專尚西漢書博覽者乃及史記東漢書而近代士頗
知唐書自三國至隋下逮五代懵然莫識承平日久人
愈怠惰莊子文簡而義明玄言虛誕而似理功省易習
陋儒莫不尚之史學浸微矣按歴代國史其流出於春
秋劉歆叙七略王儉撰七志史記以下皆附春秋荀勖
分四部史記舊事入丙部阮孝緒七錄記傳錄記史傳
繇是經與史分夫今之所以知古後之所以知今因善
惡以明褒貶察政治以見盛衰春秋之法也使孔子贊
易不作春秋則後世以史書為記事𤨏雜之語春秋列
於六藝愚者莫敢異說而終不能曉也恕皇祐初舉進
士試於禮部為司馬公門生侍於大儒得聞餘論嘉祐
中公嘗謂恕曰春秋之後迄今千餘年史記至五代史
一千五百卷諸生歴年莫能竟其篇第畢世不暇舉其
大略厭煩趨易行將冺絶予欲托始于周威烈王命韓
趙魏為諸侯下訖五代因丘明編年之體倣荀悅簡要
之文網羅衆說成一家書恕曰司馬遷以良史之才叙
黃帝至秦漢興亡治亂班固已下世多名家李延夀總
八朝為南北史而言詞卑弱義例煩雜書無表志㳂革
不完梁武帝通史唐姚康復統史世近亡軼不足稱也
公欲以文章論議成歴世大典高勲美德褒贊流于萬
世元凶宿姦貶絀甚於誅殛上可繼仲尼之經丘明之
傳司馬遷安可比擬荀悅何足道哉治平三年公以學
士為英宗皇帝侍講受詔修歴代君臣事迹恕蒙辟寘
史局嘗請於公曰公之書不始於上古或堯舜何也公
曰周平王以後事包春秋孔子之經不可損益曰曷不
始於獲麟之歲曰經不可續也恕乃知賢人著書尊避
聖人也如是儒者可以法矣熙寧三年冬公出守京兆
明年春移師潁川固辭不行退居洛陽恕褊狷好議論
不敢居京師請歸江東養親又以新書未成不廢刊削
恕亦遥隸局中嘗思司馬遷史記始於黃帝而包犧神
農闕漏不錄公為歴代書而不及周威王之前學者攷
古當閱小說取舍乖異莫知適從若隱桓之後止據左
氏國語史記諸子而增損不及春秋則無與於聖人之
經包犧至未命三晉為諸侯比於後事百無一二可為
前紀本朝一祖四宗一百八年可請實錄國史於朝廷為後
紀昔何承天樂資作春秋前後傳亦其比也將俟書成
請於公而為之熙寧九年恕罹家禍悲哀憤鬱遂中癱
痺右肢既廢凡欲執筆口授稚子羲仲書之常自念平
生事業無一成就史局十年俯仰竊禄因取諸書以國
語為本編通鑑前紀家貧書籍不具南徼僻陋士人家
不藏書卧病六百日無一人語及文史昏亂遺忘煩簡
不當遠方不可得國書絶意於後紀乃更前紀曰外紀
如國語稱春秋外傳之義是也自周共和六年庚申至
威烈王二十一年丁丑四百三十八年見於外紀自威
烈王二十三年戊寅至周顯德六年已未一千三百六
十二年載於通鑑然後一千八百年之興廢大事坦然可
明昔李弘基用心過苦積年疾而藥石不繼盧昇之手
足攣廢著五悲而自沈潁水予病眼病創不寐不食才
名不逮二子而疾疹艱苦過之陶潜預為祭文杜牧自
撰墓誌夜臺逋邇歸心若飛聊序不能作前後紀而為
外紀焉他日書成公為前後紀則可刪削外紀之煩冗
而為前紀以偹古今一家之言恕雖不及見亦平生之
志也
文章辨體彙選卷三百七十三
