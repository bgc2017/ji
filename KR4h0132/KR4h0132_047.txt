文章辨體彙選卷四十七
明賀復徵編
公移
徐師曾曰按公移者諸司相移之辭也其名不一故
以公移括之唐世凡下逹上其制有六其二曰狀百
官於其長亦為之其五曰辭庶人言為辭其六曰牒
有品已上公文皆稱牒諸司自相質問其義有三一
曰關謂關通其事也二曰刺謂刺筆之也三曰移謂
移其事於他司也宋制宰執帶三省樞密院事出使
者移六部用劄六部移宰執帶三省樞密院事出使
者及從官任使副移六部用申狀六部相移用公牒
今皆不能悉存姑取其著亦列之今制上逮下者曰
照會曰劄付曰案驗曰帖曰故牒下逹上者曰咨呈
曰案呈曰牒呈曰呈曰申諸司相移者曰咨曰牒曰
關上下通用者曰揭帖大約因前代之制而損益之
耳
移
劉勰曰移者易也移風易俗令往而民隨者也劉歆
之移太常文移之首陸機之移百官武移之要也
移屬縣記(漢宋均)
夫虎豹在山黿鼉在淵物性之所託故江淮之間有猛
獸猶江北之有雞豚今數為民害者咎在貪殘居職使
然而返逐捕非政之本也壞檻穽勿復課錄退貪殘進
忠良
移屬縣(法雄)
凡虎狼之在山林猶人之居城市古者至化之世猛獸
不擾皆繇恩信寬澤仁及飛走太守雖不德敢忘斯義
記到其毁壞檻穽不得妄捕山林
移書讓太常博士(劉歆)
歆親近欲建立左氏春秋及毛詩逸禮古文尚書皆
列於學官哀帝令歆與五經博士講論其義諸儒博
士或不肯置對歆因移書太常博士責讓之曰
昔唐虞既衰而三代迭興聖帝明王累起相襲其道甚
著周室既微而禮樂不正道之難全也如此是故孔子
憂道不行歴國應聘自衛返魯然後樂正雅頌乃得其
所修易序書制作春秋以紀帝王之道及夫子没而微
言絶七十子卒而大義乖重遭戰國弃籩豆之禮理軍
旅之陣孔子之道抑而孫吳之術興陵夷至於暴秦焚
經書殺儒士設挾書之法行是古之罪道術由此遂滅
漢興去聖帝明王遐遠仲尼之道又絶法度無所因襲
時獨有一叔孫通略定禮儀天下惟有易卜未有他書
至於孝惠之世乃除挾書之律然公卿大臣絳灌之屬
咸介胄武夫莫以為意至孝文皇帝始使掌故鼂錯從
伏生受尚書尚書初出於屋壁朽折散絶今其書見在
時師傳讀而已詩始萌芽天下衆書往往頗出皆諸子
傳說猶廣立於學官為置博士在朝之儒惟賈生而巳
至孝武皇帝然後鄒魯梁趙頗有詩禮春秋先師皆出
於建元之間當此之時一人不能獨盡其經或為雅或
為頌相合而成泰誓後得博士集而讚之故詔書曰禮
壞樂崩書缺簡脫朕甚憫焉時漢興已七八十年離於
全經固已遠矣及魯恭王壞孔子宅欲以為宫而得古
文於壞壁之中逸禮有三十九篇書十六篇天漢之後
孔安國獻之遭巫蠱倉卒之難未及施行及春秋左氏
丘明所修皆古文舊書多者二十餘通藏於秘府伏而
未發孝成帝愍學殘文缺稍離其真乃陳發秘藏校理
舊文得此三事以考學官所傳經或脫簡傳或間編傳
問民間則有魯國柏公趙國貫公膠東庸生之遺學與此
同抑而未施此乃有識者之所歎慜士君子之所嗟痛
也往者綴學之士不思廢絶之闕苟因陋就寡分文析
字煩言碎辭學者罷老且不能究其一藝信口說而背
傳記是末師而非往古至於國家將有大事若立辟雍
封禪巡狩之儀則幽冥而莫知其原猶欲保殘守缺挾
恐見破之私意而無從善服義之公心或懷嫉妬不考
情實雷同相從隨聲是非抑此三學以尚書為不備謂
左氏為不傳春秋豈不哀哉今聖上德通神明繼統揚業
亦愍此文教錯亂學士若兹雖深照其情猶依違謙讓
樂與士君子同之故下明詔試左氏可立否遣近臣奉
旨銜命將以輔弱扶微與二三君子比意同力冀得廢
遺今則不然深閉固距而不肯試猥以不誦絶之欲以杜
塞餘道絶滅微學夫可與樂成難與慮始此乃衆庶之
所為耳非所望於士君子也且此數家之事皆先帝所
親論今上所考視其古文舊書皆有徵騐内外相應豈
苟而已哉夫禮失求之於野古文不猶愈於野乎往者
書有歐陽春秋公羊易則施孟然孝宣皇帝猶廣立穀
梁春秋梁丘易大小夏侯尚書義雖相反猶並置之何
則與其過而廢之寧過而立之傳曰文武之道未墜於
地在人賢者志其大者不賢者志其小者今此數家之
言所以包小大之義豈可偏絶哉若必專已守殘黨同
門妬道真違明詔失聖意以䧟於文吏之議甚為二三
君子不取也
移成均博士書(唐皮日休)
夫居位而愧道者上則荒其業下則偷其言業而可荒
文弊也言而可偷訓薄也故聖人懼是寖移其化上自
天子下至子男必立庠以化之設序以教之猶歉然不
足士有業高訓深必詘禮以延之越爵以貴之俾庠聲
序音玲瓏於珩珮鏘訇於金石此聖人之至治也今國
家立成均之業其禮盛於周其品廣於漢其詘禮越爵
又甚於世而未免乎愧道者何哉夫聖人之為文也為
經約乎史贊易近乎象詩書止乎删禮樂止乎定春秋
止乎修然六籍儀刑乎千萬世百王更命迭號莫不由
是大也其幽幽於鬼神其妙妙於玄造後之人苟不能
行決句釋者猶萬物但被玄造之化者耶故萬物但化
而已不知玄造之源也夫六藝之於人又何異於是故
詩得毛公書得伏生易得楊何禮得二戴周官得鄭康
成摫其微言鈲其大義幽者明於日月奥者廓於天地
然則今之講習之功與決釋之功不啻半矣其文得不
弊乎其訓得不薄乎嗚呼西域氏之教其徒日以講習
決釋其法為事吾之視大學又足為西域氏之羞夫足
下出文閫生學世業精前古言高當今洸洸乎洋洋乎
為諸生之蓍龜作後來之綿蕝得不思居其位者不愧
其道處於職者不墜其業乎否則市大易負乘之譏招
詩人伐檀之刺矣奚不日戒其屬月厲其徒年持六籍
日決百氏俾諸生於聖學得洞知大曉猶駕車者必知
康莊操舟者必知河海既若是矣執其業者精者進而
墮者退公者得而私者失非惟大發於儒風抑亦不苟
於禄位足下之道被於太學也其利可知矣果行是說
則太華之石峨峨於成均之門者吾不頌於他人矣足
下聽之無忽
移雨神(司空圖)
夏滿不雨民前後走神所刳羊豕而跪乞者凡三而後
得請民大喜且將報祀愚獨以為惑何者天以神乳育
百苗穀必時既豐然後民相率以勞神之勤於事而祀
焉今始恡其施以愁疲民是神怠天之職也必希民之
求而遂應是神玩天之權也既應而俾民輸怨於天歸
惠於已是神攘天之德也推怨何以為義利腥膻之饋
何以為仁怠天下之事何以為敬蔑是數者何以為神
假曰非吾所得顓然知民之情而不時請於上是亦徒
偶於位此愚所以惑也噫天不可終謾民不可久侮竊
為神危之奈何
吳康齋入鄉祠文移(眀丘濬)
竊照為政之道風化為先鼓舞之機實存乎上處士吳
與弼學者稱為康齋先生性本沉潛學惟踐履躬耕隴
畝不求聞逹監察御史凃謙陳述山西按察司僉事何
自學撫州府知府王宇屢薦不起後以忠國公石亨之
薦英廟特遣行人曹隆禮聘至京授以春坊諭德不就
而還卒老於家至今鄉之後進多有聞其風而興起者
其亦可謂有功於風化者矣議者或少其無所著述或
議其受知權臣本職以為聖人之教何俟於言語文字
之末石亨之薦尤足以驗秉彛好德之心及其屢疏求
退不受官祿若有逆知亨之必敗則其見機明決尤足
多者夷考康齋之父古崖先生名溥以禮闈首選歴任
國子司業今康齋没未百年而子孫貧無寸土其家世
清白不事生産即此一節亦足以廉貪立懦况其反身
踐履佑啟後人之功誠不可冺如此人物而不得專祠
於鄉何以為勸今雖將已廢淫祠呈允改為棲神之所
俾有司時一祭享使天下四方咸知為善之人自有身
後之益未必無補於聖明之治等因備關具呈到臣查
等處士吳與弼江西撫州府崇仁縣人幼有異質讀書
窮理累辟不就謂聖賢可學而至則因淳公之言而發
憤謂師道必尊而立則守伊川之法以迪人四方來學
之士不納䞇見之儀自食其力一介不苟於取予躬行
實踐鄉人化之天順間英宗皇帝遣行人曹隆齎勅書
束帛造其廬與弼不受官職且辤幣帛至京師上召吏
部命為左春坊左諭德引見文華殿對云老病不能供
職上謂大學士李賢曰此老非迂闊者務令就職與弼
終不就屢辭乃允復遣行人王惟善送歸詔嘉褒歸家
進修不倦名譽傾一世雖庸人孺子亦知其賢正所謂
聖世之逸民儒者之高蹈相應崇重以勵士風者也再
照化民立教惟在於樹之風聲而舉祀建祠正所以昭
其德範方其貴近之薦固可以見好德之同心及夫官
爵之辭尤足以驗其先幾之特見蓋宣和之疏於龜山
亦無嫌而明堂之畱在漢儒為多愧若與弼者其出處
不至於失已而學術何待於立言人品如此所宜表章
其後嗣淪落於閭閻而香火寄棲於道觀上無以存先
朝禮聘之美下無以啟後學仰止之私副使顧應祥欲
請道觀之田以供其祀事而鄉民余䒶爵等欲以祭田
之入并恤其遺孤此可見與弼之賢非惟儒者欲宗其
道而編氓亦知所嚮慕矣
文章辨體彙選卷四十七
