文章辨體彙選卷二百二十三
明賀復徵編
書十九
代李煜遺劉倀書(宋潘佑)
某與足下叨累世之睦繼祖考之盟情若弟兄義敦交
契憂戚之患曷常不同每思會面而論此懷抵掌而談
此事交議其所短各陳其所長使中心釋然利害不惑
而相去萬里斯願莫伸凡於事機不得欵會屢逹誠素
冀明此心而足下視之謂書檄一時之儀近國梗槩之
事外貌而待之汎濫而觀之使忠告確論如水投石若
此則又何必事虛詞而勞往復哉殊非宿心之所望也
今則復遣人使罄伸鄙懷又慮行人失辭不致深素是
以再寄翰墨重布腹心以代面會之談與抵掌之議也
足下誠聽其言如交友諫諍之言視其心如親戚急難
之心然後三復其言三思其心則忠乎不忠斯可見矣
從乎不從斯可决矣昨以大朝南伐圖復禁疆交兵以
來遂成釁隙詳觀事勢深竊憂懷冀息大朝之兵永契
親仁之願引領南望於今累年昨命使臣入貢大朝皇
帝果以此事宣示且彼若以事大之禮而事我則何辭
而伐之若欲興戎而爭我則以必取為度矣且今點閘
大衆仍以上秋為期使人陸昭符奏乞更於未間令敝
邑以書復叙前意是用奔走人使遽貢直言深料大朝
之心非有唯利之貪蓋怒人之不賓而已足下非有不
得已之事與不可易之謀殆一時之忿而已觀夫古之
用武者不顧小大強弱之殊而必戰者有四父母宗廟
之仇此必戰也敵人有進必不舍我求和不得退守無
路戰亦亡不戰亦亡奮不顧身此必戰也彼有天亡之
兆我懷進取之機此必戰也今足下與大朝非有父母
宗廟之仇也非同烏合存亡之際也既殊進退不舍奮
不顧命也又異乘機進取之時也無故而坐受天下之
兵將决一旦之命既大朝許以通好又拒而不從有國
家利社稷者當若是乎夫稱帝稱王角立傑出古今之
常事也割地以通好玉帛以事人亦古今常事也盈虚
消息取與翕張屈伸萬端在我而已何必膠柱而用壯
輕禍而爭雄哉且足下以英明之姿撫百越之衆北拒
五嶺南負重溟籍累世之基有及民之澤衆數十萬表
裏山川此足下所以慨然而自負也然違天不祥好戰
危事天方相楚尚未可爭恭以大朝師武臣力實謂天
贊也登太行而伐上黨士無難色絶劍閣而舉庸蜀役
不淹時是知大朝之力難測也萬里之境難保也十戰
而九勝亦一敗可憂六竒而五中則一失何補况人人
自以我國險家家自以我兵強蓋揣於此而不揣於彼
經其成而未經其敗也何則國莫險於劍閣而庸蜀已
亡矣兵莫強於上黨而太行不守矣人情端坐而思之
意滄海可涉也及風濤驟興奔舟失馭與夫坐思之時
蓋有殊矣是以智者慮於未萌機者重其先見圖難於
其易居存不忘亡故曰計福不及慮禍過之良以福者
人之所樂心樂之故其望也過禍者人之所惡心惡之
故其思也忽是以福或修於慊望而禍多出於不期又
或慮有矜功好名之臣獻尊主強國之議者必曰决無
和也五嶺之險山高水深輜重不並行士卒不成列高
壘清野而絶其運糧依山阻水而射以強弩使進無所
得退無所歸此其一也又或曰彼所長者利在平地今
舍其所長就其所短雖有百萬之衆無若我何此其二
也其次或曰戰而勝則霸業可成戰而不勝則泛巨舟
而浮滄海終不為人之下此大約皆說士孟浪之談謀
臣捭闔之策坐而論之也則易行之如意者則難何則
今湘荆以南庸蜀之地皆是便山習險阻之民不動中
國之兵精卒已逾於十萬矣况足下與大朝封疆接界
水陸同途殆雞犬之相聞豈馬牛之不及一旦緣邊悉
舉諸道進攻可俱絶其運糧盡保其城壁若諸險悉固
誠善莫加焉苟尺水横流則長堤虚設矣其次又或大
朝用吴越之衆自泉州泛海以趨國都則不數日而至
城下矣當人心疑惑兵勢動搖岸上舟中皆為敵國忠
臣義士能復幾人懷進退者步步生心顧妻子者滔滔
皆是變故難測須臾萬端非惟暫乖始圖實恐有没壯
志又非巨舟之可及滄海之可遊也然此等皆戰伐之
常事兵家之預謀雖勝負未知成敗相半苟不得已而
為也固斷在不疑若無大故而思之人深可痛惜且小
之事大理固然也遠古之例不能備談本朝當楊氏之
建吴也亦入貢莊宗恭自烈祖開基中原多故事大之
禮因循未遑以至交兵幾成危殆非不欲憑大江之險
恃衆多之力尋悟知難則退遂修出境之盟一介之使
裁行萬里之兵頓息惠民和衆於今頼之自足下祖德
之開基亦通好中國以闡霸國願修祖宗之謀以尋中
國之好蕩無益之忿棄不急之爭知存知亡能強能弱
屈忍以濟億兆談笑而定國家至德大業無虧也宗廟
社稷無損也玉帛朝聘之禮纔出於境而天下之兵已
息矣豈不易如反掌固如太山哉何必扼腕盱衡履腸
疏血然後為勇也故曰德輶如毛民鮮克舉之我儀圖
之又曰知止不殆可以長久又曰沉潜剛克高明柔克
此聖賢之事業何恥而不為哉况大朝皇帝以命世之
英光宅中夏承五運而乃當正統度四方則咸偃下風
獫狁太原固不勞於薄伐南轅返旆更屬在於何人又
方且遏天下之兵鋒俟貴國之嘉問則大國之義斯亦
以善矣足下之忿亦可以息矣若介然不移有利於宗
廟社稷可也有利於黎元可也有利於天下可也有利
於身可也凡是四者無一利焉何用棄德修怨自生仇
敵使赫赫南國將成禍機炎炎奈何其可嚮邇幸而小
勝也莫保其後焉不幸而違心則大事去矣復念頃者
淮泗交兵疆陲多壘吴越以累世之好遂首厲階惟有
貴國情分逾親歡盟逾篤在先朝感義情實慨然下走
承基理難負德不能自已又馳此緘近奉大朝論旨以
為足下無通好之心必舉上秋之役即命敝邑速絶連
盟雖善隣之心期於永保而事大之節焉敢固違恐煜
之不得事足下也是以惻惻之意所不能忘區區之誠
於是乎在又念臣子之情尚不逾於三諫煜之於言於
此三矣是為臣者可以逃為子者可以泣為交友者亦
惆悵而遂絶矣
答趙元昊書(范仲淹)
正月日具位某謹修誠意奉書於夏國大王伏以先大
王歸嚮朝廷心如金石我真宗皇帝命為同姓待以骨
肉之親封為夏王履此山河之大旌旗車服降天子一
等恩信隆厚始終如一齊桓晉文之盛無以過此朝聘
之使往來如家牛馬駝羊之産金銀繒帛之貨交受其
利不可勝紀塞垣之下逾三十年有耕無戰禾黍雲合
甲胄塵委養生葬死各終天年使蕃漢之民為堯舜之
俗此真宗皇帝之至化亦先大王之大功也自先大王
薨背今皇震悼累日嘻吁遣使行弔賻之禮以大王嗣
守其國爵命崇重一如先大王昨者大王以本國衆多
之情推立大位誠不獲讓理有未安而遣行人告於天
子又遣行人歸其旌節朝廷中外莫不驚憤請收行人
戮於都市皇帝詔曰非不能以四海之力支其一方念
先帝歲寒之本意故夏王忠順之大功豈一朝之失而
驟絶之乃不殺而還假有本國諸蕃之長抗禮於大王
而能含容之若此乎省初念終天子何負於大王哉二
年以來疆事紛起耕者廢耒織者廢杼邊界蕭然豈獨
漢民之勞弊耶使戰守之人日夜豺虎競為吞噬死傷
相枕哭泣相聞仁人為之流涕智士為之扼腕天子遣
某經度西事而命之曰有征無戰不殺非辜王者之兵
也汝往欽哉某拜手稽首敢不夙夜於懷至邊之日見
諸將帥多務小功不為大略甚未副天子之意某與大
王雖未嘗高會嚮者同事朝廷於天子則父母也於大
王則兄弟也豈有孝於父母而欲害於兄弟哉可不為
大王一二而陳之傳曰名不正則言不順言不順則事
不成大王世居西土衣冠語言皆從本國之俗何獨名
稱與中朝天子侔擬名豈正而言豈順乎如衆情莫奪
亦有漢唐故事單于可汗皆本國極尊之稱具在方冊
某料大王必以契丹為比故自謂可行且契丹自石晉
朝有援立之功時已稱帝今大王世受天子建國封王
之恩如諸蕃中有叛朝廷者大王當為霸主率諸侯以
伐之則世世有功王王不絶乃欲擬契丹之稱究其體
勢昭然不同徒使瘡痍萬民拒朝廷之禮傷天地之仁
易曰天地之大德曰生聖人之大寳曰位何以守位曰
仁是以天地養萬物故其道不窮聖人養萬民故其位
不傾又傳曰國家以仁獲之以仁守之者百世昔在唐
末天下洶洶羣雄咆哮日尋干戈血我生靈腥我天地
滅我禮樂絶我稼穡皇天震怒罰其不仁五代王侯覆
亡相續老氏曰樂殺人者不可如志於天下誠不誣矣
後唐顯宗祈於上天曰願早生聖人以救天下是年我
太祖皇帝應祈而生又歴試諸艱中外欣戴不血一刅
受禪於周廣南江南荆湖西川有九江萬里之阻一舉
而下豈非應天順人之至乎繇是罷諸侯之兵革五代
之暴垂八十年天下無禍亂之憂太宗皇帝聖文神武
表正萬邦吴越納疆并晉受縳真宗皇帝奉天體道清
淨無為與契丹通好受先大王貢禮自兹四海熙然同
春今皇帝坐朝至晏從諫如流有忤雷霆雖死必赦故
四海之心望如父母此所謂以仁獲之以仁守之百世
之朝也某料大王建議之初人有離間妄言邊城無備
士心不齊長驅而來所嚮必下今以強人猛馬奔衝漢
地二年於兹漢之兵民固有血戰而死者無一城一將
願歸大王者此可見聖宋仁及天下邦本不搖之騐也
與夫間者之說無乃異乎今天下久平人人泰然不習
戰鬭不熟紀律劉平之徒忠敢而進不顧衆寡自取其
困餘則或勝或負殺傷俱多大王國人必以獲劉平為
賀昔鄭人侵蔡獲司馬公子燮鄭人皆喜惟子産曰小
國無文治而有武功禍莫大焉而後鄭國之禍皆如子
産之言今邊上訓練漸精恩威以立有功必賞敗事必
誅將帥而下大知紀律莫不各思奮力效命爭議進兵
如其不然何時可了今招討司統兵四十萬約五路入
界著其律曰生降者賞殺降者斬獲精強者賞害老幼
婦女者斬遇堅必戰遇險必奪可取則取可城則城縱
未能入賀蘭之居彼之兵民降者死者所失多矣是大
王自禍其民官軍之勢不獲而已也某又念皇帝有征
無戰不殺非辜之討夙夜於懷雖師帥之行君命有所
不受奈何鋒刃之交相傷必衆且蕃兵戰死非有罪也
忠於大王耳漢兵戰死非有罪也忠於天子耳使忠孝
之人肝腦塗地積累怨魄為妖為菑大王其可忽諸朝
廷以王者無外有生之民皆為赤子何蕃漢之限哉何
勝負之言哉某與招討太尉夏公經略密學韓公嘗議
其事莫若通問於大王計而决之重人命也其美利甚
衆大王如能以愛民為意禮下朝廷復其王爵承先大
王之志天下孰不稱其賢哉一也如衆多之情三讓不
獲前所謂漢唐故事如單于可汗之稱尚有可稽於本
國語言為便復不失其尊大二也但臣貢上國存中外
之體不召天下之怒不速天下之兵使蕃漢邊人復見
康樂無死傷相枕哭泣相聞之醜三也又大王之國府
用或闕朝廷每歲必有物帛之厚賜為大王助四也又
從來入貢使人止稱蕃吏之職以避中朝之尊按漢諸
侯王相皆出真拜又吴越王錢氏有承制補官故事功
高者受朝廷之命亦足隆大王之體五也昨有邊臣上
言乞招致蕃部首領某亦已請罷大王告諭諸蕃首領
不須去父母之邦但回意中朝則太平之樂遐邇同之
六也國家以四海之廣豈無遺才有在大王之國者朝
廷不戮其家安全如故宜善事主以報國士之知惟同
心嚮順自不失其富貴而宗族之人必更優恤七也又
馬牛駝羊之産金銀繒帛之貨有無交易各得其所八
也大王從之則上下同其美利生民之患幾乎息矣不
從則上下失其美利生民之患何時而息哉某今日之
言非獨利於大王盖以奉君親之訓救生民之患合天
地之仁而已乎惟大王擇焉不宣某再拜
上時臣議制舉書(范仲淹)
天聖八年五月日具位某再拜上書於昭文相公閣下
某昨者伏蒙聖恩優賜差任蓋鈞造之際靡不獲所退
省疎拙且驚且懼况唐虞舊域風俗淳儉獄無積訟亭
鮮過客棲遲偃仰何以報國然嘗試思之似有所補敢
不冐黷而言之夫善國者莫先育材育材之方莫先勸
學勸學之要莫尚宗經宗經則道大道大則才大才大
則功大盖聖人法度之言存乎書安危之幾存乎易得
失之鑒存乎詩是非之辨存乎春秋天下之制存乎禮
萬物之情存乎樂故俊哲之人入乎六經則能服法度
之言察安危之幾陳得失之鑒析是非之辨明天下之
制盡萬物之情使斯人之徒輔成王道復何求哉至於
扣諸子獵羣史所以觀異同質成敗非求道於斯也有
能理其書而不深其旨者雖朴愚之心未可與適道然
必顧瞻禮義執守規矩不猶愈於學非而博者乎今文
庠不振師道久缺為學者不根乎經籍從政者罕議乎
教化故文章柔靡風俗巧偽選用之際常患才難某聞
前代盛衰與文消息觀虞夏之純則可見帝王之正觀
南朝之麗則可知國風之衰惟聖人質文相救變而無
窮前代之季不能自救則有來者起而救之是故文章
以薄則為君子之憂風俗其壊則為來者之資今朝廷
思救其弊興復制科不獨振舉滯淹詢訪得失有以勸
天下之學育天下之才是將復小為大抑薄歸厚之時
也斯文丕變在此一舉然恐朝廷命試之際謂所舉之
士皆能熟經籍之大義知王霸之要略則反屏而勿問
或將訪以不急之務雜以非聖之書辨二十八將之功
勲陳七十二賢之德行如此之類何所補益蓋欲伺其
所未至誤其所常習不以教育為意而以去留為功若
如所量恐非朝廷勸學育才之道也何哉國家勸學育
才必求為我器用輔我風教設使皆明經籍之旨並練
帝王之術問十得十亦朝廷教育之本意也况文有精
麤理有優劣明試之下得失尚多何患去留之難乎今
或伺其所未至誤其所常習則天下賢俊莫知所守將
博習非聖旁攻異端聖人之門無復啟發逮於後舉差
之益遠如此則制科之設足以誤多士之心不足以救
斯文之弊恭惟前聖之文之道昭昭乎為神器於天下
得之者昌失之者亡後世聖人開學校設科等率賢俊
以趨之各使盡其心就其器將以共理於天下故書曰
咸有一德斯之謂矣願相府為此一舉儻昌言於兩制
如能命試之際先之以六經次之以正史該之以方略
濟之以時務使天下賢俊翕然修經濟之業以教化為
心趨聖人之門成王佐之器十數年間異人條士必穆
穆於王庭矣何患俊乂不充風化不興乎救文之弊自
相公之造也當有吉甫軰頌君之德吾相之功登於金
石永於天地者矣四海幸甚千載幸甚干犯台嚴無任
僣越戰汗之至某再拜
與王介甫書(司馬光)
光居常無事不敢涉兩府之門以是久不得通名於將
命者春暖伏惟機政餘裕台候萬福孔子曰益者三友
損者三友光不才不足以辱介甫為友然自接待以來
十有餘年屢常同僚亦不可謂無一日之雅也雖愧多
聞至於直諒不敢不勉若乃便佞則固不敢為也孔子
曰君子和而不同小人同而不和君子之道出處語默
安可同也然其志則皆欲立身行道輔世養民此其所
以同也向者與介甫議論朝廷事數相違未知介甫之
察不察然於光嚮慕之心未始變移也切見介甫獨負
天下大名三十餘年才高而學富難進而易退遠近之
士識與不識咸謂介甫不起則已起則太平可立致生
民咸被其澤矣天子用此起介甫於不可起之中引參
大政豈非欲望衆人之所望於介甫耶今介甫從政始
朞年而士大夫在朝廷及自四方來者莫不非議介甫
如出一口下至閭閻細民小吏走卒亦切切怨歎人人
歸咎於介甫不知介甫亦嘗聞其言而知其故乎光切
意門下之士方日譽盛德而贊功業未始有一人敢以
此聞逹於左右者也非門下之士則皆曰彼方得君而
專政無為觸之以取禍不若坐而待之不過二三年彼
將自敗若是者不惟不忠於介甫亦不忠於朝廷若介
甫果信此志推而行之及二三年則朝廷之患已深矣
安可救乎如光則不然忝備交遊之末不敢苟避譴怒
不為介甫一一陳之今天下之人惡介甫之甚者設毁
無所不至光獨知其不然介甫固大賢其失在於用心
太過自信太厚而已何言之自古聖賢所以治國者不
過使百官各稱其職委任而責成功也其所以養民者
不過輕租稅薄賦斂已逋責也介甫以為此皆腐儒
之常談不足為思得古人所未嘗為者而為之於是財
利不以委三司而自治之更立制置三司條例司聚文
章之士及曉財利之人使之講利孔子曰君子喻於義
小人喻於利樊須請學稼孔予猶鄙之以為不知禮義
信况講商賈之末利乎使彼誠君子耶則固不能言利
彼誠小人耶則惟民是虐以飫上之欲又可從乎是知
條例一司已不當置而置之又於其中不次用人往往
暴得美官是言利之人皆攘臂圜視衒鬻爭進各鬭智
巧以變更祖宗舊法大抵所利不能補其所傷所得不
能償其所亡徒欲别出新意以自為功名耳此其為害
已甚矣又置提舉勾當常平廣意倉使者四十餘人使
行新法於四方先散青苖錢次欲使比戶出助役錢次
又欲更搜求農田水利而行之所遣者雖皆選擇才俊
然其中亦有輕佻狂躁之人陵轢州縣騷擾百姓者於
是士大夫不服農商喪業故謗議沸騰怨嗟盈路迹其
本原咸以此也書曰民不靜亦惟在王宫邦君室伊尹
為阿衡自一夫不獲其所若已推而内之溝中孔子曰
君子求諸已介甫亦當自思所以致其然者不可專罪
天下之人也夫侵官者亂政也介甫更以為治術而先
施之貸息錢鄙事也介甫更以為王政而力行之繇役
自古皆從民出介甫更欲斂民錢雇市傭而使之此三
者常人皆知其不可而介甫獨以為可非介甫之智不
及常人也直欲求非常之功而忽常人之所知耳夫皇
極之道施之於天地人皆不可須臾離故孔子曰道之
不明也我知之矣智者過之愚者不及也道之不行也
我知之矣賢者過之不肖者不及也介甫之智與賢者
過之及其失也乃與不及之患均此光所謂用心太過
者也自古人臣之聖無過周公與孔子周公孔子亦未
嘗無過未嘗無師介甫雖大賢於周公孔子則有間矣
今乃自以我之所見天下莫能及人之議論與我合則
善之與我不合則惡之如此方正之士何由進諂諛之
士何由遠方正日疎諂䛕日親而望萬事之得其宜令
名之施四遠難矣夫從諫納善不獨人君為美也於人
臣亦然昔鄭人遊於鄉校以議執政之善否或謂子産
毁鄉校子産曰其所善者吾則行之其所惡者吾則改
之是吾師也若之何毁之薳子馮為楚令尹有寵於薳
子者八人皆無祿而多馬申叔豫以子南觀起之事驚
之薳子懼辭八人者而後王安之趙簡子有臣曰周舍
好直諫日有記月有成歲有效周舍死簡子臨朝而歎
曰千羊之皮不如一狐之腋諸大夫朝徒聞唯唯不聞
周舍之諤諤吾是以憂也子路人告之以有過則喜鄼
文終侯相漢有書過之史諸葛孔明相蜀發教與羣下
曰違覆而得中猶棄弊蹻而獲珠玉然人心若不能盡
惟薰約宰參書七年事有不至至於十反孔明嘗自較
簿書主簿楊顒諫曰為治有體上下不可相侵請為明
公以作家譬之今有人使奴執耕稼婢典㸑雞主司晨
犬主吠盗私業無曠所求皆足忽一旦盡欲以身親其
役不復付任形疲神困終無一成豈其知之不如奴婢
雞犬哉失其家主之法也孔明謝之及顒卒孔明垂泣
三日吕定公有親近曰徐原有才志定公薦拔至侍御
史原性忠壯好直言定公時有得失原輒諫爭又公論
之人或以告定公定公歎曰是我所以貴德淵者也及
原卒定公哭之盡哀曰德淵吕岱之益友今不幸岱復
於何聞過哉此數君子者所以能功成名立皆由樂聞
直諫不諱過失故也若其餘驕亢自用不受忠諫而亡
者不可勝數介甫多識前世之載固不俟光言而知之
矣孔子稱有一言而可以終身行之者其恕乎詩云伐
柯伐柯其則不遠言以其所願乎上交乎下以所願乎
下事乎上不遠求也介甫素剛直每事於人主前如與
朋友爭辨於私室不少降辭氣視斧鉞鼎鑊無如也及
賓客僚屬謁見論事則惟希意迎合曲從如流者親而
禮之或所見小異微言新令之不便者介甫輙艴然加
怒或詬罵以辱之或言於上而逐之不待其辭之畢也
明主寬容如此而介甫拒諫乃爾無乃不足於恕乎昔
王子雍方於事上而好下佞已介甫不幸亦近是乎此
光所謂自信太厚者也光昔從介甫遊於諸書無不觀
而特好孟子與老子之言今得君得位而行其道是宜
先其所美必不先其所不美也孟子曰仁義而已矣何
必曰利又曰為民父母使民盻盻然將終歲勤動不得
以養其父母又稱貸而益之惡在其為民父母也今介
甫為政首制置條例大講財利之事又命薛向行均輸
法於江淮欲盡奪商賈之利又分遣使者散青苖於天
下而收其息使人人愁痛父子不相見兄弟妻子離散
此豈孟子之志乎老子曰天下神器不可為也為者敗
之執者失之又曰我無為而民自化我好靜而民自正
我無事而民自富我無欲而民自樸又曰治大國若烹
小鮮今介甫為政盡變更祖宗舊法先者後之上者下
之右者左之成者毁之棄者取之矻矻焉窮日力繼之
以夜而不得息使上自朝廷下及田野内起京師外周
四海士吏兵農工商僧道無一人得襲故而守常者紛
紛擾擾莫安其居此豈老氏之志乎何介甫揔髻讀書
白頭秉政乃盡棄其所學而從今世淺丈夫之謀乎古
者國有大事謀及卿士謀及庶人成王戒君陳曰有廢
有興出入自爾師虞庶言同則繹詩云先民有言詢于
芻蕘孔子曰上酌民言則下天上施上不酌民言則下
不天上施自古立功立事未有專欲違衆而能有濟者
也使詩書孔子之言皆不可信則已若猶可信則豈得
盡棄而不顧哉今介甫獨信數人之言而棄先聖之道
違天下人之心將以致治不亦難乎近者藩鎮大臣有
言散青苗錢不便者天子出其議以示執政而介甫遽
悻悻然不樂引疾臥家光被旨為批荅見士民方不安
如此而介甫乃欲辭位而去殆非明主所以拔擢委任
之意故直叙其事以義責介甫早出視事更新令之不
便於民者以福天下其辭雖樸拙然無一事不得其實
者切介甫不相識察被督過之上書自辨至使天子自
為手詔以遜謝又使吕學士再三諭意然後乃出視事
誠是也然當速改前令之非者以慰安士民報天子之
盛德今則不然更加忿怒行之愈急李正言青苖錢不
便詰責使分析吕司封傳語祥符知縣未散青苖錢劾
奏乞行勘會觀介甫之意必欲力戰天下之人與之一
决勝負不復顧義理之是非生民之憂樂國家之安危
光切為介甫不取也光近蒙聖恩過聽欲使之副貳樞
府光切惟居高位者不可以無功受大恩者不可以不
報故輙敢申明去歲之論進當今之急務乞罷制置三
司條例司及追還諸路提舉常平廣惠倉使者主上以
介甫為心未肯俯從光切念主上親重介甫中外羣臣
無能及者動靜取捨惟介甫之為信介甫曰可罷則天
下之人咸被其澤曰不可罷則天下之人咸被其害方
今生民之憂樂國家之安危惟繫介甫之一言介甫何
忍必遂已意而不恤乎夫人誰無過君子之過如日月
之食過也人皆見之更也人皆仰之何損於明介甫誠
能進一言於主上請罷條例司追還常平使者則國家
太平之業皆復其舊而介甫改過從善之美愈光大於
前日矣於介甫何所虧喪而固不移哉光今所言正逆
介甫之意明知其不合也然光與介甫趣嚮雖殊大歸
則同介甫方欲得位以行其道澤天下之民光方欲辭
位以行其志救天下之民此所謂和而不同者也故敢
一陳其志以自逹於介甫以終益友之義其捨之取之
則在介甫矣詩云周爰咨謀介甫得光書儻未賜棄擲
幸與忠信之士謀其可否不可示諂諛之人必不肯以
光言為然也彼諂䛕之人欲附依介甫因緣改法以為
進身之資一旦罷局譬如魚之失水此所以挽引介甫
使不得由直道行者也介甫奈何徇此曹之所欲而不
思國家之大計哉孔子曰巧言令色鮮矣仁彼忠信之
士於介甫當路之時或齟齬可憎及失勢之後必徐得
其力諂䛕之士於介甫當路之時誠有順適之快一旦
失勢必有賣介甫以自售者矣介甫將何擇焉國武子
好盡言以招人之過卒不得其死光常自病似之而不
能改也雖然於善人亦何憂之有用是故敢妄發而不
疑也屬以辭避恩命未得請且病膝瘡不可出不獲親
侍言於左右而布陳以書悚懼尤深介甫其受而聽之
與罪而絶之或詬罵而辱之與言於上而逐之無不可
者光俟命而已
與范景仁論樂書(司馬光)
蒙示房生赤法云生嘗得古本漢書云度起於黃鍾之
長以子穀秬黍中者一黍之起積一千二百黍之廣度
之九十分黃鍾之長一為一分今文誤脫之起積一千
二百黍八字故自前世以來累黍為之縱置之則太長
横置之則太短今新尺横置之不能容一千一百黍則
大其空徑四釐六毫是以樂聲太高又嘗得開元中笛
及方嚮校太常樂下五律教坊樂下三律皆由儒者誤
以一黍為一分其法非是不若以一千二百黍實管中
隨其短長斷之以為黃鍾九寸之管九十分其長一為
一分取三分以度空徑數合則律正矣景仁比來盛稱
此論以為先儒用意皆不能到可以正積古之謬祛一
世之惑光竊思之有所未諭者凡數條敢書布陳幸景
仁教之景仁曰房生家有漢書異於今本光按累黍求
尺其來久矣生所得書不知傳於何世而相承積謬由
古至今更大儒甚衆曾不寤也又其書既云積一千二
百黍之廣何必更云一黍之起此四字者將安施設劉
子駿班孟堅之書不宜如此冗長也且生欲以黍實中
乃求其長何得謂之積一千二百黍之廣孔子稱必也
正名乎必若所云則為新尺一丈二尺得無求合其術
而更戾乎景仁曰度量權衡皆生於律者也今先累黍
為尺而後制律返生於度與黍無乃非古人之意乎光
謂不然夫所謂律者果何如哉嚮使古之律存則歙其
聲而知聲度其長而知度審其容而知量較其輕重而
知權衡今古律已亡矣非黍無以見度非度無以見律
律不生於度與黍將何從生耶夫度量衡所以佐律而
存法也古人所謂制四器者以相參校以為三者雖亡
苟其一存則三者從可推也又謂後世器或壊亡故載
之於書形之於物夫黍者自然之物有常不變者也故
於此寓法焉今四器皆亡不取於黍將安取之凡物之
度其長短則謂之度量其多少則謂之量稱其輕重則
謂之權衡然量有虚實衡有低昂皆易差而難精等之
不若因度求律之為審也房生今欲先取容一龠者為
黃鍾之律是則生於量也量與度皆非律也捨彼用此
將何擇焉景仁曰古律法空徑三分圍九分今新律空
徑三分四釐六毫此四釐六毫者從何出耶光謂終夫
徑三分圍九分者數家言其大要宜若以密率言之徑
七分者二十有二分也古之為數者患其空積微之大
煩則上下輩之所為三分者舉成數而言耳四釐六毫
不及半分故棄之也夫律管至小而黍粒體圓其中豈
無負載庣空之處而直欲責其絲忽不差耶景仁曰生
以一千二百黍積實於管中以為九寸取其三分以為
空徑此自然之符也光按量法方尺之量所受一斛此
用累黍之法校之則合矣若從生言度法變矣而量法
自如則一斛之物豈能滿方尺之量乎景仁曰量權衡
皆以千二百黍為法何得度法獨一黍光按黃鍾所生
凡有五法一曰備數二曰和聲三曰審度四曰嘉量五
曰權衡量與衡据其容與其重非千二百黍不可於度
法止於一黍為分無用其餘若數與聲則無所事黍度
安在其必以一千二百為之定率也景仁曰生云今樂
太高太常黃鍾適當古之仲吕不知生所謂仲吕者果
后䕫之仲吕耶開元之仲吕耶若開元之仲吕則安知
今之太高非昔之太下耶笛與方嚮里巷之樂庸工所
為豈能盡得律吕之正乃欲取以為法考定雅樂不亦
難乎此皆光之所大惑君子之論無固無我惟是之從
景仁苟有以解之使瑩然明白則敢不斂袵服義豈欲
徒為此諓諓也不宣光再拜白
與范景仁書(司馬光)
詩云先民有言詢于芻蕘言人君不以鄙賤廢善言也
又云心乎愛矣遐不謂矣言人臣不以疎遠忘忠愛也
又云彼姝者子何以予之言賢者在位下樂告以善道
也又云何以恤我我其收之言賢者得忠信之言無不
受也光實何人明主以為臣景仁以為友明主方側身
求諫而景仁以言事為官光又可以默而已乎光聞古
者士傳賢諫蓋以士賤不能自通於君故因賢卿士大
夫以傳之光鄉者不自知其賤且愚輙以宗廟社稷深
遠之計冐聞朝廷誠知位卑而言高智小而謀大觸犯
皆死死者人之所必不免也若忠於國家而死死之榮
也是以剖肝瀝膽手書緘封而進之庶幾得逹法座之
前明主或皆聽采自以聖意建萬世不拔之基則光退
就鼎鑊如蒙黼黻此光之本心也無何自夏及秋囊書
三上皆杳然若投沙礫於滄海之中莫有知其所之者
夫以即日明主求諫之切詔書爛然頒於天下而光於
言又非瑣瑣不急之務若幸而得關聖聽則光所言是
耶當采而行之非耶當明治其罪豈有直加棄置曾不
誰何此必所言涉千里之遠歴九閽之深或棄或遺而
不得上通也古之人有奏疏而焚稾者蓋為言已施行
不可掠君之美以為已功也若奏而不通又自焚其稾
則與不言何異哉光是用中夜起坐涕泣霑襟竊思當
今朝廷諫爭之臣忠於國家敢言大事而又周旋日久
知光素心事惟景仁而已光之言不因景仁以自通尚
誰望哉且景仁以為天子耳目之臣得光之言傳於明
主天下固莫得而窺也光是敢輙取所上奏稾獻於左
右伏冀景仁察其所陳果能中於義理合於當今之務
則願因進見之際為明主開陳兹事之大所當汲汲留
意不當因循簡忽以忘祖宗光美之業及乞取光所上
三奏略賜省覽知其可取可捨可矜可罪裁定其一而
明賜之無使孤遠之臣徒懷憤默默而無所告語也昔
樊噲諫漢高祖留止秦宫奉春君請徙都長安始皆未
聽得留侯言即日從之蓋人主素所信重入其言易故
也今光官於千里之外為邊州下吏景仁朝夕出入紫
闥登降丹陛天子之責治亂安危者不在於光皆在景
仁光雖言之終不能有益於國家止於是而已矣若夫
懇惻復熟以感悟明主成聖世無疆之休則在景仁留
意而已如此實天下之幸非獨光之幸也
答劉蒙書(司馬光)
昔張伯松語陳孟公曰人各有性長短自裁子欲為我
亦不能吾而效子亦敗矣馬文淵戒兄子欲其效龍伯
高之周慎謙儉不欲其效杜季良憂人之憂樂人之樂
也光愚無似何足以望萬一於古人然私心所慕者伯
松伯高而不敢為孟公季良之行也况幼時始能言則
誦儒書習謹勅長而為吏則讀律令守繩墨齪齪然為
鄙細之人側足於庸俗之間不為雄俊奇偉之士所齒
目為日久矣不意去歲足下自大河之北洋洋而來遊
於京師負其千鎰之寳欲求良工大賈而售之乃幸顧
於陋巷因得竊讀足下之文窺足下志文甚高志甚大
語古則浩博而淵微論今則明切而精至誠不能不口
善而心服譬如窶人之子終日環繞愛玩咨嗟傳布訖
無一錢敢問其直之高下亦終於無益而已矣今者足
下忽以親之無以養兄之無以葬弟妹嫂姪之無以恤
策馬裁書千里渡河指某以為歸且曰以鬻一下婢之
資五十萬畀之足以周事何足下見期待之厚而不相
知之深也光得不駭且疑乎方今豪傑之士内則充朝
廷外則布郡縣力有餘而人可仰者為不少矣足下莫
之取乃獨左顧而抵於不肖豈非見期待之厚哉光雖
竊託迹於侍從之臣月俸不及數萬爨桂炊玉晦朔不
相續居京師已十年囊褚舊物已竭安所取五十萬以
佐從者之蔬糲乎夫君子雖樂施予亦必已有餘然後
能及人就其有餘亦當先親而後疎先舊而後新光得
侍足下纔周歲得見不過四五而遽以五十萬奉之其
餘親戚故舊不可勝數將何以待之乎光家居食不敢
常有肉衣不敢純衣帛何敢以五十萬市一婢乎而足
下忽以此責之豈非不相知之深哉光視地而後敢行
顧足而後敢立足下一旦待之為陳孟公杜季良之徒
光能無駭乎足下服儒衣談孔顔之道啜粟飲水足以
盡歡於親簞食瓢飲足以致樂於身而遑遑焉以貧乏
乞求於人光能無疑乎足下又責以韓退之所為若光
者何人敢望韓退之哉韓退之能為文其文為天下貴
凡當時王公大人廟碑墓碣靡不請焉故受其厚謝隨
復散之於親舊此其所以能行義也若光者何人敢望
退之哉光自結髮以來雖能行無所然實不敢錙銖妄
取於人此衆人所知也取之也廉則其施之人也靳亦
其理宜也若既求其取之廉又責其施之厚是二行者
誠難得而兼矣足下又欲使光取之於他人其尤不可
之大也微生高乞醯於隣人以應求者孔子以為不直
况已不能施而斂之於人以為已惠豈不害於恕乎足
下之命既不克承又費辭以釋之其為罪尤深足下所
稱韓退之亦云文章不足以發足下之事業錢財不足
以賄左右之匱急捆載而往垂槖而歸足下亮之而已
游嵩山寄梅殿丞(謝絳)
近有使者東來付僕詔書并御祝封香遣告嵩岳太常
移文合用讀祝捧幣二員府以歐陽永叔楊子聰分攝
會尹師魯王幾道至自緱氏因思早時約聖俞有太室
中峯之行聖俞中春時遂往為人間事所窘未遑也今
幸其便又二三子可以為山水遊侣然亟與之議皆喜
見顔色不戒而赴十二日晝漏未盡十刻出建春門宿
十八里河翼日過緱氏閱游嵩詩碑碑甚大字尚未鐫
上緱嶺尋子晉祠陟轘轅道入登封出北門齋於廟中
是夕寢既興吏由五鼓有司請朝服行事事已謁新治
宫拜真宗御容稍即山麓至峻極中院始改冠服卻車
徒從者不過十數人輕齎遂行是時秋清日隂天未甚
寒晩花幽草虧蔽石壁正當人力清壯之際加有朋簮
談燕之適升高躡險氣豪心果遇磐石過大樹必休其
上下酌酒飲茗傲然者久之道徑差平則腰輿以行嶃
崪斗甚則芒蹻以進窺玉女窗搗衣石石誠異窗則亡
有迤邐至八仙壇憩三醉石徧視墨跡不復存矣考乎
三居所賦亦名過其實午昃方抵峻極上院師魯體最
溢最先到永叔最少最疲於是浣漱食從容間躋封禪
壇下瞰羣峯乃向所跂而望之謂非插翼不可到者皆
培塿焉邑居樓觀人物之夥視若蟻壤武后封祀碑故
存自號大周當時名賢皆姓名於碑隂不虞後代之譏
其不典也碑之空無字處覩聖俞記樂理國而下四人
同遊鑱刻尤精僕意古帝王祀天神紀功德於此當時
尊美甚盛後之君子不必廢之壊之也又尋韓文公所
謂石室者因盡詣東峯頂是夕宿頂上會幾望天無纖
翳萬里在目子聰疑去月差近令人浩然絶世間慮盤
桓立清露下直覺冷透骨髮羸體將不堪可方即舍張
燭具豐饌醴五人者相與岸幘禠帶環坐滿飲賦詩談
道間以謔劇然不知形骸之累利欲之萌為何物也夜
分少就枕以息明日訪歸路步履無苦昔聞鼯鼠窮伎
能下而不能上豈近此乎午間至中院邑大夫來逆其
體益謹申刻出登封西門道潁陽宿金占十六日晨發
據鞍縱望太室猶在後路曲南西則但見少室若夫觀
少室之美非繇兹路則不能盡諸邑人謂之冠子山正
得其狀自行七十里出潁陽北門訪石堂山紫雲洞即
邢和璞著書之處初山徑極峻捫蘿而上者七八里上忽
有大洞蔭數畝水泉出焉久為道士所店爨烟熏燎又
塗塓其内已戒邑宰稍營草屋於側徙而出之此間峯
勢危絶大抵相向如巧者為之又峭壁有若四字云神
清之洞體法確妙蓋薛老峯之北諸君疑古苔蘚自成
文又意造化者筆焉莫得究其本末少留數十刻會將
雨而去猶冒夜行二十五里宿吕氏店馬上粗若疲厭
則有師魯語怪永叔子聰歌俚調幾道吹洞簫往往一
笑絶倒豈知道路之短長也十七日宿鼓婆鎮遂緣伊
流陟香山上下方飲於八節灘上始自峻極中浣来及
此凡題名於壁於石於樹間者蓋十有四處大凡出東
門極東而南之自長夏門入繞菘轘一匝四百里可謂
窮極勝覽切切未滿志者聖俞不與焉今既還府恐相
次便有塵事侵汩故急寫此奉報庶代一宿之談
文章辨體彙選卷二百二十三
