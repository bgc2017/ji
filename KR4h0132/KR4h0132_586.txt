文章辨體彙選卷五百八十六
明賀復徵編
記二十七(花石)
舂陵菊圃記(唐元結)
舂陵俗不種菊前時自遠致之植於前庭牆下及再來
也菊已無矣徘徊舊圃嗟歎久之誰不知菊也方華可
賞在藥品是良藥為蔬菜是佳蔬縱須地趍走猶宜徙
置修養而忍蹂踐至盡不愛惜乎於戲賢士君子自植
其身不可不慎擇所處一旦遭人不愛重如此菊也悲
傷奈何於是更為之圃重畦植之其地近讌息之堂吏
人不此奔走近登望之亭旌麾不此行列縱參歌妓菊
非可惡之草使有酒徒菊為助興之物為之作記以託
後人并錄藥經列於記後
平泉山居草木記(李德裕)
余嘗覽想石泉公家藏藏書目有園庭草木疏則知先
哲所尚必有意焉余二十年間三守吳門一蒞淮服嘉
樹芳草性之所耽或致自同人或得于樵客始則盈尺
今已豐尋因感學詩者多識草木之名為騷者必盡蓀
荃之美乃記所出山澤庶資博聞木之竒者有天台之
金松琪樹稽山之海棠榧檜剡溪之紅桂厚朴海嶠之
香檉木蘭天目之青神鳳集鍾山之月桂青颼楊梅曲
房之山桂温樹金陵之珠栢灓荆杜鵑茒山之山桃側
栢南燭宜春之柳栢紅豆山櫻藍田之栗梨龍栢其水
物之美者荷有蘋州之重臺蓮芙蓉湖之白蓮茅山東
溪之芳蓀復有日觀震澤巫嶺羅浮桂水巖湍廬阜漏
澤之石在焉其伊洛名園所有今並不載豈若潘賦閑
居稱郁棣之藻麗陶歸衡宇喜松菊之猶存爰列嘉名
書之于石巳未歲又得番禺之山茶宛陵之紫丁香會
稽之百葉木芙蓉百葉薔薇永嘉之紫桂簇蝶天台之
海石楠桂林之具那衛台嶺八公之怪石巫峽之嚴湍
琅邪臺之水石布于清渠之側仙人跡鹿跡之石列于
佛榻之前是歲又得鍾陵之同心木芙蓉剡中之真紅
桂稽山之四時杜鵑相思紫宛貞桐山茗重臺薔薇黃
槿東陽之牡桂紫石楠九華山藥樹天蓼青櫪黃心㭠
子朱山龍骨近于庚申歲復得宜春之筆樹楠稚子金
荆紅筆密蒙勾栗木其草藥又得山薑碧百合
太湖石記(白居易)
富哉石乎厥狀非一有盤拗秀出如靈丘鮮雲者有端
儼挺立如真官神人者有縝潤削成如珪瓚者有廉稜
銳劌如劍戟者又有如虬如鳳若跧若動將翔將踴如
鬼如獸若行若驟將攫將鬭風烈雨晦之夕洞穴開磑
若欱雲歕雷嶷嶷然有可望而畏之者烟霽景麗之旦
巖㟧霮䨴若拂嵐撲黛靄靄然有可狎而翫之者昏曉
之交名狀不可撮要而言則三山五岳百洞千壑覼縷
蔟縮盡在其中百仞一拳千里一瞬坐而得之此所以
為公適意之用也與公迫觀熟察相顧而言豈造物者
有意於其間乎將胚渾凝結偶然成功乎然而自一成
不變已來不知幾千萬年或委海隅或淪湖底高者僅
數仞重者殆千鈞一旦不鞭而來無脛而至爭竒騁怪
為公眼中之物公又待之如賓友親之如賢哲重之如
寳玉愛之如兒孫不知精意有所召邪將尤物有所歸
邪孰不為而來邪必有以也石有大小其數四等以甲
乙丙丁品之每品有上中下各刻于石隂曰牛氏石甲
之上乙之中丙之下噫是石也百千載後散在天壤之
内轉徙隠見誰復知之欲使將來與我同好者覩斯石
覽斯文知公之嗜石之自會昌三年五月癸丑日記
秦國公石記(明歸有光)
宋太師秦國衛文節公涇淳熙十一年進士第一人參
知政事文章議論有禆於當世宋史軼不傳公吾縣人
也縣人能紀之當韓侂胄用事時公隠居十年於所居
地名石浦闢西園纍致太湖石甚富至今往往流落人
間然皆為屠沽兒酒肉腥穢可弔也獨其在學宫者為
四方過客之所欽仰余居安亭江上往來陸家浜舟中
見冢間大石問知為秦公故物埋草土中無識者先時
吏部侍郎葉文莊公亦石浦人其家子弟運致於此因
購之葉氏載以二百斛舟沿吳淞江而下置於堂東學
宫石世以為名品以余觀之殆如雕鏤耳此石旋轉作
人舞而形質恢佹類韎師所率之夷舞若以甲乙品第
當在學宫之上嗟乎公吾鄉之先哲余朝夕對之如對
公矣前十年於閶門劉尚書宅得一竒石形如大旆迎
風獵獵彷彿漢大將軍兵至闐顔大風起縱兵左右翼
圍單于驃騎封狼居胥臨瀚海時也久僵仆庭中今立
於西垣云
東門觀桃花記(王衡)
蓋今人多偽為雅而吳俗尤甚蘭菊幾家置一譜焉次
則君竹而友松第而至桃花極矣乃予性獨深愛桃花
每春未嘗不游游必徧今年二月之十七日予與汝增
約使人往探城四隅問花之所止而之焉具報東門外
則步出東門踏菜花行望見一村居小有柳桃可觀則
酒䤌與蒲席已次第設矣其居有小溪中桃花左右溪
約有三四十株甚嫩美既又移至吳氏庄庄宅與池相
遶略同前而廣五倍之花碩大且繁中一緋色據水上
者特異長楊數章列池外如偉丈夫衣冠拱手而護少
女子于内桃花亦醉面垂垂傍水洗粧不輕見頭額也
飲樹下留連久之顧日尚未晡乃復信步尋花其在水
濱者墻角橋畔者菜花柳樹叢中者輒灑水施茵曰與
而延客或遇之矮簷下及坑塹竈突之間則含酒滿舌
噀之曰為汝浣衣席暖更移酒盡復買忘其去城之遂
遠也汝增曰夫桃價不堪與牡丹作奴人且以市娼辱
之子何好之甚予笑曰子品花乎品價乎夫價則百十
桃者有之然皆如口脂面粉不粘人意刻畫綵繢人能
盜天夫桃也遠而睇之光浮浮然近而即之若有暖暈
焉蓋頌桃德者夭夭近之灼灼則已下矣擬之于春殆
巽女乎陽出震而得梅桃與梅其得氣獨完故于香味
色中具有别韻即刻畫綵繢者巧愈不似似愈不真子
舍是而貴夫盆盎拳握之觀何歟且夫天下之貴賤失
所久矣餖飣貴而粱肉賤土偶貴而人物賤品題貴而
考課賤桃之賤于子無惑也汝增無以對泚筆志其語
文章辨體彙選卷五百八十六
文章辨體彙選卷五百八十六
明賀復徵編
記二十七(花石)
舂陵菊圃記(唐元結)
舂陵俗不種菊前時自遠致之植於前庭牆下及再來
也菊已無矣徘徊舊圃嗟歎久之誰不知菊也方華可
賞在藥品是良藥為蔬菜是佳蔬縱須地趍走猶宜徙
置修養而忍蹂踐至盡不愛惜乎於戲賢士君子自植
其身不可不慎擇所處一旦遭人不愛重如此菊也悲
傷奈何於是更為之圃重畦植之其地近讌息之堂吏
人不此奔走近登望之亭旌麾不此行列縱參歌妓菊
非可惡之草使有酒徒菊為助興之物為之作記以託
後人并錄藥經列於記後
平泉山居草木記(李德裕)
余嘗覽想石泉公家藏藏書目有園庭草木疏則知先
哲所尚必有意焉余二十年間三守吳門一蒞淮服嘉
樹芳草性之所耽或致自同人或得于樵客始則盈尺
今已豐尋因感學詩者多識草木之名為騷者必盡蓀
荃之美乃記所出山澤庶資博聞木之竒者有天台之
金松琪樹稽山之海棠榧檜剡溪之紅桂厚朴海嶠之
香檉木蘭天目之青神鳳集鍾山之月桂青颼楊梅曲
房之山桂温樹金陵之珠栢灓荆杜鵑茒山之山桃側
栢南燭宜春之柳栢紅豆山櫻藍田之栗梨龍栢其水
物之美者荷有蘋州之重臺蓮芙蓉湖之白蓮茅山東
溪之芳蓀復有日觀震澤巫嶺羅浮桂水巖湍廬阜漏
澤之石在焉其伊洛名園所有今並不載豈若潘賦閑
居稱郁棣之藻麗陶歸衡宇喜松菊之猶存爰列嘉名
書之于石巳未歲又得番禺之山茶宛陵之紫丁香會
稽之百葉木芙蓉百葉薔薇永嘉之紫桂簇蝶天台之
海石楠桂林之具那衛台嶺八公之怪石巫峽之嚴湍
琅邪臺之水石布于清渠之側仙人跡鹿跡之石列于
佛榻之前是歲又得鍾陵之同心木芙蓉剡中之真紅
桂稽山之四時杜鵑相思紫宛貞桐山茗重臺薔薇黃
槿東陽之牡桂紫石楠九華山藥樹天蓼青櫪黃心㭠
子朱山龍骨近于庚申歲復得宜春之筆樹楠稚子金
荆紅筆密蒙勾栗木其草藥又得山薑碧百合
太湖石記(白居易)
富哉石乎厥狀非一有盤拗秀出如靈丘鮮雲者有端
儼挺立如真官神人者有縝潤削成如珪瓚者有廉稜
銳劌如劍戟者又有如虬如鳳若跧若動將翔將踴如
鬼如獸若行若驟將攫將鬭風烈雨晦之夕洞穴開磑
若欱雲歕雷嶷嶷然有可望而畏之者烟霽景麗之旦
巖㟧霮䨴若拂嵐撲黛靄靄然有可狎而翫之者昏曉
之交名狀不可撮要而言則三山五岳百洞千壑覼縷
蔟縮盡在其中百仞一拳千里一瞬坐而得之此所以
為公適意之用也與公迫觀熟察相顧而言豈造物者
有意於其間乎將胚渾凝結偶然成功乎然而自一成
不變已來不知幾千萬年或委海隅或淪湖底高者僅
數仞重者殆千鈞一旦不鞭而來無脛而至爭竒騁怪
為公眼中之物公又待之如賓友親之如賢哲重之如
寳玉愛之如兒孫不知精意有所召邪將尤物有所歸
邪孰不為而來邪必有以也石有大小其數四等以甲
乙丙丁品之每品有上中下各刻于石隂曰牛氏石甲
之上乙之中丙之下噫是石也百千載後散在天壤之
内轉徙隠見誰復知之欲使將來與我同好者覩斯石
覽斯文知公之嗜石之自會昌三年五月癸丑日記
秦國公石記(明歸有光)
宋太師秦國衛文節公涇淳熙十一年進士第一人參
知政事文章議論有禆於當世宋史軼不傳公吾縣人
也縣人能紀之當韓侂胄用事時公隠居十年於所居
地名石浦闢西園纍致太湖石甚富至今往往流落人
間然皆為屠沽兒酒肉腥穢可弔也獨其在學宫者為
四方過客之所欽仰余居安亭江上往來陸家浜舟中
見冢間大石問知為秦公故物埋草土中無識者先時
吏部侍郎葉文莊公亦石浦人其家子弟運致於此因
購之葉氏載以二百斛舟沿吳淞江而下置於堂東學
宫石世以為名品以余觀之殆如雕鏤耳此石旋轉作
人舞而形質恢佹類韎師所率之夷舞若以甲乙品第
當在學宫之上嗟乎公吾鄉之先哲余朝夕對之如對
公矣前十年於閶門劉尚書宅得一竒石形如大旆迎
風獵獵彷彿漢大將軍兵至闐顔大風起縱兵左右翼
圍單于驃騎封狼居胥臨瀚海時也久僵仆庭中今立
於西垣云
東門觀桃花記(王衡)
蓋今人多偽為雅而吳俗尤甚蘭菊幾家置一譜焉次
則君竹而友松第而至桃花極矣乃予性獨深愛桃花
每春未嘗不游游必徧今年二月之十七日予與汝增
約使人往探城四隅問花之所止而之焉具報東門外
則步出東門踏菜花行望見一村居小有柳桃可觀則
酒䤌與蒲席已次第設矣其居有小溪中桃花左右溪
約有三四十株甚嫩美既又移至吳氏庄庄宅與池相
遶略同前而廣五倍之花碩大且繁中一緋色據水上
者特異長楊數章列池外如偉丈夫衣冠拱手而護少
女子于内桃花亦醉面垂垂傍水洗粧不輕見頭額也
飲樹下留連久之顧日尚未晡乃復信步尋花其在水
濱者墻角橋畔者菜花柳樹叢中者輒灑水施茵曰與
而延客或遇之矮簷下及坑塹竈突之間則含酒滿舌
噀之曰為汝浣衣席暖更移酒盡復買忘其去城之遂
遠也汝增曰夫桃價不堪與牡丹作奴人且以市娼辱
之子何好之甚予笑曰子品花乎品價乎夫價則百十
桃者有之然皆如口脂面粉不粘人意刻畫綵繢人能
盜天夫桃也遠而睇之光浮浮然近而即之若有暖暈
焉蓋頌桃德者夭夭近之灼灼則已下矣擬之于春殆
巽女乎陽出震而得梅桃與梅其得氣獨完故于香味
色中具有别韻即刻畫綵繢者巧愈不似似愈不真子
舍是而貴夫盆盎拳握之觀何歟且夫天下之貴賤失
所久矣餖飣貴而粱肉賤土偶貴而人物賤品題貴而
考課賤桃之賤于子無惑也汝增無以對泚筆志其語
文章辨體彙選卷五百八十六
