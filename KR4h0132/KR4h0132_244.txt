文章辨體彙選卷二百四十四
明賀復徵編
書四十
與王元美先生(明屠隆)
隆髮未燥即知有吳會王元美先生蹉跎三十年犬馬
之齒長矣日手大篇耳榮名夢寐玄圃終屬隔塵言念
喆人臨風悵結隆海以東豎儒耳行能無所比數而好
古有之每讀古人文章則馳神往喆恨不得與此人同
旹時過其故里經其墳墓考其陳迹或故物從古人之
遺或片語出人間之秘輙展然大喜且披且詫想見其
人神惝怳乎迴翔寥廓之外而馳騖太上之前此何也
又如先朝李夢陽先生近世李攀龍先生業已恨余生
之晩不得奏薄技挾櫜鞬以一當兩公徒負高山之懷
抱下泉之戚矣隆賦材故卑抗志頗遠不能建標萟壇
而往往願北面大雅匪云同志亦其性然矣昔然明傾
心於國僑寗越委身於晏子荀爽御車於李君廷尉結
襪於王生君山歎息於子雲中郎抗節於王粲精之所
嚮九原可以執鞭神之所潛虎賁可以隕涕誠以緇衣
之好篤好爵之情縻也嗟乎往者不可作矣不圖隆乃
得與元美先生同旹又吳越相去近也而乃空懷佳人
竟違良晤河清難俟日月易徂隆支離涉世已見二毛
而先生亦垂老倦遊將圖五嶽恐一朝長畢卒負平生
令往者諸公笑我泉下同天壤者承睫不見慕古何爲
乎且隆束髮爲諸生厭薄制義中豔古雅讀廣成素問
則霄雿欲僊覧竹書元苞則形骸遂往近探禹穴抽秘
金書遙望岱宗覃思玉簡又鄒魯悅孔孟之仁義濠梁
慕莊老之玄虚之罘誦李斯之古文湘漢懷屈賈之詞
賦龍門仰太史之跌宕成都愛相如之麗藻大梁豔鄒
枚之浮華淮南羨八公之鴻烈幽薊喜鄒衍之談天青
齊驚淳于之炙轂稷下服田巴之雄辨靈光覩文考之
俊才天台高興公之逸韻諸圖書秘記古文竒字頗嘗
泛其洪波收其鉅麗可謂窮老不厭專精靡他顧生也
貧賤僻處東海青山拄屋寒潮在門波臣竊窺黿鼉相
弔客無大雅座鮮高言識比夏蟲見同河伯僴然自奓
高步闊視謂於世無雙譬如夜郎王之掘強於南徼扶
餘國之自雄於海中亦可咲矣既而自拔幽囚稍窺玄
朗奮然决起欲出而與海内豪俊論文譚萟而天刑不
解人事多違始困諸生既束官守玄冬躡雪倉皇涉淮
不屈首苦簿書則折腰趍公府促訾咿&KR0008;扶伏婉孌丈
夫工爲蛾眉百鍊化爲繞指玄髩儵爲朝霜雅志都喪
俗情轉深舊業盡廢寤寐永歎命之不淑安用生爲每
望吳會雲亭亭起如車蓋耿耿余懷恨不得即解印綬
從先生散步長洲之苑爾近世七子砰隠有聲並驅芳
軌橫行中原苟有遭之人馬辟易數十里矣然愚竊謂
先生最勝譬諸十雄當爲秦楚先生冨才勁力雷&KR0978;飈
馳包絡千古吸蕩六合固也赤幟往悊寧&KR0870;白眉數子
乎即如李于鱗雄深竒古非不驚動一世標異將來詩
無論論其文信竒矣先生推轂濟南亦至而愚以爲無
當先生何也今夫天有揚沙走石則有和風惠日今夫
地有危峯峭壁則有平原曠野今夫江海有濁浪崩雲
則有平波展鏡今夫人物有戈矛叱咤則有俎豆晏笑
斯物之固然也藉使天一於揚沙走石地一於危峯峭
壁江海一於濁浪崩雲人物一於戈矛叱咤好竒不太
過乎將習見者厭矣文章大觀竒正離合瑰麗尒雅險
壯温夷何所不有嘗試取先民鴻製大作讀之書如盤
庚禮如檀弓周禮如考工記亦云竒古近險矣而不過
偶一爲之其平曠瑩徹揭日月而臨大道者固多他如
穆天子傳左國莊騷秦碑吕覽諸篇雖云魁壘多竒而
其中平易者亦往往不少惟揚子雲好竒言言艱棘後
世而下論者爲何平生辛苦蟲魚自况出竒間道終屬
偏師固未聞獨模後人盡掩前悊也先生嘗謂李王孫
竒過則凡老過則穉嗟嗟獨王孫哉于鱗之竒驅騁周
漢固非子雲敢望然言言若此終墮好竒譬如終南懸
崖竒矣然使終日而在目則厭不如日月之光也江上
裂石竒矣然使終日而在耳則厭不如雲&KR1777;之奏也信
如于鱗標異凌厲千古吞掩前後則六藉之粹白漢詔
誥之温厚賈長沙之浩蕩司馬子長之疏朗長卿之詞
藻王子淵之才俊六朝之語麗不盡廢乎即天又奚以
和風惠日爲也故愚竊不自量謂于鱗雖竒而無當先
生先生何所不有也有于鱗有獻吉又兼有往悊而又
自有元美廣大變化斯其所以極玄也讀藝苑巵言辨
博哉如涉太湖雲夢焉讀弇州集魁瑰鉅麗和暢雄俊
哉如泛大海焉又如觀玄造焉其爲文包羅左國吐納
莊騷出入揚馬鞭箠褒雄其爲詩鍊楉漢魏僣材六朝
同工沈宋登壇李杜誠天府之高華人文之鴻鉅作者
之極盛矣觀止矣然小子隆又竊有疑焉雋永之中不
嫌雜俎閎麗之極間出麄華又撰著太多篇章太富宇
宙羣品題咏靡遺古今萬狀蒐蘿略盡無乃傷於雜乎豈
玄造之中本無所不有邪竊意無所不有亦必有所無
矣遊目羣玉之巔失足閬風之上精昡魂搖迷不知所
適何旹摳衣登堂面受大教也隆自知小技不合大方
區區之心欲自進門下亦無鹽之所以見齊王也然先
生廣心遠識延攬四方豪俊惟恐失之豈可使門下不
知有東海屠生哉下邑小吏不當輒以尺一通又不當
輒奓口狂言罪僇是懼然隆私度扶伏州郡長吏車下
至屏息不敢出聲而揚眉先生之前斯其故可知也謹
以所爲鄙言請教門下生平撰造隆不自知先生云何
即爲定品南風有便幸惠德音
答劉子威侍御(屠隆)
陸表姪至自金昌奉先生尺牘來纍纍千言瑰麗閎肆
籠罩百氏提挈隂陽抽關啓鑰椎破神理夫世不可與
莊語不佞何幸而得莊語於先生矣又歸美不佞齊物
輕外洞覽超然則何敢當雖然亦竊嘗刳心觀化小覷
一切虚幻夫溟涬一理混乎真常因形有妄因妄有結
大地山河依妄而立胎卵濕化依妄而生於是有生滅
起伏得失榮枯是非人我怨親仇恩妄結中之最小者
桃蟲食桃壤蟲據壤蛀穿蠧蝕螘奪蝸爭蜋勇蛙怒蜣
摶蛛網朝生暮死營營何爲不佞登乎丘墓曠覽平野
烟黃日澹牛羊散牧其上蓋嘗有朱門大第歌鐘粉黛
焉不佞臨大海望白波連山彌天無岸其下隠隠猶見
城郭街衢俯仰而歎剖判以來古人無一人在者令古
人而有一人在即吾庶幾有望焉今何望矣古之人自
許豪傑負虚&KR0008;之氣騁閃鑠之姿殫智畢力規其所圖囊
括席捲氣揚意得方且建萬年之策極無窮之驩一朝
徂霣槁葉斷蓬雖復取人魚爲膏金銀爲殉設樂置伎
銅臺上食彼白骨何知悲哉愚鬼推而論之玉階金埒
茅茨席門金張豪華揚雄寂寞王謝鼎盛任昉凋零淮
隂王亞夫死陸生貴酈其烹錯也東市袁絲紆朱田蚡
開第灌夫伏誅路粹傾融絳灌䜛賈孟玖陷陸孫秀仇
潘當其時舉皆鋒刅其口轆轤其腸先發者雄後時者
凶得則愉快失則悲嗟榮而汰盈瘁而慘沮勝則軒眉
吐氣敗則俛首凄凉轉盼之間悉爲陳迹東土託意於
浮雲西方示教於露電旨哉嗟乎糞蛆之甘糞人則穢
之窗蠅之觸紙人則愚之蛆乎蠅乎固不自知知之則
勿復爲爾而人劻劻勷勷於百年之内力恒恐其不竭
而機恒恐其不深所營幾何當其迷時不自知苦瞥焉
而悟則向日種種之憂勞焦廹者皆可咲也夢者之得
寳也或有所苦也殆不勝其喜懼覺而咄之夢也當其
夢時人雖告之夢不信一覺而後知覺舉非實境人生
百年亦何以異於未覺之夢乎彼夫呶呶分人我脩恩
怨欲以快其心意豐其口腹榮其妻孥彼方熟在夢鄉
雖呼之其能醒乎嗟余覺矣又安能與彼夫同夢也不
佞少有大志慨然欲以文章事業自表見於世文章視
其材力不佞材力淺薄既無當作者方出爲外吏輒捐
身忘家冀勉䜿尺寸命不其然乃有物敗之夫殷中軍
謝太傅其先皆晉室名士繫望蒼生逮其既起一則勲
垂竹帛一則名沒蒿萊相距萬里夫較長絜短此兩人
之才伯仲耳謝乘驕敝卒立功名殷當勁雄遂取摧廢
世人皮相右謝左殷實命不同僕則知之故太公興周
伯夷采薇子房佐劉四皓茹芝元侯綰印狂奴垂竿孔
明龍驤龐公豹隠法和助梁通明避世乖崕救火圖南
栖真丈夫失時則藏得時則駕爲龍爲蛇各有其時人
見列星起版築昴宿奮功曹應侯本亡命平津登牧豕
晉公自餓儒狄青始黥徒咸謂其材能自取之不知是
亦有命焉古今躬絶代之姿負蓋世之略而時無根柢
白首窮巷者豈尠哉夫神界可探靈蹤可躡素書可讀
丹檢可尋故五湖不必覇越赤松不必封侯華陽不必
東都九仙不必一品功名富貴二物時來則爲之必待
二物而後回首回首無時矣不佞勲業爲彼夫所敗便
當立灰世念撒手烟霞遇境乘流又何顧焉孔明卧龍
人亭亭物表彼豈不講於尊生之道者哉乃爲先主簒
出竭精盡瘁卒夭天年是老父之所以哭龔生也使其
不遭三顧終卧隆中含神葆光似了性命度世何難而
以彼易此達者惜之即今日以僕爲不幸者衆庶之見
耳先生玄朗踔絶故宜以賀不以唁僕天性疎澹寡嗜
少營然聞之剗物淨根一絲不斷猶屬牽滯僕百慮盡
灰能保無一絲不斷乎有不斷則非所以了道而歸真
也是僕之所以日夜疚心也若身外空花泡沬何暇計
哉先生愛我教我至矣故敢披露衷言請正有道何以
規之敬俟後命
爲瞿睿夫訟冤書(屠隆)
夫風蟬雨蚓得其候則鳴過時則世指之曰不祥
今某之爲黃梅人瞿九思訟冤者此某之候也非以爲
不祥也某居東海九思居南海惟風馬牛之不相及也
平生非有期功之親杯酒接殷勤之歡即問以其人之
脩短白黑茫然耳古者蓋有緹縈朱勃郭亮寒朗劉向
其人者能以其言白人沉冤至義聲傾動千古彼皆於
父師交遊之間言其至情情至則切交親則易阿猶有
說也豈某與九思之謂哉風蟬雨蚓彼鳴其候爾無所
爲無所求也今者某之言瞿九思者亦無所爲無所求
也故曰此某之候也蓋昔者舜爲帝禹爲司空咎繇爲
理當其時斷獄天下則無一夫稱冤者詩書所稱蓋誠
無之非其有之而文之也如使萬物沐清和之化而一
夫獨抱向隅之嗟則大聖賢之所必問何者不欲以一
夫而傷清和之化一夫至細而傷清和之化至鉅也今
夫瞿九思者𦕈一夫耳束髮以才名耿亮聞江漢之上
一旦從吏議罷孝廉徙塞外而非其罪也則天下之人
冤之何故豈非舜禹咎繇之世而有此一夫者冤也豈
非以一夫者之才名耿亮天下所知也某不敢汎陳今
古即以楚往事言之當楚懷王時王聽不明䜛夫鬭口
民之沉于覆盆者或不少矣獨一屈子之事不白則天
下後世冤焉往日回風諸作千秋而下讀之則凄其酸
心又何說也則屈子之麗藻絶代放在江潭令其抱憤
懣之氣而以雄雋深秀峭絶之語吐之而其徒有宋生
者又爲之附麗鴻響以砰訇後來故其冤最著也然屈
子之所以難者以其當楚懷王時若生舜禹咎繇之世
則無此難屈子而當楚王則江潭之纍也而生舜禹咎
繇之世則記尚書著典謨之史官也今聖明在服大臣
忠良九州萬物欣欣向榮清和之治遠駕上古而猶有
懷才抱潔如九思沈冤如九思者是聖善所隠也九思
之罪蓋坐以士民徂擊其邑令長禠乃衣冠長流塞下
夫使九思所坐誠真是亂民也罪無赦而天下之人輒
冤之則惡得真且徂擊令長非一手一足之力也令長
爲天子牧養元元視元元若子則令其慈母也居則戴
去則戀久則思何徂擊之有即一夫倡難萬姓捍焉難
何由興令之不才炰烋其民民不能堪即邑中羣起而
仇之豈一夫之以也九思所造其果出一夫徂擊如古
朱亥博浪之爲乎果以一人自作不道乎如出一夫發
難則九思之罪何辭以邑人亂則此一令者或者邑人
之所同仇也邑人同仇而以一夫獨坐可乎且民之所
懷其誰能傾民之所仇其誰能庇黃梅之事某以爲令
實爲之必也治其無良則邑人之罪而以鼓衆倡亂瞬
昧不明之辭坐一書生則何說也某雅聞九思以才名
爲令所禮平生固了無睚眦之傷何至相仇如此即如
杯酒失歡非有深怨又何至遂鼓不好亂之衆而一夫
奮臂持梃如雲也九思所坐無亦名才爲禍蛾眉取憎
爾固天下所共冤聖君賢相所必察也某與九思何爲
哉方漁釣海上不過聞滔滔江漢有年少負竒才之瞿
九思文掩中州名在南國又未幾聞其詿誤受惡爲塞
下遷民心傷其冤而已比以公車之役薄遊長安聞九
思方擊登聞鼓奏書自訟於聖天子丹陛之下有子甲
年十三博聞強記落筆如駛才視其父爲書累千言歴
抵公卿大臣稱父冤願附緹縈之義某聞而壯之相過
逆旅勞苦如平生歡見九思温焉醇謹子甲髮纔覆額
短衣楚楚可憐試以文章倚馬立辦的然先秦兩漢聲
某此時忼慨而泣數行即欲爲之作一牋投當世之明
公大人以大白其事如弦上之矢矣某亦何所爲亦何
所求哉賤臣隕霜庶女感風匹夫匹婦足關天道皇皇
上帝固不以其微細而遺之也况九思大楚美才包洞
庭雲夢之秀擷靡蕪蘭芷之芳上可石渠東觀下猶不
失牧伯庶司今陛下夢寐賢哲以興治理有才若思誠
廟廊所急若以無罪見枉卒從吏議而令文藻清譽之
士貫木荷殳遠投窮邊以飼豺虎悲吟於黃沙白骨之
場蹢躅乎酸風烈日之下則孤憤之篇且與龍堆馬邑
同其不朽又令十三童子牽衣卧路吐其少年英詞秀
句長謠孤兒吟爲行道嗟傷見聞扼腕早違嚴父必至
淪落草間文采銷滅而無所成此甚非所以愛惜人才
培養國脉也區區之愚蓋爲人才國脉寧詎止爲思一
夫乎古語云相馬失之瘦相士失之貧司馬子長之下
蠶室亦興嘆於家無貨財文遊莫捄乃若大挾郭解之
徒至使大將軍爲之言世之常態古今所同方九思爲
文學有聲家席先人之舊業足具饘粥此時交遊賓客
動引青松指白日執手而稱相知今一旦無罪而下於
理聲名摧損家業蕩破父子垢首囚服蒼皇百走短褐
蕭蕭泥沙滿面平生交親掉臂不顧某切痛之某與九
思父子無一日之雅徒激於氣義愍其冤狀而冐爲之
言誠出不肖朴誠又以媿夫交親而掉臂有凉德者也
伏惟明公秀甲河嶽德侔造化神明之智燭彼蔀屋陽
春之澤下及昆蟲縣宇戴仰華夷咸頌今九思父子不
特一昆蟲也其含冤不止一蔀屋也明公調和四海萬
物欣欣協氣流鬯而猶然使一夫向隅明公不忍也特
無爲明公言之者某海濱一介布衣韋帶之士躡草登
朝疎愚罔知忌諱直吐胸臆以進於下執事明公誠亮
其無他俯聽芻蕘&KR0008;雪誣枉起九思父子之白骨而肉
之則天下懷才抱義之士有不肝腦塗地而向明公者
非夫也惟下執事圖之某惶恐死罪
與余君房論文書孫鑛
昨史鶴亭丈偶過論文曰槐野先生作文但如此作而
已滄溟先生則拈筆時先有必使人不易解之意此言
良有味子威亦未免犯此恒人無庸欺智者恐終不可
欺何作此伎倆爲哉李王二公絶相厚然李極高王極
卑正絶不同王根髓原在子瞻稍輔以世說然才正高
後又涉獵左馬諸書稍變調是以自謂得之國筴耳汪
與王涉未深良是汪字句真工可謂一時絶調其以古
語傳今事無不渾帖更有今語不能盡而渠用古語却
盡之者不可謂不妙然祗是辭命一家耳不是神來之
調王之風神殊雅後大有不可及處要之汪終湏讓王
耳汪刻墳雅似極意在檀弓考工記然渠於二書所得
却少若專宗此恐或失之清瘦亦非所謂大家正𣲖也
今時諸名家先生謂於古作者何當韓柳似終不可及
王的是一子瞻以好高故面目似過之然綜其實恐未
易優劣汪則是一劉孝標以不能卑故反讓之耳昨奉教
謂儕左輔於四公必於泉臺有蠻觸之戰足下豈尚於
左輔有不足邪宋人云讀柳歐蘇文方知韓文不可及
鑛今盡讀滄溟弇州太函文乃益知左輔爲不可及諸公
集卷雖踰百然求如左輔數行尚不能得來教謂左輔
不博不流動誠有然者然亦不至大約大拙稽之前代
子厚亦不甚流動而永叔最爲不博左輔惟不博故簡
惟不流動故勁然至若柳濱序及兩程策亦何嘗不博
送石洲鳳泉壽先伯諸序又何嘗不流動哉兼美無瑕
即古人亦難之故精鍊者不輕逸跌宕者不沉欝艱深
者澀典實者拙即丘明子長規模且判然别矣今歴下
新都可謂博然以較司成公李尚覺澀汪尚覺碎豈得
擅流動之譽婁江最流動矣然惟博於說部耳若文則
豈可言博過華州哉惟子威可謂博且流動然總論所
至又大不及五公此文章所以難言也子威所以居閏
位者以無神境耳即讌游記亦祗是偏鋒别境大洲有
神境然修辭之功未極鑛雖獨服之豈能協於衆心哉
大家唐二人宋歐曾王蘇氏父子共五人欒城不與鑛
謂五公爲大家止以我朝言也韓柳終不易及前小啓
固曾言之宋五家正可相當若漢以前大家信更在唐
二家上然成一家言與今人又當别論足下謂北地失
之模擬世人論亦如此苐以鑛素所熟觀者言之惟一
二篇稍有痕其餘亦多係自撰即頃來吾等所收者何
篇爲大模擬耶所評三公俱確苐汪之襲亦不讓後李
或有終篇無一語自創者殆如集古句耳鳳洲才信高
顧要今所造亦已既竭其才渠語于鱗固云加我十年
亦不能長有子境此真是自知之語謂其輕前欺後似
猶爲不虞之譽近有對奕者數負不服曰我但貪耳應
之者曰貪即是汝品下曰但生耳曰生即是汝品下曰
速耳曰速即是汝品下曰輕易汝耳曰輕易即是汝品
下文亦猶此昔人謂參也魯故造道深人才各有偏偏
即有不至不可謂堂堂者勝嗇者也惟左輔四十有九
而遭岩墻之阨不究其至真爲可惜耳劉莊襄墓志真
一好題不知弇州公何爲草率如此其爲張文忠傳亦
不稱太函與戚將軍最厚而於其墓銘亦頗寥寥然則
兩公所自負為一攀龍者安在哉宋雖有五人然舉世
以配韓柳者亦止二人我朝空同當其一不待言矣其
一人當在兩王在鑛必以屬之槐野在先生必以屬之
鳳洲然邪否邪前人已矣後起者集數公之成超乘而
上必當有人先生幸無讓焉昨偶讀嘉則五言律漫有
所評翰教謂爲過苛夫以足下及箕仲夙日推許之盛
而頓聞此語宜訝其苛苐豐對樓集見在其第二十二
卷柯君房先生起至張司理止共五十首内何首爲佳
可入選乎前小啓固云亦有一二稍可顧猶是常語若
在茂秦集中祇下乘耳何足當二先生之溢許謂在于
鱗上也記往日白雪樓集初出時鑛於先宗伯兄案上
見之讀一二首覺其佳甚讀至數十首更覺竒古高妙
反覆諷詠手之不能釋因檢其名氏則標曰于鱗以爲
豈唐人邪何不見列于十二家及細觀其所贈送諸公
類皆今人也今旹有如此詩人而柰何不聞談及乎比
先兄自外來問之乃知班孟堅即班固也蓋鑛是時止
曉滄溟名攀龍不識其字耳太函序弇州集冀以不聞
聞者我得我心鑛之服滄溟得於暗索中此乃所謂真
知今豐對樓集以二先生之諄諄提耳而猶不能解以
視案上之不知何人集曷若然則其不及于鱗明矣弇
州謂嘉則詩是隠逸之冠亦未然以僕所見謝四溟吳
芝川陳海樵王百轂軰雖未及細校然似俱不甚讓之
今先生執椽筆幸慎許可無若太函之許元瑞斯稱情
矣僕於樂府一𣲖原未深解故以妄許嘉則所以然者
以俚淺率三病在樂府每有之而無能掩瑜妄意其不
恭或得柳士師一體耳我朝詩成弘以前大約沿宋元
氣習雖格卑語近然道情事亦真率可喜自空同倡爲
盛唐漢魏之說大歴以下悉捐弃天下靡然從之此最
是正路無可議者然天下事但入正路即難即作人亦
如此久之覺束縛不堪則逃而之初唐已又進之六朝
在嘉靖中最盛然此路實隘而不弘近遂有舍去近體
但祖漢魏之論然有言之者鮮行之者則以此一路枯
淡且說物情不盡耳近十餘年以來遂開亂道一𣲖昨
某某皆此𣲖也然此𣲖亦有二支一長吉玉川一子瞻
魯直某近李盧某近蘇黃然某猶有可喜以其近於自
然某則太矯揉耳文𣲖至亂道則極不可返邇來作人
亦多此𣲖此實關係世道良足歎慨然弇州晩年諸作
實已透漏亂道端倪蓋氣數人情至此不得不然亦非
二三人之過也
上申閣老書(魏允中)
今天下漸不可長者抑莫甚於人情事有異有常而人
情有安有駭天之常日月星辰而孛蝕異人之常君臣
父子而亂賊異中國之常禮樂文章而邪慝異官使之
常賢智忠良而憸邪異政治之常剛柔正直而偏詖異
常則安異則駭人之情未有不然者也竊取近一二事
較之或大謬不然春正月日食其月月食夏五月月再
食秋八月彗星見九月太白經天三吳大水無年子殺
父薊鎮沿邊諸郡地震累日劫掠之寇千百成羣出入
城市索民財物吏不得禁此皆耳目所不習非常可異
者也而今且安焉主事趙世卿疏時政天子幸不切責
吏部黜以爲長史御史劉臺言事得罪天下悲其忠安
福奸民乘間誣奏之進士南企仲乞歸終養聽撫按勘
中外諸上書與諸省程錄動稱大臣功德言不及君此
皆耳目所不習非常可異者也而今且安焉夫安與駭
不並行所安在此所駭必在彼孛蝕以爲安則見日月
星辰而駭亂賊以爲安則見君臣父子而駭鄙陋以爲
安則見禮樂文章而駭憸邪以爲安則見賢智忠良而
駭偏詖以爲安則見剛柔正直而駭夫人之情至於常
其異異其常駭其安安其駭此其漸可使長邪不可使
長邪所關於世道理亂得失鉅邪細邪竊以爲宜及今
而矯之尚有可爲然而矯世之責實惟門下門下初舉
進士名在第一十餘年進拜宰相位復第一誠於今日
察天下異常之勢杜人情安駭之漸慨然身任其事爲
天下國家計而不爲已之功名與他人之富貴則相業
亦在第一無疑夫人之情彼或導之而吾不能矯之導
之過也不能矯之亦過也門下其何辭焉
答陳心谷中丞鄒元標
先年曾貢蕘語請質退而自愧狂誕已而思臺下端人
也休休者也容人盡言者也必不以我爲迂爲誕兹奉
鼎翰洋洋若將誘不肖盡言而惟恐其言之不盡令人
頌服奚勝細繹玄旨臺下已闖聖學之窔而卓然先立
其大前所贅陳者是何異捧土而塞河也雖然臺下示
我以聖學之鵠不肖有俗學請質諸前臺下云其功在
勿忘勿助而喫緊在慎獨元標嘗用勿忘勿助之功矣
勿忘勿助在持志而養氣一日忽悟曰暴氣固不是而
持志亦未爲全是夫志即心之神也神無方而易無體
非無一日拘拘然執之爲已有也故惟恐其忘者非真
忘也若真忘則不以生而存不以死而忘雖忘而未嘗
忘也元標亦嘗用慎獨之功矣以獨爲在心從而反求
諸心盤桓數年猶自惉懘邇年來始知獨非内也心意
知慮固獨也而鳶飛魚躍亦獨也戒慎恐懼慎也而優
游涵泳亦慎也兀坐一室之内慎獨也即兵戈搶攘千
萬人吾往亦此慎獨也而庶幾孔門慎獨之旨雖然元
標咸其頰舌孰若臺下恂恂躬行之爲愈乎然元標亦
不敢不勉矣臺下徵色發聲察言觀色之語此自聖門
視履考祥家法前不肖所陳者蓋見今世風會日流忌
嫉成風鄉評不足據而官聲不足以徵故常謂士君子
真有掀揭宇宙之思自信自考雖一國非之不顧也天
下非之不顧也蓋若有懲於今之時而不覺其言之過
激耳望臺下終裁之
上首輔書(伍袁萃)
萃也聞之小臣畏罪而不敢言大臣持禄而不極諫此
國家之大患也頃因三王並封之命在廷諸臣相顧駭
愕共懷杞慮引經據理而爭者疏且數十上矣然而正
論未伸聖心難悟新命雖寢儲位仍虚萃以爲此大臣
不極諫之過也汲長孺有言天子置公卿輔弼之臣寧
令從䛕承意䧟主於不義乎斯言也鼎鉉之藥石廟堂
之箴銘也今公卿輔弼之臣受主上之禄不爲不厚擔
主上之爵不爲不高蒙主上之恩遇不爲不渥休戚與
共繩糾是資而當此國家大事宗社安危所係天下理
亂所關曾不聞伏青蒲而泣諫叩玉階而固爭默默容
容以爲持禄之計僅以公疏塞責而已引炬專稱於文
靖補衮希覯於仲山方且坐視二三小臣貶逐而去也
胡顔之厚也夫主上之所改容而禮貌者大臣也則主
上之所傾心而聽從者必大臣也大臣而不能格君心
定國本又誰望焉恐焉用彼相取譏良史矣雖然此猶
概而論之也閣下負天下之重望荷明主之殊眷其絶
裾而來也先國家之急而後其親也八袠之慈親尚且
後之而肯逢君以徼寵哉柰何徒知從君之命爲順而
不知立君之子爲順徒知並封三王爲將順之忠而不
知冊立元子爲匡救之忠迨廹於公議乃始以錯誤自
居也嗟乎此何等事而可以倉卒錯誤耶安社稷于俄
頃定變故於須臾古人大手叚多自倉卒間見之而閣
下不爾耶萃聞大臣處人主骨肉之間危疑之際讜論
師石大夫而稍有遷就則中立貽譏婉詞法李鄴侯而
少有迎合則獻諛蒙誚閣下之心中立耶獻諛耶必不
其然而迹則近之矣兹雖言錯言誤也其誰諒之昔漢
高祖之惑戚姬也羣臣不能解而卒悟于四皓之一見
唐高宗之立武氏也舉朝不肯從而竟决於李勣之一
言何則心有所獨信機有所獨契也今日之事主上不
博謀於諸老而獨謀於閣下不顯諭於公朝而密諭於
私室蓋國有著蔡非此無以决嫌疑定猶豫也當時閣
下能以正對不占險而占易不卜僣而卜信則宗社大
計一言定矣君臣相遇千載一時而直爲此遷就迎合
也惜哉惜哉卒之前星懸而失耀主鬯虚而莫屬暫止
耦國之嫌狐裘可以不賦終存抱子之逼兔走未爲無
爭閣下處此安得晏然而已乎或爲閣下計者曰惟有
去而已萃則曰閣下可以徒去哉去就係一身之輕而
冊立關國家之重閣下之入京也以力請面君爲第一
義其入閣也以力請建儲爲第一義萃嘗陳之左右而
兹且兩失之前時天下所爲延頸企足而望者閣下也
今日天下所爲痛心疾首而恨者閣下也已誤之已能
挽之然後可以謝天下不然是宗社大計閣下一出而
壊之也即速去猶有餘責矣故萃謂在諸老固當批龍
鱗而極諫期於神器有歸而不當以一疏塞責在閣下
尤當垂涕泣而導君期於大典復舉而不當以一去爲解
伏爲閣下深惟國家根本之慮捐軀報主至誠以感動
之竭力以匡正之庶幾乎吾君之一悟而元良蚤建也
則宗社萬年無疆之福閣下實造之矣若夫得君專而
回天不易則非萃所能知也萃孤遠賤士通籍十有七
年而強半家居雖附梓里未嘗請謁特義激於衷故敢
以狂瞽之說進子産之謂子皮曰子于鄭國棟也棟折
榱崩僑將壓焉敢不盡言萃於閣下亦云惟閣下執事
實重圖之
與李義河大司空(沈懋學)
相君之不奔喪固留自朝廷誼不忍恝竊謂伏闕苦陳
暫求歸葬聖心猶或可回乃請之未懇遽爾辭禄謝恩
而七七期中竟於喪次議政相君之心安乎在朝諸臣
亦得謂相君之心安乎况臺省言官也力能言則言之
不能則調停其間私爲勸駕又不能則即漫無可否亦
庶幾足以自全而顧欲交疏留之不佞始聞之唾而不
信適於明公所見所爲疏大用佗傺于中以脂韋爲結
納之計而不顧百代之綱常以職掌爲富貴之資而不
惜萬世之訾議柰何其見之左也相君輔理之忠在人
耳目倘一歸盡孝將永稱天地間完人而已意已不欲
歸臺省諸君復堅其不歸在相君固非所以自愛而必
欲其留反令白璧蒙瑕亦豈所以愛相君乎不佞謂相
君之歸必不可無而臺省之疏尤宜亟寢諸君即思臠
食之斯語終不易矣明公相君所親信而諸君所矜式
者萬惟以忠孝相提掖曲爲周還顯正人心默維國是蓋
在此時明公其速圖之義切心惶語無倫次死罪死罪
答費學卿(馮夢禎)
足下名家千里駒富有才情何有於老朽而千里貺書
孜孜下問至于再三僕愚陋何以仰禆高明萬一本朝
制舉義王文恪公始具堂構顧文僖公繼之親傳衣鉢
門戶益輝今傳文恪遺稿&KR0915;者十五六水中擇乳非鵝
王不能至所作程文文僖有出藍之色矣嘉靖以來作
者如雲當以唐中丞爲上首茅鹿門方中丞時業於王
摩詰之詩摩詰高秀有之而中丞老成痛快似兼杜陵
之長凌鑠一代此人而已然惟歸田教授時諸稿足以
當之元卷亦平平耳至商元卷正德以前醇朴未化嘉
靖間許太常精粹温雅足稱獨步而瞿文懿可以嗣之
平中有骨人目之綿裏針近代寥寥惟吳因之縱橫透
徹詞場飛將然文體亦一變矣唐中丞外有薛方山諸
理齋薛華整諸俊逸足稱名家吳因之外陶石簣湯霍
林亦後來之秀湯義仍僕識之癸未棘中黃貞父與僕
交甚善義仍華秀一時之傑貞父則素法身佛少莊嚴
餘則與僕不同道亦不能知之矣近來文體大都失之
恢詭浮靡易浮以實易靡以精易恢詭以典雅惟足下
勉之近來衡文者俱新進少年見畫龍則喜真龍入室
反怖而走焉如就試但從縱橫揮灑不必求入理不必
求合格随例塗脂抺粉目挑心招自然得意不然操瑟
以投好竽之主求遇合得乎惟足下詳味之僕於詩自
入館後始留心惜乎從唐入十年來始知其誤則已晩
矣足下見目玄淡雅逸此何敢當欲錄舊歲遊洞庭兩
山詩請教而信索報急不及也新題先上論語學庸左
太冲三都自足耀世寧煩玄晏序然不敢辭總俟異日
課完付别信耳勉旃秋風自愛
文章辨體彙選卷二百四十四
