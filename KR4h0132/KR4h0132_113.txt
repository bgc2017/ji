文章辨體彙選卷一百十三
明賀復徵編
疏二十七
上下一心同濟聖治疏(明湛若水)
臣近觀進忠言者或斥奸邪之惡或規聖政之缺皆蒙
聖德包容而未見繹改近幸未見憂悔二者蓋未知安
危利害之相關是以不能遂痛切而猛省也臣得以近
事明之陛下龍飛水國習知舟事請以舟喻諺云同舟
共濟豈不信哉豈不信哉夫天下猶一大舟也治亂安
危未有津畔猶濟大海也本在人主之一心猶夫舟之
柁也公卿賢士輔導之臣運籌指方猶夫舟之有長年
三老也百僚宣力猶夫篙師榜人為之左右也内臣外
戚猶夫附舟之人也天下民庶實為邦本猶夫君之寳
貨任載也故附舟之人與寳貨之利害在舟之安危舟
之安危在柁之張弛柁之張弛在長年三老之操縱而
篙師宣力與否也故舟危則凡在舟者莫不危舟安則
凡在舟者莫不安有恃寵壞法以敗人國家如同舟之
人鑿舟而破之自以為安而鮮不失者如先朝之跡而
不知鍳也可謂智乎故欲濟中興之善治者莫若正君
心欲正君心者莫若親輔導知學之臣欲親輔導知學
之臣莫若左右僕從勿用匪人故一正君心而萬化理
矣諺云同行同命君臣内外以之今陛下不親儒學之
臣不聞正心之術朝綱不振宰制不施初政漸不克終
近習漸為蒙蔽天戒屢見不實修省科道大臣交章未
獲舉行臣恐如舟之柁漸弛矣左右親信之人蠱惑上
心不引之以聲色則引之以異教親戚希無厭之賞近
幸奪法司之獄刑罰僣差紀綱廢弛是皆所謂同舟之
人鑿舟而破之而不知自溺之禍者矣大臣見斥則將
相繼求去如尚書林俊孫交者百僚視之以為進退者
也今人懷危心是猶長年三老篙師榜人引去而誰與
宣力矣天下萬民莫為匡濟臣實痛心渺乎不知舟之
安危也伏乞陛下察同舟之義講學以正心親禮大臣
聽用科道百僚以輔理戒諭左右親幸之人使勿壊事
鑿舟以自溺則内外臣工庶咸有濟於無涯之福矣臣
非糾劾之官然職在以學術開導人主誠有所見不敢
不陳
除邪妄以彰聖化疏(夏言)
此者恭遇皇上諮及羣臣欲除去禁中釋殿奉建兩宫
以備一代之制一時廷議翕然仰贊皇上篤養盡制之
孝闢邪崇正之化盛德大業光前振後矣今月十一日
伏奉聖旨命大學士臣李時同臣言入看即所謂大善
殿者臣等看得殿内有金銀鑄像鉅細不下千百且多
隂陽交接之狀仰惟聖明燭其誕妄不經一旦奮然舉
而除之甚盛舉也但臣見諸几案之上及懸庋梁栱之
間與夫金函之所藏貯者為物尚多不可識辨問之守
者且云是為佛骨是為佛牙枯朽摧裂竒離磈礧計不
下千斤臣惟佛法之入中國自漢明帝時始然不過人
誦其書習其教而已至唐憲宗朝乃迎佛骨至京師其
臣韓愈上表極言其邪穢不祥不宜以入宫禁憲宗不
能聽且深辠愈竟遠斥之臣意自是厥後人莫敢矯其
非凡番民持以誑惑中國之人而名為佛顱佛骨者相
屬於道由是流入天子宫禁之内歴世皆然而不以為
異今殿中所有未必非勝國所遺累朝以来亦必以為
彼法則然未嘗深究以延至今兹者恭惟皇上躬堯舜
禹湯文武之資行堯舜禹湯文武之道所始議撤佛屋
毁除穢像使詭異之形不得凟留清禁此真卓越千古
之見出於尋常萬萬者也然殿宇像設既除所有前項
佛顱佛牙之類皆屬汚穢不宜使之尚存臣請乞以此
物勅下所司瘞之草野一切掃而淨之以永杜愚冥疑
惑之端實為大聖人非常作為有補名教甚大功德罔
極臣不勝幸甚後世幸甚緣係除邪妄以彰聖化事理
未敢擅便謹題請旨
議處本兵邊方督撫兵備疏(高拱)
臣惟兵部尚書即古大司馬之職所以統六師平邦國
安危所係任至重也况二三十年来邊關多事調度為
難則其任尤重所宜多需其才用之不竭然後可以濟
事而乃遇有員缺皇皇求索不得其人豈果世之乏才
與良由養之不預是以不能卒得於臨時也臣觀兵部
侍郎止如别部額設二員蓋邊關無事之時則然也近
年既稱邊關多事而官則如舊或間添一員協理戎政
然又時用憲臣侍郎亦非定員則所謂定員者止二人
而已而二人者皆協理部事不得隨時出入或欲廵閱
邊務未免假借於他官或遇邊方總督員缺未免那移
於他處假借他官則非其本職不便行事那移他處則
補於東又缺於西且彼此候代道途遥遠動經歲時不
得履任門庭緊急之事無人為禦臣不意國家如此大
事而乃苟且以處至此也臣愚誠中夜以思謂宜於兵
部添設侍郎二員同額設侍郎協理部事平日則練習
本兵政務或欲廵閱邊務即以一人往既便行事又不
煩於假借或遇邊方總督員缺即以一人往既可朝發
夕至又不費於那移迨其出入中外閱歴既深凡本兵
政務與夫邊關險隘軍情緩急將領賢否士馬強弱皆
已曉暢諳熟方略素定遇有尚書員缺即以其尤深者
補之如此而猶稱乏用必不然也然兵乃專門之學非
人人皆可能者若用非其才固不能濟若養之不素雖
有其才猶無濟也臣愚謂儲養本兵大臣即當自兵部
司屬始蓋兵部司屬皆預聞軍旅之事而乃不擇其人
泛然以用又往往遷為他官不得其人既未必可用而
又遷為他官則人無固志視為傳舍不肯專心於所職
如此者非惟無以備他日之用而目下承行亦有不當
者矣今宜特高其選而以有智謀才力者充之使其專
官於此練習事務不復他遷而又議其陞格如邊方兵
備缺即以兵部司屬補邊方廵撫缺即以邊方兵備補
邊方總督缺即以邊方廵撫補而總督與在部侍郎時
出時入以候尚書之缺譬之通政鴻臚然待次於下魚
貫而進其他官中有特出之才能知兵事者又間取一
二以補不足如此而猶稱乏用必不然也然臣又思之
養才雖足以備用然勸懲不明何以盡人力體悉不周
何以盡人心臣見邊方之臣涉歴沙漠是何等苦寒出
入鋒鏑是何等艱險百責萃於前是何等擔當顯罰繩
於後是何等危懼其為情苦視腹裏之官奚啻十倍而
乃與之同論俸資同議陞擢甚者且或後焉此功臣所
以灰心烈士為之太息者也誠宜特示優厚有功則加
以不測之恩有缺則進以不次之擢使其功名常在人
先他官不得與之同論俸資脫或推奸誤事則律以法
脫或任職不稱則左其官使其功名常在人後尚不得
與他官同論俸資夫稱職者常先則人必欣於進取不
稱職者常後則人必懼於蹭蹬如是而猶不盡力必不
然也至於人力有限窮則不支臣又見邊關總督之臣
用之不效者既蒙顯罰而用之效者乃不蒙顧惜事一
入手更無援助更無代替使其頻年累歲常受苦辛非
惟不得息肩抑且不遑喘息直至肝腦塗地而後已斯
其情不尤苦乎若使儲養有素用不乏人自可行通融
休假之法如其在邊日久著有成績則特取回部以休
假之休假之後不妨再出使其精神得息而不疲知慧
長裕而不竭以勤王事為濟必多且臣子馳驅之苦既
在上者所深體而君父體念之意亦在下者所周知君
臣之義即同父子之恩如是而人不盡心必不然也臣
受皇上眷任誓圖報稱見得邊事廢弛必須得人乃可
振起而用人不得其道乃如此若及今不為之所恐因
循愈久愈難收拾可終任其廢弛而已乎故願為我皇
上早為設處以濟目前之急預為儲養以備他日之用
安攘之計或莫先於此也伏望聖明裁斷勅下該部施
行不勝幸甚
議處邊方有司疏(高拱)
臣惟薊遼山陜沿邊有司雖是牧民之官實有疆埸之
責邊騎蹂踐既難支持百姓凋殘又難綏撫即以有才
力者為之猶懼不堪即優厚而作興之猶恐不振乃官
其地者非雜流則遷謫非遷謫則多才力不堪之人謂
以劣處之也彼其用之腹裏尚然罔效又何有於邊方
待之既薄志意隳阻又何望於展布是以善政無聞而
郡邑之狼狽為甚皆是用人不當所致蓋徒以地苦其
人而曾不顧人之苦其地也蓋徒以邊方為遠地而曾
不思遠地安然後内地得以安也及今若不亟處恐日
復一日狼狽愈極而不可收拾所關非細臣惟國家用
人不當為官擇地只當為地擇官今邊方既係要緊之
地又皆狼狽則尤宜以賢者處之合無今後各邊有司
必擇年力精強才氣超邁者除補或查治有成績兼通
武事者調用而又議其賞罰有能保惠困窮俾皆樂業
者以三年為率比内地之官加等陞遷有能捍患禦敵
特著竒績者以軍功論不次擢用如其才略恢弘可當
大任即由此為兵備為廵撫為總督無不可者惟以治
效為準不必論其出身資格若乃用之不效無益地方
者降三級别用若乃觀望推委以致悞事者輕則罷黜
重則軍法治罪夫既開功名之路以歆之於前則不肯
不盡其心又有嚴罰以繩之於後則不敢不盡其力庶
乎修職者多而邊方有賴也然臣又思功名之路既開
則又有本是腹裏而借邊方省分之名以圖幸進者亦
不可不預為一定之說臣等查得薊遼則昌平順義密
雲懷柔薊州玉田豐潤遵化平谷遷安撫寧昌黎樂享
延慶永寧保安自在安樂等州縣山西則河曲臨縣忻
州崞縣代州五臺繁峙定襄永寧寧鄉岢嵐嵐縣興縣
靜樂保德大同懷仁渾源應州山隂朔州馬邑蔚州廣
靈廣昌靈丘等州縣陜西則固原靜寧隆德安定會寧
蘭州環縣安塞安定保安清澗綏德米脂葭州吳堡神
木府谷等州縣此六十一處乃是邊方前項事宜惟當
行之於此其他雖是薊遼山陜所屬不得槩以邊稱徒
資幸路其各府佐貳在邊任事者賞罰亦同前議則事
體有定不可復有假借者矣臣因見得沿邊郡邑敝壊
必當為日夜念此至熟故敢特效其愚伏望聖明裁斷
施行邊方幸甚
宣諭將士疏(趙貞吉)
題為宣諭事本月二十一日准臣奏為獻計破敵事今
敵大營在通州先鋒環繞京城不先挫其鋒則敵益驕
不可制矣臣愚妄謂宜急遣近侍有才猷辯博官一員
捧詔詣各軍營激勵三軍之士許開損軍之令許令將
士義勇軍民人等人自為戰各得一首級者見賞銀一
百兩如有將官等逗遛觀望不進者亦許本官指名參
奏在不失機宜其賞功銀兩須差錦衣衛官校押付各
營紀功官員隨同本官刻期發行待事定之日令如故
惟皇上命當事大臣議其便宜行之欽蒙皇上准臣論
事陞臣一官兼風憲職銜奉敕宣諭城外各營將士寬
其損軍之罪重其賞功之格臣於本月二十二日酉時
領敕二十三日前詣城外總兵官咸寧侯仇鸞等營宣
揚聖意激勵勇敢二十四日早再至鸞營令其督軍前
去勦捕零賊鸞以為雨大未可動臣以為此雨天之所
賜乃敵騎失利之時正我軍出竒之際今傳聞寇往白
羊口出去臣以為白羊等處皆山隘險塞去處而此賊
止其一支又以搶掠財畜極多輜重為累若用竒兵趨
出賊前令賊回尋古北口故道則我三軍大戰可獲大
克若放賊使出待其半渡縱兵擊之可獲半克若止望
敵塵追之則為無策今朝廷開曠蕩之恩令爾將官各
得展布軍士又遇此出格之賞且敵入山險之中復值
雨水如此乃邊騎大敗之日將軍立功之秋也鸞聞臣
言即應曰此去定當大殺賊將官軍士莫不感激思奮
即時前去臣仍宣諭城西城東城南守護等營畢尚有
宣府總兵官趙國忠一營在沙河迤北離城尚遠臣未
經辭朝不敢擅去已令總兵官仇鸞差夜不收齎捧臣
宣諭告示彼中將士訖二十五日夘時進城臣才薄識
短不能仰答我皇上激厲將士之至意臣不勝悚懼待
命之至
議邊事疏(趙貞吉)
奏為懇乞聖明賜解輔贊重任退供講職以明臣節以
圖報稱事臣於本年八月二十二日伏蒙聖恩命臣以
本官兼文淵閣大學士同李春芳等在内閣辦事臣於
次日廷謝畢復面恩講筵蒙天語叮嚀命臣盡心輔佐
贊理政事欽此臣於時稽首仰對謂近日朝廷紀綱邊
防政務多有廢弛臣欲捨身任事未免招怨伏望皇上
與臣作主張容臣得以盡力臣誓不敢有負任使以干
明典伏蒙諭旨知道了欽此臣感恩圖報一念之誠於
是淪洽骨髓矣至九月内聞敵入大同大肆殺掠總督
陳其學握兵觀望於懷来宣府之間總兵趙苛棄鎮遠
避於應州方域之境廵撫李秋副將麻錦等皆閉門鎖
堡以自全夫高位重禄之臣有封疆守備之責者坐視
敵騎深入屠殺生民曾不能發一矢以向賊其心固已
忍其罪亦已重矣然又於旬日之後敵騎尚未退情乃
輙敢上誇功獻捷之疏以欺罔天聽是誠何心哉人臣
之罪寧復有大於此者乎當有廵按御史燕儒宦歴陳
該鎮文武之臣失事之由及地方殘傷之狀以聞又該
刑科給事中查鐸雲南道監察御史王圻劾陳其學趙
苛掩敗為功扶同欺罔之罪一時朝廷之上公論賴之
稍明奈何該科該部襲守近年舊套在科則為漫然兩
可避匿之參在部則為肆然庇護再查之覆蒙皇上發
下内閣令臣等看詳擬票間臣即與大學士李春芳說
道國家之事最重者在邊防欲整理邊防在正朝延紀
綱耳賞罰乃紀綱之大者若大同一鎮功罪不明賞罰
不當則諸邊視效因循怠玩皆不可復整理矣此乃社
稷之計也我輩則社稷之隸又安可不勉乎皇上虚懷
委任我輩若不任怨烏能修政立事以報答聖主之知
遇哉今正大同之罪只以祖法國是公論清議八箇字
斷之足矣主將不固守祖法也隆慶元年皇上處治薊
州山西失事之律國是也大同廵按所奏科道所劾公
論也當事之臣請賂不行持法不廢清議也守祖法定
國是張公論畏清議非我輩其誰哉我輩若守得此八
箇字堅定則何事不可立何政不可修又何懼於任怨
哉於時閣臣不以臣言為然臣亦隠忍不敢凟聞者以
為俟其再查果如奏劾所論則請正其罪未晩也今該
廵按燕儒宦覆查失事罪狀益加詳著况未經再查之
先大同失事之情弊已昭布人人之耳目而不可掩矣
今兵部題覆仍循回護之方閣臣擬票尚存姑息之意
臣備員密勿與參謀斷但自顧才識俱出諸臣之下欲
爭論而力不能徒抱學古之愚終鮮匡時之智故懷慙
而思退矣竊念臣今年已六十二歲来日匪多效忠無
術若旅進旅退惟知戀此崇階患得患失不思有忝衮
職則臣壯歲所存之志將與齒髮俱衰而人臣守正之
節於是大壊矣此臣之所以自傷而不敢不以之自勵
者也故敢冐萬萬死罪哀鳴於君父之前乞解輔職以
避賢路退就講官勉修舊業蓋臣自揣綿力不堪恐負
聖明委托之重又思洪業未報猶願輸涓埃仰答之私
以此自白其心求無愧於自獻之言耳
直言天下第一事疏(海瑞)
臣聞君者天下臣民萬物之主也惟其為天下臣民萬
物之主責任至重凡民生利病一有所不宜將有所不
稱其任是故養君之道宜無不備而以其責寄臣工使
之盡言焉臣工盡言而君道斯稱矣昔之務為容悅阿
䛕曲從致使災禍隔絶主上不聞者無足言矣過為計
者則又曰君子危明主憂治世夫世則治矣以不治憂
之主則明矣以不明危之毋乃使之反求眩瞀莫知趨
舍矣乎非通論也臣受國厚恩矣請執有犯無隠之義
美曰美不一毫虛美過曰過不一毫諱過不為悅䛕不
暇過計謹披瀝肝膽為陛下言之漢賈誼陳政事於文
帝曰進言者皆曰天下已治已安矣臣獨以為未也安
且治者非愚則䛕夫文帝漢賢君也賈誼非苛責備也
文帝性仁頗柔慈恕恭儉能有愛民之美優游退遜尚
多怠廢之政不究其弊所不免槩以安且治當之愚也
不究其才所不能槩以政之安且治頌之䛕也陛下自
視於漢文帝何如陛下天資英斷睿識絶人可為堯舜
可為禹湯文武下之如漢宣之勵精光武之大度唐太
宗之英武無敵憲宗之志平僭亂宋仁宗之仁恕舉一
節可取者陛下優為之即位初年剗除積弊煥然與天
下更始舉其大槩箴敬一以養心定冠履以辨分除聖
賢土木之像奪宦官内外之權不當祀毁不與祀祀孔
子推及所生天下忻忻然以大有所為仰之識者謂輔
相得人太平指日可期非虚語也高漢文帝遠甚然文
帝能充其仁恕之性節用愛人吕祖謙稱其不盡人之
財情是也一時天下雖未可盡以治安予之然貫朽粟
陳民多康阜三代之後皆稱賢君焉陛下則銳精未久
妄念牽之而去矣反剛明而錯用之謂長生可得一意
玄修富有四海不曰民之脂膏在是也而興修土木二
十餘年不視朝綱法紀弛矣數行推廣事例名節濫矣
二王不相見人以為薄於父子以猜疑誹謗戮辱臣下
人以為薄於君臣樂西苑而不返宫人以為薄於夫婦
天下吏貪民不聊生水旱靡時盗賊滋熾自陛下登極
初年亦有之而未甚也今賦役煩增萬方則效陛下破
産禮佛日甚室如懸罄十餘年来天下極矣天下因即
陛下改元之號而臆之曰嘉靖者言家家皆淨而無財
用也邇者嚴嵩罷相世蕃極刑差快人意一時稱清時
焉然嚴嵩罷相之後猶之嚴嵩未相之先而已非大清
明世界也不及漢文帝遠甚天下之人不直陛下久矣
内外臣工之所知也知之而諱語詩云衮職有闕惟仲
山甫補之今日所賴以弼棐匡救格非以歸正諸臣責
也夫聖人豈絶無過舉哉古者設官亮采惠疇足矣不
必責之以諫保氏掌諫王惡不必設之也木繩金礪聖
賢不必言之也乃修齋建醮相率進香天桃天藥相率
表賀建興宫室工部極力經營取香覓寳戶部差求四
出陛下誤舉諸臣誤順無一人為陛下正言焉都俞吁
咈之風陳善閉邪之義邈無聞矣䛕之甚也然愧心餒
氣退有後言以從陛下昧沒本心以歌頌陛下欺君之
罪何如夫天下者陛下之家也人未有不顧其家者内
外臣工有官守有言責皆所以奠陛下之家而盤石之
也一意玄修是陛下之心惑也過於苛斷是陛下之
情偏也而謂陛下不顧其家人情乎諸臣顧身念重得
一官多以欺敗不事事敗有不足以當陛下之心者其
不然者君心臣心偶不相值也遂謂陛下為賤薄臣工
諸臣正心之學微所言或不免已私或失詳審誠如胡
寅撓亂政事之說有不足以當陛下之心者其不然者
君意臣意偶不相值也遂謂陛下為是已拒諫執陛下
一二事不當之形跡億陛下千百事之盡然䧟陛下誤
終不釋諸臣欺君之罪大矣記曰上人疑則百姓惑下
難知則君長勞今日之謂也為身家心與懼心合臣職
不明是以一二事形迹既為諸臣解之矣求長生心與
惑心合有辭關於臣君道之不正臣請再為陛下開之陛
下之誤多矣大端在修醮修醮所以求長生也自古聖
賢止說修身立命止說順受其正蓋天地賦予於人而
為性命者此盡之矣堯舜禹湯文武之君聖之盛也未
能久世不終下之亦未見方外士自漢唐宋存至今日
使陛下得以訪其術者陶仲文陛下以師呼之仲文則
既死矣仲文尚不能長生而陛下獨何求之至為天賜
仙桃藥丸怪妄尤甚宋真宗獲天書於乾祐山孫奭諫
曰天何言哉豈有書也桃必採而後得藥由人工搗以
成者也兹無因而至桃藥是有足而行耶天賜之者有
手執而付之耶陛下玄修多年矣一無所得至今日左
右奸人逆陛下玄修妄念區區桃藥之長生理之所無
而玄修之無益可知矣陛下又將謂懸刑賞以督率臣
下分理有人天下無不可治而玄修無害矣乎夫人幼
而學既無致君澤民異事之學壯而行亦無致君澤民
殊用之心太甲曰有言逆於女心必求諸道有言遜於
女志必求諸非道言順者之未必為道也即近觀嚴嵩
有一不順陛下者乎昔為貪竊今為逆本梁材守道守
官陛下以為逆者也歴任有聲官戶部者至今首稱之
雖近日嚴嵩抄沒百官有惕心焉無用于積賄求遷稍
自洗滌然嚴嵩罷相之後猶之嚴嵩未相之前而已諸
臣寧為嚴嵩之順不為梁材之執今甚者貪求未甚者
挨日見稱於人者亦廊廟山林交戰熱中鶻突依違苟
舉故事潔已格物任天下重使社稷靈長終必賴之未
見其人焉得非有所牽制其心未能純然精白使然乎
陛下欲諸臣惟予行而莫違也而責之以效忠付之以
翼為明聽也又欲其順乎玄修土木之設是股肱耳目
不為腹心衛也而自為視聽持行之用有臣如儀衍焉
可以成得志與民由之之業無是理也陛下誠知玄修
無益臣之改行民之效尤天下之安與不安治與不治
由之翻然悔悟日視正朝輔宰九卿侍從言官講求天
下利害洗數十年道君之誤置其身於堯舜禹湯文武
之域使其臣亦洗數十年阿君之恥置其身於臯陶伊
傳之列相為後先明良喜起都俞吁咈内之宦官宫妾
外之光禄寺厨役錦衣衛恩廕諸衙門帶俸舉凡無事
而官者亦多矣上之内厨内庫下之戶工部諸厰叚絹
糧料諸寶器用木材諸物多而積於無用用之非所宜
用亦多矣諸臣必有為陛下言者諸臣言之陛下行之
此則在陛下一節省間而已京師之一金田野之百金
也一節省而國有餘用民有蓋藏不知其幾也而陛下
何不為之官有職掌先年職守之正職守之全而未行
之今日職守之廢職守之苟且因循不認真不盡法而
自以為是敦本行以端士習止上納以清仕途久任吏
將以責成功練選軍士以充召募驅緇黃遊食使歸四
民責府州縣兼舉富教使成禮俗復屯鹽本色以裕邊
儲均田賦差丁以蘇困敝舉天下官之侵漁將之怯懦
吏之為奸刑之無少姑息焉必世之仁博厚高明悠遠
之業諸臣必有為陛下言者諸臣言之陛下行之此則
在陛下一振作間而已一振作而諸廢具舉百弊剗絶
唐虞三代之治粲然復興矣而陛下何不為之節省之
振作之又非有所勞於陛下也九卿總其綱百職分其
任諸撫按科道糾舉肅清之於其間陛下持其大綱稽
治效而責成焉勞於求賢逸於任人如天運於上而四
時六氣各得其序恭已無為之道也天地萬物為一體
固有之性也民物熙浹薰為太和而陛下性分中自有
真樂矣可以贊天地之化育則可以與天地參道與天
通命由我立而陛下性分中自有真夀矣此理之所有
可旋至而立效者也若夫服食不終之藥遥望輕舉理
之所無者也理之所無而切切然散爵禄竦精神玄修
求之懸思鑿想繫風捕影終其身如斯而已矣其可乎
夫君道不正臣職不明此天下第一事也於此不言更
復何言大臣持禄而外為䛕小臣畏罪而面為順陛下
有不得知而改之行之者臣每恨焉是以昧死竭忠惓
惓為陛下言之一反情易向之間而天下治與不治民
物之安與不安決焉伏惟陛下留神宗廟幸甚天下幸
甚臣無任戰慄恐懼之至
文章辨體彙選卷一百十三
