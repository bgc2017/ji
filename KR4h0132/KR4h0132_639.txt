文章辨體彙選卷六百三十九
明賀復徵編
日記一
復徵曰日記者逐日所書隨意命筆正以瑣屑畢備
為妙始於歐公于役志陸放翁入蜀記至蕭伯玉諸
錄而玄心遠韻大似晉人各錄數段以備一體
于役志(宋歐陽修)
景祐三年丙子歲五月九日丙戌希文出知饒州
戊子送希文飲于祥源之東園
壬辰安道貶筠州
甲午師魯貶郢州
乙未安道東行不及送余與君貺追之不克還過君謨
家遂召移之公期道滋景純夜飲
丁酉與損之送師魯于固子橋西興教寺余留宿明日
道卿損之公期君貺君謨武平源叔仲輝皆來會飲
晚乃歸余貶夷陵
已亥夜過邃卿家話别邃卿病也
庚子夜飲君貺家會者公期君謨武平秀才范鎮道滋
飲婦家不來
辛丑舟次宋門夜至公期家飲會者君謨君貺景純穆
之道滋飲婦家不來
壬寅出東水門泊舟不得岸水激舟橫于河幾敗家人
驚走登岸而避遂泊亭子下損之來奕棋飲酒暮乃
歸
癸卯君貺公期道滋先來登祥源東園之亭公期烹茶
道滋鼓琴余與君貺奕已而君謨來景純穆之武平
源叔仲輝損之夀昌天休道卿皆來會飲君謨景純
穆之夀昌遂留宿明日子野始來君貺公期道滋復
來子野還家餘皆留宿君謨作詩道滋擊方響穆之
弹琴秀才韓傑居河上亦來會宿
乙已晨興與宿者别舟既行武平來追及至下鏁見之
少頃乃去午次陳留登庾廟
丁已次洪澤與劉春卿同年王孝恭相遇始識大理寺
丞李惇裕洪澤巡檢顔懷玉者錢思公在洛時故吏
遂與四人者夜飲五鼓罷明日食畢解舟與飲者别
春卿復相送以前晚入沙河乘月夜行嚮山陽與春
卿聮句二鼓宿閘下黎明元均來遂至楚州泊舟西
倉始見安道於舟中安道會飲於倉亭始食瓜出倉
北門看雨與安道奕
庚申小飲舟中會者元均春卿安道余始飲酒移舟㩘
城西門門閉泛月以歸
甲戌知州陳亞小飲魏公亭看荷花與者隠甫朱公綽
晚移舟楚望亭陳從益來自京師見余於舟中始聞
君謨動静秀才陳策來自京師夜見余於楚望亭作
常州書自泊西倉至於楚望凡十有七日
甲申與懷玉飲夀寕寺寺本徐知誥故第李氏建國以
為孝先寺太平興國改今名寺甚宏壯畫壁尤妙問
老僧云周世宗入揚州時以為行宫盡杇漫之惟經
蔵院畫玄奘取經一壁獨存尤為絶筆歎息久之
辛卯飲僧于資福寺移舟溶溶亭處士謝去華援琴待
凉以入客舟
癸亥次新冶禱江神得大魚
庚午至于鄂州始與令狐修已相識
辛未遣人之黃陂召家兄大風雨不克渡江而還
壬申小飲修已家遂留宿明日家兄來見余於修已家
始中酒睡兄家
丙戌次塔子口觀魚望五鵝塵角望夫諸山
入蜀記(陸游)
五月二十八日同仲高出闇門買小舟泛西湖至長橋
寺予不至臨安八年矣湖上園苑竹樹皆老蒼高柳
造天僧寺益葺而舊交多已散去或貴不復相通為
之絶歎
六月十六日早發雲陽汲玉乳井水井在道旁觀音寺
名列水品色類牛乳甘冷熨齒井額陳文忠公所作
堆玉八分也寺前又有練光亭下闞練湖亦佳境距
官道甚近然過客罕至是日見夜合花方開故山開
過已月餘氣候不齊如此過夾岡有二石人植立岡
上俗謂之石翁石媪其實亦古陵墓前物自京口抵
錢塘梁陳以前不通漕至隋煬帝始鑿渠八百里皆
闊十丈夾岡如連山盖當時所積之土朝廷所以能
駐蹕錢塘以有此渠耳汴與此渠皆假手隋氏而為
吾宋之利豈亦有數邪過新豐小憩李太白詩云南
國新豐酒東山小妓歌又唐人詩云再入新豐市猶
聞舊酒香皆謂此非長安之新豐也然長安之新豐
亦有名酒見王摩詰詩至今居民市肆頗盛夜抵鎮
江城外是日立秋
七月十六日羣集於道院歴遊城上亭榭有坐歗亭頗
宜登覽城渟皆植荷花是夜月白如晝影入溪中搖
蕩如玉墖始知東坡玉墖卧微瀾之句為妙也
二十八日過東流縣不入自雷江口行大江江南羣山
蒼翠萬疊如列屏障凡數十里不絶自金陵以西所
未有也是日便風張颿舟行甚速然江面浩渺白浪
如山所乘二千斛舟搖兀掀舞纔如一葉過獅子磯
一名佛指磯蘚壁百尺青林綠蓧倒生壁間圖畫有
所不及猶恨舟行北岸不得過其下旁有數磯亦竒
峭然皆非獅子比也至馬當所謂下元水府山勢尤
秀拔正面山脚直插大江廟依峭崖架空為閣登降
者皆自閣西崖腹小石徑捫蘿側足而上宛若登梯
飛甍曲檻丹碧縹緲江上神祠惟此最佳
八月一日過烽火磯南朝自武昌至京口列置烽燧此
山當是其一也自舟中望山突兀而已及抛江過其
下嵌巖竇穴怪竒萬狀色澤瑩潤亦與他石迥異又
有一石不附山傑然特起高百餘尺丹藤翠蔓羅絡
其上如寳装屏風是日風静舟行頗遲又秋深潦縮
故得盡見杜老所謂幸有舟楫遲得盡所歴妙也過
澎浪磯小孤山二山東西相望小孤属舒州宿松縣
有戍兵凡江中獨山如金山焦山落星之類皆名天
下然峭拔秀麗皆不可與小孤比自數十里外望之
碧峰巉然孤起上干雲霄已非他山可擬愈近愈秀
冬夏晴雨姿態萬變信造化之尤物也但祠宇極於
荒殘若稍飾以樓觀亭榭與江山相發揮自當高出
金山之上矣廟在山之西麓額曰惠濟神曰安濟夫
人紹興初張魏公自湖湘還嘗加營葺有碑載其事
又有别祠在澎浪磯属江州彭澤縣三面臨江倒影
水中亦占一山之勝舟過磯雖無風亦浪湧盖以此
得名也昔人詩有舟中估客莫漫狂小姑前年嫁彭
郎之句傳者因謂小孤廟有彭郎像澎浪廟有小姑
像實不然也晩泊沙夾距小孤一里微雨復以小&KR1468;
遊廟中南望彭澤都昌諸山煙雨空濛鷗鷺滅沒極
登臨之勝徙倚久之而歸方立廟門有俊鶻摶水禽
掠江東南去甚可壯也廟祝云山有棲鶻甚多
十一日解州吳發幹約待□州書因小留江口望廬山
自到江州至是凡十日皆晴秋高氣清長空無纖雲
甚宜登覽亦客中可喜事也泊赤沙湖口東北望猶
見廬山老杜潭州道林詩云殿腳插入赤沙湖此湖
當在湖南然岳州華容縣及此皆有赤沙湖盖江湖
間地名多同猶赤壁也
十六日過新野夾有石瀨茂林始聞秋鶯沙際水牛至
多往往數十為羣吳中所無也地属興國軍大治縣
當是土産所宜爾晚過道士磯石壁數百尺色正青
了無竅穴而竹樹迸根交絡其上蒼翠可愛自過小
孤臨江峰嶂無出其右磯一名西塞山即玄真子漁
父辭所謂西塞山前白鷺飛者李太白送弟之江東
云西塞當中路南風欲進船必在荆楚作故有中路
之句張文潜云危機插江生石色擘青玉殆為此山
寫真又云已逄嫵媚散花峽不泊囏危道士磯盖江
行惟馬當及西塞最為湍險難上抛江泊散花洲洲
與西塞相直前一夕月猶未極圓盖望正在是夕空
江萬頃月如紫金盤自水中湧出平生無此中秋也
十月六日過荆門十二培皆高崖絶壁嶄巖突兀則峽
中之險可知矣過培望五龍及鷄籠山嵳峩正如夏
雲之竒峰荆門者當以險固得名培上有石穴正方
高可通人俗謂之荆門則妄也晚至峽州泊至喜亭
下峽州在唐為硤州後改峽而印文則為陜州元豐
中郎官何洵直建言陜與峽相亂請改鑄印文從山
事下少府監而監丞歐陽發言湖北之陜州從阜從
夾(夾從兩入)陜西之陜州從阜從夾(夾從兩人)偏旁不同本不
相亂恐四方謂少府監官皆不識字當時朝士之議
皆是發而卒從洵直言改鑄云至喜亭記歐陽公撰
黃魯直書
八日五鼓盡解船過下牢關夾江千峰萬嶂有競起者
有獨拔者有崩欲壓者有危欲墜者有橫裂者有直
坼者有凸者有窪者有罅者竒怪不可盡狀初冬草
木皆青蒼不彫西望重山如闕江出其間則所謂下
牢谿也歐陽文忠公有下牢津詩云入峽山漸曲轉
灘山更多即此也繫船與諸子及證師登三游洞躡
石磴二里其險處不可著脚洞大如三間屋有一穴
通人過然陰黑峻險尤可畏繚山腹偃僂自巖下至
洞前差可行然下臨溪潭石壁十餘丈水聲恐人又
一穴後有壁可居鍾乳歲久垂地若柱正當穴門上
有刻云黃大臨弟庭堅同辛紘子大方紹聖二年三
月辛亥來遊旁石壁上刻云景祐四年七月十日夷
陵歐陽永叔下缺一字又云判官丁下又缺數字丁
者寳臣也字元珍今丁字下二字亦髣髴可見殊不
類元珍字又永叔但曰夷陵不稱令洞外溪上又有
一崩石偃仆刻云黃庭堅弟叔向子相姪㯳同道人
唐履來游觀辛亥舊題如夢中事也建中靖國元年
三月庚寅按魯直初讁黔南以紹聖二年過此歲在
乙亥今云辛亥者誤也洎石碑峽石穴中有石如老
翁持魚竿狀略無少異
十二日早過東&KR0893;灘入馬肝峽石壁高絶處有石下垂
如肝故以名峽其旁又有獅子巖巖中有一小石蹲
踞張頤碧草被之正如一青獅子微泉冷冷自巖中
出舟行急不能取嘗當亦佳泉也
十五日舟人盡出所載始能挽舟過灘然須修治遂易
舟離新灘過白狗峽泊舟興山口肩輿遊玉虚洞去
江岸五里許隔一溪所謂香溪也源出昭君村水味
美錄於水品色碧如黛呼小舟以渡過溪又里餘洞
門小纔袤丈既入則極大可容數百人宏敞壯麗如
入大宫殿中有石成幢盖旛旗芝草竹笋仙人龍虎
鳥獸之屬千狀萬態莫不逼真其絶異者東石正圓
如日西石半規如月予平生所見巖竇無能及者有
熙寕中謝師厚岑巖起題名又有陳堯咨所作記叙
此洞本末云唐天寳中獵者始得之比歸已夜風急
不可秉燭炬然月明如晝兒曹與全師皆杖策相從
殊不覺崖谷之險也
二十一日舟中望石門關僅通一人行天下至險也晚
泊巴東縣江山雄麗大勝秭歸但井邑極於蕭條邑
中纔百餘戶自令廨而下皆茅茨了無片瓦權縣事
秭歸尉右迪功郎王康年尉兼主簿右廸功郎杜德
先來皆蜀人也謁寇萊公祠堂登秋風亭下臨江山
是日重陰微雪天氣飂飄復觀亭名使人悵然始有
流落天涯之歎遂登雙柏堂白雲亭堂下舊有萊公
所植柏今已槁死然南山重複秀麗可愛白雲亭則
天下幽竒絶境羣山環擁層出間見古木森然往往
二三百年物欄外雙瀑瀉石澗中跳珠濺玉冷入人
骨其下是為慈溪犇流與江會予自吳入楚行五千
餘里過十五州亭榭之勝無如白雲者而止在縣廨
聽事之後巴東了無一事為令者可以寢飯於亭中
其樂無涯而闕令動輙二三年無肯補者何哉
二十三日過巫山凝真觀謁妙用真人祠真人即世所
謂巫山神女也祠正對巫山峰巒上入霄漢山脚直
插江中議者謂太華衡廬皆無此竒然十二峰者不
可悉見所見八九峰惟神女峰最為纖麗竒峭宜為
仙真所託祝史云每八月十五夜月明時有絲竹之
音往來峰頂山猿皆鳴逹旦方漸止廟後山半有石
壇平曠傳云夏禹見神女授符書於此壇上觀十二
峰宛如屏障是日天宇晴霽四顧無纖翳惟神女峰
上有白雲數片如鸞鶴翔舞徘徊久之不散亦可異
也
二十六日發大谿口入瞿唐峽南壁對聳上入霄漢其
平如削成仰視天如疋練然水已落峽中平如油盎
過聖姥泉盖石上一罅人大呼於旁則泉出屢呼則
屢出可怪也晩至瞿唐關唐故夔州與白帝城相連
杜詩云白帝夔州各異城盖言難辨也關西門正對
灔澦堆堆碎石積成出水數十丈土人云方夏秋水
漲時水又高於堆數十丈
文章辨體彙選卷六百三十九
文章辨體彙選卷六百三十九
明賀復徵編
日記一
復徵曰日記者逐日所書隨意命筆正以瑣屑畢備
為妙始於歐公于役志陸放翁入蜀記至蕭伯玉諸
錄而玄心遠韻大似晉人各錄數段以備一體
于役志(宋歐陽修)
景祐三年丙子歲五月九日丙戌希文出知饒州
戊子送希文飲于祥源之東園
壬辰安道貶筠州
甲午師魯貶郢州
乙未安道東行不及送余與君貺追之不克還過君謨
家遂召移之公期道滋景純夜飲
丁酉與損之送師魯于固子橋西興教寺余留宿明日
道卿損之公期君貺君謨武平源叔仲輝皆來會飲
晚乃歸余貶夷陵
已亥夜過邃卿家話别邃卿病也
庚子夜飲君貺家會者公期君謨武平秀才范鎮道滋
飲婦家不來
辛丑舟次宋門夜至公期家飲會者君謨君貺景純穆
之道滋飲婦家不來
壬寅出東水門泊舟不得岸水激舟橫于河幾敗家人
驚走登岸而避遂泊亭子下損之來奕棋飲酒暮乃
歸
癸卯君貺公期道滋先來登祥源東園之亭公期烹茶
道滋鼓琴余與君貺奕已而君謨來景純穆之武平
源叔仲輝損之夀昌天休道卿皆來會飲君謨景純
穆之夀昌遂留宿明日子野始來君貺公期道滋復
來子野還家餘皆留宿君謨作詩道滋擊方響穆之
弹琴秀才韓傑居河上亦來會宿
乙已晨興與宿者别舟既行武平來追及至下鏁見之
少頃乃去午次陳留登庾廟
丁已次洪澤與劉春卿同年王孝恭相遇始識大理寺
丞李惇裕洪澤巡檢顔懷玉者錢思公在洛時故吏
遂與四人者夜飲五鼓罷明日食畢解舟與飲者别
春卿復相送以前晚入沙河乘月夜行嚮山陽與春
卿聮句二鼓宿閘下黎明元均來遂至楚州泊舟西
倉始見安道於舟中安道會飲於倉亭始食瓜出倉
北門看雨與安道奕
庚申小飲舟中會者元均春卿安道余始飲酒移舟㩘
城西門門閉泛月以歸
甲戌知州陳亞小飲魏公亭看荷花與者隠甫朱公綽
晚移舟楚望亭陳從益來自京師見余於舟中始聞
君謨動静秀才陳策來自京師夜見余於楚望亭作
常州書自泊西倉至於楚望凡十有七日
甲申與懷玉飲夀寕寺寺本徐知誥故第李氏建國以
為孝先寺太平興國改今名寺甚宏壯畫壁尤妙問
老僧云周世宗入揚州時以為行宫盡杇漫之惟經
蔵院畫玄奘取經一壁獨存尤為絶筆歎息久之
辛卯飲僧于資福寺移舟溶溶亭處士謝去華援琴待
凉以入客舟
癸亥次新冶禱江神得大魚
庚午至于鄂州始與令狐修已相識
辛未遣人之黃陂召家兄大風雨不克渡江而還
壬申小飲修已家遂留宿明日家兄來見余於修已家
始中酒睡兄家
丙戌次塔子口觀魚望五鵝塵角望夫諸山
入蜀記(陸游)
五月二十八日同仲高出闇門買小舟泛西湖至長橋
寺予不至臨安八年矣湖上園苑竹樹皆老蒼高柳
造天僧寺益葺而舊交多已散去或貴不復相通為
之絶歎
六月十六日早發雲陽汲玉乳井水井在道旁觀音寺
名列水品色類牛乳甘冷熨齒井額陳文忠公所作
堆玉八分也寺前又有練光亭下闞練湖亦佳境距
官道甚近然過客罕至是日見夜合花方開故山開
過已月餘氣候不齊如此過夾岡有二石人植立岡
上俗謂之石翁石媪其實亦古陵墓前物自京口抵
錢塘梁陳以前不通漕至隋煬帝始鑿渠八百里皆
闊十丈夾岡如連山盖當時所積之土朝廷所以能
駐蹕錢塘以有此渠耳汴與此渠皆假手隋氏而為
吾宋之利豈亦有數邪過新豐小憩李太白詩云南
國新豐酒東山小妓歌又唐人詩云再入新豐市猶
聞舊酒香皆謂此非長安之新豐也然長安之新豐
亦有名酒見王摩詰詩至今居民市肆頗盛夜抵鎮
江城外是日立秋
七月十六日羣集於道院歴遊城上亭榭有坐歗亭頗
宜登覽城渟皆植荷花是夜月白如晝影入溪中搖
蕩如玉墖始知東坡玉墖卧微瀾之句為妙也
二十八日過東流縣不入自雷江口行大江江南羣山
蒼翠萬疊如列屏障凡數十里不絶自金陵以西所
未有也是日便風張颿舟行甚速然江面浩渺白浪
如山所乘二千斛舟搖兀掀舞纔如一葉過獅子磯
一名佛指磯蘚壁百尺青林綠蓧倒生壁間圖畫有
所不及猶恨舟行北岸不得過其下旁有數磯亦竒
峭然皆非獅子比也至馬當所謂下元水府山勢尤
秀拔正面山脚直插大江廟依峭崖架空為閣登降
者皆自閣西崖腹小石徑捫蘿側足而上宛若登梯
飛甍曲檻丹碧縹緲江上神祠惟此最佳
八月一日過烽火磯南朝自武昌至京口列置烽燧此
山當是其一也自舟中望山突兀而已及抛江過其
下嵌巖竇穴怪竒萬狀色澤瑩潤亦與他石迥異又
有一石不附山傑然特起高百餘尺丹藤翠蔓羅絡
其上如寳装屏風是日風静舟行頗遲又秋深潦縮
故得盡見杜老所謂幸有舟楫遲得盡所歴妙也過
澎浪磯小孤山二山東西相望小孤属舒州宿松縣
有戍兵凡江中獨山如金山焦山落星之類皆名天
下然峭拔秀麗皆不可與小孤比自數十里外望之
碧峰巉然孤起上干雲霄已非他山可擬愈近愈秀
冬夏晴雨姿態萬變信造化之尤物也但祠宇極於
荒殘若稍飾以樓觀亭榭與江山相發揮自當高出
金山之上矣廟在山之西麓額曰惠濟神曰安濟夫
人紹興初張魏公自湖湘還嘗加營葺有碑載其事
又有别祠在澎浪磯属江州彭澤縣三面臨江倒影
水中亦占一山之勝舟過磯雖無風亦浪湧盖以此
得名也昔人詩有舟中估客莫漫狂小姑前年嫁彭
郎之句傳者因謂小孤廟有彭郎像澎浪廟有小姑
像實不然也晩泊沙夾距小孤一里微雨復以小&KR1468;
遊廟中南望彭澤都昌諸山煙雨空濛鷗鷺滅沒極
登臨之勝徙倚久之而歸方立廟門有俊鶻摶水禽
掠江東南去甚可壯也廟祝云山有棲鶻甚多
十一日解州吳發幹約待□州書因小留江口望廬山
自到江州至是凡十日皆晴秋高氣清長空無纖雲
甚宜登覽亦客中可喜事也泊赤沙湖口東北望猶
見廬山老杜潭州道林詩云殿腳插入赤沙湖此湖
當在湖南然岳州華容縣及此皆有赤沙湖盖江湖
間地名多同猶赤壁也
十六日過新野夾有石瀨茂林始聞秋鶯沙際水牛至
多往往數十為羣吳中所無也地属興國軍大治縣
當是土産所宜爾晚過道士磯石壁數百尺色正青
了無竅穴而竹樹迸根交絡其上蒼翠可愛自過小
孤臨江峰嶂無出其右磯一名西塞山即玄真子漁
父辭所謂西塞山前白鷺飛者李太白送弟之江東
云西塞當中路南風欲進船必在荆楚作故有中路
之句張文潜云危機插江生石色擘青玉殆為此山
寫真又云已逄嫵媚散花峽不泊囏危道士磯盖江
行惟馬當及西塞最為湍險難上抛江泊散花洲洲
與西塞相直前一夕月猶未極圓盖望正在是夕空
江萬頃月如紫金盤自水中湧出平生無此中秋也
十月六日過荆門十二培皆高崖絶壁嶄巖突兀則峽
中之險可知矣過培望五龍及鷄籠山嵳峩正如夏
雲之竒峰荆門者當以險固得名培上有石穴正方
高可通人俗謂之荆門則妄也晚至峽州泊至喜亭
下峽州在唐為硤州後改峽而印文則為陜州元豐
中郎官何洵直建言陜與峽相亂請改鑄印文從山
事下少府監而監丞歐陽發言湖北之陜州從阜從
夾(夾從兩入)陜西之陜州從阜從夾(夾從兩人)偏旁不同本不
相亂恐四方謂少府監官皆不識字當時朝士之議
皆是發而卒從洵直言改鑄云至喜亭記歐陽公撰
黃魯直書
八日五鼓盡解船過下牢關夾江千峰萬嶂有競起者
有獨拔者有崩欲壓者有危欲墜者有橫裂者有直
坼者有凸者有窪者有罅者竒怪不可盡狀初冬草
木皆青蒼不彫西望重山如闕江出其間則所謂下
牢谿也歐陽文忠公有下牢津詩云入峽山漸曲轉
灘山更多即此也繫船與諸子及證師登三游洞躡
石磴二里其險處不可著脚洞大如三間屋有一穴
通人過然陰黑峻險尤可畏繚山腹偃僂自巖下至
洞前差可行然下臨溪潭石壁十餘丈水聲恐人又
一穴後有壁可居鍾乳歲久垂地若柱正當穴門上
有刻云黃大臨弟庭堅同辛紘子大方紹聖二年三
月辛亥來遊旁石壁上刻云景祐四年七月十日夷
陵歐陽永叔下缺一字又云判官丁下又缺數字丁
者寳臣也字元珍今丁字下二字亦髣髴可見殊不
類元珍字又永叔但曰夷陵不稱令洞外溪上又有
一崩石偃仆刻云黃庭堅弟叔向子相姪㯳同道人
唐履來游觀辛亥舊題如夢中事也建中靖國元年
三月庚寅按魯直初讁黔南以紹聖二年過此歲在
乙亥今云辛亥者誤也洎石碑峽石穴中有石如老
翁持魚竿狀略無少異
十二日早過東&KR0893;灘入馬肝峽石壁高絶處有石下垂
如肝故以名峽其旁又有獅子巖巖中有一小石蹲
踞張頤碧草被之正如一青獅子微泉冷冷自巖中
出舟行急不能取嘗當亦佳泉也
十五日舟人盡出所載始能挽舟過灘然須修治遂易
舟離新灘過白狗峽泊舟興山口肩輿遊玉虚洞去
江岸五里許隔一溪所謂香溪也源出昭君村水味
美錄於水品色碧如黛呼小舟以渡過溪又里餘洞
門小纔袤丈既入則極大可容數百人宏敞壯麗如
入大宫殿中有石成幢盖旛旗芝草竹笋仙人龍虎
鳥獸之屬千狀萬態莫不逼真其絶異者東石正圓
如日西石半規如月予平生所見巖竇無能及者有
熙寕中謝師厚岑巖起題名又有陳堯咨所作記叙
此洞本末云唐天寳中獵者始得之比歸已夜風急
不可秉燭炬然月明如晝兒曹與全師皆杖策相從
殊不覺崖谷之險也
二十一日舟中望石門關僅通一人行天下至險也晚
泊巴東縣江山雄麗大勝秭歸但井邑極於蕭條邑
中纔百餘戶自令廨而下皆茅茨了無片瓦權縣事
秭歸尉右迪功郎王康年尉兼主簿右廸功郎杜德
先來皆蜀人也謁寇萊公祠堂登秋風亭下臨江山
是日重陰微雪天氣飂飄復觀亭名使人悵然始有
流落天涯之歎遂登雙柏堂白雲亭堂下舊有萊公
所植柏今已槁死然南山重複秀麗可愛白雲亭則
天下幽竒絶境羣山環擁層出間見古木森然往往
二三百年物欄外雙瀑瀉石澗中跳珠濺玉冷入人
骨其下是為慈溪犇流與江會予自吳入楚行五千
餘里過十五州亭榭之勝無如白雲者而止在縣廨
聽事之後巴東了無一事為令者可以寢飯於亭中
其樂無涯而闕令動輙二三年無肯補者何哉
二十三日過巫山凝真觀謁妙用真人祠真人即世所
謂巫山神女也祠正對巫山峰巒上入霄漢山脚直
插江中議者謂太華衡廬皆無此竒然十二峰者不
可悉見所見八九峰惟神女峰最為纖麗竒峭宜為
仙真所託祝史云每八月十五夜月明時有絲竹之
音往來峰頂山猿皆鳴逹旦方漸止廟後山半有石
壇平曠傳云夏禹見神女授符書於此壇上觀十二
峰宛如屏障是日天宇晴霽四顧無纖翳惟神女峰
上有白雲數片如鸞鶴翔舞徘徊久之不散亦可異
也
二十六日發大谿口入瞿唐峽南壁對聳上入霄漢其
平如削成仰視天如疋練然水已落峽中平如油盎
過聖姥泉盖石上一罅人大呼於旁則泉出屢呼則
屢出可怪也晩至瞿唐關唐故夔州與白帝城相連
杜詩云白帝夔州各異城盖言難辨也關西門正對
灔澦堆堆碎石積成出水數十丈土人云方夏秋水
漲時水又高於堆數十丈
文章辨體彙選卷六百三十九
