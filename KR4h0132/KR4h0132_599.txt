文章辨體彙選卷五百九十九
明賀復徵編
記四十(以下亭閣)
燕喜亭記(唐韓愈)
大原王弘中在連州與學佛人景常元慧游異日從二
人者行於其居之後丘荒之間上高而望得異處焉斬
茅而嘉樹列發石而清泉激輦糞壤燔椔翳却立而視
之出者突然成丘陷者呀然成谷窪者爲池而缺者爲
洞若有鬼神異物隂來相之自是弘中與二人者晨往
而夕忘歸焉乃立屋以避風雨寒暑既成愈請名之其
丘曰竢德之丘蔽於古而顯於今有竢之道也其石谷
曰謙受之谷瀑曰振鷺之瀑谷言德瀑言容也其土谷
曰黃金之谷瀑曰秩秩之瀑谷言容瀑言德也洞曰寒
居之洞志其入時也池曰君子之池虚以鍾其美盈以
出其惡也泉之源曰天澤之泉出高而施下也合而名
之以屋曰燕喜之亭取詩所謂魯侯燕喜者頌也於是
州民之老聞而相與觀焉曰吾州之山水名天下然而
無與燕喜者比經營於其側者相接也而莫直其地非
天作而地藏之以遺其人乎弘中自吏部郎貶秩而來
次其道途所經自藍田入商洛涉淅湍臨漢水升峴首
以望方城出荆門下岷江過洞庭上湘水行衡山之下
繇郴踰嶺蝯狖所家魚龍所宫極幽遐瑰詭之觀宜其
於山水飫聞而厭見也今其意乃若不足傳曰智者樂
水仁者樂山弘中之德與其所好可謂恊矣智以謀之
仁以居之吾知其去是而羽儀於天朝也不遠矣遂刻
石以記
有美堂記(宋歐陽修)
舉天下之至美與其樂有不可兼者多矣故窮山水登
臨之美者必之乎寬閒之野寂寞之鄉而後得焉覽人
物之盛麗誇都邑之雄富者必據乎四達之衢舟車之
會而後足焉蓋彼放心于物外而此娛意于繁華二者
各有適然其樂不可得兼也羅浮天台衡嶽廬阜洞庭
之廣三峽之險號爲東南竒偉秀絶者乃在乎下州小
邑僻陋之邦此幽潛之士窮愁放逐之臣之所樂也若
乃四方之所聚百貨之所交物盛人衆爲一都會而又
能兼有山水之美以滋富貴之娛者惟金陵錢塘然二
邦皆僭竊於亂世聖宋受命金陵以後服見誅今其江
山雖在而頽垣廢址荒烟野草過者躊躇而悽愴獨錢
塘自五代時知尊中國效臣順及其亡也頓首請命不
煩干戈今其民幸富足安樂又俗習工巧邑屋華麗蓋
十萬餘家環以湖山左右映帶而閩商嶺賈風帆海舶
出入於江濤浩渺雲烟杳靄之間可謂盛矣而臨是邦
者必皆朝廷公卿大臣若天子之侍從又有四方遊士
爲之賓客故喜占形勝治亭榭相與極遊覽之娛然其
於所取有得于此者必有遺於彼獨所爲有美堂者山
水登臨之美人物邑居之繁一寓目而盡得之蓋錢塘
兼天下之美而斯堂者又盡得錢塘之美焉宜乎公之
甚愛而難忘也梅公清慎好學君子也視其所好可以
知其人焉
相國晝錦堂記(歐陽修)
仕宦而至將相富貴而歸故鄉此人情之所榮而今昔
之所同也蓋士方窮時困阨閭里庸人孺子皆得易而
侮之若季子不禮於其嫂買臣見棄於其妻一旦高車
駟馬旗旄導前而騎卒擁後夾道之人相與駢肩累迹
瞻望咨嗟而所謂庸夫愚婦者奔走駭汗羞愧俯伏以
自悔罪於車塵馬足之間此一介之士得志於當時而
意氣之盛昔人比之衣錦之榮者也惟大丞相衛國公
則不然公相人也世有令德爲時名卿自公少時已擢
高科登顯仕海内之士聞下風而望餘光者蓋亦有年
矣所謂將相而富貴皆公所宜素有非如窮阨之人僥
倖得志於一時出於庸夫愚婦之不意以驚駭而夸耀
之也然則高牙大纛不足爲公榮桓圭衮冕不足爲公
貴惟德被生民而功施社稷勒之金石播之聲詩以耀
後世而垂無窮此公之志而士亦以此望於公也豈止
夸一時而榮一鄉哉公在至和中嘗以武康之節來治
於相乃作晝錦之堂於後圃既又刻詩於石以遺相人
其言以快恩讐矜名譽爲可薄蓋不以昔人所誇者爲
榮而以爲戒於此見公之視富貴爲何如而其志豈易
量哉故能出入將相勤勞王家而夷險一節至於臨大
事決大議垂紳正笏不動聲色而措天下於泰山之安
可謂社稷之臣矣其豐功盛烈所以銘彛鼎而被絃歌
者乃邦家之光非閭里之榮也余雖不獲登公之堂幸
嘗竊誦公之詩樂公之志有成而喜爲天下道也於是
乎書
畫舫齋記(歐陽修)
予至滑之三月即其署東偏之室治爲燕私之居而名
曰畫舫齋齋廣一室其深七室以戶相通凡入予室者
如入乎舟中其温室之奥則穴其上以爲明其虚室之
疏以達則欄檻其兩旁以爲坐立之倚凡偃休於吾齋
者又如偃休乎舟中山石&KR0886;崒佳花美木之植列於兩
簷之外又似汎乎中流而左山右林之相映皆可愛者
故因以舟名焉周易之象至於履險蹈難必曰涉川蓋
舟之爲物所以濟險難而非安居之用也今予治齋於
署以為燕安而反以舟名之豈不戾哉矧予又嘗以罪
謫走江湖間自汴絶淮浮于大江至于巴峽轉而以入
于漢沔計其水行幾萬餘里其羇窮不幸而卒遭風波
之恐往往呌號神明以脫須臾之命者數矣當其恐時
顧視前後凡舟之人非爲商賈則必仕宦因竊自嘆以
為非冒利與不得已者孰肯至是哉賴天之惠全活其
生今得除去宿負列官于朝以來是州飽廩食而安署
居追思曩時山川所歴舟檝之危蛟鼉之出沒波濤之
洶歘宜其寢驚而夢愕而乃忘其險阻猶以舟名其齋
豈真樂於舟居者邪然予聞之古之人有逃世遠去江
湖之上終身而不肯反者其必有所樂也苟非冒利於
險有罪而不得已使順風恬波傲然枕席之上一日而
千里則舟之行豈不樂哉顧予誠有所未暇而舫者宴
嬉之舟也姑以名予齋奚曰不宜予友蔡君謨善大書
頗怪偉將乞其大字以題於楹懼其疑予之所以名齋
者故具以云又因以置于壁
韓魏公醉白堂記(蘇軾)
故魏國忠獻韓公作堂於私第之池上名之曰醉白取
樂天池上之詩以爲醉白堂之歌意若有羨於樂天而
不及者天下之士聞而疑之以爲公既已無愧於伊周
矣而猶有羨於樂天何哉軾聞而笑曰公豈獨有羨於
樂天而已乎方且願爲尋常無聞之人而不可得者天
之生是人也將使任天下之重則寒者求衣飢者求食
凡不獲者求得苟有以與之將不勝其求是以終身處
乎憂患之域而行乎利害之途豈其所欲哉夫忠獻公
既已相三帝安天下矣浩然將歸老於家而天下共挽
而留之莫釋也當是時其有羨於樂天無足怪者然以
樂天之平生而求之於公較其所得之厚薄淺深孰有
孰無則後世之論有不可欺者矣文致太平武定亂略
謀安宗廟而不自以爲功急賢才輕爵祿而士不知其
恩殺伐果敢而六軍安之四夷八蠻想聞其風采而天
子以其身爲安危此公之所有而樂天之所無也乞身
於強健之時退居十有五年日與其朋友賦詩飲酒盡
山水園池之樂府有餘帛廩有餘粟而家有聲使之奉
此樂天之所有而公之所無也忠言嘉謀效於當時而
文采表於後世死生窮達不易其操而道德高於古人
此公與樂天之所同也公既不以其所有自多亦不以
其所無自少將推其同者而自託焉方其寓形於一醉
也齊得喪忘禍福混貴賤等賢愚同乎萬物而與造物
者遊非獨自比於樂天而已古之君子其處已也厚其
取名也廉是以實浮於名而世誦其美不厭以孔子之
聖而自比於老彭自同於丘明自以爲不如顔淵後之
君子實則不至而皆有侈心焉臧武仲自以爲聖白圭
自以爲禹司馬長卿自以爲相如揚雄自以爲孟軻崔
浩自以爲子房然世終莫之許也由此觀之忠獻公之
賢於人也遠矣昔公嘗告其子忠彦將求文於軾以爲
記而未果既葬忠彦以告軾以爲義不得辭也乃泣而
書之
喜雨亭記(蘇軾)
亭以雨名志喜也古者有喜則以名物示不忘也周公
得禾以名其書漢武得鼎以名其年叔孫勝狄以名其
子其喜之大小不齊其示不忘一也佘至扶風之明年
始治官舍爲亭於堂之北而鑿池其南引流種樹以爲
休息之所是歲之春雨麥于岐山之陽其占爲有年既
而彌月不雨民方以爲憂越三月乙卯乃雨甲子又雨
民以爲未足丁卯大雨三日乃止官吏相與慶於庭商
賈相與歌於市農夫相與忭於野憂者以樂病者以愈
而吾亭適成於是舉酒於亭上以屬客而告之曰五日
不雨可乎曰五日不雨則無麥十日不雨可乎曰十日
不雨則無禾無麥無禾歲且薦饑獄訟繁興而盜賊滋
熾則吾與二三子雖欲優游以樂於此亭其可得耶今
天不遺斯民始旱而賜之以雨使吾與二三子得相與
優游而樂於此亭者皆雨之賜也其又可忘耶既以名
亭又從而歌之曰使天而雨珠寒者不得以爲襦使天
而雨玉飢者不得以爲粟一雨三日繄誰之力民曰太
守太守不有歸之天子天子曰不然歸之造物造物不
自以爲功歸之太空太空冥冥不可得而名吾以名吾
亭
超然臺記(蘇軾)
凡物皆有可觀苟有可觀皆有可樂非必怪奇偉麗者
也餔糟啜醨皆可以醉果蔬草木皆可以飽推此類也
吾安往而不樂夫所謂求福而辭禍者以福可喜而禍
可悲也人之所欲無窮而物之可以足吾欲者有盡美
惡之辨戰乎中而去取之擇交乎前則可樂者常少而
可悲者常多是謂求禍而辭福夫求禍而辭福豈人之
情也哉物有以盡之矣彼遊於物之内而不遊於物之
外物非有大小也自其内而觀之未有不高且大者也
彼挾其高大以臨我則我常眩亂反覆如隙中之觀鬭
又烏知勝負之所在是以美惡横生而憂樂出焉可不
大哀乎余自錢塘移守膠西釋舟楫之安而服車馬之
勞去雕牆之美而蔽采椽之居背湖山之觀而行桑麻
之野始至之日歲比不登盜賊滿野獄訟充斥而齋厨
索然日食杞菊人固疑余之不樂也處之朞年而貌加
豐髮之白者日以反黑余既樂其風俗之淳而其吏民
亦安予之拙也於是治其園圃潔其庭宇伐安丘高密
之木以修補破敗爲苟完之計而園之北因城以爲臺
者舊矣稍葺而新之時相與登覽放意肆志焉南望馬
耳常山出沒隱見若近若遠庶幾有隱君子乎而其東
則盧山秦人盧敖之所從遁也西望穆陵隠然如城郭
師尚父齊桓公之遺烈猶有存者北俯濰水慨然太息
思淮隂之功而弔其不終臺高而安深而明夏涼而冬
温雨雪之朝風月之夕余未嘗不在客未嘗不從擷園
蔬取池魚釀秫酒瀹脫粟而食之曰樂哉遊乎方是時
余弟子由適在濟南聞而賦之且名其臺曰超然以見
余之無所往而不樂者蓋遊於物之外也
衆妙堂記(蘇軾)
眉山道士張易簡教小學常百人予幼時亦與焉居天
慶觀北極院予蓋從之三年謫居海南一日夢至其處
見張道士如平昔汛治庭宇若有所待者曰老先生且
至其徒有誦老子者曰玄之又玄衆妙之門予曰妙一
而已容有衆乎道士笑曰一已陋矣何妙之有若審妙
也雖衆可也因指灑水薙草者曰是各一妙也予復視
之則二人者手若風雨而步中規矩蓋煥然霧除霍然
雲消予驚歎曰妙蓋至此乎庖丁之理解郢人之鼻斲
信矣二人者釋技而上曰子未睹真妙庖郢非其人也
是技與道相半習與空相會非無挾而徑造者也子亦
見夫蜩與鷄乎夫蜩登木而號不知止也夫鷄俯首而
啄不知仰也其固也如此然至蜕與伏也則無視無聽
無饑無渴默化於荒忽之中候伺於毫髮之間雖聖知
不及也是豈技與習之助乎二人者出道士曰少安須
老先生至而問焉二人者顧曰老先生未必至也子往
見蜩與鷄而問之可以養生可以長年廣州道士崇道
大師何德順作堂榜曰衆妙以書來海南求文以記之
予不暇作也獨書夢中語以示之戊寅三月十五日
放鶴亭記(蘇軾)
熙寧十年秋彭城大水雲龍山人張君之草堂水及其
半扉明年春水落遷於故居之東東山之麓升高而望
得異境焉作亭於其上彭城之山岡嶺四合隠然如大
環獨缺其西十二而山人之亭適當其缺春夏之交草
木際天秋冬雪月千里一色風雨晦明之間俯仰百變
山人有二鶴甚馴而善飛旦則望西山之缺而放焉縱
其所如或立於陂田或翔於雲表莫則傃東山而歸故
名之曰放鶴亭郡守蘇軾時從賓客僚吏往見山人飲
酒於斯亭而樂之挹山人而告之曰子知隱居之樂乎
雖南面之君未可與易也易曰鳴鶴在隂其子和之詩
曰鶴鳴于九臯聲聞於天蓋其爲物清遠閒放超然於
塵垢之外故易詩人以比賢人君子隠德之士狎而玩
之宜若有益而無損者然衛懿公好鶴則亡其國周公
作酒誥衛武公作抑戒以爲荒惑敗亂無若酒者而劉
伶阮籍之徒以此全其真而名後世嗟夫南面之君雖
清遠閒放如鶴者猶不得好好之則亡其國而山林遁
世之士雖荒惑敗亂如酒者猶不能爲害而況於鶴乎
由此觀之其爲樂未可以同日而語也山人忻然而笑
曰有是哉乃作放鶴招鶴之歌曰
鶴飛去兮西山之缺高翔而下覽兮擇所適翻然斂翼
婉將集兮忽何所見矯然而復擊獨終日於澗谷之間
兮啄蒼苔而履白石鶴歸來兮東山之隂其下有人兮
黃冠草履葛衣而鼓琴躬耕而食兮其餘以汝飽歸來
歸來兮西山不可以久留
黃州快哉亭記(蘇轍)
江出西陵始得平地其流奔放肆大南合湘沅北合漢
沔其勢益張至於赤壁之下波流浸灌與海相若清河
張君夢得謫居齊安即其廬之西南爲亭以覽觀江流
之勝而余兄子瞻名之曰快哉蓋亭之所見南北百里
東西一舍濤瀾洶湧風雲開闔晝則舟楫出沒於其前
夜則魚龍悲嘯於其下變化倏忽動心駭目不可久視
今乃得玩之几席之上舉目而足西望武昌諸山岡陵
起伏草木行列烟消日出漁夫樵父之舍皆可指數此
其所以爲快哉者也至於長洲之濱故城之墟曹孟德
孫仲謀之所睥睨周瑜陸遜之所馳騖其流風遺迹亦
足以稱快世俗昔楚襄王從宋玉景差於蘭臺之宫有
風颯然至者王披襟當之曰快哉此風寡人所與庶人
共者耶宋玉曰此獨大王之雄風耳庶人安得共之玉
之言蓋有諷焉夫風無雄雌之異而人有遇不遇之變
楚王之所以爲樂與庶人之所以爲憂此則人之變也
而風何與焉士生於世使其中不自得將何往而非病
使其中坦然不以物傷性將何適而非快今張君不以
謫爲患收會計之餘功而自放山水之間此其中宜有
以過人者將蓬戶甕牖無所不快而況乎濯長江之清
流挹西山之白雲窮耳目之勝以自適也哉不然連山
絶壑長林古木振之以清風照之以明月此皆騷人思
士之所以悲傷憔悴而不能勝者烏覩其爲快哉也哉
東軒記(蘇轍)
余既以罪謫監筠州鹽酒税未至大雨筠水泛溢蔑南
市登北岸敗刺史府門鹽酒税治舍俯江之漘水患尤
甚既至敝不可處乃告於郡假部使者府以居郡憐其
無歸也許之歲十二月乃克支其欹斜補其圯缺闢聽
事堂之東爲軒種杉二本竹百箇以爲宴休之所然鹽
酒稅舊以三吏共事余至其二人者適皆罷去事委於
一晝則坐市區鬻鹽沽酒税豚魚與市人争尋尺以自
效莫歸筋力疲廢輒昏然就睡不知夜之既旦旦則復
出營軄終不能安於所謂東軒者每旦莫出入其旁顧
之未嘗不啞然自笑也余昔少年讀書竊嘗怪以顔子
簞食瓢飲居於陋巷人不堪其憂顔子不改其樂私以
爲雖不欲仕然抱關擊柝尚可自養而不害於學何至
困辱貧窶自苦如此及來筠州勤勞鹽米之間無一日
之休雖欲棄塵垢解羈縶自放於道德之場而事每劫
而留之然後知顔子之所以甘心貧賤不肯求斗升之
禄以自給者良以其害於學故也嗟夫士方其未聞大
道沈酣勢利求玉帛子女自厚自以爲樂矣及其循理
以求道落其華而收其實從容自得不知夫天地之爲
大與死生之爲變而況其下者乎故其樂也足以易窮
餓而不怨雖南面之王不能加之蓋非有德不能任也
余方區區欲磨洗濁汙希聖賢之萬一自視缺然而欲
庶幾顔氏之福宜其不可得哉若夫孔子周行天下高
爲魯司寇下爲乘田委吏惟其所遇無所不可彼蓋達
者之事而非學者之所望也余既以譴來此雖知桎梏
之害而勢不得去獨幸歲月之久世或哀而憐之使得
歸復田里治先人之弊廬爲環堵之室而居之然後追
求顔氏之樂懷思東軒優游以忘其老然而非所敢望
也
王氏清虚堂記(蘇轍)
王君定國爲堂於其居室之西前有山石瓌奇琬琰之
觀後有竹林隂森冰雪之植中置圖史百物而名之曰
清虚日與其遊賢士大夫相從於其間嘯歌吟咏舉酒
相属油然不知日之既夕凡遊於其堂者蕭然如入於
山林高僧逸人之居而㤀其京都塵土之鄉也或曰此
其所以爲清虚者耶客曰不然凡物自其濁者視之則
清者爲清自其實者視之則虚者爲虚故清者以濁爲
汙而虚者以實爲礙然而皆非物之正也蓋物無不清
亦無不虚者雖泥塗之渾而至清存焉雖山石之堅而
至虚存焉夫惟清濁一觀而虚實同體然後與物無匹
而至清且虚者出矣今夫王君生於世族棄其綺紈膏
粱之習而跌宕於圖書翰墨之間沈酣縱恣灑然與衆
殊好至於鍾王虞禇顔張之逸迹顧陸吳盧王韓之遺
墨雜然前陳贖之傾囊而不厭慨乎思見其人而不得
則既與世俗遠矣然及其年日益壯學日益篤經涉世
故出入患禍顧疇昔之好知其未離乎累也乃始發其
箱篋出其玩好投以與人而不惜將曠焉黜去外累而
獨求諸内意其有真清虚者在焉而未見之也王君浮
沈京師多世外之交而又娶於梁張公氏張公超達遠
騖體乎至道而順乎流俗君嘗試以吾言問之其必有
得於是矣
文章辨體彙選卷五百九十九
文章辨體彙選卷五百九十九
明賀復徵編
記四十(以下亭閣)
燕喜亭記(唐韓愈)
大原王弘中在連州與學佛人景常元慧游異日從二
人者行於其居之後丘荒之間上高而望得異處焉斬
茅而嘉樹列發石而清泉激輦糞壤燔椔翳却立而視
之出者突然成丘陷者呀然成谷窪者爲池而缺者爲
洞若有鬼神異物隂來相之自是弘中與二人者晨往
而夕忘歸焉乃立屋以避風雨寒暑既成愈請名之其
丘曰竢德之丘蔽於古而顯於今有竢之道也其石谷
曰謙受之谷瀑曰振鷺之瀑谷言德瀑言容也其土谷
曰黃金之谷瀑曰秩秩之瀑谷言容瀑言德也洞曰寒
居之洞志其入時也池曰君子之池虚以鍾其美盈以
出其惡也泉之源曰天澤之泉出高而施下也合而名
之以屋曰燕喜之亭取詩所謂魯侯燕喜者頌也於是
州民之老聞而相與觀焉曰吾州之山水名天下然而
無與燕喜者比經營於其側者相接也而莫直其地非
天作而地藏之以遺其人乎弘中自吏部郎貶秩而來
次其道途所經自藍田入商洛涉淅湍臨漢水升峴首
以望方城出荆門下岷江過洞庭上湘水行衡山之下
繇郴踰嶺蝯狖所家魚龍所宫極幽遐瑰詭之觀宜其
於山水飫聞而厭見也今其意乃若不足傳曰智者樂
水仁者樂山弘中之德與其所好可謂恊矣智以謀之
仁以居之吾知其去是而羽儀於天朝也不遠矣遂刻
石以記
有美堂記(宋歐陽修)
舉天下之至美與其樂有不可兼者多矣故窮山水登
臨之美者必之乎寬閒之野寂寞之鄉而後得焉覽人
物之盛麗誇都邑之雄富者必據乎四達之衢舟車之
會而後足焉蓋彼放心于物外而此娛意于繁華二者
各有適然其樂不可得兼也羅浮天台衡嶽廬阜洞庭
之廣三峽之險號爲東南竒偉秀絶者乃在乎下州小
邑僻陋之邦此幽潛之士窮愁放逐之臣之所樂也若
乃四方之所聚百貨之所交物盛人衆爲一都會而又
能兼有山水之美以滋富貴之娛者惟金陵錢塘然二
邦皆僭竊於亂世聖宋受命金陵以後服見誅今其江
山雖在而頽垣廢址荒烟野草過者躊躇而悽愴獨錢
塘自五代時知尊中國效臣順及其亡也頓首請命不
煩干戈今其民幸富足安樂又俗習工巧邑屋華麗蓋
十萬餘家環以湖山左右映帶而閩商嶺賈風帆海舶
出入於江濤浩渺雲烟杳靄之間可謂盛矣而臨是邦
者必皆朝廷公卿大臣若天子之侍從又有四方遊士
爲之賓客故喜占形勝治亭榭相與極遊覽之娛然其
於所取有得于此者必有遺於彼獨所爲有美堂者山
水登臨之美人物邑居之繁一寓目而盡得之蓋錢塘
兼天下之美而斯堂者又盡得錢塘之美焉宜乎公之
甚愛而難忘也梅公清慎好學君子也視其所好可以
知其人焉
相國晝錦堂記(歐陽修)
仕宦而至將相富貴而歸故鄉此人情之所榮而今昔
之所同也蓋士方窮時困阨閭里庸人孺子皆得易而
侮之若季子不禮於其嫂買臣見棄於其妻一旦高車
駟馬旗旄導前而騎卒擁後夾道之人相與駢肩累迹
瞻望咨嗟而所謂庸夫愚婦者奔走駭汗羞愧俯伏以
自悔罪於車塵馬足之間此一介之士得志於當時而
意氣之盛昔人比之衣錦之榮者也惟大丞相衛國公
則不然公相人也世有令德爲時名卿自公少時已擢
高科登顯仕海内之士聞下風而望餘光者蓋亦有年
矣所謂將相而富貴皆公所宜素有非如窮阨之人僥
倖得志於一時出於庸夫愚婦之不意以驚駭而夸耀
之也然則高牙大纛不足爲公榮桓圭衮冕不足爲公
貴惟德被生民而功施社稷勒之金石播之聲詩以耀
後世而垂無窮此公之志而士亦以此望於公也豈止
夸一時而榮一鄉哉公在至和中嘗以武康之節來治
於相乃作晝錦之堂於後圃既又刻詩於石以遺相人
其言以快恩讐矜名譽爲可薄蓋不以昔人所誇者爲
榮而以爲戒於此見公之視富貴爲何如而其志豈易
量哉故能出入將相勤勞王家而夷險一節至於臨大
事決大議垂紳正笏不動聲色而措天下於泰山之安
可謂社稷之臣矣其豐功盛烈所以銘彛鼎而被絃歌
者乃邦家之光非閭里之榮也余雖不獲登公之堂幸
嘗竊誦公之詩樂公之志有成而喜爲天下道也於是
乎書
畫舫齋記(歐陽修)
予至滑之三月即其署東偏之室治爲燕私之居而名
曰畫舫齋齋廣一室其深七室以戶相通凡入予室者
如入乎舟中其温室之奥則穴其上以爲明其虚室之
疏以達則欄檻其兩旁以爲坐立之倚凡偃休於吾齋
者又如偃休乎舟中山石&KR0886;崒佳花美木之植列於兩
簷之外又似汎乎中流而左山右林之相映皆可愛者
故因以舟名焉周易之象至於履險蹈難必曰涉川蓋
舟之爲物所以濟險難而非安居之用也今予治齋於
署以為燕安而反以舟名之豈不戾哉矧予又嘗以罪
謫走江湖間自汴絶淮浮于大江至于巴峽轉而以入
于漢沔計其水行幾萬餘里其羇窮不幸而卒遭風波
之恐往往呌號神明以脫須臾之命者數矣當其恐時
顧視前後凡舟之人非爲商賈則必仕宦因竊自嘆以
為非冒利與不得已者孰肯至是哉賴天之惠全活其
生今得除去宿負列官于朝以來是州飽廩食而安署
居追思曩時山川所歴舟檝之危蛟鼉之出沒波濤之
洶歘宜其寢驚而夢愕而乃忘其險阻猶以舟名其齋
豈真樂於舟居者邪然予聞之古之人有逃世遠去江
湖之上終身而不肯反者其必有所樂也苟非冒利於
險有罪而不得已使順風恬波傲然枕席之上一日而
千里則舟之行豈不樂哉顧予誠有所未暇而舫者宴
嬉之舟也姑以名予齋奚曰不宜予友蔡君謨善大書
頗怪偉將乞其大字以題於楹懼其疑予之所以名齋
者故具以云又因以置于壁
韓魏公醉白堂記(蘇軾)
故魏國忠獻韓公作堂於私第之池上名之曰醉白取
樂天池上之詩以爲醉白堂之歌意若有羨於樂天而
不及者天下之士聞而疑之以爲公既已無愧於伊周
矣而猶有羨於樂天何哉軾聞而笑曰公豈獨有羨於
樂天而已乎方且願爲尋常無聞之人而不可得者天
之生是人也將使任天下之重則寒者求衣飢者求食
凡不獲者求得苟有以與之將不勝其求是以終身處
乎憂患之域而行乎利害之途豈其所欲哉夫忠獻公
既已相三帝安天下矣浩然將歸老於家而天下共挽
而留之莫釋也當是時其有羨於樂天無足怪者然以
樂天之平生而求之於公較其所得之厚薄淺深孰有
孰無則後世之論有不可欺者矣文致太平武定亂略
謀安宗廟而不自以爲功急賢才輕爵祿而士不知其
恩殺伐果敢而六軍安之四夷八蠻想聞其風采而天
子以其身爲安危此公之所有而樂天之所無也乞身
於強健之時退居十有五年日與其朋友賦詩飲酒盡
山水園池之樂府有餘帛廩有餘粟而家有聲使之奉
此樂天之所有而公之所無也忠言嘉謀效於當時而
文采表於後世死生窮達不易其操而道德高於古人
此公與樂天之所同也公既不以其所有自多亦不以
其所無自少將推其同者而自託焉方其寓形於一醉
也齊得喪忘禍福混貴賤等賢愚同乎萬物而與造物
者遊非獨自比於樂天而已古之君子其處已也厚其
取名也廉是以實浮於名而世誦其美不厭以孔子之
聖而自比於老彭自同於丘明自以爲不如顔淵後之
君子實則不至而皆有侈心焉臧武仲自以爲聖白圭
自以爲禹司馬長卿自以爲相如揚雄自以爲孟軻崔
浩自以爲子房然世終莫之許也由此觀之忠獻公之
賢於人也遠矣昔公嘗告其子忠彦將求文於軾以爲
記而未果既葬忠彦以告軾以爲義不得辭也乃泣而
書之
喜雨亭記(蘇軾)
亭以雨名志喜也古者有喜則以名物示不忘也周公
得禾以名其書漢武得鼎以名其年叔孫勝狄以名其
子其喜之大小不齊其示不忘一也佘至扶風之明年
始治官舍爲亭於堂之北而鑿池其南引流種樹以爲
休息之所是歲之春雨麥于岐山之陽其占爲有年既
而彌月不雨民方以爲憂越三月乙卯乃雨甲子又雨
民以爲未足丁卯大雨三日乃止官吏相與慶於庭商
賈相與歌於市農夫相與忭於野憂者以樂病者以愈
而吾亭適成於是舉酒於亭上以屬客而告之曰五日
不雨可乎曰五日不雨則無麥十日不雨可乎曰十日
不雨則無禾無麥無禾歲且薦饑獄訟繁興而盜賊滋
熾則吾與二三子雖欲優游以樂於此亭其可得耶今
天不遺斯民始旱而賜之以雨使吾與二三子得相與
優游而樂於此亭者皆雨之賜也其又可忘耶既以名
亭又從而歌之曰使天而雨珠寒者不得以爲襦使天
而雨玉飢者不得以爲粟一雨三日繄誰之力民曰太
守太守不有歸之天子天子曰不然歸之造物造物不
自以爲功歸之太空太空冥冥不可得而名吾以名吾
亭
超然臺記(蘇軾)
凡物皆有可觀苟有可觀皆有可樂非必怪奇偉麗者
也餔糟啜醨皆可以醉果蔬草木皆可以飽推此類也
吾安往而不樂夫所謂求福而辭禍者以福可喜而禍
可悲也人之所欲無窮而物之可以足吾欲者有盡美
惡之辨戰乎中而去取之擇交乎前則可樂者常少而
可悲者常多是謂求禍而辭福夫求禍而辭福豈人之
情也哉物有以盡之矣彼遊於物之内而不遊於物之
外物非有大小也自其内而觀之未有不高且大者也
彼挾其高大以臨我則我常眩亂反覆如隙中之觀鬭
又烏知勝負之所在是以美惡横生而憂樂出焉可不
大哀乎余自錢塘移守膠西釋舟楫之安而服車馬之
勞去雕牆之美而蔽采椽之居背湖山之觀而行桑麻
之野始至之日歲比不登盜賊滿野獄訟充斥而齋厨
索然日食杞菊人固疑余之不樂也處之朞年而貌加
豐髮之白者日以反黑余既樂其風俗之淳而其吏民
亦安予之拙也於是治其園圃潔其庭宇伐安丘高密
之木以修補破敗爲苟完之計而園之北因城以爲臺
者舊矣稍葺而新之時相與登覽放意肆志焉南望馬
耳常山出沒隱見若近若遠庶幾有隱君子乎而其東
則盧山秦人盧敖之所從遁也西望穆陵隠然如城郭
師尚父齊桓公之遺烈猶有存者北俯濰水慨然太息
思淮隂之功而弔其不終臺高而安深而明夏涼而冬
温雨雪之朝風月之夕余未嘗不在客未嘗不從擷園
蔬取池魚釀秫酒瀹脫粟而食之曰樂哉遊乎方是時
余弟子由適在濟南聞而賦之且名其臺曰超然以見
余之無所往而不樂者蓋遊於物之外也
衆妙堂記(蘇軾)
眉山道士張易簡教小學常百人予幼時亦與焉居天
慶觀北極院予蓋從之三年謫居海南一日夢至其處
見張道士如平昔汛治庭宇若有所待者曰老先生且
至其徒有誦老子者曰玄之又玄衆妙之門予曰妙一
而已容有衆乎道士笑曰一已陋矣何妙之有若審妙
也雖衆可也因指灑水薙草者曰是各一妙也予復視
之則二人者手若風雨而步中規矩蓋煥然霧除霍然
雲消予驚歎曰妙蓋至此乎庖丁之理解郢人之鼻斲
信矣二人者釋技而上曰子未睹真妙庖郢非其人也
是技與道相半習與空相會非無挾而徑造者也子亦
見夫蜩與鷄乎夫蜩登木而號不知止也夫鷄俯首而
啄不知仰也其固也如此然至蜕與伏也則無視無聽
無饑無渴默化於荒忽之中候伺於毫髮之間雖聖知
不及也是豈技與習之助乎二人者出道士曰少安須
老先生至而問焉二人者顧曰老先生未必至也子往
見蜩與鷄而問之可以養生可以長年廣州道士崇道
大師何德順作堂榜曰衆妙以書來海南求文以記之
予不暇作也獨書夢中語以示之戊寅三月十五日
放鶴亭記(蘇軾)
熙寧十年秋彭城大水雲龍山人張君之草堂水及其
半扉明年春水落遷於故居之東東山之麓升高而望
得異境焉作亭於其上彭城之山岡嶺四合隠然如大
環獨缺其西十二而山人之亭適當其缺春夏之交草
木際天秋冬雪月千里一色風雨晦明之間俯仰百變
山人有二鶴甚馴而善飛旦則望西山之缺而放焉縱
其所如或立於陂田或翔於雲表莫則傃東山而歸故
名之曰放鶴亭郡守蘇軾時從賓客僚吏往見山人飲
酒於斯亭而樂之挹山人而告之曰子知隱居之樂乎
雖南面之君未可與易也易曰鳴鶴在隂其子和之詩
曰鶴鳴于九臯聲聞於天蓋其爲物清遠閒放超然於
塵垢之外故易詩人以比賢人君子隠德之士狎而玩
之宜若有益而無損者然衛懿公好鶴則亡其國周公
作酒誥衛武公作抑戒以爲荒惑敗亂無若酒者而劉
伶阮籍之徒以此全其真而名後世嗟夫南面之君雖
清遠閒放如鶴者猶不得好好之則亡其國而山林遁
世之士雖荒惑敗亂如酒者猶不能爲害而況於鶴乎
由此觀之其爲樂未可以同日而語也山人忻然而笑
曰有是哉乃作放鶴招鶴之歌曰
鶴飛去兮西山之缺高翔而下覽兮擇所適翻然斂翼
婉將集兮忽何所見矯然而復擊獨終日於澗谷之間
兮啄蒼苔而履白石鶴歸來兮東山之隂其下有人兮
黃冠草履葛衣而鼓琴躬耕而食兮其餘以汝飽歸來
歸來兮西山不可以久留
黃州快哉亭記(蘇轍)
江出西陵始得平地其流奔放肆大南合湘沅北合漢
沔其勢益張至於赤壁之下波流浸灌與海相若清河
張君夢得謫居齊安即其廬之西南爲亭以覽觀江流
之勝而余兄子瞻名之曰快哉蓋亭之所見南北百里
東西一舍濤瀾洶湧風雲開闔晝則舟楫出沒於其前
夜則魚龍悲嘯於其下變化倏忽動心駭目不可久視
今乃得玩之几席之上舉目而足西望武昌諸山岡陵
起伏草木行列烟消日出漁夫樵父之舍皆可指數此
其所以爲快哉者也至於長洲之濱故城之墟曹孟德
孫仲謀之所睥睨周瑜陸遜之所馳騖其流風遺迹亦
足以稱快世俗昔楚襄王從宋玉景差於蘭臺之宫有
風颯然至者王披襟當之曰快哉此風寡人所與庶人
共者耶宋玉曰此獨大王之雄風耳庶人安得共之玉
之言蓋有諷焉夫風無雄雌之異而人有遇不遇之變
楚王之所以爲樂與庶人之所以爲憂此則人之變也
而風何與焉士生於世使其中不自得將何往而非病
使其中坦然不以物傷性將何適而非快今張君不以
謫爲患收會計之餘功而自放山水之間此其中宜有
以過人者將蓬戶甕牖無所不快而況乎濯長江之清
流挹西山之白雲窮耳目之勝以自適也哉不然連山
絶壑長林古木振之以清風照之以明月此皆騷人思
士之所以悲傷憔悴而不能勝者烏覩其爲快哉也哉
東軒記(蘇轍)
余既以罪謫監筠州鹽酒税未至大雨筠水泛溢蔑南
市登北岸敗刺史府門鹽酒税治舍俯江之漘水患尤
甚既至敝不可處乃告於郡假部使者府以居郡憐其
無歸也許之歲十二月乃克支其欹斜補其圯缺闢聽
事堂之東爲軒種杉二本竹百箇以爲宴休之所然鹽
酒稅舊以三吏共事余至其二人者適皆罷去事委於
一晝則坐市區鬻鹽沽酒税豚魚與市人争尋尺以自
效莫歸筋力疲廢輒昏然就睡不知夜之既旦旦則復
出營軄終不能安於所謂東軒者每旦莫出入其旁顧
之未嘗不啞然自笑也余昔少年讀書竊嘗怪以顔子
簞食瓢飲居於陋巷人不堪其憂顔子不改其樂私以
爲雖不欲仕然抱關擊柝尚可自養而不害於學何至
困辱貧窶自苦如此及來筠州勤勞鹽米之間無一日
之休雖欲棄塵垢解羈縶自放於道德之場而事每劫
而留之然後知顔子之所以甘心貧賤不肯求斗升之
禄以自給者良以其害於學故也嗟夫士方其未聞大
道沈酣勢利求玉帛子女自厚自以爲樂矣及其循理
以求道落其華而收其實從容自得不知夫天地之爲
大與死生之爲變而況其下者乎故其樂也足以易窮
餓而不怨雖南面之王不能加之蓋非有德不能任也
余方區區欲磨洗濁汙希聖賢之萬一自視缺然而欲
庶幾顔氏之福宜其不可得哉若夫孔子周行天下高
爲魯司寇下爲乘田委吏惟其所遇無所不可彼蓋達
者之事而非學者之所望也余既以譴來此雖知桎梏
之害而勢不得去獨幸歲月之久世或哀而憐之使得
歸復田里治先人之弊廬爲環堵之室而居之然後追
求顔氏之樂懷思東軒優游以忘其老然而非所敢望
也
王氏清虚堂記(蘇轍)
王君定國爲堂於其居室之西前有山石瓌奇琬琰之
觀後有竹林隂森冰雪之植中置圖史百物而名之曰
清虚日與其遊賢士大夫相從於其間嘯歌吟咏舉酒
相属油然不知日之既夕凡遊於其堂者蕭然如入於
山林高僧逸人之居而㤀其京都塵土之鄉也或曰此
其所以爲清虚者耶客曰不然凡物自其濁者視之則
清者爲清自其實者視之則虚者爲虚故清者以濁爲
汙而虚者以實爲礙然而皆非物之正也蓋物無不清
亦無不虚者雖泥塗之渾而至清存焉雖山石之堅而
至虚存焉夫惟清濁一觀而虚實同體然後與物無匹
而至清且虚者出矣今夫王君生於世族棄其綺紈膏
粱之習而跌宕於圖書翰墨之間沈酣縱恣灑然與衆
殊好至於鍾王虞禇顔張之逸迹顧陸吳盧王韓之遺
墨雜然前陳贖之傾囊而不厭慨乎思見其人而不得
則既與世俗遠矣然及其年日益壯學日益篤經涉世
故出入患禍顧疇昔之好知其未離乎累也乃始發其
箱篋出其玩好投以與人而不惜將曠焉黜去外累而
獨求諸内意其有真清虚者在焉而未見之也王君浮
沈京師多世外之交而又娶於梁張公氏張公超達遠
騖體乎至道而順乎流俗君嘗試以吾言問之其必有
得於是矣
文章辨體彙選卷五百九十九
