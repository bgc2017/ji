文章辨體彙選卷七百三十八
明賀復徵編
誄三
陽給事誄(宋顔延之)
惟永初三年十一月十一日宋故寧遠司馬濮陽太守
彭城陽君卒嗚呼哀哉瓚少禀志節資性忠果奉上以
誠率下有方朝嘉其能故授以邊事永初之末佐守滑
臺値國禍薦臻王略中否獯虜間釁劘剝司兖幽并騎
弩屯逼鞏洛列營緣戍相望屠潰瓚奮其猛銳志不違
難立乎將卒之間以緝華裔之衆罷困相保堅守四旬
上下力屈受陷勍寇士師奔擾棄軍爭免而瓚誓命沈
城佻身飛鏃兵盡器竭斃于旗下非夫貞壯之氣勇烈
之志豈能臨敵引義以死徇節者哉景平之元朝廷聞
而傷之有詔曰故寧遠司馬濮陽太守陽瓚滑臺之逼
厲誠固守投命徇節在危無撓古之烈士無以加之可
贈給事中振䘏遺孤以慰存亡追寵既彰人知慕節河
汴之間有義風矣逮元嘉廓祚聖神紀物光昭茂緒旌
錄舊勲苟有槩于貞孝者實事感于仁明末臣蒙固側
聞至訓敢詢諸前典而為之誄其辭曰
貞不常祐義有必甄處父勤君怨在登賢苫夷致果題
子行間忠壯之烈宜自爾先舊勲雖廢邑氏遂傳惟邑
及氏自温徂陽狐續既降晉族弗昌之子之生立績宋
皇拳猛沈毅温敏肅良如彼竹柏負雪懷霜如彼騑駟
配服驂衡邊兵喪律王略未恢函陜堙阻瀍洛蒿萊朔
馬東騖胡風南埃路無歸轊野有委骸帝圖斯艱簡兵
授才實命陽子佐師危臺憬彼危臺在滑之坰周衛是
交鄭翟是争昔惟華國今實邊亭憑巘結關負河縈城
金柝夜擊和門晝扄料敵厭難時惟陽生凉冬氣勁塞
外草衰逷矣獯虜乘障犯威鳴驥橫厲霜鏑高翬軼我
河縣俘我洛畿攢鋒成林投鞍為圍翳翳窮壘嗷嗷羣
悲師老變形地孤援闊卒無半菽馬實拑秣守未焚衝
攻已濡褐烈烈陽子在困彌達勉慰痍傷拊循饑渴力
雖可窮氣不可奪義立邊疆身終鋒括嗚呼哀哉賁父
隕節魯人是志汧督效貞晉策攸記皇上嘉悼思存寵
異于以贈之言登給事疏爵紀庸恤孤表嗣嗟爾義士
沒有餘喜嗚呼哀哉
陶徵士誄(顔延之)
夫璿玉致美不為池隍之寳桂椒信芳而非園林之實
豈期深而好遠哉蓋云殊性而已故無足而至者物之
藉也隨踵而立者人之薄也若乃巢高之抗行夷皓之
峻節故已父老堯舜錙銖周漢而緜世浸遠光靈不屬
至使菁華隱沒芳流歇絶不其惜乎雖今之作者人自
為量而道路同塵輟塗殊軌者多矣豈所以昭末景泛
餘波有晉徵士尋陽陶淵明南岳之幽居者也弱不好
弄長實素心學非稱師文取指達在衆不失其寡處言
逾見其默少而貧病居無僕妾井臼不任藜菽不給母
老子幼就養勤匱遠惟田生致親之義追悟毛子捧檄
之懷初辭州府三命後為彭澤令道不偶物棄官從好
遂乃解體世紛結志區外定跡深棲於是乎遠灌畦鬻
蔬為供魚菽之祭織絇緯蕭以充糧粒之費心好異書
性樂酒德簡棄煩促就成省曠殆所謂國爵屏貴家人
忘貧者歟有詔徵為著作郎稱疾不到春秋若干元嘉四
年月日卒於尋陽縣之某里近識悲悼遠士傷情冥默
福應嗚呼淑貞夫實以誄華名由諡高苟允德義貴賤
何算焉若其寬樂令終之美好廉克已之操有合諡典
無愆前志故詢諸友好宜諡曰靖節徵士其辭曰
物尚孤生人固介立豈伊時遘曷云世及嗟乎若士望
古遙集韜此洪族蔑彼名級睦親之行至自非敦然諾
之信重於布言廉深簡潔貞夷粹温和而能峻博而不
繁依世尚同詭時則異有一於此兩非默置豈若夫子
因心違事畏榮好古薄身厚志世霸虚禮州壤推風孝
惟義養道必懷邦人之秉彝不隘不恭爵同下士祿等
上農度量難鈞進退可限長卿棄官稚賓自免子之悟
之何悟之辨賦詩歸來高蹈獨善亦既超曠無適非心
汲流舊巘葺宇家林晨煙暮靄春煦秋陰陳書輟卷置
酒絃琴居備勤儉躬兼貧病人否其憂子然其命隱約
就閒遷延辭聘非直也明是惟道性糾纏幹流冥漠報
施孰云與仁實疑明智謂天蓋高胡讐斯義履信曷憑
思順何寘年在中身疢惟痁疾視死如歸臨凶若吉藥
劑弗嘗禱祀非䘏傃幽告終懷和長畢嗚呼哀哉敬述
靖節式遵遺吕存不願豐沒無求贍省訃却賻輕哀薄
斂遭壤以穿旋葬而窆嗚呼哀哉深心追往遠情逐化
自爾介居及我多暇伊好之洽接閻隣舍宵盤晝憩非
舟非駕念昔宴私舉觴相誨獨正者危至方則閡哲人
卷舒布在前載取鑒不遠吾規子佩爾實愀然中言而
發違衆速尤迕風先蹷身才非實榮聲有歇叡音永矣
誰箴余闕嗚呼哀哉仁焉而終智焉而斃黔婁既沒展
禽亦逝其在先生同塵往世旌此靖節加彼康惠嗚呼
哀哉
宋廬陵王誄(謝靈運)
事非淮南而痛深於中霧迹非任城而暴甚於仰毒託
體皇極銜怨至盡豈惟有識傷慨故亦率土悽心蓋出
罔已之悲以陳酸切之事云爾誄曰
哀哀君王終仁且德在枉無言即辜有默曾是忍虐古
來一酷身微咎累痛踰躭毒何斯禍斯乃怨乃辱命如
可延人百其贖矜急景之難留悼驚波之易淪自君王
之冥漠歴彌稔於此春聆鳴禽之響谷視喬木之干雲
咸感節而興悦獨懷悲而莫申候射隼于高墉赫王典
以正刑服二辜于北犴致九伐于南荆發酸痛于仁詔
令寵贈于哀心布悽楚于帝言攄綢繆于皇音
曇隆法師誄(謝靈運)
夫恊理置論百家未見其是因心自了一已不患其躓
而終莫相辯我若咸歎翻淪得拔竟知于誰冀行跡立
則善惡靡徵欲聲名傳則薰蕕同歇然意非身之所挫
期出命之所限者目所親覿見之若人矣慧心朗識發
于髫辮生自禀華家贏金帛加以巧乘騎解絲竹秼絶
景於康衢弄絃管于華肆者非徒經旬涉朔彌歴年稔
而已諒趙李之咸陽程鄭之臨卬矣既而永夜獨悟中
飲興歎曰悲夫欣厭迭來終歸憂苦不杜其根於何超
絶且三界廻沉諸天倏瞬况齊景牛山趙武企陰催促
節物逼廹霜露推此願言伊何能久慨然有擯落榮華
兼濟物我之志母氏矜其心姊弟申其操遂相許諾出
家求道一身既然闔門離世妻子長絶歡娛永謝豈唯
向之靡樂判之盛年終古恩愛於今仳别矣旅舟南遡
投景廬嶽一登石門香爐峰六年不下嶺僧衆不堪其
操法師不改其節援物之念不以幽居自抗同學嬰疾
振錫萬里相救余時謝病東山承風遙羡豈望人期頗
以山招法師至止鄙人榮役前詩敘粗已記之故不重
煩及中間反山成說欵盡遂獲接楝重崖俱浥迥澗茹
芝术而共餌披法言而同卷者再歴寒暑非値山陽靡
喜愠之容令尹一進已之色實明悟幽微袪滌近滯蕩
吝澡垢日忘其疾庶白首同居而乖離無象信順莫歸
徵集何緣晚節罹釁遠見參尋至止沮闊音塵殆絶値
暑遘疾未旬即化誠存亡命也此行頗實有由承凶感
痛實百常情紙墨幾時非以斯名蓋欽志節追感平生
自不能默已故投懷援筆其辭曰
仰尋形識俯探理類採聲知律拔茅觀彙物以靈異人
以智貴即是神明觀鑒意謂爰初在稚慧心夙察吐噏
芳華懷抱日月如彼蘭苑風過氣越如彼天晲雲被光
發求名約身規操束已儻或遇世曾未近似生以意泰
意管生理孰是歡慰程鄭趙李家畜金繒才練藝技驤
首揮霍繁絃綺靡酒娛調促意妍服侈朝廹景曛夕忌
星徙悠悠白日凄凄良夜年往歡流厭來情舍苦樂環
廻終卒代謝棄而更適生速名借誰能易奪何術推移
精粗渾淆善惡參差即心有限在理莫規試覈衆肆庶
獲所規道家躓近羣流缺遠假名恒誰傍義豈反獨有
兼忘因心則善傷物沈迷羡彼驅遣變服京師振錫廬
頂長别榮冀永息幽嶺含華襲素去繁就省人苦其難
子取其静昏之視明即愚成絶智之秉情對理斯湼吝
既弗祛滯亦安拔子之矜之為爾苦節節苦在已利貞
存彼以明闇逝以慈累徙欲以援物先宜濟此發軫情
違終然理足梁鴻攜妻荷蓧見子雞黍接人行歌通已
於世曰高於道殊鄙始見法師獨絶神理形壽易盡然
諾難判乘心即化棄身靡歎懷道靡厲景命已晏矜物
辭山終身旅舘嗚呼哀哉魂氣隨之延陵已了鳶螻同
施漆園所曉委骸空野豈異豈矯幸有遺餘聊給蟲鳥
嗚呼哀哉緬念生平同幽共深相率經始偕是登臨開
石通澗剔柯疏林遠眺重疊近矚嶇嶔事寡地閒尋微
探賾何句不研奚疑勿析帙舒軸卷藏授紙襞問來答
往俾日餘夕沮溺耦耕夷齊共薇跡同心歡事異意違
承疾懷灼聞凶懣悲孰云不痛零淚沾衣嗚呼哀哉行
久節移地邊氣改終秋中冬踰桂投海永念伊人思深
情倍俯謝常人仰愧無待嗚呼哀哉
宋孝武宣貴妃誄(謝莊)
惟大明六年夏四月壬子宣貴妃薨律谷罷煖龍鄉輟
曉照車去魏連城辭趙皇帝痛掖殿之既閴悼泉塗之
已宮廵步檐而臨蕙路集重陽而望椒風嗚呼哀哉天
寵方隆皇姬下姻肅雍揆景陟屺爰臻國軫喪淑之傷
家凝霣庇之怨敢撰德於旂旒庶圖芳扵鐘萬其辭曰
玄丘烟煴瑤臺降芬高唐渫雨巫山鬱雲誕發蘭儀光
啟玉度望月方蛾瞻星比婺毓德素里棲景宸軒處麗
絺綌出懋蘋蘩脩詩賁道稱圖照言翼訓姒幄贊軌堯
門綢繆史館容與經闈陳風緝藻臨彖分微游藝殫數
撫律窮機躊躇冬愛怊悵秋暉展如之華實邦之媛敬
勤顯陽肅恭崇憲奉榮維約承慈以遜逮下延和臨朋
違怨祚靈集祉慶藹迎祥皇胤璿式帝女金相聯跗齊
穎接萼均芳以藩以牧燭代輝梁視朔書氛觀臺告祲
八頌扄和六祈輟滲衡總滅容翬翟毁袵掩彩瑤光收
華紫禁嗚呼哀哉帷軒夕改軿輅晨遷離宮天邃别殿
雲懸靈衣虛襲組帳空煙巾見餘軸匣有餘絃嗚呼哀
哉移氣朔兮變羅紈白露凝兮歲將闌庭樹驚兮中帷
響金釭曖兮玉座寒純孝擗其俱毁共氣摧其同欒仰
昊天之莫報怨凱風之徒攀茫昧與善寂寥餘慶喪過
乎哀毁實滅性世覆冲華國虛淵令嗚呼哀哉題湊既
肅龜筮既辰階撤兩奠庭引雙輴維慕維愛曰子曰身
慟皇情於容物崩列辟於上旻崇徽章而出寰甸照殊
策而去城闉嗚呼哀哉經建春而右轉循閶闔而逕渡
旌委鬱於飛飛龍逶遲於步步鏘楚挽於槐風喝邊簫
於松霧涉姑繇而環廻望樂池而顧慕嗚呼哀哉晨輼
解鳳曉蓋俄金山庭寢日隧路抽陰重扄閟兮燈已黯
中泉寂兮此夜深銷神躬于壤末散靈魄於天潯響乘
氣兮蘭馭風德有遠兮聲無窮嗚呼哀哉
文章辨體彙選卷七百三十八
文章辨體彙選卷七百三十八
明賀復徵編
誄三
陽給事誄(宋顔延之)
惟永初三年十一月十一日宋故寧遠司馬濮陽太守
彭城陽君卒嗚呼哀哉瓚少禀志節資性忠果奉上以
誠率下有方朝嘉其能故授以邊事永初之末佐守滑
臺値國禍薦臻王略中否獯虜間釁劘剝司兖幽并騎
弩屯逼鞏洛列營緣戍相望屠潰瓚奮其猛銳志不違
難立乎將卒之間以緝華裔之衆罷困相保堅守四旬
上下力屈受陷勍寇士師奔擾棄軍爭免而瓚誓命沈
城佻身飛鏃兵盡器竭斃于旗下非夫貞壯之氣勇烈
之志豈能臨敵引義以死徇節者哉景平之元朝廷聞
而傷之有詔曰故寧遠司馬濮陽太守陽瓚滑臺之逼
厲誠固守投命徇節在危無撓古之烈士無以加之可
贈給事中振䘏遺孤以慰存亡追寵既彰人知慕節河
汴之間有義風矣逮元嘉廓祚聖神紀物光昭茂緒旌
錄舊勲苟有槩于貞孝者實事感于仁明末臣蒙固側
聞至訓敢詢諸前典而為之誄其辭曰
貞不常祐義有必甄處父勤君怨在登賢苫夷致果題
子行間忠壯之烈宜自爾先舊勲雖廢邑氏遂傳惟邑
及氏自温徂陽狐續既降晉族弗昌之子之生立績宋
皇拳猛沈毅温敏肅良如彼竹柏負雪懷霜如彼騑駟
配服驂衡邊兵喪律王略未恢函陜堙阻瀍洛蒿萊朔
馬東騖胡風南埃路無歸轊野有委骸帝圖斯艱簡兵
授才實命陽子佐師危臺憬彼危臺在滑之坰周衛是
交鄭翟是争昔惟華國今實邊亭憑巘結關負河縈城
金柝夜擊和門晝扄料敵厭難時惟陽生凉冬氣勁塞
外草衰逷矣獯虜乘障犯威鳴驥橫厲霜鏑高翬軼我
河縣俘我洛畿攢鋒成林投鞍為圍翳翳窮壘嗷嗷羣
悲師老變形地孤援闊卒無半菽馬實拑秣守未焚衝
攻已濡褐烈烈陽子在困彌達勉慰痍傷拊循饑渴力
雖可窮氣不可奪義立邊疆身終鋒括嗚呼哀哉賁父
隕節魯人是志汧督效貞晉策攸記皇上嘉悼思存寵
異于以贈之言登給事疏爵紀庸恤孤表嗣嗟爾義士
沒有餘喜嗚呼哀哉
陶徵士誄(顔延之)
夫璿玉致美不為池隍之寳桂椒信芳而非園林之實
豈期深而好遠哉蓋云殊性而已故無足而至者物之
藉也隨踵而立者人之薄也若乃巢高之抗行夷皓之
峻節故已父老堯舜錙銖周漢而緜世浸遠光靈不屬
至使菁華隱沒芳流歇絶不其惜乎雖今之作者人自
為量而道路同塵輟塗殊軌者多矣豈所以昭末景泛
餘波有晉徵士尋陽陶淵明南岳之幽居者也弱不好
弄長實素心學非稱師文取指達在衆不失其寡處言
逾見其默少而貧病居無僕妾井臼不任藜菽不給母
老子幼就養勤匱遠惟田生致親之義追悟毛子捧檄
之懷初辭州府三命後為彭澤令道不偶物棄官從好
遂乃解體世紛結志區外定跡深棲於是乎遠灌畦鬻
蔬為供魚菽之祭織絇緯蕭以充糧粒之費心好異書
性樂酒德簡棄煩促就成省曠殆所謂國爵屏貴家人
忘貧者歟有詔徵為著作郎稱疾不到春秋若干元嘉四
年月日卒於尋陽縣之某里近識悲悼遠士傷情冥默
福應嗚呼淑貞夫實以誄華名由諡高苟允德義貴賤
何算焉若其寬樂令終之美好廉克已之操有合諡典
無愆前志故詢諸友好宜諡曰靖節徵士其辭曰
物尚孤生人固介立豈伊時遘曷云世及嗟乎若士望
古遙集韜此洪族蔑彼名級睦親之行至自非敦然諾
之信重於布言廉深簡潔貞夷粹温和而能峻博而不
繁依世尚同詭時則異有一於此兩非默置豈若夫子
因心違事畏榮好古薄身厚志世霸虚禮州壤推風孝
惟義養道必懷邦人之秉彝不隘不恭爵同下士祿等
上農度量難鈞進退可限長卿棄官稚賓自免子之悟
之何悟之辨賦詩歸來高蹈獨善亦既超曠無適非心
汲流舊巘葺宇家林晨煙暮靄春煦秋陰陳書輟卷置
酒絃琴居備勤儉躬兼貧病人否其憂子然其命隱約
就閒遷延辭聘非直也明是惟道性糾纏幹流冥漠報
施孰云與仁實疑明智謂天蓋高胡讐斯義履信曷憑
思順何寘年在中身疢惟痁疾視死如歸臨凶若吉藥
劑弗嘗禱祀非䘏傃幽告終懷和長畢嗚呼哀哉敬述
靖節式遵遺吕存不願豐沒無求贍省訃却賻輕哀薄
斂遭壤以穿旋葬而窆嗚呼哀哉深心追往遠情逐化
自爾介居及我多暇伊好之洽接閻隣舍宵盤晝憩非
舟非駕念昔宴私舉觴相誨獨正者危至方則閡哲人
卷舒布在前載取鑒不遠吾規子佩爾實愀然中言而
發違衆速尤迕風先蹷身才非實榮聲有歇叡音永矣
誰箴余闕嗚呼哀哉仁焉而終智焉而斃黔婁既沒展
禽亦逝其在先生同塵往世旌此靖節加彼康惠嗚呼
哀哉
宋廬陵王誄(謝靈運)
事非淮南而痛深於中霧迹非任城而暴甚於仰毒託
體皇極銜怨至盡豈惟有識傷慨故亦率土悽心蓋出
罔已之悲以陳酸切之事云爾誄曰
哀哀君王終仁且德在枉無言即辜有默曾是忍虐古
來一酷身微咎累痛踰躭毒何斯禍斯乃怨乃辱命如
可延人百其贖矜急景之難留悼驚波之易淪自君王
之冥漠歴彌稔於此春聆鳴禽之響谷視喬木之干雲
咸感節而興悦獨懷悲而莫申候射隼于高墉赫王典
以正刑服二辜于北犴致九伐于南荆發酸痛于仁詔
令寵贈于哀心布悽楚于帝言攄綢繆于皇音
曇隆法師誄(謝靈運)
夫恊理置論百家未見其是因心自了一已不患其躓
而終莫相辯我若咸歎翻淪得拔竟知于誰冀行跡立
則善惡靡徵欲聲名傳則薰蕕同歇然意非身之所挫
期出命之所限者目所親覿見之若人矣慧心朗識發
于髫辮生自禀華家贏金帛加以巧乘騎解絲竹秼絶
景於康衢弄絃管于華肆者非徒經旬涉朔彌歴年稔
而已諒趙李之咸陽程鄭之臨卬矣既而永夜獨悟中
飲興歎曰悲夫欣厭迭來終歸憂苦不杜其根於何超
絶且三界廻沉諸天倏瞬况齊景牛山趙武企陰催促
節物逼廹霜露推此願言伊何能久慨然有擯落榮華
兼濟物我之志母氏矜其心姊弟申其操遂相許諾出
家求道一身既然闔門離世妻子長絶歡娛永謝豈唯
向之靡樂判之盛年終古恩愛於今仳别矣旅舟南遡
投景廬嶽一登石門香爐峰六年不下嶺僧衆不堪其
操法師不改其節援物之念不以幽居自抗同學嬰疾
振錫萬里相救余時謝病東山承風遙羡豈望人期頗
以山招法師至止鄙人榮役前詩敘粗已記之故不重
煩及中間反山成說欵盡遂獲接楝重崖俱浥迥澗茹
芝术而共餌披法言而同卷者再歴寒暑非値山陽靡
喜愠之容令尹一進已之色實明悟幽微袪滌近滯蕩
吝澡垢日忘其疾庶白首同居而乖離無象信順莫歸
徵集何緣晚節罹釁遠見參尋至止沮闊音塵殆絶値
暑遘疾未旬即化誠存亡命也此行頗實有由承凶感
痛實百常情紙墨幾時非以斯名蓋欽志節追感平生
自不能默已故投懷援筆其辭曰
仰尋形識俯探理類採聲知律拔茅觀彙物以靈異人
以智貴即是神明觀鑒意謂爰初在稚慧心夙察吐噏
芳華懷抱日月如彼蘭苑風過氣越如彼天晲雲被光
發求名約身規操束已儻或遇世曾未近似生以意泰
意管生理孰是歡慰程鄭趙李家畜金繒才練藝技驤
首揮霍繁絃綺靡酒娛調促意妍服侈朝廹景曛夕忌
星徙悠悠白日凄凄良夜年往歡流厭來情舍苦樂環
廻終卒代謝棄而更適生速名借誰能易奪何術推移
精粗渾淆善惡參差即心有限在理莫規試覈衆肆庶
獲所規道家躓近羣流缺遠假名恒誰傍義豈反獨有
兼忘因心則善傷物沈迷羡彼驅遣變服京師振錫廬
頂長别榮冀永息幽嶺含華襲素去繁就省人苦其難
子取其静昏之視明即愚成絶智之秉情對理斯湼吝
既弗祛滯亦安拔子之矜之為爾苦節節苦在已利貞
存彼以明闇逝以慈累徙欲以援物先宜濟此發軫情
違終然理足梁鴻攜妻荷蓧見子雞黍接人行歌通已
於世曰高於道殊鄙始見法師獨絶神理形壽易盡然
諾難判乘心即化棄身靡歎懷道靡厲景命已晏矜物
辭山終身旅舘嗚呼哀哉魂氣隨之延陵已了鳶螻同
施漆園所曉委骸空野豈異豈矯幸有遺餘聊給蟲鳥
嗚呼哀哉緬念生平同幽共深相率經始偕是登臨開
石通澗剔柯疏林遠眺重疊近矚嶇嶔事寡地閒尋微
探賾何句不研奚疑勿析帙舒軸卷藏授紙襞問來答
往俾日餘夕沮溺耦耕夷齊共薇跡同心歡事異意違
承疾懷灼聞凶懣悲孰云不痛零淚沾衣嗚呼哀哉行
久節移地邊氣改終秋中冬踰桂投海永念伊人思深
情倍俯謝常人仰愧無待嗚呼哀哉
宋孝武宣貴妃誄(謝莊)
惟大明六年夏四月壬子宣貴妃薨律谷罷煖龍鄉輟
曉照車去魏連城辭趙皇帝痛掖殿之既閴悼泉塗之
已宮廵步檐而臨蕙路集重陽而望椒風嗚呼哀哉天
寵方隆皇姬下姻肅雍揆景陟屺爰臻國軫喪淑之傷
家凝霣庇之怨敢撰德於旂旒庶圖芳扵鐘萬其辭曰
玄丘烟煴瑤臺降芬高唐渫雨巫山鬱雲誕發蘭儀光
啟玉度望月方蛾瞻星比婺毓德素里棲景宸軒處麗
絺綌出懋蘋蘩脩詩賁道稱圖照言翼訓姒幄贊軌堯
門綢繆史館容與經闈陳風緝藻臨彖分微游藝殫數
撫律窮機躊躇冬愛怊悵秋暉展如之華實邦之媛敬
勤顯陽肅恭崇憲奉榮維約承慈以遜逮下延和臨朋
違怨祚靈集祉慶藹迎祥皇胤璿式帝女金相聯跗齊
穎接萼均芳以藩以牧燭代輝梁視朔書氛觀臺告祲
八頌扄和六祈輟滲衡總滅容翬翟毁袵掩彩瑤光收
華紫禁嗚呼哀哉帷軒夕改軿輅晨遷離宮天邃别殿
雲懸靈衣虛襲組帳空煙巾見餘軸匣有餘絃嗚呼哀
哉移氣朔兮變羅紈白露凝兮歲將闌庭樹驚兮中帷
響金釭曖兮玉座寒純孝擗其俱毁共氣摧其同欒仰
昊天之莫報怨凱風之徒攀茫昧與善寂寥餘慶喪過
乎哀毁實滅性世覆冲華國虛淵令嗚呼哀哉題湊既
肅龜筮既辰階撤兩奠庭引雙輴維慕維愛曰子曰身
慟皇情於容物崩列辟於上旻崇徽章而出寰甸照殊
策而去城闉嗚呼哀哉經建春而右轉循閶闔而逕渡
旌委鬱於飛飛龍逶遲於步步鏘楚挽於槐風喝邊簫
於松霧涉姑繇而環廻望樂池而顧慕嗚呼哀哉晨輼
解鳳曉蓋俄金山庭寢日隧路抽陰重扄閟兮燈已黯
中泉寂兮此夜深銷神躬于壤末散靈魄於天潯響乘
氣兮蘭馭風德有遠兮聲無窮嗚呼哀哉
文章辨體彙選卷七百三十八
