文章辨體彙選卷六十六
上書一明賀復徵編
劉勰曰按揚雄曰言心聲也書心畫也聲畫形君子
小人可見矣故書者舒也舒布其言陳之簡牘也
徐師曾曰按戰國時言事於王皆稱上書秦漢而下
古制猶存蕭統文選欲其别於臣下之書也故以上
書自為一體其他章表奏疏之屬則别以類列焉
復徵曰書之見於左傳者晉魏絳授僕人書及鄭子
家告趙宣子子產與宣子論重幣書數則而已今錄
魏絳上晉侯書為上書之首
上書晉侯(晉魏絳)
晉侯之弟揚干乿行於曲梁魏絳戮其僕晉侯怒謂
羊舌赤曰合諸侯以為榮也揚干為僇何辱如之必
殺魏絳無失也對曰絳無貳志事君不避難有罪不
逃刑其將來辭何辱命焉言終魏絳至授僕人書將
伏劒士魴張老止之公讀其書跣而出曰寡人之言
親愛也吾子之討軍禮也寡人有弟弗能教訓使干
大命寡人之過也子無重寡人之過敢以為請晉侯
以魏絳為能以刑佐民矣反役與之禮食使佐將軍
日君乏使使臣斯司馬臣聞師衆以順為武軍事有死
無犯為敬君命諸侯臣敢不敬君師不武執事不敬罪
莫大焉臣懼其死以及揚干無所逃罪不能致訓至於
用鉞臣之罪重敢有不從以怒君心請歸死於司寇
上魏王書(魏無忌)
魏王以秦救之故欲親秦而伐韓以求故地無忌謂魏
王曰秦與戎翟同俗有虎狼之心貪戾好利而無信不
識禮義德行苟有利焉不顧親戚兄弟若禽獸耳此天
下之所同知也非所施厚積德也故太后母也而以憂
死穰侯舅也功莫大焉而竟逐之兩弟無罪而再奪之
國此其為親戚兄弟若此而又况於仇讐之敵國乎今
大王與秦伐韓而益近秦臣甚惑之而王弗識也則不
明矣羣臣知之而莫以此諫則不忠矣今夫韓氏以一
女子承一弱主内有大亂外安能支強秦魏之兵王以
為不破乎韓亡秦有鄭地與大梁鄰王以為安乎欲得
故地而今負強秦之禍也王以為利乎秦非無事之國
也韓亡之後必且更事更事必就易與利就易與利必
不伐楚與趙矣是何也夫越山踰河絶韓之上黨而攻
強趙則是復閼與之事也秦必不為也若道河内倍鄴
朝歌絶漳滏之水而以與趙兵決勝於邯鄲之郊是受智伯
之禍也秦又不敢伐楚道涉山谷行三千里而攻危隘
之塞所行者甚遠而所攻者甚難秦又弗為也若道河
外背大梁而右上蔡召陵以與楚兵决於陳郊秦又不
敢也故曰秦必不伐楚與趙矣又不攻衛與齊矣韓亡
之後兵出之日非魏無攻矣秦故有懷地邢丘安城垝
津而以之臨河内河内之共汲莫不危矣秦有鄭地得
垣雍决滎澤而水大梁大梁必亡矣王之使者大過矣
乃惡安陵氏於秦秦之欲誅之久矣秦葉陽昆陽與舞
陽高陵鄰聽使者之惡也隨安陵氏而亡之秦繞舞陽
之北以東臨許則南國必危矣南國雖無危則魏國豈
得安哉且夫憎韓不愛安陵氏可也夫不患秦之不愛
南國非也異日者秦乃在河西晉國之去梁也千里有餘
有河山以闌之有周韓以間之從林鄉軍以至於今秦
十攻魏五入國中邊城盡拔文臺墮垂都焚林木伐麋
鹿盡而國繼以圍又長驅梁北東至陶衛之郊北至平
闞所亡乎秦者山北河外河内大縣數百名都數
十秦乃在河西晉國之去大梁也尚千里而禍若是矣
又况於使秦無韓而有鄭地無河山以闌之無周韓以
間之去大梁百里禍必百此矣異日者從之不成也楚
魏疑而韓不可得而約也今韓受兵三年矣秦撓之以
講韓知亡猶弗聽投質於趙而請為天下鴈行頓刃以
臣之愚觀之則楚趙必與之攻矣此何也則皆知秦欲
之無窮也非盡亡天下之兵而臣海内之民必不休矣
是故臣願以從事乎王王速受楚趙之約而挾韓之質
以存韓為務因求故地於韓韓必效之如此則士民不
勞而故地得其功多於與秦共伐韓然而無與強秦鄰
之禍夫存韓安魏而利天下此亦王之大時已通韓之
上黨於共甯使道已通因而關之出入者賦之是魏重
質韓以其上黨也共有其賦足以富國韓必德魏愛魏
重魏畏魏韓必不敢反魏是韓則魏之縣也魏得韓以
為縣則衛大梁河外必安矣今不存韓則二周必危安
陵必易楚趙大破衛齊甚畏天下之西嚮而馳秦入朝
為臣之日不久
遺燕王書(周蘇代)
齊伐宋宋急蘇代乃遺燕昭王書曰夫列在萬乘而寄
質於齊名卑而權輕奉齊助之伐宋民勞而實費破宋
殘楚淮北肥大齊讐強而國弱也此三者皆國之大敗
也而足下行之將欲以除害取信於齊也而齊未加信
於足下而忌燕也愈甚矣然則足下之事齊也失所為
矣夫民勞而實費又亡尺寸之功破宋肥讐而世負其
禍矣足下以宋加淮北強萬乘之國也而齊并之是益
一齊也北夷方七百里加之以魯衛此所謂強萬乘之
國也而齊并之是益二齊也夫一齊之強而燕猶不能
支也今乃以三齊臨燕其禍必大矣雖然臣聞智者之
舉事也轉禍而為福因敗而成功者也齊人紫敗素也
而賈十倍越王勾踐棲於會稽而後殘吳霸天下此皆
轉禍而為福因敗而為功者也今王若欲轉禍而為福
因敗而為功乎則莫如遥霸齊而厚尊之使之盟於周
室盡焚天下之秦符約曰夫上計破秦其次長賓客秦
秦挾賓客以待破秦王必患之秦五世以結諸侯今為
齊下秦王之志苟得窮齊不憚以一國都為功然而王
何不使布衣之人以窮齊之說說秦謂秦王曰燕趙破
宋肥齊尊齊而為之下者燕趙非利之也弗利而勢為
之者何也以不信秦王也今王何不使可以信者接收
燕趙令涇陽君若高陵君先於燕趙秦有變因以為質
則燕趙信秦矣秦為西帝趙為中帝燕為北帝立為三
帝而令諸侯韓魏不聽則秦伐之齊不聽則燕趙伐之
天下孰敢不聽天下服聽因驅韓魏以攻齊曰必反宋
地而歸楚之淮北夫反宋地而歸楚之淮北燕趙之所
同利也並立三帝燕趙之所同願也夫實得所利名得
所願則燕趙之棄齊也猶釋敝躧今王之不收燕趙則
齊霸必成矣諸侯戴齊而王獨弗從也是國伐也諸侯
戴齊而王從之是名卑也王不收燕趙名卑而國危王
收燕趙名尊而國寧夫去尊寧而就卑危智者不為也
秦王聞若說也必如刺心然則王何不務使智士以若
此言說秦秦伐齊必矣夫取秦上交也伐齊正利也尊上
交務正利聖王之事也
約燕昭王書(蘇代)
秦召燕王燕王欲往蘇代約燕王曰楚得枳而國亡齊
得宋而國亡齊楚不得以有枳宋事秦者何也是則有
功者秦之深讎也秦取天下非行義也暴也秦之行暴
正告天下告楚曰蜀地之甲輕舟浮於汶乘夏水而下
江五日而至郢漢中之甲輕舟出於巴乘夏水下漢四
日而至五渚寡人積甲宛東下隨智者不及謀勇者不
及怒寡人如射隼矣王乃待天下之攻函谷不亦遠乎
楚王為是之故十七年事秦秦正告韓曰我起乎少曲
一日而斷太行我起乎宜陽而觸平陽二日而莫不盡
繇我離兩周而觸鄭五日而國舉韓氏以為然故事秦
秦正告魏曰我舉安邑塞女戟韓氏太原卷下軹道道
南陽封冀兼包兩周乘夏水浮輕舟彊弩在前銛戟在
後决滎口魏亡大梁决白馬之口魏亡濟陽决宿胥之
口魏亡虛頓丘陸攻則擊河内水攻則滅大梁魏以為
然故事秦秦欲攻安邑恐齊據之則以宋委於齊曰宋
王無道為木人以象寡人射其面寡人地絶兵遠不能
攻也王苟能破宋有之寡人如自得之已得安邑塞女
戟因以破宋為齊罪秦欲攻韓恐天下救之則以齊
委於天下曰齊人四與寡人約四欺寡人必率天下以攻
寡人者三有齊無秦無齊有秦必伐之必亡之已得宜
陽少曲致藺離石因以破齊為天下罪秦欲攻魏重楚
則以南陽委於楚曰寡人固與韓且絶矣殘均陵塞黽
隘苟利於楚寡人如自有之魏棄與國而合於秦因以
塞黽隘為楚罪兵困於林中重燕趙以膠東委於燕以
濟西委於趙已得講於魏質公子延因犀首攻趙兵
傷於離石遇敗於馬陵而重魏則以葉蔡委於魏已得
講於趙則劫魏魏不為割困則使太后穰侯為和贏則
兼欺舅與母適燕者曰以膠東適趙者曰以濟西適魏
者曰以葉蔡適楚者曰以塞鄳阨適齊者曰以宋必令
其言如循環用兵如刺蜚母不能知舅不能約龍賈之
戰岸門之戰封陵之戰高商之戰趙莊之戰秦之所殺
三晉之民數百萬今其生者皆死秦之孤也西河之外
上雒之地三川晉國之禍三晉之半秦禍如此其大而
燕趙之秦者皆以爭事秦說其主此臣之所大患
獻書燕王(燕闕名)
或獻書燕王曰王而不能自恃不惡卑名以事強事強
可以令國安長久萬世之善計也以事強而不可以為
萬世則不如合弱將柰何合弱而不能如一此臣之所
以為山東苦也比目之魚不相得則不能行故古人稱
之以其合兩而如一也今山東合弱而不能如一是山
東之智不如魚也又譬如車士之引車也三人不能行
索二人五人而車因行矣今山東三國弱而不能敵秦
索二國因能勝秦矣然而山東不知相索者智故不如
車士矣胡與越人言語不相知志意不相通同舟而凌
波至其相救助如一也今山東之相與也如同舟而濟
秦之兵至不能相救助如一智又不如胡越之人矣三
物者人之所能為也山東主遂不悟此臣之所為山東
苦也願大王之熟慮之也山東相合出士以戍韓梁之
西邊此燕之上計也不急為此國必危矣王必大憂今
韓梁趙三國已合矣秦見三晉之堅也必南伐楚趙見
秦之伐楚也必攻燕物固有勢異而患同者秦之伐韓
故中山亡今秦之伐楚燕必亡臣竊為王計不如以兵
南合三晉約戍韓梁之西邊山東不能堅為此此必皆
亡燕果以兵南合三晉也
報燕惠王書(樂毅)
臣不佞不能奉承王命以順左右之心恐傷先王之明
有害足下之義故遁逃走趙今足下數之以罪臣恐侍
御者不察先王之所以蓄幸臣之理又不白臣之所以
事先王之心故敢以書對臣聞賢聖之君不以祿私親
其功多者賞之其能當者處之故察能而授官者成功
之君也論行而結交者立名之士也臣竊觀先王之舉
也見有高世主之心故假節於魏以身得察於燕先王
過舉厠之賓客之中立之羣臣之上不謀父兄以為亞
卿臣竊不自知自以為奉令承教可幸無罪故受命而
不辭先王命之曰我有積怨深怒於齊不量輕弱而欲
以齊為事臣曰夫齊霸國之餘業而最勝之遺事也練
於兵甲習於戰攻王若欲伐之必與天下圖之與天下
圖之莫若結於趙且又淮北宋地楚魏之所欲也趙若
許而約四國攻之齊可大破也先王以為然具節南使
臣於趙顧反命發兵擊齊以天之道先王之靈河北之
地隨先王而舉之濟上濟上之軍受命擊齊大敗齊人輕
卒銳兵長驅至國齊王遁而走莒僅以身免珠玉財寳
車甲珍器盡收入於燕齊器設於寧臺大吕陳於元英
故鼎反乎磨室薊丘之植植於汶篁自五霸以來功未
有及先王者也先王以為慊於志故裂地而封之使得
比小國諸侯臣竊不自知自以為奉令承教可幸無罪是
以受命不辭臣聞賢聖之君功立而不廢故著於春秋
蚤知之士名成而不毁故稱於後世若先王之報怨雪
恥夷萬乘之彊國收八百歲之蓄積及至棄羣臣之日
餘教未衰執政任事之臣修法令愼庶孽施及乎萌隸
皆可以教後世臣聞之善作者不必善成善始者不必
善終昔伍子胥說聽於闔閭而吳王遠迹至郢夫差弗
是也賜之鴟夷而浮之江吳王不寤先論之可以立功
故沈子胥而不悔子胥不蚤見主之不同量是以至於
入江而不化夫免身立功以明先王之迹臣之上計也
離毁辱之誹謗墮先王之名臣之所大恐也臨不測之
罪以幸為利義之所不敢出也臣聞古之君子交絶不
出惡聲忠臣去國不潔其名臣雖不佞數奉教於君子
矣恐侍御者之親左右之說不察疏遠之行故敢獻書
以聞唯君王之畱意焉
上趙王書(周蘇厲)
趙收天下且以伐齊蘇厲為齊上書說趙王曰臣聞古
之賢君德行非施於海内也教順慈愛非布於萬民也
祭祀時享非當於鬼神也甘露降風雨時農夫登年穀
豐盈衆人善之而賢主惡之今足下功力非數痛加於
秦國而怨毒積惡非曾深陵於韓也臣竊外聞大臣及
下吏之議皆言主前專據以秦為愛趙而憎韓臣竊以
事觀之秦豈得愛趙而憎韓哉欲亡韓呑兩周之地故
以韓為餌先出聲於天下欲鄰國聞而觀之也恐其事
不成故出兵以佯示趙魏恐天下之驚覺故微伐韓以
貳之恐天下疑已故出質以為信聲德於與國而實伐
空韓臣竊觀其圖之也議秦以謀計必出於是且夫說
士之計皆曰韓亡三川魏滅晉國是韓未窮而禍及於
趙且物固有勢異而患同者又有勢同而患異者昔者
楚人久伐而中山亡今燕盡韓之河南距沙丘而至鉅
鹿之界三百里距於扞關至於榆中千五百里秦盡韓魏
之上黨則地與國都邦屬而壤挈者七百里秦以三軍
強弩坐羊腸之上即地去邯鄲二十里且秦以三軍攻
王之上黨而危其北則勾注之西非王之有也今踰勾
注禁常山而守三百里通於唐曲逆此代馬胡駒不東
而崑山之玉不出也此三寳者又非王之有也今從於
強秦與之伐齊臣恐其禍出於是矣五國之王嘗合從
而謀伐趙三分趙國壤地著之盤盂屬之讐柞五國之
兵有日矣齊乃西師以禁秦國使秦發令素服而聽反
温軹高平於魏反三水什清於趙此王之明知也夫齊
魏事趙宜為上交今乃以邸罪取伐臣恐其後事王不
敢自必也今王收齊天下必以王為得齊齊抱社稷以
事王天下必重王然則齊義王以天下就之下至齊慕
王以天下收之是一世之命至於王已臣願大王深與
左右羣臣卒計而重謀先事成慮而熟圖之也
文章辨體彙選卷六十六
