文章辨體彙選卷三百二十九
明賀復徵編
序四十九(名字類)
章望之字序(宋歐陽修)
校書郎章君嘗以其名望之來請字曰願有所教使得
以勉焉而自勖者予為之字曰表民而告之曰古之君
子所以異乎衆人者言出而為民信事行而為世法其
動作容貌皆可以表於民也故紘綖冕弁以為首容珮
玉玦環以為行容衣裳黼黻以為身容手有手容足有
足容揖譲登降獻酬俯仰莫不有容又見其寬柔温厚
剛嚴果毅之色以為仁義之容服其服載其車立乎朝
廷而正君臣出入宗廟而臨大事儼然人望而皆畏之曰
此吾民之所尊也非民之知尊君子而君子者能自
修而尊者也然而行不充於内德不偹於人雖盛其服
文其容民不尊也名山大川一方之望也山川之岳瀆
天下之望也故君子之賢於一鄉者一鄉之望也賢於
一國者一國之望也名烈著於天下者天下之望也功
德被於後世者萬世之望也孝慈友悌達於一鄉古所
謂鄉先生者一鄉之望也春秋之賢大夫若隨之季梁
鄭之子産者一國之望也位於中而奸臣賊子不敢竊
發於外如漢之大將軍出入將相朝廷以為輕重天下
係其安危如唐之裴丞相者天下之望也其人已殁其
事已久聞其名想其人若不可及者䕫龍稷契是也其
功可以及萬世其道可以師百王雖有賢聖莫敢過之
者周孔是也此萬世之望而皆所以為民之表也傳曰
其在賢者識其大者遠者章君儒其衣冠氣剛色仁好
學而有志其潔然修乎其外而煇然充乎其内以發乎
文辭則又辨博放肆而不流是數者皆可以自擇而勉
焉者也是固能識夫遠大者矣雖予何以勖焉苐因其
志廣其說以塞其請
劉景烈字序(劉敞)
劉侯外戚公子也而過人者三其弓七鈞而射百步末
可以斃牛兵無長短劍無單複應敵施巧倏忽不可知
如神居士大夫間而恂恂不失節似儒者予是以嘉之
夫士有英邁之氣而非功名之時則略為不用資功名
之時而無信任之勢則效為不見今劉侯其天材多矣
又無肺腑之親而四方夷狄尚多恣睢者設使因其時
奮其氣功名豈遂少哉而久處未試予是以惜之他日
因燕飲酒言曰吾名永年而字昌齡以為釋可也以為
訓則不可幸有以易之予曰然使貴而可以永年則安
有齊梁之君使富而可以永年則安有范中行之臣齊
梁之貴范中行之富而忽然不聞彼可以永年者安在
哉在功名而已矣天地無窮而人之生有涯以夫有涯
遊無窮之中而無以自别也蠢然作蟄然止則已矣雖
萬物何辨焉嗟乎此智勇士捐筋骨忘利害而不顧以
求就功名者也故一託於義而終身安之金石象其身
丹青状其貌簡策叙其實若是可以永年矣字之以景
烈何如座客相和唱善劉侯拜且謝曰謹受教請銘之
心不敢須臾忘因序其語授之
仲兄郎中字序(蘇洵)
洵讀易至渙之六四曰渙其羣元吉曰嗟夫羣者聖人
之所欲渙以混一天下者也蓋余仲兄名渙而字公羣
則是以聖人之所欲解散滌蕩者以自命也而可乎他
日以告兄曰子可無為我易之洵曰諾既而又曰請以
文甫易之如何且兄嘗見夫水之與風乎油然而行淵
然而留渟泗汪洋滿而上浮者是水也而風實起之蓬
蓬然而發乎大空不終日而行乎四方蕩乎其無形飄
乎其遠來既往而不知其迹之所存者風也而水實形
之今夫風水之相遭乎大澤之陂也紆餘委蛇蜿蜒淪漣
安而相推怒而相陵舒而如雲蹙而如鱗疾而如馳徐
而如徊揖譲旋辟相顧而不前其繁如縠其亂如霧紛
紜鬱擾百里若一汨乎順流至乎滄海之濱滂薄洶湧
號怒相軋交横綢繆放乎空虚綽乎無垠横流逆折
濆旋傾側宛轉膠戾回者如輪縈者如滯直者如燧奔
者如燄跳者如鷺没者如鯉殊狀異態而風水之極觀
偹矣故曰風行水上渙此亦天下之至文也然而此二
物者豈有求於文哉無意乎相求不期乎相遭而文生
焉是其為文也非風之文也二物者非能為文而不能
不為文也物之相使而文出於其間也故此天下之至
文也今夫玉非不温然美矣而不得以為文刻鏤組繡
非不文矣而不可與論乎自然故夫天下之無營而文
生之者惟水與風而已昔者君子之處於世不求有功
不得已而功成則天下以為賢不求有言不得已而言
出則天下以為口實嗚呼此不可以與他人道
石仲卿字序(王安石)
子生而父名之以别於人云爾冠而字成人之道也奚
而為成人之道也成人則貴其所以成人而不敢名之
於是乎命以字之字之為有可貴焉孔子作春秋記人
之行事或名之或字之皆因其行事之善惡而貴賤之
二百四十二年之間字而不名者十二人而已人有可
貴而不失其所以貴乃爾其少也閩人石仲卿來請字
予以子正字之附其名之義而為之爾子正於進士中
名知經往往脱傳注而得經所以云之意接之久未見
其行已有闕也庶幾不失其所以貴者歟
王无咎字序(曾鞏)
名字者人之所假借以自稱道亦使人假借以稱道已
之辭也非若行然不可以假借云也何也問其名曰忠
與義其字亦然則人無有求其信然者責其不然者知
其假借云也問其行曰忠與義則人皆求其信然者責
其不然者其可以假借云乎然而人無貴賤愚良一欲
善其名字夫欲善其名字者非他亦曰愛其身而已愛
其身而不善充之猶曰姑以聖賢之道假借其身而已
不誠乎身莫大焉豈愛其身也不若於名字乎勿求勝
焉於行乎汲汲爾以愛其身是以聖賢之道歸諸其身
也以為愛其身非至夫然而人一皆善其名字未嘗一
皆善其行有愛其身之心而於其身反爾其薄也可嗟
也已南城王无咎來請字余思夫字雖不必求勝也然
古之人重冠於冠重字字則亦未可忽也今冠禮廢字
亦非其時古禮之不行甚矣无咎之請也雖非時之當
然庶幾存其禮予欲拒安得而拒也取易所謂无咎者
善補過者也為之字曰補之夫勉焉而補其所不至顔
子之所以為學者也補之明經術為古文辭其材卓然
可畏者也以顔子之所以為學者期乎已余之所望於
補之也假借乎已而已矣豈予之所望而補之哉
洪氏四甥字序(黃庭堅)
洪氏四甥其治經皆承祖母文城君講授文城賢智能
立洪氏門戶如士大夫蓋嘗以義訓四甥之名曰朋芻
炎羽其友為之易名往往不似經意舅黃庭堅為發其
藴而字之江發岷山其盈濫觴及其至於楚國萬物並
流非夫有本而益之者衆耶夫士也不能自智其靈龜
好賢樂善以深其内則十朋之龜何繇至哉故朋之字
曰龜父飛黃騄耳之駒一秣千里御良而志得食君場
苗蹇&KR1042;同軒其在空谷生芻一束不知場穀之美也然
仕能止惟其才可仕可止惟其時何常之有哉故芻之
字曰駒父火炎高丘珉石共盡和氏之璞玉者之器温
潤而澤晏然於焚如之時盖火不炎無以知玉事不難
無以知君子故炎之字曰玉父鴻雲飛而野啄去來不
謬其時非其意不自下故其羽可用為儀非夫好高之
士操行潔於秋天使貪夫清明懦夫激昂者何足以論
鴻之志哉故羽之字曰鴻父既字之又告之曰曾子曰
未得君而忠臣可知者孝子也未有治而能仕可知者
修士也二三子捨幼志然後能近老成人力學然後切
問問學之功有加然後樂聞過樂聞過然後執書冊而
見古人執柯以伐柯古人豈真遠哉
鄭野甫字序(章望之)
鳥獸與人雜生於世鳥獸之形有頭足毛羽之異吾人
者因其形之一類槩以其物稱之人之形同莫可辨者
古之人以名名人出其父祖之命以為識别後之人因
名配字以義類相符非謂有勸沮之殊欲令人人行其
名字也故有因義以配物有因物以配義有因名之文
損益藏顯而字乃反之有因名之物遂以其實配之是
以因義以配物如耕之於伯牛如由之於子路因物以
配義如赤之於子華師之於子張字反名如商之於子
夏偃之於子游物配實如長之於子長予之於宰我是
其意也今之人不究其初以意起事或謂此名也宜充
之以是道彼字也可行之於終身雖失古人之心猶未
離乎告人以善也然而以名字自守於吾道之門固已
狹矣鄭子名叔熊其友字以正夫子不安其說也命予
為言其理以易之夫子學於古人聞深而見博又以行
誼自潜不符正夫之字然後勸也請字之曰野甫以野
於因物以配義者如曰不已質哉為賦白駒之卒章曰
生芻一束其人如玉其人如玉云者謂其來非外也
章公甫字序(章望之)
古之人有聖智者出然後制器濟用以為天下利而洪
荒之風渺矣前聖作之後聖因之以至于多且偹宫室
棟宇養生之大物也丘墓宗廟奉死之大歸也城郭溝
池守國之大防也車輅所以行陸也舟梁所以行水也
險阻由是而通耒耜鎡錤筐箕杵臼所以資農作也簿
槌以時蠶機杼以成絲絲麻布帛所以資女工也衣食
由是而有鈇鉞干戈介胄矛戟所以衞兵人也常旂旟
旐所以表師帥也鼓&KR0911;鐃鐲所以警進退也姦暴由是
而戢罔罟畢翳所以給畋漁也災害由是而除衣裳韠
舄所以固身也冕弁巾冠所以飾首也天子之鎮圭諸
侯之五瑞所以班國也佩玉於身觸以衝牙組綬咸異
所以節行也貴賤由是而衰喪期有數喪制有别齊斬
苴&KR0034;以杖履輔其隆以日月致其殺所以厚人道也孝
思由是而篤珪璧琮璜凡用玉者所以禮神修好也誠
慤由是而交鼐鼒錡釡所以致烹飪也俎豆簠簋所以
旅飲食也爵勺尊彜所以斟酒醴也賓祭由是而供金
石絲竹匏土革木舞以干戚羽旄象其君德所以諧音
樂也和樂由是而合莞簟几杖所以佚四體也尊少由
是而分射侯既抗正鵠既設弓矢以中所以習射也禮
容由是而考節符印璽所以孚遠近也命令由是而質
府庫之藏鍵閉筦籥以固之所以謹出納也詐偽由是
而察五行之産五材之用或文也或素也或有象也或
貴其聲也或貴其色也或貴其物也或貴其德也視其
所施而已大小有宜上下有稱於以尊尊而親親老老
而賓賓敬鬼神而利民事國家制度於是乎始罔滛為
異器以啓竒邪是以作而可法用而可觀惟度量權衡
齊衆之器也多寡天下之物誠信天下之民本之同律
參之度數以適規矩方圓以定凖繩平直法於王府同
於四海之内凡出於人力者莫不得所以程百器以役
百工是以先王務審之今吾族子者衡其名矣子平其
字矣嘗得進士第冠多士於天子之庭是尊儒之重選
也六朞而拜四官籍在外朝職在書府出守大邦世人
猶以為淹相見於江之南固請於予曰為我推衡平之
義而易字焉予不得其辭而告之曰衡平而物得輕重
物得輕重而民得其情天下之公所由出也字曰公甫
可乎公甫曰衡也不得叔父之言為不自安今朋友以
謂衡也者將告之曰是吾叔父之言也
秦少游序(陳師道)
熙寧元豐之間眉蘇公之守徐予以民事太守間見如
客揚秦子過焉置醴偹樂如師弟子其時予病卧里中
聞其行道雍容逆者旋目論說偉辨坐者屬耳世以此
竒之而亦以此疑之惟公以為傑士是後數歲從吴歸
見於廣陵逆旅之家夜半語未卒别去予亦以為當建
侯萬里外也元豐之末予客東都秦子從東來别數歲
矣其容充然其口隠然予驚焉以問秦子曰往吾少時
如杜牧之強志盛氣好大而見竒讀兵家書乃與意合
謂功譽可力致而天下無難事顧今二敵有可勝之勢
願效至計以行天誅回幽夏之故墟弔唐晉之遺人流
聲無窮為計不朽豈不偉哉於是字以太虚以導吾志
今吾年至而慮易不待蹈險而悔及之願還四方之事
歸老邑里如馬少游於是字以少游以識吾過嘗試以
語公又以為可於子何如予以謂取善於人以成其身
君子偉之且夫二子或進以經世或退以存身可與為
仁矣然行者難工處者易持牧之之知得不若少游之
拙守也子以倍人之材學益明矣猶屈意於少游豈過
直以矯曲邪子年益高德益大予將屢驚焉不一再而
已也雖然以子之才雖不效於世世不子棄予意子終
有萬里行也如余之愚莫宜於世乃當守丘墓保田里
力農以奉公上謹身以訓閭巷生稱善人死表於道曰
處士陳君之墓或者天祚以年見子功遂名成奉身以
還王侯將相高車大馬祖行帳飲於是乘庳御駑候子
上東門外舉酒相屬成公知人之名以為子賀蓋自此
始
李去病字仲霍序(晁補之)
世治則國無所用將身安則家無所事醫用將與醫皆
不得已而術之所不願出也然所貴乎人者生則能為
人禦菑而捍患使人賴其德而已食其功雖不得已亦
不可一日而無二術之類也賊奸不作則太平可千載
癙憂莫襲則王氣能百年故五兵之家五藥之施如禹
之行水水不為敗則禹功無所施至其敗而為之亦行
其所無事則已矣自非聖人孰能探不形而治未病病
則能以術去之聖之次也蓋昔善將如漢霍侯其言曰
匃奴未滅無以家為其以去病自名或者義取諸此而
緡城李君慕焉則摭其名以名余因以仲霍字之仲霍
知書且多藝少從鄉貢顧嘗好醫以其所聞於儒者禮
樂有盈減剛柔有損益術斯而往知五行六氣之動以
節中而屡移欲醫特勝然霍侯用之大仲霍用之小事
必與時並而名必與功偕遇不遇勢異則前後之相望
與才之長短未可以陵節議而原其初皆欲為人禦菑
而捍患使人賴其德而後已食其功其志出於為物則
同且秦醫和以胗知國抑有人焉載所聞於儒者自道
出於為技而託之技以伯仲於霍之流未可曰若是班
也然霍侯無學術以材自喜貪其功不已太至則病内
而偕美仲霍誠能反其道揆生之理無偏而不起病去
則已可以進穀米弗已則亦末解而本俱斃是謂醫紀
所聞於儒之内也仲霍識之崇寧四年六月日序
文章辨體彙選卷三百二十九
