文章辨體彙選卷三百六
明賀復徵編
序二十六
王子直文集序(宋曾鞏)
至治之極教化既成道德同而風俗一言理者雖異人
殊世未嘗不同其指何則理當無二故也是以詩書之
文自唐虞以來至秦魯之際其相去千餘載其作者非
一人至於其間嘗更衰亂然學者尚蒙餘澤雖其文數
萬而其所發明更相表裏如一人之說不知時世之遠
作者之衆也嗚呼上下之間漸磨陶冶至於如此豈非
盛哉自三代教養之法廢先王之澤熄學者人人異見
而諸子各自為家豈其固相反哉不當於理故不能一
也由漢以來益遠於治故學者雖有魁竒拔出之才而
其文能馳騁上下偉麗可喜者甚衆然是非取舍不當
於聖人之意者亦已多矣故其說未嘗一而聖人之道
未嘗明也士之生於是時其言能當於理者亦可謂難
矣由是觀之則文章之得失豈不繫於治亂哉長樂王
向字子直少已著文數萬言與其兄弟俱名聞天下可
謂魁竒拔出之才而其文能馳騁上下偉麗可喜者也
讀其書知其與漢以來名能文者俱列於作者之林未
知其孰先孰後考其意不當於理亦少矣然子直晩自
以為不足而悔其少作更欲窮探力取極聖人之旨要
盛行則欲發而見之事業窮居則欲推而托之於文章
將與詩書之作者並而又未知孰先孰後也然不幸蚤
世故雖有難得之材獨立之志而不得及其成就此吾
徒與子直之兄回字深甫所以深取於斯人也子直官
世行治深父已為之銘而書其數萬言者屬予為叙予
觀子直之所自見者已足暴於世矣故特為之序其志
云
王深甫文集序(曾鞏)
深甫吾友也姓王氏諱回當先王之迹熄六藝殘缺道
術衰微天下學者無所折衷深甫於是奮然獨起因先
王之遺文以求其意得之於心行之於已其動止語默
必考於法度而窮達得喪不易其志也文集二十卷其
辭反復辨達有所開闡其卒蓋將歸於簡也其破去百
家傳注推散缺不全之經以明聖人之道於千載之後
所以振斯文於將墜回學者於既溺可謂道德之要言
非世之别集而已也後之潛心於聖人者將必由是而
有得則其於世教豈小補之而已哉嗚呼深甫其志方
強其德方進而不幸死矣故其澤不加於天下而其言
止於此然觀其所考者豈非孟子所謂名世者歟其文
有片言半簡非大義所存皆附而不去者所以明深甫
之於其細行皆可傳於世也深甫福州侯官縣人今家
於潁嘗舉進士中其科為亳州衛眞縣主簿未一歲棄
去遂不復仕卒於治平二年之七月二十八日年四十
有三天子嘗以某軍節度使推官知陳州南頓縣事就
其家命之而深甫既卒矣
王平甫文集序(曾鞏)
王平甫既没其家集其遺文為百卷屬子序平甫自少
已傑然以才高見於世為文思若決河語出驚人一時
争傳誦之其學問尤敏而資之以不倦至晩愈篤博覽
強記於書無所不通其明於是非得失之理為尤詳其
文閎富典重其詩博而深矣自周衰先王之遺文既喪
漢興文學猶為近古及其衰而陵夷盡矣至唐久之而
能言之士始幾於漢及其衰而遂泯泯矣宋受命百有
餘年天下文章復侔於漢唐之盛蓋自周衰至今千有
餘歲斯文濱於泯滅能自拔起以追於古者此三世而
已各於其盛時士之能以特見於世者率常不過三數
人其世之不數其人之難得如此平甫之文能特見於
世者也世皆謂平甫之詩宜為樂歌薦之郊廟其文宜
為典册施諸朝廷而不得用於世然推其實千歲之日
不為不多焦心思於翰墨之間者不為不衆在富貴之
位者未嘗一日而無其人彼皆湮没而無傳或播其醜
於後平甫乃躬難得之資負特見之能自立於不朽雖
不得其志然其文之可貴人亦莫得而揜也則平甫之
求於内亦奚憾乎古今作者或能文不必工於書或長
於詩不必有文平甫獨兼得之其於詩尤自喜其憂喜
哀樂感激怨懟之情一於詩見之故詩尤多也平甫居
家孝友為人質直簡易遇人豁然推心腹不為毫髮疑
礙與人交於恩意尤篤也其死之日天下識與不識皆
聞而哀之其州里世次歴官行事將有待於識平甫之
葬者故不著於此云
先大夫集後序(曾鞏)
公所為書號仙鳬羽翼者三十卷西陲要紀者十卷清
邊前要五十卷廣中台志八十卷為臣要紀三卷四聲
韻五卷總一百七十八卷皆刊行於世今類次詩賦書
奏一百二十二篇又自為十卷藏於家方五代之際儒
學既擯焉後生小子治術業於閭巷文多淺近是時公
雖少所學已皆知治亂得失興壊之理其為文閎深雋
美而長於諷諭今類次樂府已下是也宋既平天下公
始出仕當此之時太祖太宗已綱紀大法矣公於是勇
言當世之得失其在朝廷疾當事者不忠故凡言天下
之要必本天子憂憐百姓勞心萬事之意而推大臣從
官執事之人觀望懷奸不稱天子屬任之心故治久未
治至其難言則人有所不敢言者雖屢不合而出而所
言益切不以利害禍福動其意也始公尤見竒於太宗
自光禄寺丞越州監酒税召見以為直史館遂為兩浙
轉運使未久而真宗即位益以材見知初試以知制誥
及西兵起又以為自陜以西經略判官而公嘗切論大
臣當時皆不悦故不果用然眞宗終感其言故為泉州
未盡一歲拜蘇州五日又為揚州將復召之也而公於
是時又上書語斥大臣尤切故卒以齟齬終公之言其
大者以自唐之衰民窮久矣海内既集天子方修法度
而用事者尚多煩碎治財利之臣又益急公獨以為宜
遵簡易罷筦𣙜以與民休息塞天下望祥符初四方争
言符應天子因之遂用事泰山祠汾隂而道家之說亦
滋甚自京師至四方皆大治宫觀公益諍以謂天命不
可專任宜絀奸臣修人事反覆至數百千言嗚呼公之
盡忠天子之受盡言何必古人此非傳之所謂主聖臣
直者乎何其盛也何其盛也公在兩浙奏罷苛税二百
三十餘條在京西又與三司爭論免民租釋逋負之在
民者蓋公之所試如此所試者大其庶幾矣公所嘗言
甚衆其在上前及書亡者蓋不得而集其或從或否而
後常可思者與歴官行事廬陵歐陽修公已銘公之碑
特詳焉此故不論論其不盡載者公卒以齟齬終其功
行或不得在史氏記藉令記之當時好公者少史其果
可信歟後有君子欲推而考之讀公之碑與書及予小
子之序其意者具見其表裏其於虚實之論可覈矣公
卒乃贈諫議大夫姓曾氏諱某南豐人序其書者公之
孫鞏也
王定國文集序(黃庭堅)
元城王定國灑落有遠韻才器度越等夷自其少時所
與遊盡丈人行或其大父時客也生長富貴其嗜好皆
老書生事而不寒乞諸公多下之其為文章初不自貴
珍如落涕唾時出竒壯語驚天下士坐大臣子不愼交
遊奪官流落嶺南更折節自刻苦讀諸經頗立訓傳以
示意得其作詩及他文章不守近世師儒繩尺規摹遠
大必有為而後作欲以長雄一世雖未盡如意要不隨
人後至其合處便不減古人定國富於春秋﨑嶇嶺海
去國萬里脱身生還邂逅江濱斗酒相勞苦但以罪大
責輕未有以報君為言鬱然發於文藻未嘗私自憐此
其志未易為俗人道之王良秩驥子而問途氣已無萬
里矣恐觀者以為定國之所以垂世傳後者如是而已
故為序見之定國名鞏文正公之孫懿敏公之子也八
月壬辰序
秘丞章蒙明發集序(張耒)
古之論人者考其人不計其功士固有其才可以有為
而不幸不及施與既施而中奪者何可勝數而中才常
人乘時以功名顯者世常有之孟子曰若夫成功則天
也夫成敗繫天者其未可以賢不肖必也司馬子長論
李將軍為將其言哀痛反復深悲其無功以謂百姓知
與不知皆為流涕至論霍去病無他美獨曰常有天幸
不至乏絶夫子長不少假借於屢勝之去病而獨拳拳
於老死之李廣何哉彼惟深痛夫庸人冒時以取名而
豪傑之士制於命而不得少就其志故其與奪之際如
此嗟乎夫獨人事哉凡物亦然大夏生殖而叢棘能有
所庇疾風烈寒大木百圍僵仆而死秋水時至溝畎有
一溉之功而歲旱淵竭江河不足活魚鼈物固繫其所
遭者哉今年春予遇友人會稽章邦老於宛丘一見予
再拜泣涕出其先人秘丞君詩文三編及其行狀求予
文以為之序其文章議論甚高而歎其不大設施也
集策序(秦觀)
臣聞春則倉庚鳴夏則螻蟈鳴秋則寒蟬鳴冬則雉鳴
此數物者微𦕈矣然其候未至則寂寞而無聞既至則
日夜鳴而不已何則隂陽之所鼓動四時之所感動氣
變於外則情廹於中雖欲不鳴不可得也淮海小臣不
聞廟堂之識帷幄之謀獨耳剽目采頗知當世利病之
所以然者嘗欲輸肝膽效情愫上書於北闕之下則又
念身非諫官職非御史出位犯分重煩有司之誅隱忍
逡廵而不敢發幸陛下發德音下明詔大臣任舉賢良
方正能直言極諫之士將修祖宗政事而親策於廷嗚
呼此亦愚臣效鳴之秋也輒忘疎賤條其意之所言者
為三十篇以獻惟陛下採擇焉其目曰以意寓言以言
寓文示變化之所終始使天下曉然知之作國論瑟不
鳴二十五絃各以其聲應轂不運三十輻各以其力旋
默則治語静則制動作主術急不極則緩不生緩不極
則急不成一憤一起如環無端作治勢以治為險山川
是資以兵為險不厭通達作安都自信者不避嫌自許
者不求合倚而容之績乃可底作任臣二篇衆賢聚於
本朝姦人之所不利巧為詆誣以幻羣聽作朋黨二篇
鳥有鳳魚有鯤超絶之材宜見闊略作人材楊墨塞路
孟氏所攘申商崛興莫或汝遏作法律二篇得與失為
鄰利與害同門非至精莫之能分作論議二篇爵禄者
所以厲世磨鈍科條品目其可不悉作官制二篇善治
水者以四海為壑善治財者以天地為資國之大計於
是乎在作財用二篇料敵之虚實若别牛馬應變之倉
卒如數一二非有道之士不能作將帥以寡覆衆來如
風雨去如絶絃作竒兵美言可以市三寸之舌勝百萬
之師作辨士機會之來間不容髮匪龜匪鏡其能勿失
作謀主心不治則神擾氣不養則精喪治心養氣其術
自得作兵法愚民弄兵依阻山谷銷亡不時或為大釁
作盗賊三篇党項微種盗我靈武逾八十年天誅不迄
作邊防三篇東西為緯南北為經識者執綜而文成其
詳在彼其略在此作序篇
王平甫文集後序(陳師道)
歐陽永叔謂梅聖俞曰世謂詩能窮人非詩之窮窮則
工也聖俞以詩名家仕不前人年不後人可謂窮矣其
同時有王平甫臨川人也年過四十始名薦書羣下士
歴年未幾復解章綬歸田里其窮甚矣而文義蔚然又
能於詩惟其窮愈甚故其得愈多信所謂人窮而後工
也雖然天之命物用之不全實者不華淵者不陸物之
不全物之理也盡天下之美則於貴富不得兼而有也
詩之窮人又可信矣方平甫之時其志抑而不伸其才
積而不發其號位勢力不足動人而人聞其聲家有其
書旁行於一時而下達於千世雖其怨敵不敢議也則
詩能達人矣未見其窮也夫士之行世窮達不足論論
其所傳而已平甫孝悌於家信於友勇於義而好仁不
特文之可傳也向使平甫用力於世薦聲詩於郊廟施
典策於朝廷而事負其言後戾其前則并其可傳而棄
之平生之學可謂勤矣天下之譽可謂盛矣一朝而失
之豈不哀哉南豐先生既叙其文以詔學者先生之没
彭城陳師道因而伸之以通於世誠愚不敏其能使人
後其所利而隆其所棄者耶因先生之言以致其志又
以自勵云爾
吕居仁集序(陸游)
天下大川莫如河江其源皆來自蠻夷荒忽遼絶之域
累數萬里而後至中國以注於海今禹之遺書所謂岷
積石者特記禹治水之迹耳非其源果止於是也故爾
雅謂河出崑崙虚而傳記又謂河上通天漢某至蜀窮
江源則自蜀岷山以西皆岷山也地斷壤絶不復可窮
河江之源豈易知哉古之學者蓋亦若是惟其上探虙
羲唐虞以來有源有委不以遠絶不以難止故能卓然
布之天下後世而無愧凡古之言者皆莫不然自漢以
下雖能如三代盛時亦庶幾焉宋興諸儒相望有出漢
唐之上者迨建炎紹興間承喪亂之餘學術文辭猶不
媿前輩如故紫微舍人東萊吕公者又其傑出者也公
自少時既承家學心體而身履之幾三十年仕愈躓學
愈進因以其暇盡交天下名士其講習探討磨礲浸灌
不極其源不止故其詩文汪洋閎肆悉備衆體間出新
意愈竒而愈渾源震耀耳目而不失高古一時學士宗
焉晩節稍用於時在西掖嘗兼直内廷草趙丞相鼎制
力排和戎之議忤秦丞相檜秦公自草日歴載公制辭
以為罪而天下益知公之正公平生所為詩既已孤行
於世嗣孫祖平又盡裒他文凡若干首為若干卷而屬
某為序某自童子時讀公詩文願學焉稍長未能遠遊
而公捐館舍晩見曾文清公文清謂某君之詩淵源殆
自吕紫微恨不一識面某於是尤以為恨則今得託名
公集之首豈非幸歟慶元二年九月既望中大夫提舉
建寧府武夷山沖真觀山隂陸某謹序
師伯渾文集序(陸游)
乾道癸已予自成都適犍為識隱士師伯渾於眉山一
見知其天下偉人予既行伯渾餞予於青衣江上酒酣
浩歌聲搖江上水鳥皆驚起伯渾飲至斗許予素不善
飲亦不覺大醉夜且半舟始發去至平羌酒解得大軸
於舟中則伯渾醉書紙窮墨燥如春雷奮蟄竒鬼搏人
何其壯也後四年伯渾得疾不起子懷祖集伯渾文章
移書走八千里乞予為序嗚呼伯渾自少時名震秦蜀
東被吳楚一時高流皆尊慕之願與交方宣撫使臨邊
圖復中原制置使并護梁益兵民皆巨公大人聞伯渾
名將聞於朝而卒為忌者所沮夫伯渾既決不肯仕即
無沮者不過有司歲時奉粟帛牛酒勞問極則如孔&KR0776;
徐復輩散人號書其事於史而已於伯渾何失得而忌
已如此鄉使伯渾出而事君為卿為公則忌者當益衆
排擊沮撓當不遺力徙北景輸左校殆未可知安得如
在眉山躬耕婦織放意山水優游以終天年耶則伯渾
不遇未見可憾或曰伯渾之才氣空海内無與比其文
章英發鉅麗歌之清廟刻之彛器然後為稱今一不得
施顧而為山顛水涯娛憂紓悲之言豈不可憾哉子曰
是則有命識者為時惜不為伯渾歎也
南豐集序(王震)
南豐先生以文章名天下久矣異時齒髮壯志氣銳其
文章之慓鷙奔放雄渾瓌偉若三軍之朝氣猛獸之抉
怒江湖之波濤煙雲之姿狀一何竒也方是時先生自
負要自劉向不知韓愈為何如爾中間久外徙世頗謂
偃蹇不偶一時後生輩鋒出先生泊如也晩還朝廷天
下望用其學而屬新官制遂掌書命於是更置百官舊
舍人無在者已試即入院方除目填委占紙肆書初若
不經意午漏盡授草院吏上馬去凡除郎御史數十人
所以本法意原職守而為之訓勅者人人不同咸有新
趣而衍裕雅重自成一家始余為尚書郎掌待制吏部
一日得盡觀始知先生之學雖老不衰而大手筆自有
人也嗚呼先生用未極其學已矣要之名與天壤相弊
不可誣也
周南仲文集後序(葉適)
自子吳楚淮南十餘年而周南仲孟良夫兄弟滕孔諸
人相與上下追逐憶過秀州值敵使回程避之曲巷庵
廬訪求既絶積冰如堆阜擁被移夕續葦以燎窗紙忽
白者再信宿焉所詰難往反多矣然南仲遂欲探入微
杳語極世人之不到身衣滕舉兩眼盡赤予疑之以為
其氣血不能受未敢及也未幾余乃得疾不治危甚且
死累歲然後悔其所以不答者則君方論辨縱横連柱
塞余余為之默默而已嗟夫君欲聞而余不言余欲告
而君不請顔曾之指雖或有存李郭之遺終不可見矣
豈亦若有數哉君未殁以近文寄余上折旁峻閎而不
跲余固異其與諸家各體無所肖貎而深源亦謂君素
意每不滿於今人之作然則是必將大有所成而其力
亦未易為也夫文者言之衍也古人約義理以言言所
未究稍曲而伸之爾其後俗益下用益淺凡隨事逐物
小為科舉大為典册雖刻穠損華然往往在義理之外
矣豈所謂文也君子於此寄焉則不足以訓德學者於
此習焉則足以害正力且盡而言不立去古人不愈遠
乎南仲已卒而余莫之講也季度既序傳之余記其末
如此
南昌劉應文文藁序(元虞集)
江西之境其山竒秀而水清寫委折演注至於南昌則
山益壯水益大故生人禀是氣者多能文章而其為文
又能脱略其鄙樸之質振作其委靡之體故言文者未
有先於江西然俗習之弊其上者常以怪詭險澁斷絶
起頓揮霍閃避為能事以竊取莊子釋氏緒餘造語至
不可解為絶妙其次者汎取耳聞經史子傳下逮小說
無問類不類勦剽近似而雜舉之以多為博而蔓延草
積如醉夢人聽之終日不能了了而下者廼突兀其首
尾輕儇其情狀若俳優諧謔立此應彼以文為事嗚呼
此何為者哉大抵其人於學無所聞於德無所蓄假以
文其寡陋而從之者亦樂其易能無怪其禍之至此不
可收拾也嗚呼文章者未暇縱論古今天下也即江西
論之歐陽文忠公王文公曾南豐非其人乎執筆之君
子亦嘗取其書而讀之凡已之所為合於此三君子否
也苟不合則已之謬可知已而曾不出此何也蓋三君
子之文非徒然也非止發於天資而已也其通今博古
養德制行所從來者遠矣宜乎樂為寡陋而為能者不
知思也此三君子之文猶不足以知之况三君子之上
有當知者尚遠也豈復知之乎如此而欲以文自命則
亦惜乎秀氣之委者矣悲夫豈獨學者之咎哉豈獨學
者之咎哉南昌劉君資深少於余一歲相好也不遠萬
里以其子應文之文來教觀資深之意深有望於其子
矣余觀應文之筆端清而不險健而不怒其連中於有
司而分教一郡宜矣信乎山水秀潤之所鍾者誠有可
望者也然余聞之傳曰觀乎會通以行其典禮非觀乎
會通則固陋而已夫正其所已能而進其所未能君子
之道也余僑居江西三十年矣是亦江西之人於江西
得無情乎矧吾友人之子余安得不以憂吾江西之文
敝者而告之應文願應文之勉之也
孟君文集序(程以文)
文者車也故善御車者必範其馳驅善為文者必正其
法度為文而不正其法度猶以詭遇御車而不能行遠
也審矣况虚其載乎今世人莫不能為文大槩有三托
物連類因事賦情語麗辭贍恍可人意是曰應世之文
識高志遠議論卓絶發菽粟之至味振金石之逸響使
一世之人皆服曰名世之文編之乎詩書之册而不愧
措之乎天地之間而不疑聖人復生不易吾言千載之
下有好之者所謂傳世之文也有志於文者亦莫不欲
傳世而至於名世者亦不可多得往往應世而止耳然
則文豈易言哉山高而雲興焉井深而泉冽焉枝葉暢
沃其木百圍蓋積於中者厚則發於外者大如斯而已
矣平昌孟君善為文往年讀其擬古數篇不知其生於
今也來京師始得請教門下因又得其已亥集者讀之
彌月而後已其文有先秦戰國之風馳騁上下縱横捭
闔極其變而不失其正如王良造父之御然余益以喜
其合於法度也孟君舉進士於鄉嘗佐使者行治所歴
天下十七八雄才大略見諸行事之實而發為文辭又
不符於空言如是而進之名當時而傳後世豈有難耶
然而世之人知其文而未知其人也其文特餘事耳非
其志之所存也其志之所存固將有所大用也豈文乎
哉余既手錄數篇以自矜式復叙其集而歸之雖然孟
君之文後當有大賢君子表章之惡以余言為哉讀孟
君之文而徵余言或者知其不誣也孟君名昉字天暐
今某官云
文章辨體彙選卷三百六
