文章辨體彙選總集類
提要
(臣)等謹案文章辨體彙選七百八十卷明賀
復徵編復徵字仲來丹陽人是書首無序目
書中有復徵自著道光和尚述云先憲副昔
宦䕫門時為天啓甲子六月越歲乙丑予入
蜀悉其事先憲副為郎南都嗣後入粤歸吴
又云先宫保中泠公請師演說金剛經又吴
吟題詞云辛未秋家大人粤西命下子以病
待行考丹陽賀氏一家登科名者邦泰嘉靖
已未進士邦泰孫世夀萬歷庚戌進士官總
督倉場戶部尚書世夀子王盛崇禎戊辰進
士按之復徵所序祖父官階年月俱不相合
又每冊首有晉江黃氏父子藏書印記而千
頃堂書目乃不載是編均莫詳其故也復徵
以吴訥文章辨體所收未廣因别為蒐討上
自三代下逮明末經史諸子百家山經地志
靡不收採分别各體為一百三十二類七百
八十卷每體之首多引劉勰文心雕龍及吴
訥徐師曾之言間參以已說以為凡例其甄
錄之繁富為從來總集所罕見但其中有一
體而兩出者如祝文後既附致語後復有致
語一卷是也有一體而強分為二者如既有
上書復有上言僅收賈山至言一篇既有墓
表復有阡表僅收歐陽修瀧岡阡表一篇記
與紀事之外復有紀雜文之外復有雜著是
也有一文而重見兩體者如王褒僮約一見
約再見雜文沈約修竹彈甘蕉文一見彈事
再見雜文孔璋請代李邕表一見表再見上
書孫樵書何易于事一見表再見紀事是也
又於金元之文所收過略而後人擬仿偽撰
之作如黃帝金人銘張桓侯新都縣真多山
銘之類乃槩為收入未免失於别裁意其卷
帙既繁稿本初脱未經刊定不能盡削繁蕪
然其别類分門搜羅廣博殆積畢生心力抄
撮而成故墜典秘文亦往往有出人耳目之
外者且其書祗存抄本傳播甚稀錄而存之
固未始非撡觚家由博返約之一助爾乾隆四
十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
