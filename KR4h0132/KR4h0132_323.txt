文章辨體彙選卷三百二十三
明賀復徵編
序四十三
浙江鄉試錄後序(明王世貞)
隆慶庚午歲試浙江錄成某不佞以職事當序末簡乃
颺言曰語有之宿沙雖善漁使漁於山雖十宿沙不可
得也不佞今幸而漁澤國稱游於諸士子之鄉又辱為
二三子餌能遂介然秦人之視哉且而不聞而之先越
勾踐之時乎其地東不得距海南不及嶺北不及攜李
而其民執干殳而號君子者六千人其號君子而貴謀
國者為種蠡泄庸計倪苦成皋如軰僅七八人以其筴
舉強吳於股掌之上而稱霸於江淮之表今浙地固三
倍於昔越其生齒百倍於昔越之民其握鉛槧而俟用
於家者十倍於所謂君子其出而試於有司者又不下
六千人而至於試而用用而望其服休於天子之庭多
至於九十有五噫何其盛也比年縣官北急番南急倭
撫髀而思古之將相大臣中外托薦書而為囮朝有上
夕有遷而浙為最首藩其冠帶衣履甲天下而未有卓
然章明如前數君子者何也業以聖賢大人之學責是
數君子則未合然至於筴富而富筴強而強有責輙讐
若燭照指計然其中於今縣官之所急者當何如也諸
士子咀孔孟之英發之於楮墨間固已鑿鑿中窽而考
其居平其卑者要以獵科名沽禄食為務其高者抗首
信眉談性命而窮要眇弁髦一世之事功而黜其勞土
苴一世之文章而黜其思其自負不後孔孟而程績量
能乃不得少比於種蠡泄庸計倪苦成皋如七八人者
竊甚為諸士子惜之當浙之先八十載而近而薦於鄉
者蓋三人為孫忠烈燧胡端敏世寧王文成守仁以後
先成江西之烈而顯名於天下又前八十載而近而薦
於鄉為于肅愍握寸管而建中興之績又前八十載而
近而薦於鄉者為劉文成基易祚而佐英主垂開天之
勛此其業亦豈能出於經學論策制表之外而其所見
長亦豈能盡廢訓詁駢偶記誦之習然出而為瑞於宗
廟社稷使天下之薦紳先生艷言之而歸效於其主試
者夫一日而欲盡浙之才一試而欲盡諸士子之生平
非不佞所敢然自今而後願諸士子毋務為虛談務本
乎孔孟之精微而究極其用時采乎種蠡數君子之所
以謀越者異日為縣官贊廊廟秘筴斧斷電決賈其餘
勁以奠綏南北之疆埸不佞獲竊比於三主試者不甚
幸至榮哉
會試錄後序(張治)
嘉靖丁未會試錄成臣治敬拜手言曰明興有天下百
八十年於兹其取士以丁未者凡三見焉記曰丁明也
盛也陽道著明於壯盛也未者言萬物皆有滋味也天
地以四時之氣造化萬物陽道昭達及於明盛之紀則
物皆林林然成有滋味矣王者效天地本四時建道陳
制興立人賢所以成養萬民致明盛之理也在昔丁未
我高皇帝肇受天命首令天下設文武科取士用集大
業文明之運所由啟矣宣德成化之際仁義融液王道
明洽人文之化日益宣著至於今聖天子懋至德配天
地稽古三五之道勸學修禮崇教勵賢以風四方海内
懽慕含和咀淳天符人瑞雜然並至神光曜暉洪洞朗
大豈不明盛之極哉士生於時固宜有林林成有滋味
也然萬物養於天地而人則藉萬物以養也物味有美
惡斯生理之肥瘠因之矣荼堇烏喙蜇吻酸鼻決腸胃
而毒者則人避而棄之敗粃之粰無救饑渴封熊之趾
豢豹之胎窮海逾陸非可常有亦人所不尚也何者以
無藉於養也士者人君所與共成養萬民也士味有厚
薄而世治盛衰恒所由之國初之士其味真實茂以開
濟之略翊戴休烈當時之民無不得養者宣成熙盈之
運士多持重完固其味淳厚民得其養者則皆充然而
肥有光澤也及久而變焉譬之禁羞珍臠漸以密醴和
以椒桂芬馨有餘而真味亦薄矣其養之惠於天下者
視昔何如哉乃下焉者伐德暴義回惑營蠱惟淫志是
逞用導民亂荼堇鳥喙蜇吻酸鼻決腸毒胃者也委瑣
頽靡饕貴利自富丁民弗勤敗粃之粰無救饑渴者也
幽竒詭激違衆立異以改易觀聽民日漸于匪彜封熊
之趾豢豹之胎窮海逾陸非所常有也數者於養之理
何述哉民生日凋瘁若抱瘡瘵而懼其斃焉夫豈氣化
使然耶要亦養之道未至耳是故養生者必擇味養民
者必擇士而士之自養者必擇道今夫國家之擇士也
三歲比天下之士而鄉試之三歲比其鄉之士而會試
之其法至備也及加之民乃無藉於養焉豈非以人之
難知而言之不可以稽乎稂莠之始天然與嘉穀並茂
而其味則遠矣故擇不可以不慎也然士之自擇亦猶
國之擇士也國之擇士也蘄以其士之道養乎天下也
夫以士之道誠養乎天下而後可為民之味不然其有
味之者乎士之自擇也蘄以其身之道養乎天下也夫
以其身之道誠養乎天下而後可為國之味不然其有
能味之者乎是故國以士為味士以道為味而後盛明
之理可從致矣昔者伊尹之於湯也思說以堯舜之味
而高宗之於傅說亦惟曰爾惟麯蘖惟鹽梅斯二者非
所謂天下之至味者乎商道之盛至今猶耿光者其有
以致之矣爾多士以丁未進其亦慎擇其所為味如商
之二臣以惠天下之養以仰對聖天子明盛之理則惟
亦有聞於無窮哉臣治不佞辱詔從大夫之後與校試
之責焉敬以是申告之末簡
丙戌會試錄序(王錫爵)
萬歴十有四年丙戌春禮部復當會試士士集闕下待
試者四千六百有竒尚書臣沈鯉侍郎臣朱賡臣王弘
誨以考試官請上命臣錫爵偕學士臣子義往先是科
臣條議以人文日盛議廣制額以易書分考官更署不
便議廣員額有詔皆可而上德意所嚮尤在厚招髦俊
以充任使特著令自今歲定取士之額三百五十人一
時旨出禁中中外喁喁創睹開科盛典士以加奮臣不
敢不加詳故事考試官受成事於分考涉筆署次其甲
乙巳耳而臣於此三百五十人者皆目所注閱日與在
事諸臣往復商校而後定自謂無遺明命題分卷皆錯
綜緣手探筴而決之自謂無遺法臣之愚也以上所非
時詔召從田間入參機筦恩幸至隆每日惟頂踵不足
報萬分一則攝衣吐哺隂求天下之賢者以日月薦引
未嘗不心盡也然臣又自謂曩者未嘗報上報上自今
日始何則因六藝之筌蹄攬四方之羔雉其得人較廣
又謂聖主更化起敝丕釐士習之初有司者奉行乙酉
詔書一切程士之文不夙搆而具臣乃得顓其日夜之
力於校文錄成而獻之幸不辱命此非臣之能乃上固
以不欺教臣也抑臣竊嘗歎世有大欺而習焉不察者
夫今主司之程士其有不搤吭談成弘之際者乎其亦
有以成弘之文課子弟者乎士之字雕句繢剽獵諸子
二氏之唾餘見謂弗收至主司自為辭非諸子二氏無
取也籍具在此可謂不欺否臣以為明興迨今太平盛
理如日方中皇上紹隆棫樸弘振典謨久道之化且日
融月浹士當其扶輿元氣盡洩之時勢不得不日趨於
文而主司業受其必趨之勢羞太牢以進自不得復藉
口含菽飲水之適也故臣今者相士神識藻采無所偏
遺間亦頗參諸子二氏微言不詭於六藉者惟剽獵雕
繢無取焉而臣又不敢自犯綺語戒以明不欺使夫按
籍索臣者知其無違心之取舍退而與子弟無後言也
蓋古志有之以表示目以鼓語耳臣亦望諸士之耳目
臣而效之上也故曰報上自今日始雖然士即其一日
之言信臣耳錄既成獻臣且率之見上而儼然班榮次
奉奔走焉其名甚羶其途甚遠甚羶則無所不嗜甚遠
則無所不跡是欺之端百而其耳目臣者一也臣何敢
不恐異日者臣乃在史局錄士順天未關聞吏議而士
又方其穎舉鄉校為諸生臣竊不自揆以為賢者遭時
砥礪立節顯名爾毋庸以賓興為怨府當是時士聞臣
若言毋不灑然生氣者臣亦且自珍敝帚守之至於今
十四年往矣臣非復在史局時士亦非復穎舉為諸生
時會今年天下新計吏上所受郡國之計簿臣以職事
得與聞因退而私考故所期砥礪立節顯名之士大都
悃愊治辨無全材監司臺省無全譽而臣始懼矣上赫
然用重典以賞罰示激勸如持兩衡而主匭司鞀之吏
常苦夫人情之多疑怯行賞而勇議罰而臣始益懼矣
一臣之身乃空言之與更事何如哉士即其過信臣則
臣之敝帚無為也嘗試閱當世之故考得失之林周章
漢條三五申令能自引經生束首受吏法否臨岐路而
涉末流能介然有所不為不欲不言否負俗豪舉智勇
功名之會能以悃欵為性真毋以脂韋為骨體否能敝車
羸馬以朝入里門而趨勞能謙滿能挹否此屈指一不
當而世輙以荃茅同腐而弃之曰上且彌天置羅歲溢
額五十人焉顧直患官少不足充貢牒爾無所事惜才
為也此臣之所以為士懼也且夫效主酬知保終釋愳
則義莫如不欺者然不欺難言矣布衣伏處之士獨行
惟影獨寢惟衾斯可以肝膽不外見而遁也若乃同任
職而良楛見同趨名而静躁見同游世而茹吐見夫且
奚遁文中子曰我未見詐静偽儉者又曰惡衣薄食少
思寡欲今人以為詐我則好詐焉不為誇衒若愚似鄙
今人以為恥我則不恥也此皆待尋聲辨貌以知其肝
膽士獨柰何敢輕言不欺故浮澆在前切實居後而謬
悠自信以鄉評官論舉無足懼者則言不欺乃欺也臣
故以臣之自為懼終不欺之說焉在易漸之六爻以鴻
之漸羽取象仕進而初之干三之陸四之木五之陸大
抵皆兩立貞悔之交當喜而懼者其間當磐之衎衎見
謂無懼然聖人且以素飽戒之乃後始歸之升逵不亂
而吉於戲懼豈獨在臣哉士惟毋懼懼則臣亦且毋忘
故錄士順天之言行復抵掌而效之臣不懼矣謹序
雲南武鄉試錄序(徐渭)
余嘗讀唐書南蠻傳永昌西野人之桑取以為弓不筋
漆而利越睒之西多薦草産善馬至金鐡銅鉛則在在
有之故滇之刀劍矛戟名天下是習武者之物他蠻莫
與爭利也其始蒙舍詔之自王也雖属偽然觀其擇鄉
兵為四軍羅苴子戴朱鞮負犀革銅盾而跣走險如飛
百人置羅苴子統一人又有望苴蠻其馳宇如神其師
行乃人齎糧斗五升滿二千五百人為一營其令前傷
者養治後傷者斬是習武之法他蠻莫與爭強也遂以
大而驕唐至孽孫異尋牟而敗其於夷夏之權衡可謂
不審矣而馬伏波有側之役諸葛武侯有獲之役並履
歴經營於爾滇之鄉其權衡不失分寸雖兒童婦女至
今神之非百世習武者之蓍龜驕泰者之藥石耶而邇
者諸生之見收於武也以弓則取材於西野以馬則取
駿於越睒以刀戟則取五金於諸産所以運籌而權衡
於一心者苟能取師於馬葛兩公是勘定之武也又以
是弓以是馬以是劍戟進而取師於我高皇帝之五將
軍一舉而定滇者是開創之武也生之鄉人在漢有李
恢策蜀漢破劉璋又自請代鄧方又治叛酋定南土及
於臨難不忘喪元而段赤城以身飼大蟒所持劍自蟒
腹出卒活一鄉人此二豪者亦庶幾殺身以成仁者之
武也於此三者生等將誰取師乎量其力而取之得其
一亦不負今日選生者之意矣
會試錄序(馮琦)
臣頃從冡宰後大計羣吏靡所短長事甫竣復有禮闈
之役竊自念課吏不能考其成程士不能正其始是兩
辠也蓋文體之弊至比歲極矣功令條格不啻詳復士
胡背馳至此或謂明興二百餘年道化蒸蒸比於雲漢
故其氣磅薄揚翊發為人文不能自止勢不得不横流以
取鬯旁收以見博蓋氣運使然非人力也臣以為氣運何
如人心為之耳九賓之席必不唱鞮語九奏之樂必不
入蠅聲乃今取六籍遺言而強傅以竺乾柱下之說割
裂浮妄必且無能影響於彼矧其能緣飾於此且以高
皇帝神聖兼總條貫至風厲學宫齊一統類萃萬世之
耳目而縣之一鵠獨稟於紫陽之訓詁夫宋儒之訓詁
豈必千慮無一失然而王制也即今為之新說者豈必
千慮無一得然而非王制也先王所是著為令士安得
倡異說於難結之外乎臣與諸臣奉詔旨取士即明與
諸士約離經旨弃傳注參用釋老者皆置之令既具一
稟尺幅從事而諸士習詭異者且數年舍故步而從臣
一日之約宜不能盡馴雅臣亦士耳豈不相體其文醇
亟收之醇而不能無少瑕亦收之然而上駟當中駟矣
其在繩墨之外即絶塵而奔弃不錄此非臣負士士負
臣非負臣負上制也歐陽修知貢舉黜劉幾豈不惜才
所惜者體耳臣才識駑下不及修遠甚為國家識文體
兼為士惜心術意乃不後於修然而退人易耳進人難
士即退更端以進未嘗不復收適以成之進而不效未
操刀而使割寔壊之矣臣每歎天下才士甚盛文不逮
古人才吏甚盛治不逮古人議論甚盛識不逮古人功
能甚盛真心憂國不逮古人總之病坐浮耳文之浮臣
等能正之過此以往在士所自處矣士自鄉校與計偕
至對公車費國家供億不可勝記一對於庭百寮稱賀
榮次素定他途無敢望豈不亦國士遇我哉即能一官
效一職度其事曾不足稱餼廩尚何論報若次及於事
内不顧身外不顧誹譽真心為國家遠謀出死力衛社
稷乃可言報稱耳今夫合海内為一舟而主與臣共操
之安則同其利危則共其敗人臣一心為國家計亦以
自為也士能以自為之心為國計則不浮矣合衆心以
圖事蔑不勝矣頃臣引古誼策士士具道所以然響對
無窮者此亦足稱先資已及試於事能真以古人自期
待者幾人與人約而忘之猶有諾責與已約而忘之謂
此心何夫士有國士臣有社稷臣業以國士遇我而不
能為國家遠謀出死力衛社稷則何取於士即文體正
矣亦何益於國臣等所以正文體者誠欲得正人報國
家顧臣等所能為者止此耳過此以往在士所自處矣
武舉錄序(馮琦)
萬歴十九年十月試畿内才武士御史劉公實監臨之
既告成事有司遇以賓興之禮愚以為國家取文士歌
鹿鳴而宴之是役也宜歌兔罝兔罝之詩曰赳赳武夫
公侯干城其卒章曰公侯腹心夫干城士所自有也請
略陳腹心之旨蓋不佞驅馳秦晉燕代間再從使者試
士於上谷晉陽是時匃奴未有隙也天下干戈化為文
儒士彎孤射策循故事而已上之人易而得之亦易而
用之今邊事脊脊動矣當宁謀將帥之臣廷臣合牘而
薦之其需士甚急待士甚重上之人用士不敢易而士
自用亦難蓋天下無事士詘於見長天下有事士詘於
見短馭之以羈勒授之以鼎俎駑良勇怯立見矣誠有
一將如長城一士如百萬師者乎未敢知也在功令三
年一比士脫迹行伍角藝於澤宫借籌於畫室歲未嘗
乏一旦有緩急無以當縣官指說者以為士不素具氣
不素厲而愚以為不在氣不厲在心不一其不一也非
獨三軍之心各不一也即一人之心亦不一夫士受命
為將被介胄冒矢石目無二視耳無二聽有進死無退
生所謂一也以僥倖圖富貴退而二心則不一以全軀保妻
子退而二心則不一以請配功以賂蔽辠退而二心則
不一將以二詒士士以二詒將將士相二而詒各退而
有心則不一任人者二自任者亦二任事者二議事者
亦二亦各退而有心則不一凡一退之心足以鼓百敗
而欲以無不退之心嘗百進凡一敗之氣足以喪百勝
而欲以百不勝之氣獲全利以是稱干城腹心國家豈
有賴焉且爾士亦聞西陲之事乎彼其將不能當漢一
大郡而我日凜凜也彼師少於我而鬭士衆也彼一於
邀利而我二於避害無所不避則無所不怯語曰一夫
兩心拔刺不深此善喻也嘉靖中兵入蹂我三輔薄都
城當時勤王之兵四至控弦之士如雲而不敢戰僅閉
門謝敵敵去遙尾其後以報紫荆之役敵時盛兵入塞
而關中兩偏將以三千之卒執而敗之彼有遷此絶慮
無遷故勝敗異也故當其不一以四至勤王之兵而不
足以戰而當其一也以兩偏禆之力足以距關而抗敵
予嘗行紫荆道中出蜚狐口視兩將軍戰處未嘗不據
鞍太息如在鉅鹿下也燕趙故多忼慨義俠一旦受鎖
鑰之任豈其出關中兩將軍下天子威靈神聖敵萬無
深入理即如近日羽書狎至敵盛氣以乘我我無一矢
相加遺此亦壯士之恥也恥之莫如決戰決戰莫如齊
致死齊致死莫如一心往歲天子坐幄次召輔臣計事
西顧而咨吾獨不得如諸葛亮杜預者而用之天子之
拊髀也無寕頗牧而思亮預也此兩人可謂不二心之
臣矣諸士執干戈衛社稷惟上意所注以為臣鵠庶幾
哉無媿干城腹心且以當長城抵百萬師也予不佞無
能訓迪諸士苐備宣上指以愧為人臣懷二心者惟爾
諸士念之
陜西鄉試錄序(袁宏道)
臣竊嘆昔之士以學為文而今之士以文為學也以學
為文者言出於所解而響傳於所積如雲族而雨注泉
湧而川浩故昔之立言難而知言易也以文為學者拾
餘唾於他人架空言於紙上如貧兒之貸衣假姬之染
黛故今之立言易而知言難也夫文章與時高下今之
時藝格卑而意近若於世無損益而風行逐景常居氣
機之先蓋天下之精神萃焉故臣每於尺幅之中關今
昔之變態無不驗者稍從坊市取時刻讀之而心切切
然懼也洪永之文簡質當時之風習未有不儉素真至
者也弘正而後物力漸繁而風氣漸盛士大夫之莊重
典則如其文民俗之豐整如其文天下之工作由朴而
造雅如其文嘉隆之際天機方鑿而人巧方始然鑿不
累質巧不乖理先輩之風猶十存其五六而今不可得
矣臣嘗以今日之時藝與今日之時事相比校似無不
合者士無蓄而藻繢日工民愈耗而滛巧竒麗之作日
甚薄平淡而樂深隠其頗僻同也師新異而騖徑捷其
跳越同也夫紫陽註䟽載在令甲猶爰書之有律禮例
之有會典也今有人焉以春秋案獄以周禮起例世必
以違制坐之時義而廢註䟽此奸紀之大者天下翕然
以為新不唯見原而且以得雋後學何創焉夫高皇帝
範圍天下之道託於經傳而章程於宋儒此其中自有
深意故洛閩之學脈窮則高皇帝之法意衰臣見天下
之令甲為兒嬉而變更之無日也夫士之競偶也猶射
者之望的貨者之走廛也冒焉以為及格則羣然趨之
趨之而不得勢將自止故文之至於瀾頹波激而世道
受其簸蕩者取士者之過也秦士之文稍為近樸臣猶
自幸知言之易然詭戾穿鑿者或亦人有其篇篇有其
語焉似猶自醜其質而欲褰裳就之也竊料今天下浮
艷之習始於東南而漸於西北者不少珠毛繡縠之飾
玩好茗錯之供數者皆非北産而在在有之今秦之文
浸浸類是是若有物挾與俱來者而臣不敢以之程士
也蓋臣之進諸士也以樸而猶虞諸士之自謂以文也
則又申之以約曰嗣今以往苐務積學守正以求無悖
時王之制士如是即學問吏如是即經濟未有二道也
夫膏之有水也貯之甕中則澄然莫辨一旦試以鐺火
輙電射漚激横灼而不可近富貴者燥濕相搏之會而
煅煉真性之場也稍有一毫浮氣未盡則其氣必外射
而有旁溢之患世之自以為豪傑者多已而德全於見
炎蓋無幾矣勉矣多士愼毋以未純之質而輕於試燄
也夫士之有品猶文之有質贗售之刺深於黜落易操
之辱逾於貧賤秦士氣勁而腸剛聞斯言必有激也其
於世道也猶有所濟也夫
貴州鄉試錄後序(鍾惺)
京朝官出典試事其地之遠近事之繁簡額之廣狹頗
以官為差雖不可謂制而不可謂非例也猶之邊地有
司以官所出之格為差雖不可謂制而不可謂非例也
近主者憂邊事日非稱變其格事且報聞黔邊地也屬
有警宜從其例而臣以為三日試事括帖從容未若官
黔地者千里蕭然兵民騷繹有彈壓綜理之任黔文事
又簡雖寡昧如臣宜皆可往且官秩次當處諸臣後臣
惺是以副工部主事臣明欽往典乙卯黔試也牘成臣
明欽首為言矣臣惺復何言哉臣惟國家取士士舉於
鄉者始得名為孝廉孝廉之名倣於漢漢取士之科有
茂才異等有明經有孝廉三者不知所重何居顧茂才
者則武帝詔中所稱跅弛不羈非常之人也而今若抑
之以稱士之為諸生者其於明經則以稱諸生之廪於
庠而歲貢諸宗伯者彼茂才明經亦安然自處於孝廉
之下而不争需次而不敢踰乃知國家所以鼓舞顚倒
之用甚妙而意甚微者全在於用漢取士之法高下其
名稱而本末輕重較矣士之得稱斯名者柰何不反而
思其義也記曰資於事父以事君孟子曰不失其身而
能事其親事親之道曰孝而失身之罪莫大於不廉士
非孝安能忠非廉安能孝上不為士計而使士自為計
士亦安能盡廉士自今以往一官寸禄上皆使得致於
親上未得士一官寸禄之報而所施於士者方未已興
孝訓廉凡所以全士體而養其氣者一一先其未發求
之於無言代為之計而預為之所有甚於士之自為全
自為養者而士反不自全不自養孝欲以事君而孝或
衰於得君之專禄用以訓廉而廉或變於聚禄之厚則
士負取士者取士者負國家也夫六經庸言孝與廉庸
德士有&KR1542;弛不羈非常之才而能守其經術以庸始終
之斯豪傑而聖賢者得一人焉足以事君况上嘉與廣
勵不忘遠方新額至三十七人而臣等適逢其盛乎然
得士而必求豪傑聖賢其人者又取必於三日之文其
視有司之彈壓綜理於兵民間而必欲得其要領者難
易又當何如諸士其懋勉之無使臣失言而可矣
文章辨體彙選卷三百二十三
