文章辨體彙選卷三百六十六
明賀復徵編
題三
題衞夫人筆陣圖後(晉王羲之)
夫紙者陣也筆者刀稍也墨者鍪甲也水硯者城池也
心意者將軍也本領者副將也結搆者謀略也颺筆者
吉凶也出入者號令也屈折者殺戮也夫欲書者先乾
研墨凝神静思豫想字形大小偃仰平直振動令筋脉
相連意在筆前然後作字若平直相似狀如算子上下
方整前後齊平此不是書但得其點畫爾昔宋翼常作
此書翼是鍾繇弟子繇乃叱之翼三年不敢見繇潛心
改迹每畫一波常三過折筆每作一點常隱鋒而為之
每作一横畫如列陣之排雲每作一戈如百鈞弩發每
作一點如高峰墜石屈折如鋼鈎每作一牽如萬歲枯
藤每作一放縱如驚蛇之透水翼先來書惡晉太康中
有人於許下破鍾繇墓遂得筆勢翼乃讀之依此法學
名遂大振欲真書及行書皆依此法若欲學草書又有
别法須緩前急後字體形勢狀等蟲蛇相鈎連不斷仍
須稜側起復用筆亦不得使齊平小大一等每作字須
有點處且作餘字總竟然後安點其點須空中遥擲筆
作之其草書亦須象篆勢八分古隸相雜亦不得急令
墨不入紙若急作意思淺薄筆即直過雖有章草及章
程行押等不用此勢但用擊石波而已其擊石波者缺
波也又八分更有一波謂之準尾波其鍾公泰山銘及
魏文帝受禪碑中已有此體夫書先須引八分章草入
隸字中發人意氣若直取俗字不能先發羲之少學衞
夫人書將謂大能及後渡江北遊名山比見李斯曹喜
等書又之許見鍾繇梁鵠書又之洛見蔡邕石經書又
於從兄洽處見張㫤華嶽碑始知學衞夫人書徒費年
月爾羲之遂改本師仍於衆碑學習遂成書耳時年五
十有三或恐風燭奄及遺教子孫耳可藏石室千金勿
傳永和十四年四月十三日書
題燕太子丹傳後(唐李翺)
荆軻感燕丹之義函匕首入秦劫始皇將以存燕寬諸
侯事雖不成然亦壯士也惜其智謀不足以知變識機
始皇之道異于齊桓曹沬功成荆軻殺身其所遭者然
也及欲促檻車駕秦皇以如燕童子婦人且明其不能
而軻行之其弗就也非不幸燕丹之心苟可以報秦雖
舉燕國猶不顧况美女哉軻不曉而當之陋矣
題東漢傳後(司空圖)
儒衣而漢弁也人望而畏之是威其德也必有操戈待
之者矣君子救時也亦必相時度力以致其用不可則
静而鎮之以道訓服苟厲鋒氣果於擊搏道不能化力
不能制是將濟時重困故元禮之徒終致鈎黨之禍至
於張儉又不能引决區區之身雖殘壊天下何禆於吾
道哉陳太丘之容衆郭有道之誘人其意未嘗沮物而
彼亦不厚其毒利害可見矣且猛獸不革其暴麟不足
以為仁也惡鳥不息其鳴鳳不足以為瑞也况彼二三
子甘逞於權豪呶呶以至大亂惟據正而能屈巳者庶
可與權
題柳柳州集後(司空圖)
金之精麤考其聲皆可辨也豈清於磬而渾於鐘哉然
則作者為文為詩才格亦可見豈當善於彼而不善於
此耶愚觀文人之為詩詩人之為文始見繫其所尚既
專則搜研愈至故能衒其工於不朽亦由力巨而鬭者
所持之器各異而皆能濟勝以為勍敵也愚嘗覽韓吏
部歌詩累百首其驅駕氣勢若掀雷扶電撑扶於天地
之垠物狀其變不得鼓舞而徇其呼吸也其次皇甫祠
部文集外所作亦為遒逸非無意於深密蓋或未遑耳
今於華下方得柳詩味其探搜之致亦深遠矣俾其窮
而克壽抗精極思則固非瑣瑣者輕可擬議其優劣又
嘗觀杜子美祭太尉房公文李太白佛寺碑贊宏拔清
厲乃其歌詩也張曲江五言沈鬱亦其文筆也豈相傷
哉噫後之學者褊淺片詞隻曲不能自辨已側目相詆
訾矣痛哉因題柳集之末庶俾後之詮評者罔惑偏說
以蓋其全工
題唐氏六家書後(宋蘇軾)
永禪師書骨氣深穩體兼衆妙精能之至反造疎淡如
觀陶彭澤詩初若散緩不收反覆不已乃識其竒趣今
法帖中有云不具釋智永白者誤收在逸少部中然亦
非禪師書也云謹此代申此唐末五代流俗之語耳而
書亦不工歐陽率更書研緊拔羣尤工於小楷高麗遣
使購其書高祖歎曰觀其書以為魁梧竒偉人也此非
知書者凡書象其為人率更貎寒敏悟絶人今觀其書
勁險刻厲正稱其貌爾禇河南書清遠蕭散微雜隸體
古之論書者兼論其平生苟非其人雖工不貴也河南
固忠臣但有譖殺劉洎一事使人怏怏然余嘗考其實
恐劉洎末年褊忿實有伊霍之語非譖也若不然馬周
明其無此語太宗猶誅洎而不問周何哉此殆天后朝
許李所誣而史官不能辨也張長史草書頽然天放略
有點畫處而意態自足號稱神逸今世稱善草書者或
不能真行此大妄也真生行行生草真如立行如行草
如走未有未能行立而能走者也今長安猶有長史真
書郎中石柱記作字簡遠如晉宋間人顔魯公書雄秀
獨出一變古法如杜子美詩格力天縱奄有漢魏晉宋
以來風流後之作者殆難復措手柳少師書本出于顔
而能自出新意一字百金非虛語也其言心正則筆正
者非獨諷諫理固然也世之小人書字雖工而其神情
終有睢盱側媚之態不知人情隨想而見如列子謂竊
斧者乎抑真爾也然至使人見其書而猶憎之則其人
可知矣余謫居黃州唐林夫自湖口以書遺余云吾家
有此六人書子為我略評之而書其後林夫之書過我
遠矣而反求於余何哉此又未可曉也
題校書圖後(黃庭堅)
唐右相閻君粉本北齊校書圖士大夫十二員執事者
十三人坐榻胡床四書卷筆硯二十二投壺一琴二懶
几三搘頥一酒榼果櫑十五一人坐胡床脱帽方落筆
左右侍者六人似書省中官長四人共一榻陳飲具其
一下筆疾書其一把筆若有所營其一欲逃酒為一同
舍挽留之且使侍者著鞾兩榻對設坐者七人其一開
卷其一捉筆顧視若有所訪問其一以手拄頰顧侍者
行酒其一抱膝坐酒旁其一右手執卷左手據搘頥其
一右手捉筆拄頰左手開半卷其一仰負懶几左右手
開書筆法簡者不缺煩者不亂天下竒筆也右故奉議
郎知富順監京兆宋元壽所藏初得之榮陽盛孟適蓋
文肅公家舊物也建中靖國元年二月甲午江西黃庭
堅自戎州來將下荆州泊舟漢東市始識富順君之子
兆吉長觀此畫歎賞彌日吉長舉以見惠余不忍取為
書其大槩使并藏之此筆墨之妙必待精鑒乃出示之
廉者必不取貪者必不與也趙潤甫家燭下書
題東坡字後(黃庭堅)
東坡居士極不惜書然不可乞有乞書者正色詰責之
或終不與一字元祐中鎖試禮部每來見過案上紙不
擇精麄書遍乃巳性喜酒然不能四五龠已爛醉不辭
謝而就卧鼻鼾如雷少焉蘇醒落筆如風雨雖謔弄皆
有義味真神仙中人此豈與今世翰墨之士争衡哉
題自書卷後(黃庭堅)
崇寧三年十一月余謫處宜州半歲矣官司謂余不當
屏關城中乃以是月甲戍抱被入宿於城南余所僦舍
喧寂齋雖上雨傍風無有蓋障市聲喧憒人以為不堪
其憂余以為家本農耕使不從進士則田中廬舍如是
又可不堪其憂耶既設卧榻焚香而坐與西隣屠牛之
機相直為資深書此卷實用三錢買鷄毛筆書
題瑞安宰董煟出蘇黃二帖後(葉適)
畏敗羣之民掣循吏之肘為監司帥守者通患也山谷
此帖却當使上官見之或能為君助乎蘇書與董氏親
書皆君家舊物源流遠矣淵明薄宦窮愁蘇公謫居安
命法正應爾君以材名受舉治劇縣方當忍事愛民終
成美績恐輕懷此意他日隨機感觸將動浩然之思不
可不先慮也
題石月硯屏後(葉適)
歐陽文忠公石月硯屏余見於陳文惠公裔孫忠懿家
云公昔所贈也歐公愛玩不自恃至謂兩曜分為三蘇
子美梅聖俞又各為說美惡相攻反令此石受垢良可
歎爾物之真者世不必貴常貴其似然相似之品亦多
蓋其偶然又皆人所共見不甚異也月中有樹世莫能
見特相傳爾石暈正圓白中涵樹文因其可見象所莫
見雖難言之若相傳為不謬則以石似月有足異者矣
况經諸公辯博之論垂二百年乎陳君宜寶藏也嘉定
癸酉
文章辨體彙選卷三百六十六
