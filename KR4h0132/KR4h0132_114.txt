文章辨體彙選卷一百十四
明賀復徵編
疏二十八
乞誅賊臣疏(明楊繼盛)
臣前任兵部車駕司員外郎諫阻馬市言不及時本内
脫字罪應下獄被逆鸞威屬問官將臣手指拶折脛骨
夾出必欲置之於死荷蒙皇上聖恩薄罰降調不二年
間復陞今職夫以孤直罪臣不死逆鸞之手已為萬幸
而又遷轉如此之速則自今已往之年皆皇上再生之
身自今已往之官皆皇上欽賜之職也臣蒙此莫大之
恩則凡事有益於國家可以仰報萬一者雖死有所不
顧而日夜祗懼思所以捨身圖報之道又未有急於請
誅賊臣者臣官居兵曹以討賊為職然賊不專於寇賊
凡有害於社稷人民者均謂之賊臣觀大學士嚴嵩盗
權竊柄誤國殃民其天下之第一大賊乎方今在外之
賊惟邊患為急在内之賊惟嚴嵩為最邊患者籓籬之
盗瘡疥之疾也賊嵩者門庭之寇心腹之害也賊有内
外攻宜有先後未有内賊不去而可以除外賊者故臣
請誅賊嵩當在勦絶邊寇之先且嵩之罪惡貫盈神人
共憤徐學詩沈鍊王宗茂等嘗劾之矣然止言嵩貪汚
之小而未嘗發嵩僣竊之罪嵩之奸佞又善為摭飾之
巧而足以反誣言者之非皇上之仁恕又冀嵩感容留
之恩而圖為改邪歸正之道故嵩猶得竊位至今嵩於
此時日夜感恩可也豈意因言者之多而益密其彌縫
之計因皇上之留而愈恣其無忌憚之為衆惡俱備四
端已絶雖離經叛道取天下後世之唾罵亦有所不顧
矣幸賴皇上敬天之誠格於皇天上天恐奸臣害皇上
之治而屢示災變以警告去年春雷久聲不息占云大
臣專政然臣莫大於嵩而專政亦未有過於嵩者去年
冬日下有赤色占云下有叛臣夫曰叛臣非謀反之謂
也心不在君而背之者皆謂之叛然則背君之臣又孰
有過於嵩乎如各處地震與夫日月交食之變其災皆
當應於賊嵩之身者乃日侍其側而不覺上天仁愛警
告之心亦恐怠且孤矣不意皇上聰明剛斷乃甘受嵩
欺人言既不見信雖上天示警亦不省悟以至於此也
臣敢以嵩之專政叛君之十大罪為皇上陳之我太祖
高皇帝親見宰相專權之禍遂詔天下罷中書丞相而
立五府九卿分理庶政殿閣之臣惟備顧問視制草不
得平章國事故載諸祖訓有曰以後子孫作皇帝時臣
下有建言設立丞相者本人凌遲全家處死此其為聖
子神孫計至深遠也又嵩為輔臣儼然丞相自居挟皇
上之權侵百司之事凡府部每事之題覆其初惟先呈
稿而後敢行及今面禀而後敢起稿嵩之直房百官奔
走如市府部堂司嵩差人絡繹不絶事無大小惟嵩主
張一或少違顯禍立見及至失事又謝罪於人雖有前
丞相之專恣未有如斯之甚者是嵩雖無丞相之名而
有丞相之權有丞相之權而無丞相之干係以故各官
之陞遷未及謝恩先謝嵩矣蓋惟知事權出於嵩惟知
畏懼奉承於嵩而已此壊祖宗之成法一大罪也權者
人君所以統馭天下之具不可一日下移臣下亦不可
毫髮僣踰皇上令嵩票本蓋任人圖政之誠心也豈意
嵩一有票本之任遂竊威福之權且如皇上用一人嵩
即差人先報曰我票本之薦也及皇上黜一人嵩又揚
言於衆曰此人不親附於我故票本罷之皇上宥一人
嵩即差人先報曰我票本救之也及皇上罰一人嵩又
揚言於衆曰此人得罪於我故票本報之凡少有得罪
於嵩者雖小心躱避嵩亦尋别本帶出旨意報復䧟害
是嵩竊皇上之恩以市已之惠假皇上之罰以彰已之
威所以羣臣感嵩之惠甚於感皇上之恩畏嵩之威甚
於畏皇上之罰也用舍賞罰之權既歸於嵩大小臣工
又盡附於嵩嵩之心膽將不日大且肆乎臣不意皇上
之明斷乃假權於賊手如此也此竊皇上之大權二大
罪也善則稱君過則歸已人臣事君之忠也書曰爾有
嘉謨嘉猷則入告爾后於内爾乃順之於外曰斯謨斯
猷惟我后之德蓋人臣以已之善而歸之於君使天下
皆稱頌君之德不敢彰已之能以與君爭功也嵩於皇
上行政之善每事必令子世蕃傳於人曰皇上初無此
意此事是我議而行之蓋惟恐天下之人不知事權之
出於已也及今則將聖諭及嵩所進揭帖刻板刊行為
書十冊名曰嘉靖疏議使天下後世皆知皇上以前所
行之善盡出彼之撥置主張皇上若一無所能者人臣
善則稱君之忠果若此乎此掩皇上之治功三大罪也
皇上令嵩票本蓋君逸臣勞之意嵩乃令子世蕃代票
恣父逸子勞之為世蕃却又約諸乾兒子趙文華等羣
會票擬結成奸黨亂政滋弊一票屢更數手機密豈不
漏泄所以旨意未下滿朝紛然已先知之及聖旨既下
則與前所講若合符契臣初見嵩時適原任職方司郎
中江冕禀事於嵩曰昨御史蔡朴參守備許實等失事
本部覆本已具揭帖於東樓聞東樓已票送入未知何
如東樓者世蕃之别號也嵩云小兒已票罰俸内分兩
等甚有分曉皇上定是依擬臣初甚疑及後旨下果如
嵩言即臣所親見一事則其餘可知矣又前經歴沈鍊
劾嵩皇上將本下大學士李本票擬本又熟愞庸鄙奔
走嵩門下為嵩心腹感嵩之恩畏嵩之威倉皇落魄莫
知所措差人問世蕃如何票世蕃乃同趙文華擬票停
當趙文華袖入逓與李本李本抄票封進此人所共知
也即劾嵩之本世蕃猶得票擬則其餘又可知矣是嵩
既以臣而竊君之權又以子而並已之權百官孰敢不
服天下孰敢不畏故今京師有大丞相小丞相之謠又
曰此時父子二閣老他日一家盡獄囚蓋深恨嵩父子
並專權柄故耳此縱奸子之僣竊四大罪也邊事之廢
壊皆原於功罪賞罰之不明嵩為輔臣以明功罪以勵
士心可也乃為壟斷之計先自貪冐軍功將欲令孫冐
功於兩廣故先布置伊表姪歐陽必進為兩廣總督親
家平江伯陳圭為兩廣總兵鄉親御史黃如桂為廣東
廵按朋奸比黨朦朧凑合先將長孫嚴效忠冐兩廣奏
捷功陞所鎮撫又冐瓊州一人自斬七首級功造冊繳
部效忠告病乃令次孫嚴鵠襲替鵠又告併前效忠七
首級功加陞錦衣衛千戶今任職管事有武選司昃字
十九號堂稿可查夫效忠嚴鵠皆世蕃子也隨任豢養
未聞一日離家至軍門乳臭孩童亦豈能一人自斬七
首級而假報軍功冐濫錦衣衛官爵以故歐陽必進得
陞工部尚書陳圭告病回京得掌後府印信黃如桂得
驟陞太僕寺少卿是嵩既竊皇上爵賞之權以官其子
孫又以子孫之故陞遷其私黨此俑既作倣效成風蔣
應奎等令子冐功打死發遣皆嵩有以倡之也夫均一
冐功也在蔣應奎等貪冐科道則劾之在嵩貪冐人所
共知科道乃不敢劾則嵩積威足以箝天下之口可知
矣此冐朝廷之軍功五大罪也逆賊仇鸞總兵甘肅為
事革任嘉靖二十九年張逹等陣亡正邊外竊伺之時
使嵩少有為國家之心選一賢將邊外聞知豈敢輕犯
京師世蕃乃受鸞銀三千兩威逼兵部薦為大將及鸞
冐哈丹兒軍功世蕃亦得以此陞官廕子嵩父子彼時
嘗自誇以為有薦鸞之功矣及鸞權日盛出嵩之上反
欺侮於嵩嘗自嘆以為養虎遺患後又知皇上有疑鸞
之心恐其敗露連累始不相合互相誹謗以冺初黨之
跡以眩皇上之明然不知始而逆鸞之所以敢肆者恃
有嵩在終而嵩與逆鸞之所以相反者知皇上有疑鸞
之心故耳是勾賊背逆者鸞也而受賄引用鸞者則嵩
與世蕃也使非嵩與世蕃則鸞安得起用雖有逆謀亦
安得施乎進賢受上賞進不肖受顯戮嵩之罪惡又出
鸞之上矣此引背逆之奸臣六大罪也嘉靖二十九年
邊騎犯京深入失道歸路已絶我軍奮勇正好與之血
戰一大機會也兵部尚書丁汝䕫問計於嵩嵩宜力出
勦戰以伸中國之威以紓皇上之憂可也乃曰京師與
邊上不同邊上戰敗猶可掩飾此處敗皇上必知莫若
按兵不動任其搶足便自退回以故汝䕫傳令不戰及
皇上拿問汝䕫求救於嵩嵩又曰雖是挐問我具揭帖
維持可保無事蓋恐汝䕫招出真情故將此言啜哄以
安其心汝䕫亦恃嵩平日有回天手叚故安心不辯及
汝䕫臨刑始知為嵩所誤乃大呼曰嚴嵩誤我矣此人
所共知也是汝䕫不出戰之故天下皆知為嵩主張特
皇上不知之耳此誤國家之軍機七大罪也黜陟者人
君之大權非臣下可得專且私也刑部郎中徐學詩以
論劾嵩與世蕃革任為民矣嵩乃於嘉靖三十年考察
京官之時恐嚇吏部將學詩兄中書舍人徐應豐罷黜
荷蒙聖明洞察其奸將應豐留用夫應豐乃皇上供事
内庭之臣嵩猶敢肆其報復之私則在内之臣遭其毒
手者又何可勝數耶戶科都給事中厲汝進以論劾嵩
與世蕃降為典史矣嵩於嘉靖二十九年考察外官之
時逼嚇吏部將汝進罷黜夫汝進言官也縱言不當皇
上既降其官矣其為典史則無過可指也嵩乃以私怨
罷黜之則在外之臣被其中傷䧟害者又何可勝數耶
夫嵩為小人故善人君子多與之相反嵩不惟罷其官
又且曲加之罪不惟罰及一身又且延及子弟以故善
類為之一空此時計數正人君子能幾人哉是黜陟之
權皇上持之以激勵天下之人心賊嵩竊之以中傷天
下之善類此專黜陟之大柄八大罪也嵩既專權則府
部之權皆撓於嵩而吏兵二部大利所在尤其所專主
者文武官之遷陞不論人之賢否惟論銀之多寡各官
之任亦通不以報效皇上為心惟日以納賄賊嵩為事
將官納賄於嵩不得不剥削乎軍士所以軍士多至失
所而邊方為甚有司既納賄於嵩不得不濫取百姓所
以百姓多至流離而北方之民為甚一人專權天下受
害怨恨滿道含冤無伸人人思亂皆欲食嵩之肉皇上
雖屢加撫恤之恩豈足以當嵩殘虐之害若非皇上德
澤之深祖宗立法之善天下之激變也久矣軍民之心
既怨恨思亂臣恐天下之患不在外敵而在域中此失
天下之人心九大罪也風俗之隆替係天下之治亂我
朝風俗淳厚近古罕儷逆瑾用事始為少變皇上即位
以来躬行古道故風俗還古及嵩為輔臣謟䛕以欺乎
上貪汙以率其下通賄慇懃者雖貪如盗蹠而亦薦用
奔競疏拙者雖廉如夷齊而亦罷黜一人貪利天下成
風守法度者以為固滯巧彌縫者以為有才勵廉介者
以為矯激善奔走者以為練事卑汚成套牢不可破雖
英雄豪傑亦入套中從古風俗之壊未有甚於此時者
究其本源嵩先好利此天下所以皆尚於貪嵩先好䛕
此天下所以皆尚乎謟源之不潔流何以清風俗不正
而欲天下治得乎此壊天下之風俗十大罪也嵩有十
大罪昭人耳目以皇上之聰明固若不知者何哉蓋因
皇上待臣下之心出於至誠賊嵩事皇上之奸入於至
神以至神之奸而欺至誠之心無怪其墮於術中而不
覺也臣再以嵩之五奸言之知皇上之意向者莫過於
左右侍從之臣嵩欲托之以伺察聖意故先用寳賄結
交情熟於皇上宫中一言一動一居一起雖戲笑欷歔
之聲遊觀燕樂之為無不報嵩知之每報必酬以重賞
凡聖意所愛憎舉措嵩皆預知故得以遂逢迎之巧以
悅皇上之心皇上見嵩之所言所為盡合聖意蓋先有
人以通之也是皇上之左右皆賊嵩之間諜此其奸一
也通政司納言之官嵩欲阻塞天下之言路故令乾兒
子趙文華為通政司使凡章奏到文華必將副本送嵩
與世蕃先看三四日後方纔進呈本内情節嵩皆預知
事少有干於嵩者即先有術以為之彌縫聞御史王宗
茂劾嵩之本文華停留五日方上故嵩得以展轉摭拾
其故是皇上之納言乃賊嵩之攔路犬此其奸二也嵩
既内外彌縫周密所畏者厰衛衙門緝訪之也嵩則令
子世蕃將厰衛官籠絡強迫結為兒女親家夫既與之
結親雖有忠直之士孰無親戚之情於賊嵩之奸惡又
豈忍緝訪發露不然嵩籍江西去京四千餘里乃結親
於此勢屬不便欲何為哉不過假婚姻之好以遂其掩
飾之計耳皇上試問嵩之諸孫所娶者誰氏之女便可
見矣是皇上之爪牙乃賊嵩之瓜葛此其奸三也厰衛
既為之親所畏者科道言之也嵩恐其奏劾故於科道
之初選非出自門下者不得與中書行人之選知縣推
官非通賄門下者不得與行取之列考選之時又擇熟
愞圓融出自門下者方補科道苟有忠鯁節義之氣者
必置之部屬南京使知其罪而不得言言之而亦不真
既選之後或入拜則留其飲酒或出差則為之餞贐或
心有所愛憎則唆之舉劾為嵩使令至五六年無所建
白便陞京堂方面夫既受嵩之恩又附嵩且有效驗孰
肯言彼之過乎其雖有一二感皇上之恩而欲言者又
畏同類泄露孤立而不敢言而嵩門下之人每張大嵩
之聲勢隂阻其敢諫之氣以故科道諸臣寧忍負於皇
上而不敢忤於權臣也是皇上之耳目皆賊嵩之奴僕
此其奸四也科道雖籠絡停當而部官有如徐學詩之
類者亦可懼也嵩又令子世蕃將部官之有才望者俱
網羅門下或援之鄉里或托之親識或結為兄弟或招
為門客凡部中有事欲行者先報世蕃知故嵩得預為
之擺布各官少有怨望者亦先報世蕃知故嵩得早為
之斥逐連絡蟠結深根固蔕合為一黨互相依附各部
堂司大半皆嵩心腹之人皇上自思左右心腹之人果
為誰乎此真可為流涕者也是皇上之臣工多賊嵩之
心腹此其奸五也夫嵩之十罪賴此五奸以彌縫之識
破嵩之五奸則其十罪立見噫嵩握重權諸臣順從固
不足怪而大學士徐階負天下之重望荷皇上之知遇
宜深抵力排為天下除賊可也乃畏嵩之巧足以肆其
謗懼嵩之毒足以害其身寧鬱怏終日凡事惟聽命於
嵩不敢持正少抗是雖為嵩積威所劫然於皇上亦不
可謂之不負也階為次輔畏嵩之威亦不足怪以皇上
聰明剛斷雖逆鸞隠惡無不悉知乃一向含容於嵩之
顯惡固若不能知亦若不能去蓋不過欲全大臣之體
面姑優容之以待彼之自壊耳然不知國之有嵩猶苗
之有莠城之有虎一日在位則為一日之害皇上何不
忍割愛一賊臣顧忍百萬蒼生之塗炭乎况邇来疑皇
上之見猜已有異離之心志如再賜優容姑待之恩恐
致以前宰相之禍天下臣民皆知其萬萬不可也臣前
諫阻馬市謫官邊方往返一萬五千餘里道途艱苦妻
子流離宗族賤惡家業零落幸復今職方纔一月臣雖
至愚非不知與時浮沉可圖報於他日而履危冐險攻
難去之臣徒言取禍難成僥倖萬一之功哉顧皇上既
以再生之恩賜臣臣安忍不捨再生之身以報皇上况
臣狂直之性生於天而不可變忠義之心癢於中而不
可忍每恨壊天下之事者惟逆鸞與嵩鸞已殛死獨嵩
尚在嵩之奸惡又倍於鸞將来為禍更甚使舍此不言
再無可以報皇上者臣如不言又再有誰人敢言乎伏
望皇上聽臣之言察嵩之奸羣臣於嵩畏威懷恩固不
必問也皇上或問二王令其面陳嵩惡或詢諸閣臣諭
以勿畏嵩威如果的實重則置以專權重罪以正國法
輕則諭以致仕歸家以全國體則内賊既去朝廷可清
矣將見邊蕃前既聞逆鸞之死今又聞嚴嵩之誅必畏
皇上之聖斷知中國之有人將不戰而奪其氣聞風而
喪其膽况賊臣既去豪傑必出功賞既明軍威自
振如或再寇用間設伏決一死戰臣敢許其戰勝
克敵特易易事耳外賊何憂其不除敵患何憂其
不絶乎内賊既去外賊既除其致天下之太平何有故
臣欲捨死圖報而必以討賊臣為急也然除外賊者臣
等之責而去内賊者則皇上之事臣感皇上知遇之厚
不忍負荷皇上再生之恩不能忘感激無地故不避萬
死
早正奸臣誤國以決征伐大策疏(沈鍊)
臣觀昨歲敵人犯順得利而歸邇又陽言入貢隂懷故
智致厪皇上宵旰之憂奮揚神武張皇六師必欲乘時
以興北伐此固天地神人之所共憤文武羣臣之所願
戮力者也然用兵之機必先廟筭方今廟筭必先為天
下除奸邪而激忠義則敵人不足平矣伏讀聖諭有能
大破逆賊彊寇者人人盡言欽此臣至今思割肝膽竭
股肱以效其至愚臣誠憤懣誓不與此賊俱生切見輔
臣嚴嵩受國重任視如鴻毛貪婪之性疾如膏育愚鄙
之心頑於鐵石當此之時不聞其勞心焦思延訪賢豪
咨諏方略以為治國安邊之策惟與伊子世蕃日夜圖
惟不過為自全之計人有欲為忠謀竒計者恐其勝我
也多方以阻之人有欲貢䛕言謟色者樂其親我也則
曲意以交之揣摩之術利於錐刀而不用之以經國狐
媚之態病於夏畦而不用之以親賢納賄以鬻官吏也
已成常例則心知其過而不能回開筵以結士夫也用
市虚文則外懼其顯而不能止原其所以納賄者以為
既得其財而又可以制其心既得其心又可以資其力
此其為身謀善矣其如國家之事何哉邊將非多用黃
金不可以得官彼曷肯奮身却敵以錢而買死守臣非
累通書幣不可以致譽彼曷肯忘已愛民以私而為公
乃今考察之時又其父子獲利之日矣朝廷賞一人則
曰由我而賞之也罰一人則曰由我而罰之也於是人
人皆思所以計嵩父子之愛憎而不復知有朝廷之恩
威矣臣非不能指其細姑舉其罪之大者有十納將官
之賄以開邊陲之釁罪之一也受諸王饋遺令宗藩失
職罪之二也攬吏部之權奸贓狼籍至於驛丞小吏亦
無所遺官常不立風紀大壊罪之三也索撫按之常例
奔走書使絡繹其門以致有司聚歛而百姓之財日削
教化不行罪之四也隂制科道官俾不敢言罪之五也
蠧賢嫉能中傷善類一忤其意必擠之死地而後已使
人為國之心頓然消阻罪之六也縱其子受賄以歛怨
天下罪之七也日月搬移貨財騷動道路民窮財盡國
之元氣大虧罪之八也為内閣久而奸貪日甚無一善
狀罪之九也不能協謀天討以舒君父之憂罪之十也
故今邊警之来者三尺童子皆知嚴嵩父子之所致也
又况重之以十罪乎吏部尚書夏邦謨名為公室之臣
實為私門之吏大事面白嚴嵩而後敢行小事書通世
蕃而後敢發三公但參謀議豈可以父子而干預六卿
之政耶為邦謨者少有骨鯁之風昌言執法彼不能不
回面而改行藉能隂措其手不過解官而去耳惟其計
利之心一動則患失之謀百出始也因賄而得官既也
因官而得賄勢利堅於膠漆道義薄於秋雲妾婦之道
至工丈夫之心已喪如之何其察天下之官吏也官吏
之言曰内閣吏部要錢吾黨守清無益於是内外遠近
相視成風廉恥不行盗賊蜂起今之考察將以進廉退
貪不除此三人者雖日去贓墨之吏無庸也身為汙辱
之吏而曰我將進賢退不肖也吾誰欺欺天乎使内閣
吏部盡忠則六卿盡職矣又何至於丁汝䕫之失事乎
迺今日之事未艾也猶聞有阻北伐以為不可者然敵
人之稱貢也許亦来不許亦来而朝廷之出兵也来亦
伐不来亦伐善用兵者可以守亦可以戰不善用兵者
不能戰則亦不能守矣今能阻朝廷之北伐能保敵人
之不南侵乎但整兵列陣俟隙而後動以保萬全之勝
則存乎將帥之能耳今之欲阻北伐者其心曰事成則
歸功於將帥事失則歸罪於輔臣此所以倡為不可戰
之說於其間其為欺君誤國之罪又大矣伏乞皇上敕
下廷臣將此三人詳議其罪應誅而誅應斥而斥則賞
罰明而賢否别忠臣義士無不仗劔而起感激奮發爭
先效死而小醜不足滅矣邇者颷風大作皇上所宜速
發乾剛以回天變以慰人心臣不勝惓惓激切之至
崇真儒疏(袁洪愈)
孔子謂子夏曰女為君子儒無為小人儒所謂君子儒
者乃真也何也求諸已而不求諸人也尚行而不尚言
務實而不務虚也若求諸人而不求諸已而言過於行
名勝其實則為小人儒矣小人則偽而已矣崇儒而不
得其真是教天下以偽而已矣臣見長洲縣歲貢生員
王敬臣自少閑詩禮之訓稍長習聖賢之學讀書必體
之身心躬行必先乎孝弟親嚼飯以養其祖母罄妻裝
以嫁其女弟族人貧乏者分空室以居之計饔飱以給
之不自知其家之不足也門人受業者教之以思誠之
學教之以孝弟之道惟恐人之不為善也事親之禮巨
細曲盡而無替於始終檢身之功夙夜匪懈而尤嚴於
慎獨淹貫五經而講究不倦悉有衆善而容貌若愚和
易而不流直諒而不亢紹伊洛之正𣲖實聖世之真儒
如敬臣者寧使之終困於流庶同腐於草木而已哉乞
勅下行查如果臣言不謬或特行召見之禮或專授翰
林之職必能敷陳道義贊襄謀猷所益於聖治豈淺淺
哉此臣特以所灼見者言之耳天下之為真儒者或不
止此舉一人而諸臣皆知所舉矣
禁刑獄之濫疏(毛愷)
臣等邇者屢覩在外各撫按院官後先奏報災傷如畿
甸吳楚之南北山之東西與夫雲中上谷之間率洪水
暴溢壊人田舍雨雹飛蝗彼此荐作地方被災廣且重
矣夫變不虚生災由人召仰惟皇上恭儉仁慈愛民勤
政宜乎人安民阜時和歲豐今若此得非大小臣工職
守未盡有以致之也乎否則何其反常若是也夫水與
雹蝗皆隂物也為災廣重隂莫盛焉求諸所致厥類雖
多而刑獄乃其尤者蓋刑秉隂令主肅殺臣等所職業
在於是毋亦中外之獄容有横濫不法如水之泛溢莫
可隄防如蝗雹之害稼奪民生命者乎夫漢廷遇災策
免大吏律以漢法臣等誠莫知罪之所逃矣謹以中外
刑獄之濫者有六敬為我皇上陳之竊惟大凡詞訟自
下而上而越訴者有罰非係正官而擅受者有罰今則
有舍本縣而驀告之州有舍本州而驀告之府有府縣
未結而且驀告之監司志在誣人紛然無忌又多私自
訴諸州縣之佐貳首領等官彼既利其易行此亦因以
自利至於正官之好事者則或不審其情之輕重理之
是非槩行准理遂使告訐之習相煽成風險徤之夫終
訟不止是曰濫詞虚誕之詞累人衆多本無辜而捏稱
正犯非知見而指作證人蔓引枝牽動至數十各該問
官秪宜摘取緊關數名聽審為得至差人下逮盡數弗
遺隳突呌呼驚及雞狗束縛馳驟無異犬羊投到則纍
然滿庭供明則被照過半而詐欺凌虐無論也是曰濫
拘人犯到官審理宜速然或才性遲慢而未即審或事
勢忙迫而未暇審則又不分人數多寡事情重輕槩行
寄監寄倉寄舖焉至於追贓之犯有以斗粟貫鈔而久
為拘繫有以家屬姻黨而幽令代償忽漫因循動淹歲
月被犯之人坐井觀天悲嘆抑鬱被誣之家晨昏供給
生理俱廢是曰濫禁從古訊獄固未去刑然刑之即加
自有所在故鞭朴祗以作教決罰不過臀腿固未嘗廣
為非法之具而猛以用之遍體也今之用刑者異於是
刑手則有桚子刑足則有夾棍刑頭首則有腦篐甚至
烙鐵灼體錫龍灌身竹簽釘指燒酒澆鼻諸如此類備
極慘毒身無完膚因或就斃其意以為不如是則不足
以得其情而服其辜即未必盡如臣等所言然如傷之
視百不聞一如草菅之視十常八九矣是曰濫刑獄之
擬議貴在明允與其過求毋寧過恕故罪有惟輕之疑
殺有不經之失蓋一成莫易君予慎之也奈何今之司
理好事吹求苛刻是務以深文巧詆為能以哀矜勿喜
為拙故入夫罪則旋添情節以合律妄引夫例則摘去
字句以從拘甚至請託徇人通賄自鬻於以枉其是非
之實又有不可勝言者由是扣胷之夫接踵於獄茹冤
之婦不止東海一人而已是曰濫擬獄有定議自宜查
照發落間有以為情重律輕罪外加譴或指修理或指
備荒或指作興或指軍餉巧立名色重為厚利遂使賣
男鬻女散之四方破産蕩家委之溝壑者往往而是是
曰濫罰凡此六濫刑獄之蠧民生之殃召災致沴大率
因之倘蒙皇上不以臣等所言為謬或於修省萬有一
分之助伏乞勅下臣等遵將前弊嚴飭司屬及咨南京
法司并各廵撫衙門仍咨都察院轉行各該廵按御史
一體痛為禁革夫大事二十日程中事十日程小事五
日程而濫禁者應以不及論刑猶兵也不得已而用之
因公科歛律例猶嚴為之防而濫刑濫罰者應以貪酷
論政出多門議罪不當均干法紀者也而濫詞者掌印
官以罷輭論擅受與夫濫擬者俱以不謹論若夫濫拘
一節初犯次犯量為戒飭其屢犯者送調别用以上數
者祛革濫弊似或宜然務在着實舉行毋事姑息庶幾
從容刑措太和洋溢豈惟災沴不生將雨暘時若年稱
大有矣弭災召祥固非一端此其最先者云臣等不勝
惓惓待罪之至
正國法以銷禍本疏(龐尚鵬)
臣自為書生時讀嘉靖初年欽明大獄錄前後翻異若
矛盾然及詢諸海内士大夫乃知李午係山西太原府
五臺縣人本逆賊李越之姪初名福逹因發戌逃歸竄
居陜西洛川縣倡白蓮教聚衆稱亂攻殺長吏屠其城
邑後餘黨盡滅惟午變姓名占籍該府徐溝縣詐稱張
寅納授太原左衛指揮使數被韓良相等詰其罪悉夤
緣脫免已而廵按山西監察御史馬錄捕治之午即大
賂武定侯郭勛移書請托欲待以不死錄飛章劾勛黨
逆賊執其手書及具午反狀聞尋奉欽依李午抵法郭
勛着回話勛懼先帝怒禍且不測遂隂結貴近陽欺朝
廷流毒縉紳蔓延天下如刑部尚書顔頥壽都察院左
都御史聶賢大理寺卿湯沐等皆讞議法司也或逮繫
詔獄或禁錮終身給事中劉琦御史姚鳳鳴等皆抗疏
言官也或埋魂犴狴或委骨窮荒山西布政使李璋按
察使李珏都指揮馬豸等皆原問三司也或已遷官而
行提於别省或已罷職而追捕於私家甚或以通書致
問而稱為朋黨以偶語立談而指為訕謗其餘羅織成
獄者通計部院各寺科道等官凡四十餘人衣冠之禍
可謂烈矣逆賊李午與其親男李大仁李大禮等乃脫
然於法網之外業有成案人不敢復言臣亦以事經數
十年無從發其隠矣近巡歴山西三關至延綏訪得徐
溝洛川二縣皆李午狼蹲之鄉也質之故老益知其詳
復聞嘉靖四十五年四川妖賊蔡伯貫反逆就擒狀招
以山西李同為師即李午之孫也傳習白蓮教自言為
大唐子孫當出世安民結謀倡亂煽惑人心隨該四川
撫按移文山西捕李同下獄反覆按問佐驗甚明招稱
李大仁李大禮皆號為祖師查刊刻大獄錄姓名一一
相同則李午以妖術傳家世為逆賊别無可疑今撫按
衙門將李同等依律坐斬題奉欽依聽秋後處決臣復
行山西按察司取原發招由與大獄錄參對彼此互見
不謀同符乃擊節嘆曰天之所以誅逆賊信毫髮不爽
能巧護於生前而不能摭詞於死後能苟免於其身而
終不免禍於其子若孫如此天網恢恢疎而不漏似亦
足以示凶德之報矣然李午身為叛賊殺長吏屠城邑
且縉紳之禍徧天下雖舉族誅夷人猶有遺憾乃得仍
其官老死牖下豈天道乎今觀李同之獄而午之罪益
彰法當剖棺磔其尸以正斧鉞之誅以洩神人之憤此
千古一大斷案也李同以妖言稱伏罪當止其身若以
李午之窮兇極惡盡法繩之即使闔門無噍類亦不為
濫是在持法者權衡於其間臣何敢懸斷也午之罪誠
不可勝誅矣若勛世受國恩結知明主乃黨逆賊䧟縉
紳而冐撼風霆蒙蔽日月使舉朝側目捲舌藏聲而樞
要之人悉頥指氣使迎合其意權奸之可畏一至是哉
萬一隂蓄異謀人人皆重足而立俛首聽命焉其為禍
豈忍言哉正勛之罪似當革其生前之爵貶為匹夫以
示懲創誅權姦於既往垂鑒戒於將来此正今日正人
心銷禍本第一議也至於大學士桂萼張璁等時以三
法司被逮缺官奉命典獄彼皆心膂大臣也一言悟主
動若轉圜乃觀望扶同竄易原案甘犯天下之清議而
不䘏使國是淆亂人心危懼載筆特書不免為清朝之
玷禍端寢長誰任其辜似應追論前愆以明弼直之責
參之往諜察之輿情使罪坐所由無復他詞矣先是獄
既定上以馬錄為首惡欲誅之賴萼等申救得改永遠
充軍編發南丹衛錄之免死多其力也或有所牽制不
得自專云使當其時正色危言以去就爭之必不至此
苟以迎合徇時曲為自全之地充是心也亦將何所不
至哉再照大獄諸臣多一時忠讜之士其英風勁氣百
折不回寧忤權臣而不敢忤國法世之所謂狂流砥柱
非耶今以姓名官階具載獄狀刻本見存凡未經恤錄
者乞通行擬議請自上裁特加優異以廣天地生成之
恩以伸忠良感慨之氣其於士風世教豈謂無小補哉
或告臣曰往轍可鑒何用招尤臣謂天地有正氣宇宙
有正人故天綱地維萬古不墜若依阿邪人埋沒正論
終使亂賊之徒得以苟容於後世天地且顛覆矣國家
何賴焉天道有知亟當反正豈渠魁虐熖猶能為厲於
銷滅之後耶陛下秉道嫉邪為萬世計倘不以臣言為
大謬乞勅該部覆議施行臣素抱剛腸嫉惡已甚故得
諸見聞義難緘默惟陛下聖明少垂矜察臣無任隕越
祈望之至
籲天乞恩願代夫死疏(楊繼盛妻張氏)
臣夫原任兵部武選司員外郎因先任本部車駕諫阻
馬市預伐仇鸞逆謀聖恩僅從薄謫旋因鸞敗首賜湔
洗一歲四遷歴抵前職臣夫拜命之後銜恩感泣私圖
報效或中夜起立或對食忘餐臣所親見不意誤聞市
井之談尚狃書生之習遂發狂論委的一時昏昧復荷
皇上天高地厚之恩不即加誅俾從吏議臣夫自杖後
入獄死而復甦者數次剜去臀肉兩片斷腿筋二條膿
血流五六十碗渾身衣服盡皆霑汙日夜籠篐備極苦
楚又年荒家貧常不能給止臣紡績織履供給餉食巳
經三年該部兩次奏請俱蒙特允監候是臣夫再蹈之
死而皇上累置之生臣之感佩惟有焚香禱祝萬夀無
疆而已但聞今歲多官會議適與張經一同奏請題奉
欽依依律處決臣夫雖復捐軀市曹亦將瞑目地下臣
仰惟皇上方頥養冲和保合元氣昆蟲草木皆欲得所
豈惜一迴宸顧下照覆盆倘蒙鑒臣螻蟻之私少從末
減不勝大幸若以罪重不赦願即將臣斬首都市以代
臣夫之死夫雖遠禦魑魅親執戈矛必能為疆埸效命
之鬼以報皇上臣於九泉稍有知識亦復銜結無既矣
臣無任激切祈懇之至
懇乞天恩容令身代夫囚疏(沈束妻張氏)
臣夫沈束叨中嘉靖二十三年進士除授直隸徽州府
推官續蒙行取選授禮科給事中束猥以愚昧之性冐
妄建言誠當萬死荷蒙皇上寬宥下獄待罪經今一十
四年束上有老親下無子女孤苦伶仃俯仰無賴止遺
臣一身寄居旅舍早暮力作女工以供口食艱難萬狀
度日如年臣夫之父今年八十有七衰病侵尋風燭不
定養生送死之具更無可託臣煢煢寡妻顧此失彼欲
歸以養舅則夫之饘粥無資欲留以給夫則舅又旦夕
待盡臣夫束纍囚之臣誠不敢復顧私家切覩聖朝仁
恩曠蕩庶類樂生豈臣一門窮苦顛連自遺覆載之外
臣每自念何惜一死所以忍苦苟延者誠望天地有曲
全之仁雨露無不被之澤也今臣舅已當垂死之年臣
夫未有再生之日臣願以身代夫繫獄暫容臣夫送父
年終仍又赴獄待罪庶使臣夫得復見其父少伸父子
之情臣以舅付託於夫亦得全夫婦之義則臣舉家感
戴天恩萬代銜結圖報無窮矣
文章辨體彙選卷一百十四
