文章辨體彙選卷九十二
明賀復徵編
疏六
論竇氏疏(後漢第五倫)
臣得以空虚之質當輔弼之任素性駑怯位尊爵重拘
迫大義思自策厲雖遭百死不敢擇地又况親遇危言
之世哉今承百王之敝人尚文巧咸趨邪路莫能守正
伏見虎賁中郎將竇憲椒房之親典司禁兵出入省闈
年盛志美卑謙樂善此誠知好士交結之方然諸出入
貴戚者類多瑕釁禁錮之人尤少守約安貧之節士大
夫無志之徒更相販賣雲集其門衆煦飄山聚蚊成雷
蓋驕佚所從生也三輔議論者至云以貴戚廢錮當復
以貴戚浣濯之猶解酲當以酒也詖險趨勢之徒誠不
可親近臣愚願陛下中宫嚴勅憲等閉門自守無妄交
通士大夫防其未萌慮於無形令憲永保福禄君臣交
歡無纖介之隙此臣之所至願也
陳事疏(李固)
臣聞氣之清者為神人之清者為賢養身者以練神為
寳安國者以積賢為道昔秦欲謀楚王孫圉設壇西門
陳列名臣秦使戄然遂為寢兵魏文侯師卜子夏友田
子方軾叚干木故羣俊競至名過齊桓秦人不敢闚兵
於西河斯蓋積賢人之符也陛下撥亂龍飛初登大位
聘南陽樊英江夏黃瓊廣漢楊厚會稽賀純策書嗟嘆
待以大夫之位是以巖穴幽人智術之士彈冠振衣樂
欲為用四海欣然歸服聖德厚等在職雖無竒卓然夕
惕孳孳志在憂國臣前在荆州聞厚純等以病免歸誠
以悵然為時惜之一日朝會見諸侍中並皆年少無一
宿儒大人可顧問者誠可歎息宜徵還厚等以副羣望
瓊久處議郎已且十年衆人皆怪始隆崇今更滯也光
禄大夫周舉才謨高正宜在常伯訪以言議侍中杜喬
學深行直當世良臣久託疾病可勒令起
諫微行疏(楊秉)
臣聞瑞繇德至災應事生傳曰禍福無門惟人自召天
不言語以災異譴告是以孔子迅雷風烈必有變動詩
云敬天之威不敢驅馳王者至尊出入有常警蹕而行
靜室而止自非郊廟之事則鑾旗不駕故詩稱自郊徂
宫易曰王假有廟致孝享也諸侯如臣之家春秋尚列
其誡况以先王法服而私出槃游降亂尊卑等威無序
侍衛守空宫紱璽委女妾設有非常之變任章之謀上
負先帝下悔靡及臣奕世受恩得備納言又以薄學充
在講勸特蒙哀識見照日月恩重命輕義使士死敢憚
摧折略陳其愚
言中使疏(陳忠)
臣聞位非其人則庶事不叙庶事不叙則政有得失政
有得失則感動隂陽妖變為應陛下每因災自厚不責
臣司臣司狃恩莫以為負故天心未得隔并屢臻青冀
之域滛雨漏河徐岱之濱海水盆溢兖豫蝗蝝滋生荆
揚稻收儉薄并涼二州羌戎叛戾加以百姓不足府帑
虚匱自西徂東杼柚將空臣聞洪範五事一曰貌貌以
恭恭作肅貌傷則狂而致恒雨春秋大水皆為君上威
儀不穆臨莅不嚴臣下輕慢貴倖擅權隂氣盛強陽不
能禁故為滛雨陛下以不得親奉孝德皇園廟比遣中
使致敬甘陵朱軒軿馬相望道路可謂孝至矣然臣竊
聞使者所過威權翕赫震動郡縣王侯二千石至為伯
榮獨拜車下儀體上替侔於人主長吏惶怖譴責或邪
謟自媚發人修道繕理亭傳多設儲跱徵役無度老弱
相隨動有萬計賂遺僕從人數百匹頓踣呼嗟莫不叩
心河間託叔父之屬清河有陵廟之尊及剖符大臣皆
猥為伯榮屈節車下陛下不問必以陛下欲其然也伯
榮之威重於陛下陛下之柄在於臣妾水災之發必起
於此昔韓嫣託副車之乘受馳視之使江都誤為一拜
而嫣受毆刀之誅臣願明主嚴天元之尊正乾剛之位
職事巨細皆任賢能不宜復令女使干錯萬機重察左
右得無石顯泄漏之姦尚書納言得無趙昌譛崇之詐
公卿大臣得無朱博阿傅之援外屬近戚得無王鳳害
商之謀若國政一繇帝命王事每決於已則下不得偪
上臣不得干君恒雨大水必當霽止四方衆異不能為
害
大臣行三年喪疏(陳忠)
臣聞之孝經始於愛親終於哀戚上自天子下至庶人
尊卑貴賤其義一也夫父母於子同氣異息一體而分
三年乃免於懷抱先聖緣人情而著其節制服二十五
月是以春秋臣有大喪君三年不呼其門閔子雖要絰
服事以赴公難退而致位以究私恩故稱君使之非也
臣行之禮也周室陵遲禮制不序蓼莪之人作詩自傷
曰缾之罄矣惟罍之恥言已不得終竟子道亦上之恥
也高祖受命蕭何創制大臣有寧告之科合於致憂之
義建武之初新承大亂凡諸國政多趣簡易大臣既不
得告寧而羣司榮禄念私鮮循三年之喪以報顧復之
恩者禮義之方實為彫損大漢之興雖承衰敝而先王
之制稍以施行故籍田之耕起於孝文孝廉之貢發於
孝武郊祀之禮定於元成三雍之序備於顯宗大臣終
喪成乎陛下聖功美業靡以尚兹孟子有言老吾老以
及人之老幼吾幼以及人之幼天下可運於掌臣願陛
下登高北望以甘陵之思揆度臣子之心則海内咸得
其所
諫内寵疏(楊震)
臣聞政以得賢為本理以去穢為務是以唐虞俊又在
官四凶流放天下咸服以致雍熙方今九德未事嬖倖
充庭阿母王聖出自賤微得遭千載奉養聖躬雖有推
燥居濕之勤前後賞惠過報勞苦而無厭之心不知紀
極外交屬託擾亂天下損辱清朝塵點日月書誡牝鷄
牡鳴詩刺哲婦喪國昔鄭嚴公從母氏之欲恣驕弟之
情幾至危國然後加討春秋貶之以為失教夫女子小
人近之喜遠之怨實為難養易曰無攸遂在中饋言婦
人不得與於政事也宜速出阿母令居外舍斷絶伯榮
莫使往来令恩德兩隆上下俱美惟陛下絶婉孌之私
割不忍之心留神萬機誡慎拜爵減省獻御損節徵發
令野無鶴鳴之歎朝無小明之悔大東不興於今勞止
不怨於下擬蹤往古比德哲王豈不休哉
陳吏事疏(左雄)
臣聞柔遠和邇莫大寧人寧人之務莫重用賢用賢之
道必存考黜是以臯陶對禹貴在知人安民則惠黎民
懷之分伯建侯代位親民民用和穆禮讓以興故詩云
有渰凄凄興雨祁祁雨我公田遂及我私及幽厲昏亂
不自為政褒艷用權七子黨進賢愚錯緒深谷為陵故
其詩云四國無政不用其良又曰哀矜之人胡為虺蜴
言人畏吏如虺蜴也宗周既滅六國并秦阬儒泯典剗
革五等更立郡縣縣設令長郡置守尉什伍相司封豕
其民大漢受命雖未復古然克慎庶官蠲苛救敝悦以
濟難撫而循之至於文景天下康乂誠繇玄靖寬柔克
慎官人故也降及宣帝興於仄陋綜覈名實知時所病
刺史守相輙親引見考察言行信賞必罰帝乃嘆曰民
所以安而無怨者政平吏良也與我共此者其唯良二
千石乎以為吏數變易則下不安業久於其事則民服
教化其有政理者輙以璽書勉勵增秩賜金或爵至關
内侯公卿缺則以次用之是以吏稱其職人安其業漢
世良吏於斯為盛故能降來儀之瑞建中興之功漢初
至今三百餘載俗浸彫敝巧偽滋萌下飾其詐上肆其
殘典城百里轉動無常各懷一切莫慮長久謂殺害不
辜為威風聚歛整辦為賢能以理已安民為劣弱以奉
法循理為不化髠鉗之戮生於睚眥覆尸之禍成於喜
怒視民如寇讐税之如豺虎監司項背相望與同疢疾
見非不舉聞惡不察觀政於亭傳責成於期月言善不
稱德論功不據實虚誕者獲譽拘簡者離毁或因罪而
引高或色斯以求名州宰不覆競共辟召踴躍升騰超
等踰匹或考奏捕案而亡不受罪會赦行賂復見洗滌朱
紫同色清濁不分故使姦猾枉濫輕忽去就拜除如流
缺動百數鄉官部吏職卑禄薄車馬衣服一出於民廉
者取足貪者充家特選横調紛紛不絶送迎煩費損政
傷民和氣未洽災眚不消咎皆在此今之墨綬猶古之
諸侯拜爵王庭輿服有庸而齊於匹䜿叛命避負非所
以崇憲明理惠育元元也臣愚以為守相長吏惠和有
顯效者可就增秩勿使移徙非父母喪不得去官其不
從法禁不式王命錮之終身雖會赦令不得齒列若被
劾奏亡不就法者徙家邊郡以懲其後鄉部親民之吏
皆用儒生清白任從政者寬其負筭增其秩禄吏職滿
歲宰府州郡乃得辟舉如此威福之路塞虚偽之端絶
送迎之役損賦歛之源息循理之吏得成其化率土之
民各寧其所追配文宣中興之軌流光垂祚永世不刊
諫圖緯疏(張衡)
臣聞聖人明審律歷以定吉凶重之以卜筮雜之以九
宫經天騐道本盡於此或觀星辰逆順寒燠所繇或察
龜策之占巫覡之言其所因者非一術也立言於前有
徵於後故智者貴焉謂之䜟書䜟書始出蓋知之者寡
自漢取秦用兵力戰功成業遂可謂大事當此之時莫
或稱䜟若夏侯勝眭孟之徒以道術立名其所述著無
䜟一言劉向父子領較秘書閱定九流亦無䜟錄成哀
之後乃始聞之尚書堯使鯀理洪水九載績用不成鯀
則殛死禹乃嗣興而春秋䜟云共工理水凡䜟皆云黃
帝伐蚩尤而詩䜟獨以為蚩尤敗然後堯受命春秋元
命苞中有公輸班與墨翟事見戰國非春秋時也又言
别有益州益州之置在於漢世其名三輔諸陵世數可
知至於圖中訖於成帝一卷之書互異數事聖人之言
埶無若是殆必虚偽之徒以要世取資往者侍中賈逵
讁䜟互異三十餘事諸言䜟者皆不能說至於王莽簒
位漢世大禍八十篇何為不戒則知圖䜟成於哀平之
際也且河洛六蓺篇錄已定後人皮傳無所容簒永元
中清河宋景遂以歷紀推言水災而偽稱洞視玉版或
者至於棄家業入山林後皆無效而復采前世成事以
為證驗至於永建復統則不能知此皆欺世罔俗以昧
埶位情偽較然莫之糾禁且律歴卦侯九宫風角數有
徵效世莫肯學而競稱不占之書譬猶畫工惡圖犬馬
而好作鬼魅誠以實事難形而虚偽不窮也宜收藏圖
䜟一禁絶之則朱紫無所眩典籍無瑕玷矣
文章辨體彙選卷九十二
