文章辨體彙選卷五百四十二
明賀復徵編
傳十五(以下自傳)
大人先生傳(晉阮籍)
大人先生蓋老人也不知姓字陳天地之始言神農黃
帝之事昭然也莫知其生年之數嘗居蘇門之山故世
或謂之閒養性延夀與自然齊光其視堯舜之所事若
手中耳以萬里為一步以千歲為一朝行不赴而居不
處求乎大道而無所寓先生以應變順和天地為家運
去勢隤魁然獨存自以為能足與造化推移故默探道
德不與世同之自好者非之無識者怪之不知其變化
神微也而先生不以世之非怪而易其務也先生以為
中區之在天下曾不若蠅蚊之着帷故終不以為事而
極意乎異方竒域遊覽觀樂非世所見徘徊無所終極
遺其書於蘇門之山而去天下莫知其所如往也或遺
大人先生書曰天下之貴莫貴於君子服有常色貌有
常則言有常度行有常式立則磬折拱若抱鼓動静有
節趨步商羽進退周旋咸有規矩心若懷冰戰戰慄慄
束身修行日慎一日擇地而行唯恐遺失誦周孔之遺
訓嘆唐虞之道德唯法是修唯禮是克手執珪璧足履
繩墨行欲為目前檢言欲為無窮則少稱鄉閭長聞邦
國上欲圖三公下不失九州牧故挾金玉垂文組享尊
位取茅土揚聲名於後世齊功德於往古奉事君王牧
養百姓退營私家育長妻子卜吉而宅慮乃億祉遠禍
近福永堅固已此誠士君子之高致古今不易之美行
也今先生乃被髮而居巨海之中與若君子者遠吾恐
世之嘆先生而非之也行為世所笑身無由自達則可
謂恥辱矣身處困苦之地而行為世俗之所笑吾為先
生不取也於是大人先生乃逌然而嘆假雲霓而應之
曰若之云尚何通哉夫大人者乃與造物同體天地並
生逍遥浮世與道俱成變化散聚不常其形天地制域
於内而浮明開達於外天地之永固非世俗之所及也
吾將為汝言之往者天嘗在下地嘗在上反覆顛倒未
之安固汝焉得不失度式而常之天因地動山䧟川起雲
散震壊六合失理汝又焉得擇地而行趨步商羽往者
羣氣争存萬物慮死支體不從身為泥土根拔枝殊咸
失其所汝又焉得束身修行磬折抱鼓李牧功而身死
伯宗忠而世絶進求利以喪身營爵賞而家滅汝又焉
得挾金玉萬億祗奉君上而全妻子乎且汝獨不見夫
虱之處於裩之中乎深縫匿乎壊絮自以為吉宅也行
不敢離縫際動不敢出裩襠自以為得繩墨也餓則囓
人自以為無窮食也然炎斤火流焦邑滅都羣虱死於
裩中而不能出汝君子之處區内亦何異夫虱之處
裩中乎悲夫而乃自以為遠禍近福堅無窮也亦觀夫
陽烏遊於塵外而鷦鷯戲於蓬芰小大固不相及汝又
何以為若君子聞於余乎且近者夏喪於商周播之劉
耿亳為墟豐鎬成丘至人來一顧而世代相酬厥居未
定他人也有汝之茅土將誰與久是以主人不處而居
不修而治日月為正陰陽為期豈吝情乎世繫累於一
時來東雲駕西風與陰守雌據陽為雄志得欲從物莫
之窮又何不能自達而畏夫世笑哉昔者天地開闢萬
物並生大者恬其性細者静其形隂藏其氣陽發其精
害無所避利無所争放之不失收之不盈亡不為天存
不為夀福無所歸禍無所咎各從其命以度相守明者
不以智勝闇者不以愚敗弱者不以迫畏強者不以力
盡蓋無君而庶物定無臣而萬事理保身修性不違其
紀惟兹若然故能長久今汝造音以亂聲作色以詭形
外易其貌内隠其情懷欲以求多詐偽以要名君立而
虐興臣設而賊生坐制禮法束縳下民欺愚誑拙藏智
自神強者暌眠而凌暴弱者憔悴而事人假廉以成貪
内險而外仁罪至不悔過幸遇則自矜馳此以奏除故
循滯而不振夫無貴則賤者不怨無富則貧者不争各
足於身而無所求也恩澤無所歸則死敗無所仇竒聲
不作則耳不易聽淫色不顯則目不改視耳目不相易
改則無以亂其神矣此先世之所至止也今汝尊賢以
相高競能以相尚争勢以相君寵貴以相加驅天下以
趨之此所以上下相殘也竭天地萬物之至以奉聲色
無窮之欲此非所以養百姓也於是懼民之知其然故
重賞以喜之嚴刑以威之財匱而賞不供刑盡而罰不
行乃始有亡國戮君潰散之禍此非汝君子之為乎汝
君子之禮法誠天下殘賊亂危死亡之術耳而乃目以
為美行不易之道不亦過乎今吾乃飄颻於天地之外
與造物為友朝飡暘谷夕飲西海將變化遷易與道終
始此之於萬物豈不厚哉故不通於自然者不足以言
道闇於昭昭者不足與達明子之謂也先生既申若言
天下之喜竒者異之忼愾者高之其不知其體不見其
情猜耳其道虚偽之名莫識其真弗達其情雖異而高
之與嚮之非怪者蔑如也至人者不知乃貴不見乃神
神貴之道存乎内而萬物運於外矣故天下終而不知
其用也逌乎而宗扶搖之野有隠士焉見之而喜自以
為均志同行也曰善哉吾得之見而舒憤也上古質樸
淳厚之道已廢而末技遺華並興豺虎貪虐羣物無辜
以害為利隕性亡軀吾不忍見也故去而處兹人不可
與為儔不若與木石為隣安期逃乎蓬山甪里潛于丹
水鮑焦立以枯槁萊維去而逌死亦由兹夫吾將抗志
顯高遂終於斯禽生而獸死埋形而遺骨不復反余之
生乎夫志均者相求好合者齊與夫子同之於是先生
乃舒虹霓以蕃塵傾雪蓋以蔽明倚瑶廂而徘徊總衆
轡而安行顧而謂之曰泰初貞人惟大之根專氣壹志
萬物以存退不見後進不覩先發西北而造制啟東南
以為門微道而以德久娛樂跨天地而處尊夫然成吾
體也是以不避物而處所覩則寧不以物為累所逌則
成彷彿足以舒其意浮騰足以逞其情故至人無宅天
地為客至人無主天地為所至人無事天地為故無是
非之别無善惡之異故天下被其澤而萬物所以熾也
若夫惡彼而好我自是而非人忿激以争求貴志而賤
身伊禽生而獸死尚何顯而獲榮悲夫子之用心也薄
安利以忘生要求名以喪體誠與彼其無詭何枯槁而
逌死子之所好何足言哉吾將去子矣乃揚眉而蕩目
振袖而撫裳令緩轡而縱筴遂風起而雲翔彼人者瞻
之而垂泣自痛其志衣草木之皮伏於巖石之下懼不
終夕而死先生過神宫而息漱吳泉而行迴乎逌而遊
覽焉見薪於負者嘆曰汝將焉以是終乎哉薪者曰是
終我乎不以是終我乎且聖人無懷何其哀夫盛衰變
化常不於兹藏器於身伏以俟時孫刖足以擒龐睢折
脇而乃休百里困而相嬴牙既老而弼周既顛倒而更
來兮固先窮而後收秦破六國并兼其地夷滅諸侯南
面稱帝姱盛色崇靡麗鑿南山以為闕表東海以為門
門萬室而不絶圖無窮而永存美宫室而盛帷㡩擊鐘
鼓而揚其章廣苑囿而深池沼興渭北而建咸陽&KR0034;木
曾未及成林而荆棘已藂乎阿房時代存而迭處故先
得而後亡山東之徒虜遂起而王天下由此視之窮達
詎可知耶且聖人以道德為心不以富貴為志以無為
用不以人物為事尊顯不加重貧賤不自輕失不自以
為辱得不自以為榮木根挺而枝遠葉繁茂而華零無
窮之死猶一朝之生身之多少又何足榮因歎而歌曰
日沒不周兮西方月出丹淵中陽精蔽不見隂光大為
雄亭亭在須臾厭厭將復東離合雲霧兮往來如飄風
富貴俛仰間貧賤何必終留侯起亡虜威武赫夷荒召
平封東陵一旦為布衣枝葉托根柢死生同盛衰得志
從命升失勢與時隤寒暑代征邁變化更相推禍福無
常主何憂身無歸推兹由斯理負薪又何哀先生聞之
笑曰雖不及大庶免小矣乃歌曰天地解兮六合開星
辰霣兮日月隤我騰而上將何懷衣弗襲而服美佩弗
飾而自章上下徘徊兮誰識吾常遂去而遐浮肆雲轝
興氣蓋徜徉回翔兮漭瀁之外建長星以為旗兮擊雷
霆之&KR2981;礚開不周而自車兮出九野之夷泰坐中州而
一顧兮望崇山而迴邁端余節而飛旃兮縱心慮乎荒
裔擇前者而弗修兮馳蒙間而遠逌棄世務之衆為兮
何細事之足賴虚形體而輕舉兮精微妙而神豐命夷
羿使寬日兮召欣來使緩風攀扶桑之長枝兮登扶搖
之隆崇躍潛飄之冥昧兮洗光曜之昭明遺衣裳而弗
服兮服雲氣而遂行朝造駕乎暘谷兮夕息馬乎長泉
時崦嵫而易氣兮輝若華以照冥左朱陽以舉麾兮右
玄隂以建旗變容飾而改度遂騰竊以修征隂陽更而
代邁四時奔而相逌惟仙化之修忽兮心不樂乎久留
驚風奮而遺樂兮雖雲起而忘憂忽電消而神逌乎歴
寥廓而遐逌佩日月以舒光兮登徜徉而上浮歴前進
於彼逌兮將步足乎虚州掃紫宫而陳席兮坐帝室而
忽會酬萃衆音而奏樂兮聲驚渺而悠悠五帝舞而再
屬兮六神歌而代周樂啾啾肅肅洞心達神超遥遥茫
茫心往而忘反慮大而志矜局大人微而弗復兮揚雲
氣而上陳召大幽之玉女兮接上王之美人體雲氣之
&KR1225;鴨兮服太清之淑真合歡情而微授兮先豔溢其若
神華姿燁以俱發兮采色煥其並振傾玄髦而垂鬢兮
曜紅顔而自新日曖曃而將逝兮風飄颻而振衣雲氣解
而霧離兮奔散而永歸心惝惘而遥思兮𦕈迴目而弗
晞揚清風以為旟兮翼旋軫而反衍騰炎陽而出疆兮
命祝融而使遣驅玄冥以攝堅兮蓐收秉而先戈勾芒
奉轂浮驚朝霞寥廓茫茫而靡都兮邈無儔而獨立倚
瑶廂而一顧兮哀下土之憔悴兮是非以為行兮又何
足與比類霓旌飄兮雲旗靄樂遊兮出天外大人先生
披髮飛鬢衣方離之衣繞紱陽之帶含竒芝嚼甘華噏
浮霧飡霄霞典朝雲颺春風奮乎太極之東遊乎崙崑
之西遺轡隤策流盼乎唐虞之都惘然而思悵爾若忘
慨然而嘆曰嗚呼時不若歲歲不若天天不若道道不
若神神者自然之根也彼勾勾者自以為貴夫世矣而
惡知夫世之賤乎兹哉故與世争貴貴不足尊與世争
富富不足先必超世而絶羣遺俗而獨往登乎太始之
前覽乎忽漠之初慮周流於無外志浩蕩而自舒飄颻
於四運翻翱翔乎八隅欲從肆而彷彿渺沆瀁而靡拘細
行不足以為毁聖賢不足以為譽變化移易與神明扶
廓無外以為宅周宇宙以為廬強八維而處安據制物
以永居夫如是則可謂富貴矣是故不與堯舜齊德不
與湯武並功王許不足以為匹陽丘豈能與比蹤天地
且不能越其夀廣成子曾何足與比容激八風以揚聲
躡元吉之高蹤被九天以開除兮來雲氣以馭飛龍專
上下以制統兮殊古今而靡同夫世之名利胡足以累
之哉故提齊而踧楚挈趙而蹈秦不滿一朝而天下無
人東西南北莫之與隣悲夫子之修飾以余觀之將焉
存乎於兹先生乃去之紛泱莽軌沕洋㳅衍溢歴度重
淵跨青天顧而&KR1225;覽焉則有逍遥以永年無存忽合散
而上臻霍分離蕩瀁瀁洋洋颷涌雲浮達於搖光直馳
騖乎太初之中而休息乎無為之宫太初何如無後無
先莫究其極誰識其根邈渺綿綿乃反復乎大道之所
存莫暢其究誰曉其根辟九靈而九索曾何足以自隆
登其萬天而通觀浴太始之和風&KR1934;逍遥以遠&KR1225;遵大
路之無窮遺太乙而弗使陵天地而徑行超濛鴻而遠
跡左蕩莽而無涯右幽悠而無方上遥聽而無聲下修
視而無章施無有而宅神永太清乎敖翔崔巍高山勃
玄雲朔風橫厲白雲紛積水若凌寒傷人隂陽失位日
月隤地坼石裂林木摧大冷陽凝寒傷懷陽和微弱隆
隂竭海凍不流綿絮折呼噏不通寒傷裂氣並代動變
如神寒倡熱隨害傷人熙與真人懷太清精神專一用
意平寒暑勿傷莫不驚憂患靡由素氣寧浮霧凌天恣
所經往來微妙路無傾好樂非世又何争人且皆死我
獨生真人遊駕八龍曜日月載雲旗徘徊&KR1225;樂所之真
人遊太階夷原辟天門開雨濛濛風&KR0146;&KR0146;登黃山出栖
遲江河清路無埃雲氣消真人來真人來惟樂哉時世
易好樂隤真人去與天回反未央延年夀獨敖世望我
何時反趈澷澷路日遠先生從此去矣天下莫知其所
終極蓋陵天地而與浮明遨遊無始終自然之至真也
鸜鵒不踰濟貉不渡汶世之常人亦由此矣曾不通區
域又况四海之表天地之外哉若先生者以天地為卵
耳如小物細人欲論其長短議其是非豈不哀也哉
五柳先生傳(陶潜)
先生不知何許人也亦不詳其姓字宅邊有五柳樹因
以為號焉閑靖少言不慕榮利好讀書不求甚解每有
會意便欣然忘食性嗜酒家貧不能常得親舊知其如
此或置酒而招之造飲輙盡期在必醉既醉而退曾不
吝情去留環堵蕭然不蔽風雨短褐穿結簞瓢屢空晏
如也常著文章自娛頗示已志忘懷得失以此自終
贊曰黔婁有言不戚戚於貧賤不汲汲於富貴其言兹
若人之儔乎酬觴賦詩以樂其志無懷氏之名與葛天
氏之名與
無心子傳(唐王勣)
東皋子始仕以醉懦罷鄉人或誚之東皋子不屑也
退著無心子以見趣焉
無心子寓居於越越王不知其天人也拘之仕無喜色
泛越若而從越國之式曰有穢行者不齒俄而無心子
者以穢行聞於王王黜之無愠色退而將遊於茫蕩之
埜適勣之邑而遇機士機士撫髀而歎者三曰嘻子賢
者而以罪廢無心子不應機士曰願受教無心子曰爾
聞蜚廉氏之馬說乎昔者蜚廉氏有二馬一者朱鬛白
毳龍骼鳳臆驟馳如舞終日不釋鞍竟以熱死一者重
脛昂尾駞頸貉滕踶齧善蹶弃而散諸野終年肥遁是
以鳳凰不憎山棲蛟龍不羞泥蟠君子不苟潔以罹患
聖人不避穢而養生東皋聞之曰善哉不可以加之矣
五斗先生傳(王勣)
有五斗先生者以酒德遊於人間有以酒請者無貴賤
皆往往必醉醉則不擇地斯寢矣醒則復起飲也常一
飲五斗因以為號焉先生絶思慮寡言語不知天下之
有仁義厚薄也忽焉而去倏焉而來其動也天其静也
地故萬物不能縈心焉嘗言曰天下大抵可見矣生何
足養而嵇康著論途何為窮而阮籍慟哭故昏昏默默
聖人之所居也遂行其志不知所如
陸文學自傳(陸羽)
陸子名羽字鴻漸不知何許人有仲宣孟陽之貌陋相
如子雲之口吃而為人才辯篤信褊操多自用意朋友
規諫豁然不惑凡與人宴處意有所適不言而去人或
疑之謂生為瞑及與人為信雖冰雪千里虎狼當道而
必行也上元初結廬於苕溪之濱閉關對書不雜非類
名僧高士談讌永日常扁舟往山寺隨身惟紗巾藤鞋
短褐犢鼻往往獨行野中誦佛經吟古詩杖擊林木手
弄流水夷猶徘徊自曙達暮至日黑興盡號泣而歸故
楚人相謂陸子蓋今之接輿也始其家惸露育乎竟陵
大師積公之禪院自幼學屬文積公示以佛書出世之
業子答曰終鮮兄弟無復後嗣染衣削髮號為釋氏使
儒者聞之得稱為孝乎自將援孔聖之文可乎公曰善
哉子為孝殊不知西方之道其名大矣公執釋典不屈
子執儒典不屈公用矯憐無變歴試賤務掃寺地潔僧
厠踐泥汚墻具瓦施屋牧牛一百二十蹄竟陵西湖無
紙學書以竹畫牛背為字他日問字於學者得張衡南
都賦不識其字但於牧所倣青衿小兒危坐展卷口動
而已公知之恐漸漬外典去道日曠又求於寺中令其
剪榛莽以門入之然或&KR0034;記文字懵焉若有所遺灰心
木立過日不作主者以為慵惰鞭之因歎歲月往矣恐
不知其書嗚呼不自勝主者以為蓄怒又鞭其背折其
楚乃釋困倦所投舍主者而去卷衣詣伶當者謔談三
氏以身為伶正弄木人假吏藏珠之戲公追之曰念爾
道喪惜哉吾本師有言我弟子十二時中許一時外學
令降伏外道也以我門人衆多今從爾所欲可緝學工
書天寳中郢人酺於滄浪道邑吏召子為伶正之師時
河南尹李公齊物出守見異捉手拊背親授詩集於是
漢沔之俗亦異焉後負書於火門山鄒夫子墅屬禮部
郎中崔公國輔出守竟陵因與之遊處凡三年贈白驢
馬幇一頭文槐書函一枚云白驢幇襄陽太守李憕見
遺文槐函故盧黃門侍郎所與此物皆已之所惜也宜
野人乘蓄故特以相贈洎至德初秦人過江子亦過江
與吳興釋皎然為緇素忘年之交少好學文多所諷諭
見人為善若已有之見人不善若已羞之苦言逆耳無
所迴避由是俗人多之自禄山亂中原為四悲詩劉辰
窺江淮作天之未明賦皆見感激當時行哭涕泗著君
臣契三卷源解三十卷吳興歴官記三卷湖州刺史記
一卷茶經三卷占夢上中下三卷並貯於褐布囊上元
辛丑歲子陽秋二十有九日
醉吟先生傳(白居易)
醉吟先生者忘其姓字鄉里官爵忽忽不知吾為誰也
宦遊三十載將老退居洛下所居有池五六畆竹數千
竿喬木數十株臺榭舟橋具體而微先生安焉家雖貧
不致寒餒年雖老未及耄性嗜酒躭琴淫詩凡酒徒琴
侣詩客多與之遊遊之外棲心釋氏通學小中大乘法
與嵩山僧如滿為空門友平泉客韋楚為山水友彭城
劉夢得為詩友安定皇甫朗之為酒友每一相見欣然
忘歸洛城内外六七十里間凡觀寺丘墅有泉石花竹
者靡不遊人家有美酒鳴琴者靡不過有圖書歌舞者
靡不觀自居守洛川韋布衣家以宴遊召者亦時時往
每良辰美景或雪朝月夕好事者相過必為之先拂酒
罍次開篋詩酒既酣乃自援琴操宫聲弄秋思一遍若
興發命家僮調法部絲竹合奏霓裳羽衣一曲若歡甚
又命小妓歌楊柳枝新詞十數章放情自娛酩酊而後
已往往乘興履及鄰杖於鄉騎游都邑肩舁適野舁中
置一琴一枕陶謝詩數卷舁筓左右懸雙酒壺尋水望
山率情便去抱琴引酌興盡而返如此者凡十年其閒
日賦詩約千餘首歲釀酒約數百斛而十年前後賦釀
者不與焉妻孥弟姪慮其過也或譏之不應至於再三
乃曰凡人之性鮮得中必有所偏好吾非中者也設不
幸吾好利而貨殖焉以至於多藏潤屋賈禍危身奈吾
何設不幸吾好傳奕一擲數萬傾財破産以致於妻子
凍餒奈吾何設不幸吾好樂損衣削食鍊松燒汞以至
於無所成有所誤奈吾何今吾幸不好彼而自適於杯
觴諷詠之間放則放矣庸何傷乎不猶愈於好彼三者
乎此劉伯倫所以聞媍言而不聽王無功所以遊醉鄉
而不還也遂率子弟入酒房環釀甕箕倨仰面長吁太
息曰吾生天地間才與行不逮於古人遠矣而富於黔
婁夀於顔淵飽於伯夷樂於榮啟期健於衛叔寳幸甚
幸甚餘何求哉若捨吾所好何以送老因自吟咏懷詩
云抱琴榮啟樂縱酒劉伶達放眼看青山任頭生白髮
不知天地内更得幾年活從此到終身盡為閒日月吟
罷自哂揭甕撥醅又引數杯兀坐而醉既而醉復醒醒
復吟吟復飲飲復醉醉吟相仍若循環然繇是得以夢
身世雲富貴幕席天地瞬息百年陶陶然昏昏然不知
老之將至古所謂得全於酒者故自號為醉吟先生於
時開成三年先生之齒六十有七鬚盡白髮半秃齒雙
缺而觴詠之興猶未衰顧謂妻子云今之前吾適矣今
之後吾不自知其興何如
甫里先生傳(陸龜蒙)
甫里先生者不知何許人也人見其耕於甫里故云先
生性野逸無羈檢好讀古聖人書探六籍識大義就中
樂春秋抉適微旨見文中子王仲淹所為書云三傳作
而春秋散深以為然貞元中韓晉公嘗著春秋通例刻
之於石意以是學為已任而顛倒漫漶翳塞無一通者
殆將百年人不敢指斥疵類先生恐疑誤後學乃著書
摭而辨之先生平居以文章自怡雖幽憂疾病中落然
無旬日生計未嘗暫輟點竄塗抹者紙札相壓投於筐
箱中歴年不能淨寫一本或好事者取去後於他人家
見亦不復謂己作矣少攻謌詩欲與造物者争柄遇事
輙變化不一其體裁始則輘轢波濤穿穴險固囚鎖怪
異破碎陣敵卒造平淡而後已好潔几格忩戶硯席剪
然無塵埃得一書詳熟然後寘於方冊值本即校不以
再三為限朱黃二毫未嘗一日去手所藏雖少咸精實
正定可傳借人書有編簡斷壊者緝之一字謬誤者刊
之樂聞人為學講評通借不倦有無賴者毁拆揉汗或
藏去不返先生戚然自咎先生貧而不言利問之對曰
利者商也今既士矣奈何亂四人之業乎且仲尼孟軻
氏所不許先生之居有池數畆有屋三十楹有田竒十
萬步有牛不減四十蹄有耕夫百餘指而田汙下暑雨
一晝夜則與江通無别己田他田也先生由是苦饑困
倉無斗升蓄積乃躬負畚鍤率耕夫以為具且每歲波
雖狂不能跳吾防溺吾稼也或譏刺之先生曰堯舜&KR0034;
瘠大禹腁胝彼非聖人耶吾一布衣耳不勤劬何以為
妻子之天乎且與蚤虱名器雀鼠倉庾者何如哉先生
嗜荈置園於顧渚山下歲入茶租十許薄為甌檥之資
自為品第書一篇繼茶經茶訣之後南陽張又新嘗為
水說凡七等其二曰惠山寺石泉其三曰虎丘寺石井
其六曰吳松江是三水距先生遠不百里高僧逸人時
致之以助其好先生始以喜酒得疾血敗氣索者二年
而後能起有客至亦潔罇置觶但不復引滿向口爾性
不喜與俗人交雖詣門不得見也不置車馬不務慶弔
内外姻黨伏臘喪祭未嘗及時往或寒暑得中體性無
事時乘小舟設篷席賷一束書茶竈筆牀釣具櫂船郎
而已所詣小不會意徑還不留雖水禽戞起山鹿駭走
之不若也人謂之江湖散人先生乃著江湖散人傳而
歌詠之由是混毁譽不能入利口者亦不復致意先生
性悁急遇事發作輙不含忍尋復悔之屢改不能关先
生無大過亦無出入事不傳姓名無有得之者豈涪翁
漁夫江上丈人之流者乎
江湖散人傳(陸龜蒙)
散人者散誕之人也心𣪚意散形散神散既無羈限為
時之怪民束於禮樂者外之曰此散人也散人不知恥
乃從而稱之人或笑曰彼病子之散而目之子反以為
其號何也散人曰天地大者也在太虚中一物耳勞乎
覆載勞乎運行差之晷度寒暑錯亂望斯須之散其可
得耶水土之散皆有用乎水之散為雨為露為霜雪水
之局為瀦為洳為潢汙土之散封之可崇穴之可深生
可以藝死可以入土之局塤不可以為埏甓不可以為
盂得非散能通於變化局不能耶退若不散守名之筌
進若不散執時之權筌可守耶權可執耶遂為散歌散
傳以志其散
文章辨體彙選卷五百四十二
文章辨體彙選卷五百四十二
明賀復徵編
傳十五(以下自傳)
大人先生傳(晉阮籍)
大人先生蓋老人也不知姓字陳天地之始言神農黃
帝之事昭然也莫知其生年之數嘗居蘇門之山故世
或謂之閒養性延夀與自然齊光其視堯舜之所事若
手中耳以萬里為一步以千歲為一朝行不赴而居不
處求乎大道而無所寓先生以應變順和天地為家運
去勢隤魁然獨存自以為能足與造化推移故默探道
德不與世同之自好者非之無識者怪之不知其變化
神微也而先生不以世之非怪而易其務也先生以為
中區之在天下曾不若蠅蚊之着帷故終不以為事而
極意乎異方竒域遊覽觀樂非世所見徘徊無所終極
遺其書於蘇門之山而去天下莫知其所如往也或遺
大人先生書曰天下之貴莫貴於君子服有常色貌有
常則言有常度行有常式立則磬折拱若抱鼓動静有
節趨步商羽進退周旋咸有規矩心若懷冰戰戰慄慄
束身修行日慎一日擇地而行唯恐遺失誦周孔之遺
訓嘆唐虞之道德唯法是修唯禮是克手執珪璧足履
繩墨行欲為目前檢言欲為無窮則少稱鄉閭長聞邦
國上欲圖三公下不失九州牧故挾金玉垂文組享尊
位取茅土揚聲名於後世齊功德於往古奉事君王牧
養百姓退營私家育長妻子卜吉而宅慮乃億祉遠禍
近福永堅固已此誠士君子之高致古今不易之美行
也今先生乃被髮而居巨海之中與若君子者遠吾恐
世之嘆先生而非之也行為世所笑身無由自達則可
謂恥辱矣身處困苦之地而行為世俗之所笑吾為先
生不取也於是大人先生乃逌然而嘆假雲霓而應之
曰若之云尚何通哉夫大人者乃與造物同體天地並
生逍遥浮世與道俱成變化散聚不常其形天地制域
於内而浮明開達於外天地之永固非世俗之所及也
吾將為汝言之往者天嘗在下地嘗在上反覆顛倒未
之安固汝焉得不失度式而常之天因地動山䧟川起雲
散震壊六合失理汝又焉得擇地而行趨步商羽往者
羣氣争存萬物慮死支體不從身為泥土根拔枝殊咸
失其所汝又焉得束身修行磬折抱鼓李牧功而身死
伯宗忠而世絶進求利以喪身營爵賞而家滅汝又焉
得挾金玉萬億祗奉君上而全妻子乎且汝獨不見夫
虱之處於裩之中乎深縫匿乎壊絮自以為吉宅也行
不敢離縫際動不敢出裩襠自以為得繩墨也餓則囓
人自以為無窮食也然炎斤火流焦邑滅都羣虱死於
裩中而不能出汝君子之處區内亦何異夫虱之處
裩中乎悲夫而乃自以為遠禍近福堅無窮也亦觀夫
陽烏遊於塵外而鷦鷯戲於蓬芰小大固不相及汝又
何以為若君子聞於余乎且近者夏喪於商周播之劉
耿亳為墟豐鎬成丘至人來一顧而世代相酬厥居未
定他人也有汝之茅土將誰與久是以主人不處而居
不修而治日月為正陰陽為期豈吝情乎世繫累於一
時來東雲駕西風與陰守雌據陽為雄志得欲從物莫
之窮又何不能自達而畏夫世笑哉昔者天地開闢萬
物並生大者恬其性細者静其形隂藏其氣陽發其精
害無所避利無所争放之不失收之不盈亡不為天存
不為夀福無所歸禍無所咎各從其命以度相守明者
不以智勝闇者不以愚敗弱者不以迫畏強者不以力
盡蓋無君而庶物定無臣而萬事理保身修性不違其
紀惟兹若然故能長久今汝造音以亂聲作色以詭形
外易其貌内隠其情懷欲以求多詐偽以要名君立而
虐興臣設而賊生坐制禮法束縳下民欺愚誑拙藏智
自神強者暌眠而凌暴弱者憔悴而事人假廉以成貪
内險而外仁罪至不悔過幸遇則自矜馳此以奏除故
循滯而不振夫無貴則賤者不怨無富則貧者不争各
足於身而無所求也恩澤無所歸則死敗無所仇竒聲
不作則耳不易聽淫色不顯則目不改視耳目不相易
改則無以亂其神矣此先世之所至止也今汝尊賢以
相高競能以相尚争勢以相君寵貴以相加驅天下以
趨之此所以上下相殘也竭天地萬物之至以奉聲色
無窮之欲此非所以養百姓也於是懼民之知其然故
重賞以喜之嚴刑以威之財匱而賞不供刑盡而罰不
行乃始有亡國戮君潰散之禍此非汝君子之為乎汝
君子之禮法誠天下殘賊亂危死亡之術耳而乃目以
為美行不易之道不亦過乎今吾乃飄颻於天地之外
與造物為友朝飡暘谷夕飲西海將變化遷易與道終
始此之於萬物豈不厚哉故不通於自然者不足以言
道闇於昭昭者不足與達明子之謂也先生既申若言
天下之喜竒者異之忼愾者高之其不知其體不見其
情猜耳其道虚偽之名莫識其真弗達其情雖異而高
之與嚮之非怪者蔑如也至人者不知乃貴不見乃神
神貴之道存乎内而萬物運於外矣故天下終而不知
其用也逌乎而宗扶搖之野有隠士焉見之而喜自以
為均志同行也曰善哉吾得之見而舒憤也上古質樸
淳厚之道已廢而末技遺華並興豺虎貪虐羣物無辜
以害為利隕性亡軀吾不忍見也故去而處兹人不可
與為儔不若與木石為隣安期逃乎蓬山甪里潛于丹
水鮑焦立以枯槁萊維去而逌死亦由兹夫吾將抗志
顯高遂終於斯禽生而獸死埋形而遺骨不復反余之
生乎夫志均者相求好合者齊與夫子同之於是先生
乃舒虹霓以蕃塵傾雪蓋以蔽明倚瑶廂而徘徊總衆
轡而安行顧而謂之曰泰初貞人惟大之根專氣壹志
萬物以存退不見後進不覩先發西北而造制啟東南
以為門微道而以德久娛樂跨天地而處尊夫然成吾
體也是以不避物而處所覩則寧不以物為累所逌則
成彷彿足以舒其意浮騰足以逞其情故至人無宅天
地為客至人無主天地為所至人無事天地為故無是
非之别無善惡之異故天下被其澤而萬物所以熾也
若夫惡彼而好我自是而非人忿激以争求貴志而賤
身伊禽生而獸死尚何顯而獲榮悲夫子之用心也薄
安利以忘生要求名以喪體誠與彼其無詭何枯槁而
逌死子之所好何足言哉吾將去子矣乃揚眉而蕩目
振袖而撫裳令緩轡而縱筴遂風起而雲翔彼人者瞻
之而垂泣自痛其志衣草木之皮伏於巖石之下懼不
終夕而死先生過神宫而息漱吳泉而行迴乎逌而遊
覽焉見薪於負者嘆曰汝將焉以是終乎哉薪者曰是
終我乎不以是終我乎且聖人無懷何其哀夫盛衰變
化常不於兹藏器於身伏以俟時孫刖足以擒龐睢折
脇而乃休百里困而相嬴牙既老而弼周既顛倒而更
來兮固先窮而後收秦破六國并兼其地夷滅諸侯南
面稱帝姱盛色崇靡麗鑿南山以為闕表東海以為門
門萬室而不絶圖無窮而永存美宫室而盛帷㡩擊鐘
鼓而揚其章廣苑囿而深池沼興渭北而建咸陽&KR0034;木
曾未及成林而荆棘已藂乎阿房時代存而迭處故先
得而後亡山東之徒虜遂起而王天下由此視之窮達
詎可知耶且聖人以道德為心不以富貴為志以無為
用不以人物為事尊顯不加重貧賤不自輕失不自以
為辱得不自以為榮木根挺而枝遠葉繁茂而華零無
窮之死猶一朝之生身之多少又何足榮因歎而歌曰
日沒不周兮西方月出丹淵中陽精蔽不見隂光大為
雄亭亭在須臾厭厭將復東離合雲霧兮往來如飄風
富貴俛仰間貧賤何必終留侯起亡虜威武赫夷荒召
平封東陵一旦為布衣枝葉托根柢死生同盛衰得志
從命升失勢與時隤寒暑代征邁變化更相推禍福無
常主何憂身無歸推兹由斯理負薪又何哀先生聞之
笑曰雖不及大庶免小矣乃歌曰天地解兮六合開星
辰霣兮日月隤我騰而上將何懷衣弗襲而服美佩弗
飾而自章上下徘徊兮誰識吾常遂去而遐浮肆雲轝
興氣蓋徜徉回翔兮漭瀁之外建長星以為旗兮擊雷
霆之&KR2981;礚開不周而自車兮出九野之夷泰坐中州而
一顧兮望崇山而迴邁端余節而飛旃兮縱心慮乎荒
裔擇前者而弗修兮馳蒙間而遠逌棄世務之衆為兮
何細事之足賴虚形體而輕舉兮精微妙而神豐命夷
羿使寬日兮召欣來使緩風攀扶桑之長枝兮登扶搖
之隆崇躍潛飄之冥昧兮洗光曜之昭明遺衣裳而弗
服兮服雲氣而遂行朝造駕乎暘谷兮夕息馬乎長泉
時崦嵫而易氣兮輝若華以照冥左朱陽以舉麾兮右
玄隂以建旗變容飾而改度遂騰竊以修征隂陽更而
代邁四時奔而相逌惟仙化之修忽兮心不樂乎久留
驚風奮而遺樂兮雖雲起而忘憂忽電消而神逌乎歴
寥廓而遐逌佩日月以舒光兮登徜徉而上浮歴前進
於彼逌兮將步足乎虚州掃紫宫而陳席兮坐帝室而
忽會酬萃衆音而奏樂兮聲驚渺而悠悠五帝舞而再
屬兮六神歌而代周樂啾啾肅肅洞心達神超遥遥茫
茫心往而忘反慮大而志矜局大人微而弗復兮揚雲
氣而上陳召大幽之玉女兮接上王之美人體雲氣之
&KR1225;鴨兮服太清之淑真合歡情而微授兮先豔溢其若
神華姿燁以俱發兮采色煥其並振傾玄髦而垂鬢兮
曜紅顔而自新日曖曃而將逝兮風飄颻而振衣雲氣解
而霧離兮奔散而永歸心惝惘而遥思兮𦕈迴目而弗
晞揚清風以為旟兮翼旋軫而反衍騰炎陽而出疆兮
命祝融而使遣驅玄冥以攝堅兮蓐收秉而先戈勾芒
奉轂浮驚朝霞寥廓茫茫而靡都兮邈無儔而獨立倚
瑶廂而一顧兮哀下土之憔悴兮是非以為行兮又何
足與比類霓旌飄兮雲旗靄樂遊兮出天外大人先生
披髮飛鬢衣方離之衣繞紱陽之帶含竒芝嚼甘華噏
浮霧飡霄霞典朝雲颺春風奮乎太極之東遊乎崙崑
之西遺轡隤策流盼乎唐虞之都惘然而思悵爾若忘
慨然而嘆曰嗚呼時不若歲歲不若天天不若道道不
若神神者自然之根也彼勾勾者自以為貴夫世矣而
惡知夫世之賤乎兹哉故與世争貴貴不足尊與世争
富富不足先必超世而絶羣遺俗而獨往登乎太始之
前覽乎忽漠之初慮周流於無外志浩蕩而自舒飄颻
於四運翻翱翔乎八隅欲從肆而彷彿渺沆瀁而靡拘細
行不足以為毁聖賢不足以為譽變化移易與神明扶
廓無外以為宅周宇宙以為廬強八維而處安據制物
以永居夫如是則可謂富貴矣是故不與堯舜齊德不
與湯武並功王許不足以為匹陽丘豈能與比蹤天地
且不能越其夀廣成子曾何足與比容激八風以揚聲
躡元吉之高蹤被九天以開除兮來雲氣以馭飛龍專
上下以制統兮殊古今而靡同夫世之名利胡足以累
之哉故提齊而踧楚挈趙而蹈秦不滿一朝而天下無
人東西南北莫之與隣悲夫子之修飾以余觀之將焉
存乎於兹先生乃去之紛泱莽軌沕洋㳅衍溢歴度重
淵跨青天顧而&KR1225;覽焉則有逍遥以永年無存忽合散
而上臻霍分離蕩瀁瀁洋洋颷涌雲浮達於搖光直馳
騖乎太初之中而休息乎無為之宫太初何如無後無
先莫究其極誰識其根邈渺綿綿乃反復乎大道之所
存莫暢其究誰曉其根辟九靈而九索曾何足以自隆
登其萬天而通觀浴太始之和風&KR1934;逍遥以遠&KR1225;遵大
路之無窮遺太乙而弗使陵天地而徑行超濛鴻而遠
跡左蕩莽而無涯右幽悠而無方上遥聽而無聲下修
視而無章施無有而宅神永太清乎敖翔崔巍高山勃
玄雲朔風橫厲白雲紛積水若凌寒傷人隂陽失位日
月隤地坼石裂林木摧大冷陽凝寒傷懷陽和微弱隆
隂竭海凍不流綿絮折呼噏不通寒傷裂氣並代動變
如神寒倡熱隨害傷人熙與真人懷太清精神專一用
意平寒暑勿傷莫不驚憂患靡由素氣寧浮霧凌天恣
所經往來微妙路無傾好樂非世又何争人且皆死我
獨生真人遊駕八龍曜日月載雲旗徘徊&KR1225;樂所之真
人遊太階夷原辟天門開雨濛濛風&KR0146;&KR0146;登黃山出栖
遲江河清路無埃雲氣消真人來真人來惟樂哉時世
易好樂隤真人去與天回反未央延年夀獨敖世望我
何時反趈澷澷路日遠先生從此去矣天下莫知其所
終極蓋陵天地而與浮明遨遊無始終自然之至真也
鸜鵒不踰濟貉不渡汶世之常人亦由此矣曾不通區
域又况四海之表天地之外哉若先生者以天地為卵
耳如小物細人欲論其長短議其是非豈不哀也哉
五柳先生傳(陶潜)
先生不知何許人也亦不詳其姓字宅邊有五柳樹因
以為號焉閑靖少言不慕榮利好讀書不求甚解每有
會意便欣然忘食性嗜酒家貧不能常得親舊知其如
此或置酒而招之造飲輙盡期在必醉既醉而退曾不
吝情去留環堵蕭然不蔽風雨短褐穿結簞瓢屢空晏
如也常著文章自娛頗示已志忘懷得失以此自終
贊曰黔婁有言不戚戚於貧賤不汲汲於富貴其言兹
若人之儔乎酬觴賦詩以樂其志無懷氏之名與葛天
氏之名與
無心子傳(唐王勣)
東皋子始仕以醉懦罷鄉人或誚之東皋子不屑也
退著無心子以見趣焉
無心子寓居於越越王不知其天人也拘之仕無喜色
泛越若而從越國之式曰有穢行者不齒俄而無心子
者以穢行聞於王王黜之無愠色退而將遊於茫蕩之
埜適勣之邑而遇機士機士撫髀而歎者三曰嘻子賢
者而以罪廢無心子不應機士曰願受教無心子曰爾
聞蜚廉氏之馬說乎昔者蜚廉氏有二馬一者朱鬛白
毳龍骼鳳臆驟馳如舞終日不釋鞍竟以熱死一者重
脛昂尾駞頸貉滕踶齧善蹶弃而散諸野終年肥遁是
以鳳凰不憎山棲蛟龍不羞泥蟠君子不苟潔以罹患
聖人不避穢而養生東皋聞之曰善哉不可以加之矣
五斗先生傳(王勣)
有五斗先生者以酒德遊於人間有以酒請者無貴賤
皆往往必醉醉則不擇地斯寢矣醒則復起飲也常一
飲五斗因以為號焉先生絶思慮寡言語不知天下之
有仁義厚薄也忽焉而去倏焉而來其動也天其静也
地故萬物不能縈心焉嘗言曰天下大抵可見矣生何
足養而嵇康著論途何為窮而阮籍慟哭故昏昏默默
聖人之所居也遂行其志不知所如
陸文學自傳(陸羽)
陸子名羽字鴻漸不知何許人有仲宣孟陽之貌陋相
如子雲之口吃而為人才辯篤信褊操多自用意朋友
規諫豁然不惑凡與人宴處意有所適不言而去人或
疑之謂生為瞑及與人為信雖冰雪千里虎狼當道而
必行也上元初結廬於苕溪之濱閉關對書不雜非類
名僧高士談讌永日常扁舟往山寺隨身惟紗巾藤鞋
短褐犢鼻往往獨行野中誦佛經吟古詩杖擊林木手
弄流水夷猶徘徊自曙達暮至日黑興盡號泣而歸故
楚人相謂陸子蓋今之接輿也始其家惸露育乎竟陵
大師積公之禪院自幼學屬文積公示以佛書出世之
業子答曰終鮮兄弟無復後嗣染衣削髮號為釋氏使
儒者聞之得稱為孝乎自將援孔聖之文可乎公曰善
哉子為孝殊不知西方之道其名大矣公執釋典不屈
子執儒典不屈公用矯憐無變歴試賤務掃寺地潔僧
厠踐泥汚墻具瓦施屋牧牛一百二十蹄竟陵西湖無
紙學書以竹畫牛背為字他日問字於學者得張衡南
都賦不識其字但於牧所倣青衿小兒危坐展卷口動
而已公知之恐漸漬外典去道日曠又求於寺中令其
剪榛莽以門入之然或&KR0034;記文字懵焉若有所遺灰心
木立過日不作主者以為慵惰鞭之因歎歲月往矣恐
不知其書嗚呼不自勝主者以為蓄怒又鞭其背折其
楚乃釋困倦所投舍主者而去卷衣詣伶當者謔談三
氏以身為伶正弄木人假吏藏珠之戲公追之曰念爾
道喪惜哉吾本師有言我弟子十二時中許一時外學
令降伏外道也以我門人衆多今從爾所欲可緝學工
書天寳中郢人酺於滄浪道邑吏召子為伶正之師時
河南尹李公齊物出守見異捉手拊背親授詩集於是
漢沔之俗亦異焉後負書於火門山鄒夫子墅屬禮部
郎中崔公國輔出守竟陵因與之遊處凡三年贈白驢
馬幇一頭文槐書函一枚云白驢幇襄陽太守李憕見
遺文槐函故盧黃門侍郎所與此物皆已之所惜也宜
野人乘蓄故特以相贈洎至德初秦人過江子亦過江
與吳興釋皎然為緇素忘年之交少好學文多所諷諭
見人為善若已有之見人不善若已羞之苦言逆耳無
所迴避由是俗人多之自禄山亂中原為四悲詩劉辰
窺江淮作天之未明賦皆見感激當時行哭涕泗著君
臣契三卷源解三十卷吳興歴官記三卷湖州刺史記
一卷茶經三卷占夢上中下三卷並貯於褐布囊上元
辛丑歲子陽秋二十有九日
醉吟先生傳(白居易)
醉吟先生者忘其姓字鄉里官爵忽忽不知吾為誰也
宦遊三十載將老退居洛下所居有池五六畆竹數千
竿喬木數十株臺榭舟橋具體而微先生安焉家雖貧
不致寒餒年雖老未及耄性嗜酒躭琴淫詩凡酒徒琴
侣詩客多與之遊遊之外棲心釋氏通學小中大乘法
與嵩山僧如滿為空門友平泉客韋楚為山水友彭城
劉夢得為詩友安定皇甫朗之為酒友每一相見欣然
忘歸洛城内外六七十里間凡觀寺丘墅有泉石花竹
者靡不遊人家有美酒鳴琴者靡不過有圖書歌舞者
靡不觀自居守洛川韋布衣家以宴遊召者亦時時往
每良辰美景或雪朝月夕好事者相過必為之先拂酒
罍次開篋詩酒既酣乃自援琴操宫聲弄秋思一遍若
興發命家僮調法部絲竹合奏霓裳羽衣一曲若歡甚
又命小妓歌楊柳枝新詞十數章放情自娛酩酊而後
已往往乘興履及鄰杖於鄉騎游都邑肩舁適野舁中
置一琴一枕陶謝詩數卷舁筓左右懸雙酒壺尋水望
山率情便去抱琴引酌興盡而返如此者凡十年其閒
日賦詩約千餘首歲釀酒約數百斛而十年前後賦釀
者不與焉妻孥弟姪慮其過也或譏之不應至於再三
乃曰凡人之性鮮得中必有所偏好吾非中者也設不
幸吾好利而貨殖焉以至於多藏潤屋賈禍危身奈吾
何設不幸吾好傳奕一擲數萬傾財破産以致於妻子
凍餒奈吾何設不幸吾好樂損衣削食鍊松燒汞以至
於無所成有所誤奈吾何今吾幸不好彼而自適於杯
觴諷詠之間放則放矣庸何傷乎不猶愈於好彼三者
乎此劉伯倫所以聞媍言而不聽王無功所以遊醉鄉
而不還也遂率子弟入酒房環釀甕箕倨仰面長吁太
息曰吾生天地間才與行不逮於古人遠矣而富於黔
婁夀於顔淵飽於伯夷樂於榮啟期健於衛叔寳幸甚
幸甚餘何求哉若捨吾所好何以送老因自吟咏懷詩
云抱琴榮啟樂縱酒劉伶達放眼看青山任頭生白髮
不知天地内更得幾年活從此到終身盡為閒日月吟
罷自哂揭甕撥醅又引數杯兀坐而醉既而醉復醒醒
復吟吟復飲飲復醉醉吟相仍若循環然繇是得以夢
身世雲富貴幕席天地瞬息百年陶陶然昏昏然不知
老之將至古所謂得全於酒者故自號為醉吟先生於
時開成三年先生之齒六十有七鬚盡白髮半秃齒雙
缺而觴詠之興猶未衰顧謂妻子云今之前吾適矣今
之後吾不自知其興何如
甫里先生傳(陸龜蒙)
甫里先生者不知何許人也人見其耕於甫里故云先
生性野逸無羈檢好讀古聖人書探六籍識大義就中
樂春秋抉適微旨見文中子王仲淹所為書云三傳作
而春秋散深以為然貞元中韓晉公嘗著春秋通例刻
之於石意以是學為已任而顛倒漫漶翳塞無一通者
殆將百年人不敢指斥疵類先生恐疑誤後學乃著書
摭而辨之先生平居以文章自怡雖幽憂疾病中落然
無旬日生計未嘗暫輟點竄塗抹者紙札相壓投於筐
箱中歴年不能淨寫一本或好事者取去後於他人家
見亦不復謂己作矣少攻謌詩欲與造物者争柄遇事
輙變化不一其體裁始則輘轢波濤穿穴險固囚鎖怪
異破碎陣敵卒造平淡而後已好潔几格忩戶硯席剪
然無塵埃得一書詳熟然後寘於方冊值本即校不以
再三為限朱黃二毫未嘗一日去手所藏雖少咸精實
正定可傳借人書有編簡斷壊者緝之一字謬誤者刊
之樂聞人為學講評通借不倦有無賴者毁拆揉汗或
藏去不返先生戚然自咎先生貧而不言利問之對曰
利者商也今既士矣奈何亂四人之業乎且仲尼孟軻
氏所不許先生之居有池數畆有屋三十楹有田竒十
萬步有牛不減四十蹄有耕夫百餘指而田汙下暑雨
一晝夜則與江通無别己田他田也先生由是苦饑困
倉無斗升蓄積乃躬負畚鍤率耕夫以為具且每歲波
雖狂不能跳吾防溺吾稼也或譏刺之先生曰堯舜&KR0034;
瘠大禹腁胝彼非聖人耶吾一布衣耳不勤劬何以為
妻子之天乎且與蚤虱名器雀鼠倉庾者何如哉先生
嗜荈置園於顧渚山下歲入茶租十許薄為甌檥之資
自為品第書一篇繼茶經茶訣之後南陽張又新嘗為
水說凡七等其二曰惠山寺石泉其三曰虎丘寺石井
其六曰吳松江是三水距先生遠不百里高僧逸人時
致之以助其好先生始以喜酒得疾血敗氣索者二年
而後能起有客至亦潔罇置觶但不復引滿向口爾性
不喜與俗人交雖詣門不得見也不置車馬不務慶弔
内外姻黨伏臘喪祭未嘗及時往或寒暑得中體性無
事時乘小舟設篷席賷一束書茶竈筆牀釣具櫂船郎
而已所詣小不會意徑還不留雖水禽戞起山鹿駭走
之不若也人謂之江湖散人先生乃著江湖散人傳而
歌詠之由是混毁譽不能入利口者亦不復致意先生
性悁急遇事發作輙不含忍尋復悔之屢改不能关先
生無大過亦無出入事不傳姓名無有得之者豈涪翁
漁夫江上丈人之流者乎
江湖散人傳(陸龜蒙)
散人者散誕之人也心𣪚意散形散神散既無羈限為
時之怪民束於禮樂者外之曰此散人也散人不知恥
乃從而稱之人或笑曰彼病子之散而目之子反以為
其號何也散人曰天地大者也在太虚中一物耳勞乎
覆載勞乎運行差之晷度寒暑錯亂望斯須之散其可
得耶水土之散皆有用乎水之散為雨為露為霜雪水
之局為瀦為洳為潢汙土之散封之可崇穴之可深生
可以藝死可以入土之局塤不可以為埏甓不可以為
盂得非散能通於變化局不能耶退若不散守名之筌
進若不散執時之權筌可守耶權可執耶遂為散歌散
傳以志其散
文章辨體彙選卷五百四十二
