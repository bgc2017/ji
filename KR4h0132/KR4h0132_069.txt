文章辨體彙選卷六十九
上書四明賀復徵編
諫伐匈奴書(主父偃)
臣聞明主不惡切諫以博觀忠臣不避重誅以直諫是
故事無遺策而功流萬世今臣不敢隱忠避死以效愚
計願陛下幸赦而少察之司馬法曰國雖大好戰必亡
天下雖平忘戰必危天下既平天子大愷春蒐秋獮諸
侯春振旅秋治兵所以不忘戰也且怒者逆德也兵者
凶器也爭者末節也古之人君一怒必伏尸流血故聖
王重行之夫務戰勝窮武事未有不悔者也昔秦皇帝
任戰勝之威蠶食天下并呑戰國海内為一功齊三代
務勝不休欲攻匈奴李斯諫曰不可夫匈奴無城郭之
居無委積之守遷徙鳥舉難得而制輕兵深入糧食必
絶運糧以行重不及事得其地不足為利得其民不可
調而守也勝必棄之非民父母靡敝中國甘心匈奴非
完計也秦皇帝不聽遂使蒙恬將兵而北攻胡卻地千
里以河為境地固澤鹵不生五榖然後發天下丁男以
守北河暴兵露師十有餘年死者不可勝數終不能踰
河而北是豈人衆之不足兵革之不備哉勢不可也又
使天下飛芻輓粟起於黃腄琅邪負海之郡轉輸北河
率三十鍾而致一石男子疾耕不足於糧餉女子紡績
不足於帷幕百姓靡敝孤寡老弱不能相養道死者相
望蓋天下始叛也及高皇帝定天下略地於邊聞匈奴
聚代谷之外而欲擊之御史成諫曰不可夫匈奴獸聚
而鳥散從之如搏景今以陛下盛德攻匈奴臣竊危之
高帝不聽遂至代谷果有平城之圍高帝悔之乃使劉
敬往結和親然後天下無干戈之事故兵法曰興師十
萬日費千金秦嘗積衆數十萬人雖有覆軍殺將係虜
單于適足以結怨深讐不足以償天下之費夫匈奴行
盜侵敺所以為業天性固然上自有虞夏殷周固不程
督羈縻待之不足為較夫不上觀虞夏殷周之統而下
循近世之失此臣之所以大恐百姓所疾苦也且夫兵
久則變生事苦則慮易使邊境之民靡敝愁苦將吏相
疑而外市故尉佗章邯得成其私而秦政不行權分二
子此得失之效也周書曰安危在出令存亡在所用願
陛下熟計之而加察焉
言世務書(嚴安)
臣聞鄒子曰政教文質者所以云救也當時則用過則
舍之有易則易之故守一而不變者未覩治之至也今
天下人民用財侈靡車馬衣裘宫室皆競修飾調五聲
使有節族雜五色使有文章重五味方丈於前以觀欲
天下彼民之情見美則願之是教民以侈也侈而無節
則不可贍民離本而徼末矣末不可以徒得故搢紳者
不憚為詐帶劒者夸殺人以矯奪而世不知媿故姦軌
浸長夫佳麗珍怪固順於耳目故養失而泰樂失而淫
禮失而采教失而偽偽采淫泰非所以範民之道也是
以天下人民逐利無已犯法者衆臣願為民制度以防
其淫使貧富不相耀以和其心心既和平其性恬安恬
安不營則盜賊銷盜賊銷則刑罰少刑罰少則隂陽和
四時正風雨時草木暢茂五穀蕃熟六畜遂字民不夭
厲和之至也臣聞周有天下其治三百餘歲成康其隆
也刑措四十餘年而不用及其衰亦三百餘年故五伯
更起伯者常佐天子興利除害誅暴禁邪匡正海内以
尊天子五伯既没聖賢莫續天下孤弱號令不行諸侯
恣行彊凌弱衆暴寡田常簒齊六卿分晉並為戰國此
民之始苦也於是強國務攻弱國修守合從連衡馳車
轂擊介胄生蟣蝨民無所告愬及至秦王蠶食天下并
呑戰國稱號皇帝一海内之政壞諸侯之城銷其兵鑄
以為鐘虡示不復用元元黎民得免於戰國逄明天子
人人自以為更生鄉使秦緩刑罰薄賦歛省繇役貴仁
義賤權利上篤厚下佞巧變風易俗化於海内則世世
必安矣秦不行是風循其故俗為智巧權利者進篤厚
忠正者退法嚴令苛諂諛者衆日聞其美意廣心逸欲
威海外使蒙恬將兵以北攻強胡辟地進境戍於北河
飛芻輓粟以隨其後又使尉屠睢將樓船之士攻越使
監禄鑿渠運糧深入越地越人逃遁曠日持久糧食乏
絶越人擊之秦兵大敗秦乃使尉佗將卒以戍越當是
時秦禍北搆於胡南挂於越宿兵於無用之地進而不得
退行十餘年丁男被甲丁女轉輸苦不聊生自經於道
樹死者相望及秦皇帝崩天下大畔陳勝吳廣舉陳武
臣張耳舉趙項梁舉吳田儋舉齊景駒舉郢周市舉魏
韓廣舉燕窮山通谷豪士並起不可勝載也然本皆非
公侯之後非長官之吏無尺寸之勢起閭巷杖棘矜應
時而動不謀而俱起不約而同會壤長地進至乎伯王
時教使然也秦貴為天子富有天下滅世絶祀窮兵之
禍也故周失之弱秦失之強不變之患也今徇南夷朝
夜郎降羌𤏡略薉州建城邑深入匈奴燔其龍城議者
美之此人臣之利非天下之長策今中國無狗吠之警
而外累於遠方之備靡敝國家非所以子民也行無窮
之欲甘心快意結怨於匈奴非所以安邊也禍拏而不
觧兵休而復起近者愁苦遠者驚駭非所以持久也今
天下鍜甲磨劒矯箭控弦轉輸軍糧未見休時此天下
所共憂也夫兵久而變起事煩而慮生今外郡之地或
幾千里列城數十形束壤制帶脅諸侯非宗室之利也
上觀齊晉所以亡公室卑削六卿大盛也下覽秦之所
以滅刑嚴文刻欲大無窮也今郡守之權非特六卿之
重也地幾千里非特閭巷之資也甲兵器械非特棘矜
之用也以逄萬世之變則不可勝諱也
論土崩瓦解書(徐樂)
臣聞天下之患在於土崩不在瓦解古今一也何謂土
崩秦之末世是也陳涉無千乘之尊尺土之地身非王
公大人名族之後鄉曲之譽非有孔曾墨子之賢陶朱
猗頓之富也然起窮巷奮棘矜偏袒大呼天下從風此
其故何也由民困而主不恤下怨而上不知俗已亂而
政不修此三者陳涉之所以為資也此之謂土崩故曰
天下之患在乎土崩何謂瓦解吳楚齊趙之兵是也七國
謀為大逆號皆稱萬乘之君帶甲數十萬威足以嚴其
境内財足以勸其士民然不能西攘尺寸之地而身爲
禽於中原者此其故何也非權輕於匹夫而兵弱於陳
涉也當是之時先帝之德未衰而安土樂俗之民衆故
諸侯無境外之助此之謂瓦解故曰天下之患不在瓦
解由此觀之天下誠有土崩之勢雖布衣窮處之士或
首難而危海内陳涉是也况三晉之君或存乎天下雖
未治也誠能無土崩之勢雖有強國勁兵不得還踵而
身為禽吳楚是也况羣臣百姓能為亂乎此二體者安
危之明要賢主之所留意而深察也間者關東五穀歲
不登年歲未復民多窮困重之以邊境之事推數循理
而觀之民宜有不安其處者矣不安故易動易動者土
崩之勢也故賢主獨觀萬化之原明於安危之機修之
廟堂之上而銷未形之患也其要期使天下無土崩之
勢而已矣故雖有強國勁兵陛下逐走獸射飛鳥宏游
燕之囿淫縱恣之觀極馳騁之樂自若金石絲竹之聲
不絶於耳帷幄之私俳優侏儒之笑不乏於前而天下
無宿憂名何必夏商俗何必成康雖然臣竊以為陛下
天然之質寬仁之資而誠以天下為務則禹湯之名不
難侔而成康之俗未必不復興也此二體者立然後處
尊安之實揚廣譽於當世親天下而服四夷餘恩遺德
為數世隆南面背依攝袂而揖王公此陛下之所服也
臣聞圖王不成其敝足以安安則陛下何求而不得何
威而不成奚征而不服哉
訟太子書(令狐茂)
臣聞父者猶天母者猶地子猶萬物也故天平地安隂
陽和調物乃茂成父慈母愛室家之中子乃孝順隂陽
不和則萬物夭傷父子不和則室家喪亡故父不父則
子不子君不君則臣不臣雖有粟吾豈得而食諸昔者
虞舜孝之至也而不中於瞽瞍孝已被謗伯奇放流骨
肉至親父子相疑何者積毁之所生也由是觀之子無
不孝而父有不察今皇太子為漢嫡嗣承萬世之業體
祖宗之重親則皇帝之宗子也江充布衣之人閭閻之
隸臣耳陛下顯而用之銜至尊之命以迫蹵皇太子造
飾姦詐羣邪錯繆是以親戚之路隔塞而不通太子進
則不得上見退則困於亂臣獨冤結而亡告不忍忿忿
之心起而殺充恐懼逋逃子盜父兵以救難自免耳臣
竊以為無邪心詩曰營營青蠅止於藩豈弟君子無信
讒言讒言罔極交亂四國往者江充讒殺趙太子天下
莫不聞其罪固宜陛下不省察深過太子發盛怒舉大
兵而求之三公自將智者不敢言辨士不敢說臣竊痛
之臣聞子胥盡忠而忘其號比干盡仁而遺其身忠臣
竭誠不顧斧鉞之誅以陳其愚志在匡君安社稷也詩
云取彼讒人投畀豺虎唯陛下寬心慰意少察所親毋
患太子之非亟罷甲兵無令太子久亡臣不勝惓惓出
一旦之命待罪建章闕下
諫擊匈奴書(魏相)
臣聞之救亂誅暴謂之義兵義兵者王敵加於已不得
已而起者謂之應兵兵應者勝爭恨小故不忍憤怒者
謂之忿兵兵忿者敗利人土地貨寳者謂之貪兵兵貪
者破恃國家之大矜民人之衆欲見威於敵者謂之驕
兵兵驕者滅此五者非但人事乃天道也間者匈奴嘗
有善意所得漢民輒奉歸之未有犯於邊境雖爭屯田
車師不足致意中今聞諸將軍欲興兵入其地臣愚不
知此兵何名者也今邊郡困乏父子共牛羊之裘食草
萊之實常恐不能自存難以動兵軍旅之後必有凶年
言民以其愁苦之氣傷隂陽之和也出兵雖勝猶有後
憂恐災害之變因此以生今郡國守相多不實選風俗
尤薄水旱不時案今年計子弟殺父兄妻殺夫者凡二
百二十二人臣愚以為此非小變也今左右不憂此乃
欲發兵報纖介之忿於遠夷殆孔子所謂吾恐季孫之
憂不在顓臾而在蕭牆之内也願陛下與平昌侯樂昌
侯平恩侯及有議者詳議乃可
尚德緩刑書(路温舒)
臣聞齊有無知之禍而桓公以興晉有驪姬之難而文
公用伯近世趙王不終諸呂作亂而孝文為太宗繇是
觀之禍亂之作將以開聖人也故桓文扶微興壞尊文
武之業澤加百姓功潤諸侯雖不及三王天下歸仁焉
文帝永思至德以承天心崇仁義省刑罰通關梁一遠
近敬賢如大賓愛民如赤子内恕情之所安而施之於
海内是以囹圄空虚天下太平夫繼變化之後必有異
舊之恩此聖賢所以昭天命也往者昭帝即世而無嗣
大臣憂戚焦心合謀皆以昌邑尊親援而立之然天不
授命淫亂其心遂以自亡深察禍變之故乃皇天之所
以開至聖也故大將軍受命武帝股肱漢室披肝膽决
大計黜亡義立有德輔天而行然後宗廟以安天下咸
寧臣聞春秋正即位大一統而愼始也陛下初登至尊
與天合符宜改前世之失正始受命之統滌繁文除民
疾存亡繼絶以應天意臣聞秦有十失其一尚存治獄
之吏是也秦之時羞文學好武勇賤仁義之士貴治獄
之吏正言者謂之誹謗遏過者謂之妖言故盛服先生
不用於世忠良切言皆鬱於胸譽諛之聲日滿於耳虚
美薰心實禍蔽塞此乃秦之所以亡天下也方今天下
賴陛下恩厚亡金革之危饑寒之患父子夫妻戮力安
家然太平未洽者獄亂之也夫獄者天下之大命也死
者不可復生&KR1247;者不可復屬書曰與其殺不辜寧失不
經今治獄吏則不然上下相敺以刻為明深者獲公名
平者多後患故治獄之吏皆欲人死非憎人也自安之
道在人之死是以死人之血流離於市被刑之徒比肩
而立大辟之計歲以萬數此仁聖之所以傷也太平之
未洽凡以此也夫人情安則樂生痛則思死棰楚之下
何求而不得故&KR2366;人不勝痛則飾辭以視之吏治者利
其然則指道以明之上奏畏卻則鍛鍊而周内之蓋奏
當之成雖咎繇聽之猶以為死有餘辜何則成鍊者衆
文致之罪明也是以獄吏專為深刻殘賊而無極媮為
一切不顧國患此世之大賊也故俗語曰畫地為獄議
不入刻木為吏期不對此皆疾吏之風悲痛之辭也故
天下之患莫深於獄敗法亂正離親塞道莫甚乎治獄
之吏此所謂一尚存者也臣聞烏鳶之卵不毁而後鳳
凰集誹謗之罪不誅而後良言進故古人有言山藪藏
疾川澤納汚瑾瑜慝惡國君含詬惟陛下除誹謗以招
切言開天下之口廣箴諫之路掃亡秦之失尊文武之
德省法制寬刑罰以廢治獄則太平之風可興於世永
履和樂與天亡極天下幸甚
諫膠東太后游獵書(張敞)
臣聞秦王好淫聲華陽后為不聽鄭衛之樂楚莊好田
獵樊姬為不食鳥獸之肉口非惡旨甘耳非憎絲竹也
所以抑心意絶耆欲者將以率二君而全宗祀也禮君
母出門則乘輜軿下堂則從傅母進退則鳴玉珮内飾
則結綢繆此言尊貴所以自歛制不從恣之義也今太
后資質淑美慈愛寬仁諸侯莫不聞而少以田獵縱欲
為名於以上聞亦未宜也唯觀覽於往古全行乎來今
令后姬得有所法則臣下有所稱誦臣敞幸甚
自請治盜賊書(張敞)
臣聞忠孝之道退家則盡心於親進宦則竭力於君夫
小國中君猶有奮不顧身之臣况於明天子乎今陛下
遊意於太平勞精於政事亹亹不舍晝夜羣臣有司宜
各竭力致身山陽郡戶九萬三千口五十萬以上訖計
盜賊未得者七十七人它課諸事亦略如此臣敞愚駑
既無以佐思慮久處間郡身逸樂而忘國事非忠孝之
節也伏聞膠東渤海左右郡歲數不登盜賊並起至攻
官寺簒囚徒搜市朝劫列侯吏失綱紀奸宄不禁臣敞
不敢愛身避死唯明詔之所處願盡力摧挫其暴虐存
撫其孤弱事即有業所至郡條奏其所由廢及所以興
之狀
上書陳兵利害(趙充國)
臣竊見騎都尉安國前幸賜書擇羌人可使之䍐諭告
以大軍當至漢不誅䍐以解其謀恩澤甚厚非臣下所
能及臣獨私美陛下盛德至計亡已故遣开豪雕庫宣
天子至德䍐开之屬皆聞知明詔今先零羌楊玉此羌
之首帥名王將騎四千及煎鞏騎五千阻石山木候便
為寇䍐羌未有所犯今置先零先擊䍐釋有罪誅亡辜
起一難就两害誠非陛下本計也臣聞兵法攻不足者
守有餘又曰善戰者致人不致於人今䍐羌欲為敦煌
酒泉寇宜飭兵馬練戰士以須其至坐得致敵之術以
逸擊勞取勝之道也今恐二郡兵少不足以守而發之
行攻釋致虜之術而從為虜所致之道臣愚以為不便
先零羌虜欲為背畔故與䍐开解仇結約然其私心不
能亡恐漢兵至而䍐开背之也臣愚以為其計常欲先
赴䍐开之急以堅其約先擊䍐羌先零必助之今虜馬
肥糧食方饒擊之恐不能傷害適使先零得施德於䍐
羌堅其約合其黨虜交堅黨合精兵二萬餘人迫脅諸
小種附著者稍衆莫須之屬不輕得離也如是虜兵寖
多誅之用力數倍臣恐國家憂累繇十年數不二三歲
而已臣得蒙天子厚恩父子俱為顯列臣位至上卿爵
列侯犬馬之齒七十六為明詔填溝壑死骨不朽亡所
顧念緣思惟兵利害至熟悉也以臣之計先誅先零已
則䍐开之屬不煩兵而服矣先零已誅而䍐开不服涉
正月擊之得利之理又其時也以今進兵誠不見其利
唯陛下裁察
言錢幣書(貢禹)
古者不以金錢為幣專意於農故一夫不耕必有受其
饑者今漢家鑄錢及諸鐵官皆置吏卒徒攻山取銅鐵
一歲功十萬人已上中農食七人是七十萬人常受其
饑也鑿地數百丈消隂氣之精地藏空虚不能含氣出
雲斬伐林木亡有時禁水旱之災未必不繇此也自五
銖錢起已來七十餘年民坐盜鑄錢被刑者衆富人積
錢滿室猶亡厭足民心動搖商賈求利東西南北各用
智巧好衣美食歲有十二之利而不出租稅農夫父子
暴露中野不避寒暑捽草杷土手足腁胝已奉榖租又
出槀稅鄉部私求不可勝供故民棄本逐末耕者不能
半貧民雖賜之田猶賤賣以賈窮則起為盜賊何者末
利深而惑於錢也是以姦邪不可禁其原皆起於錢也
疾其末者絶其本宜罷採珠玉金銀鑄錢之官亡復以
為幣市井勿得販賣除其租銖之律租稅禄賜皆以布
帛及榖使百姓一歸於農復古道便
言風俗書(貢禹)
孝文皇帝時貴廉潔賤貪汙賈人贅壻及吏坐臧者皆
禁銅不得為吏賞善罰惡不阿親戚罪白者伏其誅疑
者以與民亡贖罪之法故令行禁止海内大化天下斷
獄四百與刑錯亡異武帝始臨天下尊賢用士闢地廣
境數千里自見功大威行遂從耆欲用度不足乃行一
切之變使犯法者贖罪入穀者補吏是以天下奢侈官
亂民貧盜賊並起亡命者衆郡國恐伏其誅則擇便巧
史書習於計簿能欺上府者以為右職姦軌不勝則取
勇猛能操切百姓者以苛暴威服下者使居大位故亡
義而有財者顯於世欺謾而善書者尊於朝誖逆而勇
猛者貴於官故俗皆曰何以孝弟為財多而光榮何以
禮義為史書而仕宦何以謹愼為勇猛而臨官故黥劓
而髠鉗者猶復攘臂為政於世行雖犬彘家富埶足目
指氣使是為賢耳故謂居官而置富者為雄桀處姦而
得利者為壯士兄勸其弟父勉其子俗之壞敗乃至於
是察其所以然者皆以犯法得贖罪求士不得眞賢相
守崇財利誅不行之所致也今欲興至治致太平宜除
贖罪之法相守選舉不以實及有臧者輒行其誅亡但
免官則爭盡力為善貴孝弟賤賈人進眞賢舉實廉而
天下治矣孔子匹夫之人耳以樂道正身不解之故四
海之内天下之君微孔子之言亡所折中况乎以漢地
之廣陛下之德處南面之尊秉萬乘之權因天地之助
其於變世易俗調和隂陽陶冶萬物化正天下易於决
流抑隊自成康以來幾且千歲欲為治者甚衆然而太
平不復興者何也以其舍法度而任私意奢侈行而仁
義廢也陛下誠深念高祖之苦醇法大宗之治正已以
先下選賢以自輔開進忠正致誅姦臣遠放讇佞放出
園陵之女罷倡樂絶鄭聲去甲乙之帳退偽薄之物修
節儉之化驅天下之民皆歸於農如此不解則三王可
侔五帝可及唯陛下留意省察天下幸甚
訟蓋寬饒書(鄭昌)
宣帝時蓋寬饒為司隸校尉舉刺無所回避是時帝
方用刑法信任中尚書宦官寬饒上封事切諫又引
韓氏易傳言五帝官天下三王家天下家以傳子官
以傳賢若四時之運成功者去不得其人則不居其
位書奏帝怒執金吾議以為寬饒欲求禪大逆不道
諫大夫鄭昌上書訟之曰
臣聞山有猛獸藜藿為之不采國有忠臣奸邪為之不
起司隸校尉寬饒居不求安食不求飽進有憂國之心
退有死節之義上無許史之屬下無金張之託職在司
察直道而行多仇少與上書陳國事有司劾以大辟臣
幸得從大夫之後官以諫為名不敢不言
謝上書(諸葛豐)
臣豐駑怯文不足以勸善武不足以執邪陛下不量臣
能否拜為司隸校尉未有以自效復秩臣為光禄大夫
官尊責重非臣所當處也又迫年歲衰暮常恐卒填溝
渠無以報厚德使論議士譏臣無補長獲素餐之名故
常願捐一旦之命不待時而斷姦臣之首縣於都市編
書其罪使四方明知為惡之罰然後却就鈇鉞之誅誠
臣所甘心也夫以布衣之士尚猶有刎頸之交今以四
海之大曾無伏節死誼之臣率盡苟合取容阿黨相為
念私門之利忘國家之政邪穢濁溷之氣上感於天是
以災變數見百姓困乏此臣下不忠之效也臣誠恥之
亡已凡人情莫不欲安存而惡危亡然忠臣直士不避
患害者誠為君也今陛下天覆地載物無不容使尚書
令堯賜臣豐書曰夫司隸者刺舉不法善善惡惡非得
顓之也勉處中和順經術意恩深德厚臣豐頓首幸甚
臣竊不勝憤懣願賜清宴唯陛下裁幸
復上書自陳(諸葛豐)
臣聞伯奇孝而棄於親子胥忠而誅於君隱公慈而殺
於弟叔武弟而殺於兄夫以四子之行屈平之材然猶
不能自顯而被刑戮豈不足以觀哉使臣殺身以安國
蒙誅以顯君臣誠願之獨恐未有云補而為衆邪所排
令讒夫得遂正直之路壅塞忠臣沮心智士杜口此愚
臣之所懼也
訟王尊書(公乘興)
尊治京兆功效日著住者南山盜賊阻山橫行剽劫良
民殺奉法吏道路不通城門至以警戒步兵校尉使逐
捕暴師露衆曠日煩費不能禽制二卿坐黜羣盗寖彊吏
氣傷沮流聞四方為國家憂當此之時有能捕斬不愛
金爵重賞關内侯寬中使問所徵故司隸校尉王尊捕
羣盜方略拜為諫大夫守京輔都尉行京兆尹事尊盡
節勞心夙夜思職卑體下士厲奔北之吏起沮傷之氣
二旬之間大黨震壞渠率效首賊亂蠲除民反農桑拊
循貧弱鉏耘豪彊長安宿豪大猾東市賈萬城西萭章
翦張禁酒趙放杜陵楊章等皆通邪結黨挾養姦軌上
干王法下亂吏治並兼役使侵漁小民為百姓豺狼更
數二千石二十年莫能禽討尊以正法案誅皆伏其辜
姦邪銷釋吏民說服尊撥劇整亂誅暴禁邪皆前所稀
有名將所不及雖拜為眞未有殊絶褒賞加於尊身今
御史大夫奏尊傷害隂陽為國家憂無承用詔書之意
靜言庸違象恭滔又原其所以出御史丞楊輔故為尊
書佐素行隂賊惡口不信好以刀筆陷人於法輔嘗醉
過尊大奴利家利家捽搏其頰兄子閎拔刀欲剄之輔
以故深怨疾毒欲傷害尊疑輔内懷怨恨外依公事建
畫為此議傅致奏文浸潤加誣以復私怨昔白起為秦
將東破韓魏南拔郢都應侯譖之賜死杜郵吳起為魏
守西河而秦韓不敢犯讒人間焉斥逐奔楚秦聽浸潤
以誅良將魏信讒言以逐賢守此皆偏聽不聰失人之
患也臣等竊傷痛尊修身潔已砥節首公刺譏不憚將
相誅惡不避豪彊誅不制之賊解國家之憂功著職修威信
不廢誠國家爪牙之吏折衝之臣今一旦無辜制於仇人之手
傷於詆欺之文上不得以功除罪下不得蒙棘木之聽獨掩
怨讐之偏奏被共工之大惡無所陳怨愬罪尊以京師廢亂
羣盜並興選賢徵用起家為卿賊亂既除豪猾伏辜即
以佞巧廢黜一尊之身三期之間乍賢乍佞豈不甚哉
孔子曰愛之欲其生惡之欲其死是惑也浸潤之譖不
行焉可謂明矣願下公卿大夫博士議郎定尊素行夫
人臣而傷害隂陽死誅之罪也靜言庸違放殛之刑也
審如御史章尊乃當伏觀闕之誅放於無人之域不得
苟免及任舉尊者當獲選舉之辜不可但已即不如章
飾文深詆以愬無罪亦宜有誅以懲讒賊之口絶詐欺
之路惟明主參詳使白黑分别
請復丙吉後爵邑書(士伍尊)
臣少時為郡邸小吏竊見孝宣皇帝以皇曾孫在郡邸
獄是時治獄使者丙吉見皇曾孫遭離無辜吉仁心感
動涕泣悽惻選擇復作胡組養視皇孫吉常從臣尊日
再侍卧庭上後遭條獄之詔吉扞拒大難不避嚴刑竣
法既遭大赦吉謂守丞誰如皇孫不當在官使誰如移
書京兆尹遣與胡組俱送京兆尹不受復還及組日滿
當去皇孫思慕吉以私錢顧組令留與郭徵卿並養數
月乃遣組去後少内嗇夫白吉曰食皇孫無詔令時吉
得食米肉月月以給皇孫吉即時病輒使臣尊朝夕請
問皇孫視省席蓐燥濕候伺組徵卿不得令晨夜去皇
孫敖盪數奏甘毳食物所以擁全神靈成育聖躬功德
已無量矣時豈豫知天下之福而徼其報哉誠其仁恩
内結於心也雖介子推割肌以存君不足以比孝宣皇
帝時臣上書言狀幸得下吉吉謙謙不敢自伐删去臣
辭專歸美於組徵卿組徵卿皆以受田宅賜錢吉封為
博陽侯臣尊不得比組徵卿臣年老居貧死在旦暮欲
終不言恐使有功不著吉子顯坐微文奪爵爲關内侯
臣愚以為宜復其爵邑以報先人功德
文章辨體彙選卷六十九
