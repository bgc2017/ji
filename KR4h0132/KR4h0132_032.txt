文章辨體彙選卷三十二
明賀復徵編
祝文一(告辭)
徐師曾曰按祝文者饗神之辭也劉勰所謂祝史陳
信資乎文辭者是也昔伊祈始蜡以祭八神此祝文
之祖也厥後虞舜祠田商湯告帝周禮設太祝之職
掌六祝之辭春秋以降史辭浸繁則祝文之來尚矣
考其大旨實有六焉一曰告二曰修三曰祈四曰報
五曰辟六曰謁用以饗天地山川社稷宗廟五祀羣
神而搃謂之祝文其辭亦有散文儷語之别也今
去辟謁二體
周武王筴祝文
武王既定商立於社南大卒之左右畢從毛叔鄭奉明
水衛康叔封布兹召公奭贊采師尚父牽牲尹佚筴祝
曰殷之末孫季紂殄廢先王明德侮蔑神祗不祀昏暴
商邑百姓其章顯於天皇上帝於是武王再拜稽首曰
膺更大命革殷受天明命武王又再拜稽首乃出(孫鑛日筴)
(文上帝句連下膺更蓋讀至上帝句武王再拜稽首讀畢又再拜稽首也霍光傳廢昌邑王尚書令讀奏)
(至中太后曰止王離席伏復讀法本此寫狀態如覩)
漢光武帝告天地羣神文
皇天上帝后土神祗眷顧降命屬秀黎元為人父母秀
不敢當羣下百辟不謀同辭咸曰王莽簒位秀發憤興
兵破王尋王邑於昆陽誅王郎銅馬於河北平定天下
海内蒙恩上當天地之心下為元元所歸䜟記曰劉秀
發兵捕不道卯金修德為天子秀猶固辭至於再至於
三羣下僉曰皇天大命不可稽留敢不敬承
漢昭烈皇帝祭告天地神祗文
維建安二十六年四月丙午皇帝備敢用玄牡昭告皇
天上帝后土神祗漢有天下歷數無疆曩者王莽篡盗
光武皇帝震怒致誅社稷復存今曹操阻兵安忍僇殺
主后滔天泯夏罔顧天顯操子丕載其凶逆竊居神器
羣臣將士以為社稷隳廢備宜修之嗣武二祖躬行天
討備雖否德懼忝帝位詢於庶民外及蠻夷君長僉曰
天命不可以不荅祖業不可以久替四海不可以無主
率土式望在偹一人偹畏天明命又懼漢邦將湮於地
謹擇元日與百寮登壇受皇帝璽綬修燔瘞告類於天
神惟神享祚於漢家永綏四海
潮州祭神文(唐韓愈)
維年月日潮州刺史韓愈謹差攝潮陽縣尉史虚已以
特羊庶羞之奠告於太湖神之靈愈承朝命為此州長
今月二十五日至治下凡大神降依庇貺斯人者皆愈
所當率徒屬奔走致誠親執祀事於廟庭下今以始至
方上奏天子思慮不能專一冠衣不潔净與人吏未相
識知牲糈酒食器皿觕弊不能嚴清又未卜日時不敢
自薦見使攝潮陽縣尉史虚已以告神其降監尚饗
祭淮瀆文(元稹)
維元和九年歲次甲午十二月朔甲辰某日辰使謹遣
某用少牢醴酒之奠昭禱於淮瀆長源公之靈浩浩靈
源滔滔不息流謙處順潤下表德清輝可鑒浮穢不匿
月映澄鮮霞明渙赩經界區夏左右萬國百川委輸萬
靈受職越海貢誠載舟竭力明哲用興凶戾潛殛𦕈爾
吳頑蔑然蟊賊鴟張蔡郊蟻聚淮側喪父禮虧干君志
愎天子命我滌除妖慝卒乘林林戈鋋嶷嶷電淬爪卒
雷憤胸臆王心示懷士剪猶抑柔叛綏衷取順捨逆咨
爾有神逮爾有極彼暴我仁彼枉我直歸我者昌倍我
者辟不斬祠祀不湮溝洫不赦渠魁不虐畏逼不進梯
衝不燿矛戟火滅燎原人歸壽域然後潔神牛羊奉神
黍稷告神有成謂神不惑尚饗
祭匡山文(白居易)
維元和十二年歲次丁酉二月辛酉朔二十一日將仕
郎守江州司馬白居易謹以清酌之奠敢昭告於匡山
神之靈恭惟神正直聰明扶持匡廬福利動植居易賦
命蹇連與時參差願於靈山棲此陋質遺愛寺側既置
草堂欲居其中參禪養素而開構池宇在神域中往來
道途由神門外輒用酒脯告虔於神神其聽之歆此薄
奠非敢徼福所期薦誠尚饗
祭廬山文(白居易)
維元和十二年歲次丁酉二月二十五日乙酉將仕郎
守江州司馬白居易以香火酒脯告於廬山遺愛寺四
旁上下大小諸神居易夙聞匡廬天下神秀幸因佐宦
得造兹山又聞永遠宗雷同居於是道俗並處古之遺
風而遺愛西偏鄭氏舊隠三寺長老招予此居創新堂
宇疏舊泉沼或來或往棲遲其間不唯躭翫水石以樂
野性亦欲擺厺煩惱漸歸空門儻秩滿以來得以自遂
餘生終老願託於斯今葺構既成遊息方始爰以潔敬
薦兹馨香不敢媚神不敢禳福但使疫癘不作魑魅不
逢猛獸毒蟲各安其所苟人居之静謐則神道之光明
齋心露誠庶幾有荅尚饗
到任祭城隍文(明袁黃)
維萬歷十六年六月初九日禮部觀政進士袁黃奉
命來知寶坻縣事謹以牲醴致祭於本縣城隍之神曰
黃不肖數罹大過欲寡之未能也然素有體物恤民之
志今將實見之行事敬與神約吾願恭順以事上傲慢
不恭神殛之吾願明潔以事神享祀不潔神殛之吾願
虚懷樂善以事邑之賢者侮慢自賢神殛之吾願崇儉
以厚風俗侈食縱酒神殛之吾願寧失不經以活無知
犯法之民不能活神殛之吾願興民之利而闢其荒蕪
不然者神殛之吾願防民之患而修其溝畛不然者神
殛之聽訟則不但剖其曲直必思所以平其忿心而使
之無訟不然者神殛之用刑則不但鋤強遏惡必思所
以養其良心而使廉恥日生不然者神殛之賦役則不
但不敢額外加徵必思所以曲為區處而使額内之數
漸減不然者神殛之徭役則不但一時恤民之力必思
所以立法調停而使享永世之利不然者神殛之治事
則不但發已自盡必思所以循物無違而使衆志皆通
不然者神殛之愛人則不但使居者願耕於其野亦使
行者願出於其途而無忘賓旅不然者神殛之至於納
民之賄殘民之命凌虐士類䧟害同僚則尤不肖之甚
者神其速殛毋恕若夫雨暘時若疫癘不侵則神之事
也予治其明弗及其幽願默賜寵綏以相予之不逮合
境神祗同此證明尚饗
文章辨體彙選卷三十二
