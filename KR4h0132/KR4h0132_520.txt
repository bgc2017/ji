文章辨體彙選卷五百二十
明賀復徵編
史傳三十八
賈復傳(宋范蔚宗)
賈復字君文南陽冠軍人也少好學習尚書事舞隂李
生李生竒之謂門人曰賈君之容貌志氣如此而勤於
學將相之器也王莽末為縣掾迎鹽河東會遇盜賊等
比十餘人皆放散其鹽復獨完以還縣縣中稱其信時
下江新市兵起復亦聚衆數百人於羽山自號將軍更
始立乃將其衆歸漢中王劉嘉以為校尉復見更始政
亂諸將放縱乃說嘉曰臣聞圖堯舜之事而不能至者
湯武是也圖湯武之事而不能至者桓文是也圖桓文
之事而不能至者六國是也定六國之規欲安守之而
不能至者亡六國是也今漢室中興大王以親戚為藩
輔天下未定而安守所保所保得無不可保乎嘉曰卿
言大非吾任也大司馬劉公在河北必能相施苐持我
書往復遂辭嘉受書北度河及光武於栢人因鄧禹得
召見光武竒之禹亦稱有將帥節於是署復破虜將軍
督盜賊復馬羸光武解左驂以賜之官屬以復後來而
好陵折等輩調補鄗尉光武曰賈督有折衝千里之威
方任以職勿得擅除光武至信都以復為偏將軍及拔
邯鄲遷都護將軍從擊青犢於射犬大戰至日中賊陳
堅不卻光武傳召復曰吏士皆饑可且朝飯復曰先破
之然後食耳於是被羽先登所向皆靡賊乃敗走諸將
咸服其勇又北與五校戰於真定大破之復傷創甚光
武大驚曰我所以不令賈復别將者為其輕敵也果然
失我名將聞其婦有孕生女邪我子娶之生男耶我女
嫁之不令其憂妻子也復病尋愈追及光武於薊相見
甚懽大享士卒令復居前擊鄴賊破之復從征伐未嘗
喪敗數與諸將潰圍解急身被十二創帝以復敢深入
希令遠征而壯其勇節常自從之故復少方面之勲諸
將每論功自伐復未嘗有言帝輒曰賈君之功我自知
之十三年定封膠東侯食郁秩壯武下密即墨挺胡觀
陽凡六縣復知帝欲偃干戈修文德不欲功臣擁衆京
師乃與高密侯鄧禹並剽甲兵敦儒學帝深然之遂罷
左右將軍復以列侯就第加位特進復為人剛毅方直
多大節既還私第闔門養威重朱祐等薦復宜為宰相
帝方以吏事責三公故功臣並不用是時列侯唯高密
固始膠東三侯與公卿參議國家大事恩遇甚厚三十
一年卒諡曰剛侯
鄧訓傳(范蔚宗)
訓字平叔禹第六子也少有大志不好文學禹常非之
顯宗即位初以為郎中訓樂施下士士大夫多歸之永
平中理虖沱石臼河從都慮至羊腸倉欲令通漕太原
吏人苦役連年無成轉運所經三百八十九隘前後沒
溺死者不可勝算建初三年拜訓謁者使監領其事訓
考量隠括知大功難立具以上言肅宗從之遂罷其役
更用驢輦歲省費億萬計全活徒士數千人會上谷太
守任興欲誅赤沙烏桓怨恨謀反詔訓將黎陽營兵屯
狐奴以防其變訓撫接邊民為幽部所歸六年遷護烏
桓校尉黎明故人多攜將老幼樂隨訓徙邊鮮卑聞其
威恩皆不敢南近塞下八年舞隂公主子梁扈有罪訓
坐私與扈通書徵免歸閭里元和三年盧水胡反畔以
訓為謁者乘傳到武威拜張掖太守章和二年護羌校
尉張紆誘誅燒當種羌迷吾等由是諸羌大怒謀欲報
怨朝廷憂之公卿舉訓代紆為校尉諸羌激忿遂相與
解仇結婚交質盟詛衆四萬餘人期冰合渡河攻訓先
是小月氏胡分居塞内勝兵者二三千騎皆勇健富強
每與羌戰常以少制多雖首施兩端漢亦時收其用時
迷吾子迷唐别與武威種羌合兵萬騎來至塞下未敢
攻訓先欲脅月氏胡訓擁衛稽故令不得戰議者咸以
羌胡相攻縣官之利以夷伐夷不宜禁護訓曰不然今
張紆失信衆羌大動經常屯兵不下二萬轉運之費空
竭府帑凉州吏人命縣絲髮原諸胡所以難得意者皆
恩信不厚耳今因其迫急以德懷之庶能有用遂令開
城及所居園門悉驅羣胡妻子内之嚴兵守衛羌掠無
所得又不敢逼諸胡因即解去由是湟中諸胡皆言漢
家常欲鬭我曹今鄧使君待我以恩信開門内我妻子
乃得父母咸懽喜叩頭曰惟使君所命訓遂撫養其中
少年勇者數百人以為義從羌胡俗恥病死每病臨困
輒以刀自刺訓聞有困疾者輒拘持縛束不與兵刃使
醫藥療之愈者非一小大莫不感悦於是賞賂諸羌種
使相招誘迷唐伯父號迷吾乃將其母及種人八百戶
自塞外來降訓因發湟中秦胡羌兵四千人出塞掩擊
迷唐於寫谷斬首虜六百餘人得馬牛羊萬餘頭迷唐
乃去大小揄居頗巖谷衆悉破散其春復欲歸故地就
田業訓乃發湟中六千人令長史任尚將之縫革為船
置於箄上以渡河掩擊迷唐廬落大豪多所斬獲復追
逐奔北會尚等夜為羌所攻於是義從羌胡并力破之
斬首前後一千八百餘級獲生口二千人馬牛羊三萬
餘頭一種殆盡迷唐遂收其餘部遠徙廬落西行千餘
里諸附落小種皆背畔之燒當豪帥東號稽顙歸死餘
皆欵塞納質於是綏接歸附威信大行遂罷屯兵各令
歸郡惟置弛刑徒二千餘人分以屯田為貧人耕種修
理城郭塢壁而已永元二年大將軍竇憲將兵鎮武威
憲以訓曉羌胡方略上求俱行訓初厚於馬氏不為諸
竇所親及憲誅故不離其禍訓雖寬中容衆而於閨門
甚嚴兄弟莫不敬憚諸子進見未嘗賜席接以温色四
年冬病卒官時年五十三吏人羌胡愛惜旦夕臨者日
數千人戎俗父母死恥悲泣皆騎馬歌呼至聞訓卒莫
不吼號或以刀自割又刺殺其犬馬牛羊曰鄧使君已
死我曹亦俱死耳前烏桓吏士皆犇走道路至空城郭
吏執不聽以狀白校尉徐傿傿歎息曰此義也乃釋之
遂家家為訓立祠每有疾病輒此請禱求福
王丹傳(范蔚宗)
王丹字仲回京兆下邽人也哀平時仕州郡王莽時連
徵不至家累千金隠居養志好施周急每歲農時輒載
酒肴於田間候勤者而勞之其惰孏者恥不致丹皆兼
功自勵邑聚相率以致殷富其輕黠游蕩廢業為患者
輒曉其父兄使黜責之沒者則賻給親自將護其有遭
喪憂者輒待丹為辦鄉鄰以為常行之十餘年其化大
洽風俗以篤丹資性方潔疾惡強豪時河南太守同郡
陳遵關西之大俠也其友人喪親遵為護喪事賻助甚
豐丹乃懷縑一匹陳之於主人前曰如丹此縑出自機
杼遵聞而有慙色自以知名欲結交於丹丹拒而不許
會前將軍鄧禹西征關中軍糧乏丹率宗族上麥二千
斛禹表丹領左馮翊稱疾不視事免歸後徵為太子少
傅時大司徒侯霸欲與交友及丹被徵遣子昱候於道
昱迎拜軍下丹下答之昱曰家公欲與君結交何為見
拜丹曰君房有是言丹未之許也丹子有同門生喪親
家在中山白丹欲往奔慰結侣將行丹怒而撻之令寄
縑以祠焉或問其故丹曰交道之難未易言也世稱管
鮑次則王貢張陳凶其終蕭朱隙其末故知全之者鮮矣
時人服其言客初有薦士於丹者因選舉之而後所舉
者陷罪丹坐以免客慙懼自絶而丹終無所言尋復徵
為太子太傅乃呼客謂曰子之自絶何量丹之薄也不
為設食以罰之相待如舊其後遜位卒於家
鮑永傳(范蔚宗)
鮑永字君長上黨屯留人也父宣哀帝時任司隸校尉
為王莽所殺永少有志操習歐陽尚書事後母至孝妻
嘗於母前叱狗而永即去之初為郡功曹莽以宣不附
已欲滅其子孫都尉路平承望風旨規欲害永太守苟
諫擁護召以為吏常置府中永因數為諫陳興復漢室
剪滅簒逆之策諫每戒永曰君長幾事不密禍倚人門
永感其言及諫卒自送喪歸扶風路平遂收永弟升太
守趙興到聞乃歎曰我受漢茅土不能立節而鮑宣死
之豈可害其子也敕縣出升復署永功曹時有矯稱侍
中止傳舍者興欲謁之永疑其詐諫不聽而出興遂駕
往永乃拔佩刀截馬當匈乃止後數日莽詔書果下捕
矯稱者永由是知名舉秀才不應更始二年徵再遷尚
書僕射行大將軍事持節將兵安集河東并州朔部得
自置偏禆輒行軍法永至河東擊青犢大破之更始封
為中陽侯永雖為將率而車服敝素為道路所識時赤
眉害更始三輔道絶光武即位遣諫議大夫儲大伯持
節徵永詣行在所永疑不從乃收繫大伯遣使馳至長
安既知更始已亡乃發喪出大伯等封上將軍列侯印
綬悉罷兵但幅巾與諸將及同心客百餘人詣河内帝
見永問曰卿衆所在永離席叩頭曰臣事更始不能令
全誠慙以其衆幸富貴故悉罷之帝曰卿言大而意不
悦時攻懷未拔帝謂永曰我攻懷二日而兵不下關東
畏服卿可且將故人自往城下譬之即拜永諫議大夫
至懷乃說更始河内太守於是開城而降帝大喜賜永
洛陽商里宅固辭不受時董憲禆將屯兵於魯侵害百
姓乃拜永為魯郡太守永到擊討大破之降者數千人
惟别帥彭豐虞休皮常等各千餘人稱將軍不肯下頃
之孔子闕里無故荆棘自除從講堂至於里門永異之
謂府丞及魯令曰方今危急而闕里自開斯豈夫子欲
令太守行禮助吾誅無道邪乃會人衆修鄉射之禮請
豐等共會觀視欲因此禽之豐等亦欲圖永乃持牛酒
勞饗而潛挾兵器永覺之手格殺豐等禽破黨與帝嘉
其略封為關内侯遷揚州牧時南土尚多寇暴永以吏
人痍傷之後乃緩其銜轡示誅強横而鎮撫其餘百姓
安之會遭母憂去官悉以財産與孤弟子建武十一年
徵為司隸校尉帝叔父趙王良尊戚貴重永以事劾良
大不敬由是朝廷肅然莫不戒慎乃辟扶風鮑恢為都
官從事恢亦抗直不避強禦帝常曰貴戚且宜斂手以
避二鮑其見憚如此永行縣到霸陵路經更始墓引車
入陌從事諫止之永曰親北面事人寧有過墓不拜雖
以獲罪司隸所不避也遂下拜哭盡哀而去西至扶風
椎牛上苟諫冢帝聞之意不平問公卿曰奉使如此何
如太中大夫張湛對曰仁者行之宗忠者義之主也仁
不遺舊忠不忘君行之高者也帝意乃釋後大司徒韓
歆坐事永固請之不得以此忤帝意出為東海相坐度
田事不實被徵諸郡守多下獄永至城皋詔書迎拜為
兖州牧便道之官視事三年病卒
郅惲傳(范蔚宗)
郅惲字君章汝南西平人也年十二失母居喪過禮及
長理韓詩嚴氏春秋明天文歷數王莽時寇賊羣發惲
乃仰占玄象歎謂友人曰方今鎮歲熒惑並在漢分翼
軫之域去而復來漢必再受命福歸有德如有順天發
策者必成大功時左隊大夫逯並素好士惲說之曰當
今上天垂象智者以昌愚者以亡昔伊尹自鬻輔商立
功全人惲竊不遜敢希伊尹之蹤應天人之變明府儻
不疑逆俾成天德並竒之使署為吏惲不謁曰昔文王
拔吕尚於渭濱高宗禮傅說於巖築桓公取管仲於射
鉤故能立弘烈就元勲未聞師相仲父而可為吏位也
非闚天者不可與圖遠君不授驥以重任驥亦俛首裹
足而去耳遂不受署西至長安乃上書王莽曰臣聞天
地重其人惜其物故運機衡垂日月含元包一甄陶品
類顯表紀世圖錄豫設漢歷久長孔為赤制不使愚惑
殘人亂時智者順以成德愚者逆以取害神器有命不
可虛獲上天垂戒欲悟陛下令就臣位轉禍為福劉氏
享天永命陛下順節盛衰取之以天還之以天可謂知
命矣若不早圖是不免於竊位也且堯舜不以天顯自
與故禪天下陛下何貪非天顯以自累也天為陛下嚴
父臣為陛下孝子父教不敢廢子諫不可拒惟陛下留
神莽大怒即收繫詔獄劾以大逆猶以惲據經䜟難即
害之使黃門近臣脅惲令自告狂病恍惚不覺所言惲
乃瞋目詈曰所陳皆天文聖意非狂人所能造遂繫須
冬會赦得出乃與同郡鄭敬南遁蒼梧建武三年又至
廬江因遇積弩將軍傅俊東徇楊州俊素聞惲名乃禮
請之上為將兵長史授以軍政惲乃誓衆曰無掩人不
偹窮人於戹不得斷人支體裸人形骸放滛婦女俊軍
士猶發冢陳尸掠奪百姓惲諫俊曰昔文王不忍露白
骨武王不以天下易一人之命故能獲天地之應尅商
如林之旅將軍如何不師法文王而犯逆天地之禁多
傷人害物虐及枯尸取罪神明今不謝天改政無以全
命願將軍率士卒收傷葬死哭所殘暴以明非將軍本
意也從之百姓悦服所向皆下七年俊還京師而上論
之惲恥以軍功取位遂辭歸鄉里縣令卑身崇禮請以
為門下掾惲友人董子張者父先為鄉人所害及子張
病將終惲往候之子張垂殁視惲欷歔不能言惲曰吾
知子不悲天命而痛讐不復也子在吾憂而不手子亡
吾手而不憂也子張但目擊而已惲即起將客遮仇人
取其頭以示子張子張見而氣絶惲因而詣縣以狀自
首令應之遲惲曰為友報讎吏之私也奉法不阿君之
義也虧君以生非臣節也趨出就獄令跣而追惲不及
遂自至獄令拔刀自向以要惲曰子不從我出敢以死
明心惲得此乃出因病去久之太守歐陽歙請為功曹
汝南舊俗十月享會百里内縣皆齎牛酒到府讌飲時
臨享禮訖歙教曰西都督郵繇延天資忠貞稟性公方
摧破姦凶不嚴而理今與衆儒共論延功顯之於朝太
守敬嘉厥休牛酒養德主簿讀書教戶曹引延受賜惲
於下坐愀然前曰司正舉觥以君之罪告謝於天按延
資性貪邪外方内圓朋黨搆姦罔上害人所在荒亂怨
慝並作明府以惡為善股肱以直從曲此既無君又復
無臣惲敢再拜奉觥歙色慙動不知所言門下掾鄭敬
進曰君明臣直功曹言切明府德也可無受觥哉歙意
少解曰實歙罪也敬奉觥惲乃免冠謝曰昔虞舜輔堯
四罪咸服讒言弗庸孔任不行故能作股肱帝用有歌
惲不忠孔任是昭豺虎從政既陷誹謗又露所言罪莫
重焉請收惲延以明好惡歙曰是重吾過也遂不讌而
罷惲歸府稱病延亦自退鄭敬素與惲厚見其言忤歙
乃相招去曰子廷爭繇延君猶不納延今雖去其勢必
還直心無諱誠三代之道然道不同者不相為謀吾不
能忍見子有不容君之危盍去之乎惲曰孟軻以強其
君之所不能為忠量其君之所不能為賊惲業已強之
矣障君於朝既有其直而不死職罪也延退而惲又去
不可敬乃獨隠於弋陽山中居數月歙果復召延惲於
是乃去從敬止漁釣自娛留數十日惲志在從政既乃
喟然而歎謂敬曰天生俊士以為人也鳥獸不可與同
羣子從我為伊吕乎將為巢許乎而父老堯舜也敬曰
吾足矣初從生步重華於南野謂來歸為松子今幸得
全軀樹類還奉墳墓盡問學道雖不從政施之有政是
亦為政也吾年耄矣安得從子子勉正性命勿勞神以
害生惲於是告别而去敬字次都清志高世光武連徵
不到惲遂客居江夏教授郡舉孝廉為上東城門候帝
常出獵車駕夜還惲拒關不開帝令從者見面於門間
惲曰火明遼遠遂不受詔帝乃迴從東中門入明日惲
上書諫曰昔文王不敢盤於遊田以萬人為憂而陛下
遠獵山林夜以繼晝其如社稷宗廟何暴虎馮河未至
之戒誠小臣所竊憂也書奏賜布百匹貶東中門候為
參封尉後令惲授皇太子韓詩侍講殿中及郭皇后廢
惲乃言於帝曰臣聞夫婦之好父不能得之於子況臣
能得之於君乎是臣所不敢言雖然願陛下念其可否
之計無令天下有議社稷而已帝曰惲善恕已量主知
我必不有所左右而輕天下也后既廢而太子意不自
安惲乃說太子曰久處疑位上違孝道下近危殆昔高
宗明君吉甫賢臣及有纖介放逐孝子春秋之義母以
子貴太子宜因左右及諸皇子引愆退身奉養母氏以
明聖教不背所生太子從之帝竟聽許惲再遷長沙太
守先是長沙有孝子古初遭父喪未葬隣人失火初匍
匐柩上以身扞火火為之滅惲甄異之以為首舉後坐
事左轉芒長又免歸避地教授著書八篇以病卒子夀
郭伋傳(范蔚宗)
郭伋字細侯扶風茂陵人也高祖父解武帝時以任俠
聞父梵為蜀郡太守伋少有志行哀平間辟大司空府
三遷為漁陽都尉王莽時為上谷太尹遷并州牧更始
新立三輔連被兵寇百姓震駭強宗右姓各擁衆保營
莫肯先附更始素聞伋名徵拜左馮翊使鎮撫百姓世
祖即位拜雍州牧再轉為尚書令數納忠諫爭建武四
年出為中山太守明年彭寵滅轉為漁陽太守漁陽既
離王莽之亂重以彭寵之敗民多滑惡寇賊充斥伋到
示以信賞糾戮渠帥盜賊銷散時匈奴數抄郡界邊境
苦之伋整勒士馬設攻守之略匈奴畏憚遠迹不敢復
入塞民得安業在職五歲戶口增倍後潁川盜賊羣起
九年徵拜潁川太守召見辭謁帝勞之曰賢能太守去
帝城不遠河潤九里冀京師并蒙福也君雖精於追捕
而山道險阨自鬭當一士爾深宜慎之伋到郡招懷山
賊陽夏趙宏襄城召吳等數百人皆束手詣伋降悉遣
歸附農因自劾專命帝美其策不以咎之後宏吳等黨
與聞伋威信遠自江南或從幽冀不期俱降駱驛不絶
十一年省朔方刺史屬并州帝以盧芳據北土乃調伋
為并州牧過京師謝恩帝即引見并召皇太子諸王宴
語終日賞賜車馬衣服什物伋因言選補衆職當簡天
下賢俊不宜專用南陽人帝納之伋前在并州素結恩
德及後入界所到縣邑老幼相攜逢迎道路所過問民
疾苦聘求耆德雄俊設几杖之禮朝夕與參政事始至
行部到西河美稷有童兒數百各騎竹馬道次迎拜伋
問兒曹何自遠來對曰聞使君到喜故來奉迎伋辭謝
之及事訖諸兒復送至郭外問使君何日當還伋謂别
駕從事計日當告之行部既還先期一日伋為違信於
諸兒遂止於野亭須期乃入是時朝廷多舉伋可為大
司空帝以并部尚有盧芳之儆且匈奴未安欲使久於
其事故不召伋知盧芳夙賊難卒以力制常嚴烽候明
購賞以結寇心芳將隋昱遂謀脅芳降伋芳乃亡入匈
奴伋以老病上書乞骸骨二十二年徵為太中大夫賜
宅一區及帷帳錢穀以充其家伋輒散與宗親九族無
所遺餘明年卒時年八十六帝親臨弔賜冢塋地
廉范傳(范蔚宗)
廉范字叔度京兆杜陵人趙將廉頗之後也漢興以廉
氏豪宗自苦陘徙焉世為邊郡守或葬隴西襄武故因
仕焉曾祖父裦成哀間為右將軍祖父丹王莽時為大
司馬庸部牧皆有名前世范父遭喪亂客死於蜀漢范
遂流寓西州西州平歸鄉里年十五辭母西迎父喪蜀
郡太守張穆丹之故吏乃重資送范范無所受與客步
負喪歸葭萌載船觸石破沒范抱持棺柩遂俱沈溺衆
傷其義鉤求得之療救厪免於死穆聞復馳遣使持前
資物追范范又固辭歸葬服竟詣京師受業事博士薛
漢京西隴兆二郡更請召皆不應永平初隴西太守鄧
融偹禮謁范為功曹會融為州所舉案范知事譴難解
欲以權相濟乃托病求去融不達其意大恨之范於是
東至洛陽變名姓求代廷尉獄卒居無幾融果徵下獄
范遂得衛侍左右盡心勤勞融怪其貌類范而殊不意
乃謂曰卿何似我故功曹邪范訶之曰君困厄瞀亂邪
語遂絶融繫出困病范隨而養視及死竟不言身自將
車送喪至南陽葬畢乃去後辟公府會薛漢坐楚王事
誅故人門生莫敢視范獨往收斂之吏以聞顯宗大怒
召范入詰責曰薛漢與楚王同謀交亂天下范公府掾
不與朝廷同心而反收斂罪人何也范叩頭曰臣無狀
愚贛以為漢等皆已伏誅不勝師資之情罪當萬坐帝
怒稍解問范曰卿廉頗後邪與右將軍裦大司馬丹有
親屬乎范對曰裦臣之曾祖丹臣之祖也帝曰怪卿志
膽敢爾因貰之由是顯名舉茂才數月再遷為雲中太
守會匈奴大入塞烽火日通故事虜人過五千人移書
傍郡吏欲傳檄求救范不聽自率士卒拒之虜衆盛而
范兵不敵會日暮令軍士各交縛兩炬三頭爇火營中
星列虜遙望火多謂漢兵救至大驚待旦將退范乃令
軍中蓐食晨往赴之斬首數百級虜自相轔藉死者千
餘人由此不敢復向雲中後頻歴武威武都二郡太守
隨俗化導各得治宜建初中遷蜀郡太守其俗尚文辯
好相持短長范每厲以淳厚不受偷薄之說成都民物
豐盛邑宇逼側舊制禁民夜作以防火灾而更相隠蔽
燒者日屬范乃毁削先令但嚴使儲水而已百姓為便
乃歌之曰廉叔度來何暮不禁火民安作平生無襦今
五絝在蜀數年坐法免歸鄉里范世在邊廣田地積財
粟悉以賑宗族朋友肅宗崩范奔赴敬陵時廬江郡掾
嚴麟奉章弔國俱會於路麟乘小車塗深馬死不能自
進范見而愍然命從騎下馬與之不告而去麟事畢不
知馬所歸乃緣縱訪之或謂麟曰故蜀郡太守廉叔度
好周人窮急今奔國喪獨當是耳麟亦素聞范名以為
然即牽馬造門謝而歸之世伏其好義然依倚大將軍
竇憲以此為譏卒於家初范與洛陽慶鴻為刎頸交時
人稱曰前有管鮑後有慶廉鴻慷慨有義節位至瑯琊
會稽二郡太守所在有異迹
文章辨體彙選卷五百二十
文章辨體彙選卷五百二十
明賀復徵編
史傳三十八
賈復傳(宋范蔚宗)
賈復字君文南陽冠軍人也少好學習尚書事舞隂李
生李生竒之謂門人曰賈君之容貌志氣如此而勤於
學將相之器也王莽末為縣掾迎鹽河東會遇盜賊等
比十餘人皆放散其鹽復獨完以還縣縣中稱其信時
下江新市兵起復亦聚衆數百人於羽山自號將軍更
始立乃將其衆歸漢中王劉嘉以為校尉復見更始政
亂諸將放縱乃說嘉曰臣聞圖堯舜之事而不能至者
湯武是也圖湯武之事而不能至者桓文是也圖桓文
之事而不能至者六國是也定六國之規欲安守之而
不能至者亡六國是也今漢室中興大王以親戚為藩
輔天下未定而安守所保所保得無不可保乎嘉曰卿
言大非吾任也大司馬劉公在河北必能相施苐持我
書往復遂辭嘉受書北度河及光武於栢人因鄧禹得
召見光武竒之禹亦稱有將帥節於是署復破虜將軍
督盜賊復馬羸光武解左驂以賜之官屬以復後來而
好陵折等輩調補鄗尉光武曰賈督有折衝千里之威
方任以職勿得擅除光武至信都以復為偏將軍及拔
邯鄲遷都護將軍從擊青犢於射犬大戰至日中賊陳
堅不卻光武傳召復曰吏士皆饑可且朝飯復曰先破
之然後食耳於是被羽先登所向皆靡賊乃敗走諸將
咸服其勇又北與五校戰於真定大破之復傷創甚光
武大驚曰我所以不令賈復别將者為其輕敵也果然
失我名將聞其婦有孕生女邪我子娶之生男耶我女
嫁之不令其憂妻子也復病尋愈追及光武於薊相見
甚懽大享士卒令復居前擊鄴賊破之復從征伐未嘗
喪敗數與諸將潰圍解急身被十二創帝以復敢深入
希令遠征而壯其勇節常自從之故復少方面之勲諸
將每論功自伐復未嘗有言帝輒曰賈君之功我自知
之十三年定封膠東侯食郁秩壯武下密即墨挺胡觀
陽凡六縣復知帝欲偃干戈修文德不欲功臣擁衆京
師乃與高密侯鄧禹並剽甲兵敦儒學帝深然之遂罷
左右將軍復以列侯就第加位特進復為人剛毅方直
多大節既還私第闔門養威重朱祐等薦復宜為宰相
帝方以吏事責三公故功臣並不用是時列侯唯高密
固始膠東三侯與公卿參議國家大事恩遇甚厚三十
一年卒諡曰剛侯
鄧訓傳(范蔚宗)
訓字平叔禹第六子也少有大志不好文學禹常非之
顯宗即位初以為郎中訓樂施下士士大夫多歸之永
平中理虖沱石臼河從都慮至羊腸倉欲令通漕太原
吏人苦役連年無成轉運所經三百八十九隘前後沒
溺死者不可勝算建初三年拜訓謁者使監領其事訓
考量隠括知大功難立具以上言肅宗從之遂罷其役
更用驢輦歲省費億萬計全活徒士數千人會上谷太
守任興欲誅赤沙烏桓怨恨謀反詔訓將黎陽營兵屯
狐奴以防其變訓撫接邊民為幽部所歸六年遷護烏
桓校尉黎明故人多攜將老幼樂隨訓徙邊鮮卑聞其
威恩皆不敢南近塞下八年舞隂公主子梁扈有罪訓
坐私與扈通書徵免歸閭里元和三年盧水胡反畔以
訓為謁者乘傳到武威拜張掖太守章和二年護羌校
尉張紆誘誅燒當種羌迷吾等由是諸羌大怒謀欲報
怨朝廷憂之公卿舉訓代紆為校尉諸羌激忿遂相與
解仇結婚交質盟詛衆四萬餘人期冰合渡河攻訓先
是小月氏胡分居塞内勝兵者二三千騎皆勇健富強
每與羌戰常以少制多雖首施兩端漢亦時收其用時
迷吾子迷唐别與武威種羌合兵萬騎來至塞下未敢
攻訓先欲脅月氏胡訓擁衛稽故令不得戰議者咸以
羌胡相攻縣官之利以夷伐夷不宜禁護訓曰不然今
張紆失信衆羌大動經常屯兵不下二萬轉運之費空
竭府帑凉州吏人命縣絲髮原諸胡所以難得意者皆
恩信不厚耳今因其迫急以德懷之庶能有用遂令開
城及所居園門悉驅羣胡妻子内之嚴兵守衛羌掠無
所得又不敢逼諸胡因即解去由是湟中諸胡皆言漢
家常欲鬭我曹今鄧使君待我以恩信開門内我妻子
乃得父母咸懽喜叩頭曰惟使君所命訓遂撫養其中
少年勇者數百人以為義從羌胡俗恥病死每病臨困
輒以刀自刺訓聞有困疾者輒拘持縛束不與兵刃使
醫藥療之愈者非一小大莫不感悦於是賞賂諸羌種
使相招誘迷唐伯父號迷吾乃將其母及種人八百戶
自塞外來降訓因發湟中秦胡羌兵四千人出塞掩擊
迷唐於寫谷斬首虜六百餘人得馬牛羊萬餘頭迷唐
乃去大小揄居頗巖谷衆悉破散其春復欲歸故地就
田業訓乃發湟中六千人令長史任尚將之縫革為船
置於箄上以渡河掩擊迷唐廬落大豪多所斬獲復追
逐奔北會尚等夜為羌所攻於是義從羌胡并力破之
斬首前後一千八百餘級獲生口二千人馬牛羊三萬
餘頭一種殆盡迷唐遂收其餘部遠徙廬落西行千餘
里諸附落小種皆背畔之燒當豪帥東號稽顙歸死餘
皆欵塞納質於是綏接歸附威信大行遂罷屯兵各令
歸郡惟置弛刑徒二千餘人分以屯田為貧人耕種修
理城郭塢壁而已永元二年大將軍竇憲將兵鎮武威
憲以訓曉羌胡方略上求俱行訓初厚於馬氏不為諸
竇所親及憲誅故不離其禍訓雖寬中容衆而於閨門
甚嚴兄弟莫不敬憚諸子進見未嘗賜席接以温色四
年冬病卒官時年五十三吏人羌胡愛惜旦夕臨者日
數千人戎俗父母死恥悲泣皆騎馬歌呼至聞訓卒莫
不吼號或以刀自割又刺殺其犬馬牛羊曰鄧使君已
死我曹亦俱死耳前烏桓吏士皆犇走道路至空城郭
吏執不聽以狀白校尉徐傿傿歎息曰此義也乃釋之
遂家家為訓立祠每有疾病輒此請禱求福
王丹傳(范蔚宗)
王丹字仲回京兆下邽人也哀平時仕州郡王莽時連
徵不至家累千金隠居養志好施周急每歲農時輒載
酒肴於田間候勤者而勞之其惰孏者恥不致丹皆兼
功自勵邑聚相率以致殷富其輕黠游蕩廢業為患者
輒曉其父兄使黜責之沒者則賻給親自將護其有遭
喪憂者輒待丹為辦鄉鄰以為常行之十餘年其化大
洽風俗以篤丹資性方潔疾惡強豪時河南太守同郡
陳遵關西之大俠也其友人喪親遵為護喪事賻助甚
豐丹乃懷縑一匹陳之於主人前曰如丹此縑出自機
杼遵聞而有慙色自以知名欲結交於丹丹拒而不許
會前將軍鄧禹西征關中軍糧乏丹率宗族上麥二千
斛禹表丹領左馮翊稱疾不視事免歸後徵為太子少
傅時大司徒侯霸欲與交友及丹被徵遣子昱候於道
昱迎拜軍下丹下答之昱曰家公欲與君結交何為見
拜丹曰君房有是言丹未之許也丹子有同門生喪親
家在中山白丹欲往奔慰結侣將行丹怒而撻之令寄
縑以祠焉或問其故丹曰交道之難未易言也世稱管
鮑次則王貢張陳凶其終蕭朱隙其末故知全之者鮮矣
時人服其言客初有薦士於丹者因選舉之而後所舉
者陷罪丹坐以免客慙懼自絶而丹終無所言尋復徵
為太子太傅乃呼客謂曰子之自絶何量丹之薄也不
為設食以罰之相待如舊其後遜位卒於家
鮑永傳(范蔚宗)
鮑永字君長上黨屯留人也父宣哀帝時任司隸校尉
為王莽所殺永少有志操習歐陽尚書事後母至孝妻
嘗於母前叱狗而永即去之初為郡功曹莽以宣不附
已欲滅其子孫都尉路平承望風旨規欲害永太守苟
諫擁護召以為吏常置府中永因數為諫陳興復漢室
剪滅簒逆之策諫每戒永曰君長幾事不密禍倚人門
永感其言及諫卒自送喪歸扶風路平遂收永弟升太
守趙興到聞乃歎曰我受漢茅土不能立節而鮑宣死
之豈可害其子也敕縣出升復署永功曹時有矯稱侍
中止傳舍者興欲謁之永疑其詐諫不聽而出興遂駕
往永乃拔佩刀截馬當匈乃止後數日莽詔書果下捕
矯稱者永由是知名舉秀才不應更始二年徵再遷尚
書僕射行大將軍事持節將兵安集河東并州朔部得
自置偏禆輒行軍法永至河東擊青犢大破之更始封
為中陽侯永雖為將率而車服敝素為道路所識時赤
眉害更始三輔道絶光武即位遣諫議大夫儲大伯持
節徵永詣行在所永疑不從乃收繫大伯遣使馳至長
安既知更始已亡乃發喪出大伯等封上將軍列侯印
綬悉罷兵但幅巾與諸將及同心客百餘人詣河内帝
見永問曰卿衆所在永離席叩頭曰臣事更始不能令
全誠慙以其衆幸富貴故悉罷之帝曰卿言大而意不
悦時攻懷未拔帝謂永曰我攻懷二日而兵不下關東
畏服卿可且將故人自往城下譬之即拜永諫議大夫
至懷乃說更始河内太守於是開城而降帝大喜賜永
洛陽商里宅固辭不受時董憲禆將屯兵於魯侵害百
姓乃拜永為魯郡太守永到擊討大破之降者數千人
惟别帥彭豐虞休皮常等各千餘人稱將軍不肯下頃
之孔子闕里無故荆棘自除從講堂至於里門永異之
謂府丞及魯令曰方今危急而闕里自開斯豈夫子欲
令太守行禮助吾誅無道邪乃會人衆修鄉射之禮請
豐等共會觀視欲因此禽之豐等亦欲圖永乃持牛酒
勞饗而潛挾兵器永覺之手格殺豐等禽破黨與帝嘉
其略封為關内侯遷揚州牧時南土尚多寇暴永以吏
人痍傷之後乃緩其銜轡示誅強横而鎮撫其餘百姓
安之會遭母憂去官悉以財産與孤弟子建武十一年
徵為司隸校尉帝叔父趙王良尊戚貴重永以事劾良
大不敬由是朝廷肅然莫不戒慎乃辟扶風鮑恢為都
官從事恢亦抗直不避強禦帝常曰貴戚且宜斂手以
避二鮑其見憚如此永行縣到霸陵路經更始墓引車
入陌從事諫止之永曰親北面事人寧有過墓不拜雖
以獲罪司隸所不避也遂下拜哭盡哀而去西至扶風
椎牛上苟諫冢帝聞之意不平問公卿曰奉使如此何
如太中大夫張湛對曰仁者行之宗忠者義之主也仁
不遺舊忠不忘君行之高者也帝意乃釋後大司徒韓
歆坐事永固請之不得以此忤帝意出為東海相坐度
田事不實被徵諸郡守多下獄永至城皋詔書迎拜為
兖州牧便道之官視事三年病卒
郅惲傳(范蔚宗)
郅惲字君章汝南西平人也年十二失母居喪過禮及
長理韓詩嚴氏春秋明天文歷數王莽時寇賊羣發惲
乃仰占玄象歎謂友人曰方今鎮歲熒惑並在漢分翼
軫之域去而復來漢必再受命福歸有德如有順天發
策者必成大功時左隊大夫逯並素好士惲說之曰當
今上天垂象智者以昌愚者以亡昔伊尹自鬻輔商立
功全人惲竊不遜敢希伊尹之蹤應天人之變明府儻
不疑逆俾成天德並竒之使署為吏惲不謁曰昔文王
拔吕尚於渭濱高宗禮傅說於巖築桓公取管仲於射
鉤故能立弘烈就元勲未聞師相仲父而可為吏位也
非闚天者不可與圖遠君不授驥以重任驥亦俛首裹
足而去耳遂不受署西至長安乃上書王莽曰臣聞天
地重其人惜其物故運機衡垂日月含元包一甄陶品
類顯表紀世圖錄豫設漢歷久長孔為赤制不使愚惑
殘人亂時智者順以成德愚者逆以取害神器有命不
可虛獲上天垂戒欲悟陛下令就臣位轉禍為福劉氏
享天永命陛下順節盛衰取之以天還之以天可謂知
命矣若不早圖是不免於竊位也且堯舜不以天顯自
與故禪天下陛下何貪非天顯以自累也天為陛下嚴
父臣為陛下孝子父教不敢廢子諫不可拒惟陛下留
神莽大怒即收繫詔獄劾以大逆猶以惲據經䜟難即
害之使黃門近臣脅惲令自告狂病恍惚不覺所言惲
乃瞋目詈曰所陳皆天文聖意非狂人所能造遂繫須
冬會赦得出乃與同郡鄭敬南遁蒼梧建武三年又至
廬江因遇積弩將軍傅俊東徇楊州俊素聞惲名乃禮
請之上為將兵長史授以軍政惲乃誓衆曰無掩人不
偹窮人於戹不得斷人支體裸人形骸放滛婦女俊軍
士猶發冢陳尸掠奪百姓惲諫俊曰昔文王不忍露白
骨武王不以天下易一人之命故能獲天地之應尅商
如林之旅將軍如何不師法文王而犯逆天地之禁多
傷人害物虐及枯尸取罪神明今不謝天改政無以全
命願將軍率士卒收傷葬死哭所殘暴以明非將軍本
意也從之百姓悦服所向皆下七年俊還京師而上論
之惲恥以軍功取位遂辭歸鄉里縣令卑身崇禮請以
為門下掾惲友人董子張者父先為鄉人所害及子張
病將終惲往候之子張垂殁視惲欷歔不能言惲曰吾
知子不悲天命而痛讐不復也子在吾憂而不手子亡
吾手而不憂也子張但目擊而已惲即起將客遮仇人
取其頭以示子張子張見而氣絶惲因而詣縣以狀自
首令應之遲惲曰為友報讎吏之私也奉法不阿君之
義也虧君以生非臣節也趨出就獄令跣而追惲不及
遂自至獄令拔刀自向以要惲曰子不從我出敢以死
明心惲得此乃出因病去久之太守歐陽歙請為功曹
汝南舊俗十月享會百里内縣皆齎牛酒到府讌飲時
臨享禮訖歙教曰西都督郵繇延天資忠貞稟性公方
摧破姦凶不嚴而理今與衆儒共論延功顯之於朝太
守敬嘉厥休牛酒養德主簿讀書教戶曹引延受賜惲
於下坐愀然前曰司正舉觥以君之罪告謝於天按延
資性貪邪外方内圓朋黨搆姦罔上害人所在荒亂怨
慝並作明府以惡為善股肱以直從曲此既無君又復
無臣惲敢再拜奉觥歙色慙動不知所言門下掾鄭敬
進曰君明臣直功曹言切明府德也可無受觥哉歙意
少解曰實歙罪也敬奉觥惲乃免冠謝曰昔虞舜輔堯
四罪咸服讒言弗庸孔任不行故能作股肱帝用有歌
惲不忠孔任是昭豺虎從政既陷誹謗又露所言罪莫
重焉請收惲延以明好惡歙曰是重吾過也遂不讌而
罷惲歸府稱病延亦自退鄭敬素與惲厚見其言忤歙
乃相招去曰子廷爭繇延君猶不納延今雖去其勢必
還直心無諱誠三代之道然道不同者不相為謀吾不
能忍見子有不容君之危盍去之乎惲曰孟軻以強其
君之所不能為忠量其君之所不能為賊惲業已強之
矣障君於朝既有其直而不死職罪也延退而惲又去
不可敬乃獨隠於弋陽山中居數月歙果復召延惲於
是乃去從敬止漁釣自娛留數十日惲志在從政既乃
喟然而歎謂敬曰天生俊士以為人也鳥獸不可與同
羣子從我為伊吕乎將為巢許乎而父老堯舜也敬曰
吾足矣初從生步重華於南野謂來歸為松子今幸得
全軀樹類還奉墳墓盡問學道雖不從政施之有政是
亦為政也吾年耄矣安得從子子勉正性命勿勞神以
害生惲於是告别而去敬字次都清志高世光武連徵
不到惲遂客居江夏教授郡舉孝廉為上東城門候帝
常出獵車駕夜還惲拒關不開帝令從者見面於門間
惲曰火明遼遠遂不受詔帝乃迴從東中門入明日惲
上書諫曰昔文王不敢盤於遊田以萬人為憂而陛下
遠獵山林夜以繼晝其如社稷宗廟何暴虎馮河未至
之戒誠小臣所竊憂也書奏賜布百匹貶東中門候為
參封尉後令惲授皇太子韓詩侍講殿中及郭皇后廢
惲乃言於帝曰臣聞夫婦之好父不能得之於子況臣
能得之於君乎是臣所不敢言雖然願陛下念其可否
之計無令天下有議社稷而已帝曰惲善恕已量主知
我必不有所左右而輕天下也后既廢而太子意不自
安惲乃說太子曰久處疑位上違孝道下近危殆昔高
宗明君吉甫賢臣及有纖介放逐孝子春秋之義母以
子貴太子宜因左右及諸皇子引愆退身奉養母氏以
明聖教不背所生太子從之帝竟聽許惲再遷長沙太
守先是長沙有孝子古初遭父喪未葬隣人失火初匍
匐柩上以身扞火火為之滅惲甄異之以為首舉後坐
事左轉芒長又免歸避地教授著書八篇以病卒子夀
郭伋傳(范蔚宗)
郭伋字細侯扶風茂陵人也高祖父解武帝時以任俠
聞父梵為蜀郡太守伋少有志行哀平間辟大司空府
三遷為漁陽都尉王莽時為上谷太尹遷并州牧更始
新立三輔連被兵寇百姓震駭強宗右姓各擁衆保營
莫肯先附更始素聞伋名徵拜左馮翊使鎮撫百姓世
祖即位拜雍州牧再轉為尚書令數納忠諫爭建武四
年出為中山太守明年彭寵滅轉為漁陽太守漁陽既
離王莽之亂重以彭寵之敗民多滑惡寇賊充斥伋到
示以信賞糾戮渠帥盜賊銷散時匈奴數抄郡界邊境
苦之伋整勒士馬設攻守之略匈奴畏憚遠迹不敢復
入塞民得安業在職五歲戶口增倍後潁川盜賊羣起
九年徵拜潁川太守召見辭謁帝勞之曰賢能太守去
帝城不遠河潤九里冀京師并蒙福也君雖精於追捕
而山道險阨自鬭當一士爾深宜慎之伋到郡招懷山
賊陽夏趙宏襄城召吳等數百人皆束手詣伋降悉遣
歸附農因自劾專命帝美其策不以咎之後宏吳等黨
與聞伋威信遠自江南或從幽冀不期俱降駱驛不絶
十一年省朔方刺史屬并州帝以盧芳據北土乃調伋
為并州牧過京師謝恩帝即引見并召皇太子諸王宴
語終日賞賜車馬衣服什物伋因言選補衆職當簡天
下賢俊不宜專用南陽人帝納之伋前在并州素結恩
德及後入界所到縣邑老幼相攜逢迎道路所過問民
疾苦聘求耆德雄俊設几杖之禮朝夕與參政事始至
行部到西河美稷有童兒數百各騎竹馬道次迎拜伋
問兒曹何自遠來對曰聞使君到喜故來奉迎伋辭謝
之及事訖諸兒復送至郭外問使君何日當還伋謂别
駕從事計日當告之行部既還先期一日伋為違信於
諸兒遂止於野亭須期乃入是時朝廷多舉伋可為大
司空帝以并部尚有盧芳之儆且匈奴未安欲使久於
其事故不召伋知盧芳夙賊難卒以力制常嚴烽候明
購賞以結寇心芳將隋昱遂謀脅芳降伋芳乃亡入匈
奴伋以老病上書乞骸骨二十二年徵為太中大夫賜
宅一區及帷帳錢穀以充其家伋輒散與宗親九族無
所遺餘明年卒時年八十六帝親臨弔賜冢塋地
廉范傳(范蔚宗)
廉范字叔度京兆杜陵人趙將廉頗之後也漢興以廉
氏豪宗自苦陘徙焉世為邊郡守或葬隴西襄武故因
仕焉曾祖父裦成哀間為右將軍祖父丹王莽時為大
司馬庸部牧皆有名前世范父遭喪亂客死於蜀漢范
遂流寓西州西州平歸鄉里年十五辭母西迎父喪蜀
郡太守張穆丹之故吏乃重資送范范無所受與客步
負喪歸葭萌載船觸石破沒范抱持棺柩遂俱沈溺衆
傷其義鉤求得之療救厪免於死穆聞復馳遣使持前
資物追范范又固辭歸葬服竟詣京師受業事博士薛
漢京西隴兆二郡更請召皆不應永平初隴西太守鄧
融偹禮謁范為功曹會融為州所舉案范知事譴難解
欲以權相濟乃托病求去融不達其意大恨之范於是
東至洛陽變名姓求代廷尉獄卒居無幾融果徵下獄
范遂得衛侍左右盡心勤勞融怪其貌類范而殊不意
乃謂曰卿何似我故功曹邪范訶之曰君困厄瞀亂邪
語遂絶融繫出困病范隨而養視及死竟不言身自將
車送喪至南陽葬畢乃去後辟公府會薛漢坐楚王事
誅故人門生莫敢視范獨往收斂之吏以聞顯宗大怒
召范入詰責曰薛漢與楚王同謀交亂天下范公府掾
不與朝廷同心而反收斂罪人何也范叩頭曰臣無狀
愚贛以為漢等皆已伏誅不勝師資之情罪當萬坐帝
怒稍解問范曰卿廉頗後邪與右將軍裦大司馬丹有
親屬乎范對曰裦臣之曾祖丹臣之祖也帝曰怪卿志
膽敢爾因貰之由是顯名舉茂才數月再遷為雲中太
守會匈奴大入塞烽火日通故事虜人過五千人移書
傍郡吏欲傳檄求救范不聽自率士卒拒之虜衆盛而
范兵不敵會日暮令軍士各交縛兩炬三頭爇火營中
星列虜遙望火多謂漢兵救至大驚待旦將退范乃令
軍中蓐食晨往赴之斬首數百級虜自相轔藉死者千
餘人由此不敢復向雲中後頻歴武威武都二郡太守
隨俗化導各得治宜建初中遷蜀郡太守其俗尚文辯
好相持短長范每厲以淳厚不受偷薄之說成都民物
豐盛邑宇逼側舊制禁民夜作以防火灾而更相隠蔽
燒者日屬范乃毁削先令但嚴使儲水而已百姓為便
乃歌之曰廉叔度來何暮不禁火民安作平生無襦今
五絝在蜀數年坐法免歸鄉里范世在邊廣田地積財
粟悉以賑宗族朋友肅宗崩范奔赴敬陵時廬江郡掾
嚴麟奉章弔國俱會於路麟乘小車塗深馬死不能自
進范見而愍然命從騎下馬與之不告而去麟事畢不
知馬所歸乃緣縱訪之或謂麟曰故蜀郡太守廉叔度
好周人窮急今奔國喪獨當是耳麟亦素聞范名以為
然即牽馬造門謝而歸之世伏其好義然依倚大將軍
竇憲以此為譏卒於家初范與洛陽慶鴻為刎頸交時
人稱曰前有管鮑後有慶廉鴻慷慨有義節位至瑯琊
會稽二郡太守所在有異迹
文章辨體彙選卷五百二十
