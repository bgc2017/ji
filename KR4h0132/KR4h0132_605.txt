文章辨體彙選卷六百五
明賀復徵編
記四十六(遊覽)
石鐘山記(宋蘇軾)
水經云彭蠡之口有石鐘山焉酈元以為下臨深潭微
風鼓浪水石相搏聲如洪鐘是說也人常疑之今以鐘
磬置水中雖大風浪不能鳴也而況石乎至唐李渤始
訪其遺蹤得䨇石於潭上扣而聆之南聲函胡北音清
越枹止響騰餘音徐歇自以為得之矣然是說也余尤
疑之石之鏗然有聲者所在皆是也而此獨以鐘名何
哉元豐七年六月丁丑余自齊安舟行適臨汝而長子
邁將赴饒之德興尉送之至湖口因得觀所謂石鐘者
寺僧使小童持斧於亂石間擇其一二扣之硿硿焉余
固笑而不信也至其夜月明獨與邁乘小舟至絶壁下
大石側立千仞如猛獸竒鬼森然欲搏人而山上棲鶻
聞人聲亦驚起磔磔雲霄間又有若老人欬且笑於山谷
中者或曰此鸛鶴也余方心動欲還而大聲發於水上
噌吰如鐘鼓不絶舟人大恐徐而察之則山下皆石穴
罅不知其淺深微波入焉涵澹澎湃而為此也舟廻至
兩山間將入港口有大石當中流可坐百人空中而多
竅與風水相吞吐有窽坎鏜鞳之聲與向之噌吰者相
應如樂作焉因笑謂邁曰汝識之乎噌吰者周景王之
無射也窽坎鏜鞳者魏獻子之歌鐘也古之人不余欺
也事不目見耳聞而臆斷其有無可乎酈元之所見聞
殆與余同而言之不詳士大夫終不肯以舟夜泊絶壁
之下故莫能知而漁工水師雖知而不能言此世所以
不傳也而陋者乃以斧斤考擊而求之自以為得其實
余是以記之盖歎酈元之簡而笑李渤之陋也
遊桓山記(蘇軾)
元豐二年正月已亥晦春服既成從二三子遊於泗之
上登桓山入石室使道士戴日祥鼓雷氏之琴操履霜
之遺音曰噫嘻悲夫此宋司馬桓魋之墓也或曰鼓琴
於墓禮歟曰禮也季武子之喪曾點倚其門而歌仲尼
日月也而魋以為可得而毁也且死為石椁三年不成
古之愚人也余將弔其藏而其骨毛爪齒既已化為飛
塵蕩為冷風矣而況於椁乎況於從死之臣妾飯含之
貝玉乎使魋而無知也余雖鼓琴而歌可也使魋而有
知也聞余鼓琴而歌知哀樂之不可常物化之無日也
其愚豈不少瘳乎二三子喟然而嘆乃歌曰桓山之上
維石嵯峨兮司馬之惡與石不磨兮桓山之下維水瀰
瀰兮司馬之藏與水皆逝兮歌闋而去從遊者八人畢
仲孫舒煥寇昌朝王適王遹王肄軾之子邁煥之子彦
舉
遊高氏園記(元劉因)
園依保城東北隅周垣東就城隠映靜深分布穠秀保
舊多名園近皆廢毁今為郡人之所觀賞者惟是予暇
日遊焉甚樂園之堂其最高敞者尚書張夢符題為翠
錦或者指之謂予曰此貴家某氏之樓也今甫四十五
年耳巳徹而為是矣噫人其愚哉非不見之復為是也
奚益予聞之大以為不然夫天地之理生生不息而巳
矣凡所有生雖天地亦不能使之久存也若天地之心
見其不能使之久存也而遂不復生焉則生理從而息
矣成毁也代謝也理勢相因而然也人非不知其然也
而為之不已者氣機使之焉耳若前人慮其不能久存
也而遂不為之後人創前人之不能久有也而亦不復
為之如是則天地之間化為草莽灰燼之區也久矣若
與我安得兹遊之樂乎天地之間凡人力之所為皆氣
機之所使既成而毁毁而復新亦生生不息之理耳安
用歎耶予既曉惑者復私記其說至元辛卯四月望日
記
遊荆塗二山記(明宋濓)
濓既遊琅琊山起行至池河驛適郵卒遞内使監公牒
至及開緘中藏濠梁古跡一卷宸翰親題其外令濓搜
訪與青宫言之濓因啟曰臨濠古跡唯塗荆二山最著
按圖經塗山在昔鍾離縣西九十五里荆山亦在縣西
八十三里二山本相聫属而淮水繞荆山之背神禹鑿
開使水流二山間其䟽鑿之蹤故在人思其功迄今弗
能忘青宫曰至中都當共往遊焉余將度淮狩于王莊
先生宜泝流而上届今懷遠縣治以俟濓奉教行以洪
武乙卯冬十一月已巳發舟庚午日曛始泊縣西門而
青宫巳駐驆於門東五里矣辛未濓上謁青宫甚喜下
令以壬申遊二山濓至期約懷遠文學掾王景彰宿舟
中黎明櫂舟至塗山足曳杖入山山傍廢址舊皆民廬
前度石梁復斗折而北累石為墉多藝椒之園行可三
里餘視大磐石青綠間錯頽然欹足坐諦視之乾蘚交
封耳聞有草生石上高一尺其花可玩不假土力人
取懸檐間呼為石蓮華復行四里所巖石犖确插起道
左危傾欲飛墜復二里所微徑入灌莽抵巖罅貯泉一
泓味甚甘覆以生茨曰聖水亭取水以禜雨多驗復一
里餘至山巔禹廟在焉廟惟頽垣破礎存游目四顧長淮
西来渦河北滙而夀春臨濠宿州之境皆在冥茫昏杳
中緬想南北戰爭屯戍處為感慨者久之山之下聚落
甚盛廟史云名禹會村乃禹會諸侯之地廬舍之比如
櫛移踵入廟廟前杏樹一章大可蔽牛二栢參差左右
樹東寘小甕杏柯之水時津津滴其中廟史云當晨霧
四集水愈多其來如泉可代井汲石碣二一大書有夏
皇祖之廟六字下方刻宋慶元初州守劉仲光自造禱
雨記一亦記禱雨事皇甫斌紹熙庚戌來為郡命鍾離
尉丁大榮作石未剝泐文尚可讀復從廟西循石坡
而下鉅石危立如人形遥望之一嫗儼然也相傳為啟
母石廟史云居人每刲羊豕祭之至有以粉黛飾其貌
者聞之不覺失笑山㘭舊有僧房今廢久俟鶴駕不來
忽使者至云扈從士馬多無橋可以渡河青宫不復至
矣言未既但見旌旗如錦綉搖曳上荆山矣濓亦下山
麓入鯀廟見所題碑神號鄙俚棄而不睨出讀祖無擇
所賦歌京口孫臨為書碑盖無擇謫守夀春過此而作
也復北經縣治折而東行約三里所至荆山梁魏交鬭
時就山築堰以灌夀春其遺跡猶班班可見復行三十
步崖壁如屋側身而入石平如床座可坐人號為卞和
洞自西上復一里所過避雨石石斜倚可避雨故名復
六十步至産玉坡竒石駢列玄質而白緣粲如雪西有
玉池榛荆迷路不可尋景彰欲導游青峯庵足倦遂止
時青宫巳獵遠郊濓因登舟先還中都云惟二山見諸
載記者其說多乖舛以塗山言之春秋左氏傳云禹會
諸侯於塗山杜預注云在夀春縣東北說者云今濠州
是也國語史記則又云禹會諸侯於會稽故會稽亦有
塗山吳越春秋亦以塗山在會稽又兼載塗山之歌應
劭云塗山在永興北說者云今會稽蕭山縣是也是二
說已不歸於一致矣至於蘇鶚演義又云塗山有四一
會稽二渝州三濠州四當塗然其處皆有禹跡或者遂
謂禹之治水固嘗徧歴宇内而會諸侯實在會稽之塗
山柳子厚塗山銘蘇子瞻子由塗山詩指在濠州者皆
非是濓之存疑而未決者一也以荆山言之荆山楚山
也楚之先王熊繹僻在荆山篳路藍縷以處艸莽傳至
成王始盛又七傳至昭王始遷都郢昭王有言曰自吾
先王受封望不過江漢河非所獲罪則楚之封疆可知
郢即今之江陵其地有荆山一名景山荆故楚號也有
之誠宜世則謂在濠州濠州古鍾離子國與夀春密邇
楚自昭王之後又歴十一傳至考烈王始徙都夀春韓
非子所載卞和獻玉事乃在厲武文三王之際昭王上
接武王已越十世當三王時鍾離何嘗属楚而強謂卞
和至此山邪新序又謂抱玉而泣在共王之時雜記又
謂在懷王及其子平王之時平王乃昭王之父下距懷
王九世共王上至武王亦六世何至顛倒錯亂如是邪
濓之存疑而未決者二也大抵山川遺跡非本諸經史
者多不可信如葛洪丹井與郭景純之墓在在有之縱
以高世之智將何自辨其真偽邪必欲可信塗山當稽
之左氏以夀春為正荆山當證諸史傳以江陵為正有
謂塗山氏乃古國名禹曾娶其女者别是一說與此殊
不相涉也濓耄矣諸書遺忘欲盡所記憶者未必無舛
訛輒緣紀遊因掛漏書之以發同遊者一笑同遊者盖
太子正字桂彦良晉府長史朱伯賢楚府長史朱伯清
吳府伴讀王致遠及景彰云後一月某日記
金溪遊記(王慎中)
一畆之宫環堵之室墐隂而牖明畜妻子其中而身與
為處出戶而行前有擊轂之車而後有連帷之袵馳驟
而之乎空曠之野寂寞之濱蒼山崒嵂而高起綠波澹
蕩而長浮則為之忽然而喜如出幽窒脫縛束耳目為
之加明手足為之改適此何異乎飫粱肉者悅蔬茹之
食&KR1196;酧醴者暍清泠之漿其舍醇醲而即䟽泊而不得
謂之知味也由其無所得於此徒以迫刦於喧湫嗸雜
之甚意煩氣倦急於有所投而自觧峙者知其為山逝
者知其為水而豈為有遇於巳哉嘗試登高丘汛長川
見夫樵夫牧豎罟師估人争道而捷馳疾榜而擊汰以
家為赴望望然不及如其去山水之不速而恐其或後
以彼觀之則醇醲之可舍固在山水而城郭室家其䟽
泊而思即者矣物之美惡無常態而有定形山水之為
佳而城郭家室之為垢濁亦美惡之大齊也由樵夫牧
豎罟師估人觀之則所謂佳與垢濁者舉易方而傎處
世之偶得放於山水輒自謂絶去喧湫嗸雜之患方多
其所遊之適以傲乎城郭聚而家室居者之人吾亦未
知其美惡之所常也飲漿冷者暫快而非甘嘗蔬食者
少蘇而不美其甘美之常固在酒肉也彼驟之而忽喜
者意豁於久煩之餘氣舒於積倦之後喜且未幾厭巳
生矣何必不為樵夫牧䜿罟師估人而何以笑彼之望
望凡物之美惡無恒而人情之欣厭有向昧者挈情
以徇物中之厭欣變於外之美惡迭欣迭厭而不知自
主惟明者為能以情御物物變於外而不足以易其中
之所樂樂之取於物未嘗無所寄而皆其自足於中者
之所取則惡者未嘗不美而況於其美然後美惡者卒
歸於有恒而皆吾之所御欣且不得而有而何有於厭
苟其無所厭則遇物皆適無之而不喜而奚待於忽然
盖吾泉州之江自諸山發源而下建瓴而急瀉至於金
溪而始演洋渟潏山起於兩涘高深之景相得草樹互
映雲烟相鮮兹亦山水之勝處也之焉而忽喜者不知幾
何人而吾獨與黃應初洪舜臣二君往遊而樂焉當其
舉杯相属唱詠方希而諧笑間作計彼驟之而喜者亦
必有以同乎此而山之盎然而靜止水之沛然而流行
接於吾目著於吾心形噐都遺而情神獨遇信有彼所
不能同而吾三人者亦可以目擊而交存而不可以口
說喻也然而其樂可以忘言而其遊不可以無述故予
為記其意如此使世之遊者知吾三人者之遊而能樂
盖有以御乎物而談山水之美者必出乎吾而後為山
水之美常也遊之日為嘉靖戊申八月七日應初名淑
清南安人舜臣名朝選同安人而予晉江遵巖居士王
慎中也
登平遠臺記(宗臣)
平遠臺在省城中東南閩志三山此即所謂鰲峰山也
山固竒在城中尤竒宗子入閩十朔未登也盖以戎故
而客有好宗子者乃召宗子登焉凡幾折始上又折而
東登鰲石臺天風高揚萬象蕭瑟宗子於是仰而思俯
而嘆也客曰大夫何嘆宗子曰嗟客乎嗟客乎客聞其
說余恐客之投觴於此而莫余飲也夫閩者豈非記所
稱東南巨麗哉家纓弁人詩禮農嬉于疇而商歌於塗
也當是時而登厥臺焉高山大川遊雲芳草罔弗觸吾
目也則罔弗快吾心也今何時也吾見兹臺三駐軍矣
客亦東眺大海乎樓船組練隠隐起也南睇於江故里
婦日濯錦漂絮其中者今健兒飲馬矣西瞻烏石盖有
鍜甲礪刅鼓笳鐃吹之聲焉北闚閭井則父老子弟被
戎執戈者怨讟盈道也且千里之内亡者未葬瘡者未
起流者未歸繫者未釋吾念之吾不知汗之滛淫至於
踵也昔何以驩今何以悲昔何以靖今何以擾斯其故
難言哉難言哉夫君子之謀人國也上憂主憂而下憂
民憂者也今帝心常在萬里而民瘼充充之在吾前
也方請纓枕戈不暇餐沐矣客乃欲吾覩高山大川游
雲芳艸而嬉乎此吾所為嘆也昔元臣據閩之險以抗
我旅皇祖乃命樓船將軍從大海徑搗其穴空之帝
謨燀赫日月同炳乃今策事之臣顧不能設一竒制敵
而使醜夷往往截海闚我此視皇祖諸臣何如哉吾
嘆之實愧之也客於是起辭曰吾不能解大夫之嘆而
大夫又安能飲吾之酒請大夫為客記之以示後之登
斯臺者毋徒嬉此高山大川游雲芳艸而忘厥民憂也
宗子於是采客之言以為之記
遊寳界山居記(歸有光)
太湖東南巨浸也廣五百里羣峯出於波濤之間以百
數而重涯别䲧幽谷曲隈無非仙靈之所棲息天下之
山得水而悅水或束隘迫狹不足以盡山之竒天下之
水得山而止山或孤孑卑稚不足以極水之趣太湖漭
淼澒洞沈浸諸山山多而湖之水足以貯之意唯海外
絶島勝是中州無有也故凡犇涌屏列於湖之濱者皆
挾湖以為勝自錫山過五里湖得寳界山山在洞庭之
北夫椒湫山之間仲山王先生居之先生蚤歲棄官而
其子鑑始登第亦告歸父子並中年失偶而皆不娶日
以詩畫自娱有客來為之求山居之記者余未至寳界
也嘗讀書萬峯山盡得湖濱諸山之景雖面勢不同無
不挾湖以為勝而馬跡長興往往在殘霞落照之間則
所謂寳界者庶幾望見之昔王右丞輞川别墅其詩畫
之妙至今可以想見其處仲山之居其減華子岡欹湖
諸奇勝而千里湖山豈藍田之所有哉摩詰清思逸韻
出埃壒之外而不能自引决於開元天寳之際以避禄
山之難以此知士大夫出處有道一失足遂不可浣如
摩詰令人有遺恨也今仲山父子嘉遯於明時何可及
哉何可及哉
靈巖記(袁宏道)
靈巖一名硯石越絶書云吳人於硯石山作館娃宫即
其處也山腰有吳王井二一圓井日池也一八角井月
池也周遭日光如鏡細膩無駁蝕有泉常清瑩晶可愛
所謂銀床素綆已不知化為何物其間挈軍持瓶鉢而
至者僅僅一二山僧出没于衰草寒烟之中而已矣悲
哉有池曰硯池旱歲不竭或曰即翫華池也登琴臺見
太湖諸山如百千螺髻出没銀濤中亦區内絶景山下
舊有響屧廊盈谷皆松而廊下松最盛每衝飈至聲若
飛濤余笑謂僧曰此美人環珮釵釧聲若受其戒乎宜
避去僧瞪目不知所謂石上有西施履跡余命小奚以
䄂拂之奚皆徘徊色動碧繶緗鉤宛然若髮中雖復銕
石作肝能不䰟銷心死色之于人甚矣哉山仄有西施
洞洞中石貌甚粗醜不敢唐突或云石室吳王所以囚
范蠡也僧為余言其下窪處為東西畫船湖吳王與西
施泛舟之所採香逕在山前十里望之若在山足其直
如箭吳宫美人種香處也山下有石可為硯其色深紫
佳者殆不減端溪米氏硯史云&KR2671;村石理粗發墨不糁
即此石也山之得名盖以此然在今蒐伐殆盡石亦無
復佳者矣嗟乎山河綿邈粉黛若新椒華沈彩竟虚待
月之簾瘞骨埋香誰作雙鸞之霧既已化為灰塵白楊
青草矣百世之後幽人逸士猶傷心寂寞之香趺斷腸
虚無之畫屧矧夫看紅長洲之苑擁翠白玉之牀者其
情景當何如哉夫齊國有不嫁之姊妺仲父曾無害覇
蜀宫無傾國之美人後主竟為俘虜亡國之罪豈獨在
色向使庫有湛盧之蔵潮無鴟夷之恨越雖進百西施
何益哉
開先寺至黃巖寺觀瀑記(袁宏道)
廬山之面在南康數十里皆壁水從壁罅出萬仞直落
勢不得不森豎躍舞故飛瀑多而開先為絶勝登望瀑
楼見飛瀑之半不甚暢沿崖而折得青玉峽峡蒼碧下
滙為潭巨石當其口横偃側布瀑水掠潭行與石遇齧
而鬭不勝久乃斂狂斜趨侵其趾而去遊人坐石上潭
色浸膚撲面皆冷翠良久月上枕澗聲而卧一客以文
相質余曰試扣諸泉又問余曰試扣諸澗客以為戲余
告之曰夫文以蓄入以氣出者也今夫泉淵然黛泓然
靜者其蓄也及其觸石而行則虹飛龍矯曳而為練滙
而為輪絡而為紳激而為霆故夫水之變至于幻怪翕
忽無所不有者氣為之也今吾與子歴含嶓涉三峽濯
澗聽泉得其浩瀚古雅者則為六經鬱激曼衍者則騷
賦幽竒怪偉變幻詰曲者則為子史百家凡水之一貌
一情吾直以文遇之故悲笑歌呼卒然與水俱發而不
能自止客起而謝次日晨起復至峽觀香爐紫烟心動
僧曰至黃巖之文殊塔瀑勢乃極杖而往磴狹且多折
芒草割人面少進石愈&KR0706;白日蒸厓如行熱冶中微聞
諸客皆有嗟嘆聲既至半力皆&KR0629;遊者昏昏愁堕一客
眩思返余曰戀軀惜命何用遊山且而與其死於牀笫
孰若死於一片冷石也客大笑勇百倍頃之躋其巔入
黃巖寺少定折而至前嶺席文殊塔觀瀑瀑注青壁下
雷奔海立孤搴萬仞峽風逆之簾捲而上忽焉横曳東
披西帶諸客請貌其似或曰此鮫人輸綃圖也余曰得
其色然死水也客曰青蓮詩比蘇公白水佛跡孰勝余
曰太白得其勢其貌膚子瞻得其怒其貌骨然皆未及
其趣也今與客從開先來欹削十餘里上鑠下蒸病勢
已作一旦見瀑形開神徹目增而明天增而朗濁慮之
縱横凡吾與子數年陶汰而不肯淨者一旦皆避匿去
是豈文字所得詮也山僧曰崖徑多虎宜早發乃下夜
宿歸宗寺次日過白鹿洞觀五老峯踰吳障山而返
遊嶧山記(王思任)
予遊嶧山而知天下事不可以道傍忽也盖予遊嶧山
而幻軀凡數化太山之石方而嶧山之石圓山如累卵
大小億萬以堆磊為竒功以穴洞為玲瓏以穿援為游
覽賂一沙彌作導帥至渡空舟則無隻馬兩人之路假
盖自蔭而予化為隸伏熱正毒探梁祝泉頂無冠脊無
縷而予化為野人入盤龍洞觀石鍾豐下銳上竇鑚滑
試數怖數免無足目正大人之事而予化為偷上大通
巖臂引杖接而予化為猿撲仙人洞外伏内昂中俱白
屎而予化為蝠引至拘龍洞則以胷席石覆臥而申之
上下受半尺四方二尺三折約十丈餘其發者肩也縱
者腹也頭憂怖而手足廢趾略效焉若不寕氣一視便
堪悶絶而予於此為守宫將至玉華頂與仙人對博矣
而壁峭二丈下臨萬仞望岱秀天齊四基蔥鬱賢聖之
窟宅神洸洸也粘滯壁間終不敢上而予化為蝸私念
幽竒至絶愈化愈下何不騎大鵬俯瞰齊州九點烟即
吾家子晉鶴背而手足鞚引翺視而託言蝶無所不栩
螘無所不慕肝臂無所不託英雄自欺矣遂不克頂遥知
古來文士必無問頂者至拘龍洞而投策歎返也不親
歷人且欺我也是山也其古蹟之最著者曰嶧陽桐尚
檻其半曰李斯碑相傳有之曰紀子墓曰聖賢遺像曰
顔子石其古刹曰興國寺萬夀宫玉帝殿其泉曰源頭
活水曰蓮花池曰甘泉洞其名石曰象牙曰石鼓曰龜
石不可枚舉人人得以意呼之其大觀曰南天門此皆
望而可得者也
遊北固山記(王思任)
江南人北還入京口即有家慶出則茫茫交集其興亡
逝水之感每許困衡者知之而旴揚氣往之人不與焉
則北固者登臨噫慨古今南北之所也金焦勝絶終有
濤心北固枕鐵甕城如在茵几而頭瞰諸山予每讀盧
肇詩海日生殘夜江春發舊年輒為此山悲壯半晌庚
戌十月量移由拳買櫻脯走眺三山閣劉伯純適至飛
觥流覽不覺燈火照揚州矣下上横斜星斗俱醉乃捉
伯純之臂呵而問之銅坑東卸京峴抽中何以撑突厥
山改元甘露吳皓何以不固六化人何居行僧何往獅
何獰豈僧繇輩之神物而為鬼風蝕盡贊皇手柏何以
干之天監寳書何以漫之石羯既狼而騎之如羱謀瞞
何語寄奴何闠四十九枚鱸魚何穴二十六峰研山安
歸蘇仲恭之羣木何以今不顛據褐衣黃狗駕肩何出
朱裳霜簡鐘鳴何走仙人咫尺一鶴可通豈秦漢之君
而必當褰濡萬年何德何魚作人語而免其咎張祜摹
勢山河盡來何徐凝惡詩而亦愕然得解伯純啞啞曰
子無他不過渫憤舒&KR0629;之套吾安能變詐鋒出天問而
地答之也予亦啞啞彷彿記有僧字慎獨者以白茗作
供而予復至披雲軒寫舊時阿育王寺詩畜之此僧半
室以鏡為江古樹老箐撐持數萬得讀書坐臥此中即
痿蹷不下山足矣予兄自天氏曰子見山即凝去隨處
捨身亦伯純所謂套也因命記之同遊者兩姓曰言三
曰緘三
遊釣臺記(胡胤嘉)
舟抵七里龍詢子陵釣臺榜人遥指在五里外帆疾水
瀉舟若翔燕無復停橈理未至數十丈帆縤自斷余私
喜如有宿契登岸謁子陵遺像其兩廡則唐之方玄英
午宋之謝臯羽翺也徑由西階階石鱗砌陳根宿草積
為軟䄄老松如龍爪張勢欲攫三折而臺石崿立東西
若峙舟中望之陂陁不見峭險登其上石脣外拓恒有
落勢水湯湯自石下出也是為東臺西則平碾如虎丘
千人坐而廣三之二孫石若拱面臨諸山若屏左右迴
抱不見去路其泉即鴻漸所品第十九泉余烹嘗之香
味不異街口下一帶水也俯臨其亭棹楔比於麻竹讀
之不覺啞然失笑子陵何與人事乎子陵本靜退不愛
人間避亂入富春江澄於練山靜於古因而托宿故人
作天子以布衣遂漁釣之樂亦足畢其事矣文叔少相
狎習俛眉躡足作擎跽相向不必子陵浮雲富貴自無
出就之勢說者紛紛以諫議大夫光武待非其分不為
之屈何其鑿也加足帝腹固狂奴疎脫之態然聫床話
舊適爾忘懷是亦有之至動太史之占何與抑史臣張
其事而文之與以硯席氣合之人一為黃屋一為喬林
非如莽之險操之忌未有必欲屈之為名殺之而後快
者何點與梁武有舊手捋帝鬚曰乃欲臣老子耶較子
陵加腹差為有意未聞武帝罪點也仲淹之記云非光
武無以成先生之高非先生無以成光武之大不亦兒
童之見哉黃虞以來樂閒耽寂如子陵輩何可指數獨
令桐江一片石為千古議端殊可怪也故巢許之遇舜
禹園綺之遇漢高子陵之遇光武而其名始顯不可謂
子陵輩非傑人而世之重子陵乃重光武之子陵也噫
馬遷所以扼腕于青雲之士哉
遊石首繡林山記(袁中道)
大江自三峽來所遇無非石者勢常約結不舒至西陵
以下北岸多沙泥當之輒靡水始得遂其剽悍之性如
此者凡數百里皆不敢與之争而至此忽與石遇水洶
湧直下注射拳石石崿崿力抵其鋒而水與石始若相
持而戰以水戰石則汗汗田田滮滮&KR2377;&KR2377;劈之為林蝕
之為竅銳之為劍戟轉之為虎兕石若不能無少讓者
而以石戰水壁立雄峙怒獰徤鷙隨其洗磨簸蕩之來
而浪返濤廻觸而徐邁如負如北千萬年來極其力之
所至止能損其一毛一甲而終不能嚙骨理而動齦齶
于是石常勝而水常不勝此所以能為一邑砥柱而萬
世賴焉者也予與長石諸公踄其巔望江光浩淼黃山
如展旆意甚樂之巳而見山下石磊磊立遂走磯上各
據一石而坐靜聽水石相搏大如旱雷小如哀玉而細
睇之或形如鍾鼎色如雲霞文如篆籀石得水以助發
其妍而益之媚不惟不相害而且相與為用予歎曰士之
值坎壈不平而激為文章以垂後世者何以異此哉山
以昭烈娶孫夫人于此石被綈錦故名其下即劉郎浦
是日同遊者王中秘季清曾太史長石文學王伯兩高
守中張翁伯王天根也
文章辨體彙選卷六百五
文章辨體彙選卷六百五
明賀復徵編
記四十六(遊覽)
石鐘山記(宋蘇軾)
水經云彭蠡之口有石鐘山焉酈元以為下臨深潭微
風鼓浪水石相搏聲如洪鐘是說也人常疑之今以鐘
磬置水中雖大風浪不能鳴也而況石乎至唐李渤始
訪其遺蹤得䨇石於潭上扣而聆之南聲函胡北音清
越枹止響騰餘音徐歇自以為得之矣然是說也余尤
疑之石之鏗然有聲者所在皆是也而此獨以鐘名何
哉元豐七年六月丁丑余自齊安舟行適臨汝而長子
邁將赴饒之德興尉送之至湖口因得觀所謂石鐘者
寺僧使小童持斧於亂石間擇其一二扣之硿硿焉余
固笑而不信也至其夜月明獨與邁乘小舟至絶壁下
大石側立千仞如猛獸竒鬼森然欲搏人而山上棲鶻
聞人聲亦驚起磔磔雲霄間又有若老人欬且笑於山谷
中者或曰此鸛鶴也余方心動欲還而大聲發於水上
噌吰如鐘鼓不絶舟人大恐徐而察之則山下皆石穴
罅不知其淺深微波入焉涵澹澎湃而為此也舟廻至
兩山間將入港口有大石當中流可坐百人空中而多
竅與風水相吞吐有窽坎鏜鞳之聲與向之噌吰者相
應如樂作焉因笑謂邁曰汝識之乎噌吰者周景王之
無射也窽坎鏜鞳者魏獻子之歌鐘也古之人不余欺
也事不目見耳聞而臆斷其有無可乎酈元之所見聞
殆與余同而言之不詳士大夫終不肯以舟夜泊絶壁
之下故莫能知而漁工水師雖知而不能言此世所以
不傳也而陋者乃以斧斤考擊而求之自以為得其實
余是以記之盖歎酈元之簡而笑李渤之陋也
遊桓山記(蘇軾)
元豐二年正月已亥晦春服既成從二三子遊於泗之
上登桓山入石室使道士戴日祥鼓雷氏之琴操履霜
之遺音曰噫嘻悲夫此宋司馬桓魋之墓也或曰鼓琴
於墓禮歟曰禮也季武子之喪曾點倚其門而歌仲尼
日月也而魋以為可得而毁也且死為石椁三年不成
古之愚人也余將弔其藏而其骨毛爪齒既已化為飛
塵蕩為冷風矣而況於椁乎況於從死之臣妾飯含之
貝玉乎使魋而無知也余雖鼓琴而歌可也使魋而有
知也聞余鼓琴而歌知哀樂之不可常物化之無日也
其愚豈不少瘳乎二三子喟然而嘆乃歌曰桓山之上
維石嵯峨兮司馬之惡與石不磨兮桓山之下維水瀰
瀰兮司馬之藏與水皆逝兮歌闋而去從遊者八人畢
仲孫舒煥寇昌朝王適王遹王肄軾之子邁煥之子彦
舉
遊高氏園記(元劉因)
園依保城東北隅周垣東就城隠映靜深分布穠秀保
舊多名園近皆廢毁今為郡人之所觀賞者惟是予暇
日遊焉甚樂園之堂其最高敞者尚書張夢符題為翠
錦或者指之謂予曰此貴家某氏之樓也今甫四十五
年耳巳徹而為是矣噫人其愚哉非不見之復為是也
奚益予聞之大以為不然夫天地之理生生不息而巳
矣凡所有生雖天地亦不能使之久存也若天地之心
見其不能使之久存也而遂不復生焉則生理從而息
矣成毁也代謝也理勢相因而然也人非不知其然也
而為之不已者氣機使之焉耳若前人慮其不能久存
也而遂不為之後人創前人之不能久有也而亦不復
為之如是則天地之間化為草莽灰燼之區也久矣若
與我安得兹遊之樂乎天地之間凡人力之所為皆氣
機之所使既成而毁毁而復新亦生生不息之理耳安
用歎耶予既曉惑者復私記其說至元辛卯四月望日
記
遊荆塗二山記(明宋濓)
濓既遊琅琊山起行至池河驛適郵卒遞内使監公牒
至及開緘中藏濠梁古跡一卷宸翰親題其外令濓搜
訪與青宫言之濓因啟曰臨濠古跡唯塗荆二山最著
按圖經塗山在昔鍾離縣西九十五里荆山亦在縣西
八十三里二山本相聫属而淮水繞荆山之背神禹鑿
開使水流二山間其䟽鑿之蹤故在人思其功迄今弗
能忘青宫曰至中都當共往遊焉余將度淮狩于王莊
先生宜泝流而上届今懷遠縣治以俟濓奉教行以洪
武乙卯冬十一月已巳發舟庚午日曛始泊縣西門而
青宫巳駐驆於門東五里矣辛未濓上謁青宫甚喜下
令以壬申遊二山濓至期約懷遠文學掾王景彰宿舟
中黎明櫂舟至塗山足曳杖入山山傍廢址舊皆民廬
前度石梁復斗折而北累石為墉多藝椒之園行可三
里餘視大磐石青綠間錯頽然欹足坐諦視之乾蘚交
封耳聞有草生石上高一尺其花可玩不假土力人
取懸檐間呼為石蓮華復行四里所巖石犖确插起道
左危傾欲飛墜復二里所微徑入灌莽抵巖罅貯泉一
泓味甚甘覆以生茨曰聖水亭取水以禜雨多驗復一
里餘至山巔禹廟在焉廟惟頽垣破礎存游目四顧長淮
西来渦河北滙而夀春臨濠宿州之境皆在冥茫昏杳
中緬想南北戰爭屯戍處為感慨者久之山之下聚落
甚盛廟史云名禹會村乃禹會諸侯之地廬舍之比如
櫛移踵入廟廟前杏樹一章大可蔽牛二栢參差左右
樹東寘小甕杏柯之水時津津滴其中廟史云當晨霧
四集水愈多其來如泉可代井汲石碣二一大書有夏
皇祖之廟六字下方刻宋慶元初州守劉仲光自造禱
雨記一亦記禱雨事皇甫斌紹熙庚戌來為郡命鍾離
尉丁大榮作石未剝泐文尚可讀復從廟西循石坡
而下鉅石危立如人形遥望之一嫗儼然也相傳為啟
母石廟史云居人每刲羊豕祭之至有以粉黛飾其貌
者聞之不覺失笑山㘭舊有僧房今廢久俟鶴駕不來
忽使者至云扈從士馬多無橋可以渡河青宫不復至
矣言未既但見旌旗如錦綉搖曳上荆山矣濓亦下山
麓入鯀廟見所題碑神號鄙俚棄而不睨出讀祖無擇
所賦歌京口孫臨為書碑盖無擇謫守夀春過此而作
也復北經縣治折而東行約三里所至荆山梁魏交鬭
時就山築堰以灌夀春其遺跡猶班班可見復行三十
步崖壁如屋側身而入石平如床座可坐人號為卞和
洞自西上復一里所過避雨石石斜倚可避雨故名復
六十步至産玉坡竒石駢列玄質而白緣粲如雪西有
玉池榛荆迷路不可尋景彰欲導游青峯庵足倦遂止
時青宫巳獵遠郊濓因登舟先還中都云惟二山見諸
載記者其說多乖舛以塗山言之春秋左氏傳云禹會
諸侯於塗山杜預注云在夀春縣東北說者云今濠州
是也國語史記則又云禹會諸侯於會稽故會稽亦有
塗山吳越春秋亦以塗山在會稽又兼載塗山之歌應
劭云塗山在永興北說者云今會稽蕭山縣是也是二
說已不歸於一致矣至於蘇鶚演義又云塗山有四一
會稽二渝州三濠州四當塗然其處皆有禹跡或者遂
謂禹之治水固嘗徧歴宇内而會諸侯實在會稽之塗
山柳子厚塗山銘蘇子瞻子由塗山詩指在濠州者皆
非是濓之存疑而未決者一也以荆山言之荆山楚山
也楚之先王熊繹僻在荆山篳路藍縷以處艸莽傳至
成王始盛又七傳至昭王始遷都郢昭王有言曰自吾
先王受封望不過江漢河非所獲罪則楚之封疆可知
郢即今之江陵其地有荆山一名景山荆故楚號也有
之誠宜世則謂在濠州濠州古鍾離子國與夀春密邇
楚自昭王之後又歴十一傳至考烈王始徙都夀春韓
非子所載卞和獻玉事乃在厲武文三王之際昭王上
接武王已越十世當三王時鍾離何嘗属楚而強謂卞
和至此山邪新序又謂抱玉而泣在共王之時雜記又
謂在懷王及其子平王之時平王乃昭王之父下距懷
王九世共王上至武王亦六世何至顛倒錯亂如是邪
濓之存疑而未決者二也大抵山川遺跡非本諸經史
者多不可信如葛洪丹井與郭景純之墓在在有之縱
以高世之智將何自辨其真偽邪必欲可信塗山當稽
之左氏以夀春為正荆山當證諸史傳以江陵為正有
謂塗山氏乃古國名禹曾娶其女者别是一說與此殊
不相涉也濓耄矣諸書遺忘欲盡所記憶者未必無舛
訛輒緣紀遊因掛漏書之以發同遊者一笑同遊者盖
太子正字桂彦良晉府長史朱伯賢楚府長史朱伯清
吳府伴讀王致遠及景彰云後一月某日記
金溪遊記(王慎中)
一畆之宫環堵之室墐隂而牖明畜妻子其中而身與
為處出戶而行前有擊轂之車而後有連帷之袵馳驟
而之乎空曠之野寂寞之濱蒼山崒嵂而高起綠波澹
蕩而長浮則為之忽然而喜如出幽窒脫縛束耳目為
之加明手足為之改適此何異乎飫粱肉者悅蔬茹之
食&KR1196;酧醴者暍清泠之漿其舍醇醲而即䟽泊而不得
謂之知味也由其無所得於此徒以迫刦於喧湫嗸雜
之甚意煩氣倦急於有所投而自觧峙者知其為山逝
者知其為水而豈為有遇於巳哉嘗試登高丘汛長川
見夫樵夫牧豎罟師估人争道而捷馳疾榜而擊汰以
家為赴望望然不及如其去山水之不速而恐其或後
以彼觀之則醇醲之可舍固在山水而城郭室家其䟽
泊而思即者矣物之美惡無常態而有定形山水之為
佳而城郭家室之為垢濁亦美惡之大齊也由樵夫牧
豎罟師估人觀之則所謂佳與垢濁者舉易方而傎處
世之偶得放於山水輒自謂絶去喧湫嗸雜之患方多
其所遊之適以傲乎城郭聚而家室居者之人吾亦未
知其美惡之所常也飲漿冷者暫快而非甘嘗蔬食者
少蘇而不美其甘美之常固在酒肉也彼驟之而忽喜
者意豁於久煩之餘氣舒於積倦之後喜且未幾厭巳
生矣何必不為樵夫牧䜿罟師估人而何以笑彼之望
望凡物之美惡無恒而人情之欣厭有向昧者挈情
以徇物中之厭欣變於外之美惡迭欣迭厭而不知自
主惟明者為能以情御物物變於外而不足以易其中
之所樂樂之取於物未嘗無所寄而皆其自足於中者
之所取則惡者未嘗不美而況於其美然後美惡者卒
歸於有恒而皆吾之所御欣且不得而有而何有於厭
苟其無所厭則遇物皆適無之而不喜而奚待於忽然
盖吾泉州之江自諸山發源而下建瓴而急瀉至於金
溪而始演洋渟潏山起於兩涘高深之景相得草樹互
映雲烟相鮮兹亦山水之勝處也之焉而忽喜者不知幾
何人而吾獨與黃應初洪舜臣二君往遊而樂焉當其
舉杯相属唱詠方希而諧笑間作計彼驟之而喜者亦
必有以同乎此而山之盎然而靜止水之沛然而流行
接於吾目著於吾心形噐都遺而情神獨遇信有彼所
不能同而吾三人者亦可以目擊而交存而不可以口
說喻也然而其樂可以忘言而其遊不可以無述故予
為記其意如此使世之遊者知吾三人者之遊而能樂
盖有以御乎物而談山水之美者必出乎吾而後為山
水之美常也遊之日為嘉靖戊申八月七日應初名淑
清南安人舜臣名朝選同安人而予晉江遵巖居士王
慎中也
登平遠臺記(宗臣)
平遠臺在省城中東南閩志三山此即所謂鰲峰山也
山固竒在城中尤竒宗子入閩十朔未登也盖以戎故
而客有好宗子者乃召宗子登焉凡幾折始上又折而
東登鰲石臺天風高揚萬象蕭瑟宗子於是仰而思俯
而嘆也客曰大夫何嘆宗子曰嗟客乎嗟客乎客聞其
說余恐客之投觴於此而莫余飲也夫閩者豈非記所
稱東南巨麗哉家纓弁人詩禮農嬉于疇而商歌於塗
也當是時而登厥臺焉高山大川遊雲芳草罔弗觸吾
目也則罔弗快吾心也今何時也吾見兹臺三駐軍矣
客亦東眺大海乎樓船組練隠隐起也南睇於江故里
婦日濯錦漂絮其中者今健兒飲馬矣西瞻烏石盖有
鍜甲礪刅鼓笳鐃吹之聲焉北闚閭井則父老子弟被
戎執戈者怨讟盈道也且千里之内亡者未葬瘡者未
起流者未歸繫者未釋吾念之吾不知汗之滛淫至於
踵也昔何以驩今何以悲昔何以靖今何以擾斯其故
難言哉難言哉夫君子之謀人國也上憂主憂而下憂
民憂者也今帝心常在萬里而民瘼充充之在吾前
也方請纓枕戈不暇餐沐矣客乃欲吾覩高山大川游
雲芳艸而嬉乎此吾所為嘆也昔元臣據閩之險以抗
我旅皇祖乃命樓船將軍從大海徑搗其穴空之帝
謨燀赫日月同炳乃今策事之臣顧不能設一竒制敵
而使醜夷往往截海闚我此視皇祖諸臣何如哉吾
嘆之實愧之也客於是起辭曰吾不能解大夫之嘆而
大夫又安能飲吾之酒請大夫為客記之以示後之登
斯臺者毋徒嬉此高山大川游雲芳艸而忘厥民憂也
宗子於是采客之言以為之記
遊寳界山居記(歸有光)
太湖東南巨浸也廣五百里羣峯出於波濤之間以百
數而重涯别䲧幽谷曲隈無非仙靈之所棲息天下之
山得水而悅水或束隘迫狹不足以盡山之竒天下之
水得山而止山或孤孑卑稚不足以極水之趣太湖漭
淼澒洞沈浸諸山山多而湖之水足以貯之意唯海外
絶島勝是中州無有也故凡犇涌屏列於湖之濱者皆
挾湖以為勝自錫山過五里湖得寳界山山在洞庭之
北夫椒湫山之間仲山王先生居之先生蚤歲棄官而
其子鑑始登第亦告歸父子並中年失偶而皆不娶日
以詩畫自娱有客來為之求山居之記者余未至寳界
也嘗讀書萬峯山盡得湖濱諸山之景雖面勢不同無
不挾湖以為勝而馬跡長興往往在殘霞落照之間則
所謂寳界者庶幾望見之昔王右丞輞川别墅其詩畫
之妙至今可以想見其處仲山之居其減華子岡欹湖
諸奇勝而千里湖山豈藍田之所有哉摩詰清思逸韻
出埃壒之外而不能自引决於開元天寳之際以避禄
山之難以此知士大夫出處有道一失足遂不可浣如
摩詰令人有遺恨也今仲山父子嘉遯於明時何可及
哉何可及哉
靈巖記(袁宏道)
靈巖一名硯石越絶書云吳人於硯石山作館娃宫即
其處也山腰有吳王井二一圓井日池也一八角井月
池也周遭日光如鏡細膩無駁蝕有泉常清瑩晶可愛
所謂銀床素綆已不知化為何物其間挈軍持瓶鉢而
至者僅僅一二山僧出没于衰草寒烟之中而已矣悲
哉有池曰硯池旱歲不竭或曰即翫華池也登琴臺見
太湖諸山如百千螺髻出没銀濤中亦區内絶景山下
舊有響屧廊盈谷皆松而廊下松最盛每衝飈至聲若
飛濤余笑謂僧曰此美人環珮釵釧聲若受其戒乎宜
避去僧瞪目不知所謂石上有西施履跡余命小奚以
䄂拂之奚皆徘徊色動碧繶緗鉤宛然若髮中雖復銕
石作肝能不䰟銷心死色之于人甚矣哉山仄有西施
洞洞中石貌甚粗醜不敢唐突或云石室吳王所以囚
范蠡也僧為余言其下窪處為東西畫船湖吳王與西
施泛舟之所採香逕在山前十里望之若在山足其直
如箭吳宫美人種香處也山下有石可為硯其色深紫
佳者殆不減端溪米氏硯史云&KR2671;村石理粗發墨不糁
即此石也山之得名盖以此然在今蒐伐殆盡石亦無
復佳者矣嗟乎山河綿邈粉黛若新椒華沈彩竟虚待
月之簾瘞骨埋香誰作雙鸞之霧既已化為灰塵白楊
青草矣百世之後幽人逸士猶傷心寂寞之香趺斷腸
虚無之畫屧矧夫看紅長洲之苑擁翠白玉之牀者其
情景當何如哉夫齊國有不嫁之姊妺仲父曾無害覇
蜀宫無傾國之美人後主竟為俘虜亡國之罪豈獨在
色向使庫有湛盧之蔵潮無鴟夷之恨越雖進百西施
何益哉
開先寺至黃巖寺觀瀑記(袁宏道)
廬山之面在南康數十里皆壁水從壁罅出萬仞直落
勢不得不森豎躍舞故飛瀑多而開先為絶勝登望瀑
楼見飛瀑之半不甚暢沿崖而折得青玉峽峡蒼碧下
滙為潭巨石當其口横偃側布瀑水掠潭行與石遇齧
而鬭不勝久乃斂狂斜趨侵其趾而去遊人坐石上潭
色浸膚撲面皆冷翠良久月上枕澗聲而卧一客以文
相質余曰試扣諸泉又問余曰試扣諸澗客以為戲余
告之曰夫文以蓄入以氣出者也今夫泉淵然黛泓然
靜者其蓄也及其觸石而行則虹飛龍矯曳而為練滙
而為輪絡而為紳激而為霆故夫水之變至于幻怪翕
忽無所不有者氣為之也今吾與子歴含嶓涉三峽濯
澗聽泉得其浩瀚古雅者則為六經鬱激曼衍者則騷
賦幽竒怪偉變幻詰曲者則為子史百家凡水之一貌
一情吾直以文遇之故悲笑歌呼卒然與水俱發而不
能自止客起而謝次日晨起復至峽觀香爐紫烟心動
僧曰至黃巖之文殊塔瀑勢乃極杖而往磴狹且多折
芒草割人面少進石愈&KR0706;白日蒸厓如行熱冶中微聞
諸客皆有嗟嘆聲既至半力皆&KR0629;遊者昏昏愁堕一客
眩思返余曰戀軀惜命何用遊山且而與其死於牀笫
孰若死於一片冷石也客大笑勇百倍頃之躋其巔入
黃巖寺少定折而至前嶺席文殊塔觀瀑瀑注青壁下
雷奔海立孤搴萬仞峽風逆之簾捲而上忽焉横曳東
披西帶諸客請貌其似或曰此鮫人輸綃圖也余曰得
其色然死水也客曰青蓮詩比蘇公白水佛跡孰勝余
曰太白得其勢其貌膚子瞻得其怒其貌骨然皆未及
其趣也今與客從開先來欹削十餘里上鑠下蒸病勢
已作一旦見瀑形開神徹目增而明天增而朗濁慮之
縱横凡吾與子數年陶汰而不肯淨者一旦皆避匿去
是豈文字所得詮也山僧曰崖徑多虎宜早發乃下夜
宿歸宗寺次日過白鹿洞觀五老峯踰吳障山而返
遊嶧山記(王思任)
予遊嶧山而知天下事不可以道傍忽也盖予遊嶧山
而幻軀凡數化太山之石方而嶧山之石圓山如累卵
大小億萬以堆磊為竒功以穴洞為玲瓏以穿援為游
覽賂一沙彌作導帥至渡空舟則無隻馬兩人之路假
盖自蔭而予化為隸伏熱正毒探梁祝泉頂無冠脊無
縷而予化為野人入盤龍洞觀石鍾豐下銳上竇鑚滑
試數怖數免無足目正大人之事而予化為偷上大通
巖臂引杖接而予化為猿撲仙人洞外伏内昂中俱白
屎而予化為蝠引至拘龍洞則以胷席石覆臥而申之
上下受半尺四方二尺三折約十丈餘其發者肩也縱
者腹也頭憂怖而手足廢趾略效焉若不寕氣一視便
堪悶絶而予於此為守宫將至玉華頂與仙人對博矣
而壁峭二丈下臨萬仞望岱秀天齊四基蔥鬱賢聖之
窟宅神洸洸也粘滯壁間終不敢上而予化為蝸私念
幽竒至絶愈化愈下何不騎大鵬俯瞰齊州九點烟即
吾家子晉鶴背而手足鞚引翺視而託言蝶無所不栩
螘無所不慕肝臂無所不託英雄自欺矣遂不克頂遥知
古來文士必無問頂者至拘龍洞而投策歎返也不親
歷人且欺我也是山也其古蹟之最著者曰嶧陽桐尚
檻其半曰李斯碑相傳有之曰紀子墓曰聖賢遺像曰
顔子石其古刹曰興國寺萬夀宫玉帝殿其泉曰源頭
活水曰蓮花池曰甘泉洞其名石曰象牙曰石鼓曰龜
石不可枚舉人人得以意呼之其大觀曰南天門此皆
望而可得者也
遊北固山記(王思任)
江南人北還入京口即有家慶出則茫茫交集其興亡
逝水之感每許困衡者知之而旴揚氣往之人不與焉
則北固者登臨噫慨古今南北之所也金焦勝絶終有
濤心北固枕鐵甕城如在茵几而頭瞰諸山予每讀盧
肇詩海日生殘夜江春發舊年輒為此山悲壯半晌庚
戌十月量移由拳買櫻脯走眺三山閣劉伯純適至飛
觥流覽不覺燈火照揚州矣下上横斜星斗俱醉乃捉
伯純之臂呵而問之銅坑東卸京峴抽中何以撑突厥
山改元甘露吳皓何以不固六化人何居行僧何往獅
何獰豈僧繇輩之神物而為鬼風蝕盡贊皇手柏何以
干之天監寳書何以漫之石羯既狼而騎之如羱謀瞞
何語寄奴何闠四十九枚鱸魚何穴二十六峰研山安
歸蘇仲恭之羣木何以今不顛據褐衣黃狗駕肩何出
朱裳霜簡鐘鳴何走仙人咫尺一鶴可通豈秦漢之君
而必當褰濡萬年何德何魚作人語而免其咎張祜摹
勢山河盡來何徐凝惡詩而亦愕然得解伯純啞啞曰
子無他不過渫憤舒&KR0629;之套吾安能變詐鋒出天問而
地答之也予亦啞啞彷彿記有僧字慎獨者以白茗作
供而予復至披雲軒寫舊時阿育王寺詩畜之此僧半
室以鏡為江古樹老箐撐持數萬得讀書坐臥此中即
痿蹷不下山足矣予兄自天氏曰子見山即凝去隨處
捨身亦伯純所謂套也因命記之同遊者兩姓曰言三
曰緘三
遊釣臺記(胡胤嘉)
舟抵七里龍詢子陵釣臺榜人遥指在五里外帆疾水
瀉舟若翔燕無復停橈理未至數十丈帆縤自斷余私
喜如有宿契登岸謁子陵遺像其兩廡則唐之方玄英
午宋之謝臯羽翺也徑由西階階石鱗砌陳根宿草積
為軟䄄老松如龍爪張勢欲攫三折而臺石崿立東西
若峙舟中望之陂陁不見峭險登其上石脣外拓恒有
落勢水湯湯自石下出也是為東臺西則平碾如虎丘
千人坐而廣三之二孫石若拱面臨諸山若屏左右迴
抱不見去路其泉即鴻漸所品第十九泉余烹嘗之香
味不異街口下一帶水也俯臨其亭棹楔比於麻竹讀
之不覺啞然失笑子陵何與人事乎子陵本靜退不愛
人間避亂入富春江澄於練山靜於古因而托宿故人
作天子以布衣遂漁釣之樂亦足畢其事矣文叔少相
狎習俛眉躡足作擎跽相向不必子陵浮雲富貴自無
出就之勢說者紛紛以諫議大夫光武待非其分不為
之屈何其鑿也加足帝腹固狂奴疎脫之態然聫床話
舊適爾忘懷是亦有之至動太史之占何與抑史臣張
其事而文之與以硯席氣合之人一為黃屋一為喬林
非如莽之險操之忌未有必欲屈之為名殺之而後快
者何點與梁武有舊手捋帝鬚曰乃欲臣老子耶較子
陵加腹差為有意未聞武帝罪點也仲淹之記云非光
武無以成先生之高非先生無以成光武之大不亦兒
童之見哉黃虞以來樂閒耽寂如子陵輩何可指數獨
令桐江一片石為千古議端殊可怪也故巢許之遇舜
禹園綺之遇漢高子陵之遇光武而其名始顯不可謂
子陵輩非傑人而世之重子陵乃重光武之子陵也噫
馬遷所以扼腕于青雲之士哉
遊石首繡林山記(袁中道)
大江自三峽來所遇無非石者勢常約結不舒至西陵
以下北岸多沙泥當之輒靡水始得遂其剽悍之性如
此者凡數百里皆不敢與之争而至此忽與石遇水洶
湧直下注射拳石石崿崿力抵其鋒而水與石始若相
持而戰以水戰石則汗汗田田滮滮&KR2377;&KR2377;劈之為林蝕
之為竅銳之為劍戟轉之為虎兕石若不能無少讓者
而以石戰水壁立雄峙怒獰徤鷙隨其洗磨簸蕩之來
而浪返濤廻觸而徐邁如負如北千萬年來極其力之
所至止能損其一毛一甲而終不能嚙骨理而動齦齶
于是石常勝而水常不勝此所以能為一邑砥柱而萬
世賴焉者也予與長石諸公踄其巔望江光浩淼黃山
如展旆意甚樂之巳而見山下石磊磊立遂走磯上各
據一石而坐靜聽水石相搏大如旱雷小如哀玉而細
睇之或形如鍾鼎色如雲霞文如篆籀石得水以助發
其妍而益之媚不惟不相害而且相與為用予歎曰士之
值坎壈不平而激為文章以垂後世者何以異此哉山
以昭烈娶孫夫人于此石被綈錦故名其下即劉郎浦
是日同遊者王中秘季清曾太史長石文學王伯兩高
守中張翁伯王天根也
文章辨體彙選卷六百五
