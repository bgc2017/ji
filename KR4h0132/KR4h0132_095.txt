文章辨體彙選卷九十五
明賀復徵編
疏九
上平吳疏(晉羊祜)
先帝順天應時西平巴蜀南和吳會海内得以休息兆
庶有樂安之心而吳復背信使邊事更興夫期運雖天
所授而功業必由人而成不一大舉埽滅則衆役無時
得安非所以隆先帝之勲成無為之化也故堯有丹朱
之伐舜有三苖之征咸以寧靜宇宙輯兵和衆者也蜀
平之時天下皆謂吳當并亡自此来十三年是謂一周
平定之期復在今日矣議者常言吳楚有道後服無禮
先強此乃諸侯之時耳當今一統不得與古同諭夫適
道之論皆未應權是故謀之雖多而決之欲獨凡以險
阻得存者謂所敵者同力足自固苟其輕重不齊強弱
異勢則智士不能謀而險阻不可保也蜀之為國非不
險也高山尋雲霓深谷肆無景束馬懸車然後得濟皆
言一夫荷戟千人莫當及進兵之日曾無藩籬之限斬
將搴旗伏尸數萬乘勝席捲徑至成都漢中諸城皆鳥
棲而不敢出非皆無戰心誠力不足相抗至劉禪降服
諸營堡者索然俱散今江淮之難不過劍閣山川之險
不過岷漢孫皓之暴侈於劉禪吳人之困甚於巴蜀而
大晉兵衆多於前世資儲器械盛於往時今不於此平
吳而更阻兵相守征夫苦役日尋干戈經歷盛衰不可
長久宜當時定以一四海今若引梁益之兵水陸俱下
荆楚之衆進臨江陵平南豫州直指夏口徐揚青兗並
向秣陵鼓旆以疑之多方以誤之以一隅之吳當天下
之衆勢分形散所備皆急巴漢竒兵出其空虚一處傾
壊則上下震蕩吳緣江為國無有内外東西數千里以
藩籬自恃所敵者大無有寧息孫皓恣情任意與下多
忌名臣重將不復自信是以孫秀之徒皆畏逼而至將
疑於朝士困於野無有保世之計一定之心平常之日
猶懷去就兵臨之際必有應者終不能齊力致死已可
知也其俗急速不能持久弓弩戟楯不如中國唯有水
戰是其所便一入其境則長江非復所固還保城池則
去長入短而官軍懸進人有致節之志吳人戰於其内
有憑城之心如此軍不踰時剋可必矣
論水利疏(杜預)
臣輙思維今者水災東南特劇非但五稼不收居業并
損下田所在渟汚高地皆多磽塉此即百姓困窮方在
来年雖詔書切告長吏二千石為之設計而不廓開大
制定其趨舍之宜恐徒文具所益蓋薄當今秋夏蔬食
之時而百姓已有不贍前至冬春野無青草則必指仰
官榖以為生命此乃一方之大事不可不豫為思慮者
也臣愚謂既以水為困當恃魚菜螺蜯而洪波汎濫貧
弱者終不能得今者宜大壊兗豫州東界諸陂隨其所
歸而宣導之交令饑者盡得水産之饒百姓不出境界
之内旦暮野食此目下日給之益也水去之後填淤之
田畆收數鍾至春大種五榖必豐此又明年之益也臣
前啟典牧種牛不供耕駕至於老不穿鼻者無益於用
而徒有吏士榖草之費歲送任駕者甚少尚復不調習
宜大出賣以易榖及為賞直詔曰孳育之物不宜減散
事遂停寢問主者令典虞右典牧種産牛大小相通有
四萬五千餘頭苟不益世用頭數雖多其費日廣古者
匹馬丘牛居則以耕出則以戰非如猪羊類也今徒養
宜用之牛終為無用之費甚失事宜東南以水田為業
人無牛犢今既壊陂可分種牛二萬五千頭以付二州
將吏士庶使及春耕榖登之後萬頭責三百斛是為化
無用之費得運水次成榖七百萬斛此又數年後之益
也加以百姓降丘宅土將来公私之饒乃不可計其所
留好種萬頭可即令右典牧都尉官屬養之人多畜少
可並佃牧地明其考課此又三魏近旬歲當復入數千
萬斛榖牛又皆當調習動可駕用皆今日之可全者也
追理鄧艾疏(段灼)
故征西將軍鄧艾心懷至忠而荷反逆之名平定西蜀
而受三族之誅臣竊悼之惜哉言艾之反也以艾性剛
急矜功伐善而不能協同朋類輕犯雅俗失君子之心
故莫肯理之臣敢冒死言艾所以不反之狀艾本屯田
掌犢人宣皇帝拔之於農吏之中顯之於宰府之職處
内外之官據文武之任所在輙有名績固足以明宣皇
帝之知人矣會值洮西之役官兵失利刺史王經困於
圍城之中當爾之時二州危懼隴右凛凛幾非國家之
有也先帝以為深憂重慮思惟可以安邊殺敵莫賢於
艾故授之以兵馬解狄道之圍圍解留屯上邽承官軍
大敗之後士卒破膽將吏無氣倉庫空虚器械殫盡艾
欲積榖強兵以待有事是歲少雨又為區種之法手執
耒耜率先將士所統萬數而身不離僕虜之勞親執士
卒之役故落門段谷之戰能以少擊多摧破彊賊斬首
萬計遂委艾以廟勝成圖指授長策艾受命忘身龍驤
麟振前無堅敵蜀地險阻山高谷深而艾步乘不滿二
萬束馬懸車自投死地勇氣凌雲將士乘勢故能使劉
禪震怖君臣面縛軍不踰時而巴蜀蕩定此艾固足以
彰先帝之善任矣艾功名已成亦當書之竹帛傳祚萬
世七十老公復何所求哉艾以禪初降遠郡未附矯令
承制權安社稷雖遠常科有合古意原心定罪事可詳
論故鎮西將軍鍾會有吞天下之心恐艾威名知必不
同因其疑似構成其事艾被詔書即遣彊兵束身就縛
不敢顧望誠自知奉見先帝必無當死之理也會受誅
之後艾佐參官屬部曲將吏愚戇相聚自共追艾破壊
檻車觧其囚執艾在困地是以狼狽失據夫反非小事
若懷惡心即當謀及豪傑然後乃能興動大衆不聞艾
有腹心一人臨死口無一言獨受腹背之誅豈不哀哉
故見之者垂涕聞之者歎息此賈誼所以慷慨於漢文
天下之事可為痛哭者良有以也陛下龍興闡弘大度
受誅之家不拘叙用聽艾立後祭祀不絶昔秦人憐白
起之無罪吳人傷子胥之冤酷皆為之立祠天下之人
為艾悼心痛恨亦由是也謂可聽艾門生故吏收艾
尸柩歸葬舊墓還其田宅以平蜀之功繼封其後使艾
闔棺定諡死無所恨赦冤魂於九泉收信義於後世則
天下徇名之士思立功之臣必投湯火樂為陛下死矣
請復選舉疏(衛瓘)
昔聖王崇賢舉善而教用使朝廷德讓野無邪行誠以
閭伍之政足以相檢詢事考言必得其善人知名不可
虚求故還修其身是以崇賢而俗益穆黜惡而行彌篤
斯則鄉舉里選者先王之令典也自兹以降此法陵遲
魏氏承顛覆之運起喪亂之後人士流移考詳無地故
立九品之制粗具一時選用之本耳其始造也鄉邑清
議不拘爵位褒貶所加足為勸勵猶有鄉論餘風中間
漸染遂計資定品使天下觀望唯以居位為貴人棄德
而忽道業爭多少於錐刀之末傷損風俗其弊不細今
九域同規大化方始臣等以為宜皆蕩除末法一擬古
制以土斷定自公卿以下皆以所居為正無復懸客遠
屬異土者如此則同鄉鄰伍皆為邑里郡縣之宰即以
居長盡除中正九品之制使舉善進才各繇鄉論然則
下敬其上人安其教俗與政俱清化與法並濟人知善
否之教不在交游即華競自息各求於已矣今除九品
則宜凖古制使朝廷共相舉任於出才之路既博且可
以厲進賢之公心覈在位之明闇誠令典也
上惠帝反正疏(嵇紹)
臣聞改前轍者則車不傾革往弊者則政不爽大一統
于元首百司役於多士故周文興於上成康穆於下也
存不忘亡易之善義願陛下無忘金墉大司馬無忘潁
上大將軍無忘黃橋則禍亂之萌無繇而兆矣
文章辨體彙選卷九十五
