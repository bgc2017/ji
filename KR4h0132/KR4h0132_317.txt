文章辨體彙選卷三百十七
明賀復徵編
序三十七(志類)
志序(梁沈約)
左史記言右史記事事則春秋是也言則尚書是也至
於楚書鄭志晉乘楚杌之篇皆所以昭述前史俾不冺
於後司馬遷制一家之言始區别名題至乎禮義刑政
有所不盡乃於紀傳之外剙立八書片文隻字鴻纖備
舉班氏因之靡違前式網羅一代條流遂廣律歴禮樂
其名不變以天官為天文改封禪為郊祀易貨殖平凖
之稱革河渠溝洫之名綴孫卿之辭以述刑法采孟軻
之書用序食貨劉向鴻範始自春秋劉歆七略儒墨異
部朱贛慱采風謠尤為詳洽固並因仍以為三志而禮
樂疏簡所漏者多典章事數百不記一天文雖為該舉
而不言天形致使三天之說渾然莫辨是故蔡邕於朔
方上書謂宜載述者也漢興接秦坑儒之後典墳殘缺
耆生碩老常以亡逸為慮劉歆七略固之藝文盖為此
也河自龍門東注横被中國每漂決所漸害重災深堤
築之功勞役天下且關洛高塏地少川源是故鎬酆潦
潏咸入禮典漳滏鄭白之饒溝渠沾漑之利皆民命所
祖國以為天溝洫立志亦其宜也世殊事改於今可得
而略竊以班氏律歴前事已詳自楊偉改創景初而魏
書闕志及元嘉重造新法大明博議回改自魏至宋宜
入今書班固禮樂郊祀馬彪祭祀禮儀蔡邕朝會董巴
輿服並各立志夫禮之所苞其用非一郊祭朝饗匪云
别事旗章服物非禮而何今緫而裁之同謂禮志刑法
食貨前說已該隨流泒别附之紀傳樂經殘缺其來已
遠班氏所述止抄舉樂記馬彪後書又不備續至於
八音衆器並不見書雖略見世本所闕猶衆爰及雅鄭
謳謠之節一皆屏落曾無概見郊廟樂章每隨世改雅
聲舊典咸有遺文又案今鼓吹鐃歌雖有章曲樂人傳
習口相師祖所務者聲不先訓以義今樂府鐃歌校漢
魏舊曲曲名時同文字永異尋文求義無一可了不知
今之鐃章何代曲也今志自郊廟以下凡諸樂章非淫
哇之辭並皆詳載天文五行自馬彪以後無復紀錄何
書自黃初之始徐志肇義熙之元今以魏接漢式遵何
氏然則自漢高帝五年之首冬暨宋順帝昇明二年之
孟夏二辰六沴甲子無差聖帝哲王咸有瑞命之紀盖
所以神明寶位幽贊禎符欲使逐鹿弭謀窺覬不作握
河括地綠文赤字之書言之詳矣爰逮道至天而甘露
下德動地而醴泉出金芝玄秬之祥朱草白烏之瑞斯
固不可誣也若夫衰世德爽而嘉應不息斯固天道茫
昧難以數推亦猶明主居上而震蝕之灾不弭百靈咸
順而懸象之應獨違今立符瑞志以補前史之闕地里
參差事難該辨魏晉以來遷徙百計一郡分為四五一
縣割成兩三或昨屬荆豫今隸司兖朝為零桂之士夕
為廬九之民去來紛擾無暫止息版籍為之渾淆職方
所不能記自戎狄内侮有晉東遷中土遺氓播徙江外
幽并冀雝兖豫青徐之境幽淪寇逆自扶莫而裏足奉
首免身於荆越者百郡千城流寓比室人佇鴻鴈之歌
士蓄懷本之念莫不各樹邦邑思復舊井既而民單戶
約不可獨建故魏邦而有韓邑齊縣而有趙民且省置
交加日回月徙寄㝢遷流迄無定託邦名邑號難或詳
書大宋受命重啟邊隙淮北五州翦為寇境其或奔亡
播遷復立郡縣斯則元嘉泰始同名異實今以班固馬
彪二志晉宋起居凡諸記註悉皆推討隨條辨析使悉
詳該百官置省備有前說尋源討流於事為易元嘉中
東海何承天受詔纂宋書其志十五篇以續馬彪漢志
其證引該博者即而因之亦猶班固馬遷共為一家者
也其有漏闕及何氏後事備加搜采随就補綴焉淵流
浩漫非孤學所盡足蹇途遙豈短策能運雖斟酌前史
備覩妍媸而愛嗜異情取捨殊意每含毫握簡抒軸忘
飡終不足與班左並馳董南齊轡庶為後之君子削藁
而已焉
雲南志略序(元虞集)
京師西南行萬里為雲南雲南之地方廣萬里在憲宗
時世祖帥師伐而取之守者弗能定既即位於海内使
省臣賽音歐德齊往撫以威惠㳂其俗而導之善利填以親
王貴人者四十年方是時治平方臻士大夫多材能樂
事朝廷不樂外官天子閔遠人之失牧也常簡法增秩
優以命吏而為吏者多徼倖器名無治術無惠安遐荒
之心禽獸其人而漁食之無以宣布德澤稱旨意甚者
啟事造釁以毒害賊殺其人其人故暴悍素不知教冤
憤竊發勢則使然不然惡生樂死夫豈其情也哉嗟乎
昔者簞壺迎徯之民日以老死且盡主者格於貪利虐
師以自遠於恩化其史士之見知者無所建白而馭於
中者又不識察其情狀一隅之地常以為中國憂而論
治卒未究其故不亦悲乎河間李侯景山由樞庭宣慰
烏蠻烏蠻雲南一部也始下車未及有所施會羣蠻不
靖廵行調發餽給填撫周履雲南悉其見聞為志略四
卷因報政上之余嘗按而讀之考其生産風氣服食之
宜人物材力愚智勇怯山川形勢之阨塞要害而世祖
皇帝之神威聖略槩可想見未嘗不俯伏而感歎也其
志曰張喬斬姦猾長吏九十餘人而三十六部盡降諸
葛孔明用其豪傑而財賦足以給軍國史萬歲貪賂隨
服隨叛梁毘一金不取酋長感悅李知古以重賦僇尸
張虔陀以淫虐致亂此於事至較著明白者也其術不
甚簡易乎有志之士尚有所觀覽焉至讀其記行諸詩
必有悲其立志者矣
全蜀藝文志序(明楊慎)
余嘗讀左太冲賦蜀都云江漢炳靈世載其英蔚若相
如㬭若君平王褒韡曄而秀發揚雄含章而挺生自漢
而下文章之盛無出於四子矣然豈徒四海考耆儶游
談為譽哉文之傳事之傳也去今千七百年而談漢事
如昨日繄四子之文也文乎文乎其可諼乎若夫陳子
昂懸文宗之正鵠李太白曜風雅之絶麟東坡雄辨則
孟氏之鋒距卲菴詩律比漢廷之老吏繼炳靈而躡蹤
咸掞藻而騁轡猗歟多矣况子安少陵薄遊徧乎三巴
石湖放翁篇詠洎於百濮其原本山川極命草木亦楚
材晉用秦渠韓利矣先君子在館閣日嘗取袁說友所
著成都文類李光所編固陵文類及成都丙丁兩記輿
地紀勝一書上下旁摉左右采獲欲纂為蜀文獻志而
未果也悼手澤之如新悵往志之未紹罪謫南裔十有
八年辛丑之春值捧戎檄暫過故都大中丞東阜劉公
禮聘舊史氏玉壘王君舜卿方洲楊君實卿編錄全志
而謬以藝文一局委之慎乃檢故簏探行篋參之近志
復採諸家擇其菁華禠其煩重拾其遺逸剪彼稂稗支
郡列邑各以乘上又得漢太守樊敏碑於廬山漢孝廉
柳莊敏碑於黔江文無錯訛刻猶古欹東阜公喜曰漢
碑之傳於今中原亦掃迹矣乃今得茲於遠邦不謂斯
舉之獲乎唐宋以下遺文墜翰駢出横陳實繁有臚乃
博選而約載之為卷尚盈七十中間凡名宦遊士篇詠
關於蜀者載之若蜀人之作僅一篇傳者非關於蜀亦
得載焉用程篁墩新安文獻志例也諸家全集如杜與
蘇盛行於世者祗載百一從吕成公文鑑例也同時年
近諸大老之作皆不敢錄以避去取之嫌循海虞吳敏
德文章辨體例也開局於静居寺宋方二公祠始事以
八月乙卯日竣事以九月甲申自角匝軫二十八日以
畢食時而成既愧劉安之捷懸金以市又乏吕覽之精
乃屬鄉進士劉大昌周遜校正而付之梓人昔漢代文
治興之者文翁禮殿之圖後世之建學倣焉七十子之
名馬遷之立傳徵焉當時號為西南齊魯岷峨洙泗文
之有關於道若此文翁之功不可誣也繼文翁而作者
今之阜翁歟獨愧慎華顛白紛舊植荒落不足以揚四
子之芬而成一邦之史也恕其不敏補其未備尚有冀
吾黨之助焉
蒼梧軍門志序(許應元)
少司馬括蒼應公著軍門志成屬應元曰子為我叙其
意應元既辭不文不可則受而卒業歎曰嗚呼意遠矣
而何其憂之深也今天下言侵伐之患者北則一南則
有兩粤之夷然而北之情在目睫之前而其備常在千
里之外粤之形在萬里之外而其患乃在蕭墻之内也
何者北人所居絶遠其欲入寇中國率行空虚之地數
百千里然後乃抵塞下堠望誠謹則可以知其聲鄉而
為備故曰在千里之外當路塞去畿郡遠者數百里近
乃一二日耳羽書可旦夕達也故屬者常得以天下之
力而備北故曰在目睫之前也夫兩粤者絶南裔夷之
交也山海谿洞之蠻與諸郡形錯壤接並耕而爭食之
保固恣睢不狎話言苟得而已不顧死亡自昔上仁之
所不懷而彊武之所不讋也獸集鳥散亭隧鬲塞之所
不得施甲盾劍矢之所不猝備也而粤之民無歲無夷
寇之駴矣然而天下知北害而未覩粤憂者北近而粤
遠故曰其形在萬里之外而患乃在蕭牆之内也夫粤
之夷非能為中國害也然一日不備則嶺海震蕩憲
祖晰其然故開府建節宿重兵於蒼梧授大臣以不禦
之柄為萬世規深遠然而碩畫之老屡建夫誅討之勲
薦紳大夫攄鈎深致遠之慮鷹揚爪牙之士效執訊獲
醜之力士馬甲兵之盛燀赫乎遠方技擊蹶張之用便
習於士伍志之所云亦信矣然公顧且以為憂者何也
嗟乎是乃公之所以為憂者也先王之致武也固曰勤
卹民隠而除其害夫粤之用兵亟矣粤人之力屈久矣
侵盗之虞有迫而師旅之奉無緩斯坐敝之形也詩曰
彼旟旐斯胡不旆旆憂心悄悄僕夫况瘁夫旗章之盛
委屬之重可以為寵已而君子以為憂也憂故慮詳慮
詳故事善事善則甿庶豫甿庶豫則武節奮此勝算也
故公再克敵而民不知嗟夫心之疚矣瘁豈顧問哉然
是則奚用志也傳有之曰采薇廢則征伐缺矣出車廢
則功力缺矣杕杜廢則師衆缺矣夫司馬揖讓之法存
而三代仁義之師猶少概見於後世牧民形勢乘馬之
篇著則攘夷之功春秋有紀焉况夫盛時之所以始憂
勤而終逸樂者乎胡可廢也胡可缺也廢且缺者衆其
歸至於萬物不遂而四夷交侵故先王重之然則公之
急於志也者其又惡夫缺也哉嗚呼意盖遠矣
青州府誌序(李攀龍)
夫志也者志也方志是事而已欲善之以有所取義作
者之志也青州為郡其事則詩書周禮春秋國語史記
管晏諸書君子得以識其大者其取義則所謂有能紹
明世繼春秋本詩書禮樂之際意在斯乎爽鳩氏邈矣
先王疆理天下尚父方就國而萊人爭營丘罷侯置守
分領并隸不常所治何以按籍如指諸掌作二十有二
圖與沿革表爰始賜履自天子命田和請立挾濁澤之
遇漢諸王子廢絶半之迄今親賢隠惟藩屛有司庶長
更至迭謝與高國世卿異矣鄉舉里選明經射策之制
興焉作封建職官選舉表熒惑守虚釋冤振老龍鬭馬
山之陽乃詭天是使比論行事不遠明威作星野灾祥
志海岱惟青州鎮曰沂山淄渑流惡安得決濩洛之水
汁肥自穢而放於瑯琊比先王觀太公報政禮從其俗
寬緩闊逹繇之平易中具五民而地重難動搖六十牧
豕固陋性成方願罷西南夷不置滄海郡安得布被為
而曰齊人多詐也今自見采金煑海之徒不可動搖不
知我無以制其命乃惟其俗之罪作山川風俗志鷄鳴
犬吠轂擊肩摩然隂雍長城暨池龍夏二分之一非穀
所生充服其政亦既富強絲蠶於燕牧馬於魯南多山
谷登降之氓上斷輪軸下采杼栗其餘鹽絺海物雜錯
戶登則田治賦平則産息三者相成以官山海即升葵
丘壯冠裳之會入石室探文字之原賢者亦有此樂矣
作戶口田賦物産古蹟志著定而官君子所由以基命
寧一而出政治之位中國授室羣萃州處以就閒燕言
必敬義有社㮨焉祝史薦信堯之五吏安用鯢脯靈山
河伯無所為禱作官署學校祀典志昔稱節制技擊為
之不教而戰安謂怯於衆鬭郤流賊數萬騎亦由人自
為戰議者謂顔神可城而不可規為縣盖以官具則民
匱而險不為用穆陵之勝是稱四塞閔以稱兵足備他
盜桓為遊士奉之車馬國家一統承流載道察民疾苦
使者相望疲於奔命置郵如綫作兵防城池關梁驛傳
志掩胔塞塗振莩懷里愴焉示睦龍夏以北至於海莊
門山之祠奚用牢筴為哉觀孟嘗君之泫然於雍門周
斯逼城而葬者未為失之逢於何捆心路寢五丈夫見
夢梧丘盖已慘於堙微發掘之患矣齊魏之季實崇佛
老有屹其棲伺我失道作鄉社陵墓寺觀志嬰之知景
公不能用仲尼猶仲尼之知嬰不能使景公用已尼谿
天沮不遇非人維諸侯享國從治以長大哉制辭寵靈
篤叙九合一匡不可繼矣自餘取節槩於吏體士生其
間卓稱逹材左司馬伯公中大夫王邑富強之佐盖姑
置焉而况崇弟蔣弟丁惠之功作聖賢封建名臣宦績
人物傳相勸以趨義忠臣所難有激而累親孝子之過
自公冶長受業身通田轅伏鄭代為大儒源本六經家
傳人授終始大聖之篇號為閎大主父嚴安上書言事
感動人主穰苴孫武至今言兵法者宗焉鍾離業陽助
王息養程本寄食海濱泯子午載書三百作忠義孝友
儒林文學武功隠逸僑寓傳俠無義則豪輕季次故齊
人而後之言俠者置之狐咺子狄氣足鼓衆士有私伍
同袍之役乃過為之隠憂務摧剪其豪卒然按籍無怪
其恫疑引避也作卓行傳治不越閫有脫珥之后亦有
鷄鳴之夫人北宫嬰兒何為不朝大國問焉守數精明
倉公可謂近之矣郎生望氣能亦各有所長氣同跡異
各以其極聖哲之變仙釋間出作列女方技仙釋傳均
之進德勸一懲二城陽大夫自取杜滅梁丘柏騫過而
能悛是從末減崔慶之惡失之履霜作外傳倉頡篇起
自上世金匱藏於王府惜韶樂無章不得其亂羽翼經
術具列傳義君子有道懸之閭食魚乘馬紀有丹書無
捄於亡文學天性後之作者彬彬乎幽以明為形怪以
常為體精氣相挾假合為物情則然耳君子存之作藝
文遺文雜志凡一十有八卷為目四十有三備矣善是
之具於人事盖獨詳焉若曰非徒以存文獻而已屬之
其人取義具在後之覽者神而明之此秦杜二公之志
郡諸君子賢士大夫之相與以有成者也有能紹明世
繼春秋本詩書禮樂之際意在斯乎是為序
岳王祠志序(湯顯祖)
越有忠佑祠者在泉司焉祀宋武穆王岳飛也司故王
宅王亡以為太學元以為司而祠王其東祠宋孝宗之
為也祠志為冊六凡王所自為文與其時至於今所以
榮哀王者盡是梓而存之司庶拜王祠下者貌而既其
實云王之勇於忠孝其天性然斯志也其以資世之感
愴流涕指髮豈有間然者哉予獨怪王以大將之才為
戰將之用而用益以不終當時無將將者然則若肅代
之將李郭可與曰韓蘄王可以並郭而王賢於李高宗
之資不能為肅若代亦其勢然蘄王逸而鄂王拘非鄂
王勇而蘄王智也鄂拘蘄乃逸蘄逸而鄂之拘不免矣
肅代雖疑其臣不得而誅之外多大藩師或以為名如
李司徒召之不來矣終不能有加焉王之不肯為李亦
勢然也或曰王何不竟滅敵而朝附於人臣出境遂事
之義此不然也觀金起時其君臣父子叔侄將相之間
皆意念深毅經略雄遠非可猝猝乘弊而竟者且其時
諸將並以詔還王以偏師濟乎夫王以歸而死得為世
所哀憐佻而&KR0616;王之為王未可知也王所謂進退維谷
者歟嗟夫有高宗以其宅為宫故有孝宗附其宫為廟
王為人不可知神而後知之也雖然孝宗時而王在猶
之不能用王盖孝之不能為代亦猶高之不能為肅何
也徽高在高與孝雖有志勢皆有所不得行若使徽得
幸蜀高孝為親父子高緫國而孝撫軍滔然無疑畫河
南北之地以與諸將所克王收其全以俟此亦高孝之
所欲為也勢不能也嗟乎古今相弔豈惟高之於王而
巳哉予志而悲之聊以告後之君子
文章辨體彙選卷三百十七
