文章辨體彙選卷一百八十八
明賀復徵編
制策四
賢良方正直言極諫策(唐皇甫湜)
對臣伏見陛下徵天下之士親策於庭求賢思理亦云
至矣然臣未知將以為虚策乎將以求其實效乎以為
虚策則後之縉紳者觀書於太史氏曰天子之憂人如
此急賢如此徵賢良方正直言極諫之士親禮而問之
斯亦足以為名矣若以得人為務社稷之計為心則不
宜待之如是也夫王者其尊(集作道)如天其威如神以䛕
(集作聘)問先之以禮貌接之造膝而言虚心以受猶恐懼
隕越而不得自盡其所懷况乎坐之階庭試以文字拳
曲俯僂承問而上對乎且天下之事難一二以疏舉臣
所當言又有非臣下所宜聞知清問所不該(文粹作說)又鬱
而不得發彊附之於篇考視者必以為餘煩又擯而不
得進(文粹作通矣)陛下何惜一賜臣容足之地於冕旒之前
使得熟數之乎可采則行之無用則罷之何損於明也
然臣不敢有望於是謹旁緣聖問粗竭愚瞽儻陛下憐
察其志而寬其誅賜之當(一作異)日之間而卒其說則覆
照之下形氣之生孰不甚幸制策曰蓋聞昔之令王體
上聖之姿御大寧之時猶懼理之未至也求賢以致用
猶懼動之不中也咨諫以聞道(集作過)矧惟寡昧膺受多
福思負荷之重警風波之虞求賢諮諫豈敢怠忽至若
窮神知化以盛其德經緯文武(集作經文緯武)以大其業考古
會極通教化之原明目達聰周視聽之表斯夙夜之所
志也子大夫將何以匡逮(集作連)而致之乎此陛下之憂
勤如此(集作切至也)臣聞堯舜以有天下為已之累而不以
位為樂也臣又聞百事之成也必在敬之其失之也必
在慢之今陛下念前王之戒而不敢怠忽思為國之經
而不忘夙夜求賢咨諫延及微士(集作賤)臣有以見堯舜
之心矣夫法天地之道以施政順隂陽之和以育物事
無不序動無不時此窮神知化之盛德也武以止殺禁
暴則兵宜戢文以經邦濟時則化必行此經武緯文之
大業也崇禮而明義好士而尊儒斥魏晉已降衰末之
法稽周漢已踐(集作前)盛明之理(集作禮)斯考古會極之方
也任賢而勿貳招諫而必行屏近習之邪(集作纖)佞進周
行之骨鯁斯明目達聰之道也抑臣又聞先王所以不
視而明不聽而聰披頸(集作技斯)負之明斷非僻之緒其道
易之也蓋左右僕御惟正之供必有知法(集作足信)者必有
知禮者坐(集作出)使足以盡情偽居常足以助聽覽左右
之臣既如是矣而又曰以公卿大夫講論正事史書其
舉官箴其闕以至於百工庶人莫不諫而謗焉濟濟之
士為之股肱赳赳武夫為之爪牙此所以永有天下也
今宰相之進見亦有數侍從之臣皆失其職百執事來
(集作奉)朝請而退而律且有議及乘輿之誅未知為陛下
出納喉舌者為誰乎為陛下爪牙者為誰乎日夕侍起
居燕游(集作游豫)與之論臣下之是非賞罰之臧否者復何
人也股肱不得而接爪牙不足以衛其何獻替之有(三句)
(集作股肱不得而接何疾如之爪牙不得而衛其危甚矣)美夫䙝狎(集作裔夷)虧殘之微
褊(集作徧)險之徒皂隸之職豈可使之掌王命握兵柄内
膺腹心之寄外當耳目之任乎此貞夫義士所以寒心
銷志泣憤而不能已者(文粹作也)誠能復周之舊典去漢之
末禍還諫官史官侍臣之職使之左右前後日延宰輔
與論義理有位於朝者咸引而進之温其色以安其意
久其對以盡其詞可采者必有行犯者無罪王之爪士
宜擇公卿大臣惣統而分理之則政不足平刑不足措
人不足和財不足豐蠻夷戎狄不足臣休徵嘉瑞不足
致矣又何慮乎視聽之表有所不周乎制策曰自中代
以還求理者繼作皆意甚砥礪而效難彰明莫不欲還
朴厚而澆風常扇莫不欲遵儉約而侈物常貴莫不欲
遠小人而巧䛕常進莫不欲近莊士而忠直常疎莫不
欲勉人於義而廉媿(集作隅)常不修莫不欲禁人之為非
而抵冒常不息其所謬盭豈無根源者臣聞一日克已
復禮天下歸仁焉王者之謂也故人不從上之令而從
其所行夫上古之君躬率已(集作以)正軌度其流(集作信)恕
已及物自誠而明此所以其化如神天下如截也中代
已還則異乎此至誠不著而欲任法以防人忠信不行
而欲縱身以檢物雖砥礪其意而事實不符此所以有
其意而無其效也夫欲人之朴厚而不先之以少私寡
欲無為至誠所以澆風常扇也欲人之儉約而不率之
以卑宫菲食沈珠貴穀所以侈物常貴也欲遠小人而
好悅耳之言所以巧䛕常進也欲近莊士而惡拂心之
慮所以忠直常疏也欲勉人於義而貪濁在位所以廉
媿(集作隅)常不修也欲禁人為非而法則(集作制)不一所以
抵冒常不息也則謬盭之本其在兹乎陛下誠能一皆
反之其效可立彰明矣制策曰爰自近歲仍敷大澤霜
露所墜霑濡必同滌瑕穢以道人心省徭役以豐物力
蠲田租以厚農室葺國學以振儒風督廢職以補維綱
備衆官以序賢俊庶繼先志臻乎治平而改行者未聞
輸勞者未艾農者無以免艱食學者無以通微言立事
之績未紀於庶工乏才之歎未輟於終食蠧於法者無
不去而法未修明切於政者無不行而政未光大豈丕
變其俗道廣而難濟乎豈不得其門事繁而每失乎佇
聞嘉言無或隠諱者臣以陛下滌瑕穢而改行者未聞
政之(集作言)不自其本故也夫欲人之改行率德慎(集作在)
明賞罰不濫(集作在)滌瑕穢也故賞當善罰當惡天下曉
然逃惡而趨善賞當功罰當罪天下聳然遠罪而趨功
(集作起功)則人自為理而上無為矣此堯舜之所以莅(集作利)
天下也夫賞罰皆(集作者)報也賞之失稱罰之不當咎孰
甚焉伏見兵興已來開權宜之道行苟且之政臺省之
官王公之爵溢於國(集作州)郡遍於輿臺將帥之臣借緋
紫而(集作於)使令定官位(集作員)而奏請名器均(集作輕)於土
芥操柄擅於爪牙此其所以賞人而人不勸也州縣之
斷獄月以千數連年累紀未聞有一疑獄而上(集作決)於
朝者未聞有屈人而訴於王(集作闕)者豈天下長吏盡如
臯陶哉律令格式具而不遵鄉縣州府各自為制所怒
則專殺居常則臆斷人過且不知其所避而能自達不
其難乎况乎賦役之不恒衣食之不足尚不懼死焉能
避罪此其所以罰人而人不沮也賞之不勸罪之不沮
欲人改行其或難焉雖滌其瑕穢惠奸貸法而已又何
為也伏惟陛下慎用賞賞必當功則天下之善勸矣慎
用刑刑必當罪則天下之非沮矣夫擇人而任之則僣
濫不作富庶而教之(川文粹作審人而赦之)則廉恥自生如是則
無所改其行無所滌其穢矣又何足憂之哉陛下省徭
役而輸勞者未艾小惠未遍而有司長吏或壅而未承
故也若陛下加惠而俯察之則物力何懼乎不豐勞者
何憂乎未艾乎陛下蠲田租以厚農室而人猶艱食者
生者猶少而費者猶多故也商乘堅而厭肥工執輕而
仰給兵横行而厚禄僧道無為而取資勞苦頓瘁終歲
乏絶(集作矻矻)濱於死而為農者亦愚且少矣况乎兩税不
均失變通救弊之法百端横賦隨長吏自為之政乎若
困工商老釋之邪末均(集作輕)田野布帛之徵稅禁(集作蠲)
横暴之賦減鎮防之兵則耕者如雲積者如山矣臣請
再為陛下精言之夫賤瑰(集作珍)竒之貨斥雕琢之淫則
工商之道自息矣黜異端之學使法不亂而教不煩則
老釋之流當屏矣且天下所以葸葸(川文粹作嗷嗷)然者豈非
以兵乎使稅之原(集作厚)而可行(集作不可)蠲徭役者豈非以
商乎今昆夷未平邊備未可去中夏或虞鎮防未可罷
若此生(集無此二字)就其功則莫若減而練之可也今之將
帥勝任而知兵者亦寡矣怙衆以固權位行貨(集作賄)以
結恩澤因循鹵莽保持富貴而已豈暇教訓以時服習
其任(集作事)乎今若特加申飭使之教閱簡拳勇秀出之
才斥(集作去)屠沽負販之黨則十分之士可省其五矣夫
多而無用曷若少而必精乎又比者州府虚張名籍妄
求供億盡没其給以豐其私今若核其名實糾以文法
則五行之兵又可省其二矣夫衆之虚曷若寡之實乎
一則以彊兵一則以寬賦若江淮州郡遠寇戍屬清平
自非具使令備儀注者一切可罷以其輕費代征繇薄
(集作蕩)逋懸然後慎擇長吏曲加綏撫無(集作不)四三年則
(集作而)家給而人和則横暴不作賦斂自均至理而升平
矣尚何虞於人猶艱食乎陛下葺國學以振儒風而微
言尚(集作猶)鬱者蓋其所以(集作由)干禄而得仕者以章句
記讀而不由義理故也若變其法則可以誅(集作除)其弊
矣陛下督廢職以補維綱而立事之績未紀於庶工者
庶工(二字集作實有司)之罪也今職備而不舉法具而不行諫
諍之官溢(集作備)員不聞直聲彈察之臣塞路未嘗直指
公卿大夫則側合苟求(集作容)持禄養交為親戚計遷除
領簿籍而已興利之臣專以聚斂計數(一有之不移三字)為務
共理之吏專以附上剥下為功習以為常漸以成俗標
異而圭角者悔吝旋及和光而淈泥者富貴立須雖陛
下焦勞聰明如此之切至理何益矣伏請下明詔為畫
一之法使居是官理是人職(集作奉)是法者必有明績然
後許遷擢考功之殿最無敢阿比而干刑司則能者日
進不能者日退而庶工立事之績將褒揚記述之不暇
矣陛下備衆官以序賢俊而乏才之歎未輟於終食者
猶奉(集作由奉)上者遷之太亟居下者刻之太深故也古之
取人也拔十得五猶以為多也曲輪直桷各適其用今
則不然舉於禮部則曰幽昧凡陋而不可採選於吏部
則曰聲名虚浮而不可用工文者則懼華而不實敦質
者則懼朴而寡能冠蓋之族則以為因依微賤之人則
以為幽險上求之愈切下搜(集作損)之彌深夫士何負於
有司而乃蹇頓之抑刻之如是哉才能如積鬱抑居(集作)
(在)下一朝闕輔(集作將)相之職卿士(集無士字)大夫之官求之
不得則曰岳不降神時之乏人於是循環其所已用者
逓遷居上者不知格限無聞聲績或一時三(集作趨)拜或
再歲九(集作四)遷是以位高者能當也(集作以是為適當然耳)是仕
進之門常闔而天子之官天子之權當途者五六人迭
居持之而已以陛下之明聖夫豈不欲國之得人乎以
宰相之公忠夫豈不欲人之足用乎蓋從來已久因循
如是耳伏惟陛下曲(集作中)勅朝廷州府令每歲各舉所
知於禮部吏部於計偕常選之中訪察推擇得其人則
待以不次之位遇以非常之恩不得其人則必行殿最
(集作罰)以懲渝(集作踰)濫則周之以寧舜之可封坐而致矣
乏才之歎何有於聖朝乎陛下謂蠧於法者無不去而
法未修明切於政者無不行而政未光大者由有司長
吏不得其人也捨人務政雖勤何益臣伏見赦書(集作令)
節文周備纖悉然空文虚聲溢於視聽而實功厚惠未
有分寸及於蒼生主(集作聖)德不宣王澤不流雖陛下寤
寐思理宰相憂勤奉職不可(集作又何)為也夫將直其枝必
正其根朝廷乃根也州郡乃枝也今朝廷之號令有朝
令(集作出)而夕改者矣主司之法或有昔(集作昨)破而今行
者矣伏惟陛下正綱以張萬目澄源以清萬派則四方
大幸矣由是言之非道廣而難濟事繁而愈失也實承
詔將事者之罪耳制策曰周之受田有經制漢之力(集作)
田有恒數今疆畛相接半為豪家流傭(集作庸)無依率是
編戶本為交易焉得貪(集作奪)富以補貧將欲因循是曰
(集作豈)損多而益寡酌於中道其術如何者臣聞古之道
不可變也古之法不必行也夏之桀殷之紂周之幽厲
井田法非亡也而天下大亂我太宗玄宗井田法非修
也而天下大理夫貞觀開元之際不受田而均不名田
而贍者朝廷正法令行一人之術(集作冤)得以聞一吏之
犯得以除由此致也是法之舉化之成則田自均人自
贍而天下陶然化矣豈待曲吏(川文粹作防)而事為(川文粹作制)
乎其與貞觀開元非異時也法苟未行政(集作人)苟失職
徒易其制處(集作更)擾人斂怨而已矣(集作耳)制策曰取人
惟其行不必文采令官惟其才不必資考然則行非造
次而備察才非錯綜而徧知不必文采為重輕而士可
進退不必資考為程凖而吏有條貫適變矯枉渴(集作合)
於良規者今之取士以文學(集作字)記讀為法其素履(集作)
(敦)實行則無門而知使由文學(集作字)而進者往往犯奸
賊(集作贓)為梟境此誠甚弊也乾元以還版籍斯環而所
在游寄莫知所從(集作從來)伏請勅天下人士未歸者一皆
復貫願留者則令著籍置鄉校縣學州庠以教訓其子
弟長育其才志自鄉升之縣自縣升之州自州升之禮
部公卿子弟盡育(集作養長)於京輦者則使之必由太學然
後登有司如是則其幼弱其壯老發言舉足云為趨進
皆可得而知矣然後參以才藝試其器用誠取人之急
務伏惟陛下裁之密(集作若)資考之(集作以)限其章句之庸
才資廕之常調者宜仍舊貫(四字集作而欲得)賢能之士一皆
(一作宜)行臣嚮者之謀從有司長吏之舉其賞必行(集無行字)
其法信焉可已也制策曰何方可以序六氣來百祥何
施可以夀羣生仁衆姓徵於前訓而行據設於當代而
易從勿猥勿并以稱朕意者臣聞古者山林藪澤皆有
時禁動作之為害(集無害字)無差月令則六氣以序百祥以
來而懷生之願莫不躋仁夀之域矣今捨此而不務殺
胎毁卵傷仁撓和而使諸(集作奉胡)夷之法以正月五月九
月斷天下之屠欲蕃物産而祈福祐斯亦誣(集作無謂)矣伏
惟陛下動遵月令垂(集作前)訓可據之文事稽時禁當代
易從之道施之而不已執之而有恒則皇帝之美遠想
於今日矣謹對
應賢良方正能直言極諫科策(劉蕡)
策曰朕聞古先哲王之治也玄默無為端拱思道陶
甿心以居簡凝日用而不宰厚下以立本推誠而建
中繇是天人通隂陽和俗躋仁夀物無疵癘噫盛德
之所臻&KR1509;乎其不可及也三代令主質文迭究百偽
滋熾風流寖微自漢而降足徵益寡朕顧惟昧道祗
荷丕構奉若謨訓不敢怠荒任賢惕厲宵衣旰食詎
追三五之遐軌庶紹祖宗之鴻緒而心有未達行有
未孚由中及外闕政斯廣是以人不率化氣或堙厄
災害竟歲播植愆時國廩罕蓄乏九年之儲吏道多
端微三載之績京師諸夏之本也將以觀治而豪猾
踰檢太學明教之源也期於變風而生徒隳業列郡
在乎頒條而干禁或未絶百工在乎按度而淫巧或
未衰俗恬風靡訛積成蠧其擇官濟治也聽人以言
則枝葉難辨御下以法則恥格不形其阜財發號也
生之寡而食之衆煩於令而鮮於理思所以究此繆
戾致之治平兹心浩然若涉淵冰故前詔有司博延
羣彦佇啟宿懵冀臻時雍子大夫識古達今明於康
濟造庭侍問副朕虚懷必當箴主之闕辨政之疵明
綱條之致紊稽富庶之所急何施斯革於前弊何澤
斯惠於下土何修而治古可近何道而和氣克充推
之本原著於條對至於夷吾輕重之權孰臻於理嚴
尤底定之策孰叶於時元凱之考課何先叔子之克
平何務推此龜鑑擇乎中庸期在洽聞朕將親覽
對曰臣誠不佞有匡國致君之術無位而不得行有犯
顔敢諫之心無路而不得達懷憤抑鬱思有時而發常
欲與庶人議於道商旅謗於市得通上聽一悟主心雖
被妖言之罪無所悔焉况逢陛下以至德嗣興以大明
垂照詢求過闕咨訪謨猷制詔中外舉直言極諫者臣
既辱斯舉專承大問敢不悉意以言至於上之所忌時
之所禁權倖之所諱惡有司之所予奪臣愚不識伏惟
陛下少加優容不使聖朝有讜言而受戮者乃天下之
幸也臣昧死以對伏惟聖策有思古先之理念玄默之
化將欲通天人以濟俗和隂陽以煦物見陛下慕道之
深也臣以為哲王之理其則不遠惟陛下致之之道何
如耳伏惟聖策有祇荷丕構而不敢荒寧奉若謨訓而
罔有怠忽見陛下憂勞之至也若夫任賢惕厲宵衣旰
食宜黜左右之纖佞進股肱之大臣若夫追蹤三五紹
復祖宗宜鑒前古之興亡明當代之成敗心有未達以
下情塞而不得上通行有未孚以上澤壅而不得下浹
欲人之化也在修已以先之欲氣之和也在遂性以導
之救災患在致乎精誠廣播殖在視乎食力國廪罕蓄
本乎冗食尚繁吏道多端本乎選用失當豪猾踰檢由
中外之法殊生徒隳業由學校之官廢列郡干禁由授
任非人百工淫巧由制度不立伏惟聖策有擇官濟治
之心阜財發號之歎見陛下教化之本也且進人以行
則枝葉安有難别乎防下以禮則恥格安有不行乎念
生寡而食衆可罷斥惰游念令煩而理鮮要察其行否
博延羣彦願陛下必納其言造庭侍問則小臣安敢愛
死伏惟聖策有求賢箴闕之言審政辨疵之念見陛下
諮訪之勤也遂小臣屏奸豪之志則弊革於前守陛下
念康濟之心則惠敷於下邪正之道分則治古可近禮
樂之方著則和氣克充至若夷吾之法非皇王之權嚴
尤所陳無最上之策元凱之所先不若唐虞之攷績叔
子之所務不若重華之無干俱非大德之中庸未為上
聖之龜鑑何足以為陛下道之哉或有以繫安危之機
兆存亡之變者臣請披瀝肝膽為陛下别白而重言之
臣前所謂哲王之理其則不遠者在陛下慎思之力行
之始終不懈而已臣謹按春秋元者氣之始也春者歲
之始也春秋以元加於歲以春加於王明王者當奉若
天道以謹其始也又舉時以終歲舉月以終時春秋雖
無事必書首月以存時明王者當奉若天道以謹其終
也王者動作終始必法於天者以其運行不息也陛下
既能勤其始又能謹其終懋而修之勤而行之則可以
執契而居簡無為而不宰廣立本之大業崇建中之盛
德矣又安有三代循環之弊而為百偽滋熾之漸乎臣
故曰惟陛下致之之道何如耳臣前謂若夫任賢惕厲
宵衣旰食宜黜左右之纖佞進股肱之大臣者實以陛
下憂勞之至也臣聞不宜憂而憂者國必衰宜憂而不
憂者國必危今陛下不以國家存亡之事社稷安危之
策而降於清問臣未知陛下以布衣之不足以定大計
邪或萬幾之勤而聖慮有所未至邪不然何宜憂而不
憂者乎臣以為陛下所宜先憂者宫闈將變社稷將危
天下將傾海内將亂此四者國家已然之兆故臣謂聖
慮宜先及之夫帝業既艱難而成之故不可容易而守
之昔太祖肇其基高祖勤其績太宗定其業玄宗繼其
明至於陛下二百有餘載矣其間明聖相因擾亂繼作
未有不委用賢士親近正人而能紹興其徽烈者也或
一日不念則顛覆大器宗廟之恥萬古為恨臣謹按春
秋人君之道在體元以居正者昔董仲舒為漢武帝言
其略矣其所未盡者臣得為陛下備而論之夫繼故必
書即位所以正其始也終必書所終之地所以正其
終也故為君者所發必正言所履必正道所居必正位
所近必正人臣謹按春秋閽弑吳子餘祭不書其君春
秋譏其疎遠賢士昵近刑人有不君之道矣伏惟陛下
思祖宗開國之勤念春秋繼故之誠將明法度之端則
發正言而履正道將杜簒弑之漸則居正位而近正人
遠刀鋸之賤親骨鯁之直輔相得以專其任庶職得以
守其官奈何以䙝近五六人總天下大政外專陛下之
命内竊陛下之權威懾朝廷勢傾海内羣臣莫敢指其
狀天下不得制其心禍稔蕭牆奸生帷幄臣恐曹節侯
覽復生於今日此宫闈將變也臣謹按春秋定公元年
春王不言正月者春秋以其先君不得正其終故後君
不得正其始故曰定無正也今忠賢無腹心之寄閹寺
持廢立之權䧟先君不得正其終致陛下不得正其始
况皇儲未建郊祀未修將相之職不歸名分之宜不定
此社稷之所以將危也臣謹按春秋王子札殺召伯毛
伯春秋之義兩下相殺不書而此書者重其專王命也
且天之所授者在君君之所操者在命操其命而失之
者是不君也侵其命而專之者是不臣也君不君臣不
臣此天下所以將傾也臣謹按春秋晉趙鞅以晉陽之
兵叛入於晉書其歸者以其能逐君側之惡人以安其
君故春秋善之今威柄凌夷藩臣跋扈或有不達人臣
大節而首亂者以安君為名不究春秋之微而稱兵者
以逐惡為義則刑政不由乎天子征伐必自於諸侯此
海内之所以將亂也又樊噲排闥而雪涕袁盎當車以
振詞京房發憤以殞身竇武不顧而畢命此皆陛下明
知之矣臣謹按春秋晉孤射姑殺陽處父書襄公殺之
者以其上漏言也襄公不能固隂重之戒處父所以及
戕賊之禍春秋非之夫上漏其情則下不敢盡意上泄
其事則下不敢盡言傳有造膝詭辭之文易有失身害
成之戒今公卿大臣非不能為陛下言之慮陛下必不
能用之陛下既忽之而不用必泄其言臣下既言之而
不行必嬰其禍適足以鉗直臣之口重奸臣之威是以
欲盡其言則起失身之懼欲盡其意則有害成之憂故
徘徊鬱塞以俟陛下感悟然後盡其啟沃耳陛下何不
以聽朝之餘時御便殿召當時賢相與舊德老臣訪持
變扶危之謀求定傾救亂之術塞隂邪之路屏䙝狎之
臣制侵凌迫脅之心復門戶掃除之役戒其所宜戒憂
其所宜憂既不能治於前當治於後既不能正其始當
正其終則可以虔奉典謨克承丕構終任賢之效無旰
食之憂矣臣前所謂若夫追蹤三五紹復祖宗宜鑒前
古之興亡明當時之成敗臣聞堯舜之為君而天下之
大治者以其能任九官四岳十二牧不失其舉不二其
業不侵其職居官惟其能左右惟其賢元凱在下雖微必
舉四凶在朝雖彊必誅攷其安危明其取舍至秦之二
世漢之元成咸欲措國如唐虞致君如堯舜而終敗亡
者以其不見安危之機不知取舍之道不任大臣不辨
奸人不親忠良不遠讒佞伏惟陛下察唐虞之所以興
而景行於前鑒秦漢之所以亡而戒懼於後陛下毋謂
廟堂無賢相庶官無賢士今紀綱未絶典刑猶在人誰
不欲自致為王臣致時為太平陛下何忽而不用之邪
又有居官非其能左右非其賢其惡如四凶其詐如趙
高其奸如恭顯陛下又何憚而不去之邪神器固有歸
天命固有分祖廟固有靈忠臣固有心陛下其念之哉
昔秦之亡也失於彊暴漢之亡也失於微弱彊暴則賊
臣死傷而害上微弱則奸臣竊權而震主伏見敬宗皇
帝不虞亡秦之禍不剪其萌伏惟陛下深軫亡漢之憂
以杜其漸則祖宗之鴻業可紹三五之遐軌可追矣臣
前所謂陛下心有所未達以下情塞而不得上通行有
所未孚以上澤壅而不得下浹者且百姓有塗炭之苦
陛下無由而知則陛下有子育之心百姓無由而信臣
謹按春秋書梁亡不書取者梁自亡也以其思慮昏而
耳目塞上出惡政人為寇盜皆不知其所以然自取其
滅亡也臣聞國君之所以尊者重其社稷也社稷之所
以重者存其百姓也苟百姓之不存則社稷不得固其
重苟社稷之不重則國君不得保其尊故治天下不可
不知百姓之情夫百姓者陛下之赤子也陛下宜令仁
慈者親育之如母之乳哺焉如師之教導焉故人信於
上也敬之如神明愛之如父母今或不然陛下親其貴
倖分曹運署補除卒吏召致賓客因其貨賂假其氣勢
大者統藩方小者為牧守居上無清惠之政而有饕餮
之害居下無忠誠之節而有奸欺之罪故人之於上也
畏之如豺狼惡之如讐敵今海内困窮處處流散飢者
不得食寒者不得衣鰥寡孤獨者不得存老幼疾病者
不得養加以國之權柄專在左右貪臣聚斂以固寵奸
吏因緣而弄法冤痛之聲上達於九天下流於九泉鬼
神怨怒隂陽愆錯君門萬里而不得告訴士人無所歸
化百姓無所歸命官亂人貧盜賊並起土崩之勢憂在
旦夕即不幸因之以疾癘繼之以凶荒臣恐陳勝吳廣
不獨起於秦赤眉黃巾不獨起於漢故臣所以為陛下
發憤扼腕痛心泣血爾如此則百姓有塗炭之苦陛下
何由而知之陛下有子育之心百姓安得而信之乎致
使陛下行有所未孚心有所未達者固其然也臣聞昔
漢元帝即位之初更制七十餘事其心甚誠其稱甚美
然而紀綱日紊國祚日衰奸宄日彊黎元日困者以其
不能擇賢明而任之失其操柄也自陛下御宇憂勤兆
庶屢降德音四海之内莫不抗首而長思自喜復生於
死亡之中也伏惟陛下慎終如始以塞萬方之望誠能
揭國權以歸其相持兵柄以歸其將去貪臣聚斂之政
除奸吏因緣之害惟忠賢是近惟正直是用内寵便嬖
無所聽焉選清慎之官擇仁惠之長敏之以利煦之以
和教之以孝慈道之以德義去耳目之塞通上下之情
俾萬國歡康兆民蘇息則心無不達行無不孚矣臣前
所謂欲人之化也在修已以先之者臣聞德以修已教
以𨗳人修以德則人不勸而自至𨗳以教則人敦行而
率從是以君子欲政教必行也故以身先之欲人之從
化也故以道御之今陛下先之以身而政未必行御之
以道而人未從化豈不以立教之旨未盡其方也夫立
教之方在乎君以明制之臣以忠行之君以知人為明
臣以匡時為忠知人則任賢而去邪匡時則固本而守
法賢不任則重賞不足以勸善邪不去則嚴刑不足以
禁非本不固則民流法不守則政散而欲教之使必至
化之使必行不可得也陛下能斥姦邪不私其左右舉
賢正不遺其疎遠則化浹於朝廷矣愛人以敦本分職
而奉法修其身以及其人始於中而成於外則化行於
天下矣臣前所謂欲氣之和也在遂其性以𨗳之者當
納人於仁夀也欲人之仁夀在乎立制度修教化制度
立則財用省財用省則賦斂輕賦斂輕則人富矣教化
修則争競息争競息則刑罰清刑罰清則人安矣既富
矣則仁義興焉既安矣則夀考至焉仁義之心感於下
和平之氣應於上故災害不作休祥荐臻四方底寧萬
物咸遂矣臣前所謂救災旱在致乎精誠者臣謹按春
秋僖公二年之中三書不雨者以其人君有恤人之志
也文公三年之中一書不雨者以其君無憫人之心也
故僖公致精誠而旱不害物文公無憫恤而旱則成災
陛下誠能有䘏人之心則無成災之變矣臣前所謂廣
播殖在視乎食力者臣謹按春秋君人者必時視人之
所勤人勤於力則功築罕人勤於財則貢賦少人勤於
食則百事廢今財食與人力皆勤矣願陛下廢百事之
勞廣三時之務則播殖不愆矣臣前所謂國廩罕蓄本
乎冗食尚繁者臣謹按春秋臧孫辰告糴於齊春秋譏
其國無九年之蓄一年不登而百姓饑臣願斥遊惰之
人以篤其耕食省不急之費以贍其黎元則廩蓄不乏
矣臣前所謂吏道多端本乎選用失當者由國家取人
不盡其材任人不明其效故也今陛下之用人也求其
聲而不得其實故人之趨進也務其末而不務其本臣
願覈考課之法定選署之制則多端之吏息矣臣前所
謂豪猾踰檢由中外之法殊者以其官禁不一也臣謹
按春秋齊桓公盟諸侯不以日而葵丘之盟特以日者
美其能宣明天子之禁率奉王官之法故春秋備而書
之夫官者五帝三王之所建也法者高祖太宗之所制
也法宜畫一官宜正名今又分外官中官之員立南司
北司之局或犯禁於南則亡命於北或正刑於外則破
律於中法出多門人無所措又由兵農勢異而中外法
殊也臣聞古者因井田而制軍賦間農事而修武備提
封約卒乘之數命將在公卿之列故兵農一致而文武
同方可以保乂邦家式遏禍亂暨太宗皇帝肇建邦典
亦置府兵臺省軍衛文武參掌居間歲則櫜弓力穡將
有事則釋耒荷戈所以修復古制不廢舊物今則不然
夏官不知兵籍止於奉朝請六軍不知兵事止於養勲
階軍容舍中官之政戎律附内臣之職首一戴武弁嫉
文吏如仇讐足一蹈軍門視農夫如草芥謀不足以剪
除凶逆而詐足以抑揚威福勇不足以鎮衛社稷而暴
足以侵軼里閭羈絏藩臣干凌宰輔隳裂王度汨亂朝
經張武夫之威上以制君父假天子之命下以御英豪
有藏奸觀釁之心無仗節死難之義豈先王經文緯武
之旨邪臣願陛下貫文武之道均兵農之功正貴賤之
名一中外之法還軍衛之職修省署之官近崇貞觀之
規遠復成周之制自邦畿以刑于萬國始天子以達諸侯
則可以制豪猾之彊無踰檢之患矣臣前所謂生徒隳
業由學校之官廢者蓋以國家貴其禄而賤其能先其
身而後其行故庶官乏通經之學諸生無修業之心矣
臣前所謂列郡干禁由授任非其人者臣以為刺史之
任理亂之根本繫焉朝廷之法制在焉權可以抑豪猾
恩可以惠孤寡彊可以禦奸寇政可以移風俗其將校
有曾經戰陣及功臣子弟各請隨宜酬賞如無治人之
術者不當任此官則絶干禁之患矣臣前所謂百工淫
巧由制度不定者臣請以官位禄秩制其器用車服禁
人金銀珠玉錦繡雕縷不蓄於私室則無蕩心之巧矣
臣前所謂辯枝葉者由攷言以詢行也臣前所謂刑於
恥格者由導德而齊禮也臣前所謂念生寡而食衆可
罷斥惰遊者已備之於前矣臣前所謂令煩而理鮮要
察其行否者臣聞號令者乃理國之具也君審而出之
臣奉而行之或虧上者罪在不赦今陛下令煩而理鮮
得非持之者有所蔽欺乎臣前所謂博延羣彦願陛下
必納其言造庭侍問則小臣不敢愛死者臣聞晁錯為
漢畫削諸侯之策非不知禍之將至也忠臣之心壯夫
之節苟利社稷死無悔焉今臣非不知言發而禍應計
行而身僇蓋所以痛社稷之危哀生人之困豈忍姑息
時忌竊陛下一命之寵哉昔龍逢死而起殷比干死而
起周韓非死而起漢陳蕃死而起魏今臣之來也有司
或不敢薦臣之言陛下又無以察臣之心退必受戮於
權臣之手臣幸得從四子遊於地下固臣之願也所不
知殺臣者臣死之後將孰為啟之哉至於人主之闕政
教之疵革前之弊臣既言之矣若乃流下土之惠修近
古之理而致其和平者在陛下行之而已然上之所陳
者實以臣親奉聖問敢不條對雖臣之愚以為未及教
化之大端皇王之要道伏惟陛下事天地以教人敬奉
宗廟以教人孝養高年以教人悌長字百姓以教人慈
幼調元氣以煦育扇太和以仁夀可以逍遙無為垂拱
成化至若念陶鈞之道在擇宰相而任之使權造物之
柄念保定之功在擇將帥而任之使修閫外之寄念百
度之未貞在擇庶官而任之使專職業之守念百姓之
愁痛在擇長吏而任之使明惠育之術自然言足以為
天下教行足以為天下法仁足以勸善義足以禁非又
何必宵衣旰食勞神惕慮然後以致其理哉
文章辨體彙選卷一百八十八
