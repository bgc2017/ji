文章辨體彙選卷七百十五
明賀復徵編
墓誌銘十八
賀感樓妻王氏墓誌銘(明李東陽)
按狀王氏諱正江隂農家女也賀本吳人感樓之大父
大理評事諱賢嘗為江隂訓導留居江隂洪武間坐事
死後子宗振纔八歲貧無家依女兄及舅氏比壯贅青
暘鄉之薛氏王薛隣也故感樓聘焉時宗振復坐累籍
蘇州衛為兵盡粥其田廬家益貧感樓壯不能娶昏于
王氏王氏亦貧甚止餘空屋三四楹兩家食常絶殆不
能朝夕感樓乃奉母及妻還吳僦屋以居感樓貧居能
力學博涉書史用其粗為童子師從者日衆歲時修幣
頗足共饘粥儉不妄費稍懋遷為業銖存兩積積且富
益儉節如貧時累四十餘年闢畆崇屋給昏嫁為富人
時感樓學已就為鄉先達子恩舉南畿鄉貢第一有名
而賀氏益振固感樓所力致而經營拮据籌贏縮籍出
入俾無廢闕者王氏力也成化戊戌恩歸自京師王氏
老且疾已亥二月五日卒年六十有七矣感樓之言曰
吾妻無他異能獨吾貧時恒不免凍餒吾妻未嘗有怨
恨色吾衣食裁足吾妻不為侈不忘其貧吾弟不克自
給又多子女吾妻能順吾意常給予無恡色吾平生不
信佛老及隂陽拘忌吾妻亦遵用家政不吾咈也於戱
貧能積積能守又能散迍塞困滯而不以流俗敗家法
此皆人情所難况婦人哉銘曰
昏不禮迎其變也正有封在原其歸也全孰囏厥生孰
夀厥死委身其間與命終始夫爾託之子爾續之幽堂
有銘太史作之
石田先生墓誌銘(王鏊)
有吳隠君子沈姓名周啟南字而世稱之唯曰石田先
生先生世家長洲之相城里曾大父良琛始闢田以大
其家大父孟淵考恒吉皆不仕而以文雅稱先生風格
㓗修眉目娟秀外標朗潤内藴精明書過目即能默識
凡經傳子史百家山經地志醫方卜筮稗官傳竒下至
浮屠老子亦皆涉其要掇其英華發為詩雄深辨博開
闔變化神怪疉出讀者傾耳駭目其體裁初規白傅忽
變眉山或兼放翁而先生所得要自有不凡近者書法
涪翁遒勁竒倔間作繪事峯巒煙雲波濤花卉鳥獸蟲
魚莫不各極其態或草草點綴而意已足成輙自題其
上時稱二絶一時名人皆折節内交自部使者郡縣大
夫皆見賓禮縉紳東西行過吳及後學好事者曰造其
廬而請焉相城居長洲之東偏其别業名有竹居每黎
明門未闢舟已塞港矣先生固喜客至則相與讌笑咏
歌出古畫書器物摸撫品題酬對終日不厭間以事入
城必擇地之僻隩者潜焉好事者已物色之比至則屨
滿戶外矣先生高致絶人而和易近物販夫牧豎持紙
來索不見難色或為贋作求題以售亦樂然應之數年
來近自京師遠至閩浙川廣無不購求其蹟以為珍玩
風流文翰照映一時其亦盛矣先生自景泰間巳有重
名汪郡守滸欲舉應賢良不果王端毅公廵撫南畿尤
重之延問得失而先生終不及時政曰吾野人也於時
事何知然每聞時政得失則憂喜形於顔面人以是知
先生非忘世者初先生事親色養無違母張夫人以高
夀終先生已八十而哀慕毁瘠杖而後興弟病瘵終年
與同卧起館婺妹撫孤姪皆有恩義尤喜奬掖後進有
當其意者為延譽不已所著有石田稿石田文抄石田
詠史補忘客坐新聞沈氏交游錄若干卷獨其詩已大
行其時文徵明曰石田之名世莫不知知之深者宜莫
如吳文定公及公闡其潜而掩諸幽則唯公在予諾焉
銘曰
或隆之位而慳其受或敓之秩而侈其有較是二者吾
其奚取嗟嗟石翁掇衆遺棄發為渾鍠震驚一世彼榮
而庸磨滅皆是相城之墟湖水沄沄於戱邈矣我懷其
人
明故滁州判官龍北山墓誌銘(羅洪先)
正德丁丑陽明王先生以都御史督軍虔南日與士人
談學於是虔吉士人多出門下吉水國子生龍履祥父
北山聞先生之風因履祥以見願執事終身翁為人跌
宕慷慨喜交游大起庭宇常歌舞飲燕為豪絶不類吉
水士人然與之策事丸轉機發莫能相難貎清吉昂鼻
多髯頗似先生先生悦之以為軍門參謀携之巡視閩
中至豐城聞宸濠反同事者錯愕口噤莫知計所出先
生易舟南趨吉安翁實贊之義兵起集田僮百十人傾
貲偹鎧仗以從先生慮濠速發南都無偹欲以偽符疑
兵綴之然濠諜四出諸郡士人積刦於威多以耳目應
計泄事且不測獨翁出入帷幄密授方略親信義子割
愛遣之往往䧟虎口不返吉水士人素重自守而恥外
援見翁先後所為若是莫不鄙薄之謂有他望如翁昔
日罵履祥云云者翁亦避匿不敢露濠既擒先生上公
卿書曰致仕縣丞龍某等或詐為兵檄以撓其進止壊
其事機或詐書反間以離其心腹散其黨與隂謀秘計
盖有諸將士所不與知而辛苦艱難亦有諸部領所未
嘗歴盖紀實也嘉靖初論功賞以翁嘗為大足丞既致
仕遥授直隸滁州判官閒住廕一子為冠帶總旗論者
多以為屈而昔之鄙薄者口實益張翁不為悔後九年
先生有田州之役復檄以從是時將撫盧蘇王受而二
酋方疑先生紿已隂持兩端擁衆二萬人投降實來觀
釁先生遣翁諭意翁乃數騎往蘇受之衆露刅如雪環
之數十重呼聲震天翁坐胡床引二酋跪前宣朝廷威
德與軍門寬厚不殺之意辭懇聲厲意態閒暇二酋故
嘗物色先生形貎竊疑以為先生潜來咸俯首獻欵誓
不敢負議遂定自先生擒濠以來權閹以䜛搆攘功公
卿以猜嫌嫁禍翁為之詭辭欵凶遠偵防變得於目授
意使之餘而應於謾對立談之頃有高才弟子不能為
力而獨寄心腹爪牙以出萬死於一生者先生既卒功
賞廢閣翁抱耿耿無所向退而垂老於家年八十有五
以卒盖非經世故之久擅才智之用莫有知翁之為竒
也翁名光字沖虚其先為永新人銘曰
方歅選乘指驪為黃鹽車驥服孰辨駑良芳草懷人知
已病士千載一時才幾畢試欲施後世必附青雲志業
有聞其又何云
祝先生墓誌銘(陸粲)
先生諱允明字希哲蘇之長洲人也其先出古太祝以
官氏或曰黃帝之後封於祝以國氏云七世祖碧山勝
國時由松江來守郡後卒官一子留於蘇遂為蘇人祖
顥正統己未進士終山西布政司右參政父瓛母徐
氏大學士武功公女先生少穎敏五歲作徑尺字讀書
一目數行下九歲能詩有竒語既天賦殊特加内外二
祖咸當代魁儒目濡耳染不離典訓稍長遂貫綜羣籍
稗官襍家幽遐嵬𤨏之言皆入記覽發為文章崇深鉅
麗横從開闔茹涵古今無所不有或當廣坐詼笑雜遝
援毫疾書思若泉湧一時名聲大譟歲壬子舉於鄉故
相王文恪公主試事手其卷不置曰必祝某也既而果
得先生文恪益自喜曰吾不謬知人自是連試禮部不
第當道竒其才會修史將名薦之弗果初仕興寧令地
介嶺海民尚譁訐惑於機祥先生示之禮簡進秀異授
以經學親為講解遂一變其俗羣盗竄處山谷時出焚
敓為設方略一旦捕得三十餘軰邑以無警稍遷通判
應天府亡何乞歸又五年卒春秋六十有七夫人李氏
鄉先生太僕少卿應禎之女子男二長續進士入翰林
累遷陜西按察副使先生簡易高曠不樂拘檢在衆若
無能者然默而好深沉之思時獨居著書解衣槃礴游
心玄間賓客來者叩戶呼之若弗聞也性善書出入魏
晉諸家晩益竒縱或購得之輙藏去為榮喜奬掖後進
終身不言人過其居家未嘗問有無得俸禄及四方饋
遺輙召所善客與噱飲歌呼費盡乃已或分與持去不
遺一錢故其没也幾無以歛云先生少有意用世既濩
落不試一發於文雖聲實閎振猶非其志也所著書合
詩文集為數百卷藏於家
陸粲曰斯文之用與天地準由漢氏來纉言之士臻于
斯極者亦僅可數已明興百年士猶膠守章句未覩其
恢然者也乃憲孝之際始彬彬矣祝先生由諸生起覃
精發藻横逸踔厲超追古昔盛哉若其湛浮自得龍變
不羈大觀逍遥廓然離俗矣夏侯湛贊東方生云明濟
開豁包含弘大拔乎其萃游方之外者殆先生哉殆先
生哉先生没於嘉靖丙戌冬十有二月二十七日又明
年戊子冬閏十月十六日葬横山丹霞塢太原王寵撰
次其事行粲為之銘銘曰
維聖有文自天啟之其卒敝刓孰振起之猗嗟先生發
天之明達聖之經播為渾鍠舉世震驚維時弗逢食貧
以終獨昌其辭以燭羣蒙横山之原崇四尺者先生之
墳後勿壊傷視此銘文
大理寺右寺副王君墓誌銘(陸粲)
君諱延喆字子貞姓王氏其先世家吳之東洞庭山考
文恪公諱鏊始起高科致位館閣為時名臣母夫人張
氏君生卓犖不羣自幼侍文恪公居京師則已開敏習
事公性高簡其為家未嘗視簿書仕既隆貴産業無所
增益君年未二十歸吳即慨然欲恢拓門戶當是時吳
中富饒而民樸畏事自重不能與勢家爭短長以故君
得行其意多所興殖數歲中則致産不訾諸貰貸子錢
若罏冶邸店所在充斥起大第西城下前堂列優笑鐘
鼓筦絃後庭比房數十歌舞靡曼窮日夕為娛樂時出
從所善客馳騁讌游輿馬鼓吹縱横道中貴游子弟望
見君側行屏氣不敢疾驅君視之亡如也然遇士大夫
逡循有禮中歲逾更約敕為恭儉罷諸辜𣙜妨細民業
者益市古彛鼎圖籍充牣於家有嘉客至則陳而觀之
從容竟日悛悛若書生客退相語曰人言王公子伉徤
也今視之謹厚人耳初以名隸校官正德間繇廕叙升
朝拜中書舍人奉使頒詔閩中今上時再使淮揚諸郡
既又持節冊封徽王妃所至能恪虔以蕆事滿九載進
大理右寺副而涖中書職如故久之復以使事過家會
考察京官當路有不悦者署其考才力不及坐外補兖
州府推官未行而疾作竟以嘉靖辛丑正月二十六日
不起年五十九君長身偉鬚鬢魁梧悍堅不類南産家
居事文恪公孝養隆偹撫幼弟延昭有恩常日用財若
纖嗇至有所規剙必盡觀美而建文恪祠工費最鉅壯
麗嚴㓗鄉人稱焉尤善經畫世務操縱弛張不露機穎
一時名有權略者皆自以為不及也若其觀時低卬壯
老異操卒以昌大其家而免於悔吝太史遷所謂以武
一切用文持之者耶然今之閒游公子大抵困於晩節
君自結髮知名逾四十年標望不衰當世談賢豪間者
往往以王氏為稱首即其所成就亦足為一時之傑矣
余少為文恪公所知愛為其孫娶余氏即有壬也及是
來請銘銘曰
穆穆文恪履貞涵醇靖共三朝貴而能貧卒恢於家在
其嗣人矯矯大理始騫以揚博謀敷施業是用昌乃戢
而藏不隕其光孰不貴冨乘高僨疾之子優游亶厚福
澤衎衎施施燕樂飲食五十九年既豫既豐訖無艱虞
以獲考終刻詩墓門昭示無窮
孫太初墓誌銘(劉麟)
太初不知何許人自稱曰關中人人亦曰關中人湖南
雅社西溪龍致仁題其名曰太初關中人正德戊寅秋
八月僦居湖南之後林村是歲始娶妻巳卯舉一女庚
辰二月二十日卒無子未卒之三月甘露吳汝秀玉厓
陸如崑作湖南雅社得五人太初在焉甫會於甘泉之
太古居太初獨不至社中欲規之太初且疾革衆將視
疾太初忽以後事來告告玉厓曰葬吾骨得名山焉告
邦直之家曰收吾書恤吾家告麟曰題吾墓且銘諸幽
持手稿若干卷告衆人曰晉安鄭子繼之知吾言是在
繼之比麟往問太初方苦渴撫膺太息曰苟不作速化
斯已矣麟曰結纓易簀何人也乃黯然伏枕安於疾察
其肌理美好如平居疑其有生也叩名醫之門再拜為
之圖至則無所庸其術又數日竟不起既歛之三日玉
厓卜葬得道場山麓曰崑也無宿諾將以近某日行事
以是銘不及其葬太初之卜隠湖南也賓主施子邦直
問婚得張氏遂與邦直聯婭其在交游為最厚屬纊之
日邦直方會試禮部不相及歸而哭諸墓反于室有餘
哀顧内子語曰太初以大義屬我安忍愧其言而語而
妹曰矢厥志之死靡他吾固恤其家乃數遣姆氏往諭
意還報皆曰諾無何繼之來弔收太初遺稿將以梓于
世邦直得之述於狀來徵銘曰吾恐太初墓且宿草矣
先生其終之又相向垂涕洟而言故退而序其事為之
銘太初諱一元太初其字也生七年而警敏不常十三
讀老氏書至專氣致柔之說委心其學已有遺世獨立
之志辭家去入太白山守中致虛以為常因以太白山
人為别號既數年東入華南入衡又東登岱又南入吳
會比至愛其山川學士迤邐其間殆且十年遇竒書一
覽得其雋腴為詩先氣格有刮劘胃腎之功與名流相
倡和馳其聲於四方其初至吳興與吳甘泉遊時年二
十有九尚未有室既遠鄉井又寡兄弟形影相弔怡然
終日望之者見其眉表炯炯魁岸迥立爭相駭慕嘖嘖
皆以為仙麟與凌時東嚴季祥施邦直則以語孟緒餘
時時向太初談說始若疑中若詘終則釋然安以悦卒
能使太初棄其學以吾黨之學為學者邦直之力為多
然而尊賢取友太初亦自得其本也吾人望於太初者
何如今則乃爾於戲天乎殆不欲吾雅社增重於世乎
何畀我良友之晩而奪之早也其或厭我凡近遵彼舊
學羽翰而去乎何幻景遺光一耀而不留也孰謂風槩
若斯人者俯仰一無所遇而宛然以死也今而後知人
之工詩不獨能窮若太初者吾不能不致怨於其詩銘
曰
猗此踔犖離羣絶伍揚晢虬髯雲蒸月吐攬岳浮江窮
竒弔古玩世豪吟興衰黜嫵駕材於白用格於甫谿逕
若存一變至魯遯迹吳興鸞栖鵠峙擇配於光取仁於
士力踐精求曰今覺是駿足方馳蹶則弗起嗟嗟太初
未見其止朝也有聞夕也可死
文章辨體彙選卷七百十五
文章辨體彙選卷七百十五
明賀復徵編
墓誌銘十八
賀感樓妻王氏墓誌銘(明李東陽)
按狀王氏諱正江隂農家女也賀本吳人感樓之大父
大理評事諱賢嘗為江隂訓導留居江隂洪武間坐事
死後子宗振纔八歲貧無家依女兄及舅氏比壯贅青
暘鄉之薛氏王薛隣也故感樓聘焉時宗振復坐累籍
蘇州衛為兵盡粥其田廬家益貧感樓壯不能娶昏于
王氏王氏亦貧甚止餘空屋三四楹兩家食常絶殆不
能朝夕感樓乃奉母及妻還吳僦屋以居感樓貧居能
力學博涉書史用其粗為童子師從者日衆歲時修幣
頗足共饘粥儉不妄費稍懋遷為業銖存兩積積且富
益儉節如貧時累四十餘年闢畆崇屋給昏嫁為富人
時感樓學已就為鄉先達子恩舉南畿鄉貢第一有名
而賀氏益振固感樓所力致而經營拮据籌贏縮籍出
入俾無廢闕者王氏力也成化戊戌恩歸自京師王氏
老且疾已亥二月五日卒年六十有七矣感樓之言曰
吾妻無他異能獨吾貧時恒不免凍餒吾妻未嘗有怨
恨色吾衣食裁足吾妻不為侈不忘其貧吾弟不克自
給又多子女吾妻能順吾意常給予無恡色吾平生不
信佛老及隂陽拘忌吾妻亦遵用家政不吾咈也於戱
貧能積積能守又能散迍塞困滯而不以流俗敗家法
此皆人情所難况婦人哉銘曰
昏不禮迎其變也正有封在原其歸也全孰囏厥生孰
夀厥死委身其間與命終始夫爾託之子爾續之幽堂
有銘太史作之
石田先生墓誌銘(王鏊)
有吳隠君子沈姓名周啟南字而世稱之唯曰石田先
生先生世家長洲之相城里曾大父良琛始闢田以大
其家大父孟淵考恒吉皆不仕而以文雅稱先生風格
㓗修眉目娟秀外標朗潤内藴精明書過目即能默識
凡經傳子史百家山經地志醫方卜筮稗官傳竒下至
浮屠老子亦皆涉其要掇其英華發為詩雄深辨博開
闔變化神怪疉出讀者傾耳駭目其體裁初規白傅忽
變眉山或兼放翁而先生所得要自有不凡近者書法
涪翁遒勁竒倔間作繪事峯巒煙雲波濤花卉鳥獸蟲
魚莫不各極其態或草草點綴而意已足成輙自題其
上時稱二絶一時名人皆折節内交自部使者郡縣大
夫皆見賓禮縉紳東西行過吳及後學好事者曰造其
廬而請焉相城居長洲之東偏其别業名有竹居每黎
明門未闢舟已塞港矣先生固喜客至則相與讌笑咏
歌出古畫書器物摸撫品題酬對終日不厭間以事入
城必擇地之僻隩者潜焉好事者已物色之比至則屨
滿戶外矣先生高致絶人而和易近物販夫牧豎持紙
來索不見難色或為贋作求題以售亦樂然應之數年
來近自京師遠至閩浙川廣無不購求其蹟以為珍玩
風流文翰照映一時其亦盛矣先生自景泰間巳有重
名汪郡守滸欲舉應賢良不果王端毅公廵撫南畿尤
重之延問得失而先生終不及時政曰吾野人也於時
事何知然每聞時政得失則憂喜形於顔面人以是知
先生非忘世者初先生事親色養無違母張夫人以高
夀終先生已八十而哀慕毁瘠杖而後興弟病瘵終年
與同卧起館婺妹撫孤姪皆有恩義尤喜奬掖後進有
當其意者為延譽不已所著有石田稿石田文抄石田
詠史補忘客坐新聞沈氏交游錄若干卷獨其詩已大
行其時文徵明曰石田之名世莫不知知之深者宜莫
如吳文定公及公闡其潜而掩諸幽則唯公在予諾焉
銘曰
或隆之位而慳其受或敓之秩而侈其有較是二者吾
其奚取嗟嗟石翁掇衆遺棄發為渾鍠震驚一世彼榮
而庸磨滅皆是相城之墟湖水沄沄於戱邈矣我懷其
人
明故滁州判官龍北山墓誌銘(羅洪先)
正德丁丑陽明王先生以都御史督軍虔南日與士人
談學於是虔吉士人多出門下吉水國子生龍履祥父
北山聞先生之風因履祥以見願執事終身翁為人跌
宕慷慨喜交游大起庭宇常歌舞飲燕為豪絶不類吉
水士人然與之策事丸轉機發莫能相難貎清吉昂鼻
多髯頗似先生先生悦之以為軍門參謀携之巡視閩
中至豐城聞宸濠反同事者錯愕口噤莫知計所出先
生易舟南趨吉安翁實贊之義兵起集田僮百十人傾
貲偹鎧仗以從先生慮濠速發南都無偹欲以偽符疑
兵綴之然濠諜四出諸郡士人積刦於威多以耳目應
計泄事且不測獨翁出入帷幄密授方略親信義子割
愛遣之往往䧟虎口不返吉水士人素重自守而恥外
援見翁先後所為若是莫不鄙薄之謂有他望如翁昔
日罵履祥云云者翁亦避匿不敢露濠既擒先生上公
卿書曰致仕縣丞龍某等或詐為兵檄以撓其進止壊
其事機或詐書反間以離其心腹散其黨與隂謀秘計
盖有諸將士所不與知而辛苦艱難亦有諸部領所未
嘗歴盖紀實也嘉靖初論功賞以翁嘗為大足丞既致
仕遥授直隸滁州判官閒住廕一子為冠帶總旗論者
多以為屈而昔之鄙薄者口實益張翁不為悔後九年
先生有田州之役復檄以從是時將撫盧蘇王受而二
酋方疑先生紿已隂持兩端擁衆二萬人投降實來觀
釁先生遣翁諭意翁乃數騎往蘇受之衆露刅如雪環
之數十重呼聲震天翁坐胡床引二酋跪前宣朝廷威
德與軍門寬厚不殺之意辭懇聲厲意態閒暇二酋故
嘗物色先生形貎竊疑以為先生潜來咸俯首獻欵誓
不敢負議遂定自先生擒濠以來權閹以䜛搆攘功公
卿以猜嫌嫁禍翁為之詭辭欵凶遠偵防變得於目授
意使之餘而應於謾對立談之頃有高才弟子不能為
力而獨寄心腹爪牙以出萬死於一生者先生既卒功
賞廢閣翁抱耿耿無所向退而垂老於家年八十有五
以卒盖非經世故之久擅才智之用莫有知翁之為竒
也翁名光字沖虚其先為永新人銘曰
方歅選乘指驪為黃鹽車驥服孰辨駑良芳草懷人知
已病士千載一時才幾畢試欲施後世必附青雲志業
有聞其又何云
祝先生墓誌銘(陸粲)
先生諱允明字希哲蘇之長洲人也其先出古太祝以
官氏或曰黃帝之後封於祝以國氏云七世祖碧山勝
國時由松江來守郡後卒官一子留於蘇遂為蘇人祖
顥正統己未進士終山西布政司右參政父瓛母徐
氏大學士武功公女先生少穎敏五歲作徑尺字讀書
一目數行下九歲能詩有竒語既天賦殊特加内外二
祖咸當代魁儒目濡耳染不離典訓稍長遂貫綜羣籍
稗官襍家幽遐嵬𤨏之言皆入記覽發為文章崇深鉅
麗横從開闔茹涵古今無所不有或當廣坐詼笑雜遝
援毫疾書思若泉湧一時名聲大譟歲壬子舉於鄉故
相王文恪公主試事手其卷不置曰必祝某也既而果
得先生文恪益自喜曰吾不謬知人自是連試禮部不
第當道竒其才會修史將名薦之弗果初仕興寧令地
介嶺海民尚譁訐惑於機祥先生示之禮簡進秀異授
以經學親為講解遂一變其俗羣盗竄處山谷時出焚
敓為設方略一旦捕得三十餘軰邑以無警稍遷通判
應天府亡何乞歸又五年卒春秋六十有七夫人李氏
鄉先生太僕少卿應禎之女子男二長續進士入翰林
累遷陜西按察副使先生簡易高曠不樂拘檢在衆若
無能者然默而好深沉之思時獨居著書解衣槃礴游
心玄間賓客來者叩戶呼之若弗聞也性善書出入魏
晉諸家晩益竒縱或購得之輙藏去為榮喜奬掖後進
終身不言人過其居家未嘗問有無得俸禄及四方饋
遺輙召所善客與噱飲歌呼費盡乃已或分與持去不
遺一錢故其没也幾無以歛云先生少有意用世既濩
落不試一發於文雖聲實閎振猶非其志也所著書合
詩文集為數百卷藏於家
陸粲曰斯文之用與天地準由漢氏來纉言之士臻于
斯極者亦僅可數已明興百年士猶膠守章句未覩其
恢然者也乃憲孝之際始彬彬矣祝先生由諸生起覃
精發藻横逸踔厲超追古昔盛哉若其湛浮自得龍變
不羈大觀逍遥廓然離俗矣夏侯湛贊東方生云明濟
開豁包含弘大拔乎其萃游方之外者殆先生哉殆先
生哉先生没於嘉靖丙戌冬十有二月二十七日又明
年戊子冬閏十月十六日葬横山丹霞塢太原王寵撰
次其事行粲為之銘銘曰
維聖有文自天啟之其卒敝刓孰振起之猗嗟先生發
天之明達聖之經播為渾鍠舉世震驚維時弗逢食貧
以終獨昌其辭以燭羣蒙横山之原崇四尺者先生之
墳後勿壊傷視此銘文
大理寺右寺副王君墓誌銘(陸粲)
君諱延喆字子貞姓王氏其先世家吳之東洞庭山考
文恪公諱鏊始起高科致位館閣為時名臣母夫人張
氏君生卓犖不羣自幼侍文恪公居京師則已開敏習
事公性高簡其為家未嘗視簿書仕既隆貴産業無所
增益君年未二十歸吳即慨然欲恢拓門戶當是時吳
中富饒而民樸畏事自重不能與勢家爭短長以故君
得行其意多所興殖數歲中則致産不訾諸貰貸子錢
若罏冶邸店所在充斥起大第西城下前堂列優笑鐘
鼓筦絃後庭比房數十歌舞靡曼窮日夕為娛樂時出
從所善客馳騁讌游輿馬鼓吹縱横道中貴游子弟望
見君側行屏氣不敢疾驅君視之亡如也然遇士大夫
逡循有禮中歲逾更約敕為恭儉罷諸辜𣙜妨細民業
者益市古彛鼎圖籍充牣於家有嘉客至則陳而觀之
從容竟日悛悛若書生客退相語曰人言王公子伉徤
也今視之謹厚人耳初以名隸校官正德間繇廕叙升
朝拜中書舍人奉使頒詔閩中今上時再使淮揚諸郡
既又持節冊封徽王妃所至能恪虔以蕆事滿九載進
大理右寺副而涖中書職如故久之復以使事過家會
考察京官當路有不悦者署其考才力不及坐外補兖
州府推官未行而疾作竟以嘉靖辛丑正月二十六日
不起年五十九君長身偉鬚鬢魁梧悍堅不類南産家
居事文恪公孝養隆偹撫幼弟延昭有恩常日用財若
纖嗇至有所規剙必盡觀美而建文恪祠工費最鉅壯
麗嚴㓗鄉人稱焉尤善經畫世務操縱弛張不露機穎
一時名有權略者皆自以為不及也若其觀時低卬壯
老異操卒以昌大其家而免於悔吝太史遷所謂以武
一切用文持之者耶然今之閒游公子大抵困於晩節
君自結髮知名逾四十年標望不衰當世談賢豪間者
往往以王氏為稱首即其所成就亦足為一時之傑矣
余少為文恪公所知愛為其孫娶余氏即有壬也及是
來請銘銘曰
穆穆文恪履貞涵醇靖共三朝貴而能貧卒恢於家在
其嗣人矯矯大理始騫以揚博謀敷施業是用昌乃戢
而藏不隕其光孰不貴冨乘高僨疾之子優游亶厚福
澤衎衎施施燕樂飲食五十九年既豫既豐訖無艱虞
以獲考終刻詩墓門昭示無窮
孫太初墓誌銘(劉麟)
太初不知何許人自稱曰關中人人亦曰關中人湖南
雅社西溪龍致仁題其名曰太初關中人正德戊寅秋
八月僦居湖南之後林村是歲始娶妻巳卯舉一女庚
辰二月二十日卒無子未卒之三月甘露吳汝秀玉厓
陸如崑作湖南雅社得五人太初在焉甫會於甘泉之
太古居太初獨不至社中欲規之太初且疾革衆將視
疾太初忽以後事來告告玉厓曰葬吾骨得名山焉告
邦直之家曰收吾書恤吾家告麟曰題吾墓且銘諸幽
持手稿若干卷告衆人曰晉安鄭子繼之知吾言是在
繼之比麟往問太初方苦渴撫膺太息曰苟不作速化
斯已矣麟曰結纓易簀何人也乃黯然伏枕安於疾察
其肌理美好如平居疑其有生也叩名醫之門再拜為
之圖至則無所庸其術又數日竟不起既歛之三日玉
厓卜葬得道場山麓曰崑也無宿諾將以近某日行事
以是銘不及其葬太初之卜隠湖南也賓主施子邦直
問婚得張氏遂與邦直聯婭其在交游為最厚屬纊之
日邦直方會試禮部不相及歸而哭諸墓反于室有餘
哀顧内子語曰太初以大義屬我安忍愧其言而語而
妹曰矢厥志之死靡他吾固恤其家乃數遣姆氏往諭
意還報皆曰諾無何繼之來弔收太初遺稿將以梓于
世邦直得之述於狀來徵銘曰吾恐太初墓且宿草矣
先生其終之又相向垂涕洟而言故退而序其事為之
銘太初諱一元太初其字也生七年而警敏不常十三
讀老氏書至專氣致柔之說委心其學已有遺世獨立
之志辭家去入太白山守中致虛以為常因以太白山
人為别號既數年東入華南入衡又東登岱又南入吳
會比至愛其山川學士迤邐其間殆且十年遇竒書一
覽得其雋腴為詩先氣格有刮劘胃腎之功與名流相
倡和馳其聲於四方其初至吳興與吳甘泉遊時年二
十有九尚未有室既遠鄉井又寡兄弟形影相弔怡然
終日望之者見其眉表炯炯魁岸迥立爭相駭慕嘖嘖
皆以為仙麟與凌時東嚴季祥施邦直則以語孟緒餘
時時向太初談說始若疑中若詘終則釋然安以悦卒
能使太初棄其學以吾黨之學為學者邦直之力為多
然而尊賢取友太初亦自得其本也吾人望於太初者
何如今則乃爾於戲天乎殆不欲吾雅社增重於世乎
何畀我良友之晩而奪之早也其或厭我凡近遵彼舊
學羽翰而去乎何幻景遺光一耀而不留也孰謂風槩
若斯人者俯仰一無所遇而宛然以死也今而後知人
之工詩不獨能窮若太初者吾不能不致怨於其詩銘
曰
猗此踔犖離羣絶伍揚晢虬髯雲蒸月吐攬岳浮江窮
竒弔古玩世豪吟興衰黜嫵駕材於白用格於甫谿逕
若存一變至魯遯迹吳興鸞栖鵠峙擇配於光取仁於
士力踐精求曰今覺是駿足方馳蹶則弗起嗟嗟太初
未見其止朝也有聞夕也可死
文章辨體彙選卷七百十五
