文章辨體彙選卷六百二十四
明賀復徵編
志九
錦衣志(明王世貞)
燕王初起帥師蕩山東度臨邑臨邑書生紀綱叩馬首
請效王與語悅之綱善騎射頗目法家言便辟應對精
刻詭秘耐逆鉤人意所嚮先發以為績王日益幸愛之
既即位擢綱自忠義衛千戶為都指揮僉事治錦衣親
兵復典治詔獄天子既繇蕃國起以師脅僣大位内不
能毋自疑人人異心有所寄耳目矣綱覘之益布其私
距日夜操切陰計聞上上大以為忠暱之謦咳亡間即
淇成諸公號元勛見則自匿引不敢以身比數而綱小
人也遂驕窮意為非行僚屬指揮莊敬袁江千戶王
謙李春等故無賴曲侍奉綱相緣借奸利數百千端上
久亦頗悟疎之中貴素仇綱者白發其端上令給事御
史廷劾下御史院按騐俱有狀上大怒即日捕誅綱磔
於市仍夷三族而令御史院罪狀綱其略曰謹按故都
指揮綱儇薄駔儈陰斂陽卻攩㧙蠆尾包藏虺心積稔
惡極未易指數按綱前後使腹心幹偽為詔下諸司鹽
場勒鹽四百餘萬還復稱詔奪官舶二十艘牛車四百
輛載入私第勿予僦人牛立稿又即獄喝持大賈數十
百家家索賂不等為黃金三百五十兩白金二千兩鈔
四十五萬貫帛千五百疋又挾詐取交阯使黃金八十
兩金盆一異寳二十枚奪民人倪貴等第舍莊宅十七
所計直金三十餘萬匿縣官予民地八所直二十餘萬
從籍故晉王乾没黃金五百兩金盆一寶釧二白金鞍
轡二又從籍故吳王没琴瑟御龍服王冠還輒衣故王
冠服坐高坐置酒命優童真保道真吉祥等效伎樂奉
觴上壽呼萬歲徐勞卿等無恙敬舉卿之觴綱諸所用
金裝八寳環八寳帽飾玉盞玉水池硯珊瑚犀毗玉束
帶紅鋪床玉石馮几咸飾交龍日月星斗度如乘輿副又
上所怒内侍右班當下綱論棄市者輒將至家具洗沐
好食食之陽為言見上赦若誘取金帛且盡更數日將
至市殺之而先日以行刑報嘗喜道姑陳氏姿首欲買
置媵為都督薛祿所先怨之遇於大内持钁钁祿首腦
裂幾死祿懾噤不敢言又道恚都指揮伊實特穆爾不避
誣持其冒賞事捶之死綱家蓄養亾命耗山劉等多造
鐵甲弓弩萬計腐取良家子十八以下數百人充左右
役詔選婕妤才人既試可令暫出待歲綱輒簿錄其尤
者内之别以次塞莫敢問吳人故大豪沈萬三子文度
萬三生嘗伏法高皇帝籍没其家所漏貲尚富而文度
頗為人把持其短患之因綱舍人匍伏見白進黃金百
兩白金千兩龍紋被一床龍角一株竒寶十具異繒綺
四十疋願得從贄御列為外府外廄歲致粲六百石鈔
二十萬貫醞百石布帛以時進食餌羞果以月進綱許
之仍語文度吾后庭未充若為我吳中徵好者不為數
文度因是挾綱十五而分民間室亡誰何者綱自維威
日重重且迫上冀得所欲當端午上射柳綱私其司射
鎮撫龐瑛曰我故射不中而子折柳鼓噪以觀兵部尚
書御史既射綱謬為不中瑛折柳鼓噪竟射無糺者綱
乃喜詫曰是無能難我矣按綱為天子腹心臣負委任
妄意不軌擢髮不足數罪罪誠當萬死其僚指揮敬江
千戶謙春鎮撫瑛比周為誣罔當死并諸應從坐人以
輕重受條詔曰可頒示天下自紀綱誅終文皇帝世錦
衣衛雖典詔獄畫可領諾而已欿然中消不復能望綱
矣
其二
英宗初理衛事者指揮僉事劉勉指揮使徐恭咸文無
害上年少中貴人用事者王振張甚弟山海俱緣振官
指揮治錦衣事貴顯矣然俱盛年擁珍重漁色而湛飲
多鬭雞擊鞠狗馬之好不事事事頗推繇馬順馬順者
亦指揮也以義子事王振見必膝行蘧除戚施振甚暱
嬖之國子祭酒李時勉有所忤振陰令順行其伐廟木
事囊三木廟門久之始釋有雷震奉天殿鴟吻翰林侍
讀劉球應詔上封事語多侵振振大怒而會編修董璘
言太常用道流不稱請自為卿共祀忤上下獄順搒笞
璘使引球為具藁草即朝班中捽之出球不知所坐款
第曰若臾振死我死即訴上帝耳竟與董璘盆死獄家
人行求屍順故糜之弗得也而順有子年二十餘病孱
久困矣歘起持順髮拳且蹴之曰死老奴令而異日禍
隃我我劉球也順再拜謝罪不可俄而子死中貴人振
以上北伐虜也先陷土木敗聞時郕王監國朝羣臣伏
闕泣請籍振家并誅振弟指揮山海未報衆忿鬨無所
泄而馬順前謂衆姑巳胥後命給事中王竑直前提捽
順曰是非奸人黨耶衆趣前擊殺順須臾血肉壒起不
可辨矣王恐乃下令誅山海籍中貴人振家因併籍順
畜藏金珤無筭於是理錦衣事者指揮畢旺碌碌循職
而已而英宗之在北營也校尉袁彬始得見袁彬者少
以材力射生選從刺姦緹騎既從征没虜麾下牧馬矣
久之乃使侍上上方坐槖駝帳中咄咄無所出得彬甚
喜彬温美多計數善言笑時時為隱語悦上獲一羊髀
烹而共啖之晝斧薪伐木夜則以背承上足而寢虜挾
上攻雲中轉戰上谷遂躪關而下趨京師小不遂輒欲
僇殺彬上至為泣請之不得而哈銘者故夷種官為賜
姓楊以譯鞮從陷虜頗幸也先間以詼諧解之僅免也
先欲使妹尚上上謀之彬曰不可請辭以返國而聘彬
嘗病中寒上親為治糜啖之身壓彬背汗洽良已及朞
上還稱太上皇絀彬勞僅拜錦衣百戶太上皇還為皇
帝即日召見彬語絮且泣超為都指揮僉事理錦衣事
賜城東甲第一區引太液池穿中御溝達之黃金十鎰
白金二十鎰綵綺鹽醪醯醬乾□充實又加賚妻異繒
精鏐各有差擢楊銘千戶賜半之間夕宴對略用家人
禮然彬畏滿好避而同列門達逯杲顯達初以錦衣校
用文無害理鎮撫司積功次稍遷至指揮而其所任校
逯杲繼起與同列上故緣中貴人吉祥及忠國公石亨
復大位德之而二人驕干請不已上心厭之欲稍稍削
其重以屬彬固謝不敢乃屬杲杲數伺忠國公罪狀聞
上併其從子定遠侯彪誅之上益貴重杲理篆者都指
揮王某取充位而已杲遂持吉祥陰擬之急乃與其從
子昭武伯欽謀以五鼓從騎就謁杲出見之欽拔刀手
斷杲頭攻長安門不下尋就擒詔族吉祥贈杲右都督
彬請急不任而門達獨重達佐理衛得兼治鎮撫司鎮
撫於錦衣屬也而得專治獄或上有所怒特下與緹騎
賊曹鉤發者俱以委鎮撫獄竟自上請可否毋由錦衣
大僚達為人沈敏善計筭所讞恒規上旨而決時上業
已誅曹石内惴不自安恒借達為強而達多所陰獻累
遷都指揮僉事治鎮撫如故時上最所禮信者李賢達
次之每朝而左顧則命賢右顧則命達賞賚無筭而達
内害賢寵譖於上曰是嘗受陸瑜金酧尚書者上疑之
不召可半歲而袁彬猶以義故位達上達知上薄之搆
以死罪劾奏上不樂曰是負我者然故人不死足矣此
外以任若達退則執彬下獄脅以火五毒更下彬不勝
苦且誣伏矣而燕中少年楊賢者嘗為漆工尚方奮曰
袁公上魚服侣也門達何人而輒害之因上疏詆達姦
惡數十百事事有指而極稱彬枉且有社稷功不宜罪
詔併下達治達恚捶賢至百餘賢恐遂死不得白謬曰
吾有陰事欲告公達令箯輿前前迺薆逹耳曰吾小人
何辦為此李學士草耳達大喜趣罷笞出湯沐沐賢醪
肉食之持牘面訴曰李賢令楊賢中臣為袁彬地獨不
畏陛下法乎上曰明於東朝堂辨之之東朝堂楊賢度
上已集羣臣出餘肉大呼曰天乎冤哉門指揮醪肉食
我而令引李也李學士貴人吾何從見之且吾死固分
奈何冤他人為也上悟趣出袁彬令分司南都餘俱置
不問然自是達寵漸衰不復寄腹矣居一載驛召袁彬
還職寄如故上崩李賢益重達内不自安出怨望語御
史言之詔執赴法司論戍嶺表濱行袁彬帥僚出餞郊
墅握手語繾綣已揮囊金為解裝良厚衆咸多彬不念
惡有古長者風彬再遷掌衛事至都督僉事乃卒
其三
孝宗皇帝仁聖委法秋官御史臺廷尉嘗曰與我共天
下者三公九卿也以故緹騎逆自歛不敢有所為而其
帥如季成李珍趙鑑亦後先逡逡守祿俸而已獨牟斌
以指揮領鎮撫有聲斌字益之博學曉文義為儒衣冠
其所理恒傳經而法戶部郎李夢陽嘗奏封事言壽寧
侯忤旨下獄斌曰郎封事大善即言壽寧胡不指其實
及諸羽翼耶夢陽曰慮置對耳斌曰置對則奚難吾能
剪厥羽翼也因傳經牘具上夢陽得不貶正德初劉瑾
持中權逐大學士健遷而削尚書韓文等籍而諫臣劉
&KR0581;戴銑等數十人後先下詔獄斌輕刑奠居曲為申救
御史任諾愬諸僚草奏署其名已實他出不與也斌曰
古有恥不與黨人名者公為忠悔耶劉瑾復要斌去奏
首權姦事斌不可而顧語同列曰存此諸公臣節庶幾
白他日乎宋鄒道原以失先奏被害吾儕何自計為奏
入瑾大怒望斌又偵知其庇言官也矯詔廷杖之垂死
謫戍邊劉瑾誅驛召斌還領鎮撫如故知府劉祥搏其
守閹因相論奏中貴人張雄者納守閹賂陰喝斌令歸
曲祥仍為閹導賂斌不可雄恚挾詐陷之安置武昌感
疾卒斌之再起也長子喪工部循故事官為賻三百金
斌指其存者二子曰吾司刑不道天禍一子懲而受金
行及此矣蓋庳屋敝衣再遭譴怡怡若素云相臺崔銑
記其事盛稱服斌謂直節懿行即名經術士大夫蔑如
也
其四
錢寧者不知何氏少孤鬻中貴人錢能家為養子遂
冒錢寧生而警敏巧媚異常兒能頗嬖之時鎮滇攜以
往俾主侍應賓客而滇守備盧洪者出入能門下顧見異
其相因大贈遺金帛曰苟富貴無相㤀寧跪謝曰君侯
幸厚奴既爾何愧之也洪曰不也若不見衛將軍者侯
乎寧日以重錢氏而會中貴人能死推恩家人寧得受
錦衣百戶上時從諸中貴人微服縱射游獵自稱朱壽
若張公子事者寧始緣馬永成見上於豹房為握槊走
馬手搏諸戲上大悅絶愛幸之賜國姓命為義子俄進
指揮使領衛事諸詔獄緹騎刺姦悉隸屬焉凡所從幸
南海北苑網魚兔射狐豕手猛獸出上谷西之雲中穿
塞直抵延綏徑虜廷而後歸寧又進錢永安亦賜姓官
至右都督寧遷為左都督使事如故遂大煽簸威澤所
頥指諸司毋不惴惴承奉恐後而或意間向背者輒取
中旨行之而盧洪亦用寧力進參將鎮金齒嘗故勘殺
平人二煅其屍及奪民居財産萬計事發寧以屬御史
唐龍龍不承抵洪罪寧憾之甚未有以中也寧故繇中
貴人進乎中貴人則易之寧見陽為恭謹叩頭稱死罪
上嘗怒中貴人張永欲殺之皇太后為請不能得賓客
居間屬寧寧曰吾力能得之顧諸公居一何魚肉我耳
乃宛轉為上解永果免中貴人則改事事寧矣而諸省
總鎮監鎗督撫貂璫大臣請事者以萬金為薄擲弗顧
然寧所進江彬許泰神周者俱有寵寧獨能以謹身和
柔媚上而已耳不能如彬等武幹又日夜譖傾寧居無
何寧王宸濠反誅事連寧下朝堂按問具狀會肅皇帝
立獄上其略曰故左都督寧夤緣中人托號義子濁亂
國姓玷汚天秩諸所頤使同於山嶽及非受上云何詐
稱得請或口授王綸或手寫御筆前後傳奉大小職官
脅取方鎮郡邑文武金寶瑰異直巨百萬其姻族錢永
安子傑等貫魚驟進翼虎自肥咸辱國姓至都督都指
揮等官故寧庶人宸濠以復護衛請行萬金寧為下兵
部允之倒授阿銛故滋叛柄又以按察副使胡世寧條
列庶人不法狀庶人恐復行五千金寧捕世寧下獄煉
質萬方逓戍遼左上未有太子庶人有子自以疎且非
次不當立欲伺上間内入東宫復行五萬金寧陰為契
約假以進香取留報庶人金玉帶各二鬧裝七寳帶一
竒繒綵十為御書加璽詭言上賜庶人大喜列牙受賀
令其國僚衣紅四十餘日庶人前後問謝行金約十餘
萬會御史蕭儀發其反謀將置獄者就按石室霄畫寧
信旦馳報令先發制人已從中起大事易就庶人反今
連寧寧有危社稷之心罪惡萬狀宜據法磔裂夷三族
亡少長皆殊死詔曰可籍其家黃金可萬斤白金三十
萬斤白玉帶二百五十束獅蠻帶二束祖母琭佛像二
胡椒千五百石他竒珤弓弩器甲名畫稱是斥賣園宅
直三十萬萬計增益縣官二歲賦錢永安等皆從坐誅
寧為人狡陽敬禮士大夫樂施予雖誅人頗有稱惜之
者
其五
代寅者陸炳炳少以力幹稱強敏通書數嘗一登武舉
遂自指揮數遷為左都督或云炳嘗從上幸承天行宫
火炳以宿衛排宫門負上出於熖上心德之不欲顯其
狀故炳事無傳者其官獨驟貴異他人莫測也炳既歘
起代父執衛政其同列皆父黨炳陽為敬事之而徐以
計去其易巳者又能得閣臣心以故日益重嘗捶殺兵
馬指揮為御史所繩詔弗問大學士言故愛暱炳炳亦
事之謹甚而亡何御史糺炳亂鹺政擅榜禁小錢諸不
法狀言欲從中下捕治炳行三千金解救不得長跪泣
謝罪乃已炳楚士銜大學士言刺骨而會言與其同列
嵩爭寵不勝免炳合謀嵩發言所與邊帥關節書上怒
為誅言大學士嵩更德炳且竒之引與共籌筴矣炳所
選用衛士緹騎皆長安中大豪善把持長短者多布耳
目所睚眦無不立碎然其屬小犯法即置之死而炳方
得幸上言無不從夕趨走麾下唯諾者晨拔置同列故
其下甚畏炳而慕趨之恐後咸寧侯仇鸞以大同帥入
援總天下兵權勢張甚無所不狎侮視大學士嵩蔑如
也而獨意憚炳炳亦曲奉之不敢與鈞禮而出重金帛
結其所親愛探得鸞陰私鸞病死炳即行其謀反狀族
之累加太保兼太子太傅中貴人馬廣領東厰者也李
彬司樞密者也其人咸耆宿握重自恣炳前後刺其罪
下獄死京中外惴惴重足不寒而慄凡豪貲滿萬以下
少酒食過輒收而籍之亡遺者然浮慕義名居之又好
為敬禮士大夫士大夫即上所甚恨下詔獄廷杖緩之
不令死以俟上怒解即貶戍出金錢治道里飲食費不
惜也炳既貴驟得薦紳間聲而又善上所親近者中貴
人司禮錦元相嵩咸與炳結婚姻盤據相重矣上彌益
幸之召入侍西苑直供奉青祠加兼少傅食伯爵奉炳
又益遴緹騎驍勇者七千人别置裨將領之而其所召
募畿輔秦晉齊魯間駢脅超乘跡射之士以千計衛之
人鮮衣怒馬而仰度支者凡十五六萬人大司馬持其
籍仰屋歎而已元相嵩既已縱其子攬文武選權而炳
從中調停各曹事亡所不關白方鎮督撫大臣非乂故
而錢通者以八九給事御史自跪門下者亦十之三四
炳所畜金珤竒異以巨萬計甲第膏腴擅燕中而其歲
出饋遺宰相中貴人亦以萬計時又有朱希孝者領巡
捕希孝成國公希忠介弟也用兄任數遷至左都督加
太子太保希孝寬然長者不恥為屈得元相驩然炳旣
以勢望迫其於元相外相倚而已不能如希孝還往無
間也然希孝事炳卑下多避炳以故無意害之嗚呼錦
衣一禁校耳其領宿衞則光祿勲也刺姦則司隸也至
炳而分將相任極矣一重於紀綱再重於錢寧三重於
陸炳其究乃位師保參綸綍不亦殆哉炳所與共事者
都督高恕麥祥黃浦此皆中貴人子弟飾輿服肥酒食
宫室苑囿聲色以娛其身如是耳此乃炳所羞接席者
何足道哉
星變志
萬歷丁丑十月朔異星見西南歴尾箕而進光芒長亘
天狀若練氣成白虹輦轂洶洶先四日江陵張師相居
正聞父訃翰林當有治喪者吳編修中行趙檢討用賢
皆其所校士往治喪二公者文章行誼雅重於時内閹
馮保挾沖主權重柄於宫闈江陵固交卑事之共計新
鄭元相高拱去一意擅威福專賄賂以諸子為馮之義
兒因占制科鼎甲而自居太師稱政府刑名刻覈其間
羽翼耳目么麽牛馬藉氣力而齮齕人者率多卿省兩
衙門人其幸昵之奴游守禮者横倨甚睢盱縉紳間俱
以楚濱呼之先是御史劉臺按遼時上䟽發江陵之奸
語切直首犯其鋒逮赴詔獄編伍去而疏中實先言其
奪情戀位遺親云其聞訃之夜漏已下二鼓而昧爽時
特旨即從中出留之内豎將司禮之命絡繹至附耳躡
踵而江陵時作擎曲狀受意指於二輔臣引奪情例以
聞天語慰勉損貶殊至蓋曠古異典祗在聞訃之一二
頃謂非密畫夙搆者耶迺初辭疏中云守制是常禮小
節且云有非常之人然後有非常之事又一二日即平
章幾務於苫塊中辭疏僅至再忽自請留京守制以次
馳驛回籍營喪事時編修吳中行遂稱疾杜門而檢討
趙用賢則與沈修撰𢡟學時時過學士王公錫爵所慷
慨欷歔曰波流瀾狂砥之障之豈無其人乎臺省諸諫
官望頤承旨聮名乞留䟽既上而位九列者復四出囑
其長為倡以效之士大夫咸垂口結舌噤不敢出一語
翰林二公觸目激衷各有伏闕上書之思而各不相聞
問也草數具謂史臣無言責姑俟有先發者足以明大
倫伸正義足矣至十六日檢討過編修所抵掌談時事
詞意激昂殊勃勃因微洩王學士痛憤語次述沈修撰
貽書李司徒幼滋云師相之歸宜決臺省之留宜寢李
蓋為江陵周親所雅善者李答書以沈所言宋頭巾語
此宋之所以終不競也今師相不奔喪是聖賢之道直接
揖遜征誅而得其傳者本朝惟新建可與言羅生正不
達此耳又次日沈修撰私相語曰臺省有疏則臺省無
言矣翰林風化之原繼文毅而起者誰歟編修遂出袖
中草示檢討讀之扼腕拊膺芒芒然策馬歸亟草疏矣
是日編修叩關王廟曰欲有敷陳諸無顧惜第吾有母
老矣猶得餘生返故園乎若奪官貶秩甘如飴也沈修
撰從檢討所聞之亟過編修為覓寫本者沈復謀之王
學士學士又亟過編修學士曰三綱淪九法斁舉國若
狂矣士氣摧阻世道陵夷至此哉索疏草讀曰此所謂
笑嘻之怒甚於嫚罵者君能置死生乎不能則不可為
也編修頷之曰齋心舉念時業已辦此矣學士淚澘澘
承睫而别十八日編修書首上即過江陵所投揭帖揭
帖入久之傳語曰這本不要上編修曰業已上傳語曰
既上復何言回家候旨耳編修曰這本替老爺陳乞恐
朝廷怒耳豈意老爺怒左右但作揶揄狀編修復過王
學士馬宗伯各投以揭帖學士院長宗伯館師也學士
業已聞第曰代為籌之恐不止於無官當有罪矣宗伯
歸薄暮亟索燈讀之拊掌擊節曰本院生光吾黨負愧
我與典禮之宗不忍囁嚅特以地位相逼為嫌耳遣侍
吏入記室取陳左都瓚刺來刺云師相之事公卿宜乞
留宗伯亟倡之疏上慎勿遺我名時左都春秋高病甚
請休沐已久宗伯書刺尾云嗟乎此老之病必不起矣
以其心之先死也素以硜硜著聲今若此古稱蓋棺論
定信哉因顧編修曰我之情見乎辭矣十九日趙檢討
之疏上二十日編修偕檢討同赴闕候罪二疏俱留中
不發消息幾微掖庭掃除輩有縮頸吐舌者時以星變
火灾建醮停刑又知必有繼起者故稍待也師相之怒
甚盛招劉榜眼瑊入幕語之曰吳子者我極愛之且有
厚望望其為伊周何乃做一個羅一峰便了他一生羅
一峯有甚好處要學他繼之者趙子二子將座主先生
立名可乎昔又有劉臺者是誰瞎眼取這等門生語多
悖盭而劉榜眼者因承命過編修條詰之謂若好名不
宜以座主為餌編修應曰不獨我好名亦欲以好名成
師相忠孝之節正所以報座主座主之名完則門生之
名不得成矣師相豈以刑威殺戮足以鉗懾人人固有
視死生如旦晝者榜眼復之江陵所返命而怒愈甚王
學士會翰林自宗伯而下數十人求解於江陵江陵拒
不接而王學士獨徑造於喪次曰本衙門兩生狂妄望
老先生務宥江陵云疏留中我不得預聞聖怒不可測
學士曰即聖怒亦為老先生而怒語未訖江陵忽屈膝
於地舉手索刃作刎頸狀曰你來殺我你來殺我學士
大駭異遂趨出乃知事不可回矣學士遇劉榜眼於門
厲色峻語曰若與吳趙二君素有隙當此危急非若落
石加膏時也今日之事在足下二十一日二公席藁俟
於東長安朝房而秦中書柱者編修以身後事為托者
也不侵為然諾改服挾醫周旋於二公甚力而不匿聲
跡竟見坐為黨至削籍云二公者相對竟日舉酒酌忻
忻也兵番漸已圍宿而江陵家僕隸變衣裝伺察者旁
午道路以目迨晡矣復聞有兩刑曹者為員外郎艾君
穆主事沈君思孝二君則共上一疏也沈主事與檢討
交因過之出其疏語多訕訐編修則曰事激矣吾軰當
無復生理蓋語愈傷怒愈盛而罪不重恐言不止也江
陵亦彷徨遣飛騎走卒伺探諸曹中稍涉形影亟囑其
所私客慰諭以阻之徐爵游守禮往來密勿者數十番
而謀始決旨屢易屢重兩夜微傳四人者皆杖戍編修
與檢討席地卧各以一兒子侍第曰事屬綱常言傳簡
冊吾得死所矣是日都人集長安道者千萬雖販夫庸
子願望見忠臣丰采朝房陋不能容至壞楹毁檻入矣
晴煦中陰雲陡結天鼓大鳴慘黯失光者移時而校尉
數十出如捕虎捕梟就逮時以䋲榜腕以鐵鏑繫兩中
指指須臾黑漲不可忍前押後擁先兩翰林而兩刑曹
隨之兩翰林舉酒盡一巵顧戚友輩曰吾事畢矣復顧
兒子曰吾死不懼亦不悔無它言空囊懸罄只以十金
買一棺殮我蓋稱家之有無亦明我之有罪也辭色從
容笑而入每入一門門即合正如世所云陰府地獄者
兩刑部微有誶詈語謂吾輩為天倫民彜耳原不得罪
名教亦不得罪朝廷旁有中貴人私相詫曰朝廷且不
知也四公言廷杖時周廬環列羽林軍戈戟森嚴廷中
杖如麻執杖者如林佇司禮乃出綰銅符者服虎章者
趨蹌於其間大喝帶上犯人來自此後每一喝則千百
輩一喊聲以應其震撼若天地崩裂者二翰林同受杖
而二刑部繼之先喝跪下宣駕帖宣訖喝拏下倏忽遂
縛定喝打棍的喝着實打六十棍喝五棍一換喝着實
打一校尉乃執棍出班立喝閣上棍乃閣棍於股上喝
打乃始打至三棍則止又喝着實打至五棍則又止一
校尉復執棍出班立其喝其喊應俱如前五棍時蓋六
十棍凡十二人喝閣上棍喝打凡十二聲而着實打之
喝則二十至此則世所稱陰府地獄恐無此光景初如
泰山壓卵糜潰而不勝也又如熱油灌肌焚灼而難禁
也既而體膚若非我所有者至周三四其痛苦更追心
刺骨愈多則愈不堪思以不速斃為憾惟氣定志寧神
不亂故魄不搖司禮睜目解頤杖畢報棍完喝採下去
四校尉以布袱曳之出至長安則以板闥舁之行赴戶
部又赴京兆赴縣馳頓自已至酉三十里而道路嗟吁
追隨擁塞不得行檢討差強忍進粥一二箸編修瞶眩
去亟投藥一丸昏黑出都門始醒而息猶奄奄微也謂
其時神魂遊蕩飃飃若無所棲泊耳中數數聞神人語
云此天地間正氣天地間正氣豈冥冥中果有默佑陰
隲者耶二刑部則加鐐鎖且禁獄中三日始僉解發戍
更辛苦也講讀趙志臯張位于愼行張一桂李長春田
一儁修撰習孔教暨沈𢡟學俱有援捄之奏格不入而
鄒進士元標則懷其䟽俟於廷見四公受杖旁觀發憤
切齒頓足俟杖畢上疏編修僦寓都門外有公卿走慰
勞者邏卒飛騎一一籍記之而厰衛之命至僅二日裹
創徙去鄒公復杖於廷如二刑部矣中書策馬隨編修
三十里而暝投宣靈廟宿焉又明日抵灣檢討僦寓稍
遠亦以是日驅之去妻子流離行李零落病次旅棲寒
燈破壁形影相弔至洛河偶遇故人徽賈張文憲邂逅
風塵頗為周旋居三日而厰衛之迫逐猶不已也都中
且有榜帖楬之通衢云科道羣狐搖尾翰林雙鳳鳴陽
又云居正身不正用賢相不賢思孝心何死中行道始
全蓄艾能醫病元標欲轉天五賢一不肖千載定須傳
而師相已襲冠裳於衰絰登朝辦事出朝房見客矣又
未幾衣緋懸玉於吉典矣南京六卿暨六科復羣奏乞
留潘尚書晟呂太常藿傅給事作舟王給事蔚張御史
一鯤林御史應訓為之倡獨僉都御史張公岳疏請師
相奔喪而全大節御史諸公鴻謨疏乞宥狂愚諸臣而
沈修撰𢡟學貽書方司馬司馬時攝冢宰事計吏將有
所中傷也又三貽書江陵冢子伸經權忠孝之辨長牘
娓娓殊激切中所甚諱者内侍中涓稍稍傳宫闈語思
中外結約必欲爾甚不得已云而江陵計畫亦勞鬚髩
頓改焉二刑部暨鄒公諸就道而二翰林猶得在床縟
剜去肉數十臠大盈尺深入者餘寸竟空一股云王學
士沈修撰秦中書掛冠而往至是異星滅
文章辨體彙選卷六百二十四
文章辨體彙選卷六百二十四
明賀復徵編
志九
錦衣志(明王世貞)
燕王初起帥師蕩山東度臨邑臨邑書生紀綱叩馬首
請效王與語悅之綱善騎射頗目法家言便辟應對精
刻詭秘耐逆鉤人意所嚮先發以為績王日益幸愛之
既即位擢綱自忠義衛千戶為都指揮僉事治錦衣親
兵復典治詔獄天子既繇蕃國起以師脅僣大位内不
能毋自疑人人異心有所寄耳目矣綱覘之益布其私
距日夜操切陰計聞上上大以為忠暱之謦咳亡間即
淇成諸公號元勛見則自匿引不敢以身比數而綱小
人也遂驕窮意為非行僚屬指揮莊敬袁江千戶王
謙李春等故無賴曲侍奉綱相緣借奸利數百千端上
久亦頗悟疎之中貴素仇綱者白發其端上令給事御
史廷劾下御史院按騐俱有狀上大怒即日捕誅綱磔
於市仍夷三族而令御史院罪狀綱其略曰謹按故都
指揮綱儇薄駔儈陰斂陽卻攩㧙蠆尾包藏虺心積稔
惡極未易指數按綱前後使腹心幹偽為詔下諸司鹽
場勒鹽四百餘萬還復稱詔奪官舶二十艘牛車四百
輛載入私第勿予僦人牛立稿又即獄喝持大賈數十
百家家索賂不等為黃金三百五十兩白金二千兩鈔
四十五萬貫帛千五百疋又挾詐取交阯使黃金八十
兩金盆一異寳二十枚奪民人倪貴等第舍莊宅十七
所計直金三十餘萬匿縣官予民地八所直二十餘萬
從籍故晉王乾没黃金五百兩金盆一寶釧二白金鞍
轡二又從籍故吳王没琴瑟御龍服王冠還輒衣故王
冠服坐高坐置酒命優童真保道真吉祥等效伎樂奉
觴上壽呼萬歲徐勞卿等無恙敬舉卿之觴綱諸所用
金裝八寳環八寳帽飾玉盞玉水池硯珊瑚犀毗玉束
帶紅鋪床玉石馮几咸飾交龍日月星斗度如乘輿副又
上所怒内侍右班當下綱論棄市者輒將至家具洗沐
好食食之陽為言見上赦若誘取金帛且盡更數日將
至市殺之而先日以行刑報嘗喜道姑陳氏姿首欲買
置媵為都督薛祿所先怨之遇於大内持钁钁祿首腦
裂幾死祿懾噤不敢言又道恚都指揮伊實特穆爾不避
誣持其冒賞事捶之死綱家蓄養亾命耗山劉等多造
鐵甲弓弩萬計腐取良家子十八以下數百人充左右
役詔選婕妤才人既試可令暫出待歲綱輒簿錄其尤
者内之别以次塞莫敢問吳人故大豪沈萬三子文度
萬三生嘗伏法高皇帝籍没其家所漏貲尚富而文度
頗為人把持其短患之因綱舍人匍伏見白進黃金百
兩白金千兩龍紋被一床龍角一株竒寶十具異繒綺
四十疋願得從贄御列為外府外廄歲致粲六百石鈔
二十萬貫醞百石布帛以時進食餌羞果以月進綱許
之仍語文度吾后庭未充若為我吳中徵好者不為數
文度因是挾綱十五而分民間室亡誰何者綱自維威
日重重且迫上冀得所欲當端午上射柳綱私其司射
鎮撫龐瑛曰我故射不中而子折柳鼓噪以觀兵部尚
書御史既射綱謬為不中瑛折柳鼓噪竟射無糺者綱
乃喜詫曰是無能難我矣按綱為天子腹心臣負委任
妄意不軌擢髮不足數罪罪誠當萬死其僚指揮敬江
千戶謙春鎮撫瑛比周為誣罔當死并諸應從坐人以
輕重受條詔曰可頒示天下自紀綱誅終文皇帝世錦
衣衛雖典詔獄畫可領諾而已欿然中消不復能望綱
矣
其二
英宗初理衛事者指揮僉事劉勉指揮使徐恭咸文無
害上年少中貴人用事者王振張甚弟山海俱緣振官
指揮治錦衣事貴顯矣然俱盛年擁珍重漁色而湛飲
多鬭雞擊鞠狗馬之好不事事事頗推繇馬順馬順者
亦指揮也以義子事王振見必膝行蘧除戚施振甚暱
嬖之國子祭酒李時勉有所忤振陰令順行其伐廟木
事囊三木廟門久之始釋有雷震奉天殿鴟吻翰林侍
讀劉球應詔上封事語多侵振振大怒而會編修董璘
言太常用道流不稱請自為卿共祀忤上下獄順搒笞
璘使引球為具藁草即朝班中捽之出球不知所坐款
第曰若臾振死我死即訴上帝耳竟與董璘盆死獄家
人行求屍順故糜之弗得也而順有子年二十餘病孱
久困矣歘起持順髮拳且蹴之曰死老奴令而異日禍
隃我我劉球也順再拜謝罪不可俄而子死中貴人振
以上北伐虜也先陷土木敗聞時郕王監國朝羣臣伏
闕泣請籍振家并誅振弟指揮山海未報衆忿鬨無所
泄而馬順前謂衆姑巳胥後命給事中王竑直前提捽
順曰是非奸人黨耶衆趣前擊殺順須臾血肉壒起不
可辨矣王恐乃下令誅山海籍中貴人振家因併籍順
畜藏金珤無筭於是理錦衣事者指揮畢旺碌碌循職
而已而英宗之在北營也校尉袁彬始得見袁彬者少
以材力射生選從刺姦緹騎既從征没虜麾下牧馬矣
久之乃使侍上上方坐槖駝帳中咄咄無所出得彬甚
喜彬温美多計數善言笑時時為隱語悦上獲一羊髀
烹而共啖之晝斧薪伐木夜則以背承上足而寢虜挾
上攻雲中轉戰上谷遂躪關而下趨京師小不遂輒欲
僇殺彬上至為泣請之不得而哈銘者故夷種官為賜
姓楊以譯鞮從陷虜頗幸也先間以詼諧解之僅免也
先欲使妹尚上上謀之彬曰不可請辭以返國而聘彬
嘗病中寒上親為治糜啖之身壓彬背汗洽良已及朞
上還稱太上皇絀彬勞僅拜錦衣百戶太上皇還為皇
帝即日召見彬語絮且泣超為都指揮僉事理錦衣事
賜城東甲第一區引太液池穿中御溝達之黃金十鎰
白金二十鎰綵綺鹽醪醯醬乾□充實又加賚妻異繒
精鏐各有差擢楊銘千戶賜半之間夕宴對略用家人
禮然彬畏滿好避而同列門達逯杲顯達初以錦衣校
用文無害理鎮撫司積功次稍遷至指揮而其所任校
逯杲繼起與同列上故緣中貴人吉祥及忠國公石亨
復大位德之而二人驕干請不已上心厭之欲稍稍削
其重以屬彬固謝不敢乃屬杲杲數伺忠國公罪狀聞
上併其從子定遠侯彪誅之上益貴重杲理篆者都指
揮王某取充位而已杲遂持吉祥陰擬之急乃與其從
子昭武伯欽謀以五鼓從騎就謁杲出見之欽拔刀手
斷杲頭攻長安門不下尋就擒詔族吉祥贈杲右都督
彬請急不任而門達獨重達佐理衛得兼治鎮撫司鎮
撫於錦衣屬也而得專治獄或上有所怒特下與緹騎
賊曹鉤發者俱以委鎮撫獄竟自上請可否毋由錦衣
大僚達為人沈敏善計筭所讞恒規上旨而決時上業
已誅曹石内惴不自安恒借達為強而達多所陰獻累
遷都指揮僉事治鎮撫如故時上最所禮信者李賢達
次之每朝而左顧則命賢右顧則命達賞賚無筭而達
内害賢寵譖於上曰是嘗受陸瑜金酧尚書者上疑之
不召可半歲而袁彬猶以義故位達上達知上薄之搆
以死罪劾奏上不樂曰是負我者然故人不死足矣此
外以任若達退則執彬下獄脅以火五毒更下彬不勝
苦且誣伏矣而燕中少年楊賢者嘗為漆工尚方奮曰
袁公上魚服侣也門達何人而輒害之因上疏詆達姦
惡數十百事事有指而極稱彬枉且有社稷功不宜罪
詔併下達治達恚捶賢至百餘賢恐遂死不得白謬曰
吾有陰事欲告公達令箯輿前前迺薆逹耳曰吾小人
何辦為此李學士草耳達大喜趣罷笞出湯沐沐賢醪
肉食之持牘面訴曰李賢令楊賢中臣為袁彬地獨不
畏陛下法乎上曰明於東朝堂辨之之東朝堂楊賢度
上已集羣臣出餘肉大呼曰天乎冤哉門指揮醪肉食
我而令引李也李學士貴人吾何從見之且吾死固分
奈何冤他人為也上悟趣出袁彬令分司南都餘俱置
不問然自是達寵漸衰不復寄腹矣居一載驛召袁彬
還職寄如故上崩李賢益重達内不自安出怨望語御
史言之詔執赴法司論戍嶺表濱行袁彬帥僚出餞郊
墅握手語繾綣已揮囊金為解裝良厚衆咸多彬不念
惡有古長者風彬再遷掌衛事至都督僉事乃卒
其三
孝宗皇帝仁聖委法秋官御史臺廷尉嘗曰與我共天
下者三公九卿也以故緹騎逆自歛不敢有所為而其
帥如季成李珍趙鑑亦後先逡逡守祿俸而已獨牟斌
以指揮領鎮撫有聲斌字益之博學曉文義為儒衣冠
其所理恒傳經而法戶部郎李夢陽嘗奏封事言壽寧
侯忤旨下獄斌曰郎封事大善即言壽寧胡不指其實
及諸羽翼耶夢陽曰慮置對耳斌曰置對則奚難吾能
剪厥羽翼也因傳經牘具上夢陽得不貶正德初劉瑾
持中權逐大學士健遷而削尚書韓文等籍而諫臣劉
&KR0581;戴銑等數十人後先下詔獄斌輕刑奠居曲為申救
御史任諾愬諸僚草奏署其名已實他出不與也斌曰
古有恥不與黨人名者公為忠悔耶劉瑾復要斌去奏
首權姦事斌不可而顧語同列曰存此諸公臣節庶幾
白他日乎宋鄒道原以失先奏被害吾儕何自計為奏
入瑾大怒望斌又偵知其庇言官也矯詔廷杖之垂死
謫戍邊劉瑾誅驛召斌還領鎮撫如故知府劉祥搏其
守閹因相論奏中貴人張雄者納守閹賂陰喝斌令歸
曲祥仍為閹導賂斌不可雄恚挾詐陷之安置武昌感
疾卒斌之再起也長子喪工部循故事官為賻三百金
斌指其存者二子曰吾司刑不道天禍一子懲而受金
行及此矣蓋庳屋敝衣再遭譴怡怡若素云相臺崔銑
記其事盛稱服斌謂直節懿行即名經術士大夫蔑如
也
其四
錢寧者不知何氏少孤鬻中貴人錢能家為養子遂
冒錢寧生而警敏巧媚異常兒能頗嬖之時鎮滇攜以
往俾主侍應賓客而滇守備盧洪者出入能門下顧見異
其相因大贈遺金帛曰苟富貴無相㤀寧跪謝曰君侯
幸厚奴既爾何愧之也洪曰不也若不見衛將軍者侯
乎寧日以重錢氏而會中貴人能死推恩家人寧得受
錦衣百戶上時從諸中貴人微服縱射游獵自稱朱壽
若張公子事者寧始緣馬永成見上於豹房為握槊走
馬手搏諸戲上大悅絶愛幸之賜國姓命為義子俄進
指揮使領衛事諸詔獄緹騎刺姦悉隸屬焉凡所從幸
南海北苑網魚兔射狐豕手猛獸出上谷西之雲中穿
塞直抵延綏徑虜廷而後歸寧又進錢永安亦賜姓官
至右都督寧遷為左都督使事如故遂大煽簸威澤所
頥指諸司毋不惴惴承奉恐後而或意間向背者輒取
中旨行之而盧洪亦用寧力進參將鎮金齒嘗故勘殺
平人二煅其屍及奪民居財産萬計事發寧以屬御史
唐龍龍不承抵洪罪寧憾之甚未有以中也寧故繇中
貴人進乎中貴人則易之寧見陽為恭謹叩頭稱死罪
上嘗怒中貴人張永欲殺之皇太后為請不能得賓客
居間屬寧寧曰吾力能得之顧諸公居一何魚肉我耳
乃宛轉為上解永果免中貴人則改事事寧矣而諸省
總鎮監鎗督撫貂璫大臣請事者以萬金為薄擲弗顧
然寧所進江彬許泰神周者俱有寵寧獨能以謹身和
柔媚上而已耳不能如彬等武幹又日夜譖傾寧居無
何寧王宸濠反誅事連寧下朝堂按問具狀會肅皇帝
立獄上其略曰故左都督寧夤緣中人托號義子濁亂
國姓玷汚天秩諸所頤使同於山嶽及非受上云何詐
稱得請或口授王綸或手寫御筆前後傳奉大小職官
脅取方鎮郡邑文武金寶瑰異直巨百萬其姻族錢永
安子傑等貫魚驟進翼虎自肥咸辱國姓至都督都指
揮等官故寧庶人宸濠以復護衛請行萬金寧為下兵
部允之倒授阿銛故滋叛柄又以按察副使胡世寧條
列庶人不法狀庶人恐復行五千金寧捕世寧下獄煉
質萬方逓戍遼左上未有太子庶人有子自以疎且非
次不當立欲伺上間内入東宫復行五萬金寧陰為契
約假以進香取留報庶人金玉帶各二鬧裝七寳帶一
竒繒綵十為御書加璽詭言上賜庶人大喜列牙受賀
令其國僚衣紅四十餘日庶人前後問謝行金約十餘
萬會御史蕭儀發其反謀將置獄者就按石室霄畫寧
信旦馳報令先發制人已從中起大事易就庶人反今
連寧寧有危社稷之心罪惡萬狀宜據法磔裂夷三族
亡少長皆殊死詔曰可籍其家黃金可萬斤白金三十
萬斤白玉帶二百五十束獅蠻帶二束祖母琭佛像二
胡椒千五百石他竒珤弓弩器甲名畫稱是斥賣園宅
直三十萬萬計增益縣官二歲賦錢永安等皆從坐誅
寧為人狡陽敬禮士大夫樂施予雖誅人頗有稱惜之
者
其五
代寅者陸炳炳少以力幹稱強敏通書數嘗一登武舉
遂自指揮數遷為左都督或云炳嘗從上幸承天行宫
火炳以宿衛排宫門負上出於熖上心德之不欲顯其
狀故炳事無傳者其官獨驟貴異他人莫測也炳既歘
起代父執衛政其同列皆父黨炳陽為敬事之而徐以
計去其易巳者又能得閣臣心以故日益重嘗捶殺兵
馬指揮為御史所繩詔弗問大學士言故愛暱炳炳亦
事之謹甚而亡何御史糺炳亂鹺政擅榜禁小錢諸不
法狀言欲從中下捕治炳行三千金解救不得長跪泣
謝罪乃已炳楚士銜大學士言刺骨而會言與其同列
嵩爭寵不勝免炳合謀嵩發言所與邊帥關節書上怒
為誅言大學士嵩更德炳且竒之引與共籌筴矣炳所
選用衛士緹騎皆長安中大豪善把持長短者多布耳
目所睚眦無不立碎然其屬小犯法即置之死而炳方
得幸上言無不從夕趨走麾下唯諾者晨拔置同列故
其下甚畏炳而慕趨之恐後咸寧侯仇鸞以大同帥入
援總天下兵權勢張甚無所不狎侮視大學士嵩蔑如
也而獨意憚炳炳亦曲奉之不敢與鈞禮而出重金帛
結其所親愛探得鸞陰私鸞病死炳即行其謀反狀族
之累加太保兼太子太傅中貴人馬廣領東厰者也李
彬司樞密者也其人咸耆宿握重自恣炳前後刺其罪
下獄死京中外惴惴重足不寒而慄凡豪貲滿萬以下
少酒食過輒收而籍之亡遺者然浮慕義名居之又好
為敬禮士大夫士大夫即上所甚恨下詔獄廷杖緩之
不令死以俟上怒解即貶戍出金錢治道里飲食費不
惜也炳既貴驟得薦紳間聲而又善上所親近者中貴
人司禮錦元相嵩咸與炳結婚姻盤據相重矣上彌益
幸之召入侍西苑直供奉青祠加兼少傅食伯爵奉炳
又益遴緹騎驍勇者七千人别置裨將領之而其所召
募畿輔秦晉齊魯間駢脅超乘跡射之士以千計衛之
人鮮衣怒馬而仰度支者凡十五六萬人大司馬持其
籍仰屋歎而已元相嵩既已縱其子攬文武選權而炳
從中調停各曹事亡所不關白方鎮督撫大臣非乂故
而錢通者以八九給事御史自跪門下者亦十之三四
炳所畜金珤竒異以巨萬計甲第膏腴擅燕中而其歲
出饋遺宰相中貴人亦以萬計時又有朱希孝者領巡
捕希孝成國公希忠介弟也用兄任數遷至左都督加
太子太保希孝寬然長者不恥為屈得元相驩然炳旣
以勢望迫其於元相外相倚而已不能如希孝還往無
間也然希孝事炳卑下多避炳以故無意害之嗚呼錦
衣一禁校耳其領宿衞則光祿勲也刺姦則司隸也至
炳而分將相任極矣一重於紀綱再重於錢寧三重於
陸炳其究乃位師保參綸綍不亦殆哉炳所與共事者
都督高恕麥祥黃浦此皆中貴人子弟飾輿服肥酒食
宫室苑囿聲色以娛其身如是耳此乃炳所羞接席者
何足道哉
星變志
萬歷丁丑十月朔異星見西南歴尾箕而進光芒長亘
天狀若練氣成白虹輦轂洶洶先四日江陵張師相居
正聞父訃翰林當有治喪者吳編修中行趙檢討用賢
皆其所校士往治喪二公者文章行誼雅重於時内閹
馮保挾沖主權重柄於宫闈江陵固交卑事之共計新
鄭元相高拱去一意擅威福專賄賂以諸子為馮之義
兒因占制科鼎甲而自居太師稱政府刑名刻覈其間
羽翼耳目么麽牛馬藉氣力而齮齕人者率多卿省兩
衙門人其幸昵之奴游守禮者横倨甚睢盱縉紳間俱
以楚濱呼之先是御史劉臺按遼時上䟽發江陵之奸
語切直首犯其鋒逮赴詔獄編伍去而疏中實先言其
奪情戀位遺親云其聞訃之夜漏已下二鼓而昧爽時
特旨即從中出留之内豎將司禮之命絡繹至附耳躡
踵而江陵時作擎曲狀受意指於二輔臣引奪情例以
聞天語慰勉損貶殊至蓋曠古異典祗在聞訃之一二
頃謂非密畫夙搆者耶迺初辭疏中云守制是常禮小
節且云有非常之人然後有非常之事又一二日即平
章幾務於苫塊中辭疏僅至再忽自請留京守制以次
馳驛回籍營喪事時編修吳中行遂稱疾杜門而檢討
趙用賢則與沈修撰𢡟學時時過學士王公錫爵所慷
慨欷歔曰波流瀾狂砥之障之豈無其人乎臺省諸諫
官望頤承旨聮名乞留䟽既上而位九列者復四出囑
其長為倡以效之士大夫咸垂口結舌噤不敢出一語
翰林二公觸目激衷各有伏闕上書之思而各不相聞
問也草數具謂史臣無言責姑俟有先發者足以明大
倫伸正義足矣至十六日檢討過編修所抵掌談時事
詞意激昂殊勃勃因微洩王學士痛憤語次述沈修撰
貽書李司徒幼滋云師相之歸宜決臺省之留宜寢李
蓋為江陵周親所雅善者李答書以沈所言宋頭巾語
此宋之所以終不競也今師相不奔喪是聖賢之道直接
揖遜征誅而得其傳者本朝惟新建可與言羅生正不
達此耳又次日沈修撰私相語曰臺省有疏則臺省無
言矣翰林風化之原繼文毅而起者誰歟編修遂出袖
中草示檢討讀之扼腕拊膺芒芒然策馬歸亟草疏矣
是日編修叩關王廟曰欲有敷陳諸無顧惜第吾有母
老矣猶得餘生返故園乎若奪官貶秩甘如飴也沈修
撰從檢討所聞之亟過編修為覓寫本者沈復謀之王
學士學士又亟過編修學士曰三綱淪九法斁舉國若
狂矣士氣摧阻世道陵夷至此哉索疏草讀曰此所謂
笑嘻之怒甚於嫚罵者君能置死生乎不能則不可為
也編修頷之曰齋心舉念時業已辦此矣學士淚澘澘
承睫而别十八日編修書首上即過江陵所投揭帖揭
帖入久之傳語曰這本不要上編修曰業已上傳語曰
既上復何言回家候旨耳編修曰這本替老爺陳乞恐
朝廷怒耳豈意老爺怒左右但作揶揄狀編修復過王
學士馬宗伯各投以揭帖學士院長宗伯館師也學士
業已聞第曰代為籌之恐不止於無官當有罪矣宗伯
歸薄暮亟索燈讀之拊掌擊節曰本院生光吾黨負愧
我與典禮之宗不忍囁嚅特以地位相逼為嫌耳遣侍
吏入記室取陳左都瓚刺來刺云師相之事公卿宜乞
留宗伯亟倡之疏上慎勿遺我名時左都春秋高病甚
請休沐已久宗伯書刺尾云嗟乎此老之病必不起矣
以其心之先死也素以硜硜著聲今若此古稱蓋棺論
定信哉因顧編修曰我之情見乎辭矣十九日趙檢討
之疏上二十日編修偕檢討同赴闕候罪二疏俱留中
不發消息幾微掖庭掃除輩有縮頸吐舌者時以星變
火灾建醮停刑又知必有繼起者故稍待也師相之怒
甚盛招劉榜眼瑊入幕語之曰吳子者我極愛之且有
厚望望其為伊周何乃做一個羅一峰便了他一生羅
一峯有甚好處要學他繼之者趙子二子將座主先生
立名可乎昔又有劉臺者是誰瞎眼取這等門生語多
悖盭而劉榜眼者因承命過編修條詰之謂若好名不
宜以座主為餌編修應曰不獨我好名亦欲以好名成
師相忠孝之節正所以報座主座主之名完則門生之
名不得成矣師相豈以刑威殺戮足以鉗懾人人固有
視死生如旦晝者榜眼復之江陵所返命而怒愈甚王
學士會翰林自宗伯而下數十人求解於江陵江陵拒
不接而王學士獨徑造於喪次曰本衙門兩生狂妄望
老先生務宥江陵云疏留中我不得預聞聖怒不可測
學士曰即聖怒亦為老先生而怒語未訖江陵忽屈膝
於地舉手索刃作刎頸狀曰你來殺我你來殺我學士
大駭異遂趨出乃知事不可回矣學士遇劉榜眼於門
厲色峻語曰若與吳趙二君素有隙當此危急非若落
石加膏時也今日之事在足下二十一日二公席藁俟
於東長安朝房而秦中書柱者編修以身後事為托者
也不侵為然諾改服挾醫周旋於二公甚力而不匿聲
跡竟見坐為黨至削籍云二公者相對竟日舉酒酌忻
忻也兵番漸已圍宿而江陵家僕隸變衣裝伺察者旁
午道路以目迨晡矣復聞有兩刑曹者為員外郎艾君
穆主事沈君思孝二君則共上一疏也沈主事與檢討
交因過之出其疏語多訕訐編修則曰事激矣吾軰當
無復生理蓋語愈傷怒愈盛而罪不重恐言不止也江
陵亦彷徨遣飛騎走卒伺探諸曹中稍涉形影亟囑其
所私客慰諭以阻之徐爵游守禮往來密勿者數十番
而謀始決旨屢易屢重兩夜微傳四人者皆杖戍編修
與檢討席地卧各以一兒子侍第曰事屬綱常言傳簡
冊吾得死所矣是日都人集長安道者千萬雖販夫庸
子願望見忠臣丰采朝房陋不能容至壞楹毁檻入矣
晴煦中陰雲陡結天鼓大鳴慘黯失光者移時而校尉
數十出如捕虎捕梟就逮時以䋲榜腕以鐵鏑繫兩中
指指須臾黑漲不可忍前押後擁先兩翰林而兩刑曹
隨之兩翰林舉酒盡一巵顧戚友輩曰吾事畢矣復顧
兒子曰吾死不懼亦不悔無它言空囊懸罄只以十金
買一棺殮我蓋稱家之有無亦明我之有罪也辭色從
容笑而入每入一門門即合正如世所云陰府地獄者
兩刑部微有誶詈語謂吾輩為天倫民彜耳原不得罪
名教亦不得罪朝廷旁有中貴人私相詫曰朝廷且不
知也四公言廷杖時周廬環列羽林軍戈戟森嚴廷中
杖如麻執杖者如林佇司禮乃出綰銅符者服虎章者
趨蹌於其間大喝帶上犯人來自此後每一喝則千百
輩一喊聲以應其震撼若天地崩裂者二翰林同受杖
而二刑部繼之先喝跪下宣駕帖宣訖喝拏下倏忽遂
縛定喝打棍的喝着實打六十棍喝五棍一換喝着實
打一校尉乃執棍出班立喝閣上棍乃閣棍於股上喝
打乃始打至三棍則止又喝着實打至五棍則又止一
校尉復執棍出班立其喝其喊應俱如前五棍時蓋六
十棍凡十二人喝閣上棍喝打凡十二聲而着實打之
喝則二十至此則世所稱陰府地獄恐無此光景初如
泰山壓卵糜潰而不勝也又如熱油灌肌焚灼而難禁
也既而體膚若非我所有者至周三四其痛苦更追心
刺骨愈多則愈不堪思以不速斃為憾惟氣定志寧神
不亂故魄不搖司禮睜目解頤杖畢報棍完喝採下去
四校尉以布袱曳之出至長安則以板闥舁之行赴戶
部又赴京兆赴縣馳頓自已至酉三十里而道路嗟吁
追隨擁塞不得行檢討差強忍進粥一二箸編修瞶眩
去亟投藥一丸昏黑出都門始醒而息猶奄奄微也謂
其時神魂遊蕩飃飃若無所棲泊耳中數數聞神人語
云此天地間正氣天地間正氣豈冥冥中果有默佑陰
隲者耶二刑部則加鐐鎖且禁獄中三日始僉解發戍
更辛苦也講讀趙志臯張位于愼行張一桂李長春田
一儁修撰習孔教暨沈𢡟學俱有援捄之奏格不入而
鄒進士元標則懷其䟽俟於廷見四公受杖旁觀發憤
切齒頓足俟杖畢上疏編修僦寓都門外有公卿走慰
勞者邏卒飛騎一一籍記之而厰衛之命至僅二日裹
創徙去鄒公復杖於廷如二刑部矣中書策馬隨編修
三十里而暝投宣靈廟宿焉又明日抵灣檢討僦寓稍
遠亦以是日驅之去妻子流離行李零落病次旅棲寒
燈破壁形影相弔至洛河偶遇故人徽賈張文憲邂逅
風塵頗為周旋居三日而厰衛之迫逐猶不已也都中
且有榜帖楬之通衢云科道羣狐搖尾翰林雙鳳鳴陽
又云居正身不正用賢相不賢思孝心何死中行道始
全蓄艾能醫病元標欲轉天五賢一不肖千載定須傳
而師相已襲冠裳於衰絰登朝辦事出朝房見客矣又
未幾衣緋懸玉於吉典矣南京六卿暨六科復羣奏乞
留潘尚書晟呂太常藿傅給事作舟王給事蔚張御史
一鯤林御史應訓為之倡獨僉都御史張公岳疏請師
相奔喪而全大節御史諸公鴻謨疏乞宥狂愚諸臣而
沈修撰𢡟學貽書方司馬司馬時攝冢宰事計吏將有
所中傷也又三貽書江陵冢子伸經權忠孝之辨長牘
娓娓殊激切中所甚諱者内侍中涓稍稍傳宫闈語思
中外結約必欲爾甚不得已云而江陵計畫亦勞鬚髩
頓改焉二刑部暨鄒公諸就道而二翰林猶得在床縟
剜去肉數十臠大盈尺深入者餘寸竟空一股云王學
士沈修撰秦中書掛冠而往至是異星滅
文章辨體彙選卷六百二十四
