文章辨體彙選卷二十五
明賀復徵編
誥七(近體)
參知政事歐陽修曾祖彬贈太子太保誥(宋王安石)
勅君子善善之義下及子孫况推而上之至其祖考所
以褒美崇寵豈顧可以不稱哉故先王宗廟之制視其
爵位之高下以為世數之遠近而本朝追命之禮亦從
其子孫名數之卑尊具官某曾祖某潛於丘園躬有善
行畜積之慶施於曾孫為時宗工名重天下圖任巳登
於右府褒嘉當及其前人東宫之孤位已顯矣進秩一
品尚其享哉
曾祖母劉氏追封榮國太夫人誥
勅尊之欲其貴親之欲其富豈特人主有是心哉推是
心以施於人此人主所以與天下同憂樂之意也禄有
厚薄故禮有隆殺位有高下故施有遠近古之道也其
可忘哉具官某曾祖母某氏含德在躬作嬪令族積善
之慶覃其後昆惟時聞孫實朕良弼登與政事人無間
言其疏大邦之封以報流澤之施寵靈之極尚克享
哉
祖某
勅朕惟有天下者得推其祖考上配於天蓋孝子慈孫
所以極其尊崇之意推是心以及夫在位則其寵禄之
厚者豈不欲以及其所謂尊親者哉此朕所以褒寵大
臣之先以尊爵貴官而有至乎三世者也具官某祖某
積德累善施於後嗣為予輔弼始大厥家東宫之孤既
以命汝增榮一品尚克享哉
祖母某氏
勅朕疏郡縣以君諸臣之母欲以慰慈孫孝子之心至
於政事之臣則封國及其王母所以望其功者厚矣則
慰其心者顧可以薄哉具官某祖母某氏來嬪名家克
配君子積善之福覃於其孫左右朕躬豫圖政事嘉而
有後錫以大邦維靈在幽尚克膺此
父某
勅大臣得爵命其先人至乎公卿非古也然禮者人情
而已矣當於人情而義足以勸士則何必古之有哉具
官某父某蓄其德善不顯於世克生賢佐為朕股肱東
宫一品人臣高位追以命汝用嘉有子尚其享此以稱
饋祀之盛哉
母某氏
勅古者子為諸侯大夫而父為士則其祭以諸侯大夫
之禮朕以謂得享其禮而位號不稱則不足以盡孝子
之心故今有列於朝廷皆得追崇其考妣又况於為吾
左右輔弼之臣哉具官某母某氏婦順母嚴稱於天下
能教其子為時名臣協於詢謀進斷國論雖祿養不及
而饋享有加啓封大邦於禮為稱尚其幽穸知享此榮
哉
總督宣大太子太保兵部尚書鄭洛并妻誥命(明)
(馮琦)
制曰朕顧瞻雄鎮簡命重臣深惟今日之便宜頗異昔
時之經略在昔申嚴郊保師中獨鎮王封於今兼覆要
荒漠外皆稱屬國寄屬滋重控制維艱爾具官某性篤
忠貞才兼文武爰從侍御夙高列栢之風踐歴臬藩茂
著采薇之烈秉節旄於西塞佐機畫於中樞全畀制閫
之權專聽籌邊之略晉卿銜於夏省躋竣秩於春官蓋
委以事而責以功故加其官不易其鎮爾乃以恩威馭
敵以整暇治兵措三大鎮於袵席之安制兩名王於韝
緤之末諸將皆遵其約束四夷盡憚其風稜召總禁旅
之屯以表師干之寵課書來奏贊冊宜頒是用授爾階
光禄大夫柱國錫之誥命於戲塞上十年揆勲勞之己
久軍中三命方恩數之惟新兹領王之爪牙寔象天之
璧壘折衝厭難朕未忘保障之功居重馭輕爾尚謹張
皇之訓祇服渥命益堅壯圖欽哉
制曰古稱將卒之旋必至室家之感草䖝興思於北伐
鸛垤志慨於東征矧夫睽違間以存殁不有褒叙曷慰
幽潛爾累贈夫人陳氏乃具官某之妻柔嘉維則肅雍
其儀相夫既書績於旗常訓子亦宣勞於郎署采薇外
寧之治久藉同心奠蘩中饋之賢巳成異世特加贈爾
一品夫人式作玄扃之賁永垂彤管之聲
曾祖父母
制曰朕錫予勞臣褒寵先代如山川之出雲雨有開必
光念水木之有本原無德不報人稱榮遘國有上彛爾
原任浙江紹興府織染局大使贈通議大夫都察院右
副都御史鄭臻乃某官某之曾祖父材資倜儻性植廉
明蓋嘗為織室之官乃獨嚴繭絲之戒位雖不滿其德
没而有祀於鄉有仲象賢已拜中丞之命曾孫繼美重
膺上衮之褒流澤彌長保世滋大特贈爾如孫官積百
年而後興國恩未艾更四世而再命家乘乃昌
制曰勲庸著於絶塞於人臣為首功寵錫逮於曾闈於
人世為異數庸頒休命以奬殊勲爾贈淑人張氏乃具
官某之曾祖母柔嘉淑慎宣慈惠和佐夫培瓜瓞之祥
迪子任節旄之寄惟我帥師之長子實爾繩武之曾孫
爰遡徽音特頒殊渥兹贈爾為一品夫人蒸畀並隆於
烈祖熾昌永芘乎來昆
祖父母
制曰良士之垂世澤燕翼子以貽厥孫昭代之奬鉅僚
肇戎公而錫爾祉豈徒慰光前之志亦以昭裕後之休
爾累贈資政大夫兵部尚書兼都察院左副都御史鄭
隆乃具官某之祖父名高處士門應德星今世所謂古
人閭里稱為長者蓄其慶祉啓爾聞孫維翰維垣方舉
報功之典是藨是蓘可忘種德之勤兹加贈爾如孫官
宮保馳榮寵在羣僚之上祖孫濟美永垂弈世之休
制曰穹階極於一品而顯秩侈於重闈固國家報答之
上彛亦大臣似續之弘孝爾累贈夫人葛氏乃具官某
之祖母稟德靜專禔身孝敬釐爾士女夙培濬哲之祥
裕乃後昆允協和鳴之吉鍾百年之餘慶開一代之偉
人勛庸既茂於公家尊寵宜歸於王母兹特加贈爾為
一品夫人並隆蒸畀之儀益保昌熾之祚
父母
制曰价人維藩功已宣於固圉君子有穀教實始於趨
庭追叙前休庸申後命爾舉人累贈資政大夫兵部尚
書兼都察院左副都御史鄭昱乃具官某之父學窺道
岸名在賢書卞玉未酬尚鬱漸鴻之志韋金有託式弘
貽燕之謀眷予鎖鑰之臣實爾箕裘之緒遡其家法授
以國章兹特加贈爾如子官霈綸音於三錫用伸未竟
之猷登序位於六卿益衍無窮之問
制曰國家弘奬孤貞褒予勞勩念國所最重無如任事
之臣推家所由興以有字孤之母可無恩寵以報劬勞
爾累贈夫人劉氏乃具官某之母躬有令儀嬪於儒彦
蚤罹未亡人之痛已嗟泛栢之難晩膺大司馬之封未
竟樹萱之養即今三鎮節旄之寄皆由百年機杼之遺
兹特加贈爾為一品夫人九原如在永昭彤史之輝三
錫為光丕闡玄扄之耀
南京戶部福建清吏司員外郎賀納賢并妻誥命
(朱之俊)
制曰度支郎司出納之衡綰軍民之命閭閻肥瘠國計
詘盈實於焉資其擘畫矧留都豐鎬郟鄏地匪藉廉智
忠毅者佐籌其間烏能公私兩足乎爾南京戶部福建
清吏司員外郎賀納賢天才英特斗望高華蚤驚一鶚
凌秋旋御雙鳧翔漢横經馬帳璧池桃李成蹊露冕熊
輿玉&KR2338;桑麻迭浪爾其分猷版署展采農曹識炳燃犀
計則壤而&KR0008;銖必析法嚴剔蠧窮射穴以藪窟皆清霜
鍔莫喻其銛冰壺獨昭其潔膏餘赤子腹果健兒蘭省
含香憑金陵而借箸鳩司經賦指鍾阜以如坻兹以覃
恩授爾階奉直大夫錫之誥命間者南北通融留農亦
唏嘘仰屋同舟自篤徹土宜殷畢慮康休精心斟酌於
爾實厚期焉成勞可嘉朕將有以顯陟爾也欽哉
制曰吏持籌贊計明析秋毫當亦思其室有問米鹽於
昔時者乎矧佐學佐官遺徽獨馥則勞薪為倍宜愍耳
爾南京戶部福建清吏司員外郎賀納賢之妻累贈宜
人周氏蘭蕙幽芬琬琰令質羞蘋脱珥敦重闈生死之
儀當夕問辰衍多男振繩之慶繲紉怡然若素䌟纑嗜
之如飴促抒鳴機黽勉贊三魁大業短衣椎髻淡寧襄
五緎高標象服中捐鸞絃永絶是用仍贈爾宜人霞氣
横蜚彤管天波遥湛黃壚
父母
制曰士不必器之售而惟夫誼之修子不必身之枝而
惟其教之豫則操堅肥遯經啓貽謀翛然隱君子者報
功酬德愍綸豈有斬焉爾累贈奉直大夫賀承恩迺南
京戶部福建清吏司員外郎納賢之父慈諒温恭直方
剛大崒&KR2029;獨含絶調岐嶷不類庸流力疾視安一息尚
存靡懈揮金周急千緡若脱非難介節如圭芳標擬玉
尊生而致孝日惟問業岐黃涉趣以怡真時自縱懷陶
阮義而行愛藨衮垂播穫之芳教以成恩圖史發簮紳
之耀莫親錡釡徒泣弓裘是用仍贈爾為奉直大夫南
京戶部福建清吏司員外郎地署靈椿色黯天階宸簡
光流
制曰孝子於親慈我者亦戴之猶母矧懷之胞血甫瀝
之際背乎羽翮既健之秋成我者與生我者等蓼蕭隱
痛朕且愴然恤之爾累贈宜人胡氏迺南京戶部福建
清吏司員外郎賀納賢之母柔嘉自性貞靜得天誠竭
膾盤雙老克怡匕箸淚濡鴻案百年半理刀圭將雛恩
拜屬毛育駿誼圖主器禮隆師席解簮珥以為羞教啓
韋經忻苜蓿而御釡禄方川至婺已宵沈貞同汎栢彌
光碧灑存桮欲化是用仍贈爾為宜人從爵絲綸煥命
承恩松檟增輝
文章辨體彙選卷二十五
