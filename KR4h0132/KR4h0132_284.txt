文章辨體彙選卷二百八十四
明賀復徵編
序四
異姓諸侯王表序(漢班固)
昔詩書述虞夏之際舜禹受䄠積德累功洽於百姓攝
位行政考之於天經數十年然後在位殷周之王乃繇
卨稷修仁行義歴十餘世至於湯武然後放殺秦起襄
公章文繆獻孝昭嚴稍蠶食六國百有餘載至始皇乃
并天下以德若彼用力如此其囏難也秦既稱帝患周
之敗以為起於處士横議諸侯力爭四夷交侵以弱見
奪於是削去五等墮城銷刅箝語燒書内鋤雄俊外攘
胡粤用一威權為萬世安然十餘年間猛敵横發乎不
虞適戍強於伍伯閭閻偪於夷狄嚮應㿊於謗議奮臂
威於甲兵鄉秦之禁適所以資豪傑而速自斃也是以
漢無尺土之階繇一劍之任五載而成帝業書傳所記
未嘗有焉何則古世相革皆承聖王之烈今漢獨收孤
秦之弊鐫金石者難為功摧枯朽者易為力其勢然也
故據漢受命譜十八王月而列之天下一統廼以年數
訖於孝文異姓盡矣
諸侯王表序(班固)
昔周監於二代三聖制法立爵五等封國八百同姓五
十有餘周公康叔建於魯衛各數百里太公於齊亦五
侯九伯之地詩載其制曰价人維藩大師維垣大邦維
屏大宗維翰懷德維寧宗子維城毋俾城壞毋獨斯畏
所以親親賢賢褒表功德關諸盛衰深根固本為不可
拔者也故盛則周召相其治致刑錯衰則五伯扶其弱
與共守自幽平之後日以陵夷至虖阸䧢河洛之間分
為二周有逃責之臺被竊鈇之言然天下謂之共主強
大弗之敢傾歴載八百餘年數極德盡既於王赧降為
庶人用天年終號位已絶於天下尚猶枝葉相持莫得
居其虛位海内無主三十餘年秦據勢勝之地騁狙詐
之兵蠶食山東一切取勝因矜其所習自任私知姗笑
三代盪滅古法竊自號為皇帝而子弟為匹夫内亡骨
肉本根之輔外亡尺土藩翼之衛陳吳奮其白挺劉項
隨而斃之故曰周過其歴秦不及期國勢然也漢興之
初海内新定同姓寡少懲戒亡秦孤立之敗於是割裂
疆土立二等之爵功臣侯者百有餘邑尊王子弟大啟
九國自雁門以東盡遼陽為燕代常山以南太行左轉
渡河濟漸于海為齊趙穀泗以往奄有龜蒙為梁楚東
帶江湖薄會稽為荆吳北界淮瀕略廬衡為淮南波漢
之陽亘九嶷為長沙諸侯北境周帀三垂外接胡越天
子自有三河東郡潁川南陽自江陵以西至巴蜀北自
雲中至隴西與京師内史凡十五郡公主列侯頗邑其
中而藩國大者夸州兼郡連城數十宫室百官同制京
師可謂矯枉過其正矣雖然高祖創業日不暇給孝惠
享國又淺高后女主攝位而海内晏如亡狂狡之憂卒
折諸吕之難成大宗之業者亦頼之於諸侯也然諸侯
原本以大末流濫以致溢小者淫荒越法大者暌孤横
逆以害身喪國故文帝采賈生之議分齊趙景帝用晁
錯之計削吳楚武帝施主父之冊下推恩之令使諸侯
王得分戶邑以封子弟不行黜陟而藩國自析自此以
來齊分為七趙分為六梁分為五淮南分為三皇子始
立者大國不過十餘城長沙燕代雖有舊名皆亡南北
邊矣景遭七國之難抑損諸侯减黜其官武有衡山淮
南之謀作左官之律設附益之法諸侯惟得衣食租税
不與政事至於哀平之際皆繼體苗裔親屬疎遠生於
帷牆之中不為士民所尊勢與富室亡異而本朝短世
國統三絶是故王莽知漢中外殫微本末俱弱亡所忌
憚生其姦心因母后之權假伊周之稱顓作威福廟堂
之上不降階序而運天下詐謀既成遂據南面之尊分
遣五威之吏馳傳天下班行符命漢諸侯王厥角稽首
奉上璽韍惟恐在後或乃稱美頌德以求容媚豈不哀
哉是以究其終始強弱之變明鑒戒焉
王子侯表序上(班固)
大哉聖祖之建業也後嗣承序以廣親親至於孝武以
諸侯王疆土過制或僭差失軌而子弟為匹夫輕重不
相凖於是制詔御史諸侯王或欲推恩分子弟邑者令
各條上朕且臨定其號名自是支庶畢侯矣詩云文王
孫子本支百世信矣哉
王子侯表序下(班固)
孝元之世亡王子侯者盛衰終始豈非命哉元始之際
王莽擅朝偽褒宗室侯及王之孫焉居攝而愈多非其
正故弗錄旋踵亦絶悲夫
高惠高后文功臣表序(班固)
自古帝王之興曷嘗不建輔弼之臣所與共成天功者
乎漢興自秦二世元年之秋楚陳之歲初以沛公總帥
雄俊三年然後西滅秦立漢王之號五年東克項羽即
皇帝位八載而天下迺平始論功而定封訖十二年侯
者百四十有三人時大城名都民人散亡戶口可得而
數裁十二三是以大侯不過萬家小者五六百戶封爵
之誓曰使黃河如帶泰山若礪國以永存爰及苗裔於
是申以丹書之信重以白馬之盟又作十八侯之位次
高后二年復詔丞相陳平盡差列侯之功錄第下竟藏
諸宗廟副在有司始未嘗不欲固根本而枝葉稍落也
故逮文景四五世間流民既歸戶口亦息列侯大者至
三四萬戶小國自倍富厚如之子孫驕逸忘其先祖之
艱難多䧟法禁隕命亡國或亡子孫訖於孝武後元之
年靡有孑遺耗矣罔亦少密焉故孝宣皇帝愍而錄之
乃開廟藏覽舊籍詔令有司求其子孫咸出庸保之中
並受復除或加以金帛用章中興之德降及孝成復加
䘏問稍益衰微不絶如綫善乎杜業之納說也曰昔唐
以萬國致時雍之政虞夏以之多羣后饗共已之治湯
法三聖殷氏太平周封八百重譯來賀是以内恕之君
樂繼絶世隆名之主安立亡國至於不及下車德念深
矣成王察牧野之克顧羣后之勤知其恩結於民心功
光於王府也故追述先父之志錄遺老之策高其位大
其㝢愛敬飭盡命賜備厚大孝之隆於是為至至其沒
也世主歎其功無民而不思所息之樹且猶不伐况其
廟乎是以燕齊之祀與周並傳子繼弟及歴載不墮豈
無刑辟繇祖之竭力故支庶頼焉迹漢功臣亦皆割符
世爵受山河之誓存以著其號亡以顯其魂賞亦不細
矣百餘年間而襲封者盡或絶失姓或乏無主朽骨孤
於墓苗裔流於道生為愍隸死為轉屍以往况今甚可
悲傷聖朝憐憫詔求其後四方忻忻靡不歸心出入數
年而不省察恐議者不思大義設言虛亡則厚德掩息
遴柬布章非所以視化勸後也三人為衆雖難盡繼宜
從尤功於是成帝復紹蕭何哀平之世增修曹參周勃
之屬得其宜矣以綴續前紀究其本末並序位次盡於
孝文以昭元功之侯籍云
景武昭宣元成功臣表序(班固)
昔書稱蠻夷帥服詩云徐方既倈春秋列潞子之爵許
其慕諸夏也漢興至於孝文時乃有弓高襄城之封雖
自外來本功臣後故至孝景始欲侯降者丞相周亞夫
守約而爭帝黜其議初開封賞之科又有吳楚之事武
興胡越之伐將帥受爵應本約矣後世承平頗有勞臣
輯而序之續元功次云
西域傳序(班固)
西域以孝武時始通本三十六國其後稍分至五十餘
皆在匈奴之西烏孫之南南北有大山中央有河東西
六千餘里南北千餘里東則接漢阸以玉門陽關西則
限以葱嶺其南山東出金城與漢南山屬焉其河有兩
原一出葱嶺山一出于闐于闐在南山下其河北流與
葱嶺河合東注蒲昌海蒲昌海一名鹽澤者也去玉門
陽關三百餘里廣袤三百里其水亭居冬夏不增减皆
以為潛行地下南出於積石為中國河云自玉門陽關
出西域有兩道從鄯善傍南山北波河西行至莎車為
南道南道西踰䓤嶺則出大月氏安息自車師前王庭
隨北山波河西行至䟽勒為北道北道西踰葱嶺則出
大宛康居奄蔡焉耆西域諸國大率土著有城郭田畜
與匈奴烏孫異俗故皆役屬匈奴匈奴西邊日逐王置
僮僕都尉使領西域常居焉耆危須尉黎間賦稅諸國
取富給焉自周衰戎狄錯居涇渭之北及秦始皇攘卻
戎狄築長城界中國然西不過臨洮漢興至於孝武事
征四夷廣威德而張騫始開西域之迹其後驃騎將軍
擊破匈奴右地降渾邪休屠王遂空其地始築令居以
西初置酒泉郡後稍發徙民充實之分置武威張掖敦
煌列四郡據兩關焉自貳師將軍伐大宛之後西域震
懼多遣使來貢獻漢使西域者益得職於是自敦煌西
至鹽澤往往起亭而輪臺渠犂皆有田卒數百人置使
者校尉領護以給使外國者至宣帝時遣衛司馬使護
鄯善以西數國及破姑師未盡殄分以爲車師前後王
及山北六國時漢獨護南道未能盡并北道也然匈奴
不自安矣其後日逐王畔單于將衆來降護鄯善以西
使者鄭吉迎之既至漢封日逐王為歸德侯吉為安遠
侯是歲神爵三年也乃因使吉並護北道故號曰都護
都護之起自吉置矣僮僕都尉由此罷匈奴益弱不得
近西域於是徙屯田田於北胥鞬披莎車之地屯田校
尉始屬都護都護督察烏孫康居諸外國動靜有變以
聞可安輯安輯之可擊擊之都護治烏壘城去陽關二
千七百三十八里與渠犂田官相近土地肥饒於西域
為中故都護治焉至元帝時復置戊已校尉屯田車師
前王庭是時匈奴東蒲類王兹力支將人衆千七百餘
人降都護都護分車師後王之西為烏貪訾離地以處
之自宣元後單于稱藩臣西域服從其土地山川王侯
戶數道里遠近翔實矣
貨殖傳叙(班固)
昔先王之制自天子公侯卿大夫士至於皂隸抱關擊
柝者其爵禄奉養宫室車服棺槨祭祀死生之制各有
差品小不得僣大賤不得踰貴夫然故上下序而民志
定於是辨其土地川澤丘陵衍沃原隰之宜教民樹種
畜養五穀六畜及至魚鼈鳥獸雚蒲材幹器械之資所
以養生送終之具靡不皆育育之以時而用之有節草
木未落斧斤不入於山林豺獺未祭罝網不布於壄澤
鷹隼未擊矰弋不施於徯隧既順時而取物然猶山不
茬蘖澤不伐夭蝝魚麛卵咸有常禁所以順時宣氣蕃
阜庶物稸足功用如此之備也然後四民因其土宜各
任智力夙興夜寐以治其業相與通功易事交利而俱
贍非有徵發期會而遠近咸足故易曰后以財成輔相
天地之宜以左右民備物致用立成器以為天下利莫
大乎聖人此之謂也管子云古之四民不得雜處士相
與言仁義於閒晏工相與議技巧於官府商相與語財
利於市井農相與謀稼穡於田壄朝夕從事不見異物
而遷焉故其父兄之教不肅而成子弟之學不勞而能
各安其居而樂其業甘其食而美其服雖見竒麗紛華
非其所習辟猶戎翟之與于越不相入矣是以欲寡而
事節財足而不爭於是在民上者道之以德齊之以禮
故民有恥而且敬貴誼而賤利此三代之所以直道而
行不嚴而治之大略也及周室衰禮法墮諸侯刻桷丹
楹大夫山節藻梲八佾舞於庭雍徹於堂其流至乎士
庶人莫不離制而棄本稼穡之民少商旅之民多穀不
足而貨有餘陵夷至乎桓文之後禮誼大壞上下相冒
國異政家殊俗耆欲不制僭差亡極於是商通難得之
貨工作亡用之器士設反道之行以追時好而取世資
偽民背實而要名姦夫犯害而求利簒弑取國者為王
公圉奪成家者為雄桀禮義不足以拘君子刑戮不足
以威小人富者木土被文錦犬馬餘肉粟而貧者裋褐
不完唅菽飲水其為編戶齊民同列而以財力相君雖
為僕虜猶亡愠色故夫飾變詐為姦軌者自足乎一世
之間守道循理者不免於饑寒之患其教自上興繇法
度之無限也故列其行事以傳世變云
游俠傳叙(班固)
古者天子建國諸侯立家自卿大夫以至於庶人各有
等差是以民服事其上而下無覬覦孔子曰天下有道
政不在大夫百官有司奉法承令以修所職失職有誅
侵官有罰夫然故上下相順而庶事理焉周室既微禮
樂征伐自諸侯出桓文之後大夫世權陪臣執命陵夷
至於戰國合從連衡力政爭強繇是列國公子魏有信
陵趙有平原齊有孟嘗楚有春申皆藉王公之勢競為
游俠雞鳴狗盗無不賓禮而趙相虞卿棄國捐君以周
窮交魏齊之厄信陵無忌竊符矯命戮將專師以赴平
原之急皆以取重諸侯顯名天下搤掔而游談者以四
豪為稱首於是背公死黨之議成守職奉上之義廢矣
及至漢興禁網疏闊未之匡改也是故代相陳豨從車
千乘而吳濞淮南皆招賓客以千數外戚大臣魏其武
安之屬競逐於京師布衣游俠劇孟郭解之徒馳騖於
閭閻權行州域力折公侯衆庶榮其名迹覬而慕之雖
其陷於刑辟自與殺身成名若季路仇牧死而不悔也
故曾子曰上失其道民散久矣非明王在上視之以好
惡齊之以禮法民曷繇知禁而反正乎古之正法五霸
三王之辠人也而六國五霸之辠人也夫四豪者又六
國之辠人也况於郭解之倫以匹夫之細竊殺生之權
其罪已不容於誅矣觀其温良泛愛振窮周急謙退不
伐亦皆有絶異之姿惜乎不入於道德苟放縱於末流
殺身亡宗非不幸也自魏其武安淮南之後天子切齒
衛霍改節然郡國豪傑處處各有京師親戚冠蓋相望
亦古今常道莫足言者唯成帝時外家王氏賓客為盛
而樓護為帥及王莽時諸公之間陳遵為雄閭里之俠
原涉為魁
叙傳(班固)
班氏之先與楚同姓令尹子文之後也子文初生棄於
瞢中而虎乳之楚人謂乳穀謂虎於檡故名穀於檡字
子文楚人謂虎班其子以為號秦之滅楚遷晉代之間
因氏焉始皇之末班壹避墬於樓煩致馬牛羊數千羣
值漢初定與民無禁當孝惠高后時以財雄邊出入弋
獵旌旗鼓吹年百餘歲以壽終故北方多以壹為字者
壹生孺孺為任俠州郡歌之孺生長官至上谷守長生
回以茂材為長子令回生况舉孝廉為郎積功勞至上
河農都尉大司農奏課連最入為左曹越騎校尉成帝
之初女為倢伃致仕就第貲累千金徙昌陵昌陵後罷
大臣名家皆占數於長安况生三子伯斿穉伯少受詩
於師丹大將軍王鳳薦伯宜勸學召見宴昵殿容貌甚
麗誦說有法拜為中常侍時上方鄉學鄭寬中張禹朝
夕入說尚書論語於金華殿中詔伯受焉既通大義又
講異同於許商遷奉車都尉數年金華之業絶出與王
許子弟為羣在於綺襦紈絝之間非其好也家本北邊
志節忼慨數求使匈奴河平中單于來朝上使伯持節
迎於塞下會定襄大姓石季羣輩報怨殺追捕吏伯上
狀因自請願試守期月上遣侍中中郎將王舜馳傳代
伯護單于並奉璽書印綬即拜伯為定襄太守定襄聞
伯素貴年少自請治劇畏其下車作威吏民竦息伯至
請問耆老父祖故人有舊恩者迎延滿堂日為供具執
子孫禮郡中益弛諸所賓禮皆名豪懷恩醉酒共諫伯
宜頗攝錄盗賊具言本謀亡匿處伯曰是所望於父師
矣迺召屬縣長吏選精進掾史分部收捕及他隠伏旬
日盡得郡中震栗咸稱神明歲餘上徵伯伯上書願過
故郡上父祖塚有詔太守都尉以下會因召宗族各以
親疎加恩施散數百金北州以為榮長老紀焉道病中
風既至以侍中光禄大夫養病賞賜甚厚數年未能起
會許皇后廢班倢伃供養東宫進侍者李平為倢伃而
趙飛燕為皇后伯遂稱篤久之上出過臨候伯伯惶恐
起視事自大將軍薨後富平定陵侯張放淳于長等始
愛幸出為微行行則同輿執轡入侍禁中設宴飲之會
及趙李諸侍中皆引滿舉白談笑大噱時乘輿幄坐張
畫屏風畫紂醉踞妲已作長夜之樂上以伯新起數目
禮之因顧指畫而問伯紂為無道至於是乎伯對曰書
云迺用婦人之言何有踞肆於朝所謂衆惡歸之不如
是之甚者也上曰苟不如此此圖何戒伯曰沈湎於酒
微子所以告去也式號式呼大雅所以流連也詩書淫
亂之戒其原皆在於酒上乃喟然歎曰吾久不見班生
今日復聞讜言放等不懌稍自引起更衣因罷出時長
信庭林表適使來聞見之後上朝東宫太后泣曰帝間
顔色瘦黑班侍中本大將軍所舉宜寵異之益求其庇
以輔聖德宜遣富平侯且就國上曰諾車騎將軍王音
聞之以風丞相御史奏富平侯罪過上乃出放為邊都
尉後復徵入太后與上書曰前所道尚未效富平侯反
復來其能默乎上謝曰請合奉詔是時許商為少府師
丹為光禄勲上於是引商丹入為光禄大夫伯遷水衡
都尉與兩師並侍中皆秩中二千石每朝東宫常從及
有大政俱使諭指於公卿上亦稍薄游宴復修經書之
業太后甚悦丞相方進復奏富平侯竟就國會伯病卒
年三十八朝廷愍惜焉斿博學有俊才左將軍史丹舉
賢良方正以對策為議郎遷諫大夫右曹中郎將與劉
向校秘書每奏事斿以選受詔進讀羣書上器其能賜
以秘書之副時書不布自東平思王以叔父求太史公
諸子書大將軍白不許語在東平王傳斿亦早卒有子
曰嗣顯名當世穉少為黃門郎中常侍方直自守成帝
季年立定陶王為太子數遣中盾請問近臣穉獨不敢
答哀帝即位出穉為西河屬國都尉遷廣平相王莽少
與穉兄弟同列友善兄事斿而弟畜穉斿之卒也修緦
麻賻賵甚厚平帝即位太后臨朝莽秉政方欲文致太
平使使者分行風俗采頌聲而穉無所上琅琊太守公
孫閎言災害於公府大司空甄豐遣屬馳至兩郡諷吏
民而劾閎空造不祥穉絶嘉應嫉害聖政皆不道太后
曰不宣德美宜與言災害者異罰且後宮賢家我所哀
也閎獨下獄誅穉愳上書陳恩謝罪願歸相印入補延
陵園郎太后許焉食故禄終身繇是班氏不顯莽朝亦
不罹咎初成帝性寬進入直言是以王音翟方進等繩
法舉過而劉向杜鄴王章朱雲之徒肆意犯上故自帝
師安昌侯諸舅大將軍兄弟及公卿大夫後宫外屬史
許之家有貴寵者莫不被文傷詆唯谷永嘗言建始河
平之際許班之貴傾動前朝熏灼四方賞賜無量空虚
内臧女寵至極不可尚矣今之後起天所不饗什倍於
前永指以駁譏趙李亦無間云穉生彪彪字叔皮幼與
從兄嗣共遊學家有賜書内足於財好古之士自遠方
至父黨揚子雲以下莫不造門嗣雖修儒學然貴老嚴
之術桓生欲借其書嗣報曰若夫嚴子者絶聖棄智修
生保真清虚澹泊歸之自然獨師友造化而不為世俗
所役者也漁釣於一壑則萬物不奸其志棲遲於一丘
則天下不易其樂不絓聖人之罔不齅驕君之餌蕩然
肆志談者不得而名焉故可貴也今吾子已貫仁誼之
羈絆繫名聲之韁鎻伏周孔之軌躅馳顔閔之極摰既
繫攣於世教矣何用大道為自眩矅昔有學步於邯鄲
者曾未得其髣髴又復失其故步遂匍匐而歸耳恐似
此類故不進嗣之行已持論如此叔皮唯聖人之道然
後盡心焉年二十遭王莽敗世祖即位於冀州時隗囂
據壟擁衆招輯英俊而公孫述稱帝於蜀漢天下雲擾
大者連州郡小者據縣邑囂問彪曰往者周亡戰國並
爭天下分裂數世然後迺定其抑者從横之事復起於
今乎將承運迭興在於一人也願先生論之對曰周之
廢興與漢異昔周立爵五等諸侯從政本根既微枝葉
強大故其末流有從横之事其勢然也漢家承秦之制
並立郡縣主有專已之威臣無百年之柄至於成帝假
借外家哀平短祚國嗣三絶危自上起傷不及下故王
氏之貴輕擅朝廷能竊號位而不根於民是以即真之
後天下莫不引領而嘆十餘年間外内騷擾遠近俱發
假號雲合咸稱劉氏不謀而同辭方今雄桀帶州城者
皆無七國世業之資詩云皇矣上帝臨下有赫鑒觀四
方求民之莫今民皆謳吟思漢鄉仰劉氏已可知矣囂
曰先生言周漢之勢可也至於但見愚民習識劉氏姓
號之故而謂漢家復興疏矣昔秦失其鹿劉季逐而掎
之時民復知漢乎既感囂言又愍狂狡之不息迺著王
命論以救時難知隗囂終不寤乃避墬於河西河西大
將軍竇融嘉其美德訪問焉舉茂材為徐令以病去官
後數應三公之召仕不為禄所如不合學不為人博而
不俗言不為華述而不作有子曰固弱冠而孤作幽通
之賦以致命遂志固以為唐虞三代詩書所及世有典
籍故雖堯舜之盛必有典謨之篇然後揚名於後世冠
德於百王故曰巍巍乎其有成功煥乎其有文章也漢
紹堯運以建帝業至於六世史臣乃追述功德私作本
紀編於百王之末厠於秦項之列太初以後闕而不錄
故探纂前記綴輯所聞以述漢書起於高祖終於孝平
王莽之誅十有二世二百三十年綜其行事旁貫五經
上下洽通為春秋考紀表志傳凡百篇
文章辨體彙選卷二百八十四
