文章辨體彙選卷十四
明賀復徵編
制三
授張弘靖門下侍郎平章事制(唐白居易)
門下夫佐佑天子燮理隂陽平章法度登進賢哲外撫
夷狄内安元元使百官各修其職一物不失其所此宰
相之任也朕思得良弼訓致此道咨命予汝其殆庶乎
具官張弘靖惟乃祖乃父代居相位咸有成績於旂常
爾其忠正恭肅文以禮樂日濟其美振揚家聲一時之
人謂之才子亟登清貫益著令聞洎出刺陜部移鎮蒲
坂政不苛細甚得人心寮吏將卒皆樂為用清簡之化
聞於京師由是鄭風緇衣之好漢廷玄成之美朝望時
議翕然與之人謀既同朕志亦定乃用登爾以左輔援
爾以大政尚克欽乃嘉命業乃代官竭其股肱服我前
訓嗚呼三代為相邦家之光爾其敬哉無替乃前人之
徽烈
授范希朝京西都統制(白居易)
門下閶闔風至太白星高謀帥護邊國之大計具官范
希朝忠貞勤儉以為質惠和智勇以為用一代名將三
朝信臣朕以西邊列鎮三四若有總統則易成功思得
良帥有威名者并護諸將歲一巡邊乘秋順令揚其威
武則南牧之馬引弓之人知我有備不戰而去誰可任
者無如希朝以爾有朔方之勞有振武之效功在疆埸
名聞羌戎惟實與聲皆副是選今拜爾為大將尊爾為
司徒節制進退一令諮稟倚望如右可不愼歟可充西
京都統
李愬贈太尉制(白居易)
勅具官李愬在建中歲泚賊叛逆惟太師晟實伏大順
翦而誅之在元和朝蔡寇充斥惟爾愬實奮竒策虜而
戮之父子之功書於甲令俱為第一焯煇當時矧爾一
登將壇六換鈇鉞坐論巖廊之道卧理保傅之事方深
倚望奄忽淪謝是用當食累歎視朝三輟豈不以爪牙
之威缺於外股肱之痛軫於中者乎而弔奠之命賵賻
之數雖加常等未表殊恩宜以太尉之秩尊上公之衮
俾爾被哀榮服忠孝從先太師於九原也不其盛歟嗚
呼美終必復禮無不答昔爾之勤勞如彼今吾之寵飾
如此君臣報施可謂兩臻其極焉爾靈有知欽我追命
可加贈太尉
韋審規可西川節度副使御史中丞李虞仲崔戎
姚向温會等並西川判官皆賜緋各檢校省官
兼御史制(白居易)
敕西川曰益部地有險府有兵礙戎屏華號為難理故
吾命文昌為帥長俾鎮撫焉次命審規為上介俾左右
焉又命虞仲戎向會等為庶寮俾咨度焉進言者謂文
昌賢而審規輩才以才佐賢蜀必理矣夫輟三署吏贊丞
相府假憲官職加臺郎暨一命再命之服以遣之其於
張大光榮與四方征鎮之賓寮不侔矣爾等苟佐吾丞
相以善政聞使吾無一方之憂吾寧久遺汝於諸侯乎
爾其勉之可依前件
授鄭覃給事中制(白居易)
勅給事中之職凡制勅有未便於時者得封奏之刑獄
有未合於理者得駮正之天下冤滯無告者得與御史
糾理之有司選補不當者得與侍中裁退之率是而行
號為稱職故不專於掌侍奉讚詔令而已具官鄭覃清
節直行正色審詞先臣之風藹然猶在自居首諫益勵
謇諤擢領是職必有可觀亦欲天下聞之知吾奬骨鯁之
臣來諫諍之道也
授柳公綽吏部侍郎制(白居易)
勅京兆尹兼御史大夫柳公綽長吏數易為害甚多邇
來都畿未免斯弊或苛急而人重困或懦弱而姦不息
得其中者其公綽乎細大必躬親剛柔不吐茹甚稱厥
職惜而不遷然智者常憂忠者常勞亦非吾以平施御
臣下之道也尚書六職天官首之辯論官材澄汰流品
比諸内史選妙秩清詢衆用能無易公綽爾其飭躬承
命以裴王崔毛為心苟副吾言用稱乃職
授韋覬給事中庾敬休兵部郎中知制誥制(白居)
(易)
勅職之要莫先於駮正文之選莫難於司言將使朝綱
有條朕命惟允在二者得人而已具官韋覬精微專直
通乎事典可使平奏議而坐右曹庾敬休温裕端明飾
以詞藻可使書誥命而立西序而輪轅鑿抐各適所宜
夫惟刺史守列城郎官應列宿選任倚注非不榮重然
吾左右前後方求正人如覬敬休不宜疎遠亦猶有聲
之玉無纇之珠不置佩服之中掌握之上皆非其所也
宜自敬重無忝吾言
第十二妹等四人各封長公主制(白居易)
勅古者帝子下嫁必使王公主焉近代或有未笄年而
賜湯沐者亦加公主之號以寵重之第十二妹等先皇
帝之子也比朕之子宜加等焉故當幼年各封善地咸
命為長公主未及釐降先開邑封所以慰太后慈念之
心表先帝肅雍之訓亦欲使吾孝理之道敦睦之風自
骨肉間以及天下可依前件
授李建吏部員外郎制(白居易)
勅六官之屬選部郎首之歴代以來諸曹郎之中擇其
踐歴久考第高加以有器局律度者遷焉今之選任亦
由是矣兵部員外郎李建文行才理公勤課績可以具
美宜居厥官歲調方殷勉勤爾事
授張元夫禮部員外郎制(白居易)
勅殿中侍御史張元夫官有秩清而選妙者其儀曹外
郎之謂乎凡殿内御史雖文才秀出功課高等者滿歲
而授猶曰美遷有如元夫連膺二選歴彼踐此僉以為
宜况怒飛青冥翔集禁陛由兹去者十八九焉汝知之
乎思有以稱
授李虞仲兵部員外郎崔戎戶部員外郎制(白居)
(易)
勅具官李虞仲崔戎等去年春朕憂西南事授丞相文
昌鉞往鎮撫之次選郎吏有才實如虞仲輩者往贊理
之故其制云苟佐吾丞相以善政聞寧久遺汝於諸侯
乎今蜀政成矣蜀人乂矣是汝輩職修事舉而奉吾詔
書甚謹也前言在耳安可弭忘並命為郎主吾信實
授張籍水部員外郎制(白居易)
勅登仕郎守國子監博士張籍文教興則儒行顯王澤
流則歌詩作若上以興教流澤為意則服儒業詩者宜
稍進之頃籍自校秘文而訓國胄今又覈名揚稱以水
曹郎處焉前年以來凡歴文雅之選三矣然人皆以爾
為宜者豈非篤於學敏於行而貞退之道勝邪不與之
寵名何以奬夫不汲汲於時者
授許季同秘書監制(白居易)
勅大理卿許季同國朝以來有劉德威張文瓘唐臨為
大理卿有魏徵虞世南顔師古為秘書監則設官之重
得賢之盛人到於今稱之今季同以明愼欽恤理刑獄
以文學博雅掌圖籍由廷尉而長秘府論者榮之宜自
重其官自遠其道又思與劉張唐魏虞顔為比不亦自
多乎
授沈傳師左拾遺史館修撰制(白居易)
勅京兆府鄠縣尉沈傳師庶職之重者其史氏歟歴代
以來甚難其選非雄文博學輔之以通識者則無以稱
命今兹命爾其有旨哉昔談之書遷能修之彪之史固
能終之惟爾先父嘗譔建中實錄文質詳略頗得其中
爾宜繼前志率前修無忝爾父之官之職
授韓愈比部郎中史館修撰制(白居易)
勅太學博士韓愈學術精博文力雄健立詞措意有班
馬之風求之一時甚不易得加以性方道直介然有守
不交勢利自致名望可使執簡列為史官記事書法必
無所苟仍遷郎位用示褒升可依前件
授王建秘書郎制(白居易)
勅太府丞王建太府丞與秘書郎品秩同而禄廩一今
所轉移者欲職得宜而才適用也詩人之作麗以則建
為文近之矣故其所著章句往往在人口中求之輩流
亦不易得帑藏之吏非爾官也而翺翔書府吟咏秘閣
改命是職不亦可乎可秘書郎
授王輔元左羽林衞將軍知軍事制(白居易)
勅國家設十二衞猶漢之有南北軍而左右羽林尤稱
親重自諸衞而移領者謂之美遷左神武將軍王輔元
生勲閥之家通吏理之事佐我臨郡率著能名可以掌
勾陳而護建章備巡警而嚴羽衞大將軍事假而行之
宜勵初終副兹寵任可依前件
授姚成節右神武將軍兼知軍事制(白居易)
勅具官姚成節嘗為天平軍禆將當劉悟之立忠勲也
謀成事集爾有助焉雖授一城未足酬奬况聞信厚勤
恪宜於爪牙肘腋間居之昔漢文帝以宋昌忠勞擢拜
將軍使掌環衞今吾用汝猶前心也環拱之職得不勉
與
授李諒泗州刺史兼團練使當道兵馬留後兼侍
御史賜紫金魚袋張愉岳州刺史制(白居易)
勅扼淮壓湖之列城曰泗與岳舟車會焉軍戎屯焉是
二郡守不易為政先是守領者多會有故歲時罷去長
吏數易人必重困宜擇良二千石救而養之以諒自登
城長訖尚書郎中間又再為州牧三宰劇縣皆苦心䘏
隱煦嫗及物操刃决滯砉騞有聲而愉亦學古入仕甚
自修飾河西有政次於諒焉故命愉守岳命諒守泗仍
以戎職留事憲簡章綬一加於諒諒其聽之哉異日吾
將以重官劇職處爾爾安得不副吾所急用爾所長更
宜以難理之郡自試耳各依前件
授倉部郎中制(劉禹錫)
勅周制倉人以辨於邦用廩人以待乎匪頒後代或均
輸或平糴皆周官倉廩之職也於戲王者藏於天下吾
何私焉收斂以時儲蓄必謹俾夫凶荒無患貧富克均
吾咏京坻之詩勿守區豆之限
授主客郎中制(劉禹錫)
勅漢制尚書郎四人一人主營部成帝又署客曹主外
國戎狄事皆今主客之任也其後或東西列職左右分
名統彼行人之家綏其外臣之務朝聘則定位宴會則
辨儀穆我四門深於九譯用委藁街之政克資粉署之
賢
授鄭朗等左諫議大夫制(李德裕)
予欲左右前後皆得正人朝夕交戒儆予之闕所以分
左右而備箴諫也思見大儒骨鯁白首耆艾論議通古
今喟然動衆心所以增其秩而厚其禄也具官鄭朗等
皆以貞正守道列於左掖從容諷諫每竭嘉猷况朗璜
近因陛見乃能庭爭執以言責本於忠誠昔峻岅乘危
緩絲攬轡期門近出次况當車增主之明二臣之力我
求端士用繼前良期爾盡規致予無過勉思厥職無忝
優思
授鄭處晦職方員外郎兼侍御史知雜事制(杜)
(牧)
勅具官鄭處晦御史中丞韋有翼上言曰御史府其屬
三十人例以中臺郎官一人稽參其事以重風憲如曰
處晦族清胄貴能文博學人倫義理無不講求朝廷典
章飽於聞見乞為副貳以佐紀綱以爾處晦嘗居内庭
草具密命自以疾去於今惜之頗俞其言如我自得有
翼為爾之知己予為有翼之德隣上下交舉豈有私愛
勉修職業所報非一
授竇弘餘加官依前台州刺史蘇莊除鄧州刺史
等制(杜牧)
勅具官竇弘餘蘇莊等南郡盜作而蕭育拜河南政美
而寇恂留為人擇官因重而撫考於兩漢行古道也弘
餘廉使上言父老有請其為政也長育多方惠訓不倦
凡設教令皆有科旨莊任南康悉心為理謹身律下節
用愛人南陽古都近者小擾臨海越俗尤惜良吏就加
起拜各叶所宜仕至二千石可庇人矣無異文律不自
貴重副疲羸之望者須念終始坐狂愚之罪者勿理深
汚各膺寵禄無忝分寄
授李承慶鳳翔節度副使馮軒義成軍推官制(杜)
(牧)
勅具官李承慶等以文學升名於有司以才能入仕於
官次諸侯辟之以佐於賓席天子用之以升於朝廷次
第等級大小高下亦與古之鄉舉里選考功試言無以
異也爾等皆吾卿大夫之令子弟也清風素範克肖家
聲屬詞成章能取科第既為知己皆為才人賢觀與遊
達視所舉今爾賓主兩皆得之義則進否則退無為美
疢以求苟容可依前件
張德翁除歸州刺史李承訓除福昌令審矩除陽
翟令制(杜牧)
勅具官張德翁等德翁承訓審矩為天子之守臣作百
姓之長吏仕而至此斯亦達矣匹夫為善人猶則之守
令所為誰敢不化詩曰爾之教矣民胥效矣可不勉之
可依前件
契丹賀正使大首領等授官制(杜牧)
勅具官討魯等天子有道守在四夷爾今來朝予亦增
愧綏之玉帛榮以班秩宜懷恩寵永保封疆
授劉全禮等七人並除内侍省府局丞置同正等
制(杜牧)
勅具官劉全禮等置在傍側皆有才能既歴歲時合當
班秩各宜敬恭職禄不懈忠勤可依前件
授秘書少監賜紫盧光啟守中書舍人制(錢)
(珝)
勅西省設官之重實代吾言故修禁之章漏泄居其首
而稽緩次之受選者率用靖默專敏之士然後若(疑作為)
得具官盧光啓勵精不怠處默有倫定志而靜專其謀
好古而敏求其要總是四善謹於一心則攻學與文嘗
試之於禁闥矣能於散地自安素風不去乃資公論復
典訓辭夫入官惟勤執事惟敬苟視禁以無犯則立身
而有章行之克終利亦焉往可依前件
授考功員外郎賜緋魚王鉅駕部員外郎知制誥
制(錢珝)
勅某官某夫舉典申命以進退在位之士而指其否臧
兼儆百職者本乎聖人之法言也法言之不為浮言而
已知言之士過實必羞因使出辭當能近法鉅積中有
美欲昧而彰永惟季父令名常恐所承不似百川學海
進則至焉吾欲激而成之是以擢居禁省往司明誥罔
畔法言至不漏不踰兹為能矣可依前件
授趙昌翰考功郎中制(錢珝)
勅具官趙昌翰國之舊章繫會府者僅甘六七坐曹郎
見墜不舉焉用官為而善最之法所墜尤重非精材強
力安能舉之昌翰以名家子實修自整為縣罷去翛然
自安公卿有知已之門車馬無致身之跡善養材用益
聞精強是以考績處之且欲明試於爾噫擇名曹置名
士吾不知設官之始獨為人乎如或深思必將召寵可
依前件
授戶部巡官秘書省校書郎楊玢武功縣尉充集
賢校理制(錢珝)
勅具官楊玢士子由科而進得為館殿吏者俯視華資
如拾地芥然而道不益固名不益彰則朝之華資其可
俯視而拾之哉玢質秀氣實自立頗強窺其所為誠在
於道固名彰之本也今既列書殿仍懷令圖奚患華資
不能俯拾可依前件
淛西節度使錢鏐燕國夫人吳氏進封晉國夫人
制(錢珝)
勅齊之壁司徒武力之臣也其妻有禮尚獲錫地於君
今師長萬夫提封千里内資淑媛助我勲侯國進大名
是惟舊典具官錢鏐妻燕國夫人吳氏肅雍之美箴戒
不忘聞鷄鳴而致敬事姑諷鵲巢而思齊有德輔成功
烈諒屬柔明爰舉寵章載加常等勉承膏澤以耀閨
門可依前件
授董禹左諫議大夫制(薛廷珪)
勅朝廷具位之臣得直言天子過失太平之基也矧司
我諫議列吾軒墀啓乃心而沃我心盡爾言而攻我過
眷求之道時惟難哉具官董禹疊中詞科優有藝文西
漢故事甘泉遺儀聞其討論多所詳悉逮事先帝頗揚
直聲徵還周行歴踐臺閣靡所附麗能精典墳公論推
其才直鄉校言乎淹䘏今擢爾為諫議大夫置朕左右
勉揚厥職往副旁求夫立肺石挹獸樽扶將顛祛未寤
在履正直務去將迎爾或推公朕豈憚改書紳銘座服
我訓詞佇稱人情勿孤朝奬
授侍御史沈栖遠右司員外郎殿中張玄晏都官
員外郎制(薛廷珪)
勅具官沈栖遠等由御史屬為尚書郎選擢之重難踐
歴之清切所以廣毓材之道也以栖遠清白嚮正藝實
揚名魯人將以為木鐸太一下傳其洪範石渠鉛槧諫
署淹翔動靜有常職業惟允以玄晏詞無枝葉道有汚
隆履君子之中庸練國朝之故實直方之氣僉論多之
文藝之優前輩高許而皆乘驄衣繡為我憲臣指佞埋
輪恪居官業疇其久次爰俾序遷勉思伏奏之勤無忘
率職之重
授崔義進侍御史趙光裔鄭祁殿中丞李皎監察
等制(薛廷珪)
勅崔義進等吾近以風憲之任委諸名卿中外肅然佇
其振舉果於掄選能掇菁英且言澄澹秉彛進退由禮
(句)義進之修整也無怠(句)牆岸山立(句)時情藹然(句)光
裔之峭直也不黨(句)英華發外(句)清勁積中(句)祁之藴
蓄也無多謝於前修(句)聞善若驚(句)覆簣不止(句)皎之
砥礪也頗自強於遠概皆克荷先訓來為聞人俾之整
肅周行懲艾風俗觸邪指佞庶有可觀爾當其才朕愈
其請各賜厥職懋對天休可依前件
授右威衞上將軍契苾璋威衞上將軍制(薛廷珪)
勅具官契苾璋尚齒酬勞固聞於茂典念功求舊式訓
於後生朕嘗因坐朝周視百辟有峩冠擔珪華髮承弁
鷹揚鶚立於墀廡之上者一旦便殿詢於宰臣且曰衞
將軍璋也夙號良將實著軍功嘗擁節旄兼聞善政自
處之環衞委以腹心闢彼汙萊盡作文王之囿化其士
卒皆為君子之營而耆艾服勤班資不稱積薪之歎達
我聽聞俾昇上將之尊不假三師之貴吾於爾輩無吝
優恩勉服軒裳共致寧謐
授太子賓客王牘等諸王傅制(薛廷珪)
勅具官王牘等朕聞王者之子在襁褓中置貳公以教
訓之由古道也我思成人以來遘此多難師訓之義蔑
焉闕聞南面稱尊愧於寡昧由是言念諸子用疚厥心
因擇正人為之傅導今丞相言爾牘等並老於文學雅
有德行明君臣父子之道知禮樂詩書之源可使高步
承華入参望苑琢磨羽翼朕有冀焉或授正卿或加峻
級宜旌優異往傅童蒙邪蒿鮑魚勿俾登俎胄筵講肄
為惜分隂使其知東平為善之規喜王褒洞簫之賦承
萬代之業固磐石之基斯賴於老成人也可依前件
授楊鎰西水縣令張廷濟永清縣令盧軺新政縣
令孫球下邳縣令等制(劉崇望)
勅昔魏郡十五城獨繁陽有異政漢史書之以其為縣
之才未易得也今我擇官憂人之際一朝以難得之才
待鎰等四子其何如哉將責試功亦宜申命為政如御
不可改轍而行為政如農唯在勤思其事無或窮人使
為盜也書稱以庸本朝旌賞遽以印綬光命之球盖延
徐師溥之所舉乃為之酬當務其實可依前件
授康君立等諸州刺史制(李磎)
勅康君立等夫文吏以儒術自進而牧人養物固其所
也而論者猶或嘉之而爾等各以軍功達於郡政可謂
難矣然武有七德而安人和衆在焉得非皆達其義耶
深惟勸能之方遂允為真之請可依前件
許州節度使王藴母趙氏進封楚國太夫人制(李)
(磎)
勅古之為將言有老母而三戰三北者朕每讀其書而
非之夫為將者皆然則何以同在三之義勵士衆之心
而逃無勇非孝之譏哉苟如斯亦其母之未賢爾忠武
軍節度使王藴方榮色養既孝而忠委以節旄遂稱名
將賈勇而力過投石臨陣而義不聞金得非其母趙氏
賢以善訓邪豈特築朱序之城寧陳嬰之族而已宜加
大國之封以助南陔之慶可依前件
文章辨體彙選卷十四
