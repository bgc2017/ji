文章辨體彙選卷七十七
明賀復徵編
上書十二
上仁宗皇帝書(宋程頤)
草莽賤臣程頥謹昧死再拜上書皇帝闕下臣伏觀前
古聖明之主無不好聞直諫博采芻蕘故視益明而聽
益聰紀綱正而天下治昏亂之主無不惡聞過失忽棄
正言故視益蔽而聰益基紀綱廢而天下亂治亂之因
未有不繇是也伏惟陛下德侔天地明並日月寬慈仁
聖自古無比曷嘗害一忠臣戮一正士羣臣雖有以言
事得罪者旋復拔擢過其分際此千載一遇言事之秋
也桀紂暴亂殘賊忠良然而義士不顧死以盡其節明
聖在上其仁如天布衣之士雖非當言責也苟有可以
禆聖治何忍默嘿而不言哉臣今竭其愚忠非有斧鉞
之虞也所慮進言者至衆豈盡有取狂愚必多而陛下
因謂賤士之言無適用者臣雖披心腹瀝肝胆不見省
覽祗成徒為此臣之所懼也倘或陛下少留聖慮則非
臣之幸實天下之幸臣請自陳所學然後以臣之學議
天下之事臣所學者天下大中之道也聖人性之為聖
人賢者繇之為賢者堯舜用之為堯舜仲尼述之為仲
尼其為之也至大其行之也至易三代以上莫不繇之
自秦以下衰而不振魏晉之屬去之遠甚漢唐小康行
之不醇自古學之者衆矣而考其得者蓋寡焉道必充
於已而後施以及人是故道非大成不苟於用然亦有
不私其身應時而作者也出處無常惟義所在所謂道
非大成不苟於用顔回曾參之徒是也天之大命在夫
子矣故彼得自善其身非至聖人則不出也在於平世
無所用者亦然所謂不私其身應時而作者諸葛亮及
臣是也亮感先主三顧之義閔生民塗炭之苦思致天
下於三代義不得自安而作也如臣者生逢聖明之主
而天下有危亂之虞義豈可苟善其身而不以一言悟
陛下哉故曰出處無常惟義所在臣請議天下之事不
識陛下以今天下為安乎危乎治乎亂乎烏可知危亂
而不思救之之道如曰安且治矣則臣請明其未然方
今之勢誠何異於抱火厝之積薪之下而寢其上火未
及然因謂之安者乎書曰民惟邦本本固邦寧竊惟固
本之道在於安民安民之道在於足衣食今天下民力
匱竭衣食不足春畊而播延息以待一歲失望便湏流
亡以此而言本未得為固也臣料陛下仁慈愛民如子
必不忍使之困苦一至於是臣竊疑左右前後壅蔽陛
下聰明使陛下不得而知今國家財用常多不足不足
則責於三司三司責諸路轉運轉運何所出誅剥於民
爾或四方有事則多非時配率毒害尤深急令誅求竭
民膏血&KR0616;往破産亡業骨月離散衆人觀之猶可傷痛
陛下為民父母豈不憫哉民無儲備官廩復空臣觀京
師緣邊以至天下率無二年之備卒有連歲凶災如明
衜中不知國家何以待之坐食之卒計踰百萬既無以
供費將重歛於民而民已散矣強敵乘隙於外姦雄生
心於内則土崩瓦解之勢深可虞也太寧之世聖人猶
不忘為備必有九年之蓄以待凶歲况今百姓困苦愁
怨之氣上衝於天災沴凶荒是所召也陛下能保其必
無乎中民之家有十金之産子孫不能守則人皆謂之
不孝陛下承祖宗基業而前有土崩瓦解之勢可不懼
哉契丹強盛自古無比幸而目前尚守盟誓果能以金
帛厭其欲乎能必料其常為今日之計乎則夫沿邊豈
宜無備益以兵則用不足省其戍則力弗攴皆非長久
之策也前者昊賊叛逆西垂用兵數年之間天下大困
蓋内外經制多失其宜陜西之民苦毒尤甚及多逃散
重以軍法禁之以至人心天怨皆有思寇之言悖逆之
深不敢以聞聖聽顧恐陛下亦頗知之故曰無恒産而
有恒心者惟士為能彼庶民者饑寒既切於内父子不
相保尚能顧忠義哉非民無良政使然也當時秦中寇
盗屢起儻稽撲滅必多響應幸而旬時盡能誅剪尚頼
社稷之福西虜亦疲彼知未可遠圖遂且詭辭稱順向
若更相牽制未得休兵内釁將生言之可駭今天下勞
弊不比景祐以前復有如曩時之役臣愚切恐不能堪
矣况為患者豈止西戎臣每思之神魂飛越不知朝廷
議者以為何如亦嘗置之慮乎其謂制之無術乎臣竊
謂今天下猶無事人命未甚危陛下宜早警惕於衷思
行王道不然臣恐歲月易失因循不思以事勢觀之理無
常爾雖我太祖之有天下救五代之亂不戮一人自古
無之非漢唐可比固知趙氏之祀安於泰山然而遏陛
下之聖明陷斯民於荼毒深可痛也臣料羣臣必未嘗
有為陛下陳王道者以陛下聖明豈有言而不聽者乎
竊惟王道之本仁也臣觀陛下之仁堯舜之仁也然而
天下未治者誠繇有仁心而無仁政爾故孟子曰今有
仁心仁聞而民不被其澤不可法於後世者不行先王
之道也陛下精心庶政常懼一夫不獲其所未嘗以一
喜怒殺一無辜官吏有犯入人罪者則終身棄之是陛
下愛人之深也然而凶年饑歲老弱轉死於溝壑壯者
散而之四方為盗賊犯刑戮者幾千萬人矣豈陛下愛
人之心哉必謂歲使之然非政之罪歟則何異於刺人
而殺之曰非我也兵也三代之民無是病也豈三代之
政不可行於今耶州縣之吏有陷人於辟者陛下必深
惡之然而民不知義復廹困窮放僻邪侈而入於罪者
非陛下陷之乎必謂其自然則教化聖人之妄言邪天
下之治繇得賢也天下不治繇失賢也世不乏賢顧求
之之道何如耳今夫求賢本為治也治天下之道莫非
五帝三王周公孔子治天下之道也求乎明於五帝三
王周公孔子治天下之道者各以其所得大小而用之
有宰相事業者使為宰相有卿大夫事業者使為卿大
夫有為郡之術者使為刺史有治縣之政者使為縣令
各得其任則無職不舉然而天下弗治者未之有也國
家取士雖以數科然而賢良方正歲止一二人而已又
所得不過博聞強記之士爾明經之屬惟專念誦不曉
義理尤無用者也最貴盛者惟進士科以詞賦聲律為
工詞賦之中非有治天下之道也人學之以取科第積
日累久至於卿相帝王之道教化之本豈嘗知之居其
位責其事業則未嘗學之譬如胡人操舟越客為御求
其善也不亦難乎往者丁度建言祖宗以來得人不少
愚瞽之甚議者至今切齒使墨論墨固以墨為善矣今
天下未治誠繇有君而無臣也豈世無人求之失其道
爾苟欲取士必得豈無術哉王道之不行二千年矣後
之愚者皆云時異事變不可復行此則無知之深也然
而人主往往惑於其言今有人得物於道示玉工曰玉
也示衆人曰石也則將以玉工為是乎以衆人為是乎
必以玉工為是矣何則識與不識也聖人垂教思以治
後世而愚者謂不可行於今則將守聖人之道乎徔衆
人之言乎謂衆人以王道可行則猶詰瞽者以五色之
鮮詢聾者以八音之美其曰不然宜也彼非憎五色而
惡八音聞見限也臣觀陛下之心非不憂慮天下也以
陛下憂慮天下之心行王道豈難乎哉孟子曰以齊王
猶反手也又曰師文王大國五年小國七年必為政於
天下矣以諸侯之位一國之地五年可以王天下况陛
下居天子之尊令行四海如風之動苟行王政奚啻反
手之易哉昔者大禹治水八年於外三過其門而不入
思以利天下雖勞苦不避也今陛下行王政非有苦身
體勞思慮之難也何憚而不為哉孝經曰立身行道揚
名於後世以顯父母孝之終也匹夫猶當行道以顯父
母况陛下貴為天子豈不欲發憤求治思齊堯舜納民仁
夀上光祖考垂休無窮凡所謂孝無大於此者也臣以
為治今天下猶理亂絲非持其端條而舉之不可得而
治也故臣前所陳不及歷指政治之闕但見有危亂之
虞救之當以王道也然而行王之道非可一二而言願
得一面天顔罄陳所學如或有助陛下其置之左右使
盡其誠苟實可用陛下其大用之若行而不效當服罔
上之誅而不虚受陛下爵禄也陛下問羣臣羣臣必謂
寒賤之士不可使近上側自臣思之以為不然臣高祖
羽太祖朝年六十餘為縣令一言遭遇聖祖特加拔擢
攀附太宗終於兵部侍郎顧遇之厚羣臣無比備存家
牒不敢繁述臣曾祖希振既以父任後祖遹復被推恩
國家錄先世之勛臣父珦又蒙延賞今為國子博士非
有横草之功食君禄四世一百年矣臣料天下受國恩
之厚無如臣家者臣自職事以來思為國家盡死未得
其路爾則臣進見宜無疑也或者更為強詞言其不可
此乃自負隂私懼防&KR0008;訐者也伏望陛下出於聖斷勿
徇衆言以王道為心以生民為念黜世俗之論期非常
之功昔漢武笑齊宣不行孟子之說自致不王而不用
仲舒之策隋文笑漢武不用仲舒之策不至於道而不
聽王通之言二主之昏料陛下亦嘗笑之矣臣雖不敢
望三子之賢然臣之所學三子之道也陛下勿使後之
視今猶今之視昔則天下不勝幸甚望陛下特留意焉
臣愚無任踰越狂狷恐懼之極臣頥昧死頓首謹言
上太皇太后書(程頥)
臣愚鄙之人自少不喜進取以讀書求道為事於兹幾
三十年矣當英宗朝暨神宗之初屢為當塗者稱薦臣
於斯時自顧學之不足不願仕也及皇帝陛下嗣位太
皇太后陛下臨朝求賢願治大臣上體聖意搜揚巖穴
首及微賤蒙恩除西京學官臣於斯時未有意於仕也
辭避方再而遽有召命臣門下學者促臣行者半勸臣
勿行者半促臣行者則曰君命召禮不俟駕勸臣勿行
者則曰古之儒者召之則不往臣以為召而不往惟子
思孟軻則可蓋二人者處賓師之位不往所以規其君
也已之微賤食土之毛而為王民召而不至邦有常憲
是以奔走應命到闕蒙恩授舘職方以義辭遂蒙召對
臣於斯時尚未有意於仕也進至簾前咫尺天光未嘗
敢以一言及朝政陛下視臣豈求進者哉既而親奉德
音擢置經筵事出望外惘然驚惕臣切内思儒者得以
道學輔人主蓋非常之遇使臣自擇所處亦無過於此
矣臣於斯時雖以不才而辭然許國之心實已萌矣尚
慮陛下貪賢樂善果於取人知之或未審也故又進其
狂言以覬詳察曰如小有可用則敢不就職或狂妄無
取則乞聽辭避章再上再命祗受是陛下不以為妄也
臣於是受命供職而來夙夜畢精竭慮惟欲主上德如
堯舜異日天下享堯舜之治廟社固無窮之基乃臣之
心也臣本山埜之人禀性朴直言辭鄙拙則有之矣至
於愛君之心事君之禮告君之道敢有不盡上頼聖明
可以照鑒臣自惟至愚蒙陛下特達之知遭遇如此願
效區區之誠庶幾毫髮之補惟陛下留意省覽不勝幸
甚伏以太皇太后陛下心存至公躬行大道開納忠信
委用耆德不止維持大業且欲興致太平前代英主所
不及也但能日慎一日天下之事不足慮也臣以為今
日至大至急為宗社生靈久長之計惟是輔養上德而
已歷觀前古輔養幼主之道莫備於周公周公之為萬
世之法也臣願陛下擴高世之見以聖人之言為可必
信先王之道為可必行勿狃滯於近規勿遷惑於衆口
古人所謂周公豈欺我哉周公作立政之書舉言常伯
常任至於綴衣虎賁以為知恤者鮮一篇之中丁寧重
複惟在此一事而已書又曰僕臣正厥后克正又曰后
德惟臣不德惟臣又曰侍御僕徔罔匪正人以旦夕承
弼厥辟出入起居罔有不欽是古人之意人主跬步不
可離正人也蓋所以涵養氣質薰陶德性故能習與智
長化與心成後世不復知此以為人主就學所以涉書
史覽古今也不知涉書史覽古今乃一端爾若止於如
是則能文宮人可備勸講知書内侍可充輔道何用置
官設職精求賢德哉大抵人主受天之命禀賦自殊歷
考前史帝王才質鮮不過人然而完德有道之君至少
其故何哉皆輔養不得其道而位勢使之然也伏惟皇
帝陛下天資粹美德性仁厚必為有宋令主但恨輔養
之道有未至爾臣供職已來六侍講筵但見諸臣拱手
默坐當講者立案傍解釋數行而退如此雖彌年積歲
所益幾何與周公輔成王之道殊不同矣或以為主上
方幼且當如此此不知本之論也古人生子能食能言
而教之大學之法以豫為先人之幼也知思未有所至
便當以格言至論日陳於前雖未曉知且當薰聒使盈
耳充腹久自安習若固有之雖以他言惑之不能入也
若為之不豫及乎稍長私意偏好生於内衆口辯言鑠
於外欲其純完不可得也故所急在先人豈有太早者
乎或乂以為主上天資至美自無違道不湏過慮此尤
非至論夫聖莫聖於舜而禹臯陶未嘗忘規戒至曰無
若丹朱好慢遊作傲虐且舜之不為慢遊傲虐雖至愚
亦當知之豈禹而不知乎蓋處崇高之位儆戒之道不
得不如是也且人心豈有常哉以唐太宗之英睿躬歷
艱難力平禍亂年亦長矣始惡隋煬侈麗毁其層觀廣
殿不六七年復欲治乾陽殿是人心果可長乎所以聖
賢雖明盛之際不廢規戒為慮豈不深遠也哉况沖幼
之君閑邪拂違之道可少懈乎伏自四月末間以盛暑
罷講比至中秋蓋踰三月古人欲旦夕承弼出入起居
而今乃三月不一見儒臣何其與古人之意異也今士
大夫家子弟亦不肯使經時累月不親儒士初秋漸涼
臣欲乞於内殿或後苑清涼處召見當日講官俾陳說
道義縱然未有深益亦使天下知太皇太后用意如此
又一人獨對與衆見不同自然情意易通不三五次便
當習熟若不如此漸致待其自然是輔道官都不為力
將安用之將來伏假既開且乞依舊輪次值日所貴常
得一員獨對開發之道蓋自有方朋習之益最為至切
故周公輔成王使伯禽與之處聖人所為必無不當真
廟使蔡伯希侍仁宗乃師古也臣欲乞擇臣僚家子弟
十歲已上十二已下端謹穎悟者三人侍上左右上所
讀之書亦使讀之辯色則入昏而罷歸當令二人侍一
人更休每人擇有年宮人内臣二人隨逐看承不得暫
離常情笑語亦勿禁止唯湏言語必正舉動必莊仍使
日至資善堂呈所習業講官常加教勒使知嚴憚年纔
十三便令罷去歲月之間自覺其益比來宰相十日一
至經筵亦止於默坐而巳又間日講讀則史官一人立
侍史官之職言動必書施於視政時則可經筵講肄之
所乃燕處也主上方問學之初宜心泰體舒乃能悦懌
今則前對大臣動虞有失旁立史官言出輙書使上欲
遊其志得乎欲發於言敢乎深妨學問不得不改欲乞
特降指揮宰臣一月兩次與文彦博同赴經筵遇宰臣
赴日即乞就崇政殿講說因令史官入侍崇政殿說書
之職置來已久乃是講說之所漢唐命儒士講論亦多
在殿上蓋故事也邇英殿廹狹講讀官内臣近三十人
在其中四月間尚未甚熱而講官巳流汗况主上氣體
嫩弱豈得為便春夏之際人氣蒸薄深可慮也祖宗之
時偶然在彼執為典故殊無義理欲乞今後只於延和
殿講讀後楹垂簾簾前置御座太皇太后每遇政事稀
簡聖體康和時至簾下觀講官進說不惟省詧主上進
業於陛下聖聰未必無補兼講官輔導之間事意不少
有當奏禀便得上聞亦不可煩勞聖躬限以日數但旬
月之間意適則&KR0616;可也今講讀官共五人四人皆兼要
職獨臣不領别官近復差修國子監太學條制是亦兼
它職也乃無一人專職輔道者執政之意可見也蓋惜
人才不欲使之閑爾又以為雖兼它職不妨講讀此尤
不思之甚也不敢言告君之道只以告衆人言之夫告
於人者非積其誠意不能感而入也聖人以蒲蘆喻教
謂以誠化之也今夫鐘怒而擊之則武悲而擊之則哀
誠意之感而入也告於人亦如是古人所以齋戒而告
君者何謂也臣前後兩得進講未嘗敢不宿齋豫戒潜
思存誠覬感動於上心若使營營於職事紛紛其思慮
待至上前然後善其辭說徒以頰舌感人不亦淺乎此
理非知學者不能曉也道衰學廢世俗何嘗聞此雖聞
之必以為迂誕陛下高識遠見當蒙鑒知以朝廷之大
人主之重置二三臣專職輔道極非過當今諸臣所兼
皆要官若未能遽罷且乞免臣修國子監條制俾臣夙
夜精思竭誠專在輔道不惟事理當然且使天下知朝
廷以為重事不以為閑所也陛下擢臣於草埜之中蓋
以其讀聖人書聞聖人道臣敢不以其所學上報聖明
竊以聖人之學不傳久矣臣幸得之於遺經不自度量
以身任道天下駭笑者雖多而近年信徔者亦衆方將
區區駕其說以示學者覬能傳於後世不虞天幸之至
得備講說於人主之側使臣得以聖人之學上沃聖聰
則聖人之道有可行之望豈特臣之幸哉如陛下未以
臣言為信何不一賜訪問臣當陳聖學之端緒發至道
之淵微陛下聖鑒高明必蒙照納如其妄偽願徔誅殛
臣愚不任懇悃惶懼待辠之至
文章辨體彙選卷七十七
