文章辨體彙選卷五百七十一
明賀復徵編
記十二
石經堂記(明朱右)
石經堂者河南禇奂士文之所築也士文博雅好古尤
精篆隸法有時名築堂占吳山之勝蓄圖書載籍及古
法書名刻庋而藏之題其顔曰石經表所尚也夫聖人
之道具在扵經彛倫之懿昭如日月炳炳與天地相終
始誠可尚已周轍既東遭秦虐燄漢興博士經生掇拾
煨燼之餘斯文盖未喪也蔡邕以東觀議郎銳志復古
乃與其徒陽賜韓說賈颺正定舛譌手書刻石天下後
世抑何幸與石經初置東觀學者歆嚮北齊徙于鄴隋
復徙長安至唐初十亡八九距今又七百餘年矣世之
好事者所藏隻字片幅多至三二卷况皆脱散弗全讀
不能句所寳者唯字畫耳會稽蓬萊閣舊有石經遺字
碑亦破缺磨滅乃後人翻本非東觀故物正予他所見
筆法點畫往往亦各異體先輩嘗攷石經盖當時能者
所書而邕綜裁是正非盡出邕手識者以為確論梁武
評邕書骨氣洞達爽爽如有神唐張懷權評書至八分
唯邕一人皆以其所見筆意字法論也禇君扵隸既工
宜尊石經以表名堂之義顧不韙歟嗟夫實以名著名
由實生人心所尚唯懼弗彰故姬公得嘉禾以名其書
漢武得鼎以名其年有由然矣禇君得石經以名堂不
既安矣乎遂為之記
翠影堂記(徐禎卿)
延陵吳嗣業有素質能謝綺紈裘馬之友泊然喜與文
士相往來開别室扵堂之右廣不過二尋長倍之中置
修牀短几可以聚顱笑談其外有長廊碧欄可以散步
凭眺欄外有方庭植樨梧二三本修竹百竿雜以芭蕉
蔥蒨相映清風洒然沐我襟髮密影交翠浮搖座中可
以佐哦咏之寂思供閑居之幽玩矣嗣業嘗與客徘徊
月下賞愛久之因名曰影翠嗣業工篆既自扁之又命
昌國作影翠之記諸君當不惜次第咏歌之
徐于室記(汪道昆)
室高廣方丈深加半焉負牆設一木榻以居坐具卧具
咸在榻之左樹佩劍一盖大將軍所鑄余為之銘又左
一几縱置之几上石琴在北石磬在南端主人不能琴
特不去耳榻右設一几如左其北為庋者三一貯佛子
書一貯經史一貯詞賦其南當參之一置博山爐舍几
而南不盡一武設小几二廣尺有咫高視廣有加一置
筆床一置茶竈中布席衡一几戶牖間去閾尺五几之
右置一篋貯圖書其左設蒲團西鄉燕居則當戶抱几日
繙書或蒙莊家言非有故不輟業坐久則蒼頭供茶具
薦沈水香怠則擊磬什數聲倚木箕踞澤劍首甚則齁
齁睡矣意不自得則趺坐蒲團學無生忍居數月率以為
常主人故倦游既歸而倦愈甚乃今跬步不出將以一
室老焉其曰徐于則有味乎莊生言之也
世美堂後記(歸有光)
予妻之曾大父王翁致謙宋丞相魏公之後自大名徙
宛丘後又徙餘姚元至順間有官平江者因家崑山之
南戴故縣人謂之南戴王氏翁為人倜儻竒偉吏部左
侍郎葉公盛大理寺卿章公格一時名德皆相友善為
與連姻成化初築室百楹扵安亭江上堂宇閎厰極幽
雅之致題其扁曰世美四明楊太史守阯為之記嘉靖
中曾孫某以逋官物粥于人予適讀書堂中吾妻曰君
在不可使人頓有黍離之悲余聞之固已惻惻然亦自
愛其居閑靚可以避俗囂也迺謀質金以償粥者不足
則歲質貸五六年始盡讐其直安亭俗呰窳而田惡先
是縣人爭以不利阻余余稱孫叔敖之請寢丘韓獻子
遷新田之語以為言衆莫不笑之余扵家事未嘗訾省
吾妻終亦不以有無告但督僮奴墾荒萊歲苦旱而獨
收每稻熟先以為吾父母酒醴迺敢嘗酒穫二麥以為
舅姑羞醬乃亨飪祭祀賓客婚姻贈遺無所失姊妹之
無依者悉來歸四方學者館餼莫不得所有遘憫不自
得者終默默未嘗有所言也以余好書故家有零落篇
牘輒令里媪訪求遂置書無慮數千卷庚戌歲余落第
出都門從陸道旬日至家時芍藥花盛開吾妻具酒相
問勞余謂得無有所恨耶曰方共採藥鹿門何恨也長
沙張文隠公薨余哭之慟吾妻亦淚下曰世無知君者
矣然張公負君耳辛亥五月晦日吾妻卒實張文隠公
薨之明年也後三年倭奴犯境一日抄掠數過而宅不
毁堂中書亦無恙然余遂居縣城歲一再至而已辛酉
清明日率子婦來省祭留修圮壊居久之不去一日家
君燕坐堂中慘然謂余曰其室在其人亡吾念汝婦耳
余退而傷之述其事以為世美堂後記
見村樓記(歸有光)
崑山治城之隍或云即古婁江然婁江已湮以隍為江
未必然也吳淞江自太湖西來北向若將趨入縣城未
二十里若抱若折遂東南入扵海江之將南折也背折
而為新洋江新洋江東數里有地名羅巷村亡友李中
丞先世居扵此因自號為羅村云中丞遊宦二十餘年
幼子延實産于江右南昌之官廨其後每遷官輒隨歴
東兖汴楚之境自岱岳嵩山匡廬衡山瀟湘洞庭之渚
延實無不識也獨扵羅巷村者生平猶昧之中丞既謝
世延實卜居縣城之東南門内金潼港有樓翼然出扵
城闉之上前俯隍水遙望三面皆吳淞江之野塘浦縱
横田塍如畫而村墟遠近映帶延實日焚香灑掃讀書
其中而名其樓曰見村余間過之延實為具飰念昔與
中丞遊時時至其故宅所謂南樓者相與飲酒論文忽
忽二紀不意遂已隔世今獨對其幼子飰悲悵者久之
城外有橋余常與中丞出郭造故人方思曾時其不在
相與憑檻常至暮悵然而反今兩人者皆亡而延實之
樓即方氏之故廬予能無感乎中丞自幼攜策入城往
來省墓及歲時出郊嬉遊經行術徑皆可指也孔子少
不知父葬處有輓父之母知而告之予可以為輓父之
母乎延實既能不忘其先人依然水木之思肅然桑梓
之懷愴然霜露之感矣自古大臣子孫蚤孤而自振者
史傳中多其人延實在勉之而已
酬字堂記(徐渭)
鎮海樓成少保公進渭曰是當記子為我草草成以進
公賞之曰聞子久僑矣趣召掌記廩銀之兩百有二十
為秀才廬渭謝侈不敢公曰我愧晉公子扵是文乃遂
不愧湜儻用福先寺事數字以責我酬我其薄矣何侈
為渭感公語乃拜賜持歸盡槖中文物如公數買城南
東地十畝有屋二十有二間小池一以魚以荷木之類
菓花材三種凡數十株長籬亘畝護以枸杞外有竹數
十箇笋迸雲客至網魚燒笋佐以落果醉而詠歌始屋
陳而無次稍序新之遂額其堂曰酬字
半舫齋記(邢侗)
余家東土率皆平原廣衍無衣帶濠濮之觀而自余宦
遊吳楚數數涉江湖樓船彩鷁響金奏而撾迴颿庶幾
乎平生大觀矣越自得謝家食為園東城之隅大只為
梨丘亭古臺高揭鉅麗甲一方而亦有茅茨短築委
檻曲廊依稀吳越間菟裘中敞一齋仰施藻井俯則裁
文杏為枰左篏綺疏者六才與棐几齊綠沈為飾宛若艦
窗右則徒壁立東西通弄對啟雙扉直北為中扃南向
穴壁甕如也主人有味乎歐陽畫舫之旨而額之以舫
之半曰半舫齋云縱僅為尺者八横殺八之一可吟可
揮可酒可碁可與羲皇遊可與頭陀居傍睨遠想居然
三老長季之在御而鳥軋欸乃之聲互相喧答也已乃
推窗延眺萬柳迴環若度秦郵之浦隋氏之隄俄而皓
魄初升烟雲合市隠隠百雉三數樓櫓争出較竒則又
若放溜懸水棲帆彭城黃樓亘其前而坡翁月中遊也
若夫隔林洞簫深巷寒犬家童晩炊隣媪相杵又何減
水籬吠豹遠天長笛前村漁火野泊夜舂者哉余風濤
中人也比雖漸違舟楫曷敢一日而易波臣兒曹第誦斯
言尚亦無忘陸海吾鄉信美其永永勿見嘲于河伯也
虎丘三泉亭記(陳繼儒)
吳人不善附麗山亦如之虎丘是也凡地勢相牽相聯
若斷若續突為崇山峻嶺綿為蔓壑枝峯散為飛泉噴
瀑多使人心胆震昡耳目旋轉而不得停大抵附麗者
必高大高大者必險絶其勢然也虎丘前無援後無推
孤山獨峙于平疇衍漾之中而不見有因緣攀附巉聳
刻露之跡其秀至今甲天下石平如砥泉瑩如雪陸羽
張又新品泉而甘之埒居第三與中冷惠山鼎足矣申
文定自少喜登此山觧相印歸數與故人父老觴咏其
上㪺泉瀹茗欣然忘歸曰百歲後吾魂魄猶應依此文
定薨郡中業有專祠至是士大夫醵金考室復祠公扵
劍池之南鶴澗之西曰公平康正直一生相業無所附
麗而起此水此丘神所樂也祠北恰枕三泉寺僧久屋
其上湫隘塵垢日月之光不射雲霞之彩不生冏卿司
理捐金錢施僧撤屋刳土土去而石根露石露而泉脈
疏穹壁高廣截若刀削凡數百年鐫題字跡隠隠出嶙
峋隙縫間禪窟懸崖經聲曳扵樹杪石梁浮澗苔紋繡
扵水中周之以曲廊扞之以闌楯游者逡巡玩流憑三
泉亭而小憩焉夫自古有此虎丘即有此清泉石壁歲
不絶歌舞太平日不絶品題名勝鮮有發覆疏明為泉
石一洗塵土面目者有之則文定之冏卿司理始搜剔
經營則客周伯讓始文定有靈將無釋冠劍屏侍衛夷
猶扵亭之上下乎人静山清花疎月淡公左挽顔魯公
右拍蘇學士呼取闔閭健兒盡發魚腸三千試舞扵鐵
花巖畔生公說法何胤講經遠道士放鶴陸桑苧點茶
王家短主簿但令展衣掃石綆汲第三泉數斗作供樂
哉斯丘公舍此焉適哉冏卿笑曰眉道人是語快不可
言即文定當為解頥請筆而記之
歇菴記(陶望齡)
酣中閣之前隟地從丈許繚垣為門庭之東西各覆土
壇焉謀以蒔花草久之始得木芍藥數本列植之溉之
失節復稿遂為空壇矣閣下左偏一室曰歇菴奉親之
暇退輒憩息故稱菴曰歇也噫嘻士君子所騖扵世而
不可止者豈非以其志與力哉若余之羸惙迂愚即有
志甚強而才與力交縶之每自維不足扵物無益世用
以為嗟悼然蹇蹄願息弱翰念棲栖息之後仰視駿馳
鵬徙覆以為勞矣盖人情窮則反本夫安知所謂不足
者之非予幸也無聾盲之苦無饑寒之慮食息視聽無
不如人而又過焉而營營不止非惑也與庵中二榻一
几蕉團一儒釋書數卷讀書宴坐視其勤懶寢處于于
然甚樂也嗟乎向使予不幸力豐而氣盛材贍而志長
亦且追逐其嗜好竭蹷奔奏扵物役之不暇何暇去而
從事扵寂寥枯淡之道哉雖然有營一也安知余今所
從事非惑之尤乎去彼之營營以適此之營營然且以
為有是非焉得失焉惑不滋厚也與事固有倒行逆施
而後獲者故勤之所以息也作之所以止也若予真所
謂惰者使予扵斯道勤之不息作之不止其必有廢然
而止息者矣名菴所以志也
抱甕亭記(袁宏道)
伯修寓近西長安門有小亭曰抱甕伯修所自名也亭
外多花木正西有大柏六株五六月時涼蔭滿階暑氣
不得入每夕陽佳月透光如水風枝搖曳有若浪紋衣
裳床几之類皆動梨花二株甚繁盛開時香雪滿一庭
隙地皆種蔬瓜棚藤架菘路韭畦宛似山庄小奴青泉
負甕白石注水日夜澆灌不休面貌若鐵稍暇則相與
宴息樹下觀其意殊樂之無所苦凡客之至斯亭者覩
夫枝葉之蓊鬱乳雀之哺子野蛾之變化胥蝶之移粉
未嘗不以為真老圃也而是時伯修方在講筵先鷄而
入每下直之時眼中芒生稍一假寐而中書催講章者
又已在門頭膠枕上欲起不得兒童以熱水拭面乃得
醒看書如在霧中嘗自笑以為不若青泉白石者之能
有此圃也宏初入亭甚適既見兄勞頓心竊苦已而愀
然曰此余師焦先生之舊居也當余初第時攝衣屏息
傴僂門屏下與諸弟子問業于此者不知其幾履齒之
跡猶在門限卷硃未燥而先生已為遷客羊腸路險吾
末如何若宏返覆于此而知伯修之寄意深詞旨遠也
伯修殆將歸矣
玉版居記(黃汝亨)
鍾陵民儉境以内山川城郭半蕭瑟絶少勝地可眺覽
獨城南山寺名福勝者去城里許徑窅而僻都無市喧
惟是苔衣樹色相映寺殿亦净厰可坐前令扵此集父
老或諸生五六輩說約講藝而寺以後方丈地有脩竹
數百竿古樹十數株為松為櫪為樟為樸為蠟為柞為
楓及芭蕉細草間之四面牆不盈尺野林山翠䓤蒨蒼
靄可鬱而望六月坐之可忘暑清風白月秋聲夜色搖
搖墮竹樹下間以吏事稀少獨與往還覺山隂道不遠
亦自忘其吏之為俗借境汰情似扵其中不無小勝因
出餘鍰命工築小屋一座圍櫺窗四周窗以外長廊尺
許帶以朱闌干薙草砌石可步可倚最後隙地亦佳覆
樹似屋據而坐亦近乎巢樹鑿坏之民而總之以竹居
勝即榜竹為徑題之以小淇園顔其居曰玉版里父老
諸生未始不可與集高客韻士與之俱更益清遠間覓
閒孤往亦復自勝不佞令此地無善狀庶幾此袈裟地
片居為政林下者云爾已矣昔蘇子瞻邀劉器之參玉
版和尚至則燒笋而食器之覺笋味勝欣然有悟盖取
諸此也寺僧一二每見多酒態不知此味子瞻亦不可
多得嗟乎情境曠如雅俗都捐亦鳥知世無子瞻玉版
其人也列一石刻玉版居約戒殺戒濥戲戒多滋味戒
毁牆壁籬落砍伐摧敗諸竹木願後來者共呵護之有
越三章者不難現宰官身而說法工竣為壬寅秋九月
楮亭記(袁中道)
金粟園後有蓮池二十餘畝臨水有園楮樹叢生焉予
欲寘一亭納涼或勸予此不材木也宜伐之而種松栢
予曰松栢成隂最遲予安能待或曰種桃李予曰桃李
成隂亦須四五年道人之跡如遊雲安可桎之一處予
期目前可作庇隂者耳楮雖不材不同商丘之木嗅之
狂醒三日不已者盖亦界于材與不材之間者也以為
材則不中梁棟枅櫨之用以為不材則皮可為紙子可
為藥可以染繪可以頮面其用亦甚夥昔子瞻作宥老
楮詩盖亦有取扵此今年夏酷暑前堂如炙至此地則
水風冷冷襲人而楮葉皆如掌大其隂甚濃遮樾一臺
植竹為亭盖以箬即曦色不至并可避雨日西驕陽隠
蔽層林啼鳥咈葉中沈鬱有若深山數日以來此樹遂
如飲食衣服不可暫廢深有當于予心自念設有他樹
猶當改而植此而况已森然如是豈惟宥之哉且將九
錫之矣遂取之以名吾亭
文章辨體彙選卷五百七十一
文章辨體彙選卷五百七十一
明賀復徵編
記十二
石經堂記(明朱右)
石經堂者河南禇奂士文之所築也士文博雅好古尤
精篆隸法有時名築堂占吳山之勝蓄圖書載籍及古
法書名刻庋而藏之題其顔曰石經表所尚也夫聖人
之道具在扵經彛倫之懿昭如日月炳炳與天地相終
始誠可尚已周轍既東遭秦虐燄漢興博士經生掇拾
煨燼之餘斯文盖未喪也蔡邕以東觀議郎銳志復古
乃與其徒陽賜韓說賈颺正定舛譌手書刻石天下後
世抑何幸與石經初置東觀學者歆嚮北齊徙于鄴隋
復徙長安至唐初十亡八九距今又七百餘年矣世之
好事者所藏隻字片幅多至三二卷况皆脱散弗全讀
不能句所寳者唯字畫耳會稽蓬萊閣舊有石經遺字
碑亦破缺磨滅乃後人翻本非東觀故物正予他所見
筆法點畫往往亦各異體先輩嘗攷石經盖當時能者
所書而邕綜裁是正非盡出邕手識者以為確論梁武
評邕書骨氣洞達爽爽如有神唐張懷權評書至八分
唯邕一人皆以其所見筆意字法論也禇君扵隸既工
宜尊石經以表名堂之義顧不韙歟嗟夫實以名著名
由實生人心所尚唯懼弗彰故姬公得嘉禾以名其書
漢武得鼎以名其年有由然矣禇君得石經以名堂不
既安矣乎遂為之記
翠影堂記(徐禎卿)
延陵吳嗣業有素質能謝綺紈裘馬之友泊然喜與文
士相往來開别室扵堂之右廣不過二尋長倍之中置
修牀短几可以聚顱笑談其外有長廊碧欄可以散步
凭眺欄外有方庭植樨梧二三本修竹百竿雜以芭蕉
蔥蒨相映清風洒然沐我襟髮密影交翠浮搖座中可
以佐哦咏之寂思供閑居之幽玩矣嗣業嘗與客徘徊
月下賞愛久之因名曰影翠嗣業工篆既自扁之又命
昌國作影翠之記諸君當不惜次第咏歌之
徐于室記(汪道昆)
室高廣方丈深加半焉負牆設一木榻以居坐具卧具
咸在榻之左樹佩劍一盖大將軍所鑄余為之銘又左
一几縱置之几上石琴在北石磬在南端主人不能琴
特不去耳榻右設一几如左其北為庋者三一貯佛子
書一貯經史一貯詞賦其南當參之一置博山爐舍几
而南不盡一武設小几二廣尺有咫高視廣有加一置
筆床一置茶竈中布席衡一几戶牖間去閾尺五几之
右置一篋貯圖書其左設蒲團西鄉燕居則當戶抱几日
繙書或蒙莊家言非有故不輟業坐久則蒼頭供茶具
薦沈水香怠則擊磬什數聲倚木箕踞澤劍首甚則齁
齁睡矣意不自得則趺坐蒲團學無生忍居數月率以為
常主人故倦游既歸而倦愈甚乃今跬步不出將以一
室老焉其曰徐于則有味乎莊生言之也
世美堂後記(歸有光)
予妻之曾大父王翁致謙宋丞相魏公之後自大名徙
宛丘後又徙餘姚元至順間有官平江者因家崑山之
南戴故縣人謂之南戴王氏翁為人倜儻竒偉吏部左
侍郎葉公盛大理寺卿章公格一時名德皆相友善為
與連姻成化初築室百楹扵安亭江上堂宇閎厰極幽
雅之致題其扁曰世美四明楊太史守阯為之記嘉靖
中曾孫某以逋官物粥于人予適讀書堂中吾妻曰君
在不可使人頓有黍離之悲余聞之固已惻惻然亦自
愛其居閑靚可以避俗囂也迺謀質金以償粥者不足
則歲質貸五六年始盡讐其直安亭俗呰窳而田惡先
是縣人爭以不利阻余余稱孫叔敖之請寢丘韓獻子
遷新田之語以為言衆莫不笑之余扵家事未嘗訾省
吾妻終亦不以有無告但督僮奴墾荒萊歲苦旱而獨
收每稻熟先以為吾父母酒醴迺敢嘗酒穫二麥以為
舅姑羞醬乃亨飪祭祀賓客婚姻贈遺無所失姊妹之
無依者悉來歸四方學者館餼莫不得所有遘憫不自
得者終默默未嘗有所言也以余好書故家有零落篇
牘輒令里媪訪求遂置書無慮數千卷庚戌歲余落第
出都門從陸道旬日至家時芍藥花盛開吾妻具酒相
問勞余謂得無有所恨耶曰方共採藥鹿門何恨也長
沙張文隠公薨余哭之慟吾妻亦淚下曰世無知君者
矣然張公負君耳辛亥五月晦日吾妻卒實張文隠公
薨之明年也後三年倭奴犯境一日抄掠數過而宅不
毁堂中書亦無恙然余遂居縣城歲一再至而已辛酉
清明日率子婦來省祭留修圮壊居久之不去一日家
君燕坐堂中慘然謂余曰其室在其人亡吾念汝婦耳
余退而傷之述其事以為世美堂後記
見村樓記(歸有光)
崑山治城之隍或云即古婁江然婁江已湮以隍為江
未必然也吳淞江自太湖西來北向若將趨入縣城未
二十里若抱若折遂東南入扵海江之將南折也背折
而為新洋江新洋江東數里有地名羅巷村亡友李中
丞先世居扵此因自號為羅村云中丞遊宦二十餘年
幼子延實産于江右南昌之官廨其後每遷官輒隨歴
東兖汴楚之境自岱岳嵩山匡廬衡山瀟湘洞庭之渚
延實無不識也獨扵羅巷村者生平猶昧之中丞既謝
世延實卜居縣城之東南門内金潼港有樓翼然出扵
城闉之上前俯隍水遙望三面皆吳淞江之野塘浦縱
横田塍如畫而村墟遠近映帶延實日焚香灑掃讀書
其中而名其樓曰見村余間過之延實為具飰念昔與
中丞遊時時至其故宅所謂南樓者相與飲酒論文忽
忽二紀不意遂已隔世今獨對其幼子飰悲悵者久之
城外有橋余常與中丞出郭造故人方思曾時其不在
相與憑檻常至暮悵然而反今兩人者皆亡而延實之
樓即方氏之故廬予能無感乎中丞自幼攜策入城往
來省墓及歲時出郊嬉遊經行術徑皆可指也孔子少
不知父葬處有輓父之母知而告之予可以為輓父之
母乎延實既能不忘其先人依然水木之思肅然桑梓
之懷愴然霜露之感矣自古大臣子孫蚤孤而自振者
史傳中多其人延實在勉之而已
酬字堂記(徐渭)
鎮海樓成少保公進渭曰是當記子為我草草成以進
公賞之曰聞子久僑矣趣召掌記廩銀之兩百有二十
為秀才廬渭謝侈不敢公曰我愧晉公子扵是文乃遂
不愧湜儻用福先寺事數字以責我酬我其薄矣何侈
為渭感公語乃拜賜持歸盡槖中文物如公數買城南
東地十畝有屋二十有二間小池一以魚以荷木之類
菓花材三種凡數十株長籬亘畝護以枸杞外有竹數
十箇笋迸雲客至網魚燒笋佐以落果醉而詠歌始屋
陳而無次稍序新之遂額其堂曰酬字
半舫齋記(邢侗)
余家東土率皆平原廣衍無衣帶濠濮之觀而自余宦
遊吳楚數數涉江湖樓船彩鷁響金奏而撾迴颿庶幾
乎平生大觀矣越自得謝家食為園東城之隅大只為
梨丘亭古臺高揭鉅麗甲一方而亦有茅茨短築委
檻曲廊依稀吳越間菟裘中敞一齋仰施藻井俯則裁
文杏為枰左篏綺疏者六才與棐几齊綠沈為飾宛若艦
窗右則徒壁立東西通弄對啟雙扉直北為中扃南向
穴壁甕如也主人有味乎歐陽畫舫之旨而額之以舫
之半曰半舫齋云縱僅為尺者八横殺八之一可吟可
揮可酒可碁可與羲皇遊可與頭陀居傍睨遠想居然
三老長季之在御而鳥軋欸乃之聲互相喧答也已乃
推窗延眺萬柳迴環若度秦郵之浦隋氏之隄俄而皓
魄初升烟雲合市隠隠百雉三數樓櫓争出較竒則又
若放溜懸水棲帆彭城黃樓亘其前而坡翁月中遊也
若夫隔林洞簫深巷寒犬家童晩炊隣媪相杵又何減
水籬吠豹遠天長笛前村漁火野泊夜舂者哉余風濤
中人也比雖漸違舟楫曷敢一日而易波臣兒曹第誦斯
言尚亦無忘陸海吾鄉信美其永永勿見嘲于河伯也
虎丘三泉亭記(陳繼儒)
吳人不善附麗山亦如之虎丘是也凡地勢相牽相聯
若斷若續突為崇山峻嶺綿為蔓壑枝峯散為飛泉噴
瀑多使人心胆震昡耳目旋轉而不得停大抵附麗者
必高大高大者必險絶其勢然也虎丘前無援後無推
孤山獨峙于平疇衍漾之中而不見有因緣攀附巉聳
刻露之跡其秀至今甲天下石平如砥泉瑩如雪陸羽
張又新品泉而甘之埒居第三與中冷惠山鼎足矣申
文定自少喜登此山觧相印歸數與故人父老觴咏其
上㪺泉瀹茗欣然忘歸曰百歲後吾魂魄猶應依此文
定薨郡中業有專祠至是士大夫醵金考室復祠公扵
劍池之南鶴澗之西曰公平康正直一生相業無所附
麗而起此水此丘神所樂也祠北恰枕三泉寺僧久屋
其上湫隘塵垢日月之光不射雲霞之彩不生冏卿司
理捐金錢施僧撤屋刳土土去而石根露石露而泉脈
疏穹壁高廣截若刀削凡數百年鐫題字跡隠隠出嶙
峋隙縫間禪窟懸崖經聲曳扵樹杪石梁浮澗苔紋繡
扵水中周之以曲廊扞之以闌楯游者逡巡玩流憑三
泉亭而小憩焉夫自古有此虎丘即有此清泉石壁歲
不絶歌舞太平日不絶品題名勝鮮有發覆疏明為泉
石一洗塵土面目者有之則文定之冏卿司理始搜剔
經營則客周伯讓始文定有靈將無釋冠劍屏侍衛夷
猶扵亭之上下乎人静山清花疎月淡公左挽顔魯公
右拍蘇學士呼取闔閭健兒盡發魚腸三千試舞扵鐵
花巖畔生公說法何胤講經遠道士放鶴陸桑苧點茶
王家短主簿但令展衣掃石綆汲第三泉數斗作供樂
哉斯丘公舍此焉適哉冏卿笑曰眉道人是語快不可
言即文定當為解頥請筆而記之
歇菴記(陶望齡)
酣中閣之前隟地從丈許繚垣為門庭之東西各覆土
壇焉謀以蒔花草久之始得木芍藥數本列植之溉之
失節復稿遂為空壇矣閣下左偏一室曰歇菴奉親之
暇退輒憩息故稱菴曰歇也噫嘻士君子所騖扵世而
不可止者豈非以其志與力哉若余之羸惙迂愚即有
志甚強而才與力交縶之每自維不足扵物無益世用
以為嗟悼然蹇蹄願息弱翰念棲栖息之後仰視駿馳
鵬徙覆以為勞矣盖人情窮則反本夫安知所謂不足
者之非予幸也無聾盲之苦無饑寒之慮食息視聽無
不如人而又過焉而營營不止非惑也與庵中二榻一
几蕉團一儒釋書數卷讀書宴坐視其勤懶寢處于于
然甚樂也嗟乎向使予不幸力豐而氣盛材贍而志長
亦且追逐其嗜好竭蹷奔奏扵物役之不暇何暇去而
從事扵寂寥枯淡之道哉雖然有營一也安知余今所
從事非惑之尤乎去彼之營營以適此之營營然且以
為有是非焉得失焉惑不滋厚也與事固有倒行逆施
而後獲者故勤之所以息也作之所以止也若予真所
謂惰者使予扵斯道勤之不息作之不止其必有廢然
而止息者矣名菴所以志也
抱甕亭記(袁宏道)
伯修寓近西長安門有小亭曰抱甕伯修所自名也亭
外多花木正西有大柏六株五六月時涼蔭滿階暑氣
不得入每夕陽佳月透光如水風枝搖曳有若浪紋衣
裳床几之類皆動梨花二株甚繁盛開時香雪滿一庭
隙地皆種蔬瓜棚藤架菘路韭畦宛似山庄小奴青泉
負甕白石注水日夜澆灌不休面貌若鐵稍暇則相與
宴息樹下觀其意殊樂之無所苦凡客之至斯亭者覩
夫枝葉之蓊鬱乳雀之哺子野蛾之變化胥蝶之移粉
未嘗不以為真老圃也而是時伯修方在講筵先鷄而
入每下直之時眼中芒生稍一假寐而中書催講章者
又已在門頭膠枕上欲起不得兒童以熱水拭面乃得
醒看書如在霧中嘗自笑以為不若青泉白石者之能
有此圃也宏初入亭甚適既見兄勞頓心竊苦已而愀
然曰此余師焦先生之舊居也當余初第時攝衣屏息
傴僂門屏下與諸弟子問業于此者不知其幾履齒之
跡猶在門限卷硃未燥而先生已為遷客羊腸路險吾
末如何若宏返覆于此而知伯修之寄意深詞旨遠也
伯修殆將歸矣
玉版居記(黃汝亨)
鍾陵民儉境以内山川城郭半蕭瑟絶少勝地可眺覽
獨城南山寺名福勝者去城里許徑窅而僻都無市喧
惟是苔衣樹色相映寺殿亦净厰可坐前令扵此集父
老或諸生五六輩說約講藝而寺以後方丈地有脩竹
數百竿古樹十數株為松為櫪為樟為樸為蠟為柞為
楓及芭蕉細草間之四面牆不盈尺野林山翠䓤蒨蒼
靄可鬱而望六月坐之可忘暑清風白月秋聲夜色搖
搖墮竹樹下間以吏事稀少獨與往還覺山隂道不遠
亦自忘其吏之為俗借境汰情似扵其中不無小勝因
出餘鍰命工築小屋一座圍櫺窗四周窗以外長廊尺
許帶以朱闌干薙草砌石可步可倚最後隙地亦佳覆
樹似屋據而坐亦近乎巢樹鑿坏之民而總之以竹居
勝即榜竹為徑題之以小淇園顔其居曰玉版里父老
諸生未始不可與集高客韻士與之俱更益清遠間覓
閒孤往亦復自勝不佞令此地無善狀庶幾此袈裟地
片居為政林下者云爾已矣昔蘇子瞻邀劉器之參玉
版和尚至則燒笋而食器之覺笋味勝欣然有悟盖取
諸此也寺僧一二每見多酒態不知此味子瞻亦不可
多得嗟乎情境曠如雅俗都捐亦鳥知世無子瞻玉版
其人也列一石刻玉版居約戒殺戒濥戲戒多滋味戒
毁牆壁籬落砍伐摧敗諸竹木願後來者共呵護之有
越三章者不難現宰官身而說法工竣為壬寅秋九月
楮亭記(袁中道)
金粟園後有蓮池二十餘畝臨水有園楮樹叢生焉予
欲寘一亭納涼或勸予此不材木也宜伐之而種松栢
予曰松栢成隂最遲予安能待或曰種桃李予曰桃李
成隂亦須四五年道人之跡如遊雲安可桎之一處予
期目前可作庇隂者耳楮雖不材不同商丘之木嗅之
狂醒三日不已者盖亦界于材與不材之間者也以為
材則不中梁棟枅櫨之用以為不材則皮可為紙子可
為藥可以染繪可以頮面其用亦甚夥昔子瞻作宥老
楮詩盖亦有取扵此今年夏酷暑前堂如炙至此地則
水風冷冷襲人而楮葉皆如掌大其隂甚濃遮樾一臺
植竹為亭盖以箬即曦色不至并可避雨日西驕陽隠
蔽層林啼鳥咈葉中沈鬱有若深山數日以來此樹遂
如飲食衣服不可暫廢深有當于予心自念設有他樹
猶當改而植此而况已森然如是豈惟宥之哉且將九
錫之矣遂取之以名吾亭
文章辨體彙選卷五百七十一
