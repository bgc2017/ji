文章辨體彙選卷七十
上書五明賀復徵編
上元帝書(漢谷吉)
中國與夷狄有羈縻不絶之義今既養全其子十年德
澤甚厚空絶而不送近從塞還示弃捐不畜使亡鄉從
之心棄前恩立後怨不便議者見前江廼始亡應敵之
數知勇俱困以致恥辱即豫為臣憂臣幸得建彊漢之
節承明聖之詔宣諭厚恩不宜敢桀若懷咆哮加亡道
於臣則單于長嬰大罪必遁逃遠塞不敢近邊没一使
以安百姓國之計臣之願也願送至庭
論神怪書(谷永)
臣聞明於天地之性不可惑以神怪知萬物之情不可
罔以非類諸背仁義之正道不遵五經之法言而盛稱
奇怪鬼神廣崇祭祀之方求報無福之祠及言世有仙
人服食不終之藥䢣興輕舉登遐倒景覽觀縣圃浮游
蓬萊耕耘五德朝種暮穫與山石亡極黃冶變化堅冰
淖溺化色五倉之術者皆姦人惑衆挾左道懷詐偽以
欺罔世主聽其言洋洋滿耳若將可遇求之盪盪如繫
風捕影終不可得是以明王距而不聽聖人絶而不語
昔周史萇弘欲以鬼神之術輔尊靈王會朝諸侯而周
室愈微諸侯愈叛楚懷王隆祭祀事鬼神欲以獲福助
却秦師而兵挫地削身辱國危秦始皇初并天下甘心
於神仙之道遣徐福韓終之屬多齎童男童女入海求
神采藥因逃不還天下怨恨漢興新垣平齊人少翁公
孫卿欒大等皆以仙人黃冶祭祀事鬼使物入海求神
采藥貴幸賞賜累千金大尤尊盛至妻公主爵位重絫
震動海内元鼎元封之際燕齊之間方士瞋目㧖&KR1158;言
有神仙祭祀致福之術者以萬數其後平等皆以術窮
詐得誅夷㐲辜至初元中有天淵玉女鉅鹿神人轑陽
侯師張宗之姦紛紛復初起夫周秦之末三五之隆已
嘗專意散財厚爵祿竦精神舉天下以求之矣曠日經
年靡有毫釐之驗足以揆今經曰享多儀儀不及物惟
曰不享論語說曰子不語怪神唯陛下距絶此類毋令姦
人有以窺朝者
諫立趙皇后書(谷永)
臣聞天之所與必先賜以符瑞天之所違必先降以災
變此神明之徵應自然之占驗也昔武王周公承順天
地以饗魚烏之瑞然猶君臣祗懼動色相戒况於季世
不蒙繼嗣之福屢受威怒之異者乎雖夙夜自責改過
易行畏天命念祖業妙選有德之世考卜窈窕之女以
承宗廟順神祗心塞天下望子孫之祥猶恐晩暮今乃
觸情縱欲傾於卑賤之女欲以母天下不畏於天不媿
於人惑莫大焉里語曰腐木不可以為柱卑人不可以
為主天人之所不予必有禍而無福市道皆共知之朝
廷莫肯一言臣竊傷心自念得以同姓拔擢尸禄不忠
汙辱諫爭之官不敢不盡死唯陛下深察
救劉輔書(辛慶忌)
臣聞明王垂寬容之聽崇諫爭之官廣開忠直之路不
罪狂狷之言然後百僚正位竭忠盡謀不懼後患朝廷
無諂諛之士元首無失道之諐竊見諫大夫劉輔前以
縣令求見擢為諫大夫此其言必有卓詭切至當聖心
者故得拔至於此旬日之間收下秘獄臣等愚以為輔
幸得託公族之親在諫臣之列新從下土來未知朝廷
體獨觸忌諱不足深過小罪宜隱忍而已如有大惡宜
暴治理官與衆共之昔趙簡子殺其大夫鳴犢孔子臨
河而還今天心未豫災異屢降水旱迭臻方當隆寬廣
問褒直盡下之時也而行慘急之誅於諫諍之臣震驚
臣下失忠直心假令輔不坐直言所坐不著天下不可
戶曉同姓近臣本以言顯其於治親養忠之義誠不宜
幽囚於掖庭獄公卿以下見陛下進用輔亟而折傷之
暴人有懼心精銳銷耎莫敢盡節正言非所以昭有虞
之聽廣德美之風也臣等竊深傷之唯陛下留神省察
訟陳湯書(耿育)
延壽湯為聖漢揚鉤深致遠之威雪國家累年之恥討
絶域不羈之君係萬里難制之虜豈有比哉先帝嘉之
仍下明詔宣著有功改年垂歴傳之無窮應是南郡獻
白虎邊垂無警備會先帝寢疾然猶垂意不忘數使尚
書責問丞相趣立其功獨丞相匡衡排而不予封延壽
數百戶此功臣戰士所以失望也孝成皇帝承建業之
基乘征伐之威兵革不動國家無事而大臣傾邪讒佞
在朝曾不深惟本末之難以防未然之戒欲專主威排
妒有功使湯塊然被冤拘囚不能自明卒以無罪老棄
燉煌正當西域通道令威名折衝之臣旋踵及身復為
郅支遺虜所笑誠可悲也至今奉使外蠻者未嘗不陳
郅支之誅以揚漢國之盛夫援人之功以懼敵棄人之
身以快讒豈不痛哉且安不忘危盛必慮衰今國家素
無文帝累年節儉富饒之蓄又無武帝薦延梟俊禽敵
之臣獨有一陳湯耳假使異世不及陛下尚望國家追
錄其功封表其墓以勸後進也湯幸得身當聖世功曾
未久反聽邪臣鞭逐斥遠使亡逃分竄死無處所遠覽
之士莫不計度以為湯功累世不可及而湯過人情所
有湯尚如此雖復破絶筋骨暴露形骸猶復制於唇舌
為嫉妬之臣所係虜耳此臣所以為國家尤戚戚也
論王氏書(梅福)
臣聞箕子佯狂於殷而為周陳洪範叔孫通遁秦歸漢
制作儀品夫叔孫先非不忠也箕子非疏其家而畔其
親也不可為言也昔高祖納善若不及從諫若轉圜聽
言不求其能舉功不考其素陳平起於亡命而為謀主
韓信拔於行陳而建上將故天下之士雲合歸漢爭進
奇異智者竭其策愚者盡其慮勇士極其節怯夫勉其
死合天下之知并天下之威是以舉秦如鴻毛取楚若
拾遺此高祖所以亡敵於天下也孝文皇帝起於代谷
非有周召之師伊呂之佐也循高祖之法加以恭儉當
此之時天下幾平繇是言之循高祖之法則治不循則
亂何者秦為亡道削仲尼之迹滅周公之軌壞井田除
五等禮廢樂崩王道不通故欲行王道者莫能致其功
也孝武皇帝好忠諫說至言出爵不待廉茂慶賜不須
顯功是以天下布衣各厲志竭精以赴闕庭自衒鬻者
不可勝數漢家得賢於此為盛使孝武皇帝聽用其計
升平可致於是積尸暴骨快心胡越故淮南王安緣間
而起所以計慮不成而謀議泄者以衆賢聚於本朝故
其大臣勢陵不敢和從也方今布衣乃窺國家之隙見
間而起者蜀郡是也及山陽亡徒蘇令之羣蹈藉名都
大郡求黨與索隨和而亡逃匿之意此皆輕量大臣亡
所畏忌國家之權輕故匹夫欲與上爭衡也士者國之
重器得士則重失士則輕詩云濟濟多士文王以寧廟
堂之議非草茅所當言也臣誠恐身塗野草尸并卒伍
故數上書求見輒報罷臣聞齊桓之時有以九九見者
桓公不逆欲以致大也今臣所言非特九九也陛下距
臣者三矣此天下士所以不致也昔秦武王好力任鄙
叩闕自鬻繆公行伯繇余歸德今欲致天下之士民有
上書求見者輒使詣尚書問其所言言可采取者秩以
升斗之禄賜以一束之帛若此則天下之士發憤懣吐
忠言嘉謀日聞於上天下條貫國家表裏爛然可睹矣
夫以四海之廣士民之數能言之類至衆多也然其儁
傑指世陳政言成文章質之先聖而不謬施之當世合
時務若此者亦亡幾人故爵禄束帛者天下之底石高
祖所以厲世摩鈍也孔子曰工欲善其事必先利其器
至秦則不然張誹謗之罔以為漢毆除倒持泰阿授楚
其柄故誠能勿失其柄天下雖有不順莫敢觸其鋒此
孝武皇帝所以闢地建功為漢世宗也今不循伯者之
道乃欲以三代選舉之法取當世之士猶察伯樂之圖
求騏驥於市而不可得亦已明矣故高祖棄陳平之過
而獲其謀晉文召天王齊桓用其讎亡益於時不顧順
逆此所謂伯道者也一色成體謂之醇白黑雜合謂之
駮欲以承平之法治暴秦之緒猶以鄉飲酒之禮理軍
市也今陛下既不納天下之言又加戮焉夫䳒鵲遭害
則仁鳥增逝愚者蒙戮則智士深退間者愚民上疏多
觸不急之法或下廷尉而死者衆自陽朔以來天下以
言為諱朝廷尤甚羣臣皆承順上指莫有執正何以明
其然也取民所上書陛下之所善試下之廷尉廷尉必
曰非所宜言大不敬以此卜之一矣故京兆尹王章資
質忠直敢面引廷爭孝元皇帝擢之以厲具臣而矯曲
朝及至陛下戮及妻子且惡惡止其身王章非有反畔
之辜而殃及家折直士之節結諫臣之舌羣臣皆知其
非然不敢爭天下以言為戒最國家之大患也願陛下
循高祖之軌杜亡秦之路數御十月之歌留意亡逸之
戒除不急之法下亡諱之詔博覽兼聽謀及疏賤令深
者不隱遠者不塞所謂闢四門明四目也且不急之法
誹謗之微者也往者不可及來者猶可追方今君命犯
而主威奪外戚之權日以益隆陛下不見其形願察其
景建始以來日食地震以率言之三倍春秋水災無與
比數隂盛陽微金鐵為飛此何景也漢興以來社稷三
危呂霍上官皆母后之家也親親之道全之為右當與
之賢師良傅教以忠孝之道今乃尊寵其位授以魁柄
使之驕逆至於夷滅此失親親之大者也自霍光之賢
不能為子孫慮故權臣易世則危書曰毋若火始庸庸
勢陵於君權隆於主然後防之亦亡及已
請孔子為殷後書(梅福)
臣聞不在其位不謀其政政者職也位卑而言高者罪
也越職觸罪危言世患雖伏質橫分臣之願也守職不
言没齒身全死之日尸未腐而名滅雖有景公之位伏
櫪千駟臣不貪也故願一登文石之陛涉赤墀之塗當
戶牖之法坐盡平生之愚慮亡益於時冇遺於世此臣
寢所以不安食所以忘味也願陛下深省臣言臣聞存
人所以自立也壅人所以自塞也善惡之報各如其事
昔者秦滅二周夷六國隱士不顯佚民不舉絶三統滅夭
道是以身危子殺厥孫不嗣所謂壅人以自塞者也故
武王克殷未下車存五帝之後封殷於宋紹夏於杞明
著三統示不獨有也是以姬姓半天下遷廟之主流出
於戶所謂存人以自立者也今成湯不祀殷人亡後陛
下繼嗣久微殆為此也春秋經曰宋殺其大夫穀梁傳
曰其不稱名姓以其在祖位尊之也此言孔子故殷後
也雖不正統封其子孫以為殷後禮亦宜之何者諸侯奪
宗聖庶奪嫡傳曰賢者子孫宜有土而况聖人又殷之
後哉昔成王以諸侯禮葬周公而皇天動威雷風著災
今仲尼之廟不出闕里孔氏子孫不免編戶以聖人而
歆匹夫之祀非皇天之意也今陛下誠能據仲尼之素
功以封其子孫則國家必獲其福又陛下之名與夭亡
極何者追聖人素功封其子孫未有法也後聖必以為
則不滅之名可不勉哉
言王氏書(杜業)
王氏世權日久朝無骨鯁之臣宗室諸侯微弱與繫囚
無異自左史以上至於大吏皆權臣之黨曲陽侯根前
為三公輔政知趙昭儀殺皇子不輒白奏反與趙氏比
周恣意妄行譖愬故許后被加以非罪誅破諸許族敗
元帝外家内嫉妬同產兄姊紅陽侯立及淳于氏皆老
被放棄新喋血京師威權可畏高陽侯薛宣有不養母
之名安昌侯張禹奸人之雄惑亂朝廷使先帝負謗於
海内尤不可不愼陛下初即位謙讓未遑孤獨特立莫
可據仗權臣易世意若探湯宜蚤以義割恩安百姓心
竊見朱博忠信勇猛材略不世出誠國家雄俊之寳臣
也宜徵博置左右以填天下此人在朝則陛下可高枕
而卧矣昔諸呂欲危劉氏賴有高祖遺臣周勃陳平尚
存不者幾為奸臣笑
諫伐匈奴書(嚴尤)
臣聞匈奴為害所從來久矣未聞上世有必征之者也
後世三家周秦漢征之然皆未有得上策者也周得中
策漢得下策秦亡策焉當周宣王時獫狁内侵至於涇
陽命將征之盡境而還其視戎狄之侵譬猶蟁蝱之螫
敺之而已故天下稱明是為中策漢武帝選將練兵約
齎輕糧深入遠戍雖有克獲之功胡輒報之兵連禍結
三十餘年中國罷耗匈奴亦創艾而天下稱武是為下
策秦始皇不忍小恥而輕民力築長城之固延袤萬里
轉輸之行起於負海疆境既完中國内竭以喪社稷是
為亡策今天下遭陽九之戹比年饑饉西北邊尤甚發
三十萬衆具三百日糧東援海岱南取江淮然後乃備
計其道里一年尚未集合兵先至者聚居暴露師老械
弊勢不可用此一難也邊既空虛不能奉軍糧内調郡
國不相及屬此二難也計一人三百日食用糒十八斛
非牛力不能勝牛又當自齎食加二十斛重矣胡地沙
鹵多乏水草以往事揆之軍出未滿百日牛必物故且
盡餘糧尚多人不能負此三難也胡地秋冬甚寒春夏
甚風多齎鬴鍑薪炭重不可勝食糒飲冰以歴四時師
有疾疫之憂是故前世伐胡不過百日非不欲久勢力
不能此四難也輜重自隨則輕銳者少不得疾行虜徐
遁逃勢不能及幸而逄虜又累輜重如遇險阻銜尾相
隨虜遮前後危殆不測此五難也大用民力功不可必
立臣伏憂之今既發兵宜縱先至者令臣尤等深入霆
擊且以創艾胡虜
諫不受單于朝書(揚雄)
臣聞六經之治貴於未亂兵家之勝貴於未戰二者皆
微然而大事之本不可不察也今單于上書求朝國家
不許而辭之臣愚以為漢與匈奴從此隙矣夫北地之
狄五帝所不能臣三王所不能制其不可使隙甚明臣
不敢遠稱請引秦以來明之以秦始皇之彊蒙恬之威
帶甲四十餘萬然不敢窺西河乃築長城以界之會漢
初興以高祖之威靈三十萬衆困於平城士或七日不
食時奇譎之士石畫之臣甚衆卒其所以脫者世莫得
而言也又高皇后嘗忿匈奴羣臣廷議樊噲請以十萬
衆横行匈奴中季布曰噲可斬也妄阿順旨於是大臣
權書遺之然後匈奴之結解中國之憂平及孝文時匈
奴侵暴北邊候騎至雍甘泉京師大駭發三將軍屯細
柳棘門霸上以備之數月乃罷孝武即位設馬邑之權
欲誘匈奴使韓安國將二十萬衆徼於便地匈奴覺之
而去徒費財勞師一虜且不可見况單于之面乎其後
深惟社稷之計規恢萬載之策乃大興師數十萬使
衛青霍去病操兵前後十餘年於是浮西河絶大幕破
寘顏襲王庭窮極其地追奔逐北封狼居胥山禪於姑
衍以臨瀚海虜名王貴人以百數自是之後匈奴震怖
益求和親然而未肯稱臣也且夫前世豈樂傾無量之
費役無罪之人快心於狼望之北哉以為不壹勞者不
久佚不暫費者不永寧是以忍百萬之師以摧餓虎之
喙運府庫之財填盧山之壑而不悔也至本始之初匈
奴有桀心欲掠烏孫侵公主乃發五將之師十五萬騎
獵其南而長羅侯以烏孫五萬騎震其西皆至質而還
時鮮有所獲徒奮揚威武明漢兵若風雷耳雖空行空
反尚誅兩將軍故北狄不服中國未得高枕安寢也逮
至元康神爵之間大化神明鴻恩溥洽而匈奴内亂五
單于爭立日逐呼韓邪攜國歸死扶伏稱臣然尚羈縻
之計不顓制自此之後欲朝者不距不欲者不彊何者
外國天性忿鷙形容魁健負力怙氣難化以善易隸以
惡其彊難詘其和難得故未服之時勞師遠攻傾國殫
貨伏尸流血破堅拔敵如彼之難也既服之後慰薦撫
循交接賂遺威儀俯仰如此之備也往時嘗屠大宛之
城蹈烏桓之壘探姑繒之壁藉蕩姐之場艾朝鮮之㫋
拔兩越之旗近不過旬月之役遠不離二時之勞固已
犂其庭掃其閭郡縣而置之雲徹席卷後無餘菑惟北
狄為不然眞中國之堅敵也三垂比之懸矣前世重之
茲甚未易可輕也今單于歸義懷欵誠之心欲離其庭
陳見於前此乃上世之遺策神靈之所想望國家雖費
不得已者也柰何距以來厭之辭疎以無日之期消往
昔之恩開將來之隙夫欵而隙之使有恨心負前言緣
往辭歸怨於漢因以自絶終無北面之心威之不可論
之不能焉得不為大憂乎夫明者視於無形聰者聽於
無聲誠先於未然即蒙恬樊噲不復施棘門細柳不復
備馬邑之策安所設衛霍之功何得用五將之威安所
震不然一有隙之後雖智者勞心於内辯者轂擊於外
猶不若未然之時也且往者圖西域制車師置城郭都
護三十六國費歲以百萬計者豈為康居烏孫能踰白
龍堆而寇西邊哉乃以制匈奴也夫百年勞之一日失
之費十而愛一臣竊為國不安也惟陛下少留意於未
亂未戰以遏邊崩之禍
論丁傅董賢書(鮑宣)
竊見孝成皇帝時外親持權人人牽引所私以充塞朝
廷妨賢人路濁亂天下奢泰亡度窮困百姓是以日蝕
且十彗星四起危亡之徵陛下所親見也今柰何反覆
劇於前乎朝臣亡有大儒骨鯁白首耆艾魁壘之士論
議通古今喟然動衆心憂國如饑渴者臣未見也敦外
親小童及幸臣董賢等在公門省戶下陛下欲與此共
承天地安海内甚難今世俗謂不智者為能謂智者為
不能昔堯放四罪而天下服今除一吏而衆皆惑古刑
人尚服今賞人反惑請寄為奸羣小日進國家空虛用
度不足民流亡去城郭盜賊並起吏為殘賊歲增於前
凡民有七亡隂陽不和水旱為災一亡也縣官重責更
賦租稅二亡也貪吏並公受取不已三亡也豪強大姓
蠶食亡厭四亡也苛吏繇役失農桑時五亡也部落鼔
鳴男女遮迣六亡也盜賊劫掠取民財物七亡也七亡
尚可又有七死酷吏敺殺一死也治獄深刻二死也冤
陷亡辜三死也盜賊橫發四死也怨仇相殘五死也歲
惡饑餓六死也時氣疾疫七死也民有七亡而無一得
欲望國安誠難民有七死而無一生欲望刑措誠難此
非公卿守相貪殘成化之所致邪羣臣幸得居尊官食
重禄豈有肯加惻隱於細民助陛下流教化者邪志但
在營私家稱賓客為奸利而已以苟容曲從為賢以拱
默尸禄為智謂如臣宣等為愚陛下擢臣岩穴誠冀有
益毫毛豈徒欲使臣美食大官重高門之地哉天下乃
皇天之天下也陛下上為皇天子下為黎庶父母為天
牧養元元視之當如一合尸鳩之詩今貧民菜食不厭
衣又穿空父子夫婦不能相保誠可為酸鼻陛下不救
將安所歸命乎柰何獨私養外親與幸臣董賢多賞賜
以大萬數使奴從賓客漿酒霍肉蒼頭廬兒皆用致富
非天意也及汝昌侯傅商亡功而封夫官爵非陛下之
官爵乃天下之官爵也陛下取非其官官非其人而望
天悅民服豈不難哉方陽侯孫寵宜陵侯息夫躬辨足
以移衆彊可用獨立奸人之雄惑世尤劇者也宜以
時罷退及外親幼童未通經術者皆宜令休就師傅急
徵故大司馬傅喜使領外親故大司空何武師丹故丞
相孔光故左將軍彭宣經皆更博士位皆歴三公智謀
威信可與建教化圖安危龔勝為司直郡國皆愼選舉
三輔委輸官不敢為姦可大委任也陛下前以小不忍
退武等海内失望陛下尚能容亡功德者甚衆曾不能
忍武等邪治天下者當用天下之心為心不得自專快
意而已也上之皇天見譴下之黎庶怨恨次有諫爭之
臣陛下苟欲自薄而厚惡臣天下猶不聽也臣雖愚戅
獨不知多受禄賜美食大官廣田宅厚妻子不與惡人
結仇怨以安身邪誠廹於大義官以諫諍為軄不敢不
竭愚惟陛下少留神明覽五經之文原聖人之至意深
思天地之戒臣宣呐鈍於辭不勝惓惓盡死節而已
論董賢書(鮑宣)
陛下父事天母事地子養黎民即位以來父虧明母震
動子訛言相驚恐今日食於三始誠可畏懼小民正月
朔日尚恐毁敗器物何况於日虧乎陛下深内自責避
正殿舉直言求過失罷退外親及旁仄素餐之人徵拜
孔光為光禄大夫發覺孫寵息夫躬過惡免官遣就國
衆庶歙然莫不說喜天人同心人心說則天意解矣乃
二月丙戌白虹虷日連隂不雨此天有憂結未解民有
怨望未塞者也侍中駙馬都尉董賢本亡葭莩之親但
以令色諛言自進賞賜亡度竭盡府藏幷合三第尚以
為小復壊暴室賢父子坐使天子使者將作治第行夜
吏卒皆得賞賜上冡有會輟太官為供海内貢獻當養
一君今反盡之賢家豈天意與民意邪天不可久負厚之
如此反所以害之也誠欲哀賢宜為謝過天地解讐海
内免遣就國收乘輿器物還之縣官如此可以父子終
其性命不者海内之所仇未有得久安者也孫寵息夫
躬不宜居國可皆免以視天下復徵何武師丹彭宣傳
喜曠然使民易視以應天心建立大政以興太平之端
高門去省戶數十步求見出入二年未省欲使海瀕仄
陋自通遠矣願賜數刻之間極竭毣毣之思退入三泉
死亡所恨
論封拜丁傅書(師丹)
古者諒隂不言聽於冢宰三年亡改於父之道前大行
尸柩在堂而官爵臣等以及親屬赫然皆貴寵封舅為
陽安侯皇后尊號未定豫封父為孔鄉侯出侍中王邑射
聲校尉王邯等詔書比下變動政事卒暴亡漸臣縱不
能明陳大義復曾不能牢讓爵位相隨空受封侯增益
陛下之過間者郡國多地動水出流殺人民日月不明
五星失行此皆舉錯失中號令不定法度失理隂陽溷
濁之應也臣伏惟人情無子年雖六七十猶博取而廣
求孝成皇帝深見天命燭知至德以壯年克已立陛下
為嗣先帝暴棄天下而陛下繼體四海安寧百姓不懼
此先帝聖德當合天人之功也臣聞天威不違顏咫尺
願陛下深思先帝所以建立陛下之意且克已躬行以
觀羣下之從化天下者陛下之家也肺腑何患不富貴
不宜倉卒先帝不量臣愚以為太傅陛下以臣託師傅
故亡功德而備鼎足封大國加賜黃金位為三公職在
左右不能盡忠補過而令庶人竊議災異數見此臣之
大罪也臣不敢言乞骸骨歸於海濱恐嫌於偽誠慙負
重責義不得不盡死
言傅喜書(何武)
喜行義修潔忠誠憂國内輔之臣也今以寢病一旦遣
歸衆庶失望皆曰傳氏賢子以論議不合於定陶太后
故退百寮莫不為國恨之忠臣社稷之衛魯以季友治
亂楚以子玉輕重魏以無忌折衝項以范增存亡故楚
跨有南土帶甲百萬鄰國不以為難子玉為將則文公
側席而坐及其死也君臣相慶百萬之衆不如一賢故
秦行千金以間廉頗漢散萬金以疏亞父喜立於朝陛
下之光輝傅氏之廢興也
文章辨體彙選卷七十
