文章辨體彙選卷四百七十六
明賀復徵編
儀一
宗儀九首(明方孝孺)
君子之道本於身行諸家而推於天下則家者身之符
天下之本也治之可無法乎德修於身施以成化雖無
法或可也而古之正家者常不敢後法蓋善有餘而法
不足法有餘而守之人不足家與國通患之况俱無焉
者乎余德不能化民而竊有志於正家之道作宗儀九
篇以告宗人庶幾賢者因言以趍善不賢者畏義而遠
罪他日於大者有行焉或者其始於此
尊祖
人之異於物者以其知本也其所以知本者以其禮義
之性根於天偹於心粹然出於萬物故物莫得而類之
今夫形禪而氣續者人與物之所同也渴而飲餒而噉
勞而瘁逸而嬉者人與物不相遠也卒之人貴而物賤
者何哉人能知尊其身之所自出而物不能也故生而
敬事之為之甘脆豐柔之味以養其口為之華軟温美
之服以養其體為之采色以養其目為之馨香以養其
鼻順其所欲以養其心猶以為未至也於是飭身惇行
以養其德令聞嘉譽以養其名著其德美於天下後世
使之没而不忘久而彌章君子之為人子孫非以養生
為貴而以奉終為貴非以奉終為難而以思孝廣愛為
難藏于墓祀于廟自天子達于士隆卑廣狹不同而其
致一也故天子七諸侯五大夫三士二官師一庶人寢
乎薦自外為之制者由乎人孝敬之情出於天由乎人
者不可踰也本乎天者夫寧有強之者哉天之命也人
雖至昏弱也甚無知也過先祖之墓未有不動心者時
焉而祀其先語及其遺事未有不嘆泣者形氣之感有
所受之也非偶然也故宗廟之制祭祀之禮君子以此
崇本反始致誠敬於其先㕓井之氓田則祭田祖不以
歲之豐歉而變不忘其始也况於身之所自出者乎知
有其身而不知身之所自出是謂禽犢之民知奉其身
而不恤吾身之所同出是謂痿痺之民是二者雖色貌
為人而其身物化也久矣故人而不知本謂之悖不睦
族謂之戾悖與戾惡名也世之立而談者天之所授與
堯舜孔子不異由顔焉而顔由孟焉而孟不此之務而
為惡名之求尚為愛其身也乎吾懼夫吾族之人為痿
痺禽犢之歸而不自知也為尊祖之法曰立祠祀始遷
祖月吉必謁拜歲以立春祀族人各以祖袝食而各以
物來祭祭畢相率以齒會拜而宴齒之最尊而有德者
向南坐而訓族人曰凡為吾祖之孫者敬父兄慈子弟
和鄰里時祭祀力樹藝無胥欺也無胥訟也無犯國法
也無虐細民也無博奕也無鬭争也無學歌舞以蕩俗
也無相攘竊姦侵以賊身也無鬻子也無大故勿黜妻
也勿為奴隸以辱先也有一于此者生不齒乎族死不
入於祠皆應曰諾然後族人之文者以譜至登下一歲
之生卒而書舉族人之臧否其有婚姻相賙患難相恤
善則勸惡則戒臨財能讓養親事長能孝而悌親姻鄉
里能睦而順此其行之足書舉書之累有足書者死則
為之立傳於譜其有犯於前所訓者亦書之能改則削
之久而愈甚則不削而書其名族人見必揖雖貴賤貧
冨不敵皆以其屬稱喜必慶戚必吊死以其屬服無服
者為之是日不肉而羣哭之羣祭之羣葬之
重譜
尊祖之次莫過於重譜由百世之下而知百世之上居
閭巷之間而盡同宇之内察統系之異同辨傳承之久
近叙戚䟽定尊卑收渙散敦親睦非有譜焉以列之不
可也故君子重之不修譜者謂之不孝然譜之為孝難
言也有徵而不書則為棄其祖無徵而書之則為誣其
祖有恥其先之賤旁援顯人而尊之者有恥其先之惡
而私附于聞人之族者彼皆以為智矣而誠愚也夫祖
豈可擇哉兢兢然尊其所知闕其所不知詳其所可徵
不強述其所難考則庶乎近之矣而世之知乎此者常
鮮趍乎偽者常多淳安之汪氏繇其身緣而上之至於
魯公之族七十餘世皆有諱字卒葬若目見而耳受之
者其心以為至博也而博不能勝其偽也越之楊氏親
隋帝之裔而恥名之汙遂避而不言吳寧之杜氏越千
餘歲而宗漢之延年晉之富陽侯是皆知本者之所深
惡而為之者以為工也顧不惑哉天下有貴人無貴族
有賢人無賢族有士者之子孫不能修身篤行而屈為
童隸而公卿將相常發於隴畆聖賢之世不能傳其遺
業則夷乎恒人而縉紳大儒多興於賤宗天之生人也
果孰貴而孰賤乎四海之廣百氏之衆其初不過出於
數十姓也數十姓之初不過出於數人也數人之先一
人也故今天下之受氏者多堯舜三王之後而皆始於
黃帝譬之巨木焉有盛而蕃有萎而悴其理固有然者
人見其常有顯人也則謂之著族見其無有逹者也則
從而賤之貴賤豈有恒哉在人焉耳苟能法古之人行
古之道聞于天下傳於後世則猶古人也雖其族世未
著不患其不著也孔子子思以為祖而操庸嵬之行則
其庸嵬自若也祖不能貴之也故吾方氏出帝榆罔而
譜不敢列之顯于昔者衆矣而不敢附之疑者闕之以傳
疑不可詳者略之以著實而惟以篤學修身望乎族之
人嗚呼冨貴利達外至者也求之不可必得得之不可
必守守之不能必傳也仁義忠信之道備乎心不求而
足得之者可以行行之可以著施之盈天下而歛於身
不見其隘傳之被萬世而非威武勢力之所能移善尊
祖者思是道也行是道也天下不惟尊其身將歸德於
祖而祖益尊祖益尊而譜益傳斯其為孝大矣何必趯
趯然為偽而欺且誣哉
睦族
井田廢而天下無善俗宗法廢而天下無世家聖人之
立法所以收萬民之心而使之萃于一者治道之極
治功之盛不可忽也故一之所在智者無所措其謀辨
者無所措其說勇者無所用其力如裘之領如網之綱
如髮之握如輹之轂如馬之有轡如牛之有紖操之則
歛縱之則放招之則集撝之則退屈信作止惟上之所
令而民不能参以私先王之民非甚異於後世也其好
義而易使從化而畏法寧死於饑寒而不忍為亂者豈
碪斧鈇鉞所能禁哉教之以其所固有故其向善也安
令之以其所易知故其趨化也亟當是之時同閭接畝
之人猶相親睦信順而小大宗法行乎宗族之間為百
世之宗者百世宗之為五世之宗者五世宗之宗其身
則守其訓有所猷為皆受命于宗子而悍戾争鬭之風
無自而起苟非大姦魁詐不可教令則安有不善者乎
故三代之俗非固美也為治之具既美而習使之然也
後世願治之主王佐之臣迭興于世而卒不足幾乎古
豈民性之不可化邪其具之廢已久世主便因循而憚
改作材士昧遠略而務近功區區補弊苴漏而未及乎
政教之全也民心益離而俗愈散奚獨民之罪君子預
有責焉吾嘗病之而未之能行則思以化吾之族人而
族不可徒化也則為譜以明本之一為始遷祖之祠以
維繫族人之心今夫散處於廬為十為百而各顧其私
者是人之情也縱其溺於情而不示之以知本則將至
於紛争而不可制今使月一會于祠而告之以譜之意
俾知十百之本出於一人之身人身之疾在乎一肢也
而心為之煩貌為之悴口為之呻手為之撫思夫一身
之化為十百也何忍自相戕刺而不顧乎何忍見其顛
連危苦而不救乎何為不合乎一而相視如塗之人乎
故為睦族之法祠祭之餘復置田多者數百畝寡者百
餘畝儲其入俾族之長與族之廉者掌之歲量視族人
所乏而補助之其贏則以為棺槨衣衾以濟不能葬者
産子者娶嫁者喪者疾病者皆以私財相贈遺立典禮
一人以有文者為之俾相族人吉凶之禮立典事一人
以敦睦而才者為之以相族人之凡役世擇子姓一人
為醫以治舉族之疾其藥物於補助之贏取之有餘財
者時增益之族之富而賢者立學以為教其師耴其行
而文其教以孝弟忠信敦睦為要自族長以下主財而
私典事而惰相禮而野不能睦族没則告于祖而貶其
主不祠富而不以教者不祠師之有道别祠之不能師
者則否
廣睦
人之親疎有恒理而無恒情自同祖推而至於無服又
至於同姓愛敬之道厚薄之施固出於天而不可易然
有親而若疎者有疎而若親者常情變於所習也閱歲
時而不相見則同姓如路人比廬含同勞逸酒食之會
不絶則交游之人如昆弟使同姓如路人他人如昆弟
斯豈人之至情哉物有以移之君子未必然而常情所
不能免也聖人之治人以常人之情為中制俾厚者加
厚而薄者不至於離恐其以不接而疎疎而不相恤也
故為之祭酺之法合之以燕樂飲食以洽其歡忻慈愛
之情恐其狗于利而不知道也肅之以鄉射讀法使之
祗敬戒懼而不至于怠肆祭而酺所以為樂也讀法所
以為禮也約民於禮樂而親者愈親疎者相睦此先王
所以為盛也哉舉而行諸天下今未見其不可也然非
士之職也故欲自族而行之鄉而為之制其制曰宗族
歲為燕樂之會四其時則二月也五月也八月也十有
一月也其物則時祀之餘也其品則豕與羊各一酒醴
羞菓惟所有而不必侈也酒以七行九行為節也位以
以尊卑長幼為序也苟尊矣雖稚子猶位乎上也苟長
矣雖貧且賤以齒也其言為孝弟忠信而勿䙝也勿譁
也勿慢也飲雖醉而勿違禮也立子弟二人為執禮以
佐酒酒至揖請飲既飲揖請醻既醻揖請殽羞二人歌
詩其詩則蓼莪裳棣葛藟東門唐之杕杜谷風雅之黃
鳥之類貴其能感人而敦倫理也其數則如酒也立二
人講說嘉言古之人及乎教者皆在所取也將歌也將
說也執禮揖曰請肅以聽皆拱而坐坐則肱相比行則
武相銜舉爵飲醻食羞皆後長者畢則旅揖辭而退少
者送長者于家然後返歲為禮儀之會三冬至也歲之
初吉也夏至也冬至陽之始生也君子之道自此始亨
矣宜有慶也是日昧爽舉族自勝冠以上咸盛服造祠
下相揖趨及門祝啓門以次入序立以時羞獻奠酒皆
再拜班趨出族之長坐别堂次長者率羣昆弟子姓捧
觴稱夀畢皆拜遂以次飲酒相拜如禮典禮以譜至北
向坐讀之長者命衆坐衆坐聽善惡之在書者咸讀無
隠設席於南楹之東北向署其上曰旌善之位善之多
者長者命之酒俾少者咸拜之典禮翼以就位署南楹
之西曰思過之所惡之累書而不改者俾立其下於是
長者以譜所列傳緒盛衰絶續之故明言之而告以常
訓曰為善如嗜飲酒去惡如去毒螫慎思哉勿墜爾先
祖之祀衆拱而聽皆俯首就班再拜出少者授長者杖
以序行乃還于家夏至隂之始生也君子所宜慎也是
日素服謁祠如冬至禮不飲酒不相拜讀譜之儀亦如
之歲之初吉慶拜如冬至禮不讀譜鄉黨之制歲為燕
樂之會一其時以秋其物以祭社之餘其坐以齒以德
以爵其禮主於讓其儀如宗族之會歌詩說嘉言亦如
之其詩以伐木魚麗南有嘉魚菁菁者莪賓之初筵擇
鄉人子弟羣歌之其誦嘉言也耆老之賢者舉以教在
坐者皆起應曰祗奉長者之訓凡族人鄉人不與于會
者八悖倫紀者鬭争者相訟者使酒而酗者博奕者過
累書而不改者虐鄉里者言偽而行違者皆君子之所
棄也不善者棄而後知所戒然後善者尊而益勸勸戒
立而俗寧有不美者乎
奉終
愛敬以養生哀戚以送死墓焉而葬位焉而祭皆本於
禮而不敢忽者先王教民之通法也喪而用浮屠之術
葬而信葬師之說資冥報於不可致詰之間徵休咎於
無情難驗之川阜上以為親謀下以為身利者此古之
所未聞也後世闇夫野人多趨信而甘心焉親没于床
不于禮而于浮屠不哭泣擗踊而于鐘磬鐃鈸非是之
務則人交笑以為簡時可葬矣泥于山川之利否而不
即葬或至于終身或身死而委槥於子孫甚者子孫恐
葬之禍其身舉而棄諸水火葬親以禮者世反非之為
愚嗚呼是何其不察而至於此極乎彼浮屠之所謂輪
回者果可信邪天之生人物者二氣五行也其運也無
窮其續也無端先者過而後者來未嘗相資以為用者
二氣五行之常也自草木而觀之發榮於春盛壯奮長
蔚乎而不可遏及乎戒之以凛風中之以霜露昔之沃
澤茂美一旦飄而為浮埃化而為汙泥蕩滅殫盡無跡
可窺矣其發生於明年者氣之始至者為之也豈復資
既殞之餘榮乎惟人也亦然得氣而生氣既盡而死死
則不復有知矣苟有焚炙刲割佚樂適意身且不有而
何以受之形盡氣盡而魂升魄降無所不盡安能入人
胸腹重生于世而謂之輪回也哉天地至神之氣以其
流行不窮故久而常新變而不同使必資已死之人為
將生之本則造化之道息矣烏足為天地倘或有之人
固不知之也浮屠亦人耳何自而獨知之彼以其茫昧
不可揣索故妄言以誣世夫豈可信而事其教乎孔子
謂祭之以禮為孝則事異端之妄棄聖典而不信者其
為非禮也大矣不孝孰加焉而闇者顧安之而不以為
非胡可哉葬師之動人以禍福而其說尤怪人之昌隆
盛熾者其先必有厚德之遺賤貧夭絶者必有餘惡之
著山川何與焉誕者則不然聞有貴冨之人於此則歸
福於其塋塜曰此某形也此某徵也於葬之法宜爾也
聞有貧賤之人於此則曰此葬之罪也此於法宜至於
斯也信斯言也則人之多財而力足者皆相率而為不
善及乎死也求善地以葬其身則可免子孫於禍夫孰
肯為善乎由大者而論之繫乎盛衰者莫大乎國都殽
亟河渭無異也秦帝之亡漢帝之昌隋據之而促唐據
之而長果在於善地乎帝王之尊家天下而役海内使
地善而可興竭智以營陵廟奚求而不致而亡國敗主
相屬則果不在乎此也審矣古之卜宅兆云者以神道
定民志耳非視岡阜之向背逆順臆度目斷如世之葬
師之為也葬師祖晉郭璞書其書苟可信璞用之以葬
其祖考宜有竒驗不誣而璞卒死于簒賊其身不能福
而謂能福乎人其可信否邪世之人多信之不知自䧟
於不孝而莫之贖也嗚呼先王之禮一失而流于野再
壊而溺於佛暨其大壊而不可為忽乎入于禽獸而不
之覺也寧不哀哉天下之人其共惑於浮屠由是而往
吾不能知其所至矣其心淫浸膠固非空言所能革也
吾獨以告吾族人親喪必以三年三年之制必循禮勿
以浮屠從事違者生罰之死不祀于先祠葬卜吉凶而
勿泥葬師之說期必以三月三月不能至五月五月不
能至七月過一歲者如違喪禮之罰必刻壙志墓銘力
不足者刻其名俾後有考作方氏喪葬儀
務學
學者君子之先務也不知為人之道不可以為人不知
為下之道不可以事上不知居上之道不可以為政欲
達是三者舍學而何以哉故學將以學為人也將以學
事人也將以學治人也將以矯偏邪而復于正也人之
資不能無失猶鑑之或昏弓之或枉絲之或紊苟非循
而理之檠而直之瑩而拭之雖至美不適於用烏可不
學乎夫學非為華寵名譽爵禄也復其性盡人之道焉
耳彼蠕而動翾而鳴者不知其生之故與其為生之道
是以物而不神冥而不靈人之為學所以自異於物也
匪特異於物欲異於衆人也匪特異於衆人上將合乎
天地拔乎庶類之上而為後世之則也其說存於易詩
書春秋三禮其理具乎心其事始乎窮理終乎知天其
業始於修已終於治人其功用至於均節運化㴠育萬
物大得之而聖深造之而賢勉修之而為君子聖賢君
子非天墜而地出人為之也舉夫人之身皆可為聖賢
而乃不能異於物曷過哉不知務學之方也今世俗之
儒申申而行由由而言騰口頰播簡牘以誇乎人知非
不博言非不華矣而於古之學未也何哉為其泛而無
本也漫而無統也可喜而無用也君子之學積諸身行
於家推之國而及於天下舉而措之秩如也奚待詞說
乎以詞說為學上以是取士下以是自期此士所以莫
逮乎古也嗚呼無善教而天下無善士無善士而天下
無善俗世俗之陋其患豈微也哉余不欲學者之類之
也方氏之學以行為本以窮理誠身為要以禮樂政教
為用因人以為教而不強人所不能師古以為制而不
違時所不可此其大較也其小學曰七歲而學訓之孝
弟以端其本訓之歌謠諷諭之切乎理者以發其知羣
居而訓之和賜之以物而導之讓慎施扑楚以養其恥
敏者守之以重默木者開之以英慧柔者作之強者抑
之扶之植之摧之激之而童子之質成矣其大學曰立
四教皆本於行行不修者不與一曰道術二曰政事三
曰治經四曰文藝一道術視其人質之端方純明知微
近道者與言考其言行以稽其所進試其問難以審所
造政事文藝其材之所能者無不學也二政事視其通
明才智者使學焉治民之政八制産平賦興教聽訟禦
灾恤孤御吏禁暴悉民情知法意為政事本試以言授
以事而觀其所堪三治經精察燭理篤信不惑而長講
說者為之四文藝博文多識通乎制度名物立言陳辭
可以為世教者其極也試之之日皆以終月皆欲其稱
其教之名也教之存乎師化之遲速存乎人得其人推
而用之不難於天下夫豈一家之學也哉
謹行
士之為學莫先於慎行行之於人猶室之有棟柱也帛
之有絲縷也木之有本也馬之有足也鳥之有翼也聖
得是而後為聖賢得是而後為賢君子修是而為善小
人失是而䧟於楊墨禽獸之歸夫焉可忽哉積之如升
高之難而或敗於談笑為之於閫閾之内而或播於四
海九州才極乎美藝極乎精政事治功極乎可稱而行
一有不掩焉則人視之如汙穢不潔避之如虎狼賤之
如犬豕并其身之所有與其疇昔竭力專志之所為者
而棄之矣可不慎乎夫口之便於甘肥體之便於華美
耳目之躭於所思心志之趨於所樂家欲冨而身欲尊
者人之同情聖賢之所不能無也然而學道之士禁制
克節惟恐是念之萌於中蒯衣藿食黜好寡欲終身而
不敢怠者誠知輕重之分也人之身不越乎百年善愛
其身者能使百年為千載不善愛其身者忽焉如蚊蚋
之處乎盎缶之間夫蚊蚋之生亦自以為適矣而起滅
生死不踰乎旬月當其快意於所欲以盎缶為天地而
不知其所處之微昧陋之民亦若是矣迷溺於身色勢
利以身為之役而不以為勞其心以為至樂也而不知其
可悲也甚適也而不知其為汙辱也均之為身也聖賢
之尊榮若彼而衆人之汙辱若此曷為而然哉慎行與
否致之耳難成易毁者行也難立易傾者名也得之不
能久於身樂未既而憂繼之者人之欲也以冨貴利達
易汙辱之名猶食烏喙而易死也况倏忽接於耳目者
之不足恃乎故人有殺身而徇君親者非不愛身也愛
其身甚而欲納之于禮義其為慮甚遠矣寧死而不肯
以非義食知義之重于死也寧無後而不敢以非禮娶
知失禮之重於無後也僥倖苟冐于一時而蒙垢被汙
於萬世小則閭里識之以為訾大則册書著之天下笑
之聞其名則唾噦不欲入于耳計其所得曾不若秋毫
而賤辱其身使孝子羞以為父正士羞以為友遺裔遠
胤羞以為祖不亦惑哉且人不患不冨貴而患不能慎
行無行而冨貴無益其為小人守道而貧賤無損其為
君子吾家自始遷祖至於余身十五世矣以言乎貲産
則不踰乎中家以言乎爵禄則未有位乎朝者然而不
愧于人見推于世者以先人世有積德蓄學操行異乎
恒人焉耳遠者余不足知之若曾大父西州府君之純
厚慤大先君太守貞惠公之廉介方正視古之賢者豈
有間哉吾族之人暨將來而未至者烏可不效也人莫
不欲為名人之子孫而不知其尤難於衆人蓋德大則
難繼行高則難稱有善過於人人未之取也曰其祖之
賢不但如斯而已有惡未著人已責之以為不肖曰若
之祖何人也而為此哉故生於微宗庸族者過易隠而
善易著以其特出掩於其先人皆異之故不求其備也
生於世家者過易聞而善難昭以其先多顯人而不可
企也嗚呼方氏之嗣人奈何而不慎乎君臣父子兄弟
夫婦朋友五者天倫也斁天倫者天之所誅天之所誅
人之所棄生不齒死不服葬不送主不入祠譜不書其
名行和于家稱于鄉德可為師者終則無服者為服緦
麻有服者如禮祭雖已遠猶及雖無主祭者猶祭如是
而不能為君子則非方氏之子孫也告于祠而更其姓
不列于譜
修德
能為衆人所不能行之事者其子孫必享衆人所不能
致之福人之為善非為子孫計也然天道之於善人以
及其身為未足常推餘澤以福其後人則亦曷嘗不為
子孫計哉第衆人之計速而易致而君子之澤遠而難
醻故趨乎善者常少溺於利者常多衆人每笑為善之
士為迂緩無術而不知天道之所佑固在此而不在彼
也天下無千載全盛之國無百年全盛之家天豈不欲
有國家者久而不墜哉或一再傳而失之或未終其身
而不振得之於勞勩艱難之餘而敗之于談笑燕安之
頃非其智力所不能德不足而子孫無所藉以自立也
人之生於德善之家猶木之生沃土蚤發而易長華茂
而後凋磽田瘠隴雖有萌蘖之滋拳曲擁腫終不足觀
則所藉使之然耳今之人莫不欲子孫之蕃賢才之夥
傳緒久而不衰而莫能為善此猶不藝而欲穫也不獵
而欲衣狐貉也孰從而致乎故冨貴而不備德是以爵
禄貨財禍其身也富貴其子孫而不力為善是置子孫
於賤辱之穽爭奪之區而不顧也使貴而可傳則古之
顯人與齊魏秦楚之君至今不失祀矣使富而可傳則
趙孟三桓之裔有餘積而無憂矣然而皆莫之存何哉
德澤既竭而後人莫能繼也先人有千乘之勢萬室之
邑不足恃也金帛菽粟雖盈溢廪廥不足恃也惟有餘
德焉為可恃而恃之者身必危可恃以存者其惟德修
于身而不懈者乎德有及乎數百年者有及乎百歲者
有及乎當世者有及乎一鄉行乎一家者子孫之食其
報也恒視所及為廣狹道術材略高世而拔類或見於
事功佐明主除暴亂立法制或著于書以陳仁義政教
正人心於將亡遏邪說於欲盛此德於數百年者也不
能如彼之盛而其所為可以扶衰拯溺為百年所依怙
者百年之所德也又不能然而濟當時之難者當時之
所德也下此而盡力於一鄉行法於一家鄉與家賴之
亦可以及其子孫俾不遽至於禍敗况其所及愈大則
所利愈遠乎閭巷之士欲澤天下後世固非其職然因
其身之所居以為其分之所當為奚為而不可也故事
親而孝事長而弟族焉而睦姻焉而義慈恭惠和不死
不忮以此守身而無愧者其德可以澤其子推而行于
鄉矜寒恤饑周人之所不及而為人之所難為其胤嗣
有不興者乎有位而立功學道而立言皆人所可致者
孰謂吾族之人而不能為善人乎孰謂為善而果不可
恃乎
體仁
天之生人豈不欲使之各得其所哉然而勢有所不能
故托諸人以任之俾有餘補不足智愚之相懸貧冨之
相殊此出於氣運之相激而成者天非欲其如此不齊
也而卒不能免焉是氣行乎天地之間而萬物資之以
生猶江河之流渾㴠奫淪其所衝激不同而所著之狀
亦異大或如蛟龍小或如珠璣或聲聞數千里而或汨
然而止水非有意為巨細於其間也而萬變錯出而不
可禦人何以異於斯乎智可以綜覈海内而闇者無以
謀其躬財或可以及百世而餒者無一啜之粟天非不
欲人人皆智且冨也而不能者勢不可也勢之所在天
不能為而人可以為之故立君師以治使得於天厚者
不自專其用薄者亦有所仰以容其身然後天地之用
得聖人之用行而政教之說起故聖賢非為已設也所
以為愚不肖之資貨財非富匹夫也固將俾分其餘以
補人之匱乏三代之盛是法行于朝廷逹於州里成於
風俗而入於人心是以天下無怨嗟之民久矣其亡而
莫之復也世之志義之士猶有推其所有餘行其所可
為者其亦先王之所取者乎然非知本者不知其意之
美也人之挾所長以虐同類由不知本故耳使知斯人
之生皆本於天視人之顛隮䧟溺與已無以異則民焉
有失所之患哉余病乎未能而欲試諸鄉閭以為政本
數百家之鄉其人必有才智貲産殊絶於衆者雖廢興
迭出而未嘗無每鄉推其尤者為之表使為二廩三學
廩之法豊歲夏秋自百畝之家以上皆入稻麥于廪稱
其家業多寡寡不下十升多不過十斛使鄉之表籍其
數而衆閱守之度其幾歲可得千斛以備凶荒扎瘥及
死喪之不能自存者其入也先富而出也先貧出也視
口而入也視産産多者皆庚加息十一不能庚則否廪之
左立祠以祠入粟多而及人博者祠之左右序揭二版
左曰嘉善書其人之績版以朱書以青右曰愧頑版不
飾書以白書吝而私者為表而不均者漁其利而不恤
民者歲再集衆謁祠而讀之以為戒學之法各立師一
人以有德而服人者為之立司教二人司過二人司禮
三人鄉人月吉盛衣冠相率謁學暇則遊於學問乎師
有違過者於師乎治悖教不良者師與其罰其教法如
族學之儀
崔氏家塾儀(崔銑)
嘉靖已丑冬子汲承予志改臺居之對舊房為家塾其
屋不滿三楹其宇高不及丈前為燕所中為堂後為祠
又後為樓缺費不能一成至壬辰春而苟完予述祠之
謀訓之法刻石垂後
祀謀(崔銑)
夫學之有祠何也致嚴也修敬也企武也子汲問先聖
之主當何書夫王祀之尊久矣施諸公宫有朝典焉大
夫之私塾匹夫之子弟而祀王毋乃僣乎宜書先聖孔
子尊其道焉爾若夫顔氏之四配濓溪而下之五儒其
善範乎後其書頒諸科舉可忍而不俾侑乎汲問他無
可班者與夫司馬公言顧行立功以德尹和靖學為已
述程弗淆許魯齋肇修紀尚行克立又皆豫産也其祀
諸後之儒述作富焉言稱赫焉匪特三子而已然夫子
病周之文從先進曰野可矣是故不溺舊不衒博而竒
不浚心不略外曰學之夷不尚玄不媚聽不奓論而粃
曰詞之典不樹黨不耀名不襲功而攬美曰信之周
訓略(崔銑)
夫小子之學其行愛親敬長事師其役灑掃應對其蓺
習禮誦書學字歌詩今之教有作對因習知天地四方
艸木鳥獸器用之名其餘具于吕涇野小學釋及通梓
對類爾為師者晨興端坐擊鼓升堂諸小子拜已問其
日行所教上項何善有疑礙難推者為觧析其漫無述
者可知其怠詰而進之已授書不過一百五十字已講
書各就乃能已習字學顔魯公帖既法其字畫嚴勁因
養其志意端直已習對核名究義已誦書至酉乃散教
以歸家見親暨長省候之儀日中令羣立歌詩一人倡
之衆乃和之詩用孝順三十章及邵子子養親六章漸
進之二南及鹿鳴之五三日一習禮禮用本塾釋奠儀
本家節祭先祠儀及吕氏鄉儀漸進之冠士相見禮射
御禮略夫小子喜呼呶而少舒徐樂跳逹而少雍遜歌
詩亦可以洩其呼呶而趍之祥定習禮亦可以竭其跳
逹而反之周謹也
鄉射儀直節(何景明)
古者飲畢而射射之司馬燕之司正也此禮久不行而
其文具儀禮然儀禮古文難讀雖昌黎韓子且苦之今
即與諸生言或弗觧故復刻此使就此習之而後求之
儀禮則其文辭緒理可尋也
序器
夫器一弗備則無以即事惟樂放失久矣其器莫之有
能備也今但以笙比人聲而以鼓磬節之
序事
夫事以明賢故遴而後蒞故賓主必孚司馬以下必能
其事雖役必當其才德焉
樂譜
夫射之節於樂也天子以騶虞諸侯以貍首大夫以采
蘋士以采蘩采蘋采蘩示敬也敬則可以修諸其身而
施於天下矣
射儀
古射儀予視學漢中至金州集漢隂平利紫陽四學師
生將行射焉問其禮不知也乃使學官艸具其儀予稍
稍為說其文辭義意略去恢複輯其節理實近可行者
為之先屬范推官紳肄於東城之圃而予與吕憲使克
中往觀焉憲使曰予在漢中蓋修其器矣未究其禮也
謂紳曰其悉布兹何景明曰語曰禮失而求之野古禮
亡不可見者何可勝道哉然鄉射之禮學校尚或習之
予由鄠郿抵鳳漢攷之於學既已無聞而有司並其器
亡之往往督使旋修舉行之斑白之老有相與環堵駭
視者矣嗟夫古人揖坐旋辟之容與夫修於其鄉而一
旦不可缺者至使人以為曠世聞見之事風俗於古豈
不邈哉
射義
夫爵齒德三者通乎天下者也鄉飲尚齒也飲畢而射
察其德也夫然後可以爵之於朝是故古者以射擇士
三射之節其於命辭見乎始射而命曰母射獲母獵獲
知始射而獲也再射而命曰不貫不釋知再射而釋也
三射而命曰不鼓不釋知三射而鼓也
始射獲而不釋試也懼弗審也再射而釋則審矣三射
而鼓而禮樂備矣
始射不及賓者不敢役賓也不飲者不釋則不飲也耦
射先賓不敢齒賓於耦也衆賓不耦賓在賓位則不敢
踰大賓也故非主則不敢與賓耦
勝者張弓不勝者弛弓勝者立不勝者飲夫何言哉賢
不肖喻矣
夫物惟時事惟宜先後不踰詳略有漸其惟射乎是故
高而無用美而無當欲速而求成聖人勿為也
弓矢敵器也聖人以揖讓用之天下復有可争者乎夫
射也者禁肆制躁履序蹈和一衆心貫萬事者也以此
於天下也故治理而生遂
子曰君子無所争必也射乎揖讓而升下而飲其争也
君子是故君子之於射也弗争則其求諸已也弗力
夫君子仁人之用心也亦觀諸射之道焉已矣子曰射
有似乎君子失諸正鵠反求諸其身孟子曰仁者如射
射者正已而後發發而不中不怨勝已者反求諸其身
而已矣
陶菴儀(歸子慕)
陶菴之儀惟簡惟朴舒而不縱檢而不迫近於人情遠
乎流俗文不為新客而贏敬不因久交而縮酒不厭清
味不厭薄可繼可久或蔬或肉談清而不談俗歌詩而
不歌曲投壺而不六博彈絲而不吹竹賓去不強留客
來不用速讌笑而不廢忠告羣居而不妨誦讀朋友攸
攝雍雍肅肅賓主皆忘熙熙穆穆此陶菴之所為自適
也而彼與我之所共淑
文章辨體彙選卷四百七十六
文章辨體彙選卷四百七十六
明賀復徵編
儀一
宗儀九首(明方孝孺)
君子之道本於身行諸家而推於天下則家者身之符
天下之本也治之可無法乎德修於身施以成化雖無
法或可也而古之正家者常不敢後法蓋善有餘而法
不足法有餘而守之人不足家與國通患之况俱無焉
者乎余德不能化民而竊有志於正家之道作宗儀九
篇以告宗人庶幾賢者因言以趍善不賢者畏義而遠
罪他日於大者有行焉或者其始於此
尊祖
人之異於物者以其知本也其所以知本者以其禮義
之性根於天偹於心粹然出於萬物故物莫得而類之
今夫形禪而氣續者人與物之所同也渴而飲餒而噉
勞而瘁逸而嬉者人與物不相遠也卒之人貴而物賤
者何哉人能知尊其身之所自出而物不能也故生而
敬事之為之甘脆豐柔之味以養其口為之華軟温美
之服以養其體為之采色以養其目為之馨香以養其
鼻順其所欲以養其心猶以為未至也於是飭身惇行
以養其德令聞嘉譽以養其名著其德美於天下後世
使之没而不忘久而彌章君子之為人子孫非以養生
為貴而以奉終為貴非以奉終為難而以思孝廣愛為
難藏于墓祀于廟自天子達于士隆卑廣狹不同而其
致一也故天子七諸侯五大夫三士二官師一庶人寢
乎薦自外為之制者由乎人孝敬之情出於天由乎人
者不可踰也本乎天者夫寧有強之者哉天之命也人
雖至昏弱也甚無知也過先祖之墓未有不動心者時
焉而祀其先語及其遺事未有不嘆泣者形氣之感有
所受之也非偶然也故宗廟之制祭祀之禮君子以此
崇本反始致誠敬於其先㕓井之氓田則祭田祖不以
歲之豐歉而變不忘其始也况於身之所自出者乎知
有其身而不知身之所自出是謂禽犢之民知奉其身
而不恤吾身之所同出是謂痿痺之民是二者雖色貌
為人而其身物化也久矣故人而不知本謂之悖不睦
族謂之戾悖與戾惡名也世之立而談者天之所授與
堯舜孔子不異由顔焉而顔由孟焉而孟不此之務而
為惡名之求尚為愛其身也乎吾懼夫吾族之人為痿
痺禽犢之歸而不自知也為尊祖之法曰立祠祀始遷
祖月吉必謁拜歲以立春祀族人各以祖袝食而各以
物來祭祭畢相率以齒會拜而宴齒之最尊而有德者
向南坐而訓族人曰凡為吾祖之孫者敬父兄慈子弟
和鄰里時祭祀力樹藝無胥欺也無胥訟也無犯國法
也無虐細民也無博奕也無鬭争也無學歌舞以蕩俗
也無相攘竊姦侵以賊身也無鬻子也無大故勿黜妻
也勿為奴隸以辱先也有一于此者生不齒乎族死不
入於祠皆應曰諾然後族人之文者以譜至登下一歲
之生卒而書舉族人之臧否其有婚姻相賙患難相恤
善則勸惡則戒臨財能讓養親事長能孝而悌親姻鄉
里能睦而順此其行之足書舉書之累有足書者死則
為之立傳於譜其有犯於前所訓者亦書之能改則削
之久而愈甚則不削而書其名族人見必揖雖貴賤貧
冨不敵皆以其屬稱喜必慶戚必吊死以其屬服無服
者為之是日不肉而羣哭之羣祭之羣葬之
重譜
尊祖之次莫過於重譜由百世之下而知百世之上居
閭巷之間而盡同宇之内察統系之異同辨傳承之久
近叙戚䟽定尊卑收渙散敦親睦非有譜焉以列之不
可也故君子重之不修譜者謂之不孝然譜之為孝難
言也有徵而不書則為棄其祖無徵而書之則為誣其
祖有恥其先之賤旁援顯人而尊之者有恥其先之惡
而私附于聞人之族者彼皆以為智矣而誠愚也夫祖
豈可擇哉兢兢然尊其所知闕其所不知詳其所可徵
不強述其所難考則庶乎近之矣而世之知乎此者常
鮮趍乎偽者常多淳安之汪氏繇其身緣而上之至於
魯公之族七十餘世皆有諱字卒葬若目見而耳受之
者其心以為至博也而博不能勝其偽也越之楊氏親
隋帝之裔而恥名之汙遂避而不言吳寧之杜氏越千
餘歲而宗漢之延年晉之富陽侯是皆知本者之所深
惡而為之者以為工也顧不惑哉天下有貴人無貴族
有賢人無賢族有士者之子孫不能修身篤行而屈為
童隸而公卿將相常發於隴畆聖賢之世不能傳其遺
業則夷乎恒人而縉紳大儒多興於賤宗天之生人也
果孰貴而孰賤乎四海之廣百氏之衆其初不過出於
數十姓也數十姓之初不過出於數人也數人之先一
人也故今天下之受氏者多堯舜三王之後而皆始於
黃帝譬之巨木焉有盛而蕃有萎而悴其理固有然者
人見其常有顯人也則謂之著族見其無有逹者也則
從而賤之貴賤豈有恒哉在人焉耳苟能法古之人行
古之道聞于天下傳於後世則猶古人也雖其族世未
著不患其不著也孔子子思以為祖而操庸嵬之行則
其庸嵬自若也祖不能貴之也故吾方氏出帝榆罔而
譜不敢列之顯于昔者衆矣而不敢附之疑者闕之以傳
疑不可詳者略之以著實而惟以篤學修身望乎族之
人嗚呼冨貴利達外至者也求之不可必得得之不可
必守守之不能必傳也仁義忠信之道備乎心不求而
足得之者可以行行之可以著施之盈天下而歛於身
不見其隘傳之被萬世而非威武勢力之所能移善尊
祖者思是道也行是道也天下不惟尊其身將歸德於
祖而祖益尊祖益尊而譜益傳斯其為孝大矣何必趯
趯然為偽而欺且誣哉
睦族
井田廢而天下無善俗宗法廢而天下無世家聖人之
立法所以收萬民之心而使之萃于一者治道之極
治功之盛不可忽也故一之所在智者無所措其謀辨
者無所措其說勇者無所用其力如裘之領如網之綱
如髮之握如輹之轂如馬之有轡如牛之有紖操之則
歛縱之則放招之則集撝之則退屈信作止惟上之所
令而民不能参以私先王之民非甚異於後世也其好
義而易使從化而畏法寧死於饑寒而不忍為亂者豈
碪斧鈇鉞所能禁哉教之以其所固有故其向善也安
令之以其所易知故其趨化也亟當是之時同閭接畝
之人猶相親睦信順而小大宗法行乎宗族之間為百
世之宗者百世宗之為五世之宗者五世宗之宗其身
則守其訓有所猷為皆受命于宗子而悍戾争鬭之風
無自而起苟非大姦魁詐不可教令則安有不善者乎
故三代之俗非固美也為治之具既美而習使之然也
後世願治之主王佐之臣迭興于世而卒不足幾乎古
豈民性之不可化邪其具之廢已久世主便因循而憚
改作材士昧遠略而務近功區區補弊苴漏而未及乎
政教之全也民心益離而俗愈散奚獨民之罪君子預
有責焉吾嘗病之而未之能行則思以化吾之族人而
族不可徒化也則為譜以明本之一為始遷祖之祠以
維繫族人之心今夫散處於廬為十為百而各顧其私
者是人之情也縱其溺於情而不示之以知本則將至
於紛争而不可制今使月一會于祠而告之以譜之意
俾知十百之本出於一人之身人身之疾在乎一肢也
而心為之煩貌為之悴口為之呻手為之撫思夫一身
之化為十百也何忍自相戕刺而不顧乎何忍見其顛
連危苦而不救乎何為不合乎一而相視如塗之人乎
故為睦族之法祠祭之餘復置田多者數百畝寡者百
餘畝儲其入俾族之長與族之廉者掌之歲量視族人
所乏而補助之其贏則以為棺槨衣衾以濟不能葬者
産子者娶嫁者喪者疾病者皆以私財相贈遺立典禮
一人以有文者為之俾相族人吉凶之禮立典事一人
以敦睦而才者為之以相族人之凡役世擇子姓一人
為醫以治舉族之疾其藥物於補助之贏取之有餘財
者時增益之族之富而賢者立學以為教其師耴其行
而文其教以孝弟忠信敦睦為要自族長以下主財而
私典事而惰相禮而野不能睦族没則告于祖而貶其
主不祠富而不以教者不祠師之有道别祠之不能師
者則否
廣睦
人之親疎有恒理而無恒情自同祖推而至於無服又
至於同姓愛敬之道厚薄之施固出於天而不可易然
有親而若疎者有疎而若親者常情變於所習也閱歲
時而不相見則同姓如路人比廬含同勞逸酒食之會
不絶則交游之人如昆弟使同姓如路人他人如昆弟
斯豈人之至情哉物有以移之君子未必然而常情所
不能免也聖人之治人以常人之情為中制俾厚者加
厚而薄者不至於離恐其以不接而疎疎而不相恤也
故為之祭酺之法合之以燕樂飲食以洽其歡忻慈愛
之情恐其狗于利而不知道也肅之以鄉射讀法使之
祗敬戒懼而不至于怠肆祭而酺所以為樂也讀法所
以為禮也約民於禮樂而親者愈親疎者相睦此先王
所以為盛也哉舉而行諸天下今未見其不可也然非
士之職也故欲自族而行之鄉而為之制其制曰宗族
歲為燕樂之會四其時則二月也五月也八月也十有
一月也其物則時祀之餘也其品則豕與羊各一酒醴
羞菓惟所有而不必侈也酒以七行九行為節也位以
以尊卑長幼為序也苟尊矣雖稚子猶位乎上也苟長
矣雖貧且賤以齒也其言為孝弟忠信而勿䙝也勿譁
也勿慢也飲雖醉而勿違禮也立子弟二人為執禮以
佐酒酒至揖請飲既飲揖請醻既醻揖請殽羞二人歌
詩其詩則蓼莪裳棣葛藟東門唐之杕杜谷風雅之黃
鳥之類貴其能感人而敦倫理也其數則如酒也立二
人講說嘉言古之人及乎教者皆在所取也將歌也將
說也執禮揖曰請肅以聽皆拱而坐坐則肱相比行則
武相銜舉爵飲醻食羞皆後長者畢則旅揖辭而退少
者送長者于家然後返歲為禮儀之會三冬至也歲之
初吉也夏至也冬至陽之始生也君子之道自此始亨
矣宜有慶也是日昧爽舉族自勝冠以上咸盛服造祠
下相揖趨及門祝啓門以次入序立以時羞獻奠酒皆
再拜班趨出族之長坐别堂次長者率羣昆弟子姓捧
觴稱夀畢皆拜遂以次飲酒相拜如禮典禮以譜至北
向坐讀之長者命衆坐衆坐聽善惡之在書者咸讀無
隠設席於南楹之東北向署其上曰旌善之位善之多
者長者命之酒俾少者咸拜之典禮翼以就位署南楹
之西曰思過之所惡之累書而不改者俾立其下於是
長者以譜所列傳緒盛衰絶續之故明言之而告以常
訓曰為善如嗜飲酒去惡如去毒螫慎思哉勿墜爾先
祖之祀衆拱而聽皆俯首就班再拜出少者授長者杖
以序行乃還于家夏至隂之始生也君子所宜慎也是
日素服謁祠如冬至禮不飲酒不相拜讀譜之儀亦如
之歲之初吉慶拜如冬至禮不讀譜鄉黨之制歲為燕
樂之會一其時以秋其物以祭社之餘其坐以齒以德
以爵其禮主於讓其儀如宗族之會歌詩說嘉言亦如
之其詩以伐木魚麗南有嘉魚菁菁者莪賓之初筵擇
鄉人子弟羣歌之其誦嘉言也耆老之賢者舉以教在
坐者皆起應曰祗奉長者之訓凡族人鄉人不與于會
者八悖倫紀者鬭争者相訟者使酒而酗者博奕者過
累書而不改者虐鄉里者言偽而行違者皆君子之所
棄也不善者棄而後知所戒然後善者尊而益勸勸戒
立而俗寧有不美者乎
奉終
愛敬以養生哀戚以送死墓焉而葬位焉而祭皆本於
禮而不敢忽者先王教民之通法也喪而用浮屠之術
葬而信葬師之說資冥報於不可致詰之間徵休咎於
無情難驗之川阜上以為親謀下以為身利者此古之
所未聞也後世闇夫野人多趨信而甘心焉親没于床
不于禮而于浮屠不哭泣擗踊而于鐘磬鐃鈸非是之
務則人交笑以為簡時可葬矣泥于山川之利否而不
即葬或至于終身或身死而委槥於子孫甚者子孫恐
葬之禍其身舉而棄諸水火葬親以禮者世反非之為
愚嗚呼是何其不察而至於此極乎彼浮屠之所謂輪
回者果可信邪天之生人物者二氣五行也其運也無
窮其續也無端先者過而後者來未嘗相資以為用者
二氣五行之常也自草木而觀之發榮於春盛壯奮長
蔚乎而不可遏及乎戒之以凛風中之以霜露昔之沃
澤茂美一旦飄而為浮埃化而為汙泥蕩滅殫盡無跡
可窺矣其發生於明年者氣之始至者為之也豈復資
既殞之餘榮乎惟人也亦然得氣而生氣既盡而死死
則不復有知矣苟有焚炙刲割佚樂適意身且不有而
何以受之形盡氣盡而魂升魄降無所不盡安能入人
胸腹重生于世而謂之輪回也哉天地至神之氣以其
流行不窮故久而常新變而不同使必資已死之人為
將生之本則造化之道息矣烏足為天地倘或有之人
固不知之也浮屠亦人耳何自而獨知之彼以其茫昧
不可揣索故妄言以誣世夫豈可信而事其教乎孔子
謂祭之以禮為孝則事異端之妄棄聖典而不信者其
為非禮也大矣不孝孰加焉而闇者顧安之而不以為
非胡可哉葬師之動人以禍福而其說尤怪人之昌隆
盛熾者其先必有厚德之遺賤貧夭絶者必有餘惡之
著山川何與焉誕者則不然聞有貴冨之人於此則歸
福於其塋塜曰此某形也此某徵也於葬之法宜爾也
聞有貧賤之人於此則曰此葬之罪也此於法宜至於
斯也信斯言也則人之多財而力足者皆相率而為不
善及乎死也求善地以葬其身則可免子孫於禍夫孰
肯為善乎由大者而論之繫乎盛衰者莫大乎國都殽
亟河渭無異也秦帝之亡漢帝之昌隋據之而促唐據
之而長果在於善地乎帝王之尊家天下而役海内使
地善而可興竭智以營陵廟奚求而不致而亡國敗主
相屬則果不在乎此也審矣古之卜宅兆云者以神道
定民志耳非視岡阜之向背逆順臆度目斷如世之葬
師之為也葬師祖晉郭璞書其書苟可信璞用之以葬
其祖考宜有竒驗不誣而璞卒死于簒賊其身不能福
而謂能福乎人其可信否邪世之人多信之不知自䧟
於不孝而莫之贖也嗚呼先王之禮一失而流于野再
壊而溺於佛暨其大壊而不可為忽乎入于禽獸而不
之覺也寧不哀哉天下之人其共惑於浮屠由是而往
吾不能知其所至矣其心淫浸膠固非空言所能革也
吾獨以告吾族人親喪必以三年三年之制必循禮勿
以浮屠從事違者生罰之死不祀于先祠葬卜吉凶而
勿泥葬師之說期必以三月三月不能至五月五月不
能至七月過一歲者如違喪禮之罰必刻壙志墓銘力
不足者刻其名俾後有考作方氏喪葬儀
務學
學者君子之先務也不知為人之道不可以為人不知
為下之道不可以事上不知居上之道不可以為政欲
達是三者舍學而何以哉故學將以學為人也將以學
事人也將以學治人也將以矯偏邪而復于正也人之
資不能無失猶鑑之或昏弓之或枉絲之或紊苟非循
而理之檠而直之瑩而拭之雖至美不適於用烏可不
學乎夫學非為華寵名譽爵禄也復其性盡人之道焉
耳彼蠕而動翾而鳴者不知其生之故與其為生之道
是以物而不神冥而不靈人之為學所以自異於物也
匪特異於物欲異於衆人也匪特異於衆人上將合乎
天地拔乎庶類之上而為後世之則也其說存於易詩
書春秋三禮其理具乎心其事始乎窮理終乎知天其
業始於修已終於治人其功用至於均節運化㴠育萬
物大得之而聖深造之而賢勉修之而為君子聖賢君
子非天墜而地出人為之也舉夫人之身皆可為聖賢
而乃不能異於物曷過哉不知務學之方也今世俗之
儒申申而行由由而言騰口頰播簡牘以誇乎人知非
不博言非不華矣而於古之學未也何哉為其泛而無
本也漫而無統也可喜而無用也君子之學積諸身行
於家推之國而及於天下舉而措之秩如也奚待詞說
乎以詞說為學上以是取士下以是自期此士所以莫
逮乎古也嗚呼無善教而天下無善士無善士而天下
無善俗世俗之陋其患豈微也哉余不欲學者之類之
也方氏之學以行為本以窮理誠身為要以禮樂政教
為用因人以為教而不強人所不能師古以為制而不
違時所不可此其大較也其小學曰七歲而學訓之孝
弟以端其本訓之歌謠諷諭之切乎理者以發其知羣
居而訓之和賜之以物而導之讓慎施扑楚以養其恥
敏者守之以重默木者開之以英慧柔者作之強者抑
之扶之植之摧之激之而童子之質成矣其大學曰立
四教皆本於行行不修者不與一曰道術二曰政事三
曰治經四曰文藝一道術視其人質之端方純明知微
近道者與言考其言行以稽其所進試其問難以審所
造政事文藝其材之所能者無不學也二政事視其通
明才智者使學焉治民之政八制産平賦興教聽訟禦
灾恤孤御吏禁暴悉民情知法意為政事本試以言授
以事而觀其所堪三治經精察燭理篤信不惑而長講
說者為之四文藝博文多識通乎制度名物立言陳辭
可以為世教者其極也試之之日皆以終月皆欲其稱
其教之名也教之存乎師化之遲速存乎人得其人推
而用之不難於天下夫豈一家之學也哉
謹行
士之為學莫先於慎行行之於人猶室之有棟柱也帛
之有絲縷也木之有本也馬之有足也鳥之有翼也聖
得是而後為聖賢得是而後為賢君子修是而為善小
人失是而䧟於楊墨禽獸之歸夫焉可忽哉積之如升
高之難而或敗於談笑為之於閫閾之内而或播於四
海九州才極乎美藝極乎精政事治功極乎可稱而行
一有不掩焉則人視之如汙穢不潔避之如虎狼賤之
如犬豕并其身之所有與其疇昔竭力專志之所為者
而棄之矣可不慎乎夫口之便於甘肥體之便於華美
耳目之躭於所思心志之趨於所樂家欲冨而身欲尊
者人之同情聖賢之所不能無也然而學道之士禁制
克節惟恐是念之萌於中蒯衣藿食黜好寡欲終身而
不敢怠者誠知輕重之分也人之身不越乎百年善愛
其身者能使百年為千載不善愛其身者忽焉如蚊蚋
之處乎盎缶之間夫蚊蚋之生亦自以為適矣而起滅
生死不踰乎旬月當其快意於所欲以盎缶為天地而
不知其所處之微昧陋之民亦若是矣迷溺於身色勢
利以身為之役而不以為勞其心以為至樂也而不知其
可悲也甚適也而不知其為汙辱也均之為身也聖賢
之尊榮若彼而衆人之汙辱若此曷為而然哉慎行與
否致之耳難成易毁者行也難立易傾者名也得之不
能久於身樂未既而憂繼之者人之欲也以冨貴利達
易汙辱之名猶食烏喙而易死也况倏忽接於耳目者
之不足恃乎故人有殺身而徇君親者非不愛身也愛
其身甚而欲納之于禮義其為慮甚遠矣寧死而不肯
以非義食知義之重于死也寧無後而不敢以非禮娶
知失禮之重於無後也僥倖苟冐于一時而蒙垢被汙
於萬世小則閭里識之以為訾大則册書著之天下笑
之聞其名則唾噦不欲入于耳計其所得曾不若秋毫
而賤辱其身使孝子羞以為父正士羞以為友遺裔遠
胤羞以為祖不亦惑哉且人不患不冨貴而患不能慎
行無行而冨貴無益其為小人守道而貧賤無損其為
君子吾家自始遷祖至於余身十五世矣以言乎貲産
則不踰乎中家以言乎爵禄則未有位乎朝者然而不
愧于人見推于世者以先人世有積德蓄學操行異乎
恒人焉耳遠者余不足知之若曾大父西州府君之純
厚慤大先君太守貞惠公之廉介方正視古之賢者豈
有間哉吾族之人暨將來而未至者烏可不效也人莫
不欲為名人之子孫而不知其尤難於衆人蓋德大則
難繼行高則難稱有善過於人人未之取也曰其祖之
賢不但如斯而已有惡未著人已責之以為不肖曰若
之祖何人也而為此哉故生於微宗庸族者過易隠而
善易著以其特出掩於其先人皆異之故不求其備也
生於世家者過易聞而善難昭以其先多顯人而不可
企也嗚呼方氏之嗣人奈何而不慎乎君臣父子兄弟
夫婦朋友五者天倫也斁天倫者天之所誅天之所誅
人之所棄生不齒死不服葬不送主不入祠譜不書其
名行和于家稱于鄉德可為師者終則無服者為服緦
麻有服者如禮祭雖已遠猶及雖無主祭者猶祭如是
而不能為君子則非方氏之子孫也告于祠而更其姓
不列于譜
修德
能為衆人所不能行之事者其子孫必享衆人所不能
致之福人之為善非為子孫計也然天道之於善人以
及其身為未足常推餘澤以福其後人則亦曷嘗不為
子孫計哉第衆人之計速而易致而君子之澤遠而難
醻故趨乎善者常少溺於利者常多衆人每笑為善之
士為迂緩無術而不知天道之所佑固在此而不在彼
也天下無千載全盛之國無百年全盛之家天豈不欲
有國家者久而不墜哉或一再傳而失之或未終其身
而不振得之於勞勩艱難之餘而敗之于談笑燕安之
頃非其智力所不能德不足而子孫無所藉以自立也
人之生於德善之家猶木之生沃土蚤發而易長華茂
而後凋磽田瘠隴雖有萌蘖之滋拳曲擁腫終不足觀
則所藉使之然耳今之人莫不欲子孫之蕃賢才之夥
傳緒久而不衰而莫能為善此猶不藝而欲穫也不獵
而欲衣狐貉也孰從而致乎故冨貴而不備德是以爵
禄貨財禍其身也富貴其子孫而不力為善是置子孫
於賤辱之穽爭奪之區而不顧也使貴而可傳則古之
顯人與齊魏秦楚之君至今不失祀矣使富而可傳則
趙孟三桓之裔有餘積而無憂矣然而皆莫之存何哉
德澤既竭而後人莫能繼也先人有千乘之勢萬室之
邑不足恃也金帛菽粟雖盈溢廪廥不足恃也惟有餘
德焉為可恃而恃之者身必危可恃以存者其惟德修
于身而不懈者乎德有及乎數百年者有及乎百歲者
有及乎當世者有及乎一鄉行乎一家者子孫之食其
報也恒視所及為廣狹道術材略高世而拔類或見於
事功佐明主除暴亂立法制或著于書以陳仁義政教
正人心於將亡遏邪說於欲盛此德於數百年者也不
能如彼之盛而其所為可以扶衰拯溺為百年所依怙
者百年之所德也又不能然而濟當時之難者當時之
所德也下此而盡力於一鄉行法於一家鄉與家賴之
亦可以及其子孫俾不遽至於禍敗况其所及愈大則
所利愈遠乎閭巷之士欲澤天下後世固非其職然因
其身之所居以為其分之所當為奚為而不可也故事
親而孝事長而弟族焉而睦姻焉而義慈恭惠和不死
不忮以此守身而無愧者其德可以澤其子推而行于
鄉矜寒恤饑周人之所不及而為人之所難為其胤嗣
有不興者乎有位而立功學道而立言皆人所可致者
孰謂吾族之人而不能為善人乎孰謂為善而果不可
恃乎
體仁
天之生人豈不欲使之各得其所哉然而勢有所不能
故托諸人以任之俾有餘補不足智愚之相懸貧冨之
相殊此出於氣運之相激而成者天非欲其如此不齊
也而卒不能免焉是氣行乎天地之間而萬物資之以
生猶江河之流渾㴠奫淪其所衝激不同而所著之狀
亦異大或如蛟龍小或如珠璣或聲聞數千里而或汨
然而止水非有意為巨細於其間也而萬變錯出而不
可禦人何以異於斯乎智可以綜覈海内而闇者無以
謀其躬財或可以及百世而餒者無一啜之粟天非不
欲人人皆智且冨也而不能者勢不可也勢之所在天
不能為而人可以為之故立君師以治使得於天厚者
不自專其用薄者亦有所仰以容其身然後天地之用
得聖人之用行而政教之說起故聖賢非為已設也所
以為愚不肖之資貨財非富匹夫也固將俾分其餘以
補人之匱乏三代之盛是法行于朝廷逹於州里成於
風俗而入於人心是以天下無怨嗟之民久矣其亡而
莫之復也世之志義之士猶有推其所有餘行其所可
為者其亦先王之所取者乎然非知本者不知其意之
美也人之挾所長以虐同類由不知本故耳使知斯人
之生皆本於天視人之顛隮䧟溺與已無以異則民焉
有失所之患哉余病乎未能而欲試諸鄉閭以為政本
數百家之鄉其人必有才智貲産殊絶於衆者雖廢興
迭出而未嘗無每鄉推其尤者為之表使為二廩三學
廩之法豊歲夏秋自百畝之家以上皆入稻麥于廪稱
其家業多寡寡不下十升多不過十斛使鄉之表籍其
數而衆閱守之度其幾歲可得千斛以備凶荒扎瘥及
死喪之不能自存者其入也先富而出也先貧出也視
口而入也視産産多者皆庚加息十一不能庚則否廪之
左立祠以祠入粟多而及人博者祠之左右序揭二版
左曰嘉善書其人之績版以朱書以青右曰愧頑版不
飾書以白書吝而私者為表而不均者漁其利而不恤
民者歲再集衆謁祠而讀之以為戒學之法各立師一
人以有德而服人者為之立司教二人司過二人司禮
三人鄉人月吉盛衣冠相率謁學暇則遊於學問乎師
有違過者於師乎治悖教不良者師與其罰其教法如
族學之儀
崔氏家塾儀(崔銑)
嘉靖已丑冬子汲承予志改臺居之對舊房為家塾其
屋不滿三楹其宇高不及丈前為燕所中為堂後為祠
又後為樓缺費不能一成至壬辰春而苟完予述祠之
謀訓之法刻石垂後
祀謀(崔銑)
夫學之有祠何也致嚴也修敬也企武也子汲問先聖
之主當何書夫王祀之尊久矣施諸公宫有朝典焉大
夫之私塾匹夫之子弟而祀王毋乃僣乎宜書先聖孔
子尊其道焉爾若夫顔氏之四配濓溪而下之五儒其
善範乎後其書頒諸科舉可忍而不俾侑乎汲問他無
可班者與夫司馬公言顧行立功以德尹和靖學為已
述程弗淆許魯齋肇修紀尚行克立又皆豫産也其祀
諸後之儒述作富焉言稱赫焉匪特三子而已然夫子
病周之文從先進曰野可矣是故不溺舊不衒博而竒
不浚心不略外曰學之夷不尚玄不媚聽不奓論而粃
曰詞之典不樹黨不耀名不襲功而攬美曰信之周
訓略(崔銑)
夫小子之學其行愛親敬長事師其役灑掃應對其蓺
習禮誦書學字歌詩今之教有作對因習知天地四方
艸木鳥獸器用之名其餘具于吕涇野小學釋及通梓
對類爾為師者晨興端坐擊鼓升堂諸小子拜已問其
日行所教上項何善有疑礙難推者為觧析其漫無述
者可知其怠詰而進之已授書不過一百五十字已講
書各就乃能已習字學顔魯公帖既法其字畫嚴勁因
養其志意端直已習對核名究義已誦書至酉乃散教
以歸家見親暨長省候之儀日中令羣立歌詩一人倡
之衆乃和之詩用孝順三十章及邵子子養親六章漸
進之二南及鹿鳴之五三日一習禮禮用本塾釋奠儀
本家節祭先祠儀及吕氏鄉儀漸進之冠士相見禮射
御禮略夫小子喜呼呶而少舒徐樂跳逹而少雍遜歌
詩亦可以洩其呼呶而趍之祥定習禮亦可以竭其跳
逹而反之周謹也
鄉射儀直節(何景明)
古者飲畢而射射之司馬燕之司正也此禮久不行而
其文具儀禮然儀禮古文難讀雖昌黎韓子且苦之今
即與諸生言或弗觧故復刻此使就此習之而後求之
儀禮則其文辭緒理可尋也
序器
夫器一弗備則無以即事惟樂放失久矣其器莫之有
能備也今但以笙比人聲而以鼓磬節之
序事
夫事以明賢故遴而後蒞故賓主必孚司馬以下必能
其事雖役必當其才德焉
樂譜
夫射之節於樂也天子以騶虞諸侯以貍首大夫以采
蘋士以采蘩采蘋采蘩示敬也敬則可以修諸其身而
施於天下矣
射儀
古射儀予視學漢中至金州集漢隂平利紫陽四學師
生將行射焉問其禮不知也乃使學官艸具其儀予稍
稍為說其文辭義意略去恢複輯其節理實近可行者
為之先屬范推官紳肄於東城之圃而予與吕憲使克
中往觀焉憲使曰予在漢中蓋修其器矣未究其禮也
謂紳曰其悉布兹何景明曰語曰禮失而求之野古禮
亡不可見者何可勝道哉然鄉射之禮學校尚或習之
予由鄠郿抵鳳漢攷之於學既已無聞而有司並其器
亡之往往督使旋修舉行之斑白之老有相與環堵駭
視者矣嗟夫古人揖坐旋辟之容與夫修於其鄉而一
旦不可缺者至使人以為曠世聞見之事風俗於古豈
不邈哉
射義
夫爵齒德三者通乎天下者也鄉飲尚齒也飲畢而射
察其德也夫然後可以爵之於朝是故古者以射擇士
三射之節其於命辭見乎始射而命曰母射獲母獵獲
知始射而獲也再射而命曰不貫不釋知再射而釋也
三射而命曰不鼓不釋知三射而鼓也
始射獲而不釋試也懼弗審也再射而釋則審矣三射
而鼓而禮樂備矣
始射不及賓者不敢役賓也不飲者不釋則不飲也耦
射先賓不敢齒賓於耦也衆賓不耦賓在賓位則不敢
踰大賓也故非主則不敢與賓耦
勝者張弓不勝者弛弓勝者立不勝者飲夫何言哉賢
不肖喻矣
夫物惟時事惟宜先後不踰詳略有漸其惟射乎是故
高而無用美而無當欲速而求成聖人勿為也
弓矢敵器也聖人以揖讓用之天下復有可争者乎夫
射也者禁肆制躁履序蹈和一衆心貫萬事者也以此
於天下也故治理而生遂
子曰君子無所争必也射乎揖讓而升下而飲其争也
君子是故君子之於射也弗争則其求諸已也弗力
夫君子仁人之用心也亦觀諸射之道焉已矣子曰射
有似乎君子失諸正鵠反求諸其身孟子曰仁者如射
射者正已而後發發而不中不怨勝已者反求諸其身
而已矣
陶菴儀(歸子慕)
陶菴之儀惟簡惟朴舒而不縱檢而不迫近於人情遠
乎流俗文不為新客而贏敬不因久交而縮酒不厭清
味不厭薄可繼可久或蔬或肉談清而不談俗歌詩而
不歌曲投壺而不六博彈絲而不吹竹賓去不強留客
來不用速讌笑而不廢忠告羣居而不妨誦讀朋友攸
攝雍雍肅肅賓主皆忘熙熙穆穆此陶菴之所為自適
也而彼與我之所共淑
文章辨體彙選卷四百七十六
