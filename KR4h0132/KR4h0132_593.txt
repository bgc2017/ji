文章辨體彙選卷五百九十三
明賀復徵編
記三十四(以下祠堂)
桐廬郡嚴先生祠堂記(宋范仲淹)
先生漢光武之故人也相尚以道及帝握赤符乘六龍
得聖人之時臣妾億兆天下孰加焉惟先生以節高之
既而動星象歸江湖得聖人之清泥塗軒冕天下孰加
焉惟光武以禮下之在蠱之上九衆方有為而獨不事
王侯高尚其事先生以之在屯之初九陽德方亨而能
以貴下賤大得民也光武以之蓋先生之心出於日月
之上光武之器包乎天地之外微先生不能成光武之
大微光武豈能遂先生之高哉而使貪夫廉懦夫立是
大有功於名教也某来守是邦始搆堂而奠焉迺復其
為後者四家以奉祀事又從而歌曰雲山蒼蒼江水泱
泱先生之風山高水長
莊子祠堂記(蘇軾)
莊子蒙人也嘗為蒙漆園吏沒千餘歲而蒙未有祀之
者縣令祕書丞王兢始作祠堂求文以為記謹按史記
莊子與梁惠王齊宣王同時其學無所不闚然要本歸
於老子之言故其著書十餘萬言大抵率寓言也作漁
父盜蹠胠篋以詆訾孔子之徒以明老子之術此知莊
子之粗者余以為莊子蓋助孔子者要不可以為法耳
楚公子微服出亡而門者難之其僕操箠而罵曰隸也
不力門者出之事固有倒行而逆施者以僕為不愛公
子則不可以為事公子之法亦不可故莊子之言皆實
予而文不予陽擠而隂助之其正言蓋無幾至於詆訾
孔子未嘗不微見其意其論天下道術自墨翟禽滑釐
彭蒙慎到田駢關尹老𣆀之徒以至於其身皆以為一
家而孔子不與其尊之也至矣然余嘗疑盜蹠漁父則
若真詆孔子者至於讓王說劍皆淺陋不入於道反復
觀之得其寓言之意終曰陽子居西遊於秦遇老子老
子曰而睢睢而盱盱而誰與居太白若辱盛德若不足
陽子居蹵然變容其往也舍者將迎其家公執席妻執
巾櫛舍者避席煬者避竈其反也舍者與之争席矣去
其讓王說劍漁父盜蹠四篇以合於列禦寇之篇曰列
禦寇之齊中道而反曰吾驚焉吾食於十漿而五漿先
餽然後悟而笑曰是固一章也莊子之言未終而昩者
勦之以入其言余不可以不辨凡分章名篇皆出於世
俗非莊子本意
蓋公堂記(蘇軾)
始吾居鄉有病寒而欬者問諸醫醫以為蠱不治且殺
人取其百金而治之飲以蠱藥攻伐其腎腸燒灼其體
膚禁切其飲食之美者朞月而百疾作内熱惡寒而欬
不巳纍然真蠱者也又求於醫醫以為熱授之以寒藥
旦朝吐之暮夜下之於是始不能食懼而反之則鍾乳
烏喙雜然並進而漂疽癰疥眩瞀之狀無所不至三易
醫而疾愈甚里老父教之曰是醫之辠藥之過也子何
疾之有人之生也以氣為主食為輔今子終日藥不釋
口臭味亂於外而百毒戰於内勞其主隔其輔是以病
也子退而休之謝醫却藥而進所嗜氣完而食美矣則
夫藥之良者可以一飲而效從之朞月而病良已昔之
為國者亦然吾觀夫秦自孝公以来至於始皇立法更
制以鐫磨鍜鍊其民可謂極矣蕭何曹參親見其斵喪
之禍而收其民於百戰之餘知其厭苦惟悴無聊而不
可與有為也是以一切與之休息而天下安始參為齊
相召長老諸先生問所以安集百姓而齊故諸儒以百
數言人人殊參未知所定聞膠西有蓋公善治黃老言
使人請之蓋公為言治道貴清静而民自定推此類具
言之參於是避正堂以舍蓋公用其言而齊大治其後
以其所以治齊者治天下天下至今稱賢焉吾為膠西
守知公之為邦人也求其墳墓子孫而不可得慨然懷
之師其言想見其為人庶幾復見如公者治新寢於黃
堂之北易其敝陋達其壅蔽重門洞開盡城之南北相
望如引繩名之曰蓋公堂時從賓客僚吏遊息其間而
不敢居以待如公者焉夫曹參為漢宗臣而蓋公為之
師可謂盛矣而史不記其所終豈非古之至人得道而
不死者與膠西東并海南放於九仙北屬之牢山其中
多隱君子可聞而不可見可見而不可致安知蓋公不
往来其間乎吾何足以見之
李太白碑隂記(蘇軾)
李太白狂士也又嘗失節於永王璘此豈濟世之人哉
而畢文簡公以王佐期之不亦過乎曰士固有大言而
無實虚名不適於用者然不可以此料天下之士士以
氣為主方高力士用事公卿大夫争事之而太白使脱
靴殿上固已氣蓋天下矣使之得志必不肯附權倖以
取容其肯從君於昏乎夏侯湛贊東方生云開濟明豁
包含宏大陵轢卿相嘲哂豪傑籠罩靡前跆籍貴勢出
不休顯賤不憂戚戲萬乘若僚友視儔列如草芥雄節
邁倫高氣蓋世可謂拔乎其萃遊方之外者也吾於太
白亦云太白之從永王璘當由迫脅不然璘之狂肆寢
陋雖庸人知其必敗也太白識郭子儀之為人傑而不
能知璘之無成此理之必不然者也吾不可以不辨
齊州閔子廟記(蘇軾)
歴城之東五里有丘焉曰閔子之墓墳而不廟秩祀不
至邦人不寧守土之吏有將舉焉而不克者熙寧七年
天章閣待制右諫議大夫濮陽李公来守濟南越明年
政修事治邦之耋老相與来告曰此邦之舊有如閔子
而不廟食豈不大闕公惟不知苟知之其有不飭公曰
噫信其可以緩於是鳩工為祠堂且使春秋修其常祀
堂成具三獻焉籩豆有列儐相有位百年之廢一日而
舉學士大夫觀禮祠下咨嗟涕洟有言曰惟夫子生於
亂世周流齊魯宋衛之間無所不仕其弟子之高第亦
咸仕於諸國宰我仕齊子貢冉有子游仕魯季路仕衛
子夏仕魏弟子之仕者亦衆矣然其稱德行者四人獨
仲弓常為季氏宰其上三人皆未嘗仕季氏嘗欲以閔
子為費宰閔子辭曰如有復我者則吾必在汶上矣且
以夫子之賢猶不以仕為汙也而三子之不仕獨何歟
言未卒有應者曰子獨不見夫適東海者乎望之茫洋
不知其邊即之汗漫不測其深其舟如蔽天之山其帆
如浮空之雲然後履風濤而不僨觸蛟蜃而不讋若夫
以江河之舟楫而跨重海之灘則亦十里而返百里而
溺不足以經萬里之害矣方周之衰禮樂崩弛天下大
壊而有欲救之譬如涉海有甚焉者今夫夫子之不顧
而仕則其舟楫足恃也諸子之汲汲而忘返蓋亦有陋
舟而將試焉則亦随其力之所及而已矣若夫三子願
為夫子而未能下顧諸子而以為不足為也是以止而
有待夫子嘗曰世之學柳下惠者未有若魯獨居之男
子吾於三子亦云衆曰然退而書之遂刻於石
司馬温公祠堂記(張耒)
盛德之不作於世久矣古之所謂盛德者不施而民信
未嘗動顔色見詞氣而天下從之若子弟之慕父兄故
其為功也不勞而物莫之能禦三代之亡聖賢不作而
士之能有所立於世者亦多矣然皆費心殫力招天下
而從之以其智勝之後能有成是何也德不足而取辦
於其才故也故其所建立勞苦而淺陋夫豈不欲為盛
德之事哉蓋其所積者有不足故也子産君子也猶曰
惟有德者能以寬服民其次莫如猛夫子産豈欲為猛
哉以為德之效實難懼夫好高之難成也是以甘心於
其次以求夫無失嗚呼德者子産之所難而况其下者
乎故自秦漢而後更千有餘歲而盛德之士不作蓋無
足怪惟司馬公事君而君敬之未嘗求民而民與之非
其類者有不合而無不信受其罰者有不悦而無敢謗
其自洛入覲也郡邑田里至於京師觀者十萬環聚嗟
嘆至於泣下嗟乎此可以言語術智得之哉故其相天
下也因物之所利而與之因人之所厭而更之從容指
麾内外響應而天下無事矣蓋自漢秦以來至公而盛
德之效始見於世可謂盛矣嗚呼當大事處大疑勇者
招敵智者招謀惟有德而後萬物服則夫二聖之所以
用公其可知也夫
平江府常熟縣學吳公祠記(朱熹)
平江府常熟縣學吳公祠者孔門高第弟子言偃子游
之祠也按太史公記孔門諸子多東州之士獨公為吳
人而此縣有巷名子游有橋名文學相傳至今圖經又
言公之故宅在縣西北而舊井存焉則今雖不復可見
而公為此縣之人蓋不誣矣然自孔子之沒以至於今
千有六百餘年郡縣之學通祀先聖公雖以列得從腏
食而其鄉邑乃未有能表其事而出之者慶元三年七
月知縣事通直郎會稽孫應時乃始即其學宫講堂之
東偏作為此堂以奉祠事是歲中冬長至之日躬率邑
之學士大夫及其子弟奠爵釋菜以妥其靈而以書来
曰願有記也熹惟三代之前帝王之興率在中土以故
德行道藝之教其行於近者著而人之觀感服習以入
焉者深若夫勾吳之墟則在虞夏五服是為要荒之外
爰自太伯采藥荆蠻始得其民而端委以臨之然亦僅
沒其身而虞仲之後相傳累世乃能有以自通於上國
其俗蓋亦朴鄙而不文矣公生其間乃獨能悦周公仲
尼之道而北學於中國身通受業遂因文學以得聖人
之一體豈不可謂豪傑之士哉今以論語考其語言類
皆簡易疎通高暢宏達其曰本之則無者雖若見詘於
子夏然要為知有本也則其所謂文學固宜有以異乎
今世之學矣既又考其行事則武城之政不小其邑而
必以詩書禮樂為先務其視有勇足民之效蓋有不足
為者至使聖師為之莞爾而笑則其與之之意豈淺淺
哉及其取人則又以二事之細而得滅明之賢亦其意
氣之感嘿有以相契者以故近世論者意其為人必當
敏於聞道而不滯於形器豈所謂南方之學得其精華
者乃自古而巳然也耶矧今全吳通為畿輔文物之盛
絶異曩時孫君於此又能舉千載之闕遺稽古崇德以
勵其學者則武城弦歌之意於是乎在故熹喜聞其事
而樂為之書至於孔門設科之法與公之言所謂本所
謂道及其所以取人者則願諸生相與勉焉以進其實
使此邑之人百世之下復有如公者出而又有以一洒
夫媮懦憚事無廉恥而耆飲食之譏焉是則孫君之志
而亦熹之願也公之追爵自唐開元始封吳侯我朝政
和禮書已號丹陽公而紹興御贊猶有唐封至淳熙間
所朌位次又改稱吳公云
顔魯公祠堂記(唐庚)
上元中顔公為蓬州長史過新政作離堆記四百餘言
書而刻之石壁上字徑三寸雖崩壊剥裂之餘而典刑
具在使人見之凜然也元符三年余友強叔来尹是邑
始為公作祠堂於其側而求文以為記余謂仁之勝不
仁久矣然有時乎不勝而反為所䧟焉命也史臣論公
晩節偃蹇為姦臣所擠見隕賊手是未必然公孫丞相
以仲舒相膠西梁冀以張綱守廣陵李逄吉以韓愈使
鎮州而盧杞以公使希烈其用意正相類爾然於數君
終不能有所傷而公獨不免於虎口由是觀之士之成敗
存亡豈不有命耶而小人軒然自以為得計不亦謬乎
且吾聞古之尚友者以友天下善士為未足又尚論古
之人誦其詩讀其書思見其人而不可得則方且欲招
屈子於江濱起士會於九原蓋其志所願則超然慕於
數千百載之後而况於公乎公之功名事業已絶於人
而文學之妙亦不可及因其心畫之所在而祠之此昔
人尚友之意也嘗試與強叔登離堆探石堂觀其遺跡
而味其平生則公之精神風采猶或可以想見也夫
文章辨體彙選卷五百九十三
文章辨體彙選卷五百九十三
明賀復徵編
記三十四(以下祠堂)
桐廬郡嚴先生祠堂記(宋范仲淹)
先生漢光武之故人也相尚以道及帝握赤符乘六龍
得聖人之時臣妾億兆天下孰加焉惟先生以節高之
既而動星象歸江湖得聖人之清泥塗軒冕天下孰加
焉惟光武以禮下之在蠱之上九衆方有為而獨不事
王侯高尚其事先生以之在屯之初九陽德方亨而能
以貴下賤大得民也光武以之蓋先生之心出於日月
之上光武之器包乎天地之外微先生不能成光武之
大微光武豈能遂先生之高哉而使貪夫廉懦夫立是
大有功於名教也某来守是邦始搆堂而奠焉迺復其
為後者四家以奉祀事又從而歌曰雲山蒼蒼江水泱
泱先生之風山高水長
莊子祠堂記(蘇軾)
莊子蒙人也嘗為蒙漆園吏沒千餘歲而蒙未有祀之
者縣令祕書丞王兢始作祠堂求文以為記謹按史記
莊子與梁惠王齊宣王同時其學無所不闚然要本歸
於老子之言故其著書十餘萬言大抵率寓言也作漁
父盜蹠胠篋以詆訾孔子之徒以明老子之術此知莊
子之粗者余以為莊子蓋助孔子者要不可以為法耳
楚公子微服出亡而門者難之其僕操箠而罵曰隸也
不力門者出之事固有倒行而逆施者以僕為不愛公
子則不可以為事公子之法亦不可故莊子之言皆實
予而文不予陽擠而隂助之其正言蓋無幾至於詆訾
孔子未嘗不微見其意其論天下道術自墨翟禽滑釐
彭蒙慎到田駢關尹老𣆀之徒以至於其身皆以為一
家而孔子不與其尊之也至矣然余嘗疑盜蹠漁父則
若真詆孔子者至於讓王說劍皆淺陋不入於道反復
觀之得其寓言之意終曰陽子居西遊於秦遇老子老
子曰而睢睢而盱盱而誰與居太白若辱盛德若不足
陽子居蹵然變容其往也舍者將迎其家公執席妻執
巾櫛舍者避席煬者避竈其反也舍者與之争席矣去
其讓王說劍漁父盜蹠四篇以合於列禦寇之篇曰列
禦寇之齊中道而反曰吾驚焉吾食於十漿而五漿先
餽然後悟而笑曰是固一章也莊子之言未終而昩者
勦之以入其言余不可以不辨凡分章名篇皆出於世
俗非莊子本意
蓋公堂記(蘇軾)
始吾居鄉有病寒而欬者問諸醫醫以為蠱不治且殺
人取其百金而治之飲以蠱藥攻伐其腎腸燒灼其體
膚禁切其飲食之美者朞月而百疾作内熱惡寒而欬
不巳纍然真蠱者也又求於醫醫以為熱授之以寒藥
旦朝吐之暮夜下之於是始不能食懼而反之則鍾乳
烏喙雜然並進而漂疽癰疥眩瞀之狀無所不至三易
醫而疾愈甚里老父教之曰是醫之辠藥之過也子何
疾之有人之生也以氣為主食為輔今子終日藥不釋
口臭味亂於外而百毒戰於内勞其主隔其輔是以病
也子退而休之謝醫却藥而進所嗜氣完而食美矣則
夫藥之良者可以一飲而效從之朞月而病良已昔之
為國者亦然吾觀夫秦自孝公以来至於始皇立法更
制以鐫磨鍜鍊其民可謂極矣蕭何曹參親見其斵喪
之禍而收其民於百戰之餘知其厭苦惟悴無聊而不
可與有為也是以一切與之休息而天下安始參為齊
相召長老諸先生問所以安集百姓而齊故諸儒以百
數言人人殊參未知所定聞膠西有蓋公善治黃老言
使人請之蓋公為言治道貴清静而民自定推此類具
言之參於是避正堂以舍蓋公用其言而齊大治其後
以其所以治齊者治天下天下至今稱賢焉吾為膠西
守知公之為邦人也求其墳墓子孫而不可得慨然懷
之師其言想見其為人庶幾復見如公者治新寢於黃
堂之北易其敝陋達其壅蔽重門洞開盡城之南北相
望如引繩名之曰蓋公堂時從賓客僚吏遊息其間而
不敢居以待如公者焉夫曹參為漢宗臣而蓋公為之
師可謂盛矣而史不記其所終豈非古之至人得道而
不死者與膠西東并海南放於九仙北屬之牢山其中
多隱君子可聞而不可見可見而不可致安知蓋公不
往来其間乎吾何足以見之
李太白碑隂記(蘇軾)
李太白狂士也又嘗失節於永王璘此豈濟世之人哉
而畢文簡公以王佐期之不亦過乎曰士固有大言而
無實虚名不適於用者然不可以此料天下之士士以
氣為主方高力士用事公卿大夫争事之而太白使脱
靴殿上固已氣蓋天下矣使之得志必不肯附權倖以
取容其肯從君於昏乎夏侯湛贊東方生云開濟明豁
包含宏大陵轢卿相嘲哂豪傑籠罩靡前跆籍貴勢出
不休顯賤不憂戚戲萬乘若僚友視儔列如草芥雄節
邁倫高氣蓋世可謂拔乎其萃遊方之外者也吾於太
白亦云太白之從永王璘當由迫脅不然璘之狂肆寢
陋雖庸人知其必敗也太白識郭子儀之為人傑而不
能知璘之無成此理之必不然者也吾不可以不辨
齊州閔子廟記(蘇軾)
歴城之東五里有丘焉曰閔子之墓墳而不廟秩祀不
至邦人不寧守土之吏有將舉焉而不克者熙寧七年
天章閣待制右諫議大夫濮陽李公来守濟南越明年
政修事治邦之耋老相與来告曰此邦之舊有如閔子
而不廟食豈不大闕公惟不知苟知之其有不飭公曰
噫信其可以緩於是鳩工為祠堂且使春秋修其常祀
堂成具三獻焉籩豆有列儐相有位百年之廢一日而
舉學士大夫觀禮祠下咨嗟涕洟有言曰惟夫子生於
亂世周流齊魯宋衛之間無所不仕其弟子之高第亦
咸仕於諸國宰我仕齊子貢冉有子游仕魯季路仕衛
子夏仕魏弟子之仕者亦衆矣然其稱德行者四人獨
仲弓常為季氏宰其上三人皆未嘗仕季氏嘗欲以閔
子為費宰閔子辭曰如有復我者則吾必在汶上矣且
以夫子之賢猶不以仕為汙也而三子之不仕獨何歟
言未卒有應者曰子獨不見夫適東海者乎望之茫洋
不知其邊即之汗漫不測其深其舟如蔽天之山其帆
如浮空之雲然後履風濤而不僨觸蛟蜃而不讋若夫
以江河之舟楫而跨重海之灘則亦十里而返百里而
溺不足以經萬里之害矣方周之衰禮樂崩弛天下大
壊而有欲救之譬如涉海有甚焉者今夫夫子之不顧
而仕則其舟楫足恃也諸子之汲汲而忘返蓋亦有陋
舟而將試焉則亦随其力之所及而已矣若夫三子願
為夫子而未能下顧諸子而以為不足為也是以止而
有待夫子嘗曰世之學柳下惠者未有若魯獨居之男
子吾於三子亦云衆曰然退而書之遂刻於石
司馬温公祠堂記(張耒)
盛德之不作於世久矣古之所謂盛德者不施而民信
未嘗動顔色見詞氣而天下從之若子弟之慕父兄故
其為功也不勞而物莫之能禦三代之亡聖賢不作而
士之能有所立於世者亦多矣然皆費心殫力招天下
而從之以其智勝之後能有成是何也德不足而取辦
於其才故也故其所建立勞苦而淺陋夫豈不欲為盛
德之事哉蓋其所積者有不足故也子産君子也猶曰
惟有德者能以寬服民其次莫如猛夫子産豈欲為猛
哉以為德之效實難懼夫好高之難成也是以甘心於
其次以求夫無失嗚呼德者子産之所難而况其下者
乎故自秦漢而後更千有餘歲而盛德之士不作蓋無
足怪惟司馬公事君而君敬之未嘗求民而民與之非
其類者有不合而無不信受其罰者有不悦而無敢謗
其自洛入覲也郡邑田里至於京師觀者十萬環聚嗟
嘆至於泣下嗟乎此可以言語術智得之哉故其相天
下也因物之所利而與之因人之所厭而更之從容指
麾内外響應而天下無事矣蓋自漢秦以來至公而盛
德之效始見於世可謂盛矣嗚呼當大事處大疑勇者
招敵智者招謀惟有德而後萬物服則夫二聖之所以
用公其可知也夫
平江府常熟縣學吳公祠記(朱熹)
平江府常熟縣學吳公祠者孔門高第弟子言偃子游
之祠也按太史公記孔門諸子多東州之士獨公為吳
人而此縣有巷名子游有橋名文學相傳至今圖經又
言公之故宅在縣西北而舊井存焉則今雖不復可見
而公為此縣之人蓋不誣矣然自孔子之沒以至於今
千有六百餘年郡縣之學通祀先聖公雖以列得從腏
食而其鄉邑乃未有能表其事而出之者慶元三年七
月知縣事通直郎會稽孫應時乃始即其學宫講堂之
東偏作為此堂以奉祠事是歲中冬長至之日躬率邑
之學士大夫及其子弟奠爵釋菜以妥其靈而以書来
曰願有記也熹惟三代之前帝王之興率在中土以故
德行道藝之教其行於近者著而人之觀感服習以入
焉者深若夫勾吳之墟則在虞夏五服是為要荒之外
爰自太伯采藥荆蠻始得其民而端委以臨之然亦僅
沒其身而虞仲之後相傳累世乃能有以自通於上國
其俗蓋亦朴鄙而不文矣公生其間乃獨能悦周公仲
尼之道而北學於中國身通受業遂因文學以得聖人
之一體豈不可謂豪傑之士哉今以論語考其語言類
皆簡易疎通高暢宏達其曰本之則無者雖若見詘於
子夏然要為知有本也則其所謂文學固宜有以異乎
今世之學矣既又考其行事則武城之政不小其邑而
必以詩書禮樂為先務其視有勇足民之效蓋有不足
為者至使聖師為之莞爾而笑則其與之之意豈淺淺
哉及其取人則又以二事之細而得滅明之賢亦其意
氣之感嘿有以相契者以故近世論者意其為人必當
敏於聞道而不滯於形器豈所謂南方之學得其精華
者乃自古而巳然也耶矧今全吳通為畿輔文物之盛
絶異曩時孫君於此又能舉千載之闕遺稽古崇德以
勵其學者則武城弦歌之意於是乎在故熹喜聞其事
而樂為之書至於孔門設科之法與公之言所謂本所
謂道及其所以取人者則願諸生相與勉焉以進其實
使此邑之人百世之下復有如公者出而又有以一洒
夫媮懦憚事無廉恥而耆飲食之譏焉是則孫君之志
而亦熹之願也公之追爵自唐開元始封吳侯我朝政
和禮書已號丹陽公而紹興御贊猶有唐封至淳熙間
所朌位次又改稱吳公云
顔魯公祠堂記(唐庚)
上元中顔公為蓬州長史過新政作離堆記四百餘言
書而刻之石壁上字徑三寸雖崩壊剥裂之餘而典刑
具在使人見之凜然也元符三年余友強叔来尹是邑
始為公作祠堂於其側而求文以為記余謂仁之勝不
仁久矣然有時乎不勝而反為所䧟焉命也史臣論公
晩節偃蹇為姦臣所擠見隕賊手是未必然公孫丞相
以仲舒相膠西梁冀以張綱守廣陵李逄吉以韓愈使
鎮州而盧杞以公使希烈其用意正相類爾然於數君
終不能有所傷而公獨不免於虎口由是觀之士之成敗
存亡豈不有命耶而小人軒然自以為得計不亦謬乎
且吾聞古之尚友者以友天下善士為未足又尚論古
之人誦其詩讀其書思見其人而不可得則方且欲招
屈子於江濱起士會於九原蓋其志所願則超然慕於
數千百載之後而况於公乎公之功名事業已絶於人
而文學之妙亦不可及因其心畫之所在而祠之此昔
人尚友之意也嘗試與強叔登離堆探石堂觀其遺跡
而味其平生則公之精神風采猶或可以想見也夫
文章辨體彙選卷五百九十三
