文章辨體彙選卷四百三十三
明賀復徵編
辨一
吴訥曰昔孟子答公孫丑問好辨曰子豈好辨哉予
不得已也中間歷叙古今治亂相尋之故所以深明
聖人與己不能自巳之意非獨理明義精而字法句
法章法亦足為作文楷式迨韓昌黎作諱辨柳子厚
辨桐葉封弟識者謂其文學孟子信矣大抵辨須有
不得已而辨之意苟非有關世教有益後學雖工亦
奚以為復徵曰辨者析疑似也
公獄辨(唐楊炯)
縉紳先生牧扵東郡繩屬吏有公扵獄者某適次扵座
乘間諮其所以為公之道先生曰吾每窺辭牒意其曲
直指而付之彼能立具牘無不了吾意亦可謂盡其公
矣某居席之末不敢以非是為决及退而辨其公且傳
曰君所謂否臣獻其可君所謂可臣獻其否是欲彌縫
其不至也及君可亦可君否亦否故平仲罪丘據踵君
之意叔向譏樂王鮒從君者也所以知詢於愚以其或
有得也尺先其寸或有長也皆庸其涓滴將助其廣大
也况末世纖狡内外荏剛烏有不盡其辭而能必究其
情乎使居上者得其情屬踵而詰之可謂合於理未足
言公也若居上者異於見遠於理亦随而鞫之取叶於
意所謂明於不法烏可謂公哉且不師古之言非不可
為也為之不能遠由禮之事非不可行也行之不能久
故君子盡心法古動必本禮將遠而不泥久而不亂也
若乃告諸獄任意以為明其属徇巳以為公是使懷倖
者有窺進之路挾邪者有自容之門矣矧藂棘之内辛
楚備至何須而不克而况承執政指其所欲哉嗚呼欲
人之随意者吾見亂其曲直矣樂人之附巳者吾見汩
其善惡矣而猶伐其治譽其公無乃瞽者衒别諸五色
乎
諱辨(韓愈)
愈與李賀書勸賀舉進士賀舉進士有名與賀争名者
毁之曰賀父名晉肅賀不舉進士為是勸之舉者為非
聽者不察也和而唱之同然一辭皇甫湜曰若不明白
子與賀且得罪愈曰然律曰二名不偏諱釋之者曰謂
若言徵不稱在言在不稱徵是也律曰不諱嫌名釋之
者曰謂若禹與雨丘與蓲之類是也今賀父名晉肅賀
舉進士為犯二名律乎為犯嫌名律乎父名晉肅子不
得舉進士若父名仁子不得為人乎夫諱始於何時作
法制以教天下者非周公孔子歟周公作詩不諱孔子
不偏諱二名春秋不譏不諱嫌名康王釗之孫實為昭
王曾參之父名晳曾子不諱昔周之時有騏期漢之時
有杜度此其子宜如何諱將諱其嫌遂諱其姓乎將不
諱其嫌者乎漢諱武帝名徹為通不聞又諱車轍之轍
為某字也諱吕后名雉為野雞不聞又諱治天下之治
為某字也今上章及詔不聞諱滸勢秉機也惟宦官宫
妾乃不敢言諭及機以為觸犯士君子言語行事宜何
所法守也今考之於經質之於律稽之以國家之典賀
舉進士為可耶為不可耶凡事父母得如曾参可以無
譏矣作人得如周公孔子亦可以止矣今世之士不務
行曾参周公孔子之行而諱親之名則務勝於曾参周
公孔子亦見其惑也夫周公孔子曾参卒不可勝勝周
公孔子曾参乃比於宦官宫妾則是宦官宫妾之孝於
其親賢於周公孔子曾参者耶
桐葉封弟辨(柳宗元)
古之傳者有言成王以桐葉與小弱弟戲曰以封汝周
公入賀王曰戲也周公曰天子不可戲乃封小弱弟於
唐吾意不然王之弟當封耶周公宜以時言於王不待
其戲而賀以成之也不當封耶周公乃成其不中之戲
以地以人與小弱者為之主其得為聖乎且周公以王
之言不可苟焉而已必從而成之耶設有不幸王以桐
葉戲婦寺亦將舉而從之乎凡王者之德在行之何若
設未得其當雖十易之不為病要於其當不可使易也
而况以其戲乎若戲而必行之是周公教王遂過也吾
意周公輔成王宜以道從容優樂要歸之大中而已必
不逢其失而為之辭又不當束縳之馳驟之使若牛馬
然急則敗矣且家人父子尚不能以此自克况號為君
臣者耶是直小丈夫缺缺者之事非周公所宜用故不
可信或曰封唐叔史佚成之
論語辨(柳宗元)
或問曰儒者稱論語孔子弟子所記信乎曰未然也孔
子弟子曾参最少少孔子四十六歲曾子老而死是書
記曾子之死則去孔子也遠矣曾子之死孔子弟子略
無存者矣吾意曾子弟子之為之也何哉且是書載弟
子必以字獨曾子有子不然由是言之弟子之號之也
然則有子何以稱子曰孔子之殁也諸弟子以有子為
似夫子立而師之其後不能對諸子之問乃叱避而退
則固嘗有師之號矣今所記獨曾子最後死余是以知
之盖樂正子春子思之徒與為之爾或曰孔子弟子嘗
雜記其言然而卒成其書者曾氏之徒也
辨晏子春秋(柳宗元)
司馬遷讀晏子春秋高之而莫知其所以為書或曰晏
子為之而人接焉或曰晏子之後為之皆非也吾疑其
墨子之徒有齊人者為之墨好儉晏子以儉名於世故
墨子之徒尊著其事以增高為巳術者且其旨多尚同
兼愛非樂節用非厚葬久喪者是皆出墨子又非孔子
好言鬼事非儒明鬼又出墨子其言問棗及古冶子等
尤怪誕又往往言墨子聞其道而稱之此甚顯白者自
劉向歆班彪固父子皆錄之儒家中甚矣數子之不詳
也盖非齊人不能具其事非墨子之徒則其言不若是
後之錄諸子書宜列之墨家非晏子為墨也為是書者
墨之道也
鬼谷子辨(柳宗元)
元冀好讀古書然甚賢鬼谷子為其指要幾千言鬼谷
子要為無取漢時劉向班固錄書無鬼谷子鬼谷子後
出而險盭峭薄恐其妄言亂世難信學者宜其不道而
世之言縱横者時葆其書尤者晩乃益出七術怪謬異
甚不可考校其言益奇而道益陿使人徂狂失守而易
於陷墜幸矣人之葆之者少今元子又文之以指要嗚
呼其為好術也過矣
辨害(羅隱)
虎豹之為害也則焚山不顧野人之菽粟蛟唇之為害
也則絶流不顧漁人之鈎綱其所全者大所去者小也
順大道而行者救天下者也盡規矩而進者全禮義者
也權濟天下而君臣立上下正然後禮義在焉力不能
濟於用而君臣上下之不正雖抱空器奚所施設是以
佐盟津之師焚山絶流者也扣馬而諫計菽粟而顧鈎
綱者也於戲
文章辨體彙選卷四百三十三
文章辨體彙選卷四百三十三
明賀復徵編
辨一
吴訥曰昔孟子答公孫丑問好辨曰子豈好辨哉予
不得已也中間歷叙古今治亂相尋之故所以深明
聖人與己不能自巳之意非獨理明義精而字法句
法章法亦足為作文楷式迨韓昌黎作諱辨柳子厚
辨桐葉封弟識者謂其文學孟子信矣大抵辨須有
不得已而辨之意苟非有關世教有益後學雖工亦
奚以為復徵曰辨者析疑似也
公獄辨(唐楊炯)
縉紳先生牧扵東郡繩屬吏有公扵獄者某適次扵座
乘間諮其所以為公之道先生曰吾每窺辭牒意其曲
直指而付之彼能立具牘無不了吾意亦可謂盡其公
矣某居席之末不敢以非是為决及退而辨其公且傳
曰君所謂否臣獻其可君所謂可臣獻其否是欲彌縫
其不至也及君可亦可君否亦否故平仲罪丘據踵君
之意叔向譏樂王鮒從君者也所以知詢於愚以其或
有得也尺先其寸或有長也皆庸其涓滴將助其廣大
也况末世纖狡内外荏剛烏有不盡其辭而能必究其
情乎使居上者得其情屬踵而詰之可謂合於理未足
言公也若居上者異於見遠於理亦随而鞫之取叶於
意所謂明於不法烏可謂公哉且不師古之言非不可
為也為之不能遠由禮之事非不可行也行之不能久
故君子盡心法古動必本禮將遠而不泥久而不亂也
若乃告諸獄任意以為明其属徇巳以為公是使懷倖
者有窺進之路挾邪者有自容之門矣矧藂棘之内辛
楚備至何須而不克而况承執政指其所欲哉嗚呼欲
人之随意者吾見亂其曲直矣樂人之附巳者吾見汩
其善惡矣而猶伐其治譽其公無乃瞽者衒别諸五色
乎
諱辨(韓愈)
愈與李賀書勸賀舉進士賀舉進士有名與賀争名者
毁之曰賀父名晉肅賀不舉進士為是勸之舉者為非
聽者不察也和而唱之同然一辭皇甫湜曰若不明白
子與賀且得罪愈曰然律曰二名不偏諱釋之者曰謂
若言徵不稱在言在不稱徵是也律曰不諱嫌名釋之
者曰謂若禹與雨丘與蓲之類是也今賀父名晉肅賀
舉進士為犯二名律乎為犯嫌名律乎父名晉肅子不
得舉進士若父名仁子不得為人乎夫諱始於何時作
法制以教天下者非周公孔子歟周公作詩不諱孔子
不偏諱二名春秋不譏不諱嫌名康王釗之孫實為昭
王曾參之父名晳曾子不諱昔周之時有騏期漢之時
有杜度此其子宜如何諱將諱其嫌遂諱其姓乎將不
諱其嫌者乎漢諱武帝名徹為通不聞又諱車轍之轍
為某字也諱吕后名雉為野雞不聞又諱治天下之治
為某字也今上章及詔不聞諱滸勢秉機也惟宦官宫
妾乃不敢言諭及機以為觸犯士君子言語行事宜何
所法守也今考之於經質之於律稽之以國家之典賀
舉進士為可耶為不可耶凡事父母得如曾参可以無
譏矣作人得如周公孔子亦可以止矣今世之士不務
行曾参周公孔子之行而諱親之名則務勝於曾参周
公孔子亦見其惑也夫周公孔子曾参卒不可勝勝周
公孔子曾参乃比於宦官宫妾則是宦官宫妾之孝於
其親賢於周公孔子曾参者耶
桐葉封弟辨(柳宗元)
古之傳者有言成王以桐葉與小弱弟戲曰以封汝周
公入賀王曰戲也周公曰天子不可戲乃封小弱弟於
唐吾意不然王之弟當封耶周公宜以時言於王不待
其戲而賀以成之也不當封耶周公乃成其不中之戲
以地以人與小弱者為之主其得為聖乎且周公以王
之言不可苟焉而已必從而成之耶設有不幸王以桐
葉戲婦寺亦將舉而從之乎凡王者之德在行之何若
設未得其當雖十易之不為病要於其當不可使易也
而况以其戲乎若戲而必行之是周公教王遂過也吾
意周公輔成王宜以道從容優樂要歸之大中而已必
不逢其失而為之辭又不當束縳之馳驟之使若牛馬
然急則敗矣且家人父子尚不能以此自克况號為君
臣者耶是直小丈夫缺缺者之事非周公所宜用故不
可信或曰封唐叔史佚成之
論語辨(柳宗元)
或問曰儒者稱論語孔子弟子所記信乎曰未然也孔
子弟子曾参最少少孔子四十六歲曾子老而死是書
記曾子之死則去孔子也遠矣曾子之死孔子弟子略
無存者矣吾意曾子弟子之為之也何哉且是書載弟
子必以字獨曾子有子不然由是言之弟子之號之也
然則有子何以稱子曰孔子之殁也諸弟子以有子為
似夫子立而師之其後不能對諸子之問乃叱避而退
則固嘗有師之號矣今所記獨曾子最後死余是以知
之盖樂正子春子思之徒與為之爾或曰孔子弟子嘗
雜記其言然而卒成其書者曾氏之徒也
辨晏子春秋(柳宗元)
司馬遷讀晏子春秋高之而莫知其所以為書或曰晏
子為之而人接焉或曰晏子之後為之皆非也吾疑其
墨子之徒有齊人者為之墨好儉晏子以儉名於世故
墨子之徒尊著其事以增高為巳術者且其旨多尚同
兼愛非樂節用非厚葬久喪者是皆出墨子又非孔子
好言鬼事非儒明鬼又出墨子其言問棗及古冶子等
尤怪誕又往往言墨子聞其道而稱之此甚顯白者自
劉向歆班彪固父子皆錄之儒家中甚矣數子之不詳
也盖非齊人不能具其事非墨子之徒則其言不若是
後之錄諸子書宜列之墨家非晏子為墨也為是書者
墨之道也
鬼谷子辨(柳宗元)
元冀好讀古書然甚賢鬼谷子為其指要幾千言鬼谷
子要為無取漢時劉向班固錄書無鬼谷子鬼谷子後
出而險盭峭薄恐其妄言亂世難信學者宜其不道而
世之言縱横者時葆其書尤者晩乃益出七術怪謬異
甚不可考校其言益奇而道益陿使人徂狂失守而易
於陷墜幸矣人之葆之者少今元子又文之以指要嗚
呼其為好術也過矣
辨害(羅隱)
虎豹之為害也則焚山不顧野人之菽粟蛟唇之為害
也則絶流不顧漁人之鈎綱其所全者大所去者小也
順大道而行者救天下者也盡規矩而進者全禮義者
也權濟天下而君臣立上下正然後禮義在焉力不能
濟於用而君臣上下之不正雖抱空器奚所施設是以
佐盟津之師焚山絶流者也扣馬而諫計菽粟而顧鈎
綱者也於戲
文章辨體彙選卷四百三十三
