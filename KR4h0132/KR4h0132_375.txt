文章辨體彙選卷三百七十五
明賀復徵編
書四
書劉禹疇行孝傳後(明劉基)
世之所謂浮屠果何道而能使人信奉之若是哉人情
莫不好安樂而惡憂患故惴之必於其所恒懼誘之必
於其所恒願然後不待驅而自赴浮屠氏設為禍福
之說其亦巧於致人與夫四海之衆林林也而無不為
其所致何哉彼固非止惑愚昧而已也人情無不愛其
親親歿矣哀痛之情未寘而謂冥冥之中欲加以罪孰
不惕然而動於其心哉間有疑焉則羣咻之若目見其
死者拘於囹圄受箠撻而望救者故中材之人莫不波
馳而蟻附雖有篤行守道之親則亦文致其罪以告哀
于土偶木俑之前彼固自以為孝而不知其為大不孝
豈不哀哉且彼謂戕物者必償其死故有牛馬羊豕蛇
虺之獄謂天下之蠢動者舉不可殺也今夫虎豹鷹鸇
搏擊蜚走以食日不知其幾何而獨無罪也哉人之殺
物有獄矣虎豹食人而無獄何其重禽獸而輕人也彼
又謂婦人之舉子者必有大罪故兒女子尤篤信其說
以致恩于其母吾不知司是獄者誰歟人必有母將舍
其母而獄人之母歟將并與其母而獄之與獄其母不
孝舍其母而獄人之母不公不孝不公俱不可以令二
者必居一焉將見羣起而攻之矣雖有獄誰與治之宰
天地者帝也彼則謂有佛焉至論佛之所謂呴呴嫗嫗
若老婦然有呼而求救不論是非雖窮凶極惡無不引
手援之使有罪者勿恒刑是以情破法也夫法出於帝
而佛破之是自獲罪于天也吾知其無是事也昭昭矣
以劉子之賢其不為所惑無足怪者吾獨悲夫天下之
為劉子者不多也故又為之言以寤夫知愛其親而不
知道者
書斷獄記後(劉基)
往歲朝廷慮天下斷獄之未審用中書御史臺議遣官
審覆論報僕時居山間聞人言之山嶽震疊如雷雨之
將至隂雨鳴條飛電爍目豪民猾吏竄伏如鼠俱自期
不能免而啣冤抱痛之民莫不伸眉引項若槁葉之待
滋潤及其至則風止雨霽望者如敗軍之歸而畏者如
鷹隼之脱條而得扶搖也則怪而問于老成更事之人
咸曰斷大獄必視成案苟無其隙不得而更焉因退自
太息曰苟如是烏用是審覆者為哉于是大信刀筆之
真能生死人矣既又聞諸人曰非朝廷意也奉命者之
不恪耳及觀國子博士黃先生所叙御史蘇公慮囚湖
北所平反事曷嘗拘于成案哉然後知賢人所為固與
衆人異矣夫以一湖北之地公一廵歴而所平反者八
事所擿豪右之持吏而泥法者又數事豈他道之無冤
民耶無蘇公而已矣僕嘗往觀于牧民之以簡訟名者
之其庭草生于階視其几塵積于牘徐而訪于其鄉察
其田里之間則強梁横行怨聲盈路問其故曰官不受
詞無所訴受之而已矣大吏至則曰官能不生事民譁
非官罪也則皆扶出之訴者悉含垢去則轉以相告無
復來者由是卒獲簡訟之名嗚呼輿圖廣矣不皆得蘇
公彼上報于朝廷者又將獲偹事之賞矣然後怨憤之
氣拗而為鬭殺激而為盗賊鬱而為灾沴上應乎天誰
之咎哉嗚呼使人人如蘇公刑期于無刑不難矣明天
子在上庶其見之則求諸老成以為典刑舍是編其奚
適哉
書鄒浩傳後(周忱)
予嘗奉詔纂集歴代名臣奏議得宋右正言鄒浩諫立
劉后疏反覆幾二千言讀之使人毛髮森悚又見當時
有陽翟田畫監京城門見浩因言得罪告之曰使志完
隱默官京師遇寒疾不汗五日死矣豈獨嶺海之間能
死人哉及浩之南遷人莫敢顧而宗正寺主簿王回獨
歛交游錢為治装且慰安其困事覺下詔獄御史詰之
即自服曰實曾與謀不敢欺也是三人者在當時相友
善皆以氣節自許距今已三百餘年聞其危言讜論凛
然若有生氣其忠肝義膽且與日月爭光可也浩之裔
孫今為常山主簿出史傳示予因書田王二人之言以
附于後使觀者知浩為忠臣而畫回在當時為益友也
歐陽公書王彦章事(徐一夔)
古人為文非徒然也蓋必有為而作宋至慶歷蓋已四
十年不用兵矣一旦趙元昊叛兵聚西陲歴四五年而
攻守之計不决歐陽公獨持用竒取勝之議朝廷不以
為然而邊將多失機會公以梁將王彦章之善於用竒
也故於其事獨惓惓焉彦章姓王氏鄆州夀張人號王
鐡鎗事梁至宣義軍節度使梁晉交爭河上之戰凡數
百合彦章戰輙勝至于德勝之戰尤竒末帝時小人段
凝用事忌彦章功名唐兵攻兖州故與嬴卒遂至於敗
見執於唐死之歐陽公著五代史既列彦章於死節傳
而加感憤歎息其後在河北又得其家傳并畫像以家傳
補舊吏之略以畫像損壞重加補緝且為著畫像記至
於德勝之戰傳既書之畫像記復申言之不厭於複所
以然者蓋致其希慕不可及之意而警發當時用兵者
之不尚竒也議者以謂古之良將多矣歐陽公何獨惓
惓於彦章其意蓋不足於公也夫公不舉古之良將而
獨舉彦章非謂古之良將不善用竒也蓋舉近則人易
知所謂殷監不遠在夏后之世是也若謂彦章事梁為
亂賊之黨而以其死為徒知食焉不避其難之為義則
尤大非且自古亂賊莫甚於漢之莾操梁雖倔起乘唐
衰而取之視莾操尤當末減且揚雄嘗事莾矣荀彧嘗
事操矣彦章起自卒伍素不知書尚得而咎之哉彦章
之事梁政如舅以嬖妾為妻為之婦者何敢不以為姑
乎苟其說行非特不知歐陽公之意有在且不知五季
之世死節之臣為不多見使彦章之忠義不白于天下
後世無以為人臣勸因著于篇
書宋諸賢墨蹟後(李東陽)
右宋李忠定公書一張忠獻公書一趙忠簡公劄子一
外小帖一吕太保安老李恭政泰發書各一姑蘇沈啓
南氏所藏者吴太史原博擕至京師予得而觀之嗚呼
天下未有不用君子而治不用小人而亂者宋之衰非
無君子而患於不能用然其君子亦有過焉秦檜首惡
天下所繇亂賢如忠獻實與薦之泰發雖與持議禍至
死初不能無恭政之屈此其所憾者吕非純才仇視諸
賢無足深論忠定再罷乃繇忠獻忠簡雖與忠獻合而
屢惑讒間至悉變其所為則所謂君子亦不能同心戮
力自貽矛盾之患何怪乎國勢之不昌小人之禍未殄
也晦菴謂明大義識事理惟忠定兼之蓋雖張趙不能
不各有短長吕李而下其器可知也然使其志論獲行
小大畢用皆當有益於世今觀其尺書寸札皆國家天
下事也卒令厄塞困頓齎志以歿國亡世改而其辭獨
存哀哉
書皮日休集後(王鏊)
予觀襲美與魯望倡和跌宕怪偉真所謂兩雄力相當
者及讀其集所謂文藪者亦多感慨激昂六箴有檢身
勅巳之志反招逐癘有抑邪扶正之志鹿門隱書有閔
時病俗之志七愛三羞有傷今懷古之志文中子碑配
享昌黎請孟子為學科又幾于知道者及讀唐書則曰
黃巢入關以為翰林學士朱子綱目亦書之驚曰襲美
乃至是耶讀其文未嘗不悲其志壮其詞惜其遭時之
不幸也守之不固也而以為恨曾不得與王維鄭虔為
伍一日覽陸務觀渭南集曰襲美晩遯吴越死焉有子
光業為吴越相四世孫公弼在慶歷間名士也方吴越
時中原隔絶乃有妄人造謗謂襲美隳節巢賊宋景文
喜取小說入正史公弼欲辨之于朝不及而卒尹師
魯皮子良墓志亦云曾祖日休避廣明之難徙籍會稽
及錢氏王其地遂依之官太常博士贈禮部尚書則其
事益信矣嗚呼襲美千載之冤至是始雪矣不獨雪襲
美之冤亦以雪吾儒之耻也曰南部新書亦載巢令日
休作䜟語有裏頭三屈律之語遂為所害何耶此亦傳
聞之語也然亦可見其不屈於賊矣曰後之為史則何
如曰所聞異詞所傳異聞信以傳信疑以傳疑此春秋
之法也
閒書杜律(楊慎)
杜詩可以意觧而不可以辭解必不可已而解之可以
一句一首解而不可以全帙解全帙解必有牽強不通
反為作者之累世傳虞伯生註杜七言律本不出自伯
生筆乃張伯成為之後人駕名於伯生耳其註首解恨
别云杜公初至成都未得所依故以别為恨不知唐室
板蕩故園䧟虜雖得所依豈不以别為恨公豈如江佑
淮商風水為鄊船作宅一得醉飽不思家者乎解搖落
深知宋玉悲云惟深知其故故千年之後且為悲歎惟
其亦吾之師故閔其蕭條解生長明妃一首云惟其去
紫臺故春風面不可見惟其獨留青塜故環珮聲歸月
下聞此乃村學究腐爛講套語豈可牋杜乎解曾閔朱
旗北斗閒云亦嘗樹旌旗於北斗城中以享安閒之富
貴北斗閒三字而上下添十二字乃成文何異世傳怒
揮門不報打鋪路無籠之謔謠耶織女機絲虚夜月石
鯨鱗甲動秋風本言亂離蕭條之状而解云織女不能
機杼故曰虚石鯨相傳有靈故曰動此何異眯目而道
黑白者綵筆昔曾干氣象本說登山而云以文彩弄筆
干動時貴以擬飛騰此又視老杜為鑚刺乞哀之徒矣
幽棲地僻一首本是喜客至之意乃云亦姑以覘其誠
意否是杜之隂險逆詐也豈所謂以小人之心而度君
子者乎預傳籍籍新京兆青史無勞數趙張本是期以
古賢乃註云此去朝廷定有陞擢既為京兆少尹必陞
三輔大尹此何異星士夀書預寫賞帖耶可惡可厭其
他尚多聊舉一二耳牽纏之長實累千里此既晦杜意
又汚虞名曷鑱其板勿悮人也
書張思欽卷(王守仁)
三原張思欽元相將葬其親卜有日矣南走數千里而
來請銘於予予之不為文也久矣辭之固而請弗已則
與之坐而問曰子之乞銘於我也將以圖不朽於其親
也則亦寧非孝子之心乎雖然子以為孝子之圖不朽
於其親也盡於是而已乎將猶有進於是者也夫圖之
於人也則曷若圖之於子乎傳之於其人之口也則曷
若傳之於其子之身乎故子為賢人也則其父為賢人
之父矣子為聖人也則其父為聖人之父矣其與託之
於人之言也孰愈夫叔梁紇之名至今為不朽矣則亦
以仲尼之為子耶抑亦以他人為之銘耶思欽蹙然而
起稽顙而後拜曰元相非至於夫子之門則幾失所以
圖不朽於其親者矣明日入而問聖人之學則語以格
致之說焉求格致之要則語之以良知之說焉思欽躍
然而起拜而復稽曰元相苟非至於夫子之門則尚未
知有其心又何以圖不朽於其親乎請歸葬吾親而來卒
業於夫子之門則庶幾其不朽之圖矣
書秦風蒹葭三章後(唐順之)
嘉靖戊申秋七月二十五日夜雷雨大作萬艘震蕩平
明開霽則河水增高四五尺矣余與諸生泛小舠如陳
渡臨流歌嘯渺然有千里江湖之思因詠秦風蒹葭三
章則宛如目前風景而所謂伊人者猶庶幾見之見秦
時風俗不雄心於戈矛戰鬭則逞技於獫歇射獵至其
聲利所驅雖豪傑亦且側足於寺人媚子之間方以為
榮而不知愧其義士亦且沉酣豢養與君為殉而不可
贖蓋靡然矜俠趨勢之甚矣而乃有遺世獨立澹乎埃
壒之外若斯人者豈所謂一國之人皆若狂而此其獨
醒者歟抑亦以秦之不足與而優游肥遁若後來鑿坏羊
裘之徒者在當時固已有人歟余獨惜其風可聞而姓
名不著不得與鑿坏羊裘之徒並列隱逸傳然鑿坏羊
裘之徒以其身而逃之蒹葭伊人者乃并其姓名而逃
之此又其所以為至也噫嘻士固有不慕乎當世之榮
而亦何心於後世之名也哉因慨然為之一笑遂書以
示諸生
書黃山谷詩後(唐順之)
黃豫章詩真有憑虚欲仙之意此人似一生未嘗食烟
火食者唐人蓋絶未見有到此者也雖韋蘇州之高潔
亦須讓出一頭地耳試具眼參之吾若得一片静地非
特斷葷當須絶粒矣蓋自覺與世味少緣矣然非為作
詩計也
書地理鶴岡况君卷(唐順之)
叩巫卜星相堪輿之家而問焉曰吉乎未必然也而聞
者驟然喜叩巫卜星相堪輿之家而問焉曰凶乎未必
然也而聞者驟然悲則是巫卜星相堪輿常操吉人凶
人悲人喜人之權以奔走乎其人而其人之吉凶悲喜
一繫于巫卜星相堪輿之口而聽焉若是何也人情常
喜希覬乎其所不可必而常揣摩乎其所不可知而術
家馮鬼神以自神故多言而或信巧發而竒中操希覬
之心與揣摩之見而叩之馮鬼神之人而投之巧發竒
中之說宜其入之深也諸家之中其尤熾者曰堪輿其
指畫天地支離五行八卦竒中之說尤多而人尤尊之
堪輿家吾不知其所始吾意其初本以候土驗氣測量
水胍以寧死者而贊慈孝如是而已蓋未始有鬼蔭之
說也自兹說之行至使子孫露其先人不葬以待吉地
與吉日致其人而不免于水火者有矣或取土中數十
年之陳胔非有山崩水齧而好數徙之甚者豫章饒歙
之間盗地以葬往往至於殺人而不止然則堪輿家之
說吾懼其不為祥而為孽也夫儒者之論殃慶歸之積
善與惡其說至精猶或半驗半不驗則天道之遠也而
謂既朽之骨叢禍叢福若呼谷而響答焉其亦未必然
歟鶴岡况君精於術而能竒中者也曩余葬母實藉於
君然余之藉君非其吉凶禍福之謂也君間嘗請文於
余嗚呼挾君之術以游於世其有不能奔走乎其人而
其人之悲喜有不惟君之為聽者歟然則余言何能輕
重君耶君如有意乎余言也則君其務為候土驗氣以
寧死者毋務為吉凶禍福以邀生者而孝子慈孫有溺
於吉凶之說其亦以余言解之而已矣
文章辨體彙選卷三百七十五
