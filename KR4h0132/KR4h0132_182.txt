文章辨體彙選卷一百八十二
明賀復徵編
奏牋二
與趙王倫薦戴淵牋(晉陸機)
盖聞繁弱登御然後高墉之功顯孤竹在肆然後降神
之曲成是以高世之王必假遠邇之器藴匱之才思託
大音之和伏見處士廣陵戴若思年三十清冲履道德
量允塞思理足以研幽才鑒足以辯物安窮樂志無風
塵之慕砥節立行有井渫之潔誠東南之遺寳宰相之
竒璞也若得托跡康衢則能結軌驥騄曜質廊廟必能
垂光璵璠矣惟明公垂神採察不使忠允之言以人而
廢
拜中軍記室辭隨王牋(齊謝朓)
故吏文學謝脁死罪死罪即日被尚書召以朓補中軍
新安王記室參軍朓聞潢汙之水願朝宗而每竭駑蹇
之乘希沃若而中疲何則臯壤搖落對之惆悵岐路西
東或以嗚唈况乃服義徒擁歸志莫從邈若墮雨翩以
秋蔕朓實庸流行能無算屬天地休明山川受納褒采
一介抽揚小善故捨耒場圃奉筆兔園東亂三江西浮
七澤契闊戎㫋從容讌語長裾日曳後乘載脂榮立府
庭恩加顔色沭髮晞陽未測涯涘撫臆論報早誓肌骨
不寤滄溟未運波臣自蕩渤澥方春旅翮先謝清切藩
房寂寥舊蓽輕舟反溯弔影獨留白雲在天龍門不見
去德滋永思德滋深唯待清江可望候歸艎於春渚朱
邸方開效蓬心於秋實如其簮履或存袵席無改雖復
身填溝壑猶望妻子知歸攬涕告辭悲來横集不任犬
馬之誠
受徽號賀皇太子牋(唐柳宗元)
宗元惶恐言伏奉六月七日制元和聖文神武法天應
道皇帝光受徽號率土臣子歡忭無涯伏惟皇太子殿
下麗正居中輔成昌運消伏沴孽贊揚輝光鴻名允升
大慶周洽表文武之經緯著天道之運行瑞景照臨示
重輪之發耀恩波下濟見少海之增瀾宗元忝守遐方
獲聞盛禮踴躍之至倍萬恆情謹附牋賀宗元惶恐死
罪死罪
代人賀皇太子正位牋(宋汪藻)
伏審顯膺寳冊升位春宫臨軒行曠古之儀見廟宗承
祧之重恭維皇太子殿下分輝寳緒毓粹璿源挺天人
岐嶷之資禀神聖徇齊之教當周室本支之盛獨冠百
男宜漢家羽翼之成無煩四皓前星外炳洊震中潛某
幸列宗枝喜隆邦本河潤九里方率族以依仁月有重
輪願登歌而薦祉
封建親王賀東宫牋(明高啟)
監國撫軍久繫兆民之望建邦作輔大頒同姓之封隆
典式修輿情均慶恭惟皇太子殿下地居震長道合乾
剛孝奉兩宫每問安於曉寢友懷諸弟共講學於春坊
既膺主鬯之崇復舉分茅之盛本支茂衍宗社奠安某
等忝預台司敢伸賀悃河如帶山如礪永存萬世之傳
日重光月重輪敬上千秋之祝
奉迎皇太后箋(毛紀)
皇帝御名兹者欽承先帝遺詔已於正德十六年四月
二十二日嗣位敬惟聖母殿下遠在藩邸特奉箋迎請
者伏以大統既承義貴致專於主鬯至情攸繫恩當兼
盡於慈闈爰展孝懷庸伸至養恭惟殿下鍾祥茂族嫓
美先王巽順内全坤柔外恊鷄鳴有儆戒之益螽斯無
妬忌之嫌性每篤於仁慈化素彰於儉約仰惟聖德誕
育眇躬撫視提携愛有加於襁褓起居出入教必守於
箴規屬緣倫序之宜入嗣基圖之重恭承九廟日理萬
機雖允慰乎衆心實仰承於内訓顧瞻左右奈省問之
音疎徙倚晨昏眷睽違之地遠劬勞㒺報戀慕彌深特
遣近臣往迎舊邸浮江龍棹快風力之輕安愛日鳳庭
仰容光於咫尺共享昇平之福永延壽考之休無任懇
悃瞻望之至
文章辨體彙選卷一百八十二
