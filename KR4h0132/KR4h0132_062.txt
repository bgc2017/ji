文章辨體彙選卷六十二
明賀復徵編
說二
說韓王(周張儀)
張儀為秦連横說韓王曰韓地險惡山居五榖所生非
麥而豆民之所食大抵豆飯藿羹一歲不收民不饜糟
糠地方不滿九百里無二歲之所食料大王之卒悉之
不過三十萬而厮徒負飬在其中矣為除守徼亭障塞
見卒不過二十萬而已秦帶甲百餘萬車千乘騎萬匹
虎摯之士跿跔科頭貫頥奮戟者至不可勝計也秦馬
之良戎兵之衆探前蹶後蹄間三尋者不可勝數也山
東之卒被甲冐胄以會戰秦人捐甲徒䄇以趨敵左挈
人頭右挾生虜夫秦卒之與山東之卒也猶孟賁之與
怯夫也以重力相壓猶烏獲之與嬰兒也夫戰孟賁烏
獲之士以攻不服之弱國無以異於墮千鈞之重集於
鳥卵之上必無幸矣諸侯不料兵之弱食之寡而聽從
人之甘言好辭比周以相餙也皆奮曰聽吾計則可以
強伯天下夫不顧社稷之長利而聽須臾之說詿誤人
主者無過於此者矣大王不事秦秦下甲據宜陽斷絶
韓之上地東取成臯宜陽則鴻臺之宫桑林之苑非王
之有已夫塞成臯絶上地則王之國分矣先事秦則安
矣不事秦則危矣夫造禍而求福計淺而怨深逆秦而
順楚雖欲無亡不可得也故為大王計莫如事秦秦
之所欲莫如弱楚而能弱楚者莫如韓非以韓能強於
楚也其地勢然也今大王西面而事秦以攻楚敝邑秦
王必喜夫攻楚而私其地轉禍而說秦計無便於此者
也是故秦王使使臣獻書大王御史須以决事韓王曰
客幸而教之請比郡縣築帝宫祠春秋稱東藩效宜陽
說楚王(張儀)
張儀為秦破從連横說楚王曰秦地半天下兵敵四國
被山帶河以為固虎賁之士百餘萬車千乘騎萬匹粟
如丘山法令既明士卒安難樂死主嚴以明將智以武
雖無出兵甲席卷常山之險折天下之脊天下後服者
先亡且夫為從者無以異於驅羣羊而攻猛虎也夫虎
之與羊不格明矣今大王不與猛虎而與羣羊竊以為
大王之計過矣凡天下彊國非秦而楚非楚而秦兩國
敵侔交爭其勢不兩而大王不與秦秦下甲兵㩀宜陽
韓之上地不通下河東取成臯韓必入臣於秦韓入臣
魏則從風而動秦攻楚之西韓魏攻其北社稷豈得無
危哉且夫約從者聚羣弱而攻至強也夫以弱攻強不
料敵而輕戰國貧而驟舉兵此危亡之術也臣聞之兵
不如者勿與挑戰粟不如者勿與持久夫從人者餙辯
虛辭高主之節行言其利而不言其害卒有楚禍無及
為已是故願大王之熟計之也秦西有巴蜀方船積粟
起於汶山循江而下至郢三千餘里舫船載卒一舫載
五十人與三月之糧下水而浮一日行三百餘里里數
雖多不費汗馬之勞不至十日而距扞關扞關驚則從
竟陵以東盡城守矣黔中巫郡非王之有已秦舉甲出
之武關南面而攻則北地絶秦兵之攻楚也危難在三
月之内而楚恃諸侯之救在半歲之外此其勢不相及
也夫恃弱國之救而忘強秦之禍此臣所以為大王之
患也且大王嘗與吴人五戰三勝而亡之陳卒盡矣有
偏守新城而居民苦矣臣聞之攻大者易危而民敝者
怨於上夫守易危之功而逆強秦之心臣竊為大王危
之且夫秦之所以不出甲於函谷關十五年以攻諸侯
者隂謀有吞天下之心也楚嘗與秦搆難戰於漢中楚
人不勝通侯執珪死者七十餘人遂亡漢中楚王大怒
興師襲秦與秦戰於藍田又却此所謂兩虎相搏者也
夫秦楚相敝而韓魏以全制其後計無過(一作危)於此者
矣是故願大王之熟計之也秦下兵攻衛陽晉必關扄
天下之匈大王悉起兵以攻宋不至數月而宋可舉舉
宋而東指則泗上十二諸侯盡王之有已凡天下所信
約從親堅者蘇秦封為武安君而相燕即隂與燕王謀
破齊共分其地乃佯有罪出奔入齊齊王因受而相之
居二年而覺齊王大怒車裂蘇秦於市夫以一詐偽反
覆之蘇秦而欲經營天下混一諸侯其不可成也亦明
矣今秦之與楚也接境壤界固形親之國也大王誠能
聽臣臣請秦太子入質於楚楚太子入質於秦請以秦
女為大王箕帚之妾效萬國之都以為湯沭之邑長為
昆弟之國終身亡相攻擊臣以謂計無便於此者故敝
邑秦王使使臣獻書之從車下風須以决事楚王曰楚
國僻陋託東海之上寡人年幼不習國家之長計今上
客幸教以明制寡人聞之敬以國從乃遣使車百乘獻
鷄駭之犀夜光之璧於秦王
說魏王(張儀)
張儀為秦連横說魏王曰魏地方不至千里卒不過三
十萬人地四平諸侯四通條達輻凑亡有名山大川之
限從鄭至梁不過百里從陳至梁二百餘里馬馳人驟
不待倦而至梁南與楚境西與韓境北與趙境東與齊
境卒戍四方守亭障者參列粟糧漕庾不下十萬魏之
地勢故戰場也魏南與楚而不與齊則齊攻其東東與
齊而不與趙則趙攻其北不合於韓則韓攻其西不親
於楚則楚攻其南此所謂四分五裂之道也且夫諸侯
之為從者以安社稷尊主彊兵顯名也合從者一天下
約為兄弟刑白馬以盟於洹水之上以相堅也夫親昆
弟同父母尚有爭錢財而欲恃詐偽反覆蘇秦之餘謀
其不可以成亦明矣大王不事秦秦下兵攻河外拔卷
衍燕酸棗劫衛取晉陽則趙不南趙不南則魏不北魏
不北則從道絶則大王之國欲求無危不可得也秦挾
韓而攻魏韓劫於秦不敢不聽秦韓為一國魏之亡可
立而須也此臣之所為大王患也為大王計莫如事秦
事秦則楚韓必不敢動無楚韓之患則大王高枕而卧
國必無憂矣且夫秦之所欲弱莫如楚而能弱楚者莫
如魏楚雖有冨大之名其實空虛其卒雖衆多然而輕
走易北不敢堅戰患魏之兵南面而伐勝楚必矣夫虧
楚而益魏攻楚而適秦内嫁禍安國此善事也大王不
聽臣秦甲出而東伐雖欲事秦而不可得也且夫從人
多奮辭而寡可信說一諸侯之王出而乘其車約一國
而成反而取封侯之基是故天下之游士莫不日夜搤
腕瞋目切齒以言從之便以說人主人主覧其辭牽其
說烏得無眩哉臣聞積羽沉舟羣輕折軸衆口鑠金故
願大王之熟計之也魏王曰寡人惷愚前計失之請稱
東藩築帝宫受冠帶祠春秋效河外
說齊王(張儀)
張儀為秦連横說齊王曰天下強國無過齊者大臣父
兄殷衆富樂無過齊者然而為大王計者皆為一時說
而不顧萬世之利從人說大王者必謂齊西有強趙南
有韓魏負海之國也地廣人衆兵強士勇雖有百秦將
無柰我何大王覧其說而不察其至實夫從人朋黨比
周莫不以從為可臣聞之齊與魯三戰而魯三勝國以
危亡隨其後雖有勝名而有亡之實是何故也齊大而
魯小今趙之與秦也猶齊之與魯也秦趙戰於河漳之
上再戰而再勝秦戰於番吾之下再戰而再勝秦四戰
之後趙亡卒數十萬邯鄲僅存雖有勝秦之名而國破
矣是何故也秦強而趙弱也今秦楚嫁子取婦為昆弟
之國韓獻宜陽魏效河外趙入朝黽池割河間以事秦
大王不事秦秦驅韓魏攻齊之南地悉趙涉河關指博
關臨淄即墨非王之有也國一日被攻雖欲事秦不可
得也是故願大王熟計之齊王曰齊僻陋隐居託於東
海之上未嘗聞社稷之長利今大客幸而教之請奉社
稷以事秦獻魚鹽之地三百於秦
說趙王(張儀)
張儀為秦連横說趙王曰敝邑秦王使臣敢獻書於大
王御史大王收率天下以儐秦秦兵不敢出函谷關十
五年矣大王之威行於天下山東敝邑恐懼懾伏繕甲
厲兵餙車騎習馳射力田積粟守四封之内愁居懾處
不敢動搖唯大王有意督過之也今秦以大王之力西
舉巴蜀并漢中東收兩周而西遷九鼎守白馬之津秦雖
僻遠然而心忿悁含怒之日久矣今寡君有微甲鈍兵軍
於澠池願渡河踰漳據番吾迎戰邯鄲之下願以甲子之
日合戰以正殷紂之事敬使臣先以聞於左右凡大王之
所信以為從者恃蘇秦之計秦熒惑諸侯以是為非以非
為是欲反覆齊國而不能自令車裂於齊之市夫天下之
不可一亦明矣今楚與秦為昆弟之國而韓魏稱於東藩
齊獻魚鹽之地此斷趙之右臂也夫斷右臂而求與人鬭
失其黨而孤居求欲無危豈可得哉今秦發三將軍一軍
塞午道告齊使興師渡清河軍於邯鄲之東一軍軍於成
臯敺韓魏而軍於河外一軍軍於澠池約曰四國為一以
攻趙破趙而四分其地是故不敢匿意隠情先以聞於左
右臣竊為大王計莫如與秦遇於澠池面相見而身相結
也臣請按兵無攻願大王之定計趙王曰先王之時奉陽
君相專權擅勢蔽晦先王獨制官事寡人宫居属於師傅
不得與國謀先王棄羣臣寡人年少奉祠祭之日淺私心
固竊疑焉以為一從不事秦非國之長利也乃且願變心
易慮剖地謝前過以事秦方將約車趨行而適聞使者之
明詔於是乃以車二百乘入朝澠池割河間以事秦
說燕王(張儀)
張儀為秦破從連横謂燕王曰大王之所親莫如趙昔
趙王以其姊為代王妻欲并代約與代王遇於勾注
之塞乃令工人作為金斗長其尾令之可以擊人與代
王飲而隂告厨人曰即酒酣樂進熱歠即因反斗擊之
於是酒酣樂進取熱歠厨人進斟羹因及斗而擊代王
殺之王腦塗地其姊聞之摩笄以自刺也故至今有摩
笄之山天下莫不聞夫趙王之狼戾亡親大王之所明
見知也且以趙王為可親邪趙興兵而攻燕再圍燕都
而劫大王大王割十城乃却以謝趙王已入朝澠池效
河間以事秦今大王不事秦秦下甲雲中九原驅趙而
攻燕則易水長城非王之有也且今時趙之於秦猶郡
縣也不敢妄興師以征伐今大王事秦秦王必喜而趙
不敢妄動矣是西有強秦之援而南無齊趙之患是故
願大王之熟計之也燕王曰寡人蠻夷僻處雖大男子
裁如嬰兒言不足以求正謀不足以決事今上客幸而
教之請奉社稷西面而事秦獻常山之尾五城
說秦攻魏(張儀)
張儀說秦王曰臣聞之弗知而言為不智知而不言為
不忠為人臣不忠當死言不審亦當死雖然臣願悉言
所聞大王裁其罪臣聞天下隂燕陽魏連荆固齊收餘
韓成從將西南以與秦為難臣竊笑之世有三亡而天
下得之其此之謂乎臣聞之曰以亂攻治者亡以邪攻
正者亡以逆攻順者亡今天下之府庫不盈囷倉空虛
悉其士民張軍數千百萬白刃在前斧質在後而皆去
之不能死非其百姓不能死也言賞則不與言罰則不
行賞罰不行故民不死也今秦出號令而行賞罰不攻
耳無相攻事也出其父母懷袵之中生未嘗見寇
也聞戰䪺足徒裼犯白刃蹈煨炭斷死於前者比比是
也夫斷死與斷生也不同而民為之者是貴奮也一可
以合十十可以合百百可以合千千可以合萬萬可以
勝天下矣今秦地形斷長續短方數千里名師數百萬
秦之號令賞罰地形利害天下莫如也以此與天下天
下不足兼而有也是知秦戰未嘗不勝攻未嘗不取所
當未嘗不破也開地數千里此甚大功也然而甲兵頓
士民病蓄積索田疇荒囷倉虚四鄰諸侯不服伯王之
名不成此無異故謀臣皆不盡其忠也臣敢言往昔昔
者齊南破荆中破宋西服秦北破燕中使韓魏之君地
廣而兵強戰勝攻取詔令天下濟清河濁足以為限長
城鉅防足以為塞齊五戰之國也一戰不勝而無齊故
由此觀之夫戰者萬乘之存亡也且臣聞之曰削株掘
根無與禍鄰禍乃不存秦與荆人戰大破荆襲郢取洞
庭五都江南荆玉亡走東伏於陳當是之時隨荆以兵
則兵可舉舉荆則其民足貪也地足利也東以強齊燕
中陵三晉然則是一舉而伯王之名可成也四鄰諸侯
可朝也而謀臣不為引軍而退與荆人和令荆人收亡
國聚散民立社主(為木)置宗廟令率天下西面以與秦為
難此固已無霸王之道一矣天下有比志而軍華下大
王以詐破之兵至梁都圍梁數旬則梁可拔拔梁則魏
可舉舉魏則荆趙之志絶荆趙之志絶則趙危趙危而
荆孤東以強齊燕中陵三晉然則是一舉而霸王之名
可成也四鄰諸侯可朝也而謀臣不為引軍而退與魏
氏和令魏氏收亡國取散民立社主置宗廟此固已無
覇王之道二矣前者穰侯之治秦也用一國之兵而欲
以成兩國之功是故兵終身暴露於外士民潞病於内
覇王之名不成此固已無覇王之道三矣趙氏中央之
國也雜民之所居也其民輕而難用也號令不治賞罰
不信地形不便上非能盡其民力彼固亡國之形也而
不憂民氓悉其士民軍於長平之下以爭韓之上黨大
王以詐破之拔武安當是時趙氏上下不相親也貴賤
不相信也然則是邯鄲不守拔邯鄲完河間引軍而去
西攻修武踰羊腸降代上黨代三十六縣上黨十七縣
不用一領甲不苦一民皆秦之有也代上黨不戰而已
為秦矣東陽河外不戰而已反為齊矣中呼沱池以北
不戰而已為燕矣然則是舉趙則韓必亡韓亡則荆魏
不能獨立則是一舉而壞韓蠧魏挾荆以東弱齊燕决
白馬之口以流魏氏一舉而三晉亡從者敗大王拱手
以須天下徧隨而伏覇王之名可成也而謀臣不為引
軍而退與趙氏為和以大王之明秦兵之強覇王之業
地尊不可得乃取欺於亡國是謀臣之拙也且夫趙當
亡不亡秦當覇不覇天下固量秦之謀臣一矣乃復悉
以攻邯鄲不能拔也棄甲兵怒戰慄而却天下固量秦
力二矣軍乃引退并於李下大王又并軍而致與戰非
能厚勝之也又交罷却天下固量秦力三矣内者量吾
謀臣外者極吾兵力由是觀之臣以天下之從豈其難
矣内者吾甲兵頓士民病蓄積索田疇荒囷倉虚外者
天下比志甚固願太王有以慮之也且臣聞之戰戰慄
慄日慎一日苟慎其道天下可有也何以知其然也昔
者紂為天子帥天下將百萬左飲於淇谷右飲於洹水
淇水竭而洹水不流以與周武為難武王將素甲三千
領戰一日破紂之國禽其身㩀其地而有其民天下莫
不傷智伯帥三國之衆以攻趙襄王於晉陽决水灌之
三年城且拔矣襄主錯龜數策占兆以視利害何國可
降而使張孟談於是潛行而出反智伯之約得兩國之
衆以攻智伯之國擒其身以成襄子之功今秦地斷長
續短方數千里名師數百萬秦國號令賞罰地形利害
天下莫如也以此與天下天下可兼而有也臣昧死望
見大王言所以舉破天下之從舉趙亡韓臣荆魏親齊
燕以成覇王之名朝四鄰諸侯之道大王試聽其說一
舉而天下之從不破趙不舉韓不亡荆魏不臣齊燕不
親覇王之名不成四鄰諸侯不朝大王斬臣以徇於國
以主不忠於國者
文章辨體彙選卷六十二
