文章辨體彙選卷二百五十
明賀復徵編
書四十六
代書(唐白居易)
盧山自陶謝洎十八賢巳還儒風緜緜相續不絶貞元
初有符載楊衡輩隠焉亦出為文人今其讀書屬文結
草廬於巖谷間者猶一二十人即其中秀出者有彭城
人劉軻軻開卷慕孟軻為人秉筆慕楊雄司馬遷為文
故著翼孟三卷豢龍子十卷雜文百餘篇而聖人之旨
作者之風雖未臻極往往而得子佐潯陽三年軻每著
文輙來示予予知軻志不悉異日必能跨符楊而攀陶
謝軻一旦盡齎所著書及所為文訪予告行欲舉進士
予方淪落江海不足以發軻事業又羸病無心力不能
徧致書於臺省故人因援紙引筆寫胸中事授軻且曰
子到長安持此札為予謁集賢庾三十二補闕翰林杜
十四拾遺金部元八員外賢察牛二侍御秘省蕭正字
藍田楊主簿兄弟彼七八君子皆予文友以予愚直嘗
信其言苟於今不我欺則子之道庶幾光明矣又欲使
平生故人知我形骸巳悴志氣巳憊獨好善喜才之心
未死去矣去矣特此代書三月三日樂天白
詒古鏡書(明李夢陽)
姑蘇徐昌糓纂外史湘郡瀕行關西李子持古鏡為贐
復為書以詒之曰嗟乎古人有言明鏡所以照形往事
所以知今鏡不古不靈士不古不成夫自桃冶氏範金
規體利世鑒物民用是貴至於殉丘塜瘞山澤歴歲綿
逖精氣上泄往往為盜掘發暴於人間初哲冶之操壚
熾炭也鼓槖成風五銅共鑠什百就模孰賢孰劣及有
入地千祀情質滲漉膏融液結綠汞内瑩赤砂外積扣
如哀玉映如飄雪可以走鬼神銷疾疫晢志皬神進匹
鼎敦同時躍冶之器雖或間存莫不斂顔以退者所養
異也且夫金陽之質也規天之形也明日之發而月之
行也鼻者樞也孔者戶也凸罔兩山澤之怪詔姦也圍
以干支諸屬示用也然必取之於山鼔之以火翕之以
隂化之以水土歴千祀而後成是天下之至精也夫士
鑄於師鎔於友明德體元冥會億萬載之上踐羲嚳之
域獵姚姒之圃剛足以決疑智足以析微虚内美醜遠
炳先幾凝澂沕&KR1865;待時而發豈不為古君子哉何則畜
不遂不光變不神不化妍媸之分易立旦晦之奥難識
於物且然而況於人乎曩者遇老人橋山之陽綠瞳而
玄髮神若皎星氣若流電駟拂雲之馭謂予曰小子來
台軒轅氏故臣也往從觀九鼎於閿湖之上掇其滲汁
冶之為鑑名曰青霞之鑑湛之九仞之淵軼帝踰王驀
伯迄於今茲小子其受之爰伐乃翳勿埃勿虧子時再
拜奉歸什襲與俱蓋二十稔於茲非上賓鉅人齋沐㳙
思未始獲一窺也竊聞之君子不私其有覘於子貌甚
古又聞有遠行將涉洞庭蒼梧之墟百物奸之不可不
備乃敢割千金之愛以贈然幸毋忘老人之事夫烈士
慕鋏君子尚玉其類同也子毋辭焉徐子獲鏡拆書讀
既再拜而受之
文章辨體彙選卷二百五十
