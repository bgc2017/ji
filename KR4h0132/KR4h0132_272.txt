文章辨體彙選卷二百七十二
明賀復徵編
啓七
謝李郡伯建三元坊啓(明商輅)
三元及第今爲隔世之虚名刺史表閭又作他時之故
事未嘗忘我何以報公昔高密爲鄭康成建通德門潁
隂爲荀朗陵改高陽里皆邑令崇一鄉之虚譽與時流
爲千載之美談孰若掄魁之坊出自相公之筆如坐會
同館而張冰篆如游法華寺而覩邕碑波弋峙金鳳而
欲飛閭巷疑蓍龜而再轉雖進士之科未復然化民之
意已多某因念平生真堪一笑衮龍殿上嘗誇獨對之
三千朱雀橋邊今作尋常之百姓進不得陳箕子之洪
範退而發揮郭氏之中庸開山學效嘉眉之規借時文
明孔孟之思松間倡道豈無考德問業之人花外小車
亦有事親從兄之樂然或預司徒之役則又如舉子之
時伐樹削迹之仇吾知免矣毁瓦畫墁之咎誰能興之
不圖三十年金榜之名增重二千石銀鈎之字成前日
部使欲爲之志動昔年鄉人助喜之心十字街頭如浮
圖之起廢一千年後與華表以俱存何榮如焉可感多
矣兹蓋伏遇某官坤維間氣河右俊人泉府培風善計
江西之財賦翰林借逕飽看天上之圖書肯爲朱幡皂
蓋而來大是碧嶂清江之福論振文誅奸之政季弟元
兄用留耕救荒之心召父杜母使七八月遂雩壇之望
使三百川無溱洧之憂一日而百廢俱興三年而四境
皆治遂令迂闊亦屬作新某雖奉几筵敢忘棨戟武陵
太守屢許訪於桃花黎家小童竟空吹於葱葉未由晉
晤曷盡多言某敢不佩此寸衷銘之百世薛少保三大
字長如甘棠蔽芾之春楊文貞一瓣香願祝仙李蟠根
之盛其爲皈嚮無任敷榮
南都八坐賀元馭相公啓(王世貞)
邇者巽書洊至涣汗頻頒當九重特達之知親書上考
覃八命穹崇之寄晉領孤卿馬鬛榮施曾祖承華之峻
秩魚軒駢集姑婦長樂之崇班兹日之李贊皇屈從齒
冑他時之韋都尉無忝象賢縉紳已倍恒欣鄉國尤傳
盛事伏惟某官閣下中吳孕秀東海涵靈智崇禮卑動
由成性言規行矩妙合自然左氏之業就素臣仍公好
惡董生之書成繁露始對天人國士無雙褎然南宫之
選首廷魁第二允矣太史之呈祥再領成均多士皆其
陶冶兩裁帝紀一時賴以權衡自魯連拂萊海之衣而
嚴陵系桐江之鼎南陽隠士獨稱爲卧龍洛下兒童皆
知有司馬傅岩特召無藉金張之援漢殿同升共推丙
魏之媺清標著於平日故中夜無可卻之金白麻播於
内庭而外朝減徵聲之宴上不枉道以求合下毋養交
而惜名人皆望之植同已排異已公不謂爾涣小羣成
大羣爲國則舉不避讐遠嫌則恩無歸已若水若旱必
與聖人同其憂一話一言務安社稷以爲悅當慈顔之
底豫或少展其愁眉若睿聽之轉圜庶幾緩其歸念此
蓋一人之有慶以致三后之協心雖臨軒之眷命有隆
而循牆之讓德彌著謂青宫一品已堅辭於達書之辰
彼素絲五絁實遠隃於章甫之貴匪故奪公之守殆將
伸國之經某等素切儀型遙深踴躍惟詔功詔德自古
則然而有君有臣於斯爲盛皇天之産名世已過五百
餘年賢者之在中書何妨二十四考
謝督府胡公啓(徐渭)
渭失歡帷幕動逾十年俯托絲蘿歴辭三姓過持已見
遂駭衆聞詆之者謂矯激而近名高之者疑隠忍以有
待明公寵以書記念及室家爲之遣幣而通媒遂使得
婦而養母然渭於始議之日曾陳再讓之辭蒙召中軍
託以斯事久而不報付之無緣疇知白璧之雙遺竟踐
黃金之一諾傳聞始覺坐享其成昔孫明復號稱大儒
以相國爲之媒而後娶杜祁公薦登高第乃孫令堅其
議而始婚若渭則實非其人偶遭其遇夙蒙國士之待
既思何以酬恩今受王孫之憐益愧不能自食徒知母
在而喜頑然捧檄之情豫擬身教所先遵以齊眉之敬
豈敢言兄弟家邦之儀法庶以答父母國人之盛心
上新樂王啓(徐渭)
山人某頓首頓首謹奏記新樂殿下伏念某陪驂作賦
本無梁苑之才下獄上書乃有吳宫之阨逡巡解網憔
悴非人偃蟄自幽鄉間不齒恭惟殿下秉陳思曹氏之
麗藻兼河間獻王之大賢待飛蓋者豈止應劉登秘函
者悉皆經史宜其高視一世卑俯百家顧復遠攬之餘
不遺葑菲文石之寵重以珠璣出袖迸霞入齒飛雪是
誠東海之上與員嶠而爭竒西苑之濱偕芙蓉而並逸
者也矧以二生頌述五夜歡娛諧笑所及風雨雜陳揮
灑不停驊騮失驟野人聞此益復靡然遙想高風便欣
授簡顧兹修路曷由裁營聊布尺書託諸魚腹兼呈小
刻真愧蟲雕
啓諸南明侍郎(徐渭)
某生來蠢躁動輙顛迷當其在外而縱也譬如蝦蠏跳
躑於葦蕭瞚瞚然不知遠害而全身及今戴盆而錮也
譬如雉兔觸罥於籠牢盻盻焉不知伏處而待命是以
過求非分屢干台嚴而寬宥有加閔憐無已垂頭傾耳
繼之以泣蓋雉兔之待鼎鐺但知號已之急而雲雨之
救枯槁自有乘時之施某敢不馴伏躁迷勉體德意忍
死以待儻承照於收榆即復就烹亦安心於結草
其二
伏念渭小人立身無狀墮囚有年等諸分數愛欲其生
不勝惡欲其死之多然在鄉人不善惡之猶有善者好
之之幸但憐惜之心或奪於顧忌扶持之力遂阻於迴
翔非有大慈悲具菩薩之行兼以猛擔當全龍象之雄
豈肯舍已而耘田終於道旁之築室此盖伏遇門下霄
表星辰朝端麟鳳一言一動而天下倚爲重輕萬舉萬
當而斯世無所猜忌猥以死灰加之嘘息得諸秘寄感
而涕零非曰尺箋之上敢書謝悰特以方寸之傾不能
緘默譬如蟲瘵在牀雖至親視爲惡疾而有共棄之謀
迨和緩入戶則病者一聞藥香而興必起之念道義所
在天地共臨恩德罔酬結銜猶負自今已往庶幾終於
玉成從此餘生並是付之再造
謝某(徐渭)
百頃澄潭平鋪縠皺萬丈古木上拂雲光莾沙葦之龍
葱紛水禽之交戞雙闌虹卧下捧蛟鼉五彩翬飛上織
烏兔如斯絶景豈曰人間回訊良朋始知天上宛乘槎
以犯斗儼騎鯉以拂波網得巨鱗吸甘露之仙醖俎烹
伏卵雜温湯之早瓜曜靈西馳朗魄東陟乘凉殿角贈
芍藥以言歸拂袖漁舟悵桃花之舊路高枕忽動爽夢
莫追述之以呈不敢自快也
答某(徐渭)
結轡西郊傾觴北海詠歌絶勝不減蘭亭花竹流光詎
云梓澤既飛毬於歸路明月随人乃吐雪於行喉綵煙
撲扇眷言兹會其樂何如迄旦尚酲欹枕裁謝
答王荆石啓(馮琦)
祇奉王程言旋子舍當藩服投簮之日遂家庭舞綵之
歡解組懸車未及馮唐之老賜金給驛偶同疏傅之歸
展烏鳥於庭闈儼驂騑於道路父母倚閭而見望鄉鄰
策杖以來觀若非藉東壁之光何以遂南陔之養天涯
芳草喜遊子之初還闕下紅雲覺仙班之漸隔爰從祖
道憶在師門千載遭逢十年教訓某在門人之内獨蒙
國士之知至於瀕行促膝之談具悉出格推心之愛侈
儀文而載錫枉車騎以過存更邀華衮之章如奉夜光
之璧青黃見借謬蒙空北之稱蒼素不迷賴有指南之
誨將永垂於琬琰愧難報於瓊瑤惟天上䕫龍永師師
而共濟俾堂中燕雀得姁姁以相安方同薄海之民共
仰格天之業
候申相公啓(馮琦)
頃以驕敵渝盟衝邊告急廟略普收於羣策薦章謬及
於非才念惟九列之明揚實本三台之汲引銘心知感
撫臆難酬舊緣塞上之驅馳粗見敵中之機變欲陳固
陋罪莫大於侵官仰辱甄收士固伸於知已逖聽盈庭
之議爭談出塞之師奉社稷之寵靈馮廟堂之指授雖
使先聲所至可收不戰之功乃自上古以來未聞必征
之策越從欵貢久戢干戈將吏之遷調不常邊備之廢
弛已極剋剥四出苦役百端兵不識將而將不識兵用
非所養而養非所用塹山湮谷尚云乘塞之難敝甲凋
兵何遽出車之易以我軍之不教值勍敵之方張欲舉
三年市貢而罷之一朝是盡七鎮生靈而付之一擲遽
聲邊方之罪則助敵益堅盡罷諸部之封則犯順必速
彼有所必爭而黨合我無所不備而力分且大興絶漠
之師必盡轉中原之餉國虚難動民困易搖上兵惟貴
於伐謀下策莫危於浪戰欲建外寧之業無如内治之
圖秣馬厲兵椎牛饗士下見恩而後用法上持法而後
用兵寬文網以破拘攣考功能而甄壮烈惟我兵能奮
於固圉彼強鄰自頓於堅城先未敗而後圖功先亡害
而後徼利進固可以制勝退亦足以自完且邊臣在賞
罰之中然後肯盡心力廟廊在功罪之外然後能知權
衡若借爲傾宰相之階恐遂至貽國家之禍人心若此
政體爲何惟白日既照其精誠即青天可徵其心事社
稷之事爲重雖髮膚其可捐邊疆之釁已開在金革而
無避憂患忍遺之君父方略無踰於老成在今塞上之
范韓孰若禁中之頗牧崇論宏議決策當如執玉之堅
元老大人同心乃有斷金之利是謂籌運於帷幄即可
戰勝於朝廷則四塞之膽常寒而三軍之氣自倍矣
與敬一長君中秋啓(蔡復一)
八公叢桂是王家招隠之山五夜月明偏帝子忘憂之
館此讀騷所以入楚而應教在於遊梁者也况佩浦生
風接蘭臺之秋爽洞庭觀水勝楊子之銀濤廣殿開樽
長筵撤燭度霓裳之曲&KR1509;别人間鍊蟾杵之丸疑分天
上十二樓臺在堆瑤之境而三千世界爲弄珠之遊矣
不佞葭渚蒼蒼感伊人之倍遠梁蟾片片恍仙客之可
親敢酌露尊遙供霞帳此生此夜儘教皓魄共圓明月
明年何處紫簫相憶
答武官中秋啓(蔡復一)
玉帳秋嚴冰壺夜淨鶴應鼗而鳴露挾爽氣於青冥龍
爲劍以摇霜洗寒光於碧海惟柳營月霽緩帶有真將
軍俾桂殿風清捲簾堪娛客子邊聲已靜於砧杵候宴
遥贈於壺觴南吕律中倚蟾蜍而送醉西庚照外立鵰
鶚以橫空慚無彩筆比照乘之蚌珠願取金精鑄封侯
之鵲印
答史心源啓(蔡復一)
日下譚兵馬曹久聯於伯仲星來作鎮鶉次重締於弟
兄尋舊盟以可溫遺素書而相憶某官胷吞雁塞手闢
龍門韻宇清雲人倫歸其水鏡韜鈐黃石材官賴以權
衡既壯方叔之猷爰試伏波之略陣圖飛輓一身兼領
蕭韓控嶺襟谿千里平臨黔楚比文公之開衡岫旗卷
蠻烟歌召伯之紀漢江車隨春雨維風貞度則令秩先
後之庚攬勝羅竒則山窮大小之酉報國堪歌於棠芾
懷人更贈乎梅花鸞影帶霞奚啻織襄之采鴻聲度雪
兼賦受餐之詩某求夢頻迷依光忽近讀騷宿業時搜
車渚之螢囊傍藥微軀欲訪牀砂之鴉井被青颸而覺
爽傳明月以寄愁文綺合懽故人之心尚爾芷蘭共味
公子之思何忘
文章辨體彙選卷二百七十二
