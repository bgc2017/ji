文章辨體彙選卷二百十三
明賀復徵編
書九
遺王妃書(晉愍懷太子)
鄙雖頑愚心念為善欲盡忠孝之節無有惡逆之心雖
非中宫所生奉事有如親母自為太子以来敕見禁檢
不得見母自宜城君亡不見存恤恒在空室中坐去年
十二月道文疾病困篤父子之情實相憐愍於時表國
家乞加徽號不見聽許疾病既篤為之求請恩福無有
惡心自道文病中宫三遣左右来視云天教呼汝到二
十八日暮有短函来題言東宫發疏云言天教欲見汝
即便作表求入二十九日早入見國家須臾遣至中宫
中宫左右陳舞見語中宫旦来吐不快使住空屋中坐
須臾中宫遣陳舞見語聞汝表陛下為道文乞王不得
王是成國耳中宫遙呼陳舞昨天教與太子酒棗便持
三升酒大盤棗来見與使飲酒噉棗盡鄙素不飲酒即
便遣舞啟說不堪三升之意中宫遙呼曰汝常陛下前
持酒可喜何以不飲天與汝飲當使道文差也便答中
宫涇下會同一日見賜故不敢辭通日不飲三升酒也
且實未食恐不堪又未見殿下飲此或至顛倒陳舞復
傳語曰不孝耶天與汝酒飲不肯飲中有惡物耶遂可
飲二升餘有一升求持還東宫飲盡逼迫不得已更飲
一升飲已體中荒迷不復自覺須臾有一小婢持封箱
来云詔使寫此文書鄙便驚起視之有一白紙一青紙
催促云陛下停待又小婢承福持筆硯墨黃紙来使寫
急疾不容復視實不覺紙上語輕重父母至親實不相
疑事理如此實為見誣想衆人見明也
答盧諶書(劉琨)
琨頰首損書及詩備辛酸之苦言暢通經之遠旨執玩
反覆不能釋手慨然以悲歡然以喜昔在少壯未嘗撿
括遠慕老莊之齊物近嘉阮生之放曠怪厚薄何從而
生哀樂何由而至自頃輈張困於逆亂國破家亡親友
凋殘塊然獨坐則哀憤兩集負杖行吟則百憂俱至時
復相與舉觴對膝破涕為笑排終身之積慘求數刻之
暫歡譬由疾疢彌年而欲一丸銷之其可得乎夫才生
於世世實須才和氏之璧焉得獨曜於郢握夜光之珠
何得專玩於隨掌天下之寳固當與天下共之但分析
之日不能不悵恨耳然後知𥅆周之為虚誕嗣宗之為
妄作也昔騄驥倚輈於吳阪鳴於良樂知與不知也百
里奚愚於虞而智於秦遇與不遇也今君遇之矣勖之
而已不復屬意於文二十餘年矣久廢則無次想必欲
其一反故稱指送一篇適足以彰来詩之益美耳琨頓
首頓首
遺石勒書(劉琨)
將軍發迹河朔席卷燕豫飲馬江淮折衝漢沔雖自古
名將未足為諭所以攻城而不有其人略地而不有其
土翕爾雲合忽復星散將軍豈知其然哉存亡决在得
主成敗要在所附得主則為義兵附逆則為賊衆義兵
雖敗而功業必成賊衆雖剋而終歸殄滅昔赤眉黃巾
横逆宇宙所以一旦敗亡者正以兵出無名聚而為亂
將軍以天挺之質威振宇内擇有德而推崇隨時望而
歸之勲義堂堂長享遐貴背聰則禍除向主則福至採
納往誨翻然改圖天下不足定螘寇不足掃今相授侍
中持節車騎大將軍領護匈奴中郎將襄城郡公總内
外之任兼華戎之號顯封大郡以表殊能將軍其受之
副遠近之望也自古以来誠無戎人而為帝王者至於
名臣建功業者則有之矣今之遲想蓋以天下大亂當
須雄才遙聞將軍攻城野戰合於機神雖不視兵書闇
與孫吳同契所謂生而知之者上也但得精騎五千以
將軍之才何向不摧至心實事皆張儒所具
重與陶侃書(温嶠)
僕謂軍有進而無退宜增而不可減近已移檄遠近言
於盟府剋後月半大舉南康建安晉王三郡軍並在路
決同赴此會惟須仁公所統至便齊進耳仁公今召軍
還疑惑遠近成敗之由將在於此僕才輕任重實憑仁
公篤愛遠稟成規至於首啟戎行不敢有辭僕與仁公
當如常山之蛇首尾相衛又唇齒之喻也恐惑者不達
高旨將謂仁公緩於討賊此聲難追僕與仁公並受方
嶽之任安危休慼理既同之且自頃之顧綢繆往来情
深義重著於人士之口一旦有急亦望仁公悉衷見救
况社稷之難惟僕偏當一州州之文武莫不翹企假令
此州不守約峻樹置官長於此荆楚西逼強胡東接逆
賊因之以饑饉將来之危乃當甚於此州之今日也以
大義言之則社稷顛覆主辱臣死公進當為大晉之忠
臣參桓文之義開國承家銘之天府退當以慈父雪愛
子之痛約峻凶逆無道囚制人士裸其五形近日来者
不可忍見骨肉生離痛感天地人心齊一咸皆切齒今
之進討若以石投卵耳今出軍既緩復召兵還人心乖
離是為敗於機成願深察所陳以副三軍之望
遺殷浩書(庾翼)
當今江東社稷安危内委何褚諸君外託庾桓數族恐
不得百年無憂亦朝夕而弊足下少標令名十餘年間
位經内外而欲潛居利貞斯理難全且夫濟一時之務
須一時之勝何必德均古人韻齊先達耶王夷甫先朝
風流士也然吾薄其立名非真而始終莫取若以道非
虞夏自當超然獨往而不能謀始大合聲譽極致名位
正當抑揚名教以静亂源而乃高談莊老說空終日雖
云談道實長華競及其末年人望猶存思安懼亂寄命
惟務而甫自申述徇小好名既身囚胡虜棄言非所凡
明德君子遇會處際寧可然乎而世皆然之益知名實
之未定弊風之未革也
勸桓大司馬伐蜀書(袁喬)
夫經略大事故非常情所具知者了於胷心然後舉無
遺算耳今天下之難二寇而已蜀雖險固方胡為弱將
欲除之先從易者今泝流萬里經歴天險彼或有備不
必可剋然蜀人自以斗絶一方恃其完固不修攻戰之
具若以精卒一萬輕軍速進比彼聞之我已入其險要
李勢君臣不過自力一戰擒之必矣論者恐大軍既西
胡以闚覦此又似是而非何者胡聞萬里征伐以為内
有重備必不敢動縱使越逸江渚諸軍足以守境此無
憂矣蜀土富貴號稱天府昔諸葛武侯欲以抗衡中國
今誠不能為害然勢據上流易為寇盜若襲而取之者
有其人衆此國之大利也
遺殷浩書(王羲之)
知安西敗喪公私惋怛不能須臾去懷以區區江左所
營綜如此天下寒心固已久矣而加之敗喪此可熟念
往事豈復可追願思宏將来今天下寄命有所自隆中
興之業政以道勝寬和為本力爭武功作非所當因循
所長以固大業想識其由来也自寇亂以来處内外之
任者未有深謀遠慮括囊至計而疲竭根本各從所志
竟無一功可論一事可記忠言嘉謀棄而莫用遂令天
下將有土崩之勢何能不痛心悲慨也任其事者豈得
辭四海之責追咎往事亦何所復及宜更虚己求賢當
與有識共之不可復令忠允之言常屈於當權今軍破
於外資竭於内保淮之志非復所及莫過還保長江都
督將校各復舊鎮自長江以外羈縻而已任國鈞者引
咎責躬深自貶降以謝百姓更與朝賢思布平正除其
煩苛省其賦役與百姓更始庶可以允答群望救倒懸
之急使君起於布衣任天下之事尚德之舉未能事事
允稱當重統之任而喪敗至此恐闔朝羣賢未有與人分
其謗者今亟修德補闕廣延群賢與之分任尚未知獲
濟所期若猶以前事為未工故復求之於分外宇宙雖
廣自容何所知言不必用或取怨執政然當情慨所在
正自不能不盡懷極言若必親征未達此旨果行者愚
智所不解也願復與衆共之復被州符增運千石徵役
兼至皆以軍期對之喪氣罔知所厝自頃年割剥遺黎
刑徒竟路殆同秦政惟未加參夷之刑耳恐勝廣之憂
無復日矣
與吏部謝萬書(王羲之)
古之辭世者或被髮徉狂或汚身穢跡可謂艱矣今僕
坐而獲免遂其宿心其為慶幸豈非天賜違天不祥頃
東遊還修植桑果今盛敷榮率諸子抱弱孫遊觀其間
有一味之甘割而分之以娛目前雖植德無殊邈猶欲
教養子孫以敦厚退讓無有輕薄庶令舉策數馬彷彿
萬石之風君謂此何如比當與安石東遊山海并行田
視地利頥養閒暇衣食之餘欲與親知時共懽讌雖不
能興言高詠銜杯引滿語田里所行故以為撫掌之資
其為得意可勝言邪常依陸賈班嗣楊王孫之處世甚
欲希風數子老夫志願盡於此也
答桓玄論四皓書(殷仲堪)
隠顯默語非賢達之心蓋所遇之時不同故所乘之塗
必異道無所屈而天下以之獲寧仁者之心未能無感
若夫四公者養志巖阿道高天下秦綱雖虐游之而莫
懼漢祖雖雄請之而弗顧徒以一理有感汛然而應事
同賓客之禮言無是非之對孝惠以之獲安莫由報其
德如意以之定藩無所容其怨且爭奪滋生主非一姓
則百姓生心祚無常人則人皆自賢况夫漢以劍起人
未知義式遏姦邪特宜以正順為寳天下大器也苟亂
亡見懼則滄海横流原夫若人之振策豈為一人之廢
興哉苟可以暢其仁義與夫仗節委質可榮可辱者道
跡懸殊理勢不同君何疑之哉又謂諸吕強盛幾危劉
氏如意若立必無此患夫禍福同門倚伏萬端又未可
斷也於時天下新定權由上制高祖分王子弟有槃石
之固社稷深謀之臣森然比肩豈瑣瑣之禄産所能傾
奪之哉此或四公所預於今亦無以辨之但求古賢之
心宜存之遠大耳端本正原者雖不能無危而其危易
持苟啟競津雖未必不安而其安難保此最有國之要
道古今賢哲所同惜也
與范寗書(徐邈)
知足下遣十五議曹各之一縣又吏假歸白所聞見誠
足下留意百姓故廣其視聽吾謂勸導以實不以文十
五議曹欲何所敷宣邪庶事辭訟足下聽斷允塞則物
理足矣上有理務之心則下之求理者至矣日昃省覽
庶事無滯則吏慎其負而人聽不惑豈須邑至里詣飾
其游聲哉非徒不足致益乃是蠶漁之所資又不可縱
小吏為耳目也豈有善人君子而干非其事多所告白
者乎君子之心誰毁誰譽如有所譽必由歴試如有所
毁必以著明託社之鼠政之甚害自古以来欲為左右
耳目者無非小人皆先因小忠而成其大不忠先藉小
信而成其大不信遂使君子道消善人輿尸前史所書
可為深鑒足下選綱紀必得國士足以攝諸曹諸曹皆
是良吏則足以掌文案又擇公方之人以為監司則清
濁能否與事而明足下但平心居宗何取於耳目哉昔
明德馬后未嘗顧與左右言可謂遠識况大丈夫而不
能免此乎
文章辨體彙選卷二百十三
