文章辨體彙選卷三百六十八
明賀復徵編
䟦一
吳訥曰按蒼崖金石例云䟦者隨題以贊語於後前
有序引當掇其有關大體者以表章之須明白簡嚴
不可墮人窠臼近世疎齋盧公云䟦取古詩狼䟦其
胡之義狼行則前獵其胡故䟦語不可太多多則冗
尾語宜峭拔使不可加若然則䟦比題與書尤貴乎
簡峭也復徵曰䟦足也申其義於下猶身之有足
也
䟦王獻之法帖(宋歐陽修)
右王獻之法帖余嘗喜覽魏晉以來筆墨遺跡而想前
人之高致也所謂法帖者其事率皆弔哀候病叙暌離
通訊問施於家人朋友之間不過數行而已蓋其初非
用意而逸筆餘興淋漓揮灑或妍或醜百態横生披卷
發函爛然在目使人驟見驚絶徐而視之其意態愈無
窮盡故使後世得之以為竒玩而想見其人也於高文
大策何嘗用此而今人不然至或棄百事滋弊精疲力
以學書為事業用此終老而窮年者是真可笑也
䟦隋太平寺碑(歐陽修)
右太平寺碑不著書撰人名氏南北文章至於陳隋其
弊極矣以唐太宗之致治幾乎三王之盛獨於文章不
能少變其體豈其積習之勢其來也遠非久而衆勝之
則不可以驟革也是以群賢奮力墾闢芟除至於元和
然後蕪穢蕩平嘉禾秀草爭出而葩華美實爛然在目
矣此碑在隋尤為文字淺陋者疑其俚巷庸人所為然
視其字畫又非常俗所能蓋當時流弊以為文章止此
為佳矣文辭既爾無取而浮圖固吾儕所貶所以錄於
此者苐不忍棄其書爾治平元年三月十六日書
䟦唐李德裕平泉草木記(歐陽修)
右平泉草木記李德裕撰余嘗讀鬼谷子書見其馳說
諸侯之國必視其為人材性賢愚剛柔緩急而因其好
惡喜懼憂樂而捭闔之陽開隂塞變化無窮故天下諸
侯無不在其術中者唯不見其所好者不可得而說也
以此知君子宜慎其所好蓋泊然無欲而禍福不能動
其利害不能誘此鬼谷之術所不能為者聖賢之高致
也其次簡其所欲不溺於所好斯可矣若德裕者處富
貴招權利而好竒貪得之心不已至或疲弊精神於草
木斯其所以敗也其遺戒有云壞一草一木者非吾子
孫此又近乎愚矣
䟦唐華陽頌(歐陽修)
右華陽頌唐玄宗詔附玄宗尊號曰聖文神武皇帝可
謂盛矣而其自稱曰上清弟子者何其陋哉方其肆情
奢滛以極富貴之樂蓋窮天下之力不足以贍其欲使
神仙道家之事無不為亦非其所可冀矧其實無可得
哉甚矣佛老之為世惑也佛之徒曰無生者是畏死之
論也老之徒曰不死者是貪生之說也彼其所以貪畏
之意篤則棄萬事絶人理而為之然而終於無所得者
何哉死生天地之常理畏者不可以苟免貪者不可以
苟得也惟積習之久者成其邪妄之心佛之徒有臨死
而不懼者妄意乎無生之可樂而以其所樂勝其所可
畏也老之徒有死者則相與諱之曰彼超去矣彼觧化
矣厚自誣而託之不可詰或曰彼術未至故死爾前者
苟以遂其非後者從而惑之以為誠然也佛老二者同
出於貪而所習之異然尤必棄萬事絶人事而為之其
貪於彼者厚則捨於此者果若玄宗者方溺於此而又
慕於彼不勝其勞是真可笑也
䟦王晉卿所藏蓮花經(蘇軾)
凡世之所貴必貴其難真書難於飄揚草書難於嚴重
大字難於結密而無間小字難於寬綽而有餘今君所
藏抑又可珍卷之盈握沙界已周讀未終篇目力可廢
乃知蝸牛之角可以戰蠻觸棘荆之端可以刻沐猴嗟
嘆之餘聊題其末
䟦李伯時卜居圖(蘇軾)
定國求余為寫杜子美寄贊上人詩且令李伯時圖其
事蓋有歸田意也余本田家少有志丘壑雖為縉紳奉
養猶農夫然欲歸者蓋十年勤請不已僅乃得郡士大
夫逢時遇合至卿相如反掌惟歸田古今難事也定國
識之吾若歸田不亂鳥獸當如陶淵明定國若歸豪氣
不除當如謝靈運也
䟦南塘挑耳圖(蘇軾)
王晉卿嘗暴得耳聾意不能堪求方於僕僕答之云君
是將種斷頭穴胸當無所惜兩耳堪作底用割捨不得
限三日疾去不去割取我耳晉卿洒然而悟三日病良
已以頌示僕云老㜑心急頻相勸性難只得三日限我
耳已效君不割且喜兩家總平善今見定國所藏挑耳
圖云得之晉卿聊識此
䟦草書後(蘇軾)
僕醉後輙作草書數十行便覺酒氣拂拂從十指出去
也
䟦魯直為王晉卿所書爾雅(蘇軾)
魯直以平等觀作欹側字以真實相出遊戲法以磊落
人書細碎事可謂三反
䟦趙雲子畫(蘇軾)
趙雲子畫筆略到而意已具工者不能然托於椎陋以
戲侮來者此柳下惠之不恭東方朔之玩世滑稽之雄
乎或曰雲子蓋度世者蜀人謂狂雲猶曰風雲耳
䟦王慎中胡笳集句(黃庭堅)
湓城王寅慎中擬半山老人胡笳集句十八拍其會合
宛轉道文姬中心事甚妙慎中文士孝友清修年三十
八未嘗知女色葷饘不入口一粥一飯三十年奉身如
山中頭陀初無玷缺山中人初不接世事故其行易持
觀慎中詩語所道閨闥中意不應是鐡人石心然能自
護持如此所以為難
䟦浴室院畫六祖師(黃庭堅)
浴室院有蜀僧令宗畫逹摩西來六祖師人物皆妙絶
其山川草木毛羽衣盂諸物畫工能知之至于人有懷
道之容投機接物目擊而百體從之者未易為俗人言
也此畫列於冠盖之會而湮伏不聞者數十年得蜀人
蘇子瞻乃發之物不系于世道興衰亦有數如此此寺
井泉甘寒汝師碾建溪茶常不落苐二故人陳季常林
下士也寓棋簟于此蘇子瞻范子功數來從之故余過
門必税駕焉
䟦與張載熙書卷尾(黃庭堅)
凡學書欲先學用筆用筆之法欲雙鈎回腕掌虛指實
以無名指倚筆則有力古人學書不盡臨摹張古人書
於壁間觀之入神則下筆時隨人意學字既成且養於
心中無俗氣然後可作以示人為楷式凡作字須熟觀
魏晉人書會之於心自得古人筆法也欲學草書須精
真書知下筆向背則識草書法草書不難工矣
䟦法帖(黃庭堅)
索征西筆短意長誠不可及長沙古帖中有急就章數
十字劣於此帖今人作字大槩筆多而意不足
其二(黃庭堅)
余嘗評書字中有筆如禪家句中有眼至如右軍書如
湼槃經說伊字具三眼也此事要須人自體會得不可
見立論便興爭也
䟦匹紙(黃庭堅)
建中靖國元年十月戊子荆州之沙市舟中久雨初霽
開北軒以受凉王子飛兄弟來過適有田氏嘉醖問子
飛子均皆不能酒而子予自贊曰能因濯予古銅瓢滿
酌飲之曰飲此則為子書匹紙子予請盡之既而一舉
覆瓢示予因為落筆不倦是日子予雖醉而狂語皆無
流俗之談亦有以觀其不凡也
䟦范文正公帖(黃庭堅)
范文正公書落筆痛快沈著極近晉宋人書往時蘇才
翁筆法妙天下不肯一世人惟稱文正公書與樂毅論
同法余少時得此評初不謂然以謂才翁傲睨萬物衆
人皆側目無王法必見殺也而文正待之甚厚愛其才
而㤀其短也故才翁評書少曲董狐之筆耳老年觀此
書乃知用筆實處是其最工大㮣文正妙於世故想其
鉤指回腕皆優入古人法度中今士大夫喜書當不但
學其筆法觀其所以教戒故舊親戚皆天下長者之言
也深愛其書則深味其意推而涉世不為古人志士吾
不信也
䟦林逋薦士書後(晁補之)
余嘗出錢塘門遵湖放北山一徑趨崦委曲深遠菱荇
魚鳥可樂過林君居拜墓下塵埃榛莾山風蕭然至竹
閣讀其棟間詩裵回彷徨有羡慕也吾師疾固見耦而
耕者曰不可與同群至點鼓瑟希則喟然歎曰吾與點
士亦要志之所向仕不仕何有林君遭太平可以仕豈
其天情自疎莫可尸祝不在枯槁伏藏也其推輓後來
欲共聞逹則反覆致志如恐不及賢哉詩曰皎皎白駒
在彼空谷生芻一束其人如玉安得林君者而從之
䟦蘭亭叙(晁補之)
始予幼時讀太平廣記見唐太宗遣蕭翼購蘭亭叙事
蓋譎以出之輙嘆息曰蘭亭叙若是貴耶至使萬乘之
主捐信於匹夫傳稱子貢詐而全魯弦高誕而存鄭遺
一言之細建二國之業猶不可以無常以太宗之賢巍
巍乎近古所無奈何溺小嗜好而輕喪其所常之寳異
於得原失信不為而去矣晩多閒居頗屏世好獨於古
人筆墨之遺猶愛而不能置顧甚於少年喜官爵遲莫
營田宅者與前論異矣因誦白居易七德歌曰功成理
定何神速速在推心致人腹怨女三千放出宫死囚四
百來歸獄復歎曰太宗以一旅取天下惟信爾夫不吝
三千女而放出宫自信也不若四百囚而來歸獄人信
也晉捨原何足道哉全魯存鄭利重於譎也愛蘭亭叙
事小於欺也其老而將傳至從其子求書從葬亦累矣
累物鈞病於行若太宗不累者大累者小則世將曰此
何足以論諸信不信之間士之行已亦若此而已然則
此書雖以石刻傳可寳也崇寧丙戍前冬至五日緡東
臯流憩洞李季良出之晁補之題記
文章辨體彙選卷三百六十八
