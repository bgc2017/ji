文章辨體彙選卷十
明賀復徵編
詔十(近體)
唐玄宗贈賜張說詔
弘濟艱難參其功者時傑經緯禮樂贊其道者人師式
瞻而百度允釐既往而千載貽範台衡軒鼎垂黼藻於
當今徽策寵章播芳蕤於後葉故開府儀同三司尚書
左丞相集賢院學士知院事上柱國燕國公張說辰象
降靈雲龍合契元和體其冲粹妙有釋其至賾挹而莫
測仰之彌高精義深繫表之微英辭鼓天下之動昔侍
春誦綢繆歲華含舂容之聲叩而必應藴淵深之知啓
而斯沃授命興國則天衢以通濟用和民則朝政惟允
司鈞摠六官之紀端揆為萬方之式方弘風緯俗反本
於上古之初而邁德履仁不臻於中夀之福吁嗟不憖
既喪斯文宣室餘談冷然在耳玉殿遺草宛留其迹言
念忠賢良深震悼是使當宁撫几臨樂徹懸罷稱觴之
儀遵往禭之禮可贈太師賜物五百叚
德宗贈諡段秀實詔
見危致命之謂忠臨義有勇之謂烈維爾克勵臣節不
憚殺身維予式嘉乃勛懋昭大典曰台不德罔克若天
遘兹殷憂變起都邑維爾卿士放然靡依逼畏所加淄
渑共混故開府儀同三司檢校禮部尚書兼司農卿上
柱國張掖郡王叚秀實操行岳立忠厚精至義形於色
勇必有仁頃者嘗鎮涇原克著威惠叛卒知訓咨爾以
誠賊泚藏奸欺爾以詐守人臣之大節見元惡之深情
端委國門挺身白刃誓碎兇渠之首以敵君父之讎視
死如歸履虎至咥噫天未悔禍事乖垂成雄風壯圖振
駭羣盗昔王蠋守死以全節周顗正色而抗辭維我信
臣無愧前哲聲震寰宇義冠古今足以激勵人倫光昭
史冊不有殊等之賞孰表非常之功爰議疇庸特超檢
限著之令甲樹此風聲可贈太尉謚曰忠烈宜付史官
仍賜實封五百戶莊宅各一區長子與三品正員官諸
子仍與五品正員官仍廢朝三日收京城之後以禮葬
祭旌表門閭朕承天子人臨馭億兆一夫不獲時予之
辜况誠信不逹屢致寇戎使抱義之臣䧟於兇逆有臨
危致命殁而逾彰有因事成功權以合道苟利社稷存
亡一致酬報之典豈限常倫並委所司訪其事迹續具
條奏當加褒異錫其井賦圖形雲閣書功鼎彛以彰我
有服節死義之臣傳於不朽
文宗擢裴度司徒平章軍國重事詔
昔漢以孔光降置几之詔晉以鄭冲申奉冊之命雖優
隆耆德顯重元臣而議政不及於咨詢用禮止在於安
逸朕勤求至禮所珍惟賢顧諟舊勞敢不加敬由是委
宰制於大政釋參决於繁務時因聽斷誠望弼諧遷秩
上公式是殊寵特進守司徒兼門下侍郎同中書門下
平章事充集賢殿大學士上柱國晉國公食邑三千戶
食實封三百戶裴度禀河嶽之英霛受乾坤之正氣珪
璋特逹城府洞開外茂九功内苞一德器為社稷之鎮
才實邦國之珍故能祗事累朝宣融景化在憲宗時掃
滌區宇爾則有出車殄寇之勲在穆宗時混同文軌爾
則有參戎入輔之績在敬宗時阜康兆庶爾則有裕國
庇人之勤迨弼朕躬總齊方夏爾則有弔伐底寧之力
皆不遺廟算布在簡編功利及人不可悉數而朝論益
重我心實知方用臯陶之謨適值留侯之疾瀝懇牢讓
備不奏章塞詔上言動形顔色果聞勿藥之喜更後調
鼎之功而體力未和音容尚阻不有優崇之命孰彰寵
待之恩宜其恊贊機衡弘敷典教論道而儀刑卿士宣
德而鎮撫華夷嗇飬精神保綏福履為國元老毗予一
人可司徒平章軍國重事待疾減日每三日五日一度
入中書散官勲封實封如故乃備禮冊命
武宗賜石雄詔
勅石雄古者有必勝之將無必勝之人欲立竒功實在
謀帥朕所以求鷙鳥於累百得飛將於無雙總率諸軍
以臨賊境况卿受尺一之詔初無辨嚴盤丈八之矛果
能盪寇眷言勲績深注余懷近聞從諫時百姓相驚云
卿以七千兵至數告於衆魄兆於人今天策向晨巳及
成軍之候龍驤建旆必恊渡江之謠舊史昭然冥符可
驗加以天道在乎西北順歲有功福星煥乎龍庭為國
大慶勉弘方略契此休徵昔鍾會以二十萬兵頓於劔
閣鄧艾衆纔一萬直抵成都只在决機豈由衆寡知卿
能辦故諭此懷然聞卿每自履軍常先士卒既有輕敵
未足耀竒朕借卿一舉之功以定必擒之計至於小陣
不可自行魏武帝嘗戒夏侯妙才曰為將當有怯時不
可但恃勇也當以勇為本行之以智計但知任勇一匹
夫敵耳張遼單身入昌狶家魏武責曰此非大將法今
卿為萬人之師啓十乘之行舉必貴謀動資持重報國
在於平賊不在輕身為將本於坐籌寧勞䧟陣卿宜以
朕之戒嘗自書紳務建功名副兹委遇
順宗册立皇太子詔
萬國之本屬在元良主器之重歸於長子所以基社稷
而固邦統古之制也廣陵王某孝友温恭慈仁忠恕博
厚以容物寬明而愛人祗服訓辭言皆合雅講求典學
禮必從師居有令聞動無違德朕獲纘丕緒祗若大猷
惟懷永圖用建儲貳以承宗廟以奉粢盛爰舉舊章俾
膺茂典宜冊為皇太子改名某仍令所司擇日備禮冊
命
宋仁宗禁内降詔(胡宿)
朕紹承駿烈祗服先猷蹈道以臨庶邦慎憲而持大柄
馭之予奪正以賞刑悉任至公靡容紊法比有憸幸肆
興妄圖或違理覬恩或負罪希貸率求内出間亦奉行
蠧政虧風莫斯為甚雖屢頒於詔約未曾絶於私祈兼
慮臣庶之家近貴之列交適請託巧詐營為隂致貨賕
密諭珍玩夤緣結納侵撓權綱方務澄清當顯禁詰儻
復違犯斷在必行重念成湯以六事責躬女謁苞苴之
先戒管氏以四維正國禮義廉耻之具張矧宗祀之涓
成屬祥釐之均被嘉與中外絀此非袤勉於自新以隆
至治今後應内降指揮特與恩澤及原減罪犯者並仰
中書樞密院并所承受官司具前後詔條執奏不得施
行及臣庶家如有潛行貨賄結託貴近者並令御史諫
官覺察論奏咨爾丞弼體朕意焉
仁宗賜夏國主詔(韓琦)
昨以夏國累年以來數興兵甲侵犯疆陲驚擾人民誘
廹熟戶去秋乃復直叩大順圍廹城寨焚燒村落抗敵
官軍邊奏屢聞人情共憤羣臣皆謂夏國巳違誓詔請
行拒絶先皇帝務存含恕且詰端由庶觀逆順之情以
决衆多之論逮此遜章之禀命已悲仙馭之上賓朕纂
極云初包荒在念仰循先志俯諒乃誠既自省於前辜
復顧堅於永好苟奏封所叙忠信無渝則恩禮所加歲
時如舊安民保福不亦休哉
神宗賜范鎮定樂詔(蘇軾)
朕惟春秋之後禮樂先亡秦漢以來韶武僅在散樂工
於河海之上往而不還聘先生於齊魯之間有莫能致
魏晉以下曹檜無譏豈徒鄭衛之音已雜華戎之器間
有作者猶存典型然銖黍之一差或宫商之易位唯我
四朝之老獨知五降之非審聲知音以律生尺覽詩書
之所尚閱簨虡之在廷君臣同觀父老太息方詔學士
大夫論其法工師有司考其聲上追先帝移風易俗之
心下慰老臣愛君憂國之志䆒觀所作嘉嘆不㤀
神宗賜河陽節度使文彦博辭加恩不允詔(歐陽修)
勅彦博省所上表陳讓祫享禮畢加恩事具悉朕屬者
潔齋精誠薦見宗廟蒙神之貺受福孔多推慶賜以大
行均中外而咸及矧吾同德乃昔舊臣維禮貌之隆宜
加於異數而褒優之意未稱於予衷嘉讓節之甚勤顧
成命之難止所讓宜不允
神宗賜試戶部尚書李常乞除沿邊一州不允詔(蘇軾)
勅李常在泮獻馘亦儒者之常挺劔疾鬭盖孔門之事
雖然義有輕重理有先後與其自請捍邊已癬疥之疾
曷若盡瘁事國幹心膂之憂苟推是心何往非報雖願
受長纓而往者卿之本心然自以尺箠而鞭之吾有餘
力尚體此意姑安厥官
神宗賜太師文彦博乞致仕不許詔(蘇軾)
勅彦博論道則㤀年卿不可以年既高而為請稱德則
鄙力卿不可以力不足而為詞斷之於中義有不昜豈
以屢請之故而廢將成之功體君至懷以慰公議
神宗賜皇叔改封徐王顥上表辭免册禮允詔(蘇軾)
勅卿大雅不羣自得詩書之富為善最樂不知軒冕之
榮既殿大邦宜膺盛禮而抑損之志逡廵不居雖莫稱
朕所以極褒崇之心而將使卿庶幾獲謙冲之福勉從
其意嘉歎不㤀
元武宗追封孔子詔
盖聞先孔子而聖者非孔子無以明後孔子而聖者非
孔子無以法所以祖述堯舜憲章文武儀範百王師表
萬世者也朕纂承丕緒敬仰休風循治古之良規舉追
封之盛典加號大成至聖文宣王遣使闕里祠以太牢
於戲父子之親君臣之義永唯聖教之尊天地之大日
月之明奚罄名言之妙尚資神化祚我皇元
文章辨體彙選卷十
