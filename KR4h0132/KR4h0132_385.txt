文章辨體彙選卷三百八十五
明賀復徵編
史論四
五帝(漢司馬遷本卷同)
太史公曰學者多稱五帝尚矣然尚書獨載堯以來而
百家言黃帝其文不雅馴薦紳先生難言之孔子所傳
宰予問五帝德及帝繫姓儒者或不傳余嘗西至空峒
北過涿鹿東漸於海南浮江淮矣至長老皆各往往稱
黃帝堯舜之處風教固殊焉總之不離古文者近是予
觀春秋國語其發明五帝德帝繫姓章矣顧苐弗深考
其所表見皆不虚書缺有間矣其軼乃時時見於他說
非好學深思心知其意固難為淺見寡聞道也余并論
次擇其言尤雅者故著為本紀書首
秦始皇
秦之先伯翳嘗有勲於唐虞之際受土賜姓及殷夏之
間微散至周之衰秦興邑於西垂自繆公以來稍蠶食
諸侯竟成始皇始皇自以為功過五帝地廣三王而羞
與之侔善哉乎賈生推言之也俗傳秦始皇起罪惡胡
亥極得其理矣復責小子云秦地可全所謂不通時變
者也紀季以酅春秋不名吾讀秦紀至於子嬰車裂趙
高未嘗不健其决憐其志嬰死生之義備矣
項羽
吾聞之周生曰舜目蓋重瞳子又聞項羽亦重瞳子羽
豈其苖裔邪何興之暴也夫秦失其政陳涉首難豪傑
蠭起相與並爭不可勝數然羽非有尺寸乘勢起隴畝
之中三年遂將五諸侯滅秦分裂天下而封王侯政繇
羽出號為覇王位雖不終近古以來未嘗有也及羽背
關懷楚放逐義帝而自立怨王侯叛已難矣自矜功伐
奮其私智而不師古謂覇王之業欲以力征經營天下
五年卒亡其國身死東城尚不覺悟而不自責過矣乃
引天亡我非用兵之罪也豈不謬哉
高祖
夏之政忠忠之敝小人以野故殷人承之以敬敬之敝
小人以鬼故周人承之以文文之敝小人以僿故救僿
莫若以忠三王之道若循環終而復始周秦之間可謂
文敝矣秦政不改反酷刑法豈不謬乎故漢興承敝易
變使人不倦得天統矣朝以十月車服黃屋左纛葬長
陵
孝文
孔子言必世然後仁善人之治國百年亦可以勝殘去
殺誠哉是言漢興至孝文四十有餘載德至盛也廪廪
鄉改正服封禪矣謙讓未成於今嗚呼豈不仁哉
孝景
漢興孝文施大德天下懷安至孝景不復憂異姓而晁
錯刻削諸侯遂使七國俱起合從而西鄉以諸侯太盛
而錯為之不以漸也及主父偃言之而諸侯以弱卒以
安安危之機豈不以謀哉
吳
孔子言太伯可謂至德矣三以天下讓民無得而稱焉
余讀春秋古文乃知中國之虞與荆蠻勾吳兄弟也延
陵季子之仁心慕義無窮見微而知清濁嗚呼又何其
閎覽博物君子也
齊
吾適齊自泰山屬之琅邪北被於海膏壤二千里其民
闊達多匿知其天性也以太公之聖建國本桓公之盛
修善政以為諸侯會盟稱伯不亦宜乎洋洋哉固大國
之風也
魯
余聞孔子稱曰甚矣魯道之衰也洙泗之間齗齗如也
觀慶父及叔牙閔公之際何其亂也隠桓之事襄仲殺
適立庶三家北面為臣親攻昭公昭公以奔至其揖讓
之禮則從矣而行事何其戾也
燕
召公奭可謂仁矣甘棠且思之况其人乎燕北廹蠻貉
内錯齊晉﨑嶇彊國之間最為弱小幾滅者數矣然社
稷血食者八九百歲於姬姓獨後亡豈非召公之遺烈
耶
陳杞
舜之德可謂至矣禪位於夏而後世血食者歴三代及
楚滅陳而田常得政於齊卒為建國百世不絶苖裔兹
兹有土者不乏焉至禹於周則杞微甚不足數也楚惠
王滅杞其後越王勾踐興
衞
余讀世家言至於宣公之太子以婦見誅弟夀爭死以
相讓此與晉太子申生不敢明驪姬之過同俱惡傷父
之志然卒死亡何其悲也或父子相殺兄弟相滅亦獨
何哉
宋
孔子稱微子去之箕子為之奴比干諫而死殷有三仁
焉春秋譏宋之亂自宣公廢太子而立弟國以不寧者
十世襄公之時修仁行義欲為盟主其大夫正考父美
之故追道契湯高宗殷所以興作商頌襄公既敗於泓
而君子或以為多傷中國闕禮義褒之也宋襄之有禮
讓也
楚
楚靈王方會諸侯於申誅齊慶封作章華臺求周九鼎
之時志小天下及餓死於申亥之家為天下笑操行之
不得悲夫勢之於人也可不慎與棄疾以亂立嬖淫秦
女甚乎哉幾再亡國
越
禹之功大矣漸九川定九州至於今諸夏艾安及苖裔
勾踐苦身焦思終滅強吳北觀兵中國以尊周室號稱
覇王勾踐可不謂賢哉盖有禹之遺烈焉范蠡三遷皆
有榮名名垂後世臣主若此欲毋顯得乎
鄭
語有之以權利合者權利盡而交疎傅瑕是也傅瑕雖
以劫殺鄭子内厲公厲公終背而殺之此與晉之里克
何異守節如荀息身死而不能存奚齊變所從來亦多
故矣
趙
吾聞馮王孫曰趙王遷其母倡也嬖於悼襄王悼襄王
廢適子嘉而立遷遷素無行信讒故誅其良將李牧用
郭開豈不謬哉秦既虜遷趙之亡大夫共立嘉為王王
代六歲秦進兵破嘉遂滅趙以為郡
魏
吾適故大梁之墟墟中人曰秦之破梁引河溝而灌大
梁三月城壊王請降遂滅魏說者皆曰魏以不用信陵
君故國削弱至於亡余以為不然天方令秦平海内其
業未成魏雖得阿衡之佐曷益乎
田齊
盖孔子晚而喜易易之為術幽明遠矣非通人達才孰
能注意焉故周太史之卦田敬仲完占至十世之後及
完奔齊懿仲卜之亦云田乞及常所以比犯二君專齊
國之政非必事勢之漸然也盖若遵厭兆祥云
孔子
詩有之高山仰止景行行止雖不能至然心鄉往之余
讀孔氏書想見其為人適魯觀仲尼廟堂車服禮器諸
生以時習禮其家余低佪留之不能去云天下君王至
於賢人衆矣當時則榮没則已焉孔子布衣傳十餘世
學者宗之自天子王侯中國言六藝者折中於夫子可
謂至聖矣
外戚
自古受命帝王及繼體守文之君非獨内德茂也蓋亦
有外戚之助焉夏之興也以塗山而桀之放也以妹喜
殷之興也以有娀紂之殺也嬖妲已周之興也以姜原
及太任而幽王之禽也淫於褒姒故易基乾坤詩始關
雎書美釐降春秋譏不親迎夫婦之際人道之大倫也
禮之用惟婚姻為兢兢夫樂調而四時和隂陽之變萬
物之統也可不慎與人能弘道無如命何甚哉妃匹之
愛君不能得之於臣父不能得之於子况卑下乎既驩
合矣或不能成子姓能成子姓矣或不能要其終豈非
命也哉孔子罕稱命蓋難言之也非通幽明之變惡能
識乎性命哉
楚元王
國之將興必有禎祥君子用而小人退國之將亡賢人
隠亂臣貴使楚王戊毋刑申公遵其言趙任防與先生
豈有篡殺之謀為天下僇哉賢人乎賢人乎非質有其
内惡能用之哉甚矣安危在出令存亡在所任誠哉是
言也
蕭相國
蕭相國何於秦時為刀筆吏錄錄未有竒節及漢興依
日月之末光何謹守管籥因民之疾奉法順流與之更
始淮隂黥布等皆以誅滅而何之勲爛焉位冠羣臣聲
施後世與閎夭散宜生等爭烈矣
曹相國
曹相國參攻城野戰之功所以能多若此者以與淮隂
侯俱及信已滅而列侯成功唯獨參擅其名參為漢相
國清靜極言合道然百姓離秦之酷後參與休息無為
故天下俱稱其美矣
留侯
學者多言無鬼神然言有物至如留侯所見老父予書
亦可怪矣高祖離困者數矣而留侯嘗有功力焉豈可
謂非天乎上曰夫運籌筴帷幄之中决勝千里外吾不
如子房余以為其人計魁梧竒偉至見其圖狀貌如婦
人好女盖孔子曰以貌取人失之子羽留侯亦云
陳丞相
陳丞相平少時本好黃帝老子之術方其割肉俎上之
時其意固已遠矣傾側擾攘楚魏之間卒歸高帝常出
竒計救紛糾之難振國家之患及吕后時事多故矣然
平竟自脫定宗廟以榮名終稱賢相豈不善始善終哉
非知謀孰能當此者乎
五宗
高祖時諸侯皆賦得自除内史以下漢獨為置丞相黃
金印諸侯自除御史廷尉正博士擬於天子自吳楚反
後五宗王世漢為置二千石去丞相曰相銀印諸侯獨
得食租稅奪之權其後諸侯貧者或乘牛車也
管晏
吾讀管氏牧民山高乘馬輕重九府及晏子春秋詳哉
其言之也既見其著書欲觀其行事故次其傳至其書
世多有之是以不論論其軼事管仲世所謂賢臣然孔
子小之豈以為周道衰微桓公既賢而不勉之至王乃
稱霸哉語曰將順其美匡救其惡故上下能相親也豈
管仲之謂乎方晏子伏莊公尸哭之成禮然後去豈所
謂見義不為無勇者邪至其諫說犯君之顔此所謂進
思盡忠退思補過者哉假令晏子而在余雖為之執鞭
所欣慕焉
老莊申韓
老子所貴道虚無因應變化於無為故著書辭稱微妙
難識莊子散道德放論要亦歸之自然申子卑卑施之
於名實韓子引繩墨切事情明是非其極慘礉少恩皆
原於道德之意而老子深遠矣
司馬穰苴
余讀司馬兵法閎廓深遠雖三代征伐未能竟其義如
其文也亦少褒矣若夫穰苴區區為小國行師何暇及
司馬兵法之揖讓乎世既多司馬兵法以故不論著穰
苴之列傳焉
孫子吳起
世俗所稱師旅皆道孫子十三篇吳起兵法世多有故
弗論論其行事所施設者語曰能行之者未必能言能
言之者未必能行孫子籌策龐涓明矣然不能蚤救患
於被刑吳起說武侯以形勢不如德然行之於楚以刻
暴少恩亡其軀悲夫
伍子胥
怨毒之於人甚矣哉王者尚不能行之於臣下况同列
乎向令伍子胥從奢俱死何異螻蟻棄小義雪大恥名
垂於後世悲夫方子胥窘於江上道乞食志豈嘗須臾
忘郢耶故隠忍就功名非烈丈夫孰能致此哉白公如
不自立為君者其功謀亦不可勝道者哉
商君
商君其天資刻薄人也跡其欲干孝公以帝王術挾持
浮說非其質矣且所因繇嬖臣及得用刑公子虔欺魏
將卬不師趙良之言亦足以發明商君之少恩矣余嘗
讀商君開塞耕戰書與其人行事相類卒受惡名於秦
有以也夫
蘇秦
蘇秦兄弟三人皆游說諸侯以顯名其術長於權變而
蘇秦被反間以死天下共笑之諱學其術然世言蘇秦
多異異時事有類之者皆附之蘇秦夫蘇秦起閭閻連
六國從親此其智有過人者吾故列其行事次其時序
毋令獨蒙惡聲焉
張儀
三晉多權變之士夫言從衡強秦者大抵皆三晉之人
也夫張儀之行事甚於蘇秦然世惡蘇秦者以其先死
而儀振暴其短以扶其說成其衡道要之此兩人真傾
危之士哉
穰侯
穰侯昭王親舅也而秦所以東益地弱諸侯嘗稱帝於
天下天下皆西鄉稽首者穰侯之功也及其貴極富溢
一夫開說身折勢奪而以憂死况於羇旅之臣乎
白起王翦
鄙語云尺有所短寸有所長白起料敵合變出竒無窮
聲震天下然不能救患於應侯王翦為秦將夷六國當
是時翦為宿將始皇師之然不能輔秦建德固其根本
偷合取容以至圽身及孫王離為項羽所虜不亦宜乎
彼各有所短也
孟嘗君
吾嘗過薛其俗閭里率多暴桀子弟與鄒魯殊問其故
曰孟嘗君招致天下任俠姦人入薛中蓋六萬餘家矣
世之傳孟嘗君好客自喜名不虚矣
平原君虞卿
平原君翩翩濁世之佳公子也然未覩大體鄙語曰利
令智昏平原君貪馮亭邪說使趙陷長平兵四十餘萬
衆邯鄲幾亡虞卿料事揣情為趙畫策何其工也及不
忍魏齊卒困於大梁庸夫且知其不可况賢人乎然虞
卿非窮愁亦不能著書以自見於後世云
信陵君
吾過大梁之墟求問其所謂夷門夷門者城之東門也
天下諸公子亦有喜士者矣然信陵君之接巖穴隠者
不恥下交有以也名冠諸侯不虚耳高祖每過之而令
民奉祀不絶也
范雎蔡澤
韓子稱長袖善舞多錢善賈信哉是言也范雎蔡澤世
所謂一切辯士然游說諸侯至白首無所遇者非計策
之拙所為說力少也及二人羇旅入秦繼踵取卿相垂
功於天下者固強弱之勢異也然士亦有偶合賢者多
如此二子不得盡意豈可勝道哉然二子不困戹惡能
激乎
樂毅
始齊之蒯通及主父偃讀樂毅之報燕王書未嘗不廢
書而泣也樂臣公學黃帝老子其本師號曰河上丈人
不知其所出河上丈人教安期生安期生教毛翕公毛
翕公教樂瑕公樂瑕公教樂臣公樂臣公教蓋公蓋公
教於齊高密膠西為曹相國師
廉頗藺相如
知死必勇非死者難也處死者難方藺相如引璧睨柱
及叱秦王左右勢不過誅然士或怯懦而不敢發相如
一奮其氣威信敵國退而讓頗名重太山其處智勇可
謂兼之矣
田單
兵以正合以竒勝善之者出竒無窮竒正還相生如環
之無端夫始如處女適人開戸後如脫兔適不及距其
田單之謂邪
魯仲連鄒陽
魯連其指意雖不合大義然余多其在布衣之位蕩然
肆志不詘於諸侯談說於當世折卿相之權鄒陽辭雖
不遜然其比物連類有足悲者亦可謂抗直不撓矣吾
是以附之列傳焉
屈原賈生
余讀離騷天問招魂哀郢悲其志適長沙觀屈原所自
沈淵未嘗不垂涕想見其為人及見賈生弔之又怪屈
原以彼其才游諸侯何國不容而自令若是讀服鳥賦
同死生輕去就又爽然自失矣
刺客
世言荆軻其稱太子丹之命天雨粟馬生角也太過又
言荆軻傷秦王皆非也始公孫季功董生與夏無且游
具知其事為余道之如是自曹沬至荆軻五人此其義
或成或不成然其立意較然不欺其志名垂後世豈妄
也哉
李斯
李斯以閭閻歴諸侯入事秦因以瑕釁以輔始皇卒成
帝業斯為三公可謂尊用矣斯知六藝之歸不務明政
以補主上之缺持爵禄之重阿順苟合嚴威酷刑聽高
邪說廢適立庶諸侯已畔斯乃欲諫爭不亦末乎人皆
以斯極忠而被五刑死察其本乃與俗議異不然斯之
功且與周召列矣
蒙恬
吾適北邊自直道歸行觀蒙恬所為秦築長城亭障塹
山堙谷通直道固輕百姓力矣夫秦之初滅諸侯天下
之心未定痍傷者未瘳而恬為名將不以此時強諫振
百姓之急養老存孤務修衆庶之和而阿意興功此其
兄弟遇誅不亦宜乎何乃罪地脉哉
張耳陳餘
張耳陳餘世傳所稱賢者其賓客厮役莫非天下俊傑
所居國無不取卿相者然張耳陳餘始居約時相然信
以死豈顧問哉及據國爭權卒相滅亡何鄉者相慕用
之誠後相倍之戾也豈非以利哉名譽雖高賓客雖盛
所繇殆與太伯延陵季子異矣
魏豹彭越
魏豹彭越雖微賤然已席卷千里南面稱孤喋血乘勝
日有聞矣懷畔逆之意及敗不死而虜囚身被刑戮何
哉中材已上且羞其行况王者乎彼無異故智略絶人
獨患無身耳得攝尺寸之柄其雲蒸龍變欲有所會其
度以故幽囚而不辭云
黥布
英布者其先豈春秋所見楚滅英六臯陶之後哉身被
刑法何其拔興之暴也項氏之所坑殺人以千萬數而
布嘗為首虐功冠諸侯用此得王亦不免於身為世大
僇禍之興自愛姬殖妒媢生患竟以滅國
淮隂侯
吾如淮隂淮隂人為余言韓信雖為布衣時其志與衆
異其母死貧無以葬然乃行營高敞地令其旁可置萬
家余視其母冡良然假令韓信學道謙讓不伐巳功不
矜其能則庶幾哉於漢家勲可以比周召太公之徒後
世血食矣不務出此而天下已集乃謀畔逆夷滅宗族
不亦宜乎
韓王信盧綰
韓信盧綰非素積德累善之世徼一時權變以詐力成
功遭漢初定故得列地南面稱孤内見疑彊大外倚蠻
貊以為援是以日疏自危事窮智困卒赴匃奴豈不哀
哉陳豨梁人其少時數稱慕魏公子及將軍守邊招致
賓客而下士名聲過實周昌疑之疵瑕頗起懼禍及身
邪人進說遂陷無道於戲悲夫夫計之生孰成敗於人
也深矣
田儋
甚矣蒯通之謀亂齊驕淮隂其卒亡此兩人蒯通者善
為長短說論戰國之權變為八十一首通善齊人安期
生安期生嘗干項羽項羽不能用其策已而項羽欲封
此兩人兩人終不肯受亡去田横之高節賓客慕義而
從横死豈非至賢余因而列焉無不善畫者莫能圖何
哉
樊酈滕灌
吾適豐沛問其遺老觀故蕭曹樊噲滕公之家及其素
異哉所聞方其鼔刀屠狗賣繒之時豈自知附驥之尾
垂名漢廷德流子孫哉余與他廣通為言高祖功臣之
興時若此云
劉敬叔孫通
語曰千金之裘非一狐之腋也臺榭之榱非一木之枝
也三代之際非一士之智也信哉夫高祖起微細定海
内謀計用兵可謂盡之矣然而劉敬脫輓輅一說建萬
世之安智豈可專耶叔孫通希世度務制禮進退與時
變化卒為漢家儒宗大直若詘道固委蛇蓋謂是乎
季布欒布
以項羽之氣而季布以勇顯於楚身屢典軍搴旗者數
矣可謂壯士然被刑戮為人奴而不死何其下也彼必
自負其材故受辱而不羞欲有所用其未足也故終為
漢名將賢者誠重其死夫婢妾賤人感慨而自殺者非
能勇也其計畫無復之耳欒布哭彭越趣湯如歸者彼
誠知所處不自重其死雖往古烈士何以加焉
袁盎晁錯
袁盎雖不好學亦善傅會仁心為質引義忼慨遭孝文
初立資適逢世時以變易及吳楚一說說雖行哉然復
不遂好聲矜賢竟以名敗晁錯為家令時數言事不用
後擅權多所變更諸侯發難不急匡救欲報私讐反以
亡軀語曰變古亂常不死則亡豈錯等謂邪
張釋之馮唐
張季之言長者守法不阿意馮公之論將率有味哉有
味哉語曰不知其人視其友二君之所稱誦可著廊廟
書曰不偏不黨王道蕩蕩不黨不偏王道便便張季馮
公近之矣
吳王濞
吳王之王繇父省也能薄賦斂使其衆以擅山海利逆
亂之萌自其子興爭技發難卒亡其本親越謀宗竟以
夷隕晁錯為國遠慮禍近及身袁盎權說初寵後辱故
古者諸侯地不過百里山海不以封毋親夷狄以疏其
屬蓋謂吳耶毋為權首反受其咎豈盎錯耶
魏其武安侯
魏其武安皆以外戚重灌夫用一時决策而名顯魏其
之舉以吳楚武安之貴在日月之際然魏其誠不知時
變灌夫無術而不遜兩人相翼乃成禍亂武安負貴而
好權杯酒責望陷彼兩賢嗚呼哀哉遷怒及人命亦不
延衆庶不載竟被惡言嗚呼哀哉禍所從來矣
李將軍
傳曰其身正不令而行其身不正雖令不從其李將軍
之謂也余覩李將軍悛悛如鄙人口不能道辭及死之
日天下知與不知皆為盡哀彼其忠實心誠信於士大
夫也諺曰桃李不言下自成蹊此言雖小可以諭大也
匃奴
孔子著春秋隠桓之間則章至定哀之際則微為其切
當世之文而㒺褒忌諱之辭也世俗之言匃奴者患其
徼一時之權而務讇納其說以便偏指不參彼巳將率
席中國廣大氣奮人主因以决策是以建功不深堯雖
賢興事業不成得禹而九州寧且欲興聖統唯在擇任
將相哉唯在擇任將相哉
衞將軍驃騎
蘇建語余曰吾嘗責大將軍至尊重而天下之賢大夫
毋稱焉願將軍觀古名將所招選擇賢者勉之哉大將
軍謝曰自魏其武安之厚賓客天子嘗切齒彼親附士
大夫招賢絀不肖者人主之柄也人臣奉法遵職而已
何與招士驃騎亦放此意其為將如此
南越
尉佗之王本繇任囂遭漢初定列為諸侯隆慮離溼疫
佗得以益驕甌路相攻南越動搖漢兵臨境嬰齊入朝
其後亡國徵自樛女吕嘉小忠令佗無後樓船從欲怠
傲失惑伏波困窮智慮愈殖因禍為福成敗之轉譬若
紏墨
司馬相如
春秋推見至隠易本隠之以顯大雅言王公大人而德
建黎庶小雅譏小巳之得失其流及上所以言雖外殊
其合德一也相如雖多虚辭濫說然其要歸引之節儉
此與詩之風諫何異揚雄以為靡麗之賦勸百風一猶
馳騁鄭衞之聲曲終而奏雅不已虧乎余采其語可論
者著於篇
淮南衡山
詩之所謂戎狄是膺荆舒是懲信哉是也淮南衡山親
為骨肉疆土千里列為諸侯不務遵蕃臣職以承輔天
子而專挾邪僻之計謀為畔逆仍父子再亡國各不終
其身為天下笑此非獨王過也亦其俗薄臣下漸靡使
然也夫荆楚僄勇輕悍好作亂乃自古記之矣
汲鄭
夫以汲鄭之賢有勢則賓客十倍無勢則否况衆人乎
下邽翟公有言始翟公為廷尉賓客闐門及廢門外可
設雀羅翟公復為廷尉賓客欲往翟公乃大署其門曰
一死一生乃知交情一貧一富乃知交態一貴一賤交
情乃見汲鄭亦云悲夫
酷吏
自郅都杜周十人者此皆以酷烈為聲然郅都伉直引
是非爭天下大體張湯以知隂陽人主與俱上下時數
辨當否國家賴其便趙禹時據法守正杜周從䛕以少
言為重自張湯死後網密多詆嚴官事寢以耗廢九卿
碌碌奉其官救過不贍何暇論繩墨之外乎然此十人
中其廉者足以為儀表其汚者足以為戒方略教導禁
姦止邪一切亦皆彬彬質有其文武焉雖慘酷斯稱其
位矣至若蜀守馮當暴挫廣漢李貞擅磔人東郡彌僕
鋸項天水駱璧推減河東禇廣妄殺京兆無忌馮翊殷
周蝮鷙水衡閻奉朴擊賣請何足數哉何足數哉
大宛
禹本紀言河出崑崙崑崙其高二千五百餘里日月所
相辟隠為光明也其上有醴泉瑶池今自張騫使大夏
之後也窮河源惡覩本紀所謂崑崙者乎故言九州九
川尚書近之矣至禹本紀山海經所有怪物余不敢言
之也
游俠
吾視郭解狀貌不及中人言語不足採者然天下無賢
與不肖知與不知皆慕其聲言俠者皆引以為名諺曰
人貌榮名豈有既乎於戲惜哉
文章辨體彙選卷三百八十五
文章辨體彙選卷三百八十五
明賀復徵編
史論四
五帝(漢司馬遷本卷同)
太史公曰學者多稱五帝尚矣然尚書獨載堯以來而
百家言黃帝其文不雅馴薦紳先生難言之孔子所傳
宰予問五帝德及帝繫姓儒者或不傳余嘗西至空峒
北過涿鹿東漸於海南浮江淮矣至長老皆各往往稱
黃帝堯舜之處風教固殊焉總之不離古文者近是予
觀春秋國語其發明五帝德帝繫姓章矣顧苐弗深考
其所表見皆不虚書缺有間矣其軼乃時時見於他說
非好學深思心知其意固難為淺見寡聞道也余并論
次擇其言尤雅者故著為本紀書首
秦始皇
秦之先伯翳嘗有勲於唐虞之際受土賜姓及殷夏之
間微散至周之衰秦興邑於西垂自繆公以來稍蠶食
諸侯竟成始皇始皇自以為功過五帝地廣三王而羞
與之侔善哉乎賈生推言之也俗傳秦始皇起罪惡胡
亥極得其理矣復責小子云秦地可全所謂不通時變
者也紀季以酅春秋不名吾讀秦紀至於子嬰車裂趙
高未嘗不健其决憐其志嬰死生之義備矣
項羽
吾聞之周生曰舜目蓋重瞳子又聞項羽亦重瞳子羽
豈其苖裔邪何興之暴也夫秦失其政陳涉首難豪傑
蠭起相與並爭不可勝數然羽非有尺寸乘勢起隴畝
之中三年遂將五諸侯滅秦分裂天下而封王侯政繇
羽出號為覇王位雖不終近古以來未嘗有也及羽背
關懷楚放逐義帝而自立怨王侯叛已難矣自矜功伐
奮其私智而不師古謂覇王之業欲以力征經營天下
五年卒亡其國身死東城尚不覺悟而不自責過矣乃
引天亡我非用兵之罪也豈不謬哉
高祖
夏之政忠忠之敝小人以野故殷人承之以敬敬之敝
小人以鬼故周人承之以文文之敝小人以僿故救僿
莫若以忠三王之道若循環終而復始周秦之間可謂
文敝矣秦政不改反酷刑法豈不謬乎故漢興承敝易
變使人不倦得天統矣朝以十月車服黃屋左纛葬長
陵
孝文
孔子言必世然後仁善人之治國百年亦可以勝殘去
殺誠哉是言漢興至孝文四十有餘載德至盛也廪廪
鄉改正服封禪矣謙讓未成於今嗚呼豈不仁哉
孝景
漢興孝文施大德天下懷安至孝景不復憂異姓而晁
錯刻削諸侯遂使七國俱起合從而西鄉以諸侯太盛
而錯為之不以漸也及主父偃言之而諸侯以弱卒以
安安危之機豈不以謀哉
吳
孔子言太伯可謂至德矣三以天下讓民無得而稱焉
余讀春秋古文乃知中國之虞與荆蠻勾吳兄弟也延
陵季子之仁心慕義無窮見微而知清濁嗚呼又何其
閎覽博物君子也
齊
吾適齊自泰山屬之琅邪北被於海膏壤二千里其民
闊達多匿知其天性也以太公之聖建國本桓公之盛
修善政以為諸侯會盟稱伯不亦宜乎洋洋哉固大國
之風也
魯
余聞孔子稱曰甚矣魯道之衰也洙泗之間齗齗如也
觀慶父及叔牙閔公之際何其亂也隠桓之事襄仲殺
適立庶三家北面為臣親攻昭公昭公以奔至其揖讓
之禮則從矣而行事何其戾也
燕
召公奭可謂仁矣甘棠且思之况其人乎燕北廹蠻貉
内錯齊晉﨑嶇彊國之間最為弱小幾滅者數矣然社
稷血食者八九百歲於姬姓獨後亡豈非召公之遺烈
耶
陳杞
舜之德可謂至矣禪位於夏而後世血食者歴三代及
楚滅陳而田常得政於齊卒為建國百世不絶苖裔兹
兹有土者不乏焉至禹於周則杞微甚不足數也楚惠
王滅杞其後越王勾踐興
衞
余讀世家言至於宣公之太子以婦見誅弟夀爭死以
相讓此與晉太子申生不敢明驪姬之過同俱惡傷父
之志然卒死亡何其悲也或父子相殺兄弟相滅亦獨
何哉
宋
孔子稱微子去之箕子為之奴比干諫而死殷有三仁
焉春秋譏宋之亂自宣公廢太子而立弟國以不寧者
十世襄公之時修仁行義欲為盟主其大夫正考父美
之故追道契湯高宗殷所以興作商頌襄公既敗於泓
而君子或以為多傷中國闕禮義褒之也宋襄之有禮
讓也
楚
楚靈王方會諸侯於申誅齊慶封作章華臺求周九鼎
之時志小天下及餓死於申亥之家為天下笑操行之
不得悲夫勢之於人也可不慎與棄疾以亂立嬖淫秦
女甚乎哉幾再亡國
越
禹之功大矣漸九川定九州至於今諸夏艾安及苖裔
勾踐苦身焦思終滅強吳北觀兵中國以尊周室號稱
覇王勾踐可不謂賢哉盖有禹之遺烈焉范蠡三遷皆
有榮名名垂後世臣主若此欲毋顯得乎
鄭
語有之以權利合者權利盡而交疎傅瑕是也傅瑕雖
以劫殺鄭子内厲公厲公終背而殺之此與晉之里克
何異守節如荀息身死而不能存奚齊變所從來亦多
故矣
趙
吾聞馮王孫曰趙王遷其母倡也嬖於悼襄王悼襄王
廢適子嘉而立遷遷素無行信讒故誅其良將李牧用
郭開豈不謬哉秦既虜遷趙之亡大夫共立嘉為王王
代六歲秦進兵破嘉遂滅趙以為郡
魏
吾適故大梁之墟墟中人曰秦之破梁引河溝而灌大
梁三月城壊王請降遂滅魏說者皆曰魏以不用信陵
君故國削弱至於亡余以為不然天方令秦平海内其
業未成魏雖得阿衡之佐曷益乎
田齊
盖孔子晚而喜易易之為術幽明遠矣非通人達才孰
能注意焉故周太史之卦田敬仲完占至十世之後及
完奔齊懿仲卜之亦云田乞及常所以比犯二君專齊
國之政非必事勢之漸然也盖若遵厭兆祥云
孔子
詩有之高山仰止景行行止雖不能至然心鄉往之余
讀孔氏書想見其為人適魯觀仲尼廟堂車服禮器諸
生以時習禮其家余低佪留之不能去云天下君王至
於賢人衆矣當時則榮没則已焉孔子布衣傳十餘世
學者宗之自天子王侯中國言六藝者折中於夫子可
謂至聖矣
外戚
自古受命帝王及繼體守文之君非獨内德茂也蓋亦
有外戚之助焉夏之興也以塗山而桀之放也以妹喜
殷之興也以有娀紂之殺也嬖妲已周之興也以姜原
及太任而幽王之禽也淫於褒姒故易基乾坤詩始關
雎書美釐降春秋譏不親迎夫婦之際人道之大倫也
禮之用惟婚姻為兢兢夫樂調而四時和隂陽之變萬
物之統也可不慎與人能弘道無如命何甚哉妃匹之
愛君不能得之於臣父不能得之於子况卑下乎既驩
合矣或不能成子姓能成子姓矣或不能要其終豈非
命也哉孔子罕稱命蓋難言之也非通幽明之變惡能
識乎性命哉
楚元王
國之將興必有禎祥君子用而小人退國之將亡賢人
隠亂臣貴使楚王戊毋刑申公遵其言趙任防與先生
豈有篡殺之謀為天下僇哉賢人乎賢人乎非質有其
内惡能用之哉甚矣安危在出令存亡在所任誠哉是
言也
蕭相國
蕭相國何於秦時為刀筆吏錄錄未有竒節及漢興依
日月之末光何謹守管籥因民之疾奉法順流與之更
始淮隂黥布等皆以誅滅而何之勲爛焉位冠羣臣聲
施後世與閎夭散宜生等爭烈矣
曹相國
曹相國參攻城野戰之功所以能多若此者以與淮隂
侯俱及信已滅而列侯成功唯獨參擅其名參為漢相
國清靜極言合道然百姓離秦之酷後參與休息無為
故天下俱稱其美矣
留侯
學者多言無鬼神然言有物至如留侯所見老父予書
亦可怪矣高祖離困者數矣而留侯嘗有功力焉豈可
謂非天乎上曰夫運籌筴帷幄之中决勝千里外吾不
如子房余以為其人計魁梧竒偉至見其圖狀貌如婦
人好女盖孔子曰以貌取人失之子羽留侯亦云
陳丞相
陳丞相平少時本好黃帝老子之術方其割肉俎上之
時其意固已遠矣傾側擾攘楚魏之間卒歸高帝常出
竒計救紛糾之難振國家之患及吕后時事多故矣然
平竟自脫定宗廟以榮名終稱賢相豈不善始善終哉
非知謀孰能當此者乎
五宗
高祖時諸侯皆賦得自除内史以下漢獨為置丞相黃
金印諸侯自除御史廷尉正博士擬於天子自吳楚反
後五宗王世漢為置二千石去丞相曰相銀印諸侯獨
得食租稅奪之權其後諸侯貧者或乘牛車也
管晏
吾讀管氏牧民山高乘馬輕重九府及晏子春秋詳哉
其言之也既見其著書欲觀其行事故次其傳至其書
世多有之是以不論論其軼事管仲世所謂賢臣然孔
子小之豈以為周道衰微桓公既賢而不勉之至王乃
稱霸哉語曰將順其美匡救其惡故上下能相親也豈
管仲之謂乎方晏子伏莊公尸哭之成禮然後去豈所
謂見義不為無勇者邪至其諫說犯君之顔此所謂進
思盡忠退思補過者哉假令晏子而在余雖為之執鞭
所欣慕焉
老莊申韓
老子所貴道虚無因應變化於無為故著書辭稱微妙
難識莊子散道德放論要亦歸之自然申子卑卑施之
於名實韓子引繩墨切事情明是非其極慘礉少恩皆
原於道德之意而老子深遠矣
司馬穰苴
余讀司馬兵法閎廓深遠雖三代征伐未能竟其義如
其文也亦少褒矣若夫穰苴區區為小國行師何暇及
司馬兵法之揖讓乎世既多司馬兵法以故不論著穰
苴之列傳焉
孫子吳起
世俗所稱師旅皆道孫子十三篇吳起兵法世多有故
弗論論其行事所施設者語曰能行之者未必能言能
言之者未必能行孫子籌策龐涓明矣然不能蚤救患
於被刑吳起說武侯以形勢不如德然行之於楚以刻
暴少恩亡其軀悲夫
伍子胥
怨毒之於人甚矣哉王者尚不能行之於臣下况同列
乎向令伍子胥從奢俱死何異螻蟻棄小義雪大恥名
垂於後世悲夫方子胥窘於江上道乞食志豈嘗須臾
忘郢耶故隠忍就功名非烈丈夫孰能致此哉白公如
不自立為君者其功謀亦不可勝道者哉
商君
商君其天資刻薄人也跡其欲干孝公以帝王術挾持
浮說非其質矣且所因繇嬖臣及得用刑公子虔欺魏
將卬不師趙良之言亦足以發明商君之少恩矣余嘗
讀商君開塞耕戰書與其人行事相類卒受惡名於秦
有以也夫
蘇秦
蘇秦兄弟三人皆游說諸侯以顯名其術長於權變而
蘇秦被反間以死天下共笑之諱學其術然世言蘇秦
多異異時事有類之者皆附之蘇秦夫蘇秦起閭閻連
六國從親此其智有過人者吾故列其行事次其時序
毋令獨蒙惡聲焉
張儀
三晉多權變之士夫言從衡強秦者大抵皆三晉之人
也夫張儀之行事甚於蘇秦然世惡蘇秦者以其先死
而儀振暴其短以扶其說成其衡道要之此兩人真傾
危之士哉
穰侯
穰侯昭王親舅也而秦所以東益地弱諸侯嘗稱帝於
天下天下皆西鄉稽首者穰侯之功也及其貴極富溢
一夫開說身折勢奪而以憂死况於羇旅之臣乎
白起王翦
鄙語云尺有所短寸有所長白起料敵合變出竒無窮
聲震天下然不能救患於應侯王翦為秦將夷六國當
是時翦為宿將始皇師之然不能輔秦建德固其根本
偷合取容以至圽身及孫王離為項羽所虜不亦宜乎
彼各有所短也
孟嘗君
吾嘗過薛其俗閭里率多暴桀子弟與鄒魯殊問其故
曰孟嘗君招致天下任俠姦人入薛中蓋六萬餘家矣
世之傳孟嘗君好客自喜名不虚矣
平原君虞卿
平原君翩翩濁世之佳公子也然未覩大體鄙語曰利
令智昏平原君貪馮亭邪說使趙陷長平兵四十餘萬
衆邯鄲幾亡虞卿料事揣情為趙畫策何其工也及不
忍魏齊卒困於大梁庸夫且知其不可况賢人乎然虞
卿非窮愁亦不能著書以自見於後世云
信陵君
吾過大梁之墟求問其所謂夷門夷門者城之東門也
天下諸公子亦有喜士者矣然信陵君之接巖穴隠者
不恥下交有以也名冠諸侯不虚耳高祖每過之而令
民奉祀不絶也
范雎蔡澤
韓子稱長袖善舞多錢善賈信哉是言也范雎蔡澤世
所謂一切辯士然游說諸侯至白首無所遇者非計策
之拙所為說力少也及二人羇旅入秦繼踵取卿相垂
功於天下者固強弱之勢異也然士亦有偶合賢者多
如此二子不得盡意豈可勝道哉然二子不困戹惡能
激乎
樂毅
始齊之蒯通及主父偃讀樂毅之報燕王書未嘗不廢
書而泣也樂臣公學黃帝老子其本師號曰河上丈人
不知其所出河上丈人教安期生安期生教毛翕公毛
翕公教樂瑕公樂瑕公教樂臣公樂臣公教蓋公蓋公
教於齊高密膠西為曹相國師
廉頗藺相如
知死必勇非死者難也處死者難方藺相如引璧睨柱
及叱秦王左右勢不過誅然士或怯懦而不敢發相如
一奮其氣威信敵國退而讓頗名重太山其處智勇可
謂兼之矣
田單
兵以正合以竒勝善之者出竒無窮竒正還相生如環
之無端夫始如處女適人開戸後如脫兔適不及距其
田單之謂邪
魯仲連鄒陽
魯連其指意雖不合大義然余多其在布衣之位蕩然
肆志不詘於諸侯談說於當世折卿相之權鄒陽辭雖
不遜然其比物連類有足悲者亦可謂抗直不撓矣吾
是以附之列傳焉
屈原賈生
余讀離騷天問招魂哀郢悲其志適長沙觀屈原所自
沈淵未嘗不垂涕想見其為人及見賈生弔之又怪屈
原以彼其才游諸侯何國不容而自令若是讀服鳥賦
同死生輕去就又爽然自失矣
刺客
世言荆軻其稱太子丹之命天雨粟馬生角也太過又
言荆軻傷秦王皆非也始公孫季功董生與夏無且游
具知其事為余道之如是自曹沬至荆軻五人此其義
或成或不成然其立意較然不欺其志名垂後世豈妄
也哉
李斯
李斯以閭閻歴諸侯入事秦因以瑕釁以輔始皇卒成
帝業斯為三公可謂尊用矣斯知六藝之歸不務明政
以補主上之缺持爵禄之重阿順苟合嚴威酷刑聽高
邪說廢適立庶諸侯已畔斯乃欲諫爭不亦末乎人皆
以斯極忠而被五刑死察其本乃與俗議異不然斯之
功且與周召列矣
蒙恬
吾適北邊自直道歸行觀蒙恬所為秦築長城亭障塹
山堙谷通直道固輕百姓力矣夫秦之初滅諸侯天下
之心未定痍傷者未瘳而恬為名將不以此時強諫振
百姓之急養老存孤務修衆庶之和而阿意興功此其
兄弟遇誅不亦宜乎何乃罪地脉哉
張耳陳餘
張耳陳餘世傳所稱賢者其賓客厮役莫非天下俊傑
所居國無不取卿相者然張耳陳餘始居約時相然信
以死豈顧問哉及據國爭權卒相滅亡何鄉者相慕用
之誠後相倍之戾也豈非以利哉名譽雖高賓客雖盛
所繇殆與太伯延陵季子異矣
魏豹彭越
魏豹彭越雖微賤然已席卷千里南面稱孤喋血乘勝
日有聞矣懷畔逆之意及敗不死而虜囚身被刑戮何
哉中材已上且羞其行况王者乎彼無異故智略絶人
獨患無身耳得攝尺寸之柄其雲蒸龍變欲有所會其
度以故幽囚而不辭云
黥布
英布者其先豈春秋所見楚滅英六臯陶之後哉身被
刑法何其拔興之暴也項氏之所坑殺人以千萬數而
布嘗為首虐功冠諸侯用此得王亦不免於身為世大
僇禍之興自愛姬殖妒媢生患竟以滅國
淮隂侯
吾如淮隂淮隂人為余言韓信雖為布衣時其志與衆
異其母死貧無以葬然乃行營高敞地令其旁可置萬
家余視其母冡良然假令韓信學道謙讓不伐巳功不
矜其能則庶幾哉於漢家勲可以比周召太公之徒後
世血食矣不務出此而天下已集乃謀畔逆夷滅宗族
不亦宜乎
韓王信盧綰
韓信盧綰非素積德累善之世徼一時權變以詐力成
功遭漢初定故得列地南面稱孤内見疑彊大外倚蠻
貊以為援是以日疏自危事窮智困卒赴匃奴豈不哀
哉陳豨梁人其少時數稱慕魏公子及將軍守邊招致
賓客而下士名聲過實周昌疑之疵瑕頗起懼禍及身
邪人進說遂陷無道於戲悲夫夫計之生孰成敗於人
也深矣
田儋
甚矣蒯通之謀亂齊驕淮隂其卒亡此兩人蒯通者善
為長短說論戰國之權變為八十一首通善齊人安期
生安期生嘗干項羽項羽不能用其策已而項羽欲封
此兩人兩人終不肯受亡去田横之高節賓客慕義而
從横死豈非至賢余因而列焉無不善畫者莫能圖何
哉
樊酈滕灌
吾適豐沛問其遺老觀故蕭曹樊噲滕公之家及其素
異哉所聞方其鼔刀屠狗賣繒之時豈自知附驥之尾
垂名漢廷德流子孫哉余與他廣通為言高祖功臣之
興時若此云
劉敬叔孫通
語曰千金之裘非一狐之腋也臺榭之榱非一木之枝
也三代之際非一士之智也信哉夫高祖起微細定海
内謀計用兵可謂盡之矣然而劉敬脫輓輅一說建萬
世之安智豈可專耶叔孫通希世度務制禮進退與時
變化卒為漢家儒宗大直若詘道固委蛇蓋謂是乎
季布欒布
以項羽之氣而季布以勇顯於楚身屢典軍搴旗者數
矣可謂壯士然被刑戮為人奴而不死何其下也彼必
自負其材故受辱而不羞欲有所用其未足也故終為
漢名將賢者誠重其死夫婢妾賤人感慨而自殺者非
能勇也其計畫無復之耳欒布哭彭越趣湯如歸者彼
誠知所處不自重其死雖往古烈士何以加焉
袁盎晁錯
袁盎雖不好學亦善傅會仁心為質引義忼慨遭孝文
初立資適逢世時以變易及吳楚一說說雖行哉然復
不遂好聲矜賢竟以名敗晁錯為家令時數言事不用
後擅權多所變更諸侯發難不急匡救欲報私讐反以
亡軀語曰變古亂常不死則亡豈錯等謂邪
張釋之馮唐
張季之言長者守法不阿意馮公之論將率有味哉有
味哉語曰不知其人視其友二君之所稱誦可著廊廟
書曰不偏不黨王道蕩蕩不黨不偏王道便便張季馮
公近之矣
吳王濞
吳王之王繇父省也能薄賦斂使其衆以擅山海利逆
亂之萌自其子興爭技發難卒亡其本親越謀宗竟以
夷隕晁錯為國遠慮禍近及身袁盎權說初寵後辱故
古者諸侯地不過百里山海不以封毋親夷狄以疏其
屬蓋謂吳耶毋為權首反受其咎豈盎錯耶
魏其武安侯
魏其武安皆以外戚重灌夫用一時决策而名顯魏其
之舉以吳楚武安之貴在日月之際然魏其誠不知時
變灌夫無術而不遜兩人相翼乃成禍亂武安負貴而
好權杯酒責望陷彼兩賢嗚呼哀哉遷怒及人命亦不
延衆庶不載竟被惡言嗚呼哀哉禍所從來矣
李將軍
傳曰其身正不令而行其身不正雖令不從其李將軍
之謂也余覩李將軍悛悛如鄙人口不能道辭及死之
日天下知與不知皆為盡哀彼其忠實心誠信於士大
夫也諺曰桃李不言下自成蹊此言雖小可以諭大也
匃奴
孔子著春秋隠桓之間則章至定哀之際則微為其切
當世之文而㒺褒忌諱之辭也世俗之言匃奴者患其
徼一時之權而務讇納其說以便偏指不參彼巳將率
席中國廣大氣奮人主因以决策是以建功不深堯雖
賢興事業不成得禹而九州寧且欲興聖統唯在擇任
將相哉唯在擇任將相哉
衞將軍驃騎
蘇建語余曰吾嘗責大將軍至尊重而天下之賢大夫
毋稱焉願將軍觀古名將所招選擇賢者勉之哉大將
軍謝曰自魏其武安之厚賓客天子嘗切齒彼親附士
大夫招賢絀不肖者人主之柄也人臣奉法遵職而已
何與招士驃騎亦放此意其為將如此
南越
尉佗之王本繇任囂遭漢初定列為諸侯隆慮離溼疫
佗得以益驕甌路相攻南越動搖漢兵臨境嬰齊入朝
其後亡國徵自樛女吕嘉小忠令佗無後樓船從欲怠
傲失惑伏波困窮智慮愈殖因禍為福成敗之轉譬若
紏墨
司馬相如
春秋推見至隠易本隠之以顯大雅言王公大人而德
建黎庶小雅譏小巳之得失其流及上所以言雖外殊
其合德一也相如雖多虚辭濫說然其要歸引之節儉
此與詩之風諫何異揚雄以為靡麗之賦勸百風一猶
馳騁鄭衞之聲曲終而奏雅不已虧乎余采其語可論
者著於篇
淮南衡山
詩之所謂戎狄是膺荆舒是懲信哉是也淮南衡山親
為骨肉疆土千里列為諸侯不務遵蕃臣職以承輔天
子而專挾邪僻之計謀為畔逆仍父子再亡國各不終
其身為天下笑此非獨王過也亦其俗薄臣下漸靡使
然也夫荆楚僄勇輕悍好作亂乃自古記之矣
汲鄭
夫以汲鄭之賢有勢則賓客十倍無勢則否况衆人乎
下邽翟公有言始翟公為廷尉賓客闐門及廢門外可
設雀羅翟公復為廷尉賓客欲往翟公乃大署其門曰
一死一生乃知交情一貧一富乃知交態一貴一賤交
情乃見汲鄭亦云悲夫
酷吏
自郅都杜周十人者此皆以酷烈為聲然郅都伉直引
是非爭天下大體張湯以知隂陽人主與俱上下時數
辨當否國家賴其便趙禹時據法守正杜周從䛕以少
言為重自張湯死後網密多詆嚴官事寢以耗廢九卿
碌碌奉其官救過不贍何暇論繩墨之外乎然此十人
中其廉者足以為儀表其汚者足以為戒方略教導禁
姦止邪一切亦皆彬彬質有其文武焉雖慘酷斯稱其
位矣至若蜀守馮當暴挫廣漢李貞擅磔人東郡彌僕
鋸項天水駱璧推減河東禇廣妄殺京兆無忌馮翊殷
周蝮鷙水衡閻奉朴擊賣請何足數哉何足數哉
大宛
禹本紀言河出崑崙崑崙其高二千五百餘里日月所
相辟隠為光明也其上有醴泉瑶池今自張騫使大夏
之後也窮河源惡覩本紀所謂崑崙者乎故言九州九
川尚書近之矣至禹本紀山海經所有怪物余不敢言
之也
游俠
吾視郭解狀貌不及中人言語不足採者然天下無賢
與不肖知與不知皆慕其聲言俠者皆引以為名諺曰
人貌榮名豈有既乎於戲惜哉
文章辨體彙選卷三百八十五
