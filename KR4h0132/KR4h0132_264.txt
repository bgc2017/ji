文章辨體彙選卷二百六十四
明賀復徵編
尺牘六
答郡守(明宋濂)
自嬰禍患以來得怔忡疾見一夫負戟而趨心輙驚怖
杵擊下上面無色澤近來衰孱益甚自度亦不久在人
世者所居之北有一峯峻甚俗以其如馮翊夏陽之山
因號曰小龍門其間多閒曠之地思誅茅架草屋三間
以奉老親此足一出衆事皆棄
與鄭叔度(方孝孺)
拙益甚家益落有田數十畝小民見其不足為輕重棄
不為佃菜棘盈疇家人報絶糧輒笑曰古人有三旬九
食缾無儲粟者豈我獨耶且天下之不得其願者皆是
也吾縦自憂其如衆人何因相與大笑而止
與徐少詹溥(楊守陳)
平昔才無半斗而喜作文飲僅可數合而喜與賓客燕
酣行不能里計而喜游涉今皆不復爾入朝班滿前皆
少年新貴人獨以一白髮青衫厠其後雖未謀引去宦
況已索然矣
答李鐩(何喬新)
歸田以來憂患不干其心毁謗不入於耳視陸宣公在
忠州蓋過之矣方少壮時猶不如人況老且疾豈可再
起以取後生描畫哉倘相知有問及者煩告之曰老病
日侵不堪當世用矣自古及今再起者孰能善其終哉
寇萊公王三原且然況其他乎
與錢與謙(李東陽)
屢得書并所寄詩文知造詣益深博但辭旨漫衍勢難
精擇且中間時一作聱牙語則又失之險怪觀與謙數
年前所撰述眀白頓挫動中機會者却似不同夫珠雖
善走要不可令躍出盤外水雖就下若止於非所當止
則溢為横流與謙之明非不及此也無乃以易心發之
如柳柳州所戒者乎
答李白洲憲長(陳獻章)
郁丞來得手書并近稿二幅元日扶醉等作殊有意思
非但言語之工而已也來喻所以處病夫至矣病夫何
德以堪之頃答張主事書尚未聞於左右耶北門園池
之勝孰與漳州山泉先生富馬之惠孰與弘農公今且
使病夫為邵堯夫乎為戴簡乎病夫得附驥尾為羊城
添勝迹於後代豈假言哉破數百金先生不惜與人顧
受之者未易耳病夫平生山水稍癖待明年服闋後採
藥羅浮訪醫南岳上下黃龍洞嘯歌祝融峯少償夙願
然後歸拜先生之賜未晩也河洛後天數過九九病夫
一生不受人間供養或者其超出六合乎顧别駕送契
來且與領状若委人承管則未也先生亮之
答弟德克上書(康海)
白七弟晩且寝矣覽爾所上書深有意致即爾不知吾
意在所然其言自多愛敬欣然終日且知弟由是以往
能改過亮德也益大喜飲酒數杯至大醉卧矣恐爾不
知吾樂故以此告爾
答寇子惇(康海)
放逐後流連聲伎不復拘檢垂二十年雖鄉黨自好者
莫不耻之又安可與士大夫同日語者阮籍之志在日
獲酩酊耳三公萬戶非所願也
答王德徵(王九思)
九思者當世之狂人也翰林不容出為吏部吏部獲罪
左遷夀州夀州不可罷歸田里當世之士自負豪傑者
耳其姓名罔不怒罵而執事之書曰吾何愧此可發英
雄一笑也
復河南憲司(崔銑)
諸公欲立後渠書院理負郭官田俾塞戶為業僕山東
人自王父以來皆沾一命家于相者七十餘禩先人所
遺屋不華可以容膝田不饒可以餬口僕又蚤失偶一
婢給灑掃一子能自力食財一孫甫成童自費一飯一
蔬一褐一葛所玩止易論語亭下脩竹千箇又愛古人
好生非祭不宰雞鴨此外皆長物也自知福薄分足敢
固以辭望鈞令勿再布以動漁者之妄幸願諸公擴此
心更加惠於疲民寒士則愚老式同大慶
復文温州(徐禎卿)
枉手書垂慰謂當以三代人士自期僕何人敢奉明誨
竊聞之人性不同譬之牛羊自有順逆但貴無邪耻而
合大雅耳僕雖好小技亦非大垢惡即遭挫辱殊不愧
此心三代人士固非所望有知我者亦當置我於名士
間矣
荅張秀才(祝允明)
大都欲務為文者先勿以耳目奴心守人餲食偎人脚
汗不能自得觀宋人文無若觀唐文觀唐文無若觀六
朝晉魏等而上之以極六籍元與本朝雖佳者亦毋必
多視其否者請遂絶跡毋令厠我面側終日跨蹇驢不
越數堠一乘飛黃便自千里安可忽諸
答黃起亨(魏校)
久不挹碧梧翠竹之姿時入懷抱鑑湖風月無恙否雲
霞出海其樂何如校多病杜門聊以拙自修時出觀化
俯仰宇宙氤氲寥廓欣然會心物我俱忘觀來書似猶
以舊事芥蔕願開拓萬古心胸虚名在人間世譬猶閒
雲在天浮漚在海聚散起滅何常之有語曰達人大觀
無物不可狂言何如常甫久不聞起居煩叱姓名致意
與霍渭先(魏校)
别後有懷高風退而賦桑隰以見志不識以何日覲天
顔對天第一義安出信嚮何如儻有未合願益存誠潜
思以求感悟天下之事若從憤世嫉邪起端未免偏於
肅殺必也從太和中發出則四時之氣咸偹春而生常
為之主乃可合德造化也
與張含書(楊慎)
年來萬慮冰冷惟文字結習未忘頗以此自累招罪用
是勇念書壁云老境病磨難侵筆硯神前發願不作詩
文自今以始朝粥一盌夕燈一盞作在家僧行逕惟持
龐公空諸所有四字
與劉膾書(楊慎)
策髮以還頗厭進取幸兹荒戍瑟居得以息黥補刖自
惟千鈞之弩一發不鵠則可永弢矣故無寧效昔人放
于酒放于賞物且文有仗境生情詩或托物起興如崔
延伯每臨陣則召田僧超為壮士歌宋子京修史使麗
豎㸐椽燭吴元中起草令遠山磨隃麋是或一道也走
豈能執鞭古人聊以耗壮心遣餘年所謂老顛欲裂風景者
良亦有之不知我者不可聞此言知我者不可不聞此言
答湯子重(王寵)
家本酤徒生長鄽市入則楣柱塞目出則蹄足攝履呌
籌握箕之聲徹晝夜每一焦煩心腸沸熱以故山水之
好倍於儕輩徜徉湖上樂而忘返莊周言逃蓬藋者聞
人足音則跫然喜僕雖日羣鹿豕壌斷徑絶愈覺心神
俱爽耳且生平無他好頗躭文辭登臨稍倦則左圖右
書與古人晤語縦不能盡解片言會心莞然獨笑饑而
食飽而嘻人生適意耳須富貴何時誠日夕私賀恐後
之不如今也尚安望哉
答李東岡書(王維楨)
士人平居誓志期自表見不宜俛首人役此一跌折足
壮圖盡灰何者知所願之難伸也近世若此者往往而
有楨睹之惋且嘆焉彼山林幽寂蟬蜕塵壒之士既不
能從而驅馳世路環轉指隨又喪所本性功名之際可
不謂難哉是言本為東岡而設懼人以為我為托寓也
與平田管公書(王維楨)
楨讀賜至集三復矣他家皆臨帖字模粉畫耳獨翁自
吐胸臆披寫情性所不能離者古人體裁耳以傳久遠
睹者自有定議誰能私之乎楨濫竽詞曹久矣卒未有
窺然顧樂稱作者之美竢抵南中更欲綴一言于卷末
明修詞之道貴精不貴多其詞傳世以人不以言也
與陸芝秀才書(黃省曾)
弘治間有羅公玘者好為竒古而率多怪險餖飣之辭
居金陵時每有所造必棲踞於喬樹之巔霞思天想以
搆脉意或時閉坐一室客有於隙間窺者見其容色灰
槁有死人氣皆緩屨以出吾蘇都公少卿與伊乞厥考
墓銘銘成告少卿曰吾為此銘瞑去四五度矣今其所
傳圭峯稿者大抵皆樹巔死去之所得也
與楊東濱(陸深)
僕出巡將千里往返山川有極佳者大率太行西麓為
山西萬山中得一平曠有水處便立州縣城堞外四面
皆山也五臺尤靈怪而長松喬木高下森矗如虬龍肩
輿只行樹杪也六月須挾纊都無暑氣尚欲抵雲中觀
漢武帝五將軍出塞之地上醫巫閭然後南還耳
又與楊東濱(陸深)
僕夜歸宿山中晨起觀初日散影遥田滿地皆白雲以
軟輿經過瀰漫霡沐俯見城郭此身真在天上須臾扁
舟亂流還坐南榮映日從兒子寫漢書一兩段方啜新
稻飯一盂此樂恨不與東濱共之急足報去能乘興來
此一話何如
寄余懋昭(王廷陳)
僕林居無容自惟丈夫樹立已矣莫冀詞賦小技亦無
足煩其思惟紓其悰寄也每引曲自適上不慕古下不
肖俗為疎為懶不敢為狂為拙為愚不敢為惡高竹林
之賢而醜其放懷三閭之忠而過其沈智鴟夷之逝而
汙其富每景物會意輒命酒自歌酒不盡量歌不盡調
倦則偃臥卧不為夢厭苦俗途寧獨無與復究心老莊
保愛性命江湖乘興漲則不舟雅好雲嶠苔滑磴危鮮
不緩却此僕大略也子亦欲聞之耶
答劉儲秀(王廷陳)
冬首復聞旌節暫駐江干僕以卧痾無緣蒲伏候謁乃
冀返棹必得扳留野人理釣臨江磨刀向鮮侵晨起除
飭内治具玉趨在瞻松桂含色而執事又以間道直趨
會城雲雨虚無延佇徒切使我林壑無光罌罍見嗤世
路莽蕩再覿何日
答人(王廷陳)
執事結侣張筵虚左為敬崇榭曲房綺席屢改伎倆雜
陳絲肉競奏宫徵暗移羲和既逝蘭膏嗣輝逸興狎悰
干霄薄雲禮廢罰弛履遺纓絶俠氣溢於四座餘歡庇
於胥輿斯貴人靡麗之極娱非寒客迂儒之所希也
上楚王(王廷陳)
獻歲發春元夕且及華燈預製火樹夙成輝焰藴而俟
揚絲肉奮而思御將使月現重輪烟呈五色籠飛星於
几席生彩霧於櫩楹透驚電於綺䟽偹生品於采繪而
又敦崇大雅招集楚材於是漢水為醪大别化肉棄餘
之沾輿臺鼔腹誠君王壮麗之極娱也陳何人斯亦獲
濫竽書幣至門倉皇拜受即以告諸先廟侈諸親交巾
車既脂征徒已飭而節神妬賤寒疾忽膺呻吟伏枕神
馳念往若以君王之惠得免溝壑之憂則伏謁殿庭周
旋觀沼因以状朝雲而譽雄風固有日矣
答袁永之(高叔嗣)
金門多暇持戟自適勉事聖君流聲當世使僕夫得高
枕丘中逃名世外耕稼以輸王税采樵以奉親顔于時
新穀既升田家大治肥羜烹以享神枯魚燔而召友蓑
笠在戶桔橰空懸濁醪相命擊缶長歌兹亦鄙人之自
快而故人之所與也言不盡意努力自愛
答陳鶴(孫陞)
詩如畫意興所到形神畢具稱善畫詩又如樂羽干在
列節奏比和稱偹樂故詩不得舍聲調而專氣骨畫不
得遺色相而事模臨樂不得廢音響而尋條理詩本難
言然可意求格由深造亦從調入足下其謂何
與李少卿中麓(唐順之)
弟數年來閉門鄉居謝遣業緣交游既簡鉛槧亦疎曖
曖虚里桑梓滿眼自是天壌間樂事時復據小樓隠几
兀坐一種枯木寒灰趣味更别乃知造物者置我於此
意良不薄且端居多暇更有丹丘羽人之想聞牢山海
島仙靈窟宅思欲一往焉且將道齊魯之間得與兄一
劇談而老父高年勢難遠出會稽禹穴之間龍門太史
蹤迹所在兄倘亦有意乎
與華郎中補菴(唐順之)
僕不能為義而竊好人之為義古者有無相通以成一
體二記文中頗盡之嘗見世間富人惜財如惜血苟出
其槖中朽腐棄餘尚足以活宗戚閭里無限垂絶之命
乃睽睽相視不少動乎其心以為生財之道宜如此蓋
財生而心死焉久矣以此僕於執事義田及史君荒渰
二事心竊慕之凡求余文者多莫之與而此二文者雖
兩君不以余諉而余固樂為之役也
與人論祀鄉賢(唐順之)
鄉賢之祀關閭巷萬口公論關國家彰癉大典非勢位
可得而干非子孫可得而私若可以勢位干則魯國之
祭鄉先生於社者當太牢於三桓而不當太牢於一棲
棲伐樹削跡之人矣若子孫可得而私則三桓之有力
皆當奉其祖父以從祭於社與祭於大烝矣孔子之作
春秋以垂不朽當大書特書弗何叔紇之名於鄭僑吴
札之上矣故曰稱足以誄之稱足以諡之此臣子事其
君親如事天之心而不敢以一毫之私與焉者也此之
謂古道也今日之弊大率出於有力子孫遮掩門戶及
無耻生員餔醊之計相共成之絶無足為重輕羅念菴
以吉水鄉祠駁雜所祠非類耻其父與之同列欲奉其
主以歸此仁人孝子事親如天之心亦是視死如生之
心也鄉黨自好者生時必不肯與鄉里無賴為伍死而
魂氣有知何獨不然乎
與胡青崖同知書(唐順之)
向承枉顧草堂極荷見教兄之蒞民事又三四月矣不
知一體之愛今日真實試騐處自覺何如平時意見議
論試之煩瑣艱難處自覺已是實受用否古人問學只
從實地著工夫不涉言說亦無玄妙不弄聰明不卑階
級苦心志勞筋骨庸言信庸行謹是真實不誑語也兄
之高明願更有以教我
與洪方洲書(唐順之)
近來覺得詩文一事只是直寫胸臆如諺語所謂開口
見喉嚨者使後人讀之如真見其面目瑜瑕俱不容掩
所謂本色此為上乘文字楊子雲閃縮鬼怪欲說不說
不說又說此最下者其心術又略可知眉山子極有見
不知韓子荆國何取焉近來作家如吹畫壺糊糊塗塗
不知何調又如村屠割肉一片皮毛斯益下矣試質之
兄其有會焉否
與繼津兄書(楊繼盛)
夫識時勢者在俊傑此等時勢兄識之久矣而必欲為
此者蓋一念為國之誠故利害有所不暇顧耳然欲幹
天下之事當思其如何下手如何收煞事成如何結果
不成落何名目死生雖不計必竟果不徒死不思之思
之又重思之弟非阻兄忠貞之為若損友者蓋真見事
必不可成故耳況此時兄十分小心迴避猶恐禍及何
乃自投禍機乎
其二
仰讀手教足見兄以天下為己任敬羨敬羨宣大係天
下安危弟豈不知使弟在部必為兄之所為者乃阻抑
若此者何蓋以兄處最嫌疑之地耳況老賊報復害人
之巧入于至神者乎此弟之所甚慮而知己溺愛迫切
之情如何能已此事在他人為之如何不可而在兄為
之則甚不可況才尚有大展時節此時且歛鋒蓄銳俟
時可為則轟烈一場勿徒求盡其心而不計事之成否
皆知致身為忠不知為天下愛其身尤為忠之大者請
兄更思
與王元美(李攀龍)
秋高酒熟極思攜元美子與輩飲燕市中醉為吴歌相
枕籍股掌間也而不可得又不能奮飛為奈何郡甚邇
鄴滑每能聞謝客新詩滑令張佳胤亦美士也嘗扼腕
自恨不得見王生嗟嗟一時傾蓋遂成曠代之遇精元
契合氣數適值當今之世舍我其誰吾弟少年名家子
激清風於千仞愈益振響矣唯時掖進勿負聫璧之約
不朽者文不晦者心
其二
真定邸中開椷知元美病殊甚即驚愕不識所措手不
覺吞聲霣涕矣元美素健如齧馬何至此哉嫂免身一
男子大自慰情幸無恙當強粥也示詩哀激如秋雨真
不可讀竟歌諸婢愴然矣&KR0629;困之餘非此人無此語也
其三
向見紫髯魏從事併念足下不識玄德夫人當如孫仲
謀面孔否也
其四
徂夏之月蓋不佞祗役上郡道中忽隸自山東來持元
美報書及郵卒自隴西以小馮君所致元美遺僕書各
至發之如見元美也詩凡十有四章咄咄生色矣時攀
龍披髮據胡床高坐以奏江湖太華之篇則飛霜自塞
外來朔氣逼人肌骨胡笳頓咽代馬躑躅也悲哉豈齊
音故有騶生之風耶秦漢以還三千載乃有物如此攀
龍且歸矣許長史猶在人間得足下書輒馳示攀龍云
足下視管鮑直賈豎耳
其五
某不幸中於流言足下愛我乃能縷縷為語如汚已者
是猶不以某為非人足下曩固慮及於此僕雖倔彊亦
已郡國一吏矣方且局促轅下也元美自信僕豈能以
伯樂望衆人即間及僕他事某一不敢知某惰民苟升
斗粟餬口即飲河之願不欲為盧至長者僕亦名為守
哉跡僕所御一朱轓而抱關者爾猶尚不免於流言胡
為爾日薾然磬折路傍早晩解綬去已定矣一州如斗
大日出而視事即不崇朝閉閣卧也燕趙南北殆千里
人相食盗賊嘯聚白日出禦人即邢㐮之間有㲠犬我
輩何謂無益時理亂何謂於吏治厭薄也足下不示僕
誰復言者今僕亦獨為足下言耳
其六
日為候足下者小祗園清齋辟瘧坐談名理孰與相視
海岱之間雄飲盡石旁若無人也遂不知别時作何状
既抵西郭茵馮之上恍惚拍浮之態元美在前褰帷四
顧月出之光耿耿流思耳千古一快惟足下念焉今遣
僕泗追謝足下不遠數百里命駕者是役也不佞敢忘
所以圖報乎奏記諸臺幸假一掾屬與僕泗共之恃足
下為代益依依於此
與許殿卿書(李攀龍)
某抵東居且二月日夜望殿卿來甚急而意不能待愈
成契闊殿卿殿卿萬里生還不當日鼔飲樂邪洪使君
力疾視事又安在哉人苦不知足初某守鉅鹿時又焉
知有三秦之役也徒以謂它遷行為不苟去爾栖栖入
關乃日夜與二三孺子妾緝蘆而處等於幕燕一行校
閱帖括成山精神既疲披詠漸廢何為者乎安得與殿
卿縮秫嚼苦驩然道故握手景陽之濱以弄白雲元美
天下才也然願一當某久矣兄其為我職志
與宗子相書(李攀龍)
元美來亟謂子相出遇都門之外信宿而去蕭然各有
江湖之氣也壮哉邢州太守奉職無似囹圄空虚一日
治牘十日為布衣之飲齋閤海内旁若無人郡城之樓
不下百尺西望太行東望漳水北眺神京一瞬千里
歸復雷雨乃歌黃榆諸篇以敵其勢則響振大陸秋色
漂颯頽乎就醉遂極千載品物五子於中原右宗左徐
哀吴郎之去國悼梁生之不禄是時也曾晢牧皮為未
狂他豈暇論哉月晦興盡驪駒在道握手洺水之上黯
淡不語某雖僻惰旋亦自失也
報高子明(宗臣)
卧痾江干頻得故人來訊雨中連榻花下飛觴進艇長
波散髮弄月紫簫玉笛颯起中流白露可飡天河在袖
此人間至勝而僕得與故人共之
報張助甫(宗臣)
鄙人兹歸請家君倘果五岳之志則武夷天台之上有
丹竈在焉足下能早遂初服僕將遣白龍而候之浮世
紛華已盡耳目即使白頭于此亦何佳況草木同腐壮
士耻之故人知我當不訝其言之迂也
奉徐公書(徐渭)
曩兒枚歸自塞垣伏承推恩兼賜教示捧誦之後懷在
袖中出入既頻紙毛字退而後歸於篋笥迨於北上謂
得更沾薰沐庶幾桑榆而臺下遂遠承明失所依庇某
衰老荒塞無王粲杜甫之才時既太平又非避亂投安
之比徒靦顔毛穎博十年粟藿為羽衣入山一往不返
之計故低頭沙漠顧復蹋翅而歸行道不省饑鷹便謂
得兔悉虚聲耳獵者自知也
與馬策之(徐渭)
髮白齒搖矣猶把一寸毛錐走數千里道營營一冷坑
上此與老牯踉蹌以耕拽犂不動而淚漬肩瘡者何異
噫可悲也每至菱笋候必兀坐神馳而尤搖搖者策之
之所也厨書幸為好收藏歸而尚健當與吾子讀之也
與季友書(徐渭)
韓愈孟郊盧仝李賀詩近頗閱之乃知李杜之外復有
如此竒種眼界始稍寬潤不知近日學王孟人何故伎
倆如此狹小在他面前說李杜不得何況此四家耶殊
可怪歎菽粟雖常嗜不信有却龍肝鳳髓都不理耶
答許北口書(徐渭)
公之選詩可謂一歸於正復得其大矣此事更無他端
即公所謂可興可觀可羣可怨一訣盡之矣試取所選
者讀之果能如冷水澆背陡然一驚便是興觀羣怨之
品如其不然復不是矣然有一種直展横鋪麤而似豪
質而似雅可動俗眼如頑塊大臠入嘉筵則斥在屠手
則取者不可不慎之也鄙本盲於詩偶去取無甚異同
於公然有異同亦恃公之知不敢詭隨也不妨更爾惟
子安採蓮長安等篇涉艷者愚意在所必選比之真西
山文章正宗附李斯逐客書可也如何如何
答李參戎書(徐渭)
乍捧手教繼拜盛儀回思往日銜杯蒲謝樹石之間談
說鼓鼙眄睞弓劔日沈月升而猶不忍别去乘醉拂袂
毬騎雜揚塵縷縷起道上醺然幾墜真昨日事耳舊景
殢人繼今新雅馳想可知矣瀟然到都解装便思插羽
顧以三百里之遥裹足可至儻再勤圉人付以一策則
事濟矣然豈僕所當自言耶
與兩畫史書(徐渭)
竒峯絶壁大水懸流怪石蒼松幽人羽客大抵以墨汁
淋漓烟嵐滿紙曠如無天密如無地為上
百叢媚萼一幹枯枝墨則雨潤彩則露鮮飛鳴栖息動
静如生悦性弄情工而入逸斯為妙品
文章辨體彙選卷二百六十四
