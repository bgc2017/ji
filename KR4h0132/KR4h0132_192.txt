文章辨體彙選卷一百九十二
明賀復徵編
試策
宋理宗試策(宋陳成甫)
對國勢有所恃而重則地勢與之俱重國勢無所恃而
輕則地勢與之俱輕勢之重者用其國而有餘勢之輕
者保其國而不足愚嘗泛觀立國之規模矣將有勇怯
兵有強弱財有豐匱器有堅朽此勢属於國而無常形
者也崇岡複嶺扃鑰嚴固驚濤怒波舟楫利便此險設
於地而有定勢者也自古及今同是國也則亦同是地
也同是地也則亦同是險也然固有善用其國而無敵
於天下者亦有僅保其國而左支右吾之不暇者此無
他係於國勢之重輕耳夫地勢之險易與國而存亾國
勢之重輕隨時而軒輕問其將果勇歟兵果強歟財果
豐而器果備歟是之謂國勢有所恃而重若然者進可
以攻退可以守表裏山河惟吾地勢之所便耳故曰用
其國而有餘問其將果怯歟兵果弱歟財果匱而器果
乏歟是之謂國勢無所恃而輕若然者以戰不勝以守
不固金城湯池適足為寇敵之資耳故曰保其國而不
足感時撫事慨念興哀蓋嘗求齊之所以立國者矣始
之陵駕方城震薄漢水者此齊也後之困於易水役於
函關者亦此齊也豈地勢不如昔哉有威公管仲則國
勢重無威公管仲則國勢輕此用國之效所以不同也
又嘗求晉之所以立國者矣始之伐楚救宋俘曹執衛
者此晉也後之分於六卿辱於秦楚者亦此晉也豈地
勢不如昔哉有文公舅犯則國勢重無文公舅犯則國
勢輕此用國之效又所以不同也大抵地有常形國無
定勢其有常者在乎擇險而知所守其無定者作之則
興委之則衰振之則強玩之則弱而要其所以為興衰
強弱者尤係乎立國之重輕也執事先生據今援古即
國勢之所宜謹者何先地勢之所宜備者孰急發為問
目下策末學愚竊謂地勢之險易未有不恃國勢之重
輕以為存亾者也江左之事亦陋矣然其有所恃以立
者可不推求其故乎赤壁之役人皆謂吳所以勝魏者
黃蓋之一炬也殊不知斫案之頃孫權何所激而奮怒
密表之後周瑜何所見而請行則吴之立國必陰有足
恃者矣國險民附賢能效用其大勢之重若此則赤壁
之險非地勢之險有所恃而能險也淮淝之役人皆謂
晉之所以却秦者朱序之一呼也殊不知别墅之遊安
石何所見而不懼渡澗之擊牢之何所顧而敢前則晉
之立國必陰有足恃者矣指授餘閒部陳嚴整其大勢
之重若此則淮淝之險非地勢之險有所恃而能險也
乃若雍丘之屯將無尺兵軍無斗糧乃能扼石勒之強
而奪之氣是國勢之所恃以為重者祖逖主之也及夫
代以若思則自輕其勢而雍丘非晉有矣關中之入君
無素謀國無素備乃能擣姚秦之墟而馘其首是國勢
之所恃以為重者劉裕張之也及夫付以孺子則自輕
其勢而關中反為赫連所有矣參考而並觀之未有國
勢重而地勢不與之俱重亦未有國勢輕而地勢不與
之俱輕者也然則今日亦將為國勢廣乎抑將為地勢
廣乎愚嘗合東南大勢觀之竊謂全蜀之地天下之頭
目也東晉不能有而我宋有之荆襄之地天下之要害
也孫權不能有而吾宋有之以昔人之所不能有而吾
獨據其全以扼其險是宜立國之勢必有非江左所能
及者而今日之弊乃盻盻然疑於弱矣何歟嗚呼盍亦
即其平日之所恃者觀之矣愚不知今日之所恃者何
哉果恃吾爪牙之將足以重北門之鑰乎何饕帥之紛
紛也果恃吾貔虎之士足以重三邊之屯乎何虚籍之
總總也抑恃吾腐紅之粟犀利之器增重大山四維之
基乎則又未能財貨山積而戈甲霜明也惟其無所恃
以為重也故韃騎再驅而全蜀危庸將一呼而荆襄潰
地勢之險昔人之所願而不可得者殆將非吾有矣世
之搤腕而談抵掌而議者未嘗不以地勢之存亾為慮
也愚則曰國勢之重輕尤所當慮今日積輕之弊非一
日矣端平以來名曰更化而舉動之輕甚於前日帥閫
之謀始輕於戰復輕於和朝廷之令始輕於行復輕於
改名器輕於䙝賞罰輕於戱為仕者輕廟堂為兵者輕
將帥為民者輕其長上此其積輕之勢將恐國不足以
為國而奚止地勢險要之足備哉然則如之何而國勢
重曰君上有大權則國勢重朝廷有公論則國勢重天
下有君子則國勢重以之張國威則將勇而兵強以之
裕國計則財豐而器備輕重之機形於内而興衰強弱
之證著於外在吾君一舉措間耳獨不以家法觀之乎
我朝廷立國以來重相臣以一事權防專竊也重臺諫
以司言責防壅蔽也重給舍以主王命防私謁也重監
司以察州縣防末大也惟其有所恃以為重故強蕃悍
然於西陲而屈服於王文正公之一言契丹桀驁於北
境而俛首於司馬公之一相西川之盜聞張忠定之威
聲而投戈陜西之兵聞韓忠獻之復帥而增氣嗚呼必
有若人者庶乎其足以重吾國矣邇日梅鼎易調台躔
改色必有任新責者膠庠諸生懷恤緯之憂久矣故因
明問而吐其狂(沈芬曰原集有試策一種蔓靡之格儼然今日墨裁耳聊存一首以誌其體)
上舍試策(王十朋)
舉國皆儒則儒者之名不聞為吏皆循則吏之名不聞
為士皆純德野無遺賢則獨行逸民之名不聞為子皆
孝為臣皆忠則忠臣孝子之名不聞愚嘗讀渾渾之書
而得九官十二牧之為人讀灝灝之書而得伊尹伊陟
傅說之為人讀噩噩之書而得周公閎夭之徒之為人
彼皆大儒也當時不稱其為儒彼皆治致循良之治也
當時不目之曰循吏彼皆為忠為孝也當時不指之曰
某為忠臣某為孝子下至於鄉黨庠序之間不聞其有
獨行山林草野之間不聞其有逸民自魯國之人以儒
稱則儒道衰於周矣自鄭相子産楚相孫叔敖以循吏
聞則吏治始衰於列國矣自伯夷柳下惠以獨行著則
天下之士始有尚偏之弊矣自長沮桀溺之徒以逸民
而長往則韜光鏟采於漁樵之間者多逸民矣自子胥
以忠稱於吴曾參以孝稱於魯則忠臣孝子稀疎寥絶
如參辰之相望矣嗚呼士以一行得名於時彼亦何等
時邪西漢之有儒林有循吏非西漢之美事蓋自高祖
見儒服而慢罵而儒服不振申韓之術行於世而吏治
多出於刑名班固作西京一書表儒林循吏而出之所
以傷漢之儒與吏也東漢之有獨行逸民非東漢之美
事蓋自矯激之俗興士始流為厓異斬絶之行自廉恥
之風喪時始貴高舉遠蹈之人范曄作東都一書表獨
行逸民而出之亦傷士之少純全時之多獨善也李唐
之有孝友有忠義非李唐美事蓋自高祖變節於晉陽
而唐無忠義之風文皇行虧於閨門之内而唐無孝友
之俗秉史筆者表孝友忠義而出之蓋傷當時忠孝之
難能而僅有為足貴也夫天下皆有則所有者不勝書
天下皆無則僅有者斯可書且西漢有商山之四皓非
無逸民也有矯世之楊王孫非無獨行也而班固不立
逸民獨行傳者蓋以當時之士廉退者尚多無貴乎逸
民行之全純者猶衆無取乎獨行其不以是立傳蓋不
欲使當時有逸民獨行之名也東漢有江革申屠蟠之
類非不甚孝有李固杜喬之徒非不甚忠而范曄不立
忠義孝友之傳者蓋以當時俗多孝友則孝友不可悉
書人多忠義則忠義殆不一傳二傳之不立蓋不欲使
當時有孝友忠義之名也若夫居儒林者二十有三人
經術淵源者孔安國為之最安國得聖人家傳之學非
淵源乎在循吏者六人政治忠厚者蜀文翁為之伯文
翁興學校以化民非忠厚乎以獨行顯者二十有四愚
竊有取於范式式以信義行於朋友時人知其可以託
死是固本諸賢聖而不為矯激也以隱逸稱者十有七
愚竊有取於嚴陵陵高尚其志卒不為光武用議者謂
其得聖人之清是故樂在山林而不盜聲名也言言之
烈史臣之所以贊顔叚蒸蒸之善柳宗元之所以銘李
興然真卿秀實行非一端而不列於忠義愚獨於忠義
三十七人之中深喜全節之張巡李興割股肉以進其
親非名教之所貴愚獨於孝友十人之中深喜義門之
李知本若夫四百年之漢三百年之唐洪儒碩學將相
名臣皆繇此途出不列於數者之目非為不足列也正
以其全德備行不可列於一端以小之耳且西京儒者
莫如揚雄氏詎可列雄於儒林乎東都循吏莫如卓魯
二子詎可列卓魯於循吏乎李唐忠孝莫如狄仁傑詎
可列仁傑於孝友忠義乎推此則知以一行而得名者
不如不列於是科之為美史臣去取端有旨哉雖然班
史之去取固善矣張湯杜周以殘忍深刻著名者也而
不列於酷吏則何以衰殘刻之風范史之去取固善矣
蔡琰失節於胡行非不醜也乃以其文采之故而傳諸
列女則何以勵天下之婦節唐史之去取固善矣裴延
齡奸佞之雄者也而不列於奸臣則又非春秋斧鉞之
誅矣嗚呼自古名士多史才少班范諸子皆有良史之
才而去取猶未盡當潛德之幽馨未必盡發已死之奸
䛕未必盡誅此韓退之所以有人禍天刑之畏也
文章辨體彙選卷一百九十二
