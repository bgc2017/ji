文章辨體彙選卷二百五十四
明賀復徵編
書五十
答湘東王求文集及詩苑英華書(梁昭明太子)
得疏知須詩苑英華及諸文製發函伸紙閱覽無輟雖
事涉烏有義異擬倫而清新卓爾殊為佳作夫文典則
累野麗則傷浮能麗而不浮典而不野文質彬彬有君
子之致吾嘗欲為之但恨未逮耳觀汝諸文殊與意會
至於此書彌見其美遠兼邃古傍槩典墳學以聚益居
焉可賞吾少好斯文迄兹無倦譚經之暇斷務之餘陟
龍樓而静拱掩鶴關而高卧與其飽食終日寧遊思於
文林或日因春陽其物韶麗樹花發鶯鳴和春泉生暄
風至陶嘉月而嬉遊藉芳草而眺瞩或朱炎受謝白藏
紀旹玉露夕流金風時扇悟秋山之心登高而遠託或
夏條可結倦於邑而属詞冬雪千里覩紛霏而興詠密
親離則手為心使昆弟宴則墨以硯露又愛賢之情與
旹而篤冀同市駿庶匪畏龍不如子晉而事似洛濱之
遊多愧子桓而興同漳川之賞漾舟玄圃必集應阮之
儔徐輪博望亦招龍淵之侣校覈仁義源本山川旨酒
盈罍嘉肴溢俎曜靈既隱繼之以朗月高舂旣夕申之
以清夜並命連篇在兹彌博又往年因暇搜授英華上
下數十年間未易詳悉猶有遺恨而其書巳傳雖未為
精覈亦粗足諷覽集乃不工而並作多麗汝旣須之皆
遣送也某啟
與何胤書(昭眀太子)
某叩頭叩頭昔園公道勝漢盈屈節春卿經明漢莊北
面況乃義兼乎此而顧揆不肖哉但經途千里𦕈焉莫
因何嘗不夢姑胥而鬱陶想具區而杼軸心往形畱於
兹有年載矣方今朱明受謝清風戒寒想攝養得宜與
時休適耽精義味玄理息囂塵玩泉石激揚碩學誘接
後進志與秋天競高理與春泉争溢樂可言乎豈與口
厭芻豢耳聆絲竹之娛者同年而語哉方今泰階端平
天下無事修日養夕差得從容鑽閱六經汎濫百氏研
尋物理領略清言既以自慰且以自儆而才性有限思
力匪長熱疹惛憒多慚過目釋卷便忘是以蒙求之懷
於兹彌軫聊遣典書陳顯宗申其藴結想敬(闕)宜此豈
盡意某叩頭
梁簡文帝答新渝侯和詩書
垂示三首風雲吐於行間珠玉生於字裏跨躡曹左曾
超潘陸雙髩向光風流巳絶九梁插花步搖為古高樓
懷怨結眉表色長門下泣破粉成痕復有影裏細腰令
與真類鏡中好面還將畫等此皆性情卓絶新致英竒
故知吹簫入秦方識來鳳之巧鳴瑟向趙始覩駐雲之
曲手持口誦喜荷交并也
簡文帝答張纉謝示書
綱好文章於今二十五載矣竊嘗論之日月星辰火龍
黼黻尚且著於玄象章乎人事而況文辭可止詠歌可
輟乎不為壯夫揚雄實小言破道非謂君子曹植亦小
辨破言論之科刑罪在不赦至如春庭樂景轉蕙承風
秋雨且晴檐梧初下浮雲生野明月入樓時命親賓乍
動嚴駕車渠屢酌鸚鵡驟傾伊昔三邊久畱四戰胡霧
連天征旗拂日時聞塢笛遥聽塞笳或鄉思悽然或雄
心憤薄是以沉吟短翰補綴庸音寓目寫心因事而作
簡文帝答徐摛書
山濤有言東宫養德而巳但今與古殊時有監撫之務
竟不能黜邪進善少助國章獻可替不仰禆聖政以此
慙惶無忘夕惕驅馳五嶺在戎十年阻險艱難備更之
矣觀夫全軀具臣刀筆小吏未嘗識山川之形勢介胄
之勤勞細民之疾苦風俗之嗜好高閣之間可來高門
之地徒重玉饌羅前黃金在握浞訾栗斯容與自憙亦
復言羲軒以來一人而巳使人見此良足長歎
簡文帝與蕭臨川書
零雨送秋輕寒迎節江楓曉落林葉初黃登舟已積殊
足勞止解維金闕定在何日八區内侍厭直御史之廬
九棘外府且息官曹之務應分竹南川剖符千里但黑
水初旋未申十千之飲桂宫旣啟復乖雙闕之宴文雅
縱横即事分阻清夜西園𦕈然未克想征艫而結歎望
桂席而霑衿若使弘農書疏脫還鄴下河南口占儻歸
鄉里必遲青泥之封且覯朱明之詩白雲在天蒼波無
極瞻之岐路眷慨良深愛護波潮敬勖光彩
簡文帝答湘東王和受試詩書
吾輩亦無所遊賞止事披閱性既好文時復短詠雖是
庸音不能閣筆有慙伎癢更同故態比見京師文體懦
鈍殊常競學浮疎爭為闡緩玄冬修夜思所不得既殊
此興正背風騷若夫六典三禮所施則有地吉凶賓嘉
用之則有所未聞吟詠情性反儗内則之篇操筆寫志
更摹酒誥之作遲遲春日翻學歸藏湛湛江水遂同大
傳吾旣拙於為文不敢輕有掎摭但以當世之作歴方
古之才人遠則揚馬曹王近則潘陸顔謝而觀其遣辭
用心了不相似若以今文為是則古文為非若昔賢可
稱則今體宜棄俱為盍各則未之敢許又時有效謝康
樂裴鴻臚文者亦頗有惑焉何者謝客吐言天拔出於
自然時有不拘是其糟粕裴氏乃是良史之才了無篇
什之美是為學謝則不届其精華但得其冗長師裴則
蔑絶其所長惟得其所短謝故巧不可階裴亦質不宜
慕故胸馳臆斷之侣好名忘實之類方分肉於仁獸逞
卻克於邯鄲入鮑忘臭效尤致禍決羽謝生豈三千之
可及伏膺裴氏懼兩唐之不傳故玉徽金銑反為拙目
所嗤巴人下里更合郢中之聽陽春高而不和妙聲絶
而不尋竟不精討錙銖覈量文質有異巧心終愧妍手
是以握瑜懷玉之士瞻鄭邦而知退章甫翠履之人望
閩鄉而嘆息詩旣若此筆又如之徒以烟墨不言受其
驅染紙札無情任其搖襞甚矣哉文之横流一至於此
至如近世謝朓沈約之詩任昉陸倕之筆斯實文章之
冠冕述作之楷模張士簡之賦周升逸之辨亦成佳手
難可復遇文章未墜必有英絶領袖之者非弟而誰每
欲論之無可與語吾子建亦共商㩁辨兹清濁使如涇
渭論兹月旦類彼汝南朱丹既定雌黃有别使夫懷鼠
知慙濫竽自恥譬斯袁紹畏見子將同彼盜牛遥羞王
烈相思不見我勞如何
元帝答齊國雙馬書
名重桂條形圖柳谷襄陽地穴近求未易滇池水裏遠
訪猶難價匹龍媒聲齊驥子河精曜采似伏波之鑄銅
震象飛文笑東瀛之刻玉加以控斯銀勒利此金銜鞍
揭鏤衢光含兩月纏榮紫縷色麗雙絲方嗤晉后恒乘
鄭國之駟更鄙曹君經餉蜀王之馬
元帝與劉智藏書
自林宗遄反玄度言歸以結元禮之心彌益真長之歎
故以臨風望美對月懷賢有勞寤寐無忘興寢方今玄
冥在節歲聿云遒日似青緹雲浮紅蘂清臺炭重北宫
井溢想禪說為娛稍符九次成誦之功轉探三密山間
芳杜自有松竹之娛巖穴鳴琴非無薜蘿之致修德之
暇差足樂也昔韓梅兩福求羊二仲鄭林騰名於馮翊
周黨傳方於太原或有百鎰可捐千金非貴松子為餐
蒲根是服未有高蹈真儒歸宗法海梵王四鶴集林籞
而相鳴帝釋千馬經丘園而跼步有一於此猶或稱竒
兼而總之何其盛也故知南臨之水已類吕梁之川北
眺之山彌同武安之嶺豈復還思溆浦尚想彊臺睠彼
漢池載懷荒谷以此相求心可知矣僕久壓塵邦本懷
人外加以服膺常住諷味了因彌用思齊每增求友常
欲登却月之嶺蔭偃盖之松挹璇玉之源解蓮華之劍藩
維有限脫屣無由每坐向詡之床恒思管寧之榻夢匡
山而太息想桓亭而延佇白雲間之蒼江不極未因扺
掌我勞如何想無金玉數在郵示弱水難航猶致書於
青鳥流川弗遠佇芳音於赤玉鶴望還信以代萱蘇得
志忘言此寧多述法車叩頭叩頭
與沈約書(任昉)
范僕射遂不救疾范侯淳孝睦友在家必聞直道正色
立朝斯著一金之俸必徧親倫鍾庾之秩散之故舊佐
命興王心力俱盡謀猷忠允諒誠匪躬破産而字死友
之孤開門而延故人之殯則惟其常無得而稱矣器用
車馬無改平生之素凴論欵對不易布素之交若斯人
者豈云易遇昉將莅此邦務在遄邁雖解駕流連再貽
欵顧將乖之際不忍告别無益離悲秖增今悵永念平
生忽焉疇曩追尋笑緒皆成悲端
為庾杲之與劉居士虬書(任昉)
自别荆南迄將二紀杲之牽滯形有推遷物役丈人没
志外身超然獨善雖心懸咫尺而事阻山河悠悠白雲
依然有道金涼佇運想恒納宜沖明在襟履候無爽體
道為用蹈理則和杲之牽綴疲朽愧心已多訪德則山
林窅然觀道則風雲自遠歲暮之期指塗衡岳神虚氣
懋無待怡和江湖相望安事行李司徒竟陵王懋于神
者言象所絶接乎士者遐邇所宗鍾石非禮樂之本纓
褐豈朝埜之謂想闇投之懷不以形體為阻一日通籍
梁邸親奉話言夢想清塵為歲已積以丈人非羔雁所
榮故息蒲幣之典勝寄冥運諒有風期之遲君王卜居
郊郭縈帶川阜顯不徇功晦不標迹從容乎人埜之間
以窮二者之致且宏護為心廣孚貞俗思䎹繁表共剖
衆心妙域筵山河虚館帶川涘實望賁然少詶側遲昔
東平樂善旌君大於東閣今王愛數致吾子於西山豈
不盛與百齡飄驟凝滯自物千載一朝為仁由已且零
雪戒塗非滅跡之郊鴻鐘在御豈銷聲之道巳標異人
之迹故有同物之勞夫山水無情應之以會愛閒在我
觸目蕭條衡岳何親鍾嶺何薄想宏思有在不俟煩言
詣建平王上書(江淹)
昔者賤臣叩心飛霜擊於燕地庶女告天振風襲於齊
臺下官每讀其書未嘗不廢卷流涕何者士有一定之
論女有不易之行信而見疑貞而為戮是以壯夫義士
伏死而不顧者此也下官聞仁不可恃善不可依謂徒
虚語乃今知之伏願王暫停左右少加憐察下官本蓬
戶桑樞之人布衣韋帶之士退不飾詩書以驚愚進不
買名聲於天下日者謬得升降承明之闕出入金華之
殿何嘗不局影凝巖側身扄禁者乎竊慕大王之義復
為門下之賓備鳴盜淺術之餘豫三五賤伎之末大王
惠以恩光顧以顔色實佩荆卿黃金之賜竊感豫讓國
士之分矣常欲結纓伏劍少謝萬一剖心摩踵以報所
天不圖小人固陋坐貽謗缺迹墜昭憲身限幽圄履影
弔心酸鼻痛骨下官聞虧名為辱虧形次之是以每一
念來忽若有遺加以涉旬月迫季秋天光沈隂左右無
色身非木石與獄吏為伍此少卿所以仰天槌心泣盡
而繼之以血也下官雖乏鄉曲之譽然嘗聞君子之行
矣其上則隠於簾肆之間卧於巖石之下次則結綬金
馬之庭高議雲臺之上退則虜南越之君係單于之頸
俱啟丹册並圖青史寧當争分寸之末競錐刀之利哉
下官聞積毁銷金積䜛糜骨遠則直生取疑於盜金近
則伯魚被名于不義彼之二子猶或如是况在下官焉
能自免昔上將之恥絳侯幽獄名臣之羞史遷下室至
如下官當何言哉夫以魯連之智辭禄而不返接輿之
賢行歌而忘歸子陵閉關于東越仲蔚杜門于西秦亦
良可知也若使下官事非其虚罪得其寔亦當鉗口吞
舌伏匕首以殞身何以見齊魯竒節之人燕趙悲歌之
士乎方今聖歷欽明天下樂業青雲浮洛榮光塞河西
洎臨洮狄道北距飛狐陽原莫不浸仁沐義昭景飲醴
而下官抱痛圜門含憤獄戶一物之微有足悲者仰惟
大王少垂明白則梧丘之魂不愧于沉首鵠亭之鬼無
恨于灰骨不任肝膽之切敬因執事以聞
為朝賢答劉休範書(江淹)
昔媯道鼎昌干羽未能戢姬德昭宣長旌猶卷舒焚衣
毁冕有自來矣皇宋靈武誕命道鬱終古三后連光四
聖沓軌或經天緯地搆紫靈之符調風偃海隆黃旗之
祚莫不頌滿金石聲彯宇宙者也暨我太宗明皇帝惟
岳降聖重耀函夏延禮璧臺訪道衢室平陽之后卷迹
慙靈空同之君斂功謝德是以彩雲祥風之瑞布濩區
中梯山棧火之俗欵徼請吏跨商軼夏洗周滌漢道澤
優衍猶不道封禪遐靈在天餘惠無泯主上文明金相
穆然玉色履璧之禎獲珪之應著在紀歲仁浸汙河惠
愛秋草想亦君之所聞也重以先帝靈略潛通英轡遠
馭受話言必忠貞方肅之臣奉風聲必&KR1050;恭匪懈之士
明時琴瑟鼎鉉之盛且被於寧世而忽覿來書以惋以
慨君為齊梁楚越之主鼎貴一時金玉滿堂文馬千駟
爵授湯沐冠盖於道惟名尊崇誰與為雄而出言效尤
吐音入戾舉旗類社志竊神禁稱兵斂衆遂窺外關今
朝無闕政頓構凌上之節室無㜸豎坐生莫大之舋䲭
梟赭衣號興徒黨主萃淵藪寧滋之甚不臧不軌不忠
不義未有若斯者也宗枝之釁遠則吳楚見禽於一璧
盤石之嬖近則江荆面縛於小將此成敗蘭艾之鑒又
亦君之所知也聞彼虹飲鼠舞之異早見物徵河北隴
上之謠巳露童咏所謂妖由人作孽不可逃然桓侯之
患良助寒心今羽林黃頭駱驛争引熊渠佽飛首尾電
發伏波樓船淹江蔽圯渡遼甲卒充埜布隰加以先天
盖世之略蕩海拔山之威任輔沛陳羽林鷁鵃露動龍
驤精騎風驅然後六師雲起九軍星連蜺旌外江虹艗
中水金甲映平陸鐵馬炤長原鷲南岳而永慨瞰九𣲖
而懷恐伐罪弔民復驗於兹甫刑三千唯此為大僕才
等不羈志瀝丹欵故奏禍福行矣悵然袁褚劉肅等疏
辭南康王書(王僧孺)
下官不能避溺山隅而正冠李下旣貽疵辱方致徽繩
解籙收簮且歸初服竊以董生偉器止相驕王賈子上
才爰傅卑主下官生年有值謬仰清塵假翼西雍竊步
東閣多慙袨服取亂長裾高榻相望直居坐右長階如
畫獨在僚端借其從容之詞假以寬和之色恩禮遠過
申白榮望多厠應徐厚德難逢小人易悅方謂離腸隕
首不足以報一言露膽披誠何能以酬屢顧寧謂罻羅
裁舉微禽先落閶闔始吹細草仍墜一辭九畹方去五
雲縱天網是漏聖恩可恃亦復孰寄心骸何施眉目方
當横潭亂海就魚鱉而為羣披榛捫樹從虺蛇而相伍
豈復仰聽金聲式瞻玉色顧步高軒悲如霰委踟蹰下
席淚若綆縻
與何烱書(王僧孺)
近别之後將隔暄寒思子為勞未能忘弭昔季叟入秦
梁生適越猶懷悵恨且或吟謠況岐路之日將離嚴網
辭無可憐罪有不惻盖畫地刻木昔人所惡叢棘既累
於何可聞所以握手戀戀離别珍重弟愛同鄒季滛滛
承睫吾猶復抗手分背羞學婦人素鍾肇節金颷戒序
起居無恙動静履宜子雲筆札元瑜書記信用既然可
樂為甚且使目明能祛首疾甚善甚善吾無昔人之才
而有其病癲眩屢動消渴頻增委化任期故不復呼醫
飲藥但恨一旦離大辱蹈明科去皎皎而非自汙抱鬱
結而無誰告丁年畜積與此銷忘徒竊高價厚名横叨
公器人爵智能無所報筋力未之酬所以悲至撫膺泣
盡而繼之以血顧惟不肖文質無底盖困於衣食迫於
飢寒依隠易農所志不過鍾庾久為尺板斗食之吏以
從皂衣黑綬之役非有竒才絶學雄略高謨吐一言可
以匡俗振民動一議可以固邦興國全璧歸趙飛矢救
燕偃息藩魏甘卧安郢腦日逐髄月支擁十萬而横行
提五千而深入將使執圭裂壤功勒景鍾錦繡為衣朱
丹被轂斯大丈夫之志非吾曹之所能及矣直以章句
小才蟲篆末藝含吐緗縹之上翩躚樽俎之側委曲同
之鍼縷繁碎譬之米鹽孰致顯榮何能至到加性疎澁
拙於進取未嘗去來許史遨遊梁竇俛首脅肩先意承
旨是以三葉靡遘不與運并十年未徙孰非能薄及除
舊布新清晷方旦抱樂䘖圖訟謳有主而猶限一吏於
岑石隔千里於泉亭不得奉扳中涓預衣裳之會提戈
後勁厠龍豹之謀及其投劾歸來恩均舊隸升文石登
玉陛一見而降顔色再覩而接話言非藉左右之容無
勞羣公之助又非同席共研之夙逢笥餌巵酒之早識
一旦陪武帳仰文陛備𣆀佚之柱下充嚴朱之席上入
班九棘出專千里據操撮之雄官參人倫之顯職雖古
之爵人不次取士無名未有躡景追風奔驟之若此者
也盖基薄墙高塗遥力躓傾蹷必然顛匐可俟竟以福
過災生人指鬼瞰將均宥器有騐傾巵是以不能早從
曲影遂乃取疑邪徑故司隸懔懔思得應弦譬縣厨之
獸如離繳之鳥將充庖鼎以餌鷹鸇雖事異鑚皮文非
刺骨猶復因兹舌杪成此筆端上可以投卑北方次可
以論輸左校變為丹赭充彼舂薪幸聖主畱善貸之德
紆好生之施解網祝禽下車泣罪愍兹恚詬憐其觳&KR1100;
加肉朽胔布葉枯株輟薪止火得不銷爛所謂還魂斗
極追氣泰山止復除名為民幅巾家巷此五十年之後
人君之賜焉木石感隂陽犬馬識厚薄圜首方足孰不
戴天而竊自有悲者盖士無賢不肖在朝見嫉女無美
惡入宫見妬家貧無苞苴可以事朋類惡其鄉原恥彼
戚施何以從人何以徇物外無奔走之友内乏強近之
親是以構市之徒隨相媒蘖及一朝捐棄以快怨者之
心呼悲可矣盖先貴後賤古富今貧季倫所以發此哀
音雍門所以和其悲曲又迫以嚴秋殺氣具物多悲長
夜展轉百憂俱至況復霜銷草色風搖樹影寒蟲夕叫
合輕重而同悲秋葉晚傷雜黃紫而俱墜蜘蛛絡幕熠
燿争飛故無車轍馬聲何聞鳴雞吠犬俛眉事妻子舉
手謝賓遊方與飛走為隣永用蓬蒿自没愾其長息忽
不覺生之為重素無一㕓之田而有數口之累豈曰匏
而不食方當長為傭保糊口寄身溘死溝渠以實螻蟻
悲夫豈復得與二三士友抱接膝之歡履足差肩摛綺
縠之清文談希微之道德唯吳馮之遇夏馥范式之值
孔嵩愍其畱賃憐此行乞耳儻不以垢累時存寸札則
雖先犬馬猶松喬焉去矣何生高樹芳烈裁書代面筆
淚俱下
為衡山侯與婦書(何遜)
昔人遨遊洛汭會遇陽臺神仙髣髴有如今别雖帳前
微笑涉想猶存而幄裏餘香從風且歇掩屏為疾引領
成勞鏡想分鸞琴悲别鶴心如膏火獨夜自煎思等流
波終朝不息始知萋萋萱草忘憂之言不實團團輕扇
合歡之用為虚路邇人遐音塵寂絶一日三秋不足為
喻聊陳往翰寧寫欵懷遲枉瓊瑶慰其杼軸
北使還與永豐侯書(劉孝儀)
足踐寒地身犯朔風暮宿客亭晨炊謁舍飄颻辛苦迄
届氊鄉雜種覃化頗慕中國兵傳李緒之法樓擬衛律
所治而毳幕難淹酪漿易饜王程有限時及玉關射鹿
胡地乃共歸國刻龍漢節還持入塞馬銜苜蓿嘶立故
墟人獲蒲萄歸種舊里稚子出迎善鄰相勞倦握蟹螯
亟覆蝦椀未改朱顔略多自醉用此終日亦以自娛
與陳徐僕射求王琳首書(朱瑒)
竊以朝市遷貿傳骨鯁之風歷運推移表忠貞之跡故
典午將滅徐廣為晉家遺老當塗已謝馬孚稱魏室忠
臣用能播美前書垂名後世梁故建寧公琳洛濱餘胄
沂州舊族立功代邸效績中朝當離亂之辰總方伯之
任輕躬殉主以身許國而天厭梁德尚思匡繼徒藴包胥
之念終遘萇弘之眚洎王業光啟鼎祚有歸于是遠跡東
山寄命河北雖輕旅臣之嘆猶懷客鄉之禮感兹知已忘
此捐軀至使身没九泉頭行萬里誠復馬革裹屍遂其生
平之志原野暴骸會彼人臣之節然身首異處有足悲者
封樹靡卜良可愴焉瑒早簉末僚預參下席降薛君之吐
握荷魏公之知遇是用霑巾雨袂痛可識之顔回腸疾首
切猶生之面伏惟聖恩博厚明詔爰發赦王經之哭許田
横之葬瑒雖芻賤竊亦有心琳經蒞夀陽頗存遺愛曾遊
江右非無餘德比肩東閣之吏繼踵西園之賓願歸彼境
還修窀穸庶孤墳既築或飛銜土之燕豐碑式樹時留墮
淚之人近故舊王綰等巳有論牒仰蒙制議不遂所陳
昔廉公告逝即淝川而建塋域孫叔云亡仍芍陂而植
楸檟由此言之抑有其例不使夀春城下惟傳報葛之
人滄州島上獨有悲田之客昧死陳祈伏待刑憲
復王少保書(周弘讓)
甚矣悲哉此之為别也雲飛泥沉金鑠蘭滅玉音不嗣
瑶華莫因家兄至自鎬京致來書于窮谷故人之跡有
如對面開題申紙流臉沾膝江南燠熱橘柚冬青渭北
沍寒楊榆晚葉土風氣候各集所安餐衛適時寢興多
福甚善甚善與弟分袂西陜言反東區雖保周陂還依
蔣徑三荆離析二仲不歸麋鹿為曹更多悲緒丹經在
握貧病莫諧芝术可求聊因采掇昔吾壯日及弟富年
俱值雍熙並歡衡泌南風雅操清商妙曲絃琴促坐無
乏晨夕玉瀝金華冀獲難老不虞一旦翻覆波瀾吾已
愒隂弟非茂齒禽尚之契各在天涯永念生平難為胸
臆正當視隂數箭排愁破涕人生樂爾憂戚何為豈能
遽悲次房遊魂不反遠傷金産骸柩無託但願愛玉體
珍金相保期頤享黃髮猶冀蒼雁頳鯉時傳尺素清風朗
月俱寄相思子淵子淵長為别矣握管操觚聲淚俱咽
言志書(蕭大圜)
拂衣褰裳無吞舟之漏網挂冠懸節慮吾志之未從倘
獲展禽之免有美慈明之進如蒙北叟之放寔勝濟南
之徵其何故哉夫閭閻有優游之美朝廷多簪佩之累
盖由來久矣留侯追蹤于松子陶朱成術于辛文良有
以焉况乎智不逸羣言不高物而欲辛苦一生何其僻
也豈如知足知止蕭然無累北山之北棄絶人間南山
之南超踰世網面修原而帶流水倚郊甸而枕平臯築
蝸舍于叢林構環堵於幽薄近瞻烟霧遠睇風雲藉纖
草以蔭長松結幽蘭而援芳桂仰翔禽于百仞俯泳鱗
于千尋果園在後開窗以臨花草蔬圃居前坐簷而看
灌畦二頃以供饘粥十畆以給絲麻侍兒五三可充絍
織家僮數四足代耕耘沽酪牧羊協潘生之志畜鷄種
黍應莊叟之言穫菽尋汜氏之書露葵徵尹君之錄烹
羔豚而介春酒迎伏臘而後歲時披良書探至賾歌纂
纂唱烏烏可以怡神可以散慮有朋自遠揚㩁古今田
畯相過劇談稼穡斯亦足矣樂不可施永保性命何畏
憂責豈若蹙足入絆申脰就羈遊帝王之門趨宰衡之
勢不如飄塵之少選寧覺年祀之斯湏萬物營營靡存
其意天道昧昧安可問哉嗟乎生若浮雲朝露寧俟長
繩繫量實不願之執燭夜遊驚其迅邁百年何幾擎跽
曲拳四時如流俛眉躡足出處無成語默奚當非直丘
明所耻抑亦仲尼耻之
文章辨體彙選卷二百五十四
