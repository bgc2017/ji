文章辨體彙選卷七十二
上書七明賀復徵編
上文帝書(魏曹植)
臣聞古者聖君與日月齊其明四時等其信是以戮凶
無重賞善無輕怒若驚霆喜若時雨恩不中絶教無二
可以此臨朝則臣下知所死矣受任在萬里之外審主
之所以授官必已之所以投命雖有搆會之徒泊然不
以為懼者蓋君臣相信之明效也昔章子為齊將人有
告之反者威王曰不然左右曰王何以明之王曰聞章
子改葬死母彼尚不欺死父顧當叛生君乎此君之信
臣也昔管仲親射桓公後幽囚從魯檻車載使少年挽
而送齊管仲知桓公之必用已懼魯之悔謂少年曰吾
為汝唱汝為和聲和聲宜走於是管仲唱之少年走而
和之日行數百里宿昔而至至則相齊此臣之信君也
臣初受封策書曰植受兹青社封於東土以屏翰皇家
為魏藩輔而所得兵百五十人皆年在耳順或不踰矩
虎賁官騎及親事凡二百餘人正復不老皆使年壯備
有不虞簡校乘城顧不足以自救况皆復耄耋罷曳乎
而名為魏東藩使屏翰王室臣竊自羞矣就之諸國國
有士子合不過五百人伏以為三軍益損不復賴此方
外不定必當須辦者臣願將部曲倍道奔赴夫妻負襁
子弟懷糧蹈鋒履刃以徇國難何但習業小兒哉愚誠
以揮涕增河鼷鼠飲海於朝萬無損益於臣家計甚有
廢損又臣士息前後三送兼人已竭惟尚有小兒七八
歲已上十六七已還三十餘人今部曲皆年耆卧在床
席非糜不食眼不能視氣息裁屬者凡三十七人疲瘵
風靡疣盲聾瞶者二十三人惟正須此小兒大者可備
宿衛雖不足以禦寇麤可以警小盜小者未堪大使為
可使耘鉏穢草驅護鳥雀休候人則一事廢一日獵則
衆業散不親自經營則功不攝常自躬親不委下吏而
已陛下仁聖恩詔三至士子給國長不復發明詔之下
有若皦日保金石之恩必明神之信畫然自固如天如
地定習業者並復見送晻若晝晦悵然失圖伏以為陛
下既爵臣百寮之右居藩國之任為置卿士屋名為宮
冢名為陵不使其危居獨立無異於凡庶若栢成欣於
野耕子仲樂於灌園蓬戶茅牖原憲之宅也陋巷簞瓢
顔子之居也臣才不見效用常慨然執斯志焉若陛下
聽臣悉還部曲罷官屬省監官使解璽釋紱追栢成子
仲之業營顏淵原憲之事居子臧之廬宅延陵之室如
此雖進無成功退有可守身死之日猶松喬也然伏度
國朝終未肯聽臣之若是固當羈絆於世繩維繫於禄
位懷屑屑之小憂執無已之百念安得蕩然肆志逍遥
於宇宙之外哉此願未從陛下必欲崇親親篤骨肉潤
白骨而榮枯木者惟遂仁德以副前恩
諫明帝書(張茂)
臣伏見詔書諸士女嫁非士者一切錄奪以配戰士斯
誠權時之宜然非大化之善者也臣請論之陛下天之
子也百姓吏民亦陛下之子也禮賜君子小人不同日
所以殊貴賤也吏屬君子士為小人今奪彼以與此亦
無以異於奪兄之妻妻弟也於父母之恩偏矣又詔書
聽得以生口年紀顏色與妻相當者自代故富者則傾
家盡產貧者舉假貸貰貴買生口以贖其妻縣官以配
士為名而實内之掖庭其醜惡者乃出與士得婦者未
必有懽心而失妻者必有憂色或窮或愁皆不得志夫
君有天下而不得萬姓之懽心者尠不危殆且軍師在
外數千萬人一日之費非徒千金舉天下之賦以奉此
役猶將不給况復有宫庭非員無錄之女椒房母后之
家賞賜橫興内外交引其費半軍昔漢武帝好神仙信
方士掘地為海封土為山賴是時天下為一莫敢與爭
者耳自衰亂以來四五十載馬不捨鞍士不釋甲每一
交戰血流丹野創痍號痛之聲於今未已猶彊寇在疆
圖危魏室陛下不兢兢業業念崇節約思所以安天下
者而乃奢靡是務尚方純作玩弄之物炫燿後園建
承露之盤斯誠快耳目之觀然亦足以騁寇讐之心矣
惜乎舍堯舜之節儉而為漢武之侈事臣竊為陛下不
取也願陛下沛然下詔萬幾之事有無益而有損者悉
除去之以所除無益之費厚賜將士父母妻子之饑寒
者問民所疾而除其所惡實倉廩繕甲兵恪恭以臨天
下如是吳賊面縳蜀虜輿櫬不待誅而自服太平之路
可計日而待也陛下可無勞神思於海表軍師高枕戰
士備員今羣公皆結舌而臣所以不敢不獻瞽言者臣
昔上要言散騎奏臣書以聽諫篇為善詔曰是也擢臣
為太子舍人且臣作書譏為人臣不能諫諍今有可諫
之事而臣不諫此為作書虚妄而不能言也臣年五十
常恐至死無以報國是以投軀没命冐昧以聞唯陛下
裁察
上六代論書(曹冏)
臣聞古之王者必建同姓以明親親必樹異姓以明賢
賢故傳曰庸勲親親昵近尊賢書曰克明俊德以親九
族詩云懷德維寧宗子維城繇是觀之非賢無與興功
非親無與輔弼夫親親之道專用則其漸也微弱賢賢
之道偏任則其弊也劫奪先聖知其然也故博求親疏
而並用之近則有宗盟藩衛之固遠則有仁賢輔弼之
助盛則有與共其治衰則有與守其土安則有與享其
福危則有與同其禍夫然故能有其國家保其社稷歴
紀長久本支百世也今魏尊尊之法雖明親親之道未
備詩不云乎鶺鴒在原兄弟急難以斯言之明兄弟相
救於喪亂之際同心於憂禍之間雖有䦧牆之忿不忘
禦侮之事何則憂患同也今則不然或任而不重或釋
而不任一旦疆場稱警關門反拒股肱不扶胸心無衛
臣竊惟此寢不安席思獻丹誠貢策朱闕謹撰合所聞
敘論成敗
理愍懷太子書(晉閻纘)
伏見赦文及榜下前太子遹手疏以為驚愕自古以來
臣子悖逆未有如此之甚者也幸賴天慈全其首領臣
伏念遹生於聖父而至此者由於長養深宫沉淪富貴
受饒先帝父母驕之每見選師傅下至羣吏率取膏粱
擊鐘鼎食之家幸有寒門儒素如衛綰周文石奮疏廣
洗馬舍人亦無汲黯鄭莊之比遂使不見事父事君之
道臣按古典太子居以士禮與國人齒以此明先王欲
令知先賤然後乃貴自頃東宫亦微太盛所以致敗也
非但東宫歴觀諸王師友文學皆豪族力能得者率非
龔遂王陽能以訓道友無亮直三益之節官以文學為
名實不讀書但共鮮衣好馬縱酒高會嬉游博奕豈有
切磋能相長益臣嘗恐公族遲陵以此嘆息今遹可以
為戒恐其被斥棄逐遠郊始當悔過無所復及昔戾太
子無狀稱兵距命而壺關三老上書有田千秋之言猶
曰子弄父兵罪應笞耳漢武感悟之築思子之臺今遹
無狀言語悖逆受罪之日不敢失道猶為輕於戾太子
尚可禁持重選保傅如司空張華道德深遠乃心忠誠
以為之師光禄大夫劉實寒苦自立終始不衰年同呂
望經籍不廢以為之保尚書僕射裴頠明允恭肅體道
居正以為之友置游談文學皆選寒門孤宦以學行自
立者及取服勤更事涉歴艱難事君事親名行素聞者
使與共處使嚴御史監護其家絶貴戚子弟輕薄賓客
如此左右前後莫非正人師傅文學可令十日一講使
共論議於前勅使但道古今孝子慈親忠臣事君及思
愆改過之義皆聞善道庶幾可全昔太甲有罪放之三
年思庸克復為殷明王又魏文帝懼於見廢夙夜自祗
竟能自全及至明帝因母得罪廢為平原侯為置家臣
庶子師友文學皆取正人共相匡矯兢兢愼罰事父以
孝父殁事母以謹聞於天下於今稱之漢高皇帝數置
酒於庭欲廢太子後四皓為師子房為傅竟復成就前
事不忘後事之戒孟軻有云孤臣孽子其操心也危慮
患也深故多善功李斯云慈母多敗子嚴家無格虜由
陛下驕遹使至於此庶其受罪以來足自思改方今天
下多虞四夷未寧將伺國隙儲副大事不宜空虛且為
大計小復停留先加嚴誨依平原侯故事若不悛改弃
之未晚也臣素寒門無力仕宦不經東宫情不私遹念
昔楚國處女諫其王曰有龍無尾言年四十未有太子
臣嘗備近職雖未得自結天日情同閽寺悾悾之誠皆
為國計臣老母見臣為表乃為臣卜卦云書御即死妻
子守臣涕泣見止臣獨以為頻見拔擢嘗為近職此恩
難忘何以報德唯當陳誠以死獻忠輒具棺䋈伏頒刑
誅
諫伐晉書(秦后張氏)
妾聞天地之生萬物聖王之馭天下莫不順其性而暢
之故黃帝服牛乘馬因其性也禹鑿龍門決洪河因水
之勢也后稷之播殖百穀因地之氣也湯武之滅夏商
因人之欲也是以有因成無因敗今朝臣上下皆言不
可陛卞復何所因也書曰天聰明自我民聰明天猶因
民况於人主乎妾聞人君有伐國之志者必上觀乾象
下採衆祥天道崇遠非妾所知以人事言之未見其可
諺言雞夜鳴者不利行師犬羣嘷者宫室必空兵動馬
驚軍敗不歸秋冬以來每夜羣犬大嘷衆雞夜鳴㐲聞
廐馬驚逸武庫兵器有聲吉凶之理非微此皆非出師
之祥也如妾所論願陛下詳而思之
勸伐河北書(宋謝靈運)
自中原喪亂百有餘年流離寇戎湮没殊類先帝聰明
神武哀濟羣生將欲盪定趙魏大同文軌使久凋反於
正化偏俗歸於華風運謝事乖理違願絶仰德抱悲恨
存生盡况陵塋未幾凶虜伺隙預在有識莫不憤歎而
景平執事竝非其才且遘紛京師豈慮託付遂使孤城
窮陷莫肯極忠烈囚朔漠緜河三千翻為寇有晚遣鎮
戍皆先朝之所開拓一旦淪亡此國恥宜雪被於近事
者也又北境自染逆虜窮苦備罹徵調賦歛靡有止已
所求不獲輒致誅殞身禍家破闔門北屋此亦仁者所
謂傷心者也咸云西虜舍末遠師隴外東虜乘虚呼可
掩襲西軍既反得據關中長圍咸陽還路已絶雖遣救
援停住河東遂乃遠討大城欲為首尾而西寇深山重
阻根本自固徒棄巢窟未足相拯師老於外國虛於内
時來之會莫復過此觀兵耀威實在兹日若相持未已
或生事變忽値新起之衆則異於今苟乖其時難為經
略雖兵食倍多則萬全無必矣又歴觀前代類以兼弱
為本古今聖德未之或殊豈不以天時人事理數相得
興亡之度定期居然故古人云既見天殃又見人災乃
可以謀昔魏氏之彊平定荆冀乃乘袁劉之弱晉氏之
盛拓開吳蜀亦因葛陸之衰此皆前世成事著於史策
者也自羌平之後天下亦謂虜當俱滅長驅滑臺席卷
下城奪氣喪魄指日就盡但長安違律潼關失守用緩
天誅假延數月日來至今十有二載是謂一紀曩有前
言况五胡代數齊世虜期餘命盡於來年自相攻伐兩
取其困卞莊之形驗之今役仰望聖澤有若饑渴注心
南雲為日已久來蘇之冀實歸聖明此而弗乘後則未
兆即日府藏誠無兼儲然凡造大事待國富兵強不必
乘會於我為易責在得時器械既充衆力粗足方於前
後乃當有優常議捐益久證冀州口數百萬有餘田賦
之沃著自貢典先才經創基趾猶存澄流引源桑麻蔽
野彊富之實昭然可知為國長久之計孰若一往之費
邪或懲關西之敗而謂河北難守二境形勢表裏不同
關西雜居種類不一昔在前漢屯軍霸上通火甘泉况
乃遠戍之軍値新故交代之際者乎河北悉是舊戶差
無雜人連嶺判阻三關作隘若遊騎長驅則沙漠風靡
若嚴兵守塞則冀方山固昔隴西傷破晁錯興言匈奴
慢侮賈誼憤歎方於今日皆為賖矣晉武中主耳値孫
皓虐亂天祚其德亦由鉅平奉策苟賈折謀故能業崇
當年區宇一統况今陛下聰明聖哲天下歸仁文德與
武功並震霜威共素風俱舉恊以宰輔賢明諸王美令
岳牧宣烈虎臣盈朝而天威遠命亦何敵不滅矧伊頑
虜假日而已哉伏惟深機志務久定神謨臣卑賤側陋
竄景巖穴實仰希太平之道傾都岱宗之封雖乏相如
之筆庶免史談之憤以此謝病京師萬無恨矣久欲上
陳懼在觸置蒙賜暫違禁省消渴十年常慮朝露抱此
愚志昧死以聞
獄中上後主書(陳傳縡)
夫君人者恭事上帝子愛下民省嗜欲遠諂佞未明求
衣日旰忘食是以澤被區宇慶流子孫陛下頃來酒色
過度不虔郊廟之神專媚淫昏之鬼小人在側宦堅弄
權惡忠直若仇讐視生民如草芥後宮曳綺繡廐馬餘
菽粟百姓流離僵尸蔽野貨賂公行帑藏損耗神怒民
怨衆叛親離恐東南王氣自斯而盡
文章辨體彙選卷七十二
