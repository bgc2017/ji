文章辨體彙選卷五百三十八
明賀復徵編
傳十一
王太史傳(明王維楨)
王太史者無錫人也名道立字懋中舉嘉靖乙未進士
巳選為翰林吉士是歲天子躬御文華殿授簡命題挍
第諸進士乃得選者三十人而關中人王維楨在其中
時李文康公在内閣月試吉士凡兩而顧文康公典教
書李公文尚温夷爾雅詩婉切乃懋中文即温夷爾雅
詩婉切適與劵合一試輒冠吾曹再試再冠又再試又
再冠如此至五而顧公又數數稱譽之由此名顯楨竟
試與懋中同案懋中見楨作至閣次則恒獨居後為嘆
之已規曰子第易子手即可前不易不前也乃楨固不
易其後懋中授編修楨亦為檢討懋中既為編修列史
職稱曰夫太史之官立為其志一代之故集古先之鑒
也乃吾今守其事矣隘而㒺識闕而弗修如職何於是
卜避遠居盡括古墳籍刺取之今事大者皆牒記客時
過其門每見其下&KR1667;也蓋自其為士時日坐一小樓連
數旬不下即宗黨造者莫得覩其面則耽嗜讀書其天
性也後十二歲為嘉靖丁未太史自告起還翰林相見
亟稱歐陽永叔之文粹固須法詩談唐張司業劉隨州
以為質而近及索其自作讀之果皆似敬之予亦出作
觀太史太史囅然曰子自昔固不易而今乃如此太史
為人静定沉篤蔑世俗靡靡之好既乃贖故邸復&KR1667;門
著述如曩時不輟居無何太史病肺楨說之輟業巳察
其面霜白兩頰銷縮骨稜稜出又說之歸太史於是遂
疏歸太史號尭衢頃改海樵語曰脱吾疾瘳以請而得
走錫山也將腰斧伐林於海之側群樵人倘佯足終吾
年吾誓與雲霄冠佩絶矣疏上未報而太史卒即其年
十一月二十四日也年三十八耳父曰九巖以禮部郎
中自免家居太史在京師遇一果一肉之珍不輙食必
函致九巖公為書訊其親必盥手焚香乃始書書就含
淚封至不勝其孝如此與人交雖簡默艱合然心依忠
厚得一善必揚之人過則口悛悛不忍道一詞也是皆
足不死乃顧死天道誠遠哉太史美髭髯垂幾及臍貌
癯而骨清曰者咸指為竒將穹致顯融綿綿久也今若
此則人相石室之篇誣耶龍湖張公者太史舉主也病
數自來視卒哭之哀曰王生好讀書竟坐是死諸大夫
聞者咸為嘅惜曰才人死矣始與太史同選者今在京
若干人既會哭其邸櫬還又送之郊踰年而楨為作傳
太史有二子一孺人唐氏出唐氏永州太守有懷公之
女荆川太史之妺先三年卒
王維楨曰余甚悲太史亡而靡有憾焉孔子曰朝聞道
夕死可矣太史病且革予入省其卧内見案側有劄取
視之則自記病起加减除日次予問記何為以白吾親
令寬之勿繫戚病子也會又孝烈皇后薨太史自枕上
加素冠曰即一日不死猶為朝臣安可以病廢儀嗟乎
由二事觀之孔子所謂聞道者非耶死可哉死可哉世
以壽命終者豈少乎若其罔罔泯泯也誠何以死哉
孫孝子傳(趙貞吉)
孫孝子者餘姚孫長公也名堪字志健忠烈公之長子
也世系綿邈語具忠烈傳中公歴官都督僉事贈都督
同知頃以御史上其事旌為孝子不稱官重孝子之行
也孫孝子生有異質無所不學雄於古文詞而不屑為
舉子業談經濟之略而不營仕進慷慨慕古忠孝大節
事器識出行軰人上故有盛名於鄉矣當正德巳卯奉
母家居而江西之難作變聞即洒涕挺戈從之至則逆
魁巳擒因改治忠烈之殯一慟而死蘇時遂瞶其兩耳
當是時陽明先生哀孝子之悲憤而為文以弔忠烈曰
公為忠臣公之令子為孝子故世之稱孝子者自王公
始也孝子乃結廬忠烈之墓所三年而孺子泣復墨衰
九月又歴三年而不色喜於是有一莖九葩之芝生於
墓左矣久之上念忠烈之事錄孝子入禁衛孝子乃與
其弟墀陞約曰終天之痛已不可為吾以未死之年奉
聖善之養似可勉竭也纉先緒而酬國恩其在二弟乎
始治宣武里第率二弟以奉太夫人者無不備明年嘉
靖丙戌孝子以才中武試第一大司馬嘉魚李公嘉其
賢行而孫孝子之名動於京師然孝子則痛其先人之
烈也又自傷巳之不可離親以有為也故歛其果毅之
氣恢竒之才精絶之藝惟思親怡母之為計沉抱幽懷
默以待老不復顧世之知我矣獨時時事翰墨作為怪
石幽香寒英竒嶠遠水滄浪諸數十百本流散人間其
寄情若此止耳室尠媵姬門無雜賓祭祀必齋室家振
振聚美百行以光二人則孝子之志日孜孜焉孝子嘗
自叙曰先人之變期一慟而死此殘年者為老母留也
其言悽絶如此故孝子之視生也若浮其視死也若休
其於世也若暫寓而寡儔其於名利若不可與謀其氣
素剛其言素莊其在太夫人之前則氣和而言柔矣是
時孝子漸已耆老二弟亦皆貴顯諸郎孫俱入高等而
孝子旦夕率之為嬰兒之嬉於太夫人之前則無不翕
然愉愉以從太夫人偶有訶責孝子必長跪於前觧之
音辭惻愴故太夫人即瞥然意釋而無傷太夫人每哭
忠烈忌甚哀孝子率闔室助之畢哀旋必百計以求其
意平諸子弟徐察孝子所獨居處嘗有淚㾗宛在枕間
終不令太夫人聞也癸丑之秋孝子年六十七而太夫
人始捐館孝子毁甚初孝子雖老而健過壯夫以縮於
水漿故逮極尫愈烈烈不可奪旅次錢塘一夕隕石於
江涌水盪舟衆共訝之明日孝子以不勝哀卒於旅處
嗟乎若孝子疇昔所自叙之言信矣柩前之卒與殯前
之瞶蓋如一日也豈非至性不可觧於中而卒能不食
其言以成其純孝也歟
論曰歴選古之孝者五十而慕自重華以來或有之矣
然未若孫孝子之於二親哀亡養存各極其情若此之
至者也抱兹至德以配忠烈可謂能子矣
節婦凌太安人傳(李攀龍)
以余觀於凌太安人何世之論節者之固哉可相勸而
成也可相勸而成亦可相靡而敗烏在其為天性哉方
太安人撫遺孤纔五月一老姑相依至戚也始而姑諷
更嫁之諷更嫁之矣乃歲凶復不能具饘粥供養如姑
意罵詈日滿室曰婦何家不可居而自苦若是如就嫁
之者不嫁也日所恃族長者而族長者諷更嫁之作使
豪奴益肆侵侮惟産之睥睨而藐諸是圖危矣不以扶
助德美為華寵也曰婦何家不可居而自苦若是如就
嫁之者不嫁也孰不愛女太安人尚亦有父在父而父
諷更嫁之至令踰年廢歸寧禮以自絶而猶未置焉往
曰女何藏之深也則操挺劫之至令頭搶地觸几案血
流被衰絰而猶未置焉至令斷髮毁形以相示有父而
悖如此者乎曰女何家不可居而自苦若是如就嫁之
者不嫁也人情為其子以婦為其子之孤以婦目為以
婦而姑不然矣人情族有孤收之以其母有婦庇之以
其身而族長者不然矣人情欲其女有令名亦欲巳有
令名於其女而父不然矣是三者所遇皆非人情太安
人可以影響自觧何家不可居何家之無姑何家不可
居何家之無子舉産而授族長者属姑焉委之以不可
知之子而且令父自絶於所適何負夫也難者曰姑且
老可竢藐諸之謂何則季子業以孤寄之矣曰是猶相
勸而成也三者所遇皆非人情而太安人卒能事姑立
子今聖天子下明詔高厥行見褒朱轓而守建昌者孤
邪是靡之而勿敗則非可相勸而成明矣今謂太安人
自存以存其子太安人假無子將為一訖計乎勸之勢
緩靡之勢急緩急非所論此余所以謂天性矣故語節
而待子無以處夫無子者也
李于鱗傳(王世貞)
李于鱗者諱攀龍其家近東海因自號滄溟云當其業
成時海内學士大夫無不知有先生者而自其六七友
人居恒相字故其為于鱗獨著于鱗之先世濟南歴城
人父寶以貲事德莊為郎善酒任俠不問家人生産繼
娶於張夢日入懷而生于鱗于鱗生九歲而孤其母張
影相弔也旦䌟纑不足以資修脯而自其挾冊請益塾
師為之避席者數矣補博士弟子與今左長史許君邦
才少保殷公士儋結髫齓交晉江王慎中來督山東學
竒于鱗文擢諸生冠然于鱗益厭時師訓詁學問側弁
而哦若古文辭者諸弟子不曉何語咸相指于鱗狂生
狂生于鱗夷然不屑也曰吾而不狂誰當狂者亡何舉
其省試第二人三年始成進士試政吏部文選司其明
年移疾歸久之疾良巳同考順天試獲雋居多又明年
授刑部廣東司主事于鱗既以古文辭創起齊楚間意
不可一世學而屬居曹無事悉取諸名家言讀之以為
紀述之文厄於東京班氏姑其狡狡者耳不以規矩不
能方員擬象成變日新富有今夫尚書莊左氏檀弓考
工司馬其成言班如也法則森如也吾摭其華而裁其
衷琢字成辭屬辭成篇以求當於古之作者而巳操觚
之士不盡見古作者語謂于鱗師心而復求高以隂操
其勝於人耳目之外而駭之其駭與尊賞者相半而至
於有韻之文則心腹靡言間蓋于鱗以詩歌自西京逮
於唐大歷代有降而體不沿格有變而才各至故於法
不必有所增損而能縱其夙授神觧於法之表句得而
為篇篇得而為句即所稱古作者其已至之語出於筆
端而不見跡未發之語為天地所秘者創出於胸臆而
不為異亡論建安而後諸公有不偏之調于鱗以全收
之即其偏至而不相角者不啻敵也當于鱗之為主事
遷員外郎以至山西司郎中曹事寢以劇守文法無害
而其文日益進大司寇有著作輒以屬于鱗藉藉公卿
間然于鱗竟無所造請干贄不為名計出曹羸馬蹩躠
歸杜門手一編矣其同舍郎徐中行梁有譽不佞世貞
及吳舍人國倫宗考功臣相與切劘千古之事于鱗咸
弟畜之為社會時有所賦咏人人意自得最後于鱗出
片言則人人自失也于鱗雅不欲以刀筆見長然其聽
讞最號公平柄臣子銜邊帥不通賄中以法欲置之死
于鱗持不可後其人卒自奮功名至大將俄出守順德
問所以守順德者于鱗曰使吾僕僕途道事嚴客帣韛
鞠&KR1743;睨上官之色而進之則具有所不能晨興坐堂皇
揖屬吏考計延見鄉老問疾苦為興除脱若承蜩矣于
鱗之守順德可一載所不報最則曰君子之至於斯也
吾或未之見也奏記臺使者手自削牘牘多古文辭語
為其名高也者而巳之然于鱗暠暠自洗濯勤於大要
居久之政聲流通三輔前後尉薦亡慮數十鄰郡嚴事
于鱗若大府以故得請白媮志嘗蠲馬牧地垂三千金
留永濟倉粟母灌輸京師以餉戍卒裁將作供比真定
十之二益永年傳於沙河邯鄲界中寬二邑力移郡尉
置鉅鹿官亭扼盗衝又移廵司黃榆嶺為晉趙關前後
争得之臺使者母以難也于鱗又謂京師仰東南餉不
時至而燕齊汴趙邊河百里而近者毋出賦錢皆菽粟
浮於河達京師緩急一策也時頗韙之滿三載贈父寶
如于鱗官母張為太恭人尋擢陜西按察副使視其學
政于鱗謂陜古西京也先朝士大夫北地外多陽浮慕
古文辭而時離之思以實反其始有機矣亡何其鄉人
殷中丞來督撫以檄致于鱗使屬文于鱗不懌曰副使
而屬視學政非而屬也且文可檄致耶會其地多震動
念太恭人老家居遂上疏乞骸骨拂衣東歸吏部才于
鱗而欲留之度已發無可柰何為特請予告故事外臣
無予告者僅于鱗與何仲默二人耳于鱗歸則搆一樓
田居東眺華不注西挹鮑山曰它無所溷吾目也繡衣
直指郡國二千石干旄屏息巷左納履錯於戶奈于鱗
高枕何去亦無所報謝以是得簡貴聲而二三友人獨
殷許過從靡間時徐中行亦罷官家居坐客恒滿二人
聞之交相快也于鱗乃差次古樂府擬之又為錄别諸
篇及它文益工不踁而走四裔然居恒邑邑思一當世
貞兄弟曰大兒孔文舉小兒楊德祖吾其季孟間哉而
世貞則挹損不敢以鴈行進也大司空朱公衡時廵撫
伺于鱗間廹起之為置酒懽甚自是諸公推轂于鱗者
相踵而會今上初大徵召耆碩于鱗復用薦起浙江按
察副使常視海道篆按覈軍實一切治辦俄遷布政使
左參政奉萬夀表入賀道拜河南按察使中州士大夫
聞于鱗來鼓舞相慶而于鱗亦能摧亢為和圓方互見
其客稍稍進無何而太恭人捐館扶服還里不勝毁病
困久之小間尋暴心痛一日卒年五十七所著白雪樓
集三十卷行於世子駒博學能文有父風
盧柟傳(王世貞)
盧柟字少梗一字子木大名濬人也其先世業農檴則
什一而息之故以貲雄於鄕柟少負才敏甚讀書一再
過終身不忘父為入貲太學上舍數應鄉試罷免歸柟
才高好古文辭不能頫而就䋲墨為博士諸生業以故
試輒不利而聲稱奕奕在薦紳間著也柟為人跅弛不
問治生産時時從倡家遊大飲飲醉輒弄酒罵其坐客
毋敢以脣舌抗者而又豪歌詩當所得意下筆數千言
立就客咸咋指遁去竟用是敗濬令某者數刻深名法
家言於文非能好之陽浮慕之以張吏術耳謂柟邑諸
生才得相從事幸甚柟亦欲借令謬恭敬為相得極歡
令嘗從客語柟吾旦過若飲柟歸與翁媪益市牛酒夜
共張至旦室邑子相戒盧生有重客門之履相蹈也而
會令有它事日昃不來柟愧且望之斗酒自勞醉則已
卧報令至柟故徐徐出坐久之柟稱醉不能具賓主令
恚去曰吾乃為傖人子辱愧見其邑長者邑人素惡柟
者為柟讒曰是嘗見令君文而笑且唾令益怒亡何柟
于掫其役夫得伏麥以為盗也榜之役夫被酒自理而
聲強柟復加榜焉旬日矣役夫夜壓於墻隕事聞令令
色動曰唶纍是復能倨見我耶匿役夫所繇死狀當柟
抵坐獄具上報可柟既巳坐大辟繫獄又令仇之故毋
敢為稱冤者而會柟鄕人間嘗侍飲不遜柟目攝之去
已來為獄吏夜縳柟格箠之數百臀踵悉潰爛且死矣
吏以他事罷得不死乃感慨折節益讀其所擕書著幽
鞠放招賦以自廣居頃之盗行剽廹柟父自剄死燒其
廬子錢家咸負貸不償柟固已壁立矣令亦更悔前魚
肉盧生何酷耶隂稍稍寬柟拲有所讐詩辭呼使從獄
具草草上予酒肉食飲洗沐尋令去濬為大官事益觧
而故人謝榛先生者擕柟賦游京師貴人間絮泣曰天
乎冤哉盧生也及柟在而諸君不以時白之乃㒺㒺從
千古哀湘而弔賈乎陸光祖吳人有心計俄謁選得濬
令至則首為更爰書上論鬼薪輸作三歲盧柟既出獄
家益貧乃為九騷謝陸令而謝榛先生方留滯鄴柟走
謁之因上賦趙王趙王覽而竒其文立召見賜金百鎰
於是諸王人人更置邸延柟柟則稱客坐右坐握麈尾
辨說揮霍數百千萬言風雨集而江波流也鳴毫颯颯
鯈忽而為辭若賦各得以意去既酒醉故態畢發罵其
坐人則人人掩耳走避柟竟亦不自得罷還顧橐中所
餘金幾何趣付酒家也婦囁嚅咎柟不顧曰天生盧柟
為女曹地耶吳人王世貞治獄大名飛書大伾山中勒
邑吏具筆札受柟所著集若干卷柟故亦慕稱世貞嘗
為文托謝榛先生致之不達至是見世貞郡臺把臂為
布衣飲三日酒語慷慨恨相見晩也世貞序其賦略曰
余跡盧柟所遘逄及狀貌殆中庸人耳既稍得其古詩
歌行讀而小異之至讀諸賦則未嘗不爽然自失也三
閭家言忠愛悱惻怨而不怒悠然詩之風哉長卿務以
靡麗宏博旁引廣喻其要歸卒澤於雅子雲謂之從神
化來耶然自東京而下蔑如也諸儒先生號名能文章
家柰何取其所論著而姑韻之以為賦若茲乎哉即盧
生所就幽鞠放招凡三十餘篇其㮣不得離津筏而上
之然而大指可諷也窮天地之紀采人物之變與夭喬
走飛之態經緯臚列假二三能言之士如宋玉景差者
蟬緩於左徒之門豈其先柟而室哉柟既以别世貞去
南游金陵陸光祖為祠部郎留月餘走越歴吳母所遇
還益落魄嗜酒病三日卒
文衡山小傳(王世貞)
文衡山先生者初名璧字徵明云故丞相天祥裔也避
其祖璧諱以字行更字徵仲長洲人十六而父温州公
林殁於官郡寮合數百金賻先生卻之曰孤不欲以生
汚逝者既服除補諸生下帷讀書恒至丙夜而以其才
旁及諸技文及書繪皆精絶先生所嚴事故吳尚書寬
李太僕應楨沈周先生而友祝允明唐寅徐禎卿吳徐
工古文歌詩吳又能書李祝工書祝又能古文歌詩沈
唐工繪事又能歌詩而皆推譲先生以為不可及先生
小隸師右軍父子古隸師鍾梁畫師龍眠吳興尤精絶
詩得中晩唐格外趣獨於文取達而巳而其試亦不利
久困諸生中甫貢而臺使者薦之試吏部得翰林待詔
預修史史成賜金幣時故相楊文襄公張文忠公皆貴
用事争欲客公而公不往亡何致其事歸先生歸而以
翰墨自娛造請戶屨長滿顧所許獨書生故人子屬為
姻黨而窘者即強之竟日不倦其他郡國守相貴戚連
車騎富人子行珍寳里門外不能博一赫&KR1389;而先生所
最不輕許者藩王中貴人曰此國家法也蓋正德中寧
邸以厚幣聘先生固謝不肯往未幾寧敗天下稱之先
生暇則一出遊近地佳山水所至奉迎恐後居間客過
從焚香煮茗談古書畫彜鼎品水石道吳中耆舊使人
忘返如是者餘三十年年九十而卒卒時猶為人書志
石停筆栩然若蝶化者人以為仙去不死也余故嘗識
先生今像最逼真
贊曰先生之才以迨書繪庶幾吳興所獨勝者高蹈蚤
引卒完厥名先生之詩以逮壽考小隃務觀所尤勝者
不以文事受役平原能使吳雅能使吳敦能使吳重誰
言不用不用之用斯其為用
江山人傳(汪道昆)
余觀作者之汙隆一禀於風氣自漢下達則緣世屢遷
譬之昃日卒於不振明興驅左袵而反之正藝士奮起
依憑出日之光軼輓近而稱古人斌斌然盛矣然皆三
河齊秦之産而江淮秀異亦稍稍肩隨之其強弱有差
則疆域使然也新安地重其民深厚不浮由古以來文
獻足述顧今之學士大夫率高視一世其言不軌於先
民善乎山人之言曰吾鄕多泛駕之材使閑輿衛皆上
乘也山人在諸生中輒有志述作會有疾謝學官去遂
一意修辭嘗讀史慕太史遷為人作而嘆曰丈夫不能
周游四方友天下之士徒抑首蓬戶享其敝帚將為遼
東豕邪於是操舟東游登禹穴入淛觀海潮浮於五湖
問闔閭春申故址遂杖馬箠之秣陵朝故都焉入郢聽
歌郢中望高唐泛雲夢而下其游知交傾東南之美矣
比還郡郡中諸儒宿學争願交山人驩山人挾一騶奴
篋書而出過故人厚善者輒胠篋發筴喜人彈射其文
尤能推轂後生務章人之善士以此益附之入舍下帷
讀書即家人治生業紛紏萬端不為亂其精如此山人
故多病乃學飬生為軒岐之言必入其室其一切從事
不遺餘力蓋天性也客見山人具藁若干卷請曰自民
瑩號郡中而多士響應願揭旗鼓徧示之山人謝曰嗟
乎古人成一家之言徒藏之名山示知巳者世儒紛紛
務懸書以侘海内何為哉瓘徒誦法古昔自託於無能
之辭柰何得當諸君子惡用暴己之短邪客退語人曰
江叔子猶務深藏彼握燕石而冒玉名徒豪舉耳
汪子曰山人善聲詩尤長於古體夫詩書之教一也其
升降相依今之論文者或不與昌黎及推尊杜陵不啻
日月予竊疑之或謂建安起靡麗之習而陵遲於梁陳
唐自陳伯玉以下起而一洗之開元為盛夫持漢之三
尺卑疵六朝敢不受令唐削雕為朴而體益卑卑猶之
秦人聞新樂端冕去之乃拊缶嗚嗚為秦聲猥云可與
道古聞者有掩口而笑耳舉世方馳逐近體無惑乎布
侯於杜陵及為古詩且不能超乘而上則任耳之過也
若山人之長言大都取裁晉魏行年五十猶亹亹不衰
千載而下吾郡有山人矣山人質行較著往往可書顧
予材薄無能為役山人方時論著顯故特書其大較云
查八十傳(汪道昆)
野史氏曰古之人不卑小道務有所成名彼操一技之
能必入其室君子蓋有述也查八十名鼐休寧北門人
也字廷和鼐父珂母劉氏母夢靈龜入卧内遂有身既
而生男會大父華年八十大父喜命曰八十云大父以
賈起家鼐從父兄受賈少負意氣務上人嘗過毘陵倡
家鼐為絃歌佐客酒倡引琵琶侘鼐目攝之鼐怒祭酒
謂倡他日不以此擅場有如酒時夀州鍾山琵琶最善
故嘗師樂師張六老及老將謝彦明一時俠少若工師
即善弹盡出山下鼐奉千金為山夀師事山無何盡得
山法鼐卧起服習日夜不絶音居頃之過山遠矣山嘆
曰郎君吾師也山何敢為郎君師於是乃過故倡倡不
知也一彈而四座辟易以為神倡蒲伏下堂涕泣莫敢
仰視鼐愈益自負事事務上人當是時滑人李貴善技
擊襄陽吳竒善騎射豫章孫景善蹴踘金陵馬清善簫
吳人張大本善琴皆獨步鼐悉從之受業務盡其長客
曰䕫猶不免於窮吾懼吾子之力詘矣鼐乃緩一切仍
專事琵琶既托賈而游所至人人親鼐之吳趨祝希哲
楊君謙王履吉唐伯虎文徵仲引為布衣交之大梁周
王使人召鼐鼐語使者王能客鼐鼐來不能裹足逝矣
於是長揖而據客坐盡王驩竇得意以倡幸鄢陵王且
蠱太原公子得意深自閉絶外交既聞鼐名私事鼐鼐
方結客得意歲出百緡佐客資居七年事鼐唯謹得意
請得偹箕帚妾幸託終身鼐謝曰鼐即窮身顧自有婦
卒不可入楚楚愍王遣使操幣逆之蘄鼐遂留蘄辭使
者及愍王弑蘄人多之入廣陵大賈李從堯執贄請業
鼐笑曰即得富家翁為弟子鼐將鬻技乎哉嘉靖中江
以南競南音廢聲伎鼐且老復過金陵嘗入平康里為
清彈諸美人無知者安民媪年七十瞽矣聞之大驚曰
此先朝供奉曲也國工張六老能之客何為者既而知
其鼐也起為按節相視以為知音鼐還休寧未有子繼
室請置妾數以為言鼐嘆曰天地樂我以能事假我以
長年廣我以交游延我以聲譽於我過矣安能復昌阜
我後邪日從諸少年游鬭黃雀樹花木鄕人王仲芳陳
逹甫亦時時過之
野史氏曰世俗言琵琶夷部樂耳鼐獨以此稱絶技其
專一之效與先民或以荑稗為美博奕為賢有以也昔
高漸離易衣而驚坐客視鼐詘故倡何異焉彼以匹夫
而拒王公藉令事貴主以干進彼且羞為之矣吾鄕故
多節俠則鼐其人乎
七烈傳(汪道昆)
汪伯子曰吾宗著郡中久矣無論丈夫能也即女德亦
往往聞焉自余有知以來近屬以烈聞者七或自吾宗
以死或死吾宗大較相後不過三十年相去不過三舍
余所覩記豈不較然著哉乃今有聞有不聞則所遭者
異也余懼其終不聞也故為之立傳並稱載之
嘉靖初汪永錫妻孫氏以烈死永錫松明山人家故貧
傭人賣餅為業娶草市孫氏顔甚莊居數年永錫病瘵
及病革永錫蒲伏據牀語孫曰吾病久賴子以迄於今
願天授嘉耦以答子勞吾不能報子矣孫痛哭曰君即
不諱竊計必大事畢而後從君嗟乎君言貳妾矣九原
不察寧詎能明其不貳邪妾寧早决以信君心無問後
事永錫執孫手曰子言及此我無他腸子姑待我永錫
兄永祥無賴人也宣言曰彼何能死即病者死必嫁之
孫遂飲藥先永錫十日死蓋已丑冬十月上旬云其後
二十五年吾宗有死鄭瓛者
鄭瓛長齡橋人汪自信行徙居長齡橋而汪天貴女歸
鄭瓛居數月瓛客死廬州女聞而痛絶者三誓必死會
姑病女飲泣事姑姑亡女求自盡家人日夕護之不得
間癸丑正月六日家人悉出觀燈女夙已紉襚衣自經
死年二十耳又二年有死謝湯者
謝湯病狂人也娶潛口汪柳浩女湯狂發囚首跣足遇
人輙侈口笑或捽而罵之女安湯舉一子矣其後湯病
狂愈甚湯父珩幽湯别室中女大以為憂伺湯衣食唯
謹珩稍觧乃寬湯會倭寇薄我郡中走寧國鄕人爭入
黃山避寇過湯門湯踉蹌從衆人行旋出境迷失道候
人捕湯詣太平縣以為倭也掠殺之無何子又死珩察
婦必死則遣季女與之同卧起毋令自裁女佯以其私
告季女曰夫死子死我柰何復以死益之季女以為然
防稍觧會門外水大至幾及河梁女鑰戶出門詒季女
觀水出門則授季女鑰投水中丙辰正月十七日也其
後七年而有忠愍淑人之死
淑人出芝黃程氏諡忠愍贈光禄卿汪一中妻也忠愍
任江西按察司副使淑人從會閩廣流賊入江西吉安
告急忠愍勒兵禦賊戰死之訃聞淑人輒投井求死保
母從之井奉淑人出井中泣諫曰主不幸死長郎君遠
在太學諸幼方襁褓其誰歸主喪母必欲相從何汲汲
也淑人乃強起治喪事日進米不盡一合匍匐奉忠愍
喪歸至之日遂不食長子歸奉饘粥長跪請曰祖母在
春秋高何忍見倍母縱棄子若婦謂諸孤何淑人徐徐
曰孺子長矣且適也上事祖母下拊庶孽孺子任之即
母不幸以疾病終孺子惡能以此留母且而父死國而
母死家臣道妻道等耳卒不食越五日死辛酉八月朔
日也有司上其事詔贈淑人立祠城東從忠愍以祀其
後五年而鮑氏死
鮑氏西沙溪汪應宿妻也應宿貧服下賈家苦不給鮑
事舅姑無所失即身凍餓鮑安之甲子應宿負疾還鮑
為之延醫不遺餘力應宿自度不起私告母曰婦從兒
十年勞苦極矣兒即死幸擇可者醮之鮑聞之而深自
傷乃徧謁宗人為應宿乞喪具有頃鮑語應宿曰君嚮
與君母言妾聞之矣妾知從君以死不知其他君母嚴
他日懼不得死所君之喪具既具妾可無後顧憂妾請
先君其待君地下蓋先自飲藥危坐正寢而終乙丑七
月二日也越三日應宿死其後二年為隆慶改元死者
二
方氏北山方渭女也女生二歲渭從母黨許聘稠墅汪
鳳時後十五年鳳時死女輒斷髮絶粒必從鳳時父母
諭女百端不聽鳳時母遣家媪勞女女語媪曰毋多言
我生死則汪氏婦也若歸告我姑旦日亟臨視我我其
猶可須臾無死從姑以歸不來吾不夕矣旦日姑至諭
女如父母言女拜且泣曰大義勝恩姑母父母一也願
姑逆婦使得臨夫墓執夫喪即奉姑以終天年我死不
後姑察其不可奪也遣車逆之比至墓姑褰帷視車中
業巳經死遂合葬
李氏生斗閣梁年十九歸潛口汪應玄為繼室應玄病
瘵三歲李奉湯藥謹事之病殆應玄謂李曰若年少我
死其柰若何李應曰君故有息子足以奉烝嘗君在與
在君亡與亡無二心也應玄伏枕頓首曰幸甚李於是
歸辭父母母治具飲食之李持飯一盂終不舉箸既而
告母狀母争之彊李拂衣就輿不反顧歸則脱簮珥授
二子婦部署中外財産召二子悉分之無何應玄死歛
畢李哭之盡哀尋閉戶自經覺者啟戶入賴不死父至
泣曰汪郎家故饒若依子婦白首稱未亡人宜無不可
何死為李佯應曰諾日暮遣守衛人出就食戒女奴曰
第鑰戶我困甚幸得少休食頃縊卧内死年二十二
汪伯子曰吾觀七烈而知女德之足多也近所概見若
此遠者可知其亦風教謠俗使然抑天性也北山尚矣
賈大夫惡猶然不禮於其妻汪獨死湯何論宋人之女
長齡之死乃在笄年竒節也孫鮑以貧賤著信程李以
富貴隕身於乎烈矣
贊曰昔在嘉靖風教洋洋迄茲更始引而彌光皎皎孫
氏倔起窮鄉一言自决先夫子亡有美二姝嬪於著姓
生也不僭死必履信燕爾新昏奄忽同盡狂夫冥冥自
湛以殉淑人不食甘節如飴松明同輓厥有沙溪婉婉
處子煢煢繼妻齊心赴義響應昌期誰謂為彭有如駒
隙誰謂為殤令名無斁比事屬辭載在宗祏敢告公宫
女之司直
文章辨體彙選卷五百三十八
文章辨體彙選卷五百三十八
明賀復徵編
傳十一
王太史傳(明王維楨)
王太史者無錫人也名道立字懋中舉嘉靖乙未進士
巳選為翰林吉士是歲天子躬御文華殿授簡命題挍
第諸進士乃得選者三十人而關中人王維楨在其中
時李文康公在内閣月試吉士凡兩而顧文康公典教
書李公文尚温夷爾雅詩婉切乃懋中文即温夷爾雅
詩婉切適與劵合一試輒冠吾曹再試再冠又再試又
再冠如此至五而顧公又數數稱譽之由此名顯楨竟
試與懋中同案懋中見楨作至閣次則恒獨居後為嘆
之已規曰子第易子手即可前不易不前也乃楨固不
易其後懋中授編修楨亦為檢討懋中既為編修列史
職稱曰夫太史之官立為其志一代之故集古先之鑒
也乃吾今守其事矣隘而㒺識闕而弗修如職何於是
卜避遠居盡括古墳籍刺取之今事大者皆牒記客時
過其門每見其下&KR1667;也蓋自其為士時日坐一小樓連
數旬不下即宗黨造者莫得覩其面則耽嗜讀書其天
性也後十二歲為嘉靖丁未太史自告起還翰林相見
亟稱歐陽永叔之文粹固須法詩談唐張司業劉隨州
以為質而近及索其自作讀之果皆似敬之予亦出作
觀太史太史囅然曰子自昔固不易而今乃如此太史
為人静定沉篤蔑世俗靡靡之好既乃贖故邸復&KR1667;門
著述如曩時不輟居無何太史病肺楨說之輟業巳察
其面霜白兩頰銷縮骨稜稜出又說之歸太史於是遂
疏歸太史號尭衢頃改海樵語曰脱吾疾瘳以請而得
走錫山也將腰斧伐林於海之側群樵人倘佯足終吾
年吾誓與雲霄冠佩絶矣疏上未報而太史卒即其年
十一月二十四日也年三十八耳父曰九巖以禮部郎
中自免家居太史在京師遇一果一肉之珍不輙食必
函致九巖公為書訊其親必盥手焚香乃始書書就含
淚封至不勝其孝如此與人交雖簡默艱合然心依忠
厚得一善必揚之人過則口悛悛不忍道一詞也是皆
足不死乃顧死天道誠遠哉太史美髭髯垂幾及臍貌
癯而骨清曰者咸指為竒將穹致顯融綿綿久也今若
此則人相石室之篇誣耶龍湖張公者太史舉主也病
數自來視卒哭之哀曰王生好讀書竟坐是死諸大夫
聞者咸為嘅惜曰才人死矣始與太史同選者今在京
若干人既會哭其邸櫬還又送之郊踰年而楨為作傳
太史有二子一孺人唐氏出唐氏永州太守有懷公之
女荆川太史之妺先三年卒
王維楨曰余甚悲太史亡而靡有憾焉孔子曰朝聞道
夕死可矣太史病且革予入省其卧内見案側有劄取
視之則自記病起加减除日次予問記何為以白吾親
令寬之勿繫戚病子也會又孝烈皇后薨太史自枕上
加素冠曰即一日不死猶為朝臣安可以病廢儀嗟乎
由二事觀之孔子所謂聞道者非耶死可哉死可哉世
以壽命終者豈少乎若其罔罔泯泯也誠何以死哉
孫孝子傳(趙貞吉)
孫孝子者餘姚孫長公也名堪字志健忠烈公之長子
也世系綿邈語具忠烈傳中公歴官都督僉事贈都督
同知頃以御史上其事旌為孝子不稱官重孝子之行
也孫孝子生有異質無所不學雄於古文詞而不屑為
舉子業談經濟之略而不營仕進慷慨慕古忠孝大節
事器識出行軰人上故有盛名於鄉矣當正德巳卯奉
母家居而江西之難作變聞即洒涕挺戈從之至則逆
魁巳擒因改治忠烈之殯一慟而死蘇時遂瞶其兩耳
當是時陽明先生哀孝子之悲憤而為文以弔忠烈曰
公為忠臣公之令子為孝子故世之稱孝子者自王公
始也孝子乃結廬忠烈之墓所三年而孺子泣復墨衰
九月又歴三年而不色喜於是有一莖九葩之芝生於
墓左矣久之上念忠烈之事錄孝子入禁衛孝子乃與
其弟墀陞約曰終天之痛已不可為吾以未死之年奉
聖善之養似可勉竭也纉先緒而酬國恩其在二弟乎
始治宣武里第率二弟以奉太夫人者無不備明年嘉
靖丙戌孝子以才中武試第一大司馬嘉魚李公嘉其
賢行而孫孝子之名動於京師然孝子則痛其先人之
烈也又自傷巳之不可離親以有為也故歛其果毅之
氣恢竒之才精絶之藝惟思親怡母之為計沉抱幽懷
默以待老不復顧世之知我矣獨時時事翰墨作為怪
石幽香寒英竒嶠遠水滄浪諸數十百本流散人間其
寄情若此止耳室尠媵姬門無雜賓祭祀必齋室家振
振聚美百行以光二人則孝子之志日孜孜焉孝子嘗
自叙曰先人之變期一慟而死此殘年者為老母留也
其言悽絶如此故孝子之視生也若浮其視死也若休
其於世也若暫寓而寡儔其於名利若不可與謀其氣
素剛其言素莊其在太夫人之前則氣和而言柔矣是
時孝子漸已耆老二弟亦皆貴顯諸郎孫俱入高等而
孝子旦夕率之為嬰兒之嬉於太夫人之前則無不翕
然愉愉以從太夫人偶有訶責孝子必長跪於前觧之
音辭惻愴故太夫人即瞥然意釋而無傷太夫人每哭
忠烈忌甚哀孝子率闔室助之畢哀旋必百計以求其
意平諸子弟徐察孝子所獨居處嘗有淚㾗宛在枕間
終不令太夫人聞也癸丑之秋孝子年六十七而太夫
人始捐館孝子毁甚初孝子雖老而健過壯夫以縮於
水漿故逮極尫愈烈烈不可奪旅次錢塘一夕隕石於
江涌水盪舟衆共訝之明日孝子以不勝哀卒於旅處
嗟乎若孝子疇昔所自叙之言信矣柩前之卒與殯前
之瞶蓋如一日也豈非至性不可觧於中而卒能不食
其言以成其純孝也歟
論曰歴選古之孝者五十而慕自重華以來或有之矣
然未若孫孝子之於二親哀亡養存各極其情若此之
至者也抱兹至德以配忠烈可謂能子矣
節婦凌太安人傳(李攀龍)
以余觀於凌太安人何世之論節者之固哉可相勸而
成也可相勸而成亦可相靡而敗烏在其為天性哉方
太安人撫遺孤纔五月一老姑相依至戚也始而姑諷
更嫁之諷更嫁之矣乃歲凶復不能具饘粥供養如姑
意罵詈日滿室曰婦何家不可居而自苦若是如就嫁
之者不嫁也日所恃族長者而族長者諷更嫁之作使
豪奴益肆侵侮惟産之睥睨而藐諸是圖危矣不以扶
助德美為華寵也曰婦何家不可居而自苦若是如就
嫁之者不嫁也孰不愛女太安人尚亦有父在父而父
諷更嫁之至令踰年廢歸寧禮以自絶而猶未置焉往
曰女何藏之深也則操挺劫之至令頭搶地觸几案血
流被衰絰而猶未置焉至令斷髮毁形以相示有父而
悖如此者乎曰女何家不可居而自苦若是如就嫁之
者不嫁也人情為其子以婦為其子之孤以婦目為以
婦而姑不然矣人情族有孤收之以其母有婦庇之以
其身而族長者不然矣人情欲其女有令名亦欲巳有
令名於其女而父不然矣是三者所遇皆非人情太安
人可以影響自觧何家不可居何家之無姑何家不可
居何家之無子舉産而授族長者属姑焉委之以不可
知之子而且令父自絶於所適何負夫也難者曰姑且
老可竢藐諸之謂何則季子業以孤寄之矣曰是猶相
勸而成也三者所遇皆非人情而太安人卒能事姑立
子今聖天子下明詔高厥行見褒朱轓而守建昌者孤
邪是靡之而勿敗則非可相勸而成明矣今謂太安人
自存以存其子太安人假無子將為一訖計乎勸之勢
緩靡之勢急緩急非所論此余所以謂天性矣故語節
而待子無以處夫無子者也
李于鱗傳(王世貞)
李于鱗者諱攀龍其家近東海因自號滄溟云當其業
成時海内學士大夫無不知有先生者而自其六七友
人居恒相字故其為于鱗獨著于鱗之先世濟南歴城
人父寶以貲事德莊為郎善酒任俠不問家人生産繼
娶於張夢日入懷而生于鱗于鱗生九歲而孤其母張
影相弔也旦䌟纑不足以資修脯而自其挾冊請益塾
師為之避席者數矣補博士弟子與今左長史許君邦
才少保殷公士儋結髫齓交晉江王慎中來督山東學
竒于鱗文擢諸生冠然于鱗益厭時師訓詁學問側弁
而哦若古文辭者諸弟子不曉何語咸相指于鱗狂生
狂生于鱗夷然不屑也曰吾而不狂誰當狂者亡何舉
其省試第二人三年始成進士試政吏部文選司其明
年移疾歸久之疾良巳同考順天試獲雋居多又明年
授刑部廣東司主事于鱗既以古文辭創起齊楚間意
不可一世學而屬居曹無事悉取諸名家言讀之以為
紀述之文厄於東京班氏姑其狡狡者耳不以規矩不
能方員擬象成變日新富有今夫尚書莊左氏檀弓考
工司馬其成言班如也法則森如也吾摭其華而裁其
衷琢字成辭屬辭成篇以求當於古之作者而巳操觚
之士不盡見古作者語謂于鱗師心而復求高以隂操
其勝於人耳目之外而駭之其駭與尊賞者相半而至
於有韻之文則心腹靡言間蓋于鱗以詩歌自西京逮
於唐大歷代有降而體不沿格有變而才各至故於法
不必有所增損而能縱其夙授神觧於法之表句得而
為篇篇得而為句即所稱古作者其已至之語出於筆
端而不見跡未發之語為天地所秘者創出於胸臆而
不為異亡論建安而後諸公有不偏之調于鱗以全收
之即其偏至而不相角者不啻敵也當于鱗之為主事
遷員外郎以至山西司郎中曹事寢以劇守文法無害
而其文日益進大司寇有著作輒以屬于鱗藉藉公卿
間然于鱗竟無所造請干贄不為名計出曹羸馬蹩躠
歸杜門手一編矣其同舍郎徐中行梁有譽不佞世貞
及吳舍人國倫宗考功臣相與切劘千古之事于鱗咸
弟畜之為社會時有所賦咏人人意自得最後于鱗出
片言則人人自失也于鱗雅不欲以刀筆見長然其聽
讞最號公平柄臣子銜邊帥不通賄中以法欲置之死
于鱗持不可後其人卒自奮功名至大將俄出守順德
問所以守順德者于鱗曰使吾僕僕途道事嚴客帣韛
鞠&KR1743;睨上官之色而進之則具有所不能晨興坐堂皇
揖屬吏考計延見鄉老問疾苦為興除脱若承蜩矣于
鱗之守順德可一載所不報最則曰君子之至於斯也
吾或未之見也奏記臺使者手自削牘牘多古文辭語
為其名高也者而巳之然于鱗暠暠自洗濯勤於大要
居久之政聲流通三輔前後尉薦亡慮數十鄰郡嚴事
于鱗若大府以故得請白媮志嘗蠲馬牧地垂三千金
留永濟倉粟母灌輸京師以餉戍卒裁將作供比真定
十之二益永年傳於沙河邯鄲界中寬二邑力移郡尉
置鉅鹿官亭扼盗衝又移廵司黃榆嶺為晉趙關前後
争得之臺使者母以難也于鱗又謂京師仰東南餉不
時至而燕齊汴趙邊河百里而近者毋出賦錢皆菽粟
浮於河達京師緩急一策也時頗韙之滿三載贈父寶
如于鱗官母張為太恭人尋擢陜西按察副使視其學
政于鱗謂陜古西京也先朝士大夫北地外多陽浮慕
古文辭而時離之思以實反其始有機矣亡何其鄉人
殷中丞來督撫以檄致于鱗使屬文于鱗不懌曰副使
而屬視學政非而屬也且文可檄致耶會其地多震動
念太恭人老家居遂上疏乞骸骨拂衣東歸吏部才于
鱗而欲留之度已發無可柰何為特請予告故事外臣
無予告者僅于鱗與何仲默二人耳于鱗歸則搆一樓
田居東眺華不注西挹鮑山曰它無所溷吾目也繡衣
直指郡國二千石干旄屏息巷左納履錯於戶奈于鱗
高枕何去亦無所報謝以是得簡貴聲而二三友人獨
殷許過從靡間時徐中行亦罷官家居坐客恒滿二人
聞之交相快也于鱗乃差次古樂府擬之又為錄别諸
篇及它文益工不踁而走四裔然居恒邑邑思一當世
貞兄弟曰大兒孔文舉小兒楊德祖吾其季孟間哉而
世貞則挹損不敢以鴈行進也大司空朱公衡時廵撫
伺于鱗間廹起之為置酒懽甚自是諸公推轂于鱗者
相踵而會今上初大徵召耆碩于鱗復用薦起浙江按
察副使常視海道篆按覈軍實一切治辦俄遷布政使
左參政奉萬夀表入賀道拜河南按察使中州士大夫
聞于鱗來鼓舞相慶而于鱗亦能摧亢為和圓方互見
其客稍稍進無何而太恭人捐館扶服還里不勝毁病
困久之小間尋暴心痛一日卒年五十七所著白雪樓
集三十卷行於世子駒博學能文有父風
盧柟傳(王世貞)
盧柟字少梗一字子木大名濬人也其先世業農檴則
什一而息之故以貲雄於鄕柟少負才敏甚讀書一再
過終身不忘父為入貲太學上舍數應鄉試罷免歸柟
才高好古文辭不能頫而就䋲墨為博士諸生業以故
試輒不利而聲稱奕奕在薦紳間著也柟為人跅弛不
問治生産時時從倡家遊大飲飲醉輒弄酒罵其坐客
毋敢以脣舌抗者而又豪歌詩當所得意下筆數千言
立就客咸咋指遁去竟用是敗濬令某者數刻深名法
家言於文非能好之陽浮慕之以張吏術耳謂柟邑諸
生才得相從事幸甚柟亦欲借令謬恭敬為相得極歡
令嘗從客語柟吾旦過若飲柟歸與翁媪益市牛酒夜
共張至旦室邑子相戒盧生有重客門之履相蹈也而
會令有它事日昃不來柟愧且望之斗酒自勞醉則已
卧報令至柟故徐徐出坐久之柟稱醉不能具賓主令
恚去曰吾乃為傖人子辱愧見其邑長者邑人素惡柟
者為柟讒曰是嘗見令君文而笑且唾令益怒亡何柟
于掫其役夫得伏麥以為盗也榜之役夫被酒自理而
聲強柟復加榜焉旬日矣役夫夜壓於墻隕事聞令令
色動曰唶纍是復能倨見我耶匿役夫所繇死狀當柟
抵坐獄具上報可柟既巳坐大辟繫獄又令仇之故毋
敢為稱冤者而會柟鄕人間嘗侍飲不遜柟目攝之去
已來為獄吏夜縳柟格箠之數百臀踵悉潰爛且死矣
吏以他事罷得不死乃感慨折節益讀其所擕書著幽
鞠放招賦以自廣居頃之盗行剽廹柟父自剄死燒其
廬子錢家咸負貸不償柟固已壁立矣令亦更悔前魚
肉盧生何酷耶隂稍稍寬柟拲有所讐詩辭呼使從獄
具草草上予酒肉食飲洗沐尋令去濬為大官事益觧
而故人謝榛先生者擕柟賦游京師貴人間絮泣曰天
乎冤哉盧生也及柟在而諸君不以時白之乃㒺㒺從
千古哀湘而弔賈乎陸光祖吳人有心計俄謁選得濬
令至則首為更爰書上論鬼薪輸作三歲盧柟既出獄
家益貧乃為九騷謝陸令而謝榛先生方留滯鄴柟走
謁之因上賦趙王趙王覽而竒其文立召見賜金百鎰
於是諸王人人更置邸延柟柟則稱客坐右坐握麈尾
辨說揮霍數百千萬言風雨集而江波流也鳴毫颯颯
鯈忽而為辭若賦各得以意去既酒醉故態畢發罵其
坐人則人人掩耳走避柟竟亦不自得罷還顧橐中所
餘金幾何趣付酒家也婦囁嚅咎柟不顧曰天生盧柟
為女曹地耶吳人王世貞治獄大名飛書大伾山中勒
邑吏具筆札受柟所著集若干卷柟故亦慕稱世貞嘗
為文托謝榛先生致之不達至是見世貞郡臺把臂為
布衣飲三日酒語慷慨恨相見晩也世貞序其賦略曰
余跡盧柟所遘逄及狀貌殆中庸人耳既稍得其古詩
歌行讀而小異之至讀諸賦則未嘗不爽然自失也三
閭家言忠愛悱惻怨而不怒悠然詩之風哉長卿務以
靡麗宏博旁引廣喻其要歸卒澤於雅子雲謂之從神
化來耶然自東京而下蔑如也諸儒先生號名能文章
家柰何取其所論著而姑韻之以為賦若茲乎哉即盧
生所就幽鞠放招凡三十餘篇其㮣不得離津筏而上
之然而大指可諷也窮天地之紀采人物之變與夭喬
走飛之態經緯臚列假二三能言之士如宋玉景差者
蟬緩於左徒之門豈其先柟而室哉柟既以别世貞去
南游金陵陸光祖為祠部郎留月餘走越歴吳母所遇
還益落魄嗜酒病三日卒
文衡山小傳(王世貞)
文衡山先生者初名璧字徵明云故丞相天祥裔也避
其祖璧諱以字行更字徵仲長洲人十六而父温州公
林殁於官郡寮合數百金賻先生卻之曰孤不欲以生
汚逝者既服除補諸生下帷讀書恒至丙夜而以其才
旁及諸技文及書繪皆精絶先生所嚴事故吳尚書寬
李太僕應楨沈周先生而友祝允明唐寅徐禎卿吳徐
工古文歌詩吳又能書李祝工書祝又能古文歌詩沈
唐工繪事又能歌詩而皆推譲先生以為不可及先生
小隸師右軍父子古隸師鍾梁畫師龍眠吳興尤精絶
詩得中晩唐格外趣獨於文取達而巳而其試亦不利
久困諸生中甫貢而臺使者薦之試吏部得翰林待詔
預修史史成賜金幣時故相楊文襄公張文忠公皆貴
用事争欲客公而公不往亡何致其事歸先生歸而以
翰墨自娛造請戶屨長滿顧所許獨書生故人子屬為
姻黨而窘者即強之竟日不倦其他郡國守相貴戚連
車騎富人子行珍寳里門外不能博一赫&KR1389;而先生所
最不輕許者藩王中貴人曰此國家法也蓋正德中寧
邸以厚幣聘先生固謝不肯往未幾寧敗天下稱之先
生暇則一出遊近地佳山水所至奉迎恐後居間客過
從焚香煮茗談古書畫彜鼎品水石道吳中耆舊使人
忘返如是者餘三十年年九十而卒卒時猶為人書志
石停筆栩然若蝶化者人以為仙去不死也余故嘗識
先生今像最逼真
贊曰先生之才以迨書繪庶幾吳興所獨勝者高蹈蚤
引卒完厥名先生之詩以逮壽考小隃務觀所尤勝者
不以文事受役平原能使吳雅能使吳敦能使吳重誰
言不用不用之用斯其為用
江山人傳(汪道昆)
余觀作者之汙隆一禀於風氣自漢下達則緣世屢遷
譬之昃日卒於不振明興驅左袵而反之正藝士奮起
依憑出日之光軼輓近而稱古人斌斌然盛矣然皆三
河齊秦之産而江淮秀異亦稍稍肩隨之其強弱有差
則疆域使然也新安地重其民深厚不浮由古以來文
獻足述顧今之學士大夫率高視一世其言不軌於先
民善乎山人之言曰吾鄕多泛駕之材使閑輿衛皆上
乘也山人在諸生中輒有志述作會有疾謝學官去遂
一意修辭嘗讀史慕太史遷為人作而嘆曰丈夫不能
周游四方友天下之士徒抑首蓬戶享其敝帚將為遼
東豕邪於是操舟東游登禹穴入淛觀海潮浮於五湖
問闔閭春申故址遂杖馬箠之秣陵朝故都焉入郢聽
歌郢中望高唐泛雲夢而下其游知交傾東南之美矣
比還郡郡中諸儒宿學争願交山人驩山人挾一騶奴
篋書而出過故人厚善者輒胠篋發筴喜人彈射其文
尤能推轂後生務章人之善士以此益附之入舍下帷
讀書即家人治生業紛紏萬端不為亂其精如此山人
故多病乃學飬生為軒岐之言必入其室其一切從事
不遺餘力蓋天性也客見山人具藁若干卷請曰自民
瑩號郡中而多士響應願揭旗鼓徧示之山人謝曰嗟
乎古人成一家之言徒藏之名山示知巳者世儒紛紛
務懸書以侘海内何為哉瓘徒誦法古昔自託於無能
之辭柰何得當諸君子惡用暴己之短邪客退語人曰
江叔子猶務深藏彼握燕石而冒玉名徒豪舉耳
汪子曰山人善聲詩尤長於古體夫詩書之教一也其
升降相依今之論文者或不與昌黎及推尊杜陵不啻
日月予竊疑之或謂建安起靡麗之習而陵遲於梁陳
唐自陳伯玉以下起而一洗之開元為盛夫持漢之三
尺卑疵六朝敢不受令唐削雕為朴而體益卑卑猶之
秦人聞新樂端冕去之乃拊缶嗚嗚為秦聲猥云可與
道古聞者有掩口而笑耳舉世方馳逐近體無惑乎布
侯於杜陵及為古詩且不能超乘而上則任耳之過也
若山人之長言大都取裁晉魏行年五十猶亹亹不衰
千載而下吾郡有山人矣山人質行較著往往可書顧
予材薄無能為役山人方時論著顯故特書其大較云
查八十傳(汪道昆)
野史氏曰古之人不卑小道務有所成名彼操一技之
能必入其室君子蓋有述也查八十名鼐休寧北門人
也字廷和鼐父珂母劉氏母夢靈龜入卧内遂有身既
而生男會大父華年八十大父喜命曰八十云大父以
賈起家鼐從父兄受賈少負意氣務上人嘗過毘陵倡
家鼐為絃歌佐客酒倡引琵琶侘鼐目攝之鼐怒祭酒
謂倡他日不以此擅場有如酒時夀州鍾山琵琶最善
故嘗師樂師張六老及老將謝彦明一時俠少若工師
即善弹盡出山下鼐奉千金為山夀師事山無何盡得
山法鼐卧起服習日夜不絶音居頃之過山遠矣山嘆
曰郎君吾師也山何敢為郎君師於是乃過故倡倡不
知也一彈而四座辟易以為神倡蒲伏下堂涕泣莫敢
仰視鼐愈益自負事事務上人當是時滑人李貴善技
擊襄陽吳竒善騎射豫章孫景善蹴踘金陵馬清善簫
吳人張大本善琴皆獨步鼐悉從之受業務盡其長客
曰䕫猶不免於窮吾懼吾子之力詘矣鼐乃緩一切仍
專事琵琶既托賈而游所至人人親鼐之吳趨祝希哲
楊君謙王履吉唐伯虎文徵仲引為布衣交之大梁周
王使人召鼐鼐語使者王能客鼐鼐來不能裹足逝矣
於是長揖而據客坐盡王驩竇得意以倡幸鄢陵王且
蠱太原公子得意深自閉絶外交既聞鼐名私事鼐鼐
方結客得意歲出百緡佐客資居七年事鼐唯謹得意
請得偹箕帚妾幸託終身鼐謝曰鼐即窮身顧自有婦
卒不可入楚楚愍王遣使操幣逆之蘄鼐遂留蘄辭使
者及愍王弑蘄人多之入廣陵大賈李從堯執贄請業
鼐笑曰即得富家翁為弟子鼐將鬻技乎哉嘉靖中江
以南競南音廢聲伎鼐且老復過金陵嘗入平康里為
清彈諸美人無知者安民媪年七十瞽矣聞之大驚曰
此先朝供奉曲也國工張六老能之客何為者既而知
其鼐也起為按節相視以為知音鼐還休寧未有子繼
室請置妾數以為言鼐嘆曰天地樂我以能事假我以
長年廣我以交游延我以聲譽於我過矣安能復昌阜
我後邪日從諸少年游鬭黃雀樹花木鄕人王仲芳陳
逹甫亦時時過之
野史氏曰世俗言琵琶夷部樂耳鼐獨以此稱絶技其
專一之效與先民或以荑稗為美博奕為賢有以也昔
高漸離易衣而驚坐客視鼐詘故倡何異焉彼以匹夫
而拒王公藉令事貴主以干進彼且羞為之矣吾鄕故
多節俠則鼐其人乎
七烈傳(汪道昆)
汪伯子曰吾宗著郡中久矣無論丈夫能也即女德亦
往往聞焉自余有知以來近屬以烈聞者七或自吾宗
以死或死吾宗大較相後不過三十年相去不過三舍
余所覩記豈不較然著哉乃今有聞有不聞則所遭者
異也余懼其終不聞也故為之立傳並稱載之
嘉靖初汪永錫妻孫氏以烈死永錫松明山人家故貧
傭人賣餅為業娶草市孫氏顔甚莊居數年永錫病瘵
及病革永錫蒲伏據牀語孫曰吾病久賴子以迄於今
願天授嘉耦以答子勞吾不能報子矣孫痛哭曰君即
不諱竊計必大事畢而後從君嗟乎君言貳妾矣九原
不察寧詎能明其不貳邪妾寧早决以信君心無問後
事永錫執孫手曰子言及此我無他腸子姑待我永錫
兄永祥無賴人也宣言曰彼何能死即病者死必嫁之
孫遂飲藥先永錫十日死蓋已丑冬十月上旬云其後
二十五年吾宗有死鄭瓛者
鄭瓛長齡橋人汪自信行徙居長齡橋而汪天貴女歸
鄭瓛居數月瓛客死廬州女聞而痛絶者三誓必死會
姑病女飲泣事姑姑亡女求自盡家人日夕護之不得
間癸丑正月六日家人悉出觀燈女夙已紉襚衣自經
死年二十耳又二年有死謝湯者
謝湯病狂人也娶潛口汪柳浩女湯狂發囚首跣足遇
人輙侈口笑或捽而罵之女安湯舉一子矣其後湯病
狂愈甚湯父珩幽湯别室中女大以為憂伺湯衣食唯
謹珩稍觧乃寬湯會倭寇薄我郡中走寧國鄕人爭入
黃山避寇過湯門湯踉蹌從衆人行旋出境迷失道候
人捕湯詣太平縣以為倭也掠殺之無何子又死珩察
婦必死則遣季女與之同卧起毋令自裁女佯以其私
告季女曰夫死子死我柰何復以死益之季女以為然
防稍觧會門外水大至幾及河梁女鑰戶出門詒季女
觀水出門則授季女鑰投水中丙辰正月十七日也其
後七年而有忠愍淑人之死
淑人出芝黃程氏諡忠愍贈光禄卿汪一中妻也忠愍
任江西按察司副使淑人從會閩廣流賊入江西吉安
告急忠愍勒兵禦賊戰死之訃聞淑人輒投井求死保
母從之井奉淑人出井中泣諫曰主不幸死長郎君遠
在太學諸幼方襁褓其誰歸主喪母必欲相從何汲汲
也淑人乃強起治喪事日進米不盡一合匍匐奉忠愍
喪歸至之日遂不食長子歸奉饘粥長跪請曰祖母在
春秋高何忍見倍母縱棄子若婦謂諸孤何淑人徐徐
曰孺子長矣且適也上事祖母下拊庶孽孺子任之即
母不幸以疾病終孺子惡能以此留母且而父死國而
母死家臣道妻道等耳卒不食越五日死辛酉八月朔
日也有司上其事詔贈淑人立祠城東從忠愍以祀其
後五年而鮑氏死
鮑氏西沙溪汪應宿妻也應宿貧服下賈家苦不給鮑
事舅姑無所失即身凍餓鮑安之甲子應宿負疾還鮑
為之延醫不遺餘力應宿自度不起私告母曰婦從兒
十年勞苦極矣兒即死幸擇可者醮之鮑聞之而深自
傷乃徧謁宗人為應宿乞喪具有頃鮑語應宿曰君嚮
與君母言妾聞之矣妾知從君以死不知其他君母嚴
他日懼不得死所君之喪具既具妾可無後顧憂妾請
先君其待君地下蓋先自飲藥危坐正寢而終乙丑七
月二日也越三日應宿死其後二年為隆慶改元死者
二
方氏北山方渭女也女生二歲渭從母黨許聘稠墅汪
鳳時後十五年鳳時死女輒斷髮絶粒必從鳳時父母
諭女百端不聽鳳時母遣家媪勞女女語媪曰毋多言
我生死則汪氏婦也若歸告我姑旦日亟臨視我我其
猶可須臾無死從姑以歸不來吾不夕矣旦日姑至諭
女如父母言女拜且泣曰大義勝恩姑母父母一也願
姑逆婦使得臨夫墓執夫喪即奉姑以終天年我死不
後姑察其不可奪也遣車逆之比至墓姑褰帷視車中
業巳經死遂合葬
李氏生斗閣梁年十九歸潛口汪應玄為繼室應玄病
瘵三歲李奉湯藥謹事之病殆應玄謂李曰若年少我
死其柰若何李應曰君故有息子足以奉烝嘗君在與
在君亡與亡無二心也應玄伏枕頓首曰幸甚李於是
歸辭父母母治具飲食之李持飯一盂終不舉箸既而
告母狀母争之彊李拂衣就輿不反顧歸則脱簮珥授
二子婦部署中外財産召二子悉分之無何應玄死歛
畢李哭之盡哀尋閉戶自經覺者啟戶入賴不死父至
泣曰汪郎家故饒若依子婦白首稱未亡人宜無不可
何死為李佯應曰諾日暮遣守衛人出就食戒女奴曰
第鑰戶我困甚幸得少休食頃縊卧内死年二十二
汪伯子曰吾觀七烈而知女德之足多也近所概見若
此遠者可知其亦風教謠俗使然抑天性也北山尚矣
賈大夫惡猶然不禮於其妻汪獨死湯何論宋人之女
長齡之死乃在笄年竒節也孫鮑以貧賤著信程李以
富貴隕身於乎烈矣
贊曰昔在嘉靖風教洋洋迄茲更始引而彌光皎皎孫
氏倔起窮鄉一言自决先夫子亡有美二姝嬪於著姓
生也不僭死必履信燕爾新昏奄忽同盡狂夫冥冥自
湛以殉淑人不食甘節如飴松明同輓厥有沙溪婉婉
處子煢煢繼妻齊心赴義響應昌期誰謂為彭有如駒
隙誰謂為殤令名無斁比事屬辭載在宗祏敢告公宫
女之司直
文章辨體彙選卷五百三十八
