文章辨體彙選卷五百三十三
明賀復徵編
傳六
陳偕傳(宋秦觀)
偕姓陳氏淮南廣陵人家故饒財而偕與其弟獨喜學
畫其後技日以進家日以微遂以為業士大夫既喜其
畫且愛其為人往往稱之然非偕之好也其言曰予從
事於兹有年矣凡古今之畫不見則已苟有見焉雖敝
縑裂素之餘未嘗不學一不可於意輒復易之舐筆濡
墨欣然忘勞蓋是時余方以畫為事固其勢不得不然
乃今思之亦良苦矣且物之有形如浮埃聚沬來無所
從去無所詣一興一僨於無窮之中而我方汨汨然隨
而畫之可不惑歟彼好事者又從而玩之至藏於巾笥
且不欲以數閱可不謂大惑者歟嘻今老矣顧家貧無
以給衣食之奉聊復俛仰於其間至於得失精粗不復
經意也又曰有學於余者衆矣余將教之必使縱心之
所勤肆筆之所成以觀其天蓋工而不雅者有矣疎而
不俗者有矣詳略得宜意氣容與卓乎遂若無與及者
亦或有焉余從而告之曰其後當然其後當然已而果
然夫畫固技之微者也其猶若是又況有貴於畫者哉
其子直躬亦世其學而所言尤異嘗曰昔宋元君時畫
圖有一史解衣槃礴元君曰是真畫者也夫解衣槃礴
固倜儻之所得閒暇之所好也元君乃以為真畫其意
果安在乎有得於此然後可以言畫而或說以謂神定
意閑固以異於他史其亦失元君之意矣余聞而異之
又從而思之此所謂自得於已者邪抑亦得於天者邪
將内雖不克其言而頗亦有志於是耶人固未易知然
比夫衒技以夸人賈能以售汚俗者相去亦遠矣古之
君子聞一言中於理必書之故漁人之所賦孺子之所
歌皆得載於前史矧其有合於道德之要者乎於是為
傳其言以遺同好亦時觀之以自擇焉
眇倡傳(秦觀)
美倡有眇一目者貧不能自贍乃計謀與母西遊京師
或止之曰倡而眇何往而不窮且京師天下之色府也
美眄巧笑雪肌而漆髮曳珠玉服阿鍚妙彈吹籍於有
司者以千萬計使若具兩目猶恐往而不售況眇一焉
其瘠於溝中必矣倡曰固所聞也然諺有之心相憐馬
首圓以京師之大是豈知無我儷者遂行抵梁舍於濱
河逆旅居一月有少年從數騎出河上見而悅之為解
鞍留飲宴終日而去明日復來因大嬖取買别第中謝
絶姻黨身執爨以奉之倡飯少年亦飯倡疾不食少年
亦不食囁嚅伺候曲得其意唯恐或不當也有書生嘲
之曰間者缺然不見意有竒遇乃從相矢者處乎少年
忿曰自余得若人還視世之女子無不餘一目者今佳
目得一足矣又奚以多為
贊曰前史稱劉建康嗜瘡痂其門下二百人常遞鞭之
取痂以結膳夫意之所蔽以惡為美者多矣何特眇倡
之事哉傳曰播糠眯目則天地四方易位余嘗三復其
言而悲之
曹氏女傳(章望之)
曹氏者吾同郡尚書郎修古之幼女也公天聖中累更
御史持憲無阿回言事失職知閩之興化軍期年而卒
曹氏以室居未嫁父既沒其故僚率吏民錢三十萬致
之柩前曰以供窆葬之用夫人陳氏將受之女曰制家
之用惟其家之酌初吾父入司朝廷出蒞民政約於奉
身廉於臨人今其亡矣葬之豐儉請以吾家具之苟將
受斯遺焉惟它人忍之我弗忍也母因是請而使辭焉
其故僚復謂之曰葬先公弗資是則亦聞命矣願以異
日嫁公女焉可無拒也女曰俾用於喪尚不敢取今欲
備吾之嫁是使妾幸父喪而自醜也人之聞之謂如何
哉吉凶有常禮男女有常位妾有大罪父沒而喪存焉
不以此時哀戚而遽謀嫁幣不亦亂常禮乎以室中而
受門外之私賄不亦亂常位乎妾不才以先人之靈幸
而卒有所歸則有妾之紡織之備何敢以是自諉哉願
弗聞二三君子之命也遂不受夫婦人事勤儉恭謹則
良矣曾無賢者之責也此何特異也彼貪殘之夫好財
瀆貨死則已爾惡復悔悟耶方朝廷發貪冐之禁防制
執事之人如維縶之械繫之尚以濫狀相望於敗辱者
為不少矣卒惟無怍焉有如曹氏專修父志而不有所
累孰謂曹氏不賢也哉孟子曰聞伯夷之風者頑夫廉
懦夫有立志曹氏近之矣雖然厚於義而薄於利者人
之常行也詩書不聞而尚廉篤孝固賢矣其里人曾孝
基得斯說來告則未知其年與名
姚平仲小傳(陸游)
姚平仲字希晏世為西陲大將幼孤從父古養為子年
十八與夏人戰臧底河斬獲甚衆賊莫能枝梧宣撫使
童貫召與語平仲負氣不少屈貫不悅抑其賞然關中
豪傑皆推之號小太尉睦州盜起徽宗遣貫討賊貫雖
惡平仲心服其沈勇復取以行及賊平平仲功冠軍乃
見貫曰平仲不願得賞願一見上耳貫愈忌之他將王
淵劉光世皆得召見平仲獨不與欽宗在東宫知其名
及即位金人入寇都城受圍平仲適在京師得召對福
寧殿厚賜金帛許以殊賞於是平仲請出死士斫營擒
敵帥以獻及出連破兩寨而敵已夜徙去平仲功不成
遂乘青驢亡命一晝夜馳七百五十里抵鄧州始得食
入武關至長安欲隠華山顧以為淺奔蜀至青城山上
清宫人莫識也留一日復入大面山行二百七十餘里
度采藥者莫能至乃解縱所乘驢得石穴以居朝廷數
下詔物色求之弗得也乾道淳熙之間始出至丈人觀
道院自言如此時年八十餘紫髯鬱然長數尺面奕奕
有光行不擇崖塹荆棘其速若奔馬亦時為人作書頗
竒偉然秘不言得道之由云
陳氏老傳(陸游)
會稽五雲鄉陳氏老年近八十生三子有孫數人皆業
農惟力耕致給足凡兼并之事抵質賈販以取贏者一
切不為耕桑之外惟漁樵畜牧而已子孫但略使識字
不許讀書為士婚姻悉取農家非其類皆拒不與通室
廬不妄增一椽器用皆樸質堅壯不加添飾衣惟布襦
帬取適寒暑之宜行之四五十年如一日子孫亦皆化
之無違陳氏所居在刺涪山下地名曰南溪
陸子曰予嘗悲士之仕者若苟名位而已則為負國必
無負焉則危身害家憂其父母有所不免耕稼之業一
捨而去之復其故甚難予先世本魯墟農家自祥符間
去而仕今且二百年窮通顯晦所不論竟無一人得歸
故業者室廬桑麻果樹溝池之屬悉已蕪沒族黨散徙
四方蓋有不知所之者過魯墟未嘗不太息興懷至於
流涕也聞陳氏事因為述其梗槩傳之庶觀者有感焉
蘇雲卿傳(劉子翬)
蘇雲卿廣漢人紹興間來豫章東湖結廬獨居人稱曰
蘇翁披荆畚礫為圃藝植耘艾灌溉培壅皆有法度雖
極寒隆暑土焦草凍圃不絶蔬滋鬱暢茂四時之俎無
闕者味視他圃尤勝又不二價市鬻者利倍而售速先
期輸直夜織履堅靸過革舄人争貿之以饋遠以故薪
米不乏溉園之隙閉門高卧或危坐終日莫測識也少
與張浚為布衣交浚為相馳書函幣帛屬豫章帥及漕
曰余鄉人蘇雲卿管樂流亞近聞灌園東湖其高風偉
節非折簡能屈幸親造其廬必為我致之帥漕密物色
獨有灌園蘇翁無雲卿也屏騎從更服為遊士入其圃
翁運鋤不顧進揖之延入室土銼竹几地無纖塵案有
西漢書一冊二客恍若自失默計此為雲卿也既而汲
泉煑茗意稍欵浹遂叩其鄉里徐曰廣漢客曰張德遠
廣漢人翁當識之曰然客問德遠何如曰賢人也第長
於知君子短於知小人德有餘而才不足因問德遠今
何官二客因出書幣雲卿鼻間隠隠作聲若自咎歎者
二客力請共載辭不可期以詰朝上謁遣使迎伺則扄
戶閴然排入則書幣不啟家具如故而翁已遁矣竟不
知所往帥漕復命浚拊几嘆曰求之不早實懷竊位之
羞作箴以識之曰雲卿風節高於傳霖予期與之共濟
當今山潛水沓邈不可尋弗力弗早予罪曷鍼
二烈女傳(陳亮)
烈女杜氏永康大姓女也生而端莊且麗宣和庚子冬
妖臘起所在嘯聚相剽殺里有悍賊輩謁杜氏門大言
曰以女遺我即不肯今族汝矣其家驚泣欲與則不忍
不與禍且及言於女女曰無恐以一女易一家曷為不
可待我浴而出趣具湯其家以告賊相與懽笑以俟既
浴取鏡抹朱粉具衫衣盡飾俄登几而立縻帛於梁而
圈其下度不容冠抽之籠其首整髮復冠迺死其家遑
遽號噭賊聞亦驚捨去嗚呼學士大夫遭難不屈者萬
或一見焉而謂女子能之乎方杜氏之不屈以死猶未
足難也獨其雍容處死而不亂無異乎子路之結纓是
其難也不可及已陳子曰余世家永康去杜氏不十里
許余雖不及目其事大父母屢為余言如此雖古之烈
女何以進焉余既傳其事以示余友應仲實仲實因為
余言宣和辛丑官軍分捕賊所過乘勢抄掠道永康將
之縉雲及境富民陳氏二女并為執揮其刃於旁曰從
我我婦之否者死長女不為動掠髮伸頸請受刃官軍
斫之次女竟汚焉後有諗之曰若獨不能為姊所為乎
次女慘然連言曰難難世之喜斥人者必曰兒女態陳
杜之態亦兒女乎人之落患難而兒女者事已即縱辭
自解昂然有得色視陳氏次女已愧他又何說仲實得
之胡先生經仲二君謹言君子也余是以志之
歐陽夢桂忠妾柔柔傳(鄭思肖)
莆陽歐陽夢桂早入上庠德祐時元人犯闕雖受偽爵胸
中抱不平賦咏間意望翠華南歸為讎人執詩發其事
囚諸獄出即死夢桂之妾曰柔柔柔柔母曰陸姥姥以
夢桂死盜捲其物歸夢桂之親訴於番吏姥竟以女許
嫁張酋求勝其事姥數說女曰汝主人已死胡不謀他
之柔柔掉頭不顧姥乃脫女出往佛寺焚香與張酋相
遇一見顔色妙麗張酋欲得之心愈切即與姥釋争竟
逼娶其女姥始明告女曰我為汝謀嫁久矣得此人甚
善宜歸之柔柔曰主人平生豪傑上書罵番人我寧忍
嫁彼既得主人如此更欲嫁誰邪若逼我當死矣繼逼
之不已自經於樓上柔柔温克能事終日未嘗妄下樓
女人中難得者宜其有終柔柔先嘗抱心恙疾臨終心
獨不恙天理昭然無邪寧不竒哉黃萬石亦上庠人物
仕至尚書開閫江右元兵渡江萬石即叛國降元首先
削頂三搭瓣髮領其兵深入說州縣叛在元將傍見家
參政鉉翁及諸朝士至並未改衣冠始自慚怩萬石還
撫州為元守土因請兵攻南時陳丞相宜中聞萬石導
元兵南入逼嗣君遂張榜募擒萬石萬石知之亦於江
右張榜諭衆曰募擒賊陳宜中冤哉冤哉萬石始為儒
有文聲其終反禽獸不若若是則讀書何用耶誰謂婦
人乃有柔柔焉柔柔姓陸嘉興府海鹽人也論曰古今
唯公論不可磨滅尊為天子行事不善一時受其毒萬
世罵其惡卑為婦人行事果正當時或不伸氣後世敬
其高風爵禄文章貧賤婢僕不與焉
文章辨體彙選卷五百三十三
文章辨體彙選卷五百三十三
明賀復徵編
傳六
陳偕傳(宋秦觀)
偕姓陳氏淮南廣陵人家故饒財而偕與其弟獨喜學
畫其後技日以進家日以微遂以為業士大夫既喜其
畫且愛其為人往往稱之然非偕之好也其言曰予從
事於兹有年矣凡古今之畫不見則已苟有見焉雖敝
縑裂素之餘未嘗不學一不可於意輒復易之舐筆濡
墨欣然忘勞蓋是時余方以畫為事固其勢不得不然
乃今思之亦良苦矣且物之有形如浮埃聚沬來無所
從去無所詣一興一僨於無窮之中而我方汨汨然隨
而畫之可不惑歟彼好事者又從而玩之至藏於巾笥
且不欲以數閱可不謂大惑者歟嘻今老矣顧家貧無
以給衣食之奉聊復俛仰於其間至於得失精粗不復
經意也又曰有學於余者衆矣余將教之必使縱心之
所勤肆筆之所成以觀其天蓋工而不雅者有矣疎而
不俗者有矣詳略得宜意氣容與卓乎遂若無與及者
亦或有焉余從而告之曰其後當然其後當然已而果
然夫畫固技之微者也其猶若是又況有貴於畫者哉
其子直躬亦世其學而所言尤異嘗曰昔宋元君時畫
圖有一史解衣槃礴元君曰是真畫者也夫解衣槃礴
固倜儻之所得閒暇之所好也元君乃以為真畫其意
果安在乎有得於此然後可以言畫而或說以謂神定
意閑固以異於他史其亦失元君之意矣余聞而異之
又從而思之此所謂自得於已者邪抑亦得於天者邪
將内雖不克其言而頗亦有志於是耶人固未易知然
比夫衒技以夸人賈能以售汚俗者相去亦遠矣古之
君子聞一言中於理必書之故漁人之所賦孺子之所
歌皆得載於前史矧其有合於道德之要者乎於是為
傳其言以遺同好亦時觀之以自擇焉
眇倡傳(秦觀)
美倡有眇一目者貧不能自贍乃計謀與母西遊京師
或止之曰倡而眇何往而不窮且京師天下之色府也
美眄巧笑雪肌而漆髮曳珠玉服阿鍚妙彈吹籍於有
司者以千萬計使若具兩目猶恐往而不售況眇一焉
其瘠於溝中必矣倡曰固所聞也然諺有之心相憐馬
首圓以京師之大是豈知無我儷者遂行抵梁舍於濱
河逆旅居一月有少年從數騎出河上見而悅之為解
鞍留飲宴終日而去明日復來因大嬖取買别第中謝
絶姻黨身執爨以奉之倡飯少年亦飯倡疾不食少年
亦不食囁嚅伺候曲得其意唯恐或不當也有書生嘲
之曰間者缺然不見意有竒遇乃從相矢者處乎少年
忿曰自余得若人還視世之女子無不餘一目者今佳
目得一足矣又奚以多為
贊曰前史稱劉建康嗜瘡痂其門下二百人常遞鞭之
取痂以結膳夫意之所蔽以惡為美者多矣何特眇倡
之事哉傳曰播糠眯目則天地四方易位余嘗三復其
言而悲之
曹氏女傳(章望之)
曹氏者吾同郡尚書郎修古之幼女也公天聖中累更
御史持憲無阿回言事失職知閩之興化軍期年而卒
曹氏以室居未嫁父既沒其故僚率吏民錢三十萬致
之柩前曰以供窆葬之用夫人陳氏將受之女曰制家
之用惟其家之酌初吾父入司朝廷出蒞民政約於奉
身廉於臨人今其亡矣葬之豐儉請以吾家具之苟將
受斯遺焉惟它人忍之我弗忍也母因是請而使辭焉
其故僚復謂之曰葬先公弗資是則亦聞命矣願以異
日嫁公女焉可無拒也女曰俾用於喪尚不敢取今欲
備吾之嫁是使妾幸父喪而自醜也人之聞之謂如何
哉吉凶有常禮男女有常位妾有大罪父沒而喪存焉
不以此時哀戚而遽謀嫁幣不亦亂常禮乎以室中而
受門外之私賄不亦亂常位乎妾不才以先人之靈幸
而卒有所歸則有妾之紡織之備何敢以是自諉哉願
弗聞二三君子之命也遂不受夫婦人事勤儉恭謹則
良矣曾無賢者之責也此何特異也彼貪殘之夫好財
瀆貨死則已爾惡復悔悟耶方朝廷發貪冐之禁防制
執事之人如維縶之械繫之尚以濫狀相望於敗辱者
為不少矣卒惟無怍焉有如曹氏專修父志而不有所
累孰謂曹氏不賢也哉孟子曰聞伯夷之風者頑夫廉
懦夫有立志曹氏近之矣雖然厚於義而薄於利者人
之常行也詩書不聞而尚廉篤孝固賢矣其里人曾孝
基得斯說來告則未知其年與名
姚平仲小傳(陸游)
姚平仲字希晏世為西陲大將幼孤從父古養為子年
十八與夏人戰臧底河斬獲甚衆賊莫能枝梧宣撫使
童貫召與語平仲負氣不少屈貫不悅抑其賞然關中
豪傑皆推之號小太尉睦州盜起徽宗遣貫討賊貫雖
惡平仲心服其沈勇復取以行及賊平平仲功冠軍乃
見貫曰平仲不願得賞願一見上耳貫愈忌之他將王
淵劉光世皆得召見平仲獨不與欽宗在東宫知其名
及即位金人入寇都城受圍平仲適在京師得召對福
寧殿厚賜金帛許以殊賞於是平仲請出死士斫營擒
敵帥以獻及出連破兩寨而敵已夜徙去平仲功不成
遂乘青驢亡命一晝夜馳七百五十里抵鄧州始得食
入武關至長安欲隠華山顧以為淺奔蜀至青城山上
清宫人莫識也留一日復入大面山行二百七十餘里
度采藥者莫能至乃解縱所乘驢得石穴以居朝廷數
下詔物色求之弗得也乾道淳熙之間始出至丈人觀
道院自言如此時年八十餘紫髯鬱然長數尺面奕奕
有光行不擇崖塹荆棘其速若奔馬亦時為人作書頗
竒偉然秘不言得道之由云
陳氏老傳(陸游)
會稽五雲鄉陳氏老年近八十生三子有孫數人皆業
農惟力耕致給足凡兼并之事抵質賈販以取贏者一
切不為耕桑之外惟漁樵畜牧而已子孫但略使識字
不許讀書為士婚姻悉取農家非其類皆拒不與通室
廬不妄增一椽器用皆樸質堅壯不加添飾衣惟布襦
帬取適寒暑之宜行之四五十年如一日子孫亦皆化
之無違陳氏所居在刺涪山下地名曰南溪
陸子曰予嘗悲士之仕者若苟名位而已則為負國必
無負焉則危身害家憂其父母有所不免耕稼之業一
捨而去之復其故甚難予先世本魯墟農家自祥符間
去而仕今且二百年窮通顯晦所不論竟無一人得歸
故業者室廬桑麻果樹溝池之屬悉已蕪沒族黨散徙
四方蓋有不知所之者過魯墟未嘗不太息興懷至於
流涕也聞陳氏事因為述其梗槩傳之庶觀者有感焉
蘇雲卿傳(劉子翬)
蘇雲卿廣漢人紹興間來豫章東湖結廬獨居人稱曰
蘇翁披荆畚礫為圃藝植耘艾灌溉培壅皆有法度雖
極寒隆暑土焦草凍圃不絶蔬滋鬱暢茂四時之俎無
闕者味視他圃尤勝又不二價市鬻者利倍而售速先
期輸直夜織履堅靸過革舄人争貿之以饋遠以故薪
米不乏溉園之隙閉門高卧或危坐終日莫測識也少
與張浚為布衣交浚為相馳書函幣帛屬豫章帥及漕
曰余鄉人蘇雲卿管樂流亞近聞灌園東湖其高風偉
節非折簡能屈幸親造其廬必為我致之帥漕密物色
獨有灌園蘇翁無雲卿也屏騎從更服為遊士入其圃
翁運鋤不顧進揖之延入室土銼竹几地無纖塵案有
西漢書一冊二客恍若自失默計此為雲卿也既而汲
泉煑茗意稍欵浹遂叩其鄉里徐曰廣漢客曰張德遠
廣漢人翁當識之曰然客問德遠何如曰賢人也第長
於知君子短於知小人德有餘而才不足因問德遠今
何官二客因出書幣雲卿鼻間隠隠作聲若自咎歎者
二客力請共載辭不可期以詰朝上謁遣使迎伺則扄
戶閴然排入則書幣不啟家具如故而翁已遁矣竟不
知所往帥漕復命浚拊几嘆曰求之不早實懷竊位之
羞作箴以識之曰雲卿風節高於傳霖予期與之共濟
當今山潛水沓邈不可尋弗力弗早予罪曷鍼
二烈女傳(陳亮)
烈女杜氏永康大姓女也生而端莊且麗宣和庚子冬
妖臘起所在嘯聚相剽殺里有悍賊輩謁杜氏門大言
曰以女遺我即不肯今族汝矣其家驚泣欲與則不忍
不與禍且及言於女女曰無恐以一女易一家曷為不
可待我浴而出趣具湯其家以告賊相與懽笑以俟既
浴取鏡抹朱粉具衫衣盡飾俄登几而立縻帛於梁而
圈其下度不容冠抽之籠其首整髮復冠迺死其家遑
遽號噭賊聞亦驚捨去嗚呼學士大夫遭難不屈者萬
或一見焉而謂女子能之乎方杜氏之不屈以死猶未
足難也獨其雍容處死而不亂無異乎子路之結纓是
其難也不可及已陳子曰余世家永康去杜氏不十里
許余雖不及目其事大父母屢為余言如此雖古之烈
女何以進焉余既傳其事以示余友應仲實仲實因為
余言宣和辛丑官軍分捕賊所過乘勢抄掠道永康將
之縉雲及境富民陳氏二女并為執揮其刃於旁曰從
我我婦之否者死長女不為動掠髮伸頸請受刃官軍
斫之次女竟汚焉後有諗之曰若獨不能為姊所為乎
次女慘然連言曰難難世之喜斥人者必曰兒女態陳
杜之態亦兒女乎人之落患難而兒女者事已即縱辭
自解昂然有得色視陳氏次女已愧他又何說仲實得
之胡先生經仲二君謹言君子也余是以志之
歐陽夢桂忠妾柔柔傳(鄭思肖)
莆陽歐陽夢桂早入上庠德祐時元人犯闕雖受偽爵胸
中抱不平賦咏間意望翠華南歸為讎人執詩發其事
囚諸獄出即死夢桂之妾曰柔柔柔柔母曰陸姥姥以
夢桂死盜捲其物歸夢桂之親訴於番吏姥竟以女許
嫁張酋求勝其事姥數說女曰汝主人已死胡不謀他
之柔柔掉頭不顧姥乃脫女出往佛寺焚香與張酋相
遇一見顔色妙麗張酋欲得之心愈切即與姥釋争竟
逼娶其女姥始明告女曰我為汝謀嫁久矣得此人甚
善宜歸之柔柔曰主人平生豪傑上書罵番人我寧忍
嫁彼既得主人如此更欲嫁誰邪若逼我當死矣繼逼
之不已自經於樓上柔柔温克能事終日未嘗妄下樓
女人中難得者宜其有終柔柔先嘗抱心恙疾臨終心
獨不恙天理昭然無邪寧不竒哉黃萬石亦上庠人物
仕至尚書開閫江右元兵渡江萬石即叛國降元首先
削頂三搭瓣髮領其兵深入說州縣叛在元將傍見家
參政鉉翁及諸朝士至並未改衣冠始自慚怩萬石還
撫州為元守土因請兵攻南時陳丞相宜中聞萬石導
元兵南入逼嗣君遂張榜募擒萬石萬石知之亦於江
右張榜諭衆曰募擒賊陳宜中冤哉冤哉萬石始為儒
有文聲其終反禽獸不若若是則讀書何用耶誰謂婦
人乃有柔柔焉柔柔姓陸嘉興府海鹽人也論曰古今
唯公論不可磨滅尊為天子行事不善一時受其毒萬
世罵其惡卑為婦人行事果正當時或不伸氣後世敬
其高風爵禄文章貧賤婢僕不與焉
文章辨體彙選卷五百三十三
