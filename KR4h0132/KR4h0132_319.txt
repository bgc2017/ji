文章辨體彙選卷三百十九
明賀復徵編
序三十九(以下紀錄類)
東方朔畫像贊序(晉夏侯湛)
大夫諱朔字曼倩平原厭次人也魏建安中分厭次以
為樂陵郡故又為郡人焉事漢武帝漢書具載其事先
生瓌瑋博達思周變通以為濁世不可以富樂也故薄
遊以取位苟出不可以直道也故頡頏以傲世傲世不
可以垂訓也故正諫以明節明節不可以久安也故詼
諧以取容潔其道而穢其跡清其質而濁其文弛張而
不為邪進退而不離羣若乃遠心曠度贍智宏才倜儻
博物觸類多能合變以明算幽贊以知來自三墳五典
八索九丘隂陽圖緯之學百家衆流之論周給敏捷之
辨支離覆逆之數經脈藥石之藝射御書計之術乃研
精而究其理不習而盡其功經目而諷於口過耳而闇
於心夫其明濟開豁包含弘大陵轢卿相嘲哂豪傑籠
罩靡前跆籍貴勢出不休顯賤不憂戚戲萬乘若寮友
視儔列如草芥雄節邁倫高氣盖世可謂拔乎其萃遊
方之外者已談者又以先生嘘吸冲和吐故納新蟬蛻
龍變棄俗登仙神交造化靈為星辰此又竒怪恍惚不
可備論者也大人來守此國僕自京都言歸定省覩先
生之縣邑想先生之高風徘徊路寢見先生之遺像逍
遙城廓觀先生之祠宇慨然有懷乃作頌焉
馬汧督誄序(潘岳)
惟元康六年秋九月十五日晉故督守關中侯扶風馬
君卒嗚呼哀哉初雍部之内屬羌反未弭而編戶之氐
又肆逆焉雖王旅致討終於殄滅而蜂蠆有毒驟失小
利俾百姓流亡頻於塗炭建威喪元於好畤州伯宵遯
乎大谿若夫偏師禆將之隕首覆軍者盖以十數剖符
專城紆青拖墨之司奔走失其守者相望於境秦隴之
僭鞏更為魁既已襲汧而館其縣子以渺爾之身介乎
重圍之裏率寡弱之衆據十雉之城羣氐如蝟毛而起
四面雨射城中城中鑿穴而處負戶而汲木石將盡樵
蘇乏竭芻蕘罄絶於是發梁棟而用之&KR1615;以鐡鎖機關
既縱礧而又升焉㸑陳焦之麥柿梠桷之松用能薪芻
不匱人畜取給青烟傍起櫪馬長鳴匈醜駭而疑懼乃
闕地而攻子命穴浚壍寘壺鐳瓶甒以偵之將穿響作
因焚櫎火薰之潛氐殱焉久之安西之救至竟免虎口
之厄全數百萬石之積文契書於幕府聖朝疇咨進以
顯秩殊以幢盖之制而州之有司乃以私隸數口穀十
斛考訊吏兵以檟楚之辭連之大將軍屡抗其疏曰敦
固守孤城獨當羣寇以少禦衆載離寒暑臨危奮節保
榖全城而雍州從事忌敦勲效極推小疵非所以褒奬
元功宜解敦禁劾假授詔書遽許而子固以下獄發憤
而卒也朝廷聞而傷之策書曰皇帝咨故督守關中侯
馬敦忠勇果毅率屬有方固守孤城危偪獲濟寵秩未
加不幸喪亡朕用悼焉今追贈牙門將軍印綬祠以少
牢魂而有靈嘉茲寵榮然潔士之聞穢其庸致思乎若
乃下吏之肆其噤害則皆妬之徒也嗟乎妬之欺善抑
亦貿首之讐也語曰或戒其子慎無為善言固可以若
是悲夫昔乘丘之戰縣賁父御魯莊公馬驚敗績賁父
曰他日未嘗敗績而今敗績是無勇也遂死之圉人浴
馬有流矢在白肉公曰非其罪也乃誄之漢明帝時有
司馬叔持者白日於都市手劍父讐視死如歸亦命史
臣班固為之誄然則忠孝義烈之流慷慨非命而死者
綴辭之士未之或遺也天子既已策而贈之微臣託乎
舊史之末敢闕其文哉
弔魏武帝文序(陸機)
元康八年機始以臺郎出補著作遊乎祕閣而見魏武
帝遺令愾然歎息傷懷者久之客曰夫始終者萬物之
大歸死生者性命之區域是以臨喪殯而後悲覩陳根
而絶哭今乃傷心百年之際興哀無情之地意者無乃
知哀之可有而未識情之可無乎機荅之曰夫日蝕由
乎交分山崩起於朽壤亦云數而已矣然百姓怪焉者
豈不以資高明之質而不免卑濁之累居常安之勢而
終嬰傾離之患故乎夫以迴天倒日之力而不能振形
骸之内濟世夷難之智而受困魏闕之下已而格乎上
下者藏於區區之木光於四表者翳乎蕞爾之土雄心
摧於弱情壯圖終於哀志長算屈於短日遠跡頓於促
路嗚呼豈特瞽史之異闕景黔黎之怪頽岸乎觀其所
以顧命冢嗣貽謀四子經國之略既遠隆家之訓亦弘
又云吾在軍中持法是也至於小忿怒大過失不當效
也善乎達人之讜言矣持姬女而指季豹以示四子曰
以累汝因泣下傷哉曩以天下自任今以愛子託人同
乎盡者無餘而得乎亡者無存然而婉孌房闥之内綢
繆家人之務則幾乎密與又曰吾婕妤妓人皆著銅雀
臺於臺堂上施八尺牀張繐帳朝晡上脯糒之屬月朝
十五輙向帳作妓汝等時時登銅雀臺望吾西陵墓田
又云餘香可分與諸夫人諸舍中無所為學作履組賣
也吾歴官所得綬皆著藏中吾餘衣裘可别為一藏不
能者兄弟可共分之既而竟分焉亡者可以勿求存者
可以勿違求與違不其兩傷乎悲夫愛有大而必失惡
有甚而必得智惠不能去其惡威力不能全其愛故前
識所不用心而聖人罕言焉若乃繫情累於物外留曲
念於閨房亦賢俊之所宜廢乎於是遂憤懣而獻弔云
爾
張中丞傳後序(唐韓愈)
元和二年四月十三日夜愈與吳郡張籍閱家中舊書
得李翰所為張巡傳翰以文章自名為此傳頗詳密然
尚恨有闕者不為許遠立傳又不載雷萬春事首尾遠
雖材若不及巡者開門納巡位本在巡上授之柄而處
其下無所疑忌竟與巡俱守死成功名城䧟而虜與巡
死先後異耳兩家子弟材智下不能通知二父志以為
巡死而遠就虜疑畏死而辭服於賊遠誠畏死何苦守
尺寸之地食其所愛之肉以與賊抗而不降乎當其圍
守時外無蚍蜉蟻子之援所欲忠者國與主耳而賊語
以國亡主滅遠見救援不至而賊來益衆必以其言為
信外無待而猶死守人相食且盡雖愚人亦能數日而
知死處矣遠之不畏死亦明矣烏有城壊其徒俱死獨
蒙媿恥求活雖至愚者不忍為嗚呼而謂遠之賢而為
之邪說者又謂遠與巡分城而守城之䧟自遠所分始
以此詬遠此又與兒童之見無異人之將死其臟腑必
有先受其病者引繩而絶之其絶必有處觀者見其然
從而尤之其亦不達於理矣小人之好議論不樂成人
之美如是哉如巡遠之所成就如此卓卓猶不得免其
他則又何說當二公之初守也寧能知人之卒不救棄
城而逆遁苟此不能守雖避之他處何益及其無救而
且窮也將其創殘餓羸之餘雖欲去必不達二公之賢
其講之精矣守一城捍天下以千百就盡之卒戰百萬
日滋之師蔽遮江淮沮遏其勢天下之不亡其誰之功
也當是時棄城而圖存者不可一二數擅強兵坐而觀
者相環也不追議此而責二公以死守亦見其自比於
逆亂設淫辭而助之攻也余嘗從事於汴徐二府屡道
於兩府間親祭於其所謂雙廟者其老人往往說巡遠
時事云南霽雲之乞救於賀蘭也賀蘭嫉巡遠之聲威
功績出已上不肯出師救愛霽雲之勇且壯不聽其語
強留之具食與樂延霽雲坐霽雲慷慨語曰雲來時睢
陽之人不食月餘日矣雲雖欲獨食義不忍雖食且不
下咽因拔所佩刀斷一指血淋漓以示賀蘭一座大驚
皆感激為雲泣下雲知賀蘭終無為雲出師意即馳去
將出城抽矢射佛寺浮圖矢著其上甎半箭曰吾歸破
賊必滅賀蘭此矢所以志也愈貞元中過泗州船上人
猶指以相語城䧟賊以刃脅降巡巡不屈即牽去將斬
之又降霽雲雲未應巡呼雲曰南八男兒死耳不可為
不義屈雲笑曰欲將以有為也公有言雲敢不死即不
屈張籍曰有于嵩者少依於廵及廵起事嵩常在圍中
籍大歷中於和州烏江縣見嵩嵩時年六十餘矣以巡
初嘗得臨渙縣尉好學無所不讀籍時尚小粗問巡遠
事不能細也云巡長七尺餘鬚髯若神嘗見嵩讀漢書
謂嵩曰何為久讀此嵩曰未熟也巡曰吾於書讀不過
三徧終身不忘也因誦嵩所讀書盡卷不錯一字嵩驚
以為巡偶熟此卷因亂抽他帙以試無不盡然嵩乂取
架上諸書試以問巡巡應口誦無疑嵩從巡久亦不見
巡常讀書也為文章操紙筆立書未嘗起草初守睢陽
時士卒僅萬人城中居人戶亦且數萬巡因一見問姓
名其後無不識者巡怒鬚髯輙張及城䧟賊縳巡等數
十人坐且將戮巡起旋其衆見巡起或起或泣廵曰汝
勿怖死命也衆泣不能仰視巡就戮時顔色不亂陽陽
如平常遠寬厚長者貌如其心與巡同年生月日後於
巡呼巡為兄死時年四十九嵩貞元初死於亳宋間或
傳嵩有田在亳宋間武人奪而有之嵩將詣州訟理為
所殺嵩無子張籍云
序賻禮(宋司馬光)
名以位顯行由學成此禮之常若夫身處草野未嘗從
學志在為善不求聲利此則尤可尚也近世史氏專取
高官為之傳故閭閻之善人莫之聞喪禮之廢壊久矣
而民間為甚至有初喪親賓具酒食聚於其家與主人
同醉飽者有以鼓樂導喪車者有因喪納婦者相習為
常恬不知怪醫助教劉太居親喪獨不飲酒食肉終三
年此乃今士大夫所難能也其弟永一尤孝友廉謹過
於人熙寧初巫咸水入夏縣城民溺死者以百數永一
執竿立門首有他人物流入門者輙摘出之有僧寓錢
數萬於室居無何僧自經死永一遽詣縣自陳請以錢
歸其弟子鄉人負其債久不償者永一輙毁券以愧其
心其行事類如此有周文粲者其兄嗜酒仰文粲為生
兄或時酗毆文粲其鄰人不平而唁之粲怒曰吾兄未
嘗毆我汝何離間我兄弟也有蘇慶文者事繼母以孝
聞常語其婦曰汝事吾母小不謹必逐汝繼母少寡而
無子由是安其室終身元豐中朝廷修景靈宫調天下
畫工詣京師事畢有詔選試其優者留翰林授官禄有
臺亨者名第一以父老固辭歸養於田里此五人與余
同縣故余得而知之悲夫天下布衣之士刻志厲行而
人莫知者可勝數哉始太之喪其父也余兄弟賻以千
錢且為書致之曰禮凡有喪他人助之珠玉曰含車馬
曰賵貨財曰賻衣服曰襚今物雖薄欲人之可繼也久
之太請刻其書於石曰鄉人不知有賻禮自太父之喪
鄉人稍稍行之太欲廣其傳由吾鄉以及鄰縣由鄰縣
以達四方使民間皆去弊俗而入於禮豈小補哉余益
美其志因諭之曰是書不足刻余竊慕君子樂道人之
善請書若兄弟及周文粲蘇慶文臺亨所為以傳於世
庶幾使為善者不以隠微而自懈焉
序江漢先生死生(元姚燧)
其歲乙未王師徇地漢上軍法凡城邑以兵得者悉阬
之德安由嘗逆戰其斬刈首馘動以十億計先公受詔
凡儒服挂浮籍者皆出之得故江漢先生見公戎服而
髯不以華人士子遇之至帳中見陳琴書愕然曰回紇
亦知事此耶公為之一莞與之言信竒士即出所為文
若干篇以九族殫殘不欲兆因與公訣蘄死公止共宿
實羈戒之既覺月色爛然惟寢衣留故所公遽鞍馬周
號積屍間無有也行及水裔見已被髮脫屣仰天而祝
盖少須臾蹈水未入也公曰果天不生君與衆已同禍
矣其全之則上承千百年之祀下垂千百世之緒者將
不在是身邪徒死無義可保吾而北無他也至燕名益
大著北方經學實賴鳴之遊其門者將百人多達材其
間燧生也後不及拜其履前獲識其子卿月者七年矣
凡再見之初以府僚見之洛陽雖嘗以好兄余猶未語
此今以憲屬來鄧始及之且德先公不忘也燧曰嗚呼
自先公言之夫既受詔出之軍中而使之死不以命非
善其職且儒同出者將千數纔得如先生一人而使之
泯没無聞非崇其道此公所懼而必生之也自先生觀
之孰親於其七尺之軀而大其所關人持瓦缶將敗之
猶有惜而不果者必茹毒罹禍不可一日居故忍而為
此出處非不思也中夜以興蹀膏血以鬭魑魅徑林莽
以觸虎豹而始及水仰天而祝其行非不决也夫思而
後行行之以决則其勢多難奪於中路使非先公自行
而他人赴之能捨所忍為以回其復生之志收其已逝
之魄反就是一日不可居之禍毒乎由是言之先生之
死求以無辱不以全歸其生也不以有赴而以知已此
其胷中揆制一時相為高下之權衡也然古之人為知
已死者有之無有為知已而生者先生以古人所不為
者報之先公而先公所受先生也已多矣奚德哉卿月
與余相視一泫卿月歸序所與言者贈之
文丞相傳序(許有壬)
宋養士三百年得人之盛軼唐漢而過之遠矣盛時忠
賢雜遝人有餘力及天命已去人心已離有挺然獨出
於百萬億生民之上而欲舉其已墜續其已絶使一時
天下之人後乎百世之下洞知君臣大義之不可廢人
心天理之未嘗冺其有功於名教為何如哉丞相文公
少年趠厲有經濟之志中為賈沮迴翔外僚其以兵入
援也大事去矣其付以鈞軸也降表具矣其往而議和
也冀萬一有濟爾平生定力萬變不渝父母有疾雖不
可為無不用醫藥之理公之語公之心矣是以當死不
死可為即為逸於淮振於海真不可為矣則惟有死爾
可死矣而又不死非有他也等一死爾昔則在巳今則
在天一旦就義視如歸焉光明俊偉俯視一世顧膚敏
裸將之士不知為何物也推此志也雖與嵩華爭高可
也宋之亡守節不屈者有之而未有有為若公者事固
不可以成敗論也然則收宋三百年養士之功者公一
人爾孫富為湖廣省檢校官始出遼陽儒學副提舉劉
岳申所為傳將刻之梓俾有壬序之有壬早讀吟集指
南錄見公自述甚明三十年前游京師故老能言公者
尚多而訝其傳之未見於世也伏讀感慨惜京師故老
之不及見也公之事業在天地間炳如日星自不容冺
而史之取信世之取法則有待於是焉若富也可謂能
後者巳
桑海遺錄序(吴立夫)
頃予嘗從鄉先生學見福唐劉汝鈞貽書括蒼吴思齊
論文丞相事云自江西初起﨑嶇山谷購募義徒畊甿
洞丁造轅門請甲仗不啻數萬而尹玉實為驍將大衣
冠指麾衆皆詣闕感泣求效死已而當國二揆交沮用
兵師無宣諭卒無犒賞盤桓月餘僅令守姑蘇一路張
彦提重兵居毘陵且有叛志尹玉竟以絻太湖&KR0008;橋首
尾不救而溺死未幾獨松告急朝廷四詔政府六書趣
棄聊攝援根本一日一夜倉皇就道及至行都而獨松
隨以破䧟復令駐兵餘杭守獨松朝議不一衆心離散
會有尹京之命餘慶據奪其印不予漢輔遁德剛遁北
軍入城與權又絻江遁乃即日拜樞使又拜右揆補與
權處且令往軍前講解毅然請行及被囚以北中道奔
迸收集亡散無兵無糧大勢去矣帝霸交馳正偽更作
是不一姓當世之為大臣元老者視易姓如閱傳郵况
當滄海横流之際而彼以異姓未深得朝廷事權欲隻
手障之至死不屈微箕二子有愧色於宗國矣其書大
略如此予後又見淮隂龔開所作文宋瑞陸秀夫二傳
盖益詳焉方唐末五代之季藩鎮跋扈武臣驕矜君臣
父子之義不明而土地甲兵之強類無不欲黃屋左纛
自為者先宋知其然一旦踐大位即罷諸節度兵符遽
用儒臣以為始終不足以盡復乎石晉所割之境土迨
乎宣和衰亂兆兵南下急若建瓴曾不得乘一障設一
候而遂至奔亡不守後宋再造東南區區山海之間内
政不修外猶恃夫江淮以為固久之南北夾攻汴蔡之
籓籬自撤其蔽荆襄受圍鄂渚有警巴蜀侵䧟廣西之
烽燧不絶此其國勢垂盡殆如嚢中探丸圍中逐鹿無
復有潛藏隠伏地矣所可幸者天下學士大夫二三百
年祖宗培養作成之澤薰蒸者久忠臣義士或死節或
死土卒之宋瑞秀夫前後死國精忠激烈誠有在於天
地而不在於古今者嗚呼吳晉陳隋之變豈復有一人
若是哉龔開者字聖予少嘗與秀夫同居廣陵幕府及
世已改多往來故京家益貧故人賓客候問日至立則
沮洳坐無几席一子名浚每俯伏榻上就其背按紙作
唐馬圖風騣霧鬛豪骭蘭筋備盡諸態一持出入輙以
數十金易得之藉是故不窮然竟無所求於人而死志
節既峻儀觀甚偉文章議論愈高古為此三傳類司馬
遷班固以下不及也此亦無負於秀夫者哉予故私列
二傳以發其端詢之故老徵之雜記題曰桑海遺錄且
以待太史氏之擇
文章辨體彙選卷三百十九
