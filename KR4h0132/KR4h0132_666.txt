文章辨體彙選卷六百六十六
明賀復徵編
墓碑二
工部尚書鮑防碑(唐蘇頲)
有唐尚書東海宣公姓鮑春秋六十有九公從三十
六載致政二年歴官二十五凡居達官之長十二領
四嶽十三州牧之寄三貞元六年秋八月景申薨於
洛陽私第冬十月旬有七日從先公於北邙南原詔
贈太子少保給鹵簿鼓吹旌其卒葬後三年嗣祖宗
由惟中古封樹之制且曰丘隴與年代相推幾何而
平松栢與霜露相薄幾何而盡將令百代之後游九
原者徘徊不朽之烈歎息可作之美其惟金石刻乎
是用建碑表墓以揚先懿公諱防字子&KR0008;河南洛陽
人其先蓋夏禹之苗裔春秋時䄫公有仕齊者食采
於鮑因以命氏曾祖標皇隴州汧陽令祖仁爽雅州
飛越尉贈眉州刺史父思温彭州唐昌丞贈工部尚
書皆盛德下位發祥於公天寳中天下尚文其曰聞人
則重侔有德貴齒高位公賦感遇十七章以古之政
法刺譏時病麗而有則屬詩者宗而誦之舉進士高
第調太子正字中州兵興全德違難辭永王去來瑱
為李光弼所致光弼上將薛兼訓授專征之命於泉
越輟公介之始兼訓之奉光弼也以順命為忠不及
於義公知光弼之不終也諭而絶焉東越仍師旅饑
饉之後三分其人兵盜半之公之兼訓也令必公口
事必公手兵兼於農盜復於人是時中原多故賢士
大夫以三江五湖為家登會稽者如鱗介之集淵藪
以公故也徵拜尚書郎優游公卿間執政者以代言
之司見屬無何薛兼訓寢疾太原上以北門寄重軫
念於薛思所以貳而代之者莫與公比召對勞賜寵
而遣之公之至也人不知其帥之疾帥不自知其疾
及其代也由亞尹中丞洎居守專征之倅各遷其仕
兵自勇厲至於輯睦人自安業至於移風政自無闕
至於有典代宗嘉歎之不足圖寫公形列於别殿蓋
麟閣名臣之次也三載朝覲屬今上嗣位惟新大政
授公紀律俾作典刑拜御史大夫旋以文武之柄方
鎮為大南國萬里俾之師長統閱越轉江西公之撫人
也以家勤之以子愛之利用用之厚生生之詔加銀
青光禄大夫右散騎常侍紀成績也真拜右常侍扈
從巡狩轉禮部侍郎上還鎬京展謝郊廟公預太常
折無文之禮進封東海公詔徵賢良求其讜言時薦
仲兄不敢違詔承詔實蒼生利之宰臣病之與公並
命考第者以為異日故事言或有犯投之不疑焉公
曰使吾聞所未聞聖朝之瑞也挧居甲科每歲貢士
充於王庭心為靈龜事絶請托京師仍歲蝗旱務殷
人耗拜京兆尹詔下風行令宣政舉威革難理惠周
無告既而痿痺生疾陳乞遂閒上置上將軍員以待
功臣先用文儒耆耋以寵其選拜右武衛上將軍厥
疾加劇優詔授工部尚書致仕徙家東周富天禄貴
天爵樂天命頥天和以終夫天年嗚呼賢哉公德本
於孝才歸於周從王牧人即戎臨事大略以忠肅慈
惠沈毅莊敏為稱喜善怒惡不必為已論交任人必
惟其忠入為羽儀出作藩翰䕫䕫然以家人嚴君之
義屬於長兄蓋什卿之禄千乘之賦一以奉之四時
賓客之事車服器用之費一以稟之公與夫人視諸
孤郡從唯所授公不敢以禮秩異夫人不敢以居有
私而敬恭和樂之道於是乎久御史中丞武威賈全
公之甥也少長於我登朝異門教切義方慈均天性
故全之報也稱天下甥舅加禮焉鄭滑節度使隴西
李融公之吏也推以腹心齊厥憂寵歴佐三道其間
如一故融之報也類天下賓主加歡焉於全也見公
之内於融也見公之外然則公之行已與人可知矣
夫人蘭陵郡夫人蕭氏始佐公賢終成公貴及公既
殁清風如同二孤前左衛兵曹參軍殿中省進馬宗
參以文學世公之業孝友繼公之志猶日不足以抒
夫罔極於是乎發揚重裕之義作為銘曰
穆穆宣公為王藎臣終始眀哲優游寵勛在昔理平逢
時尚文高唱寡和長才不羣星河麗天卉木榮春羽翰
方睦風雲構屯乃佐戎師名屈道伸乃登天朝盛美惟
新茫茫南國赫赫北門股肱王室父母生人執憲成式
尹京作則春官主文宗伯尚德出捍牧圉入趨宸極望
實攸并謀猷允塞賢宜翊聖道厄於命方叔元老冉耕
所病明明天子禮優致政曳履散金頥真保性良辰何
遽厚夜何長歸全故丘鞏洛之陽貞石是勒德音孔彰
於戲宣公百世不亡
雲麾將軍李府君神道碑(楊炎)
千極之下曰幽都其氣角立其風精悍常山之下曰
涿野其鎮碑石其神蚩尤海岳迴抱府君出焉雲龍
感召府君感焉惟天永保唐運故府君來朝克生保
臣輔寧太業坐中台者二子銘鼎鼐者六朝當國宣
九合之勲昇堂有八元之族府君諱楷洛先族漢校
尉之裔也世居其北遂食堅昆之地實主崆峒之人
大為王侯小為侯霸其精薄日月其動破山川厥後
東遷復為鮮卑之右府君英明淳渾神踴天飛威嚴
生介胄之容魁岸本山河之狀雙舞長劒左盤琱戈
虎嘯於窮溟雲從於大澤有沈謀以忠(一作惠)中國有
長技以服諸戎天子聞而思之密命竒士要之信誓
君子曰井谷不可以遊龜龍蟻垤不可以栽松栢淮
陰去楚百里絶虞尚父從周樂生歸燕此必精合於
王霸魄見於祥符宜乎萬方而趨一言而感矣是年
冬府君與帳下騎士言曰吾乃祖本漢將辱於單于
之庭而今千年大恥壯士當建功大國上駕真龍曷
有遇風雨而泥蟠無卷舒以蜿變由是奮躍遼海飜
飛上京其來也戎敵生憂其至也幽燕罷警上御前
殿庭列千官鍾石畢陳君臣相賀始問其姓因賜以
家族特拜玉鈐衛將軍先賜以大弓文馬又拜左奉
宸内供奉升玉堂飱沆瀣矣帝曰余欲成幽都殪死
市乃命府君為朔方討擊大總管於是雲麾鐡騎川
動地踴左飲青海北登狼山帝曰余欲宅嵎夷破鴨綠
擊靺鞨俘林胡乃命府君兼幽州經略使於是間榆
關横障塞三以竒伏五以勝歸帝曰余欲軍北方之
野乃命府君為清軍於是敵也無氣燄之作士也無
踴躍之勞帝曰欲護坰牧使於是憑列走隊法掩亭
院神螭水瑞孔阜充碩帝曰余欲書日月之常教熊
羆之旅咨爾職典彼朔方復命府君為節度副使於
是鎮之以德宣之以威師和年豐罔或不若帝曰余
欲配鈎陳之位養死事之孤乃命府君為左羽林將
軍於是蓬頭射聲上貫牛斗帝曰余欲屠石堡疇其
代謀命曰府君乃命佐中權發大號於是玄黃灑血玉
石俱摧載初中兩蕃不庭有詔府君尋盟舊國单車
從漢二憾來同戎狄變心懼我為患乘主客之勢合
豺狼之兇甲興於門車結其外府君復為死地甘為
國羞仰而騰駒若與神遇横跳出於虎口㐲念歎於
龍顔的盧之師惡可喻也吐蕃之寇河源衝下憑矣
矢口交作府君以精騎一旅濟河之(一作而)南萬火燎
牙他山三軍出其間道驚寇四潰重圍自解加竈之
竒孰云多也初府君將赴征西謂所親曰余往必剋
敵殆不能歸及班師獻捷歿於中路明達人之委順
君子之忠鄧公之勇曷其智也至若秉季布之然諾
法穰苴之政教勒於軍誌舉合吏能竒謀絶於揣摩故
事留於風俗神對歴象精合晦明勤道不形進而人
莫見也為政以德寵而久彌尊也始自天后之末至
於聖皇之朝前後錄功凡二十四命食邑二千七百
戶封薊郡開國公又加雲麾將軍參定國者所軍拖
侯服者四紀會兵車者百勝出帳下者千人國有事
未嘗不動勞無私可謂知禮故得大命三贈重侯累
封輅車山玄藏於大室壯圖未極沈疾生勞臨合浦
之秋伏波將老望河源之道征虜不歸其年某月日
薨於靈州懷定縣之師次享年六十有七追贈營州
都督賻物三百疋米粟三百石以明年某月日詔葬
於富平縣檀山原禮也夫人某郡都鴻臚卿某之女
異氣祥合高門鬱興卜隣也鍾鼎在懸受禄也䕫龍
在席元子大尉臨淮郡王兼侍中光弼河圖鈎合上
感神精磅礴於陰陽之和同符於元命之紀次子將
作監光彦氣合精勁仁服孝慈列侯於千石之家從
事於四方之志少子太保光進合匹忠義縱橫知各
天之辰家物之粹靈乾元中太尉以東諸侯三會於
河再以駹髳濟於淮海天子美齊桓之志系凡蔣之
盟以府君炳德丕赫積流仁慶追考功績發於簡書
謚曰忠累有褒贈號韓國夫人於是建廟堂命宗祝
室有山龍之服饗有金石之和昭宣令圖燠然銘篆
以炎掌史之官也奉命為詞徘徊大名頌耿弇有終
有慶慷慨觀德美張仲為子為臣銘曰
茫茫上天下降狼星崆峒之野焜燿其形於赫巨唐風
雨是經矧伊本邦曷不來庭煌煌府君為國之翰從順
干戎威讐勦亂陰剛萃靈㪍碣精悍志不可翫綿綿塞
草天地(疑)之下此拒狼山野無胡焉殊勲大績玉劒玄
社天空武庫海折崑崙在昔遺慶魯之臧孫曰聖在天
勤於至道既命太尉亦崇太保一門四龍三作元老赫
赫元老氣合清貞白髮垂冕高堂有親帝命韓國祚於
夫人亦詔薊丘下寵明神左鑿貞石垂於將來矧我洪
勛上懸雲臺彼丘之頽此澤之堆悠悠令息萬古不回
四鎮節度副使右金吾大將軍楊公神道碑(楊炎)
昔我乃祖世族關西左華右河前虢後晉食唐虞之
地首韓魏之封大輅鞶瑲&KR0686;弓之鍚此之謂保姓在
帝高辛氏在周為司徒在秦為上卿在漢為太尉此
之謂世禄太尉之道齊宣父大夫之文似相如此之
謂世德内史之採金虎赤泉之斷江龍衮州佐命於
齊驃騎重侯於晉建公能官其業此之謂武功公名
和字惟恭河東人也為高祖驃騎之曾孫大父諱言
隋朝散大夫國士經術之奥高論上庠泊河海風塵
吳輿敗露出補棣州蒲臺今考諱楷河東大夏縣令
以神明之化出綰桐鄉驥跼於轅蛇蟠於沼公賢明
本乎祖德精勁因乎地氣好兵有秦韓之俗受學得
孫吳之書發跡洮隴成功西極仗劒出萬人單車入
絶域則羣兇下拜室胡隧則漠地空所以利建侯成
輅之賞凡三破石國再征蘇禄開勃者三誅達覓者
一始自弱水府别將至執金吾十五攻常冠軍鋒大
小百餘戰竟終牖下初開元中羣雄方盛南寇于闐
公以中軍副鼓行而前雲火照於王庭雷霆起於帳
下故羸師破竹後騎建瓴灌夫之勇也二十七年有
詔四鎮諸軍大出漢南壘問罪蘇禄洗兵滇河旌甲
數萬人城池五十國公以麾下為前四罪之名有官
牢之饋酈生之竒也後五載有累姓之後來朝京師
金甲善馬織文大貝告於廟之室旅於大庫之庭公
覽傳常遺風烏孫故事并泉可數談笑成功上壯之
賜弓甲一副廐馬二疋伏波之美也明年元帥封常
清署公行軍司馬都虞侯西討石國觀兵海隅歴莎
車臨大夏見條支之卯飲郅支之頭烜兮赫兮雲捲
萬里慱望之略也自武衛將軍四鎮經略副使加雲
麾將軍兼于闐軍大使其他兵甲之富寳玉之林公
鎮以清静同其習俗如鼓簧琴政用大康又遷金吾
大將軍四鎮節度副使金紫之貴樊纓羽旄雄風凜
然壯圖未極方將戴衣冠於地表會風雲於天庭夢
厲成災明淫生戾以十四載五月薨於鎮西之官舍
春秋若干夫人晉陽賈氏被美孟姜顔如桃李靈劒
始合泛於碧海之潯鵷鶵漸冲坐於金蓮之界嗣子
預有霸王之略好倜儻之竒初以右武衛郎將見於
行其天子美其談說間以中興遂西聚鐡關之兵北
稅堅昆之馬起曰城開天郎特拜右衛將軍兼瓜州
督都關西兵馬使又遷伊西北庭都護策茂勲也誅
門人以息羣盜設勇爵以酬諸戎鐘鼓再考騎旄既
備可以答明君告宗廟揚於祖考有銘篆之功問於
蓍龜無松榆之舊以月日輿次於某葬我公於某所
禮也烏戲昔齊方草昧而衮州降隋室始創而驃騎
興當今受命而武作豈公侯之美必復將輔佐之跡
有歸歟中丞以炎聽於親宗服於祖業捧持簡牘見
託斯文丘陵蒼蒼歸於萬世地連汾水之舊蓋望虞
鄉之古祠遠蒼龍松寒石馬晉人墮淚如看峴首之
碑漢將焚舟遙識祁連之冢銘曰
偉哉忠壯萬夫之冠熊視三軍鷹揚霄漢星殞月窟魄
沉海畔寥落英風功名相半我有令子王之寳臣勛參
十亂名盡麒麟光華玉帳出入朱輪祠於上蔡奉我先
人反葬何鄉言歸晉土蒲坂之北汾陰東滸雲雨千峰
山河萬古蟠青蛇兮負騰虎埋金劒兮何時覩
翰林學士李白墓碑(裴敬)
李翰林名白字太白以詩著名召入翰林世稱才名
占得翰林他人不復争先其後以脅從得罪既免遂
放浪江南死宣城葬當塗青山下李陽冰序詩集粗
具行止敬嘗遊江表過其墓下愛其才壯其氣味其
嗜酒知其取適作碑於墓且曰先生得天地秀氣耶
不然何異於常之人耶或曰太白之精下降故字太
白故賀監號為謫仙不其然乎故為詩格高旨遠若
在天上物外神仙會集雲行鶴駕想見飄然之狀視
塵中屑屑米粒蟲睫紛擾菌蠢羈絆蹂躪之比又嘗
有知鑒客并州識郭汾陽於行伍間為免脫其刑責
而奬重之後汾陽以功成官爵請贖翰林上許之因
免誅其報也又嘗心許劒舞裴將軍予曾叔祖也嘗
投書曰如白願出將軍門下其文高其氣雄世稀其
本懼失其傳故傳叙之太和初文宗皇帝命翰林學
士為三絶贊公之詩歌與裴將軍劒舞洎張旭長史
草書為三絶夫天付上才必同靈氣賢傑相投龍虎
兩合可為知者言非常人所知也夫古以明德稱占
其官諡者甚希前以詩稱者若謝吏部何水部陶彭
澤鮑參軍之類唐朝以詩稱若王江寧若宋考功韋
蘇州王右丞杜員外之類以文稱者若陳拾遺蘇司
業元容州蕭功曹韓吏部之類以德行稱者元魯山
陽道州以直稱者魏文貞狄梁公以忠烈稱者顔魯
公叚太尉以武稱者李魏公英公以學行文翰稱者
虞秘監唐之得人於斯為盛翰林其以詩稱之一也
予嘗過當塗訪翰林舊宅又於浮屠寺化城之僧得
翰林自寫訪賀監不遇詩云東山無賀老却棹酒船
逥味之不足重之為寳用獻知者又於歴陽郡得翰
林與劉尊師書一紙思高筆逸又嘗遊上元蔣山寺
見翰林贊志公云水中之月了不可取刀齊尺量扇
迷陳語文簡事備誠為作者附於此云會昌三年二
月中敬自淠冰草堂南遊江左過公墓下四過青山
兩發塗口徘徊不忍去與前濮州鄄城縣尉李卲同以
公服拜其墓問其墓左人畢元宥實備洒掃留絹(集作)
(綿)帛具酒饌祭公知公無孫有孫女二人一嫁(集作娶下)
(同)劉勸一嫁陳雲皆農夫也且曰二孫女不拜墓巳
五六年矣因告邑宰李君都傑請免畢元宥力役俾
專洒掃事嘻享名甚高後事何薄謝公舊井新墓角落
青山白雲共為蕭索巨竹拱墓如公卓犖天長地久
其名不朽此為祭文寫授元宥又為碑曰
貴盡皆然名存則難故予重名不重官作李翰林碑十
五字而已
浪跡先生玄真子張志和碑(顔真卿)
士有牢籠太虚撠掖玄造擺元氣而詞鋒首出軋無
間而理窟肌分其惟玄真乎玄真子姓張氏本名龜
齡東陽金華人父游朝清真好道著南華象說十卷
又著仲虚白馬非馬證八卷代莫知之母留氏夢劉
生腹上因而誕焉年十六游太學以明經擢第獻策
肅宗深蒙賞重令翰林待詔授左金吾衛錄事參軍
仍改名志和字子同尋復貶南海尉經量移不願之
任得還本貫既而親喪無復宦情遂扁舟垂綸浮三江
泛五湖自謂烟波釣徒著書十二卷凡三萬言號玄
真子遂以稱焉客或以其文論道從横謂之造化鼓
吹京兆韋誼為作内觧玄真又述大易十五卷凡二
百六十有五卦以有亡為宗觀以為碧盧金骨兄浦
陽尉鶴齡亦有文學恐玄真浪跡不還乃於會稽東
郡買地結茅齋以居之閉竹門十年不出吏人嘗呼
為&KR0008;河夫執畚就役曾無忤色又欲以大布為褐裘
嫂徐氏聞之手為織纊一製十年方暑不觧所居草
堂椽柱皮節皆存而無斧斤之跡文士效栢梁體作
歌者十餘人浙東觀察使御史大夫陳公少游聞而
謁之坐必終日因表其詩居曰玄真坊又以門巷湫
隘出錢買地以立閈閎旌曰逥軒巷乃命評事劉太
真為序因賦栢梁之什文士詩以美之者十五人既
門隔水流十年無橋陳公遂為建造行者謂之大夫
橋常以豹為席騣皮為屨隱素木几酌斑螺杯鳴榔
挐枝隨意取適垂釣去餌不求得魚肅宗嘗賜奴婢
各一玄真配為夫妻夫曰漁童妻曰樵青人問其故
漁童使捧綸收釣蘆中鼓枻樵青使蘇蘭薪桂竹裏
煎茶竟陵子陸羽校書郎裴修嘗問有何人往來答
曰太虚作室而共居夜月為燈以同照與四海諸公
未嘗離别有何&KR0616;來性好畫山水皆因酒酣乘興擊
鼔吹笛或閉目或背面飛墨應節而成大歷七年秋
八月訊真卿於湖州真卿以舴艋既敝請命更之答
曰儻會漁舟願以為浮家汎宅沿泝江湖之上往來
苕霅之間埜夫之幸矣然立性孤峻不可得而親疎
率誠澹然人莫窺其喜愠視軒裳如草芥屏嗜欲若
泥沙希跡乎丈夫同符乎古作者莫可測也忽匿去
我思德之深曷以寄懷寄諸他山之石銘曰
邈玄真超隠淪齊得喪甘賤貧泛湖海同光塵宅漁舟
垂釣綸輔明主若斯人豈烟波淪此身
文章辨體彙選卷六百六十六
文章辨體彙選卷六百六十六
明賀復徵編
墓碑二
工部尚書鮑防碑(唐蘇頲)
有唐尚書東海宣公姓鮑春秋六十有九公從三十
六載致政二年歴官二十五凡居達官之長十二領
四嶽十三州牧之寄三貞元六年秋八月景申薨於
洛陽私第冬十月旬有七日從先公於北邙南原詔
贈太子少保給鹵簿鼓吹旌其卒葬後三年嗣祖宗
由惟中古封樹之制且曰丘隴與年代相推幾何而
平松栢與霜露相薄幾何而盡將令百代之後游九
原者徘徊不朽之烈歎息可作之美其惟金石刻乎
是用建碑表墓以揚先懿公諱防字子&KR0008;河南洛陽
人其先蓋夏禹之苗裔春秋時䄫公有仕齊者食采
於鮑因以命氏曾祖標皇隴州汧陽令祖仁爽雅州
飛越尉贈眉州刺史父思温彭州唐昌丞贈工部尚
書皆盛德下位發祥於公天寳中天下尚文其曰聞人
則重侔有德貴齒高位公賦感遇十七章以古之政
法刺譏時病麗而有則屬詩者宗而誦之舉進士高
第調太子正字中州兵興全德違難辭永王去來瑱
為李光弼所致光弼上將薛兼訓授專征之命於泉
越輟公介之始兼訓之奉光弼也以順命為忠不及
於義公知光弼之不終也諭而絶焉東越仍師旅饑
饉之後三分其人兵盜半之公之兼訓也令必公口
事必公手兵兼於農盜復於人是時中原多故賢士
大夫以三江五湖為家登會稽者如鱗介之集淵藪
以公故也徵拜尚書郎優游公卿間執政者以代言
之司見屬無何薛兼訓寢疾太原上以北門寄重軫
念於薛思所以貳而代之者莫與公比召對勞賜寵
而遣之公之至也人不知其帥之疾帥不自知其疾
及其代也由亞尹中丞洎居守專征之倅各遷其仕
兵自勇厲至於輯睦人自安業至於移風政自無闕
至於有典代宗嘉歎之不足圖寫公形列於别殿蓋
麟閣名臣之次也三載朝覲屬今上嗣位惟新大政
授公紀律俾作典刑拜御史大夫旋以文武之柄方
鎮為大南國萬里俾之師長統閱越轉江西公之撫人
也以家勤之以子愛之利用用之厚生生之詔加銀
青光禄大夫右散騎常侍紀成績也真拜右常侍扈
從巡狩轉禮部侍郎上還鎬京展謝郊廟公預太常
折無文之禮進封東海公詔徵賢良求其讜言時薦
仲兄不敢違詔承詔實蒼生利之宰臣病之與公並
命考第者以為異日故事言或有犯投之不疑焉公
曰使吾聞所未聞聖朝之瑞也挧居甲科每歲貢士
充於王庭心為靈龜事絶請托京師仍歲蝗旱務殷
人耗拜京兆尹詔下風行令宣政舉威革難理惠周
無告既而痿痺生疾陳乞遂閒上置上將軍員以待
功臣先用文儒耆耋以寵其選拜右武衛上將軍厥
疾加劇優詔授工部尚書致仕徙家東周富天禄貴
天爵樂天命頥天和以終夫天年嗚呼賢哉公德本
於孝才歸於周從王牧人即戎臨事大略以忠肅慈
惠沈毅莊敏為稱喜善怒惡不必為已論交任人必
惟其忠入為羽儀出作藩翰䕫䕫然以家人嚴君之
義屬於長兄蓋什卿之禄千乘之賦一以奉之四時
賓客之事車服器用之費一以稟之公與夫人視諸
孤郡從唯所授公不敢以禮秩異夫人不敢以居有
私而敬恭和樂之道於是乎久御史中丞武威賈全
公之甥也少長於我登朝異門教切義方慈均天性
故全之報也稱天下甥舅加禮焉鄭滑節度使隴西
李融公之吏也推以腹心齊厥憂寵歴佐三道其間
如一故融之報也類天下賓主加歡焉於全也見公
之内於融也見公之外然則公之行已與人可知矣
夫人蘭陵郡夫人蕭氏始佐公賢終成公貴及公既
殁清風如同二孤前左衛兵曹參軍殿中省進馬宗
參以文學世公之業孝友繼公之志猶日不足以抒
夫罔極於是乎發揚重裕之義作為銘曰
穆穆宣公為王藎臣終始眀哲優游寵勛在昔理平逢
時尚文高唱寡和長才不羣星河麗天卉木榮春羽翰
方睦風雲構屯乃佐戎師名屈道伸乃登天朝盛美惟
新茫茫南國赫赫北門股肱王室父母生人執憲成式
尹京作則春官主文宗伯尚德出捍牧圉入趨宸極望
實攸并謀猷允塞賢宜翊聖道厄於命方叔元老冉耕
所病明明天子禮優致政曳履散金頥真保性良辰何
遽厚夜何長歸全故丘鞏洛之陽貞石是勒德音孔彰
於戲宣公百世不亡
雲麾將軍李府君神道碑(楊炎)
千極之下曰幽都其氣角立其風精悍常山之下曰
涿野其鎮碑石其神蚩尤海岳迴抱府君出焉雲龍
感召府君感焉惟天永保唐運故府君來朝克生保
臣輔寧太業坐中台者二子銘鼎鼐者六朝當國宣
九合之勲昇堂有八元之族府君諱楷洛先族漢校
尉之裔也世居其北遂食堅昆之地實主崆峒之人
大為王侯小為侯霸其精薄日月其動破山川厥後
東遷復為鮮卑之右府君英明淳渾神踴天飛威嚴
生介胄之容魁岸本山河之狀雙舞長劒左盤琱戈
虎嘯於窮溟雲從於大澤有沈謀以忠(一作惠)中國有
長技以服諸戎天子聞而思之密命竒士要之信誓
君子曰井谷不可以遊龜龍蟻垤不可以栽松栢淮
陰去楚百里絶虞尚父從周樂生歸燕此必精合於
王霸魄見於祥符宜乎萬方而趨一言而感矣是年
冬府君與帳下騎士言曰吾乃祖本漢將辱於單于
之庭而今千年大恥壯士當建功大國上駕真龍曷
有遇風雨而泥蟠無卷舒以蜿變由是奮躍遼海飜
飛上京其來也戎敵生憂其至也幽燕罷警上御前
殿庭列千官鍾石畢陳君臣相賀始問其姓因賜以
家族特拜玉鈐衛將軍先賜以大弓文馬又拜左奉
宸内供奉升玉堂飱沆瀣矣帝曰余欲成幽都殪死
市乃命府君為朔方討擊大總管於是雲麾鐡騎川
動地踴左飲青海北登狼山帝曰余欲宅嵎夷破鴨綠
擊靺鞨俘林胡乃命府君兼幽州經略使於是間榆
關横障塞三以竒伏五以勝歸帝曰余欲軍北方之
野乃命府君為清軍於是敵也無氣燄之作士也無
踴躍之勞帝曰欲護坰牧使於是憑列走隊法掩亭
院神螭水瑞孔阜充碩帝曰余欲書日月之常教熊
羆之旅咨爾職典彼朔方復命府君為節度副使於
是鎮之以德宣之以威師和年豐罔或不若帝曰余
欲配鈎陳之位養死事之孤乃命府君為左羽林將
軍於是蓬頭射聲上貫牛斗帝曰余欲屠石堡疇其
代謀命曰府君乃命佐中權發大號於是玄黃灑血玉
石俱摧載初中兩蕃不庭有詔府君尋盟舊國单車
從漢二憾來同戎狄變心懼我為患乘主客之勢合
豺狼之兇甲興於門車結其外府君復為死地甘為
國羞仰而騰駒若與神遇横跳出於虎口㐲念歎於
龍顔的盧之師惡可喻也吐蕃之寇河源衝下憑矣
矢口交作府君以精騎一旅濟河之(一作而)南萬火燎
牙他山三軍出其間道驚寇四潰重圍自解加竈之
竒孰云多也初府君將赴征西謂所親曰余往必剋
敵殆不能歸及班師獻捷歿於中路明達人之委順
君子之忠鄧公之勇曷其智也至若秉季布之然諾
法穰苴之政教勒於軍誌舉合吏能竒謀絶於揣摩故
事留於風俗神對歴象精合晦明勤道不形進而人
莫見也為政以德寵而久彌尊也始自天后之末至
於聖皇之朝前後錄功凡二十四命食邑二千七百
戶封薊郡開國公又加雲麾將軍參定國者所軍拖
侯服者四紀會兵車者百勝出帳下者千人國有事
未嘗不動勞無私可謂知禮故得大命三贈重侯累
封輅車山玄藏於大室壯圖未極沈疾生勞臨合浦
之秋伏波將老望河源之道征虜不歸其年某月日
薨於靈州懷定縣之師次享年六十有七追贈營州
都督賻物三百疋米粟三百石以明年某月日詔葬
於富平縣檀山原禮也夫人某郡都鴻臚卿某之女
異氣祥合高門鬱興卜隣也鍾鼎在懸受禄也䕫龍
在席元子大尉臨淮郡王兼侍中光弼河圖鈎合上
感神精磅礴於陰陽之和同符於元命之紀次子將
作監光彦氣合精勁仁服孝慈列侯於千石之家從
事於四方之志少子太保光進合匹忠義縱橫知各
天之辰家物之粹靈乾元中太尉以東諸侯三會於
河再以駹髳濟於淮海天子美齊桓之志系凡蔣之
盟以府君炳德丕赫積流仁慶追考功績發於簡書
謚曰忠累有褒贈號韓國夫人於是建廟堂命宗祝
室有山龍之服饗有金石之和昭宣令圖燠然銘篆
以炎掌史之官也奉命為詞徘徊大名頌耿弇有終
有慶慷慨觀德美張仲為子為臣銘曰
茫茫上天下降狼星崆峒之野焜燿其形於赫巨唐風
雨是經矧伊本邦曷不來庭煌煌府君為國之翰從順
干戎威讐勦亂陰剛萃靈㪍碣精悍志不可翫綿綿塞
草天地(疑)之下此拒狼山野無胡焉殊勲大績玉劒玄
社天空武庫海折崑崙在昔遺慶魯之臧孫曰聖在天
勤於至道既命太尉亦崇太保一門四龍三作元老赫
赫元老氣合清貞白髮垂冕高堂有親帝命韓國祚於
夫人亦詔薊丘下寵明神左鑿貞石垂於將來矧我洪
勛上懸雲臺彼丘之頽此澤之堆悠悠令息萬古不回
四鎮節度副使右金吾大將軍楊公神道碑(楊炎)
昔我乃祖世族關西左華右河前虢後晉食唐虞之
地首韓魏之封大輅鞶瑲&KR0686;弓之鍚此之謂保姓在
帝高辛氏在周為司徒在秦為上卿在漢為太尉此
之謂世禄太尉之道齊宣父大夫之文似相如此之
謂世德内史之採金虎赤泉之斷江龍衮州佐命於
齊驃騎重侯於晉建公能官其業此之謂武功公名
和字惟恭河東人也為高祖驃騎之曾孫大父諱言
隋朝散大夫國士經術之奥高論上庠泊河海風塵
吳輿敗露出補棣州蒲臺今考諱楷河東大夏縣令
以神明之化出綰桐鄉驥跼於轅蛇蟠於沼公賢明
本乎祖德精勁因乎地氣好兵有秦韓之俗受學得
孫吳之書發跡洮隴成功西極仗劒出萬人單車入
絶域則羣兇下拜室胡隧則漠地空所以利建侯成
輅之賞凡三破石國再征蘇禄開勃者三誅達覓者
一始自弱水府别將至執金吾十五攻常冠軍鋒大
小百餘戰竟終牖下初開元中羣雄方盛南寇于闐
公以中軍副鼓行而前雲火照於王庭雷霆起於帳
下故羸師破竹後騎建瓴灌夫之勇也二十七年有
詔四鎮諸軍大出漢南壘問罪蘇禄洗兵滇河旌甲
數萬人城池五十國公以麾下為前四罪之名有官
牢之饋酈生之竒也後五載有累姓之後來朝京師
金甲善馬織文大貝告於廟之室旅於大庫之庭公
覽傳常遺風烏孫故事并泉可數談笑成功上壯之
賜弓甲一副廐馬二疋伏波之美也明年元帥封常
清署公行軍司馬都虞侯西討石國觀兵海隅歴莎
車臨大夏見條支之卯飲郅支之頭烜兮赫兮雲捲
萬里慱望之略也自武衛將軍四鎮經略副使加雲
麾將軍兼于闐軍大使其他兵甲之富寳玉之林公
鎮以清静同其習俗如鼓簧琴政用大康又遷金吾
大將軍四鎮節度副使金紫之貴樊纓羽旄雄風凜
然壯圖未極方將戴衣冠於地表會風雲於天庭夢
厲成災明淫生戾以十四載五月薨於鎮西之官舍
春秋若干夫人晉陽賈氏被美孟姜顔如桃李靈劒
始合泛於碧海之潯鵷鶵漸冲坐於金蓮之界嗣子
預有霸王之略好倜儻之竒初以右武衛郎將見於
行其天子美其談說間以中興遂西聚鐡關之兵北
稅堅昆之馬起曰城開天郎特拜右衛將軍兼瓜州
督都關西兵馬使又遷伊西北庭都護策茂勲也誅
門人以息羣盜設勇爵以酬諸戎鐘鼓再考騎旄既
備可以答明君告宗廟揚於祖考有銘篆之功問於
蓍龜無松榆之舊以月日輿次於某葬我公於某所
禮也烏戲昔齊方草昧而衮州降隋室始創而驃騎
興當今受命而武作豈公侯之美必復將輔佐之跡
有歸歟中丞以炎聽於親宗服於祖業捧持簡牘見
託斯文丘陵蒼蒼歸於萬世地連汾水之舊蓋望虞
鄉之古祠遠蒼龍松寒石馬晉人墮淚如看峴首之
碑漢將焚舟遙識祁連之冢銘曰
偉哉忠壯萬夫之冠熊視三軍鷹揚霄漢星殞月窟魄
沉海畔寥落英風功名相半我有令子王之寳臣勛參
十亂名盡麒麟光華玉帳出入朱輪祠於上蔡奉我先
人反葬何鄉言歸晉土蒲坂之北汾陰東滸雲雨千峰
山河萬古蟠青蛇兮負騰虎埋金劒兮何時覩
翰林學士李白墓碑(裴敬)
李翰林名白字太白以詩著名召入翰林世稱才名
占得翰林他人不復争先其後以脅從得罪既免遂
放浪江南死宣城葬當塗青山下李陽冰序詩集粗
具行止敬嘗遊江表過其墓下愛其才壯其氣味其
嗜酒知其取適作碑於墓且曰先生得天地秀氣耶
不然何異於常之人耶或曰太白之精下降故字太
白故賀監號為謫仙不其然乎故為詩格高旨遠若
在天上物外神仙會集雲行鶴駕想見飄然之狀視
塵中屑屑米粒蟲睫紛擾菌蠢羈絆蹂躪之比又嘗
有知鑒客并州識郭汾陽於行伍間為免脫其刑責
而奬重之後汾陽以功成官爵請贖翰林上許之因
免誅其報也又嘗心許劒舞裴將軍予曾叔祖也嘗
投書曰如白願出將軍門下其文高其氣雄世稀其
本懼失其傳故傳叙之太和初文宗皇帝命翰林學
士為三絶贊公之詩歌與裴將軍劒舞洎張旭長史
草書為三絶夫天付上才必同靈氣賢傑相投龍虎
兩合可為知者言非常人所知也夫古以明德稱占
其官諡者甚希前以詩稱者若謝吏部何水部陶彭
澤鮑參軍之類唐朝以詩稱若王江寧若宋考功韋
蘇州王右丞杜員外之類以文稱者若陳拾遺蘇司
業元容州蕭功曹韓吏部之類以德行稱者元魯山
陽道州以直稱者魏文貞狄梁公以忠烈稱者顔魯
公叚太尉以武稱者李魏公英公以學行文翰稱者
虞秘監唐之得人於斯為盛翰林其以詩稱之一也
予嘗過當塗訪翰林舊宅又於浮屠寺化城之僧得
翰林自寫訪賀監不遇詩云東山無賀老却棹酒船
逥味之不足重之為寳用獻知者又於歴陽郡得翰
林與劉尊師書一紙思高筆逸又嘗遊上元蔣山寺
見翰林贊志公云水中之月了不可取刀齊尺量扇
迷陳語文簡事備誠為作者附於此云會昌三年二
月中敬自淠冰草堂南遊江左過公墓下四過青山
兩發塗口徘徊不忍去與前濮州鄄城縣尉李卲同以
公服拜其墓問其墓左人畢元宥實備洒掃留絹(集作)
(綿)帛具酒饌祭公知公無孫有孫女二人一嫁(集作娶下)
(同)劉勸一嫁陳雲皆農夫也且曰二孫女不拜墓巳
五六年矣因告邑宰李君都傑請免畢元宥力役俾
專洒掃事嘻享名甚高後事何薄謝公舊井新墓角落
青山白雲共為蕭索巨竹拱墓如公卓犖天長地久
其名不朽此為祭文寫授元宥又為碑曰
貴盡皆然名存則難故予重名不重官作李翰林碑十
五字而已
浪跡先生玄真子張志和碑(顔真卿)
士有牢籠太虚撠掖玄造擺元氣而詞鋒首出軋無
間而理窟肌分其惟玄真乎玄真子姓張氏本名龜
齡東陽金華人父游朝清真好道著南華象說十卷
又著仲虚白馬非馬證八卷代莫知之母留氏夢劉
生腹上因而誕焉年十六游太學以明經擢第獻策
肅宗深蒙賞重令翰林待詔授左金吾衛錄事參軍
仍改名志和字子同尋復貶南海尉經量移不願之
任得還本貫既而親喪無復宦情遂扁舟垂綸浮三江
泛五湖自謂烟波釣徒著書十二卷凡三萬言號玄
真子遂以稱焉客或以其文論道從横謂之造化鼓
吹京兆韋誼為作内觧玄真又述大易十五卷凡二
百六十有五卦以有亡為宗觀以為碧盧金骨兄浦
陽尉鶴齡亦有文學恐玄真浪跡不還乃於會稽東
郡買地結茅齋以居之閉竹門十年不出吏人嘗呼
為&KR0008;河夫執畚就役曾無忤色又欲以大布為褐裘
嫂徐氏聞之手為織纊一製十年方暑不觧所居草
堂椽柱皮節皆存而無斧斤之跡文士效栢梁體作
歌者十餘人浙東觀察使御史大夫陳公少游聞而
謁之坐必終日因表其詩居曰玄真坊又以門巷湫
隘出錢買地以立閈閎旌曰逥軒巷乃命評事劉太
真為序因賦栢梁之什文士詩以美之者十五人既
門隔水流十年無橋陳公遂為建造行者謂之大夫
橋常以豹為席騣皮為屨隱素木几酌斑螺杯鳴榔
挐枝隨意取適垂釣去餌不求得魚肅宗嘗賜奴婢
各一玄真配為夫妻夫曰漁童妻曰樵青人問其故
漁童使捧綸收釣蘆中鼓枻樵青使蘇蘭薪桂竹裏
煎茶竟陵子陸羽校書郎裴修嘗問有何人往來答
曰太虚作室而共居夜月為燈以同照與四海諸公
未嘗離别有何&KR0616;來性好畫山水皆因酒酣乘興擊
鼔吹笛或閉目或背面飛墨應節而成大歷七年秋
八月訊真卿於湖州真卿以舴艋既敝請命更之答
曰儻會漁舟願以為浮家汎宅沿泝江湖之上往來
苕霅之間埜夫之幸矣然立性孤峻不可得而親疎
率誠澹然人莫窺其喜愠視軒裳如草芥屏嗜欲若
泥沙希跡乎丈夫同符乎古作者莫可測也忽匿去
我思德之深曷以寄懷寄諸他山之石銘曰
邈玄真超隠淪齊得喪甘賤貧泛湖海同光塵宅漁舟
垂釣綸輔明主若斯人豈烟波淪此身
文章辨體彙選卷六百六十六
