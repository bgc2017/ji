文章辨體彙選卷一百九十
明賀復徵編
制策六
制科策(宋孔文仲)
對臣伏惟陛下下明詔降清問講求萬事之統皆非愚
臣之所能及也然臣竊有深憂者陛下求言好善之隆
名遠出百王之上至於用言納諫之道有未充盡其極
爾何者陛下莅祚之初首開轉對以延疎遠切直之言
召群臣以詢安危利害之策者此陛下天資謙恕思得
深謀至計以補所未逮也而言之既多聽之既久卒未
聞采一事用一畫見之天下至於近日四方之人與夫
朝廷之上賢卿誼老交章累疏論列時政得失臣考之
公議以為雖臯陶周召之謀所以致君福民寧九廟而
安萬世者公讜不能過此矣而陛下聞之若不聞見之
若不見豈其急近論而略遠慮安小補而損大忠乎此
臣所大懼也臣願陛下首思聽言用諫之意不聽則已
聽則博同天下之心不用則已用則兼取遠近之策然
後動無遺事舉無失計而善政可行太平可議矣臣將
論天下事先述此以獻臣誠愚闇不知大體惟陛下省
納焉聖策曰在昔明王之治天下仁風翔洽德澤汪濊
四序調於上萬物和於下兵革不試刑辟勿用内則儁
賢居位以熙於王職外則戎夷嚮風以修於歲貢建皇
極以承天心歛時福以息民庶然後日星雨露鳥獸草
木效祥薦祉書之不絶甚尊慕之其何術而臻此歟臣
聞天下之術有大小而人君用之有後先先其大而後
其小則用力不勞而天下治宜先而後可大而小則用
力愈勞而天下亂天下之術其大者能正其始是也其
小者不能正其始是也在昔明王之治天下仁翔而德
洽四序調而萬物和以至兵偃刑措儁賢修職夷狄納
貢建皇極而天道應斂五福而民氣洽吉祥見於上珍
符出於下者正始之術行也後世之治天下萬事失其
序而災害荐至者正始之術廢也陛下追慕古昔治功
之美而諮求致之之術臣請遂言正始之說夫天下之
道三曰王曰霸曰強國天下之本一曰即位即位者王
所以自正也始不以正及其末也雖欲變而正之亦無
及矣是故始為強國未有能終之以霸政者也始為霸
政未有能終之以王術者也孔子作春秋書元年春王
正月公即位夫元年正月者一年一月也而變之曰元
與正者欲人君當即位之初體元以居正也元者善之
本也正者道之極也人君能於始初清明力行善本而
躬履道極此王道所以成也且夫一之以道德淳之以
仁義此王道也行之以仁義雜之以功利此霸道也專
用權謀不顧義理此強國之術也及考其見於效也王
道行於數千歲之外詠歌畏愛猶深結於民心而不忍
去之霸政止能及其身至子孫之世則廢熄不講強國
之術民之視上相疾如仇讐伺其有間則相與蹈藉傾
覆之矣凡三道者得失之報若白黑然而世主趨王道
者少適霸政與強國者多何也蓋王道所及甚遠而不
能取成於倉卒霸政與強國為敝雖深而能見效於目
前人之常情薄遠效而貴速成是所以失趨適之正也
漢之文景唐之太宗皆有可致之資又有能致之勢而
致治安國不能與三代並者失其所適矣伏惟陛下聦
睿神武得之於天可謂有能致之資矣日月所被皆在
圖籍可謂有必致之勢矣當承祚踐極之始端本清源
之日欲王而王欲霸而霸欲強國而強國得失之策繫
於一舉而已譬猶御八駿之馬馳九軌之路擇而後往
則得其正一或不慎以意馳之則宜之燕者或造於楚
矣宜往吴者或之於秦矣則夫事物交會之間不可不
慎所適如此臣竊觀近日朝野之論而考陛下意之所
適求之於古不能無疑且天下之所以治者貴義而不
貴利也奈何先之以興利仁人之所以尊者明道而不
計功也奈何一之以望功萬事所以成就者遲久也奈
何期之以迫急四方所以畏愛者豈弟也奈何驅之以
威刑荀卿曰國者巨用之則巨小用之則小楊子曰好
大而不為大不大矣好高而不為高不高矣此而望仁
翔而德洽四序調而萬物和以至兵偃刑措儁賢修職
夷狄納貢建皇極而天道應斂五福而民氣洽吉祥見
於上貞符出於下豈不艱哉臣願陛下曠然大變而行
衆人之所不能為卓然自致而行前世之所不能到尊
尚王道賤略強霸其尊之也若抱渴而需飲其賤之也
若辭閽而即明屏去䛕佞親近忠直數御東序開陳圖
書講前代之興亾論百王之成敗以其善行以其惡戒
避其所失趨其所得仰而思之以夜而繼日也幸而得
之輟寐以待旦也有言逆於心必求諸道有言遜於志
必求諸非道用其粹而遺其駁操其要而治其煩凡此
皆王道之術也而正始之論也陛下深講而力行之則
馴致古昔明王之道如決流抑墜爾何患慕之而未臻
乎聖策曰朕承祖宗之業託士民之上眀有所未燭化
有所未孚又退託於任大守重艱於負荷思聞讜直之
言以輔不逮庶幾乎治此見陛下虚心訪道至誠惻怛
之至意也如臣之愚何足以奉承之而臣嘗聞之曰明
欲被於萬物化欲孚於四方未有不自治心始也夫治
心者聖人所以窮理之術也人之有心猶天之有極也
是故晦明陰默之中不足以辨南北以能攷而正之者
極星是也是非紛雜之間不足以審真偽而能别而分
之者心官是也心也者天下之至正也又能養之以正
則善惡是非萬事之理無不白矣齋戒以持之使其不
失清虚以守之使其不亂問以通之謀以發之此治心
之始也及其成也不思焉未嘗不應於理也不勉焉未
嘗不合於道也藏之為志氣而無不充發之為事業而
無不濟如權衡設於此而萬鈞之重銖兩之輕無所不
辯如槃水設於此而大如天地細如毛髮無所不察此
治心之效也心正則明盡明盡則化至此自然之道陛
下思聞讜直之言庶幾乎治此天下之盛福也臣聞適
於耳目之娱而為腹心之害者柔從悦順也雖芟夷之
而常患其有餘忤於一日之意而為百世之利者剛方
讜直也雖養長而常患其不足古之聖賢屈已執謙和
顔遜志加之以勞來之厚助之以勸賞之恩凡以養天
下剛方讜直之節使森然列於吾庭為國家廟社之福
故夫伏格趨鼎引衣斷檻破裂麻制封還詔書如此之
類日常有之而不為怪者所以廣聰明而來下情也臣
願陛下容忍近臣之獻言開納遠臣之論事置諫諍之
任以助聞見補憲肅之官以振綱紀而又力以謙冲假
借深養剛方讜直之氣如漢高祖之於周昌晉武帝之
於劉毅然後可以得天下讜直之言以輔治道不然猶
却行求前徒舉以訪臣又安補於萬一哉聖策曰蓋人
君即位必求端於天而正諸已惟五事得其常則庶徵
協其慮有國以來靡敢自肆而和氣猶鬱大異數見迺
元年日蝕三朝洎仲秋地震數路而冀方之廣為災最
甚自處於弗德之致夙寤晨興思其所以此見陛下畏
天飭已恐懽修省之盛德也臣聞日食地震者陽微陰
盛也而或曰日食者歷之常數也臣請辨之一百七十
三日有餘而為一交然後食此歷家之說也而春秋襄
公二十一年之九月十月二十四年之七月八月皆未
及一交則食此歷之不合一也二漢之政西京為盛東
京為衰大率皆二百餘年爾而西京四十五食東京七
十四食食之疎密應政之盛衰而然曾無定數此歷之
不合二也是日食者非可託於歷其要為陰盛之應也
陽浮為天而主於動陰凝為地而本於静宜靜而動者
陰越其分而擬諸陽陽之於陰君子小人之道也君子
道長則陽氣發於祥瑞小人道長則陰氣見於災變此
天人相與必然之應也易自復之一陽至坤之六陰凡
十二卦相往來於一歲之間蓋聖人告人以君子小人
之道有相更之勢貴於早防之也在臨則戒之曰八月
有凶在泰則戒之曰無平不陂無往不復欲其慎之於
八月之前消之於未陂未復之始也陛下欲應變求端
謹五事而協庶應消大異而召和氣在乎尊陽抑陰尊
君子之道抑小人之道而已凡天下之道有故有新有
大有小有老有弱有邪有正有訥有辯有躁有靜以對
而言之在上偏者皆陽而君子之道也在下偏者皆陰
而小人之道也上偏欲其過厚下偏欲其常損宜厚而
薄之宜損而益之則陰盛陽微君子道消小人道長其
敝至於不可扶持此不可不察也若夫舊勞必遷而新
策必合大臣依違而小臣執議老成淪伏而弱齒簡拔
方直疎遠而柔䛕親附辨給者獲用而遲蹇者被退銳
進者褒陞而默守者遺落陰盛陽微之變莫著於此矣
天地告戒之意不為不審願陛下思所以應之夫陽不
可以不尊陰不可以不抑君子之道不可不進小人之
道不可不退不抑不退其萌雖微及其既盛甚可畏也
周之衰諸侯僭天子又其衰也大夫僭諸侯又其衰也
家臣僭大夫又其衰也夷狄盟中國此陰盛之極也而
春秋自此絶筆矣故臣願陛下早思所以救之聖策曰
圖講政務則日至中昃而猶多苟簡之習烝進人材則
官無虚假而頗乏績用之美臣聞講政務而絶苟簡在
於貴遲久進用人材而底績用在於練名實易曰聖人
久於其道而天下化成夫聖人之材所過者化所存者
神而至於論治定功成之業未嘗不待之以久何也速
則粗粗則所得暴而所及淺久則精精則所收博而所
被深此聖人之意也蓋夫仁必久安義必久由志必久
勤法必久守令必久行官必久任士必久養兵必久練
遊神於累歲之外望化於必世之後夫如是則心一而
慮精事詳而理究德新而道大化浹而澤流動乎萬物
之上被乎天地之問又何患苟簡之習哉聖人無為不
言而海内大治者以能練羣臣覈名實也官各守其分
謂之名職各治其事謂之實丞弼之臣責之以論道德
和陰陽財計之司責之以通有無足國用諫官責之以
直言得失御史責之以彈戢愆違侍從責之以盡規納
誨將帥責之以安邊却敵職司責之以一路之政守令
責之以一郡一縣之治如此舉名以責其官按實以督
其職而庶績弗凝者未之有也今夫大臣下兼財計之
柄小臣或侵將帥之權侍從言責不得盡其詞職司守
令不得專其治未見其能無虚假也朝廷設百官於外
内皆所以治天下萬事非徒為空名以付之也欲立一
事重建一官欲治一政重遣一使未見其能底績用也
聖策曰種羌非不懷來也而邊候或時驛騷以至臨遣
輔臣憺明神武臣以為禦戎之策决之於素而已夫以
邊陲之重不責統帥之臣而求希合倖進之小謀金革
之機不為持重之筭而聽輕舉易動之疎計是以其弊
在於苟爭小功而忘大憂專趨小利而失大信此猾虜
所以敢負懷徠之恩踐中國而抗官師亦吾有以致之
而已夫敵之未至也制之宜以經遠之策敵之既至也
禦之宜有應變之術齊景公時燕晉為寇景公患之問
於晏嬰而嬰之所薦者穰苴而穰苴卒能逐寇而安邦
唐憲宗時劉闢為梗憲宗患之問於杜黃裳黃裳所薦
者高崇文而崇文卒能擒敵而定蜀陛下宜詔輔弼大
臣各薦將才而用之則神武憺於天地之表河湟之外
當有解椎髻襲衣冠來獻國地者又豈患奔衝之寇不
足禦乎聖策曰烝民非不愛養也而生業或未完富以
至外馳使者布宣惠教臣以為陛下愛民欲其富而不
足以富國遣使宣慰教而適足以為弊盖失所以先後
之序矣夫事有肇禍而法有起患者不謂事之始法之
初也累之至久則弊敗積而禍患起此必至之勢也臣
嘗謂陛下深慮後世之患而必為無窮之弊蓋在乎富
民之道不講而富國之謀太深也凡賦斂之於民古人
貴其損之而不貴其益春秋書宣公初税畝成公作丘
甲哀公用田賦以為益之不已則勢窮力弊必至於變
故孔子詳錄其事以貽後世之戒臣嘗觀富國之論不
起於豐大之世而多出於戰爭之際王者緫制六合所
以服民心而重國體者在吾道德之盛大不繫財貨之
豐盈易之小畜者德之小也則曰富以其鄰在泰與謙
則道之大者也皆曰不富以其鄰夫左右相比之謂鄰
人君之於天下中國之於四夷皆鄰也人君所以運動
天下役使四夷道有餘者不假於富德不足者須富行
之陛下固宜法謙泰之有餘豈可用小畜之不足是以
鉅橋雖積而商不能居敖倉雖盈而秦不能守非無財
也道德不建而失天下之心也夫鳥窮則啄獸窮則搏
人窮則詐陛下之民可謂窮矣前世所謂無藝極之賦
大之山海細之草木其利皆已入於官而行於今矣陛
下徐思弛費息用以寬民財而逸民力若大禹卑宫惡
服漢文弋綈革舄以澤天下庶幾不至大匱而復出泉
以取其息寘使以厚其征而求富民宣惠之名不可得
矣易之剥者始於下也其象曰上以厚下安宅所以救
剥也陛下取於下悉矣上取下悉則其勢既極而其象
為剥孟子曰君子用其一緩其二用其二而民有莩用
其三而父子離臣懼民心積窮不知所出漸為離散以
至剥落雖有湯禹文武之才無所復施其巧易曰觀我
生觀民也詩曰念我皇祖陟降庭止陛下觀天下之勢
易離難合一危則不可再安上念五聖之業艱難勤苦
一欹則不可復正則夫富國之謀適足以深憂未足為
陛下利也伏惟發於神斷罷法追使以幸天下以福萬
世此四方裂眦抉目之所共望豈獨賤臣之妄言哉聖
策曰國用雖節而尚煩於調度兵籍雖衆而未精於簡
稽臣以為國用雖節而調度煩者未得節之之道兵籍
雖衆而簡稽疎者未得簡之之本也九州土地之産撮
粟尺帛之賦陸輓水漕銜柂摩轂日夜合沓以輸太倉
以古凖今可謂盛矣至於道途之艱任負之疲京師之
一金田野之百金也少府之百金民産之萬金也夫以
萬金之費施之於一燕好之中用之於一賜予之内此
類可勝計哉地之財有時民之力有限人君之費無窮
以有時有限養無窮此調度所以愈增而不已民力所
以愈困而不支也古者宫庭之職百二十員漢之文帝
明帝給事官者不過二人太祖養兵不過十二萬太宗
嘗謂近臣曰人君當淡然無欲不使嗜好形見於外則
奸佞無自入矣凡此皆清心節用之本寬民養物之要
不務先理其本而廣為調度之求故曰未得節之之道
也今夫能省内郡之黥兵而益以土兵然後兵可簡也
國家北失幽燕西捐靈夏守邊捍塞初無百二之要阻是
以二邊黥卒特為爪牙不可以廢至於方内無事之郡
百年不識兵革而例設屯伍坐蠧民力此不可不制也
宜依前世府衛之法使民得以口率出徒而分天下郡
為三等上郡五千中郡三千下郡一千而止番休迭上
不過什一則武備修而簡稽精矣周公制禮方五百里
謂之大國其車千乘為五萬五千兵而民不告勞者施
之有序制之得術也今之所謂上戶者征斂甚厚而其
力困所謂下戶者傭役不及而其勢逸而上戶居其一
下戶居其十是常困其一而逸其十也家有二夫古者
皆出一兵今皆逸之而不能用反斂有限之穀帛以給
不耕之惰民此豈周公之心哉故曰未得簡稽之本也
聖策曰寬關梁之禁而商賈靡通臣聞錢者無用之物
而聖人貴之者以其能通有用之財也夫以無用而通
有用是以貴其通而不貴其積古之所謂通貨達財者
在乎商賈之職而不在乎上今之關市之征密於布碁
均輸之吏苛於猛虎商旅易業轉於他技而求財貨之
通難矣聖策曰捐器玩之巧而工弗戒此在陛下約已
以率爾陛下約已於上則六宫蒙化於内百官率法於
朝百姓承流於下及其久也風俗轉移嗜好薄損有其
財而無其尊弗敢踰制有其力而非其道不敢敗度則
雖不捐器而工自戒矣臣又聞之天下技巧華靡之玩
未有不始於京師欲治四方先治京師古之道也夫以
千里之地四方之俗皆有焉者惟京師也惟其難制之
宜甚詳周法六卿四郊之内自五家有比長積而上之
至卿大夫凡萬有八千九百三十六官而後足以致京
師之治今京師治民之職大不過京兆尹次不過河南
令而求風敦俗朴是以難也惟陛下擇之而已聖策曰
風俗浮薄根於取士之無本教道之不明而嚮詢臺閣
之論所執者不一豈無救弊之道焉凡取士之要不過
二科曰德行也文辭也而已臣以為自三代以上可以
用德行由秦漢以下不過用文辭而臺閣所以異論者
蓋不過二者之間此陛下必欲以德行取天下之士則
井田當授也侯國當建也民必家給也官必久任也鄉
當讀法也家當有塾也而後可以求全德真行致之於
位如其未也而獨設選舉德行之科是亦無補而已夫
先世之吏正故所舉者必求仁義孝弟今世之吏邪故
所舉者不過請託嗜好故曰今日取士不過可以用文
辭爾至於敦俗之本教道之法臣願有獻焉盖士節之
重輕未嘗不與國體之安危相應如根本強弱於下而
枝葉榮枯於上也昔周之士貴秦之士賤夫上有屈體
下無屈道者貴也舍己所守求合於上者賤也而周秦
治亂考此可見蓋夫士無守道自重之節人有翾躁不
恥之求漸漬成俗恬不為怪未有甚於今日也宜有以
矯正其弊使士知自重而人蹈廉恥凡潛德獨行不求
聞之君子必深察之而使之常在於必顯仰希俯合昧
於寵辱之人必深觀之而使之常至於不用則天下皆
知盛德之意士節一變敦俗之本教道之法自此致之
可也聖策曰刑罰煩重出於設法之多門沿襲之不革
而將加恩仁之政使死者少緩必有可行之術焉臣觀
陛下之意不過欲倣三代之肉刑施之於從坐之死爾
是未盡觀時制宜之道也古者政敦事朴雖以聖人之
知而因革之間猶有未盡者肉刑是也斷民之支體使
不為完人此非聖人之心而三代用之者因革之理有
未盡也且立尸而祭近於瀆神俎豆而食近於甚野豈
若後世虚神之位金石為器哉肉刑之不可用於今猶
之不可尸祭而俎食夫大辟之科至死而不敢怨者法
當其罪也儻欲加恩仁之政寬從坐之死則今之律令
自有減死一等法捨此不用而斷支刖足為駭民驚俗
之政未足為可行之術也昔子産欲止伯有之妖必並
列子孔之後則夫政雖期於推實而亦貴於慎名使天
下不知朝廷恩仁之意而徒傳告以斷人之足而棄之
豈所以為慎名聖策曰予欲興乎七教兼乎三至以底
聖人之道則宜條其先後之次欲明乎六親盡乎五法
以極天下之治則宜叙其始末之要此見陛下博稽古
先欲舉載籍之所傳施之於今以盡聖人之道而盡天
下之治也臣請深論天下之道先後之次始末之要而
陛下酌焉蓋德與刑並行於天地之間如寒暑相將而
未嘗離也於是之間必有先後之次上焉者專德以勝
刑若堯舜之無刑成周之措刑是也中焉者假刑以助
德若西漢宣帝任刑名東漢明帝善刑理是也下焉者
惟刑而已秦人以刑致亂隋人以刑兆變是也此先後
之次不同故治亂之應異也則夫恭老尊齒樂施親賢
好德惡貪廉儉之七教至禮不辭而天下治至賞不廢
而天下悦至樂無親而天下和之三至從而可明其次
也抑臣又聞之恐懼寅畏者政之治也驕逸隳惰者政
之末也周宣王中興之盛德而不慎於後其詩終變為
雅唐太宗慈儉英武之主而魏鄭公劉洎馬周之徒咸
諫以為漸不及貞觀蓋崇高富貴之勢驕逸隳惰之所
伺也視其有間則入而不能出矣是以聖哲之君遐觀
遠慮思之於所不思求之於所不求方其大安也必以
危自厲方其大榮也必以辱自惕不使非常之變起於
不測而至於不可救也豈非知治道本末之要也歟則
夫六親之等五法之數又從而可推其要也聖策曰仲
舒之言班固謂切於當世而可施於今者何策崔實之
論范曄謂明於政體而有益於時者何事昔班固載仲
舒漢廷之策於史其間講天下治亂之理可謂詳矣舉
而行之皆足以助治而最可施於今日之策臣以為莫
如天道先陽而後陰王政先德而後刑之論也范曄紀
崔實政論數十條於書以為凡所辨論通明政體而言
有益於今者則臣以為不足深論者也何者實之大概
欲人主不當純法八世而宜參以霸政嚴刑峻法破奸
宄之膽以之行於漢桓帝衰替之世可爾安足為陛下
深論哉策曰無以為古人陳迹既久而不可舉無以為
本朝之成法已定而不可改惟其改之而適中舉之而
得宜不迫不迂歸於至當陛下議政法而舉適中得宜
為言此天下之望也臣安得無辭以致之蓋勢可以舉
則舉之則不失於陳迹力可以改則改之則不泥於成
法此因革之常道也至於未適於中未得其宜而改之
則今日之變法猶或可議焉臣讀易至革卦言天下之
法至於有弊則不可不革也而辭曰元亨利貞悔亾然
則革之必至於元亨利貞然後悔可亾爾又曰革而當
其悔乃亾然則革之而不當益以招悔也夫革之必至
於亨然後可以議革變之必至於當然後可以言變斯
聖人之能事易象之精義也思之於冥冥索之於昏昏
使盡合道義之中而後革之則出而天下倚之若山嶽
此之謂革而亨謀之於衆多待之以遲久使盡得上下
之宜而後變之則一制行而天下望之若雲霓此之謂
變而當古之為治相與謀謨於廟堂之上至於風移俗
易徙善遠罪而天下不知其措置之迹者必亨而後革
必當而後變也今則不然一法朝出而夕已囂一制暮
行而朝或弊斧鉞不足以禁謗論竄黜不足以抑煩言
其故何邪未決其亨而革之未計其當而變之舉而不
必適中動而不必得宜也臣願陛下慎之而已蓋夫革
而未盡其制則其勢必復革而有復則法以輕而不信
矣法制數變國家之大病也漢徙甘泉后土之祠自是
之後三十年間五徙而天地之兆終不能定故願陛下
慎之則至當之論無過於此矣陛下慮臣之憚言而不
必行或苟飾行以自免則詔之曰言之非艱行之惟艱
又慮其畏避執事而不盡其悃愊也則又曰悉心以陳
亦不憚於改為臣是以敢進其私憂過計之說臣聞天
下者大物也是以治之者必得大才苟未得大才而委
畀之則天下之政終無時而理矣萬鈞之鼎天下之至
重也而孟賁烏獲持之奔走踰越險阻若踐平地此無
他其力足也使力不足者負之而趨不獨折絶筋骨又
將隳器敗餗而不可救矣易言天下萬物之理至詳密
矣而至於治天下之難治而未嘗不歸之大才碩德之
人故屯之不寧必待君子之經綸蠱之敗壊必待君子
之振育旅之分散必待智者之有為否之欲休必俟大
人之獲吉聖人以為當四卦之時不得四人者治之則
愈益其亂而無補於治昔湯之求伊尹也見之耕者高
宗之求傅說也見之巖築文王之用太公也見之漁釣
三士者藏迹至深而三君者能舉而用之者以其取之
公求之廣也唐文宗可謂恭儉慈仁勤於致理之主當
是時李德裕在其庭而不用裴度捐於外而不使乃覽
貞觀政要而歎息又曰吾視開元天寳事則氣拂吾膺
然則文宗所以憂勤盡心者徒虚器爾伏惟陛下法成
湯高宗文王公聽廣取以為法鑒文宗捨本憂末以為
戒獨觀昭曠之道驅馳域外之議不論隱顯不間内外
不異遠近不殊明晦才之當者取之德之宜者予之可
大者治大可小者治小則天下之才繼踵而出凡陛下
所舉而詢於臣者不治而自治矣陛下有為之術何以
先此古人有言曰言切直而不用則身危不切直則不
可以明道苟求所以明道又避於危身此勢之不可並
者也說不由道憂也由道而不合非憂也苟求所以由
道又希於必合此理之不可兼者也臣學術淺陋言論
狂鄙罪當萬死無所敢恨幸陛下察焉臣昧死謹對
文章辨體彙選卷一百九十
