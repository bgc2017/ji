文章辨體彙選卷十七
明賀復徵編
制六
除吕公弼樞密使檢校太傅制(宋張方平)
門下本朝之制地分二府之嚴執政之臣共榦庶邦之
重文武承式兵民是圖屬在賢明總司使職誕敷明制
敭告大庭具官吕公弼器緼純明機靈精邃瓌材任重
中廣厦之棟梁雅音自和合清廟之琴瑟登貳樞機之
密洽聞議慮之長屢陳憂國之言多發便時之策深明
王體有簡朕心宜陞帝傅之崇以正本兵之任爰田增
賦真食衍封名器益隆典章允穆於戲信而能用嘗思
明哲之難知無不為期盡臣鄰之益祗若休命以贊大
猷
祁國長公主進封衞國長公主制(司馬光)
門下帝妹中行易象贊其元吉王姬下嫁召南美其肅
雍命服亞正后之尊主禮用上公之貴寵光之盛誰昔
(釋訓誰昔昔也)而然矧同氣之至親推異數而何愛祁國長公
主席靈長之緒承濬哲之祥稟乾坤之粹和鍾日月之
明潤淵懿可度柔嘉有章志女功而忘勞承師教而不
倦今玉笄在首厭翟戒塗方結帨於皇家將執笲(音煩竹器)
於士族宜疏沫土之邑俾適富平之孫庸展茂恩誕孚
醲化於戲琴瑟靜好式昭和樂之音雷風順承是為常
久之道勿以夫家之平素有虧婦德之聽從祗服訓辭永
綏福履
皇第十女封慶壽公主制(歐陽修)
門下詩紀王姬之盛車服之制甚嚴漢優帝女之儀湯
沐之封並列蓋敦國體匪曰親私維始被於寵章常推
擇於嘉號載稽成憲誕告外庭皇第十女寳婺分暉仙
源襲慶天姿異稟温而有儀姆教不煩生而知善方居
妙歲蔚有令猷朕仰承燕翼之謀兹膺蕃衍之祉俾新
禮命式永襃榮於戲寵秩既崇在乎有德名稱甚美享
乃多休祗服茂恩勿忘明訓
除宋庠兵部尚書同中書門下平章事制(歐陽修)
門下盡其制以饗親因而餕惠爵於朝而示衆所以褒
功考祭典而可稽著國章而有舊矧乃樞機之任維余
鼎鼐之臣飭事齋莊宣力左右方此慶行之始宜推寵
數之隆具官宋庠履行清純器識深茂夙有佳譽蔚為
名臣文足以為國華學足以謀王體入則登於三事備
罄謨猷出則殿於大邦藹有風績自還機務頗歴歲時
秉一德以協恭出處不更其守展四體而盡瘁夙夜匪
懈其勞屬盛禮之有成廣推恩而自近按夫輿地特啓
於新封加以寵名蓋遵於故事維是便蕃之錫式伸眷
倚之懷於戲君子者邦之基大臣者民之表縉紳之望
所屬老成德業之隆豈煩多訓服我休命往維欽哉
曾公亮加恩制(范鎮)
門下朕觀前世之載考宗祀之文周漢舊章殘缺無次
王鄭異說雜互莫同大抵奉親以嚴率民以孝交神明
於合莫厚風俗之本原具官曾公亮執禮蹈方刺經援古
燮均大化固已治平制定多儀又皆節適四時之氣其
和見於豆籩九州之力其精在於玉帛使朕得昭升烈
考裒對上靈誠意所通顧饗如答惟時顯相宜有褒嘉
峻階品所以明等威崇衣號所以懋功賞陪敦多賦流
衍真封於戲大典越熙至恩胥暨惟裁成輔相以遂萬
物之宜惟同寅協恭以收庶工之效庸昭况施永乂基
圖
韓琦加恩制(王安石)
門下朕祗率舊章肇稱吉禮對越天地具獲靈明之歆
相維公卿並膺休顯之賜其孚大號以寵元勲具官韓
琦躬受偉材出陪熙運保兹天子進無浮實之名正是
國人退有顧言之行閒朝廷之兩社揉方域之萬邦辰
猷具臧器寳加重中辭機軸之要外即蕃屏之安衡紞
紘綖備三公服飾之盛櫜兜戟纛兼大將威儀之多序
績既崇修方彌謹協成宗祈之禮豫有顯功之勞肆衍
本封申加美稱於戲恩典徽數所以旌帝臣明德茂功
所以奬王室往惟勵翼服此褒嘉
賢妃苗氏進封德妃制(王珪)
門下帝居六宫之制率輔於皇猷天極四星之華實禆
於壷事朕嗣膺邦統思穆人倫褒臨妃掖之英化始宸
闈之順命龜薦日班綍布朝賢妃苗氏性資惠明儀度
閒肅居恪箴圖之戒動循珩珮之和八月良家早被後
庭之選平陽别館爰開貴主之祥而能進遠驕華舉思
謙畏䄖衣奉祀上以贊於后勤彤史流徽下以儀於嬪
則庸賁德言之茂益隆位序之崇名以副勞議非能典
於戲坐而論婦之禮蓋視三公之尊内有進賢之心始
安君子之佐維正道然後式於外顧私謁不可黷於中
往服訓辭永綏寵命
皇長女德寧公主進封徐國公主制(王珪)
門下周美王姬之華下王后之一等漢推帝女之寵主
同姓之諸公故至愛形而九族歡内則正而四海順乃
睠公宫之懿適從世閥之逑宜合丕彛用孚羣德皇長女
德寧公主仙支襲慶邦媛流徽鍾天性之深慈躬女圖
之茂矩幼而勤組紃之習亦既飾婦事之修長則有室
家之歸將以經人倫之始維衿鞶之有命維車馬之有
行卜仲冬之嘉辰祉大易之元吉瓊華在著已戒齊風
之醨粉水疏園莫如徐國之樂侈燕謀於皇裔克美化
於民閭顯錫徽章大旌柔度於戲前攬唐家之制盥饋
不可以闕供近稽仁廟之撫冠服仍從於少損蓋肅雍
者賢之檢儉約者古之師其體至懷自膺長譽
除郝質殿前都指揮使安武軍節度使加勲食邑
實封制(王珪)
門下國家統御之勢大維持之業隆外倚四巖藩翰之
臣中謀萬夫貔虎之帥故奉委裘而羣情固聞受瑁而
三靈趨肇臨發政之辰首下攽朝之命具位郝質性資
莊厚氣略沈雄通玉帳之善經體金行之正氣自昔先
帝知為勁臣因其勤舊之名立在親信之地會綴衣之
陳牖提衞甲之環宫曾無夜鼜之譁自得剛牙之重紹
帝符於景祚渙邦號於前彛視秩冠於文昌徙節臨乎
安武加以總正使範敦封并旌巖陛之勞以表師干之
寵於戲天之壁壘象在羽林王之爪牙職於圻父蓋地
嚴則必資拱扈之力師衆則猶賴訓齊之方往堅壯圖
思答殊遇
除李璋殿前副都指揮使武康軍節度使制(王珪)
門下羽林神兵北環天衞之象黃帝李法中嚴邦律之
師國家鬯武節於四遐提禁屯於干列進總凝嚴之護
歴圖勁傑之資稽衆得人告廷孚命具官李璋氣沈而
果事性裕而知方厲許國之單忠達治兵之善志緒服
高華之望名推親信之良朕念長樂之慈愴不及養顧
渭陽之族聞蓋多賢自擢領於戎昭已積遷於留寄屬
巖除之缺帥宜齋鉞之命才六纛啓途既襲重侯之貴
萬兵留帳方資緩帶之安雖其素勞不曰異寵於戲執
干戈則有社稷之衞常慎於假人聽鼓鼙則有將帥之
思實深於注意維蹈忠義者急於報主蓋喜功名者要
之逢時勉規壯圖尚率明訓
除吕公著守司空同平章軍國事制(蘇軾)
門下仁莫大於求舊智莫良於用衆既得天下之大老
彼將安歸以至國人皆曰賢夫然後用今朕一舉仁智
在焉宜告在朝以孚大號具官吕公著訏謨經遠精識
造微非堯舜不談昔聞天語以社稷為悦今見其心三
年有成百揆時敘維乃烈考相於昭陵蓋清淨以寧民
亦勞謙而得士凡我儀刑之老多其賓客之餘在武丁
時雖莫追於前烈作召公考固無易於象賢而乃屢貢
封章力求退避朕重失此三益之友而閔勞以萬幾之
煩是用遷平土之司釋文昌之任毋廢議論時遊廟堂
於戲大事雖咨於房喬非如晦莫能果斷重德無逾於
郭令而裴度亦寄安危罔俾斯人專美唐世
除范純仁大中大夫守尚書右僕射兼中書侍郎
制(蘇軾)
門下朕惟朝廷之盛衰常以輔相為輕重若根本強固
精神折衝故蒍吕臣奉已而不在民則晉文無復憂色
汲長孺直諫而守死節則淮南為之寢謀朕思得其人
付之以政使天下聞風而心服則人主無為而日尊咨
爾在廷咸聽朕命具官范純仁器遠任重才周識明進
如孟子之敬王退若蕭生之憂國朕覽觀仁祖之遺迹
永懷慶歷之元臣強諫不忘喜臧孫之有後戎公是似
命召虎以來宣雖兵政之與聞疑遠猷之未究坐論西
省進貳文昌增秩益封兼隆異數於戲時難得而易失
民難安而易危予欲守在四夷以汝為偃兵之姚宋予
欲藏於百姓以汝為息民之蕭曹勉思古人以稱朕意
可授尚書右僕射兼貳中書之職
王安石贈太傅制(蘇軾)
勅朕式觀古初灼見天意將有非常之大事必生希世
之異人使其名高一時學貫千載智足以達其道辯足
以行其言瑰瑋之文足以藻飾萬物卓絶之行足以風
動四方用能於期歲之間靡然變天下之俗具官王安
石少學孔孟晩師瞿𣆀網羅六藝之遺文斷以已意糠
粃百家之陳迹作新斯人屬熙寧之有為冠羣賢而首
用信任之篤古今所無方需功業之成遽起山林之興
浮雲何有脱屣如遺屢爭席於漁樵不亂羣於麋鹿進
退之美雍容可觀朕方臨御之初哀疚罔極乃眷三朝
之老邈在大江之南究觀規模想見風采豈謂告終之
問在予諒闇之中胡不百年為之一涕於戲死生用舍
之際孰能違天贈賻哀榮之文豈不在我寵以師臣之
位蔚為儒者之光庶幾有知服我休命
西蕃邈川首領阿里庫加食邑制(蘇頌)
祭有十倫之義施爵賞以為光福者百順之名本忠孝
之自出朕祗祓陽館崇嚴禰宫配神穹昊之尊流澤幅
員之廣嘉與卿士同兹慶休便蕃優渥之恩固無内外
之異告於朝寀布乃言綸具官阿里庫生有軼材少負
偉略稟天地之義氣得秦豳之遺風奠塞外之封疆繼
承列土擁河西之旄鉞坐護諸羌長雄一方作我西屏
屬九筵之講禮盛四海之駿奔來獻其琛實相予祀是
用加命王公之數視秩帝傅之崇增井賦於爰田廣國
租於真食於戲爾有時享歲貢之恪史不絶書我有駿
神觀政之方惠必及下既均承於純嘏宜益厲於忠規
往服訓言克享天禄
除皇弟頵保信保靜軍節度使進封嘉王制(元絳)
門下史謂建大宗之封如安磐石之固詩美得同氣之
助若敷棠棣之華朕紹五聖之休昭九族之序固已倚
天屬於本根之重措公姓於翰榦之強况於至親宜有
顯冊播告羣位厥維大公具官頵燕翼發祥温恭迪喆
英姿茂而玉裕盛氣粹而揚休講萟服儒多推道術之
對好禮樂善雅有智思之文曏稽立愛之經屢衍建侯
之寵有華上公之衮有俶元戎之旂賢儀寖明師論參
穆是用端筴以審繇按圖而定名表為真王奄受樂國
畫岷峨之埜陪以妥田易肥渙之麾加之兩組循典常
而出閤謹著定以奉朝列第環宫彌聳開元之觀側門
通禁永承長樂之顔備飭愛懷布章慶譽於戲展親以
誠信我則友於天倫秉德以輔陪爾則蕃於王室思長
富貴之守懋底忠孝之成往其欽哉以對猷訓
除韓琦京兆尹再任判大名府制(元絳)
門下分陜稱伯召南當公職之尊啓魏就封畢萬得國
名之大况吾元老為世宗臣久倚師垣之嚴宜遷尹節
之寵飭宣典策敷告縉紳具官韓琦道醇而深器遠而
博渾渾忠孝之業憲憲文武之姿感通仁廟亮衆采於
台極翼戴英考捧大明於天衢肆朕纘圖厥初謀落燮
諧四氣之序熙輯百官之成登昭公槐奄蒞國社鎮定
大事妥如九鼎之安承寧諸侯端若元龜之信歲勤再
閱師律既和重念郊圻之雄旁據河山之險徒得君重
以宣王靈就更西雍之旄留主北門之鑰載敦爰賦并
實榦封於戲漢咨陳平安危注於上意唐用裴度輕重
繫乎厥身維乃純誠無愧前烈懋服休命往其欽哉
封荆王頵太傅武寧鎮海節度使制(鄧潤甫)
門下朕罹國大憂紹天明命黃陵玉座永懷復土之深
清廟朱紘序陟寧神之禮哀恫罔極感慕從中念宗藩
尊屬之賢有文考同生之愛圖功甚茂送&KR0616;良勤敷告
大廷肆攽贊冊具官頵身端而行治識遠而量夷地則
茂親時惟明德翼戴王室雅有二南之風表儀宗支獨
包兩獻之學協策廟祉乃心朝廷昨朕承祧疇勞錫命
屬緝裕陵之禮遠獲靈駕之行事有感懷義當褒異是
用進以官班之等寵之帝傅之崇出節徐郊建麾青社
以應采菽來朝之賜以慰棠棣孔懷之情於戲詩美大
宗是為四國之翰禮尊叔父固曰一人之嘉往服寵光
益膺福祉
除皇弟偲武成軍節度使祁國公制(鄧潤甫)
門下朕奉承燕謀獲紹大統永懷先烈曷勝哀疚之情
眷顧同生宜厚褒封之典孚我明命揚於治廷皇弟偲
岐嶷得於自然温文見於異稟挾天材之美質應帝武
之嘉祥未臨射矢之辰遽起號弓之慕踰年於此錫壤
惟時矧周人尚親尤重本支之務漢廷左戚亦隆襁褓
之封規裁半楚之疆載徹濱河之域苴茅制社授鉞殿
邦用建上公尹兹北國策勲加等衍邑實租於戲西望
裕陵敢忘幼子之愛東朝長信進預諸孫之游往服恩
輝益延壽祉
除吕公著右僕射制(鄧潤甫)
門下國莫難於置相君莫重於知人堯舜之隆益以疇
咨而熙載商周之盛至於夢卜而求賢天降割於我家
予未堪於多難思用耆德交秉政鈞其敷寵章以詔羣
辟具官吕公著行應儀表學通本原忠義得於天資功
名自其世美被遇先帝嘗入贊於樞庭暨予冲人遂同
寅於政路傳經意以謀國體推上澤以紓民心叙收雋
賢補苴法度方重不倚雅有大臣之風調娛適中遂通
當時之務是用陞之右揆委以繁機申衍爰田陪敦真
賦爾則代天而理物予則羞耉以惟君於戲丞相之位
未嘗無其人儒者之效久不白於世孟軻言無有者數百
歲揚雄稱自得者二三臣蓋迪遠業者其功難循近迹
者其力易勉行所學以底丕平
邢氏進號賢妃制(孫洙)
門下王宫六寢崇建婦官天極四星垂著妃象所以協
宣隂教助穆宸闈矧視秩於上公暨敷求於淑哲朕厲
精於治選納尤希嬪嬙靡充位號多闕兹延登於邦媛
用布告於路朝婉儀邢氏德稱後庭體合法相居念保
阿之訓動循環珮之音授弓矢於禖祠占熊罷於吉夢
是宜詳案舊典升備列妃進參䄖狄之華益昭彤管之
煒坐論婦禮正始國風品冠六儀名超九御於戲周南
之咏卷耳無險詖私謁之心齊詩之美鷄鳴有警戒相
成之道寵靈烜赫禮秩優隆匪時婉嬺之良疇若褒嘉
之命佐后内治爾尚勉哉
復元祐皇后孟氏制(蔡京)
朕紹休列聖承訓東朝施惠行仁既誕孚於有衆念今
追往用敦叙於邦家廢后孟氏頃自勲門嬪於王室得
罪先帝退處道宫逮兹累年克庸祗德皇太后念仙遊
之浸邈撫前事以興悲惻然深矜示不終廢申崇位叙
還復宫庭乃詔輔臣具依審議雖元符建號已位於中
宫而永泰上賓無嫌於並后於戲原情起義蓋示親親
之恩克已慎身宜成婦婦之道其率循於懿範以上答
於深仁往服茂恩永膺多福
蔡京降太子少保致仕制(張閣)
政事所寄尤嚴誤國之誅人臣之姦莫重欺君之罪我
有常憲揚於大廷太師致仕楚國公蔡京頃以時才久
膺柄任兩冠台衡之峻三登公衮之崇庶圖爾庸以弼
予治而總秉機務出入八年事寖紊於將來謀悉違於
初議擅作威福妄興事功輕爵禄以示私恩濫錫子以
蠧邦用借助姻婭密布要途聚引兇邪合成死黨以至
假利民而决興化之水託祝聖以飾臨平之山豈曰懷
忠殆將徼福屢有告陳之迹每連狂悖之嫌雖僅上於
印章猶久留於里第偃蹇弗避傲睨罔悛致帝意之未孚
昭星文而申譴言章繼上公議靡容固欲用恩難以屈
法宜禠師臣之秩俾參宫保之官聊慰羣情尚為寬典
於戲天事尚象明罰所以引災人道惡盈省躬所以引
咎往欽善貸無重後愆
以王倫為通問使制(張閣)
朕惟疆事未寧親庭在遠夙宵軫念庶孝悌通於神明
物色求人儻忠信行於蠻貊眷兹久矣今乃得之以爾
胄出公侯資兼勇智言念主憂而臣辱何有於生如皆
己佚而人勞孰當其責雖淹回之未試獨慷慨以請行
宜升郎秩之榮仍委使華之重朕既俯同晉國用魏絳
以和戎爾其遠慕侯生御太公而歸漢勿憚徂征之遠
佇期歸報之休
皇子除檢校少保節度使郡王制(李綱)
朝廷尊爵式昭貴貴之儀父子主恩必厚親親之典眷
時賢嗣夙挺天材其疏茅土之封以篤邦家之慶飭宣
典冊敷告縉綖皇子具官某雅量淵澄英資玉粹鍾五
行之秀氣備四序之純和聰知夙成温文自得曩稽立
愛之義茂舉建侯之章擁元戎之節旄備上公之衮舄
尊德樂道克循就傳之規立禮興詩日懋通經之訓載
遵彛制宜有褒崇是用按圖以定名拂龜而協吉奄授
樂國易鎮雄藩言觀其旂錫中軍之徒御大啓爾宇胙
南土之山川越陪邑戶之多兼畀國租之實併彰異數
式慰兹懷於戲保祐自天并貺本支之茂封建厥福聿
崇廟社之休維忠孝可以報君親之恩維恭儉可以長
富貴之守往服朕命益介壽康
文章辨體彙選卷十七
