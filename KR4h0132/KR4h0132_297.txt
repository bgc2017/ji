文章辨體彙選卷二百九十七
明賀復徵編
序十七
唐詩品彙序(明高棟)
有唐三百年詩衆體備矣故有近體往體長短篇五七
言律絶句等製莫不興於始成於中流於變而陊之於
終至於聲律興象文詞理致各有品格高下之不同略
而言之則有初唐盛唐中唐晩唐之殊詳而分之貞觀
永徽之時虞魏諸公稍離舊習王楊盧駱因加美麗劉
希夷有閨帷之作上官儀有婉媚之體此初唐之始製
也神龍以還洎開元初陳子昂古風雅正李巨山文章
宿老沈宋之新聲蘇張之大手筆此初唐之漸盛也開
元天寳間則有李翰林之飄逸杜工部之沈鬱孟襄陽
之清雅王右丞之精緻儲光羲之真率王昌齡之聲俊
高適岑参之悲壯李頎常建之超凡此盛唐之盛者也
大歷貞元中則有韋蘇州之雅澹劉隨州之閒曠錢郎
之清贍皇甫之沖秀秦公緒之山林李從一之臺閣此
中唐之再盛也下暨元和之際則有柳愚溪之超然復
古韓昌黎之博大其詞張王樂府得其故實元白序事
務在分明與夫李賀盧仝之鬼怪孟郊賈島之饑寒此
晩唐之變也降而開成以後則有杜牧之之豪縦温飛
卿之綺靡李義山之隠僻許用晦之偶對他若劉滄馬
戴李頻李羣玉輩尚能黽勉氣格埓邁時流此晩唐變
態之極而遺風餘韻猶有存者焉是皆名家擅場馳騁
當世或稱才子或推詩豪或謂五言長城或為律詩龜
鑑或號詩人冠冕或尊海内文宗靡不有精粗邪正長
短高下之不同觀者苟非窮精闡微超神入化玲瓏透
徹之悟則莫能得其門而臻其壼奥矣今試以數十百
篇之詩隠其姓名以示學者須要識得何者為王楊盧
駱又何者為沈宋又何者為陳拾遺又何者為李杜又
何者為孟為儲為二王為高岑為常劉韋柳為韓李張
王元白郊島之製辨盡諸家剖析毫芒方是作者余夙
躭於詩恒欲窺唐人之籓籬首踵其域如墮終南萬疊
間茫然弗知其所往然後左攀右涉晨躋夕覽下上陟
頓進退周旋歷十數年厥中僻蹊通莊高門邃室歷歷
可指數故不自揆竊願偶心前喆採摭羣英芟夷繁蝟
裒成一集以為學唐詩者之門徑載觀諸家選本詳略
不侔英華以類見拘樂府為題所界是皆略於盛唐而
詳於晩唐他如朝英國秀箧中丹陽英靈間氣極玄又
玄詩府詩統三體衆妙等集立意造論各該一端唯近
代襄城楊伯謙氏唐音集頗能别體製之始終審音律
之正變可謂得唐人之徑路矣然而李杜大家不錄岑
劉古調無存張籍王建許渾李商隠律詩載諸正音渤
海高適江寧王昌齡五言稍見遺響每一披讀未嘗不
歎息於斯由是遠覽窮搜審詳取捨以一二大家十數
名家與夫善鳴者殆將數百校其體裁分體從類隨類
定其品目因目别其上下始終正變各立序論以弁其
端爰自貞觀至天祐通得六百二十人共詩五千七百
六十九首分為九十卷總題曰唐詩品彙嗚呼唐詩之
倡弗傳久矣唐詩之道或時以明誠使吟咏性情之士
觀詩以求其人因人以知其時因時以辨其文章之高
下詞氣之盛衰本乎始以達其終審其變而歸於正則
優游敦厚之教未必無小補云
唐詩分類後序(桑懌)
右唐詩分類精選二十卷凡五千餘首四明吕侯尹吉
水時所選將繡梓以廣其傳其子尚清過予西昌之棲
雲軒求一言於後予常注意三百篇而知其意古人之
詩運意而已辭略點綴而意自明往往餘意出於句字
之外如愛召伯則云勿翦其甘棠則見其子孫臣庶其
愛可知如作樂以合祖則曰我客戾止永觀厥成先代
之後有聞樂而感泣則和洽神人又何待言說耶且興
起無情而難接比雖有影而斟酌難類易作者直賦而
已而其言之厚薄又直關於氣化之盛衰如正風正雅
皆作於周之盛時是時詩人皆飲天地之和以發聲故
其辭盎然太虚摹畫無迹九罭伐柯諸詩略伸情志其
風遂變矧風雅變之之極安得不憤激風雲而氣撼山
岳哉就以周公所作論之大明東山之間又自不能無
升降矣况其下者乎繼而離騷之作比興略備真有三
百篇遺意蓋原之詞本為憂國畏䜛鬱抑不平而作又
安得不馳騖於變風雅之末流哉如九歌中心不同兮
媒勞交不甚兮輕絶最為善語而使原當文武之世兹
言何為而發就使文武之世之詩人當原之世吁嗟騶
虞人之好我示我周行等語又豈可鑿空而妄出哉風
雅變中之變又不可專委之人也自秦而漢去古未遠
五言之作古意猶存如唐山夫人樂章鳴漢之盛與頌
彷彿而靈芝搖蕩等語漢之風雅又日變矣降至魏晉
亂日多而治日少則能詩如曹子建阮嗣宗張茂先陶
淵明輩將何所飲以發和平之音耶大抵三百篇以後
取其詩之上薄風雅當味其意之淺深何如不可專論
其辭之平不平也曾南豐曰自文武而後又千餘年而
有太宗之治唐詩之和順清適太宗之治釀之其盛中
晩之外又唐業隨之可考也就其中傑出者四家曰陳
子昂氏曰李太白氏曰杜少陵氏曰韓昌黎氏間有數
詩略存漢魏比興而頗解古人用意彀率然一篇數十
言中其意不如風雅中之數言則又似唐之制度文為
足以凌駕三代而先王之真德實意僅存絲髮也詩可
以易觀耶然後世學詩之士多舍四家而他師豈不以
王摩詰劉長卿韋應物之流皆意隨句絶而平順易見
哉詩猶海也三百篇為其蓬島漢魏晉為其弱流而唐
則猶其中之亶夷諸洲學操舟之士至海門而震疊苟
望洲之畔岸心意俱飽更何有希冀者乎吕侯之選此
詩蓋剪其荆棘去其旁岐誘人至止是洲而予伸以是
言又欲過此而往直遡弱流而至蓬島也况我朝治隆
唐虞尚何古之不可復哉侯名烱字文昭以名進士出
為今職政通人和歌謠載道拯物之餘留心文事不易
得云
漢魏詩集序(何景明)
夫周末文盛王蹟息而詩亡孔子孟軻氏蓋嘗慨嘆之
漢興不尚文而詩有古風豈非風氣規模猶有朴略宏
遠者哉繼漢作者於魏為盛然其風斯衰矣晉逮六朝
作者益盛而風益衰其志流其政傾其俗放靡靡乎不
可止也唐詩工詞宋詩談理雖代有作者而漢魏之風
蔑如也國初詩人尚承元習累朝之所開漸格而上至
弘治正德之間盛矣學者一二或談漢魏然非心知其
意不能無疑異其間故信而好者少有及之侍御劉君
博學于詩而好古不厭乃輯漢魏之作訪羅遺失彙為
此編夫文之興于盛世也上倡之其興於衰世也下倡
之倡于上則尚一而道行倡于下合者宗疑者沮而卒
莫之齊也故志之所向勢之所至時之所趨變化響應
其機神哉於戲侍御此編不獨誦說者德其功而其意
遠矣
風雅逸篇序(楊慎)
風雅逸篇錄中古先秦歌詩也楚鳳魯麟風之逸也堯
衢舜薰雅之逸也載在方冊矣曷以名之逸外三百篇
皆逸也粤稽魯論兩引逸詩侈止兩韻約僅五言後素
昭文何遠興仁聖咨賢焉賢起聖焉於是乎取之以此
具存㮣彼其餘豈必無主文譎諫之旨民彝物則之訓
哉惜夫世遠籍湮不能舉其全也然其餘句散見諸書
若二戴禮若春秋内外傳若汲冢沈文若諸子瑣語網
羅放失綴合叢殘尚多有之吐珠於澤誰能不含聖喆
所遺而後人拾以為已寳兹類之謂乎孔子曰詩三百
又曰誦詩三百墨子曰誦詩三百絃詩三百歌詩三百
舞詩三百司馬遷曰古詩三千餘篇孔子刪之為三百
篇由前言之則太師所職數止此由後言之則今所存
十一千百耳自逸詩外若因事造歌異裁别體若貍首
鷖誦蠶蠏龍蛇後代詞人刻意莫迨其宛轉附物怡悵
切情盖不啻驚心動魄一字千金而已若是者雖多所
軼沒而謹其遺者稡之亦奚啻足為更僕之誦哉故錄
首黃帝彈歌至伯夷薇歌為第一卷綠琴操歌謠詞曲
三十一篇為第二卷錄石鼓詩十章為第三卷錄逸詩
篇名斷章存者十篇有句亡篇名者四十餘條為第四
卷錄經傳所載孔子歌辭及諸事涉孔子者廿二篇為
第五卷錄魯衞齊晉鄭宋吳趙成徐秦楚君臣民庶婦
女胥靡俳優襍歌謳操曲誦祝相曲為第六卷第七卷
錄古諺古語古言鄙諺鄙語野語俗語故語民語不恭
之語百五十條為第八卷錄荀卿成相襍辭三章佹詩
一章附蘇秦上秦王詩為第九卷錄葛天氏八闋訖于
師延滌角有篇目逸其辭存其名義為風雅逸篇十卷
終焉錄成有過而問者誚之曰子知富翁好古者乎斝
鼎匜&KR2218;珍厥穿穴圖籍繪障貨彼罅裂罄已懷資受市
魁嗤子所為嗜古辭者將無類兹吹吷之吟則穿穴也
糟粕之拾則罅裂也心力之玩則罄而資依託之售則
受若嗤請刊落之其尚有盈辭予投筆而起負序以謝
曰然業巳成予不忍廢也子之言予不敢㤀則書之以
終箧
唐絶增竒序(楊慎)
予嘗品唐人之詩樂府本效古體而意反近絶句本自
近體而意實遠欲求風雅之㑂彿者莫如絶句唐人之
所偏長獨至而後人力追莫嗣者也擅場則王江寧驂
乘則李彰明偏美則劉中山遺響則杜樊川少陵雖號
大家不能兼善一則拘乎對偶二則汨於典故拘則未
成之律詩而非絶體汨則儒生之書袋而乏性情故觀
其全集自錦城絲管之外咸無譏焉近世有愛而㤀其
醜者專取而效之惑矣昔賢彙編唐絶者洪邁混沌無
擇岷玉未彰章澗兩泉盛行今世既未發覆於莊語仍
復添足於謝箋其餘若伯弜伯謙柯氏高氏得則有矣
失亦半之屏居多暇詮擇其尤諸家膾炙不復雷同前
人遺珠兹則掇拾以唐詩增竒為標題以神妙能襍分
卷帙逃虚町廬聊以自娛跪石之吟下車者誰與
選唐詩序(李攀龍)
唐無五言古詩而有其古詩陳子昂以其古詩為古詩
弗取也七言古詩惟杜子美不失初唐氣格而縦横有
之太白縦横往往彊弩之末間雜長語英雄欺人耳至
如五七言絶句實唐三百年一人盖以不用意得之即
太白亦不自知其所至而工者顧失焉五言律排律諸
家槩多佳句七言律體諸家所難王維李頎頗臻其妙
即子美篇什雖衆憒焉自放矣作者自苦亦惟天實生
才不盡後之君子本兹集以盡唐詩而唐詩盡於此
詩紀序(汪道昆)
北海馮汝言既輯歷代詩紀版之關中坐踔遠而遘之
難且病校者疏而梓者拙也吳琯自新都起拓什二以
張東秦身帥吳俞策歙謝陛江都陸弼分校之名吳工
敦剞劂既告成事莫不精良則王元美序之矣顧貞觀
而下未及也誓將求全属黃河水首事而溘亡僅得十
有四卷琯手自為集属二三子校刻如初論其世以為
差悉如高棅所品初則正始盛則正宗大家名家羽翼
為中接武以下為晩于時李本寧方子及為之序是則
唐詩紀云二者將訖工乃質成于不佞不佞故溺修古
雅言稱詩與属辭通大率祖三百篇宗楚騷漢魏而祧
六代即盛唐具在祊繹奥主杜陵顧惟道古為洋洋不
樂近體持論歷十年所居之不疑諒直者不然其言諤
諤而修不佞四序推斥天道則然夏則副瓜冬則椒酒
寒則狐白當暑則絺夫人恃瓜葛而將輟寒時宜何有
不佞始改慮而求唐體止于大歷以前乃知狶韋不能
不波寧詎能舉一而廢百既卒業詩紀夫然後睹詩之
全吳生輸獨力而舉贏其有功於詩教何可勝紀夫天
建北辰以為極三垣列宿經之七政緯之觀象明時于
是乎在而恒星萬二千五百可仰而闚不則含譽不名
而宣夜有遺視矣堪輿氏司地習形家言極其致則方
里可布闕廷而堂坊直一抔土耳然必相方隅察源委
明向背審剛柔周覽窮探而後可從圭測不則舉一毛
而失馬體將獻笑于大方故大海稽天三山始壯周廬
環列黃屋始尊何以故得全故也要自九歌二雅延及
齊梁惡可同器自開元迄于季世惡可同牢彼其耳食
而務属厭焉知正味藉令入大官而為之宰吾其從割
烹者品嘗之六經若在尸饔日用不廢楚騷則朝踐漢
魏則常珍齊梁其餘閣與吾將虚口矣初唐則醴醆盛
唐則粢醍中則酏晩則昔方丈不取盈于一臠九儐不
取足于特豚皆是物也是紀也代必盡人人必盡業殆
將窮宇宙歷歲時周視尚方惟口所適具矣備矣全體
賅矣宋無詩無取也詩之善物庶無遺力矣乎雖然羣
飲江河不過充腹雖有敏者疇能吞雲夢而引明河挹
彼注兹由博反約深于詩者也志之所至詩亦至焉猥
云刪後無詩則是歷年三千天無章而地無紀矣不佞
衰矣寧復能從小子學詩願及崦嵫末光操詩紀以從
事擇其可為典要者表而出之孰近于風則曰緒風孰
近于雅則曰緒雅孰近于頌則曰緒頌如其無當六義
而美愛可傳者亦所不廢則曰緒餘降及輓近二代不
可謂虚無人當世斌斌八音萬舞具矣假之朞月庶幾
成一家言要之啓疆略地吳生任其勞據上腴而食其
毛不佞將享其佚矣諺曰跣則鹿舄則肉吾將負吳生
哉
唐詩品彙選釋斷序(屠隆)
夫詩由性情生者也詩自三百篇而降作者多矣乃世
人往往好稱唐人何也則其所託興者深也非獨其所
託興者深也謂其猶有風人之遺也非獨謂其猶有風
人之遺也則其生乎性情者也夫性情有悲有喜要之
乎可喜矣五聲有哀有樂和聲能使人歡然而忘愁哀
聲能使人悽愴惻惻而不寧然人不獨好和聲亦好哀
聲哀聲至于今不廢也其所不廢者可喜也唐人之言
繁華綺麗優游清曠盛矣其言邊塞征戍離别窮愁寧
感慨沈抑頓挫深長足動人者即悲壯可喜也讀宋而
下詩則悶矣其調俗其味短無論哀思即其言愉快讀
之則不快何也三百篇博大博大則詩漢魏詩雄渾雄
渾則詩唐人詩婉壯婉壯則詩彼宋而下何為詩道其
亡乎廷禮高氏選唐詩品彙其所取博則博矣精未也
乃黃觀察公選之加精焉而又為之釋斷然後唐人河
嶽之精靈歷百千載如在乎則觀察公之勤奈何可眇
小也
唐詩紀序(李維楨)
始黃清父輯初唐十六卷無何病卒鄣郡吳孟白以為
未盡一代之業乃同陸無從俞公臨謝少廉諸君倣馮
汝言詩紀紀全唐詩詩某萬某千某百有竒人千三百
有竒名氏若詩闕疑者五十人有竒仙佛神鬼之類為
外集三百人有竒考世里敘本事采評論訂疑誤稗官
野史之說殘篇隻字之遺靡不攟摭合之得若干卷積
年而告成盖其難哉不佞聞聲音之道與政通世隆則
從而隆世汙則從而汙三百篇不可勝原第言成周周
以勤儉肇基其詩為邠愿而厚詳而中於人情文王文
明柔順化行汝濆江漢其詩為周南召南婉而有致恭
而不忒武成之際公旦相之反商政尊周道其詩為雅
頌和而正華而實宴然而有深思東周王迹熄其詩為
變風變雅若板蕩怒而黍離哀去先民遠矣上下千年
汙隆之故瞭然指掌匪詩何觀焉然而以詩論世易以
唐詩論唐世難談者曰唐以詩進士童而習之故盛士
以詩應舉追趨逐嗜故衰少陵宗工曾不得一第右丞
雜伶人而奏枝王家于詩品何損也貞觀開元二帝以
豪爽典則先天下詩宜盛而最闇弱者中宗能大振雅
道即德文兩朝不及中晩人才樸遫詩宜衰彼元白錢
劉柳州姑無論昌黎望若山斗猶且服膺工部供奉而
避其光燄何也古者上自人主下至學士大夫以及細
民莫不為詩而詩盛衰之機在上後世細民不知詩人
主罕言詩僅學士大夫私其緒而詩盛衰之機在下長
慶西崑玉臺能為體以自標異而無能使人盡為其體
少陵詩盛行乃在革命之代其轉移化導之力詎足望
人主乎則唐與古殊矣樂八音皆詩詩三百皆樂唐人
樂府已非漢魏六朝之舊自郊廟而外時采五七言絶
句長篇中雋語被管絃而歌之代不數人人不數章則
唐與古殊矣六朝以上惟樂府選詩眉目小别大致固
同至唐而益以律絶歌行諸體夐不相侔夫一家之言
易工而衆妙之門難兼則唐與古殊矣先王辨論官才
勸懲媺惡于詩焉資其極至于饗神祗而若鳥獸善作
者莫如周公堇堇可數他皆太史所采稍為潤色春秋
列國卿大夫稱詩觀志大抵述舊而唐一人之詩常數
倍于三百篇一切慶弔問遺以充筐篚餼牽用愈濫而
趨愈下則唐與古殊矣三百篇删自仲尼材高而不炫
竒學富而不務華漢魏近古十肖二三六朝厭為卑近
而求勝於字與句然其才相萬矣故博而傷雅巧而傷
質唐人監六朝之弊而劌濯其字句以當於温柔敦厚
之旨然其學相萬矣故變而不化近而易窺要其盛衰
可略而言律體情勝則理才勝則離法嚴而韻諧意貫
而語秀初盛奪千古之幟後無来者絶句不必長才而
可以情勝初盛饒為之中晩固無讓也歌行伸縮由人
即情才俱勝俱不失體中晩人議論多而敦琢疎故無
取焉初盛諸子啜六朝餘瀝為古選不足論子昂應物
復失之形迹之内李杜一二大家故自濯濯要之不越
唐調不敢目以漢魏況三百篇乎漢魏六朝逓變其體
為唐而唐體迄于今自如後唐而詩衰莫如宋有出于
中晩之下後唐而詩盛莫如明無加于初盛之上譬之
水三百篇崑崙也漢魏六朝龍門積石也唐則溟渤尾
閭矣將安所取益乎不佞竊謂今之詩不患不學唐而
患學之太過即事對物情與境合而有言幹之以風骨
文之以丹彩唐詩如是止爾事物情景必求唐人所未
道者而稱之弔詭蒐隠誇新示異過也山林宴遊則興
寄清遠朝饗侍從則制存莊麗邊塞征伐則悽惋悲壯
暌離患難則沈痛感慨緣機觸變各適其宜唐人之妙
以此今懼其格之卑也而偏求之於悽惋悲壯沈痛感
慨過也律體出而才下者沿襲為應酬之具才偏者馳
騁為誇詡之資而選古幾廢矣好大者復諱其短強其
所未至而務收各家之長撮諸體之勝攬擷多而精華
少摹擬勤而本真漓是皆不善學唐者也嗚呼繇三百
篇以来得失之林較然甚著孟子暨諸君子會萃斯編
其取精多而用物弘矣儻以不佞言能窺一班否
詩歸序(鍾惺)
選古人詩而命曰詩歸非謂古人之詩以吾所選為歸
庶幾見吾所選者以古人為歸也引古人之精神以接
後人之心目使其心目有所止焉如是而已矣昭明選
古詩人遂以其所選者為古詩因而名古詩曰選體唐
人之古詩曰唐選嗚呼非惟古詩亡幾併古詩之名而
亡之矣何者人歸之也選者之權力能使人歸又能使
古詩之名與實俱徇之吾其敢易言選哉嘗試論之詩
文氣運不能不代趨而下而作詩者之意興慮無不代
求其高高者取異于途徑耳夫途徑者不能不異者也
然其變有窮也精神者不能不同者也然其變無窮也
操其有窮者以求變而欲以其異與氣運争吾以為能
為異而終不能為高其究途徑窮而異者與之俱窮不
亦愈勞而愈遠乎此不求古人真詩之過也今非無學
古者大約取古人之極膚極狹極熟便于口手者以為
古人在是使捷者矯之必于古人外自為一人之詩以
為異要其異又皆同乎古人之險且僻者不則其俚者
也則何以服學古者之心無以服其心而又堅其說以
告人曰千變萬化不出古人問其所為古人則又向之
極膚極狹極熟者也世真不知有古人矣惺與同邑譚
子元春憂之内省諸心不敢先有所謂學古不學古者
而第求古人真詩所在真詩者精神所為也察其幽情
單緒孤行静寄于喧雜之中而乃以其虚懷定力獨往
冥遊於寥廓之外如訪者之幾于一逢求者之幸于一
愜入者之欣于一至不敢謂吾之說非即向者千變萬
化不出古人之說而特不敢以膚者狹者熟者塞之也
書成自古逸至隋凡十五卷曰古詩歸初唐五卷盛唐
十九卷中唐八卷晩唐四卷凡三十六卷曰唐詩歸取
而覆之見古人詩久傳者反若今人新作詩見已所評
古人語如看他人語倉卒中古今人我心目為之一易
而茫無所止者其故何也正與吾古人之精神遠近前
後于此中而若使人不得不有所止者也
文章辨體彙選卷二百九十七
