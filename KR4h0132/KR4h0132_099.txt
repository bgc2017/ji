文章辨體彙選卷九十九
明賀復徵編
疏十三
論方技鄭普思疏(唐李邕)
陛下躬政日淺有九重之嚴未聞道路横議今藉藉皆
言普思馮詭惑說妖祥陛下不知猥見驅使孔子曰詩
三百一言以蔽之曰思無邪陛下誠以普思術可致長
生則爽鳩氏且因之永有天下非陛下乃今可得能致
神人邪秦漢且因之永有天下非陛下乃今可得能致
佛法耶梁武帝且因之永有天下非陛下乃今可得能
鬼道耶墨翟干寳且各獻其主永有天下非陛下乃今
可得自古堯舜稱聖者臣觀所以行皆在人事敦睦九
族平章百姓不聞以鬼神道治天下惟陛下省察
救夫李邕疏(温氏)
邕少習文章疾惡如讐不容於衆邪佞切齒諸儒側目
頻謫遠郡削跡朝端不啻十載歲時感歎聞者傷懷屬
國家有事泰山法駕旋路邕獻牛酒例蒙恩私妾聞正
人用則佞人憂邕之禍端故自此始且邕比任外官卒
無一毁天意暫顧罪過旋生諺曰士無賢不肖入朝見
嫉惟陛下明察邕初蒙訊責便繫牢戶水不入口者踰
五日氣息奄奄惟吏是聽事生吏口廹邕手書貸人蠶
種以為枉法市羅貢奉指為奸贓於時匭使朝堂守捉
嚴固號天訴地誰肯為聞泣血去國投骨荒裔永無還
期妾願使邕得充一卒效力王事膏塗朔邊骨糞沙壤
成邕夙心
請代李邕死䟽(孔璋)
明主舉能而捨過取才而棄行烈士抗節勇者不避死
故晉用林父不以過漢任陳平不以行禽息隕身不祈
生北郭碎首不愛死向若林父誅陳平死百里不用晏
嬰見逐是晉無赤狄之土漢無天子之尊秦不強齊不
覇矣伏見陳州刺史邕剛毅忠烈難不苟免往者折二
張之角挫韋氏之鋒雖身受謫屈而奸謀沮鮮即邕有
功於國且邕所能者拯孤恤窮救乏賙惠家無私聚今
聞坐贓下吏死在旦夕臣聞生無益於國者不若殺身
以明賢臣願以六尺之軀膏鈇鉞以代邕死臣與邕生
平不欵曲臣知有邕邕不知有臣臣不逮邕明矣夫知
賢而舉仁也任人之患義也獲二善以死臣又何求伏惟
陛下寬邕之死使率德改行興林父曲逆之功臣得瞑
目附禽息北郭之迹大願畢矣若以陽和方始重行大
戮則臣請伏劍不敢煩有司皇天后土實聞臣言昔吴
楚反漢得劇孟則不憂夫以一賢而敵七國之衆伏惟
敷含垢之道棄瑕之義遠思劇孟近取於邕况告成岱
宗天地更新赦而復論人誰無罪惟明主圖之臣聞士
為知己者死臣不為死者所知而甘之死者非特惜邕
賢亦以成陛下矜能之慈
諫坊邑渾脱疏(吕元泰)
國家者至公之神器一正則難傾一傾則難正今中興
政化之始幾微之際可不慎哉自頃營寺塔度僧尼施
與不絶非所謂急務也林胡數叛獯虜内侵帑蔵虚竭
戶口亡散天下人失業不謂太平邊兵未觧不謂無事
水旱為災不謂年登倉廩未實不謂國富而乃驅役饑
凍彫鏤木石營搆不急勞費日深恐非陛下中興之要
也比見坊邑相索為渾脫隊駿馬胡服名曰蘇莫遮旗
鼓相當軍陣勢也騰逐喧噪戰争象也錦繡夸競害女
工也督歛貧弱傷政體也胡服相歡非雅樂也渾脱為
號非美名也安可以禮義之朝法胡虜之俗詩云京邑
翼翼四方是則非先王之禮樂而示則於四方臣所未
諭
諫玄宗不令突厥入仗馳射䟽(吕向)
臣聞鴟梟不鳴未為瑞鳥豺虎雖伏豈齊仁獸是由醜
性毒行久務常積故也今夫突厥者正與此類安忍殘
賊莫顧君親陛下持武義臨之修文德来之既慴威靈
又沐聲教以力以勢不得不庭故稽顙稱臣奔命遣使
陛下乃能收其傾效雜以從官赴封禪之禮參玉帛之
會此德業自盛固不可名焉因復詔許侍遊召入禁仗
仰英姿之四照送神藝之百發恩意俱極誠無得踰焉
乃更賜以馳逐使操弓矢競飛鏃於前同獲獸之樂是
屑略大過未敢取也雖聖胸豁達與物無猜而愚臣徘
徊與時加慄儻此等各懷犬吠交肆盗憎荆卿詭動何
羅竊至暫逼嚴蹕稍冐清塵悔將何及
自陳疏(杜甫)
先臣恕預以来承儒守官十一世迨審言以文章顯中
宗時臣賴緒業自七歲屬辭且四十年然衣不盖體常
寄食於人竊恐轉死溝壑伏惟天子哀憐之若令執先
臣故事拔泥塗之久辱則臣之述作雖不足鼔吹六經
至沈鬱頓挫随時敏給揚雄枚臯可企及也有臣如此
陛下其忍棄之
請誅程元振疏(柳伉)
臣出身事君忝備近密夙有志願銘之在心若遭艱危
必死王事當今日之際是臣死之秋將死之言庶禆萬
一特乞陛下少垂聽覽則甘就鼎鑊且天生四夷皆習
戰鬭輕走易北獨有犬戎數萬之師犯關度隴歴秦渭
牧汾涇曾不血刃直至城闕館糓向有三載緜地數踰
千里謀臣不為陛下陳一言武士不為陛下效一戰各
擕卒伍剽劫閭閻汙辱宫闈燒焚陵寢者何故此將帥
之心叛陛下也自朝義東滅廽紇北歸陛下以為智力
所能神明所贊委權近貴失意元勲日引月長浸成大
禍陛下侍臣載路多士盈庭竟無一人折檻牽裾犯顔
逥慮至使北捐汾浦西失秦川者何故此公卿之心叛
陛下也陛下出城之日鑾駕未動京師百姓劫奪府庫
城外百姓更相殺戮者何故此三輔之心叛陛下也自
九月二十八日聞有警急十月一日下詔徵兵至今幾
四十日矣天下兵一人不至何故此四海之心叛陛下
也近自京輔遠至海隅文武百寮志皆離叛雖有朝恩
戮力陜郡堅城陛下獨能長守社稷乎今臣所言四者
皆叛陛下以為虚邪實邪若以為實陛下以今日之事
為安邪危邪若以為危陛下豈得高枕而卧不决大計
臣聞良醫之療病也必審觀病源當病投藥若不當病
療之無益陛下知今日之病何因至此臣實知之請言
其故何者天下之心皆恨陛下不練士卒疎遠賢良委
任宦官離間將相以至於此陛下必欲救今日之急存
宗廟社稷即請斬元振之首懸示天下盡出内使配隸
諸州以朝恩勲勞留在左右仍以神策兵馬逥付漢官
使朝臣百寮每日坐議左右使令盡用文武然後明詔
大下削去尊號引過歸已深自刻責誓與下寮將相率
德勵行後宫嬪妃且移别院與宰相已下晝夜論政下
詔云若天下勲臣知予自新許予改過即召募將士来
赴朝廷若以為舊惡未悛修身有闕則帝王大噐敢妨
聖賢聽天下所往也陛下若納臣此言行臣所請一月
之内天下兵馬若不雲集闕下臣請闔門寸斬以謝陛
下伏乞陛下讀臣此表一二十徧親與朝廷商量事若
可行則自處置不用露臣此表臣今日上表即知萬死
但願行之死無所恨陛下若違臣所請更無長策社復
重事伏惟陛下審圖之
諫晏朝疏(李渤)
今日入閣陛下不時見羣臣羣臣皆布路跛倚夫跛倚
形諸外則憂思結諸内憂倦既積災釁必生小則為旱
為孽大則為兵為亂禮三諫不聽則逃之陛下新即位
臣至三諫恐危及社稷又左右常侍職規諷循默不事
若設官不責實不如罷之
諫餌丹藥疏(裴潾)
臣聞除天下之害者受天下之利共天下之樂者饗天
下之福故上自黃帝顓頊堯舜禹湯下及周文王武王
咸以功濟生靈德配天地故天皆報之以上夀垂祚於
無疆伏見陛下以大孝安宗廟以至仁牧黎元自踐祚
已来剗積代之妖兇開削平之洪業而禮敬宰輔待以
終始内能大斷外寬小故夫此神功聖化皆自古聖主
明君所不及陛下躬親行之實光映千古矣是則天地
神祇必報陛下以山岳之夀宗廟聖靈必福陛下以億
萬之齡四海蒼生咸祈陛下以覆載之永自然萬靈保
祐聖夀無疆伏見自去年已来諸處頻薦藥術之士有
韋山甫桺泌等或更相稱引迄今狂謬薦送漸多臣伏
以真仙有道之士皆匿其名姓無求於世潛遯山林滅
影雲壑惟恐人見惟懼人聞豈肯干謁公卿自鬻其術
今者所有誇眩藥術者必非知道之士咸為求利而来
自言飛鍊為神以誘權貴賄賂大言怪論驚聽惑時及
其假偽敗露曾不耻於逃遁如此情狀豈可保信其術
親餌其藥哉禮曰夫人食味别聲被色而生者也春秋
左氏傳曰味以行氣氣以實志又曰水火醯醢鹽梅以
烹魚肉宰夫和之齊之以味君子食之以平其心夫三
牲五榖禀自五行發為五味盖天地生之所以奉人也
是以聖人節而食之以致康強逢吉之福若夫藥石者
前聖以之療疾盖非常食之物况金石皆含酷烈熱毒
之性加以燒治動經歲月既兼烈火之氣必恐難為防
制若乃遠徵前史則秦漢之君皆信方士如盧生徐福
欒大李少君其後皆奸偽事發其藥竟無所成事著史
記漢書皆可驗視禮曰君之藥臣先嘗之親之藥子先
嘗之臣子一也臣願所有金石鍊藥人及所薦之人皆
先服一年以考其真偽則自然明驗矣伏惟元和聖文
神武法天應道皇帝陛下合日月照臨之明禀乾元利
貞之德崇正若指南受諫如轉規是必發精金之刃斷
可疑之網所有藥術虚誕之徒伏乞特賜罷遣禁其幻
惑使浮雲盡徹朗日增輝道化侔羲農悠久配天地實
在此矣伏以貞觀已来左右起居有禇遂良杜正倫吕
向韋述等咸能竭其忠誠悉心規諫小臣謬參侍從職
奉起居侍從之中最近左右傳曰近臣盡規則近侍之
臣上達忠欵實其本職也
止藥餌疏(李德裕)
臣聞道之高者莫如廣成玄元人之聖者莫若軒皇孔
子昔軒皇問廣成子理身之要何以長久廣成子云無
視無聽抱神以静形將自正神將自清無勞子形無搖
子精乃可長生慎守其一以處其和故我修身千二百
歲矣吾形未嘗衰又云得吾道者上為皇而下為王玄
元語孔子云去子之驕氣與多欲態色與滛志是皆無
益於子之身吾所告子者是已故軒皇發謂天之歎孔
子興猶龍之感前聖於道不其至乎伏惟文武大孝廣
聖皇帝陛下稽玄祖之訓修軒皇之術凝神閒館物色
異人將以覿冰雪之姿屈順風之請恭惟聖感必降真
仙若使廣成玄元混迹而至語陛下之道授陛下之言
以臣度思無出於此臣所慮赴召者必怪迂之士苟合
之徒使物淖冰以為小術衒耀邪僻蔽欺聰明如文成
五利無一可驗臣所以三年之内四奉詔書未敢以一
人塞詔實有所懼臣又聞前代帝王雖好方士未敢有
服其藥者故漢書稱黃金可成以為飲食噐則益夀又
高宗朝劉道合玄宗朝孫甑生皆成黃金二祖竟不敢
服盖以宗廟社稷之重不可輕易此事炳然具載國史
以臣微見儻陛下睿思精求必致真隠惟問保和之術
不求藥餌之功縱使必成黃金止可充於玩好則九廟
靈鑒必當慰悦寰海兆庶誰不懽心臣思罄愚衷以禆
玄化輙陳懇欵伏積兢皇
請旌劉蕡直言疏(李郃)
陛下御正殿求直言使人得自奮臣才志懦劣不能質
古今是非使陛下聞未聞之言行未行之事忽忽内思
愧羞神明今蕡所對敢空臆盡言至皇王之成敗陛下
所防閑時政之安危不私所料又引春秋為據漢魏以
来無與蕡比有司以言涉訐忤不敢聞自詔書下萬口
籍籍歎其誠鯁至於垂泣謂蕡指切左右畏近臣銜怒
變興非常朝野惴息誠恐忠良道窮綱紀遂絶季漢之
亂復興於今以陛下仁聖近臣故無害忠良之謀以宗
廟威嚴近臣故無速敗亡之禍指事取驗何懼直言且
陛下以直言召天下士蕡以直言副陛下所問雖訐必
容雖過當奬書於史策千古光明使萬有一蕡不幸死
天下必曰陛下隂殺讜直結讎海内忠義之士皆憚誅
夷人心一搖無以自觧况臣所對不及蕡遠甚内懷愧
耻自謂賢良奈人言何乞回臣所授以旌蕡直臣逃苟
且之慙朝有公正之路陛下免天下之疑顧不美哉
請追癸巳日詔疏(羅隱)
歲貢賤臣隠既以文不得意且抱犬馬之疾於長安夏
五月京畿旱癸巳日聞詔大京兆用噐水鑪香蒲蕭絳
幢軰致於坊市門將所以用舊法而召雨也臣踴起病
榻間以為明天子憂人雖禹舜不如是之勤幸甚幸甚
臣又聞水旱與天地同出苟時或然不可以倉卒除去
今秦地旱已逾月矣而陛下禱祀亦以頻矣天之高地
之厚五嶽之緜亘四瀆之宏遠陛下命百執事啓祈外
何嘗不以心祝之雖莖稿苗乾而百姓不怨嗟者其感
陛下之誠深也今以蒲蕭軰為請者豈陛下為其靈於
嶽瀆者乎夫嶽瀆視陛下之公輔列陛下之土田苟陛
下憂則嶽瀆亦宜憂矣受祭據封者尚未能為陛下出
力彼蒲蕭軰復何足以動天臣為陛下不取也臣又聞
天之有雨澤猶陛下之有渥恩雨澤可以委曲干之則
陛下渥恩亦可以委曲干之矣臣聞天子有左右史將
所以記事記言然後付太史氏臣必恐其得以容易編
牘今冐死請追癸巳日詔苟若陛下落十六聖之教訓
雖五種栖野而百姓不暇掇豈蒲蕭軰之所及乎哉昔
殷湯之代不以旱為災仁聖之君在上也今旱未及殷
代而陛下憂已過臣請因旱以賀萬姓俾其知陛下心
文章辨體彙選卷九十九
