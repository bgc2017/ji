文章辨體彙選卷二百十
明賀復徵編
書六
與公孫瓚書(漢袁紹)
孤與足下既有前盟舊要申之以討亂之誓愛過夷叔
分著丹青謂為戮力同仇足踵齊晉故解印釋紱以北
帶南分割膏腴以奉執事此非孤赤情之明騐邪豈寤
足下棄烈士之高義尋禍亡之險蹤輟而改慮以好易
怨盜遣士馬犯暴豫州始聞甲卒在南親臨戰陣懼以
飛矢迸流狂刅横集以重足下之禍徒增孤子之咎釁
也故為薦書懇惻冀可改悔而足下超然自逸矜其威
詐謂天罔可呑豪傑可滅果令貴弟殞於鋒刅之端斯
言猶在於耳而足下曾不尋討禍源克心罪已苟欲逞
其無疆之怒不顧逆順之津匿怨害民騁於余躬遂躍
馬控弦處我泜上毒徧生民辜延白骨孤辭不獲已以
有界橋之役是時足下兵氣霆震駿馬電發僕師徒肇
合機械不嚴強弱殊科衆寡異倫假天之助小戰大克
遂陵躡奔北因壘舘穀此非天威棐諶福豐有禮之符
表乎足下志猶未厭乃復糾合餘燼率我蟊賊以焚爇
渤海孤又不獲寧用及龍河之師羸兵前誘大軍未濟
而足下膽破衆散不鼓而敗兵衆擾亂君臣竝奔此又
足下之為非孤之咎也自此以後禍隙彌深孤之師旅
不勝其忿遂至積尸為京頭顱滿野愍彼無辜未嘗不
慨然失涕也後比得足下書辭義婉約有改往修來之
言僕既欣於舊好克復且愍兆民之不寧每輒引師南
駕以順簡書弗盈一時而北邊羽檄之文未嘗不至孤
是用痛心疾首靡所錯情夫處三軍之師當列將之任
宜令怒如嚴霜喜如時雨臧否好惡坦然可觀而足下
二三其德強弱異謀急則曲躬緩則放逸行無定端言
無質要為壯士者固若此乎既乃殘殺老弱幽土憤怨
衆叛親離孑然無黨又烏桓濊貊皆足下同州僕與之
殊俗各奮迅激怒争為鋒銳又東西鮮卑舉踵來附此
非孤德所能招乃足下驅而致之也夫當荒危之世處
干戈之險内違同盟之誓外失戎狄之心兵興州壤&KR0852;
發蕭墻將以定覇不亦難乎前以西山陸梁出兵平討
會麴義餘殘畏誅逃命故遂住大軍分兵撲蕩此兵孤
之前行乃界橋搴旗拔壘先登制敵者也始聞足下鐫
金紆紫命以元帥謂當因茲奮發以報孟明之恥是故
戰夫引領竦望旌旆怪遂含光匿影寂爾無聞卒臻屠
滅相為惜之夫有平天下之志希長世之功權御師徒
帶養戎馬叛者無討服者不收威懷竝喪何以立名今
舊京克復天罔云補罪人斯亡忠幹翼化華夏儼然望
於穆之作將戢干戈放散牛馬足下何獨守區區之土
保軍内之廣甘惡名以速朽亡令德之長久壯而籌之
非良策也宜釋憾除嫌敦我舊好若斯言之玷皇天是
聞
答陳琳書(臧洪)
洪隔闊相思發於寤寐幸相去步武之間耳而以趣舍
異規不得相見其為愴恨可為心哉前日不遺比辱雅
貺述叙禍福公私切至所以不即奉荅者既學薄才鈍
不足塞詔亦以吾子攜負側室息肩主人家在東州僕
為仇敵以是事人雖披中情墮肝膽猶身䟽有罪言甘
見怪方首尾不救何能恤人且以子之才窮該典籍豈
將闇於大道不達余趣者哉然猶復云云者僕以是知
足下之言信不由衷固將以救禍也必欲算計長短辯
諮是非是非之論言滿天下陳之更不明不言無所損
又言傷告絶之義非吾所忍行也是以捐棄紙筆一無
所荅亦冀遥忖其心知其計定不復渝變也重獲來命
援引古今紛紜六紙雖欲不言焉得已哉僕小人也本
因行役寇竊大州恩深分厚寧樂今日自還接刅每登
城勒兵望主人之旗鼓感故友之周旋撫弦搦矢不覺
涕流之覆面也何者自以輔佐主人無以為悔主人相
接過絶等倫當受任之初自謂䆒竟大事共尊王室豈
悟天子不悅本州見侵郡將遘牖里之厄陳留克創兵
之謀謀計棲遲喪忠孝之名杖策攜背虧交友之分揆
此二者與其不得已喪忠孝之名與虧交友之道輕重
殊塗親疎異畫故便收淚告絶若使主人少垂念故人往
者側席去者克已不汲汲於離友信刑戮以自輔則僕
抗季札之志不為今日之戰矣何以效之昔張景明親
登壇歃血奉辭奔走卒使韓牧讓印主人得地然後但
以拜章朝主賜爵獲傳之故旋時之間不蒙觀過之貸
而受夷滅之禍吕奉先討卓來奔請兵不獲告去何罪
復見斫刺濱於死亡劉子璜奉使踰時辭不獲命畏威
懷親以詐求歸可謂有志忠孝無損霸道者也然輒僵
斃麾下不蒙捐除僕雖不敏又素不能原始見終覩微
知著切度主人之心豈謂三子宜死罰當刑中哉實且
欲一統山東增兵討讐懼戰士狐疑無以沮勸故抑廢
王命以崇承制慕義者蒙榮待放者被戮此乃主人之
利非游士之願也故僕鑒戒前人困窮死戰僕雖下愚
亦嘗聞君子之言矣此實非吾心也乃主人招焉凡吾
所以背棄國民用命此城者正以君子之違不適敵國
故也是以獲罪主人見攻踰時而足下更引此義以為
吾規無乃辭同趨異非吾子所為休戚者哉吾聞之也
義不背親忠不違君故東宗本州以為親援中扶郡將
以安社稷一舉二得以徼忠孝何以為非而足下欲使
吾輕本破家均君主人主人之於我也年為吾兄分為
篤友道乖告去以安君親可謂順矣若子之言則包胥
宜致命於伍員不當號哭於秦庭矣苟區區於攘患不
知言乖乎道理矣足下或者見城圍不觧救兵未至感
婚姻之義惟平生之好以屈節而苟生勝守義而傾覆
也昔晏嬰不降志於白刅南史不曲筆以求生故身著
圖象名垂後世况僕挾金城之固驅士民之力散三年
之蓄以為一年之資匡困補乏以悅天下何圖築室反
耕哉但懼秋風揚塵伯珪馬首南向張揚飛燕膂力作
難北鄙將告倒縣之急股肱奏乞歸之誠耳主人當鑒
我曹輩反旌退師治兵鄴垣何宜久辱盛怒暴威於吾
城下哉足下譏吾恃黑山以為救獨不念黃巾之合從
邪如飛燕之屬悉以受王命矣昔高祖取彭越於鉅野
光武創基兆於綠林卒能龍飛中興以成帝業苟可輔
主興化夫何嫌哉况僕親奉承璽書與之從事行矣孔
璋足下徼利於境外臧洪受命於君親吾子托身於盟
主臧洪策名於長安子謂余身死而名滅僕亦笑子身
死而無聞焉悲哉本同而末離努力努力夫復何言
責袁術書(孫策)
蓋上天垂司過之星聖主建敢諫之鼓設非謬之備急
箴闕之言何哉凡有所長必有所短也去冬傳有大計
無不悚懼旋知供備貢獻萬夫觧惑頃聞建議復欲追
遵前圖即事之期便有定月益使憮然想是流妄設其
必爾民何望乎曩日之舉義兵也天下之士所以響應
者董卓擅廢置害太后弘農王掠烝宫人發掘園陵暴
逆至此故諸州郡雄豪聞聲慕義神武外振卓遂内殱
元惡既斃幼主東顧俾保傅宣命欲令諸軍振旅於河
北通謀黑山曹操放毒東徐劉表稱亂南荆公孫瓚炰烋
北幽劉繇决力江滸劉備争盟淮隅是以未獲承命櫜
弓戢戈也今備繇既破操等饑餒謂當與天下合謀以
誅醜類捨而不圖有自取之志非海内所望一也昔成
湯伐桀稱有夏多罪武王伐紂曰殷有罪罰重哉此二
王者雖有聖德宜當君世如使不遭其時亦無由興矣
幼主非有惡於天下徒以春秋尚少脅於強臣若無過
而奪之懼未合於湯武之事二也卓雖狂狡至廢主自
與亦猶未也而天下聞其桀虐攘臂同心而疾之以中
土希戰之兵當邊地勁悍之虜所以斯須遊魂也今四
方之人皆玩敵而便戰鬭矣可得而勝者以彼亂而我
治彼逆而我順也見當世之紛若欲大舉以臨之適足
趣禍三也天下神器不可虛干必須天贊與人力也殷
湯有白鳩之祥周武有赤烏之瑞漢高有星聚之符世
祖有神光之徵皆因民困瘁於桀紂之政毒苦於秦莽
之役故能芟去無道致成其志今天下非患於幼主未
見受命之應驗而欲一旦卒然登即尊號未之或有四也
天子之貴四海之富誰不欲焉義不可勢不得耳陳勝
項籍王莽公孫述之徒皆南面稱孤莫之能濟帝王之
位不可横冀五也幼主岐嶷若除其偪去其鯁必成中
興之業夫致主於周成之盛自受旦奭之美此誠所望
於尊明也縱使幼主有他改異猶望推宗室之譜屬論
近親之賢良以紹劉統以固漢宗皆所以書功金石圖
形丹青流慶無窮垂聲管絃捨而不為為其難者想明
明之素必所不忍六也五世為相權之重勢之盛天下
莫得而比焉忠貞者必曰宜夙夜思維所以扶國家之
躓頓念社稷之危殆以奉祖考之志以報漢室之恩其
忽履道之節而強進取之欲者將曰天下之人非家吏
則門生也孰不從我四方之敵非吾匹則吾役也誰能
違我盍乘累世之勢起而取之哉二者殊數不可不詳
察七也所貴於聖哲者以其審於機宜慎於舉措若難
圖之事難保之勢以激群敵之氣以生衆人之心公義
固不可私計又不利明哲不處八也世人多惑於圖緯
而牽引非類比合文字以悅所事苟以阿上惑衆終有
後悔者自往迄今未嘗無之不可不深擇而熟思九也
九者尊明所見之餘耳庶備起予補所遺忘忠言逆耳
幸留神聽
諫袁術僣號書(孫策)
董卓無道陵虐王室禍加太后暴及弘農天子播越宫
廟焚毁是以豪傑發憤沛然俱起元惡既斃幼主東顧
乃使王人奉命宣明朝恩偃武修文與之更始然而河
北異謀於黑山曹撡毒被於東徐劉表僣亂於南荆公
孫叛逆於朔北正禮阻兵玄德争盟是以未獲從命櫜
弓戢戈當謂使君與國同規而舍是弗恤宛然有自取
之志懼非海内企望之意也成湯討桀稱有夏多罪武
王伐紂曰殷有重罰此二王者雖有聖德假使時無失
道之過無由逼而取也今主上非有惡於天下徒幼小
脅於強臣異於湯武之時也又聞幼主明智聰敏有夙
成之德天下雖未被其恩咸歸心焉若輔而興之則旦
奭之美率土所望也使君五世相承為漢宰輔榮寵之
盛莫與為比宜效忠守節以報王室時人多惑圖緯之
言妄牽非類之文苟以悦主為美不顧成敗之計古今
所慎可不熟慮忠言逆耳駮議致憎苟有益於尊明無
所敢辭
文章辨體彙選卷二百十
