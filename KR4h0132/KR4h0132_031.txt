文章辨體彙選卷三十一
明賀復徵編
諭祭文(發引文附)
徐師曾曰按諭祭文者天子遣使下祭之詞也或施
諸宗室妃嬪以明親親或施諸勲臣大臣以明賢賢
而示君臣始終之義自古及今皆用之蓋王言之一
體也
隋文帝祭薛濬文
皇帝咨故考功侍郎薛濬於戲維爾操履貞和器業詳
敏允膺列宿勤謇克彰及搆私艱奄從毁滅嘉爾誠孝
感於朕懷奠酹有加抑維朝典故遣使人指申往命䰟
而有靈歆兹榮渥於戲哀哉
唐憲宗祭故贈婕妤孟氏文(白居易)
維元和二年歲次丁亥十二月甲寅朔十九日壬申皇
帝遣某官某以庶羞之奠致祭於故婕妤之靈曰惟爾
和順積中柔明奉上動静合肅雍之體進退得婉孌之
儀選自良家備兹内職修令顔以顧德蘭幽有香守明
節而保身玉潔無玷方資懿範以茂嘉猷彼美有聞於
何不淑遽兹淪逝深用惻傷既卜日晨爰申奠酧以爾
有班氏之明智故贈以婕妤以爾有宓妃之姿容故葬
於洛浦魂兮不昧歆此誠懷尚饗
憲宗祭咸安公主文(白居易)
維元和三年歲次戊子三月癸未某日皇帝遣某官某
以庶羞之奠致祭於故咸安大長公主覩濬毗伽可㪟
之靈曰惟姑柔明立性温惠保身静修德容動中規度
組練之訓既習於公宫湯沐之封遂開於國邑及禮從
出降義重和親承渥澤於三朝播芳猷於九姓遠修好
信既申恊比之姻殊裕保和實賴肅雍之德方憑福履
以茂輝榮宜降永年遽歸長夜故鄉不返烏孫之曲空
傳歸路雖遙青塚之魂可復遠陳薄酧庶鑒悲懷嗚呼
尚饗
憲宗祭吳少誠文(白居易)
維元和五年歲次庚寅二月辛未朔二日壬申皇帝遣
内侍省内府局丞賜緋魚袋孫士玫以清酌庶羞之奠
致祭於故彰義軍節度使贈司徒吳少誠之靈曰惟爾
武毅挺質韜鈐奮身負勇果之雄材蓄變通之明識自
察廉列郡節制成師貞且有為勤而不擾軍戎戢睦封
域底寧從義而致誠仗順而保福既延寵渥方茂輝榮
遽此幽淪深用傷悼逝波不捨去日苦多想松檟以軫
懷聞鼓鼙而興歎恩加遣奠禮舉襃崇念爾有靈知予
此意尚饗
穆宗祭回鶻可汗文(白居易)
維長慶元年歲次辛丑月日皇帝遣使朝議大夫檢校
右散騎常侍兼少府監御史大夫雲騎尉賜紫金魚袋
裴通致祭於故愛登羅汨没密施毗伽保義可汗之靈
粤以英武之資雄竒之策撫有九姓制臨一方氣吞諸
戎名播上國况能嚮風納欵繼好息人代為親鄰歲入
職貢方賴威略共清寰瀛倚為長城永固中夏而天殲
驕子國喪名王奪氣色於隂山霣精光於昴宿凶訃云
至悲懷用深故遣使臣往將國命展弔奠之禮申哀榮
之恩猶有明靈當鍳誠意尚饗
宋仁宗祭故秦晉國夫人文(宋歐陽修)
維靈蔚有令儀著於茂則顧追襃之寵數已極榮念永
閟之佳城載深惻怛列兹奠禮用慰塋魂
仁宗祭故贈濮王允讓十月九日折櫕文(歐陽)
(修)
維靈日月維吉山川既佳啓兹櫕塗往即襄事顧歆薄
奠宜體哀悰
哲宗祭皇叔故魏王下事祭文(蘇軾)
維靈出就外邸二年於兹一日不見企予望思矧此告
終月逝日遠雖云近郊寧復旋返築室祠宫既固既定
雖非永歸亦可少安嗚呼哀哉
哲宗祭故贈太師温國公司馬光安葬文(蘇)
(軾)
嗚呼元豐之末天步維艱社稷之衛中外所屬惟是一
老屏予一人措國於泰山之安下令於流水之源歲月
未周紀綱略定天若相之又復奪之殄瘁不哀古今所
共知之者神考用之者聖母馴致其道太平可期長為
宗臣以表後世往奠其葬庶知予懷
明武宗皇帝祭閣老靳貴文
朕在東宫先生教之朕登大寳先生輔之今朕南巡先
生逝矣嗚呼哀哉尚饗
發引文
北京為神宗靈駕發引告祭文(宋晁補之)
薤露朝晞歎九齡之夢閴宫車晏出驚七月之期臻崩
天增杞國之思考器切堯人之慕因山克就同軌俱來
羹墻痛劇於中宸弓劍哀纏於羣辟安知帝所逍遙廣
樂之觀空有人間惆悵汾河之詠戒塗雒鞏接軫大伾
竊守提封是虔告享風雲改色羽衛無暉背通汴之神
臯指清伊之吉壤惟宗祧傳聖謳歌訟獄以咸歸而功
德在人禮樂政刑之未悖不顯亦世無疆惟休臣等祗
奉官箴阻瞻牆翣攀號莫逮洒血摧心
禮部為欽慈皇后發引百官告祭文(晁補之)
媯為舜氏本明德之方興陳以滿封實故家之始大豈
特活千人而有祚固當流八世而莫京允屬盛期篤生
碩媛葛之為綌儉可化於女工鷄則匪蠅庶無憎於朝
事是用膺天眷命開國慶基肇鳥至之禋郊肆龍飛之
澤㝢而不逮東朝之養已駕仙馭之遙抱泣珠𥜗初啓
南阡之宅申哀寶册載嚴西寢之封邈永裕之真游靄
欽慈之徽號雲章五字忍聞追遠之聲風動萬人咸識
因親之化將以貽休有煒垂佑無疆臣等陳列官聯羞
誠祖奠攀輴莫駐摧隕何堪
皇太后靈駕發引祭文(陸游)
風御上賓玉衣永閟生堯鈎弋尚懷帝武之祥從禹會
稽遽奉寢園之卜母慈罔極坤載無疆方同軌之畢來
悵東朝之已遠然而艱難契闊歸慰聖主問安之誠壽
考康寧躬享先后莫致之福隂功陽德上際下蟠歴邃
古而罕聞知聖心之無憾臣藩維有守愴慕徒深目斷
栢城神馳翣御敢修饋奠之禮少致攀號之心
文章辨體彙選卷三十一
