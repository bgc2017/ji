文章辨體彙選卷三百七十一
明賀復徵編
䟦四
䟦魏平仲字冊(明董其昌)
作書與詩文同一關捩大抵傳與不傳在淡與不淡耳
極人才之致可以無所不能而淡之玄味必繇天骨非
鑚仰之力澄鍊之功所可強入蕭氏文選正與淡相反
者故曰六朝之靡又曰八代之衰韓柳以前此秘未覩
蘇子瞻曰筆勢峥嶸辭采絢爛漸老漸熟乃造平淡實
非平淡絢爛之極猶未得十分謂若可學而能耳畫史
云若其氣韻必在生知可謂篤論矣余初釋褐時琴師
第一手諷余學之謀於嚴中舍中舍曰此事極難但初
下指一聲不合即終身無復合理余悟其語遂輟琴不
學嘗見妄庸子有摹倣黃庭經及僧家學聖教序道流
學趙吴興者皆絶肖似轉似轉遠何則俗在骨中推之
不去又東施不捧心未必為人所憎厭也唐宋文人著
集至百卷者無數消滅殆盡而獨韓柳歐蘇曾王江湖
萬古歐虞禇薛之書各有門庭學之不深亦得彷彿惟
顔魯公行書了無定法此其故殊可參尋每舉示人不
得解者余為平仲盡勿視麤心人也
䟦東坡書(董其昌)
東坡先生書世謂其學徐浩以余觀之乃出於王僧虔
耳但坡公用其結體而中有偃筆又雜以顔常山法故
世人不知其所自來即米海岳書自率更得之晩年一
變遂有冰寒於水之竒書家未有學古而不變者也
䟦蘭亭(董其昌)
古人作書必不作正局蓋以竒為正此趙吴興所以不
入晉唐室也蘭亭非不正其縱宕用筆處無跡可尋若
形模相似轉去轉遠柳公權云筆正須善學柳下惠者
參之余學書三十九年見此意耳
䟦倣顔帖(董其昌)
余既失顔魯公送蔡明遠帖借米帖及楊少師合浦𣪚
帖乞花帖洛陽帖遂欲焚硯今又作一觀如張澤端清
明上河圖本因南渡後想見汴京繁華舊事故摩寫不
遺餘巧若在汴京未必為此每落筆時想二家神情風
韻所及當反深也直恐珠還之日仍添我懶耳
䟦樂圃帖(董其昌)
米元章書沉著痛快直奪晉人之神少壮未能立家一
一規模古帖及錢穆父訶其刻畫太甚當以勢為主乃
大悟脱盡本家筆自出機軸如禪家悟後拆肉還母拆
骨還父呵佛罵祖面目非故雖蘇黃相見不無氣懾晩
年自言無一點右軍俗氣良有以也此為樂圃書志遒
勁奔軼又是平生得意筆太史公作信陵君傳蔡中郎
為陳仲弓志皆以得意人不輕贊譽正似此書耳
䟦畫(董其昌)
昔人評趙大年畫謂得胸中着千卷書更佳又大年以
宋宗室不得遠遊每得一新境輙目之曰又是上陵回
也不行萬里路不讀萬卷書看不得杜詩畫道亦爾馬
遠夏圭軰不及元季四大家觀王叔明倪雲林姑蘇懷
古詩可知矣
其二
此余壬辰癸巳為庶常請告家居多暇與顧中舍宋太
學借畫臨倣之筆所謂粉本用貯奚嚢者不下數十幅
遺散漸盡止存此耳自是蓄畫頗多臨摹反不及前武
帝既得相如平平耳非復讀賦時庶幾遇之之意也
䟦趙松雪鵲華秋色圖(董其昌)
吴興此圖兼右丞北苑二家畫法有唐人之致去其纖
有北宋之雄去其獷故曰師法捨短不如書家以肖似
古人不能變體為書奴也萬歷三十三年㬠畫武昌公
廨題
䟦唐伯虎絶代名姝圖(董其昌)
相如之賦昔人稱為勸百風一此冊子畏之畫似勸希
哲之詩似風又幾於詈矣若夫王嬙以女兵柔虜薛濤
以才媛娱賓不在亡國敗家之列當置輕典否則不免
重臺之誚
䟦林下風畫(董其昌)
歲在已亥余北歸過汶上時于文定公以東平李室名
道坤者所作山水花卉冊見示託路大夫求余䟦北方
畫學自李夫人創發亦書家之有李衛竒矣竒矣山居
荏苒幾三十年乃聞閨秀之能畫史者一再出又皆著
于武林之西湖初為林天素繼為王友雲彼如北宗卧
輪偈此如南宗慧能偈或對境心不起或對境心數起
皆菩提增長求女人相了不可得然天素秀絶吾見其
止雲友澹宕特饒骨韻假令嗣其才力殆未可量惜其
身世猶遶樹三匝非然明二三君子為之金湯何自磨
磚作鏡余又惜于東阿雖度外憐才不遑見獻花天女
聽其說法與余同耳
花史䟦(陳繼儒)
有野趣而不知味者樵牧是也有果窳而不及嘗者菜
傭牙販是也有花木而不能享者逹人貴人是也古之
名賢獨淵明寄興往往在桑麻松菊田野籬落之間東
坡好種植能手接花菓此得之性生不可得而強也強
之雖授以花史將艴然擲而去之若果性近而復好焉
請相與偃曝林間諦看花開花落便與千萬年興亡盛
衰之轍何異雖謂二十一史盡在左編一史中可也
䟦陳白陽阿房宫墨跡(黃汝亨)
米南宫行草頗得晉人之神祝京兆從横下筆不減南
宫道復此卷如六王畢四海一起筆數行神酣色飛即
京兆可為讓席至妃嬪媵嬙以下腕力多散世或疑非
道復真物故也唐名將薛萬徹有大勝亦有大敗此為
道復勝中之敗未可知不宜遂掩名將風氣
葉君節秋懷詩䟦(曹學佺)
予觀詩說曰春至豔也女感之而悲秋至爽也士感之
而悲然非豔爽不能以相悅豈二序凉燠時顧顓自為
政耶秋之色素衷相喻者誰也秋之韻長興相屬者誰
也則非丈夫士不能而非婦人女子之所能辨也予復
有說焉詠美人者必以花草詠花草者又必以美人山
水之佳者固入畫圖圖畫之佳者又肖乎山水是故國
風好色而不滛相如言工於形似此皆詩家之正脉韻
士之極致也予甥葉君節少年爽朗剛腸素臆之士乃
其為秋懷詩則若寤寐美人而馳情于佳冶者雖曰凛
哉秋之為氣殊輕柔宛轉不勝可憐春也此固文人所
藉以遣其筆端而潄芳含潤哉若必舉其人以實之指
其事以証之則亦不但痴人前說夢矣
䟦袁中郎書(鍾惺)
詩文取法古人凡古人詩文流傳於鈔寫刻印者皆古
人精神所寄也至於書欲法古則非墨跡舊榻古人精
神不在焉今墨蹟舊榻存者有幾因思高趣人往往以
意作書不復法古以無古可法耳無古可法故不若直
寫高趣人之意猶愈於法古之偽者余請以袁中郎之
書實之夫世間技藝不一從器具出者有巧拙從筆墨
出者有雅俗巧拙可強雅俗不可強也中郎沒才十餘
年其書又不工今展卷深思若千百年古物乍見於世
是何故請與書家參之
䟦兩峰罷霧圖(李流芳)
三橋龍王堂望湖西諸山頗盡其勝煙林霧障映帶層
叠淡描濃抹頃刻百態非董巨妙筆不足以發其氣韻
余在小築時呼小槳至堤上縱步看山領略最多然動
筆便不似甚矣氣韻之難言也予友程孟陽湖上題畫
詩云風堤霧塔欲分明閣雨縈隂雨未成我試畫君團
扇上船忩含墨信風行此景此時此人此畫俱屬可想
䟦題畫冊與子薪(李流芳)
三月十八日余自吴門還翌日與子薪相聞且招之子
薪報云彦逸亦在此質明當與偕來是日輕隂風氣蕭
爽集伯氏從子軰於寳尊堂既酣子薪彦逸遂留宿山
雨樓頭晨起登樓看雨焚香啜茗頗適飯罷兩君便欲
别去予曰家釀頗冽尚堪小飲當為稍淹已維舟於門
矣既飲酒白于玉芳于桂甘于泉新綠映檻雨潤欲滴
門外屐聲不至鼎足而或笑或歌或泣皆生平懷而不
盡者遂不能去肴既盡佐以笋䔩重滌酒器出所藏竒
窑舊玉二杯陳案上呼五木得異采者飲一杯童子時
時摘花來供蕙既方舒微視人而笑虎茨數樹著花如
雪掩映齋壁子薪往往呌絶因相牽入慎娱室索墨汁
屬予畫且畫且談竟盡此卷欲題一詩已醉不能聊紀此以
資他日譚柄相知如閑孟孟陽者可一示之勿以示俗
人也
䟦題畫冊(李流芳)
去歲八月過吴門晤王淑士兄弟留宿虎丘秋熱甚酷
舟還至鹿城稍有凉意同舟夏華甫擕得宋箋冊予愛
其光潤宜墨輙作小景兩日間遂畫此冊自謂稍存筆
墨之性不復寄人籬壁但當世耳食者多識真者少聊
借千載上諸君子之名以恐喝之效顰學步非予本懷
令摹古者見之當為一笑然後世有知此道者亦或相
賞形似之外耳
其二
辛酉臘月北行意思蕭索到吴門聞子將將來遲之同
行因暫住虎丘之鐡佛僧舍時送予者為子薪魯正舍
弟無垢舍姪宜之兒子杭之武林都修之時時抱琴來
作數弄比玉還白下與予一路同來樂酒晨夕古白
同寓舍間日一相對楚中李宗文居停亦相近女冠王
修微數以扁舟往來山中差不寂寞然夜闌客𣪚輙苦
無緒或終夜不寐無可自遣燈下索墨汁作書及畫同
居者皆得飽所欲而去以此為笑樂兒子不好學而偏
嗜畫每欲裁之不欲身為作俑然興酣輙忘之此冊數
幀于酬客之暇乘興點染不知為兒子所乞也書畫本
高人之事非讀書萬卷胸中筆下無半點塵俗不能工
兒軰患不好畫耳安有好畫而不肯讀書者昔人云我
常自教兒此非解嘲語不然亦當如淵明詩云天命苟
如此且進杯中物耳無以為别書此一笑
題畫冊與從子(李流芳)
今年在西湖六七月日以書畫為役手腕幾脱秋中言
歸遂絶意此事數月以來牽於塵鞅間有酬應非其所
樂臘月自吴門還連日隂翳門無剥啄頗有紙忩竹屋
之致偶簡得從子緇仲所乞高麗冊連畫得十二幀或
挑燈酒闌雜以夢境或映簷呵凍盥櫛都忘人生閒適
之味不可多得至于墨筆遭意尤難吾不知此畫方之
作者工拙若何然其胸懷所寄不受促逼或亦不當以
工拙目之矣
文章辨體彙選卷三百七十一
