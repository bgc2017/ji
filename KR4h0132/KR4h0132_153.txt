文章辨體彙選卷一百五十三
明賀復徵編
奏議五
明堂議(隋宇文愷)
臣聞在天成象房心為布政之宮在地成形景午居正
陽之位觀雲告月順生殺之序五室九宮統人神之際
金口木舌發令兆民玉瓚黃琮式嚴宗祀何嘗不矜莊
扆宁盡妙思於規模凝睟冕旒致子來於矩矱伏惟皇
帝陛下提衡握契御辯乘乾咸五登三復上皇之化流
凶去暴丕下武之緒用百姓之異心驅一代以同域康
哉康哉民無能而名矣故使天符地寳吐醴飛甘造物
資生澄源反朴九圍清謐四表削平襲我衣冠齊其文
軌茫茫上玄陳珪璧之敬肅肅清廟感霜露之誠正金
奏九韶六莖之樂定石渠五官三雍之禮乃卜瀍西爰
謀洛食辨方面勢仰稟神謀敷土濬川為民立極兼聿
遵先言表置明堂爰詔下臣占星揆日於是採崧山之
祕簡披汶水之靈圖訪通議於殘亡購冬官於散逸總
集衆議勒成一家昔張衡渾象以三分為一度裴秀輿
地以二寸為千里臣之此圖用一分為一尺推而演之
冀輪奐有序而經構之旨議者殊途或以綺井為重屋或
以圓楣為隆棟各以臆說事不經見今錄其疑難為之
通釋皆出證據以相發明
後漢賊臣董卓廟議(唐高適)
昔漢祚陵夷桓靈棄德宦官用事國步多艱宗社有綴
旒之危宦臣非補衮之具董卓地兼形勝手握兵符顚
而不扶禍則先倡興晉陽之甲君側未除入洛陽之宫
臣節如掃至乃發掘園寢逼辱妃嬪太后之崩豈稱天
命弘農之廢孰謂人心敢諷朝廷以自尊貴大肆剽虜
以極誅求焚燒都邑馳突放横衣冠凍餒倚死牆壁之
間兆庶困窮生塗草莽之上於是天地憤怒鬼神號哭
而山東義旗攘袂爭起連州跨郡皆以誅卓為名故兵
挫於孫堅氣奪於袁紹僭擬輿服黨助奸邪驅蹙東人
脅帝西幸淫刑以逞有湯鑊之酷要之縻爛刳剔異端
乃謂漢鼎可移郿塢方盛殊不知禍盈惡稔未或不亡
故神贊允誠天假布手母妻屠戮種族無留懸首燃臍
遺臭萬代骨肉灰燼不其快哉今狄道之人不慙卓之
不臣而務其為鬼苟斯鬼足尚則漢莽可得而神晉敦
可得而廟桓玄父子可享於江鄉爾朱兄弟可祠於朔
土嗟乎仁賢之魄寂寞於丘陵義烈之魂沈埋於泉壤
何馨香之氣而用扵暴悖之鬼哉適竊奉吹嘘庇身戎
幕每承餘論飽識公忠之言不達下風盡知仁義之本
昨忝高會敬受德音今具賊臣之事悉以條上謹按尚
書王者望秩天地之神祇諸侯祭境内之山川亂臣不
言淫祀無取則董卓之廟義當焚毁
文章辨體彙選卷一百五十三
