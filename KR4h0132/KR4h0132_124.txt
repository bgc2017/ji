文章辨體彙選卷一百二十四
明賀復徵編
章二
封二子為公謝恩章(魏曹植)
詔書封臣息男苗為高陽鄉公志為穆鄉公臣伏自惟
文無升堂廟勝之功武無摧鋒接刃之效天時運幸得
生貴門遇以親戚少荷光寵竊位列侯榮耀當世顧影
慙形流汗反側洪恩㒺極雲雨增加既榮本榦枝葉并
蒙苗志小豎既頑且稚猥荷列爵並佩金紫施崇所加
惠及父子
為蕭領軍拜侍中刺史章(梁江淹)
上書皇帝陛下即日詔書以臣為侍中驃騎大將軍開
府儀同三司班劍三十人等持節都督如故峻命在庭
光冊充軒虹驂聳服朱轙佇蓋夤對以懅心影若傾中
謝臣功乏至道不足以題象魏績非振民無可以書廟
閣半漏未晏中鍾而驚實忌微庸起乘盛服竊疑國寵
頓萃末躬今寰海順典瓊都咸光調御維新鎔製就始
良宜整變憲經銓眀典緯九河式耀三辰載晰不晤陛
下皇靈曲溢大賚斯降而鴻賞之行迺於臣始非所以
騰振遥風激昂品流輿人之誦具聞其黷頻露慊祈未
叨鑒順今使虔禮青軒謹躬丹墀憂符怵悚慙屬兼軫
不任屏營之情
為蕭拜太尉揚州牧章(江淹)
玄文既降雕牒增輝禮謁前英寵華昔典仰震威容俯
慙陋識心魂戰慄若殞若殯臣景能驗才無假外鏡撰
已練志久惻内涯故讓不飾迹辭非謙矩寸亮尺素頻
觸瑶纊丹情實理備塵珠冕而神居寂阻九重嚴絶徒
懷漢臣伏闕之誠曾無魯人迴日之感所以迴懼鴻威
後奔殊令者也既而永鑒隆魏緬思宏晉國之大政在
功與位故治民紐亂不處輿臺之下去勲捨德寧班衮
司之上咸以休對性業裁成器靈詎有移風變範尅耀
倫序者乎臣績不炤朝忠豈宜國名爵赫曦僶俛優忝
陛下久超異禮之榮越次殊常之秩雖寝寐矜戰曲垂
哀亮而璽冊沖正愈賜砥礪今便肅順天誥恭聞睿典
審躬酌私必拔危撓將恐民俗由此方擾軌訓以之交
蕪臣豈不勉智罄忠未知所以報奉淵聖輸感霄極取
諸微躬長為慙荷
為安陸王謝荆州章(沈約)
臣托景宸區早延休寵身班帝穆爵首藩圭好禮慙河
敦詩愧楚懸旆出關徒違絳闕摐金入濟識謝戎麾而
照臨彌廣復叨匪服紀南形勝任總上游西緯岷昂北
維崤陜六轡在手猶或稱難羣牧稟威茲道孰易是以
攄情陸白布欵幄垂霄途嚴遠事隔披照腆冒斯言膺
此謬荷祇奉兢懼㒺知攸記
為陳六宫謝章(陳江總)
鶴籥晨起雀釵曉映恭承盛典肅荷徽章步動雲袿香
飄霧縠媿纏豔粉無情拂鏡愁縈巧黛息意臨忩妾聞
漢水贈珠人間絶世洛川拾翠仙處無雙或有風流行
雨窈窕初日聲高一笑價起兩環乃可桂殿迎春蘭房
侍寵借班姬之扇未掩驚羞假蔡琰之文寧披悚戴
文章辨體彙選卷一百二十四
