文章辨體彙選卷十六
明賀復徵編
制五
封張嘉貞河東縣男制(唐韓休)
任事而爵古之彝訓論功以封朝之通典具官某忠肅
恭懿宣慈敏達涵精明以毓德體文武而成器自光帝
載昭宣廟謨鼎味用和台階增峻事君有犯而無隱奉
國以公而滅私持其憲章式是軌度既邦教有叙亦王
猷以穆頃統軍政爰城朔方用底其績未酬厥賞固宜
命以圭社崇其禮物俾楚臣授邑克表寢丘之制漢道
優賢更叶平津之美
授杜暹等侍御史制(韓休)
勅具官杜暹禮樂之器直方效節馮宗文儒之業堅正
在心咸以清公副兹望實風霜既肅臺閣推美持我邦
憲載穆時談俾遷周史之能更舉楚冠之任並可侍御
史
除韓休黃門侍郎平章事制(張九齡)
勅思致雍熙聿求元輔久勞夢寐延彼周行具官韓休
藴道弘深秉德經遠清裁可以範物素行可以律人一
自登朝備聞體國志存公亮誠著始終而羽翼朕躬金
玉王度人望是在朝選無踰宜拜命於瓊闈俾兼和於
鼎實
授李彭年吏部侍郎制(孫逖)
門下綜彼天秩亞於大宰易人之舉選衆尤難尚書兵
部侍郎李彭年人望時秀雅才清識德以全誠文而致
用操必割之器遇時事無前持不轉之心在公庭難奪
必能敷求名實底慎銓衡宜輟七兵之務俾修九流之
法
授楊綰禮部侍郎制(賈至)
門下鯨鯢初懸理化未洽思敦馳騖之俗必弘廉退之
風具官楊綰質稟天和才優大雅理能自暢學不為人
自委身於周行孤立於中道喜愠莫形於顔色外物無
得而親疎聲聞日高志致彌遠固足以抑揚雅俗弘奬
素風宜貳職於南宫仍屬詞於東觀俾難進之夫增氣
干仕之子知慚彫斵澄源朕志斯在
授裴倩度支郎中制(常衮)
勅具官裴倩達識含精長才致遠秉彝尚晦金璞自明
當劇居難干將獨割周歴臺閣綢繆藩鎮休聲異政亦
克有終底慎財賦之殷校計軍國之用得專其任爰舉
舊章佇爾發揮以之贍濟
授崔炎監察御史制(常衮)
勅權知絳州絳縣令崔炎慎學潤身工文飭吏錯薪刈
楚竹箭有筠蒞事咸許於宓生遺風尚傳於絳老公才
可擢朝聽用章宜甄避蝗之美式踐栖烏之列可監察
御史
劉滋崔造齊暎平章事制(陸贄)
朕嗣位君臨精求理道小大之務靡不經心日慎一日
於今八載教化未洽烝黎未康因之以甲兵繼之以災
沴斯固鑒有所不至慮有所不周予心浩然若涉深冰
思所以匡我致理助我官人宣其澤而四方以寧執其
要而百工式叙允是大任其維輔臣夢想之懷敷求俊
乂察言而觀行因事以考能周行之中乃得良弼權知
吏部侍郎劉滋操履貞清介然自守居能慎獨重不違
人析理究其精微勵學探於奥旨守給事中賜緋魚袋
崔造性合道要誠通化源適時有成務之才事上懷匪
躬之節藴蓄器業居為名臣中書舍人賜紫金魚袋齊
暎修已以立自明而誠體賢人可大之規用君子時中
之道虚能受澤清通不流維滋之直方可以激風俗維
造之體度可以振條綱維暎之精深可以該物理我有
大典爾其參之懋昭厥猷勿替休問
授劉悟檢校司空幽州節度使制(元稹)
門下朕聞將星明則英豪用靈旗指則妖祲銷勁草可
以受疾風盤根然後見利器苟非處劇何以用長况幽
并少年燕趙竒士居常以紫騮自騁失意則白刃相仇
將領斯難是先才傑具官劉悟天與忠誠人推敬讓藴
孟賁之勇不以力聞避廉頗之強使之心伏是以居危
邦而智免臨大節而功高嘗見委於先朝屢作藩於右
地朕以遼陽巨鎮自我底寧姑欲撫之以仁然後示之
以禮而守臣嬰疾幕吏擅權撓政行私虧恩剝下過為
捶楚妄作威稜不均饗士之羊但養乘軒之鶴致兹撓
變職此之由不有將材孰懲兒戲敷求朕志深謂汝諧
是用拔竒式冀宣力帖以亞相寵之上公俾光十乘之
行以壯三軍之氣
第七女封公主制(元稹)
門下長女等抱子弄孫之榮貴賤之大情也朕以四海
奉皇太后於南宫問安之時諸女侍側螽斯之慶上慰
慈顔鳴鳩之仁内懷均養雖穠華尚少出閣未期而湯
沐先施分封有劇宜加美號以表令儀可依前件
授張奉國上將軍皇城留守制(元稹)
勅環太微諸星有上將次將之列所以拱衞宸極誰何
不若予置上將軍以禦侮率是道也前皇城留守張奉
國謙能養勇明以資忠卑飛翕翼於未擊之先痛心疾
首於見危之際常擒狡猾克定妖氛行賞計功屢昇榮
級朕愛其忠厚難以外遷稍移婁胃之間不失爪牙之
任為吾守禁勉爾干城
馬總准制追贈亡父請回贈亡祖制(白居易)
勅夫積善者慶鍾於後顯揚者光昭於先而總貴為邦
君賢為國士荷貽謀之訓用率義之文上獻表章有所
陳乞朕念其祖德褒以臺郎所以復陳實必興之言慰
范喬泣涕之思庶使幽顯兩無恨焉
薛伯高等亡母追贈郡夫人制(白居易)
勅某夫人某氏等始播婦儀終垂母道教其令子為我
良臣而皆茂著才名榮居爵位永言聖善宜及顯揚俾
追啓邑之封式表統家之訓可依前件
夏州軍將二人授侍御史制(白居易)
勅某官某等早稱武藝久隸軍麾稟命元戎服勤王事
或千里移鎮從為紀綱或十乘啓行倚為肘腋緜歴年
月積成勤勞不加寵榮何勸忠效並命憲職宜敬承之
並可兼侍御史餘如故
贈裴度太師制(李德裕)
勅堯之舊臣伯益顯庸於舜禹周之元老召公流美於
成康永惟其人是屬良相裴度始以謀策除害佐烈祖
之中興終以忠貞立朝毘累聖之鴻業經緯之志華皓
不衰功勲爛然圖史輝焯奸邪所忌臲卼於時暨氛霧
既開魚水將協條風孰見其喜愠零雨皆美其來歸未
踐明廷遽嬰沈痼威鳳莫翔於舊沼虚舟長往於夜川
殂謝之初朋黨異議贈典不稱人情鬱然屬告類上玄
煥流大號載懷先正宜有褒崇寵既極於維師恩有加
於在昔豈必望酇侯之壟方念茂功過梁道之祠乃思
遺美以兹為勸可不務乎
贈李絳司徒制(李德裕)
朝有正人時稱令德入參廟算出總師千方當寵任之
臣横罹不幸之酷殄瘁興歎縉紳所同具官李絳神授
聰明天賦清直抱仁義以希前哲立標準以程後來抑
揚時情坐致台輔佐我烈祖格於皇天杖鉞宣風聮居
樂土乘軒鳴玉嘗極清班先聲而物議皆歸不約而羣
情自許漢中名部俾遂便安而變起不圖禍生無兆殱
良之慟聞訃增傷是極哀榮用優典禮三公正秩品數
甚崇表式異恩以攄沈痛可贈司徒仍令所司擇日備
禮冊命
贈故蕃維州城副使悉怛謀制(李德裕)
勅兵家之法地有必爭遠則漢氏之得隂山匈奴慟哭
近則張愿之城河外朔方底寧乃眷維州實為險隘有
金湯之固居襟帶之衝没為戎疆垂六十載故蕃維州
城副使悉怛謀嘗解瓣髮獻其壘垣議臣託以和盟沮
其誠欵尋令束縳歸戮戎庭彼獲甘心幾無噍類昔常
山臨代為全趙之寳符河西絶羌斷西戎之右臂弃兹
要害用長寇讐至今蜀人言必流涕豈陳湯之專命由
匡衡之廢忠言念始謀久罹幽枉爰加寵贈用慰貞魂
授狄兼謨兼益王傅鄭東之兼益王府長史制(李)
(德裕)
勅古者聖人之教子也皆妙選天下之端士以衞翼之
漢代梁王好書則以賈誼經緯之才推明其志淮陽好
政則以玄成禮讓之節鎮靜其浮前王令猷百代良法
况朕建立元子錫之粤區朱邸初開黃髮是憲以兼謨
慷慨納說有袁絲正席之忠以東之取舍俟時有貢禹
彈冠之操皆行不苟合誠無暗欺歴職有聲居正無撓
舉其素行擢在首僚爾宜廣德義之風明孝愛之道俾
其嚴於問寢敬不絶馳化與心成中道若性服我休命
可不愼歟
授元晦諫議大夫制(李德裕)
勅昔汲黯薄(一作為)淮陽守願出入禁闥補過拾遺則諫
諍之任實資諒直我求其比今得正人吏部郎中元晦
往在内庭嘗感先顧奮發忠懇不私形骸伏俯青蒲至
於雪涕數共工之罪不蔽堯聰辨垣平之詐益彰文德
近因旌别邪正宰弼上言以魯公藏罟莫如寘革於左
右漢后輯檻孰若列游於公卿是用命爾登於文陛其
副我寵擢不替初心勿沽小名以枉大節勉服官業期
於有終可諫議大夫
授徐商禮部員外郎制(李德裕)
勅具官徐商于公以容駟高門虞氏以升卿名子其所
全活不聞大賢猶誠感幽神慶流苗裔矧乃祖往以淑
問嘗為理官屬政在吕宗謀克王室將相陷辟忠良受
誣而深念羣獄之冤固拒詔使分别楚囚之濫自履危
機義激命輕仁為己任有是隂德宜覃後昆爾風度和
粹文詞温麗列於清憲雅有貞標既旌先正之忠宜舉
賞延之典勉修官業無替家聲
授盧懿吏部郎中制(崔嘏)
勅河南少尹盧懿總天下之缺員必先閱於吏曹郎然
後達於銓官自非神機穎利識用周密則不得備於斯
選也以爾詞鋒絢練門緒清華儒席許其温恭士林推
其端厚自分曹洛汭二尹三川澹於趨進之途鬱彼靜
專之操晦迹而囂浮自遠長鳴而風雨不渝是用徵還
首曹榮以題柱必能佐持衡之重任聮藻鑒之清輝勉
服官常無孤所舉可依前件
授韋博司勲郎中等制(崔嘏)
勅韋博等頃以邊城命將肇建麾幢當警塵未息之時
及烽火尚明之日故於粉署妙選星郎欲以贊充國屯
田之謀佐武賢備戎之術既而賓筵有耀幕畫已多荐
居於沙漠之中茇舍於戎旌之下亦既勞績亟更歲寒
念其裹革之誠更復握蘭之美而煥本以文學傳之吏
能克踐正途久司宗祏今以三農務急九扈才難宜遷
丞副之榮用陟亞卿之列無忘素履各服新恩可依前
件
授韋慤裴識等加階制(崔嘏)
勅記曰爵人於朝與衆共之盖以階級既崇寵榮斯異
疏封錫命列土承家爾等或才推粉澤豈惟五字之工
或任重藩垣自茂一方之績或官居象月或位應列星
或擁緹騎而分九衢或奉瑤墀而總六尚皆聿修官業
克紹家風爰因慶澤之辰更舉山河之誓宜思帶礪永
保簮裾可依前件
文章辨體彙選卷十六
