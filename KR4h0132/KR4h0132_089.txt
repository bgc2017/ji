文章辨體彙選卷八十九
明賀復徵編
疏三
諫節儉疏(漢貢禹)
古者宫室有制宫女不過九人秣馬不過八匹墻塗而
不琱木摩而不刻車輿器物皆不文畫苑囿不過數十
里與民共之任賢使能什一而稅亡他賦歛繇戍之役
使民歲不過三日千里之内自給千里之外各置貢職
而巳故天下家給人足頌聲並作至高祖孝文孝景皇
帝循古節儉宫女不過十餘人廐馬百餘匹孝文皇帝
衣綈履革器亡琱文金銀之飾後世爭為奢侈轉轉益
甚臣下亦相放效衣服履絝刀劍亂於主上主上時臨
朝入廟衆人不能别異甚非其宜然非自知奢僣也猶
魯昭公曰吾何僣矣今大夫僣諸侯諸侯僣天子天子
過天道其日久矣承衰救亂矯復古化在於陛下臣愚
以為盡如太古難宜少放古以自節焉論語曰君子樂
節禮樂方今宫室巳定亡可奈何矣其餘盡可减損故
時齊三服官輸物不過十笥方今齊三服官作工各數
千人一歲費數鉅萬蜀廣漢主金銀器歲各費五百萬
三工官費五千萬東西織室亦然廐馬食粟將萬匹臣
禹嘗從之東宫見賜杯案盡文畫金銀飾非當所以賜
食臣下也東宫之費亦不可勝計天下之民所為大饑
餓死者是也今民大饑而死死又不葬為犬猪所食人
至相食而廐馬食粟苦其大肥氣甚怒至乃日步作之
王者受命於天為民父母固當若此乎夭不見邪武帝
時又多取好女至數千人以填後宫及棄天下昭帝幼
弱霍光專事不知禮正妄多藏金銀財物鳥獸魚鼈牛
馬虎豹生禽凡百九十物盡瘞藏之又皆以後宫女置
於園陵大失禮逆天心又未必稱武帝意也昭帝晏駕
光復行之至孝宣皇帝時陛下烏有所言羣臣亦隨故
事甚可痛也故使天下承化取女皆大過度諸侯妻妾
或至數百人豪富吏民畜歌者至數十人是以内多怨
女外多曠夫及衆庶葬埋皆虚地上以實地下其過自
上生皆在大臣循故事之罪也惟陛下深察古道從其
儉者大减損乘輿服御器物三分去二子産多少有命
審察後宫擇其賢者留二十人餘悉歸之及諸陵園女
亡子者宜悉遣獨杜陵宫人數百誠可哀憐也廐馬可
亡過數十匹獨舍長安城南苑地以為田獵之囿自城
西南至山西至鄠皆復其田以與貧民方今天下饑饉
可亡大自損减以救之稱天意乎天生聖人蓋為萬民
非獨使自娛樂而巳也故詩曰天難諶斯不易惟王上
帝臨女毋二爾心當仁不讓獨可以聖心參諸天地揆
諸往古不可與臣下議也若其阿意順指隨君上下臣
禹不勝惓惓不敢不盡愚忠
上政治得失疏(匡衡)
臣聞五帝不同樂三王各異教民俗殊務所遇之時異
也陛下躬聖德開太平之路閔愚吏民觸法扺禁比年
大赦使百姓得改行自新天下幸甚臣竊見大赦之後
姦邪不為衰止今日大赦明日犯法相隨入獄此殆導
之未得其務也蓋保民者陳之以德義示之以好惡觀
其失而制其宜故動之而和綏之而安今天下俗貪財
賤義好聲色尚侈靡廉恥之節薄淫辟之意縱紀綱失
序疏者踰内親戚之恩薄婚姻之黨隆苟合徼幸以身
設利不改其原雖歲赦之刑猶難使錯而不用也臣愚
以為宜一曠然大變其俗孔子曰能以禮讓為國乎何
有朝廷者天下之楨幹也公卿大夫相與循禮恭讓則
民不爭好仁樂施則下不暴上義高節則民興行寬柔
和惠則衆相愛四者明王之所以不嚴而成化也何者
朝有變色之臣則下有爭鬭之患上有自專之主則下有
不讓之人上有克勝之佐則下有傷害之心上有好利
之臣則下有盗竊之民此其本也今俗吏之治皆不本
禮讓而上克暴或忮害好䧟人於罪貪財而暴勢故犯
法者衆姦邪不止雖嚴刑峻法猶不為變此非其天性
有由然也臣竊考國風之詩周南召南被賢聖之化深
故篤於行而廉於色鄭伯好勇而國人暴虎秦穆貴信
而士多從死陳夫人好巫而民淫祀晉侯好儉而民畜
聚太王躬仁邠國貴恕由此觀之治天下者審所尚而
巳今之偽薄忮害不讓極矣臣聞教化之流非家至而
人說之也賢者在位能者在職朝廷崇禮百僚敬讓道
德之行由内及外自近者始然後民知所法遷善日進
而不自知是以百姓安隂陽和神靈應而嘉祥見詩曰
商邑翼翼四方之極壽考且寧以保我後生此成湯所
以建至治保子孫化異俗而懷鬼方也今長安天子之
都親承聖化然其習俗無以異於遠方郡國來者無所
法則或見侈靡而放效之此教化之原本風俗之樞機
宜先正者也臣聞天人之際精䘲有以相盪善惡有以
相推事作乎下者象動乎上隂陽之理各應其感隂變
則靜者動陽蔽則明者晻水旱之災隨類而至今關東
連年饑饉百姓乏困或至相食此皆生於賦歛多民所
共者大而吏安集之不稱之效也陛下祗畏天戒哀閔
元元大自减損省甘泉建章宫衛罷珠崖偃武行文將
欲度唐虞之隆絶殷周之衰也諸見罷珠崖詔書者莫
不欣欣人自以將見太平也宜遂减宫室之度省靡麗
之飾考制度修外内近忠正遠巧佞放鄭衛進雅頌舉
異材開直言任温良之人退刻薄之吏顯潔白之士昭
無欲之路覽六藝之意察上世之務明自然之道博和
睦之化以崇至仁匡失俗易民視令海内昭然咸見本
朝之所貴道德弘於京師淑問揚乎疆外然後大化可
成禮讓可興也
戒妃匹勸學疏(匡衡)
陛下秉至孝哀傷思慕不絶於心未有游虞弋射之宴
誠隆於慎終追遠無窮已也竊願陛下雖聖性得之猶
復加聖心焉詩云焭焭在疚言成王喪畢思慕意氣未
能平也蓋所以就文武之業崇大化之本也臣又聞之
師曰妃匹之際生民之始萬福之原婚姻之禮正然後
品物遂而天命全孔子論詩以關睢為始言太上者民
之父母后夫人之行不侔乎天地則無以奉神靈之綂
而理萬物之宜故詩曰窈窕淑女君子好逑言能致其
貞淑不貳其操情慾之感無介乎容儀宴私之意不形
乎動靜夫然後可以配至尊而為宗廟主此綱紀之首
王教之端也自上世以來三代興廢未有不由此者也
願陛下詳覽得失盛衰之效以定大基采有德戒聲色
近嚴敬遠技能竊見聖德純茂專精詩書好樂無厭臣
衡材駑無以輔相善義宣揚德音臣聞六經者聖人所
以綂天地之心著善惡之歸明吉凶之分通人道之正
使不悖於其本性者也故審六藝之指則天下之理可
得而和草木昆蟲可得而育此永永不易之道也及論
語孝經聖人言行之要宜究其意臣又聞聖王之自為
動靜周旋奉天承親臨朝享臣物有節文以章人倫蓋
欽翼祗栗事天之容也温恭敬遜承親之禮也正躬嚴
恪臨衆之儀也嘉惠和說饗下之顔也舉錯動作物遵
其儀故形為仁義動為法則孔子曰德義可尊容止可
觀進退可度以臨其民是以其民畏而愛之則而象之
大雅云敬慎威儀惟民之則諸侯正月朝覲天子天子
惟道德昭穆穆以示之又觀以禮樂饗醴廼歸故萬國
莫不獲賜祉福蒙化而成俗今正月初幸路寢臨朝賀
置酒以饗萬方傳曰君子慎始願陛下留神動靜之節
使羣下得望盛德休光以立基楨天下幸甚
論治性正家疏(匡衡)
臣聞治亂安危之機在乎審所用心蓋受命之王務在
創業垂綂傳之無窮繼體之君心存於承宣先王之德
而褒大其功昔者成王之嗣位思述文武之道以養其
心休烈盛美皆歸之二后而不敢專其名是以上天歆
享鬼神祐焉其詩曰念我皇祖陟降庭止言成王常思
祖考之業而鬼神佑助其治也陛下聖德天覆子愛海
内然隂陽未和姦邪未禁者殆論議者未丕揚先帝之
盛功爭言制度不可用也務變更之所更或不可行而
復復之是以羣下更相是非吏民無所信臣竊恨國家
釋樂成之業而虚為此紛紛也願陛下詳覽綂業之事
留神於遵制揚功以定羣下之心大雅曰無念爾祖聿
修厥德孔子著之於孝經首章蓋至德之本也傳曰審
好惡理情性而王道畢矣能盡其性然後能盡人物之
性能盡人物之性可以贊天地之化治性之道必審巳
之所有餘而強其所不足蓋聰明疏通者戒於太察寡
聞少見者戒於壅蔽勇猛剛強者戒於太暴仁愛温良
者戒於無斷湛靜安舒者戒於後時廣心好大者戒於
遺忘必審巳之所當戒而齊之以義然後中和之化應
而巧偽之徒不敢比周而望進惟陛下戒所以崇聖德
臣又聞室家之道修則天下之理得故詩始國風禮本
冠婚始乎國風原情性而明人倫也本乎冠婚正基兆
而防未然也福之興莫不本乎室家道之衰莫不始乎
閫内故聖王必愼妃后之際别適長之位禮之於内也
卑不踰尊新不先故所以綂人情而理隂氣也其尊適
而卑庶也適子冠乎阼禮之用醴衆子不得與列所以
貴正體而明嫌疑也非虚加其禮文而巳乃中心與之
殊異故理探其情而見之外也聖人動靜游燕所親物
得其序得其序則海内自修百姓從化如當親者疏當
尊者卑則佞巧之姦因時而動以亂國家故聖人愼防
其端禁於未然不以私恩害公義陛下聖德純偹莫不
修正則天下無為而治詩云于以四方克定厥家傳曰
正家而天下定矣
諫起昌陵疏(劉向)
臣聞易曰安不忘危存不忘亡是以身安而國家可保
也故聖賢之君博觀終始窮極事情而是非分明王者
必通三綂明天命所授者博非獨一姓也孔子論詩至
於殷士膚敏祼將于京喟然歎曰大哉天命善不可不
傳於子孫是以富貴無常不如是則王公其何以戒愼
民萌何以勸勉蓋傷微子之事周而痛殷之亡也雖有
堯舜之聖不能化丹朱之子雖有禹湯之德不能訓末
孫之桀紂自古及今未有不亡之國也昔高皇帝既滅
秦將都雒陽感悟劉敬之言自以德不及周而賢於秦
遂徙都關中依周之德因秦之阻世之長短以德為效
故常戰慄不敢諱亡孔子所謂富貴無常蓋謂此也孝
文皇帝居霸陵北臨厠意悽愴悲懷顧謂羣臣曰嗟乎
以北山石為槨用紵絮斮陳漆其間豈可動哉張釋之
進曰使其中有可欲雖錮南山猶有隙使其中無可欲
雖無石椁又何慼焉夫死者無終極而國家有廢興故
釋之之言為無窮計也孝文悟焉遂薄葬不起山墳易
曰古之葬者厚衣之以薪葬之中野不封不樹後世聖
人易之以棺槨棺槨之作自黃帝始黃帝葬於橋山堯
葬濟隂丘隴皆小葬具甚微舜葬蒼梧二妃不從禹葬
會稽不改其列殷湯無葬處文武周公葬於畢秦穆公
葬於雍槖泉宫祈年館下樗里子葬於武庫皆無丘隴
此聖帝明王賢君智士遠覽獨慮無窮之計也其賢臣
孝子亦承命順意而薄葬之此誠奉安君父忠孝之至
也夫周公武王弟也葬兄甚微孔子葬母於防稱古墓
而不墳曰丘東西南北之人也不可不識也為四尺墳
遇雨而崩弟子修之以告孔子孔子流涕曰吾聞之古
者不修墓蓋非之也延陵季子適齊而反其子死於嬴
博之間穿不及泉歛以時服封墳掩坎其高可隠而號
曰骨肉歸復於土命也魂氣則無不之也夫嬴博去吳
千有餘里季子不歸葬孔子往觀曰延陵季子於禮合
矣故仲尼孝子而延陵慈父舜禹忠臣周公弟弟其葬
君親骨肉皆微薄矣非苟為儉誠便於體也宋桓司馬
為石椁仲尼曰不如速朽秦相吕不韋集知略之士而
造春秋亦言薄葬之義皆明於事者也逮至吳王闔閭
違禮厚葬十有餘年越人發之及秦惠文武昭莊襄五
王皆大作丘隴多其瘞藏咸盡發掘暴露甚足悲也秦
始皇帝葬於驪山之阿下錮三泉上崇山墳其高五十
餘丈周回五里有餘石槨為游館人膏為燈燭水銀為
江海黃金為鳬鴈珍寳之藏機械之變棺椁之麗宫舘
之盛不可勝原又多殺宫人生薶工匠計以萬數天下
苦其役而反之驪山之作未成而周章百萬之師至其
下矣項籍燔其宫室營宇在者咸見發掘其後牧兒亡
羊羊入其鑿牧者持火照求羊失火燒其藏椁自古及
今葬未有盛如始皇者也數年之間外被項籍之災内
罹牧竪之禍豈不哀哉是故德彌厚者葬彌薄知愈深
者葬愈微無德寡知其葬愈厚丘隴彌高宫廟甚麗發
掘必速由是觀之明暗之效葬之吉凶昭然可見矣周
德既衰而奢侈宣王賢而中興更為儉宫室小寝廟詩
人美之斯干之詩是也上章道宫室之如制下章言子
孫之衆多也及魯嚴公刻餙宗廟多築臺囿後嗣再絶
春秋刺焉周宣如彼而昌魯秦如此而絶是則奢儉之
得失也陛下即位躬親節儉始營初陵其制絶小天下
莫不稱賢明及徙昌陵增埤為高積土為山發民墳墓
積以萬數營起邑居期日廹卒功費大萬百餘死者恨
於下生者愁於上怨氣感動隂陽因之以饑饉物故流
離以千萬數臣甚惽焉以死者為有知發人之墓其害
多矣若其無知又安用大謀之賢知則不說以示衆庶
則苦之若苟以說愚夫淫侈之人又何為哉陛下慈仁
篤美甚厚聰明疏逹蓋世宜弘漢家之德崇劉氏之美
光昭五帝三王而顧與暴秦亂君競為奢侈比方丘隴
說愚夫之目隆一時之觀違賢知之心亡萬世之安臣
竊為陛下羞之唯陛下上覽明聖黃帝堯舜禹湯文武
周公仲尼之制下觀賢知穆公延陵樗里張釋之之意
孝文皇帝去墳薄葬以儉安神可以為則秦昭始皇增
山厚藏以侈生害足以為戒初陵之撫宜從公卿大臣
之議以息衆庶
請興禮樂疏(劉向)
或曰不能具禮禮以養人為本如有過差是過而養人
也刑罰之過或至死傷今之刑非臯陶之法也而有司
請定法削則削筆則筆救時務也至於禮樂則曰不敢
是敢於殺人不敢於養人也為其爼豆管絃之間小不
備因是絶而不為是去小不備而就大不備大不備或
莫甚焉夫教化之比於刑罰刑法輕是舍所重而急所
輕也且教化所恃以為治也刑法所以助治也今廢所
恃而獨立其所助非所以致太平也自京師有悖逆不
順之子孫至於䧟大辟受刑戮者不絶由不習五常之
道也夫承千歲之衰周繼暴秦之餘敝民漸漬惡俗貪
饕險詖不閑義理不示以大化而獨毆以刑罰終巳不改
故曰𨗳之以禮樂而民和睦初叔孫通將制定禮儀見
非於齊魯之士然卒為漢儒宗業垂後嗣斯成法也
論甘延壽等疏(劉向)
郅支單于囚殺使者吏士以百數事暴揚外國傷威毁
重羣臣皆閔焉陛下赫然欲誅之意未嘗有忘西域都
護延壽副校尉湯承聖指倚神靈總百蠻之君㩜城郭
之兵出百死入絶域遂蹈康居屠五重城搴歙侯之旗
斬郅支之首懸旌萬里之外揚威昆山之西掃谷吉之
耻立昭明之功萬夷慴服莫不懼震呼韓邪單于見郅
支巳誅且喜且愳鄉風馳義稽首來賓願守北藩累世
稱臣立千載之功建萬世之安羣臣之勲莫大焉昔周
大夫方叔吉甫為宣王誅獫狁而百蠻從其詩曰嘽嘽
焞焞如霆如雷顯允方叔征伐獫狁蠻荆來威易曰有
嘉折首獲匪其醜言美誅首惡之人而諸不順者皆來
從也今延壽湯所誅震雖易之折首詩之雷霆不能及
也論大功者不錄小過舉大美者不疵細瑕司馬法曰
軍賞不踰月欲民速得為善之利也蓋急武功重用人
也吉甫之歸周厚賜之其詩曰吉甫宴喜既多受祉來
歸自鎬我行永久千里之鎬猶以為遠况萬里之外其
勤至矣延壽湯既未獲受祉之報反屈捐命之功久挫
於刀筆之前非所以勸有功厲戎士也昔齊桓前有尊
周之功後有滅項之罪君子以功覆過而為之諱行事
貳師將軍李廣利捐五萬之師靡億萬之費經四年之
勞而僅獲駿馬三十匹雖斬宛王母鼔之首猶不足以
復費其私罪惡甚多孝武以為萬里征伐不錄其過遂
封拜兩侯三卿二千石百有餘人今康居國強於大宛
郅支之號重於宛王殺使者罪甚於留馬而延壽湯不
煩漢士不費斗糧比於貳師功德百之且常惠隨欲擊
之烏孫鄭吉迎自來之日逐猶皆裂土受爵故言威武
勤勞則大於方叔吉甫列功覆過則優於齊桓貳師近
事之功則高於安遠長羅而大功未著小惡數布臣竊
痛之宜以時解縣通籍除過勿治尊寵爵位以勸有功
文章辨體彙選卷八十九
