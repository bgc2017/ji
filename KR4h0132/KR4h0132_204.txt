文章辨體彙選卷二百四
眀賀復徵編
連珠
吳納曰按晉傅玄曰連珠興於漢章帝之世班固賈
逵亦嘗受詔作之蔡邕張華又嘗廣焉攷之文選止
載陸士衡五十首而曰演連珠言演舊義以廣之也
大抵連珠之文穿貫事理如珠在貫其辭麗其言約
不直指事情必假物陳義以達其旨體雖對偶有合
古詩風興之美錄之以著四六之所始云復徵曰
按連珠始必曰臣聞者似亦告上之辭錄於章奏之
後以備一體焉
倣連珠二首(魏王粲)
臣聞眀主舉賢不待近習聖君用人不拘毁譽故吕
尚一見而為師陳平烏集而為輔
臣聞記功誌過君臣之道也不念舊惡賢人之業也是
以齊用管仲而霸功立秦任孟眀而晉恥雪
演連珠三十首(晉陸機)
臣聞日薄星逥穹天所以紀物山盈川冲后土所以播
氣五形錯而致用四時違而成歲是以百官恪居以赴
八音之離眀君執契以要克諧之會
臣聞任重於力才盡則困用廣其器應博則凶是以物
勝權而衡殆形過鏡則照窮故眀主程才以效業貞臣
底力而辭豐
臣聞髦俊之才世所希乏丘園之秀因時則揚是以大
人基命不擢才於后土眀主聿興不降佐於昊蒼
臣聞世之所遺未為非寳主之所珍不必適治是以俊
乂之藪希蒙翹車之招金碧之巖必辱鳳舉之使
臣聞祿收於寵非隆家之舉官私於親非興邦之選是
以三卿世及東國多衰弊之政五侯並軌西京有陵遲
之禍
臣聞鑒之積也無厚而照有重淵之深目之察也有畔
而眡周天壌之際何則應事以精不以形造物以神不
以器是以萬邦凱樂非悦鐘鼔之娛天下歸仁非感玉
帛之惠
臣聞應物有方居難則易藏器在身所乏者時是以充
堂之芳非幽蘭所難繞梁之音實縈絃所思
臣聞智周通塞不為時窮才經夷險不為世屈是以凌
颷之羽不求反風曜夜之目不思倒日
臣聞忠臣率志不謀其報貞士發憤期在眀賢是以柳
莊黜殯非食瓜衍之賞禽息碎首豈要先茅之田
臣聞郁烈之芳出於委灰繁會之音生於絶絃是以貞
女要名於沒世烈士赴節於當年
臣聞良宰謀朝不必借威貞臣衛主修身則足是以三
晉之強屈於齊堂之俎千乘之勢弱於陽門之哭
臣聞赴曲之音洪細入韻蹈節之容俯仰依詠是以言
苟適事精麤可施士苟適道修短可用
臣聞覽影偶質不能解獨指跡慕遠無救於遲是以循
虚器者非應物之具翫空言者非致治之機
臣聞鑚燧吐火以續暘谷之晷揮翮生風而繼飛廉之
功是以物有微而毗著事有𤨏而助洪
臣聞春風朝煦蕭艾蒙其温秋霜宵墜芝蕙被其凉是
故威以齊物為肅德以普濟為弘
臣聞巧盡於器習數則貫道繫於神人亡則滅是以輪
匠肆目不乏奚仲之妙瞽叟清耳而無伶倫之察
臣聞性之所期貴賤同量理之所極卑高一歸是以准
月禀水不能加凉晞日引火不必增輝
臣聞絶節高唱非凡耳所悲肆義芳訊非庸聽所善是
以南荆有寡和之曲東野有不釋之辯
臣聞尋烟染芬薰息猶芳徵音錄響操終則絶何則垂
於世者可繼止乎身者難結是以玄晏之風恒存動神
之化已滅
臣聞飛轡西頓則離朱與矇瞍收察懸景東秀則夜光
與珷玞匿耀是以才換世則俱困功偶時而並劭
臣聞絃有常音故曲終則改鏡無畜影故觸形則照是
以虚已應物必究千變之容挟情適事不觀萬殊之妙
臣聞放身而居體逸則安肆口而入属厭則充是以王
鮪登俎不假吞波之魚蘭膏停室不思銜燭之龍
臣聞衝波安流則龍舟不能以漂震風洞發則夏屋有
時而傾何則牽乎動則静凝係乎静則動貞是以淫風
大行貞女蒙冶容之誨淳化殷流盜跖挾曾史之情
臣聞觸非其類雖疾弗應感以其方雖微則順是以商
颷漂山不興盈尺之雲谷風乘條必降彌天之潤故闇
於治者唱繁而和寡審乎物者力約而功峻
臣聞烟出於火非火之和情生於性非性之適故火壮
則烟微性充則情約是以殷墟有感物之悲周京無佇
立之跡
臣聞適物之技俯仰異用應事之器通塞異任是以鳥
棲雲而繳飛魚藏淵而網沉賁鼓密而含響朗笛疎而
吐音
臣聞理之所守勢所常奪道之所閉權所必開是以生
重於利故據圖無揮劍之痛義貴於身故臨川有投跡
之哀
臣聞情見於物雖遠猶疎神藏於形雖近則密是以儀
天步晷而修短可量臨淵揆水而淺深難察
臣聞足於性者天損不能入貞於期者時累不能淫是
以迅風陵雨不謬晨禽之察勁隂殺節不彫寒木之心
演連珠八首(明宋濓)
盖聞鷹鸇巢林鳥雀為之不棲松栢在岡蒿艾為之不
植是以君子居鄉憸壬草面正士立朝奸雄歛迹
盖聞事貴審機行當寡尤大易慎辨早之誡春秋嚴謹
始之謀微必訓於顯極鴻每事於纖求是以蜰&KR1414;一出
潛魚盡怖霜鐘初動巢鳥咸憂
盖聞體微而勁者或足以交戕形龐而武者或失於見
制小大每出於相刑剛弱乃拘於所畏是以豺舌雖狹
而有殺虎之能鼠牙雖尖而有害象之技
盖聞外味不加則形氣日削内養有道則神眀自腴苟
譬諸物若契以符是以脾析一停犘牛即仆中夷既涸
鱴刀成枯
盖聞賞物在精取財有道毫髮異觀天淵殊造是以嶧
陽之桐惟伯牙能知其良烏號之弓必由基方領其妙
苟徒妄鬻而暗投曷若藏音而收耀
盖聞負道推公者欲舉善以同人挾智自私者恒患賢
之壓已以其量之隘弘騐其人之臧否是以五弓之陵
莫齊泰華之崗一蹄之涔難嫓滄溟之水
盖聞正色在廷固資於謇諤婉容而諫尤貴於優柔盛
怒無逆鱗之批易志有觧頥之休是以叔向善辭故不
殺摶鷃之䜿晏嬰能諷故卒有斬竹之囚
盖聞善行興邦嘉言作則法緣之以革姦人依之而建
極是以聞一言之當如得萬人之兵獲一士之賢如得
千乘之國
演連珠八首(王禕)
臣聞圓穹垂象列宿昭符北辰天樞至尊而不動中宫
天極泰乙之常居是以人君居正所以建皇極王者宅
中所以恢帝圖
臣聞聖不自聖學焉是資說命肇遜敏之告周頌載緝
熙之辭是以廣厦細旜引文儒而共講左圖右史舍古
訓其奚師
臣聞臣有盡言必因君之善聽君將致理必頼臣之忠
告盖下之於上所要則微上之於下所求宜篤是以堯
問衢室仄陋之謀是咨舜訪總章芻蕘之語俱錄大禹
一饋而十起周公一沐而三握
臣聞赤子無他欲而必遂其所有欲赤子有不言而必
會其所無言是以聖人之宰萬民務在通其志聖人之
制萬物貴乎全其天
臣聞事以順為便物以適為安為猿賜者非負之而升
木為魚德者非挈之而入淵是以夏耕冬繇民不以為
怨春貸秋賦民常以為恩
臣聞網以綱為總服以領為尊綱舉而目自張領振而
裔乃循是以道者政之領聖人修道不修政更者民之
綱聖人治吏不治民
臣聞調弓者必弛張其絃鼔瑟者必推移其柱是以因
時制宜將以通於俗觀變立法不徒泥於古三王殊事
名施於後世五帝異道德覆於天下
臣聞以色物毛澤買馬而不論其足力則廐無絶地以
大小徑廣售玉而不論其質美則箧無連城是以以德
求士致士之實效以才取士得士之虚名
文章辨體彙選卷二百四
