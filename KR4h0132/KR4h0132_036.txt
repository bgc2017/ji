文章辨體彙選卷三十六
明賀復徵編
祝文五(嘏辭)(祝辭附)
嘏辭
徐師曾曰按嘏者祝為尸致福於主人之辭記所謂嘏以
慈告者也辭見儀禮其他文集不載惟蔡中郎集有之
周祭禮嘏辭
皇尸命工祝承致多福無疆於女孝孫來女孝孫使女
受禄於天宜稼於田眉壽萬年勿替引之
漢九祝嘏辭(漢蔡邕)
高皇帝使工祝承致多福無疆於爾嗣曾孫皇帝使爾
受禄於天宜此舊都萬國和同兆民康乂眉壽萬年子
子孫孫永守民庶勿替引之
越羣臣祝辭(附)
越王勾踐五年與大夫種范蠡入臣於吳羣臣皆送
至浙江之上臨水祖道軍陣固陵大夫前祝其辭曰
皇天祐助前沈後揚禍為德根憂為福堂威人者滅服
從者昌王離牽致其後無殃君臣生離感動上皇衆夫
悲哀莫不感傷臣請薄脯酒行二觴
其二
大王德壽無疆無極乾坤受靈神祗輔翼我王厚之祉
祐在側德銷百殃利受其福去彼吳庭來歸越國
文種祝越王辭(附)
越王既滅吳霸諸侯置酒文臺羣臣為樂大夫種進
祝酒其辭曰
皇天祐助我王受福良臣集謀我王之德宗廟輔政鬼
神承翼君不忘臣臣盡其力上天蒼蒼不可掩塞觴酒
二升萬福無極
其二
我王仁賢懷道抱德滅讐破吳不忘返國賞無所恡羣
邪杜塞君臣同和福祐千億觴酒二升福歲難極
文章辨體彙選卷三十六
