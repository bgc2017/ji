文章辨體彙選卷二十一
明賀復徵編
誥三
給事中兼侍講傅堯俞可吏部侍郎誥(宋蘇軾)
勅士以德望進則風俗厚而朝廷尊以經術用則議論
正而名器重此君子所以難合而朕亦難其人焉具官
傅堯俞篤學博行久聞於世歴事四世挺然一節懷道
不試十年於兹朕欲聞仁人之言置之講席非堯舜之
道蓋未嘗言給事黃門未究其用往貳太宰益修厥官
董正治典以稱先帝復古之意
太常少卿趙瞻可戶部侍郎誥(蘇軾)
勅理財正辭禁民為非曰義先王之論理財也必繼之
以正辭名正而言順則財可得而理民可得而正自頃
功利之臣言政而不及化言利而不及義中外紛然朕
盖厭之具官趙瞻明於吏事輔以儒術忠義之節白首
不衰爰自秩宗擢貳邦計將使四方之人知予以耆老
舊德居此官者蓋有盍徹之意焉
王誨知河中府誥(蘇軾)
勅具官王誨汝以名臣子老於治郡所至安靜吏民宜
之河東吾股肱郡方唐之盛世有賢守風流未遠圖像
具存勉思古人以紹前烈
邵剛通判泗州誥(蘇軾)
勅具官邵剛詩云淑問如臯陶在泮獻囚獄訟之事固
儒者之所學也汝官於上庠既習其說矣其往試之
李承之知青州誥(蘇軾)
勅朕東望齊魯之國河岱之間沃野千里生齒億萬商
農阜通儒俠雜居可以大度長者服難以細謹法吏治
也具官李承之生於甲族世為名臣屢試有勞所見者
大肆予命汝尹兹東土昔曹參為齊問治於其師蓋公
蓋公曰治道貴清靜而民自定汝師其言則予汝嘉
張汝賢可直龍圖閣發運副使誥(蘇軾)
勅具官張汝賢朝廷於南方復置都漕者所以均節諸
路之有無使歲課時入而已非以求贏也至俗吏為之
則多收羨財以幸恩寵而民受其病以爾昔為御史號
稱敢言奉使江表罪人斯得庶幾知義利之分者是以
命爾寵之新職往惟欽哉
范子淵知峽州誥(蘇軾)
勅具官范子淵汝以有限之財興必不可成之役驅無
辜之民置之必死之地横費之財猶可以力補而既死
之民不可以復生此議者所以不汝置而朕亦不得以
赦原也夷陵雖小尚有民社朕有愧於民而於汝則厚
矣
范純禮可吏部侍郎誥(蘇軾)
勅具官范純禮嗚呼維乃顯考克明德秉哲以左右我
仁宗俾配德於堯舜天亦維相之使世有人以任我樞
機將帥之事今汝獨在外計朕惟瑚璉不可以褻用驥
騄不可以小試命以天官之屬其少進之益觀其能往
欽哉
黎珣知南雄州誥(蘇軾)
勅黎珣嶺海之遠吏輕為姦非良守令民無所赴告往
祗厥官如在近甸則予汝嘉
吕由庚太常寺太祝誥(蘇軾)
勅具官吕由庚先皇帝有賢執法朕不及思也思其人
行其言用其平生所予者猶以為未足也而錄其子嗚
呼亦可以識朕意也夫詩云惟其有之是以似之汝勉
之哉朕不汝忘
吕大臨太學博士誥(蘇軾)
大學禮義之所從出也不擇人以為法而恃法以為治
可乎漢之郭泰符融唐之陽城韓愈士皆靡然化之其
賢於法遠矣朕方召有司疏理學政而近侍之臣言汝
可用必能於法禁之外使士有所愧而不為乃稱朕意
韓維故妻蘇氏永嘉郡夫人誥(蘇軾撰)
勅婦人有德行才智之能而不得施於事有言語文章
之美而不得聞於人而况仁而不壽賢而不禄者乎此
詩人所以賦彤管而史氏所以傳列女也具官某故妻
蘇氏少以女士秀於閨門來嬪德人動以禮法而不得
與君子偕老翟茀以朝哀哉若人命之不淑其改賜湯
沐寵以訓詞庶幾采蘩之遺芳不與宿草而共盡
吕公著妻魯氏贈國夫人誥(蘇軾)
勅婦人之德如玉在淵雖不可見必形諸外視其夫有
羔羊之直相其子有麟趾之仁則内德之茂可從知矣
具官吕公著故妻魯氏名臣之子元老之婦所資者深
故志存乎仁所見者大故動協於禮環珮穆然閨門化
之而降年不永禄不配德其改封大國正位小君庶幾
為女史之光非獨慰其夫子而已
宣德郎劉錫永父元年一百四歲可承事郎誥(蘇軾)
勅劉元年尚齒教民三代之義咨爾百年之故老乃吾
六世之遺民自非吉人莫享上壽張蒼事秦柱下而至
漢孝景思邈生隋開皇而及唐永淳古有其人乃今親
見何愛一命慰其子孫
童珪父參年一百二歲可承務郎致仕誥(蘇軾)
勅童珪父參古者天子廵守方岳之下問百年者就見
之而絳縣役者趙武讁其輿尉今汝黃髮鮐背以上壽
聞其可使與編戶齒乎往以忠孝教而子孫
西京左藏庫副使楊文廣可供備庫使誥(沈文)
(通)
勅具官楊文廣前日南夷負恩為亂以覆壊我郡邑至
於用師而後定雖朕不德不能懷服外方而亦將吏不
戒不習之罪也故深察往失而推擇所遣益不敢輕惟
爾文廣材武忠勇更事有勞故令以爾總一道之兵戍
於邕管又陞爾於諸使之正以重其行爾其祗聽朕命
戒疆事習軍計使南徼無警而朕為知人則時乃之功
矣其往欽哉
西京左藏庫副使高允元可文思副使誥(沈文通)
勅武吏以材勇進以功力賞古之制也方天下無事兵
革不試則汝武吏安得自效以取賞哉然内外之職歲
月之勞亦不可遺也今允元最狀既應陟法其增秩一
等以明勸郡吏
皇姪右千牛衞將軍士倞皇弟右千牛衞將軍叔
嫣可並右監門衞大將軍誥(王震)
勅宗子無職事之勞而有考績之法者親親之恩欲有
加而無己也然非迪教飾身則弗應有司之格衞府之
師浸富貴矣往其祗哉
朝奉郎蘇軾可守禮部郎中誥(王震)
勅具官蘇軾爾議論文章卓然名世而失職浸久所學
未伸今兹命爾為郎以待不次之選孔子曰如或知爾
則何以哉維爾之才不患無位
朝奉大夫少府少監吕希績可權發遣潁州誥(王)
(震)
勅具官吕希績今之郡守乃唐刺史郎官出入之資也
爾以選擇入省故出得善州夫愷悌之政非文深吏所
能成也唯爾懋哉務稱吾意
陜西運副吕大忠知陜府誥(曾肇)
勅具官吕大忠朕於用人不盡其力不奪其志均其勞
佚欲臣下悦而知勸也爾以材諝久勤於外自陜以西
兵食所賴而屢以疾告自請方州甘棠之郊姑遂爾欲
坐嘯卧治安其土風庶幾少休毋忘忠報
除徐鐸張崇翟思太學博士誥(曾鞏)
博士列於成均以講教為任爾以經明選用往服厥官
蓋尊其所聞以誘率學者汝之守也其尚欽哉
文章辨體彙選卷二十一
