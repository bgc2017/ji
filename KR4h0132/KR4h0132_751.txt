文章辨體彙選卷七百五十一
明賀復徵編
祭文三
祭江鄰幾文(宋司馬光)
嗚呼佗人之生憎愛紏紛獨君不然見之者親佗人之
死議論交集獨君不然聞之者泣問君何修乃能致此
率其誠心無有表裏是宜期耉光大顯融如何不淑星
未五終平日之游晨往夕來宛其在目誰能不哀念君
素懷於物何有叙兹永遠無若巵酒尚饗
祭韓少傅文(范仲淹)
維慶歷五年正月日具位某敬致祭於故太子少傅贈
太保韓公之靈惟公寒苦而立平直以進賢才一伸淑
聲大振天子乃知命鎮坤維兩川父老含哺而嘻入領
中司進陟二府邦憲以清衮職斯補一德一心勿愧勿
負偃息近藩旨酒盈樽可以卧理不廢清言功成名遂
揖讓而退為國元老望高中外子孫詵詵禮樂簮紳積
善之報集於仁人嗚呼厥生有涯終焉惟命柱石之衰
邦國不幸尚饗
祭資政范公文(歐陽修)
嗚呼公乎學古居今持方入圓丘軻之艱其道則然公
曰彼惡公為好訐公曰彼善公為樹朋公所勇為公則
躁進公有退讓公為近名讒人之言其何可聽先事而
斤羣譏衆排有事而思雖仇謂材毁不吾傷譽不吾喜
進退有儀夷行險止嗚呼公乎舉世之善誰非公徒讒
人豈多公志不舒善不勝惡豈其然乎成難毁易理又
然歟嗚呼公乎欲壊其棟先摧桷榱傾巢覆鷇披折旁
枝害一損百人誰不罹誰為黨論是不仁哉嗚呼公乎
易名諡行君子之榮生也何毁沒也何稱好死惡生殆
非人情豈其生有所嫉而死無所爭自公云亡謗不待
辨愈久愈明由今可見始屈終伸公其無恨寫懷平生
寓此薄奠
祭梅聖俞文(歐陽修)
昔始見子伊川之上予仕方初子年亦壮讀書飲酒握
手相歡談辯鋒出賢豪滿前謂言仕宦所至皆然但當
行樂何有憂患子去河南予貶山峽三十年間乖離會
合晩被選擢濫官朝廷薦子學舍吟哦六經予才過分
可愧非榮子雖窮厄日有聲名予狷而剛中遘多難氣
血先耗髮鬚早變子心寬易在險如夷年實加我其顔
不衰謂子仁人自宜多夀予譬膏火煎熬豈久事今反
此理固難知况於富貴又可必期念昔河南同時一軰
零落之餘惟予子在子又去我予存兀然凡今之游皆
莫予先紀行琢辭子宜予責送終恤孤則有衆力惟聲
與淚獨出予臆尚饗
祭范潁州文(王安石)
嗚呼我公一世之師由初迄終名節無疵明肅之盛身
危志殖瑶華失位又隨以斥治功亟聞尹帝之都閉姦
興良稚子歌呼赫赫之家萬首俯趨獨繩其私以走江
湖士爭留公蹈禍不慄有危其辭謁與俱出風俗之衰
駭正怡邪蹇蹇我初人以疑嗟力行不回慕者興起儒
先酋酋以節相侈公之在貶愈勇為忠稽前引古誼不
營躬外更三州施有餘澤如釃河江以灌尋尺宿贓自
觧不以刑加猾盗涵仁終老無邪講藝絃歌慕來千里
溝川障澤田桑有喜戎孽猘狂敢齮我疆鑄印刻符公
屏一方取將於伍後常名顯收士至佐維邦之彦聲之
所加虜不敢瀕以其餘威走敵完鄰昔也始至瘡痍滿
道藥之養之内外完好既其無為飲酒笑歌百城晏眠
吏士委蛇上嘉曰材以副樞密稽首辭讓至於六七遂
參宰相釐我典常扶賢贊傑亂宂除荒官更於朝士變
於鄉百治具修偷墮勉彊彼閼不遂歸侍帝側卒屏於
外身屯道塞謂宜耉老尚有以為神乎孰忍使至於斯
盖公之才猶不盡試肆其經綸功孰與計自公之貴廐庫
逾空和其色辭傲訐以容化於婦妾不靡珠玉翼翼公
子弊綈惡粟閔死憐窮惟是之奢孤女以嫁男成厥家
孰堙於深孰鍥乎厚其傳其詳以法永久碩人今亡邦
國之憂矧鄙不肖辱公知尤承凶萬里不往而留涕洟
馳辭以贊醪羞
祭束向原道文(王安石)
嗚呼束君其信然邪奚讐友朋奚怨室家堂堂去之我
始疑嗟惟昔見君田子之自我欲疾走哭諸田氏吾縻
不赴田疾不知今乃獨哭誰同我悲始君求仕士莫敢
匹洪洪其聲碩碩其實霜落之林豪鷹雋鸇萬鳥避逃
直摩蒼天躓焉僅仕后愈以困洗藏銷塞動輙失分如
羈駿馬以駕柴車側身墮首與蹇同芻命又不祥不能
中夀百不一出孰知其有能知君者世孰予多學則同
游仕則同科出作揚宫君實其鄉傾心倒肝迹斥形忘
君於夀食我飲鄞水豈無此朋念不去彼既來自東乃
臨君喪閟閟隂宫梗野榛荒東門之行不幾日月孰云
於今萬世之别嗟屯怨窮閔命不長世人皆然君子則
亡予其何言君尚有知具此酒食以陳我悲
祭曾博士易占文(王安石)
嗚呼公以罪廢實以不幸卒困以夭亦惟其命命與才
違人實知之名之不幸知者為誰公之閭里宗親黨友
知公之名於實無有嗚呼公乎公志如何孰云不偕而
厄孔多地大天穹有時而毁星日脫敗山傾谷圯至其
夀夭尚何憂喜要之百年一蛻以死方其生時窘苦囚
拘其死以歸混合空虚以生易死死者不祈惟其不是
生者之悲公今有子能隆公後惟彼生者可無其悼嗟
理則然其情難忘哭泣馳辭往侑奠觴
祭高師雄主簿文(王安石)
我始寄此與君往還於時康定慶歷之間愛我勤我急
我所難日月一世疾於跳丸南北幾時相見悲歡去歲
憂除追尋陳迹淮水之上治城之側握手笑語有如一
昔屈指數日待君歸舲安知彌年乃見哭庭維君家行
可謂修飭如其智能亦豈多得垂老一命終於遠域豈
惟故人所為歎惜撫棺一奠以告心惻
祭吳侍中冲卿文(王安石)
嗚呼公命在酋長我一時公先我茁我後公萎中間仕
宦有合有離後我所踐公輙仍之出則交轡處則連榱
坐時則並行肩則差豈願敢及天實我貽公之停蓄及
所設施有誥有誄亦有銘詩又將有史傳所不疑我既
&KR0629;眊句辭能為婚姻之故惟以告悲
祭周幾道文(王安石)
初我見君皆童而幘意氣豪悍崩山决澤弱冠相視隱
憂困窮貌則侔年心頹如翁俛仰悲歡超然一世皓髮
黧馘分當先弊孰知君子赴我稱孤發封涕洟舉屋驚
呼行與世乖惟君繾綣弔禍問疾書猶在眼序銘於石
以報德音設辭雖褊義不愧心君實愛我祭其如歆
祭虞靖之文(王安石)
剛耿直諒醇明博美敢於為義我實知子逹我所願窮
吾所恥柰何終窮命也天只前年僕馬來自田里白顛
夷馘相見悲喜輸我肝膈莫逆其韙衰老邂逅綢繆山
水念我難繼庶今少止飜然為辭遂膈生死寓哀一酹
嗚呼已矣
祭李審言文(王安石)
嗚呼嘻公之才豈獨我知公數困厄豈人能為所畸乎
人豈能無疵所侔乎天我乃知之交不就利高明所忌
涖不失宜孤寡所思凡今君子疚實在兹公亦如我如
我公知厥交淡如惟正無私哀今亡矣侑醊以辭
祭刁景純墓文(蘇軾)
嗟我少君四十二歲君不我少謂我昆弟今我已老鬢
鬚蒼然君之永歸不為無年我獨何憾過期而哭人之
云亡哀此風俗涉江而東宛其山川顧瞻萬松蔚乎蒼
芊尚想松下幅巾杖屨迎我於門抵掌笑語豈其忽焉
歛兹一墳俛仰空山草木再春平生故人幾半天下紛
然日中掉臂莫夜我非至人心有往來斗酒隻鷄聊寫
我哀尚饗
祭歐陽文忠公夫人文(蘇軾)
維元祐六年歲次辛未九月丙戌朔從表姪具位蘇軾
謹以清酌肴果之奠昭告於故太師兖國文忠公安康
郡夫人之靈嗚呼軾自齠齔以學為嬉童子何知謂公
我師晝誦其文夜夢見之十有五年乃克見公公為拊
掌歡笑改容此我軰人餘子莫羣我老將休付子斯文
再拜稽首過矣公言雖知其過不敢不勉契闊艱難見
公汝隂多士方譁而我獨南公曰子來實獲我心我所
謂文必與道俱見利而遷則非我徒又拜稽首有死無
易公雖云亡言如皎日元祐之初起自南遷叔季在朝
如見公顔入拜夫人羅列諸孫敢以中子請婚叔氏夫
人曰然師友之義凡二十年再升公堂深衣廟門垂涕
失聲白髮蒼顔復見穎人穎人思公曰此門生雖無以
報不辱其門清潁洋洋東注於淮我懷先生豈有涯哉
尚饗
祭龍井辯才文(蘇軾)
嗚呼孔老異門儒釋分宫又於其間禪律相攻我見大
海西北南東江河雖殊其至則同雖大法師自戒定通
律無持破垢淨皆空講無辯訥事理皆融如不動山如
常撞鐘如一月水如萬竅風八十一年生雖有終遇物
而應施則無窮我初適吳尚見五公講有辯臻禪有璉
嵩後二十年獨餘此翁今又往矣後生誰宗道俗欷歔
山澤改容誰持一杯往弔井龍我去杭時白叟黃童要
我復來已許於中山無此老去將安從噫參寥子往奠
必躬豈無他人莫寫我胸
代三省祭司馬丞相文(蘇軾)
嗚呼元豐末命震驚四方號令所從帷幄是望公來自
西會哭於廷縉紳咨嗟復見老成太姙在位成王在左
曰予惸惸誰恤予禍白髮蒼顔三世之臣不留相予孰
左右民公出於道民聚而呼皆曰予父歸歟歸歟公畏
莫當遄返洛師授之宛丘實將用之公之來思岌然特
立身如槁木心如金石時當宅憂恭默不言一二卿士
代天幹旋事棼如絲衆比如櫛治亂之幾間不容髮公
身當之所恃惟誠吾民苟安吾君則寧以順得天以信
得人鉏去太甚復其本原白叟黃童織婦耕夫庶幾休
焉日月以湏公乘安輿入見延和裕民之言之死靡它
將享合宫百辟咸事公病於家臥不時起明日當齋公
訃暮聞天以雨泣都人酸辛禮成不賀人識君意龍衮
蟬冠遂以往襚公之初來民執弓矛逮公水歸既耕且
耰公雖云亡其志則存國有成法朝有正人持而守之
有進毋隕匪以報公維以報君天子聖明神母萬年民
不告勤公志則然死者復生信我此言嗚呼哀哉尚饗
文章辨體彙選卷七百五十一
文章辨體彙選卷七百五十一
明賀復徵編
祭文三
祭江鄰幾文(宋司馬光)
嗚呼佗人之生憎愛紏紛獨君不然見之者親佗人之
死議論交集獨君不然聞之者泣問君何修乃能致此
率其誠心無有表裏是宜期耉光大顯融如何不淑星
未五終平日之游晨往夕來宛其在目誰能不哀念君
素懷於物何有叙兹永遠無若巵酒尚饗
祭韓少傅文(范仲淹)
維慶歷五年正月日具位某敬致祭於故太子少傅贈
太保韓公之靈惟公寒苦而立平直以進賢才一伸淑
聲大振天子乃知命鎮坤維兩川父老含哺而嘻入領
中司進陟二府邦憲以清衮職斯補一德一心勿愧勿
負偃息近藩旨酒盈樽可以卧理不廢清言功成名遂
揖讓而退為國元老望高中外子孫詵詵禮樂簮紳積
善之報集於仁人嗚呼厥生有涯終焉惟命柱石之衰
邦國不幸尚饗
祭資政范公文(歐陽修)
嗚呼公乎學古居今持方入圓丘軻之艱其道則然公
曰彼惡公為好訐公曰彼善公為樹朋公所勇為公則
躁進公有退讓公為近名讒人之言其何可聽先事而
斤羣譏衆排有事而思雖仇謂材毁不吾傷譽不吾喜
進退有儀夷行險止嗚呼公乎舉世之善誰非公徒讒
人豈多公志不舒善不勝惡豈其然乎成難毁易理又
然歟嗚呼公乎欲壊其棟先摧桷榱傾巢覆鷇披折旁
枝害一損百人誰不罹誰為黨論是不仁哉嗚呼公乎
易名諡行君子之榮生也何毁沒也何稱好死惡生殆
非人情豈其生有所嫉而死無所爭自公云亡謗不待
辨愈久愈明由今可見始屈終伸公其無恨寫懷平生
寓此薄奠
祭梅聖俞文(歐陽修)
昔始見子伊川之上予仕方初子年亦壮讀書飲酒握
手相歡談辯鋒出賢豪滿前謂言仕宦所至皆然但當
行樂何有憂患子去河南予貶山峽三十年間乖離會
合晩被選擢濫官朝廷薦子學舍吟哦六經予才過分
可愧非榮子雖窮厄日有聲名予狷而剛中遘多難氣
血先耗髮鬚早變子心寬易在險如夷年實加我其顔
不衰謂子仁人自宜多夀予譬膏火煎熬豈久事今反
此理固難知况於富貴又可必期念昔河南同時一軰
零落之餘惟予子在子又去我予存兀然凡今之游皆
莫予先紀行琢辭子宜予責送終恤孤則有衆力惟聲
與淚獨出予臆尚饗
祭范潁州文(王安石)
嗚呼我公一世之師由初迄終名節無疵明肅之盛身
危志殖瑶華失位又隨以斥治功亟聞尹帝之都閉姦
興良稚子歌呼赫赫之家萬首俯趨獨繩其私以走江
湖士爭留公蹈禍不慄有危其辭謁與俱出風俗之衰
駭正怡邪蹇蹇我初人以疑嗟力行不回慕者興起儒
先酋酋以節相侈公之在貶愈勇為忠稽前引古誼不
營躬外更三州施有餘澤如釃河江以灌尋尺宿贓自
觧不以刑加猾盗涵仁終老無邪講藝絃歌慕來千里
溝川障澤田桑有喜戎孽猘狂敢齮我疆鑄印刻符公
屏一方取將於伍後常名顯收士至佐維邦之彦聲之
所加虜不敢瀕以其餘威走敵完鄰昔也始至瘡痍滿
道藥之養之内外完好既其無為飲酒笑歌百城晏眠
吏士委蛇上嘉曰材以副樞密稽首辭讓至於六七遂
參宰相釐我典常扶賢贊傑亂宂除荒官更於朝士變
於鄉百治具修偷墮勉彊彼閼不遂歸侍帝側卒屏於
外身屯道塞謂宜耉老尚有以為神乎孰忍使至於斯
盖公之才猶不盡試肆其經綸功孰與計自公之貴廐庫
逾空和其色辭傲訐以容化於婦妾不靡珠玉翼翼公
子弊綈惡粟閔死憐窮惟是之奢孤女以嫁男成厥家
孰堙於深孰鍥乎厚其傳其詳以法永久碩人今亡邦
國之憂矧鄙不肖辱公知尤承凶萬里不往而留涕洟
馳辭以贊醪羞
祭束向原道文(王安石)
嗚呼束君其信然邪奚讐友朋奚怨室家堂堂去之我
始疑嗟惟昔見君田子之自我欲疾走哭諸田氏吾縻
不赴田疾不知今乃獨哭誰同我悲始君求仕士莫敢
匹洪洪其聲碩碩其實霜落之林豪鷹雋鸇萬鳥避逃
直摩蒼天躓焉僅仕后愈以困洗藏銷塞動輙失分如
羈駿馬以駕柴車側身墮首與蹇同芻命又不祥不能
中夀百不一出孰知其有能知君者世孰予多學則同
游仕則同科出作揚宫君實其鄉傾心倒肝迹斥形忘
君於夀食我飲鄞水豈無此朋念不去彼既來自東乃
臨君喪閟閟隂宫梗野榛荒東門之行不幾日月孰云
於今萬世之别嗟屯怨窮閔命不長世人皆然君子則
亡予其何言君尚有知具此酒食以陳我悲
祭曾博士易占文(王安石)
嗚呼公以罪廢實以不幸卒困以夭亦惟其命命與才
違人實知之名之不幸知者為誰公之閭里宗親黨友
知公之名於實無有嗚呼公乎公志如何孰云不偕而
厄孔多地大天穹有時而毁星日脫敗山傾谷圯至其
夀夭尚何憂喜要之百年一蛻以死方其生時窘苦囚
拘其死以歸混合空虚以生易死死者不祈惟其不是
生者之悲公今有子能隆公後惟彼生者可無其悼嗟
理則然其情難忘哭泣馳辭往侑奠觴
祭高師雄主簿文(王安石)
我始寄此與君往還於時康定慶歷之間愛我勤我急
我所難日月一世疾於跳丸南北幾時相見悲歡去歲
憂除追尋陳迹淮水之上治城之側握手笑語有如一
昔屈指數日待君歸舲安知彌年乃見哭庭維君家行
可謂修飭如其智能亦豈多得垂老一命終於遠域豈
惟故人所為歎惜撫棺一奠以告心惻
祭吳侍中冲卿文(王安石)
嗚呼公命在酋長我一時公先我茁我後公萎中間仕
宦有合有離後我所踐公輙仍之出則交轡處則連榱
坐時則並行肩則差豈願敢及天實我貽公之停蓄及
所設施有誥有誄亦有銘詩又將有史傳所不疑我既
&KR0629;眊句辭能為婚姻之故惟以告悲
祭周幾道文(王安石)
初我見君皆童而幘意氣豪悍崩山决澤弱冠相視隱
憂困窮貌則侔年心頹如翁俛仰悲歡超然一世皓髮
黧馘分當先弊孰知君子赴我稱孤發封涕洟舉屋驚
呼行與世乖惟君繾綣弔禍問疾書猶在眼序銘於石
以報德音設辭雖褊義不愧心君實愛我祭其如歆
祭虞靖之文(王安石)
剛耿直諒醇明博美敢於為義我實知子逹我所願窮
吾所恥柰何終窮命也天只前年僕馬來自田里白顛
夷馘相見悲喜輸我肝膈莫逆其韙衰老邂逅綢繆山
水念我難繼庶今少止飜然為辭遂膈生死寓哀一酹
嗚呼已矣
祭李審言文(王安石)
嗚呼嘻公之才豈獨我知公數困厄豈人能為所畸乎
人豈能無疵所侔乎天我乃知之交不就利高明所忌
涖不失宜孤寡所思凡今君子疚實在兹公亦如我如
我公知厥交淡如惟正無私哀今亡矣侑醊以辭
祭刁景純墓文(蘇軾)
嗟我少君四十二歲君不我少謂我昆弟今我已老鬢
鬚蒼然君之永歸不為無年我獨何憾過期而哭人之
云亡哀此風俗涉江而東宛其山川顧瞻萬松蔚乎蒼
芊尚想松下幅巾杖屨迎我於門抵掌笑語豈其忽焉
歛兹一墳俛仰空山草木再春平生故人幾半天下紛
然日中掉臂莫夜我非至人心有往來斗酒隻鷄聊寫
我哀尚饗
祭歐陽文忠公夫人文(蘇軾)
維元祐六年歲次辛未九月丙戌朔從表姪具位蘇軾
謹以清酌肴果之奠昭告於故太師兖國文忠公安康
郡夫人之靈嗚呼軾自齠齔以學為嬉童子何知謂公
我師晝誦其文夜夢見之十有五年乃克見公公為拊
掌歡笑改容此我軰人餘子莫羣我老將休付子斯文
再拜稽首過矣公言雖知其過不敢不勉契闊艱難見
公汝隂多士方譁而我獨南公曰子來實獲我心我所
謂文必與道俱見利而遷則非我徒又拜稽首有死無
易公雖云亡言如皎日元祐之初起自南遷叔季在朝
如見公顔入拜夫人羅列諸孫敢以中子請婚叔氏夫
人曰然師友之義凡二十年再升公堂深衣廟門垂涕
失聲白髮蒼顔復見穎人穎人思公曰此門生雖無以
報不辱其門清潁洋洋東注於淮我懷先生豈有涯哉
尚饗
祭龍井辯才文(蘇軾)
嗚呼孔老異門儒釋分宫又於其間禪律相攻我見大
海西北南東江河雖殊其至則同雖大法師自戒定通
律無持破垢淨皆空講無辯訥事理皆融如不動山如
常撞鐘如一月水如萬竅風八十一年生雖有終遇物
而應施則無窮我初適吳尚見五公講有辯臻禪有璉
嵩後二十年獨餘此翁今又往矣後生誰宗道俗欷歔
山澤改容誰持一杯往弔井龍我去杭時白叟黃童要
我復來已許於中山無此老去將安從噫參寥子往奠
必躬豈無他人莫寫我胸
代三省祭司馬丞相文(蘇軾)
嗚呼元豐末命震驚四方號令所從帷幄是望公來自
西會哭於廷縉紳咨嗟復見老成太姙在位成王在左
曰予惸惸誰恤予禍白髮蒼顔三世之臣不留相予孰
左右民公出於道民聚而呼皆曰予父歸歟歸歟公畏
莫當遄返洛師授之宛丘實將用之公之來思岌然特
立身如槁木心如金石時當宅憂恭默不言一二卿士
代天幹旋事棼如絲衆比如櫛治亂之幾間不容髮公
身當之所恃惟誠吾民苟安吾君則寧以順得天以信
得人鉏去太甚復其本原白叟黃童織婦耕夫庶幾休
焉日月以湏公乘安輿入見延和裕民之言之死靡它
將享合宫百辟咸事公病於家臥不時起明日當齋公
訃暮聞天以雨泣都人酸辛禮成不賀人識君意龍衮
蟬冠遂以往襚公之初來民執弓矛逮公水歸既耕且
耰公雖云亡其志則存國有成法朝有正人持而守之
有進毋隕匪以報公維以報君天子聖明神母萬年民
不告勤公志則然死者復生信我此言嗚呼哀哉尚饗
文章辨體彙選卷七百五十一
