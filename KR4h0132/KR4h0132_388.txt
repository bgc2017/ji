文章辨體彙選卷三百八十八
明賀復徵編
史論七
漢光武(宋范蔚宗本卷同)
論曰皇考南頓君初爲濟陽令以建平元年十二月甲
子夜生光武於縣舍有赤光照室中欽異焉使卜者王
長占之長辟左右曰此兆吉不可言是歲縣界有嘉禾
生一莖九穗因名光武曰秀明年方士有夏賀良者上
言哀帝云漢家歴運中衰當再受命於是改號爲太初
元年稱陳聖劉太平皇帝以厭勝之及王莽篡位忌惡
劉氏以錢文有金刀故改爲貨泉或以貨泉字文爲白
水眞人後望氣者蘇伯阿爲王莽使至南陽遥望見舂
陵郭唶曰氣佳哉鬱鬱蔥蔥然及始起兵還舂陵遠望
舍南火光赫然属天有頃不見初道士西門君惠李守
等亦云劉秀當爲天子其王者受命信有符乎不然何
以乘時龍而御天哉
明帝
明帝善刑理法令分明日晏坐朝幽枉必達内外無倖
曲之私在上無矜大之色斷獄得情號居前代十二故
後之言事者莫不先建武永平之政而鍾離意宋均之
徒常以察慧爲言夫豈弘人之度未優乎
章帝
魏文帝稱明帝察察章帝長者章帝素知人厭明帝苛
切事從寬厚感陳寵之義除慘獄之科保元元之愛著
胎養之令奉承明德太后盡心孝道割裂名都以崇建
周親平徭簡賦而人賴其慶又體之以忠恕文之以禮
樂故乃蕃輔克諧羣后德譲謂之長者不亦宜乎在位
十三年郡國所上符瑞合於圖書者數百千所嗚呼懋
哉
順帝
古之人君離幽放而反國祚者有矣莫不矯鑒前違審
識情偽無忘在外之憂故能中興其業觀夫順朝之政
殆不然乎何其傚僻之多與
靈帝
秦本紀說趙高譎二世指鹿爲馬而趙忠張譲亦紿靈
帝不得登高臨觀故知亡敝者同其致矣然則靈帝之
爲靈也優哉
皇后
夏殷以上后妃之制其文略矣周禮王者立后三夫人
九嬪二十七世婦八十一女御以備内職焉后正位宫
闈同體天王夫人坐論婦禮九嬪掌教四德世婦主喪
祭賓客女御序于王之燕寢頒官分務各有典司女史
彤管記功書過居有保阿之訓動有環珮之響進賢才
以輔佐君子哀窈窕而不淫其色所以能述宣陰化修
成内則閨房肅雍險謁不行也故康王晚朝關睢作諷
宣王晏起姜氏請愆及周室東遷禮序凋缺諸侯僭縱
軌制無章齊桓有如夫人者六人晉獻升戎女爲元妃
終於五子作亂冢嗣遘屯爰逮戰國風憲逾薄適情任
欲顛倒衣裳以至破國亡身不可勝數斯固輕禮弛防
先色後德者也秦幷天下多自驕大宫備七國爵列九
品漢興因循其號而婦制莫釐高祖帷薄不修孝文袵
席無辨然而選納尚簡飾玩少華自武元之後世增淫
費至乃掖庭三千增級十四妖幸毁政之符外姻亂邦
之迹前史載之詳矣及光武中興斵彫爲朴六宫稱號
唯皇后貴人貴人金印紫綬奉不過粟數十斛又置美
人宫人采女三等並無爵秩歲時賞賜充給而已漢法
常因八月筭人遣中大夫與掖庭臣及相工於洛陽鄉
中閱視良家童女年十三以上二十以下姿色端麗合
法相者載還後宫擇視可否乃用登御所以明慎聘納
詳求淑哲明帝聿遵先旨宫教頗修登建嬪后必先令
德内無出閫之言權無私溺之授可謂矯其敝矣向使
因設外戚之禁編著甲令改正后妃之制貽厥方來豈
不休哉雖御已有度而防閑未篤故孝章已下漸用色
授恩隆好合遂忘淄蠧自古雖主幼時艱王家多釁必
委成冢宰簡求忠賢未有專任婦人斷割重器唯秦芉
太后始攝政事故穣侯權重於昭王家富於嬴國漢仍
其謬知患莫改東京皇統屢絶權歸女主外立者四帝
臨朝者六后莫不定策帷帟委事父兄貪孩童以久其
政抑明賢以專其威任重道悠利深禍速身犯霧露於
雲臺之上家嬰縲絏於圄犴之下湮滅連踵傾輈繼路
而赴蹈不息燋爛爲期終於陵夷大運淪亡神寶詩書
所嘆略同一揆故考列行跡以爲皇后本紀雖成敗事
異而同居正號者並列于篇其以私恩追尊非當時所
奉者則隨它事附出親属别事各依列傳其餘無所見
則係之此紀以纉西京外戚云爾
郭后
物之興衰情之起伏理有故然矣而崇替去來之甚者
必唯寵惑乎當其接床第承恩色雖險情贅行莫不德
焉及至移意愛析嬿私雖惠心妍状愈獻醜焉愛升則
天下不足容其高歡墜故九服無所逃其命斯誠志士
之所沈溺君人之所抑揚未或違之者也郭后以衰離
見貶恚怨成尤而猶恩加别館增寵黨戚至乎東海逡
巡去就以禮使後世不見隆薄進退之隙不亦光於古
乎
祭祀志
祭祀之道自生民以來則有之矣豺獺知祭祀而况人
乎故人知之至於念想猶豺獺之自然也顧古質略而
後文飭耳自古以來王公所爲羣祀至於王莽漢書郊
祀志既著矣故今但列自中興以來所修用者以爲祭
祀志
臧文仲祀爰居而孔子以爲不知漢書郊祀志著自秦
以來迄今王莽典祀或有未修而爰居之類衆焉世祖
中興蠲除非常修復舊祀方之前事邈殊矣嘗聞儒言
三皇無文結䋲以治自五帝始有書契至於三王俗化
彫文詐偽漸興始有印璽以檢姦萌然而未有金玉銀
銅之器也自上皇以來封泰山者至周七十二代封者
謂封土爲壇柴祭告天代興成功也禮記所謂因名山
升中於天者也易姓則改封者著一代之始明不相襲
也繼世之王巡狩則修封以祭而已自秦始皇孝武帝
封泰山本繇好仙信方士之言造爲石檢印封之事也
所聞如此雖誠天道難可度知然其大較猶有本要天
道質誠約而不費者也故牲有犢器用陶匏殆將無事
於檢封之間而樂難攻之石也且惟封爲改代故曰岱
宗夏康周宣由廢復興不聞改封世祖欲因孝武故封
實繼祖宗之道也而梁松固爭以爲必改乃當夫既封
之後未有福而松卒被誅死雖罪由身盖亦誣神之咎
也且帝王所以能大顯於後世者實在其德加於民不
聞其在封矣言天地者莫大於易易無六宗在中之象
若信爲天地四方所宗是至大也而比太社又爲失所
難以爲誠矣
劉玄
周武王觀兵孟津退而還師以爲紂未可伐斯時有未
至者也漢起驅輕黠烏合之衆不當天下萬分之一而
旌旃之所撝及書文之所通被莫不折戈頓顙爭受職
命非唯漢人餘思固亦幾運之會也夫惟權首鮮或不
及陳項且猶未興况庸庸者乎
王昌劉永張步李憲彭寵盧芳
傳稱盛德必百世祀孔子曰寬則得衆夫能得衆心則
百世不忘矣觀更始之際劉氏之遺恩餘烈英雄豈能
抗之哉然則知高祖孝文之寬仁結於人心深矣周人
之思召公愛其甘棠又况其子孫哉劉氏之再受命盖
以此乎若數子者豈有國之遠圖哉因時擾攘苟恣縱
而已耳然猶以附假宗室能掘強歲月之間觀其智略
固無足以憚漢祖發其英靈者也
隗囂
隗囂援旗糺族假制明神邇夫創圖首事有以識其風
矣終於孤立一隅介於大國隴坻雖隘非有百二之勢
區區兩郡以禦堂堂之鋒至使窮廟策竭征徭身歿衆
觧然後定之則知其道有足懷者所以棲有四方之桀
士至投死絶亢而不悔者矣夫功全則譽顯業謝則釁
生回成喪而爲其議者或未聞焉若囂命會符運敵非
天力雖坐論西伯豈多嗤乎
公孫述
昔趙它自王番禺公孫亦竊帝蜀漢推其無他功能而
至於後亡者將以地邊處遠非王化之所先乎述雖爲
漢吏無所馮資徒以文俗自憙遂能集其志計道未足
而意有餘不能因隙立功以會時變方乃坐飾邊幅以
高深自安昔吳起所以慙魏侯也及其謝臣属審廢興
之命與夫泥首銜玉者異日談也
齊王演
大丈夫之鼓動拔起其志致蓋遠矣若夫齊武王之破
家厚士豈游俠下客之爲哉其慮將存乎配天之絶業
而痛明堂之不祀也及其發舉大謀在倉卒擾攘之中
使信先成於敵人赦岑彭以顯義若此足以見其度矣
志高慮遠禍發所忽嗚呼古人以蜂蠆爲戒盖畏此也
詩云敬之敬之命不易哉
來歙
世稱來君叔天下信士夫專使乎二國之間豈厭詐謀
哉而能獨以信稱者良其誠心在乎使兩義俱安而已
不私其功也
鄧禹
夫變通之世君臣相擇斯最作事謀始之幾也鄧公贏
粮徒步觸紛亂而赴光武可謂識所從會矣於是中分
麾下之軍以臨山西之隙至使關河響動懷赴如歸功
雖不遂而道亦弘矣及其威損栒邑兵散宜陽禠龍章
於終朝就侯服以卒歲榮悴交而下無貳色進退用而
上無猜情使君臣之美後世莫闚其間不亦君子之致
爲乎
鄧訓鄧隲
漢世外戚自東西京十有餘族非徒豪横盈極自取灾
故必於貽釁後主以至顛敗者其數有可言焉何則恩
非已結而權已先之情疎禮重而枉性圖之來寵方授
地既害之隙開勢謝䜛亦勝之悲哉隲悝兄弟逶遠時
柄忠勞王室而終莫之免斯樂生所以泣而辭燕也
吳漢
吳漢自建武世常居上公之位終始倚愛之親諒由質
簡而強力也子曰剛毅木訥近仁斯豈漢之方乎昔陳
平智有餘以見疑周勃質朴而見信夫仁義不足以相
懷則智者以有餘爲疑而朴者以不足取信也
耿弇
淮陰廷論項王審料成勢則知高祖之廟勝矣弇决策
河北定計南陽亦見光武之業成矣然弇自克拔全齊
而無復尺寸功夫豈不懷將時之度數不足以相形乎
三世爲將道家所忌而耿氏累葉以功名自終將其用
兵欲以殺止殺乎何其獨能隆也
耿恭
余初讀蘇武傳感其茹毛窮海不爲大漢羞後覽耿恭
疏勒之事喟然不覺涕之無從嗟哉義重于生以至是
乎昔曹子抗質於柯盟相如申威於河表盖以决一旦
之負異乎百死之地也以爲二漢當疏高爵宥十世而
蘇君恩不及嗣恭亦終填牢戸追誦龍蛇之章以爲嘆
息
二十八將
中興二十八將前世以爲上應二十八宿未之詳也然
咸能感會風雲奮其智勇稱爲佐命亦各志能之士也
議者多非光武不以功臣任職至使英姿茂績委而勿
用然原夫深圖遠算固將有以焉爾若乃王道既衰降
及霸德猶能授受惟庸勛賢皆序如管隰之迭升桓世
先趙之同列文朝可謂兼通矣降自秦漢世資戰力至
於翼扶王運皆武人崛起亦有鬻繒屠狗輕猾之徒或
崇以連城之賞或任以阿衡之地故勢疑則隙生力侔
則亂起蕭樊且猶縲紲信越終見葅戮不其然乎自兹
以降迄于孝武宰輔五世莫非公侯遂使縉紳道塞賢
能蔽壅朝有世及之私下多抱關之怨其懷道無聞委
身草莽者亦何可勝言故光武鍳前事之違存矯枉之
志雖寇鄧之高勛耿賈之鴻烈分土不過大縣數四所
加特進朝請而已觀其治平臨政課職責咎將所謂道
之以政齊之以刑者乎若格之功臣其傷已甚何者直
䋲則虧喪恩舊撓情則違廢禁典選德則功不必厚舉
勞則人或未賢參任則羣心難塞並列則其敝未遠不
得不挍其勝否即以事相權故高秩厚禮允答元功峻
文深憲責成吏職建武之世侯者百餘若夫數公者則
與參國議分均休咎其餘並優以寬科完其封禄莫不
終以功名延慶于後昔留侯以爲高祖悉用蕭曹故人
而郭伋亦譏南陽多顯鄭興又戒功臣專任夫崇恩偏
授易起私溺之失至公均被必廣招賢之路意者不其
然乎永平中顯宗追感前世之功臣乃圖畫二十八將
於南宫雲臺其外又有王常李通竇融卓茂合三十二
人故依其本第係之篇末以志功臣之次云爾
竇融
竇融始以豪俠爲名拔起風塵之中以投天隙遂蟬蛻
王侯之尊終膺卿相之位此則徼功趣勢之士也及其
爵位崇滿至乃放遠權寵恂恂似若不能已者又何智
也嘗獨詳味此子之風度雖經國之術無足多談而進
退之禮良可言矣
竇憲
衛青霍去病資強漢之衆連年以事匃奴國耗大半矣
而猾虜未之勝後世猶傳其良將豈非以身名自終耶
竇憲率羌胡邊雜之師一舉而空朔庭至乃追奔稽落
之表飲馬北鞮之曲銘石負鼎薦告清廟列其功庸兼
茂於前多矣而後世莫稱者章末釁以降其實也是以
下流君子所甚惡焉夫二三子得之不過房帷之間非
復搜揚仄陋選舉而登也當青病奴僕之時竇將軍念
咎之日乃庸力之不暇思鳴之無晨何意裂膏腴享崇
號乎東方朔稱用之則爲虎不用則爲鼠信矣以此言
之士有懷琬琰以就煨塵者亦何可支哉
馬援
馬援騰聲三輔遨遊二帝及定節立謀以干時主將懷
負鼎之願盖爲千載之遇焉然其戒人之禍智矣而不
能自免於䜛隙豈功名之際理固然乎夫利不在身以
之謀事則智慮不私已以之斷義必厲誠能回觀物之
智而爲反身之察若施之於人則能恕自鑒其情亦明
矣
馮衍
夫貴者負埶而驕人才士負能而遺行其大略然也二
子不其然乎馮衍之引挑妻之譬得矣夫納妻皆知取
詈已者而取士則不能何也豈非反妬情易而恕義情
難光武雖得之於鮑永猶失之於馮衍夫然義直所以
見屈於既往守節故以彌阻於來情嗚呼
鮑永
鮑永守義於故主斯可以事新主矣恥以其衆受寵斯
可以受大寵矣若乃言之者雖誠而聞之未譬豈苟進
之悦易以情納持正之忤難以理求乎誠能釋利以循
道居方以從義君子之槩也
曹褒
漢初天下創定朝制無文叔孫通頗採經禮參酌秦法
雖適物觀時有救崩敝然先王之容典盖多闕矣是以
賈誼仲舒王吉劉向之徒懷憤歎息所不能已也資文
宣之遠圖明懿美而終莫或用故知自燕而觀有不盡
矣孝章永言前王明發興作專命禮臣撰定國憲洋洋
乎盛德之事焉而業絶天算議黜異端斯道竟復墜矣
夫三王不相襲禮五帝不相沿樂所以咸莖異調中都
殊絶况物運遷回情數萬化制則不能隨其流變品度
未足動其滋章斯固世主所當損益者也且樂非䕫襄
而新音代起律謝臯蘇而制令亟易修補舊文獨何猜
焉禮云禮云曷其然哉
丁鴻
孔子曰泰伯三以天下讓民無德而稱焉孟子曰聞伯
夷之風者貪夫廉懦夫有立志若乃泰伯以天下而違
周伯夷率潔情而去國並未始有其譲也故泰伯稱至
德伯夷稱賢人後世聞其譲而慕其風徇其名而昧其
致所以激詭行生而取與妄矣至夫鄧彪劉愷譲其弟
以取義使弟受非服而已厚其名於義不亦薄乎君子
立言非苟顯其理將以啓天下之方悟者立行非獨善
其身將以訓天下之方動者言行之所開塞可無慎哉
原丁鴻之心主於忠愛乎何其終悟而從義也異夫數
子類乎徇名者焉
班固
司馬遷班固父子其言史官載籍之作大義粲然著矣
議者咸稱二子有良史之才遷文直而事覈固文贍而
事詳若固之叙事不激詭不抑抗贍而不穢詳而有體
使讀之者亹亹而不厭信哉其能成名也彪固譏遷以
爲是非頗謬於聖人然其論議常排死節否正直而不
叙殺身成仁之爲美則輕仁義賤守節愈矣固傷遷博
物洽聞不能以智免極刑然亦身䧟大戮智及之而不
能守之嗚呼古人所以致論于目睫也
王充王符仲長統
百家之言政者尚矣大略歸乎寧固根柢革易時敝也
夫遭運無常意見偏雜故是非之論紛然相乖嘗試妄
論之以爲世非胥庭人乖鷇飲化迹萬肇情故萌生雖
周物之智不能研其權變山川之奥未足况其紆險則
應俗適事難以常條如使用審其道則殊塗同會才爽
其分則一豪以乖何以言之若夫玄聖御世則天同極
施舍之道宜無殊典而損益異運文朴遞行用明居晦
回沈於曩時興戈陳俎參差於上世及至戴黃屋服絺
衣豐薄不齊而致化則一亦有宥公族黥國儲寬慘巨
隔而防非必同此其分波而共源百慮而一致者也若
乃偏情矯用則枉直必過故葛屨履霜敝由崇儉楚楚
衣服戒在窮賒疎楚厚下以尾大陵弱歛威峻罰以苛
薄分崩斯曹魏之刺所以明乎國風周秦末軌所以彰
於微滅故用舍之端興敗資焉是以繁簡惟時寬猛相
濟刑書鐫鼎事有可詳三章在令取貴能約太叔致猛
政之褒國子流遺愛之涕宣孟改冬日之和平陽循畫
一之法斯實弛張之弘致可以徵其統乎數子之言當
世失得皆究矣然多謬通方之訓好申一隅之說貴清
淨者以席上爲腐議束名實者以柱下爲誕辭或推前
王之風可行於當年有引救敝之規宜流於長世稽之
篤論將爲敝矣如舟無推陸之分瑟非常調之音不限
局以疑遠不拘玄以妨素則化樞各管其極理略可得
而言與
崔駰
崔氏世有美才兼以沉淪典籍遂爲儒家文林駰瑗雖
先盡心於貴戚而能終之以居正則其歸旨異夫進趣
者乎李固高潔之士也與瑗鄰郡奉贄結好由此知名
杜喬之劾殆其過矣實之政論言當世理亂雖晁錯之
徒不能過也
黃憲
黃憲言論風旨無所傳聞然士君子見之者靡不服深
遠去玼吝將以道周性全無德而稱乎余曾祖穆侯以
爲憲隤然其處順淵乎其似道淺深莫臻其分清濁未
議其方若及門於孔氏其殆庶乎故嘗著論云
臧洪
雍丘之圍臧洪之感憤壯矣想其行跣且號束甲請舉
誠足憐也夫豪雄之所趨舍其與守義之心異乎若乃
締謀連衡懷詐筭以相尚者盖惟利勢所在而已况偏
城既危曹袁方穆洪圖指外敵之衡以紓倒縣之會忿
悁之師兵家所忌可謂懷哭秦之節存荆則未聞也
馬融
馬融辭命鄧氏逡巡隴漢之間將有意於居貞乎既而
羞曲士之節惜不貲之軀終以奢樂恣性黨附成譏固
知識能匡欲者鮮矣夫事苦則矜全之情薄生厚故安
存之慮深登高不懼者胥靡之人也坐不垂堂者千金
之子也原其大略歸於所安而已矣物我異觀亦更相
笑也
蔡邕
意氣之感士所不能忘也流極之運有生所共深悲也
當伯喈抱鉗扭徙幽裔仰日月而不見照燭臨風塵而
不得經過其意豈及語平日倖全人哉及觧刑衣竄甌
越潜舟江壑不知其遠捷步深林尚苦不密但願北首
舊丘歸骸先壟又可得乎董卓一旦入朝辟書先下分
明枉結信宿三遷匡道既申狂僣屢革資同人之先號
得北叟之後福属其慶者夫豈無懷君子斷刑尚或爲
之不舉况國憲倉卒慮不先圖矜懷變容而罰同邪黨
執政乃追怨子長謗書流後放此爲戮未或聞之典刑
荀爽
荀爽鄭玄申屠蟠俱以儒行爲處士累徵幷謝病不詣
及董卓當朝復備禮召之蟠玄竟不屈以全其高爽已
黃髮矣獨至焉未十旬而取卿相意者疑其乖趣舍余
竊傷其情以爲出處君子之大致也平運則弘道以求
志陵夷則濡跡以匡時荀公之急急自勵其濡跡乎不
然何爲違貞吉而履虎尾焉觀其遜言遷都之議以救
楊黃之禍及後潜圖董氏幾振國命所謂大直若屈道
固逶迤也
陳實
漢自中世以下閹豎擅恣故俗遂以遁身矯潔放言爲
高士有不談此者則芸夫牧豎已&KR0008;呼之矣故時政彌
惛而其風愈往唯陳先生進退之節必可度也據於德
故物不犯安於仁故不離羣行成乎身而道訓天下故
凶邪不能以權奪王公不能以貴驕所以聲教廢於上
而風俗清乎下也
李固
夫稱仁者其道弘矣立言踐行豈徒徇名安已而已哉
將以定去就之槩正天下之風使生以理全死與義合
也夫專爲義則傷生專爲生則騫義專爲物則害智專
爲已則損仁若義重於生舍生可也生重於義全生可
也上以殘闇失君道下以篤固盡臣節盡而死之則爲
殺身以成仁去之不爲求生以害仁也順桓之間國統
三絶太后稱制賊臣虎視李固據位持重以爭大義確
乎而不可奪豈不知守節之觸禍恥夫覆折之傷任也
觀其發正辭及所遺梁冀書雖機失謀乖猶戀戀而不
能已至矣哉社稷之心乎其顧視胡廣趙戒猶糞土也
陳蕃
桓靈之世若陳蕃之徒咸能樹立風聲抗論惛俗而驅
馳嶮&KR0008;之中與刑人腐夫同朝爭衡終取滅亡之禍者
彼非不能絜情志違埃霧也愍夫世士以離俗爲高而
人倫莫相恤也以遯世爲非義故屢退而不去以仁心
爲己任雖道遠而彌厲及遭際會恊策竇武自謂萬世
一遇也懔懔乎伊望之業矣功雖不終然其信義足以
携持民心漢世亂而不亡百餘年間數公之力也
王允
士雖以正立亦以謀濟若王允之推董卓而引其權伺
其間而敝其罪當此之時天下懸觧矣而終不以猜忤
爲釁者知其本於忠義之誠也故推卓不爲失正分權
不爲苟冒伺間不爲狙詐及其謀濟意從則歸成於正
也
李膺范滂
李膺振拔汙險之中藴義生風以鼓動流俗激素行以
恥威權立廉尚以振貴埶使天下之士奮迅感慨波蕩
而從之幽深牢破室族而不顧至於子伏其死而母歎
其義壯矣哉孔子曰道之將廢也與命也
孔融
昔諫大夫鄭昌有言山有猛獸者藜藿為之不採是以
孔父正色不容弑虐之謀平仲立朝有紓盗齊之望若
夫文舉之高志直情其所以動義槩而忤雄心故使移
鼎之迹事隔於人存代終之規啓機於身後也夫嚴氣
正性覆折而已豈有負園委屈可以每其生哉懔懔焉
皜皜焉其與琨玉秋霜比質可也
荀彧
自遷帝西京山東騰沸天下之命倒懸矣荀君乃越河
冀間關以從曹氏察其定舉措立言策崇明王略以急
國艱豈云因亂假義以就違正之謀乎誠仁爲己任期
紓人於倉卒也及阻董昭之議以致非命豈數也夫世
言荀君者通塞或過矣常以爲中賢以下道無求備智
筭有所研疎原始未必要末斯理之不可全詰者也以
衛賜之賢一說而斃兩國彼非薄於仁而欲之盖有全
必有喪也斯又功之不兼者也方時運之屯邅非雄力
無以濟其弱功高勢強則皇器自移矣此又時之不可
並也盖取其歸正而已亦殺身以成仁之事也
董卓
董卓初以琥闞爲情因遭崩剝之勢故得蹈藉彛倫毁
裂畿服夫以刳肝斮趾之性則羣生不足以厭其快然
猶折意縉紳遲疑陵奪尚有盗竊之道焉及殘寇乘之
倒山傾海崑岡之火自兹而焚版蕩之篇於焉而極嗚
呼人之生也難矣天地不仁甚矣
儒林
自光武中年以後干戈稍戢專事經學自是其風世篤
焉其服儒衣稱先王遊庠序聚橫塾者盖布之于邦域
矣若乃經生所處不遠萬里之路精盧暫建贏糧動有
千百其耆名高義開門受徒者編牒不下萬人皆專相
傳祖莫或訛雜至有紛爭王庭樹朋私里繁其章條穿
求崖穴以合一家之說故楊雄曰今之學者非獨爲之
華藻又從而綉其鞶帨夫書理無二義歸有宗而碩學
之徒莫之或從故通人鄙其固焉又雄所謂譊譊之學
各習其師也且觀成名高第終能遠至者盖亦寡焉而
迂滯若是矣然所談者仁義所傳者聖法也故人識君
臣父子之綱家知違邪歸正之路自桓靈之間君道秕
辟朝綱日陵國隙屢啓自中智以下靡不審其崩離而
權彊之臣息其闚盗之謀豪俊之夫屈於鄙生之議者
人誦先王言也下畏逆順勢也至如張温皇甫嵩之徒
功定天下之半聲馳四海之表俯仰顧盼則天業可移
猶鞠躬昏主之下狼狽折札之命散成兵就䋲約而無
悔心暨乎剝撓自極人神數盡然後羣英乘其運世德
終其祚跡衰敝之所由致而能多歴年所者豈非學之
效乎故先師垂典文褒勵學者之功篤矣切矣不循春
秋至乃比於殺逆其將有意乎
南蠻西南夷
漢氏征伐戎狄有事邊遠蓋亦與王業而終始矣至於
傾沒疆垂喪師敗將者不出時歲卒能開四夷之境欵
殊俗之附若乃文約之所沾漸風聲之所周流幾將日
所出入處也著自山經水志者亦略及焉雖服畔難常
威澤時曠及其化行則緩耳雕脚之倫獸居鳥語之類
莫不舉種盡落回面而請吏陵海越障累譯以内属焉
故其錄名中郎校尉之署編數都護部守之曹動以數
百萬計若乃藏山隱海之靈物沈沙棲陸之瑋寶莫不
呈表怪麗雕被宫幄焉又其寶&KR1970;火毳馴禽封獸之賦
軨積於内府夷歌巴舞殊音異節之技列倡于外門豈
柔服之道必足於斯然亦云致遠者矣蠻夷雖附阻巖
谷而類有土居連涉荆交之區布護巴庸之外不可量
極然其凶勇校筭薄於羌狄故陵暴之害不能深也西
南之徼尤爲劣焉故關守永昌肇自遠離啓土立人至
今成都焉
西羌
羌戎之患自三代尚矣漢世方之匃奴頗爲衰寡而中
興以後邊難漸大朝規失綏御之和戎帥騫然諾之信
其内属者或倥偬於豪右之手或屈折於奴僕之勤塞
候時清則憤怒而思禍桴革暫動則属鞬以鳥驚故永
初之間羣種蜂起遂觧仇嫌結盟詛招引山豪轉相嘯
聚揭木爲兵負柴爲械轂馬揚埃陸梁於三輔建號稱
制恣睢於北地東犯趙魏之郊南入漢蜀之鄙塞隍中
斷隴道燒陵園剽城市傷敗踵係羽書日聞并凉之士
特衝殘斃壯悍則委身于兵場女婦則徽纆而爲虜發
塜露胔死生塗炭自西戎作逆未有陵斥上國若斯其
熾也和熹以女君親政威不外接朝議憚兵力之損情
存苟安或以邊州難援宜見捐棄或懼疽食浸淫莫知
所限謀夫回遑猛士疑慮遂徙西河四郡之人雜寓關
右之縣發屋伐樹塞其戀土之心燔破貲積以防顧還
之思於是諸將鄧隲任尚馬賢皇甫規張奐之徒爭設
雄規更奉征討之命徵兵會衆以圖其隙馳騁東西奔
救首尾搖動數州之境日耗千金之資至於假人增賦
借奉王侯引金錢縑綵之珍徵粮粟鹽鐵之積所以賂
遺購賞轉輸勞來之費前後數十巨萬或梟剋酋徤摧
破附落降俘載路牛羊滿山軍書未奏其利害而離叛
之狀已言矣故得不酬失功不半勞暴露師徒連年而
無所勝官人屈竭烈士憤喪段熲受事專掌軍任資山
西之猛性綀戎俗之態情窮武思盡飈銳以事之被羽
前登身當百死之陳蒙沒冰雪經履千折之道始殄西
種卒定東寇若乃陷擊之所殱傷追走之所崩籍頭顱
斷落於萬丈之山支革判觧於重崖之上不可校計其
能穿竄草石自脱于鋒鏃者百不一二而張奐盛稱戎
狄一氣所生不宜誅盡流血汙野傷和致妖是何言之
迂乎羌雖外患實深内疾若攻之不根是養疾疴于心
腹也惜哉寇敵略定矣而漢祚亦衰焉嗚呼昔先王疆
理九土判别畿荒知夷貊殊性難以道御故斥遠諸華
薄其貢職唯與辭要而己若二漢御戎之方失其本矣
何則先零侵境趙充國遷之内地當煎作寇馬文淵徙
之三輔貪其暫安之勢信其馴服之情計日用之權宜
忘經世之遠略豈夫識微者之為乎故微子垂泣於象
箸辛有浩歎于伊川也
西域
西域風土之載前古未聞也漢世張騫懷致遠之略班
超奮封侯之志終能立功西遐羈服外域自兵威之所
肅服財賂之所懷誘莫不獻方竒納愛質露頂肘行東
向而朝天子故設戊已之官分任其事建都護之帥總
領其權先馴則賞籝金而賜龜綬後服則繫頭顙而釁
北闕立屯田於膏腴之野列郵置於要害之路馳命走
驛不絶于時月商胡販客日欵于塞下其後甘英乃抵
條支而歴安息臨四海以望大秦距玉門陽關者四萬
餘里靡不周盡焉若其境俗性智之優薄産載物類之
區品川河嶺障之基源氣節凉暑之通隔梯山棧谷䋲
行沙度之道身熱首痛風灾鬼難之域莫不備寫情形
審求根實至於佛道神化興自身毒而二漢方志莫有
稱焉張騫但著地多暑溼乘象而戰班勇雖列其奉浮
圖不殺伐而精文善法𨗳達之功靡所傳述余聞之後
說也其國則殷乎中土玉燭和氣靈聖之所降集賢懿
之所挺生神迹詭怪則理絶人區感騐明顯則事出天
外而騫超無聞者豈其道閉往運數開叔葉乎不然何
誣異之甚也漢自楚英始盛齋戒之祀桓帝又修華蓋
之飾將微意未譯而但神明之邪詳其清心釋累之訓
空有兼遣之宗道書之流也且好仁惡殺蠲敝崇善所
以賢達君子多愛其法焉然好大不經竒譎無已雖鄒
衍談天之辨莊周蝸角之論尚未足以槩其萬一又精
靈起滅因報相尋若曉而昧者故通人多感焉盖𨗳俗
無方適物異會取諸同歸措夫疑說則大道通矣
文章辨體彙選卷三百八十八
文章辨體彙選卷三百八十八
明賀復徵編
史論七
漢光武(宋范蔚宗本卷同)
論曰皇考南頓君初爲濟陽令以建平元年十二月甲
子夜生光武於縣舍有赤光照室中欽異焉使卜者王
長占之長辟左右曰此兆吉不可言是歲縣界有嘉禾
生一莖九穗因名光武曰秀明年方士有夏賀良者上
言哀帝云漢家歴運中衰當再受命於是改號爲太初
元年稱陳聖劉太平皇帝以厭勝之及王莽篡位忌惡
劉氏以錢文有金刀故改爲貨泉或以貨泉字文爲白
水眞人後望氣者蘇伯阿爲王莽使至南陽遥望見舂
陵郭唶曰氣佳哉鬱鬱蔥蔥然及始起兵還舂陵遠望
舍南火光赫然属天有頃不見初道士西門君惠李守
等亦云劉秀當爲天子其王者受命信有符乎不然何
以乘時龍而御天哉
明帝
明帝善刑理法令分明日晏坐朝幽枉必達内外無倖
曲之私在上無矜大之色斷獄得情號居前代十二故
後之言事者莫不先建武永平之政而鍾離意宋均之
徒常以察慧爲言夫豈弘人之度未優乎
章帝
魏文帝稱明帝察察章帝長者章帝素知人厭明帝苛
切事從寬厚感陳寵之義除慘獄之科保元元之愛著
胎養之令奉承明德太后盡心孝道割裂名都以崇建
周親平徭簡賦而人賴其慶又體之以忠恕文之以禮
樂故乃蕃輔克諧羣后德譲謂之長者不亦宜乎在位
十三年郡國所上符瑞合於圖書者數百千所嗚呼懋
哉
順帝
古之人君離幽放而反國祚者有矣莫不矯鑒前違審
識情偽無忘在外之憂故能中興其業觀夫順朝之政
殆不然乎何其傚僻之多與
靈帝
秦本紀說趙高譎二世指鹿爲馬而趙忠張譲亦紿靈
帝不得登高臨觀故知亡敝者同其致矣然則靈帝之
爲靈也優哉
皇后
夏殷以上后妃之制其文略矣周禮王者立后三夫人
九嬪二十七世婦八十一女御以備内職焉后正位宫
闈同體天王夫人坐論婦禮九嬪掌教四德世婦主喪
祭賓客女御序于王之燕寢頒官分務各有典司女史
彤管記功書過居有保阿之訓動有環珮之響進賢才
以輔佐君子哀窈窕而不淫其色所以能述宣陰化修
成内則閨房肅雍險謁不行也故康王晚朝關睢作諷
宣王晏起姜氏請愆及周室東遷禮序凋缺諸侯僭縱
軌制無章齊桓有如夫人者六人晉獻升戎女爲元妃
終於五子作亂冢嗣遘屯爰逮戰國風憲逾薄適情任
欲顛倒衣裳以至破國亡身不可勝數斯固輕禮弛防
先色後德者也秦幷天下多自驕大宫備七國爵列九
品漢興因循其號而婦制莫釐高祖帷薄不修孝文袵
席無辨然而選納尚簡飾玩少華自武元之後世增淫
費至乃掖庭三千增級十四妖幸毁政之符外姻亂邦
之迹前史載之詳矣及光武中興斵彫爲朴六宫稱號
唯皇后貴人貴人金印紫綬奉不過粟數十斛又置美
人宫人采女三等並無爵秩歲時賞賜充給而已漢法
常因八月筭人遣中大夫與掖庭臣及相工於洛陽鄉
中閱視良家童女年十三以上二十以下姿色端麗合
法相者載還後宫擇視可否乃用登御所以明慎聘納
詳求淑哲明帝聿遵先旨宫教頗修登建嬪后必先令
德内無出閫之言權無私溺之授可謂矯其敝矣向使
因設外戚之禁編著甲令改正后妃之制貽厥方來豈
不休哉雖御已有度而防閑未篤故孝章已下漸用色
授恩隆好合遂忘淄蠧自古雖主幼時艱王家多釁必
委成冢宰簡求忠賢未有專任婦人斷割重器唯秦芉
太后始攝政事故穣侯權重於昭王家富於嬴國漢仍
其謬知患莫改東京皇統屢絶權歸女主外立者四帝
臨朝者六后莫不定策帷帟委事父兄貪孩童以久其
政抑明賢以專其威任重道悠利深禍速身犯霧露於
雲臺之上家嬰縲絏於圄犴之下湮滅連踵傾輈繼路
而赴蹈不息燋爛爲期終於陵夷大運淪亡神寶詩書
所嘆略同一揆故考列行跡以爲皇后本紀雖成敗事
異而同居正號者並列于篇其以私恩追尊非當時所
奉者則隨它事附出親属别事各依列傳其餘無所見
則係之此紀以纉西京外戚云爾
郭后
物之興衰情之起伏理有故然矣而崇替去來之甚者
必唯寵惑乎當其接床第承恩色雖險情贅行莫不德
焉及至移意愛析嬿私雖惠心妍状愈獻醜焉愛升則
天下不足容其高歡墜故九服無所逃其命斯誠志士
之所沈溺君人之所抑揚未或違之者也郭后以衰離
見貶恚怨成尤而猶恩加别館增寵黨戚至乎東海逡
巡去就以禮使後世不見隆薄進退之隙不亦光於古
乎
祭祀志
祭祀之道自生民以來則有之矣豺獺知祭祀而况人
乎故人知之至於念想猶豺獺之自然也顧古質略而
後文飭耳自古以來王公所爲羣祀至於王莽漢書郊
祀志既著矣故今但列自中興以來所修用者以爲祭
祀志
臧文仲祀爰居而孔子以爲不知漢書郊祀志著自秦
以來迄今王莽典祀或有未修而爰居之類衆焉世祖
中興蠲除非常修復舊祀方之前事邈殊矣嘗聞儒言
三皇無文結䋲以治自五帝始有書契至於三王俗化
彫文詐偽漸興始有印璽以檢姦萌然而未有金玉銀
銅之器也自上皇以來封泰山者至周七十二代封者
謂封土爲壇柴祭告天代興成功也禮記所謂因名山
升中於天者也易姓則改封者著一代之始明不相襲
也繼世之王巡狩則修封以祭而已自秦始皇孝武帝
封泰山本繇好仙信方士之言造爲石檢印封之事也
所聞如此雖誠天道難可度知然其大較猶有本要天
道質誠約而不費者也故牲有犢器用陶匏殆將無事
於檢封之間而樂難攻之石也且惟封爲改代故曰岱
宗夏康周宣由廢復興不聞改封世祖欲因孝武故封
實繼祖宗之道也而梁松固爭以爲必改乃當夫既封
之後未有福而松卒被誅死雖罪由身盖亦誣神之咎
也且帝王所以能大顯於後世者實在其德加於民不
聞其在封矣言天地者莫大於易易無六宗在中之象
若信爲天地四方所宗是至大也而比太社又爲失所
難以爲誠矣
劉玄
周武王觀兵孟津退而還師以爲紂未可伐斯時有未
至者也漢起驅輕黠烏合之衆不當天下萬分之一而
旌旃之所撝及書文之所通被莫不折戈頓顙爭受職
命非唯漢人餘思固亦幾運之會也夫惟權首鮮或不
及陳項且猶未興况庸庸者乎
王昌劉永張步李憲彭寵盧芳
傳稱盛德必百世祀孔子曰寬則得衆夫能得衆心則
百世不忘矣觀更始之際劉氏之遺恩餘烈英雄豈能
抗之哉然則知高祖孝文之寬仁結於人心深矣周人
之思召公愛其甘棠又况其子孫哉劉氏之再受命盖
以此乎若數子者豈有國之遠圖哉因時擾攘苟恣縱
而已耳然猶以附假宗室能掘強歲月之間觀其智略
固無足以憚漢祖發其英靈者也
隗囂
隗囂援旗糺族假制明神邇夫創圖首事有以識其風
矣終於孤立一隅介於大國隴坻雖隘非有百二之勢
區區兩郡以禦堂堂之鋒至使窮廟策竭征徭身歿衆
觧然後定之則知其道有足懷者所以棲有四方之桀
士至投死絶亢而不悔者矣夫功全則譽顯業謝則釁
生回成喪而爲其議者或未聞焉若囂命會符運敵非
天力雖坐論西伯豈多嗤乎
公孫述
昔趙它自王番禺公孫亦竊帝蜀漢推其無他功能而
至於後亡者將以地邊處遠非王化之所先乎述雖爲
漢吏無所馮資徒以文俗自憙遂能集其志計道未足
而意有餘不能因隙立功以會時變方乃坐飾邊幅以
高深自安昔吳起所以慙魏侯也及其謝臣属審廢興
之命與夫泥首銜玉者異日談也
齊王演
大丈夫之鼓動拔起其志致蓋遠矣若夫齊武王之破
家厚士豈游俠下客之爲哉其慮將存乎配天之絶業
而痛明堂之不祀也及其發舉大謀在倉卒擾攘之中
使信先成於敵人赦岑彭以顯義若此足以見其度矣
志高慮遠禍發所忽嗚呼古人以蜂蠆爲戒盖畏此也
詩云敬之敬之命不易哉
來歙
世稱來君叔天下信士夫專使乎二國之間豈厭詐謀
哉而能獨以信稱者良其誠心在乎使兩義俱安而已
不私其功也
鄧禹
夫變通之世君臣相擇斯最作事謀始之幾也鄧公贏
粮徒步觸紛亂而赴光武可謂識所從會矣於是中分
麾下之軍以臨山西之隙至使關河響動懷赴如歸功
雖不遂而道亦弘矣及其威損栒邑兵散宜陽禠龍章
於終朝就侯服以卒歲榮悴交而下無貳色進退用而
上無猜情使君臣之美後世莫闚其間不亦君子之致
爲乎
鄧訓鄧隲
漢世外戚自東西京十有餘族非徒豪横盈極自取灾
故必於貽釁後主以至顛敗者其數有可言焉何則恩
非已結而權已先之情疎禮重而枉性圖之來寵方授
地既害之隙開勢謝䜛亦勝之悲哉隲悝兄弟逶遠時
柄忠勞王室而終莫之免斯樂生所以泣而辭燕也
吳漢
吳漢自建武世常居上公之位終始倚愛之親諒由質
簡而強力也子曰剛毅木訥近仁斯豈漢之方乎昔陳
平智有餘以見疑周勃質朴而見信夫仁義不足以相
懷則智者以有餘爲疑而朴者以不足取信也
耿弇
淮陰廷論項王審料成勢則知高祖之廟勝矣弇决策
河北定計南陽亦見光武之業成矣然弇自克拔全齊
而無復尺寸功夫豈不懷將時之度數不足以相形乎
三世爲將道家所忌而耿氏累葉以功名自終將其用
兵欲以殺止殺乎何其獨能隆也
耿恭
余初讀蘇武傳感其茹毛窮海不爲大漢羞後覽耿恭
疏勒之事喟然不覺涕之無從嗟哉義重于生以至是
乎昔曹子抗質於柯盟相如申威於河表盖以决一旦
之負異乎百死之地也以爲二漢當疏高爵宥十世而
蘇君恩不及嗣恭亦終填牢戸追誦龍蛇之章以爲嘆
息
二十八將
中興二十八將前世以爲上應二十八宿未之詳也然
咸能感會風雲奮其智勇稱爲佐命亦各志能之士也
議者多非光武不以功臣任職至使英姿茂績委而勿
用然原夫深圖遠算固將有以焉爾若乃王道既衰降
及霸德猶能授受惟庸勛賢皆序如管隰之迭升桓世
先趙之同列文朝可謂兼通矣降自秦漢世資戰力至
於翼扶王運皆武人崛起亦有鬻繒屠狗輕猾之徒或
崇以連城之賞或任以阿衡之地故勢疑則隙生力侔
則亂起蕭樊且猶縲紲信越終見葅戮不其然乎自兹
以降迄于孝武宰輔五世莫非公侯遂使縉紳道塞賢
能蔽壅朝有世及之私下多抱關之怨其懷道無聞委
身草莽者亦何可勝言故光武鍳前事之違存矯枉之
志雖寇鄧之高勛耿賈之鴻烈分土不過大縣數四所
加特進朝請而已觀其治平臨政課職責咎將所謂道
之以政齊之以刑者乎若格之功臣其傷已甚何者直
䋲則虧喪恩舊撓情則違廢禁典選德則功不必厚舉
勞則人或未賢參任則羣心難塞並列則其敝未遠不
得不挍其勝否即以事相權故高秩厚禮允答元功峻
文深憲責成吏職建武之世侯者百餘若夫數公者則
與參國議分均休咎其餘並優以寬科完其封禄莫不
終以功名延慶于後昔留侯以爲高祖悉用蕭曹故人
而郭伋亦譏南陽多顯鄭興又戒功臣專任夫崇恩偏
授易起私溺之失至公均被必廣招賢之路意者不其
然乎永平中顯宗追感前世之功臣乃圖畫二十八將
於南宫雲臺其外又有王常李通竇融卓茂合三十二
人故依其本第係之篇末以志功臣之次云爾
竇融
竇融始以豪俠爲名拔起風塵之中以投天隙遂蟬蛻
王侯之尊終膺卿相之位此則徼功趣勢之士也及其
爵位崇滿至乃放遠權寵恂恂似若不能已者又何智
也嘗獨詳味此子之風度雖經國之術無足多談而進
退之禮良可言矣
竇憲
衛青霍去病資強漢之衆連年以事匃奴國耗大半矣
而猾虜未之勝後世猶傳其良將豈非以身名自終耶
竇憲率羌胡邊雜之師一舉而空朔庭至乃追奔稽落
之表飲馬北鞮之曲銘石負鼎薦告清廟列其功庸兼
茂於前多矣而後世莫稱者章末釁以降其實也是以
下流君子所甚惡焉夫二三子得之不過房帷之間非
復搜揚仄陋選舉而登也當青病奴僕之時竇將軍念
咎之日乃庸力之不暇思鳴之無晨何意裂膏腴享崇
號乎東方朔稱用之則爲虎不用則爲鼠信矣以此言
之士有懷琬琰以就煨塵者亦何可支哉
馬援
馬援騰聲三輔遨遊二帝及定節立謀以干時主將懷
負鼎之願盖爲千載之遇焉然其戒人之禍智矣而不
能自免於䜛隙豈功名之際理固然乎夫利不在身以
之謀事則智慮不私已以之斷義必厲誠能回觀物之
智而爲反身之察若施之於人則能恕自鑒其情亦明
矣
馮衍
夫貴者負埶而驕人才士負能而遺行其大略然也二
子不其然乎馮衍之引挑妻之譬得矣夫納妻皆知取
詈已者而取士則不能何也豈非反妬情易而恕義情
難光武雖得之於鮑永猶失之於馮衍夫然義直所以
見屈於既往守節故以彌阻於來情嗚呼
鮑永
鮑永守義於故主斯可以事新主矣恥以其衆受寵斯
可以受大寵矣若乃言之者雖誠而聞之未譬豈苟進
之悦易以情納持正之忤難以理求乎誠能釋利以循
道居方以從義君子之槩也
曹褒
漢初天下創定朝制無文叔孫通頗採經禮參酌秦法
雖適物觀時有救崩敝然先王之容典盖多闕矣是以
賈誼仲舒王吉劉向之徒懷憤歎息所不能已也資文
宣之遠圖明懿美而終莫或用故知自燕而觀有不盡
矣孝章永言前王明發興作專命禮臣撰定國憲洋洋
乎盛德之事焉而業絶天算議黜異端斯道竟復墜矣
夫三王不相襲禮五帝不相沿樂所以咸莖異調中都
殊絶况物運遷回情數萬化制則不能隨其流變品度
未足動其滋章斯固世主所當損益者也且樂非䕫襄
而新音代起律謝臯蘇而制令亟易修補舊文獨何猜
焉禮云禮云曷其然哉
丁鴻
孔子曰泰伯三以天下讓民無德而稱焉孟子曰聞伯
夷之風者貪夫廉懦夫有立志若乃泰伯以天下而違
周伯夷率潔情而去國並未始有其譲也故泰伯稱至
德伯夷稱賢人後世聞其譲而慕其風徇其名而昧其
致所以激詭行生而取與妄矣至夫鄧彪劉愷譲其弟
以取義使弟受非服而已厚其名於義不亦薄乎君子
立言非苟顯其理將以啓天下之方悟者立行非獨善
其身將以訓天下之方動者言行之所開塞可無慎哉
原丁鴻之心主於忠愛乎何其終悟而從義也異夫數
子類乎徇名者焉
班固
司馬遷班固父子其言史官載籍之作大義粲然著矣
議者咸稱二子有良史之才遷文直而事覈固文贍而
事詳若固之叙事不激詭不抑抗贍而不穢詳而有體
使讀之者亹亹而不厭信哉其能成名也彪固譏遷以
爲是非頗謬於聖人然其論議常排死節否正直而不
叙殺身成仁之爲美則輕仁義賤守節愈矣固傷遷博
物洽聞不能以智免極刑然亦身䧟大戮智及之而不
能守之嗚呼古人所以致論于目睫也
王充王符仲長統
百家之言政者尚矣大略歸乎寧固根柢革易時敝也
夫遭運無常意見偏雜故是非之論紛然相乖嘗試妄
論之以爲世非胥庭人乖鷇飲化迹萬肇情故萌生雖
周物之智不能研其權變山川之奥未足况其紆險則
應俗適事難以常條如使用審其道則殊塗同會才爽
其分則一豪以乖何以言之若夫玄聖御世則天同極
施舍之道宜無殊典而損益異運文朴遞行用明居晦
回沈於曩時興戈陳俎參差於上世及至戴黃屋服絺
衣豐薄不齊而致化則一亦有宥公族黥國儲寬慘巨
隔而防非必同此其分波而共源百慮而一致者也若
乃偏情矯用則枉直必過故葛屨履霜敝由崇儉楚楚
衣服戒在窮賒疎楚厚下以尾大陵弱歛威峻罰以苛
薄分崩斯曹魏之刺所以明乎國風周秦末軌所以彰
於微滅故用舍之端興敗資焉是以繁簡惟時寬猛相
濟刑書鐫鼎事有可詳三章在令取貴能約太叔致猛
政之褒國子流遺愛之涕宣孟改冬日之和平陽循畫
一之法斯實弛張之弘致可以徵其統乎數子之言當
世失得皆究矣然多謬通方之訓好申一隅之說貴清
淨者以席上爲腐議束名實者以柱下爲誕辭或推前
王之風可行於當年有引救敝之規宜流於長世稽之
篤論將爲敝矣如舟無推陸之分瑟非常調之音不限
局以疑遠不拘玄以妨素則化樞各管其極理略可得
而言與
崔駰
崔氏世有美才兼以沉淪典籍遂爲儒家文林駰瑗雖
先盡心於貴戚而能終之以居正則其歸旨異夫進趣
者乎李固高潔之士也與瑗鄰郡奉贄結好由此知名
杜喬之劾殆其過矣實之政論言當世理亂雖晁錯之
徒不能過也
黃憲
黃憲言論風旨無所傳聞然士君子見之者靡不服深
遠去玼吝將以道周性全無德而稱乎余曾祖穆侯以
爲憲隤然其處順淵乎其似道淺深莫臻其分清濁未
議其方若及門於孔氏其殆庶乎故嘗著論云
臧洪
雍丘之圍臧洪之感憤壯矣想其行跣且號束甲請舉
誠足憐也夫豪雄之所趨舍其與守義之心異乎若乃
締謀連衡懷詐筭以相尚者盖惟利勢所在而已况偏
城既危曹袁方穆洪圖指外敵之衡以紓倒縣之會忿
悁之師兵家所忌可謂懷哭秦之節存荆則未聞也
馬融
馬融辭命鄧氏逡巡隴漢之間將有意於居貞乎既而
羞曲士之節惜不貲之軀終以奢樂恣性黨附成譏固
知識能匡欲者鮮矣夫事苦則矜全之情薄生厚故安
存之慮深登高不懼者胥靡之人也坐不垂堂者千金
之子也原其大略歸於所安而已矣物我異觀亦更相
笑也
蔡邕
意氣之感士所不能忘也流極之運有生所共深悲也
當伯喈抱鉗扭徙幽裔仰日月而不見照燭臨風塵而
不得經過其意豈及語平日倖全人哉及觧刑衣竄甌
越潜舟江壑不知其遠捷步深林尚苦不密但願北首
舊丘歸骸先壟又可得乎董卓一旦入朝辟書先下分
明枉結信宿三遷匡道既申狂僣屢革資同人之先號
得北叟之後福属其慶者夫豈無懷君子斷刑尚或爲
之不舉况國憲倉卒慮不先圖矜懷變容而罰同邪黨
執政乃追怨子長謗書流後放此爲戮未或聞之典刑
荀爽
荀爽鄭玄申屠蟠俱以儒行爲處士累徵幷謝病不詣
及董卓當朝復備禮召之蟠玄竟不屈以全其高爽已
黃髮矣獨至焉未十旬而取卿相意者疑其乖趣舍余
竊傷其情以爲出處君子之大致也平運則弘道以求
志陵夷則濡跡以匡時荀公之急急自勵其濡跡乎不
然何爲違貞吉而履虎尾焉觀其遜言遷都之議以救
楊黃之禍及後潜圖董氏幾振國命所謂大直若屈道
固逶迤也
陳實
漢自中世以下閹豎擅恣故俗遂以遁身矯潔放言爲
高士有不談此者則芸夫牧豎已&KR0008;呼之矣故時政彌
惛而其風愈往唯陳先生進退之節必可度也據於德
故物不犯安於仁故不離羣行成乎身而道訓天下故
凶邪不能以權奪王公不能以貴驕所以聲教廢於上
而風俗清乎下也
李固
夫稱仁者其道弘矣立言踐行豈徒徇名安已而已哉
將以定去就之槩正天下之風使生以理全死與義合
也夫專爲義則傷生專爲生則騫義專爲物則害智專
爲已則損仁若義重於生舍生可也生重於義全生可
也上以殘闇失君道下以篤固盡臣節盡而死之則爲
殺身以成仁去之不爲求生以害仁也順桓之間國統
三絶太后稱制賊臣虎視李固據位持重以爭大義確
乎而不可奪豈不知守節之觸禍恥夫覆折之傷任也
觀其發正辭及所遺梁冀書雖機失謀乖猶戀戀而不
能已至矣哉社稷之心乎其顧視胡廣趙戒猶糞土也
陳蕃
桓靈之世若陳蕃之徒咸能樹立風聲抗論惛俗而驅
馳嶮&KR0008;之中與刑人腐夫同朝爭衡終取滅亡之禍者
彼非不能絜情志違埃霧也愍夫世士以離俗爲高而
人倫莫相恤也以遯世爲非義故屢退而不去以仁心
爲己任雖道遠而彌厲及遭際會恊策竇武自謂萬世
一遇也懔懔乎伊望之業矣功雖不終然其信義足以
携持民心漢世亂而不亡百餘年間數公之力也
王允
士雖以正立亦以謀濟若王允之推董卓而引其權伺
其間而敝其罪當此之時天下懸觧矣而終不以猜忤
爲釁者知其本於忠義之誠也故推卓不爲失正分權
不爲苟冒伺間不爲狙詐及其謀濟意從則歸成於正
也
李膺范滂
李膺振拔汙險之中藴義生風以鼓動流俗激素行以
恥威權立廉尚以振貴埶使天下之士奮迅感慨波蕩
而從之幽深牢破室族而不顧至於子伏其死而母歎
其義壯矣哉孔子曰道之將廢也與命也
孔融
昔諫大夫鄭昌有言山有猛獸者藜藿為之不採是以
孔父正色不容弑虐之謀平仲立朝有紓盗齊之望若
夫文舉之高志直情其所以動義槩而忤雄心故使移
鼎之迹事隔於人存代終之規啓機於身後也夫嚴氣
正性覆折而已豈有負園委屈可以每其生哉懔懔焉
皜皜焉其與琨玉秋霜比質可也
荀彧
自遷帝西京山東騰沸天下之命倒懸矣荀君乃越河
冀間關以從曹氏察其定舉措立言策崇明王略以急
國艱豈云因亂假義以就違正之謀乎誠仁爲己任期
紓人於倉卒也及阻董昭之議以致非命豈數也夫世
言荀君者通塞或過矣常以爲中賢以下道無求備智
筭有所研疎原始未必要末斯理之不可全詰者也以
衛賜之賢一說而斃兩國彼非薄於仁而欲之盖有全
必有喪也斯又功之不兼者也方時運之屯邅非雄力
無以濟其弱功高勢強則皇器自移矣此又時之不可
並也盖取其歸正而已亦殺身以成仁之事也
董卓
董卓初以琥闞爲情因遭崩剝之勢故得蹈藉彛倫毁
裂畿服夫以刳肝斮趾之性則羣生不足以厭其快然
猶折意縉紳遲疑陵奪尚有盗竊之道焉及殘寇乘之
倒山傾海崑岡之火自兹而焚版蕩之篇於焉而極嗚
呼人之生也難矣天地不仁甚矣
儒林
自光武中年以後干戈稍戢專事經學自是其風世篤
焉其服儒衣稱先王遊庠序聚橫塾者盖布之于邦域
矣若乃經生所處不遠萬里之路精盧暫建贏糧動有
千百其耆名高義開門受徒者編牒不下萬人皆專相
傳祖莫或訛雜至有紛爭王庭樹朋私里繁其章條穿
求崖穴以合一家之說故楊雄曰今之學者非獨爲之
華藻又從而綉其鞶帨夫書理無二義歸有宗而碩學
之徒莫之或從故通人鄙其固焉又雄所謂譊譊之學
各習其師也且觀成名高第終能遠至者盖亦寡焉而
迂滯若是矣然所談者仁義所傳者聖法也故人識君
臣父子之綱家知違邪歸正之路自桓靈之間君道秕
辟朝綱日陵國隙屢啓自中智以下靡不審其崩離而
權彊之臣息其闚盗之謀豪俊之夫屈於鄙生之議者
人誦先王言也下畏逆順勢也至如張温皇甫嵩之徒
功定天下之半聲馳四海之表俯仰顧盼則天業可移
猶鞠躬昏主之下狼狽折札之命散成兵就䋲約而無
悔心暨乎剝撓自極人神數盡然後羣英乘其運世德
終其祚跡衰敝之所由致而能多歴年所者豈非學之
效乎故先師垂典文褒勵學者之功篤矣切矣不循春
秋至乃比於殺逆其將有意乎
南蠻西南夷
漢氏征伐戎狄有事邊遠蓋亦與王業而終始矣至於
傾沒疆垂喪師敗將者不出時歲卒能開四夷之境欵
殊俗之附若乃文約之所沾漸風聲之所周流幾將日
所出入處也著自山經水志者亦略及焉雖服畔難常
威澤時曠及其化行則緩耳雕脚之倫獸居鳥語之類
莫不舉種盡落回面而請吏陵海越障累譯以内属焉
故其錄名中郎校尉之署編數都護部守之曹動以數
百萬計若乃藏山隱海之靈物沈沙棲陸之瑋寶莫不
呈表怪麗雕被宫幄焉又其寶&KR1970;火毳馴禽封獸之賦
軨積於内府夷歌巴舞殊音異節之技列倡于外門豈
柔服之道必足於斯然亦云致遠者矣蠻夷雖附阻巖
谷而類有土居連涉荆交之區布護巴庸之外不可量
極然其凶勇校筭薄於羌狄故陵暴之害不能深也西
南之徼尤爲劣焉故關守永昌肇自遠離啓土立人至
今成都焉
西羌
羌戎之患自三代尚矣漢世方之匃奴頗爲衰寡而中
興以後邊難漸大朝規失綏御之和戎帥騫然諾之信
其内属者或倥偬於豪右之手或屈折於奴僕之勤塞
候時清則憤怒而思禍桴革暫動則属鞬以鳥驚故永
初之間羣種蜂起遂觧仇嫌結盟詛招引山豪轉相嘯
聚揭木爲兵負柴爲械轂馬揚埃陸梁於三輔建號稱
制恣睢於北地東犯趙魏之郊南入漢蜀之鄙塞隍中
斷隴道燒陵園剽城市傷敗踵係羽書日聞并凉之士
特衝殘斃壯悍則委身于兵場女婦則徽纆而爲虜發
塜露胔死生塗炭自西戎作逆未有陵斥上國若斯其
熾也和熹以女君親政威不外接朝議憚兵力之損情
存苟安或以邊州難援宜見捐棄或懼疽食浸淫莫知
所限謀夫回遑猛士疑慮遂徙西河四郡之人雜寓關
右之縣發屋伐樹塞其戀土之心燔破貲積以防顧還
之思於是諸將鄧隲任尚馬賢皇甫規張奐之徒爭設
雄規更奉征討之命徵兵會衆以圖其隙馳騁東西奔
救首尾搖動數州之境日耗千金之資至於假人增賦
借奉王侯引金錢縑綵之珍徵粮粟鹽鐵之積所以賂
遺購賞轉輸勞來之費前後數十巨萬或梟剋酋徤摧
破附落降俘載路牛羊滿山軍書未奏其利害而離叛
之狀已言矣故得不酬失功不半勞暴露師徒連年而
無所勝官人屈竭烈士憤喪段熲受事專掌軍任資山
西之猛性綀戎俗之態情窮武思盡飈銳以事之被羽
前登身當百死之陳蒙沒冰雪經履千折之道始殄西
種卒定東寇若乃陷擊之所殱傷追走之所崩籍頭顱
斷落於萬丈之山支革判觧於重崖之上不可校計其
能穿竄草石自脱于鋒鏃者百不一二而張奐盛稱戎
狄一氣所生不宜誅盡流血汙野傷和致妖是何言之
迂乎羌雖外患實深内疾若攻之不根是養疾疴于心
腹也惜哉寇敵略定矣而漢祚亦衰焉嗚呼昔先王疆
理九土判别畿荒知夷貊殊性難以道御故斥遠諸華
薄其貢職唯與辭要而己若二漢御戎之方失其本矣
何則先零侵境趙充國遷之内地當煎作寇馬文淵徙
之三輔貪其暫安之勢信其馴服之情計日用之權宜
忘經世之遠略豈夫識微者之為乎故微子垂泣於象
箸辛有浩歎于伊川也
西域
西域風土之載前古未聞也漢世張騫懷致遠之略班
超奮封侯之志終能立功西遐羈服外域自兵威之所
肅服財賂之所懷誘莫不獻方竒納愛質露頂肘行東
向而朝天子故設戊已之官分任其事建都護之帥總
領其權先馴則賞籝金而賜龜綬後服則繫頭顙而釁
北闕立屯田於膏腴之野列郵置於要害之路馳命走
驛不絶于時月商胡販客日欵于塞下其後甘英乃抵
條支而歴安息臨四海以望大秦距玉門陽關者四萬
餘里靡不周盡焉若其境俗性智之優薄産載物類之
區品川河嶺障之基源氣節凉暑之通隔梯山棧谷䋲
行沙度之道身熱首痛風灾鬼難之域莫不備寫情形
審求根實至於佛道神化興自身毒而二漢方志莫有
稱焉張騫但著地多暑溼乘象而戰班勇雖列其奉浮
圖不殺伐而精文善法𨗳達之功靡所傳述余聞之後
說也其國則殷乎中土玉燭和氣靈聖之所降集賢懿
之所挺生神迹詭怪則理絶人區感騐明顯則事出天
外而騫超無聞者豈其道閉往運數開叔葉乎不然何
誣異之甚也漢自楚英始盛齋戒之祀桓帝又修華蓋
之飾將微意未譯而但神明之邪詳其清心釋累之訓
空有兼遣之宗道書之流也且好仁惡殺蠲敝崇善所
以賢達君子多愛其法焉然好大不經竒譎無已雖鄒
衍談天之辨莊周蝸角之論尚未足以槩其萬一又精
靈起滅因報相尋若曉而昧者故通人多感焉盖𨗳俗
無方適物異會取諸同歸措夫疑說則大道通矣
文章辨體彙選卷三百八十八
