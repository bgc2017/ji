文章辨體彙選卷六百五十一
明賀復徵編
碑十(家廟)
魏博節度觀察使沂國公先廟碑銘(唐韓愈)
元和八年十一月壬子上命丞相元衡丞相吉甫丞
相絳召太史尚書比部郎中韓愈至政事堂傳詔曰
田弘正始有廟京師朕惟弘正先祖父厥心靡不嚮
帝室訖不得施乃以教付厥子維弘正銜訓嗣事朝
夕不怠以能迎天之休顯有丕功維父子繼忠孝予
惟寵嘉之是以命汝愈銘欽哉惟時臣愈承命悸恐
明日詣東上閤門拜疏辭謝不報退伏念昔者魯僖
公能遵其祖伯禽之烈周天子實命其史臣克作為
駉駜(音必)泮閟之詩使聲於其廟以假魯靈今天子嘉
田侯服父訓不違用康靖我國家蓋寵銘之所以休
寕田氏之祖考而臣適執筆隸太史奉明命其何以
辭謹按魏博節度使銀青光禄大夫檢校工部尚書
兼魏州大都督府長史御史大夫沂國公田弘正北
平盧龍人故為魏博諸將忠孝畏慎田季安卒其子
幼弱用故事代父人吏不附迎弘正於其家使領軍
事弘正籍其軍之衆與六州之人還之朝廷悉除河
北故事比諸州故得用為帥已而復贈其父故滄洲
刺史兵部尚書母夫人鄭氏梁國太夫人得立廟祭
三代曾祖都水使者府君祭初室祖安東司馬贈㐮
州刺史府君祭二室兵部府君祭東室其銘曰
唐繼古帝海外受制狎于大寕燕盗以驚群黨相維河
北失平號登元和大聖載營風揮日舒咸順指令嶪業
魏土嬰兒戲兵吏戎愁毒莫保腰頸人曰田侯其德可
倚呌譟奔趨乘門請起田侯攝事奉我天明束縛弓戈
攷校度程提疆籍戶來復邦經帝欽良臣曰維錫予嗟
我六州始復故初告慶於宗以降命書旌節有韜豹尾
神旗櫜兜戟纛以長魏師田侯稽首臣愚不肖迨兹有
成祖考之教帝曰俞哉維汝忠孝予思乃父追秩夏卿
嫓德娠賢梁國是榮田侯作廟相方視阯見於蓍龜祖
考咸喜暨暨田侯兩有文武訖其外庸可作承輔咨汝
田侯勿亟勿遲觀饗式時爾祖爾思
文潞公家廟碑(宋司馬光)
先王之制自天子至於官師皆有廟君子將營宫室
宗廟為先居室為後及秦非笑聖人蕩滅典禮務尊
君卑臣於是天子之外無敢營宗廟者漢世公卿貴
人多建祠堂於墓所在都邑則鮮焉魏晉以降漸復
廟制其後遂著於今以官品為所祀世之數差唐侍
中王珪不立私廟為執法所紏太宗命有司為之營
搆以恥之是以唐世貴臣皆有廟及五代蕩析士民
求生有所未遑禮頽教陊廟制遂絶宋興夷亂蘇疲
久而未講仁宗皇帝閔羣臣貴極公相而祖禰食於
寝儕於庶人慶歷元年因郊祀赦聽文武官依舊式
立家廟令雖下有司莫之舉士大夫亦以耳目久不
際往往不知廟之可設於家也皇祐二年天子宗祀
禮成平章事宋公奏言有司不能推述先典明諭上
仁因循顧望遂踰十載緣偷襲弊殊可嗟閔臣嘗因
進對屡聞聖言謂諸臣專殖第産不立私廟睿心至
意形於嘆息蓋由古今異宜封爵殊制因疑成憚遂
格詔書請下禮官儒臣議定制度於是翰林承旨而
下共奏請自平章事以上立四廟東宫少保以上三
廟其餘器服儀範俟更参酌以聞是歲十二月詔如
其請既而在職者違慢相尚迄今廟制卒不立公卿
亦安故習常得諉以為辭無肯唱衆為之者獨平章
事文公首奏乞立廟河南明年七月有詔可之然尚
未知築搆之式靡所循依至和初西鎮長安訪唐朝
之存者得杜岐公舊迹止餘一堂四室及旁兩翼嘉
祐元年始倣而營之三年增置前兩廡及門東廡以
藏祭器西廡以藏家譜祊在門中之右省牲展饌滌
濯在中門之左庖厨在其東南其門外再重西折而
南出四年秋廟成以入輔出藩未嘗踰時安處於洛
元豐三年秋留守西都始釁廟而祀焉一旦授光以
家譜曰予欲志族世之所從來及廟之所由立垂示
後昆而為我叙其事欵於石光竊惟公追遠復古率
禮興化之盛德不可以無傳雖自知不文不敢辭謹
叙而銘之按譜云文氏之先出陳公子完以謚為氏
與翼祖諱同至秦有丕丕生河東太守教始家平陽
其後有韶漢末為揚州刺史自韶以來世乃可譜韶
之六世孫頻後魏北綘太守頻曾孫顯雋以别駕從
北齊高祖起晉州就霸業戰功居多終兖州刺史頻
之六世孫曰肅曰君洪肅仕隋為穎州郡丞名列循
吏以公直抗宇文述老幼秩君洪從唐高祖起晉陽
為右衞將軍太子建成餘黨攻宫門君洪首奮挺出
戰沒頻之八世孫曰暉曰播暉相中宗誅張易之奪
武后天下歸之唐用仇人䜛謫死嶠南播有史學官
至給事中君洪之曾孫羽為御史中丞肅之四世孫
括為御史大夫括孫晦為太子賓客晦兄昕為義成
節度使曍為散騎常侍榮冠當時自顯雋至晦皆有
傳見於史其家自平陽城遷太平或遷蒲阪或遷寳
鼎晦之從父昆弟晤為北都留守判官始居介休晤
生汾州参軍檖檖生館館生澤州錄事恭軍即公之
高祖考也諱沿曾祖考諱某仕後唐歴晉城天池平
城三主簿避晉高祖諱更其氏曰文歴崞太谷二令
漢高祖即位復舊氏更名某漢失天下其支别者自
歸於晉陽復事之終嵐州錄事恭軍祖考諱某辟石
州幕府棄官歸鄉里太宗皇帝平晉陽召之不起以
廟諱故復為文氏考諱某以儒學進歴十三官所至
以彊直勤敏振利攘害名聞達不可掩判三司開拆
磨勘司終主客郎中河東轉運司其制行之詳見於
故平章事晏公恭知政事王公所譔墓誌及碑公貴
朝廷褒榮三代贈官皆至太師中書令兼尚書令爵
燕周魏三國公廟成澤州府君為第一室夫人某氏
配燕公為第二室燕國太夫人宋氏配周公為第三
室周國太夫人王氏越國太夫人郭氏配魏公居東
室魏國太夫人耿氏魯國太夫人申氏配公以廟制
未備不敢作主用晉荀安昌公祠制作神板采唐周
元陽議祠以元日寒食秋分冬夏至致齊一日又以
或受詔之四方人不常其居乃酌古諸侯載遷主之
義作車奉神板以行此皆禮之所從宜者也其銘曰
欝彼喬木茂於苞根浩彼長川發於浚源矧人之生云
誰敢諼天祐有宋誕生哲臣乃幹樞軸乃秉鎔鈞克釐
克諧允武允文甘陵有妖悖暴紛囂公往逍遙不日而
消仁祖遘疾羣心震慄公入密勿四海清謐出殿方維
為諸侯師以惠以綏不廢其威至也民悅去也民思其
思如何式謠且歌歌政之和在洛為多謀居之安疇如
得民公自汾渚遷於洛滸允樂兹土永燕私處伊水洋
洋山木蒼蒼是掄是剫是斷是斵達于有洛是相是虞
是卜是諏是築是捄是植是扶是茨是塗作廟渠渠新
廟既成室家是營公曰予居風雨是撫勿侈勿崇予躬
是容人痺公堂公曰予康人隘公廷公曰予寕人勿予
隘維子孫是賴人勿予痺維子孫是利克恭克儉予履
予視俾躬之為美匪目之為䴡廟堂既闢四室有侐豢
牲孔碩導黍及稷豆籩既滌掃洒既備旨酒既沛刲牲
為饎乃薦乃陳苾苾芬芬祖考欣欣百嘏來臻天錫公
祉強胡壽愷帝錫公禄崇榮豐泰天匪公私公德是宜
帝匪公優公勲是醻公拜稽首揚天子之休思純終始
式詒孫子子子孫孫勿替勿忘時奉烝嘗保公之烈光
左丞李公家廟碑(元姚燧)
燧嘗觀人臣私廟之祭易乎古而難於今三代不論
也漢之時功臣侯者土地人民傳及子孫故嗣侯得
以致隆數於其祖考世世無有所殺後封功臣皆虚
邑無有土地人民子孫或官卑力微往往不能為廟
與雖為廟以記曰父為大夫子為士葬以大夫祭以
士祭既用生者之禄勢有必不能致隆者姑借先宋
氏言之如文潞國作廟洛西其先未嘗將相也顧受
祭將相潞國嘗將相者其及子甫惟得祭以大夫禄
是於不為將相者致隆其真為將相者復加殺也如
斯者幾何人哉惟吕正獻惠穆於文靖范忠宣恭獻
於文正世其將相者史册二百年間纔十三見事亦
曠世而希有者也然自中原以來漢人父子相者故
丞相史忠武公與今資善大夫中書左丞贈銀青榮
禄大夫平章政事謚武愍公二家重輝襲芳震耀一
時豈獨為之子者信敬於昭昭厥考亦足以慰靈於
冥冥矣惟李氏家隴西成紀者實秦將信諸孫漢至
六朝門閥甚峻惟與崔盧鄭氏姻不連他族唐李王
西夏甚盛強宋金嘗加兵終莫能服我太祖始平之
其宗有守元納城者獨戰死不下子惟忠尚少求從
父死為今分土淄州諸侯王所得於公為考後以金
符監淄州有子十三人公次居四王妃愛其穎異嘗
子之在先朝故事凡諸侯王各以其府一官入参决
尚書事公代其兄為之李璮為逆有迹淄州君獨從
公馳聞璮繫闔門獄中璮誅得出上盡賜償所亡失
授公淄萊路奥魯總管後改宣武將軍益都淄萊路
新軍萬戶與城夾寨圍吕文煥㐮陽四年始下之加
明威將軍虎符丞相伯顔南征宋兵戍郢十萬城西
郢鎖戰艦絶隘為陣我舟不可越乃渠黃灣拖舟泛
籐湖以出唐港棄郢去留公後拒敗其追兵行拔新
城沙洋下復破夏貴陽邏口下鄂漢陽從故丞相阿
里公時以左丞戰荆口禽高世傑下岳進阮沙市下
荆南傳檄歸峽辰沅清澧常德諸州皆下之又徙鎮
常德左丞徇地湖南丞相兵及淛西以地遠援疏詔
公與宋都統張茂實吕師䕫闢都元帥府江右公為
左副都元帥破劉槃軍下隆興禽熊飛建昌撫瑞吉
贑與廣閩諸州皆下會宋幼主出降其將相張世傑
陳宜中挾益王昰衞王昺浮海趨福立益王元以景
炎閩廣諸州應者十五郡縣豪傑亦争起兵公出定
反地大破吳浚軍十萬南豊浚走如張文虎復合兵
十萬又破之兜港伏屍三十里浚走合其相文天祥
瑞金又大破之天祥走據汀别將孔遵窮追併破趙
孟營軍復其州而還隆興守帥覬利巨室罪以隂與
賊連已誅夷百三十家公還白其非事出其未盡誅
者獄中帥府改宣慰司加昭勇大將軍同知江西宣
慰司事尋加鎮國上將軍福建宣慰使又改江西宣
慰使天祥復陷汀行收兵出興國又擊走之追四百
里及之空坑散降其衆二十餘萬禽趙時賞以下文
武將吏數百人拜参知政事行中書省江西益王殂
廟以端宗世傑復立衞王元以祥興移柵海中崕山
近去廣治四百里授蒙古漢軍都元帥經略廣東進
復梅循英德與廣之清遠走王道夫擊凌震海上獲
船三百艘禽將吏宋邁以下二百人又破其餘軍茭
塘江淮省亦遣都元帥張弘範至自漳與共圍崕山
勢計窮蹙度不能國資政陸秀夫抱衞王蹈海死獲
其金璽其將吏死焚溺者十萬餘人翟國秀凌震皆
降世傑遁去風壊舟死海淩港南海平朝京師上勞
苦之其將佐與錫晏者二百功陞者千授資善大夫
中書左丞移省荆湖凡虜男女奴鬻之者皆罪而正
之常德辰澧沅靖五州大荒民至易子以糴為發廩
賑之所活為口亡慮十萬計征占城詔使給糧仗造
舟海南取得其宜黎儋之民勸趨之疾還詔從皇子
鎮南王征交趾敗其兵天長府其王遂舉國航海將
舟師追之敗諸洋中獲海艘三百始公策城天長儲榖
待賊敓衆議不果盛夏軍士疾作漲潦冒榮遽議旋
軍賊躡敗吾後拒王以公殿賊閉永平關傳藥弩矢
射公貫膝負創奪關出境以毒發薨思明州年止五
十最其平生小大百戰下城邑百有五為戶三百萬
嗚呼其亦勤已後薨七年而贈官賜謚封公之命始
下玉音仁照恩重書棺人臣獲此哀榮極矣公雖不
可作已安知其不骨肉九京邪公諱恒字德卿自號
長白篤孝純至淄州君卒方擊兩王閩廣淄州君顧
言我死必無計吾兒使會喪縱敵南海平始克銜哀
摧慟屡絶且謂所從曰為我語諸昆弟妻子吾不得
以時喪先公既抱恨終天今復棄養太夫人而身先
朝露於是遐夷吾目不瞑下泉矣其謹事之夫人王
氏視分上諸侯王之妃姑也訃至夫人秘不敢聞之
姑惟發哀私室公則再見夢太夫人曰兒今死戰日
南矣太夫人泣言吾再夢如是豈誠然耶夫人始情
告曰婦無以安吾姑氏心也覆是久矣始哭厥喪嗚
呼死而精魂猶惓惓其親可哀也已可哀也巳子二
人世安以監廣州從朗京師授新軍萬戶同知江西
宣慰司事再嗣公益都淄萊本軍萬戶後以正議大
夫仍將本軍僉江西行中書省事再陞中奉大夫参
知政事行尚書省江西尚書省罷今以上官参知政
事行尚書省仍江西嗚呼六官而三踐公武已可見
其才之無羞乎職者自其既相亦解兵其弟世雄以
宣武將軍將之乃作河洪之詩使歌以祀公其辭曰
李氏之在與水細大河洪姑臧有夏而王越三百年傳
歴既長極崇而隳亦天之道日月作矣衆星匿耀王孫
始卑徂東自西淄水幽幽束楚之流曰位不豐猶監一
州有蟊吾民有梟吾土吾力不能天子肆汝從父奔告
帝嘉為心廼陟潛沉寝向用公泱泱漢水南紀所恃為
一㐮陽金湯陛陛公將萬夫長圍四&KR1124;而竟下之岷江
失藩治流列城振落摧乾至莫難一文軌判裂萬里收
功九重授策維是武庚狂志復殷爵人年號大蠢甌閩
終兄弟及公膺奮擊與鬭四年崕山剪克血其䲔鯢南
海無波廐馬笥衣其賚如何帝曰汝烈宜置左相授兵
而子西護湖廣公拜稽首天子萬年帝德聖神臣何力
焉湖廣聽命壌三千里隂翕陽施賞刑日已反其占城
轉粟黎儋歸佐皇子致討日南不測風洋冒履而三由
淄而漢由江而海其涉日深蜚聲日大蕞爾南夷曰尺
箠笞狃勝者家輕於出危賊策我師不能炎暑敦弓綿
力犀甲敗雨避來弗迎邀歸以争既犇先偏左廣亦傾
孰作士氣公殿奮武斬輻短兵援桴鼓鼓格鬭比死冠
纓不顛果轊馬革踐迹文淵維昔禡時皂纛有翩廼今
還歸粉篆丹旃兆夢悠悠魂魄遼遠致身移忠維孝其
本黼扆思之錄其庸勞寵幽至公可謂曰遭公亡不亡
公有良子亦秉國鈞寳其實似有嚴作廟籩簋維時神
容與邪去此奚之維淄維漢維江維海其流或枯廟主
斯毁何以䴡牲樂石峩峩太史詩之以侑以歌
文章辨體彙選卷六百五十一
文章辨體彙選卷六百五十一
明賀復徵編
碑十(家廟)
魏博節度觀察使沂國公先廟碑銘(唐韓愈)
元和八年十一月壬子上命丞相元衡丞相吉甫丞
相絳召太史尚書比部郎中韓愈至政事堂傳詔曰
田弘正始有廟京師朕惟弘正先祖父厥心靡不嚮
帝室訖不得施乃以教付厥子維弘正銜訓嗣事朝
夕不怠以能迎天之休顯有丕功維父子繼忠孝予
惟寵嘉之是以命汝愈銘欽哉惟時臣愈承命悸恐
明日詣東上閤門拜疏辭謝不報退伏念昔者魯僖
公能遵其祖伯禽之烈周天子實命其史臣克作為
駉駜(音必)泮閟之詩使聲於其廟以假魯靈今天子嘉
田侯服父訓不違用康靖我國家蓋寵銘之所以休
寕田氏之祖考而臣適執筆隸太史奉明命其何以
辭謹按魏博節度使銀青光禄大夫檢校工部尚書
兼魏州大都督府長史御史大夫沂國公田弘正北
平盧龍人故為魏博諸將忠孝畏慎田季安卒其子
幼弱用故事代父人吏不附迎弘正於其家使領軍
事弘正籍其軍之衆與六州之人還之朝廷悉除河
北故事比諸州故得用為帥已而復贈其父故滄洲
刺史兵部尚書母夫人鄭氏梁國太夫人得立廟祭
三代曾祖都水使者府君祭初室祖安東司馬贈㐮
州刺史府君祭二室兵部府君祭東室其銘曰
唐繼古帝海外受制狎于大寕燕盗以驚群黨相維河
北失平號登元和大聖載營風揮日舒咸順指令嶪業
魏土嬰兒戲兵吏戎愁毒莫保腰頸人曰田侯其德可
倚呌譟奔趨乘門請起田侯攝事奉我天明束縛弓戈
攷校度程提疆籍戶來復邦經帝欽良臣曰維錫予嗟
我六州始復故初告慶於宗以降命書旌節有韜豹尾
神旗櫜兜戟纛以長魏師田侯稽首臣愚不肖迨兹有
成祖考之教帝曰俞哉維汝忠孝予思乃父追秩夏卿
嫓德娠賢梁國是榮田侯作廟相方視阯見於蓍龜祖
考咸喜暨暨田侯兩有文武訖其外庸可作承輔咨汝
田侯勿亟勿遲觀饗式時爾祖爾思
文潞公家廟碑(宋司馬光)
先王之制自天子至於官師皆有廟君子將營宫室
宗廟為先居室為後及秦非笑聖人蕩滅典禮務尊
君卑臣於是天子之外無敢營宗廟者漢世公卿貴
人多建祠堂於墓所在都邑則鮮焉魏晉以降漸復
廟制其後遂著於今以官品為所祀世之數差唐侍
中王珪不立私廟為執法所紏太宗命有司為之營
搆以恥之是以唐世貴臣皆有廟及五代蕩析士民
求生有所未遑禮頽教陊廟制遂絶宋興夷亂蘇疲
久而未講仁宗皇帝閔羣臣貴極公相而祖禰食於
寝儕於庶人慶歷元年因郊祀赦聽文武官依舊式
立家廟令雖下有司莫之舉士大夫亦以耳目久不
際往往不知廟之可設於家也皇祐二年天子宗祀
禮成平章事宋公奏言有司不能推述先典明諭上
仁因循顧望遂踰十載緣偷襲弊殊可嗟閔臣嘗因
進對屡聞聖言謂諸臣專殖第産不立私廟睿心至
意形於嘆息蓋由古今異宜封爵殊制因疑成憚遂
格詔書請下禮官儒臣議定制度於是翰林承旨而
下共奏請自平章事以上立四廟東宫少保以上三
廟其餘器服儀範俟更参酌以聞是歲十二月詔如
其請既而在職者違慢相尚迄今廟制卒不立公卿
亦安故習常得諉以為辭無肯唱衆為之者獨平章
事文公首奏乞立廟河南明年七月有詔可之然尚
未知築搆之式靡所循依至和初西鎮長安訪唐朝
之存者得杜岐公舊迹止餘一堂四室及旁兩翼嘉
祐元年始倣而營之三年增置前兩廡及門東廡以
藏祭器西廡以藏家譜祊在門中之右省牲展饌滌
濯在中門之左庖厨在其東南其門外再重西折而
南出四年秋廟成以入輔出藩未嘗踰時安處於洛
元豐三年秋留守西都始釁廟而祀焉一旦授光以
家譜曰予欲志族世之所從來及廟之所由立垂示
後昆而為我叙其事欵於石光竊惟公追遠復古率
禮興化之盛德不可以無傳雖自知不文不敢辭謹
叙而銘之按譜云文氏之先出陳公子完以謚為氏
與翼祖諱同至秦有丕丕生河東太守教始家平陽
其後有韶漢末為揚州刺史自韶以來世乃可譜韶
之六世孫頻後魏北綘太守頻曾孫顯雋以别駕從
北齊高祖起晉州就霸業戰功居多終兖州刺史頻
之六世孫曰肅曰君洪肅仕隋為穎州郡丞名列循
吏以公直抗宇文述老幼秩君洪從唐高祖起晉陽
為右衞將軍太子建成餘黨攻宫門君洪首奮挺出
戰沒頻之八世孫曰暉曰播暉相中宗誅張易之奪
武后天下歸之唐用仇人䜛謫死嶠南播有史學官
至給事中君洪之曾孫羽為御史中丞肅之四世孫
括為御史大夫括孫晦為太子賓客晦兄昕為義成
節度使曍為散騎常侍榮冠當時自顯雋至晦皆有
傳見於史其家自平陽城遷太平或遷蒲阪或遷寳
鼎晦之從父昆弟晤為北都留守判官始居介休晤
生汾州参軍檖檖生館館生澤州錄事恭軍即公之
高祖考也諱沿曾祖考諱某仕後唐歴晉城天池平
城三主簿避晉高祖諱更其氏曰文歴崞太谷二令
漢高祖即位復舊氏更名某漢失天下其支别者自
歸於晉陽復事之終嵐州錄事恭軍祖考諱某辟石
州幕府棄官歸鄉里太宗皇帝平晉陽召之不起以
廟諱故復為文氏考諱某以儒學進歴十三官所至
以彊直勤敏振利攘害名聞達不可掩判三司開拆
磨勘司終主客郎中河東轉運司其制行之詳見於
故平章事晏公恭知政事王公所譔墓誌及碑公貴
朝廷褒榮三代贈官皆至太師中書令兼尚書令爵
燕周魏三國公廟成澤州府君為第一室夫人某氏
配燕公為第二室燕國太夫人宋氏配周公為第三
室周國太夫人王氏越國太夫人郭氏配魏公居東
室魏國太夫人耿氏魯國太夫人申氏配公以廟制
未備不敢作主用晉荀安昌公祠制作神板采唐周
元陽議祠以元日寒食秋分冬夏至致齊一日又以
或受詔之四方人不常其居乃酌古諸侯載遷主之
義作車奉神板以行此皆禮之所從宜者也其銘曰
欝彼喬木茂於苞根浩彼長川發於浚源矧人之生云
誰敢諼天祐有宋誕生哲臣乃幹樞軸乃秉鎔鈞克釐
克諧允武允文甘陵有妖悖暴紛囂公往逍遙不日而
消仁祖遘疾羣心震慄公入密勿四海清謐出殿方維
為諸侯師以惠以綏不廢其威至也民悅去也民思其
思如何式謠且歌歌政之和在洛為多謀居之安疇如
得民公自汾渚遷於洛滸允樂兹土永燕私處伊水洋
洋山木蒼蒼是掄是剫是斷是斵達于有洛是相是虞
是卜是諏是築是捄是植是扶是茨是塗作廟渠渠新
廟既成室家是營公曰予居風雨是撫勿侈勿崇予躬
是容人痺公堂公曰予康人隘公廷公曰予寕人勿予
隘維子孫是賴人勿予痺維子孫是利克恭克儉予履
予視俾躬之為美匪目之為䴡廟堂既闢四室有侐豢
牲孔碩導黍及稷豆籩既滌掃洒既備旨酒既沛刲牲
為饎乃薦乃陳苾苾芬芬祖考欣欣百嘏來臻天錫公
祉強胡壽愷帝錫公禄崇榮豐泰天匪公私公德是宜
帝匪公優公勲是醻公拜稽首揚天子之休思純終始
式詒孫子子子孫孫勿替勿忘時奉烝嘗保公之烈光
左丞李公家廟碑(元姚燧)
燧嘗觀人臣私廟之祭易乎古而難於今三代不論
也漢之時功臣侯者土地人民傳及子孫故嗣侯得
以致隆數於其祖考世世無有所殺後封功臣皆虚
邑無有土地人民子孫或官卑力微往往不能為廟
與雖為廟以記曰父為大夫子為士葬以大夫祭以
士祭既用生者之禄勢有必不能致隆者姑借先宋
氏言之如文潞國作廟洛西其先未嘗將相也顧受
祭將相潞國嘗將相者其及子甫惟得祭以大夫禄
是於不為將相者致隆其真為將相者復加殺也如
斯者幾何人哉惟吕正獻惠穆於文靖范忠宣恭獻
於文正世其將相者史册二百年間纔十三見事亦
曠世而希有者也然自中原以來漢人父子相者故
丞相史忠武公與今資善大夫中書左丞贈銀青榮
禄大夫平章政事謚武愍公二家重輝襲芳震耀一
時豈獨為之子者信敬於昭昭厥考亦足以慰靈於
冥冥矣惟李氏家隴西成紀者實秦將信諸孫漢至
六朝門閥甚峻惟與崔盧鄭氏姻不連他族唐李王
西夏甚盛強宋金嘗加兵終莫能服我太祖始平之
其宗有守元納城者獨戰死不下子惟忠尚少求從
父死為今分土淄州諸侯王所得於公為考後以金
符監淄州有子十三人公次居四王妃愛其穎異嘗
子之在先朝故事凡諸侯王各以其府一官入参决
尚書事公代其兄為之李璮為逆有迹淄州君獨從
公馳聞璮繫闔門獄中璮誅得出上盡賜償所亡失
授公淄萊路奥魯總管後改宣武將軍益都淄萊路
新軍萬戶與城夾寨圍吕文煥㐮陽四年始下之加
明威將軍虎符丞相伯顔南征宋兵戍郢十萬城西
郢鎖戰艦絶隘為陣我舟不可越乃渠黃灣拖舟泛
籐湖以出唐港棄郢去留公後拒敗其追兵行拔新
城沙洋下復破夏貴陽邏口下鄂漢陽從故丞相阿
里公時以左丞戰荆口禽高世傑下岳進阮沙市下
荆南傳檄歸峽辰沅清澧常德諸州皆下之又徙鎮
常德左丞徇地湖南丞相兵及淛西以地遠援疏詔
公與宋都統張茂實吕師䕫闢都元帥府江右公為
左副都元帥破劉槃軍下隆興禽熊飛建昌撫瑞吉
贑與廣閩諸州皆下會宋幼主出降其將相張世傑
陳宜中挾益王昰衞王昺浮海趨福立益王元以景
炎閩廣諸州應者十五郡縣豪傑亦争起兵公出定
反地大破吳浚軍十萬南豊浚走如張文虎復合兵
十萬又破之兜港伏屍三十里浚走合其相文天祥
瑞金又大破之天祥走據汀别將孔遵窮追併破趙
孟營軍復其州而還隆興守帥覬利巨室罪以隂與
賊連已誅夷百三十家公還白其非事出其未盡誅
者獄中帥府改宣慰司加昭勇大將軍同知江西宣
慰司事尋加鎮國上將軍福建宣慰使又改江西宣
慰使天祥復陷汀行收兵出興國又擊走之追四百
里及之空坑散降其衆二十餘萬禽趙時賞以下文
武將吏數百人拜参知政事行中書省江西益王殂
廟以端宗世傑復立衞王元以祥興移柵海中崕山
近去廣治四百里授蒙古漢軍都元帥經略廣東進
復梅循英德與廣之清遠走王道夫擊凌震海上獲
船三百艘禽將吏宋邁以下二百人又破其餘軍茭
塘江淮省亦遣都元帥張弘範至自漳與共圍崕山
勢計窮蹙度不能國資政陸秀夫抱衞王蹈海死獲
其金璽其將吏死焚溺者十萬餘人翟國秀凌震皆
降世傑遁去風壊舟死海淩港南海平朝京師上勞
苦之其將佐與錫晏者二百功陞者千授資善大夫
中書左丞移省荆湖凡虜男女奴鬻之者皆罪而正
之常德辰澧沅靖五州大荒民至易子以糴為發廩
賑之所活為口亡慮十萬計征占城詔使給糧仗造
舟海南取得其宜黎儋之民勸趨之疾還詔從皇子
鎮南王征交趾敗其兵天長府其王遂舉國航海將
舟師追之敗諸洋中獲海艘三百始公策城天長儲榖
待賊敓衆議不果盛夏軍士疾作漲潦冒榮遽議旋
軍賊躡敗吾後拒王以公殿賊閉永平關傳藥弩矢
射公貫膝負創奪關出境以毒發薨思明州年止五
十最其平生小大百戰下城邑百有五為戶三百萬
嗚呼其亦勤已後薨七年而贈官賜謚封公之命始
下玉音仁照恩重書棺人臣獲此哀榮極矣公雖不
可作已安知其不骨肉九京邪公諱恒字德卿自號
長白篤孝純至淄州君卒方擊兩王閩廣淄州君顧
言我死必無計吾兒使會喪縱敵南海平始克銜哀
摧慟屡絶且謂所從曰為我語諸昆弟妻子吾不得
以時喪先公既抱恨終天今復棄養太夫人而身先
朝露於是遐夷吾目不瞑下泉矣其謹事之夫人王
氏視分上諸侯王之妃姑也訃至夫人秘不敢聞之
姑惟發哀私室公則再見夢太夫人曰兒今死戰日
南矣太夫人泣言吾再夢如是豈誠然耶夫人始情
告曰婦無以安吾姑氏心也覆是久矣始哭厥喪嗚
呼死而精魂猶惓惓其親可哀也已可哀也巳子二
人世安以監廣州從朗京師授新軍萬戶同知江西
宣慰司事再嗣公益都淄萊本軍萬戶後以正議大
夫仍將本軍僉江西行中書省事再陞中奉大夫参
知政事行尚書省江西尚書省罷今以上官参知政
事行尚書省仍江西嗚呼六官而三踐公武已可見
其才之無羞乎職者自其既相亦解兵其弟世雄以
宣武將軍將之乃作河洪之詩使歌以祀公其辭曰
李氏之在與水細大河洪姑臧有夏而王越三百年傳
歴既長極崇而隳亦天之道日月作矣衆星匿耀王孫
始卑徂東自西淄水幽幽束楚之流曰位不豐猶監一
州有蟊吾民有梟吾土吾力不能天子肆汝從父奔告
帝嘉為心廼陟潛沉寝向用公泱泱漢水南紀所恃為
一㐮陽金湯陛陛公將萬夫長圍四&KR1124;而竟下之岷江
失藩治流列城振落摧乾至莫難一文軌判裂萬里收
功九重授策維是武庚狂志復殷爵人年號大蠢甌閩
終兄弟及公膺奮擊與鬭四年崕山剪克血其䲔鯢南
海無波廐馬笥衣其賚如何帝曰汝烈宜置左相授兵
而子西護湖廣公拜稽首天子萬年帝德聖神臣何力
焉湖廣聽命壌三千里隂翕陽施賞刑日已反其占城
轉粟黎儋歸佐皇子致討日南不測風洋冒履而三由
淄而漢由江而海其涉日深蜚聲日大蕞爾南夷曰尺
箠笞狃勝者家輕於出危賊策我師不能炎暑敦弓綿
力犀甲敗雨避來弗迎邀歸以争既犇先偏左廣亦傾
孰作士氣公殿奮武斬輻短兵援桴鼓鼓格鬭比死冠
纓不顛果轊馬革踐迹文淵維昔禡時皂纛有翩廼今
還歸粉篆丹旃兆夢悠悠魂魄遼遠致身移忠維孝其
本黼扆思之錄其庸勞寵幽至公可謂曰遭公亡不亡
公有良子亦秉國鈞寳其實似有嚴作廟籩簋維時神
容與邪去此奚之維淄維漢維江維海其流或枯廟主
斯毁何以䴡牲樂石峩峩太史詩之以侑以歌
文章辨體彙選卷六百五十一
