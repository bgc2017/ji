文章辨體彙選卷六百四十四
明賀復徵編
碑三(叙事體後同文廟)
處州孔子廟碑(唐韓愈)
自天子至郡邑守長通得祀而徧天下者唯社稷與
孔子為然而社祭土稷祭糓句龍與棄乃其佐享非
其專主又其位所不屋而壇豈如孔子用王者事巍
然當座以門人為配自天子而下北面跪祭進退誠
敬禮如親弟子者句龍棄以功孔子以德固自有次
第哉自古多有以功德得其位者不得常祀句龍棄
孔子皆不得位而得常祀然其祀事皆不如孔子之
盛所謂生人以來未有如孔子者其賢過於堯舜遠
矣此其效歟郡邑皆有孔子廟或不能修事雖設博
士弟子或役於有司名存實亡失其所業獨處州刺
史鄴侯李繁至官能以為先既新作孔子廟又令工
改為顔子至子夏十人像其餘六十子及後大儒公
羊高左丘明孟軻荀况伏生毛公韓生董生高堂生
揚雄鄭玄等數十人皆圖之壁選博士弟子必皆其
人又為置講堂教之行禮肄習其中置本錢廩米令
可繼處以守廟成射率吏及博士弟子入學行釋菜
禮耆老歎嗟其子弟皆興於學鄴侯尚文其於古記
無不貫達故其為政知所先後可歌也巳乃作詩曰
惟此廟學鄴侯所作厥初庳下神不以宇生師所處亦
窘寒暑乃新斯宫神降其獻講讀有常不誡用勸揭揭
元哲有師之尊羣聖嚴嚴大法以存像圖孔肖咸在斯
堂以瞻以儀俾不或忘後之君子無廢成美琢詞碑石
以贊攸始
道州文宣王廟碑(柳宗元)
謹按某年月日儒師河東薛公伯高由尚書刑部郎
中為道州明年二月丁亥公用牲幣祭于先聖文宣
王之廟夜漏未盡三刻公玄冕以入就位于庭愓焉
深惟夫子之祀爰自京師太學徧于州邑遐闊僻陋
咸用斯時致奠展誠宿燎設懸罇俎旂章粲穆布列
周天之下嗚呼夫子之道閎肆尊顯二帝三王其無
以侔大也然其堂庭庳陋椽棟毀墜曾不及浮圖外
說克壯厥居水潦仍至歲加蕩沃公蹙然不寧若罔
獲承既祭而出登墉以望爰得美地豐衍端夷水環
以流有頖宫之制是日樹表列位由禮考宜然後節
用以致貨財乘時以僦功役逾年而克有成廟舍峻
整階序廓大講肄之位師儒之室立廩以周食圃畦
以毓蔬權其子母贏且不竭由是邑里之秀民感道
懷和更來門下咸願服儒衣冠由公訓程公攝衣登
席親釋經旨丕諭本統父慶其子長勵其幼化用興
行人無諍訟公又曰夫子稱門弟子顔回為庶幾其
後從於陳蔡亦各有號言出一時非盡其徒也于後
失厥所謂妄異科第坐祀十人以為哲豈夫子志哉
余按月令則曰釋奠于先聖先師國之故也乃立夫
子像配以顔氏籩豆既嘉笙鏞既成九年八月丁未
公祭于新廟退考疑義合以燕饗萬民翼翼觀禮識
古於是春秋師晉陵蔣堅易師沙門凝䛒助教某學
生某等來告願刻金石明夫子之道及公之勤惟夫
子極於化初冥于道先羣儒咸稱六籍具存苟贊其
道若譽天地之大褒日月之明非愚則惑不可犯也
惟公探夫子之志考有國之制光施彝典革正道本
俾是荒服移為闕里在周則魯侯申能修頖宫詩有
其歌在漢蜀守文翁能首儒學史有其贊今公法古
之大同于魯化人之艱侔于蜀盍銘兹德以告于史
氏而刊之兹碑銘曰
荆楚之陽厥服惟荒民鮮由仁帝降其良振振薛公惟
德之造赤旂金節來莅于道師儒咸會嘉有攸告吉日
丁亥獻于頖宫庭燎伊煌有煥其容公升于位心莫不
恭爰念聖祀徧于海邦服冕陳器州邑攸同感欣以欷
思報聖功卜遷於嘉惟吉之逢畇畇其原既夷且大渙
渙其流實環于外作廟有嚴昭祀顯配㓗兹器用觀禮
斯會布筵伊位作廩伊秩以豐其儀以壯其室新宫
既成崇報孔明于古有經公粹厥誠邦民之良弁服是
纓公躬講論虔默以聽公降酧酢進退齊平柔肌洽體
莫不充盈歸懽于心父子弟兄欽惟聖王厥道無涯世
有頌辭益疚其多公斯考禮民感休嘉從于魯風祗以
詠歌公錫于天眉壽來加公賚于王休命是荷師于辟
雍大邦以和侑酳申申王道式訛諸儒作詩思繼頖水
丕揚厥聲以告太史
柳州文宣王新修廟碑(柳宗元)
仲尼之道與王化遠邇惟柳州古為南夷推髻卉裳攻
劫鬭暴雖唐虞之仁不能柔秦漢之勇不能威至于有
國始循法度置吏奉貢咸若采衛冠帶憲令進用文事
學者道堯舜孔子如取諸左右執經書引仁義旋辟唯
諾中州之士時或病焉然後知唐之德大以遐孔氏之
道尊而明元和十年八月州之廟屋壊幾毀神位刺史
柳宗元始至大懼不任以墜教基丁未奠薦法齊時事
禮不克施乃合初亞終獻三官衣布泊于贏財取土木
金石徵工僦功完舊益新十月乙丑王宫正室成乃安
神棲乃正法庭祗會羣吏卜日之吉虔告于王靈曰昔
者夫子嘗欲居九夷其時門人猶有惑聖言今夫子代
千有餘載其教始行至于是邦人去其陋而本於儒孝
父忠君言及禮義又况巍然炳然臨而炙之乎惟夫子
以神道設教我今罔敢知欽若兹教以寧其神追思告
誨如在于前苟神之在曷敢不虔居而無陋罔貳昔言
申陳嚴祀永永是尊麗牲有碑刻在廟門
許州文宣王新廟碑(劉禹錫)
歲在丙辰元日開成許州牧尚書杜公作文宣王廟
暨學舍于兌禺革故而鼎新也前年公受社與鉞董
淮陽汝南之師八月上丁釋菜于宣父之室陋宇荒
階不足迴旋巳事而歎乃詢黃髮有鄉先生前致辭
曰自盜起幽陵許為兵衝連戰交椊率無寧歲耳悅
鉦鼓不聞絃歌目不知書不害為智邇來生聚教養
起居祖習一出於軍容今幸天子憐許民為擇賢侯
此人人思治之時也公曰諾吾當先後之於是元年
修戎律以通衆志次年成都政以蠲民瘼季年崇教
本以厚民風我言既從乃卜新宫瀷水之瀕城池在
東登登其杵坎坎其斧繩之墨之鑿柄枝梧載塗載
奐黝焉陵虚寢廟弘敞齋宫嚴閟軒墀廂廡儼雅青
㓗門庭墻仞望之生敬外飭觚稜中設黼幄嚮明當
宁用王禮也堯頭禹身華冠象佩之容取之自鄒魯
及門覩奥偶形畫像之儀取之自太學宗彝籩豆青
黃規矩之器秉周禮也犧牲制幣薦獻升降之節遵
國章也藏經于重檐歛器于虚櫝講筵有位鼓篋有
室授經有博士督課有助教指蹤有役夫灑掃有廟
幹公又割隟地為廣圃蒔其柔疏而常菹旨蓄之御
備捨巳俸為子錢權其孳贏而鹽酪釭膏之用給濟
濟莘莘化行風驅家慕恭儉戶知敬讓父誨其子兄
規其弟不遊學堂與撻市同繇是縻勇爵戴鶡冠者
往往弭雄姿而觀習禮義矜甲胄者知根於忠信服
縵胡者不敢侮縫掖教化之移人也如置郵焉冬十
一月許人以新儒宫成來告且乞辭欲行乎遠也公
名悰字永裕故丞相岐國公之孫岐公弼諧二帝碩
學冠天下嘗著書二百餘篇言禮樂刑政古今損益
統名曰通典藏在石室副行人間今孝孫聿修形乎
事業播于聲詩懿哉能世其家也禹錫昔年忝岐公
門下生四參公府近年牧汝州道許昌躬閱其政故
不得讓遂銘于麗牲之碑銘曰
許介韓魏四征之地兵興巳還其鬭㘖㘖亦有儒宫軋
于兵間賢侯戾止思樂泮水俾人嚮學王化之始便地
爰相新規欝起廟貌斯嚴堂皇有煒秩秩禮物祁祁胄
子入于門墻如造闕里春詠夏絃載颺淑聲風于閭閻
浹于郊坰途讓班白家尊父兄與化而遷其猶性成昔
之委巷相詬交侮今逢親戚不道媟語昔之連營誇力
使酒今遇賓客歛容拱手魯有泮林鳥革其音許崇學
校民悦其教鐫于圭石以志新廟
大明勅建太學之碑(明宋訥)
洪武十四年夏上詔羣臣曰王者受命武功文德相
繼成治定天下以武治不以武也其崇文乎顧兹成
均地隘而陋何以振文教朕相基於鷄鳴山下高爽
平遠豈天協朕心若藏此地俟興一代學乎羣臣稽首
曰皇上聖神斯文福也乃以天子學制授諸冬官冬
官臣恭承明詔夙夜匪懈楩楠豫樟來積如阜鑿山
載石輿土築基梓人效藝以宏其制又遣金吾前衛
親軍指揮譚格督其工凡堂有七彝倫所以會講率
性修道誠心正義崇志廣業則諸生肄業所也會饌
有堂庖厨有室井覆以亭物貯以庫餼廩蔬園重門
繚垣回廊儲書兩堂之間東西有館助教正錄居焉
東偏列室鱗次諸生處焉廟在學東亢以層基大成
有門七十二賢有廡凡為盈八百一十有竒壯麗咸
稱自經始以來大駕臨役者不一夫子而下像不土
繪祀以神主數百年陋習乃革明年五月冬官奏廟
學成十有一日天子遣使祀先師以太牢禮畢胄子及
民之俊秀登堂受業學之禮制備矣十又七日上躬
臨廟禮行酌獻再拜而退乃幸學學官率諸生進拜
堂下博士臣龔斆執經祭酒臣吳顒講經既畢萬乘
是還此千載曠儀講而行之斯文增重矣六月一日
上又賜勅文重諭胄子禁制防遏之法訓迪誘掖之
意無不至焉越一日帝御奉天門詔臣訥文之于石
臣拜手稽首不敢以不文辭承命遂述興造始末為
之言曰孔子之道垂憲萬世帝王之興首建太學蓋
學所以扶天理淑人心也皇極由之而建大化由之
而運世道由之而清風化本原國家政務未有舍此
而先者或有未備則無以維三綱五常之具示作人
重道之心聖天子位居君師續道統于堯舜禹湯文
武建學定規高出前古凡我登堂養正游藝之士斯
絃斯誦相勉相誨無負教養則正人端士業出而為
國家楨幹祚聖子神孫之業萬世而無窮者當自今
始顧臣膚陋敢不對揚帝命式昭盛代之典文也拜
手稽首而獻頌曰
於惟聖皇臣服萬方乘時經綸武偃文揚儲慶發祥載
整乾綱乃相學基鷄鳴山陽平遠高爽非麓非岡式輝
景色隠若天藏考制定規聖度曷量乃授工曹孰敢怠
遑工師用勸效技允臧有廟有廡有廊有堂鱗比而重
龍起而翔登用儒臣教化昭彰佩服鏘鏘弦誦洋洋正
學有傳師道有常萬乘來臨俎豆生光千載禮義一代
典章躬親講道超軼百王聖制昭宣啓迪激昂寵及青
衿垂範流芳材育化崇殷序周庠立極作則遠紹虞唐
德進英豪業修俊良股肱明廷都俞巖廊以昌文化慶
祚靈長願佑皇圖萬世無疆
文章辨體彙選卷六百四十四
文章辨體彙選卷六百四十四
明賀復徵編
碑三(叙事體後同文廟)
處州孔子廟碑(唐韓愈)
自天子至郡邑守長通得祀而徧天下者唯社稷與
孔子為然而社祭土稷祭糓句龍與棄乃其佐享非
其專主又其位所不屋而壇豈如孔子用王者事巍
然當座以門人為配自天子而下北面跪祭進退誠
敬禮如親弟子者句龍棄以功孔子以德固自有次
第哉自古多有以功德得其位者不得常祀句龍棄
孔子皆不得位而得常祀然其祀事皆不如孔子之
盛所謂生人以來未有如孔子者其賢過於堯舜遠
矣此其效歟郡邑皆有孔子廟或不能修事雖設博
士弟子或役於有司名存實亡失其所業獨處州刺
史鄴侯李繁至官能以為先既新作孔子廟又令工
改為顔子至子夏十人像其餘六十子及後大儒公
羊高左丘明孟軻荀况伏生毛公韓生董生高堂生
揚雄鄭玄等數十人皆圖之壁選博士弟子必皆其
人又為置講堂教之行禮肄習其中置本錢廩米令
可繼處以守廟成射率吏及博士弟子入學行釋菜
禮耆老歎嗟其子弟皆興於學鄴侯尚文其於古記
無不貫達故其為政知所先後可歌也巳乃作詩曰
惟此廟學鄴侯所作厥初庳下神不以宇生師所處亦
窘寒暑乃新斯宫神降其獻講讀有常不誡用勸揭揭
元哲有師之尊羣聖嚴嚴大法以存像圖孔肖咸在斯
堂以瞻以儀俾不或忘後之君子無廢成美琢詞碑石
以贊攸始
道州文宣王廟碑(柳宗元)
謹按某年月日儒師河東薛公伯高由尚書刑部郎
中為道州明年二月丁亥公用牲幣祭于先聖文宣
王之廟夜漏未盡三刻公玄冕以入就位于庭愓焉
深惟夫子之祀爰自京師太學徧于州邑遐闊僻陋
咸用斯時致奠展誠宿燎設懸罇俎旂章粲穆布列
周天之下嗚呼夫子之道閎肆尊顯二帝三王其無
以侔大也然其堂庭庳陋椽棟毀墜曾不及浮圖外
說克壯厥居水潦仍至歲加蕩沃公蹙然不寧若罔
獲承既祭而出登墉以望爰得美地豐衍端夷水環
以流有頖宫之制是日樹表列位由禮考宜然後節
用以致貨財乘時以僦功役逾年而克有成廟舍峻
整階序廓大講肄之位師儒之室立廩以周食圃畦
以毓蔬權其子母贏且不竭由是邑里之秀民感道
懷和更來門下咸願服儒衣冠由公訓程公攝衣登
席親釋經旨丕諭本統父慶其子長勵其幼化用興
行人無諍訟公又曰夫子稱門弟子顔回為庶幾其
後從於陳蔡亦各有號言出一時非盡其徒也于後
失厥所謂妄異科第坐祀十人以為哲豈夫子志哉
余按月令則曰釋奠于先聖先師國之故也乃立夫
子像配以顔氏籩豆既嘉笙鏞既成九年八月丁未
公祭于新廟退考疑義合以燕饗萬民翼翼觀禮識
古於是春秋師晉陵蔣堅易師沙門凝䛒助教某學
生某等來告願刻金石明夫子之道及公之勤惟夫
子極於化初冥于道先羣儒咸稱六籍具存苟贊其
道若譽天地之大褒日月之明非愚則惑不可犯也
惟公探夫子之志考有國之制光施彝典革正道本
俾是荒服移為闕里在周則魯侯申能修頖宫詩有
其歌在漢蜀守文翁能首儒學史有其贊今公法古
之大同于魯化人之艱侔于蜀盍銘兹德以告于史
氏而刊之兹碑銘曰
荆楚之陽厥服惟荒民鮮由仁帝降其良振振薛公惟
德之造赤旂金節來莅于道師儒咸會嘉有攸告吉日
丁亥獻于頖宫庭燎伊煌有煥其容公升于位心莫不
恭爰念聖祀徧于海邦服冕陳器州邑攸同感欣以欷
思報聖功卜遷於嘉惟吉之逢畇畇其原既夷且大渙
渙其流實環于外作廟有嚴昭祀顯配㓗兹器用觀禮
斯會布筵伊位作廩伊秩以豐其儀以壯其室新宫
既成崇報孔明于古有經公粹厥誠邦民之良弁服是
纓公躬講論虔默以聽公降酧酢進退齊平柔肌洽體
莫不充盈歸懽于心父子弟兄欽惟聖王厥道無涯世
有頌辭益疚其多公斯考禮民感休嘉從于魯風祗以
詠歌公錫于天眉壽來加公賚于王休命是荷師于辟
雍大邦以和侑酳申申王道式訛諸儒作詩思繼頖水
丕揚厥聲以告太史
柳州文宣王新修廟碑(柳宗元)
仲尼之道與王化遠邇惟柳州古為南夷推髻卉裳攻
劫鬭暴雖唐虞之仁不能柔秦漢之勇不能威至于有
國始循法度置吏奉貢咸若采衛冠帶憲令進用文事
學者道堯舜孔子如取諸左右執經書引仁義旋辟唯
諾中州之士時或病焉然後知唐之德大以遐孔氏之
道尊而明元和十年八月州之廟屋壊幾毀神位刺史
柳宗元始至大懼不任以墜教基丁未奠薦法齊時事
禮不克施乃合初亞終獻三官衣布泊于贏財取土木
金石徵工僦功完舊益新十月乙丑王宫正室成乃安
神棲乃正法庭祗會羣吏卜日之吉虔告于王靈曰昔
者夫子嘗欲居九夷其時門人猶有惑聖言今夫子代
千有餘載其教始行至于是邦人去其陋而本於儒孝
父忠君言及禮義又况巍然炳然臨而炙之乎惟夫子
以神道設教我今罔敢知欽若兹教以寧其神追思告
誨如在于前苟神之在曷敢不虔居而無陋罔貳昔言
申陳嚴祀永永是尊麗牲有碑刻在廟門
許州文宣王新廟碑(劉禹錫)
歲在丙辰元日開成許州牧尚書杜公作文宣王廟
暨學舍于兌禺革故而鼎新也前年公受社與鉞董
淮陽汝南之師八月上丁釋菜于宣父之室陋宇荒
階不足迴旋巳事而歎乃詢黃髮有鄉先生前致辭
曰自盜起幽陵許為兵衝連戰交椊率無寧歲耳悅
鉦鼓不聞絃歌目不知書不害為智邇來生聚教養
起居祖習一出於軍容今幸天子憐許民為擇賢侯
此人人思治之時也公曰諾吾當先後之於是元年
修戎律以通衆志次年成都政以蠲民瘼季年崇教
本以厚民風我言既從乃卜新宫瀷水之瀕城池在
東登登其杵坎坎其斧繩之墨之鑿柄枝梧載塗載
奐黝焉陵虚寢廟弘敞齋宫嚴閟軒墀廂廡儼雅青
㓗門庭墻仞望之生敬外飭觚稜中設黼幄嚮明當
宁用王禮也堯頭禹身華冠象佩之容取之自鄒魯
及門覩奥偶形畫像之儀取之自太學宗彝籩豆青
黃規矩之器秉周禮也犧牲制幣薦獻升降之節遵
國章也藏經于重檐歛器于虚櫝講筵有位鼓篋有
室授經有博士督課有助教指蹤有役夫灑掃有廟
幹公又割隟地為廣圃蒔其柔疏而常菹旨蓄之御
備捨巳俸為子錢權其孳贏而鹽酪釭膏之用給濟
濟莘莘化行風驅家慕恭儉戶知敬讓父誨其子兄
規其弟不遊學堂與撻市同繇是縻勇爵戴鶡冠者
往往弭雄姿而觀習禮義矜甲胄者知根於忠信服
縵胡者不敢侮縫掖教化之移人也如置郵焉冬十
一月許人以新儒宫成來告且乞辭欲行乎遠也公
名悰字永裕故丞相岐國公之孫岐公弼諧二帝碩
學冠天下嘗著書二百餘篇言禮樂刑政古今損益
統名曰通典藏在石室副行人間今孝孫聿修形乎
事業播于聲詩懿哉能世其家也禹錫昔年忝岐公
門下生四參公府近年牧汝州道許昌躬閱其政故
不得讓遂銘于麗牲之碑銘曰
許介韓魏四征之地兵興巳還其鬭㘖㘖亦有儒宫軋
于兵間賢侯戾止思樂泮水俾人嚮學王化之始便地
爰相新規欝起廟貌斯嚴堂皇有煒秩秩禮物祁祁胄
子入于門墻如造闕里春詠夏絃載颺淑聲風于閭閻
浹于郊坰途讓班白家尊父兄與化而遷其猶性成昔
之委巷相詬交侮今逢親戚不道媟語昔之連營誇力
使酒今遇賓客歛容拱手魯有泮林鳥革其音許崇學
校民悦其教鐫于圭石以志新廟
大明勅建太學之碑(明宋訥)
洪武十四年夏上詔羣臣曰王者受命武功文德相
繼成治定天下以武治不以武也其崇文乎顧兹成
均地隘而陋何以振文教朕相基於鷄鳴山下高爽
平遠豈天協朕心若藏此地俟興一代學乎羣臣稽首
曰皇上聖神斯文福也乃以天子學制授諸冬官冬
官臣恭承明詔夙夜匪懈楩楠豫樟來積如阜鑿山
載石輿土築基梓人效藝以宏其制又遣金吾前衛
親軍指揮譚格督其工凡堂有七彝倫所以會講率
性修道誠心正義崇志廣業則諸生肄業所也會饌
有堂庖厨有室井覆以亭物貯以庫餼廩蔬園重門
繚垣回廊儲書兩堂之間東西有館助教正錄居焉
東偏列室鱗次諸生處焉廟在學東亢以層基大成
有門七十二賢有廡凡為盈八百一十有竒壯麗咸
稱自經始以來大駕臨役者不一夫子而下像不土
繪祀以神主數百年陋習乃革明年五月冬官奏廟
學成十有一日天子遣使祀先師以太牢禮畢胄子及
民之俊秀登堂受業學之禮制備矣十又七日上躬
臨廟禮行酌獻再拜而退乃幸學學官率諸生進拜
堂下博士臣龔斆執經祭酒臣吳顒講經既畢萬乘
是還此千載曠儀講而行之斯文增重矣六月一日
上又賜勅文重諭胄子禁制防遏之法訓迪誘掖之
意無不至焉越一日帝御奉天門詔臣訥文之于石
臣拜手稽首不敢以不文辭承命遂述興造始末為
之言曰孔子之道垂憲萬世帝王之興首建太學蓋
學所以扶天理淑人心也皇極由之而建大化由之
而運世道由之而清風化本原國家政務未有舍此
而先者或有未備則無以維三綱五常之具示作人
重道之心聖天子位居君師續道統于堯舜禹湯文
武建學定規高出前古凡我登堂養正游藝之士斯
絃斯誦相勉相誨無負教養則正人端士業出而為
國家楨幹祚聖子神孫之業萬世而無窮者當自今
始顧臣膚陋敢不對揚帝命式昭盛代之典文也拜
手稽首而獻頌曰
於惟聖皇臣服萬方乘時經綸武偃文揚儲慶發祥載
整乾綱乃相學基鷄鳴山陽平遠高爽非麓非岡式輝
景色隠若天藏考制定規聖度曷量乃授工曹孰敢怠
遑工師用勸效技允臧有廟有廡有廊有堂鱗比而重
龍起而翔登用儒臣教化昭彰佩服鏘鏘弦誦洋洋正
學有傳師道有常萬乘來臨俎豆生光千載禮義一代
典章躬親講道超軼百王聖制昭宣啓迪激昂寵及青
衿垂範流芳材育化崇殷序周庠立極作則遠紹虞唐
德進英豪業修俊良股肱明廷都俞巖廊以昌文化慶
祚靈長願佑皇圖萬世無疆
文章辨體彙選卷六百四十四
