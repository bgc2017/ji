文章辨體彙選卷五百一
明賀復徵編
史傳十九
魯仲連列傳(漢司馬遷)
魯仲連者齊人也好竒偉俶儻之畫策而不肯仕官任
職好持高節游於趙趙孝成王時而秦王使白起破趙
長平之軍前後四十餘萬秦兵遂東圍邯鄲趙王恐諸
侯之救兵莫敢擊秦軍魏安釐王使將軍晉鄙救趙畏
秦止於蕩隂不進魏王使客將軍新垣衍間入邯鄲因
平原君謂趙王曰秦所爲急圍趙者前與齊湣王爭強
爲帝已而復歸帝今齊湣王已益弱方今唯秦雄天下
此非必貪邯鄲其意欲復求爲帝趙誠發使尊秦昭王
爲帝秦必喜罷兵去平原君猶豫未有所决此時魯仲
連適游趙會秦圍趙聞魏將欲令趙尊秦爲帝乃見平
原君曰事將奈何平原君曰勝也何敢言事前亡四十
萬之衆於外今又内圍邯鄲而不能去魏王使客將軍
新垣衍令趙帝秦今其人在是勝也何敢言事魯仲連
曰吾始以君爲天下之賢公子也吾乃今然後知君非
天下之賢公子也梁客新垣衍安在吾請爲君責而歸
之平原君曰勝請爲紹介而見之於先生平原君遂見
新垣衍曰東國有魯仲連先生者今其人在此勝請爲
紹介交之於將軍新垣衍曰吾聞魯仲連先生齊國之
高士也衍人臣也使事有職吾不願見魯仲連先生平
原君曰勝既已泄之矣新垣衍許諾魯連見新垣衍而
無言新垣衍曰吾視居此圍城之中者皆有求於平原
君者也今吾觀先生之玉貌非有求於平原君者也曷
爲久居此圍城之中而不去魯仲連曰世以鮑焦爲無
從容而死者皆非也衆人不知則爲一身彼秦者棄禮
義而上首功之國也權使其士虜使其民彼即肆然而
爲帝過而爲政於天下則連有蹈東海而死耳吾不忍
爲之民也所爲見將軍者欲以助趙也新垣衍曰先生
助之將奈何魯連曰吾將使梁及燕助之齊楚則固助
之矣新垣衍曰燕則吾請以從矣若乃梁者則吾乃梁
人也先生惡能使梁助之魯連曰梁未睹秦稱帝之害
故耳使梁睹秦稱帝之害則必助趙矣新垣衍曰秦稱
帝之害何如魯連曰昔者齊威王嘗爲仁義矣率天下
諸侯而朝周周貧且微諸侯莫朝而齊獨朝之居歲餘
周烈王崩齊後往周怒赴於齊曰天崩地坼天子下席
東藩之臣因齊後至則斮齊威王勃然怒曰叱嗟而母
婢也卒爲天下笑故生則朝周死則叱之誠不忍其求
也彼天子固然其無足怪新垣衍曰先生獨不見夫僕
乎十人而從一人者寕力不勝而智不若邪畏之也魯
仲連曰嗚呼梁之比於秦若僕邪新垣衍曰然魯仲連
曰吾將使秦王烹醢梁王新垣衍怏然不悦曰噫嘻亦
太甚矣先生之言也先生又惡能使秦王烹醢梁王魯
仲連曰固也吾將言之昔者九侯鄂侯文王紂之三公
也九侯有子而好獻之於紂紂以爲惡醢九侯鄂侯爭
之強辯之疾故脯鄂侯文王聞之喟然而歎故拘之羑
里之庫百日欲令之死曷爲與人俱稱王卒就脯醢之
地齊湣王將之魯夷維子爲執策而從謂魯人曰子將
何以待吾君魯人曰吾將以十太牢待子之君夷維子
曰子安取禮而來吾君彼吾君者天子也天子廵狩諸
侯辟舍納筦籥攝衽抱机視膳於堂下天子已食乃退
而聽朝也魯人投其籥不果納不得入於魯將之薛假
途於鄒當是時鄒君死湣王欲入弔夷維子謂鄒之孤
曰天子弔主人必將倍殯棺設北面於南方然後天子
南面弔也鄒之羣臣曰必若此吾將伏劒而死固不敢
入於鄒鄒魯之臣生則不得事飬死則不得賻襚然且
欲行天子之禮於鄒魯鄒魯之臣不果納今秦萬乘之
國也梁亦萬乘之國也俱據萬乘之國各有稱王之名
睹其一戰而勝欲從而帝之是使三晉之大臣不如鄒
魯之僕妾也且秦無已而帝則且變易諸侯之大臣彼
將奪其所不肖而與其所賢奪其所憎而與其所愛彼
又將使其子女䜛妾爲諸侯妃姬處梁之宫梁王安得
晏然而已乎而將軍又何以得固寵乎於是新垣衍起
再拜謝曰始以先生爲庸人吾乃今日知先生爲天下
之士也吾請出不敢復言帝秦秦將聞之爲却軍五十
里適會魏公子無忌奪晉鄙軍以救趙擊秦軍秦軍遂
引而去於是平原君欲封魯連魯連辭讓使者三終不
肯受平原君乃置酒酒酣起前以千金爲魯連壽魯連
笑曰所謂貴於天下之士者爲人排患釋難解紛亂而
無取也即有取者是商賈之事也而連不忍爲也遂辭
平原君而去終身不復見其後二十餘年燕將攻下聊
城聊城人或讒之燕燕將懼誅因保守聊城不敢歸齊
田單攻聊城歲餘士卒多死而聊城不下魯連乃爲書
約之矢以射城中遺燕將書曰吾聞之智者不倍時而
棄利勇士不怯死而滅名忠臣不先身而後君今公行
一朝之忿不顧燕主之無臣非忠也殺身亡聊城而威
不信於齊非勇也功敗名滅後世無稱焉非智也三者
世主不臣說士不載故智者不再計勇士不怯死今死
生榮辱貴賤尊卑此時不再至願公詳計而無與俗同
且楚攻齊之南陽魏攻平陸而齊無南面之心以爲亡
南陽之害小不如得濟北之利大故定計審處之今秦
人下兵魏不敢東面衡秦之勢成楚國之形危齊棄南
陽斷右壤定濟北計猶且爲之也且夫齊之必决於聊
城公勿再計今楚魏交退於齊而燕救不至以全齊之
兵無天下之規與聊城共據期年之敝則臣見公之不
能退也且燕國大亂君臣失計上下迷惑栗腹以十萬
之衆五折於外以萬乘之國被圍於趙壤削主困爲天
下僇笑國敝而禍多民無所歸心今公又以敝聊之民距
全齊之兵是墨翟之守也食人炊骨士無反外之心是
孫臏之兵也能見於天下雖然爲公計者不如全車甲
以報於燕車甲全而歸燕燕王必喜身全而歸於國士
民如見父母交游攘臂而議於世功業可明上輔孤主
以制羣臣下養百姓以資說士矯國更俗功名可立也
亡意亦捐燕棄世東游於齊乎裂地定封富比乎陶衛
世世稱孤與齊久存又一計也此兩計者顕名厚實也
願公詳計而審處一焉且吾聞之規小節者不能成榮
名惡小恥者不能立大功昔者管夷吾射桓公中其鈎
簒也遺公子糾不能死怯也束縳桎梏辱也若此三行
者世主不臣而鄉里不通鄉使管子幽囚而不出身死
而不反於齊則亦名不免爲辱人賤行矣臧獲且羞與
之同名矣况世俗乎故管子不恥身在縲紲之中而恥
天下之不治不恥不死公子糾而恥威之不信於諸侯
故兼三行之過而爲五覇首名高天下而光燭隣國曹
子爲魯將三戰三北而亡地五百里鄉使曹子計不反
顧議不還踵刎頸而死則亦名不免爲敗軍禽將矣曹
子棄三北之恥而退與魯君計桓公朝天下會諸侯曹
子以一劒之任枝桓公之心於壇坫之上顔色不變辭氣
不悖三戰之所亡一朝而復之天下震動諸侯驚駭威
加吳越若此二士者非不能成小廉而行小節也以爲
殺身亡軀絶世滅後功名不立非智也故去感忿之怨
立終身之名棄忿悁之節定累世之功是以業與三王
爭流而名與天壤相弊也願公擇一而行之燕將見魯
連書泣三日猶豫不能自决欲歸燕已有隙恐誅欲降
齊所殺虜於齊甚衆恐已降而後見辱喟然歎曰與人
刃我寧自刃乃自殺聊城亂田單遂屠聊城歸而言魯
連欲爵之魯連逃隱於海上曰吾與富貴而詘於人寧
貧賤而輕世肆志焉
屈原賈生列傳(司馬遷)
屈原者名平楚之同姓也爲楚懷王左徒博聞強志明
於治亂嫺於辭令入則與王圖議國事以出號令出則
接遇賓客應對諸侯王甚任之上官大夫與之同列爭
寵而心害其能懷王使屈原造爲憲令屈平屬草藁未
定上官大夫見而欲奪之屈平不與因讒之曰王使屈
平爲令衆莫不知每一令出平伐其功曰以爲非我莫
能爲也王怒而䟽屈平屈平疾王聽之不聰也讒謟之
蔽明也邪曲之害公也方正之不容也故憂愁幽思而
作離騷離騷者猶離憂也夫天者人之始也父母者人
之本也人窮則反本故勞苦倦極未嘗不呼天也疾痛
慘怛未嘗不呼父母也屈原正道直行竭忠盡智以事
其君讒人間之可謂窮矣信而見疑忠而被謗能無怨
乎屈平之作離騷蓋自怨生也國風好色而不淫小雅
怨誹而不亂若離騷者可謂兼之矣上稱帝嚳下道齊
桓中述湯武以刺世事明道德之廣崇治亂之條貫靡
不畢見其文約其辭微其志潔其行廉其稱文小而其
指極大舉類邇而見義遠其志潔故其稱物芳其行廉
故死而不容自疎濯淖汙泥之中蟬蜕於濁穢以浮游
塵埃之外不獲世之滋垢皭然泥而不滓者也推此志
也雖與日月爭光可也屈平既絀其後秦欲伐齊齊與
楚從親惠王患之乃令張儀詳去秦厚幣委質事楚曰
秦甚憎齊齊與楚從親楚誠能絶齊秦願獻商於之地
六百里楚懷王貪而信張儀遂絶齊使使如秦受地張
儀詐之曰儀與王約六里不聞六百里楚使怒去歸告
懷王懷王怒大興師伐秦秦發兵擊之大破楚師於丹
浙斬首八萬虜楚將屈匄遂取楚之漢中地懷王乃悉
發國中兵以深入擊秦戰於藍田魏聞之襲楚至鄧楚
兵懼自秦歸而齊竟怒不救楚楚大困明年秦割漢中
地與楚以和楚王曰不願得地願得張儀而甘心焉張
儀聞乃曰以一儀而當漢中地臣請往如楚如楚又因厚幣
用事者臣靳尚而設詭辨於懷王之寵姬鄭袖懷王竟
聽鄭袖復釋去張儀是時屈平既疏不復在位使於齊
顧反諫懷王曰何不殺張儀懷王悔追張儀不及其後
諸侯共擊楚大破之殺其將唐昧時秦昭王與楚婚欲
與懷王會懷王欲行屈平曰秦虎狼之國不可信不如
無行懷王稚子子蘭勸王行奈何絶秦歡懷王卒行入
武關秦伏兵絶其後因留懷王以求割地懷王怒不聽
亡走趙趙不内復之秦竟死於秦而歸葬長子頃襄王
立以其弟子蘭爲令尹楚人既咎子蘭以勸懷王入秦
而不返也屈平既嫉之雖放流睠顧楚國繫心懷王不
忘欲反冀幸君之一悟俗之一改也其存君興國而欲反
覆之一篇之中三致志焉然終無可奈何故不可以反
卒以此見懷王之終不悟也人君無愚智賢不肖莫不
欲求忠以自爲舉賢以自佐然亡國破家相隨屬而聖
君治國累世而不見者其所謂忠者不忠而所謂賢者
不賢也懷王以不知忠臣之分故内惑於鄭袖外欺於
張儀疏屈平而信上官大夫令尹子蘭兵挫地削亡其
六郡身客死於秦爲天下笑此不知人之禍也易曰井
渫不食爲我心惻可以汲王明並受其福王之不明豈
足福哉令尹子蘭聞之大怒卒使上官大夫短屈原於
頃襄王頃襄王怒而遷之屈原至於江濱被髮行吟澤
畔顔色憔悴形容枯槁漁父見而問之曰子非三閭大
夫與何故而至此屈原曰舉世混濁而我獨清衆人皆
醉而我獨醒是以見放漁父曰夫聖人者不凝滯於物
而能與世推移舉世混濁何不隨其流而揚其波衆人
皆醉何不餔其糟而啜其醨何故懷瑾握瑜而自令見
放爲屈原曰吾聞之新沐者必彈冠新浴者必振衣人
又誰能以身之察察受物之汶汶者乎寧赴長流而葬
乎江魚腹中耳又安能以皓皓之白而蒙世之温蠖乎
乃作懷沙之賦於是懷石遂自投汨羅以死屈原既死
之後楚有宋玉唐勒景差之徒者皆好辭而以賦見稱
然皆祖屈原之從容辭令終莫敢直諫其後楚日以削
數十年竟爲秦所滅自屈原沉汨羅後百有餘年漢有
賈生爲長沙王太傅過湘水投書以弔屈原
賈生名誼雒陽人也年十八以能誦詩屬書聞於郡中
吳廷尉爲河南守聞其秀才召置門下甚幸愛孝文皇
帝初立聞河南守治平吳公爲天下第一故與李斯同
邑而嘗學事焉乃徵爲廷尉廷尉乃言賈生年少頗通
諸子百家之書文帝召以爲博士是時賈生年二十餘
最爲少每詔令議下諸老先生不能言賈生盡爲之對
人人各如其意所欲出諸生於是乃以爲能不及也孝
文帝說之超遷一歲中至大中大夫賈生以爲漢興至
孝文二十餘年天下和洽而固當改正朔易服色法制
度定官名興禮樂乃悉草具其事儀法色尚黃數用五
爲官名悉更秦之法孝文帝初即位謙讓未遑也諸
律令所更定及列侯悉就國其說皆自賈生發之於是
天子議以爲賈生任公卿之位絳灌東陽侯馮敬之屬
盡害之乃短賈生曰雒陽之人年少初學專欲擅權紛
亂諸事於是天子後亦疏之不用其議乃以賈生爲長
沙王太傅賈生既辭往行聞長沙卑濕自以壽不得長
又以適去意不自得及渡湘水爲賦以弔屈原後歲餘
賈生徵見孝文帝方受釐坐宣室上因感鬼神事而問
鬼神之本賈生因具道所以然之状至夜半文帝前席
既罷曰吾久不見賈生自以爲過之今不及也居頃之
拜賈生爲梁懷王太傅梁懷王文帝之少子愛而好書
故令賈生傅之文帝復封淮南厲王子四人皆爲列侯
賈生諫以爲患之興自此起矣賈生數上疏言諸侯或
連數郡非古之制可稍削之文帝不聽居數年懷王騎
墮馬而死無後賈生自傷爲傅無状哭泣歲餘亦死賈
生之死時年三十三矣及孝文崩孝武皇帝立舉賈生
之孫二人至郡守而賈嘉最好學世其家與余通書至
孝昭時列為九卿
文章辨體彙選卷五百一
文章辨體彙選卷五百一
明賀復徵編
史傳十九
魯仲連列傳(漢司馬遷)
魯仲連者齊人也好竒偉俶儻之畫策而不肯仕官任
職好持高節游於趙趙孝成王時而秦王使白起破趙
長平之軍前後四十餘萬秦兵遂東圍邯鄲趙王恐諸
侯之救兵莫敢擊秦軍魏安釐王使將軍晉鄙救趙畏
秦止於蕩隂不進魏王使客將軍新垣衍間入邯鄲因
平原君謂趙王曰秦所爲急圍趙者前與齊湣王爭強
爲帝已而復歸帝今齊湣王已益弱方今唯秦雄天下
此非必貪邯鄲其意欲復求爲帝趙誠發使尊秦昭王
爲帝秦必喜罷兵去平原君猶豫未有所决此時魯仲
連適游趙會秦圍趙聞魏將欲令趙尊秦爲帝乃見平
原君曰事將奈何平原君曰勝也何敢言事前亡四十
萬之衆於外今又内圍邯鄲而不能去魏王使客將軍
新垣衍令趙帝秦今其人在是勝也何敢言事魯仲連
曰吾始以君爲天下之賢公子也吾乃今然後知君非
天下之賢公子也梁客新垣衍安在吾請爲君責而歸
之平原君曰勝請爲紹介而見之於先生平原君遂見
新垣衍曰東國有魯仲連先生者今其人在此勝請爲
紹介交之於將軍新垣衍曰吾聞魯仲連先生齊國之
高士也衍人臣也使事有職吾不願見魯仲連先生平
原君曰勝既已泄之矣新垣衍許諾魯連見新垣衍而
無言新垣衍曰吾視居此圍城之中者皆有求於平原
君者也今吾觀先生之玉貌非有求於平原君者也曷
爲久居此圍城之中而不去魯仲連曰世以鮑焦爲無
從容而死者皆非也衆人不知則爲一身彼秦者棄禮
義而上首功之國也權使其士虜使其民彼即肆然而
爲帝過而爲政於天下則連有蹈東海而死耳吾不忍
爲之民也所爲見將軍者欲以助趙也新垣衍曰先生
助之將奈何魯連曰吾將使梁及燕助之齊楚則固助
之矣新垣衍曰燕則吾請以從矣若乃梁者則吾乃梁
人也先生惡能使梁助之魯連曰梁未睹秦稱帝之害
故耳使梁睹秦稱帝之害則必助趙矣新垣衍曰秦稱
帝之害何如魯連曰昔者齊威王嘗爲仁義矣率天下
諸侯而朝周周貧且微諸侯莫朝而齊獨朝之居歲餘
周烈王崩齊後往周怒赴於齊曰天崩地坼天子下席
東藩之臣因齊後至則斮齊威王勃然怒曰叱嗟而母
婢也卒爲天下笑故生則朝周死則叱之誠不忍其求
也彼天子固然其無足怪新垣衍曰先生獨不見夫僕
乎十人而從一人者寕力不勝而智不若邪畏之也魯
仲連曰嗚呼梁之比於秦若僕邪新垣衍曰然魯仲連
曰吾將使秦王烹醢梁王新垣衍怏然不悦曰噫嘻亦
太甚矣先生之言也先生又惡能使秦王烹醢梁王魯
仲連曰固也吾將言之昔者九侯鄂侯文王紂之三公
也九侯有子而好獻之於紂紂以爲惡醢九侯鄂侯爭
之強辯之疾故脯鄂侯文王聞之喟然而歎故拘之羑
里之庫百日欲令之死曷爲與人俱稱王卒就脯醢之
地齊湣王將之魯夷維子爲執策而從謂魯人曰子將
何以待吾君魯人曰吾將以十太牢待子之君夷維子
曰子安取禮而來吾君彼吾君者天子也天子廵狩諸
侯辟舍納筦籥攝衽抱机視膳於堂下天子已食乃退
而聽朝也魯人投其籥不果納不得入於魯將之薛假
途於鄒當是時鄒君死湣王欲入弔夷維子謂鄒之孤
曰天子弔主人必將倍殯棺設北面於南方然後天子
南面弔也鄒之羣臣曰必若此吾將伏劒而死固不敢
入於鄒鄒魯之臣生則不得事飬死則不得賻襚然且
欲行天子之禮於鄒魯鄒魯之臣不果納今秦萬乘之
國也梁亦萬乘之國也俱據萬乘之國各有稱王之名
睹其一戰而勝欲從而帝之是使三晉之大臣不如鄒
魯之僕妾也且秦無已而帝則且變易諸侯之大臣彼
將奪其所不肖而與其所賢奪其所憎而與其所愛彼
又將使其子女䜛妾爲諸侯妃姬處梁之宫梁王安得
晏然而已乎而將軍又何以得固寵乎於是新垣衍起
再拜謝曰始以先生爲庸人吾乃今日知先生爲天下
之士也吾請出不敢復言帝秦秦將聞之爲却軍五十
里適會魏公子無忌奪晉鄙軍以救趙擊秦軍秦軍遂
引而去於是平原君欲封魯連魯連辭讓使者三終不
肯受平原君乃置酒酒酣起前以千金爲魯連壽魯連
笑曰所謂貴於天下之士者爲人排患釋難解紛亂而
無取也即有取者是商賈之事也而連不忍爲也遂辭
平原君而去終身不復見其後二十餘年燕將攻下聊
城聊城人或讒之燕燕將懼誅因保守聊城不敢歸齊
田單攻聊城歲餘士卒多死而聊城不下魯連乃爲書
約之矢以射城中遺燕將書曰吾聞之智者不倍時而
棄利勇士不怯死而滅名忠臣不先身而後君今公行
一朝之忿不顧燕主之無臣非忠也殺身亡聊城而威
不信於齊非勇也功敗名滅後世無稱焉非智也三者
世主不臣說士不載故智者不再計勇士不怯死今死
生榮辱貴賤尊卑此時不再至願公詳計而無與俗同
且楚攻齊之南陽魏攻平陸而齊無南面之心以爲亡
南陽之害小不如得濟北之利大故定計審處之今秦
人下兵魏不敢東面衡秦之勢成楚國之形危齊棄南
陽斷右壤定濟北計猶且爲之也且夫齊之必决於聊
城公勿再計今楚魏交退於齊而燕救不至以全齊之
兵無天下之規與聊城共據期年之敝則臣見公之不
能退也且燕國大亂君臣失計上下迷惑栗腹以十萬
之衆五折於外以萬乘之國被圍於趙壤削主困爲天
下僇笑國敝而禍多民無所歸心今公又以敝聊之民距
全齊之兵是墨翟之守也食人炊骨士無反外之心是
孫臏之兵也能見於天下雖然爲公計者不如全車甲
以報於燕車甲全而歸燕燕王必喜身全而歸於國士
民如見父母交游攘臂而議於世功業可明上輔孤主
以制羣臣下養百姓以資說士矯國更俗功名可立也
亡意亦捐燕棄世東游於齊乎裂地定封富比乎陶衛
世世稱孤與齊久存又一計也此兩計者顕名厚實也
願公詳計而審處一焉且吾聞之規小節者不能成榮
名惡小恥者不能立大功昔者管夷吾射桓公中其鈎
簒也遺公子糾不能死怯也束縳桎梏辱也若此三行
者世主不臣而鄉里不通鄉使管子幽囚而不出身死
而不反於齊則亦名不免爲辱人賤行矣臧獲且羞與
之同名矣况世俗乎故管子不恥身在縲紲之中而恥
天下之不治不恥不死公子糾而恥威之不信於諸侯
故兼三行之過而爲五覇首名高天下而光燭隣國曹
子爲魯將三戰三北而亡地五百里鄉使曹子計不反
顧議不還踵刎頸而死則亦名不免爲敗軍禽將矣曹
子棄三北之恥而退與魯君計桓公朝天下會諸侯曹
子以一劒之任枝桓公之心於壇坫之上顔色不變辭氣
不悖三戰之所亡一朝而復之天下震動諸侯驚駭威
加吳越若此二士者非不能成小廉而行小節也以爲
殺身亡軀絶世滅後功名不立非智也故去感忿之怨
立終身之名棄忿悁之節定累世之功是以業與三王
爭流而名與天壤相弊也願公擇一而行之燕將見魯
連書泣三日猶豫不能自决欲歸燕已有隙恐誅欲降
齊所殺虜於齊甚衆恐已降而後見辱喟然歎曰與人
刃我寧自刃乃自殺聊城亂田單遂屠聊城歸而言魯
連欲爵之魯連逃隱於海上曰吾與富貴而詘於人寧
貧賤而輕世肆志焉
屈原賈生列傳(司馬遷)
屈原者名平楚之同姓也爲楚懷王左徒博聞強志明
於治亂嫺於辭令入則與王圖議國事以出號令出則
接遇賓客應對諸侯王甚任之上官大夫與之同列爭
寵而心害其能懷王使屈原造爲憲令屈平屬草藁未
定上官大夫見而欲奪之屈平不與因讒之曰王使屈
平爲令衆莫不知每一令出平伐其功曰以爲非我莫
能爲也王怒而䟽屈平屈平疾王聽之不聰也讒謟之
蔽明也邪曲之害公也方正之不容也故憂愁幽思而
作離騷離騷者猶離憂也夫天者人之始也父母者人
之本也人窮則反本故勞苦倦極未嘗不呼天也疾痛
慘怛未嘗不呼父母也屈原正道直行竭忠盡智以事
其君讒人間之可謂窮矣信而見疑忠而被謗能無怨
乎屈平之作離騷蓋自怨生也國風好色而不淫小雅
怨誹而不亂若離騷者可謂兼之矣上稱帝嚳下道齊
桓中述湯武以刺世事明道德之廣崇治亂之條貫靡
不畢見其文約其辭微其志潔其行廉其稱文小而其
指極大舉類邇而見義遠其志潔故其稱物芳其行廉
故死而不容自疎濯淖汙泥之中蟬蜕於濁穢以浮游
塵埃之外不獲世之滋垢皭然泥而不滓者也推此志
也雖與日月爭光可也屈平既絀其後秦欲伐齊齊與
楚從親惠王患之乃令張儀詳去秦厚幣委質事楚曰
秦甚憎齊齊與楚從親楚誠能絶齊秦願獻商於之地
六百里楚懷王貪而信張儀遂絶齊使使如秦受地張
儀詐之曰儀與王約六里不聞六百里楚使怒去歸告
懷王懷王怒大興師伐秦秦發兵擊之大破楚師於丹
浙斬首八萬虜楚將屈匄遂取楚之漢中地懷王乃悉
發國中兵以深入擊秦戰於藍田魏聞之襲楚至鄧楚
兵懼自秦歸而齊竟怒不救楚楚大困明年秦割漢中
地與楚以和楚王曰不願得地願得張儀而甘心焉張
儀聞乃曰以一儀而當漢中地臣請往如楚如楚又因厚幣
用事者臣靳尚而設詭辨於懷王之寵姬鄭袖懷王竟
聽鄭袖復釋去張儀是時屈平既疏不復在位使於齊
顧反諫懷王曰何不殺張儀懷王悔追張儀不及其後
諸侯共擊楚大破之殺其將唐昧時秦昭王與楚婚欲
與懷王會懷王欲行屈平曰秦虎狼之國不可信不如
無行懷王稚子子蘭勸王行奈何絶秦歡懷王卒行入
武關秦伏兵絶其後因留懷王以求割地懷王怒不聽
亡走趙趙不内復之秦竟死於秦而歸葬長子頃襄王
立以其弟子蘭爲令尹楚人既咎子蘭以勸懷王入秦
而不返也屈平既嫉之雖放流睠顧楚國繫心懷王不
忘欲反冀幸君之一悟俗之一改也其存君興國而欲反
覆之一篇之中三致志焉然終無可奈何故不可以反
卒以此見懷王之終不悟也人君無愚智賢不肖莫不
欲求忠以自爲舉賢以自佐然亡國破家相隨屬而聖
君治國累世而不見者其所謂忠者不忠而所謂賢者
不賢也懷王以不知忠臣之分故内惑於鄭袖外欺於
張儀疏屈平而信上官大夫令尹子蘭兵挫地削亡其
六郡身客死於秦爲天下笑此不知人之禍也易曰井
渫不食爲我心惻可以汲王明並受其福王之不明豈
足福哉令尹子蘭聞之大怒卒使上官大夫短屈原於
頃襄王頃襄王怒而遷之屈原至於江濱被髮行吟澤
畔顔色憔悴形容枯槁漁父見而問之曰子非三閭大
夫與何故而至此屈原曰舉世混濁而我獨清衆人皆
醉而我獨醒是以見放漁父曰夫聖人者不凝滯於物
而能與世推移舉世混濁何不隨其流而揚其波衆人
皆醉何不餔其糟而啜其醨何故懷瑾握瑜而自令見
放爲屈原曰吾聞之新沐者必彈冠新浴者必振衣人
又誰能以身之察察受物之汶汶者乎寧赴長流而葬
乎江魚腹中耳又安能以皓皓之白而蒙世之温蠖乎
乃作懷沙之賦於是懷石遂自投汨羅以死屈原既死
之後楚有宋玉唐勒景差之徒者皆好辭而以賦見稱
然皆祖屈原之從容辭令終莫敢直諫其後楚日以削
數十年竟爲秦所滅自屈原沉汨羅後百有餘年漢有
賈生爲長沙王太傅過湘水投書以弔屈原
賈生名誼雒陽人也年十八以能誦詩屬書聞於郡中
吳廷尉爲河南守聞其秀才召置門下甚幸愛孝文皇
帝初立聞河南守治平吳公爲天下第一故與李斯同
邑而嘗學事焉乃徵爲廷尉廷尉乃言賈生年少頗通
諸子百家之書文帝召以爲博士是時賈生年二十餘
最爲少每詔令議下諸老先生不能言賈生盡爲之對
人人各如其意所欲出諸生於是乃以爲能不及也孝
文帝說之超遷一歲中至大中大夫賈生以爲漢興至
孝文二十餘年天下和洽而固當改正朔易服色法制
度定官名興禮樂乃悉草具其事儀法色尚黃數用五
爲官名悉更秦之法孝文帝初即位謙讓未遑也諸
律令所更定及列侯悉就國其說皆自賈生發之於是
天子議以爲賈生任公卿之位絳灌東陽侯馮敬之屬
盡害之乃短賈生曰雒陽之人年少初學專欲擅權紛
亂諸事於是天子後亦疏之不用其議乃以賈生爲長
沙王太傅賈生既辭往行聞長沙卑濕自以壽不得長
又以適去意不自得及渡湘水爲賦以弔屈原後歲餘
賈生徵見孝文帝方受釐坐宣室上因感鬼神事而問
鬼神之本賈生因具道所以然之状至夜半文帝前席
既罷曰吾久不見賈生自以爲過之今不及也居頃之
拜賈生爲梁懷王太傅梁懷王文帝之少子愛而好書
故令賈生傅之文帝復封淮南厲王子四人皆爲列侯
賈生諫以爲患之興自此起矣賈生數上疏言諸侯或
連數郡非古之制可稍削之文帝不聽居數年懷王騎
墮馬而死無後賈生自傷爲傅無状哭泣歲餘亦死賈
生之死時年三十三矣及孝文崩孝武皇帝立舉賈生
之孫二人至郡守而賈嘉最好學世其家與余通書至
孝昭時列為九卿
文章辨體彙選卷五百一
