文章辨體彙選卷四百四十六
明賀復徵編
箴三
酒箴(漢揚雄)
子猶缾矣觀缾之居居井之眉處高臨深動常近危酒
醪不入口藏水滿懷不得左右牽於纆徽一旦叀礙為
瓽所轠身提黃泉骨肉為泥自用如此不如䲭夷鴟夷
滑稽腹如大壺盡日盛酒人復借酤常為國器託於屬
車出入兩宫經營公家繇是言之酒何過乎
學箴(晉李充)
老子云絶仁棄義家復孝慈豈仁義之道絶然後孝慈
迺生哉蓋患乎修仁義者寡而利仁義者衆也道德喪
而仁義彰仁義彰而名利作禮教之弊直在兹也先王
以道德之不行故以仁義化之行仁義之不篤故以禮
律檢之檢之彌繁而偽亦愈廣老莊是乃明無為之益
塞爭欲之門夫極靈智之妙總會通之和者莫尚乎聖
人革一代之弘制垂千載之遺風則非聖不立然則聖
人之在世吐言則為訓辭莅事則為物軌運通則與時
隆理喪則與世弊矣是以大為之論以標其旨物必有
宗事必有主寄責於聖人而遺累乎陳迹也故化之以
絶聖棄智鎮之以無名之樸聖教救其未老莊明其本
本末之塗殊而為教一也人之迷也其日久矣見形者
衆及道者尠不覿千仞之門而逐適物之迹逐迹愈篤
離本逾遠遂使華端與薄俗俱興妙緒與淳風並絶所
以聖人長潛而迹未嘗滅矣懼後進惑其如此將越禮
棄學而希無為之風見義教之殺而未嘗觀其隆矣略
言所懷以補其闕引道家之弘旨會世教之適當義不
違本言不流放庶以祛困蒙之蔽悟一往之惑乎其辭
曰
茫茫太初悠悠鴻荒蚩蚩萬物與道兼忘聖迹未顯賢
名不彰怡此鼔腹率我猖狂資生既廣羣塗思通闇實
師明匪予求蒙遺已濟物而天下為公大庭唱基羲農
宏贊六位時成離暉大觀澤洽雨濡化流風散比屋同
塵而人罔僣亂爰暨中古哲王胥承質文代作禮統迭
興事藉用以繁化因阻而凝動非性擾靜豈神澄名之
攸彰道之攸廢乃損所隆乃崇所替刑作由於德衰三
辟興乎叔世既敦既誘乃矯乃厲敦亦既備矯亦既深
雕琢生文抑揚成音羣能騁技衆巧竭心野無陸馬山
無散林風罔不動化罔不移人之失德反正作竒乃放
欲以越禮不知希競之為病違彼夷塗而遵此險徑狡
兔陵岡遊魚遁川至賾深妙大象幽玄棄餌收罝而責
功蹄筌先統喪歸而寄旨忘言政異徵辭拔本塞源遁
迹永日尋響窮年刻意離性而失其常然世有險夷運
有通圯損益適時升降惟理道不可以一日廢亦不可
以一朝擬禮不可為千載制亦不可以當年止非仁無
以長物非義無以齊恥仁義固不可遠去其害仁義者而
已力行猶懼不逮希企邈以遠矣室有善言應在千里
况乎行止復禮克己風人司箴敬貽君子
口箴(唐姚元崇)
君子欲訥吉人寡辭利口作戒長舌為詩斯言不善千
里違之勿謂可復駟馬難追惟靜惟默澄神之極去甚
去泰居物之外多言多失多事多害聲繁則淫音希則
大室本無暗垣亦有耳何言者天成蹊者李似不能言
為世所尊言不出口冠時之首無掉爾舌以速爾咎無
易爾言亦孔之醜敬之慎之可大可久敬之伊何三命
而走慎之伊何三緘其口勖哉夫子行矣勉旃書之屋
壁以代韋弦
五箴(韓愈)
人患不知其過既知之不能改是無勇也余生三十有
八年髮之短者日益白齒之搖者日益脱聰明不及於
前時道德日負於初心其不至於君子而卒為小人也
昭昭矣作五箴以訟其惡云
游箴
余少之時將求多能蚤夜以孜孜余今之時既飽而嬉
蚤夜以無為鳴呼余乎其無知乎君子之棄而小人之
歸乎
言箴
不知言之人烏可與言知言之人默然而其意已傳幕
中之辯人反以汝為叛臺中之評人反以汝為傾汝不
懲邪而呶呶以害其生邪
行箴
行與義乖言與法違後雖無害汝可以悔行也無邪言
也無頗死而不死汝悔而何宜悔而休汝惡曷瘳宜休
而悔汝善安在悔不可追悔不可為思而斯得汝則弗
思
好惡箴
無善而好不觀其道無悖而惡不詳其故前之所好今
見其尤從也為比捨也為讐前之所惡今見其臧從也
為愧捨也為狂維讎維比維狂維愧於身不祥於德不
義不義不祥維惡之大幾如是為而不顛沛齒之尚少
庸有不思今其老矣不慎胡為
知名箴
内不足者急於人知霈焉有餘厥聞四馳今日告汝知
名之法勿病無聞病其曄曄昔者子路惟恐有聞赫然
千載德譽愈尊矜汝文章負汝言語乘人不能揜以自
取汝非其父汝非其師不請而教誰云不欺欺以賈憎
揜以媒怨汝曾不寤以及於難小人在辱亦克知悔及
其既寧終莫能戒既出汝心又銘汝前汝如不顧禍亦
宜然
憂箴(柳宗元)
憂可無乎無誰以寧子如不憂憂日以生憂不可常常
則誰懌子常其憂乃小人戚敢問憂方吾將告子有聞
不行有過不徙宜言不言不宜而煩宜退而勇不宜而
恐中之誠懇過又不及憂之大方唯是焉急内不自得
甚泰為憂省而不疚雖死優游所憂在道不在乎禍吉
之先見乃可無過告子如斯守之勿墮
暗室箴(歐陽詹)
夫行以檢身非以為人無淫無佚其處宜一孜孜室人
冥冥暗室罔縱爾神罔輕爾質遠兹小惡念彼元吉勿
謂傍帷上蓋天鑒無外勿謂前掩後扃神在無形天不
長慝神實正直神怒天誅未始有極昔者趙盾假寐矜
莊天迴厥害鉏麑已亡又有苻堅竊為制度神敗其類
蒼蠅以呼天窺神窺人無不知神忿天忿身無所隱澗
松抱節幽蘭以薰歲寒不變無人亦芬草木猶爾人其
曷云戒慎乎其所不見恐懼乎其所不聞先師有言敢
告大君
行已箴(李翺)
人之愛我我度于義義則為朋否則為利人之惡我我
思其由過寧不改否又何仇仇實生怨利實害德我如
不思乃陷于惑内省不足愧形于顔中心無他曷畏多
言唯咎在躬若市于戮慢謔自他匪汝之辱昔者君子
唯禮自持自小及大曷莫從斯苟遠於此其何不為事
之在人昧者亦知遷焉及已則莫之思造次不戒禍焉
可期書之在側以作我師
酒箴(皮日休)
皮子性嗜酒雖行止窮泰非酒不能適居襄陽之鹿門
山以山税之餘繼日而釀終年荒醉自戲曰醉士居襄
陽之洞湖以舶䑿載醇酎一甔往來湖上遇興將酌因
自諧曰醉民於戲吾性至荒而嗜于此其亦為聖哲之
罪人也又自戲曰醉士自諧曰醉民將天地至廣不能
容醉士醉民哉又何必厠絲竹之筵粉黛之座也襄陽
元侯聞醉士醉民之稱也訂皮子曰子躭飲之性於喧
靜豈異耶皮子曰酒之道豈止於充口腹樂悲歡而已
哉甚則化上為淫溺化下為酗禍是以聖人節之以酬
酢諭之以誥訓然尚有上為淫溺所化化為亡國下為
酗禍所化化為殺身且不見前世之飲禍耶潞酆舒有
五罪其一嗜酒為晉所殺慶封易内而躭飲則國朝遷
鄭伯窒室而躭飲終犇於駟氏之甲欒高嗜酒而信内
卒敗於陳鮑氏衛侯飲於籍圃卒為大夫所惡嗚呼吾
不賢者性實嗜酒尚懼為酆舒之僇過此吾不為也又
焉能俾喧為靜乎俾靜為喧乎不為靜中淫溺乎不為
酗禍之波乎既淫溺酗禍作於心得不為慶封乎鄭伯
乎欒高乎蓋中性不能自節因箴以自符箴曰
酒之所樂樂其全真寧能我醉不醉於人
食箴(皮日休)
皮子少且賤至於食自甘粢糲而已未嘗食於鄉里食
於親戚食於州鄙有鄧邑大夫嚮皮子之名曾未相贄
具厚羞以賓之皮子辭大夫許之曰子自甘粢糲則可
矣於鄉里親戚州鄙何有皮子曰一杯之食至鮮矣苟
專其味必不能自抑既不能自抑日須豐其羞既日須
豐其羞則貧也不能無不足因是妄求苟欲之心生窮
貪極嗜之名生且大夫不見前世之味禍乎故羊斟不
及華元受其謀黿羹不均子家肆其禍熊蹯不熟殺宰
夫而趙穿弑雙雞易鶩饋子雅而慶舍死鳴呼吾不仁
者乎誠賴其用所欲不可求所嗜不可得方自甘粢糲
而已使我生於鍾鼎之家膏粱之門日縱異嗜年成奇
欲未必不為御者之犇華元也子家之伐靈公也晉靈
之殺宰夫也盧蒲癸之殺慶舍也此猶之禽獸争食
而死者矣故食於天子者則死其天下食於諸侯者則
死其國食於大夫者則死其邑食於士者則死其家又
焉能以鄉里親戚州鄙為讓乎大夫曰善自惟食之性
不能自節亦猶酒之性也復箴以自符箴曰
寧能我食不食於人復食於人是食其身
讓箴(宋劉敞)
資政富公始讓樞密直學士又讓翰林學士又讓樞密
副使凡三讓所讓益尊所守益堅粲然有古人之遺風
故作讓箴以矯世厲俗云
讓如何其讓非為名欲先信吾道於天下氓讓如何其
讓非為利欲天下之人咸信吾義世有常患患其欲速
枉尺直尋卒附於辱世有常患患其在得辭小受大卒
没於直公皆咈之公既述之啓之闢之俾世則之曰吾
豈惡富貴富貴維德人以厚已我以厚國時豈無人昏
夜乞憐縱或得之何如其賢時豈無人乘機射利縱或
得之何如其智嗟此富公直哉優優孰視富公而能勿
羞孰持富公攜手以游昔宋考父三命益恭嗟以富公
千世與同作詩載美穆如清風
畏言箴(劉敞)
吾甚畏言言可畏也而不能默然吾言悃悃倡而後和
人猶以為過吾言繩繩譽而不訾人猶以為非非吾言之
畏維人之多忌非吾之不能嘿然而人實多言若是者
其止乎其已乎其勿問而唯乎譬之於物其為石不為
水乎水之滔滔往而不來有陷而淵有壅而洄有激而
在山椒曰水哉水哉
四箴(程頥)
顔淵問克已復禮之目夫子曰非禮勿視非禮勿聽非
禮勿言勿動四者身之用繇乎中而應乎外制乎外所
以養其中也顔子事斯語所以進於聖人後之學聖人
者宜服膺而勿失也因箴以自警
視箴
心兮本虛應物無迹操之有要視為之則蔽交於前其
中則遷制之於外以安其内克已復禮久而誠矣
聽箴
人有秉彝本乎天性知誘物化遂忘其正卓彼先覺知
止有定閑邪存誠非禮勿聽
言箴
人心之動因言以宣發禁躁妄内斯靜專矧是樞機興
戎出好吉凶榮辱惟其所召傷易則誕傷煩則支已肆
物忤出悖來違非法不道欽哉訓辭
動箴
哲人知幾誠之於思志士勵行守之於為順理則裕從
欲惟危造次克念戰兢自持習與性成聖賢同歸
敬齋箴(朱熹)
草廬曰箴凡十章章四句其一言靜無違其二言動無
違其三言表之正其四言裏之正其五言心之無適而
達於事其六言事之主一而本於心其七總前六章其
八言心不能無適之病其九言事不能主一之病其十
總結一章其言持敬工夫周且悉矣
正其衣冠尊其瞻視潜心以居對越上帝足容必重手
容必恭擇地而蹈折旋蟻封出門如賓承事如祭戰戰
兢兢罔敢或易守口如瓶防意如城洞洞屬屬㒺敢或
輕不西以東不南以北當事而存靡他其適弗貳于二
弗參以三惟心惟一萬變是監從事於斯是曰持敬動
靜無違表裏交正須臾有間私欲萬端不火而熱不冰
而寒毫釐有差天壤易處三綱既淪九灋亦斁於乎小
子念哉敬哉墨卿司戒敢告靈臺
磨兜堅箴(明宋濓)
昔李侍郎敦立嘗揭磨兜堅三字於坐隅磨兜堅者古
之慎言人也其善於自防者哉為著箴曰
磨兜堅慎勿言口為禍門昔人之云磨兜堅人各有心
山高海深磨兜堅高不知極深不可測磨兜堅言出諸
口禍隨其後磨兜堅鍾鼔之聲因扣而鳴磨兜堅不扣
而鳴必駭衆聽磨兜堅唯口之則守之以默守之以默
是曰玄德磨兜堅磨兜堅慎勿言
三箴(祝允明)
余以禍福非聖哲所趣辟然有自召之者蓋亦有其機
矣士之機多由三者心舌筆也因各為之箴
心
倏然而人智聖賢神而與天地均非斯曷存忽然而物
姦宄盗賊而作萬物螣非斯曷出人用斯殺我我亦用
斯殺人以逮其身人不可察而我可戒戒之哉戒之哉
禍福曰心
舌
倏然而譽仁賢智儒而游揚誕孚非斯曷居忽然而毁
暴慢鄙倍而憎遠棄罪非斯曷起蔑用斯殺予予亦用
斯殺蔑以偕其孽蔑不可察而予可戒戒之哉戒之哉
禍福曰舌
筆
倏然而襃華衮立朝而炙竹耿昭非斯曷操忽然而貶
象服黥臉而流汚刀簡非斯曷典物用斯殺已巳亦用
斯殺物以幷其謫物不可察而已可戒戒之哉戒之哉
禍福曰筆
文章辨體彙選卷四百四十六
文章辨體彙選卷四百四十六
明賀復徵編
箴三
酒箴(漢揚雄)
子猶缾矣觀缾之居居井之眉處高臨深動常近危酒
醪不入口藏水滿懷不得左右牽於纆徽一旦叀礙為
瓽所轠身提黃泉骨肉為泥自用如此不如䲭夷鴟夷
滑稽腹如大壺盡日盛酒人復借酤常為國器託於屬
車出入兩宫經營公家繇是言之酒何過乎
學箴(晉李充)
老子云絶仁棄義家復孝慈豈仁義之道絶然後孝慈
迺生哉蓋患乎修仁義者寡而利仁義者衆也道德喪
而仁義彰仁義彰而名利作禮教之弊直在兹也先王
以道德之不行故以仁義化之行仁義之不篤故以禮
律檢之檢之彌繁而偽亦愈廣老莊是乃明無為之益
塞爭欲之門夫極靈智之妙總會通之和者莫尚乎聖
人革一代之弘制垂千載之遺風則非聖不立然則聖
人之在世吐言則為訓辭莅事則為物軌運通則與時
隆理喪則與世弊矣是以大為之論以標其旨物必有
宗事必有主寄責於聖人而遺累乎陳迹也故化之以
絶聖棄智鎮之以無名之樸聖教救其未老莊明其本
本末之塗殊而為教一也人之迷也其日久矣見形者
衆及道者尠不覿千仞之門而逐適物之迹逐迹愈篤
離本逾遠遂使華端與薄俗俱興妙緒與淳風並絶所
以聖人長潛而迹未嘗滅矣懼後進惑其如此將越禮
棄學而希無為之風見義教之殺而未嘗觀其隆矣略
言所懷以補其闕引道家之弘旨會世教之適當義不
違本言不流放庶以祛困蒙之蔽悟一往之惑乎其辭
曰
茫茫太初悠悠鴻荒蚩蚩萬物與道兼忘聖迹未顯賢
名不彰怡此鼔腹率我猖狂資生既廣羣塗思通闇實
師明匪予求蒙遺已濟物而天下為公大庭唱基羲農
宏贊六位時成離暉大觀澤洽雨濡化流風散比屋同
塵而人罔僣亂爰暨中古哲王胥承質文代作禮統迭
興事藉用以繁化因阻而凝動非性擾靜豈神澄名之
攸彰道之攸廢乃損所隆乃崇所替刑作由於德衰三
辟興乎叔世既敦既誘乃矯乃厲敦亦既備矯亦既深
雕琢生文抑揚成音羣能騁技衆巧竭心野無陸馬山
無散林風罔不動化罔不移人之失德反正作竒乃放
欲以越禮不知希競之為病違彼夷塗而遵此險徑狡
兔陵岡遊魚遁川至賾深妙大象幽玄棄餌收罝而責
功蹄筌先統喪歸而寄旨忘言政異徵辭拔本塞源遁
迹永日尋響窮年刻意離性而失其常然世有險夷運
有通圯損益適時升降惟理道不可以一日廢亦不可
以一朝擬禮不可為千載制亦不可以當年止非仁無
以長物非義無以齊恥仁義固不可遠去其害仁義者而
已力行猶懼不逮希企邈以遠矣室有善言應在千里
况乎行止復禮克己風人司箴敬貽君子
口箴(唐姚元崇)
君子欲訥吉人寡辭利口作戒長舌為詩斯言不善千
里違之勿謂可復駟馬難追惟靜惟默澄神之極去甚
去泰居物之外多言多失多事多害聲繁則淫音希則
大室本無暗垣亦有耳何言者天成蹊者李似不能言
為世所尊言不出口冠時之首無掉爾舌以速爾咎無
易爾言亦孔之醜敬之慎之可大可久敬之伊何三命
而走慎之伊何三緘其口勖哉夫子行矣勉旃書之屋
壁以代韋弦
五箴(韓愈)
人患不知其過既知之不能改是無勇也余生三十有
八年髮之短者日益白齒之搖者日益脱聰明不及於
前時道德日負於初心其不至於君子而卒為小人也
昭昭矣作五箴以訟其惡云
游箴
余少之時將求多能蚤夜以孜孜余今之時既飽而嬉
蚤夜以無為鳴呼余乎其無知乎君子之棄而小人之
歸乎
言箴
不知言之人烏可與言知言之人默然而其意已傳幕
中之辯人反以汝為叛臺中之評人反以汝為傾汝不
懲邪而呶呶以害其生邪
行箴
行與義乖言與法違後雖無害汝可以悔行也無邪言
也無頗死而不死汝悔而何宜悔而休汝惡曷瘳宜休
而悔汝善安在悔不可追悔不可為思而斯得汝則弗
思
好惡箴
無善而好不觀其道無悖而惡不詳其故前之所好今
見其尤從也為比捨也為讐前之所惡今見其臧從也
為愧捨也為狂維讎維比維狂維愧於身不祥於德不
義不義不祥維惡之大幾如是為而不顛沛齒之尚少
庸有不思今其老矣不慎胡為
知名箴
内不足者急於人知霈焉有餘厥聞四馳今日告汝知
名之法勿病無聞病其曄曄昔者子路惟恐有聞赫然
千載德譽愈尊矜汝文章負汝言語乘人不能揜以自
取汝非其父汝非其師不請而教誰云不欺欺以賈憎
揜以媒怨汝曾不寤以及於難小人在辱亦克知悔及
其既寧終莫能戒既出汝心又銘汝前汝如不顧禍亦
宜然
憂箴(柳宗元)
憂可無乎無誰以寧子如不憂憂日以生憂不可常常
則誰懌子常其憂乃小人戚敢問憂方吾將告子有聞
不行有過不徙宜言不言不宜而煩宜退而勇不宜而
恐中之誠懇過又不及憂之大方唯是焉急内不自得
甚泰為憂省而不疚雖死優游所憂在道不在乎禍吉
之先見乃可無過告子如斯守之勿墮
暗室箴(歐陽詹)
夫行以檢身非以為人無淫無佚其處宜一孜孜室人
冥冥暗室罔縱爾神罔輕爾質遠兹小惡念彼元吉勿
謂傍帷上蓋天鑒無外勿謂前掩後扃神在無形天不
長慝神實正直神怒天誅未始有極昔者趙盾假寐矜
莊天迴厥害鉏麑已亡又有苻堅竊為制度神敗其類
蒼蠅以呼天窺神窺人無不知神忿天忿身無所隱澗
松抱節幽蘭以薰歲寒不變無人亦芬草木猶爾人其
曷云戒慎乎其所不見恐懼乎其所不聞先師有言敢
告大君
行已箴(李翺)
人之愛我我度于義義則為朋否則為利人之惡我我
思其由過寧不改否又何仇仇實生怨利實害德我如
不思乃陷于惑内省不足愧形于顔中心無他曷畏多
言唯咎在躬若市于戮慢謔自他匪汝之辱昔者君子
唯禮自持自小及大曷莫從斯苟遠於此其何不為事
之在人昧者亦知遷焉及已則莫之思造次不戒禍焉
可期書之在側以作我師
酒箴(皮日休)
皮子性嗜酒雖行止窮泰非酒不能適居襄陽之鹿門
山以山税之餘繼日而釀終年荒醉自戲曰醉士居襄
陽之洞湖以舶䑿載醇酎一甔往來湖上遇興將酌因
自諧曰醉民於戲吾性至荒而嗜于此其亦為聖哲之
罪人也又自戲曰醉士自諧曰醉民將天地至廣不能
容醉士醉民哉又何必厠絲竹之筵粉黛之座也襄陽
元侯聞醉士醉民之稱也訂皮子曰子躭飲之性於喧
靜豈異耶皮子曰酒之道豈止於充口腹樂悲歡而已
哉甚則化上為淫溺化下為酗禍是以聖人節之以酬
酢諭之以誥訓然尚有上為淫溺所化化為亡國下為
酗禍所化化為殺身且不見前世之飲禍耶潞酆舒有
五罪其一嗜酒為晉所殺慶封易内而躭飲則國朝遷
鄭伯窒室而躭飲終犇於駟氏之甲欒高嗜酒而信内
卒敗於陳鮑氏衛侯飲於籍圃卒為大夫所惡嗚呼吾
不賢者性實嗜酒尚懼為酆舒之僇過此吾不為也又
焉能俾喧為靜乎俾靜為喧乎不為靜中淫溺乎不為
酗禍之波乎既淫溺酗禍作於心得不為慶封乎鄭伯
乎欒高乎蓋中性不能自節因箴以自符箴曰
酒之所樂樂其全真寧能我醉不醉於人
食箴(皮日休)
皮子少且賤至於食自甘粢糲而已未嘗食於鄉里食
於親戚食於州鄙有鄧邑大夫嚮皮子之名曾未相贄
具厚羞以賓之皮子辭大夫許之曰子自甘粢糲則可
矣於鄉里親戚州鄙何有皮子曰一杯之食至鮮矣苟
專其味必不能自抑既不能自抑日須豐其羞既日須
豐其羞則貧也不能無不足因是妄求苟欲之心生窮
貪極嗜之名生且大夫不見前世之味禍乎故羊斟不
及華元受其謀黿羹不均子家肆其禍熊蹯不熟殺宰
夫而趙穿弑雙雞易鶩饋子雅而慶舍死鳴呼吾不仁
者乎誠賴其用所欲不可求所嗜不可得方自甘粢糲
而已使我生於鍾鼎之家膏粱之門日縱異嗜年成奇
欲未必不為御者之犇華元也子家之伐靈公也晉靈
之殺宰夫也盧蒲癸之殺慶舍也此猶之禽獸争食
而死者矣故食於天子者則死其天下食於諸侯者則
死其國食於大夫者則死其邑食於士者則死其家又
焉能以鄉里親戚州鄙為讓乎大夫曰善自惟食之性
不能自節亦猶酒之性也復箴以自符箴曰
寧能我食不食於人復食於人是食其身
讓箴(宋劉敞)
資政富公始讓樞密直學士又讓翰林學士又讓樞密
副使凡三讓所讓益尊所守益堅粲然有古人之遺風
故作讓箴以矯世厲俗云
讓如何其讓非為名欲先信吾道於天下氓讓如何其
讓非為利欲天下之人咸信吾義世有常患患其欲速
枉尺直尋卒附於辱世有常患患其在得辭小受大卒
没於直公皆咈之公既述之啓之闢之俾世則之曰吾
豈惡富貴富貴維德人以厚已我以厚國時豈無人昏
夜乞憐縱或得之何如其賢時豈無人乘機射利縱或
得之何如其智嗟此富公直哉優優孰視富公而能勿
羞孰持富公攜手以游昔宋考父三命益恭嗟以富公
千世與同作詩載美穆如清風
畏言箴(劉敞)
吾甚畏言言可畏也而不能默然吾言悃悃倡而後和
人猶以為過吾言繩繩譽而不訾人猶以為非非吾言之
畏維人之多忌非吾之不能嘿然而人實多言若是者
其止乎其已乎其勿問而唯乎譬之於物其為石不為
水乎水之滔滔往而不來有陷而淵有壅而洄有激而
在山椒曰水哉水哉
四箴(程頥)
顔淵問克已復禮之目夫子曰非禮勿視非禮勿聽非
禮勿言勿動四者身之用繇乎中而應乎外制乎外所
以養其中也顔子事斯語所以進於聖人後之學聖人
者宜服膺而勿失也因箴以自警
視箴
心兮本虛應物無迹操之有要視為之則蔽交於前其
中則遷制之於外以安其内克已復禮久而誠矣
聽箴
人有秉彝本乎天性知誘物化遂忘其正卓彼先覺知
止有定閑邪存誠非禮勿聽
言箴
人心之動因言以宣發禁躁妄内斯靜專矧是樞機興
戎出好吉凶榮辱惟其所召傷易則誕傷煩則支已肆
物忤出悖來違非法不道欽哉訓辭
動箴
哲人知幾誠之於思志士勵行守之於為順理則裕從
欲惟危造次克念戰兢自持習與性成聖賢同歸
敬齋箴(朱熹)
草廬曰箴凡十章章四句其一言靜無違其二言動無
違其三言表之正其四言裏之正其五言心之無適而
達於事其六言事之主一而本於心其七總前六章其
八言心不能無適之病其九言事不能主一之病其十
總結一章其言持敬工夫周且悉矣
正其衣冠尊其瞻視潜心以居對越上帝足容必重手
容必恭擇地而蹈折旋蟻封出門如賓承事如祭戰戰
兢兢罔敢或易守口如瓶防意如城洞洞屬屬㒺敢或
輕不西以東不南以北當事而存靡他其適弗貳于二
弗參以三惟心惟一萬變是監從事於斯是曰持敬動
靜無違表裏交正須臾有間私欲萬端不火而熱不冰
而寒毫釐有差天壤易處三綱既淪九灋亦斁於乎小
子念哉敬哉墨卿司戒敢告靈臺
磨兜堅箴(明宋濓)
昔李侍郎敦立嘗揭磨兜堅三字於坐隅磨兜堅者古
之慎言人也其善於自防者哉為著箴曰
磨兜堅慎勿言口為禍門昔人之云磨兜堅人各有心
山高海深磨兜堅高不知極深不可測磨兜堅言出諸
口禍隨其後磨兜堅鍾鼔之聲因扣而鳴磨兜堅不扣
而鳴必駭衆聽磨兜堅唯口之則守之以默守之以默
是曰玄德磨兜堅磨兜堅慎勿言
三箴(祝允明)
余以禍福非聖哲所趣辟然有自召之者蓋亦有其機
矣士之機多由三者心舌筆也因各為之箴
心
倏然而人智聖賢神而與天地均非斯曷存忽然而物
姦宄盗賊而作萬物螣非斯曷出人用斯殺我我亦用
斯殺人以逮其身人不可察而我可戒戒之哉戒之哉
禍福曰心
舌
倏然而譽仁賢智儒而游揚誕孚非斯曷居忽然而毁
暴慢鄙倍而憎遠棄罪非斯曷起蔑用斯殺予予亦用
斯殺蔑以偕其孽蔑不可察而予可戒戒之哉戒之哉
禍福曰舌
筆
倏然而襃華衮立朝而炙竹耿昭非斯曷操忽然而貶
象服黥臉而流汚刀簡非斯曷典物用斯殺已巳亦用
斯殺物以幷其謫物不可察而已可戒戒之哉戒之哉
禍福曰筆
文章辨體彙選卷四百四十六
