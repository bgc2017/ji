文章辨體彙選卷三百三十二
明賀復徵編
序五十二
陪崔使君游讌南池序(唐柳宗元)
零陵城南環以羣山延以林麓其崖谷之委會則泓然
為池灣然為溪其上多楓柟竹箭哀鳴之禽其下多芡
蒲芙蕖騰波之魚韜涵太虚澹艷里閭誠游觀之佳麗
者矣崔公既來其政宅以肆其風和以廉既樂其人又
樂其身于暮之春徵賢合姻登舟於兹水之津連山倒
垂萬象在下浮空泛景蕩若無外横碧落以中貫挾太
虚而徑度羽觴飛翔匏竹激越熙然而歌婆然而舞持
頥而笑瞪目而倨不知日之將暮則於向之物者可謂
無負矣昔之人知樂之不可常會之不可必也當歡而
悲者有之況公以理行宜去受厚錫而席之賢者悉皆
在官蒙澤方將脱鱗介生羽翮夫豈趦趄湘中為顦顇
容耶余既委廢于世恒得與是山水為伍而悼兹會不
可再也故為文志之
愚溪詩序(柳宗元)
灌水之陽有溪焉東流入於瀟水或曰冉氏嘗居也故
姓是溪曰冉溪或曰可以染也名之以其能故謂之染
溪予以愚觸辠謫瀟水上愛是溪入二三里得其尤絶
者家焉古有愚公谷今予家是溪而名莫能定土之居
者猶齗齗然不可以不更也故更之為愚溪愚溪之上
買小丘為愚丘自愚丘東北行六十步得泉焉又買居
之為愚泉愚泉凡六穴皆出山下平地蓋上出也合流
屈曲而南為愚溝遂負土累石塞其隘為愚池愚池之
東為愚堂其南為愚亭池之中為愚島嘉木異石錯置
皆山水之竒者以予故咸以愚辱焉夫水智者樂也今
是溪獨見辱於愚何哉蓋其流甚下不可以灌溉又峻
急多坻石大舟不可入也幽邃淺狹蛟龍不屑不能興
雲雨亡以利世而適類于予然則雖辱而愚之可也寗
武子邦無道則愚智而為愚者也顔子終日不違如愚
睿而為愚者也皆不得為真愚今予遭有道而違於理悖
於事故凡為愚者莫我若也夫然則天下莫能争是溪
予得專而名焉溪雖莫利於世而善鑒萬類清瑩秀徹
鏘鳴金石能使愚者喜笑眷慕樂而不能去也予雖不
合於俗亦頗以文墨自慰潄滌萬物牢籠百態而無所
避之以愚辭歌愚溪則茫然而不違昏然而同歸超鴻
蒙混希夷寂寥而莫我知也於是作八愚詩紀于溪石
上
溪上序飲(柳宗元)
買小丘一日鋤理二日洗滌遂置酒溪上嚮之為記所
謂牛馬之飲者離坐其背實觴而流之接取以飲乃置
監史而令曰當飲者舉籌之十寸者三逆而投之能不
迴于洑不止于坻不沈于底者過不飲而洄而止而沈
者飲如籌之數既或投之則旋眩滑汨若舞若躍速者
遲者去者住者衆皆據石注視懽忭以助其勢突然而
逝乃得無事於是或一飲或再飲客有婁生圖南者其
投之也一迴一止一沈獨三飲衆乃大笑懽甚余病痞
不能飲酒至是醉焉遂損益其令以窮日夜而不知歸
吾聞昔之飲酒者有揖譲酬酢百拜以為禮者有呌號
屢舞如沸如羹以為極者有裸裎袒裼以為達者有資
金石絲竹之樂以為和者有促數糺逖以為密者今則
舉異是焉故捨百拜而禮無呌號而極不袒裼而達非
金石而和去糺逖而密簡而同肆而恭衎衎而從容於
以合山水之樂成君子之心宜也作序飲以貽後之人
澤宫詩序(劉禹錫)
澤宫送士歲貢也晉昌唐如晦以信誼為良弓文學為
菆矢規爵禄猶衆禽密彀持滿遡風蜚繳者數矣有措
桮之妙而無雙鶬之獲韔弓收視歸究其術繇是跡愈
屈而名愈聞君子益多之彼不由其術一幸而中者雖
縣貊在廷君子未嘗多也歲殫矣告余以西余為賦澤
宫一章庶見子之弓弗再張也已秩秩澤宫有的維鵠
祁祁庶士于以干禄彼鵠斯微若止若翔千里之差起
于毫芒我矢既直我弓既良依于高墉因我不臧高墉
伊何維器與峕視之以心誰謂鵠微
遊大林寺序(白居易)
予與河南元集虚范陽張允中南陽張深之廣平宋郁
安定梁必復范陽張時東林寺沙門法演智滿中堅利
辨道建神照雲臯息慈寂然十有七人自遺愛草堂歴
東西二林抵化城憩峯頂登香爐峯宿大林寺大林窮
遠人跡罕到環寺多清流蒼石短松瘦竹寺中惟板屋
木器其僧皆海東人山高地深節氣絶晚于時孟夏如
正二月天梨桃始華澗草猶短人物風候與平地聚落
不同初到怳然若别造一世界者因成絶句云人間四
月芳菲盡山寺桃花始盛開長恨春歸無覓處不知轉
入此中來既而周覽屋壁見蕭郎中存魏郎中弘簡李
補闕勃三人名姓文句因與集虚輩歎且曰此地實匡
廬第一境由驛路至山門無半日程自蕭魏李遊迨今
垂二十年寂無繼來者嗟乎名利之誘人也如此
序三遊洞(白居易)
平淮西之明年冬予自江州司馬授忠州刺史微之自
通州司馬授虢州長史又明年春各祇命之郡與知退
偕行三月十日參會於夷陵翌日微之反棹送予至下
牢戍又翌日將别未忍引舟上下者久之酒酣聞石間
泉聲因捨棹進策步入缺岸初見石如疊如削其怪者
如引臂如垂幢次見泉如瀉如灑其竒如懸練如不絶
綫遂相與維舟巖下率僕夫芟蕪刈翳梯危縋滑休而
復上者凡四焉仰睇俯察絶無人跡但水石相薄磷磷
鑿鑿跳珠濺玉驚動耳目自未訖戍愛不能去俄而峽
山昏黑雲破月出光氣含吐互相明滅晶熒玲瓏象生
其中雖有敏口不能名状既而通夕不寐迨且將去憐
竒惜别且嘆且言知退曰斯境勝絶天地間其有幾乎
如之何俯通津緜歲代寂寥委置罕有到者予曰借此喻
彼可為長太息豈獨是哉豈獨是哉微之曰誠哉是言
矧吾人難相逢斯境不易得今兩偶於是得無述乎請
各賦古調詩二十韻書于石壁仍命予序而紀之又以
吾三人始遊故因為三遊洞洞在峽州上二十里北
峯下兩崖相廞間欲將來好事者知故偹書其事
二游詩序(皮日休)
吴之士有恩王府參軍徐修矩者士守書萬卷優游自
適余假其書數千卷未一年悉償夙志酣飫經史或日
宴忘飲食次有前涇縣尉任晦者其居有深林曲沼危
亭幽砌余並次以見之或退公之暇必造以息焉林泉
隠事恣用研味大凡游於二君宅無浹旬之間因作詩
以留贈目之曰二游兼寄魯望
五貺詩序(皮日休)
毗陵處士魏君不琢氣真而志放居毗陵凡二紀閉門
窮學是乎里民不得以師之非乎里民不得以訾之用
之不難進利之被人也舍之不難退辱非及已也噫古
君子處乎進退而全者由此道乎伯夷之隘柳下惠之
不恭不能造于是也江南秋風時鱸肥而難釣菰脆而
易挽不過乘短䑧載一甔酒加以飲具由五瀉涇入震
澤穿松陵抵杭越耳日休嘗聞道於不琢敢不求雅物
成雅思乎於是買釣船一脩二丈闊三尺施篷以蔽烟
雨謂之五瀉舟天台杖一色黯而力遒謂之華頂杖有
龜頭山叠石硯一高不二寸其仞數百謂之太湖硯有
桐廬養和一怪形養跼坐若變去謂之烏龍養和有南
海&KR2268;魚殼樽一澀峯齾角内玄外黃謂之訶陵樽皆寄
于不琢行以資雲水之興止以益琴籍之翫真古人之
雅貺也因思乘葦之義不過于詞遂為五篇目之曰五
貺兼請魯望同作
吉祥寺看牡丹序(宋蘇軾)
熙寧五年三月二十三日余從太守沈公觀花於吉祥
寺僧守璘之圃圃中花千本其品以百數酒酣樂作州
人大集金盤綵籃以獻于坐者五十有三人飲酒樂甚
素不飲者皆醉自輿臺皂隸皆插花以從觀者數萬人
明日公出所集牡丹記十卷以示客凡牡丹之見于傳
記與栽植棓養剝治之方古今詠歌詩賦下至怪竒小
說皆在余既觀花之極盛與州人共遊之樂又得觀此
書之精究博偹以為三者皆可紀而公又求余文以冠
于篇蓋此花見重于世三百餘年窮妖極麗以擅天下
之觀美而近歲尤復變態百出務為新竒以追逐時好
者不可勝紀此草木之智巧便佞者也今公自耆老重
德而余又方惷迂闊舉世莫與為比則其於此書無乃
皆非其人乎然鹿門子常怪宋廣平之為人意其鐵心
石腸而為梅花賦則清便艷發得南朝徐庾體今以余
觀之凡託於椎陋以眩世者又豈足信哉余雖非其人
強為公紀之公家書三萬卷博覽強記遇書成事非獨
牡丹也
九日自序(楊萬里)
余山墅遠城邑復不近㕓市兼旬不識佳味日汲山泉
煮湯餅儐以寒虀主以脱粟紛不及目囂不及耳余心
裕如也偶九日至呼兒問有酒乎曰秫不登無所釀余
仰屋喟曰安得白衣人乎已而所親送至醅余欣然又
問有菊乎曰秋未涼菊亦未花余又喟然曰既得酒復
望菊可乎因悠然獨酌取几上文書一編觀之乃余亡
友西溪先生和陶詩也讀至九日閒居賦詩云塵爵恥
虚罍寒花空自榮東坡和云鮮鮮霜菊艷滴滴糟床聲
西溪和云境静人亦寂觴至壺自傾則又喟然曰四者
難并之歎今古如一丘之貉也兒跽而請曰東坡西溪
之和果孰似余曰小兒何用強知許事淵明之詩春之
蘭秋之菊松上之風澗下之水也東坡以烹龍庖鳳之
剰而飲木蘭之墜露餐秋菊之落英者也西溪操破琴
鼓斷絃以寫松風澗水者也似與不似余不得而知也
汝蓋於淵明而問焉
文章辨體彙選卷三百三十二
