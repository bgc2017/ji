文章辨體彙選卷三百十一
明賀復徵編
序三十一(奏議類)
諫垣存藳序(宋韓琦)
夫善諫者無諷也無顯也主於理勝而已矣故主於諷
者必優柔微婉廣引譬喻冀吾說之可行而不知事不
明辨則忽而不聽也主於顯者必暴楊激訐恐以危亡
謂吾言之能動而不知論或過當則怒而不信也夫欲
說而必聽言而必信苟不以理勝之為主難矣哉琦景
祐中任三司度支判官以族貧求外補得舒州將行而
上以諫官缺擢授古司諫而留之竊惟言責之重非面
折廷諍之難蓋知體得宜為難夫得通明端樸高識博
學之士則動必中理日益君聽而使愚不肖者冐而處
之固不勝其任矣遂兩上章辭不報乃喟然自謂曰上
之知汝任汝之意厚矣汝之所言當顧體酌宜主於理
勝而以至誠將之兹所以報陛下知而任之之意若知
時之不可行而徒為高論以賣直取名汝罪不容誅矣
在職越三載凡明得失正綱紀辨忠良擊權倖時人所
不敢言必昧死論列之上寬而可其奏者十八九卒免
重戮進登掖垣實前自為誡之力也其所存藳欲斂而
焚之以效古人謹密之義然念詩書所載從諫而聖君
之德也衮闕而補臣之忠也前代諫諍之臣嘉言讜議
布在方策使覽之者知人主從善之美致治之原若皆
削而燔之則後世何法焉於是存而錄之離為上中下
三卷命曰諫垣存藳以藏於家竊志夫上之聰仁大度
自三代漢唐以來虛懷納諫甚盛德之主皆所不及復
俾子孫傳而閱之知直道之無咎忠教之有迹云時慶
歷二年三月十五日秦亭西齋序
田表聖奏議序(蘇軾)
故諫議大夫贈司徒田公表聖奏議十篇嗚呼田公古
之遺直也其盡言不諱蓋自敵以下受之有不能堪者
而况於人主乎吾是以知二宗之聖也自太平興國以
來至於咸平可謂天下大治千載一時矣而田公之言
常若有不測之憂近在朝夕者何哉古之君子必憂治
世而危明主明主有絶人之資而治世無可畏之防夫
有絶人之資必輕其臣無可畏之防必易其民此君子
之所甚懼也方漢文時刑措不用兵革不試而賈誼之
言曰天下有可長太息者有可流涕者有可痛哭者後
世不以是少漢文亦不以是甚賈誼由此觀之君子之
遇治世而事明主法當如是也誼雖不遇而其所言略
已施行不幸早世功烈不著於時然誼常建言使諸侯
王子孫各以次受分地文帝未及用歷孝景至武帝而
主父偃舉行之漢室以安今公之言十未用五六也安
知來世不有若偃者舉而行之歟願廣其書於世必有
與公合者此亦忠臣孝子之志也
范貫之奏議集序(曾鞏)
尚書戶部郎中直龍圖閣范公貫之之奏議凡若干篇
其子世京集為十卷而屬余序之蓋自至和以後十餘
年間公嘗以言事任職自天子大臣至於羣下自掖庭
至於四方幽隱一有得失善惡關於政理公無不極意
反覆為上力言或矯拂情欲或切劘計慮或辨别忠佞
而處其進退章有一再或至於十餘上事有隂爭獨陳
或悉引諫官御史合議肆言仁宗嘗虛心采納為之變
命令更廢舉近或立從遠或越月逾時或至於其後卒
皆聽用蓋當是時仁宗在位歲久熟於人事之情偽與
群臣之能否方以仁厚清靜休養元元至於是非予奪
則一歸之公議而不自用也其所引拔以言為職者如
公皆一時之選而公與同時之士亦皆樂得其言不曲
從苟止故天下之情因得畢聞於上而事之害理者常
不果行至於竒衺恣睢有為之者亦輙敗悔故當此之
時常委事七八大臣而朝政無大缺失羣公奉法遵職
海内乂安夫因人而不自用者天也仁宗之所以其仁
如天至於享國四十餘年能承太平之業者繇是而已
後世得公之遺文而論其世見其上下之際相成如此
必將低回感慕有不可及之歎然後知其時之難得則
公言之不沒豈獨見其志所以明先帝之盛德於無窮
也公為人温良慈恕其從政寬易愛人及在朝廷危言
正色人有所不能及也凡同時與公有言責者後多至
大官而公獨早卒公諱斯道其世次州里歷官行事有
今資政殿學士趙公忭為公之墓銘云
宗忠簡公奏疏序(明方孝孺)
國之廢興存亡蓋天也而有人事焉由其已然之跡而
觀之人謀之從違事機之得失皆如一定而不可易者
人力若奚所用自其未成之始而論之成敗禍福之機
待人而發豈皆出于天命哉故善為天下者盡人事以
回天道不善者委天命以怠人事田單齊之壯士用一
邑瘡殘之民復七十餘城於不數月之間諸葛孔明以
王者之佐驅全蜀之衆欲取中原之尺寸終其身而不
能遂非特天命也人事之難易固不同也率赤子以救
父兄疾呼而可集說途之人使拯其隣于難雖善其辭
令有所不從賢者能勉人以其所樂為不能強人以所
難勉單之用齊人人皆有亡國喪家之憤而自為戰故
其成功也易孔明之時人知有曹氏不知漢德久矣孔
明徒欲以忠義激之安能必其從已乎宋敗于金而不
復能中興人以為天命而不知人事失其機故也張浚
趙鼎可謂天下之賢相而韓世忠岳飛劉錡之徒亦一
時之將材高宗雖庸懦豈遽出法章下哉然而沮撓而
不足成事者以其初不用宗忠簡公之言耳徽欽之亡
在乎兵不足戰而忠簡公既入都城百萬之兵立具爭
欲為之致死忠簡之賢固足以得衆而斯民戴宋之心
亦安可誣哉當是時也正田單復齊之機而忠簡公孔
明之流亞也使高宗能用其策公少延數歲未死則覆
沒之地可汛掃而平黠帥悍將可縛而獻諸太廟豈有
蹙國事讐之辱哉失此不聽至于竄伏東南而欲圖之
則民心之忘宋亦已遠矣是以終不能有所成非特秦
檜湯思退之罪也人無勇怯惟其所用乘其方銳而用
之中人皆可為壯夫及其氣衰志懾雖烏獲亦投劔而
却顧公之拳拳欲高宗都汴者欲用天下之銳氣以復
讐雪耻而高宗信小人畏避之謀棄不復聽而公亦死
矣此豈天命使然耶實人為之不盡也公殁今三百餘
年而請高宗還汴之䟽二十有四不盡載于史氏其九
世諸孫濬錄藏于家而屬予序之公忠義著於後世不
待䟽而後見䟽之所著不待言而後明然世皆知宋之
不復振由於秦檜之相而不知始于不用公之言余是
以具論之使知䟽之不從實宋室之所由分也
余肅敏公奏議序(楊廷和)
肅敏公之卒於是三十又三年矣其嗣孫南京錦衣指
揮承恩取其奏議彙次成帙以類相從分編六卷若廵
撫若本兵若總督各三卷并附錄凡百二十八篇諸孫
翰林編修承勛又為之正偽謬亟以請于工部尚書李
公士修刻梓以傳尚書蓋公從子壻也公為一代名臣
正不絶俗廉不近名其功業在朝廷惠澤在天下者夫
人皆知之至其規畫之周詳奏請之委曲非觀之奏議
則或者未必一一悉其本末今去公既久而奏議始行
於世固有待于後之賢子孫也初公之卒其子錦衣指
揮宜具公事行屬予為狀以請銘於太史公其所述不
能十之三四時予方從事史局得摘公前後奏牘及往
日所聞于公者書之丘文莊公見之謂是足以盡公之
槩予意猶以為未足今取奏議讀之果然公嘗語人曰
人臣事君當隨事盡力凡有建樹即近且小亦須為百
年之計又曰大臣謀國遇有大利害當以身任之慎勿
養交市恩為遠怨自全之地其城延綏時怨謗紛如公
不恤執之不易卒以成功人至於今利之且頌公之德
不衰因言以求其志因奏以考其績蓋無一不相酬者
信乎公之為一代名臣也予生也晩於公無能為役而
公最愛予往年丁家艱歸取藏書遺鄉人之職文字者
公以大明律諸司職掌畀予曰此可為異日之用公知
我深矣獨愧老且無成無以為公報耳虞雍公嘗以鄉
里前輩文獻無傳為生之責予在閣中欲修范景仁張
德遠二公疏議錄之以傳而未及公固二公之流也斯
集之傳予得而序之亦可以有辭鄉人矣
文章辨體彙選卷三百十一
