文章辨體彙選卷二百七十
明賀復徵編
啓五
上張侍郎啓(宋范仲淹)
某啓聞漢相出守遽彰集鳳之仁蜀客寓言適起攀鴻
之志是則感深者惠來而執間希遠者景附以誠宜矧
嘗赫赫之瞻敢昧菁菁之樂恭惟留守侍郎崇宣古道
茂冠人彛濬雅量於玉淵耀勲華於金册經緯抗魯雲
之作論思傾丹石之衷仁助南薰下觧吾民之愠道侔
東易旁洗庶物之心由是仙貫日升天姿晝接皇墳帝
典奉國府之諮詢周紀漢綱振憲司之風議臺霜載厲
心水彌清故得穆穆顧懷師師屬望參萬微之景業升
九序之康歌象先以清淨加人元崇以應變成務梓人
之政大斵於周邦金鑑之功景鏘於唐室翌宣帝問欽
叙彛倫羲鼎載羹既觀於烹養魯巵在廟俄鑒於欹盈
不盡君子之餘廼起達人之觀劇言黼扆牢讓台衡天
章開均逸之慈國論仰知榮之躅今則倚毗載重名教
薦登鳴玉比門實奉觀書之座分珪南闕崇司受籙之
都彌重國威益嚴廟寄蕭侯關内鬱隆炎漢之基旦相
陜東雅布崇周之化一人為之安撫四國為之承流莫
不凝養粹靈惠綏美俗東陽之扇動揖清風武昌之樓
靜延明月儀刑乎仁夀之域嘯歌乎逍遥之墟浩氣載
盈仁聲允塞然而三輔之隩適賀帶安庶懷之邦未忘
高仰佇見日圍迅命星駕嚴歸兔苑風移愛甘棠而益
茂龍池天近著温樹之重芳浹麗澤於百靈藹英聲於
億載如某者藝疎芳潤行愧直清蜉蝣之術未充蝘蜓
之嘲奚解依經敏學耻讀非聖之書約史徇名勉附青
雲之士實偶登三之盛獲從旅百之光洽呦呦之鳴誤
膺於宸選循婉婉之書謬厠於賓榮詎興沈後之嗟尚
冀騰夷之遇伏遇留守侍郎燕金募秀蔡屣延才鐸宣
百世之文旌集四方之善遠者近者鼓之舞之某顒若
望風惠然入國六經之教郁郁成文三月之韶洋洋在
耳而况某將趨列鎮實附宏都弗為鷄犬之音密奉馬
牛之境小國之仰大國舋亹誠敦先知之覺後知循循
豈倦竊效封人之請願觀魏相之威雖才異唐英未入
晉安之幕而時同漢秀庶登梁孝之園如此則慕孤飛
之雲或為霖而有助效百年之幹幸構厦以無遺跡預
洪鈞惠聞函夏某卑情無任俟恩激切知歸之至
免奉使啓(夏竦)
比膺使指往奉歡盟選授至艱道塗差近况多侑幣實
濟空拳然念頃歲先人没於行陣春初母氏始棄孤遺
義不戴天難下單于之拜哀深陟屺忍聞禁佅之音車
府露章槐庭泣血王姬築館接仇之禮既嫌曾子回車
勝母之游遂輟荷兩宫之大庇戴三事之昌言退安四
壁之貧如獲萬金之賜某官力持名教素奬孤寒屬商
利於摘山闕言心於奏記何圖驛置先墜書筠俯哀蹈
義之心不辱資忠之訓永惟佩服何但銘藏
賀歐陽樞密啓(蘇洵)
伏審光奉帝詔入持國樞士民讙譁朝野響動恭惟國
家所以設樞密之任乃是天下未能忘威武之防雖號
百歲之承平未嘗一日而無事兵不可去職為最難任
文教則損國威專武事則害民政伏自近歲屢更大臣
皆由省府而來以答勲勞之舊一歴二府遂超百官既
無跂足之求僅若息肩之所自聞此命欣賀實深盖因
物議之所歸以慰民心之大望伏惟某官一時之傑舉
代所推經世之文服膺已久致君之略至老不衰顧惟
平昔起於小官曷嘗湏臾忘於當世以為天下之未大
治盖自賢者之在下風自今而言夫復何歎願因千載
之遇一新四海之瞻洵受恩至深為喜宜倍嘗謂未死
之際無由知王道之大行不意臨老之年猶及見君子
之得位阻以在外闕於至門仰祈高明俯賜亮察
謝相府啓(蘇洵)
朝廷之士進而不知休山林之人退而不知反二者交
譏於世學者莫獲其中洵幼而讀書固有意於從宦壯
而不仕豈為異以矯人上之則有制策誘之於前下之
則有進士驅之於後常以措意晩而自慙盖人未之知
而自衒以求用世未之信而有望於效官仰而就之良
亦難矣以為欲求於無辱莫若退聽之自然有田一㕓
足以為養行年五十復將何為不意貧賤之姓名偶自
徹聞於朝野向承再命以就試固以大異其本心且召
試而審觀其才則上之人猶未信其可用未信而有求
於上則洵之意以為近於強人遂以再辭亦既獲命以
匹夫之賤而必行其私意豈王命之寵而敢望其曲加
昨承詔恩被以休寵退而自顧愧其無勞此盖伏遇昭
文相公左右元君舒慘百辟德澤所暢威刑所加不暘
而熙不寒而慄顧惟無似或謂可收不忍棄之於庶人
亦使與列於一命上以慰夫天下賢侯之望下以解其
終身饑寒之憂仰惟此恩孰可為報昔者孟子不願召
見而孔子不辭小官夫欲正其所由得之之名是以謹
其所以取之之故盖孟子不為矯孔子不為卑苟窮其心
則各有說雖自知其不肖常願附其下風區區之心唯
所裁擇
登州謝兩府啓(蘇軾)
迂愚之守没齒不移廢逐之餘歸田已幸豈謂承宣之
寄忽為枯朽之榮眷此東州下臨北徼俗近齊魯之厚
迹皆秦漢之陳賓出日於麗譙山川炳耀傳夕烽於海
嶠鼓角清閒顧靜樂之難名笑妄庸之濫據此盖伏遇
某官股肱元聖師保萬民才全而德不形任重而道愈
遠謂使功不如使過而觀過足以知仁特借齒牙曲成
羽翼軾敢不服勤簿領祇畏簡書策蹇磨鉛少答非常
之遇息黥補劓漸收無用之材過此以還未知所措
賀楊龍圖啓(蘇軾)
伏審新改直職擢司諫垣傳聞邇遐竦動觀聽咸謂國
家之鉅福乃用諫諍之真才必能深言以補大化方今
朝廷之上號為無諱而太平之美終不能全臺諫之列
歲不乏人而衆弊之原猶或未去豈聽之者徒能容而
不能用言之者但爲名而不爲功歴觀古人之效忠皆
因當世而用智不務過直期於必行右尹子革因墳典
而道祈招之詩左師觸龍語饘粥而及長安之質徒盡
拳拳之意不求赫赫之名此仁人及物之休功忠臣愛
君之至分伏自頃歲所更幾人席未暖而輒遷踵相躡
而繼去然一身之譏固足以免矣而積歲之病當使誰
去之恐習慣以爲常遂因循而不振雖在僻陋顧常隠
憂以爲必得朴忠憂國之人而又加以辨智得君之術
言苟獲用國其庶幾伏惟諫院龍圖才雄於世而常若
不勝節過於人而未嘗自異素練邊事深知兵驕頃持
銓衡實識官冗必將舉大體而不論小事務實效而不
爲虚名軾最蒙深知愧無少補方傾耳以聽願續書諫
苑之篇若有待而言或能著諍臣之論阻以在外無由
至門踴躍之懷實倍倫等
謝中書舍人啓(蘇軾)
起於貶所未及期年擢置周行遽參法從省躬無所被
寵若驚竊惟人材進退之間實爲風俗隆替之漸必欲
致治在於得賢雖一薛居州齊言不能移楚而用范武
子晉盗可使奔秦崔琰進而廉儉成風楊綰用而淫侈
改度誠國是以先定雖民散而可收拔茅茹者以彙而
征附馬棧者必先其直用舍既見好惡自明人知所趍
勢有必至今朝廷方講當世之務力追前代之隆雖改
定法令足以便事而未足以安民寬弛賦役足以安民
而未足以成俗是以登進耆老搜求雋良將使士知向
方民亦有耻如軾者山林下士軒冕棄材少而學文本
聲律雕蟲之技出而從仕有狂狷嬰鱗之愚溝中不顧
於青黃爨下無心於宫徵誤蒙收拾已出優恩薦履禁
嚴殊非素望此蓋伏遇某官德配前哲望隆本朝名重
圭璋上助廟堂之用言爲蓍蔡下同卿士之謀餘論所
加虛名增重知丹心之尚在憐白首之無歸特借寵光
以寬衰病任隆才下恩重報輕直道而行恐非所以安
愚不肖之分充位而已又不足以解卿大夫之憂蚤夜
以思進退惟谷恐懼戰越不知所裁
賀吕副樞啓(蘇軾)
伏審近膺告命入總樞機中外聳觀朝廷增重竊以古
之爲國權在用人德厚者輔其才而名益隆望重者無
所爲而人自服是以淮南叛國先止謀於長孺汾陽元
老尚改觀於公權樽俎可以折衝藜藿爲之不採哀此
風流之莫繼久矣寂寥而無聞天亦厭於凡才上復思
於舊德恭惟樞密侍郎性資仁義世濟忠嘉豈惜清節
以鎮浮固已直言而中病出領數郡若將終身小人謂
之失時君子意其復用迨兹顯拜夫豈偶然然而荷三
朝兩世之恩當春秋賢者之責推之不去凜乎其難進
伯玉而退子瑕人皆望於門下烹桑羊而斬樊噲公無
愧於古人莫若盡行疇昔之言庶幾大慰天下之望軾
登門最舊稱慶無緣踴躍之懷實倍倫等
謝南省主文與歐陽内翰啓(蘇軾)
竊以天下之事難於改爲自昔五代之餘文教衰落風
俗靡靡日以塗地聖上慨然太息思有以澄其源疏其
流明詔天下曉諭厥旨於是招來雄俊魁偉敦厚朴直
之士罷去浮巧輕媚叢錯繡采之文將以追兩漢之餘
而漸復三代之故士大夫不深明天子之心用意過求
深者或至於迂務竒者怪僻而不可讀餘風未殄新弊
復作大者鏤之金石以傳久遠小者轉相模寫號稱古
文紛紛肆行莫之或禁盖唐之古文自韓愈始其後學
韓而不至者為皇甫湜學皇甫湜而不至者爲孫樵自
樵以降無足觀矣伏惟内翰執事天之所付以收拾先
王之遺文天下之所待以覺悟學者恭承王命親執文
柄意其必得天下之竒士以塞明詔軾也遠方之鄙人
家居碌碌無所稱道及來京師久不知名將治行西歸
不意執事擢在第二惟其素所蓄積無以慰士大夫之
心是以羣嘲而聚罵者動滿千百亦惟恃有執事之知
與衆君子之議論故恬然不以動其心猶幸御試不爲
有司之所排使得搢笏跪起謝恩於門下聞之古人士
無賢愚惟其所遇盖樂毅去燕不復一戰而范蠡去越
亦終不能有所為軾願長在下風與賓客之末使區區
之心長有所發夫豈惟軾之幸亦執事將有取一二焉
賀歐陽少師致仕啓(蘇軾)
伏審抗章得謝釋位言還天眷雖隆莫奪已行之志士
流太息共高難繼之風凡在庇休共增慶慰伏以懷安
天下之公患去就君子之所難世靡不知人更相笑而
道不勝欲私於為身君臣之恩係縻之於前妻子之計
推荷之於後至於山林之士猶有降志於垂老而况廟
堂之舊欲使辭禄於當年有其言而無其心有其心而
無其決愚智共弊古今一塗是以用舍行藏仲尼獨許
於顔子存亡進退周易不及於賢人自非智足以周知
仁足以自愛道足以忘物之得喪志足以一氣之盛衰
則孰能見機禍福之先脫屣塵垢之外常恐兹世不見
其人伏惟致政觀文少師全德難名巨材不器事業三
朝之望文章百世之師功存社稷而人不知躬履艱難
而節乃見縱使耄期篤老猶當就見質疑而乃立辭於
未及之年退託以不能而止大勇若怯大智如愚至貴
無軒冕而榮至仁不導引而壽較其所得孰與昔多軾
受知最深聞道有自雖外爲天下惜老成之去而私喜
明哲得保身之全伏暑向闌台候何似伏冀爲時自重
少慰輿情
謝應中制科啓(蘇軾)
臨軒策士方搜絶異之才隨問獻言誤占久虚之等忽
從佐縣擢與評刑内自顧於無堪凛不知其所措恭惟
制治之要惟有取人之難用法者畏有司之不公故捨
其平生而論其一日通變者恐人材之未盡故詳於採
聽而略於臨時兹二者之相形顧兩全而未有一之於
考試而奄之於倉卒所以爲無私也然而才行之迹無
由而深知委之於察舉而要之於久長所以爲無失也
然而請屬之風或因而滋長此隋唐進士之所以爲有
弊魏晉中正之所以爲多姦惟是賢良茂異之科兼用
考試察舉之法每中年輒下明詔使兩制各舉所聞在
家者能孝而恭在官者能廉而慎臨之以患難而能不
變邀之以寵利而能不回既已得其行已之大方然後
責其當世之要用學博者又湏守約而後取文麗者
或以用寡而見尤特於萬人之中求其百全之美凡與
中書之召命已爲天下之選人而又有不可測知之論
以觀其默識之能無所不問之策以考其博通之實至
於此而不去則其人之可知然猶使御史得以求其疵
諫官得以考其素一陷清議輒爲廢人是以始由察舉
而無請謁公行之私終用考試而無倉卒不審之患蓋
其取人也如此之密則夫不肖者安得而容軾才不迨
人少而自信治經獨傳於家學爲文不願於世知特以
饑寒之憂出求斗升之禄不謂諸公之過聽使與羣豪
而並游始不自量欲行其志遂竊俊良之舉不知才力
之微論事迂闊而不能動人讀書疏略而無以應敵取
之甚愧得之益慚此蓋伏遇某官以堯舜之道輔吾君
以伊周之業為己任恐一夫不獲自盡以爲廟堂之憂思
天下所以太平必用芻蕘之說亟收末學以輔大猷然
志卑處高德薄寵厚歴觀前輩由此爲致君之資敢以
微軀自今爲許國之始
賀致仕趙少保啓(王安石)
竊審抗言辭寵得謝歸榮繇西省諫諍之官序東宫師
保之位殿廷鳴玉尚仍前日之班里舍揮金甫遂高年
之樂伏惟資政少保懋昭賢業寅亮聖時伯夷之直惟
清仲山之明且哲所居之名赫赫豈獨後思爾瞻之節
巖巖方當上輔遂從雅志實激貪風未即披承徒深欽
仰
上郭侍郎啓(王安石)
伏蒙過采浮議使承乏官借寵則榮循涯而懼願留平
聽得究下情頑疏之人滯固於事席先子之緒業玷太
常之等名備位於兹歴年無狀安全者幸廢去乃宜何
言誤知欲觀小試審處私計追惟舊聞不越俎以代庖
蓋言有守未操刀而使割可必無傷輒敢用是固辭誠
願易而他使依違王事雖名理之未安妄冒人知亦生
平之不欲高明在上悃愊發中臨啟怔忪果於得請
上梅戸部啓(王安石)
某一涯承乏自晦於塵容百舍懷賢坐傾於風美欽想
承流之暇妙均安節之休恭惟某官奥學丕天懿文華
國躋榮膴仕逢吉太辰由郡署之階擢臺端之要公毅
執法而邪孽不奸謨明盡規而權綱自正疇咨心術之
具往貮計侯之司式是均勞遂淹補外朱轓問俗訪山
水之昔遊文石疏恩即楓槐而入見入持政柄允副三
瞻屬臨懷氣之辰尚遠隆堂之拜願臻頥衛前對寵光
賀韓魏公啓(王安石)
伏審判府司徒侍中寵辭上宰歸榮故鄉兼兩鎮之節
麾備三公之典策貴極富溢而無亢滿之累名遂身退
而有褒加之崇在於親瞻孰不慶羨伏惟某官受天秀
氣爲世元龜誠節表於當時德望冠乎近代典司密勿
命攬中權毁譽幾至於萬端夷險常持於一意故四海
以公之用捨一時為國之安危越執鴻樞遂躋元輔以人
才未用爲大恥以國本不建爲深憂言衆人之所未嘗
任大臣之所不敢及臻變故果有成功英宗以哀疚荒
迷慈聖以謙沖退託内揆百官之衆外當萬事之微國
無危疑人以靜一周勃霍光之於漢能定策而終以致
疑姚崇宋璟之於唐善致理而未嘗遭變記在舊史號
爲元功未有獨運廟堂再安社稷弼亮三世敉寧四方
崛然在諸公之先煥乎如今日之懿若夫進退之當於
義出處之適其時以彼相方又爲特美安石久於庇賴
實預甄收職在近臣欲致盡規之義世當大有更懷下
比之嫌用自絶於高閎非敢忘於舊德逖聞新命竊仰
遐風
賀文太師致仕啓(蘇轍)
右某啓伏審得謝中朝歸老西洛位極師保望隆古今
止足之風中外所歎伏惟致政太師躬䕫臯之偉業兼
方召之壯猷翼亮三朝始終一節百辟共傳於遺事四
夷想聞於風聲民恃以安士思爲用尚父雖老而鷹揚
未衰猛虎在山而藜藿不採况復坐而論道本無黃髮
之嫌出以濟時何負赤松之約而能去如脫屣名重太
山近世以來一人而已方將翺翔嵩少之下泝迴伊洛
之間身寄白雲堂開綠野釋鼎鍾之重負收竹帛之餘
光雖使圖之丹青奉以尸祝衆之所願誰復間然某蚤
以空疎誤辱知奬嘗欲借潤於河海庶幾自效於錙銖
而蹇拙多艱漂流歴歲誓將歸掃墳墓絶意功名罪籍
得除或成過洛之幸舊恩未棄尚許登門之游一聽話
言永畢微願猶能作爲歌頌傳示無窮俯慰平生仰答
恩遇瞻望台屏不勝區區謹奉啓陳賀
與孫觀文啓(強至)
跼守陋邦坐賒賓館誰謂河廣曾微杭葦之艱畏此簡
書居積道躋之歎恭惟節宣時若啓處用康伏以某官
德崇國華智兼人傑幾深開物以成務倜儻扶義而濟
功内參帷幄之謀外膺方面之寄夫倚伏之效巧歴猶
知其必然汚隆之期賢者蓋有以無悶是故稱子文之
美爲其去令尹而弗憂言仲華之賢亦曰禠龍章而無
愠矧以全德邁衆達生徇天宜其捐芥蔕而何疑寓逍
遙而自得推數循理已符傾否之占求舊記功方盡樂
終之義勉祈善毓以副禱詞
謝館職啓(秦觀)
法同博士閱五載而遷官例比編書通三年而改秩寵
靈既逮愧懼實深伏念觀族系單微器能淺陋少時好
賦僅成童子之雕蟲中歲窮經未究古人之糟粕始榮
名於進士俄充賦於直言濫居方物之前叨被傳車之
召文章末伎固非道義之尊箕斗虚名祗取謗傷之速
亟從引避幾至顛隮褒未就於衮華惡已成於瘡痏三
期之内王遵乍佞而乍賢七年之中魯田一與而一奪
但以偏親垂老生計屢空聊復靦顔以居未能投劾而
去日期沙汰分絶進升豈期積日以累勞輒亦逢年而
遇合束緼還婦雖蒙假借之私懲羹吹虀尚慮譴訶之
及竊觀前史具見鄙悰西蜀中郎孔明呼爲學士東海
釣客建封任以校書雖爲將相之品題實非朝廷之選
用夫何寡陋遽有遭逢此蓋伏遇某官道欲濟時仁能
鍚類始憐貧女稍分秦壁之光終念巨波爲邀越江之
水矧兹竒蹇亦與甄收敢不以古人行已之方爲國士
報君之義千金弊帚聊依翰墨以自娛一割鉛刀或冀
事功之可立
謝及第啓(秦觀)
光靈遽被愧幸特深竊以聖神臨御之初實維祖宗熙
洽之後戈兵收偃經蓺著明風俗莫榮於爲儒材能咸
耻乎未仕圜冠方履求自試者幾千萬焉血指汗顔獲
見收者纔四百耳既甚嚴其程度宜盡得於豪英如某
者淮海孤生衣冠末系志在流水嘗辱子期之知困於
鹽車頗爲伯樂之顧徒以爲養而求仕故雖被黜以忘
慙懲於羹者吹虀自知其妄不量鑿而正枘人指爲狂
豈意力田而逢年亦稱長袖而善舞太羹焉用以貴本
而不遺昌歜甚微緣嗜偏而見取方賢書之上獻俄吏
議之旁連竊鐵致疑事非在我解驂見贖世鮮其人尚
賴平反卒蒙昭雪折劍既以重鑄死灰因而復燃究其
倚伏之難常益信窮通之有定屬皇明之繼照推睿澤
以橫流特免試言徑躋仕版技能莫效初如不戰而屈
人名宦亟成更類無功而受禄退而省察殆有夤緣此
蓋伏遇某官誘進人材主張士類離竒蟠木素爲左右
之先璀璨餘光復自比鄰之借致兹寒陋亦預採收敢
不慎操修之方明出處之致庶期末路獲報明恩過此
以還未知所措
賀潘奉議致仕啓(張耒)
伏審親家致政奉議上還印綬退即里閭已私知止之
安將受永年之福凡居親舊實助欣愉竊以人之多難
在於儒者尤甚壯年講學謂富貴利禄之可期出試多
遺信功名遇合之有命加以歲月荏苒時不待人目顧
簮裳義則當止彼貪冒無恥者率皆優佚而老惟進退
顧義者不免饑寒之憂未餘漢庭之賜金復休故社之
喬木追計宦游之廩禄何有一毫復與平生之簞瓢相
從三徑莫非命也謂之何哉伏惟某官奥學源淵懿行
金玉久棲遲於末路遂高退於明時清譽益隆多祥有
在耒自憐罪戾久困泥塗延企高風但懷景仰
答林學士啓(張耒)
伏審光膺宸綍進直蘭堂榮命始行儒林增重竊惟館
閣之選蓋待儒學之臣既非典領之權幾於冗散又無
議論之責少補絲毫宜非仕者之願居而爲一出之所
尚蓋學問者君子之事職卑而待之不輕詩書非俗遠
所知禄薄而意則甚厚雖厭居寂寞夸者至謂之病坊
而脫落等夷赤尉均稱於宰相名既如此人猶貴之而
况將相之選踵武相尋祖宗以來掄擇爲重故本朝之
寵儒者雖他官必假此名伏惟某官文麗而用長才周
而學富父子濟美兄弟有聲行實著於家庭蹌濟冠於
朝右冠豸彈擊風霜凜然攬轡按行窽竇立解已進登
於卿棘復入直於道山豈專足止之功實示超騰之漸
耒淮楚晩進場屋後來辱登門墻嘗備官屬當趨風於
末坐乃首贄於長牋爲禮則勤循分而懼孔鸞同列庸
魯鈍之卑飛珠玉藏家騰輝光於貧屋永爲好也何日
忘之
賀翰林曾學士啓(陳師道)
内翰文丈召從西掖入直北門豈惟儒者之榮實繫朝
廷之重恭惟論思納獻之任必須道德文學之流不雜
用於他材故專收於夙望成命既下歡聲大同雖圖任
未快於羣情而天下已被其隂賜兄弟相望召平世之
榮光魯衛同升亦熙朝之故事顧惟庸妄早辱知憐雖
老棄諸侯乃下流之自取而早親文席顧遺跡之尚存
側聞新命之傳倍有輿人之慶秋陽尚熾禁直云初伏
冀上爲廟朝精調寢寤
謝解啓(李廌)
古之士重今之士輕時世使然風俗乃爾販牛版築奚
必詩書釣渭耕莘何曾科目蓋君子之學以道義爲己
任故古之仕者以卿相爲當然有三顧五聘而未從或
千駟萬鍾而不受今以言取士但愧空文凡應舉覓官
鄰於自鬻賓興久廢法禁益嚴徒以困窮之身願入英
雄之彀廌行年二十有九蚤苦衰殘著書十萬餘言常
懷忠憤謀已甚拙許國惟堅雖頻待詔於公車未得爲
郎於金馬屢作逐客每歎虚生第深没世而無名以累
青雲之知已比緣秋試偶爾計偕輒生妄心竊有榮幸
此蓋伏遇某官久垂教誨曲賜題評恩等丘山義同卵
翼致兹昧陋有望亨衢敢不益勵進修上副眷予
答賀李祥改宣德啓(晁補之)
延對宸廷改榮京秩從游兹舊慰喜良多恭以宣德懿
行不羣令儀可度粤從幼學夙有俊聲下帷未省窺園
持竿寧悟流麥其精如此故資之深珠玉藴含山川輝
媚自當名世豈獨傳家補之氣合相求心均莫逆絣䌟
洸之何取橛株枸之自留臨水送將牛羊方下望風懷
想鴻雁欲來庶幾逢聲子之班荆且復過孟公而投轄
未遑馳慶先辱流音尚阻盍簮惟期彊飯
永興提刑謝到任啓(李昭玘)
委轡下車勤吏民之趨走據桉涉筆擁文墨之紛紜將
何補於事功徒有慙於面目伏念昭玘迂疎末學鄙野
孤生賦才不長聞道最晩棲遲日月僅成九轉之功蹭
蹬風塵未蒙一顧之價再預充庭之貢謾爲入格之遊
敢意斐文偶塵精鑒初乏青錢之作宜置下陳誤經黃
絹之評遽超數等叨從禄仕擢備儒官詎能握管以窺
天良愧奔蜂之化蠋屬大明之繼照延舊德以亮功博
收人才盛集冊府開閣之始豈乏異能備員者誰乃出
下客人共榮於入彀時皆謂之登瀛正始諸賢濫陪武
步石渠秘籍頓發見聞惟知反已以自求敢覬因人而
幸進謂有昭昭之明者必有冥冥之志無赫赫之熱者
亦無凜凜之寒欲寡過而未能恐修名之不立以愚自
信曷嘗稱博而毁丹與世何尤不暇去嬰而歸蚡安有
本同而末異奚嘗先病而後瘳處沖季孟之間僅知所
立甘陵南北之部適幸兩忘能不能各自其人得不得
必尸諸命洋然迎餌詎爲宓氏之魚兀若畏人反類羊
公之鶴歎源泉之有本驚蒲柳之先衰一傳未終恍已
迷其姓氏片文屢過幾不辨其偏旁但縻廩粟以偷安
何罪書魚之成蠧久玷外庭之列聊從别乘之行迨及
更書復還舊直竟無他異莫追終賈之才名必有可觀
竊預趙張之政事舍丹鉛之點勘視鞭扑之喧囂精神
僅及於目前智慮或遺於意表蠅紛訴牒驅即復來雁
集吏行守之不置間關畏罪黽勉赴功入水必濡每憂
揭厲遇風知退冀免摧頽雖殫十駕之勞蔑有尺寸之
補間以私門艱窘多事侵陵禄未逮於孤窮歲已驚於
遲暮田無附郭久負陶潜之歸盗不過門素多張禹之
愛屢申愚懇願守方州猥霑造物之私特假祥刑之任
地占河關之勝道連雍陜之雄小民尚氣而喜爭巨猾
瀕山而爲盜素稱劇部尤藉長才自非水鏡無疵權衡
不撓則何以吏知守法人不稱冤顧庸闇之無堪適選
掄之誤及此蓋某官元功播物一德亮天見遠業於有
爲期太平之可致論事必同於善使人樂盡其才引傴
僂以升高徒煩假手削輪囷而成器幾誤揮斤敢不慎
守官箴勉思民事不近名而邀福無倚法以作威概以
中平得之安靜少圖補報土副陶成美廕方休曾未虞
於巨臂不才自養終願託於長年過此以還未知所措
文章辨體彙選卷二百七十
