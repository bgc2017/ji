文章辨體彙選卷七百七
明賀復徵編
墓誌銘十
徂徠石先生墓誌銘(宋歐陽修)
徂徠先生姓石氏名介守道字兖州奉符人也徂徠魯
東山而先生非隱者也其仕嘗位於朝矣魯之人不稱
其官而稱其德以為徂徠魯之望先生魯人之所尊故
因其所居山以配其有德之稱曰徂徠先生者魯人之
志也先生貌厚而氣完學篤而志大雖在畎畆不忘天
下之憂以謂時無不可為為之無不至不在其位則行
其言吾言用功利施於天下不必出乎已吾言不用雖
獲禍咎至死而不悔其遇事發憤作為文章極陳古今
治亂成敗以指切當世賢愚善惡是是非非無所諱忌
世俗頗駭其言由是謗議喧然而小人尤嫉惡之相與
出力必擠之死先生安然不惑不變曰吾道固如是吾
勇過孟軻矣不幸遇疾卒既卒而姦人有欲以竒禍中
傷大臣者猶指先生以起事謂其詐死而北走契丹矣
請發棺以驗頼天子仁聖察其誣得不發棺而保全其
妻子先生世為農家父諱丙始以仕進官至太常博士
先生年二十六舉進士甲科為鄆州觀察推官南京留
守推官御史臺辟主簿未至以上書論赦罷不召秩滿
遷某軍節度掌書記代其父官扵蜀為嘉州軍事判官
丁内外艱去官垢面跣足躬耕徂徕之下葬其五世未
葬者七十喪服除召入國子監直講是時兵討元昊久
無功海内重困天子奮然思欲振起威德而進退二三
大臣增置諫官御史所以求治之意甚銳先生躍然喜
曰此盛事也雅頌吾職其可已乎乃作慶歷聖德詩以
褒貶大臣分别邪正累數百言詩出太山孫明復曰子
禍始於此矣明復先生之師友也其後所謂姦人作竒
禍者乃詩之所斥也先生自閒居徂徠後官於南京嘗
以經術教授及在太學益以師道自居門人弟子從之
者甚衆太學之興自先生始其所為文章曰某集者若
干卷曰某集者若干卷其斥佛老時文則有怪說中國
論曰去此三者然後可以有為其戒姦臣宦女則有唐
鑑曰吾非為一世監也其餘喜怒哀樂必見於文其辭
博辯雄偉而憂思深遠其為言曰學者學為仁義也惟
忠能忘其身信篤於自信者乃可以力行也以是行於
已亦以是教於人所謂堯舜禹湯文武周公孔子孟軻
揚雄韓愈氏者未嘗一日不誦於口思與天下之士皆
為周孔之徒以致其君為堯舜之君民為堯舜之民亦
未嘗一日少忘於心至其違世驚衆人或笑之則曰吾
非狂癡者也是以君子察其行而信其言推其用心而
哀其志先生直講歲餘杜祁公薦之天子拜太子中允
今丞相韓公又薦之乃直集賢院又歲餘始去太學通
判濮州方待次于徂徠以慶歷五年七月某日卒於家
享年四十有一友人廬陵歐陽修哭之以詩以謂待彼
謗熖熄然後先生之道明矣先生既沒妻子凍餒不自
勝今丞相韓公與河陽富公分俸買田以活之後二十
一年其家始克葬先生於某所將葬其子師訥與其門
人姜潛杜默徐遁等來告曰謗熖熄矣可以發先生之
光矣敢請銘某曰吾詩不云乎子道自能久也何必吾
銘遁等曰雖然魯人之欲也乃為之銘曰
徂徠之巖巖與子之德兮魯人之所瞻汶水之湯湯與
子之道兮愈遠而彌長道之難行兮孔孟亦云其遑遑
一世之屯兮萬世之光曰吾不有命兮安在夫桓魋與
臧倉自古聖賢皆然兮噫子雖毁其何傷
江鄰幾墓誌銘(歐陽修)
君諱休復字鄰幾其為人外若簡曠而内行修飭不妄
動于利欲其彊學博覽無所不通而不以矜人至有問
輙應雖好辯者不能窮也已則默若不能言者其為文
章淳雅尤長扵詩淡泊閒遠往往造人之不至善隸書
喜琴奕飲酒與人交久而益篤孝扵宗族事孀姑如母
天聖中與尹師魯蘇子美遊知名當時舉進士及第調
藍山尉騎驢赴官每據鞍讀書至迷失道家人求得之
乃覺歷信潞二州司法參軍又舉書判拔萃改大理寺
丞知長葛縣事通判閬州以母喪去職服除知天長縣
事遷殿中丞又以父憂終喪獻其所著書召試充集賢
校理判尚書刑部當慶歷時小人不便大臣執政者欲
累以事去之君友蘇子美杜丞相壻也以祠神會飲得
罪一時知名士皆被逐君坐落職監蔡州商稅久之知
奉符縣事改太常博士通判睦州徙廬州復得集賢校
理判吏部南曹登聞檢院為羣牧判官出知同州提點
陜西路刑獄入判三司鹽鐵句院修起居注累遷刑部
郎中君於治人則曰為政所以安民也無擾之而已故
所至民樂其簡易至辨疑折獄則或權以術舉無不得
而不常用亦不自以為能也君所著書號唐宜鑒十五
卷春秋世論三十卷文集二十卷又作神告一篇言皇
嗣事以謂皇嗣國大事也臣子以為嫌而難言或言而
不見納故假神告祖宗之意務為深切冀以感悟又嘗
言昭憲太后杜氏子孫宜錄用故翰林學士劉筠無後
而官沒其貲宜為立後還其貲劉氏得不絶君之論議
頗多凡與其遊者莫不稱其賢而在上位者久未之用
也自其修起居注士大夫始相慶以為在上者知將用
之矣而用君者亦方自以為得而君亡矣嗚呼豈非其
命哉君以嘉祐五年四月乙亥以疾終于京師即以其
年六月庚申葬於某所君享年五十有六方其無恙時
為理命數百言已而疾且革其子問所欲言曰吾已著
之矣遂不復言曾祖諱濬殿中丞贈駕部員外郎妣李
氏始平縣太君祖諱日新駕部員外郎贈太僕少卿妣
孫氏富陽縣太君考諱中古太常博士贈工部侍郎妣
張氏仁夀縣太君夫人夏侯氏永安縣君金部郎中彧
之女先君數月卒子男三人長曰懋簡并州司戶參軍
次曰懋相太廟齋郎次曰懋廸女三人長適秘書丞錢
衮餘尚幼君姓江氏開封陳留人也自漢轑陽侯德居
於陳留之圉城其後子孫分散而君世至今居圉城不
去自高祖而上七世葬圉南夏岡由大王父而下三世
乃葬陽夏銘曰
彼馳而我後彼取而我不豈用力者好先而知命者不
苟嗟吾隣幾兮卒以不偶舉世之隨兮君子之守衆人
所亡兮君子之有其失一世兮其存不朽惟其自以為
得兮吾將誰咎
蔡君山墓誌銘(歐陽修)
予犮蔡君謨之弟曰君山為開封府太康主簿時予
與君謨皆為舘閣校勘居京師君山數往來其兄家見
其以縣事决於其府府尹吳遵路素剛好以嚴憚下吏
君山年少位卑能不懾屈而得盡其事之詳吴公獨喜
以君山為能予始知君山敏於為吏而未知其他也明
年君謨南歸拜其親夏京師大疫君山以疾卒於縣其
妻程氏一男二女皆幼縣之人哀其貧以錢二百千為
其賵程氏泣曰吾家素以廉為吏不可以此汚吾夫拒
而不受於是又知君山能以惠愛其縣人而以廉化其
妻妾也君山間嘗語予曰天子以六科策天下士而學
者以記問應對為事非古取士之意也吾獨不然乃晝
夜自苦為學及其亡也君謨發其遺稿得十數萬言皆
指世之務其後踰年天子與大臣講天下利害為條目
其所改更於君山之稿十得其五六於是又知君山果
天下之竒才也君山景祐中舉進士初為長谿縣尉縣
媪二子漁於海而亡媪指某氏為仇告縣捕賊縣吏難
之皆曰海有風波豈知其不水死乎且雖果為仇所殺
若尸不得則於法不可理君山獨曰媪色有冤吾不可
不為理乃隂察仇家得其迹與媪約曰吾與汝宿海上
期十日不得尸則為媪受捕賊之責凡宿七日海水潮
二尸浮而至驗之皆殺也乃捕仇家伏法民有夫婦偕
出而盗殺其守舍子者君山亟召里民畢會環坐而孰視
之指一人曰此殺人者也訊之果伏衆莫知其何術以
得也長谿人至今喜道君山事多如此曰前史所載能
吏號如神明不過此也自天子與大臣條天下事而屢
下舉吏之法尤欲官無小大必得其材方求天下能吏
而君山死矣此可為痛惜者也君山諱高享年二十有
八以某年某月某日卒今年君謨又歸迎其親自太康
取其柩以歸將以某年某月某日葬於某所且謂予曰
吾兄弟始去其親而來京師欲以仕宦為親榮今幸還
家吾弟獨以柩歸甚矣老者之愛其子也何以塞吾親
之悲子能為我銘君山乎乃為之銘曰
鳴呼吾聞仁義之行於天下也可使父不哭子老不哭
少嗟夫君山不得其夀父母七十扶行送柩退之有言
死孰謂夭子墓予銘其傳不朽庶幾以此慰其父母
孫明復先生墓誌銘(歐陽修)
先生諱復字明復姓孫氏晉州平陽人也少舉進士不
第退居泰山之陽學春秋著尊王發微魯多學者其尤
賢而有道者石介自介而下皆以弟子事之先生年逾
四十家貧不娶李丞相廸將以其弟之女妻之先生疑
焉介與羣弟子進曰公卿不下士久矣今丞相不以先
生貧賤而欲託以子是高先生之行義也先生宜因以
成丞相之賢名於是乃許孔給事道輔為人剛直嚴重
不妄與人聞先生之風就見之介執杖履侍左右先生
坐則立升降拜則扶之及其往謝也亦然魯人既素高
此兩人由是始識師弟子之禮莫不歎嗟之而李丞相
孔給事亦以此見稱於士大夫其後介為學官語于朝
曰先生非隱者也欲仕而未得其方也慶歷二年樞密
副使范仲淹資政殿學士富弼言其道德經術宜在朝
廷召拜校書郎國子監直講嘗召見邇英閣說詩將以
為侍講而嫉之者言其講說多異先儒遂止七年徐州
人孔直溫以狂謀捕治索其家得詩有先生姓名坐貶
監虔州商稅徙泗州又徙知河南府長水縣簽署應天
府判官公事通判陵州翰林學士趙概等十餘人上言
孫某行為世法經為人師不宜棄之遠方乃復為國子
監直講居三歲以嘉祐二年七月二十四日以疾卒于
家享年六十有六官至殿中丞先生在太學時為大理
評事天子臨幸賜以緋衣銀魚及聞其喪惻然予其家
錢十萬而公卿大夫朋友太學之諸生相與弔哭&KR0608;治
其喪於是以其年十月二十七日葬先生于鄆州湏城
縣盧泉鄉之北扈原先生治春秋不惑傳註不為曲說
以亂經其言簡易明諸侯大夫功罪以考時之盛衰而
推見王道之治亂得於經之本義為多方其病時樞密
使韓琦言之天子選書吏給紙筆命其門人祖無擇就
其家得其書十有五篇錄之藏于秘閣先生一子大年
尚幼銘曰
聖既殁經更戰焚逃藏脱亂僅傳存衆說乘之汨其原
怪迂百出雜偽真後生牽卑習前聞有欲患之寡攻羣
往往止燎以膏薪有勇夫子闢浮雲刮磨蔽蝕相吐吞
日月卒復光破昏博哉功利無窮垠有考其不在斯文
故霸州文安縣主簿蘇君墓誌銘(歐陽修)
有蜀君子曰蘇君諱洵字明允眉州眉山人也君之行
義修於家信於鄉里聞於蜀之人久矣當至和嘉祐之
間與其二子軾轍偕至京師翰林學士歐陽修得其所
著書二十二篇獻諸朝書既出而公卿士大夫争傳之
其二子舉進士皆在高等亦以文學稱於時眉山在西
南數千里外一日父子隠然名動京師而蘇氏文章遂擅
天下君之文博辨宏偉讀者悚然想見其人既見而温
温似不能言及即之與居愈久而愈可愛間而出其所
有愈叩而愈無窮嗚呼可謂純明篤實之君子也曾祖
諱祐祖諱杲父諱序贈尚書職方員外郎三世皆不顯
職方君三子曰澹曰渙皆以文學舉進士而君少獨不
喜學年已壯猶不知書職方縱而不問鄉閭親族皆怪
之或問其故職方君笑而不答君亦自如也年二十七
始大發憤謝其素所往來少年閉戶讀書為文辭歲餘
舉進士再不中又舉茂材異等不中退而歎曰此不足
為吾學也悉取所為文數百篇焚之益閉戶讀書絶筆
不為文辭者五六年乃大究六經百家之說以考質古
今治亂成敗聖賢窮逹出處之際得其粹精㴠蓄充溢
抑而不發久之慨然曰可矣由是下筆頃刻數千言其
縱横上下出入馳驟必造於深微而後止蓋其稟也厚
故發之遲志也慤故得之精自來京師一時後生學者
皆尊其賢學其文以為師法以其父子俱知名故號老
蘇以别之初修為上其書召試紫微閣辭不至遂除試
秘書省校書郎會太常修纂建隆以來禮書乃以為覇
州文安縣主簿使食其禄與陳州項城縣令姚闢同修
禮書為太常因革禮一百卷書成方奏未報而君以疾
卒實治平三年四月戊申也享年五十有八天子聞而
哀之特贈光禄寺丞勅有司具舟載其喪歸于蜀君娶
程氏大理寺丞文應之女生三子曰景先早卒軾今為
殿中丞直史舘轍權大名府推官三女皆早卒孫曰邁曰
遲有文集二十卷謚法三卷君善與人交㥯人患難死
則䘏養其孤鄉人多德之蓋晚而好易曰易之道深矣
汨而不明者諸儒以附會之說亂之也去之則聖人之
旨見矣作易傳未成而卒治平四年十月壬申葬于彭
山之安鎮鄉可龍里君生於遠方而學又晚成常歎曰
知我者惟吾父與歐陽公也然則非予誰宜銘銘曰
蘇顯唐世實欒城人以宦留眉蕃蕃子孫自其高曾鄉
里稱仁偉歟明允大發于文亦既有文而又有子其存
不朽其嗣彌昌嗚呼明允可謂不亡
北海郡君王氏墓誌銘(歐陽修)
太常丞致仕吳君之夫人曰北海郡君王氏濰州北海
人也皇考諱汀舉明經不中後為本州助教夫人年二
十三歸于吳氏天聖元年六月二日以疾卒享年三十
有七夫人為人孝順儉勤自其幼時凡於女事其保傅
皆曰教而不勞組紃織絍其諸女皆曰巧莫可及其歸
於吳氏也其母曰自吾女適人吾之内事無所助而吳
氏之姑曰自吾得此婦吾之内事不失時及其卒也太
常君曰舉吾里中有賢女者莫如王氏於是娶其女弟
以為繼室而今夫人戒其家曰凡吾吳氏之内事惟吾
女兄之法是守至今而不敢失夫人有賢子曰奎字長
文初舉明經為殿中丞後舉賢良方正直言極諫今為
翰林學士尚書兵部員外郎知制誥夫人初用子恩追
封福夀縣君其後長文貴顯以夫人為請天子曰近臣
吾所寵也有請其可不從乃特追封夫人為北海郡君
長文號泣頓首曰臣奎不幸竊享厚禄不得及其母而
天子寵臣以此俾以報其親臣奎其何以報當是時朝
廷之士大夫吳氏之鄉黨隣里皆咨嗟歎息曰吳氏有
子矣嘉祐四年冬長文請告於朝將以明年正月丁酉
葬夫人於鄆州之魚山夫人生三男曰奎奄胃今夫人
生一男曰參女三人孫男女九人曾孫女二人銘曰
奎顯矣奄早亡胃與參仕方強以一子榮一鄉生雖不
及殁有光孫曾多有後愈昌
文章辨體彙選卷七百七
文章辨體彙選卷七百七
明賀復徵編
墓誌銘十
徂徠石先生墓誌銘(宋歐陽修)
徂徠先生姓石氏名介守道字兖州奉符人也徂徠魯
東山而先生非隱者也其仕嘗位於朝矣魯之人不稱
其官而稱其德以為徂徠魯之望先生魯人之所尊故
因其所居山以配其有德之稱曰徂徠先生者魯人之
志也先生貌厚而氣完學篤而志大雖在畎畆不忘天
下之憂以謂時無不可為為之無不至不在其位則行
其言吾言用功利施於天下不必出乎已吾言不用雖
獲禍咎至死而不悔其遇事發憤作為文章極陳古今
治亂成敗以指切當世賢愚善惡是是非非無所諱忌
世俗頗駭其言由是謗議喧然而小人尤嫉惡之相與
出力必擠之死先生安然不惑不變曰吾道固如是吾
勇過孟軻矣不幸遇疾卒既卒而姦人有欲以竒禍中
傷大臣者猶指先生以起事謂其詐死而北走契丹矣
請發棺以驗頼天子仁聖察其誣得不發棺而保全其
妻子先生世為農家父諱丙始以仕進官至太常博士
先生年二十六舉進士甲科為鄆州觀察推官南京留
守推官御史臺辟主簿未至以上書論赦罷不召秩滿
遷某軍節度掌書記代其父官扵蜀為嘉州軍事判官
丁内外艱去官垢面跣足躬耕徂徕之下葬其五世未
葬者七十喪服除召入國子監直講是時兵討元昊久
無功海内重困天子奮然思欲振起威德而進退二三
大臣增置諫官御史所以求治之意甚銳先生躍然喜
曰此盛事也雅頌吾職其可已乎乃作慶歷聖德詩以
褒貶大臣分别邪正累數百言詩出太山孫明復曰子
禍始於此矣明復先生之師友也其後所謂姦人作竒
禍者乃詩之所斥也先生自閒居徂徠後官於南京嘗
以經術教授及在太學益以師道自居門人弟子從之
者甚衆太學之興自先生始其所為文章曰某集者若
干卷曰某集者若干卷其斥佛老時文則有怪說中國
論曰去此三者然後可以有為其戒姦臣宦女則有唐
鑑曰吾非為一世監也其餘喜怒哀樂必見於文其辭
博辯雄偉而憂思深遠其為言曰學者學為仁義也惟
忠能忘其身信篤於自信者乃可以力行也以是行於
已亦以是教於人所謂堯舜禹湯文武周公孔子孟軻
揚雄韓愈氏者未嘗一日不誦於口思與天下之士皆
為周孔之徒以致其君為堯舜之君民為堯舜之民亦
未嘗一日少忘於心至其違世驚衆人或笑之則曰吾
非狂癡者也是以君子察其行而信其言推其用心而
哀其志先生直講歲餘杜祁公薦之天子拜太子中允
今丞相韓公又薦之乃直集賢院又歲餘始去太學通
判濮州方待次于徂徠以慶歷五年七月某日卒於家
享年四十有一友人廬陵歐陽修哭之以詩以謂待彼
謗熖熄然後先生之道明矣先生既沒妻子凍餒不自
勝今丞相韓公與河陽富公分俸買田以活之後二十
一年其家始克葬先生於某所將葬其子師訥與其門
人姜潛杜默徐遁等來告曰謗熖熄矣可以發先生之
光矣敢請銘某曰吾詩不云乎子道自能久也何必吾
銘遁等曰雖然魯人之欲也乃為之銘曰
徂徠之巖巖與子之德兮魯人之所瞻汶水之湯湯與
子之道兮愈遠而彌長道之難行兮孔孟亦云其遑遑
一世之屯兮萬世之光曰吾不有命兮安在夫桓魋與
臧倉自古聖賢皆然兮噫子雖毁其何傷
江鄰幾墓誌銘(歐陽修)
君諱休復字鄰幾其為人外若簡曠而内行修飭不妄
動于利欲其彊學博覽無所不通而不以矜人至有問
輙應雖好辯者不能窮也已則默若不能言者其為文
章淳雅尤長扵詩淡泊閒遠往往造人之不至善隸書
喜琴奕飲酒與人交久而益篤孝扵宗族事孀姑如母
天聖中與尹師魯蘇子美遊知名當時舉進士及第調
藍山尉騎驢赴官每據鞍讀書至迷失道家人求得之
乃覺歷信潞二州司法參軍又舉書判拔萃改大理寺
丞知長葛縣事通判閬州以母喪去職服除知天長縣
事遷殿中丞又以父憂終喪獻其所著書召試充集賢
校理判尚書刑部當慶歷時小人不便大臣執政者欲
累以事去之君友蘇子美杜丞相壻也以祠神會飲得
罪一時知名士皆被逐君坐落職監蔡州商稅久之知
奉符縣事改太常博士通判睦州徙廬州復得集賢校
理判吏部南曹登聞檢院為羣牧判官出知同州提點
陜西路刑獄入判三司鹽鐵句院修起居注累遷刑部
郎中君於治人則曰為政所以安民也無擾之而已故
所至民樂其簡易至辨疑折獄則或權以術舉無不得
而不常用亦不自以為能也君所著書號唐宜鑒十五
卷春秋世論三十卷文集二十卷又作神告一篇言皇
嗣事以謂皇嗣國大事也臣子以為嫌而難言或言而
不見納故假神告祖宗之意務為深切冀以感悟又嘗
言昭憲太后杜氏子孫宜錄用故翰林學士劉筠無後
而官沒其貲宜為立後還其貲劉氏得不絶君之論議
頗多凡與其遊者莫不稱其賢而在上位者久未之用
也自其修起居注士大夫始相慶以為在上者知將用
之矣而用君者亦方自以為得而君亡矣嗚呼豈非其
命哉君以嘉祐五年四月乙亥以疾終于京師即以其
年六月庚申葬於某所君享年五十有六方其無恙時
為理命數百言已而疾且革其子問所欲言曰吾已著
之矣遂不復言曾祖諱濬殿中丞贈駕部員外郎妣李
氏始平縣太君祖諱日新駕部員外郎贈太僕少卿妣
孫氏富陽縣太君考諱中古太常博士贈工部侍郎妣
張氏仁夀縣太君夫人夏侯氏永安縣君金部郎中彧
之女先君數月卒子男三人長曰懋簡并州司戶參軍
次曰懋相太廟齋郎次曰懋廸女三人長適秘書丞錢
衮餘尚幼君姓江氏開封陳留人也自漢轑陽侯德居
於陳留之圉城其後子孫分散而君世至今居圉城不
去自高祖而上七世葬圉南夏岡由大王父而下三世
乃葬陽夏銘曰
彼馳而我後彼取而我不豈用力者好先而知命者不
苟嗟吾隣幾兮卒以不偶舉世之隨兮君子之守衆人
所亡兮君子之有其失一世兮其存不朽惟其自以為
得兮吾將誰咎
蔡君山墓誌銘(歐陽修)
予犮蔡君謨之弟曰君山為開封府太康主簿時予
與君謨皆為舘閣校勘居京師君山數往來其兄家見
其以縣事决於其府府尹吳遵路素剛好以嚴憚下吏
君山年少位卑能不懾屈而得盡其事之詳吴公獨喜
以君山為能予始知君山敏於為吏而未知其他也明
年君謨南歸拜其親夏京師大疫君山以疾卒於縣其
妻程氏一男二女皆幼縣之人哀其貧以錢二百千為
其賵程氏泣曰吾家素以廉為吏不可以此汚吾夫拒
而不受於是又知君山能以惠愛其縣人而以廉化其
妻妾也君山間嘗語予曰天子以六科策天下士而學
者以記問應對為事非古取士之意也吾獨不然乃晝
夜自苦為學及其亡也君謨發其遺稿得十數萬言皆
指世之務其後踰年天子與大臣講天下利害為條目
其所改更於君山之稿十得其五六於是又知君山果
天下之竒才也君山景祐中舉進士初為長谿縣尉縣
媪二子漁於海而亡媪指某氏為仇告縣捕賊縣吏難
之皆曰海有風波豈知其不水死乎且雖果為仇所殺
若尸不得則於法不可理君山獨曰媪色有冤吾不可
不為理乃隂察仇家得其迹與媪約曰吾與汝宿海上
期十日不得尸則為媪受捕賊之責凡宿七日海水潮
二尸浮而至驗之皆殺也乃捕仇家伏法民有夫婦偕
出而盗殺其守舍子者君山亟召里民畢會環坐而孰視
之指一人曰此殺人者也訊之果伏衆莫知其何術以
得也長谿人至今喜道君山事多如此曰前史所載能
吏號如神明不過此也自天子與大臣條天下事而屢
下舉吏之法尤欲官無小大必得其材方求天下能吏
而君山死矣此可為痛惜者也君山諱高享年二十有
八以某年某月某日卒今年君謨又歸迎其親自太康
取其柩以歸將以某年某月某日葬於某所且謂予曰
吾兄弟始去其親而來京師欲以仕宦為親榮今幸還
家吾弟獨以柩歸甚矣老者之愛其子也何以塞吾親
之悲子能為我銘君山乎乃為之銘曰
鳴呼吾聞仁義之行於天下也可使父不哭子老不哭
少嗟夫君山不得其夀父母七十扶行送柩退之有言
死孰謂夭子墓予銘其傳不朽庶幾以此慰其父母
孫明復先生墓誌銘(歐陽修)
先生諱復字明復姓孫氏晉州平陽人也少舉進士不
第退居泰山之陽學春秋著尊王發微魯多學者其尤
賢而有道者石介自介而下皆以弟子事之先生年逾
四十家貧不娶李丞相廸將以其弟之女妻之先生疑
焉介與羣弟子進曰公卿不下士久矣今丞相不以先
生貧賤而欲託以子是高先生之行義也先生宜因以
成丞相之賢名於是乃許孔給事道輔為人剛直嚴重
不妄與人聞先生之風就見之介執杖履侍左右先生
坐則立升降拜則扶之及其往謝也亦然魯人既素高
此兩人由是始識師弟子之禮莫不歎嗟之而李丞相
孔給事亦以此見稱於士大夫其後介為學官語于朝
曰先生非隱者也欲仕而未得其方也慶歷二年樞密
副使范仲淹資政殿學士富弼言其道德經術宜在朝
廷召拜校書郎國子監直講嘗召見邇英閣說詩將以
為侍講而嫉之者言其講說多異先儒遂止七年徐州
人孔直溫以狂謀捕治索其家得詩有先生姓名坐貶
監虔州商稅徙泗州又徙知河南府長水縣簽署應天
府判官公事通判陵州翰林學士趙概等十餘人上言
孫某行為世法經為人師不宜棄之遠方乃復為國子
監直講居三歲以嘉祐二年七月二十四日以疾卒于
家享年六十有六官至殿中丞先生在太學時為大理
評事天子臨幸賜以緋衣銀魚及聞其喪惻然予其家
錢十萬而公卿大夫朋友太學之諸生相與弔哭&KR0608;治
其喪於是以其年十月二十七日葬先生于鄆州湏城
縣盧泉鄉之北扈原先生治春秋不惑傳註不為曲說
以亂經其言簡易明諸侯大夫功罪以考時之盛衰而
推見王道之治亂得於經之本義為多方其病時樞密
使韓琦言之天子選書吏給紙筆命其門人祖無擇就
其家得其書十有五篇錄之藏于秘閣先生一子大年
尚幼銘曰
聖既殁經更戰焚逃藏脱亂僅傳存衆說乘之汨其原
怪迂百出雜偽真後生牽卑習前聞有欲患之寡攻羣
往往止燎以膏薪有勇夫子闢浮雲刮磨蔽蝕相吐吞
日月卒復光破昏博哉功利無窮垠有考其不在斯文
故霸州文安縣主簿蘇君墓誌銘(歐陽修)
有蜀君子曰蘇君諱洵字明允眉州眉山人也君之行
義修於家信於鄉里聞於蜀之人久矣當至和嘉祐之
間與其二子軾轍偕至京師翰林學士歐陽修得其所
著書二十二篇獻諸朝書既出而公卿士大夫争傳之
其二子舉進士皆在高等亦以文學稱於時眉山在西
南數千里外一日父子隠然名動京師而蘇氏文章遂擅
天下君之文博辨宏偉讀者悚然想見其人既見而温
温似不能言及即之與居愈久而愈可愛間而出其所
有愈叩而愈無窮嗚呼可謂純明篤實之君子也曾祖
諱祐祖諱杲父諱序贈尚書職方員外郎三世皆不顯
職方君三子曰澹曰渙皆以文學舉進士而君少獨不
喜學年已壯猶不知書職方縱而不問鄉閭親族皆怪
之或問其故職方君笑而不答君亦自如也年二十七
始大發憤謝其素所往來少年閉戶讀書為文辭歲餘
舉進士再不中又舉茂材異等不中退而歎曰此不足
為吾學也悉取所為文數百篇焚之益閉戶讀書絶筆
不為文辭者五六年乃大究六經百家之說以考質古
今治亂成敗聖賢窮逹出處之際得其粹精㴠蓄充溢
抑而不發久之慨然曰可矣由是下筆頃刻數千言其
縱横上下出入馳驟必造於深微而後止蓋其稟也厚
故發之遲志也慤故得之精自來京師一時後生學者
皆尊其賢學其文以為師法以其父子俱知名故號老
蘇以别之初修為上其書召試紫微閣辭不至遂除試
秘書省校書郎會太常修纂建隆以來禮書乃以為覇
州文安縣主簿使食其禄與陳州項城縣令姚闢同修
禮書為太常因革禮一百卷書成方奏未報而君以疾
卒實治平三年四月戊申也享年五十有八天子聞而
哀之特贈光禄寺丞勅有司具舟載其喪歸于蜀君娶
程氏大理寺丞文應之女生三子曰景先早卒軾今為
殿中丞直史舘轍權大名府推官三女皆早卒孫曰邁曰
遲有文集二十卷謚法三卷君善與人交㥯人患難死
則䘏養其孤鄉人多德之蓋晚而好易曰易之道深矣
汨而不明者諸儒以附會之說亂之也去之則聖人之
旨見矣作易傳未成而卒治平四年十月壬申葬于彭
山之安鎮鄉可龍里君生於遠方而學又晚成常歎曰
知我者惟吾父與歐陽公也然則非予誰宜銘銘曰
蘇顯唐世實欒城人以宦留眉蕃蕃子孫自其高曾鄉
里稱仁偉歟明允大發于文亦既有文而又有子其存
不朽其嗣彌昌嗚呼明允可謂不亡
北海郡君王氏墓誌銘(歐陽修)
太常丞致仕吳君之夫人曰北海郡君王氏濰州北海
人也皇考諱汀舉明經不中後為本州助教夫人年二
十三歸于吳氏天聖元年六月二日以疾卒享年三十
有七夫人為人孝順儉勤自其幼時凡於女事其保傅
皆曰教而不勞組紃織絍其諸女皆曰巧莫可及其歸
於吳氏也其母曰自吾女適人吾之内事無所助而吳
氏之姑曰自吾得此婦吾之内事不失時及其卒也太
常君曰舉吾里中有賢女者莫如王氏於是娶其女弟
以為繼室而今夫人戒其家曰凡吾吳氏之内事惟吾
女兄之法是守至今而不敢失夫人有賢子曰奎字長
文初舉明經為殿中丞後舉賢良方正直言極諫今為
翰林學士尚書兵部員外郎知制誥夫人初用子恩追
封福夀縣君其後長文貴顯以夫人為請天子曰近臣
吾所寵也有請其可不從乃特追封夫人為北海郡君
長文號泣頓首曰臣奎不幸竊享厚禄不得及其母而
天子寵臣以此俾以報其親臣奎其何以報當是時朝
廷之士大夫吳氏之鄉黨隣里皆咨嗟歎息曰吳氏有
子矣嘉祐四年冬長文請告於朝將以明年正月丁酉
葬夫人於鄆州之魚山夫人生三男曰奎奄胃今夫人
生一男曰參女三人孫男女九人曾孫女二人銘曰
奎顯矣奄早亡胃與參仕方強以一子榮一鄉生雖不
及殁有光孫曾多有後愈昌
文章辨體彙選卷七百七
