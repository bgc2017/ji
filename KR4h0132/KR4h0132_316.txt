文章辨體彙選卷三百十六
明賀復徵編
序三十六(圖類)
五嶽圖序(漢東方朔)
五嶽真形者是山水象也磐曲迥轉陵阜形勢高下參
差長短舒卷波流湧於奮筆鋒釯暢乎嶺崿雲林玄黃
有如書字之狀是以天真道君下觀規矩擬縱趣向因
如字之韻隨形而名山焉昔黃帝徵師諸侯與蚩尤戰
於涿鹿之野遂禽之諸侯咸宗軒轅為天子代神農是
為黃帝天下有不順者從而征之破山通道未嘗寧居
東至于海登泰山勒岱宗西至崆峒登鷄頭南至于江
登熊湘北逮輝粥合符釡山而邑于涿鹿之野遷徙往
来無有常處察四岱並有佐命之山惟南嶽孤特而無
輔乃章詞三天太上道君命霍山潛山為儲君奏可帝
乃自造山躬寫形像連五嶽之後又命青城為丈人署
廬山為使者形皆以次相續此適始於黃帝耳古畫五
嶽真形首目者乃是神農前世太上八會羣方飛天之
書法殆鳥跡之先代也自不得仙人釋注顯出終不可
知
禹貢九州地域圖序(晉裴秀)
圖書之設由來尚矣自古垂象立制而賴其用三代置
其官使掌其職暨漢屠咸陽丞相蕭何盡收秦之圖籍
今秘書既無古今之地圖又無蕭何所得秦圖書惟有
漢氏所畫輿地及諸雜圖各不設分率又不考正凖望
亦不備載名山大川其所載列雖有麤形皆不精審不
可依據或稱外荒迂誕之言不合事實於義無取大晉
龍興混一六合以清宇宙始於庸蜀冞入其阻文皇帝
乃命有司撰訪吳蜀地圖蜀土既定六軍所經地域遠
近山川險易征路迂直校驗圖記罔或有差今上考禹
貢山河川流原隰陂澤古之九州及今之十六州郡國
縣邑疆界鄉陬及古國盟會舊名水陸徑路為地圖十
八篇今制地圖之體有六焉一曰分率所以辨廣輪之
度也二曰凖望所以正彼此之體也三曰道里所以定
所繇之數也四曰高下五曰方邪六曰迂直此三者各
因地而制形所以校夷險之異也有圖象而無分率則
無以審遠近之差有分率而無凖望雖得之於一隅必
失之於他方有凖望而無道里則施於山海絶隔之地
不能以相通有道里而無高下方邪迂直之校則徑路
之數必與遠近之實相違失凖望之正故以此六者參
而考之然後遠近之實定於分率彼此之實定於凖望
徑路之實定於道里度數之實定於高下方邪迂直之
算故雖有峻山鉅海之隔絶域殊方之迥登䧏詭曲之
因皆可得舉而定者凖望之法既正則曲直遠近無所
隠其形也
八駿圖序(唐李翺)
予嘗聞有周穆王八駿之說乃今獲覽厥圖雄凌趫騰
彪虎文螭之流與今馬高絶懸異矣其名盗驪蜚黃騕
裊白羲之屬也視矯首則若排雲視舉足則若乘風有
待馭之狀有矜羣之姿若日月之所不足至若天地之
所不足周軒軒然嶷嶷然言其真也實星䧏之精思其
發也猶神扶其魄軾者如仙御者如夢將變化何别哉
點戛斯朝貢圖傳序(李德裕)
昔越裳貢雉薦於宗廟西旅獻獒陳以典訓所以感其
至而戒其初也仁聖文武至神大孝皇帝御歴之四年
天瑞燦爛王道昭焯五材並用六轡斯柔布政宣室以
張神化報兵朔野以耀威靈故得天晬而清日晏而明
蟲螟不生嘉榖以成中㝢既安四夷來庭由是龍荒君
長黠戛斯遣使汪吾合素等上表獻良馬二匹絶大漠
而貢赤誠涉流沙而霑赭汗非至德所感孰能臻於此
乎皇帝以前有鸞旂焉用驥騄不貴龍友惟駕鼔車乃
命其使見於内殿賜以珍膳鍚之文錦謹按故相魏國
公賈耽所撰古今四夷述黠戛斯者本堅昆國也貞觀
二十一年其酋長入朝授以將軍印拜堅昆都督逮於
天寶季年朝貢不絶暨中國多難為回鶻隔礙黠戛斯
忿其桀驁乘彼薦饑於是破龍庭焚罽幕蕭條萬里地
無種落始得出重泉而見白日披氛霧而覩青天臣伏
見太宗謂羣臣曰南荒西域自遠而至其故何哉宰臣
房玄齡對曰殊域來朝者中國乂安帝德遐被所致也
太宗曰向中國不安亦何緣而至朕覩此懷懼何者昔
秦始皇并吞六國漢武帝威加戎狄今殊方異類無遠
不賓竊比秦漢想無多愧亦欲傳之子孫念二王之末
途朕所以不能不懼爾臣伏思太宗往日之懼致我唐
百代之隆則聖祖詒謀可謂深矣此太宗所以永保鴻
名為受命之祖陛下所以丕承王業為中興之主豈不
宜哉天旨以賈耽有陳平鎮撫之才得充國通知之敏
其所述作該明古今乃詔太子詹事韋宗卿秘書少監
吕述往蒞賓館以展私覿稽合同異覼縷闕遺傳胡貃
兜離之音載山川曲折之狀條貫周備文理洽通臣伏
以貞觀初中書侍郎顔師古上言昔周武王天下太平
遠國歸欵周史乃集其事為王會篇今萬國來朝蠻夷
率服實可圖寫請撰為王會圖有詔從之臣輙因韋宗
卿吕述所記異聞飾以繢事敢叙率服以冠篇首
帝王世次圖序(宋歐陽修)
堯舜禹湯文武此六君子者可謂顯人矣而後世猶失
其傳者豈非以其遠也哉是故君子之學不窮遠以為
能而闕其不知慎所傳以惑世也方孔子時周衰學廢
先王之道不明而異端之說並起孔子患之乃修正詩
書史記以止紛亂之說而欲其傳之信也故略其遠而
詳其近於書斷自唐虞以來著其大事可以為世法者
而已至於三皇五帝君臣世次皆未嘗道者以其世遠
而慎所不知也孔子既没異端之說復興周室亦益衰
亂接乎戰國秦遂焚書先王之道中絶漢興久之詩書
稍出而不完當王道中絶之際竒書異說方充斥而盛
行其言往往反自託於孔子之徒以取信於時學者既
不備見詩書之詳而習傳盛行之異說世無聖人以為
質而不自知其取舍真偽至有博學好竒之士務多聞
以為勝者於是盡集諸說而論次初無所擇而惟恐遺
之也如司馬遷之史記是矣以孔子之學上述前世止
於堯舜著其大略而不道其前遷遠出孔子之後而乃
上述黃帝以來又詳悉其世次其不量力而務勝宜其
失之多也遷所作本紀出於大戴禮世本諸書今依其
說圖而考之堯舜夏商周皆同出於黃帝堯之崩也下
傳其四世孫舜舜之崩也復上傳其四世祖禹而舜禹
皆夀百歲稷契於高辛為子乃同父異母之兄弟今以
其世次而下之湯與王季同世湯下傳十六世而為紂
王季下傳一世而為文王二世而為武王是文王以十
五世祖臣事十五世孫紂而武王以十四世祖伐十四
世孫而代之王何其繆哉嗚呼堯舜禹湯文武之道百
王之取法也其盛德大業見於行事而後世所欲知者
孔子皆已論著之矣其久遠難明之事後世不必知不
知不害為君子者孔子皆不道也夫孔子所以為聖人
者其智知所取捨皆如此
序越州鑑湖圖(曾鞏)
鑑湖一曰南湖南並山北屬州城漕渠東西距江漢順
帝永和五年會稽太守馬臻之所為也至今九百七十
有五年矣其周三百五十有八里凡水之出於東南者
皆委之州之東自城至於東江其北隄石撻二隂溝十
有九通民田田之南屬漕渠北東西屬江者皆漑之州
東六十里自東城至於東江其南隄隂溝十有四通民
田田之北抵漕渠南並山西並隄東屬江者皆漑之州
之西三十里曰柯山斗門通民田田之東並城南並隄
北濱漕渠西屬江者皆漑之緫之漑山隂會稽兩縣十
四鄉之田九千頃非湖能漑田九千頃而已盖田之至
江者盡於九千頃也其東曰曹娥斗門曰槀口斗門水
之循南隄而東者由之以入於東江其西曰廣陵斗門
曰新逕斗門水之循北隄而西者由之以入於西江其
北曰朱儲斗門去湖最遠盖因三江之上兩山之間疏
為二門而以時視田中之水小溢則縱其一大溢則盡
縱之使入於三江之口所謂湖高於田丈餘田又高海
丈餘水少則泄湖漑田水多則泄田中水入海故無荒
廢之田水旱之歲者也由漢以來幾千載其利未嘗廢
也宋興民始有盗湖為田者祥符之間二十七戶慶歷
之間二戶為田四頃當是時三司轉運司猶下書切責
州縣使復田為湖然自此吏益慢法而奸民寖起至於
治平之間盗湖為田者凡八千餘戶為田七百餘頃而
湖廢幾盡矣其僅存者東為漕渠自州至於東城六十
里南通若耶溪自樵風涇至於桐鳴十里皆水廣不能
十餘丈每歲少雨田未病而湖盖已先涸矣自此以來
人爭為計說蔣堂則謂宜有罰以禁侵耕有賞以開告
者杜杞則謂盗湖為田者利在縱湖水一雨則放聲以
動州縣而斗門輙發故為之立石則水一在五雲橋水
深八尺有五寸會稽主之一在跨湖橋水深四尺有五
寸山隂主之而斗門之鑰使皆納於州水溢則遣官視
測而謹其閉縱又以謂宜益理隄防斗門其敢田者拔
其苖責其力以復湖而重其罰猶以為未也又以謂宜
加兩縣之長以提舉之名課其督察而為之殿賞吳奎
則謂每歲農隙當僦人濬湖積其泥塗以為丘阜使縣
主役而州與轉運使提點刑獄督攝賞罰之張次山則
謂湖廢僅有存者難卒復宜益廣漕路及他便利處使
可漕及注民田理置石柱以識之柱之内禁敢田者刁
約則謂宜斥湖三之一與民為田而益隄使高一丈則
湖可不開而其利自復范師道施元長則謂重侵耕之
禁猶不能使民無犯而斥湖與民則侵者孰禦又以湖
水較之高於城中之水或三尺有六寸或二尺有六寸
而益隄壅水使高則水之敗城郭廬舍可必也張伯玉
則謂日役五千人濬湖使至五尺當十五歲畢至三尺
當九歲畢然恐工起之日浮議外搖役夫内潰則雖有
智者猶不能必其成若日役五千人益隄使高八尺當
一歲畢其竹木費凡九十二萬有三千計越之戶二十
萬有六千賦之而復其租其勢易足如此則利可坐收
而人不煩弊陳宗言趙誠得以水勢高下難之又以謂
宜從吳奎之議以歲月復湖當是時都水善其言又以
謂宜遵賞罰之令其為說如此可謂博矣朝廷未嘗不
聽用著刑之法故罰有自錢三百至於千又至於五萬
刑有杖百至於徒二年其文可謂密矣然而田者不止
而日愈多湖不加濬而日愈廢其故何哉法令不行而
苟且之俗勝也昔謝靈運從宋文帝求會稽回踵湖為
田太守孟顗不聽又求休崲湖為田顗又不聽靈運至
以語詆之則利於請湖為田越之風俗舊矣然南湖由
漢歴吳晉以來接於唐又接於錢鏐父子之有此州其
利未嘗廢者彼或以區區之地當天下或以數州為鎮
或以一國自王内有供養祿廩之須外有貢輸問饋之
奉非得晏然而已也故強水土之政以力本利農亦皆
有數而錢鏐之法最詳至今尚多傳於人者則其利之
不廢有以也近世則不然天下為一而安於承平之故
在位者重舉事而樂因循而請湖為田者其言語氣力
往往足以動人至於修水土之利則又費財動衆從古
所難故鄭國之役以謂足以疲秦而西門豹之治鄴渠
人亦以為煩苦其故如此則吾知吏孰肯任難當之怨
來易至之責以待未然之功乎故說雖博而未嘗行法
雖密而未嘗舉田者之所以日多湖之所以日廢由是
而已故以為法令不行而苟且之俗勝者豈非然哉夫
千歲之湖廢興利害較然易見然自慶歷以來三十餘
年遭吏治之因循至於既廢而世猶莫寤其所以然况
於事之隠微難得而考者由苟簡之故而弛壊於冥冥
之中又可知其所以然乎今謂湖不必復者曰湖田之
入既饒矣此遊談之士為利於侵耕者言之也夫湖未
盡廢則湖下之田旱此方今之害而衆人之所覩也使
湖盡廢則湖下為田亦旱矣此將來之害而衆人所未
覩者故曰此游談之士為利於侵耕者言之而非實知
利害者也謂湖不必濬者曰益隄壅水而已此好辯之
士為樂聞苟簡者言之也夫以地勢較之壅水使高必
敗城郭此議者之所巳言也以地勢較之濬湖使下然
後不失其舊不失其舊然後不失其宜此議之所未言
也又山隂之石則為四尺有五寸會稽之石則幾倍之
壅水使高則會稽得尺山隂得半地之窪隆不並則益
隄未為有補也故曰此好辯之士為樂聞苟簡者言之
而又非實知利害者也二者既不可用而欲禁侵耕開
告者則有賞罰之法矣欲謹水之蓄泄則有閉縱之法
矣欲痛絶敢田者則拔其苖責其力以復湖而重其罰
又有法矣或欲任其責於州縣與運使提點刑獄或欲
以每歲農隙濬湖或欲禁田石柱之内者又皆有法矣
欲知濬湖之淺深用工若干為日幾何欲知增堤竹木
之費幾何使之安出欲知濬湖之泥塗積之何所又巳
計之矣欲知工起之日或浮議外搖役夫内潰則不可
以必其成又已論之矣誠能收衆說而考其可否用其
可者而以在我者潤澤之令言必行法必舉則何功之
不可成何利之不可復哉鞏初蒙恩通判此州問湖之
廢興於人求有能言利害之實者及到官然後問圖於
兩縣問書於州與河渠司至於參覈之而圖成熟究之
而書具然後利害之實明故為論次庶夫計議者有考
焉熙寧二年冬卧龍齋
捕魚圖序(晁補之)
古畫捕魚一卷或曰王右丞草也紙廣不充幅長丈許
水波渺瀰洲渚隠隠見其背岸水葭菼向搖落草萋然
始黃天慘慘雲而風人物衣裘有寒意盖畫江南初冬
欲雪時也兩人挽舟循涯一人篙而下之三人巾帽袍
帶而騎或馬或驢寒峙肩擁袖者前揚鞭顧後攬轡語
袂翩然者童負囊尾馬背而倚若擁鼻者三人屈竹為
屋三童子踞而起大網一童從旁出者縳竹跨水上一
人立旁維舟而下有笱者方舟而下四人篙而前其舟
坐若立者兩童子曳方罟行水間者縳竹跨水上一人
巾而依蘧蒢坐沉大網旁笱屈竹為屋縳竹跨水上童
子跪而起大網者一人屈竹為屋前有瓶盂可見者篙
者槳者俛下罩者三人皆笠方舟載大網行且漁兩兒
兩盖依蘧蒢坐有巾而䫇出網中得者&KR1468;操楫一人縳
竹跨水上顧而語前有杯盂者方舟載大網出網中得
者縳竹跨水上兩兒沉大網旁維艓者兩人篙其舟甚
力有帷幕坐而濟若婦人可見者方舟依渚一人篙一
人小而䫇三童子若飲食若寐前有杯盂者一人推葦
間童子俛而曳循涯者人物數十許目相望不過五六
里若百里千里右丞妙於詩故畫意有餘世人但以語
言粉墨追之不似也常憶楚人云帝子降兮河渚目渺
渺兮愁予嫋嫋兮秋風洞庭波兮木葉下引物連類謂
便若湖湘在目前思頃時歲晩道吳江如此漁者男子
婦女童稚舟楫梁笱網罟罾罩紛然在江然其業廉而
事佚故無市㕓爭利意此與畫二大夫去國其色無别
恨奚以異元和元年四月二十日李希孝出之欲摹寫
無善工乃借韓退之序畫人物意識之潁川晁補之序
周易旁註前圖序(明朱同)
愚自中年以經書授徒教子每於本文之旁著字以明
其意義其有不相連屬者則益之於兩字之間苟又有
不明不盡者則又益之於本行之外學者讀本文而覽
旁註不見其意義之不足也惟易旁註則有前圖者易
之為易其本也圖象而已文王周公孔子之書實為圖
象作注脚故明此經者不得不求其本也河出圖洛出
書天不愛道泄諸象數一可已二何居作河圖洛書合
一圖第一聖人之則之也八卦成列而又因而重之其
傳於今也各有横圖圓圖而六十四卦圓圖中又有方
圖則亦悉矣帝出乎震成乎艮其方位之象又何為哉
作先天後天合一圖第二先天後天其始其終既各有
序矣連山歸藏首艮首坤今不能知而周易首乾坤終
既未濟經分上下其間卦序乃復如彼作周易卦序圖
第三卦變也卦主也互體也卦數也卦位也納甲也之
六者時雜見於經傳必各著其全使人可通攷焉可也
作六圖第四淳安夏氏有讀易十字樞愚平日竊窺於
易得三大義二者經傳訓釋之機要也則以附六圖之
後聖人處憂患之道自履至巽其傳古其指深卦之名
義殆未足以盡之也作三陳九卦圖第五揲蓍以求卦
因變而用爻比義從長宜勿拘一說作蓍卦變占圖說
第六夫子言蓍卦之德曰圓曰方固非直曰七竒八偶
而已作蓍七卦八圖第七邵子天根月窟之吟非為今
易安注脚也豫章蕭氏周易卦序之學區别於三畫六
畫之原而象意昭融玩味乎正變始終之故而教道明
著前纂為圖今錄其全文於後而係以邵子之詩履運
處身同一揆也作三十六宫圖說第八八圖為之前而
後周易旁註可得而讀矣朱升序
萬木圖序(楊士竒)
萬木圖者右春坊右庶子兼翰林侍講建安楊榮勉仁
昭其大父達卿先生之德示其後之人也先生有孝行
於為善施義汲汲焉然不喜以施名以為受人之施者
恒有愧恥為辱之心而不自慊也夫施於人而使其心
愧恥為辱而不自慊猶不施也必使受吾之施者如其
所當得如無與於我而即乎其心之安庶幾可也元之
季世兵戈饑饉民困窮凍餒無食至相食以苟活雖父
子夫婦相視不能相保䘏所在皆然時先生藏榖甚富
將發廩賑之指某山號於衆曰有能相吾力樹木者乎
樹一木予穀若干願相吾力者先予穀於是爭願出力
來請穀既悉飯之乃如所言願樹木多寡予之榖不籍
識其姓名卒亦不視其功而所活不可勝計矣先生之
樂施何其忠厚委曲而周備與居數歲木鬱然崇茂悉
中於材先生指以戒其子若孫曰不自意今之盛如此
也其毋苟自為利將有為學宫為釋老之宫為橋梁及
津渡之舟而需材者給之有貧欲為居室殁欲為棺而
不得材者給之毋苟自利也於是所施利益多矣時福
建行省左丞院德柔聞而高之命工作萬木圖表之縉
紳君子多為文若詩紀之詠之既皆失於兵而其子若
孫佩服訓戒至於今不違然欲其後世皆佩服不違此
圖所以繼作也嗚呼始先生知施穀而已知求受施者
即乎其心之安而已豈計樹之木後當何如哉而受施
者必盡力焉不可以苟盖天理之在人心有不能已也
先生所存如此惜乎其僅施於衰亂艱虞之際畎畆之
間而徒布衣以終其身也不然使遇治平之時得一命
為所欲為所施利不其博哉如其後之人能世承其訓
推廣是心而行之不已焉其於施利固又博也是用告
諸其來者
甲申十同年圖詩序(李東陽)
甲申十同年圖一卷盖吾同年進士之在朝者九人與
南京來朝者一人而十會於太子太保刑部尚書吳興
閔公朝瑛之第而圖焉者也圖分為三曹自卷首而觀
其高顴多髯髯強半白袖手右嚮而側坐者為南京戶
部尚書公安王公用敬微鬚髮頒白鳶肩高聳背若有
負而坐中者為吏部左侍郎泌陽焦公孟陽微鬚多鬢
白毿毿不受櫛面骨稜層起左嚮坐右手持一冊冊半
啟閉者為禮部右侍郎掌國子祭酒事黃巖謝公鳴治
又一曹微鬚頳面笑齒欲露左手握帶右嚮而坐者工
部尚書柳州曾公克明虎頭方面大目豐凖鬚髯微白
而長左手攜牙牌右握帶中左坐者閔公也白鬚黎面
面老皺兩手握帶中右坐者工部右侍郎泰和張公時
逹無鬚頳面聳肩袖手而危坐且左顧者都察院左都
御史浮梁戴公廷珍又一曹為戶部右侍郎益都陳公
廉夫者面微長且頳眉濃鬚半白稍右嚮而坐為兵部
尚書華容劉公時雍者面微方而長鬚鬢皓白左手握
帶右手按膝而中坐予則面微長而臞髭數莖白且盡
巾若有隠憂右手持一卷如授簡狀坐而嚮左居卷最
後者是也十人者皆畫工面對手貌槩得其形模意態
惟焦公奉使南國弗及會預留其舊所圖者而取之故
僅得其半而已是日謝公倡為詩吾八人者皆和焦公
歸亦和焉傳有之物之不齊物之情也十者數之成而
亦數之漸以吾十人者得之於四十年之餘良不為少
然以二百五十人者而不能二十之一則謂之多亦不
可也以年論之閔公年七十有四張公少二歲曾公又
少二歲謝焦二公又少一歲劉戴陳王四公又逓少一
歲予於同年為最少今年五十有七亦已就衰追憶曩
時之少者壯者使猝然而逢之若不相識也且以地以
姓論之無一同者以官則六部之與都察院其署與職
亦莫能以皆同盖所謂不齊者如此然攄志效力各執
其事以贊揚政化則未始不同語有之人心不同有如
其面今固不可以貌論也又何爵齒族里之足云乎茲
九人者之才之行彙徵類聚建功業於天下固將以大
有成惟予蹇劣無似方懼名實不副而是心也不敢以
相負也然則今日之會豈徒為聚散離合世講之具哉
唐九老之在香山宋五老之在睢陽歌詩宴會皆出於
休退之後今吾十人者皆有國事吏責故其詩於和平
優裕之間猶有思職勤事之意他日功成身退各歸其
鄉顧不得交倡迭和鳴太平之樂以續前朝故事則是
詩也未必非寄情寓義之地也因粹而序之以各藏於
其家閔公名珪張公名逹曾公名鑑謝公名鐸焦公名
芳劉公名大夏戴公名珊王公名軾陳公名清今各以
字舉而予則太子太保戶部尚書兼謹身殿大學士長
沙李東陽賓之也進士舉於天順之八年會則於弘治
十六年癸亥三月二十五日越翼日乃序
萍會圖序(李夢陽)
萍會圖圖王官十有五人紀善一教授十二典善二十
五人者所謂東西南北之人也生不同同王官官不同
同地也於是十五人者約曰始吾儕生東西南北也固
不謂同王官即知有王官知同地乎夫勢無常形止無
定蹤吾儕知自是不復散而東西南北也夫萍之未水
也知水乎水知萍乎及飃風過焉縈花絮於連漪之曲
於是萍者布清而根深泛精以化神綽約婷娉嬉波上
下始與水一矣故有寤寐其求而終身無邂逅之遇而
傾盖於塗路者非素相聞也斯所謂偶然之合也夫合
未有不散者故君子同也必聚而酒食相樂於是乎有
會會者所以繫情防散者也有類乎萍故稱萍會焉散
而思必及其親又子孫所世講焉世講必曰吾祖吾父
昔與某同王官同地盖同會云於是會不可不圖圖者
所以示永而存義之道也李子先人亦嘗為王官茲地
覽其圖而嘆曰嘉哉會也然亦時使之焉夫叔世寡安
枕危邦鮮甘食設境内有綠林銅馬之警國無河間東
平之譽輔之以端而拒之不信導之以良而專恣者自
遂也諸君方背刺以憂責荷擔以謀遷非穆生逃則張
衡去即有繫情防散示永存義之心弗暇為心矣而奚
會之有圖故曰寧淵無焦鱗時使之耳此之謂也
叙商城林泉圖(何景明)
商城王君與予父友相别於汴水上别且二十年矣今
歲夏自其鄉來訪道故舊間攜所繪林泉圖語予父曰
人謂大隠弗居城市真隠弗識姓名若皆自逸於林泉
而世弗得見且弗聞也吾迹弗能謝城市而亦弗能逃
姓名於里閈奚望於若顧於若竊慕愛之而所謂林泉
者常往來予懷也故吾凡值林泉雖莫吾有吾得而愛
之又從而適之已有擴吾所未見者而愛之而適之由
是雖天下之大凡有林泉者吾無不可愛而適之者奚
必吾有也又以遊覽有時弗可常者弗可常固有弗可
得而愛且適者也遂為是圖凡林泉之變不窮吾圖咸
有之一披玩而向之所謂可愛而適者咸在吾目則凡
林泉之在天下者固吾圖中物也吾方請諸大夫之詩
各綴於圖上敢欲得公之子中書君之文焉父諾乃召
景明語曰王君與予遊予嘗重其人盖尚賢樂士者也
能赴人之急者也好義而忘利者也夫人之品超遠庸
下固焉而不可強者也氣拘於所處志執於所見其孰
能移之王君者迹在城市而有林泉之想名在里閈而
有隠逸之慕其言又若非世累所得係絆者則人品不
同有不可量也吾聞之好賢樂士者昌急人之難者獲
報好義忘利者寡患君其有後矣是圖之序爾必毋辭
所請俾觀者亦足以考志意而得其人焉景明既受命
退曰斯皆至論又何所序乃併記其言君名賢字崇德
綵衣春燕圖序(歸有光)
吳粤於三代不在五服之内春秋於吳猶夷之最後秦
取楚吳始内屬及略取陸梁皆以為郡縣然一日有事
杜潢浦陽山湟谿之關即與中國隔絶及漢兵下滙離
牂牁之水然後五嶺以南遂為天子之邦至今千有餘
歲會稽南海其文物常勝於河洛齊魯古稱冀為中州
盖天地之氣有所鍾即為中州則知今吳粤之盛不可
泥古而論也余數見番禺之士往往秀穎古所謂中州
不能通一日胥會京師嘗竊歎四方萬國之外彈冠結
綬於朝國家威靈軼於三代矣南海鄭祖欽昊與余同
榜進士同試吏大司空其貌冲然有德君子也自始興
張文獻公余襄公皆嶺海之産至今朝丘文莊公相繼
屹然為名臣吾於同榜中嘗私目之庶幾有復紹前哲
而起者盖於祖欽望之一日祖欽道其尊君養新翁居
家樂志有書史之娛有山海之觀有荔枝洲花鄔昌華
芳春園林之勝因慨然起萬里衡陽之感又自計明年
當得州縣便道歸可以過家上夀也余又歎當周之盛
時士有驅馳王事不得見其父母如陟岵之詩者矣今
番禺去京師萬里祖欽一旦思其親可以計日而還則
士之生於今時者又何幸也會有為祖欽繪綵衣春燕
圖者因為序之云
文章辨體彙選卷三百十六
