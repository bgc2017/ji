文章辨體彙選卷六百七十七
明賀復徵編
墓碑十三
刑部尚書諡惠安彭公神道碑(明林俊)
弘治乙夘資善大夫刑部尚書致仕彭公從吾終于家
乃正月十一日也訃聞孝宗敬皇帝哀悼贈諡及諭葬
有加葬之新亭丙辰臘月十七日也公冢孫郡庠生輔
請文于石公諱韶字鳳儀公父故儒者代門生陳燮名
舉債竟代償五百金産幾于盡父殁妣負口食之虞公
從容開譬授徒以續其匱景泰丙子舉鄉薦明年第進
士為刑部主事員外郎憲廟朝疏言張䕫不當為僉都
御史宜用王紘李秉葉盛庶副人意言周遵不當以貴
戚奪民田傷國本田宜還民再下詔獄賴言官論救得
釋為四川按察副使疏言藩府葬祭差中官勞擾不若
行藩司便為廣東左布政使疏起陳獻章為翰林檢討
疏總鎮顧恒取方物監舶韋眷請均徭六十戸以充私
貢非宜俱見停減最後言梁方弟千戸採禽鳥花木擾
民忤旨調貴州居九月擢為都察院右副都御史巡撫
應天蘇松等處入為大理卿坐論星變過直改舊職巡
撫順天整飭薊州等處軍務但天象示變疏言時政及
糧運數事孝廟初臣僚交薦王端毅公及公皆國之元
老當顯用端毅起為吏部尚書公為刑部右侍郎奉詔
巡視浙西劾罷守臣一人尋兼右僉都御史整理兩浙
鹽政疏言浙西鹽利倍浙東亭戸抑配尤甚宜定折價
之輕重及減温處課額事竣還朝傚鄭俠流民圖圖竈
戸窮苦狀以進進吏部左侍郎與端毅同朝莊凝端靖
人不敢干以私庚戌彗星見天津疏言正近侍慎官爵
厚糧本減役錢其正近侍為内臣言之輕重能為禍福
今利源盡出其手分例相沿虛名實支誰能詰之凡章
奏允而後下無復論奏是失政體也有犯多從寬免有
毆人死不問有論死者尋源是失政柄也第宅服用踰
制蓋祠請地每有非分之求曲允無禁死而葬至與銀
八千兩欲折其氣以服其心職務終于所司威福必求
已出末言午朝祖宗勤政之典乞師其意惟議經邦急
務如有大陞除有大災異有大邊報工程囚犯方於御
前評議可否不惟國是定事體熟而羣臣邪正優劣亦
自辨別孝廟嘉納為刑部尚書安遠侯柳景總兵兩廣
贓累鉅萬為都御史秦紘所發公抵以法景挾戚畹干
内降擠紘公執如初竟不能奪會旱求言疏言會議荆
庶人奏及他奏間踰旬日方得上旨恐涉少斷内使王
萌苖通高永犯死得充淨軍恐殺人不死無復畏憚乞
勤政守法宫中府中均為一體昌國公墳塋宜量減工
程陵戸勇校等役宜量限優戸權當憚厭之連摘曹屬
細過怵公公不為動以疾在告既連喪濬瀚二子累疏
乞休上勉留再四命近臣以醫來視繼之椒丘與端毅
公相繼罷去正士益孤去意益決甲寅六月復疏者三
上憫公懇誠特賜允命乘傳以歸復命有司特加優禮
上之為國愛賢如此猶望公佐明天子興太平之治御
史宗彝等復羣薦之朝然公老疾交并不復能當世責
矣生宣德庚戌九月二十二日享年六十有六公間氣
收之吾閩而關係國家豐亨之運學以儒者為宗省察
性情清其心以求聖賢氣象澄潤淵靜人莫窺其際所
謂方不忤物廉不近名者容恕若甚温而嚴毅自不可
犯在刑部屬屈儕輩直出其上四川樹植風紀發迷燭
伏稱為神明開邑劉者與其族爭里役隂嗾安岳扈氏
焚滅其家男女二十有一人死府久不決公訊而服定
遠曾者乘其從兄避盜掠家財以去比覺聚羣小夜殪
之盡其家一十有二人死陽訴于公公訊又服淫祠多
見焚毁寅寀相觀濁風為之一變凡歷四省兩直隸人
愛若父母予巡視江西適椒丘物故為疏請諡并致不
平于公略曰臣聞彭韶何喬新在刑部屬並負時名積
官俱至尚書韶忠亮懿醇喬新貞方恭慎又各儒術精
究吏事熟諳得古人之深以同任天下之重當時言完
名純德文學政事節槩屬心焉韶殁有贈有諡具悉聖
天子優異名德盛心至於彭詔文忠正肅與獻五者具
備不知議諡之時何取惠安之義率不類其為人不足
以服中外之心以取後世之信欲下廷議易諡與椒丘
兼畀以文事雖不行士論稱快嗚呼公固遇矣道大行
矣尚未能究其極也端毅椒丘我公弘治初年三大老
盡矣由今視昔其有餘慨焉公所著有從吾滯稿若干
卷奏議一卷名臣錄贊三卷政訓一卷天曹目錄秋臺
錄北嶽代行錄各若干卷續修莆陽誌十卷成都誌二
十五卷某生後迹疎風味同也銘其容巳耶銘曰
皇明撫運世有文武元貞氣完嶽降申甫烈烈惠安遇
我英宗又我憲宗又我孝宗純誠允亮忠藎始終邃學
壯猶茂揚中外人有鳳麟國有蓍蔡弘治大老端毅椒
丘公參其間千一其流基有唐虞翊有堯舜爰及都俞
天子之聖帝念遺德曰予易名曰予贈祭曰予經營言
則康懿言則惠安兩峯峩峩萬目之觀
贈翰林院修撰康長公墓碑(李夢陽)
純皇帝時靈臺有楊生名重長安有李生名錦二人者
皆與武功人康長公遊康長公之與二人者友也於是
并稱為關内三才云余曩遊關内見秦父老頗采其事
實碑曰康長公名鏞字振遠其先固始人也其七世祖
曰康政始遷武功居長寧里政生廷瑞於元仕為學官
廷瑞生世睦世睦生珙珙生汝楫汝楫初為武功學官
高皇帝時辟之為燕王府長史後出為安岳縣知縣文
皇帝既興乃召安岳縣知縣為刑部侍郎留北京輔皇
太子而侍郎有大勲德文皇帝將封之為侯侍郎固死
不拜比死又上表乞勿賜贈秩廕上竟皆允之語載康
氏家傳侍郎者康長公之曾祖也侍郎生三子長曰爵
次曰年次曰禋文皇帝一日盡召侍郎家諸男子侍郎
中子會賈在外惟二子在於是二子乃大恐並匍匐入
見上上曰汝非康侍郎兒耶二子免冠首觸地對曰然
上聞而憐之顧左右曰令侍郎在直不此耳於是卒官
其二子以爵為上林苑監正以禋為監副巳知侍郎有
子賈在外上拊髀太息曰薄福薄福於是詔賜侍郎子
千金鏹數十千緡勅關津吏往來不得詰侍郎子於是
關中鉅貴族咸推轂康氏而康氏因遂豪關中矣侍郎
葬於縣北卜家原至昭皇帝時始贈資善大夫工部尚
書云監正累官至中議大夫贊治尹南京太常寺少卿
卒葬江寧縣新亭南而太常生健睿皇帝時又有詔起
尚書孫應嗣者於是健來送銓部會健著田間冠由部
甬道入及見部尚書又秪長揖不拜部尚書怒以為慢
巳迺竟授通政司知事而歸而得食半俸嗣知事卒葬
于縣南紙坊原而知事有五子其長康長公也康長公
生而孝友八歲而善文辭及長而好辯有口然習識當
世之故好稱先王則古昔於是關中人士咸出康長公
下雖康長公亦自謂關中人士非已若也年二十餘從
其先太常就辟試南京顧數不第巳乃還關中即又試
關中又不第乃後歲貢至太學至太學又試之不第然
太常業巳葬南京於是乞為南京太學生云而即其故
太常之域祠焉然自是不復有試志矣是時楊生李生
亦皆阨塞弗庸於世關中父老語曰古人有言勿為嶢
嶢人將缺焉勿為皚皚人將汚焉三子之謂矣康長公
既與時不合於是始好莊老浮屠等書及外家傳語其
言曰夫人以形骸處大壤其速絶若飄風也予行年五
十有四矣吾日以思功名之會是益速絶而巳夫孩提
于斑白期甚遠今忽忽若瞬息即能至百歲政少半矣
京生有言孰易如葦孰化如燬言生死易至也夫喜生
者欲心恒安逸也君子疾殁世而名不稱傷功名之不
立也夫功名于身至疏也古之人以死效此者以可萬
世不與物朽至厚身也今不得之功名又因以勞費心
體是非喜生之道耳故曰百人射招無弗中矣百物誘
生無弗傷矣夫乃今于吾可以巳矣乃遂自謂為巳奄
已奄者止於闇也康長公故以懼悸病心乃後上銓部
試會墜馬乃復病顧愈益甚比試心怔怔怦怦不能措
一辭於是除平陽府知事逾年平陽君去其官而歸而
心病未間也巳又病痿又二年所竟卒葬于紙坊原之
墓而平陽君有二子長曰阜次曰海阜先平陽君卒平
陽君且卒子海侍平陽君執其手而泣曰夫予先大聖
人之苗裔也至吾祖嘗樹功名於草昧之際世有顯官
聞人豪於關中今絶於予乎汝如有知其無忘吾祖矣
夫欲心常安逸者為其可以貪命而樂存至厚生也今
吾棄功名之會不赴又不欲勞費心體非於身疏也今
病痿乃且死諺曰斷酒白首餔糟而朽是天乎是天乎
雖然吾無面見吾祖于地下矣小子勉哉平陽君卒十
年而海舉進士第一為翰林院修撰儒林郎四年而當
正德元年今上上徽號兩宫推贈平陽君如其子官云
又二年海有母太安人喪於是海有友曰北郡李生適
自河南來而留滯京師於是作平陽君墓碑李生曰先
民有言期年樹穀百年樹德曷觀康尚書今其子孫餔
勲而啜積曷使人誦其義無窮如此哉夫平陽中衰之
遺裔也能不藉尺寸而洞視往古凌駕時輩亦謂之振
世雄豪者矣使其遭遇脱穎而嚮用魏衞將相之業尚
足道哉其銘曰
維武王建侯衞邦厥有固始武功是祀嗚呼遐哉尚書
開國不伐帝懷其德流澤于孫子少卿明禋亮采通政
明夷乃續其家祀故累基者崇數沃者豐譬作堂室稼
穡而蔀而翔而懋而達夫平陽其屯之際乎畜而不施
以昌厥嗣阜不自秘發鬼神之藏騷雅並鳴文古而傷
嗟嗟平陽舉世重官宦即使君巍爵而崇位珠玉文綺
珍食駟馬有臺樓亭榭孰與發祥廣志如二子所哉故
明不蓄不光流不塞不長武功南原草木膴膴蕃蕃岐
渭盤焉平陽宅厥土太安人祔之是曰寧所維厥繩武
瞻哉
明故監察御史涂君墓碑(李夢陽)
新淦縣南戒舟至蓮花潭舟人指岸西廬曰此涂御史
居也予聞之呀然於是登岸造其廬見其子朴而問涂
御史葬處朴指曰父葬處隔江五里東鄉西廉山是也
予望之歔欷巳謂朴曰比黜碑于廢寺吳石也曳樹墓
道刻表表曰戊辰夏余蓋罹豎瑾禍云余至京師下詔
獄乃涂君業先繫獄相見執手問故初瑾以鹽貨源也
因遂厚望巡鹽御史貨會一御史入貨如瑾望而瑾輒
擬人人必厚貨如望及涂君巡鹽還則空手見瑾瑾怒
下君獄然猶日望其貨來也久之貨竟不來瑾愈怒矯
詔涂禎打三十棍發肅州衞永遠充軍君坐掠重尋卒
無問識不識見君卒無不嗟嘆淚下乃時予尚在獄聞
之哽噎者累日食不能下也今大政更新瑾事盡廢格
不行人士咸彬彬乎進矣無問識不識語及君又無不
嗟嘆淚下以冤故禎君名字賓賢弘治已未進士出知
江隂縣有卓異績舉天下第一乃于是擢御史云始君
下獄江隂人願厚貨入瑾如它御史數塞瑾望解君君
不從而朴則曰父幼時嘗讀書玉笥山云篤古持禮諱
弘濟者父父也早亡而朴仲父曰涂兆善使酒觸父父
容之仲父以父之容之也反顧驕縱酒然産不出其手
于是謀手其産日閧父割父不從會父出仲父輒自主
産割而手其豐父還祖母不平而怒曰阿兆自主産割
而手其豐盍白族長父對曰弟寡活不如兒廩生也父
有友丘坤者家貧而有子議聘朴妹矣未決會坤卒父
往弔焉語坤妻曰吾女巳心許而郎矣勿疑語曰觀其
死知終始今豈無皎皎之行為世所敬誦然矯偽盜名稱
身殁而跡彰者多矣此非所謂誠之不可掩邪夫涂君
官不過七品壽僅踰四十非赫赫久修之夫也乃今殁
士夫思于朝鄉人德于鄉所縣縣人思慕而不忘此豈
苟然者邪然余往在詔獄見君日涕泣念母母今存而
君則亡亡於非命論者頗疑為善而無報夫孟子不云
夭壽不貳修身以俟之誠若云云則顔回王通之倫非
哉
故瑞州府知府李公碑文(徐貞卿)
李大夫既卒其仲子憲為天子守上林苑典藩育既而
不樂進慨然嘆曰昔我先大夫遺有休澤俾予緒之乃
今徒為天子司苑囿牧圉罔有奮揚以紹於先人之休
吾其已矣乃上書謝病罷退掃於野奴涇之阡望其堂
隧叢莽寥閴悲不能止乃躬薙草萊完宇除壁爰懼德
烈久而弗揚遂伐石為文以表之曰李大夫諱良字堯
臣為人魁彦羨而軼性孝弱冠遭母喪擗踴傷五内血
上嘔逆痼遂抱病終身焉少好學純皇帝時舉進士第
除南京刑部主事尋擢員外郎郎中治獄不設詐善窮
人情明廓簡易民以不冤大司寇重可之凡諸曹疑牒
輒移決焉牒就李大夫決無不人人當意願死者歲甲
辰擢知瑞州府州民故輕訟好飾姦李大夫既長法令
刑理又善窮人情決獄不宿於是郡治清而豪狡屏迹
矣丙午歲饑民大饑李大夫善為長短補貸之法以救
之全活甚衆民有掘地得大窖中錢若干緡走隸欲私
李大夫李大夫曰此天以活吾民耳召父老會而散之
民大悦其政體約而安惠而不費務為宏博不要近聲
古稱不煩庶其近之矣李大夫讀書善推指故弱冠即
為弟子師及為郎時退省中輒為學者講說循循不倦
其守郡益表學宫繕垣宇進諸生必親為問難宣暢凝
滯析若解觹諸生皆自以為莫及也母喪去官尋遭父
憂泣血毁性竟以疾終是為弘治三年某月日年五十
有六任重道遠惜乎其未究也李大夫之先本是縣真
如鎮人也顯考綱封郎中母鄒繼朱並為太宜人娶於
黃渡徐氏亦為宜人有令德淑慎其身李大夫宜之後
十有二年而殁乃即故兆啓而合焉側室凌氏子二人
縉憲憲貴加贈考中憲大夫妣恭人李大夫生有爵死
有贈可謂高朗令終也巳所著歌詩記叙若干卷藏于
家文曰
於維李大夫之德若堂若夷率禮以教其民帥師相厥
罰惟察惟法而民用弗虐罔有干於天之威以罹其懟
泣血而終曷維其罪式祚孝子寵命不匱後有觀於斯
文尚敬母毁哉
文章辨體彙選卷六百七十七
文章辨體彙選卷六百七十七
明賀復徵編
墓碑十三
刑部尚書諡惠安彭公神道碑(明林俊)
弘治乙夘資善大夫刑部尚書致仕彭公從吾終于家
乃正月十一日也訃聞孝宗敬皇帝哀悼贈諡及諭葬
有加葬之新亭丙辰臘月十七日也公冢孫郡庠生輔
請文于石公諱韶字鳳儀公父故儒者代門生陳燮名
舉債竟代償五百金産幾于盡父殁妣負口食之虞公
從容開譬授徒以續其匱景泰丙子舉鄉薦明年第進
士為刑部主事員外郎憲廟朝疏言張䕫不當為僉都
御史宜用王紘李秉葉盛庶副人意言周遵不當以貴
戚奪民田傷國本田宜還民再下詔獄賴言官論救得
釋為四川按察副使疏言藩府葬祭差中官勞擾不若
行藩司便為廣東左布政使疏起陳獻章為翰林檢討
疏總鎮顧恒取方物監舶韋眷請均徭六十戸以充私
貢非宜俱見停減最後言梁方弟千戸採禽鳥花木擾
民忤旨調貴州居九月擢為都察院右副都御史巡撫
應天蘇松等處入為大理卿坐論星變過直改舊職巡
撫順天整飭薊州等處軍務但天象示變疏言時政及
糧運數事孝廟初臣僚交薦王端毅公及公皆國之元
老當顯用端毅起為吏部尚書公為刑部右侍郎奉詔
巡視浙西劾罷守臣一人尋兼右僉都御史整理兩浙
鹽政疏言浙西鹽利倍浙東亭戸抑配尤甚宜定折價
之輕重及減温處課額事竣還朝傚鄭俠流民圖圖竈
戸窮苦狀以進進吏部左侍郎與端毅同朝莊凝端靖
人不敢干以私庚戌彗星見天津疏言正近侍慎官爵
厚糧本減役錢其正近侍為内臣言之輕重能為禍福
今利源盡出其手分例相沿虛名實支誰能詰之凡章
奏允而後下無復論奏是失政體也有犯多從寬免有
毆人死不問有論死者尋源是失政柄也第宅服用踰
制蓋祠請地每有非分之求曲允無禁死而葬至與銀
八千兩欲折其氣以服其心職務終于所司威福必求
已出末言午朝祖宗勤政之典乞師其意惟議經邦急
務如有大陞除有大災異有大邊報工程囚犯方於御
前評議可否不惟國是定事體熟而羣臣邪正優劣亦
自辨別孝廟嘉納為刑部尚書安遠侯柳景總兵兩廣
贓累鉅萬為都御史秦紘所發公抵以法景挾戚畹干
内降擠紘公執如初竟不能奪會旱求言疏言會議荆
庶人奏及他奏間踰旬日方得上旨恐涉少斷内使王
萌苖通高永犯死得充淨軍恐殺人不死無復畏憚乞
勤政守法宫中府中均為一體昌國公墳塋宜量減工
程陵戸勇校等役宜量限優戸權當憚厭之連摘曹屬
細過怵公公不為動以疾在告既連喪濬瀚二子累疏
乞休上勉留再四命近臣以醫來視繼之椒丘與端毅
公相繼罷去正士益孤去意益決甲寅六月復疏者三
上憫公懇誠特賜允命乘傳以歸復命有司特加優禮
上之為國愛賢如此猶望公佐明天子興太平之治御
史宗彝等復羣薦之朝然公老疾交并不復能當世責
矣生宣德庚戌九月二十二日享年六十有六公間氣
收之吾閩而關係國家豐亨之運學以儒者為宗省察
性情清其心以求聖賢氣象澄潤淵靜人莫窺其際所
謂方不忤物廉不近名者容恕若甚温而嚴毅自不可
犯在刑部屬屈儕輩直出其上四川樹植風紀發迷燭
伏稱為神明開邑劉者與其族爭里役隂嗾安岳扈氏
焚滅其家男女二十有一人死府久不決公訊而服定
遠曾者乘其從兄避盜掠家財以去比覺聚羣小夜殪
之盡其家一十有二人死陽訴于公公訊又服淫祠多
見焚毁寅寀相觀濁風為之一變凡歷四省兩直隸人
愛若父母予巡視江西適椒丘物故為疏請諡并致不
平于公略曰臣聞彭韶何喬新在刑部屬並負時名積
官俱至尚書韶忠亮懿醇喬新貞方恭慎又各儒術精
究吏事熟諳得古人之深以同任天下之重當時言完
名純德文學政事節槩屬心焉韶殁有贈有諡具悉聖
天子優異名德盛心至於彭詔文忠正肅與獻五者具
備不知議諡之時何取惠安之義率不類其為人不足
以服中外之心以取後世之信欲下廷議易諡與椒丘
兼畀以文事雖不行士論稱快嗚呼公固遇矣道大行
矣尚未能究其極也端毅椒丘我公弘治初年三大老
盡矣由今視昔其有餘慨焉公所著有從吾滯稿若干
卷奏議一卷名臣錄贊三卷政訓一卷天曹目錄秋臺
錄北嶽代行錄各若干卷續修莆陽誌十卷成都誌二
十五卷某生後迹疎風味同也銘其容巳耶銘曰
皇明撫運世有文武元貞氣完嶽降申甫烈烈惠安遇
我英宗又我憲宗又我孝宗純誠允亮忠藎始終邃學
壯猶茂揚中外人有鳳麟國有蓍蔡弘治大老端毅椒
丘公參其間千一其流基有唐虞翊有堯舜爰及都俞
天子之聖帝念遺德曰予易名曰予贈祭曰予經營言
則康懿言則惠安兩峯峩峩萬目之觀
贈翰林院修撰康長公墓碑(李夢陽)
純皇帝時靈臺有楊生名重長安有李生名錦二人者
皆與武功人康長公遊康長公之與二人者友也於是
并稱為關内三才云余曩遊關内見秦父老頗采其事
實碑曰康長公名鏞字振遠其先固始人也其七世祖
曰康政始遷武功居長寧里政生廷瑞於元仕為學官
廷瑞生世睦世睦生珙珙生汝楫汝楫初為武功學官
高皇帝時辟之為燕王府長史後出為安岳縣知縣文
皇帝既興乃召安岳縣知縣為刑部侍郎留北京輔皇
太子而侍郎有大勲德文皇帝將封之為侯侍郎固死
不拜比死又上表乞勿賜贈秩廕上竟皆允之語載康
氏家傳侍郎者康長公之曾祖也侍郎生三子長曰爵
次曰年次曰禋文皇帝一日盡召侍郎家諸男子侍郎
中子會賈在外惟二子在於是二子乃大恐並匍匐入
見上上曰汝非康侍郎兒耶二子免冠首觸地對曰然
上聞而憐之顧左右曰令侍郎在直不此耳於是卒官
其二子以爵為上林苑監正以禋為監副巳知侍郎有
子賈在外上拊髀太息曰薄福薄福於是詔賜侍郎子
千金鏹數十千緡勅關津吏往來不得詰侍郎子於是
關中鉅貴族咸推轂康氏而康氏因遂豪關中矣侍郎
葬於縣北卜家原至昭皇帝時始贈資善大夫工部尚
書云監正累官至中議大夫贊治尹南京太常寺少卿
卒葬江寧縣新亭南而太常生健睿皇帝時又有詔起
尚書孫應嗣者於是健來送銓部會健著田間冠由部
甬道入及見部尚書又秪長揖不拜部尚書怒以為慢
巳迺竟授通政司知事而歸而得食半俸嗣知事卒葬
于縣南紙坊原而知事有五子其長康長公也康長公
生而孝友八歲而善文辭及長而好辯有口然習識當
世之故好稱先王則古昔於是關中人士咸出康長公
下雖康長公亦自謂關中人士非已若也年二十餘從
其先太常就辟試南京顧數不第巳乃還關中即又試
關中又不第乃後歲貢至太學至太學又試之不第然
太常業巳葬南京於是乞為南京太學生云而即其故
太常之域祠焉然自是不復有試志矣是時楊生李生
亦皆阨塞弗庸於世關中父老語曰古人有言勿為嶢
嶢人將缺焉勿為皚皚人將汚焉三子之謂矣康長公
既與時不合於是始好莊老浮屠等書及外家傳語其
言曰夫人以形骸處大壤其速絶若飄風也予行年五
十有四矣吾日以思功名之會是益速絶而巳夫孩提
于斑白期甚遠今忽忽若瞬息即能至百歲政少半矣
京生有言孰易如葦孰化如燬言生死易至也夫喜生
者欲心恒安逸也君子疾殁世而名不稱傷功名之不
立也夫功名于身至疏也古之人以死效此者以可萬
世不與物朽至厚身也今不得之功名又因以勞費心
體是非喜生之道耳故曰百人射招無弗中矣百物誘
生無弗傷矣夫乃今于吾可以巳矣乃遂自謂為巳奄
已奄者止於闇也康長公故以懼悸病心乃後上銓部
試會墜馬乃復病顧愈益甚比試心怔怔怦怦不能措
一辭於是除平陽府知事逾年平陽君去其官而歸而
心病未間也巳又病痿又二年所竟卒葬于紙坊原之
墓而平陽君有二子長曰阜次曰海阜先平陽君卒平
陽君且卒子海侍平陽君執其手而泣曰夫予先大聖
人之苗裔也至吾祖嘗樹功名於草昧之際世有顯官
聞人豪於關中今絶於予乎汝如有知其無忘吾祖矣
夫欲心常安逸者為其可以貪命而樂存至厚生也今
吾棄功名之會不赴又不欲勞費心體非於身疏也今
病痿乃且死諺曰斷酒白首餔糟而朽是天乎是天乎
雖然吾無面見吾祖于地下矣小子勉哉平陽君卒十
年而海舉進士第一為翰林院修撰儒林郎四年而當
正德元年今上上徽號兩宫推贈平陽君如其子官云
又二年海有母太安人喪於是海有友曰北郡李生適
自河南來而留滯京師於是作平陽君墓碑李生曰先
民有言期年樹穀百年樹德曷觀康尚書今其子孫餔
勲而啜積曷使人誦其義無窮如此哉夫平陽中衰之
遺裔也能不藉尺寸而洞視往古凌駕時輩亦謂之振
世雄豪者矣使其遭遇脱穎而嚮用魏衞將相之業尚
足道哉其銘曰
維武王建侯衞邦厥有固始武功是祀嗚呼遐哉尚書
開國不伐帝懷其德流澤于孫子少卿明禋亮采通政
明夷乃續其家祀故累基者崇數沃者豐譬作堂室稼
穡而蔀而翔而懋而達夫平陽其屯之際乎畜而不施
以昌厥嗣阜不自秘發鬼神之藏騷雅並鳴文古而傷
嗟嗟平陽舉世重官宦即使君巍爵而崇位珠玉文綺
珍食駟馬有臺樓亭榭孰與發祥廣志如二子所哉故
明不蓄不光流不塞不長武功南原草木膴膴蕃蕃岐
渭盤焉平陽宅厥土太安人祔之是曰寧所維厥繩武
瞻哉
明故監察御史涂君墓碑(李夢陽)
新淦縣南戒舟至蓮花潭舟人指岸西廬曰此涂御史
居也予聞之呀然於是登岸造其廬見其子朴而問涂
御史葬處朴指曰父葬處隔江五里東鄉西廉山是也
予望之歔欷巳謂朴曰比黜碑于廢寺吳石也曳樹墓
道刻表表曰戊辰夏余蓋罹豎瑾禍云余至京師下詔
獄乃涂君業先繫獄相見執手問故初瑾以鹽貨源也
因遂厚望巡鹽御史貨會一御史入貨如瑾望而瑾輒
擬人人必厚貨如望及涂君巡鹽還則空手見瑾瑾怒
下君獄然猶日望其貨來也久之貨竟不來瑾愈怒矯
詔涂禎打三十棍發肅州衞永遠充軍君坐掠重尋卒
無問識不識見君卒無不嗟嘆淚下乃時予尚在獄聞
之哽噎者累日食不能下也今大政更新瑾事盡廢格
不行人士咸彬彬乎進矣無問識不識語及君又無不
嗟嘆淚下以冤故禎君名字賓賢弘治已未進士出知
江隂縣有卓異績舉天下第一乃于是擢御史云始君
下獄江隂人願厚貨入瑾如它御史數塞瑾望解君君
不從而朴則曰父幼時嘗讀書玉笥山云篤古持禮諱
弘濟者父父也早亡而朴仲父曰涂兆善使酒觸父父
容之仲父以父之容之也反顧驕縱酒然産不出其手
于是謀手其産日閧父割父不從會父出仲父輒自主
産割而手其豐父還祖母不平而怒曰阿兆自主産割
而手其豐盍白族長父對曰弟寡活不如兒廩生也父
有友丘坤者家貧而有子議聘朴妹矣未決會坤卒父
往弔焉語坤妻曰吾女巳心許而郎矣勿疑語曰觀其
死知終始今豈無皎皎之行為世所敬誦然矯偽盜名稱
身殁而跡彰者多矣此非所謂誠之不可掩邪夫涂君
官不過七品壽僅踰四十非赫赫久修之夫也乃今殁
士夫思于朝鄉人德于鄉所縣縣人思慕而不忘此豈
苟然者邪然余往在詔獄見君日涕泣念母母今存而
君則亡亡於非命論者頗疑為善而無報夫孟子不云
夭壽不貳修身以俟之誠若云云則顔回王通之倫非
哉
故瑞州府知府李公碑文(徐貞卿)
李大夫既卒其仲子憲為天子守上林苑典藩育既而
不樂進慨然嘆曰昔我先大夫遺有休澤俾予緒之乃
今徒為天子司苑囿牧圉罔有奮揚以紹於先人之休
吾其已矣乃上書謝病罷退掃於野奴涇之阡望其堂
隧叢莽寥閴悲不能止乃躬薙草萊完宇除壁爰懼德
烈久而弗揚遂伐石為文以表之曰李大夫諱良字堯
臣為人魁彦羨而軼性孝弱冠遭母喪擗踴傷五内血
上嘔逆痼遂抱病終身焉少好學純皇帝時舉進士第
除南京刑部主事尋擢員外郎郎中治獄不設詐善窮
人情明廓簡易民以不冤大司寇重可之凡諸曹疑牒
輒移決焉牒就李大夫決無不人人當意願死者歲甲
辰擢知瑞州府州民故輕訟好飾姦李大夫既長法令
刑理又善窮人情決獄不宿於是郡治清而豪狡屏迹
矣丙午歲饑民大饑李大夫善為長短補貸之法以救
之全活甚衆民有掘地得大窖中錢若干緡走隸欲私
李大夫李大夫曰此天以活吾民耳召父老會而散之
民大悦其政體約而安惠而不費務為宏博不要近聲
古稱不煩庶其近之矣李大夫讀書善推指故弱冠即
為弟子師及為郎時退省中輒為學者講說循循不倦
其守郡益表學宫繕垣宇進諸生必親為問難宣暢凝
滯析若解觹諸生皆自以為莫及也母喪去官尋遭父
憂泣血毁性竟以疾終是為弘治三年某月日年五十
有六任重道遠惜乎其未究也李大夫之先本是縣真
如鎮人也顯考綱封郎中母鄒繼朱並為太宜人娶於
黃渡徐氏亦為宜人有令德淑慎其身李大夫宜之後
十有二年而殁乃即故兆啓而合焉側室凌氏子二人
縉憲憲貴加贈考中憲大夫妣恭人李大夫生有爵死
有贈可謂高朗令終也巳所著歌詩記叙若干卷藏于
家文曰
於維李大夫之德若堂若夷率禮以教其民帥師相厥
罰惟察惟法而民用弗虐罔有干於天之威以罹其懟
泣血而終曷維其罪式祚孝子寵命不匱後有觀於斯
文尚敬母毁哉
文章辨體彙選卷六百七十七
