文章辨體彙選卷四十六
明賀復徵編
榜
復徵曰榜謂木片以之諭人所以動其觀也古
今文集不載此體然承上化下非文不行而實入官
之所先也故特表而出之
宋神宗勅榜(宋王安石)
勅交州管内溪峒軍民官吏等眷惟安南世受王爵撫
納之厚實自先朝含容厥愆以至今日而乃攻犯城邑
殺傷吏民干國之紀刑茲無赦致天之討師則有名已
差吏部員外郎充天章閣侍制趙卨充安南道行營馬
步軍都總管經略安撫招討使兼廣南安撫使昭宣使
嘉州防禦使入内内侍省都押班李憲充副使龍衛四
鑲都總管順時興師水陸兼進天示助順已兆布新之
祥人知侮亡咸懷敵愾之氣然王師所至弗迓克奔咨
爾士庶久淪塗炭如能諭王内附率衆自歸爵禄賞賜
當倍常科舊惡宿負一皆原滌乾德幼稚政非已出造
庭之日待遇如初朕言不渝衆聽無惑比聞編戶極困
誅求已戒使人具宣恩旨暴征横賦到即蠲除冀我一
方永為樂土
再諭上戶榜(黃震)
照對救荒之法惟有勸分勸分者勸冨室以惠小民損
有餘而補不足天道也國法也冨者種德貧者感恩鄉
井盛事也今我撫州不勸分而勸糶者曲體冨室之情
也急謀貧民之實也然於冨者貧者太守兩有愧色也
於冨者何愧愧不能勉其種德冥冥而徒徇其踴價繼
冨之私也於貧者何愧愧無以使之感恩冨室而反為
此虐惸獨畏高明之舉也太守有人心者也事與心違
而不布其失於境内是内欺其心外欺其民愧益愧也
興言至此涕泗交横其將何以雪此愧也必欲雪之小
民固不能太守亦不能而能之者獨冨室也冨室其何
以雪之也米價低昂今權在冨室也冨室若曰不抑價
者太守待我厚也官不我抑而我自抑之者我自待厚
也均此人也小民終歲勤動以有此粟我何修何為乃
安坐而奄有此粟静言思之愧也平時而奄有此粟已
不免愧今勤動而有此粟者反不得食此粟而死矣我
安坐而奄有此粟者猶忍勒此粟而不之發又宜何如
其愧也蠶方浴而桑生兒方産而乳生人民徧育於天下而
五穀生五糓為民設也民生日死矣而五穀尚忍為我私
是猶奪之桑而不以飼蠶奪之乳而不以哺兒其有愧
於天何如也生吾鄉而長於我者吾父吾兄行也生吾
鄉而幼於我者吾子吾孫比也雞犬相聞守望相助疾
病相扶持少長聚嬉戱平居詡詡笑語一家均也一旦
艱食不思分已以予之而反騰價以困之平日之情何
在鄉黨之義何取其有愧於人何如也自古治日常少
亂日常多生於亂者性命之不保又何冨之可安自我
藝祖以仁立國吾儕小人世世得生長於春風和氣中
已未之變亦已岌岌頼我先皇帝及元老大臣再安宇
宙我亦遂得再土此土宅此宅田此田日積月累以有
此冨是我性命朝廷所生也土田朝廷所保也而冨亦
拜朝廷賜也生殺予奪皆朝廷雖貸我粟賦我財或甚
而奪我冨其何不可今朝廷遣官厚以待我而我猶忍
於自私其有愧於朝廷又何如也愧於天愧於人愧於
朝廷冨室而興言及此恐亦涕泗交横如太守之愧發
於中心而不能自已也然則冨室而必欲為太守雪此
愧不過自出仁心自抑米價自惠鄉井則可愧者立變
而為可榮可賀之盛事也官雖勸糶而我自勸分也冨
室而果有能此者糶二千石以上太守自旌賞糶一萬
石以上太守升朝廷補官已有官者陞擢此太守所以
報德决不食言也其不聽者亦不敢強也其州郡前此
勸冨室移粟入城數多者亦斷斷議賞如前說也
文章辨體彙選卷四十六
