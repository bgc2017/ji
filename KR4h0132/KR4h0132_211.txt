文章辨體彙選卷二百十一
明賀復徵編
書七
獻書袁譚(後漢審配)
春秋之義國君死社稷忠臣死王命苟有圖危宗廟敗
亂國家王綱典律親疎一也是以周公垂泣而斃管蔡
之獄季友歔欷而行鍼叔之鴆何則義重人輕事不得
已也昔衞靈公廢蒯瞶而立輙蒯瞶為不道入戚以簒
衞師伐之春秋傳曰以石曼姑之義為可以拒之是以
蒯瞶終獲叛逆之罪而曼姑永享忠臣之名父子猶然
豈况兄弟乎昔先公廢絀將軍以續賢兄立我將軍以
為適嗣上告祖靈下書譜牒先公謂將軍為兄子將軍
謂先公為叔父海内遠近誰不備聞且先公即世之日
我將軍斬衰居廬而將軍齋於堊室出入之分於斯益
明是時凶臣逢紀妄畫蛇足曲辭謟媚交亂懿親將軍
奮赫然之怒誅不旋時將軍亦奉命承旨加以淫刑自
是之後癰疽破潰骨肉無絲髮之嫌自疑之臣皆保生
全之福故悉遣強胡簡命名將料整器械選擇戰士殚
府庫之財竭食土之實其所以供奉將軍何求而不備
君臣相率共衞旌麾戰為鴈行賦為幣主雖傾倉覆庫
剪剥民物上下欣戴莫敢告勞何則推戀戀忠赤之情
盡家家肝腦之計唇齒輔車不相為賜謂為將軍心同
意合混齊一體必當并威偶勢禦寇寧家何圖凶險䜛
慝之人造飾無端誘導奸利致令將軍翻然改圖忘孝
友之仁聽豺狼之謀誣先公廢立之言違近者在喪之
位悖綱紀之理不頋逆順之節横易冀州之主欲當先
公之繼遂放兵鈔撥屠城殺吏交尸盈原裸民滿野或
有髠&KR1678;髮膚割絶支體冤魂痛於幽冥創痍號於草棘
又乃圖獲鄴城許賜秦胡財物婦女豫有分界或聞告令吏
士云孤雖有老母輒使身體完具而已聞此言者莫不
驚愕失氣悼心揮涕使太夫人憂哀憤懣於堂室我州
君臣士友假寐悲嘆無所措其手足念欲静思恭嘿以
聽執事之圖則懼違春秋死命之節貽太夫人不測之
患隕先公高世之業且三事憤慨人懷我怒我將軍辭
不獲已以及舘陶之役是時外為禦難内實乞罪既不
見赦而屠辱二三其心臨陣叛戾我將軍進退無功首
尾受敵引軍犇避不敢告辭亦謂將軍當少垂親親之
仁貺以緩追之惠而乃尋蹤躡軌無所逃命困獸必鬭
以干嚴刑而將軍師旅土崩瓦觧此非人力乃天意也
是後又望將軍改往修來克己復禮追還孔懷如初之
愛而縱情肆怒輙破家門企踵鶴立連結外仇散鋒放
火播增毒螫烽煙相望涉血千里遺城厄民引領悲怨
雖欲勿救惡得已哉故遂引軍東轅保正疆場雖近郊壘
未侵境域然望旌旄能不永嘆配等備先公家臣奉廢
立之命而圖等干國亂家禮有常刑故奮弊州之賦以
除將軍之疾苦乃天啓于心早行其誅則我將軍匍匐
悲號於將軍股掌之上配等亦袒躬布體以待斧鉞之
刑若必不悛有以國斃圖頭不縣軍不旋踵願將軍詳
度事宜錫以環玦
為劉表與袁尚書(王粲)
表頓首頓首將軍麾下勤整六師芟討暴虐戎馬厮養
罄無不宜甚善甚善河山阻限狼虎當路雖遣驛使或
至或否使引領告而莫達初聞郭公則辛仲治通内外
之言造交搆之隙使士民不恊姦釁並作聞之愕然為
增忿怒校尉劉堅皇河田買等前後到荆得二月六日
所起書又得賢兄貴弟顯雍及審别駕書陳叙事變本
末之理乃知變起辛郭禍結同生追閼伯實沈之蹤忘
棠棣死喪之義親尋干戈僵屍流血聞之哽咽若存若
亡乃追案書傳思與古比昔軒轅有涿鹿之戰周公有
商奄之軍皆所以剪除災害而定王業者也非強弱之
争喜怒之忿也是故雖滅親不為尤誅兄不傷義也今
二君初承洪業纂繼前軌進有國家傾危之慮退有先
公遺恨之負當唯曹氏是務不争雄雌之勢唯國是康
不計曲直之利雖蒙塵詬罪下為隸圉析入汙泥猶當
降志辱身才以定事為計何者夫金木水火以剛柔相
濟然後克得其和能為民用若使金與金相迕火與火
相爛則燋然摧折俱不得其所也今青州天情峭急迷
於目前曲直是非昭然可見仁君智敷弘大綽有餘裕
當以大包小以優容劣歸是於此乃道教之和義士之行
也縦不能爾有難忍之忿且當先除曹操以卒先公之恨
事定之後乃議兄弟之怨使記注之士定曲直之評不
亦上策耶且初天下起兵以尊門為主是以衆寡喁喁
莫不樂袁氏之大也今雖分裂有存有亡嚮然景附未
有革心若仁君兄弟能悔前之繆克己復禮以從所驩
則弱者自以為強危者自以為寧誠欲戮力長驅共奬
王室雖亡之日猶存之願則伊周不足參五覇不足六
也若使迷而不返遂而不改則戎狄蠻夷將有誚讓之
言况我同盟復能戮力為君之役哉則是太公墳壠將
有汙池之禍夫人弱小將有滅族之變彼之與此豈可
同日而論之哉且行違道以自存尚忍不可况失義以
自亡而遺敵之禽哉此韓廬東郭自困於前而遺田父
之獲也昔齊公孫竈卒晏子知子期之不免也故曰二
惠競爽猶可又弱一个姜氏危哉與劉左將軍及北海
孫公佑共說此事未嘗不痛心入骨相為悲傷也今整
勒士馬憤踊鵠立冀聞和同之聲約一舉之期故復遣
信并與青州書若其泰也則袁族其與漢升降乎若其
否也則同盟永無望矣臨書愴恨不知所言劉表頓首
為劉表與袁譚書(王粲)
天降灾害禍難殷流初交殊族卒成同盟使王室震蕩
彛倫攸斁是以智達之士莫不痛心入骨傷時人不能
相忍也然孤與太公志同願等雖楚魏絶邈山河迥遠
戮力乃心共奬王室使非族不干吾盟異類不絶吾好
此孤與太公無貳之所致也功績未卒太公殂殞賢胤
承統以繼洪業宣奕世之德履丕顯之祚摧嚴敵於鄴
都揚休烈於朔土顧定疆宇虎視河外凡我同盟莫不
景附何悟青蝇飛於竿旌無忌游於二壘使股肱分成
二體匈膂絶為異身初聞此問尚謂不然定聞信來乃
知閼伯實沈之忿已成棄親即讐之計已决旃旆交於
中原暴尸累於城下聞之哽咽若存若亡昔三王五伯
下及戰國君臣相弑父子相殺兄弟相殘親戚相滅蓋
時有之然或欲以成王業或欲以定覇功皆所謂逆取
順守而徼富彊于一世也未有棄親即異兀其根本而
能全於長世者也昔齊襄公報九世之讐士匄卒荀偃
之事是故春秋美其義君子稱其信夫伯游之恨於齊
未若太公之忿於曹也宣子之臣承業未若仁君之繼
統也且君子違難不適讎國交絶不出惡聲况忘先人
之讎棄親戚之好而為萬世之戒遺同盟之恥哉蠻夷
戎狄將有誚讓之言况我族類而不痛心邪夫欲立竹
帛於當時全宗祀於一世豈宜同生分謗争較得失乎
若冀州有不弟之慠無慙順之節仁君當降志辱身以
濟事為務事定之後使天下平其曲直不亦為高義邪
今仁君見憎於夫人未若鄭莊之於姜氏昆弟之嫌未
若重華之於象敖然莊公卒崇大隧之樂象敖終受有
鼻之封願捐棄百痾追攝舊義復為母子昆弟如初今
整勒士馬瞻望鵠立
為曹公與孫權書(阮瑀)
離絶以來於今三年無一日而忘前好亦猶姻媾之義
恩情已深違異之恨中間尚淺也孤懷此心君豈同哉
每覽古今所由改趣因緣侵辱或起瑕釁心忿意危用
成大變若韓信傷心於失楚彭寵積望於無異盧綰嫌
畏於已隙英布憂廹於情漏此事之緣也孤與將軍恩
如骨肉割授江南不屬本州豈若淮隂捐舊之恨抑遏
劉馥相厚益隆寧放朱浮顯露之奏無匿張勝貸故之
變匪有隂搆賁赫之告固非燕王淮南之釁也而忍絶
王命明棄碩交實為佞人所搆會也夫似是之言莫不
動聽因形設象易為變觀示之以禍難激之以恥辱大
丈夫雄心能無憤發昔蘇秦說韓羞以牛後韓王按劒
作色而怒雖兵折地割猶不為悔人之情也仁君年壯
氣盛緒信所嬖既懼患至兼懷忿恨不能復遠度孤心
近慮事勢遂齎見薄之决計秉翻然之成議加劉備相
扇揚事結釁連推而行之想暢本心不願於此也孤以
薄德位高任重幸蒙國朝將泰之運蕩平天下懷集異
類喜得全功長享其福而姻親坐離厚援生隙常恐海
内多以相責以為老夫包藏禍心隂有鄭武取胡之詐
乃使仁君翻然自絶以是忿忿懷慙反側常思除棄小
事更申前好二族俱榮流祚後嗣以明雅素中誠之效
抱懷數年未得散意昔赤壁之役遭離疫氣燒船自還
以避惡地非周瑜水軍所能抑挫也江陵之守物盡穀
殫無所復據徙民還師又非瑜之所能敗也荆土本非
已分我盡與君冀取其餘非相侵肌膚有所割損也思
計此變無傷於孤何必自遂於此不復還之高帝設爵
以延田横光武指河而誓朱鮪君之負累豈如二子是
以至情願聞德音往年在譙新造舟船取足自載以至
九江貴欲觀湖漅之形定江濱之民耳非有深入攻戰
之計也將恐議者大為已榮自謂策得長無西患重以
此故未肯迴情然智者之慮慮於未形達者所規規於未
兆是故子胥知姑蘇之有麋鹿輔果識智伯之為趙禽
穆生謝病以免楚難鄒陽北游不同吳禍此四士者豈
聖人哉徒通變思深以微知著耳以君之明觀孤術數
量君所據相計土地豈勢少力乏不能遠舉割江之表
晏安而已哉甚未然也若恃水戰臨江塞要欲令王師
終不得渡亦未必也夫水戰千里情巧萬端越為三軍
吳曾不禦漢潜夏陽魏豹不意江河雖廣其長難衛也
凡事有宜不得盡言將修舊好而張形勢更無以威脅
重敵人之心然有所恐恐書無益何則往者軍逼而自
引還今日在遠而興慰納辭遜意狹謂其力盡適以增
驕不足相動但明效古當自圖之耳昔淮南信左吳之
策隗囂納王元之言彭寵受親吏之計三夫不寤終為
世笑梁王不受詭勝竇融斥逐張玄二賢既覺福亦随
之願仁君少留意焉若能内取子布外擊劉備以效赤
心用復前好則江表之任長以相付高位重爵坦然可
觀上令聖朝無東顧之勞下令百姓保安全之福君享
其榮孤受其利豈不快哉若忽至誠以處僥倖婉彼二
人忍不加罪所謂小人之仁大人之賊大雅之人不肯
為此也若憐子布願言俱存亦能傾心去恨順君之情
更與從事取其後善但禽劉備亦足為效開設二者審
取一焉聞荆揚諸將並得降者皆言交州為君所執豫
章距命不承執事疫旱並行人兵損减各求進軍其言
云云孤聞此言未以為悦然道路既遠降者難信幸人
之災君子不為且又百姓國家之有加懷區區樂欲崇
和庶幾明德來見昭副不勞而定於孤益貴是故案兵
守次遣書致意古者兵交使在其中願仁君及孤虛心
廻意是以應詩人補衮之歎而慎周易牽復之義濯臨
清流飛翼天衢良時在茲勖之而已
為曹洪與曹丕書(陳琳)
十一月五日洪白前初破賊情侈意奢說事頗過其實
得九月二十日書讀之喜笑把玩無厭亦欲令陳琳作
報琳頃多事不能得為念欲遠以為歡故自竭老夫之
思辭多不可一二粗舉大綱以當談笑漢中地形實有
險固四嶽三塗皆不及也彼有精甲數萬臨高守要一
夫揮戟萬人不得進而我軍過之若駭鯨之决細網奔
兕之觸魯縞未足以喻其易雖云王者之師有征無戰
不義而強古人常有故唐虞之世蠻夷猾夏周宣之盛
亦讐大邦詩書歎載言其難也斯皆憑阻恃遠故使其
然是以察茲地勢謂為中才處之殆難倉卒來命陳彼
妖惑之罪序王師曠蕩之德豈不信然是夏殷所以喪
苖扈所以斃我之所以克彼之所以敗也不然商周何
以不敵哉昔鬼方聾昧崇虎讒凶殷辛暴虐三者皆下
科也然高宗有三年之征文王有退修之軍盟津有再
駕之役然後殪戎勝殷有此武功未有星流景集飈奮
霆擊長驅山河朝至暮捷若今者也内此觀之彼固不
逮下愚則中才之守不然明矣在中才則謂不然而來
示乃以為彼之惡稔雖有孫田黑氂猶無所救竊又疑
焉何者古之用兵敵國雖亂尚有賢人則不伐也是故
三仁未去武王還師宫竒在虞晉不加戎季梁猶在強
楚挫謀暨至衆賢奔絀三國為墟明其無道有人猶可
救也且夫墨子之守縈帶為垣高不可登折箸為械堅
不可入若乃距陽平據石門攄八陣之列騁奔牛之權
焉肯土崩魚爛哉設令守無巧拙皆可攀附則公輸已
陵宋城樂毅已拔即墨矣墨翟之術何稱田單之智何
貴老夫不敏未之前聞蓋聞過高唐者效王豹之謳游
睢渙者學藻繢之綵間自入益郡仰司馬楊王之遺風
有子勝斐然之致故頗奮文辭異於他日怪乃輕其家
丘謂為倩人是何言歟夫騄驥垂耳於坰牧鴻雀戢翼
於汙池䙝之者因以為園囿之凡鳥外廐之下乘也及
其整蘭筋揮勁翮陵厲清浮顧盼千里豈可謂其借翰
於晨風假足於六駁哉恐猶未信丘言必大噱也洪白
文章辨體彙選卷二百十一
