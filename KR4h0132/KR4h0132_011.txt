文章辨體彙選卷十一
明賀復徵編
詔十一(變體)
漢武帝封丞相田千秋為富民侯下詔
方今之務在於力農以趙過為搜粟都尉過能為代田
一畮三&KR0908;歲代處故曰代田古法也后稷始&KR0908;田以二
耜為耦廣尺深尺曰&KR0908;長終畮一畮三&KR0908;一夫三百&KR0908;
而播種於&KR0908;中苗生葉以上稍耨隴草因隤其土以附
苗根故其詩曰或耘或耔黍稷儗儗芸除草也耔附根
也言苗稍壯每耨輒附根比盛暑隴盡而根深能風與
旱故儗儗而盛也其耕耘下種田器皆有便巧率十二
夫為田一井一屋故畮五頃用耦犂二牛三人一歲之
收常過縵田畮一斛以上善者倍之過使教田太常三
輔大農置工巧奴與從事為作田器二千石遣令長三
老力田及里父老善田者受田器學耕種飬苗狀民或
苦少牛亡以趨澤故平都令光教過以人輓犂過奏光
以為丞教民相與庸輓犂率多人者田日三十畮少者
十三畮以故田多墾闢過試以離宫卒田其宫壖地課
得榖皆多其旁田畮一斛以上令命家田三輔公田又
教邊郡及居延城是後邊城河東弘農三輔太常民皆
便代田用力少而得榖多
武帝止田輪臺詔
前有司奏欲益民賦三十助邊用是重困老弱孤寡也
而今又請遣卒田輪臺輪臺西於車師千餘里前開陵
侯擊車師時危須尉犂樓闌六國子弟在京師者皆先
歸發畜食迎漢軍又自發兵凡數萬人王各自將共圍
車師降其王諸國兵便罷力不能復至道上食漢軍漢
軍破城食至多然士自載不足以竟師強者盡食畜産
羸者道死數千人朕發酒泉驢槖駝負食出玉門迎軍
吏卒起張掖不甚遠然尚厮留甚衆曩者朕之不明以
軍候弘上書言匈奴縳馬前後足置城下馳言秦人我
匄若馬又漢使者久留不還故興師遣貳師將軍欲以
為使者威重也古者卿大夫與謀參以蓍龜不吉不行
乃者以縳馬書徧視丞相御史二千石諸大夫郎為文
學者乃至郡屬國都尉成忠趙破奴等皆以虜自縳其
馬不祥甚哉或以為欲以見彊夫不足者視人有餘易
之卦得大過爻在九五匈奴困敗公車方士太史治星
望氣及大卜龜蓍皆以為吉匈奴必破時不可再得也
又曰北伐行將於鬴山必克卦諸將貳師最吉故朕親
發貳師下鬴山詔之必毋深入今計謀卦兆皆反繆重
合侯得虜候者言聞漢軍當來匈奴使巫埋羊牛所出
諸道及水上以詛軍單于遺天子馬裘常使巫祝之縳
馬者詛軍事也又卜漢軍一將不吉匈奴嘗言漢極大
然不能飢渴失一狼走千羊乃者貳師敗漢軍士死略
離散悲痛常在朕心今請遠田輪臺欲起亭隧是擾勞
天下非所以優民也今朕不忍聞大鴻臚等又議欲募
囚徒送匈奴使者明封侯之賞以報忿五伯所弗能為
也且匈奴得漢降者常提掖摉索問以所聞今邊塞未
正闌出不禁障候長吏使卒獵獸以皮肉為利卒苦而
烽火乏失亦上集不得後降者來若捕生口虜乃知之
當今務在禁苛暴止擅賦力本農修馬復令以補闕毋
乏武備而巳郡國二千石各上進畜馬方略補邊狀與
計對
成帝報許皇后詔
孝成許皇后平恩侯嘉女也寵於帝後宫希得進見
皇太后及帝舅憂上無繼嗣時又數有灾異劉向谷
永等皆陳其咎在於後宫帝然其言於是省減椒房
掖廷用度皇后乃上疏自陳帝於是採劉向谷永之
言以報
皇帝問皇后所言事聞之夫日者衆陽之宗天光之貴
王者之象人君之位也夫以隂而侵陽虧其正體是非
下陵上妻乘夫賤踰貴之變與春秋二百四十二年變
異為衆莫若日蝕大自漢興日蝕亦為吕霍之屬見以
今揆之豈有此等之效與諸侯拘廹漢制牧相執持之
也又安獲齊趙七國之難將相大臣懷誠秉忠惟義是
從又惡有上官博陸宣成之謀若乃徒步豪傑非有陳
勝項梁之羣也匈奴夷狄非有冐頓郅支之倫也方外
内鄉百蠻賓服殊俗慕義八州懷德雖使其懷挾邪意
猶不足憂又况其無乎求於夷狄無有求於臣下無有
微後宫也當何以塞之日者建始元年正月白氣出於
營室營室者天子之後宫也正月於尚書為皇極皇極
者王氣之極也白者西方之氣其於春當廢今正於王
極之月興廢氣於後宫視后妾無能懷任保全者以著
繼嗣之微賤人將起也至於九月流星如瓜出於文昌
貫紫宫尾委曲如龍臨於鉤陳此又章顯前尤著在内
也其後則有北宫井溢南流逆理數郡水出流殺人民
後則訛言傳相驚震女童入殿咸莫覺知夫河者水隂
四瀆之長今乃大決沒漂陵邑斯昭隂盛盈溢違經絶
紀之應也廼昔之月鼠巢於樹野鵲變色五月庚子鳥
焚其巢太山之域易曰鳥焚於巢旅人先笑後號咷喪
牛於易凶言王者處民上如鳥之處巢也不顧䘏百姓
百姓畔而去之若鳥之自焚也雖先快意悦笑其後必
號而無及也百姓喪其君若牛亡其毛也故稱凶泰山
王者易姓告代之處今正於岱宗之山甚可懼也三月
癸未大風自西搖祖宗寢廟揚裂帷席折拔樹木頓僵
車輦毁壊檻木災及宗廟足為寒心四月巳亥日蝕東
井轉旋且索與既無異巳猶戊也亥復水也明隂盛咎
在内於戊巳虧君體著絶世於皇極顯禍敗及京都於
東井變怪衆備末重益大來數益甚成形之禍月以廹
切不救之患日寖婁深咎敗灼灼若此豈可以忽哉書
云高宗彤日粤有雊雉祖巳曰惟先假王正厥事又曰
雖休勿休惟敬五刑以成三德即飭椒房及掖庭耳今
皇后有所疑便不便其條刺使大長秋來白之吏拘於
法亦安足過盖矯枉者過直古今同之且財幣之省特
牛之祠其於皇后所以扶助德美為華寵也咎根不除
災變相襲祖宗且不血食何戴侯也傳不云乎以約失
之者鮮審皇后欲從其奢與朕亦當法孝武皇帝也如
此則甘泉建章可復興矣世俗歲殊時變日化遭事制
宜因時而移舊之非者何可放焉君子之道樂因循而
重改作昔魯人為長府閔子騫曰仍舊貫如之何何必
改作盖惡之也詩云雖無老成人尚有典刑曾是莫聽
大命以傾孝文皇帝朕之師也皇太后皇后成法也假
使太后在彼時不如職今見親厚又惡可以踰乎皇后
其刻心秉德毋違先后之制度力誼勉行穪順婦道減
省羣事謙約為右其孝東宫毋闕朔望推誠永䆒又何
不臧飬民顯行以息衆讙垂則列妾使有法程皇后深
惟毋忽
宋文帝戒江夏王義恭詔
汝以弱冠便親方任天下艱難國家事重雖曰守成實
亦未易隆替安危在吾曺耳豈可不感尋王業大懼負
荷今既分張言集無日何由復得動相規誨宜深自砥
礪思而後行開布誠心厝懷平當親禮國士友接佳流
識别賢愚鑒察邪正然後能盡君子之心收小人之力
汝神意爽悟有日新之美而進德修業未有可稱吾所
以恨之而不能已巳者也汝性褊急袁太妃亦說如此
性之所滯其欲必行意所不在從物回改此最弊事宜
應慨然立志念自裁抑何至丈夫方欲贊世成名而無
斷者哉今粗疏十數事汝别時可省也遠大者豈可具
言細碎復非筆可盡禮賢下士聖人垂訓驕侈矜尚先
哲所去豁逹大度漢祖之德猜忌褊急魏武之累漢書
稱衛青云大將軍遇士大夫以禮與小人有恩西門安
于矯性齊美關侯張飛任偏同弊行巳舉事深宜鑒此
若事異今日嗣子幼蒙司徒便當周公之事汝不可不
盡祗順之理苟有所懷密自書陳若形迹之間深宜慎
護至於爾時安危天下决汝二人耳勿㤀吾言今既進
太妃供給計足充諸用此外一不須復有求取近亦具
白此意唯脱應大餉致而當時遇有所乏汝自可少多
供奉耳汝一月日自用不可過三十萬若能省此益美
西楚殷曠常宜早起接待賓侣勿使留滯判急務訖然
後可入問訊既覩顔色審起居便應即出不須久停以
廢庶事也下日及夜自有餘閑府舍住止園池堂觀略
所請䆒計當無須改作司徒亦云爾若脱於左右之宜
須小小回易當以始至一治為限不須紛紜日求新異
凡審獄多决當時難可逆慮此實為難汝復不習殊當
未有次第訊前一二日取訊簿密與劉湛軰共詳大不
同也至訊日虚懷博盡慎無以喜怒加人能擇善者而
從之美自歸巳不可專意自决以矜獨斷之明也萬一
如此必有大吝非唯訊獄君子用心自不應爾刑獄不
可擁滯一月可再訊凡事皆應慎密亦宜豫勅左右人
有至誠所陳不可漏泄以負忠信之欵也古人言君不
密則失臣臣不密則失身或相䜛搆忽輕信受每有此
事當善察之名器深宜慎惜不可妄自假人昵近爵賜
尤應裁量吾於左右雖為少恩如聞外論不以為非也
以貴陵物物不服以威加人人不厭此易逹事耳聲樂
戲遊不宜令過摴蒲漁獵一切勿為供用奉身皆有節
度竒服異器不宜興長汝嬪侍左右巳有數人既始至
西未可怱怱復有所納
隋文帝罪蜀王秀詔
汝地居臣子情兼家國庸蜀要重委以鎮之汝乃干紀
亂常懷惡樂禍䁹晲二宫佇望災舋容納不逞結構異
端我有不和汝便覘候望我不起便有異心皇太子汝
兄也次當建立汝假託妖言乃云不終其位妄稱鬼怪
又道不得入宫自言骨相非人臣德業堪承重器妄道
清城出聖欲以巳當之詐稱益州龍見託言吉兆重述
木易之姓更治成都之宫妄說禾乃之名以當八千之
運横生京師妖異以證父兄之災妄造蜀地徵祥以符
巳身之籙汝豈不欲得國家惡也天下亂也輙造白玉
之珽又為白羽之箭文物服飾豈似有君鳩集左道符
書厭鎮漢王於汝親則弟也乃畫其形像書其姓名縛
手釘心枷鏁杻械仍云請西岳華山慈父聖母神兵九
億萬騎收楊諒魂神閉在華山下勿令散蕩我之於汝
親則父也復云請西岳華山慈父聖母賜為開化楊堅
夫妻迴心歡喜又畫我形像縛首撮頭仍云請西岳神
兵收楊堅魂神如此形狀我今不知楊諒楊堅是汝何
親也包藏凶慝圖謀不軌逆臣之迹也希父之災以為
身幸賊子之心也懷非分之望肆毒心於兄悖弟之行
也嫉妬於弟無惡不為無孔懷之情也違犯制度壊亂
之極也多殺不辜豺狼之暴也剝削民庶酷虐之甚也
惟求財貨市井之業也專事妖邪頑嚚之性也弗克負
荷不材之器也凡此十者滅天理逆人倫汝皆為之不
祥之甚也欲免禍患長守富貴其可得乎
文章辨體彙選卷十一
