文章辨體彙選卷四百三十二
明賀復徵編
原二
原古(宋賈同)
古者故也自我而上皆故也傅說曰事不師古以克永
世匪說攸聞然則烏乎師之執也曰古猶今也人之所
以率古而言事者取扵衆也取扵衆則所見長矣自我
而上皆古也自我而下一世也以一世而窺千世則何
法而不有焉擇而用之何用而不長焉是知師古者非
師其年也師其衆也周公于是考三代而制禮樂焉孔
子扵是祖述堯舜而修六經焉師扵衆而執其中也曰
堯舜而上犧農黃帝之道不足法耶曰否非不足法也
不能法也夫錦綺之為衣豈不美哉而為天下者不用
之而用布帛以其能足扵天下也周孔之道萬世不能
易足扵萬世者也賢者及之不賢者失之而無能過之
者猶失之者也故周孔之道如衡夫衡物輕扵權則不
能起權權輕扵物則不能勝物惟權與物稱然後衡正
曰然則犧農黃帝亦聖人也何以不為之中焉曰時未
也聖人則欲自然也不得巳而後有作焉事之既生為
之制宜而節度之謂之禮可以長世用之謂之經夫禮
經者起于薄薄盡而後酌於厚薄之間謂之中而民未
及薄安得教之薄乎曰聖人亦知其後必薄乎曰知曰
知則何為不先為之中邪不久之厚何有焉曰聖人惡
其教人之薄也道之至薄則臣弑其君子弑其父烏得
使之預知其弑君弑父耶繇是而言一日之厚不可不
有也曰然則何以知後世不可易也曰以治亂之極而
知之也曰何以知治亂之極也曰以力與欲知之也何
以言之曰力者有常者也欲者無常者也以無常之欲
不巳則力竭力竭則欲止欲則亂極也不止民斯盡矣
自古而今未有盡民之亂也止則緩力而蠲欲不已則
欲盡則力全則治極理所以然也終而始之上自有物
下迄無窮吾知其不能也已原古
原過(王安石)
天有過乎有之陵歷鬭蝕是也地有過乎有之崩弛竭
塞是也天地舉有過卒不累覆且載者何善復常也人
介乎天地之間則固不能無過卒不害聖且賢者何亦
善復常也故太甲思庸孔子曰勿憚改過揚雄貴遷善
皆是術也予之朋有過而能悔悔而能改人則曰是向
之從事云爾今從事與向之從事弗類非其性也飾表
以疑世也夫豈知言哉天播五行扵萬靈人固備而有
之有而不思則失思而不行則廢一日咎前之非沛然
思而行之是失而復得廢而復舉也頋曰非其性是率
天下而戕性也且如人有財見簒扵盗巳而得之曰非
夫人之財向簒扵盗矣可歟不可也財之在巳固不若
性之為巳有也財失復得曰非其財且不可性失復得
曰非其性可乎
文原下篇(明宋濓)
為文必在養氣氣與天地同苟能充之則可配序三靈
管攝萬彙不然則一介之小夫爾君子所以攻内不攻
外圖大不圖小也力可以舉鼎人之所難也而烏獲能
之君子不貴之者以其局乎小也智可以搏虎人之所
難也而馮婦能之君子不貴之者以其騖乎外也氣得
其養無所不周無所不極也推而為文無所不參無所
不包也九天之屬其高不可窺八柱之列其厚不可測
吾文之量得之䙺燬魄淵運行不息基地萬熒躔次弗
紊吾文之燄得之崑崙玄圃之崇清層城九重之嚴䆳
吾文之峻得之南柱北瀚東瀛西溟杳渺而無際函負
而不竭魚龍生焉波濤興焉吾文之深得之雷霆鼓舞
之風雲翕張之雨露潤澤之鬼神恍惚曾莫窮其端倪
吾文之變化得之上下之間自色自形羽而飛足而奔
潜而泳植而茂若洪若纖若高若卑不可以數計吾文
之随物賦形得之嗚呼斯文也聖人得之則傳之萬世
為經賢者得之則放諸四海而凖輔相天地而不過昭
明日月而不忒調燮四時而無愆此豈非文之至者乎
天道湮微文氣日削騖乎外而不攻其内局乎小而不
圖其大此無他四瑕八冥九蠧有以累之也何謂四瑕
雅鄭不分之謂荒本末不比之謂斷筋骸不束之謂緩
旨趣不超之謂凡是四者賊文之形也何謂八冥訐者
將以賊夫誠撱者將以蝕夫圓庸者將以混夫竒瘠者
將以勝夫腴觕者將以亂夫精碎者將以害夫完陋者
將以革夫博昧者將以損夫明是八者傷文之膏髓也
何謂九蠧滑其真散其神糅其氛徇其私滅其知麗其
弊違其天昧其幾爽其貞是九者死文之心也有一扵
此則心受死而文喪矣春葩秋卉之争麗也鳶號林而
蛩吟砌也水湧蹄涔而火炫螢尾也衣被土偶而不能
視聽也蠛蠓死生扵甕盎不知四海之大六合之廣也
斯皆不知養氣之故也嗚呼人能養氣則情深而文明
氣盛而化神當與天地同功也與天地同功而其智卒
歸之一芥小夫不亦可悲哉
原醫(方孝孺)
羿能教人射而不能使人命中王良能教人御而不能
使人無銜橜之虞術之精微可以言語授而非言語所
能盡可以度數推而非度數所能窮苟不默會扵心而
欲持昔人一定之說以應無涯之變其不至扵遺失者
寡矣况得其法而不知其說者乎醫之為術于生民之
用最切其說之至粹而出扵古者莫過素問難經述隂
陽氣運之理辨形體榮衛之原以明養生治疾之道非
古之神睿聰逹者何足以與此然其精微之要得諸心
而見扵效者固有不可以言傳者矣書豈足以盡其意
乎後之學者不能求其為書之意而泥其說是以言論
非不可喜而不良于用甚者棄書不省而惟攻乎淺陋
拘閡之方書天下之疾萬變無窮而風氣古今之殊資
禀厚薄之異服食之品勞逸之差静躁之度奉養嗜好
居處習業所遭之時所遇之變人人相懸也苟非深思
博考以周知其故而欲按既試之法銖比兩較之以治
人之疾此奚異用鄉射之儀扵臨敵制變之頃哉其取
敗也必矣人固有盛寒而飲水者亦有遇風而欬者有
披甲馳馬操劍槊行數百里而不汗者有出門輙勞憊
不能行者相去寧去十百此資禀之殊也古之人多碩
大敦厚夀至百歲今人未壮而先衰不老而已病豈能
及乎是風氣之不同也或能飲酒至石不醉而或不敢
染唇或噉腴鮮甘厚味而或羹藜茹藿或裌衣以禦冬
或裘褐以處暑服食之品不特五方之人不類也貴富
家子未嘗跣足沾手而小民終歲服勞與牛馬等知道
之士怒不見扵色而暴悍之夫動輙詬詈勞逸静躁烏
可同乎中州之人夏夜露卧而無恙使南人效之則病
矣江海之人屏息水行鑿層冰而取魚鱉使山林之人
效之則死矣人之耳目手足均也脉胳血氣筋骨均也
而其變之乖殊若此醫豈易言乎藥豈易用乎其病在
乎心也而藥其肺在乎寒也而以為熱病乎實也而以
為虚病不能自言受藥而死者無所控訴故醫得用其
術而莫之詰也諺有之曰山川而能語葬師食無所藏
腑而能語醫師色如土此言用藥之難也故智足以知
古人之說矣而無所自得有所自得而不能察乎脉察
脉精矣而不善藥欲犂然當乎疾而必愈皆不可致也
則醫之以術名於世者焉可多得乎昔者貴人有疾而
天方不雨醫来治者以十數皆莫效最後一人至脉已
則以指計甲子曰某日天必雨竟出不言治疾之方貴
人疑之曰豈謂吾疾不可為耶何言雨而不及藥我也
已而夕果雨貴人喜起而行乎庭逹旦疾若脫去明日
後至之醫来謁貴人喜且問曰先生前日脉疾而言雨
今得雨而果瘳何也醫對曰君侯之疾以憂旱得之然
私計君侯忠且仁所憂者民耳以旱而憂以雨而瘳理
固然也何待藥而愈耶若是醫者可謂得其道矣方書
之所具成說之所有夫人皆能用也求之于言語之外
而得其所不言之意非竒士其孰得之始余聞四明有
世醫邵君真齋善為方視人疾以為不可治者必不治
而所治必取竒效心竊識之今年真齋過余坐而與之
語畏慎恭慤不妄有所稱引而扵察脉用藥信乎無所
苟余益信服之生民之疾多矣不度可否以身試之而
無成者相踵其有如真齋之不苟用而必成功者乎有
能求周公孔子之意扵法度之表者乎苟難乎其人則
于真齋不宜無說也作原醫以贈之
原詩(蔣德璟)
情者性之子性者天之就有性即不能無情有情即不
能無詩非古有詩今無詩也然而今實無詩盖夫子雅
言詩與書禮參而孟氏曰詩亡而春秋作及觀子夏所
稱經夫婦成孝敬厚人倫美教化動天地而感鬼神則
詩中之書禮也明得失哀刑政鄭濫宋燕衛趨齊辟則
詩中之春秋也大哉詩是之謂真詩是故其人不擇卿
相其胸不傍書史其法不局四聲而宫商叶其材不綜
萬有而丹青潤其旨兼書禮春秋之用而意象深微思
議路斷扵經外别為一宗故妙在扵涵泳反覆徐而識
其性情之所以然自鄭康成以注禮之學箋詩已是夢
境而或并小序而臆去之則夢中之夢矣三百篇而下
漢有蘇李魏有曹六朝有陶謝唐有杜李韋韓明有李
何皆詩之雄其餘不可勝數微論扵子夏所稱奚如而
如曹瞞父子頋出而覇騷壇可歎也此孟子所謂詩亡
也夫詩何嘗亡哉古之人不言詩而詩生焉今之人競
為詩而詩亡焉是故郊天之詩生民為質至練時日而
誣矣廟祫之詩玄鳥那為正至房中而杳矣朝會之詩
卿雲為華至栢梁而䙝矣廵狩之詩翕河為允至匏子
而費矣頌美之詩康衢為淡至唐叢而飾矣諷刺之詩
椒聊為微至五噫而露矣贈别之詩蒸民梁山為奥至
河梁而淺矣逹生之詩蟋蟀為裁至龜雖夀而放矣羽
獵之詩吉日為允至上林長揚而佚矣閨怨之詩白華
飛蓬為厚至團扇而輕矣從軍之詩楊柳雨雪為恤至
鐃吹而夸矣都會之詩商邑為壯至三都而蕪矣宫室
之詩斯干為豔至景福而腐靈光而詭矣此皆後之工
扵詩者而况下此者乎然則詩遂亡乎曰不亡也古之
草木鳥獸今之草木鳥獸也古之筆舌今之筆舌也古
之情今之情也以詩言詩則明沿宋膏唐拾晉馥魏倚
漢規揚雄步長卿之蹤宋玉衍靈均之製皆襲也取青
嫓白用料使事皆借也無故而呻喜不得已而應酬皆
&KR0915;也不情之詩也以情言則情之所至悠然而動渙然
而興皆性也則皆詩也盖亦循其本矣古之人薰染扵
聖教之久一念而孝敬人倫教化刑政得失之政隠躍
心目間以為天地鬼神之性原與人性通故其性治而
情亦治漢猶隣古差有可觀而所以情其性者則晉唐
為甚晉以老莊成運一變而趨滛靡子夜樂府不異平
康唐以詩取士如今之時義格套既熟不復知聖賢為
何語後之詩沿此兩𣲖而舜臯周召尹吉之意亡矣而
欲其呼吸之間動天地而感鬼神豈不遠哉聖門惟商
賜妙悟詩乃子貢謂性不可聞而與師乙論聲歌則曰
寬静柔正者宜頌廣大疏逹者宜大雅恭儉而好禮者
宜小雅正直而静廉而謙者宜風肆直而慈愛者宜商
皆以治性也夫詩者直已而動者也知所以治性而後
可與之言詩作原詩
文章辨體彙選卷四百三十二
文章辨體彙選卷四百三十二
明賀復徵編
原二
原古(宋賈同)
古者故也自我而上皆故也傅說曰事不師古以克永
世匪說攸聞然則烏乎師之執也曰古猶今也人之所
以率古而言事者取扵衆也取扵衆則所見長矣自我
而上皆古也自我而下一世也以一世而窺千世則何
法而不有焉擇而用之何用而不長焉是知師古者非
師其年也師其衆也周公于是考三代而制禮樂焉孔
子扵是祖述堯舜而修六經焉師扵衆而執其中也曰
堯舜而上犧農黃帝之道不足法耶曰否非不足法也
不能法也夫錦綺之為衣豈不美哉而為天下者不用
之而用布帛以其能足扵天下也周孔之道萬世不能
易足扵萬世者也賢者及之不賢者失之而無能過之
者猶失之者也故周孔之道如衡夫衡物輕扵權則不
能起權權輕扵物則不能勝物惟權與物稱然後衡正
曰然則犧農黃帝亦聖人也何以不為之中焉曰時未
也聖人則欲自然也不得巳而後有作焉事之既生為
之制宜而節度之謂之禮可以長世用之謂之經夫禮
經者起于薄薄盡而後酌於厚薄之間謂之中而民未
及薄安得教之薄乎曰聖人亦知其後必薄乎曰知曰
知則何為不先為之中邪不久之厚何有焉曰聖人惡
其教人之薄也道之至薄則臣弑其君子弑其父烏得
使之預知其弑君弑父耶繇是而言一日之厚不可不
有也曰然則何以知後世不可易也曰以治亂之極而
知之也曰何以知治亂之極也曰以力與欲知之也何
以言之曰力者有常者也欲者無常者也以無常之欲
不巳則力竭力竭則欲止欲則亂極也不止民斯盡矣
自古而今未有盡民之亂也止則緩力而蠲欲不已則
欲盡則力全則治極理所以然也終而始之上自有物
下迄無窮吾知其不能也已原古
原過(王安石)
天有過乎有之陵歷鬭蝕是也地有過乎有之崩弛竭
塞是也天地舉有過卒不累覆且載者何善復常也人
介乎天地之間則固不能無過卒不害聖且賢者何亦
善復常也故太甲思庸孔子曰勿憚改過揚雄貴遷善
皆是術也予之朋有過而能悔悔而能改人則曰是向
之從事云爾今從事與向之從事弗類非其性也飾表
以疑世也夫豈知言哉天播五行扵萬靈人固備而有
之有而不思則失思而不行則廢一日咎前之非沛然
思而行之是失而復得廢而復舉也頋曰非其性是率
天下而戕性也且如人有財見簒扵盗巳而得之曰非
夫人之財向簒扵盗矣可歟不可也財之在巳固不若
性之為巳有也財失復得曰非其財且不可性失復得
曰非其性可乎
文原下篇(明宋濓)
為文必在養氣氣與天地同苟能充之則可配序三靈
管攝萬彙不然則一介之小夫爾君子所以攻内不攻
外圖大不圖小也力可以舉鼎人之所難也而烏獲能
之君子不貴之者以其局乎小也智可以搏虎人之所
難也而馮婦能之君子不貴之者以其騖乎外也氣得
其養無所不周無所不極也推而為文無所不參無所
不包也九天之屬其高不可窺八柱之列其厚不可測
吾文之量得之䙺燬魄淵運行不息基地萬熒躔次弗
紊吾文之燄得之崑崙玄圃之崇清層城九重之嚴䆳
吾文之峻得之南柱北瀚東瀛西溟杳渺而無際函負
而不竭魚龍生焉波濤興焉吾文之深得之雷霆鼓舞
之風雲翕張之雨露潤澤之鬼神恍惚曾莫窮其端倪
吾文之變化得之上下之間自色自形羽而飛足而奔
潜而泳植而茂若洪若纖若高若卑不可以數計吾文
之随物賦形得之嗚呼斯文也聖人得之則傳之萬世
為經賢者得之則放諸四海而凖輔相天地而不過昭
明日月而不忒調燮四時而無愆此豈非文之至者乎
天道湮微文氣日削騖乎外而不攻其内局乎小而不
圖其大此無他四瑕八冥九蠧有以累之也何謂四瑕
雅鄭不分之謂荒本末不比之謂斷筋骸不束之謂緩
旨趣不超之謂凡是四者賊文之形也何謂八冥訐者
將以賊夫誠撱者將以蝕夫圓庸者將以混夫竒瘠者
將以勝夫腴觕者將以亂夫精碎者將以害夫完陋者
將以革夫博昧者將以損夫明是八者傷文之膏髓也
何謂九蠧滑其真散其神糅其氛徇其私滅其知麗其
弊違其天昧其幾爽其貞是九者死文之心也有一扵
此則心受死而文喪矣春葩秋卉之争麗也鳶號林而
蛩吟砌也水湧蹄涔而火炫螢尾也衣被土偶而不能
視聽也蠛蠓死生扵甕盎不知四海之大六合之廣也
斯皆不知養氣之故也嗚呼人能養氣則情深而文明
氣盛而化神當與天地同功也與天地同功而其智卒
歸之一芥小夫不亦可悲哉
原醫(方孝孺)
羿能教人射而不能使人命中王良能教人御而不能
使人無銜橜之虞術之精微可以言語授而非言語所
能盡可以度數推而非度數所能窮苟不默會扵心而
欲持昔人一定之說以應無涯之變其不至扵遺失者
寡矣况得其法而不知其說者乎醫之為術于生民之
用最切其說之至粹而出扵古者莫過素問難經述隂
陽氣運之理辨形體榮衛之原以明養生治疾之道非
古之神睿聰逹者何足以與此然其精微之要得諸心
而見扵效者固有不可以言傳者矣書豈足以盡其意
乎後之學者不能求其為書之意而泥其說是以言論
非不可喜而不良于用甚者棄書不省而惟攻乎淺陋
拘閡之方書天下之疾萬變無窮而風氣古今之殊資
禀厚薄之異服食之品勞逸之差静躁之度奉養嗜好
居處習業所遭之時所遇之變人人相懸也苟非深思
博考以周知其故而欲按既試之法銖比兩較之以治
人之疾此奚異用鄉射之儀扵臨敵制變之頃哉其取
敗也必矣人固有盛寒而飲水者亦有遇風而欬者有
披甲馳馬操劍槊行數百里而不汗者有出門輙勞憊
不能行者相去寧去十百此資禀之殊也古之人多碩
大敦厚夀至百歲今人未壮而先衰不老而已病豈能
及乎是風氣之不同也或能飲酒至石不醉而或不敢
染唇或噉腴鮮甘厚味而或羹藜茹藿或裌衣以禦冬
或裘褐以處暑服食之品不特五方之人不類也貴富
家子未嘗跣足沾手而小民終歲服勞與牛馬等知道
之士怒不見扵色而暴悍之夫動輙詬詈勞逸静躁烏
可同乎中州之人夏夜露卧而無恙使南人效之則病
矣江海之人屏息水行鑿層冰而取魚鱉使山林之人
效之則死矣人之耳目手足均也脉胳血氣筋骨均也
而其變之乖殊若此醫豈易言乎藥豈易用乎其病在
乎心也而藥其肺在乎寒也而以為熱病乎實也而以
為虚病不能自言受藥而死者無所控訴故醫得用其
術而莫之詰也諺有之曰山川而能語葬師食無所藏
腑而能語醫師色如土此言用藥之難也故智足以知
古人之說矣而無所自得有所自得而不能察乎脉察
脉精矣而不善藥欲犂然當乎疾而必愈皆不可致也
則醫之以術名於世者焉可多得乎昔者貴人有疾而
天方不雨醫来治者以十數皆莫效最後一人至脉已
則以指計甲子曰某日天必雨竟出不言治疾之方貴
人疑之曰豈謂吾疾不可為耶何言雨而不及藥我也
已而夕果雨貴人喜起而行乎庭逹旦疾若脫去明日
後至之醫来謁貴人喜且問曰先生前日脉疾而言雨
今得雨而果瘳何也醫對曰君侯之疾以憂旱得之然
私計君侯忠且仁所憂者民耳以旱而憂以雨而瘳理
固然也何待藥而愈耶若是醫者可謂得其道矣方書
之所具成說之所有夫人皆能用也求之于言語之外
而得其所不言之意非竒士其孰得之始余聞四明有
世醫邵君真齋善為方視人疾以為不可治者必不治
而所治必取竒效心竊識之今年真齋過余坐而與之
語畏慎恭慤不妄有所稱引而扵察脉用藥信乎無所
苟余益信服之生民之疾多矣不度可否以身試之而
無成者相踵其有如真齋之不苟用而必成功者乎有
能求周公孔子之意扵法度之表者乎苟難乎其人則
于真齋不宜無說也作原醫以贈之
原詩(蔣德璟)
情者性之子性者天之就有性即不能無情有情即不
能無詩非古有詩今無詩也然而今實無詩盖夫子雅
言詩與書禮參而孟氏曰詩亡而春秋作及觀子夏所
稱經夫婦成孝敬厚人倫美教化動天地而感鬼神則
詩中之書禮也明得失哀刑政鄭濫宋燕衛趨齊辟則
詩中之春秋也大哉詩是之謂真詩是故其人不擇卿
相其胸不傍書史其法不局四聲而宫商叶其材不綜
萬有而丹青潤其旨兼書禮春秋之用而意象深微思
議路斷扵經外别為一宗故妙在扵涵泳反覆徐而識
其性情之所以然自鄭康成以注禮之學箋詩已是夢
境而或并小序而臆去之則夢中之夢矣三百篇而下
漢有蘇李魏有曹六朝有陶謝唐有杜李韋韓明有李
何皆詩之雄其餘不可勝數微論扵子夏所稱奚如而
如曹瞞父子頋出而覇騷壇可歎也此孟子所謂詩亡
也夫詩何嘗亡哉古之人不言詩而詩生焉今之人競
為詩而詩亡焉是故郊天之詩生民為質至練時日而
誣矣廟祫之詩玄鳥那為正至房中而杳矣朝會之詩
卿雲為華至栢梁而䙝矣廵狩之詩翕河為允至匏子
而費矣頌美之詩康衢為淡至唐叢而飾矣諷刺之詩
椒聊為微至五噫而露矣贈别之詩蒸民梁山為奥至
河梁而淺矣逹生之詩蟋蟀為裁至龜雖夀而放矣羽
獵之詩吉日為允至上林長揚而佚矣閨怨之詩白華
飛蓬為厚至團扇而輕矣從軍之詩楊柳雨雪為恤至
鐃吹而夸矣都會之詩商邑為壯至三都而蕪矣宫室
之詩斯干為豔至景福而腐靈光而詭矣此皆後之工
扵詩者而况下此者乎然則詩遂亡乎曰不亡也古之
草木鳥獸今之草木鳥獸也古之筆舌今之筆舌也古
之情今之情也以詩言詩則明沿宋膏唐拾晉馥魏倚
漢規揚雄步長卿之蹤宋玉衍靈均之製皆襲也取青
嫓白用料使事皆借也無故而呻喜不得已而應酬皆
&KR0915;也不情之詩也以情言則情之所至悠然而動渙然
而興皆性也則皆詩也盖亦循其本矣古之人薰染扵
聖教之久一念而孝敬人倫教化刑政得失之政隠躍
心目間以為天地鬼神之性原與人性通故其性治而
情亦治漢猶隣古差有可觀而所以情其性者則晉唐
為甚晉以老莊成運一變而趨滛靡子夜樂府不異平
康唐以詩取士如今之時義格套既熟不復知聖賢為
何語後之詩沿此兩𣲖而舜臯周召尹吉之意亡矣而
欲其呼吸之間動天地而感鬼神豈不遠哉聖門惟商
賜妙悟詩乃子貢謂性不可聞而與師乙論聲歌則曰
寬静柔正者宜頌廣大疏逹者宜大雅恭儉而好禮者
宜小雅正直而静廉而謙者宜風肆直而慈愛者宜商
皆以治性也夫詩者直已而動者也知所以治性而後
可與之言詩作原詩
文章辨體彙選卷四百三十二
