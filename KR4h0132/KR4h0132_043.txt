文章辨體彙選卷四十三
明賀復徵編
檄二
臣子盟檄(宋鄭思肖)
大宋德祐二年九月大宋孤臣所南鄭思肖作臣子
盟檄曰上而天下而地中天地之中立人極焉聖人
也為正統為中國彼非正統非中國曾謂長江天險
莫掩陽九之厄人力不勝有天理在自古未嘗有
不亡國苟其亡失天下雖聖智亦莫救我朝未嘗
一日不仁亂臣賊子夭閼國脉貪官虐吏刳剥民
命君上本無失德今元人愈恣横逆畢力南入際
此大亂當不復生吾觀吾之身天地之身父母之
身中國之身讀聖賢書學聖賢事是與聖賢為徒
奚敢化為賊而忘吾君吾父吾母也欲彎弓射賊
曷能顧母存亡欲偷生事母何以扶國顛覆舍忠
不足為孝舍孝不足為忠以是遲遲二三百日間
雙晴望穿天南之雲天道胡為尚未旋蚤夜以思
狂而不寧淚苦流膽心赤凝血挺然語孤忠孑然
立大義與世相背獨立無涯我母龍鍾憂憤成疾
旦暮無期奚生其生呌日而日未出泣夜而夜何
長愈久愈不變愈不可為愈為譬賤隸婦富少年
智誘以私彼不肯玷厥夫為烈婦譬貧儒子貴公
卿謀遷為後彼不忍舍乃父為孝子苟有異代聖
人下舉匹夫任以天下事彼不願背主而相之為忠
臣萬潔一汚非烈婦小從大違非孝子一月不變三
月變矣一年不變三年變矣或者雖不甘從賊置大
宋已事不可為旦旦惟真主望非忠臣何哉婦無二
夫子無二父臣無二君縱周武或興亦不陳洪範書
吾為大宋民吾君之德不紂彼非周武而蒙古天如
之何傾有道之國夷齊不懷殷惡不臣周武之聖汝
輩獨不思大宋忠厚不怒逢賊慘毒皆樂然媚鬼求
長生術疇悟其自促乃死向之喃喃諤諤誓死不變者
亦委天命於數偽元人以王胥而為賊反叱吾愚埶方
癡謀不與時遷譽其為聖求變冨貴也聞之心裂痛不
可言國家大讐未報天下大迷未寤我心大憂未釋仰
無天俯無地莫人其為人之道學匪詞章之謂所以學
為人人匪形體之謂所以人其忠孝萬世大經不逾忠
孝一人忠教百千萬人忠一人孝教百千萬人孝生非
所愛死非所畏生不得其道死則為榮父教於昔母諭
於今不得不大一舉而殛賊即舊邦新之於以正天地
大位於以開日月新光天下忠臣義士耳茲血盟願相
從而興火德復炎炎中天乎實父之願實母之願表忠
臣義士於既往誅亂臣賊子於方來誓大播厥盟與國
家其無斁
後臣子盟檄(鄭思肖)
德祐四年正月作後臣子盟檄曰我被國家仁最深受
父母恩最重生長理皇聖德汪洋之中飛躍道化流行
之下詩書理義誠明其心衣冠禮樂光華於躬為三朝
太平民一旦罹此凶禍拘苦其形乃食人食得不思大
宋乎豈意天下俯首從賊竟忘遽變冠裳居臣妾列乃
曰數也勢不可為也理無不亡國也然昔之國亡必有
太康孔甲桀紂幽厲哀平桓靈昭僖之君酷虐禍亂大
壊天下數十年民大怨憝奚而不喪本朝人君萬無一
焉故憤悶不平思宋者衆寧有一祖十四宗至仁中國
竟若是而已夫天理必不然也惟我朝德澤洽人心也
深故有李公芾李公庭芝姜公才趙公與擇趙公淮陳
公文龍趙公卯發王公安節阮公正已輩俱死忠烈大
有可觀是數人竒哉煥煥乎有光華垂清風於無窮今
死守不失節者丞相文公天祥遁身南歸武臣張公世
傑相與驅馳少傅陳公宜中挾二王而主之三宫狩北
未有還期二王奔南未奏膚功上下錯亂天怒神怨正
臣子報國忠義自見之日虎兕區人域吾與汝皆牛皂
同食盍反自思焉古今忠臣義士英壯激烈高風凛然
吾亦人也獨不能為之乎雖父母遺體不敢毁傷坐視
君上蒙大難不救又棄父母所育之身居臣妾列生不為
全人死不得全歸終古啣冤痛於㒺極何忍負吾君何
忍負吾父何忍負吾母不為君子終身忠孝乃本分事
一毫悖謬為大惡人父授我語也吾父立節剛潔見理
極眀苟在逆知必死於此賊又母氏教以唯學父為法極
拳拳深望中興事期我大有為當世若不殄逆類炳炎
圖是違父母遺訓為不孝子詎不大逆生為吾大宋之
民生為吾父母之子實一世良遇也倏遭澒洞腥汚社稷
淚盡心破安敢有生當與賊大决一勝終其為人臣人子之
道或曰子身不過五尺長弓莫挽三斗強言空無實力
孤不支宜箝口命餘生不然子之肉醢矣嗟夫身可殺心
不可殺形可冺理不可冺平生讀父書箕而不弓裘
而不冶然至剛至大之氣則塞乎天地間自反而縮果
其一往舉中度天地光眀開大宋兩中興之運緝先
王萬年文眀之治仰拜吾君九天之上俯拜吾父母九
京之下臣子之事或庶幾乎今雲霧晦塞草木凄苦四
顧空空舍我其誰臣子盟檄何義臣不敢忘君子不敢
忘父母誓吾心不變曰盟勸國人皆忠曰檄作於德祐
二年九月晝夜焦思欲舉大事何期含垢隠忍又閱五
百日圖其大當重其事謀其成不計其日又懼久而或
弛復喜勇於决行斷斷然無負人臣人子之事吾違茲
盟雷殛其形理誅其罪人違茲盟惟理所在惟公乃行
人心天理克復則明敢率爾舊民羣興萬動協心丕作
恭聽號令勦茲強醜聿新有宋家邦速觀乃有成俾厥
今之人各正天倫亦期彼後世咸罔違是盟是年九月
復跋之曰我幼愚頑無有慧性凡一毫以上非我父懇
切教之今無以明大義長而拙懶不解生理凡一日之
生非我母勤儉育之决無以至今日家庭之訓歴歴胸
中天可窮其高地可極其厚吾父母之恩大不可而忘
也二十二歲無父三十五歲無君三十六歲無母又三
十八歲無子今為無君無父無母無子之人傷哉我又
聞我父曰生死事小失節事大臣之於君有死無二且
謂我祖我父傳家惟忠孝而已庸授於汝毋忘父言我
屢嘗竟夜鰥鰥悲泣哽咽以國以家反覆思之君師所
教所育我者如此父母所教所望我者又如此今所為
乃若彼安乎忍乎此臣子盟檄不容不作既盟之又盟
之實有大不可已者誓行臣子當然之事也夫蟄龍一
出頃而霈雨壯士長嘯剨爾生風前後二檄奚為空言
時一誦之心勇氣動天日愁變儼若坐雲叱空手舉滄
海净滌大地腥穢頓復清明之天意頗快然故申之以
跋淬礪乃志决其必為不然縱累千萬篇空文無益也
今惟以行之一字痛誓於心終施於事將與天下終始
同為大宋民期不渝於初心焉後之覽斯文者察其深
切痛苦之心亦當為之一下淚也九月望後復詩以盟
之曰死亦烏可已殫心闡大猷恭承父母教用剪國家
讐日破四洲夜天開六幕秋終當見行事不與世同流
時大宋德祐四年戊寅歲冬至日大宋孤臣三山所南
鄭思肖億翁泣血誓心而書
跋一
此一卷書凡二千二百三十四字昔先夫子授我曰真
竒書也名曰久久書由是行之可以為天地立極為生
民立命為萬世開太平今未可發其秘久久觀之當自
通其文比潛心數歲終莫句其辭支離蹇喫罔測何
文何義流離顛沛與此書同死生數矣不敢忘先夫子
所教故今存焉噫山林禽獸之天江海魚龍之天君君
臣臣父父子子乃吾之天今所聞所見所交所言所行
所止所飲所食其吾之天乎其非吾之天乎將與草木
歸枯朽乎終與日月同光明乎一係於久久書焉行將
絶世事委形死志通晝夜寂坐禱於靈臺之天必能冥
悟其旨吾當為天地立極為生民立命為萬世開太平
又當大書特書其書以風後世云已夘歲立春後一日
三山所南鄭思肖億翁書
跋二
我之命受於父母之天我之學得於父母之傳縱萬萬
臠其肉亦弗復遷之故不敢與天下人相處於同惟守
天理於至久而立於獨以我父母不與天下人父母一
其立心與天地一與古聖賢一敢為不肖子辱之哉大
紀淪斁同風一汚知我者惟我而已即我律我而我且
不中我乃以我之律而律於衆人宜乎與人日益疎背
夫今之人吐語無竒氣為時所變化叱古直拜冨貴萬
其心一於利初若剖肝膽相授熟窺於久實不然坐空
一世悉莫我之合或相與游終非心於吾之天者也此
書實難其托欲碑其一立萬山之上函其一沉大海之
底明揭大義爰鎮覆載間而語話癡錯容色稿悴死有
日矣形骨固壊然有不可冺滅者在焉茲其位育天地
萬物於無窮也耶已夘歲旦三山所南鄭思肖億翁復
書
跋三
厥今三綱五常之道盡廢人如土偶爾孤立無朋唯心
自語我父剛方純正行三綱五常之道者也萬不肖其
一二烏取其為人子念念思之心痛如割今當誓死行
其所教終期於肖不然我父教我何事已夘三月望思
肖復書
跋四
朋友居人倫之一今天下大變風俗一為之汚染欲得
相與語吾語者竟不可得伐木麗澤之義殆將廢矣抑
天下果無人乎故出則獨遊歸則高卧為世嫌罵指以
為癡蒼天蒼天我讀我父書者也浩歎激發以手抑胸
血漬兩眥乾坤若變色凄然欲風雨凛乎其不能目存
忽作而言曰天道不常晦冥終有青天白日之時吾何
憂哉
跋五
我父今逝十八年矣昔在膝下時教我極嚴隨事陳義
啟其昏頑行坐寢食無一事一時而不教且痛加之鞭
撻直欲吐其心納我胸腹間使其速肖於人譬如種種
子於枯塉之上今萌芽者百不一二舉其大要則曰不
能事親非孝也不能事君亦非孝也不能立身亦非孝
也何也辱於家也故立身為人子之終事孝經曰始於
事親中於事君終於立身此之謂也汝不行吾之言汝
則非吾之子我母亦語我曰汝不行汝父之言汝不如
死至今歴歴耳間髮立汗下父母之言一出諸口即心
服而行之者孝子也今悖父母所訓委身汚雜為名教
罪人願天下之為人子者悉以我為戒家國其庶幾乎
况我父遺所著書數帙又注易甫及六十卦而逝夫繼
志述事實人子之責今天昏昏日茫茫正切切然為天
下大事計心夢飛亂卒未暇為我父足其遺書孟子曰不
孝有三無後為大我又犯之我父遺書終授之誰耶我
知雷霆必誅我矣掩面一慟昊天罔極
跋六
人道立則天其所以為天地其所以為地萬物其所以
為萬物人之道苟不然天地萬物之道亦幾於廢矣盖
天地萬物不能自為天地萬物必以人而天地萬物之
人之道大矣哉日輪西傾覆載咸夜羣生冥塗索行莫
知所向可哀也已連吾之帝出乎震開天下曉使昭昭
然行大道中人道立則天地萬物咸盡其道吾事畢矣
右三章皆感歎久久書而作滔滔有懷言之不足故言
之而又言焉今併書之已夘冬至前二日所南鄭思肖
敬書
跋七
今之為人父者能生之不能教之惟慮其無財遺其子
苟能教以學業不教以仁義曷為父間有不孝者亦詬
父曰不遺以財使我終窮至謂天不生我於冨貴家為
怨也豈父子之天耶嘗思百工之人各知以業授其子
冨者知遺財興其子貴者知延賞與其子人君知以天
下與其子獨我父以道授我庶乎成人故我父之恩過
於人君以天下與其子天下可得而有道不可得而聞
以天下與其子歴代人君莫不然以道授其子千百世
不一見父欲聞道且不可得奚以授於子世之父不多
老𣆀輪扁也縱有之尚不能喻於子道之難聞如是哉
我聞道矣一天下之事皆小之但知我父所授之道為
至大白刃加於身實不懼曷以變之昔本大不孝今知
改爾得如是者非我能也實我父之力也故生生死死
一以久久書為心意悟天還吾道亨矣昔羅仲素論瞽
瞍底豫事曰只為天下無不是之父母陳了翁聞而善
之我繹思其言直與六經相表裏今天下人一之為惡
道本無間斷彼無知者為時所瞽可痛可憫我有我父之
道在了然不惑獨立不懼豈易至是益信天下無不是
父母之語為至論惜乎生後不得見斯人一拜之世道
錯倒今興誰語其惟仰蒼蒼一歎乎辛巳九月廿四日
所南鄭思肖億翁書
跋八
吾聞有志者人莫破之鬼神莫破之天地莫破之生死
禍福莫破之夫如是我知我久久書必開大明之天終
集厥成也志與道一萬古如新敢再拜焉敬勒為誓辛
巳良月初六日所南鄭思肖億翁書
跋九
我書久久書後凡八作猶不能已於已也所以不已者
何我父之志未伸也我父氣如烈日秋霜其嚴行如精
金粹玉其潔今洞觀一世人竟無似其毫髮者我欲學
之也自始逮今愈學愈不肖仰而望之巍然其天乎始
教我為君子也今小人矣易形革面躑躅獸走得罪天
理不齒人類如之何不使我哭泣摧折痛割心肺晝夜
悔恨若莫能救人莫不有子其子未嘗不肖父誰謂我
父有子乃如是為人笑罵直累於先厥罪為大深思我
父昔日鞭撻不可復得痛哉痛哉誓自今始心無他思
目無他視盡力死行我父所行之塗雖生死禍福來悉
不敢避一念動於中天地鬼神昭監在前或敢薦違家
法我父終不暝目於空冥間鄭思肖盍深思之今恥事
虚文此為絶筆之誓辛已陽月初八日所南鄭思肖億
翁書
西漢絶十八年景帝之子長沙定王發五世孫光武興
漢其𣲖實不出於武昭宣元成哀平諸帝之下東漢絶
一年前漢景帝之子中山靖王勝之孫昭烈皇帝興漢
其派亦不出於東漢諸帝之下大宋開中興之天或不
幸而如是亦寧不可乎惟大宋一祖十四宗聖子神孫
之後亟圖之微臣雖不才敢不盡生盡死以效驅馳决
不食言大宋德祐九年四月七日臣鄭思肖敬書
文章辨體彙選卷四十三
