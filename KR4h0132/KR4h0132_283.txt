文章辨體彙選卷二百八十三
明賀復澂編
序三(以下史類)
三代世表序(漢司馬遷)
太史公曰五帝三代之記尚矣自殷以前諸侯不可得
而譜周以來乃頗可著孔子因史文次春秋紀元年正
時目月蓋其詳哉至於序尚書則略無年月或頗有然
多闕不可錄故疑則傳疑蓋其慎也余讀諜記黃帝以
來皆有年數稽其歷譜諜終始五德之傳古文咸不同
乖異夫子之弗論次其年月豈虛哉於是以五帝繫諜
尚書集世紀黃帝以來訖共和為世表
十二諸侯年表序(司馬遷)
太史公讀春秋歷譜諜至周厲王未嘗不廢書而歎也
曰嗚呼師摰見之矣紂為象箸而箕子唏周道缺詩人
本之衽席關睢作仁義陵遲鹿鳴刺焉及至厲王以惡
聞其過公卿懼誅而禍作厲王遂奔於彘亂自京師始
而共和行政焉是後或力政強乘弱興師不請天子然
挾王室之義以討伐為會盟主政繇五霸諸侯恣行淫
侈不軌賊臣簒子滋起矣齊晉秦楚其在成周微甚封
或百里或五十里晉阻三河齊負東海楚介江淮秦因
雍州之固四國迭興更為伯主文武所褒大封皆威而
服焉是以孔子明王道干七十餘君莫能用故西觀周
室論史記舊聞興於魯而次春秋上記隠下至哀之獲
麟約其辭文去其煩重以制義法王道備人事浹七十
子之徒口受其傳指為有所刺譏褒諱挹損之文辭不
可以書見也魯君子左丘明懼弟子人人異端各安其
意失其真故因孔子史記具論其語成左氏春秋鐸椒
為楚威王傅為王不能盡觀春秋采取成敗卒四十章
為鐸氏微趙孝成王時其相虞卿上采春秋下觀近勢
亦著八篇為虞氏春秋吕不韋者秦莊襄王相亦上觀
尚古刪拾春秋集六國時事以為八覽六論十二紀為
吕氏春秋及如荀卿孟子公孫固韓非之徒各往往捃
摭春秋之文以著書不可勝紀漢相張蒼歷譜五德上
大夫董仲舒推春秋義頗著文焉
太史公曰儒者斷其義馳說者騁其辭不務綜其終始
歴人取其年月數家隆於神運譜諜獨記世諡其辭略
欲一觀諸要難於是譜十二諸侯自共和訖孔子表見
春秋國語學者所譏盛衰大指著於篇為成學治古文
者要刪焉
六國年表序(司馬遷)
太史公讀秦記至犬戎敗幽王周東徙洛邑秦襄公始
封為諸侯作西畤用事上帝僭端見矣禮曰天子祭天
地諸侯祭其域内名山大川今秦雜戎翟之俗先暴戾
後仁義位在藩臣而臚於郊祀君子懼焉及文公踰隴
攘夷狄尊陳寶營岐雍之間而穆公脩政東竟至河則
與齊桓晉文中國侯伯侔矣是以陪臣執政大夫世禄
六卿擅晉權征伐會盟威重於諸侯及田常弑簡公而
相齊國諸侯晏然弗討海内爭於戰功矣三國終之卒
分晉田和亦滅齊而有之六國之盛自此始務在強兵
并敵謀詐用而從衡長短之說起矯稱蠭出誓盟不信
雖置質剖符猶不能約束也秦始小國僻遠諸夏賓之
比於戎翟至獻公之後常雄諸侯論秦之德義不如魯
衞之暴戾者量秦之兵不如三晉之強也然卒并天下
必非險固便形勢利也蓋若天所助焉或曰東方物所
始生西方物之成孰夫作事者必於東南收功實者常
於西北故禹興於西羌湯起於亳周之王也以豐鎬伐
殷秦之帝用雍州興漢之興自蜀漢秦既得意燒天下
詩書諸侯史記尤甚為其有所刺譏也詩書所以復見
者多藏人家而史記獨藏周室以故滅惜哉惜哉獨有
秦記又不載日月其文略不具然戰國之權變亦有可
頗采者何必上古秦取天下多暴然世異變成功大傳
曰法後王何也以其近已而俗變相類議卑而易行也
學者牽於所聞見秦在帝位日淺不察其終始因舉而
笑之不敢道此與以耳食無異悲夫余於是因秦記踵
春秋之後起周元王表六國時事訖二世凡二百七十
年著諸所聞興壞之端後有君子以覽觀焉
秦楚之際月表序(司馬遷)
太史公讀秦楚之際曰初作難發於陳涉虐戾滅秦自
項氏撥亂誅暴平定海内卒踐帝祚成於漢家五年之
間號令三嬗自生民以來未始有受命若斯之亟也昔
虞夏之興積仁累功數十年德洽百姓攝行政事考之
於天然後在位湯武之王乃繇契后稷脩仁行義十餘
世不期而會孟津八百諸侯猶以為未可其後乃放弑
秦起襄公章於文繆獻孝之後稍以蠶食六國百有餘
載至始皇乃能并冠帶之倫以德若彼用力若此蓋一
統若斯之難也秦既稱帝患兵革不休以有諸侯也於
是無尺土之封墮壞名城銷鋒鏑鉏豪傑維萬世之安
然王跡之興起於閭巷合從討代軼於三代鄉秦之禁
適足以資賢者為驅除難耳故憤發其所為天下雄安
在無土不王此乃傳之所謂大聖乎豈非天哉豈非天
哉非大聖孰能當此受命而帝者乎
漢興以來諸侯年表序(司馬遷)
太史公曰殷以前尚矣周封五等公侯伯子男然封伯
禽康叔於魯衞地各四百里親親之義褒有德也太公
於齊兼五侯地尊勤勞也武王成康所封數百而同姓
五十五地上不過百里下三十里以輔衞王室管蔡
康叔曹鄭或過或損厲幽之後王室缺侯伯強國興焉
天子微弗能正非德不純形勢弱也漢興序二等高祖
末年非劉氏而王者若無功上所不置而侯者天下共
誅之高祖子弟同姓為王者九國唯獨長沙異姓而功
臣侯者百有餘人自鴈門太原以東至遼陽為燕代國
常山以南太行左轉度河濟阿甄以東薄海為齊趙國
自陳以西南至九疑東帶江淮榖泗薄會稽為梁楚吳
淮南長沙國皆外接於吳越而内地北距山以東盡諸
侯地大者或五六郡連城數十置百官宫觀僣於天子
漢獨有三河東郡潁川南陽自江陵以至西蜀北自雲
中至隴西與内史凡十五郡而公主列侯頗食邑其中
何者天下初定骨肉同姓少故廣彊庶孽以鎮撫四海
用承衞天子也漢定百年之間親屬益疎諸侯或驕奢
怵邪臣計謀為淫亂大者叛逆小者不軌於法以危其
命殞身亡國天子觀於上古然後加惠使諸侯得推恩
分子弟國邑故齊分為七趙分為六梁分為五淮南分
三及天子攴庶子為王王子支庶為侯百有餘焉吳楚
時前後諸侯或以適削地是以燕代無北邊郡吳淮南
長沙無南邊郡齊趙梁楚支郡名山陂海咸納於漢諸
侯稍微大國不過十餘城小侯不過數十里上足以奉
貢職下足以供養祭祀以蕃輔京師而漢郡八九十形
錯諸侯間犬牙相臨秉其阸塞地利彊本榦弱枝葉之
勢也尊卑明而萬事各得其所矣臣遷謹記高祖以來
至太初諸侯譜其下益損之時令後世得覽形勢雖強
要之以仁義為本
高祖功臣年表序(司馬遷)
太史公曰古者人臣功有五品以德立宗廟定社稷曰
勲以言曰勞用力曰功明其等曰伐積日曰閱封爵之
誓曰使河如帶泰山如礪國以永寧爰及苖裔始未嘗
不欲固其根本而枝葉稍陵夷衰微也余讀高祖侯功
臣察其首封所以失之者曰異哉所聞書曰協和萬國
遷於夏商或數千歲蓋周封八百幽厲之後見於春秋
尚書有唐虞之侯伯歴三代千有餘載自全以蕃衞天
子豈非篤於仁義奉上法哉漢興功臣受封者百有餘
人天下初定故大城名都散亡戶口可得而數者十二
三是以大侯不過萬家小者五六百戶後數世民咸歸
鄉里戶益息蕭曹絳灌之屬或至四萬小侯自倍富厚
如之子孫驕溢忘其先淫嬖至太初百年之間見侯五
餘皆坐法隕命亡國耗矣罔亦少密焉然皆身無兢兢
於當世之禁云居今之世志古之道所以自鏡也未必
盡同帝王者各殊禮而異務要以成功為統紀豈可緄
乎觀所以得尊寵及所以廢辱亦當世得失之林也何
必舊聞於是謹其終始表見其文頗有所不盡本末著
其明疑者闕之後有君子欲推而列之得以覽焉
惠景間侯者年表序(司馬遷)
太史公讀列封至便侯曰有以也夫長沙王者著令甲
稱其忠焉昔高祖定天下功臣非同姓疆土而王者八
國至孝惠時唯獨長沙全禪五世以無嗣絶竟無過為
藩守職信矣故其澤流支庶無功而侯者數人及孝惠
訖孝景間五十載追脩高祖時遺功臣及從代來吳楚
之勞諸侯子弟若肺腑外國歸義封者九十有餘咸表
終始當世仁義成功之著者也
建元以來侯者年表序(司馬遷)
太史公曰匈奴絶和親攻當路塞閩越擅伐東甌請降
二夷交侵當盛漢之隆以此知功臣受封侔於祖考矣
何者自詩書稱三代戎狄是膺荆舒是懲齊桓越燕伐
山戎武靈王以區區趙服單于秦繆用百里霸西戎吳
楚之君以諸侯役百越况乃以中國一統明天子在上
兼文武席卷四海内輯億萬之衆豈以晏然不為邊境
征伐哉自是後遂出師北討強胡南誅勁越將卒以次
封矣
建元以來王子侯者年表序(司馬遷)
制詔御史諸侯王或欲推私恩分子弟邑者令各條上
朕且臨定其號名
太史公曰盛哉天子之德一人有慶天下賴之
外戚世家序(司馬遷)
自古受命帝王及繼體守文之君非獨内德茂也蓋亦
有外戚之助焉夏之興也以塗山而桀之放也以末喜
殷之興也以有娀紂之殺也嬖妲已周之興也以姜原
及太姙而幽王之禽也淫於褒姒故易基乾坤詩始關
雎書美釐降春秋譏不親迎夫婦之際人道之大倫也
禮之用唯婚姻為兢兢夫樂調而四時和陰陽之變萬
物之統也可不慎與人能弘道無如命何甚哉妃匹之
愛君不能得之於臣父不能得之於子况卑下乎既驩
合矣或不能成子姓能成子姓矣或不能要其終豈非
命也哉孔子罕稱命蓋難言之也非通幽明之變惡能
識乎性命哉
儒林列傳序(司馬遷)
太史公曰余讀功令至於廣厲學官之路未嘗不廢書
而歎也曰嗟乎夫周室衰而關雎作幽厲微而禮樂壞
諸侯恣行政繇彊國故孔子閔王路廢而邪道興於是
論次詩書脩起禮樂適齊聞韶三月不知肉味自衞返
魯然後樂正雅頌各得其所世以混濁莫能用是以仲
尼干七十餘君無所遇曰苟有用我者期月而已矣西
狩獲麟曰吾道窮矣故因史記作春秋以當王法其辭
微而指博後世學者多錄焉自孔子卒後七十子之徒
散游諸侯大者為師傅卿相小者友教士大夫或隠而
不見故子路居衞子張居陳澹臺子羽居楚子夏居西
河子貢終於齊如田子方段干木吳起禽滑釐之屬皆
受業於子夏之倫為王者師是時獨魏文侯好學後陵
遲以至於始皇天下並爭於戰國儒術既絀焉然齊魯
之門學者獨不廢也於威宣之際孟子荀卿之列咸遵
夫子之業而潤色之以學顯於當世及至秦之季世焚
詩書坑術士六藝從此缺焉陳涉之王也而魯諸儒持
孔子之禮噐在歸陳王於是孔甲為陳涉慱士卒與涉
俱死陳涉起匹夫驅瓦合適戌旬月以王楚不滿半歲
竟滅亡其事至微淺然而縉紳先生之徒負孔子禮噐
往委質為臣者何也以秦焚其業積怨而發憤於陳王
也及高皇帝誅項籍舉兵圍魯魯中諸儒尚講誦習禮
樂弦歌之音不絶豈非聖人之遺化好禮樂之國哉故
孔子在陳曰歸與歸與吾黨之小子狂簡斐然成章不
知所以裁之夫齊魯之間於文學自古以來其天性也
故漢興然後諸儒始得脩其經藝講習大射鄉飲之禮
叔孫通作漢禮儀因為太常諸生弟子共定者咸為選
首於是喟然歎興於學然尚有干戈平定四海亦未暇
遑庠序之事也孝惠吕后時公卿皆武力有功之臣孝
文時頗徵用然孝文帝本好刑名之言及至孝景不任
儒者而竇太后又好黃老之術故諸博士具官待問未
有進者及今上即位趙綰王臧之屬明儒學而上亦鄉
之於是招方正賢良文學之士自是之後言詩於魯則
申培公於齊則轅固生於燕則韓太傅言尚書自濟南
伏生言禮則魯高堂生言易自菑川田生言春秋於齊
魯自胡母生於趙自董仲舒及竇太后崩武安侯田蚡
為丞相絀黃老刑名百家之言延文學儒者數百人而
公孫弘以春秋白衣為天子三公封以平津侯天下之
學士靡然鄉風矣公孫弘為學官悼道之鬱滯乃請曰
丞相御史言制曰蓋聞道民以禮風之以樂婚姻者居
室之大倫也今禮廢樂崩朕甚愍焉故詳延天下方正
博聞之士咸登諸朝其令禮官勸學講議洽聞興禮以
為天下先太常議與博士弟子崇鄉里之化以廣賢才
焉謹與太常臧博士平等議曰聞三代之道鄉里有教
夏曰校殷曰序周曰庠其勸善也顯之朝廷其懲惡也
加之刑罰故教化之行也建首善自京師始繇内及外
今陛下昭至德開大明配天地本人倫勸學脩禮崇化
厲賢以風四方太平之原也古者政教未洽不備其禮
請因舊官而興焉為慱士官置弟子五十人復其身太
常擇民年十八已上儀狀端正者補慱士弟子郡國縣
道邑有好文學敬長上肅政教順鄉里出入不悖所聞
者令相長丞上屬所二千石二千石謹察可者當與計
偕詣太常得受業如弟子一歲皆輙試能通一藝以上
補文學掌故缺其高第可以為郎中者太常籍奏即有
秀才異等輙以名聞其不事學若下材及不能通一藝輙
罷之而請諸不稱者罰臣謹按詔書律令下者明天人
分際通古今之義文章爾雅訓辭深厚恩施甚美小吏
淺聞不能究宣無以明布諭下治禮次治掌故以文學
禮義為官遷留滯請選擇其秩比二百石以上及吏百
石通一藝以上補左右内史大行卒史比百石已下補
郡太守卒史皆各二人邊郡一人先用誦多者若不足
乃擇掌故補中二千石屬文學掌故補郡屬偹員請著
功令佗如律令制曰可自此以來則公卿大夫士吏斌
斌多文學之士矣
酷吏列傳序(司馬遷)
孔子曰導之以政齊之以刑民免而無恥導之以德齊
之以禮有恥且格老氏稱上德不德是以有德下德不
失德是以無德法令滋章盗賊多有太史公曰信哉是
言也法令者治之具而非制治清濁之源也昔天下之
網嘗密矣然姦偽萌起其極也上下相遁至於不振當
是之時吏治若救火揚沸非武徤嚴酷惡能勝其任而
愉快乎言道德者溺其職矣故曰聽訟吾猶人也必也
使無訟乎下士聞道大笑之非虛言也漢興破觚而為
圜斵雕而為朴網漏於吞舟之魚而吏治烝烝不至於
姦黎民艾安由是觀之在彼不在此高后時酷吏獨有
侯封刻轢宗室侵辱功臣吕氏已敗遂禽侯封之家孝
景時鼂錯以刻深頗用術輔其資而七國之亂發怒於
錯錯卒以被戮其後有郅都寗成之屬
游俠列傳序(司馬遷)
韓子曰儒以文亂法而俠以武犯禁二者皆譏而學士
多稱於世云至如以術取宰相卿大夫輔翼其世主功
名俱著於春秋固無可言者及若季次原憲閭巷人也
讀書懷獨行君子之德義不苟合當世當世亦笑之故
季次原憲終身空室蓬戶褐衣䟽食不厭死而已四百
餘年而弟子志之不倦今游俠其行雖不軌於正義然
其言必信其行必果已諾必誠不愛其軀赴士之阨困
既已存亡死生矣而不矜其能羞伐其德蓋亦有足多
者焉且緩急人之所時有也太史公曰昔者虞舜窘於
井廪伊尹負於鼎俎傅說匿於傅險吕尚困於棘津夷
吾桎梏百里飯牛仲尼畏匡菜色陳蔡此皆學士所謂
有道仁人也猶然遭此菑况以中材而涉亂世之末流
乎其遇害何可勝道哉鄙人有言曰何知仁義已嚮其
利者為有德故伯夷醜周餓死首陽山而文武不以其
故貶王跖蹻暴戾其徒誦義無窮由此觀之竊鈎者誅
竊國者侯侯之門仁義存非虛言也今拘學或抱咫尺
之義久孤於世豈若卑論儕俗與世沈浮而取榮名哉
而布衣之徒設取予然諾千里誦義為死不顧世此亦
有所長非苟而已也故士窮窘而得委命此豈非人之
所謂賢豪間者邪誠使鄉曲之俠與季次原憲比權量
力效功於當世不同日而論矣要以功見言信俠客之
義又曷可少哉古布衣之俠靡得而聞已近世延陵孟
嘗春申平原信陵之徒皆因王者親屬藉於有土卿相
之富厚招天下賢者顯名諸侯不可謂不賢者矣比如
順風而呼聲非加疾其勢激也至如閭巷之俠修行砥
名聲施於天下莫不稱賢是為難耳然儒墨皆排擯不
載自秦以前匹夫之俠湮滅不見余甚恨之以余所聞
漢興有朱家田仲王公劇孟郭解之徒雖時扞當世之
文罔然其私義廉潔退讓有足稱者名不虛立士不虛
附至如朋黨宗彊比周設財役貧豪暴侵凌孤弱恣欲
自快游俠亦醜之余悲世俗不察其意而猥以朱家郭
解等令與暴豪之徒同類而共笑之也
滑稽列傳序(司馬遷)
孔子曰六藝於治一也禮以節人樂以發和書以道事
詩以達意易以神化春秋以道義太史公曰天道恢恢
豈不大哉談言微中亦可以解紛
貨殖列傳序(司馬遷)
太史公曰夫神農以前吾不知已至若詩書所述虞夏
以來耳目欲極聲色之好口欲窮芻豢之味身安逸樂
而心誇矜勢能之榮使俗之漸民久矣雖戶說以眇論
終不能化故善者因之其次利道之其次教誨之其次
整齊之最下者與之爭夫山西饒材竹榖纑旄玉石山
東多魚鹽漆絲聲色江南出柟梓薑桂金錫連丹砂犀
瑇瑁珠璣齒革龍門碣石北多馬牛羊旃裘筋角銅鐵
則千里往往山出棋置此其大較也皆中國人民所喜
好謠俗被服飲食奉生送死之具也故待農而食之虞
而出之工而成之商而通之此寧有政教發徵期會哉
人各任其能竭其力以得所欲故物賤之徵貴貴之徵
賤各勸其業樂其事若水之趨下日夜無休時不召而
自來不求而民出之豈非道之所符而自然之驗耶周
書曰農不出則乏其食工不出則乏其事商不出則三
寶絶虞不出則財匱少財匱少而山澤不辟矣此四者
民所衣食之原也原大則饒原小則鮮上則富國下則
富家貧富之道莫之奪予而巧者有餘拙者不足故太
公望封於營丘地潟鹵人民寡於是太公勸其女工極
技巧通魚鹽則人物歸之繦至而輻凑故齊冠帶衣履
天下海岱之間歛袂而往朝焉其後齊中衰管子脩之
設輕重九府則桓公以霸九合諸侯一匡天下而管氏
亦有三歸位在陪臣富於列國之君是以齊富強至於
威宣也故曰倉廪實而知禮節衣食足而知榮辱禮生
於有而廢於無故君子富好行其德小人富以適其力
淵深而魚生之山深而獸往之人富而仁義附焉富者
得勢益彰失勢則客無所之以而不樂夷狄益甚諺曰
千金之子不死於市此非空言也故曰天下熙熙皆為
利來天下攘攘皆為利往夫千乘之王萬家之侯百室
之君尚猶患貧而况匹夫編戶之民乎
太史公自序(司馬遷)
昔在顓頊命南正重以司天北正黎以司地唐虞之際
紹重黎之後使復典之至於夏商故重黎氏世序天地
其在周程伯休甫其後也當周宣王時失其守而為司
馬氏司馬氏世典周史惠襄之間司馬氏去周適晉晉
中軍隨會奔秦而司馬氏入少梁自司馬氏去周適晉
分散或在衞或在趙或在秦其在衞者相中山在趙者
以傳劒論顯蒯瞶其後也在秦者名錯與張儀爭論於
是惠王使錯將伐蜀遂拔因而守之錯孫靳事武安君
白起而少梁更名曰夏陽靳與武安君阬趙長平軍還
而與之俱賜死杜郵葬於華池靳孫昌昌為秦主鐵官
當始皇之時蒯瞶玄孫卬為武信君將而徇朝歌諸侯
之相王王卬於殷漢之伐楚卬歸漢以其地為河内郡
昌生無澤無澤為漢市長無澤生喜喜為五大夫卒皆
葬高門喜生談談為太史公太史公學天官於唐都受
易於楊何習道論於黃子太史公仕於建元元封之間
愍學者之不達其意而師悖乃論六家之要指曰易大
傳曰一致而百慮同歸而殊塗夫陰陽儒墨名法道德
此務為治者也直所從言之異路有省不省耳嘗竊觀
陰陽之術大祥而衆忌諱使人拘而多所畏然其序四
時之大順不可失也儒者慱而寡要勞而少功是以其
事難盡從然其序君臣父子之禮列夫婦長幼之别不
可易也墨者儉而難遵是以其事不可徧循然其彊本
節用不可廢也法家嚴而少恩然其正君臣上下之分
不可改矣名家使人險而善失真然其正名實不可不
察也道家使人精神專一動合無形贍足萬物其為術
也因陰陽之大順采儒墨之善撮名法之要與時遷移
應物變化立俗施事無所不宜指約而易操事少而功
多儒者則不然以為人主天下之儀表也主倡而臣和
主先而臣隨如此則主勞而臣逸至於大道之要去徤
羡絀聦明釋此而任術夫神大用則竭形大勞則敝形
神騷動欲與天地長久非所聞也夫陰陽四時八位十
二度二十四節各有教令順之者昌逆之者不死則亡
未必然也故曰使人拘而多畏夫春生夏長秋收冬蔵
此天道之大經也弗順則無以為天下綱紀故曰四時
之大順不可失也夫儒者以六藝為法六藝經傳以千
萬數累世不能通其學當年不能究其禮故曰慱而寡
要勞而少功若夫列君臣父子之禮序夫婦長幼之别
雖百家弗能易也墨者亦尚堯舜道言其德行曰堂高
三尺土階三等茅茨不翦采椽不刮食土簋啜土刑糲
粱之食藜藿之羹夏日葛衣冬日鹿裘其送死桐棺三
寸舉音不盡其哀教喪禮必以此為萬民之率使天下
法若此則尊卑無别也夫世異時移事業不必同故曰
儉而難遵要曰彊本節用則人給家足之道也此墨子
之所長雖百家弗能廢也法家不别親疎不殊貴賤一
斷於法則親親尊尊之恩絶矣可以行一時之計而不
可長用也故曰嚴而少恩若尊主卑臣明分職不得相
踰越雖百家弗能改也名家苛察繳繞使人不得反其
意專決於名而失人情故曰使人險而善失真若夫控
名責實參伍不失此不可不察也道家無為又曰無不
為其實易行其辭艱知其術以虛無為本以因循為用
無成勢無常形故能究萬物之情不為物先不為物後
故能為萬物主有法無法因時為業有度無度因物與
合故曰聖人不朽時變是守虛者道之常也因者君之
綱也羣臣竝至使各自明也其實中其聲者謂之端實
不中其聲者謂之窽窽言不聽姦乃不生賢不肖自分
白黑乃形在所欲用耳何事不成乃合大道混混冥冥
光燿天下復反無名凡人所生者神也所託者形也神
大用則竭形大勞則敝形神離則死死者不可復生離
者不可復反故聖人重之由是觀之神者生之本也形
者生之具也不先定其神而曰我有以治天下何由哉
太史公既掌天官不治民有子曰遷遷生龍門耕牧河
山之陽年十歲則誦古文二十而南遊江淮上會稽探
禹穴闚九疑浮於沅湘北涉汶泗講業齊魯之都觀孔
子之遺風鄉射鄒嶧戹困鄱薛彭城過梁楚以歸於是
遷仕為郎中奉使西征巴蜀以南南略卭笮昆明還報
命是歲天子始建漢家之封而太史公留滯周南不得
與從事故發憤且卒而子遷適使反見父於河洛之間
太史公執遷手而泣曰余先周室之太史也自上世嘗
顯功名於虞夏典天官事後世中衰絶於予乎汝復為
太史則續吾祖矣今天子接千歲之統封泰山而余不
得從行是命也夫命也夫余死汝必為太史為太史無
忘吾所欲論著矣且夫孝始於事親中於事君終於立
身楊名於後世以顯父母此孝之大者夫天下稱誦周
公言其能論歌文武之德宣周邵之風達太王王季之
思慮爰及公劉以尊后稷也幽厲之後王道缺禮樂衰
孔子修舊起廢論詩書作春秋則學者至今則之自獲
麟以來四百餘歲而諸侯相兼史記放絶今漢興海内
一統明主賢君忠臣死義之士余為太史而弗論載廢
天下之史文余甚懼焉汝其念哉遷俯首流涕曰小子
不敏請悉論先人所次舊聞弗敢闕卒三歲而遷為太
史令紬史記石室金匱之書五年而當太初元年十一
月甲子朔旦冬至天歷始改建於明堂諸神受紀太史
公曰先人有言自周公卒五百歲而有孔子孔子卒後
至於今五百歲有能紹明世正易傳繼春秋本詩書禮
樂之際意在斯乎意在斯乎小子何敢讓焉上大夫壺
遂曰昔孔子何為而作春秋哉太史公曰余聞董生曰
周道衰廢孔子為魯司寇諸侯害之大夫壅之孔子知
言之不用道之不行也是非二百四十二年之中以為
天下儀表貶天子退諸侯討大夫以達王事而已矣子
曰我欲載之空言不如見之於行事之深切著明也夫
春秋上明三王之道下辨人事之紀别嫌疑明是非定
猶豫善善惡惡賢賢賤不肖存亡國繼絶世補敝起廢
王道之大者也易著天地陰陽四時五行故長於變禮
經紀人倫故長於行書紀先王之事故長於政詩紀山
川谿谷禽獸草木牝牡雌雄故長於風樂樂所以立故
長於和春秋辨是非故長於治人是故禮以節人樂以
發和書以道事詩以達意易以道化春秋以道義撥亂
世反之正莫近於春秋春秋文成數萬其指數千萬物
之散聚皆在春秋春秋之中弑君三十六亡國五十二
諸侯奔走不得保其社稷者不可勝數察其所以皆失
其本已故易曰失之毫釐差以千里故曰臣弑君子弑
父非一旦一夕之故也其漸久矣故有國者不可以不
知春秋前有䜛而弗見後有賊而不知為人臣者不可
以不知春秋守經事而不知其宜遭變事而不知其權
為人君父而不通於春秋之義者必蒙首惡之名為人
臣子而不通於春秋之義者必䧟簒弑之誅死罪之名
其實皆以為善為之不知其義被之空言而不敢辭夫
不通禮義之旨至於君不君臣不臣父不父子不子君
不君則犯臣不臣則誅父不父則無道子不子則不孝
此四行者天下之大過也以天下之大過予之則受而
弗敢辭故春秋者禮義之大宗也夫禮禁未然之前法
施已然之後法之所為用者易見而禮之所為禁者難
知壺遂曰孔子之時上無明君下不得任用故作春秋
垂空文以斷禮義當一王之法今夫子上遇明天子下
得守職萬事既具咸各序其宜夫子所論欲以何名太
史公曰唯唯否否不然余聞之先人曰伏羲至純厚作
易八卦堯舜之盛尚書載之禮樂作焉湯武之隆詩人
歌之春秋采善貶惡推三代之德襃周室非獨刺譏而
已也漢興以來至明天子獲符瑞封禪改正朔易服色
受命於穆清澤流罔極海外殊俗重譯欵塞請來獻見
者不可勝道臣下百官力誦聖德猶不能宣盡其意且
士賢能而不用有國者之恥主上明聖而德不布聞有
司之過也且余嘗掌其官廢明聖盛德不載滅功臣世
家賢大夫之業不述墮先人所言罪莫大焉余所謂述
故事整齊其世傳非所謂作也而君比之於春秋謬矣
於是論次其文七年而太史公遭李陵之禍幽於縲紲
乃喟然而嘆曰是余之罪也夫是余之罪也夫身毁不
用矣退而深惟曰夫詩書隠約者欲遂其志之思也昔
西伯拘羑里演周易孔子戹陳蔡作春秋屈原放逐著
離騷左丘失明厥有國語孫子臏脚而論兵法不韋遷
蜀世傳吕覽韓非囚秦說難孤憤詩三百篇大抵聖賢
發憤之所為作也此人皆意有所欝結不得通其道也
故述往事思來者於是卒述陶唐以來至於麟止自黃
帝始
維昔黃帝法天則地四聖遵序各成法度唐堯遜位虞
舜不台厥美帝功萬世載之作五帝本紀第一
維禹之功九州攸同光唐虞際德流苖裔夏桀淫驕乃
放鳴條作夏本紀第二
維契作商爰及成湯太甲居桐德盛阿衡武丁得說乃
稱高宗帝辛湛湎諸侯不享作殷本紀第三
維棄作稷德盛西伯武王牧野實撫天下幽厲昏亂既
喪酆鎬陵遲至赧洛邑不祀作周本紀第四
維秦之先伯翳佐禹穆公思義悼豪之旅以人為殉詩
歌黃鳥昭襄業帝作秦本紀第五
始皇既立並兼六國銷鋒鑄鐻維偃干革尊號稱帝矜
武任力二世受運子嬰降虜作始皇本紀第六
秦失其道豪傑並擾項梁業之子羽接之殺慶救趙諸
侯立之誅嬰背懷天下非之作項羽本紀第七
子羽暴虐漢行功德憤發蜀漢還定三秦誅籍業帝天
下惟寧改制易俗作高祖本紀第八
惠之早霣諸吕不台崇彊禄産諸侯謀之殺隠幽友大
臣洞疑遂及宗禍作吕太后本紀第九
漢既初興繼嗣不明迎王踐祚天下歸心蠲除肉刑開
通關梁廣恩慱施厥稱太宗作孝文本紀第十
諸侯驕恣吳首為亂京師行誅七國伏辜天下翕然大
安殷富作孝景本紀第十一
漢興五世隆在建元外攘夷狄内脩法度建封禪改正
朔易服色作今上本紀第十二
維三代尚矣年紀不可考蓋取之譜牒舊聞本于兹於
是略推作三代世表第一
幽厲之後周室衰微諸侯專政春秋有所不紀而譜牒
經略五霸更盛衰欲睹周世相先後之意作十二諸侯
年表第二
春秋之後陪臣秉政彊國相王以至于秦卒并諸夏滅
封地擅其號作六國年表第三
秦既暴虐楚人發難項氏遂亂漢乃扶義征伐八年之
間天下三擅事繁變衆故詳著秦楚之際月表第四
漢興以來至於太初百年諸侯廢立分削譜紀不明有
司靡踵彊弱之原云以世作漢興以來諸侯年表第五
維高祖元功輔臣股肱剖符而爵澤流苖裔忘其昭穆
或殺身殞國作高祖功臣侯者年表第六
惠景之間維申功臣宗屬爵邑作惠景間侯者年表第
七
北討彊胡南誅勁越征伐夷蠻武功爰列作建元以來
侯者年表第八
諸侯既彊七國為從子弟衆多無封爵邑推恩行義其
勢銷弱德歸京師作王子侯者年表第九
國有賢相良將民之師表也維見漢興以來將相名臣
年表賢者紀其治不賢者彰其事作漢興以來將相名
臣年表第十
維三代之禮所損益各殊務然要以近情性通王道故
禮因人質為之節文略恊古今之變作禮書第一
樂者所以移風易俗也自雅頌聲興則已好鄭衞之音
鄭衞之音所從來久矣人情之所感遠俗則懷比樂書
以述來古作樂書第二
非兵不彊非德不昌黃帝湯武以興桀紂二世以崩可
不慎歟司馬法所從來尚矣太公孫吳王子能紹而明
之切近世極人變作律書第三
律居陰而治陽歷居陽而治陰律歷更相治間不容翲
忽五家之文怫異維太初之元論作歷書第四
星氣之書多雜禨祥不經推其文考其應不殊比集論
其行事驗於軌度以次作天官書第五
受命而王封禪之符罕用用則萬靈罔不禋祀追本諸
神名山大川禮作封禪書第六
維禹浚川九州攸寧爰及宣防决瀆通溝作河渠書第
七
維幣之行以通農商其極則玩巧并兼兹殖争於機利
去本趨末作平準書以觀事變第八
太伯避歴江蠻是適文武攸興古公王跡闔廬殺僚賓
服荆楚夫差克齊子胥鴟夷信嚭親越吳國既滅嘉伯
之讓作吳世家第一
申吕肖矣尚父側微卒歸西伯文武是師功冠羣公繆
權于幽番番黃髮爰饗營丘不背柯盟桓公以昌九合
諸侯霸功顯彰田闞爭寵姜姓解亡嘉父之謀作齊太
公世家第二
依之違之周公綏之憤發文德天下和之輔翼成王諸
侯宗周隠桓之際是獨何哉三桓爭彊魯乃不昌嘉旦
金縢作周公世家第三
武王克紂天下未恊而崩成王既幼管蔡疑之淮夷叛
之於是召公率德安集王室以寧東土燕易之禪乃成
禍亂嘉甘棠之詩作燕世家第四
管蔡相武庚將寧舊商及旦攝政二叔不饗殺鮮放度
周公為盟太任十子周以宗彊嘉仲悔過作管蔡世家
第五
王後不絶舜禹是說維德休明苖裔蒙烈百世享祀爰
及陳杞楚實滅之齊田既起舜何人哉作陳杞世家第
六
牧殷餘民叔封始邑申以商亂酒材是告及朔之生衞
傾不寧南子惡蒯瞶子父易名周德卑微戰國既彊衞
以小弱角獨後亡嘉彼康誥作衞世家第七
嗟箕子乎嗟箕子乎正言不用乃反為奴武庚既死周
封微子襄公傷於泓君子孰稱景公謙德熒惑退行剔
成暴虐宋乃滅亡嘉微子問太師作宋世家第八
武王既崩叔虞邑唐君子譏名卒滅武公驪姬之愛亂
者五世重耳不得意乃能成霸六卿專權晉國以耗嘉
文公錫珪鬯作晉世家第九
重黎業之吳回接之殷之季世粥子牒之周用熊繹熊
渠是續莊王之賢乃復國陳既赦鄭伯班師華元懷王
客死蘭咎屈原好諛信䜛楚并於秦嘉莊王之義作楚
世家第十
少康之子實賓南海文身斷髮黿鱓與處既守封禺奉
禹之祀勾踐困彼乃用種蠡嘉勾踐夷蠻能修其德滅
彊吳以尊周室作越王勾踐世家第十一
桓公之東太史是庸及侵周禾王人是議祭仲要盟鄭
久不昌子産之仁紹世稱賢三晉侵伐鄭納於韓嘉厲
公納惠王作鄭世家第十二
維驥騄耳乃章造父趙夙事獻衰續厥緒佐文尊王卒
為晉輔襄子困辱乃禽智伯主父生縳餓死探爵王遷
辟淫良將是斥嘉鞅討周亂作趙世家第十三
畢萬爵魏卜人知之及絳戮干戎翟和之文侯慕義子
夏師之惠王自矜齊秦攻之既疑信陵諸侯罷之卒亡
大梁王假厮之嘉武佐晉文申霸道作魏世家第十四
韓厥陰德趙武攸興紹絶立廢晉人宗之昭侯顯列申
子庸之疑非不信秦人襲之嘉厥輔晉匡周天子之賦
作韓世家第十五
完子避難適齊為援陰施五世齊人歌之成子得政田
和為侯王建動心乃遷於共嘉威宣能撥濁世而獨宗
周作田敬仲完世家第十六
周室既衰諸侯恣行仲尼悼禮廢樂崩追修經術以達
王道匡亂世反之於正見其文辭為天下制儀法垂六
藝之統紀於後世作孔子世家第十七
桀紂失其道而湯武作周失其道而春秋作秦失其政
而陳涉發迹諸侯作難風起雲蒸卒亡秦族天下之端
自涉發難作陳涉世家第十八
成臯之臺薄氏始基絀意適代厥崇諸竇栗姬偩貴王
氏乃遂陳后太驕卒尊子夫嘉夫德若斯作外戚世家
第十九
漢既譎謀禽信於陳越荆剽輕乃封弟交為楚王爰都
彭城以彊淮泗為漢宗藩戊溺於邪禮復紹之嘉游輔
祖作楚元王世家第二十
維祖師旅劉賈是與為布所襲喪其荆吳營陵激吕乃
王瑯琊怵午信齊往而不歸遂西入關遭立孝文獲復
王燕天下未集賈澤以族為漢藩輔作荆燕世家第二
十一
天下已平親屬既寡悼惠先壯實鎮東土哀王擅興發
怒諸吕駟鈞暴戾京師弗許厲之内淫禍成主父嘉肥
股肱作齊悼惠王世家第二十二
楚人圍我滎陽相守三年蕭何填撫山西推計踵兵給
糧食不絶使百姓愛漢不樂為楚作蕭相國世家第二
十三
與信定魏破趙拔齊遂弱楚人續何相國不變不革黎
庶攸寧嘉參不伐功矜能作曹相國世家第二十四
運籌帷幄之中制勝於無形子房計謀其事無知名無
勇功圖難於易為大於細作留侯世家第二十五
六奇既用諸侯賓從於漢吕氏之事平為本謀終安宗
廟定社稷作陳丞相世家第二十六
諸吕為從謀弱京師而勃反經合於權吳楚之兵亞夫
駐於昌邑以戹齊趙而出委以梁作絳侯世家第二十
七
七國叛逆藩屏京師唯梁為扞偩愛矜功幾獲於禍嘉
其能距吳楚作梁孝王世家第二十八
五宗既王親屬恊和諸侯大小為藩爰得其宜僭擬之
事稍衰貶矣作五宗世家第二十九
三子之王文辭可觀作三王世家第三十
末世爭利維彼奔義讓國餓死天下稱之作伯夷列傳
第一
晏子儉矣夷吾則奢齊桓以霸景公以治作管晏列傳
第二
李耳無為自化清淨自正韓非揣事情循勢理作老子
韓非列傳第三
自古王者而有司馬法穰苴能申明之作司馬穰苴列
傳第四
非信廉仁勇不能傳兵論劍與道同符内可以治身外
可以應變君子比德焉作孫子吳起列傳第五
維建遇䜛爰及子奢尚既匡父伍員奔吳作伍子胥列
傳第六
孔氏述文弟子興業咸為師傅崇仁厲義作仲尼弟子
列傳第七
鞅去衞適秦能明其術彊霸孝公後世遵其法作商君
列傳第八
天下患衡秦毋饜而蘇子能存諸侯約從以抑貪彊作
蘇秦列傳第九
六國既從親而張儀能明其說復散解諸侯作張儀列
傳第十
秦所以東攘雄諸侯樗里甘茂之策作樗里甘茂列傳
第十一
苞河山圍大梁使諸侯歛手而事秦者魏冉之功作穰
侯列傳第十二
南拔鄢郢北摧長平遂圍邯鄲武安為率破荆滅趙王
翦之計作白起王翦列傳第十三
獵儒墨之遺文明禮義之統紀絶惠王利端列往世興
衰作孟子荀卿列傳第十四
好客喜士士歸於薛為齊扞楚魏作孟嘗君列傳第十
五
爭馮亭以權如楚以救邯鄲之圍使其君復稱於諸侯
作平原君虞卿列傳第十六
能以富貴下貧賤賢能絀於不肖唯信陵君為能行之
作魏公子列傳第十七
以身徇君遂脱彊秦使馳說之士南鄉走楚者黃歇之
義作春申君列傳第十八
能忍訽於魏齊而信威於彊秦推賢讓位二子有之作
范雎蔡澤列傳第十九
率行其謀連五國兵為弱燕報彊齊之讎雪其先君之
恥作樂毅列傳第二十
能信意彊秦而屈體廉子用徇其君俱重於諸侯作廉
頗藺相如列傳第二十一
湣王既失臨淄而奔莒唯田單用即墨破走騎劫遂存
齊社稷作田單列傳第二十二
能設詭說解患於圍城輕爵祿樂肆志作魯仲連鄒陽
列傳第二十三
作辭以諷諫連類以爭義離騷有之作屈原賈生列傳
第二十四
結子楚親使諸侯之士斐然爭入事秦作吕不韋列傳
第二十五
曹子匕首魯獲其田齊明其信豫讓義不為二心作刺
客列傳第二十六
能明其畫因時推秦遂得意於海内斯為謀首作李斯
列傳第二十七
為秦開地益衆北靡匈奴據河為塞因山為固建榆中
作蒙恬列傳第二十八
填趙塞常山以廣河内弱楚權明漢王之信於天下作
張耳陳餘列傳第二十九
收西河上黨之兵從至彭城越之侵掠梁地以苦項羽
作魏豹彭越列傳第三十
以淮南叛楚歸漢漢用得大司馬殷卒破子羽於垓下
作黔布列傳第三十一
楚人廹我京索而信拔魏趙定燕齊使漢三分天下有
其二以滅項籍作淮陰侯列傳第三十二
楚漢相距鞏洛而韓信為填潁川盧綰絶籍糧餉作韓
王信盧綰列傳第三十三
諸侯畔項王唯齊連子羽城陽漢得以間遂入彭城作
田儋列傳第三十四
攻城野戰獲功歸報噲商有力焉非獨鞭策又與之脱
難作樊酈列傳第三十五
漢既初定文理未明蒼為主計整齊度量序律歷作張
丞相列傳第三十六
結言通使約懷諸侯諸侯咸親歸漢為藩輔作酈生陸
賈列傳第三十七
欲詳知秦楚之事維周緤常從高祖平定諸侯作傅靳
蒯成列傳第三十八
徙彊族都關中和約匈奴明朝廷禮次宗廟儀法作劉
敬叔孫通列傳第三十九
能摧剛作柔卒為列臣欒公不劫於勢而倍死作季布
欒布列傳第四十
敢犯顔色以達主義不顧其身為國家樹長畫作袁盎
鼂錯列傳第四十一
守法不失大理言古賢人增主之明作張釋之馮唐列
傳第四十二
敦厚慈孝訥於言敏於行務在鞠躬君子長者作萬石
張叔列傳第四十三
守節切直義足以言廉行足以厲賢任重權不可以非
理撓作田叔列傳第四十四
扁鵲言醫為方者宗守數精明後世修序弗能易也而
倉公可謂近之矣作扁鵲倉公列傳第四十五
維仲之省厥濞王吳遭漢初定以填撫江淮之間作吳
王濞列傳第四十六
吳楚為亂宗屬唯嬰賢而喜士士鄉之率師抗山東滎
陽作魏其武安列傳第四十七
智足以應近世之變寬足用得人作韓長孺列傳第四
十八
勇於當敵仁愛士卒號令不煩師徒鄉之作李將軍列
傳第四十九
自三代以來匈奴常為中國患害欲知彊弱之時設偹
征討作匈奴列傳第五十
直曲塞廣河南破祁連通西國靡北胡作衞將軍驃騎
列傳第五十一
大臣宗室以侈靡相高唯弘用節衣食為百吏先作平
津侯列傳第五十二
漢既平中國而佗能集楊越以保南藩納貢職作南越
列傳第五十三
吳之叛逆甌人斬濞葆守封禺為臣作東越列傳第五
十四
燕丹散亂遼間滿收其亡民厥聚海東以集真藩葆塞
為外臣作朝鮮列傳第五十五
唐蒙使略通夜郎而邛笮之君請為内臣受吏作西南
夷列傳第五十六
子虛之事大人賦說靡麗多誇然其指風諫歸於無為
作司馬相如列傳第五十七
黥布叛逆子長國之以填江淮之南安剽楚庶民作淮
南衡山列傳第五十八
奉法循理之吏不伐功矜能百姓無稱亦無過行作循
吏列傳第五十九
正衣冠立於朝廷而羣臣莫敢言浮說長孺矜焉好薦
人稱長者壯有溉作汲鄭列傳第六十
自孔子卒京師莫崇庠序唯建元元狩之間文辭粲如
也作儒林列傳第六十一
民倍本多巧姦軌弄法善人不能化唯一切嚴削為能
齊之作酷吏列傳第六十二
漢既通使大夏而西極遠蠻引領内鄉欲觀中國作大
宛列傳第六十三
救人於戹振人不贍仁者有乎不既信不倍言義者有
取焉作游俠列傳第六十四
夫事人君能說主耳目和主顔色而獲親近非獨色愛
能亦各有所長作佞幸列傳第六十五
不流世俗不爭勢利上下無所凝滯人莫之害以道之
用作滑稽列傳第六十六
齊楚秦趙為日者各有俗所用欲循觀其大旨作日者
列傳第六十七
三王不同龜四夷各異卜然各以决吉凶略闚其要作
龜策列傳第六十八
布衣匹夫之人不害於政不妨百姓取與以時而息財
富智者有采焉作貨殖列傳第六十九
維我漢繼五帝末流接三代統業周道廢秦撥去古文
焚滅詩書故明堂石室金匱玉版圖籍散亂於是漢興
蕭何次律令韓信申軍法張蒼為章程叔孫通定禮儀
則文學彬彬稍進詩書往往間出矣自曹參薦蓋公言
黃老而賈生晁錯明申商公孫弘以儒顯百年之間天
下遺文古事靡不畢集太史公太史公仍父子相續纂
其職曰於戲余維先人嘗掌斯事顯於唐虞至於周復
典之故司馬氏世主天官至於余乎欽念哉欽念哉罔
羅天下放失舊聞王迹所興原始察終見盛觀衰論考
之行事略推三代錄秦漢上記軒轅下至于兹著十二
本紀既科條之矣並時異世年差不明作十表禮樂損
益律歷改易兵權山川鬼神天人之際承敝通變作八
書二十八宿環北辰三十輻共一轂運行無窮輔拂股
肱之臣配焉忠信行道以奉主上作三十世家扶義俶
儻不令已失時立功名於天下作七十列傳凡百三十篇
五十二萬六千五百字為太史公書序略以拾遺補藝
成一家之言厥恊六經異傳整齊百家雜語蔵之名山
副在京師俟後世聖人君子第七十
太史公曰余述歴黃帝以來至太初而訖百三十篇
文章辨體彙選卷二百八十三
