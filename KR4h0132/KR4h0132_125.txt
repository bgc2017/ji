文章辨體彙選卷一百二十五
明賀復徵編
表一(以下俱古體)
吳訥曰按韻書表明也標也標著事緒使之明白以
告乎上也三代以前謂之敷奏秦改爲表漢因之竊
嘗考之漢晉皆尚散文蓋用陳達情事若孔明前後
出師令伯陳情之類是也唐宋以後多尚四六其用
則有慶賀有辭免有陳謝有進書有貢物所用既殊
則其辭亦各異焉西山云表中眼目全在破題要見
盡題意又忌太露貼題目處須字字精確若汎濫不
切可以移用便不爲工矣大抵表文以簡㓗精緻爲
先用事忌深僻造語忌纖巧鋪叙忌繁冗是編所錄
一以時代爲先後讀者詳之則體制亦有以得之矣
復徵曰按表有三體分而别之一曰古體二曰唐
體三曰宋體學者宜有以考云
上銅馬式表(漢馬援)
夫行天莫如龍行地莫如馬馬者甲兵之本國之大用
安寧則以别尊卑之序有變則以濟遠近之難昔有騏
驥一日千里伯樂見之昭然不惑近世有西河子輿亦
明相法子輿傳西河儀長孺長孺傳茂陵丁君都君都
傳成紀楊子阿臣援嘗師事子阿受相馬骨法考之於
行事輙有效驗臣愚以爲傳聞不如親見視景不如察
形今欲形之於生馬則骨法難備具又不可傳之於後
孝武皇帝時善相馬者東門京鑄作銅馬法獻之有詔
立馬於魯班門外則更名魯班門曰金馬門臣謹依儀
氏䩭中帛氏口齒謝氏脣鬐丁氏身中備此數家骨
相以爲法
爲第五倫薦謝夷吾表(班固)
夷吾才兼四科行包九德奉法智察有召公之風居儉
履約紹公儀之操雖密勿在公身出心隠不徇名以求
譽不馳騖以要寵誠社稷之蓍龜大漢之甍棟宜當拔
擢使登鼎司願乞骸骨更授夷吾
薦皇甫規表(蔡邕)
臣聞唐虞以師師成熙周文以濟濟爲寧區區之楚猶
用賢臣爲寳衛多君子季札知其不危由此言之忠臣
賢士國家之元龜社稷之楨固也昔孝文愠匈奴之生
事思李牧於前代孝宣忿奸邪之不散舉張敞於亡命
况在於當時謙虚爲罪而可遺棄臣伏見護羌校尉皇
甫規少明經術道爲儒宗修身力行忠亮闡著出處抱
義皦然不汚藏器林藪之中以辭徵召之寵先帝嘉之
羣公歸德盗發東岳莫能攖討即起家拜爲太山太守
屠斬桀黠綏撫煢弱青兖之郊迄用康乂自是以來方
外有事戎狄猾華進簡前勲連見委任仗節舉麾威靈
盛行演化凶悍使爲慤愿愛財省穡每有餘資養士御
衆悦以忘死論其武勞則漢室之干城課其文德則皇
家之腹心誠宜試用以廣振鷺西廱之美臣以頑愚忝
汚顯列輙流汗墨不堪之責不勝區區執心所見越職
瞽言罪當殊死唯陛下留神省察臣邕頓首頓首
薦禰衡表(孔融)
臣聞洪水横流帝思俾乂旁求四方以招賢俊昔世宗
繼統將弘祖業疇咨熙載羣士響臻陛下睿聖纂承基
緒遭遇厄運勞謙日仄惟岳降神異人並出竊見處士
平原禰衡年二十四字正平淑質貞亮英才卓躒初涉
藝文升堂覩奥目所一見輙誦於口耳所暫聞不忘於
心性與道合思若有神弘羊潛計安世默識以衡凖之
誠不足怪忠果正直志懷霜雪見善若驚疾惡若讎任
座抗行史魚厲節殆無以過也鷙鳥累百不如一鶚使
衡立朝必有可觀飛辯騁辭溢氣坌涌觧疑釋結臨敵
有餘昔賈誼求試屬國詭係單于終軍欲以長纓牽致
勁越弱冠慷慨前代美之近日路粹嚴象亦用異才擢
拜臺郎衡宜與爲比如得龍躍天衢振翼雲漢揚聲紫
微垂光虹蜺足以昭近署之多士增四門之穆穆鈞天
廣樂必有竒麗之觀帝室皇居必畜非常之寳若衡等
軰不可多得激楚陽阿至妙之容掌伎者之所貪飛兔
騕䮍絶足奔放良樂之所急也臣等區區敢不以聞陛
下篤慎取士必須效試乞令衡以褐衣召見必無可觀
采臣等受面欺之罪
上漢帝表(劉備)
臣以具臣之才荷上將之任董督三軍奉辭於外不能
掃除寇難靖匡王室久使陛下聖教陵遲六合之内否
而未泰惟憂反側疢如疾首曩者董卓造爲亂階自是
之後羣凶縱横殘剥海内賴陛下聖德威靈人臣同應
或忠義奮討或上天降罰暴逆並殪以漸冰消惟獨曹
操久未梟除侵擅國權恣心極亂臣昔與車騎將軍董
承圖謀討操機事不密承見陷害臣播越失據忠義不
果遂得使操窮兇極逆主后戮殺皇子鴆害雖紏合同
盟念在奮力懦弱不武歷年未效常恐殞没孤負國恩
寤寐永嘆夕惕若厲今臣羣僚以爲在昔虞書敦叙九
族庶明勵翼五帝損益此道不廢周監二代並建諸姬
實賴晉鄭夾輔之福高祖龍興尊王子弟大啓九國卒
斬諸吕以安大宗今操惡直醜正實繁有徒包藏禍心
簒盗已顯既宗室微弱帝族無位斟酌古式依假權宜
上臣大司馬漢中王臣伏自三省受國厚恩荷任一方
陳力未效所獲已過不宜復忝高位以重罪謗羣寮見
逼廹臣以義臣退惟寇賊不梟國難未已宗廟傾危社
稷將墜成臣憂責碎首之負若應權通變以寧靖聖朝雖
赴水火所不得辭敢慮常宜以防後悔輙順衆議拜受
印璽以崇國威仰惟爵號位高寵厚俯思報效憂深責
重驚怖累息如臨於谷盡力輸誠奬厲六師率齊羣義
應天順時撲討兇逆以寧社稷以報萬分謹拜章因驛
上還所假左將軍宜城亭侯印綬
克黃祖表(孫策)
臣討黃祖以十二月八日到祖所屯沙羡縣劉表遣將
助祖並來趣臣臣以十一日平旦部所領江夏太守行
建威中郎將周瑜領桂陽太守行征虜中郎將吕範領
零陵太守行蕩寇中郎將程普行奉業校尉孫權行先
登校尉韓當行武鋒校尉黃蓋等同時俱進身跨馬櫟
陳手擊急鼔以齊戰勢吏士奮激踴躍百倍心精意果
各競用命越渡重壍迅疾若飛火放上風兵激烟下弓
弩並發流矢雨集日如辰時祖乃潰爛鋒刃所截猋火
所焚前無生寇惟祖迸走獲其妻息男女七人斬虎狼
韓晞已下二萬餘級其赴水溺者一萬餘口船六千餘
艘財物山積雖表未禽祖宿狡猾爲表腹心出作爪牙
表之鴟張以祖氣息而祖家屬部曲掃地無餘表孤特
之虜成鬼行尸誠皆聖朝神武遠振臣討有罪得效微
勤
荀彧功表(魏曹操)
昔袁紹作逆連兵官渡時衆寡糧單圖欲還許尚書令
彧深建宜往之便遠恢進討之略起發臣心革易愚慮
堅營固守徼其軍實遂摧撲大寇濟危以安紹既破敗
臣糧亦盡將舍河北之規改就荆南之策彧復備陳得
失用移臣議故得反旆冀土克平四州向使臣退軍官
渡紹必鼓行而前敵人懷利以自奮臣衆怯沮以喪氣
有必敗之形無克捷之埶後若南征劉表委棄兖豫饑
軍深入踰越江沔利既難要將失本據而彧建二策以
亡爲存以禍爲福謀殊功異臣所不及是故先帝貴指
縱之功薄搏獲之賞古人尚帷幄之規下攻拔之力原
其績效足享高爵而海内未諭其狀所受不侔其功臣
誠惜之乞重平議增疇戶邑
褒郭嘉表(曹操)
臣聞褒忠寵賢未必當身念功惟績恩隆後嗣是以楚
崇孫叔顯封厥子岑彭既没爵及支庶故軍祭酒郭嘉
忠良淵淑體通性達每有大議發言盈庭執中處理動
無遺策自在軍旅十有餘年行同騎乘坐共幄席東禽
吕布西取眭固斬袁譚之首平朔土之衆踰越險阻盪
定烏丸震威遼東以梟袁尚雖假天威易爲指麾至於
臨敵發揚誓命凶逆克殄勲實由嘉方將表顯短命早
終上爲朝廷悼惜良臣下自毒恨喪失竒佐宜追贈嘉
封并前千戶褒亡爲存厚往勸來也
文章辨體彙選卷一百二十五
