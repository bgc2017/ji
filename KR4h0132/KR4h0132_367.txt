文章辨體彙選卷三百六十七
明賀復徵編
題四
題司馬温公手帖後(明宋濂)
右司馬温公與范忠宣書一通藏楚郡龍雲從家雲從
間請題其後濂聞哲宗初立崇慶太后同聽政起公知
陳州過闕留為門下侍郎忠宣亦從慶州召還為右諫
議大夫俄遷給事中此書正此時所遺其殆元豐乙丑
之冬或元祐丙寅之春乎夫公自熙寧辛亥居洛再任
留司御史臺四任提舉崇福官至是始司政柄故書中
有閒居十五年之言公年蓋已六十有七新法方盛行
小人附和者衆公度不可止遂絶口不言事故又有更
求一任散官守候七十即如禮致事之言當是時章惇
蔡確黃履邢恕等蛇蟠蚓結牢不可解公新自外至孑
然獨立故又有如一黃葉在秋風中幾何而不危墜之
言公之志為可悲矣然公與忠宣素相知其居洛日忠
宣方丐罷齊州之政判東京留臺乃同為真率會則其
志同道合固非一日之故熙寧之法又皆共怒其為害
而其設施或不同者忠宣則欲去其泰甚公則欲鋤去
而絶其本根雖書有隨時示諭勿復形迹之請二賢之
見猝有未易合者豈天未欲平治天下故使之然與公
遣此書後僅及數月且觀化冥冥之中忠宣繼公為左
僕射務以博大開上心中篤革士風四海方翹首望治
曾未幾何穎昌之命亦遽下矣不亦重可悲夫閱此帖
者當知治亂之機所係初不可以尋常簡牘視之也
題天台三節婦傳後(宋濂)
予修元史時天台以三節婦之狀來請上命他史官具
藁親加删定類入列女傳中奉詔刻梓行世先是會稽
楊廉夫為之作傳其事頗多於史官蓋國史當略私傳
宜詳其法則然也近與台士游嘗詢之則廉夫所載猶
有闕遺者因摭其言補之杜思綗娶沈沈生三女及子
勤而死繼室宗媛秘書丞陶誼女兄也生一女思綗亦
亡宗媛棄膏沐弗御上奉七十之姑獲其驩心下視沈
之子不翅親育十八年間悉畢其婚姻歲丁未九月壬
寅台城陷火燄燭天宗媛護姑柩不忍他適為兵所縶
驅之行宗媛不從兵怒剚刅於頸深入二寸餘不見血
而没瀕死無他言惟念勤不置曰勤苟不存吾尚何望
哉宗媛妹宗婉歸周本亦同日死於水誼婦王淑見事
急抱其子名長已者屬傅姆曰持以歸其父長已存吾
不死矣乃披髮亂走明日事定求之不得淑見夢媵人
曰吾義不辱身赴南鄉杜氏井死矣所懷簮珥亦投其
中可聞漢生知之漢生其夫字也媵人以告黎明覓之
皆在焉實十月乙巳也然人之受刅無血者宗媛則以
之淑雖死其精靈猶能動物不亂是知貞節之人其超
絶誠與常人殊薦紳家相訾嗸者輒斥曰女子婦人女
子婦人猶有是嗚乎
題伊尹古像卷後(宋濂)
余嘗觀孫季昭示兒編其言書所載伊尹放太甲于桐
放當作教以其篆文相近故譌耳其論甚偉句曲外史
張天雨能取其說書於伊尹古像之後誠知言者哉雖
然汲塜竹書所載又何其與此異也
題天台陳獻肅公行狀後(宋濂)
濂過濠梁天台王公完出考亭朱子所撰陳獻肅公良
翰行狀徵濂題識朱子之文古今共尊何敢贊一辭若
公事行或有闕遺亦學者之不可不知也按宋孝宗實
錄云乾道五年十二月樞密都承旨張說奏請置酒延
諸侍從上許之說退約客獨兵部侍郎陳良翰不至說
殊不平上遣中使賜以上尊珍膳說因附奏臣奉旨集
客而良翰不至是違聖意也已而上命再賜說復附奏
良翰迄不肯來夜漏將上忽報中批陳良翰除諫議大
夫坐客皆愕然此與唐玄宗時宋璟却王毛仲事正類
非有剛直之操者孰能與於斯哉夫自姦檜主和議而
史浩湯思退繼之牢不可破孝宗恢復之志雖上通於
天終莫之遂不主和者惟張浚胡銓張闡張震及公等
數人而已公平生大節此最彰著故朱子特詳列之而
舍鉅說細行亦紀事之體當然耳然而朱子修通鑑綱
目璟之事何嘗不載况孝宗之知人賢於玄宗遠甚亦
法所合書豈當時弗知耶抑偶忘耶實錄舊藏元之内
府苹命後竟不知所在狀中既不收修宋史者復失於
采輯周公謹紀孝宗聖政雖曰具錄又誤指為同時從
官陳良祐事濂恐後人無所考焉特為補闕授諸公完
使藏焉公完字繼遠公之七世孫今出後王氏云
題余廷心篆書後(宋濂)
右四大篆豳國忠宣公余闕為浦陽戴君叔能書至正
九年公持使者節來鎮浙部濂偕叔能往見公奬勵甚
至具各書亝扁為贈公去浙後江南大亂荆楚之域皆
為偽漢陳友諒所據公時以江南行省右丞分治安慶
安慶前後皆盗區公獨守六年小大二百餘戰未嘗敗
北不幸糧絶城陷公遂赴水死君子稱其大節與日月
争光信哉公文與詩皆超逸絶倫書亦清勁與人相類
然其忠義之氣可以愳亂賊清惡厲天地因之以位君
臣藉之以定斯豈細故雖所書不工猶當傳之萬世况
能臻其妙者乎此紙所在定有神物呵護見者當如張
中丞之詩段太尉之笏聳然起敬不可徒以翰墨視之
公唐兀氏余闕其名也字廷心一字天心元統元年進
士世居武威今為合肥人
題文履善手帖後(宋濂)
右少保文信公手帖知贑州日六月所發公自為賈師
憲所忌咸淳壬午即援錢若水例上休致之請明年癸
酉紹陵特起公提點河南刑獄又明年甲戌改知贑州
公年始三十有九爾守贑僅逾年當德祐乙亥之秋即
帥勤王之師來赴臨安所謂六月正甲戌之六月也後
一年丙子宋亡又二年戊寅公在朝為王惟義所執又
四年壬午公以忠死于燕則國朝至元十九年也距作
此帖時蓋九閱寒暑矣丙申春客有以悦生堂蘭亭本
求跋者上有師憲題記予因斥去不暇顧未幾胡君忽
出此卷相示再拜起觀恍若見寶玉大弓於先王之世
諦玩不能釋手於戲善惡之在人心其不可磨滅者如
此雖千萬世不易也深可畏哉
題醫者王養蒙詩卷後(宋濂)
李君一初序王養蒙之為醫且美其不屑為吏予獨謂
此無足怪者虎豹鷹鸇且殺物以養其軀至死不厭騶
虞視生草而不折見生蟲而不踐其嗜好不同出于天
性易之則兩死物理然也何獨疑於人哉故吏與醫為
二道活人以為功者醫之道也其心慈以恕而仁者好
之利巳而無恤乎人者吏之道也其心忍以刻而不仁
者好之故以吏之心為醫者業必喪以醫之心為吏者
身必窮又何怪乎善醫者之不屑為吏也哉雖然今之
以醫道為吏者未見也而以吏道為醫則有矣然則養
蒙賢乎哉吾故發李君之言以附于孟氏論巫匠之末
題受禪碑後(方孝孺)
曹氏父子以禪讓文篡竊其事跡穢矣當時羣臣侈為
贊譽以為舜禹復生著諸金石誇耀來世若誠有足稱
者豈以一已之故苟汙無耻而不自知其惡與將逼於
亂賊之威虐雖有君子亦莫能自正而從之與然漢之
將亡其篡弑之漸暴於天下久矣豪傑之士度不能臣
曹氏宜若管幼安之踰海潔身以避之不能决去低佪
眷顧於利禄勇不足以死節智不足以撥亂包羞取容
競為謟䛕以全身斯為小人矣若當時羣臣是也賢士
君子者國之本也舉國無一人焉其國安恃而不亡乎
此碑所著皆曹氏所謂佐命勲臣而實賊漢者也用賊
人之國者以立其國國未立而賊與國將繼之矣僅一
傳世弱子堅孫為司馬氏所陵劫禪者猶未死而受禪
之舜固已先亡以此得者必以此失固可謂千古之戒
而其贊譽誇耀之虛辭適足取嘲笑於後世耳果何益
於敗亡哉
題黃東谷詩後(方孝孺)
昔人謂詩能窮人諱窮者因不復學詩夫困折屈鬱之
謂窮遂志適意之謂達人之窮有三而貧賤不與焉心
不通道德之要謂之心窮身不循禮義之塗謂之身窮
口不道聖賢法度之言謂之口窮三者有一焉雖處乎
崇臺廣厦出總將相之權入享偹物之奉車馬服食非
不足以夸耀市井然口欲言而無其辭心欲樂而有其
累其窮自若也無三者之患心無愧而身無尤當其志
得氣滿發而為言語文章上之宣倫理政教之原次之
述風俗江山之美下之探草木蟲魚之情性狀婦人稚
子之歌謠以豁其胷中之所藴沛然而江河流爛然而
日星著怨思喜樂好惡慕歎無不畢見造化鬼神且將
避之而何慊然於區區之富貴者哉此謂之逹可也雖
飢寒流離夫孰可以為窮世之人不之察幸斯須
之勢者多挾其所有以驕士而不知士之非果窮
已之非果逹也象山之東谷有士黃君思銘過余
侯城山中其身甚約而其言甚侈其形容甚臞而
其詩甚麗出其所作數十百篇為余誦之金鏘玉
戞宫鳴徵和有瓌竒纖妙之觀而無枯淡寒陋之
態余雅為之喜而君復將自此而西歷覽天台諸
山以盡巖壑之勝嗟夫近時詩人如君之可貴者
鮮矣君行乎世有知君詩之可貴者其亦世之所
鮮哉
題宣和山水畫後(劉崧)
觀宣和此畫類江湖暴至而浸淫平陸林木將朽而條
枿摧剥者其殆當強敵有滔天之勢而國本懷日悴之
憂者乎一時娛情千載墮淚
題鄭宣撫墓誌後(蘇伯衡)
伯衡竊聞公宣撫川陜節制諸將嚴甚吳璘而下每入
謁必先庭參然後入就坐一日璘除少保來謝語主閽
吏欲講鈞敵之禮吏以白公厲聲曰少保官雖高猶都
統制耳倘變常禮是廢軍容少保若欲反則可取吾頭
去庭參之禮不可廢也璘惶恐聽命時諸將咸陽憚而
隂忌之始見公擢自温州通判不數年鎮楚近以資政
殿大學士帥蜀意秦檜之黨也雖忌而莫敢出聲後見
公遇事輒與檜抗知非其黨也乃譖之檜言其有跋扈
狀檜入其言謀于王㬇㬇以為不若選一宗室有風力
者往制之因薦趙德夫於是創四川總制財賦以命德
夫德夫至坤維辟晁公武幹辦公事且屬其物色公隂
事公武起久廢又引公所逐使臣魏彦忠者相與盡力
擠之遂興大獄而公竟謫封州以殁嗚呼正人之不能
獨立從古則然豈獨公乎且公帥蜀八年欲加之罪何
患無詞而况諸將忌之於外宰相銜之於内迎合徂伺
於前後左右者又其仇人此固司馬温公所謂獨一黃
葉之在風中也雖欲無危其可得乎偶觀墓誌文輒疏
所傳聞於後以補其略亦以見羣枉害正其勢蛇蟠蟻
結牢不可破如此可畏也
題朱文公墨跡後(楊士竒)
古人於墓銘碑誌雖細微事必謹然紀名臣鉅公之事
無小失者亦難矣韓忠獻誌歐陽文忠之墓其序文忠
與尹師魯余安道坐論范文正公被黜與文忠所自志
先後不合蓋功績繁重當時止據其家子弟所述書之
不及詳考也韓歐同朝最久最相知猶不免此失况文
公為張公後輩於追述能免無小失哉而公常以為愧
此大賢君子之心也以文公之學之識著一書歴十餘
年義例始定而猶汲汲求正於人此皆後學所當師者
因拜觀此書於京口何彦澄所敬識其後又錄以藏於
家云
題畫歸去來辭後(王世貞)
吳興錢選舜舉畫陶元亮歸去來辭獨多余所見凡數
本而此卷最古雅翩翩有龍眠松雪遺意苐少却僮僕
歡迎稚子侯門三徑就荒松菊猶存一段柴桑景當是
兵燹時不免破鏡耳宋南宫仲温以章法書此辭遒密
景媚却堪作三絶也錢太宰溥謝少宗伯宇馬太常紹
榮竭蹷而趨仲温尚不至邯鄲步馬初冐周姓後始復
故余病痁初起值小涼跋此忽憶南史載元亮與彭城
劉遺民雁門周續之同隱匡廬傍時謂之潯陽三隱元
亮任真樂天冥跡隱顯故當推為龍首遺民跡挂塵外
而栖心净土猶涉趣舍故屈稱腹續之金華之學著聲
九重竟接萬乘雖不膺蟬冕而移止鐘山以殁猶恐不
稱尾耳今世三尺兒知有元亮而無能舉遺民續之者
故附志于此
題湛寂菴藏經碑後(袁宏道)
精舍中不可無藏猶挍序中不可無經也顧請藏非難
守之永永為難所以難者有故一曰蟲鼠蝠魚蠧之類
是也扄鑰不嚴則有粉齧溺漬之患二曰風雨溜則為
痕潤則為鹵日久則粘澁不可開三曰黑喑黑喑者宇
卑而隘地汚而近烟厨也四曰劣僧力劣者奪心劣者
盗才劣者串皆劣也五曰頭巾始則借觀終則掩取割
軸破褾無所不有宦勢以令取郡邑以符取取者不賄
送者不時垢辱加焉此事數之必然者也念公愀然曰
蟲吾能禦之以扄風雨吾能庇之以廬喑吾能燭之以
曦劣僧吾能隄之以尸羅夫頭巾制僧之命者也僧拱
揖聽令之不暇又何術以禦之余歎曰念公汝見尊經
閣上書册及士夫家藏圖史有過三世者乎頭巾之自
為計若此其為因果可知念公亦聽之而已矣
題張幼于箴銘後(袁宏道)
余觀古今士君子如相如竊卓方朔俳優中郎醉龍阮
藉母喪酒肉不絶口若此類者皆世之所謂放達人也
又如御前數馬省中閟樹不冠入厠自以為罪若此類
者皆世之所謂慎密人也兩種若冰炭不相入吾輩宜
何居袁子曰兩者不相肖也亦不相笑也各任其性耳
性之所安殆不可強率性而行是謂真人今若強放達
者而為慎密強慎密者而為放達續鳬頂斷鶴頸不亦
大可嘆哉夫幼于氏淳謙周密恂恂規矩亦其天性然
耳若以此矜持守墨事櫛物比目為極則而嘆古今高
視闊步不矜細行之流以為不必有則是拘儒小夫效
顰學步之陋習耳而以之美幼于豈真知幼于者歟
自題詩後(鍾惺)
李長叔曰汝曹勝流惜胸中書太多詩文太好若能不
讀書不作詩文便是全副名士余憮然曰快哉快哉非
子不能為此語非我不能領子此語惜忌者不解使忌
者解此語其欲殺子當甚於殺我然余能善子語决不
能用子語子持子語歸為子用吾異日且用子語數日
後舉此示友夏友夏報我曰長叔語快子稱長叔語尤
快僕稱長叔與子語快者語亦復快夫以兩人書淫詩
癖而能嘆賞不讀書不作詩文之語則彼能為不讀書
不作詩文語者决不以讀書作詩文為非也
題酒則後(鍾惺)
一之神觥船騰錯雜沓囂喧神一亂便减歡情加以矜
莊更離真境善飲酒者澹然與平時無異其神閒也曹
孟德臨戰如罔欲戰淝水之役安石以圍棋賭墅對之
飲中何可無此神宇二之氣禽之制在氣故能以小伏
大酒場中無若雄入九軍之氣即百船一石喉間不無
茹吐之苦余嘗持巨觥向座客搏戰一時酒人色奪而
平日傲杯訴爵之人亦頓自鼓舞思奮酒場有此差亦
可廉頑立懦三之趣沉湎委頓不為不苦而昏夢號呶
亦復安知此中之樂無飲中之苦而有其樂惟妙於惺
者知之至於出没有無半酣者尤得其妙太白云但得
醉中趣勿為醒者傳此為徒醒者言耳妙於醒者反是
四之節惟酒無量不及亂從心所欲從容中道聖之時
乎一斗亦醉一石亦醉居然孔氏家法直以自然故能
妙中
文章辨體彙選卷三百六十七
