文章辨體彙選卷一百五十六
明賀復徵編
諡議二
駁韋巨源諡昭議(唐李邕)
韋巨源與韋后繼叙源流佞媚官爵謬說符祥取媚中
宗識者嗟憤及韋庶人之難出至都街為亂兵所殺太
常博士李處直議諡曰昭戶部員外郎李邕駁之曰三
思引之為相阿韋托之為親無功而封無德而祿同族
則醜止安石他人則附邪楚客諡之曰昭良恐不當處
直仍固請依前議邕又駁之曰夫古之諡在乎勸沮將
杜小人之業冀長君子之風故為善者雖存不貴仕而
没有餘名此賢達所以砥節也為惡者雖生有所幸死
懷所懲此回邪所以易心也嗚乎巨源嘗未察斯而乃
聞義不從與惡相濟蓄㒺上之志恊羣凶之謀苟容聖
朝貪昧厚祿自以宰臣之貴不崇朝而賈害者固鬼得
而誅之也彼則匹夫之微未受命而行刑者固人得而
誅之也幽明之憤斷焉可知天地之心自此而見矣頃
者皇運中興功臣翼政時序未幾邪逆執權姦慝者拜
爵於私門忠正者降黜於藩郡巨源此際用事方殷且
於阿韋何親而結為昆季於國家何力而累忝大官此
則闇通中人附會武氏託城社之固亂皇家之基其罪
一也又國家之事在祀與戎酌於禮經陳於郊祭將以
對越天地光揚祖宗既告成功以觀海内惟昔亞獻不
聞婦人阿韋蓄無君之誠懷自達之意潛圖帝位議啄
皇孫昇壇擬儀拜賜明命將預國事無守國章巨源創
迹於前悖逆演成於後時有禮部侍郎徐堅太常博士
唐紹蔣欽緒彭景直並言之莫從其罪二也又上天不
弔先帝遇毒悔禍無徵阿韋將纂畫計未果逆心尚搖
周章夷猶倉皇迷謬於是太平公主矯為陳謨上官昭
容詒草遺詔故得今上輔政阿韋參謀將大業垂成而
休命中輟者職由巨源躡韋温之足楚客附巨源之耳
梟聲遽發狼顧相驚以阿韋臨朝以韋溫當國其罪三
也又人為邦本財實聚人奪其財則人心自離無其人
則國本何恃巨源累踐台輔專行句徵廢越條章崇尚
侵刻樹怨天下剝害生靈兆庶流離戶口減耗况以三
思食邑往在貝州時屬久隂災逢多雨租庸蠲免申令
昭明匪今獨然自古不易三思慮其封物巨源啓此異
端以為稼穡湮沈雖無菽粟蠶桑織紝可輸庸調致使
河朔黎人海隅士女去其鄉井鬻其子孫飢寒切身朝
夕奔命其罪四也但巨源長於華宗仕於累代作萬國
之相處具瞻之地蔽日月之層輝負丘山之重責今乃
妄加褒述安能分謗者哉
唐丞相諡文貞楊綰諡議代太常荅蘇端駁議(梁肅)
議曰有國之典存以位叙其德沒以諡易其名名之小
大視德之美惡盖書其著而略其微要其終而明其義
故曰諡以尊名節以一惠恥名之浮於行也楊文貞體
淳素之質恊時中之德爰自下列至於宰司秉心不渝
動必由道與夫立功立事開物濟衆不同日語矣而清
儉厲俗明哲保身曰文與貞在我惟允秉公議者其誰
曰不然今奉符謂公與元載交游嘗為載薦引載之咎
惡悉歸於公斯乃昧於觀行定諡之義且非君子成人
之美也請區而評之昔荀爽為董卓所舉致位三公及
卓斁亂漢政可謂甚矣而漢史曾不以卓之過累於慈
明晏子陳氏俱事齊侯陳志邪而晏志正春秋亦不以
陳之惡延於平仲是知道不必合事不必同則載之於
公其事可見况當載秉鈞而公不參大政載以時望慕
我我則静而守中因疎為簡適見清節又有發載之惡
皆漏泄致辭患自掇也庸可救乎及夫載覆其餗公膺
大任任職日淺屢以疾辭位且不安安可以寂寥啓悟
而責之乎昔季文子相三君無食粟之馬衣帛之妾君子
以為忠楊公以大名厚位出入三朝無宅一區無馬一
駟志於清白交不謟凟可不謂貞乎掌訓誥秉銓衡處
成功貳宗伯潤色王度無替厥美加以敏而好學見善
如不及可不謂文乎謹按諡法貞之列有三清白守節
曰貞大憲克就曰貞憂國忘死曰貞文之義有六經緯
天地曰文道德博聞曰文愍人接禮曰文不恥下問曰
文慈惠愛人曰文脩德来遠曰文名既不偹事亦殊貫
又安可以二王三恪私廟家祭之闕併責於一名哉若
具美果在一名則士文伯孔文子且無經緯天地之文
孟武伯寗武子又非克定禍亂之武若以廢禮不稱其
名臧孫辰縦逆祀不得諡文管夷吾臺門反玷不得諡
敬是知議名之道取其所長則捨其所短志其大行則
遺其小節使善惡決於一字褒貶垂於將來盖先王制
諡之方也若綜覈名實形於公論宜取坦然明白彰於
遐邇者今或乘人之意肆誣謗之辭所謂抉瑕刺骨之
說非正議也且聖無全能才不必偹以鄭公徵立言正
色恥君不如堯舜其節大矣而昧於知人許公瓌固執
遺詔廷沮邪計其志明矣終不能守故春秋為賢者諱
過傳稱不以一眚掩大德語曰無求備於一人盖二公
所以為文貞也若曰百行所歸九德咸事如周公之文
宣父之德然後擬議則千舌莫嗣而諡典絶矣安在一
二蘇魏足為定制乎謹上參典禮近考故事楊公之名
請如前議云爾
唐丞相故太保贈太師苖晉卿諡議(獨孤及)
太師禀天純懿為唐股肱兩朝當國庶績惟允論道敷
政送往事居叶恭秉彜動㒺違德惠和以懋其事明哲
以保其身昔嘗懸衡九流剖竹四郡刀尺之下無滯用
襦袴之内無貧人洛陽居守東夏輯睦天寳之季二京
為戎皇輿西狩億兆左袵太師踐危機不易心處横潰
不㤀國奮身拔跡於豺狼之口道不汚而節不奪忠之
大者至德乾元中天下多故皇綱未張肅宗脩漢宣故
事用刑名繩下而太師以曺參為師持清静守職勵翼
王度將順事典人亦寧一厥猷茂焉能知人能官人愼
選乃僚言刈其楚至有拔羣萃而取公器不五六年比
肩衮職者光映冊府當代榮之漢史稱胡廣與故吏陳
蕃竝為三司太師有焉夫九德咸事寬為之首百工惟
時哲則能惠宜其享天眉壽為國元老古者生以行觀
其志死以諡易其名諡之美惡視行之大小後代或三
字以表德貞惠文子是也或二字以彰善鄼文終侯留
文成侯是也盖其跡大名盛則禮優諡崇太師德冠縉
紳位侔周召將加誄諡之制宜以鄼留為凖謹按大戴
禮體和居中曰懿文賢有成曰獻稽千載之令典合二
名以配德請諡曰懿獻謹議
唐丞相故江陵尹御史大夫吕諲諡議(獨孤及)
吕諲任職從政聰敏肅給能以才智潤餙吏道至德中
與三司同鞫大獄獨引律文附會經義而平反之當時
卒用中典諲參其論在台司齪齪雖無匪躬之能然平
章法度守而勿失其為荆州一年有成號令明具賦歛
均一物有制而事有倫大抵以威信為主戮陳希昂按
申太芝之奸而三楚之人悅服厥功茂焉自至德以來
荷推轂受脤之寄處方面者數十輩而將不驕卒不墮
政脩人和如諲者盖鮮失豈不以人散久矣而兵未戢
挹濁流者難俟清整棼絲者難為功諲當此時能以慈
惠易其疾苦且訓其三軍如臂使指闔境無拔葵㗖棗
之盗而楚人到於今猶歌詠之其識略必有過人者雖
勿褒之其可乎按諡法威德克就曰肅禁暴威也愛人
德也考禮議名而擬諸其形容請諡曰肅謹議
駁議吕諲(嚴郢)
伏以故相國江陵尹兼御史大夫贈吏部尚書吕公諲
昔事先朝累當大任至德之初天步艱難公首披荆榛
扈蹕靈武㤀軀進忠一日三接先朝察匪躬之節納沃
心之議爰立作相弼諧神人其嘉謀嘉猷獻可替否之
跡入則造膝出則詭辭温樹不言難可得而知也至有
爛焉明白欲盖而彰者請區而載之乾元收復之際兩
都衣冠多繫於三司詔獄御史中丞崔良器議事失入
時宰苖太師崔趙公等雖廷諍之然未堅決公有犯無
隱引經正辭上是其言刑為之省所全活者盖數百人
明主收雷電之威聖朝行寬大之典者繄公之力也古
者進賢受上賞書不云乎咎繇曰都在知人公踐台衡
專以推賢任人為務故相國房公琯故吏部侍郎韋公
陟入登右職皆公之由今相國黃門侍郎杜公之蒞江
陵也公薦在方面之任今相國中書侍郎元公之在度
支也公咨以幕府之政曾未數歲而二相接武於上台
天地交泰聖賢相得庶績咸熙五典克從者兹公之舉
善也則子皮之舉子産鮑叔之舉管仲蕭何之舉曺參
武侯之舉蔣琬方之前人我有餘地其在荆南也戢兵
和衆令行禁止理績為天下最雖古之羊杜無得而踰
今太常議荆南之政詳矣而曰在台司齪齪無匪躬之
能者乃抉瑕掩瑜之論非中適之言也國家故事宰臣
之諡皆有二字以彰善旌德焉夫以吕公文能無害武
能禁暴貞則幹事忠則利人盛烈弘規不可備舉傳叙
八元之德曰忠肅恭懿若以美諡擬於形容請諡吕公
曰忠肅謹議
重議吕諲(獨孤及)
博士獨孤及議曰吕諲任宰相日淺當時會肅宗躬親
萬務庶政羣臣畏威奉職而已雖有謀謨於巖廊之上
莫由有知之者其荆門之政為仁由已略見於事其恩
惠被於物風謠存乎人故人得而稱之議名之際敢不
闕其所疑而錄其尤者著者有司之職也其閱實訟獄
在未執政之前前議之詳矣敢辱再告至若推進名賢
使登大任既同温室之樹且行狀所不載孔子曰君子
於其所不知盖闕如也故不書今奉符令必用二字且
以忠配肅謹按舊儀凡殁者之故吏得以行狀請諡於
尚書省而考行定諡則有司存廷辯可否宜在衆議今
駁議撰諡異同之說並故吏專之伏恐亂庖人尸祝之
分違公器不私之誡且非唐虞師錫僉曰之道昔周道
衰孔子作春秋以繩當代而亂臣賊子懼諡法亦春秋
之微旨也在懲惡勸善不在哀榮在議美惡不在字多
文王伐崇周公殺三監誅淮夷晉重耳一戰而霸諸侯
武功盛矣而皆諡曰文以冀缺之恪德臨事寗俞之忠
於其國隨會之納諫不㤀其師言身不失其友其文德
豈不優乎而並諡曰武固知書法者必稱其大而略其
細故言文不言武言武不言文三代以下樸散禮壞乃
有二字之諡二字諡非古也其源生於衰周施及戰國
之君漢興蕭何張良霍去病霍光俱以文武大略佐漢
時致太平其事業不一謂一名不足以紀其善於是乎
有文終文成景桓宣成之諡雖凟禮甚矣然猶褒不失
人唐興參用周漢之制謂魏徵以王道佐時近文直言
極諫愛君而㤀身近貞二德並優廢一莫可故曰文貞
公謂蕭瑀端直鯁亮近貞性多猜貳近褊言褊則失其
謇正稱貞則遺其吝狹非一言所能名故曰貞褊公其
餘舉凡推類大抵凖此皆有為言之也若跡無殊途事歸
一貫則直以一字目之故杜如晦諡成封德彜諡明王
珪諡懿陳叔達諡忠温彦博諡恭岑文本諡憲韋巨源
諡昭唐休璟諡忠魏知古諡忠崔日用諡昭其流不可
悉數此並當時赫赫以功名居宰相位諡不過一字不
聞其子孫佐吏有以字少稱屈者由此言之二字不必
為褒一字不必為貶若褒貶果在字數則是堯舜禹湯
文武成康不如周威烈王慎靚王也齊桓晉文不如趙
武靈魏安釐秦莊襄楚考烈也杜如晦王珪已下或成
或明或懿或憲不如蕭瑀之貞褊也歷考古訓及貞觀
以来制度似皆不然今奉符所議云國家故事宰相必以
二字諡未知出何品式請具諲當以為按據若忠者臣
事君之常道苟靖恭於位誰則非忠非有炳然之異則
不以為諡如議獄緩死任賢舉善德之美者然肅者威
德克就之名足以表之矣月令曰孟秋天地始肅詩曰
曷不肅雍又肅肅王命仲山甫將之肅嚴也敬也忠之
屬也天地不肅則歲不成宗廟不肅則禮不立軍旅不
肅則人不服肅之時義大矣哉以諲之從政也威能閑
邪德可濟衆故以肅易名而忠在其中矣亦猶隨會寗
俞之不稱文豈必因而重之然後為美魏晉以來以賈
詡之籌算賈逵之忠壮張既之政能程昱之智勇顧雍
之密重王渾之器量劉惔之鑒裁庾翼之志略彼八君
子者方之東平宜無慙德死之日並諡曰肅當代不以
為貶何嘗徵一字二字為之升降乎謹上稽前典下據
甲令參之禮經而究其行事請依前諡曰肅謹議
駁議郭知運(崔厦)
左司員外郎崔厦議曰郭知運承恩詔葬向五十年今
請易名竊恐非禮謹按禮記云禮時為大又曰過時不
為禮也昔衛公叔文子卒將葬其子戍請諡於君曰日
月有時將葬矣請易其名者盖時不可踰也節度既名
不浮行數紀之前門生故吏已合謀諡今乃申請竊將
有為而作節度嗣子英又頃屬多故屢制方隅朝廷策
勲位表端揆附從者竊不中之禮會無妄之求况節度
當開元初賵贈特加碑誌逾等皆出恩命追悼之遇亦
已當矣今又鹵莽外於典章追送往之闕遺啓將來之
冒昧况今裂土者接畛專征者百輩若率而行之誰曰
無情不惟有司疲於簡牘抑恐名器等於草芥雖欲曲
全竊將不可又禮經云已孤暴貴不為父作諡若節度
合諡而不以其時則嗣子廢先君之德若不合諡而苟
遂其意則先君因嗣子而見尊以僕射而言恐貽越禮
之議以國家而言又殊旌善之體請下太常重議謹議
重議郭知運(獨孤及)
博士獨孤及議曰禮時為大順次之將次葬易名時也
有故闕禮追遠請諡順也假如諸侯五月而葬魯惠公
之薨也有宋師至隱公元年十月而改葬不以踰時廢
禮又公叔戍請諡適當葬前謹按禮經曾不言已葬則
不可追諡况帝王殊塗不相沿襲新禮則死必有諡不
云日月有時今請易名者五家無非葬後苖太師一年
矣吕諲四年矣盧奕五年矣顔杲卿八年矣並荷褒寵
無異同之論獨知運以其子不幸遂以過時見抑苟必
以已葬未葬為節則八年與五十年其緩一也而與奪
殊制無乃不可乎議云已孤暴貴不為父作諡此謂其
父無位而子居大官不當以已之貴加榮於父也禮不
云乎父為士子為大夫葬以士耳若知運者處方面之
寄位列九卿茂勲崇名與衛霍侔飾終之禮宜加於他
將一等豈待因依嗣子然後作諡今之專征者率多起
屠販皂隸之中雖逢風雲化為侯王其祖父爵位與知
運齒者鮮矣奈何懼名器等於草芥以是殺禮竊謂近
誣乾元以来累有詔追贈百官祖父内外文武具僚之
先悉蒙恩錫或音徽久昧或墓木已拱受大名貴位於
九原者以萬數未嘗以殁代遠近為限夫贈諡一也贈
者一時之寵諡者不刊之令今以歲久而廢易名是王
澤浹於天下而獨隔於一人也當開元二年吐蕃以舉
國之師入五原塞擊柝之聲聞於秦雍知運與郭虔瓘
討平之以張王室當時微知運則汧隴之西左袵是懼
今朝廷方將命將帥以征不服討不庭宜褒之以勸握
兵者安可以葬久而廢大典况夫諡法者盖考其言行
事業之邪正必以字褒貶之使生者聞美諡而慕暏惡
諡而懼不待賞罰而賢不肖皆勸是一字之諡賢於三
千之刑本非為殁者之子孫以為哀榮寵贈之具假令
知運無子且未嘗立勲苟位至上將則諡不可廢豈以
其子之存亾為請諡之可否竊稽載籍徵諸舊章易名
之禮請如前議謹議
唐故御史中丞盧奕諡議(獨孤及)
盧奕剛毅而忠直方而清勵精吏事所居可紀天寳十
四載洛陽覆殁於時東都人士狼狽鹿駭猛虎磨牙而
争其肉居位者皆欲保性命而完妻子或先策高足争
脫羿彀或不恥苟活甘飲盗泉奕獨正身守位蹈義不
去以死全節誓不辱勢窘力屈以朝服就執猶慷慨數
賊梟獍之罪觀者股慄奕不變其色西向而辭然後受
害雖古烈士方之者鮮矣或曰洛陽之存亾操兵者實
任其咎非執法吏所能抗師將奔去之可也委身寇讐
以死誰懟某以為不然勇者禦而忠者守必社稷是衛
則生死以之危而去之是智免也於忠何有盖荀息殺
身於晉不食其言也仲由結纓於衛不避其難也玄冥
勤其官而水死守位而㤀軀也伯姬待保姆而火死先
禮而後身也彼四人者死之日皆於事無補夫豈愛死
而賈禍也以為死輕於義故蹈義而捐生古人書之使
事君者勸然則祿山之亂大於里丕孔悝廉察之任切
於玄冥之官分命所繫不啻保姆逆黨兵威烈於水火
於斯時也能與執干戈者同其戮力挽之不来推之不
去豈不以師可虧義不可苟身可殺節不可奪故全其
特操於白刅之下孰與懷安偷生者同其風哉謹按諡
法圖國㤀死曰貞秉德遵業曰烈奕執憲戎馬之間志
藩王室可謂圖國矣國危不能拯而繼之以死可謂㤀
死矣歷官十一任言必正行必果而清節不撓去之日若
始至可謂秉德矣先黃門以直道佐時奕嗣之以忠純
可謂遵業矣請諡曰貞烈謹議
歐陽文忠公諡議(宋李清臣)
太子太師歐陽公歸老於其家以疾不起將葬行狀上
尚書省移太常請諡太常合議曰公維聖宋賢臣一世
學者之所師法明於道德見於文章䆒覽六經羣史諸
子百家馳騁貫穿述作數十百萬言以傳先王之遺意
其文卓然自成一家比司馬遷揚雄韓愈無所不及而
有過之者方天下溺於末習為章句聲律之時聞公之
風一變為古文咸知趨尚根本使朝廷文明不愧於三
代漢唐者太師之功於教化治道為最多如太師真可
謂文矣博士李清臣得其議則閱讀行狀考按諡法曰
唐韓愈李翺權德輿孫逖本朝楊億皆諡文太師固宜
以文諡吏持衆議曰太常官長有曰文則信然不可易
也然公平生好諫争當加獻為文獻無已則忠為文忠
衆相視曰其如何則又合議曰文獻疉犯廟諡固不可
忠亦太師之大節太師常參天下政事進言仁宗乞早
下詔立皇子使有明名定分以安人心及英宗繼體今
上即皇帝位兩預定策謀有安社稷功和裕内外周旋
兩宫間迄於英宗之視政盖太師天性正直心誠洞達
明白無所欺隠不肯曲意順俗以求自便安好論列是
非分别賢不肖不避人之怨誹徂疾亡身履危以為朝
廷立事按諡法道德博聞曰文廉方公正曰忠今加忠
以麗文宜為當衆以狀授清臣為諡議清臣曰不改於
文而傳之以忠議者之盡也清臣其敢不從遂諡文忠
謹議
陳執中諡榮靈議(韓維)
執中幸得以公卿子遭世承平因緣一時之言遂至貴
顯皇祐之末天子以後宫之喪問所以葬祭之禮執中
位為上相不能總率羣司考正儀典以承答天問知治
喪皇儀非嬪御之禮追冊位號於宫闈有嫌建廟用樂
踰祖宗舊制執中白而行之曾不憚愧遂使聖朝大典
著非禮之舉此不忠之大者閨門之内禮分不明夫人
正室疎薄自絀庶妾賤人悍逸不制醜聲流布行路共
知此又治家無足言者夫宰相所當秉道率禮以弼天
子正身齊家以儀百官執中不務出此而方杜門深居
謝絶賓客曰我無私也我不黨也豈不陋哉謹按諡法
寵祿光大曰榮不勤成名曰靈執中出入將相以一品
就第可謂寵祿光大矣得位行政不為不逢死之日賢
士大夫無述焉可謂不勤成名矣請合一法諡曰榮靈
文章辨體彙選卷一百五十六
