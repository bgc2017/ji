文章辨體彙選卷十二
明賀復徵編
制一
劉勰曰制者裁也上行於下如匠之制器也易稱君
子以制度數蓋本經典以立名也吳訥曰顔師古
云天子之言一曰制書謂為制度之命也蔡邕云其
文曰制誥三公赦令贖令之屬是也刺史太守相劾
奏申下上遷書文亦如之迨乎唐世王言之體曰制
者大賞罰大除授用之曰發勅者授六品以下官用
之即所謂告身也宋承唐制其曰制者以拜三公三
省等職辭必四六以便宣讀於庭誥則或用散文以
其直告某官也西山云制誥皆王言貴乎典雅温潤
用字不可深僻造語不可尖新文武宗室各得其宜
斯為善矣
秦始皇除諡法制
朕聞太古有號毋諡中古有號死而以行為諡如此則
子議父臣議君也甚無謂朕弗取焉自今已來除諡法
朕為始皇帝後世以計數二世三世至於萬世傳之無
窮
始皇帝除封建制
天下共苦戰鬭不休以有侯王賴宗廟天下初定又復
立國是樹兵也而求其寧息豈不難哉廷尉議是
始皇帝坑儒生制
吾前收天下書不中用者盡去之悉召文學方術士甚
衆欲以興太平方士欲練以求竒藥今聞韓衆去不報
徐市等費以巨萬計終不得藥徒姦利相告日聞盧生
等吾尊賜之甚厚今乃誹謗我以重吾不德也諸生在
咸陽者吾使人廉問或為訞言以亂黔首於是使御史
悉案問諸生諸生傳相告引乃自除犯禁者四百六十
餘人皆坑之咸陽使天下知之以懲後
二世皇帝復作阿房宫制
先帝為咸陽朝廷小故營阿房宫為室堂未就會上崩
罷其作者復土酈山酈山事大畢今釋阿房宫未就則
是章先帝舉事過也復作阿房宫外撫四夷如始皇計
二世責去疾李斯馮劫制
吾聞之韓子曰堯舜采椽不刮茅茨不剪飯土塯啜土
形雖監門之養不觳於此禹鑿龍門通大夏决河亭水
放之海身自持築插脛毋毛臣虜之勞不烈於此矣凡
所為貴有天下者得肆意極欲主重明法下不敢為非
以制御海内矣夫虞夏之主貴為天子親處窮苦之實
以徇百姓尚何於法朕尊萬乘毋其實吾欲造千乘之
駕萬乘之屬充吾號名且先帝起諸侯兼天下天下已
定外攘四夷以安邊境作宫室以章得意而君觀先帝
功業有緒今朕即位二年之間羣盜並起君不能禁又
欲罷先帝之所為是上毋以報先帝次不為朕盡忠力
何以在位
漢武帝報胡建制
司馬法曰國容不入軍軍容不入國何文吏也三王或
誓於軍中欲民先成其慮也或誓於軍門之外欲民先
意以待事也或將交刃而誓致民志也建又何疑焉
武帝答莊青翟制
康叔親屬有十而獨尊者褒有德也周公祭天命郊故
魯有白牡騂剛之牲羣公不毛賢不肖差也高山仰之
景行嚮之朕甚慕焉所以抑未成家以列侯可
武帝答御史封皇子制
蓋聞周封八百姬姓並列或子男附庸禮支子不祭云
並建諸侯所以重社稷朕無聞焉且天非為君生民也
朕之不德海内未洽乃以未教成者強君連城即股肱
何勸其更議以列侯家之
武帝封劉屈氂制
制詔御史故丞相賀倚舊故乘高埶而為邪興美田以
利子弟賓客不顧元元無益邊穀貨賂上流朕忍之久
矣終不自革迺以邊為援使内郡自省作車又令耕者
自轉以困農煩擾畜者重馬傷耗武備衰減下吏妄賦
百姓流亡又詐為詔書以姦傳朱安世獄已正於理其
以涿郡太守屈氂為左丞相分丞相長史為兩府以待
天下遠方之選夫親親任賢周唐之道也以澎戶二千
二百封左丞相為澎侯
魏文帝薄葬制
禮國君即位為椑存下忘亡也昔堯葬榖林通樹之禹
葬會稽農不易畝故葬於山林則合乎山林封樹之制
非上古也吾無取焉壽陵因山為體無為封樹無立寢
殿造園邑通神道夫葬也者藏也欲人之不得見也骨
無痛癢之知冢非棲神之宅禮不墓祭欲存亡之不黷
也為棺槨足以朽骨衣食足以朽肉而已故吾營此丘
墟不食之地欲使易代之後不知其處無施葦炭無藏
金銀銅鐵一以瓦器合古塗車芻靈之義棺但漆際會
三過飯含無以珠玉無施珠襦玉匣諸愚俗所為也季
孫以璠璵斂孔子歴級而救之譬之暴骸中原宋公厚
葬君子謂華元樂莒不臣以為棄君於惡漢文帝之不
發霸陵無求也光武之掘原陵封樹也霸陵之完功在
釋之原陵之掘罪在明帝是釋之忠以利君明帝愛以
害親也忠臣孝子宜思仲尼丘明釋之之言鑒華元樂
莒明帝之戒存於所以安君定親使魂靈萬載無危斯
則賢聖之忠孝矣自古及今未有不亡之國亦無不掘
之墓也喪亂以來漢氏諸陵無不發掘至乃燒取玉匣
金縷骸骨并盡是焚如之刑也豈不重痛哉禍由乎厚
葬封樹桑霍為我戒不亦明乎其皇后及貴人以下不
隨王之國者有終没皆葬澗西前又以表其處矣蓋舜
葬蒼梧二妃不從延陵葬子遠在瀛博魂而有靈無不
之也一澗之間不足為遠若違今詔妄有所變改造施
吾為戮尸地下戮而重戮死而重死臣子為蔑死君父
不忠不孝使死者有知將不福汝其以此詔藏之宗廟
副在尚書秘書三府
文章辨體彙選卷十二
