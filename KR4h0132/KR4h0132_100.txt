文章辨體彙選卷一百
明賀復徵編
疏十四
論安邊疏(宋張齊賢)
方今海内一家朝野無事關聖慮者豈不以河東新平
屯兵尚衆幽燕未下輦運為勞臣愚以為此不足慮也
自河東初下臣知忻州捕得契丹納米典吏皆云自山
後轉般以授河東以臣料契丹能自僃軍食則於太原
非不盡力然終為我有者力不足也河東初平人心未
固嵐憲忻代未有軍砦入寇則田牧頓失擾邊則守備
可虞及國家守要害增壁壘左控右扼疆事甚嚴恩信
已行民心已定乃於鴈門陽武谷来争小利此其智力
可料而知也聖人舉事動在萬全百戰百勝不若不戰
而勝若重之慎之則契丹不足吞燕薊不足取自古疆
埸之難非盡由敵國亦多邊吏擾而致之若緣邊諸砦
撫御得人但使峻壘深溝畜力養銳以逸自處寧我致
人此李牧所以用趙也所謂擇卒不如擇將任力不如
任人如是則邊鄙寧邊鄙寧則輦運减輦運减則河北
之民獲休息矣民獲休息則田業增而蠶績廣務農積
榖以實邊用且敵人之心固亦擇利避害安肯投諸死
地而為寇哉臣聞家六合者以天下為心豈止争尺寸
之事角強弱之勢而已乎是故聖人先本而後末安内
以養外人民本也疆土末也五帝三王未有不先根本
者也堯舜之道無他在乎安民而利之爾民既安利則
遠人歛衽而至矣陛下愛民人利天下之心真堯舜也
臣慮羣臣多以纖微之利尅下之術侵苦窮民以為功
能至於生民疾苦見之如不見聞之如不聞歛怨速尤
無大於此伏望慎擇通儒分路採訪兩浙江南荆湖西
川嶺南河東凡前日賦歛苛重者改而正之因而利之
使賦税課利通濟可經久而行為聖朝定法除去舊弊
天下諸州有不獲於民者委長吏以聞敢循故常者重
寘之法使天下人耳目皆知陛下之心戴陛下之惠以
德懷遠以惠刑民則遠人之歸可立而待也
諫幸汾隂疏(孫奭)
先王卜征五年歲習其祥祥習則行不習則增修德而
改卜陛下始畢東封更議西幸殆非先王卜征五年慎
重之意其不可一也夫汾隂后土事不經見昔漢武帝
將封禪故先封中嶽祠汾隂始廵幸郡縣遂有事於泰
山今陛下既已登封復欲幸汾隂其不可二也古者圓
丘方澤所以郊祀天地今南北郊是也漢初承秦唯立
五畤以祀天而后土無祀故武帝立祠於汾隂自元成
以来從公卿之議遂徙汾隂后土於北郊後之王者多
不祀汾隂今陛下已建北郊乃舍之而遠祀汾隂其不
可三也西漢都雍去汾隂至近今陛下經重關越險阻
輕棄京師根本而慕西漢之虚名其不可四也河東唐
王業之所起也唐又都雍故明皇間幸河東因祀后土
聖朝之興事與唐異而陛下無故欲祀汾隂其不可五
也昔者周宣王遇災而懼故詩人美其中興以為賢主
比年以来水旱相繼陛下宜側身修德以答天譴豈宜
下徇姦回遠勞民庶盤游不已忘社稷之大計其不可
六也夫雷以二月起蟄八月收聲育養萬物失時則為
異今震雷在冬為異尤甚此天意丁寧以戒陛下而反
未悟殆失天意其不可七也夫民神之主也是以聖王
先成民而後致力於神今國家土木之功累年未息水
旱洊臻饑饉居多乃欲勞民事神神其享之乎此其不
可八也陛下必欲為此者不過效漢武帝唐明皇廵幸
所至刻石頌功以崇虚名夸示後世爾陛下天資聖明
當慕二帝三王何為下襲漢唐之虚名其不可九也唐明
皇以嬖寵姦邪内外交害身播國屯兵交關下亡亂之
迹如此由狃於承平肆行非義稔致禍敗今議者引開
元故事以為盛烈乃欲倡導陛下而為之臣切為陛下
不取此其不可十也臣言不逮意陛下以臣言為可取
願少賜清問以畢臣說
再諫祀汾隂疏(孫奭)
陛下將幸汾隂而京師民心弗寧江淮之衆困於調發
急須鎮安而矜存之且土木之功未息而奪攘之盗公
行外國治兵不遠邊境使者雖至寧可保其心乎昔陳
勝起於徭戍黃巢出於凶饑隋煬帝勤遠略而唐高祖
興於晉陽晉少主惑小人而耶律德光長驅中國陛下
俯從姦佞遠棄京師涉仍歲薦饑之墟修違經久廢之
祠不念民疲不恤邊患安知今日戍卒無陳勝饑民無
黃巢英雄將無窺伺於肘腋外敵將無觀釁於邊陲乎
先帝嘗議封禪寅畏天災尋詔停寢今姦臣乃贊陛下
力行東封以為繼成先志先帝嘗欲北平幽朔西取繼
遷大勲未集用付陛下則羣臣未嘗獻一謀畫一策以
佐陛下繼先帝之志者反務卑辭重幣求和於契丹蹙
國縻爵姑息於繼遷曾不思主辱臣死為可戒誣下罔
上為可羞撰造祥瑞假托鬼神纔畢東封便議西幸輕
勞車駕虐害饑民冀其無事往還便謂成大勲績是陛
下以祖宗艱難之業為姦邪僥倖之資臣所以長歎而
痛哭也夫天地神祇聰明正直作善降之百祥作不善
降之百殃未聞專事籩豆簠簋可邀福祥春秋傳曰國
之將興聽於民將亡聽於神愚臣非敢妄議惟陛下終
賜裁擇後天下數有災變又言古者五載廵狩有國之
事爾非必有紫氣黃雲然後登封嘉禾異草然後省方
也今野鵰山鹿郡國交奏秋旱冬雷羣臣率賀退而腹
非竊笑者比比皆是孰謂上天為可罔下民為可愚後
世為可欺乎人情如此所損不細惟陛下深鑒其妄
諫宦官養子疏(吳及)
臣聞官師相規工執藝事以諫臣幸得待罪法吏輙原
刑法之本以效愚忠切惟前世肉刑之設斷支體刻肌
膚使終身不息漢文感緹縈之言易之鞭箠然已死而
笞未止外有輕刑之意其實殺人祖宗鑒既往之弊蠲
除煩苛始用折杖之法新天下耳目兹盖曠古聖賢思
所未至陛下深惻民隠親覽庶獄歴世用刑無如本朝
之平恕宜乎天降之祥而方當隆盛之時未享繼嗣之
慶臣竊惑焉或者宦官太多而陛下未晤也何則肉刑
之五一曰宫古人慎之重絶人之世今則宦官之家競
求他子勦絶人理希求爵命童幼何罪䧟於刀鋸因而
夭死者未易悉數夫有疾而夭治世所羞况無疾乎有
罪而宫前王不忍况無罪乎臣聞漢永平之際中常侍
四員小黃門十人爾唐太宗定制無得踰百員且以祖
宗近事較之祖宗時宦官凡幾何人今凡幾何人臣愚
以謂胎卵傷而鳳凰不至宦官多而繼嗣未育也伏望
順陽春生育之令濬發德音詳為條禁進獻宦官一切
權罷擅宫童幼寘以重法若然則天心必應聖嗣必廣
召福祥安宗廟之策無先於此
論邊事疏(賈習朝)
太祖初有天下鑒唐末五代方鎮武臣士兵牙校之盛
盡取其權當時以為萬世之利及太宗時所命將帥率
多攀附舊臣親姻貴胄賞重於罰威不逮恩而猶仗神
靈禀成筭出師禦寇所向有功自此以来兵不復振近
歲恩倖子弟飾厨傳治名譽多非勛勞坐取武爵其志
不過利轉遷之速俸賜之厚禦侮平患何患於此然乘
邊鄙無事尚得以自容自西羌之叛驟擇將領鳩集士
衆士不素練固難指迹將未得人豈免屢易以屢易之
將馭不練之士故戰則必敗此削方鎮兵權太甚之弊
也且親舊恩倖任軍職者出即為將帥素不曉兵一旦
付以千萬卒之命為庸人驅之死地此用親舊恩倖之
弊也臣以謂守方鎮者無數更易管軍職任并刺史以
上官秩宜謹其所授以待有功如楊崇勛李昭亮軰皆
恩倖之人尚在邊任宜速選人代之此救弊之端也陛
下有意聽臣臣請復陳當今備邊之尤切者六事一曰
馭將帥古之帝王以恩威馭將帥以賞罰馭士卒故軍
政行而戰功集乾德中詔王全斌等伐蜀是冬天雪太
祖御講武殿氊幄顧左右曰今日居此幄尚寒不可禦
况伐蜀將士乎即脫所服貂裘暖帽遣中使馳賜全斌
此御之以恩也又曹彬李漢瓊田欽祥討江南召彬至
前立漢瓊等於後授匣劍曰自副將而下不用命者得
專戮之漢瓊等股慄而退此御之以威也今每命帥將
必先疑貳非近倖不信非姻舊不委錫與金帛巨萬而
心無感悦者以例所當得也盖承前一階用例至舉兵
之際須特出非常然後可以動其心也又陜西四路自
總管而下鈐轄都監廵撿之屬悉參軍政謀之未成事
已先漏彼可則我否上行則下戾雖有主將不專號令
故動則必敗也請自今命將去疑貳推恩意捨其小節
責以大效爵賞威刑皆得便宜從事偏禆而下有不聽
令者以軍法論至於筦𣙜賦稅供軍庫之物使皆得用
之太祖雖朘削武臣之權然邊將一時賞罰及用財集
事則皆聽其自專有功則必賞此所謂馭將之道也其
二曰復土兵今河北河東彊壮陕西弓箭手之類盖土
兵遺法也且夷狄居苦寒砂磧之地惡衣麄食好馭善
射自古禦寇却敵非此不可然河北鄉軍其廢已久陕
西土兵屢為賊破其存者十無二三臣以謂河北河東
強壮已詔近臣詳定法制宜因閱習視其人武力兵技
之優劣又擇其家丁夫之壯者以代老弱每鄉為軍其
材能絶類者籍其姓名而遞補之陕西蕃落弓箭手貪
召募錢物利月入俸糧多就黥湼混為營兵今宜優復
田疇安其廬舍使力耕死戰世為邊用則可以减屯戍
而省其供餽為不易之利内地州縣增置弓手亦當約
如鄉軍之法而閱試之其三曰訓營卒太祖朝下令諸
軍毋食肉衣帛營舍之門有鬻酒肴則逐去士卒有服
繒帛者則笞責之異時被甲鎧冐風霜攻苦服勞無不
一當百今營卒驕惰臨敵無勇此殆素所資用之過也
舊例三年轉員謂之落權正授雖未能易此制即不必
一例使為總管鈐轄宜於其問擇有才勇可任將帥者
授之又今之兵噐多名詭状製造不精不適於用虚費
民力宜按八陣之法依五兵之用以時而教習使啓殿
有次序左右有形勢前後相附上下相援令之曰失一
隊長則斬一隊何慮衆不為用乎其四曰制遼夏今敵
蕩然與中國通北方諸國則臣契丹其西諸國則臣元
昊而二邊合從有犄角中國之勢就使西戎来服不免
與之重賄是朝廷歲遺二邊不可勝計古之備邊西則
金城上郡北則雲中鴈門今自滄之秦緜亘數千里非
有山海峻深之阻獨恃州縣鎮戍爾凡歲所供贍又不
下數十萬以天下歲入之數纔可取足而一糓不熟則
或至狼狽也契丹近歲兼用燕人治國建官一同中夏
昊賊據河南列郡而行賞罰善於用人此中國之患也
宜度西域諸國如沙州唃厮明珠滅蔵之族近北如黑
水女真高麗新羅之屬舊同中國今為二邊隔絶可募
人往使誘之来朝如此則二邊必憾憾則為備備則勢
分此中國之利也其五曰綏蕃部屬戶者邊垂之屏翰
也如延有金明府有豐州皆戎人内附之地朝廷恩威
不立撫馭乖方北為強敵脅從而塞上諸州藐焉孤壘
蕃部既壊土兵亦衰恐未有破敵之期請令陕西諸路
緣邊知州軍皆帶安撫蕃部之名多設方略務在招集
財賦法令得以自專擇其族盛而有勞者以為酋帥如
河東折氏高氏之比庶可為吾藩籬之固其六曰謹覘
候古者守封疆出師旅居則有行人覘國戰則有前茅
慮無其審謹若此太祖命李漢超鎮關南馬仁瑀守瀛
州韓令坤鎮常山賀惟忠守益州何繼筠領棣州郭進
控西山武守琪戍晉陽李謙溥守慶州董遵誨屯環州
王彦昇守原州馮繼業鎮靈武筦𣙜之利悉輸軍中仍
聽貿易而免其征稅許募勇士以為爪牙故邊臣富於
財得養死力為間諜夷狄情狀無不預知二十年間無
西北之憂善用將帥精於覘候之所致也今西鄙刺事
者所遺不過錢數千略涉境土盗聽傳言塞命而已故
虜情賊状與夫山川道路險易之利勢絶而莫通夫蹈
不測之戎入萬死之地覘伺微密探索機會非有重賂
厚賞孰肯自效乎願鑒藝祖任將帥之制邊城財用一
切委之專使養勇士為爪牙而臨戰自衛無殺將之辱
募死力為覘候而望敵知来免䧟兵之耻也
文章辨體彙選卷一百
