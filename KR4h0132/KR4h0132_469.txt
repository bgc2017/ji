文章辨體彙選卷四百六十九
明賀復徵編
贊七
偃松屏贊(宋蘇軾)
余為中山守始食北嶽松膏為天下冠其木理堅密瘠
而不瘁信植物之英烈也謫居羅浮山下地暖多松而
不識霜雪如高才勝人生綺紈家與孤臣孽子有間矣
士踐憂患安知非福幼子過從南來畫寒松偃盖為護
首小屏為之贊曰
燕南趙北大茂之麓天僵雪峯地裂冰谷凛然孤清不
能無生生此偉竒北方之精蒼皮玉骨磽磽齾齾方春
不知沍寒秀發孺子介剛從我炎荒霜中之英以洗我
瘴
三馬圖贊(蘇軾)
元祐初上方閉玉門關謝遣諸將太師文彦博宰相吕
大防范純仁建遣諸生游師雄行邊勅武偹師雄至熙河
蕃官包順請以所部熟戶除邊患師雄許之遂擒猾羌
大首領鬼章青宜結以獻百官皆賀遣使告永裕陵時
西域貢馬首高八尺龍顱而鳳膺虎脊而豹章出東華
門入天駟監振鬛長鳴萬馬皆瘖父老縱觀以為未始
見也上方恭默思道八駿在庭未嘗一顧其後圉人起
居不以時馬有斃者上亦不問明年羌温溪心有良馬
不敢進請於邊吏願以餽太師潞國公詔許之蒋之竒
為熙河帥西蕃冇貢駿馬汗血者有司以非入貢歲月
留其使與馬於邊之竒為請乞不以時入事下禮部軾
時為宗伯判狀云朝廷方却走馬以糞正復汗血亦何
所用事遂寝于時兵革不用海内小康馬則不遇矣而
人少安軾嘗私請於承議郎李公麟畫當時三駿馬之
状而使鬼章青宜結效之藏於家紹聖四年三月十四
日軾在惠州謫居無事閱舊書畫追思一時之事而歎
三馬之神駿乃謂之贊曰
吁鬼章世悍驕奔貳師走嫖姚今在廷服虎貂效天驥
立内朝八尺龍神超遙若將西燕昆瑶帝念民乃下招
薾歸雲逝房妖
韓幹畫馬贊(蘇軾)
韓幹之馬四其一在陸驤首奮鬛若有所望頓足而長
鳴其一欲涉凥高首下擇所由濟跼蹐而未成其二在
水前者反顧若以鼻語後者不應欲飲而留行以為廐
馬也則前無羈絡後無箠策以為野馬也則隅目聳耳
豐臆細尾皆中度程肅然如賢大夫貴公子相與解帶
脫帽臨水而濯纓遂欲高舉遠引友麋鹿而終天年則
不可得矣蓋優哉游哉聊以卒歲而無營
獅子屏風贊(蘇軾)
潤州甘露寺有唐李衛公所留陸探微畫師子板余自
錢塘移守膠西過而觀焉使工人摹之置公堂中而贊
之曰
圓其目仰其鼻奮髯吐舌威見齒舞其足前其耳左顧
右躑喜見尾雖猛而和蓋其戲嚴嚴高堂護燕几啼呼
顛沛走百鬼嗟乎妙哉古陸子
李伯時所畫沐猴馬贊(蘇軾)
吾觀沐猴以馬為戲至使此馬竊䘖詭轡沐猴宜馬真
虚言爾
李潭漢馬圖贊(秦觀)
前一馬驪就樹摩癢百骸佳快極意可想中間四馬或
顧或嬉飲嚙自如不相瑕疵最後一騂尾鬛奮驚背而
號鳴若聞其聲寬閒之鄉水遠草長無羈無縶樂渠未
央
綠菜贊(黃庭堅)
蔡蒙之下彼江一曲有茹生之可以為蔌蛙蠙之衣采
采盈掬吉蠲洗澤不溷沙礫芼以辛醎宜酒宜餗在吴
則紫在蜀則綠其臭味同遠故不錄誰其發之班我旨
蓄維女博士史君炎玉
笻竹杖贊(黃庭堅)
厲廉隅而不劌故竊比於彭聃之壽屈曲而有直體能
獨立於雪霜之後伯夷食薇而清陳仲嚥李而瘦涪翁
晝寝蒼龍掛壁涪翁履危心如鐡石窮山獨行解兩虎
争終不使卞莊乘間而孺子成名
猪齒臼化佛贊(晁補之)
猪齒臼化佛者崇寧二年三月一日衛州獲嘉縣民職
氏殺猪祭神而民劉氏獵犬得其棄首骨啣之唁唁四
日不食民使其子析之其左牲齒臼中得肉如拇色酣
䣻由醉王諦視之如來像也髮有珠如粟紺目跏趺瞳
子隠然莊嚴畢具觀者萬人補之從弟新鄉令載之目
覩其事記於石以示補之補之聳然曰佛菩薩誓救苦
衆生至不愛頭目髓腦受人畜身出無量苦而具縳凡
夫以利飬故殺害不已俱入劇苦大火坑中號呼恐怖
過又不改佛菩薩動於威神為警此軰因懼生信令諸
闡提隳彌戾車於沸鑊湯蓮花涌出是佛菩薩心欲此
事流布十方諸惡衆生有芥子許過去善根皆大恐怖
戒悔殺害普作回向諸佛現前不覺身躍心喜復作是
言從不可說劫民有齒牙知相食故無日不殺由大地
塵萬死萬生而佛哀愍故動於希竒如優鉢曇華時一
現耳夫以不可說劫無日不殺萬死萬生之中而佛之
威神纔時一現而乃獨動於職氏之猪與劉氏之犬現
已應傳而若覩若不覩若信若不信至千萬人夫於千
萬人中而我兄弟兩人者又獨得而記且贊之則凡職
氏所殺與所祭若神所使若屠若殺若猪與劉氏所啣
若犬所析若子與記者吾弟贊者補之於過去世是一
段事本末輕重皆有因緣惟有佛眼悉知悉見次第顯
出終始圓成令四天下與未來世因此希竒與此文字
辨意不殺決定自知如利寳刀斷多羅木意已斷故業
不復萌無始怨仇俱為眷屬由是增長深般若因一切
諸佛之所護念豈不勝哉豈不大哉三年七月二十七
日初夜援筆為贊頃刻而成若佛力助文不加點云
吾觀鳥獸諸食肉形鈎吻鋸牙惨劇羅刹如是一類是
強非強業力所驅啖彼飬已是遭食者死巳能生反誅
其債如汝啖我版築上下無有盡時此業甚深佛所不
度牛馬草食口方齒平業淺易超無對復苦人非牛馬
齊貝瓠犀食榖果蔬形善應爾云何不若牛馬異生無
凶吻牙而作鋒刅鷹虎受報形凶則悲人形佛形而惨
鷹虎故死受報甚于馬牛我誦此言普勸横目血入牙
故殺生不休至人無心同仁一視視人如我視猪如人
人不自知視猪同等或其前世諸眷屬因云何無明日
殺眷屬刺心取血血大壑流揚湯燖毛毛須彌聚死者
不捨萬猪常隨汝莫鼓刀謂猪賤畜是熱血裏有丈六
身南無佛陀南無僧法我不敢殺諸佛現前一切衆生
若飛若走若潜若穴大小妍媸其血肉中各具一佛云
何見佛而欲鼔刀汝欲殺猪應作是念罽賓國王殺尊
者時未及捨刀臂巳堕落白乳湧出六種震驚亦如此
猪腦破佛出佛不在外佛不在中佛不在空佛不在色
是佛不死彼佛儼然生分别心自說人貴謂羊豕業本
以供人彼以業來我何故受受則羊豕業歸我身往有
大猪生不啖穀食薄荷草度羣業猪菩薩威神示入異
類汝自肉眼何由識猪藏汝之刀莫如猪首驚齒臼肉
跏趺坐人稽首至尊在我齒臼我不敢慢無猪無人惟
願現前諸見聞者如菩薩誓念念勿疑以此勝因普薦
三世父母師長若冤若親化柔輭心去毒害意捨熱血
汁獲甘露漿苦海悉乾同一安隠
畫水石贊(陸游)
亡友王仲信為余作水石一壁仲信下世二十年乃為
之贊恨仲信之不及見也其詞曰
導江三峽神禹之蹟王子寫之洶洶撼壁後三十年塵
暗苔蝕澹墨色之欲盡尚觀者之惨慓或曰是學蜀兩
孫者非耶放翁曰吾但見其有歐陽信本柳誠懸之筆
力也
橐駞圖贊(元虞集)
皇武肇迹宛宛龍漠其居其康緝乘為廓有服惟駞礧
肉載崿毳㫋帷房鞗軛簟鞹軋軋千里載泉于橐黃頭
羔裘騎引顧却人習見聞聖獨有作深居穆清思詔勒
靮手著厥初伊榮匪樂公劉纉稷于邠式廓褁餱啓行
致祚八百史官作雅稽古允若
潘雲谷墨贊(歐陽玄)
徂徠松雲貯玄谷道人居中抱其獨琅琅空山萬杵熟
道人曄然開電目松雲化石石化玉峥嶸寳氣霄漢燭
貢之奎章月在櫝龍光淋漓九宇福
文章辨體彙選卷四百六十九
文章辨體彙選卷四百六十九
明賀復徵編
贊七
偃松屏贊(宋蘇軾)
余為中山守始食北嶽松膏為天下冠其木理堅密瘠
而不瘁信植物之英烈也謫居羅浮山下地暖多松而
不識霜雪如高才勝人生綺紈家與孤臣孽子有間矣
士踐憂患安知非福幼子過從南來畫寒松偃盖為護
首小屏為之贊曰
燕南趙北大茂之麓天僵雪峯地裂冰谷凛然孤清不
能無生生此偉竒北方之精蒼皮玉骨磽磽齾齾方春
不知沍寒秀發孺子介剛從我炎荒霜中之英以洗我
瘴
三馬圖贊(蘇軾)
元祐初上方閉玉門關謝遣諸將太師文彦博宰相吕
大防范純仁建遣諸生游師雄行邊勅武偹師雄至熙河
蕃官包順請以所部熟戶除邊患師雄許之遂擒猾羌
大首領鬼章青宜結以獻百官皆賀遣使告永裕陵時
西域貢馬首高八尺龍顱而鳳膺虎脊而豹章出東華
門入天駟監振鬛長鳴萬馬皆瘖父老縱觀以為未始
見也上方恭默思道八駿在庭未嘗一顧其後圉人起
居不以時馬有斃者上亦不問明年羌温溪心有良馬
不敢進請於邊吏願以餽太師潞國公詔許之蒋之竒
為熙河帥西蕃冇貢駿馬汗血者有司以非入貢歲月
留其使與馬於邊之竒為請乞不以時入事下禮部軾
時為宗伯判狀云朝廷方却走馬以糞正復汗血亦何
所用事遂寝于時兵革不用海内小康馬則不遇矣而
人少安軾嘗私請於承議郎李公麟畫當時三駿馬之
状而使鬼章青宜結效之藏於家紹聖四年三月十四
日軾在惠州謫居無事閱舊書畫追思一時之事而歎
三馬之神駿乃謂之贊曰
吁鬼章世悍驕奔貳師走嫖姚今在廷服虎貂效天驥
立内朝八尺龍神超遙若將西燕昆瑶帝念民乃下招
薾歸雲逝房妖
韓幹畫馬贊(蘇軾)
韓幹之馬四其一在陸驤首奮鬛若有所望頓足而長
鳴其一欲涉凥高首下擇所由濟跼蹐而未成其二在
水前者反顧若以鼻語後者不應欲飲而留行以為廐
馬也則前無羈絡後無箠策以為野馬也則隅目聳耳
豐臆細尾皆中度程肅然如賢大夫貴公子相與解帶
脫帽臨水而濯纓遂欲高舉遠引友麋鹿而終天年則
不可得矣蓋優哉游哉聊以卒歲而無營
獅子屏風贊(蘇軾)
潤州甘露寺有唐李衛公所留陸探微畫師子板余自
錢塘移守膠西過而觀焉使工人摹之置公堂中而贊
之曰
圓其目仰其鼻奮髯吐舌威見齒舞其足前其耳左顧
右躑喜見尾雖猛而和蓋其戲嚴嚴高堂護燕几啼呼
顛沛走百鬼嗟乎妙哉古陸子
李伯時所畫沐猴馬贊(蘇軾)
吾觀沐猴以馬為戲至使此馬竊䘖詭轡沐猴宜馬真
虚言爾
李潭漢馬圖贊(秦觀)
前一馬驪就樹摩癢百骸佳快極意可想中間四馬或
顧或嬉飲嚙自如不相瑕疵最後一騂尾鬛奮驚背而
號鳴若聞其聲寬閒之鄉水遠草長無羈無縶樂渠未
央
綠菜贊(黃庭堅)
蔡蒙之下彼江一曲有茹生之可以為蔌蛙蠙之衣采
采盈掬吉蠲洗澤不溷沙礫芼以辛醎宜酒宜餗在吴
則紫在蜀則綠其臭味同遠故不錄誰其發之班我旨
蓄維女博士史君炎玉
笻竹杖贊(黃庭堅)
厲廉隅而不劌故竊比於彭聃之壽屈曲而有直體能
獨立於雪霜之後伯夷食薇而清陳仲嚥李而瘦涪翁
晝寝蒼龍掛壁涪翁履危心如鐡石窮山獨行解兩虎
争終不使卞莊乘間而孺子成名
猪齒臼化佛贊(晁補之)
猪齒臼化佛者崇寧二年三月一日衛州獲嘉縣民職
氏殺猪祭神而民劉氏獵犬得其棄首骨啣之唁唁四
日不食民使其子析之其左牲齒臼中得肉如拇色酣
䣻由醉王諦視之如來像也髮有珠如粟紺目跏趺瞳
子隠然莊嚴畢具觀者萬人補之從弟新鄉令載之目
覩其事記於石以示補之補之聳然曰佛菩薩誓救苦
衆生至不愛頭目髓腦受人畜身出無量苦而具縳凡
夫以利飬故殺害不已俱入劇苦大火坑中號呼恐怖
過又不改佛菩薩動於威神為警此軰因懼生信令諸
闡提隳彌戾車於沸鑊湯蓮花涌出是佛菩薩心欲此
事流布十方諸惡衆生有芥子許過去善根皆大恐怖
戒悔殺害普作回向諸佛現前不覺身躍心喜復作是
言從不可說劫民有齒牙知相食故無日不殺由大地
塵萬死萬生而佛哀愍故動於希竒如優鉢曇華時一
現耳夫以不可說劫無日不殺萬死萬生之中而佛之
威神纔時一現而乃獨動於職氏之猪與劉氏之犬現
已應傳而若覩若不覩若信若不信至千萬人夫於千
萬人中而我兄弟兩人者又獨得而記且贊之則凡職
氏所殺與所祭若神所使若屠若殺若猪與劉氏所啣
若犬所析若子與記者吾弟贊者補之於過去世是一
段事本末輕重皆有因緣惟有佛眼悉知悉見次第顯
出終始圓成令四天下與未來世因此希竒與此文字
辨意不殺決定自知如利寳刀斷多羅木意已斷故業
不復萌無始怨仇俱為眷屬由是增長深般若因一切
諸佛之所護念豈不勝哉豈不大哉三年七月二十七
日初夜援筆為贊頃刻而成若佛力助文不加點云
吾觀鳥獸諸食肉形鈎吻鋸牙惨劇羅刹如是一類是
強非強業力所驅啖彼飬已是遭食者死巳能生反誅
其債如汝啖我版築上下無有盡時此業甚深佛所不
度牛馬草食口方齒平業淺易超無對復苦人非牛馬
齊貝瓠犀食榖果蔬形善應爾云何不若牛馬異生無
凶吻牙而作鋒刅鷹虎受報形凶則悲人形佛形而惨
鷹虎故死受報甚于馬牛我誦此言普勸横目血入牙
故殺生不休至人無心同仁一視視人如我視猪如人
人不自知視猪同等或其前世諸眷屬因云何無明日
殺眷屬刺心取血血大壑流揚湯燖毛毛須彌聚死者
不捨萬猪常隨汝莫鼓刀謂猪賤畜是熱血裏有丈六
身南無佛陀南無僧法我不敢殺諸佛現前一切衆生
若飛若走若潜若穴大小妍媸其血肉中各具一佛云
何見佛而欲鼔刀汝欲殺猪應作是念罽賓國王殺尊
者時未及捨刀臂巳堕落白乳湧出六種震驚亦如此
猪腦破佛出佛不在外佛不在中佛不在空佛不在色
是佛不死彼佛儼然生分别心自說人貴謂羊豕業本
以供人彼以業來我何故受受則羊豕業歸我身往有
大猪生不啖穀食薄荷草度羣業猪菩薩威神示入異
類汝自肉眼何由識猪藏汝之刀莫如猪首驚齒臼肉
跏趺坐人稽首至尊在我齒臼我不敢慢無猪無人惟
願現前諸見聞者如菩薩誓念念勿疑以此勝因普薦
三世父母師長若冤若親化柔輭心去毒害意捨熱血
汁獲甘露漿苦海悉乾同一安隠
畫水石贊(陸游)
亡友王仲信為余作水石一壁仲信下世二十年乃為
之贊恨仲信之不及見也其詞曰
導江三峽神禹之蹟王子寫之洶洶撼壁後三十年塵
暗苔蝕澹墨色之欲盡尚觀者之惨慓或曰是學蜀兩
孫者非耶放翁曰吾但見其有歐陽信本柳誠懸之筆
力也
橐駞圖贊(元虞集)
皇武肇迹宛宛龍漠其居其康緝乘為廓有服惟駞礧
肉載崿毳㫋帷房鞗軛簟鞹軋軋千里載泉于橐黃頭
羔裘騎引顧却人習見聞聖獨有作深居穆清思詔勒
靮手著厥初伊榮匪樂公劉纉稷于邠式廓褁餱啓行
致祚八百史官作雅稽古允若
潘雲谷墨贊(歐陽玄)
徂徠松雲貯玄谷道人居中抱其獨琅琅空山萬杵熟
道人曄然開電目松雲化石石化玉峥嶸寳氣霄漢燭
貢之奎章月在櫝龍光淋漓九宇福
文章辨體彙選卷四百六十九
