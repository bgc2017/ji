文章辨體彙選卷一百七十七
明賀復徵編
劄子七
初政第二劄(明霍韜)
臣聞漢文帝入蒞大統首問每歲决獄幾何每歲錢糓
出入幾何陳平對曰有主者司馬光謂平所對為非非
也大臣惟擇夫主刑獄錢糓者而已責大臣知刑獄錢
糓之數非也或者又云文帝非所宜問亦非也蓋知刑
獄之數可以覘風化矣知錢糓之數可以知經費矣此
文帝之問實人君初政之首務也臣願陛下推廣此問
可乎如蒙首召戶部問之曰祖宗朝歲計賦税所入幾
何各省存留幾何内府需費幾何百官廪糧幾何軍士
糧餉幾何三邊供億幾何藩封禄米幾何内宦月糧幾
何較之今日歲計所增幾何所减幾何然後從而思之
曰賦税所入猶夫昔也所費所出不有倍於昔者乎年
代愈深流弊愈極盍有以處之乎次召吏部問之曰祖
宗朝外任百官幾何京任百官幾何薦舉幾何科貢幾
何雜流幾何較之今日冗員所增幾何衙門添設幾何
然後從而思之曰輿圖政事猶夫昔也冗員冗食不有
加於昔乎官添弊冗政紛多門盍有以處之乎次召兵
部問之曰祖宗朝天下軍職幾何京衛帶俸幾何外衛
帶俸幾何天下軍士幾何在京勇士幾何校尉幾何較
之今日所增幾何所减幾何虚名無實勢豪包辦月糧
幾何然後從而思之曰天下疆圉猶夫昔也冗員冗兵
不有倍於昔者乎愈久愈冗愈冗愈極糧食無措盍有
以處之乎次召禮部問之曰祖宗朝天下親藩幾何鎮
國奉國將軍中尉幾何儀賓幾何内臣幾何較之今日
所增幾何所减幾何然後從而思之曰歲計賦入猶夫
昔也宗藩内宦不有倍於昔者乎勢窮則變變則通通
則久盍有以處之乎次召工部問之曰祖宗朝歲計物
料所入幾何恒年修理幾何上用所需幾何各監局所
需幾何軍器修理幾何工匠幾何柴炭幾何較之今日
所增幾何所减幾何然後從而思之曰天下課料猶夫
昔也浮費不經不有倍於昔者乎繁費日滋帑藏日竭
天下日困國計日艱盍有以處之乎次召刑部問之曰
祖宗朝歲决大辟幾何較之今日天下决大辟幾何情
真着監幾何可疑見監幾何然後從而思之曰好生惡
死人心猶夫昔也嗜利忘死不有倍於昔者乎經奏處
决有此數也敲椎冤死不有萬於此者乎民無恒産斯
無恒心刑酷民冤國本攸係盍有以處之乎是故天下
一大家也處天下猶夫處家也今夫千金之家一人享
之其百費饒洽也固宜再世有五人焉則為二百金之
家矣以二百金之家復圖千金之費不日就窮促已乎
雖然二百金之家儉以圖存其不墮先業也亦宜再世
再有五人焉則為四十金之家矣以四十金之家復圖
千金之費不立墮先業已乎雖然四十金之家猶可擴
之為二百金之家也二百金之家猶可擴之為千金之
家也存乎人者也天下一大家不再擴焉者也限於勢
者也我祖宗剙業之初猶夫億萬金之家也宗藩之分
封猶夫子孫也百官猶夫工作也内臣猶夫臧獲也軍
士猶夫守家之犬也歲費供億猶夫家之調度也率是
數者皆如祖宗之舊猶勢窮弊生尚宜思所以救夫末
流之患以適夫時宜之制奈之何年積月冗於是數者
不知幾倍於祖宗之舊浮費百出日益日甚不知幾倍
於祖宗之舊是猶承千金之後者不知其已落二百金
之家矣復妄意夫千金之費也若之何其不窮乎陛下
思而及此尚早圖之猶内臣外臣恊心同憂兢業十年
乃克有濟失今不圖後無及矣今縱未大更張陛下只
時念及此或命六部開具大數揭帖朝夕觀覽則所以
恐懼樽節之意自不能已矣内臣勲戚亦使之盡心思
慮以防夫日後之患以紓夫目前之急國家得宏久之
圖内臣亦享綿長之福陛下亦能日慎一日心由此正
慾由此窒天理常存邪佞退聽克己復禮之力由此益
堅祈天永命之道由此馴致潛消默運之中自致夫聖
德神功之盛矣
文章辨體彙選卷一百七十七
