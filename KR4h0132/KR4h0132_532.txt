文章辨體彙選卷五百三十二
明賀復徵編
傳五
桑懌傳(宋歐陽修)
桑懌開封雍丘人其兄慥本舉進士有名懌亦舉進士
再不中去遊汝潁間得龍城廢田數頃退而力耕歲凶
汝旁諸縣多盜懌白令願為耆長往來里中察姦民因
召里中少年戒曰盜不可為也吾在此不汝容也少年
皆諾里老父子死未歛盜夜脫其衣里老父怯無他子
不敢告縣臝其屍不能葬懌聞而悲之然疑少年王生
者夜入其家探其篋不使之知覺明日遇之問曰爾諾
我不為盜矣今又盜里父子衣者非爾耶少年色動即
推仆地縳之詰共盜者王生指某少年懌呼壯丁守王
生又自馳取少年者送縣皆伏法又嘗之郟城遇尉方
出捕盜招懌飲酒遂與俱行至賊所藏尉怯陽為不知
以過懌曰賊在此何之乎下馬獨格殺數人因盡縳之
又聞襄城有盜十許人獨提一劍以往殺數人縳其餘
汝旁縣為之無盜京西轉運使奏其事授郟城尉天聖
中河南諸縣多盜轉運奏移澠池尉崤古險地多涂山
而青灰山尤阻險為盜所恃惡盜王伯者藏此山時出
為近縣害當此時王伯名聞朝廷為巡檢者皆授名以
捕之既懌至巡檢者偽為宣頭以示懌將謀招出之懌
信之不疑其偽也因諜知伯所在挺身入賊中招之與
伯同卧起十餘日信之乃出巡檢者反以兵邀於山口
懌幾不自免懌曰巡檢授名懼無功爾即以伯與巡檢
使自為功不復自言巡檢俘獻京師朝廷知其實罪出
巡檢懌為尉歲餘改授右班殿直永安縣巡檢明道景
祐之交天下旱蝗盜賊稍稍起其間有惡賊二十三人
不能捕樞密院以傳召懌至京授二十三人名使往捕
懌謀曰盜畏吾名必已潰潰則難得矣宜先示之以怯
至則閉柵戒軍吏無一人得輒出居數日軍吏不知所
為數請自效輒不許既而夜與數卒變為盜服以出迹
盗所嘗行處入民家民皆走獨有一媪留為作飲食饋
之如盜乃歸復閉柵三日又往則携其具就媪饌而以
其餘遺媪媪待以為真盜矣乃稍就媪與語及羣盜輩
媪曰彼聞桑懌來始畏之皆遁矣又聞懌閉營不出知
其不足畏今皆還也某在某處某在某所矣懌盡鉤得
之復三日又往厚遺之遂以實告曰我桑懌也煩媪為
察其實而慎勿泄後三日我復來矣後又三日往媪察
其實審矣明旦部分軍士用甲若干人於某所取某盜
卒若干人於某處取某盜其尤強者在某所則自馳馬
以往士卒不及從惟四騎追之遂與賊遇手殺三人凡
二十三人者一日皆獲二十八日復命京師樞密吏謂
曰與我銀為君致閣職懌曰用賂得官非我欲况貧無
銀有固不可也吏怒匿其閥以免短使送三班三班用
例與兵馬監押未行會交趾獠叛殺海上巡檢昭化諸
州皆警往者數輩不能定因命懌往盡手殺之還乃授
閣門祗候懌曰是行也非獨吾功位有居吾上者吾乃
其佐也今彼留而我還我賞厚而彼輕得不疑我蓋其
功而自伐乎受之徒慚吾心將讓其賞歸已上者以奏
藁示予予謂曰讓之必不聽徒以好名與詐取譏也懌
歎曰亦思之然士顧其心何如爾當自信其心以行譏
何累也若欲避名則善皆不可為也已余慙其言卒讓
之不聽懌雖舉進士而不甚知書然其所為皆合道理
多此類始居雍丘遭大水有粟二廩將以舟載之見民
走避溺者遂棄其粟以舟載之見民荒歲聚其里人飼
之粟盡乃止懌善劒及鐵簡力過數人而有謀略遇人
常畏若不自足其為人不甚長大亦自修為威儀言語
如不出其口卒然遇人不知其健且勇也廬陵歐陽修
曰勇力人所有而能知用其勇者少矣若懌可謂義勇
之士其學問不深而能者蓋天性也余固喜傳人事尤
愛司馬遷善傳而其所書皆偉烈竒節士喜讀之欲學
其作而怪今人如遷所書者何少也乃疑遷特雄文善
壯其說而古人未必然也及得桑懌事乃知古之人有
然焉遷書不誣也知今人固有而但不盡知也懌所為
壯矣而不知予文能如遷書使人讀而喜否姑次第之
趙延嗣傳(石守道)
今三司使相工部郎中劉公隨嘗稱趙鄰幾舍人死遺
三孤女一老乳母内無兄弟外無期功強近之親無宅
一區無田一㕓以為養有趙延嗣者僕於舍人顧是諸
孤義不可去竭力庇養之負擔霑體塗足不避寒暑如
是凡十年如一日事三孤女使其女與同處延嗣未嘗
至其門初寓於宋三女既長延嗣走京師見宋翰林同
楊侍郎徽之因發聲哭哭止具道趙氏之孤且年長將
嫁二公驚媿謝曰吾不及汝吾被服儒衣冠讀誦六經
學慕古人與舍人友舍人之孤吾等不能恤汝能養之
吾不及汝遠矣二公因為迎入京師與宅居之徐相與
求良士為壻長配樞密直學士戚公綸猶子職方郎中
維之子太廟齋郎舜卿次並適屯田員外郎張君文鼎
之子鄉貢進士季倫三女皆歸延嗣始去趙氏門延嗣
可以謂之賢僕夫矣石介曰若然則延嗣有古君子之
行古烈士之操古仁人之心豈特僕夫之賢天下之賢
也昔在漢有為翟公之客者翟公免客皆去延嗣獨不
去復為養其孤雖去千載客視延嗣亦當羞於地下矣
魯有顔叔子者嘗獨居一室中夜暴風雨隣家女投叔
子使執燭以達曉以免其嫌後人稱其廉延嗣親養三
孤女長且適人終不識其面其節豈下叔子哉唐韓吏
部凡嫁内外及友朋孤子僅十人天下服其義延嗣嫁
趙氏三女無少吏部者噫翟公之客皆當時士大夫視
延嗣遠不及矣叔子魯賢者吏部唐大儒延嗣為賤僕
夫其風操凜焉其行義卓焉與顔侔韓並延嗣可謂僕
名而儒行者矣吁僕名儒行見之延嗣夫儒名而僕行
者或有其人焉得不愧於延嗣哉延嗣所為如此有可
以厲天下因傳之云
錢一傳(劉政)
錢一字仲陽上世錢塘人與吳越王有屬王俶納土曾
祖贇隨以北因家於鄆父顥善鍼醫然耆酒喜遊一旦
匿姓名東遊海上不復返一時三歲母前亡父同産嫁
醫吕氏哀其孤收養為子稍長讀書從吕君問醫姑將
沒乃告以家世一號泣請往跡父凡五六往乃得所在
又積數歲乃迎以歸是時一年三十餘鄉人感慨為泣
下多賦詩詠其事後七年父以夀終喪葬如禮其事吕
君如事其父吕君沒無嗣為之收葬行服嫁其孤女歲
時祭享皆與親等一始以顱&KR0008;方著名山東元豐中長
公主女有疾召使視之有功奏授翰林醫學賜緋明年
皇子儀國公病瘈瘲國醫未能治長公主朝因言錢一
起草野有異能立召入進黃土湯而愈神宗皇帝召見
褒諭因問黃土所以愈疾狀一對曰以土勝水水得其
平則風自止且諸醫所治垂愈小臣適其愈惟陛下加
察天子悅其對擢太醫丞賜紫衣金魚自是戚里貴室
逮士庶之家願致之無虛日其論醫諸老宿莫能持難
俄以病免哲宗皇帝復召入宿直禁中久之復辭疾賜
告遂不復起一本有羸疾性簡易嗜酒疾屢攻自以意
治之輒愈最後得疾憊甚乃歎曰此所謂周痺也周痺
入藏者死吾其已夫已而曰吾能移之使病在末因自
製藥日夜飲之人莫見其方居亡何左手足攣不能用
乃喜曰可矣又使所親登東山視莬絲所生篝火燭其
下火滅處劚之果得伏靈其大踰斗因以法噉之閱月
而盡由此雖偏廢而氣骨堅悍如無疾者退居里舍杜
門不冠屨坐卧一榻上時間閱史書雜說客至酌酒劇
談意欲之適則使二僕夫輿之出沒閭巷人或邀致不
肯往也病者日造門或扶攜襁負纍纍滿前近自鄰井
遠或百數十里皆授之藥致謝而去初長公主女病泄
利將殆一方醉曰當發疹而愈駙馬都尉以為不然怒
責之不對而退明日疹果出尉喜以詩謝之廣親宗子
病診之曰此可無藥而愈顧其幼曰此且暴病驚人後
三日過午無恙其家恚曰幼何疾醫貪利動人如此明
果發癎甚急復召一治之居三日愈問何以無疾而知
曰火色宜視心與肝俱受邪過午者心與肝所用時當
更也宗室王子病嘔泄醫以藥温之加喘一曰病本中
熱奈何以剛劑燥之將不得前後溲與石膏湯王與醫
皆不信謝罷一曰毋庸復召我後二日果來召適有故
不時往王疑且怒使人十數輩趣之至曰固石膏湯證
也竟如言而效有士人病欬面責而光其氣哽哽一曰
肝乘肺此逆候也若秋得之可治夏得不可治其家祈
哀彊之予藥明日曰吾藥再瀉肝而不少却三補肺而
益虚又加脣白法當三日死然安榖者過期不安榖者
不及期今尚能粥居五日而絶有娠婦得病醫言胎且
墮一曰娠者五臟保養率六旬乃更誠能候其月偏補
之何必墮已而子母俱得全乳婦因大恐而病病雖愈
目張不得瞑人不能曉以問一一曰煮郁李酒飲之使
醉則愈所以然者目系内連肝膽恐則氣結膽衡不下
惟郁李去結隨酒入膽結去膽下目則能瞑矣如言而
效一日過所善翕聞兒啼愕曰何等兒聲翁曰吾家攣
生二男子一曰謹視之過百乃可保翁不懌居月餘竟
皆斃一為方博達不名一所治種種皆通非但小兒醫
也於書無不窺他人靳靳守古獨度越縱舍卒與法合
尤邃本草多識物理辨正闕悞人得異藥若持疑事問
之必為言出生本末物色名貌退考之皆中末年攣痺
浸劇其嗜酒喜寒食皆不自禁自診知不可為召親戚
訣别易衣待盡享年八十二終於家所著書有傷寒論
指微五卷嬰孺論百篇一子早逝二孫今見為醫河間
劉歧曰一非獨其醫可稱也其篤行似儒其竒節似俠
術行而身隠約又類夫有道者數謂余言曩學六氣五
運夜宿東平王家嶺觀氣象至餘月不寐今老且死事
誠有不在書者肯以三十日暇從我當相授余笑謝弗
能其後遂不復言嗚呼斯人也如欲復得之何哉沒後
余聞其所治驗尤衆東州人人能言剟其章章者著之
篇異時史家叙方術之士其將有攷焉
方山子傳(蘇軾)
方山子光黃間隠人也少時慕朱家郭解為人閭里之
俠皆宗之稍壯折節讀書欲以此馳騁當世然終不遇
晚乃遯於光黃間曰岐亭菴居蔬食不與世相聞棄車
馬毁冠服徒步往來山中人莫識也見其所著帽方聳
而高曰此豈古方山冠之遺像乎因謂之方山子余謫
居於黃過岐亭適見焉曰嗚呼此吾故人陳慥季常也
何為而在此方山子亦瞿然問余所以至此者余告之
故俯而不答仰而笑呼余宿其家環堵蕭然而妻子奴
婢皆有自得之意余既聳然異之獨念方山子少時飲
酒好劍用財如糞土前十有九年余在岐下見方山子
從兩騎挾二矢遊西山鵲起於前使騎逐而射之不獲
方山子怒馬獨出一發得之因與余馬上論用兵及古
今成敗自謂一世豪士今幾時耳精悍之色猶見於眉
間而豈山中之人哉然方山子世有勲閥當得官使從
事於其間今已顯聞而其家在洛陽園宅壯麗與公侯
等河北有田歲得帛千疋亦足以富樂皆棄不取獨來
窮山中此豈無得而然哉余聞光黃間多異人往往徉
狂垢汚不可得而見方山子儻見之與
巢谷傳(蘇轍)
巢谷字元脩父中世眉山農家也少從士大夫讀書老
為里校師谷幼傳父學雖樸而博舉進士京師見舉武
藝者心好之谷素多力遂棄其舊學畜弓箭習騎射久
之業成而不中第聞西邊多驍勇騎射擊刺為四方冠
去遊秦鳳涇原間所至友其秀傑有韓存寳者尤與之
善谷教之兵書二人相與為金石交熙寧中存寳為河
州將有功號熙河名將朝廷稍竒之會瀘州蠻乞弟擾
邊諸郡不能制乃命存寳出兵討之存寳不習蠻事邀
谷至軍中問焉及存寳得罪將就逮自料當死謂谷曰
我涇原武夫死非所惜顧妻子不免寒餓槖中有銀數
百兩非君莫可使遺之者谷許諾即變姓名懷銀步行
往授其子人無知者存寳死谷逃避江淮間會赦乃出
予以鄉閭故幼而識之知其志節緩急可托者也予之
在朝谷浮沈里中未嘗一見紹聖初予以罪謫居筠州
自筠徙雷自雷徙循予兄子瞻亦自惠再徙昌化士大
夫皆諱與予兄弟遊平生親友無復相聞者谷獨慨然
自眉山誦言欲徒步訪吾兄弟聞者皆笑其狂元符二
年春正月自梅州遺予書曰我萬里步行見公不自意
今至梅矣不旬日必見死無恨矣予驚喜曰此非今世
人古之人也既見握手相泣已而道平生逾月不厭時
谷年七十有三矣瘦瘠多病非復昔日元脩也將復見
子瞻於海南予愍其老且病止之曰君意則善然自此
至儋數千里復當渡海非老人事也谷曰我自眎未即
死也公無止我留之不可閱其槖中無數千錢予方乏
困亦強資遣之船行至新會有蠻隸竊其槖裝以逃獲
於新州谷從之至新遂病死予聞哭之失聲恨其不用
吾言然亦竒其不用吾言而行其志也昔趙襄子厄於
晉陽智伯率韓魏決水圍之城不沒者三板懸釡而爨
易子而食羣臣皆懈惟高恭不失人臣之禮及襄子用
張孟談計三家之圍解行賞羣臣以恭為先談曰晉陽
之難惟恭無功曷為先之襄子曰晉陽之難羣臣皆懈
惟恭不失人臣之禮吾是以先之谷於明友之義實無
愧高恭者惜其不遇襄子而前遇存寳後遇予兄弟予
方襍居南夷與之起居出入蓋將終焉雖知其賢尚何
以發之聞谷有子蒙在涇原軍中故為作傳異日以授
之谷始名榖及見之循州改今名云
洪渥傳(曾鞏)
洪渥撫州臨川人為人和平與人遊初不甚歡久而有
味家貧以進士從鄉舉有能賦名初進於有司連輒出
久之乃得官官不自馳騁又久不進卒監黃州麻城之
茶場以死死不能歸葬亦不能返其孥里中人聞渥死
無賢愚皆恨失之予少與渥相識而不深知其為人渥
死迺聞有兄年七十餘渥得官而兄已老不可與俱行
渥至官量口用俸掇其餘以歸買田百畆居其兄後去
而之官則必安焉渥既死兄無子數使人至麻城撫其
孥欲返之而居以其田其孥蓋弱力不能自致其兄益
已老矣無可奈何則念輒悲之其經營之猶不已忘其
老也渥兄弟如此無愧矣渥平居若不可任以事及至
赴人之急早夜不少懈其與人真有恩者也予觀古今
豪傑士傳論人行義不列於史者往往務摭竒以動俗
亦或事高而不可為繼或伸一人之善而誣天下以不
及雖歸之輔教警世然考之中庸或過矣如渥所存蓋
人人所易到故載之云
徐復傳(曾鞏)
徐復字希顔興化軍莆田人嘗舉進士不中去不復就
博學於書無所不讀尤通星歷五行數術之說世罕有
能及者為人倜儻有大志内自飭勵不求當世之譽樂
其所自得謂富貴不足慕也貧賤不足憂也故窮門漏
屋敝衣糲食或至於不能自給未嘗動其意也遇人無
少長貴賤皆盡恭謹其言前世因革興壊是非之理人
少能及然其家未嘗蓄書蓋其強記如此也康定中李
元昊叛詔求有文武材可用者參知政事宋綬天章閣
侍讀林瑀皆薦復詔賜装錢州郡迫趣上道既至仁宗
見復於崇政殿訪以世務復所為上言者世莫得聞也
仁宗因命講易乾坤既濟未濟又問今歲直何卦西兵
欲出如何復對歲直小過而太一守中宫兵宜内不宜
外仁宗嘉其言復又獻所為邊防策太一主客立成歷
洪範論上曰卿所獻書為卿留中必欲官之復固辭迺
官其子晞留復登聞鼓院與林瑀同修周易會元紀歲
餘固求東歸仁宗高其行禮以束帛賜號沖晦處士復
久遊吳因家杭州將每至必先加禮然復未嘗肯至公
門范仲淹至杭州數就復訪問甚禮重之仲淹嘗言西
兵既起復預言罷兵歲月又斗牛間嘗有星變復言吳
當大疫死者當數十萬人後皆如其言復平居以周易
太玄授學者人或勸復著書復曰古聖賢書已具顧學
者不能求吾復何為以徼名後世哉晚取其所為文章
盡焚之今其家有書十餘篇皆出於門人故舊之家復
卒時年七十餘既病故人王稷居睦州欲往省之復報
曰來以五六月之交尚及見子稷未及往至期復果已
死其終事皆預自處子睎年五十餘亦致仕官至國子
博士復贈尚書虞部員外郎復死十餘年而沈遘知杭
州牓其名曰高士坊云
贊曰復之文章存者有慎習贊困蒙養等篇歸於退求
諸已不矜世取寵余論次後事頗采其意云若復自拔
汚濁之中隠約於閭巷久而不改其撡可謂樂之者矣
文章辨體彙選卷五百三十二
文章辨體彙選卷五百三十二
明賀復徵編
傳五
桑懌傳(宋歐陽修)
桑懌開封雍丘人其兄慥本舉進士有名懌亦舉進士
再不中去遊汝潁間得龍城廢田數頃退而力耕歲凶
汝旁諸縣多盜懌白令願為耆長往來里中察姦民因
召里中少年戒曰盜不可為也吾在此不汝容也少年
皆諾里老父子死未歛盜夜脫其衣里老父怯無他子
不敢告縣臝其屍不能葬懌聞而悲之然疑少年王生
者夜入其家探其篋不使之知覺明日遇之問曰爾諾
我不為盜矣今又盜里父子衣者非爾耶少年色動即
推仆地縳之詰共盜者王生指某少年懌呼壯丁守王
生又自馳取少年者送縣皆伏法又嘗之郟城遇尉方
出捕盜招懌飲酒遂與俱行至賊所藏尉怯陽為不知
以過懌曰賊在此何之乎下馬獨格殺數人因盡縳之
又聞襄城有盜十許人獨提一劍以往殺數人縳其餘
汝旁縣為之無盜京西轉運使奏其事授郟城尉天聖
中河南諸縣多盜轉運奏移澠池尉崤古險地多涂山
而青灰山尤阻險為盜所恃惡盜王伯者藏此山時出
為近縣害當此時王伯名聞朝廷為巡檢者皆授名以
捕之既懌至巡檢者偽為宣頭以示懌將謀招出之懌
信之不疑其偽也因諜知伯所在挺身入賊中招之與
伯同卧起十餘日信之乃出巡檢者反以兵邀於山口
懌幾不自免懌曰巡檢授名懼無功爾即以伯與巡檢
使自為功不復自言巡檢俘獻京師朝廷知其實罪出
巡檢懌為尉歲餘改授右班殿直永安縣巡檢明道景
祐之交天下旱蝗盜賊稍稍起其間有惡賊二十三人
不能捕樞密院以傳召懌至京授二十三人名使往捕
懌謀曰盜畏吾名必已潰潰則難得矣宜先示之以怯
至則閉柵戒軍吏無一人得輒出居數日軍吏不知所
為數請自效輒不許既而夜與數卒變為盜服以出迹
盗所嘗行處入民家民皆走獨有一媪留為作飲食饋
之如盜乃歸復閉柵三日又往則携其具就媪饌而以
其餘遺媪媪待以為真盜矣乃稍就媪與語及羣盜輩
媪曰彼聞桑懌來始畏之皆遁矣又聞懌閉營不出知
其不足畏今皆還也某在某處某在某所矣懌盡鉤得
之復三日又往厚遺之遂以實告曰我桑懌也煩媪為
察其實而慎勿泄後三日我復來矣後又三日往媪察
其實審矣明旦部分軍士用甲若干人於某所取某盜
卒若干人於某處取某盜其尤強者在某所則自馳馬
以往士卒不及從惟四騎追之遂與賊遇手殺三人凡
二十三人者一日皆獲二十八日復命京師樞密吏謂
曰與我銀為君致閣職懌曰用賂得官非我欲况貧無
銀有固不可也吏怒匿其閥以免短使送三班三班用
例與兵馬監押未行會交趾獠叛殺海上巡檢昭化諸
州皆警往者數輩不能定因命懌往盡手殺之還乃授
閣門祗候懌曰是行也非獨吾功位有居吾上者吾乃
其佐也今彼留而我還我賞厚而彼輕得不疑我蓋其
功而自伐乎受之徒慚吾心將讓其賞歸已上者以奏
藁示予予謂曰讓之必不聽徒以好名與詐取譏也懌
歎曰亦思之然士顧其心何如爾當自信其心以行譏
何累也若欲避名則善皆不可為也已余慙其言卒讓
之不聽懌雖舉進士而不甚知書然其所為皆合道理
多此類始居雍丘遭大水有粟二廩將以舟載之見民
走避溺者遂棄其粟以舟載之見民荒歲聚其里人飼
之粟盡乃止懌善劒及鐵簡力過數人而有謀略遇人
常畏若不自足其為人不甚長大亦自修為威儀言語
如不出其口卒然遇人不知其健且勇也廬陵歐陽修
曰勇力人所有而能知用其勇者少矣若懌可謂義勇
之士其學問不深而能者蓋天性也余固喜傳人事尤
愛司馬遷善傳而其所書皆偉烈竒節士喜讀之欲學
其作而怪今人如遷所書者何少也乃疑遷特雄文善
壯其說而古人未必然也及得桑懌事乃知古之人有
然焉遷書不誣也知今人固有而但不盡知也懌所為
壯矣而不知予文能如遷書使人讀而喜否姑次第之
趙延嗣傳(石守道)
今三司使相工部郎中劉公隨嘗稱趙鄰幾舍人死遺
三孤女一老乳母内無兄弟外無期功強近之親無宅
一區無田一㕓以為養有趙延嗣者僕於舍人顧是諸
孤義不可去竭力庇養之負擔霑體塗足不避寒暑如
是凡十年如一日事三孤女使其女與同處延嗣未嘗
至其門初寓於宋三女既長延嗣走京師見宋翰林同
楊侍郎徽之因發聲哭哭止具道趙氏之孤且年長將
嫁二公驚媿謝曰吾不及汝吾被服儒衣冠讀誦六經
學慕古人與舍人友舍人之孤吾等不能恤汝能養之
吾不及汝遠矣二公因為迎入京師與宅居之徐相與
求良士為壻長配樞密直學士戚公綸猶子職方郎中
維之子太廟齋郎舜卿次並適屯田員外郎張君文鼎
之子鄉貢進士季倫三女皆歸延嗣始去趙氏門延嗣
可以謂之賢僕夫矣石介曰若然則延嗣有古君子之
行古烈士之操古仁人之心豈特僕夫之賢天下之賢
也昔在漢有為翟公之客者翟公免客皆去延嗣獨不
去復為養其孤雖去千載客視延嗣亦當羞於地下矣
魯有顔叔子者嘗獨居一室中夜暴風雨隣家女投叔
子使執燭以達曉以免其嫌後人稱其廉延嗣親養三
孤女長且適人終不識其面其節豈下叔子哉唐韓吏
部凡嫁内外及友朋孤子僅十人天下服其義延嗣嫁
趙氏三女無少吏部者噫翟公之客皆當時士大夫視
延嗣遠不及矣叔子魯賢者吏部唐大儒延嗣為賤僕
夫其風操凜焉其行義卓焉與顔侔韓並延嗣可謂僕
名而儒行者矣吁僕名儒行見之延嗣夫儒名而僕行
者或有其人焉得不愧於延嗣哉延嗣所為如此有可
以厲天下因傳之云
錢一傳(劉政)
錢一字仲陽上世錢塘人與吳越王有屬王俶納土曾
祖贇隨以北因家於鄆父顥善鍼醫然耆酒喜遊一旦
匿姓名東遊海上不復返一時三歲母前亡父同産嫁
醫吕氏哀其孤收養為子稍長讀書從吕君問醫姑將
沒乃告以家世一號泣請往跡父凡五六往乃得所在
又積數歲乃迎以歸是時一年三十餘鄉人感慨為泣
下多賦詩詠其事後七年父以夀終喪葬如禮其事吕
君如事其父吕君沒無嗣為之收葬行服嫁其孤女歲
時祭享皆與親等一始以顱&KR0008;方著名山東元豐中長
公主女有疾召使視之有功奏授翰林醫學賜緋明年
皇子儀國公病瘈瘲國醫未能治長公主朝因言錢一
起草野有異能立召入進黃土湯而愈神宗皇帝召見
褒諭因問黃土所以愈疾狀一對曰以土勝水水得其
平則風自止且諸醫所治垂愈小臣適其愈惟陛下加
察天子悅其對擢太醫丞賜紫衣金魚自是戚里貴室
逮士庶之家願致之無虛日其論醫諸老宿莫能持難
俄以病免哲宗皇帝復召入宿直禁中久之復辭疾賜
告遂不復起一本有羸疾性簡易嗜酒疾屢攻自以意
治之輒愈最後得疾憊甚乃歎曰此所謂周痺也周痺
入藏者死吾其已夫已而曰吾能移之使病在末因自
製藥日夜飲之人莫見其方居亡何左手足攣不能用
乃喜曰可矣又使所親登東山視莬絲所生篝火燭其
下火滅處劚之果得伏靈其大踰斗因以法噉之閱月
而盡由此雖偏廢而氣骨堅悍如無疾者退居里舍杜
門不冠屨坐卧一榻上時間閱史書雜說客至酌酒劇
談意欲之適則使二僕夫輿之出沒閭巷人或邀致不
肯往也病者日造門或扶攜襁負纍纍滿前近自鄰井
遠或百數十里皆授之藥致謝而去初長公主女病泄
利將殆一方醉曰當發疹而愈駙馬都尉以為不然怒
責之不對而退明日疹果出尉喜以詩謝之廣親宗子
病診之曰此可無藥而愈顧其幼曰此且暴病驚人後
三日過午無恙其家恚曰幼何疾醫貪利動人如此明
果發癎甚急復召一治之居三日愈問何以無疾而知
曰火色宜視心與肝俱受邪過午者心與肝所用時當
更也宗室王子病嘔泄醫以藥温之加喘一曰病本中
熱奈何以剛劑燥之將不得前後溲與石膏湯王與醫
皆不信謝罷一曰毋庸復召我後二日果來召適有故
不時往王疑且怒使人十數輩趣之至曰固石膏湯證
也竟如言而效有士人病欬面責而光其氣哽哽一曰
肝乘肺此逆候也若秋得之可治夏得不可治其家祈
哀彊之予藥明日曰吾藥再瀉肝而不少却三補肺而
益虚又加脣白法當三日死然安榖者過期不安榖者
不及期今尚能粥居五日而絶有娠婦得病醫言胎且
墮一曰娠者五臟保養率六旬乃更誠能候其月偏補
之何必墮已而子母俱得全乳婦因大恐而病病雖愈
目張不得瞑人不能曉以問一一曰煮郁李酒飲之使
醉則愈所以然者目系内連肝膽恐則氣結膽衡不下
惟郁李去結隨酒入膽結去膽下目則能瞑矣如言而
效一日過所善翕聞兒啼愕曰何等兒聲翁曰吾家攣
生二男子一曰謹視之過百乃可保翁不懌居月餘竟
皆斃一為方博達不名一所治種種皆通非但小兒醫
也於書無不窺他人靳靳守古獨度越縱舍卒與法合
尤邃本草多識物理辨正闕悞人得異藥若持疑事問
之必為言出生本末物色名貌退考之皆中末年攣痺
浸劇其嗜酒喜寒食皆不自禁自診知不可為召親戚
訣别易衣待盡享年八十二終於家所著書有傷寒論
指微五卷嬰孺論百篇一子早逝二孫今見為醫河間
劉歧曰一非獨其醫可稱也其篤行似儒其竒節似俠
術行而身隠約又類夫有道者數謂余言曩學六氣五
運夜宿東平王家嶺觀氣象至餘月不寐今老且死事
誠有不在書者肯以三十日暇從我當相授余笑謝弗
能其後遂不復言嗚呼斯人也如欲復得之何哉沒後
余聞其所治驗尤衆東州人人能言剟其章章者著之
篇異時史家叙方術之士其將有攷焉
方山子傳(蘇軾)
方山子光黃間隠人也少時慕朱家郭解為人閭里之
俠皆宗之稍壯折節讀書欲以此馳騁當世然終不遇
晚乃遯於光黃間曰岐亭菴居蔬食不與世相聞棄車
馬毁冠服徒步往來山中人莫識也見其所著帽方聳
而高曰此豈古方山冠之遺像乎因謂之方山子余謫
居於黃過岐亭適見焉曰嗚呼此吾故人陳慥季常也
何為而在此方山子亦瞿然問余所以至此者余告之
故俯而不答仰而笑呼余宿其家環堵蕭然而妻子奴
婢皆有自得之意余既聳然異之獨念方山子少時飲
酒好劍用財如糞土前十有九年余在岐下見方山子
從兩騎挾二矢遊西山鵲起於前使騎逐而射之不獲
方山子怒馬獨出一發得之因與余馬上論用兵及古
今成敗自謂一世豪士今幾時耳精悍之色猶見於眉
間而豈山中之人哉然方山子世有勲閥當得官使從
事於其間今已顯聞而其家在洛陽園宅壯麗與公侯
等河北有田歲得帛千疋亦足以富樂皆棄不取獨來
窮山中此豈無得而然哉余聞光黃間多異人往往徉
狂垢汚不可得而見方山子儻見之與
巢谷傳(蘇轍)
巢谷字元脩父中世眉山農家也少從士大夫讀書老
為里校師谷幼傳父學雖樸而博舉進士京師見舉武
藝者心好之谷素多力遂棄其舊學畜弓箭習騎射久
之業成而不中第聞西邊多驍勇騎射擊刺為四方冠
去遊秦鳳涇原間所至友其秀傑有韓存寳者尤與之
善谷教之兵書二人相與為金石交熙寧中存寳為河
州將有功號熙河名將朝廷稍竒之會瀘州蠻乞弟擾
邊諸郡不能制乃命存寳出兵討之存寳不習蠻事邀
谷至軍中問焉及存寳得罪將就逮自料當死謂谷曰
我涇原武夫死非所惜顧妻子不免寒餓槖中有銀數
百兩非君莫可使遺之者谷許諾即變姓名懷銀步行
往授其子人無知者存寳死谷逃避江淮間會赦乃出
予以鄉閭故幼而識之知其志節緩急可托者也予之
在朝谷浮沈里中未嘗一見紹聖初予以罪謫居筠州
自筠徙雷自雷徙循予兄子瞻亦自惠再徙昌化士大
夫皆諱與予兄弟遊平生親友無復相聞者谷獨慨然
自眉山誦言欲徒步訪吾兄弟聞者皆笑其狂元符二
年春正月自梅州遺予書曰我萬里步行見公不自意
今至梅矣不旬日必見死無恨矣予驚喜曰此非今世
人古之人也既見握手相泣已而道平生逾月不厭時
谷年七十有三矣瘦瘠多病非復昔日元脩也將復見
子瞻於海南予愍其老且病止之曰君意則善然自此
至儋數千里復當渡海非老人事也谷曰我自眎未即
死也公無止我留之不可閱其槖中無數千錢予方乏
困亦強資遣之船行至新會有蠻隸竊其槖裝以逃獲
於新州谷從之至新遂病死予聞哭之失聲恨其不用
吾言然亦竒其不用吾言而行其志也昔趙襄子厄於
晉陽智伯率韓魏決水圍之城不沒者三板懸釡而爨
易子而食羣臣皆懈惟高恭不失人臣之禮及襄子用
張孟談計三家之圍解行賞羣臣以恭為先談曰晉陽
之難惟恭無功曷為先之襄子曰晉陽之難羣臣皆懈
惟恭不失人臣之禮吾是以先之谷於明友之義實無
愧高恭者惜其不遇襄子而前遇存寳後遇予兄弟予
方襍居南夷與之起居出入蓋將終焉雖知其賢尚何
以發之聞谷有子蒙在涇原軍中故為作傳異日以授
之谷始名榖及見之循州改今名云
洪渥傳(曾鞏)
洪渥撫州臨川人為人和平與人遊初不甚歡久而有
味家貧以進士從鄉舉有能賦名初進於有司連輒出
久之乃得官官不自馳騁又久不進卒監黃州麻城之
茶場以死死不能歸葬亦不能返其孥里中人聞渥死
無賢愚皆恨失之予少與渥相識而不深知其為人渥
死迺聞有兄年七十餘渥得官而兄已老不可與俱行
渥至官量口用俸掇其餘以歸買田百畆居其兄後去
而之官則必安焉渥既死兄無子數使人至麻城撫其
孥欲返之而居以其田其孥蓋弱力不能自致其兄益
已老矣無可奈何則念輒悲之其經營之猶不已忘其
老也渥兄弟如此無愧矣渥平居若不可任以事及至
赴人之急早夜不少懈其與人真有恩者也予觀古今
豪傑士傳論人行義不列於史者往往務摭竒以動俗
亦或事高而不可為繼或伸一人之善而誣天下以不
及雖歸之輔教警世然考之中庸或過矣如渥所存蓋
人人所易到故載之云
徐復傳(曾鞏)
徐復字希顔興化軍莆田人嘗舉進士不中去不復就
博學於書無所不讀尤通星歷五行數術之說世罕有
能及者為人倜儻有大志内自飭勵不求當世之譽樂
其所自得謂富貴不足慕也貧賤不足憂也故窮門漏
屋敝衣糲食或至於不能自給未嘗動其意也遇人無
少長貴賤皆盡恭謹其言前世因革興壊是非之理人
少能及然其家未嘗蓄書蓋其強記如此也康定中李
元昊叛詔求有文武材可用者參知政事宋綬天章閣
侍讀林瑀皆薦復詔賜装錢州郡迫趣上道既至仁宗
見復於崇政殿訪以世務復所為上言者世莫得聞也
仁宗因命講易乾坤既濟未濟又問今歲直何卦西兵
欲出如何復對歲直小過而太一守中宫兵宜内不宜
外仁宗嘉其言復又獻所為邊防策太一主客立成歷
洪範論上曰卿所獻書為卿留中必欲官之復固辭迺
官其子晞留復登聞鼓院與林瑀同修周易會元紀歲
餘固求東歸仁宗高其行禮以束帛賜號沖晦處士復
久遊吳因家杭州將每至必先加禮然復未嘗肯至公
門范仲淹至杭州數就復訪問甚禮重之仲淹嘗言西
兵既起復預言罷兵歲月又斗牛間嘗有星變復言吳
當大疫死者當數十萬人後皆如其言復平居以周易
太玄授學者人或勸復著書復曰古聖賢書已具顧學
者不能求吾復何為以徼名後世哉晚取其所為文章
盡焚之今其家有書十餘篇皆出於門人故舊之家復
卒時年七十餘既病故人王稷居睦州欲往省之復報
曰來以五六月之交尚及見子稷未及往至期復果已
死其終事皆預自處子睎年五十餘亦致仕官至國子
博士復贈尚書虞部員外郎復死十餘年而沈遘知杭
州牓其名曰高士坊云
贊曰復之文章存者有慎習贊困蒙養等篇歸於退求
諸已不矜世取寵余論次後事頗采其意云若復自拔
汚濁之中隠約於閭巷久而不改其撡可謂樂之者矣
文章辨體彙選卷五百三十二
