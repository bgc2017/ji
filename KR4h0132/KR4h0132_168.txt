文章辨體彙選卷一百六十八
明賀復徵編
奏狀十
代郎中王國用論韓國公冤事狀(明解縉)
臣聞君親無將春秋誅意臣子事嫌于不軌固天下之
所共誅幽明之所共憤者也然於事嫌不軌之中辨析
幾微之際此禍機之所不測骨肉之所難言者惟明主
能察焉竊見太師李善長與陛下同一心出萬死以得
天下為勲臣第一生封公死封王男尚公主親戚皆被
寵榮人臣之分極矣志願亦已定矣天下之富貴無以
復加矣若謂其自圖不軌尚未可知而今謂其欲佐胡
惟庸者揆之事理大謬不然矣人情之愛其子必甚於
愛其兄弟之子安享萬全之富貴者豈肯僥倖萬一之
富貴哉雖至病狂亦不為矣善長於胡惟庸則姪之親
耳於陛下則子之親也豈肯舍其子而從其姪哉使善
長佐胡惟庸成事亦不過勛世第一而已矣太師國公
封王而已矣尚主納妃而已矣豈復有加於今日之富
貴者乎且善長豈不知天命之不可倖求取天下於百
戰而艱危也哉當元之季欲為此者何限莫不身為虀
粉世絶官汚僅保首領者幾人哉此善長之所熟見也
且人之年邁摧頽精神意慮鼓舞倦矣偷安苟容則善
長有之曾謂有血氣之強暴感動其中也哉又其子事
陛下托骨肉至親無纖介之嫌何得忽有深讐急變大
不得已之謀哉凡為此者必有深讐急變大不得已而
後父子之間或至相挾以求脱禍圖全耳未有平居晏
然都無形迹而忽起此謀者也此理之所必無也若謂
天象告變大臣當災則殺人以應天象夫豈上天之欲
哉今不幸已失刑矣而臣猶懇惻為明之願陛下作戒
於將來也天下孰不曰功如李善長又何如哉臣恐四
方之解體也且臣至疎賤非不知言出而禍必隨之然
恥立於聖明之朝而無諫争之士始者側聽私室引耳
朝端意謂羣臣豈無忠智左右侍近必有為陛下言者
公卿大臣必有為陛下言者臺諫御史必有為陛下言
者而事涉冤枉羣臣杜口竟無一人為陛下言之臣所
以忘其疎賤冀陛下萬一感悟臣甘就鼎鑊無所復恨
矣
文章辨體彙選卷一百六十八
