文章辨體彙選卷六百七十六
明賀復徵編
墓碑十二
大明勅賜銀青榮禄大夫上柱國中書平章軍國
重事兼太子少保鄂國常公贈翊運推誠宣德
靖遠功臣開府儀同三司上柱國太保中書右
丞相追封開平王諡忠武神道碑銘(明宋濂)
洪武二年已酉秋七月七日銀青榮禄大夫上柱國中
書平章軍國重事兼太子少保鄂國常公薨于軍中二
十三日訃聞皇帝為之震悼罷朝在廷之臣莫不灑泣
越明日詔中書定議贈翊運推誠宣德靖遠功臣開府
儀同三司上柱國太保中書右丞相追封開平王諡曰
忠武八月朔日柩車至龍江上往臨奠慟哭而還親為
擇地于鍾山屮堂之原營建宅兆及棲靈之祠凡百須
之具一給于官不以煩其家至冬十月九日始葬復推
恩及其三代皆為王爵生榮死哀可謂至矣上猶念其
功不置召臣濂于庭而謂之曰朕東撫高麗西抵吐蕃
北際沙漠南來交趾占城莫不稽首奉命計其開拓之
功以十分而言王蓋居其七八朕今手錄戰伐次第以
授爾尚為文勒諸豐碑以著王之功於無窮焉臣濂受
詔而退謹再拜叙而銘諸幽王諱遇春姓常氏濠州懷
遠人世為農家賦性剛毅膂力絶人歲壬辰羣雄並起
江淮為之鼎沸時王年二十有三為羣盜劉聚所得聚
睹王狀貌奇偉拔於行伍而信任之王每出戰必賈勇
爭先聚深喜之王察聚所為終不能有成欲擇所依乙
未聞上駐兵和州領衆數十人棄聚來歸居兩月餘請
為前部先鋒上曰爾之來者為士卒糧絶故就食耳爾
自有主我安得而留之王請之再三至於涕泣上曰爾
姑從我渡江俟克太平委身事吾未晩也夏六月上先
抵采石磯元兵陣於磯上而磯下巨舟如織相距僅三
丈餘倅難登岸王乘快舸相繼而至上麾之使前王即
捨舟挺戈先登衆皆披靡遂拔采石乘勝取太平從上
守禦乃始授總管府先鋒冬十月陞管軍總管丙申春
三月元中丞曼濟哈雅復以兵屯采石南北不通上慮
將士雖渡江而其父母妻孥尚留淮西勢莫可致命王
統兵攻之王至設疑兵以分其勢而以正兵與之合及
戰別出奇兵擣敗之悉俘其精銳自是元兵扼江之勢
衰矣尋守溧陽攻建康功為諸將先三月從今大將軍
右丞相徐公達克鎮江夏四月授承信校尉領軍先鋒
秋九月再攻常州會青軍叛去與偽吳張士誠合徐公
被圍於牛塘王與諸將力戰大敗其衆擒士誠梟將張
將軍冬十有一月除統軍大元帥丁酉春三月遂克常
州遷中翼大元帥夏四月從徐公下寧國秋八月克馬
䭾沙冬十月取池州戊戌春擢江南行中書省都督馬
步水軍大元帥冬十有二月上親取婺州已亥夏四月
轉鎮國上將軍同僉書江南等處行樞密院事守婺州
尋命攻衢州降之冬十月陞僉院十有二月攻杭州庚
子夏五月召還京師從徐公拔安慶趙普勝之水寨時
偽漢陳友諒揚言援安慶王策其必攻池州以羸弱守
城伏銳士於九華山明日友諒兵果來攻城伏兵四合
俘殺萬餘人六月友諒入太平犯龍灣王共謀擊敗之
巳而上整舟師襲友諒留王守京師軍民無敢譁辛丑
春三月拜江南行中書省參知政事秋七月從上取安
慶破江州回守龍灣冬十有一月張士誠出兵寇長興
上時駐九江聞報還京師命王往援士誠兵敗俘殺五
千餘人壬寅修安慶城羅友賢搆亂據池州神山寨將
與士誠通杭歙震動冬王往征之癸夘春正月擒斬羅
友賢餘黨悉平三月張士誠遣兵圍劉福通於安豐從
上擊之將戰王突入其陣三戰三勝敵兵大敗而去俘
獲士馬無算遂同徐公圍廬州凡三月城將下適陳友
諒攻南昌王解圍而還秋七月從上率諸將往援八月
遇友諒於彭蠡湖之康郎山王與之聯舟大戰呼聲動
天地無不一當百縱火焚偽平章舟風急火熾十里之
間湖水盡赤敵將張定邊素號梟猛奮前迎戰王射之
定邊中矢走友諒乃退保鞋山諸將以友諒兵尚強請
縱其去王獨不言及我師出湖口皆言江流湍急欲放
舟而下王獨不言上知其情命以舟扼上流王應之諸
將乃遡流而上舟蔽江面控湖口者旬有五日友諒軍
食乏出江求戰王遣火舟火筏禦之敵兵奔潰追北數
十里與之酣戰自辰至未不解上所乘舟及王舟皆膠
於沙王既脱御舟而巳舟被圍復力戰而脱于是友諒
中流矢死士卒十萬皆降未幾其臣立友諒之子理於
武昌冬十月王帥師討之四面合圍甲辰春二月理銜
璧出降荆湖之地望風皆附陞中書平章政事秋七月
從徐公取廬州八月遂自將兵平臨江之沙坑麻嶺十
洞牛陂諸寨進取贛州乙已春正月克之悉定南安南
雄韶州夏五月還兵取安陸襄陽冬十月從徐公克泰
州丙午春三月復從克高郵夏四月淮安濠泗徐宿安
豐皆下秋八月諸將攻浙西師次太湖偽萬戸尹義等
逆戰王擒之直趨湖州之毗山與敵兵水陸鏖戰敵兵
大潰遂抵城下塞其四門晝夜環攻之偽丞相張士信
悉發境中兵為援屯于舊館出我師之背王統奇兵由
大全港入結營東阡復出敵背且填壅溝港絶其歸路
士誠知事急出親兵拒鬭王一鼓勝之士誠復遣其將
徐義統赤龍船親軍來援王復擊敗於烏鎮冬十月舊
館降得兵六萬十有一月湖州亦下遂進兵平江丁未
圍之益急士誠收合餘燼猶背城百戰降其將士且盡
秋九月始克之縳士誠來獻籍其兵二十有五萬乃加
授中書平章軍國重事疏封鄂國進爵上公冬十月復
授征北副將軍同徐公奉命北伐戊申春正月上即皇
帝位國號大明改元洪武王與徐公下山東諸郡遂攻
汴梁守臣李景昌遁進攻河南敵兵五萬屯于洛水之
北將出迎戰王布陣既定單騎執弓矢衝入其隊敵發
二十騎攅槊刺王王一箭中其前鋒大呼殺入悉獲其
衆而河南諸城先後皆平上幸汴京謀取燕都秋七月
徐公與王渡大河河北諸郡又平八月二日燕都不戰
而克元君北奔師次太原其守將庫庫特穆爾帥衆來
禦其鋒銳甚王與徐公謀曰我騎兵雖集而步卒未至
何以能戰莫若遣精騎夜劫其營其衆可亂衆亂主將
可縳也徐公如王言庫庫特穆爾果中傷而遁已酉春
正月進攻大同竹貞棄城走河東又平遂西入秦張良
弼遁李思齊迎降奉元鳳翔鞏昌臨洮又平夏五月元
將伊遜兵侵通州有旨命王以所部軍東還拒之遂擣
永平過惠州獲江文清士馬以千計至大寧伊遜遁破
開平元君又北走追至北河俘其宗王三人及平章鼎
珠等凡得軍士萬人車萬輛馬三千牛五萬全師還燕
次柳河川得疾而薨享年僅四十爾王之為人守謙而
不矜有功而無過運籌決勝之方不學而能其從大將
軍東征西伐而能遵守節制及其自將兵則所至無不
克捷由其智識明而材力雄故施之各得其宜嗚呼若
王者可謂開國之殊勛者矣王之曾大父四三府君累
贈銀青榮禄大夫柱國中書平章政事追封開平王諡
莊簡妣張氏追封開平王夫人大父重五府君累贈儀
同三司上柱國少保中書平章政事追封開平王諡安
穆妣陳氏追封開平王夫人父六六府君累贈開府儀
同三司上柱國太保中書右丞相追封開平王諡靖懿
妣高氏追封開平王夫人妻定遠藍氏封開平王夫人
子男三人曰茂曰昇曰森皆上所賜名女三人長許為
皇太子妃餘皆幼臣濂聞之昔日唐太宗起義兵而定
天下當時有尉遲恭者弃劉武周仗劒來從其後輔成
唐業而恭之功為多于是生有鄂國之封圽有忠武之
諡今王之功非恭所可及上之所以遇王者封諡與之
雖同而其王爵之加恩數優渥揆之于唐誠又過之史
臣所謂君臣相遇千載一時者豈不異世而同符也哉
是宜銘諸貞石傳之千萬世一以昭聖天子垂念功臣
如此之至一以著王之勛烈於不朽云爾銘曰
聖皇開天豪傑四從龍興而雲虎嘯而風義旗所指山
嶽震動颷馳霆舂孰不神竦唯忠武王其氣至剛仗劒
來從飛渡大江無堅不摧無敵不碎席捲長驅易如拾
芥平吳定越帖荆撫淮威聲所加小大畢來齊魯既寧
汴洛亦定直指幽燕不戰而勝元君遠逝六軍倒戈本
根既撥何有條柯乃收晉冀乃清秦隴乃徇遼海人百
其勇茫茫朔漠灤河所經誓將剗滌邊塵弗驚王之忠
精上貫天日燁其有光亘古不没幅員之廣漢唐莫過
馬蹄所及王功為多十五年間百戰百捷備殫勤勞光
輔帝業翊運之勛靖遠之威在古或罕于今見之大功
垂成王忽長逝當宁興哀如失一臂爰加恩寵用錫王
封衮衣繡裳照耀泉宫天子曰噫未慊朕志其推爾爵
上褒三世死哀生榮孰可比焉王雖云殁生氣凜然鍾
山之隂隧道有石詞臣勒銘垂示千億
東丘郡侯花公墓碑銘(宋濓)
皇上渡江之六年庚子夏閏五月癸酉偽漢主陳友諒
以舟師入寇圍太平行樞密院判花公率麾下三千餘
人結陣迎戰三日賊不得入乙亥城中乏食公士馬憊
城陷賊縳公急公怒奮身大呼縳盡解起奪守者刀殺
五六人罵曰爾非吾主敵也曷不趨降賊怒碎公首縳
於舟檣衆射之公至死罵賊不少變巳而賊犯龍江上
命諸將力戰賊敗遁去後五年甲辰上即吳王位追封
公東丘郡侯又十六年其子僉水軍左衞指揮司事煒
泣曰先公圽今二十年無文銘于神道竊恐忠烈不白
于後世敢請惟公勛業始卒宜載國史予嘗待辠太史
氏不敢以耄辭公諱雲姓花氏世為懷遠人自考以上
姓名皆亡莫知遷徙世次然皆不顯公少孤隨母嫁張
氏貌偉而黑驍勇絶人儕輩畏服之歲癸已仗劒謁上
于臨濠上奇其材力俾將兵略地所至輒克破懷遠城
口擄其帥以歸進攻全椒拔之羣寇據繆家寨公俟夜
襲之寇散走上將取滁州單騎前行遇賊數千人於道
拔劒躍馬衝其陣而過賊驚曰此黑將軍勇甚不可與
爭鋒兵既至遂克滁甲午從上取和州得卒三百以功
授管句明年乙未率所部先渡江上克太平以公忠勇
可信任命宿左右衞丙申上破集慶公得兵千人陞總
管徇鎮江丹陽丹徒金壇諸縣皆下之過馬䭾沙劇盜
數百遮道索戰公且行且鬭三日夜皆擒殺之授前部
先鋒攻常州拔其城駐守牛塘營夏六月立行樞密院
於太平遂拜公院判階安遠大將軍丁酉春正月克常
熟州獲卒萬餘命公將之秋七月以兵三千之寧國陷
山澤中者八日羣盜蟠結梗道公操矛鼓譟出入營壘
間斬首千百計而身中一矢還命守太平後四年遂卒
卒時年三十有九夫人郜氏公與偽漢戰時一子方三
歲夫人以牲酒祭家廟會家人泣曰今城且破吾夫忠
義人必以身死之吾夫死吾必不獨生然不可使花氏
亡後嬰兒在若等善撫育之聞公就擒夫人赴水死年
甫三十有五侍兒孫氏瘞夫人尸遂抱兒以行偽漢軍
擄之至九江軍中惡養小兒孫氏以兒授漁家屬之曰
此兒良宜善視之是年冬王師伐偽漢漢敗孫氏至漁
家視兒在瞷漁人出竊負以走夜宿陶穴中天曙脱簮
僦舟渡江遇漢潰軍奪舟弃江中孫氏抱兒遇斷木浮
至附之入葦洲採蓮實哺兒七日不死夜半聞人語聲
呼之逢老父號雷老告之故與之俱行明年辛丑春二
月達上所孫氏泣抱拜上上亦泣置兒于膝上曰此將
種也賜雷老衣遣之復其徭巳而令人追之忽不見兒
八歲侍皇太子就學年十三授虎賁右衞副千戸後七
年拜今官即煒也煒於洪武丁已偕孫氏至太平奉夫
人骸骨歸乃束艸像公以二月已未合葬上元縣南五
十里之水橋嗚呼觀公之死賊與妻妾之報公可以知
公之為人矣天不殄其後豈不宜哉銘曰
雲雷遘屯區宇分篤生真人鎮乾坤騎龍鞭霆下天門
前翼後衞蓊若雲誰其最雄花將軍力驅智駕敵萬人
蹂躒羣盜猶䴥麏大刀長戟屬槖鞬左麾右刺流電奔
緋衣紫弁貔虎屯駐馬飲江江水渾吳楚之域殺氣昏
手挽天河洗妖氛軍聲隆然若雷霆遭者膽落兩足蹲
元戎開府大江濆腰佩兵符威令尊控制上游為國藩
偽漢恃力不圖存建旗揚帆事鉦鼖艨艟蔽江躡鉤援
搥牛享士士氣伸馳馬督戰寧顧身賊焰熾若烈火焚
大戰三日勢愈殷單騎赴之齒齧齦怒髮上指目吐烟
(叶)汝賊兇頑犬與豚願醢汝肉一口吞賊慙耳塞不忍
聞至死不屈酬國恩飄然乘雲叩帝閽請為厲鬼扼賊
元賊當殛死洗厥冤天子下詔褒忠勛東丘立侯賁九
原孤兒保育寵便蕃不墜宗祀天所敦生為烈士死明
神神靈在天光燉燉嗟爾來觀萬子孫繼忠思孝慎勿
諼弗信請考太史文
勅賜開國輔運推誠宣力武臣榮禄大夫柱國淮
安侯華君神道碑銘(宋濂)
自古以來人臣事君始終一心以上承明德所以保勛
烈於不刊熙令譽於無窮此丹書所謂敬勝怠者吉是
也其或遭時擾攘攀龍鱗而附鳳翼自赴於功名之會
一旦封重爵享厚禄志盈氣驕唯欲之是從遂致壞法
亂政蓋有其初而鮮克有終此丹書所謂怠勝敬者滅
是也嗚呼敬怠之間善惡之所由分禍福之所由係臣
濂於淮安侯之事不能無深感焉侯諱雲龍字某姓華
氏安豐人世為農家圖譜喪不知其先世遷移之詳三
代皆以侯貴累膺贈典曾大父六二府君中奉大夫北
平等處行中書省參知政事妣王氏夫人大父七二府
君資善大夫北平等處行中書省左丞妣韋氏夫人考
子中榮禄大夫北平等處行中書省平章政事妣陳氏
夫人侯生二十年元季兵亂挈家避難倀倀無所之皇
帝龍興臨濠四方豪傑荷戈雲從侯上謁轅門命為帳
前小校當是時人心既歸踴躍用命上帥大軍取滁州
元戍將遁去和與滁接壤聞之喪膽繼復取之遂大招
舟師渡大江太平父老望旌旗迎降侯後先從征由千
戸進鎮撫陞萬夫長曾未幾何上攻金陵下之侯擒元
將李將軍授總管之職尋隨諸將取廣德洊擢統軍元
帥偽漢陳友諒據九江為都時侵我邊陲歲庚子傾國
而東陷姑熟直犯我龍江上授諸將方略設伏于險赤
幟一揮伏甲盡出大敗偽漢兵侯亦有助戰功後三年
友諒弗悛舊惡攻圍我江西上親帥六師往討友諒恐
退入彭蠡湖與大軍遇相持四十餘日其大戰凡三友
諒受矢斃于舟中龍江彭蠡二役侯在行中復以功陞
豹韜衞指揮使繼從伐荆州又同征江北郡縣而泰州
高郵淮安次第平轉淮安衞指揮使就留鎮之吳元年
丁未大將軍徐達奉詔征中原侯復從行中齊魯既定
河南之民簞食壺漿以迎王師既入燕元君弃都而逃
立北平等處行中書省授侯鎮國上將軍兼大都督府
事分府北平拜資善大夫燕王府左相兼北平行省參
知政事及天下大定論功行賞加開國輔運推誠宣力
武臣之號官榮禄大夫勛柱國爵封淮安侯食禄一千
五百石前職如故尋兼燕山衞都指揮使時北平新入
職方非勲舊大臣不足以厭服之上以侯為鄰郡子且
恩遇之深不翅骨肉至親必能為國宣力故特託以方
面重任豈期侯昧於理動違邦憲據元丞相托克托大第
居之凡元宫龍榻鳳裀及金玉寶器非人臣可僭者皆
用之弗疑巳而以其第高曠災害屢生復役戰疫之士
創剗之民唯新室是圖奢麗過制特甚此猶可也先是
元故都破其達官之女多與我師為婚媾幼主尚竄沙
漠諜者因倚之偵我事情上明照數千里外屢勅中書
移文北平凡舊仕于元者悉遣發江南毋使為民患害
侯皆廢格不行及至征北副將軍李文忠北征獲間諜
數人始知故宦之家有官兵馬司者相率搆奸偽作文
榜欲為變托奸人以為巡邏之職將焉禦寇此非侯之
過歟上猶念其功不忍寘于法趣中書令其盡遣侯仍
弗之聽上怒詔内官往歷指其主名諭之侯始不得巳
奉詔侯自是益怠於政日從事歌舞宴飲遂得羸疾疾
寢劇上召還南京以洪武七年六月二十八日卒享年
四十有三娶繆氏累封淮安侯夫人子二人長曰忠次
曰關住女一人以七月十日葬京城之西石灰山之陽
上親御翰墨製文一通遣中官致奠焉惟侯奮起戎行
出遇真人乘六龍御天從征四方麤著勞效初無獨建
奇功駿烈照耀人之耳目然而封以大郡錫之侯爵寵
恩之加不為不重矣奈何靡思補報徇欲敗度絶無憂
國恤民之心乃知&KR0616;古韓彭之流怙功自專卒至夷滅
皆其自取焉爾所賴聖天子推天覆地載之量保全功
臣唯恐有毫髮不至故侯得令終于家享榮名殁世豈
非幸歟故事生封侯者殁必加之以公于是勅葬以侯
禮聊示薄罰可謂仁之至義之盡者也臣濂奉勅撰神
道之碑稽諸天理之正察乎人心之公不敢用昔人誌
墓常法特取春秋直筆褒貶之義勒文穹碑以為千萬
世人臣之勸戒云銘曰
人臣事君兮猶如事天寅畏是將兮終日乾乾眘終如
始兮曷敢弗虔一或怠逸兮明命在前侯起戎行兮有
力如虎逢時繹騷兮擇歸真主四征弗庭兮無役弗與
斬將搴旗兮所向披靡帝用嘉錫兮龍光日殷疏以侯
爵兮作鎮北藩兵民二柄兮付之旬宣鞠躬盡痺兮宜
報國恩胡酲爾心兮動違國憲僭侈是崇兮羣生胥怨
峻宇雕牆兮朝夕沈湎是非倒置兮大分莫辨皇仁如
天兮覆之幬之錄其勛庸矣崇之尊之君恩固弘兮臣
行或虧生弗為善兮死其忸怩春秋直筆兮善惡莫掩
萬世取法兮納入于檢墓門有石兮可比琬琰史臣勒
文兮以示褒貶
故中順大夫禮部侍郎曾公神道碑銘(宋濂)
治古之時非惟道德純一而政教修明至於文學之彦
亦精贍弘博足以為經濟之用蓋自童丱之始十四經
之文畫以歲月期於默記又推之於遷固范曄諸書豈
直覽之其默記亦如經基本既正而後徧觀歷代之史
察其得失稽其異同會其綱紀知識益且至矣而又參
於秦漢以來之子書古今撰定之集錄探幽索微使無
遁情於是道德性命之奥以至天文地理禮樂兵刑封
建郊祀職官選舉學校財用貢賦戸口征役之屬無所
不詣其極或廟堂之上有所建議必旁引曲證以白其
疑不翅指諸掌之易也自貢舉法行學者知以摘經擬
題為志其所最切者唯四子一經之箋是鑚是窺餘則
漫不加省與之交談兩目瞪然視舌本強不能對嗚呼
一物不知儒者所恥孰謂如是之學其能有以濟世哉
此濂銘亡友曾公之墓憤激于中而復繼之永嘅也公
諱魯字得之曾其氏也孔門弟子郕公五十七代孫其
居新淦吉陽里者巳久世裔之傳與夫遷徙之詳昔以
著於公之先墓兹不重載曾大父兼善宋贈大理評事
祖天麒宋宣教郎軍器監主簿父順元韶州路儒學教
授妣劉氏公年七歲能暗誦九經一字弗遺奉禮郎簡
君正理欲以神童舉于朝其父力止之及齒稍長取三
史日記之尋及其餘數千年間國體治亂人材忠佞制
度沿革咸能言之有叩之者如山川出雲層見疊敷杳
莫察其端倪公殊不以為足所藏子集動至數百家各
攬其精而掇其華聞有僻書隠牒不憚道里之遠必購
得之既得必篝燈讀之達旦不寐發為辭章龐蔚炳朗
毅然有不可奪之氣廬陵劉提舉岳申與之語連日夜
不休嘆曰不意後生中能至於斯也其將以文鳴乎杜
内翰鄉之丈人行也公負笈從之游益克拓其所未至
寤疑辨惑惟日不足遂以博極羣書稱于時公猶謂未
要於至道述長書一通謁虞文靖公集於臨川虞公大
悦曰昔程子與張敬夫年十六七脱然有志聖賢之道
子能如是復何讓古人公年蓋十九矣由是益潛心濂
洛關閩之學分別義理密如蠶絲牛毛而尤愛吳文正
公澂之書吳公亦居臨川其著書滿家無大無小公一
一訪獲之玩繹未嘗釋手久之充然有得盤桓林泉以
道自娛若將終身焉至正壬辰天下大亂州縣所在驛
騷公召里諸豪集健兒持兵以保障乎一方仍椎牛釃
酒開陳逆順禍福言甚剴切衆皆聳耳而聽卒無敢犯
非義者人號曰君子鄉入國朝有詔纂修元史勒成一
代之典遣使者起公于家公贊決部居補苴罅漏者不
一而足其功為最多史成上坐端門召諸史臣有白金
束帛之賜公居其首焉公將乞身還山會朝廷開局編
類禮書輿論以老成之士無踰於公者共堅留之議禮
之家有如聚訟自古難定於一公當羣言沸騰之中揚
言曰某禮宜據某書則是從某說則非有不服者爭相
辨詰公歷舉傳記答之各心醉而去俄遷入儀曹為祠
部主事階承事郎時洪武二年十二月也常忠武王薨
高麗王遣使來祭公索其文觀之使者靳不與公不可
使者不得已出之外則襲以金龍黃帕内則不書洪武
之號公責之曰龍帕固疑誤用若納貢稱藩而不奉正
朔君臣之義果安在耶使者頓首謝過皆命易去之乃
已安南來貢主客曹已受其表將入見公取其副覽之
其王乃陳叔明公曰前王陳日熞爾今驟更名必有以
也亟白尚書詰之使者不敢諱蓋日熞為叔明所逼而
死遂簒其位中心懷懼故託修貢以覘朝廷之意上聞
之曰島夷何狡獪如此却其貢不受五年二月上問丞
相曰曾魯在禮部今何職邪對曰不過主事爾即日超
六階拜中順大夫禮部侍郎公以順字犯父諱辭就朝
請下階吏部以國法有定不之許倭夷入寇戍將每捕
獲之上憫其無知命儒臣草詔歸其俘公之所撰有中
國一視同仁之語上悦曰頃觀陶凱文已起人意今魯
復如此文運庶其昌乎凱禮部尚書也八月奉旨考京
畿鄉試入院之後忽吐血一升公猶力病閱卷不息自
是遂奄奄不振九月膏露降鍾山羣臣咸見諸咏歌公
獨撰賦以進十月上將郊祀出宿齋宫命取諸作使侍
臣更番誦之至公獨曰此曾魯作邪援據既精鋪叙有
法豈新進之可驟至哉十有一月疾逾篤上章乞骸骨
甚至中書以聞上惻然許之十有二月辛夘歸舟至南
昌公謂次子圭曰吾命止明日不能至家矣然吾以一
介韋布之士受國寵恩位躋法從又得守正而斃死復
何憾所憾者不見二孫之成立也即趣具觚翰為書戒
之壬辰次石岐潭果歛袵而逝距家纔兩驛爾丙申至
故居丁酉具棺歛擇地於縣南屏山之陽以六年某月
某甲子祔葬九世祖高安府君之塋從治命也公蓄德
熙和人近之者温如春風不見忿戾之色然其人則山
澤之癯身退然若不勝衣未嘗有所矯飾其處家也事
親克孝父喪哀毁致疾踰年而後能起已而二兄諸姪
相繼捐館公收淚經紀凶事三年間葬十餘喪且撫存
其孤惸惟恐或失其所生平輕財仗義喜周人之急四
方賓客日登其門公倒屣迎之了無倦容嘗一試江西
鄉闈有司寘諸乙榜人為不平而公亦澹如也其出仕
精白一心有知無不為凡典禮涉於制度者必經公損
益而後定雖古者吏牘之繁簡署字之上下人所不能
知公獨稽諸書以為決公誠所謂濟世之學者非邪公
屬文不喜留藳其徒雖有所輯錄猶未成書其自著書
有六一居士集正訛南豐類藳辨誤藏于家他咸未脱
藳當公修元史時濂實為總裁及入南宫又有僚友之
好故相知號為最深共坐官舍更析互辨每至夜分嘆
末學之空虛傷古道之寥落又復相視囅然一笑嚴陵
徐尊生嘗有言曰南京有博學之士二人一以舌為筆
一以筆為舌其意蓋指公與濂嗚呼尊生過矣濂也何
人而敢上儷於公哉雖然公未嘗欲弃濂也相期他日
幸歸休必胥會焉共成一書庶可籍手以見前賢公今
不可作矣故因銘墓之文而屢興懷於治古之時也世
之讀者必將深感焉公讀書之室曰守約齋學者遂稱
為守約先生享年五十四歲娶聶氏先二十年卒公再
不納配一榻蕭然如山林枯槁之士人難之子男二人
長塾今來請銘者次即圭出為仲兄後女一人應真適劉
奉孫二人正龍夢龍銘曰
氣化糾纏人文昭宣萬類斯甄兮天設地施一偶一奇
形聲相資兮載籍繽紛六藝攸尊各闢其門兮枝分葉
敷散為千塗混冥精觕兮彌綸大邦文物采章有變有
常兮不生碩儒孰乾其樞孰苞其腴兮玉笥之陽神珠
吐芒莫自翳藏兮大明麗天束帛箋箋蒐羅俊賢兮衮
褒鉞誅寓於策書輿論所孚兮儀曹之升議禮稽經日
維烝烝兮黼黻帝猷上窺殷周功在刪修兮所積之訦
所發之深開陽闔隂兮正笏垂紳其色誾誾邦之老臣
兮媚學躚躚其中枵然何翅霄淵兮天胡降喪一鑑之
亡四國之蕩兮其神上征化為列星寒光晶熒兮下射
屏山馬鬛桓桓名在不刊兮
文章辨體彙選卷六百七十六
文章辨體彙選卷六百七十六
明賀復徵編
墓碑十二
大明勅賜銀青榮禄大夫上柱國中書平章軍國
重事兼太子少保鄂國常公贈翊運推誠宣德
靖遠功臣開府儀同三司上柱國太保中書右
丞相追封開平王諡忠武神道碑銘(明宋濂)
洪武二年已酉秋七月七日銀青榮禄大夫上柱國中
書平章軍國重事兼太子少保鄂國常公薨于軍中二
十三日訃聞皇帝為之震悼罷朝在廷之臣莫不灑泣
越明日詔中書定議贈翊運推誠宣德靖遠功臣開府
儀同三司上柱國太保中書右丞相追封開平王諡曰
忠武八月朔日柩車至龍江上往臨奠慟哭而還親為
擇地于鍾山屮堂之原營建宅兆及棲靈之祠凡百須
之具一給于官不以煩其家至冬十月九日始葬復推
恩及其三代皆為王爵生榮死哀可謂至矣上猶念其
功不置召臣濂于庭而謂之曰朕東撫高麗西抵吐蕃
北際沙漠南來交趾占城莫不稽首奉命計其開拓之
功以十分而言王蓋居其七八朕今手錄戰伐次第以
授爾尚為文勒諸豐碑以著王之功於無窮焉臣濂受
詔而退謹再拜叙而銘諸幽王諱遇春姓常氏濠州懷
遠人世為農家賦性剛毅膂力絶人歲壬辰羣雄並起
江淮為之鼎沸時王年二十有三為羣盜劉聚所得聚
睹王狀貌奇偉拔於行伍而信任之王每出戰必賈勇
爭先聚深喜之王察聚所為終不能有成欲擇所依乙
未聞上駐兵和州領衆數十人棄聚來歸居兩月餘請
為前部先鋒上曰爾之來者為士卒糧絶故就食耳爾
自有主我安得而留之王請之再三至於涕泣上曰爾
姑從我渡江俟克太平委身事吾未晩也夏六月上先
抵采石磯元兵陣於磯上而磯下巨舟如織相距僅三
丈餘倅難登岸王乘快舸相繼而至上麾之使前王即
捨舟挺戈先登衆皆披靡遂拔采石乘勝取太平從上
守禦乃始授總管府先鋒冬十月陞管軍總管丙申春
三月元中丞曼濟哈雅復以兵屯采石南北不通上慮
將士雖渡江而其父母妻孥尚留淮西勢莫可致命王
統兵攻之王至設疑兵以分其勢而以正兵與之合及
戰別出奇兵擣敗之悉俘其精銳自是元兵扼江之勢
衰矣尋守溧陽攻建康功為諸將先三月從今大將軍
右丞相徐公達克鎮江夏四月授承信校尉領軍先鋒
秋九月再攻常州會青軍叛去與偽吳張士誠合徐公
被圍於牛塘王與諸將力戰大敗其衆擒士誠梟將張
將軍冬十有一月除統軍大元帥丁酉春三月遂克常
州遷中翼大元帥夏四月從徐公下寧國秋八月克馬
䭾沙冬十月取池州戊戌春擢江南行中書省都督馬
步水軍大元帥冬十有二月上親取婺州已亥夏四月
轉鎮國上將軍同僉書江南等處行樞密院事守婺州
尋命攻衢州降之冬十月陞僉院十有二月攻杭州庚
子夏五月召還京師從徐公拔安慶趙普勝之水寨時
偽漢陳友諒揚言援安慶王策其必攻池州以羸弱守
城伏銳士於九華山明日友諒兵果來攻城伏兵四合
俘殺萬餘人六月友諒入太平犯龍灣王共謀擊敗之
巳而上整舟師襲友諒留王守京師軍民無敢譁辛丑
春三月拜江南行中書省參知政事秋七月從上取安
慶破江州回守龍灣冬十有一月張士誠出兵寇長興
上時駐九江聞報還京師命王往援士誠兵敗俘殺五
千餘人壬寅修安慶城羅友賢搆亂據池州神山寨將
與士誠通杭歙震動冬王往征之癸夘春正月擒斬羅
友賢餘黨悉平三月張士誠遣兵圍劉福通於安豐從
上擊之將戰王突入其陣三戰三勝敵兵大敗而去俘
獲士馬無算遂同徐公圍廬州凡三月城將下適陳友
諒攻南昌王解圍而還秋七月從上率諸將往援八月
遇友諒於彭蠡湖之康郎山王與之聯舟大戰呼聲動
天地無不一當百縱火焚偽平章舟風急火熾十里之
間湖水盡赤敵將張定邊素號梟猛奮前迎戰王射之
定邊中矢走友諒乃退保鞋山諸將以友諒兵尚強請
縱其去王獨不言及我師出湖口皆言江流湍急欲放
舟而下王獨不言上知其情命以舟扼上流王應之諸
將乃遡流而上舟蔽江面控湖口者旬有五日友諒軍
食乏出江求戰王遣火舟火筏禦之敵兵奔潰追北數
十里與之酣戰自辰至未不解上所乘舟及王舟皆膠
於沙王既脱御舟而巳舟被圍復力戰而脱于是友諒
中流矢死士卒十萬皆降未幾其臣立友諒之子理於
武昌冬十月王帥師討之四面合圍甲辰春二月理銜
璧出降荆湖之地望風皆附陞中書平章政事秋七月
從徐公取廬州八月遂自將兵平臨江之沙坑麻嶺十
洞牛陂諸寨進取贛州乙已春正月克之悉定南安南
雄韶州夏五月還兵取安陸襄陽冬十月從徐公克泰
州丙午春三月復從克高郵夏四月淮安濠泗徐宿安
豐皆下秋八月諸將攻浙西師次太湖偽萬戸尹義等
逆戰王擒之直趨湖州之毗山與敵兵水陸鏖戰敵兵
大潰遂抵城下塞其四門晝夜環攻之偽丞相張士信
悉發境中兵為援屯于舊館出我師之背王統奇兵由
大全港入結營東阡復出敵背且填壅溝港絶其歸路
士誠知事急出親兵拒鬭王一鼓勝之士誠復遣其將
徐義統赤龍船親軍來援王復擊敗於烏鎮冬十月舊
館降得兵六萬十有一月湖州亦下遂進兵平江丁未
圍之益急士誠收合餘燼猶背城百戰降其將士且盡
秋九月始克之縳士誠來獻籍其兵二十有五萬乃加
授中書平章軍國重事疏封鄂國進爵上公冬十月復
授征北副將軍同徐公奉命北伐戊申春正月上即皇
帝位國號大明改元洪武王與徐公下山東諸郡遂攻
汴梁守臣李景昌遁進攻河南敵兵五萬屯于洛水之
北將出迎戰王布陣既定單騎執弓矢衝入其隊敵發
二十騎攅槊刺王王一箭中其前鋒大呼殺入悉獲其
衆而河南諸城先後皆平上幸汴京謀取燕都秋七月
徐公與王渡大河河北諸郡又平八月二日燕都不戰
而克元君北奔師次太原其守將庫庫特穆爾帥衆來
禦其鋒銳甚王與徐公謀曰我騎兵雖集而步卒未至
何以能戰莫若遣精騎夜劫其營其衆可亂衆亂主將
可縳也徐公如王言庫庫特穆爾果中傷而遁已酉春
正月進攻大同竹貞棄城走河東又平遂西入秦張良
弼遁李思齊迎降奉元鳳翔鞏昌臨洮又平夏五月元
將伊遜兵侵通州有旨命王以所部軍東還拒之遂擣
永平過惠州獲江文清士馬以千計至大寧伊遜遁破
開平元君又北走追至北河俘其宗王三人及平章鼎
珠等凡得軍士萬人車萬輛馬三千牛五萬全師還燕
次柳河川得疾而薨享年僅四十爾王之為人守謙而
不矜有功而無過運籌決勝之方不學而能其從大將
軍東征西伐而能遵守節制及其自將兵則所至無不
克捷由其智識明而材力雄故施之各得其宜嗚呼若
王者可謂開國之殊勛者矣王之曾大父四三府君累
贈銀青榮禄大夫柱國中書平章政事追封開平王諡
莊簡妣張氏追封開平王夫人大父重五府君累贈儀
同三司上柱國少保中書平章政事追封開平王諡安
穆妣陳氏追封開平王夫人父六六府君累贈開府儀
同三司上柱國太保中書右丞相追封開平王諡靖懿
妣高氏追封開平王夫人妻定遠藍氏封開平王夫人
子男三人曰茂曰昇曰森皆上所賜名女三人長許為
皇太子妃餘皆幼臣濂聞之昔日唐太宗起義兵而定
天下當時有尉遲恭者弃劉武周仗劒來從其後輔成
唐業而恭之功為多于是生有鄂國之封圽有忠武之
諡今王之功非恭所可及上之所以遇王者封諡與之
雖同而其王爵之加恩數優渥揆之于唐誠又過之史
臣所謂君臣相遇千載一時者豈不異世而同符也哉
是宜銘諸貞石傳之千萬世一以昭聖天子垂念功臣
如此之至一以著王之勛烈於不朽云爾銘曰
聖皇開天豪傑四從龍興而雲虎嘯而風義旗所指山
嶽震動颷馳霆舂孰不神竦唯忠武王其氣至剛仗劒
來從飛渡大江無堅不摧無敵不碎席捲長驅易如拾
芥平吳定越帖荆撫淮威聲所加小大畢來齊魯既寧
汴洛亦定直指幽燕不戰而勝元君遠逝六軍倒戈本
根既撥何有條柯乃收晉冀乃清秦隴乃徇遼海人百
其勇茫茫朔漠灤河所經誓將剗滌邊塵弗驚王之忠
精上貫天日燁其有光亘古不没幅員之廣漢唐莫過
馬蹄所及王功為多十五年間百戰百捷備殫勤勞光
輔帝業翊運之勛靖遠之威在古或罕于今見之大功
垂成王忽長逝當宁興哀如失一臂爰加恩寵用錫王
封衮衣繡裳照耀泉宫天子曰噫未慊朕志其推爾爵
上褒三世死哀生榮孰可比焉王雖云殁生氣凜然鍾
山之隂隧道有石詞臣勒銘垂示千億
東丘郡侯花公墓碑銘(宋濓)
皇上渡江之六年庚子夏閏五月癸酉偽漢主陳友諒
以舟師入寇圍太平行樞密院判花公率麾下三千餘
人結陣迎戰三日賊不得入乙亥城中乏食公士馬憊
城陷賊縳公急公怒奮身大呼縳盡解起奪守者刀殺
五六人罵曰爾非吾主敵也曷不趨降賊怒碎公首縳
於舟檣衆射之公至死罵賊不少變巳而賊犯龍江上
命諸將力戰賊敗遁去後五年甲辰上即吳王位追封
公東丘郡侯又十六年其子僉水軍左衞指揮司事煒
泣曰先公圽今二十年無文銘于神道竊恐忠烈不白
于後世敢請惟公勛業始卒宜載國史予嘗待辠太史
氏不敢以耄辭公諱雲姓花氏世為懷遠人自考以上
姓名皆亡莫知遷徙世次然皆不顯公少孤隨母嫁張
氏貌偉而黑驍勇絶人儕輩畏服之歲癸已仗劒謁上
于臨濠上奇其材力俾將兵略地所至輒克破懷遠城
口擄其帥以歸進攻全椒拔之羣寇據繆家寨公俟夜
襲之寇散走上將取滁州單騎前行遇賊數千人於道
拔劒躍馬衝其陣而過賊驚曰此黑將軍勇甚不可與
爭鋒兵既至遂克滁甲午從上取和州得卒三百以功
授管句明年乙未率所部先渡江上克太平以公忠勇
可信任命宿左右衞丙申上破集慶公得兵千人陞總
管徇鎮江丹陽丹徒金壇諸縣皆下之過馬䭾沙劇盜
數百遮道索戰公且行且鬭三日夜皆擒殺之授前部
先鋒攻常州拔其城駐守牛塘營夏六月立行樞密院
於太平遂拜公院判階安遠大將軍丁酉春正月克常
熟州獲卒萬餘命公將之秋七月以兵三千之寧國陷
山澤中者八日羣盜蟠結梗道公操矛鼓譟出入營壘
間斬首千百計而身中一矢還命守太平後四年遂卒
卒時年三十有九夫人郜氏公與偽漢戰時一子方三
歲夫人以牲酒祭家廟會家人泣曰今城且破吾夫忠
義人必以身死之吾夫死吾必不獨生然不可使花氏
亡後嬰兒在若等善撫育之聞公就擒夫人赴水死年
甫三十有五侍兒孫氏瘞夫人尸遂抱兒以行偽漢軍
擄之至九江軍中惡養小兒孫氏以兒授漁家屬之曰
此兒良宜善視之是年冬王師伐偽漢漢敗孫氏至漁
家視兒在瞷漁人出竊負以走夜宿陶穴中天曙脱簮
僦舟渡江遇漢潰軍奪舟弃江中孫氏抱兒遇斷木浮
至附之入葦洲採蓮實哺兒七日不死夜半聞人語聲
呼之逢老父號雷老告之故與之俱行明年辛丑春二
月達上所孫氏泣抱拜上上亦泣置兒于膝上曰此將
種也賜雷老衣遣之復其徭巳而令人追之忽不見兒
八歲侍皇太子就學年十三授虎賁右衞副千戸後七
年拜今官即煒也煒於洪武丁已偕孫氏至太平奉夫
人骸骨歸乃束艸像公以二月已未合葬上元縣南五
十里之水橋嗚呼觀公之死賊與妻妾之報公可以知
公之為人矣天不殄其後豈不宜哉銘曰
雲雷遘屯區宇分篤生真人鎮乾坤騎龍鞭霆下天門
前翼後衞蓊若雲誰其最雄花將軍力驅智駕敵萬人
蹂躒羣盜猶䴥麏大刀長戟屬槖鞬左麾右刺流電奔
緋衣紫弁貔虎屯駐馬飲江江水渾吳楚之域殺氣昏
手挽天河洗妖氛軍聲隆然若雷霆遭者膽落兩足蹲
元戎開府大江濆腰佩兵符威令尊控制上游為國藩
偽漢恃力不圖存建旗揚帆事鉦鼖艨艟蔽江躡鉤援
搥牛享士士氣伸馳馬督戰寧顧身賊焰熾若烈火焚
大戰三日勢愈殷單騎赴之齒齧齦怒髮上指目吐烟
(叶)汝賊兇頑犬與豚願醢汝肉一口吞賊慙耳塞不忍
聞至死不屈酬國恩飄然乘雲叩帝閽請為厲鬼扼賊
元賊當殛死洗厥冤天子下詔褒忠勛東丘立侯賁九
原孤兒保育寵便蕃不墜宗祀天所敦生為烈士死明
神神靈在天光燉燉嗟爾來觀萬子孫繼忠思孝慎勿
諼弗信請考太史文
勅賜開國輔運推誠宣力武臣榮禄大夫柱國淮
安侯華君神道碑銘(宋濂)
自古以來人臣事君始終一心以上承明德所以保勛
烈於不刊熙令譽於無窮此丹書所謂敬勝怠者吉是
也其或遭時擾攘攀龍鱗而附鳳翼自赴於功名之會
一旦封重爵享厚禄志盈氣驕唯欲之是從遂致壞法
亂政蓋有其初而鮮克有終此丹書所謂怠勝敬者滅
是也嗚呼敬怠之間善惡之所由分禍福之所由係臣
濂於淮安侯之事不能無深感焉侯諱雲龍字某姓華
氏安豐人世為農家圖譜喪不知其先世遷移之詳三
代皆以侯貴累膺贈典曾大父六二府君中奉大夫北
平等處行中書省參知政事妣王氏夫人大父七二府
君資善大夫北平等處行中書省左丞妣韋氏夫人考
子中榮禄大夫北平等處行中書省平章政事妣陳氏
夫人侯生二十年元季兵亂挈家避難倀倀無所之皇
帝龍興臨濠四方豪傑荷戈雲從侯上謁轅門命為帳
前小校當是時人心既歸踴躍用命上帥大軍取滁州
元戍將遁去和與滁接壤聞之喪膽繼復取之遂大招
舟師渡大江太平父老望旌旗迎降侯後先從征由千
戸進鎮撫陞萬夫長曾未幾何上攻金陵下之侯擒元
將李將軍授總管之職尋隨諸將取廣德洊擢統軍元
帥偽漢陳友諒據九江為都時侵我邊陲歲庚子傾國
而東陷姑熟直犯我龍江上授諸將方略設伏于險赤
幟一揮伏甲盡出大敗偽漢兵侯亦有助戰功後三年
友諒弗悛舊惡攻圍我江西上親帥六師往討友諒恐
退入彭蠡湖與大軍遇相持四十餘日其大戰凡三友
諒受矢斃于舟中龍江彭蠡二役侯在行中復以功陞
豹韜衞指揮使繼從伐荆州又同征江北郡縣而泰州
高郵淮安次第平轉淮安衞指揮使就留鎮之吳元年
丁未大將軍徐達奉詔征中原侯復從行中齊魯既定
河南之民簞食壺漿以迎王師既入燕元君弃都而逃
立北平等處行中書省授侯鎮國上將軍兼大都督府
事分府北平拜資善大夫燕王府左相兼北平行省參
知政事及天下大定論功行賞加開國輔運推誠宣力
武臣之號官榮禄大夫勛柱國爵封淮安侯食禄一千
五百石前職如故尋兼燕山衞都指揮使時北平新入
職方非勲舊大臣不足以厭服之上以侯為鄰郡子且
恩遇之深不翅骨肉至親必能為國宣力故特託以方
面重任豈期侯昧於理動違邦憲據元丞相托克托大第
居之凡元宫龍榻鳳裀及金玉寶器非人臣可僭者皆
用之弗疑巳而以其第高曠災害屢生復役戰疫之士
創剗之民唯新室是圖奢麗過制特甚此猶可也先是
元故都破其達官之女多與我師為婚媾幼主尚竄沙
漠諜者因倚之偵我事情上明照數千里外屢勅中書
移文北平凡舊仕于元者悉遣發江南毋使為民患害
侯皆廢格不行及至征北副將軍李文忠北征獲間諜
數人始知故宦之家有官兵馬司者相率搆奸偽作文
榜欲為變托奸人以為巡邏之職將焉禦寇此非侯之
過歟上猶念其功不忍寘于法趣中書令其盡遣侯仍
弗之聽上怒詔内官往歷指其主名諭之侯始不得巳
奉詔侯自是益怠於政日從事歌舞宴飲遂得羸疾疾
寢劇上召還南京以洪武七年六月二十八日卒享年
四十有三娶繆氏累封淮安侯夫人子二人長曰忠次
曰關住女一人以七月十日葬京城之西石灰山之陽
上親御翰墨製文一通遣中官致奠焉惟侯奮起戎行
出遇真人乘六龍御天從征四方麤著勞效初無獨建
奇功駿烈照耀人之耳目然而封以大郡錫之侯爵寵
恩之加不為不重矣奈何靡思補報徇欲敗度絶無憂
國恤民之心乃知&KR0616;古韓彭之流怙功自專卒至夷滅
皆其自取焉爾所賴聖天子推天覆地載之量保全功
臣唯恐有毫髮不至故侯得令終于家享榮名殁世豈
非幸歟故事生封侯者殁必加之以公于是勅葬以侯
禮聊示薄罰可謂仁之至義之盡者也臣濂奉勅撰神
道之碑稽諸天理之正察乎人心之公不敢用昔人誌
墓常法特取春秋直筆褒貶之義勒文穹碑以為千萬
世人臣之勸戒云銘曰
人臣事君兮猶如事天寅畏是將兮終日乾乾眘終如
始兮曷敢弗虔一或怠逸兮明命在前侯起戎行兮有
力如虎逢時繹騷兮擇歸真主四征弗庭兮無役弗與
斬將搴旗兮所向披靡帝用嘉錫兮龍光日殷疏以侯
爵兮作鎮北藩兵民二柄兮付之旬宣鞠躬盡痺兮宜
報國恩胡酲爾心兮動違國憲僭侈是崇兮羣生胥怨
峻宇雕牆兮朝夕沈湎是非倒置兮大分莫辨皇仁如
天兮覆之幬之錄其勛庸矣崇之尊之君恩固弘兮臣
行或虧生弗為善兮死其忸怩春秋直筆兮善惡莫掩
萬世取法兮納入于檢墓門有石兮可比琬琰史臣勒
文兮以示褒貶
故中順大夫禮部侍郎曾公神道碑銘(宋濂)
治古之時非惟道德純一而政教修明至於文學之彦
亦精贍弘博足以為經濟之用蓋自童丱之始十四經
之文畫以歲月期於默記又推之於遷固范曄諸書豈
直覽之其默記亦如經基本既正而後徧觀歷代之史
察其得失稽其異同會其綱紀知識益且至矣而又參
於秦漢以來之子書古今撰定之集錄探幽索微使無
遁情於是道德性命之奥以至天文地理禮樂兵刑封
建郊祀職官選舉學校財用貢賦戸口征役之屬無所
不詣其極或廟堂之上有所建議必旁引曲證以白其
疑不翅指諸掌之易也自貢舉法行學者知以摘經擬
題為志其所最切者唯四子一經之箋是鑚是窺餘則
漫不加省與之交談兩目瞪然視舌本強不能對嗚呼
一物不知儒者所恥孰謂如是之學其能有以濟世哉
此濂銘亡友曾公之墓憤激于中而復繼之永嘅也公
諱魯字得之曾其氏也孔門弟子郕公五十七代孫其
居新淦吉陽里者巳久世裔之傳與夫遷徙之詳昔以
著於公之先墓兹不重載曾大父兼善宋贈大理評事
祖天麒宋宣教郎軍器監主簿父順元韶州路儒學教
授妣劉氏公年七歲能暗誦九經一字弗遺奉禮郎簡
君正理欲以神童舉于朝其父力止之及齒稍長取三
史日記之尋及其餘數千年間國體治亂人材忠佞制
度沿革咸能言之有叩之者如山川出雲層見疊敷杳
莫察其端倪公殊不以為足所藏子集動至數百家各
攬其精而掇其華聞有僻書隠牒不憚道里之遠必購
得之既得必篝燈讀之達旦不寐發為辭章龐蔚炳朗
毅然有不可奪之氣廬陵劉提舉岳申與之語連日夜
不休嘆曰不意後生中能至於斯也其將以文鳴乎杜
内翰鄉之丈人行也公負笈從之游益克拓其所未至
寤疑辨惑惟日不足遂以博極羣書稱于時公猶謂未
要於至道述長書一通謁虞文靖公集於臨川虞公大
悦曰昔程子與張敬夫年十六七脱然有志聖賢之道
子能如是復何讓古人公年蓋十九矣由是益潛心濂
洛關閩之學分別義理密如蠶絲牛毛而尤愛吳文正
公澂之書吳公亦居臨川其著書滿家無大無小公一
一訪獲之玩繹未嘗釋手久之充然有得盤桓林泉以
道自娛若將終身焉至正壬辰天下大亂州縣所在驛
騷公召里諸豪集健兒持兵以保障乎一方仍椎牛釃
酒開陳逆順禍福言甚剴切衆皆聳耳而聽卒無敢犯
非義者人號曰君子鄉入國朝有詔纂修元史勒成一
代之典遣使者起公于家公贊決部居補苴罅漏者不
一而足其功為最多史成上坐端門召諸史臣有白金
束帛之賜公居其首焉公將乞身還山會朝廷開局編
類禮書輿論以老成之士無踰於公者共堅留之議禮
之家有如聚訟自古難定於一公當羣言沸騰之中揚
言曰某禮宜據某書則是從某說則非有不服者爭相
辨詰公歷舉傳記答之各心醉而去俄遷入儀曹為祠
部主事階承事郎時洪武二年十二月也常忠武王薨
高麗王遣使來祭公索其文觀之使者靳不與公不可
使者不得已出之外則襲以金龍黃帕内則不書洪武
之號公責之曰龍帕固疑誤用若納貢稱藩而不奉正
朔君臣之義果安在耶使者頓首謝過皆命易去之乃
已安南來貢主客曹已受其表將入見公取其副覽之
其王乃陳叔明公曰前王陳日熞爾今驟更名必有以
也亟白尚書詰之使者不敢諱蓋日熞為叔明所逼而
死遂簒其位中心懷懼故託修貢以覘朝廷之意上聞
之曰島夷何狡獪如此却其貢不受五年二月上問丞
相曰曾魯在禮部今何職邪對曰不過主事爾即日超
六階拜中順大夫禮部侍郎公以順字犯父諱辭就朝
請下階吏部以國法有定不之許倭夷入寇戍將每捕
獲之上憫其無知命儒臣草詔歸其俘公之所撰有中
國一視同仁之語上悦曰頃觀陶凱文已起人意今魯
復如此文運庶其昌乎凱禮部尚書也八月奉旨考京
畿鄉試入院之後忽吐血一升公猶力病閱卷不息自
是遂奄奄不振九月膏露降鍾山羣臣咸見諸咏歌公
獨撰賦以進十月上將郊祀出宿齋宫命取諸作使侍
臣更番誦之至公獨曰此曾魯作邪援據既精鋪叙有
法豈新進之可驟至哉十有一月疾逾篤上章乞骸骨
甚至中書以聞上惻然許之十有二月辛夘歸舟至南
昌公謂次子圭曰吾命止明日不能至家矣然吾以一
介韋布之士受國寵恩位躋法從又得守正而斃死復
何憾所憾者不見二孫之成立也即趣具觚翰為書戒
之壬辰次石岐潭果歛袵而逝距家纔兩驛爾丙申至
故居丁酉具棺歛擇地於縣南屏山之陽以六年某月
某甲子祔葬九世祖高安府君之塋從治命也公蓄德
熙和人近之者温如春風不見忿戾之色然其人則山
澤之癯身退然若不勝衣未嘗有所矯飾其處家也事
親克孝父喪哀毁致疾踰年而後能起已而二兄諸姪
相繼捐館公收淚經紀凶事三年間葬十餘喪且撫存
其孤惸惟恐或失其所生平輕財仗義喜周人之急四
方賓客日登其門公倒屣迎之了無倦容嘗一試江西
鄉闈有司寘諸乙榜人為不平而公亦澹如也其出仕
精白一心有知無不為凡典禮涉於制度者必經公損
益而後定雖古者吏牘之繁簡署字之上下人所不能
知公獨稽諸書以為決公誠所謂濟世之學者非邪公
屬文不喜留藳其徒雖有所輯錄猶未成書其自著書
有六一居士集正訛南豐類藳辨誤藏于家他咸未脱
藳當公修元史時濂實為總裁及入南宫又有僚友之
好故相知號為最深共坐官舍更析互辨每至夜分嘆
末學之空虛傷古道之寥落又復相視囅然一笑嚴陵
徐尊生嘗有言曰南京有博學之士二人一以舌為筆
一以筆為舌其意蓋指公與濂嗚呼尊生過矣濂也何
人而敢上儷於公哉雖然公未嘗欲弃濂也相期他日
幸歸休必胥會焉共成一書庶可籍手以見前賢公今
不可作矣故因銘墓之文而屢興懷於治古之時也世
之讀者必將深感焉公讀書之室曰守約齋學者遂稱
為守約先生享年五十四歲娶聶氏先二十年卒公再
不納配一榻蕭然如山林枯槁之士人難之子男二人
長塾今來請銘者次即圭出為仲兄後女一人應真適劉
奉孫二人正龍夢龍銘曰
氣化糾纏人文昭宣萬類斯甄兮天設地施一偶一奇
形聲相資兮載籍繽紛六藝攸尊各闢其門兮枝分葉
敷散為千塗混冥精觕兮彌綸大邦文物采章有變有
常兮不生碩儒孰乾其樞孰苞其腴兮玉笥之陽神珠
吐芒莫自翳藏兮大明麗天束帛箋箋蒐羅俊賢兮衮
褒鉞誅寓於策書輿論所孚兮儀曹之升議禮稽經日
維烝烝兮黼黻帝猷上窺殷周功在刪修兮所積之訦
所發之深開陽闔隂兮正笏垂紳其色誾誾邦之老臣
兮媚學躚躚其中枵然何翅霄淵兮天胡降喪一鑑之
亡四國之蕩兮其神上征化為列星寒光晶熒兮下射
屏山馬鬛桓桓名在不刊兮
文章辨體彙選卷六百七十六
