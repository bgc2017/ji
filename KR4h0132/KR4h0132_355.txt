文章辨體彙選卷三百五十五
明賀復徵編
序七十五
薛大夫山亭宴序(唐陳子昂)
夫貧賤之交而不可忘珠玉滿堂而不足貴閉門無事
對黃卷以終年高論不疲逢故人而永夜薛大夫其人
也下官昔承顔色早蒙車騎之知晩接恩光不異平津
之舊蔡邕書史許以相資張載文章見稱於代爾其華
堂别業秀水清泉去朝廷而不遙與江湖而自遠名流
不雜既入芙蓉之池君子有鄰還得芝蘭之室披翠微
而列坐左對青山俯盤石而開襟右澄流水斟綠酒弄
清絃索皓月而按歌追凉風而解帶談高趣逸體静心
閑神眇眇而臨雲思飄飄而遇物林軒寂寞星漢縱横
思欲乘汗漫而羣遊與真精而合契歡窮興洽樂往悲
來悵鸞鶴之不存哀鷞鳩之久沒徘徊永歎慷慨長懷
東方明而畢昴升北閣曙而天雲静悲夫向之所得已
失於無何今之所遊傷羈於有物詩言志也可得聞乎
送中岳二三真人序(陳子昂)
夫愛名山歌長往世有之矣放身霄嶺宴景雲林卑俗
不可得而聞時事不可得而見則吾欲高視終古一咲
昔人嵩山有二仙人自浮丘公王子晉上朝玉帝遺跡
金壇鳳簫悠悠千載無響吾每以是臨霞永慨撫膺歎
息嘗謂烟駕不逢羽人長往去囂世走青雲登玉女之
峰窺石人之廟見司馬子徽馮大和蜺裳眇然冥壑獨
立真朋羽會金漿玉液則有楊仙翁玄默洞天賈上士
幽棲牝谷玉笙吟鳳瑤衣駐鶴方且迷軒轅之駕期汗
澷之遊吾亦何人躬接兹賞實欲執青節從白蜺陪飲
崑崙之庭觀化玄元之府宿心遂矣冥骨甘焉豈知瓊
都命淺金格道微攀倒景而迷途顧中峯而失路塵榮
俗累復汩吾和仙人真侣永幽靈契翳青芝而延佇遙
會何期結丹桂而徘徊遠心空絶紫烟去黃庭極仰寥
廊而無光視寰區而寡色悠悠何往白頭名利之交咄
咄誰嗟玄運盛衰之感始知楊朱歧路墨翟素絲尚平
辭家而不歸鮑焦抱木而枯死可以慟可以悲古人之
心吾今得之也
早秋上陽宫侍宴序(宋之問)
臣聞神器至大非聖無以光臨寳位至尊非神無以長
守我金輪聖神皇帝垂敏覺撫鴻勲出軒宫而鎮紫微
卷翬衣而襲玄衮釋罘祝綱萬族咸寧革故維新五刑
不用潤玉律而含元氣輪金渾而調順晷窮荒極遠重
譯左言之俗負阻憑危背德殊風之類莫不厥角稽顙
以執贄來庭烟火通於萬方車書混於千界慶延八至
享配於明祗辟水三雍講論乎道義麐鳳薦祉龜龍奉
圖石銘顯瑞於郊畿玉書告祥於宫掖以日繼月紛綸
葳蕤竹帛書之而不窮夷夏歌之而不極聖人之具品
周矣天子之能事畢矣自千古之下迄於梁隋何功於
人比我全德于是寧宴坐展豫遊順四時乘六辨先王
洛食上帝河都樞機正於域中雨露均於天下徒觀其
離宫别殿彌復道而亘南端高閣重甍瞰崇墉而連北
斗滄州曉氣化為宫闕之形閶闔秋風亂起金銀之樹
降琱輿而式宴簮紱凝嚴披鏤檻而昇高山河在目參
光有地游日月於天邊睨遠亡窮見城池於掌上四達
分九重之路積樹稍雲雙莖當鐵鎖之橋流珠耿漢霞
漿玉醴與湛露而俱傾鳳管龍絲雜商飈而共作
送懷州皇甫使君序(宋之問)
甸服三百里共京都參化良吏二千石與天子分憂覃
懷奥區必寄能者皇甫使君累司寵職夙著香名威惠
歷刺於外臺風流載欵於京國議者應南宫之象實謂
光朝使乎奏西河之能更勞為郡襜帷即路供帳出郊
宿雨碧滋浮漢城之氣色朝陽紅景入太山之屮樹新
豐美酒不換離心函谷重關能搖别恨河内未理暫借
寇恂潁川既輯佇歸黃霸廟堂側席羣公以尚義相高
川陸分途我輩以贈言為貴況筵開灞岸路指太行請
居人贈王粲之詩去者畱阮公之作
上官昭容集序(張說)
臣聞七聲無主律吕綜其中五彩無章黼黻交其麗是
知氣有噎鬱非巧辭莫之通形有萬變非工文莫之寫
先王以是經天地究人神聞寂寞覽幽昧文之辭義大
矣哉上官昭容者故中書侍郎儀之孫也明淑挺生才
藝絶代敏識聪聽探微鏡理開卷海納宛若前聞搖筆
雲蜚如同宿搆初沛國夫人之方娠也夢巨人俾之大
秤曰以是秤量天下既而昭容生彌月夫人弄之曰秤
量天下豈在子乎孩遂啞啞應之曰是生而能言蓋為
靈也越在襁褓入于掖庭天實啟之故毁家而資國運
將興也故成德而受任自則天久視之後中宗景龍之
際十數年間六合清謐内峻圖書之府外闢修文之館
搜英獵俊埜無遺才右職以精學為先大臣以無文為
恥每豫遊宫觀行幸河山白雲起而帝歌翠華飛而臣
賦雅頌之盛與三代同風豈惟聖后之好文亦云奥主
之協贊者也古者有女史記功書過復有女尚書決事
宫閤昭容兩朝專美一日萬機顧問不遺應接如響雖
漢稱班媛晉譽左嬪文章之道不殊輔佐之功則異跡
秘九天之上身没重泉之下嘉彼令範代罕得聞庶姬
後學嗚呼何仰然則大君挺四海之圖懸百靈之命喜
則九圍挾纊怒則千里流血静則黔黎乂安動則蒼甿
罷弊入耳之語諒其難乎貴而勢大者疑賤而禮絶者
隔近而言輕者忽遠而意忠者忤惟窈窕柔曼誘掖善
心忘味九德之衢傾情六藝之圃故登崑廵海之意寢
剪胡刈越之威息璿臺珍服之態消從禽嗜樂之端廢
獨使溫柔之教漸於生人風雅之聲流於來葉非夫玄
黃毓粹貞明助思衆妙扶識羣靈挾志誕異人之資授
興王之瑞其孰能臻斯懿乎鎮國太平公主道高帝妹
才重天人昔嘗共遊東壁同宴北渚倏來忽往物在人
亡憫琱琯之殘言悲素扇之空曲上聞天子求椒掖之
故事有命史臣敘蘭臺之新集凡若干卷列之如左
洛州張司馬集序(張說)
夫言者志之所之文者物之相雜然則心不可蘊故發
揮以形容辭不可陋故錯綜以潤色萬象鼓舞入有名
之地五音繁雜出無聲之境非窮神體妙其孰能與於
此乎洛州司馬張公名希元中山人也族高辰象氣壯
河山神作銅鈎天開金印孝友内植禮樂外滋勵行閨
庭鄉人謂之曾子飛名都邑諸儒號曰聖童下帷覃思
穿床嗜古蓬山芸觀之書羣玉懸金之記魯宫藏篆汲
冢遺編無不日覽萬言暗識三篋博學吞九流之要處
盈若虚雄辨敵四海之鋒退藏於密漢王問策知帝者
之師楚子聞名實諸侯之選故得雄飛白簡鷹揚丹筆
卷襜帷於天郡設鉤距於皇州若乃抗埋輪之章執驚
馬之議旌賢有通德之教疾惡存署背之文繼軌前途
遇物成興理關刑政咸歸故事之臺義涉箴規盡入名
臣之奏加以許與氣類交遊豪傑仕搆夷險身更否泰
昔常攝戎幽易謫居卬巂亭皋漫漫興去國之悲旗鼓
洶洶助從軍之樂時復江鸎遷樹隴鴈出雲夢上京之
臺沼想故山之風月發言而宫商應搖筆而綺繡飛逸
勢標起竒情新拔靈仙變化星漢昭回感激精微混韶
武於金奏天然壯麗綷雲霞於玉樓當代名流翕然崇
尚自大夫之頌成室太史之賦京都魏則十龍儒雅魯
則三陽藻綴朝分南北運迄周隋文人才子重世間出
豈止柟榴體物陳琳得以示人鷦鷯寄辭阮籍稱其王
佐故以開國籍鱗次乎史傳之首入文場羽儀乎天下
之半公增繁榮葉桂林之一枝彌廣源流荆江之九派
宗門多士斯為盛與
韋司馬别業集序(張說)
杜城南曲斯近郊之美者也背原面川前峙太乙清渠
修竹左並宜春山靄下連俗氛中絶此皆鄭公之有也
余固已聞之開元歲夏四月猥忝散職居多放情跂彼
一行無忘於夙尚時因七召果獲於前期迺與起居舍
人蔡公萬年主簿韓公惠而得朋欣然命駕韋公方拭
席見待羞以藥物之滋倚琴相歡雜以嘯歌之韻清言
移景閑步周林翻飛自情俯仰為得斯亦吾儕之樂事
幸可而同也扶陽餘慶磻溪古跡樹留梓漆器用天成
庭漸芝蘭馨香世襲斯乃韋氏之懿業是所謂異焉而
韋公尚其同之樂忘其身之貴均林棲於服冕齊鼎食
於焚枯彼未可量吾見其大跡繼前軌將為龍以為光
道包遠圖豈一丘而一壑二三君子相與志之云
陪王司馬宴王少府東閣序(張九齡)
夫道行與廢命也非謀之不臧命通與塞時也豈力之
為弊古之君子推其分養其和仲尼得之以絃歌傅說
因之以版築至若詩有怨刺之作騷有愁思之文求之
微言匪云大雅王六官志其大者司馬公引而伸之謫
居何心不欲賈生之投分窮愁非我安用虞卿之著書
嘗以風月在懷江山為事簿領何廢形勝不孤既好樂
而無荒亦尚同而不入迨乎倚層閣憑華軒川澤清明
上懸秋景岑嶺迴合下帶寒流連草樹而心搖際煙氛
而目盡兹邦枕倚是日登臨豈子虚之過詫誠仲宣之
信美物色起殊鄉之戚誰則無情而道術得異人之資
吾方有遣於是旨酒時獻清談間發歌滄浪以放言詠
蟋蟀而傷儉蓋古人之作者豈異於斯盍賦詩焉以揚
厥美
逍遙谷讌集序(王維)
山有姑射人蓋方外海有蓬瀛地非宇下逍遙谷天都
近者王官有之不廢大倫存乎小隱跡崆峒而身拖朱
紱朝承明而暮宿青靄故可尚也先天之君俾人在宥
懽心格於上帝喜氣降為陽春時則有若太子太師徐
國公左丞相始興公少師宜陽公少保崔公特進鄧公
吏部尚書武都公禮部尚書杜公賓客王公黼衣方領
垂璫珥筆詔有不名命無下拜熙天工者坐而論道掌
邦典者官司其方相與察天地之和人神之泰聽於朝
則雅頌矣問於野則賡歌矣乃曰猗哉至理之代也吾
徒可以酒食讌樂考擊鐘鼓退於彤庭撰辰擇地右班
劒驂六騶畫輪載轂羽幢先路以詣夫逍遙谷焉神皋
藉其綠草驪山啓於朱戶渭之美竹魯之嘉樹雲出於
棟水環其室灞陵下連乎菜地新豐半入於家林館層
巔檻側逕師古節儉惟新丹堊巖谷先曙羲和不能信
其時芳草後春句芒不能一其令桃逕窈窕蘅皋超忽
驂御延佇於叢薄珮玉昇降於蒼翠於是外僕告次獸
人獻鮮罇以大罍烹用五鼎木器擁腫即天恣以為飾
沼毛蘋蘩在山羞而可薦伶人在位曼姬始縠齊瑟慷
慨於座右趙舞徘佪於白雲衮旒松風珠翠烟露日在
蒙氾羣山夕嵐猶且濯纓清歌據梧高詠與松喬為伍
是羲皇上人且三代之後而其君帝舜九服之内而其
俗華胥上客則冠冕巢由主人則兄弟元凱合是四美
同乎一時廢而不書罪在司禮竊思楚傳嘗詣茅堂之
居仰謝右軍忽序蘭亭之事蓋不獲命豈曰能賢
送鄆州須昌馮少府赴任序(王維)
少年明經試出補吏學通大義政習前典本之于德輔
之以才大官大邑可也不惟是歟予昔仕魯蓋嘗之鄆
書社萬室帶以魚山濟水旗亭千隧雜以鄭商周客有
鄒人之風以厚俗有汶陽之田以富農齊紈在笥河魴
登俎一都會也子其不寳貨不躭樂不弄法不慢官無
侮老成人無虐孤與幼上官奏課輶軒以聞則繡衣方
領垂璫珥筆子所得也誰敢有之予病且&KR0629;歲晩彌獨
窮巷衡門落日秋草趙服過我且東其轅促飯中厨子
不可以蔬食送車出郭吾不可以徒行屨以及門拜於
宇下猶且抱杖延頸送之以目城迴樹轉悲其馬嘶云
就林亭宴集序(王維)
文昌貴臣新受厥服再拜稽首對揚休命逶迤而退則
展慶賀之禮下舍之閑則懷宴語之好所以昵僚友宣
寵光敵者易親懽焉而至是以蕭公膺納言之職路公
徵賀遷之會洎冢宰司寇作者三人國老如塤篪之和
陽春属星鳥之序欣榮相合辰當美景形制所選地從
主人窮土木之幽荒尋柏亭之竒構賓主有禮旨酒以
柔之清言以發之庖盈而不侈筵肆而不雜狎而不黷
酣而不流有太平君子之光見可久賢人之德風調日
暖烟靄無陰松茂草滋泉石通氣鶯出幽而初囀花含
愁而將歸外物獻美中懷有融高興格于丹霄餘思垂
乎清晝四座相顧請予所尊悦題賦詩無忘盛集
送族弟旭帖經下第東歸序(蕭穎士)
吾族旭也洵美有聲夫烝烝者行之能翼翼者體之敬
工文足以標絶唱深識足以剖羣疑兼而備焉實為難
者意其倍積風之力駭絶電之姿從東道以載馳去南
溟而一息此其分也繄明代擇人宜乎盡能使輪轅當
曲直之適鑿枘靡圓方之歎則宏綱舉而浮議息矣以
吾弟不羈之才逢聖君如渴之日而徵求章句見遺甲
乙是猶籠鸑鷟絆騰黃望遼廓權竒其可得也吾聞諸
君子非無位之患惟立身實難今爾有是才居是屈能
卷舒其道喜愠不形又其沖融坦蕩莫可得而窺也不
然書未十獻歲未二毛道非捭闔交無薦寵而雄雖先
進歎甚後時何哉論者以為人之望也仲春二月東京
千里之子往矣薄言旋歸賦詩而寵别者皆上國之選
莫不銜憤屑涕抗詞悲歌吾乃知道術親而然諾重也
況乎西遷而五陵是宅南渡而二曹其昌居宋有摰疇
之姻在周為魯衞之國曾是共祖不待馮商之言已為
路人未處陶生之歎今也于邁如何勿思詩不云乎凡
今之人莫如兄弟不廢急難之謂也
李衞公集序(李商隱)
金門朝罷玉殿宴餘獨銜日光静與天語帝亦幽闡徵
召誥說命之旨定元首股肱之契曰我將俾爾以大手
筆居第一功麒麟閣中霍光且圖於勲伐玄洲苑上魏
收別議於文章並稟太白以傳精神納非烟而敷藻思
才可以淺深魏邴道可以升降伊臯而又富僧孺之新
事識庾持之竒字清風濯熱白雪生春淮南王食時之
工裴子野昧爽之獻疑王粲之夙搆無禰衡之加點然
後可以弘宣王略輝潤天文唯先后懋守丕基允資内
助秀南頓嘉禾之瑞開烈山神井之祥惪駕河洲淑肩
沙麓將顯降媯之配未弘褒紀之恩渝美椒塗掩華蘭
掖緣山破芿夙聞齊主之悲採石傳形早降漢皇之慟
繞樞有慶鳴社承輝而懿號未彰貞魂莫祔恐無以懋
遵聖緒光慰孝思公於是承命有宣懿祔廟之制初文
宗皇帝思宗社之靈祧祖之重傳於夏啓既不克終歸
於與夷又未能立乃推帝堯敦敘九族之道弘魏文榮
樂諸弟之志天街之北獯鬻攸居結以閼氏降我皇女
奉春君婁敬嘗為遠使下杜人楊望長作畫工乘以無
年遂忘舊好分偵邏於甌脱遺祭酹於蹛林俾我刁斗
晨驚兜零夜設公乃上資宸斷旁耀軍謀心作靈臺手
為天馬充國四夷之學此日方知薛公三筴之徵它時
未爽既而鬼箝飛辨邳石降籌不使郭閎仍讒於段熲
寧教李邑更毁於班超勢叶聲同火&KR1106;水灌遂得朝還
貴主暮遁名王轄柳塞之歸車復梅粧而向闕及晉成
赤狄喪帥歸珪有閼伯之弟兄誕景升之兒子將憑蜀
閣欲恃吳錢姑務連鷄靡思縛虎既垂文誥尚有羣疑
公乃挺身而進曰重耳在喪不聞利父衞朔受貶祇以
拒君今天井雄藩金橋故地跨搖河北脅倚山東豈可
使明皇舊宫坐為汙俗文宗外相行有匪人忠謀既陳
上意旋定俄又埃昏晉水霧塞唐郊殊懿公之東涉渡
河若紀侯之大去其國稽于時議憚在宿兵公又揚笏
而言曰彼地則義師帥唯宗室乃玄王勤商之邑后稷
造周之邦瓜瓞俱存堂構斯在苟虧策畫不襲仇讐則
是奬夙沙縛主之風長冒頓射親之俗昔武安君用鉞
坑卒四十一萬齊桓公受胙立功一十二國今真將軍
為時而出賢諸侯代不乏人況其俗產代地之名駒富
管涔之良璞有抱樹辭榮之節有漆身報德之風耶邯
午謝衆丕豹出奔樂毅不歸鄒衍已去賈太傅之憂國
固動深誠山吏部之論兵豈因夙習大昴中丘有風雨
翕張之氣藂臺高邑名山河隱軫之靈萃于直躬慶是
全悳許靖廊廟之器黃憲師長之姿何晏神仙叔夜龍
鳳宋玉閒麗王衍白晳馬援之眉宇盧植之音聲此其
妙水鏡而為言託丹青而為喻車匠胡奴㒺迷於半面
背碑覆局無俟於專心聿承儉訓不有長物昔猶卑官
端坐心齋江革分謝朓之舊襦便為卧具周正得袁憲
之談柄常在講筵五車自娛三篋能識麗則孔門之賦
清新鄴下之詩與李杜齊名者少願僑札交貺者稀張
良竟稱多病王充方務頤神無潁陽之善田乏好畤之
巨産何曾之食既去虞悰之鮓方嘗憂其厚味有爽和
氣肴&KR0609;無在琴鶴有餘處無價之場率然占玉登不枯
之岸粗爾論珠
幽居賦序(陸龜蒙)
陸子居全吳東距長洲故苑一里闔關不通人事且欲
吟詠情性曰燕居則仲尼有之矣曰卜居則屈原有之
矣曰閒居則潘岳有之矣郊居則沈約有之矣既抱幽
憂之疾復為低下之居乃作幽居賦其序云余少學窮
立早持堅白其生也懸贅附疣其材也戴癭銜瘤居無
養拙之資出有倦游之嘆初張蓬矢嘗逞志於四方末
佩椒蘭敢違仁於一日雖家風未泯而世德全衰門等
韋平材兼魏邴激清芬而鎮俗追雅望於圖形荀勖乃
天下表儀裴秀為朝端領袖朱輪十乘紫誥千篇炳若
星辰煥乎竹帛俯觀圖諜謬辱孫謀五鼎蕭條賜書零
落漆工酒保幾欲沈淪故栗空桑屢瞻摧折劉起劉毅
俱無擔石之儲許邁許詢但有山林之志思鑿坏而遁
聊倚樹而吟師道氣于龜腸扣兵鈐于魚腹窮年學劒
不遇白猿隔日伏痁未逢黃鷁止則葭墻艾席行則葛
屨柴車仲宣方翫于棋秤叔夜還眠于鍜竈既知草知
晦朔木讓榮枯因推墨别為三始悟儒分至八何晏之
言道德不及王生鄭玄之注春秋才同伏氏初陳梗槩
漸入精微探桓范之智囊掘張憑之理窟遺其耳目然
復為之聰明差若毫釐焉足言乎大小加以病惟鬪蟻
力止戡蟬簾幃非翡翠之榮鐘鼓豈鶢鶋所樂退惟衡
泌聊以棲遲建一畆之宫忝稱儒者置十金之産雅叶
中人晏子以囂塵可容曹公以泥水自蔽楊德祖家惟
弱柳殷仲文庭只枯槐馮列薑辛繁欽蕙碧安有稻名
半夏藥號恒春長榆亦降星精修竹乃生雲母潘岳館
裏常聞柰素瓜甘庾信園中亦話棗酸棃酢切觀畱詠
惟尚清風今古攸同聖賢何遠武仲游於沛澤伊尹耕
於有莘子欲無言回不願仕神交六位方為賣卜之人
歌動五噫始作賃舂之客況布縚綸帽尚足朝昏羽扇
貂裘猶堪寒暑得以書抽虎僕射用牛螉自理茶租閒
披釣褐經稱小品還下二百籖賦謂名都略點八十處
下問得犂塗之義涂聽聞愬怒之詩既已逢原遂成摛
翰非因授簡初擬遺鞭不能粉飾大猷且用玄黃稗說
貽於好事希從得意而傳責以壯夫甘受子雲之笑
文章辨體彙選卷三百五十五
