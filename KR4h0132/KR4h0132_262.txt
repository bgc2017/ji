文章辨體彙選卷二百六十二
明賀復徵編
尺牘四
與子恢之(宋王敬弘)
彼秘書有限故有競期請無限故無競吾欲使汝處不
競之地
與弟晦(謝瞻)
吾得啟體幸全亦何所恨弟思自勉勵為國為家
與廬陵王義真(謝靈運)
會稽既豐山水是以江左嘉遯並多居之但季世慕榮
幽棲者寡或復才為時求弗獲從志至若王弘之拂衣
歸耕踰歷三紀孔淳之隱約窮岫自始迄今阮萬齡辭
事就閒纂成先業浙河之外棲遲山澤如斯而已既遠
同羲唐亦激貪厲競殿下愛素好古常若布衣每意昔
聞虚想巖穴若遣一介有以相存真可謂千載盛美也
與弟(謝靈運)
聞惡道溪中九十九里有五十九灘王右軍遊此惡道
歎其竒絶遂書突星瀨於石
荅丘珍孫(王僧達)
褚先生從白雲舊矣古之逸人或留慮兒孫或使華隂
成市而此子索然唯朋松石介於孤峰絶嶺者積數十
載近故要其來此冀慰日夜比談討芝桂借訪薜蘿若
已窺烟波臨滄州矣知君欲見之輒當申譬
與顔竣(劉瑀)
朱脩之三代叛兵也一朝居清油幕下作謝宣明面孔
向人
荅人勸仕(沈麟士)
魚懸獸檻天下一契聖人玄悟所以每履吉先吾誠未
能景行坐忘何為不希企日損
荅吳興守張永(沈麟士)
明府德履冲素留心山谷民是以被褐負杖忘其疲病
必欲飾混沌以蛾眉冠越客於蟬冕走雖不敏請附高
節有蹈東海而死耳未忍受此黥劓
戒子(齊王僧虔)
汝年入立境方應從宦兼有室累何處復得下帷如王
郎時耶各爾身已切豈復關吾耶鬼惟知愛深松茂栢
寧復知子弟毁譽因汝有感故略叙胸懷
戒子(張融)
吾生平所善自當凌雲一笑三千買棺無製新衾左手
執孝經老子右手執小品法華經以吾平生風調何至
使婦人行哭失聲不須暫停閨閤
與親知(劉休)
虞公散髮海隅同古人之美而東都之送殊不藹藹(楊云)
(王儉與虞玩之言論相不饒玩之歸儉不出送傾朝無餞者休與親知故云)
答魚復侯(宗測)
少有狂疾尋山採藥遠來至此量腹而進松术度形而
衣薜蘿澹然已足豈容當此横施
答豫章王(宗測)
性同鱗羽愛止山壑眷戀松雲輕迷人路有若狂者忽
不知老至而今鬢已白豈容課虚責有限魚鳥慕哉
與謝瀹(謝朏)
今致數斛酒可力飲此勿豫人事
誡當陽公書(梁簡文帝)
汝年時尚幼所闕者學可久可大其唯學與所以孔丘
言吾嘗終日不食終夜不寝以思無益不如學也若使
面牆而立沐猴而冠吾所不取立身之道與文章異立
身先須謹重文章且須放蕩
荅虞中書書(陶弘景)
栖六翮於荆枝望綺雲於青漢者有日于兹矣而春華來
被草石開鮮辭動情端志交矜曲信知鄰德之談無虚往
牘夫子雖迹纏朱閣而心期岱嶺豈但散髮乎高岫似將
飛霜於絶谷良為欽哉野人幸得託形崇阜息影長林每
對月流歎臨風軫慨徒事累可豁而髮容難待自非齊生
死於一致者能不心熱者乎舉世悠悠孰云同此倘遇知
已相與共憂朅來虞公兹焉可邁何為栖栖空勞鼔缶
迨及暇日有事還童不亦皎潔當年無忸前修也
山中荅謝中書書(陶弘景)
山川之美古來共談高峰入雲清流見底兩岸石壁五
色交輝青林翠竹四時俱備曉霧將歇猿鳥亂鳴日夕
欲頽沉鱗竟躍實是欲界之仙都自康樂以來未復有
能與其竒者
報博士劉香書(沈約)
生平愛嗜不在人中林壑之懽多與時奪日暮塗殫此
心往矣猶復少存閒遠徵懷清曠結宇東郊匪云止息
政復頗寄夙心時得休偃仲長游居之地休璉所述之
美望慕空深何可髣髴君愛素情多惠以二贊辭采研
富事義畢舉句韻之間光影相照便覺此地自然十倍
故知麗辭之益其事弘多輒當置之閣上坐卧嗟覺
荅郭峙書(劉竣)
聞君子舊矣但人非豕鹿轉加遲滯波駁雨滯動間山
川故無由交羽觴薦雜佩睨浮雲以搔首臨清風而浩
歌變燧迴星亦云勞止
與施從事(吳均)
故彰縣東三十五里有青山絶壁干天孤峰入漢綠嶂
百重清川萬轉歸飛之鳥千翼競來企水之猨百臂相
接秋露為霜春蘿被逕風雨如晦鷄鳴不已信足蕩累
頤物悟衷散賞
與朱元思(吳均)
自富陽至桐廬一百許里水皆縹碧千丈見底游魚細
石直視無礙急湍甚箭猛浪若奔夾峰高山皆生寒樹
負勢競上互相軒邈爭高直指千百成峰泉水激石泠
泠作響好鳥相鳴嚶嚶成韻經綸昔務咸窺谷忘返矣
與何烱(劉孝標)
訏超超越俗如半天朱霞歊矯矯出塵如雲中白鶴皆
儉歲之粱稷寒年之纖纊
荅袁聿脩(魏邢卲)
老夫匆匆意不及此敬承此旨吾無間然弟昔為清郎
今日復作清卿矣
與王昕(北齊邢子良)
賢弟彌郎意識深遠曠達不羈簡於造次言必詣理吟
咏情性往往麗絶恐足下方難為兄不暇憂其不進也
與人(唐王紹宗)
鄙夫書無二者特由水墨之積習耳常精心率意虚神
靜思以取之吳中陸大夫常以余比虞君以不臨寫故
也聞虞被中畫腹正與余同
寄東方虬(陳子昂)
文章道喪五百年漢魏風骨晉宋莫傳然而有可證者
嘗觀齊梁詩彩麗競繁而興寄都絶每以永嘆昨見明
公孤桐篇骨氣端詳音韻頓挫有金石聲遂用洗心收
眎發揮幽鬱不圖正始之音復覩於兹
與韋五虚已書(陳子昂)
命之不來也聖人猶無可柰何況於賢者哉僕嘗竊不
自量謂以為得失在人欲揭聞見抗衡當代之士不知
事有大謬異於此望者乃令人慚愧悔赧不自知大笑
顛蹶怪其所以者爾虚已足下何可言耶夫道之將行
也命也道之將廢也命也子昂其如命何雄筆雄筆棄
爾歸吾東山無汩我思無亂我心從此遁矣屬病不得
面談書以述言子昂白
招裴迪(王維)
近臘月下景氣和暢故山殊可過足下方温經猥不敢
相煩輙獨往山中憩感配寺與山僧飯訖而去北涉玄
灞清月映郭夜登華子岡輞水淪漣與月下上寒山遠
火明滅林外深巷寒犬吠聲如豹村墟夜舂復與疎鐘
相間此時獨坐僮僕靜默多思曩昔攜手賦詩步仄逕
臨清流也當待春中卉木蔓發春山可望輕鯈出水白
鷗矯翼露濕青皋麥隴朝雊斯之不遠倘能從我遊乎
非子天機清妙者豈能以此不急之務相邀然是中有
深趣矣無忽因銜黃蘖人往不一一
與魏居士(王維)
古之高者曰許由挂瓢於樹風吹瓢惡而去之聞堯讓
臨水而洗其耳耳非駐聲之地聲無染耳之跡惡外者
垢内病物者自我此尚不能至於曠士豈入道者之門
歟近有陶潛不肯把板屈腰見督郵解印綬棄官去後
貧乞食詩云扣門拙言詞是屢乞而多慙也常一見督
郵安食公田數頃一慙之不忍而終身慙乎孔子曰我
則異於是無可無不可
與何員外書(元結)
月日次山白何夫子執事皮弁時俗廢之久矣非好古
君子誰能存之忽蒙見贈驚喜無喻次山漫浪者也苦
不愛便事之服時世之巾昔年在山野曾作愚巾凡裘
異於制度凡裘領緇界緇緣緇帶其餘皆褐帶聮後縫
中腰前繫愚巾頂方帶方垂方緇葛為之玄絲為緌次
山自衣帶巾裘雖不為時人大惡亦嘗辱其嗤誚方欲
雜古人衣帶以自免辱贈及皮弁與凡裘正相宜若風
霜慘然出行林野次山則戴皮弁衣凡裘若大暑蒸濕
出見賓客次山則戴愚巾衣野服野服大抵緇褐布葛
為之也腰擔為裳短襟為衣裳下及屨衣垂及膝下不
審夫子異時歸休適在山野能衣戴此者不乎若以為
宜當各造一副送往元次山白
與朱滔(劉怦)
昌平有太尉鄉司徒里不朽業也比忘上樂戰不顧成
敗如安史者今復何有司徒圖之無貽悔
與馮宿(韓愈)
揚子雲著太玄人皆笑之子雲曰世不我知無害也後
世復有揚子雲必好之矣子雲死近千載竟未有揚子
雲可嘆也
與蕭俛(柳宗元)
讒語轉侈囂囂嗷嗷漸成狂人飾智求仕者更詈僕以
悦讐人之心
寄元稹(白居易)
僕去年秋始游廬山到東西二林間香爐峰下見雲水
泉石勝絶因置草堂前有喬松十數株脩竹千竿青蘿
為牆垣白石為橋道流水周於舍下飛泉落於簷間紅
榴白蓮羅生池砌每一獨往動彌旬日平生所好盡在
其中不惟忘歸可以終老
荅張生(崔氏)
玉環一枚是兒嬰年所弄寄充君子下體之佩玉取其
堅潔不移環取其終始不絶兼亂絲一絇文竹茶碾子
一枚此數物不足見珍意者欲君子如玉之貞敝志如
環不解淚痕在竹愁緒縈絲因物達誠永以為好耳幽
憤所鍾千里神合春風多厲強飯為佳
與王駕(司空圖)
吾適已自編一鳴集且撑霆裂月劼作者之肝脾亦當
吾言之不怍也
荅田告(南唐徐鉉)
負鼎叩角顧廬築巖各由其時不失其道在我而已何
常之有
文章辨體彙選卷二百六十二
