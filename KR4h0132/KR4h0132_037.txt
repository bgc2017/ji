文章辨體彙選卷三十七
明賀復徵編
祝文六(冠昏辭)(祭射侯辭附)
周成王冠祝辭
家語云武王崩成王年十三嗣立周公攝政以治天
下冠成王而朝於祖以見諸侯周公使祝雍作頌命
之曰祝辭達而勿多也辭曰
使王近於民遠於侫嗇於時惠於財親賢使能(侫叶彌因反財)
(叶前西反能叶音泥)
士冠禮辭
始加祝辭(士冠始加緇布冠服玄端爵鞞)
令月吉日始加元服棄爾幼志順爾成德壽考惟祺介
爾景福(服叶蒲北反福叶筆助反)
再加(再加皮升服素積素鞞)
吉月令辰乃申爾福敬爾威儀淑慎爾德眉壽萬年永
受胡福
三加(三加爵弁服纁裳靺鞈)
以歲之正以月之令咸加爾服兄弟具在以成厥德黃
耉無疆受天之慶(叶墟羊反)
醴辭(三加畢賓醴冠者)
甘醴惟厚嘉薦令芳拜受祭之以定爾祥承天之休壽
考不忘
醮辭(若不醴則醮注醴禮簡尚質也醮禮繁尚文也醴亦賓醴冠者冠有三加故三醮也)
旨酒既清嘉薦亶時始加元服兄弟具來孝友時格永
乃保之(來叶乃之切)
再醮
旨酒既湑嘉薦伊脯乃申爾服禮儀有序祭此嘉爵承
天之祜
三醮
旨酒令芳籩豆有楚咸加爾服肴升折爼承天之慶受
福無疆
字辭(既醴冠者見母出賓字之)
禮儀既備令月吉日昭告爾字爰字孔嘉髦士攸宜宜
之於假永受保之曰伯某父(備叶筆力反字叶兹嘉叶居之反假叶古)
士昏禮辭
父命子辭
往迎爾相承我宗事勗帥以敬先妣之嗣若則有常
父命女辭
戒之敬之夙夜毋違命
母命女辭
勉之敬之夙夜無違宫事
庶母命女辭
敬恭聽宗爾父母之言夙夜無愆視諸衿鞶
冠子祝文(梁沈約)
蠲兹令日元服肇加成德既舉童心自化行之則至無
謂道賖敦以秋實敷以春華無恥下問乃致高車子孫
千億廣樹厥家
字朱子祝詞(宋劉子翬)
冠而欽名粤惟古制朱氏子熹幼而騰異交朋尚焉請
祝以字字以元晦表名之義木晦於根春容曄敷人晦
於身神明内腴昔者曾子稱其友曰有若無實若虚不
斥厥名而傳於書雖百世之遠也揣其氣象知顔氏如
愚迹參並遊英馳俊驅豈無他人夫誰敢居自諸子言
志回欲無伐一宣於聲終身弗越陋巷暗然其光烈烈
從事於茲惟參也無慚貫道雖一省身則三夾輔孔門
翺翔兩驂學的欲正吾知斯之為指南惟先吏部文儒
之粹彪炳育珍又華其繼來兹講磨融融熹熹真聰廓
開如源之方駛望洋渺瀰老我縮氣古人不云乎純亦
不巳悵有道之衰變切切而唯唯子德不日新則時予
之恥勿謂此耳充之益充借曰合矣宜養於蒙言而思
毖動而思躓凛乎惴惴惟曾顔是畏
祭侯辭
考工記曰梓人為侯張皮侯而棲鵠則春以功張五
采之侯則遠國屬張獸侯則王以息燕祭侯之禮以
酒脯醢其辭曰
惟若寧侯毋或若女不寧侯不屬於王所故抗而射女
強飲強食貽女曾孫諸侯百福(侯之為物捍内蔽外有諸侯之象焉故假以為)
(戒敕諸侯之辭言汝當安為諸侯母如此等不寧之侯不屬服於天子之所故立而射之也強飲強食祝)
(神之辭勉之使飲食也既飲食醉飽當以百福遺女曾孫之為諸侯也)
文章辨體彙選卷三十七
