文章辨體彙選卷二百五
明賀復徵編
書一
劉勰曰按揚雄曰言心聲也書心畫也聲畫形君子
小人可見矣故書者舒也舒布其言陳之簡牘也詳
總書體本在盡言言以散鬱陶託風采故宜條暢以
任氣優柔以懌懷亦心聲之獻酬也吳訥曰按昔
臣僚敷奏朋舊往復皆總曰書近世臣僚上言名為
表奏惟朋舊之間則曰書而已盖論議知識人豈能
同苟不具之於書則安得盡其委曲之意哉書記
之用廣矣攷其雜名古今多品是故有書有奏記有
啟有簡有尺牘有狀有疏有牋有劄而書記則其總
稱也
與趙宣子書(鄭公子歸生)
晉侯蒐於黃父遂復合諸侯於扈晉侯不見鄭伯以
為貳於楚也鄭子家使執訊而與之書以告趙宣子
寡君即位三年召蔡侯而與之事君九月蔡侯入於敝
邑以行敝邑以侯宣多之難寡君是以不得與蔡侯偕
十一月克减侯宣多而隨蔡侯以朝於執事十二年六
月歸生佐寡君之嫡夷以請陳侯於楚而朝諸君十四
年七月寡君又朝以蕆陳事十五年五月陳侯自敝邑
往朝於君往年正月燭之武往朝夷也八月寡君又往
朝以陳蔡之密邇於楚而不敢貳焉則敝邑之故也雖
敝邑之事君何以不免在位之中一朝於襄而再見於
君夷與孤之二三臣相及於絳雖我小國則蔑以過之
矣今大國曰爾未逞吾志敝邑有亡無以加焉古人有
言曰畏首畏尾身其餘幾又曰鹿死不擇音小國之事
大國也德則其人也不德則其鹿也鋌而走險急何能
擇命之罔極亦知亡矣將悉幣賦以待於鯈唯執事命
之文公二年六月壬申朝於齊四年二月壬戌為齊侵
蔡亦獲成於楚居大國之間而從於彊令豈其罪也大
國若弗圖無所逃命晉鞏朔行成於鄭趙穿公壻池為
質焉
論重幣書(公孫僑)
宣子為政諸侯之幣重鄭人患之子産寓書於子西
以告宣子
子為晉國四鄰諸侯不聞令德而聞重幣僑也惑之僑
聞君子長國家者非無賄之患而無令名之難夫諸侯
之賄聚於公室則諸侯貳若吾子賴之則晉國貳諸侯
貳則晉國壊晉國貳則子之家壊何沒沒也將焉用賄
夫令名德之輿也德國家之基也有基無壊無亦是務
乎有德則樂樂則能久詩云樂只君子邦家之基有令
德也夫上帝臨汝無貳爾心有令名也夫恕思以明德
則令名載而行之是以遠至邇安毋寧使人謂子子實
生我而謂子浚我以生乎象有齒以焚其身賄也
論鑄刑書書(晉羊舌肸)
始吾有虞於子今則已矣昔先王議事以制不以刑辟
懼民之有争心也猶不可禁禦是故閑之以義糾之以
政行之以禮守之以信奉之以仁制為祿位以勸其從
嚴斷刑罰以威其淫懼其未也故誨之以忠聳之以行
教之以務使之以和臨之以敬涖之以強斷之以剛猶
求聖哲之士明察之官忠信之長慈惠之師民於是乎
可任使也而不生禍亂民之有辟則不忌於上並有争
心以徵於書而徼幸以成之弗可為矣夏有亂政而作
禹刑商有亂政而作湯刑周有亂政而作九刑三辟之
興皆叔世也今吾子相鄭國作封洫立謗政制參辟鑄
刑書將以靖民不亦難乎詩曰儀式刑文王之典日靖
四方又曰儀刑文王萬邦作孚如是何辟之有民知争
端矣將棄禮而徵於書錐刀之末將盡争之亂獄滋豐
賄賂並行終子之世鄭其敗乎肸聞之國將亡必多制
其此之謂乎
為齊獻穰侯書(周蘇代)
陘山之事趙且與秦伐齊齊懼令田幸以陽武合於
趙而以順子為質趙王喜乃按兵告於秦曰齊以陽
武賜敝邑而納順子欲以解戈敢告下吏秦王使公
子佗之趙謂趙王曰齊與大國救魏而倍約不可信
恃大國不義以告敝邑而賜之二社之地以奉祭祀
令又案兵且欲合齊而受其地非使臣之所知也請
益甲四萬大國裁之蘇代為齊獻書穰侯
臣聞往來者之言曰秦且益趙甲四萬人以伐齊臣竊
必之敝邑之王曰秦王明而熟於計穰侯智而習於事
必不益趙甲四萬人以伐齊是何也夫三晉相結秦之
深讐也三晉百背秦百欺秦不為不信不為無行今破
齊以肥趙趙秦之深讐不利於秦一也秦之謀者必曰
破齊敝晉而後制晉楚之勝夫齊罷國也以天下擊之
譬猶以千鈞之弩潰癰也秦王安能制晉楚哉二也秦
少出兵則晉楚不信多出兵則晉楚為制於秦齊恐則
不走於秦且走晉楚三也齊割地以實晉楚則晉楚安
齊舉兵而為之頓劒則秦反受兵四也是晉楚以秦伐
齊以齊破秦何晉楚之智而齊秦之愚五也秦得安邑
善齊以安之亦必無患矣秦有安邑則韓魏必無上黨
矣夫取三晉之腸胃與出兵而懼其不反也孰利故臣
竊必之敝邑之王曰秦王明而熟於計穰侯智而習於
事必不益趙甲四萬人以伐齊矣
遺燕將書(齊魯仲連)
齊襄王時燕將攻下聊城聊城人或䜛之燕燕將懼
誅因保守聊城不敢歸齊田單攻聊城歲餘士卒多
死而聊城不下魯連乃為書約之矢以射城中
吾聞之知者不倍時而棄利勇士不怯死而滅名忠臣
不先身而後君今君行一朝之忿不顧燕王之無臣非
忠也殺身亡聊城而威不信於齊非勇也功廢名滅後
世無稱非智也故智者不再計勇士不怯死今死生榮
辱尊卑貴賤此其一時也願公之詳計而無與俗同也
且楚攻南陽魏攻平陸齊無南面之心以為亡南陽之
害不若得濟北之利故定計而堅守之今秦人下兵魏
不敢東面横秦之勢合則楚國之形危且棄南陽斷右
壤存濟北計必為之今楚魏交退燕救不至齊無天下
之規與聊城共據朞年之敝即臣見公之不能得也齊
必决之於聊城公無再計彼燕國大亂君臣過計上下
迷惑栗腹誤以十萬之衆五折於外萬乘之國被圍於
趙壤削主困為天下僇公聞之乎今燕王方寒心獨立
大臣不足恃國敝禍多民心無所歸今公又以聊城之
民距全齊之兵期年不解是墨翟之守也食人炊骨士
無反北之心是孫臏吳起之兵也能已見於天下已故
為公計不如罷兵休士全車甲歸報燕王燕王必喜士
民見公如見父母交遊攘臂而議於世功業可明矣上
輔孤主以制群臣下養百姓以資說士矯國革俗於天
下功名可立也意者亦捐燕棄世東遊於齊乎請裂地
定封富比陶衛世世稱寡與齊久存此亦一計也二者
顯名厚實也願公熟計而審處一也且吾聞效小節者
不能行大威惡小耻者不能立榮名昔管仲射桓公中
鉤簒也遺公子糾而不能死怯也束縛桎梏辱身也此
三行者鄉里不通也世主不臣也彼管仲終窮抑幽囚
而不出慙耻而不見窮年沒夀不免為辱人賤行矣然
管子並三行之過據齊國之政一匡天下九合諸侯為
五伯首名高天下光照鄰國曺沫為魯君將三戰三北
而喪地千里使曹子之足不離陳計不顧後出必死而
不生則不免為敗軍禽將曹子以敗軍禽將非勇也功
廢名滅後世無稱非智也故去三北之耻退而與魯君
計也曹子以為遭齊桓公有天下朝諸侯曹子以一劍
之任刦桓公於壇坫之上顔色不變而辭氣不悖三戰
之所喪一朝而反之天下震動驚駭威信吳楚傳名後
世若此二公者非不能行小節死小耻也以為殺身絶
世功名不立非智也故去忿恚之心而成終身之名除
感忿之耻而立累世之功故業與三王争流名與天壤
相敝也公其圖之
詣丞相公孫弘記室書(董仲舒)
江都相董仲舒叩頭死罪再拜上言君侯以周召自然
休質擢升三公統理海内總緝百僚未有半言之教郡
國翕然望風更思改新以助至治郡衆所占必有成功
仲舒叩頭死罪仲舒愚戅素無治名大漢之檢式數蒙
君侯哀憐之恩悞被非任無以稱職仲舒竊見宰職任
天下之重羣心所歸惟須賢佐以成聖化願君侯大開
蕭相國求賢之路廣選舉之門既得其人接以周公下
士之義即竒偉隠世異倫之人各思竭愚歸往盛德英
俊滿朝百能備具即君侯大立則道德弘通化流四極
仲舒愚陋經術淺薄所識褊陋不能贊揚萬分君侯所
棄捐竊聞春秋曰賢聖博觀以章其名擇善者從之無
所不聽又曰近而不言為諂遠而不言為怨故輒披心
陳誠仲舒叩頭死罪死罪夫堯舜三王之業皆由仁義
為本仁者所以理人倫也故聖王以為治首或曰發號
出令利天下之民者謂之仁政疾天下之害於人者謂
之仁心二者備矣然後海内應以誠惟君侯深觀往古
思本仁義至誠而已方今關東五榖咸貴家有饑餓其
死傷者半盜賊並起流亡不止良民被害為聖主憂咎
皆由仲舒等典職防禁無素當先坐仲舒叩頭死罪死
罪仲舒至愚以為扶衰止姦本在吏耳宜一考察天下
領民之吏留心署置以明消滅邪枉之迹使百姓各安
其産業無有寇盜之患以蠲主憂仲舒叩頭死罪謹奉
春秋署置術再拜君侯足下
文章辨體彙選卷二百五
