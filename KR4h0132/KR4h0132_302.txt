文章辨體彙選卷三百二
明賀復徵編
序二十二
耳伯麻姑遊詩序(明湯顯祖)
世總為情情生詩歌而行于神天下之聲音笑貌大小
生死不出乎是因以憺蕩人意歡樂舞蹈悲壯哀感鬼
神風雨鳥獸搖動草木洞裂金石其詩之傳者神情合
至或一至焉一無所至而必曰傳者亦世所不許也予
常以此定文章之變無解者卧痾罷客忽博綏安謝耳
伯遊麻姑詩數葉諷之古漢魏又無虧者耳伯始属之
溶溶英英旁魄隂煙有駘蕩遊夫之思可謂足音空谷
循後有詩導一章亹亹自言其致亦神情之論也嘻耳
伯其知之矣中復有記時江夫子升遐數語若以死生
為大事嘻吁此亦神情所得用耶水月疾枯宗復何在
唐人所云萬層山上一秋毫也偶為耳伯敘此
李超無問劍集序(湯顯祖)
歲往浴佛有驅烏漫刺坐我堂東揖之知其竒留之齋
云不能斷酒也信宿而都無所斷偶爾破口公案二三
則耳居常率爾成詩心有目而目有睛眉毫鼻吻間盡
竒俠之氣一日問余何師何友更閱天下幾何人余曰
無也吾師明德夫子而友達觀其人皆已朽矣達觀以
俠故不可以竟行于世天下悠悠令人轉思明德耳遂
去之旴拜明德夫子像而復過我則髮已覆頂額間矣
曰先生言俠不可竟行于世而予之俠猝未可除因而
說劍為天大將軍得度耳余笑曰有是哉明年秋九月
則已雄然冒武冠帶長劍而就余有吴下諸生書乃始
知其江隂文士李至清也曰業已去書生為頭陀去頭
陀為將軍弓劍之餘時發憤為韻語數十首来豫章題
曰問劍先生宜有以决之余笑而問曰既冠而娶乎曰
未也然則劍不可得而問矣吴人而知干將乎其師鑄
劍三年而金鐵之精不流夫妻俱入冶爐中而劍就干
將夫妻不能自投斷髮剪指而已今子獨雄而無雌而
又奚鑄焉生曰先生其無戲曰非戲曰子謂必夫妻而
劍耶莊生說天子之劍裹以四時制以五行論以刑德
開以隂陽隂陽者夫妻也若然者上決浮雲下絶地紀
列子所稱視之不可見若有物存或見影而不見光乃
是物也然鑄此劍者皆不能殺人生嘗斬髮而為僧亦
知有不殺人之劍乎殺人者非劍也若吾豫章之劍能
干斗柄成蛟龍終不能已世之亂不足為生道也因為
問劍答而弁其詩
樾館詩選序(董其昌)
漢武帝房中樂府取唐山夫人所進十五章當時枚馬
在庭豈無雋響曾不以被管絃而摐金石抑何鑒裁之
超也文君以白頭吟少許勝長門賦多許故相如心死
倦遊不復走茂陵道良以遠山之黛每與時徂而才情
麗藻千載不化彼宋玉陳王之賦摹艷質而遺修能未
為具眼矣當今閨秀作者不得不推草衣道人觀其新
集如貽洞汭五言古四篇綽有韋司直(唐韋應物)之古淡而
代陶琴代莊蝶等命篇亦復獨創大都閨秀之詩雖饒
于材致而儉于取境未有若道人之鑿空者豈直緣情
綺靡為宛轉之歌十離(薛濤與高駢相失作十離歌)之什已耶吾又
聞道人䜿精進幢被忍辱鎧師月上而友南岳不欲僅
以詩人傳何論唐山文君吾過矣吾過矣
敘姜陸二公同適稿(袁宏道)
蘇郡人物甲于一時至弘正間才藝代出斌斌稱極盛
詞林當天下之五厥後昌糓少變吳歈元美兄弟繼作
高自標譽務為大聲壯語吳中綺靡之習因之一變而
剽竊成風萬口一響詩道寖弱至于今市賈傭兒争為
謳吟遞相臨摹見人有一語出格或句法事實非所曾
見者則極詆之為野路詩其實一字不觀雙眼如漆眼
前幾則爛熟故實雷仝翻複殊可厭穢故余往在吴濟
南一派極其呵斥而所賞識皆吴中前輩詩篇後生不
甚推重者高季迪而上無論有以事功名而詩文清警
者姚少師徐武功是也鑄詞命意隨所欲言寧弱無縛
者吳文定王文恪是也氣高才逸不就羈紲詩曠而文
法洞庭蔡羽是也有為王李所擯斥而識見議論卓有
可觀一時文人望之不見其崖際者武進唐荆川是也
文詞雖不甚奥古然自闢戶牖亦能言所欲言者崑山
歸震川是也半趨時半學古立意造詞時出已見者黃
五岳皇甫百泉是也畫苑書法精絶一時詩文之長因
之而掩者沈石田唐伯虎祝希哲文徵仲是也其他不
知名詩文可觀者甚多大抵慶歷以前吳中作詩者人
各為詩人各為詩故其病至于靡弱而不害其為可傳
慶歷以後吳中作詩者共為一詩共為一詩此詩家奴
僕也其可傳與否吾不得而知也間有一二稍自振拔
者每見彼中人士皆姗笑之幼學小生貶駁先輩尤甚
揆厥所由徐王二公實為之俑然二公才亦高學亦博
使昌糓不中道天元美不中于鱗之毒所就當不止此
今之為詩者才既綿薄學復孤陋中時論之毒復深于
彼詩安得不愈卑哉姜陸二公皆吴之東洞庭人以未
染慶歷間習氣故所為倡和詩大有吴先輩風意興所
至隨事直書不獨與時矩異而二公亦自異雖間有靡
弱之病要不害其可傳夫二公皆吴中不甚知名者而
詩之簡質如此余因感詩道昔時之盛而今之衰且嘆
時詩之流毒深也
閩中二子詩序(曹學佺)
閩中二子皆布衣之徒也言詩者曷以多稱布衣云盖
其窮而易苦心便一無軒冕束縛便二無俗客繁禮便
三無典要期會便四挾此四者之便又懼其卑而易沒
狎而不貴也則不得不托之游于以揆山川之形察物
宜之變攬跡於古人尋盟于時彦使其道有所寄焉不
至於堙沒而不稱夫有所托矣則遊遊則我與物交交
則其情動其情動又烏已於言此二子之詩所為作也
夫二子者亦嘗之燕矣之秦矣之齊之楚矣之吴之越
矣其所如多不合而窮在一介行李屝屨之往来也而
無束縛在不好干謁其天性然而無俗客繁禮在乘興
而来盡興而返而無典要期會在故其賦勝也有以扼
其竒其體物也有以奪其象其懷古也愴乎其悲其命
侣也篤乎其誼盖不能漫然而無托則不能獨立而無
偶不能獨立而無偶則不能塊然而無情如是而言謂
之有孚孚則貞吉而悔亡矣而遊之時義大矣哉是故
易損之三爻曰一人行則得其友二子似之同人之第
五爻曰同心之言其臭如蘭是集有焉二子者林叔度
吳元翰皆莆人
朱進父飲酒雜詩序(黃汝亨)
古今人酒德不同如嗣宗放其簡易元亮率乎澹漠太
白揮洒豪達而詩亦因之少陵離愁感憤為悲壯沈鬱
之詩而酒亦因之政所謂醉翁之意不在酒也彼意不
在酒與詩而酒與詩無非意者所以為詩酒人之雄以
此讀進父飲酒詩所與少陵予倡汝和者即千載下可
見也矧余當其時覽其辭旨者乎因以此想陳思自試
之表中山聞樂之對不能不令豪傑欷歔涕淚也
簡遠堂近詩序(鍾惺)
簡遠堂近詩者譚友夏近詩也簡遠二字則予近日所
規友夏語而友夏取以自命其堂者也友夏居心託意
本自孤迥予為刻詩南都而戒予勿乞名人一字為序
此其意何如哉近乃頗從事汎愛容衆之旨欲以居厚
而免於忌浮沈周旋即其心未嘗不遙予乃欲其心跡
併耳詩清物也其體好逸勞則否其地喜淨穢則否其
境取幽雜則否其味宜淡濃則否其遊止貴曠拘則否
之數者獨其心乎哉市至囂也而或云如水朱門至豔
俗也而或云如蓬戶乃簡棲遙集之夫必不於市於朱
門而古稱名士風流必曰門庭蕭寂坐鮮雜賓至於青
蠅為弔客豈非貴心跡之併哉夫日取不欲聞之語不
欲見之事不欲與之人而以孤衷峭性勉強應酬使吾
耳目形骸為之用而欲其性情淵夷神明恬寂作比興
風雅之言其趣不巳遠乎且夫性孑而習昵則違心意
僻而貌就則謾世初諧而中疎則變素恒親而時乖則
示隙夫詩清物也才士為之或近薄而取忌違心謾世
薄道也變素示隙忌媒也欲以明厚而反薄欲免於忌
而媒之非計之得者也索居自全挫名用晦虚心直躬
可以適已可以行世可以垂久何必浮沈周旋而後無
失哉古今詩人最矜局者無如杜審言同時沈宋本其
勍敵而故相輕侮不肯下想其平日論詩必有與其痛
痒不相中者友夏少年才高意廣勇於自信人所指摘
苟不能相中雖其言出畏友名師不能強友夏以必聽
而片語去留待予裁決友夏亦何私於予夫錦繡千尺
善作者不必善裁善裁者不必善作世固有不能詩而
知詩者予所裁決或亦有以相中乎
董崇相詩序(鍾惺)
古詩人曰風人風之為言無意也性情所至作者或不
自知其工詩已傳於後而姓氏或不著焉今詩人皆文
人也文人為詩則欲有詩之名欲有詩之名則其詩不
得不求工者勢也詩而工矣世亦何難以名予之然世
所號一代名家始皆就其習之所近意之所趨與其所
矯以為詩其氣魄聲援皆足以怵一代之人予之名而
後已今讀其詩何如哉虚懷自審豈其作者之筆力皆
出讀者目力之下然其間亦有一二先達闇然不使世
知其為詩者今其詩反能留一代之真聲元氣而足以
服讀者之心何也愚以為名無損益於詩而盛名之下
能使不善處名者心為之不虚而力為之不實見詩出
而名隨之是則詩而已矣其意常以名之所止為詩之
所止彼闇然不使世知其為詩者常欲使吾之詩有餘
於其名而吾所以作詩之意與力又若有餘於其詩如
是而求詩之不工不可得也吾嘗持此意以求夫今之
為詩者所以至不至之故皆不出此閩有董崇相先生
者其人朴心而慧識古貌而深情所為詩似其為人非
惟不使人知而若不敢以作詩自處者庚戌予始讀而
選之見其力之至巧之中盖獨勝者過於同能而兼長
者遜其專詣公亦知予不妄而詩始有集丙辰始徵予
序而猶不欲使有聞於世盖其深心純氣如偏師探穴
銜枚宵征業已過之猶自以為不及而往不已寧使詩
至而名不能我追勿使名至而詩追之者也吾友蔡敬
夫亦名人其詩其人皆似公吾輩為詩不能有名於世
則已幸而有名於世念今之世猶有二君子其人者為
之深省内愧焉於以虚其心而實其力其亦可也
善權和尚詩序(鍾惺)
金陵吳越間衲子多稱詩者今遂以為風大要謂僧不
詩則其為僧不清士大夫不與詩僧遊則其為士大夫
不雅士大夫利與僧遊以成其為雅而僧之為詩者得
操其權以要取士大夫纔一操觚便時時有詩僧二字
在其鼻端眉宇間拂拂撩人而僧之鼻端眉宇反索然
無一有矣夫僧不必為詩亦不必不為詩僧而詩焉可
也詩而遂失其為僧則僧亦烏用詩為而詩又可無論
也余遊金陵所接僧而詩焉者與之詩而遂失其為僧
者吾不願見也已酉季春望友人梅子庾林子丘茂之
要余遊天界寺會雨宿僧善權庵中二日無所事事拈
韻賦詩善權與其徒摘蔬炊黍煮茗焚香洗硯伸紙二
日中無加禮亦無倦容無論其鼻端眉宇無處著詩僧
二字察其情貌似不識字者授之韻不受問其所作詩
曰無有竟兩日雨霽飯畢且辭去子丘忽于承塵上索
紙信手探得鈔詩一帙清便有致許為之序未就是歲
六月舟泊京口暑雨無緒偶憶此走筆成文兼以遣愁
若善權者所謂僧而詩詩而不失其僧者也序之可也
竹吹堂詩序(馬之駿)
余論詩取友海以内得二人焉曰吳門王亦房新都汪
遺民亦房之詩劖削靈秀遺民之詩鮮縟菁英余婆娑
其間歌而和之相樂也亡何亦房夭折談者微病其詩
過于刻露謂宜不能致老夀而余獨謂不然夫轍不窮
而意無盡使竭其刻露之力久當務所欲兼一入而苞
蓄再入而深微度何足以限之然亦房死世無復有為
亦房言者遺民苦思績學又數年而竹吹堂詩出其自
舉以向余曰少日氣銳鋒溢每廣筵巖韻取擊鉢立成
老宿咸辟易賞服漸入而知戛戛乎難之又漸入而境
日異心日空凡片意之近遠寸景之新故隻字之沈揚
靡不洗臼滌窠礪斤凖墨乃至浹日始創一稿稿三四
易卒非其本設者余披繹其帙良然向所謂鮮縟逾蒼
淵菁英逾澹杳衷百家而取材眇衆慮而標旨使分其
偏長餘慧人挾之皆足壇宇自豪遺民乃能苞舉而精
出之不佞耳目偏陋竊以為當吾之世舍遺民更無能
為遺民言者矣今談詩之舌競起而迭新然天下得名
之人與所以得名之故皆非有遼絶不可測而幾也昔
龍門之史身歿乃貴少陵之集入宋始尊余嘗謂此道
心競力争俱無所着要須苦思績學持滿以俟之遺民
所自舉甘苦生熟之候有味乎其言之也白太傅少與
微之齊名稱元白晩與夢得齊名稱劉白余視二君何
能為役然十年来筆墨風誼心口不能自欺言念亦房
墓楊可柱兹竹吹堂詩具在不搔首問天上便須酧酒
問地下耳
阮集之詩序(袁中道)
國朝有功於風雅者莫如歷下其意以氣格高華為主
力塞大歷後之竇於時宋元近代之習為之一洗及其
後也學之者浸成格套以浮響虚聲相高凡胸中所欲
言者皆鬱而不能言而詩道病矣先兄中郎矯之其意
以發抒性靈為主始大暢其意所欲言極其韻致窮其
變化謝華啓秀耳目為之一新及其後也學之者稍入
俚易境無不收情無不寫未免衝口而發不復檢括而
詩道又將病矣由此觀之凡學之者害之者也變之者
功之者也中郎巳不忍世之害歷下也而力變之為歷
下之功臣後之君子其可不以中郎之功歷下者功中
郎也哉每以此語示人輒至河漢惟吾友阮集之深相
契合集之才甚高學甚博下筆為詩本之以慧心出之
以深心而尤不肯以輕心慢心掉之予甚心折焉大端
慧人才子其始也惟恐其出之不盡也其後也惟恐其
出之盡也集之束髮為詩亦屢變矣至是雖不為法縛
而亦不為才使竒而不囂新而不纖是力變近日濫觴
之波而大有功于學中郎之詩者也夫昔之功歷下者
學其氣格高華而力塞後来浮泛之病今之功中郎者
學其發抒性靈而力塞後来俚易之習有作始自宜有
末流有末流自宜有鼎革此千古詩人之脈所以相禪
于無窮者也予自度不能竟此道也微集之其誰與歸
冒宗起詩草序(陳仁錫)
巳未識冒宗起于燈市氣不可一世而恂恂下人文特
秀挺兹集又一變矣盖游蜀作也險阻增壯采嘗論文
字如美人浮香掠影皆其側相亦須正側俱佳今文字
曰媚日薄可斜視不可正觀如美人可臨水不可臨鏡
宗起鏡中人也所著山水影鏡中影也宗起自此遠矣
秋閨夢戍詩序(譚元春)
古今勞臣思婦感而生歎夫歎之于詩亦不遠矣何難
即形之而為詩乎嘗有一言數語真篤凄婉如猿之必
嘯而後巳者非盡係乎才也歎之至也然役或不盡于
戍時或不及于秋情或不生于夢體或不限于七言律
數或不至于百篇一歎而已矣吾友宋比玉客役之夜
忽若有通焉而得秋閨夢戍七言近體一百首於荒邨
危垣之家見其中有芳草無言路不明之句驚歎而卒
讀之則虎關馬氏女也凡秋来風物水月枕簟衣裳碪
杵鐘梵其清響苦語一一搖人而至于英雄之心曲舊
家之喬木部曲之凍餒兒女之瓢粒悲天憫人勤王恤
私非惟膚士所不知盖亦仕宦男子博雅通儒所吟之
而面赤者也而又皆夢中聲情步履倏去来于孤燈瘦
影之中漁陽之道路夜經羅羃之車輪朝轉豈止鸛鳴
于垤婦歎于室而已乎歎者不足以盡其才者也才者
不足以盡其魂者也百首之夢無一不秋三秋之魂無
一不香故題曰香魂集吾猶謂如此女士而以婉戀待
之但恐不愛耳或憐其太苦余曰不然伯兮之詩曰願
言思伯甘心首疾彼皆願在愁苦疾痛中求為一快耳
若并禁其愁苦疾痛而不使之有夢夢餘不使之有詩
此婦人乃真大苦矣嗟乎豈獨婦人也哉
文章辨體彙選卷三百二
