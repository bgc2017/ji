文章辨體彙選卷七
明賀復徵編
詔七
隋高祖詔蘇威
舟大者任重馬駿者遠馳以公有兼人之才無辭多務
也
唐高祖錄用隋氏子孫詔
朕觀近世以來時運遷革前代親族莫不夷絶歷數有
歸實惟天命興亡之效豈伊人才其隋蔡主知積等子
孫並付所司量才選用
太宗手詔高士廉
端拱三川不憂關中者以屬卿也
太宗出隋官女詔
婦人幽閉深宫情實可愍隋氏末年求採無已至於離
宫别館非幸御之所多聚宫人皆竭人財力朕所不取
且灑掃之餘更何所用今特出之任求伉儷非獨以惜
費亦人得各遂其性
太宗答劉洎詔
非慮無以臨下非言無以述慮雖然驕人輕物恐繇𣙜
論致之若形神心氣不為勞也
太宗罷竇誕詔
誕比衰耗不能事朕知而任之是謂不明且為官擇人
者治為人擇官者亂其以光祿大夫罷就第
太宗命魏徵傅皇太子詔
漢太子以四皓為助我頼公其義也公雖卧可擁全之
太宗舉縣令詔
朕聞為朕飬民者惟在都督刺史朕嘗疏其名於屏風
坐卧觀之得其在官善惡之迹皆著於名下以備黜陟
縣令尤為親民不可不擇其令五品以上各舉堪為縣
令者以名聞
高宗賑貸詔
去歲關輔之地頗弊蝗螟天下諸州或遭水旱百姓之
間致有罄乏此由朕之不德兆庶何辜矜物罪已載深
憂愓今獻歲肇春東作方始糧廪或空事資賑給其遭
蟲水處有貧乏者得以正義倉賑貸雍同二州各遣郎
中一人充使存問務盡哀矜之旨副朕乃眷之心
玄宗徵嵩山隱士盧鴻一詔
朕以寡薄忝膺大位嘗恨玄風久替湻化未昇每用翹
想遺賢冀聞上皇之訓以卿雲中通理鈎深詣微窮太
乙之道踐中庸之德確乎高尚足侔古人故比下徵書
佇諧善績而每輒托詞拒違不至使朕虚心引領於今
數年雖得素履幽人之貞而失考父滋恭之命豈
朝廷之故與生殊趣耶將縱欲山林不能反乎禮有大
倫君臣之義不可廢也今城闕密邇不足為難便勅齎
束帛之貺重宣斯旨想有以翻然易節副朕意焉
代宗却獻祥瑞詔
朕以時和年豐為嘉祥以進賢顯忠為良瑞如卿雲靈
芝珍禽竒獸怪草異木何益於人布告天下自今有此
無得上獻
德宗褒功臣詔
昔我烈祖乘乾坤蕩滌掃隋季荒茀體元御極作人父
母則有熊羆之士不二心之臣左右經綸参翊締構昭
文德恢武功威不若康不義用端命於上帝付畀四方
王業既成太階既平乃圖厥容列於凌烟閣懋昭績效
表式儀容以弗忘朝夕永垂乎來裔君臣之義厚莫重
焉歲在巳巳秋九月我行西宫瞻望崇構見老臣遺像
顒然肅然和敬在色想雲龍之協期感致業之艱難覩
往思今取類非遠且功與時並才與世生苟藴其才遇
其時尊主庇人何代蔑有在中宗時有如桓彦範等著
輔戴之績在玄宗時有如劉幽求等申弼翼之勲在肅
宗時有如郭子儀掃除氛祲今李晟等保寧朕躬咸宣
力肆勤光復宗祏訂之前烈夫豈多謝闕而未錄孰旌
厥賢况念功紀德文祖所為也在予其曷敢怠有司宜
叙先後各圖其象於舊臣之次
文章辨體彙選卷七
