文章辨體彙選卷一百九十九
眀賀復徵編
上壽辭
賀復徵曰上夀辭者群臣宴上之辭也有規有誦如
越群臣祝辭則悲憤填膺矣錄之以備一體
越群臣祝辭
越王句踐五年與大夫種范蠡入臣於吴群臣皆送
至浙江之上臨水祖道軍陣固陵大夫前為祝其辭
曰
皇天祐助前沈後揚禍為德根憂為福堂威人者滅服
從者昌王離牽致其後無殃君臣生離感動上皇衆夫
悲哀莫不感傷臣請薄脯酒行二觴
其二
大王德夀無疆無極乾坤受靈神祇輔翼我王厚之祉
祐在側德銷百殃利受其福去彼吴庭来歸越國
祝越王辭
越王既滅吴霸諸侯置酒文臺群臣為樂大夫種進
祝酒其辭曰
皇天祐助我王受福良臣集謀我王之德宗廟輔政鬼
神承翼君不忘臣臣盡其力上天蒼蒼不可掩塞觴酒
二升萬福無極
其二
我王仁賢懷道抱德滅讐破吴不忘返國賞無所恡群
邪杜塞君臣同和福祐千億觴酒二升福歲難極
上天子夀(漢東方朔)
臣聞聖王為政賞不避仇讐誅不擇骨肉書曰不偏不
黨王道蕩蕩此二者五帝所重三王所難也陛下行之
是以四海之内元元之民各得其所天下幸甚臣朔奉
觴昧死再拜上萬歲辭
上壽謝過(東方朔)
臣聞樂太甚則陽溢哀太甚則隂損隂陽變則心氣動
心氣動則精神散精神散而邪氣反銷憂者莫若酒臣
朔所以上夀者眀陛下正而不阿因以止哀也愚不知
忌諱當死
内宴請上壽酒辭(唐杜牧)
具官臣某等言伏惟聖敬神思和武光孝皇帝陛下天
覆地容堯仁舜孝四海波静三春物華故於彤庭大開
錫宴竊以三事大僚百司庶府願持玉巵上千萬歲未
敢專擅伏俟德音輕凟宸嚴無任戰越之至
内宴畢殿前謝辭(杜牧)
具官臣某等言遲日正䴡廣場洞開張仙樂者三千餘
人列正羞者二十六豆酒傾瑶甕食置雕盤列圭組以
成行酌金罍以為勞属饜而止飽德以歸既醉太平之
風共樂仁夀之域千年一遇百辟同歡臣等備位臺司
親逢聖日歡呼抃躍不能自勝
文章辨體彙選卷一百九十九
