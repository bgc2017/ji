文章辨體彙選卷二百三十一
明賀復徵編
書二十七
與竇先生書(元許衡)
老病侵尋歸心急廹思所以上請未得其門也邇来相
從實望見教不意復有引薦之言聞之蹴踖且驚且懼
邸舍中懇陳所以不可之故至於再三始蒙惠許違别
三數日復慮他說間之不終前惠是用喋喋重陳向来
懇禱不可意嘗謂天下古今一治一亂治無常治亂無
常亂亂之中有治焉治之中有亂焉亂極而入於治治
極而入於亂亂之終治之始也治之終亂之始也治亂
相尋天人交勝天之勝質掩文也人之勝文犯質也天
勝不已則復而至於平平則文著而行矣故凡善惡得
失之應無妄然者而世謂之治治非一日之為也其来
有素也人勝不已則積而至於偏偏則文沒不用矣故
凡善惡得失之迹若謬焉者而世謂之亂亂非一日之
為也其来有素也析而言之有天焉有人焉究而言之
莫非命也命之所在時也時之所向勢也勢不可為時
不可犯順而處之則進退出處窮達得喪莫非義也古
之所謂聰明睿知者唯能識此也所謂神武而不殺者
唯能體此也或者横加己意欲先天而開之拂時而舉
之是揠苗也是代大匠斵也揠苗則害稼代匠則傷手
是豈成已成物之道哉即其違順之多寡乃其吉凶悔
吝之多寡也生平拙學認此為的信而守之罔敢自易
今先生直欲以助長之力擠之傷手之地是果相知者
所為耶無益清朝徒重後悔豈交游之沉不足為之慮
耶抑真以樗散為可用之材也相愛之深未應乃爾若
夫春日池塘秋風禾黍夏未雨蠶老麥收冬將寒囷盈
相積門喧童稚架滿琴書山色水光詩懷酒興拙謀或
可以辦此也是以心思意嚮日日在此安此樂此言亦
此書亦此百周千折愛期得此而後已先生不此之助
而彼之助是不可其所可而可其所不可也其可哉將
愛之實害之萬惟恕察言不能櫽括悚息待罪
與烏叔備書(安熙)
熙頓首再拜上啟叔備尊兄侍史一别七年豈勝嚮仰
人来獲聞動静聊以為慰又聞春間嘗以酒致疾雖已
得愈然中情猶不能釋然也即辰新秋猶熱恭惟調攝
有道侍履益以康佳矣然尊兄早親有道篤志力行人
望所属不可不重為此道保惜也願兄留意更加慎節
以迓新祉以慰友朋期望之意幸甚幸甚易說精要想
已就緒丁亥集亦當脫藁恨不得陪侍左右側聞高論
也熙一来此行及三載獨學無友益以荒惰然隨分讀
書小作程課玩心觀理更於應事接物間體騐警省亦
略有效但覺悔尤山積日夕增懼耳四書集義精要近
因讀朱子文集對校一過尚多有疑誤别紙錄呈幸因
書来以一言可否之使得有所據依也疑此書初脫藁
先生未使學者校勘故多有此誤雖非大義所關然亦
不可不訂正也近因看詩傳亦欲取朱子文集及語錄
之言凡涉論詩有與集傳相發明者依精要例寫出以
便初學亦似有益又嘗病讀春秋者只知讀左氏而不
讀正經欲節取左氏傳文議論叙事本末始終依倣通
鑑綱目作小字註之經文之下以類相從各附本句凡
左氏浮夸乖戾之語皆刪去之秦漢以来大儒先生之
言及諸家說可取者亦略節取附注其後庶觀春秋者
有以考傳讀左氏者亦知有經其大旨一以朱子為本
而達於張程以求聖人之意不審高明以為如何其他
所欲言者甚衆千里相望渺不可得極思向來承晤之
樂復何時而可遂耶伏紙引領不勝馳情因便不惜痛
加鞭策至幸至幸此固惟王仲安時相見渠讀四書甚
有得處時與之語亦多有警助去歲又得一王儀伯年
二十五六曾從董宗道受四書詩書傳好學不倦作文
字亦可觀歲一至中山時来晤語也
上耶律中書書(元好問)
四月二十有二日門下士太原元好問謹齋沐獻書中
書相公閣下易有之天造草昩君子以經綸伏惟閣下
輔佐王室奄有四方當天造草昧之時極君子經綸之
道凡所以經造功業考定制度者本末次第宜有成策
非門下賤士所敢與聞獨有一事系斯文為甚重故不
得不為閣下言之自漢唐以来言良相者在漢則有蕭
曹丙魏在唐則有房杜姚宋數公者固有致太平之功
而當時百執事之人毗助贊益者亦不為不多傳記具
在蓋可考也夫天下大器非一人之力可舉而國家所
以成就人才者亦非一日之事也從古以来士之有立
於世必藉學校教育父兄淵源師友講習三者備而後
可喻如修明堂總章必得楩楠豫章節目磥砢萬牛挽
致之材預為儲蓄數十年之間乃能備一旦之用非若
起尋丈之屋欂櫨椳楔楹杙甍桷雜出於榆柳槐栢可
以朝求而暮足也竊見南中大夫士歸河朔者在所有
之聖者之後如衍聖孔公者舊如馮内翰叔獻梁都運
斗南高戶部唐卿王延州從之時軰如平陽王狀元綱
東明王狀元鶚濱人王賁臨淄李浩秦人張徽楊奐李
庭訓河中李獻卿武安樂䕫固安李天翼沛縣劉汝翼
齊人謝良弼鄭人呂大鵬山西魏璠澤人李恒簡李禹
翼燕人張聖俞太原張緯李謙冀致君張德輝高鳴孟
津李蔚真定李冶相人胡德珪易州敬鉉雲中李微中
山楊果東平李昶西華徐世隆濟陽張輔之燕人曹居
一王鑄渾源劉祁及其弟郁李仝平定賈庭揚楊恕濟
南杜仁傑洛水張仲經虞卿麻革東明商挺漁陽趙著
平陽趙維道汝南楊鴻河中張肅河朔勾龍瀛東勝程
思温及其從弟思忠凡此諸人雖其學業操行參差不
齊要之皆天民之秀有用於世者也百年以来教育講
習非不至而其所成就者無幾喪亂以来三四十人而
止矣夫生之難成之又難乃今不死於兵不死於寒餓
造物者挈而授之維新之朝其亦有意乎無意乎誠以
閣下之力使脫指使之辱息奔走之役聚養之分處之
學舘之奉不必盡具饘粥足以糊口布絮足以蔽體無
甚大費然施之諸家固已骨而肉之矣他日閣下求百
執事之人隨左右而取之衣冠禮樂紀綱文章盡在於
是將不能少助閣下蕭曹丙魏房杜姚宋之功乎假而
不為世用此諸人者可以立言可以立節不能泯泯默
默以與草木同腐其所以報閣下終始生成之賜者宜
如何哉閣下主盟吾道吾樂得賢才而教育之一言之
利一引手之勞宜不為諸生惜也
文章辨體彙選卷二百三十一
