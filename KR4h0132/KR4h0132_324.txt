文章辨體彙選卷三百二十四
明賀復徵編
序四十四(齒錄類)
乙丑同年便覽錄序(明崔銑)
黃御史希武編次乙丑同年錄屬馮無錫景祥刻之而
以序屬銑吾三人者皆見於錄中故也凡舉進士必有
登科錄姓名郡邑之類皆在焉復編此者以省序也以
省序者便覽也其便覽者為有事於四方者也以年有
世講之義自吾之身而即忽且忘焉至薄也過其里廬
而若罔知塗之人也以同年流而為塗人其可悲也已
是故開卷之際存者没者升與沈者感其所遇之異而
吾則無異視也率吾黨而敦友道者必是錄矣夫友道
有二焉禮也義也其情篤者其禮完其分深者其義重
禮不完則隙之所由生也義不重則市道之為也是故
生相問也慶相賀也没相弔也是之謂禮進必相引以
賢毋或妬也退必相要以正毋或係也患難必相扶持
以全毋或陷且棄也是之謂義皆將於是錄考焉於戲
率吾黨而敦友道者必是錄矣夫
南京鄉試齒錄序(屠隆)
王者網羅英俊以賢不以齒故華顚非老童牙非少才
諝鵲起鴻烈砰隠要以其人何如安問年為鄉試有錄
錄以齒者何也則讓之道勝也唐虞遐規帝道郅隆百
僚濟濟後世為楷垂讓殳斨益讓朱虎熊羆伯夷讓䕫
龍即上材神智不以先人含德沖和宅心柔澹故其所
標樹者亦光明俊偉縣諸日月而聲華到今是讓之道
勝也先王之教人也宗廟膠庠貴老尚齒進飲食則拜
奉几杖則拜温恭遜讓之禮童而習之以折其驕蹇之
心而養其從容温粹之度當其時士大夫之器局宏深
德業無玷犂然多玉瓚黃流之選詩書所稱後世豔焉
帝王以還代不乏俊邁之士或好通脫而惡繩檢習矜
露而恥弢藏擎拳曲跽鄙為俗儒倨傲鮮腆目為快士
輕俊子弟薄有才藝至傲其父兄童子何知稍解伊吾
輙輕其先輩讓之道蔑如也藉令他日出而立朝腹笥
五車言如春華能如轉環智如倒囊其量不足稱也嘗
試以後世之士大夫與朱虎䕫龍諸公挈長較短或材
智不甚遠而氣象自别其所標樹奚啻星淵士柰何不
遵德讓哉不佞寡昧謬司文柄於南國峩峩南國維士
之藪蓋自六朝以來山川盤回靈氣日開文風日暢家
藏夜光人握靈蛇雕龍之業不可謂不盛矣然竊聞之
俗沿浮華士好揚詡少負雋氣操筆斐然輙思傾江左
之彦貴都下之紙前無古人後無來者則讓之道無乃
缺乎是不佞之隠憂也南國之文盛矣柰何復以文進
之是以水濟水也故余於多士不憂其不文而憂其不
讓子雖神聖不加於父弟雖上喆不先於兄温然和平
沖然挹損濟濟多士雖與唐虞方駕可也故士立朝則
以賢居鄉則以齒以賢則得真才以齒則崇讓德得真
才則國臻於理崇讓德則俗還其醇聖王之立教作人
意亦弘遠矣哉爾多士勖之余將藉以報聖天子矣
陜西乙卯同年錄序(李維楨)
天地之氣倏聚而為人倏散而歸之天地吾不能保其
身之不盡而何有於父子兄弟故廟有祧而服有窮厚
積以遺所不知何人則達士笑之吾不能常有吾之父
子兄弟而何有於人稱人之父子兄弟而與之盟曰世
世子孫必無忘也是惑也又凡有血氣之屬莫不知愛
其類鳥獸失所羣匹越月踰時必返其故鄉鳴號躑躅
而後能去而况於人乎空谷聞足音跫然則喜故國舊
都望之驩然樂也而况其人同其鄉同其舉之時又同
儻所云天作之合者邪若是而視其父子兄弟之休戚
若燕與越燕雀之啁噍弗如矣由前之說者巢許之厭
事老氏之芻狗萬物孟子反子琴張之狂申不害韓非
之慘礉少恩而不可為也由後之說者許行之並耕墨
翟之不黔&KR0691;尾生孝已之信王伯輿之情朱亥聶政之
俠而不可為也聖人使天下篤於情不使天下為情所
苦設為君臣父子夫婦兄弟朋友之倫以相生相長相
雜相比而其所親親者不施於民所仁民者不行於物
夫人之類不以五倫盡也身親民物之一體也聖人知
之審矣而至其為訓苐若曰如是止耳情有所專至必
有所不至而出之易窮吾盡吾所可至而無強其所不
至所至者人不為恩而所不至者吾不為忍是以身親
民物各適其適而五倫之道萬世由之無弊也陜西士
同乙卯舉者持所為錄請序於不佞不佞為之說曰今
所謂同年者乃所謂朋友之倫之遺也而不共緩急抑
貌合而中離為德不竟者不佞不敢知所必追趨逐耆
為根柢之容姰姰兒女子者不佞亦不敢知蓋聖人之
訓昭如也
文章辨體彙選卷三百二十四
