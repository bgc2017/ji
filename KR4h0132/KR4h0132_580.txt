文章辨體彙選卷五百八十
明賀復徵編
記二十一
脩覺山記(明鍾惺)
辛亥十月十有九日早發新津叔弟恬不知隔江者為
何許山也與童騎疾驅過之予與艾子後坐舟中指江
干削壁千仞竹樹榱桷出没晴嵐雪浪外者異焉問之
則修覺山子美游修覺寺詩曰野寺江天豁山扉花竹
幽詩應有神助吾得及春遊徑石相縈帶川雲自去留
禪枝宿衆鳥飄泊暮歸愁後游詩曰寺憶昔遊處橋憐
再渡時江山如有待花柳更無私野潤烟光薄沙暄日
色遲客愁今為減舍此欲何之及唐明皇幸蜀大書修
覺山三大字嵌石壁今猶存者即其處也決策登焉所
從徑裒山石之複者為磴亂整枉直各肖其理登者屡
憩憩處每平平處每當竹樹隙隙處必從其下左方見
江江錯磧渚或圓或半或逝或返去留心目間土人縛
竹為亂若童子置葉盎中以度蟻設身處地頗危之從
上視下輕且駛甚適也度磴去頂可四五之一行住坐
列更端者數矣其傍乃有石級齒齒蜿蜒壁間者往修
覺寺道也曰姑舍是尋中徑數折上有亭翼然祠杜工
部李供奉蘇端明方正學方有石刻詩可讀亭後數武
為寳華寺禮佛畢反自亭出山門左行竹樹純駁夾砌
數折即修覺寺寺前雙井一井置一塔唐物也明皇書
嵌佛殿左側巖壁上字方廣二三尺一字各專一石飛
翥沈着且甚完好予入蜀所見唐碑獨此耳出寺無所
見欲返寺僧指石隙一小徑才容足出此徑乃有平田
大陸復緣磴數折上轟然頫江者曰雪峰兩寺乃在其
下始悟所云磴去頂四五之一者第可止修覺耳非此
峰也左頫稠稉山如旅行而稍居其傍下憑欄視江則
已正無所不見不若初所見江之從其下左方也然從
下上修覺去江趨遠從修覺上雪峰視江乃反近舟中
所指江干削壁者即今着脚處也降自雪峰復遶井塔
下屈曲一二里許不復見所由寳峰寺徑矣乃忽得所
謂石級齒齒壁間往修覺寺道者則今還道也與初所
從徑合徑窮登輿是日抵彭山宿記授弟恬
中巖記(鍾惺)
去青神西南五十里江色盡綠玉中邊皆見隔岸坐立
數山若架閣者中巖也巖下上連延可十數里許迴流
峻壁冥壑複磴竹樹蒙籠大要向背往復皆與此巖終
始渡江即水月樓樓址齧江寺冠之由樓視江則已頫
由寺登樓乃返降階階垂窮與樓湊階代樓為梯者強
半揣本齊末度樓之腰猶未能至乎寺趾也降自樓出
山門右行不見江則摩磴如蟻數折為喚魚潭魚聽掌
出石壁百仞立而微頫潭潄其脛石無完膚有卲伯温
大書可模並壁行數武為羅漢洞洞低曲僂而入如行
牛角中隙處稍右則為伏虎巗鑱巗為百千萬億佛如
恒河沙數巗半之跨壑為一小石橋銜木其壁為閣若
居人架竹梁上以承燕巢者人屈曲行其下沿緣洞壑
俯仰竹石者數里曰此走井硏富順道也巖又半為流
杯池一曰太極池有屋數楹屋後為泉泉流洞中石壁
四週有黃魯直大小二石刻壁間宋元刻頗多每兩石
縫接處往往上下各截其半中嵌俗筆亦有居石隙苟
完者出洞緣磴行輿步斁代去所謂羅漢洞伏虎巖者
度可四五里乃復覩前鑱巖佛像須眉歴歴可數才隔
一壑尋橦可度疑前此一段途徑可省矣大扺喚魚潭
以往行皆並壑石壁夾之若岸壑若溪藤蘿虧蔽壑中
若荇藻老樹如槎根若石猿鳥往來若游魚特無水耳
諸峰映帶時譲時争時違時應時拒時迎裒益避就准
形匠心横豎参錯各有妙理不可思議又行里許蹭蹬
石級乃睹古中巖題額去三石笋不遠所謂諾距那尊
者引牛頭僧持鑰扣石笋笋開得低頭佛盜珠是也鍾
子曰自中巖至尊者巖從下視上頂踵腹背其石脈皆
當為笋笋隙且平處則置屋仄則鑿磴斷則為橋處危
臨深則設石欄欄則俯見江從江中望巖上僧舍佛刹
雖一居之内前軒後寢纍纍綴高壁上下疊而不覺其
前後通也登巖行屋中皆磴道乃稍得其要領趾後竟
即摩前頂石笋中分處如一門尊者象處其中右旋復
為佛殿殿傍一笋屹如浮屠與中分者而三實一笋也
人直指其巋然三峰者為石笋耳笋上宋元刻亦多俗
書災石者亦復倍之萬歷辛亥十月二十一日曉霽與
弟恬及艾子登于中巖焉禮諾詎羅尊者畢說偈偈曰
偶爾喪珠復返急時扣鑰相求未免勞勞多事世尊不
合低頭又曰未必珠衣真失總緣巖石當開自供羅漢
遊戱不管山僧往來說偈訖返
浣花谿記(鍾惺)
去成都南門左為萬里橋西折繊秀長曲所見如連環
如玦如帶如規如鈎色如鑑如琅玕如綠沈瓜窈然深
碧瀠洄城下者皆浣花谿委也然必至草堂而後浣花
有專名則以少陵浣花居在焉耳行三四里為青羊宫
谿時遠時近竹柏蒼然隔岸陰森者盡谿平望如薺水
木清華神膚洞達自宫以西流滙於橋者三相距各不
半里舁夫云通灌縣或所云江從灌口來是也人家住
谿左則谿蔽不時見稍斷則復見谿如是者數處縛棘
編竹頗有次第橋盡一亭樹道左署曰緣江路過北則
武侯祠祠前跨谿為板橋一覆以水檻乃覩浣花谿題
榜過橋一小洲横斜插水間如梭谿周之非舟不通置
亭其上題曰百花潭水由此亭還度橋過梵安寺始為
杜工部祠像頗清古不必求肖想當爾爾石刻像一附
以木傳何仁仲别駕署華陽時所為也碑皆不堪讀鍾
子曰杜老二居浣花清遠東屯險奥各不相襲嚴公不
死浣花可老患難之于朋友大矣哉然天遣此翁增䕫
門一段竒耳窮愁奔走猶能擇勝胸中暇整可以應世
如孔子微服主司城貞子時也時萬歷辛亥十月十七
日出城欲雨頃之霽使客游者多由監司郡邑招飲冠
盖稠濁罄折喧溢迫暮趣歸是日清晨偶然獨往楚人
鍾惺記
遊西山記(袁中道)
功德寺循河而行至玉泉山麓臨水有亭山根中時出
清泉激噴巉石中悄然如語至裂帛泉水仰射沸冰結
雪滙於池中見石子鱗鱗朱碧磊珂如金沙布地七寳
粧施蕩漾不停閃爍晃耀注于河河水深碧泓渟澄澈
迅疾潜鱗了然荇髮可數兩岸垂柳帶拂清波石梁如
雪雁齒相次間以獨木為橋跨之濯足沁凉入骨折而
南為華巖寺有洞可容千人有石床可坐又有大士洞
石理詰曲&KR0691;兀奮怒皺雲駁霧較華嚴洞更覺華嚴險
怪後有竇深不可測其上為望湖亭見西湖明如半月
又如積雪未消柳堤一帶不知里數嫋嫋濯濯封天蔽
日而溪壑間民方田作大田浩浩小田晶晶鳥聲百囀
襍華在樹宛若江南三月時矣循溪行至山將窮處有
菴高柳覆門流水清激跨水有亭修飭而無俗氣山餘
出巉石肌理深碧不數步見水源即御河發源處也水
從此隱矣
其二
從香山俯石磴行柳路不里許碧雲在焉刹後有泉從
山根石罅中出噴吐冰雪幽韻涵澹有老樹中空火出
導泉于寺周于廊下激聒石渠下見文礫金沙引入殿
前為池界以石梁下深丈許了若徑寸朱魚萬尾匝池
紅酣爍人目晴日射清流寫影潭㡳清慧可憐或投餅
于左羣赴于左右亦如之咀呷有聲然其跳達剌潑游
戲水上者皆數小魚其長尺許者潛泳潭下見食不赴
安閒寧寂毋乃静躁關其老少耶水脈隱見至門左奮
然作銕馬水車之聲迸入于溪其刹宇宏麗不書書泉
志勝也或曰此泉若聽其噴溢石根中不從龍口出其
巖際砌石不令光滑令披露山骨石渠不令若槽臼則
刹之勝恐東南未必過焉然哉
其三
香山跨山踞巖以山勝者也碧雲以泉勝者也折而北
為卧佛峰轉凹不聞泉聲然門有老栢百許森立寒威
逼人至殿前有老樹二株大可有百圍銕幹鏐枝碧葉
虬結紆羲迴月屯風宿霧霜皮&KR0691;兀千癭萬螺怒根出
土磊塊詰曲叩之丁丁作石聲殿墀周連數百丈數百
年以來不見日月石墀整潔不容唾寺較古游者不至
長日静寂若盛夏晏坐其下凛然想衣裘矣詢其名或
云娑羅樹其葉若蔌予乃折一枝袖之俟入城以問黃
平倩必可識也卧佛蓋以樹勝者也夫山當以老樹古
怪為勝得其一者皆可居不在整麗三刹之中野人寧
可居卧佛焉
其四
背香山之嶺是謂萬安山刹菴綺錯其中有寺不甚弘
敞而具山林之致者翠巖也門有青天雨則飛流自山
巔來巖吼石擊濤奔雷震直走原麓洞駭心目刹後石
路百級有禪院四周皆茂樹左右松栢千株虬曲幽鬱
無風而濤好鳥和鳴於疎林中隱隱見都城九衢宫觀
櫛比萬歲山及白塔寺了了可指其郊坰之林烟水色
山徑柳堤及近之峰巒叠秀樓閣流丹則固皆几席間
物出門即為登眺入門即為枕簟雖夜色遠來猶可不
廢覽矚有泉甚清可煑茗遂宿焉風急松栢怒號震撼
衝擊枕上聞其聲如在客子舟中駕風帆破白頭浪也
予遂與王子定計九夏居此以避長安塵矣
游繹山記(袁中道)
繹山蒲山皆小石鱗次作濃墨色而霞氣縈之人之游
者如以數斛蒼壁小璣堆積於地而羣蟻盤旋其中因
其隙為往來有隙則前無隙則止總之石與石相依而
忽有竇則為徑石與石不相接而上復有一石𣙜之則
為橋石窪而受塵土若人爪甲中泥略可以容根荄者
則為樹石捍水而使之止則為池石避水而縱之流則
為泉石詘而土稍贏則為亭石詘而土大贏則為郵為
祠為佛氏之宫石下虛而上欹則為巖為洞為前賢讀
書處此其大略也昔人游此云兹山之石不相連屬方
圓平欹各各異象其高大者數十丈小者亦數丈如屋
覆如偃蓋如走丸如斧劈如抵壁如累棋如馬首如巾
敷几筵如砌如累如戱擲其大可訝者絶頂一丸高數
十丈欹置乎石下臨不測有可轉而不轉之勢或曰神
戱為之理或然也繪諸石變巳窮於此予不能再為彷
彿矣其跡之最古者曰孤桐寺有古桐尚存其次為朱
文公祠司寇子淵講堂秦為李斯嶧山碑即子美所云
棗木傳寫者亦寂然無有昔李陽冰于李斯嶧山碑得
小篆法其後見仲尼吳季札墓字便變化開闔如虎如
龍則仲尼書法之妙亦何可言極李斯輩一生氣力不
能入其彀中矣繹與嶧同道家洞天之一也
遊玉山小記(李流芳)
二十五日扺京口飯後步銀山小憩玉山亭子遙見伯
美自山麓施施而來遣童呼之亭下皆絶壁瞰江有巨
石獨立江渚上夷而下罅涉而登可坐數人丁酉春留
滯京口暇即來此或攤書獨坐竟日或與家兄輩載酒
劇飲值驚風怒濤澎湃震蕩水激其下窽坎鏜鞳如東
坡之所謂石鐘者江豚亂起帆檣絶迹飛流濺沫時落
酒&KR0678;中亦一時快事也癸夘偕孺糓過白下登亭子小
飲丙午復偕仲至此皆值秋漲石没水中每懷昔遊為
之憮然不意今日得還舊觀與伯美盤礴石上不能去
適有漁舟過絶壁下遂呼之汎至金山登紫霞樓坐眺
久之而還
餘杭至臨安山水記(程嘉燧)
辛夘二月丁亥夜發抵餘杭城下明日舁籃轝過城之
西門道左見溪水甚清深問舁夫云是苕溪從天目來
道逶迤隠起若隄右平田左陂澤澤中多蓮芰莖陂皆
臨溪田亦帶山沿陂多深松美篠遠山色若翠羽時出
松杪稍前竹益緜密路屈曲竹中如行甬道竹光娟娟
襲人有溝水帶之或鳴或止與竹聲亂淙錚可聽幾十
餘里逕折竹窮復與溪會溪益深闊道行溪之右皆高
岸流溪所激齧多崩折樹根時踞頽岸半迸出水上偃
蹇離竒多桑多烏桕溪左皆平沙廣隰松竹深秀桃柳
始華時見人家隱林間估客乘筏順流下悠然如行鏡
中溪流曲折明滅遠水窮處爰有高山入雲黛色欲滴
與叢林交素深溪合翠森沈蓊薆警神沁目盖至青山
亭而道折背溪行山間至十錦亭大溪橋乃復踰溪則
已次臨安橋以石頗壯橋上四望皆山采翠翔翥誠所
謂龍飛鳳舞者也馬首一山形若案上有浮圖為石鏡
山一曰衣錦山吳越王歸燕父老處山林皆蒙以錦故
今有十錦亭道傍竹林中有化城寺會天雨急趨臨安
邸按餘杭有大滌山有金堂玉室為第三十四洞天又
有天柱山居福地之五十七是日意於空際或一覩焉
然舁夫野人莫能指其處也
讀書雲在堂記(陳弘緒)
豫章東北曰永和門城内三湖之水出焉距城二里餘
曰蜆子湖水所滙也湖心有墓曰贈君墓方伯熊公石
門葬其祖於此傍湖有堂翼以夾廡繚以周垣曰雲在
堂方伯之所築也崇禎甲戌三月余假斯堂讀書其中
堂帶郭面湖湖外為崗内為田中為墩者四其一為贈
君墓環湖皆圃環圃皆田衆墓錯居鳥獸艸木繁夥樵
牧耕漁者群處焉土頗饒予所耳目者三月剥芥芥大
肥異迺種魚緯蕭以障水四月插秧釣蛙童年四五歲
輒善釣蛙五月禾大好每風禾聲肅肅疾風至禾乃生
浪綠氣御風如拂拂行水上六月刈禾復種窪地是月
牛豕鵝鴨散滿阡陌七月立鷄棲於場聚槁籜以蔽風
雨農芟靡草助薪八月採藕於湖日十餘人迺捕魚九
月初鬻芥苗四月拖白練來苦楝花野薔薇大發鳴蛤
連畆燕語廼喧群浴於圃農云燕生子四占為有年五
月溪魚大上木草齊香蝶乃團陣荷始挺獵獵風中野
菱被於遠邇荳皆登棚童數近棚輒多得荳六月荷始
華蟬響四振促織夜鳴蘆粟茂墻草深尺許鷺千百翔
舞湖光中七月湖蓮盡白色與群鷺相亂綠陰濃盛遂
不見雉堞八月荷枯塘始涸未涸者色如深藍蓼花綠
於岸九月紅樹黃葉相錯如繡三之日湖傍墓祭多袨
服諸王子遇清明藉草鼓吹酣飲九之日野多禬禜懸
燈彌望四月盜入我寢九月鼠壞群書閏月夜聞鬼號
三之日大雨雹五月寒望日猶御重裌七月伏日凉風
竟夕遂與城邑異天八月狂風屢吼閏月忽一日晨起
看西山日光映射峰頭久之飄搖往來非日也俄而西
山皆黛中作青黃金碧紅紫火熖閃爍之色或瀰漫凸
凹或纓帶半腰乍起乍滅居民云是西山雲氣五月看
雨七月看霞皆大異雨時村郭林莽盡為滂沱之氣迷
掩雲落湖面茫茫如海七月中晴久生霞月從霞光湧
出柳参差扶之竚視盡二十刻迺去自三月至九月讀
書斯堂中凡八閱月蓋是歲閏八月也三月萬茂先一
至四月萬茂先鄧仲成熊仲平各一至蘇武子再至五
月萬茂先蘇武子各一至六月後無至者十月歸自雲
在堂是歲值大有之秋遺秉滯穗滿野夜柝不鳴黎庶
樂業太平之象宛如甫半載遂有秦晉流寇之警江州
羽書狎至郊原熙皥非復曩時而予亦五閱月不復再
過斯堂矣感念今昔漫為之記如此
文章辨體彙選卷五百八十
文章辨體彙選卷五百八十
明賀復徵編
記二十一
脩覺山記(明鍾惺)
辛亥十月十有九日早發新津叔弟恬不知隔江者為
何許山也與童騎疾驅過之予與艾子後坐舟中指江
干削壁千仞竹樹榱桷出没晴嵐雪浪外者異焉問之
則修覺山子美游修覺寺詩曰野寺江天豁山扉花竹
幽詩應有神助吾得及春遊徑石相縈帶川雲自去留
禪枝宿衆鳥飄泊暮歸愁後游詩曰寺憶昔遊處橋憐
再渡時江山如有待花柳更無私野潤烟光薄沙暄日
色遲客愁今為減舍此欲何之及唐明皇幸蜀大書修
覺山三大字嵌石壁今猶存者即其處也決策登焉所
從徑裒山石之複者為磴亂整枉直各肖其理登者屡
憩憩處每平平處每當竹樹隙隙處必從其下左方見
江江錯磧渚或圓或半或逝或返去留心目間土人縛
竹為亂若童子置葉盎中以度蟻設身處地頗危之從
上視下輕且駛甚適也度磴去頂可四五之一行住坐
列更端者數矣其傍乃有石級齒齒蜿蜒壁間者往修
覺寺道也曰姑舍是尋中徑數折上有亭翼然祠杜工
部李供奉蘇端明方正學方有石刻詩可讀亭後數武
為寳華寺禮佛畢反自亭出山門左行竹樹純駁夾砌
數折即修覺寺寺前雙井一井置一塔唐物也明皇書
嵌佛殿左側巖壁上字方廣二三尺一字各專一石飛
翥沈着且甚完好予入蜀所見唐碑獨此耳出寺無所
見欲返寺僧指石隙一小徑才容足出此徑乃有平田
大陸復緣磴數折上轟然頫江者曰雪峰兩寺乃在其
下始悟所云磴去頂四五之一者第可止修覺耳非此
峰也左頫稠稉山如旅行而稍居其傍下憑欄視江則
已正無所不見不若初所見江之從其下左方也然從
下上修覺去江趨遠從修覺上雪峰視江乃反近舟中
所指江干削壁者即今着脚處也降自雪峰復遶井塔
下屈曲一二里許不復見所由寳峰寺徑矣乃忽得所
謂石級齒齒壁間往修覺寺道者則今還道也與初所
從徑合徑窮登輿是日抵彭山宿記授弟恬
中巖記(鍾惺)
去青神西南五十里江色盡綠玉中邊皆見隔岸坐立
數山若架閣者中巖也巖下上連延可十數里許迴流
峻壁冥壑複磴竹樹蒙籠大要向背往復皆與此巖終
始渡江即水月樓樓址齧江寺冠之由樓視江則已頫
由寺登樓乃返降階階垂窮與樓湊階代樓為梯者強
半揣本齊末度樓之腰猶未能至乎寺趾也降自樓出
山門右行不見江則摩磴如蟻數折為喚魚潭魚聽掌
出石壁百仞立而微頫潭潄其脛石無完膚有卲伯温
大書可模並壁行數武為羅漢洞洞低曲僂而入如行
牛角中隙處稍右則為伏虎巗鑱巗為百千萬億佛如
恒河沙數巗半之跨壑為一小石橋銜木其壁為閣若
居人架竹梁上以承燕巢者人屈曲行其下沿緣洞壑
俯仰竹石者數里曰此走井硏富順道也巖又半為流
杯池一曰太極池有屋數楹屋後為泉泉流洞中石壁
四週有黃魯直大小二石刻壁間宋元刻頗多每兩石
縫接處往往上下各截其半中嵌俗筆亦有居石隙苟
完者出洞緣磴行輿步斁代去所謂羅漢洞伏虎巖者
度可四五里乃復覩前鑱巖佛像須眉歴歴可數才隔
一壑尋橦可度疑前此一段途徑可省矣大扺喚魚潭
以往行皆並壑石壁夾之若岸壑若溪藤蘿虧蔽壑中
若荇藻老樹如槎根若石猿鳥往來若游魚特無水耳
諸峰映帶時譲時争時違時應時拒時迎裒益避就准
形匠心横豎参錯各有妙理不可思議又行里許蹭蹬
石級乃睹古中巖題額去三石笋不遠所謂諾距那尊
者引牛頭僧持鑰扣石笋笋開得低頭佛盜珠是也鍾
子曰自中巖至尊者巖從下視上頂踵腹背其石脈皆
當為笋笋隙且平處則置屋仄則鑿磴斷則為橋處危
臨深則設石欄欄則俯見江從江中望巖上僧舍佛刹
雖一居之内前軒後寢纍纍綴高壁上下疊而不覺其
前後通也登巖行屋中皆磴道乃稍得其要領趾後竟
即摩前頂石笋中分處如一門尊者象處其中右旋復
為佛殿殿傍一笋屹如浮屠與中分者而三實一笋也
人直指其巋然三峰者為石笋耳笋上宋元刻亦多俗
書災石者亦復倍之萬歷辛亥十月二十一日曉霽與
弟恬及艾子登于中巖焉禮諾詎羅尊者畢說偈偈曰
偶爾喪珠復返急時扣鑰相求未免勞勞多事世尊不
合低頭又曰未必珠衣真失總緣巖石當開自供羅漢
遊戱不管山僧往來說偈訖返
浣花谿記(鍾惺)
去成都南門左為萬里橋西折繊秀長曲所見如連環
如玦如帶如規如鈎色如鑑如琅玕如綠沈瓜窈然深
碧瀠洄城下者皆浣花谿委也然必至草堂而後浣花
有專名則以少陵浣花居在焉耳行三四里為青羊宫
谿時遠時近竹柏蒼然隔岸陰森者盡谿平望如薺水
木清華神膚洞達自宫以西流滙於橋者三相距各不
半里舁夫云通灌縣或所云江從灌口來是也人家住
谿左則谿蔽不時見稍斷則復見谿如是者數處縛棘
編竹頗有次第橋盡一亭樹道左署曰緣江路過北則
武侯祠祠前跨谿為板橋一覆以水檻乃覩浣花谿題
榜過橋一小洲横斜插水間如梭谿周之非舟不通置
亭其上題曰百花潭水由此亭還度橋過梵安寺始為
杜工部祠像頗清古不必求肖想當爾爾石刻像一附
以木傳何仁仲别駕署華陽時所為也碑皆不堪讀鍾
子曰杜老二居浣花清遠東屯險奥各不相襲嚴公不
死浣花可老患難之于朋友大矣哉然天遣此翁增䕫
門一段竒耳窮愁奔走猶能擇勝胸中暇整可以應世
如孔子微服主司城貞子時也時萬歷辛亥十月十七
日出城欲雨頃之霽使客游者多由監司郡邑招飲冠
盖稠濁罄折喧溢迫暮趣歸是日清晨偶然獨往楚人
鍾惺記
遊西山記(袁中道)
功德寺循河而行至玉泉山麓臨水有亭山根中時出
清泉激噴巉石中悄然如語至裂帛泉水仰射沸冰結
雪滙於池中見石子鱗鱗朱碧磊珂如金沙布地七寳
粧施蕩漾不停閃爍晃耀注于河河水深碧泓渟澄澈
迅疾潜鱗了然荇髮可數兩岸垂柳帶拂清波石梁如
雪雁齒相次間以獨木為橋跨之濯足沁凉入骨折而
南為華巖寺有洞可容千人有石床可坐又有大士洞
石理詰曲&KR0691;兀奮怒皺雲駁霧較華嚴洞更覺華嚴險
怪後有竇深不可測其上為望湖亭見西湖明如半月
又如積雪未消柳堤一帶不知里數嫋嫋濯濯封天蔽
日而溪壑間民方田作大田浩浩小田晶晶鳥聲百囀
襍華在樹宛若江南三月時矣循溪行至山將窮處有
菴高柳覆門流水清激跨水有亭修飭而無俗氣山餘
出巉石肌理深碧不數步見水源即御河發源處也水
從此隱矣
其二
從香山俯石磴行柳路不里許碧雲在焉刹後有泉從
山根石罅中出噴吐冰雪幽韻涵澹有老樹中空火出
導泉于寺周于廊下激聒石渠下見文礫金沙引入殿
前為池界以石梁下深丈許了若徑寸朱魚萬尾匝池
紅酣爍人目晴日射清流寫影潭㡳清慧可憐或投餅
于左羣赴于左右亦如之咀呷有聲然其跳達剌潑游
戲水上者皆數小魚其長尺許者潛泳潭下見食不赴
安閒寧寂毋乃静躁關其老少耶水脈隱見至門左奮
然作銕馬水車之聲迸入于溪其刹宇宏麗不書書泉
志勝也或曰此泉若聽其噴溢石根中不從龍口出其
巖際砌石不令光滑令披露山骨石渠不令若槽臼則
刹之勝恐東南未必過焉然哉
其三
香山跨山踞巖以山勝者也碧雲以泉勝者也折而北
為卧佛峰轉凹不聞泉聲然門有老栢百許森立寒威
逼人至殿前有老樹二株大可有百圍銕幹鏐枝碧葉
虬結紆羲迴月屯風宿霧霜皮&KR0691;兀千癭萬螺怒根出
土磊塊詰曲叩之丁丁作石聲殿墀周連數百丈數百
年以來不見日月石墀整潔不容唾寺較古游者不至
長日静寂若盛夏晏坐其下凛然想衣裘矣詢其名或
云娑羅樹其葉若蔌予乃折一枝袖之俟入城以問黃
平倩必可識也卧佛蓋以樹勝者也夫山當以老樹古
怪為勝得其一者皆可居不在整麗三刹之中野人寧
可居卧佛焉
其四
背香山之嶺是謂萬安山刹菴綺錯其中有寺不甚弘
敞而具山林之致者翠巖也門有青天雨則飛流自山
巔來巖吼石擊濤奔雷震直走原麓洞駭心目刹後石
路百級有禪院四周皆茂樹左右松栢千株虬曲幽鬱
無風而濤好鳥和鳴於疎林中隱隱見都城九衢宫觀
櫛比萬歲山及白塔寺了了可指其郊坰之林烟水色
山徑柳堤及近之峰巒叠秀樓閣流丹則固皆几席間
物出門即為登眺入門即為枕簟雖夜色遠來猶可不
廢覽矚有泉甚清可煑茗遂宿焉風急松栢怒號震撼
衝擊枕上聞其聲如在客子舟中駕風帆破白頭浪也
予遂與王子定計九夏居此以避長安塵矣
游繹山記(袁中道)
繹山蒲山皆小石鱗次作濃墨色而霞氣縈之人之游
者如以數斛蒼壁小璣堆積於地而羣蟻盤旋其中因
其隙為往來有隙則前無隙則止總之石與石相依而
忽有竇則為徑石與石不相接而上復有一石𣙜之則
為橋石窪而受塵土若人爪甲中泥略可以容根荄者
則為樹石捍水而使之止則為池石避水而縱之流則
為泉石詘而土稍贏則為亭石詘而土大贏則為郵為
祠為佛氏之宫石下虛而上欹則為巖為洞為前賢讀
書處此其大略也昔人游此云兹山之石不相連屬方
圓平欹各各異象其高大者數十丈小者亦數丈如屋
覆如偃蓋如走丸如斧劈如抵壁如累棋如馬首如巾
敷几筵如砌如累如戱擲其大可訝者絶頂一丸高數
十丈欹置乎石下臨不測有可轉而不轉之勢或曰神
戱為之理或然也繪諸石變巳窮於此予不能再為彷
彿矣其跡之最古者曰孤桐寺有古桐尚存其次為朱
文公祠司寇子淵講堂秦為李斯嶧山碑即子美所云
棗木傳寫者亦寂然無有昔李陽冰于李斯嶧山碑得
小篆法其後見仲尼吳季札墓字便變化開闔如虎如
龍則仲尼書法之妙亦何可言極李斯輩一生氣力不
能入其彀中矣繹與嶧同道家洞天之一也
遊玉山小記(李流芳)
二十五日扺京口飯後步銀山小憩玉山亭子遙見伯
美自山麓施施而來遣童呼之亭下皆絶壁瞰江有巨
石獨立江渚上夷而下罅涉而登可坐數人丁酉春留
滯京口暇即來此或攤書獨坐竟日或與家兄輩載酒
劇飲值驚風怒濤澎湃震蕩水激其下窽坎鏜鞳如東
坡之所謂石鐘者江豚亂起帆檣絶迹飛流濺沫時落
酒&KR0678;中亦一時快事也癸夘偕孺糓過白下登亭子小
飲丙午復偕仲至此皆值秋漲石没水中每懷昔遊為
之憮然不意今日得還舊觀與伯美盤礴石上不能去
適有漁舟過絶壁下遂呼之汎至金山登紫霞樓坐眺
久之而還
餘杭至臨安山水記(程嘉燧)
辛夘二月丁亥夜發抵餘杭城下明日舁籃轝過城之
西門道左見溪水甚清深問舁夫云是苕溪從天目來
道逶迤隠起若隄右平田左陂澤澤中多蓮芰莖陂皆
臨溪田亦帶山沿陂多深松美篠遠山色若翠羽時出
松杪稍前竹益緜密路屈曲竹中如行甬道竹光娟娟
襲人有溝水帶之或鳴或止與竹聲亂淙錚可聽幾十
餘里逕折竹窮復與溪會溪益深闊道行溪之右皆高
岸流溪所激齧多崩折樹根時踞頽岸半迸出水上偃
蹇離竒多桑多烏桕溪左皆平沙廣隰松竹深秀桃柳
始華時見人家隱林間估客乘筏順流下悠然如行鏡
中溪流曲折明滅遠水窮處爰有高山入雲黛色欲滴
與叢林交素深溪合翠森沈蓊薆警神沁目盖至青山
亭而道折背溪行山間至十錦亭大溪橋乃復踰溪則
已次臨安橋以石頗壯橋上四望皆山采翠翔翥誠所
謂龍飛鳳舞者也馬首一山形若案上有浮圖為石鏡
山一曰衣錦山吳越王歸燕父老處山林皆蒙以錦故
今有十錦亭道傍竹林中有化城寺會天雨急趨臨安
邸按餘杭有大滌山有金堂玉室為第三十四洞天又
有天柱山居福地之五十七是日意於空際或一覩焉
然舁夫野人莫能指其處也
讀書雲在堂記(陳弘緒)
豫章東北曰永和門城内三湖之水出焉距城二里餘
曰蜆子湖水所滙也湖心有墓曰贈君墓方伯熊公石
門葬其祖於此傍湖有堂翼以夾廡繚以周垣曰雲在
堂方伯之所築也崇禎甲戌三月余假斯堂讀書其中
堂帶郭面湖湖外為崗内為田中為墩者四其一為贈
君墓環湖皆圃環圃皆田衆墓錯居鳥獸艸木繁夥樵
牧耕漁者群處焉土頗饒予所耳目者三月剥芥芥大
肥異迺種魚緯蕭以障水四月插秧釣蛙童年四五歲
輒善釣蛙五月禾大好每風禾聲肅肅疾風至禾乃生
浪綠氣御風如拂拂行水上六月刈禾復種窪地是月
牛豕鵝鴨散滿阡陌七月立鷄棲於場聚槁籜以蔽風
雨農芟靡草助薪八月採藕於湖日十餘人迺捕魚九
月初鬻芥苗四月拖白練來苦楝花野薔薇大發鳴蛤
連畆燕語廼喧群浴於圃農云燕生子四占為有年五
月溪魚大上木草齊香蝶乃團陣荷始挺獵獵風中野
菱被於遠邇荳皆登棚童數近棚輒多得荳六月荷始
華蟬響四振促織夜鳴蘆粟茂墻草深尺許鷺千百翔
舞湖光中七月湖蓮盡白色與群鷺相亂綠陰濃盛遂
不見雉堞八月荷枯塘始涸未涸者色如深藍蓼花綠
於岸九月紅樹黃葉相錯如繡三之日湖傍墓祭多袨
服諸王子遇清明藉草鼓吹酣飲九之日野多禬禜懸
燈彌望四月盜入我寢九月鼠壞群書閏月夜聞鬼號
三之日大雨雹五月寒望日猶御重裌七月伏日凉風
竟夕遂與城邑異天八月狂風屢吼閏月忽一日晨起
看西山日光映射峰頭久之飄搖往來非日也俄而西
山皆黛中作青黃金碧紅紫火熖閃爍之色或瀰漫凸
凹或纓帶半腰乍起乍滅居民云是西山雲氣五月看
雨七月看霞皆大異雨時村郭林莽盡為滂沱之氣迷
掩雲落湖面茫茫如海七月中晴久生霞月從霞光湧
出柳参差扶之竚視盡二十刻迺去自三月至九月讀
書斯堂中凡八閱月蓋是歲閏八月也三月萬茂先一
至四月萬茂先鄧仲成熊仲平各一至蘇武子再至五
月萬茂先蘇武子各一至六月後無至者十月歸自雲
在堂是歲值大有之秋遺秉滯穗滿野夜柝不鳴黎庶
樂業太平之象宛如甫半載遂有秦晉流寇之警江州
羽書狎至郊原熙皥非復曩時而予亦五閱月不復再
過斯堂矣感念今昔漫為之記如此
文章辨體彙選卷五百八十
