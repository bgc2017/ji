文章辨體彙選卷三百八十七
明賀復徵編
史論六
董卓袁紹袁術劉表(晉陳壽本卷同)
董卓狼戾賊忍暴虐不仁自書契以來殆未之有也袁
術奢淫放肆榮不終已自取之也袁紹劉表咸有威容
器觀知名當世表跨蹈漢南紹鷹揚河朔然皆外寬内
忌好謀無决有才而不能用聞善而不能納廢嫡立庶
舍禮崇愛至於後嗣顛蹙社稷傾覆非不幸也昔項羽
背范增之謀以喪其王業紹之殺田豐乃甚於羽遠矣
吕布張邈臧洪
吕布有虓虎之勇而無英竒之略輕狡反覆唯利是視
自古及今未有若此不夷滅也昔漢光武謬於龐萌近
魏太祖亦蔽於張邈知人則哲唯帝難之信矣陳登臧
洪並有雄氣壮節登降年夙隕功業未遂洪以兵弱敵
強烈志不立惜哉
諸夏侯曹
夏侯曹氏世爲婚姻故惇淵仁洪休尚真等並以親舊
肺腑貴重於時左右勲業咸有效勞爽德薄位尊沈溺
盈溢此固大易所著道家所忌也玄以規格局度世稱
其名然與曹爽中外繾綣榮位如斯曾未聞匡弼其非
援致良才舉兹以論焉能免之乎
崔琰毛玠徐奕何䕫邢顒鮑勛司馬芝
徐奕何䕫邢顒貴尚峻厲爲世名人毛玠清公素履司
馬芝忠亮不傾庶乎不吐剛茹柔崔琰高格最優鮑勛
秉正無虧而皆不免其身惜哉大雅貴既明且哲虞書
尚直而能温自非兼才疇克備諸
鍾繇華歆王朗
鍾繇開達理幹華歆清純德素王朗文博富贍誠皆一
時之俊偉也魏氏初祚肇登三司盛矣夫王肅亮直多
聞能析薪哉劉實以爲肅方於事上而好下佞已此一
反也性嗜榮貴而不求苟合此二反也吝惜財物而治
身不穢此三反也
程昱郭嘉董昭劉曄蔣濟劉放
程昱郭嘉董昭劉曄蔣濟才策謀略世之竒士雖清治
德業殊於荀攸而籌畫所料是其倫也劉放文翰孫資
勤慎並管喉舌權聞當時雅亮非體是故譏諛之聲每
過其實矣
張遼樂進于禁張郃徐晃
太祖建兹武功而時之良將五子爲先于禁最號毅重
然弗克其終張郃以巧變爲稱樂進以驍果顯名而鍳
其行事未副所聞或注記有遺漏未如張遼徐晃之備
詳也
李典李通臧霸文聘吕虔許禇典韋龐德龐淯閻
温
李典貴尚儒雅義忘私隙美矣李通臧霸文聘吕虔鎮
衛州郡並著威惠許禇典韋折衝左右抑亦漢之樊噲
也龐德授命叱敵有周苛之節龐淯不憚伏劒而誠感
鄰國閻温向城大呼齊觧路之烈焉
王粲衛顗劉廙劉劭傅嘏
昔文帝陳王以公子之尊博好文采同聲相應才士並
出惟粲等六人最見名目而粲特處常伯之官興一代
之制然其冲虛德宇未若徐幹之粹也衛顗亦以多識
典故相時王之式劉劭該覽學籍文質周洽劉廙以清
鑒著傅嘏用才達顯云
桓階陳羣陳矯徐宣衛臻盧毓
桓階識覩成敗才周當世陳羣動仗名義有清流雅望
泰弘濟簡至允克堂構矣魏世事統臺閣重内輕外故
八座尚書即古六卿之任也陳徐衛盧久居斯位矯宣
剛斷骨鯁臻毓規鑒清理咸不沗厥職云
和洽常林楊俊杜襲趙儼裴潛
和洽清和幹理常林素業純固楊俊人倫行義杜襲温
粹識統趙儼剛毅有度裴潛平恒貞幹皆一世之美士
也至林能不繫心於三司以大夫告老美矣哉
王凌母丘儉諸葛誕鄧艾鍾會
王凌風節格尚母丘儉才識拔幹諸葛誕嚴毅威重鍾
會精練策數咸以顯名致兹榮任而皆心大志迂不慮
禍難變如發機宗族塗地豈不謬惑耶鄧艾矯然彊壯
立功立事然闇於防患咎敗旋至豈遠知乎諸葛恪而
不能近自見此蓋古人所謂目論者也
方術
華佗之醫診杜䕫之聲樂朱建平之相術周宣之相夢
管輅之術筮誠皆玄妙之殊巧非常之絶技矣昔史遷
著扁鵲倉公日者之傳所以廣異聞而表竒事也故存
錄云爾
蜀先主
先主之弘毅寬厚知人待士蓋有高祖之風英雄之器
焉及其舉國託孤于諸葛亮而心神無貳誠君臣之至
公古今之盛軌也機權幹略不逮魏武是以基宇亦狹
然折而不撓終不爲下者抑揆彼之量必不容已非唯
競利且以避害云爾
諸葛亮
諸葛亮之爲相國也撫百姓示儀軌約官職從權制開
誠心布公道盡忠益時者雖讎必賞犯法怠慢者雖親
必罰服罪輸情者雖重必釋游辭巧飾者雖輕必戮善
無微而不賞惡無纖而不貶庶事精練物理其本循名
責實虚偽不齒終於邦域之内咸畏而愛之刑政雖峻
而無怨者以其用心平而勸戒明也可謂識治之良才
管蕭之亞匹矣然連年動衆未能成功蓋應變將略非
其所長歟
劉封彭羕廖立李嚴劉琰魏延楊儀
劉封處嫌疑之地而思防不足以自衛彭羕廖立以才
拔進李嚴以幹局達魏延以勇略任楊儀以當官顯劉
琰舊仕並咸貴重覽其舉措迹其規矩招禍取咎無不
自已也
霍峻王連向朗張裔楊洪費詩
霍峻孤城不傾王連固節不移向朗好學不倦張裔膚
敏應機楊洪乃心忠公費詩率意而言皆有可紀焉以
先主之廣濟諸葛之凖䋲詩吐直言猶用陵遲况庸后
乎哉
蔣琬費禕姜維
蔣琬方整有威重費禕寬濟而博愛咸承諸葛之成規
因循而不革是以邊境無虞邦家和一然猶未盡治小
之宜居靜之理也姜維粗有文武忠立功名而翫衆黷
旅明斷不周終致隕斃老子有云治大國者猶烹小鮮
况于區區蕞爾而可屢擾乎哉
吳主
孫權屈身忍辱任才尚計有勾踐之竒英人之傑矣故
能自擅江表成鼎峙之業然性多嫌忌果於殺戮暨臻
末年彌以滋甚至於䜛說殄行胤嗣廢斃豈所謂貽厥
孫謀以燕翼子者哉其後葉陵遲遂致覆國未必不由
此也
劉繇太史慈士爕
劉繇藻厲名行好尚臧否至於擾攘之時據萬里之土
非其長也太史慈信義篤烈有古人之分士爕作守南
越優游終世至子不慎自貽凶咎蓋庸才玩富貴而恃
阻險使之然也
虞翻陸績張温駱統陸瑁吾粲朱據
虞翻古之狂直固難免乎末世然權不能容非曠宇也
陸績之於楊玄是仲尼之左丘明老𣆀之嚴周矣以瑚
璉之器而作守南越不亦賊夫人歟張温才藻俊茂而
智防未備用致艱患駱統抗明大義辭切理至值權方
閉不開陸瑁篤義規諫君子有稱焉吾粲朱據遭罹屯
蹇以正喪身悲夫
張紘嚴畯程秉闞澤薛綜
張紘文理意正爲世令器孫策待之亞於張昭誠有以
也嚴程闞生一時儒林也至畯辭榮濟舊不亦長者乎
薛綜學識規納爲吳良臣及瑩纂蹈允有先風然於暴
酷之朝屢登顯列君子殆諸
賀齊全琮吕岱周魴鍾離牧
山越好爲畔亂難安易動是以孫權不遑外禦卑詞魏
氏凡此諸臣皆克寧内難綏靜邦域者也吕岱清恪在
公周魴譎略多竒鍾離牧蹈長者之規全琮有當世之
才貴重於時然不檢姦予獲機毁名云
吳範劉惇趙達
三子各於其術精矣其用思妙矣然君子算役心神宜
於大者遠者是以有識之士舍彼而取此也
文章辨體彙選卷三百八十七
文章辨體彙選卷三百八十七
明賀復徵編
史論六
董卓袁紹袁術劉表(晉陳壽本卷同)
董卓狼戾賊忍暴虐不仁自書契以來殆未之有也袁
術奢淫放肆榮不終已自取之也袁紹劉表咸有威容
器觀知名當世表跨蹈漢南紹鷹揚河朔然皆外寬内
忌好謀無决有才而不能用聞善而不能納廢嫡立庶
舍禮崇愛至於後嗣顛蹙社稷傾覆非不幸也昔項羽
背范增之謀以喪其王業紹之殺田豐乃甚於羽遠矣
吕布張邈臧洪
吕布有虓虎之勇而無英竒之略輕狡反覆唯利是視
自古及今未有若此不夷滅也昔漢光武謬於龐萌近
魏太祖亦蔽於張邈知人則哲唯帝難之信矣陳登臧
洪並有雄氣壮節登降年夙隕功業未遂洪以兵弱敵
強烈志不立惜哉
諸夏侯曹
夏侯曹氏世爲婚姻故惇淵仁洪休尚真等並以親舊
肺腑貴重於時左右勲業咸有效勞爽德薄位尊沈溺
盈溢此固大易所著道家所忌也玄以規格局度世稱
其名然與曹爽中外繾綣榮位如斯曾未聞匡弼其非
援致良才舉兹以論焉能免之乎
崔琰毛玠徐奕何䕫邢顒鮑勛司馬芝
徐奕何䕫邢顒貴尚峻厲爲世名人毛玠清公素履司
馬芝忠亮不傾庶乎不吐剛茹柔崔琰高格最優鮑勛
秉正無虧而皆不免其身惜哉大雅貴既明且哲虞書
尚直而能温自非兼才疇克備諸
鍾繇華歆王朗
鍾繇開達理幹華歆清純德素王朗文博富贍誠皆一
時之俊偉也魏氏初祚肇登三司盛矣夫王肅亮直多
聞能析薪哉劉實以爲肅方於事上而好下佞已此一
反也性嗜榮貴而不求苟合此二反也吝惜財物而治
身不穢此三反也
程昱郭嘉董昭劉曄蔣濟劉放
程昱郭嘉董昭劉曄蔣濟才策謀略世之竒士雖清治
德業殊於荀攸而籌畫所料是其倫也劉放文翰孫資
勤慎並管喉舌權聞當時雅亮非體是故譏諛之聲每
過其實矣
張遼樂進于禁張郃徐晃
太祖建兹武功而時之良將五子爲先于禁最號毅重
然弗克其終張郃以巧變爲稱樂進以驍果顯名而鍳
其行事未副所聞或注記有遺漏未如張遼徐晃之備
詳也
李典李通臧霸文聘吕虔許禇典韋龐德龐淯閻
温
李典貴尚儒雅義忘私隙美矣李通臧霸文聘吕虔鎮
衛州郡並著威惠許禇典韋折衝左右抑亦漢之樊噲
也龐德授命叱敵有周苛之節龐淯不憚伏劒而誠感
鄰國閻温向城大呼齊觧路之烈焉
王粲衛顗劉廙劉劭傅嘏
昔文帝陳王以公子之尊博好文采同聲相應才士並
出惟粲等六人最見名目而粲特處常伯之官興一代
之制然其冲虛德宇未若徐幹之粹也衛顗亦以多識
典故相時王之式劉劭該覽學籍文質周洽劉廙以清
鑒著傅嘏用才達顯云
桓階陳羣陳矯徐宣衛臻盧毓
桓階識覩成敗才周當世陳羣動仗名義有清流雅望
泰弘濟簡至允克堂構矣魏世事統臺閣重内輕外故
八座尚書即古六卿之任也陳徐衛盧久居斯位矯宣
剛斷骨鯁臻毓規鑒清理咸不沗厥職云
和洽常林楊俊杜襲趙儼裴潛
和洽清和幹理常林素業純固楊俊人倫行義杜襲温
粹識統趙儼剛毅有度裴潛平恒貞幹皆一世之美士
也至林能不繫心於三司以大夫告老美矣哉
王凌母丘儉諸葛誕鄧艾鍾會
王凌風節格尚母丘儉才識拔幹諸葛誕嚴毅威重鍾
會精練策數咸以顯名致兹榮任而皆心大志迂不慮
禍難變如發機宗族塗地豈不謬惑耶鄧艾矯然彊壯
立功立事然闇於防患咎敗旋至豈遠知乎諸葛恪而
不能近自見此蓋古人所謂目論者也
方術
華佗之醫診杜䕫之聲樂朱建平之相術周宣之相夢
管輅之術筮誠皆玄妙之殊巧非常之絶技矣昔史遷
著扁鵲倉公日者之傳所以廣異聞而表竒事也故存
錄云爾
蜀先主
先主之弘毅寬厚知人待士蓋有高祖之風英雄之器
焉及其舉國託孤于諸葛亮而心神無貳誠君臣之至
公古今之盛軌也機權幹略不逮魏武是以基宇亦狹
然折而不撓終不爲下者抑揆彼之量必不容已非唯
競利且以避害云爾
諸葛亮
諸葛亮之爲相國也撫百姓示儀軌約官職從權制開
誠心布公道盡忠益時者雖讎必賞犯法怠慢者雖親
必罰服罪輸情者雖重必釋游辭巧飾者雖輕必戮善
無微而不賞惡無纖而不貶庶事精練物理其本循名
責實虚偽不齒終於邦域之内咸畏而愛之刑政雖峻
而無怨者以其用心平而勸戒明也可謂識治之良才
管蕭之亞匹矣然連年動衆未能成功蓋應變將略非
其所長歟
劉封彭羕廖立李嚴劉琰魏延楊儀
劉封處嫌疑之地而思防不足以自衛彭羕廖立以才
拔進李嚴以幹局達魏延以勇略任楊儀以當官顯劉
琰舊仕並咸貴重覽其舉措迹其規矩招禍取咎無不
自已也
霍峻王連向朗張裔楊洪費詩
霍峻孤城不傾王連固節不移向朗好學不倦張裔膚
敏應機楊洪乃心忠公費詩率意而言皆有可紀焉以
先主之廣濟諸葛之凖䋲詩吐直言猶用陵遲况庸后
乎哉
蔣琬費禕姜維
蔣琬方整有威重費禕寬濟而博愛咸承諸葛之成規
因循而不革是以邊境無虞邦家和一然猶未盡治小
之宜居靜之理也姜維粗有文武忠立功名而翫衆黷
旅明斷不周終致隕斃老子有云治大國者猶烹小鮮
况于區區蕞爾而可屢擾乎哉
吳主
孫權屈身忍辱任才尚計有勾踐之竒英人之傑矣故
能自擅江表成鼎峙之業然性多嫌忌果於殺戮暨臻
末年彌以滋甚至於䜛說殄行胤嗣廢斃豈所謂貽厥
孫謀以燕翼子者哉其後葉陵遲遂致覆國未必不由
此也
劉繇太史慈士爕
劉繇藻厲名行好尚臧否至於擾攘之時據萬里之土
非其長也太史慈信義篤烈有古人之分士爕作守南
越優游終世至子不慎自貽凶咎蓋庸才玩富貴而恃
阻險使之然也
虞翻陸績張温駱統陸瑁吾粲朱據
虞翻古之狂直固難免乎末世然權不能容非曠宇也
陸績之於楊玄是仲尼之左丘明老𣆀之嚴周矣以瑚
璉之器而作守南越不亦賊夫人歟張温才藻俊茂而
智防未備用致艱患駱統抗明大義辭切理至值權方
閉不開陸瑁篤義規諫君子有稱焉吾粲朱據遭罹屯
蹇以正喪身悲夫
張紘嚴畯程秉闞澤薛綜
張紘文理意正爲世令器孫策待之亞於張昭誠有以
也嚴程闞生一時儒林也至畯辭榮濟舊不亦長者乎
薛綜學識規納爲吳良臣及瑩纂蹈允有先風然於暴
酷之朝屢登顯列君子殆諸
賀齊全琮吕岱周魴鍾離牧
山越好爲畔亂難安易動是以孫權不遑外禦卑詞魏
氏凡此諸臣皆克寧内難綏靜邦域者也吕岱清恪在
公周魴譎略多竒鍾離牧蹈長者之規全琮有當世之
才貴重於時然不檢姦予獲機毁名云
吳範劉惇趙達
三子各於其術精矣其用思妙矣然君子算役心神宜
於大者遠者是以有識之士舍彼而取此也
文章辨體彙選卷三百八十七
