文章辨體彙選卷六百八十九
明賀復徵編
墓表四
華三山墓表(明唐順之)
華三山翁諱從智字克禎按察副使金之父也副使為
戶部主事時封翁以其官副使廉靜樸木有古人之風
余心敬慕其為人後乃稍聞三山公之行事而知副使
之樹立有自也則又敬慕三山翁已而得翁所為佘山
百詠詩其語類古之隱君子自足於一丘一壑而不奸
於物者余嘗欲走佘山訪翁以庶幾獲見所謂山澤之
癯而未能也嘉靖壬寅四月十有四日翁以病卒年八
十有二於是副使來請余表翁之墓嗚呼余於翁有感
矣翁生為富人而以子貴為封官諸富人率隂陽予奪
多其網絡以力爭錐刀其貴人父兄或憑其氣力漁獵
其人饜其谿心翁乃約已而豐人一切屏機穽不事賈
田宅從其贏斂租息從其朒衣食人也從其贏自衣食
也從其朒又諸富人與貴人父兄率飾冠帶都騶奴日
夜碌碌以刺侯造請結納為事以厚其交而多其勢或
時節往來府縣門入則僂僂柔色詞以媚出則詡詡張
眉目以矜翁獨一切謝去塞竇自藏在余山三十年束
帶見賓客之日可數也盖翁之泊於利而疏於勢若此
宜其發之詩歌而特有類乎古之隱君子也哉余是以
諾副使君之請而表於其墓翁墓在佘山翁所自營也
翁少嘗力於治生以逸其父西野翁後西野翁没翁遂
去其故居而老於佘乃自為塋塜因山而疊植一木必
其材甃一石必其無&KR0008;費可若千金以上經營勤瘁且
數十年而後完雖然古有說矣聲利腐鼠也形骸委蜕
也故達者解焉翁能不恡情於其一乃若不能不恡情
於其一焉者何耶且夫役一生之力營營焉以計其身
後委蜕之藏與彼役其一生之力營營焉以計其身前
腐鼠之奉其較亦何能大相遠而翁乃躭之不置其亦
未可以為達歟或曰唐司空生嘗為之矣司空生達人
也故達乎死生之際則王孫之裸葬可也司空生之為
塋塜而飲酒賦詩其中可也翁父西野翁諱某祖某家
於無錫之鵝湖華氏自翁十五世祖當宋南渡始自汴
徙無錫居某地幾世祖自某地徙某地而五世祖又自
某地徙鵝湖其墓亦隨所徙族大而墓散往往蔽草莽
間翁遂為巨碑數通各題小傳碣諸其墓為識而翁始
墓於佘翁配云云
戶部主事陳君墓表(唐順之)
嘉靖已丑歲吾郡之士同舉進士者凡八人於是此八
人者得羣然咸聚於京師未幾則或去或留或去者復
留而留者又踵以去其間得相聚京師者率不過四五
人或三二人再不能及於八人之數而其後無錫張君
舜舉與余相繼罷出則此八人之中罷其兩人其後江
隂陳君又卒於京師則八人之中喪其一人矣嗚呼是
可嘆也憶昔此八人相與日夕具杯酒相歡笑此時固
亦知其聚者終不能不散然殊不意其遽然散去猶
冀且復聚縱使散去不復聚亦不意升沉存没邈然分
隔遽至於此然此猶七八年之間耳使更復此七八年
或數十年則人事之錯迕消息愈益不齊而其聚散升
沉存没之感計亦不止如此而已嗚呼此可以知人生
之若浮與天地之為逆旅矣而亦何怪其然也歟然方
其聚也則為之歡然以喜其散也則為之慨然以憶其
罷而去也則或為之悵然以唁其没而不可作也則或
為之欷噓流涕以悲亦有情者之所不能已歟然則子
達之亡此七人者莫不悲焉而余獨有所深悲於子達
者以子達有樸茂愿慤之質有務為君子之志而學未
及充乎其質力未及竟乎其志非惟大官老壽限於命
而不可得而問學事業之可以自致者亦若有所限焉
而未究乎其止也此子達之所以為悲歟彼區區聚散
升沉存没之感固又不足較矣子達諱詞自號茶丘居
士以進士授戶部山東司主事歷官若干年而卒卒時
年纔三十有六陳氏故饒於貲而君能刻苦自植立其
在衆人中衣裳言貌絶不類紛華子弟而其在官絶不
營營然廣交游借聲譽為富人事其為戶部嘗監太倉
軍儲又監淮安清江浦漕務最後檢校諸司章奏皆精
鍊謹潔能於其官而君自少孤事其叔青田如事父之
禮友其從兄子和如其親弟兄室之筦鑰一總於青田
而君不知焉君出入必稟於青田翁而後從事觀君居
家與其居官而予所稱君之質與其志大率可知也君
始有二子而天後君卒之八月其妻吳安人始生一子
名之曰之才安人系出恭靖王侯良之後有賢行而青
田又為之綱紀於外其必能相與立孤以成君志也嗚
呼陳氏之以善聞也久矣而君父敔山公既舉於鄉又
不顯以死至君且顯矣而天又嗇之固將以昌其後乎
曩癸已之歲余再官京師會君亦繼至於是所謂八人
者獨予與君二人在京師後雖繼有至者又不久以去
而君與予至再更寒暑而後别且以余之迂戅無似幸
不為此七人所棄斥而君尤若以予為可與者盖君於
予交深而信篤如此君之没予安得默然無一言也君
墓志行狀既自屬於學士張公與戶部主事曹君獨墓
表未有所屬青田以請於予盖君未嘗有言而青田翁
揣知君之意或在予也君世譜履歷則誌已詳故予獨
序交游始終以道君之可悲者以揭於君之墓而又將
以貽諸此六人者云
春坊中允方泉李君墓表(唐順之)
方泉李君既卒其父推官公謂余與君同寮相好也以
書來請余表君之墓君姓李氏諱學詩字正夫世為萊
州府平度州人大父諱琮父推官公慧也生二子而君
為長君少穎異沈靜治經通尚書乙酉秋郡守李君霆
夢桃花洞中一少年得雋已而君中試君結廬讀書處
則桃花洞之麓也丙戌第進士為永平府推官法麗於
情數決滯獄三年以薦召入為稽勲司主事頃之陞考
功司員外郎會朝覲考察君與有司佐其長僚黜陟用
精已而調文選員外郎君之在考功也而余亦入為考
功主事始與君相識君為人豐肉疎眉目進止雍容與
人接婉婉若處女腹中坦坦不蓄鱗甲以此能在處協
於僚友間其治獄也未嘗以鉤距為巧其考課也未嘗
以按吏為功是時都御史王浚川公有物望不輕一言
假人自君為諸生而浚川公為提學則已竒君後君居
吏部浚川公熟視君益以為遠器數言於諸公卿間諸
公卿自是知君亦以為遠器也君居閒獨喜為詩然在
衆中絶口未嘗言詩其自晦多如是在文選未幾改官
為翰林院編修頃之丁母楊宜人憂既葬廬於墓側產
芝三本高尺許然君不自以為瑞而亦不言於人服除
赴官戊戌春同考會試事已亥東朝建君拜左春坊左
中允兼翰林院修撰未幾充經筵講官庚子秋主順天
府鄉試踰年以病卒嘉靖辛丑六月某日也年三十有
九君之入翰林也是時與君同入先後十有一人皆取
之科道與諸部屬而君與余則皆自吏部入居二年余
罷歸而編修鄞陳君束出為按察僉事是年編修山陽
盧君淮卒明年修撰東平王君汝孝出為按察副使又
三年余起為春坊司諫是年中允閩陳君節之卒明年
陳君以副使卒是年余再罷歸明年而君又卒嗚呼維
昔官翰林者進士高甲與庶吉士兩途而巳今天子在
位以為此不足以博求碩士遂改其制癸已之歲乃得
君等十有一人於是此十有一人者入則陪侍經幄退
則校讐東觀景從響附人思自竭以報殊恩暇則相與
接杯酒或限韻賦詩分曹壺奕或雜以詼諧嘲笑以極
文儒墨士之樂於此之時彬彬雅雅爭先恐後何其盛
邪七八年間在鬼錄者幾及其半出者罷者亦又幾人
其尚在院者纔兩三人耳嗚呼何其有終之鮮與自古
文儒之士委棄於草野者不少乃其間得自致於金馬
玉堂之列以桀然自見其才者千百而一兩人耳其遇
不可謂不幸天子度常格而用人亦冀以得魁梧瓌偉
之雋盖蒐於千百庶僚之中獲此數人其致之不可謂
不艱而淪落銷歇若此其奄忽也豈非憐才者之所嘆
與故為表君之墓而并名其人以志余之所感云
都察院都事秦君墓表(唐順之)
錫之言孝弟篤行有家法者必歸秦氏秦氏之先貞靜
先生諱旭隱居行誼既没而鄉人私諡貞靜先生以長
子䕫官封中憲大夫然鄉人不稱其官而稱之曰貞靜
先生貞靜次子永孚以孝子旌弟仲孚亦孝鄉人稱之
曰雙孝秦氏君諱鏜字國和號類樗山人貞靜先生之
孫而孝子公之子也自少為邑諸生治所謂時文者最
精每御史歲試諸生諸生心擬甲乙多目君君亦每自
負及案出卒無前君者然六試於鄉而後第五試於會
皆不第已而罷試家居若干年嘉靖辛丑即家授南京
都察院都事以卒年七十有九君之罷試也以親老且
病故竟二親死君亦遂不仕也曰吾禄不及吾親乃欲
以衰年為子孫竊禄耶初孝子公事其父貞靜與其母
殷恭人惟其志而不忍傷至於刺血吮瘡不憚為之及
君事孝子公一如其所以事貞靜者其事母張孺人一
如其所以事殷恭人者孝子公仁慈儉朴至其待羣下
不輕鞭呵中堂無叱咤之聲平生自饗匕筯不出蔬豆
之外懼少失孝子公意張孺人嘗病癱不能起又瘖不
能言君以意揣其寒温飽饑而時食衣之便溺起坐必
君自扶抱朝夕必側如是者十九年雖女使亦不以屬
然此盖君之所謂孝者即甚勞勩亦不過乎煦愉抑搔
人子之常事獨念君束髮即以文自奮人亦期君於當
時所謂功名榮顯縱不有得於前必有得於後而君乃
銳然自割於強盛之年非孝愛純至一不中熱於世味
有所不能是為難耳抑人亦有言子而仕雖有離憂樂
也子而在側雖無離憂不樂也人情豈異是哉君乃能
使其親忘乎人情之所樂而深樂乎人情之所不樂者
其必有委曲感移乎親之心而人不能知是尤所以為
難也君事寡姊曲有恩禮姊亦以節見旌君為人悃愊
無表暴之飾然重節槩厲廉隅不妄交游不輕謁於有
司君既自以詩書行誼守為家法於教子孫也尤篤子
孫化之街衢之間褒衣矩步不問可知其為君家弟子
庚子歲子涵孫禾舉於鄉癸夘孫梁又舉鄉之人不以
子孫之階於榮進為秦氏賀而以子孫恂恂謹讓守家
法為秦氏賀也盖吾友施君子羽狀君之行而為之說
以比於漢石氏其說然矣然石氏自建慶而下不再世
孝謹遂衰豈非其質行有餘而詩書問學之澤不足以
維持之耶有石氏之孝弟矣而又能從事乎齊魯諸儒
之所謂文學者以益修乎其所未至則秦氏孝謹之風
其將不衰矣乎余故因表君之墓而并書之以詔其後
之人
文章辨體彙選卷六百八十九
文章辨體彙選卷六百八十九
明賀復徵編
墓表四
華三山墓表(明唐順之)
華三山翁諱從智字克禎按察副使金之父也副使為
戶部主事時封翁以其官副使廉靜樸木有古人之風
余心敬慕其為人後乃稍聞三山公之行事而知副使
之樹立有自也則又敬慕三山翁已而得翁所為佘山
百詠詩其語類古之隱君子自足於一丘一壑而不奸
於物者余嘗欲走佘山訪翁以庶幾獲見所謂山澤之
癯而未能也嘉靖壬寅四月十有四日翁以病卒年八
十有二於是副使來請余表翁之墓嗚呼余於翁有感
矣翁生為富人而以子貴為封官諸富人率隂陽予奪
多其網絡以力爭錐刀其貴人父兄或憑其氣力漁獵
其人饜其谿心翁乃約已而豐人一切屏機穽不事賈
田宅從其贏斂租息從其朒衣食人也從其贏自衣食
也從其朒又諸富人與貴人父兄率飾冠帶都騶奴日
夜碌碌以刺侯造請結納為事以厚其交而多其勢或
時節往來府縣門入則僂僂柔色詞以媚出則詡詡張
眉目以矜翁獨一切謝去塞竇自藏在余山三十年束
帶見賓客之日可數也盖翁之泊於利而疏於勢若此
宜其發之詩歌而特有類乎古之隱君子也哉余是以
諾副使君之請而表於其墓翁墓在佘山翁所自營也
翁少嘗力於治生以逸其父西野翁後西野翁没翁遂
去其故居而老於佘乃自為塋塜因山而疊植一木必
其材甃一石必其無&KR0008;費可若千金以上經營勤瘁且
數十年而後完雖然古有說矣聲利腐鼠也形骸委蜕
也故達者解焉翁能不恡情於其一乃若不能不恡情
於其一焉者何耶且夫役一生之力營營焉以計其身
後委蜕之藏與彼役其一生之力營營焉以計其身前
腐鼠之奉其較亦何能大相遠而翁乃躭之不置其亦
未可以為達歟或曰唐司空生嘗為之矣司空生達人
也故達乎死生之際則王孫之裸葬可也司空生之為
塋塜而飲酒賦詩其中可也翁父西野翁諱某祖某家
於無錫之鵝湖華氏自翁十五世祖當宋南渡始自汴
徙無錫居某地幾世祖自某地徙某地而五世祖又自
某地徙鵝湖其墓亦隨所徙族大而墓散往往蔽草莽
間翁遂為巨碑數通各題小傳碣諸其墓為識而翁始
墓於佘翁配云云
戶部主事陳君墓表(唐順之)
嘉靖已丑歲吾郡之士同舉進士者凡八人於是此八
人者得羣然咸聚於京師未幾則或去或留或去者復
留而留者又踵以去其間得相聚京師者率不過四五
人或三二人再不能及於八人之數而其後無錫張君
舜舉與余相繼罷出則此八人之中罷其兩人其後江
隂陳君又卒於京師則八人之中喪其一人矣嗚呼是
可嘆也憶昔此八人相與日夕具杯酒相歡笑此時固
亦知其聚者終不能不散然殊不意其遽然散去猶
冀且復聚縱使散去不復聚亦不意升沉存没邈然分
隔遽至於此然此猶七八年之間耳使更復此七八年
或數十年則人事之錯迕消息愈益不齊而其聚散升
沉存没之感計亦不止如此而已嗚呼此可以知人生
之若浮與天地之為逆旅矣而亦何怪其然也歟然方
其聚也則為之歡然以喜其散也則為之慨然以憶其
罷而去也則或為之悵然以唁其没而不可作也則或
為之欷噓流涕以悲亦有情者之所不能已歟然則子
達之亡此七人者莫不悲焉而余獨有所深悲於子達
者以子達有樸茂愿慤之質有務為君子之志而學未
及充乎其質力未及竟乎其志非惟大官老壽限於命
而不可得而問學事業之可以自致者亦若有所限焉
而未究乎其止也此子達之所以為悲歟彼區區聚散
升沉存没之感固又不足較矣子達諱詞自號茶丘居
士以進士授戶部山東司主事歷官若干年而卒卒時
年纔三十有六陳氏故饒於貲而君能刻苦自植立其
在衆人中衣裳言貌絶不類紛華子弟而其在官絶不
營營然廣交游借聲譽為富人事其為戶部嘗監太倉
軍儲又監淮安清江浦漕務最後檢校諸司章奏皆精
鍊謹潔能於其官而君自少孤事其叔青田如事父之
禮友其從兄子和如其親弟兄室之筦鑰一總於青田
而君不知焉君出入必稟於青田翁而後從事觀君居
家與其居官而予所稱君之質與其志大率可知也君
始有二子而天後君卒之八月其妻吳安人始生一子
名之曰之才安人系出恭靖王侯良之後有賢行而青
田又為之綱紀於外其必能相與立孤以成君志也嗚
呼陳氏之以善聞也久矣而君父敔山公既舉於鄉又
不顯以死至君且顯矣而天又嗇之固將以昌其後乎
曩癸已之歲余再官京師會君亦繼至於是所謂八人
者獨予與君二人在京師後雖繼有至者又不久以去
而君與予至再更寒暑而後别且以余之迂戅無似幸
不為此七人所棄斥而君尤若以予為可與者盖君於
予交深而信篤如此君之没予安得默然無一言也君
墓志行狀既自屬於學士張公與戶部主事曹君獨墓
表未有所屬青田以請於予盖君未嘗有言而青田翁
揣知君之意或在予也君世譜履歷則誌已詳故予獨
序交游始終以道君之可悲者以揭於君之墓而又將
以貽諸此六人者云
春坊中允方泉李君墓表(唐順之)
方泉李君既卒其父推官公謂余與君同寮相好也以
書來請余表君之墓君姓李氏諱學詩字正夫世為萊
州府平度州人大父諱琮父推官公慧也生二子而君
為長君少穎異沈靜治經通尚書乙酉秋郡守李君霆
夢桃花洞中一少年得雋已而君中試君結廬讀書處
則桃花洞之麓也丙戌第進士為永平府推官法麗於
情數決滯獄三年以薦召入為稽勲司主事頃之陞考
功司員外郎會朝覲考察君與有司佐其長僚黜陟用
精已而調文選員外郎君之在考功也而余亦入為考
功主事始與君相識君為人豐肉疎眉目進止雍容與
人接婉婉若處女腹中坦坦不蓄鱗甲以此能在處協
於僚友間其治獄也未嘗以鉤距為巧其考課也未嘗
以按吏為功是時都御史王浚川公有物望不輕一言
假人自君為諸生而浚川公為提學則已竒君後君居
吏部浚川公熟視君益以為遠器數言於諸公卿間諸
公卿自是知君亦以為遠器也君居閒獨喜為詩然在
衆中絶口未嘗言詩其自晦多如是在文選未幾改官
為翰林院編修頃之丁母楊宜人憂既葬廬於墓側產
芝三本高尺許然君不自以為瑞而亦不言於人服除
赴官戊戌春同考會試事已亥東朝建君拜左春坊左
中允兼翰林院修撰未幾充經筵講官庚子秋主順天
府鄉試踰年以病卒嘉靖辛丑六月某日也年三十有
九君之入翰林也是時與君同入先後十有一人皆取
之科道與諸部屬而君與余則皆自吏部入居二年余
罷歸而編修鄞陳君束出為按察僉事是年編修山陽
盧君淮卒明年修撰東平王君汝孝出為按察副使又
三年余起為春坊司諫是年中允閩陳君節之卒明年
陳君以副使卒是年余再罷歸明年而君又卒嗚呼維
昔官翰林者進士高甲與庶吉士兩途而巳今天子在
位以為此不足以博求碩士遂改其制癸已之歲乃得
君等十有一人於是此十有一人者入則陪侍經幄退
則校讐東觀景從響附人思自竭以報殊恩暇則相與
接杯酒或限韻賦詩分曹壺奕或雜以詼諧嘲笑以極
文儒墨士之樂於此之時彬彬雅雅爭先恐後何其盛
邪七八年間在鬼錄者幾及其半出者罷者亦又幾人
其尚在院者纔兩三人耳嗚呼何其有終之鮮與自古
文儒之士委棄於草野者不少乃其間得自致於金馬
玉堂之列以桀然自見其才者千百而一兩人耳其遇
不可謂不幸天子度常格而用人亦冀以得魁梧瓌偉
之雋盖蒐於千百庶僚之中獲此數人其致之不可謂
不艱而淪落銷歇若此其奄忽也豈非憐才者之所嘆
與故為表君之墓而并名其人以志余之所感云
都察院都事秦君墓表(唐順之)
錫之言孝弟篤行有家法者必歸秦氏秦氏之先貞靜
先生諱旭隱居行誼既没而鄉人私諡貞靜先生以長
子䕫官封中憲大夫然鄉人不稱其官而稱之曰貞靜
先生貞靜次子永孚以孝子旌弟仲孚亦孝鄉人稱之
曰雙孝秦氏君諱鏜字國和號類樗山人貞靜先生之
孫而孝子公之子也自少為邑諸生治所謂時文者最
精每御史歲試諸生諸生心擬甲乙多目君君亦每自
負及案出卒無前君者然六試於鄉而後第五試於會
皆不第已而罷試家居若干年嘉靖辛丑即家授南京
都察院都事以卒年七十有九君之罷試也以親老且
病故竟二親死君亦遂不仕也曰吾禄不及吾親乃欲
以衰年為子孫竊禄耶初孝子公事其父貞靜與其母
殷恭人惟其志而不忍傷至於刺血吮瘡不憚為之及
君事孝子公一如其所以事貞靜者其事母張孺人一
如其所以事殷恭人者孝子公仁慈儉朴至其待羣下
不輕鞭呵中堂無叱咤之聲平生自饗匕筯不出蔬豆
之外懼少失孝子公意張孺人嘗病癱不能起又瘖不
能言君以意揣其寒温飽饑而時食衣之便溺起坐必
君自扶抱朝夕必側如是者十九年雖女使亦不以屬
然此盖君之所謂孝者即甚勞勩亦不過乎煦愉抑搔
人子之常事獨念君束髮即以文自奮人亦期君於當
時所謂功名榮顯縱不有得於前必有得於後而君乃
銳然自割於強盛之年非孝愛純至一不中熱於世味
有所不能是為難耳抑人亦有言子而仕雖有離憂樂
也子而在側雖無離憂不樂也人情豈異是哉君乃能
使其親忘乎人情之所樂而深樂乎人情之所不樂者
其必有委曲感移乎親之心而人不能知是尤所以為
難也君事寡姊曲有恩禮姊亦以節見旌君為人悃愊
無表暴之飾然重節槩厲廉隅不妄交游不輕謁於有
司君既自以詩書行誼守為家法於教子孫也尤篤子
孫化之街衢之間褒衣矩步不問可知其為君家弟子
庚子歲子涵孫禾舉於鄉癸夘孫梁又舉鄉之人不以
子孫之階於榮進為秦氏賀而以子孫恂恂謹讓守家
法為秦氏賀也盖吾友施君子羽狀君之行而為之說
以比於漢石氏其說然矣然石氏自建慶而下不再世
孝謹遂衰豈非其質行有餘而詩書問學之澤不足以
維持之耶有石氏之孝弟矣而又能從事乎齊魯諸儒
之所謂文學者以益修乎其所未至則秦氏孝謹之風
其將不衰矣乎余故因表君之墓而并書之以詔其後
之人
文章辨體彙選卷六百八十九
