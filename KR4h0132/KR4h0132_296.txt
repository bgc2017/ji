文章辨體彙選卷二百九十六
明賀復徵編
序十六(以下詩類)
詩品序(梁鍾嶸)
氣之動物物之感人故搖蕩性情形諸舞咏照燭三才
暉麗萬有靈祗待之以致饗幽微藉之以昭告動天地
感鬼神莫近於詩昔南風之辭卿雲之頌厥義夐矣夏
歌曰鬱陶乎予心楚謠曰名予曰正則雖詩體未全然
是五言之濫觴也逮漢李陵始著五言之目矣古詩眇
邈人世難詳推其文體固是炎漢之製非衰周之倡也
自王揚枚馬之徒詞賦競爽而吟咏靡聞從李都尉迄
班婕妤將百年間有婦人焉一人而已詩人之風頓巳
缺喪東京二百載中惟有班固咏史質木無文降及建
安曹公父子篤好斯文平原兄弟鬱為文棟劉楨王粲
為其羽翼次有攀龍托鳳自致于属車者盖將百計彬
彬之盛大備於時矣爾後陵遲衰微迄于有晉太康中
三張二陸兩潘一左勃爾復興踵武前正風流未沬亦
文章之中興也永嘉時貴黃老稍尚虚談于時篇什理
過其辭淡乎寡味爰及江表微波尚傳孫綽許詢桓庾
諸公詩皆平典似道德論建安風力盡矣先是郭景純
用儁上之才變創其體劉越石仗清剛之氣贊成厥美
然彼衆我寡未能動俗逮義熙中謝益夀斐然繼作元
嘉中有謝靈運才高詞盛富艷難蹤固已含跨劉郭陵
轢潘左故知陳思為建安之傑公幹仲宣為輔陸機為
太康之英安仁景陽為輔謝客為元嘉之雄顔延年為
輔斯皆五言之冠冕文詞之命世也夫四言文約易廣
取效風騷便可多得每苦文繁而意少故世罕習焉五
言居文詞之要是衆作之有滋味者也故云會於流俗
豈不以指事造形窮情寫物最為詳切者邪故詩有六
義焉一曰興二曰比三曰賦文已盡而意有餘興也因
物喻志比也直書其事寓言寫物賦也弘斯三義酌而
用之幹之以風力潤之以丹彩使味之者無極聞之者
動心是詩之至也若專用比興則患在意深意深則詞
躓若但用賦體則患在意浮意浮則文散嬉成流移文
無止泊有蕪漫之累氣若乃春風春鳥秋月秋蟬夏雲
暑雨冬月祁寒斯四候之感諸詩者也嘉會寄詩以親
離羣托詩以怨至於楚臣去境漢妾辭宫或骨横朔野
或魂逐飛蓬或負戈外戍殺氣雄邊寒客衣單孀閨淚
盡又士有解佩出朝一去㤀返女有揚蛾入寵再盼傾
國凡斯種種感蕩心靈非陳詩何以展其義非長歌何
以騁其情故曰詩可以羣可以怨使窮賤易安幽居靡
悶莫尚于詩矣故詞人作者㒺不愛好今之士俗斯風
熾矣纔能勝衣甫就小學必甘心而馳騖焉於是庸音
雜體各各為容至使膏腴子弟恥文不逮終朝點綴分
夜呻吟獨觀謂為警策衆覩終淪平鈍次有輕薄之徒
笑曹劉為古拙謂鮑昭羲皇上人謝朓今古獨步而師
鮑昭終不及日中市朝滿學謝朓劣得黃鳥度青枝徒
自棄於高聽無涉於文流矣觀王公搢紳之士每博論
之餘何嘗不以詩為口實隨其嗜慾商確不同淄澠並
泛朱紫相奪喧議競起凖的無依近彭城劉士章俊賞
之士疾其淆亂欲為當世詩品口陳標榜其文未遂感
而作焉昔九品論人七略裁士校以賓實誠多未值至
若詩之為技較爾可知以類推之殆均博奕方今皇帝
資生知之上才體沈鬱之幽思文麗日月賞究天人昔
在貴遊已為稱首况八紘既掩風靡雲蒸抱玉者聯肩
握珠者踵武以瞰漢魏而不顧吞晉宋于胸中諒非農
歌轅議敢致流别嶸之今錄庶周旋於閭里均之於談
笑耳
河岳英靈集序(唐殷璠)
序曰梁昭明太子撰文選後相效著述者十餘家咸自
稱盡善高聽之士或未全許且大同至于天寳把筆者
近千人除勢要及賄賂者中間灼然可尚者五分無二
豈得逢詩輒贊往往盈帙盖身後立節當無詭隨其或
詮揀不精玉石相混致令衆口銷鑠為知音所痛夫文
友神情體雅編紀者能審鑒諸體安詳所来方可定其
優劣論其取捨至如曹劉詩多直致語少切對或五字
並側或十字俱平而逸價終存然挈缾膚受之流責古
人不辨宫商詞句質素恥相師範於是攻乎異端妄為
穿鑿理則不足言常有餘都無比興但貴輕艷雖滿箧
笥將何用之自蕭氏以還尤增矯飾武德初微波尚在
貞觀末標格漸高景雲中頗通遠調開元十五年聲律
風骨始備矣寔由主上惡華好朴去偽從真使海内詞
人翕然遵古有周風雅再闡今日璠雖不佞竊嘗好事
常願刪略羣才贊聖朝之美爰因退迹得遂宿心粤若
王維王昌齡儲光羲等三十五人皆河岳英靈也此集
即以河岳英靈為稱詩一百七十首分為上下卷起甲
寅終乙酉論次於序以品藻各冠於篇額如名不副實
才不合道縦壓梁竇終無取焉
箧中集序(元結)
元結作箧中集或問曰公所集之詩何以訂之對曰風
雅不興幾及千歲溺於時者世無人哉嗚呼有名位不
顯年夀不終獨無知音不見稱顯死而巳矣誰云無之
近世作者更相沿襲拘限聲病喜尚形似且以流易為
辭不知喪於雅正然哉彼則指詠時物會諧絲竹與歌
兒舞女生汚惑之聲於私室可矣若令方直之士大雅
君子聽而誦之則未見其可矣吳興沈子運獨挺于流
俗之中強攘于已溺之後窮老不惑五十餘年凡所為
文皆與時異故朋友後生稍見師效能似類者有五六
人於戲自沈公及二三子皆以正直而無禄位皆以忠
信而久貧賤皆以仁讓而至喪亡異於是者顯榮當世
誰為辯士吾欲問之天下兵興於今六歲人皆務武斯
焉誰嗣巳長逝者遺文散失方阻絶者不見近作盡箧
中所有總編次之命曰箧中集且欲傳之親故冀其不
忘於今凡七人詩二十二首時乾元三年也
樂府古題序(元稹)
詩迄於周離騷迄於楚是後詩之流為二十四名賦頌
銘贊文誄箴詩行咏吟題怨歎章篇操引謠謳歌曲詞
調皆詩人六義之餘而作者之旨由操而下八名皆起
於郊祭軍賓吉凶苦樂之際在音聲以度詞審調以節
唱句度短長之數聲韻平上之差莫不由之準度而又
區别其在琴瑟者為操引採民甿者為謳謠備曲度者
總得為之歌曲詞調斯皆由樂以定詞非選詞以配樂
也由詩而下九名皆属事而作雖題號不同而悉謂之
為詩可也後之審樂者往往采取其詞度為歌曲盖選
詞以配樂非由樂以定詞也而纂撰者由詩而下十七
名盡編為樂府等題除鐃吹横吹郊祀清商等詞在樂
志者其餘木蘭仲卿四愁七哀之輩亦未必盡播於管
絃明矣後之文人達樂者少不復如是配别但遇興紀
題往往兼以句讀短長為歌詩之異劉補闕云樂府肇
於漢魏按仲尼學文王操伯牙作水仙操齊牧犢作雉
朝飛衞女作思歸引則不於漢魏而後始亦以明矣况
自風雅至於樂流莫非諷興當時之事以貽後世之人
沿襲古題唱和重複於文或有短長於義咸為贅媵尚
不如寓意古題刺美見事猶有詩人引古以諷之義焉
曹劉沈鮑之徒時得如此亦復稀少近代惟詩人杜甫
悲陳陶哀江頭兵車麗人等凡所歌行率皆即事名篇
無有倚傍余少時與友人白樂天李公垂輩謂是為當
遂不復擬賦古題昨南梁州見進士劉猛李餘各賦古
樂府詩數十首中一二章咸有新意予因選而和之其
有雖用古題全無古義者若出門行不言離别將進酒
特書列女之類是也其或頗同古義全創新詞者則因
家止述軍輸捉捕請先螻蟻之類是也劉李二子方將
極意於斯文因為粗明古今歌詩同異之旨焉
又玄集序(韋莊)
謝玄暉文集盈編止誦澄江之句曹子建詩名冠古唯
吟清夜之篇是知美稼千箱兩岐奚少繁絃九變大濩
殊稀入華林而珠樹非多閱衆籟而紫簫唯一所以擷
芳林下拾翠巖邊沙之汰之始辨辟寒之寳載雕載琢
方成瑚璉之珍故知頷下採珠難求十斛管中窺豹但
取一斑自國朝大手名人以至今之作者或百篇之内
時紀一章或全集之中微徵數首但掇其清詞麗句錄
在西齋莫窮其巨派洪瀾任歸東海總其記得者才子
一百五十人誦得者名詩三百首長樂暇日陋巷窮時
聊撼膝以書紳匪攅心而就簡蓋詩中鼓吹名下笙簧
擊鳬氏之鍾霜清日觀淬雷公之劍影動星津雲間分
合璧之光海上運摩天之翅奪造化而雷雲湧起役鬼
神而風雨奔馳但思其食馬留肝徒云染指豈慮其烹
魚去乙或至傷鱗自慙乎鼴腸易盈非嗜其熊蹯獨美
然則律者既採繁者是除何知黑白之鵝強識淄澠之
水左太沖十年三賦未必無瑕劉穆之一日百函焉能
盡麗是知班張屈宋亦有蕪辭沈謝應劉猶多累句雖
遺研可惜而備載斯難亦由執斧伐山止求嘉木挈缾
赴海但汲井泉等同於風月烟花各是其樝棃橘柚昔
姚合所撰極玄集一卷傳於當代已盡精微今更採其
玄者勒成又玄集三卷記方流而目眩閱麗水而神疲
魚兔雖存筌蹄是棄所以金盤飲露唯採沆瀣之精花
界食珍但享醍醐之味非獨資於短見亦可貽於後昆
採實去華俟諸来者光化三年七月二日前左補闕韋
莊述
唐百家詩選序(宋王安石)
安石與宋次道同為三司判官時次道出其家藏唐詩
百餘篇委余擇其嘉者次道因名曰百家詩選廢日力
於此良可悔也雖然欲知唐詩者觀此足矣
文章辨體彙選卷二百九十六
