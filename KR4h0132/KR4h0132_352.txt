文章辨體彙選卷三百五十二
明賀復徵編
序七十二(俳體)
三月三日曲水詩序(宋顔延之)
夫方策既載皇王之迹已殊鐘石畢陳舞詠之情不一
雖淵流遂往詳略異聞然其宅天衷立民極莫不崇尚
其道神明其位拓世貽統固萬葉而為量者也有宋函
夏帝圖弘遠高祖以聖武定鼎規同造物皇上以叡文
承歷景属宸居隆周之卜既永宗漢之兆在焉正體毓
德於少陽王宰宣哲於元輔晷緯昭應山瀆效靈五方
雜遝四隩來暨選賢建戚則擇之於茂典施命發號必
酌之於故實大予協樂上庠肆教章程明密品式周備
國容眡令而動軍政象物而具箴闕記言校文講藝之
官采遺於内輶車朱軒懷荒振遠之使諭德於外赬莖
素毳并柯共穗之瑞史不絶書棧山航海踰沙軼漠之
貢府無虚月烈燧千城通驛萬里穹居之君内首禀朔
卉服之酋迴面受吏是以異人慕嚮俊民間出警蹕清
夷表裏悦穆將徙縣中宇張樂岱郊增類帝之宫飭禮
神之館塗歌邑誦以望属車之塵者久矣日躔胃維月
軌青陸皇祗發生之始后王布和之辰思對上靈之心
以惠庶氓之願加以二王于邁出餞戒告有詔掌故爰
命司歷獻洛飲之禮具上已之儀南除輦道北清禁林
左闕巖隥右梁潮源略亭皋跨芝㕓苑太液懷曾山松
石峻垝蔥翠隂煙游泳之所攅萃翔驟之所往還於是
離宫設衞别殿周徼旌門洞立延帷接枑閱水環階引
池分席春官聯事蒼靈奉塗然後升秘駕胤緹騎搖玉
鑾發流吹天動神移淵旋雲被以降于行所禮也既而
帝暉臨幄百司定列鳳蓋俄軫虹旗委旆肴䔩芬藉觴
醳泛浮妍歌妙舞之容銜組樹羽之器三奏四上之調
六莖九成之曲競氣繁聲合變爭節龍文飾轡青翰侍
御華裔殷至觀聽騖集揚袂風山舉袖陰澤靚装藻野
袨服縟川故以殷賑外區煥衍都内者矣上膺萬壽下
禔百福帀筵禀和闔堂依德情盤景遽歡洽日斜金駕
總駟聖儀載佇悵釣臺之未臨慨酆宫之不縣方且排
鳳闕以高游開爵園而廣宴並命在位展詩發志則夫
誦美有章陳信無愧者歟
河清頌序(鮑照)
臣聞善談天者必徵像於人工言古者先考績於今鴻
義既降遐哉邈乎鏤山嶽雕篆素昭德垂勲可謂多矣
而史編唐堯之功載格於上下樂登文王之&KR0757;稱於昭
於天素狐玄玉聿彰符命朴牛文螾爰定祥歷魚鳥動
色禾稚興讓皆物不盈眥而美溢金石詩人於是不作
頌聲為之而寢庸非惑與自我皇宋之承天命也仰符
應龍之精俯協河龜之靈君圖帝寳粲爛瑰英固以業
光曩代事華前德矣聖上天飛踐極迄兹二十有四載
道化周流玄澤汪濊地平天成含生阜熙文同軌通表
裏釐福曜德中區黎庶知讓觀英遐外夷貊懷惠恤勤
秩禮散露臺之金舒國賑民傾鉅橋之粟約違廹脅奢
去泰甚讌無畱飲畋不盤樂物色異人優游鯁直顯靡
失心幽無怨魄精照日月事洞天情故不勞伏斧之臣
號令不嚴而自肅無辱鳳舉之使靈怪不召而自彰萬
里神行颷塵不起農商野廬邊城偃坼冀馬南金填委
内府馴象西爵充羅外囿阿紈纂組之饒衣覆宗國魚
監杞梓之利傍瞻荒遐士民殷富繁軼五陵宫宇宏麗
崇冠山川閭閈有盈歌吹無絶朱輪疉轍華冕重肩豈
徒世無窮人民獲休息朝呼韓罷酤鐵而已哉是以嘉
祥累仍福應尤盛青丘之狐丹穴之鳥栖阿閣遊禁園
金芝九莖木禾六秀銅池發膏畆腴宜以謁薦郊廟和
協律吕烟霏霧集不可勝紀然而聖上尤昧旦夙興若
有望而未至宏規遠圖如有追而莫及神明之貺推而
弗居也是以琬碑鏐檢盛典蕪而不治朝神省方大化
抑而未許崇文協律之士蘊儛頌於外坐朝陪宴之臣
懷揄揚於内三靈佇睠九壤注心既有日矣歲宫乾維
月邅蒼陸長河巨濟異源同清澄波萬壑潔瀾千里斯
誠曠世偉觀昭啟皇明者也語曰影從表瑞從德此其
效焉宣尼稱鳳鳥不至河不出圖傳曰俟河之清人壽
幾何皆傷不可見者也然則古人所未見者今殫見之
矣孟軻曰千載一聖是旦暮也豈不信哉夫四皇六帝
樹聲長世大寳也澤浸羣生國富刑清鴻德也制禮裁
樂惇風遷俗文教也殊華逋羶束顙絳闕武功也鳴禽
躍魚滌穢河渠至祥也大寳鴻德文教武功其崇如此
幽明協贊民祗與能厥應如彼唯天為大堯實則之皇
哉唐哉疇與為讓抑又聞之勢之所覃者淺則美之所
傳者近道之所感者深則慶之所流者遠是以豐功韙
命潤色滕策盛德形容藻被歌頌察之上代則奚斯吉
甫之徒鳴玉鑾於前視之中古則相如王褒之属馳金
羈於後絶景揚光清埃繼路故班固稱漢成之世奏御
者千有餘篇文章之盛與三代同風繇是觀之斯廼臣
子舊職國家通議不可輟也臣雖不敏敢不勉乎
三月三日曲水詩序(齊王融)
臣聞出豫為象鈞天之樂張焉時乘既位御氣之駕翔
焉是以得一奉宸逍遙襄城之域體元則大悵望姑射
之阿然窅眇寂寥其獨適者已至如夏后兩龍載驅璿
臺之上穆滿八駿如舞瑤水之陰亦有饗云固不與萬
民共也我大齊之握機創歷誕命建家接禮貳宫考庸
太室幽明獻期雷風通饗昭華之珍既徙延喜之玉攸
歸革宋受天保生萬國度邑静鹿丘之歎遷鼎息大坰
之慙紹清和於帝猷聯顯懿於王表駿發開其遠祥定
爾固其洪業皇帝體膺上聖運鍾下武冠五行之秀氣
邁三代之英風昭章雲漢暉麗日月牢籠天地彈壓山
川設神理以景俗敷文化以柔遠澤普汜而無私法含
弘而不殺猶且具明廢寢昃晷忘餐念重負於春冰懷
御奔於秋駕可謂巍巍弗與蕩蕩難名乘靈圖而非泰
涉孟門其何險儲后睿哲在躬妙善居質内積和順外
發英華斧藻至德琢磨令範言炳丹青道潤金璧出龍
樓而問豎入虎闈而齒胃愛敬盡於一人光耀究於四
海若夫族茂麟趾宗固磐石跨蹍昌姬韜軼炎漢元宰
比肩於尚父中鉉繼踵乎周南分陜流勿翦之歡來仕
允克施之譽莫不如珪如璋令聞令望朱茀斯皇室家
君王者也本枝之盛如此稽古之政如彼用能免羣生
於湯火納百姓於休和草萊樂業守屏稱事引鏡皆明
目臨池無洗耳沈冥之怨既缺薖軸之疾已消興廉舉
孝歲貢於外府署行議年日夕于中甸協律總章之司
序倫正俗崇文成均之職導德齊禮挈壺宣夜辨氣朔
於靈臺書笏珥彤紀言事於仙室褰帷斷裳危冠空履
之吏彯搖武猛扛鼎揭旗之士勤恤民隱紏逖王慝射
集隼於高墉繳大風於長隧不仁者遠惟道斯行讒莠
蔑聞攘争掩息稀鳴桴於砥路鞠茂章於圓扉耆年闕
市井之遊稚齒豐車馬之好宫鄰昭泰荒憬清夷侮食
來王左言入侍離身反踵之君髽首貫胸之長屈膝厥
角請受纓縻文鉞碧砮之琛竒幹善芳之賦紈牛露犬
之玩乘黃兹白之駟盈衍儲邸充仞郊虞匭牘相尋鞮
譯無曠一尉候於西東合車書於南北暢轂埋轔轔之
轍緌旌卷悠悠之旆四方無拂五戎不距偃革辭軒銷
金罷刃天瑞降地符升澤馬來器車出紫脫華朱英秀
佞枝植歷草滋雲潤星暉風揚月至江海呈象龜龍載
文方握河沈璧封山紀石邁三五而不追踐八九之遙
迹功既成矣世既貞矣信可以優游暇豫作樂崇德者
歟于時青鳥司開條風發歲粤上斯已惟暮之春同律
克和草木自樂禊飲之日在兹風舞之情咸蕩去肅表
乎時訓行慶動於天瞩載懷平圃乃睠芳林芳林園者
福地奥區之湊丹陵若水之舊殷殷均乎姚澤膴膴尚
於周原狹豐邑之未宏陋譙居之猶褊求中和而經處
揆景緯以裁基飛觀神行虚檐雲構離房乍設層樓間
起負朝陽而抗殿跨靈沼而浮榮鏡文虹於綺䟽浸蘭
泉於玉砌幽幽叢薄秩秩斯干曲拂邅迴潺湲徑復新
萍汎沚華桐發岫雜夭采於柔荑亂嚶聲於綿羽禁軒
承幸清宫俟宴緹帷宿置帟幕宵懸既而滅宿澄霞登
光辨色式道執殳展軨效駕徐鸞警節明鐘暢音七萃
連鑣九斿齊軌建旗拂蜺揚葭振木魚甲煙聚貝胄星
羅重英曲瑵之飾絶景追風之騎昭灼甄部駔駿函列
虎視龍超雷駭電逝轟轟隱隱紛紛軫軫羌難得而稱
計爾乃廻輿駐罕岳鎮淵停睟容有穆賓儀式序授几
肆筵因流波而成次蕙肴芳醴任激水而推移葆佾陳
階金匏在席戚奏翹舞籥動邠詩召鳴鳥於弇州追伶
倫於嶰谷發參差於王子傳妙靡於帝江正歌有闋羽
觴無算上陳景福之賜下獻南山之壽信凱讌之在藻
知和樂之食萍桑榆之陰不居草露之滋方渥有詔曰
今日嘉會咸可賦詩凡四十有五人其辭云爾
文選序(梁蕭統)
式觀元始眇覿玄風冬穴夏巢之時茹毛飲血之世世
質民淳斯文未作逮乎伏羲氏之王天下也始畫八卦
造書契以代結繩之政由是文籍生焉易曰觀乎天文
以察時變觀乎人文以化成天下文之時義遠矣哉若
夫椎輪為大輅之始大輅寧有椎輪之質增冰為積水
所成積水曾微增冰之凛何哉蓋踵其事而增華變其
本而加厲物既有之文亦宜然隨時變改難可詳悉嘗
試論之曰詩序云詩有六義焉一曰風二曰賦三曰比
四曰興五曰雅六曰頌至於今之作者異於古昔古詩
之體今則全取賦名荀宋表之於前賈馬繼之於末自
兹以降源流實繁述邑居則有憑虚亡是之作戒畋遊
則有長楊羽獵之制若其紀一事詠一物風雲草木之
興魚蟲禽獸之流推而廣之不可勝載矣又楚人屈原
含忠履潔君匪從流臣進逆耳深思遠慮遂放湘南耿
介之意既傷壹鬱之懷靡愬臨淵有懷沙之志吟澤有
憔悴之容騷人之文自兹而作詩者蓋志之所之也情
動於中而形於言關雎麟趾正始之道著桑間濮上亡
國之音表故風雅之道粲然可觀自炎漢中葉厥塗漸
異退傅有在鄒之作降將著河梁之篇四言五言區以
别矣又少則三字多則九言各體互興分鑣並驅頌者
所以游揚德業褒讚成功吉甫有穆若之談季子有至
矣之嘆舒布為詩既言如彼總成為頌又亦若此次則
箴興於補闕戒出於弼匡論則析理精微銘則序事清
潤美終則誄發圖像則讚興又詔誥教令之流表奏牋
記之列書誓符檄之品弔祭悲哀之作答客指事之制
三言八字之文篇辭引序碑碣誌狀衆制鋒起源流間
出譬陶匏異器並為入耳之娛黼黻不同俱為悦目之
翫作者之致蓋云備矣余監撫餘閑居多暇日歷觀文
囿汎覽詞林未嘗不心遊目想移晷忘倦自姬漢以來
眇焉悠邈時更七代數逾千祀詞人才子則名溢於縹
囊飛文染翰則卷盈乎緗帙自非略其蕪穢集其清英
蓋欲兼功太半難矣若夫姬公之籍孔父之書與日月
俱懸鬼神爭奥孝敬之準式人倫之師友豈可重以芟
夷加之剪截老莊之作管孟之流蓋以立意為宗不以
能文為本今之所選又亦略諸若賢人之美詞忠臣之
抗直謀夫之話辨士之端冰釋泉湧金相玉振所謂坐
狙丘議稷下仲連之却秦軍食其之下齊國畱侯之發
八難曲逆之吐六竒蓋乃事美一時語流千載槩見墳
籍旁出子史若斯之流又亦繁博雖傳之簡牘而事異
篇章今之所集亦所不取至於記事之史繫年之書所
以褒貶是非紀别異同方之篇翰亦已不同若其讃論
之綜緝詞采序述之錯比文華事出於沈思義歸乎翰
藻故與夫篇什雜而集之遠自周室迄於聖代都為三
十卷名曰文選云爾
陶淵明集序(蕭統)
夫自衒自媒者士女之醜行不忮不求者明達之用心
是以聖人韜光賢人遁世其故何也含德之至莫踰於
道親已之切無重於身故道存而身安道亡而身害處
百齡之内居一世之中倏忽比之白駒寄寓謂之逆旅
宜乎與大塊而榮枯隨中和而任放豈能戚戚勞於憂
畏汲汲役於人間齊謳趙舞之娛八珍九鼎之食結駟
連鑣之榮侈袂執圭之貴樂既樂矣憂亦隨之何倚伏
之難量亦慶弔之相及智者賢人居之甚履薄冰愚夫
貪士競之若泄尾閭玉之在山以見珍而終破蘭之生
谷雖無人而猶芳莊周垂釣於濠伯成躬耕於野或貨
海東之藥草或紡江南之落毛譬彼駌雛豈競鳶鴟之
肉猶斯雜縣寧勞文仲之牲至如子常甯喜之倫蘇秦
衞鞅之匹死之而不疑甘之而不悔主父偃言生不五
鼎食死則五鼎烹卒如其言亦可痛矣又有楚子觀周
受折於孫滿霍侯驂乘禍起於負芒饕餮之徒其流甚
衆唐堯四海之主而有汾陽之心子晉天下之儲而有
洛濱之志輕之若脱屣視之若鴻毛而況於他乎是以
至人達士因以晦迹或懷玉而謁帝或被裘而負薪鼔
楫清潭棄機漢曲情不在於衆事寄衆事以忘情者也
有疑陶淵明之詩篇篇有酒吾觀其意不在酒亦寄酒
為跡者也其文章不羣詞采精拔跌蕩昭章獨超衆類
抑揚爽朗莫之與京横素波而傍流干青雲而直上語
時事則指而可想論懷抱則曠而且真加以貞志不休
安道苦節不以躬耕為恥不以無財為病自非大賢篤
志與道汚隆孰能如此乎余素愛其文不能釋手尚想
其德恨不同時故加搜校粗為區目白璧微瑕惟在閒
情一賦揚雄所謂勸百而諷一者卒無諷諫何足搖其
筆端惜哉亡是可也并粗點定其傳編之於錄嘗謂有
能觀淵明之文者馳競之情遣鄙吝之意袪貪夫可以
廉懦夫可以立豈止仁義可蹈抑乃爵禄可辭不必傍
游泰華遠求柱史此亦有助於風教也
梁元帝全德志序
老子言全德歸厚莊周云全德不刑吕覽稱全德之人
故以全德創其名也此志隆大夫為首伊人有學有辨
不貧不夭寳劒在前鼔瑟從後連環炙輠雍容率歲駟
馬高車優遊宴喜既令公侯踞掌復使要荒厥角入室
生光豈非盛矣若乃河宗九策事等神鈎陽雍雙璧理
歸玄感南陽樊重高閤連雲北海公沙門人成市咨此
八龍各傳一藝夾河兩郡家有萬石人生行樂止足為
先但使樽酒不空坐客恒滿寧與孟嘗問琴承睫淚下
中山聽樂悲不自禁同年而語也
王文憲集序(梁任昉)
公諱儉字仲寳琅邪臨沂人也其先自秦至宋國史家
諜具詳焉晉中興以來六世名德為海内冠冕古語云
仁人之利天道運行故吕虔歸其佩刀郭璞筮以淮水
若離剪之止殺吉駿之誠感蓋有助焉公之生也誕受
命世體三才之茂典踐得二之庶幾信乃昴宿垂芒德
精降祉有一於此蔚為帝師況乃淵角殊祥山庭異表
望衢罕窺其術觀海莫測其瀾宏覽載籍博游才義若
乃金版玉匱之書海上名山之旨沈鬱澹雅之思離堅
合異之談莫不總制清衷逓為心極斯固通人之所苞
非虚明之絶境不可窮者其唯神用者乎然檢鏡所歸
人倫異表雲屋天構匠者何工自函洛不守憲章中輟
賀生達禮之宗蔡公儒林之亞闕典未補大備兹日至
若齒危髮秀之老含經味道之生莫不北面人宗自同
資敬性託夷遠少屏塵雜自非可以弘奬風流增益標
勝未嘗畱心也期歲而孤叔父司空簡穆公早所器異
年始志學家門禮訓皆折衷於公孝友之性豈伊橋梓
夷雅之體無待韋弦汝郁之幼挺淳至黃琬之早標聰
察曾何足尚年六歲襲封豫章侯拜日家人以公尚幼
弗之先告既襲珪組對揚王命因便感咽若不自勝初
宋明帝居蕃與公母武康公主素不協及即位有詔毁
發舊塋投棄棺柩公以死固請誓不遵奉表啟酸切義
感人神太宗聞而悲之遂無以奪也初拜秘書郎遷太
子舍人以選尚公主拜駙馬都尉元徽初遷秘書丞於
是采公曾之中經刊弘度之四部依劉歆七略更撰七
志蓋嘗賦詩云稷契匡虞夏伊吕翼商周自是始有應
務之迹生民属心矣時司徒袁粲有高世之度脱落塵
俗見公弱齡便望風推服歎曰衣冠禮樂盡在是矣時
粲位亞台司公年始弱冠年勢不侔公與之抗禮因贈
粲詩要以歲暮之期申以止足之戒粲荅詩云老夫亦
何寄之子照清襟服闋拜司徒右長史出為義興太守
風化之美奏課為最還除給事黃門侍郎旬日遷尚書
吏部郎参選昔毛玠之清公李重之識會兼之者公也
俄遷侍中以慜侯始終之職固辭不拜補太尉右長史
時聖武定業肇基王命寤寐風雲實資人傑是以宸居
膺列宿之表圖緯著王佐之符俄遷左長史齊臺既建
以公為尚書右僕射領吏部時年二十八宋末艱虞百
王澆季禮紊舊宗樂傾恒軌自朝章國紀典彛備物奏
議符策文辭表記素意所不蓄前古所未行皆取定俄
頃神無滯用太祖受命以佐命之功封南昌縣開國公
食邑二千戶建元二年遷尚書左僕射領選如故自營
郃分司盧欽兼掌譽望所歸允集兹日尋表解選詔加
侍中又授太子詹事侍中僕射如故固辭侍中改授散
騎常侍餘如故太祖崩遺詔以公為侍中尚書令鎮國
將軍永明元年進號衛將軍二年以本官領丹陽尹六
輔殊風五方異俗公不謀聲訓而楚夏移情故能使解
劒拜仇歸田息訟前郡尹溫太真劉真長或功銘鼎彛
或德標素尚臭味風雲千載無爽親加弔祭表薦孤遺
遠協神期用彰世祀時簡穆公薨以撫養之恩特深恒
慕表求解職有詔不許國學初興華夷慕義經師人表
允兹望實復以本官領國子祭酒三年解丹陽尹領太子少
傅餘悉如故挂服捐駒前良取則卧轍棄子後予胥怨
皇太子不矜天姿俯同人範師友之義穆若金蘭又領
本州大中正頃之解職四年以本號開府儀同三司餘
悉如故謙光愈遠大典未申六年又申前命七年固辭
選任帝所重違詔加中書監猶參掌選事長輿追專車
之恨公曾甘鳳池之失夫奔競之塗有自來矣以難知
之性恊易失之情必使無訟事深弘誘公提衡惟允一
紀於兹拔竒取異興微繼絶望側階而容賢候景風而
式典春秋三十有八七年五月三日薨於建康官舍皇
朝軫慟儲鉉傷情有識銜悲行路掩泣豈直舂者不相
功女寢機而已哉故痛深衣冠悲纏教義豈非功深砥
礪道邁舟航没世遺愛古之益友追贈太尉侍中中書
監如故給節加羽葆鼔吹增班劒為六十人謚曰文憲
禮也公在物斯厚居身以約玩好絶於耳目布素表於
造次室無姬姜門多長者立言必雅未嘗顯其所長持
論從容未嘗言人所短弘長風流許與氣類雖單門後
進必加善誘勗以丹霄之價弘以青冥之期公銓品人
倫各盡其用居厚者不矜其多處薄者不怨其少窮涯
而反盈量知歸皇朝以治定制禮功成作樂思我民譽
緝熙帝圖雖張曹爭論於漢朝荀摯競爽於晉世無以
仰模淵旨取則後昆每荒服請罪遠夷慕義宣威授指
實寄宏略理積則神無忤往事感則說情斯來無是巳
之心事隔於容謟罕愛憎之情理絶於毁譽造理常若
可干臨事每不可奪約已不以廉物弘量不以容非攻
乎異端歸之正義公生自華宗世務簡隔至於軍國遠
圖刑政大典既道在廊廟則理擅民宗若乃明練世務
鑒達治體懸然天得不謀成心求之載籍翰牘所未紀
訊之遺老耳目所不接至若文案自環主者百數皆深
文為吏積習成姦畜筆削之刑懷輕重之意公乘理照
物動必研幾當時嗟服若有神道豈非希世之儁民瑚
璉之宏器昉行無異操才無異能得奉名節迄將一紀
一言之譽東陵侔於西山一面之榮鄭璞踰於周寳士
感知已懷此何極出入禮闈朝夕舊館瞻棟宇而興慕
撫身名而悼恩公自幼及長述作不倦固以理窮言行
事該軍國豈直彫章縟采而已哉若乃統體必善綴賞
無地雖楚趙羣才漢魏衆作曾何足云昉嘗以筆札見
知思以薄技效德是用綴緝遺文永貽世範為如千卷
所撰古今集記今書七志為一家之言不列於集集錄
如左
詹事徐府君集序(王僧孺)
君禀靈川岳懸精辰象早炤珪璋夙表岐嶷孝睦天禀
友愛冥深故以事顯家庭聲著同族年十八見召為國
子生曳裾持卷實華庠壁有均閉戶靡因餘竈每攝齊
函丈左右属目蓄以鄰几之性加以入神之資聞一知
二師逸功倍遊魏闕而不殊江海入朝廷而靡異山林
未嘗投刺權門驅車戚里遨遊梁董去來賈郭時春秋
猶少人爵未崇而清風嘉譽震灼朝野非直俯致貴仕
故可坐享通侯而緤馬懸車閉門高枕恥為詭遇試此
行藏及皇運聿興重氛載廓若藏器待時猶合符契陵
扶搖而高鶩排閶闔而容與故位隨德顯任與事隆重
以姿儀端潤趨盼淹華寳佩鳴風豐貂映日從容帷扆
綽有餘輝自綢繆軒陛十有餘載溫樹靡答露事不詶
省中之言無漏席下之迹不疑故以主聖臣賢應同符
璽以石投水如鱗縱壑行稱表綴言成模楷猶復忘彼
豐愉安兹素薄衣同屢補食等三杯車服不事鮮明室
宇畏其彫奐九德無遺百行備舉至於專心六典精頤
必深汎遊羣籍菁華無棄搦札含毫必弘靡麗摛綺縠
之思鬱風霞之情質不傷文麗而有體
文章辨體彙選卷三百五十二
