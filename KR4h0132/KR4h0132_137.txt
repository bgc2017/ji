文章辨體彙選卷一百三十七
明賀復徵編
表十三
謝宣召入院表(宋蘇軾)
詔語春温再命而僂使華天降一節以趨在故事以嘗
聞豈平生之敢望省循非稱愧汗交深竊以視草之官
自唐為盛雖職親事秘號為北門學士之榮而祿薄地
寒至有京兆掾曹之請豈如聖代一振儒風非徒好爵
之縻兼享大烹之養玉堂賜篆仰淳化之彌文寳帶垂
金佩元豐之新渥既厚其禮愈難其人而臣以空疎冗
散之材衰病流離之後生還萬里坐閱三遷不緣左右
之容躐處賢豪之上此蓋伏遇皇帝陛下生資文武天
祚聖神雖亮隂不言尚隱高宗之德而訪落求助巳啟
成王之心首擇輔臣次求法從知人材之難得采虚名
而用臣敢不益勵初心力圖後效才不逮古雖慚内相
之名志常在民庶免私人之誚
謝除侍讀表(蘇軾)
北門視草已叨儒者之極榮西學上賢復玷侍臣之高
選省循非稱愧汗交懷竊惟講讀之臣止以言語為職
考功課吏亡殿最之可書陳善閉邪有膏澤之潛潤豈
臣愚陋亦所克堪此蓋伏遇太皇太后陛下憂思深長
德業久大受先帝投艱之託為神孫經遠之謀故選左
右前後之人罔非吉士使知興亡治亂之效莫若多聞
謂臣雖無大過人之材知臣粗有不欺君之實故使朝
夕與於討論奉永日之清閒未知所報畢微生於盡瘁
終致此心
謝兼侍讀表(蘇軾)
伏念臣志大而才短論迂而性剛以自用不回之心處
衆人必爭之地不早退縮安能保全是以三年翰墨之
林屢遭飛語再歲江湖之上粗免煩言豈此身愚智之
殊蓋所居閑劇之故臣之自處何者為宜而况講讀之
司帷幄最近分章摘句則何以報非常之知因事獻言
又必貽前日之患雖仰恃天日之照實常負冰淵之虞
恭惟皇帝陛下大德庇民小心順帝雖天覆地載以聖
不可知為神而日就月將以學而不厭為智曲收舊物
以廣多聞臣敢不職思其憂本無分於中外欲報之德
誓不易以死生
謝復官提舉玉局觀表(蘇軾)
七年遠謫不意自全萬里生還適有天幸驟從縲絏復
齒搢紳伏念臣才不逮人性多忤物剛褊自用可謂小
忠猖狂妄行乃蹈大難皆臣自取不敢怨尤會真人之
勃興與萬物而更始而臣獨在幽遠最為冥頑迨兹起
廢之初倍費生成之力終蒙紀錄不遂棄捐此蓋伏遇
皇帝陛下正位龍飛對時虎變神武不殺孰非受命之
符清淨亡為坐獲銷兵之福聰明不作邪正自分使臣
得同草木之微共霑雷雨之澤臣敢不益堅素守深念
往愆没齒何求不厭飯蔬之陋蓋棺未已猶懷結草之
忠
謝賜對衣金帶馬表(蘇軾)
服章在笥賁及衰殘銜勒過庭喜先徒御伏以物生有
待天地亡窮草木何知冒慶雲之渥采魚鰕至陋借滄
海之榮光雖若可觀終非其有妻孥相顧驚屢致於匪
頒道路竊窺或反增於指目此蓋伏遇太皇太后陛下
聪明齊聖陳錫載周含垢匿瑕而察於求賢卑宫菲食
而侈於養士士豈輕於十里念非其人言有重於兼金
當思所報
謝賜對衣金帶馬表(蘇軾)
錫之上駟敢忘致遠之勞佩以良金無復忘腰之適執
鞭請事顧影知慚恭惟皇帝陛下禹儉中修堯文外煥
長轡以御率皆四牡之良所寳惟賢豈徒三品之貴出
捐車服收輯事功而臣衰不待年寵常過分枯羸之質
匪伊垂之而帶有餘歛退之心非敢後也而馬不進徒
堅晩節難報深恩
杭州謝放罪表(蘇軾)
臣近以法外刺配本州百姓顔章顔益二人上章待罪奉旨
特放罪者職在承宣當遵三尺之約束事關利害輒從
一切之便宜曲荷天慈不從吏議伏念臣早緣剛拙屢
致憂虞用之朝廷則逆耳之奏形於言施之郡縣則疾
惡之心見於政雖知難每以為戒而臨事不能自回苟
非日月之明肝膽必照則臣豈惟獲罪於今日久已見
傾於衆言恭惟皇帝陛下濬哲生知清明旁達委任羣
下退託於不能愛養成材唯恐其有過知臣欲去一方
之積弊須除二猾以示民特屈憲章以全器使臣敢不
省循過咎祇服簡書眷此善良自不犯於漢法時有貸
捨用益廣於堯仁
又謝太皇太后表(蘇軾)
亂羣之誅不請而決蓋恩威之亡素致奸猾之敢行方
俟譴呵豈期寬宥伏以法吏網密蓋出於近年守臣權
輕無甚於今日觀祖宗信任之意以州郡責成於人不
擇師帥之良但知繩墨之馭若平居僅能守法則緩急
何以使民顧臣不才難以議此恭惟太皇太后陛下寬
仁從衆信順得天推一身之至公納萬方於亡罪而臣
始終被遇中外蒙恩謂事有專而合宜情無他而可恕
故加貸捨以示寵綏朝廷之明粗以臣為可信吏民自
服當不令而率從
乞常州居住表(蘇軾)
臣軾言臣聞聖人之行法也如雷霆之震草木威怒雖
甚而歸於欲其生人主之罪人也如父母之譴子孫鞭
撻雖嚴而不忍致之死臣漂流棄物枯槁餘生泣血書
詞呼天請命願回日月之照一明葵藿之心此言朝聞
夕死無憾臣軾誠惶誠恐頓首頓首臣昔者嘗對便殿
親聞德音似蒙聖知不在人後而狂狷妄發上負恩私
既有司皆以為可誅雖明主不得而獨赦一從吏議坐
廢五年積憂薰心驚齒髮之先變抱恨刻骨傷皮肉之
僅存近者蒙恩量移汝州伏讀訓詞有人材實難弗忍
終棄之語豈獨知免於縲絏亦將有望於桑榆但未死
亡終見天日豈敢復以遲暮為歎更生僥覬之心但以
廩禄久空衣食不繼累重道遠不免舟行自離黃州風
濤驚恐舉家重病一子喪亡今雖巳至泗州而貲用罄
竭去汝尚遠難於陸行無屋可居無田可食二十餘口
不知所歸饑寒之憂近在朝夕與其強顔忍恥干求於
衆人不若歸命投誠控告於君父臣有薄田在常州宜
興縣粗給饘粥欲望聖慈許於常州居住又恐罪戾至
重未可聽從便安輒叙微勞庶蒙恩貸臣先任徐州日
以河水浸城幾至淪䧟臣日夜守捍偶獲安全曾蒙朝
廷降勅奬諭又嘗選用沂州百姓程棐令購捕凶黨致
獲謀反妖賊李鐸郭進等一十七人亦蒙聖恩保明放
罪皆臣子之常分無涓涘之可言冒昧自陳出於窮廹
庶幾因緣僥倖功過相除稍出羈囚得從所便重念臣
受性剛褊賦命竒窮既獲罪於天又無助於下怨仇交
集罪惡橫生羣言或起於愛憎孤忠遂䧟於疑似中雖
無愧不敢自明向非人主獨賜保全則臣之微生豈有
今日伏惟皇帝陛下聖神天縱文武生知得天下之英
才巳全三樂躋斯民於仁夀不棄一夫勃然中興可謂
盡善而臣抱百年之永歎悼一飽之無時貧病交攻死
生莫保雖鳬鴈飛集何足計於江湖而犬馬蓋帷猶有
求於君父敢祈仁聖少賜矜憐臣見一面前去至南京
以來聽候朝旨干冒天威臣無任
謝除中書舍人表(蘇轍)
越從左史擢領西垣口出命書身參法從自念山林之迹
本無富貴之心聞命若驚固辭不獲伏念臣生本西蜀
家世寒儒學以父兄為師貧無公卿之助私有求於禄
養輒自力於文詞慨然東遊無以上達際會仁祖訪求
直言策語猖狂恃聖人之不諱考官怪怒惡悻直之非
宜孰知牾俗之言特被愛君之詔感激恩遇遂亡死生
莫酬國士之知適有私門之禍未填溝壑重廹饑寒時
於道塗望見神考一封朝奏夕聞召對之音衆口交攻
終致南遷之患生雖不遇嘗辱顧於二宗時不見容勢
殆濱於九死厄窮自致黽勉何言敢云衰病之餘復被
寵光之幸此蓋伏遇太皇太后陛下母慈均覆坤德無
私欲以姒任之明躬行堯舜之道肆求多士以遺成王
耆老畢會於朝廷耕築不遺於林莽遂令拔擢猥及空
疎馮唐已衰猶願雲中之往貢禹雖老未忘封事之勤
譬如木之在山生則荷恩而死無所怨水之於地行則
潤下而止不敢辭臣之事君義亦如此欲報之意非言
所殫
遺表(范純仁)
臣聞生也有涯難逃定數死之將至願畢餘忠輒留垂
盡之期仰瀆蓋高之聽伏念臣賦性拙直稟生囏危忠
義雖得之家傳利害率同於人欲未始苟作以干譽不
敢患失以營私蓋嘗先天下而憂期不負聖人之學此
先臣所以教子而微臣資以事君粤自治平擢為御史
繼逢神考進列諫垣荏苒五十二年首尾四十六任分
符擁節持槖守邊晩叨宥密之求再席鈞衡之寄遇事
輒發曾不顧身因時有為止欲及物固知滿盈之當戒
弗思禍亂之隂乘萬里風濤僅脱江魚之葬四年瘴癘
幾從山鬼之遊忽遭睿聖之臨朝首圖纖介之舊物復
官移地遣使宣恩而臣目已不明無復仰瞻於舜日身
猶可勉或能親奉於堯年豈事理之能諧果神明之見
嗇未獲九重之入覲卒然四體之不隨空慚田畆之還
上負乾坤之造猶且強親藥石貪戀歲時儻粗釋於沈
迷或少紓於報效今則膏育已廹氣息僅存泉路非遙
聖時永隔恐叩閽之靡近雖結草以何為是以假漏偷
生刳心瀝懇庶皇慈之俯鑒亮愚意以無它臣若不言
死有餘恨伏望皇帝陛下清心寡欲約已便民達孝道
於精微擴仁心於廣遠深絶朋黨之論審察邪正之歸
搜拔幽隠以盡人才屏斥竒巧以厚風俗愛惜生靈而
無輕議邊事包容狂直而無易逐言官若宣仁之毁謗
未明致保祐之憂勤不顯本權臣務快其私忿非泰陵
實謂之當然以致未究流人之往愆悉以聖恩而特叙
尚使存殁猶汙瑕疵又復未解疆場之嚴幾空帑藏之
積有城必守得地難耕凡此數端願留聖念無令後患
常軫淵衷臣所重者陛下上聖之資臣所惜者宗社無
疆之業苟斯言之可采則雖死而猶生淚盡辭窮形留
神逝
謝加學士表(劉敞)
常人之情得所求而喜智者之慮過其任而憂今邊備
雖嚴帥責差易學者雖衆儒選實難豈有貪就應聲之
求忽忘非分之任怔忪失據欣懼兼懷固欲辭榮未獲
承命伏念臣猥以薄技起於諸生内之無子産潤色之
才外之無山甫將明之用久典訓誥薦臨藩垣七年扵
兹微效不立猶以陪外庭之末聞長者之風間蒙分章
平議臣之奏時引大體正宗廟之儀苟圖納忠非敢忤
物然而讒人飾詞以巧詆法吏挾怨以中傷當是之時
幾無以免聖心先覺公議猶存浸潤之說不行震驚之
衆為止風波可畏天幸實多内私自憐懼久得罪輒匄
千里之守庶警一麾之行不謂尊號皇帝陛下生成曲
全覆露無巳進預金華之講重增儒林之光委以西州
適其素願望非所及幸不可涯夫匹夫一飯之恩庸士
然諾之信猶能捐生出死成功立名况臣連數十城之
封兼四千石之重於以宣明威信撫養細民盡其愚忠
庶無大悔以此圖報敢為虚言
奏乞致仕表(吕誨)
臣輒罄愚誠上干宸慈伏况微臣本無宿疾偶值醫者
用術乖方殊不知脉候有虚實隂陽有順逆診察有標
本治療有先後妄投湯藥率任情意差之指下禍延四
肢寖成風痺遂難行步非祇憚&KR0979;盭之苦又將虞心腹
之變勢已及此為之奈何雖然一身之微固未足䘏其
如九族之託良以為憂是思逃禄以偷生不俟引年而
還政顧惟素志幾負明時力既不足誠豈得已况恃睿
鍳夙謀孤忠進非左右之容退知榮辱之分與之全節
示以曲成臣不避再煩天聽欲乞致仕仍不願改官早
賜開可臣無任籲天懇激之至
知亳州謝上表(劉攽)
齒髮衰暮藩鎮會繁據非所安榮以為懼昔者聖門高
弟方六七十則所願為漢世諸儒至二千石謂之宦達
蓋量力審已雖小邦實曰才難逢辰慕君在有道不容
僥倖此所以前哲言志區區其若彼後賢受禄振振焉
在兹况如愚臣本緣末學粤塵仕路不棄昌時暨忝分
符遂更三郡曹為近輔非復自檜之譏魯并泰山仍有
變齊之舊至於渦譙名壌淮楚近郊猶龍之所誕生真
聖是焉臨幸大朝景亳兼武湯之上儀迎年執期格帝
鴻之純貺民俗既富官守維嚴豈伊戇愚猥叨寄任邈
逾涯分高視曩先密焉自思仍有餘寵獸鞶換舊僅踰
朞月之淹隼旆越疆纔倍宿舂之費此蓋伏遇皇帝陛
下聖神妙算睿智極深廓久照於容光溥太和於播物
流形品彙默化陶鈞致此小材預膺榮遇謹當布宣詔
旨盡瘁官箴為身愚謀雖冀不殆於知止報國本願尚
謝餘生於自然誓殞百身勿渝一志
建寧軍節度使謝表(吕惠卿)
備嚴近之選而抵非常之愆當清明之朝而罹甚重之
譴孽乃自作咎將譙歸伏念臣起自諸生諳於大道持
窽啟之聞而欲經於事變信呻吟之得而希掛於功名
今既過逾理宜顛越矧先帝有為之始乃羣材願效之
時輒先要津以閡賢路雖預討論者三四事而參機務
者一二年凡是蠧國害民之繇實臣懵學誤朝之致豈
亦下流之所處更令衆惡以皆歸偶失當時士師之刑
難逃今日司直之論尚蒙善貸未寘嚴誅特從四裔之
遷以正三凶之比衰疲遠謫人皆知其難堪親愛生離
聞者為之太息伏惟皇帝陛下天仁自得聖孝光充撫
弓劍之遺藏每加悽愴顧廟堂之舊物寧不䀌傷特罪
悔之至深猶典刑之為屈龍鱗鳳翼已絶望於攀援蟲
臂鼠肝一冥心於造化涕逐言出莫知所從
文章辨體彙選卷一百三十七
