文章辨體彙選卷七百六十三
明賀復徵編
祭文十五(别體)
祭史彦輔文(宋蘇洵)
嗚呼彦輔胡為而然胡負于天誰不夀考而于彦輔獨
嗇其年誰不富貴使終賤寒誰無子孫詵詵戢戢滿眼
蚳蝝于天何傷獨愛一孺使殞其傳幨幨其帷其下惟
誰有童未冠彦輔從子帶經而哭稽顙未前天高茫茫
慟哭不聞誰知此冤輟哭長思念初結交康定寳元子
以氣豪縱横放肆隼擊鵬搴竒文怪論卓若無敵悚怛
旁觀憶子大醉中夜過我狂歌叫讙予不喜酒正襟危
坐終夕無言他人竊驚宜若不合胡為甚懽嗟人何知
吾與彦輔契心忘顔飛騰雲霄無有遠邇我後子先擠
排澗谷無有嶮易我溺子援破窗孤燈冷灰凍席與子
無眠旅遊王城飲食寤寐相持以安慶歴丁亥詔策告
罷予將西轅慨然有懷吾親老矣甘旨未完往從南公
奔走乞假遂至于虔子時亦来止于臨江繫馬解鞍愛
弟子凝倉卒就獄舉家驚喧及秋八月予將北歸亦既
具船有書晨至開視驚叫遂丁大艱故鄉萬里泣血行
役敢期生還中塗逢子握手相慰曰無自殘旅宿魂驚
中夜起行長江大山前呼後應告我無恐相從入關歸
来幾何子以病廢手足若攣我嘉子心壯若鐡石益固
而堅瞋目大呼屋瓦為落聞者竦肩子凝之喪大臨嘔
血傷心破肝我遊京師強起来餞相顧留連我還自東
二子喪母歸懷辛酸子病告革奔走往問醫云已難問
以後事口不能語悲来塞咽遺文墮稿為子收拾以葺
以編我知不朽千載之後子名長存嗚呼彦輔天實喪
之予哭寢門白髮班班疾病来加卧不能奔哭書此文
命軾往奠以慰斯魂尚饗
代祭韓康公文(秦觀)
嗚呼我宋受命網羅羣英諸夏用康百餘年間異人間
出左右辟王公以盛德出入四朝文武自將入為上宰
厥有丕績盟府是藏出為長城臨制萬里姦變銷亡伯
氏仲氏迭秉國鈞榮莫與亢功成事畢奉身而退與道
翺翔歲在執除爰請于朝言還許昌百官奉旨祖道供
張于國之陽禮未及行遽即窀穸漠然聲先二聖震驚
法駕臨奠哀動周行哲人其萎實舍于許里門相望遲
公之歸執爵承飲稱夀公堂承訃泫然涕泗横集精遊
出疆許道如砥喬木交覆比通大梁不見安輿乃見喪
車人具䀌傷悲来填膺辭不成文聊侑一觴
祭鄒立齋文(明陳獻章)
嗟嗟汝愚不括其囊而晦其光汲汲皇皇不小其節而
畏其折轟轟烈烈昔在翰林語默淺深孰識其心頃来
南海窮而不悔乃見其介業以時興行以志成君子之
貞貞德之幹毋受天損何命之短已而已而天道無知
哀此孤嫠死不避險生不就檢是曰無忝北風蕭蕭雲
旗搖搖蜀道之遼觴酒豆肉盡此一哭魂返宜速
祭盧太史孺人文(王維楨)
賢豈必夀促延惟命孺人奚傷靈輀既戒違此京室返
彼齊疆嗟哉盧史休兹令匹溘爾云亡偏輪不轉隻翼
不飛盧曰予殃孺人歸盧遺貧飭敬人言孟光既盧歴
顯一綜内治一秉官常官常易修内治希遘盧也二良
靡實弗宣如彼宫鍾有聲載揚猗猗蕙蘭春為茂艸秋
萎嚴霜盧曰悲乎豈怨霜露所懷舊香漢濱遺珮荒忽
邂逅交甫不忘矧兹同裯以歌以泣痛於蒙莊有儕来
集哀盧之盧酹孺人觴嗚呼孺人生不踰閾冥魂于邁
焉識故鄉丹旐在途依方南指䰟兮與翔
祭甘經歴文(王維楨)
謂夀必賢而公静淵顧不得年謂仁必嗣而公孝植孝
子乃匱謂才必達而公崛拔臺幕不越謂天從人人言
恂恂轉灾其身謂理御數吉人儉受于何則厚謂聖言
信不善或順善兹蹈釁總之天遠默默巫咸不測古今
皆惑回也弗延鄧攸絶傳匪公獨憐有櫬在旅仲容斯
舉征日煩暑汗馬塞塗送者傾都或悼或吁秦蜀形親
我等故人視衆倍辛祖奠薤詩以當别巵以當驪詞
祭誥封嚴母吕太夫人文(王世貞)
嗚呼疇不有伉惟夫人伉衮衣偕耋翟茀以相疇不有
嗣惟夫人嗣手握大斗斟酌元氣疇不有養惟夫人養
鼎釡之腴分大官餉疇不有歸惟夫人歸柱石在堂庭
玉相輝疇不有祀惟夫人祀宗伯司之饔飱牢醴疇不
有葬惟夫人葬司空佐之金吾復壙貞山之陽鬱芊佳
城大隧豐碑三公九卿千里而内守令攝統及鄉先生
牛酒上冢嗚呼哀哉婦德幽閒譽不上逮揚于王庭有
来綸綍女教静專不出閫幃能使邇遠偹榮致哀夫人
休哉天子所賁夫人仁哉太保所啓視不佞貞實大母
行永媾慶門天作之祥敢攀崇楸以酹鬱金冀駢雲車
儼其来歆尚饗
祭周賢董文(宋陳亮)
嗚呼尊行親戚今垂盡也惟吾舅與君屹然為一坐之
鎮也方姨母在時一再歲必一覲也間者闊焉而君惠
顧不靳也連歲有江上之役欲為公夀而不果奔也謂
公之夀方興未艾而此心終未泯也曾與吾擔未及弛
而死生不能以一瞬也思吾先人不可得見而行輩亦
復不振也若余之所遭如此而安得不為世所擯也天
乎天乎自今皆可勿問也夀大較不滿六十而余少君
九歲亦凛凛也豈生既有闕於君而死乃為此懇懇也
亦傷夫事變之亟而可以自見者無使有遺恨也英靈
如在其亦舉吾觴而滿引也
祭勤首座文(陸游)
我之與公義則師友情骨肉也相從十年談道賦詩蓺
松菊也别雖數月使来自東書相續也比獨怪公書詞
諄諄若予屬也嗟哉已矣頎然野鶴尚在目也夘塔告
成欲往不果身桎梏也上愧道義下負交情淚可掬也
龍文之茗沈水之薰薦甘馥也懷舊之心有如丘山此
一粟也
祭吴尚書文(歐陽修)
維嘉祐三年五月庚午朔具官歐陽修謹遣驅使官田
安之至于西京以清酌庶羞之奠致祭于故留守資政
左丞贈吏部尚書吴公之靈曰嗚呼公乎余將老也閱
世久也見時之事可喜者少而可悲者多也士少勤其
身以干禄仕取名聲初若可愛慕者衆也既而得其所
欲而怠與迫於利害而遷求全其節以保其終者十不
一二也其人康強飲食平居笑言以相懽樂察其志意
可謂偉然而或離或合不見幾時遂至於衰病與其俯
仰旦暮之間忽焉以死者十常八九也嗚呼公乎所謂
善人君子者其難得既如彼而易失又如此也故每失
一人未嘗不咨嗟殞泣至於失聲而長號也公材謀足
以居大臣文學足以名後世宜在朝廷以講國論而久
留于外宜享夀考以為人望而遽云逝此搢紳大夫所
以聚弔于家而友朋故舊莫不走哭于位豈唯老病之
人獨易感而多涕也尚享
文章辨體彙選卷七百六十三
文章辨體彙選卷七百六十三
明賀復徵編
祭文十五(别體)
祭史彦輔文(宋蘇洵)
嗚呼彦輔胡為而然胡負于天誰不夀考而于彦輔獨
嗇其年誰不富貴使終賤寒誰無子孫詵詵戢戢滿眼
蚳蝝于天何傷獨愛一孺使殞其傳幨幨其帷其下惟
誰有童未冠彦輔從子帶經而哭稽顙未前天高茫茫
慟哭不聞誰知此冤輟哭長思念初結交康定寳元子
以氣豪縱横放肆隼擊鵬搴竒文怪論卓若無敵悚怛
旁觀憶子大醉中夜過我狂歌叫讙予不喜酒正襟危
坐終夕無言他人竊驚宜若不合胡為甚懽嗟人何知
吾與彦輔契心忘顔飛騰雲霄無有遠邇我後子先擠
排澗谷無有嶮易我溺子援破窗孤燈冷灰凍席與子
無眠旅遊王城飲食寤寐相持以安慶歴丁亥詔策告
罷予將西轅慨然有懷吾親老矣甘旨未完往從南公
奔走乞假遂至于虔子時亦来止于臨江繫馬解鞍愛
弟子凝倉卒就獄舉家驚喧及秋八月予將北歸亦既
具船有書晨至開視驚叫遂丁大艱故鄉萬里泣血行
役敢期生還中塗逢子握手相慰曰無自殘旅宿魂驚
中夜起行長江大山前呼後應告我無恐相從入關歸
来幾何子以病廢手足若攣我嘉子心壯若鐡石益固
而堅瞋目大呼屋瓦為落聞者竦肩子凝之喪大臨嘔
血傷心破肝我遊京師強起来餞相顧留連我還自東
二子喪母歸懷辛酸子病告革奔走往問醫云已難問
以後事口不能語悲来塞咽遺文墮稿為子收拾以葺
以編我知不朽千載之後子名長存嗚呼彦輔天實喪
之予哭寢門白髮班班疾病来加卧不能奔哭書此文
命軾往奠以慰斯魂尚饗
代祭韓康公文(秦觀)
嗚呼我宋受命網羅羣英諸夏用康百餘年間異人間
出左右辟王公以盛德出入四朝文武自將入為上宰
厥有丕績盟府是藏出為長城臨制萬里姦變銷亡伯
氏仲氏迭秉國鈞榮莫與亢功成事畢奉身而退與道
翺翔歲在執除爰請于朝言還許昌百官奉旨祖道供
張于國之陽禮未及行遽即窀穸漠然聲先二聖震驚
法駕臨奠哀動周行哲人其萎實舍于許里門相望遲
公之歸執爵承飲稱夀公堂承訃泫然涕泗横集精遊
出疆許道如砥喬木交覆比通大梁不見安輿乃見喪
車人具䀌傷悲来填膺辭不成文聊侑一觴
祭鄒立齋文(明陳獻章)
嗟嗟汝愚不括其囊而晦其光汲汲皇皇不小其節而
畏其折轟轟烈烈昔在翰林語默淺深孰識其心頃来
南海窮而不悔乃見其介業以時興行以志成君子之
貞貞德之幹毋受天損何命之短已而已而天道無知
哀此孤嫠死不避險生不就檢是曰無忝北風蕭蕭雲
旗搖搖蜀道之遼觴酒豆肉盡此一哭魂返宜速
祭盧太史孺人文(王維楨)
賢豈必夀促延惟命孺人奚傷靈輀既戒違此京室返
彼齊疆嗟哉盧史休兹令匹溘爾云亡偏輪不轉隻翼
不飛盧曰予殃孺人歸盧遺貧飭敬人言孟光既盧歴
顯一綜内治一秉官常官常易修内治希遘盧也二良
靡實弗宣如彼宫鍾有聲載揚猗猗蕙蘭春為茂艸秋
萎嚴霜盧曰悲乎豈怨霜露所懷舊香漢濱遺珮荒忽
邂逅交甫不忘矧兹同裯以歌以泣痛於蒙莊有儕来
集哀盧之盧酹孺人觴嗚呼孺人生不踰閾冥魂于邁
焉識故鄉丹旐在途依方南指䰟兮與翔
祭甘經歴文(王維楨)
謂夀必賢而公静淵顧不得年謂仁必嗣而公孝植孝
子乃匱謂才必達而公崛拔臺幕不越謂天從人人言
恂恂轉灾其身謂理御數吉人儉受于何則厚謂聖言
信不善或順善兹蹈釁總之天遠默默巫咸不測古今
皆惑回也弗延鄧攸絶傳匪公獨憐有櫬在旅仲容斯
舉征日煩暑汗馬塞塗送者傾都或悼或吁秦蜀形親
我等故人視衆倍辛祖奠薤詩以當别巵以當驪詞
祭誥封嚴母吕太夫人文(王世貞)
嗚呼疇不有伉惟夫人伉衮衣偕耋翟茀以相疇不有
嗣惟夫人嗣手握大斗斟酌元氣疇不有養惟夫人養
鼎釡之腴分大官餉疇不有歸惟夫人歸柱石在堂庭
玉相輝疇不有祀惟夫人祀宗伯司之饔飱牢醴疇不
有葬惟夫人葬司空佐之金吾復壙貞山之陽鬱芊佳
城大隧豐碑三公九卿千里而内守令攝統及鄉先生
牛酒上冢嗚呼哀哉婦德幽閒譽不上逮揚于王庭有
来綸綍女教静專不出閫幃能使邇遠偹榮致哀夫人
休哉天子所賁夫人仁哉太保所啓視不佞貞實大母
行永媾慶門天作之祥敢攀崇楸以酹鬱金冀駢雲車
儼其来歆尚饗
祭周賢董文(宋陳亮)
嗚呼尊行親戚今垂盡也惟吾舅與君屹然為一坐之
鎮也方姨母在時一再歲必一覲也間者闊焉而君惠
顧不靳也連歲有江上之役欲為公夀而不果奔也謂
公之夀方興未艾而此心終未泯也曾與吾擔未及弛
而死生不能以一瞬也思吾先人不可得見而行輩亦
復不振也若余之所遭如此而安得不為世所擯也天
乎天乎自今皆可勿問也夀大較不滿六十而余少君
九歲亦凛凛也豈生既有闕於君而死乃為此懇懇也
亦傷夫事變之亟而可以自見者無使有遺恨也英靈
如在其亦舉吾觴而滿引也
祭勤首座文(陸游)
我之與公義則師友情骨肉也相從十年談道賦詩蓺
松菊也别雖數月使来自東書相續也比獨怪公書詞
諄諄若予屬也嗟哉已矣頎然野鶴尚在目也夘塔告
成欲往不果身桎梏也上愧道義下負交情淚可掬也
龍文之茗沈水之薰薦甘馥也懷舊之心有如丘山此
一粟也
祭吴尚書文(歐陽修)
維嘉祐三年五月庚午朔具官歐陽修謹遣驅使官田
安之至于西京以清酌庶羞之奠致祭于故留守資政
左丞贈吏部尚書吴公之靈曰嗚呼公乎余將老也閱
世久也見時之事可喜者少而可悲者多也士少勤其
身以干禄仕取名聲初若可愛慕者衆也既而得其所
欲而怠與迫於利害而遷求全其節以保其終者十不
一二也其人康強飲食平居笑言以相懽樂察其志意
可謂偉然而或離或合不見幾時遂至於衰病與其俯
仰旦暮之間忽焉以死者十常八九也嗚呼公乎所謂
善人君子者其難得既如彼而易失又如此也故每失
一人未嘗不咨嗟殞泣至於失聲而長號也公材謀足
以居大臣文學足以名後世宜在朝廷以講國論而久
留于外宜享夀考以為人望而遽云逝此搢紳大夫所
以聚弔于家而友朋故舊莫不走哭于位豈唯老病之
人獨易感而多涕也尚享
文章辨體彙選卷七百六十三
