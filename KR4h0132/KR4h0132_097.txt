文章辨體彙選卷九十七
明賀復徵編
疏十一
諫高祖不以伶人為近侍疏(唐李綱)
臣按周禮均工樂胥不得厠於士伍雖復才如子野妙
等師襄皆身終子繼不易其業故魏武使禰衡擊鼓衡
先觧朝服露體而擊之云不敢以先王法服為伶人之
衣惟齊高緯封曹妙達為王授安馬駒為開府既招物
議大斁彛倫有國有家者以為殷鑒方今新定天下開
大平之業起義功臣行賞未徧高才碩學猶滯草菜而
先令舞胡致位五品鳴玉曳組趨馳廊廡故非創業垂
統貽則子孫之道也
諫太宗息兵罷役疏(徐賢妃)
自貞觀以来二十有二載風雨調順年登歲稔人無水
旱之弊國無饑饉之災昔漢武守文之常主猶登刻玉
之符齊桓小國之庸君尚圖泥金之望陛下推功損己
讓德不居億兆傾心猶闕告成之禮云亭佇謁未展升
中之儀此之功德足以咀嚼百王網羅千代者矣然古
人有言雖休勿休良有以也守初保末聖哲罕兼是知
大業者易驕願陛下難之善始者難終願陛下易之竊
見頃年以来力役兼總東有遼海之軍西有崑丘之役
士馬疲於甲胄舟車倦於轉輸且召募投戎去留懷死
生之痛因風阻浪往来有漂溺之危一夫力耕卒無數
十之獲一船致損則傾數百之糧是猶運有盡之農工
填無窮之巨浪圖未獲之他衆喪已成之我軍雖除凶
伐暴國有常規然黷武翫兵先哲所戒昔秦王并吞六
國反速危亡之兆晉武奄有三方翻成覆敗之業豈非
矜功恃大棄德而輕邦圖利忘害肆情而縱欲遂使悠
悠六合雖廣不救其亡嗷嗷黎庶因弊以成其祻是知
地廣非常安之術人勞乃易亂之源願陛下布澤流仁
矜弊恤乏减行役之煩增湛露之惠妾又聞為政之本
貴在無為竊見土木之功不可兼遂北闕初建南營翠
微曾未逾時玉華創制雖復因山藉水非無架築之勞
損之又損頗有工力之賞終以茅茨示約猶興木石之
疲假使和雇取人不無煩擾之弊是以卑宫菲食聖王
之所安金屋瑶臺驕主之為麗故有道之君以逸逸人
無道之君以樂樂身願陛下使之以時則力無竭矣用
而息之則人斯悅矣夫珍玩伎巧乃喪國之斧斤珠玉
錦繡實迷心之酖毒竊見服翫纖靡如變化於自然職
貢珍竒若神仙之所製雖馳華於季俗實敗素於淳風
是知漆器非延叛之方桀造之而人叛玉杯豈招亡之
術紂用之而國亡方驗侈麗之源不可不遏作法於儉
猶恐其奢作法於奢何以制後伏惟陛下明鑒未形智
用無際窮奥秘於麟閣盡探賾於儒林千王治亂之蹤
百代安危之跡興衰祻福之數得失成敗之機故亦包
吞心腑之中循環目圍之内乃宸衷之久察無假一二
言焉唯恐知之非難行之不易志驕於業泰體逸於時
安伏惟抑意裁心慎終如始削輕過以滋重德擇後是
以替前非則鴻名與日月無窮盛業與乾坤永大
德治道疏(魏徵)
書稱明德慎罰惟刑之恤禮曰為上易事為下易知則
刑不煩上多疑則百姓惑下難知則君長勞夫上易事
下易知君長不勞百姓不惑故君有一德臣無二心夫
刑賞之本在乎勸善而懲惡帝王所與天下畫一不以
親疎貴賤而輕重者也今之刑賞或由喜怒或出好惡
喜則矜刑於法中怒則求罪於律外好則鑚皮出羽惡
則洗垢索瘢盖刑濫則小人道長賞謬則君子道消小
人之惡不懲君子之善不勸而望治安刑措非所聞也
且暇豫而言皆敦尚孔老至於威怒則專法申韓故道
德之旨未弘而刻薄之風先扇昔州犁上下其手而楚
法以敝張湯輕重其心而漢刑以謬况人主而自高下
乎頃者罰人或以供張不贍或不能從欲皆非致治之
急也夫貴不與驕期而驕自至富不與奢期而奢自至
非徒語也且我之所代實在有隋以隋府蔵况今之資
儲以隋甲兵况今之士馬以隋戶口况今之百姓挈長
度大曾何等級焉然隋以富強而喪亂之也我以貧寡
而安静之也静之則安動之則亂人皆知之非隠而難
見微而難察也不蹈平易之塗而遵覆車之轍何哉安
不思危治不念亂存不慮亡也方隋未亂自謂必無亂
未亡自謂必不亡所以甲兵亟動徭役不息以至戮辱
而不悟滅亡之所由也豈不哀哉夫監形之美惡必就
止水監政之安危必取亡國詩曰殷鑒不遠在夏后之
世臣願當今之動静以隋為鑒則存亡治亂可得而知
思所以危則安矣思所以亂則治矣思所以亡則存矣
存亡之所在在節嗜慾省遊畋息靡麗罷不急慎偏聽
近忠厚遠便佞而已夫守之則易得之實難今既得其
所難豈不能保其所易保之不固驕奢淫泆有以動之
也
十漸疏(魏徵)
陛下貞觀之初無為無欲清静之化遠被遐荒考之於
今其風漸墜聽言則遠超於上聖論事則未踰於中主
何以言之漢文晉武俱非上哲漢文辭千里之馬晉武
焚雉頭之裘今則求駿馬於萬里市珍竒於域外取怪
於道路見輕於戎狄此其漸不克終一也陛下貞觀之
始視人如傷恤其勤勞愛之如子每存簡約無所營為
頃年以来意在奢縱忽忘卑儉輕用人力乃云百姓無
事則驕逸勞役則易使自古以来未有由百姓逸樂而
致傾敗者也何有逆畏其驕逸而故欲勞役之哉此其
漸不克終二也陛下貞觀之初損己以利物至於今日
縱欲以勞人雖憂人之言不絶於口而樂身之事實切
於心或時有所營慮人致諫乃云若不為此不便我身
人臣之情何可復争此直意在杜諫者之口豈曰擇善
而行者乎此其漸不克終三也立身成敗在於所染蘭
芷鮑魚與之俱化慎乎所習不可不思陛下貞觀之初
砥礪名節不私於物唯善是與親愛君子疎斥小人今
則不然輕䙝小人禮重君子重君子也敬而遠之輕小
人也狎而近之近之則不見其非遠之則莫知其是莫
知其是則不見而自疎不見其非則有時而自昵此其
漸不克終四也陛下貞觀之初動遵堯舜投金抵璧反
樸還淳頃年以来好尚竒異難得之貨無遠不臻珍玩
之作無時而至此其漸不克終五也貞觀之初求賢如
渴善人所舉信而任之取其所長恐其不及近歲以来
由心好惡或衆善舉而用之或一人毁而棄之或積年
信而任之或一朝疑而遠之夫行有素履事有成跡所
毁之人未必可信於所舉積年之行不應頓失於一朝
且君子之懷蹈仁義而弘大德小人之性好䜛佞以為
身謀陛下不省察其根源而輕為之臧否是使守道者
日疎干求者日進所以人思苟免莫能盡力此其漸不
克終六也陛下初登大位高居深視事唯清静心無嗜
欲内除畢弋之物外絶畋獵之源數載之後不能固志
雖無十旬之逸或過三驅之禮遂使盤遊之娱見譏於
百姓鷹犬之貢遠及於四夷或時教習之處道路遥遠
侵晨而出入夜方還以馳騁為歡莫慮不虞之變事之
不測其可救乎此其漸不克終七也陛下初踐大位敬
以接下君恩下流臣情上達頃年以来多所忽略或外
官充使奏事入朝思覩闕庭將陳所見欲言則顔色不
接欲請又恩禮不加間因所短詰其細過雖有聰辨之
略莫能申其忠欵而望上下同心君臣交泰不亦難乎此
其漸不克終八也傲不可長欲不可縱樂不可極志不
可滿四者前王所以致祻通賢以為深誠陛下貞觀之
初孜孜理化屈巳從人恒若不足頃年以来微自矜放
恃功業之大意蔑前王負聖智之用心輕當代此傲之
長也欲有所為皆取遂意縱或抑情從諫終是不能忘
懷此欲之縱也志在嬉遊情無厭倦雖不全妨政事不
復專心治道此樂將極也率土乂安四夷欵服仍遠勞
士馬問罪遐裔此志將滿也親狎者阿旨而不肯言疎
遠者畏威而莫敢諫積而不已將虧聖德此其漸不克
終九也貞觀之初頻年霜旱畿内戶口並就關外携負
老幼来往數千曾無一戶逃亡一人怨苦頃年以来疲
於徭役關中之人勞弊尤甚雜匠之徒下日悉留和僱
正兵之軰上番多别驅使和市之物不絶於鄉閭遞送
之步不絶於道路既有所弊易為驚擾脫因水旱糓麥
不收恐百姓之心不能如前日之寧恬此其漸不克終
十也
十思疏(魏徵)
臣聞求木之長者必固其根本欲流之遠者必浚其泉
源思國之安者必積其德義源不深而望流之遠根不
固而求木之長德不厚而思國之安臣雖下愚知其不
可而况於明哲乎人君當神噐之重居域中之大不念
居安思危戒奢以儉斯亦伐根以求木茂塞源而欲流
長也凡昔元首承天景命善始者實繁克終者蓋寡豈
取之易守之難乎盖在殷憂必竭誠以待下既得志則
縱情以傲物竭誠則吳越為一體傲物則骨肉為行
路雖董之以嚴刑振之以威怒終苟免而不懷仁貌恭
而不心服怨不在大可畏惟人載舟覆舟所宜深慎誠
能見可欲則思知足以自戒將有作則思知止以安人
念高危則思謙冲而自牧懼滿盈則思江海下百川樂
盤遊則思三驅以為度憂懈怠則思慎始而敬終慮壅
蔽則思虚心以納下懼䜛邪則思正身以黜惡恩所加
則思無因喜以謬賞罰所及則思無以怒而濫刑總此
十思弘兹九德簡能而任之擇善而從之則智者盡其
謀勇者竭其力仁者播其惠信者效其忠文武並用垂
拱而治何必勞神苦思代百司之職役哉
請變隋法疏(傅奕)
臣聞龍紀火官黃帝廢之咸池六英堯不相治禹不行
舜政周不襲湯禮易稱巳日乃孚革而信也故曰革之
時大矣哉有隋之季違天害民專峻刑法殺戮賢俊天
下兆庶同心叛之陛下撥亂反正而官名律令一用隋
舊且懲沸羹者吹冷韲傷弓之鳥驚曲木况天下久苦
隋暴安得不新其耳目哉改正朔易服色變律令革官
名功極作樂治終制禮使民知盛德之隆此其時也
上言時政疏(馬周)
微臣每讀經史見前賢忠孝之事臣雖小人竊希大道
未嘗不廢卷長思思履其跡臣以不天早失父母犬馬
之養已無所施来事之可為者唯忠義而已是以徒步
二千里而歸於陛下陛下不以臣愚瞽過垂齒錄竊自
顧瞻無階答謝輙以微軀丹欵惟陛下所擇臣伏見大
安宫在宫城之西而其墻宇宫闕之制方之紫極尚為
卑小臣伏以東宫皇太子之宅猶處城中大安乃至尊
所居反在城外雖太上皇游心道素志在清儉陛下重
違慈旨愛惜人力而蕃夷朝見及四方觀聽有不足者
臣願營築雉堞修起門觀務從高顯以稱萬國之望則
大孝昭乎天下矣臣又伏見明勅以二月二日幸九成
宫臣竊惟太上皇春秋已高陛下宜朝夕視膳而晨昏
起居今所幸宫去宫三百餘里鑾輿動軔嚴蹕經旬
非可以旦暮至也儻太上皇情或思感而欲即見陛
下者將何以赴之且車駕今行本為避暑然則太上皇
尚留熱所而陛下自逐凉處温凊之道臣竊未安然勅
書已下業已成就願示速返之期以開衆惑臣又見詔
書令宗室功臣悉就蕃國貽厥子孫嗣守其政非有大
故無或絀免臣竊惟陛下封植之者誠愛之重之欲其
胤嗣承守而與國無疆也臣以為必如詔旨者陛下宜
思所以安存之富貴之何必使代官也何則以堯舜之
父猶有朱均之子儻在孩童嗣職萬一驕愚則兆庶被
其殃而家國蒙其患正欲絶之也則子文之治猶在也
正欲存之也則欒黶之惡已彰也與其毒害於見存之
百姓則寧使割恩於已亡之一臣明矣然則向所謂愛
之者乃適所以傷之也臣謂宜賦以茅土疇其戶邑必
有才行随噐方授則雖其翰翮非強亦可以獲免尤累
昔漢光武不任功臣以吏事所以終全其代者良得其
術也願陛下深思其宜使得奉大恩而子孫終其福禄
也臣又聞聖人之化天下莫不以孝為本故曰孝莫大
於嚴父嚴父莫大於配天又曰國之大祀在祀與戎孔
子亦云吾不與祭如不祭是聖人之重祭祀也如此伏
惟陛下踐祚以来宗廟之享未曾親事伏緣聖情獨以
鑾與一出勞費利多所以忍其孝思以便百姓遂使一
代之史不書皇帝入廟之事將何以貽厥孫謨垂則来
葉臣知大孝誠不在俎豆之間然則聖人之訓人固有
屈已以從物特願聖恩顧省愚欵臣又聞致化之道在
於求賢審官為政之基必自揚清激濁故聖人曰惟名
與器不可以假人是言慎舉之為重也臣伏見王長通
白明達本自樂工輿皂雜類韋槃提斛斯正則更無它
材獨觧調馬縱使術踰儕軰能有可取止賜金帛以富
其家豈宜列預士流超受高爵遂使朝會之位萬國来
庭騶子倡人鳴玉曳組與夫朝賢君子比肩而立同坐
而食臣竊耻之然成命既往縱不可追謂宜不可使在
朝班預於士伍也
論時政䟽(馬周)
臣歴觀前代自夏殷及漢氏之有天下傳祚相繼多者
八百餘年少者猶四五百年皆為積德累業恩結於人
心豈無僻主頼前哲以免自魏晉已還降及周隋多者
不過五六十年少者纔二三十年而亡良由創業之君
不務廣恩化當時僅能自守後無遺德可思故傳嗣之
王政教少衰一夫大呼而天下圡崩矣今陛下雖以大
功定天下而積德日淺固當崇禹湯文武之道廣施德
化使恩有餘地為子孫立萬代之階豈欲但令政教無
失以持當年而已然自古明王聖主雖因人設教寬猛
随時而大要惟以節儉於身恩加於人二者為務故其
下愛之如父母仰之如日月敬之如神明畏之如雷霆
此其所以卜祚遐長而祻亂不作也今百姓承喪亂之
後比於隋時纔十分之一而供官徭役道路相繼兄去
弟還首尾不絶遠者往来五六千里春秋冬夏略無休
時陛下雖每有恩詔令其减省而有司作既不廢自然
須人徒行文書役之如故臣每訪問四五年来百姓頗
有嗟怨之言以為陛下不存養之昔唐堯茅茨土階夏
禹惡衣菲食如此之事臣知不可復行於今漢文帝惜
百金之費輟露臺之役集上書囊以為殿帷所幸慎夫
人衣不曳地至景帝以錦繡纂組妨害女工特詔除之
所以百姓乂安後至孝武帝窮奢極侈而承父景遺德
故人心不動向使高祖之後即有武帝天下必不能全
此於時代差近事跡可見今京師及益州諸處營造器
物并諸王妃公主服飾議者皆不以為儉臣聞作法於
治其弊猶亂陛下少處人閒知百姓辛苦前代成敗目
所親見尚猶若此而况皇太子生長深宫不歴外事即
萬歲之後固聖慮所當憂也臣竊尋往代以来成敗之
事但有黎庶怨叛聚為盗賊其國無不滅亡人主雖欲
改悔未有重能安全者凡脩政教當脩之於可脩之時
若事變一起而後悔之則無益也故人主每見前代之
亡則知其政教之所由喪而皆不知其身之失是殷紂
笑夏桀之亡幽厲亦笑殷紂之滅隋煬帝大業之後又
笑齊魏之失國然今之視煬帝亦猶煬帝之視齊魏也
故京房謂漢元帝云臣恐後之視今亦猶今之視昔此
言不可不誡往者貞觀之初率土饑儉一匹絹纔得一
斗粟而天下恬然百姓知陛下甚愛憐之故人曾無謗
讟自五六年来頻歲豐稔一匹絹得粟十餘石而百姓
皆以陛下不憂憐之咸有怨言又今所營為者頗多不
急之務故也自古已来國之興亡不由蓄積多少惟在
百姓苦樂且以近事驗之隋家貯洛口倉而李密因之
東都積布帛而王充據之西京府庫亦為國家之用至
今未盡向使洛口東都無粟帛則王充李密未必能聚
大衆但貯積者固是國之常事也要當人有餘力而後
收之若人勞而強歛之更以資寇積之無益也然儉以
息人貞觀之初陛下已躬為之故今行之不難也為之
一日則天下知之式歌且舞矣言人既勞矣而用之不
息儻中國被水旱之災邊方有風塵之警狂狡因之以
竊發則有不可測之事非徒聖躬旰食晏寢而已古語
云動人以行不以言應天以實不以文以陛下之明誠
欲勵精為政不煩遠求上古之術但及貞觀之初則天
下幸甚昔賈誼謂漢文帝云可慟哭及長歎息者言當
韓信王楚彭越王梁之時使文帝即天子位必不能安
又言賴諸王年少傳相制之長大之後必生祻亂歴代
以来皆以賈誼為是臣竊觀諸將功臣陛下所與定天
下者皆仰禀成規偹鷹犬之用無威略振主如韓彭之
徒難駕御者而諸王年並幼少縱其長大當陛下之日
必無它心然則萬代之後不可不慮自漢晉已来亂天
下者何嘗不是諸王皆為樹置失宜不先為節制以至
滅亡人主熟知其然但溺於私愛故使前車既覆而後
車不改轍也今天下百姓極少諸王甚多寵遇之恩有
過厚者臣之愚見恐其恃恩驕矜也昔魏武帝寵樹陳
思王及文帝即位防守禁閉有同獄囚以先帝加恩太
多故嗣主疑而畏之也此則武帝之寵陳思適苦之也
且帝子何患不富貴身食大國封戶不少好衣美食衣
食之外更何所須而每年别加優賜曾無紀極里語曰貧
不學儉富不學奢言自然也今陛下以大聖創業豈唯
處置見在子弟而已當立長久之法使萬代遵行之
諫治洛陽宫疏(張玄素)
臣惟秦始皇帝藉周之餘夷六國統一尊將貽之萬世
及子而亡者殫嗜奔欲以逆天害人也天下不可以力
勝唯當務儉約薄賦歛以身先之乃能大安今東都未
有幸期前事土木戚王出藩又當榮構科調繁仍失兆
人望一不可也陛下向平東都層觀廣殿皆徹毁之天
下翕然一口頌歌豈有初惡侈靡而後好雕麗哉二不
可也陛下每言廵幸者不急之務徒焉虚費今國儲無
兼年又興别都之役以招怨讟三不可也百姓承亂離
之後財賦殫空雖蒙更生意未完定柰何營未幸之都
重耗其力四不可也漢祖將都洛陽婁敬一言即日西
駕非不知地惟土中貢賦所均但形勝不及關内弗敢康
也伏惟陛下化凋弊之俗為日尚淺詎可東廵以搖人
心五不可也臣嘗見隋家造殿伐木於豫章二千人挽
一材以鐵為轂行不數里轂輒壊别數百人齎轂随之
終日行不三十里一材之費已數十萬工揆其餘可知
也昔阿房成秦人散章華就楚衆離乾陽畢功隋人觧
體今民力未及隋日而役殘創之人襲亡國弊臣恐陛
下之過甚於煬帝
諫伐高麗疏(房玄齡)
上古所不臣者陛下皆臣之所不制者陛下皆制之矣
為中國患無如突厥而大小可汗相次束手弛辮握刀
分典禁衛延陀鐵勒披置州縣高昌吐渾偏師掃除惟
高麗歴代逋命莫克窮討陛下責其弑逆身自將六軍
征荒裔不旬日拔遼東虜獲數十萬殘衆孽君縮氣不
敢息可謂功倍前世矣易曰知進退存亡不失其正者
其惟聖人乎盖進有退之義存有亡之機得有喪之理
為陛下惜者此也傳曰知足不辱知止不殆陛下威名
功烈既云足矣拓地開疆亦可止矣邊夷部落不足待
以仁義責以常禮古者以禽魚畜之必絶其類恐獸窮
則摶苟救其死且陛下每决死罪必三覆五奏進疏食
停音樂以人命之重為感動也今士無一罪驅之行陣
之間委之鋒鏑之下使肝腦塗地老父孤子寡妻慈母
望槥車抱枯骨摧心掩泣其所變動隂陽傷害和氣實
天下之痛也使高麗違失臣節誅之可也侵擾百姓滅
之可也能為後世患夷之可也今無是三者而坐敝中
國為舊主雪耻新羅報仇非所存小所損大乎臣願下
沛然之詔許高麗自新焚陵波之船罷應募之衆即臣
死骨不朽
文章辨體彙選卷九十七
