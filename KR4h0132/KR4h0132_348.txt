文章辨體彙選卷三百四十八
明賀復徵編
序六十八(以下賀祝類)
賀鄭都指揮序(明崔銑)
崔子曰日者薊盜之起八人也度險如家治緩溢為萬
人大師而後克之賞也勞者下勢者上夫德衰而後有
政政格而後有兵兵怠而後有賞故化世不言政治世
不言兵振世不言賞賞而猶失末孰甚焉昔閭丘氏之
子也溺其父號於國中曰能救子者予金漁人援之出
閭丘氏之戚攘為已德其父金其戚而徒勞漁人及其
次子復溺號猶前也國中無應者故信古之所貴也銑
外女弟之夫存亦從師有功自指揮使陞都指揮僉事
銑外舅鶴翁及卿大夫賀之銑曰爾存功倍於爾者爾
知之功蔑於爾者爾知之思倍當安思蔑當慎自爾祖
至爾為都指揮三世矣爾父尚行嗇家夫盈而能守故
有爾今日爾惟嗣德惟孝爾惟報賞惟忠爾惟納賀惟
畏且銑聞之福不可妄受曰持貴不可徒居曰稱不持
福則為戾不稱貴則為辱夫善飲者餘其量適也滿其
量猶或可勝也過之鮮不困且病矣故君子懼福而憂
貴又曰爾存爾達爾毅爾欲尚官其夙夜守予言斯克
有勛有聞
賀監察御史胡君考最序(羅玘)
御史之官其品正七其在侍從之列孰同乎編修也都
給事中也其在部寺之屬孰同乎大理評事也太常博
士也其在外之庶官孰同乎推官也知縣也是皆繇進
士起焉者也他不與焉然推官知縣品則同矣而其陟
固御史之陟之也其黜固御史之黜之也其在外勢然
也廷則比肩矣然評士局於獄博士拘於祠非通與於
天下之事者也編修得紀天下之事矣而不得言天下
之事都給事中得言天下之事矣而不得行天下之事
得言之而又得行之御史而已嗚呼御史可以品論其官
也乎不可以品論則不宜以資拘又奚以考績為哉雖
然黜陟者天子之權也而御史得行於外而在廷之臣
善者又得言之天子陟之是亦御史陟之也惡者又得
言之天子黜之是亦御史黜之也而顧於其身獨無所
與焉其亦何以責於人哉其勢必歸之與其庶官之考
績有殿最焉亦有黜陟焉而後外之黜邪陟邪不敢參
以私焉必公也人亦曰公也在廷之黜邪陟邪不得參
以私焉必公也人亦曰公也而天下治之端實自是始
焉則御史考績其豈庶官之考績乎天下之政有大於
此者乎嗚呼今天下固日繇之而不知也雖御史者亦
汨没於其中而不自知也而御史考績者之見於文字
亦多矣亦無為之言也予也闇亦奚敢昌言哉胡君惟
峻同年友也一嘗私發焉君曰然及君以御史滿三載
臺中之僚必欲予言其最君最在考功也人皆可得而
知也然使人知御史考績繫於天下忽於君之考績始
白焉此予之厚君也亦予紀天下之事其職也
賀大中丞孟公生子序(李攀龍)
隆慶已已盖大中丞孟公始舉子焉明年左史許殿卿
至自公所而謂余曰中丞公年既已六十有二矣而始
舉子岌岌乎其危得之也夫危得之者幾得之也幾之
為言得不得未可知之辭也人之為道厥初生民覃族
受姓以屬於今不絶如系一旦自我嗒焉中止無論宗
祧之血食社稷之委裘即不堂不搆不播不穫以比於
作俑而題之曰三不孝則誰不皇皇焉而幾得之也弓
襡以禱祠求之熊羆以寤寐求之即未為失也雖不肖
焉不告而娶以權求之寧脫屣爵禄以其餘易焉以倖
求之則誰不皇皇焉而幾得之也攀龍曰子不可幾而
得以幾之而得子者其法當自得子者也公之於人道
蘊藉長者里中盖視猶石相家即某與殿卿所習也三
十而游京師其友親且曰亦旣抱子矣即其厚必無不
載也出宰縉雲其百姓父母之曰必有貴仲而季且賢
矣即其仁必有後也四十而藩屏隴右秦人無異於越
人也曰不筮而商瞿之膝下繩繩矣五十以大中丞督
部河南北權豪斂手而百姓焉依莫不壯之曰公誠自
愛是將退食獨立無柰趨庭者之肩摩踵接稱詩問禮
之不暇何也即其威重而氣有必息也何以得此聲於
梁楚間哉然固未有子也此自殿卿所及見而某所及
聞於楚若越者至今相謂公無恙邪何謂至今未舉子
也無亦既已能御矣不則咳而有名者幾人乎又不則
將就館者幾人乎里中旦夕覘其門有弧矢也家持羊
酒往賀焉而旋且已也是年六十而齒髮如平生也是
自縉雲隴右河之南北歷數十年其儀不忒也人亦誰
不為公幾得之也公乃今六十二年而始舉子余固以
謂其法當自得子者也人之幾之益信其必至云爾終
豈謂幾得之哉唯是幾之不得而怏怏然後幾而得之
之為快也氣之所息必賢且貴是天之報公以答秦越
河南北若里中之所以幾公者也然後公之敦仁處厚
養威持重之德始成矣此可以持羊酒往賀時也遂為
殿卿具列之如此
賀少師楊公一品四考序(汪道昆)
高皇帝倣周官法專任六卿乃若太宰統百官大司馬
馭諸將其任較重迄今十世率有賴于柱石之臣然太
宰務在守文大司馬則兼用武者也守文必操正義用
武必操權宜兩者皆難而兼之則尤難矣太宰楊公事
肅皇帝歷大司馬若干年嘉靖末乃進太宰其後先帝
召故太宰視大司馬事秩如初上在亮隂首召太宰還
天官視事尋自天官上一品四考上命有司舉例以聞
明興二百餘年六卿一品四考則自今太宰始先臣馬
端肅直以三考而被異數今太宰不啻過之上以為然
賜秩視端肅等公三辭而後受命則自少傅進少師夫
端肅事先朝名實炳然烈矣時承平久海内若將去兵
一旦邊事興端肅以言兵顯是為難耳自庚戌不戒敵
入郊關肅皇帝自禁中疾視之操下益急于是燕代並
建都府直以要領捍京師建鉞授人人將失色顧代告
急則公在代燕告急則公在燕若解右衛之圍郤大水
峪之犯則出九死而收一捷夫非震世之功邪凡百勲
勞猶籍籍在邊人口墨家方盜國柄邇官邪意不便公
將有所中公出則督府入則本兵東南奉倭西北靖寇正
色而立柄臣子卒寢其謀人謂公繫安危如郭汾陽决
勝如裴晉國審幾如狄梁公此一時也既而多口為政
曲學代興簧鼓人心堯蹠無辨重以尅核太至睚眦不
忘由是比周進矣公入太宰觀人必概諸公行羣口㹞
㹞俟其自定或將有所釋憾率義格不行人言公持大
體如丙吉砥中流如陶侃又一時也諸部内附納貢請
封言者紛紛卒以為不可廷議待公而决乃趣召公公
至條列内講諸便宜其議遂定比年諸部納欵歲省邊
餉不貲人言公决策如張子房善斷如杜如晦又一時
也往者用人猶潮汐耳一朝失柄輒籍其所推轂者一
洗之雖有賢良亦將不免頃之執政攝宰某子甲伺而
乘人養交報讐直為豪舉公還太宰去其太甚勿問其
餘于是人人自堅幸得及于寬政人言公不亂如曹相
國不為已甚如司馬端明又一時也即公在事又其時
屢遷要以率履平康壹歸乎正直不茹不吐與時咸宜
則其難之難者已乃今位太宰進少師以一品而歷三
朝登四考一時勲伐聞望宜莫如公顧夙夜愈益兢兢
務以身先有位鞠躬屏息雖甚寒暑不衰昔人所謂有
事君之小心公無忝矣凡諸功用則其緒餘此有由本
也夫月浹辰為歲歲浹辰為紀寒暑相禪動静相竭終
始相巡公以四考計之則一紀周矣其間用武者什七
守文者什三寇在四方一何勞也天胙明德主少而國
無疑百官總已聽公務一德以尊天子公由此更始利
在守文濟濟師師盖將不勞而治文武吉甫萬邦為憲
公何讓焉且公諸子具文武才傾海内士若督學使者
若執金吾鴻漸翩翩褎然首舉公以文武許國公子一
以文武承家古者世臣使之長保社稷若漢周氏韋氏
是已公所謂世濟其美惡用歲計為哉往余守尚書郎
幸得為公司馬屬吏乃今入佐司馬會公既遷于時左
司馬攝事部中善余言就諸郎語少師公功在勲府勞
在程書大半心力在本兵訐謨在疆埸即公遷太宰吾
黨不可無言公雅善右司馬有辭第藉其言以待命余
自知言之無當也介諸郎固辭公既遷輒舉譚公代大
司馬譚公至諸郎述余言質之譚公曰嘻夫非一人之
言公言也其勒之帛他日以待太常諸郎敬諾
賀撫臺趙公考績加恩序(王錫爵)
萬歷甲午應天巡撫缺天子若曰是惟予股肱重地其
擇老成敭歷久練文武事者以往而廷推四川趙公以
原任都御史即家拜兵部侍郎開府應天命既下則東
南士民舞手相賀曰是得人矣而先是公撫甘肅自福
建順天再徙業已稱久次其在甘肅且逾年而會寇入
洮泯罷歸時論久稱屈故再起畀重地予卿銜示不階
尋常尺寸以進者于是賀者復相與憂公之不能久亡
何公果兩推少宰不報則吳民益喜出望外而或又有
疑明主意不測以為地方留公之利不若使公遂尹天
下之為公會明年公以丁酉之某月通前甘肅俸滿三
歲考部疏朝夕下公得用賢勞晉階予誥三代然後民
始知天子虚席倚公之意不薄而又知公之得褒寵以
為吴也則愈益大喜曰公且為周丈襄文襄故撫吴都
御史在正統間以均糧治水積功德於吴者也歷官至
宫保尚書終不改鎮故吴民遂以為公誦云嗟乎使公
不出長安門取卿相有以易此聲者乎于是公之屬布
政使曹公等共造屬錫爵言以賀夫天子急我東南不
難久借公以活我元元命于蜾蠃蒲蛤之鄉而錫爵屬
謝事里居芘公之宇下忍默默已乎抑使君徵其事而
不敏以意對焉於是使君進曰丙申之秋苦雨傷稼則
既八月矣於報災例已後時公慨然疏聞語甚痛卒得
留漕粟之半所省耗米以二十萬計輕齎銀以九萬計
匪是者爾時踴貴將漕難輦輸百而當一民間一而當
百民力盡久矣錫爵手額曰然予之饘斯粥斯亦已久
矣願聞其次使君又進曰自東事起東南宿重兵苦加
𣲖公至立撤其半以寬民兹議復故額而公終不欲苦
民疏請留關稅以充雖部議不即允業有端矣往歲當
事者移鎮句容遙以威重示控制已耳公獨櫛寒沐暑
歲歲出行部討軍實訓之而又躬廉儉以風庶僚所過
郡縣不責供傳不以鍰贖私交際往往節鉞次境上民
無知者其所意創為有司徵糧土客兵支餉圖籍皆深
中隠蠧科條畫一墨帥猾胥不能臨時上下其手而軍
民以安其惠而辨精而不煩多類此者某曰唯唯使君
與公同甘苦劑緩急固宜知公盖古人貴不聞不見之
功今人反之往往張小為大中緩外急口哆鬛張見謂
能憂時目不親伍陣耳不聞金鼓足不履邊壖紛紛議
增兵增備一切取辦於不能自言之小民足寒傷心本
末倒甚竊聞公昔者嘗撫甘肅矣時二酋内訌朝士抵
掌談封狼居胥之功而公務持重無張皇以此坐忤譴
去比公去而究竟所為安邊退虜者安在則其效可暏
矣盖今天下最患者上不憂文法而憂議論下不憂兵
戈盜賊而憂在流離渙散與譸張好亂之民當公在甘
肅時羽書飛流中外震動所見惟寇時固有先聲而後
實者今東南之憂在若形未形之間民之畏苛政也甚
於兵此尤不可以慷慨激昂之虚聲奠欹而鎮浮也則
其道莫若寓儲積于折兊寓增募於簡閱寓登陴授甲
於宿飽之士寓高城深池於未盡之民力寓手足捍衞
於輯睦之民心此之謂不見不聞之功要於事治民安
而止豈必以口擊賊稱武徤邪盖吴之以周文襄頌公
而天子孜孜東顧尤若有懸而待焉者異日算功計效
其過文襄無疑但文襄之時吾吴如稂莠不去蟣蝨未
翦本富國而若不足故其治尚櫛若今日之吴直如病
尫之人仰粱肉已耳投之以五劑則鼎熱麻沸矣是謂
真不足故其治又尚静櫛則朝革一弊莫興一利不能
使人不見而静則吾所為寓之道也不能使人見設以
文襄居公地欲横縱其田畆賦稅而翕張用之廩其羡
餘以上實筐篚下哺驕軍萬萬不能夫張弛有時即宰
天下亦若是而已公異日驅而還朝為天子畫萬世治
安計錫爵老矣尚能操治吴左劵以俟
賀仰蘧郜公得第一子序(孫鑛)
夫未有子而有子宜喜也乃余為郜公喜者則有異焉
何者郜公慷慨烈丈夫也與穆吏部石太僕俱為忘形
友其為御史也甚有伉直聲奮氣欲為國家陳大利害
察其志即以嬰顯禍不辭也而穆公顧獨甚憂之嘗曰
仰蘧君未有子不宜然郜公默不應及受詔刺舉河東
也穆公知其必有奏既以不能止則置人於都城門日
候諸監察上書者問之有河東人則劫而至問所上書
設不告則解其裝視之或言過激切即為止不奏遺書
郜公道其意如是者數矣後郜公憤其志不得行凡有
奏則嚴誡其人令迂道自他門入慎無為穆吏部所得
得則必重譴而穆公人又竟偵得之卒無可奈何久之
郜公亦悔以為父早世身煢煢孑立不幸而有不測則
此身竟長絶如生我何吾痛吾志不得行則引去已耳
於是自河東歸遂稱疾不出盖八年往矣夫居憲職信
當言然言出而禍或隨曾不慮此身之不傳則亦未為
全得故僕昔於郜穆二公之事兩有取焉言者非狂止
者非怯也不然石公嘗諫矣穆公不止且棄官護持之
豈顧為郜公重爵禄哉而待郜公異者良以報國事後
猶有待胤嗣一絶則長已也慮深遠矣夫未有子之先
抱忠志而不得施抑鬱如此則夫一旦而得子也固身
可復用之時而志將復伸之候也豈不快哉故余嘗歎
夫直臣之難得千百中不一二有若郜公者可謂近之
矣而又以胤嗣未建隠忍於良友之規竟自乞其身然
則朝廷欲得言者何人乎且懦而重爵禄者誠不足論
即直矣而義有所重弗得自遂則亦無用此行行為也
盖至於有子而後郜公得有其直矣今雖未遽起起而
危言激論穆公寧復禁之故曰喜有異也豈姁姁抱穉
齒為歡者同日論哉余兄提學君與郜公石公同舉巳
又試治於郜公之邑於穆公俱為厚交故知三公事獨
詳云其生子也御史見韋蘇君在故里實見之甚喜入
京師以謂考功成君成君曰是不可無賀因謂余余於
是書焉
文章辨體彙選卷三百四十八
