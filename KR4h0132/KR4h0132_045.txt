文章辨體彙選卷四十五
明賀復徵編
教
徐師曾曰按劉勰云教者效也言出而民效也李周
翰云教示於人也秦法王侯稱教而漢時大臣亦得
用之若京兆尹王尊出教告屬縣是也故陳繹曾以為
大臣告衆之辭
會稽太守下教(晉蔡興宗)
秩年之貺著自國書餼貧之典有聞令甲况高柴窮老
萊婦屯暮者哉永興郭原平世禀孝德洞業儲靈深仁
絶操追風曠古棲貞處約華耉方嚴山隂朱伯年道終
物表妻孔耋齒孀居窶廹殘日欽風撫事嗟慨滿懷可
以帳下米各餉百斛
宋公修張良廟教(宋傅亮)
綱紀夫盛德不冺義存祀典微管之歎撫事彌深張子
房道亞黃中照鄰殆庶風雲玄感蔚為帝師夷項定漢
大拯横流固已參軌伊望冠德如仁若乃神交圯上道
契商洛顯默之際窅然難究淵流浩瀁莫測其端矣塗
次舊沛佇駕留城靈廟荒頓遺像陳昧撫跡懷人永歎
實深過大梁者或佇想於夷門游九原者亦留連於隨
會擬之若人亦足以云可改構棟宇修飾丹青蘋蘩行
潦以時致薦抒懷古之情存不刊之烈主者施行
宋公修楚元王墓教(傳亮)
綱紀夫褒賢崇德千載彌光尊本敬始義隆自遠楚元
王積仁基德啟藩斯境素風道業作範後昆本支之祚
實隆鄙宗遺芳餘烈奮乎百世而丘封翳然墳塋莫翦
感遠存往慨然永懷夫愛人懷樹甘棠且猶勿翦追甄
墟墓信陵尚或不冺况瓜瓞所興開源自本者乎可蠲
復近墓五家長給灑掃主者施行
建平王聘隠逸教(梁江淹)
府州國綱紀夫媯夏已没大道不行雖周惠之冨猶有
魚潭之士漢教之隆亦見栖山之夫迹絶雲氣意負青
天皆待絳螭驤首翠虬來儀是以遺風獨扇百代餘烈
激厲後生斯乃王教之助古人之意焉吾稅駕舊楚憩
乘汀潭挹於陵之操想漢隂之高而山川遐久流風亡
沫養志數人並未徵采善操將棄良用慨然宜速詳舊
禮各遣纁招庶暢此幽襟以旌蓬蓽
勅掾功曹教(漢王尊)
各自㡳厲助太守為治其不中用趣自避退母久妨賢
夫羽翮不修則不可以致千里闑内不理無以整外府
丞悉署吏行能分别白之賢為上毋以冨賈人百萬不
足與計事昔孔子治魯七日誅少正夘今太守視事已
一月矣五官掾張輔懷虎狼之心貪汚不軌一郡之錢
盡入輔家然適足以葬矣今將輔送獄直符史詣閤下
從太子受其事丞戒之戒之相隨入獄矣
下賊曹掾張扶教(薛宣)
盖禮貴和人道尚通日至吏以令休所繇來久曹雖有
公職事家亦望私恩意掾宜從衆歸對妻子設酒肴請
鄉里一笑相樂斯亦可矣
告高密縣教(孔融)
昔齊置士鄉越有君子軍皆異賢之意也鄭君好學實
懷明德昔太史公廷尉吳公謁者僕射鄧公皆漢之名
臣又商山四皓有東園公夏黃公潛光隠耀世加其高皆
悉稱公然則公者仁德之正號不必三事大夫也今鄭
君鄉宜曰鄭公鄉昔東海于公僅有一節猶或戒鄉人
侈其門閭矧乃鄭公之德而無駟牡之路可廣開門衢
令容高車號為通德門
與羣下教二首(蜀漢諸葛亮)
夫參署者集衆思廣忠益也若遠小嫌難相違覆曠闕
損矣違覆而得中猶棄弊蹻而獲珠玉然人心苦不能
盡惟徐元直處茲不惑乂董幼宰參署七年事有不至
至於十反來相啟告苟能慕元直之十反幼宰之殷勤
有忠於國則亮可少過矣
其二
昔初交州平屢聞得失後交元直勤見啟誨前參軍於
幼宰每言則盡後從事於偉度數有諫止雖姿性鄙暗
不能悉納然與此四子終始好合亦足以明其不疑於
直言也
與李豐教(諸葛亮)
吾與君父子戮力以奬漢室此神明所聞非但人知之
也表都護典漢中委君於關東者不與人議也謂至心
感動終始可保何圖中乖乎昔楚卿屢絀亦乃克復思
道則福應自然之數也願寬慰都護勤追前闕今雖解
任形業失故奴婢賓客百數十人君以中郎參軍居府
方之氣類猶為上家若都護思負一意君與公琰推心
從事者否可復通逝可復還也詳思斯戒明吾用心臨
書長歎涕泣而已
文章辨體彙選卷四十五
