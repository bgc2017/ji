文章辨體彙選卷六百十四
明賀復徵編
記五十五
七星橋記(明楊慎)
且蘭古壤貴竹今藩割川原之剽分躔参井之餘度粤
若西路實貫南中關號七星孔明禡牙之地衞名畢節
關索授鉞之區維卉服之雜居乃朝宗之首路狂溪狼
谷山狀馬鞍者彌千危磴懸崖城比虎牢而倍蓰兩嶔
夾峙而有水千尋過涉以無舟夏潦秋霖鼓洪濤于樹
杪浮丘沉陸阻行李于荒途叱石誰感乎黿鼉成梁空
瞻於烏鵲但知行惻未見當仁道士黃一中厥徒周陽
泰雲遊戾止喟然嘆云高下必因乎丘澤朝夕恒倣乎
日月此䨇崖有天生之石岸兼千章饒地産之名材人
心若堅神功可冀矢磨杵成針之志徼折梅寄驛之靈
薙彌刊林鳩僝鏤岊淬茲寸願礪彼羣徒高義動萬商
之淵泉勝緣集三省之刀布出蘙薈而壯結搆剗䫜(䫜音)
(腰)荎(荎音至)以施輿杠鴈齒旁階濺沬飛流不染魚鱗上
瓦闌風伏雨無虞在天半空去地千尺星梁斗柱榰銀
漢以横陳雪浪雲濤拖玉虹而曲抱騎無輸載氓不褰
裳陽侯驚波易為方軌馮夷浸宅履作康莊相彼橋中
潬于黃河手握征南之節較昔梁孫原于黑水身乘博
望之槎豈有一介羽流握其十指綿力禆君子之平政
遵王道之景行歘奠夷庚罔煩令甲歡歌美諺近傳羅
甸之口碑隱行昭名遠契漆園之心仰將永玄玄之績
可諐郁郁之文爰鍥貞珉匪溢華衮薄言觀者勿替引
之
觀濠堂記(陳繼儒)
昔摩詰圖畫輞川香山命篇池上皆以討天機于逝者
非止托心賞于冷然有美吾師實弘斯理偶剪蓬蒿之
徑漸成桃李之蹊止水一泓為山半簣鷗磯清淺花枝
笑于鏡中雉堞参差人影行于樹杪璧月映柳鳬鷖在
汀停雲淡而無言芳草凄兮不斷四圍秀色翠籠薜荔
之墻一道晴霞霜暈芙蓉之浦枯蘭吐蕙槁木蒸芝神
仙于此樓居大夫從之作賦醉來刻竹清歌散渭畆之
隂倦以據梧幽夢仗欝林之石夕陽殿角蕉葉扇而鹿
眠點雪罏頭茶烟横而鶴避紅亭客散碧沼風生門設
不關簾鈎半上凭軒踞狻猊之鼎隱几披龍馬之文身
侍羲皇地隣濠濮登斯堂也盍往觀乎魚鳥親人鬚眉
可鑑謙而善下含哲士之虚心淨以納瑕得碩人之雅
量淡成君子信薦王公進退近乎中庸安流類乎無競
澄懷觀道何知世上之風波抱膝鼓琴聊爾胸中之丘
壑
春風樓記(曹學佺)
夫山詘水贏則能蕩之而來壑深舟固則或負之而去
故樓居為仙人之所好而水上為智者之至樂也余今
年客豫章住在東湖友人李雲將氏門楣相對一呼即
集時坐春風樓中春風樓者其尊人孟乾公之所創也
孟乾一代風流千秋命賞銅雀春深瑤臺月滿嘗有春
風微籟被之絃管抽其景光矣至今烟霞傍岸猶疑綺
陣之施鳬鶴浮波尚作清音之和者也雲將屬余所以
記之余見東湖之水信乎吐吞城郭而嘘吸風雲者誰
家别業若箇良工祇以秦蛾背鏡孰映黛光吴駟過門
徒看練影者哉春風樓若為東湖而設而湖遂得為此
樓有也層構既崇八&KR2264;自豁堂麗而華房密而曲集珠
履之上賓擁翠鈿之佳婦玉杯範雪銀燭擎烟中無不
有外别一區天井載浮空廊受浸樹勢半欹苔㾗盡染
既風生其薦爽雖月晦而駐明東西兩岸俱有長垣為
公府之所築乃為我而隔市塵矣西山逶迤而來猶窺
一抹似露半眉落日倒景則出金翠之盛粧也南面相
對其為長隄高柳者杏花樓耶雲日在杏花樓時作燕
支色其在柳樹之上依稀柳色也東南水特寬地勢若
少缺湖中島嶼有蘇公亭峙之望此輙有無窮之想余
一夕與雲將汎小艇問其處西山霞氣蒸人中流聞簫
鼔聲渺渺自空墮回視春風樓如在蓬島而我輩已神
仙中人矣
蓋茅處記(張鼐)
城之南墅吾廬居焉徑寂而宜禪也百堞縈左羣木羅
戶暎以環溪錯以脩竹廣疇迷望雲物曠然纍纍古丘
平山若髻有僧慧雲者紫栢老人舊弟子也率其二徒
來就于傍定而無喧朴乃知足于是編竹為椽誅茅當
瓦一龕依于松栢燈火挂于蓬蘿雖震風凌雨未受夏
屋之帡幪而夕秀朝雲也占蕭齋之景色一枝粗穏半
壁晏如量腹而一缽千家度形而十年片衲物無耴也
我何有哉古之至人以三光為戶牖故不碍桑樞四時
為庭除故不卑茨草但取造化之有生成自然若罄人
工之能補苴特甚所以虚能生白無有窒用况乎佛地
雅似蓬居昔維摩十笏開基支公三賢備勝止以眼前
作案不須物外多求豈必問金田于給孤飛玉槃于祇
洹作塵外塵生法中法也余性嗜丘園夙敦禪悅數椽
古屋栖已儉于鷦鷯四壁秋風墻更饒于薜荔暇當選
佛閒亦觀空意不屬于蝸廬情自同于鳥託蓋茅之旨
余有取焉故記
隋樓懷古記(鄭懷魁)
土木文繡之興最繁隋代烟花樓臺之勝莫盛廣陵中
天嬋媛之居南朝佳麗之地極般倕之巧匠盡姬姜之
妙材寳袂迴風雕甍麗日千門萬戶制窈窕以相經左
江右淮娱沈冥而忘返夫其南擅梁陳之靡北掩齊周
之華陋好樂之無荒侈自君而作故傾東都於内院意
猶未攄半中原為離宫心焉盖闕揚州之夢正好江南
之望應遙道汴河之黃流接邗溝之清渚龍舟鳳舸汎
濫乎迴波之中吴仙韓娥勃窣乎層霄之上輕裾倚檻
迎風飄而欲翔沈燎熏爐裊烟霏而不散别有兒名來
夢女號司花宜登任意之車偏寘忘歸之帳彼一時也
何其盛歟按南部之書徵大業之跡人閱九代事絶千
年川實谷虚飛樓綺觀之址灰飄烟滅雕車洞戶之墟
盖已半入祇園長淪梵宇薜帷不定旛影動天風之搖
苔閣無光燈煇傳日月之照矣嗟乎載陳禹訓三復周
詩危峻宇之亡邦知厲階之自婦也故乃戒瑶臺而存
卑室屏玉女而却宓妃豈有清歌淹戲樂之州神仙眩
迷藏之府金翠瑶碧明掩燭宵之螢鐘鼓笙簧聲亂司
晨之鳥貿重昏之杳靄窮九夏之恢炱阿房驪山之宫
詎論䆗窱鄴都雀臺之妓未極留連遂使燕辭樓而不
歸梅逢春而空笑風蕭隋苑行人指玉鉤之斜雨暝雷
塘耕夫識寶釵之處可為潺湲霣涕寂寞傷神者矣是
以綴所見聞陳其興廢楊花飛去無復宫人之歌叢薄
相依不獨蕪城之賦聊申鑒夏用比過秦云爾
文章辨體彙選卷六百十四
文章辨體彙選卷六百十四
明賀復徵編
記五十五
七星橋記(明楊慎)
且蘭古壤貴竹今藩割川原之剽分躔参井之餘度粤
若西路實貫南中關號七星孔明禡牙之地衞名畢節
關索授鉞之區維卉服之雜居乃朝宗之首路狂溪狼
谷山狀馬鞍者彌千危磴懸崖城比虎牢而倍蓰兩嶔
夾峙而有水千尋過涉以無舟夏潦秋霖鼓洪濤于樹
杪浮丘沉陸阻行李于荒途叱石誰感乎黿鼉成梁空
瞻於烏鵲但知行惻未見當仁道士黃一中厥徒周陽
泰雲遊戾止喟然嘆云高下必因乎丘澤朝夕恒倣乎
日月此䨇崖有天生之石岸兼千章饒地産之名材人
心若堅神功可冀矢磨杵成針之志徼折梅寄驛之靈
薙彌刊林鳩僝鏤岊淬茲寸願礪彼羣徒高義動萬商
之淵泉勝緣集三省之刀布出蘙薈而壯結搆剗䫜(䫜音)
(腰)荎(荎音至)以施輿杠鴈齒旁階濺沬飛流不染魚鱗上
瓦闌風伏雨無虞在天半空去地千尺星梁斗柱榰銀
漢以横陳雪浪雲濤拖玉虹而曲抱騎無輸載氓不褰
裳陽侯驚波易為方軌馮夷浸宅履作康莊相彼橋中
潬于黃河手握征南之節較昔梁孫原于黑水身乘博
望之槎豈有一介羽流握其十指綿力禆君子之平政
遵王道之景行歘奠夷庚罔煩令甲歡歌美諺近傳羅
甸之口碑隱行昭名遠契漆園之心仰將永玄玄之績
可諐郁郁之文爰鍥貞珉匪溢華衮薄言觀者勿替引
之
觀濠堂記(陳繼儒)
昔摩詰圖畫輞川香山命篇池上皆以討天機于逝者
非止托心賞于冷然有美吾師實弘斯理偶剪蓬蒿之
徑漸成桃李之蹊止水一泓為山半簣鷗磯清淺花枝
笑于鏡中雉堞参差人影行于樹杪璧月映柳鳬鷖在
汀停雲淡而無言芳草凄兮不斷四圍秀色翠籠薜荔
之墻一道晴霞霜暈芙蓉之浦枯蘭吐蕙槁木蒸芝神
仙于此樓居大夫從之作賦醉來刻竹清歌散渭畆之
隂倦以據梧幽夢仗欝林之石夕陽殿角蕉葉扇而鹿
眠點雪罏頭茶烟横而鶴避紅亭客散碧沼風生門設
不關簾鈎半上凭軒踞狻猊之鼎隱几披龍馬之文身
侍羲皇地隣濠濮登斯堂也盍往觀乎魚鳥親人鬚眉
可鑑謙而善下含哲士之虚心淨以納瑕得碩人之雅
量淡成君子信薦王公進退近乎中庸安流類乎無競
澄懷觀道何知世上之風波抱膝鼓琴聊爾胸中之丘
壑
春風樓記(曹學佺)
夫山詘水贏則能蕩之而來壑深舟固則或負之而去
故樓居為仙人之所好而水上為智者之至樂也余今
年客豫章住在東湖友人李雲將氏門楣相對一呼即
集時坐春風樓中春風樓者其尊人孟乾公之所創也
孟乾一代風流千秋命賞銅雀春深瑤臺月滿嘗有春
風微籟被之絃管抽其景光矣至今烟霞傍岸猶疑綺
陣之施鳬鶴浮波尚作清音之和者也雲將屬余所以
記之余見東湖之水信乎吐吞城郭而嘘吸風雲者誰
家别業若箇良工祇以秦蛾背鏡孰映黛光吴駟過門
徒看練影者哉春風樓若為東湖而設而湖遂得為此
樓有也層構既崇八&KR2264;自豁堂麗而華房密而曲集珠
履之上賓擁翠鈿之佳婦玉杯範雪銀燭擎烟中無不
有外别一區天井載浮空廊受浸樹勢半欹苔㾗盡染
既風生其薦爽雖月晦而駐明東西兩岸俱有長垣為
公府之所築乃為我而隔市塵矣西山逶迤而來猶窺
一抹似露半眉落日倒景則出金翠之盛粧也南面相
對其為長隄高柳者杏花樓耶雲日在杏花樓時作燕
支色其在柳樹之上依稀柳色也東南水特寬地勢若
少缺湖中島嶼有蘇公亭峙之望此輙有無窮之想余
一夕與雲將汎小艇問其處西山霞氣蒸人中流聞簫
鼔聲渺渺自空墮回視春風樓如在蓬島而我輩已神
仙中人矣
蓋茅處記(張鼐)
城之南墅吾廬居焉徑寂而宜禪也百堞縈左羣木羅
戶暎以環溪錯以脩竹廣疇迷望雲物曠然纍纍古丘
平山若髻有僧慧雲者紫栢老人舊弟子也率其二徒
來就于傍定而無喧朴乃知足于是編竹為椽誅茅當
瓦一龕依于松栢燈火挂于蓬蘿雖震風凌雨未受夏
屋之帡幪而夕秀朝雲也占蕭齋之景色一枝粗穏半
壁晏如量腹而一缽千家度形而十年片衲物無耴也
我何有哉古之至人以三光為戶牖故不碍桑樞四時
為庭除故不卑茨草但取造化之有生成自然若罄人
工之能補苴特甚所以虚能生白無有窒用况乎佛地
雅似蓬居昔維摩十笏開基支公三賢備勝止以眼前
作案不須物外多求豈必問金田于給孤飛玉槃于祇
洹作塵外塵生法中法也余性嗜丘園夙敦禪悅數椽
古屋栖已儉于鷦鷯四壁秋風墻更饒于薜荔暇當選
佛閒亦觀空意不屬于蝸廬情自同于鳥託蓋茅之旨
余有取焉故記
隋樓懷古記(鄭懷魁)
土木文繡之興最繁隋代烟花樓臺之勝莫盛廣陵中
天嬋媛之居南朝佳麗之地極般倕之巧匠盡姬姜之
妙材寳袂迴風雕甍麗日千門萬戶制窈窕以相經左
江右淮娱沈冥而忘返夫其南擅梁陳之靡北掩齊周
之華陋好樂之無荒侈自君而作故傾東都於内院意
猶未攄半中原為離宫心焉盖闕揚州之夢正好江南
之望應遙道汴河之黃流接邗溝之清渚龍舟鳳舸汎
濫乎迴波之中吴仙韓娥勃窣乎層霄之上輕裾倚檻
迎風飄而欲翔沈燎熏爐裊烟霏而不散别有兒名來
夢女號司花宜登任意之車偏寘忘歸之帳彼一時也
何其盛歟按南部之書徵大業之跡人閱九代事絶千
年川實谷虚飛樓綺觀之址灰飄烟滅雕車洞戶之墟
盖已半入祇園長淪梵宇薜帷不定旛影動天風之搖
苔閣無光燈煇傳日月之照矣嗟乎載陳禹訓三復周
詩危峻宇之亡邦知厲階之自婦也故乃戒瑶臺而存
卑室屏玉女而却宓妃豈有清歌淹戲樂之州神仙眩
迷藏之府金翠瑶碧明掩燭宵之螢鐘鼓笙簧聲亂司
晨之鳥貿重昏之杳靄窮九夏之恢炱阿房驪山之宫
詎論䆗窱鄴都雀臺之妓未極留連遂使燕辭樓而不
歸梅逢春而空笑風蕭隋苑行人指玉鉤之斜雨暝雷
塘耕夫識寶釵之處可為潺湲霣涕寂寞傷神者矣是
以綴所見聞陳其興廢楊花飛去無復宫人之歌叢薄
相依不獨蕪城之賦聊申鑒夏用比過秦云爾
文章辨體彙選卷六百十四
