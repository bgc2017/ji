文章辨體彙選卷六百三十
明賀復徵編
篇一
復徵曰按說文篇聯也又詩注云徧也出情鋪事明
而徧也凡屬漢魏叢書以篇命名者擬入子選概不
錄惟於諸文集中聊選數首以備一體
池上篇(唐白居易)
都城風土水木之勝在東南偏東南之勝在履道里里
之勝在西北隅西閈北垣第一第即白氏叟樂天退老
之地地方十七畆屋室三之一水五之一竹九之一而
島樹橋道間之初樂天既為主喜且曰雖有臺無粟不
能守也乃作池東粟廩又曰雖有子弟無書不能訓也
乃作池北書庫又曰雖有賓朋無琴酒不能娱也乃作
池西琴亭加石樽焉樂天罷杭州刺史時得天竺石一
華亭鶴二以歸始住西平橋開環池路罷蘇州刺史時
得太湖石白蓮折腰菱青板舫以歸又作中高橋通三
島徑罷刑部侍郎時有粟千斛書一車洎臧獲之習筦
磬絃歌者指百以歸先是潁川陳孝山與釀法酒味甚
佳博陵崔晦叔與琴韻甚清蜀客姜發授秋思聲甚淡
弘農楊貞一與青石三方長平滑可以坐卧太和三年
夏樂天始得請為太子賓客分秩於洛下息躬於池上
凡三任所得四人所與洎吾不才身今率為池中物矣
每至池風春池月秋水香蓮開之旦露清鶴唳之夕拂
楊石舉陳酒援崔琴彈姜秋思頽然自適不知其他酒
酣琴罷又命樂童登中島亭合奏霓裳散序聲隨風飄
或凝或散悠揚於竹烟波月之際者久之曲未竟而樂
天陶然已醉睡於石上矣睡起偶詠非詩非賦阿龜握
筆因題石間視其粗成韻章命為池上篇云爾
十畆之宅五畆之園有水一池有竹千竿勿謂土狭勿
論地偏足以容膝足以息肩有堂有庭有橋有船有書
有酒有歌有絃有叟在中白鬚飄然識分知足外無求
焉如鳥擇木姑務巢安如龜居坎不知海寬靈鶴怪石
紫菱白蓮皆我所好盡在吾前時飲一杯或吟一篇妻
孥熙熙雞犬閒閒優哉游哉吾將終老乎其間
縛虎篇遥贈劉千戶伏玘(明楊名)
大同有叛卒姓王氏以行行人稱曰王三其人驍勇有
羿□風且多知略嘗鼓衆殺主將避罪竄投北地酋長
疑不錄約必殺其妻子示信遂歸鴆母及兩妻火其居
為不返計酋長契之禮為上賓封以數千戶俾統健卒
獵漁中國庚子迫太原辛丑復長驅深入榆次交城文
水平定岢石諸郡邑重罹荼毒壬寅癸夘時出時入惡
燄熾空聞者戰慄至甲辰秋突入紫荆直抵完縣京師
戒嚴天子震怒用論者言械繫請撤戍卒御史中丞朱
公方并罪總督大司馬翟公鵬及地方將官有差大司
馬毛公伯温以不能先事禦防且輕信中丞言罷職方
郎韓君勖廷杖且死詰其原皆王三之導賊運籌流毒
至此乃大懸賞格帝命若曰蠢爾叛卒悖逆不道上殺
主將下戕良善罪不容誅竄投北地引連兵馬蹂躪中
原灋難輕宥凡我將領有能善謀奮力激發忠義生致
闕下者予千金陞官五級世世繼襲命既下大同軍舍
劉伏玘雅擅謀力又曩與王三善白之父母妻子曰我
家世食禄無分寸報王三匹夫敢爾作孽使中土不寧
戮此妖醜非伏玘不可請以死從事其母泣止之不從
復曰父雖老吾有三子大者例當優恤即死不負父母
遂擕其妻女毅然就道留三子於家既至關口以釀酒
為業居將一年蹤跡王三無所得志不少懈乃王三果
来跨馬執戈弓矢在櫜從四小寇按轡關下問戍卒曰
誰在此戍卒以劉二對聞言甚喜令速趨會伏玘遂擕
壺榼出下馬相見執伏玘手曰弟何為在此伏玘曰貧
甚不能自給寄此釀酒意得升斗為活計不圖今日乃
見兄也涕淚交下王三懇慰之曰弟無慮予今日富貴
若此忍使弟流落乎它日得志當以國卿第處爾也伏
玘斂泣酌酒為夀王三傾信之不疑伏玘志定已久酒皆
宿儲麴蘖既厚復投藥毒王三纔數盞即覺微酡喜謂
伏玘曰吾欲至爾旅舍少坐伏玘佯辭不能為款曲王
三固請以行至其舍相勞苦備至且請見伏玘妻與女
問其三子伏玘曰留侍吾父母王三大呼伏玘妻曰二
嫂取好酒来吾弟兄敘闊懷以盡醉為期因命小寇出
數金以遺之伏玘妻亦善應對跪獻數巨觥已伏玘與
王三對酌其妻出犒小寇不計壺盞數日將夕王三醉
甚四小寇亦醉甚偃卧舍中數試之不覺伏玘乃與原
同約三卒用大椎椎其兩臂臂痛但瞠目強視曰爾何
擊予也予明日赤爾族振不能起兩臂既斷縛以巨繩
載至總戎所覆覈無偽檻詣京師帝心大悦下法司議
罪當凌遲俾傳首九邊以懾諸寇如其賞格賞伏玘千
金官授正千戸同事三卒各百金官為百戶在完縣寇
衆聞之星散將士奮力俘馘甚多事傳至蜀方洲子不
勝欣歎夫自寇以来所傷數百萬命所費數百萬金曾
無一勝以答衆望而伏玘小臣捐身赴義克禽渠帥以
奠邊危可不謂忠且智乎一時居將領者可以自省矣
作縛虎篇以遥致相慶之意或足以風於衆也
京華直北兩巨鎮大同宣府相為命地勢遥懸諸寇隣
關門直與七陵近中有黠虎名王三力能舉鼎性貪婪
首倡叛逆弑主將却以寇窟為龍潭酋長見之疑不錄
鴆母兩妻證心腹獵將寵恩如上賓授之軍騎任馳逐
一薄太原藩鎮輕再入平定畿輔驚三衝紫荆踐完縣
千兵萬馬恣游行京師戒嚴聖心怒兩鎮將領充荒戍
司馬休官職方殂大懸賞格勤招募大同軍舍劉伏玘
心懷忠義真男子平生欲勒燕然銘視賊若仇執以死
父母泣號苦莫留提刀誓斬逆臣頭世沐主恩司部伍
安能坐待身封侯獨擕妻女寄關口汲水負薪自釀酒
酒成日飲數十人王三不来日已久甲辰之秋賊惡盈
持戈跨馬衝邊城入關忽聞故人在相逢勞慰傾真情
劉家二嫂最恭謹跪進醇醪望接引探囊取金為嫂夀
弟唱兄酬天欲暝喜極飲多成巨酣解甲長卧毛鬖鬖
數回動搖漫不省椎殘兩臂縛之檻羽書馳報天顔喜
磔尸傳首示邊鄙十萬北兵盡夜逃俘獲備載歌聲起
劉郎奏見承殊恩千金五品貴且尊名姓分明著國史
氣焰烜灼歸轅門向日當壚真獨苦算策亡遺縛黠虎
縛虎弗克倘返噬甘為韲粉竟何補嗚呼丈夫不遇時
屈身降志同愚癡一朝得意便卓絶回視瑣瑣皆塗泥
君不見五府侯又不見九邊將錦衣廩食行呼唱幄中
籌略今何如後來誰畫凌烟上
文章辨體彙選卷六百三十
文章辨體彙選卷六百三十
明賀復徵編
篇一
復徵曰按說文篇聯也又詩注云徧也出情鋪事明
而徧也凡屬漢魏叢書以篇命名者擬入子選概不
錄惟於諸文集中聊選數首以備一體
池上篇(唐白居易)
都城風土水木之勝在東南偏東南之勝在履道里里
之勝在西北隅西閈北垣第一第即白氏叟樂天退老
之地地方十七畆屋室三之一水五之一竹九之一而
島樹橋道間之初樂天既為主喜且曰雖有臺無粟不
能守也乃作池東粟廩又曰雖有子弟無書不能訓也
乃作池北書庫又曰雖有賓朋無琴酒不能娱也乃作
池西琴亭加石樽焉樂天罷杭州刺史時得天竺石一
華亭鶴二以歸始住西平橋開環池路罷蘇州刺史時
得太湖石白蓮折腰菱青板舫以歸又作中高橋通三
島徑罷刑部侍郎時有粟千斛書一車洎臧獲之習筦
磬絃歌者指百以歸先是潁川陳孝山與釀法酒味甚
佳博陵崔晦叔與琴韻甚清蜀客姜發授秋思聲甚淡
弘農楊貞一與青石三方長平滑可以坐卧太和三年
夏樂天始得請為太子賓客分秩於洛下息躬於池上
凡三任所得四人所與洎吾不才身今率為池中物矣
每至池風春池月秋水香蓮開之旦露清鶴唳之夕拂
楊石舉陳酒援崔琴彈姜秋思頽然自適不知其他酒
酣琴罷又命樂童登中島亭合奏霓裳散序聲隨風飄
或凝或散悠揚於竹烟波月之際者久之曲未竟而樂
天陶然已醉睡於石上矣睡起偶詠非詩非賦阿龜握
筆因題石間視其粗成韻章命為池上篇云爾
十畆之宅五畆之園有水一池有竹千竿勿謂土狭勿
論地偏足以容膝足以息肩有堂有庭有橋有船有書
有酒有歌有絃有叟在中白鬚飄然識分知足外無求
焉如鳥擇木姑務巢安如龜居坎不知海寬靈鶴怪石
紫菱白蓮皆我所好盡在吾前時飲一杯或吟一篇妻
孥熙熙雞犬閒閒優哉游哉吾將終老乎其間
縛虎篇遥贈劉千戶伏玘(明楊名)
大同有叛卒姓王氏以行行人稱曰王三其人驍勇有
羿□風且多知略嘗鼓衆殺主將避罪竄投北地酋長
疑不錄約必殺其妻子示信遂歸鴆母及兩妻火其居
為不返計酋長契之禮為上賓封以數千戶俾統健卒
獵漁中國庚子迫太原辛丑復長驅深入榆次交城文
水平定岢石諸郡邑重罹荼毒壬寅癸夘時出時入惡
燄熾空聞者戰慄至甲辰秋突入紫荆直抵完縣京師
戒嚴天子震怒用論者言械繫請撤戍卒御史中丞朱
公方并罪總督大司馬翟公鵬及地方將官有差大司
馬毛公伯温以不能先事禦防且輕信中丞言罷職方
郎韓君勖廷杖且死詰其原皆王三之導賊運籌流毒
至此乃大懸賞格帝命若曰蠢爾叛卒悖逆不道上殺
主將下戕良善罪不容誅竄投北地引連兵馬蹂躪中
原灋難輕宥凡我將領有能善謀奮力激發忠義生致
闕下者予千金陞官五級世世繼襲命既下大同軍舍
劉伏玘雅擅謀力又曩與王三善白之父母妻子曰我
家世食禄無分寸報王三匹夫敢爾作孽使中土不寧
戮此妖醜非伏玘不可請以死從事其母泣止之不從
復曰父雖老吾有三子大者例當優恤即死不負父母
遂擕其妻女毅然就道留三子於家既至關口以釀酒
為業居將一年蹤跡王三無所得志不少懈乃王三果
来跨馬執戈弓矢在櫜從四小寇按轡關下問戍卒曰
誰在此戍卒以劉二對聞言甚喜令速趨會伏玘遂擕
壺榼出下馬相見執伏玘手曰弟何為在此伏玘曰貧
甚不能自給寄此釀酒意得升斗為活計不圖今日乃
見兄也涕淚交下王三懇慰之曰弟無慮予今日富貴
若此忍使弟流落乎它日得志當以國卿第處爾也伏
玘斂泣酌酒為夀王三傾信之不疑伏玘志定已久酒皆
宿儲麴蘖既厚復投藥毒王三纔數盞即覺微酡喜謂
伏玘曰吾欲至爾旅舍少坐伏玘佯辭不能為款曲王
三固請以行至其舍相勞苦備至且請見伏玘妻與女
問其三子伏玘曰留侍吾父母王三大呼伏玘妻曰二
嫂取好酒来吾弟兄敘闊懷以盡醉為期因命小寇出
數金以遺之伏玘妻亦善應對跪獻數巨觥已伏玘與
王三對酌其妻出犒小寇不計壺盞數日將夕王三醉
甚四小寇亦醉甚偃卧舍中數試之不覺伏玘乃與原
同約三卒用大椎椎其兩臂臂痛但瞠目強視曰爾何
擊予也予明日赤爾族振不能起兩臂既斷縛以巨繩
載至總戎所覆覈無偽檻詣京師帝心大悦下法司議
罪當凌遲俾傳首九邊以懾諸寇如其賞格賞伏玘千
金官授正千戸同事三卒各百金官為百戶在完縣寇
衆聞之星散將士奮力俘馘甚多事傳至蜀方洲子不
勝欣歎夫自寇以来所傷數百萬命所費數百萬金曾
無一勝以答衆望而伏玘小臣捐身赴義克禽渠帥以
奠邊危可不謂忠且智乎一時居將領者可以自省矣
作縛虎篇以遥致相慶之意或足以風於衆也
京華直北兩巨鎮大同宣府相為命地勢遥懸諸寇隣
關門直與七陵近中有黠虎名王三力能舉鼎性貪婪
首倡叛逆弑主將却以寇窟為龍潭酋長見之疑不錄
鴆母兩妻證心腹獵將寵恩如上賓授之軍騎任馳逐
一薄太原藩鎮輕再入平定畿輔驚三衝紫荆踐完縣
千兵萬馬恣游行京師戒嚴聖心怒兩鎮將領充荒戍
司馬休官職方殂大懸賞格勤招募大同軍舍劉伏玘
心懷忠義真男子平生欲勒燕然銘視賊若仇執以死
父母泣號苦莫留提刀誓斬逆臣頭世沐主恩司部伍
安能坐待身封侯獨擕妻女寄關口汲水負薪自釀酒
酒成日飲數十人王三不来日已久甲辰之秋賊惡盈
持戈跨馬衝邊城入關忽聞故人在相逢勞慰傾真情
劉家二嫂最恭謹跪進醇醪望接引探囊取金為嫂夀
弟唱兄酬天欲暝喜極飲多成巨酣解甲長卧毛鬖鬖
數回動搖漫不省椎殘兩臂縛之檻羽書馳報天顔喜
磔尸傳首示邊鄙十萬北兵盡夜逃俘獲備載歌聲起
劉郎奏見承殊恩千金五品貴且尊名姓分明著國史
氣焰烜灼歸轅門向日當壚真獨苦算策亡遺縛黠虎
縛虎弗克倘返噬甘為韲粉竟何補嗚呼丈夫不遇時
屈身降志同愚癡一朝得意便卓絶回視瑣瑣皆塗泥
君不見五府侯又不見九邊將錦衣廩食行呼唱幄中
籌略今何如後來誰畫凌烟上
文章辨體彙選卷六百三十
