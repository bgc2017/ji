文章辨體彙選卷五百六十一
眀賀復徵編
記二(叙事體後同學宫)
國學新修五經壁記(唐劉禹錫)
初大歷中名儒張籍為國子司業始詳定五經書於講
堂東西廂之壁辨齊魯之音取其宜考古今之文取其
正繇是諸生之師心曲學偏聽臆說咸束而歸於大同
揭揭高懸積六十載崩剝汚衊泯然不鮮今天子尚文
章尊典籍于苑囿不加尺椽而成均以治國學上言遽
賜千萬時祭酒皥寔尸之博士公肅寔佐之國庠重嚴
過者必軾遂以羨贏再新壁書懲前土塗不克以壽乃
折堅木負墉而比之其製如版牘而高廣其平如粉澤
而潔滑背施隂關使衆如一附離之際無迹而尋堂皇
靚深兩屋相照申命國子能通法書者分章揆日懸其
業而繕寫焉筆削既成讐校既精白黑彬班瞭然飛動
以蒙來求煥若星辰以敬來趨肅如神眀以疑來質決
若蓍蔡由京師而風天下覃及九譯咸知宗師非止服
縫掖者鑽仰而已於是學官陳師正等暨生徒凡四百
二十有八人請金石刻且歌曰我有學宇既傾而成之
我有壁經既昧而明之孰規模之孰發揮之祭酒維齊
博士維韋俾我學徒弦詠以時切切祈祈不遨不嬉庶
乎遒人來采我詩時余為禮部郎凡瞽宗之事得以開
決故書之以移史官宜附于文志
吉州學記(宋歐陽修)
慶歷三年秋天子開天章閣召政事之臣八人問治天
下其要有幾施於今者宜何先使坐而書以對八人者
皆震恐失位俯伏頓首言此非愚臣所能及惟陛下所
欲為則天下幸甚於是詔書屢下勸農桑責吏課舉賢
才其明年三月遂詔天下皆立學置學官之員然後海
隅徼塞四方萬里之外莫不皆有學嗚呼盛矣學校王
政之本也古者致治之盛衰視其學之興廢記曰國有
學遂有序黨有庠家有塾此三代極盛之時大備之制
也宋興盖八十有四年而天下之學始克大立豈非盛
美之事湏其久而後至于大備歟是以詔下之日臣民
喜幸而奔走就事者以後為羞其年十月吉州之學成
州舊有夫子廟在城之西北今知州事李侯寬之至也
謀與州人遷而大之以為學舍事方上請而詔已下學
遂以成李侯治吉敏而有方其作學也吉之士率其私
錢一百五十萬以助用人之力積二萬二千工而人不
以為勞其良材堅甓之用凡二十二萬三千五百而人
不以為多學有堂筵齋講有藏書之閣有賓客之位有
遊息之亭嚴嚴翼翼壯偉閎耀而人不以為侈既成而
來學者常三百餘人予世家于吉而濫官於朝進不能
贊揚天子之盛美退不得與諸生指譲乎其中然予聞
教學之法本於人性磨揉遷革使趨於善其勉於人者
勤其入於人者漸善教者以不倦之意湏遲久之功至
於禮譲興行而風俗純美然後為學之成今州縣之吏
不得久其職而躬親其教化也故李侯之績及於學之
之立而不及待其成惟後之人母廢慢天子之詔而怠
以中止幸予他日因得歸榮故鄉而謁於學門將見吉
之士皆道德明秀而可為公卿問於其俗而婚喪飲食
皆中禮節入於其里而長幼相孝慈於其家行於其郊
而少者扶其羸老壯者代其負荷於道路然後樂學之
道成而得時從先生耆老席於衆賓之後聽鄕樂之歌
飲獻酬之酒以詩頌天子太平之功而周覽學舍思咏
李侯之遺愛不亦美哉故於其始成也刻辭於石而立
諸其廡以俟
吳郡州學六經閣記(張伯玉)
六經閣諸子百家皆在焉不書尊經也吳郡州學始由
高平范公經緝之至今尚書富郎中十年更入政學始
大成而六經閣又建先時書籍草創未暇完緝厨之後
廡澤地汙晦日滋散脫觀者惻然至是富公始與吳邑
長洲二大夫以學本之餘錢僦之市材直公堂之南臨
泮池構層屋起夏六月乙酉止秋八月甲申凡旬有七
浹計庸千有二百作楹十有六棟三架霤八桷三百八
十有四二戶六牖梯衡楶梲圩墁陶甓稱是祈於久故
爽而不庳酌於道故文而不華經南嚮史西嚮子集東
嚮標之以油素揭之以油黃澤然區處如蛟龍之鱗麗
如日月之在紀不可得而亂矣古者聖人之設教也本
庠序之風師儒之說始於邦達於鄉至於室莫不有學
故其習之也易得之也深其教不肅而成不煩而治或
優而柔之俾自得之萬世之後尊三王四代法者無他
教化之本末馴漸也然則觀是閣者知六經之在則知
有聖人之道知有聖人之道則知有朝廷之化其為惡
也無所從其為善也有所歸雖不欲徙善遠罪納諸太
和不可召康公之詩曰豈弟君子來游來歌子思子之
說云布在方策人存則政舉凡百君子繇斯道治斯民
暢皇極序彜倫者舍此而安適焉諸儒謂伯玉嘗從事
此州游學滋久宜刊樂石庶幾永永無忽
袁州學記(李覯)
皇帝二十有三年制詔州縣立學惟時守令有哲有愚
有屈力單慮祗順德意有假宮僭師苟具文書或連數
城亡弦誦聲倡而不和教泥不行三十有二年范陽祖
君某知袁州始至進諸生知學官闕狀大懼人才放失
儒效闊疎亡以稱上意旨通判潁州陳君某聞而是之
議以克合相舊夫子廟陿隘不足改為廼營治之東北
隅厥土燥剛厥位面陽厥材孔良瓦甓黝堊丹漆舉以
法故殿堂室房廡門各得其度百爾器備並手偕作工
善吏勤晨夜展力越明年成舍菜且有日盱江李覯稔
於衆曰惟四代之學攷諸經可見已秦以山西鏖六國
欲帝萬世劉氏一呼而關門不守武夫健將賣降恐後
何邪詩書之道廢人唯見利而不聞義云耳孝武乘豐
富世祖出戎行皆孳孳學術俗化之厚延於靈獻草茅
危言者折首而不悔功烈震主者聞命而釋兵群雄相
視不敢去臣位尚數十年教道之結人心如此今代遭
聖神爾袁得賢君俾爾由庠序踐古人之迹天下治則
譚禮樂以陶吾民一有不幸猶當仗大節為臣死忠為
子死孝使人有所賴且有所法是惟朝家教學之意若
其弄筆以徼利達而巳豈徒二三子之羞抑為國者之
憂
豐潤縣儒學射圃記(明崔詵)
史銑曰吾嘗學射禮焉其進退也楫其執弓矢也審其
處勝負也譲傳曰道也者不可湏臾離也夫君子之於
天下也必中節而後可以成德必力行而後有功故先
王隨事而為之節文折其傲與惰之氣而養其敬習之
而性成而德立矣豐潤寗生官來言曰豐潤儒學故有
射圃焉縱步之七十丈横十有三丈成化中射堂暨垣
毁鄰有武人盗其地為居弘治中諸生議復之無能治
武人者甲戌秋董御史按畿内折枉茹強民抑以伸諸
生伸前議御史下興州指揮魯清豐潤知縣邢良騐之
果寔毁居為圃閱一歲知縣建堂三楹築階樹侯作垣
以衛樹槐以表學之北民亦侵地五畆遂復之必刻石
於圃後其庶有鑒哉史銑曰爾諸生知御史暨知縣之
志乎存其地將以修禮也修其禮將以育才也是故才
莫貴於德禮莫大於射又曰御史山東董建中字商民
邢知縣者字宗善汝南人
略陽縣遷建廟學記(何景明)
正德已夘春余董學事由徽州入陕浮白水江下略陽
視其城中卑江水西來衝之多激流迅湍欹圻崩&KR1804;而
學宫正居其卑夏縣書報江溢大水城䧟學宫悉沒副
使寧波吕君充中時按治關南乃行縣躬詣其地剔視
之則堂壇墊為沮洳殿廡蕩於沙石矣遂集衆謀曰兹
地卑甚不可復即復終能免患耶於是使同知何子竒
率學官張誦諸生羅江劉儀等改卜相其利宜圖惟久
遠獲地於縣治之北抗敞可宫考兆曰吉僉謨畢諧君
乃擇委漢中衛知事金坡治其工又發贖金三百餘付
之坡程諸匠作鑿石伐材拓荒闢穢經始於庚辰夏五
月又五越月而卒其役凡為宫室殿五楹廡東西各八
楹戟門三楹櫺星門三楹鄉賢名宦祠各一楹堂三楹
齋東西各三楹儀門三楹學門三楹東西號舍各十一
楹其餘牲所神厨廩庫咸備右高為廟左下為學崇卑
就列嚮皆因形榱題約制輪奐飭觀聖靈旣妥賢才斯
萃惟君思創樂成猷厥終始乃令教諭李崇實狀列其
事請紀諸石按志云略陽地自漢歴唐宋為沔州隸興
元府元始徙州治於鐸水改略陽為縣隸之至正十年
縣令李舜臣建學於縣治北國朝改沔州為縣與略陽
俱隸漢中府洪武四年縣丞葉禮徙學於縣治東北正
統十三年大水學宫壞教諭譚志學修之成化四年又
大水學宫又壊知縣李鑑修之坡之開此地也拓土得
古碑視其記寔李舜臣徙學故地也盖自葉禮改徙之
後迄今凡三遭大水而後徙徙地仍復其故云豈非定
數哉夫略陽為古羌氐之域至文王行江漢之化其風
氣已開文命漸被矣矧由數代以及我眀立學崇教之
盛則習俗移易其何已乎然百餘年來人物聲名尚
非融顯豈以偏處梁雍之間乎亦由屢兵薦沴役煩生
鮮而士不得以隆其業也吕君之蒞關南拊循其民簡
練其卒厚農薄歛芟寇清刑然後興廢舉墜修學敦教
奬官師勵人士以行其政教焉孔子曰足食足兵民信
之矣余於關南庶其見之昔文翁興教相如為師蜀之
有學盖肇於此今兹之建是宅阜隆以降湍悍構造維
新地復其舊天相人協理臻勢會肆寧厥居是惟永觀
俾爼豆之事表行西南弦誦之音流於漢沔文翁豈專
美耶後世必有考略陽之學究其文物所從來者矣則
吕君功德何可以弗著哉
遂昌縣相圃射堂記(湯顯祖)
蓋今上二十有一年三月望後三日予來遂昌又三日
謁先聖廟甚新從學官諸生講堂堂敝其後益庳問所
藏書無有問縣隅中或有他學舍為諸生講誦無有也
四月朔始克視事發檄有學使者陳公所為書命諸生
射諸生皆對不能云無射堂也按縣治南石梁緣溪而
迤有斷垣負牛山故令鍾嘗為若堂者今廢而其旁夀
仙人有宫壖蕪甚衍可以相益諸生言如此為之欣然
望吉乃授地形於學官於君可成周君思問黃君繼先
且以報學使君且營射堂矣請以學租三千錢為端而
予為縣官于祿入固無所愛凡訟之獻金矢而不直者
賦其材或以輸作會夏五月大雨水諸山之材畢來工
作咸集六月堂成廹東坡坻而蒼其西山有峯遡澗而
遥門其空夕陽也門之中引泉為池池之上除道甚修
凡百數十步而垂堂可以馳步射也道左右各廣丈餘
而霤若䋲為學舍者各十五属之門其舍容二人合之
可坐生徒六十人誾誾如也繚以垣六月芸七月穫作
者若休八月而後克成費百金其右旁武射場也尉率
歲閱兵壯兩肄餘月課捕盗賊射虎尚不中程何以令
士射夫士射亦禮射而可耳六藝射於禮樂為近天子
之選士祭必射於澤宫卿大夫士歌采蘩采蘋言士有
幽微而可采也予所以為池將歌蘋蘩而薦士焉非射
而巳也男子始生為寓弓矢以射天地四方必先有志
於其事勉所以不愧為男子者噫豈惟射哉
文章辨體彙選卷五百六十一
文章辨體彙選卷五百六十一
眀賀復徵編
記二(叙事體後同學宫)
國學新修五經壁記(唐劉禹錫)
初大歷中名儒張籍為國子司業始詳定五經書於講
堂東西廂之壁辨齊魯之音取其宜考古今之文取其
正繇是諸生之師心曲學偏聽臆說咸束而歸於大同
揭揭高懸積六十載崩剝汚衊泯然不鮮今天子尚文
章尊典籍于苑囿不加尺椽而成均以治國學上言遽
賜千萬時祭酒皥寔尸之博士公肅寔佐之國庠重嚴
過者必軾遂以羨贏再新壁書懲前土塗不克以壽乃
折堅木負墉而比之其製如版牘而高廣其平如粉澤
而潔滑背施隂關使衆如一附離之際無迹而尋堂皇
靚深兩屋相照申命國子能通法書者分章揆日懸其
業而繕寫焉筆削既成讐校既精白黑彬班瞭然飛動
以蒙來求煥若星辰以敬來趨肅如神眀以疑來質決
若蓍蔡由京師而風天下覃及九譯咸知宗師非止服
縫掖者鑽仰而已於是學官陳師正等暨生徒凡四百
二十有八人請金石刻且歌曰我有學宇既傾而成之
我有壁經既昧而明之孰規模之孰發揮之祭酒維齊
博士維韋俾我學徒弦詠以時切切祈祈不遨不嬉庶
乎遒人來采我詩時余為禮部郎凡瞽宗之事得以開
決故書之以移史官宜附于文志
吉州學記(宋歐陽修)
慶歷三年秋天子開天章閣召政事之臣八人問治天
下其要有幾施於今者宜何先使坐而書以對八人者
皆震恐失位俯伏頓首言此非愚臣所能及惟陛下所
欲為則天下幸甚於是詔書屢下勸農桑責吏課舉賢
才其明年三月遂詔天下皆立學置學官之員然後海
隅徼塞四方萬里之外莫不皆有學嗚呼盛矣學校王
政之本也古者致治之盛衰視其學之興廢記曰國有
學遂有序黨有庠家有塾此三代極盛之時大備之制
也宋興盖八十有四年而天下之學始克大立豈非盛
美之事湏其久而後至于大備歟是以詔下之日臣民
喜幸而奔走就事者以後為羞其年十月吉州之學成
州舊有夫子廟在城之西北今知州事李侯寬之至也
謀與州人遷而大之以為學舍事方上請而詔已下學
遂以成李侯治吉敏而有方其作學也吉之士率其私
錢一百五十萬以助用人之力積二萬二千工而人不
以為勞其良材堅甓之用凡二十二萬三千五百而人
不以為多學有堂筵齋講有藏書之閣有賓客之位有
遊息之亭嚴嚴翼翼壯偉閎耀而人不以為侈既成而
來學者常三百餘人予世家于吉而濫官於朝進不能
贊揚天子之盛美退不得與諸生指譲乎其中然予聞
教學之法本於人性磨揉遷革使趨於善其勉於人者
勤其入於人者漸善教者以不倦之意湏遲久之功至
於禮譲興行而風俗純美然後為學之成今州縣之吏
不得久其職而躬親其教化也故李侯之績及於學之
之立而不及待其成惟後之人母廢慢天子之詔而怠
以中止幸予他日因得歸榮故鄉而謁於學門將見吉
之士皆道德明秀而可為公卿問於其俗而婚喪飲食
皆中禮節入於其里而長幼相孝慈於其家行於其郊
而少者扶其羸老壯者代其負荷於道路然後樂學之
道成而得時從先生耆老席於衆賓之後聽鄕樂之歌
飲獻酬之酒以詩頌天子太平之功而周覽學舍思咏
李侯之遺愛不亦美哉故於其始成也刻辭於石而立
諸其廡以俟
吳郡州學六經閣記(張伯玉)
六經閣諸子百家皆在焉不書尊經也吳郡州學始由
高平范公經緝之至今尚書富郎中十年更入政學始
大成而六經閣又建先時書籍草創未暇完緝厨之後
廡澤地汙晦日滋散脫觀者惻然至是富公始與吳邑
長洲二大夫以學本之餘錢僦之市材直公堂之南臨
泮池構層屋起夏六月乙酉止秋八月甲申凡旬有七
浹計庸千有二百作楹十有六棟三架霤八桷三百八
十有四二戶六牖梯衡楶梲圩墁陶甓稱是祈於久故
爽而不庳酌於道故文而不華經南嚮史西嚮子集東
嚮標之以油素揭之以油黃澤然區處如蛟龍之鱗麗
如日月之在紀不可得而亂矣古者聖人之設教也本
庠序之風師儒之說始於邦達於鄉至於室莫不有學
故其習之也易得之也深其教不肅而成不煩而治或
優而柔之俾自得之萬世之後尊三王四代法者無他
教化之本末馴漸也然則觀是閣者知六經之在則知
有聖人之道知有聖人之道則知有朝廷之化其為惡
也無所從其為善也有所歸雖不欲徙善遠罪納諸太
和不可召康公之詩曰豈弟君子來游來歌子思子之
說云布在方策人存則政舉凡百君子繇斯道治斯民
暢皇極序彜倫者舍此而安適焉諸儒謂伯玉嘗從事
此州游學滋久宜刊樂石庶幾永永無忽
袁州學記(李覯)
皇帝二十有三年制詔州縣立學惟時守令有哲有愚
有屈力單慮祗順德意有假宮僭師苟具文書或連數
城亡弦誦聲倡而不和教泥不行三十有二年范陽祖
君某知袁州始至進諸生知學官闕狀大懼人才放失
儒效闊疎亡以稱上意旨通判潁州陳君某聞而是之
議以克合相舊夫子廟陿隘不足改為廼營治之東北
隅厥土燥剛厥位面陽厥材孔良瓦甓黝堊丹漆舉以
法故殿堂室房廡門各得其度百爾器備並手偕作工
善吏勤晨夜展力越明年成舍菜且有日盱江李覯稔
於衆曰惟四代之學攷諸經可見已秦以山西鏖六國
欲帝萬世劉氏一呼而關門不守武夫健將賣降恐後
何邪詩書之道廢人唯見利而不聞義云耳孝武乘豐
富世祖出戎行皆孳孳學術俗化之厚延於靈獻草茅
危言者折首而不悔功烈震主者聞命而釋兵群雄相
視不敢去臣位尚數十年教道之結人心如此今代遭
聖神爾袁得賢君俾爾由庠序踐古人之迹天下治則
譚禮樂以陶吾民一有不幸猶當仗大節為臣死忠為
子死孝使人有所賴且有所法是惟朝家教學之意若
其弄筆以徼利達而巳豈徒二三子之羞抑為國者之
憂
豐潤縣儒學射圃記(明崔詵)
史銑曰吾嘗學射禮焉其進退也楫其執弓矢也審其
處勝負也譲傳曰道也者不可湏臾離也夫君子之於
天下也必中節而後可以成德必力行而後有功故先
王隨事而為之節文折其傲與惰之氣而養其敬習之
而性成而德立矣豐潤寗生官來言曰豐潤儒學故有
射圃焉縱步之七十丈横十有三丈成化中射堂暨垣
毁鄰有武人盗其地為居弘治中諸生議復之無能治
武人者甲戌秋董御史按畿内折枉茹強民抑以伸諸
生伸前議御史下興州指揮魯清豐潤知縣邢良騐之
果寔毁居為圃閱一歲知縣建堂三楹築階樹侯作垣
以衛樹槐以表學之北民亦侵地五畆遂復之必刻石
於圃後其庶有鑒哉史銑曰爾諸生知御史暨知縣之
志乎存其地將以修禮也修其禮將以育才也是故才
莫貴於德禮莫大於射又曰御史山東董建中字商民
邢知縣者字宗善汝南人
略陽縣遷建廟學記(何景明)
正德已夘春余董學事由徽州入陕浮白水江下略陽
視其城中卑江水西來衝之多激流迅湍欹圻崩&KR1804;而
學宫正居其卑夏縣書報江溢大水城䧟學宫悉沒副
使寧波吕君充中時按治關南乃行縣躬詣其地剔視
之則堂壇墊為沮洳殿廡蕩於沙石矣遂集衆謀曰兹
地卑甚不可復即復終能免患耶於是使同知何子竒
率學官張誦諸生羅江劉儀等改卜相其利宜圖惟久
遠獲地於縣治之北抗敞可宫考兆曰吉僉謨畢諧君
乃擇委漢中衛知事金坡治其工又發贖金三百餘付
之坡程諸匠作鑿石伐材拓荒闢穢經始於庚辰夏五
月又五越月而卒其役凡為宫室殿五楹廡東西各八
楹戟門三楹櫺星門三楹鄉賢名宦祠各一楹堂三楹
齋東西各三楹儀門三楹學門三楹東西號舍各十一
楹其餘牲所神厨廩庫咸備右高為廟左下為學崇卑
就列嚮皆因形榱題約制輪奐飭觀聖靈旣妥賢才斯
萃惟君思創樂成猷厥終始乃令教諭李崇實狀列其
事請紀諸石按志云略陽地自漢歴唐宋為沔州隸興
元府元始徙州治於鐸水改略陽為縣隸之至正十年
縣令李舜臣建學於縣治北國朝改沔州為縣與略陽
俱隸漢中府洪武四年縣丞葉禮徙學於縣治東北正
統十三年大水學宫壞教諭譚志學修之成化四年又
大水學宫又壊知縣李鑑修之坡之開此地也拓土得
古碑視其記寔李舜臣徙學故地也盖自葉禮改徙之
後迄今凡三遭大水而後徙徙地仍復其故云豈非定
數哉夫略陽為古羌氐之域至文王行江漢之化其風
氣已開文命漸被矣矧由數代以及我眀立學崇教之
盛則習俗移易其何已乎然百餘年來人物聲名尚
非融顯豈以偏處梁雍之間乎亦由屢兵薦沴役煩生
鮮而士不得以隆其業也吕君之蒞關南拊循其民簡
練其卒厚農薄歛芟寇清刑然後興廢舉墜修學敦教
奬官師勵人士以行其政教焉孔子曰足食足兵民信
之矣余於關南庶其見之昔文翁興教相如為師蜀之
有學盖肇於此今兹之建是宅阜隆以降湍悍構造維
新地復其舊天相人協理臻勢會肆寧厥居是惟永觀
俾爼豆之事表行西南弦誦之音流於漢沔文翁豈專
美耶後世必有考略陽之學究其文物所從來者矣則
吕君功德何可以弗著哉
遂昌縣相圃射堂記(湯顯祖)
蓋今上二十有一年三月望後三日予來遂昌又三日
謁先聖廟甚新從學官諸生講堂堂敝其後益庳問所
藏書無有問縣隅中或有他學舍為諸生講誦無有也
四月朔始克視事發檄有學使者陳公所為書命諸生
射諸生皆對不能云無射堂也按縣治南石梁緣溪而
迤有斷垣負牛山故令鍾嘗為若堂者今廢而其旁夀
仙人有宫壖蕪甚衍可以相益諸生言如此為之欣然
望吉乃授地形於學官於君可成周君思問黃君繼先
且以報學使君且營射堂矣請以學租三千錢為端而
予為縣官于祿入固無所愛凡訟之獻金矢而不直者
賦其材或以輸作會夏五月大雨水諸山之材畢來工
作咸集六月堂成廹東坡坻而蒼其西山有峯遡澗而
遥門其空夕陽也門之中引泉為池池之上除道甚修
凡百數十步而垂堂可以馳步射也道左右各廣丈餘
而霤若䋲為學舍者各十五属之門其舍容二人合之
可坐生徒六十人誾誾如也繚以垣六月芸七月穫作
者若休八月而後克成費百金其右旁武射場也尉率
歲閱兵壯兩肄餘月課捕盗賊射虎尚不中程何以令
士射夫士射亦禮射而可耳六藝射於禮樂為近天子
之選士祭必射於澤宫卿大夫士歌采蘩采蘋言士有
幽微而可采也予所以為池將歌蘋蘩而薦士焉非射
而巳也男子始生為寓弓矢以射天地四方必先有志
於其事勉所以不愧為男子者噫豈惟射哉
文章辨體彙選卷五百六十一
