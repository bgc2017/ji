文章辨體彙選卷十三
明賀復徵編
制二
冊皇太子制(王言會最)
黃門朕聞王者神器天之大業震百里而崇孟侯照四
方而建元子其所由來尚矣我國家參天兩地濟以豐
功祖武宗文承於密命顧循菲德寅畏鴻名太上皇命
朕以位卿大夫補朕之闕僉謂率先自爾稽古惟新國
本之大不可以不務皇儲之重不可以不立故宵衣當
宁聞義是將朝服升階擇賢而舉皇太子嗣謙生知禮
樂性成仁孝字孫之愛則敬不絶馳問豎之安則恭而
至寢觀其言精視牘思敏題鞭固巳覈東序之討論契
南山之調護今少陽踐位獻歲發春草樹自樂乾坤交
泰副君之榜已别其宫太史之書更藏於府帝圖斯永
人望所歸庶符知子之明豈獨在予之慶用施寬惠光
於政理今望苑初開端僚是切天下有高才懋德碩學
純儒比迹春卿齊名夏綺具以徵辟
封皇太子大男寧平原郡王等制(王言會最)
勅王者嗣統必上尊祖廟中立人紀下及諸孫所以光
贊鴻猷發揮大典者也皇太子大男寧等温敏茂淑依
仁游藝齠齓之歲自降其心詩書之言夙盈於耳朕初
建儲貳永固宗祧既當知子之明彌稱抱孫之慰是用
依方建邑籍土疏疆俾奉邦家式崇藩屏本支百代冀
邁於周詩子弟畢封更高於漢室於戲承紫極之慶稟
青宫之訓惟師友是敬惟忠孝是憑以樂善為心以好賢
為德古有成範爾其欽哉
授鄭涵考功郎中馮宿刑部郎中等制(玉堂遺範)
敕二帝三王之所以仁聲無窮績用明而刑罰當也尚
書郎專是兩者疇將若予僉曰前國子博士充史館修
撰鄭涵文無害可以彰善惡守歙州刺史馮宿思無邪
可以盡哀敬庶尹百吏之能否四海九州之性命用汝
參斷汝其戒之夫刻則害善放則利淫僻則不通流則
自撓惟是四者時考之難亟則失情緩則留獄深則礙
恕縱則生姦惟是四者時行之難八者不亂然後可以
有志於理矣朕實注意爾其盡心涵可考功郎中宿可
刑部郎中餘並如故
授令狐定右散騎常侍制(玉堂遺範)
勅前西川節度副使令狐定夫言語侍從之臣朝夕論
思獻納必求明誠端厚文而不佻者以備吾之顧問今
以定業茂儒素道光縉紳恬於晉取之機鬱有貞方之
譽踐歴華貫周旋正途佐台席而籌畫居多登副車而
聲猷甚暢從知既久畢志方歸嘉其委雉之誠寵以附
蟬之貴阮貂換酒潘直逢秋既榮高閣之居亦有達人
之美勉思清切以遂優游可依前件
郭子儀兵馬副元帥制(唐賈至)
制昔伊尹與湯合傅說與高宗合尚父與周合故哲后
良臣莫不至合非賢不又有開必先久大之業也公上
略宏才惇信明誼受我旄鉞輯寧區夏典器銘勲高視
前古實邦家之傑豈獨為予社稷之衞可獨弼予節制
咨謀安危斯屬懼朕之不稱也往欽哉司空子儀可兵
馬副元帥主者施行
授韋綬禮部尚書薛放刑部侍郎丁公著工部侍
郎等制(賈至)
敕尚書左丞韋綬等朕以東宫時先皇帝垂慈聖之德
念予冲蒙選端士通儒使講貫今古自禮樂刑政暨君
臣父子之道博我約我日就月將俾予於今不至牆面
克荷丕訓大揚耿光實綬放公著之力也故朕嗣位未
踰時月或自郡邸或自省署徵擢寵用為丞郎給事中
官雖超拜職亦具舉師道光而心愈讓人爵貴而身益
恭宜更褒升重酧輔導以綬精粹辯博有先儒之風可
作秩宗以放端明慎重行君子之道可居憲部以公著
檢敬規度得有司之體可貳冬官於戲貞百工平五刑
典三禮皆重任清秩予無愛焉蓋欲表二三子道不虚
行而明予一人德無不報也綬可禮部尚書放可刑部
侍郎公著可工部侍郎餘官並如故
加裴度幽鎮兩道招討使制(元稹)
門下夫以區區秦伯而猶念晉國曰其君是惡其人何
罪况朕均養億兆為之君親燕人冀人皆為乳哺而育
之者安忍以豺狼驅脅之故絶其飛走盡致網羅止行
犯命之誅是用開其一面具官裴度昔者區域之中蜂
蟻巢聚蔡有逆孽齊有狡童厥初圖征疑議滿野不懼
不惑挺然披攘苟無司南允罔能濟佑我憲考為唐神
宗實賴股肱運用心力肆朕小子蒙受景靈冀服於前
燕平於後而撫馭失理盤牙復生求思弭寧中夕有得
國老尚在夫何患焉是用亟宣懇惻之誠就加招撫之
命於戲頃者師道元濟乘累代襲授之資藉山東結連
之勢以丞相布畫於千里之外使諸將持重於四封之
中而猶劉悟裂蛇豕之驅李佑潰鯨鯢之腹蓋逆順之
情異而忠孝之道明也况彼幽鎮無名暴征以丞相近
觀其宜以諸將齊奮其力斧鑕之刑坐迫椒蘭之氣外
薰誰不自愛其生焉能與亂同死庶宜開懷緩帶以待
其歸
加裴度鎮州四面招討使制(元稹)
門下傳云死者不可復生刑者不可復續是以先王斬
一枝指殺一犬彘莫不伏念隱悼至於旬時决而行之
蓋不得已也子於鎮人亦既伏念俟其悛革詎止旬時
乃命相臣招懷撫諭矜其詿誤示以生門期於盡脱網
羅豈可驅之陷穽而豺狼當道荆棘牽衣雖欲歸於有
仁厥路無由而至况王師壓境義勇爭先朕每抑其鋒
鋩未忍覆其巢穴是猶愛稂莠而傷稼穡養癰疽以潰
肌膚獨懷兒女之仁慮失祖宗之典今上台居鎮算畫
無遺操晉陽之利兵驅屈産之良馬舉河東義武之衆
合滄景澤潞之師當元翼受命之初乘田布雪冤之頃
舉毛拾芥其易可知兼用威恩尚存招致宜令河東節
度使裴度充鎮州四面招討使於戲以一城之卒敵天
下之師徇猖獗之徒抗君父之命吾哀爾輩死實無名
苟能自新亦冀容汝主者施行
授李愿檢校司空宣武軍節度使制(元稹)
門下昔者魯侯伯禽徒以周公之故遂荒大東重耳以
定傾之勞子孫不絶於晉昔我太師西平王在德宗時
能復京邑書於鼎彛每懷宗廟之安實念江山之永而
又繼有英哲克全令人惟弟惟兄莫非頗牧尚想德施
於十代何憚恩積於一門具官李愿生長紈綺之中而
素風自得藴鬱驍勇之器而性與温恭怡怡於叔季之
間翼翼於班行之内始為夏帥遂著能名蹄角齒毛之
良一無取於夷落而不貪之實大布於朔陲旋領徐方
會征淮右隣寇隂狡將助鴟張來犯東郊冀延晷刻爾
乃提持戈戟淬礪卒徒一戰而蜂蠆盡殱不時而鴞獍
就戮聿來岐下號令益明繕完甲兵為我保障朕以浚
郊重鎮尤藉良材俾為司空以表東夏持我邦憲用清
爾人夫四海九州非不廣也然而靈武魏博至於大梁
斷長補短方數千里皆爾為政又何加焉於戲睢陽在
爾之東張巡效忠之城未毁夷門在爾之境侯嬴報恩
之跡尚存又安知憧憧往來之徒不有以仁義匡於爾
者爾服休命其惟戒之
授田布魏博節度使制(元稹)
門下經曰父母之仇不同天雖及匹士而猶寢苫枕干
以期必報是以子胥不殉伍奢之死卒能發既藏之墓
鞭不義之屍取貴春秋名垂萬古而况於身備將壇父
死人手家仇國恥併在一門當懷嘗膽之心豈俟絶漿
之禮金革無避其在兹乎具官田布咨爾先臣惟國元
老首自河朔來朝帝庭而又東取青齊北討燕趙提挈
義旅勤勞王家冒白刃而不疑推赤心而自信屬冀方
求師余所重難輟自大名付兹巨鎮而中台暗折上將
妖侵蟊賊潛寘於腹心豺狼勃興於肘掖人神憤痛朝
野驚嗟深軫予懷誓擒元惡以爾布詩書并習忠孝兩
全常用魏師克征淮孽素行恩信共著勲庸豈無奮激
之圖為報寇仇之黨且魏之諸將由爾父而崇高魏之
三軍蒙爾父之仁愛昔既同其美利今豈忘其深冤爾
其淬礪勇夫敬恭義士一飯之飽必同於士卒一毫之
費必用於戈矛非算畫不萌於心非軍旅勿言於口居
則席藁寒則抱冰以喪禮處之若哀心感者必有為横
身刎頸感智捐軀下報營魂旁清醜類於戲至誠可託
稔惡難逃矧彼凶殘去將安往墨縗在體玄纛在前提
劒執金無忘哀敬
授牛元翼深冀等州節度使制(元稹)
門下鷹隼擊則妖鳥除弧矢張則天狼滅湯沐具而蟣
蝨相弔針石熾而痤疽立潰苟得韓盧而示之狡兔則
可備俎豆而俟脯醢矣復何憂於越軼乎夫將者亦蟣
虱之湯沐而渠魁之韓盧也我得之矣又何患焉具官
牛元翼挺生河朔之間迴鍾海岳之秀幼為兒戲營壘
已成長學神樞風雲諳曉衆推然諾己任安危善用竒
兵尤精攻擊陳安之矛丈八顔高之弓六鈞或山立於
軍前或肉飛於馬上而又謙能養勇孝以資忠雖膽力
過人而心誠許國自常山作沴上將罹災慟哭轅門誓
清妖孽羽書三奏驛騎四馳上請廟謀旁徵隣援指期
斬叛克日圖功斷自予衷開懷用爾夫以爾之才力而
取彼之凶殘是猶以火焚枯以石壓卵螳臂拒轍鷄肋
承拳萬萬相殊破之必矣而况於鎮之黎人皆朕之赤
子爾之部曲即鎮之卒徒聞爾鼓鼙之音懷爾椒蘭之
德吾知此輩誰不革心爾其寒者衣之飢者食之無發
室廬無害農稼苟獲戎首置之藁街下以報忠臣之冤
上以告先帝之廟則蚩蚩從亂予又何誅於戲殺人盈
城爾其深戒孥戮誓衆朕不忍言再換蟬冠新持武節
恩不虚授爾其敬之
授韓臯左僕射制(元稹)
勅夫一邑之政而猶資老者之智用壯者之决况朝廷
之大得不以耆年重望居表正之地儀刑於百辟乎惟
爾具官韓臯始以直言事代宗皇帝司諫諍復以文章
政術事德宗皇帝為舍人中丞京兆尹在順宗憲宗時
出領藩方入備卿長逮予小子歴事五君勤亦至矣而
又處權近之際未嘗以恩幸自寵於一時當趨嚮之間
終不以薄厚見窺於衆目豈所謂徐公之行已有常而
詩人之風雨不改耶日者銓覈羣才兼勞揆務頗煩倫
擬有異優崇罷去職勞正名端右俾絶積薪之歎且明
尚齒之心凡百庶寮無忘咨稟
授栢耆兵部員外郎制(元稹)
勅具官栢耆朕聞亟遷則彛倫斁滯賞則勞臣怠兼用
兩者謂之政經夫南憲右掖至於中臺我朝之極選也
俾爾環歲之内周歴兹任豈無意焉元和中盜殺丞相
賊傷議臣齊冀之間交以禍端相嫁耆自青溪窖中提
轉丸押闔之書馳於諸鎮使承宗疑否隔塞一朝豁然
納質獻地克終於善承宗既殁承元授事耆又將朕教
告命於承元萬衆無譁一方底定此而不錄將何以勸
凡百多士無忘急病之心
授劉士涇太僕卿制(元稹)
敕卿寺甚重不易其人或以勲以親以報以勸又何愛
焉具官劉士涇去歲西戎跳入涇上京師戒嚴朕慨然
有思廉頗李牧之志而習事者言爾父司空之在涇也
築平凉等八城二堡塹保定平原使涇人益樹麥禾以
復后稷公劉之教十有六年犬戎不敢東顧朕聞其人
思見其後果有令子在吾懿親與之討論亦自竒士鋪
陳將略殊有父風訪其班資則曰亞諸卿之間嘗十年
矣今乃除其憂服命以太僕豈惟報爾先臣榮吾戚里
亦欲使緣邊諸將顧其愛子為我竭誠
授王溥李逢等太僕少卿制(元稹)
勅具官王溥李逢等昔我憲宗章武皇帝法堯睦族深
惟本枝乃詔執事曰伯父叔季幼子童孫在屬籍者必
命卿長以才行聞而溥等國族之良雅副兹選糾訓羣
僕允釐王官各率迺誠無替厥職溥可權知太僕少卿
逢可守袁王府長史餘如故
授張籍秘書郎制(元稹)
敕張籍傳云王澤竭而詩不作又曰采詩以觀人風斯
亦警予之一事也以爾籍雅尚古文不從流俗切磨諷
興有助政經而又居貧晏然廉退不競俾任石渠之職
思聞木鐸之音可守秘書郎
授于季友羽林軍將軍制(元稹)
勅具官于季友天子六軍必有材官佽飛超乘挽彊之
士在焉董之以威待之以信分八舍之衆寡均二廣之
勞逸不吳不揚不掉不挫皆將軍之令也是以李大亮
上直禁中而文皇甘寢則腹心爪牙之任斯不細矣以
爾季友時予舊姻念往興懷度才思用榮以服色列於
藩垣爾其敬恭無替朕命
授盧士攻權知京兆尹制(元稹)
勅朕日出而御便殿召丞相以下計事而大京兆得在
其中非常吏也誠以為海内法式自京師始輦轂之下
盜賊為尤尹正非人則賢不肖阿枉奏覆隔塞則上下
不通假以恩威用讋豪右朝散大夫守京兆尹知府事
盧士玫自居郎署執政者言其温重不回守法專固副
内史行事物議歸之日者景陵將建龜筮有時予心怛
然懼不克濟爾嘗倅職應其供求和而不同儉而不隘
竣於已事朕甚嘉焉試命元寮亦既不撓今圓丘甫及
慶澤將施抄剽椎埋必有幸生之者案牘卒吏亦當因
緣為姦公費則多而利不下究惟是數者爾司其憂為
爾正名無恡操剸
授薛昌朝絳王傅制(元稹)
勅薛昌朝等國有政職之要其一曰具員所以稽績用
而昇秩序也爾等典掌衆務勤歴歲時無畏厥官能舉
其政擇才以佐諸邸選士以歴東朝亦吾藴崇本枝之
意也爾無易之可依前件
授唐慶萬年縣令制(元稹)
勅朝議郎守尚書比部郎中賜緋魚袋唐慶輦轂之下
豪黠僄輕擾之則獄市不容緩之則囊槖相聚是以前
代惟京令得與御史丞分進道路以其捕逐之急也執
事言爾慶頃摧束池鹵生息倍稱布露飴散(飴鹽散鹽見周禮)
於羅落之間而盜賊終不敢進推是為理真吾所求之
劇令也無或畏避以艱惸婺
授韋珩等西畿令制(元稹)
勅具官韋珩李鄂等昔先王𤯝災肆赦則殊死以降無
不宥免而受財枉法者常罪罪之以此防吏吏猶有豪
奪於人者朕甚閔焉日者覃懷有過籍之賦使吾百姓
無聊生於下非珩等為吾發覺則吾終不得聞東人之
疾苦矣今美原藍田皆吾畿内之邑爾其為吾養理生
息以惠困窮使天下長人之吏知朕用廉激貪之意焉
珩可美原令鄂可藍田令
授元輿等杭濠歙泗諸州刺史制(元稹)
勅朝散大夫守饒州刺史元輿等自天子至於侯甸男
邦小大之勢不同子育黎元其揆一也是以郎官出宰
百里牧守入為三公此所以前代稱理古也近俗偷末
倒置是非省寺以地望自高郡縣以勢卑自劣盤牙不
解稂莠不除比比有之患皆由此起今餘杭鍾離新安
順政三有財賦一隣戎狄將有所授每難其人以輿之
理課甄明以弘度之奏議詳允以學亮之學古從政以
達之守道立身僉命為邦庶可以勝殘去殺矣各奉詔
條用慰煢獨可依前件
授崔元略等加階制(元稹)
勅崔元略等階之設二十有九有庸有事有叙有加用
是四者以詔百吏由郾而上至於元略曰加曰敘由瀍
而下至於弘景曰事曰庸光我侍從之臣且優致政之
老詔賢詔德於是乎在堂與益近爾其敬之可依前件
韋行立可處州刺史制(元稹)
勅具官韋行立聞爾貴遊之子也出入省寺二十餘年
終無尤違斯亦鮮矣江南諸郡戶籍非少皆有賦入之
艱爾為吾往理縉雲以宣朕化無虐惸獨俾傷惠和
李翊起復仍前監察御史制(元稹)
勅具官李翊比制多以詳練法理者行於御史府或滿
歲即眞或不時署位亦試可之義也以爾翊文學周敏
操行端方執喪有聞俯以就制復爾故秩勉修乃誠
授劉惠通内謁者監制(元稹)
勅具官劉惠通愿吾愛之俾在左右將我密命達於四
方去盡行人之詞還致諸臣之復言必忠信事無尤違
使朕不出戶而知三軍之志者爾有力焉深念其勤將
以為報階秩兼進用示恩榮各依前件
文章辨體彙選卷十三
