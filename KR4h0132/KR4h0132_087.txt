文章辨體彙選卷八十七
明賀復徵編
疏一
吳訥曰按唐虞禹臯陳謨之後至伊尹周公遂有伊
訓無逸等篇此文辭告君之始也漢高惠時未聞有
以書陳事者迨乎孝文廣開言路於是賈山獻至言
賈誼上政事疏厥後進言日衆或曰上疏或曰上書
或曰奏劄或曰奏狀或曰封事或曰彈文考之於史
可見矣昔人有云君臣相遇雖一語而有餘上下未
孚雖千萬言而奚補爲臣子者唯當罄竭忠愛之誠
而巳爾信哉徐師曾曰按奏疏者羣臣論諫之總
名也奏御之文其名不一七國以前皆稱上書秦初
改書曰奏漢定禮儀則有四品一曰章以謝恩二曰
奏以按劾三曰表以陳情四曰議以執異然當時奏
章或上災異則非專以謝恩至於奏事亦稱上疏則
非專以按劾也又按劾之奏則稱彈事尤可以徵彈
劾為奏之一端也又置八儀密奏陰陽皂嚢封板以
防宣泄謂之封事而朝臣補外天子使人受所欲言
及有事下議者並以書對則漢之制豈特四品而巳
哉魏晉以下啓獨盛行唐用表狀亦稱書疏宋人則
監前制而損益之故有劄子有狀有書有表有封事
而劄子之用居多蓋本唐人牓子錄子之制而更其
名也今將篇目定為十有四式一曰疏二曰奏三曰
章四曰表五曰彈事六曰封事七曰條事八曰對九
曰議十曰啓十一曰狀十二曰劄子十三曰箋十四
曰笏記至於疏對議啓狀劄六者又皆以奏字冠之
以别於臣下私相往來對答之辭也今制論政事者
曰題陳私情者曰奏皆謂之本以及讓官謝恩之類
並用散文間為儷語亦同奏格至於慶賀雖倣表詞
而首尾亦與奏同唯史館進書全用表式然則當今
進呈之目唯本與表二者而本則稱疏焉
論政事疏(漢賈誼)
臣竊惟事埶可為痛哭者一可為流涕者二可為長太
息者六若其他背理而傷道者難徧以疏舉進言者皆
曰天下巳安巳治矣臣獨以為未也曰安且治者非愚
則䛕皆非事實知治亂之體者也夫抱火厝之積薪之
下而寢其上火未及燃因謂之安方今之埶何以異此
本末舛逆首尾衡决國制搶攘非甚有紀胡可謂治陛
下何不一令臣得熟數之於前因陳治安之策試詳擇
焉夫射獵之娛與安危之機孰急使為治勞智慮苦身
體乏鐘鼓之樂勿為可也樂與今同而加之諸侯軌道
兵革不動民保首領匈奴賓服四荒鄉風百姓素樸獄
訟衰息大數既得則天下順治海内之氣清和咸理生
為明帝没為明神名譽之美垂於無窮禮祖有功而宗
有德使顧成之廟稱為太宗上配太祖與漢亡極建久
安之埶成長治之業以承祖廟以奉六親至孝也以幸
天下以育羣生至仁也立綱陳紀輕重同得後可以為
萬世法程雖有愚幼不肖之嗣猶得蒙業而安至明也
以陛下之明逹因使少知治體者得佐下風致此非難
也其具可素陳於前願幸無忽臣謹稽之天地驗之往
古按之當今之務日夜念此至熟也雖使舜禹復生為
陛下計亡以易此夫樹國固必相疑之埶下數被其殃
上數爽其憂甚非所以安上而全下也今或親弟謀為
東帝親兄之子西鄉而擊今吳又見告矣天子春秋鼎
盛行義未過德澤有加焉猶尚如是况莫大諸侯權力
且十此者乎然而天下少安何也大國之王幼弱未壯
漢之所置傅相方握其事數年之後諸侯之王大抵皆
冠血氣方剛漢之傅相稱病而賜罷彼自丞尉以上徧
置私人如此有異淮南濟北之為邪此時而欲為治安
雖堯舜不治黃帝曰日中必熭操刀必割今令此道順
而全安甚易不肯早為巳廼墮骨肉之屬而抗剄之豈
有異秦之季世乎夫以天子之位乘今之時因天之助
尚憚以危為安以亂為治假設陛下居齊桓之處將不
合諸侯而匡天下乎臣又知陛下有所必不能矣假設
天下如曩時淮陰侯尚王楚黥布王淮南彭越王梁韓
信王韓張敖王趙貫高為相盧綰王燕陳豨在代令此
六七公者皆亡恙當是時而陛下即天子位能自安乎
臣有以知陛下之不能也天下殽亂高皇帝與諸公併
起非有仄室之埶以豫席之也諸公幸者廼為中涓其
次厪得舍人材之不逮至遠也高皇帝以明聖威武即
天子位割膏腴之地以王諸公多者百餘城少者乃三
四十縣德至渥也然其後十年之間反者九起陛下之
與諸公非親角材而臣之也又非身封王之也自高皇
帝不能以是一歲為安故臣知陛下之不能也然尚有
可諉者曰疏臣請試言其親者假令悼惠王王齊元王
王楚中子王趙幽王王淮陽共王王梁靈王王燕厲王
王淮南六七貴人皆亡恙當是時陛下即位能為治乎
臣又知陛下之不能也若此諸王雖名為臣實皆有布
衣昆弟之心慮亡不帝制而天子自為者擅爵人赦死
罪甚者或戴黃屋漢法令非行也雖行不軌如厲王者
令之不肯聽召之安可致乎幸而來至法安可得加動
一親戚天下圜視而起陛下之臣雖有悍如馮敬者適
啓其口匕首已䧟其胸矣陛下雖賢誰與領此故疏者
必危親者必亂巳然之效也其異姓負強而動者漢巳
幸勝之矣又不易其所以然同姓襲是跡而動既有徵
矣其埶盡又復然殃旤之變未知所移明帝處之尚不
能以安後世將如之何屠牛坦一朝解十二牛而芒刃
不頓者所排擊剥割皆衆理解也至於髖髀之所非斤
則斧夫仁義恩厚人主之芒刃也權埶法制人主之斤
斧也今諸侯王皆衆髖髀也釋斤斧之用而欲嬰以芒
刃臣以為不缺則折胡不用之淮南濟北埶不可也臣
竊迹前事大抵強者先反淮陰王楚最強則最先反韓
信倚胡則又反貫高因趙資則又反陳豨兵精則又反
彭越用梁則又反黥布用淮南則又反盧綰最弱最後
反長沙廼在二萬五千戶耳功少而最完埶疏而最忠
非獨性異人也亦形埶然也曩令樊酈絳灌據數十城
而王今雖以殘亡可也令信越之倫列為徹侯而居雖
至今存可也然則天下之大計可知巳欲諸王之皆忠
附則莫若令如長沙王欲臣子之勿葅醢則莫若令如
樊酈等欲天下之治安莫若衆建諸侯而少其力力少
則易使以義國小則亡邪心令海内之勢如身之使臂
臂之使指莫不制從諸侯之君不敢有異心輻輳並進
而歸命天子雖在細民且知其安故天下咸知陛下之
明割地定制令齊趙楚各若干國使悼惠王幽王元王
之子孫畢以次各受祖之分地地盡而止及燕梁他國
皆然其分地衆而子孫少者建以為國空而置之須其
子孫生者舉使君之諸侯之地其削頗入漢者為徙其
侯國及封其子孫也所以數償之一寸之地一人之衆
天子亡所利焉誠以定治而巳故天下咸知陛下之廉
地制一定宗室子孫莫慮不王下無倍畔之心上無誅
伐之志故天下咸知陛下之仁法立而不犯令行而不
逆貫高利幾之謀不生柴竒開章之計不萌細民鄉善
大臣致順故天下咸知陛下之義卧赤子天下之上而
安植遺腹朝委裘而天下不亂當時大治後世誦聖一
動而王業附陛下誰憚而久不為此天下之埶方病大
瘇一脛之大幾如要一指之大幾如股平居不可屈信
一二指搐身慮亡聊失今不治必為痼疾後雖有扁鵲
不能為巳病非徒腫也又苦&KR0979;盭元王之子帝之從弟
也今之王者從弟之子也惠王親兄子也今之王者兄
子之子也親者或亡分地以安天下疏者或制大權以
偪天子臣故曰非徒病瘇也又苦&KR0979;盭可為痛哭者此
病是也天下之埶方倒懸天子者天下之首何也上也
蠻夷者天下之足何也下也今匈奴嫚娒侵掠至不敬
也為天下患至亡已也而漢歲致金絮采繒以奉之夷
狄徵令是主上之操也天子共貢是臣下之禮也足反
居上首顧居下倒懸如此莫之能解猶為國有人乎非
亶倒懸而巳又類辟且病痱夫辟者一面病痱者一方
痛今西邊北邊之郡雖有長爵不輕得復五尺以上不
輕得息斥侯望烽燧不得卧將吏被介胄而睡臣故曰
一方病矣醫能治之而上不使可為流涕者此也陛下
何忍以帝王之號而為戎人諸侯勢既卑辱而旤不息
長此安窮進謀者率以為是固不可解也亡具甚矣臣
竊料匈奴之衆不過漢一大縣以天下之大困於一縣
之衆甚為執事者羞之陛下何不試以臣為屬國之官
以主匈奴行臣之計請必繫單于之頸而制其命伏中
行說而笞其背舉匈奴之衆唯上之令今不獵猛敵而
獵田彘不搏反寇而搏畜兔翫細娛而不圖大患非所
以為安也德可遠施威可遠加而直數百里外威令不
信可為流涕者此也今民賣僮者為之繡衣絲履偏諸
緣内之閑中是古天子后服所以廟而不宴者也而庶
人得以衣婢妾白縠之表薄紈之裏緁以偏諸美者黼
繡是古天子之服今富人大賈嘉會召客者以被牆古
者以奉一帝一后而節適今庶人屋壁得為帝服倡優
下賤得為后飾然而天下不屈者殆未有也且帝之身
自衣皂綈而庶民牆屋被文繡天子之后以緣其領庶
人嬖妾以緣其履此臣所謂舛也夫百人作之不能衣
一人欲天下亡寒胡可得也一人耕之十人聚而食之
欲天下亡饑不可得也饑寒切於民之肌膚欲其亡為
姦邪不可得也國巳屈矣盗賊直湏時耳然而獻計者
曰毋動為大耳夫俗至大不敬也至亡等也至冐上也
進計者猶曰毋為可為長太息者此也商君遺禮誼棄
仁恩并心於進取行之二歲秦俗日敗故秦人家富子
壯則出分家貧子壯則出贅借父耰鉏慮有德色母取
箕箒立而誶語抱哺其子與公併倨婦姑不相說則反
脣而相稽其慈子嗜利不同禽獸者亡幾耳然并心而
赴時猶日蹷六國兼天下功成求得矣終不知反廉愧
之節仁義之厚信并兼之法遂進取之業天下大敗衆
掩寡智欺愚勇威怯壯陵衰其亂至矣是以大賢起之
威震海内德從天下曩之為秦者今轉而為漢矣然其
遺風餘俗猶尚未改今世以侈靡相競而上亡制度棄
禮誼捐廉恥日甚可謂月異而歲不同矣逐利不耳慮
非顧行也今其甚者殺父兄矣盗者剟寢戶之簾搴兩
廟之器白晝大都之中剽吏而奪之金矯偽者出幾十
萬石粟賦六百餘萬錢乘傳而行郡國此其亡行義之
尤至者也而大臣特以簿書不報期會之間以為大故
至於俗流失世壞敗因恬而不知怪慮不動於耳目以
為是適然耳夫移風易俗使天下回心而鄉道類非俗
吏之所能為也俗吏之所務在於刀筆筐篋而不知大
體陛下又不自憂竊為陛下惜之夫立君臣等上下使
父子有禮六親有紀此非天之所為人之所設也夫人
之所設不為不立不植則僵不修則壞筦子曰禮義廉
恥是謂四維四維不張國乃滅亡使筦子愚人也則可
筦子而少知治體則是豈可不為寒心哉秦滅四維而
不張故君臣乖亂六親殃戮姦人並起萬民離叛凡十
三歲而社稷為墟今四維猶未&KR0879;也故姦人幾幸而衆
心疑惑豈如今定經制令君君臣臣上下有差父子六
親各得其宜姦人亡所幾幸而羣臣衆信上不疑惑此
業一定世世常安而後有所持循矣若夫經制不定是
猶渡江河亡維楫中流而遇風波船必覆矣可為長太
息者此也夏為天子十有餘世而殷受之殷為天子二十
餘世而周受之周為天子三十餘世而秦受之秦為天
子二世而亡人性不甚相遠也何三代之君有道之長
而秦無道之暴也其故可知也古之王者太子廼生固
舉以禮使士負之有司齋肅端冕見之南郊見於天也
過闕則下過廟則趨孝子之道也故自為赤子而教固
巳行矣昔者成王幼在繦抱之中召公為太保周公為
太傅太公為太師保保其身體傅傅之德義師道之教
訓此三公之職也於是為置三少皆上大夫也曰少保
少傅少師是與太子宴者也故廼孩提有識三公三少
因明孝仁禮義以道習之逐去邪人不使見惡行於是
皆選天下之端士孝悌博聞有道術者以衛翼之使與
太子居處出入故太子廼生而見正事聞正言行正道
左右前後皆正人也夫習與正人居之不能毋正猶生
長於齊不能不齊言也習與不正人居之不能毋不正
猶生長於楚之地不能不楚言也故擇其所嗜必先受
業廼得嘗之擇其所樂必先有習廼得為之孔子曰少
成若天性習慣如自然及太子少長知妃色則入於學
學者所學之宫也學禮曰帝入東學上親而貴仁則親
疎有序而恩相及矣帝入南學上齒而貴信則長幼有
差而民不誣矣帝入西學上賢而貴德則聖智在位而
功不遺矣帝入北學上貴而尊爵則貴賤有等而下不
隃矣帝入太學承師問道退習而考於太傅太傅罰其
不則而匡其不及則德智長而治道得矣此五學者既
成於上則百姓黎民化輯於下矣及太子既冠成人免
於師傅之嚴則有記過之史徹膳之宰進善之旌誹謗
之木敢諫之鼓瞽史誦詩工誦箴諫大夫進謀士傳民
語習與智長故切而不媿化與心成故中道若性三代
之禮春朝朝日秋暮夕月所以明有敬也春秋入學坐
國老執醬而親餽之所以明有孝也行以鸞和步中采
齊趨中肆夏所以明有度也其於禽獸見其生不忍其
死聞其聲不食其肉故遠庖厨所以長恩且明有仁也
夫三代之所以長久者以其輔翼太子有此具也及秦
而不然其俗固非貴辭讓也所上者告訐也固非貴禮
義也所上者刑罰也使趙高傅胡亥而教之獄所習者
非斬劓人則夷人之三族也故胡亥今日即位而明日
射人忠諫者謂之誹謗深計者謂之妖言其視殺人若
艾草菅然豈唯胡亥之性惡哉彼其所以道之者非其
理故也鄙諺曰不習為吏視已成事又曰前車覆後車
誠夫三代之所以長久者其已事可知也然而不能從
者是不法聖智也秦世之所以亟絶者其轍跡可見也
然而不避是後車又將覆也夫存亡之變安危之機其
要在是矣天下之命縣於太子太子之善在於早諭教
與選左右夫心未濫而先諭教則化易成也開於道術
智誼之指則教之力也若其服習積貫則左右而已夫
胡粤之人生而同聲嗜欲不異及其長而成俗累數譯
而不能相通行者有雖死而不相為者則教習然也臣
故曰選左右早諭教最急夫教得而左右正則太子正
矣太子正而天下定矣書曰一人有慶兆民頼之此時
務也凡人之智能見已然不能見將然夫禮者禁於將
然之前而法者禁於已然之後是故法之所用易見而
禮之所為難知也若夫慶賞以勸善刑罰以懲惡先王
執此之政堅如金石行此之令信如四時據此之公無
私如天地耳豈顧不用哉然而曰禮云禮云者貴絶惡
於未萌而起教於微眇使民日遷善遠罪而不自知也
孔子曰聽訟吾猶人也必也使毋訟乎為人主計者莫
如先審取舍取舍之極定於内而安危之萌應於外矣
安者非一日而安也危者非一日而危也皆以積漸然
不可不察也人主之所積在於取舍以禮義治之者積
禮義以刑罰治之者積刑罰刑罰積而民怨背禮義積
而民和親故世主欲民之善同而所以使民善者或異
或道之以德教或敺之以法令道之以德教者德教洽
而民氣樂敺之以法令者法令極而民風哀哀樂之感
禍福之應也秦王之欲尊宗廟而安子孫與湯武同然
而湯武廣大其德行六七百載而不失秦王治天下十
餘歲則大敗此亡他故矣湯武之定取舍審而秦王之
定取舍不審矣夫天下大器也今人之置器置諸安處
則安置諸危處則危天下之情與器亡以異在天子之
所置之湯武置天下於仁義禮樂而德澤洽禽獸草木
廣裕德被蠻貊四夷累子孫數十世此天下所共聞也
秦王置天下於法令刑罰德澤亡一有而怨毒行於世
下憎惡之如仇讎旤幾及身子孫誅絶此天下之所共
見也是非其明效大驗與人之言曰聽言之道必以其
事觀之則言者莫敢妄言今或言禮誼之不如法令教
化之不如刑罰人主胡不引殷周秦事以觀之也人主
之尊譬如堂羣臣如陛衆庶如地故陛九級上廉遠地
則堂高陛亡級廉近地則堂卑高者難攀卑者易陵理
勢然也故古者聖王制為等列内有公卿大夫士外有
公侯伯子男然後有官師小吏延及庶人等級分明而
天子加焉故其尊不可及也里諺曰欲投鼠而忌器此
善諭也鼠近於器尚憚不投恐傷其器况於貴臣之近
主乎廉恥節禮以治君子故有賜死而亡戮辱是以黥
劓之罪不及大夫以其離主上不遠也禮不敢齒君之
路馬蹵其芻者有罰見君之几杖則起遭君之乘車則
下入正門則趨君之寵臣雖或有過刑戮之罪不加其
身者尊君之故也此所以為主上豫遠不敬也所以體
貌大臣而厲其節也今自王侯三公之貴皆天子之所
改容而禮之也古天子之所謂伯父伯舅也而今與衆
庶同黥劓髠則笞傌棄市之法然則堂不亡陛乎被戮
辱者不泰廹乎廉恥不行大臣無廼握重權大官而有
徒隸亡恥之心乎夫望夷之事二世見當以重法者投
鼠而不忌器之習也臣聞之履雖鮮不加於枕冠雖敝
不以苴履夫嘗已在貴寵之位天子改容而體貌之矣
吏民嘗俯伏以敬畏之矣今而有過帝令廢之可也退
之可也賜之死可也滅之可也若夫束縛之繫緤之輸
之司寇編之徒官司寇小吏詈罵而榜笞之殆非所以
令衆庶見也夫卑賤者習知尊貴者之一旦吾亦廼可以
加此也非所以習天下也非尊尊貴貴之化也夫天子
之所嘗敬衆庶之所嘗寵死而死耳賤人安得如此而
頓辱之哉豫讓事中行之君智伯伐而滅之移事智伯
及趙滅智伯豫讓釁面吞炭必報襄子五起而不中人
問豫子豫子曰中行衆人畜我我故衆人事之智伯國
士遇我我故國士報之故此一豫讓也反君事讎行若
狗彘已而抗節致忠行出乎烈士人主使然也故主上
遇其大臣如遇犬馬彼將犬馬自為也如遇官徒彼將
官徒自為也頑頓亡恥奊詬亡節廉恥不立且不自好
苟若而可故見利則逝見便則奪主上有敗則因而挻
之矣主上有患則吾苟免而已立而觀之耳有便吾身
者則欺賣而利之耳人主將何便於此羣下至衆而主
上至少也所託財器職業者粹於羣下也俱亡恥俱苟
安則主上最病故古者禮不及庶人刑不至大夫所以
厲寵臣之節也古者大臣有坐不廉而廢者不謂不廉
曰簠簋不飾坐汚穢淫亂男女亡别者不曰汚穢曰帷
薄不修坐罷軟不勝任者不曰罷軟曰下官不職故貴
大臣定有其罪矣猶未斥然正以謼之也尚遷就而為
之諱也故其在大譴大訶之域者聞譴訶則白冠氂纓
盤水加劍造請室而請辠耳上不執縛繫引而行也其
有中罪者聞命而自弛上不使人頸盭而加也其有大
罪者聞命則北面再拜跪而自裁上不使捽抑而刑之
也曰子大夫自有過耳吾遇子有禮矣遇之有禮故羣
臣自憙嬰以廉恥故人矜節行上設廉恥禮義以遇其
臣而臣不以節行報其上者則非人類也故化成俗定
則為人臣者主耳忘身國耳忘家公耳忘私利不苟就
害不苟去唯義所在上之化也故父兄之臣誠死宗廟
法度之臣誠死社稷輔翼之臣誠死君上守圉扞敵之
臣誠死城郭封疆故曰聖人有金城者此物此志也彼
且為我死故吾得與之俱生彼且為吾亡故吾得與之
俱存夫將為我危故吾得與之皆安顧行而忘利守節
而仗義故可以託不御之權可以寄六尺之孤此厲廉
恥行禮義之所致也主上何喪焉此之不為而顧彼之
久行故曰可為長太息者此也
論積貯疏(賈誼)
管子曰倉廩實而知禮節民不足而可治者自古及今
未之嘗聞古之人曰一夫不耕或受之饑一女不織或
受之寒生之有時而用之亡度則物力必屈古之治天
下至纖至悉故其畜積足恃今背本而趨末食之者甚
衆是天下之大殘也淫侈之俗日月以長是天下之大
賊也殘賊公行莫之或止大命將泛莫之振救生之者
甚少而靡之者甚多天下財産何得不蹵漢之為漢幾
四十年矣公私之積猶可哀痛失時不雨民且狼顧歲
惡不入請賣爵子既聞耳矣安有為天下阽危者若是
而上不驚者世之有饑穰天之行也禹湯被之矣即不
幸有方二三千里之旱國胡以相恤卒然邊境有急數
十百萬之衆國胡以餽之兵旱相乘天下大屈有勇力
者聚徒而衝擊罷夫羸老易子而齩其骨政治未畢通
也遠方之能疑者並舉而爭起矣廼駭而圖之豈將有
及乎夫積貯者天下之大命也苟粟多而財有餘何為
而不成以攻則取以守則固以戰則勝懷敵附遠何招
而不至今敺民而歸之農皆著於本使天下各食其刀
末技游食之民轉而緣南畮則畜積足而人樂其所矣
可以為富安天下而直為此廩廩也
請封建子弟疏(賈誼)
陛下即不定制如今之埶不過一傳再傳諸侯猶且人
恣而不制豪植而大強漢法不得行矣陛下所以為蕃
扞及皇太子之所恃者唯淮陽代二國耳代北邊匈奴
與強敵為鄰能自完則足矣而淮陽之比大諸侯厪如
黑子之著面適足以餌大國耳不足以有所禁禦方今
制在陛下制國而令子適足以為餌豈可謂工哉人主
之行異布衣布衣者飾小行競小廉以自託於鄉黨人
主唯天下安社稷固不耳高皇帝瓜分天下以王功臣
反者如蝟毛而起以為不可故斬去不義諸侯而虚其
國擇良日立諸子雒陽上東門之外畢以為王而天下
安故大人者不牽小行以成大功今淮南地遠者或數
千里越兩諸侯而縣屬於漢其民吏繇役往來長安者
自悉而補中道衣敝錢用諸費稱此其苦屬漢而欲得
王至甚逋逃而歸諸侯者已不少矣其埶不可久臣之
愚計願舉淮南地以益淮陽而為梁王立後割淮陽北
邊二三列城與東郡以益梁不可者可徙代王而都睢
陽梁起於新郪以北著之河淮陽包陳以南揵之江則
大諸侯之有異心者破膽而不敢謀梁足以扞齊趙淮
陽足以禁吳楚陛下高枕終亡山東之憂矣此二世之
利也當今恬然適遇諸侯之皆少數歲之後陛下且見
之矣夫秦日夜苦心勞力以除六國之禍今陛下力制
天下頥指如意高拱以成六國之禍難以言智苟身亡
事畜亂宿禍熟視而不定萬年之後傳之老母弱子將
使不寧不可謂仁臣聞聖主言問其臣而不自造事故
使人臣得畢其愚忠唯陛下裁幸
諫封淮南四子疏(賈誼)
竊恐陛下接王淮南諸子曾不與如臣者熟計之也淮
南王之悖逆亡道天下孰不知其罪陛下幸而赦遷之
自疾而死天下孰以王死之不當今奉尊罪人之子適
足以負謗於天下耳此人少壯豈能忘其父哉白公勝
所為父報仇者大父與伯父叔父也白公為亂非欲取
國代主也發憤快志剡手以衝仇人之胸固為俱靡而
已淮南雖少黥布嘗用之矣漢存特幸耳夫擅仇人足
以危漢之資於策不便雖割而為四四子一心也子之
衆積之財此非有子胥白公報於廣都之中即疑有剸
諸荆軻起於兩柱之間所謂假賊兵為虎翼者也願陛
下少留計
諫放民私鑄疏(賈誼)
法使天下公得顧租鑄銅錫為錢敢雜以鉛鐵為他巧
者其罪黥然鑄錢之情非殽雜為巧則不可得贏而殽
之甚微為利甚厚夫事有召禍而法有起姦今令細民
人操造幣之勢各隠屏而鑄作因欲禁其厚利微姦雖
黥罪日報其勢不止廼者民人抵罪多者一縣百數及
吏之所疑榜笞奔走者甚衆夫縣法以誘民使入䧟阱
孰積於此曩禁鑄錢死罪積下今公鑄錢黥罪積下為
法若此上何頼焉又民用錢郡縣不同或用輕錢百加
若干或用重錢平稱不受法錢不立吏急而壹之乎則
大為煩苛而力不能勝縱而弗呵乎則市肆異用錢文
大亂苟非其術何鄉而可哉今農事棄捐而采銅者日
蕃釋其耒耨冶鎔炊炭姦錢日多五榖不為多善人怵
而為姦邪愿民䧟而之刑戮刑戮將甚不詳奈何而忽
國知患此吏議必曰禁之禁之不得其術其傷必大今
禁鑄錢則錢必重重則其利深盗鑄如雲而起棄市之
罪又不足以禁矣姦數不勝而法禁數潰銅使之然也
故銅布於天下其為禍博矣今博禍可除而七福可致
也何謂七福上收銅勿令布則民不鑄錢黥罪不積一
矣偽錢不蕃民不相疑二矣采銅鑄作者反於耕田三
矣銅畢歸於上上挾銅積以御輕重錢輕則以術歛之
錢重則以術散之貨物必平四矣以作兵器以假貴臣
多少有制用别貴賤五矣以臨萬貨以調盈虚以收竒
羡則官富實而末民困六矣制吾棄財以與匈奴逐爭
其民則敵必懷七矣故善為天下者因禍而為福轉敗
而為功今久退七福而行博禍臣誠傷之
文章辨體彙選卷八十七
