文章辨體彙選卷六百二十三
明賀復徵編
志八
永州鐵爐步志(唐柳宗元)
江之滸凡舟可縻而上下者曰步永州北郭有步曰鐵
爐步余乘舟來居九年往來求其所以為鐵爐者無有
問之人曰蓋嘗有鍛鐵者居其人去而爐毁者不知年
矣獨有其號冒而存余曰嘻世固有事去名存而冒焉
若是耶步之人曰子何獨怪是今世有負其姓而立於
天下者曰吾門大他不我敵也問其位與德曰久矣其
先也然而彼猶曰我大世亦曰某氏大其冒於號有以
異於兹步者乎向使有聞兹步之號而不足釜錡錢鏄
刀鉄者懷價而來能有得其欲乎則求位與德於彼其
不可得亦猶是也位存焉而德無有猶不足以大其門
然且樂為之下子胡不怪彼而獨怪於是大者桀冒禹
紂冒湯幽厲冒文武以傲天下由不推知其本而姑大
其故號以至於敗為世笑僇斯可以甚懼若求兹步之
實而不得釜錡錢鏄刀鉄者則去而之它又何害乎子
之警於是末矣余以為古有太史觀民風采民言若是
者則有得矣嘉其言可采書以為志
截冠雄雞志(李翺)
翺至零口北有畜雞二十二者七其雄十五其雌且飲
且啄而又狎乎人翺甚樂之遂掬粟投於地而呼之有
一雄雞人截其冠貌若營羣望我而先來見粟而長鳴
如命其衆雞衆雞聞而曹奔於粟既來而皆惡截冠雄
雞而擊之曳而逐出之已而競還啄其粟日之暮又二
十一其羣棲於楹之梁截冠雄雞又來如慕侣將登於
梁且棲焉而仰望焉而族望焉而小鳴焉而大鳴焉而
延頸喔咿其聲甚悲焉而遂去焉去於庭中直上有木
三十餘尺鼓翅哀鳴飛而棲其樹顚翺異之曰雞禽於
家者也備五德者也其一曰見食命侣義也截冠雄雞
是也彼衆雞得非幸其所呼而來耶又奚為既來而共
惡所呼者而迫之耶豈不食其利背其惠耶豈不喪其
見食命侶之一德耶且何衆棲而不使偶其羣耶或告
曰截冠雄雞客雞也予東里鄙夫曰陳氏之雞焉死其
雌而陳氏寓之於我羣焉勇且善鬭家之六雄雞勿敢
獨較焉是以曹惡之而不與同其食及棲焉夫雖善鬭
且勇亦不勝其衆而常孤遊焉然見食未嘗先啄而不
長鳴命侣焉彼衆雞雖頼其召既至反逐之昔日亦猶
是焉截冠雄雞雖不見答然而其迹未曾變移焉翺既
聞之惘然感而遂傷曰禽鳥微物也其中亦有獨禀精
氣義而介者焉客雞義勇超乎羣羣皆妬而尚不與儔
焉況在人乎哉況在朋友乎哉況在親戚乎哉況在鄕
黨乎哉况在朝廷乎哉由是觀天地間鬼神禽獸萬物
變動情狀其可以逃乎吾心既傷之遂志之將用警予
且可以作鑒於世之人
戕竹志(宋歐陽修)
洛最多竹樊圃碁錯包籜榯筍之贏歲尚十數萬緡坐
安厚(一作侯)利寧肯為渭川下然其治水庸任土物簡櫪
芟養率須謹嚴家必有小齋閒館在虧蔽間賓欲賞輒
腰輿以入不問辟疆恬無怪讓也以是名其俗為好事
壬申之秋人吏率持鎌斧亡公私誰何且戕且桴不竭
不止守都出令有敢隱一毫為私不與公上急病服王
官為慢齒王民為悖如是累日地榛園秃下亡有嗇色
少見於顔間者由是知其民之急上噫古者伐山林納
材葦惟是地物之美必登王府以經於用不供謂之畔
廢不時謂之暴殄今土宇廣斥賦入委疉上益篤儉非
有廣居盛囿之侈縣官材用顧不衍溢朽蠧而一有非
常斂取無藝意者營飾像廟過差乎書不云不作無益
害有益又曰君子節用而愛人天子有司所當朝夕謀
慮守官與道不可以忽也類推而廣之則竹事猶末
啞娼志(明楊維楨)
啞娼者錢唐娼家女也生無啼聲三閱歲不能言至十
歲終不言笑則&KR0008;喙露齗怒則嗌嗌云父母決其啞無
疑因呼為木哥且唶曰予門籍娼娼以音為伎今乃啞
若是何待乎欲棄之其父曰女雖啞於口勿啞於耳目
手足也年及笄天質秀麗中益警穎工緘&KR0008;能教以琶
箏箜篌及七盤舞蹈之伎靡不精審富貴家諱所病而
求其長輒與他名伎並進既笄貌益揚藝益工京師有
大木賈過錢唐聞啞娼名求見即大喜倍凡價聘之左
右曰娼以聲取悅啞而倍價以聘何過愚賈笑曰非若
所知也婦類以長舌敗人之家内讒寢而後家可長予
聘無長舌不聘工歌且笑遂挾之歸京師賈侍姬百十
人聞啞娼至皆掩口葫蘆之未幾啞娼寵顓門賈一飲
食非啞娼不甘且私賀曰吾今而後知婦言之不入吾
耳啞娼亦心自語曰不聾啞不婀娜侈然自隆重宴享
非尊右不居服飾非珠珍不御諸姬雖心忌又咸得其
不能言皂白於主故又心幸之賈元婦既缺諸姬遂迎
主意推啞婦為繼内數年為賈誕子者三長曰傳嘿次
曰傳訥傳忍後傳嘿以陰重不泄得出入禁中且得美
官啞娼受封號族至今推為婦師云抱遺子曰予聞道
家書有綠霞女以塵心墮世為啞啞娼者亦陰仙之質
非歟然娼以啞病亦以啞遇誠使啞娼才色工之以語
言文章則所遇未必爾借遇亦犯娼求其終榮者寡矣
嗚呼士以語言文章遇主而訖以語言文章為身之讐
孰愈啞娼耶
志血櫃(楊維楨)
四溪沓吏某積金若干盛以巨木櫃自喜曰吾櫃可支
吾一世更積若干遺吾妻妻艴然曰金櫃非金櫃乃血
櫃耳吏問故曰棒頭舊血漸新血櫃裏黃金壓白金櫃
金非血乎血溢沈爾軀若何曰沉則吾在金穴矣曰汝
且與金同血又曷取穴吏不悟明年以犯律贓殺籍其
金妻乞櫃貯尸焚之客有弔者呼小吏吏血血湛軀大
吏吏血血標杵鐵史曰貪吏妻獨賢惜不得姓氏客弔
辭尤警錄以語虐貪
志殺虎(蘇伯衡)
余至高溪之七日有虎夜踰某子甲垣攫其豕豕咿然
作聲甲意穿窬也亟舉火燭之不見豕而見虎迹焉黎
明與二弟俱躡虎迹覓豕行至黃土隴見兩虎叢薄中
呼曰虎在此虎在此鄕黨隣里幸與我共殺之不者不
惟吾家被其攫諸公家之豕亦恐不免不惟豕不免害
且恐及人於是環高溪一聚壯者操刃與挺弱者聲銅
鐵器往助甲虎見衆前且行且咆哮作聲威翼以懼衆
衆不為懼益鼓譟環之虎乃躍而起甲之長弟遽揮挺
摘虎虎怒爪之其右股被創甲之幼弟奮戈刺之自喁
貫脇一虎随斃其一猶咆哮作噬人狀然聲戰慄僅若
牛鳴衆知其無能也直前刺之於是兩虎俱斃刳其腹
豕固在也虎於毛蟲中最暴戾人聞談虎且猶膽掉畏
之而况敢攫之乎使其據深山大谷雖日擾麋鹿雉兔
以自肥孰得而斃之哉顧恃其暴戾縱逐逐之欲入墟
市攫人畜而弗忌得一豕竟殞其命悲夫世之人自謂
威權足賴而貪欲無顧忌者其亦知所鍳也乎方甲行
覓豕惟二弟從率先衆人刺虎亦惟二弟詩言外禦其
侮必兄弟豈不信矣哉甲喪其豕既而斃兩虎誠若快
意者然為酒食以勞鄕黨隣里費抑夥矣一弟又幾不
脫於虎口持虎皮上送官人莫不謂其得厚賞以其皮
之傷也牵於吏議迄弗之賞然則出死力損家貲以除
暴虐者上功幕府而欲文法吏無吹毛求疵而欲沾賞
典矧可得乎矧可得乎
二研志(祝允明)
少宰太原公示客二研允明獲從觀焉其一形中規有
柄可提銘以璧海而系之辭魏文靖公遺也一正圓若
鏡山人耕土得之以呈公而公自銘者也二石皆良材
固當甲品然而材之良不止是獨是著焉以其屬之公也
即公之蓄固亦不止是獨是著焉以公嘗取而表之也
天下之物之良而繫乎取而表之斯著焉者亦多矣乎
夫流發磅礴而異厥鍾者天之氣也凝合以成質粹雜
高下不可以遷者地之宜也隨其禀以效用過則敗嗇
之而不究者物之材也求之乃獲表之乃貴利器以善
事者人之術也天下之撰則皆若是也夫而豈惟二研
然哉於是亦有以察公之蒞斯世也夫研之遇取而表
也以放之則山龍一人以卷之則衮撻百王此其不負
公者如以辭而已也殆非研之所以望於公而自效者
也非天地之所以生研而屬之公之意也小子敢云
瘞河壖枯骨志(唐順之)
髑髏完毁凡若干具其髆髃髀䯒脊脅諸雜骨無筭蓋
出乎犬猪烏鳶所饜飽與夫日灸燹燒風銷水嚙之餘
而僅有存焉者自癸夘至乙已東西荐饑流尸順河而
下多於河中之船逮水落不能浮屍遂積疉河壖久之
維古昔時遇饑饉疾疫則有荒政以聚民其不幸死而
暴露則又有掩骼埋胔之令惜哉其不遭乎此時也禇
生滔書舍在河壖余與弟正之數往焉每相與散步河
壖之上則見泥滓間圜者如破甌撱者如枯株碎者如
沙礫紛然彌望白日照之星星玼玼若尚有光怪余三
人者哀其澌滅且盡也命役夫裒而坎焉嗟乎古者葬
則旌之以銘旌者别也銘者自名也若曰是其人之骸
云爾雖後百千年有得之者亦識之曰是某人之骸云
爾古人之於骨骸嚴而别亦不欲其混也若是今乃以
五方四裔雜流異業之人而又以殘毁不完之尸爾髆
我股甲脊乙脇輳於一坎若藂葦亂蓬然亦重可悲矣
余嘗見元人發宋諸陵事火其尸以其餘骨雜牛馬骨
而埋之今此猶尚人骨也嗟乎彼生時何等人也尚不
免於牛馬骨同葬况此軰莩丐之餘猶得以人骨附人
骨復何憾焉使髑髏果有知如莊生之說必且一噱於
吾言矣坎之以嘉靖戊申春二月是掩骼埋胔之時也
文章辨體彙選卷六百二十三
文章辨體彙選卷六百二十三
明賀復徵編
志八
永州鐵爐步志(唐柳宗元)
江之滸凡舟可縻而上下者曰步永州北郭有步曰鐵
爐步余乘舟來居九年往來求其所以為鐵爐者無有
問之人曰蓋嘗有鍛鐵者居其人去而爐毁者不知年
矣獨有其號冒而存余曰嘻世固有事去名存而冒焉
若是耶步之人曰子何獨怪是今世有負其姓而立於
天下者曰吾門大他不我敵也問其位與德曰久矣其
先也然而彼猶曰我大世亦曰某氏大其冒於號有以
異於兹步者乎向使有聞兹步之號而不足釜錡錢鏄
刀鉄者懷價而來能有得其欲乎則求位與德於彼其
不可得亦猶是也位存焉而德無有猶不足以大其門
然且樂為之下子胡不怪彼而獨怪於是大者桀冒禹
紂冒湯幽厲冒文武以傲天下由不推知其本而姑大
其故號以至於敗為世笑僇斯可以甚懼若求兹步之
實而不得釜錡錢鏄刀鉄者則去而之它又何害乎子
之警於是末矣余以為古有太史觀民風采民言若是
者則有得矣嘉其言可采書以為志
截冠雄雞志(李翺)
翺至零口北有畜雞二十二者七其雄十五其雌且飲
且啄而又狎乎人翺甚樂之遂掬粟投於地而呼之有
一雄雞人截其冠貌若營羣望我而先來見粟而長鳴
如命其衆雞衆雞聞而曹奔於粟既來而皆惡截冠雄
雞而擊之曳而逐出之已而競還啄其粟日之暮又二
十一其羣棲於楹之梁截冠雄雞又來如慕侣將登於
梁且棲焉而仰望焉而族望焉而小鳴焉而大鳴焉而
延頸喔咿其聲甚悲焉而遂去焉去於庭中直上有木
三十餘尺鼓翅哀鳴飛而棲其樹顚翺異之曰雞禽於
家者也備五德者也其一曰見食命侣義也截冠雄雞
是也彼衆雞得非幸其所呼而來耶又奚為既來而共
惡所呼者而迫之耶豈不食其利背其惠耶豈不喪其
見食命侶之一德耶且何衆棲而不使偶其羣耶或告
曰截冠雄雞客雞也予東里鄙夫曰陳氏之雞焉死其
雌而陳氏寓之於我羣焉勇且善鬭家之六雄雞勿敢
獨較焉是以曹惡之而不與同其食及棲焉夫雖善鬭
且勇亦不勝其衆而常孤遊焉然見食未嘗先啄而不
長鳴命侣焉彼衆雞雖頼其召既至反逐之昔日亦猶
是焉截冠雄雞雖不見答然而其迹未曾變移焉翺既
聞之惘然感而遂傷曰禽鳥微物也其中亦有獨禀精
氣義而介者焉客雞義勇超乎羣羣皆妬而尚不與儔
焉況在人乎哉況在朋友乎哉況在親戚乎哉況在鄕
黨乎哉况在朝廷乎哉由是觀天地間鬼神禽獸萬物
變動情狀其可以逃乎吾心既傷之遂志之將用警予
且可以作鑒於世之人
戕竹志(宋歐陽修)
洛最多竹樊圃碁錯包籜榯筍之贏歲尚十數萬緡坐
安厚(一作侯)利寧肯為渭川下然其治水庸任土物簡櫪
芟養率須謹嚴家必有小齋閒館在虧蔽間賓欲賞輒
腰輿以入不問辟疆恬無怪讓也以是名其俗為好事
壬申之秋人吏率持鎌斧亡公私誰何且戕且桴不竭
不止守都出令有敢隱一毫為私不與公上急病服王
官為慢齒王民為悖如是累日地榛園秃下亡有嗇色
少見於顔間者由是知其民之急上噫古者伐山林納
材葦惟是地物之美必登王府以經於用不供謂之畔
廢不時謂之暴殄今土宇廣斥賦入委疉上益篤儉非
有廣居盛囿之侈縣官材用顧不衍溢朽蠧而一有非
常斂取無藝意者營飾像廟過差乎書不云不作無益
害有益又曰君子節用而愛人天子有司所當朝夕謀
慮守官與道不可以忽也類推而廣之則竹事猶末
啞娼志(明楊維楨)
啞娼者錢唐娼家女也生無啼聲三閱歲不能言至十
歲終不言笑則&KR0008;喙露齗怒則嗌嗌云父母決其啞無
疑因呼為木哥且唶曰予門籍娼娼以音為伎今乃啞
若是何待乎欲棄之其父曰女雖啞於口勿啞於耳目
手足也年及笄天質秀麗中益警穎工緘&KR0008;能教以琶
箏箜篌及七盤舞蹈之伎靡不精審富貴家諱所病而
求其長輒與他名伎並進既笄貌益揚藝益工京師有
大木賈過錢唐聞啞娼名求見即大喜倍凡價聘之左
右曰娼以聲取悅啞而倍價以聘何過愚賈笑曰非若
所知也婦類以長舌敗人之家内讒寢而後家可長予
聘無長舌不聘工歌且笑遂挾之歸京師賈侍姬百十
人聞啞娼至皆掩口葫蘆之未幾啞娼寵顓門賈一飲
食非啞娼不甘且私賀曰吾今而後知婦言之不入吾
耳啞娼亦心自語曰不聾啞不婀娜侈然自隆重宴享
非尊右不居服飾非珠珍不御諸姬雖心忌又咸得其
不能言皂白於主故又心幸之賈元婦既缺諸姬遂迎
主意推啞婦為繼内數年為賈誕子者三長曰傳嘿次
曰傳訥傳忍後傳嘿以陰重不泄得出入禁中且得美
官啞娼受封號族至今推為婦師云抱遺子曰予聞道
家書有綠霞女以塵心墮世為啞啞娼者亦陰仙之質
非歟然娼以啞病亦以啞遇誠使啞娼才色工之以語
言文章則所遇未必爾借遇亦犯娼求其終榮者寡矣
嗚呼士以語言文章遇主而訖以語言文章為身之讐
孰愈啞娼耶
志血櫃(楊維楨)
四溪沓吏某積金若干盛以巨木櫃自喜曰吾櫃可支
吾一世更積若干遺吾妻妻艴然曰金櫃非金櫃乃血
櫃耳吏問故曰棒頭舊血漸新血櫃裏黃金壓白金櫃
金非血乎血溢沈爾軀若何曰沉則吾在金穴矣曰汝
且與金同血又曷取穴吏不悟明年以犯律贓殺籍其
金妻乞櫃貯尸焚之客有弔者呼小吏吏血血湛軀大
吏吏血血標杵鐵史曰貪吏妻獨賢惜不得姓氏客弔
辭尤警錄以語虐貪
志殺虎(蘇伯衡)
余至高溪之七日有虎夜踰某子甲垣攫其豕豕咿然
作聲甲意穿窬也亟舉火燭之不見豕而見虎迹焉黎
明與二弟俱躡虎迹覓豕行至黃土隴見兩虎叢薄中
呼曰虎在此虎在此鄕黨隣里幸與我共殺之不者不
惟吾家被其攫諸公家之豕亦恐不免不惟豕不免害
且恐及人於是環高溪一聚壯者操刃與挺弱者聲銅
鐵器往助甲虎見衆前且行且咆哮作聲威翼以懼衆
衆不為懼益鼓譟環之虎乃躍而起甲之長弟遽揮挺
摘虎虎怒爪之其右股被創甲之幼弟奮戈刺之自喁
貫脇一虎随斃其一猶咆哮作噬人狀然聲戰慄僅若
牛鳴衆知其無能也直前刺之於是兩虎俱斃刳其腹
豕固在也虎於毛蟲中最暴戾人聞談虎且猶膽掉畏
之而况敢攫之乎使其據深山大谷雖日擾麋鹿雉兔
以自肥孰得而斃之哉顧恃其暴戾縱逐逐之欲入墟
市攫人畜而弗忌得一豕竟殞其命悲夫世之人自謂
威權足賴而貪欲無顧忌者其亦知所鍳也乎方甲行
覓豕惟二弟從率先衆人刺虎亦惟二弟詩言外禦其
侮必兄弟豈不信矣哉甲喪其豕既而斃兩虎誠若快
意者然為酒食以勞鄕黨隣里費抑夥矣一弟又幾不
脫於虎口持虎皮上送官人莫不謂其得厚賞以其皮
之傷也牵於吏議迄弗之賞然則出死力損家貲以除
暴虐者上功幕府而欲文法吏無吹毛求疵而欲沾賞
典矧可得乎矧可得乎
二研志(祝允明)
少宰太原公示客二研允明獲從觀焉其一形中規有
柄可提銘以璧海而系之辭魏文靖公遺也一正圓若
鏡山人耕土得之以呈公而公自銘者也二石皆良材
固當甲品然而材之良不止是獨是著焉以其屬之公也
即公之蓄固亦不止是獨是著焉以公嘗取而表之也
天下之物之良而繫乎取而表之斯著焉者亦多矣乎
夫流發磅礴而異厥鍾者天之氣也凝合以成質粹雜
高下不可以遷者地之宜也隨其禀以效用過則敗嗇
之而不究者物之材也求之乃獲表之乃貴利器以善
事者人之術也天下之撰則皆若是也夫而豈惟二研
然哉於是亦有以察公之蒞斯世也夫研之遇取而表
也以放之則山龍一人以卷之則衮撻百王此其不負
公者如以辭而已也殆非研之所以望於公而自效者
也非天地之所以生研而屬之公之意也小子敢云
瘞河壖枯骨志(唐順之)
髑髏完毁凡若干具其髆髃髀䯒脊脅諸雜骨無筭蓋
出乎犬猪烏鳶所饜飽與夫日灸燹燒風銷水嚙之餘
而僅有存焉者自癸夘至乙已東西荐饑流尸順河而
下多於河中之船逮水落不能浮屍遂積疉河壖久之
維古昔時遇饑饉疾疫則有荒政以聚民其不幸死而
暴露則又有掩骼埋胔之令惜哉其不遭乎此時也禇
生滔書舍在河壖余與弟正之數往焉每相與散步河
壖之上則見泥滓間圜者如破甌撱者如枯株碎者如
沙礫紛然彌望白日照之星星玼玼若尚有光怪余三
人者哀其澌滅且盡也命役夫裒而坎焉嗟乎古者葬
則旌之以銘旌者别也銘者自名也若曰是其人之骸
云爾雖後百千年有得之者亦識之曰是某人之骸云
爾古人之於骨骸嚴而别亦不欲其混也若是今乃以
五方四裔雜流異業之人而又以殘毁不完之尸爾髆
我股甲脊乙脇輳於一坎若藂葦亂蓬然亦重可悲矣
余嘗見元人發宋諸陵事火其尸以其餘骨雜牛馬骨
而埋之今此猶尚人骨也嗟乎彼生時何等人也尚不
免於牛馬骨同葬况此軰莩丐之餘猶得以人骨附人
骨復何憾焉使髑髏果有知如莊生之說必且一噱於
吾言矣坎之以嘉靖戊申春二月是掩骼埋胔之時也
文章辨體彙選卷六百二十三
