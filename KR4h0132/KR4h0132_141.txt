文章辨體彙選卷一百四十一
明賀復徵編
彈事二
奏彈王源(梁沈約)
給事黃門侍郎兼御史中丞吳興邑中正臣沈約稽首
言臣聞齊大非偶著乎前誥辭霍不婚垂稱往烈若乃
交二族之和辨伉合之義升降窊隆誠非一揆固宜本
其門素不相奪倫使秦晉有匹涇渭無舛自宋氏失御
禮教彫衰衣冠之族日失其序姻婭淪雜罔計厮庶販
鬻祖曾以為賈道明目腆顔曾無愧畏若夫盛德之胤
世業可懷欒郤之家前徽未遠既壯而室竊貲莫非皂
隸祮䄜以行箕箒咸失其所志士聞而傷心舊老為之
歎息自宸歷御㝢弘革典憲雖除舊布新而斯風未殄
陛下所以負扆興言思清敝俗者也臣實懦品繆掌天
憲雖埋輪之志無屈權右而狐鼠微物亦蠧大猷風聞
東海王源嫁女與冨陽滿氏源雖人品庸陋胄實參華
曾祖雅位登八命祖少卿内侍帷幄父璿升采儲闈亦
居清顯源頻叨諸府戎禁預班通徹而託姻結好惟利是
求玷辱流軰莫斯為甚源人身在遠輒攝媒人劉嗣之
到臺辯問嗣之列稱吳郡滿璋之相承云是高平舊族
寵奮胤胄家計溫足見託為息鸞覓婚王源見告窮盡
即索璋之簿閥見璋之任王國侍郎鸞又為王慈吳郡
正閤主簿源父子因共詳議判與為婚璋之下錢五萬
以為聘禮源先喪婦乂以所聘餘直納妾如其所列則
與風聞符同竊尋璋之姓族士庶莫辨滿奮身殞西朝
胤嗣殄沒武秋之後無聞東晉其為虚託不言自顯王
滿連姻實駭物聽潘楊之睦有異於此且買妾納媵因
聘為資施衿之費化充牀第鄙情贅行造次以之糾慝
䋲違允兹簡裁源即罪主臣謹案南郡丞王源忝藉世
資得參纓冕同人者貎異人者心以彼行媒同之抱布
且非我族類往哲格言薰蕕不雜聞之前典豈有六卿
之胄納女於管庫之人宋子河魴同穴於輿臺之鬼高
門降衡雖自已作蔑祖辱親於事為甚此風弗翦其源
遂開點世塵家將被比屋宜寘以明科黜之流伍使已
汙之族永愧於昔辰方媾之黨革心於來日臣等參議
請以見事免源所居官禁錮終身輒下禁止視事如故
源官品應黃紙臣輒奉白簡以聞臣約誠惶誠恐云云
奏彈曹景宗(任昉)
御史中丞臣任昉稽首言臣聞將軍死綏咫步無却顧
望避敵逗撓有刑至乃趙母深識乞不為坐魏主著令
抵辠已輕是知敗軍之將身死家戮爰自古㫺明罰斯
在臣昉頓首頓首死罪死罪竊尋獯獫侵軼暫擾彊陲
王師薄伐所向風靡是以淮徐獻捷河兖凱歸東關無
一戰之勞塗中罕千金之費而司部懸隔斜臨寇境故
使狡寇憑陵淹移歲月故司州刺史蔡道恭率勵義勇
奮不顧命全城守死自秋徂冬猶轉戰無窮亟摧寇敵
方之居延則陵降而恭守比之疎勒則耿存而蔡亡若
使郢部救兵微接聲援則單于之首久懸北闕豈特受
降可築涉安啓土而已哉實繇郢州刺史臣景宗受命
致討不時言邁故使蝟集蟻聚水草有依方復按甲盤
桓緩救資敵遂令孤城窮守力屈凶威雖然猶應固守
三關更謀進取而退師延頸自貽虧衂疆埸侵駭職是
之繇不有嚴刑誅賞安寘景宗即主臣謹案使持節都
督郢司二州諸軍事左將軍郢州刺史湘西縣開國侯
臣景宗擢自行間遘兹多幸指縱非擬獲獸何勤賞茂
通侯榮高列將負擔裁弛鐘鼎遽列和戎莫效二八已
陳自頂至踵功歸造化潤草塗原豈獲自已且道恭云
逝城守累旬景宗之存一朝棄甲生曹死蔡優劣若是
惟此人斯有靦面目昔漢光命將坐知千里魏武置法
案以從事故能出必以律錙銖無爽伏惟聖武英挺略
不世出料敵制變萬里無差奉而行之實弘廟算惟此
庸固理絶言提自狂寇縱逸久患諸夏聖朝乃顧將一
車書愍彼司氓致辱非所早朝永歎載懷矜惻致兹虧
喪何所逃罪宜正刑書肅明典憲臣謹以劾請以見事
免景宗所居官下太常削爵土收付廷尉法獄治辠其
軍佐職僚偏禆將帥絓諸應及咎者别攝治書侍御史
隨違續奏臣謹奉白簡以聞臣昉誠惶誠恐頓首頓首
死罪死罪臣昉稽首以聞
奏彈劉整(任昉)
御史中丞臣任昉稽首言臣聞馬援奉嫂不冠不入氾
毓字孤家無常子是以義士節夫聞之有立千載美談
斯為稱首臣昉頓首頓首死罪死罪臣謹案新除中軍
參軍臣劉整閭閻闒茸名教所絶直以前代外戚仕因
紈袴惡積釁稔親舊側目理絶通問而妄肆醜辭終夕
不寐而謬加大杖薛包分財取其老弱高鳳自穢爭訟
寡嫂未見孟嘗之深心唯傚文通之軌迹昔人睦親衣
無常主整之撫姪食有故人何其不能折契鍾庾而䄡
帷交質人之無情一何至此實教義所不容紳冕所共
棄臣等參議請以見事免整新除官輒勒外收付廷尉
法獄治辠諸所連逮應洗之源委之獄官悉以法制從
事婢采音不隸偷車闌龍牽請付獄測實其宗長及地
界職司初無糾舉及諸連逮請不足申盡臣昉誠惶誠
恐頓首頓首死罪以聞
奏彈范縝(任昉)
臣聞息夫歷詆漢有正刑白褒一奏晉以明罰況乎附
下訕上毁譽自口者哉風聞尚書左丞臣范縝自晉安
還語人云我不詣餘人惟詣王亮不餉餘人惟餉王亮
輒收縝白從左右萬休到臺辨問與風聞同又今月十
日御餞梁州刺史臣珍國宴私既洽羣臣竝已謁退時
詔留侍中臣昂等十人訪以政道縝不荅所問而橫議
沸騰遂貶裁司徒臣朏褒舉庶人王亮臣於時預奉恩
留肩隨竝立耳目所接差非風聞竊尋王有遊豫親御
軒陛義深推轂情均湛露酒闌宴罷當扆正立記事在
前記言在後軫早朝之念深求瘼之情而縝言不遜妄
陳褒貶傷濟濟之風缺側席之望不有嚴裁憲准將頽
縝即主臣謹案尚書左丞臣范縝衣冠緒餘言行舛駁
誇諧里落喧詬周行曲學謏聞未知去代弄口鳴舌祗
足飾非乃者義師近次縝丁罹艱棘曾不呼門墨縗景
附頗同先覺實奉龍顔而今黨協疊餘翻為矛楯人而
無恒成此姦詖日者飲至策勲功微賞厚出守名邦入
司管轄苞篚罔遺而假稱折轅衣裙所弊䜛激失所許
與疵廢廷辱民宗自居樞憲糾奏寂寞顧望縱容無至
公之議惡直醜正有私訐之談宜寘之徽纆肅正國典
臣等參議請以見事免縝所居官輙勒外收付廷尉法
獄治罪應諸連逮委之獄官以法制從事縝位應黃紙
臣輙奉白簡
彈李義府(唐王義方)
義府擅殺寺丞陛下雖已釋放臣不應更有鞫劾然天
子置三公九卿二十七大夫八十一元士本欲水火相
濟鹽梅相成然後庶績咸熙風雨交泰則知人主不得
獨非皆由聖旨昔唐堯至聖失之於四凶漢祖深仁失
之於陳豨光武聰明寬恕失之於逄萌魏武勇略英雄
失之於張邈此並英傑之主莫不失之於前得之於後
陛下繼聖撫有萬邦蠻陬夷落猶懼刑綱況輦轂咫尺
姦臣肆虐殺一六品寺丞足致忠臣伉憤義士扼腕縱
令正義自取絞縊此事彌不可容便是畏義府之權勢
能殺身以滅口此則生殺之威上非主出賞罰之柄下
移姦佞臣聞履霜堅冰積小成大請乞重勘當畢正義
致死之由雪冤氣於幽泉誅姦臣於白日彈文曰義府
善柔成性佞媚為心昔事馬周分桃見寵後交劉洎割
䄂承恩生其羽翼長其光價因緣際會遂階通達不能
盡忠端節對敭王休策蹇勵駑祗奉皇眷而反憑附城
社蔽虧日月請託公行交遊羣小貪冶容之好原有罪
之淳于恐漏洩其謀殞無辜之正氣雖挾山超海之力
望此猶輕廽天轉日之威方斯更劣此如可恕孰不可
容金風戒節玉露啓途霜簡與秋典共清忠臣將鷹鸇
並擊請除君側少答鴻私碎首玉階庶明臣節伏請付
法推斷以申典憲
奏彈王安石(宋司馬光)
熙寧三年御史中丞光等累次全臺上疏參知政事王
安石不合妄生姦詐熒惑聖聽及公亮等各務依違未
曾辨正乞明其罪不蒙施行竊以易喻履霜示為君制
臣之術書戒作福明凶國害家之常易書之義其知幾
乎君子見幾不俟終日是以自古君無過失而臣不姦
欺蓋知其幾而遏其端也伏遇陛下即位以來日愼一
日聞過則喜從諫如流四方翹企以望太平萬俗謳謠
而陶美化其以用安石為相斯見陛下焦中心而求治
急先務以濟時者也而安石備政府必當輔國以伊周
之道致時為堯舜之民發政施仁俾合輿意而安石首
倡邪術欲生亂階違法易常輕革朝典學非言偽王制
所誅非曰良臣是為民賊而又牽合衰世文飾姦言徒
有嗇夫之辨口拒塞争臣之正論加以朋黨鱗集親舊
星攅式備近畿或居重任窺伺神器專制福威而人心
動搖天下驚駭苟陛下不遏其端則安石為禍不小夫
書易之戒正急於斯且陛下以安石有師傅之尊故舊
之恩俾為相臣使預政事昔漢尊桓榮徒聞設几燕貴
鄒衍惟見築宫豈有俾居顯重而妄使改為若不正
其罪惡亦難以順乎衆意臣光職居御史身為諫官非
不能希意苟合以求寵榮蓋以立君朝者當勵已以去
邪食君禄者必輕身而為國臣之與安石猶冰炭之不
可以共器若寒暑之不可以同時是以屢犯天顔輒陳
狂瞽心既為國寧復愛身苟今日蒙鈇鉞之誅勝異日
死賊臣之手伏願陛下獨奮乾剛專行夬決一遵祖憲
無用邪謀誅逐亂臣延納正士上以順皇太后之意下
以慰億兆人之心則臣等退就誅戮亦所甘心
文章辨體彙選卷一百四十一
