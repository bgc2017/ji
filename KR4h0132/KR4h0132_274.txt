文章辨體彙選卷二百七十四
明賀復徵編
私箋一
劉勰曰箋者表也表識其情也
與竇憲箋(漢崔駰)
主簿崔駰言今旦漢陽太守稜吏卒數十人皆臂鷹牽
狗陳於道側云欲上幕府駰聞傳曰禽獸之皮不足以
備器用其肉不可以將獻養則公不舉焉禮公侯非糜
兕射且以服猛為民除害因以登臨器械也故晉唐叔
射兕于徒林以為大甲夫鷹犬所獲不過雉兔而有歴
險阻之難斯乃細人匹夫之事非王侯大人所為要資
也駰幸得充下館序在衆賢後乘是以竭其惓惓敢進
一言
與太子牋(魏繁欽)
正月八日壬寅領主簿欽死罪死罪近屢奉牋不足自
宣頃諸鼔吹廣求異伎時都尉薛訪車子年始十四能
喉囀引聲與笳同音白上呈見果如其言即日故共觀
試乃知天壤之所生誠有自然之妙物也潛氣内轉哀
音外激大不抗越細不幽散聲悲舊笳曲美常均及與
黃門鼔吹温胡迭唱迭和喉所發音無不響應曲折沈
浮尋變入節自初呈試中間二旬胡欲傲其所不知尚
之以一曲巧竭意匱既已不能而此孺子遺聲抑揚不
可勝窮優游轉化餘弄未盡暨其清激悲吟雜以怨慕
咏北狄之遐征奏胡馬之長思悽入肝脾哀感頑豔是
時日在西隅凉風拂衽背山臨溪流泉東逝同坐仰嘆
觀者俯聽莫不泫泣隕涕悲懷慷慨自左&KR1516;史妠謇姐
名倡能識以來耳目所見僉曰詭異未之聞也竊惟聖
體兼愛好竒是以因牋先白委曲伏想御聞必含餘歡
冀事速訖旋侍光塵寓目階庭與聽斯調燕喜之樂蓋
亦無量欽死罪死罪
與劉靖牋(應璩)
入作納言出臨京任富民之術日引月長藩落高峻絶
穿窬之心五種別出遠水火之災農器必具無失時之
闕蠶麥有苫備之用無雨濕之虞封符指期無流連之
吏鰥寡孤獨蒙廩振之實加之以明摘幽微重之以秉
憲不撓有司供承王命百里垂拱仰辨雖昔張趙三王
之治未足以方也
與曹昭伯牋(應璩)
空城寥廓所聞者悲風所見者鳥雀昔陳司空為邑宰
所宰幽閒獨坐愁思幸賴游蟻以娛其意以今況之知
不虚矣損書及遠若從雲墜
與郄鑒牋(庾亮)
昔於蕪湖反覆謂彼罪雖重而時弊國危且令方嶽道
勝亦足有所鎮壓故共隠忍解釋陶公自兹及今曾無
悛改主上自七八歲以及成人入則在宫人之手出則
惟武官小人讀書無從受音句顧問未嘗遇君子侍臣
雖非俊士皆時之良也知古今顧問豈與殿中將軍司
馬督同年而語哉不云當高選侍臣而云高選將軍司
馬督豈合賈生願人主之美翼以成德之意乎秦政欲
愚其黔首天下猶知其不可況乃欲愚其主哉主之少也
不登進賢哲以輔導聖躬春秋既盛宜復子明辟不稽首
歸政甫居師傅之尊成人之主方受師臣之悖主上知
君臣之道不可以然而不得不行殊禮之事萬乘之君
寄坐上九亢龍之爻有位無人挾震主之威以臨制百
官百官莫之敢忤是先帝無顧命之臣勢屈於驕姦而
遵養之也趙賈之徒有無君之心是而可忍孰不可忍
且往日之事含容隠忍謂其罪可宥良以時弊國危兵
甲不可屢動又冀其當謝往釁懼而修已如頃日之縱
是上無所忌下無所憚謂多養無賴足以維持天下公
與下官並蒙先朝厚顧荷託付之重大姦不掃何以見
先帝于地下願公深維安國家固社稷之遠算次計公
之與下官負荷輕重量其所宜
與陶侃牋(慕容廆)
明公使君轂下振德耀威撫寧方夏勞心文武士馬無
恙欽高仰止注情彌久王塗險遠隔以燕越每瞻江湄
延道遐外天降艱難禍害屢臻舊都不守奄為虜庭使
皇輿遷幸假勢吳楚大晉啟基祚流萬世天命未改玄
象著明是以義烈之士深懷憤踴猥以功薄受國殊寵
上不能掃除羣羯下不能身赴國難仍縱賊臣屢逼京
輦王敦倡禍于前蘇峻肆毒于後凶暴過于董卓惡逆
甚于傕汜普天率土誰不同忿深怪文武之士過荷朝
榮不能滅中原之寇刷天下之恥君侯植根江陽發曜
荆衡伏葉公之權有包胥之志而令白公伍員殆得極其
暴竊為丘明恥之區區楚國子重之徒猶恥君弱羣臣
不及先大夫厲已戒衆以服陳鄭越之種蠡尚能弼佐
句踐取威黃池況今吳土英賢比肩而不輔翼聖主陵
江北伐以義聲之直討逆暴之羯檄命舊都之士招懷
存本之人豈不若因風振落頓坂走輪哉且孫氏之初
以長沙之衆摧破董卓志匡漢室雖中遇寇害雅志不
遂原其誠心乃忽身命及權據揚越外伏周張内馮顧
陸拒魏赤壁克取襄陽自兹以降世主相襲咸能侵逼
徐豫令魏朝旰食不知今之江表為賢儁匿智藏其勇
略邪將吕蒙凌統高縱曠世哉況今凶羯虐暴中州人
士逼迫勢促其顛沛之危甚于累卵假號之強衆心所
去敵有釁矣易可震蕩王郎袁術雖自詐偽皆基淺根
微禍不旋踵此皆君侯之所聞見者矣王司徒清虚寡
欲善于全已昔曹參亦崇此道著畫一之稱也庾公居
元舅之尊處申伯之任超然高蹈明智之權廆于寇難
之際受大晉累世之恩自恨絶域無益聖朝徒係心萬
里望風懷憤今海内之望足為楚漢輕重者惟在君侯
若戮力盡心悉五州之衆據兖豫之郊使向義之士倒
戈釋甲則羯寇必滅國恥必除廆在一方敢不竭命孤
軍輕進不足使勒畏首畏尾則懷舊之士欲為内應無
由自發故也故遠陳寫言不盡宣
與韓伯康牋(俞益期)
惟檳榔樹最南游之竒觀子既非常木亦特異余在交
州時度之大者三圍高者九丈餘葉聚木端房棲木下
華秀房中子結房外其擢穗似黍其綴實似榖其皮似
桐而厚其節似竹而穊其中空其外勁其屈如覆虹其
伸如縋繩本不大末不小上不傾下不斜調直亭亭千
百若一步其林則寥廓庇其蔭則蕭條信可以長吟可
以遠想矣但性不耐霜不得北植必當遐立海南遼然
萬里不遇長者之目自令人恨深
其二
嘗對飛鳥戀土增思寄意謂此鳥其背青其腸赤丹心
外露鳴情未達終日歸飛飛不十千路有萬里何繇歸
哉
其三
馬文淵昔立兩銅柱於林邑岸北有遺兵十餘家不反
居夀冷岸南而對銅柱悉姓馬自為昏姻今有二百戸
交州以其流寓號曰馬流言語飲食尚與華同山川移
易銅柱今沒在海中正賴此民以識故處也
其四
外國老胡說衆香共是一木木花為雞舌香木節為青
木香膠為薰陸根為栴檀葉為藿香心為沈水
文章辨體彙選卷二百七十四
