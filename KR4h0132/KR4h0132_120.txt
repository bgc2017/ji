文章辨體彙選卷一百二十
明賀復徵編
疏三十四(别體)
議答北匈奴疏(漢班彪)
臣聞孝宣皇帝勅邊守尉曰匈奴大國多變詐交接得
其情則却敵折衝應對失其數則反為輕欺今北匈奴
見南單于來附懼謀其國故數乞和親又遠敺牛馬與
漢合市重遣名王多所貢獻斯皆外示富強以相欺誕
也臣見其獻益重知其國益虚歸親愈數為懼愈多然
今既未獲助南則亦不宜絶北羈縻之義禮無不荅謂
可頗加賞賜略與所獻相當明加曉告以前世呼韓邪
郅支行事報答之辭令必有適今立槀草并上曰單于
不忘漢恩追念先祖舊約欲脩和親以輔身安國計議
甚高為單于嘉之往者匈奴數有乖亂呼韓邪郅支自
相讐隙並蒙孝宣皇帝垂恩救護故各遣侍子稱藩保
塞其後郅支忿戾自絶皇澤而呼韓附親忠孝彌著及
漢滅郅支遂保國傳嗣子孫相繼今南單于携衆向南
欵塞歸命自以呼韓嫡長次第當立而侵奪失職猜疑
相背數請兵將歸埽北庭策謀紛紜無所不至惟念斯
言不可獨聽又以北單于比年貢獻欲脩和親故拒而
未許將以成單于忠孝之義漢秉威信摠率萬國日月
所照皆為臣妾殊俗百蠻義無親疎服順者褒賞畔逆
者誅罰善惡之效呼韓郅支是也今單于欲脩和親欵
誠已達何嫌而欲率西域諸國俱來獻見西域國屬匈
奴與屬漢何異單于數連兵亂國内虚耗貢物裁以通
禮何必獻馬裘今齎雜繒五百疋弓鞬韇丸一矢四發
遣遺單于又賜獻馬左國都侯右谷蠡王雜繒各四百
疋斬馬劍各一單于前言先帝時所賜呼韓邪竽瑟空
侯皆敗願復裁賜念單于國尚未安方厲武節以戰攻
為務竽瑟之用不如良弓利劍故未以齎朕不愛小物
於單于便宜所用遣驛以聞
特薦輔臣以贊聖治疏(明吕坤)
訪得原任大學士王家屏兩間正氣崢崢一叚忠心藹
藹立朝大節當與日月爭光輔世弘猷可使乾坤交泰
一自乞身之後不忘憂國之心臣以為軒轅六相虞帝
五人貳公弘化之地尚未盈員一德咸有之臣豈宜在
野至其去國心迹臣請得而備言之先是皇長子當册
之際係皇上欽定之年科臣仰遵成命及時請行皇上
偶震天威盡加斥逐中外臣民皆有廢長立少之疑惟
時家屏亦以為疑而臣獨不疑也臣寄家屏書曰無激
皇上皇上聖明廢長立少斷斷乎其不為也其可信者
有十天生萬物皆先長而後幼譬之於樹中枝其嫡子
旁枝其庶子也中枝未樹不可無中心將扶高大之老
枝乎抑扶續發之新枝乎皇上觀於萬物之理熟矣其
必不廢長也一自有國以來有嫡立嫡無嫡立長三代
明王未之有改也改三代明王繼立之常經於理為悖
皇上考於哲王之事熟矣其必不廢長也二高皇帝大
建藩封懿文太子長子也次秦王次晉王次成祖燕王
燕王齒居第四懿文殂高皇帝欲立燕王學士劉三吾
諫曰欲立燕王當置秦晉於何地太祖無以為辭遂止
夫以成祖聖明遠過秦晉而高皇帝創業得以自專竟
不敢違歴代帝王立長之義皇上孝先法祖乃敢違高
皇帝之成法乎其必不廢長也三昔周景王欲廢庶長
子猛而立庶幼子朝致有毛伯之難魯惠公廢長庶子
息而立庶幼子允致有子翬之變魯莊公廢庶長子開
而立庶幼子班致有圉人犖卜齮之禍齊桓公廢庶長
子無虧而立庶幼子昭致五公子相殺而啓十年諸侯
之釁晉獻公惡庶長子重耳而立庶幼子卓子致二十
年干戈之患衛莊公惡庶長子完而寵庶幼子州吁致
有亡人宰醜之刃春秋以來不可勝數皇上博觀前言
往行何肯樂禍貪災其必不廢長也四人君紀綱名分
與海内臣民共之親郡王將軍中尉等宗室公侯伯指
揮千百戶等官天下奚啻數十萬非立嫡則立長卑幼
不得奸焉此國家定制也皇上廢長立幼親郡王以下
皆欲廢長立幼封襲疏上該部議覆從之則天下相爭
無巳時不從則天子作法為口實皇上者天下王侯之
式樣也式樣一差四海效尤朝廷何以禁之其必不廢
長也五昔宋太宗立真宗為太子謁廟還宫都下軍民
數十萬踴躍歡呼皇長子者天下臣民所仰望者也萬
一棄而不立無論天下兆民互生異議即滿京文武百
官數十萬大小軍民未必肯服皇上知中外人心久矣
其必不廢長也六無論中外人心即兩宫聖母欲立長
乎立少乎九廟神靈欲立長乎立少乎皇上以孝治天
下而傷聖母之心拂列祖之意其何以視萬方皇上何
等聖明而肯為此哉其必不廢長也七坤聞道路之言
皇上每見長子聰明便生歡喜國有長君乃社稷蒼生
之福生而明睿又國家永命之基皇上有幾子寧不知
其孰壯孰弱孰賢孰否乎其必不廢長也八皇貴妃每
勸立長雖古賢妃何以加焉此皆明於天命察於人心
洞觀禍福之機熟知安危之計者如此忠言皇上豈有
不從之理乎其必不廢長也九皇上言極堅定事不更
張坤歴官中外二十年未嘗聞聖主失一言之信數年
以來立長綸音無慮數十下矣載之史書刊之邸報兩
京十三省九夷八蠻千萬億兆人民莫不耳聞目覩而
一旦更之後有詔書其誰敢信夫使臣民不信朝廷非
社稷無疆之福其必不廢長也十蓋皇上至誠真實之
心不信於臣下已自難堪而科道忠直懇切之語又激
於宸衷安得不怒雷霆震擊斥逐言官而天地仁慈久
當寬宥坤何以知之昔者朱鴻謨趙世卿等以忠直得
罪矣皇上今已顯用顧憲成黃道瞻等以忠直得罪矣
皇上今已顯用曾乾亨董基譚希思等以忠直得罪矣
皇上今已顯用聖主堯舜之心乾坤之度何嘗以一言
一事深罪言官竟成棄擲哉古人云明主愛惜人才自
為社稷計皇上不輕社稷何肯不愛仁賢徐俟天顔自
霽耳大抵臣子之於君父迫切戇直徒足以甚其嚴威
委曲和平乃所以成其盛德閣下大臣聖主所重倘積
誠感動自無不回之天惟無激幸甚彼復書曰家屏侍
皇上左右積有歲年知皇上深皇上聖天子也家屏何
敢疑其立少惟是皇長子春秋向盛及今不早教諭何
繇端蒙養之功諸諫官進勸甚忠乃今貶讁過嚴誠恐
傷虚受之量家屏忝列輔臣既不能匡救聖明又不能
保全忠直義當引退若過激之罪家屏不敢辭倘聖恩
浩蕩薄譴而賜之還家屏不敢一日忘内省其何敢一
日忘聖恩臣與家屏往復之言如此臣是以知家屏忠
貞天植獻納成聖主之明禮義自閑進退得大臣之體
伏惟皇上持起丘園列之殿閣俾與二三輔臣同心佐
政太平事業指日可興矣
思鄉疏(陳沈烱)(續選)
臣聞橋山雖掩鼎湖之竈可祠有魯遂荒大庭之跡無
泯伏惟陛下降德猗蘭纂靈豐谷漢道既登神仙可望
射之罘於海浦禮日觀而稱功横中流於河汾指栢梁
而高宴何其樂也豈不然與既而運屬上仙道窮晏駕
甲帳珠簾一朝零落茂陵玉盌遂出人間陵雲故基與
原田而膴膴别風餘跡帶陵阜而芒芒羈旅縲臣豈不
落淚昔承明見厭嚴助東歸駟馬可乘長卿西反恭聞
故實竊有愚心黍稷非馨敢望徼福但雀臺之弔空愴
魏君雍丘之祠未光夏后瞻仰煙霞伏增悽戀
公議自存私書當毁疏(明倪元璐)
臣觀挺擊紅丸移宫之三議閧於清流而三朝要典之
一書成於逆豎其議不可不兼行而其書不當不速毁
請詳其說蓋當事起議興盈庭互訟主挺擊者力護東
宫爭挺擊者計安神祖主紅丸者仗義之言爭紅丸者
原心之論主移宫者弭變於幾先爭移宫者持平於事
後六者各有其是不可偏非以為忠悃則皆忠悃以為
明見則為明見總在逆璫未用之先羣小未升之日雖
甚水火不害塤箎此一局也既而楊漣二十四罪之疏
發魏廣微此輩門戶之說興于是逆璫殺人則借三案
羣小求富貴則又借三案經此二借而三案之面目全
非矣故凡推慈歸孝於先皇猶夫頌德稱功於義父又
一局也網已密而猶疑有遺鱗勢極重而或憂其飜局
於是崔魏兩奸乃始創立私編標題要典以之批根今
日則衆正之黨碑以之免死他年即上公之鐵劵又一
局也繇此而觀三案者天下之共議要典者魏氏之私
書三案自三案要典自要典今為金石不刊之論者誠
未深思若夫翻即紛囂改亦多事如臣所見惟有毁之
而已夫以閹豎之權而屈役史臣之筆亘古未聞當毁
一未易代而有編年不直書而加論斷若云彷彿明倫
規模大典則是魏忠賢欲與肅皇帝爭聖崔呈秀可與
張孚敬比賢悖逆非倫當毁二矯誣先帝偽撰宸篇既
不可比司馬光資治通鑑之書亦不得援宋神宗手製
序文為例假竊誣妄當毁三又况史局將開館抄具備
七載非難稽之世實錄有本等之書何事留此駢枝供
人唾詈當毁四故臣謂此書至今日不毁必有受其累
者累則必非主三案者之累而爭三案者之累抑又纂
脩三案者之累也何也爭三案諸臣其品原分三等下
者如崔呈秀劉志選李春曄等之附和希寵不足問矣
最上莫如黃克纘賈繼春王業浩高弘圖劉廷宣等始
則特立而不為苟同既則矯挺而著其危節本末炳然
雖有忮者莫或能加之也然而管華之席未割老韓之
傳同編在數臣高明之觀豈不引為坐塗之辱若其次
焉者雖非盡有撑持要亦原無濡染而特以史氏抑揚
之過保不為後人翻駁之端至於纂修諸臣之在當日
則更有難焉者丹鉛未下斧鑊先懸姜逢元閣筆一歎
朝聞夕逐矣楊世芳吳士元余煌等備竭調維其於忤
璫諸疏有匿其全文者有刪其已甚者時傳書成而獄
又起則有寧加醜詆之詞而决不肯下一不道無將等
字面以傅會爰書者凡此苦心亦多方矣而事在見聞
之外未易可明彈章一加萬節俱喪諸若此者皆臣之
所謂累也累之不已元氣又必大傷當今正氣日伸方
隅漸化自應進其平飲沃以温湯倘復剋伐不休正恐
清寧無日然而逆璫之遺蹟一日不湮則公正之憤心
千年不釋也伏願皇上勅下該部立將三朝要典鋟成
書版盡行毁焚仍命閣臣擇期開館纂修天啓七年實
錄而又命纂修詞臣捐化成心編摹信史凡關三案之
事必執兩端之中而又命三案中賜環諸臣各以聖明
御極為再生之年勿以恩怨横胷理前身之業至於一
切妖言市語如舊傳點將之謠新騰選佛之說毋許妄
形奏牘横起風波則廓然蕩平偕於大道矣臣向以是
非之心言是非今以史臣言史統關大計伏惟聖斷施
行
文章辨體彙選卷一百二十
