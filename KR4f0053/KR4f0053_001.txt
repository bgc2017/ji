戴東原集卷弟一
四庫館纂修官翰林院庶吉士戴震譔
河閒獻王傳經考
周易補注目錄後語
尙書今文古文考
書顧命後
書鄭風後
書小雅十月之交篇後
書小雅後
詩摽有梅解
詩生民解
周禮大史正歲秊解一
周禮大史正歲秊解二
大戴禮記目錄後語一
大戴禮記目錄後語二
春秋改元卽位考上
春秋改元卽位考中
春秋改元卽位考下
周之先世不窋巳上闕代系考
河閒獻王傳經考(刻石河閒府獻王祠左壁)
漢初六&KR2887;散而復集文帝時詩始萌芽獨有魯詩景帝
時有齊詩韓詩而毛公爲詩故訓傳三十卷鄭康成六
&KR2887;論云獻王號之曰毛詩漢書儒林傳贊武帝立五經
博士書歐陽禮后易楊春秋公羊僅臚四經者魯齊韓
三家之詩巳立文景閒矣趙岐孟子題辭曰文帝欲廣
文學之路論語孝經孟子爾雅皆置博士此事史家闕
略不載又曰後罷傳記博士獨立五經蓋言罷於武帝
也宣帝㪅立大小夏侯尙書大小戴禮施孟梁丘易穀
梁春秋元帝立京氏易平帝立左氏春秋毛詩逸禮古
文尙書而周官經劉歆末秊知周公致太平之迹(段玉裁案)
(此迹字禮記正義作道)迹具於斯始有傳者凡羣經傳記之先後
表見於漢大致可考如此今三家詩亾而毛詩獨存㫺
儒論治春秋可無公芉穀梁不可無左氏當景帝武帝
之閒六&KR2887;初出羣言未定獻王乃立毛氏詩左氏春秋
博士識固卓卓景十三王傳稱獻王所得書皆古文先
秦舊書周官尙書禮禮記孟子老子之屬皆經傳說記
七十子之徒所論陸德明經典釋文序錄云景帝時河
閒獻王好古得古禮獻之或曰河閒獻王開獻書之路
時有李氏上周官五篇失事官一篇乃購千金不得取
考工記以補之陸引或曰者無明據也然本傳&KR0844;獻王
所得書首周官漢經師未聞以教授馬融周官傳謂入
於秘府五家之儒莫得見是也其得自獻王無疑鄭康
成六&KR2887;論云河閒獻王古文禮五十六篇其十七篇與
高堂生所傳同而字多異記百三十一篇斯卽本傳所
&KR0844;禮禮記謂古文禮與記矣周禮六篇鄭亦繫之獻王
又爲陸氏得一證大小戴傳儀禮又各傳禮記往往別
有采獲出百三十一篇者殆居多司馬貞以今文孝經
爲獻王所得顔芝本是書本傳不&KR0844;雖顔芝河閒人不
必至獻王始得也獻王自著書&KR2887;文志有對上下三雍
宮三篇又與毛生等共采周官及諸子言樂事者作樂
記成帝時王禹獻二十四卷記者是漢志題曰王禹記
以別樂記二十三篇也史稱獻王學舉六&KR2887;王入朝獻
雅樂及對詔策所問三十餘事悉不傳凡獻王所得書
或亾或存其可知者如此
周易補注目錄後語
鄭康成始合彖象於經如今王弻本之乾卦後加彖曰
象曰者是也弻又分文言於乾坤後各加文言曰而自
坤卦巳後彖及象之論兩體者分屬卦詞後解爻詞者
逐爻分屬其後於是漢時所謂十二篇莫能言其舊孔
沖遠曰易經本分爲上下二篇彖象釋卦亦當隨經而
分故上彖一下彖二上象三下象四上繫五下繫六文
言七說卦八序卦九襍卦十鄭學之徒竝同此說漢書
&KR2887;文志曰易經十二篇施孟梁丘三家是十二篇三家
所同也儒林傳曰費直治易長於卦筮無章句徒以彖
象繫辭十篇之言解說上下經蓋費氏易不自立故訓
章句其解說經卽用十篇之言明其當時之口講指畫
如此是十二篇費氏未嘗改也劉向以中古文易經校
施孟梁丘經或脫去無咎悔亾惟費氏經與古文同初
不聞劉向班固言其篇題與諸家異後人誤讀儒林傳
乃贋作費氏易省去彖象繫辭之目總以一傳字加於
彖象之首紛紛咎費氏改經不察之論也武帝時博士
之業易雖巳十二篇然㫺儒相傳說卦三篇與今文大
誓同後出說卦分之爲序卦襍卦故三篇詞指不類孔
子之言或經師所記孔門餘論或別有所傳述博士集
而讀之遂一歸孔子謂之十翼矣
尙書今文古文考
尙書二十八篇濟南伏生所傳後附益大誓一篇用當
時隷書寫之故稱今文尙書而景帝時魯恭王壞孔子
宅所得者多十六篇許叔重說文解字敘記六體書一
曰古文孔子壁中書也蓋如商周鼎彝之書故稱古文
尙書以入於秘府未&KR0844;學官故謂之中古文伏生書無
大誓而史記乃云伏生求其書亾數十篇獨得二十九
篇殆因是時巳於伏生所傳內益以大誓共爲博士之
業不復別識言耳劉向別錄曰民有得大誓書於壁内
者獻之與博士使讀說之數月皆起傳以教人劉歆移
書大常博士曰孝文皇帝始使掌故鼂䥘從伏生受尙
書尙書初出屋壁朽折散絶大誓後得博士集而讀之
鄭康成書論曰民閒得大誓劉鄭所記可援以補史家
之略衞宏定古文尙書敘云(段玉裁案當作詔定古文官書)伏生老不
能正言言不可曉使其女傳言教䥘齊人語多與潁川
異䥘所不知者凡十二三略以其意屬讀而巳此不察
之說也濟南張生及歐陽生和伯實躳事伏生受書由
是書有歐陽大小夏侯之學史記及漢書皆曰秦時燔
書伏生壁藏之漢興卽以教於齊魯之閒其非得之口
誦無女子傳言事甚顯白大誓外有百篇之序史記竝
見采錄前此大常蓼侯孔臧與安國書曰臧聞尙書二
十八篇取象二十八㝛何圖乃有百篇邪(案孔叢子僞書不足據)
是大誓倂序爲伏生書所無明甚百篇舊次湯誓在臣
扈後咸有一德在湯誥後周官在立政前蔡仲之命費
誓在呂刑前孔沖遠曰鄭依賈氏所奏別錄爲次是也
古文尙書之出於漢代者儒林傳稱逸書得十餘篇劉歆
言逸書十六篇藏於秘府伏而未發蓺文志言以考二十
九篇得多十六篇荀悅漢紀言得古文尙書多十六篇武
帝時孔安國家獻之馬融書序言逸十六篇絶無師說其
篇名則鄭注書序逸篇之目舜典汨作九共大禹謨棄稷
(案正義曰馬鄭王所據書序名爲棄稷)五子之歌胤征典寶湯誥咸有一德
伊訓伊陟(案舊作肆命今從宋板書正義)原命武成旅獒冏命以此十六
卷合今文所有之二十九卷百篇之序一卷是爲&KR2887;文志
尙書古文經四十六卷九共析爲九則逸書凡二十四而
今文所有者析爲三十四盤庚大誓各分而三顧命分王
若曰巳下爲康王之誥也不數百篇之序故劉向別錄云
五十八篇桓譚新論云古文尙書舊有四十五卷爲五十
八篇&KR2887;文志雖數百篇之序增多一卷而四十六卷者一
卷篇亾鄭康成所謂武成逸篇建武之際亾適當其亾篇
故志厪稱五十七篇古文非博士所治是以謂之逸書
劉向劉歆班固賈逵校理秘書咸得見之民閒則有膠
東庸生之遺學建初延灮灮和中嘗詔選高才生能通
者以扶微學廣異義而後漢之儒如尹敏周防孔僖杜
林衞賈馬鄭傳是學不一人然賈馬鄭雖雅好古文其
作訓注亦但解其今文所立於學官者豈逸篇殘脫失
次不可讀歟逸書旣亾東晉元帝時梅賾乃奏上古文
尙書孔安國傳於二十八篇析爲三十一之外㪅析堯
典皋陶謨爲舜典益稷增多十九篇析爲二十五以傅
合五十八篇之數散百篇之序引冠篇首而分同序者
同卷異序者異卷亾篇之序&KR0844;次其閒爲四十六卷以
傅合&KR2887;文志所錄卷數蓋莫由知聚斂羣書而爲之者
實始何人賾自言受之臧曹曹受之梁桺桺受之蘇愉
愉受之鄭沖而其說往往與王肅不異是又今之古文
尙書而非漢時秘府所藏經師所涉之十六篇矣
書顧命後
馬鄭王本分王若曰巳下爲康王之誥東晉晚出之古
文分王出在應門之內巳下爲康王之誥皆非也(案馬鄭王)
(所傳眞古文不得幷非之)考此篇自狄設黼扆綴衣至末踰秊卽位
事也必日前陳設故不書日踰秊卽位禮之大常不必
書日而知也大&KR0854;降收則受冊命畢而諸侯出廟門俟
王出在應門之內乃記卽位之儀顧命之篇其大端有
三羣臣受顧命一也踰秊卽位康王先受冊命二也適
治朝踐天子之位三也說者不察受冊命及出至路門
外應門內之治朝屬踰秊遂疑西方東方諸侯爲來問
王疾者則新喪內天崩地坼之痛而從容興荅必無是
情又不必論其他事之禮與非禮矣
書鄭風後
鄭&KR0844;於王之後者顧炎武曰自邶至曹皆周初之次序
先邶鄘衞殷之故都也次之以王周東都也何以知其
周初之次序邶鄘也晉而謂之唐也皆西周之舊也惟
鄭乃宣王所封中興之後始立其名於大師而&KR0844;於諸
國之先者鄭亦王畿之内也故次於王也桓公之時其
詩不存故首緇衣如顧氏說鄭之名&KR0844;在大師者西鄭
也國語鄭桓公有滅虢鄫等十邑之謀武公卒取之遂
居濟洛河潁之閒以始受封之鄭名之是謂新鄭又曰
東鄭今所繫詩東鄭之詩也鄭之名不改故大師所&KR0844;
亦不改也樂記魏文侯曰吾端冕而聽古樂則唯恐臥
聽鄭衞之音則不知倦子夏謂其所好者溺音許叔重
五經異義以鄭詩解論語鄭聲淫而康成駁之曰左傳
說煩手淫聲謂之鄭聲言煩手躑躅之聲使淫過矣其
注樂記桑閒濮上之音引紂作靡靡之樂爲證不引桑
中之篇明桑閒濮上其音之由來巳久凡所謂聲所謂
音非言其詩也如靡靡之樂滌濫之音其始作也實自
鄭衞桑閒濮上耳然則鄭衞之音非鄭詩衞詩桑閒濮
上之音非桑中詩其義甚明後儒謂變風有里巷狹邪
之作存之可以識其國亂無政左氏春秋鄭六卿餞韓
宣子於郊所賦詩固後儒所目爲淫奔之詞者豈亦播
其國亂無政乎若曰賦詩&KR0856;章則亦有當辨五常之際
本自相通或朋友兄弟夫婦之詩用之於君臣或男女
之詩用之於好賢然不可以邪僻之言加之君子鄙褻
之事誦之朝廷接之賓客據是&KR0856;之毛詩言變風止乎
禮義信矣
書小雅十月之交篇後
鄭康成氏箋毛詩云周之十月夏之八月也梁虞&KR1184;唐
傅仁均及一行竝推周幽王六年乙丑歲建酉之月辛
卯朔辰時日食宋劉原甫始疑爲夏正月近閻百詩尙
書古文疏證初亦用劉原甫說謂虞&KR1184;諸人傅會後旣
通推步上推之正合復著論自駁舊時之失然其言曰
康成考之方作箋又曰經解不可盡拘以理者此類是
也則又不然毛詩篇義云刺幽王箋乃謂當爲刺厲王
豈與所推合乎康成蓋決以理而已趙子常云詩本歌
謠又多民事故或用夏正以便文通俗子常此論明詩
中用夏正者原無所拘滯然則十月之交篇舉斯時日
食以陳諫泥何例必取夏正而廢周一代正朔之大爲
不可用乎病在析理未精猥以爲經解不可盡拘以理
是開解經者之獘也國語幽王三秊西州三川皆震三
川竭岐山崩此詩所謂百川沸騰山冢崒崩高岸爲谷
深谷爲陵正指其事詩繫之幽王國語亦其一證古無
推日食㳒魏黃初巳後始課日食疏密及張子信而益
詳然唐宋推步家猶未能立㳒無舛有當食不食不當
食而食之謬說載在史志大致日月交食一事可以驗
推步得失其有不應失在立㳒不失在天行也使有變
動失行則必不可以得其準無從立推之之常㳒矣或
日日食旣預推而得聖人畏天變之意何如曰此變其
縣象著明之常不必爲變其行度之常也豈有天變見
於上而聖人不恐懼修省者乎人君日食修德月食修
刑依乎陰陽立義無非敬天畏天之誠耳或曰詩言亦
孔之醜又言彼月而食則維其常此日而食于何不臧
何也曰此以王不知事天而但陳天變以諫戒也縣象
著明莫大乎日月猶有時蔽虧人君而可自謂無蔽無
足虧君德乎日君象月臣象日失其明俾晝作夜君德
如斯豈不甚醜冀王反己自責知其蔽而醜之則修德
而復乎常明之體矣
書小雅後
鹿鳴巳下二十二篇漢經師以爲正雅亾其詞者六故
鄭康成詩譜云小雅十六篇爲正經采薇出車杕杜漢
世有謂爲懿王時詩者據詩中曰天子曰王命毛鄭解
爲殷王徒泥正雅作於周初耳苟其詩得乎義之正而
爲治世之正事何必非正雅乎文王未嘗自稱王成康
以後昭穆共懿考夷厲宣八王而宣王命吉甫北征曰
玁狁孔熾則前此二百餘秊閒固不必無玁狁崛強之
事矣宣王之臣皇父謂南仲爲太祖豈必遠求南仲於
文王時與文王之臣亦未聞有南仲者南陔巳下則又
周初雅樂未可泥今之篇什弟次定作詩時世也
詩摽有梅解(丙戌)
毛鄭皆以此詩專爲女子秊二十當嫁者而言爲說本
周禮又皆以梅之落喩秊衰鄭則兼取梅落見巳過春
而至夏似迂曲難通集傳以爲女子貞信自守懼其嫁
不及時而有強㬥之辱豈化行之世女宐有此懼邪亦
非也古者嫁娶之期說𡵨而未定其以少長論者或主
於男三十女二十或目此爲期盡之㳒據詩禮證之男
子二十冠而字女子許嫁筓而字男子二十曰弱冠三
十日壯有室女子十有五秊而筓二十而嫁有故二十
三秊而嫁蓋冠而後有室筓而可以嫁(春秋傳晉侯問公秊季武子對)
(日會于沙隨之歲寡君以生晉侯曰十二秊矣是謂一終一星終也國君十五而生子冠而生子禮也)男
自二十至三十女自十五至二十皆婚姻以時者也(譙周)
(云男自二十以及三十女自十五以及二十皆得以嫁娶先是則速後是則晚凡人嫁娶或以賢淑或以方類)
(豈但秊數而巳若必&KR1044;十秊乃爲夫婦是廢賢淑方類苟比秊數而巳禮何爲然哉則三十而娶二十而嫁說)
(嫁娶之限蓋不得復過此耳)大戴禮記曰男八歲而齔(毁齒也)十六然
後精通然後其施行女七歲而齔十四然後其化成(盧辯)
(注云古者皆以二十三十爲婚姻之秊十四十六爲嫁娶之期)此舉其端言之也墨子
書曰㫺聖王爲㳒曰丈夫秊二十毋敢不處家女子秊
十五毋敢不事人(王肅云前賢有言丈夫二十不敢不有室女子十五不敢不有其家)此
舉其中言之也周官經媒氏掌萬民之判凡男女自成
名以上皆書秊月日名焉令男三十而娶女二十而嫁
凡娶判妻入子者皆書之中春之月令會男女於是時
也奔者不禁若無故而不用令者罰之此舉其終之大
限冒之也不使民之後期而聽其先期恐至於廢倫也
亦所以順民之性而民自遠於犯禮之行也周禮凡言
會者皆謂歲計日會中春令會男女者使其屬稽之覈
之三十之男二十之女貧不能婚嫁者許其殺禮殺禮
則媒妁通言而行謂之不聘不聘謂之奔故曰於是時
也奔者不禁奔之爲妻者也記曰聘則爲妻奔則爲妾
奔之爲妾者也買妾者納財而不用禮因其不聘故謂
之奔(左傳聲伯之母不聘穆姜日吾不以妾爲姒)凡三十之男二十之女非
有故而後期者爲不用令非仲春不禁之時而不行六
禮者爲不用令國語句踐欲報吳誓其民曰女子十七
不嫁其父母有罪丈夫二十不取其父母有罪此志在
蕃育人民故限之使速婚若民之先期男十六而娶女
十四而嫁亦不聞古人有禁也凡有父母之命媒妁之
言如周禮中春許行之者皆男女以正者也其以日月
論者或主於起自仲春至仲夏猶承春末未遠過此則
止矣或主於起自季秋至仲春則禮殺而止夏小正二
月綏多士女說曰綏安也冠子娶婦之時也豳詩曰春
日遲遲采蘩祁祁女心傷悲殆及公子同歸采蘩夏小
正繫之二月而衞詩曰士如歸妻迨冰未泮言自納采
至親迎節次非可驟施從容用禮然也荀卿書曰霜降
逆女冰泮殺止(韓詩傳同)殺止云者蓋季秋之月農事僃收
婚嫁之禮漸舉至冰泮巳盛行仲春耕者少舍猶得合
男女之事是時從容用禮者固多其貧不能婚嫁者會
計其秊因以是時許其殺禮自是而後民急農事婚嫁
亦漸止矣周禮中春之令專爲不僃六禮之民糾察其
殺禮之由且三十之男二十之女至是盡許其殺禮婚
嫁過此豈有後期者哉凡婚嫁僃六禮者常也常則不
限其時月其殺禮不聘者權也權則限以時月夫婚姻
不使之六禮僃則禮教不行夫婦之道闕而淫僻之罪
繁不計少長以爲之期則過其盛壯之秊而失人倫之
正不許其殺禮則所立之期不行旣殺禮而不限以時
月則男女之訟必生以是言之周禮三十二十之期及
中春之令昭然矣荒政之十曰多昏則又不計其秊不
限仲春而皆許殺禮者古人立中以定制女子卽過二
十亦未遽爲秊衰則知梅落非喻秊衰也梅之落蓋喻
女子有離父母之道及時當嫁耳首章言十猶餘七次
章言十而餘三卒章言皆在頃筐喻待嫁者之先後畢
嫁也周禮所言者實古人相承之治㳒此詩所言卽其
見之民事者也錄之召南所以見治㳒之修明咸知從
令歟
詩生民解
此詩異說紛然秦漢閒儒巳莫能徵考治經所當闕疑
者也然其事關禮典之大又不可徒守闕疑之義合詩
禮綜覈之周禮亯先妣在亯先祖之前鄭注云周立廟
自后稷爲始祖姜嫄無所妃是以特立廟而祭之然則
周人特立姜嫄廟之意非后稷㪅無所祖而不得不妣
姜嫄一人乎至於魯蓋亦立姜嫄廟謂之閟宮魯何以
作閟宮周立太廟事后稷別爲姜嫄立廟魯侯承祀見
於詩曰皇皇后帝皇祖后稷見於禮曰魯人將有事於
上帝必先有事於頖宮鄭注云告后稷也告之者將以
配天然則以周亯先妣推事后稷之義事之魯亦推事
后稷之義而事之乎帝繫曰帝嚳上妃姜嫄本失實之
詞徒以傅會周人禘嚳爲其祖之所自出國語禘郊宗
祖報五者禘郊與宗祖之名異有虞氏郊堯商人禘舜
禮記祭㳒易之以有虞氏郊嚳宗堯殷人禘嚳嚳在郊
禘未可知也虞舍其先世而宗堯是亂宗屬矣非也使
嚳爲周家祖之所自出何雅頌中言姜嫄言后稷竟無
一語上溯及嚳且姜嫄有廟而嚳無廟若曰履跡感生
不得屬之嚳則嚳明明非其祖之所自出曾謂王者事
祖禰之大義而可蒙昧其閒乎由是以言周祖后稷於
上㪅無可推后稷非無母之子故姜嫄不可無廟始祖
廟之外別立姜嫄廟不在廟制之數周禮亯先妣與天
神地示四望山川皆分用前代之樂亯先祖用周大武
此禮意之至微也無於禮者之禮也明乎禮可以通詩
詩美姜嫄曰克禋克祀以弗無子何也禋祀竝事天之
名德可以當神明然後能事天姜嫄無夫而生子故推
明其德之能禋祀上帝卽魯頌閟宮所稱赫赫姜嫄其
德不回上帝是依是也凡言德行至於能事天皆純粹
無疵之極詞克也者不負是事也以弗無子者許益之
云弗無之爲言有也如莫匪爾極者皆是爾極也求福
不回者求福之正也方社不莫者祭之早也其則不遠
者則之近也如許氏說無庸破弗爲祓然不直曰是以
有子而曰以弗無子反言以見其非理之常次章曰上
帝不寧不康禋祀居然生子何也古字丕皆作不前曰
以弗無子後曰居然生子莫知其由也氣化生人巳後
旣人類相生久矣忽有界乎氣化之際者而所生又非
常之哲人豈可謂之偶然乎莫明於言禋祀獲福之常
理以見哲人降生與降福無二理也聖人之所難言也
三章言生而棄之感其異然後收養之后稷之名棄以
此此必非設言也使未嘗棄而言之是誣也舊說祠高
禖祓除無子求有子及生子月辰又居側室肅戒不御
(箋云夙之言肅也)若是則姜嫄有夫而求子反以生子歸之&KR1755;
跡決爲非父之子至於棄之是惑也非父之子矣又安
得以嚳爲父乎商人祖契於上亦㪅無可推故商頌言
有娀與周之但言姜嫄同不然何異知母而不知父舍
德行人事而詞涉禨&KR1444;怪迂商周之禮與詩咸悖矣稷
契之生旣皆非常或棄或否何也上古人心醇質以爲
不祥則棄不以爲不祥則不棄無他故也
周禮大史正歲秊解一(乙亥)
周之歴㳒掌於馮相氏占變掌於&KR0854;章氏而大史所掌
者歷日天時之書凡推步望氛不屬焉然又曰正歲秊
以序事據推步言之乎非也爾雅夏曰歲商曰祀周曰
秊夏數得天故殷周雖改正朔仍兼用夏正周用夏不
用殷故舉歲秊不及祀歲也者夏時也以建寅爲孟春
秊也者周以建子爲正月也夏之歲周之秊不同而兼
用不可弗正之以序別其行事如祭祀田獵逆暑迎寒
之屬夏時繫仲春者周爲四月繫仲秋者周爲十月是
也鄭康成注中數曰歲朔數曰秊中數云者日躔發斂
一周凡三百六十有五日小餘不及四分日之一十二
分之自前中氣入後中氣三十日而有盈分朔數云者
月與日會以成一月凡十二月三百五十四五日有閏
月則三百八十四日日月同行謂之合朔自前朔距後
朔三十日而有虚分中朔之㳒馮相氏職之矣康成據
以别歲秊之名稽諸古籍未有明證矧夏時首建寅中
數起冬至建子是又二說之不可相通也然則偏據爾
雅得非孤證歟曰周禮有之其爲夏時之正月元日謂
之正歲正歲者猶曰歲之正始也凌人歲十有二月令
斬冰明夏時之十有二月也以周禮解周禮一書之中
無事於㪅端立異矣
周禮大史正歲秊解二
周禮之書曰歲終曰正歲曰春秋冬夏皆夏時也夏數
得天以夏時經紀庶事斯順而易明然周之頒朔必以
周正故用夏謂之歲用周謂之秊大史按其從夏時所
行之事合以周之歴日此之謂正歲秊以序事也後儒
或謂正月之吉亦夏時其說曰凌人掌冰政(杜子春改政爲正屬)
(下句)歲十有二月令斬冰三其凌十二月爲夏之十二月
則正月亦爲夏之正月舍此無證也余以謂周禮重別
歲秊之名直曰正月之吉則知爲周正月也不直曰十
有二月而曰歲十有二月加歲以明夏以別周則知爲
夏時也此周禮之義例也(他書不必然)如正月之吉亦夏時
是無別於正歲而大司徒正月之吉始和布教于邦國
都鄙又曰正歲令于教官鄕大夫正月之吉受教灋于
司徒退而頒之于其鄉吏使各以教其所治正歲令羣
吏攷灋于司徒以退各憲之於其所治之國州長正月
之吉各屬其州之民而讀灋正歲則讀教灋如初異正
月正歲之名而事不異其爲二時審矣凡言正月之吉
必在歲終正歲之前未嘗一䥘舉於後其時之相承正
月爲建子之月歲終爲建丑之月正歲爲建寅之月也
周之以建子爲正月一王正朔之大不可沒焉者也使
有夏無周周焉用改正朔哉周禮所志於官事無不僃
曾謂一王正朔之大可以空其事沒其文而使後人之
讀是書疑若周未嘗改正朔也者則周正爲大不美而
不可存也豈周之書哉今其書先之以正月之吉布政
之始也故曰始和謂始協調之繼之以正歲於是而後
得徧奉以行也六官之長有止言正月之吉不言正歲
者上之所愼在宣布之始也六官之屬有止言正歲不
言正月之吉者待上之宣布乃齊同奉行也上之布之
必不能一日而徧王畿千里之廣下之奉行又同用是
日惡能相及乎哉是故因時制其宐以建子之月宣布
自上一王正朔之大旣非闕然無事以建寅之月百職
咸舉夏數得天復順其序而不違孔子論爲邦用夏時
而作春秋必奉周周禮用正歲以合天而必先正月之
吉以著正朔其義一而巳矣
大戴禮記目錄後語一
鄭康成六&KR2887;論曰戴德傳記八十五篇隋書經籍志曰
大戴禮記十三卷漢信都王太傅戴德撰今是書傳本
卷數與隋志合而亾者四十六篇隋志言戴聖刪大戴
之書爲四十六篇謂之小戴記殆因所亾篇數傅合爲
是言歟其存者哀公問及投壺小戴記亦&KR0844;此二篇則
不在删之數矣他如曾子大孝篇見於祭義諸侯釁廟
篇見於襍記朝事篇自聘禮至諸侯務焉見於聘義本
命篇自有恩有義至聖人因教以制節見於喪服四制
凡大小戴兩見者文字多異隋志巳前未有謂小戴删
大戴之書者則隋志不足據也所亾篇目不存或兩見
實多耳然因隋志而知隋唐閒所存巳厪三十九篇史
繩祖謂大戴記襍取家語之書其說不然家語王肅所
私定竊取其書爲之史氏誤連讀公冠篇孝昭冠辭爲
成王冠辭而云祝辭內有先帝及陛下字周初豈有此
家語止稱王當以爲正此史氏不審章句謬加譏評也
王肅襲取爲冠頌巳章句不辨家語襲大戴非大戴取
家語就此一條亦其明證
大戴禮記目錄後語二
右太傅禮見存三十有九篇不題作注人姓名朱子引
明堂之說二九四七五三六一八鄭注曰㳒龜文以注
爲康成作也惟王伯厚指爲盧景宣辯之注是書自漢
迄今注獨此一家而脫誤特多余嘗訪求各本得舊本
五參互校正今春正月盧編修召弓以其校本示余又
得改正數事盧編修本所失者則余五本中或得之若
疑文闕句無從考得姑俟異日鄭康成注學記引武王
踐阼孔沖遠以師尙父亦端冕及西折而南皆爲鄭所
加又丹書之言曰敬勝怠者強怠勝敬者亾瑞書則曰
敬勝怠者吉怠勝敬者滅義勝欲者從欲勝義者凶今
各本不與沖遠所見同殆俗儒未省照徒據鄭孔稱引
竄改也公冠篇太子儗焉各本譌作天子吳幼淸儀禮
逸經亦然幸盧注可考其公冠之譌爲公符王伯厚困
學紀聞巳莫是正許叔重五經異義論明堂稱戴記禮
說盛德記語在今明堂篇中魏書李謐傳隋書牛閎傳
俱稱盛德篇或稱泰山盛德記蓋隋唐巳前故書無所
謂明堂篇者今目錄兩七十四晁公武亦云然陳振孫
云兩七十二熊朋來吳幼淸皆云兩七十三此盛德第
六十六後篇題竄改之證朱子稱引明堂不稱盛德自
唐宋閒巳分合竄易非復前人之舊舉若斯矣書十有
三卷凡五卷無注卷之四卷之五立事至天圓十篇篇
題竝冠以曾子卽漢&KR2887;文志之曾子書尙存於是卷之
九千乘四代虞戴德誥志卷之十一小辨用兵少閒王
伯厚以爲卽漢志孔子三朝記七篇中隔以卷之十篇
祑淆亂也注中徵引漢魏晉之儒有康成譙周孫炎宋
均王肅范甯郭象及楊孚異物志然則爲景宣注甚明
乾隆丁丑孟夏月戴震記
春秋改元卽位考上
卽位之禮先朝廟明繼祖也出適治朝正君臣也事畢
反喪服喪未終也踰秊而後改元卽位春秋於內稱公
於外書爵未踰秊於內稱子於外書某子世變相尋未
踰秊旣葬卒哭而卽位焉踰秊乃改元諸侯之失禮也
因其旣嗣爵則書爵彼未嗣爵者而我以爵書可乎彼
旣嗣爵者而我不以爵書可乎立子以正君薨爲喪主
春秋卽正其爲君義素定也世子雖在喪未改元卽位
不可謂君臣之分未定也以篡返國者絕之不以國氏
以有正也公子爭國分非君臣不絕之無正也則以國
氏立子不以正未卽位不正其爲君義不素定也雖有
先君之命私也卽君位於朝然後成之爲君繼正卽君
位春秋書春王正月公卽位不於正月闕無事則不書
正月非朔則書日(定公)繼正之變文書春王正月以存其
事不書卽位以表微(隱公)繼故卽君位經國之體不可以
巳也踐其位者宐有深痛之情春秋書春王正月以存
其事不書卽位以見其情(莊公閔公僖公)繼故之變文則書卽
位繼故而書卽位以不書卽位者比事類情是爲忍於
先君也
春秋改元卽位考中
先君雖未葬旣踰秊則書爵桓十三秊書衞矦成三秊
書宋公衞侯是也書爵與國內稱公同文公成公皆先
君未葬春秋書曰公卽位踰秊也(旣葬踰季不必論矣)雖旣葬猶
日子文十八秊書子卒僖二十五秊書衞子未踰秊也
(未葬未踰秊不必論矣)是故諸侯卽位以踰秊爲&KR0856;不斷於葬未
葬有旣葬未踰秊而書爵者乎宣十秊書齊矦(秋季孫行父如)
(齊聘新君初卽位)成四秊書鄭伯旣卽位嗣爵矣春秋不得而
書子也其變禮也不知所始始變禮者不恤人言必有
所託(如傳言晉于是始墨之類)春秋獨齊鄭各一見之爲左氏學者
不察此之失禮而議夫未葬踰秊書爵者是文公成公
書公卽位胥可議也文十四秊齊公子商人弒其君舍
先君未葬未卽位而書君義素定者也書君不與書爵
同不可以爵書者可以正其君臣之分也僖九秊晉里
克殺其君之子奚齊義不素定而未卽君位也十秊晉
里克弒其君卓哀六秊齊陳乞弒其君茶踰秊卽君位
而後得爲君此義明而嗣立之際嚴桓十五秊鄭世子
忽復歸于鄭昭二十二秊王子猛卒忽在外五秊未卽
位而出奔歸不得書爵天下聞鄭世子忽不聞鄭伯忽
也書世子亦以正其復國也王子猛未即位稱王而於
前曰王猛何也不可曰周故曰王言周是天下外周也
言王是天下一於王也猶東都之詩謂之王風不可謂
之周諸侯目王畿之詞非天王之號(天王及諸侯國內稱公皆下謂上之)
(尊稱謂之號公侯伯子男五等謂之爵君則上下之定分先儒國內僭稱公之說非)春秋凡書王
詞從同(猶列國之書其國先儒王不稱天之說非)以號乃曰天王(猶列國之書爵)王
人與&KR0844;國書人同爲微者王猛與鄭忽同爲以國氏苟
旣正其號曰王後不得又曰王子矣桓十秊突歸于鄭
不以國氏簒詞也旣不以國氏故不曰入曰歸何也明
其鄭之公子也莊九秊齊小白入于齊以國氏者其爭
國爲奪哀六秊齊陽生入于齊君廢正立不正返而爭
國亦使之同於奪子糾小白皆齊侯之弟不以立子之
㳒論者也是以突不書鄭而小白則繫之齊
春秋改元卽位考下
隠何以不書卽位終隱之身自以爲攝不忘先君之命
故春秋表微而不書莊閔僖何以不書卽位穀梁氏曰
先君不以其道終則子弟不忍卽位也杜氏曰雖不卽
君位而亦改元朝廟與民㪅始余以謂非也君臣之位
不可不正正君臣之位不可不有始卽位者正君位之
始云爾夫位命之天子承之始封之君非先君一人之
位雖先君不有其終新君不可不有其始不卽君位於
改元之初及其視朝將不正朝位乎苟視朝然後卽君
位豈得無深痛不忍之情然則改元之初而卽君位於
深痛不忍之情何傷彼所謂不卽君位者迨至視朝終
不得避君位也則初視朝乃其卽君位之始何進退失
據乎不廢改元朝廟與民㪅始而廢正百官非義也用
是言之春秋十二公皆行卽位之禮魯史記皆書卽位
也蓋繼弒君大變也典禮所無繼弑君不書卽位史㳒
所無君子修之以爲深痛之情異於繼正是以不書不
書而仍不沒其卽君位之事於春王正月之文見之桓
宣書卽位何也穀梁氏曰繼故而言卽位則是與聞乎
弒也余以桓之事考之左氏言討寪氏有死者是欲掩
隠之見弒而不可方詐爲自掩之計治斯獄矣使繼故
不忍卽君位處大變者無敢或異一行其禮則爲忍於
先君何所快於行卽位之禮而顯示國人以與聞乎弒
哉桓將不行卽位之禮必矣春秋始乎隱其事之値於
變者三焉諸侯無再娶之文惠公失禮再娶於是桓爲
大子然又非隠所得而追議於先君也上卿爲攝主禮
也(見曾子問)居上卿之位攝行君之政生不稱公死不稱薨
隠嗣爵改元非攝主比也繼世之君盡臣諸父兄弟隠
旣立而猶奉桓爲太子異於君臣之體者也魯之禍惠
公啟之也明乎嗣立卽位之義君臣父子夫婦昆弟之
閒其盡矣乎
周之先世不窋巳上闕代系考
周自公劉始居豳書傳闕逸莫能詳其時世考國語史
記所錄祭公謀父諫穆王曰㫺我先王(俗本國語脫去王字宋本及史)
(記竝有)世后稷以服事虞夏及夏之衰也棄稷弗務我先
王不窋用失其官而自竄於戎狄之閒蓋不窋巳上世
爲后稷之官不知凡幾傳至不窋然後失其官也夏之
衰疑値孔甲時史記稱孔甲淫亂夏后氏德衰諸侯畔
之殆后稷之官及有邰之封此時乃相因而失諸侯㑴
奪天子不正之是以遠竄禹至孔甲三百餘秊史記十
一世十四君則有邰始封至不窋亦且十餘世周本紀
曰封棄於邰號曰后稷別姓姬氏后稷之興在陶唐虞
夏之際皆有令德后稷卒子不窋立不窋末秊夏后氏
政衰厺稷不務不窋以失其官而奔戎狄之閒不窋卒
子鞠立鞠卒子公劉立史記不曰棄卒而曰后稷卒且
上承后稷之興在陶唐虞夏之際皆有令德此書㳒也
世次中闕莫知其名繼棄而爲后稷謹修其官守以至
不窋是不一人故曰皆有令德及冣後爲后稷者卒其
子不窋立末秊而失其世世守官微竄之際殆不絕如
縷典文牒記一切蕩然雖公劉復立國於豳後巳無舊
人能追先世之代系故國語稱十五王不數其皆有令
德而世后稷者漢劉敬對高帝曰周之先自后稷堯封
之邰積德累善十有餘世公劉避桀居豳所謂積德累
善十有餘世與本紀皆有令德之文是漢初相傳咸知
不窋巳上代系中隔矣其曰避桀者傳聞異詞(毛詩云遭夏人)
(亂迫逐公劉)而繫之桀時則近之湯代桀至紂十七世據國
語史記公劉至文王十二世(世本十六世)孔甲之後帝皋帝
發帝桀不窋之後鞠公劉此代系不相遠者㫺人致疑
於自契至湯十四世自后稷至文王十五世湯文相厺
隔商之六百祀使知周之先自不窋上闕代系不得而
數斯可無惑也國語曰孔甲亂夏四世而殞則周人言
夏之衰指孔甲不指太康甚明以地考之豳在邰北百
餘里邰今西安府武功縣豳今邠州不窋所竄又在豳
北二百餘里今慶陽府安化縣有不窋城不窋遭迫逐
自邰而遠竄公劉力能自興於是恖舊土聚糧治兵而
來用復后稷之封故詩曰悤輯用光又曰涉渭爲亂是
有邰故封至公劉而復邰在渭北非得邰無由絕渭而
南也岐山亦在其邦域之中不處於邰者地邑民居以
人與時之宐而巳
戴東原集卷弟一
戴東原先生年諩
弟子金壇段玉裁編
世宗憲皇帝雍正元年癸卯先生生
先生諱震字東原曾祖景良祖寧仁贈文林郞父弁
封文林郞世居休寧隆阜妣朱氏贈孺人先生以十
二月己巳生邑里之居第
二年甲辰二歲
三年乙巳三歲
四年丙午四歲
五年丁未五歲
六年戊申六歲
七年己酉七歲
八年庚戌八歲
九年辛亥九歲
十年壬子十歲
先生是年乃能言蓋聰明蘊蓄者深矣就傅讀書過
目成誦日數千言不肯休授大學章句至右經一章
以下問塾師此何以知爲孔子之言而曾子述之又
何以知爲曾子之意而門人記之師應之曰此朱文
公所說卽問朱文公何時人曰宋朝人孔子曾子何
時人曰周朝人周朝宋朝相去幾何時矣曰幾二千
年矣然則朱文公何以知然師無以應曰此非常兒
也
十一年癸丑十一歲
十二年甲寅十二歲
十三年乙卯十三歲
高宗純皇帝乾隆元年丙辰十四歲
二年丁巳十五歲
三年戊午十六歲
四年己未十七歲
先生十六七以前凡讀書每一字必求其義塾師略
舉傳注訓詁語之意每不釋塾師因取近代字書及
漢許氏說文解字授之先生大好之三年盡得其節
目又取爾雅方言及漢儒傳注箋之存於今者參伍
攷究一字之義必本六書貫羣經以爲定詁由是盡
通前人所合集十三經注疏能全舉其辭先生嘗謂
(玉裁)曰余於疏不能盡記經注則無不能倍誦也又
嘗曰經之至者道也所以明道者其辭也所以成辭
者字也必由字以通其辭由辭以通其道乃可得之
此則先生說經竱本肈始於小學而其敏且專可知
矣又按先生丁酉正月與(玉裁)書曰僕自十七歲時
有志聞道謂非求之六經孔孟不得非從事於字義
制度名物無由以通其語言宋儒譏訓詁之學輕語
言文字是猶渡江河而棄舟楫欲登高而無階梯也
爲之三十餘年灼然知古今治亂之源在是
五年庚申十八歲
隨父文林公客南豐課學童於邵武
六年辛酉十九歲
經學益進
七年壬戌二十歲
是年自邵武歸同邑程中允(恂)一見大愛重之曰載
道器也吾見人多矣如子者巍科碩輔誠不足言婺
源江愼修先生(永)治經數十年精於三禮及步筭鐘
律聲韵地名沿革博綜淹貫巋然大師先生一見傾
心取平日所學就正焉
八年癸亥二十一歲
九年甲子二十二歲
是年長至日成籌筭一卷首乘次除次命分次開平
方次籌式爲橫籌反對兩句股略舉經籍之資於筭
者推衍成帙爲治經之士覽觀自敘云爾後增改其
書更名策筭孔戸部(繼涵)以附九章筭術者是也凡
學九章者必發軔於此
十年乙丑二十三歲
是年孟冬成六書論三卷孟冬自序先生以六書轉
注之爲互訓失其傳且二千年言六書者譌謬日滋
爲此書辨之今其稿未見故不箸錄而存此敘可得
其涯略六書論者論百家言六書者皆多繆說也若
荅江愼修先生書則專辨言轉注者之繆也是時先
生得於小學者深六書中轉注許氏以考老釋之後
儒多不解先生有荅江先生論小學書言周禮六書
劉歆班固云象形象事象意象聲轉注假借鄭眾云
象形會意轉注處事假借諧聲說文序稱一指事二
象形三形聲四會意五轉注六假借許氏冣爲得其
次弟許氏說轉注曰建類一首同意相受考老是也
後人不得考老之義以字形左回右轉釋之冣爲紕
繆其他或分諧聲當之或分假借當之皆不可通震
謂考老二字屬諧聲會意者字之體引之言轉注者
字之用轉注之爲言猶曰互訓云爾說文於考字訓
曰老也於老下訓曰考也是以序中論轉注舉之大
致造字之始事與形兩大端而巳文字旣立則聲寄
於字而字有可調之聲意寄於字而字有可通之意
是又文字之兩大端也由是之於用數字共一用者
曰轉注一字具數用者曰假借是又用文字者兩大
端也六者之次弟出於自然震所以信許叔重論六
書必有師承也江先生得其書謂眾說紛紜得此論
定誠無以易(按先生此書作於何年未可詳而六書論成於乙丑則此書當附見於乙丑)
十一年丙寅二十四歲
是年考工記圖注成後序云柔兆攝提格日在南北
河之閒東原氏書於游蓺塾
十二年丁卯二十五歲
是年仲春成轉語二十章自序見文集人口始喉下
底唇末按位以諩之爲聲之大限五小限各四於是
相參伍而聲之用蓋備昔人旣作爾雅方言釋名先
生謂猶缺一卷書剏爲是編用補其闕俾疑於義者
以聲求之疑於聲者以義求之(玉裁)按此於聲音求
訓詁之書也訓詁必出於聲音惜此書未成孔檢討
(廣森)序戴氏遺書亦云未見
十三年戊辰二十六歲
紀文達公考工記圖序曰戴君語予曰昔丁卯戊辰
閒先師程中允出是書以示齊學士次風先生學士
一見而嘆曰誠奇書也今再遇子奇之是書可不憾
矣
是年娶孺人朱氏
十四年己巳二十七歲
先生有爾雅文字考十卷自序(見文集)云余謂儒者宜
自爾雅始取而讀之殫心於兹十年偶有所記懼過
而旋忘錄之成袟爲題曰爾雅文字考若干卷亦聊
以自課而巳若考訂得失折衷前古於爾雅萬七百
九十一言合之羣經靡所扞格姑俟諸異日按是書
未知何年所成據於兹十年之語則自十七歲有志
聞道潛心訓詁始成書蓋在戊辰己巳庚午閒也曰
姑俟諸異日則意有未滿之辭然先生之於小學始
基之矣書稾藏曲阜孔戸部家蘇州吳方伯蠡濤(俊)
者先生壬午同年也戸部旣殁方伯之子(慈鶴)就其
家取諸戸部長子博士(廣根)云將付梨棗今書稾尚
在吳處未刊
十五年庚午二十八歲
十六年辛未二十九歲
是年補休寧縣學生
十七年壬申三十歲
是年注屈原賦成歙汪君(梧鳳)庚辰仲春跋云自壬
申秋得屈原賦戴氏注九卷讀之可證也先生嘗語
(玉裁)云其年家中乏食與麵鋪相約日取麵爲饔飱
閉戸成屈原賦注蓋先生之處困而亨如此此書音
義三卷亦先生所自爲假名汪君句股割圜記以西
法爲之注亦先生所自爲假名吳君(思孝)皆如左太
沖三都賦注假名張載劉逵也
十八年癸酉三十一歲
是年詩補傳成有序在癸酉仲夏
十九年甲戌三十二歲
二十年乙亥三十三歲
蓋是年入都冬紀文達公刻考工記圖注成程易
田云是年假館紀尚書家所作句股割圜記丁丑南
下戊寅溪南吳行先付刻是年以方言寫於李燾
許氏說文五音韵諩之上方自題云乙亥春以楊雄
方言分寫於每字之上字與訓兩寫詳略互見(玉裁)
按所謂寫其字者以字爲主而以方言之字傅說文
之字也寫其訓者以訓爲主而以方言之訓傅說文
之字也又或以聲爲主而以方言同聲之字傅說文
所謂詳略互見者兩涉則此彼分見一詳一略因其
便也先生知訓詁之學自爾雅外惟方言說文切於
治經故傅諸分韵之說文取其易檢旣入四庫館纂
修取平時所校訂遍稽經史諸子之義訓相合及諸
家之引用方言者詳爲疏證令此書爲小學斷不可
少之書奉命刻聚珍板惠海内而此分寫本者乃
艸剏之始也分寫本(玉裁)自庚寅己丑假觀遂攜至
玉屏壬辰入都拜先生於洪蕊登京寓先生索此書
曰分韵說文不足貴欲得所分寫方言耳(玉裁)旋入
蜀竟以道遠難寄藏弆至今然假此書時未知重方
言也乃始將讀說文耳今四十餘年於說文討論成
書於方言亦窺閫奧何莫非先生之覺後覺哉紀
文達公考工記圖序曰乾隆乙亥夏余初識戴君奇
其書蓋先生是年訟其族子豪者侵佔祖墳族豪倚
財結交縣令令欲文致先生罪乃脫身挾策入都行
李衣服無有也寄旅於歙縣會館饘粥或不繼而歌
聲出金石是時紀太史(昀)王太史(鳴盛)錢太史(大昕)
王中翰(昶)朱太史(筠)俱甲戌進士以學問名一時耳
先生名往訪之叩其學聽其言觀其書莫不擊節嘆
賞於是聲重京師名公卿争相交焉金匱秦文恭公
聞其善步筭卽日命駕延主其邸朝夕講論五禮通
考中觀象授時一門以爲聞所未聞也文恭全載先
生句股割圜記三篇爲古今筭法大全之笵其全書
往往采先生說是年秋有與王内翰鳳喈書說尚
書光被四表孔傳光充也義本爾雅字當作桄作横
按此書可見訓詁之學凡一字必徵之古而靡不條
貫鳳喈後官光祿寺正卿名(鳴盛)又有與姚孝廉
姬傳書論尋求遺經有十分之見有未至十分之見
所謂十分之見必徵之古而靡不條貫合諸道而不
畱餘議鉅細畢究本末兼察若夫依傳聞以擬其是
擇眾說以裁其優出空言以定其論據孤證以信其
通溯流而不目覩源泉所導循根而不手披枝肄所
岐皆未至十分之見也以此治經失不知爲不知之
義而徒增一惑以滋學者之辨也先生學高天下
而不好爲人師姬傳是時爲孝廉傾心先生之學欲
奉爲師此書末先生繳其稱謂云非徒自顧不足爲
師亦非謂所學如足下斷然以不敏謝古之所謂友
蓋分師之半無妨交相師以求十分之見苟有過則
相規便是在人不在言斯不失友之謂是年夏有
周禮太史正歲年解二篇又有周髀北極璿璣四游
解二篇又有與方希原書大恉論文章必求其本
求其本更有所謂大本大本旣得矣然後曰是道也
非蓺也則凡馬班韓柳諸君子畢力以求其本者固
又待大本以爲榮悴者也聖人之道在六經以聖人
之道被諸文如造化之終始萬物也希原名(矩)先生
同鄉同志者
二十一年丙子三十四歲
是年蓋館於大宗伯高郵王文肅公第公子(念孫)從
學今永定河道王君懷祖是也是時懷祖方受經而
其後終能得先生傳是年冬有讀淮南洪保一篇
云盧編修紹弓以其外王父馮山公先生(景)淮南子
洪保示予予讀其論古音有疑焉惜隋唐辨聲之法
之失傳也
二十二年丁丑三十五歲
是年識惠先生(棟)於揚之都轉運使盧君雅雨署内
文集内題惠定宇先生授經圖所云自京師南還始
覿先生於揚之都轉運使司署内者也是年孟夏
有大戴禮記目錄後語内云今春正月盧編修紹弓
以其校本示予又得改正數字又與王鳳喈書書後
曰丁丑仲秋錢太史曉徵爲余舉尚書橫被一證見
後漢書馮異傳此皆先生是年在都門之證也而沈
學子文集序云彊梧赤奮若之歲余始得交於華亭
沈沃田先生旣而同處一室者更裘葛似先生是年
冬日出都在揚州交沈沃田沃田名(大成)華亭名士
老客揚州以是知之與是仲明論學書當亦其時所
作仲明名(鏡)是姓江陰人客遊於揚者欲索先生詩
補傳觀之先生荅此書平生所志所加功全見於此
亦以諷仲明之學非所學也仲明築室於江陰舜過
山講學其人不爲先生所重故諷之又先生有金
山志一小冊當亦此時鹽運使盧君雅雨屬先生渡
江所爲曾摘一節謂(玉裁)云余山上偶見奇景修此
一段
二十三年戊寅三十六歲
是年歙人吳行先名(思孝)爲序刻句股割圜記成記
其後曰總三篇凡爲圖五十有五爲術四十有九記
二千四百十七字因周髀首章之言衍而極之以僃
步筭之全是年蓋客揚州上年冬至是年夏皆在
揚也故沈學子文集序曰裘葛一更
二十四年己卯三十七歲
秋九月爲王蘭泉舍人作鄭學齋記是年先生北
闈鄉試相傳考官欲令出門下而以不知避忌置之
是年有書小爾雅後一篇
二十五年庚辰三十八歲
是年客揚州夏有沈處士(大成)戴笠圖題咏序是
年冬有與盧侍講紹弓書論校大戴禮事云大戴禮
記刻後印校俗字太多恐傷板所有誤字曏未覈出
姑正其甚者(玉裁)按校刻大戴禮蓋卽揚州運使盧
公(見曾)雅雨堂本也盧學士(文弨)先爲校訂刻旣成
矣先生復細校之故有庚辰冬辛巳夏兩與學士之
書臚舉應改之字今攷雅雨堂刻本凡庚辰札内所
舉者巳皆剜板改之皆先生所爲也其辛巳札内所
舉皆未之改則先生巳離揚之故也用此知先生庚
辰歲館於揚矣是年冬又有與任孝廉幼植書幼
植名(大椿)丙戌進士弱冠負奇才與先生書論禮先
生以此箴之禮經所謂兄弟與昆弟立文大不同至
先生而其義始箸是冬屈原賦注刻成辛巳夏再
與盧侍講書云去冬刻就屈原賦注屬舍弟印送是
也按屈原賦注盧學士爲之序注七卷通釋二卷音
義三卷凡十二卷歙汪(梧鳳)跋其後云自乾隆壬申
秋得戴氏注讀之然則成於壬申秋以前壬申先生
年三十耳而所詣巳如此戴氏遺書皆孔戸部(繼涵)
刊板雖巳刻者皆重刊獨此書但有歙汪氏刊板而
巳願好古者廣其傳焉
二十六年辛巳三十九歲
是年夏有再與盧侍講書論校大戴禮事蓋大戴禮
一書譌舛積久殆於不可讀先生取雅雨堂刻一再
讎校然後學者始能從事至癸巳召入四庫館充
纂修官取舊說及新知悉心覈訂其書上於先生旣
殁後一月自後曲阜孔(廣森)太史因之作補注
二十七年壬午四十歲
是年三月十三日江先生卒於家先生作江愼修先
生事略狀次其治經要略箸書卷數是年舉於鄉
考官爲嘉興少司寇錢先生東麓諱(汝誠)大庾戴太
史筤圃諱(第元)同考官爲金匱縣知縣靑田韓先生
介屛諱(錫胙)錢韓二先生卽庚辰恩科(玉裁)之座
師房師也韓先生嘗語(玉裁)曰闈中閱東原卷文筆
古奧定爲讀書之士榜發竊自喜藻鑑不謬云
二十八年癸未四十一歲
是年春先生入都會試不第爲王君涵齋作詩比義
述序涵齋癸未進士王栗人(寬)之父也不第後居
新安會館一二好學之士若汪(元亮)胡(士震)輩皆從
先生講學(玉裁)與焉是時秦文恭公聞江愼修先生
及先生之論元與魂痕當依三百篇析爲二殷韵當
從唐人與眞同用上聲拯韵去聲證韵當分出獨用
奏請刊正韵書薦先生與錢君曉徵任其事
純皇帝以相沿已久未允也先生深明音韵其論韵之
文有書玉篇卷末聲論反紐圖後有書劉鑑切韵指
南後有顧氏音論跋有書盧侍講所藏宋本廣韵蓋
皆成於是年其夏遂出都矣又按江先生古韵標
凖例言云余旣爲四聲切韵表細區今韵歸之字母
音等復與同志戴東原商定古韵標凖四卷詩韵舉
例一卷分古韵爲十三部於韵學不無小補云江先
生例言不志年月攷江先生卒於壬午三月則先生
之佐助標凖在壬午以前可知先生丙申與(玉裁)論
韵書云江先生撰古韵標凖時曾代爲舉艱鰥二字
辨論其偏旁得聲江先生喜而采用之是年往江
右有鳳儀書院碑先生大制作若原善上中下三
篇若尚書今文古文考若春秋改元卽位考三篇皆
癸未以前癸酉甲戌以後十年内作也(玉裁)於癸未
皆嘗抄謄記先生嘗言作原善首篇成樂不可言喫
飯亦別有甘味又言作改元卽位考三篇倘能如此
文字做得數十篇春秋全經之大義舉矣又言尚書
今文古文考此篇極認眞又學禮篇十三首不記是
癸未前作抑癸未後作
三十年乙酉四十三歲
是年秋八月定水經一卷自記云夏六月閱胡朏明
禹貢錐指引水經注疑之因檢酈氏書展轉推求始
知朏明所由致謬之故實由唐以來經注互譌如濟
水經文東至礫溪南注文又東南礫石溪水注之水
出滎陽城西南李澤東北注於濟世謂之礫石㵎卽
經所謂礫溪矣經云濟水出其南非也今注重列爲
經乃妄增字爲北礫溪南礫溪朏明從之不知注明
言礫石溪東北注濟濟實過其北辨正經文不當云
至礫溪南其無二礫溪固顯然也書中類此者不勝
悉數今得其立文定例就酈氏所注考定經文別爲
一卷兼取注中前後倒紊不可讀者爲之訂正以附
於後是役也爲酈氏書還其脉絡非治水經而爲之
也(玉裁)按此水經一卷今未箸錄然別經於注令經
注不相亂此卷冣爲明晳後召入四庫館纂修此
書綱領不外乎是特於討論字句加詳耳(玉裁)昔年
寫得此本并自記一篇固當鐫贈同志是年入都
過蘇有題惠定宇先生授經圖一篇見文集
三十一年丙戌四十四歲
入都會試不第居新安會館始(玉裁)癸未請業於
先生旣先生南歸(玉裁)以札問安遂自稱弟子先生
是年至京面辭之復于札内辭之又有一札云上年
承賜札弟收藏俟繳致離舍時勿勿檢尋不出在吾
兄實出於好學之盛心弟亦非謙退不敢也古人所
謂友原有相師之義我輩但還古之友道可耳今將
來札奉繳觀於姬傳及(玉裁)之事可以見先生之用
心矣直至己丑相謁先生乃勉從之朱文正公嘗曰
汝二人竟如古之師弟子得孔門漢代之家法也
入都時在蘇州借朱文斿(奐)所藏禮記注疏此書乃
惠定宇先生依吳進士泰來所藏宋刊本校出凡爲
卷七十與唐宋志合除此本外無不六十三卷者其
字句不同處今本脫去連行無考處一一完善程太
史魚門(晉芳)姚比部姬傳(鼐)及(玉裁)皆臨繕一部
是年先生所著聲韵考四卷巳成同志傳寫凡韵書
之源流得失古音之由漸明僃皆櫽括於此(玉裁)刻
諸蜀中癸巳以後先生又取(玉裁)音均表之說支佳
一部脂微齊皆灰一部之咍一部漢人猶未嘗通用
晝然爲三補入論古音卷内李大令(文藻)刻諸廣東
孔戸部(繼涵)又刻諸曲阜二刻與前刻詳略不同
是年(玉裁)入都會試見先生云近日做得講理學一
書謂孟子字義疏證也(玉裁)未能遽請讀先生沒後
孔戸部付刻乃得見近日始窺其閫奧蓋先生原善
三篇論性二篇旣成又以宋儒言性言理言道言才
言誠言明言權言仁義禮智言智仁勇皆非六經孔
孟之言而以異學之言糅之故就孟子字義開示使
人知人欲淨盡天理流行之語病所謂理者必求諸
人情之無憾而後卽安不得謂性爲理是年不第
後館於裘文達公邸第文達公命子孫師之故直隸
總督名(行簡)其徒也注詩周南召南名之曰杲谿詩
經補注杲谿二字蓋以自別於諸言詩者先生不隨
俗爲別號天下稱東原先生而巳先是癸酉成詩經
補傳巳而在揚州以此書之序及論鄭聲一條示是
仲明仲明索觀詩補傳先生辭之作書與之論學而
巳蓋亦自恐於斯未信也至是始成二南改稱補注
作詩本恉詳於某篇幾章幾句之下其體例猶舊也
今二南箸錄而詩𥙷傳已成者不箸錄先生所謂每
憾昔人成書太早多未定之說者於此可見
三十二年丁亥四十五歲
是年(玉裁)景山萬善殿教習期滿住于戸部(雯峻)處
先生在京時枉駕過之四五月間(玉裁)出京矣序
屈君魯傳刻九章筭術云予訪求九章二十餘年不
可得擬永樂大典或嘗錄入書在翰林院中丁亥歲
因吾鄉曹編修(文埴)往一觀則離散錯出思綴集之
未之能也出都後恒寤寐乎是及癸巳夏奉召入
京師與修四庫全書躬逢盛典乃得盡心纂次訂
其譌舛此序但云丁亥不言何時客冬至京師蓋
客江右而又入都其冬有送右庶子畢君(沅)赴鞏秦
階道序
三十三年戊子四十六歲
是年應直隸總督方恪敏公之聘修直隸河渠書一
百十一卷未成會恪敏薨接任者前大學士楊公(廷)
(璋)不能禮敬先生辭之入都己丑春謂(玉裁)曰吾固
樂此不疲惜未能竟聞後莅事者請余君仲林(蕭客)
爲之恐其才不足予書經水支水先後延接皆按地
望地脉次弟不可稍移恐仲林不能耳先生殁後此
書淸稿一藏曲阜孔戸部府中一在直隸總督吳江
周公名(元理)家嘉慶己巳有吳江王(履泰)者捐納通
判也其父乃周公之甥壻(履泰)因此得先生之書掩
爲己有刪削幾半益以乾隆己丑以後事實易名畿
輔安瀾志繕寫進呈
上謂此有用之書也命武英殿刊板恩賞(履泰)同
知發永定河試用先生嗣子中孚聞之之曲阜取原
稿百十一卷入都意欲辨正而無肯言於
上者中孚抑鬱攜歸以存(玉裁)所屬(玉裁)校刊(玉裁)謂
我力能校而不能刊也其書首衛河七卷(今履泰改永定河弟)
(一失先生自南而北次弟之意)次漳水十一卷次滏水三卷次大陸
澤五卷次寧晉泊一卷次虖沱河八卷次東西淀合
唐河沙河滋河府河易水淶水淸河共三十一卷次
白河合潮河榆河大通河共十九卷次薊運河合下
淀河共九卷次陡河一卷次灤河合熱河一卷惟灤
河熱河僅有綱領而條目未詳其他皆攷之古而無
不貫通核之近今而無不確實尚書禹貢周禮職方
春秋經傳之地名班之地理志酈之水經注以及歴
代史事百家箸述國朝典故辨別是非元元本本
非恪敏不能聚儲其書籍非先生不能綜貫其條理
惜恪敏云殂一簣未竣今
上一見卽謂有用之書刊板頒行
聖明鑒賞如日月之照臨地下有知定應涕泗感激至
於小夫攘竊正天之欲顯此有用之書爲國家水
利農田利澤無疆之助而假手斯人在先生及恪敏
應不以爲憾也特彼以不學妄爲刪改深可張目有
力者應奏請重刊先生自記云戊子余應方制府
之請寓保定蓮花池園内適河閒同知黃君尋灤河
源至方公以圖示余錄其所實歴及今地名如此按
黃君方恪敏所使尋灤源者也以圖進呈黃名(立隆)
見
純皇帝御製灤河濡水源攷證
三十四年己丑四十七歲
入都會試不第爲余仲林作古經解鉤沈序是
年夏先生與朱文正公善文正時爲山西布政司使
先生偕(玉裁)往(玉裁)主講壽陽書院先生客文正署
中巳而汾州太守孫君(和相)聘修府志是年成汾州
府志三十四卷其書之詳核自古地志所未有志莫
難於辨沿革先生辨元和志一條中紛然不治者有
六詳見與曹給事(學閔)書先生考子夏設教西河在
龍門西河不在汾州謁泉山箸作不可叚借也從晁
以道之說以汾州之目梁狐岐釋禹貢治梁及岐辨
舊說及蘇子瞻曾彥和閻百詩胡朏明之穿鑿詳晁
以道之所不能詳斥蔡仲默引書耳食之病使學者
曉然知經文梁岐以下治冀州汾沁澤潞及其閒諸
山澗谿谷不當牽合治河惟壺口爲治河耳修一志
而大經以明非細故也(玉裁)曾節抄府志例言圖表
沿革星野疆域山川古蹟將付諸梓以爲修志楷式
三十五年庚寅四十八歲
是年有代壽陽令龔君(導江)記洞過水一篇龔君方
修壽陽志請先生點竄先生因爲辨正晉隋唐史壽
受二字之譌亂并爲審定目錄今手稾猶在(玉裁)處
皆端楷也是年夏(玉裁)銓得貴州玉屏縣未嘗拜
別先生也蓋先生尚羈山右聞銓得玉屏寄書到京
言玉屏於地勢爲五嶺自西而東之脉又勗(玉裁)曰
想風氣未開未必不可施政教也其札可當送行一
序藏弆日久而失之先生之在山右也有代某作
應州續志序有與曹給事書有沂川王君祠碑有于
淸端(成龍)傳有張義士(瑛)傳有王廉士(敏)傳有荅朱
方伯書有例贈宣武大夫王公(秀升)墓表有王輯五
先生墓誌銘有代冀寧道徐君飛山(浩)山陰義莊序
是年爲孔戸部作重栞五經文字九經字㨾序戸
部於戊子冬以拓本不能家有遂彫印又詳加攷正
別爲卷附焉先生於都門序之是年有查氏七烈
女墓志銘云庚寅冬宛平松茂道查(禮)以烈女編寄
予蓋先生是年在都門待辛卯恩科會試也
三十六年辛卯四十九歲
是年會試不第後修汾陽縣志季冬有溫方如西河
文彙序云己丑秋再至山西余至汾陽應太守孫公
之召也屬纂次府志爲之考訂累日月今李侯復以
縣志事邀之再至又有代某作董愚亭詩序壬辰(玉)
(裁)因公詿誤入都見先生案上有新修汾陽縣志舉
一條相示云云今巳忘之汾州府志(玉裁)於盧學士
家得之縣志今不可得也
三十七年壬辰五十歲
是年自汾陽入京會試不第(玉裁)見先生於洪孝廉
(榜)寓宅是年主講浙東金華書院刊自定水經注
至癸巳未及四之一而奉召入都矣後在都踵成
之今不用校語之本是也聚珍板本依舊時卷弟全
載校語而經注相淆者悉更之得之者可以知宋後
本之無不舛誤自刻板本悉去校語悉將正文改定
於注文循其段落每節跳起難讀處可一目了了而
不分卷數爲十四冊以今所存水百二十三每水爲
一篇以河汪爲綱按地望先後分屬於河江左右爲
次得之者可以撇棄校訂專壹攷古善長之書合二
本無遺憾矣自刻本有先生自序及曲阜孔戸部序
與聚珍板同時而出者也是年爲國子監丞任君
領從名高郵人作爾雅注疏箋補序任君自丙
戌巳成書至此七年成定本請序是年會試南歸
與順德胡(亦常)同舟月餘(亦常)能好學得師者益都
李君(文藻)門下士也是年春有孟子趙注跋一篇
見微波榭刻本孟子字義疏證原稿名緒言有壬
辰菊月寫本程氏易田於丙申影抄
三十八年癸巳五十一歲
是年先生主講金華書院丁酉作六書音均表序云
癸巳春(癸巳秋刻文集作辛巳誤)寓居浙東取顧氏詩本音章辨
句析而諷誦乎經文歎始爲之之不易後來加詳者
之信足以補其未逮(謂言古音者崑山顧氏而後江先生及玉裁之書)丙申
荅段若膺論韵云癸巳春僕在浙東據廣韵分爲七
類可證也
上開四庫館于文襄公以紀文達公裘文達公之言薦
先生於
上
上素知有戴震者故以舉人特召曠典也奉召充
纂修官仲秋至京師是年裘文達公薨先生作墓
志銘代于文襄公筆也
三十九年甲午五十二歲
是年十月先生校水經注成恭上水經注自北宋
以來無善本不可讀先生讀此書旣久得經注分別
之例有三一則水經立文首云某水所出已下無庸
再舉水名而注内詳及所納羣川加以采摭故實彼
此相襍則一水之名不得不更端重舉一則經文敘
次所過州縣如云又東過某縣之類一語實賅一縣
而注則沿溯縣西以終於東詳記所逕委曲經據當
時縣治至善長作注時縣邑流移是以多稱故城經
無有言故城者也一則經例云過注例云逕不得相
淆得此三例迎刃分解如庖丁之解牛故能正千年
經注之互譌俾言地理者有冣適於用之書大典本
較勝於各本又有道元自序鉤稽校勘凡補其缺漏
者二千一百二十八字刪其妄增者一千四百四十
八字正其臆改者三千七百一十五字
高廟褒嘉頒行御製詩六韵有云悉心編纂誠堪奬觸
目研摩亦可親設以春秋素臣例足稱中尉繼功人
蓋先生之受
主知深矣顧此書自先生校定後宋以來舊刻必盡廢
更數十百年後且莫知先生發潛之功故聚珍板足
貴好事者當廣其傳也是年校九章筭術成九章
筭術晉劉徽撰先生以世人罕有其書近時以筭名
者如王寅旭謝野臣梅定九諸子咸未之見丁亥歲
因曹君竹虛入翰林院觀永樂大典知有是書病其
離散錯出思綴集之而不能癸巳奉召乃盡心排
纂成編併攷訂譌異附案語其注中所指朱實靑實
黃實之類皆按圖而言圖旣不存則注猝不易曉因
推尋注意爲之補圖以成完帙
純皇帝御製詩冠於端首命聚珍板刊行而古九數
之學大顯矣巳而屈君魯傳刻於常熟孔戸部復刻
於曲阜云按先生於水經注改正經注互淆者使
經必統注注必統於經其功冣鉅此乃先生積久頓
悟所成非他人能贊一辭也顧更正經注定於乾隆
乙酉入都卽以示紀文達錢曉徵姚姬傳及(玉裁)不
過四五人錢姚皆錄於讀本(玉裁)亦以明人黃省曾
刊本依仿以硃分勒自此傳於四方矣杭州趙東潛
(一淸)精於地理之學研摩水經注者數十年但其校
本從未至京師先生與趙雖或相聞未嘗相識其所
業未嘗相觀也四庫館搜討遺書趙書亦得箸錄其
書校正字句及剖析地理冣詳而更正經注一如戴
本者蓋趙精詣絕羣鄞全謝山太史七校是書深窺
祕奥兩公交冣深或閉戸暗合或麗澤相取而其說
往往與先生同是可以知著書精美不患千年後無
校讎諟正之人而學問深醇卽未相謀面所言如一
且趙書經錢塘梁處素(&KR1755;繩)校刊有不合者攈戴本
㠯正之故今二本大段不同者少也是年十月三
十日與(玉裁)書蜀中云數月來纂次永樂大典内散
篇於儀禮得張淳識誤李如圭集釋於筭學得九章
海島孫子五曹夏侯陽五種筭經皆久佚而存於是
者可貴也按所謂散篇者姚廣孝等編永樂大典以
分韵爲綱領每書散置各韵中如儀禮士冠禮則入
翰韵士昏禮則入元韵是也大典内禡韵之書亾故
鄉射禮大射禮闕是年十月校五經筭術成恭上
五經筭術二卷舉尚書孝經詩易論語三禮春秋之
待筭乃明者列之而推筭之術悉加甄鸞按三字於
上故知是書甄鸞所撰也唐有李淳風注唐明筭科
五經筭卽是書於永樂大典中得之先生校成恭上
有提要一篇按先生乾隆甲子作策筭略舉經籍之
資於筭者推衍成帙正與古人用意不謀而合也
四十年乙未五十三歲
是年會試不第奉
命與乙未貢士一體殿試
賜同進士出身授翰林院庶吉士四月校海島筭經
成海島筭經亦晉劉徽撰唐李淳風注徽本以周禮
九數中重差命名不名海島後人因卷首以海島立
表設問遂改名之唐選舉志稱筭學生九章海島共
限習三年試九章三條海島一條其書惟散見永樂
大典中先生與九章同爲表章有提要一首(此年月見聚珍)
(本)
是年二月校儀禮識誤成儀禮識誤宋張淳撰朱子
云號爲精密較他本冣勝於永樂大典内綴錄成編
先生加案語正其得失俾瑜瑕不相揜有提要一首
(此年月見聚珍本)
四十一年丙申五十四歲
四十二年丁酉五十五歲
先生在四庫館所校定之書進呈文淵閣本皆具載
年月銜名聚珍板亦載之而杭州文瀾閣寫本不載
故不能詳者類述於此大抵皆癸巳以後丁酉以前
五年所定也
一曰周髀筭經此經爲筭學十書之首而三千年來
學者昧其旨趣先生謂此古蓋天之法自漢以迄元
明皆主渾天明時歐羅巴人入中國始稱別立新法
然其言地圜卽所謂地法覆槃滂沱四隤而下也其
言南北里差卽所謂北極左右夏有不釋之冰中衡
左右冬有不死之艸是爲寒暑推移隨南北不同之
故也其言東西里差卽所謂東方日中西方夜半西
方日中東方夜半晝夜易處如四時相反是爲節氣
合朔加時早晩隨東西不同之故也新法厤書述第
谷以前西法三百六十五日四分日之一每四歲之
小餘成一日卽所謂三百六十五日者三三百六十
六日者一也西法出於周髀所謂天子失官學在四
夷者歟而刻本脫誤多不可通古本五圖而失傳者
三譌舛者一凡皆正之補之學者可以從事如道河
積石源流正矣有提要一首(浙閣本五十二年二月)
一曰孫子筭經唐之選舉筭學孫子五曹共限一歲
習肄舊本久佚從永樂大典裒集編次爲二卷朱錫
鬯文集跋云出於孫武先生辨其非是有提要一首
(浙閣本未寫月日)
一曰張丘建筭經是書亦唐人明筭科十經之一也
限一年業成此書久佚有毛晉汲古閣影鈔宋槧猶
北宋時本先生詳加校勘補舊有圖今缺者四補脫
字若干有提要一首(浙閣本五十二年三月)
一曰夏侯陽筭經唐選舉志所列筭書十種此亦居
其一傳本久佚永樂大典内有之逐條割裂分附九
章筭術各類之下幾不得其端緒幸有原序原目可
攷先生尋繹編次條貫其文今裒輯排比又得元豐
京監本釐爲三卷有提要一首夏侯陽者先生提要
云隋人蓋無可疑而跋孔體生所得影抄元豐監本
云據宋史禮志載筭學祀典封晉張丘建成紀男夏
侯陽平陸男又張丘建筭經序云夏侯陽之方倉定
爲晉人新唐書蓺文志云韓延夏侯陽筭經一卷謂
韓延所注本也韓延傳其學而以已說簒入之所定
皆隋制延蓋隋人此本卽延本非甄鸞注本也(據聚珍板)
(提要乾隆四十一年二月恭校上浙閣本五十年五月)
按永樂大典内所得筭經五種九章海島孫子五曹
夏侯陽也皆王寅旭謝野臣梅定九諸子所未見者
先生悉心校正進呈
高宗純皇帝皆有御製詩題其卷首刊行宇内
一曰儀禮釋宫宋李如圭撰從永樂大典中錄存有
提要一首(聚珍本四十二年三月恭校上)
一曰五曹筭經作者不知爲誰唐時明筭科孫子五
曹共限一歲業成元明以來無刻本散見永樂大典
内經文尚逐條完善先生參伍考校俾還舊觀遂爲
絕無僅有之善本(五十一年六月恭校上)
一曰儀禮集釋宋李如圭撰全錄鄭康成注而旁徵
博引以爲之釋先生據以補注疏本脫字二十四改
譌字十四刪衍字百六其鄉射大射二篇巳闕參取
惠(棟)沈(大成)二家本所校宋本證以唐石經以成儀
禮完帙可誦習有提要一首(乾隆四十七年二月恭校上此年月得於聚珍)
(板去先生下世巳六年矣)
一曰項氏家說宋項安世撰有提要一首
一曰蒙齋中庸講義宋袁甫撰有提要一首
一曰大戴禮是經經盧運司(見曾)刊於揚州學士盧
(文弨)洎先生庚辰冬辛巳夏二次校定稱善本矣但
辛巳所校未及剜改先生在四庫館永樂大典内散
見者僅十篇以與各本及古籍中摭引大戴禮記之
文參互考核附案語於下方是經乃可與三禮并讀
有提要一首四十二年六月恭校上
一曰方言十三卷漢揚雄撰宋洪邁以爲斷非雄作
先生實駁正之其文詳矣先生以是書與爾雅相爲
左右學者以其古奧難讀郭景純之注語焉不詳少
有研摩者故正譌補脫刪衍復還舊觀又逐條援引
諸書一一疏通證明具列案語蓋如宋郉昺之疏爾
雅而精確過之漢人訓詁之學於是大僃乾隆四十
四年五月恭校上有提要一首(案此年月得於聚珍板去先生四十二年)
(五月下世爲日巳久)
案先生所校官書皆天文筭法地理水經小學方言
諸書皆必精心推覈失之毫釐則繆以千里者而儀
禮大戴禮二經古本薶蘊巳久闡發維艱先生悉心
耘治焚膏宵分不倦至於身後館臣乃以大戴方言
二種進呈謂先生鞠躬盡瘁死於官事可也又況先
生自所著述亦刻無少休有儀禮考正一卷檢討孔
(廣森)爲戴氏遺書總序曰君入書局分淹禮乃取忠
甫識誤德明釋文殫求亥豕之差期復鴻都之舊互
相參檢頗有整齊削康成長衍之條退喪服厠經之
傳今其書藏曲阜孔氏(玉裁)未得見也
又丙申之春作書與(玉裁)論韵長六千字大略謂(玉)
(裁)六書音均表之書有得有失僕近日分爲九類顧
氏於古音有草創之功江君與足下皆因而加密顧
江兩家得者宜引顧江之說述而不作至支脂之有
別此足下卓識可以千古矣僕更分祭泰夬廢及月
曷末黠薛而後彼此相配四聲一貫則僕所以補前
人而整之就緒者願及大著未刻或降心相從而參
酌此書丙申春未達而六書音均表巳於是夏刻成
矣故未能遵先生之意也
丁酉正月上旬作六書音均表序十四日札云大著
旣刻成應撰序兹兼寄故知此序上旬所爲也今手
批之稾現存
丁酉五月與予書言去年曾寄一書論韵係龔公敬
身寄于老師(文襄)門上失之
至於丁酉五月上旬作聲類表凡九卷所云九卷者
卽與予書所謂九類每類爲一卷也先是癸巳春先
生在浙東(金華書院)以古音分爲七類至丙申與余
書則七類又改爲九類至臨終十數日之前因成此
書孔戸部刻諸微波榭而冠以與段若膺論韵六千
字者是也九卷每類於今音古音無不兼綜戸部書
云凡五日而成固由精熟詣極然元生神思亦恐太
瘁矣形太用則極神太勞則敝烏呼孰知此爲先生
著書之絕筆也哉戸部書至蜀命余作序彼時余恐
淺陋不敢爲今三十年後乃成之併葓谷亦久下世
矣
丁酉五月二十七日晡時先生卒時先生寓崇文門
西范氏穎園孔戸部於是月三十日發書至蜀云月
之二十二日在東原先生寓中坐閒見封新刊九章
筭術奉寄後三日金輔之(榜)洪素人(樸)兩兄來云東
原先生服黑山栀一兩吐後病卽劇初聞疑甚前見
作吾兄札時精神朗澈又將泚筆爲王廷相作傷寒
論注序非病&KR2468;者乃竟於二十七日晡時不可作矣
斯人而死何痛如之蓋先生丙申冬與余書云三月
初獲足疾至今不能行動以纂修事未畢仍在寓辦
理擬明春告成乞假南旋蓋先生用心過勞至於痿
蹷而不自止病已深矣心煩如欲吐者庸醫乃以黑
山栀寒之而吐之斯不可爲矣烏呼傷哉
又先生丁酉四月有荅彭進士(紹升)書(洪舍人榜作先生行狀云)
(此先生沒前一月手書也)彭君好釋氏之學長齋佛前僅未削髮
耳而好談孔孟程朱以孔孟程朱疏證釋氏之言其
見於著述也謂孔孟與佛無二道謂程朱與陸王釋
氏無異致同時有羅孝廉有高汪明經縉倡和其說
先生以所作原善孟子字義疏證示之彭君有書與
先生(刻其文集内)先生答此書以六經孔孟之恉還之六
經孔孟以程朱之恉還之程朱以陸王佛氏之恉還
之陸王佛氏俾陸王不得冒程朱釋氏不得冒孔孟
其書幾五千言有此而原善孟子字義疏證之說愈
明矣孔戸部附刻疏證之後洪舍人蕊登全錄於行
狀中
先生丁酉正月十四日作書與(玉裁)曰僕自十七歲
時有志聞道謂非求之六經孔孟不得非從事於字
義制度名物無由以通其語言爲之三十餘年灼然
知古今治亂之源在是古人曰理解者卽尋其腠理
而析之也曰天理者如莊周言依乎天理卽所謂彼
節者有閒也古賢人聖人以體民之情遂民之欲爲
得理今人以己之意見不出於私爲理是以意見殺
人咸自信爲理矣此猶舍字義制度名物去語言訓
詁而欲得聖人之道於遺經也
丁酉四月二十四日作札與(玉裁)云僕足疾已踚一
載不能出戸定於秋初乞假南旋實不復出也僕生
平著述最大者爲孟子字義疏證一書此正人心之
要今人無論正邪盡以意見誤名之曰理而禍斯民
故疏證不得不作
丁酉五月二十一日作書與(玉裁)云前月二十六至
今一病幾殆正臥牀榻見來使強起作札歸山之志
早定八月凖南旋老親七十有八(謂封文林公)非得一書
院不可陜西畢公(沅)欲招之往太遠不能就也外九
章筭術海島筭經二種烏呼孰謂此卽先生與(玉裁)
永訣之書也哉
原象迎日推策記孔戸部所刊戴氏遺書十五合爲
一冊原象凡八篇一篇二篇三篇四篇卽先生之釋
天也初名釋天以堯典璇機玉衡中星周禮土圭洪
範五紀四者命題而天行之大致畢舉璇機玉衡漢
後失傳先生乃詳其儀制於四篇之末五篇六篇七
篇卽句股割圜記上中下三篇也其八篇則爲矩以
凖望之詳也迎日推策記亦舊時所爲(玉裁)與釋天
皆於癸未抄寫則成書皆在壬午以前可知矣至晚
年合九篇爲原象以爲七經小記之一天體筭法全
具於此
原善卷上卷中卷下孔戸部所刊戴氏遺書(第九)合爲
一冊始先生作原善三篇見於戸部所刊文集中者
也(玉裁)旣於癸未抄寫熟讀矣至丙戌見先生援據
經言疏通證明之仍以三章者分爲建首比類合義
古賢聖之言理義舉不外乎是孟子字義疏證亦所
以闡明此恉也爲七經小記之一先生之學上承孔
孟於此可見
厤問一卷(儀鄭堂總序作二卷)古厤考二卷洪舍人榜撰先生
行狀有此二書(玉裁)皆未之見而孔檢討作總序有
之則其稾在孔戸部家可知矣戸部所刊乃有續天
文略二卷而無厤問古厤考疑古厤考卽天文略也
先是
朝廷開館續鄭樵通志蓋當事者輓先生爲之旣而
未用欲改名古厤考而舍人行狀内遂改其名耳此
二種成書年月今皆不能考續天文略自序曰天文
一事樵所不知而欲成全書固不可闕而不載是以
徒襲舊史未能擇之精語之詳也今更爲目十曰星
見伏昏旦中曰列宿十二次曰星象曰黃道宿度曰
七衡六閒曰晷景短長曰北極高下曰日月五步曰
儀象曰漏刻其書未成北極高下巳上爲卷上卷中
其日月五步巳下當爲卷下蓋闕如也然以此發明
釋天已令學者暢然滿志矣
大學補注一卷中庸補注一卷(未成至柔遠人也懷諸侯也而止)玉
裁向未得見今乃得哲嗣中孚郵寄讀之蓋亦癸未
以前所爲未暇竟成之耳其言理皆與原善孟子字
義疏證無纖微不合者皆存鄭注而補之大學之說
親民說格物中庸之說致中和說上下察尤可補先
儒所不到始戸部與(玉裁)書欲刊大學補注然未果
而卒
學禮篇先生七經小記之一也其書未成蓋將取六
經禮制糾紛不治言人人殊者每事爲一章發明之
今文集中開卷記冕服記爵弁服記朝服記玄端記
深衣記中衣裼衣𥜗褶之屬記冕弁冠記冠衰記括
髮免髽記絰帶記繅藉記捍決極凡十三篇是其體
例也嘗言此等須注乃明
水地記此書刻於孔戸部者衹一卷自崐崘之虛至
太行山而止洪舍人行狀則曰未成書水地記七冊
蓋所屬草稿尚不止此葓谷取其可讀者爲一卷刻
之其叢殘則姑置之國朝之言地理者於古爲盛
有顧景范顧寧人胡朏明閻百詩黃子鴻趙東潜錢
曉徵而先生乃皆出乎其上蓋從來以郡國爲主而
求其山川先生則以山川爲主而求其郡縣其敘水
經注曰因川源之派別知山勢之逶迆高高下下不
失地阞爲汾州府志發凡曰以水辨山之脉絡而汾
之東西山爲榦爲枝爲來爲去俾井然就序水則以
經水統其注入之枝水因而編及澤泊堤堰井泉令
衆山如一山羣川如一川府境雖廣山川雖繁按文
而稽各歸條貫然則先生之水地記固將合天下之
山爲一山合天下之川爲一川而自尚書周官春秋
之地名以及戰國至今厤代史志建置沿革之紛錯
無不依山川之左右曲折安置妥帖至賾而不亂此
書固非旦夕之所能成先生志願之大以爲必有能
助之者而不料其所成止此也水地記亦七經小記
之一使經之言地理者於此稽焉
詁訓篇亦先生七經小記之一經學非詁訓不明先
生欲作此書而未及爲轉語二十章亦未卒業然爾
雅文字考方言疏證猶存亦可稍窺涯略矣
七經小記者先生朝夕常言之欲爲此以治經也所
謂七經者先生云詩書易禮春秋論語孟子是也治
經必分數大端以從事各究洞原委始於六書九數
故有詁訓篇有原象篇繼以學禮篇繼以水地篇約
之於原善篇聖人之學如是而巳矣假令先生如申
公伏生之年安見不如其志哉嘗謂(玉裁)曰余乖於
時而壽似可必後以此言告錢學士曉徵曉徵曰天
下固無可必之事也金殿撰榜曰先生之堅強窮困
時能日行二百里發願成七經小記余語之曰歲不
我與一人有幾多精神先生荅曰當世豈無助我者
乎竟以積勞痿足&KR1423;門一年中屢換眼鏡冣後鬻眼
鏡者曰此老光之冣者過此無可换矣是非不猒不
倦神太勞則弊故歟手批六書音均表一部此先
生丁酉五月上旬之筆歫不諱之期十餘日耳(玉裁)
於乾隆庚子巫山官廨得丁進士小雅(杰)以此書見
寄跋云丁酉六月戴東原先生臥病京邸余偕友人
往候之時先生撰聲類表甫畢又力疾點定段君六
書音均表指卷四第四十二葉語余曰掇捋用點肄
棄用圈凡用點者蓁人之入聲與用圈者無涉也余
不及語段君矣子盍持此書歸未數日先生卒不知
段君何由知之不遠數千里致書來索乃擇生徒臨
副本寄之庚子二月二十二日記於爛麫衚衕寓齋
按小雅此札云先生六月臥病往候得此書不數日
而卒所言月日誤也孔戸部言五月二十七日孔檢
討遺書總序亦言丁酉五月二十七日疾卒戸部又
云月之上旬於五日之中爲聲類表九卷皆可據小
雅言作聲類表甫畢卽力疾批點音均表者是也五
月二十一日作札寄蜀不附寄此則因數日前巳付
小雅故耳小雅述先生語云蓁人入聲用點與用圈
者無涉覈之於書用紅點者元寒之類用紅圈者眞
文之類別之以分質術至屑薛十二韵爲二也旣詳
於聲類表及與段若膺論韵書矣小雅所記乃適互
譌今此書藏余處小雅當時又屬程蕺園(晉芳)周林
汲(永年)邵二雲(晉涵)三編修各錄其副又以臨本一
贈孔葓谷農部(卽繼涵)程易田孝廉(瑤田)從遊金生
(紹綸)亦得其一於是太行以東大江南北皆有傳本
庶幾哉先生臨終絕筆無湮沒之患矣諸君子於先
生皆石交覽其遺墨存沒之感母亦有不約而同者
乎此皆見小雅跋内語余珤藏之今小雅終於寧波
府儒學官舍又將十年矣小雅好學從先生遊久而
著述皆如零圭斷壁未曾成書其子方蒐輯之也
丁酉有與丁升衢(杰)書二篇論晁以道易玄星紀諩
晁氏此書未之見蓋以楊子太玄演爲圖凡八層以
傅合厤法者先生指摘其於筭法厤法不合處纖入
無倫固非先生不能爲也二篇由升衢寄到者孔氏
遺書中未刻今巳刻諸經韵樓矣
先生沒後京師同志輓聯曰孟子之功不在禹下明
德之後必有達人烏呼先生之所學無媿此語矣
唐宋文知言集上下二冊集上五十九篇集下七十
二篇旋又有刪去及上移下者皆於宜興儲在陸唐
宋十家文内摘取者也(玉裁)請問分上下之恉曰集
上理與辭俱無憾集下則不惟其理惟其辭也昔抄
目錄今尚謹藏觀其別裁可以見先生古文之學之
一斑矣
文集十卷爲戴氏遺書之二十三孔氏微波榭所刻
也戴東原集十二卷(玉裁)自蜀歸後刻於經韵樓者
也始孔戸部刻戴氏遺書凡十五種(曰原善三卷曰孟子字義疏證)
(三卷曰句股割圓記三卷曰策筭一卷曰原象全卷曰考工記圖三卷曰聲類考四卷曰聲類表九卷併)
(卷首爲十卷曰文集十卷曰續天文略卷上卷中二卷曰木地記一卷此二種皆未成之書曰方言疏證)
(十三卷此卽四庫館聚珍板頒行之本一曰毛鄭詩考正四卷併考正鄭氏詩諩一卷爲五卷一曰杲溪)
(詩經補注二卷此亦未成之一種戸部初意刻不止於此與余書有刻大學補注之語而未刻其他若直)
(隷河渠書洪舍人云六十四冊孔檢討總序云六十四卷今令嗣中孚從山東取到則戸部於未亡時併)
(爲二十三冊而題署各冊之首爲之冣目親書之是亦有意剞劂也而未竟其志耳已刻者毛鄭詩考正)
(爲遺書之一詩經補注爲遺書之二原善疏證合爲遺書之九聲韵考聲類表合爲遺書之十四原象爲)
(遺書之十五文集爲遺書之二十三未識次第之意其他已刻則不列次第後之人勿疑巳刻有二十三)
(種也)凡文已附見聲韵考聲類表孟子字義疏證者則
不再見於文集中蓋合諸書爲全集也而論音韵論
六書轉注論義理之學諸大篇不可不見文集中故
愚經韵樓刻輒補入又因丁升衢旁搜得數篇附焉
定爲十二卷近日江東人頗得家弦戸誦矣惜牽於
家事未能親校友人臧庸顧明編次失體字畫譌誤
未稱善本近日謀一新之以垂久遠焉
先生初謂天下有義理之源有&KR0690;覈之源有文章之
源吾於三者皆庶得其源後數年又曰義理卽&KR0690;覈
文章二者之源也義理又何源哉吾前言過矣按先
生與方晞原書曰足下好道而肆力古文必將求其
本求其本更有所謂大本者大本旣得矣然後曰是
道也非藝也如馬班韓柳諸君子之文惡覩其非藝
歟先生於性與天道了然貫澈故吐辭爲經如句股
割圜記三篇原善三篇釋天四篇法象論一篇皆經
也其他文字皆厚積薄發純朴高古如造化之生物
官骸畢具枝葉並茂嘗言做文章極難如閻百詩極
能&KR0690;核而不善做文章顧寧人汪鈍翁文章較好吾
如大鑪然金銀銅錫入吾鑪一鑄而皆精良矣蓋先
生合義理&KR0690;核文章爲一事知無所蔽行無少私浩
氣同盛於孟子精義上駕乎康成程朱修辭俯視乎
韓歐焉
經義十八首吳江任上舍(兆麟)所抄贈也此雖先生
餘事然名家未有能過之者江明經(沅)受而讀之以
爲得未曾有姚刑部姬傳與秦小峴書言歸震川集
當附刻經義余謂如震川及先生經義皆當附於文
集也記先生言王云劬文得徐思曠深處又云云劬
所選明文冶便是時文之譜又曾言文有二種一則
題如大堅石作者用大於石之鐵椎一椎粉碎此一
奇也一則用口氣一吹噓便使大石輭如綿飛舞空
中飄墮無迹如吾此作是也因取天下之言性一章
題文相示至今猶仿僾當日音響云
璇機玉衡虞夏書觀天之噐自漢以後失其傳而先
生神晤於四千年之下卽詳其制於原象弟四章令
善讀者可構造矣曾自指點巧匠爲之藏於孔戸部
家戸部又曾命工仿造將來有讀遺書而作儀噐者
當知法物之尚存也
地圖先生之所製也丙戌見先生自畫地圖白紙紅
格每格方減寸許畫方計里用晉裴秀法而里數之
遠近卽可計北極之高下凡直省府廳州縣方鄉四
至八到無少差誤(玉裁)彼時未臨摹今日想此不可
得先生令子(中立)在時曾索此物荅書云俟臨寫自
齎至巫山今向中孚求之絕無此物記先生云地圖
畫三副一贈朱六先生卽文正公一贈某一自存今
將寓書文正令嗣求之或丁升衢家有之亦未可知
也
先生言爲古文當讀檀弓余好批檀弓朋儕有請余
評點者必爲之評點想休歙間其本子猶有存焉者
也
先生言閻百詩能&KR0690;核而不能做文章顧亭林文章
較勝
先生言方望溪釋禮經之文多不似說禮語言其說
春秋較善
先生言錢辛楣五禮通&KR0690;中說話多有似是處
先生言朱子四書注大學開卷說虛靈不昧便涉異
學云以具衆理應萬事尤非理字之恉中庸開卷性
卽理也如何說性卽是理論語開卷言學可明善以
復其初復其初出莊子絕非孟子以擴充言學之意
先生言讀史方輿紀要衹是大體好細處未能盡善
先生言欲知山之脉絡衹看水之去來水無有不依
山脉者也
先生言精神好時勾股割圜記三篇不必要注便就
本文可以了然
先生言爲學須先讀禮讀禮要知得聖人禮意
先生言周易當讀程子易傳
先生言鄭康成之學盡在三禮注當與春秋三傳並
重
先生言學貴精不貴博吾之學不務博也
先生言知得十件而都不到地不如知得一件却到
地也
先生言總須體會孟子條理二字務要得其條理由
合而分由分而合則無不可爲
先生言明之王文成亦衹是借講學以自韜晦成功
不居之意也
先生言孟子必有事焉而勿正心勿忘勿助長也正
心二字不可強爲之說依吾說正心二字便是忘字
離爲二字而亡譌正乃字之誤也必有事焉而勿忘
下複舉勿忘者古人每多此文法(玉裁)按此確不可
易旣勿忘矣又須勿助長忘與助長二弊各有所偏
不忘則又慮其助長故頓跌言之謂雖勿忘却又不
可助長也如詩云江有汜不我以矣必再言不我以
而後可言其後也悔謂始雖如此而終不如此也凡
詩之複句多此文法
先生言閻百詩善讀書百詩讀一句書能識其正面
背面
先生謂考工記圖旣成後來乾隆某年所上江西大
鐘正與余說合
先生言大國手門下不出大國手二國手三國手門
下教得出大國手
先生言守一說之確者終身不易乃是
先生言唐以前師弟道重宋人言學尚有漢人師弟
之意
癸未初見先生以春秋改元卽位考三篇付抄云春
秋一經余欲做此種文字數十篇便令大義畢舉
癸未先生言尚書今文古文考此篇文字却訂眞
文集中詩生民解本出毛鄭詩&KR0690;正先生曾爲余言
可取出修改入於文集(玉裁)刻文集十二卷時因入
諸卷五而不敢修改一字也其詩摽有梅解亦取諸
詩經補注毛鄭詩考正初名詩補傳
先生言唐初漢時書籍存者尚多作正義者不能廣
爲搜羅得所折衷於春秋專取杜預於易專取王弼
於尚書專取孔安國遂使士人所習不精卽三禮用
鄭注矣而其疏紕繆不少亦只可有四五分也
先生言水經注水流松果之山鍾伯敬本山譌作上
遂連圈之以爲妙景其可笑如此松果之山見山海
經
先生言司馬相如封禪文顔色如天上雲霞竒麗絕
憶(玉裁)於庚寅夏銓授貴州玉屏縣先生自汾陽寄
以書今失其手迹大略云玉屏之地當五嶺起處今
不記其詳又云想風氣未開未必不可施教化也余
乃於辛卯旋以詿誤罷由今思之有負先生言多矣
先生少時學爲古文摘取王板史記中十篇首項羽
本紀有信陵君列傳貨殖傳其他題記憶不淸皆密
密細字評其結搆用意用筆之妙鄭炳也先生(虎文)
曾借讀今聞孔戸部以此授長子伯誠爲讀本伯誠
雖亾書猶在也
先生言江右風水好在鄱陽湖一聚
先生言割圜全體衹吃一杯茶時洞然了澈
先生言割圜上二篇成下一篇難做却取太史公信
陵君列傳玩味一番遂成下篇
先生言人須養神若精乃是粗東西耳
先生言書年代略舊便有些子好處
先生言宋本不皆善有由宋本而誤者
先生言劉耕南小文章好大文章不好
