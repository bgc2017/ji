午亭文編卷十一
大學士陳廷敬撰
今體詩
秋夜入直待漏東闕下有懷青岳翰長肇餘玉階
兩學士
年光流盡宫前水幾度寒聲雜玉珂漆簡數行吾自媿
冰銜三字意如何鼔笳中夜黃雲合風雨深秋白髮多
最是周廬趨直地侍班輪日不同過
輓王考功子底宋觀察玉叔
素旐齊城北朱旛蜀道東蕭條萬里外淪没一年中世
路憐諸子交情盡二公招魂傷宋玉死孝憫王戎賦鵩
才猶壯哀麟筆遂終玉棺天上落瑶瑟寢堂空暮雨懸
鄰杵秋雲冷殯宫夜臺歸有伴泉路恨何窮前後銓衡
地凄涼
詔獄同范滂真蹇諤裴楷自清通藻鏡南曹月琅璫北
寺風宦途紛轗軻襟抱得沖融顛躓非天意生全荷
聖聰(荔裳西樵前後官吏部下詔獄)追随思夙昔狂醉笑兒童名列班
揚盛文兼沈鮑工妍媸慙刻畫瑕垢屬磨礱章句功名
薄生涯負販雄霜摧漢畤柏風折嶧陽桐歲月魚吞餌
乾坤鳥觸籠漂摇驚汎梗慘澹送飛蓬腸斷山陽笛悲
迷朔塞鴻池塘春草綠(謂阮亭艾石)丘隴野棠紅腹巳真成
痛心還暗欲忡九原人在否灑淚向荒叢
九日
内直恭紀
禁鑰霜鐘度掖門佳辰入侍亦
新恩夾城紅葉飄深樹别殿黃花進内園晝刻詞曺金
簡祕曉風天上
玉音温承平時節慚文翰戎馬何能報
至尊
次韻曹頌嘉和田綸霞九日同謝方山飲黑龍潭
晩遊刺梅園看松詩四首
高秋征馬幾時回節序邊書日又催鴻雁也從烽燧少
菊花應傍戰場開雄都紫塞頻傳檄霸業黃金舊築臺
且斂登臨詞賦手故園遠望當歸來
冉冉飛雲萬壑低鄉心迢逓夕陽西關山木葉歸來晩
兄弟茱萸插處齊秋水平橋初擁席寒花繞屋自成畦
樊川舊日登高地濁酒淋浪醉似泥
滿目青山赤羽馳天寒沙磧野營移城高白帝霜砧斷
秋盡黃陵畫角吹幾處漁樵逢戍壘千村征調見旌旗
多君苦憶昇平事貰酒悲歌寂寞時
城南咫尺吾難到潭水園松兩絶塵歴盡滄桑含貝闕
燒殘劫火老龍鱗正思叔起呼垂釣欲擬興公答比鄰
退食舍人無事否好娱風日趁閒身
菊遲有作
去歲采花香汎酒今年對酒菊遲回歡凄蚤判心顔改
風雨將闌節序催似向高秋堅壁壘故教嫩蕊近尊罍
上林霜後稀游幸應遣寒英細細開
追悼王西樵吏部兼懷阮亭
海内誰知己相思大小王風來關塞遠月落夢魂長多
病寬腰帶流年積鬢霜鴒原悲宿草重與淚霑裳
魏環溪少司農為李晉陽索題柳林二首
何處登臨望渺冥柳花飛後柳烟青灞橋官樹連鄉樹
子舍輿亭接柳亭(司農奉母太夫人所居曰輿亭)
韋公舊蒔庭前柳郎省他時對斂容惆悵柳林秋色裏
西風落葉滿居庸
和貽上嘉陵驛見懷
客裏音書寂寞遲西風過雁苦參差窮交别後三年淚
好事傳來八子詩杜曲寒花秋送遠嘉陵古驛夜相思
銷魂橋外殘陽樹衰柳天涯憶汝時
風夜程子至
天風響不輟吹汝到空堂夜動霜林白寒摇落月黃鼓
鐘連歲晩碪杵入宵長話盡蒼茫裏因君思故鄉
上官松石畫
雲樹蒼蒼隔寺樓亂山飛瀑屋西頭花時恐有漁舟入
肯使桃紅出磵流
懷吴薗次揚州
十年僦屋西街住山色東忩共短籬隔坐秋燈聞夜語
蚤朝官馬並晨嘶江寒北雁春前少人去鄰花雪後遲
渺渺蕪城烟水闊薊樓明月憶君時
雪夜口號
黃沙漠漠雁聲微鼔角緣邊送夕暉大帳金川江月暗
前軍鐡鎻陣雲飛塵昏壁壘長横槊氣冷關山未授衣
最憶苦寒諸將士好乘雪夜破重圍
冬日寫懷同郭快菴太史李容齋侍讀袁杜少上
舍作
朋舊栖遲旅興寬西堂霽雪對憑闌九邊馬槊霜雲動
大將龍堆曉月殘裘馬黃金燕客老關城横吹楚江寒
久憐詞賦朱顔减尚倚狂豪議築壇
弔富川令劉江屏殉節詩(諱欽鄰儀徵籍廬陵人順治辛丑進士死粤西)
(亂贈光禄少卿)
荒城落日陣雲閒烈士如生碧血殷太尉威靈高戰伐
杲卿風節壯河山孤忠誓死收羣盗數語臨危動百蠻
感泣
至尊當殿詔科名終不媿朝班
瓶梅八首
紙窗竹屋奈銷魂相對孤花自掩門解愛寒鐙上疏影
不愁明月照黃昏
嶺外烽清驛騎來閣門傳火捷書開殘年卧隠寒檐日
索共梅花笑幾回
官閣谿橋記别離山村風雪夜相思不因蕊細枝斜處
愁絶天涯歲暮時
博得身閒萬事輕曉鴉啼後夢難成朗吟對汝北忩下
冷豔寒香非世情
人生婚宦多憂累顦顇紅塵悔舊時却笑孤山林處士
棄家還作有情癡
禁鐘催曉别花行凍壓寒雲雪滿城駐馬風前聞玉笛
故園腸斷落梅聲
舊時一本數金直翠幕香綃逗蚤春寂寞朱門半上鎻
樓前愁絶賣花人
羅浮蕭瑟渺雲烟庾嶺荒寒劇可憐萬里邊愁惱清夢
五更風雪夜忩前
歲除容齋席上送緯雲還宜興兼寄其年
隔夜春帆被急裝一尊歲酒作離觴江山易老東西别
風雨難分上下床入洛機雲羈客恨游秦枚馬著書狂
買田陽羡時將晩寄語樵漁笠澤傍
除夕二首
顛倒天吴繡兩頭花鈿拆盡笑淹留團圞醉舞春燈下
病婦飢兒也未愁
玉箸金盤
御榻高昇平節物夢魂勞
王師蚤報收邊郡更典朝衣貰濁醪
元日祠祭免朝賀恭紀
東來王氣滿春城馳道風雲接兩京天意車書同奉朔
帝憐兵革罷朝正罏香影裏千旗動燎火光中萬馬行
總為蒼生禋祀切漢家五畤是虚名
孝陵忌辰呈楊侍郎(楊新自來陵上)
宫車思往日瞻拜哭春風廿載兵戈後
先朝夢寐中
翠華臨想像
玉殿在虚空白首儒官老當時供奉同
春夜齋宿院中有懷同學諸子
南内春雲接禁闈御溝流水送斜暉風前白燕寒無影
月下青槐大幾圍侍從
先朝同昔夢弟兄廿載各分飛
齋宫此夜聽新漏藜火燒殘閉舊扉
春月
圓月他時好春來夜自明九霄金鑰夜萬里玉關情宛
轉懸雙闕迢遥過列營刀環空有夢流影照霑纓
晉國
晉國強天下秦關限域中兵車千乘合血氣萬方同紫
塞連天險黃河劃地雄虎狼休縦逸父老願從戎
午日同北山豐臺看芍藥二首
韋曲春時嘗爛漫藥闌午日重裵&KR0966;己憐菡蓞參差出
更遣榴花寂寞開
兩度看花也滯留重來風景不勝愁飄零十載尊前客
惟有黃門記昔遊
問王給事病
昨夜眠多少思君落月時高齋聞雁蚤秋圃見花遲省
掖稀囊草安危有鬢丝連朝同寂寞吾病亦搘離
奉送宛平田公之奉天二首
千里嚴裝塞下過雕鞍落日出關河蚤聞星漏趨蘭省
歸約銀青送玉珂遼海長城邊郡遠南陽
帝里近親多趙張方略清威重况是銷兵在政和
形勝雄都百戰塵留臺風紀節旄新
中朝應切安危計内史須煩社稷臣風雨
諸陵秋色遠雲山三輔夢魂親
綸書計日看徵召回首鋒車塞草春
送熊縣丞之錢塘
疎柳凉蟬潞水流驪駒朝發暮扁舟江山萬里多新壘
風月西湖是舊遊客路音塵戎馬外故人愁病别離秋
不須隠吏誇梅福投筆君須學虎頭
寄上何公江寧
江左風流間代興相門森戟夢觚稜錦袍逸韻花前著
團扇仁風袖裏承倚檻雲山連北塞飛觴烽火過西陵
丈夫五十身強健縮手菰蘆恐未能
送趙玉藻編修典試東粤
炎天欲盡路冥冥庾嶺梅花古驛亭馬援柱邊銅鼓暗
尉佗城下燧烟青百蠻文字珠光合諸將弓刀海氣腥
傳語有苖干羽盛垂衣
天子日談經
立秋日子顧繹堂貽上湘北幼華過集二首
生死傷心後悲歌把臂初(西樵荔裳相繼淪亡)皇天留數子秋日
集吾廬風雨孤亭窄苔花晩徑疎不慚供給薄離别較
何如
舊雨如今雨新秋勝往秋生涯堪一笑杯酒失窮愁吹
角江雲斷啼猿蜀道幽飄零今暖眼酩酊且相留
移居懷林澹亭
鬱鬱久居此天涯又卜鄰秋花今别汝社燕並辭人岑
寂長愁地漂摇獨去身偶因違咫尺轉益念交親
七月廿七日移居宣武門東街二首
衆峯晴自出為此卜幽棲卷幔秋風入鈎簾落日低纔
容旋馬地巳得種花畦望眼雲山外愁時只向西
九逵倚徙遍四海問吾廬垂盡將歸槖飄零舊著書殘
生關藥餌萬事託樵漁鴻爪東西意天涯任所如
望西山
列嶂横天壁連雲並女牆晩風落空翠疎雨濕斜陽巗
壑鄉心亂關河别路長白雲如蓋處冉冉近高堂
送李仲如之奉天治中(仲如相國子)
相公門第映重暉佐治留都願豈違沛郡纔為湯沐邑
鎬京元是
帝王畿六軍錦水新移陣萬壘松山舊合圍剏守
四朝疆圉重應須奏最報綸扉
和湘北再送仲如
玉笛關山遠送行欃槍影落罷東征霜高元菟秋深戍
月上黃龍塞外城木葉砧聲催别思玉堂詩句悵離情
公餘詞賦知無敵欲使才名重兩京
送史子修編修歸省
十載詞臣省覲歸直廬初罷
講筵違牙籖綈几辭天上綵袖罏香出
禁闈歲月暫虚南史筆兵戈猶見老萊衣承歡縱說
天顔喜宵旰於今未霽威
容齋招同子顧繹堂貽上讌集四首
苔竹參差長軒忩杳窱通故教迷出入不自解西東夏
果侵階落秋花遶屋紅盆池綠蘋末翻浪五湖風
數過歡娱地蹉跎鬢有丝風塵憐縦酒壁壘見殘棋鴻
雁又將至明河今未遲坐來新月上流影照蛾眉
檻古衆木秀亭深初月妍流螢破暝色宿鳥投寒烟高
齋見水石對酒懷山川自此發秋興松廬方渺然
風雨日蕭蕭初晴夜色饒銀鞍歸路險白馬向秋驕漏
遠疎城堞燈明聚市橋天涯朋舊少不惜往還遥
妙光閣次湘北韻
尚書游屐經行處夕照殘花寂寞紅舊館己孤簾幕月
六時猶響珮環風英雄兒女前塵在香火因緣願力空
往事不堪回白首酒壚相就問黃公
夢玉随
江湖渺渺見難期怪爾經年入夢遲别後頭須白幾許
可憐飛動似當時
聞笛
一片長安秋月明誰吹玉笛夜多情關山萬里無消息
腸斷風前入破聲
八月十四夜月
南鴻北燕久差池明月天涯處處随風露已霑新鬢髮
關山猶照舊旌旗步檐曳履閒行數簾閣吹鐙獨卧遲
遥憶故山凉冷候桂花連夜影離披
十五夜不見月
秋隂漠漠夜蕭騷如水天河漲素濤三帀繞枝烏宿蚤
數聲吹角雁飛高遥連候火光偏照不動浮雲勢自牢
我欲乘風上萬里手排閶闔一呼號
十六夜雨過容齋時移居比鄰
下馬堂前雨細傾衝泥步屧惜逢迎寒催落木秋碪動
夜近高樓玉漏清隔屋檐花添客思短檠燈火足交情
卜鄰我願同晨夕投老終當學耦耕
重陽前一日同貽上湘北放生池作
紅葉黃花古寺東荷衣行亂渚禽中多生解取伊蒲味
半偈難忘綺語工秋色鳬鷖寒漠漠夕陽烟水晩濛濛
佛燈夜上星河冷便欲安禪就遠公
同湘北送貽上東歸
青丝絡酒玉壺香未到分攜意已傷客路蕭條偏入夢
離魂老大易沾裳即教對面翻成别却費來書細作行
月落燈殘思後夜斷鴻寒影最蒼茫
顔澹園編修修來儀部為兩尊人求詩顔復聖裔
泰山如礪帶如河儒者勛名代不磨輅冕蚤分新棨戟
簞瓢猶是舊絃歌校書東觀青藜杖下直南宫白玉珂
對舞華筵秋夕永燭花横月酒廽波
湘北宅宴集懷貽上東歸二首
冰雪寒沙路歸遲曉月明竹絲含别恨鐘鼓亂離情被
酒猶燕市聞歌是渭城此時茅店裏噭噭野鷄鳴
過亭急寒雁月影下紛紛古寺鐘聲落虚忩木葉聞天
涯潞河水客夢鵲湖雲行止知無定蒼茫獨憶君
冬日即事
連坊雞未唱疲馬夜行遲漏點催金鑰珂聲動玉墀朝
班存近侍官職在文辭正喜勤封事
君王召對時
生日
梅花書閣晩婆娑短景流年自勘磨拘束正教如杜老
龍鍾猶未似東坡文章小技聊為耳歲月浮生欲奈何
千里過庭風雪夜天涯燈火伴吟哦
日至陪祀宿天壇院
高居上帝列星環人向天門生羽翰漏盡金鐙渾未暝
霜深瑶草不知寒雲霞夜近通明殿劍佩春回太乙壇
一昔九霄隔塵夢却疑下界路漫漫
三原房慎菴以季弟發公遺行屬為詩
人物關中房季子弟兄名重鄭當時獨憐春草西堂句
不愧荒阡有道碑結髮文章輕萬戶傷心書卷付佳兒
青衫黃壤連枝恨淚葉翻風宰樹悲
寄汪大長洲王十一新城五十韻
故舊皆何在羇遊己自孤天涯今寂寞歲晩一踟蹰歴
下周旋久江東物色殊别離吾欲老消息近全無雲樹
何寥闊風塵正鬱紆珊瑚終拂海蓴菜己歸吴魚鳥無
嫌避山林脫覬覦乾坤雙睥睨頫仰自昭蘇憶昔芝如
蕙偏嗟亮與瑜名聲陵沈鮑交契到蕭朱秋實繁堪擷
春華照若敷一臺矜二妙十稔拙三都電掃詞鋒迅星
芒筆陣驅文章宜特達郎署偶同趨頗覺時全盛相逢
屢讌娱鶯花晨諷詠風雪夜招呼擇勝青絲障當筵紫
繡襦尚書頻顧曲(芝麓龔公)吏部解投壺(貽上有劉公㦷吏部投壺詩)自
喜官疏散能忘士賤拘觴行銀鑿落騎簇錦糢糊晩接
金門轡(玉随湘北)歸栖列栢烏(玉虬曰緝)悲歌從俗怪醉舞欲人
扶少日堂堂去流年冉冉徂漸離悲擊筑南郭老吹竽
回首清歡地空憐縱飲徒折梅連舊蕊去雁引新雛魂
夢迷行處江山見畫圖飄蓬思杖策泛梗想乘桴嶽觀
通青帝蘇臺長綠蕪風流真秀美物産自魁梧城郭峯
當面烟波水一隅燧烽昏戍壘冰雪漲川途戰地經三
楚軍船過五湖遭逢還感激間闊遂艱虞處士非殷杜
清流有顧厨凄凉懷卞玉照燿握隋珠歲月消鉛槧豪
華付狗屠飛騰萬里志孱弱百年軀笑口妨多病愁眉
損壯夫放懷齊塞馬微分託轅駒白髮耽詩卷青春滯
酒壚殫精工句字為樂博須臾處世從方朔逃名謝董
狐根塵随浩刧才命受洪罏心跡輸高致行蔵困小儒
觀身時自遣觸事竟長吁百一成驚愕平生似友于晩
聞慚至道故態恕狂奴他日如重見香醪爛漫酤
哭張幹臣學士三十六韻
友朋既零落賢哲幾凋傷習俗交垂喪清流獨奮揚斯
人高位置吾道豈摧藏泗水三千士尼山數仞牆顔瓢
堪陋巷由瑟己升堂經閣初刊繆名山續補亡霸圖羞
管樂儒略慕軒唐夙昔延英殿追游供奉行衣冠存正色
星宿麗寒芒步緩晨趨珮歸遲晩袖香苦心隨豹尾失涕近
龍牀奏對封章切言詞面諍長
講筵多獻替詞館自輝光燀赫雷霆下昭回日月傍薄
遊辭宛洛厚譴得江鄉
帝念深依眷天心頓激昂再三
中旨召敦廹舍人裝縱斧千尋幹洪罏百鍊鋼孱羸看
吐舌疾病見剛腸燕寢鬚眉在春鐙骨肉凉蓋棺猶布
被易簀只空嚢尚冀收遺草臨危絶諫章治安難畫策
存殁易沾裳銅馬三軍憊金戈萬戶瘡鼓鼙思大將肺腑托
天王富貴
恩宜報艱難志敢忘寒蟬咽危露鳴鳳集高岡天路嗟
顛折泉臺恨渺茫孤兒將旅櫬十口寄邊疆黯黮初扃
戸凄清舊直房此行歌薤露何地哭悲楊素幕逢寒食歸
舟傍戰場關山塵漠漠江漢路蒼蒼宿草樵蘇亂新阡燧
火荒大名身寂寞流慟淚滄浪哀輓交期罷千秋有范張
丙辰元旦雪
歲除梅蘂破夜半雪花翻物色流年換生涯舊俗存風
雲含萬象燈火閉千門馬跡春城蚤鐘聲朔塞昏自須
迷玉勒難可辨金根潤點銅龍漏光添白獸尊占農雜
憂喜望日别寒暄栢酒傳官舍椒盤憶故園歸田學耕
稼入社宴雞豚領取豐年瑞林廬老一村
早春野望
客舍凄迷黯己傷天涯悵望闕城傍雄關過雁連春色
小苑昏鐘帶夕陽歸夢不禁鄉路闊旅魂空遶塞垣長
最憐野騎行吟處細草啼鶯入大荒
奉
命祭告北鎮二首
使星十道出
王城獨奉函書到上京大漠北來沙磧盡神山東望海
雲生鶯花舊日朝
陵路楊柳春光出塞情曾是
翠華游歴處臨軒故遣侍臣行
雲霄北鎮興王地官屬東來(一作宫)侍從年
御墨淋漓臣姓字神光縹緲
帝山川經過玉輦生瑶草望秩金庭接瑞烟開國
龍飛根本重府寮奉使
聖恩偏
發京日作
皇家秩祀重名山曉别青霄侍從班行色單車趨朔漠
離心一夜滿燕關平沙遠水春天闊細草穠花客路閒
咫尺銅龍隔清漏觚稜風雨夢魂間
宿通州明日送者返城寄諸公
麗譙鼓角黯無聲鐘漏千門出
帝城使院一鐙寒夜語離亭殘酒别時情雁過塞路將
書去草長河梁送客行潞水東流却南下北人從此更
長征
征途聞笛
一片關山春月明邊愁遥起故園情回思吹笛千門夜
落盡梅花送我行
赴北鎮得家書
只問歸時更遠行高堂書信語分明那知重灑征衫淚
又是并州别後情
晩次三河縣
九邊亭障迥斜日縣樓明接近千峯落排空萬馬行崩
騰山忽斷陡絶勢難平舊合臨泃水新開
駐蹕城荒烟知古戍野火問殘營草覆寒沙淺春連朔
氣生丘陵終不改道路若為情關塞東來意蒼茫隔
帝京
發薊州循燕山下行向玉田道中作
迴合青冥路欲無馬蹄盡處出平蕪天臨絶塞圍沙漠
地湧連山接海隅近日喜開
三殿詔當時閒按九邊圖雕弓羽騎東遊壯却笑終生有棄繻
燕山
一重邊鎮百重山鳳翥龍騰向北還對峙太行為左輔
近連滄海作雄關東西日月天門外開闢乾坤
帝座間頫視九州形勝大風雲直北戍樓閒
豐潤道中
鵶鶻山前春鳥稀盧龍塞上雁長飛馬頭車軸紛如此
只送人行不送歸(馬頭車軸山名)
次豐潤明日入永平界有懷京師故舊
漁陽春色晩二月尚凄凄山遶孤城闊天連野戍低征
途辭薊北客夢近遼西浭水朝京意含情惜解攜
灤州界上
路傍古時一隻堠沙際春日雙流谿古時曾見邊烽落
春日惟聞野鳥啼
灤州
山勢長當面峯巒忽四圍地經烽戍苦路遶塞天微邊
馬還東去春鴻故北飛扶蘇泉下水曾此映斜暉
宿七家嶺驛
桑柘青隂花藥紅殘春家寄五陵東行人兩地相思處
盡在寒鐙古驛中
北平懷古
淺草寒沙路春風數騎行常思射虎石何處北平城沒
羽邊雲動收弦塞月横書生無燕頷因爾倍含情
次北平
薊門行已盡杳杳復孤征落日遼西郡春風右北平登
高望遠海飲馬出長城不作關山使誰知邊塞情
過永平懷故觀察宋荔裳二首(宋昔兵備此郡)
東臨碣石觀滄海終古曺公一世雄汝在遼西懷往蹟
振衣縹緲對天風(荔裳詩東臨碣石觀滄海縹緲天風一振衣)
杜陵詩盡人間意解道兼須入海求一卷文章數行淚
祗應流恨到滄洲
菟耳山
馬上盧龍塞鴻邊菟耳山流雲無定日飛雨過重關古
木生空翠孤峯點細斑征途能暫息絶頂一躋攀
雙望堡
千里營平道青冥萬仞山烟烽雙望堡征戍幾人還塞
柳春光斷邊鴻夕照閒蕭條懷古意匹馬近榆關
古榆關
白草黃雲出亂山渝河東下古榆關沙場多少征夫恨
行到長城慘客顔
望海店望山海關
孤城連積水一綫見波瀾春色臨關盡天風過海寒滄
溟今浩渺江漢日驚湍萬𣲖朝宗意登樓細細看
出山海關二首
大漠孤城海氣生關門漏盡野雞鳴邊鴻欲度低殘月
曉角翻為出塞聲
角山關下角聲殘口外桃林柳色寒客路長城今日盡
平沙萬里更漫漫
出關有懷府寮諸公
春衣灑酒别長安二月貂裘出塞寒青草不生烽戍地
黃沙己漲海雲端鶯花禁苑邊城隔雨雪關山客路殘
殿上羣公應宴賞東華歸馬簇金鞍
出關門百里宿沙河站
關南滄海浮天盡漠北連峯拔地青一片山河圍鄣塞
幾家烟火接邊庭遼歌調苦風還斷蘆酒愁多夜易醒
卻喜
皇威臨絶域鎮東門戶不須扃(山海關東門曰鎮東)
雨宿沙石所
野隂連暮色萬里接邊空古蹟黃昏雨沙場慘淡風客
行烟火外春盡道途中茅店雞栖早驅車越大東
寒食日錦州道中
冷節關山外邊沙暗玉鞍海天常欲雨春路自多寒三
月草未綠長安花己殘隂風吹錦水落日正漫漫
次錦州
世祖龍興日旌旗向此行風雲随尺土旄鉞壯孤城萬
歲還思沛
先朝久厭兵山靈盤重鎮應悉使臣情
清明日抵十三山下(五代史胡嶠北行記十三山去幽燕二千里)
鴨江春水鴨頭平木葉風高葉未生客路不知行近遠
十三山下過清明
廣寧齋居使院遥望北鎮十二韻
碣石三韓外扶桑萬國東幽營分地險青冀接天崇華
蓋垂垂秀芙蓉片片工六重紛揜抱定位屹當中平冕
疑羣帝桓圭儼上公生成思擘畫巧絶歎鴻濛望秩存
虞典随刊省禹功晩霞舒疊浪斜照貫晴虹滄海縈襟
帶恒山配闕宫神光終古在嶽祀至今同芝檢傳
王命瑶函啟薄躬齋心塵壒外始儗躡蒼穹
北鎮祭告禮成紀述二首
崔巍坐鎮朔方孤北嶽東來勢欲無襟帶江湘參赤帝
神靈烟雨鎻雄都祠壇有路通天表禪草當年問地圖
親見五雲籠輦道三聲
萬歲尚傳呼
法駕東廵海上迴旌旗萬乘拂天來自經
玉趾披階草遂發金錢作殿材風入沛宫曾起舞雲深
芒碭一徘徊小臣奉使名山日擁節還如忝後陪
閭陽驛留别廣寧令張雲麓
更盡陽關酒一杯故人三日共裵&KR0966;桃花洞口尋春入
木葉山頭並騎來地是
先皇湯沐邑君非百里簿書才邊沙遠使歸心切卻為
臨岐首重回
入關見春草
去時春草白來時春草青塞上草生晩客行還未停
覺華島
昔聞滄海東南外今見丹梯咫尺間孤島拍浮萬里水
夕陽縹緲三神山蜃樓雲霧連空幻貝闕蛟龍礙往還
最訝根蟠無厚地忘情不覺在人寰
大陵河夜風雷
隂風何漠漠流水自凄凄近海奔雷壯臨邊苦霧低空
城鬼火出廢壘戍烏啼野店寒更斷無眠聽曙雞
杏山
千里三春使節回遼陽不見一花開杏山小店雙桃樹
細蕊稀枝亂後栽
急水河
急水河深水急流歸人三月滯邊州石尤風解留行客
惆悵車輪與馬頭
歡喜嶺有慢水河
歡喜嶺前慢水流歸人歡喜去人愁歸來也是天涯客
家在千山萬水頭
歸路
秦城唐壘遠經過回首蒼凉秖浩歌塞外連山何處盡
海邊隂雨一春多野無烽燧如烟火村有蓬蒿似薜蘿
稍喜關門歸路近穠花深柳未蹉跎
入關
出塞今為入塞行東來萬里盡長城平沙古堠孤烟色
落日危樓暮角聲遠近青山如故國淺深春草是
王程紅塵荏苒征人老不見關門紫氣生
關樓
壁壘高樓壯旌旗古鎮尊塞風春不斷邊日晝長昏悲
角關雲動孤城海氣翻往來憑弔意辭賦欲銷魂
關門館舍後樓晩登
一片青山勢壓城晩風樓上海濤聲滄溟萬里堪乘興
無那鄉心日夜生
澂海樓觀海
雲起碧空盡潮來紫浪翻有天浮晝夜無地著乾坤日
月還高下蛟龍自吐吞乘桴知聖意浩蕩與誰論
榆關驛見桃花
東行霜草白成堆柳塞桃林待我來誰道榆關春色晩
花開時節使車廽
姜女祠
誰築長城萬里長至今片石對蒼茫輼輬風起鮑魚亂
得似空祠一瓣香
姜女墳
秦皇抔土今安在六國君卿劇可憐何似望夫山上石
不随海水變桑田
入關雜題二首
今年馬上過春風關西花柳村村同柳葉可憐濃淡綠
桃花解愛淺深紅
山遶盧峰水遶城柳烟漠漠弄春晴銷魂橋上重回首
短葉長條太有情
夷齊廟
清聖祠堂滄海邊首陽往事尚依然崢嶸泰伯興周日
寂寞成湯放桀年萬世君臣今論定古來兄弟幾人傳
只將一勺灤江水捋取山薇薦豆籩
同永平唐太守灤州吴守灤河放舟晩登偏凉汀
二首
灤江極浦移舟遠桼水交流放櫂寬隔渚濛濛空翠合
連波淼淼夕陽殘漁村門巷桃花映佛寺樓臺石筍攢
晩泊謝公棲隠處欲攜襆被宿層巒
黃洛城西歴翠微金泉亭北頫斜暉落花低檻時霑酒
細雨深林不濕衣丹頂霞明雛鶴小銀鱗水長&KR2087;魚肥
也從仙吏銷憂到歸夢江湖憶釣磯
使還次通州感成
蹤跡飄蓬不可尋落花芳草暮愁侵何堪客路來歸日
翻似離亭送别心宫闕長安紅日近關河親舍白雲深
他時卧隠柴荆裏記取東游塞上吟
次韻益都相公重陽前一日萬柳堂讌集二首
曉随丞相鳳池頭晩接花茵想勝游萬里捷書頻送喜
一時佳節倍銷憂松風有夢懷温樹魚水多情羡野鷗
不盡謝公絲竹興邊機尊爼在前籌
勝蹟王孫萬柳賖相公清興渺雲霞(元廉希憲萬柳堂在京城南趙文敏)
(諸公常讌集其中今公名其堂曰萬柳以此也)黃塵漠漠雙蓬鬢豔蕊凄凄舊
菊花見說登臨猶昨日笑憐歲月屬官家何時蠟屐陪
歡讌也比參軍落帽紗(益都一日朝會出此二詩謂故相國徐立齋曰終當譲此公)
送曺頌嘉還江隂
峨眉仙子建安流游戲蓬萊殿上頭兩制絲綸新史筆
五湖烟水舊扁舟鱸魚解愛江東美代馬長懸冀北愁
霑灑一杯文字酒離魂去住結綢繆
陳將軍忠愍輓詞
雄盼秦關指蜀江將軍才氣世無雙身經百戰曾輕敵
功蓋諸侯早受降夜雪移營嚴號令天寒伏甲近麾幢
竟須遺恨安危策涇水含悲急隴瀧
白髮
白髮長頭鬢含情今奈何榮枯堪一笑身世付高歌夜
雨雁聲斷秋燈人語多殘花掩深戶吾欲保天和
寫懷
日月速如此歡娱得未曾滑稽吾豈敢禮樂力難勝舊
事青春隔流年白髮增文章聊自戲送老漸無憑
夜出閣門口號
宫樹栖鵶啼滿林晩風人閉閣門深黃昏騎馬秋河上
只有清波映客心
閱武西苑紀事六首
繚牆北面苑門開曾侍
先皇羽獵來武帳前頭親校射當今
聖主是雄才
點筆螭頭歲月長玉階龍尾步廻翔新教扈蹕參天老
賜坐從容近
御牀
舞劍鳴弓决射侯姓名爭在上三頭
重瞳香案親題與司馬前將
御札收
萬方送喜
聖躬勞試武連朝備六弢不似唐家選文士狀頭先進
鬱輪袍
龍武新軍舊羽林技穿楊葉中飛禽更教射與諸人看
一箭
君王用意深
飲馬龍池駐柳營山河萬里接昆明樓船水戰今都罷
巳見弓刀定太平
午亭文編卷十一
