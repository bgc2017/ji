午亭文編卷三十
大學士陳廷敬撰
奏疏
歲終彙進講義疏
康熙十六年十二月十五日經筵日講官起居注翰林
院掌院學士兼禮部侍郎教習庶吉士(臣)陳廷敬題竊
惟積日月而成歲不已維天合經史以為功其勤者聖
蓋典學行政道本相資溫故知新事須交盡我
皇上亶聰亶明之資實由天授好學好問之篤度越前
王出臨正朝則躬理萬幾深居大内則潛心羣典隆寒
盛暑不廢丹鉛綴衣虎賁皆通章句逮於講幄尤切
皇情每當敷奏先從
天語發揮凡有咨詢迥出諸臣意表講畢有再拜之儀特蒙
賜免頻年有便繁之錫更荷重
頒此皆亘古所未聞而今兹所始覩者也(臣)等叨預
顧問之榮班愧乏涓埃之微助歲華欲滿舊例宜循其
四書講義已於康熙十四年閏五月遵
旨先期彙進今將講過通鑑講義繕寫装潢題明進呈
伏願
聖心折衷於誦讀之餘發揮於施行之際文武之道備
在一人堯舜之治永傳萬代矣(臣)等不任諄切之至
進呈刊完日講四書解義疏
康熙十六年十二月十八日經筵日講官起居注翰林
院掌院學士兼禮部侍郎教習庶吉士(臣)陳廷敬題(臣)
等於康熙十六年三月十三日恭侍
弘德殿進講蒙
皇上面諭四書已經講完講章應行刊刻欽此(臣)等叨
塵法從日侍經幃伏覩
皇上聖躬親講典學彌殷
天語下詢訪道愈篤凡在六經諸史靡不極意研精至
於四子之書實備百王之道比年以来次第進講歴寒
暑而罔間積日月以成編固已體騐於
宸衷抑且發揮於政治除按日進覽年終彙呈盡在
御前時厪
睿照廼者思垂永久
親降綸音爰令校刊宣布中外竊惟
皇上聖學崇深真足超軼往古(臣)等經術淺陋曷克仰
助涓埃顧鄒魯之大義微言炳如星日而師儒之參稽
互訂著在簡編嘗慕宋臣以半部佐君先明敬信節愛
願學朱子以四字入告亦曰誠意正心即致斯世於治
平不外明德新民之理而使吾
君為堯舜敢忘責難陳善之思仰惟宵旰之勤勞不輟
宫闈之誦讀永光典訓示則臣民(臣)等謬效編摩復加
刪潤校鋟成帙装潢進呈惟我
皇上嘗垂乙夜之觀存諸几席允懷千聖之道如晤羹
墻將見文命誕敷而光華普著矣(臣)謹具題恭進以
聞
歲終講義循例題明兼陳愚悃疏
康熙十七年十二月十七日經筵日講官起居注翰林
院掌院學士兼禮部侍郎(臣)陳廷敬題竊惟體乾德之
運行學惟時敏成聖功於歲月理本日新盖百王之治
雖殊道實同於師古而六經之文具在用之足以宜民
必積累之崇深乃化裁於久大欽惟
皇上聖自生知才惟天授以虞舜之濬哲有大禹之克
勤機務至多聽斷每煩於日昃圖書在御講誦常至於
夜分既已循習簡編守二帝三王之大法抑又研精傳
注窮殷盤周誥之全經
帝庸作歌敕命凛惟幾惟康之旨
皇建有極敷言叶無偏無陂之音隻句片詞炳若日星
之訓含毫落紙煥乎雲漢之章宣天地之中和義兼雅
頌躋臣民於文治功並典謨(臣)等久歴金華又彌寒暑
親承
玉色得侍燕閒曾莫效其微勞實難醻於
恩遇伏查歲終講義例應彙寫進呈但尚書講義現在
發刊而逐日進講已留
御覽曾經請
旨停進謹循舊例題明伏願道協時行化同天運仰於
穆之不已知日進於無疆則綏將純嘏之方来膺保永
圖於孔固矣(臣)等無任諄切之至
慰問謝恩疏
康熙十七年十二月十三日經筵日講官起居注翰林
院掌院學士兼禮部侍郎(臣)陳廷敬奏(臣)草茅豎儒質
愚學陋謬膺重任累厠清班無禆
聖學之高深曷稱
君恩於萬一今(臣)母張氏不幸奄逝仰蒙
睿念遣使慰問於本月初十日内閣學士(臣)屯泰翰林
院掌院學士(臣)喇沙里到(臣)私寓傳奉
詔旨賜(臣)茶酒(臣)自顧何人叨兹曠典呼天搶地誓報
捐糜(臣)母九原之下均戴感於無盡矣(臣)謹奉
恩賜茶酒告奠(臣)母席前望
闕叩頭並乞
天使轉奏訖竊念一介之寒微敢勞曲軫况當萬幾之
勤瘁猶厪
洪慈
恩重難醻感深莫罄(臣)遄奔子舍徒切望雲之悲回睇
神京彌懷向日之戀(臣)不勝哀感涕零之至謹具本奏謝以
聞
諭祭謝恩疏
康熙十八年七月初一日經筵日講官起居注翰林院
掌院學士兼禮部侍郎(臣)陳廷敬奏(臣)以母憂於本年
正月内回籍守制匍匐就道星夜遄奔抵舍以来寢處
苫塊於六月内得閱邸抄禮部一本為恭請優䘏事奉
旨陳廷敬侍從勤勞其母准照學士品級賜䘏欽此(臣)
不勝悲慟不勝感激恭設香案望
闕叩頭謝恩訖(臣)自邅哀疚深荷矜憐辱
天使之光臨沐
恩頒於稠疊
皇慈無盡禮數逾涯復奉
特旨憫(臣)微勞糜骨難醻撫膺知感伏念(臣)濫塵史局者
廿載備員經幄者七年文章虛負時名講論略無禆補
時餕尚方之膳兼分内帑之金緣
皇上推至心以待人俾微臣資厚禄以將母未免瞻雲
之望粗紓愛日之勤不意(臣)命數竒窮致煩
皇上睿懷軫念終天永訣徒遺慟於生前
新命洊加實增光於身後兹逢優異備極哀榮徑從學
士之階不拘詹事之考皆故事所未有雖勲舊何以加
(臣)自惟三錫頻仍彌懼班行之忝竊即(臣)母九原可作
應驚品秩之驟遷荷寵如斯未報涓埃於
盛世捐軀何日敢懷疾痛之餘生仰惟
聖神文武之光昭属兹中外臣民之慶幸萬方送喜知
咫尺之
龍顏孑身抱憂遠瞻依於鳳闕顧臣子有難仰承之
殊遇惟
聖明示不世見之
異恩回思鞠我之勞有懷㒺極夙識事君之義莫效微
忠苟溝壑之遂填永佩深仁而入地或盖帷之未瘞長
賡景福以齊天(臣)不勝匍匐頂戴之至謹具本遣(臣)男
國子監生陳謙吉捧赴通政司投進為此奏謝以
聞
遵例自陳䟽
康熙二十年十月二十四日經筵日講官起居注翰林
院掌院學士兼禮部侍郎(臣)陳廷敬奏伏見吏部題准
康熙十八年京察例應自陳官員丁憂在籍服闋到京
即行自陳(臣)丁母憂今年十月二十一日到京例當
備開履歴事蹟仰祈
睿鑒竊(臣)原籍山西澤州人中順治十五年進士選庶
吉士十八年充會試同考試官本年授内祕書院檢討
康熙元年以病請假回籍四年仍補檢討六年考察一
等稱職八年陞國子監司業九年陞内祕書院侍讀十
年改翰林院侍講本年轉侍讀陞侍講學士十一年纂
修
世祖章皇帝實錄告成加一級食俸本年充日講起居
注官十二年考察一等稱職本年轉侍讀學士充武會
試副主考又充武殿試讀卷官十四年陞詹事府詹事
兼翰林院侍讀學士十五年以冊立
東宫奉使祭告北鎮本年陞内閣學士兼禮部侍郎充
經筵講官十六年轉翰林院掌院學士兼禮部侍郎教
習庶吉士充日講起居注官本年充
太宗文皇帝實錄副總裁官十七年充纂修皇輿表總
裁官本年十一月聞母訃回籍守制今服闋到京伏念
(臣)蓬蓽賤士質鄙學疎叨沭
殊恩累擢近列厠講席深嚴之地玷禁庭侍從之班曲
荷知憐初無報稱徒蒙寵渥時切憂兢(臣)前者遘罹母
喪倉皇去職存問仰煩
天使恩膏頒自尚方洎當請䘏更出
特恩憫似髮之微勞命從三錫降如天之異數澤及九
原竊念(臣)母子之所邅皆自古君臣之希遘蓋恩隆則
責宜重乃材薄而眷有加即糜隕百身莫塞尸榮之咎
而栖遲三載已寬幽黜之期知有未報之
鴻慈永慚高厚良無可覩之後效恐負
聖明伏祈
皇上立賜處分以為不職者戒(臣)不勝悚息待命之至
歲終講義循例題明疏
康熙二十年十二月十九日經筵日講官起居注翰林
院掌院學士兼禮部侍郎(臣)陳廷敬題竊惟成湯自警
惟又日以常新大禹克勤必寸隂之是惜蓋君道法天
行之健而聖功懋時敏之修故積日月而歲序以成於
穆不已亦凜就將而德行斯顯悠久無疆欽惟
皇上表正建中經文緯武造四海昇平之治偕二儀覆
載之功屬前者小醜之陸梁厪數載
九重之旰昃邊機旁午未當息馬投戈
文命誕敷不輟窮經論道蓋勵精遜志固已卓冠百王
故
神略英謀自爾前無千古運天下於掌上信内順而外
威視萬里為目前亶風行而化洽遂成格苗戡黎之績
允惟稽古右文之時既研極夫六藝之精出話經而吐
辭雅亦推行於諸史之實承烈武而顯謨文謂大易載
開物成務之微言而兩漢具鑑古知今之軼事縹緗進
御嘗勤丙夜之觀帷幄敷陳時備宵衣之問(臣)等玩飛
龍之大義雖願學昭素之對君覩司馬之全書未能如
一柔之竟讀勉尋舊學忽逢歲籥之更新懼負
殊恩每近
天顔之有喜閱流光之易邁知典學之彌殷日居月諸
曾炎燠祁寒之罔間歲聿暮矣猶晦明風雨之其勤伏
值年終謹循舊例應將講義逐一題明易經日講解義
現在校刊按日經鑑講章悉留省覽至於年終彙進前
經
睿旨諭停非謂少損夫鉛槧之繁蓋因已置諸几席之
上簡編盈溢義蘊弘多伏願體六位以成能象三辰而
立極一道德而同風俗弘闡先聖之傳經興禮樂而定
章程高掩千秋之遺史將見光天之治再見於中天而
震世之功永垂於奕世矣(臣)等不任諄切之至
制錢銷毁滋弊疏
康熙二十三年八月十七日經筵講官吏部左侍郎管
右侍郎事仍兼翰林院學士管理京省錢法(臣)陳廷敬
題竊惟銅鉛之微物製為錢貨之重寶愚民牟利法久
弊滋所貴因時制宜務在便民裕國自古鑄錢時輕時
重治平之世未有數十年而不改易者(臣)奉
命清理錢法期於國寳流通公私交便以副我
皇上簡任至意前所請核減耗銅節省工料等項業經
奉
旨會議允行(臣)更有請者今日民間所不便者莫過於
錢價甚貴定制每錢一千直銀一兩今則每銀一兩僅
得錢八九百文其故由於制錢之少夫國家歲歲制錢
宜乎錢日多而賤今乃日少而貴者蓋因姦宄不法毁
錢作銅以牟厚利之所致耳夫銷燬制錢著之律令其
罪至重然而不能禁止者厚利之所在故也今銅價每
觔值銀一錢四五分計銀一兩僅買銅七觔有餘而燬
錢一千得銅八觔十二兩即以今日極貴之錢用銀一
兩換錢八九百文毁之為銅可得七觔七八兩尚浮於
買銅之所得何况錢價賤時用銀一兩所換之錢可毁
銅至十餘觔者乎銅價既貴奸人爭毁制錢以為射利
之捷徑鼓鑄之數有限銷毁之途無窮安得不日少而
日貴乎苟不因時變通其弊將無所底止矣若欲除毁
錢之弊求制錢之多莫若鼓鑄稍輕之錢察康熙十九
年錢價甚貴以致民間苦累
皇上特諭令一文重一錢九卿議以為順治錢重一錢
因順治十年舊錢壅滯改鑄新錢重一錢二分五釐十
七年因錢價賤又改鑄新錢重一錢四分前有廢輕而
改為重者未有舍重而從輕者如錢輕少則有私鑄以
此未經施行(臣)竊思國家之法夲以便民苟有利於民
即於國無利猶當行之况行之利於國而亦利於民乎
夫向之改輕為重為便民也今民既不便矣自應改重
為輕今若改鑄重一錢之錢毁錢為銅既無厚利則毁
錢之弊將不禁而自絶矣錢不毁而日多則錢價平而
有利於民矣總計寳泉寳源二局每年各關動支稅銀
二十五萬三千兩辦解銅三百八十九萬二千三百零
七觔十一兩内除耗銅三十五萬三百零七觔十一兩
浮銅三百五十四萬二千觔現行例鼓鑄錢四十萬零
四千八百串直銀四十萬零四千八百兩今若改重一
錢仍每串作銀一兩計每年多鼓鑄錢一十六萬一千
九百二十串直銀一十六萬一千九百二十兩(臣)所謂
利於民而亦利於國者也再察前經戸部等衙門議覆
錢法侍郎田六善條奏令天下産銅鉛地方聽民開採
行令直省督撫於産銅鉛處令道官總理府佐官分管
州縣官專責稅其二分分别紀錄加級至今開採寥寥
皆因地方官征收其稅滋為弊端以致徒為收稅之名
而無開採之實此後應一切停罷聽民自便或有開採
則銅日多而錢價亦因可以得平也
勸廉袪弊詳議定制疏
康熙二十四年正月二十四日經筵講官都察院左都
御史管理京省錢法(臣)陳廷敬奏竊惟國家久安長治
之基關於風俗風俗盛衰之故繫乎人心正人心厚風
俗之機存乎教化故品節度數必有定制所以辨上下
定民志使天下移風易俗回心向道尤教化之急務也
洪惟
皇上堯仁舜哲禹儉湯勤總攬天下之大權先教化而
後刑罰謂禮義廉恥國之四維而宏奬官方廉為尤重
(臣)愚謂貪廉者治理之大關奢儉者貪廉之根柢欲教
以廉當先使儉然而不能遽致者則積習使之然也(臣)
伏見我
皇上盛德淵純躬先節儉御服無竒麗之觀尚膳鮮兼
珍之味蚤朝晏罷謹小慎微與中外臣民共登淳古之
風一時公卿大夫是則是傚宜蒸蒸有丕變之機矣(臣)
謂風俗未能盡儉者盖古者衣冠輿馬服飾器用之具
婚喪之禮賤不得踰貴小不得加大今或等威未别因
而奢僭之習未盡化也百金中人之產一裘之費奚啻
百金綺紈之服機絲所織花草蟲魚時新日異舊者猶
新新者已舊貧者循舊而見嗤富者即新而無厭轉相
慕倣積以成風外官之任者或擁傔從數十百人衣輕
策肥車馬闐咽震驚道路泥沙之用不惜貪饕之行易
成由是則富者黷貨無已貧者恥其不如冒利觸禁妄
冀苟免幸不罹於法則以高貲誇耀閭里愚民無知見
其如此游末趨利多離農畝棄其本業賈誼所謂一人
耕之十人聚而食之欲天下無飢不可得也百人織之
不能衣一人欲天下無寒不可得也其始由於不儉其
繼至於不廉其卒至於天下飢寒飢寒切於其身姦宄
因之而起此所以刑罰未能衰止也然則風俗何以厚
之亦曰正人心而已夫好尚嗜慾之中於人心猶水之
失隄防也是教化之所宜先務矣伏祈
敕下廷臣博考舊章詳議定制
御賜之衣物許其服用及近御之人照常不議外官員
士庶冠服衣裘飾用之制婚喪之禮有宜更定者斟酌
損益務合於中其淺近易行如貂猞猁猻昔有官品之
分今則庶人服之矣如緞綢昔有官民之别今則雜然
無辨矣並宜釐正使永遠遵行至若外任官輿馬僕從
不得過侈制度既定罔敢陵越則節儉之風可以漸致
工者不必矜能於無用商者不必通貨於難得竒技滛
巧棄本趨末之民將轉而緣南畝田疇闢則民無飢寒
民無飢寒然後可以興於禮義廉恥而國之四維以張
太平無疆之盛治端在於此又豈惟勸廉吏而已(臣)管
闚蠡測無補高深緣係條奏意須明悉字稍逾格統祈
睿鑒施行
請嚴考試親民之官以收吏治實效疏
康熙二十四年正月二十四日經筵講官都察院左都
御史管理京省錢法(臣)陳廷敬奏恭惟
皇上宵衣昃食存心於天下加志於萬民洞知閭閻之
疾苦歴觀稼穯之艱難擢用循良振興吏治將使官奉
其職民樂其生永臻太平郅隆之風竊謂與國家共理
此民者外則督撫司道府州縣等官督撫司道彈壓表
率府州縣以理民者也而與民最親者無踰於知府知
州知縣者矣(臣)愚謂親民之官其職至重至於文移簿
書期會訟獄之事皆身自經理不得假手胥吏使夤緣
為奸其事又甚難也自捐納以来有未經考試之人輙
授正印親民之官者夫古者以經術為吏治必學古然
後可以入官今即不能盡然而亦須略曉文義之人委
以民社之寄(臣)查俊秀一項初捐既是白身有司曾未
一試而吏部輙與選補則其文義通闇何由得知此項
人若一槩束之高閣則既已嘗許其得官若盡數錄用
則自古未有不曉文義之人可以為民父母者也(臣)察
兵部有考試武職之例凡副將參將遊擊等官單雙月
選補先期考試弓箭不合式者不准選補下月復考必
待其合式而後用之武職重之如此何况親民之吏乎
(臣)又察吏部有考試招民知縣之例招民之與捐貲事
體相類又不宜彼重而此輕也(臣)愚謂知府知州知縣
凡俊秀捐納有已經考職後捐納者依例選除有未經
考職遂行捐納者於選除之時仍行考試文義略曉者
即與錄用否則且令肄業聽其再試凡考試之時若繩
以八股經義既非其所素習亦難以猝然而能合無試
以時務策一道判一條但須嚴加防察毋得令其代倩
傳逓徒應虚名如此則既不絶其功名仕進之路亦使
之有鄭重名器之思庶可以責吏治之實效也伏祈
睿鑒勅議施行
午亭文編卷三十
