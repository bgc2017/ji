午亭文編卷三十八
大學士陳廷敬撰
記
體仁書院記
澤州書院始宋宗丞伯淳程先生先生以治平四年由
上元簿為晉城令晉城今州治也先生道大德尊光被
天壤至其所以為晉城者當五季迭亂金革創殘之餘
禮樂詩書絃誦之習久而未興先生多設鄉校擇秀異
之民羣萃類居教之以學親至其處為正句讀晰文義
使知入德之方孝弟忠信禮義廉耻之道熙豐中士之
儁者連收科目而人俗以厚魁傑忠廉守節善道敦行
而文者往往介出其間迄於今風行澤流聞而興起德
化之盛猶有存焉先生鄉校之設最近治者故在北城
之外此書院之所自昉也今則平壠遺墟舊跡冺然盡
矣前明州守王君建文昌書院於張公祠左其後鹺使
楊君更其名體仁書院檄州守徐君祠先生於中以伊
川張邵朱吕諸先生左右列而配焉謂祠為先生設也
未及百年墻屋圮傾蔓草寒烟蕪廢不治康熙壬申之
冬灤水倫君來守是邦閱明年治和人安景先賢之遺
烈修祀事祠下愾然興歎作而新之不勞民功而役者
子來旬月之間聿新鼎構俎豆絃歌講肄之地有如曩
昔既訖工命余記之余惟昔者先王之教有學有祀禮
凡始立學者必釋奠於先聖先師又凡學春官釋奠於
其先師秋冬亦如之鄭氏謂先聖周公若孔子先師如
漢禮高堂生樂制氏詩毛公書伏生古者建立學校未
嘗不以祀為重事蓋有學有祀先王之教也然當其時
自國學至校序庠之鄉學莫不有定制而祀無適主意
古者堯舜禹湯諸聖人或以為聖或以為師皆其必祀
於學者今不可考則亦不敢臆論矣故康成謂周公若
孔子者非斷詞也而先師則因其時之所尊者而祀之
故鄭氏謂如高堂生制氏毛公伏生之流也大司樂凡
有道有德者使教焉死則以為樂祖祭於瞽宗是以記
又曰天子視學命有司行事祭先聖先師焉夫天子視
學於成均則祀先賢於西學者所謂祭於瞽宗也春秋
戰國亂世猶有聖賢為之師秦漢時猶有專門為之師
皆祀於學漢高帝過魯祠孔子明帝行鄉飲於學校祀
聖師周公孔子猶未知所以獨尊孔子之義也魏祀孔
子於辟雍以顔淵配歴晉宋齊梁陳隋皆以孔子為先
聖顔子為先師唐武德中釋奠於太學以周公為先聖
孔子配焉房玄齡建議升孔子為先聖以顔子配焉高
宗永徽中復改周公為先聖孔子為先師顔回左丘明
從祀太尉長孫無忌駮正云漢魏以來顔回夫子互作
先師宣父周公迭為先聖貞觀之末正夫子為先聖以
衆儒為先師由是以來州縣之學廟祀孔子以顔子曾
子子思孟子列於廟堂之上庶幾得古者祀先聖先師
之意矣余間嘗竊有議焉稱孔子曰至聖先師則是先
聖先師並為一人揆之禮經未盡其義也雖以顔曾思
孟四子者猶不得謂之師則是如高堂生制氏毛公伏
生之流反得謂之師矣今以顔曾思孟不得謂之師而
謂之先賢而欲進濂洛關閩諸子者而謂為師勢必有
所不能然則禮經之義鄭氏之說將遂不明於天下矣
乎濂洛關閩數子者繼四子之後以明孔子之道者也
孔子之或為先聖或為先師歴千百年而始有定論然
則後或十百年或千百年安知諸子之賢不得與四子者
並而列於廟堂之上也哉苟使數子者並四子而列
於廟堂之上將無近於古者釋奠於其先師之意與亦
庶幾其祭於瞽宗之禮也今夫儒學猶古之學也文廟
猶古之祀也體仁書院為先生而立祠先生其中並有
合於先王之教有學有祀之義可不謂盛事與而余謂
先生之祀當列於廟堂之上援據孔子或為聖或為師
歴千百年而始定之說以見聖賢之道久而益尊如先
生者既以其特祠為有合於禮而又致望於後之知尊
先生之道者為是說以諗之若夫邦君之德政吾不敢
以諛諸生之學業吾不敢以規有先生言語行事在焉
勉其不逮而無失其已能者是邦君之德政也夫是諸
生之學業也夫
也紅亭記
康熙十七年閏三月二十一日子與侍讀王君貽上被
召入直
乾清宫之南殿宫中所謂南書房者侍讀學士張君敦
復晨夕侍
上之直房也予與貽上入直二十有八日而與敦復覩
宸章之巍煥仰
天藻之昭回見
聖天子萬幾燕閒從容於文章翰墨之娛而侍從之臣蒙
恩寵而被清光有歌頌所不能形容而言語所不能
紀載者遭逄如此嗚呼盛已至於宴賚之便蕃尚方珍
食日賜者三而湯茗果餌特出
上命者日一至焉方是時含桃始熟大官初進御
命徹御前盤以賜之自是則日以為常風露醲郁色味
兼美諸臣日得饜飫焉蓋自予與貽上入以及出含桃
之賜相終始云出之前二日敦復語予曰他日歸江南
置隙地為園搆亭其中名其園為學圃之園名其亭為
也紅之亭子為我記此亭也杜子美之詩云西蜀櫻桃
也自紅亭名之取義以此也夫以子美之不遇時俯仰今
昨感愴興懷以自寫其意於咏歌嗟嘆之間今敦復之
意何取於斯耶吾見敦復起史官
天子特拔擢位之論思之列去年冬思得經術文學之
臣以朝夕左右而敦復長直
内庭眷遇至隆一日之中恒在
上前暫退輒復宣召或當食吐哺疾趨
宫門漏下十許刻廼歸日夜無暇是敦復立朝之日多家食之日
少即有亭又烏能居也然吾嘗觀古之君子功成名立
而身不居如子房之慕赤松李泌之歸衡山流風遺韻
輝映史冊焉敦復出其幼學壯行之志見諸事業功成
身退優游江湖之上而繋思廊廟至於一物之微一食
之頃不忘
君父如子美之詩之所云其亦將有取焉者與且吾聞
江南多名山水江山之樂風物之美余夙願遊焉而且
有卜居之志也異日買田鍾阜之傍築室青溪之上扁
舟往來泛大江涉南湖以時得從敦復遊敦復館我乎
亭中相與流連吟嘯而
天子念敦復舊勞時遣使存賜其家余於其傍復得沾
大官珍味與敦復唱予和汝以歌詠
聖澤於無窮則又非子美之詩所可同日而語者已
老姥掌游記
上黨南三百里有山曰方山又南十五里曰洞陽山又
南十五里曰樊山上黨地形高天下此三山高出地上
皆直下萬仞由樊山則枝分條披狀形竒詭嶕嶢而為
峰窈窕而為壑﨑嶇而為𡼏崚嶒而為㠋嶻嶭而為巘
岪㠨而為巒岭巆而為岫&KR2665;&KR1746;而為巗其又南則砥柱
析城岩壁重複峭竦如樓堞嵯峨如墉隍如玦如環繚
絡數百里其中長川夾岸若斷若連如海波斂而島嶼
出如江潮平而洲渚生村居静深關扄奥閟蓋陟樊山
之巔皆見焉余家樊溪東涘在山之南開門見山測以
圭景南北相峙不失杪忽則仰觀夫樊山之為狀也如
仙卿冠帶而立其上又如鯨張鱗如鳳舒翼委蛇而下而
其東則如巨靈奮臂隐然信其指爪上捫太清下揮
空曲有曰老姥掌者向所謂峰焉而嶕嶢壑焉而窈窕
𡼏焉而﨑嶇崿焉而崚嶒巘焉而嶻嶭巒焉而岪㠨岫
焉而岭巆巗焉而&KR2665;廓數十里之内聯嵐亘暉俯可摶
擷如置諸掌昔以掌名肖其形矣信異境矣哉其下則
古松流水渺然非復人間余時游而樂之蓋嘗數宿而
不能去也夫去山數十里而近而峰壑巗巒之美已如
此况所云數百里者吾雖未能盡游焉而已坐挹河山
之勝他日雖得盡遊其處亦何以加於此樂也與
陟屺樓記
嘗讀詩至陟屺而愴然以泣也余弱冠通籍官京師五
年謁告歸省覲吾母間謂余曰吾念汝當風雨晦蒙茫
茫遠路兀然尤欲斷腸鳴呼母之言何其悲也陟屺之
詩云嗟予季行役夙夜無寐上慎旃哉猶來無棄詩人
之意不過憐其去而望其來歸也余每讀之而泣者以
詩人之旨不悲於吾母之言而母言尤為可悲也方其
時母年尚盛余去母游五年耳而言之尤可悲已如此
其後三年廹父命復出出踰十年不歸逡廵至於大故
遂抱終天之恨思此十餘年已來母年漸就衰矣計其
年月首尾三四千日其間天時之晏温而無風雨者幾
何日晦蒙而茫茫者不知其幾千百朝昏也以就衰之
年加之以風雨茫茫兀然腸斷積朝昏如此之久則其
心之悲而不得一言言之而尤有可悲於曩時者當又
何如耶由陟屺之詩是古之孝子仁人雖善言其母思
子之情不若母之自言其情為可悲由吾母之言則是
雖古之慈母自言其情終不若吾母之言之為尤可悲
也吾居母墓左去數武有三楹之樓夜則栖於此每當
隴風蕭瑟山雨凄迷追念吾毋曩時之言而歎詩人之
所不及所以愴然而泣者寧有終窮耶然而名其樓曰
陟屺者聊以志吾之悲焉耳
百鶴阡記
廷敬為先太夫人卜兆於樊山上開阡北嚮廻接洞陽
岳神二山圭景適中符節如契蓋自洞陽至阡三山皆
拔地千仞迥出萬峰之上昔人謂之洞天其佳處者也
阡去山巔不能百步然自洞陽逶迤而至岡嶺聯緜豐
原壇曼紆徐開舒若鳳翔鸞舉行游長空而悠然偃息
於此也陟阡之南而下視之百里之内底柱析城王屋
皆在焉卓立挺聳羣望北山若拱若向若鶱若騰其靈
境矣哉己未秋中聿來井椁初吉之午有鶴來萃不可
殫數翔於雲際自西而東盤旋容裔翯羽繽紛若雪若雲
鳴唳寥亮如奏笙琴久乃後去於時見者聞者莫不
跂跂睢睢驚喜詫異或謂山故靈境鶴斯集焉然異時
不聞有鶴至止者也且余生長於晉亦不見晉之有鶴
北之燕南之宋衛之墟亦不見鶴於今忽有之且如此
其多而盤旋鳴唳於新阡之上久而後去則誠非偶然
者矣夫鶴仙禽也道家謂之仙人之騏驥是鶴之來有
乘之而來者耶史稱陶侃居母憂於墓下二客來弔化
䨇鶴飛去說者謂陶母與侃皆非塵世中人故母截髮
剉薦翼其子以顯而士行卒為晉名臣今廷敬浮沉仕
宦進不能樹勲伐以自顯又不獲乞身以退避賢者之
路其於士行無能為役且吾母葬後廷敬廬於冡下者
且二年亦不見鶴之來唁則昔者之鶴其非為吾來明
甚夫荒忽遼邈之中誠不可究詰矣而百鶴之盤旋鳴
唳於新阡之上又久而後去則衆所見聞其為吾毋而
來不可誣也夫陶母既葬致二鶴之弔吾毋之兆方啓
而致鶴如此之多吾毋之賢於陶母此斷斷信而有徵
者矣若廷敬者既於士行尚無能為役况敢望夫大賢
君子之門墻者此余之所以自恨而深悲也名阡曰百
鶴蓋所以志吾之自恨而思吾毋之賢因以寫其深悲
焉爾
陽城白巷里免城役記
前明太子太保吏部尚書疎菴王公國光為戶部尚書
時朝廷命有司即其所居之里為治第以寵之公謝不
敢當既而曰君命也不敢辭顧竟以其治第之金甓陽
城縣城城故不甓陽城之城至今甓自公始也當公之
時天下承平無事後數十年流賊起秦滋蔓天下寇晉
晉郡縣㒺不破壊者攻陽城城卒賴甓以完賊無所得
引去其後天下數更變故城不被兵甓之功為多焉去
年秋霖雨城之復于隍者且甚縣令延津都君更築之
一縣皆受役白巷者公所居里也里人援公前事言於
縣曰公甓縣城城數得不被兵公功誠多宜惠及其子
孫請免役都君咨於縣之人縣之人曰吾儕安朝夕而
脱兵燹繄誰之使然乎公甓兹城厥惟公功宜惠及其
子孫惟免役於是白巷之免城役志公之功於不忘也
嘗竊觀明之盛時往往為其臣出官帑治居第高檐巨
桷彤髹雕煥者今或為公廨馬廐矣居高位享厚禄或
多營良田美宅連阡陌而溢衢巷者今或數易主或化
為頽垣敗壁荒榛蔓草矣而公嘗所甓之城巋然獨存
於世所賜之宅子孫蒙業而安焉較其得失為何如耶
余聞當萬歴間江陵秉政公於是時同而能異特立而
不阿其事蹟載冊書而功名被天壤者豈獨其一鄉一
邑之故云乎哉而其及於鄉邑者鄉邑愛慕之子孫享
保之則其及於天下者可知矣彼夫全軀命而隳人之
封疆保妻子而悮人之家國不旋踵而身家破滅邑里
羞以為鄉人子孫羞以為祖父者深可悲也嗚呼百世
而下觀乎此者其亦可以感興也哉
存誠堂記
學士張公敦復以
上賜御書存誠名其堂命廷敬為記記曰經言誠始於
伊尹其告太甲曰鬼神無常享享于克誠而言存誠則
昉於孔子其釋乾九二曰閑邪存其誠乾六位五與二
其所釋義尤合焉於二始則曰龍德而正中者也既則
曰君德也而其大要根柢於存誠所謂善世而不伐者
誠然後善所謂德博而化者誠然後謂之德也存誠之
義大矣哉五之辭曰飛龍而二亦曰龍德五之位君也
二之位臣也而二亦曰君德譽之至也孔子豈不知君
德之不可輒儗諸其臣哉若以為古之人蓋亦嘗有是
言也云爾始言誠者伊尹也伊尹他日又言惟尹躬暨
湯咸有一德克享天心一德即嚮所謂誠也克享即嚮
所言享于克誠也伊尹既自言與其君咸有一德矣則
孰謂君之德不可以輒儗諸其臣而臣不當以君之德
為德也哉且其見於書者豈惟湯與伊尹為然乎堯舜
之臣臯䕫稷契也文武之臣周公召公也高宗之臣傅
說也使臯䕫稷契周召傅說有不與其君同德者則不
可以為堯舜文武高宗之臣也明矣今
聖皇好古游藝窮極至道揭存誠之訓灑
宸翰以賜近臣而勖之以誠蓋所以期待之者大矣順
親信友獲上治民非誠無由也而其至也可以享鬼神
而格天心臣之事君君之事天胥於是乎在公遂以名
其堂朝夕觀省庸自底厲以庶幾於古君臣一德之義
將見天下頌之海内傳之簡冊書之曰惟吾
君暨臣張公咸有一德則阿衡不專美於昔而喜起復
見於今矣此豈獨公一身之寵榮哉吾故以望之公者
而為之記
三晉會館記
尚書賈公治第京師崇文門外第之東偏作客舍以迓
以勞惠於往來以館曲沃之人一日牓其居第之門曰
喬山書院喬山者古曲沃地也予過入而異焉問之公
公曰喬山吾父母之邦也吾欲使鄉之子弟挾書冊考
德問業游藝於斯焉以是割宅以北為書院也一日又
過公公從容語予曰吾欲使鄉之大夫士從宦於京師
者歲時伏臘以時會聚敦枌榆之義飲酒獻酬雍容揖
遜宴處游息之有所也割宅以南以舘三晉之人子以
為何如予高公之義作而言曰天下之物苟為我所自
有未有不思詒其子孫者也然金谷之池臺平泉之水
石旦暮而失之矣京師
天子之都貴人富家侈土木之費楹桷雕煥飛甍蔽虧
行路指目一再過焉而不勝盛衰興壊之感彼之念其
子孫者何如耶而公舉所以遺子孫者共之鄉人如脱
敝屣然蓋其所見者遠矣夫天下之物有什伯於宫室
者矣苟處之得其道與宫室亦無以異也而此又何足
為公疑哉或曰公之於三晉之人也於都市有燕勞之
館於慈仁寺有餞别之亭皆出已財以經畫之今又有
兹舉不亦易於與而傷於惠乎且公兩以節鉞鎮撫四
方功德在當時宜子孫世世守其業者也今以予鄉人
將傳舍視之安必鄉人之能善守之者予曰不然公
朝廷重臣雖天下大器尚能不動聲色而置諸安處况
一居第乎公之為此蓋必有其道矣公之所以遺子孫
亦必有其道矣盍相與成公之美乎公曰子之言善請
書之石
賜游西苑記
康熙二十五年秋七月九日
上在西苑召左都御史(臣)廷敬侍郎(臣)乾學學士(臣)英
侍讀學士(臣)士竒編修(臣)杜訥
賜饌於苑中近侍導臣廷敬(臣)乾學入自勤政殿左門
殿門皆北嚮闢以順時宣令
上親題額自警御以聽政事非猶夫避暑之宫追涼之
殿也蓋雖
駐蹕所在未嘗一日不與羣臣相接見炎景仄而方食
曙星在而求衣惟勤惟專由輔弼暨百司承令之屬承
寵問被清光亦無一日不得至於斯殿也自殿角趨南
陟横廊徑小軒以西
上講藝論思游息深嚴之地稀有得至者軒裁廣一楹
顔曰知稼出知稼軒疎籬草花被徑周阿蕭然有閭井
林野之思迤西數武秋禾方畝望之如雲前有亭曰秋
雲英士竒杜訥三臣者先在焉階而升鵠立以眺維北
之院曰豐澤維西之軒曰嘉穎自知稼至嘉穎蓋皆取
諸農事為義或采椽斥題不斲不枅或白屋版扉不施
黝丹無綺寮重廡文鎞鏤檻之飾盛矣哉堯之土階文
王之栝柱大禹之菲薄衛文之節儉也后稷公劉之所
樹藝而無逸豳風之所書載也(臣)顧諸臣而言曰於戲
上聖德至矣吾屬慶遭逢辱恩禮其何力之能報諸臣
皆相與讃歎皇恐稽首即亭中秩坐時久雨新晴澂波
映空動植遂暢魚鳥欣悅頃之芳筵載列而臣等凌兢
震越就匕箸如不勝滋懼素餐食已中使就賜
御書及内製法瑯塗金香鑪缾合各一玉軸寳題雲章
爛然鑪烟尚温合有香實顧惟
恩出非常心魂慙悸中使既復
命臣等九叩首以謝既退竊自念曰古者人主推食加
籩或寵以翰製或錫以御飾器物所以勸勞能待賢彦
也臣田野窮賤才質璅微擢歴臺司日侍禁闥飫賜便
蕃歲時霑被未有寸尺禆補而
上意疉至如此此臣所捐糜難報之恩也已又念賢聖
之君必恭儉勤民恭儉故親賢禮士勤民故重本興化
而飬賢及民維古志之(臣)嘗誦詩而通其義焉解詩者
言由庚人君調隂陽育品彙萬物得由其道也南有嘉
魚樂與賢也崇丘萬物得極其高大也南山有臺樂得
賢者由儀萬物之所生各得其宜也詩之更相互見明
得賢所以養物也既天下無事澤及四海故次以蓼蕭
湛露而燕賜之盛興焉以見夫得賢之效至此為極而
為天下之所歌樂矣故又終以菁菁者莪也此非賢聖
之君其曷能之兹者
上恭儉勤民聖德之至巍巍無極不以(臣)等之非賢而
過禮遇之如此則夫巖穴道德之士孰不思接迹於
王廷效忠竭智以策功名而顯當世哉此又(臣)之所深
慶者也故竊附詩人之義既為詩五章以咏歌盛事又
謹記之如此云
鶴湖垸記
江陵湖水在其東曰長湖以其東又名東湖東更三十里
又滙而為湖曰三湖湖有三也又名之曰鶴湖鶴湖之
義不知所緣起或者曰謂其有鶴夫鶴之有無誠不
可知然更數十百年亦未見有以鶴之故顯然著稱於
時者故其因義以立名莫能知焉自長湖至於鶴湖堤
樹渚花繁藂長薄交疎蔽虧於煙波浩淼之間水開林
起土壤蒼然則少司馬張公箸漢之所居也曰鶴湖垸
楚人謂園圃樊落之屬為垸讀為苑若苑圃然箸漢之
所居有園亭垣籬之觀焉故因其俗名之曰垸而湖之
以鶴名者蓋至於箸漢而始大著其義焉先是箸漢官
京師而歸也䨇鶴集其洲沚之上自銜草蘆為巢巢高
五尺圍大倍之歲孕兩雛其中積雛以十數客至則擊
柝為符信召鶴鶴輙率其所孕雛翔舞庭中客去然後
已自是以為常鶴不去湖者十年餘箸漢亦家居十年
餘此鶴湖之名所由以大著也及後箸漢來京師鶴遂
去不復來今年箸漢請急歸上章曰(臣)先壠在長湖傍
湖波浸壠不治且壊(臣)不可以不歸省於是
天子使使問長湖在所箸漢指畫以對
天子嘉其誠孝予假遣還箸漢即日駕載道過予取别
且為予言鶴湖垸之故予曰異哉昔孔稚圭之作北山
移文也曰蕙帳空兮夜鶴怨托借為辭非真有鶴怨主
人之不歸也而鶴湖之鶴以箸漢之出處為去來何其
依戀之深與夫鶴之為物孤㓗閒遠其高標清韻㢠出
於毛羽之羣張公之行意其有近於斯者乎故公出而
鶴去歸而鶴亦將歸也方今
聖天子坐攬皇輿之勝江山萬里如在黼扆玉几之前
嘗圖畫其山河湖江朝夕省覽欲備知原隰川澤險易
之所宜以扶育民物與為張弛而化調之江陵長湖之
間寓目者熟矣而因公之言復拳拳長湖之為問則
上之眷念公者何如公雖欲優游久處於鶴湖之上其
可得乎雖然公之行類於鶴者也詩曰鶴鳴于九臯聲
聞于天言君子德譽之升聞也易曰鳴鶴在隂其子和
之言明良一德之相悅也公以九臯之鳴起而為在隂
之和其高標清韻不以出處而有異也巖廊粉署獨不可
為公歌招鶴之詩乎
射虎記
樊山上有虎自吾居山中避去數月已又復來有跡可
視獵夫且伏弩射之或曰虎有知能避伏弩或曰虎非
有知也阡東五里外農家有牛晨出暮歸歸則喘汗且
卧農察其狀有異晨尾牛之野見虎來與之鬭虎不勝
而逸明日農縛刃牛角而縱之虎中牛角刃立死農剸
虎張虎皮於石明日牛視之以為虎也復與鬭角觸石
牛亦死虎夜騎人屋明日人穴其所騎處虎夜復來則
下其一蹄穴中人以鐡鈎引虎蹄而縋以巨石乘屋擊
虎虎斃人燃火炙虎蹄蹄收縮知其佯斃也遂復乘屋
大擊之虎乃死老婦人攜其二子遇虎於道婦人被虎
嚙大兒摶虎不勝小兒以馬箠中虎睛虎痛摩其眼婦
人與兩兒得脫去虎痛定追上山山上人轉石壓虎虎
死余在山中所見聞如此虎卒不勝人蓋徒以其氣力
爪牙異於百獸耳非果有知也今有貎人而虎行者豈
得謂為無知也哉然鮮有虎行而能自觧免於人禍者則
亦終歸於無知而已矣其可哀也後數日果伏弩射殺
二虎
郭先生逸事記
郭先生文雄字鳴上文水人居太原為諸生以高選貢
於國學竒才多逸氣不事家人生業耻與俗伍喜交游
四方賢儁名流時以其意寄之於酒東鄰有王生好高
論嗜酒俗人見輒避去郭先生獨喜與之游王生擁貲
數千金種秫歲釀酒數百石兩人閉門高飲間醒則吟
誦書詩以自娛樂與世人絶不復通順治中余年十七
省試於太原是歲試人多至滿棘屋别編葦蓬以居余
適居蓬中與郭先生交膝坐心異其人既散明日郭先
生携王生載酒過余又三年余再試於鄉至則獨見王
生主其家郭先生為選人於京師蓋至是王生貲且盡
初郭先生意多所忤蕭然寄食於王生王生傾囊倒廪
以奉郭先生歡郭先生安之余嘗見世人居室雖親兄
弟以幾微有無見於顔色或操戈搆釁甚塗人者不可
計數今兩人友耳王生盡貲無吝郭先生受而安之是
皆有不可及者余由是益異之其後郭先生為令於崑
山王生適過之郭先生為令清念王生義不得忘以千
金為王生母夀王生揮其金不顧曰君為廉吏而以千
金贈我是凂我也義當與君絶王生拂衣去遊太行山
谷間時時過余家郭先生為吏自苦無何死於官無妻
子崑山人憐之葬之縣中山原之上送葬者數萬人號
呼闐咽街衢至葬所不絶起冡立祠其傍吏民歌思之
至今不衰王生後為小吏於南方過余言曰吾不能折
腰牛馬間竟棄去不顧郭先生生而無室家獨以其生
平所自得施於吏民朱仲卿所謂桐鄉民愛我詎不信
與郭先生無妻子即使返葬視朱公言後世子孫奉嘗
我不如桐鄉民其意尤堪悲天既生才矣而困苦折辱
之使之無以為家而託命於友生非王生之高義郭先
生將遂偃蹇以死不得至於為吏既為吏矣且死無以
為葬而崑山人葬而祠祭之久而歌思之若是則造物
者之果無意於斯人耶抑亦郭先生之懷才奮義有以
自致之而然耶王生有子余覘其皆能有所成立王生
雖貧以老而不靳其後天之果非無意於斯人也故世
之人有如郭先生之所遇者觀其為吏可以彊為善也
已吏部侍郎徐公果亭崑山人也語及郭先生使余記
其軼事以王生之賢故牽連書之王生清源人名鼎若
郭先生之善政遺愛在崑山者崑山人述之今不備書
也
記女奴景事
女奴景贅夫柴乙皆從予京師乙病景輿以歸及家而
乙死既瘞景時節哭瘞所虎銜豕來熟睨景景哭極哀
不見虎樵人遥見呼景景近虎尺許虎卒不傷也其家
諸柴數逼景嫁不從朝夕虐酷之居二年人或益不堪
謂當以告吾家景曰吾居主家久主嘗不預外人事吾
柴氏人豈以吾事累主耶諸柴愈匈匈環伺將奪之景
乘夜奔訴之縣道遇虎當路景趨過虎傍虎卧如故景
抵邑門坐守至天明門開趨縣庭號訴縣令哀其情召
諸柴數而箠之後令行案境中景遮道訴又數而箠之
愈箠虐愈慘景非死無所之矣乃念乙死時言主家遇
我厚我死終不能報主人恩甚恨之景於是提攜其九
歲女六歲男泣涕匍匐乞食野宿走京師行五閱月而
逹計程二千里中多峻山大水水潦秋方盛深及要腹
以上景凡涉水則先負一兒抵岸再返負其一兒日數
涉涉幾死者數矣蓋其艱如此至之日家人以告予詢
之言歴歴感其事不禁泫然泣下左右觀者無不皆泣
女奴微者耳名義所不責而能卓然自立使人感動如
此此豈非出於其至性者耶夫士大夫之行其大於此
不可為量數而能如景之出萬死一生而不變者誰哉
或曰景習於主家蓋道誼所薰染也夫士大夫豈無載
籍師友耶而忠孝節烈之行往往存於椎魯僕婢至義
足以馴猛獸誠足以濟生死百世之下將有聞而興起
者豈以其微顯異哉故傳其事庸以告天下之為士君
子者
午亭文編卷三十八
