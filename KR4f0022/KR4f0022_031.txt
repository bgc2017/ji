午亭文編卷三十一
大學士陳廷敬撰
奏䟽
請嚴督撫之責成疏
康熙二十四年九月初六日經筵講官都察院左都御
史管理京省錢法(臣)陳廷敬奏今天下之事繋於督撫
督撫之職在察吏安民若民犯法者多刑辟不止惡在
其能安民也察吏之意欲令民安若民犯法者多刑辟
不止惡在其能察吏也(臣)見直省各督撫所上刑獄章
奏繁多夫督撫之職在安民者非謂民既犯法而明於
擊斷之為能盡其職也謂民未犯法而嚴禁令謹科條
使民遷善遠罪至於刑清政簡之為能盡其職也故督
撫之能與不能視其所治之民而已矣民之安與不安
視其刑之清與不清政之簡與不簡而已矣直省之刑
清而
朝廷之刑清矣直省之政簡而
朝廷之政簡矣政簡刑清王道之大端也或曰民自犯
法耳於督撫何尤焉孔子有言上教之不行罪不在民
也故欲使民不犯法而刑辟衰止莫先於行上之教欲
行上之教繄惟督撫是問督撫曰是將在羣吏夫吏果
廉能毋敢有加派毋敢有火耗毋敢黷貨於詞訟毋敢
朘削夫富民然後一意行上之教而民不罹於刑今吏
或不能誠有罪焉然非盡吏之罪也人苟稍稍知詩書
識道理一行作吏誰忍自棄而今或不能者非盡吏之
欲私肥其家蓋迫於上官耳上官廉則吏自不敢為貪
上官不廉則吏雖欲為廉而不可得吏既不得廉則凡
所為加派火耗黷貨朘削之事日以曲事上官之不暇
而又何有於行上之教使民不罹於刑雖使吏勉強行
之而民習見吏之所為多不法也曰是惡能教我誰其
從之是教之不行刑之不止吏為之也吏之為之者督
撫使之然也方今要務在於督撫得人為督撫者既不
以利欲動其心然後能正身以董吏吏既不復以曲事
上官為心然後能加意於民向之所為加派火耗黷貨
朘削之事舉皆無之夫然後民可徐得其養養立而後
教可行也至於教民之法三代盛矣古今異宜所貴得
其意而神明之而其大要莫重於讀法之令周禮鄉大
夫之職各掌其鄉之政教禁令正月之吉受教法於司
徒退而頒之於其鄉吏使各以教其所治歴代以来有
講讀律令之法皆周禮之遺意為教民之要務也夫欲
教民以道必先信上之令以實致乎民管子曰國之重
器莫重乎令令重則君尊君尊則國安賈山曰臣聞山
東吏布詔令民雖老羸癃疾扶杖而往聽之思見德化
之成是以人臣敬君之命令尊之如雷霆之不敢侮盖
以人君之所以為國鼓舞羣下者恃其命令而已(臣)伏
讀
皇上聖諭十六條頒行已久彼時雖一經張挂曉諭而
鄉邨山谷之民至今尚有未知者(臣)近日惟見山東廵
撫張鵬有
上諭十六則講義及(臣)鄉山西寧鄉縣知縣龔應霖講
約書其實心奉行與否當俟之事久論定之時至於一
經曉諭而旋視為具文者比比皆然(臣)所謂信上之令
以實致乎民者責在有司而督撫為要矣(臣)欲祈
皇上特降嚴綸通飭督撫使賢者知勉而否者知懼洗
滌舊染專以潔已教吏吏得一心養民教民為事其督
撫保薦府州縣官也須要第一條實填一本官無加派
無火耗無黷貨詞訟無朘削富民十九字第二條實填
一本官實心奉行
上諭每月吉聚衆講觧鄉邨鄉約講解二十二字如保
薦不實者請
勅部將保薦之督撫具揭之司道並所保薦之官嚴議
處分定例不得仍用常例處分餘條仍照舊例開具實蹟
凡若此者所貴督撫知功令之重在此顧名思義觸目
警心以導羣吏也而
皇上之考察督撫則以潔已教吏吏得一心養民教民
為稱職否者罷黜治罪
聖主在上坐照如神自有洞鑒(臣)之愚惟祈
朝廷切責督撫以幾刑清政簡之風故敢獻其鄙言助
成王道之治竊虞辭難達意故字多逾格統冀
鑒宥施行
請議水旱疏
康熙二十四年九月初六日經筵講官都察院左都御
史管理錢法(臣)陳廷敬奏(臣)伏惟
皇上盛德湛恩蟠際天壤閔念黎元甚扵赤子發倉廩
蠲租賦弛山海之禁謹儲積之防重恤農事勤求民瘼
所以便利安全兆姓之道甚備兹者仰頼
皇上德恩歲榖既登惟一二水災猶厪
睿慮夫水旱凶荒堯湯之世不能盡無惟其備及於豫
而賙當其急故民恃以無恐(臣)於報免災荒敢因
聖意之所垂念者少獻其末議焉(臣)前見山東廵撫徐
旭齡於康熙二十三年九月題報濟寧海豐霑化水災
情形該部題覆行今委官蹋勘於十一月該撫題濟寧
等三州縣成災分數並應蠲免錢糧冊結該部題覆行
令分晰地畝高下於二十四年四月廵撫張鵬題濟寧
等三州縣並無捏報被災分數照例請免本年錢糧該
部乃覆准蠲免自去年九月至今年四月八閱月矣是
此一水災之報也廵撫初題報其形情再題報其分數
三題稱無捏報此一水災之免也該部初覆令其委官
蹋勘再覆令其分晰地畝高下及其具題至於三也然
後覆免是則自報至免廵撫具題者三戸部具覆者三
疊疏奏聞上勞聽覽以故
德音下逮近省已踰半年遠省將不止一載在
皇上恤民之意如彼其勤而在所司出納之際如此其
遲廻者非故為是鄭重也所行之例則然耳(臣)愚謂被
災之分數即見地畝高下之間而地畝之高下即宜分
晰於分數多寡之内盖再題而該部可具覆矣不必駁
察至再而具題至三也如此則上宣
聖主勤民之意下慰小民望澤之心中不得使猾吏奸
胥緣為弊竇况該部既行令委官蹋勘分數於初又行
令分晰地畝高下於再其分數高下從来惟以廵撫之
具題為據不見有所增損其間則咨行亦是虚文再駁
愈覺可已(臣)請於廵撫具題分數之後既有冊結可據
該部即宜具覆豁免更不再駁務取早結為便昔漢武
帝使汲黯視河内火還報曰臣過河南貧人傷水旱萬
餘家謹以便宜持節發河南倉粟以賑貧民請歸節伏
矯制之罪武帝賢而釋之夫黯所視者火而所賑者水
旱黯不以非其職自解武帝不以矯制罪黯盖急民之
急也昔人謂救荒如拯焚溺若稽遲歲月始沛德音
皇上如天怙冒之心必不若此(臣)之所見實
聖意之所及故敢進其愚說伏祈
睿鑒採擇施行
撫臣虧餉負國據實糾參疏
康熙二十四年九月初六日經筵講官都察院左都御
史管理京省錢法(臣)陳廷敬奏竊惟雲南捐納事例乃
皇上斟酌時宜所以恤民而裕餉顆粒皆係國儲絲毫
悉關軍食為撫臣者宜如何撙節清釐以無負封疆之
重寄乃(臣)於雲南廵撫某有異焉(臣)閱邸抄據該撫某
疏稱大兵還京尚餘捐納米五十一萬四千六百餘石
草一千一百六十一萬五千餘束彼時即應支放乃留
米不發反動支庫銀二萬五六千兩買米一萬石每石
用銀二兩二錢至二兩八錢不等又留草不給動支庫
銀四十四五萬兩折給草一千七百五萬一千七百六
十四束每束用銀三分以現在之米草不以支給大兵
而濫用公帑另行採買此何說也及至大兵凱旋始巧
行題請將前項所存米草動給官吏等項驛逓馬匹米
一石止扣銀一兩二錢草一束止扣銀一分以今扣算
之數較前採買之價相去不啻霄壤此又何說也(臣)意
某當大兵還京之日使果有現存米草斷不另買必是
先將報捐之米草多行折銀入已無從支給故為此掩
飾一時之計是其侵没之弊顯然可見者也至於凱旋
之後苦於開銷無策乃朦朧請給本省官俸驛逓蓋以
大兵之供應甚急而本省之支銷可緩大兵之供應分
毫不可假借而本省之支銷任意可以通融也獨不思
某當日所收之米草即照採買之價計之米五十一萬
四千餘石為銀一百二十九萬兩有餘草一千一百六
十餘萬束為銀三十萬兩有餘而今請扣之銀止共為
七十餘萬兩是一那移之間而某侵沒餉銀已九十餘
萬兩矣即使無侵沒入已之弊而身為封疆大吏當軍
興之際不思裕國省餉虧損國課幾至百萬之多溺職
不忠之罪某雖百喙何以自觧乎伏乞
皇上勅部檢察前後報部文冊奏銷價值難逃
睿照迅賜處分庶錢糧不致侵溷而官邪知所儆惕矣
(臣)職司風紀不避怨嫌謹據實糾參伏祈
睿鑒施行
俯瀝懇誠祈准回籍以安愚分疏
康熙二十七年五月初二日
經筵講官吏部尚書管理修書總裁事務(臣)陳廷敬奏(臣)
薄劣孤生迂拙自守荷蒙
皇上天地飬育之恩生成造就寵禄逾涯(臣)自念無他
材能報塞萬一惟早夜兢兢思自淬厲不徇親黨不阿
友朋上恐負
聖主之殊恩下欲全微臣之小節乃至積有疑釁飛語
中傷如前楚撫一案者汧雖(臣)戚涇渭自分嫌疑之際
尤(臣)所慎彼既敗事遂疑及(臣)積疑成恨語涉連染今
幸我
皇上日月中天無幽不燭既難逃
聖主睿鑒之明復一付盈廷至公之論雖(臣)之心跡即
此可白而(臣)之自處須適所宜惟當引退田閭永銜
恩於高厚詎可抱咎夙夜猶厠跡於班行即
聖度之寬容曲加憐恤而(臣)心之跼蹐倍切徬徨且(臣)
年力早衰兩目昏暗自被誣以来神志摧沮事多健忘
奏對之頃失其常度蒙
皇上不加譴責而(臣)之心實難自安也若復貪冒榮寵
罔識進退曠官尸位過誤滋多又(臣)父年八十有一倚
閭懸望昔戴恩而未去今因事以陳情伏乞
聖心憐憫准與回籍則詠歌舜日常沐浴於時休耕鑿
堯天得自安其愚分(臣)無任感激涕泗戰栗屏營之至
直陳言官建白疏
康熙二十九年四月十一日經筵講官都察院左都御
史(臣)陳廷敬奏(臣)賦質迂疎謬膺重任茲荷
新命再領臺班冰檗自持涓埃未荅伏念風紀重任(臣)
若不正已率屬益加砥礪則有負
皇上簡畀之意亦非生平惓惓報
主之心視事以来每進臺臣而告誡之退食私居嚴杜
請謁凡有建白不許預聞於堂官僚友以滋指使囑托
之弊其有陋習未除必仰冀
天語申飭者敬為
皇上陳之(臣)思科道之設所以廣耳目而申獻納於人
才之邪正吏治之貪廉事關生民利害者必正言無隠
而後克副斯職如中外臣僚果有奸貪不法因革事宜
果有紀綱關係者則當切實指陳否則與其生事以塞
責不若省事而擇言蓋專欲以塞責了事則不免毛舉
細故剔摘成例馴至於刻薄繁碎不急之務而無禆於
聖朝寬大經久之規如近日兵部議處武官以疎防為
諱盗革職多員蒙
皇上神明洞照令其改正此類事情部臣何以不言必
待言官言之而言官所言者又不能皆如此確當有益
之事是以或失於苛細不急之務而徒為此紛擾也(臣)
故曰與其生事以塞責不若省事而擇言也方今
朝廷清明紀綱具在所不能保其必無者猾法不肖之
人耳國家耳目之官專因此輩而設若能省事而擇言
則必持重而養銳言不輕發發而必當使不肖之徒有
所警戒顧忌而不敢恣意為非此言官之職掌即紀綱
之攸存(臣)所謂省事而擇言非欲其避事以自便伏乞
皇上特加申飭嚴禁塞責則庶乎不至以無補之繁言
𤨏凟
聖聽也(臣)又念進言之體貴乎簡明近見條奏一事冗
長之詞多論事之言反少我
皇上聖學聖治豐功懿德日盛月新史官書之儒臣紀
之而且萬方臣庶共矢謳歌海外風行亦深頌禱顯鑠
一時而垂美億禩者既已至矣亦何待言官於條奏建
白之時綴述數端既不足以揚盛美之萬一而於言事
之體有不當然者况
皇上一日萬幾旰食不遑而章疏拉雜閒文冗沓繁蕪
致煩
乙覽兼乖辭尚體要之義諒我
皇上必已厭薄之特
聖度優容不加詰責耳併祈嚴勅科道官不得踵習前
弊多引煩詞如有不遵量加處分庶幾息便辟之風作
謇諤之氣矣
慰問謝恩疏
康熙三十一年八月十六日經筵講官刑部尚書加二
級(臣)陳廷敬奏為恭謝
天恩事(臣)以庸愚蒙
聖恩教養三十餘年不次拔擢歴遷要職備極殊榮仰
戴高深莫報萬一(臣)辜負
聖恩命竒福薄蹇遭父故仰蒙
聖心矜憐遣内閣學士兼禮部侍郎(臣)戴通内閣學士
兼禮部侍郎(臣)王尹方至(臣)私寓恩賜茶酒(臣)聞
命自天撫躬無地殊恩異數霑被非常(臣)不勝悲痛不
勝感激伏念(臣)父昌期蒙
恩累封資政大夫吏部尚書再蒙
恩封光禄大夫刑部尚書生晉崇階殁邀曠典此實古
今来最難得之恩遇允惟(臣)父子不世出之遭逢盖
君恩莫大乎榮親而(臣)力長慚於報
主(臣)今回籍守制自此遠去
闕廷無由瞻望
天顔(臣)不任銜感涕零之至
諭祭謝恩疏
康熙三十二年二月初二日經筵講官刑部尚書加二
級(臣)陳廷敬奏為恭謝
天恩事(臣)以父憂蒙
聖心軫念(臣)銜恩就道感泣抵家父老見(臣)遠歸間来
慰唁(臣)荒迷之際但聞皆稱
聖君在上蠲租賜粟吾儕小民得以樂生已又見深山
窮谷感頌
皇仁至於村童野婦無不皆然而自冬以来雨雪頻仍
豐年可卜(臣)治喪稍暇閉門寂處忽蒙
天恩賜與
諭祭到(臣)廬次(臣)謹望
闕謝恩感激悲傷不能自已伏念(臣)遭憂之日蒙
遣使恩賜茶酒(臣)隨具奏恭謝仰荷
聖旨批荅又獲
天寵下頒光生閭里(臣)感
恩戴德彌切冰兢謹瀝陳微悃恭遣義男陳忠賫奉通
政司封進仰祈
聖鑒(臣)不任悚惕瞻依之至
午亭文編卷三十一
