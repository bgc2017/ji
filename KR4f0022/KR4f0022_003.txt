午亭文編卷三
大學士陳廷敬撰
古體詩
詠古四首
託志在大雅講德觀王風永言播聲律和平民所衷五
絃奮逸響竽瑟難為工詩亡演别體綺靡將焉終我聖
放鄭聲偉哉刪述功爛然三千篇磨滅浮煙空
伊傅起巖野千載道寥寥子房王者佐英風振孤標報
韓計不就椎秦功已高嗚呼博浪中舉事輕鴻毛後來
劉項輩以此氣益豪匹夫定王霸片言勝蕭曹晩從赤
松遊黃石可相邀
虞帝善使民造父善使馬吾生良有涯精爽詎相假人
命如蟲蛾膏火競塗赭達人且樂天悠然以陶寫日月
從跳丸匡坐自瀟灑
孟門雖嶮巇洪濤尚容楫大行盤羊腸轅車可馮式君
子貴自信流俗亂珠礫聞言識鬷明聽歌知甯戚哲人
領其微而况目所擊
石鼓歌
石鼔歌者韓與蘇我今捉筆捋虎鬚蚍蜉撼樹何為乎
推尋鳥跡閒自娛皇頡古愁凝斯須浮雲變化萬事徂
斗宿下天羣靈趨羲娥掩苒焚劫餘陳倉之野纍纍俱
高穹如屋厚土鋪古物敢侮明神扶博士西顧空嗟吁
偉哉餘慶亦一夫鳳翔廟置煩枝梧是時十鼔一鼔殊
偽有作者其誰與傳師向氏何雅儒殷勤求訪鼓不孤
辟雍保和皆埤汙大觀靖康尾畢逋東遷北徙鳳在笯
王宣撫宅湮榛蕪虞集矯矯真吾徒羅列國子森津途
安頓妥帖星當樞聖道無害兹無虞天作石鼓宣籀書
歐陽雖疑理不誣獻㐮宇文宣所奴寳玉詎可方碔砆
嗚呼石鼓窮鎪鏤流浪豈憚馳與驅艱難盡歴形糢糊
鱗甲剗落中不枯人生誰能汝鼓如時哉不遇生良虚
我歌石鼔排鬱紆韓蘇歌後補所無
昌化寺吳偉畫壁歌
峰巔折屐下半嶺霜蘿煙昏白日冥松風吹鐙山殿開
粉圖黯黮丹青冷問誰畫者留古牆江夏吳生遠擅場
神光出沒視不定動摇地軸天低昂崑崙磊嵬坼四壁
倒翻河源走霹靂陽池蒲類皆細流瀛海茫茫喪歸魄
殊形竒詭殫莫論蠻人鬼伯頭如黿僧言五百阿羅漢
細觀一一皆緇髠古今人貌誰相同吳生作筆如化工
想其用意極變態上下萬古羅心胷生也畫手一世雄
當時待詔金門中仁智殿西被召見短褐垢臉雙鬢蓬
豈知圖寫偶然事後來攬古尋遺蹤君不見功德寺望
湖亭昔日宣宗遊幸處東風依舊春草青新豐翠華莽
岑寂遊人往往知生名人生不如一筆畫千秋萬載傳
其情
東嶽廟像元劉元塑(元字秉元薊之寶坻人官至昭文館大學士正奉大夫祕)
(書監卿)
上都塑像今誰存劉其同姓鑾與元元昔黃冠事青帝
既貴惝恍營精魂神居青霄清且尊碧雲騰湧連朝暾
真仙上謁不可以面覿况能摶捖以手捫元也執藝高
絶倫帝命象教如通神雕梁繡戶不入眼石閭日觀皆
微塵運意豈覺滄海闊凝思暗與春天親駕言岱宗夫
如何設像已覺驚生民其西炳靈公其東司命君絳紗
玉斧蒼龍仗宰執介士俱天人元乎今也不可作高墳
何處荒麒麟又聞大都城遺廟秋原斜古像亦元製凄
迷沉風沙塞長路遠跡不到撫卷稽古空咨嗟人生一
藝足自命流傳百古稱專家亦知虚名竟何益吾生有
涯憐無涯
萬夀寺華嚴鐘歌(永樂四年姚少師廣孝所製)
萬石之鐘誰所作矗立平地嵬然高不屋而壇豈謂是
土花緣碧松蕭梢(鐘踣於地)我行其下驚突兀兩屐倦著纔
周遭夙知徧寫貝葉文五指欲捫心鬱陶華嚴八十一
卷字星離雲布撐煙霄初如恒河筭沙數忽如大地吹
秋毫又如天門下鈎鎖隄防撇捩神龍跳縮形極意謹
絛鏇豈知鵬路容摶翺玉䋲勾劃有餘境沈郎運筆光
動摇(華亭沈度書)濃點垂露灑銀漢纖波倒海抽琳條寳書
諸品補隙罅下者銑于高蒲牢盡剗雷回雲紜跡直監
毘城鷲嶺標良工鏤刻心亦苦藕絲鍼鋒憐攫搔邇來
漂轉三百載覆以風雨棲蓬蒿詎有石砆厭贔屭空令
金鈕閒鼉蛟姚師組鉢遊市朝鼎鐺有耳為爾曹鑄此
那數九州鐵金精焜燿飛廉號吾聞先王古有制不過
鈞石諧簫韶師也佐命專魁杓徒令天樂聲迢迢雲門
大吕神降格何必萬石為鐘豪嗚呼何必萬石為鐘豪
右軍書樂毅論真蹟歌(觀于張吏部家)
刻石多有樂毅論風格獨譲快雪堂摩挲卷帙老將至
想像用意分豪芒藤陰别館見真蹟得此令我書傳香
昔者晉室遘喪亂南渡士民何倉皇兵革未偃盛文藻
風流墨妙傳兩王大令學書特從橫右軍作此嚴其防
庖丁遊刃中肯綮東野鈎百看騰驤金繩玉鎖不受縛
天馬脱轡羣鴻翔神光陸離勢欲動洛靈容與驂鸞皇
又如大海迴波瀾珊瑚碧樹枝柯長夏瑚周鼎歴世寳
法墨直欲與頡頏展轉六朝誰所得漂零百戰同興亡
晉陽之甲雜儒翰貞觀御府親收蔵太平主家借摹寫
明珠翡翠羅縹緗如雲賓客一朝散丹青豪素空籯箱
大索十日閉朱邸老嫗衣縫潜擕將投之爨下實虚語
人間那得知其詳世上小兒學解事詆誚正士嫌鋒鋩
蛟龍豈無角牙厲雷霆變化誰能量岐陽石鼓久漫滅
昭陵繭本沉芬芳我貧詎有千金直過眼矜燿神揚揚
是日聚觀如堵牆擊撞觝觸頭低昂檐花正落飄不入
燕泥欲下能禁當心記指畫争俄頃焉得常置几案傍
默囑鬼物善訶護干戈時代遥相望斷行短紙人愛惜
晉家陵土今荒凉對此涕淚翻淋浪人夀幾何徒羡女
日斜掩卷魂黯傷
牆花
牆花繁香新葉肥苔徑漠漠蛺蝶飛鄰軒可假非我樂
故園此時音信稀我生鄙野性放散池魚籠鳥愁&KR0919;鞿
青門送客一惆悵煙緜草長柳十圍默記舊日所來道
行店歴歴雙板扉我家南谿富泉石兩山夾流村路微
幽處窈窕出林屋山紅澗碧含芳菲試歌韓公犖确句
安得至老不更歸
城南黑龍潭寺西樓對酒歌
春殘龍尾横斜道羸驂退食隨年少文書叢裏過東風
欲寫幽懷何處好天晴古陂南城南城陰水碧金沙潭
是日宿雨林景澹微波流影青于藍寺前野亭向冥寞
狂飇吹塵暗寥廓襍花紅蕊寒且禁幸不逢花悵零落
亭中裊窕西樓開遠煙空翠山光來渼陂波濤琉璃色
漢江春酒葡萄醅直須對此銜金杯搥琴擊筑心徒哀
蒼茫萬事渺如昨幾度落日軒轅臺鳳兮栖栖不得意
東山繡斧流言忌古來賢聖亦復爾醉舞高歌吾老矣
回頭笑謝新少年有才無命古所憐
貽上湘北同遊放生池作
王生矯矯殊絶倫李生氣骨何嶙峋高秋風日稍晴美
出遊得與二子頻城南滄池鬱漭沆彷彿置我江湖濱
雲棲弟子真隠淪閉關書坐淨六塵猛獸不搏鷙鳥伏
勅龍取水霑枯鱗靈雞喔咿鈴磬寂白兔撲朔當階馴
世上網罟足怖駭爾曹此地娛秋春可憐四海數兵革
感事觸物含悲辛天狗堕地走郊野熊貔豺虎生攫人
蒼生性命等螻蟻刀俎往往屠麒麟吾衰念此涕沾臆
買放蟲鰕随細民兩生才可登要津向我肝膽傾輪囷
會當萬里策驥足努力斯世謀致身
九日宋玉叔招同諸子讌集梁家園池亭兼送繹
堂之中州訪愚山嵩嶽以秋菊有佳色為韻五
首
佳日樂清曠登臨池上樓蕭條鴻雁來城闕颯已秋四
邊木葉下亭午寒翠流頫察林樹變仰眡天雲浮何意
京陌間臺榭豁遠眸含歗媚短景步屧延阻脩陟危興
屢竒永念數子遊
結軫來西園佳辰快休沐况有舟楫具林風方謖謖谿
渚委寒卉時節秀芳菊水汎忻始遊波摇駭流目靡靡
葭菼開洄洄蘋藻逐遠窮林塘幽不異在深谷鼔棹入
莽蒼興酣欲往復還擬挂輕帆去逐鳬鷖速
冉冉節序高風雨懷重九及此弄晴暉清歡亦希有南
原恣羣遊北亭饗朋酒坐密觥籌交語多藩籬剖明霞
散林薄落日延戶牖暝色蒼然來嚴城急刁斗明月懸
中林欲去更回首
回首立躊躇念此秋氣佳娛樂豈終極戚戚動中懷美
人適梁宋驪駒發天街朔色起離筵霜露泫前階列宿
參差明參辰何由偕客子感遠遊願期金石諧
宛陵含清真論詩造精域憶昨遊嵩峰飄然辭京國君
今定相訪雲壑想行色同宿玉女窗朗吟三花側羽客
鍊金骨於此生雲翼相擕掇瑶草寳訣自兹得竒蹤入
紫冥化心合窅默下界瞰九州中天擥四極惜哉緇塵
人臨風空歎息
沈繹堂翰林殿廷槖筆閣門
賜貂圖
為憶疇昔策士年手披射策春風前雲間才子擢上第
掩映金閨榜墨鮮羽獵長楊時扈從校書東觀歘聮翩
詔言中外須敡歴入為公輔出旬宣觚稜回首青霄上
棨戟還開嵩少邊一自鼎湖弓劍遠寂寞蒼梧生野煙
龍飛鳳起旋天柄人文際會風雲盛澴州學士領機要
風裁奕奕清操勁浙東葛公招不來益使清時重微聘
侍從當時更幾人聲華寥落才難並白頭宫監閤門東
勅旨傳宣沈侍中曾見章華工作賦紅綾分餅
賜恩濃政事堂前昔待詔集賢學士新年少咨嗟沈君
天下竒文采風流傳墨妙重過承明舊直廬螭頭行上近
宸居便殿
召來臨玉几内庭不用輦金輿尚方筆札鵝谿絹龍團
墨花埽飛雷生平所學惟正心
天子斂容知筆諫欲將無逸進箴規不數清平供奉詩
是時積雪明丹陛好景斜陽度玉墀自此
乾清頻侍直往往公卿伺顔色有時揮翰晩從容漏下
重城歸不得
温語親承退食遲鍾王楷法鬭風姿特上漢家寬大詔
間書唐代頌歌辭賜對夾城又移日左右微聞潛太息
九重解賜御貂裘中使催頒鏤金織丹青寫與異時看
覽圖暗憶魚水歡近代遭逢誰似此
天顔有喜畫來難男兒致身在報國恥學時人甘肉食
恩深不醻良可惜我聞豪俊頻煩側席求曾誰能緩旰
宵憂柏梁詞賦詎偶爾宣室蒼生須借籌
送李同年之桂林
昔者子往官京縣(李昔為大城令)寒廳夜雪來相見雪花盈盈
墮酒杯鐙前細酌成歡宴有客曾為百粤遊耳熱高歌
騁雄辯卻話嶺表山水竒足跡未到目已眴(中州邢生舊令永福)
(是日談粤中山水)沈吟别子不能寐起坐題詩廢朝飯回首離
堂夜雪時人生流景如犇電子今尋客舊遊處水石風
流吾所羨五斗折腰且莫辭四十青衫應未倦莫言天
驥隨羸牛要使昆吾淬百鍊猺獞能為襦袴歌桑麻久
已銷刀劍藤江花落雁來時薦書應奏明光殿
秋日祖氏園同肇余湘北以秋水席邊多為韻五
首
日高出南城郊野紛晩秋蒼茫微徑開蒲葦風颼飀紅
葉捎鞭絲紫花羅馬頭興來忘嬾漫我行如有求
苔徑連野橋池塘落秋水飄摇臨虚亭寒流通其裏始
至孤雲飛坐久白鷗起獨遊良已歡幽懷同二子
甫白渺千載美人接瑶席飛閤如扁舟寒空下遥碧樂
幽趣屢同懷古思逾積落葉滿深林惆悵來時跡
將軍東橋竹乃在韋曲邊軒窗新結搆臺榭已百年林
疏出遠岫谿回凝寒煙風景長不殊昔遊思渺然
為樂雖及時日暮哀情多平生滄洲想江海今如何秋
高急戰鼓烽火鬱嵯峨獨愧此亭上臨風空歗歌
詠漢事六首
漢高續秦虐開國乏遠猷作偽導其下雲夢胡為遊既
貴忘急難畏惡如敵讐婦言惟是用功勲滋愆尤嗟哉
青衣路已去不復憂道逢吕后來泣涕翻見收牝雞伏
猛士羞中鍾室謀惜無周身智辟糓從留侯
沛公破咸陽仗劍入秦宫美人充帷帳珍寳如山崇一
朝意已得遑復恤其終興亡在轉瞚虎眡眈重瞳自非
樊將軍禍亂如影從寕待鴻門會脱身刀俎中噲也起
屠狗所見真豪雄儒冠故可溺齷齪多凡庸
項王起隴畆意已無強秦矯矯名將家所敵必萬人大
戰鉅鹿下諸侯莫敢前事定從壁上䣛行趨轅門偉哉
戱西會制命杯酒間項王東向坐沛公獨騎奔如何去
咸陽宫室皆燒燔亞夫無一語韓生空殺身伊昔割鴻
溝天下約均分太公脱高俎吕后辭下陳漢王欲罷歸
子房勸進軍楚歌四面起往事真酸辛至今下相祠黯
淡荒荆榛虞兮色彫落帷帳凝流塵坐傍伏烏騅猛氣
慘不伸英雄逓成敗懷古一霑巾
安劉必絳勃平智足交驩王陵雖少戇大義折其端知
人誠匪易處婦良獨難娥姁牝司晨禄産虎而冠自非
朱虚侯非種除方艱辟陽遊卧内人彘棲厠間骨肉亦
何辜酖飲裂胃肝吕公竒此女與之遺禍患
漢文恭儉主止輦事最傳亦復事羽獵不敢盤遊田萬
乘登虎圈嘷歗羅滿前山禽與原獸名數方紛然顧問
上林尉十問十不言蒼黃左右眡嗇夫代尉宣口對如
響應帝曰此吏賢釋之汝受詔特拜嗇夫官逡巡不肯
拜謂佞奚取焉上言周張輩下言秦漢間納諫誠可貴
聽言古所難謁者論嗇夫嗇夫罷超遷絳灌短賈生賈
生亦棄捐
田橫能得士高義陵千秋橫來大者王橫來小者侯慷
慨五百人不與韓彭儔富貴苟不樂沈殞遂所求至今
滄海上天風激清流
黃鶴樓歌送魏使君
我初旅食京華遊結髮願識韓荆州掖梧蕭蕭苑花寂
憶昨含香西殿顯是時武英數奏事
九重動色親嗟異驄馬朝回白玉鞍銅龍夜直青綾被
使君幾載為清郎我曹文采争輝光宣武水樓煙柳碧
城南古臺野菊黃聮翩不悞尚書期(龔宗伯芝麓)婉孌能傾
翰墨場即今會合亦何有汪王程董仳離久(苕文西樵阮亭湟榛)
(玉虬)别夢初驚朔塞鴻離筵又醉都亭酒青霄使者下南
雲翼軫星文拱北斗使君家世清忠臣步武流風應絶
塵要與丹青争氣象足令琬琰重嶙峋江表人才席上
珍驊騮造父遇有神送君車騎翩然行仰視白日霜天
清秋色已老漢陽樹春風空憶武昌城我聞崔顥詩中
語黃鶴長江萬里情白雲縹緲楚天外黃鶴飛去樓空
在使君登樓黃鶴來煙波渺渺心悠哉
書上官松石所蔵程鵠畫梅即送之還河東
我觀程生所畫梅宛在萬里厓壑間蹇驢風雪曉陵兢
便欲跨之尋寒山樓角嗚嗚笛聲起燈前花落清霜裏
曲中畫圖相向開吳綃一幅天如水北風曠野凉蕭騷
平林低亞生輕濤屈鐵溜雨蟠積石瓊英拂地連蘅臯
上官中丞好竒賞對此亦足生清豪掉頭擕畫不肯住
野宿谿行任芒屨藐姑神人冰玉肌散作寒花亦無數
卻憶少年行樂時綺窗狼藉羅浮姿山中雪深疏影亂
紅橋界出橫斜枝橋下沽酒橋上醉耳熱狂吟百不思
舊遊已散空雲樹酒醒鐘微隔煙霧回憶三更挂月村
夢魂十載還家路殘香冷豔真愁予隴頭驛使誰寄書
君歸試過草堂問梅花遶屋今何如
憶樊川梅花用東坡松風亭梅花韻
半林喬木樊川邨數株梅花牽夢魂媌娥靡曼不挂眼
夭桃野杏為狂昏一㕓未安揚子宅五畝欲老香山園
玉妃鬖髿露身手暗香冷豔來相温有時先生春睡美
綺窗喚起驚朝暾經寒故嘗卻羅幔避風勤與關柴門
翻笑孤山林處士擁衾對花花無言只今人去花寂寞
誰憐落月閒清尊
送富雲麓少宗伯還閩中
瑶華易衰歇相識紅顔稀往者公卿人至老不更歸我
病卧送子心與閒雲飛秋月照離席挂帆揚澄輝滄溟
波萬里客夢相因依築堂面海水島嶼開巖扉敷榮日
南花荔子生已肥一噉三百顆孰與斗粟饑予亦同流
萍浩蕩江湖違茫然惜遠别白首思音徽
赴北鎮發京作三首
塞雨作雪花春風落庭樹時節尚苦寒遠行生百慮蒼
涼城東亭門外舊京路驅馬覽大荒黽俛戒徒御離鴻
何翩翻黃鵠已軒翥平生曠逸懷海山得竒遇
銜
命出京邑含情向朔塞春色蒼然來雄關渺安在征馬蕭蕭
鳴東風卷旌旆鄉國别已久况復窮荒外前臨碣石古
頫視滄海大朱輪日交馳山靈邀我輩豈無江湖樂兹
遊亦已最
舊披遼海圖天地疑將窮遠遊足自豪萬里浮空濛日
月出海水乃在扶桑東男兒志四方蹙廹以自終翻慕
遊俠兒鞍馬生雄風行行盡絶漠仗劍陵長虹
曉發通州
陵晨命夙駕旌旆風悠悠連蜷沙浦隄浩渺開滄洲回
首見樓堞孤城如浮舟荒陂下遠雁細浪迴輕鷗煙中
出颿影仿彿不可求誰能捨短策萬里乘春流
射虎行
北平太守飛將軍城南射獵天風昏射虎中石沒羽箭
至今石戴霜花痕蕭關昔日良家子結髮從軍動邊鄙
寂寞南山憶夜行霸陵亭尉醉呵止一朝飛盖來北平
三邊夜無刁斗聲將軍善射出天性射敵欲盡兼射生
虎也騰傷上猿臂將軍意氣輕搏刺怒形威振萬物伏
精爽足可貫厚地我來訪古盧龍傍廣不逢時吾黯傷
吹簫屠狗有異表時來起作諸侯王
食榆關驛有老卒語世父侍御公令樂亭時事
下馬食驛亭杯酒乾欲去憫此人凋殘停驂詰其故驛
卒老記事灑泣跽而語此地古要衝車馬繁徒御小縣
丁徭稀取足外協助樂亭籍民夫十人九饑仆當時陳
縣尹吾民賴調護走謁大府官抵掌借前箸庶人者在
官定禄出邱賦枵腹事公家公事亦繆悞是時大府賢
立為尹拜疏僱直餘貲糧行役乃犇赴尹去民寒饑尹
來有衣袴驛東古神祠尹至常此駐驛南荒沙磧是向
樂亭路邇來四十年吾民思乳哺我聞驛卒言雙淚零
如雨尹吾先伯父宰木已拱墓縣路邈難踰古祠在何
處馳馬往視之祠門日斜暮故額宛猶存戊寅字細署
戊寅吾以降老大凛百慮酹酒再拜行春風吹獨樹
澂海樓觀海
燕山蜿蜿如游龍東將入海陵虚空巒壑洶湧變形狀
騰波赴勢随飛虹長城枕山尾掉海海樓倒挂長城外
地坼天分界混茫山迴城轉橫煙靄樓脚插入大海頭
巨靈觸搏海怒流呼吸萬里走雷電嶄鑿中涌堆山丘
乍到魂慮忽變慴意象戃慌難尋求五岳拳石渺一粟
九州小嶼浮輕漚滄溟浩蕩乾坤窄弱水流沙在咫尺
扶桑弄影杳何處空青一綫摇金碧卻憶洪濤汎濫時
蒼茫神禹經營迹百川既導萬穴歸天吳海若安窟宅
四海以内真彈丸秦還漢往如翻瀾海月萬古堆玉盤
願得一食青琅玕乘風破浪生羽翰我來手拍洪厓肩
仰天大笑忘愁歎
出塞行
平沙漠漠虎跡高春風蕭蕭馬鳴號雕弓韔服箭在腰
南登碣石東度遼江湖細瑣不足數滄溟萬里觀雲濤
丈夫得時展壯略坐擁爵印麾旌旄不然五嶽及四海
笑看珪珇如秋毫安得白首事文翰苦吟寂莫随蓬蒿
新購龍鱗雙寳刀雪華照地寒生毛佩之金鐶紫錦縧
酬恩未忍便歸去且向沙場看射鵰
首山
塞外山益竒圖經無其名土荒昧勝蹟問之傷我情首
山名頗佳三峰何峥嶸上有古時戍下有今時城南山
如龍卧北山如象行中裂忽如鑿漠漠春水生厓寺面
怪石角立森從橫林岨繡苔蘚丹碧含晶英山川既盤
鬱風氣亦高閎太息炊烟稀沃野無人耕
宿十三山下
暝憩投孤煙野宿臨大荒夜窗過虎豺青狐歗空梁摩
挲玉函字凛凛置我傍精禱寡宵寐明發嚴晨裝禹跡
昧疏鑿虞書分紀疆齋祓入神境王事肅有常豈敢憚
險遠
皇命被寵光萬靈應來格鎮此枌榆鄉
醫巫閭山登覽
我尋桃花洞花源寒蕊遲縹緲吕公巖遺蹟不可追古
松千年物下有無字碑黤慘積鐵色石苔銅綠滋雕斲
慨秦漢混濛思黃羲靈風生兩腋扶轂凌欹危羽節儼
前導雲旗紛後隨神人展歆肸賜我金莖芝服之身力
健延年以樂嬉
塗河行
拍天風滚邊沙來亂石却走如崩雷馬蹄摧裂車輪折
塗河三日鳥飛絶野陰書昏對面疑猛虎在前何由知
黃熊赤豹紛相追勸君早宿荒茅茨
入盤山至中盤寺望李靖菴絶頂諸勝蹟顧念歸
路不得徧遊為詩寫懷
我聞盤山七十二佛寺寺寺落花流水中古木分徑延
客入谷口往往聞微鐘稍喜怪石堆磊砢位置天巧煩
神工飛巖百尺下磵水谿流時帶殘香紅山深日斜意
惆悵車顛馬仆何悤悤中盤崚嶒倦登陟山靈竒詭焉
能窮衛公舞劍臺最古磨厓勒石真豪雄天門中開飛
鳥過巉巗峭壁雙青銅絶頂塔輪照西日影落塞外隨
長虹我行荒徼困鞍馬親按唐壘尋遺蹤春風血染邊
花赤夜雨苔生戰骨空誓臺草木莽岑寂將軍片石青
山崇此來探勝樂幽閴翻增惋歎愁心胷孤峰飄忽不
可到還顧所歴煙濛濛歸途草草罷遊覽他時蠟屐扶
短笻
高陽公生孫作歌
名家父子至宰輔漢有韋平宋韓吕高陽吾師真天人
風雲接跡䕫龍武門地朝廷舊羽儀沙隄夙昔經行處
西平有子生更竒兩人並是麒麟兒長君娟静玉雪質
次君矯厲鸞鶴姿仙李盤根久碩大謝家玉樹恒華滋
前年次君引鳳雛我公退朝清讌娛錦筵繡茵紅氍毹
彈絲擊鼓吹笙竽賓客合沓臨交衢後堂高會羅生徒
今年長君懷明珠瑶環瑜珥嗟不如我公不樂胡為乎
側聞
聖主勞宵旰邊機日奏明光殿廟謀勝算倚元公軍檄
詔書駐馬辦嗚呼為臣既不易我公精忠日月貫所以
當筵再三歎太平指日定戎行我公名與凌煙長一身
常繫安危望頷首兒孫笏滿牀君不見裴晉公郭汾陽
八月十四夜月
五更雨作漏點歇凉風吹衣坐東闕正恐秋陰欺出日
翻愁雨色礙行月騎馬掖門雨細微黃昏茅堂燈火稀
登樓高雲亦解駮暉暉月上古城角天寒野曠沙場多
嗚呼奈此明月何
中秋夜王北山給諫見過有懷吳玉隨孫惟一兩
編修
昔者與孫吳翫月城西亭蕭蕭天風來萬里摇青冥寒
空盪圜魄驚鳥羣悲鳴明鐙曜曲房淥酒凄以清短歌
易慷慨良時傷我情奄忽浮雲馳躑躅東南征光景不
可駐犇落如流星二子渺江湖芳顔坐凋零四海何寂
寥獨處思平生惟我與君子綢繆結至精遥夜命儔匹
羽觴羅中庭清淺河漢流金波正泠泠濡翰發妙製朱
絃激新聲今日不為樂别後徒屏營
書湘北秋水漁父圖
吾聞瀟湘洞庭煙塵中滄洲不合容漁翁今之畫圖尚
復爾孤舟渺渺寒林東遠峰青冥水雲白秋樹莽蒼楓
葉赤草木曾無戰伐愁谿山欲老菰蘆客李生雅好江
海竒張颿鼓檝遊何時且當結束事鞍馬與子射獵南
山陲
吳大理宅觀菊行
自為燕山十載客軒窗寂莫無黃花今年何處花最盛
走馬來尋大理家九日傳聞思一見人事經秋阻遊宴
十月向盡開未殘天寒野陰颯霜霰小闌曲幕雲錦張
屏風隔花花低昂想君位次有深意宛然置我東籬傍
坐中豪健富與王亦有兩吳成清狂逡巡相視不欲去
白日漸沒冬夜長冬夜沈沈鐘漏度鐙火交橫花影互
不知雨雪空中多銅槃絳蠟銷煙霧萬點繁英豈等閒
百罰深杯莫論數君不見去年花貴京城裏朱門進花
如流水今年花賤軍興時公侯邊頭征馬嘶世間萬事
反覆俱如斯與君傾倒且盡花前巵
孫籜菴贈篆章歌
射州學士才力健上慕稷契羞管晏天生文采兼竒懷
在於敬也徒然羡方寸之石珍南金篆刻變化窮古今
怳然置我秦漢上熟視歎絶誰能禁想君拭石初經營
意匠鑿石石怒生弩張劍拔相盤蹙捉刀如筆刀從橫
自言工巧不貴物藝技那與流輩争憶交學士十載餘
太學釋褐同時趨門前石鼓纍纍俱字勢蝌蚪分錙銖
我初開口恨詰曲學士發聲如貫珠寳符玉璽今焉如
絲綸手握承明廬太史大篆訝贔屭中郎石經紛魯魚
天子今年開石渠校書同異羅諸儒今君請急何為乎
吁嗟汝歸形影孤古人戀闕憂江湖
題容齋所蔵畫松
曉蹋掖垣松色濃宫樹綠陰宫日紅歸來卧想西窗中
西窗恰對西山峰雕闌玉磶紛璁瓏碧雲寺前雙老松
别久霜風應更長當時蠟屐曾同往幾人雲散與星飛
只今惟有松濤響山徑冥冥松有聲苑松山松無限情
急呼濁醪埽醉墨為作李侯松樹行
立秋日子顧繹堂貽上湘北幼華過集
遊子感時節含意難獨立秋色蕭條來西日忽已入風
落庭草低雨過檐禽集高月夕尚圜明星露猶溼兵出
吟笳稀戍遠擣衣急良時今欲暮無為苦憂悒請看頭
上絲日夜不可戢危塗行潦深白駒願維縶
九日同貽上湘北集城南水閣
高閣峨峨凌寒空眼底城闕秋光濃襍木葉丹晩菊瘦
杯影遥度長天鴻殘陽未斂浦煙積渚波細浪涵青銅
明霞吹落山勢動蒼茫檐際聞悲風頫身願接兩羽翰
探竒何必扶短笻
送張簣山歸廬陵
秋陰匿景光淒淒增暮寒鴻雁應候起黃鵠臨風翻高
飛覽九州誰能鎩羽翰念我同袍士矯矯青雲端北風
吹河梁車徒不可攀高林集天霜大海激回瀾君子抱
亮節志士多苦顔
君恩當識察臣義擇所安肉食等藜藿榮名配芳蘭勖
哉千歲業離别何足歎
益詠堂歌(為宋玉叔先人作)
頓邱之野古臺側宋公几筵儼在兹杲日對峙霽雲廟
朱暉映射青霞祠宋公昔時治兹土摘擢姦良桑穀滋
召去民若失慈母待公不來交涕洟我民立祀謹伏臘
桂棟蘭橑施華榱公來翠輅驂鸞螭流雲前戒翼兩旗
朱衣仿彿靈風吹高冠長佩紛陸離耉耋傴僂薦酒犧
老巫起舞韶穉嬉進跪再拜前致詞我民報事無盡期
君不見南山松柏斧聲悲不知何王陵蔓草縈纍纍野
棠開落無寒食麥飯凄凉記歲時又不見朱邑桐鄉冡
羊公墮淚碑千秋終古英靈在留與遺民作去思
送宋茘裳觀察赴成都因寄艾石方伯
當余束髮負竒氣草莽夢想英雄人黃塵走馬京華道
逆旅蒼茫會有神片語交懽如故久更兩王生夙所友
(謂子底貽上)步屧春風日往還韋曲殘花灞陵柳錦貂數付
黃公壚劍歌蕭條白日徂龍鸞之文奮竒響傳觀賓客
争嗟吁才名舊壓金華省畫戟清香輟朝請忽漫扁舟
掉五湖輕鷗浩蕩烟波冷盛世求賢重外臺玉驄金絡
日邊來隋堤楊柳蜀岡道驛樓官閣為君開吳洲渺渺
楚鄉去斜日西川在何處送遠秋風萬里橋懷人暮雨
三巴路津亭解纜彩雲生岸草汀花紛古情江帆笳鼔
黃陵廟野戍旌旗白帝城君家吏事兼文藻伯氏并州
吾舊好與君前後間清塵相逢為道相思老阿戎七歲
筆陣強草書大字森琳琅更煩傳語寄一幅我欲擕之
貢玉堂(艾石幼子七歲能草書)
贈賈中丞
尚書竒瑋姿騰踔萬夫上徒步霄漢間談笑躐卿相風
雲入高懷眉宇展清曠自余韶穉年轟雷激犇放聞聲
慕執鞭拘牽屢惆悵當公撫豫還余獲拜天仗相識交
戟下退朝覺神王
聖皇念才臣秦關迫亭障
詔曰汝往哉厥績今孰譲石經魯壁餘散缺亂纖纊七
篇爛漫出炳如日星亮是時邊陲静舉事惬人望棧道
細雲連行旅色沮喪下臨不測江中有魚腹葬火攻出
上策慘澹勞意匠此時又用兵通行得無恙餘威動絶
域猛氣快所向今之新將軍公之舊門將廉頗尚善飯
審琦加酒量城南獨樂園紅亭枕清漾彊健歸林泉念
時增惻愴同之喬山鄉風義不可忘公言此宅舍身外
即冗長乃知英雄人出處有殊狀襍記公生平挂一恐
失當他日尊酒間從容或細訪
吳耕方翰林自其先世三為國學官詩
世祖臨御日邊隅宴無事向用文學臣豁達少拘忌曰
惟嚴制科始進絶流弊南北上賢書
殿廷詔歴試曉風含元側儒衣飄翩侍輦路細草菲抽
毫發遥思漏鼓隔花外宫鶯囀蒼翠閤門下題目
重瞳校文藝翰林冠南彦三試名不二雖匪一戰霸十
上徒顦顇至今春雨詩雅縟稱經義
帝歎此竒才準以貢士例對策銅龍前
帝喜在高第竟至越春官此人
上所置回首蒼梧雲往事橫涕泗穣穣時會殊冉冉日
月逝左遷學署丞經年獨留滯朗吟百寮底脱略公卿
勢屈賈才見疎臯稷時所致吁嗟老鄭虔三絶今猶記
朅來惠長謠風流鬱清製上言陳
主恩下言引家世君之高王父亦仕成均地是時貴生
徒人文實振厲肅肅胄子行落落青衿意磨丹漬墨間
關國家大計名臣三數公皆先生高弟逮君之王父先
後清塵繼緬懷莊烈時臨雍步階戺公班立館下望見
容狀異顧問此何官厥官何姓字引坐黃幄右傾耳聆
論議琅琅魯頌音大吐儒生氣錦綺出上方小臣前拜
賜故知人重官初不以禄位君今繩祖武肯使聲華替
廼者
聖天子羅賢充中祕東馬嚴枚流登用各以次嘗欲開
薦口揣分輒遜避中原方治兵豪英手戎轡幕府資參
謀
朝廷望開濟君其務韜晦寳玉豈終棄名譽起賤貧君
臣視遭際古來賢將相静養俟所至
送崔定齋還百泉
讀書不求聲跡高棄如涕唾輕鴻毛譬之飲酒不盡醉
此中為樂方陶陶十年閉戶閱墳典千秋懷古相遊翺
朅來登車意慷慨擥轡奮褏干雲霄一髮凛凛引鈞石
百川浩浩驚狂濤世人逓戒但指口坐令志士空疲勞
我戀微官尚爾耳跌宕文史惟嬉遨少壯幾時堪把翫
意思蕭颯枯蓬蒿晩聞至道頭欲白嬰觸塵網非賢豪
君歸待我蘇門上擕家欲往從招要買田築室可終老
安能頫仰隨桔橰
贈孝感相公
十有四載春惟三月日吉枚卜擇近臣學士登密勿搢
紳賀於朝處士慶於室僉曰
帝知人吾等夙願畢公無得志容庭館轉蕭瑟公誠王
者佐生平學稷契致君慕堯舜自此見施設銅扉半夜
開沙隄帶月出暮讀書百篇朝入語移日勞瘁咫尺地
欲使萬國活時方事南征戎馬久未歇黎元尚瘡痍原
野肯騷屑晴風卷軍旗禾稼委未折况我仁義師忍此
田間物公為民請命聞者涕淚落數日政事堂絲綸慰
飢渴中朝相司馬姓字及走卒身當畫凌煙名其懸日
月昔時同學人雲霄歎蹇劣
午亭文編卷三
