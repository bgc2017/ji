午亭文編卷二
大學士陳廷敬撰
樂府
遠遊篇
遠遊何所之乃在大海隅海波何澹澹雲氣何舒舒赤
螭為我駕翠虯為我驅神魚如山長電目邱松鬚綠髮
兩仙童指引神所居飄緲白玉闕照耀黃金鋪珊瑚為
階砌木難為門樞星娥倚東廂微笑玉齒殊仙老三五
人龐眉曳輕裾食我以瓊蕊遺我石函書書中何所云
保汝千年軀永同金石固日月齊靈符下視人間世榮
華真斯須
白馬篇
白馬驕秋霜銀鞍照路傍黃金為馬銜珊瑚為劍裝被
服閑且都雜以綺羅香交遊競意氣俯仰垂榮光長兄
二千石小弟侍中郎身冠羽林籍名艷鬭雞場要間烏
號弓右發左挽強一縱連兩禽鳴鏑隨低昂歸來道狹
邪緩帶傾華觴猗嗟陽阿舞迭奏邯鄲倡為樂苦不極
紅顔坐凋傷
關山月
烽冷天山色霜明瀚海流臨關弓抱影度隴劍横秋玉
笛三更夢金閨萬里愁龍堆看夜夜長歎上邊樓
陌上桑
曉日渭橋東行人春思中桑間秦樓女綠映顔花紅玉
釧低枝露香羅隔葉風蠶饑正歸去五馬立烟空
班婕妤
顔色春桃李東風寧久留昭陽飛燕寵長信婕妤愁玉
階惟見月團扇已驚秋試問承恩者常懷衰謝憂
明妃怨
千古蛾眉意丹青畫不成生綃空有恨掖寝本無情紅
淚邊花色朱絃磧雁聲那堪孤塜月還照漢時營
銅雀臺
昔時銅雀伎曾薦綺羅香遺恨千秋令雄心六尺牀舞
餘金鳳冷望極玉蛾長日暮西陵道悲風生濁漳
折楊柳二首
樓下與君别柳條初覆肩柳今與樓長摇曳金窗煙春
暗黃龍塞花明黑水川含情忍攀折遠寄東風前
楊柳三春樹年年别恨長曲中官渡月枝上塞門霜紅
粉倡園色黃沙劍客妝金鞭不可贈攀折暮情傷
山鷓鴣
何處鷓鴣飛湘江斑竹枝夕煙人影外斜日客行時斷
續虞妃淚蒼黃屈子辭更聞賈太傅鵩鳥賦深悲
猗蘭操
猗猗其蘭廼在空谷我行四野奚處奚宿其蘭猗猗幽
幽其香雜彼蕃蕪我心相羊蘭其如何維霜及霰時節
晩暮不我能見子不我見我心則夷悠哉以老樂天弗
疑
將歸操
河之水湯湯我欲濟兮川無梁豈繄川無梁我褰我裳
河之水悠悠我欲濟兮波無舟豈繄波無舟我曳我裾
我裳我裾不可以濡兮吾將焉求
雉朝飛操
雉夜兩兩朝雙飛雄者氣盈挾其雌雌欲啄雄欲飛雌
不敢以東西彼獨何者羣遊中野雉子斑奏鳴絃羇孤
向人生自憐
梁父吟
我歌梁父吟慨慷誰與陳君不見公旦巧能世絶倫吐
哺握髮衆士親嗛嗛赤舄下白屋後來豈有如公人君
不見吹簫販繒士所羞得時睥晲輕儒流賈生歎鵩陸
生老刀筆之吏為通侯
烏夜啼
寒夜夜長夜不明五更盼斷霜禽聲紅顔易歇綠窗裏
塞鴻欲度林鵶起金井雙桐露葉低秋閨月落玉關西
年年為伴相思老莫向高樓别處啼
冉冉孤生竹
冉冉孤生竹今為薊邱篁地寒出不高枝葉稀飄揚不
恨枝葉稀三冬被嚴霜豈無雨露滋時至則萎黃託根
失處所撫心多慨傷
幽澗泉
白石爛爛流泉深松風寂歴吹素琴山窗明月弔孤影
别來五度秋猨吟猨吟人不歸怨鶴空山飛泉水波木
葉稀緝商綴羽張急徽
北邙行
洛陽城北山峨峨城中人少山墓多白烏半夜啄大屋
青燐當晝燔陵谷自經喪亂墓無主野田髑髏悲自語
寒食誰家送紙錢魂孤眼望愁鴟鳶客來遊眺蒼茫裏
東見虎牢西熊耳山川酹酒一高歌光武陵邊杏最美
君子有所思行
生民皇古前心志自澹泊迨彼喜怒煩憂患抵中惡聖
人急其病道和捄以藥作樂反性初緣情禮乃託悠哉
咸韶音風淳合冥漠絙桐通神明截竹諧葦籥千秋鳳
一鳴四海皆安樂
艾如張
艾而張羅旌門蕭蕭馬鳴獸嘷于田非好殺取足盈大
庖白露下來麋鹿始交鹿有匹兮山有羅吹聲象匹鹿
奈何
芳樹
芳樹長摇摇四邊多烈風黃鵠在其上養子芳樹中寒
影濯清露羽毛亦不豐託身寧非高心欲陵蒼穹迴頭
謂芳樹勿作風中蓬大者拔本根小能傷青葱稀枝兼
落葉與子分西東芳樹謝黃鵠此言何愚蒙風來無時
休將吾誰適從汝自慎身口大造無全功黃鵠舉翅飛
擕子躡雲蹤後來見芳樹低摧橫煙空
種葛篇
鬱鬱南山葛離離東井瓜本自不同生兔絲緣女蘿葛
藟亦已長瓜蔓亦已多霜天各刈除棄捐于中阿種瓜
瓜有種種葛葛有芽瓜葛相結連我心則匪他拳拳執
明信歲寒夫如何
蒲生行浮萍篇
浮萍東西流離離青蒲間小年事君子不知心所歡錦
衾生恐慄半臂承夜寒恪勤在婦道冰雪灑肺肝霜天
弄機杼繰絲織縑紈充君下體服自顧衣裳單米鹽碎
小務家室粗以完慊慊三十載一日無歡顔容色不再
好罪尤誠有端故人足可棄新人亦可憐人誰不娶婦
君家婦良難新人不待故聞聲發永歎蒲生何離褷浮
萍何汍瀾此曲不可竟曲竟增悲酸
蒿里行
青青松柏原鬱鬱古蒿里留待市朝人容華謝桃李桃
李春光摇曳時東風未老已先悲蟲蝕葉雨摧枝成陰
結子難豫知人生朝露日易晞滿堂歡笑翻涕洟言駕
幽山去親戚相攀追遺君舊劍佩卷君舊羅幃清酒安
可酌餘閣空盈巵狐兔夜深語賓朋四散歸各各有一
日不必相歔欷蒿里路遠在百年近旦暮生時不自縱
意樂坐見春花委芳樹
隴頭吟
生不願為隴頭客亦不願聞隴水聲隴頭作客腸應斷
隴水聲多帶别情别情未已紅顔老北流是向龍城道
一箭烽傳瀚海雲三時馬絶交河草隴坂回看隴樹春
隴關四外戰塵昏行人莫作隴頭客從此邊心不可論
豫章行
秋風吹白楊摇摇豫章山落葉辭本根隨風不復還男
兒遠别離戚戚成頽顔跳丸有迅晷逝波無停川生短
嗟世長何况寡所歡賢聖齊窮達流坎天命然委順全
遠節去日難重攀介福自已求鬢髮誰令斑
猛虎行
朝從猛虎食暮從野雀棲野雀無定端猛虎還苦饑水
濁不見底水清石纍纍清濁各有以溝水流東西天風
吹海色昏昏渺無涯遊心三神山百年曾幾時
長歌行
鰕䱇細小蟲生長潢潦間燕雀自儕侣寄命于柴藩豈
知六月鵬高翅摩雲天潛鱗濯鬐鬛游戲于深淵物生
各有分吾終慕羲軒
空城雀
鴻鵠翔寥廓鷦鷯聲啾啾翩翩嗟汝雀嗷嗷云何求回
顧黃口兒常有羅網憂烏鳶各異態爪觜每見投摧頽
太倉粟口腹身所仇物生有天命知此絶禍尤
節雁行(史館僚友語近事)
羅者獲雄雁雁活翎翅全置之樊籠中哀鳴欲有宣每
當秋春時塞雁來翩翩顧步忍長繫飲啄苟自存賴彼
牧豎兒飤眡兩踰年其秋其雌來聞聲於九天夜半翔
而下悲吟何關關以頸投籠中咽吭交相纏晨起人貾
之雁則雙死焉適予在史館有官屯民田屯夫既來告
官因為予言風檐展書坐雁唳過前軒聽者盡訝歎終
朝掩遺編思用厲堅操作此節雁篇
東海頭
東海頭古來白骨成荒丘天生海水向東注日出月沒
滄波流嗟我人民何用相讐東海頭長城起秦人築怨
海水深不見長城見海水
堠傍路
堠傍路日日征人從此去古人行盡今人行春草春花
只如故莫言今人與古人昨日車輪疊馬蹄寒風一夜
吹何處
雁門行
雁門關雁不度關上長城高插天鴻雁高飛從此去雁
飛長城間遊子關門還雁南君北向相望何由扳塞山
連緜秋雲起西度五原東遼水傳語幽并輕俠兒雄飛
雌伏休相疑
饑烏行
北風吹樹樹怒呼深枝饑啄雙老烏身微願違心羇孤
野日凍雪霜蓬枯天寒夜昏何時旦黃鵠單飛淚如綫
鳴雁行
鴻雁鳴度雁門風霜慘懍羽翮存養子俱高飛中有斷
雁陵雲翻渺然獨宿沙磧間江湖適遠伴侣非稻粱雖
多身不肥羇孤畏人行色微心志皎潔衆雁知君有矰
繳慎莫施彈射孤鳥古所悲
門有萬里客
門有萬里客落日照顔色問客適何鄉未言先歎息生
長西蜀人故里多荆棘荆棘不可居虎豹嘷相索離鄉
客四野席草蔭松柏草長茵以厚松柏上鬱錯不虞幕
府書催令還鄉陌鄉陌不可居竟言雙淚落
白鳩篇
古之紀官或以四時或以雲其於物或以龍鳥至於
鳩盖鳥之一耳而以名官左氏郯子曰祝鳩氏司徒
鴡鳩氏司馬鳲鳩氏司空爽鳩氏司寇鶻鳩氏司事
鳩亦異於凡為鳥者哉余有感焉作白鳩篇亦古詩
遺意也
拂舞歌白鳬吳歌且吳舞感此清商音淚下不能語亦
有白鳩辭新聲翻舊譜白鳩之白性安馴其子雖七恩
平均食之朝上暮自下鳥有如此義且仁丹山鳳皇五
色文身將九子凌青旻豈惟九子身自將百鳥不間疎
與親嗚呼鳳德殊絶倫白鳩一遇三千春
午亭文編卷二
