午亭文編卷八
大學士陳廷敬撰
今體詩
草堂
東風忩樹外吟望倚斜陽萬里驚春色三年卧草堂蚤
花能破蘂新柳忽成行往日青門道紅芳壓驌驦
濂村以濂泉得名(泉在兔垸當午亭之北)
舊業東山麓濂泉在北原引渠通野圃分翠入烟村一
勺支流水諸峯耳葉孫道州千古意勝絶敢重論
月巖亦曰說巖閒居成詠
巖居非石隠山舘有餘清輞水漁樵興斜川故舊情宿
雲開峭壁新月上孤城遥識青門柳春風綠處生
春日松嶺寺
孤峯春院迥晩景野鐘初山勢兼雲動松隂帶月虚禽
因僧梵引泉為圃花疏香閣登臨處閒情世不如
析城山
河東形勝古王畿蒲坂南來疊嶂竒禹貢山川連底柱
唐風宫室盡茅茨隂埋半嶺雲車過翠入中峯雨脚移
極目下方千萬壑樵村歸路客先知
太行四首
天井關門跨碧空太行開闢想神功遥連絶塞羊腸盡
下視中原虎踞雄嵩嶽諸峯元拱北河源萬里遠隨東
驛樓斜日憑軒意回首蕭蕭落木風
家山歸處路分明北上車輪夢裏聲每憶梁公如蓋語
高歌孟德苦寒行横遮四塞如長塹俯抱三川似列城
午壁亭前方畝地祇應耕鑿足吾生
比似人間路較強崔巍歴盡亦康莊嵇生未解青泥飲
孫綽空登赤石梁少華西看峯影小大形東望海雲長
遺民敢笑唐風陋山水連天接混茫
絶嶂登臨興未孤白雲迴合盡平蕪界分韓魏初盟土
表裏山川舊帝都曾度千峯趨大漠懶從五嶽問真圖
更看天上黃河水長作巖前雪練鋪
過海會院二首
川長塔迥費躋攀路轉溪雲杳靄間石鏡泉鳴寒夜月
翠屏鳥拂曉春山上方色界諸天静雙樹香林萬象閒
除却山僧與樵叟松門無客不須關
浮圖金碧照山隈略彴横斜隔浦廽鐘動幽林風葉落
鳥銜空翠雨花來引泉不礙孤生竹埽石長防未破苔
曲徑禪房容易好高亭還對野塘開
韓大韓山送柿酒二首
白芡烏菱得比倫黃柑差擬洞庭春不辭風味清如水
一片寒光解醉人
旋埽風軒洗破樽朱顔零落酒人存瓦盆舊是田家物
柴汝官哥莫漫論
春雪懷李容齋檢討
二月曉花紅霏微春雪中有香争入樹無力怯從風詞
伯今誰敵清樽聊可同十年梁苑客賦罷各西東
東山上懷古之作
太行南欲盡萬里勢猶雄地迥標河朔川長起岱嵩六
卿空晉土二典自唐風遠遡龍門業誰當繼史公
月巖二首
萬古東巖月柴門獨照時溪花連竹塢林卧觀黃羲
家在山巖中清暉帶林樾門前碧玉流金波漾新月
晏起
日照中林曉夢餘離離花影映忩虚平明心事三春後
一覺閒眠巧破除
樓夜
樓上風簾燭淚深曉凉庭院似秋隂夜殘無寐單衾冷
一枕荒雞半世心
登月院山觀普照寺
樹杪水濺濺羣峯矗碧天松門留曉月板屋過流泉谷
口山城遠忩中鳥道懸前林少人跡寒磬下溪烟
與山
鐵鎻鈎梯細磴分半空時有鳳簫聞雙峯夹送三清月
萬壑全收太岳雲插漢桂榆垂欲下摩霄龍鶴動成羣
人間何限卑栖意待剪香茅嶺上耘
青蓮寺禪人方丈二首
眀月高高在上方禪心不住水流長埽花風定苔依徑
穿樹鐘來葉滿廊白社南朝常侍宅紅樓北寺贊公房
桫欏别院清凉境惟見威儀古道場
寺名不愧是青蓮始信人間别有天花比金輪寒暎月
藕多玉井大如船吟身漸老知詩妄愁鬢新稀識酒權
欲向支公聊問法可憐神駿意翩翩
午亭詩二十首
午園
結廬午壁側著書午園間上有沁水流下有砥柱山
濓泉
泉水清且漣古村濂泉下不見昔時人浩歌寄來者
流花峪
曉風吹殘紅夜雨洗微綠不愁風雨多流花滿溪谷
飛魚閣(有石魚出山間)
石魚出山時山雲宿舊處高閣風雨多魚飛自來去
梯橋
桃花橋上枝殘紅帶茅屋夫君行不歸綠隂桃子熟
浴鶴池
荷花生川池葉小荷未起海鶴欲下時夕陽照春水
梅子岡
遠林聞微香青春入叢薄散步梅子岡幽花自開落
太丘峯
斷雲出横嶺明月生高峯無人與晨夕時倚巖際松
嶺泉亭
方池鑿山翠石罅清泉滴客心映空寒眀月鑒寂歴
雙谿
雙谿來交横谿源淼難即惟見石上流清泉不改色
老姥掌
夜静山月高照我山樓上微聞松蘿風遥逓石泉響
詠歸亭
野水流溪遠春泉入檻深殘生不寂寞童冠有知音
七柿灘
秋水落汀渚古木餘磊砢山家黃葉村晩紅拾霜顆
端畦
漠漠谿田水萋萋野墅花何人解來往相識是山家
西田
行逐前溪雲疎雨挂晴蝀日斜桑柘隂犂鋤手自弄
兔垸
兹山數峯落一峯出一泉尋泉杖輕策遥見墟中烟
西垞
朝為西垞遊暮為東垞宿谿行人不知野橋夾脩竹
西山院
落日清磬響數峯相對閒復此值秋色坐見烟禽還
小西山院
後山惟白雲幽人對極目前山行雨歸還就山雲宿
樊口
樊山南下處十里到樊口春風夫如何惟見花與柳
沁水道中
谷口千巖合關門驛路分秋風迎馬首晴日亂鷗羣峽
轉黃厓水山開古鎮雲孤城何處是碪杵急斜曛
宿榼山寺天外樓
祗林廻望沁流明數里深山到漸平翠柏不隨雙鬢老
白雲常共一身輕高峯月上僧初定亂水風多鳥自驚
新桂舊松青未了半生難問况三生
南谿遊詩六首
涉溪緣窈窕不識有山家忽到松門外春風埽落花
泉聲來遠山空林間人語響多聞不殊春風復春雨
春隂柔桑枝映此谿沙綠烟中聞耒聲暮就田家宿
十日宿山房春光變啼鳥山月上復斜半簾落花曉
道人行藥時東垞復西崦日斜返深林落葉山扉掩
晚雲寒不飛凍雨宿峯首惟有遠鐘聲相随出谿口
臺樹二首
去倚臺樹送來倚臺樹迎來時臺樹在去日不同情
臺上古時樹下蔭今城曲秋風樹葉黃春風樹葉綠
碧落寺重遊二首
碧落天邊寺青山有夢尋&KR0985;迷初地遠人覺化城深猿
鶴三秋意鐘魚一昔心到來想陳迹黃葉滿前林
十里荒寒路栖栖續舊遊泉鳴松澗冷雲卧石堂秋粉
堞山城古香燈佛火幽畫龍猶掉尾飛去殿西頭
樊溪二絶句
岡嶺廽遮曲曲村高齋日日坐黃昏庭蕪綠徧無人到
惟有花飛時欵門
綠深苔巷雨初微漠漠隂凉布穀飛但使時清官長好
早驅黃犢暮來歸
古臺曲三首
古臺雲日午溪口水烟昏恰到茅堂裏春風自閉門
幽人住何許朝眠紫霞室夢覺聞松風起行理瑶瑟
有客希到門蹋破碧苔色春風瑶草花聞香不曾識
柴扉
柴扉開向曉秋氣覺初凉夜雨侵苔徑西風落草堂村
烟山市蚤社日野農忙獨有幽居者琴書在一牀
倦客
倦客夜無睡秋忩應欲明人行殘月影犬吠隔林聲物
理何多故吾生太有情風軒衾席冷輾轉百憂生
遊可寒山乾明寺
窈窕溪山路孤峯迥自尊秋花隠危石斜日到閒門鳥
影烟中寂泉聲雨後喧法雲堪倚徙不擬向前村
月巖二首
月明南園樹綠隂紛如積溪村人未歸山忩夜蕭瑟
幽人耽林卧軒忩面高樹秋風羅帷開明月照深處
再遊乾明寺二首
峯腰雨歇野雲留晴樹斜陽在上頭野蘚全凝臺殿色
土花半老繚牆秋丹青照夜餘神鬼河漢凌空近斗牛
除却牧闌樵隖客何人解作看山遊
千峯排浪湧遥空一抹雙林磴道通山暝僧歸紅雨外
樹深鳥度碧烟中澗泉色冷元無暑松閣聲多豈為風
擬學香山老居士往來蹤跡似秋鴻
桂叢草堂書壁
蕭颯天風吹羽翰疏雲凉雨别長安夢回藜閣金鐙暗
路遠蓬山晝漏寒苑裏紫薇霜樹落山中青桂晩花殘
自憐亦似相如渴漢闕秋來賜露盤
曉雪懷富雲麓杜遇徐兩編修
遥夜關山夢霜風各一天新寒高枕外白雪曉忩前書
卷開宵帙罏熏繞夕烟折梅如可贈鴻雁久凄然
冬曉懷青岳宗玉
北忩上寒日落木正紛紛殘夜碪猶急清晨雁屢聞厨
烟開屋雪樓霽對山雲天氣宜晴曉悠悠念樂羣
臘月十九日立春
朔氣曉沉沉東風變夕隂月臨寒夜早春入舊年深殘
臘晴光轉韶華瑞雪侵忽聞歌管發一半落梅音
宿定興寄盧明府(已下七首追錄壬寅假歸舊作)
迢逓停驂遠
帝京郵亭今宿第三程荆關紅葉随征騎易水清流遶
縣城隔院碪聲秋卓午古牆槐影月平明蕭蕭曉發投
何處悵望龍山一日行
夜宿欒城
平沙開小邑數騎宿長亭映月收書帙聽更下枕屏秋
城譙鼓暗古驛壁燈青望遠雲山外西風度井陘
栢鄊道中
楊柳荒亭道勞勞一放歌望山鄉路少歸馬夕陽多郊
樹積黃葉城流横碧波數聲風笛晩搖落近關河
内丘驛壁見西華王信初御史黃岡王慎菴檢討
唱和詩次韻
十日郵亭過薊丘見君題壁憶同遊客忩前後吟紅葉
驛路迢遥數綠疇河朔白雲飛漢水太行明月照南州
各千萬里羈離遠玉院槐隂感去秋
宋廣平祠次碑隂韻
鳳閣衣冠古廟荒關山秋晩更斜陽一時仙李原春色
千古梅花自異香轉恨君臣空蔓草獨看隴墓下黃羊
魯公遺蹟裵&KR0966;久新月泠泠映石牀(祠有顔平原書碑)
戊戌春同長公兄偕計吏過武安有王生好俠喜
客置酒旅亭壬寅長公捐舘舍而余西歸再見
王生感舊有作二首
馬跡桃花雙玉鞍河陽縣裏萬人看重來寂寂秋風晩
一路荒山雁唳寒
萬壑霜林一鳥鳴鄊心怯入故山程更憐野渡尋舟處
依舊斜陽滿縣城
潞州
道路孤征際川原薄暮時天寒潞子國日澹衛公祠浩
蕩英風往蒼凉霸業移地形天下脊王土晉侯師河朔
臨雄鎮燕雲俯近陲閒花留戍壘蔓草失旌麾鄊國繁
心緒征途長鬢丝闕山去無極憑弔益凄其
武鄊道中山
天工用拙莽難猜畫手曾經斧劈來莫道荒寒少才思
米家山子有灰堆
盤陀河
盤陀險路每含愁亂石清沙水北流送别天涯知客意
多情隨我到并州
分水嶺南水下循環舗北水入祁縣界
分水嶺前水兩流南來北往總悠悠南水細微北水大
可憐來往不同愁
智伯祠
洞渦水沒鑿臺悲寒日深山智伯祠千載人思國士感
趙宫烟草亦離離
野史亭
柔翰功名一葉萍也將文字照丹青朱門萬戶凄凉盡
惟有元家野史亭
太原夜夢故園
晉北燕南滯此行栖栖遥夜故園情間關千里成歸夢
惜别城頭曉角聲
赤橋(太原縣西南晉水北渠上舊謂豫讓橋也)
赤橋北跨晉渠遥自古人稱豫譲橋流水自應知客恨
故添風雨夜瀟瀟
王生致酒
百壺青鬢醉顔酡旅病如今一醆多空對故人桑落酒
真教無奈别離何
并州剪刀
霜淬風摶出冶豪雪花照地捷吹毛鄊心如水知難斷
嗟爾并州快剪刀
獲鹿對月
今夜鹿泉月閨中應再圓光留長塞外影斷故山前香
霧含空色清暉映獨妍别來小兒女相憶在天邊
太安驛夜
擊柝夜沉沉空山離思侵馳驅千里道去住往時心杖
策黃塵晩趨庭白髮深草堂先業在何用買山金
真定道中
南北分岐處西來兩度行沙明滹沱水山闊鎮州城地
界雄關盡天臨野塞平古稱燕趙士忼慨一含情
墨牡丹四首
新綠蛾眉畫未勻𤨏忩日影淡如銀玉顔自抱臨妝恨
不比昭陽鏡裏人
玉貌黃金事不同鉛華誰肯借春風眼前未解真顔色
嗤點何須用畫工
舞衣連夜惜殘春只染天香肯染塵喚醒玉奴慵不起
紫金醆酒未霑脣
烟鎻西陵翠帳塵綺羅香散鄴臺春風流占斷陳王賦
始信人間有洛神
竹
栽竹蕭蕭色高齋凉暗侵連叢添徑曲空翠入簾深接
葉青丝障低枝碧玉簪翻愁攪清夢時有籜龍吟
睡起詠鸚鵡二首
人世喧啾不要聽任他百舌費丁寧醉鄊已到無人處
又被鸚哥喚得醒
利嘴新紅褪綠衿能言終不離飛禽笑卿所訴真何事
閒煞斜陽半樹隂
書報楊生題後
憐汝相思意題書遠寄將别來皆老大歸去益凄凉秋
病眠山屋春遊罷野航鄊心紛紙尾零亂不成行
記夢
春風南浦柳條閒别久離魂黯自還夢斷桑乾嗚咽水
車輪纔過磨兒山
寄韓少室先生
家在行山第一峯石泉雲裊出疏松黃河渺渺霜風起
收拾漁竿放白龍
病後
得閒除是病病後轉愁生吠犬欺殘夢荒雞喚早行月
痕移枕近風緒入簾輕數日衣裳嬾蒼凉盥濯清
雲麓雨中來借琴
牆角荒花寂寂垂閒庭苔徑子來遲尊前白髮難抛得
匣裏瑶琴可贈誰瑟縮丝桐還自語蕭條風雨最相思
暝烟簾閣人歸去又是秋鐙欲上時
龔賢畫四首
湘漢青春外岷峨落照邊江山入圖寫風景一凄然
龔賢畫山水萬里尺寸間此水瞿唐水此山&KR1174;嶁山
野曠鋪烟樹沙明立渚禽秋山平遠在夢向玉堂尋
遠峯如欲無颿影何處泊秋山少人行楓葉寒自落
題竇晼畫三首(晼故推官河内公子)
摩詰遺詩畫意閒烟雲粉本有無間風流一變添文采
小李將軍著色山
春蚓秋蛇蠆尾鈎家雞野鶩豈同儔祇應落墨驚紈扇
畫作桓家烏㹀牛
與君蓬轉向天涯幾度春時不在家近日寫生知客意
王孫芳草隴頭花
題朱小晉侍御卧牛莊記後二首
水石毫端出開函空翠流東來多紫氣高卧或青牛松
雨生瑶草樵風埽石樓雲山異鄊縣蠟屐可從遊
午橋遺蹟在渺渺憶湖園樹杪山河出霜餘松菊存峯
晴姑射雪花暖卧牛村誰接令公美幽懷與寤言
小雪夜
孟冬風景正凄凄斷卉飛蓬霜滿畦短日作寒逢小雪
流年催曉報黃雞珥貂碧落癡如夢縱酒清時醉似泥
鐙火客忩過夜半家山好在月輪西
新年湘北玉階過集
風沙連上日烟景易黃昏新月初三夜春筵第一樽催
詩燒短燭留客閉重門猶是椒盤會年光與細論
幽人
幽人客京洛不異在山林夜雨長春草東風啼曙禽烟
輕寒食近花落故園深回首清川曲還憐此日心
楊花
楊花不寂寞衮衮逐芳塵搖落多情客顛狂薄命身晩
風過别樹細雨送殘春幾度河橋外相憐一愴神
燕草
燕草芳菲候關山客望孤長風吹大漠古道入平蕪野
樹殘紅映春沙淨綠鋪連緜向天末客思不能無
荒圃
斜陽荒圃古城西薺麥霜苖細綠齊百口凄凉賓客散
何人還解韭萍虀
舊琴感懷
故舊何人唱渭城瑶琴重整十年情客忩寂歴殘鐙火
獨聽悲風曉角聲
友人見過
鄊山我已訝歸遲何事逢君問路岐世態可堪官達日
客懷先喜病輕時重過舊邸吟寒雪試倚西忩聽竹枝
更話故交零落盡香殘鐙冷十年思
鄰園
高臺陂池何莽蒼夾林窈窕通短牆櫻桃風落庭砌赤
棗花日熏簾戶香紫苔生暈蝶作陣白蜜滿脾蜂出房
鄰園如此亦暫樂回首青山心欲狂
宣武門外水亭用壁上王文安公韻
古亭荒木綠隂初壁上飄零數字書萬里五湖悲昔夢
十年三畝問吾廬重來水石情如舊自别園林興不疏
城路草痕歸騎晩月明苔竹夜忩虚
鄰園懷韓山
鄰園亦暫到酒榼自相將檐鳥猜幽處庭蟬快晩凉竹
深隂屢憩果熟落先嘗回首秋雲外山林興頗長
春夜懷素心
旅宿西亭夜不知池草生關河南北雁鐙火短長檠春
老他鄉客花開故國情樊川烟柳道風景近清明
幽事
雙扉長畫閉過客自周遮㨂日移新竹嗔人掃落花風
簾通乳燕雨檻數歸鴉幽事春來徧今年不憶家
枯樹
城邊枯柳樹隔水映疎帘獨鶴蕭蕭過昏鴉箇箇添虚
饒風露美尚假雪霜嚴憔悴東陽客江潭鬱滯淹
秋月
秋月當軒蚤風林破暝昏攪眠偏近枕留影不關門桂
闕明新露江潮帶舊痕夢中家萬里休遣照離魂
秋日同容齋郊行有懷同舘諸子
為客端居久嚴装似遠行譙門開落照畫角咽寒聲歲
月秋山色蹉跎旅鬢情少年皆老大衣馬不肥輕
秋夜懷馮訥生助教
委巷追遊處寒齋獨宿中故園當落月鄊思入西風山
雪長鑱白書鐙短檠紅十年羈旅客心事幾人同
秋日彈琴招楊山人
玉河水落秋雲深高城晩色空隂隂橋邊老樹行屢歎
馬上夕陽時一吟出門催貰舍西酒來坐獨捶牀上琴
夜永揮杯攻雅操霜露颯颯霑衣襟
西譙門外臺上登眺
斜日横門道西風客思豪古臺臨大漠秋色滿平臯樹
點烟村小雲連粉堞高野花迷戍壘寒水落城壕凉冷
猶悲角羇孤且濁醪闕樓銜暮景廻馬興蕭騷
懷七柿灘
洞陽風落滿林霜萍蔗甘寒味許長解道黃柑三百顆
不如紅柿熟千章
孤雁
蘆花寒影夢三更風雨沙邊夜自驚惆悵故人消息斷
年年孤雁寄離情
雪中晩歸李段邢三君子至時邢將赴永福令
行遊遵北渚飛霰灑寒汀小苑堆銀榭西山點翠屏驟
逢驅騎返密作下簾聽速客三人集留歡二妙停(段先歸)
碧凝扶檻竹紅濕映鐙櫺玉笛吹何處霜碪響客亭坐
中風漠漠天外氣冥冥一嶺江門險千巖桂樹青蠻方
花自異天柱雁還經惜别春明外相思倒玉缾
雪夜懷吴玉随編修使閩
北風吹歲暮雪景閉門低忩樹夜離立城烏曉嬾啼路
寒歸驛晩江遠泊颿迷無定春來雁音書未可題
曉雪感舊
瑶華逓忩影落葉亦娟娟折竹聞荒徑微鐘記往年酒
消銀燭䟦香冷博罏烟怊悵晨雞語寒宵獨不眠
除夜憶樊川寄舍弟四首
小杜香名别樊川莫浪看東風來日下春色到河干藍
尾浮金醆青腰上玉盤如今直北望燕趙是長安(余所居樊)
(川在樊山之下欲自别於牧之之京兆樊川故往往寓意焉)
相思為客後猶似到家初親養甘辭禄
君恩許讀書草堂新日月竹徑舊田廬一作牽裾别天
涯又歲除
依約懷人處樓前石版橋别離傷歲晩消息隔年朝臘
逐桃符換寒随栢酒銷同心不同賞咫尺暮情遥
嚴装趨隔日夜半向承明百歲猶今夕殘年有二更衣
香仙仗影珂響玉階聲春殿罏烟外低徊十載情
奉懷工部侍郎楊公于役
孝陵
銀蠶金雁玉衣寒王氣千年此鬱盤舊日鼎湖曾灑泣
同時侍從獨頻看杉松石隧聽蕭瑟風雨穹碑拜奠安
應念
先朝恩遇重蔵來弓劍淚汍瀾
徐孟樞侍御過集(徐自舘職入臺)
誰遣臺烏報曉遷玉堂清冷憶君賢自憐易過同官日
可惜相逢汎愛前人散寒廳判獨醉月明永夜不成眠
繡衣咫尺金門路封事何時到日邊
春日戲寄韓山
車栖輪卧費淹留不是閒居是浪遊過雁星霜驚朔塞
落花風雨夢西樓陽關别恨歌三叠隴阪相思賦四愁
笑煞鴟夷太狡獪春光占斷五湖舟
遊仙
曾似天台見玉真星娥含笑閱流塵神光倚徙三千界
仙劫迢遥五百春河漢已非來處路雲霞猶是夢中身
愁翻茅許天官籍誤判劉盧世上姻
睡起偶書二首
睡鄉功並醉鄉齊一枕春寒落月西殘酒未消清夢斷
城烏偏向蚤時啼
翻覆人情笑幾廻天公寒暖不須猜宿雲未礙晨光好
殘月依然上冷梅
曉雨懷王十一貽上
細雨入幽夢醒聞松際殘開忩歸雁過拂樹啼鶯闌雲
亂遠峯翠晴回初夏寒昨朝王儀部吟興接餘歡
丁香
插蘆聊擬竹移杏欲當梅容易丁香樹縱横小院栽雨
中愁自結月下影還來春色漁陽晩繁英且細開
合歡花二首
子豈無知者枝開斂復斜青蓂空有莢朱草不生花暈
碧籠輕靄裁紅散晩霞合歡名並美相伴在天涯
春芳亦既歇豔質麗天中桃葉麤嫌俗楊花細讓紅卷
舒應愛日開落最禁風長記嵇生語忘憂並著功
晩春二絶句
已遣清尊換玉貂晩風蓬鬢醉蕭蕭自從舊雨無人過
贏得閒門閉寂寥
風作狂濤一陣寒春衣添盡怯成單落花日暮飛何處
不遣殘紅著地看
高陽公林亭宴集五首
東閣從遊日西園許數過樓臺容地少雨露近天多樹
帶長楊色池涵太液波公無輕獨樂萬井接謳歌
雅志在丘壑亭臯鑿翠初書堂新柳映客徑小松疎渌
水波忩動紅欄架石虚謝公墩好在正莫憶林廬
歴歴好厓谷悠然在
帝城情忘憐水石境絶想柴荆野雀銜恩重江鷗狎浪
輕滄洲無限興賸欲訴平生
歲閏清和候鶯花夏未遲碧桃天上種紅杏海南枝歸
第銅龍晩開樽玉漏移年年京洛會延賞衆芳時
忝切龍門客追陪鵷鷺行齒随枚叟後坐近令公傍官
燭春星爛宫壺玉露香酒酣紛起舞為夀樂千觴
老樹
老樹空牆裏春來著數花葉蒙垂草暗枝與蔓藤斜濯
露高難下飛雲近自遮婆娑想生意長此送年華
流水
牆下分流水潺湲有濁清柳濃斜照影蟬亂晩凉聲池
沼終然小風波也自輕浮雲碧空盡冉冉共遐征
春日寫懷呈宛平公十四韻
絳帳重來日柴門病起身雲霄立雪夜歲月掃門人弱
冠謬通籍十年甘積薪散才矜匠石小草辱鴻鈞志切
傳經久思惟枋國新公忠參密勿調燮用深純環海烟
烽靜三秋雨露均四門明
舜目率土望
堯仁簪紱登台輔文章致要津青春殊淡蕩黃閣正嶙
峋永叔門生衆虞翻骨相屯穠花愁偃卧今雨對傷神
翹首看勲業無心恥賤貧菰蘆樵侣在情至敢重陳
午亭文編卷八
