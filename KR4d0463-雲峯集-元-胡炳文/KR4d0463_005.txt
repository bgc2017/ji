雲峯集卷五元胡炳文撰
碑
彭王廟碑
婺源郡西七十里曰霍口大溪自張公山來旁一𣲖自
三靈山來兩溪合處一山䧺聳彭王廟在焉王諱畬霍
口人唐末黃巢亂率兄弟扞蔽鄉邑死之桂巖思溪高
砂諸處立廟此其降神處也凡禱水旱疾疫如響鄉民
屢以非道呪咀者神即殛之死宋開慶己未重慶受圍
兵交空中見大旗曰婺源彭王圍遂解帥李遇龍上其
功于朝加封夫以王之英烈生而為邑人排賊患死而
為國家靖兵兇且自江至蜀凡萬里光靈遠揚惠愛旁
孚其勲德固宜與祀典為無窮也廟未有記鄉之父老
陳惠陳穰礱石求予記其事遂為作迎享送神詩俾祀
而歌之詩曰
雙溪合兮溶溶廟孤峙兮東峯水秀兮山䧺據異氣兮
神所鍾丑口微兮賊刃紅張義膽兮戕其躬飛精英兮
蠶叢搴大旗兮雲中月暈拆兮息羣兇曰光懸兮照孤
忠役潛蛟兮年無凶驅厲鬼兮翺祥風神之福兮龐以
鴻神之祀兮宜無窮泰定丙寅正月望郡人胡炳文記
并書
墓誌
故廣西兩江道宣慰使司都元帥府經歴馬君
墓誌銘
君諱良字良甫世家高唐幼在羣兒中倜儻有偉氣人
異之長通吏事一日奮然曰儒不吏則迂吏不儒則俗
吾肯為俗吏哉於是益從鄉先生學旁參博覽自經史
以至人情急世之要靡不通究初為賓州路知事以廉
能著邕州夙號難治君為經歴處事有條次㓗已御吏
平日以猾聞者不敢喘為廣西兩江道宣慰使司都元
帥府都事在任除經歴悉取諸路利病白于上罷行之
有不可必達其志上官及同僚稍不如法輙面争性剛
直不阿以故甚得士民心而居其上者多不懌左右兩
江洞鄰交趾負固為民害其地水草毒惡先是官軍死
者十八九大德甲辰左江洞寇黃聖訓叛招諭難其人
僉曰廉幹彼素信服者惟馬從事可君聞之慨然自任
曰唯吾可唐貞觀初嶺南酋長馮盎謀反員外散騎侍
郎李公能以一介之使代十萬騎吾獨不能乎即日上
馬去冐瘴癘歴巇岨至輙叱之曰方今薄海内外悉臣
靡有叛者汝何敢叛汝何敢反且復喻以禍福曰榮汝
官樂汝土視爾奔走流離終復身首異處計孰得邪思
之思之無悔拜且泣曰公恩主也敢不如命約日来降
歸途半固致金二甕君却之唤語其使曰歸語汝主此
非吾所欲也地多野味能獲一二寄我乎居無何舁二
異獸来君俾致之帥閫烹與上下嘗之當時民謠曰飛
吾单騎出公不意微公之勇孰(闕)其(闕)却彼(闕)
山禽微公之廉孰服其心未幾右江洞寇岑(闕)興亦叛
元帥唐懷遠受省委招諭領軍餘二千人留田州軍無
律大為民擾君為文檄于廉司曰唐元帥於官無鴻毛
之益於民有泰山之損本欲禦寇乃為寇也廉司韙其
議就以委君君不能辭往如初世興感欷約降與聖訓
不異暨二寇来元帥將之入覲掩君之功不以聞人咸
為君冤之大德丙午十有一月以病卒于官享年五十
三祖忠父全妻宋氏張氏先君卒李氏相繼逝子堅奎
壁君卒時壁未晬弟善嘗自高唐来靖江取兄嫂喪以
歸至長沙危涉洞庭湖善先邁僕窘無資以寄岳陽寺
中越十有四載壁始知之哭而言曰嗚呼蒼天吾父母
何為至是邪孤不孝罪也徒步二千餘里沿途哭泣行
者不忍聞至岳陽四喪俱在聞者唶唶嘆曰微是子馬
公之魄不滯於殊鄉乎今如此天道不彰乎壁將護葬
於高唐求予銘壁嘗從予學故知其父行詳且信予深
愛其為人而悲其志遂為銘銘曰
自負表表特立矯矯厥材寡雙彼寇徂獷能化其梗用
嘉靖于兩江兩江人心德君之深視江流淙淙我銘其
(闕)而章厥慶鴻以龐
詹氏孺人墓誌銘
(闕)詹氏諱道餘世居武夷高曾徙崇化里遂為建陽
人曾祖諱光宋進士祖諱元父諱僧皆隱德不仕詹氏
幼有淑德母黃氏教甚嚴二十有四適同里余仁起仁
起幼孤事姑彌謹蚤暮問燠寒痛癢敬搔抑扶持之湯
藥必嘗而後進饍具必珍饈凡可求得之者雖遠不憚
暨終每節序或風雨霜露泫然悲泣不己生事葬祭鄉
鄰咸稱其孝初適予時家微賴内助不十年田廬日闢
凡同鄉之貧乏者借貸盈庭或立契劵不能償詹氏取
焚之無何孀居十有五年撫育子若孫處内外皆有條
次教以義方不務浮靡家裕復倍於昔時子安定勤儉
如其母待鄉鄰以和接朋友以禮人人翕然稱之曰有
是母宜有是子也生於宋淳祐辛亥秋八月沒於泰定
甲子夏六月享年七十有四仁起諱興先卒子一孫男
二贇資女三曾孫男二焕炫女一將以某日葬于某山
下構亭曰思庵前事以予友張存中所叙行實来求銘
銘曰
生茂族嫓德門孝而惠静以敦躬勤儉儀子孫亭曰思
思如存述壼彝銘兹坋懿厥聲永於聞
金氏孺人墓誌銘
程生霖衰絰詣吾門再拜泣血言曰孤不天禍又延吾
母顧惟歙汪氏嚴桂氏信永豐韓氏皆有節孝聞于官
旌表其閭彰彰在人耳目孤不克以聞于上使母之(闕)
之孝將泯沒無傳孤罪不容誅先生肯賜之銘(闕)
表莫大焉言訖復涕泣再拜予哀其志按状其母金氏
諱柔真父諱宜之殁時母方三十安貧守節孀居四十
餘年清貞之操表裏始終如一姑年逾八十奉飬一如
所欲姑有三子别居迎飬不肯去獨安於嫠婦之家孝
可知也臨終指天謂曰汝孝如此願汝子孫之孝如之
諸子孤幼辛勤撫育稍長遣事名師而訓敕甚嚴以故
皆克樹立嘗病篤其子霖述其行露香禱于天夜夢數
羽士至其家病尋愈自是夜香祈母夀康凡十有四年
母壽七十有七無疾而逝生于宋淳祐丁未終于至治
癸亥將以十二月辛酉祔葬西郊芳村男四人長雲以
儒為休寧縣吏先十有八年卒次洪出繼其第三子也
幼周孫男十有一人儒弟祖澤興翁崇德夀關敬德寧
祖光祖懋德福祖貴德女四人銘曰
跡不越閨闈目不閱詩書而節靡渝而孝靡虧慈靡不
足而嚴有餘誰能旌之光里閭吾能銘之蔵玄墟
傳
節孝王氏夫人傳
王氏名静婉饒州餘干人生宋寶祐甲寅年十九歸于
信之貴溪月巖程先生季子植甫五歲而植以疾殁且
與王訣曰吾父母老不得終飬奈何王泣而對所不畢
志以飬舅姑將無以見夫子於地下服闋母氏欲奪其
志則又泣曰未亡人執定省禮於舅姑者以夫子之言
猶在耳也之死矢靡他越五年舅沒事姑翁氏愈益(闕)
順卧起必偕至元壬午時姑年七十病卧牀蓐一夕羣
盗至門擬刃扵姑側王以身翼蔽願代姑死盗義之而
兩釋焉他日姑病革語王曰汝事我無違禮願汝子婦
以汝事我者事汝吾死瞑目矣先是有以理數言禍福
者姑以王命叩之則曰二十而嫁嫁五年而嫠又十年
而死舅姑相視嘆曰節孝婦也如命何迨今舅姑沒三
紀而王夀且康子婦諸孫事之惟謹人以為節孝之報
云讃曰
王氏凛然德貞烈丈夫所不能為斯亦異矣至其事姑
則猶如處女事母時節與孝人不間扵舅姑之言雖衛
共姜陳孝婦何以加諸上之人表彰之可以美教化移
風俗矣
雲峯集卷五
