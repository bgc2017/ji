雲峯集卷八元胡炳文撰
詩
新溪書堂詩
溪距溧水都二十五里舊流溢不可以舟闢之始通秦
淮故名曰新茂清戴君家其旁浚詩書之源流善慶之
澤盖深有得扵溪之新者遣其子諹從予學有新得故
為之詩以美茂清益以美諹詩曰
宇胡曰宙古往來今往者不滯來者方新陽昇扵旦帝
出乎春日日歲歲新新相因茲水有溪胡以是名蒙泉
不竭坎流不盈前一汲過後一汲生生生相易新新不
停戴氏池塘居溪之際觀水有術扵道有契舊學未忘
新功相繼能濯舊見以來新意有子有孫以書以詩如
溪之新朝斯夕斯自彊不息慎獨母欺新而又新請視
兹溪
贈鶴庵相士四言
我相爾鶴風骨卓犖九臯幽漠九霄寥廓爾性孤㓗爾
音清徹夜月梅花松梢曉雪鶴亦相予謂予心古夀當
九十伏生衛武我聞而笑鶴起而舞湏臾飛去莫知爾
所
和李生詩
行行能遠來匆匆輙辭去謂有新知樂乃成離别苦青
春固所欣子當懷深懼菲菲弄芳妍怱怱傷遲暮人子
三加冠責以為人父收心戒外馳回光宜内顧有屈乃
有伸何思復何慮志帥能自持氣卒敢輕騖畜極亨天
衢動初闢乾戶青雲第一程出門慎勿誤
星源八景
錦屏春色
方山峩峩萬山叢紅紅紫紫開東風誰遣罘罳倚半空
為嫌下界塵埃濛提起韶華千萬叠移來蜀城炫竒絶
千工百巧花自如萬古一機天不裂
繡水秋波
星源沄沄從東來逶邐彎北勢欲回水上無風自成穀
星溪此觀何竒哉化工妙手元不露刺破練溪能幾步
世間兒女巧己多樓頭針線月中度
龍井曉雲
華光殿東泉有靈下穴空洞神功冥當時忽見蒼虬精
年年簫鼓來相迎五風十雨今年好靈物不要人祈禱
非烟非霧騰清晨五色祥光焕晴昊
僊巖夜月
誰鑿太陰開四洞蟾光照破人間夢靈源千層石髓香
金雞一唱巖花動白玉柱邊眠蒼虬絳花橋下行青牛
我來絶愛讀書堂石圓水冷天風秋
北寺昏鐘
日斜一路紅闌干日落四山蒼翠寒雲深不見招提處
一聲兩聲起林端遥度前溪聲欲絶溪上漁舟撐未歇
衆鳥棲定樹頭雲一僧歸踏松間月
西湖水榭
蚺城誰築溪之涯層樓簇簇排人家兩岸春風好楊柳
一池霽月芙蓉花香與清風遠方覺汚泥不染塵不著
小亭紅瞰碧波心着我中間看飛躍
廖塢鶴煙
一泓香泉流不涸一洞幽花自開落夜半月明松上聲
知公乘雲下寥廓公去不知幾何年公歸猶認丹爐烟
爐烟已冷春風暄花流洞口泉㳙㳙
朱塘鷗雨
鳴鳳不肯鳴晚周鷗鳥相隨九曲幽星源是公魯洙泗
東池歴歴夢中遊一夜水痕高幾許鳥也忘機淡無語
朝來晴碧更好看天光雲影源頭水
題吳桂芳所蔵張卽之墨蹟
張公筆法工竒詭盈丈大書神愈偉飛來峰頭海日紅
(闕)虎巖邊龍象舞巨靈血掌擘太岳雷椎迸火揮電雹
今見小字又不然層霄閑雲淡無脚桃花春水滿唾壺
家園新笋豐雪膄故人此餉自不惡况有一斛明月珠
吳君好竒入骨髓我學不成空浪許好待滕光酌酒來
元氣淋漓題辭語
拜岳鄂王墓
有公無此日再拜淚交頥大義君臣重孤忠天地知鴆
毛何太毒龍渡只如斯墳畔休留檜行人欲斧之
送張秋輝
里有號奥五星者張其姓秋輝其字人問其字之故則
曰秋最輝無如月物妍醜無遁形吾術當如是盖以自
勉也推予命謂八十以上予以詩贈之
造化妙璇璣誰能測奥微萬星皆夜現孤月最秋輝子
術如今少吾年且古稀相期猶未艾白髮在漁機
嚴先生祠次胡敬存韻
鴻飛冥冥不可弋當時肯入搜羅中暫往自為故人屈
竟歸不與餘子同眇視富貴意誰識大關名教功奚窮
近來士氣頗卑懦艤舟祠下歌清風
題富山汪王廟
虬髯人出鹿歸唐多少英䧺失故鄉昔日六州曾捲土
此邦千載尚尊王高陵夜雨鳴弓劍原廟春風㓗豆觴
燈火萬家元夕夜誰悲狐兔滿連昌
題治平寺
二十年前到治平青山歴歴記吾曾花因百五有孤注
寺過十三無一僧雲影長昏天外日榆烟誰换佛前燈
新安山水依然在不為空門管廢興
送汪又善之宗文山長
源流活水看鵝湖諸老曾談太極圖喫緊辨時非好辨
開端無字豈虛無絶絃琴尚遺音響躍冶金湏正範模
學計區區無足問斯文一脉要人扶
自強齋詩
勵志先湏異衆兒觀乾之象大哉詞莫輕操几從師樂
正是加飡努力時黃卷聖賢宜静對青衿城闕戒荒嬉
晝為夜息何曾息鄰屋雞鳴正仰思
題葉氏烈女卷
烈女夫天不載移誥花猶憶被恩時未同冀缺如賓敬
夐出共姜守義詩一水星沉秋月皎半巖松老晚風悲
朅來行實俱名筆應為流芳勒墓碑
題揚州瓊花
揚州觀裏瓊花樹何代人間得此栽素質偏宜琳舘護
靈根端自玉京來九天甘露曾親浥三月羣芳敢並開
折得一枝春正好綸巾斜插下瑶臺
挽休寧黃秋江先生母
五十餘年鸞影孤今時誰謂柏舟無平生辛苦訓諸子
百計甘鮮飬老姑名徹紫霄門外表德書彤管閫中模
哀榮千古無窮事增美江山十景圖
挽句容北村先生
孝是人生百行源先生扵此道彌敦白頭猶作嬰兒慕
青佩咸知師表尊幾十百年紹書種一方寸地植仁根
霜餘碩果今凋謝重為斯文憶北村
挽黃陂主簿秋圃趙公
故家人物說新塘文學能傳百世芳圃有寒香存老菊
邑留遺愛美甘棠青燈夜雨蔵書閣綠酒春風戲綵堂
明日金溪源上路千人會葬淚如滂
題休寧夏氏雙應堂
幾尺墳高手自培終天無復飬南陔松楸在望長興歎
草木無情亦見哀哭裂碧筠雙榦起淚含紅藥並頭開
詩人秪是誇祥瑞孝感那知心上來
挽畢梧山
族望雲仍姓此村公由科第大其門蚤年璧水馳英譽
方寸春風擁善根身後籝金書有種堂中刻木母如存
誰將幽德銘千古老筆當今有逹尊
查氏山居五詠
孝善橋
有孝迺有德多善必多祥水面看虹影俯仰相與長
濠觀亭
魚不知子樂何必濠上觀子樂子自知月白秋江寒
霜傑所
嚴霜不可欺凄風不能折隐逸傳中人往往皆豪傑
深净軒
净不汚泥染清無片塵侵外直丈夫節中虛君子心
内樂室
我有安樂窩春風方寸地收拾早歸來此中有深味
送董深山(有序)
深山之號盖有取扵艮止而求深扵斯道者也一日
訪予明經敢發此意題扵諸吟卷之尾炳文再拜
遠林無限春意幽谷自涵太空行到水源窮處猶聞雞
犬雲中
洞口桃花易見源頭活水難尋欲知雲盡不盡湏到山
深更深
贈命卜法術周生
非相自無(闕)憑君自相心塘心事源頭活水相如雲
影天光
山頭二齊生以迺祖之命來請予許之二生先
往賦六言
二生芒鞋去去老子風袂悠悠有約相隨花外定湏同
到山頭
贈圖書胡松友
我有飬生四印從渠(闕)雙傳推出一窗明月梅花枝
上先天
題祁門鄭氏墓
參天獨秀幾經春拜墓曾玄數百人隔隴不知誰氏塜
斷烟荒草卧麒麟
萬卷晴巒(桃源八景之一)
咸陽煨燼己成空猶有遺書積半穹幾度夕陽岡上落
却疑餘㷔一星紅
石牛
石牛長卧此溪邊飢不青芻渴不泉好倩六丁鞭策起
江南多少未耕田
桃花馬
望夷宫裏失天真走入桃源避虐秦背上落紅吹不起
至今猶帶武陵春
詩餘
和玉湖餞春(大酺)
我欲箋天天無語渺渺誰司喉舌回看山色好有清池
似玉一觴堪㓗却笑幾載京華嬌花媚柳攪動風情如
熱何如槃阿裏自川原晝錦石矼晴雪更醉裏賡酬花
邊吟嘯妙詞稱絶友鶯聲切切歌伐木怎賦騷中鴂
最好是静中佳興眼底繁英四時春在那曾别笑殺渠
癡曉鐘未動眼無交睫賞心處長娛悦花開有謝休問
先天康節盡梁燕應解說
贈吳又玄(滿江紅)
吳又玄得其伯父子雲太博易學游戲玄折字間論人
竆達貴賤累多竒中作此贈之
一畫先天誰知得己涵玄九這易玄機括子雲傳授杜
宇一聲春欲曉牡丹幾朵花開晝問堯夫數字自何來
俱參透心胸裏羅星宿心畫上占爻繇看肆中簾捲
門前車輳易字分明書日月口天真是談天口豈太玄
而後遂無玄如今又
為楊志行夀(水調歌頭)
絳闕春回近先放玉堂梅當時産此人傑天豈偶然哉
吾道以為元氣學者仰如北斗聊復振儒臺來歲紫微
閣閶闔看天開七旬老千里路為公來二十年前繡
衣曾奉紫霞杯今對湖光山翠喜有碧桃玉藕夀酒得
重陪明日賦歸去回首望蓬萊
雲峯集卷八
