雲峯集卷六元胡炳文撰
上梁文
明經書院大成殿上梁文(至大庚戌十一月八日)
伏以經從易畫而後百千世賴夫子之功時自春秋至
今三十二周庚戌之歲塾序宫墻之有建詩書禮樂以
無窮恭惟大道彌綸至誠化育有親有義有别有朋
友亭亭當當六經之中合德合明合序合鬼神本本原
原一貫之妙無極兩儀立不言百物生夏之時韶之樂
獨以語克己之賢社之土稷之榖合無踰上丁之祭蓋
出乎類拔乎萃自生民以来未有盛者也必有若能知
聖人之為高况過者化存者神與天地同流豈小補之
哉非孟子誰發王道之為大新渥頒九重之詔大成加
二字之封海宇咸振文風山林亦承德化闢兹精舍務
在明經堂殿巍巍日瞻燕居之像佩衿濟濟人無鵠至
之心道體鳶魚文章虎鳳凢異日有成之造皆昊天罔
極之恩兹因六偉歌各述一經訓
東易更四聖妙無窮六爻定位分三極萬物先天
起一中
西書從夫子攝其機未說道中有升降先從心上
認危微
南詩是宣尼手自删聲氣元從情性出文章不落
語言間
北禮書湏要尋端的儀禮為經戴禮傳節文之中
有儀則
上樂在人心非絶響無容桑濮侈音聲可復簫韶
真氣象
下春秋要在尊王者王所為即天所為身之也非
假之也
伏願上梁之後斯文之運天開竆則變變則通通則久
為學之功日進士希賢賢希聖聖希天善治聿興真儒
軰出灝灝爾噩噩爾豈止用商周之書蕩蕩乎巍巍乎
皆可行堯舜之世
啟
回常州總管聘啟
伏以八九十曰耄今己踰致仕之年二千石惟良乃肯
舉聘賢之禮辱知甚厚揆分奚堪兹蓋伏遇總管相公
以豈弟慈祥之心行廉明公謹之政惠及齊甿者何啻
千里如此太守者能有幾人重儒所以重民知學校之
務急言治必先言化豈俗吏之能為有如炳文居然不
武兹来匪遥於千里實為相知者十年日&KR0688;四書奚顧
西湖之好景雲飛五朵又逢東道之主人真是有公卿
下士之風何幸共友朋讀書之樂情深喜躍誼合摳趍
但已戴琴書扵歸舟未能受幣帛扵將篚炳文不慚髮
白誓報眼青朝取一士而拔尤何能當於奬拂厦廣萬
間而庇士終冀入扵帡幪感激殊深敷宣罔罄
回汪仲剛啟
伏以遣子從師俾立程門之雪崇儒重道特飛郇翰之
雲自愧頽齡莫當雅意兹蓋伏遇(某人)才稱俊偉氣禀
陽剛教篤義方特見徐卿之二子學根性理能敦韋氏
之一經素聞詩禮扵過庭且資友朋之麗澤某敢攄衷
赤用報眼青一人求學之心倘無將至之鴻鵠萬里橫
飛之翼尚有速化之鵾鵬
回句容程宰招啟
伏以聞絃歌之聲能知施扵有政行束脩以上愧不足
以為師偶拜荆州劉公之書欲下南昌孺子之榻古禮
有此今非其人伏念某童而習之老無能已以吾長乎
爾苦来日之無多莫我知也夫抱遺經而獨處青眼一
顧白髮如新幸無鄒子之先容肯索李生之高價兹蓋
伏遇(某官)鳴琴多暇製錦甚工士元非百里才何嘗不
治冉求可千室邑豈曰非仁姑小試扵牛刀乃先求扵
駿骨伊欲逐雲龍扵東野又疑驚雪犬扵南州樓謾想
於行蔵門當謹其出入未敢從容扵函丈正湏俯伏扵
仞墻以吾為邑長於斯固將學道則愛人也有笑扵弟
子之列安能受業而觧惑哉聊抒下情少需後命
明經書院請開講二十二啟
與朱宏齋
伏以學開槃水務六經根本之求望重香山主九老耆
英之會誰賢書蠧敢屈杖鳩恭惟(某)耆德年高雅懷博
識傳来文公之𣲖豈必籝金生在謝氏之庭真其玉樹
天已彰扵陰德人皆徯其修程炳文辱知最深忝眷非
薄宿宿信信端期歆向之偕來濟濟鏘鏘共仰孔顔之
如在
與趙鼎峯
伏以文在兹乎欲為辯志離經之學鼎取新也願聽登
峯造極之談龍象筵開鳶魚機動恭惟(某)丰儀清峻聞
望老成壮歲功名北海飛騰之萬里晚年著述西狩獲
麟之一經孫喜見扵曾玄家惟傳扵清白炳文敬脩尺
牘仰屈文函胡氏之學乍興正湏講貫趙衰之日可愛
雅稱來遊
與趙古淡
伏以明經標學欲防士習之浮大雅惟公獨見古風之
淡斯文有屬多士攸宗恭惟(某)器大名宏德穹望重一
第拾芥便盍聯薇省之班幾載栽花今猶說桐鄉之政
篤行素孚扵閭里至誠累動扵神明壮志未衰晚成可
卜炳文不慚末學敢屈耆英精舍題顔已揭李潮八分
之字諸儒稽首願致南豐一瓣之香
與趙植庵
伏以胡安定建學立規欲資講明之舉趙清獻與物無
忤能回淳固之風敢有請焉尚期來此恭惟(某)道心不
競註述最精舊稱公子之振振凌雲折桂晚厭諸人之
袞袞引水栽花文在兹乎學猶植也炳文僣開精舍敢
屈華裾堂上衣冠盡一時之俊士儒人領袖屬前日之
省元
與鄭存齋
伏以鄴侯三萬軸書盍明六經之要伏生九十餘歲願
愛百篇之傳尚有典型湏求指畫恭惟(某)居今而學古
貌蒼而意新早誦程文外樂何如内樂晚尊耆德小年
不及大年滿目芝蘭知心松菊藻鑑之人惟舊蒲輪之
詔方新炳文自愧庸庸猶知老老眼明蠅頭之字肯辭
館下之諸生齒序燕毛之儀當冠坐中之衆老
與滕山癯
伏以六經天地之奥孰明辯之一儒山澤之癯能主張
是再拜以請賜顧為榮恭惟(某)胸有五車眼空四海清
音揮麈猶餘西晉之風流健句驚人何啻盛唐之氣象
且四書之淹貫亦多士之歸依炳文苟創書堂有資講
席一言悟道要豈徒研竹簡之書七日見陽來正好問
梅花之訊
與吳瑞軒
伏以胡安定開湖學豈前武之能追吴雨崖講西銘喜
斯文之可續一語能開扵後進重來母&KR1065;於前言恭惟(某)
望重邱山氣吞湖海香留晚節韓公老圃之花竒吐天
葩郄氏一枝之桂詩書有子功名逼人雖絳雲之心卷
舒自如恐大鵬之翼軒騰未已炳文苟焉創厦志在窮
經審問之明辯之欲来四方之學者主張是綱維是賴
有當代之偉人
與戴晉翁
伏以學開槃水無胡安定之成規望聳瑶山喜戴侍中
之重席倚兹黃髮領我青襟恭惟(某)師友深源古今博
覽寥寥文獻巍然魯靈光之存表表儀刑異乎漢專門
之學有如兹舉式係斯文人皆笑其為迂公獨聞之而
喜上梁之歌已騰扵六偉升堂之講可吝扵一來炳文
兹焉麗澤之期聊當耆英之會地上明如德之晉誰無
仰瞻山下泉似人之蒙有資剖擊
與戴蒼山
伏以道在六經泉混混而有本學先諸子山蒼蒼以彌
高書舍方新儒宗有舊恭惟(某)多聞多見古貌古心胸
著數千言據班史以刪述家蔵三萬軸泝戴禮之源流
記誦云乎哉文章有屬矣炳文敢緣講學用集耆英月
窟天根已見一陽之復雪伯霜仲來入九老之圖
與方壺
伏以建書堂於蘇湖之上道脉猶存望方壺扵渤海之
中仙風可挹愧莫追扵前武幸嘉惠扵斯文恭惟(某)玉
(闕)精神春風氣象紫陽千峯之表學可人師青雲萬里
之遥仕為令尹子弟欲其成耳功名何足凂哉炳文敬
(闕)尺書仰攀丈席洪惟朱張之相與尚資審問明辯之
功幸冀歆向之偕來共究溥博淵泉之學
與戴恕翁
伏以六經講明有志扵本矣一言提要終身其恕乎姻
婭親親友朋切切恭惟(某)存心無物滿腹有書馬空冀
北之羣稱其德不稱其力鳳現河東之瑞難為弟又難
為兄聯璧而來斷金有契炳文一為此舉多笑其迂洪
惟禮記之傳賴有資於戴德自愧中庸之學不敢儗於
胡公
與潛心
伏以來四方之友朋豈無合志對六經之賢聖正要潛
心道在發明君其寵顧恭惟(某)風神秀整氣象冲融天
驥奔電之才豈但空其冀北海鵬摶風之翮乃猶在扵
水南恐萬里功名之逼人喜一脉詩書之有子炳文猶
記經營之始專承規畫之勤孔孟之詞聿新如所教矣
潘楊之睦有舊能勿來乎
與方則齋
伏以學先經術愧斯道之未聞人有典刑喜其則之不
遠筵開龍象機動鳶魚恭惟(某)身隱而名高世今而心
古泰山北斗儒者翕然宗之霜木晨星老成如此能幾
儼衣冠扵九老尊領袖扵諸生炳文兹集朋友之羣盖
先齒德之一鱣堂講貫方當明辯之篤行之鳩杖來臨
必能主張是綱維是
與梅村
伏以山學乍興非泮水春風之藻天機可見在前村雪
夜之梅試認一畫之陽即明六經之要恭惟(某)脩名揭
日吐氣凌霄兩度看敬亭之雲未愁濡滯九重有直廬
之地佇見飛騰盖由噐識之不凡乃知詩書之有用炳
文自慚不武敢與斯文孔籍源流當考東家之實錄阮
林叔姪願來西晉之清風
與蛟塘
伏以義理無窮要在明經之學文章有屬願聞垂世之
言敢布尺書仰攀丈席恭惟(某)精神玉立氣象春和志
在青雲蛟龍豈池中之物心潛黃卷糟粕視紙上之文
兹集佩衿有煩領袖炳文徼榮葭玉篤好蘭金老成萃
一時聊當耆英之會儒者榮六藝願為根本之求
與江古脩
伏以結屋依陽坡期闡六經之學汲古得脩綆咸推多
士之宗鳩杖肯來虎皮端坐恭惟(某)襟懷洒落氣象和
平泝乾淳之淵源學者泰山北斗論貞元之人物公其
霜木晨星循循然之教有頼焉陶陶然之號寓之耳炳
文欲資兌習敢屈師嚴陳(闕)邱之諸子随車喜見(闕)
聚程伯子之門人侍坐願挹春風之和預此控申期
以庚戌
與程道大
伏以王荆公之為文孰與胡安定之為學張横渠之徼
往亦為程先生之知來意見略同消息甚大恭惟(某)詩
名早著理趣深潛虛五六以居中啟蒙之書為之翼加
一倍而起數先天之學生扵心諸孫花底之娛嬉皓首
山中之著述炳文敢脩尺牘仰屈丈函學者以經術為
先當永刊扵枝葉天下惟道理最大願共泝扵淵源
與朱實軒
伏以明經幾百年甫開精舍晦翁第四世咸仰名家斯
道未墜扵箕裘後學有資扵領袖恭惟(某)自持端厚人
謂清高學海波中之龍有自來矣秋風天上之鶚乃止
是耶豈不武扵青雲寧斯文之皓首炳文不揆其陋屈
為此來山中之學方成蓋先釋菜花外之車可至政好
觀梅
與江雪矼
伏以遥遥末胄敢云存湖學之風亹亹清談端似洒石
矼之雪再拜以請一來為榮恭惟(某)奥學傳家清材拔
俗遇侯翁之竒男子嘗奮志扵青雲鄙張儀之大丈夫
(闕)窮經而皓首表表愈偉菲菲彌章炳文僭敢奉書有
(闕)讀易豈無泮水之藻幸惠顧乎山中共看先天之梅
當相忘扵意外
與張西巖
伏以明體適用豈如安定興學扵東南砭頑矴愚賴有
横渠為銘扵左右肯來鳩杖無遜臯比恭惟(某)光霽襟
懷老來問學壮年場屋曾驚一鶚之飛晚歲山林未應
三鱣之瑞前脩如此能幾後進翕然宗之炳文自笑其
迂幸惠之顧深衣大帶先教我釋菜之儀斗酒篇詩當
共君觀梅之樂
與王太宇
伏以師道立則善人多欲明孔籍泰宇定而天光發猶
記莊玄適精舍之鼎新幸華裾之寵賁有體有用敢謂
得胡安定之傳著易著書諒能明雙溪之學
與方玉泉(錄判)
伏以斷金蘭契方當大集扵衣冠潄玉泉聲胡啻如聞
扵環珮實同詩書之味豈但親戚之情恭惟(某)有用才
猷不凢噐識一官游戲聊復披鶴&KR0769;而戴星冠六藝沈
潛政自躡天根而探月窟炳文敢脩尺楮仰屈丈函所
講謂何自是同然之義理雖遠且至况是異姓之弟兄
酬仁静招書社啟
蠧簡埋頭親二尺檠之燈火魚書到手開萬間厦之帡
幪既無負米之勞昭仞采葑之意請惟么麽夙荷奬知
天下逹尊三黼黻每加扵溝木君子所教五丹鉛俾共
扵階蘭班荆酬昔者之言蟠木絶先容之助雖主擇客
而客亦擇主固湏聲應氣求然公求士甚士求公乃若
天同神比勤渠若此銘篆何涯苐手停百家編常恐乏
昌黎晨入之誨矧腹非五經笥每慮貽孝先晝眠之嘲
所刺涵容儀圖稱塞受若直怠若事固小人平昔之所
不為精于勤荒于嬉必諸郎扵兹有以自勖因脩謝櫝
預扣衷旗考德行而興賢興能卿大夫既欽承扵明詔
懷忠信以待舉待取佳子弟行濟美扵脩程不盡頌期
何當侍列
請開學會啟(二月十五日)
鄉有庠家有塾時當師範之尊鳥能弄花能言明日又
春光之半敬因休暇少展綢繆顒卭願列扵圭璋暢叙
實娛扵觴詠載酒問竒字常聞好善之風下馬入錦茵
尤喜得羣賢之集勿瑕折簡幸賜聯鑣
回玉湖招遊槃阿啟
伏以問春多少已在荼䕷芍藥之間有客吾伊盡是金
馬玉堂之彦願偕良會少展清歡尚賒山中笋蕨之甜
足稱胸次詩書之味鳶魚之著飛躍千餘載可想扵風
雩賓主之美東南五百里當占扵星聚即聯車從惠顧
槃阿
代戴答朱聘啟
伏以詩首關雎朱傳明三綱之始禮先贄雁戴經謹百
世之婚皆有係扵斯文宜式諧扵新好恭惟某男辛勤
黃卷行當振扵家聲而某女婉娩綠忩居能閑扵壼範
過蒙采菲俾獲施松媒勤斧柯之言書粲金薤之字儀
陳幣帛喜溢門闌玩先天枝上之梅將迎長扵紅日攀
廣寒宫中之桂願早步扵青雲
雲峯集卷六
