雲峯集卷四元胡炳文撰
題跋
跋文公先生墨蹟
昔有度正者慕周程之學討求二先生遺墨僅得伊川
手刺一幅首尾十有九字終身寶之特求文公先生為
之跋吾友操希元得文公帖凡一千一百八十七字視
度正所得不既多矣哉予嘗觀羲獻帖可想見其風䪨
觀顔魯公帖可想見其氣節若夫我文公先生帖知其
反覆辨明處非惟可發人理義之心點(闕)有道
德之味存焉吾鄕所得多是與程允夫董(闕)程正思
此三帖皆與程正思正思有性理字訓文公嘗以為小
爾雅於此亦可想見其為人也希元寶之寶之
跋李生所藏坡帖
此帖坡筆無疑坡所書太宗殺弟事可疑信有之坡能
書范鑑朱子綱目不書何也殺之不仁殺之而無補於
丑口之興不智雖然坡之書固自可寶子常其寶之(丑口)
(乃唐字也)
題戴德夫五運六氣之圖
易八重卦皆不言兩惟離火曰明兩作離先儒以為醫
經君火相火合六脉必分君相火始見自下生上五行
之相生者與河圖合以左克右五行之相克者與洛書
合庸醫例以兩腎脉屬水則失所謂君火在上而無為
相火在下而用事與夫五行生克體用雖見於六甲而
不見於六脉人病標本於何察哉德夫之為斯圖也六
十年氣運瞭然在目司天司泉休咎可運諸掌凡醫者
得之皆可以脉三因而效十全神矣哉德夫之術也仁
矣哉德夫之心也
題徐芝石賦陳伯孚飛白
如塵縷遊絲如秋蟬春蝶芝石所云可以形容伯孚之
字如美玉在山如懸石萬仞伯孚所云亦可以形容芝
石之賦詞如其翰翰如其詞一旦得覩此二妙豈非大
竒事然吾聞二君所學自有詞翰之外者即今至前梅
開先天枝上吾三人者安得相與共探無極之真邪
題李伯時洛神圖
洛神賦有楚騷求宓妃湘君遺意騷云貫薛荔之落蕊
落蕊細初蕊尤細貫之良難此畫毫端入細難也洛神
風情逸韻寫在筆外尤難也
跋新安後續志
新安後續志總管朱侯屬郡士洪潜夫為之也侯下車
以修學宫作人才為第一義越三年政行化孚百廢具
舉始為茲志成前續二志本皆不存侯并今志刊于學
侯愛新安之民甚厚故欲知新安之事甚悉知其事愈
悉則愛其民愈厚然侯非特欲自知而已也書沿革則
知昔人興廢之由書戸口則知今日版圖之富書山川
則知扶輿清淑之攸鍾書貢賦則知上下征輸之有制
以至橋道舘廨寺觀社廟凡有關於民者皆欲悉之以
次書其中如風俗學校人物非惟書之詳侯意於此尤
拳拳焉蓋謂此文公父母邦方今文治聿興極地所載
咸知宗文公之學此則雲之泰山河之崑崙而魯之洙
泗也後之為新安者而知此必能厚其民為新安之民
而知此愈當自厚然則侯之此志不徒作矣侯名霽字
景春公廉寬静歴數大郡治行皆稱最潜夫名焱祖新
三衢郡文學摭遺事寄微言勤且精矣延祐己未郡人
胡炳文跋
字說
伯善字說
明經十三世孫成章之孫性美而嗜學名元字伯善予
訓之曰論語善人之上有君子有聖人孟子善人之上
有信有美有大有聖有神予與爾祖爾父所望于爾者
非止為善人而已也况爾之名曰元而字曰伯善自元
而言善大善也純粹至善也易卦之占亨多元亨少爻
之占吉多元吉少元亨大善而亨元吉大善而吉也人
之行事善百一大善千一故以元為貴然兹事也請論
心坤初善不善皆自念慮之微積之復初有不善必自
念慮之微知之自此至微處充之即是此善之至大處
盖有一毫之不善非元也有一息之不善非元也然兹
心也請論性命命於天為元性於人為仁四德皆天命之
至善而夫子以元為善之長四端皆人性之至善而程
子以仁為天下公善之本本善者性為善者心盡心知
性以知天是為明善存心養性以事天是為止至善明
善則於此元知之深止至善則於此元踐之熟爾其思
之勉之哉况吾家自明經翁以来善慶之源方深詩書
之味益永故予望於爾者不但為一鄕之善而欲為天
下之善不但為坤初六之積善而欲為乾九二之善世
也爾其思之勉之哉
可權字說
甲道王與立字可權問其說於予予曰文王九卦之次
末乃及巽以行權夫子六經之次末乃作春秋春秋聖
人之權書權聖人之大用故學者有可與立而未可與
權者然亦未有不能立而遽可與語權者權以應事之
變立為律已之常易卦於乾言立誠不言權坤言敬義
立不言權恒言立不易方不言權盖易三百八十四爻
只是一時字能隨時以取中即是此一權字卦言立不
言權權固伏於三百八十四爻之中而不露爾學者能
卓爾有立至於義精仁熟凡事理精粗曲折處自然無
不相入殆如風之入物有不見其迹者是之謂巽以行
權可權勉之苟平日無自立之志無特立之行而遽欲
言權必流之而為權術權變之權非聖人所謂權也可
權戒之公羊子言權者反於經而後有善韓康伯謂反
經合道為權程夫子謂權只是經朱夫子謂經自經權
自權是數者不同可權辨之
貴和字說
鳳山汪君清宇之子名箎字貴和來求字說予告之曰
子之字蓋取諸禮之用和為貴也禮本體中有自然之
和所貴者用之和不失其體之中爾貴和曰如是說則
於箎之名若不相關焉予曰箎樂噐也於八音為竹於
四時為春分於釋文為嬰兒啼聲四氣莫和於春然惟
春分為最和五方之人聲音無有同者惟嬰兒不異蓋
兒啼聲中自有至和妙焉過是則不同矣大抵春分之
後氣過乎中嬰兒之長性移於習故欲葆其和之粹者
不可不養之深欲節其和之流者不可不守之固養之
深則不移於習而此和常如嬰兒時守之固則不過乎
中而此和常如春分時如是則心和氣和播而為聲之
和達而為家國天下之和貴和之義大矣哉雖然此即
吾前所謂用之和而不失其體之中者也貴和勉之
謙亨字說
程生名善勝盖取道德經中語也天道不争而善勝即
吾易所謂天道下濟而光明也不争便是天之謙善勝
便是天之亨遂以謙亨字之盖天非特以謙而亨虧盈
益謙是凡人與物能謙者天皆亨之也易三百八十四
爻有吉有凶有利有不利惟謙下三爻皆吉上三爻皆
利他卦無有及之者若夫幼而不孫弟則自幼已墮於
不謙所行已陷於凶且無攸利矣可不戒哉善勝方在
小學予遽以是訓之者文公先生感興詩第十八篇專
為蒙學而設其首曰童蒙貴養正孫弟乃其方即易之
所謂謙也其中言進趨極虔恭進而謙也退息常端莊
退而謙也庸言戒粗誕時行必安詳一言一動皆貴乎
謙也末曰十五志于學及時起高翔即謙之亨矣善勝
年將十五謙卦於易之次亦為十五故以謙亨字之而
且為之說云
朱文德字說
文公五世孫名勲字文德以至治癸亥歸婺源省墓墓
自連桐府君以下凡為他人所有者必欲復之廼已且
來明經求字說予曰書五十八篇開卷便有勲字有文
字有此德故有此文有此文故有此勲人皆可為堯舜
而况我文公之孫哉姑以論語集註中所謂文與德者
言之文字訓釋不同或曰詩書六藝或曰禮樂制度或
曰威儀文辭或以為德之見者或以為道之顯者文子
之謚一也或以為勤學好問或以為錫民爵位德字訓
釋屢改乃定始曰行道而有得於身繼曰行道而有得
於心末曰得於心而不失此語有兩意一謂得之有生
之初不可失之於有生之後一謂得之昨日者不可失
之今日也文德能以家學反之於身知爾祖釋德字之
意則知爾祖釋文字之意矣爾祖論此德字嘗以手中
執扇為喻曰湏用不失字訓如得人此扇可謂得矣纔
失之則非得也予試以文德今日之事為喻可乎欝欝
松楸前人得之今人不失之今人得之後人慎不可復
失之文德曰然故書此以與之
汪季修字說
友人汪維德予從兄之甥也從學甚勤予甚喜之故字
之曰季修且為發修字之說以教焉屋修則不敝井修
則不汚噐修則不壊大學之目有八修身居其中文王
之德有九亦曰德之修格致以啓其修之端誠正
以踐其修之實齊治平以極其修之效曰自明曰自慊
曰母自欺皆以自修也自則用力在我不在人維德勉
乎哉文王九德皆反身自修之事獨於損曰德之修者
有一毫粗厲之氣不可謂之修有一點私慾之心不可
謂之修故忿易發如山懲忿當如摧山慾易游如水窒
慾當如止水大學正心章恐人心之不得其正者有四
而以忿懥為先懥者忿之留也修身章恐人心之偏於
所向者有五而以親愛為先愛者慾之深也通書曰君
子終日乾乾不息於誠然必窒慾懲忿而後至易於乾
曰修業曰修辭而末曰損德之修其旨深哉蓋必有損
也然後有修心損其所當損也然後能修其所當修不
然朱夫子何以又曰修者治而去之之謂也維德再拜
曰敢不如先生所以教於是書以與之
伯裕字說
武林儒醫徐君名益字伯裕蓋取易九卦所謂益德之
裕也風雷益君子以見善則遷有過則改德之裕其在
兹乎今夫風烈則雷益迅雷迅則風益烈風雷相益而
物受風雷之益者其生自裕君子遷善如雷之决則過
益寡改過如風之速則善益增遷善改過相為益而其
德自裕譬之一身衛其生者日益嚴葆其神者日益固
内外相益而元氣冲融其生有不期裕而自裕者徐君
業儒而醫之術益精為醫而儒之道益行儒與醫相益
以故能裕人之生而亦能自裕其德蓋自其先君子開
博雅堂市藥四遠如歸貧者不取直故有以垂裕于後
人而伯裕存心益厚律已益謙故其醫之行也益弘活
人益衆而其德益裕益者不已裕者不窮益者有加於
前裕者可充於後伯裕其益勉之哉
吳守中字說
中未易言也毫釐之差則過之湏臾之忽則失之中庸
以為賢知者過愚不肖者不及論語謂師也過商也不
及則雖賢者知者又自有過有不及中豈易言哉堯舜
禹執中湯亦執中朱子四書於堯之執中不訓曰守於
湯執中則曰守而不失中無定體隨時而在若之何而
守之亦曰敬而已矣朱子於堯之執中不訓曰守於舜
之惟一則曰守其本心之正而不離然則守其本心之
正者即所以守此中非敬之外能有所謂守之道也特
堯之欽明文思安安不見其守之之迹湯之聖敬日躋
則不免資於守之之功爾吳正字守中求予字說予特
發敬之一字訓之湏臾毫釐之間稍有不敬此中即失
於湏臾毫釐矣戒哉戒哉
養浩字說
汪養浩五世祖諱克剛字叔全宋進士及第初授黃州
教末為饒郡通判卒於官號存養翁養浩名存義其字
其名率廼祖也率其名踐其實為人祖宗者何幸有此
曾玄哉蓋浩然之氣充塞天地間本無一毫虧欠本無
一息間斷人禀之以有生天地之氣即吾氣程子曰天
人一也更不分别然則自存養翁至于養浩祖孫一也
所謂浩然之氣豈有分别哉且養浩莫先於集義集義
即所謂積善存養翁以積善之慶遺後人後人積之不
已念念善而無一息之不善事事善而無一毫之不善
庶乎浩然盛大流行可無負天地祖宗之所與我者爾
存養翁所取於孟子者存其心養其性養浩所取於孟
子者集義養浩二說未嘗異而未嘗不異養浩深思而
力行率其名踐其實當不特可取科第可復青氊而已
養浩勉之勉之
全仲字說
建安余贇勿齋熊公字之曰全仲贇從文從武盖以文
武全才期之也贇通作彬以為文質彬彬質為體文為
用以為贇則文為體武為用皆得體用之全故曰全仲
然古人曰全體大用所謂全者在體不在用才者德之
用也所當全者在德不在才人恒曰三光五嶽之氣分
而世所值無全才予獨曰二氣五行之理合而人所禀
有全德但全付所有者在天知其性之所有而全之在
人故朱子以仁為心之全德又曰非全體而不息者不
足以當之是故格物致知使所知者無偏而不全之處
誠意正心修身以至於齊家治國平天下貫身心合内
外而所行者無有不全焉知之全行亦全是為德之全
而匪徒才之全豈不足為天地間全人哉予欲發勿齋
言外之意故為之說
李孟善字說
李生慶元請曰慶元未有字惟先生字之予謂慶繇善
積元廼善長字之曰孟善慶元問曰易他卦不言善獨
言於乾坤者何予曰易凡言吉凶悔吝無非教人為善
善則吉大善則元吉不善而悔則凶亦吉首於乾坤發
之例其餘也陽純而隂雜故乾言善坤言善不善又問
坤言積善之慶者何曰坤隂卦也莫見乎隠莫顯乎微
微與隠皆屬乎隂慎獨之學當審其幾閒居不敢一不
善之為念慮不敢一不善之萌是之謂積履上九曰視
履考祥其旋元吉祥者慶之兆旋者慶之周至是無一
念一事不善故坤曰有慶履曰大有慶慶元又問曰乾
元為善之長者何曰四德皆善元為之長四時之春四
端之仁皆元也然繼之者善不見於元而乃見於貞貞
下起元是故一元起于貞萬善起於元慶元曰善之義
至矣盡矣予曰未也坤言積善之家以其善一身者善
一家也乾言善世以其善一家者善一世也慶元請曰
即此為孟善字說可乎予曰可遂書此以勉之
節夫字說
吾宗孟成連年舘歙其友生洪彬字節夫盖以過於質
則無文過於文則滅質節其過然後彬彬然可為君子
也書曰節性性之過者不節則不中中庸曰中節情之
過者不節則不和不和則不中如一年二十四氣有中
有節節者抑其過而歸之中也天地之數極於六十故
易六十卦為節兊下坎上坎水之來無窮兊澤之容有
限限而止之始得其中其外爻象言節者凡四皆擬坎
離言蹇九五坎中故曰以中節家人九三離剛不中故
曰失家節鼎上九離剛能柔故曰剛柔節未濟水本潤
下而坎又在下火本炎上而離又在上上九上卦之上
也故曰不知節學者知坎水離火之不可無節則知質
與文之所以為彬彬者矣彬一作贇從文從武文與武
之可相資而不可相勝者亦猶是也大抵易貴乎中中
由於節故三百八十四爻之象獨以節之一字終焉者
以易始於乾終於未濟皆欲人得中所以皆欲人知節
而未濟上九之所謂節即乾元用九之所謂天則也豈
有能見天則而不知節者哉節以求合乎中天則吾天
然自有之中也孟成將授吾易於節夫故予為發易之
所謂節者為之說以勉焉
雲峯集卷四
