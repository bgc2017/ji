莊靖集目錄别集類四(金)
卷一
古賦
四言古詩
五言古詩
七言古詩
卷二
五言律詩
七言律詩
卷三
五言絶句
六言絶句
卷四
七言絶句
卷五
七言絶句
卷六
七言絶句
卷七
樂府
卷八
序
傳
譜
記
卷九
碑銘
贊
啟
牓
青詞
卷十
祭文
疏
表
上梁文
雜著
(臣)等謹按莊靖集十卷金李俊民撰俊民字
用章澤州人少通程氏之學承安五年以經
義舉進士第一應奉翰林文字未幾棄官教
授南遷後隠於嵩山自號鶴鳴道人元世祖
以安車召見仍乞還山卒賜諡莊靖先生集
凡詩七卷文三卷嘗為澤州守段正行所刊
行長平李仲紳等為之序明正德間郡人李
瀚重付諸梓今板巳久佚所存祇抄本而巳
俊民抗志遯荒不縻好爵出處之際能潔其
身集中於入元後祇書甲子隠然自比陶潛
故所作詩類多幽憂激烈之音繫念宗邦寄
懷深遠不徒以清新竒傑為工文格沖澹和
平具有高致亦復似其為人雖博大不及元
好問而生平志節約略相等實可謂無愧所
學者矣詩末間有注語序不言何人所加殆
即俊民所自注歟乾隆四十一年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
莊靖集原序
夫水之有源也始焉濫觴其流不已𣲖而為川匯而為
澤會而為江豬而為海波瀾呑吐乾溢如一乾坤涵浸
古今不竭噫觀水者觀至于海觀止矣然後乃知其水
之有源也若夫雨集而溝澮盈潦停而蹄涔漲朝滿夕
除涸可立待是惡足以為水哉學之有本亦猶是也韻
而為詩章聲而為樂府律而為詞賦廣而為騷雅其文
愈弘其筆愈雄其篇愈鉅其詞益富蓋有本者之如
是其視落霞秋水畏日薰風一聯一詠雖膾炙人口然
器小易盈敵大則怯是惡足以為學哉吾鄉李用章先
生粤自弱冠以明經擢第為天下甲爾後仕官數竒積
年不調先生雅志亦厭於乾役恬於學問自初筮仕距
今四十餘年手不釋卷經傳子史百家之書無不硏究
其學之有本可知矣故其作為文章句句有根源字字
有來歴格老而意新辭經而旨遠不涸不竭其汪洋之
學海歟郡牧叚正卿公退之暇一日召諸士大夫謂之
曰澤雖巖邑俗尚儒風今桑田更變桂樹凋零幸有狀
元先生在是天之未喪斯文於吾地也使其平昔著述
秘而不揚我軰不厚顔乎遂裒集其文募工鋟木以夀
其傳可謂賢於用心矣豈特此耳又能重賁大成之像
復新立道之堂給田以贍學校蠲役以優鄊秀此一舉
也衆美具焉自今以始吾道有所宗主可無慶乎故喜
而道其實歲次單閼三月哉生明長平李仲紳敬序
好古樂道之士作為文章豈偶然哉蓋感物即事傷時
懷舊陶寫藴奥之情涵泳無窮之意千態萬狀卒歸于
堯舜禹湯周孔授受服行之實學者仰之若泰山北斗
噫非極深造之妙者莫能至焉鶴鳴老人吾鄊之巨儒
國朝之名士也經學傳家尤長於禮未及壯歲擢進士
第一時方顯用勇退居閒朝經暮史冥搜隠索四十有餘
年其德行文學庶幾乎古雖片言隻字亦必有據如太
羹玄酒有典則而無浮華一時文士靡不推讓郡侯叚
公銳意文事時與士大夫會于錦堂乃鳩集先生近年
著述得詩賦古文僅千餘篇合為十卷鏤板以傳僕忝
預席末雖不能增日月之光詎可無言故引之王特升
序
夫文之為文其來尚矣與造化一氣俱生者也日月照
臨星辰輝映天之文也山川流峙草木敷榮地之文也
人得天地之秀而為萬物之靈有仁義禮智以根於心
故觸物感情發而為言無非天下之至文也如風行水
上自然而然固非有力者之所強能亦豈徒吟詠風景
模寫物象而已哉將以經天緯地厚人倫美教化貫乎
道者也先生世家濩澤唐韓王元嘉之裔生而聰敏幼
而能文弱冠而魁天下蓋以學問精勤耽玩經史諸子
百家無不硏究故其文章典贍華實相副字字有源流
句句有根柢格律清新似坡仙句法竒傑似山谷集句
圓熟脉絡貫穿半山老人之體也雄篇鉅章奔騰放逸
昌黎公之亞也小詩高古涵蓄尤有理致而極工巧非
得天地之秀其孰能與於此先生平昔著述多矣喪亂
以來蕩析殆盡此特晚年游戲之緒餘耳每一篇出士
大夫爭傳寫之第以不見全集為恨耳錦堂主人崇儒
重道待先生以忠厚迺與諸同道購求散落篇什募工
鋟木用廣其傳使國人有所矜式門下劉公濟之君祥
仲寬姚子昂左右其事未百日而工畢瀛久蒙先生教
載仍嘉錦堂之好事不揆荒蕪姑道其梗槩云爾余月
初吉劉瀛序
史稱唐文三變至韓昌黎而後稍稍可述誠確論也以
其當世文世類皆流於一偏如白樂天之平易李長吉
之放逸孟東野之酸寒賈浪仙之窮苦是豈不欲去其
偏而就其全乎蓋以平日所賦之性所養之氣所守之
學迂疎局促執之而不能變之耳唯韓昌黎則不然中
正之學發為文章粹然一出於正其於觴詠之間給談
笑助諧謔叙人情狀物態鈎玄提要據古論今左右逢
原意各有寓為時人之宗師豈一偏之所能囿哉我鶴
鳴先生今之昌黎公也其出處事業自有年譜德行才
學自有公論雄文傑句板行于世名儒鉅公又從而備
序之尚何待僕之諜諜也然承先生之教游先生之門
誦其詩閱其文者三十餘年矣覩兹偉事安敢默然姑
道其萬一亦涓塵禆益之意也故喜而書之癸夘年四
月朢日門人史秉直謹序
