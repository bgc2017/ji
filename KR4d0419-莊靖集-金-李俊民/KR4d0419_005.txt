莊靖集卷五金李俊民撰
七言絶句
和籌堂送别韻
山城望斷首重回猶勸春風馬上杯有似衛軒當日鶴
羽毛養就却歸来
白髮相逢得幾回離亭苦勸送行杯元龍不識求田意
徒使青山笑往来
和河上送行韻
沁南幕客盡詩豪斧月斤雲得句高吏部文章笑東野
若為自比倚松蒿(有芝蘭元肯伴蓬蒿之句)
寄别
馬蹄踏破亂山青送客風回酒半醒歸路莫將雲外指
大都一十五長亭
蟻戰圖
聲勢何勞鬭似牛看看一雨到山頭大家不肯勤王去
只待槐宫壞即休
膠膠擾擾戰爭多歲月循環得幾何樹下老人觀物化
梦魂應不到南柯
畫鶴
兩翅如輪骨已仙昂昂只合在林泉且休相逐乘軒去
自有人謀二頃田(二頃田應為鶴謀)
海棠露
輕風嫋嫋泛崇光長恨司花不與香春睡一聲鸎喚起
却教老眼見啼粧
張氏肯堂(張文定公後)
百年蘭玉水邊村萬軸牙籖席上珍同隊魚中見頭角
一朝富貴異於人
孟浩然圖
却因明主放還山破帽騎驢骨相寒詩句眼前吟不盡
北風吹雪滿長安
蹇驢却指舊山歸可笑先生五字詩仕為不求明主棄
此行安得怨王維
上陶固嶺
怱怱出郭曉風寒一片雲收爽氣山上盡坡陀試回首
人家住在翠微間
野菊
風露叢中取次芳愁邊過却幾重陽秋光到處多無主
不是閑花不肯香
席次
不到西山二十春風光别後一番新再三點檢尊前客
白髮相看有幾人
驢為人盜去
磨嫌居士謀生拙碑恨詩人下道看好在隔花臨水處
為誰信轡逐金鞍
長街愁殺鄭昌圖便是徒行魯大夫縱復東家借還許
不知泥滑敢騎無(杜詩束家蹇驢許我借泥滑不敢騎朝天)
淵明歸来圖
一旦倉惶馬後牛衣冠從此折腰羞先生不是歸来早
束帶人前幾督郵
席上戱李巽之
薰風原上麥連雲簫鼓家家樂社神半醉尊前喧語笑
老夫愁獨淚沾巾
和史邦直橋上韻
規模杜預見成功横截長流跨彩虹亭長莫邀来往客
須防中有奪牛公(韓伯林奪牛公)
過龍門
流水潺潺潄石根又還懷古過龍門行人但禮龕中像
誰識當年禹作㾗
夜夢月下與數仙子酌酒仍各賦詩
天風一掃暮雲開收拾羣仙共酒杯但指今宵是新月
不知曾照古人来
七夕
雲漢雙星聚散頻一年一度事還新民間送巧渾閑事
不見長生殿裡人
姪謙甫任長安回
歸去連昌憶舊游長安回望使人愁只誇楊氏錦繡谷
曾上李家花萼樓
枝連葉附本同氣骨親肉疎今幾家但留濟叔易一卷
與送蔣兄麻兩車
母師聖醉歸夜溺伊河抱橋柱而死
日日貪杯醉不醒待將風味學劉伶可憐王子龕前水
夜半寒光落酒星
和張文玘
来詩有匠手今逢老作家之句因用韻和
景物秋来件件佳江山都助與詩家我憐五鬼俱難送
先為文窮結柳車
白髮詩人喜誕誇詞源傾倒少陵家問君讀後書多少
得滿當年惠子車
書生幢下布衣多盡是嘲風詠月家若使烏臺不彈後
看看欲載十牛車(山谷文章六經来汗漫十牛車)
數間茆舍老生涯籬落相依四五家不見近来門外轍
故人應駕角輪車
和籌堂送迎偶得
懷抱秋来強自寬相逢賴有舊青山郊原雨後堪圖畫
勾引詩人興不閑
出門天地望中寬馬首濃迎著色山詩句滿前無可道
恨今不復見閑閑
畫手從来說范寬何如著眼看真山天公不欲山無主
分付籌堂好處閑
詩愁誰道酒能寬得句多於飯顆山莫使移文誚長往
工夫那取片時閑
和平太行路韻
六丁驅役鬼神奔一夜開山掌樣平多少往来車馬客
尚憂行路澁難行
鑿開險阻若天成暫使時間眼界平却羨長安西去路
青山不管送人行
千年古道跨山城可笑人心自不平容易莫將天險壊
須防閑客此閑行
自古太行天下險縱令禹鑿不能平尋常著脚無安處
何況羊腸路上行
和君瑞月下聞砧
夜涼枕上夢頻驚有底秋天不肯明老眼近来閑淚少
那禁月下擣衣聲
和籌堂述懷
長恨周人詠黍離不期親到閔周時一朝小雅廢將盡
何處如今更有詩
白頭相見話存亡可惜漫漫夜轉長煩惱盡無安脚處
出門十步九羊腸
訪德老
月下與君瑞邦直從籌堂擕酒訪德老既而
有詩見示因用韻和
夜投破戒遠公家醉墨成章點不加堪笑穎師無手叚
聽琴人似聽琵琶
一朝不飲柰愁何月下敲門載酒過佳句曉風楊柳岸
醉時吟了醒時哦
老杜醉歸圖
花下騎驢不踏泥花間醉後復何之慇懃驥子扶歸去
明日重来别有詩
按王内翰注宗武生日宗武小名驥子曾有詩驥子
好男兒又曰驥子最憐渠
保漢公廟
倉惶劉氏未能安䟦扈將軍力拔山若使楚人如郤子
肯教義士不生還
按左傳丑父令齊侯如華泉取飲齊頃公與晉戰為
晉所敗退而奔走丑父為御晉帥追之將及丑父請
君潛服而去自著君之飾坐於車上而待晉師晉師
獲丑父知非頃公而欲殺之丑父嘆曰自今以後若
有身代君者皆當如我今受戮晉大夫郤獻子義之
歎曰臣不難死而免其君殺之不祥也宜赦其罪以
成其節丑父遂免死而還齊臣逢丑父也
戲呈節使王子告
喚取佳人舞繡筵醉中往往愛逃禪我無紅䄂堪娛夜
翠被薰香獨自眠
戱北臺孫講師仲遠
何處閑田不可耕山頭烽火水邊營道人高卧雲千頃
留取南臺與鶴鳴
香梅
鄧妓之小字匠手有詩邊仲寧索和因用其
韻
便敢承當入格梅為經詩老品題来如何偏得東君意
占了百花頭上開
近將風度學官梅底事何郎興未来休道司花無妬忌
又從昨夜一枝開
被誰說破夢中梅應有羅浮倒挂来秪為怕愁貪睡後
返魂纔向北枝開
歌拍從誇大小梅典刑難入箇中来洗粧不使風塵涴
冷眼詩人莫倦開
為憐種性透塵香收拾閑愁共一觴向道坐間能賦客
莫教容易見心腸
不知誰使姓名香珍重詩人幾詠觴也學西湖林處士
為花著莫惱枯腸
一枝瀟洒隴頭香分付新愁竹葉觴紙帳不須尋短夢
天涯倦客巳無腸
自是尋常不肯香與花同夀百年觴黃昏樓上誰家笛
吹斷愁人寸寸腸
悼蜀
劒閣誰知累卵危厭厭賓主醉無時蜀人不識忠臣淚
剛道嘉王是酒悲
元夜與泰禪洛陽觀燈
行歌聲裏落梅風爍爍華燈萬盞紅何似吾師方寸地
一輪明月小參中
歷陽侯(范亞父)
韓生去世冠軍廢獨望楚強心亦勞謾向鴻門撞玉斗
豈知鹿死在金刀
酈食其
多少中原逐鹿人獨憑片舌下齊城淮陰不喜書生事
能免他年獵犬烹
四皓奕棋圖
坐看咸陽王氣收豈無人傑自安劉都緣鴻鵠心猶在
一局閑棋不到頭(鴻鵠高飛一舉千里羽翼已就横絶四海)
魏徵
立朝讜議盡良規誰使君王死後疑一旦鑾輿渡遼水
即時扶起墓前碑
王季文南邁怏怏不得意書此以緩之
大家都待倚欄干摘索幽花草棘間方便春風無不到
忍教雪裏一枝寒
代别呼延路鈐
森森戈戟亂如麻剛把毛錐傍史家彈鋏去年門下客
白頭今日又天涯(襄陽守史嵩)
梅花堂小酌與河南府馬師共
往来不絶鄭崇門清濁那分北海尊今夜梅花堂上月
與人作箇好黃昏
過濟源
幾年不到竹梅間天際歸来兩鬢斑一片白雲風掃盡
雙明喜見舊青山
壬寅九日和君玉来韻
山城與客醉陶然日日相陪費萬錢馬上行人幾時去
一杯我欲助離筵
書生紙裏亦枵然欲去街頭恰百錢寄語西風莫相笑
一杯便是菊花筵
和叚正卿韻(出入格)
悠然相對酒杯閑忽有新詩落坐間喚起東籬無限興
黃花須待與君看
百計尋閑不得閑功夫那取片時間誰知九日龍山客
却被秋光冷眼看
秋日有感
節氣先凋一葉桐人間何處不秋風梁園勝事随流水
滿目愁雲鎻故宫
賈佐之以進士充軍被撻
便從甯越立威名可信王尼長作兵著甚不談軍旅事
碧油幢下盡書生
孤村
舍南舍北地多荒三兩(闕)士盡歸箕歛手
未應醫得眼前瘡
解嘲
尊前共醉潑醅香下馬誰家白面郎見說千金能買笑
老夫那得一錢囊
王德華默軒
春秋豈敢措一字賓主不須談兩都萬事盡皆皮裏著
為君終日鼓嚨胡
對棋
到頭不可託安危那用搜尋局上機縱出吳宫陣圖外
陰山未免嫁明妃
送苗世顯歸上黨
故人千里寄書来長恨天涯喚不回行路難行澁如棘
歸裝莫待北風催(時河北防秋)
䟦魯直帖
雞毛不擇三錢筆蠆尾揮成一幅書莫使觀江神會得
因風奪去錦囊虛
許道真醉吟圖
斷蓬蹤跡寄天涯老去情鍾戀物華回首錦江春寂寞
一杯愁裏賦梨花(道真號錦江漁隠)
探官
版圖填寫百官志楮劵類排千字文堪笑吾儒多伎倆
一時鬻爵僣吾君
䟦馮應之許司諫豉羊帖
還思寫論付官奴想見臨池興有餘莫把家雞等閑厭
恐教人笑換羊書
王庭秀悠然軒
小軒開後快雙明峭拔南山立翠屏好是晚来新雨過
白雲堆裏露尖青
同申元帥遊司馬山
千年古廟映崇岡寂寂空庭草樹荒見說旱時求得雨
一池由有老龍藏
留别
主人把酒再三留送客風高勢未休更聽愁眉歌一曲
尊前腸斷小温柔
寒食戲書
驀見花間弄藥回同心髻綰綠雲堆多情更有墻東月
送得秋千影過来
戲楊成之
客路風霜頗倦游出門又是一番愁行人立馬無情甚
扶上征鞍不自由
李晉王墳
雄名凜凜振沙陀為國功深柰老何多少三垂岡上恨
伶人都進百年歌
游沁園
多少庭臺堕劫灰勝游蹤跡幾殘碑風流人物今誰在
水綠山青似舊時
申元帥四隠圖
嚴子陵
羊裘隠迹喚難回曾犯當年帝座来京洛江湖樂天性
釣魚臺不羨雲臺
陶淵明
迎門兒女笑牽衣回首人間萬事非自是田園有真樂
督郵那解遣君歸
孟浩然
平生只有住山緣北闕歸来也自賢破帽蹇驢風雪裏
新詩句句總堪傳
李太白
謫在人間凡幾年詩中豪傑酒中仙不因采石江頭月
那得騎鯨去上天
大顛圖(二)
星斗文章世所傳狂瀾回在禹功前先生不踏潮陽路
震旦花開幾大顛
一夕投荒萬里行增光日月更誰能相逢盡說空門話
多少人間有髮僧
三害圖(二)
慷慨平西氣不衰勇於三害欲除時流芳巳入忠臣傳
何處人間更有詩
挾矢操弓短後衣揚揚意氣似男兒欲憑一怒除民害
可惜為人自不知
平水八詠
陶唐春色
府西南三里有陶唐廟每至春月傾城出游
祭享
松栢森森護帝宫至今和氣在河東詩人不盡當時事
八景圖中見國風
廣勝晴嵐
府北七十里有寺曰廣勝霍山之陽寺下有
海曰大郎
等閑過了萬千峰偃蹇相看意不濃洗出青山真面目
秪疑海底有天龍
平湖飛絮
府西五里有泊曰平湖姑山之東汾水之西
四面皆楊柳如幄三月上巳居民袚褉於此
三月湖邊袚褉亭依依楊柳雨中青晚来風起花如雪
春色都歸水上萍
錦灘落花
府西門外有汾水退灘南北二十餘里皆樹
桃焉
春風桃葉復桃根相妬封姨似少恩無限亂紅随水去
人間何處覓仙源
汾水孤帆
府西二三里有渡口
古渡無人鳥跡多眼前歷歷舊山河片帆不是秋風客
誰向中流發棹歌
姑山晚照
府西五十里有姑射山神人居焉
物外神仙自一家等閑不許占烟霞只今冰雪人何處
惆悵山前日易斜
晉橋梅月
府西南二十五里有縣曰襄陵北門外有橋
如虹左右皆梅圃
嫩寒籬落似江村雪裏精神月下魂橋北橋南路分處
行人立馬待黃昏
西藍夜雨
府北五十五里洪洞縣之西有寺曰西藍近
汾水一二里遶寺多花竹有水杯池
暮雲深鎻梵王家樓閣崢嶸閱歲華香火半殘僧入定
卧聽窗外落簷花
錦堂四詠
春水滿四澤
一番雨過綠生肥正是桃花欲浪時掠地風来吹不皺
細看面面盡玻瓈
夏雲多竒峰
初見雲從山裏出須臾雲結勢如山一聲霹靂催時雨
雲不能閑山自閑
秋月揚明輝
誰為天公洗眸子試將把酒問姮娥清光一片巳如許
斫却桂時應更多
冬嶺秀孤松
凜凜蒼髯晚節孤雪中傾盖若旁無一經元亮盤桓後
氣壓秦時五大夫
沁園十二詠
熙熙堂
眼前草木強爭春往日繁華一聚塵山水中間賞心在
不知誰是肯堂人
翠蘭亭
蓬艾叢深特地藏游蜂何處覓幽芳楚人大叚無分别
不識離騷傳裏香
暗香亭
三兩横斜鶴膝枝一朝須有返魂時試看今後黃昏月
得似西湖七字詩
七賢臺
放跡山陽志尚同至今林下仰高風欲將人物圖中看
恐過生前李衛公(李衛公焚七賢圖)
潄玉池
古人觀水必觀瀾一滴涓流一滴寒放取黃陂千萬頃
莫教龍口吐吞難
江源亭(有流杯)
羽觴到處不容停爭看中流落酒星彼此一時修褉事
未應人物愧蘭亭
屏俗庵(子猷别墅)
世上無人可立談眼前只有此君堪當年借得誰家宅
疑是今来屏俗庵
清暉亭
高山森似劒鋩立流水平如羅帶舒人在水光山色裏
笑渠潘閬倒騎驢
富覽亭
天於萬物豈私我領略風光天不嗔自古山陽景佳處
盡都分付與閑人
桃園
一時得意笑春風不見春風滿樹空老去惜花心尚在
為君留眼看蒸紅
意在亭
綠水古今流不盡好山前後勢相連適来荷蕢者誰子
應笑有心哉此賢
涌珠泉
淵底睡龍徒有頷沙中老蚌恐無胎疾雷驚裂蒼苔地
迸出鮫人淚顆来
碧落四景
横峰卧雲
蟄龍起後願相從便有人間潤物功一片青山是歸處
無心更逐渡溪風(白雲無心逐風渡溪耳)
陰壑積雪
漠漠山陰雪擁門何時天道變寒暄雖然不是回光地
銷得陽和幾許恩
寒泉潄玉
瀝瀝山泉枕畔鳴六根先得一根清從来只向琴中聽
不識徽絃意外聲
枯松挂月
門前老樹數難推獨有栽松道者知夜半風催山月上
政當鶴睡覺来時
周昉内人圖
吹笙
舊曲聞来似斂眉料應秪恨賞音遲梨園傳得新翻譜
著意參差竹裏吹
汲泉
非關古井不波瀾秪恨銀瓶一掬慳欲助長流御溝水
再教紅葉到人間
倦繡
心情猶在未收時却顧花間影漸移不道春来添幾線
日長只與睡相宜
擣衣
一夕秋風鴈過聲鐵衣辛苦向邊城將軍不用和戎計
雙杵休辭月下鳴
剪爪
袖裏纖纖只合存如何春筍不嫌髠金釵墜後無因見
藏得開元一捻㾗
彈琴
休言三尺是枯桐大抵聲音與政通曾得王君意中事
便從絃上和薰風
學書
數幅雲牋自卷舒試教落筆看何如休將彤管題閑句
正要班姬續漢書
按樂
倚風無力見温柔初下喧天羯鼓樓猶向花隂理新曲
君王不惜錦纏頭
覽鏡
不教朱粉汙天真長對菱花顧影頻但把蛾眉掃来淡
尚嫌不似虢夫人
莊靖集卷五
