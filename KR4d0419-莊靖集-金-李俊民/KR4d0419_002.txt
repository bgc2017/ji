莊靖集卷二金李俊民撰
五言律詩
答祁定之韻
黃菊催秋暮青山勸客歸事隨時漸改人與物皆非爽
氣收殘暑閒雲送落暉平生會心侣别後往來稀
游太平泉
稍有林泉興相陪杖屨游百年人易老千種事堪愁是
處花無主誰家酒可篘芳時好行樂春去不能留
宿夾谷彦實菴
挂名仙籍上晦跡茂林間門外丹河永牆頭明月山境
隨心自遠人與話俱閒應笑紅塵客區區謾往還
河橋成
橋成有日必有佳句寫河上逍遙之興贈子
榮及督後楊成之
預積他山木重新兩岸隄龍依天上卧虹傍水心低不
假鞭秦石何勞立蜀犀落成應有日誰向柱先題
又
河廣思同濟天寒怕涉冬冰雖將自合船尚不宜從柱
引來歸鶴淵蔵未躍龍一編圮上叟千載願相逢
又
勢截長河浪横陳百步梁經營方斷手過涉不褰裳漫
惜千金瓠休誇一葦航西風簫鼔咽奠酒水仙堂
癸巳冬至
共愁天紀亂依舊日南時氣本自然應策令誰可推每
懷添線女還意覆杯兒偃蹇無歸計天涯兩鬢絲
又
歲以四時成氣自一陽始雖然廢羲職那可亂軒紀人
生幾寒暑天道頻甲子徒嗟潦倒身汲汲百年裏
乙未冬至
巳應黃宫律初生復卦陽道隨天在北愁與日俱長節
物驚時換年光有底忙浮雲多變態試與問何祥
任仲山弄璋
奕世多隂德傳家得寧馨人間熊有夢天上昴無星喜
洽犀錢座光生玉樹庭鍾情笑盧老白髮望添丁
五哥生日
落落青雲器天然骨骼竒自從懷橘後每恨學書遲同
樂憐荆樹相煎笑豆萁氣豪常自許躍馬自男兒
代四哥贈
相戒南陔養長看花萼輝義深姜季被恩重老萊衣隊
似魚同戲行如鴈共飛讀書當自勉繼取錦堂歸
元夜有感
春城行欲遍百感到愁邊市冷猶燈火人稀尚管絃梅
從今夜落柑憶舊時傳歸去西窗月無情照不眠
四哥生日
秀出三株樹芳聯五桂枝杜家憐驥子徐氏重麟兒巳
有高門望方當志學時一杯添夀酒滿酌不須辭
寒食
為戀風光好那堪節物催事隨浮世往花佀去年開莫
洒無家淚須傾有限杯詩人多少興都向醉中來
九日下山
宰肉陳平社折腰元亮鄉車無門外轍菊與徑皆荒所
恨國難守若為家不亡天威寒氣逼急急下山陽
王生夀日
幾度縣弧節當年琢玉郎徐行知禮讓幼學愛文章莫
厭魚同隊休隨燕入堂眉間色多喜禁臠近東牀
游青蓮
閒攜方外友同謁梵王宫山吐三更月松搖萬壑風流
年飛鳥過浮世落花空不有歸來興何能見遠公
又
行處春風惡山中勝槩藏漸佳如蔗尾薄險似羊腸翠
揖雙峰角清臨一水堂夜長僧睡少為我話興亡
過雲中
把酒不成醉出門行路難客愁千里破歸夢五更殘三
仕有何喜一生常鮮歡恨無南去鴈為我報平安
宿海會寺
同孫講師明上人趙叔寶劉巨濟夜酌
佛堂光未放桑下喚難回是處皆堪歇何山不可開泉
因龍吐出經自兔銜來徑向黃沙過尋僧問劫灰
又
青山雲水窟杖錫幾時來竹待香嚴擊松經道者栽西
江無水吸震旦忽花開三笑圖中友同傾破戒杯
遊碧落
乙亥仲夏十有九日平水曹漢卿楊子方本
郡李鑑臣劉濟之君祥姚子昂史遂良同謁
治平院與上人和霽月煮茗道話抵暮而歸
寂歷松間寺臨流勝槩藏斷雲開石壁横吹爽溪堂謾
與詩情在留連道話長行人貪弔古歸路半斜陽
九里谷
九曲羊腸路千層劒戟山行鉤藤蔓刺坐印石花斑樹
發三春暮雲歸萬壑閒相陪林下屐雖倦不知還
食芡
池底休鋪錦雞頭自有栽柔中皆水性剛外乃天才精
彩惟魚目珠圓出蚌胎坐間咄嗟致不似茘枝來
穎陽元道人虚白菴
有山心可筭有水耳堪洗飄飄元逸人寓意在山水勘
破人間世不聽心與耳一室虚生白自得吉祥止
八日登山同謁吳王祠(四月)
老樹凋殘盡靈祠寂歷中古今時易改幽顯意能通歲
享屢登樂俗追三讓風送迎人散後日落亂山空
陽城懷舊(呈陽敬之燕子和李文卿)
路梗傷時事春歸感物華風波千萬丈烟火兩三家樹
杪失巢燕牆根無主花當年人不見何處是生涯
又
道途行處惡故舊别來稀澗口分流水林稍挂落暉好
山留客住幽鳥背人飛門外秋光老征鞍尚不歸
上長平寄楊成之
衰遲長在外矍鑠愧征鞍世路驚心惡天風刮面寒迢
迢人漸遠冉冉歲將殘今夜梅梢月同誰共倚欄
獨坐
地偏無俗客日在掩柴扉暑退閒蒲扇凉生換葛衣風
高雲散影露下月揚輝獨據胡牀坐心清即道機
乙亥過河
一身長道路四海尚風塵昔作依劉客今為去魯人渡
河年在亥乞酒歲非申别後山中友相逢話又新
河陽呈苗簡叔
妖氣長斗北殺氣尚河東人物不如古地圖祗自雄三
城環野水二麥卧天風多少逃亡屋荒涼晩照中
即事
炎涼愁裏過陵谷暗中遷素拙生生計尋耕下下田為
嫌頻告糴却恨不逢年門外催租吏長妨對聖賢
中秋對月
雲山懷素隠秋興暫來歸月與人同醉星隨客漸稀入
河蟾不沒遶樹鵲何依浩氣凝光界瑤臺夢欲飛
山中寄張漢臣李廣之
枳棘非所棲繫匏焉不食未黔墨子突又奪伯氏邑一
年三褫服半歲兩塗敕歸去來山中無喪亦無得
經童
盈門修鄭校同隊執韋經蘇子應千里徐兒向九齡鴈
行成次序鶯語太丁寧堪笑西城老朝朝酷教刑
自遣
居閒聊自適造物果何如生理年年拙交情日日疎吠
猶聞跖犬技可笑黔驢誰識徘徊意西山有舊廬
過星軺
古道開天險危峯拔地形連營南北戍過客短長亭野
燒驚山鬼胡雲掩將星何人弄羌管哀怨不堪聽
七言律詩
小旱雲而不雨
阿香誰使送雷聲敢望天瓢一滴分恨魃長為周地虐
閔尫幾被魯人焚風吹海立垂垂雨澤與山通處處雲
何事卧龍猶不起得微往見葛陂君
注山谷得微往從董父餐寧當罪繫葛陂淵
復用韻
區區布榖不停聲安得銀河水半分湯稼未應枯後溉
周川豈獨旱如焚是誰主當知時雨有底商量出岫雲
造物不為天下計只將花事了東君
十六日雨
平地俄驚霹靂聲老龍功過此應分不知東海因誰祭
却笑西華欲自焚四面蔽虧無日月百神奔走會風雲
時人那識天公事一溉惟知有巨君
注鄭弘字巨君行春天旱隨車致雨
注後戴卦為四華令縣旱積薪以自焚火起而大雨
王子榮過家上冡
暫領元戎小隊行盡驅春色入山城葱葱佳氣隨軒盖
嫋嫋高風卷旆旌題柱橋邊男子志散金閭里故人情
貴游前後知多少不使堂虚晝錦名(州有晝錦堂)
用趙之美留别韻(五首)
把酒離筵且莫辭坐中瓜葛暫相依花從識後常含笑
鳥自還時想倦飛往事微茫春夢斷故人牢落曉星稀
天涯白髮禁愁得好在西山不早歸
長短亭中送别時問君東去復何依今宵明月三人共
來日紅塵一騎飛傾盖莫嫌相見晩斷絃惟恨賞音稀
天涯盡道還家好笑我雖歸似不歸
為君不惜送行詩但恨蒹葭失所依流水盡朝東海去
孤雲只向太行飛仕途冰炭收心早客路參商見面稀
一曲陽關歌未徹聲聲頭上聽催歸
遙指東山去恨遲争如蓮幕早來依須知宋鷁猶能退
有底齊禽尚不飛洛下書生憐我少燕南壯士似君稀
主人好客懨懨醉正要髠留肯放歸
平生藏器待何時除卻荆州不可依預報行人應鵲噪
相將送客有花飛鴈從去後弟兄少鸎未來時朋友稀
不盡赤心今日話東山無以我公歸
赴山陽(寄君祥濟之仲寬子昂)
立馬西風不忍行往回只是片時程一年又作半年客
百里有如千里情落日寒林山下路淡烟疎竹水邊城
願君把酒休惆悵四海由來皆弟兄
白文舉王百一索句送行
世事紛紛亂似麻不堪愁裏度年華傷心城郭來家鶴
過眼光隂赴壑蛇彈鋏歌中成老境班荆話後各天涯
何時造物歸真宰卻覩人間第一花
承二公寵和復用元韻(二首)
脱却朝衫著紵麻殘年猶復夢京華世情共指鹿為馬
天意反教龍作蛇白髮不公人易老青山有素恨無涯
那禁送别東郊外滿目離離濺淚花
有客衡從說蓺麻要教身後見西華若為養得能言鴨
未解除他引睡蛇歸去稍知閒氣味荒唐猶種老生涯
眼前浮世憑誰問獨倚東風看落花
重午偶題
龍鍾歎我百年身幾見山城節物新水荇長如牽翠帶
石榴半似蹙紅巾可憐今日依劉客便是當時弔屈人
誰道南來風解愠試從比屋問吾民
春日
白頭不奈隙駒催慣飲屠酥最後杯百歲無多偏晝短
一年將盡又春來東君得地權終在北斗隨天柄巳回
造物却還真宰手衆人今後試登臺
和參謀李舜舉(二)
平步青雲感遇初試看傾盖氣何如橘皮應笑陳人牓
雋永争談辯士書夢鹿果能誰得鹿知魚未必子非魚
青山馬上多詩句北斗以南名不虚
一怒王師弔伐初堂堂人物古誰如劒頭何患無炊米
楯鼻多應有檄書盡道公孫能躍馬應憐學士獨焚魚
旌旗未度長河水千騎元戎已擣虚
和東菴孔安道韻(二)
擬結閒中一草堂此心安處即吾鄉須知見在身為患
見說長生藥有方老去看書徒引睡愁來得句不成章
從前習氣都除盡待與高人論坐忘
淡泊生涯共一堂杖藜踏遍水雲鄉不妨廬結在人境
應念客來從遠方三笑可無陶靖節八仙宜得賀知章
袖中時出烟霞語習氣師兄亦未忘
和子榮
暫使彭宣到後堂安昌只以醉為鄉浮雲世事日千變
流水生涯天一方老子興雖如庾亮故人恩不減蘇章
能消幾兩尋山屐回首孤邱本未忘
五舍人生朝
積德高門慶有餘隔年記得掌中珠清新月窟兩枝桂
俊逸渥洼千里駒戲自老成看蠟鳳志從小異見樗蒲
一朝騰踏青雲上快覩徐卿第二雛
籌堂夀日
此生但覺醉鄉寬(王績)誰謂螭猶北海蟠(王猛)處處相
迎皆倒屣(王粲)人人共喜欲彈冠(王陽)州應向日懸刀
夢(王濬)山試今朝挂笏看(王子猷)仙馭未來緱氏鶴月
明吹徹玉笙寒(王喬)
烏衣歷歷是名家人物于今比晉多俗論不侵揮麈話
(王衍)壯懷都付缺壺歌(王大將軍)雖無金埒堪調馬(王)
(濟)賴有黃庭可換鵝(王羲之)見說長江欲飛渡(王濬)那
須冰合望滹沱(王霸)
和子搢中秋
最後賓來舉白浮要須同賞桂花秋蛾郎應恨燈無焰
孌女能教月再修分外高寒天上闕就中明徹水邊樓
姮娥不我為生客休把光芒取次收
和子搢九日謾興
此身到處賈胡留細雨斜風冷淡秋佳節又從愁裏過
故鄉不似舊時游試拈紅葉題詩句強摘黃花泛酒甌
落帽龍山幾人在雲沈鳥沒恨悠悠
節物催人分外愁干戈眼底未能休丹楓落處吳江泠
黃菊開時壩岸秋可是涼風添寂寞更堪缺月照綢繆
悠悠今古何須問淚洒牛山亦過憂
沁園懷古
風波平地難開眼劒戟羣山欲割腸冠盖隨時成物故
園林何日破天荒摩挲碑石空懷古點檢圖經為補亡
誰是熙熙堂上客近來老子也和光
和即事
擬將唾手取封侯世事那禁種種愁未可搏他馮婦虎
終須享此景升牛但知勿翦甘棠在莫為難圖蔓草憂
自古貴人天所予定教名字到金甌
和新秋
簾捲兩山雨乍停自知時節候蟲聲新涼邂逅如佳客
殘暑留連似宿酲可見韓檠燈下志且憐班扇篋中情
若為解得吾民愠更鼓南風一再行
寄史正之
往來門下亦風流分得籌堂幾許憂剛甚養他横槊馬
何如了取濟川舟人還忌器休投鼠誰為蹊田欲奪牛
聞早抽身閒處著不妨仍帶醉鄊侯
聞捷音招王德華吳天章等出山
紅塵一騎報平安知是元戎小隊還且喜好音來汴水
仍將舊事問潼關横雲自護車箱澗落日空銜箭筈山
只恐膏肓歸不得早隨春色到人間
用子榮河橋送别韻
河橋把酒不成歡正是離人去住間公道幾時饒白髮
世情今日見青山娟娟明月無家對慘慘孤雲待我還
慙愧慇懃花裏鳥一聲聲送出陽關
承徐子賢賈仲常張伯英寵和復用韻
天涯杯酒強追歡白髮光隂轉首間獨夜夢魂千里月
暮年心事數重山回腸都為愁將斷行脚猶疑債未還
儻得一㕓休老地柴門今後定牢關
宿村舍(四首)
别後曾無一日歡風光都在落花間眼青羞對門前柳
頭白相驚雪裏山華表鶴來猶是客烏衣燕去不知還
森森庭院荒荆棘虎豹窺人夜撼關
握手親情有底歡疎籬茅舍兩三間尚憐作者千年調
那肯分人一半山安得意如張翰適憑誰放取浩然還
得君斗酒須防客不怕重門更著關
坡云重門著關不為君政恐惡客來仇餉
懷抱何曾得少歡春愁飛上兩眉間一瓢謾酌獨清水
幾屐能窮無盡山見說酒兵長日備(江諮議酒猶兵也可千日不用不可)
(一日不備酒可千日不飲不可一飲不醉)未知詩債幾時還須防别後將軍
槊不待尋盟輒斬關
三兩殘杯不盡歡強陪年少貴游間客中未必常為客
山上那堪復有山鶴髮都從愁裏變貂裘直待醉時還
一朝却入龐公市驚倒城門老抱關
坡云城門抱關卒怪我此重游
閔董用之
怪底年來懶下帷似嫌牓尾姓名題一枝自謂鳥難借
百里誰知鳳肻棲頗訝生前徒強項未應老後不然臍
試將點檢平時友大半佳城在馬蹄
用之次韻復答
小齋飄雨注風帷門外青山困品題足躡盡知齊是假
膽嘗争奈越猶棲任教别後書盈篋嬴得年來氣暖臍
聊與老農歌帝力一缸村酒薦豚蹄
夜雨
五月十八日夜雨濟之君祥正之顯之漢卿
子昂燈下酌酒相賀喜而為之書
元氣淋漓徹九垓那消掩耳一聲雷雨雖不解知時節
雲豈無心出岫來所恨龍潜猶未起大都天意卒難回
等閒莫話為霖事且對簷花盡此杯
夜半天公號令催即時驚起阿香雷須知稼穡艱難甚
誰把隂陽燮理來不使魃為周地虐定應龍自葛陂回
鄰家酒熟留連客聊與愁人共一杯
化工寧許著詩催平地俄驚失筯雷行雨夢從巫峽斷
為霖人自傅巖來老農學稼無多力太史書年有幾回
愛酒陶家纔種秫何如共此即時杯
用之請還府用韻拒之
殄寇將軍力自宜幕中議論可回天氣吞驕虜鞭先著
威定并門檄罷傳正恐一隅防飲酒(張漢臣馬武有同醉堂)休從
百尺笑求田揚雄禄位誰能動姑為侯芭草太玄
弔劉伯祥
記曾林下見臞仙惆悵紅塵未斷緣不憚廣文寒處坐
屢逢元亮醉時眠難逃辰巳賢人歲有負虀鹽太學年
落落天才無地用卻還英氣與山川
伊闕鸂䳵堂(二)
同王德華子正善卿澤之焦彦昭唐俊卿張
伯宜史正之李文長姚子昂男李楊杜浩然
書壁
千年古道入荒城破屋頽垣一聚塵天地如何收險阻
山川猶覺露精神餘波禹貢朝宗水習俗周南既醉人
把酒西風無限興黃花時節對佳賓
一日灘流淺自分灘頭鸂䳵似通神大都鸞棘無多地
畢竟烏臺得幾人浮世堂堂春易去隨時局局事皆新
當年靈翼今何在滿目西風動白蘋
亂後寄兄(二)
長劒何人倚太行氊裘入市似驅羊怒降白起不仁趙
死守裴侯無負唐可奈崑炎焚玉石更堪蜀險化豺狼
紫荆猶是階前樹風雨何時復對牀
萬井中原瞩汴梁縱横大劒與長槍晝烽夜火豈虚日
左觸右蠻皆戰場丁鶴未歸遼巳冢杜鵑猶在蜀堪王
此生不識連昌樂目送孤鴻空斷腸
送趙慶之赴邠州
且莫怱怱數去程一壺别酒為君傾三年簿領妨行樂
十里溪山管送迎湓浦蘆花風裏恨渭城柳色雨中情
三峯無復同州看休著新詩笑不平
别郃陽申伯福昆仲
百里相望邂逅遲如今始得話心期情深堂上留髠夜
興盡山隂訪戴時客舍故人那用送異鄉游子不勝悲
烟村水驛秦川路來往郵筒好寄詩
和子搢來韻
新年桃李似無情回首繁華一夢驚點檢青氊非故物
等閒傾盖昧平生雨中燕子還留客風裏楊花欲送行
試聽東流橋下水向人時作斷腸聲
郭仲山夀日
乘興游山也自賢千金奚羡築臺燕誰為洛下同舟友
人道江頭弄月仙欲向漳源歸舊隠便從莞谷種閒田
槖馳樹得長生理不解如君養性天
和河上修橋(四)
故里風光衣錦遊賦詩誰與共臨流相逢依舊山青眼
也有何愁浪白頭官渡方當横槊日合肥正是著鞭秋
坐間有客誇雄辯不念題橋志未酬
日日相陪杖屨遊往來林下亦風流雲間隠隠堆螺髻
雨後鱗鱗漲鴨頭休恨臨津(臨津河)經始晩且看利涉(河橋)
(名)落成秋尋常公事閒中了詩債如何尚不酬
眼底關山憶舊遊滔滔河漢自東流星槎不覺來天上
鐵鎖那能護石頭顧我巳嫌題柱晩喜君正是濟川秋
酒間豪氣誰堪共一醉千金價不酬
落魄天涯頗倦遊片帆歸去得安流幾年無事誇犀首
一旦封侯看虎頭飛將正當南渡日拾遺還是北征秋
龍鍾不稱凌烟像只有山林志可酬
壬寅九日同史正之劉濟之君祥仲寬姚子昂
東城小酌寄錦堂王君玉
長天一色鴈行斜雨過南山氣勢加懶後不冠羞白髮
興來無酒負黃花何人見憶閒陶令有客徒嘲老孟嘉
秋景滿前宜共賞未應種種屬詩家
興來落筆任横斜坐上朋尊續續加貌似葉紅皆被酒
頭如雪白也簮花金風漸急秋將暮玉樹相依客盡嘉
酩酊入城扶不去臨街下馬是誰家
隨州長官張鵬舉暨壻陳振文見過
寂寥秋思梗吟懷幾度柴門鵲噪開一話勝看江表傳
百書不及隴頭梅馬催行色日邊去鴈送歸程天際來
萬里龍庭莫辭遠中原事業望人才
和子榮悼恒山韻
功名人比漢淮隂猛虎俄因犬輩擒星落旄頭兵似火
雲屯細柳士如林豈期虞虢乖唇齒謾倚良平作腹心
洒盡英雄憂國淚變風那得不傷今
消盡羣陽道長隂將軍何患敵難擒唐家外望歸藩鎮
漢室中興仰羽林忽墮曹吳分鼎計方知胡越濟舟心
依然錦繡山川在一旦浮雲變古今
剛忠公
未除妖氣斗牛間一夜長星落將壇天意欲將全節畀
人心無奈此時寒斷頭那肯降朱泚血指誰思滅賀蘭
立盡犬行山上召我公忠烈不容刊
同濟之遊百家巖懷郭延年有感(三月)
雨晴閒向百巖遊今古都成一段愁老衲解回山下虎
(稠禪師)真人跨入洞中牛(陸真子)水流花落三春暮鳥沒雲
沈萬事休有道碑前空墮淚往來誰復共仙舟
辛丑中秋夜與用亨漢臣濟之君祥子昂仲寬
及諸同志聚飲於學宫隂不見月(二)
節物相催近覺頻勝遊攜酒意何勤幾人白髮對明月
萬里青天愁片雲嫋嫋風高秋巳半厭厭客醉夜將分
督郵氣味從來惡今日尊前也獻芹(戲遂良酒)
莫嫌勝日燕遊頻且慰寒窗力學勤白也停杯將問月
退之利劒欲開雲清光難此秋三夜痛飲何辭酒百分
况在泮宫思樂地與君共采水中芹
送别曹漢卿
馬上功名奈老何出門無地不風波憑誰試著回天力
有客空揮卻日戈青眼乍驚行處少赤心常笑話中多
愁人近亦無腸斷又聽離筵送别歌
九日濟之君祥仲寬子昂攜酒於漢臣書齋小
酌巳而乘興與衆老人會於城西馬氏東籬
談笑盡醉抵暮而歸為賦此以紀一時之勝
事
相扶醉袖出西城翠展秋山一望晴坐上孟嘉嘲未解
籬邊陶令話多情酒猶強飲狂時藥菊莫尋餐落後英
興盡歸來天色暮老人星散月還生
暮春和端甫韻
暮春索詩且以不能陪郊外之遊為恨
雨夕風朝樂事妨老來猶自為花忙春光一歲只三月
尊酒百年能幾場辛苦衙蜂輸蜜課等閒巢燕得泥香
如何復共遨頭醉待把銀瓶指點嘗
承和復用韻
草草杯盤興不妨一年一度送春忙我無酒量難投社
君有詩情合擅場衣錦堂前冠盖貴落花徑裏綺羅香
暫時忘却愁滋味驀上心來似膽嘗
答趙之美見和
不堪春事等閒妨汲汲光隂過隙忙青眼久懸高士榻
白頭羞入少年場風從定後花猶落月自修來桂復香
休向兵廚問消息且教下馬客先嘗(之美有深鎮兵厨未許嘗之句)
李子搢約同上山督之
踏青時節醉何妨一掬歸心想見忙杖履不須從捷徑
觥籌且莫戀歡場明山秀水家家景野草閒花處處香
休訝登臨無脚力世間險阻備曾嘗
答史正之
正之至連日清話限不能文字飲也時三月
晦日
草堂深處百無妨却為高岑對屬忙(高適岑參杜遙知對屬忙)啼鳥
送春歸閬苑妖星亂世跼文場閒花空怨緣衣使煮酒
不隨青杏香見說麴生風味少尚堪留與老饕嘗
陽城題北臺觀壁
幾年空負北山移今日方知見事遲猶憶王鳬初去後
忽驚下鶴暫來時雖無壁上題名記頗愧棠隂聽訟詩
指似荒城舊遊處西風搖落菊花期
客中寒食
斷篷蹤跡寄天涯劒戟林中閱歲華又值禁烟焦舉節
(焦亦作周)奈無對月少陵家驚心咄咄催歸鳥觸目冥冥濺
淚花老後愁懷誰遣得未應端的酒勝茶
和徐子賢西行留别
便從傾盖話詩情風雨端能落筆驚金馬謾誇三學士
碧油曾見一書生竹溪花圃留連醉水郭烟村取次行
自恨年來懷抱惡與君相别但吞聲
調祁定之
風埃滿面髮蓬垂欲學喬松久遠期浮世幾場漂杵血
流年一局爛柯碁不須玉女引巢父那在神官邀退之
果待吹嘘送天上人間事了未為遲
姪謙甫鞏縣寄魚
掣三牽兩得沈腥顧我庖厨遠未能幾度敲針無處釣
一朝醒酒不須冰居官止合如羊續命駕何須學季鷹
當念家風本寒素莫從今後爇饞燈
母師聖醉中落水用郭進之韻
無人橋上醉婆娑脚力危時可奈何賀監未應真落井
屈平到底也隨波浮雲世事黃粱夢斜日秋風薤露歌
點檢交情能有幾柴門今後雀堪羅
下鼇背
浮雲蹤跡去留難谷謗巖嘲勒我還畢竟一身無著處
大都百計不如閒無多伎倆三休外是亦風流二老間
昨日主人今日客回頭山色若為顔
許司諫歸來圖
社稷憂深志未舒陸渾山下賦閒居幾年不復朝雞夢
一旦飜隨壠鶴書(闕)朱雲徒折檻寵踰疎(闕)懸車
商巖了却和羹事方信旁求象不虛
寄伊陽令周文之括戶
幾年客裏厭馳驅故向伊川好處居剛受一㕓同許子
誰知四壁過相如厥田不稱中中賦此事真堪咄咄書
疲俗脂膏今巳盡看看鞭筭及舟車
和子搢秋晩出郭
陶寫詩人得句忙舊游能復憶嵩陽山頭雲霽雨聲歇
水面風來花信香今日事雖非向日故鄉景自勝他鄉
杖藜忘却尋歸路獨立河橋詠晩涼
和述懷(二)
簮履三千氣壓齊寒林那羡一枝棲坐中有客鵬將賦
門外何人鳳欲題沽酒未嘗防惡犬著鞭寧復待荒雞
夕陽休凭欄干望今日長安不在西
擬將齊物物難齊惟有山林跡可棲身望鳳池慙不到
名登鴈塔愧先題未能忘舊歸家鶴長是思鳴失且雞
天為東周道垂喪肯生夫子在關西
戲嘲
江西社裏幾詩流詠月嘲風未肯休得句不能當競病
措辭那敢向春秋笑飜王氏三珠樹驚倒張家五鳳樓
帶繫雪詩三十韻勝如騎鶴上揚州
答子榮
行藏事拙且乘流游徧人間老即休多汗愈膚三伏暑
漸衰潘鬢一時秋風高勢欲欺茅屋雨急聲疑在竹樓
今世宦情何處好但憂無蠏有監州
送史邦直入洛
肉山南去汗如流了取公家事便休征棹不霑瓜蔓水
歸裝莫待菊花秋忙中暫過平嵩閣别後頻登望省樓
若問鶴鳴近消息翅翎飛不到揚州
即事
鐡馬長驅汗血流眼前戈甲幾時休誰能宰似陳平社
那免悲如宋玉秋漠漠微涼風裏殿蕭蕭殘夜水邊樓
千村萬落荒荆棘何止山東二百州
寬張文玘
怪來久不造龍門依舊相逢一笑温任把錦囊嘲李賀
休將布鼓詫王尊事隨勢過心猶駭言與時違舌可吞
誰為書生肯推轂綈袍且念故人恩
和竇君瑞
勒石燕山後世名(憲)子孫蟬蛻起風塵(融)誰憐喜鵲飛
來意(由)自歎靈椿老大身(禹鈞)愁見灌夫杯酒過(嬰)夢
驚蘇蕙錦書新(滔)幾年客裏無情話一笑相逢姓麥人
竇子温宅為有力者所奪
謾勞買宅著千萬此又卜居何適從得把茅來頭可盖
但教窗下膝能容尚憐相賀巢邊燕知為誰甜花底蜂
速向元龍問閒舍暫將一榻過今冬
子榮途中見憶有先生在世人中龍三十年前
到月宫之句依韻謝答
高樓日日望元龍禾黍離離閔故宫兩地謾看千里月
五湖能借半帆風囊錐穎脱何難出名紙毛生未肯通
好在沁陽山色裏一㕓寧許寄揚雄
弔曹慶之
杯酒中間氣沓拖從教千丈起風波絲棼世事無一可
花落人生得幾何休向棘林長夜哭試聽蒿里送行歌
豈容身後鍾君在阿騖如今嫁者多
弔王德華
衰鬢愁添鏡裏絲流年恰及夢中蓍可憐白日佳城地
正值黃楊厄閏時(丁亥閏十一月)撫柩恨深元伯母負薪清慘
叔敖兒髑髏不識生前樂枉却招魂費楚辭
贈醫郭顯道
小隠嵩陽種德時智能博物物皆歸籠中無愧狄仁傑
山下常逢臺孝威子細論來生可養斬新卦得遯之肥
麄疎誰似嵇中散幽憤詩成憶采薇
焦彦昭失中子
相逢地下果何如自謂情鍾亦太愚未必珠能空老蚌
豈期玄不與童烏且憐商也無三罪尚喜徐卿有二雛
萬事盡歸天予奪速宜收淚謝玄夫
讀五代史
破却千金築一臺折衝閫外望人才中原山嶽河分斷
塞上牛羊草引來西海正驚天狗墮北人忽擁帝羓回
猶憐仙掌英靈在能把潼關閉不開
春温軒
三尺枯桐膝上横一彈洗盡綺羅塵芙蓉城裏誰為主
姑射山前别有人雲雨不侵行處夢丹青難寫醉時真
早尋林下乘鸞侣莫遣春温過却春
索和長平諸詩友送行韻信筆奉呈君玉閏之
資客中一笑(四)
漢厦非無論道氊自慙老去鬢皤然閒愁似海藏皮裏
往事如風過耳邊幾度班荆誰與話一朝傾盖自相憐
柴門近日多來客火速移牀待孝先
青春人物正當時咫尺雲天快樂披相見便如膠漆密
此行還似筈弦離方傳細柳將軍令或賦甘棠召伯詩
待得一朝公事了聯鑣西去未為遲
此身莫輒犯針毡只合浮沈委自然久墮風波人海裏
暫依雲漢使星邊斗升乞活真堪笑青紫歸耕亦可憐
早晩皇家重名器著鞭當在祖生先
老覺麄疎過往時赤心今始為君披交情大抵無新舊
人事從來有合離見說片辭能折獄未嘗一話不言詩
河東自古文明地可惜儒冠感遇遲
昨晩蒙降臨無以為待早赴院謝聞巳長往何
行之速也因去人寄達少慰客中未伸之志
耳(二)
縱横入市盡裘氊一旦衣冠氣索然豈信魯連歸海上
頗哀屈子老江邊汗流石馬誰堪恨草沒銅駝世所憐
莫憚區區困刀筆論功終讓指蹤先
書生掉舌豈其時手底青編亦倦披鐡鎖尚沈江漠漠
銅駝又沒草離離隂山路上明妃曲天寶年中杜甫詩
古往今來幾興廢白頭恨見太平遲
任仲山談西府事
德音到處下情通喜動山城百歲翁和氣挽回中國化
威聲振起外臺風少酬漢使澄清志不愧周官燮理功
南北封疆歸一統太平立法自河東
唐臣滿月洗兒索詩故賦(兩滿月)
白頭休恨夢熊遲却是人間久遠期有客巳為摩頂記
為君復草弄璋詩一從老蚌生珠後再值姮娥月滿時
咫尺昂霄看英物不須女子作門楣(有二女)
留題靳載之園亭
幽徑疎籬竹外村淡煙斜日水邊城地形占氣辨南北
風俗以人分重輕坐上有山圍似畫樽中得酒論如兵
青春將種多才調拂袖林泉恐不情(載之靳千戶之子)
送郡侯段正卿北行(二)
征途萬里朔風寒過盡隂山復有山歲既在於辰已後
星多客向斗牛間漫漫積雪無冬夏劫劫飛鴻自往還
若到龍庭試回首太行一片白雲閒
獵獵霜風墮指寒一鞭行色抵天山馬嘶衰草孤烟外
鴈沒長空落照間入塞盡穿氊帳過去鄉須待錦衣還
功名大抵黃粱夢薄有田園便好閒
送參謀劉君祥(二)
寂歷書齋獨坐寒白頭羞見雪中山虚名得失蝸争外
浮世榮枯蟻夢間半夜朔風催客起幾時新月望君還
鶴鳴林下無人共何處烟霞不可閒
馬首風花拂面寒十年兩度過隂山浮雲暮暮朝朝裏
行鴈兄兄弟弟間大抵故鄉生處樂莫教明主放時還
如今造物尤難料枉使身心不得閒
杜門
近來人事頗相乖獨坐何曾得好懷犬吠為連沽酒市
雞鳴長傍讀書齋門終待學張家塞闥恐難當噲等排
惡客就中多氣岸時時下馬繫堂階
中秋(二)
露下天街一氣涼月明不復被雲妨正當金帝行秋令
疑是銀河洗夜光蛟室影寒珠有淚蟾宫風散桂飄香
席間醉客忙歸去獨共三人盡此觴
共對青天好舉觴從前三五是尋常一年佳節秋將半
萬里清輝夜未央纔向缺時舒窈窕欲從盈後斂光芒
姮娥曾得長生藥我欲停杯問此方
和喬舜臣韻(六月十四日二)
畫圖懸箇老人星一炷香烟禱處靈見說蟠桃將結子
不知槁木巳忘形倚空山色青排闥掃地槐隂綠滿庭
凡骨恨無輕舉便且求強徤保殘齡
幾年鬢髮已垂星豈是長生藥不靈席上精神歡伯力
塵中面目偶人形來歸徒訝荒陶徑學退還思過鯉庭
鄭重世情相愛甚一杯酒勸望延齡
郎子雲酒熟同李茂卿史正之豪取不許
愛錢措大眼孔小病酒先生舌本乾債是尋常誰不有
囊嫌羞澁且留看三人未必一人損豪氣難忘習氣酸
眊矂相逢欲空去從來如此四并難
再赴陽城用前韻别茂卿子雲正之
誰使腰間印欲懸不知面上唾纔乾先生敢以督郵去
坐客莫將官長看祖席又成攜手别離杯何苦上眉酸
且休凋落高陽社來往雙鳬也不難
代樂仲和張温甫處督米
未必書生氣盡寒食常不足為居閒清於孺子滄浪水
瘦似詩人飯顆山欲向田文彈鋏去恐因邱嫂頡羹還
聞君自有江湖量肯為枯魚少破慳
清明席上同史正之姚君寶子昂
浮雲雨後自縱横不待風收放曉晴百計花期成謾興
一年春色過清明誰家鑚燧罷藏火何處吹簫猶賣餳
回首故園魂欲斷鳥飛只是片時程
悼亡
須信人生足别離别離不待白頭時因憐曩日在縲紲
豈憚今朝炊扊扅中道奈何奔月去此情惟有落花知
眼前活計無聊甚空對當年紙局棋
段侯行春顯聖觀喜雨
癸夘季春小旱清明後七日段侯正卿行縣
回會名流勝士五十餘人於仙翁山下之顯
聖觀須臾雨作自未至亥而止大滿人望酌
酒相賀莫不盡酣適之興張種德有詩因和
韻以紀其勝元帥申甫段玉使姚昇書於壁
行春冠盖暫躊躇誰信東山面目疎興盡奚勞風送客
氣和不覺雨隨車移民雖恨梁加少腐粟猶誇漢有餘
獨嘆吾儒有何貴自今牛角莫横書(傷儒人種田事)
寄答趙公定
他人共折依依柳居士但飲薄薄酒豈其必取齊之姜
又恐不為白也母雖然客或許敦龐慙愧我無白璧雙
更向稠桑老人卜準備買紅纏酒缸
姚子昂夀日(二月初三日)
門外風光二月初衣冠把酒慶懸弧一生接物無腸蟹
萬事隨緣短脛鳬坐上書空窺草聖醉中疥壁笑詩奴
年來世事俱嘗遍只合千金養客軀
又用濟之韻贈子昂
綿綿宗派自何時借問吳興第幾支書愛換鵝功不到
獄因劾鼠法先知為秦徙木思無地在漢高門福有基
此去鄉閭結仁愛請君聽取忍齋詩(有仁人巳結鄉閭愛之句)
為劉益之營中上王懷州(二)
自分毛錐不入時如今尤恨掃門遲徒勞魏氏貪鷄肋
却笑虞人望羖皮未有赤心相待處奈何白髮是歸期
儻令扶病還桑梓横草難忘報所知
氊帳連雲逐日移胡笳月底不勝悲中原為患有驕子
造物戲人如小兒馮鋏縱彈無便去晏驂未解有誰知
天涯回首消魂處故國霜前鴈過時
錦堂碧落夀席(年五十一)
年光過隙一何忙知命年來百念忘公事了時隂德大
塵緣斷後道心涼未償勇退求閒志先得長生不老方
共勸十分添夀酒莫辭酩酊醉山堂
答張文玘見戲
邂逅騷人興愈多不知賜也許同科君猶老去詩魔在
我奈新來技癢何但幸近無阿買寫憑誰付與雪兒歌
一從探得驪珠後驚倒中洲蚌與蠡
和王李文襄陽變後(二)
逐鹿中原未識真指蹤元自有謀臣虞全不念唇亡國
楚恐難當舌在人拔劒挽回牛斗氣舉鞭蹙起漢江塵
相逢空灑英雄淚誰是荆州一角麟
天命須分偽與真衙蜂戰蟻盡君臣蛟龍不是池中物
燕雀休嗤壠上人衣不能勝嵇紹血扇無可奈庾公塵
自從絶筆春秋後誰復傷時為泣麟
僧奴(劉氏甥十一月二十一日生籌堂子)
白髮因緣短犢車可憐小德外家無蚌生珠後何嫌老
鳳有毛時亦自殊會看伯仁興絡秀不妨節信論潛夫
劉生誰謂難成事將相從來有種乎
注劉牢之甥酷似其舅共舉大事誰謂無成
喜事相尋種種來豈期天意一朝回璋從弄後熊無夢
月到圓時蚌有胎便可字教阿買識那消錢為窟郎堆
賢愚懷抱俱休挂且盡前尊露頂杯
和楊之美韻
光華異域伏全才銜命怱怱出吹臺物外英標傾水鏡
坐中妙語落瓊瑰節回北闕旋如斗名振西陲聽若雷
不踏賀蘭山下石國風未合入詩來
和李唐傑韻(二)
翰墨場中第一人而今委翅在雞羣縱横詩律凌徐庾
浩汗詞源嫓典墳兵氣横流存此老天心未欲喪斯文
年來草就歸田賦嘯傲南山卧白雲
郵筒寄後憶詩人落落英才迥出羣試問槐花忙幾舉
可憐桂子落誰墳浮沈且與陪中立喜愠何嘗見子文
傾破葵心望天表龍庭不日會風雲(大朝再試)
悼籌堂
霞鞍金轡紫絲絛玉帶紅靴織翠袍赳赳少年真手臂
津津玉氣見眉毫不愁造化功難補可惜秋山勢自高
那免牛車身後患一場春夢亦徒勞
和秦克容來韻
白頭羞入利名場得得歸來自遠方何日詩豪離上黨
去年道話憶山陽可憐杜宇訴亡國還笑沐猴思故鄉
不意閒中春色早黃鸝啼破謝家庒
癸酉榜後寄姪謹甫(第一科)
萬軸牙籖未是多十年辛苦短檠歌敢忘奕世箕裘業
忽玷清朝甲乙科我巳夢君三舉後君如輸我一籌何
二疏此去人方識名字先應報大羅
塵忝後夢一人云王道衡李撝更三舉二人亦高第
癸酉省試王道衡第二御試撝第二道衡第十一隅
三舉也本壬申舉場為兵事移至次年
和安齋見寄調祁定之
麻衣補破紙為絛不羡仙人宫錦袍天地老於雙轉轂
山河渺似一秋毫煉深寶鼎丹砂就瑩徹靈臺夜月高
上界而今官府足暫游塵世莫辭勞
莊靖集卷二
