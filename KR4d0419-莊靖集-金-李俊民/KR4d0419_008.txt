莊靖集卷八金李俊民撰
序
無名老人天游集序
元陽子一日㩦無名老人天游集見囑曰守一自簪冠
以来出入玄門中皆老人引度也不敢忘其德今將平
日遺稿命工刊行使傳於後庶不負平昔諄諄之意願
題其端且為老人光華老人姓陶農家子平水襄陵人
父珍母賈氏初母夢青童金盤中獻一大果如瓜半黃
半紅言上仙賜汝無名果也因而娠十三月而生皇統
壬戌十一月十三日也性沉静寡欲舉動與羣兒異正
隆年間全家避役陜州靈寶縣時年方壯有勇力喜談
道雖不讀書便解義補縣弓箭手縣令許子靜與語竒
之時贈以詩不以常人待也大定壬辰八月十三日隨
舟陽馬祖師過關服勤三年祖師曰此非干汝修行事
汝自修行去於是浩然長往隨方乞化與若志趙公為
侣每歸二人背坐相倚不言不笑人莫能測凡七年忽
覺體中屈者伸窒者通神與氣非故吾也游戲人世三
十餘年行步如風一日讀太上西昇經豁然有省謂同
行曰我今還鄉去也年前有韶州岳家㳂王氏請住庵
我巳許諾不可食言巳而王氏果至迎歸所指處到庵
索湯沐浴畢振衣入静位留辭世頌儼然而逝春秋八
十有六葬於永寧縣西時正大丁亥三月初七日也無
名之號以其夢歟集中詩頌一百八十三長短句九十
一信手拈得如萬斛泉源不擇地而出皆仙家日用事
也七言有造化遠離生死外機關超過有無中古木開
花春寂寂寒潭浸月夜澄澄但言造化都歸妄畢竟陰
陽總屬私千里暮霞烹絳雪半林明月搗玄霜汞死鉛
乾天地静龍吟虎嘯鬼神藏有作有為俱妄想無名無
字是真常願君早悟玄中趣學我優游物外修五言有
對客談黃卷呼童烹紫芝性似山猿獨心如野鶴孤頥
神春寂寂調息夜綿綿俯仰長春景遨遊不夜鄉若此
等句頭頭見道無一字閑非烟火食人所能道也中間
舛錯講師祁定之校正觀者無憾焉辛丑年七月望日
序
大方集序
淨然子者濟南人姓郎名志清幼而穎悟舉止作高尚
事年十二灑落有塵外想求出家父母肯之十四遇一
道者見而竒之曰是兒有仙分安得在此語以真理釋
然有所得自後稍加精進一日忽見重陽真人繪像駭
然曰此乃前者所遇之師也冥契相投豈偶然哉於是
絶嗜慾屏紛華刻意於道學弱冠僑居澶淵三十一還
濟上主者諉以玉霄觀圓客大師咈然不受遂之益都
從者雲集師不悅乃渡河逃名於南陽山中去圭角混
光塵舍者與之爭席矣逍遥雲水間其對景述懷託物
見情片言隻字沾丐者多簡而古峻而潔邃而深無一
點俗氣盖玄門之星斗歟庚寅歲冬復歸澶淵返寂於
通真觀年五十一師所畜馬哀鳴廐下弟子劉志源見
而嘆曰師已仙矣尚留何為不如淮南之雞犬乎言訖
乃仰而吁俯而默眼光落地不復芻豆矣聞者異之葬
於先師靈兆之側襄事後志源等鳩集生前遺稿刊之
於木元湯子紇石烈守一索余序之前後作者贊述詳
矣言之則贅姑道其大略云辛丑歲七月朔日序
錦堂賦詩序
士大夫詠情性寫物狀不託之詩則託之畫故詩中有
畫畫中有詩得之心應之口可以奪造化寓高興也侯
之别墅葺一室曰錦堂時時班春往来於此合親友而
燕之因命畫史以春水夏雲秋月冬松繪之於壁盖取
陶靖節之句也四時之景叢於目前滌煩慮暢幽懷超
然與造物者游坐上之興溢矣侯乃語客曰今夕之賓
樂乎但恨對景無言敢請逐題而賦之客曰古人之詩
今人之畫二者盡矣言之則贅然景與時遇人與景會
不嫌冷淡可停杯而待侯乃口占而首唱之時壬寅十
一月望日序
傳
孟氏家傳(孟駕之)
高祖唐牧字堯臣雲中人也幼業儒術擢進士第仕遼
為太子洗馬牛令公見而異之以女妻焉生子彦甫字
仲山金運革命廕補品子後以明法中選知西北路招
討司事時有疑獄獄成當棄市公拒不受命雖怒而迫
之莫能奪也後三日得實免死者百餘人招討公執手
而謂之曰子之隂德如此其能無報乎可勉之徙宣德
州司候登州軍事判官享年八十而終二子曰龜曰鶴
龜早世鶴字夀父幼聰敏好學手不釋卷同進士第出
身主汾州西河簿宰宣寧縣進階儒林郎致仕六子曰
仁曰義曰禮曰智曰信曰楫女曰蕤曰賓太師張公之
甥也仁更名澤民字安宅性敦厚博雅不喜撿局與人
交豁如也事王父母孝居喪過哀友愛同氣鄉黨稱焉
父亡母病與妻張氏奉侍温凊頃刻不離命醫視藥必
親嘗之以人肉治羸割左臂肉雜羹中而進之母自是
善飲食勿藥孝感然也郡守知之欲聞於朝廷母恐孝
子之傷生力勸止之年逾三十不就資廕折節讀書母
罄囊金聚經史以成其志工屬文頗為進取計有聲於
場屋學者從之如林崇慶元年秋魁大同府選辛巳登
進士第調河南福昌簿以廉能稱中外交辟不就世亂
避地於陸渾南山以詩酒自適號雲巖老人有著述聞
於世壬辰秋九月一日卒於槐林平伊陽令周文炳察
判盧某備禮權厝焉累官朝列大夫妻清河縣君二子
曰琦曰璘女月娥歸白登郭文振琦字伯玉游學齊魯
間貞祐之亂莫知所從璘易名攀鱗字駕之因夢故也
自束髮從父訓不經他師指授十三薦名於京師庚寅
擢進士第任陜州州判辟舉靈臺令入補省掾壬辰京
師失守隨回軍渡北僑居河津癸巳抵平陽行臺胡公
異禮待之每事諮議焉内省委管司印造經籍事巳亥
朝廷以近来文風不振分三科諸路選試精業儒人監
試劉中以贍於才學皆優其等充本府議事官權宜之
職也妻韓氏濮王之後繼母韓氏之姪女也二子曰史
噲曰桂哥皆幼孟氏姬姓魯公族孟孫之後保姓受氏
於今不絶其間賁之勇舍之約軻之儒光映百世凜然
如生裔孫攀鱗駕之亡其世系自高祖而下得其傳焉
又懼其湮没以前後事略託所友而紀之意者欲文之
碑而誌於墓歟或錄其實於太史世其家歟狀其行於
太常議其諡歟將施於蒸彛鼎如古之所謂銘者自成
其名歟審如是其志遠且大矣其自敘者備矣尚何言
哉然有美而不聞於世友之過也故不敢不書以俟来
者
譜
李氏家譜
按大唐天潢玉牒顓帝之後生大業大業生媧媧娶有
喬氏之女感月光貫昴而生咎繇咎繇生伯翳伯翳之
後世為士師至里成避桀之亂遯居伊侯之墟食李實
乃改為李氏此言咎繇之後以理獄為功遂姓理氏其
後子孫或改里氏至伊侯之墟避難遂改里為李也成
生利正當商湯之時利正生昌祖昌祖仕陳為大夫因
居若縣昌祖生明明為陳相葬瀨鄉之北立廟因有相
城明生慶賓慶賓生靈飛一名虔會所言陳國乃古之
陳國非周時所封胡公滿之國也自李成至虔會五世
相承年代相類當此之時太皥之後已為陳國及周封
舜後當是此陳既滅乃封胡公而王其地也靈飛之妻
真妙玉女感日精之夢而生老君此一說也又按本記
云老君生而能言指李木曰此我姓也隋内史舍人薜
道衡老君祠庭碑云感日載誕莫測受氣之由指李為
姓未詳吹律之本是也又樓觀光師傳云老君因聖母
攀李木而生謂曰此汝姓也三家之說經傳備載今並
明之以彰聖人之宗緒矣至紂王時居岐山之陽西伯
命為守藏史武王克商召為柱下史其子名宗仕魏為
將軍有功封於段干宗之子注注之子宫宫之遠孫假
假仕漢孝文帝假之子解解為膠西王卭太傅因家於
齊風俗通云李伯陽之後出隴西趙郡頓丘渤海中山
襄城江夏梓潼范陽廣漢梁國南陽十二望唐高祖淵
二十二子其韓王元嘉守澤州武氏盜國宗室潛謀恢
復事露皆被害妃房玄齡女妃亡四子於碧落聖佛谷
追薦母氏黃公譔善篆磨崖碑存焉其後裔孫因家於
澤或隠或仕宋初李植字彦材熙寧間中武舉科隨范
文正公西征官至右侍禁墓誌云葬於澤州晉城縣五
門鄉從先塋也三子持搆授高祖李憲之忘其所出生
曾祖猷猷生祖行可行可二子長之邵次之才之邵一
子曰楫楫子六人長儀(闕)應進士舉恩榜二子亡有女
在北弟馬興男閏郎在餘亡之才三子長植次構次俊
民字用章植三子曰挺曰撝曰振挺男世英渭南馬鋪
監没於王事撝謙甫進士第一科孟津機察男世寧監
福昌酒構洛陽茹店商酒監男鉄塊女蓬仙在北俊民
男揚伊闕商酒監揚一子道兒甲戍兵火值甲午二十
餘年間皆物故矣獨閏郎在楫之孫也二子皆幼為李
氏之胤癸卯年四月初一日丁未譜
記
睡鶴記
人之情有所甚好有所甚好而不得則必見似之者而
喜非徒好之盖感而有所得焉濠梁之魚得之樂山隂
之鵝得之書支道林之鷹與馬得之神俊不有所得夫
何好焉鶴鳴之好鶴亦猶是也鶴也者物之生於天而
異者也其性潔而介其聲亮而清潔而介則寡所合亮
而清則寡所和獨以孤高自處飛鳴於霄漢之上豈求
其異也哉盖天之所賦者異也夫才高則無親勢孤則
失衆鶴奚恤焉若或矯情自凂下同於頻頻之黨變常
而喪其真非鶴之德也非鶴鳴之所好也叔世道衰天
物暴天思其所好而不得逮丙申歲於新居之側有蹲
石曰睡鶴昔人取其似而名之鶴鳴見其似而喜之事
與心會豈偶然哉三復觀之其骨聳而竒其背瘠而僂
其頸宛其喙箝若無意飛鳴者雖沉潛靜默有飄然物
外之想疑其孤高之過為衆所棄而自晦歟抑衛人之
軒不足乘歟烏程之樹不足棲歟將遺世遠舉羽化而
仙此特其化身歟不然何為不飛不鳴日游於睡鄉者
乎謂其果不能鳴則陳倉之雞胡為而鳴耶謂其果不
能飛則零陵之燕胡為而飛耶吁是時也以飛鳴而望
於鶴不可望於石尤不可姑以其似而又有所得故感
而為之記云
劉濟之忍齋記
彭城劉君巨川治别室之西偏訂曰忍齋卜日會諸同
志落之鶴鳴怪而問焉劉君曰凡有血氣者皆有爭心
在人則尤甚焉人情甚不美小有不恊至於按劒相怒
沒齒而恨不解是何耶血氣之所役也忍之之意非敢
望於人盖將以自警耳孔子語門弟子曰小不忍則亂
大謀成王命君陳亦曰必有忍其乃有濟聖賢以忍之
一字諄諄而告人者於血氣方剛之時而戒之也昔之
人有能之者如張公藝之忍於家朱將軍之忍於敵耳
餘為功名而忍王謝為性命而忍元載以鼎餗之譏忍
於笑翁恩以徇曲之辱忍於醉師德之忍於唾懷祖之
忍於罵是皆不以一忿而動其氣其得聖賢之心乎吾
名吾齋亦猶是也鶴鳴喟而嘆曰異哉未有無事而忍
者若子之言所以自處者得之恐非所以處人者得之
於己失之於人可乎夫情深則怨匿理到則心服與其
匿怨孰若服心我以情怒彼以理屈則門外負荆者踵
接矣莫不釋然開怡然暢廓然通無一毫芥蔕於胸臆
初以自警卒能警於人過此以往足之所履皆君子之
忍齋也獨戚戚於一室之内何其自狹也劉君於是矍
然而起拱手而謝曰厚矣子之托吾境也請刊其說於
石以廣其傳
歲寒堂記
節婦樂氏澤郡南關宣銳巷樂㺹女也幼亡父母依於
外族外王父李榮鞠養之年十五適本關劉璋泰和五
年乙丑夫亡二十一歲守志長子禎五歲次禮十七日
也從吉外氏豪俠欲奪而嫁之堅誓不許苦節自勵事
王母舅姑小心敬順盡為婦之道(闕)黨同焉而不
違於禮婉焉而不失其正舅姑(闕)以治家嚴恪潔勤躬
操井臼無一日而少懈上下畏愛焉主中饋助祭祀怵
惕之義表儀宗門值貞祐亂離往往骨肉不收樂氏俯
育二子流散他方遑遑涕慕抱終身之戚丙戌復歸寧
故里子禎娶東林隠君子母俊卿之孫女生二女長適
秦茂才次許嫁本州趙次官姪男餘慶禮娶楊氏生三
男一女長犍兒定婚樂家社王氏次伴犍婚東蜀村李
氏次堅童女許嫁下町張氏夫之兄益弟儀偉俁仁妹
適梁氏偉娶徐氏二男一女長福妻谷下栗氏次祐妻
本州王氏女嫁(闕)氏祐二男長丑兒次顯兒中外族姻
無不周恤者禎字君祥參謀本州宣差所事嶷嶷特立
篤於孝友念無以報劬勞之德因所友而榜其堂曰歲
寒堂冀母氏之名節有光於後噫幼而孤長而寡老而
其福厚歷憂患五十餘年始終不易凜凜有松柏之操
名其稱矣當是時也不能安其室如七子之母者十常
八九有不登是堂而愧者乎癸卯三月辛巳書復繼之
以詩
家貧子幼如月魄煩惱林中世途惡荒墳木拱淚不乾
野店天寒孤莫託歸来扶杖雪滿梳山頭化石猶望夫
萱堂忘憂忘亦得孝哉一雙反哺烏
重修悟真觀記
高平縣南二仙廟者在張莊李門之間唐曰真澤宋曰
沖惠沖淑真人為居民祈報之所無禱不應一方之休
戚係焉大金真祐甲戌歲國家以征賦不給道士李處
静德方納粟於官勅賜二仙廟作悟真觀俾其徒司見
真主之額之後有慊於心為其名位之乖也其意若曰
以廟為觀則是無廟矣以觀為廟則是無觀矣不亦誣
於神違於人乎惴惴然不安積有日矣於是市廟東之
隙地為三清殿為道院蠲庖湢表壇埒外力所施田以
資工役其修齋行道拜章啟玄步虚華夏儀鸞而引鳳
者於此焉觀之西曰廟棟宇宏麗像容粹穆䆳以重門
翼之兩廡旁列諸靈之位其時和歲豐民無疾厲龡豳
擊鼓婆娑而樂其神者於此焉各事其事互不相雜名
與位判然矣識者韙之按禮云凡祭有其廢之莫敢舉
也有其舉之莫敢廢也盖禮所重者祭或舉或廢不可
得而私即廟而觀既觀而廟是未嘗敢舉亦未嘗敢廢
豈私也哉兩得而不兩失神人俱悅無遺恨矣此重修
之意也德方請以其事書之於石余用其意而筆之德
方陵川人年二十出家明昌三年壬子禮本州神霄宫
郭大寧為師泰和丙寅奉祠部牒披戴登壇為大法師
後七年貞祐改元賜紫號達妙充澤州管内威儀偶值
喪亂晦迹不出大朝丁酉歲遣使馬珍考試天下隨路
僧道等共止取一千人德方乃中澤潞二州選第一是
歲八月於燕京受戒回請以白鶴王志道知神霄宫事
郡長段公從之俾遂其高懷乃於宫西别院為鶴鳴堂
三間日與方外友彈琴話道焚香煮茗誦周易黃庭老
子書究諸家窮理盡性之說與悟真相去五十里時時
往来適游衍之興不以傲為高不以誕為異簡而和婉
而通行必合於義動不悖於禮其肯誣於神違於人慊
於心亂名改作者乎
重修浮山女媧廟記
澤之為郡在太行之頂其四面亂山環列東向望之突
然而起孤高峻絶不與衆峰相連者曰浮山也山之腹
有巖穴中有二像廟而祭之傳者以為翁婆神居民之
為嗣續計者往往禱於是焉按圖經翁婆神在郡東南
二十五里浮山北坡上宋元祐六年建計屋八間共二
十二椽周圍七十五步又紹聖三年丙子李旦亦言此
廟自元祐六年及觀至和二年郭寶碑已重修矣圖經
所云元祐六年建亦重建也究其原莫知所從来或曰
女媧廟並無所據按淮南子云女媧氏鍊五色石以補
蒼天斷鰲足以立四極殺黑龍以濟冀州積蘆灰以止
滛水蒼天補四極正滛水涸冀州平此皆有功烈於民
者也民追而祀之其以此耶傳者通謂之浮山神大定
二十六年郭道珙等增舊制而新之盖五載工始畢值
貞祐甲戍兵火復毁逮大朝庚子本郡次官趙唐以其
男山兒幼亡不能忘情因謁是廟慨然有起廢之心遂
命耆老張珏輩庀工計費又令總領景用與提控許堅
督其役斧斤者瓦甓者版築者不召而從不鳩而集富
者輸其財貧者竭其力不日而告成自是公得男女三
人又從而起敬焉辛丑歲三月十八日會郡人而落之
索余紀其事將刻之石姑以前人所聞而書之噫人而
無後為不孝之大然人生於天地之間果由人乎哉或
得之於卜如成季者生而有文在其手曰友或得之於
夢如唐叔者生而有文在其手曰虞周之翰皆嵩嶽之
神魯之儒乃尼山之秀是山也果能以英靈之氣賦予
於人者乎求而得之者有之不求而得者神何與焉天
地萬物父母也物莫靈於人天地之委蛻也豈私於人
哉夫臧孫逹之有後也以德其所求者異於人辛丑年
三月十五日記
陽城縣重修聖王廟記
按圖經陽城盖漢之濩澤縣也屬河東郡今縣西三十
里故城是也晉隸平陽郡後魏文成興安二年癸巳自
故城移於今治隋屬長平郡唐武德元年於此置澤州
玄宗天寶元年改為陽城縣又云殷湯廟在縣西南七
十五里析城山上宋熙寧九年河東路旱委通判王伾
親詣析城山祈禱即獲休應十年五月某日牒封析城
山神為誠應侯政和六年三月二十九日析城山殷湯
廟可特賜廣淵之廟為額誠應侯可特封嘉潤公宣和
七年重修廟記云本路漕司給係省錢命官增飾廟像
及廣其庭壇高其垣墉列東西二廡齋厨廐庫客次靡
不畢備華榱彩桷上下相煥以稱前代帝王之居而致
崇極之意以其餘材完嘉潤公祠合二廟凡二百有餘
楹大金革命廟止存九間共六十椽大朝壬寅年春因
野火所延存者亦廢民間往往即行宫而祭之本縣行
宫在郭内東西街北右去城門五十餘步左距縣衙一
里強至大金壬(闕)年歷一百二十八年而毁邑人王元武
全王昇張義王(闕)王漢等雖在擾攘之際相與鳩工復
起正殿三間元帥延陵珍補盖西廡歲有水旱疾疫禱
無不應民之戴商厥惟舊哉噫神依於人廟食百世亦
豈有昇沉時耶抑成壊之數幽顯莫能逃耶何天禍未
悔如此之酷耶僕重過是邑王元等託友人燕子和求
識其始末故書以示之時壬寅十月庚戍朔
重修佛堂記
吳道子畫酆都宫畏罪者衆韓吏部題木居士求福者
多世之人莫不知罪之為可畏福之為可求然信賞有
所不能勸必罰有所不能懲而覩道子之畫吏部之題
竦然有動於心不待賞而勸不待罰而懲何耶豈正率
者難從幻化者易感歟兵興以来俗狃於惡以強陵弱
以衆暴寡以勇苦怯怙終自若當是時也未有不嗜殺
人者夫佛教自殺者不復得人身況於他人乎宣差察
之鎮是邦也因謁廳事後之佛祠閔其為風雨所壞遂
命工起廢缺者補之汚者墁之壁繪像飾為之一新乃
與其妻孫氏時時敬禮倍堅回向益勵齋嚴其見於臨
事寬而不苛仁而不虐皆如来慈悲之心下之人亦復
歸依見善則樂而為之見不善則憚而不為不陵弱不
暴寡不苦怯皆如来慈悲之化夫以易感之化易難從
之俗亦救時之一助也若夫化流天下使人有士君子
之行如周家太平之時其待木鐸之政乎
重建修真觀聖堂記
按圖經修真觀在東門内街南宋大觀戊子陳遷孟新
堂之故基也值大金貞祐甲戍兵火而毁煨燼之餘瓦
礫堆積二十八年間無一人刮目者女冠張守微與弟
德忠因逃難四方俱獲生還欣然有起廢之念乃求訪
本觀遺跡道士李君淨歷歷而告之曰此殿堂也此道
院也此客舍也此堵而環也此圃而蔬也此井而飲也
既得其詳於是首建聖堂三間為修敬之地復夷荒壤
刜惡草出墻根而築之仍為後圖是堂也經始於辛丑
十月甲子次年三月丙戌工畢始終其事者郡侯段公
暨夫人衛氏守微晉城縣高都管樂南中社人幼婦趙
氏夫亡正大甲申五月捨俗出家禮太原榆次縣專井
村玉真菴洞妙散人楊守玄為師師乃長春真人門下
寧神子所引度者也傳授有源故其信道也篤守志也
確肅而莊強而敏新故而潔汚蕭爽峻逸雖在城市有
林下風異時天上定歸王母之家今日人間獲覩飛瓊
之室弟德忠及妻王禮善益加歸向皆生無上道心男
留住女梅兒慶仙宜哥滿惜告成之後伏願免離五苦
延納百祥中外存亡同證妙果壬寅年五月初一日記
之堂上以警来者
題登科記後
承安五年庚申四月十二日經義榜
李俊民字用章年二十五澤州晉城
郭伯英字伯誠年三十潞州上黨
劉從謙字光甫年二十五解州安邑
張孺卿字介甫年二十七大興府左廵院
王知進字崇禮年三十一東平府平隂
孫璵字子玉年二十七大名府夏津
彭悅字子升年二十三真定府錄事司
舒穆嚕世勣字景略年二十八咸平卓齊特千戸所
李適字適之年二十九大定府長興
晁李中字寶臣年四十一通州三河
朱煥字文伯年四十四開封府警巡院
伯德維字公理年四十一中都哈勒琿千戶所
趙楠字庭幹年二十四澤州高平
王元字善之年三十三解州司候司
糜元振字彦升年二十八磁州司候司
祁午字子善年四十一解州聞喜
潘希孟字仲明年二十八磁州司候司
孔天昭字天安年三十大興府左巡院
王毅字知剛年二十八大興府左巡院
侯尚字世卿年三十太原府平晉
高應字大中年三十二磁州邯鄲
趙銖字敬之年二十五大興府左巡院
晉蕃字天佐年二十五奉聖州礬山
鈕赫希奭字仲傑年三十五博索路瓜爾佳下
郝鈞字國器年三十五大名府舘陶
鮑元字善長年四十四潞州長子
康鼎字晉卿年二十五傅州高唐
閻詠字子秀年三十七兖州磁陽
鄧浩字君猷年二十六平陽府錄事司
宋克俊字英叔年二十七河中府錄事司
趙宇字八定年二十八澤州陵川
劉磻字溪叟年七十四濟南府章丘
杜實才字克彦年四十四南京巡院
余閱承安庚申登科記三十三人革命後獨與高
平趙楠庭幹二人在一日邂逅於鄉邑哽咽道舊
壬寅歲五月初吉庭幹復挈家之燕京感慨忍淚
書五十六字寄之試將小錄問同年風采依稀墮
目前三十一人今鬼錄與君雖在各華顛君還㩦
幼去燕然我向荒山學種田千里暮鴻行斷處碧
雲容易作愁天癸卯春
大陽資聖寺記
晉城縣漢之高都縣也屬上黨郡晉因之後魏改屬建
興郡明帝移建興於高都城孝莊帝復改建興郡為高
都郡縣屬焉北齊置長平高都二郡後周又以長平安
平二郡併入為高都郡隋開皇初郡廢為澤州十八年
改高都縣為丹川縣因縣北丹水為名屬長平郡唐武
德元年移於源漳水北三年析丹川於古高都城置晉
城縣屬建州六年州廢縣屬盖州六年省丹川縣盖州
入晉城貞觀元年盖州廢為澤州縣亦屬焉宋及大金
因之不改本縣境内寺院二十一區大金貞祐甲戌至
甲午存者十之三四資聖寺在縣北四十里大陽社北
齊文宣天保四年癸酉梁元帝承聖二年也號永建寺
至武成河清二年癸未建石塔二級後唐明宗長興四
年癸巳立尊勝幢宋真宗天禧四年唐申改賜資聖寺
周圍二百六十三步屋宇二十八間共一百二十椽與
碧落治平院澤州浴室院皆法眷也本寺素乏常住且
過者稀貞祐兵火後居民蕩析鄉井荆棘寺幾於廢里
人王簡等亦流落四方艱苦萬狀默有所禱異日平安
到家當捨所有以荅佛力既歸乃以所居之正堂五間
與本寺修香積位其殿宇寮舍缺者完之弊者新之靡
不用心焉且語耆老曰本社宋阿李生前為無後將本
戶下地土一頃五十餘畆施與本寺充常住見今荒閒
有無借衆力開耕給贍本寺為修飾潤色之費仍與住
持僧添鉢不負我輩報恩之願衆忻然諾之命本寺僧
行廣主其事行廣俗姓李本社人純慤謹愿可託故令
專之自齊文宣天保四年至今癸卯七百五十一年其
間升沉興廢者屢矣虐熖之酷未有甚於此時者頼有
其人家風不墜不幸中之幸者也劉巨川濟之欲傳於
久遠求碑以實之故書癸夘年四月初六日壬子記
澤州圖記
禹貢冀州厥土惟白壤厥賦惟上上錯厥田惟中中九
州之中為第五周禮職方氏掌天下之地圖河内曰冀
州漢地理志曰河東河内得魏地觜觿參之分野其地
帝尭夏禹所都之域詩唐國風此晉也而謂之唐本其
風俗憂深思遠儉而用禮乃有尭之遺風焉三晉屬韓
周赧王五十三年秦武安君白起代韓拔野王上黨路
絶上黨守馮亭以上黨歸趙趙使平原君受地五十五
年秦攻上黨拔之上黨民走趙趙軍於長平以按據上
黨民秦因伐趙四十萬人降白起秦并兼四海分天下
為郡縣漢興因之先王之迹既遠地名又多隨時改易
不同漢地理志河東郡秦置濩澤端氏二縣隸焉上黨
郡秦置高都泫氏二縣隸焉河内郡高帝元年為殷國
二年更名沁水隸焉按澤州圖經屬禹貢冀州之域後
魏置建興長平安平三郡明帝移建興郡於高都城孝
莊帝復改建興郡為高都郡後周又以長平安平二郡
併入改為高平郡隋初廢郡為澤州按晉城圖經本漢
高都縣也屬上黨郡晉因之後魏改屬建興郡至孝莊
帝改屬高都郡北齊置長平高都二郡後周併為高平
郡隋開皇初郡廢十八年改丹川縣因縣北丹水為名
屬長平郡唐武德初移於源漳水北三年析丹川於古
高都城置晉城縣屬建州六年州廢縣屬盖州是年省
丹川縣盖州入晉城貞觀元年州廢屬澤州按陽城縣
本漢濩澤縣屬河東郡今縣西三十里故城是也晉屬
平陽郡後魏興安二年自故城移於今後隋屬長平郡
唐武德元年於此置澤州八年移州端氏縣天寶元年
改為陽城縣按端氏本漢縣屬河東郡史記趙成侯十
六年與韓魏分晉封晉君以端氏今縣是其地也其故
城在縣西北三十里郡漢治也晉屬平陽郡後魏置安
平郡縣隸焉真君七年省太和八年復置隋開皇三年
郡廢十八年自故城移於今治屬長平郡唐武德八年
移澤州於此治貞觀元年又徙州治晉城按高平縣漢
泫氏縣屬上黨郡後魏於古高平城置唐志云漢泫氏
縣地因以名之屬長平郡隋因之又併泫氏入焉唐武
德初於縣置盖州貞觀初州廢按陵川縣在漢屬泫氏
縣地隋開皇十六年以戶口滋息山川修阻遂割長平
郡二縣戶析置為中縣至唐武德元年改長平郡為盖
州縣亦屬焉六年移盖州於晉城縣貞觀元年改盖州
為澤州縣屬澤州按沁水縣漢縣屬河内郡晉因之元
魏為永安縣後於此置廣寧郡後齊郡廢改縣曰永寧
隋開皇十八年復改為沁水縣屬長平郡唐屬澤州五
代後因而不改皇統三年程先生左輔國碑云澤之為
州盖以境内有濩澤名焉州之治晉城盖以其地故晉
封名焉夫晉者尭所居之墟舜所耕耘之地二帝遺風
至今猶存自開皇三年為州迄今五百六十一載盖開
皇三年癸卯至皇統三年癸亥也宋張商英題桃固嶺
云大舜耕耘地斯民聚落居昔人皆以舜澤名之舜耕
於歷山鄭玄曰在河東漁於雷澤鄭玄曰雷夏兖州澤
今屬濟隂圖經引墨子云舜漁於濩澤墨子本云漁于
雷澤不同舜澤取舜耕處名之也歷山河東之境近之
必有辯者州四至東至衛州界二百里以孤松樹為界
自界至衛州一百六十里西至絳州界一百九十里以
烏嶺堠為界自界至絳州一百四十五里南至懷州界
四十五里以土堠為界自界至懷州六十五里北至潞
州界一百里以山口村為界自界至潞州六十五里東
南至懷州界七十五里以枯冢為界自界至懷州六十
里西南至孟州界六十里分水嶺為界自界至孟州一
百二十里東北至相州界二百里以城嶺為界自界至
相州一百六十里西北至晉州界一百六十里以長城
嶺為界自界至晉州一百七十里至南京四百六十二
里河南府二百二十五里係大定年前里堠也隋開皇
三年至天興甲午六百五十二年歷唐五代宋金易十
二姓或興或廢有如傳舍金國自大安之變元兵入中
原北風所向無不摧滅者貞祐甲戍二月初一日丙申
郡城失守虐熖燎空雉堞毁圯室廬掃地市井成墟千
里蕭條閴其無人後二十年大兵渡河甲午正月初十
日己酉蔡州城䧟金運遂絶大朝始張官署吏乙未遣
使詣諸路料民本州司縣共得九百七十三戶司候司
六十八戶晉城二百五十五高平二百九十陵州六十
五陽城一百四十八端氏一百一十七沁水三十至壬
寅續括漏籍通前實在一千八百一十三戶以鄉觀鄉
以國觀國以天下觀天下其可知也噫生斯世者何不
幸邪百六之數莫能逃邪死者巳矣生者倒縣何時而
已邪上天之禍如此其酷尚未悔邪泫然記之庶幾父
母瘡痍之民者生怵惕之心
莊靖集卷八
