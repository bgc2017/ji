莊靖集卷四金李俊民撰
七言絶句
謁秦吳二王廟
三月十八日與馬子温郭謙甫楊茂之叔姪
劉濟之君祥仲寬姚子昂邢文炳同行
頽垣陊殿夕陽中血食雖同事不同揖讓干戈兩陳迹
酧觴抛與落花風
杖藜行處記曾過草草杯盤野興多舉目山川縱如舊
一場夢抵幾南柯
卜居
東鄰西舍兩三家簌簌牆頭落棗花慙愧畫梁雙燕子
笑人今日又天涯
中秋夜夢
中秋前一夕夢入僧寺往來人物有送别意
須臾有一麗人於槖中出一春衫再四整疊
欲相贈間而雨作趨避漏室中其人行歌而
至雨止聽之歌未終而覺故為紀之
征衣不用贈春羅試聽尊前一曲歌為問從來雲雨事
如何偏向夢中多
讀項羽傳
鴻溝時暫割山河楚國山河一半多欲去故鄉誇富貴
不知沛有大風歌
糟筍
甕中有地可藏真子子孫孫麴糵醺誰是聖之清者後
此君應負此君君(伯夷孤竹君之子)
新樣團茶
春風傾倒在靈芽纔到江南百草花未試人間小團月
異香先入玉川家
重午偶題
只為離騷話獨清至今猶恨楚君臣魂招不得歸何處
閒氣都留與艾人
子猷訪戴圖
雪後山隂本乘興似非特為故人來縱能一見戴安道
船未回時心巳回
和籌堂途中即事
晩風吹雨過山堂燈火秋涼好對牀却被荒雞笑人懶
一聲催起著鞭忙
悠悠旌旆出山城世事驚心幾變更水郭烟村誰是伴
老夫矍鑠尚堪行
斗酒中間詩百篇錦囊新句落誰邊無窮山水吟難盡
說似畫師僧巨然(指楊舅彦明)
船子和尚圖
千尺絲綸在手中月明歸去滿船空寒江豈是魚難釣
釣得還將不釣同
和河樓閒望(孟州)
去去來來不繫舟至今師渡幾時休洗兵豈是天無雨
盡逐黃河入海流
一夜長空落將星不知誰抱越人冰中原可惜衣冠地
自古以來多廢興
用籌堂韻
清尊莫惜再三開别後何曾得好懷為向綠衣花使道
杖藜不是等閒來
答滿法師
此身分付水雲間不見高人得句難待學江西立公案
便宜築箇小詩壇
和泰禪
淡泊生涯分自甘十年霜葉碎青衫忽從問道山前過
牧馬之兒是指南
橙數珠
水月禪師有橙數珠竹如意恨不見作者之
句鑿空道其髣髴
典刑釀出洞庭霜只取青圓不待黃凡俗盡從千佛轉
忘言老宿但拈香
從頭細轉梵王經一串秋香得洞庭為報重甦當自惜
莫教落入念珠廳(重甦即水月也)
竹如意
曾為彈琴指甲傷有時曝背竹書光不須爬癢倩仙爪
忍待一朝春筍長
即時參得指頭禪說似家風玉版傳一日佛堂光自放
我師歇在古靈前
雪菴二梅圖
老對風光百不堪畫圖彷彿見江南為君試草花間賦
未必心腸似雪菴
贈碧落和講主
蕭蕭古寺掩松關雨後無人草木閒掃地家風誰舉似
我師特特為開山
跋竇子温江山圖
淼淼澄江欲拍天參差烟樹老江邊舉頭不見長安日
一棹秋風載酒船
過雲臺
夜半風吹霽色開曉乘殘月過雲臺連山斷處瞰平野
一線黃流掌上來
濟源龍潭
塵世悠悠不識真一潭春碧養潛鱗可憐無故驚雷起
誤却山前失筯人
裴公亭
青山如畫水如藍自笑平生性僻躭尊前留連妨逸興
不能一到侍中菴
與奉仙觀道士元明道
野鶴飄飄性自高徘徊塵世豈難抛棲真舊隠無多地
何處仙山不可巢
富公草堂
青山萬疊水縈回山水中間幾往來風物不殊人世段
中州何處是崑臺
謝楊成之
與客西從濟上回明朝扶杖到雲臺一尊相送休頻勸
留作山行軟脚杯
雨後
春空靄靄暮雲低飛過山前雨一犁明日却尋歸去路
馬蹄猶踏落花泥
阻風
東風作惡幾時休况值春光欲盡頭誰謂閒人無箇事
一年長是為花愁
答籌堂見招
須信人生足别離相看能得幾多時浮雲一片無根蒂
去去來來自不知
日日相陪鶴髮翁烏紗白葛道家風火雲堆向山南去
暑氣蒸人似甑中
俯仰随人亦自欺精神無復似當時年來世事俱嘗遍
只有閒中味不知
冠世聲名盖世功尋常杯酒坐生風區區問舍求田客
盡在元龍一笑中
日日言歸未得歸白頭纔是入山時依前却趁逍遙出
慙愧山靈我不知
誰謂長河不可通只消送客一帆風故人别後情偏重
猶恐相逢是夢中
史遂良夀日
任他白髮不相饒兩頰春紅醉裏潮今夜鳳凰臺上(闕)
未知誰可共吹簫
和王李文襄陽變後
將軍横槊面潮紅一舉淮南掃地空堪笑楚人無伎倆
至今猶說馬牛風
張翔卿出家
絳帕蒙頭讀道書孫郎見後肯容無休將僥倖(闕)名教
天上臞仙即是儒
鼇背元夜
山市家家秉燭遊風簷齊挂月燈毬不須更用閒粧點
人在鼇峰最上頭
許司諫醉吟圖
席地風光引興來不辭白髮被春催眼前有句貪拈掇
閒却梨花樹下杯
明皇擊梧圖
不使梨園弟子知太平音在鳳凰枝一朝野鹿銜花去
長恨秋風落葉時
秋江斷鴈圖
不堪愁裏見秋光江北江南木葉黃誰信朔風猶跋扈
天涯吹斷弟兄行
游石堂山
與史正之王廷秀姚子昂郭顯道李廣之同
行
雨後青山盡不如筭心人去有誰居紫雲空鎖神清洞
不見丹崖四字書(邢和璞筭心處歐陽文忠公神清之洞)
句龍廟
溪行十里氣如蒸危檻憑虚不厭登咫尺仙山在塵世
杖藜來往幾人曾
陽關圖
一杯送别古陽關關外千重萬疊山試問青青渭城柳
不知眼見幾人還
烟江疊嶂圖
揮毫落紙生雲烟江北江南水墨天愛畫主人胸次别
卧遊不用買山錢
千里江山圖
曾把雲山爛漫酬杖藜隨處賈胡留如今脚力那千里
水墨中間只卧浮
筆下江山取意成一峯未盡一峯生憑誰試向行人問
水郭烟村第幾程
答祁定之
歸袖迎風拂面埃青山望處白雲埋如何千載離家鶴
學得仙時不便來
戲贈
布袍襤褸化風埃是處青山骨可埋三笑家風(闕)時了
我師容易去還來
雪中寄
秋空一洗絶纖埃著脚街頭雪半埋試問希真門下客
衣蓑曾有葛三來
不寐
露下中庭鶴睡驚娟娟缺月照忩明夜深讀罷牀頭易
紙帳梅花夢不成
西山問羊
淡泊不禁頻皛飯尋常無以致氊根西山繭耳多於石
肯與書生踏菜園
暮秋有感
慈鴉無數噪寒林林下風吹落葉深惟有黃花枝上露
向人猶似泣殘金
即事
將軍下馬氣如虹書生折腰曲如弓好山無限歸未得
白雲慙愧渡溪風
即席
秋色南山氣勢高坐間牛酒話麄豪自憐萍梗天涯客
俯仰隨人似桔橰
陸渾佛髻山
十步都無一步平往來人似畫圖行可憐一派温泉水
不與荒山洗惡名
湯下寺壁
滚滚龍泉自吐吞誰能箇裏混光塵再三遶壁尋題句
饒舌山禽不避人
跋背面彌勒
萬水千山特特來謾勞皮袋走塵埃横擔拄杖明州去
世上誰能喚得回
題斷碑
節角摧殘卧夕陽豈無神物護文章一從薦福雷轟後
片石猶争日月光
游青蓮浦值巨川彦廣二上人出
寂寂荒庭落葉堆與誰重上遠公臺青山不解留人住
立盡秋風曦未來
戲曹漢臣
一見高僧話亦高醉中往往愛禪逃爾曹自謂曹溪後
不怕曹溪笑爾曹
移得花將碧落栽一枝開後百枝開今生也有狂時運
待入東林社裏來
碧落院松
霜幹亭亭聳碧空幾年春雨養髯龍也能說得菩提法
何處人間有萬松
雪後送寶泉之碧落
酒面輕風不作寒天花散落滿人間慇懃行脚休辭遠
出得城門是雪山
陶學士烹茶圖
(闕)天寒對酪奴竹間雪鼎與風爐書生事業真堪(闕)
莫謂粗人此景無
修武騫林觀
道經天上有玉京山騫林觀
(闕)帶雨阻登臨往事看碑或可尋不是青牛洞中(闕)
人間何處有騫林
射虎
逐鹿中原鹿巳無功名那在一於莵分明射中南山虎
李廣元來不丈夫
答籌堂
寄詩有青燈佳話正當時之句見其戀戀之
至也用來韻答
休嫌堂上聚星遲(懷宫有聚星堂)邂逅人生似有時雞黍恐忘
今後約預先報與巨卿知
秋涼急急授衣遲便是霜林葉落時夜聽寒砧動離思
恨無針線小蠻知
參謀王君玉魏文侯冒雨出獵圖
終朝冒雨入山林畢竟馳驅獲幾禽自是魏侯言不負
當時只合獻虞箴
抱樹石
火餘介子身猶在槁立鮑焦心愈堅欲向前村問遺叟
石荒樹老不知年
和王成之梅韻
踏雪尋芳路帶沙南枝初放兩三花高樓寄語休吹笛
留取春風與大家
朝來一雪羃晴沙行到前村始見花驛使便將春色去
暗香今夜落誰家
狂風
春光著物酒如濃白白紅紅眼界中又是一場蝴蝶夢
能禁幾度落花風
游錦堂後園
與濟之君祥仲寬子昂共
粧點園林次第新野花無數不知名即時喚起閒中興
慙愧陶家趣未成
袁景先東歸喪馬
汗血奔馳死即休東郊骨骼有誰收舉鞭遙指前山路
野草閒花滿地愁
長鞦短轡慣騎驢人日徒行為的顱得失從來等閒事
未知愁得塞翁無
玉李花
盤根春後幾枝分似比樹頭花更新落月試將顔色照
便如傳得謫仙神
半丈紅
艷冷香清是就中等閒不肯媚春風東君也恨無顔色
染出枝頭點點紅
溪竹
﨑嶇一徑逐溪斜泛泛溪流帶落花為問風前雙燕子
銜泥飛去入誰家
吳神
山頭多少往來人香火争將瓦鼎焚簫鼓下山人漸遠
晩風吹起一溪雲
過古寨
繫馬垂楊日半斜荒村籬落兩三家可憐華屋生存處
瓦礫堆中幾樹花
大陽與諸友話舊
尋芳來入杏花村見客人人有典刑不用看碑問前事
坐中一話即圖經
聽樂(時錦堂小疾)
聞韶還似在齊時三月猶然味不知若要得他安樂法
請君聽取四休詩
郜氏院看花
誰道花枝不耐寒就中姚魏欲開難賞心未愜空歸去
更待明朝爛漫看
長平懷古
趙括雖能讀父書長平一舉見規模縱横戰國俱陳迹
只有青山似畫圖
枯松
為嫌紅紫汙家風故向春來學種松秪恐等閒兒女輩
輙將斤斧損髯龍
勸行
衣錦山前往復來莫教酒興盡時回前村見說無深巷
留向谿堂把一杯
留别
耳畔頻頻杜宇聲馬頭山色翠相迎一杯不盡留連意
送客風來便好行
送毋受益之洛陽
有心待種洛陽田早趁西風送客船借問梅花堂上月
不知别後幾回圓
寄大師孫仲遠講道經
鶴骨仙人别後臞無由得近嘯臺居我師不了孫家事
綘帕蒙頭說道書
下太行
山中日日伴雲閒不見閒雲只見山君去試從山下望
青山却在白雲間
德老瑞竹
主人本望鳳來棲遂把孤根特地移不念平安猶未報
誰教節外強生枝
籜龍日日斧斤間可惜孤根托處難待得上番成竹後
一枝還作兩枝看
山前偶得
白頭來往話難親琴酒重尋别後雲縱使山英不相棄
奈無面目見移文
為徒單雲甫作
萬里相將鶴髮親倉惶永拂綵衣塵眼中滴盡孤寒淚
誰是同門請粟人
男兒糊口在四方聚蚊成雷不可當孝哉潁叔豈無恥
恐君之羹猶未嘗
過碧落寺
流水溪邊一徑通參差殿閣倚晴空東林少箇開山祖
何處人間有遠公
古寺荒涼不記年庭松相對欲參天入門不見溪堂主
秪恐蒼髯是老禪
趙
欲憑從約抗強秦完璧那能係重輕兩虎共圖全國計
豈無一術救長平
紛紛列國事縱横誰似邯鄲得地形會罷澠池方氣勝
不思嫁禍有馮亭
觀射柳
羽箭星飛霹靂聲追風馬上一枝横平生百中將軍手
不意今朝見柳營
戒酒
誰肯收心醉六經只言酒是在天星若能讀得離騷後
學取先生半日醒
游青蓮分韻得春字
己亥暮春十有八日劉巨川濟之瀛漢臣王
特升用亨郭甫仲山姚昇子昂史顯忠遂良
同游福嚴禪院與巨川彦廣二山主道舊兵
革之餘不勝感嘆仍以春山多勝事為韻賦
詩以紀其來
四面山圍故故青茶烟榻畔坐忘身與師貪論安心法
門外飛花送却春
慈氏閣
金碧相輝跨杳冥憑高佇目記吾曾勸君試倚欄干望
愧我今無脚力登
出山
興盡東山命駕忙斷雲似與雨商量出門卷地顛風起
送客何須爾許狂
東林景物畫中詩老恨因循著脚遲背了青山却歸去
頭灰面上任風吹
水簾
倒傾蛟室瀉瓊瑰派落空巖雪浪堆卷地封姨收不起
素娥垂下玉鈎來
柳
一年春色到溪頭展盡眉間幾點愁纔得東君暫時意
笑他張緒不風流
千絲萬縷弄風柔為愛春隂盡日留杖屨重來有佳處
道人鑿石沼清流
臨清臺
與諸友憩於臺上須臾四面雲合垂垂欲雨
忽驚平地一聲雷爍爍驕陽氣欲回安得霶𩃱片時雨
臨清臺是望雲臺
登山興盡早宜歸况是東風送客時只有臨清臺下水
怪人來此不留詩
懷舊
杖藜重到古招提硤石雲深一徑迷不見同來舊時伴
怕看雙翠壁間題
新安
芳華原頭一望空村南村北落花風可憐當日堆錢屋
寂寂無人晩照中
過二聖王氏故居感戰死者
數仞牆圍石作基幾年風雨長苔衣英雄地迫難為計
血汗遊魂不得歸
東山道中
採遍山城草木芽百年老樹盡枯查眼前多少閒田地
雨後春耕有幾家
擲筆臺
空山老却湼槃師擲筆臺前旦過稀雉子豈知身後事
至今猶傍法堂飛
太平泉
試從澗底覓根源剔蘚剜苔得舊泉人事盡隨流水去
幾時復見太平年
水邊堪賦濯纓歌來往遊人分外多為問太平何處是
等閒不識起風波
子榮過家上冡
班超萬里歸無期張翰雖歸如不歸君看晝錦堂中相
十五年前一布衣
名遂功成不肯閒故鄉曾見幾人還百年扶杖華顛老
争看錢家錦繡山
十七日送行
怱怱又别故園春花落猶隨馬後塵相對離筵莫惆悵
送行人是欲行人
勉和籌堂來韻
往古來今秋復春嬴顛劉蹶總成塵蝸牛角上争閒氣
笑倒南華夢蝶人
氣似陽和處處春但隨流俗混光塵須知舌在為身累
非是是非何等人
四海男兒得志時歸來一段話新竒野人不管興亡事
飲恨閒看老杜詩
漢祖龍興自有時未應六出計皆竒採芝人向山中老
不見功名一首詩
送穎陽史正之之鄧州
風俗相鄰鴂舌蠻杖藜南去早宜還年今巳近強而仕
捷徑休離少室山
贈陳仲和
吾友仲和故遼降虎太師之後以廕補官累
階三品喪亂之際相會於山陽年六十有二
神閒而意適手持數珠日誦佛書不輟真髮
僧也因誦飽諳世事慵開口會盡人情只點
頭之句以此意索詩因書以示之
百年浮世落花風漆水榮華一夢空拈起數珠都忘却
大千沙界入圓融
和秦彦容韻
花信風傳閬苑杳騰空鶴駕望仙郎當年誰為看爐鼎
曾得丹砂入藥囊
碧落途中遇雪
出郭山行十里餘據鞍擁鼻一臞儒飛花落在吟肩上
便是藍關遇雪圖
大陽值雪
掃地隂雲撥不開北風吹落豆楷灰相逢父老應相笑
直待山頭白後來
呈濟之
朝醒暮醉幾時休雞黍人家見客留聞道麴生行處有
西村明日趁扶頭
留别
故人不寄一枝梅親到前村雪裏來興未盡時還又去
為君更覓暖寒杯
留别草堂諸友
青山莫厭往來頻野鶴孤雲自在身客路傍春風色好
明朝便是遠行人
莊靖集卷四
