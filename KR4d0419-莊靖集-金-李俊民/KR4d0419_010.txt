莊靖集卷十金李俊民撰
祭文
郭彦卿祭蝗文
三日為霖巳沐溉枯之渥八月其穫尚虞飛孽之烖方
致虔祈遽蒙嘉應盖以至誠而神感遂使大田之稼多
無害有秋敢忘昭報肅陳菲薦仰荅靈休
又秋報祝文
旱蝗為虐年榖未登肆殫懇禱之誠即獲休徵之應不
妨穡事有恤民勞屬大田多稼之秋皆上帝諸神之賜
勝妖以德易儉為豐祗薦菲儀仰酬景貺
又湯廟祈雨文
亢陽為沴時雨久愆徒深稼穡之憂未荅雲霓之望神
或不祐民何所依肆堅懇禱之誠冀獲休徵之應仰希
靈鑒俯亮精衷普垂一溉之恩庸示三登之兆速回和
氣密贊生成尚饗
史沖霄祭清源王文
導流既東書備明乎禹績祭壇而北禮詳著於周官昔
者封侯今而王爵善利於物克長厥靈驅雷叱電以張
天之威騰雲致雨以澤地之産不愛其寶故時時而效
珍所享者誠宜翼翼而懷福肅陳菲薦仰瀆明靈冀有
感通曲垂眷佑
設醮祭亡靈文
嗟嗟汝靈生非汝有寄此浮世薤露易晞風花易墜倏
然而来忽然而逝賀者未巳弔者隨至亡者之魂存者
之淚傷心哉隂德之門或子或孫蘭刈之後有時而生
急難之原或弟或兄荆枯之後有時而榮投江為父孝
感者女化石為夫思深者婦悲樹之風念親而哀望思
之臺欲子之来顔死相繼一家忠義袁死相告一門忠
孝嗚呼人之生世如夢一覺其間利害竟亦何校生非
所惡死非所好伊誰不然在順其道日月之行慼其来
往霜露之降助其悽愴雖在幽冥不昧英爽潔我庶羞
宜其来享
設醮祭孤魂文
嗟嗟汝魂生何不辰罹此多難道喪生輕時危命賦夀
夭所係將軍一戰同為枯骨游魂之變可哀可矜可弔
可喭蚯蚓鑽額烏鳶啄面月苦霜白風悲露泫傷心哉
時邪命邪何不幸邪蜂蠆之毒邪䲔鯢之戮邪彼氣之
竭旗之靡邪彼血之流戈之倒邪泰山之哭虎之猛邪
桓山之悲鳥之别邪愛人之官鬼之朴邪為人之役鬼
之倀邪枕者之尸誰其封邪㸑者之骸誰其掩邪嗚呼
天地之間人為過客能夀幾何各反真宅何者為休何
者為戚雖皆人禍亦乃天厄所棲者魄有兆有域所享
者德有黍有稷魂兮不昧宜其来格
齋文附
擾攘兹久奚堪血祚之戈暴露者多長嘆衣薪之野今
則遺骸既掩旁魄未招欲通幽爽之靈庸致薦修之欵
肅陳淨醮周濟冥塗
崔仲通祭孤魂齋文
佳城馬過益增鬱鬱之嗟華表鶴来徒切纍纍之恨諒
惟冥漠不昧英靈肆陳黃籙之筵為指未陵之路
疏
趙子容之河州贈行紏疏
適齊而請難為繼富之周在宋者辭宜有遠行之贐且
聞大夫之無者貸豈惟君子則贈以言矧夫易足之廉
望有肯來之惠
顯真觀重修三門疏
昔年樓觀之居幾成而壊今日烟霞之侶既往復来相
與合謀共圖起廢今則度材計費鳩役募工尚虞經始
之難須借贊成之力敢希信士同結勝緣
請楊仲顯同住神霄宫疏(李德方)
伏念白首鵝經頗媿山隂之士青雲鶴駕望来華表之
仙某夙業琳宫近經灰劫所欠煙霞伴侣風月閑人共
堅弘道之心庸敞棲真之地伏惟先生主張宗教壯觀
玄門雖所樂者巖居亦何妨於市隠當如修静暫辭蓮
社而来那在李真更乞鏡湖之賜幸無固拒曲示光臨
請寶泉因長老碧落開講疏
一把盖茅便是開山之祖九年面壁豈無立雪之人不
舉話頭曷傳心印伏惟堂頭和尚花開震旦雷震叢林
每笑古靈放光不許豐于饒舌宜示諄諄提耳之誨以
破昏昏無眼之禪行處道場誰非法器寶泉巖下拈起
拄杖便行碧落雲間放下鉢囊且住宜無多讓少振家
風
留請因老住持碧落治平院疏
五葉開時不昧栽松之境一庵破後忽来結草之人但
恐緣疎豈求旦過隙光難挽講席易終方惓惓乎法中
之王何屑屑乎桑下之戀當須摩頂授記何在擺手便
行發藥叢林復萃鉢瓶之衆主張教閾載揚鍾鼓之音
少屈高懷俯從衆望
請雲老開堂疏
竊以團圞坐上共話無生煩惱林中便覓重悟方悵逹
摩去後卻嫌彌勒生遲試拈一瓣之香為闡三乘之教
伏惟雲公長老機鋒峻捷戒行孤高曾向維摩問禪不
許丹霞下著以一則語振祖師將墜之風於萬斯年祝
聖主無疆之夀早陞法席佇聽潮音
開元寺重修經閣疏
劫火騰空忽碎雨花之界業風蕩地漸摧龍藏之基不
救其危將歸於盡欲復翬飛之勢必須鳩僝之工見義
則為當仁不讓量財助役施雖毛髮之輕隨喜結緣行
若丘山之積敢希善衆共啟誠心樂贊其成有光於後
張村寺為佛寂滅設齋疏
十方蘭若久為灰劫之塵六祖叢林未覩花開之兆逹
摩歸去後彌勒下生遲雖鐵石人皆有向道心於瓦礫
中誰是說法者因緣佛事舉似家風暮鼓晨鐘驚破龍
蛇之地千山萬水喚回瓶鉢之流
史正之酒疏
伏念君子有酒既多且旨衆人皆醉奈何獨醒可以忘
憂速宜就飲聊共孔文舉之客坐莫聽劉伯倫之婦言
惠然肯来永以為好
燕子和重修陽城縣廟學疏
能修泮宫魯美僖公之化不毁鄉校鄭高子産之風天
未喪文人能弘道本縣文宣王廟梁木將壊仞墻未窺
牧兒為薪刈之場童子無詠歸之地思與衆共期於一
新是皆好事者為之未見有力不足者當仁莫讓同氣
相求庠序未遑久仰詩書之治絃歌不絶復還禮義之
鄉
陵川縣重修廟學疏(郭子昭張仲德盧仁美)
大成教立共尊百世之師釋奠禮行敢怠二丁之享今
則仞墻就毁廟貌無依雖漢之庠序未遑在魯則絃歌
不絶大凡被三遷之教者有能用一日之力乎得助者
多圖成也易梁其壊矣第形安仰之嗟學果廢邪能免
不修之刺儻蒙許可請惠好音
本州廟學築墻疏
學久不修幾廢大成之教廟雖如故悉摧萬仞之基時
然後興文斯未喪自行束修以上者豈無一簣之往焉
所助者多其成也速敢希同志共力鳩功
段正卿西學請劉漢臣疏
鄭校不修舉是在城之子鄒舘既假悉為受業之人須
鳴其待問之鍾方鼓此入學之篋漢臣殿元先生吾黨
領袖士林範模凡一卷而立之師不三年而至於榖行
束脩以上者就有道而正焉春暮風雩未遂詠歸之志
秋涼燈火會看同隊之親無倦發蒙當請主善
李君卿藥局會疏
秦緩未来罕悟膏肓之疾孟孫猶在復何藥石之憂生
不可輕命由所飬固嘗媿扁鵲之先見豈徒望叔微之
隂功細詳肘後之方共濟籠中之物用雖一粒重若萬
金知伯休之價乎守之不貳受康子之饋者達則敢嘗
張伯宜藥局疏
未精所業猥叨三世之醫欲濟於人賴有萬金之藥豈
云小補非敢自私
李德方畫十王糾疏
善惡兩途難逃隂責幽明一致各有司存生而上柱國
之榮死則南面王之貴不寫尊嚴之像曷伸夤奉之誠
尚賴同心共求妙手
葬枯骨疏
禮備後人奚取衣薪之葬序迎春孟正宜掩骼之時況
久慘於毒痡尤不堪其暴露可為矜恤當共瘞埋庶為
亡魂一同薦拔
又
禮詳月令具垂掩骼之文辭按離騷尤重招魂之句盖
所哀者民命其可後於天時爰收暴露之遺俾反措安
之兆且希同志共贊隂功
抄簡疏
浩浩玄穹密運資生之化冥冥長夜良多不返之魂未
知所依是誠可憫爰軫薦修之念但無幽贊之人與我
同誠畢兹能事
抄紙疏
焚紙錢而祭唐之遺事用紙衣而葬周之儉風習以為
常俗莫能易然念鬼神之感豈求享祭之豐不腆冥財
曷伸哀欵庶能周恤須賴勸緣
抄經疏
譯而為經作者為聖豈惟貫道之器是亦升天之階將
有事於靈壇可不資於精業仍希善衆共積隂功
陽城縣楊敬之重修太清觀四聖閣疏
奕奕靈宫爰敞棲真之地巍巍重構忽搖經始之基不
救其危將歸於壊本觀四聖閣者光揚道域威護法門
歷歲月而漸深困風雨而就毁欲復翬飛之勢方圖鳩
僝之功莫不聞風而悅之多見得道之助者宜堅信向
同結勝因香火緣中載肅太清之境鼓鐘聲裏一新華
夏之音
段正卿請講師孫仲遠疏
初罹多故長昧大方雖存恥過之心未有投誠之地不
依法廕曷薦愚衷伏惟提點大師洞貫玄機表儀羽衆
謂此道善於利物況其力可以回天咸仰登壇無辭枉
駕儻垂惠肯何幸如之
喬舜臣酒疏
百年能得幾時斗酒可以自勞好向幕天席地縱意所
如免使明月清風笑人不飲況值麴蘖事了何妨指點
索嘗肯令坐上之尊空不比街頭之價貴一時勝友共
醉新醅
穎陽鎮修宣聖廟疏
欲復漢庠雖在未遑之際當思鄭校常存不毁之心念
道實在於人弘文豈由乎天喪今兹穎士不負孔門舞
雩雖有詠歸之風在城尚多挑達之子欲擇采芹之地
重修釋菜之儀備禮執經得從兹而北面連年取第庶
不減於西城
表
丘和叔析城山祈請聖水表
東作西成方著舜耕之土春祈秋報必因禹奠之山盖
以享者克誠豈有求而不應臣伏念本境土兼冀壤儉
襲晉風小人知稼穡之艱大旱有雲霓之望神或不祐
歲何以登肆堅懇禱之悰冀速休徵之應緬惟靈鑒荅
是精衷雨不失時以畢三農之務祀有常典仰酬一溉
之恩
馮裕之析城山祈請聖水表
三代以還咸仰配天之澤百世而下猶多戴舊之民凡
致虔祈必蒙嘉祐伏念臣某職專奉上志切憂時室家
襲晉儉之風稼穡闢舜耕之壤慮因旱虐有害秋成是
用謹請靈宮肅伸懇禱仰希昭鑒俯荅精衷應若桑林
咸沐溉枯之渥祀如那首敢忘降福之私
上梁文
高平縣宣聖廟上梁文
百世大成之教將喪於天二丁釋奠之儀欲行無地庶
幾見聖須頼有功況河東人物之豪在長平朱紫者半
憫其梁木易壊仞墻未闚悉存起廢之心方屬未遑之
際而乃度材計費鳩役募工於時則咸謂之迂而為之
猶賢乎已點因言志必期春暮之風符欲讀書奚待秋
涼之雨所望入其門見宗廟之美升其堂聞絲竹之音
今則畚鍤具陳斧斤告畢謹差榖旦爰舉虹梁因採歡
謠式揚善頌
抛梁東比屋衣冠似魯中二十餘年荆棘地一朝刮
目見華風
抛梁西水漫城根欲斷時不見向来挑逹子盡為市
上買書兒
抛梁南謾說中牟異政三何似此開游學路流為萬
古作名談
抛梁北路從闢後無楊墨琴堂美化及民新吏事方
知有儒術
抛梁上吾道隨時有消長邇来門戶爭相高要取人
間卿與相
抛梁下往日蔬園今學舍不遇當年董仲舒誰為後
世修書者
伏願上梁之後家家爼豆處處絃歌政誇令尹之新人
有君子之行不獨文翁之郡學亦能興抑令子産之鄉
校無敢毁
湯廟上梁文
禮莫重於祭神所依者人享以克誠思戴商者久矣放
而不祀肯與葛為鄰哉肆堅肅敬之心爰敞奉安之地
五丁為之戮力百鬼為之駿奔奕奕而新巍巍乎大庸
俟斧斤之畢具修俎豆之容不日而成盖天所佑今則
謹涓榖旦肇舉虹梁因採民謠式揚善頌
抛梁東人物熙熙樂土中了郤公田無箇事豚蹄豆
酒慶年豐
抛梁西人事天時一旦回佇聽春雷起驚蟄世間翹
首望雲霓
抛梁南四面山光滴翠嵐惟有新城嘉潤地休功美
利與天參
抛梁北宅土芒芒咸仰德慘舒一氣兩儀間無物不
資神妙力
抛梁上峻宇淩空雄且壯春祈秋報有常時靈貺應
人如影響
抛梁下吹簫擊鼓農桑社百靈受職風雨時萬頃連
雲看多稼
伏願上梁之後俗化衣冠人離塗炭澤被九圍之遠禮
還三代之初精意感通慄慄桑林之事歡聲歌誦洋洋
那首之詩
神霄宫上梁文
金碧朝真之地劫火所焚斧斤起廢之人家風猶在方
圖鳩僝俄覩翬飛莫不聞風而喜之未見有力不足者
告成有日當落霞孤鶩之秋會集如雲盡佩玉鳴鸞之
侣謹涓榖旦爰舉虹梁因採歡謠式揚善訟
抛梁東萬象咸歸道域中靈宇巋然還舊觀共為鼻
祖立玄風
抛梁西成壊須知自有時技癢遊人休疥壁留為君
子看花題
抛梁南輦玉夷荒共結庵絳帕蒙頭多少衆從今剔
耳聽玄談
抛梁北清高地位仙凡隔天風吹散步虚聲化鶴時
来千歲客
抛梁上冠劒登壇環珮響門外黃塵不見山致身福
地何蕭爽
抛梁下人物山隂隨所化不須更覓換鵝書手内黃
庭皆自寫
伏願上梁之後地天交泰神鬼護持徐甲復来不憚掃
除之役可元再出一新香火之緣
錦堂上梁文
德邁于公素有高門之望賢如晏子欲更近市之居此
心所安乃卜既吉爰即鳴珂之里以新衣錦之堂為天
下士欲得萬間在大丈夫安事一室象盖取諸大壯歌
載播于斯干巳許王翰為鄰將見許伯入第謹涓吉日
肇舉修梁因採歡謠式揚善頌
抛梁東崇構巍巍聳碧空天際浮雲風捲盡放教遠
岫列窗中
抛梁西落霞孤鶩與齊飛扶搖萬里垂天翼肯向枝
巢借一棲
抛梁南百屋堆錢不可貪何如養取閑中趣漸漸佳
如食蔗甘
抛梁北歸意濃於山有色故鄉曾見幾人還多少朱
門鎖空宅
抛梁上子子孫孫枝葉壯不知更有貴甥誰能與外
家成宅相
抛梁下壁上尤堪三絶畫更將黃卷教兒童學取鄴
侯書滿架
伏願上梁以後門闌多喜家道克昌鬼神為之護持民
物於此安逸豈止梁間之燕咸賀其成抑令屋上之烏
皆知所止
崇安寺重修三門上梁文(僧圓勝)
歲月既遷久曠莊嚴之境家風不墜大開方便之門結
十方隨喜緣種三生無量福恃者衆力期於一新使檀
越如此用心欲衲子有箇歇處謹㳙吉日肇舉修梁因
採歡謠式形美頌
抛梁東一旦精藍掃地空誰似崇安能起廢聖人門
戸見重重
抛梁西横峯側嶺護招提卻還舊觀淩霄漢氣厭龍
門一望低
抛梁南瓶鉢生涯共一龕試問龍蛇今幾種前三三
與後三三
抛梁北色即是空空即色有時天女散天花莫認毗
耶居士室
抛梁上一榻茶煙小方丈幾年面壁少林師肯向人
前呈伎倆
抛梁下山林所在皆蓮社此心安處便宜休銷得盖
頭茅一把
伏願上梁已後永光法界不墮劫灰看取佛堂放光且
為道場起本金得長者之布日日而興衣自祖師而傳
源源不絶
高平顯真觀三門上梁文(郜志淵)
瓦礫積年未敞棲真之地斧斤一旦共為起廢之人時
然後興應者如響同力莫不相濟下手惟嫌太遲得助
者多能事將畢謹差榖旦爰舉虹梁因採歡謠式形善
頌
抛梁東壯觀玄門似有功幽事不妨清淨念便從林
下立家風
抛梁西看破棲霞不肯棲别為道場重起本紅塵背
鏡笑人迷
抛梁南杖屨山林處處庵但結卧龍岡下伴不須海
上覓仙龕
抛梁北地位清高風雨隔一朝白日上青天得道旌
陽人不識
抛梁上有作有為俱是妄問君何處是真遊試向仙
翁山下望
抛梁下蕭爽殘年香火社姓名今已籍丹臺空界時
来鸞鶴駕
伏願上梁巳後羽衣雲集宗教日崇不羨陶家隠居如
在壺公謫處靈宫載肅盖多星斗之臨歷劫長存自有
鬼神之護
雜著
龜鏡山人陳時發屏風
道尊孔氏妙窺三絶之編市隠君平坐閱百錢之肆在
憂患而作者其精微之教乎儻學者加以數年則愚者
必有一得龜鏡角折五鹿閣束九師以變者為占其應
也如響滕公之室屈子之居晉隗昭之索金漢張伯之
懷璧知来者逆情見乎辭筮而不從動則有悔莫靈如
卦定因三畫之吞或泄此書未免六丁之取盖有聖人
之道以斷天下之疑秦鏡雖亡幸斯文之未喪楚龜巳
朽頼其策之無遺問而以言瀆則不告
副元帥討亂臣諭將士
伊慼自貽久露滔天之惡帝德乃大尚寬棄市之刑儻
滋蔓而不除將噬臍其難悔某官某誘竊戎柄包藏禍
心飛書構亂華之夷詭計為奔軍之將幸免崇山之外
放敢兆蕭墻之内憂衆叛親離人怨神怒雖欲不忌器
而投鼠或恐以蹊田而奪牛若執小嫌有傷大義忠於
為國奮不顧身少正兩觀之誅彼自取爾趙盾一字之
貶我其免乎無為彼先勉出乃力
道藏經後
洪惟玄祖遠振宗風垂三洞之靈文演一真之妙理要
使學仙之子咸與道俱尚憂誤讀之人或遭隂責宜新
刊正用廣流傳
劾張唐臣酒過
欲解憂於杜康佳期難遇俄立威於甯越和氣有傷民
自速辜酒以為禮序點揚觶而語杜蕢歷階而升罰以
兕觥脅以童羖被醉不臧縱意所如受爵不讓多言數
窮登牀而忤鄭公脫靴而忿力士鴟夷過左阿君之家
沐猴舞平恩侯之第自以為適不知敗德自以為真不
知喪身至有汝陽涎流公孫腹溢賀監眼花夷吾舌出
未歌驪駒先賦相鼠犯朱虚之令激灌夫之怒拳安劉
伶之肋帽脫張旭之頂曳墮地之遐罵到官之鄭不聞
南康之納狂客不見後閣之遣窮賓在側雖有二豪所
指豈惟十手醉猶未醒死而復甦初逐武坐之蝇便可
去矣誰謂宋門之犬如此惡邪仰天而呼烏烏向空而
書咄咄幾年程普方思公瑾之交一旦楚元罷設穆生
之醴宜加薄責用儆非彛盍省前愆勿貽後患
酒檄(山堂酒不至戲檄以督之)
人生貴在意適我輩況復情鍾念樂事之難并須同欲
之相濟山堂主人作真率會鬭見在身掉船尋賀老於
稽山齎具邀淵明於栗里盜甕而飲者醉指瓶而索者
嘗伶婦無言宋犬不吠乃有忘形爾汝痛讀離騷了一
生於蟹螯視二豪如蜾蠃以其無公田而種秫故不待
酉歲而乞漿莫謂寧逢惡賓亦可便稱名士獨不與李
將軍為地方且共江諮議論兵徒使汝陽涎流想見子
幼耳熱酲猶未解釀可速傾得到於齊請鑒青州之事
或薄如魯未免邯鄲之圍惠而不傷吝則有悔余言不
食衆怒難犯
焚問舍劵
高堂主人好客不倦肇開東閣大闢南舘坐上簪盍戶
外屨滿客有趑趄而不獲進者乃持問舍之劵而見焉
其文曰百尺樓前問舍萬人海裏藏身誰念入室相如
四壁徒立自笑移居東野一物全無略敘幽懷勿嫌多
事不欲起樓背山借宅種竹當門蓺蘭開徑訪菊不欲
犬吠於門梟鳴於木鬼嘯於梁鼠穿於屋所望取友必
端序賓以賢屣為粲倒席因賈前鄒不可不迎枚不可
不延醴如楚設榻似陳懸無使籍恥臣蔣雲羞吏宣諤
諤者去唯唯者来紆餘者悅卓犖者哀豈樂正子後長
者而不見而燕昭能自隗始而築黃金之臺乎主人讀
畢怒而投之地客懷歸以語鶴鳴鶴鳴曰吁夫心契則
言入目擊則道存豈不見鳥能擇木木豈能擇鳥哉子
欲以垂雲之翼投覆卵之巢其可邪乃取其劵而焚之
客於是浩然長往不數日主人及於禍而客免焉
求田
願為聖人氓但得一㕓田大庇天下士安用萬間屋我
館既定我鄰既卜人夀幾何生理易足約以自處能者
養福非敢望設醴楚元指囷魯肅馮驩食魚子思餽肉
乃有鄭相葫蘆薛公苜蓿隂將軍之葱葉麥飯石季倫
之萍虀豆粥吏部公之藜莧天隨生之杞菊商山隠士
之紫芝少陵野老之黃獨請學為圃中有樊遲之禄至
於華元羊羹庾悅鴞炙監州螃蠏典籖熊白雖不至於
嗟来而客不可以不速盖在人者己所不為在己者人
所不欲以小人之心為君子之腹是則釜不須轑鼎不
須覆犬不須吠蝇不須逐無事而食有靦面目噫忘其
朵頤之凶以養吾之老饕何其耐辱
悼犬
家有畜犬始善終惡衆勸烹之姑息間其惡
彌甚戊戍秋烹以饗衆衆意頗快獨惻然悼
之
非土性而畜常戒於書祖陽氣而烹敢違於禮生豈不
好禍皆自求爾心則獸心食者人食其志不如槃瓠其
力不及韓盧盜如在齊吠如在桀楚人之井為汝溺宋
人之酒為汝酸孝子為之去妻里媪為之逐婦徐勉不
敢以還宅楊布不敢以易衣饑則乞憐飽則反噬不敬
而養雖猛何為稍能聽指跟於蕭何自可得終老於栢
直孔門弟子寧無弊盖之思噲等少年爭效鼓刀之勇
有此行者其能免乎盖與衆而棄之豈無故而殺者雖
然逐兔難忘上蔡之情可柰嗾獒終速桃園之禍
莊靖集卷十
