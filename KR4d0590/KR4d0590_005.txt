夷白齋藁卷之五
臨海陳基著
金華戴良編
古詩七言
椘州舊將謌
椘州舊將守椘城身與羣兇殊死争父母遭烹妻子戮终天之
恨何時平近從王師却征椘歸尋父母身死所忍疼刺血漬
白骨髑髏無言淚如雨烹父之卒今尚存恐懼𣸪讎前自陳將
軍謝卒汝勿畏我志為國非為親群兇所重在其首汝輩區區
𣸪何有若令殱戮止渠魁親骨有知當速朽將軍將軍孝且忠
天地有盡悲無窮吾聞古有王陵母仗劒殺身成漢功
東臯隐者詩為范思賢作
錢塘隐者東臯子讀書賣藥青門裏云是前朝防禦孫至今住
近蒲橋市蒲橋東頭楊柳青門前好山终日横承家善𧺫小兒
疾好古不求當世名韓康之後誰流亞宋清巳矣無来者世上
如今市道人紛紛見彈思鴞炙眼明有此東臯生百年義重黃
金輕江湖放浪詩千首風月徘徊鶴一聲頋余亦是忘機客買
藥青門始相識為君長嘯上東臯極目千峰倚空碧
次韵玉山倡和詩
東方日出浴咸池夸父追之死不歸彼仙之人列與莊寓言非
寓狂非狂維南有箕不簸揚此語在詩理不爽彼幻乃𡭗為譸
張鳳凰飄飄千仞翔蝨也蠢蠢獨處襠秋風八月霜露涼芙蓉
始花水滿塘美人贈我明月璫何以報之白玉觴舉觴不飲意
氣颺出門一咲江泱泱人言名教樂未央明哲所貴唯守常安
用策勛封醉鄕我聞夏殷時聖亦師務光宓子乃得友鳴琹不
下堂人生莫歎居無儔林宗乃為叔度留李膺亦𣸪同仙舟平
生癡絶頋虎頭我謌此曲君聽否為君更賦逍遥遊
次韻垂虹橋泊舟倡和
何年伐石駕危橋鯨浪翻江白雨飄勢控三吳虹倒影氣吞七
澤水通潮重渊有怪犀難照蔓草無名火不焼伯國黃金開鑄
像王門白玉想為標功成海上身先退膾熟江東興可邀歲月
幾何流水逝山川如舊古人遥鴻飛矰繳何由簒鶴去樊籠不
可招浩蕩扁舟歸鑑曲寂寥方丈佀中條越人尚以鷄為卜椘
俗相傳鵩類自把文章論倚伏敢將交態較淳澆五湖烟景
随時異萬里風萍觸處漂却憶春暉樓上去為君裁取玉為簫
分題賦得太湖送鄭同夫
朝飲太湖水暮詠太湖秋太湖三萬六千頃七十二峰居上頭
上禀咸池五車氣下浸日月涵斗牛䲭夷之舟從此逝功成身
退合天道聲名萬古齊伊周江東步兵輕冕旒長揖齊三歸故
丘蓴羔鱸膾何足道上與造物同遨遊唐家拾遺巢許流躬畊
湖上食杞菊不與濁世俱況浮三人之生不並世出處雖異心
則侔至今血食太湖上上下雲氣乘蒼虬今君遥别太湖渚鼓
枻三高祠下路借得龍威一席風送君彭蠡湖頭去
送毛生歸越
昔人受易田王孫孟喜梁丘同一門卓㦲古學貴師授愛𡭗毛
生敏而秀侍父居官千里餘從師問業三冬後越王臺上瞰滄
溟百川趋之终不盈毛生東歸䆒源委看見陽烏海底生
織錦篇
絡緯秋啼金井根佳人當窗織鳳麟流雲拂拭春無痕頃刻化
作鴛鴦文銀漢含風星斗搖虚空迸出黃盤鵰為君裁作宫錦
袍奪得當年廬肇幖妾家夲住牽牛渚與君誤結同心縷人間
乃多離别苦夢落陽臺不成兩腸断無心為君織向君抛却支
機石何時頭戴蓮花巾相伴雙成禮白雲
青絲絡馬頭送李彦章
青絲絡馬頭遊䆠古蘇州蘇州城東萬斛舟前年運粟直沽口
送别江亭折楊柳承恩頭插上陽花錫宴尊傾光禄酒江上今
年楊柳黃辟書千里有輝光勇騎閫外將軍馬飽食閩中荔子
漿閩中女兒謌白苧把酒勸君為君舞將軍好文不好武自古
閩中稱樂土
送李景先錄判
閶門柳枝短君行不可緩贈君不折楊柳枝勸君飲此金屈巵
丈夫將身誓許國安用當謌傷别為青絲絡鞚黃金勒遊䆠鄱
陽山水國何處春風最憶君琵琶洲上䕷蕪碧
送讓還吳
西風蕭蕭鴻鴈鳴行子悠悠随旆旌百年衣食仰奔走四海甲
兵紛戰争猥將筆札事卿相叨備戎行陪俊英軍中草檄吾何
有馬上操觚汝所能人稱阿買八分好我愛永興戈法精吾女
咿嚘學言語汝兒讀書知姓名中年竊禄正為此使有石田歸
力畊汝今還家我羈旅各勸加飡調寝興陞堂再拜謁從母兒
妹踉蹌欣走迎扁舟石湖上先隴霜露既降草木零丁寧為我
戒樵牧慎勿剪傷松栢青我𣣔還山結茅屋五岳逍遥期向平
乞身時宰苦未許南望白雲勞我情
謝從義參軍自亰師還言中書危參政見問且訝無書
囙述詩寄謝
參軍過我夷白菴爲言廊廟高巗巗故人誰爲
國柱石臨川先生危大參猥蒙問及且見訝十載尺書無一緘
憶昔相從客燕趙削去涯岸無猜嫌辱陪五更佐三老勸講六
經陳二南御史不容丞相忌司隷側目宫臣䜛脫身黨籍走吴
椘託跡丘園求孔聃孰令展禽三見黜自分嵇康七不堪平生
不觧帶刀劔晚歲強使聞韜鈐髀銷怕騎將軍馬面皱羞着從
事衫折衝師旅非夙習奔走戎行真可慚危言重畏速官謗微
禄不逮供親甘慰情屢抱鞶絲女與
國未辦添丁男胡爲長年在道路席不暇暖突不黔幾回乞身
向藩省未許曝背歸茅簷终當投覈謝寮友徑去結屋依山嵐
鄙夫出處盖如此為報先生聊口占先生事業則異是論道經
邦民具瞻早令四海偃兵甲盡遣百姓趋農蠶時和歲豐我所
願切成身退公當諳它年若訪赤松子一咲相逢掀紫髯
孟冬觀淮水
孟冬日日東風狂長淮水與風争強層濤如山勢欲立怒潮&KR0647;
上相頡頏大舟亂流流轉急人馬螘集駭欲僵篙師捩抱誇好
手迎風簸浪抑且揚小舟徑渡矜勇捷翩如一葉凌空翔湏臾
掀舞浪花裹廽瀾百折争低昂我聞夏后分四瀆百川受軄皆
循良邇来洪河恣陸梁清濁混殽隳舊防昨者王師搤淮口
坐制鯨鯢如犬羊天吴㒺象不敢動河失故道誰之殃漢武當
年塞瓠子勞民兆亂紛搶攘中原父子化魚鱉至今千里無畊
桑我欲愬
帝敕河伯便𣸪故道安天常清者自清濁者濁勿冐約束于明
章不然帝怒速致討河伯戮死吁誰傷
鄭遂昌以趙魏公所題高尚書畫遺沈東林要予賦詩
高侠高侠畫無敵魏公之書何可得半幅冰紈不盈尺千年老
幹化虬龍氣挟太隂雷雨黑彼美幽篁尤正直挺身故有千鈞
力赤松子孤竹君鄙夫與𡭗情最親逍遥歲晚東林下杖策相
從鄭子真
題五王遊春圖
五王坊宅五雲中天仗時来駐六龍君王不廢家人禮兄弟惟
知友愛隆每日朝回從飲博今日胡為遠游樂曲江池上杜陵
南花氣醺人柳隂薄天子無為四海平棃園法曲教新聲救時
宰相寧憂此誤國奸邪計己萌當年若寳千秋鏡友愛如初無
嬖倖只緣聲色觧移人萬里蒙塵蜀山永一幅丹青感慨多開
元事業竟如何自古宴安為鴆毒至今荆棘嘆銅駞
題馬都事夀椿堂
堂前古椿樹問年不知數葉葉芘芝蘭枝枝承雨露椘南之種
昔同根淮海移㦳子𣸪孫共持春酒為親夀但碩親年如此椿
椿隂满地休教掃留與年年蔭萱草
夷白齋藁卷之五
