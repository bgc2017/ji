夷白齋藁卷之二十四
臨海陳基著
金華戴良編
記
春暉楼記
吳郡崑山之界溪有園池曰玉山佳處隐君子頋仲英甫之别
業也山之西為草堂堂之北為春草池跨池為屋以蔵法書名
畫如昔人之舫齋者舫上構重屋曰春暉楼与所謂湖光山色
者相值仲英曰率其子若孫為壽扵其親畢輒與賓客者沉吟
六義為詩以適登臨之趣嘗誦唐貞曜先生孟郊氏游子吟而
有感焉既以春暉名楼且徵予文以為記嗟乎世之難遇者太
平人之至樂者具慶故風人之歎恒不足扵所遭而天下之情
莫不願扵逮飬彼重堂層軒廽廓複舘与夫珍禽異卉世之好
事者皆可以力致至扵俛仰四世具慶一門行無羈旅之思居
有園池之勝盡天下逮飬之樂無風人不足之歎此盖非人之
所能必者雖萬乘之卿相不可強而致也然則太平之士如仲
瑛者亦可謂樂其心不違其志矣而登臨容與頋猶有感扵春
暉豈所謂愛日之心自知不足者乎然是楼也廣不四楹高不
十仞近則綽阜之坡陀馬鞌之崷崪遠則海虞之綿延揚城之
鉅浸與夫洞庭陽山朝光暮景出沒變化凡為其賓客者皆執
筆而賦之矣余獨推夲名楼之義而為之記云至正十年十一
月甲子也
佩韋齋記
吳興郯九成氏以瓌瑋博辯游公卿間而其為詩清峻粹密有
作者之遺音焉嘗自以狷急思所以懲艾而庶幾夫書紳之義
者其要莫如緩乃即所居闢室為齋曰佩韋盖尚志西門氏范
莱蕪之所以垂休千載者也以予辱有一日之雅俾為文以記
之余聞之目短扵自見故觀面者必以鏡智短扵自知故正己
必以道人受天地之中以生性固無不善也然古之君子必佩
玉器物必有銘亦以氣禀之㦯拘而所以謹其非辟之入者必
託物以為儆也然則西門氏之扵佩韋其猶正鬚髮者之扵鏡
乎抑柔不茹剛不吐仲山甫之見稱扵尹吉甫而寬猛相濟孔
子之所以善鄭子産者也君子亦中庸而己特遠云乎哉况思
無邪者詩之善經也温柔敦厚詩之善教也九成盖嘗優柔詠
歎而有得夫六義之旨宜邇之事父遠之事君無適而不得性
情之正而託物為鑑頋猶有待扵韋則其所以窮窮乎擇地而
趋而敬以為輿恂恂乎捫舌之規而禮以為樞其扵言行悔尤
何如哉嗚呼西門氏之為莫欺范莱蕪之貞節絶俗固百世之
賢大夫君子也前志有之以長續短以有餘𥙷不足九成以之
因書以為佩韋齋記
存存齋記
沈君仲說隐居扵吳會畊學扵笠澤廬於陳公之原而皆名其
室曰存存齋盖取易大傳之語而陳公原之廬樸而不陋簡而
有容甍不加雕椽不加斵而室之制具焉盖沈氏世有詩書之
澤而其先隴所在土厚水深松柏薈蔚斯齋也在墓之左環以
流水繚以林薄遥岑綠野星拱繍錯而歲時霜露之感油然扵
寒泉風木間仲說曰子盍為吾記之盖余辱以賓友之末嘗执
巵酒為祖夫人壽及夫人年终九袠仲說持承重之喪扵此又
嘗即其處而吊焉俯仰生事死葬之際敬飬至而哀禮盡仲說
所以培其夲而濬其源者非一日矣且成性存存道義之門聖
人讃易之辭釋之者曰知禮存性而道義出盖學以知之知也
孝以履之禮也性由此存道由此出而行之皆適扵宜吾㮣於
仲說事親之始終見之則扵斯齋也可無言乎噫以簡樸之室
廬居深厚之水土仲說所以永孝思也以存存之聖謨承詩書
之世澤仲說所以垂後昆也後之人第毋以華易樸以繁易簡
則沈氏之興未艾矣是為記至正十一年秋七月癸酉
静遠齋記
吳郡于正夫少喜醫方術其壮也遂以醫名家搢紳大夫樂其
慎扵術也題其居曰静遠齋人囙以静遠稱之成都府判官浮
光王季野甫由其先公參政賜第扵吳因家吴中尤折節与正
夫游且属余為文以彂明静遠之義而記之夫所謂非寧静無
以致遠諸葛武侯戒其子以脩身飬德成學廣才者也百世之
下讀其書者至取其言以為學者之標的吁豈欺也哉正夫醫
家者流其為務非必脩身飬德成學廣才而名其齋者頋有耴
扵静遠之旨豈有說乎盖聖人立醫師掌醫之政令而與天官
冡宰並列扵周禮其事則出扵宓羲神農黃帝其書則存扵太
素靈樞皆聖人仁民愛物之心所寓也夫以五味五榖五藥飬
其病以五氣五聲五色眡其生死兩之以九竅之變參之以九
蔵之動此豈慆慢險躁者之所能彷彿哉故必静以致之精以
研之而後深且遠者可庶幾也吾聞上醫醫國其次醫人又聞
逹則為良相不達則為良醫三代而降以良相而醫國者武侯
也以良醫而醫人者扁鵲也武侯以道静以脩身扁鵲以術随
俗為變昔者庖丁好道而進扵技使正夫之扵術亦猶庖丁之
治牛則其去道且不遠而扁鵲乎何有囙書以為静遠齋記
梓軒記
吳郡徐君孟逹東埜之南榮有樹曰梓因名其軒曰梓軒昔孟
達之先外舅陸君静遠以儒起家為徽州路學教授東埜乃其
釣游之處也是樹也余盖見其手植俯仰二十餘年其拱把者
忽欝然數十尺矣夫梓殷人上之詩人詠之周書以之命萹周
禮以之命工夫豈以其為木之長其材貞其質實而不剥乎是
故為棟梁則可以营都邑建眀堂為琴瑟則可以奏韶武薦郊
廟然非遇夫良工則亦操斧過之而弗頋耳吁梓之時用亦大
矣且始也吾與公游而見其萌今也吾與其子若壻遊而見其
長使雨露之飬克遂乎其天培植之功不戾乎其性則其堅密
美澤益壽且孳世有經國如梓材辨器如梓人則其貞且不剥
者或者不與樗櫟同棄扵操斧之手亦未可知然棄与不棄物
之幸不幸存焉吾獨愛其春而榮夏而茂秋而落冬而實而吾
與二三子鳴琴讀書扵此庶幾充然若有得扵生物之妙者則
前人之封殖以庇其夲根豈直所謂無忘角弓而巳哉詩云維
枽與梓必恭敬止囙為乏記使二三子知其植之之自至正十
一年冬十月也
貞吉齋記
吾友陸飬正飾宴休之處扵寝室之側西東為戶北南為牖中
設匡牀而屏其東琴書圖畫筆牀茶竈古玩好之属參差離列
而嘉木之植曰橙曰石楠敷榮悅茂無不可愛盖室雖不廣而
其資以為蔵脩游息者慮無不備以余辱有一日之雅俾審其
其義而扁之余以為飬正之名若字皆出扵易象之頥是齋也
宜扁曰貞吉飬正曰善囙請余記之夫易之言貞吉盖不止扵
頥然盈天地之間凡有血氣者莫不有待扵飬而聖人實財成
輔相而左右之故頥之道在扵節飲食慎言語盖飲食以飬體
言語以飬德其事至近而所係甚大君子之所以節且慎者欲
其所飬皆適扵正己者正則及扵物者無不正矣此頥之貞吉
所以為可尚也且物畜然後可飬故受之以頥今飬正之所恃
以為飲食男女百物之需者皆前人之所畜也前人之所以遺
飬正豈徒充口體悅耳目宴安其起居而巳哉飬正扵此誠能
弹琴讀書詠歌古人以師其行義左圖右史想像古人以法其
威儀而其動息節宣無適不由扵正則所謂貞吉者將日周旋
扵飲食男女言語動作之間而前人之所遺引而勿替而其所
以自飬者又可推以及人矣夫吉者何福也劉子曰能者飬之
以福飬正其尚勉之若夫推明震下艮上之義以告之則余既
為序矣兹不復云至正十一年十一月甲子記
夷白齋藁卷之二十四
