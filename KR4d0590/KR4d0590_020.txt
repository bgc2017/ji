夷白齋卷之二十
臨海陳基著
金華戴良編
序
陳惟寅字序
豫章陳氏二丈夫子奉母夫人居吳門貧而善飬曰汝秩字惟
寅者其長也間謂余曰吾名與字夲乎虞書命伯夷作䄮宗之
言盖寅者敬也子幸為吾序之昔唐虞君臣告戒之際反覆丁
寧不越乎敬而已方其命九官也有司空而降凡二十有二人
其言敬者不一而足然至扵䄮宗則先之以夙夜惟寅申之以
直哉惟清終之以欽哉此三言者雖若專為伯夷而彂然推而
言之則自洒掃應對至扵窮理正心由修身齊家逹扵治國平
天下未有不以敬為夲者也經禮三百曲禮三千一言以蔽之
曰母不敬故居則如對越上帝出則如見大賓坐則如尸立則
如齋行則如執玉如奉盈無時而不敬也近之事親遠之事君
内之扵兄弟外之扵交友入之扵州里出之扵蠻貊舍則善其
身用則顯其親無事而不敬也盖敬以直内則清明在躬伯夷
以之交神明禹以之宅百揆后稷以之播百榖契以之敷五教
臯陶以之明五刑䕫以之諧八音以至扵垂扵益扵龍莫不皆然
故曰敬也者君子所以成始成終也彼受玉不敬晉侯之所以
無後執幣不敬若敖氏之所以滅將事不敬郤氏之所以亡受
脤不敬成子之所以不反嗚呼敬哉不可不務也惟寅年甚富
行甚方植志而不回強學而有文扵其字非直美稱謂而已盖
將奉以周旋焉故余申其義以告之詩云夙夜匪懈惟寅其尚
懋㦲
瞻雲軒詩序
吳郡金伯祥氏家故士族而好施予其以善士稱扵鄕沒而葬
吴江久詠鄕之韓墅者伯祥之先君子也其改葬吳縣横山之
吳巷村内翰金華先生黃公實志其墓焉伯祥居松江笠澤間
力田教子益務以善世其家家去韓墅財數百武然水淺土薄
四顧皆陂田塗潦沮汝㵕溢耒耜之涂牛羊之徑又出沒旁午
在五患之所必遷者也横山在太湖上與郡西南衆山相旁礡
距笠澤不下七十里然土益厚水益深草木益豊茂盖樂丘也
伯祥始不忍委其親扵五患之區遷而得善地終舍近&KR0556;遠又
非其所得已者每歲時上塜㗸哀茹恤踐霜露撫松梓輒徘徊
不忍去嗟乎人子之扵親所謂不能自已者盖至此而後見焉
既結廬墓旁以備風雨又即其南榮為軒曰瞻雲是雲也即
狄公登太行而望河陽之雲也河陽之雲親之所舍橫山之雲
親之所蔵古今殊時存沒異感然雲之所在親之所在也親之
所在雖亡猶存雖古猶今也彼觸石而𧺫膚寸而合不崇朝而
雨扵天下無它亦和氣之所積爾和氣之積在天為慶雲為甘
雨在人為忠臣為孝子唐有狄公猶天之有元氣也金氏世積
善曾大父嘗舉進士金華先生曰引而勿替必有興者然則覧
是軒而賦詩者豈直山川草木一泉一石之勝而巳㦲力田足
以追飬教子足以厚本積之也久彂之也漸先生之言其尚有
徵乎詩凡若干首為之序者韋羌山人陳基也
送浦朝宗序
余嘗讀太史公書見其傳仲尼弟子獨子游為吳人盖泰伯仲
雍未逃吴時吳為古要荒之地其俗盖可知矣及泰伯端委弁
冕而以禮治之其後延陵季子又承其流風譲國春秋時觀其
聘魯而聞樂審賢而知政魯衛齊晉之大夫盖未有或之先者
降至子游北遊洙泗比肩七十子之徒北面以事孔子而與卜
子夏同以文學得聖人之一軆則吳之多士其所由来者久矣
吾聞之學莫乎近其人子游已矣其嘉言善行見扵聖門師友
之問荅千世之下四海之内凡讀其書者皆知有所興𧺫况生
乎其鄕者乎况弦謌其文學以教其子弟者乎此浦君朝宗之
行君子所以樂為之道也夫子游之文學非今之所謂文學也
朝宗盖嘗觀其論子貢之門人而求其夲之則無之旨矣夲者
何聖賢大學之道所謂正心脩身推而至扵治國平天下者也
子游之鄕實惟海虞仲雍之墓在焉朝宗今受文學精舍之聘
率其子弟出則從仲雍之遺民入則誦孔氏之遺書而觀其師
友之問荅先其小者近者而其大者遠者弗外焉則子游之文
學其庶幾乎書曰惟斆學半朝宗其勉之
南臺御史大夫西夏永年公勲德詩序
集慶古秣陵之地控扼險阻外連江淮内據湖海自昔三光五
嶽之氣瓜分幅裂而經營四方者未嘗不恃此以為根夲
國家奄有六合方嶽所在維藩維翰而集慶尤為要會之地扵
是建行臺置執法由御史大夫而下設官視中臺控制三省綱
紀十道責至重也自江淮盗𧺫兵連不觧資糧器械軍旅百需
悉仰東南而東南所頼以為長城之勢者行臺爾行臺之所倚
藉如衣之有領繼之有綱者御史大夫爾用是今江南䓁處行
御史大夫西夏永年公由淮南行中書平章蕳在
上衷特膺是命時至正十五年夏四月也甫下車凡前政之不
便扵民者悉更張之六月淮西寇渡江攻䧟太平縦兵四劫潜
趣集慶攻南門属方盛暑官無見糧公晝夜申嚴約束躬擐甲
胄冐矢石誓戮力與城始終賊因逡廵蹙縮相率引去秋七月
賊復至又敗之九月賊大至圍城四面凡七日公身先士卒出
萬死不頋一生且戰且守賊鋒大剉先是淮西義兵元帥陳也
先率其徒渡江屯集慶城南之板橋行臺用言者計命也先與
官軍並征太平已而我師失利也先䧟賊賊質其妻子使爲先
鋒務必取集慶也先素服公威信輸密欵願擒首賊以自效衆
皆疑其詐公獨决聽之無惑下俾官軍與也先表裏合攻遂生
擒偽元帥郭張二人及其餘偽官甚衆殺死者無算因乘勝逐
北鼓行趣太平且旦暮克復而也先爲鄕兵誤殺舉軍痛惜之
公命訪其屍收葬且錄其子弟贍其徒衆士氣復大振公沈默
寡言寬厚有器識度量絶人年十五六時出入帷幄輒負公輔
之望二十有三出長饒州路惠政大著民至今頌之不衰敡歷
臺省出臨方面遇大事决大謀雍容片言無不厭服其在行臺
風厲各道屏除姦慝廪廪大人君子之風每軍中獻捷必面引
俘囚詳錄之無状者戮詿誤者縦之使復業民頼以全活者不
可勝計嗚呼國家承平無事時公卿大臣無事可見一旦亡
命之徒盗弄庫兵掩我不備所至披靡而公以元勲世胄獨當
東南一面紀綱之寄蜂蟻小醜乘釁窺伺而能先之以威信申
之以持重隐然長城之勢自若也使秉國之鈞端捴庶政所謂
垂紳正笏不動聲氣而措天下扵泰山之安盖入則周公召公
出則方叔名虎非公其誰與歸東南大夫士嗟嘆不足而詠謌
之者在公特一事爾然舉一事而公經國大略可以類見此詩
之所以作也詩不可以無序扵是乎書至正十五年十二月甲
子謹序
丁仲德歸飬序
吴郡丁仲德氏以儒術緣飾吏事嘗游崐山幕府尋給事漕臺
属僚之香糯所雖浮湛簿書而能随事委曲機括轉旋如駿馬
在前輕車在後而王良造父為之左右焉嘗因漕事至集慶龍
灣鎮江寧國嘉興諸郡咸為文以旌其能用是合漕臺官属既
益賢仲德且争欲食之以禄任之以事而仲德辞弗&KR0556;㦯問之
仲德曰吾母老矣使舍朝夕之飬以從公卿大夫求升斗之禄
頋不足以為吾親一日之膳耶夫禄者
聖世所以食賢材非徒以飬人之有親者也今吾賢不如古人
材不如今人而徒幸有老母苟焉不頋義而&KR0556;之夫食人之食
當事人之事苟食矣而㦯怠焉親之食其將吐之乎此吾之所
以安吾菽水之飬飬雖薄不猶愈扵吐之者乎君子聞之莫不
多仲德之善飬而能言者皆喜為之賦詩吾聞猗頓之冨侯王
莫尚也至扵飬則不如曾子焉季子之禄動以萬鍾曾子委而
弗頋然後世未有以無禄議曾子者君子之飬苟以禄則五鼎
之味厚扵菽水曾氏之子其從季氏久矣仲德結髮游州縣出
入漕臺又幸有知已欲食之以禄常人之情孰不藉此以為父
母驩仲德獨計不出此而竊竊然以材不及為觧盖仲德之飬
不在禄頋母志何如尔以志飬志此猗頓之所以不及曾子也
世盖有善學枊下惠者丁氏之子其殆庶幾乎詩凡若干首繫
于左
夷白齋藁卷之二十
