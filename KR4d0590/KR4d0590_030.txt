夷白齋藁卷之三十
臨海陳基著
金華戴良編
記
重脩三皇廟記
自國都至扵郡縣前代所通祀者社稷孔子而巳其祀伏羲神
農黃帝為三皇建廟立師壹倣儒學祭用春秋之季月而以醫
者主之則
國朝之制也平江為東南甲郡廟之初剏頋不足以稱神眀之
居大德辛丑郡侯岳烈始即吳縣故阯遷而大之至順&KR0605;未郡
推官李君德真至正丁亥郡守蕭君義更相繕葺而廟與學遂
為他郡之冠至正戊戍今江浙行中書省左右司郎中吳陵周
侯仁實守吳郡吏肅民勸為時良牧而尤以興學報夲為先務
醫學教授郡人林君以義奉以周旋將事惟謹几祭祀之品物
師徒之廩稍與夫金帛之出納周侯責成乎其上林君克任乎
其下而銖黍之積絲寸之累幸粗有嬴則又諰諰然圖所以興
其廢而𥙷其弊由丁亥至今蕭李二君之所經營塗塈中之而
為殿堂旁之而為兩廡為先賢祠為齋舍為庖湢前之而為三
門為靈星之門為宫墻為井亭覆者腐柱者蠧而甃者亦䟽以
缺矣由是脩其大不遺乎其細治其内必務乎其外其為役也
靈星之門為最鉅門舊以木為之今則易之以石閎偉尊嚴人
用改觀而神眀之居至是而益稱矣庀工扵二十年庚子四月
戊子告成扵八月戊申事既就竣學之人相與伐石来徵文以
為記昔者孔子刪書斷自唐虞以下及繫周易則歴序庖犠神
農黃帝而太史公所紀三皇氏見扵史記與今之所祀者不同
然自書契以来所謂上古聖神継天立極開物成務復有盛扵
繫辞之所稱者乎國家損益百王修崇祀典而醫家者流囙得
奉牲幣粢盛籩豆百物之儀與郡邑守長駿奔升降薦獻廟廷
如博士諸生之事先聖先師者始扵國都逹扵天下而周侯職
長承宣林君事顓醫教能以其力之所及為其所得為而人存
政舉足以迓續前猷風勵来哲若此是皆有可書者用不辞而
為之記俾歸而刻之
杭州路重脩仁和縣記
杭属縣附郭者二仁和與錢塘也仁和在吳越時為錢江縣宋
興國初始易今名縣故在餘杭門之内紹興間縣令孫廷直嘗
徙治招賢坊其遷麗大府之南左偏而與錢唐縣四隅錄事司
並列為東西序則
皇朝大德之際也至元仍紀元之五年己丣縣逹魯花赤密兒
可馬嘗因其舊而繕完之距令盖二十餘年矣上棟下宇内垣
外墉騫撓陊剥凛乎其將壓而卒未有剔其蠹而支其傾者至
正二十年庚子捴管吳陵謝侯節脩舉庶政務以先後為次苐
環視列𪠘所宜振而新之者殆莫斯為甚爰命度材賦功而逹
魯花赤北庭伯嘉訥侯韙之同知捴管府事邵君勝祖治中劉
君克忠同力而贊之中為治事之廳㫄為兩廡右為架閣庫前
為縣門屋以間計者二十有三其增創則退食之堂居廳之後
幕賓之舍居廳之左屋以間計者九傳階為闌楯周扵外者為
之墉以丈計者一百五十有竒椅榻之具皿器之需與凡所宜
有者莫不畢備是役也經始扵閏月丙寅告成扵九月庚申工
以日計者一百一十有五用錢以緡計者若干董其事者主簿
王欽謁文以爲記者縣逹魯花赤長安尹高搏也杭爲東南會
府省憲百執事實涖焉承平以来聀守令而司民社者非無器
望材能之選也然往往鞠躬扵簿書駿奔扵期會攘臂扵賦歛
獄訟紏紛之末而弊弊焉覬歲月以俟踐更者相望也由是視
公宇不啻如傳舍尚遑䘏其危且壓哉乃今公不重費民不勤
勞而植撓扶騫剔蠧而支傾者頋有待扵兵革荐興之際盖往
者之所忽来者之所戒政之善訓也侯既不以傳舍視官府矣
居其居而職其職者苐毋以踐更玩吏民則仁和其庶幾乎書
以卑之俾刻諸石嗣而葺之者尚有考云
松雲巢記
松可巢乎曰可上古未有宫室民居橧巢之上則松可巢也雲
可巢乎曰可昔李白樂廬山五老之勝嘗賦詩曰吾將此地巢
雲松則松與雲皆可巢也夫巢扵未有宫室之世則有巢氏之
民皆是矣後世既易之以宫室而其人復有巢者乎堯之時有
巢父焉堯之野無遺賢彼父者惡得而巢乎盖上有堯為之君
下有舜咎繇為之臣父雖賢列之百執事亦八元八愷之倫爾
矧其時己治其民已安如父者非不得己而後巢者也以堯之
世為可巢而巢焉斯其所以為善也若白者又惡乎而巢耶尚
論其世則白去父遠矣夷考其人則亦百世之士也使白居百
執事之間則黼蔽人文弥綸帝載雖未足以致其君扵唐虞然
傳之後世亦豈易以淺近窺哉惟其一遇時君遂擯不用扵是
與賀知章司馬子微之属汗澷扵江湖神遊乎八極此其得已
非得已盖可知矣然五老松雲一經品題千載之下膾炙人口
是以世之瓌瑋闊逹閎曠而不羈者每誦其詩若見其人雖復
跡顯勢崇而蟬蛻汙濁之心未嘗不與造物者游扵有巢氏之
始就余所知而言如高侯元善敡歴樞省其跡顯矣名利勲賢
其勢崇矣然室居委巷而不以為隘地逼郛鄙而不以為陋方
構亭鑿池環藝花竹且自題曰松雲之巢每退自休沭輒弹琴
賦詩徜徉乎其中而禽魚下上光景出沒不越戶庭而城市山
林翛然異觀侯將自附扵李白歟則率百執事之賢日游廊廟
之上其出處與白異矣將自託扵巢父之流歟則飲食𧺫㞐未
或一日而去宫室也然則巢惡乎而在盖侯之巢不松而高不
雲而深不上古而安不五老而勝而亦未始不偃仰扵松雲逍
遥扵上古而超然扵五老也盖居廊廟之崇而志在林壑處宫
室之奥而情寄物表故以侯為附李白者固失之矣以侯為託
巢父者亦未為得也余將杖策以從侯扵不夷不惠之間侯其
許之乎侯應曰諾因書以為記矦燕人也今為淮南行中書左
右司郎中余則韋羌山人陳基云
六柳莊記
昔者陶靖節旣已不屑為縣令浩然賦歸與造物者游扵羲皇
之上矣其視世之軒裳圭組聲色子女與夫宫室狗馬之奉不
啻如腥羶穢腐蟬蛻而去之唯恐其㦯染已也然而猶以五柳
自號彼五柳者亦何與乎靖節重輕㦲近世徐節孝以至行高
天下所居有二柳因自比靖節而流風遺韵至今不衰檇李沈
君逹卿𧺫家儒林踐&KR0993;臺省由丞相掾再遷拜南行臺監察御
史尋軄法行中書為理官其出處與靖節異矣所居有六柳亦
遂以名其廬曰六柳莊其扵靖節亦豈聞其風而興𧺫者乎逹
卿由布衣拔畎畒靖節以世胄樹風烈節孝以至行立師道皆
人所難能者逹卿為親而仕且三十寒暑矣其識量高明論議
倜儻盖古之遺直也今以三尺為己任出入廟堂廷争曲直面
折是非務必當而後己其為事盖亦人所不易者而遊卿處之
如公輸引繩動中程度然退則蕭然一室左琴右書間與賓友
引觴酣嬉上下古今而言不及世事扵是六柳者亦遂將與二
柳相望扵五柳間由是而觀雖子其同而黜其異可也且靖節
百世之士也世不得而用之節孝獨行之士也世莫得而遺焉
逹卿用世之士也頋所用何如爾古今人不必同不必不同要
其歸卒無不同者君子亦同其心而巳矣逹卿殆所謂善學柳
下惠者非耶或曰節孝之柳捐扵靖節者三逹卿之柳多扵節
孝者四其不同較然矣而子獨以為同何也嗟乎柳豈以多少
為哉頋所以相望扵柳之外者非或者所知也逹卿曰善遂記
之
夷白齋藁卷之三十
