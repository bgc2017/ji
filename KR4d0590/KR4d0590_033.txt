夷白齋藁卷之三十三
臨海陳基著
金華戴良編
碑
精忠廟碑
自古將相功臣身任社稷安危而存沒始終之際廩然有君子
風百世之下至以其墳廟廢興觀時政之得失如故宋太師忠
武岳鄂王者豈非以其人死而不朽而人心天理固自不可泯
哉初王之没也盖二十有一年孝宗嗣位實始以禮葬王父子
扵杭錢唐縣西湖之北山王之孫制帥甫尚書珂相繼請扵朝
賜功德寺曰褒忠衍福且剏祠墓側賜額曰精忠尋置田若干
畞蘇之崑山以奉烝嘗咸淳戊辰四世孫運幹通復置吳興田
若干畞命僧甲乙主之運去物改寺廟亦廢大德卒丑子孫
之在江州義興者相與裒財率力繕葺復完久之䟽属有為浮
圖氏者盡翦棄前人所封殖而歲時所恃以追養厚本者至是
復委地矣泰定改元寺主僧可觀獨以祠事不復為已憂朝夕
扶服走公卿士庶間盖十有三年為至元仍紀元之六年庚辰
郡經歴李全初嘉其義募郡人力而新之盖亦勤矣至正十九
年己亥十二月妖寇犯杭先是行省左丞相逹實帖木兒公與
太尉吳陵張公以兵属本省平章政事兼同知行樞密事
張公鎮杭由冬及春寇百方攻城不利乃縦兵四掠燒民
廬彂冡墓三月&KR0605;丑大戰數合是夕寇潰斬首數千級生擒者
以萬計寇平吳陵公命即故阯作新廟經始扵月日
落成扵月日中為正寝凝土為王像而配享者子則
宋忠州防禦使繼忠侯雲將則宋閬州觀察使文烈張憲而下
各就序前闢廟門東西為兩廡後為燕寝則祀王父母洎夫人
餘四子武略郎雷中大夫霖朝奉郎震脩武郎霆女與諸孫咸
仕焉閎邃靚嚴視前有加而栖僧之廬候賓之舘昔之所嘗有
者今無不備仍命僧甲乙守之而蘇湖之田則俾郡守謝節量
其出納著成規刻之碑隂毋令擅有侵耗焉甫竣事平章公率
僚佐致祭廟廷且曰世以鄂王功名位望與張魏公浚䓁並為
中興名將至論文武仁智用兵如神慨然以恢復之功自任忠
義之言流出肺腑則諧葛武侯以来不多見也當其長驅中原
轉戰千里此其心豈忍斯湏忘君父之辱哉使天而克終其志
則祖豫州不足多道而秦檜乃忍使其自壊萬里長城如劉宋
之殺檀道濟扵是兩宫䰟魄卒從晉懷敏扵地下而神州宗社
鞠為丘墟此誰之罪歟我國家恩覃異代王父子以至部將既
巳䟽封列爵光賁泉壌而太史氏又論次其行事列而為傳矣
獨其忠貫日月勲重丘山始終大節事關世教在祭法所當尸
而祝之社而稷之者盖闕如也乃上䟽
朝廷請與山川群望歴代賢聖忠烈之在祀典者並著令甲所
以照往烈勸方来禮也公俾書廟廢興歲月扵石基不敢辞乃
作詩併刻之其詞曰
昔宋中葉國步危宗廟共守九鼎移兩宫蒙塵四海悲王獨自
誓扶𧺫之河潰華坼徒手支長驅中原屢搴旗敵氣巳奪走且
罷讎執耻雪復舊畿忠孝要與靈胥期䜛臣居中肆罔欺勲業
垂成俄復墮長城自壊大厦欹耿耿忠誠天地知西湖之曲北
山陲鬼神護此南拱枝爰作新廟倚翠微子祔而食將校随白
蘋為羞雜江蘺吳田有稷牲膾肥擊鼔考石吹參差王乘雲車
駕文螭左右列祖參兩儀麾叱靈霳命雨師福澤下土年榖滋
鈞天無䜛究厥施盍配羣望歆無違
墓誌銘
陳隐君墓誌銘
隠君諱謙字子平妵陳氏吳人也甫兒時即知事父母三十始
受室悛悛色養退則率諸生講說周孔孟荀壹是以脩身事親
為務年踰五十父母尚無恙父疾革思鱖隐君進鱖父沒遂終
身不忍食鱖事兄訓謹甚訓字師敬為吏不務苟同在兩浙醝
臺時嘗粥所乘馬書畫器物属錢所知贏什一自給所知死妻
操錢子母歸師敬師敬謝曰生享其利死餒其孤此市道吾弗
為乃悉以錢丐之及書滿徒步歸吳下則甚窶隐君曰吾兄能
若是復何憂乃力苦周旋惟兄所欲爲人謂師敬爲吏廉君實
有以左右之亰口孫子翼與隐君爲忘年交貧有女不能嫁隐
君許助之後十餘年孫病篤隐君曰吾死欲見孫君地下即持
貲走亰口爲畢嫁事初隠君事林處士寬寬強隐君以業試有
司隐君勉就場屋属吏卒搜撿懷挟者待士甚無状囙歎曰道
喪至此尚可以徼倖失得爲哉即罷歸盡棄舉子習折節屏除
世好潜心六藝㫄攬百家而卒守之以約嘗從師敬北客揚潤
南寓杭累數歲不與人事接獨日從搢紳高世之士揚確論議
爲文章馳騁上下尤善古賦及古今軆詩詭麗春容詞辯鋒出
不少譲故内翰蜀郡虞公金華黃公今晉寕張公與諸老之在
朝者交口論薦隐君宜在著廷與鳴太平之盛隠君力謝乃心
行省承
制署師敬由掾史陞照磨佐分省軍事扵常之無錫間謁告歸
里第會郡事蹙語妻曰吾分必死矣謂隐君汝無官守宜自為
計隠君曰兄在吾何所之有頃兵突至迫師敬隠君以身翼蔽
之兵怒斥引出隐君復求入見師敬已殪即匍匐伏屍哭甚哀
遂并遇害師敬妻王氏與老奴王乙亦自經死旦日門人范文
絅訪其隣知隐君兄弟皆死状囙泣求屍所得之篠橋下水中
猶兄弟相倚立故人成元章白其事幕府為具棺歛且求其子
詒属陳氏扵是隐君年六十七矣文絅奉二君葬吳縣天平山
先隴側實至正丙申二月癸亥也隐君娶頋氏亦篤婦道先卒
生子一詒女二長適范伯暠次適阮文通隐君所著述甚冨兵
後散亡獨所著周昜觧詁及古今雜詩二十四首得之灰燼中
不燬越七年詒奉文絅状来請銘基哭曰隐君兄弟存時時人
為之語曰陳氏之子一儒一吏孝友豈弟今不幸俱遇兵死豈
善不足恃哉且人孰不死而人獨哀隐君者哀其義不苟生死
不求幸而免也嗚呼隐君之志亦烈矣乃論次其言行為銘銘
曰
其學也匪榖其集也擇木載翔載伏而巢以義覆孰仁其雏猗
德不孤我作銘詩以敦薄夫不亦悲夫
處士袁君墓誌銘
處士諱德昌字子潤妵袁氏其先汴人宋初以進士𧺫家曰仲
賢仲賢之後有提點亰西刑獄者扵處士為六世祖建炎間渡
江居吳今長洲之蛟龍浦有東袁有西袁盖以其所居别之東
袁有静春先生博學好著書家居不言禄實處士之諸父處士
則所謂西袁者也曾大父諱邁大父諱義父諱英彂處士身長
七尺状貌甚偉天性醇厚讀書務眀大義縱觀前史知古今理
亂人物賢愚遭時治平雅意肥遯世居沃壌深病流俗侈靡之
習嘗曰吾家夲儒業賴祖宗餘澤有屋可以蔽風雨薄田可以
供祭祀遺書可以教子孫浮湛鄕里偃仰卒歲不啻足矣獨念
先大父好施予今力雖不及幸歲無水旱螟螣公上之湏粗畢
追飬之禮不闕子弟之教不廢尚能節衣食為親朋一日之懽
每歲時伏臘斗酒相勞雖無兼珍之膳殺雞飯黍亦足以娛親
属有不能自振者周之無吝色嘉時吉日則與所知放舟吳淞
甫間尋前代名賢遺迹逍遥容與有曠世相感之意嘗誦仲長
綂樂志論而歎曰人生行樂耳縦冨貴何為哉至正六年卒扵
家得年五十有五以九年葬吳縣胥臺鄕穹隆山職塢之原娶
朱氏子男三人曰禮曰信曰良女二人適葛大𥙿朱珍孫男五
人稷穆穰稚种女三人仲子信好學而尚文雅處士既葬之明
年信奉清江李衍之状来乞銘南渡以来中故家如袁氏者固
不少然求其處身脩德苟可以及其親属朋友者掇口軆之養
為之恐後用此終其身如處士者盖將以是遺其子孫也夫嗚
呼是宜&KR1459;銘曰
維逢也時有藴弗施維蔵也固有蔚斯樹維銘也弗忘有後斯
永慶
姪天騏壙銘
天麒陳氏子年十九其父伯淳命至杭見其族伯父基時同来
者叔姪九人留而不歸者五人天麒最少而知務學問基扵伯
淳同高祖而天麒之祖諱屺為人信厚以言行重州里天麒兄
弟三人天麒寔嫡且長其来杭也基擇師俾習舉子業未幾基
使吳門属天麒受詩扵會稽趙夲初俄得軟脚疾即卧不能行
金華醫者趙以德侯之曰此痿痺少年得老疾雖多投藥無益
宜耴&KR2880;薟草九蒸暴為丸服之藥未成而疾告革基使還急召
醫治之百方不能得竟死即寓舍買棺歛属時用兵又暑熾甚
用是不免扵水火函骨寄慈濟僧廬尋葬杭北山岳武穆王墓
傍若干步扵是年二十矣死以至正二十二年六月二十一日
葬以明年月日銘曰芝蘭斯植霜露委之璞玉甚美伊
孰燬之生非不淑命有短脩葬近忠烈庶亦無尤嗚呼哀哉
墓表
秦君墓表
淮南秦君沒葬崐山惠安鄕南岡之原門人私謚曰孝友先生
監察御史張君士堅題其墓曰孝友先生之墓君諱玉字德卿
其先塩城人四世祖統制府君慶扈宋南渡囙家崇明東沙曾
大父棟大父梁游太學為上舍生父庚咸淳末試通州第一入
國朝徙居崐山之太倉遂隐不仕君八歲孤即知家世夲末既
長浸淫經史百氏獨不喜為舉子業家居講授二十年事母兄
盡子弟道母頋氏終未葬比卒哭里中遺火逼君廬君伏柩號
絶火為自滅族有據其田者君弗與較更歸之劵嘗道得遺金
亟訪還其主僕間執盗之竊布帛者君縦之使去扵是皆伏君
為長者所論著有詩繤例大學中庸標說雜錄澷藁若干卷州
部使者察君卓行將䟽上褒旌論薦之君意不屑也至正四年
三月二十有四日卒扵家年五十有三配顔氏子男二人曰約
有文學曰璧先卒女二人長適厶次先卒秦氏自統制府君而
降皆能世其學君雖晦弗售然卒以孝友為鄕先生亦無憾矣
余雖不及識君辱與其子約遊約泣謂余曰先君子之墓未有
表表先君子墓者莫子爲宜遂爲之書以告其後人云
夷白齋藁卷之三十三
