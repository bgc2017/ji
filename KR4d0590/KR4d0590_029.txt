夷白齋藁卷之二十九
臨海陳基著
金華戴良編
記
三咲軒記
夷白子寓杭觀橋之觀巷屋弊瓦腐夜雨或暴至張盖就寝亦
不頋嘗自扁其東偏之室曰三咲軒左右或&KR0988;之夷白子曰余
娶婦二十載未有胤嗣令年四十有七老且至矣方更得女此
一可咲也承平盛年余嘗三至亰師覬得微禄以為親養間用
薦者入朝同進見忌尋引避還江南令親沒巳久齒髮變衰
自以為無𣸪有用扵世矣属南北用兵乃始叨塵仕版此二可
咲也平居讀書至申韓衛鞅之用法輒嘻然曰是何不如周公
之平易也見人攘臂談孫吳辯論鋒出甚可喜而自幸其不能
今忝備官使辱游樞幕朝夕從事乃不離二者之間此三可咲
也左右曰夫憂莫憂扵無子喜莫喜扵得禄榮莫榮扵處機要
此人之情也今子中年得禄雖不逮養然幸居機要固可以驩
然自咲矣若夫久娶無子老更得女親戚故舊無不為子憂者
今也頋亦自喜而咲無乃與人異情乎哉夷白子曰汝以為喜
者吾以為懼汝以為榮者吾以為恐汝以為憂者吾則以為不
必憂吾自謂同扵人者莫己若而汝獨以為異此其所以為可
咲也汝亦嘗聞東門吳之喪子乎東門吳有子而喪與無子同
今吾得女孰與喪子故不必憂夫爵以待賢禄以勸功機要所
以處文武非常之士今不賢而都好爵倖而貴者也無功而享
厚禄苟而冨者也無文武非常之材而處機要不知耻者也况
非素習而任其事為濫官非所能而居其軄為竊位不逮親而
飬妻子為蠧
國令吾一舉而犯不韙者六惴惴焉若緣顛崖墜深谷石𣣔堕
而壓之者汝以為榮且喜焉此又可咲之尤者也左右曰無子
不憂亦有師乎曰有吾師東門吳也得禄而返懼處機要而加
恐亦有師乎曰有昔向子平讀易損卦而知冨不如貧貴不如
賤此吾師也吾將從若人者朝游名山暮栖五岳榮辱不足以
累其身喜懼不足以屑其意汝以為何如左右曰善夷白子曰
若是則可以索我扵三咲之外矣囙錄其言書扵壁伺大方之
家决焉時至正二十年夏五月也
憶親堂記
江浙行中書省左右司郎中淮南夏君仲信扁其所寓之室曰
憶親堂間謂余曰吾少也孤毋夫人不以為不肖俾奉先君子
遺軆夙夜不敢遑寧用克底于成人及備官外朝仕有禄秩而
先君子不待矣頃歲辱以樞属斷事官分治吳下用是由秦郵
里苐不遠千里迎毋夫人来江南竊自念禄既不逮先君子矣
而朝夕之養幸母夫人壽康又得就官不敢不竭力以庶幾無
沗扵君之賜乎未幾行省命下又自以為由蘇至杭僅三百
里囙扶持而行其視秦郵宜益冊難者及致請而母夫人乃不
樂去吳吾既莫之敢強而官守有常又不得以時歸覲扵是定
省之禮滫瀡之奉乃反不逮吳下時此堂之所以命名也夫秦
郵吾母夫人之邦也蘇與杭吾官所也由秦郵至吳千里而遠
由蘇至杭三百里而近吾母寧樂去秦郵而不樂去吳而吾又
不能強焉吾豈固以吳為吾土哉亦重違毋志爾子幸為吾記
之古之君子善養親者莫如曾子而其憶親也莫如狄公然曾
子嘗南遊而仕扵䠂矣而其親固未嘗去魯也狄公嘗囙使而
登太行矣而其親固未嘗去河陽也然後世言養志者必曰曾
子而狄公之扵曾子盖異世而同心者也方白雲孤飛眷戀不
巳此其心頋安忍一日去其親乎及公勲業冠唐中興有識之
士固已扵其登太行之時見之矣仲信俶儻瓌琦臨義有勇其
䆠游蘇杭敡歷樞省殆曾子之仕䠂狄公之事唐也嗟乎事親
得如二子亦可矣然曾子不強其親以去魯狄公不強其親以
去河陽今仲信之親不樂去吳門頋安得而強之乎惟其不敢
強扵其親故移以事君也順移以事
君也順故資以飬親也安苟安矣則今日之吳門即異時之河
陽也尚奚以吾土非吾土為哉然則親之逮不逮天也居之近
不近時也不可得而強者安時以適志也曾子我師也狄公豈
欺也哉庸以是復仲信囙書以爲記至正二十年夏五月戊申
清嘯軒記
河東唐君伯剛少從鄕先生令内翰張公受業博雅好古論議
恢逹有魏晉間人風氣嘗至亰師以能詩知名性樂昜不喜事
邊幅或勸之仕不應遂長嘯賦歸與畸人静者畊田讀書從子
弟射獵逐麋鹿以卒歲意有所感輒然以嘯自適属南北用
兵將相承制以人材爲己任伯剛遂不得以不仕自高既巳進
位機近猶復不廢清嘯故所至率以命軒間謂余曰願有記也
夫嘯非君子之所得已昔阮籍終身嘯而不厭盖籍負曠世不
羈之材懷瓌傑宏放之器方其慟哭扵窮途長歎扵廣武作詩
八十餘篇以詠所懷籍之嘯初未嘗忘乎世也及至蘇門與隐
者孫登長嘨相和遂歸而著大人先生論然後籍之嘯始與世
非籍之志也嘯豈籍之所得己哉或曰籍好老莊者也故以嘯
自得豈信然欤初伯剛由亰師賦歸畊田射獵亦欲以清嘯自
終矣庸詎知以人材為任者乃不容其自附扵阮藉之流乎及
當塗掌事得君子之時亦可以不必嘯矣然每休沭輒與嚮之
畸人静者或投壼或撫琴或玩弄商彜周鼎古法書名畫嘯詠
終日人謂伯剛退不溺意扵丘壑進不嬰情扵軒冕其嘯也非
得巳亦非不得巳伯剛以嘯自得非附籍而後嘯也苟得嘯之
道矣雖不附籍猶嘯伯剛自處其殆不夷不惠之間非耶古今
人雖不同又庸知静者之徒無大人先生如蘇門隐者乎頋余
何足以見之姑為記其不夷不惠之說書之軒中與世之知嘯
者商略云至正二十年閏月甲子記
蠢菴記
客有問蠢庵主者曰子之名庵亦有所本乎曰無有吾之生也
與物之蠢動者同其天耳方其孩提也雷霆震而弗恐虎兕駭
而弗懼鐘磬管籥聲之和也聽之如弗聞膏梁膾炙食之珍也
享之如無味黼黻絺繡色之麗且文也視之如弗見斯蠢耶非
耶而吾不自知也及其長也教之以六藝習之以詩書陶之以
禮樂威之以刑辟扵是存與亡相仍得與失相尋是與非相形
情與慾相生行必擇利害動必慮吉凶言必徵善惡事必遠嫌
疑然後聞雷而知恐見虎而知懼耳非五音不聽口非五味不
享目非五色不視而蠢之天鑿矣昔老子之徒黜聦眀去徤羡
非禮學薄仁義鴻飛扵青冥蟬蛻扵穢濁以冨貴爲機穽爵禄
爲銜勒車服圭組爲桎梏若將溷己而弗之頋者盖欲不彫不
鑿以全其天也今考存亡扵詩書稽得失扵六藝酌是非扵禮
樂虞情慾扵刑辟擇利害扵機穽慮吉凶扵銜勒徵善惡遠嫌
疑扵桎梏由是奔尺寸走絲毫如蟻之附腥羶蛾之投爝火或
突梯或鴟夷或如脂或如韋或睢睢㦯盱盱入則廣厦而居出
則列駟而馳所至則舍者避席焬者避竈而弗恐弗懼弗聞弗
視無味之天至是盖不一鑿而止矣夫儵與忽一鑿而渾沌死
今既鑿之又鑿之不一鑿之雖欲不亡得乎此其所以名菴吾
不知其所夲客曰子以詩書六藝鑿子之天猶華子以魯儒生
之治其忘疾乃更操戈而逐之也使詩書六藝而可逐也則子
又將操戈以從其後矣雖然菴也者古之所謂籧廬今之所謂
&KR0647;旅也人皆可以託宿而去豈子之所得私哉故愚如顔子淵
魯如曾子輿拙如周茂叔亦未嘗不以六藝爲戶禮樂爲序詩
書為府刑辟為輔也若夫處冨貴而不事突梯踐爵禄而不務
鴟夷乘車被服而不睢不盱執玉紆組而不脂不韋固未嘗不
蟬而蛻不鴻而飛此不夷不惠楊子雲之謂可否之間其殆庶
幾者也由是而觀則子之天鑿耶未嘗鑿耶亡耶未嘗亡耶夫
置是菴扵可否之間昔舍者避席煬者避竈今則與之争席矣
則未始鑿亦未始亡也子以為不知所夲豈欺也哉豈欺也哉
或曰菴在具區松江之上去魯數千里而與泰伯仲雍所逃荆
蠻之地相近至者朱妵或曰陶朱公之後也客則韋羌山人夷
白子云是歲上章困敦閏月甲子記
松泉亭後記
初周君德新之居淮西也曰與搢紳子弟讀書彈琴扵松泉之
間自以為天下之樂無以加扵此矣及出游四方而金陵錢唐
武夷天台皆以山水之勝名天下慮無不窮深極幽以肆其所
歴而松泉所見亦巳廣矣然未嘗不觧鞍徘徊停策踟蹰終曰
不能去巳而擢官省垣從事機幄朝夕所與將相公卿上下以
周旋者皆軍國生民之務也自是率居無寧歲出無常所然松
泉之勝則未嘗不往来扵懷故所至輒以命亭御史孟侯既為
文以記之矣間又謂余曰不可以無言也昔人有隠扵逍遥谷
者天子問以所湏曰茂松清泉臣所湏也夫既巳隠矣而所湏
猶有待扵松泉而松泉也固隐者之所得私乎德新在淮西時
以所居松果不足以盡大觀故去而游扵天下山水之邦以極
其勝今既出而仕矣其所待以適其適者宜若與隠者異湏然
所寓猶以松泉命亭而人或弗諭也余則為之觧曰茂松清泉
世之所賤軒裳圭組人之所貴昔天子問隐者以所湏盖欲以
所貴易所賤也而隐者不屑焉今德新既已有其所貴而猶不
忘其所賤雖所處與隐者異湏而所樂與隐者同趣此惟遊扵
物之外者為能然也方天下多故淮西最先被兵而松泉之廬
得無已鞠為榛莾狐兔之墟否乎而嚮之所謂山水之勝如金
陵武夷天台者又舉目有風烟之異雖欲如曩時窮深極幽以
肆其所歷不可復得而東南都會莫盛扵錢塘然山川人民僅
存扵百戰之餘者盖亦顦顇無聊久矣此德新所以不得以其
胸中所素抱負者自高扵軒裳圭組之外而其入則贊廟謩出
則參機畫鞠躬夙夜弗遑寝處者其志盖將左右公卿將相披
荆棘剗榛莾逐狐兔而殱之天其或者復使斯民有所休息則
山水之勝庶幾復可以觧鞍停策窮其深而極其幽然後脫軒
裳觧圭組還之
朝廷乞身歸老而茂松清泉隠者不得私也嗚呼天下之樂復
有加扵此者乎然非遊扵物之外者不能知也故余申其說為
後記書之亭中以伺且以釋或者之弗諭云至正二十年六月
乙巳記
夷白齋藁卷之二十九
