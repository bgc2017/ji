夷白齋藁卷之三十一
臨海陳基著
金華戴良編
記
退思齋記
會稽蔡君彦文由諸生𧺫憲曺歴郡漕史辟掾行中書擢江浙
行樞密府為都事所至以材諝賢勞著稱盖三十餘寒暑矣今
年踰五十經儒緯律師古不少懈敏事力行未嘗擇利害及退
而思則又未嘗不拊躬自訟者其自刻勤篤㮣如此嘗讀書至
晉士貞子所稱荀林父之事君也進思盡忠退思𥙷過囙歎曰
此春秋之賢大夫所以為社稷之衛者乎吾雖無能為役嘗受
教扵君子矣乃自題其蔵脩遊息之處曰退思齋以余辱有一
日之雅俾申其說而記之夫士之為士也孰有大扵事君者乎
其所思也孰有先扵君之事乎思者何思所以獻其可而替其
否也君好賢吾思進之惟恐其或不先也君好佞吾思遠之惟
恐其或後也君惡諫吾思犯之惟恐其或隠也君喜䜛吾思去
之惟恐其或弗亟也充此類也亦可謂盡忠矣扵是退而思曰
吾所進果眀且哲乎吾所遠果便且巧乎吾所犯果直道而所
去果變白為黑易是為非者乎吾𥙷過也類此其殆庶幾矣又
退而思曰吾責難扵君者欲其盡君道也吾盍盡其道乎君有
闕吾思盡其忠矣吾有闕將孰盡乎吾師古人焉爾此彦文之
扵林父所以善師古也善師古者無它亦拊躬自訟而巳然余
聞之賢不肖異思彼思招人之過以為直利口捷給以為辯從
臾比周視喜怒為毀譽以為智此所謂小忠大忠之賊也林父
疾之如仇讎賤之如禽犢惡之如鬼蜮如虺蜴者也彦文之所
以勉其在此而慎其在彼朝焉而兢夕焉而惕閔閔焉不遑啓
處者盖將奉以周旋盡忠
社稷師古之力也詩云高山仰止景行行止書以為記非徒以
私彦文也亦將以自勖云爾至正二十年五月甲子記
志學齋記
士之志學猶農夫之志于畊焉易其田疇脩其彊畔先之以耒
耜申之以耰耡而參之以錢鏄時其農祥晨正以樹藝之凡庶
草惡莠非其種與夫百螣之為苗&KR1416;者耘耔之茠刺之勿使滋
且息焉然後榖之庭者碩堅者好而烝嘗薦饗衣食之源不匱
詩云曾孫不怒農夫克敏甚矣學之有類乎畊也古之聖人無
不學堯學乎尹夀舜學乎務成跗文王學乎師尚父武王學乎
郭叔孔子之學無常師然要其歸則祖述堯舜憲章文武也唐
虞以降聖人有其德無其位言焉而為天下法者其孔子乎故
士弗學則已學則必學孔子焉學孔子者無它亦猶農夫之師
后稷而已故曰積耨耕為農夫積禮義為君子孔子三十而立
四十而不惑五十而知天命六十而耳順七十而從心所欲不
踰矩皆由十五志學以積之彼學奕秋之為數者亦必專心致
志而後得焉今吾為孔子之徒誦孔子之言豈訓詁而已哉文
詞而巳哉博聞強記夸多闘靡而已哉由洒掃應對積而至扵
窮理正心始以成己終以成物此孔子之所以詒謀千載者也
傳曰人一能之己百之人十能之己千之雖愚必眀雖柔必強
甚矣學之有類乎畊也行中書掾古滕卜君師顔以志學名齋
雖鞠躬
王事戮力戎行而蔵焉脩焉遊焉息焉之志未始不閔閔焉如
農夫之望歲師顔之志亦尚矣夫人情為田禮以耕之義以種
之講學以耨之而異端百家之說為我庶草惡莠百螣者又耘
耔之茠刺之惴惴焉惟恐其滋且息焉歲云秋矣庭者碩矣堅
者好矣孔子之所謂立立此者也所謂不惑不惑此者也知天
命知此者也耳順順此者也從心所欲從此者也始無扞格不
勝之憂卒兑過時難成之患近不汨沒扵功利遠不躐䓁乎空
虚窮則遯世而無悶逹則化民而成俗此學之所積如衣食之
源生生而不匱甚矣學之有類扵耕也師顔扵此奉以周旋盖
將積之以化民成俗者也書以遺之以勸同志尚安以舍己之
田耘人之田哉
卧雲軒記
行中書右丞吳陵王公即居苐東偏築室若干楹壘石為小山
引水為池沼藥畦花逕紆餘委折朝光暮景與雲日争變化間
與所知角巾逍遥引觴淋漓酣謌夷猶浩然有脫屣軒裳蟬蛻
冨貴之意嘗自誦曰世無赤松子則范少伯張子房何如人也
囙自題其顔曰卧雲軒黃鶴山人最善畫凡卉木烟霞山光水
色可以状夫軒之勝者慮無不曲盡其態士大夫因相與傳玩
之且曰王公古之人傑也曩在畎畞已有憂天下之心今以内
聖外王之學尊主芘民之道出將入相為時宗臣盖布衣之極
矣扵是一丘一壑以卧雲自高不亦宜乎又曰夫雲随時而隐
見囙人而卷舒者也故在泰山則觸石而𧺫膚寸而合不崇朝
而雨扵天下在赤松則御之以上下為雨師以事神農在少伯
子房則乘之以從勾踐高祖談王伯為萬乘師由神農至今不
知綿歴㦲千百載矣黃帝氏嘗以紀官保章氏嘗以占歲漢世
祖氏嘗以命臺今公所處則少伯之位所行則子房之道所掌
則黃帝氏之官所致以為豊穰則保章氏之歲所策勲以圖不
朽則世祖氏之臺也由是而觀赤松不可及矣然為雨師以福
四海是未嘗忘乎斯世也少伯子房宜無所可否矣然三致千
金之産是貨殖之流公之所不屑焉者也若夫閉門辟榖若無
意乎世間之事矣然卒以計定太子安劉氏此社稷之臣公之
所欣欣慕焉者也彼南陽東山之徒識者不以其堅卧為高而
以其復𧺫為賢九原可作公其與之乎吾聞之古之君子動不
違乎時静不外乎物故散之則弥綸覆六合雲之跡也歛之則
消液入無形雲之心也迹可畫也而况可言乎雖然姑為記之
以待忘言者至正二十三年歲癸卯四月乙巳臨海陳基記
深雪軒記
浮屠師金上人主嘉禾之天寧寺作室扵方丈而堊之因名曰
深雪軒或者議焉曰深雪云者唐詩人之語也上人游戲翰墨
簸弄萬物以陶寫其性靈其扵詩人所謂前村深雪者斡泰和
扵歲寒運天機扵言表盖必默有以會扵其心者矣非徒堊其
室之謂也又曰上人禪者也禪之祖有侍立少林而積雪至膝
者上人宴坐斯軒澄觀物初豈欲神而明之而與其祖者相忘
扵無色無聲無垢之天乎或又曰詩人之所謂託乎物者也禪
者之所立外乎物者也今上人之名軒其託物乎則上人外物
久矣其外物乎則所謂默會扵前村相忘扵少林者皆未易以
淺近窺也由是而觀雪一而已而有詩人禪者之意上人合以
名其軒盖非得巳也而或者議焉又豈得巳乎嗚呼以不得巳
之言議不得巳之名名可議也而非名者意在言表無色無聲
無垢不可得而議也然則議其可名者而其不可名者它日更
僕而議之可乎上人曰唯唯囙為記㦯者之言書之軒中以伺
上人字西白吳郡人為之記者夷白居士臨海陳基也至正二
十三年四月既望記
夷白齋藁卷之三十一
