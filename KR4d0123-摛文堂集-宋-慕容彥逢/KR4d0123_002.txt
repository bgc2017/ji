摛文堂集卷二宋慕容彦逢撰
五言律詩(五排附)
贈宗室順國軍節度使開府儀同三司仲公
儀比公槐峻恩分將鉞華楚詩能教子沛易自名家較
藝聯千佛藏書閱五車風猷齊往哲豈謂史臣誇
挽贈開府儀同三司朱公二首
戚畹聯榮久三朝慕遇隆身雖居寵貴志益守謙冲聞
譽揚中外哀榮備始終新阡標氏族官是漢儀同
襄事涓辰吉華旌拂曉參車輿尊廣陌宅兆指遥岑寂
寂泉扄閟冥冥隧路深堪傷純孝子揮淚血霑襟
挽祕閣校理知湖州余使君二首
桂籍冠羣英驚人在一鳴遡風淹鷁路擊水失鵬程已
協三刀夢空嗟五鼓聲惟應文苑傳不愧史臣評
惟昔都門别于今歲屢更周旋如昨日慷慨敘平生短
牘方傳鯉長歌未報瓊仁賢何太嗇此理信誰明
和劉著作偉明貢院即事韻
簮紱千齡會朝廷百度明規摹追古治符瑞恊炎精九
叙民歌遂三階夜彩平秉文稱濟濟樂育詠菁菁經術
漸摩久人材長養成禮闈參衆聽文鑒肅羣情預貢觀
能吏來游盡碩生胷襟窮底藴頭角競峥嶸蓛蓛珠璣
墮喧喧虎豹争氣衝牛斗動詞感鬼神驚收視疑無我
湛思詎有聲袍紛晨霧委幘岸宿雲横納試庭除晚遄
歸步武輕身雖同脱鞅心亦類搖旌三級看鱗化千金
想睇迎膏粱搜衛霍行伍擢韓英巧思憐金注塵言沮
海行正迷花錦亂忽覩玉壺清奥義窺儒寢純音發帝
莖鉛刀慙利割瓦釡失虚鳴已奏青錢選初聞白雪賡
句從天外得思與海同傾相對一杯酒當前二尺檠詩
壇瞻宿將筆陣却驍兵函劍騰秋紫霜鐘激夜鏗請降
銜許璧引過負廉荆水落崖方露犀燃怪自呈川吟愁
燕雀林嘯慄鼯鼪莫逆諧心賞相從與願并塵風傳勝
語鼎浪閱名烹待報遲星使攄懷頼墨卿何當啓魚鑰
寒食尚留餳
蔣穎叔生日
宗派源流遠家聲竹帛垂靈暉鍾嶽瀆吉夢襲熊羆夙
擅鄉評美尋膺國士知文章追往哲學識判羣疑試若
穿揚葉科如摘頷髭繡衣趨觀闕霜簡照軒墀諫拂龍
鱗逆身探虎穴危忠猷聳鴛鷺直氣懾狐狸要路淹風
鷁丹心比日葵使臺專漕輓帥閫肅邊陲久鬱公台望
初還輦轂時缿筩争訟恩囊橐寇攘衰蓮炬驚宵漏花
甎候曉曦暫分方面寄復演禁林詞廊廟先圖任樞衡
遂倚毘雍容承晝接密勿奉疇咨已冠中樞府猶虚百
斛姿兩轓將畫鹿五總舊名龜儒效流絃吹王功鏤鼎
彝更增箕翼夀餘慶在庭芝
許冲元生日
良月當初吉昌時叶半千氣鍾奎壁粹夀稟角亢全殖
學優前哲香名自妙年文章魁桂籍風采冠櫻筵要路
諧先據清班閱屢遷芸書讎甲乙黼坐謁温宣丹陛趨
文石彤庭詠綺錢雲梯滋穏步風融正孤騫清切陪華
蹕雍容進邇聯夜歸驚寶燭曉直候花甎餘力兼京輔
能聲映簡編寇清桴鼓絶訟息缿筩捐入謝雖言邁徂
齊遽式遄詞林俄再入政轄遂詳延鯁議違時去丹心
許國堅賜環朝帝所曳履上星躔樞憲仍圖舊巖廊慶
得賢珥璫鸞渚上鳴佩鳳池邊默識通倫類先幾炳𦕈
綿龍輈迎舜日鼇柱拱堯天夾轂占轓鹿飛冠兆冕蟬
鶴齡偕集木龜算等巢蓮丙魏君臣契韋平父子傳功
成五福具永作地行仙
七言律詩
恭和元日受寶詩
聖主規模冠百王考兹秦寶欲更張玉因天授來殊域
工與神謀軼舊章羣辟竦觀稱萬夀廣廷昭受襲多祥
宸慈特紀千齡遇詩似奎躔夜吐光
層墀班序列華紳萬歲聲中八寶陳映日浮筠盈黼座
如虹佳氣繞楓宸珍符休顯光圖牒惠澤汪洋浹士民
天佑聖神方錫羨從兹諸福與詩新
恭和御製回鑾詩二首
日轉蓬瀛詔蹕歸晩陰風色倍清微從教小雨霑花潤
不放纖塵傍輦飛萬井歡心陪盛觀盈塗嘉頌紀鴻徽
時和歲稔民同樂古昔昇平似此稀
十萬宫花簇馬歸宜秋門道晚陰微雲隨香霧相縈去
塵傍珠韉不敢飛盛事傳為堯壤頌薰風催入舜琴徽
年年池苑春如許天子持盈燕幸稀
恭和御製幸池詩(案池字土原本缺)
乘時遊豫屬皇明芝蓋重臨太液清鵷鷺舊臣稱夀斝
魚龍嘉戲出僊瀛長堤映柳千門啓翠水涵空一鑑平
天意自同民意樂無知草木解欣榮
恭和御賜陽德觀碧桃溪新竹詩
三千迸籜拂朝雲想見坤祇夜駿奔嶰谷掄材聞古帝
桃溪呈瑞屬神孫如犀亟應絲綸命帶粉初縈雨露㾗
欲測九重宸算永會須億萬數靈根
恭和御製朵樓特宴之什
東闕岧嶤宴特頒樓前寶燭萬星寒鼓聲泛樂鼉靈震
鑪篆回風翠鳳盤積有嘉祥占歲稔寵因芳夕慶時安
厭厭既醉君恩重歸路繁華緩轡看
次韻祝通直甘露詩二首
聖心天意兩無違露灑文昌若應機(北齊邢子才甘露詩云誰謂穹昊遠)
(道合若應機)甘自蜜房分瑞液瑩疑蟾窟借圓輝遍裝叢柳
春争麗高應晴空午不晞豈止臣民胥鼓舞故應殊裔
亦心歸
露液無聲降自天清英含味滿丘園日中垂溜真珠落
風後寒澌雜珮翻呈瑞未央曾紀歲襲芬儀鳳亦更元
廣寒應德彰嘉祉臣子相看眉宇軒
恭和御製以節近嘉平時雪驟應詩
翳翳同雲結晩陰六花宵降聳瑤林一犂共慶農疇足
四海安知帝力深陽位涓成初奠玉真祠昭謝正齋心
况當節紀嘉平近時雪時暘自溥臨
恭和御製元會之次日嘉雪應候錫宴于公相
之第詩
三元盛禮冠年華翼日朝隄雪覆沙端為聖時調玉燭
故當餘臘雨天花萬箱占瑞民胥慶青輅迎春節尚遐
錫宴賜詩知有喜自應和氣浹潛芽
恭和御製以嘉雪愆候躬致懇禱精意上孚靈
貺昭格己夘庚辰降雪盈尺賜相臣詩
皇心閔雪正傾祈盈尺呈祥靡願違潤浹土膏占歲稔
和生民氣敵鑪煇千門瓊瓦連雲聳九陌瑤花撲面飛
聖德格天超曠古更須宸翰𫐠沉幾
嘉平紀月近正端時雪時暘軫念寬雲色乍收銀闕角
月華徐轉綵旂竿映階積素光相射迎吹餘花舞向闌
最是三農知歲樂歡欣無復歎祁寒
恭和御製喜雪
需宴宸章次第頒祥霙宜入詠歌間心知旦暮千齡遇
目覩聲詩六義還治格雨𤾉皆順序慶均朝野共怡顔
微臣叨預承恩列賡和才菲若負山
恭和御製觀儺詩
日近新正臘已殘鼕鼕儺鼓響晴寒神資颯爽來羣祀
舞節蹁躚應七盤門磔交修邦典備物疵銷盡里民安
欲知聖主憂勤意深拜宸章仔細看
次韻和吴右丞恭覽神宗皇帝御集詩
永裕規撫映萬春孝思今見聖心循仁言盡集絲綸舊
細札初刊琬琰新盛比鈞天張九奏麗如華衮繪三辰
邇僚拜賜榮懷甚亦輟餘編寵諫臣
次韻伯父元夕有感
往歲元宵寓帝京天光黯淡雪犇騰揚鑣公子羅千騎
隨計書生對一燈舊事悠悠頻入夢新愁鬱鬱更填膺
低頭懶看南軒月撥盡爐灰對好朋
試燈日侍親遊戒珠寺
雪花新霽玉雲閒慶侍來遊古蕺山稅駕且需明月上
捧觴徐戲綵衣還樓臺燈火青冥外市井笙歌縹緲間
膝下歡娱誰與共棣華相對醉酡顔
和中書梁侍郎君臣慶會閣賜御筵詩
巍巍層閣倚雲開閣上書從帝所來率土士民瞻慶會
華筵樽爼幸參陪宸文正比天文麗春力應隨筆力回
主聖臣賢千載遇欲形歌頌愧非才
和中書梁侍郎喜雪賜御筵詩
康莊雪景曜重關宴錫潭潭府第間愛日似隨人意出
祥風時泛樂聲還歡謠已見喧民俗喜氣遥知動帝顔
温詔許持金斝醉戴恩同祝夀如山
和蔣秀才牡丹次韻
如霞如錦色何鮮映日欹風特地妍獨占一春疑得勢
平欺羣卉若當權自知麗豔能傾國須放香苞趁禁煙
花市試詢桃李價從今不直半分錢
次韻阮承書詠桃花菊六月開
怪來籬下欲成蹊菊似桃花賞客迷清郁雖同彭澤逕
嬌紅全是武陵溪露沾宿蘂金絲潤日炙繁英玉葉低
占斷春光與秋色薰風特地與留題
和余秀才遊綠淨堂以詩見寄
佳名誰為牓嶇岑牽惹詩翁躡屐尋綠外清風先見竹
静中新囀不妨禽沈酣山水真君事汩没文書豈我心
待撥頻煩聊一賞振衣閒坐洛生吟
次韻題任承事清樂齋
塵襟滌盡更無餘兩字名齋信起予物外清標輕紱冕
閒中樂事付琴書蘭生階砌青春好槐覆門庭過客疎
更有孤吟寫幽思篇成渾似琢璠璵
咏蔣秀才西軒詩
園池佳處闢幽軒西揖湖光入坐筵藥本自生芳草地
花陰長到夕陽天就閒頗似陶潛逕適意何須范蠡船
此覽清虚有真趣不勞他境覓林泉
和元卿
水根山脚最荒凉子隠頽祠足感傷廊廡傾顛春草綠
門庭寂静野花香聞之自可成酸鼻見此如何不斷腸
追想舊蹤徒悵望淡煙淺露忽斜陽
荆吳豪俊最繽紛功烈平西自出羣節操不慙張御史
功名終似李將軍安仁句語聊書實宣佩聲猷更襲芬
豈謂千年有遺恨數間頽屋枕溪垠
知縣沈奉議所至榜雙清于書室諸公篇詠甚
多猥以見屬輒賦四韻
燕居隨處榜雙清借問何修稱此名迹似壺中冰瑩潔
心如潭㡳月澄明棠陰人散紅塵静爐篆香飄翠霧輕
不必林泉堪寄傲林泉雖勝尚關情
和四十伯父見寄
入夏情懷轉不中多愁多病愈乖慵匡詩該博終難繼
蔣逕幽閒頗願從頼得古文消日月更無佳友話心胷
(時數交友皆外適)吾宗幸有邊經笥却得時時一叩鐘
比來維日捧詩筒久廢吟哦覺懶慵韻險不容更屬和
意勤須索強隨從深思往往花盈睫得句常常汗浹胷
萬事始知關習否賡酬本合類撞鐘
答王賢良見寄仍次元韻
一觀清表喜良儔三惠佳章歎暗投已駭談鋒傾海瀆
復驚文怪埓蛇牛敢將晚路輕王述决有亨途待薛收
君欲獻書真得計我今亦作董生謀
遊天章寺陪越帥邵司業京東漕吕侍講通判
錢承議行
路轉湖天宿霧開碧霞深處涌樓臺山川到午晴暉秀
林木先春綠意迴舞鳳寶書藏琬琰換鵝塵跡鎖莓苔
賤遊不畏風霜動擬看雲尖送月來
和彦昇聞更聲
蝶夢回來側耳聽夜深風細轉分明嗟予觸物徒勞感
顧爾于人豈有情宰寺樓高聲更遠楚天霜冷韻何清
因兹却憶南軒宿兄弟之言悉至誠
五言絶句
題白沙驛壁
未忍歌歸去行當獻子虚自嗟渥洼種垂耳服鹽車
題婺州道傍水閣
勞生成底事寸禄解縈人陽羡溪山好歸歟未有因
留題婺州孝順鎮寺
處静未有計徒勞真可傷山僧應笑我只為斗升忙
甲申十一月夢中詠假山
欲雨煙雲凝經秋苔蘚多憑君莫抛擲留取伴吟哦
七言絶句
和王推官正月十三日遊戒珠寺竹軒詩
誰種篔簹翠掃天擬將風月度流年當軒便是真如境
到岸何須般若船
積雪滿山寒不釋碧琅玕遶玉樓臺林稍清韻風吹到
簷底疎陰月送來
貢院即事
自崇寧癸未叨備從班距今十有四年間五
知貢舉文官花在試廳前
文官花畔揖羣英紫案香焚曉霧横十四年間五知舉
粉牌時拂舊題名
醴泉觀宿齋詩(并序)
崇寧三年正月十四日以中書舍人扈蹕至
醴泉觀屬有公事免赴對御試草于道院之
竹軒政和四年二月十三日被旨奏告顧視
齋館即曩者縯綸之地也屈指十有一年感
而成詠
昔陪清蹕欵靈真曾對疎篁縯帝綸十載重來渾似舊
惟應雙鬢二毛新
月夜偶成示翟公巽
一杯誰與細論文對影成三更此君却憶當年少陵客
空吟春木與江雲
非關色相與聲聞此意如何舉似君真馬不須鞭影露
本來誰道有迷雲
和兵部何侍郎宜香閨五絶
香如雲彩出無心一室初凝畫舫深静對氛氲永終日
誰知真相在清襟
夕薰猶泛絳紗中曉炷重添翠遶空欲識芬芳何所似
百花叢裏度香風
暗窗日色鑒重幃香霧横襟進講歸西學尚賢恩禮重
惟將經術贊沈幾
鄉賦蒙收一日長文闈恩地自宗房(侍郎兩為常州考試官初牓伯父預)
(選及再至彦逢幸出門下)摳衣獲造芝蘭室猶認當年月桂香
不問無言與有言香山何事解聞禪(來詩有香山寂寂聽因緣之句)須
知篆縷搖空處便是重重說萬緣
次韻上酬郭慎求長官
金盆馳問請閽人郵信浮沈杳未聞二十八言還寄我
一揮多謝管城君
次韻上酬四十伯父
南郭先生物外人鏘金佳製喜重聞寫成圖軸閒來展
要似徽之愛此君
寄單季隠
别時新柳拂煙汀已見黃花照眼明却憶荆溪寒雨夜
笑聽屐齒出相迎
題婺州多福寺壁
我僕雖勞日未央秋風行色稻花香歸心那解同元亮
官况由來似偉長
和衡姪題孫德明墨梅
霜風栗烈砭人肌又是江南梅發時寫影尋真未端的
此心隠處是南枝
