摛文堂集十五卷别集類二(宋)
提要
(臣)等謹案摛文堂集十五卷宋慕容彦
逢撰彦逢字淑遇宜興人元祐三年進
士調銅陵主簿復中詞科遷淮南節度判官崇
寧元年除祕書省校書郎歴官刑部尚書卒
諡文友宋史不為立傳其生平行履僅見永樂
大典所載墓誌中誌稱所著文集二十卷外
制二十卷内制十卷奏議五卷講觧五卷藏
於家合計之當為六十卷而宋史藝文志載
有慕容彦逢集三十卷其目與誌頗不合今
據彦逢孫綸原序稱因兵火散失綸搜訪所
得分為三十卷命工鏤板目以摛文堂集則
是集乃綸所重編宋史據以著錄故與墓誌
互異也彦逢才藻富贍當紹聖初設宏詞科
實首中其選後受知徽宗列禁近官侍從者
十有五年一時典册多出其手今集中存者
尚幾數百篇其榮遇不為不至而檢核所作
希睹讜言惟多以獻媚貢諛熒惑主聽如以
刑部獄空及天下奏案斷絶具劄稱賀至三
四上殊可嗤鄙又如理會居養院學校諸劄
子亦皆希廟堂意旨所尚曲加文飾吕祖謙
輯宋文鑑不錄彦逢一篇其擯斥之意當由
於此特因其沒於政和七年時事尚未潰裂
故不至附會童蔡以成其惡名耳然其文章
雅麗制詞典重温厚尤為得體詞采殊有可
觀就文論文固亦未可竟廢也謹據永樂大
典所載分類裒輯釐為詩二卷雜文十三卷
而以諡議墓誌别為一卷附之庶讀者尤得
以考見崖略焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
古今以文名家者多矣其有兼作者之妙為百代之師
者文忠蘇公而已是以皇上萬幾之暇親御翰墨為之
序贊有曰他人之文或得或失多所取舍至於軾所著
讀之終日亹亹忘倦常置左右以為矜式大哉王言誠
萬世不刊之典也當時學士大夫有經品題皆足以垂
世况深蒙見知者乎尚書文友公家世伊洛河南王之
遠裔也天姿秀拔自幼䔍學之老不倦家蔵書數萬卷
手親是正不憚寒暑蓄諸中者既豐故發諸外者汪洋
大肆浩浩乎莫之禦也元祐間弱冠登進士第至紹聖
初屬設詞科一試而首中之雅為蘇公所器重誠以道
德文章有默契於言意之表宜乎聲相應氣相求也公
司鳳閣直鑾坡登八座五知貢舉天下服其文鑑之高
名公鉅卿多出其門揚歷華途垂三十載惜乎位不滿
德未足究其所學而恭和御製敷演辭命忠言讜論高文
大冊每篇奏御必蒙褒嘉真足以造作者之淵源垂將
來之軌範也平生所著百有餘卷因兵火盜賊之後散
失幾盡慕容太守為公嫡孫力於親舊間搜訪所蔵尚
及千篇患其先後踳駮且命興祖訂正之興祖善太守
之志能使乃祖鴻筆麗藻光傳後世孝也天下學者有
所師法仁也仁且孝君子之能事畢矣奚敢以不敏辭
若乃孝友之行忠誼之節謀猷之嘉德量之廣操履之
正建明之公有朝廷諡議與夫行狀誌銘在開卷昭然
固無待僕措辭而後見也輙因其文而次第之以為不
朽之傳公諱彦逢字叔遇文友其諡云淳熙十有四年
歲次丁未正月上日從政郎象州州學教授劉興祖謹
序
先大父少師文友公弱冠登元祐進士第逮紹聖初首
中詞科之選自會稽教官被召際遇明主徧歷臺省進
登八座平居暇日未嘗釋卷有文集二十卷内制十卷
外制二十卷講解五卷奏議五卷因兵火盜賊之後散
失幾盡綸近於親舊間搜訪所得尚及千篇分為三十
卷命工鏤板目以文友公摛文堂集時淳熙十四年歲
次丁未下元日第四孫朝奉郎權知象州軍州兼管内
勸農事借紫綸謹書
