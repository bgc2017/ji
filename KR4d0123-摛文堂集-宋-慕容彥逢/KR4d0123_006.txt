摛文堂集卷六宋慕容彦逢撰
制
西蕃大首領皇城使某與轉遥郡團練使制
勑具官某爾奉其方貢來造闕廷載考所有克效誠欵
名使團結品秩優隆錫兹寵嘉庸示奬激無忘忠報以
稱恩章可
故左蔵庫使趙從義可贈皇城使惠州刺史充
本州團練使制
勑設館以待四方之臣置使董之品峻地親朕不輕授
具位某貴主之子端謹慈良引例自陳祈恩于朕宜遷
品序以示眷懷服兹命書往祇厥事可
入内皇城使資州刺史王仲千可遥郡團練使
制
勑具官某朕操爵賞之柄以褒勵庶工必稽其行治勞
列而後加焉以爾賦材明敏持已恪勤祇事禁廷夙彰
譽處比膺推擇往視解池措置協宜克有成績大邦團
結遥領使名錫兹恩章以為爾寵往加懋勉副朕眷知
可
右武衛大將軍合州刺史蔽之可遥郡團練使
制
勑具官某屬籍之親恩紀所厚其以恪謹聞者朕必察
而進之惟爾序於内朝循理不越宜陞位秩昭示寵嘉
益務欽承以稱朕命可
皇城使合州刺史權發遣高陽關路鈐轄李浦
可特授廉州團練使制
勑具官某惟爾效職邊圉總予兵鈐克以材能達於朕
聽宜加甄奬示不弭忘團練寵名品秩隆顯服兹恩命
無替忠勤可
入内皇城使通州刺史藍安石可通州團練使
依舊入内皇城使制
勑具官某惟爾之父率職克勤復置茶場會課增羨移
恩子姪錫爾命書團結隆名選授尤慎往其欽佩務稱邦
榮可
皇叔右監門衛大將軍康州刺史仲證可特授
依前右監門衛大將軍榮州團練使皇叔右武
衛大將軍昌州刺史仲柔可特授依前右武衛
大將軍貴州團練使皇叔右監門衛大將軍昌
州刺史仲華可特授泰州團練使依前右監門
衛大將軍皇叔右監門衛大將軍康州刺史仲
瑳可特授海州團練使依前右監門衛大將軍
制
勅具官某等朕永懷孝思念兹祖考推原所自褒顯近
親豈惟示敦睦之恩亦以彰忠厚之化爾等列于屬籍
夙奉内朝恪謹有常祇循憲度宜錫命書之寵進陞團
結之榮尚體眷勤克綏祉福可
皇城使開州刺史黃式可恩州團練使依舊皇
城使賈祥可開州刺史依舊皇城使制
勑具官某等汝等咸以材能服采近密閱歲云久勤恪
靡愆序進厥官庸示嘉奬欽予時命尚其懋哉可
莊宅使帶御器械凌文昞可轉皇城使依舊帶
御器械制
勑具官某爾以忠敢自勵累有戰功邊臣若兹朕所嘉
懌宜加甄錄擢進使名恩典之優惟以示勸往服朕命
尚欽念哉可
入内左蔵庫副使梁敦可入内皇城副使制
勑具官某叙進之法雖在疎逖會課以時况予宮省之
臣哉惟爾持己之謹率職之勤稽其歲勞宜有甄陟用
錫名命昭示寵嘉往勵爾能尚有異擢可
客省使興州防禦使張誡可除正任防禦使制
朕慎擇疆場之臣俾共武服稽其功次褒賞以時爾具
官某勇而尚謀選任邊要肅軍捍寇積有戰多迨兹造
朝宜錫恩命大邦禦侮擢正使名往克欽承尚多後祉
可
東上閤門使成州團練使張藴可依前官遥郡
防禦使制
勑朕考覈羣臣務先功實爵祿之賞資以勸能爾具官
某材力之優揚歷事任總按肄武克有顯勞宜錫恩章
擢陞厥位禦侮寵秩俾為汝榮往其欽承勿替勤恪可
皇城使忠州團練使兼翰林醫官使李師祖可
轉防禦使依前皇城使兼翰林醫官使制
勑具官某爾以潛邸舊臣有勞可錄宜超常格擢進厥
官防遏隆名選授惟慎今以命爾其往欽承可
皇叔右武衛大將軍榮州團練使仲珙可特授
威州防禦使依前右監門衛大將軍制
勑具官某朕永懷孝思念兹祖考推原所自褒顯近親
豈惟示敦睦之恩亦以彰忠厚之化爾列于屬籍夙奉
内朝恪謹有常祇循憲度宜錫命書之寵進陞禦侮之
崇尚體眷勤克綏祉福可
皇叔右金吾衛大將軍降授通州團練使叔儺
可特授依前右金吾衛大將軍成州防禦使
皇叔右金吾衛大將軍降授真州團練使叔
勻可特授依前右金吾衛大將軍虢州防禦
使制
勑具官某等爾曩掛吏議貶秩示懲既閱歲時法當甄
序名城禦侮復爾故官往勵恪恭副予敦睦可
皇伯右金吾衛大將軍蘄州防禦使世闡可正
任防禦使制
勑具官某屬籍之親朕所惇睦以時叙進兹為典常惟
爾序于内朝迪已恭恪稽其歲月在法當遷宜正禦侮
之名以序陟明之典往其欽佩務稱邦榮可
皇城副使王務民可西京左蔵庫使制
勑具官某爾舊服職宮省克有顯勞比加褒陞許以回
授用進爾秩時惟異恩往服命書宜思所稱可
入内左蔵庫使張汝弼可左蔵庫使制
勑具官某惟爾嬰恙滋久難任事勞宜解内侍之名往
即真祠之秩尚加衛養以克有瘳可
文思副使董惟正可左蔵庫副使制
勑具官某惟爾精於推測中騐為多宜進官榮以示褒
勸錫兹寵命往其欽承可
西京左蔵庫副使馮熙可左蔵庫副使制
勑具官某爾於服職有勞宜膺賞典許其回授時乃特
恩序進爾官以彰孝治往祇新命圖稱所蒙可
入内内侍省供備庫副使張奭可入内内侍省
西京左蔵庫副使制
勑具官某朕設考績之法掌于有司其叙進羣吏必閱
其歲月稽其行治而後授之爾夙稱謹良服勤宫省校
功數最宜有甄陞褒序厥官惟以示勸往服朕命思稱
所蒙可
入内文思使劉淵可入内左蔵庫使制
勑具官某品秩異等褒勵庶工稽勞序遷厥有常格惟
爾持己之慎服職之勤會課以時宜進厥位錫兹明命
昭示寵嘉往承朕恩益思報稱可
入内供備庫副使楊軫可入内西京左蔵庫副
使制
勑具官某校歲月以叙遷有司之常格也爾率職恪勤
功緒可考會課來上宜錫恩章往克欽承尚有異數可
供備庫副使陳仲穆陳仲稀可兼閤門通事舍
人制
勑具官某等朕永念欽慈弗逮榮養恩加外氏式慰孝
思爾等毓德慶門夙稱勤毖參華上閤時庸展親往服
寵章保兹譽處可
文思副使曹慎可除兼閤門通事舍人制
勑具官某贊謁殿中資望清美以爾迪己勤毖積有譽
言宜膺寵嘉擢兹華職往服朕命尚懋承之可
西京左蔵庫副使趙稱可文思副使仍除閤門
通事舍人制
勑具官某閤門置舍人以宣傳啓奏為職資望清優朕
不輕授以爾服勤疆埸顯有勞能用加褒陞俾領厥次
進官一等併示異恩往其欽承勉圖報稱可
内殿承制閤門祇候劉安國可閤門通事舍人
制
勑具官某閤門通奏之職贊謁殿中事任親近惟爾詳
練儀矩祇奉有勞宜加褒陞俾踐厥次欽予時命無替
恪勤可
内殿崇班閤門祇候藍安民可閤門通事舍人制
勑具官某爾綴班内殿聫職上閤能以勤毖逹于予聞通
事華資典司宣贊舉以褒陟昭示寵嘉往稱所蒙無替
譽處可
左蔵庫副使鄭璋可依前左蔵庫副使閤門通
事舍人制
勑具官某爾奉事潛宮勤毖可尚宜加褒擢示不弭忘
上閤華資職任親近今以命爾往其欽承可
右侍禁閤門祇候閻諶可閤門通事舍人制
勑具官某軍器建局爾與有勞錄其回授之恩參以叙
遷之法擢職通贊併示褒優往務欽承無忘報稱可
入内西京左蔵庫使邵希直可入内文思使制
勑具官某等戚藩進爵邦有常恩惟爾見謂恪勤以名
來上序陞位秩昭示寵嘉往其欽承益思勵勉可
入内西京左蔵庫使董舜臣可入内文思使制
勑具官某朕考績之法按羣吏功緒而進之以示褒勸
矧宮省之臣職任親近會課應法朕豈弭忘叙進爾官
往其祇服可
入内西京左蔵庫使陳宥可文思使制
勑具官某宮省之臣率職靡懈有司會課在法當遷序
進厥官以示褒奬往服寵命無替爾勤可
入内西京左蔵庫使劉淵可特授文思使制
勑具官某六尚奉御之臣職任親近勤毖不懈以及終
更宜進厥官昭示奬激肆予命汝往其欽承可
入内内侍省西京左蔵庫副使何沔可文思副
使制
勑具官某考績之法掌于有司非朝廷爵祿可計日以
取亦惟念其率職之勞閱歲之久而無罪悔是亦宜於
有賞也進官一等為爾之榮往其欽承益思報稱可
入内内侍省文思副使霍肅可入内内侍省左
蔵庫副使入内内侍省西京左蔵庫副使黃彦
可入内内侍省文思副使制
勑具官某等考績之法惟以勸能汝等祇事宮庭恪慎
不懈校功數最序進厥官往其欽承益思勵勉可
皇城使成州團練使某人可依前成州團練使充
昭宣使制
勑具官某朕惟爵賞之施以勵天下苟有勤績其可弭
忘爾曩以能稱往督藝事稽考其會宜示褒優序進使
名品秩增顯惟克祇服尚有寵嘉可
昭宣使福州管内觀察使同知内侍省事任瑞
可宣政使餘依舊制
勑曩命有官修夏人入貢之儀以垂永制成書來上用
錫恩章具官某藴識疏通更練庶務資其典領條列該
詳功緒為優宜膺懋賞宣政置使班秩加隆擢兹榮名
昭示寵奬往其祗服無替忠勤可
皇姪右千牛衛將軍不溢可莊宅副使制
勑具官某屬籍之親領秩衛府願試吏事朕所嘉從易
授使名往即銓任汝其勉哉可
文思副使尹正可内園副使制
勑具官某汝以勞進秩乞避名嫌有司具聞朕命昜授
官雖次等於汝為安可
軍器庫副使兼翰林醫官副使王處厚可翰林
醫官使制
勑具官某爾弟師厚以勞當遷移恩于兄朕所嘉聽用
遷爾秩其往欽承可
太醫承直翰林醫官局李袞可翰林醫官副使
制
勑具官某爾以醫診之勤久直主第特蠲歲閱寵進厥
官往其懋承務稱恩命可
醫官杜日遷杜日思可並翰林醫官使制
勑具官某等爾等進由方技勞效可稱宜加褒陞昭示
奬激特蠲餘考寵以使名服兹異恩無替勤恪可
左藏庫副使董惟正可授禮賓使制
勑具官某禮賓置使褒遇武聯惟爾夙以恪勤獲事潛
邸迨膺眷擢祇奉有勞宜錫恩章超進厥位往承無替
保兹寵榮可
河州岱爾族首領斯多特經與禮賓副使制
勑具官某爾忠力武材雄于種族捍敵取勝積有戰多
用加超陞以示奬激惟克祇服尚有寵榮可
空名招納諸司使官制
勑具官某效順之臣朕恩所厚榮名寵祿褒賞惟優爾
稟資驍雄著聞族部奮忠歸義誠節可嘉宜錫命書列
于使秩往其欽佩益懋事功可
四方館使榮州刺史樞密副都承旨朱孝孫可
正任防禦使依前樞密都承旨制
勑朕明發不寐有懷哲宗推原同氣之恩申錫外家之
寵具官某操修端静識慮詳明欽成之親爾為近屬宜
加進擢俾領使華正兵防之顯名仍樞筦之舊職與承
密命秩峻地親惟時褒榮往其祇服可
賈德明任承睿可都承旨制
勑具官某等樞宥之府所承禀而宣行者皆禁密之命
必求謹厚之材乃可備於陪屬以爾等有恪愿之資加
肅給之敏麗名機務實惟勞舊按其資望擢總綱領勉
思勤盡尚副褒寵可
西京左蔵庫副使兼閤門通事舍人殿中省尚
輦奉御兼勾當祇候庫劉景宣可候今任滿
日特令再任制
勑具官某惟爾祇奉輦輿兼職筦庫恪勤不懈能譽可
嘉宜錫恩章命爾再任體予寵奬其懋承之可
從事郎試辟廱博士馮師忠可候今任滿日令
再任制
勑具官某爾服職膠庠訓講有譽宜久厥任俾副士心
往其欽承以待推擇可
樞密直學士朝請大夫知定州管師仁可左朝
議大夫依前樞密直學士候今任滿日令再任
制
勑持槖從臣出入閫寄聲績之茂達於朕聞宜錫恩章
昭示褒賞具官某夙膺推擇揚歴清華兹守中山總護
諸將經營保聚建築西關峙積芻糧訓練師旅顯有勤
勞之實仍加鎮静之能擢進文階寵以再任蔽自朕志
爾其懋承可
太學博士蘇睿可候今任滿日令再任制
勑具官某爾以術業行義與太學師儒之選克有譽處
達於予聞宜久厥官以訓多士欽承無怠嗣有寵嘉可
將仕郎試辟廱錄朱承可候今任滿日令再任
制
勑具官某爾由太學陞選寖服官榮擢寘辟廱閱日滋
久率職有譽達於予聞爰錫命書寵以再任欽承毋替
嗣有褒甄可
從事郎試太學錄孫疇可候今任滿日令再任制
勑具官某爾以經術行能服在太學效實之美達于予
聞宜錫命書寵以再任尚有異擢爾往懋哉可
奉聖旨米芾罷郎官差知淮陽軍制
勑具官某春官總禮樂學校之政令為郎於此時謂崇途
惟爾險怪詭譎好為竒言異行言章以聞理宜斥罷黜
守軍壘有社與民往省厥愆無重後悔可
左朝議大夫試兵部尚書兼侍讀劉拯御批劉
拯操藴姦邪詆沮朝廷已行之命言涉不遜在理
豈容可落職差知蘄州制
勑六官之長時予邇臣獻納謀謨當體國是苟愆素守
罰其可逃具官某召自遐方寖更顯擢弗思砥礪以報
寵章迺操藴姦邪濟以狠愎詆沮成命言涉不恭彈章
亟聞朕不汝赦黜守支郡有社有民尚為寬恩無忘循
省可
龍圖閣學士朝散郎知河南府范致虚可特降
兩官制
勑侍從之臣朕所信任苟弗務忠實懷私誕謾宜昭典
刑以示禁戒具官某曩繇疎遠擢備清華而自蹈匪彝
犯干公義訟田積歲汝實建謀訴牘具存豈不信與連
興犴獄煩紊有司追兹考證之明灼見欺誣之迹黜官
二等時迺寬恩往省厥愆無重後悔可
張轂特降兩官制
勑具官某朕念屯戍之師服勞于外故撫寧其家唯恐
弗至比命汝察其廩給蓋以防猾夫侵漁其間也汝弗
往躬省老稚籲聞獄辭具孚朕不汝赦黜官二等俾懲
厥愆祗服寬恩勉圖後效可
蔡王府都監入内西京左蔵庫副使李永言降
兩官制
勑具官某黜罰之施昭示禁令爾弗克毖慎自干典刑
閱辭具孚宜有懲責特衝舊服仍降兩官尚為寬恩往
省厥咎可
宗室金吾衛大將軍代州防禦使克如降兩官
勒住朝參制
勑具官某朕敦睦宗族以隆親親黜賞之施時惟政典
爾弗務恪慎自蹈匪彝達於朕聞按騐不爽宜加懲責
以允明刑特降兩官仍罷朝謁尚為寬宥無重後愆可
淮東提刑章縡降兩官送吏部與遠小處監當
制
御批崇寧五年六月二十一日指揮不帶舊鈔在帶舊
鈔之上蓋為三分鈔立法今香鹽司將三分鈔舊法擅
在七月十三日五分新鈔之上仍一面行下鹽場支鹽
五分鈔行之未久始克就緒而香鹽司官挾情沮壊御
前處分身任其事公害其法不正典刑何以懲勸其本
司官可先次衝替仍降兩官送吏部與遠小處監當吏
人杖一百決訖勒停
勑具官某鈔法之行始克就緒爾身任其事所宜遵承
而迺挾情自私阻壊詔旨遂非無憚良駭朕聞不正典
刑何以示戒宜先衝罷仍黜厥官俾還銓曹遠司筦庫
往加循省勿重後愆可
端明殿學士朝散大夫曾孝寬可差知鄆州降
授奉議郎趙卨可差知徐州制
勑朕仰稽前世督正治官使暨乃僚以倡守牧眷惟巨
屏屬在真才具官曾孝寬朕所簡知勲德之後惠和詳慎
克紹其門汶陽之田風醇土沃往諧共治以康元元俾
邦咸喜曰有良翰時爾稱職其益懋哉可
勑具官趙卨通敏宏毅志欲有為朕所簡拔列之法從
比緣小眚謫莅軍壘言念省循是遷徐土爾維布宣朕
德以惠元元俾邦咸喜曰有良翰時爾稱職其益懋哉
可
趙靖特降一官仍衝替制
勑具官某爾為獄官聽辭爽實逮加覆按具得厥情降
秩示懲仍特衝罷兹惟政典用戒不虔可
城南廂安濟坊提轄使臣左班殿直蒋迪可降
一官衝替制
勑具官某朕置安濟坊以療疾病之民法令既備尚慮
有司奉行不虔命官按視惟爾弛慢失職達於朕聞宜
黜厥官仍加衝罷以昭示訓懲為羣吏之戒可
承議郎黃彦承制劉亦侍禁王運殿直張大忠各先
降一官送大理寺取勘制
勑具官某等汝等服在大官弗克勤毖宴饌廢缺良駭
予聞降秩示懲仍俾推治往思厥咎毋重悔尤可
循化城守禦將佐等京東第六副將供備庫副
使郭昱特與轉兩官同總領河州蕃將兵内殿
承制王德厚特與轉西上閤門副使知城寨東
頭供奉官劉歆特與轉兩資安強寨守禦將佐
等秦鳳第三將左蔵庫使呂整大通城知城供
奉官楊德管押餘丁使臣供奉官孫元各特與
轉一資内楊德特更與減一年磨勘制
勑具官某等爾等擐甲執兵服戎疆埸招納守禦咸有
顯勞條狀以聞第遷位等無忘忠報以稱寵休可
使臣安質劉誠時惲可並轉一官大將耿宗言孫
吉可並轉一資制
勑具官某惟爾預修城堡工役不愆稽其勞能宜有甄
奬錫兹恩命無怠欽承可
西京左蔵庫副使兼閤門通事舍人陳仲佾供
備庫副使兼閤門通事舍人陳仲俅陳仲偉可
各轉兩官制
勑具官某等朕追懷欽慈弗逮榮養於其遷祔施澤外
家爾等恪謹慈良實在近屬比還姓氏抗疏自陳惟兹
叙進之恩時乃已行之命往綏寵祿以副朕心可
内殿崇班王祥趙暉郝軫各轉一官張吉朱定
各轉兩官皇城使劉法轉遥郡刺史供備庫副
使石舜舉轉兩官制
勑具官某等朕恢復河湟遹追先志爾等出入行陣積
有戰多幕府以聞朕用嘉止爰考功次序進厥官往服
恩章益勵後效可
皇城副使兼閤門通事舍人折可大特與轉西
上閤門副使内蔵庫使王亢左騏驥副使卓裕勒
左蔵庫副使經諾爾各轉一官西京左蔵庫副使
鄂特寧與轉兩官制
勑具官某等朕以文德武威撫寧疆埸爾等出入行
陣克懋忠勤論次厥功第加賞拔益思奮勵以副恩章
可
從事郎充熙河蘭湟路轉運司勾當公事程固
可改合入官差遣如故制
勑具官某士由遷調以升京秩者朕必引之陛見親閱
其人爾今居職而朕就命之爾之膺此可謂榮矣其究
乃心以圖報稱可
直龍圖閣權發遣河北路都轉運使梁子美可
特落發遣字制
勑具官某朔部被邊帶河國之根本總司漕輓委用不
輕爾才力有餘濟以勤恪宣勞外服所至可稱比繇簡
知專往使事率職愈勵朕豈弭忘用加褒陞寵以資任
祇服恩命尚其懋哉可
承直郎趙知機可換右職制
勑具官某爾數犯刑典難齒左銓昜授武階俾有餼廩
往其兢慎尚免後愆可
京畿轉運副使張杲可陞充轉運使仍遷一官
制
勑具官某置使京畿總司漕輓職專刺舉權任匪輕爾
頃膺選掄擢貳厥事與建北輔勞力可嘉宜正使名乃
遷秩序兹為褒寵無忘欽承可
詳定編修國信條例所點檢文字喬永慶及左
班殿直梁善王宗望三班借職是清三班奉職
聶通可各轉一官管勾都亭西驛所前行陳公
昂可借職制
勑具官某朕推恩書局不掩爾勞寵以官榮往其祇服
可
朝請大夫知鄧州向宗賢可轉一官差遣依舊
制
勑具官某師帥之長與予共治有勞可錄夫豈弭忘惟
爾材力之優率職有裕葺完東郡成績可嘉宜錫恩章
以示甄奬進官一等時乃異恩往其欽承益思所稱可
右侍禁充翰林書藝局祗候睿思殿御前文字
庫祇應鄧惟賢特與轉一官依舊帶破見請驛
料待詔請給制
勑具官某惟爾書藝有勞進遷位等餼廩稱事亦以勸
能往服恩章無忘勤毖可
蕃官皇城使昭州刺史韋順明皇城使嶽州刺
史劉延壽特與換漢官左蔵庫使折可名内殿
崇班格節各與轉一官制
勑具官某等爾等奮身效順來造闕廷忠義若兹朕所
嘉尚載加褒擢以示寵榮祇服命書無忘報稱可
宣德郎王雲為進崇寧奉使雞林志文理可採
特轉一官與諸軍差遣制
勑具官某比嘗遣使往撫三韓爾以牋筦從行實紀其
事文理可採宜有褒榮序進厥官俾守軍壘往加勵勉
以稱所蒙可
