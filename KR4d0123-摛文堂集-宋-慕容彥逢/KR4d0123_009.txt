摛文堂集卷九宋慕容彦逢撰
制
宫正張氏可同知尚書内省公事制
勑朕惟國家建省於内以摠女官之職政本所繫蓋與
外之中臺無以異也肆於用人考擇尤慎具官某氏性
識䟽通材資敏濟特身端慎涖事恪勤曩膺褒揚位於
宫正業履之美門譽益彰宜服絲綸之言進聮喉舌之
任往加厲勉務稱寵榮可
宫人掌闈蕭氏可封司言制
勑具官某氏後宫二十四司分建寮寀恊贊内治豈惟
示恩以汝性質柔和容儀端懿恪勤毖慎率禮不愆自
列備官欽承無替嘉其譽處宜有褒陞用錫命書擢陞
位等宣傳啓奏命汝司之往對寵章益綏祉福可
宫人王氏可特授掌言制
勑某氏宫廷宣奏職在掌言屬於尚宫秩任清美惟爾
恪勤自飭婉靖有儀祇服事勞動遵内則錫兹榮品以
示褒優往承欽恩豈俟多訓可
宫人掌珍韓氏可典記制
勑具官某氏宫廷宣奏職在掌司屬於尚宫秩位清美
惟爾服勤禁掖進列備司恪謹有常咸謂敏濟典記之
選以示寵嘉往其懋承永綏榮祿可
宫人典言喬氏可尚儀制
勑具官某氏後宫六尚之職分總二十四司聯事合治
與外廷之六卿無以異也品秩既崇選授維慎以爾禀
資婉靜履德懿柔恪勤能敏於事為恭穆動循於禮法
宜加明陟以示寵褒惟經籍音樂凡賓客朝會班序贊
拜皆總于尚儀其任可謂隆矣今以命爾豈不榮哉
宮人掌綵楊氏可司樂制
勑具官某氏朕閔兹恭懿奄及淪亡褒飾之文恩紀優
異肆有寵奬錄其舊人惟爾夙以專勤進列宫寀服職
愈勵克著譽言宜錫命書擢司音樂往安祉福益保顯
榮可
婕妤劉氏可特授婉容制
勑國家設寀宫闈以聽内治惟九嬪掌教四德名秩隆
顯考擇之慎必惟賢柔具官某氏性資敏明儀矩端靚
動遵婦學言協聲詩夙興詳求擢參顧侍恪恭不懈持
久益彰乃兹獻歲之初聿有後星之慶疏榮示寵厥惟
典常其進聯於六儀以登視於一品服兹茂渥福履宜
之可
平昌郡君韋氏可才人制
勑朕頋諟明命以承天休莞寢吉祥在予妃輔褒崇之
數兹惟典常廼形奏章移恩鞠女察其謙德特有嘉崇
具官某氏志慮柔明性資和適言容兼穆禮法交修曩膺
眷知肇啟湯沐服寵加懋稱譽日聞宜陞五品之封俾
為六宫之勸往安祉福茂對邦榮可
誥
鄭居中除同知樞密院誥
勑朕賴帝博臨中外晏肅思與良弼共承天休乃眷西
樞實總兵柄登貳厥職必惟一德之臣具官某方嚴惇
大沈靜粹和學全經術之醇識造古今之要曩自𤨏闥
延寘禁林文章典嚴論議鯁諤閱日滋久聞譽益彰察
其公忠國是允賴宜陞右府列於近司於戲惟協恭可
以謀國惟遠慮可以濟功祗服訓言是為報稱可
鄧洵仁除翰林學士承旨誥
勑學士視草玉堂極儒臣之寵而承旨專奉密命則又
以其久次者為之祖宗已來士之與此蓋無幾也具官
某業履端靖學問醇深揚歴清華進掌内制文章論議
聲實顯隆閱日滋多朕所睠察宜以舊制冠於禁林往
其懋承以副寵渥可
殿中少監劉炳可免試除中書舍人誥
勑西掖詞臣與聞幾政討論潤色必惟其人具官某學
有淵源文知體要揚歴清貫望實兼隆比自螭㘭進直
御府率職勤毖朕所簡知其蠲給札之儀擢寘代言之
列往加勵勉副朕異恩可
楊愿除中書舍人誥
勑中書基宥密之地擇屬惟難舍人演絲綸之言非才
莫據取諸已試兹謂得人具官某端厚無華清明不撓
有聞當世早著盛名仲舒潛心諸儒之論咸服何蕃正
色六館之節自高建歴華途挺然自守頃由柱史兼直
禁垣善惡謹於必書文章妙於行遠就陞厥次式副僉
諧夫大哉王言儻能孚四海之聽則坦然帝制自遠追
兩漢之風其懋爾猷益稱朕意
龍圖閣直學士中大夫李南公特除落致仕誥
勑朕治四海以孝御羣臣以恩矧位列從班事經湔滌
子為父請朕所矜從具官某曩嘗廢居洊該赦令寖還
職秩猶處於家子誡抗言條舉近旨特加甄叙俾復故
常往慎厥修以稱朕命可
口宣
賜皇子檢校太保鎮海軍節度使開府儀同三
司廣平郡王生日禮物口宣
卿毓粹皇闈承休霄極當誕生之初旦有加賜之彛儀
茂對寵光益綏祉福
就驛賜大遼國賀天寧節使副銀䤬鑼唾盂盂
子錦被褥等口宣
卿等使容有恪享禮無違宜膺頒賚之優昭示眷懷之
厚往資服用式奉燕私
開府儀同三司仲爰四月二十八日生日口宣
卿聯上宰之近班總屬籍之重寄德隆宗姓望顯朝倫
方誕毓之慶辰有寵頒之彛制用馳使指往諭朕恩
玉津園賜大遼國賀天寧節使副射弓例物口
宣
卿等循用賓儀出游射圃夙閑必中之技深嘉多獲之
能爰有寵頒以彰優遇
宣召翰林學士劉嗣明口宣
卿問學之優文詞之美宜演綸言之密仍趨䣛席之嚴
其副虚懷益攄素藴
賜臣寮口宣
有勑卿出將明命歸奏膚功陞聯上宰之班進視貳公
之秩用彰優遇其即欽承
賜皇子感德軍節度使檢校少保韓國公捷生
日禮物口宣
有勑卿襲慶皇支分輝霄極當迺生之初旦有加賜之
常儀祗服寵恩益綏夀祉
賜高麗使人相國寺燒香乾果子口宣
有勑卿等虔依象教申祝宸祺載念遠誠宜優禮遇特
加寵賜其體眷懷
撫問荆湖南路臣寮口宣
有勑卿汝等俱被選掄外分寄任宜加循拊用示記存
兹勅使軺往宣德意
撫問資政殿大學士宣奉大夫大名尹梁子美
口宣
有勅卿為時舊弼守予北門兹履嚴凝諒加葆嗇宜致
勞問用彰眷懷
就驛賜大遼國賀天寧節使副賜内中酒果口
宣
卿等並飭使軺來修鄰聘致匪頒於御府資燕喜於賓
筵示以寵私體兹優眷
班荆館賜大遼國賀天寧節使副回程酒果口
宣
卿等並將鄰幣舉穆賓儀兹既抗於歸旃已載臨於候
館宜膺嘉賜用示異恩
賜陜西河東路臣寮御筆勅書奬諭銀合茶藥
對衣金帶鞍轡馬及支賜等口宣
卿以勲德之隆為余掌武兹巡極塞克奏膚功肆親御
於寶跗特寵頒於宸札仍加蕃錫併示褒章其體至懷
尚膺多祉
賜熙河等賞功諸軍特支併犒設等口宣
汝等奮忠禦侮護塞奏功特有匪頒仍加飫賜兹為褒
寵其體眷存
撫問廣南東路臣寮口宣
卿汝等俱被選掄各膺寄任緬懷勞勩宜示拊循兹勅
使人往宣德意
撫問瀘南梓州路臣寮口宣
卿汝等祗奉詔條恪居官次宜加勞免以示記存兹勅
使軺往宣朕旨
賜知樞密院事鄧洵武已下罷散天寧節道場
香酒果口宣
有勅卿誠深享上義切愛君兹原甲觀之祥式效華封
之祝有蕃賜予爰示眷懷
天寧節尚書省御筵賜知樞密院事鄧洵武已
下酒果口宣
有勅卿服在帷幄時為股肱兹逢紀慶之辰爰錫示慈
之宴仍加好賜其體至恩
賜殿前指揮使高俅已下罷散天寧節道場香
酒果口宣
有勅卿夙膺眷倚密侍禁嚴欣逢彌月之辰虔奉萬齡
之祝宜加寵錫以示茂恩
賜寧海軍節度使開府儀同三司永嘉郡王向
宗良已下罷散天寧節道場香酒果口宣
有勅卿位隆戚畹望竦朝紳屬逢出震之期虔奉後天
之祝有嘉終恪式厚匪頒
賜判大宗正事仲爰已下罷散天寧節道場香
酒果口宣
有勅卿德著宗藩任司屬籍兹獻後天之祝載嘉享上
之誠宜厚恩頒用彰禮遇
賜節度使豫章郡王孝參已下罷散天寧節道
場香酒果口宣
有勅卿等位顯朝班望隆宗翰慶乘乾之盛節修祝聖
之彛儀宜厚匪頒用彰眷遇
賜駙馬都尉石端禮等罷散天寧節道場香酒
果口宣
有勅卿等揚譽朝聯參華戚畹兹逢慶節申祝夀祺宜
膺頒賚之優用示眷懷之厚
賜大遼國賀天寧節人使朝見訖歸驛賜酒果
口宣
卿等奉幣宸廷弭節賓館迺睠禮容之飾宜膺好賜之
優聊浣途勤少資燕喜
賜高麗國進奉人使臘晨風藥口脂酒果口宣
有勅卿等修貢中都適逢蜡日有匪頒之庶品示眷遇
之異恩俾奉燕私以介祉福
冬節高麗使人就館御筵賜教坊樂花香藥下
酒上醖局白羊御酒酒果兼傳勸尚醖局供進
御酒口宣
有勅卿等來造明廷適逢令節錫兹燕衎侑以聲文珍
劑竒葩上罇嘉果併加存賜用示優恩
宣召翰林學士許光疑入院口宣
有勅卿問學宏深詞章粹美召自益部再直禁林方資
潤色之工仍佇論思之密其攄素藴用副虚懷
賜高麗使人到闕朝見酒果口宣
勅卿等夙將禮幣來造宸廷念遠涉於重溟宜特加於
好賜用彰異數當體至懷
撫問河北東路沿邊臣寮口宣
有勅卿汝等俱奉朝恩恪居官次屬兹凝凛宜致拊存
爰勅使軺往宣德意
送判正旦使副㳂路與賀北朝生辰并正旦使
副相逢傳宣撫問口宣
有勅卿等選自朝紳肅將使指載念馳驅之久諒多䟦
涉之勞宜示記存特加眷撫
撫問成都府利州路臣寮口宣
卿等並膺朝寄克守官箴念忠馭之遠勤當炎威之方
熾特加撫諭以示眷懷
宣召翰林學士承旨鄧洵仁口宣
卿問學深醇文詞粹美夙簉詞林之直仍參經幄之聯
兹錫寵章進承密命其趨官次用副朕心
宣召翰林學士馮熙載口宣
卿術業之優詞章之美擢自學省延寘禁林方資潤色
之能仍佇論思之益其趨成命用副虚懷
賜新除宰臣鄭居中劉正夫口宣
延登宰衡翼贊機政撝章屢至深嘉冲守之光成命已
行方仰進為之美
賜新除知樞密院鄧洵武口宣
擢長樞廷蔽自朕志繼陳遜牘殊咈眷懷趣宜欽承勿
勤多訓
賜熙河等路茶藥等口宣
卿等選繇朝著職在方隅有嘉勞列之優當致匪頒之
寵欽承眷撫益勵忠勤
奏狀
應詔舉官奏狀
凖尚書吏部牒奉御筆手詔節文令從官各薦人材聞
奏者右臣伏覩從事郎試辟廱博士陳詢術業純明論
議堅正前為常州州學教授當貢士之初體朝廷德意
推行詔令委曲詳盡多士鄉風雖耆艾老儒白首肄業
惟恐居後其所陞貢能得元豐舊人又伏覩朝奉郎監
在京㩁貨務虞芹材質敏達濟以恪勤曩知鄆州平隂
縣興修水利墾闢民田三千四百餘頃本路監司嘗以
功利尤著奏聞臣謂如詢之儒雅芹之吏能皆有趨事
赴功之實臣所偹知伏望聖慈特賜采錄謹錄奏聞伏
候勅旨
辭免召試奏狀
右臣今月二十二日准中書告報奉聖旨召臣試中書
舍人者聞命震恐罔知所措伏念臣幸蒙聖慈擢自疎
遠承乏諫省進備螭㘭夙夜省循非臣犬馬之力所克
報稱叨昧寵靈方懼瘝敗給札明試豈臣敢當矧詞垣
以討論潤色為職奬任尤重選掄尤艱如臣材迂學淺
拙於文辭儻不自量豈逃宸鑒伏望聖慈察臣誠懇特
寢召旨庶幾微臣獲安分義謹錄奏聞伏候勅旨
除中書舍人舉自代奏狀
蒙恩授前件職凖令節文諸侍從官授訖三日内舉官
一員自代右臣伏見承議郎守國子司業蔣靜學術精
深履行修潔文辭論議咸有本原與臣同鄉偹詳所守
臣實不如舉以自代謹錄奏聞伏候勅旨
辭免侍讀奏狀
右臣准閤門告命除臣兼侍讀者聞命震恐罔知所裁
伏念臣蓬蓽諸生行能無異誤膺眷察寖歴從班人微
望輕㳙毫未效金華進讀儒學至榮自揣空疎愈難稱
塞儻復叨冐必速悔尤伏望聖慈俯矜誠懇俾安分義
特寢贊書所有告命未敢祗受
辭免兼侍講奏狀
臣聞命震恐不知所措臣頃蒙收召再貳銓曹仰惟天
地生成之恩至深至厚夙夜圖報顧未有㳙毫自效矧
金華進講所以詳延儒臣而臣曩誤推擇久陪進讀空
疎非稱自知甚明豈當復冒寵榮以速官謗伏望聖慈
察臣誠懇特寢成命所有告命未敢祗受
辭免太子賓客奏狀
右臣准閤門告報已降誥命除臣太子賓客者聞命震
恐不知所裁伏念臣出於寒鄉分安卑冗偶緣搜擇寖
冐恩榮自列從班迨今十有四載曾微薄效仰稱萬分獨
賴聖慈閔憐孤拙坐糜餼廩默愧於心惟東宫寮寀之
華以處時望區區自揆敢復叨塵伏望聖慈察臣悃愊特
還成命所有誥命臣愚未敢祗受
除兼太子賓客舉自代奏狀
伏見承議郎權發遣䕫州路提舉學事惠柔民性資
冲粹職守靖共篤學有文䆳於經術歷官中外衆所推
稱舉以代臣寔允公議
辭免再除中書奏狀
右臣准常州送到尚書省劄子奉聖旨除中書舍人令
乘逓馬疾速發來赴闕供職者聞命震恐罔知所措伏
念臣曩冒寵恩備位詞掖才弗克稱默愧於心矧兹
艱苦之餘舊學荒廢討論潤色豈分之宜伏望聖慈
收還成命别除臣外任差遣臣見為傷暑不安依例乘
船起發前去只候稍安復時乘逓馬至國門聽候指揮
謹錄奏聞伏候勅旨
辭免除起居郎奏狀
准閤門告報已降告命除臣依前承議郎守起居郎者
聖恩深重非臣犬馬之力所能報稱伏念臣材疎學淺
聞譽非優誤膺選掄代匱右史夙夜省循實懼叨昧
敢圖眷奬復有遷陞矧臣載筆螭㘭閱日未久儻冒寵
榮必速瘝敗伏望聖慈追寢成命俾小臣獲安分義
辭免監察御史奏狀
右臣今月初五日准閤門告報已降告命除臣依前官
守監察御史者聞命震恐罔知所措伏念臣頃繇學官
賜對便殿進說淺陋日候罷斥陛下不求備於臣擢寘
東觀已出叨昧就職未幾又蒙聖恩有此除授方陛下
紹隆先烈厲精庶政循名責實允釐事功宜得明敏練
逹之士俾任臺察以肅吏政如臣憃愚豈當冒處兼臣
之從祖父瓘娶知樞密院事蔣之竒從父兄之女雖臣
於之竒非合避親及從祖父從祖母皆已亡歿然終非
所安伏望聖慈察臣誠懇特賜追寢成命所有告命未
敢祗受謹錄奏聞伏候勅旨
辭免兵部侍郎奏狀
右臣准閤門告報已降告命除試尚書兵部侍郎者聞
命震恐罔知所裁伏念臣頃以憂患餘生誤蒙眷錄召
自田野再冒詞垣方陛下聖神大有為之時立政用人
皆出宸斷從容裁處言成典謨而臣猥以荒疎掌帝之
制雖聖度優假寵以褒稱顧自知甚明日懼瘝曠貳卿
之擢豈臣敢當伏望聖慈察臣誠懇收還成命以允師
言所有告命臣未敢祗受
除吏部侍郎舉自代奏狀
伏覩承議郎新授宗子博士邵楹學術醇明操修端潔
試藝紹聖占等甚優舉以自代實允公議
又舉自代奏狀
伏見尚書都官郎中邵濤明於經術議論有餘神考造
士之初首應升選歴踐官次恬靜不渝舉以代臣寔允
公議
除兵部侍郎舉自代奏狀
右臣伏見辟廱博士陳詢學術純明行義修潔頃為常
州教官當諸路貢士之初能體朝廷德意推行學政郡
人說服雖白首老儒鼓篋就業自以為晚察其業履可
謂成材舉以代臣寔允公議
辭免除刑部尚書奏狀
除臣刑部尚書者聞命以還怔營罔措伏念臣出於寒
鄉最為孤進寖緣推擇猥玷使令自簉從班於兹十年
心雖許國初乏事勞智昧保身嘗嬰罪悔頃頒召札再
貳銓曹惟雨露湔滌之私實天地生成之造徒殫千慮
曷報萬分敢冒眷憐進膺擢序輙伸危懇上凂聰聞冀
追寢於贊書俾獲安於愚分所有告命臣未敢祗受
除刑部尚書舉自代奏狀
伏見宣德郎守左司員外郎曾開學識醇明行能優異
翺翔廱頖進歴省曹靖共不渝衆所嘉尚倘擢華要必
有可觀舉以代臣寔允公議
乞賜神宗御集奏狀
右某等叨冒寵靈待罪諫列當陛下紹述大有為之時
夙夜黽勉期效萬一而材識卑下加以聞見不廣不能
盡知熙寧元豐謨訓之詳故期年於兹涓埃無取伏見
神宗皇帝御集已成故事嘗賜兩制以上臣寮臣等出
於迫切輙昧萬死欲望聖慈特賜臣等各一部俾得研
精覃思於其間庶幾備顧問論朝政咸有依據以稱陛
下優假諫臣之意臣等不勝大願謹錄奏聞伏候勅旨
論黃甲擬官奏狀
右臣伏見神宗皇帝既廢明經學究科特設新科明法
優為恩例至黃甲擬官俾先進士注諸州司法蓋將以
變革舊習故其初不得不然紹聖四年朝議以此法行
之既久昔人之為新科者十消八九矣恩例之優宜亦
少損乃以司法及其餘判司闕衮從上差注元符三年
十二月中因省部勘當遂罷紹聖指揮更不施行臣契
勘新科明法等人徒誦其書未必曉其義若以進士素
不習法難以輕授司法職任則其餘判司等官或以治
獄或以聽訟亦未嘗待其學而後授之也朝廷取士患
不得實材果得實材何施而不可伏望聖慈特降睿旨
將來吏部注新賜及第進士出身等人並依紹聖四年
四月二十三日指揮施行所貴德澤均被上稱陛下造
士之意謹錄奏聞伏候勅旨
乞殿中省别處置局奏狀
右臣伏為殿中省見在門下後省權暫置局内殿中丞
許似孫見任執政官之子臣為言官與之同省慮涉嫌
疑伏望聖慈特降睿旨令殿中省别行踏逐權暫置局
去處謹錄奏聞伏候勅旨
國子監舉主奏狀
右臣伏覩陛下追述神考美意自京師下至郡縣恢崇
學校以幸教天下增置諸路教官所選惟經術行義之
士三代庠序之盛宜無以加此然諸路教官奉行貢士
法事體比昔為重今員數既衆又皆一時之選而資任
多係選人國子監長貳歲舉主官止八人施之太學正
錄且猶不給况諸路教官如此其衆耶伏望聖慈特詔
有司稍增國子監長貳舉官舊格使凢預師儒之選者
益知自重以稱陛下長育人才之意謹錄奏聞伏候勅
旨
論武學上舍生奏狀
右臣伏覩神宗皇帝聖謨淵遠思患豫防雖天下治安
不忘武備自熙寧中特建西學招徠羣材訓以武志凡
考選升補之法皆出宸斷士之游於斯者以程文觀其
器識以弓馬閱其藝能以規式察其行義其自上舍免
省試者積累歲月速不下十年須程文弓馬數在優等
又其行義可稱乃為應格雖應免省試格又從上共不
得過三人其教之如此其備養之如此其久擇之如此
其精逮其授官歴任與夫取一日之長者無甚輕重其
非次進拔缺然不聞甚未副建學造士之意伏望聖慈
因殿試武舉進士唱名内該上舍免省試以上恩例者
命執政審其人材稍加奬擢庶幾學者嚮風罔不激勸
以作成其才上稱任使謹錄奏聞伏候勅旨
論州縣社稷壇壝不修奏狀
右臣伏覩近降手詔命有司講究禮樂之情文以幸天
下可謂太平甚盛之舉臣竊惟禮有五經莫重於祭祭
之秩於典者多矣自京師至於郡縣春秋祈報徧於天
下者惟社稷為然今郡守縣令不深推其故以是為不
急之祀壇壝不修甚者民得畜牧種藝於其間春秋行
事取具臨時乃或器用弗備粢盛弗蠲齋祓弛懈裸獻
失度甚不稱陛下秩祀典之意臣契勘社稷之祀勅令
該載詳悉欲望聖慈特降睿旨戒勅郡縣務在遵承命
諸監司巡歴所至察視壇壝其不如儀者具事以聞庶
幾官祗肅祀事神用頋享謹錄奏聞伏候勅旨
論州縣學講堂及齋名奏狀
右臣伏覩神宗皇帝恢崇太學以幸教多士製堂及齋
名以寓訓迪學者游於斯仰之若日星之麗乎上也陛
下緝熙先猷州縣學校咸建師長命以貢士而名堂及
齋類多前日官司随意建立或怪僻不馴或稽考無據
或違背經旨以此揭示多士甚未稱朝廷育材之意臣
愚欲乞府界及諸路州縣學應堂及齋名除不許用太
學敦化等堂名及論秀烝髦等職事齋名外並須用
太學諸齋名即不得存留舊名及别有創立如蒙聖允
乞下有司頒降施行謹錄奏聞伏候勅旨
