摛文堂集卷五宋慕容彦逢撰
制
龍圖閣學士左中𣪚大夫新差知太原府陶節
夫可知江寧府制
勑一路會府總轄庶邦任兼兵民必擇資望具官某易
帥全晉既錫命書睠兹建康望冠左右與予共治汝往
惟宜聯職西清實長卿部往懋治行以稱寵榮可
左朝議大夫直龍圖閣權發遣慶州錢昂可權
發遣延安府制
勑具官某高奴右地控制羌戎師帥之臣考擇尤慎惟
爾材資開爽風力精彊擢守慶陽聲績兼茂就更閫寄
益賴壯猷往圖膚公以稱朕命可
龍圖閣直學士知太原府鍾傅可知延安府制
勑朕推擇時才付以戎閫撫循經制委任匪輕具官某
夙膺超除揚歷方面聲績之茂朕維汝嘉延安大邦控
制西鄙謀帥尤慎僉曰汝宜往勵壯猷以稱朕命可
新知青州胡宗回可知開德府制
勑澶淵重鎮初錫府名師帥之臣考擇尤慎具官某器
識恢閎踐歴邊要命守青社詔墨尚新揣材之宜易兹
北輔往宣恩施以輔士民祗服訓言愈加勉勵可
兵部侍郎王漢之可顯謨閣直學士知成都府
制
勑坤維大邦外控蠻徼師帥之重輟予侍臣具官某夙
以選掄揚歴要路召貳兵部亦既閱時宜直禁塗往紆
華紱無謂蜀遠務悉乃心綏寧厥民尚觀報政可
朝𣪚大夫試尚書戶部侍郎徐彦孚可顯謨閣
直學士知太原府制
勑朕輟中臺貳卿出領方面兵民所寄眷任匪輕具官
某夙以才猷揚歴華要比還民部亦既閱時廼睠全晉
之雄為國屏翰總護諸將務壯中權選於在廷爾往惟
允仍陞禁直式遄其行尚懋爾忠勿替朕命可
龍圖閣學士知延安府陶節夫可知太原府制
勑朕輟中臺貳卿出領方面兵民所寄眷任匪輕具官
某夙膺襃除揚歴事任出殿西鄙閱日既多全晉之雄
為國屏翰布宣威德往維汝諧其遠乃猷以稱朕命可
工部尚書兼侍讀錢適可樞密直學士知潁昌
府制
勑朕輟華近之臣付以蕃宣之任中外雖異待遇維均
具官某曩自中司長予起部進陪經幄亦既閱時潁川
大邦自昔優寄其以樞直往臨彼民朕修先帝遺意制
作法度布之四方惟悉心推行俾德澤下究於民廼有
譽處汝其勉哉可
劉仲武特轉四方館使遥郡刺史升權本路鈐
轄潘逢特轉東上閤門使依舊遥郡刺史制
勅具官某等朕丕承先志疆理西陲慎擇忠勇之臣分
總師旅以備討擊爾等乘機决戰挫賊銳鋒斬䤋既多
羣醜奔潰捷奏將上朕用嘉之爰次厥功第加褒擢益
思奮勵嗣有寵休可
入内皇城使忠州刺史任珪可遥郡團練使入
内皇城使梁昭慶可遥郡刺史制
勅具官某等朕賴帝錫羡弓韣告祥祗奉之臣宜均慶
澤爾等禀資謹恪涖職專勤錄其事勞與兹恩命或進
陞於使秩或兼領於郡符祗服邦榮益思報稱可
入内洛苑使某人可化州刺史依舊洛苑使制
勅具官某朕操慶賞之柄以襃勵庶臣稽其事勞未嘗
輕授惟爾服在禁省久著恪勤累膺選掄往使邊圉條
奏利害悉有建明宜錫恩章俾領郡紱體兹優奬無怠
欽承可
青貴裕勒葉與皇城使遥郡刺史制
勅具官某惟爾驍勇之勤著於族部奮身效順朕心所
嘉正使隆名加以郡紱錫兹恩典以示襃榮往其欽承
勿忘報稱可
皇姪右武衛大將軍有常可依前右武衛大將
軍遥郡刺史制
勅具官某朕追懷天倫推恩子姪惟爾生而粹美性質
可嘉宜膺寵章擢陞品秩其自環衛遥領郡符往服命
書益綏祉福可
兩朝佑聖太夫人姪和州防禦使張維周可觀
察使西上閤門使張維國可遥郡刺史制
勅具官某等宅心仁厚毓德粹和服寵益莊休有譽處
宜陞位秩併示褒崇或自禦侮而陞廉車或以華問而
紆郡紱兄弟聯進同錫命書是為顯榮往其欽佩可
皇城使張大中可遥郡刺史制
勅具官某惟爾率職邊陲克著勞列逮兹閱試宜有褒
嘉郡紱之華俾爾兼領服兹茂渥尚加勉旃可
西京左蔵庫使張得臣可文思使遥郡刺史制
勅具官某爵禄等差時乃公噐校功第賞惟以勸能爾
頃由選掄往涖戎械工用不爽宣力為多宜錫恩章以
示甄奬擢陞厥位仍領郡符其克欽承益思報稱可
左蔵庫副使魯瓊可文思使遥郡刺史制
勅具官某惟爾英祖舊臣逮事潜邸兹因謁欵有惻朕
心用錫恩章擢進爾位往其欽佩務保寵榮可
青貴倫正結轉遥郡刺史制
勅具官某惟爾事上忠精臨敵驍勇勲績之茂朕心所
嘉宜錫恩章寵以郡紱往其祗服朕不弭忘可
皇城使全惟幾可遥郡刺史制
勅具官某陵臺置使所繋匪輕逮其終更法有襃賞用
遷位等以懋爾勞往服恩章益思報稱可
崇儀使提舉河東路保甲兼提點刑獄何權可
遥郡刺史制
勅具官某朕眷遇武列擢領郡章資望之優所蒞增重
惟爾夙以推擇久服事勞奉使晉郊肇膺臨遣錫兹恩
命昭示寵嘉體予異恩勉思報稱可
西京左蔵庫使新差高陽關路走馬承受公事
鄭子竒可遥郡刺史制
勅具官某惟爾奉事潜邸勤毖可稱朕不弭忘錫兹寵
命往加勵勉以稱恩榮可
右監門衛大將軍士雋可依前右監門衛大將
軍資州刺史制
勅某朕嘉宗室能以惇睦保其富貴宗正上應遷者吾
每有以襃寵之今兹爾由門衛之列陞摠郡符班著增
峻而稍廪有加非虚名也往欽厥旨無替前修可
皇弟右監門衛大將軍叔董可依前大將軍蘭
州刺史制
勅某持節以護方州列第四奉朝請可謂榮貴矣以爾
久參環衛修飭有聞膺此寵遷無替厥服可
皇城使帶御噐械凌文昞可依前皇城使康州
刺史差遣如故制
勅具官某爾擢自神考從軍遠方克懋忠勤綽有實效
錄其歲閱爰錫寵章刺舉隆名選授維慎今以命爾往
欽念哉可
左蔵庫副使劉承緒可禮賓使充嘉州刺史制
勅某爾以肺腑之親參侍帷幄稽勞閱歲宜有褒遷矧
建安先帝同氣宗女之貴今莫盛焉顧厥夫家宜均慶
澤正聯内使遥綰州符是曰異恩其思報稱可
皇城使鄜延路都監耿端彦特除遥郡刺史制
勅具官某羌首内附爾有顯勞效職若兹惟朕以懌特
加褒進遥刺郡城祗服命書益思忠報可
王端復集賢殿修撰差知廣州制
勅具官某朕賴天鑒臨中外康靖嘉與臣庶道迎休祥
爰因改元之初特施作解之澤惟爾曩擢帥閫聯職從
班坐廢閱時更兹恩宥宜加甄叙錫以左符番禺大邦
作屏南土参華書殿以寵其行尚克懋承無忘報稱可
故朝奉郎直龍圖閣游師雄可特贈集賢殿修
撰制
勅具官某守正之臣國是允賴雖其淪謝朕不弭忘以
爾元祐之初抗論邊事力沮棄地之議獨全享上之忠
乃至生獲大酋威震強敵權臣排抑賞不酬勞書殿華
資特推贈典仍官一子俾世厥家尚其有知服我休寵
可
淮南江浙發運使劉何可集賢殿修撰差遣依
舊制
勅具官某中外任軄之臣凡以勞列聞於朕者必序其
勤而賞之故悦於見知人用胥勸惟爾將漕六路趣辦
不愆奏計燕朝歲額增羡宜陞華於書殿俾益峻於使
權往服恩章愈加勵勉可
朝𣪚郎河東經略司管勾機宜文字李成允可
陜西轉運判官制
勅具官某諸部要劇莫如陜郊將漕之臣臨遣尤慎惟
爾嘗從戎幕詳練事為寵以使軺宜克稱職往加勵勉
尚觀爾能可
宣德郎新除大理寺主簿王萬可京畿轉運判
官填創置闕制
勅具官某京輔轉輸視他路為劇比降詔旨增遣使軺
俾貳厥事爾以推擇預兹新命豈不榮哉往悉乃心務
底功實千里非遠民言日聞朕得以考焉可
新湖北路轉運判官劉損可江東路轉運判官
相度湖南北路採木初爕可湖北路轉運判官
制
勅具官某等朕以良法美意加惠四方推行未淹已著
成效部使者惟克遵奉察吏之虔時乃稱職汝材力有
餘久更事任選於在列往佐外臺汝其思朕所以臨遣
之意毋以便文僥倖朕將觀汝之能而以寵榮加焉汝
其勉哉可
戶部員外郎周紳可淮南轉運判官制
勅具官某朕緝熙法度布之四方部使者唯逹於朝廷
思意志慮乃克稱職爾比以材選為郎劇曹長淮之南
往分使指爾其遵奉詔令察吏之不虔俾惠澤下究以
副朕命尚其勉哉可
通判乾寧軍晏幾道可開封府推官制
勅具官某開封府浩穰任兼三輔往佐府事必惟材能
以爾更練事為積有聞譽選於在列俾踐厥官毋忘恪
恭以佇明陟可
朝請郎刑曹參軍潘迥可開封府右司錄承議
郎開封府參軍王叔堪可士曹參軍宣德郎開
封府參軍張仲綱可兵曹參軍朝奉郎開封府
參軍張摠可工曹參軍制
勅具官某等開封典治京師事任為劇比復舊制備建
屬官而爾等咸以薦揚逹於朕聽往踐厥次務底功實
稱朕意焉可
潘羅溪除忠州刺史充湟州管界蕃部都廵檢
制
勅具官某爾天資武勇雄於邈川效欵元符嘗加命秩
中遭棄外識節不玭國而忘家兹復來附宜優奬擢以
勵遠臣領刺名邦俾察蕃部無忘忠報嗣有寵嘉可
錫伯中族大首領隆戬補皇城副使帶本族廵
檢錫伯上族大首領嘉勒斡補皇城副使帶本族
廵檢錫默族大首領倫珠卜補左藏庫副使帶
本族廵檢制
勅具官某某等爾等驍勇之資雄於種族輸忠内附志
節可嘉宜錫官榮兼領廵邏往圖報稱嗣有恩章可
崇儀使何灌可就差提舉河東路保甲兼提點
刑獄制
勅具官某爾進由武列材美可嘉賜對燕朝敷納有序
河東要郡擢領使華按予民兵兼糾庶獄資其宣力事
任匪輕往懋乃功以稱推擇可
崇儀使威州刺史提舉河東路保甲兼提點刑
獄何灌可除西上閤門使依舊遥郡刺史差高
陽關路兵馬鈐轄兼知滄州制
勅具官某朕惟名噐之重不以假人凡爵禄之馭羣臣
必計其歲月攷其功緒然後授之耳比分使指於其陛
辭之初寵以郡章贊書方下又擢守景城陞華上閤旬
日間三錫恩命朕之待爾豈羣臣比哉爾其夙夜激厲
圖以效實稱朕不次之舉可
朝請郎同管勾成都府等路茶事兼提舉陜西
等路買馬公事龐寅孫可依前官除直祕閣差
遣依舊制
勅具官某爾以材力之優往按茶事收息饒羡勞列可
嘉芸閣寵名選授惟慎增華使指為爾之榮往其欽承
益圖效實可
翰林書藝局藝學李倚可翰林書藝局直長充
待詔制
勅具官某惟爾服勤藝學以甄陞叙遷資示恩其加勵
勉可
翰林書藝局藝學吳端可翰林書藝局硾紙待
詔制
勅具官某九鼎告成當推慶賞與兹恩典於爾為榮執
技翰林無替勤恪可
祗候孟懷乂轉猫邊花待詔制
勅具官某餼禀稱事以勸百工汝執技尚方服榮靡懈
宜加叙進為汝寵榮往承新恩益勵後效可
從事郎新除太學博士郭敦實可依前試辟雍
博士制
勅具官某朕親御翰墨刊定學制付之有司以教飬多
士爾於此以問學行義預辟雍之選豈不榮哉往踐厥
官朕將考汝之成而進寵之可不勉與可
從事郎權辟廱正陳詢可辟廱博士制
勅具官某爾經術行能夙著聞譽曩膺考擇掌教頖林
行法究心克有成效終更還闕權職辟廱論議純明多
士推尚博士之選爾往為宜其遠乃猷尚多後祉可
將仕郎試辟廱錄陳汝錫可辟廱博士制
勅具官某博士以經術訓廸多士盖周官師儒之選也
惟爾服在學校休有譽言宜膺命書進踐厥次往加勵
勉稱朕意焉可
儒林郎裴宗元可醫學博士制
勅具官某朕因能任使各當其宜訓醫之官肆以命爾
往加懋勉務稱恩章可
尚醖奉御馮澤可改差充尚食奉御制
勅具官某六尚奉御之臣職任親近選於左服必求端
良惟爾敏濟恪勤見於已試掌予膳品宜稱厥官往其
欽承以佇褒陟可
延福宫使奉國軍節度觀察留後郝隨可依舊
知入内内侍省事制
勅朕於左右近臣任無重輕必惟審擇矧禁省之長冠
於内司典領至隆擢授宜遴具官某材資敏濟心術䟽
通陳力宫廷積有勞勩朕用眷錄召復舊班惟三代盛
時侍御之選罔非正人出入起居資其承弼今朕命爾
總護厥官期紹前修無俾專美可
入内内侍省皇城副使吳德仁可依前入内内
侍省皇城副使充殿中省尚舍奉御制
勅具官某六尚奉御事任親密必擇勤恪敏給之臣今
予命汝往踐厥次凡幄帟供張汝其掌之宜悉乃心以
稱朕意可
中書省額外守闕主事魏伯誠可西頭供奉官
出職制
勅具官某爾祗事省垣閱歲云久錫以命秩俾服官常
是為寵恩往承無怠可
西頭供奉官錢景振可依前西頭供奉官閤門
祗候制
勅具官某祗奉上閤武列為華惟爾舊膺選掄追今十
稔宜加兼職進服事勞往務欽承勉圖效實可
左班殿直黃𧦬可依前官兼閤門祗候制
勅具官某上閤祗奉實贊朝儀惟爾擢自右銓預兹榮
選往思所稱無替恪勤可
西頭供奉官夏大中可特授宣德郎制
勅具官某爾惟務學不懈逹於朕聞召試西垣辭理可
採宜膺名命優易文階往服茂恩務先忠恪可
通仕郎撰歷所恭議官謝中美可宣德郎制
勅具官某汝進由經術典教頖林而博綜多聞明於象
數刊定歷紀閱歲有勞薦章以聞并舉近例命汝禄秩
往惟欽哉可
右侍禁徐位可特授西頭供奉官大將杜觀可
特授三班奉職制
勅具官某等姦民犯法罪孽必誅爾等告捕有勞宜加
賞激往服恩命無替忠勤可
故三班奉職梁權兄髦可三班奉職制
勅具官某惟汝天倫死於金革宜推恩典優䘏厥家用
錫官鈐汝其祗服可
開封府職級李湍可奉職開封府額内守闕府
典事于士明可借職制
勅具官某等軍噐建局爾與有勞錫兹官榮往其祗服
可
三班借職孫宷可三班奉職制
勅具官某爾諳練獄事推鞫有勞擢進一官以示嘉奬
欽予時命尚加勉旃可
故如京副使石福男堅可三班奉職姪男珪保
姪孫成可並特授三班借職制
勅具官某死事之臣朕所閔惻肆推恩典以䘏其家命
爾官榮往思報稱可
將仕郎侯叔可左班殿直制
勅具官某爾捕獲強寇功次可嘉擢寘武班時乃懋賞
往祗乃服以稱朕恩可
都水監署押官李士定可右班殿直制
勅具官某爾以年勞應格朕又錄其祗奉之勤併錫恩
典擢兹命秩其往欽承可
奉職楊逢原可右班殿直制
勅具官某爾父率職不懈以勞當遷乞移恩章屬於子
姪進官一等爾其欽承可
將仕郎趙逵可特授左班殿直制
勅具官某爾獲強寇勞烈可嘉易進武階昭示甄奬往
加恪慎以稱茂恩可
招箭班姚永寧可補右班殿直制
勅具官某爾服事勤勞宜有甄錄其蠲夫籍進序官聯
往務廉勤以需選擢可
辰州漵浦縣百姓黃順特與右班殿直制
勅某蠢彼山猺既克討蕩執訊獲醜汝預有勞帥臣以
聞宜加奬激寵汝命秩往其欽承可
涇州廣銳第三十一指揮都虞候李吉秦鳳路
嵌補廣銳都虞候齊貴可並特授左侍禁制
勅具官某爾久服戎行積有勞勩帥司條奏宜易前班
命爾官榮往其懋焉可
王材因殺逆賊王闢郭希賊馬立功授進義校
尉制
勅爾頃以捕賊有功應賞申錫書命祗服官榮可
左班殿直侯舜賢可右侍禁制
勅具官某宫闈進對厥有恩數乞遷爾秩朕豈不從錫
兹命書往維欽服可
三班奉職韓武可右侍禁制
勅具官某死事之孤朕所閔恤肆推優典超進厥官往
其欽承無忘忠孝可
左班殿直張琰可右侍禁制
勅具官某朕既寶藏宸集推賞使臣爾奉行文書亦有
勞勩進官一等往其欽承可
齊勒巴族東頭供奉官本族廵檢阿瓊男倫布
與右班殿直制
勅具官某男爾父奮武戎行委身徇國有司具奏悼念
不忘錄爾以官往惟秪服可
畫學錄張晞顔可將仕郎依前畫學錄御批進
過花果三十品筆法頗有可取制
勅具官某惟汝巧於丹青筆法可取宜加甄奬用錫官
榮往承朕恩益精厥藝可
内殿崇班張永年可特授内殿承制制
勅具官某爾殺獲凶醜勞效可稱宜錫恩章以示嘉奬
進官一等往其欽承可
故秦國夫人林氏孫閤門祗候李克忠可内殿
承制制
勅某仕緣恩閥籍在禁閽予哀保母之終且有緒孫之
託宜進承於殿制益視峻於朝聯當務欽修思荷褒寵
可
右班殿直梁誼可依前右班殿直閤門祗候制
勅具官某朕念爾父被遇先朝服勤邊陲聲績兼茂宜
推恩典寵錄其孤聯職閤門選授攸慎今以命爾維以
勸忠往務欽承無替厥紹可
右班殿直閤門看班祗候同提點承受張士文
可閤門祗候制
勅具官某惟爾事朕潜宫謹恪可尚宜加甄奬示不弭
忘往服命書益思所稱可
借職閤門祗候鄭綬鄭絳可並右班借職依前
閤門祗候制
勅具官某等朕仰膺帝祉莞寢告祥推恩外家兹有彝
制爾等列於戚屬勤毖可嘉宜服命書序陞品秩往其
欽佩務稱寵榮可
内殿承制郝琳御批故殿前都指揮使郝質孫
男琳為係勲臣之後可特與閤門祗候制
勅具官某惟乃祖昔侍殿陛為國勲臣肆加表揚錄其
世類祗事上閤汝往欽哉可
右侍禁劉閎可閤門祗候制
勅具官某爾右選小臣而姓名逹於朕聽擢廵邊徼寵
以職名於爾之所遇可謂榮矣毋替忠勤尚多後祉可
西頭供奉官焦大祐可除閤門祗候制
勅具官某朕永懷欽慈眷優外屬爾其陳出宜與恩章
宸閤華資選授惟慎今以命爾其懋承之可
左班殿直閤門看班祗候劉敏可依前官閤門
祗候制
勅具官某惟爾祗班宸閤勤毖不愆宜錫寵章擢進厥
序仍蠲常直以示褒優體予異恩勿忘報稱可
東頭供奉官汪慈明可閤門祗候令再任制
勅具官某爾執勤疆埸久著勞能論薦交章逹於朕聽
宜加奬擢率勵遠臣錫以榮名寵之舊服往承新命無
替厥忠可
閤門看班祗候夏大中曹晞賈詵潘臨任尚賢
吉希孟可各轉一官並罷閤門看班祗候制
勅具官某等閤門員多慢於祗事汝宜罷遣尚進厥官
往服命書勉圖自效可
轄木沁扎實錫喇卜策進奉人大首領都軍主
奔巴凌阿衮轉軍都指揮使小首領三人節斡
存温伯竒軍主制
勅具官某等爾等奉其方物來貢闕廷載考乃成宜有
褒賞特加遷叙往惟欽承可
楊晟男進果與補右侍禁進穏與補三班奉職
制
勅具官某男某等爾父納地效順既服寵於朝又獻山
林之材以祈恩於子朕念其誠恪享上嘉從其言錫爾
官榮往祗惟服可
虎翼左第二軍都指揮使德州刺史楊吉可除
左領軍衞將軍致仕制
勅具官某爾執勤公家積有勞列以年歸老宜錫恩章
環衞隆名昭示褒寵往錫壽祉克享厥榮可
四方館使康州防禦使荆湖北路兵馬鈐轄黃
忱可引進使依舊遥郡防禦使致仕制
勅具官某爾效順熙寧累著勞績今其告老宜有褒優
禦侮隆名寵之舊秩仍遷使額以榮其歸體予異恩往
綏福祉可
