摛文堂集卷一宋慕容彦逢撰
賦
瓦瑞賦
祝令之治金華家問以瑞告曰兹十有二月
癸酉立春櫩瓦有花色雜青紫拂之可去留
之不瘁文彩鮮榮兩兩夾峙瓦首鱗次花舉
相似謂予不信并以瓦寄予佐金華獲觀焉
曰嘻靈物效祥胡可勝記彼陶而花未覩兹
美夫豈無因而至耶祝令請賦之予曰唯唯
協洽之歲辛月季冬十有九日春令已融日維癸酉東
風解凍蟄蟲始振草木萌動旦興覩異惋愕未詳非刻
非畫雜以青黃托高甍以耀藻濡湛露之清光靡纖祗
以自固舍翠縹而外揚質糝糝兮可拂色葱蒨而煒煌
状卿雲之敷葉始膚寸而未將于是晨輝俯映宿靄盡
滌秘豔發散奪人目力非卉木之常姿集孔翠之文翼
蹇將蔓而莫承紛既絶而未極疑飄颻以騰上不終悴
於埏埴是日也閭巷驟傳觀者如堵詢於黃髮于時語
語曰惟祝氏舊有令人詒厥隠德庇貺子孫惟子惟孫
前人是似儒行聿修世有清議惟兹降祥神實司之我
儀圖之歌以叙之乃歌曰江山之陽有祝氏奕世清芬
靄蘭蕙神之聽之錫器瑞所居有光霄燭地旦出土牛
知改歲瓦上雙花應春至神巧無宗奪人偽瓦衆花繁
舉相類毫素模傳示來裔積善之家蓋如是
巖竹賦(元祐六年某道中有感而作)
予佐金華言從吏役方暑藴隆仰畏炎日載馳載驅道
阻且修我僕痡矣憩於道周念兹迅翮向夕知還予行
未息揮汗于顔情悁悁以遐想思欝欝而永嘆欲吐辭
兮囁嚅步芳芷兮蹣跚久乃指並巖之竹曰始予之閒
居愛竹成癖挹之而後飲翫之而後食或攀枝而歌或
就蔭而息或密之以來風聲或疎之以招月色與竹為
友時予三益如接晤言具韙莫逆惟今予懷與昔迥殊
為斗粟以罄折曾匏瓜之不如從卑喧之末務殆心勦
而形癯悵願言之契闊詠瞻彼以躊躇是竹也滴露如
泣倚風如愧如怨如慕姿態特異雖不能言請對以意
曰植物之生春榮秋悴歲寒後凋予實同類禀虚中以
襲道擢圓質以象智筠外飾兮中禮節孤聳兮近義以
比君子考德云備昔子之予悦也謂不可以日無此君
今不予顧也猶友生之離羣學雖不以干禄仕有時乎
為貧知達人之吏隠志奚往而不申夫山林不必静江
海不必閒勿撓勿攖湛然乎有為之間乘田委吏擊柝
抱關所遇皆適亦何有乎夏患若是則與子相忘不必
形遇未始有物孰好孰惡語意已畢予亦驚悟登車詠
歌風清月素
雙楠軒賦
南郭夫子養素丘園于室之右面楠為軒客謂夫子曰
予昔放浪迹如漂萍南遊北涉舟車靡停睠彼通邑豪
俊誇矜崇飾土木以麗争聲青樓朱閣䆳室危亭月臺
嶢甃風軒霧甍列嘉植以助蔭裒名葩而播馨聆珍禽
之巧啄玩怪石之殊形洽比婚友意氣相傾飲何拘於
卜晝醉夜色之澄眀今夫子之軒廣不數椽攬幽僻以
自誑甘寂寞以窮年豈願言而弗獲將懷土而樂旃夫
子拊髀而歎斂袵而對曰予樂在内子觀在外思莊生
之貴真與老氏之去泰審予心之所安雖容膝以為大
予之為軒也雙楠在前環以茂林來清音於南澗挹爽
氣於西岑方春之陽予楠向榮萌芽葱蒨錯以瓊英入
夏扶疎芘我墻屋翠隂正繁秀色可掬商秋既肅凄兮
向彫凝露丹葉凉風韻條凛凛隆冬雪景尤勝玉幹高
聳瑶枝互映四時代謝此景循環載欣載矚獨寐寤言
罇中芳酒暢予情瀾勸言酌之亦既酡顔荒徑自掃衡
門晝關乘化委分顧何有乎憂患予自謂此樂無窮而
豪俊之樂不可保彼樂以物而此樂以道嗚呼昔居此
邦胡可勝記同歸乎盡逝若湍水釣臺嚴子茶舍陸公
遺址雖在荆棘搖空予有安宅亦曰廣居匪土匪木卷
舒在予予軒足矣將復何慕客聞若驚腆墨而去
韓信背水破敵賦
井陘之役信提孤軍師出間道兮輕騎傳發敵據便地
兮高旗紏紛乘喋血之新勝建背水之竒勲卒破強敵
進兵席卷清四海之妖氛原夫項氏暴興漢師數潰屯
壘蚌鷸形勢腹背將軍以上惟敵所愾指揮迴天地叱
咤摧嵩岱擄魏豹于陣禽夏說于代彼趙人兮擁全軍
之盛據空道之隘登山以望衆寡既非其倫即鹿之圖
得失於是乎在我雖攻戰屢捷威武益張然師實遠鬭
兮法之所忌士非素拊兮用或不臧欲以生之必䧟諸
死欲以存之必置諸亡于是對大陣之整整背廣澤之
湯湯還途塞兮議不返顧衆志竭兮鋒何可當爾乃棄
鼓以驕敵人之心易幟以惑敵人之視洪瀾無際兮軍
焉用殿怒濤有聲兮神若同恚雷谹雷掃風起炎至血
陳餘以染諸鍔擄趙歇而併厥地國步寖廣羣心愈親
斷楚之臂亡楚之唇故初軍滎陽不能寸進者數歲及
垓下卒集大統於真人由是知兵法貴竒將謀在智雖
背山阜者彼難於衝突而驅市人則我易以携貳惟變
通不窮故勝可决惟洶湧在後故退無自于時也望而
大笑者多矣聞而未然者有之計非常兮故所不載神
莫測兮敵無以為不然安能以一當百而取之不疑以
勞制逸而用之不疲古有擊虚排術家之多忌易稱左
次違經旨而從宜故得智勇兩全功名兼擅由漢以來
言兵者莫不稱淮隂之善戰
五言古詩
感春
橋門並馳道車轂聲摩空重廊隔囂鬨閴若林巒中黎
明寮寀集聯騎紛蹄騣交情金蘭契晤語藥石攻翰墨
時間作辭氣争豪雄微蹤幸接武徒愧勞無功軒窗鑒
晴日簷外鳴春蟲沉迷驚節物飲啄嗟樊籠沂風漸澹
蕩璧水初冲融坐想名園花芳菲衒青紅儒宫異拘窘
胡為苦匆匆來時招客醉駕言與君同
夜深偶成
同舍諸稚子初更坦腹眠湏臾起鼻息洶洶如奔泉而
我憂且病欲卧輙遷延坐久覺疲倦就枕如臨淵展轉
復長吁情緒更凄然睡思暫彷彿征鴈鳴九天使我不
能寐體氣寧不便身心貴攝理事累宜棄捐而我無所
荅泣涕但漣漣是時月當午素影隙中圓
晝卧偶成用前韻
我如邊孝先性愛日晝眠眠眠曷能寐愁思如湧泉東
風穆穆和午影遲遲延憂多首自旋猶如瞰面淵人皆
喜春色而我今猶然叱奴啟南窗欹枕望青天浮雲來
飄飄飛鳥去還還望眼無窮極移卧忩之前焉能夢栩
栩徒自腹便便悠思慕范蠡心形得兩捐輕舟泛五湖
短棹鼓清漣規矩不我制所意成方圓
讀揚子
子雲不偶時晏如在空屋席有玄虚文門無權倖牘法
言譏異戶觧嘲懼赤族忿排賦長楊羞愧登天禄立俗
思徇道制行依聖讀身死名不朽馨香藹蘭菊
讀陶淵明集
晉末何所似波心躍長鯨生民畏擾攘蹙額視欃槍淵
明當此時棄爵務躬耕葛巾漉家酎杯乾壺再傾恢然
聊寄傲無心事將迎眼底不足語筆下漫攄情襟懷有
佳趣落紙字字清有如碎寒冰貯之琉璃罃又如湛秋
水含茲霜月明秀氣如可掬妙理不可名辭中有餘意
此致尤更精班豪誠可厭曹侈無足評斯文孰比擬誦
之清風生
三月雨霽遊夀聖寺
新霽澤國净禽聲落雲天精廬巧營構重扉鎖春妍簷
楹曳晴絲池沼鳴細泉卉木互凌沒鉛華刷澄鮮檜樅
屹如削榴櫻開欲然零蕊莓苔鮮幽香雜蘭荃俛仰欣
所遇塵埃坐自捐云何寫軒曠松風鳴素絃
留題聖夀院
休征日欲沉晚風薄虚翠深秋景物清蓮宫有佳致疎
林速凄凉黃花弄明媚山煙入寥廓螽聲失幽䆳翻經
瞥聞音掃葉不待篲危軒逗寒色飛禽示真意勤役何
足辭妙觀良可秘歸歟誠未央爾耳悲所志
留題覺慈寺
勤役大無悰駕言從勝遊蕭蕭野色净行行村逕修逶
迤轉隈隩初見巖巒幽喬木聳霄漢風籟凌清秋稅鞅
得精舍雲遶空中樓簷楹列清障下有百丈湫紅塵不
到處俛仰銷百憂喟然問圓頂有此能樂不
留題智者寺
天工剖山腹翻然納虚秀環岡插修蔭斜巔倚寒溜危
軒列層級横梁跨深竇浮烟羃輕縷飛禽引鳴脰冲襟
得清眄佳致絶纖垢夢想脱冠來塵緣苦相逗
留題婺州智者寺
宿雨雖乍晴輕雲猶出岫春深卉木繁千巖衒芳秀誰
云山逕幽㳙涓響寒溜時禽助好音百囀引鳥脰老僧
邀客留蒲簾捲圭竇側耳石鼎傍蠅聲辯湯候茶品頗
自修擊拂振襟䄂勤劬爇鑪香挹試殆三嗅稍定與之
言飄然出塵垢坐久月華生澄潭明列宿
和吳顯道
澤國破秋仲景物兆冬索回颷卷林尾宿霧泛寥廓泮
水還闤闍層巒瞰籬落啟牖挹蒨葱開徑徒參錯虀鹽
雖寂寥文史欣博約論古到鴻荒談經愧穿鑿逸志想
鴻冥靦顔羞雉啄於焉得真趣豁若觧其縳環窗惟載
籍一視等糟粕了了見本來端如契圓覺冲襟遊汗漫
高步趨廣莫同心有名儒攝官在戎幕學識造淵醇詞
章臻炳鑠良驥服鹽車白駒縶場藿念昔始傾盖考正
于狐貉韻宇凛可欽標致湛無着觴豆陪餘歡翰墨時
間作晨嬉風力勁夜語霜威虐屈指两炎凉流年信廽
薄九重躋帝德四海絶民瘼南征奠蠻侮西戍弭戎掠
吾道斯為亨君才顧何怍行當坐天禄看書資筆削不
然冥成均闡教助飛躍冠綬追英遊林泉謝遠諾胡為
懷故鄊逝將依負郭古都富城市比屋麗金艧甲第臨
江壖勝槩奪雲壑曲溝環渌塍激澗度危彴升高或捫
蘿厲急輙遺屩馴禽棲几席幽花堕杯杓漁樵頻問訊
童稚雜讙懅尋步陟蘭嶼選勝望菌閣此雖美無度烏
知乖所學待時既韞玉税駕宜振鐸忠告冀毋忽投分
匪輕託野芹稱美獻行潦資遠酌睠言效悃愊豈止事
嘲謔知君湏多暇過我當如昨茗飲無俗情䟽餐有真
樂論文窮九疇議武貫三略誰主復誰賓此意良不惡
題諸暨王秀才華軒
卜居遠喧闐山中有清意中為風月軒周詩得標置琴
書道自樂花柳春争媚紛華非所事安恬養天智君家
逸少後芬芬今不墜文章擅場屋孝弟先閭比小淹何
足嗟懿德天所秘醖藉勿感慨雲雷起平地
次韻葉權之南宫春興
三年客京華雰埃侵鬢綠花時豈相關藜藿欣自足故
春鎻膠庠庭槐如兔目沂風清晝吟璧水泛晨矚今我
復來兹芳菲照華屋日長簾幕深欠伸倦晴燠英英同
舍郎文采命騷僕真想寄吟哦詩壇令何肅惟時届清
明千官賜休沐我事未渠央矧敢念歸宿何當榜貢書
諸生駭神速君歌我乃賡聊以慰局趣
再次前韻贈葉權之
廣文新决科恩袍鬭春綠香名滿衆耳要路策高足阿
房得第五中眉嗟志目平明趨省門容儀聳旁矚廪薄
雖屢空潤身非潤屋朅來鎻南宫迨此東風燠吟哦夜
不休立侍窘童僕詩成字字清華星點秋肅中含不盡
意往往念歸沐遥知卧鴟夷獨酌慰齋宿云誰可與飲
隣有三不速篇卷正沉迷當以從事趣
次韻荅翟公巽見戱
鞘中長鋏鳴將軍出天山前驅七萃士鐵衣照朱顔萬
馬飲瀚海丸泥封玉關何必學孫吳功成談笑間西顧
淨無塵仰視太白閒歸來佐天子坐使淳風還
贈明智大師
上人真法器根性宿明悟閱書一再過覆誦絶遺誤教
乘浩無涯秋毫析紛互援證窮理窟辭源百川注曉堂
列圓頂瞻仰祛未晤執熱濯清風中痟飲甘露瑩如壺
中冰潔如機上素鱗角雖出羣豹文方隠霧
送安宣義還雒陽
學省無吏窘官穏如林丘寮寀得之子一語消百憂虀
鹽對晨餉菘韭餘時羞淡薄本同適言歸異初謀親庭
奉喜慶退有園池幽樂事廼如此攬執安肯留塵區饒
滯念役役無時休冲襟得高躅視身等虚舟嵩少多逸
士盍往從之遊相見試舉似此語頗勝不
送趙節推㳂檄還鄕
蠶月舒以長麥天和更清初荷吐香芽新蒲生紫英濟
濟幕中客眉間黃生明膏車指鄊國言歸奉夀觥上堂
拜嘉慶喜雨淪飛甍斑衣學古戲芳蘭逗春榮世態今
猶昔萬緒水火争奔馳浪自苦心胸沸庖烹賢哉吾景
崇養志輕利名效官求便郡晨暮請安平兹行天所佳
祥烟送曉征要當感星聚豈徒資月評
送曾正直
往歲别君去怱怱殊未饜來兹諧宿願一笑忘虀鹽俛
仰復去我促裝難暫淹重江逼潮信掛席程欲兼諸暨
號繁劇牒訴紛黎黔君才古循吏公庭耿秋蟾借留適
民願坐變六凉炎政術久彌勵謠頌喧閭閻朝廷方籲
俊延訪降宸嚴行矣决顯用此理君奚占
李縣丞美替作此詩餞之
東陽見夫子格調駭心目相逢恨不早請違何太速咄
咄空中字便便榻間腹暫留腸九回言歸日三卜到家
樂應顛登舟喜堪掬題橋釋舊誓彈冠俟新沐偃蹇何
足嗟君看松與竹
友人有小石數顆以余酷愛將輟惠佳者唯求
一詩賦以贈之
公子有佳石丹碧非一狀磊磊不盈掬巧奪三山狀貯
以白玉斗挹注秋滉瀁有如澄江淨隠映朝霞上頖林
官獨冷悦此助清曠唯求詩句易於焉窺雅尚山隂昔
換鵝流傳信非妄
同呂文剛吳邦獻馬子才賦白菊得采字
紅紫春争妍那復俟秋宰兹花如端人凌颷振輝彩英
英剪輕雲粲粲絡珍琲天清月色留日淡霜華在高標
比松竹芳氣壓蘭茝飄零飫夕餐韡韡富晨采中有神
仙滋收功逸而倍調丹雜樗楮服之毋豫怠能駐好容
顔延齡向千載事著抱朴書劉生豈予紿
七言古詩
次韻張察推詠密印竹軒
衛尉才豪雖卓絶溺志奢滛愧明哲羅綺叢中醉復醒
趁拍佳人不成列黃門侍郎天機深傲世忘榮事高潔
侯印公主不解顔好竹之心了無節紛華必竟致青螺
恬澹有誰賡白雪此君佳致識者稀千古清風與明月
高僧欲現菩提心種竹滿軒功未徹嬋娟人共得觀臨
蕭瑟師當知演說率然相造師勿嗔勝遊本為吾僧設
對君不惜洛生吟更待詩酣歌二闋
次韻鮮于學錄太一宫海棠
巍巍樓觀神君宅晝鎖眠魚斷人迹嚻塵不到春自濃
海棠繞砌花如織日窺絳彩豔朝霞露浥芳苞點靈液
枝侵香霧拂桁梧乘風欲鬭蜿虹赩都城三月賞花天
争騁纖驪并赭白廣文官冷苦無悰偶到殊庭欣有得
嬌嬈初值欲開時逥視羣葩澹無色許昌風雅譏少陵
玉壘繞山夸蜀客豈知移根古夀宫瑶草華枝伴蕃殖
雨餘濃麗應更妍負賞牽吟心未息
赴省試到闕偶成
去年隋隄一丈雪雪路苦寒那可行行人畏寒兼畏滑
滿蹊堅冰如鑑明行裝人與馬成二身不自惜旁人驚
﨑嶇千里到京闕痛定回思雙淚傾伊予少小親翰墨
應敵豈觧前無勍今者西來皆計吏妄與羣俊爭文鳴
無田歸耕曷為養得失未易秋毫輕作歌聊用寫情素
擁鼻微吟同洛生
蘭溪葉宰以某阻水治山頂僧舍見邀作此詩
以謝
月輪一夜離天畢山川吐雲翳朝日飛廉吼空馳霹靂
雨勢霶𩃱兩溪溢横流不復相望軼浪花飛起三千尺
我時艤舟酣戰慄眼看民居半沉溺邑令之賢誰等匹
為治公居寄家室顧眄奔濤心睱逸寓居恰倚青山脊
吁嗟此驚身未歷折腰遠來甘恐惕餐霞先生今鎩翼
附郭相君無所食愁霖謝子雖非敵少宦徐郎良未懌
和岑運使題趙吏部容膝齋詩
公不見金谷樓臺插寥廓珠璣映出琉璃薄滿甑青螺
甲第空富貴回頭驚旅泊又不見淵明三徑似元卿藍
縷茅簷僅容著心知侈汰非遠謀寄傲南窗安所託二
子薰蕕古至今遺臭傳芬皆自作中郎天機湛秋水涵
泳源流潄芳酌小齊容膝思昜安顧盻俗緣嗟自縛琴
書對眼助清閒杖履從人笑疎略紅塵一點不到處只
許爐香度帷箔吁嗟淡静世所艱此味要之屬丘壑能
以膏粱甘寂寥道德高風信玄邈真長標置自非凡區
區乃念東山樂見嗤逸少固所宜詎識此生如寄殼會
湏掩關友松菊俗子扣門從剥啄揮殘麈尾雖可佳弄
絶韋編良不惡
為陳秀才題墨妙堂
寶池當几潤滑并蟾蜍玉竇寒泉傾墨花泛泛花脚輕
雲牋皎皎月色明凝然嗣將先管城一掃神怪吁難名
騰龍舞鳳相回縈倒日飜星草隸行或如懸崖倚孤撑
又如脱兔馳萬兵猿攀虎怒勢争鯨奔蜃駭駛波浪驚
篆斯隸邈草伯英鍾蔡衛索更品評逸少兼之集大成
寥寥千載無與京鼠鬚蠶繭秘跡清玉華遺言同誓盟
埋藏不計申與庚模蹤間出相光晶太丘佳士天氣清
訪求寶字金滿籯編聯軸卷紛縱横名家諸妙皆有聲
文餘高致超八閎深求衆法窺忘情會當臨池染澄瀛
銀鈎萬字揮峥嶸
送葉朝奉
夫君才調天所旌胷襟洞然秋月明兩以文章對集英
老拳再中匠者驚割鷄已詠劉江陵盤根錯節君所輕
斷蛟剸割無能攖懿效翹然宜彙征列章論薦仁且明
炎凉三歲歌有成千室不放休車行斑衣歸學嬰兒聲
靈椿丹桂芬芷蘅上堂獻夀樂事并餘歡洽比賦丁丁
我之别兮不識情君之愛我勤且誠祝君轉飛九萬程
男兒功業貴峥嶸
上毛運使
人各有求心靡同世路奔馳如捕風我獨不願萬戸封
悁悁所願識毛公我公高才真國器醖藉聰明天所秘
子師氣格千里駒廣基文章一枝桂學優入仕斯義榮
我公所至皆可稱來暮已歌廉叔度去思還似謝吳興
天心憂勤念方面外臺遴選皆英彦我公所至綽有聲
炯炯精金經百鍊昨夜使星入斗牛鵲聲曉送傳書郵
報言有詔下天闕公按濱江十四州審報已真驚且喜
入戶不知摧屐齒拜塵潘子行有緣倒屣蔡公何敢擬
自嗟此誠今未通何時垂翅附冥鴻眉間黃色已可慶
襟懷不復歎秋蓬公不見張華一賦致高位阮瞻三言得
清議刻畫無鹽雖有心滓穢太清徒自愧朝廷言路方
坦夷比年漢詔下天墀所念淵明方為米會湏平子為
玄題
答王及之賢良見寄
公圭侯印人所優利鎖名韁吾所羞耿耿有懷非隠憂
思得佳士從之游今年折腰來佐縣辭采接君心自見
懷刺過尋不問程剥啄扣關諧所願誰云白首交如新
傾盖相逢如故人囊中製作絶倫類和璧隋珠無足珍
心醉歸來書文室却怪前宵夢椽筆至音寂寞知者稀
安得論文永足日可嗟吏道事奔馳信信不見元紫芝
胷襟不復憂鄙吝圓緘寄我愁霖詩得詩三復雲牋卷
喜氣填膺光滿面一首能輕萬戶侯綠髮幸交三語掾
我今爾耳何為哉汗漫如君心自灰為君挹盡雙溪水
不發纖塵汚兩耳
醉歌行次韻
嘗聞醉鄊之樂真且全青州從事鄕之賢杯鐺三百
沃軒曠眼看萬有心陶然平生不識飲中趣糟漿逆鼻
憂頽顛捧甖徒知詠酒頌側弁未始陪賓筵丈人襟懷
湛秋水塵埃滌盡中恬淵美哉家釀蔵之久誓可與飲
無留涓宴開設此杯中物意如割炙何勤虔歡誠感激
忘既醉是日飲興輕金船房櫳蠶老舒長晝郊野麥秀
清和天主人放懷客盡量談間標韻凌雲煙醉歌耳熱
匪吾事兩腋清風同玉川願言乘兹騰倒景清都謁帝
羅羣仙酒闌逸思不可遏筆端詩句如奔泉
求畫
伯父有畫美且都丹青彷彿顔色渝塵埃漬漬相染汚
惟有筆畫存規模隔步看之有若無想像人物淪煙蕪
刲羊刺鹿皆糢糊皮毛狼籍血盤盂巨索懸鼎地為爐
薪火炎炎勝西隅庖人握刀眄精麤几上獸肉縱横鋪
中有一人與衆殊戴帽被甲腰屬鏤昂藏形貌長髭鬚
眼看手指如典徒一奴禿首携酒壺酌之飲衆蘇勞痡
衆人得酒停烹屠延頸飲之舉兩腢有壇數級如闉闍
壇側毅然一武夫負弓韜矢手執殳左右不敢肆闞𨵦
此是胡中祭天圖故應先日事庖厨微生見之嘗覬覦
好之不啻千金姝
