摛文堂集卷四宋慕容彦逢撰
制
龍圖閣直學士朝奉大夫林攄可開封尹制
開封典治京師總漢三輔事任雄峻蓋難其人具官某
心術疏通材猷閎遠曩以詞學揚歴要塗出守大邦益
練民政今予命爾尹兹浩穰輦轂之下耳目所及設施
之要朕得以觀焉可不勉與可
朝散郎新除太僕少卿李罕可開封少尹制
勑具官某輦轂之下民俗浩穰推擇俊良往貳内史惟
汝風力彊敏克以材稱比膺選掄擢佐司僕屬謀副尹
僉曰汝諧祇服寵章益加勵勉可
宣德郎尚書司封員外郎王孝迪可太常少卿
制
勑具官某太常之長常缺不除而少卿實總寺事典朕
三禮任屬匪輕惟爾學術行能夙有聞譽為郎華省亦
既閱時宜膺選掄進踐厥次服兹寵命尚加勉旃可
祕書省正字蔡嶷可起居舍人制
勑具官某聯職兩省均曰侍臣而載筆螭坳兹為親近
以爾問學詞藝夙著譽言奉對廣廷嘗冠多士議論勁
正風節可嘉是正蘭臺涵養益粹不次之擢蔽自朕志
其服命書進陞右史尚多後祉往惟欽哉可
殿中丞某官可祕書丞制
勑具官某藏書内閣昔比道山為丞于兹秩任清美以
爾性資開爽職業靖共學識行能士論推尚曩膺考擇
贊治殿中夙夜克勤久而愈勵惟策府育材之地肆予
命爾涵養優游以備除擢往其欽佩益懋厥修可
左司諫劉正夫可起居郎制
勑具官某載筆之臣記朕言動職清地顯選授惟難以
爾學有師承文知體要擢在諫省僉論允諧朕所簡知
進陞左史惟克祗服尚茂寵榮可
祕書郎劉煥可起居郎制
勑具官某左右史臣記朕言動執簡載筆日侍軒墀惟
爾問學淹該行義端潔擢司祕籍涵養益嘉其服命書
進直東省夫華要之職兄弟迭居爾之膺此可謂榮矣
往懋厥修以稱眷遇可
祕書郎趙思誠可著作郎制
勑具官某譔述之臣尤資望實史館之長常缺不除惟
爾力學有文擢在清貫典司祕籍亦既閱時石室紬書
金馬遞宿古人榮之今以命爾蔽自朕志爾往欽哉可
奉議郎祕書丞胡伸可著作郎制
勑具官某朕招延俊良處之内閣而史館以譔述為職
其選尤慎爾學問詞藝夙有譽言為丞蘭臺閱日既久
紬書石室往佐討論祗服朕恩尚加勵勉可
承事郎京東西路學事司管勾文字蔡佃可祕
書省校書郎制
勑具官某東觀圖書比于藏室典校之選時為清途以
汝經術能行夙有聞譽副朕親策名在甲科賜對燕朝
載詳厥藴敷奏有序陳義可嘉儒館優游宜以命汝試
用自此往惟欽哉可
祕書省正字俞㮚可校書郎制
勑具官某朕藏書東觀招延畯良以備異日公卿之選
爾問學行義升選于鄉名冠貢書朕所眷拔為郎典校
時迺序遷爾尚益尊所聞副朕育材之意其勉之哉可
宣德郎劉煥可祕書郎制
勑具官某朕招延時俊寵以清途使之優游藝文不累
以事蓋將養成其才以備選擢惟爾學行之美達于朕
聞召對燕閒陳誼可采為郎東觀蔽自朕心爾其益懋
厥修以稱朕命往欽念哉可
朝請郎權發遣轉運副使張莊可除直龍圖閣
依前朝請郎制
勑具官某朕考覈羣臣務先效實疏榮示寵資以勸能
爾擢在外臺見謂敏濟修和新境宣力惟勤延閣清華
選任攸重舉以褒賞時乃茂恩往克欽承嗣有推擇可
奉議郎守殿中侍御史徐處仁可左正言制
勑具官某兩省諫臣以言入侍實朕耳目之任非有猷
有守忠亮不回者未易居此爾問學之醇操履之潔揚
歴憲屬閱日既多糾肅在廷雅志可尚用加褒進處以
近班朕于庶言惟是正聽爾能言之無慮朕之不能行
也往踐厥官益思報稱可
通直郎試中書舍人侯綬可給事中制
勑給事中號東臺舍人以糾正違失為職肆于推擇必
惟端良具官某學術純明文采該贍擢自柱史置諸詞
垣建明居多抗議鯁諤論駮之任汝往為宜其體眷知
益加懋勉可
中書舍人鄭久中可除給事中制
勑朕為官擇人以熙庶績内外任使必惟材能矧東臺
侍從之臣出納所繋選用之慎宜難其人具官某學術
醇明操履端潔比采素望擢置詞垣論通古今之宜文
得制誥之體肆加褒進以示簡知夫閱讀之繁論駮之
重惟忠惟恪迺罔有愆汝往欽哉無怠兹訓可
左正言徐處仁可除給事中制
勑給事殿中典司論駮職親且要選授匪輕具官某業
履清優氣節強毅比自憲屬延置諫垣造膝獻言灼見
忠慤不次之擢蔽自朕心具節東臺超陞夕拜往祇乃
服無怠建明可
宣德郎守監察御史沈畸可殿中侍御史制
勑具官某殿内御史以糾正官邪為職凡在廷之臣與
夫羣有司違法慢令罪當按劾者皆得論列其任可謂
重矣以爾操修端潔問學貫通比緣簡知擢置臺察振
肅綱紀風望甚高處以副端蔽自朕志爾尚思職守之
宜抗論以公毋或枉撓是為報稱可不勉歟可
宣德郎新除守左正言沈畸可侍御史制
勑具官某朕慎擇臺端參掌風憲紀綱所繋得人為難
以爾問學純明氣節剛勁擢在言路忠讜日聞宜自諫
垣延置横榻朕方綜覈名實緝熙治功尚懋爾猷以副
寵命可
宣德郎辟廱博士陳禾可監察御史制
勑具官某御史六察之臣分糾官邪紀綱所繋選用之
際必惟其人以爾質直端良䆳于經術燕朝賜對敷納
詳明是用命爾往踐厥次惟既乃心察有司之不虔以
聞于朝副朕綜覈名實之意是為稱職爾其勉哉可
宣德郎新差權開封府祥符縣韓筠可監察御
史制
勑具官某朕綜覈名實考較在服而御史六察以分按
有司為職非得其人夫豈輕授惟爾學術行義達于朕
聞肆加襃揚俾踐厥次爾尚克既乃心糾正官邪以副
朕訓迪之意朕將釐爾之成可不勉哉可
朝請大夫朱維朝散大夫行大理正王㲄並可
刑部郎中制
勑具官某朕明慎用刑教民祇德故刑官之選不以輕
授爾等講聞憲令練達事為兹用寵嘉擢置郎省爾其
體朕欽恤之意使情法兩得下無侵冤時乃稱職尚勉
之哉可
朝散郎新除司勲員外郎郭權可尚書司勲郎
中制
勑具官某自都官遷勲府職任為清以員外陞郎中品
秩加峻朕之待爾亦已厚矣其益勵勉以稱所擢可
吏部員外郎宋聖寵可右司員外郎制
勑具官某朕惟尚書政本無所不總而左右司分贊省
轄循名考實其選甚高以爾服采銓曹休有譽處用加
褒擢俾踐厥官尚既乃心副茲明陟可
宣德郎尚書庫部員外郎趙霆可工部員外郎
制
勑具官某起部掌營造繕葺之衆務為郎于茲蓋以材
選爾以夏官之屬引嫌自陳宜錫命書昜踐厥次往加
勵勉稱朕意焉可
都官員外郎郭權可司勲員外郎制
勑具官某司勲掌羣吏之勲級凡有勞列于朝者委之
論定資秩清優選授惟德以爾久服事任能譽可嘉是
用擢自都官俾踐厥次尚思敏于稱職朕將考爾之成
可
朝奉郎戶部員外郎黃德裕可戸部郎中制
勑具官某朕循先帝之法視郎吏資任而進之今有司
考爾閥閱法當甄陞其即本曹叙位厥正往加勵勉以
稱茂恩可
宣德郎新差權發遣提舉兩浙西路學事路權
可禮部員外郎制
勑具官某朕惟禮樂學校之政令總于春官為郎于茲
考擇尤甚以爾經術行誼夙有譽言宜錫命書擢踐厥
次往加勵勉務稱所蒙可
江西提刑何宗範可戶部員外郎制
勑具官某文昌六曹民部為劇郎選之重必惟材能汝
比膺選掄往分使指率職有譽達于予聞惟茲望郎宜
以命汝尚其勉勵克稱寵休可
朝散郎尚書虞部員外郎蔡承可除主客員外
郎制
勑具官某惟爾服職省部閱歲既多其自司虞昜兹典
客凡諸蕃朝貢之事命爾總之宜務欽承毋或怠忽可
朝奉郎都隨可都官員外郎宣德郎王澤可膳
部員外郎宣德郎趙霆可庫部員外郎宣德郎
李康彦可職方員外郎制
勑具官某等中臺諸司職總内外遴選郎吏必求端良
爾等咸以望實之優達于朕聽賜對清燕敷奏可嘉蔽
自朕心擢踐厥次惟爾克勤無怠協濟事功時乃稱秩
尚加勉哉可
朝奉郎陸偕可比部員外郎制
勑具官某中臺諸郎司計為劇其職周知内外經費而
審覆之非材術敏明未昜稱此惟爾學識行治達于朕
聞賜對燕朝敷納可尚用加褒擢俾踐厥官爾其夙夜
究心虔共毋怠副朕綜覈名實之誠將釐爾成嗣有明
陟可
宣德郎新除少府監丞李熙明可司封員外郎
制
勑具官某中臺諸郎考擇攸慎而司封掌邦之封爵時
謂清曹必惟畯良乃允公論爾以材譽達于予聞賜對
燕朝敷納有序宜服名命擢踐厥官往其欽承勉思所
稱可
朝奉郎黃德裕可戸部郎官管勾右曹制
勑具官某民部右曹所總為劇郎吏之選朝廷遴焉惟
爾舊服事勞嘗擢華省以喪去位終制還朝宜錫命書
俾踐厥次往承無斁務稱恩榮可
承務郎前知婺州沈錫可吏部郎官制
勑具官某中臺六官職總内外考厥官屬必求畯良惟
爾材術之優嘗擢銓部宜還故職申錫命書往務欽承
副予甄奬可
承議郎著作佐郎陳噩可司勲郎官制
勑具官某中臺六官職總内外考厥官屬必求畯良惟
爾學識之優擢于東觀宜膺郎選處以名曹往務欽承
副予甄奬可
朝奉郎成都府路提舉常平王谷可戶部郎官
制
勑具官某中臺六官職總内外考厥官屬必求畯良惟
爾出分使軺能譽可尚宜膺郎選佐劇民曹往務欽承
副予甄奬可
承事郎守光禄寺丞張邦憲可宣義郎光禄寺
丞制
勑具官某爾父嘗與修書例有褒賞以恩回授朕所嘉
從進爾一官俾仍舊職無忘忠孝廼副寵榮可
通直郎編具興復所點檢官徐閎中可衛尉寺
丞制
勑具官某九寺置丞皆以能選惟爾静而務敏宜踐厥
官其服命書往贊司衛尚加勵勉務稱所蒙可
承事郎邢京可司農寺丞制
勑具官某今予命爾往丞司農凡倉儲委積之政令爾
實佐之其加勉哉可
承議郎吳翬可大理寺丞管江右治獄制
勑具官某九寺之屬雖職任劇昜不同皆朝廷養材以
備異時之用今予命爾往丞大理典治犴獄其勉之哉
可
承議郎郭瑗可大理寺丞制
勑具官某諸寺置丞皆贊寺事而理官之屬職任為劇
惟爾練達吏才宜膺茲選欽承予命益懋厥修可
承議郎試殿中監鄭久中可朝奉郎依前試殿
中監制
勑考績之政計其歲月稽其功緒而後進之雖吾邇臣
亦率是法具官某學識純正才猷敏明揚歴清華望實
休顯有司會課茲惟典常宜進文階錫以明命往祇乃
服務稱恩榮可
給事中鄭久中可殿中監制
勑朕追述先猷建中御府總六尚之政令職任親近必
資端良具官某業履靖共學識純粹夙以望實揚歴要
塗掌誥西垣詞知體要進陞瑣闥居多建明惟盾省汝
昔嘗為之貳矣考慎厥長莫知汝宜往究乃心副朕循
名責實之意尚加勉哉可
宣德郎守尚書司封員外郎王孝迪可殿中少
監制
勑具官某朕建中御府總六尚之政令而少監為之貳
為官擇人任屬尤慎以爾學術行誼夙有令名聮職麟
臺進備郎選靖共藴藉朕心所嘉用錫命書擢踐厥次
往思報稱尚加勉旃可
右正言盧航除殿中少監制
勑具官某置監殿中總六尚之政令掌予御服任屬匪
輕惟爾學術行能夙有聞望回翔言路宣力為多宜服
命書往貳厥事尚加勉勵以稱寵榮可
起居郎劉炳可殿中少監制
勑具官某置監殿中掌予服御職任親密品秩優隆以
爾學術文詞夙著時望操修端潔論議有餘宜自螭坳
往貳厥事體予眷任其懋承之可
朝請大夫都水使者梁子野可左中散大夫行
都水使者制
勑具官某名器之貴以示等威慶賞之優以觀勞列比
緣新壘畢工寵進汝秩雖官有常格弗以序遷朕方褒
善錄勤非汝何遴往服新命圖稱所蒙可
朝奉郎吳縝可朝散郎制
勑具官某新壘告成稽其功次汝以外臺屬官嘗預供
億進官一等其往欽承可
進士李公衍可將仕郎制
勑具官某宫省之臣出領使事惟爾謹恪往從其行併
陳典御之恩乞以回授錫茲命秩其克欽承可
通直郎富紹榮可奉議郎制
勑具官某朕建外宗正于别都其財用供億嘗命有司
掌之今復茲廢官以汝舊膺推擇擢進品階俾踐厥次
往服恩命尚其勉哉可
將仕郎充詳定一司勑令所刪定官邢倚將仕
郎充詳定一司勑令所刪定官曾詢並可宣德
郎差遣如故制
勑具官某等士之選于吏部者朕必引見于廷親閱其
行治勞列而後命之今朕就進爾秩俾仍舊服朕之待
爾非常調比往其欽承勉思所稱可
太史局保章正吕琦可太史局靈臺郎制
勑具官某爾父推測有勞宜膺賞典許以回授序進厥
官往服寵恩無替厥藝可
文林郎新羌州州學教授柯棐可辟廱錄制
勑具官某爾名在甲科學行有譽比膺朕命掌教頖林
進直辟廱益爾選擢往踐厥次尚加勉哉可
西寧州教授歙州進士黃庭瞻可將仕郎樞密
院關黃庭瞻吏部供到今年七月内奉聖旨西
寧州蕃學措置就緒其蕃族子弟甚有能書漢
字通誦孝經漸習論語皆知嚮方慕義化革獷
俗所有蕃學教授黃庭瞻與假將仕郎以為訓
誘不倦之勸本部取家狀未到未曾給付身奉
聖旨黃庭瞻特與將仕郎仍疾速出給付身制
勑具官某朕建蕃學于西寧既克就緒爾以進士預講
授之選訓誘為勤今蕃族子弟能通書文誦習儒典嚮
方慕義俗由化革雖朝廷聲教所暨爾預有勞宜錫官榮
昭示勸奬欽承恩命尚其勉哉可
通仕郎充詳定一司勑令所刪定官元時敏可
特授宣德郎差遣如故制
勑具官某朕設局命官刊定有司之政令爾率職于此
亦既閱時近臣建言并舉近例進爾禄秩往其欽承可
宣義郎陳效可御史臺主簿制
勑具官某憲府肅正朝綱肆于簿領之臣考擇惟賢以
爾材實之美宜踐厥官錫茲命書往承無斁可
承務郎梁楊祖可國子監主簿制
勑具官某簿領之官以勾檢稽失為職凡材質可尚而
未試于用者朕于此養成之今命爾于國子往其懋哉
可
朝散大夫徐申奉議郎宋彧可並大晟府樂令
宣德郎李遘將仕郎吳叔賢可並大晟府恊律
郎制
勑具官某等朕復大晟府名禮樂異職各迪有功以追
治古之盛爾等咸以通于聲文擢踐厥屬欽承無怠嗣
有寵嘉可
皇叔慱州防禦使仲并可特授府州管内觀察
使制
勑朕永懷孝思念茲祖考推原所自褒顯近親豈惟示
敦睦之恩亦以彰忠厚之化具官某列于屬籍夙奉内
朝恪謹有常祇循憲度宜賜金書之寵進陞廉察之崇
尚體眷勤克綏祉福可
衛州防禦使仲&KR1330;可蔡州觀察使制
勑具官某爾毋遺言祈恩子姓朕所矜允已詔有司而
爾服喪于家既克終制宜加申命擢進厥官廉察大邦
名秩滋顯務先恪謹迺稱寵休可
皇姪右驍衛將軍有恭可正任觀察使制
勑朕永念神考孝慈靡忘推恩天倫逮其子姓具官某
性守淳懿謹恪夙成宜膺寵章擢進厥位大邦廉察名
秩寖隆服茲命書克綏夀祉可
宣政使金州觀察使李某可宣慶使依前金州
觀察使制
勑朕褒勵庶工恊濟萬務凡以勞列聞于朕者雖在疏
逖賞不淹時矧宫省近臣克有勤績耳目所及其可弭
忘具官某賦材敏眀迪已莊慎業履之美朕所眷知曩
資其能總按戎器製作犀利工用不愆宜錫恩章昭示
嘉奬宣慶置使品峻秩隆往其欽承勿替忠恪可
延福宫使福州觀察使梁從政可觀察留後依
前延福宫使制
勑朕奉先追往孝思靡忘迺眷先帝之臣逮事潛邸寵
陞位秩示不弭忘具官某稟資慈祥檢身勤毖踐揚事
任積有譽言茲修謁欵之儀欲伸懷舊之感擢總留務
錫以命書其益體于眷知克永綏于祉福可
觀察使馮世寧可節度觀察留後制
御批馮世寧已歴省試八年有餘檢身靖共端潔清廉
左右恪勤公忠有補兼係哲宗朝攀附之臣宜加恩奬
特與除節度觀察留後
敕兩使隆名兼總留務秩優品峻授受匪輕具官某趣
尚靖共持守毖密公忠有補勤恪不愉攀附先朝克彰
譽處服職内省八年于兹端潔清廉久而益勵用加奬
擢以示寵榮往承朕恩無俟多訓可
皇叔黔州觀察使知西京外宗正事仲忽可觀
察留後制
勅具官某任職之臣凡以勞列聞於朕者雖在疏逖
賞不淹時矧邦族之親恩紀宜厚乎爾於屬為尊朕
所眷遇比建外宗正於洛師命爾總之既克就緒宗
子近善罔不肅戢雖朝廷教養之備爾預有勞宜錫
恩章特蠲常格擢陞留後以示褒崇往服命書勿替
恪恭可
福州管内觀察使鄭紳可除安德節度觀察
留後制
勅朕膺祜於天宫闈嗣慶推恩外屬兹有典常具官
某仁厚温恭世載令德是生内輔位冠四妃宜因莞
寢之祥申錫命書之寵兩使留務品峻秩隆為擇大
邦併示優奬往其欽佩益介繁祉可
明州觀察使陳永成可節度觀察留後
制
勅朕富有萬邦親養靡逮迺眷舅氏如母之存申錫
命書以示褒寵具官某宅心端靜毓德粹和欽慈之
兄朕所優禮渭陽之感夙夜不忘宜益峻於恩章俾
進陞於留務往其欽佩豈假訓言可
權發遣河北路轉運副使王博聞可轉一官
陞充轉運使制
勅具官某惟爾材力之優奉使朔部供億新壘役不
愆期考諸事功又加辦集將命若此朕心所嘉宜正
使名仍遷位秩倂推恩典以示眷懷往其欽承無替
爾守可
朝散郎河北轉運副使康位可集賢殿修撰
河北轉運使制
勅具官某河北被邊帶河將漕於兹任屬攸重惟爾
自膺臨遣勤恪不渝職業交修達於朕聽宜加寵命
擢進使名仍陞書殿之華益峻外臺之寄往思所稱
尚觀爾能可
左朝議大夫提舉西京崇福宫宋喬年可依前
京畿轉運使制
勅具官某京畿將漕之臣權任視他路為重朕於用人
考擇攸慎以爾性資純明材力強濟曩膺臨遣風望甚
優宜解琳宫俾還舊服體兹申命無替前勞可
熙河蘭湟路計度轉運使降授朝請郎充集賢
殿修撰洪中孚可顯謨閣待制本路都轉運使
制
勅西清次對資望高華選惟賢能夫豈輕授具官某夙
以材術揚歴外臺敏於赴功往克稱職比因奏計灼見
恪勤蔽自朕心擢參從槖仍遷都漕俾峻使權其體眷
知愈加懋勉可
戶部員外郎吳擇仁可發運使制
勅具官某發運置使會東轉輸以助經費其任可謂重
矣惟爾出按邊郡入踐民曹宜知邦國調度之詳是用
選於在庭擢總六路爾其夙夜究心圖以效實稱予寵
命尚加勉哉可
刑部侍郎曾孝藴可顯謨閣待制發運使制
勅具官某夙膺選掄寖更要劇貳予憲部亦既閱時惟
六部轉輸爾嘗總領其加申命寵以使權次對西清時惟
舊職往圖效實尚肩乃心可
朝散郎淮南運副張勵可兩浙運副制
勅具官某吳越俗阜事繁朕思得良使者往率列城究
宣恩施惟爾比膺臨遣將漕淮壖刺舉之能見於已試
易兹劇部朕所選掄尚其懋承毋或怠忽以稱朕命可
