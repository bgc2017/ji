西臺集卷二
宋畢仲游撰
表
留司文武百官賀夏祭禮成表
臣某等言伏覩今月十四日夏祭禮成者曠儀紹舉制
嘉祀以躬臨精意感通燕大祗而昭格因崇顯號益茂
鴻庥凡在見聞孰不踴躍恭惟皇帝陛下宅心道奥恭
已化源治必鑒於古初功坐成於制作既已父天而報
饗因推母道以定郊刊合祭之舊文即肇禋之吉壤逮
兹申祀還覯上儀傃泰一以躬行體汾睢而祇事禮文
煥備樂舞大陳仍仰致於徽稱示益昭於盛節紹復百
王之上垂為萬世之規天瑞著明神靈享答可得而禮
既合德以慶成無疆惟休期同符於厚載
謝賜歷日表
伏以堯熙庶績欽歷象以授時周厚生民正歲年而序
事稽古太史之法實今司天之官不獨布政于明堂上
順帝則抑以誕告于下土協成歲功因是寵頒俾資考
驗恭惟皇帝陛下文明光澤輔相裁成謹始建官職紹
重黎之後務農重榖功高舜禹之前將待夫來歲之宜
故行于正月之吉臣敢不恭承德意恪守綱條動占迎
日之文仰答後天之訓
賀冊皇后上太皇太后表
嘉禮告成徽音可嗣人神協慶日月增輝臣聞易載坤
元由順承於天體禮尊正始蓋統治于宸闈上嚴七廟
之尊下為萬世之嗣虞舜以興于媯汭周文以御于邦
家尤屬昌期誕聞懿冊恭惟太皇太后陛下聖齊文母
道翊神孫顧外治之已隆而中宫之未建博諏慶閥作
合聖明靡私戚里之親大契家人之正如兹詳擇兼示
至公繼美貽芳豈特符天之表助德理内永均函夏之
和凡在懷生孰不增忭臣叨分使指方走邊蕃無任
河東提刑謝到任表
素冠方釋復預校讎温檢俄頒謬叨繁使曲徇由衷之
請衆知補外之優驟服恩私惟深感泣伏念臣生而多
難長亦無成祇緣門戸之久衰粗欲簪裳之不絶學游
場屋僅綴詞科仕有簡書第逃官謗雖以庭闈而仰祿
如將筦庫以終身屬聖治之更新登羣公而夾輔職由
際會得預搜揚顧事效之蔑聞而禍艱之已至居廬待
盡伏塜纏哀隙駟難留悲已除于歲月疲駑強起殆絶
望於功名因丐外官少紓私計本懼譴訶之及更階刺
舉之榮僅免人言可量天幸此盖伏遇皇帝陛下仁惟
從欲道在寳慈常深察于邇言務曲成于庶物太皇太
后陛下幽微必察愛育無偏謂雖疎遠之臣而有矜憐
之理非特觀其孤苦亦少寄于紀綱臣敢不謹奉詔條
徧詢謠俗每戒峻文之侵枉庶幾惠澤之究宣陟屺摧
心雖匪逮親之祿褰帷遇事尚圖報國之忠
秦鳳提刑到任謝表
入預臺郎出將使指號為榮選恩許迭居雖奔走之常
更知孱愚之靡稱伏念臣才惟委𤨏性甚倥蒙飭小行
以效官固非特起抱陳編而自信偶預賞延繼纏災疾
之相仍坐覺身修之不振齒髮退衰而私累亦衆文墨
初習而學業已荒止祈循守于官資敢意過叨於器使
此蓋伏遇皇帝陛下憂勞圖治總攬至公從欲推仁因
能授職謂其多難雖無意于澄清恐亦盡心故特還其
刺舉曲徇經年之請俾分劇部之憂臣敢不慎守綱條
益思策勵豈惟犴獄俾無侵枉之冤凡是簡書當體哀
矜之實冀逃大譴少補明時
永興提刑謝到任表
奉使一方仍忝按刑之重莅官三月遽叨易地之榮仰
服恩私交深媿懼伏念臣性如學僻名與身微緣家世
以仕宦為常處貧賤而饑寒不免比蒙任使蓋出僥逾
抱槧和鉛入書林而備數升車攬轡分刺部以常優矧
如關部之雄尤號兵民之衆連逮或填于犴獄推理屢
起於宼攘必素有于吏能始可當於使指顧才微而曷
稱偶人乏以誤承此蓋伏遇皇帝陛下恕以觀能明于
因任謂臣嘗為省府之屬體朝廷欽恤之仁知臣早服
州縣之勞識簿書期會之事故兹委付令盡拙勤謹當
砥節奉公平心持憲務廣好生之意俾無失職之嗟所
防廢弛之病民亦戒細苛之傷善更自殫于夙夜期有
補于涓埃
謝落權字表
准都進奏院遞到敕書一道差臣提點永興軍路刑獄
公事兼本路勸農提舉河渠公事落權字者循名責實
始懼黜幽積日為勞遽叨叙進揆能匪稱省已增慚伏
念臣學不究於本原仕止承于家世雖﨑嶇而從政亦
邂逅以階榮上方右文而臣預游于冊府時欲重外而
臣頻假于使軺靡自激昂視功名而寖遠謾無施設豈
歲月之足論未即譴訶更蒙陞改方緣恩而易地許增
秩以在官此蓋伏遇皇帝陛下日月比明乾坤均施謂
考績唐虞之大法而資格祖宗之至公雖云不以才稱
蓋以屢承人乏故兹假寵更畀微勞臣敢不祗守邦刑
俯求民瘼務以行於寬詔冀終逭于嚴刑
耀州謝到任表
久將使指全乏吏材薦拜恩除獲當郡寄僥逾未免感
惕交深伏念臣識用非長藝文無取品與材而俱下迹
如操以常孤止期循守于官資何意謬更於任使三移
刺部六換年華既積效之蔑聞第簡書而是畏敢圖善
貸賜以曲成俾外領于麾符實内承于風化不違本道
幸粗諳其物情況得近民可悉心于條教此盖伏遇皇
帝陛下體天函覆如日照臨深拱穆清察知疎遠謂簿
領沈迷之滋久雖無補于公家而疾病陳請之在前似
俯從其私欲比蒙易地均號善邦非徒祿食免于飢寒
亦有民社可以施設循頂至踵出自生成剖心析肝知
難報稱誓更殫於緜力庶仰答于鴻私
耀州謝免勘表
准同州推勘所牒准提舉常平司牒備坐到敕命為先
取勘本州縣去年因災傷勸誘鄉郭人戶過數承認減
價出糶斛斗不當事奉聖旨耀州及逐縣官干繫人吏
特與免勘者居官不職宜在譴訶宥罪以仁實由函覆
恩私横及感涕無從伏念臣性識本凡器能又淺徒緣
干祿初學治民久預簪裳濫分符竹思究宣于惠澤惟
恪奉於詔條濟以小心覬無大過適屬亢陽為戾衆食
頗艱既防流徙之寖多又慮寇攘之間作力無不及懼
未厭於民情事已過中實自干於吏議方俟至公之典
遽蒙善貸之慈凡厥奉行與諸連及似矜本末並賜保
全由天鑒之孔昭至官刑之幸免隕身奚報銘骨殊深
此蓋伏遇皇帝陛下至德包荒大明旁燭參二儀而博
施撫萬國以和來雖云州縣之所行如在闕廷而必察
特兹申命以示原情臣敢不益勵操修動遵防檢當官
陳力戒吏道之偷安遇事捐軀體公朝之使過
鄭州謝到任表
恩許長民地叨輔郡本由起廢更此僥榮蒙施若驚措
躬無所伏念臣受材至薄禀數亦竒自誤使令常虞顛
躓試言入館偶隨沈雋以同升奉使為郎屢以養疴而
丐免比忝方州之任輒祈宫觀之除雖官序之闌珊尚
要權之睥睨蹤跡薦書之所出究窮給扎之云何培土
自封幾戸庭之不出燎原方熾顧玉石以奚分終頼上
恩止還吏選視清流而永隔幸故步之不愆屬睿聖之
纂承仰王明之洞照忠讒素辨黜陟方行夫何一介之
賤微亦預衆人之遣用委之刺部既漸復于官資易以
藩方示更加于器使矧如鄭圃尤近國郊素多能吏之
敢為或俟貴臣之均逸豈孱無似而乏可承此蓋伏遇
皇帝陛下道如離日之正中德合旻天而憫下幽隠皆
燭細大不遺似矜去國之賖因假陪京之便臣敢不親
諭教條纖悉之意少損道路將迎之勞俾民知厚下之
仁而官無留事之嘆新經大費期休養于公私益務小
心更祇勤於夙夜
京東運副謝到任表
分符京右方謹頒條改使山東猥當外計恩私併及感
惕交深伏念臣本以書生學從吏道和鉛抱槧既非博
洽之名流攬轡登車又乏經營之旅力出没風波之險
支離疾病之餘每虞寄任之難勝顧以廢閒而為幸比
蒙遣用已戴生成未遑宣布于上恩乃復叨移於劇部
仍遷將漕稍畀事權雖知繁使之可榮大懼謭材之速
戾此蓋伏遇皇帝陛下法天廣大如日照臨道滋務于
遠圖器不遺于近用謂從事詔條之内常欲力行故遣
司調度之繁試觀心計臣敢不三思厥職一意在公必
祗赴于會期以圖報上務愛養其基本不至病民非專官
謗之逃冀合公家之利
淮南運使到任謝表
中臺列屬再忝清曹外計選能仍分劇部並由簡拔伏
積競慙伏念臣委躓微材迂疎末學名卑不振性拙多
艱偶遭際于盛時容保全于懦品近者分符京右假節
山東繼被詔除復塵郎選食玉炊桂豈專空乏之憂治
藥挫鍼更抱支離之恙敢期睿鑒俯盡物情改畀事權
還司將漕是謂公朝之煩使況於私計而苟完仰服恩
榮交深忭幸此蓋伏遇皇帝陛下繼明垂照大度推慈
似矜察其細微俾迭居於内外均為事任尤戴生成臣
敢不益勵初心常殫病力賦輸所入勉思經畫之方餽
運之餘更念紀綱之寄庶逃大譴少答鴻私
謝牽復監嵩山中嶽廟表
伏奉敕命就差監西京嵩山中嶽廟者公議難逃方縻
於罪籍上恩起廢復齒於仕途既假神祠還叨餼廩哀
矜所逮感泣無從伏念臣識暗近愚才微易竭曩因際
會濫預招延躬鄙行而弗思蹈迷途而忘返雖更事任
迄無可稱致彼惡名實由自取釁連族累望絶搢紳儻
非如地以并容豈特居家而坐廢殺身許國悵無路而
灰心擢髮杜門期固窮以没齒豈謂王明洞照聖度崇
寬許磨既往之愆大啟自新之路因期歲月俾復官資
示以科條例霑祿食是謂更生之異賜不同牽叙之常
恩此蓋伏遇皇帝陛下道大博臨仁深溥洽謂嘗在典
刑之内雖曰罪人而凡居覆載之間莫非赤子爰從廢
放常有哀矜遂至生成實踰分願臣敢不動思刻勵更
慎持操深悼前非覬完晚節息黥補劓幸解網之親逢
剖心析肝恨捐軀之無所
謝除宫觀表
伏奉敕命差臣管勾江寕府崇禧觀外路州軍任便居
住已望闕謝恩祗受訖許還吏選既已逃刑就假真祠
更容擇地恩深曲被感極難陳伏念臣生則戇冥長而
艱苦雖久從于吏道略無見於事功學嘗負於初心病
復纏于晚歲是以七持使節殊乏建明三竊州符僅知
黽勉名卑不振跡久彌孤嘗丐外臺亦祈間局所幸廩
稍之不絶庶幾溝壑之未填敢意天慈洞知人欲特從
私便例獲詔除此盖伏遇皇帝陛下道大并包仁深惻
隠謂入朝自棄既從寬貸之科而制祿有差俾免饑寒
之患似憐痕累故有恫矜臣敢不克巳思愆捫心自訟
食不以事雖有媿于生成身或可捐誓更圖於報效
謝提舉崇福宫表
嶽祠假領已霑起廢之恩琳館就遷更荷曲成之賜望
非所及感不容言伏念臣頃以戇愚謬叨任使由寖隳
於操行致自觸于憲章如天地之有雷霆刑難不用而父
母之譴子弟愛在其中過雖顯而猶矜祿宜收而不絶
逮蠲罪籍獲從輕重之評改畀宫祠明視等差之辨既
官名之可復更餼廩之加優此蓋伏遇皇帝陛下燭以
離明包之聖度念其抵冒雖取廢於清時及此甄收俾
自新于末路假優老示恩之令為赦過宥罪之人謹當
益自省愆常期盡節革心以道迹幸免于泥塗當食而
思報敢忘于犬馬
謝提舉鴻慶宫表
伏奉敇命改差提舉南京鴻慶宫者庇迹琳宫方媿窮
居而竊祿拜恩蔀屋更叨改命以示遷撫已兢慙捫心
感勵伏念臣材資既下命數亦屯志本求通患常自掇
途既窮而知拙罪雖貸而猶汚向非仁聖之哀矜豈免
飢寒而顛沛假宫祠者五任分臺務以三年比復哀鳴
輒蒙恩許敢謂皇慈之下逮更兹申命以有加自揣庸
常緣何叨冒此蓋伏遇皇帝陛下大明如日洪覆法天
行堯舜之所難比湯禹而加盛以斯溥博軫及幽微俾
緣資格之大公聊示等差而優老臣敢不仰懷全度俯
念頽齡生欲捐軀已愧執戈而衛社死而瞑目猶將結
草以報恩
代司馬温公上太皇太后謝賜生日禮物表
臣光言伏蒙聖慈以臣生日特降詔書賜臣米麫羊酒
者至仁垂眷多物分頒拜賜惟優汗顔有靦伏念臣器
能淺陋術學迂疎仰膺簡注之隆進備弼諧之職適及
始生之旦復叨厚下之恩及養無因感劬勞于兹日致
禮有殺蒙慶澤以自天此盖伏遇太皇太后陛下坤厚
兼容母慈廣被重近司之責任推異數以勸官特加餼
廩之儀以示寵光之渥所生無忝敢忘夙夜之勤來事
可為益圖忠義之報
代傅欽之謝御史中丞表
年與志衰任隨責重顧訓詞之所及知稱職之為難既
遜避之莫容但凌兢而失措伏念臣志雖許國識不逮
人矧更患難之多已絶功名之望空荷兩朝之被遇曾
無一善之可稱比假寵於官曹但坐糜于祿食懼不勝
其倥偬常欲丐於清閒敢期俯降于絲綸更比濫持于
綱紀仍取中司之貴名為執法之公未知報補之如何
先竊尊榮之至此此蓋伏遇皇帝陛下智以臨下公以
待人謂風俗雖變而觀望之習未衰賦輸雖省而大均
之法未立尚賢愚之並進或毁譽以相紛思得端人俾
持成憲偶承空乏遂爾叨逾臣敢不勉思語默之方感
激遭逢之異識其大者雖有愧于昔人措而行之庶少
俾于能事
代樞府辭免明堂加恩表
路寢交神肇修墜典端闈孚號慶浹羣生雖慶錫之已
行揆虚庸之靡稱伏念臣技能單淺功效無聞誤蒙聖
知入置樞近未閱歲時之久獲觀祀事之嚴籩豆静嘉
昭事天地工祝致告侑饗祖宗陟降惟勤寅恭是濟比
告成于大禮乃均福於羣生敢意具臣亦迂褒典勲加
楚秩地列周封錫以土田衍其租食雖仕于有道每沾
君賜之豐而賞以為名大懼邦條之紊伏望皇帝陛下
垂矜分守考慎彛章方異數之載加存至公之可廢收
還新命使即舊聯詎敢飾詞是為誠請
代樞府上太皇太后表
禮成毖祀福兆羣生均大澤以旁流又具僚而沾洽敢
緣非據冒貢所聞伏念臣操行尋常技能單寡祇由幸
會入預繁機更當明盛之朝獲覯闊希之典合宫親饗
羣后駿奔遂隆專配之嚴以篤順成之祐顧參近列獲
相多儀庖祝有官莫代煩勞之任籩豆在列苐修陟降
之容及奉渙恩首叨疏爵封租並進勳邑兼隆顧分願
之難逾況官箴之具在苟兹幸賞實懼匪彛伏望太皇
太后陛下曲亮顓勤務裁施予雖一人有慶徧區宇以
蒙休而萬福攸同本皇心之能饗難令具位多取寵名
特止恩綸俾遑安處
代宰相請皇帝聽政第三表
禮當從變雖誠請之屢聞哀已過中尚恩俞之未賜義
難獨掩道本至公敢泣血以繼陳庶察言而幸聽伏惟
皇帝陛下初嗣歴服致養已勤及奉晨昏承顔曲盡憂
勞同底治化方隆而大行太皇太后颷馭不留慈闈遽
掩所以哀摧自勉戒命無聞虚便坐之深嚴辭外廷之
懇迫然而祖宗至重邦務實繁非威斷無以壓羣情非
孚號無以宣上德既動關於利害當節適于情文臣等
奉職方虔愛君敢怠苟為凟尊而遂默則于守義以難
安重此叩閽期於賜可
代宰相請皇帝聽政第四表
拜章伏閣顧禀命以無從傾耳造廷俟俞音而尚閟深
懼萬幾之曠敢辭累牘之煩臣聞三代而上各為通喪
兩漢以來自存彛制蓋任大而守重亦勢異而時殊故
高宗不言道猶隆於淵默而孝文易月禮已就于權宜
爰及本朝益尊成憲雖追慕有三年之久而聽朝于浹
日之間允合先猷方為逹孝伏望皇帝陛下仰模列聖
俯奠羣黎奉文母之遺言憫廷臣之血懇少寬哀毁自
攬權綱則庶政之繁可日憑於睿斷一言之發足坐致
於時雍實無累于孝思覬不隳于治體
代宰相請皇帝聽政第五表
詞情欲竭啟處靡遑尚爾閟聞㒺知所措期終回于淵
聽當更瀝于危悰臣聞王者之孝異于閨門臣子之恭
禀乎命令哀慕未平則雖由于聖性淵默自處則孰詔
於事功况遺訓之丁寧加舊章之明備儻不恭臨而總
攬則將弛玩而寖隳伏望皇帝陛下祇協大猷循勉中
制念基緒相承之重體古今順變之常損翼室之至哀
幸齋居而處決則君唱臣和將治化之可成雷動風行
符遐邇之至願
代人謝復直集賢院表
伏奉敕命特授臣朝散大夫直集賢院仍加上護軍差
遣賜如故者承流居外荷責命之寬優渙汗從中拜恩
榮之驟至省躬無地蒙施若天伏念臣學不知方戇惟
守拙偶緣家世自託公朝上辱誤知屢更煩使入綴從
官之末出分使指之華四典方州兩居言責皆為要任
殊乏善聲每投刺以下遷輒賜環而復用向冒干城之
寄猥分節制之嚴奉陛下之訓詞有先臣之遺教謂宜
綏静而復紛紜雖自速于煩言止投閒于善地罷邊内
徙媿髀肉之旋生臨壘何安徒齒牙之自訟敢期睿眷
靡俟終更因宗祀之慶成易官名而復職朝家新制遽
叨等級之榮書館舊遊再竊清華之選仍加勲號盡出
鴻私特示優遷非徒起廢此盖伏遇皇帝陛下體天洪
覆秉道建中廓全圖以博臨憲先民而致治謂臣簪紳
之後雖屢試以無成憫臣齒髮未衰俾回心而自效致
兹寵奬下及孤孱臣敢不仰體皇慈俯追往咎居官弗
懈庶無門戶之羞論報何階猶有簿書之責誓同犬馬
更效涓塵
代人謝覃恩轉官表
文明纘御方潛惕勵之誠慶澤下覃遽被褒陞之典措
躬無地蒙施若天伏念臣才不逮人器非適用偶緣樸
學獲仕先朝早服官箴雖有遭時之幸晚階禁闥止由
積日之勞迨神聖之嗣興實天人之嘉會雲龍在望慶
千載之親逢雨露既行不崇朝而徧被豈止逃于譴域
更叙進于文階兼冒勲官仍加真食欲辭不獲既受而
慙俯傴靡遑寵驚交至此蓋伏遇皇帝陛下大明繼照
盛德惟新憲天道以博臨俾物生之茂遂謂雖忝竊猶
不遐遺從此便蕃豈徒感戴仕非為已知報國之可圖
義重於生將捐軀而不顧
代人上太皇太后表
聖澤旁流均被生成之力寵光下逮更叨等級之榮進
勲邑以兼隆銘肺肝而增愧伏念臣受才非敏臨事不
強徒以樸忠切於許國而遭逢先帝更踐累年引自外
臺久費大官之廩重加新命許陪計要之繁惟此僥逾
未知補報敢圖亨會曾冒常階衍食增封策勲加等雖
湛恩之溥博要在無偏而異數之沓來莫非虚受此盖
伏遇太皇太后陛下至仁體道厚德應期迨初政之清
明霈鴻私而浹洽生民有頼兹鼓舞以同時國事無難
當糜捐于異日
代人謝恩命表
寵數未安恩章復至不圖衰晩併此僥逾伏念臣頃以
妄庸常叨任寄觸危機而不悟罹罪罟以至深永分棄
捐敢期收用而屬重離繼照大號惟新祓飾殘年蕩除
餘釁輒隨勲舊屢玷寵榮雖壯志之已銷在榮途而未
絶參華左省方陪衆雋之遊方職中臺遽濫二卿之選
豈特心慚于弗稱更虞力薄而難任此蓋伏遇皇帝陛
下如日至明與天合德深念品流之衆察知銓總之繁
猥以要權加于朽質雖決煩去忒本非應物之才而奉
法居官乃是平生之志以兹圖報何啻涓埃
代人上太皇太后表
侍臣在列方旅進以偷安省賦至繁輒就遷而為寵理
雖可避命不獲辭伏念臣早遇明時得偕膴仕中投散
地蓋出寬恩自復官聯屢更器使出懷章綬方為近邸
之遊歸典圖書如陟道山之峻洊蒙識拔使直禁嚴非
惟自外而處中仍以違間而就劇時惟内省已可深慙
豈意纔玷近班復叨要任但荷恩榮之至此莫知義理
之如何此盖伏遇太皇太后陛下圖治急賢推仁念舊
思濟當今之務力躋上古之隆誤記衰殘使居顯近人
材序進但循資格以為常吏道多奸幸有詔條之可守
冀逃罪悔少副憂勤
代人謝恩命表
異恩躐等顧物論以難安成命必行愧已材之弗稱莫
遂固辭之請終懷暴得之慙蓋聞制祿以御羣臣之榮
設爵以進天下之善才大者其祿厚德高者其爵尊凡
號王官蓋為公器矧如右府是為要塗必論其才德可
以仰承則寵以爵祿不為虚受朝廷所慎今昔攸同如
臣至愚臨事無識初以簡書而從政繼由門第以進身
大道在前輒自生于荆棘半途知返慨漸迫于桑榆其
在深嚴已云不次入陪宥密更出非常竊稽仁祖之任
賢逮至先臣之居位猶須黽勉可副詢謀何意妄庸亦兹
遭遇風雲千載適當聖政之新門戸百年遂忝世官
之美幡然既就惕若難忘此盖伏遇皇帝陛下慎德在
初使人以器深念事幾之重試承勲閥之餘度越衆官
使登要任本無雄略可希不世之功惟有小心少濟當
今之務庶全終始仰謝生成
代人謝復職表
祠宫假領荷謫命之寬優内閣聯華拜恩榮之驟至名
為甄叙實出僥逾伏念臣學不知方仕惟守拙爰從壯
歲即曰遭時本由門戶以在官所頼朝廷之宥世雖冥
行履險屢至艱虞而扇物推仁每蒙起廢比膺寬憲本
合終身屬神寳之肇新順天休而澤及特湔痕累俾復
寵名幸如骨而肉生感由心而涕出此蓋伏遇皇帝陛
下法天為大體道建中既覃雨露之私尤憫公卿之後
致殊恩之下被雖舊物而如新臣敢不仰體皇慈俯追
往咎衣冠在列戒重玷于清流冰蘖為心期永逃於譴
域
代人謝進職表
需章自列拱俟俞音温檢俄頒莫收汗令遂拜嘉而為
寵顧虚受以多慚伏念臣學每謝于通儒務不明于當
世遭逢累聖遂至大官辛苦一生曾無小補俾持衡而
處内尤負乘以貽譏上頼保全例均榮秩猶玷撫民之
重任仍叨秘殿之清資敢謂逾年更兹進職乃臣鄰之
殊遇量已分以難安瀝懇露章留恩俟旨庶矜憐於遲
暮俾安厝于心顔此蓋伏遇皇帝陛下聖度并容深仁
善貸謂嘗際風雲之會而今為簪履之餘稍屈至公示
存大體下訓詞而申飭喻恩命之已成固難一二而陳
況避再三之瀆遂膺渙渥恍如雨露之時行誓罄夙宵
少答乾坤之博施
西臺集卷二
