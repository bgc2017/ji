西臺集卷十
宋畢仲游撰
尺牘
上蘇内翰
去歲起于罪罰之餘入奉朝謁適值知龍圖閣内翰請
外將赴汝陰僅得再請候門下而荷眷逾厚知奬更深
殆非後進晚學所敢望於先生大人者也自疇昔違奉
累更晦朔不審即日台候動止何似某待罪河東以託
庇左右之故苟免如昨幸復霑禄食而已不及親養追
念摧感涕慕何言邈未知侍見之期仰惟體上眷倚精
固生理入輔天子以稱中外之望不宣
又
某去冬至晉郡適當新秦被寇之後雖非職事而文書
期會頗異於平日尋值昜帥多故及被旨往河外體量
道路險遠風雪寒苦之阨前此未嘗歷也近以詔使自
京來故且歸太原以待會議中間欲治問起居之何如
既欲稍盡區區而復忙擾如此轉成稽緩愧恐何勝
與王觀文
比因歲節上状伏蒙記憐還示慶問下情感仰至今茲
者伏審光膺制檢改帥全晉除音疾下歡頌隨之蓋以
地連二寇兵兼四道如遂撫定西略則還居廟堂永輔
昭代此便途也即日不審拜命以來台候動止何似諒
已辨嚴旦夕取道不敢别奉賀啟謹此少布區區伏惟
亮察
又
前月欲巡南山中數縣回日謂可請侍左右少布惓惓
之私行至華州乃聞山中冰雪未釋殆不通行李故却
歸蒲中候三四月間再往參承固亦不晩遽聞移鎮遂
睽遠門仞仍以家私有病者日治醫藥恐旌旆戒行不
得親至幕府違奉顔色謹上啟以代面布之誠何勝惓
惓
又
前任承乏河東廨舍在太原邊事土風麤諳其一二如
公威德雖塞上草木猶皆知之想到即閉閣燕居坐以
無事第促召治装歸處衡弼在旦暮其理然也
上鮮于運使
久違材館下情伏深兢仰即日秋暑尚熾恭惟神衛起
居百福潜舍某營職區區幸免末由躬至門下請侍伏
望上體宗社精加寳練私誠惓惓之禱
又
不審某官自到安陸以來鈞况何似居處飲食仰計足
以衛天和而固生理也某愚不肖以家世仕宦之故竊
禄食於内外僅能不失門戶雖無他長以自見而甘貧
守分則有年矣今雖闊遠教誨日增闇陋其愚不肖之
心猶前也顧貧與分其何敢忘方為賤事所拘不獲親
奉杖席仰承咳唾之音以自慰幸區區之誠發于寤寐
伏惟台慈亮察
又
某嘗慕用門下之義昨自奉使河東還朝實辱收䘏之
厚而官局請謁有常實無從數至于前以承教誨今者
某官燕閒無事可以日侍左右而蹤跡東西無定且復
去門館甚遠惟拜狀附承起居而已豈勝南望引領向
戀之至
上王彦霖樞密
夏序清和伏惟鈞體起居萬福違奉門下累歲日有兢
仰伏惟道存帷幄功在生民鎮撫之餘諒多燕適某以
奉使在遠未獲趨詣屏著伏冀體國為民精護寢餗下
情惓惓依歸之至
又
比雖累得奉啟左右皆緣職事以常禮貢聞區區所欲
言者與銜恩佩德之私蓋未暇布陳有以也不識台慈
能賜諒否即日伏審朝廷曲徇誠請昜地三城然全節
鯁義中外所仰諒無暖席之期即還廊廟疎遠之跡將
永有庇賴以觀太平之成效豈勝惓惓
上安樞密太尉
近以事至河南造請門下曲承顧存撫接之厚感不容
言拜違左右已再更晦朔依投繫戀蘊結于中季冬極
寒恭惟鈞體起居萬福即日某蒙恩營職之初區區幸
免末由參侍伏乞上為宗社之重順衛太和永輔聖世
卑情惓惓頌祝之至
又
比者恭審某官以賢業之成與主上初政之所想望入
籌帷幄再長鴻樞上自搢紳先生有識之士下至行道
之人皆知鼓舞如出一意豈特四夷懾服可見兵革之
不試而全德重望故將師長百僚大為制作以嚮太平
之盛天下幸甚某以職業有守無由同百執事陪預慶
列瞻望台屏下情無任歡忭依歸之至
又
近審肆覲入侍經闈嘗奉竿牘請賀門下竊知己關聽
覽仲季嚴寒恭惟機政暇裕鈞候起居萬福某待次累
月近准勅除管勾崇福遂得復霑禄食仰繄恩造感激
何言趨府未展伏覬上為宗社精調寢饔卑情惓惓祝
頌之至
又
不審近日鈞用何似比者恭審某官以主眷之益隆與
天下廩廩嚮于治定再登廊廟進長鴻樞華萼交輝以
極一門之盛而台躔舊德道在累朝其所以進籌帷幄
折衝萬里者蓋實今日倚重焉中外幸甚某以居處在
外不獲同百執事陪預慶列謹啟通於左右因布悰誠
萬一伏惟鈞慈俯垂覽亮
上李資政邦直
不審近日鈞用何似河東舊稱事簡自某到任適當新
秦被寇之後文書期會頗異於平昔而道路奔走亦增
倍于他時雖銜恩佩德之私無日不在門下而簡牘之
問至今方得通于左右負愧懷恐何可勝言伏惟老成
舊德士夫所望佇還廊廟永庇中外疎遠之跡亦將跂
足以觀太平之成效何勝惓惓
又
比于太原相公坐間得聞起居之况以自慰又獲窺近
日所著杖華堂碑文伸紙一讀神意悚動者久之蓋非
近世之所謂碑文也
回盛少卿
某啟去歲起于問罰之餘入奉朝謁即外官苟祿故雖
再至門下而不得欵奉教語臨去都伏蒙臨貺旅次值
出不獲望見車馬感戀至今春序布和伏惟尊體強豫
某待罪河東營職初遣内託庇庥以苟免於罪戾末由
省見伏惟體上眷矚精護生理下誠區區
又
不審近日起居何似伏蒙不遺遠賜教墨匪知遇之厚
何以及此佩服眷意惟深愧恐某比到部適當新秦被
宼之後雖非職事而文書期會頗異于平日中間得旨
往河外體量前月下旬方太原上記稽還緩由此幸冀
矜察某到本路庶事雖不敢不勉而性資迂拙常虞隳
曠以辱知憐尤患不審知本路人物如何蒙教示數君
者為賜甚厚不敢忘處休文字即契勘他俟後狀上禀
與吕原明兵部
某啓首夏微熱伏惟原明兵部大夫尊候起居萬福去
歲免喪至京累得詣館舍上見亦屢蒙車騎臨貺體眷
之厚感服至今某承乏河東區區營職粗遣内倚門下
之重以苟免于罪戾末由會見伏冀俯為時望精固生
理下情所祝
又
去冬到此適當新秦被宼之後雖不豫邊事而河外賑
濟與封樁錢榖移用蓋亦不勝其繁矣原明深識遠量
朋友之所宗仰宜在禁從日夕獻納而上淹郎曹豈宜
也某待罪晉部逾分已多苐才劣事薄恐有不勝以累
門下若得偏郡以休息病體因苟禄食即便無餘願矣
某承乏於此幸復霑禄而已不及親孤苦感愴略無仕
宦之况應之叔弼知常公餘會集豈勝優羡今皆有書
去蓋亦負後時之罪十一舍弟已得畿邑至幸中間待
次闕下想常請謁館舍承教不少矣詩卷輙謄本封納
以湏候便人不欲附遞故爾遲晩雖常繼以亂道絶不
中已毀之矣所有新作幸望寵寄當試和呈
與文脩撰
前者遞中上狀後即往忻代幹事還留太原數日復往
河外比歸乃再領教墨具審致政太師留止官守月餘
而後歸洛才短意澁恨無文辭以見於歌頌惟深區區
願望而已餘冀順時遵養前對大用
又
某啟不審頒政之餘台侯動止何似鄙賤之人起于罪
罰觸事感槩殊無名宦之况惟執事深照其愚過有奬
與臨紙幅窄不知所以為答但重增慙悚而已
又
某再啟晉相昧于平生然仰名德之重有年矣到此辱
眷良厚于局時尤荷體察近日頗苦痰喘樽爼差稀然
亦不妨治事亦漸向愈兄弟特蒙存記感激奚似今皆
有所授十一舍弟領畿邑往淮南般家乞知之
又
向者不避疎賤輙敢奉狀上問大師起居特蒙鈞誨伏
增感戀亦每於范相書中得聞還洛後燕適之詳以慰
幸
與蘇子容
近者侍禁李嗣昌至太原出所賜書教仰承台眷之厚
感恐兼極即日春暄伏惟爕輔休明神物有相某待罪
晉部苟免如昨方遠門仞仰冀體國為民永鎮廊廟下
情惓惓之祝
又
正月二十七日承奉至太原三月三日成禮竊惟疎賤
得重託婚姻于門下非獨人事之際會實天與之幸何
感如之重念某兄弟久荷台眷而兩房二女獲奉箕箒
于左右衰門冷族其焜燿實多遞中謹先奉啟上謝俟
承奉歸侍下别布區區
與程中散
某啟承乏晉部雖忝為代出于幸會而相遇道塗一宿
即復别去區區繫戀至今不忘春序布和伏惟入奉朝
請起居萬福某營職幸免如昨自抵太原值昜帥仍被
旨往河外體量適丁寒月道塗險澀風雪寒苦之阨過
于傳聞遠甚纔歸妻室一病幾不起今又當出至忻代
後來賑濟與泛差軍馬皆本司應副文書紛紛未有定
日中間請候疎闊惟冀諒察竚聞顯拜以慰士望下情
祝頌
又
比蒙指教荷眷尤厚某以多事之故幾有失咨詢到京
動止之何如而拜賜之後復以河外之行與妻室疾病
至今纔得奉前啟參承感仰愧惕兼極于懷伏惟清懷
高誼出於名門禁省要近之地乃所宜處俟聞成命别
脩慶門下更冀上為朝寄倍加保護
與趙司業
暑候繁縟伏惟正夫司業尊體動止萬福比緣歲事出
至旁近郡欲歸而得漕臺公移會議役法因徑到上黨
論有不决者少為淹畱及歸太原始領所賜教翰體眷
參省之期仰冀輔眠順食早濟嚴近下誠區區所望不
宣
又
某悚息待罪河東浸久不稱之事益多如蒙誨督使免
于戾則為賜深矣高符仲舊不之識一見知其為君子
人也清源王令非教示殊不審是史述之友婿旦夕過
其縣當得見之文字即容契勘今歲適減兩薦數餘者
率皆有諾責在前非才至今未聞豫除代者次苐無如
何過歲即足以為清源之地矣惟幸照亮
與李智文
昨以罪罷屏居鄭下嘗謂車馬之來得奉餘論在哀苦
之中殊多慰懌别來再見歲律每深企詠即日殘暑伏
惟公罷還闕起居清勝某承乏河東苟免未卜良會之
期伏希慎持寢履垂副欽祝
又
不審主居為况何似某自到晉部適當新秦被宼之後
雖非職事而文書期會道路出入頗異於平日朋舊書
問因以闕然中間所示教音以奔走在外久之還家纔
領繼以多故脩謝復後時并深愧悚太原諸事削弱不
及所傳聞十之一二亦不足道子弟長成漸欲扞格無
處從學曉夕為撓蓋某多出入雖暫歸太原率不過一
月即再出其在家文書期會賓客應接四方書題亦少
得暇縱有片暇亦且休息形骸以支當外事無由更有
工夫點校子弟文字及程課太原同人不惟少事業盖
作監司門客即礙本處應勢難為來又不欲令其出入
多接外人故亦不敢令往州縣不如關中有可教子弟
同人肯來太原者否若得粗有詞筆謹愿耐静不出入
作過于官守不相累者即當優給之不辭也煩為尋訪
書中見報
與文叔學士
去歲留京師雖未久而值文叔入館日奉清論其慰無
窮拜别忽已逾年思向高誼不湏臾忘也而書問不時
通于左右悚愧何言即日大寒伏惟供職優暇起居集
福某到河東之况粗遣風土麤堪少醫藥種種不如傳
聞然亦逾分矣良會未期千萬保重别躋華顯區區不宣
又
自到所部以新秦之役隨分多事方稍定而役法復下
文書案牘雜然未知攸濟中間妻室卧病又有婚嫁某
仍多出入不在太原故治問稍緩至今想聞而加恕察
也京師為况何如高才碩學計超擢在邇豈勝傾頌某
行日蒙與諸公出餞於僧舍契愛之厚乃情不忘致謝
不時至左右惟增愧悚耳眷愛郎娘想佳勝也
與芸叟都司學士
去歲免喪至京累得詣館舍上見過蒙眷與之厚感服
至今歲序微熱伏惟退食多暇起居集福某承乏河東
區區營職麤遣内倚門戶之重以苟免于罪戾末由會
見伏冀俯為時望精固生理下情所祝不宣
又
比蒙委賜書教欽味眷憐感仰增劇適會出往忻代還
家方爾捧領不審訊後體况動止何似某起于罪罰之
餘復從禄仕孤苦感槩殊無名宦之意年齒加老形骸
衰倦雖向德慕義更篤于前而人事不脩乃竟先辱手
筆既愧且恐然冀芸叟深有以亮之而已
又
去冬到此適當新秦被寇之後名雖不預邊事而文書
期會頗異于平日及今半歲已兩至河外一往忻代今
又當暫至汾右而歲中所分郡縣猶未暇巡一處才劣
事薄未知終能免責以不累門下否也向蒙借昭仁寺
碑近纔終篇候有的便方敢寄還幾格亦擅謄本矣乞
知之
與游景叔學士
自京兆拜違倏更歲籥一向奔走道路因循不時脩問
起居下情伏深兢仰春晚氣候計暄伏惟治裝餘閒尊
履萬福某承乏雍部諸况幸如昨請候伊邇未獲得閒
冀為國精護寢饔以副願誠不宣
又
比由少華還家稍得定居方欲奉狀以道區區之懇乃
聞就膺美命來鎮蒲中于景叔私計想良便也不肖之
迹乃復獲依左右以承教何幸如之道里差遠更惟倍
切調護
與趙正夫
去歲還朝偶以同舍得奉顔色而親教誨私懷感幸至
今不忘氣候苦寒仰惟儒館多暇起居集福某承乏河
東職事與人事皆應辦目前故於左右轉成疎闊區區
尊仰何勝道耶拜會未可期千萬保重垂副瞻祝
又
違去賢範忽已逾歲向仰之私雖劇而内外怵廹到今
纔得治問何勝愧恐晉俗麤且僻飲食醫藥婚嫁與子
弟從學至不便惟少盗賊夏月苦無暑氣即他方不及
也陵臺家兄久荷知照想常通書左右比領家信亦具
聞動静某行日蒙垂餞于啟聖寺下情感佩至今而布
謝後時即其罪猶前也至悚至悚(案此二首係在正夫為學士時)
又
季春極暄伏惟台候動止萬福伏自今上即位首重言
路之選以正萬事執法之臣則尤為重焉自封相之中
丞作尚書後有職之士計中外貴臣必為執法者皆在
正夫年兄不在他人比除目下果然此豈天子以公議
用人而公議固能量天子聖意之所在乎然則辨正是
非而判别忠邪摧剛直枉皆正夫年兄平日之所畜積
而已矣由此而正位廊廟以扶太平之業不異矣天下
幸甚朝廷幸甚某以守職在遠不獲躬詣門屏謹奉前
啟上賀兼此承問起居不宣
又
去違左右寖久一向在孤危隠約之中不復敢屢脩竿
牘以玷門下之義亦恃眷存有以亮之私心惓惓結懸
戀則日復一日增積于胸中而不勝陳也某初到東部
營職幸免末由參侍伏冀上為廟朝精加保輔卑誠祝
頌依投之至(案此二首在正夫為中丞時)
又
伏自前歲冬末被命改使山東道過國門之外時適會
旌節出帥慶陽嘗獲造詣行府曲蒙敦叙事契復垂顧
訪欵以誨言下情感佩之私實不勝紀爾後半歲之間
又再昜地到罷相屬道途之勞亦倍故竿牘之間重于
稽晚其如瞻馳繫戀增積尤多即日春晚極睻伏惟總
統邦計台候動止萬福某承乏淮甸上邀蔭映以幸免
于罪戾造詣正遠伏望體上眷求加護寢饔行膺廊廟
之拜卑誠惓惓之禱
又
近者伏審就膺恩制入奉禁嚴鉅賢造朝士夫交慶而
孤遠之人復得託在下風區區抃幸殆不勝情不審起
居何如某自到淮上雖夙夜罄竭勉赴職業然愚暗淺
陋終恐未能逭責儻沐眷戀不賜鄙遺時有以誨督之
卒門下平昔之知遇幸甚幸甚(案此二首在正夫為侍郎時)
上劉龍圖
違侍左右逾月下情兢戀春晚暄晴伏惟駐節塞上台
體強豫某營職區區幸免如昨竊聞創圖羌事撫輯邊
民大河之外畢被上恩辱在下風惟知尊仰謹奉前啟
參問起居不宣
又
近日使軺取道太原得遂省見獲逢教誨者累月愧佩
兼深自北寺拜違已更晦朔不審旌旆見留何地庶事
想皆就緒指日還闕尚冀調護垂副瞻禱
又
某自行府未離太原已苦痰壅之疾爾後呼醫用藥至
今猶未復常比捧牒命皆即時供報想蒙省察中間申
請朝廷已即次行下惟賑濟一升二升却作一升半升
准帥司牒照會别作奏請見留以待報理當然也賑濟
米斛少三萬餘石在常平之法除糴買已過外别無利
權可以經營幸同丞相商議且以帥司米與常平米通
支則麟州外塞亦麤足用其間縱有少闕令岢嵐保德
和顧搬運數必不多庶昜辦也惟橫陽等六塞合支借
種糧三千餘石自來外塞無提刑司斛斗既人戶未可
令上州請領以本州經戎馬之後無驢畜可顧般運遂
牒漕臺以豐麟州米兑換應急支用漕臺已報可伏恐
欲知
上范堯夫相公
夏中太原簽判李通直還穎昌上狀起居伏想已塵鈞
覽比者伏審相公以進退出處之大節與天下積年之
人望肆覲宸廷再覩廊廟制命初下中外翕然朝廷幸
甚人物幸甚某以方離太原奔走道途末由躬詣台屏
謹奉前啟上賀并承問起居伏惟鈞慈俯垂覽亮
又
某未離太原傳聞中使齎詔至穎昌促相公入覲固知
相公還廟堂又知必固辭而亦知辭必不獲免也繼聞
相公到京師小民觀者如堵咨嗟嘆息如元祐之初見
司馬温公之入朝則亦知相公辭必不獲免也既而聞
入劄子懇辭至于三四詞情確至愚智感動而優詔不
許日促視事蓋惟無心于相天下者可以託天下若相
公者可謂無心矣此固主上欲得公再為宰相者也即
日伏惟總攬機政鈞候萬福未知參省之期伏冀體國
為民調護寢餗
又
比聞中使到穎昌台候微苦泄利留三日上道至京謝
客皆云雖已康和猶少力也路中聞北來人言常請見
起居如平常氣貌亦充乃知輔相之地神無所不擁護
况小疾也再冀調慎食飲減節人事以副宗社蒼生之
望
又
近遞中蒙賜鈞翰奉承感激不任下情氣序清和恭惟
偃息大都鈞體康福某營職區區未知何日請侍瞻望
門屏乃心飛馳伏願早還廟堂永庇中外惓惓之禱
又
近緣賑濟事再往河外與諸詔使相逢具道體量本末
云云殊不類京師所聞劫掠之數近止四千上下見湏收
捕在城寨見賑濟之人幾三萬口亦嘗見帥司行遣曲
盡事宜&KR0819;進奉數紙雖欲彈駮無下手處伏恐台慈要
知詳悉某初有去就之意累月之後晉相亦加禮貌今
雖不去可也自領鈞翰即問之但言計未决且少候及
今終未有定論然以愚觀之姑留太原為是台慮所及
曲盡續更禀覆次
义
去冬遣人奉狀至漢東請問起居今春人還領所賜書
教感戀之餘方欲脩狀再附遞漢東忽聞相公有湖湘
之行神情惝怳逾月不定欲急遣人至漢東竊料離漢
東已遠仍未審出睦直至永州為復中途改作舟行欲
宿留見謝表遣人奉前狀去而邸吏至今未曾報到朝
夕懷抱不寧謹專走此介至左右參候動止仰冀順令
調護保御太和無任南望區區引領之至
又
不審自漢東至零陵凡多少驛水陸登涉之間台候何
如到日已及暑月蒸濕之氣必有過於漢東所居如何
稍軒敞即於起居良便若無如此居處聞零陵木植至
昜得雖旋營造門下之人亦不當憚煩也食物定無好
者羊魚鵝鴨魚鼈之類計與近北不殊常膳之間不至
闕事否或謂大江在其旁雖熱而無瘴癘北方藥物必
預曾備辦更望上為宗社精加擁護涕戀之私雖日夕
形于寤寐而無分毫可補左右慙恨區區殆不可勝言
又
恭惟某官忠貫白日道合神明平生以退為進而處遷
謫乃為常事但高年舊德復此遠適門下之吏豈能不
徬徨繫戀慮飲食之間有所闕也
又
昨人還領所賜教始知相公目疾終未平私心憂馳無
已然欲急於痊復不若任之不加治療則於台體自然
寧固昔歲見州北李端願少師患目一切任之不治康
彊二十餘年李少師生於富貴綺紈之間獨達於此一
理年夀永䆒亦可尚也欲望台慈薄採其說
又
十一月中人自零陵還伏奉所賜誨答仰惟門下眷予
之厚豈勝感激即日冬杪苦寒恭惟燕處暇裕鈞候寧
固某待罪于此養疴苟禄南北阻遠復以職守所拘無
由躬至左右日夕引望惓惓想戀而已敢冀上體宗社
調順寢饔慎固生理以符故吏卑誠之禱
又
逖遠門牆日久南望區區每深涕戀比領來誨方審某
官到零陵台候動止之詳下情頗以慰懌伏審寓居佛
寺而食止有烏羊肉啟處飲膳之間大較可見但服習
其水土而居之久當與初至有間更乞頣神味道以副
松喬之算
又
比人還伏蒙遠賜永紬柳布各一端謹已拜領然相公
方此燕居之際猶念及門下吏有所沽賚則感激之私
倍百于常品
又
昔歲嘗遊宛丘知其事簡客稀有醫藥陪京作鎮最為
便且佳也竊想某官未還鼎席之間良亦樂此某之病
力過歲以來猶覺難於勉強如决不能任事終當冐瀆
朝聽丐東南一郡因有參侍之便不定也豈勝繫戀
又
某到河中始知名閫之可樂徘徊登眺想見締構之初
也詢諸郡人皆能稱道當日之事遺德餘愛至今藹然
則某被任使于此猶切兢兢恐辱門下也
又
昨待次清河上狀輙蒙誨答仰邀台眷愈久益厚感惕
何言冬候凝冽伏惟閉閣鎮治鈞體動止寧固某七月
中離河清九月初抵華原領職以來區區自遣寤寐門
下恨無羽翮得至左右東望引領殆不勝惆悵依戀之
私謹遣專人奉啟參承起居伏冀順令調護保練太和
還都廊廟永庇中外下情虔禱不宣
又
昨待次河清本合一至左右參省而不克前者想惟台
慈亮察其所以然某到華原已兩月矣雖非孔道然由
京兆入鄜延徑路也亦連有使者經過及應副緣别造
作與差撥稀得暇日至于吏民豪健輕生尚氣雖不免
酌情麗法而每念前書教撫之意不敢純用刑罰自餘
惟務省事冀免罪戾而已伏冀裁察
又
即日氣序正熱伏惟台候動止萬福比者伏覩制下寵
還舊秩就領宫使以為圖任之漸中外歡忭如慈父母
在遠而得歸其子之喜亦不過于如是也竊惟某官以
忠義世其家者四十年然後以道德入為聖朝之宰相
天下誦其言者多矣受其賜亦至矣人心反側兵革未
休聞公在位即遂安堵無事則信于天下亦久矣雖白
首失職處閒僻之地而乃心王室憂見顔色徘徊永懷
不肯隠避以至冐涉江湖謫居蠻徼天下之士識與不
識皆為公出涕慨歎當食忘味者三四年矣則今日之
還天下之士如慈父母之在遠而子喜其歸豈過理哉
而况某者出入門下既久受知遇亦深方公在位既無
一言一事以為補及公遠謫又不能出毫分之力以濟
艱難今天子明聖為宗社之計還公于千里瘴江之外
非忠貫白日道合明神而能至此乎則某之喜也反不
覺涕泗之横集蓋與天下之識與不識而喜公之還者
又少異也伏乞加調眠食以當長道之暑早復首庸之
拜則天下幸甚
與呂秘丞
去秋苟存殘喘還朝後會見諸親舊而子進惠顧旅舍
甚厚此行特承飲餞于遠郊之外契愛之深感輯無量
中間聞進職蘭省欲併寓一牋叙謝賀兩意而公私殊
迫牽于目前至今纔得略具所欲言者惟冀恕亮而已
不審入夏以來體力動止何似復當暫出至汾右輟暇
奉啟勢無由詳盡區區之私更俟後狀也餘望保重不
宣
又
某素不善飲而應之每引以為比昨承出餞困于缾缸
蓋都不記取别時何如行至中牟問補之言嘗置手于
汲噐中坐皆大笑自此應之應不以為比
上蘇相公
逖遠左右積四五年中間解官河府與初到華原兩附
便人并郵置拜狀起居竟不知何日得徹鈞覽繫戀門
下惟日惓惓夏令已中恭惟懸車優游台候動止萬福
某假守區區幸免如昨末由躬侍杖席仰覬上為宗社
精護寢餗下情無任南望引領之至
又
伏審相公以成功盛德樂就燕閒抗章累年至於十數
竟回天聽獲上印紱高風大節足以激貪懦而厚天下
之俗衣冠中外所共歎息而見於紀述顧如疵賤慶抃
尤深謹奉前啟以叙萬一之誠更祈保御太和益加調
護龜齡鶴髮永對太平幸甚幸甚
又
近者竊聞安車暫至太傅官守不審即日起居履味何
似仰惟燕處從容德宇泰定數千里之遠寤寐門館而
恨無由至前少侍誨勑乃心眷戀飛馳而已
與吳舍人安詩
某啟不審居浮光漸久為况何如食飲風土果亦良便
否某頃年離河東及昨過祔享後凡五請郡矣比自秦
鳳移永興等路宿留滿歲然後聞虢州之除惟洛中去
虢最近而又避人事日廢之廣遂泊家河清後雖昜不
復遷徙五月中至新鄭會葬先兄夷仲三月中入洛幹
問兒女婚嫁數與相之相會遂買田穎陽山中異日嵩
少或可築廬此間居之所得也相逢千餘里因風貶教
至華原以慰飛馳之請乃所深望
又
去歲在關中一奉狀繼領所賜手教得聞居浮光動静
大以慰釋其後公私多故忽忽至今殊失請問左右愧
悒何言即日大暑伏惟尊候萬福某比蒙恩守虢繼改
華原皆為善邦出于忝幸待次西京河清縣逾半年矣
中秋之前當遂之官未知何日得一見顔色乃情區區
非筆下可以盡布惟冀燕閒倍加寳練副此祝望不宣
與薛嗣昌
昨到永興護遂言面豈勝欣慰稍間賢誼良深企詠溽
暑想惟公餘動履清適未復披奉惟希良會自爱姑此
為謝不宣
又
遞中伏辱惠示音問荷意殊深承行李欲至秋凉暫過
蒲中深所望也即今當出歴鄜延回日必遂占見鄙情
深以為慰
上王仲至侍郎
拜違左右已再見東序向仰門下之德雖寢飯不忘即
日伏惟卧治優游台候萬福某自秦鳳移東路率常奔
走在外而又私門多故不成情況稍疎治問起居何勝
愧悚尚冀圖赦其罪以待異日餘望持護寢興還即大
用下情惓惓之禱
又
不審歷陽風土飲食醫藥亦稍便否仰冀足以衛天和
而固生理也昨來省部為屬適在下風辱庇存而蒙教
誨事非一二因得脱於罪戾其感無窮某目昏臂痛如
昔關陜少醫藥而多川陸之勞良以為苦止俟滿一歲
即乞東南州軍冀蘇病力最承眷憐恐欲知别後之況
敢貢其略
西臺集卷十
