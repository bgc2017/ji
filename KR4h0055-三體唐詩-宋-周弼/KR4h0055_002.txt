







　　欽定四庫全書

　　三體唐詩巻二　　　　　　宋　周弼　編

　　詹事府詹事髙士竒輯注

　　虛接

　　伏翼西洞送人　　　　　　　　陳羽

　　洞裏春晴花正開㸔花出洞幾時回慇懃好去武陵客
莫引世人相逐来

　　題明惠上人房　　　　　　　　秦系


　　簷前朝暮雨添花八十呉僧飯熟麻入定幾時還出定
不知巢燕汚袈裟

　　寄許錬師　　　　　　　　　　戎昱

　　掃石焚香禮碧空露華偏濕蕊珠宫(黄庭經注云仙宫有寥陽之殿蕊珠
之宫)如何說得天壇上萬里無雲月正中

　　秋思　　　　　　　　　　　　張籍

　　洛陽城裏見秋風欲作家書意萬重復恐匆匆說不盡
行人臨發又開封


　　懐呉中馮秀才　　　　　　　　杜牧

　　長洲苑外草蕭蕭却算遊程嵗月遥惟有别時今不忘
暮烟秋雨過楓橋

　　念昔遊

　　李白題詩水西寺(在宣州涇縣)古木回巖樓閣風半醒半醉
遊三日紅白花開烟雨中

　　寄友　　　　　　　　　　　　李羣玉

　　野水晴山雪後時獨行村路更相思無因一向溪橋醉

處處寒梅暎酒旗

　　經賈島墓(在遂州長江縣)　　　　　　　鄭谷

　　水繞荒墳縣路斜耕人訝我久咨嗟重来兼恐無尋處
落日風吹鼓子花(鼔子花或以為牽牛花者非也按本草牽牛花如鼔子花明牽牛非鼓子
也詩意謂豈特今落日風花可弔恐重到時兼無尋處矣所以久嗟)

　　修史亭(司空圖山居記曰中條五蓮峯下刻大慈像構亭其右曰擬綸志其所著也擬綸之
右亭曰修史朂所職也)　　　　　　　　　司空圖

　　烏紗巾上是青天檢束酬知四十年(北窗瑣言圖為王文公凝所知後分

司又為舊相盧公所知)誰料平生臂鷹手(南史張充方出獵左臂鷹右牽狗)挑燈自
送佛前錢(詩意謂四十年中欲以功名答知己天可質也誰料豪侠之志無所施遂灰心以修方外之事
乎)

　　答韋丹　　　　　　　　　　　　僧靈徹

　　年老心閒無外事麻衣草坐亦容身相逢盡道休官去
林下何曾見一人(丹鎮江西嘗以詩寄徹云王事紛紛無暇日浮生冉冉只如雲已為平子
歸休計五老峯前必共君徹公此答葢譏其内懐榮禄不副所言耳後丹竟失位以待辯憂死)

　　已上十首


　　九日懐山東兄弟　　　　　　　王維

　　獨在異鄉為異客每逢佳節倍思親遥知兄弟登髙處
遍挿茱萸少一人(舊史稱維閨門友悌觀此詩信矣時維年十七)

　　葉道士山房　　　　　　　　　顧况

　　水邉楊栁赤闌橋洞裏神仙碧玉簫近得麻姑書信否
潯陽江上不通潮(潮至潯陽而回詩意謂道路不通恐麻姑之信難得)

　　宿昭應

　　武帝祈靈太乙壇(武帝謂𤣥宗)新豐樹色遶千官那知今夜

長生殿獨閉空山月影寒(意與杜常華清宫詞同)

　　江村即事　　　　　　　　　　司空曙

　　罷釣歸来不繫船江村月落正堪眠縱然一夜風吹去
只在蘆花淺水邊

　　宫人斜(葬宫人處也退朝錄及秦京雜記並云長安舊牆外長三里曰宫人斜風雨夜多聞
歌哭聲)　　　　　　　　　　　　雍裕之

　　幾多紅粉委黄泥野鳥如歌又似啼應有春魂化為燕
年年飛入未央棲


　　過春秋峡　　　　　　　　　　劉言史

　　峭壁蒼蒼苔色新無風情景自勝春不知何樹(作處非)幽
崖裏臘月花開似北人(劉長卿云江花獨向北人愁亦同此意但用破愁字便不含蓄)

　　初入諫司喜家室至　　　　　　崔羣

　　一旦悲歡見孟光十年辛苦伴滄浪不知筆硯緣封事
尚問傭書日幾行(羣初為處士隠毘陵韋夏卿以丘園茂異薦之不報至夏卿去京復薦方
拜拾遺御史故有十年辛苦之句然羣處士而以窮通為悲歡纔得一拾遺對妻誇喜情見於辭夫豈真隠者
邪)


　　寄襄陽章孝標　　　　　　　　雍陶

　　青油幕下白雲邊(孝標時為襄陽節度府從事)日日空山夜夜泉聞
說小齋多野意枳花隂裏麝香眠

　　舊宫人　　　　　　　　　　　劉得仁

　　白髪宫娃不解悲滿頭猶自挿花枝曾緣玉貌君王寵
準擬人㸔似舊時

　　小樓　　　　　　　　　　　　儲嗣宗

　　松杉風外亂山青曲几焚香對石屏記得去年春雨後

燕泥時汚太元經

　　宫詞　　　　　　　　　　　　王建

　　樹頭樹底覔殘紅一片西飛一片東自是桃花貪結子
錯教人恨五更風(比而興也殘紅色衰也東西分飛君與已相背也結子有寵有成也五更
風君心之飄忽也詩意謂使我不貪結子而入宫則安有今日之愁不可恨君也色衰寵去矣然惟自咎其初
心不以怨君厚之至也荆公甚愛此詩)

　　祇役遇風謝湘中春色　　　　　熊孺登

　　水生風熟布帆新(顧愷之嘗借殷仲堪布帆遭風大敗愷之與仲堪書曰行人安穏布帆無

恙)只見公程不見春應被百花撩亂笑比来天地一閒
人

　　過勤政樓(𤣥宗於宫内置樓其西曰花蕚相輝之樓南曰勤政務本之樓雍錄云勤政樓
臨朱雀東第四街)　　　　　　　　　　杜牧

　　千秋佳節名空在承露絲囊世已無(𤣥宗紀以降誕日宴百僚於花蕚樓
下以八月初五日為千秋節三公以下獻鏡及承露囊)唯有紫苔偏稱意年年因
雨上金鋪(三輔黄圖注曰金鋪者扉上有金花花中作獸及龍蛇鋪者以銜環也)

　　送客　　　　　　　　　　　　李羣玉


　　沅水羅紋海燕回栁條牽恨到荆臺定知行路春愁裏
故郢城邊見落梅

　　靈巖寺　　　　　　　　　　　趙嘏

　　館娃宫畔千年寺水濶雲多客到稀聞說春来倍惆悵
百花深處一僧歸

　　栁枝　　　　　　　　　　　　薛能

　　和風烟雨九重城夾路春隂十萬營惟向邊頭不堪望
一株憔悴少人行(比也謂粉飾太平於京師而弛廢防守于邊塞也)


　　自遣(自注云自遣詩者震澤别業之作故病未平厭厭臥田舍中農夫以耒耜相䀨夜分不睡
百端興懐思益無緒因作四句詩累二十絶)　　　　　陸龜䝉

　　數尺遊絲墮碧空年年長是惹春風争知天上無人住
亦有春愁鶴髪翁(意謂遊絲者天上愁人白髪墮也放言自遣非有指託)

　　華陽巾(巾譜云始於陶隠居)

　　蓮花峯下得佳名雲褐相兼上鶴翎須是古壇秋霽後
静焚香炷禮寒星

　　秋色　　　　　　　　　　　　呉融


　　染不成乾畫未消霏霏拂拂又迢迢曾從建業城邊過
蔓草寒烟鎖六朝

　　已上十九首

　　酬李穆　　　　　　　　　　　劉長卿

　　孤舟相訪至天涯萬轉雲山路更賖欲掃柴門迎逺客
青苔黄葉滿貧家(李穆有發桐廬寄劉員外云處處雲山無盡時桐廬南望更參差舟人莫
道新安近欲上潺湲行自遲故長卿以此答之時長卿在歙)

　　休日訪人不遇　　　　　　　　韋應物


　　九日驅馳一日閒尋君不遇又空還怪来詩思清人骨
門對寒流雪滿山

　　湘江夜汎　　　　　　　　　　熊孺登

　　江流如箭月如弓行盡三湘數夜中無奈子規知向蜀
一聲聲似怨春風

　　贈侯山人

　　一見清容惬素聞有人傳是紫陽君(大茅君傳有云紫陽左公太極仙伯
山元卿周義山皆號紫陽真人)来時玉女裁春服剪破湘山幾片雲


　　寫情　　　　　　　　　　　　李益

　　水紋珍簟思悠悠千里佳期一夕休從此無心愛良夜
任他明月下西樓(舊史謂益有妬癡夜散灰扄户以防妻妾觀此詩非悼亡怨别則不足於
妻妾而作也)

　　竹枝詞(集中自注云来建平里中聫歌竹枝吹笛擊鼓以赴節含思宛轉有淇濮之艷故作
此詞)　　　　　　　　　　　　　劉禹錫

　　日出三竿春霧消江頭蜀客繫蘭橈欲寄狂夫書一紙
家住成都萬里橋(萬里橋在浣花溪東昔諸葛孔明送吳使至此曰萬里之行從此始矣因

得名)

　　聽舊宫人穆氏歌

　　曾隨織女渡天河記得雲間第一歌休唱貞元供奉曲
當時朝士已無多(夢得貞元時入仕元和初謫二十四年方歸故有是語也)

　　訪隠者不遇　　　　　　　　　竇鞏

　　籬外涓涓澗水流槿花半照夕陽收欲題名字知相訪
又恐芭蕉不耐秋

　　重過文上人院　　　　　　　　李渉


　　南隨越鳥北燕鴻松月三年别逺公無限心中不平事
一宵清話又成空

　　題鶴林寺

　　終日昏昏醉夢間忽聞春盡强登山因過竹院逢僧話
又得浮生半日閒

　　宫詞　　　　　　　　　　　　李商隠

　　君恩如水向東流得寵憂移失寵愁莫向樽前奏花落
(古樂府有梅花落曲)涼風只在殿西頭(班媫伃云竊恐涼風至吹我玉堦樹君子思未畢零

落在中路葢以涼風喻寵衰也殿西頥者言近而易至也)

　　將赴呉興登樂遊原　　　　　　杜牧

　　清時有味是無能閒愛孤雲静愛僧欲把一麾江海去
(顔延年詩屢薦不入官一麾乃出守麾斥也自此詩誤以為旌麾之麾主今襲其誤)樂遊原上望
昭陵(昭陵在醴泉縣西太宗所葬西京記唐太平公主於樂遊原上置亭四望舊史云牧自負才略兄悰
隆盛於時而牧居下位心常不樂望昭陵者不得志於時而思明君之世葢怨也首言清時反辭也)

　　鄭瓘協律

　　廣文遺韻留樗散(鄭䖍為廣文館博士杜甫云鄭公樗散髩成絲瓘乃其孫也)雞犬

圖書共一船自說江湖不歸事阻風中酒過年年

　　贈魏三十七　　　　　　　　　李羣玉

　　名珪似玉浄無瑕美譽芳聲有數車莫放燄光髙二丈
(唐遺史云江淮間術士姓吳有赴宏詞科者謁之術士曰公頭上燄光髙二丈必登髙第)来年燒殺
杏園花

　　湘妃廟(即黄陵廟)

　　少將風月怨平湖(謂二女從舜不及沉湘而死故怨平湖風月也)見盡扶桑未
到枯(千洲記扶桑在碧海中見扶桑之枯者猶麻姑三見海為田之意)相約杏花壇上

去畫闌紅紫鬭摴蒱(范攄雲溪友議曰李羣玉題湘妃廟見二女曰二年當與君為雲雨
之遊段成式戲之曰不意足下是虞舜之辟陽侯劉潜夫云古人敘竒遇之事猶託之他人如元稹鶯鶯託之
張生至牛僧孺周秦行記李羣玉黄陵廟詩則直攬歸已名檢掃地矣)

　　已上十五首

　　用事

　　秋日過員太祝林園　　　　　　李渉

　　望水尋山二里餘竹林斜到地僊居(顧愷之曰鮑靚通靈士也徐寧師之
嘗夜坐聞彈琴寧問為誰靚曰叔夜寧曰嵇畢命東市何得在此靚曰叔夜迹示終而實尸解此詩葢以中散

比員故有竹林地仙之句)秋光何處堪消日元晏先生滿架書

　　長安作

　　宵分獨坐到天明又策羸驂信脚行每日除書雖滿紙
不曾聞有介推名

　　奉誠園聞笛(唐史馬燧之子暢以第中大杏餉竇文塲文塲以進徳宗徳宗未嘗見怪
之令中使封杏樹暢懼進宅為奉誠園雍錄云在安邑坊内)　　竇牟

　　曾絶朱纓吐錦茵欲披荒草訪遺塵秋風忽灑西園淚
滿目山陽笛裏人(舊史謂馬暢自父死後屢為豪幸邀取財産末年妻子東餒無室可居余

觀徳宗播越非馬燧幾亡不能䘏其孤又奪其財業使之失所此故吏之所以傷也通鑑載大厯十四年徳宗
初即位疾將帥治第奢麗命毁馬璘第乃命馬氏獻其園為奉誠園者誤也按新舊史皆言奉誠為馬暢園盧
氏雜記亦云馬燧宅為奉誠園而舊史載其本末尤詳璘家所獻乃山池也通鑑葢誤以山池為奉誠耳)

　　冬夜寓懐寄王翰林　　　　　　竇庠

　　滿地霜蕪葉下枝幾回吟斷四愁詩漢家若欲論封禪
湏及相如未病時(封禪秦漢侈心既非古禮而相如至死不忘獻諛夫豈忠臣而甘以自比
或以比人此唐儒之陋也韓退之亦上表勸封禪又數自謂希相如退之儒宗猶爾如庠何議焉)

　　焚書坑　　　　　　　　　　　章碣


　　竹帛烟消帝業虛闗河空鎖祖龍居坑灰未冷山東亂
劉項元来不讀書

　　赤壁　　　　　　　　　　　　杜牧

　　折㦸沉沙鐡半銷自將磨洗認前朝東風不與周郎便
銅雀春深鎖二喬(謂非東風助順則瑜不能勝家國俱亡矣)

　　秦淮

　　烟籠寒水月籠沙夜泊秦淮近酒家商女不知亡國恨
隔江猶唱後庭花


　　漢宫　　　　　　　　　　　　李商隠

　　青雀西飛竟未回(漢武故事七月七日上於承華殿齋忽有青鳥從西方来上問東方朔朔
曰此西王母欲来有頃王母至及去許帝以二年後復来後竟不来)君王長在集靈臺侍
臣最有相如渇不賜金莖露一杯(謂方士妄言君王惑而不悟若食露果可
不死相如最渇何不以此試之)

　　賈生

　　宣室求賢訪逐臣賈生才調更無倫可憐夜半虛前席
不問蒼生問鬼神


　　集靈臺(集靈臺𤣥宗所作雍錄云在華清宫中非漢集靈宫中之臺也)

　　張祐

　　虢國夫人承主恩平明騎馬入宫門却嫌脂粉汚顔色
淡掃蛾眉朝至尊(楊妃外傳虢國夫人不施朱粉自有美艷常素面朝天作者直書其事而
諷刺自見)

　　遊嘉陵後溪　　　　　　　　　薛能

　　山屐經過滿徑蹤(宋謝靈運常着木屐上山則去前齒下山則去後齒)隔溪遥見
夕陽舂(淮南子曰日經于隅泉是謂髙舂頓于連石是謂下舂)當時諸葛成何事

只合終身作臥龍(能性傲誕其題籌筆驛自注云余為蜀從事常薄武侯非王佐才故有是
題此章意亦同然能後鎮彭門廣順初軍亂被殺則武侯未可薄也)

　　已上十一首

　　前對

　　山店　　　　　　　　　　　　盧綸

　　登登山路何時盡決決溪泉到處聞風動葉聲山犬吠
幾家松火隔秋雲

　　韋處士郊居　　　　　　　　　雍陶


　　滿庭詩景飄紅葉繞砌琴聲滴暗泉門外晚晴秋色老
萬條寒玉一溪烟

　　江南

　　邨邊紫豆花垂次岸上紅梨葉戰初莫怪烟中重回首
酒旗青紵一行書

　　旅食　　　　　　　　　　　　髙蟾

　　風散古陂驚宿雁月臨荒戍起啼鴉不堪吟斷無人見
時復寒燈落一花


　　金陵晚眺

　　曾伴浮雲歸晚色猶陪落日泛秋聲世間無限丹青手
一段傷心畫不成

　　春

　　明月斷魂清靄靄平蕪歸路綠迢迢人生莫遣頭如雪
縱得春風亦不消

　　已上六首

　　後對


　　過鄭山人所居　　　　　　　　劉長卿

　　寂寂孤鶯啼杏園寥寥一犬吠桃源落花芳草無尋處
萬壑千峰獨閉門

　　寒食汜上　　　　　　　　　　王維

　　廣武城邊逢暮春汶陽歸客淚沾巾落花寂寂啼山鳥
楊栁青青渡水人

　　與從弟同下第出闗　　　　　　盧綸

　　出闗愁暮一沾裳滿野蓬生古戰塲孤村樹色昏殘雨

逺寺鐘聲帯夕陽

　　宿石邑山中(漢石邑縣今真定府井陘獲鹿縣)　　韓翃

　　浮雲不共此山齊山靄蒼蒼望轉迷曉月暫飛千樹裏
秋河隔在數峯西(四句皆形容山之髙)

　　贈張千牛(千牛衛將軍官名)

　　蓬莱闕下是天家(蓬莱宫在教坊之側龍翔三年建葢千牛禁衛之官也)上路新
回白鼻騧(張鑄曰上路苑路也李翰林白鼻騧詞云銀鞍白鼻騧緑地障泥錦細雨春風花落時揮
鞭直就胡姬飲)急管晝催平樂酒(平樂館名薛綜曰平樂館大作樂處也)春衣夜

宿杜陵花(杜陵在萬年縣東)

　　已上五首

　　抝體

　　旅望　　　　　　　　　　　　李頎

　　百花原頭望京師黄河水流無盡時秋天曠野行人絶
馬首西来知是誰

　　滁州西澗(應物建中三年守滁)　　　　　　韋應物

　　獨憐幽草澗邊生上有黄鸝深樹鳴春潮帯雨晚来急

野渡無人舟自横(歐陽永叔曰滁州城西乃是豐山無所謂西澗者獨城北有一澗水極淺
不勝舟又江潮不至此豈詩家務作佳句而實無此景也)

　　酬張繼(本集題序云懿宗予之舊好祇役武昌以六言見懐予以七言酬答)

　　皇甫冉

　　悵望南徐登北固(劉宋以京口置南徐州北固山今鎮江府皇甫冉丹陽人也)迢遥
西塞限東闗(西塞山名自注云今謂之道士磯歴陽圖經曰東闗在歴陽西南呉歴曰諸葛恪在
東闗)落日臨川問音信寒潮惟帯夕陽還

　　河邊枯木　　　　　　　　　長孫佐輔


　　野火燒枝水洗根數圍枯朽半心存應是無機承雨露
却將春色寄苔痕

　　栁州二月　　　　　　　　　　栁宗元

　　宦情羈思共悽悽春半如秋意轉迷山城過雨百花盡
榕葉滿庭鶯亂啼(榕初生如葛緣木後乃成樹許渾云南方榕樹大葉横枝危者下生垂地
如柱)

　　贈楊錬師　　　　　　　　　　鮑溶

　　道士夜誦蕊珠經(黄庭經云閒居蕊珠作七言)白鶴下繞香烟聽夜

深經盡人上鶴天風吹入秋㝠㝠

　　題齊安城樓(齊安即黄州牧嘗守黄)　　　　杜牧

　　鳴軋江樓角一聲微陽瀲灧落寒汀不用慿闌苦回首
故鄉七十五長亭

　　已上七首

　　側體

　　尋山家　　　　　　　　　　長孫佐輔

　　獨訪山家歇還渉茅屋斜連隔松葉主人聞語未開門

繞籬野菜飛黄蝶

　　夏晝偶作　　　　　　　　　　栁宗元

　　南州溽暑醉如酒隠儿熟眠開北牖日午獨覺無餘聲
山童隔竹敲茶臼

　　歩虛詞(呉苑曰陳思王㳺魚山忽聞岩裏有誦經聲清逺寥亮便解音者寫之為神仙之聲
道士效之作歩虛此歩虛之始也)　　　　　　　髙騈

　　清溪道士人不識(庾仲雍荆州記曰臨治縣有清溪山山東有泉泉側有道士舍郭景純有
遊仙詩曰清溪千仞餘中有一道士)上天下天鶴一隻洞門深鎖碧窗寒

滴露研朱㸃周易

　　君山　　　　　　　　　　　　無名氏

　　湘中老人讀黄老手援紫藟坐碧草春至不知湘水深
日暮忘却巴陵道(此詩伯弜不著何人作廣異記載吕筠卿夜泊君山忽一舟至有老人吟
此詩吕異其詩就之忽不見)

　　繡嶺宫　　　　　　　　　　　李洞

　　春草萋萋春水綠野棠開盡飄香玉繡嶺宫前鶴髪翁
猶唱開元太平曲(𤣥宗開元中嘗幸此)


　　已上五首







　　三體唐詩巻二

