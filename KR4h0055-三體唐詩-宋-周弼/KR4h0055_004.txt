







　　欽定四庫全書

　　三體唐詩巻四　　　　　　宋　周弼　編

　　詹事府詹事髙士奇輯注

　　前虚後實

　　黃鶴樓　　　　　　　　　　　崔顥

　　昔人已乘白雲去此地空餘黃鶴樓(齊諧志黄鶴山者仙人子安乘黄鶴
過此上有黄鶴樓)黄鶴一去不復返白雲千載空悠悠晴川歴
歴漢陽樹芳草萋萋鸚鵡洲日暮鄉闗何處是煙波江

上使人愁

　　自蘇臺至望亭驛人家盡空　　　李嘉祐

　　南浦菰蒲覆白蘋東呉黎庻逐黃巾(嘉祐此詩葢作于劉展張景起亂浙
西平盧軍大掠之後)野棠自發空流水江燕初歸不見人逺樹依
依如送客平田渺渺獨傷春那堪回首長洲苑烽火年
年報虜塵

　　與僧話舊　　　　　　　　　　劉滄

　　巾舄同時下翠微舊遊因話事多違南朝古寺幾僧在

西嶺空林惟鳥歸莎徑晚煙凝竹塢石池春水染苔衣
(爾雅曰苔水衣也)此時相見又相别即是闗河朔雁飛

　　長洲懐古

　　野燒空原盡荻灰呉王此地有樓臺千年事往人何在
半夜月明潮自來白鳥影從江樹沒清猿聲入楚雲哀
停車日晚薦蘋藻風静寒塘花正開

　　煬帝行宮

　　此地曽經翠輦過浮雲流水竟如何香銷南國美人盡

怨入東風芳草多殘栁宮前空露葉夕陽江上浩煙波
行人遥起廣陵思古渡月明聞棹歌(煬帝鑿河自造水調歌公孫滿寓秦
中月夜聞人呉音棹歌浩然有歸志)

　　經故丁補闕郊居　　　　　　　許渾

　　死酬知己道終全波暖孤氷且自堅鵩上承塵纔一日
(說文曰承塵壁衣也)鶴歸華表已千年風吹藥蔓迷樵徑水暗蘆
花失釣船四尺孤墳何處是闔閭城外草連天

　　贈蕭兵曹


　　廣陵堤上昔離居帆轉瀟湘萬里餘楚澤病時無鵩鳥
越鄉歸去有鱸魚潮生水國蒹葭響雨過山城橘柚疎
聞說擕琴兼載酒邑人爭識馬相如

　　已上七首

　　酬張芬赦後見寄　　　　　　　司空圖

　　紫鳳朝銜五色書(後趙石虎詔書用五色紙銜于木鳳之口而頒行之)陽春忽布
網羅除已將心變寒灰後豈料光生腐草餘建水風煙
收客淚杜陵花竹夢郊居勞君故有詩相贈欲報瓊瑶

愧不如

　　答竇拾遺臥病見寄　　　　　　包佶

　　今春扶病移滄海幾度承恩對白花送客屢聞簷外鵲
消愁已辨酒中蛇瓶收枸杞懸泉水(續仙傳朱孺子汲溪見一花犬入枸
杞叢中掘之根形如二犬食之身輕飛於峯上)鼎錬芙蓉伏火砂(本草光明砂大者謂之芙
蓉砂大洞煉真寶經曰將丹砂修煉伏火後鼓成白銀一返也將銀化出砂伏火鼔之為黄金二返也)誤
入塵埃牽吏役羞將簿領到君家

　　寄樂天　　　　　　　　　　　元稹


　　榮辱升沉影與身世情誰是舊雷陳惟應鮑叔偏憐我
(稹與樂天友善樂天嘗上疏理之)自保曽參不殺人(微之長慶二年為相時王庭凑圍牛
元翼于深州稹以天子非次㧞己欲立功報上于方言于稹曰有奇士王昭王友明嘗客燕趙與賊黨通可以
反間出元翼稹然之李賞知其謀告裴度曰于方為稹結客刺公度隱而不發及神䇿中尉奏于方之事詔三
司訊鞠而害裴之事無驗稹與度遂俱罷出稹為同州刺史)山入白樓沙苑暮(同州白樓
令狐楚作賦刻其上李吉甫郡國圖曰沙苑一名沙阜在同州馮翊縣)潮生滄海野塘春
(錢塘有潮樂天時守杭)老逢佳景惟惆悵兩地各傷無限神

　　秋居病中　　　　　　　　　　雍陶


　　幽居悄悄何人到落日清凉滿樹梢新句有神(一作時)愁
裏得古方無效病來抛荒簷數蝶懸蛛網空屋孤螢入
燕巢獨臥南牕秋色晚一庭紅葉掩衡茅

　　送崔約下第歸揚州　　　　　　姚合

　　滿座詩人吟送酒離城此㑹亦應稀春風下第時稱屈
(唐史劉蕡下第物論囂然稱屈)秋巻呈親自束歸(摭言云唐進士下第退而肄業謂之過夏
執業以出謂之秋巻)日晚山花當馬落天隂水鳥傍船飛江邊道
路多苔蘚塵土無由得上衣


　　旅館書懐　　　　　　　　　　劉滄

　　忽看庭樹換風煙兄弟飄零寄海邊客計倦行分陜路
家貧休種汶陽田雲低逺塞鳴寒雁雨歇空山噪暮蟬
落葉蟲絲滿窗户秋堂獨坐思悠然

　　潁州客舍　　　　　　　　　　姚揆

　　素琴孤劔尚閒遊誰共芳樽話唱酬鄉夢有時生枕上
客情終日在眉頭(庾信愁賦曰眉頭那時伸)雲拖雨脚連天去樹夾
河聲遶郡流回首帝京歸未得不堪吟倚夕陽樓


　　春日長安即事　　　　　　　　崔魯

　　一百五日又欲來(荆楚嵗時記去冬節一百五日即有疾風甚雨謂之寒食)梨花梅
花參差開行人自笑不歸去瘦馬獨吟真可哀杏酪漸
香隣舍粥(玉燭寶典曰寒食煮大麥粥研杏仁為酪以餳沃之)榆烟將變舊爐灰
玉樓春暖笙歌夜肯信愁腸日九廻

　　江際　　　　　　　　　　　　鄭谷

　　杳杳漁舟破暝烟疎疎蘆葦舊江天那堪流落逢揺落
可得澘然是偶然萬頃白波迷宿鷺一林黄葉送秋蟬

兵車未息年華促早晚閒吟向滻川(唐志滻為闗内八水之一在萬年縣)

　　中年

　　漠漠秦雲淡淡天新年景象入中年情多最恨花無語
愁破方知酒有權(阮簡久寓西山一日友人移酒炙雞至簡大笑曰今朝愁破矣)苔色
滿墻思故第(漢書列侯賜大第注曰甲乙次第故曰第)雨聲入夜憶春田衰
遲自喜添詩學更把前題改數聫

　　已上十首

　　秋日東郊作　　　　　　　　　皇甫冉


　　閒看秋水心無事臥對寒松手自栽廬嶽髙僧留偈别
茅山道士寄書來燕知社日辭巢去菊為重陽冒雨開
淺薄將何稱獻納臨岐終日自徘徊

　　過乘如禪師蕭居士嵩丘蘭若　　王維

　　無着天親弟與兄(西域記無着天親二菩薩名以比禪師與居士)嵩丘蘭若一
峯晴食隨鳴磬巢烏下行踏空林落葉聲迸水定侵香
案濕雨花應共石床平(維摩居士室中天女雨花)深洞長松何所有
儼然天竺古先生(老子曰吾聞天竺有古皇先生善入無為)


　　送友人遊江南　　　　　　　　耿湋

　　逺别悠悠白髪新江潭何處是通津潮聲偏懼初來客
(叢語曰海潮來皆有漸惟浙江潮來如山岳震如雷霆可畏)海味惟甘久住人漠漠
煙光漁浦晚(呉郡記富春東三十里有漁浦)青青草色定山春(杭州郡志定山
在錢塘南四十七里潮至此抑聲過此復怒)汀洲更有南回雁亂起聫翩北
向秦

　　留别友人　　　　　　　　　　姚合

　　獨向山中覔紫芝(四皓作紫芝歌曰菀菀紫芝可以療飢)山人勾引住多

時摘花浸酒春愁盡燒竹煎茶夜臥遲泉落林梢多碎
滴松生石底足傍枝明朝却欲歸城市問我來期總不
知

　　嶺南道中　　　　　　　　　　李徳裕

　　嶺水爭分路轉迷桄榔椰葉暗蠻溪(廣川志桄榔樹大四五圍長五六丈
葉生木末本草椰子出嶺南)愁衝毒霧逢蛇草(馬援討交趾曰下潦上霧毒氣蒸薫永州
異蛇齧草盡死人來觸草墮指攣腕)畏落沙蟲避燕泥(錄異記潭袁䖍吉等州有沙蟲生毒
蛇鱗中蛇為所苦則臥沙中碾虫入沙人中之三日死)五月畬田收火米(異物志交趾稲

夏熟一嵗再種火米火耕之米也)三更津吏報潮雞(輿地志曰移風縣有潮雞潮長則鳴)
不堪腸斷思鄉處紅槿花中越鳥啼(嶺南異物志紅槿自正月迄十二月
常開秋冬差少越鳥鷓鴣也李白鷓鴣詞云有客桂陽至能吟山鷓鴣清風動窗竹越鳥起相呼徳裕時謫掲
陽)

　　病起　　　　　　　　　　　　來鵬

　　春初一臥到秋深不見紅芳與綠隂窗下展書難久讀
池邊扶杖欲閒吟藕穿平地生荷葉笋過東家作竹林
(齊氏要術曰竹性愛東南引諺曰西家種竹東家治地)在舍渾如逺鄉客詩僧酒

伴鎮相尋

　　已上六首

　　送李錄事赴饒州　　　　　　　皇甫冉

　　北人南去雪紛紛雁過汀洲不可聞積水長天隨逐客
荒城極浦足寒雲山從建業千峰出江至潯陽九泒分
(潯陽地記曰九江一烏江二蜯江三烏白江四嘉靡江五畎江六源江七廩江八提江九箘江)借問督
郵纔弱冠府中年少不如君

　　清明日與友人遊玉塘莊　　　　來鵬


　　㡬度春山共陸郎(袁術常呼陸績為陸郎)清明時節好風光細穿
綠荇船頭滑碎踏殘花屐齒香風急嶺雲飄迥野雨餘
田水落芳塘不堪吟罷東回首滿耳蛙聲正夕陽

　　已上二首

　　宿淮浦寄司空曙　　　　　　　李端

　　愁心一倍長離憂夜思千重戀舊遊秦地故人成逺夢
楚天多雨在孤舟諸溪近海潮皆應獨樹邊淮葉盡流
别恨轉深何處寫前程惟有一登樓


　　尋郭道士不遇　　　　　　　　白居易

　　郡中乞假來尋訪(舊史謂樂天貶江州司馬立隐舍于廬山或經時不歸或逾月而反郡守
不之責)洞裏朝元去不逢看院只留雙白鶴入門唯見一
青松藥爐有火丹應伏雲碓無人水自舂(自注曰廬山雲母多以水
碓搗俗呼為雲碓)欲問參同契中事(神仙傳魏伯陽齊㑹稽人得古龍虎玉經著參同契)
未知何日得相從

　　早秋寄題天竺靈隐寺　　　　　賈島

　　峰前峰後寺新秋絶頂髙窗見沃州(沃州山在越州新昌縣東)人在

定中聞蟋蟀鶴曾棲處掛獮猴山中夜度空江水汀月
寒生古石樓心憶懸㠶身未遂謝公此地昔曾遊(謝安嘗經
臨安山中坐石室臨濬谷悠然歎曰此去伯夷何逺)

　　題宣州開元寺水閣　　　　　　杜牧

　　六朝文物草連空天淡雲閒今古同鳥去鳥來山色裏
人歌人哭水聲中深秋簾幕千家雨(按本集題云開元寺水閣閣下宛溪
夾溪居人)落日樓臺一笛風惆悵無因見范蠡參差烟樹五
湖東


　　長安秋夕　　　　　　　　　　趙嘏

　　雲物凄凉拂曙流漢家宫闕動髙秋殘星數㸃雁横塞
長笛一聲人倚樓(撫言曰杜紫微雅愛此句因目嘏為趙倚樓)紫艷半開籬
菊淨紅衣落盡渚蓮愁鱸魚正美不歸去空戴南冠學
楚囚

　　宿山寺　　　　　　　　　　　項斯

　　栗葉重重覆翠(一作徑)微黄昏溪上語人稀月明古寺客
初到風度(一作動)閒門僧未歸山果經霜多自落水螢穿

竹不停飛中宵能得㡬時睡又被鐘聲催着衣

　　題永城驛(永城縣在亳州)　　　　　　　薛能

　　秋賦春還計盡違(賦鄉貢也晁錯䇿曰乃以臣錯充賦按本集題云下第後自夷門乘舟至
永城驛)自知身是拙求知惟思曠海無休日却喜孤舟似
去時連浦一程兼汴宋夾堤千栁雜唐隋從來此恨皆
前達敢負吾君作楚詞

　　慈恩偶題(雍錄曰慈恩寺在朱雀街東第三街自北而南第十五坊名進昌坊西京雜記
曰慈恩寺隋無漏寺廢址貞觀二十年髙宗在春宫為文徳皇后立故以慈恩為名院西浮圖六級

髙三百尺)　　　　　　　　　　　　鄭谷

　　往事悠悠成浩歎浮生擾擾竟何能故山嵗晚不歸去
髙㙮晴來獨自登林下聽經秋苑(一作院)鹿溪邊掃葉夕
陽僧吟餘却起雙峰念(雙峰黄梅也)曾看菴西瀑布冰

　　已上八首

　　都城蕭員外寄海棠花(按詩中語海棠花恐是曲名)

　　羊士諤

　　珠履行臺擁附蟬外郎髙歩似神仙陳詞今見唐風盛

從事遥瞻魏國賢(獻帝以十郡為魏國封曹操時文帝為五官將及平原侯植皆好文學王
粲為丞相掾徐幹為五官掾陳琳阮瑀為祭酒應瑒劉楨並為掾屬)擲地好辭凌綵筆浣
花春水膩魚箋(梁益記曰浣花溪水居人多造綵箋國史補曰紙之善者蜀之金花魚子)東
山芳意須同賞子着囊盛㡬日傳(見王羲之帖)

　　陳琳墓(九域志陳琳墓在下邳)　　　　　　温庭筠

　　曽於青史見遺文今日飄零過古墳詞客有靈應識我
霸才無主始憐君(陳琳始為何進主簿諫不納進敗依袁紹紹敗歸太祖故曰無主也)石
麟埋沒藏春草(西京雜記曰石麟冡上物)銅雀淒凉起暮雲莫怪臨

風倍惆悵欲將書劒學從軍

　　鸚鵡洲眺望　　　　　　　　　崔塗

　　悵望春襟鬱未開重臨鸚鵡益堪哀曹瞞尚不能容物
黄祖何曽(一作因)解愛才(漢書云襧衡剛傲慢物曹操怒之送與劉表後侮表表送江夏
太守黄祖殺之)幽島暖聞燕雁去曉江晴覺蜀波來誰人能得
風濤便一㸃征㠶萬里回

　　繡嶺宫

　　古殿春殘綠野隂上皇曽此駐泥金(封禪儀注曰持禮三十人發壇上石

䃭尚書令藏玉牒畢持禮覆石䃭尚書令纒以金繩泥以金泥四方各依其色𤣥宗開元十三年封禪幸東都
故杜牧洛陽長句云連昌繡嶺離宫在玉輦何時父老迎又云君王謙譲泥金事蒼翠空髙萬嵗山)三城
帳屬昇平夢(唐百官志云尚書奉御行幸設三部帳其外蔽以排城)一曲鈴闗悵
望心(楊妃外傳𤣥宗幸蜀霖雨浹旬道聞鈴聲帝擇其聲為雨霖鈴曲)苑路暗迷香輦
絶繚垣秋斷草烟深(黄圖曰西郊苑繚以周垣四百餘里)前朝舊物東流
在猶為年年下翠岑

　　已上四首

　　前實後虚


　　春山道中寄孟侍御　　　　　　張南史

　　春來遊子傷歸路時有白雲邀獨行水流亂赴石潭響
花發不知山樹名誰家漁網求鮮食何處人烟事火耕
(漢書江南火耕水耨注曰燒草下水種稲草與稲並生芟去復下水草死稲活曰火耕)昨日已嘗
邨酒熟一杯思與孟嘉傾

　　早春歸盩厔寄耿湋李端(盩厔縣屬鳳翔府)盧綸

　　野日初晴麥隴分竹園邨巷鹿成羣萬家廢井生新草
一樹繁花對古墳引水忽驚冰滿澗向田空見石和雲

可憐荒嵗青山下惟有松枝可寄君(葢史思明吐蕃亂後之景也)

　　松滋渡望峽中(江陵有松滋渡)　　　　　劉禹錫

　　渡頭輕雨灑寒梅雲際溶溶雪水來夢渚草長迷楚望
(楚昭王曰江漢睢漳楚之望也又顔延年詩曰江漢分楚望)夷陵土黑有秦灰(毛遂說楚
王曰白起小豎子耳一戰而舉鄢郢再戰而燒夷陵)巴人淚應猿聲落蜀客船從
鳥道回(江出峽至夷陵始平鳥道回言自高而下也)十二碧峰何處所永安
宫外是荒臺(永安宫在䕫州先主崩處)

　　春日閒坐


　　官曹崇重難頻入第宅清閒且獨行堦蟻相逢如偶語
園蜂速去恐違程人於紅藥偏憐色鶯到垂楊不惜聲
東洛池臺恐抛擲移文非久㑹應成

　　宴安寺　　　　　　　　　　　李紳

　　寺深松桂無塵事地接荒郊帯夕陽啼鳥歇時山寂寂
野花殘處月蒼蒼碧紗凝艷開金像清梵銷聲閉竹房
丘隴漸平連茂草九原何處不心傷

　　館娃宫　　　　　　　　　　　皮日休


　　艷骨已成蘭麝土宫墻依舊壓層崕弩臺雨壊逢金鏃
香徑泥銷露玉釵硯沼秪留山鳥浴(圖經云靈岩山頂有硯沼)屧廊
空信(一作任)野花埋(蘇州圖經響屧廊吳王所作以楩柟木板藉地西子行則有聲)姑蘇
麋鹿真閒事(伍子胥諌呉王曰臣見麋鹿遊姑蘇之臺)須為當時一愴懐

　　方干隐居(在嚴州白雲原)　　　　　　　　李山甫

　　咬咬嘠嘠水禽聲露洗松隂滿院清溪畔印沙多鶴跡
檻前題竹有僧名問人逺岫千重意對客閒雲一片情
早晚塵埃得休去且將書劒事先生


　　已上七首

　　酧李端病中見寄　　　　　　　　盧綸

　　野寺昏鐘山正隂(李端集題云野寺病居喜盧允言見訪)亂藤髙竹水聲深
田夫就餉還依草野雉驚飛不過林齋沐暫思同静室清
羸已覺助禪心寂寞日長誰問疾(維摩居士病佛勑文殊問疾)料君惟
取古方尋(按李端詩云青青麥隴白雲隂古寺無人春草深乳燕拾泥依古井鳴鳩拂羽歴花林千年駁
蘚閒山屐萬尺垂蘿入水心一卧漳濵今欲老誰知才子忽相尋允言葢次其韻但觀李詩則此章語意自見)

　　贈道士　　　　　　　　　　　　褚戴


　　簪星曵月下蓬壺(星冠月佩也列子海中五山一岱輿二員嶠三方壺四蓬萊五瀛洲)曽
見東臯種白榆(選詩天上何所有歴歴種白榆注曰白榆星也)六甲威靈藏瑞
檢(神仙傳左慈錬六甲善役鬼神瑞玉也檢印匣也)五龍雷電遶霜都(霜都猶言霜壇
鬼神所棲)惟教鶴探丹丘信不使人窺太乙爐(太乙爐煉太乙丹爐也)
聞說葛陂風浪惡(神仙傳壺公遺費長房竹投于葛陂化為龍)許騎青鹿從
行無(列仙傳鹿一千年為蒼鹿又蘇耽獵常騎鹿遇險絶處皆超越問之答曰龍也)

　　送客之湖南　　　　　　　　　白居易

　　年年漸見南方物事事堪傷北客情山鬼趫跳惟一足

(廣異記山鬼嶺南所在多有獨足反踵)峽猿哀怨過三聲帆開青草湖中
去(洞庭湖青草湖半屬潭州半屬岳州南曰青草湖北曰洞庭湖)衣濕黄梅雨裏行别
後雙魚定難覔近來潮不到湓城

　　送劉谷　　　　　　　　　　　李郢

　　邨橋西路雪初晴雲暖沙乾馬足輕寒澗渡頭芳草色
新梅嶺上鷓鴣聲郵亭已送征車發山舘誰將候火迎
落日千峰轉迢遞知君回首望髙城

　　江上逢王將軍


　　虬鬚顦顇羽林郎曾入甘泉侍武皇鵰沒夜雲知御苑
(言鵰之習于獵也鵰非夜放者詩言夜雲豈語病耶然古人亦有夜獵者如齊武帝射雉鍾山至青溪橋西雞
始鳴是也)馬隨春仗識天香(言馬習于隨仗而識香也葢仗前必以香引輦如隋煬帝毎駕
則擎香爐在輦前行是也)五湖歸去孤舟月六國平來兩鬢霜(秦王翦平
六國)惟有桓伊江上笛臥吹三弄送斜陽

　　和皮日休酧茅山廣文　　　　　陸龜䝉

　　一片春帆背夕陽望三峰拜七真堂(茅山有三峯)天寒夜潄
雲牙浄(上元寶經云太極真人服四極雲牙注云雲牙雲根皆石也)雪壊晴梳石髪

香(風土記曰石髪苔也)自拂烟霞安筆格獨開封檢試砂床(倦遊錄辰
州有朱砂處即有小龕龕中生白石床上乃生砂大者如芙蓉床重七八斤價十萬)莫言洞府能
招隐(五岳圖赤城有洞府仙人居之)㑹輾飈輪見玉皇(神仙傳元圃閬苑環以弱水九
重非飈車羽輪不可到)

　　蒲津河亭(在同州)　　　　　　　　唐彦謙

　　宿雨清秋霽景澄廣庭髙榭更晨興烟横博望乘槎水
(張騫封博望侯嘗泝河乘槎直至天河見牛女寶歴中嘗詔有司取其槎以進見因話錄)日上文王
避雨陵孤棹夷猶期獨往(楚詞君不行兮夷猶)曲欄愁絶毎長凭

思鄉懐古多傷别此際哀吟意不勝

　　已上七首

　　感懐　　　　　　　　　　　　劉長卿

　　秋風落葉正堪悲黄菊殘花欲待誰水近偏逢寒氣早
山深長見日光遲愁中卜命看周易夢裏招魂誦楚詞
(宋玉招魂帝告巫陽曰有人在下我欲輔之蒐魄離散汝筮與之)自笑不如湘浦雁飛
來即是北歸時

　　輞川積雨(在藍田縣)　　　　　　　　王維


　　積雨空林烟火遲蒸藜炊黍餉東菑漠漠水田飛白鷺
隂隂夏木囀黄鸝(李肇謂水田飛白鷺夏木囀黄鸝乃李嘉祐詩王維但增二字而已)山
中習静觀朝槿(習静猶坐禪張籍有和陸司業習静詩埤雅曰槿花如葵朝生夕隕一云舜葢
取瞬之義)松下清齋折露葵(史謂維末年長齋奉佛故詩有此語按顔氏家訓蔡朗父諱純
遂呼蓴為露葵面墻者效之有士人聘齊主客郎李恕問江南有露葵否答曰露葵是蓴水鄉所出今所食者
綠葵耳此詩云松下折之豈亦誤以為綠葵耶然七啟云霜蓄露葵注曰葵宜露意維或本此)野老與
人争席罷(列子往見壺丘子道中舍者避席及見壺子歸則舍者争席)海鷗何事更
相疑(莊子海上翁毎之海上則羣鷗隨之後欲取之機心一萌鷗鳥不下)


　　石門春暮(在濟南府臨邑縣)　　　　　　錢起

　　自笑鄙夫多野性貧居數畝半臨湍谿雲雜雨來茅屋
山雀將雛傍藥欄(資暇集云園亭中之藥欄藥即欄欄即藥非花藥之欄也按蘇林曰以竹
連綿為禁籞使人不得往来)仙籙滿床閒不檢(一作厭非北夢瑣言法籙外别有一百二
十法天師所禁)隂符在篋老羞看(蘇秦受太公隂符于鬼谷子)更憐童子宜
春服花裏尋師到杏壇

　　酧慈恩文郁上人　　　　　　　賈島

　　袈裟影入禁池清猶憶鄉山近赤城(孔靈符㑹稽記曰赤城山色赤狀似

雲霞今在天台縣)籬落罅間寒蟹過莓苔石上晚蛩行期登野
閣閒應甚阻宿幽房疾未平聞說又尋南岳去無端詩
思忽然生

　　江亭秋霽　　　　　　　　　　李郢

　　碧天凉冷雁來疎閒看江雲思有餘秋館池亭荷葉後
(或作歇非)野人籬落荳花初無愁自得山翁術多病能忘太
史書聞說故園香稲熟片帆歸去就鱸魚

　　漢南春望　　　　　　　　　　薛能


　　獨尋春色上髙臺三月皇州駕未回(僖宗之亂凡五幸興元)幾處
松筠燒後死誰家桃李亂中開姦邪用法元非法(謂田令孜
軰)唱和求才不是才(唐末年進士皆尚浮薄之文無實用至謂挽一石弓不如識一丁字
天下遂亂)自古浮雲蔽白日洗天風雨幾時來(武王伐紂大雨太公謂之
洗兵雨)

　　春夕旅懐　　　　　　　　　　崔塗

　　水流花謝兩無情送盡東風過楚城蝴蝶夢中家萬里
杜鵑枝上月三更故園書動經年别華髪春惟滿鏡(一作

兩鬢)生自是不歸歸便得五湖烟景有誰争

　　長陵(三輔黄圖云長陵在渭北髙祖所𦵏)　　　　　唐彦謙

　　長陵髙闕此安劉(髙祖曰安劉氏者必勃也此借用)附𦵏纍纍盡列侯
豐上舊居無故里(髙祖生于豐秦為泗水郡今徐州豐縣無故里者葢髙祖常徙豐民于驪
邑)沛中原廟對荒丘(髙祖起兵于沛漢書叔孫通願為原廟注原重也先有廟今更立也)
耳聞英主提三尺(髙祖曰吾以布衣持三尺劒取天下)眼見愚民盜一抔
(張釋之曰他日有愚民盜長陵一抔土將何以罪之)千載豎儒騎瘦馬渭城斜日
重回頭(髙祖罵酈食其曰豎儒幾敗乃翁事詩意謂帝昔慢儒生今日陵寢廢掘使豎儒憑弔千載也)


　　咸陽　　　　　　　　　　　　韋莊

　　城邊人倚夕陽樓樓上雲凝萬古愁山色不知秦苑廢
水聲空傍漢宫流李斯不向倉中悟徐福應無物外遊
(李斯少為小吏見厠䑕食不潔見人數驚觀倉中䑕食粟居大廡下不憂歎曰人之賢不肖亦猶是矣乃從荀
卿學後相秦廣異記曰徐福字君房始皇遣福入海尋神仙不返唐開元中有於海中見之者)莫怪楚
吟偏斷骨野煙蹤跡似東周(言秦滅東周今其故都與周俱為亡國之跡)

　　已上九首

　　結句


　　欲到西陵寄王行　　　　　　　李紳

　　西陵沙岸回流急(西陵渡在蕭山縣西錢王以陵非吉語改曰西興)船底黏沙
去岸遥驛吏遞呼催下䌫棹郎閒立道齊橈猶瞻伍相
青山廟未見雙童白鶴橋欲責舟人無次第自知貪酒
過春潮

　　洗行　　　　　　　　　　　　王貞白

　　道院竹繁教畧洗(洗芟也)鳴琴酌酒看扶疎不圖結實來
雙鳳且要長竿釣巨魚錦籜裁冠添散逸(漢祖以竹皮為冠)玉

芽修饌稱清虚有時記得三天事自向琅玕節下書(謂以
竹為簡也)

　　惜花　　　　　　　　　　　　韓偓

　　皺白離情髙處切膩紅愁態静中深眼隨片片沿流去
恨滿枝枝被雨淋總得苔遮猶慰意若教泥汚更傷心
臨堦一盞悲春酒明日池塘是綠隂

　　過九原飲馬泉(在豐州)　　　　　　李益

　　綠楊着水草如煙舊是胡兒飲馬泉(鸊鵜泉在豐州城北又名飲馬泉)

㡬處吹笳明月夜(晉劉琨為敵騎所圍乃乘月登樓奏笳賊流涕棄圍去)何人倚
劒白雲天(宋玉大言賦長劒耿耿倚天外)從來凍合闗山道今日流分
漢使前莫遣行人照容鬢恐驚憔悴入新年

　　已上四首

　　詠物

　　崔少府池鷺　　　　　　　　　雍陶

　　雙鷺應憐水滿池風飄不動頂絲垂立當青草人先見
行傍白蓮魚未知一足獨拳寒雨裏數聲相呌早秋時

林塘得爾須増價况與詩家物色宜

　　鷓鴣　　　　　　　　　　　　鄭谷

　　暖戯烟蕪錦翼齊品流應得近山雞雨昏青草湖邊過
花落黄陵廟裏啼遊子乍聞征袖濕佳人纔唱翠眉低
(樂府有鷓鴣詞)相呼相喚湘江曲苦竹叢深春日西

　　緋桃　　　　　　　　　　　　唐彦謙

　　短墻荒圃四無隣烈火緋桃照地春坐久好風休掩袂
夜來微雨已沾巾敢同俗態期青眼似有微詞動絳唇

盡日更無鄉井念此時何必見秦人

　　牡丹　　　　　　　　　　　　羅鄴

　　落盡春紅始見花花時比屋事豪奢買栽池館恐無地
看到子孫能㡬家門倚長衢攢繡軛幄籠輕日䕶香霞
歌鐘滿座争歡賞肯信流年鬢有華

　　牡丹　　　　　　　　　　　　羅隐

　　似共東風别有因絳羅髙捲不勝春若教觧語應傾國
任是無情也動人芍藥與君為近侍(埤雅曰世稱牡丹花王芍藥花相)

芙蓉何處避芳塵可憐韓令功成後辜負穠華過此身
(藝苑雌黄曰韓𢎞罷宣武始至長安第中有牡丹命斸之曰吾豈效兒女軰耶)

　　梅花

　　呉王醉處十餘里照野拂衣今正繁經雨不隨山鳥散
倚風知共路人言愁憐粉艷飄歌席静愛寒香撲酒樽
欲寄所思無好信為君惆悵又黄昏

　　已上六首










　　三體唐詩巻四

