







　　欽定四庫全書

　　三體唐詩巻六　　　　　　宋　周弼　編

　　詹事府詹事髙士竒輯注

　　前虛後實

　　雲陽館與韓升卿宿别(雲陽縣在京兆)　　司空曙

　　故人江海别幾度隔山川乍見翻疑夢相悲各問年孤
燈寒照雨深竹暗浮烟更有明朝恨離杯惜共傳

　　酧暢當　　　　　　　　　　　耿緯


　　同㳺漆沮後(輿地廣記曰漆沮不一惟雍州富平縣石川河乃禹貢漆沮)已是十年
餘幾度曾相夢何時定得書月髙城影盡霜重栁條疎
且對樽前酒千般想未如

　　寄友人　　　　　　　　　　　張蠙

　　世道復何如東西逺索居長疑即見面翻致久無書甸
麥深藏雉淮苔淺露魚相思不我會明月幾盈虛

　　送喻坦之歸睦州　　　　　　　李頻

　　歸心常共知歸路不相隨彼此無依倚東西又别離山

雲含雨潤江樹逆潮欹莫戀漁樵興人生各有為

　　已上四首

　　送李給亊歸徐州覲省　　　　　孫逖

　　列位登青瑣還鄉服綵衣共言晨省日便是晝游歸春
水經梁宋晴山入海沂莫愁東路逺四牡正騑騑

　　送溧水唐明府　　　　　　　　韋應物

　　三為百里宰已過十餘年祗嘆官如舊旋聞邑屢遷魚
鹽濵海利桑柘傍湖田到此民安俗琴堂又宴然


　　送王錄事赴虢州　　　　　　　岑參

　　早嵗即相知嗟君最後時青雲仍未達黑髪欲成絲小
店闗門樹(函谷闗也)長河華嶽祠𢎞農民吏待(虢州靈寶縣𢎞農故地)
莫遣馬行遲

　　别鄭曦　　　　　　　　　　　郎士元

　　暮蟬不可聽落葉豈堪聞共是悲秋客那知此路分荒
城背流水逺雁入寒雲陶令門前菊餘花可贈君

　　送韓司直　　　　　　　　　　皇甫冉


　　遊呉還適越来往任風波復送王孫去其如芳草何山
明殘雪在潮滿夕陽多季子留遺廟(皇覽冡墓記季子冡在毘陵縣暨陽
鄉至今吏民祀事)停舟試一過

　　途中送權曙　　　　　　　　　皇甫曾

　　淮海風濤起江闗幽思長同悲鵲遶樹獨作雁隨陽(尚書
注云隨陽之鳥鴻雁之屬)山晚雲和雪天寒月照霜由来濯纓處漁
父愛滄浪

　　酧普選二上人　　　　　　　　嚴維


　　本意宿東林因聽子賤琴遥知大小朗(傳燈錄惠朗禪師號大朗振朗
禪師號小朗)已斷去来心(佛經過去未来現在心不可得)夜静溪聲近庭寒
月色深寧知塵外意定後更成吟

　　送鄭宥入蜀　　　　　　　　　李端

　　寧親西陟險君去異王陽(漢王陽為益州刺史至九折坂嘆曰奈何奉先人遺體乘
此險因回車)在世誰非客還家即是鄉劍門千轉盡(大劍山即劍門
也)巴水一支長(嘉陵江潼江小劍水皆巴水也)請語愁猿道無煩促淚
行


　　杭州郡齋南亭　　　　　　　　姚合

　　符印懸腰下東山不得歸獨行南北近漸老往還稀迸
筍侵窗長驚蟬出樹飛田田池上葉長是使君衣

　　日東病僧　　　　　　　　　　項斯

　　雲水絶歸路来時風送船不言身後事猶坐病中禪深
壁藏燈影空窗出艾烟已無鄉土夢起塔寺門前

　　送友人下第歸覲　　　　　　　劉得仁

　　君此北行日髙堂應夢歸莫將和氏淚滴著老莱衣嶽

雨連河細田禽出麥飛到家調膳後吟好送斜暉

　　南遊有感　　　　　　　　　　于武陵

　　杜陵無厚業不得駐車輪重到曾遊處多非舊主人東
風千里樹西日一洲蘋又渡湘江去湘江水復春

　　早春寄華下同志　　　　　　　裴說

　　正是花時節思君寢復興市沽終不醉春夢亦無慿嶽
面懸清雨河心走濁氷東門一條路離恨正相仍(劉良曰東
門長安城門别離之地)


　　途中别孫璐　　　　　　　　　方干

　　道路本無限又應何處逢流年莫虛擲華髪不相容野
渡波揺月寒城雨翳鐘此心隨去馬迢遞過重峰

　　送友及弟歸淛東

　　南行無俗侣秋雁與寒雲野趣自多惬名香(本集作香名)人
共聞吳山中路斷淛水半江分此地登臨慣攄情一送
君

　　春宫怨　　　　　　　　　　　杜荀鶴


　　早被嬋娟誤欲粧臨鏡慵承恩不在貌教妾若為容風
暖鳥聲碎日髙花影重年年越溪女相憶採芙蓉(劉良曰芙
蓉美花思如盛年採此自傷也)

　　辭崔尚書　　　　　　　　　　李頻

　　一飯仍難受淹留已半年終期身可報不擬骨空鐫城
晚風髙角江春浪起船曾同棲止地獨去塞鴻前

　　下方　　　　　　　　　　　　司空圖

　　三十年来往中間京洛塵倦行今白首歸卧已清神坡

暖冬生(一作抽)笋松凉夏健人更慚徵詔起避世迹非真
(據舊史巢賊亂圖還河中王徽表為副使不起召為知制誥乃起此詩豈赴召時作邪)

　　華下送文浦

　　郊居謝名利(舊史云河北亂圖寓華隂)何事最相親漸與論詩久皆
知得句新川明虹照雨樹宻鳥衝人應念從今去還来
嶽下頻

　　游東林寺　　　　　　　　　　黄滔

　　平生愛山水下馬虎溪時已到終嫌晚重游預作期寺

寒三伏雨松偃數朝枝翻譯如曾見白蓮開滿池(廬山記謝
靈運游東林翻湼槃經且鑿池植蓮其中詩意謂見白蓮猶見靈運)

　　已上二十首

　　送僧還嶽　　　　　　　　　　周賀

　　辭僧下水棚因聽嶽鐘聲逺路獨歸寺幾時重到城風
髙寒木落雨絶夜堂清自說深居後隣州亦不行

　　送人歸蜀　　　　　　　　　　馬戴

　　别離楊栁陌迢遞蜀門行若聽清猿後應多白髪生虹

蜺侵棧道(大安軍棧道連空天下至險又利州至三泉橋棧閣共一萬九千三百十八間䕶險偏闌
共四萬七千七百三十四間此詩下句言雨雪不應有虹蜺然杜公石龕詩亦曰仲冬見虹蜺葢蜀土之候也)
雨雪雜江聲過盡愁人處烟花是錦城

　　經周處士故居　　　　　　　　方干

　　愁吟與獨行何事不闗情久立釣魚處惟聞啼鳥聲山
花和雨歇海樹入雲生吾在兹溪上懐君恨不平

　　送人歸山　　　　　　　　　　石召

　　相逢惟道在誰不共知貧歸路分殘雨停舟别故人霜

明松嶺曉花暗竹房春亦有棲閒意何年可寄身

　　送友人歸宜春　　　　　　　　張喬

　　落花兼栁絮無處不紛紛逺道空歸去流鶯獨自聞野
橋喧碓水山郭入樓雲故里南陵曲秋期更送君(南陵屬宣
州喬初隠九華後寓居長安延興門外意謂我亦思故里况復送君喬居延興門見鄭谷詩集)

　　已上五首

　　秋日别王長史　　　　　　　　王勃

　　别路餘千里深恩重百年正悲西候日(西候秋日也)更動北

梁篇(江淹別賦曰訣北梁兮永辭張銑曰北梁分别之地)野色籠寒霧山光斂暮
烟終知難再奉懐徳自澘然

　　汝墳别業(汝墳今潁州)　　　　　　　祖詠

　　失路農為業移家到汝墳獨愁常廢巻多病久離羣鳥
雀垂窗栁虹蜺出澗雲(筆談曰世傳虹蜺入溪澗飲水信然)山中無外事
樵唱有時聞

　　宣州使院别韋應物　　　　　　劉長卿

　　白雲乖始願滄海有微波戀舊争趨府臨危欲負戈春

歸花殿暗秋傍竹房多耐可機心息(本集題云宣州使院夜宴寂上人留
别韋使君故有白雲及息機之句皆對寂公發也)其如羽檄何

　　送陸潜夫延陵尋友　　　　　　皇甫冉

　　登山自補屐訪友不齎糧坐歇青松晚行吟白日長人
烟隔水見草氣入林香誰作招尋侣清齋宿紫陽(紫陽觀在
延陵按劉長卿亦有同李延陵宿紫陽觀侯尊師草堂詩)

　　夏夜西亭即事　　　　　　　　耿緯

　　髙亭賔客散暑夜最相和細汗凝衣集微涼待扇過風

還池色定月晚樹隂多遥想隨行者(隨行隨朝行者)珊珊動曉
珂

　　庭春　　　　　　　　　　　　姚合

　　塵中主印吏誰遣有髙情趂暖簷前坐尋芳樹底行土
融凝野色氷敗滿池聲漸覺春相泥朝来睡不輕

　　新春

　　官卑長少事縣僻又無城未曉衝寒起迎春忍病行樹
枝風掉軟菜甲土浮輕最好林間鵲今朝足喜聲


　　已上七首

　　晚春答嚴少尹諸公見過　　　　王維

　　松菊荒三徑圖書共五車烹葵邀上客看竹到貧家雀
乳先春草鶯啼過落花自憐黄髪暮一倍惜年華

　　送王正字山寺讀書　　　　　　李嘉祐

　　欲究先儒教還過支遁居藤堦閒聽法竹寺獨㸔書向
日荷新巻迎秋栁半疎風流有佳句不似帶經鋤

　　秋日過徐氏園林　　　　　　　包佶


　　回塘分越水(吕延濟曰回塘曲隄也)古樹積吳烟掃竹催鋪席垂
蘿待繫船鳥窺新罅栗龜上半欹蓮屢入忘歸地長嗟
俗事牽

　　灞東司馬郊園　　　　　　　　許渾

　　楚翁秦塞住昔事李輕車(李廣弟蔡為輕車都尉)白社貧思橘(晉董
京常宿白社中襄陽記李衡種橘十樹臨死勅兒曰木奴千頭亦足用矣)青門老種瓜讀書
三逕草沽酒一籬花更欲尋芝术商山便寄家

　　龍翔喜胡權訪宿　　　　　　　喻鳬


　　林棲無異歡煮茗就花欄雀啄北窗晚僧開西閣寒衝
橋二水急扣月一鐘殘明發還分手徒悲行路難

　　秋晚郊居

　　逺聲霜後樹秋色水邊村野徑無来客寒風自動門海
山藏日影江石落潮痕惆悵髙飛晚(卓茂曰寧能髙飛逺舉不在人間耶)
年年别故園

　　友人南遊不還　　　　　　　　于武陵

　　相思春樹綠千里各依依鄠杜月頻滿(漢扶風有鄠縣杜陽縣西都賦

鄠杜濵其足)瀟湘人未歸桂花風半落烟草蝶雙飛一别無
消息水南蹤跡稀(蹤跡一作車跡)

　　夜泊淮隂　　　　　　　　　　項斯

　　夜入楚家烟烟中人未眠望来淮岸盡坐到酒樓前燈
影半臨水筝聲多在船乘流向東去别此易經年

　　秋夜宿淮口　　　　　　　　　景池

　　露白草猶青淮舟倚岸停風帆幾處客天地兩河星樹
静禽眠草沙寒鹿過汀明朝誰結伴直去泛滄溟


　　邨行　　　　　　　　　　　　姚揆

　　天淡雨初晴遊人恨不勝亂山啼蜀魄孤棹宿巴陵影
暗邨橋栁光寒水寺燈罷吟思故國窗外有漁罾

　　題甘露寺　　　　　　　　　　曺松

　　香門接巨壘畫角間清鐘北固一何峭西僧多此逢天
垂無際海雲白久晴峰旦暮然燈外潮頭振蟄龍

　　已上十一首

　　前實後虛


　　秋夜獨坐　　　　　　　　　　王維

　　獨坐悲雙鬢空堂欲二更雨中山果落燈下草蟲鳴白
髪終難變黄金不可成欲知除老病惟有學無生

　　秋夜汎舟　　　　　　　　　　劉方平

　　林塘夜汎舟蟲響荻颼颼萬影皆因月千聲各為秋嵗
華空復晚鄉思不堪愁西北浮雲外伊川何處流

　　春日臥病書懐　　　　　　　　劉商

　　楚客經年病孤舟人事稀晚晴江栁變春暮(一作夢)塞鴻

歸今日方知命前年自覺非不能憂嵗計無限故山薇

　　林館避暑　　　　　　　　　　羊士諤

　　池島清隂裏無人泛酒船山蜩金奏響(左傳金奏作於下注曰擊鐘也)
花露水精圓(山海經堂庭之山多水玉注曰水精也)静勝朝還暮幽觀白
已𤣥(客嘲楊雄𤣥尚白此借用言白髪再𤣥也)家山正如此何不賦歸田

　　柏梯寺懐舊僧　　　　　　　　司空圖

　　雲根禪客居皆說舊吾廬松日明金像苔龕響木魚(龕石
竅穴也如天水圖經所謂香積寺佛龕老石是也言木魚之聲應虛龕而響)依棲應不阻名

利本来疎縱有人相問林間嬾拆書

　　早春

　　傷懐仍客處病眼却花朝草嫩侵沙短氷輕着雨消風
光知可愛容鬢不相饒早晚丹丘伴飛書肯見招

　　江行

　　地濶分呉塞楓髙映楚天曲塘春盡雨方響夜深船(舊唐
書方響以鐡為之長九寸廣二寸員上方下)行紀添新夢(行紀者塗中所紀)羇愁甚
往年何時京洛路馬上見人烟


　　春日　　　　　　　　　　　　李咸用

　　浩蕩東風裏徘徊無所親危城三面水古木一邊春衰
世難行道花時不稱貧滔滔天下者何處問通津

　　雲居長老　　　　　　　　　　王貞白

　　巘路躡雲上(說文巘山脊也)来參出世僧松欹半巖雪竹覆一
溪氷不說有為法非傳無盡燈了然方寸内應祗見南
能(南能大鑒禪師按唐儒用佛語禪機作詩文者惟梁肅裴均栁子厚白樂天裴休諸人可為盡善其餘但
作故事用者多不可曉以其未嘗留心于禪學而但用其語也如此篇後四句及皇甫冉道者億千燈㸔心是

一乘之語皆得之)

　　送許棠　　　　　　　　　　　張喬

　　離鄉積嵗年歸路逺依然夜火山頭寺春江樹杪船干
戈愁鬢改瘴癘喜身全何處營甘㫖波濤浸薄田

　　已上十首

　　穆陵闗北逢人歸漁陽　　　　　劉長卿

　　逢君穆陵路匹馬向桑乾楚國蒼山古幽州白日寒城
池百戰後耆舊幾家殘處處蓬蒿遍歸人掩淚㸔


　　早行寄朱放　　　　　　　　　戴叔倫

　　山曉旅人去天髙秋氣悲明河川上沒芳草露中衰此
别又千里少年能幾時心知剡溪客聊且寄前期

　　陜州河亭陪韋大夫眺望　　　　劉禹錫

　　雪霽太陽津(太陽故闗即茅津也)城池表裏春河流添馬頬(馬類河乃
九河之一)原色動龍鱗(西都賦原隰龍鱗)萬里思歸客一杯逢故人
因髙向西望闗路正飛塵

　　已上三首


　　巴南舟中　　　　　　　　　　岑參

　　渡口欲黄昏歸人争渡喧近鐘清野寺逺火㸃江邨見
雁思鄉信聞猿積淚痕孤舟萬里夜秋月不堪論

　　宿闗西客舍寄嚴許二山人

　　雲送闗西雨風傳渭北秋孤燈燃客夢寒杵搗鄉愁灘
上思嚴子山中憶許由蒼生今有望飛詔下林丘(本集題云
七月三日在内學見有髙道舉徵)

　　夜宿龍吼灘思峨嵋隠者(俗呼龍爪灘在眉州)


　　官舍臨江口灘聲已慣聞水烟晴吐月山火夜燒雲且
欲求方士無心戀使君(本集題云兼寄幕中諸公)異鄉那可住况復
久離羣

　　南亭送鄭侍御還東臺

　　江亭(江一作紅)酒甕香白面繡衣郎(漢武遣繡衣使者擊斷郡國)砌冷蟲
喧坐簾疎月到牀鐘催離興急絃緩醉歌長闗樹應先
落隨君滿路霜

　　南溪别業


　　結宇依青嶂開軒對翠疇樹交花兩色溪合水重流竹
徑春来掃蘭樽夜不收逍遥自得意鼓腹醉中遊

　　泊舟盱眙　　　　　　　　　　常建

　　泊舟淮水次霜降夕流清夜久潮侵岸天寒月近城平
沙依雁宿旅館聽雞鳴鄉國雲霄外誰堪羇旅情

　　江南旅懐　　　　　　　　　　祖詠

　　楚山不可極歸客自蕭條海色晴㸔雨江聲夜聽潮劍
留南斗近書寄北風遥為報空潭橘無媒寄洛橋


　　冬日野望　　　　　　　　　　于良史

　　地際朝陽滿天邊宿霧收風兼殘雪起河帯斷氷流北
闕馳心極南圖尚旅遊登臨思不已何處可消憂

　　早行　　　　　　　　　　　　劉洵伯

　　鐘静人猶寢天髙景自涼一星深戍火殘月半橋霜客
老愁城下蟬寒怨路傍青山依舊色宛是馬卿鄉

　　逢皤公　　　　　　　　　　　周賀

　　帶病稀相見西城早晚来山衣風壊帛香印雨沾灰坐

久鐘聲盡禪餘岳影回却思同宿夜髙枕說天台

　　暮過山寺　　　　　　　　　　賈島

　　衆岫聳寒色精廬向此分流星透疎木走月逆行雲絶
頂人来少髙松鶴不羣一僧年八十世事未曾聞

　　懐永樂殷侍御(河中府永樂縣古魏國唐分芮城置永樂)馬戴

　　石田虞芮接(芮城古芮國國名記虞芮所讓田今平陸縣西六十里閒原是也)種栁白
雲隂穴閉神蹤古(河中府有禹穴馬戴鸛雀樓詩所謂海波通禹穴是也)河流禹
鑿深樵人應滿郭仙鳥幾巢林此會偏相憶曾供雪夜

吟(王徽之雪夜酌酒吟左思詩憶戴逵)

　　韋處士山居　　　　　　　　　許渾

　　斸藥去還歸家人半掩扉山風藤子落溪雨豆花肥寺
逺僧来少橋危客過稀不聞砧杵動應解製荷衣

　　瀑布寺貞上人院　　　　　　　鄭巢

　　林疎多暮蟬師去宿山烟古壁燈熏畫秋琴雨慢絃竹
間窺逺鶴岩上取寒泉西岳莎房在歸期更幾年

　　已上十四首


　　送龍州樊使君　　　　　　　　許棠

　　曾見卭人說龍州地未深(龍州漢廣漢郡)碧溪飛白鳥紅斾映
青林土産惟宜藥王租只貢金政成閒宴日誰伴使君
吟

　　送人尉黔中　　　　　　　　　周繇

　　盤山行幾驛水路復通巴峽漲三川雪園開四季花公
庭飛白鳥官俸請丹砂(丹砂出辰州光明山辰溪舊屬黔中郡隋方立辰州)知尉
黔人後髙吟採物華


　　道院　　　　　　　　　　　　王周

　　白日人稀到簾垂道院深雨苔生古壁雪雀聚寒林忘
慮慿三樂(榮啓期帶索鼔琴而歌曰天生萬物人為貴吾得為人一樂也男尊女卑吾為男二樂也
人生有不免襁褓吾年九十五三樂也貧者士之常死者人之終吾何憂哉)消閒信五禽(華佗
曰吾有術為五禽戲一虎二鹿三猿四熊五鳥每體中有不佳起作一禽之戲)誰知是官府烟
縷滿爐沉

　　已上三首

　　一意


　　終南别業(雍錄曰終南山横亘闗中南面西起秦隴東徹藍田凡八百里)

　　王維

　　中嵗頗好道晚家南山陲(李肇國史補曰王維好佛得宋之問輞川别業山水絶勝
今清涼寺是其地)興来毎獨往勝事空自知行到水窮處坐㸔
雲起時偶然值林叟談笑滯還期

　　晚泊潯陽望爐峰　　　　　　　孟浩然

　　掛席幾千里名山都未逢泊舟潯陽郭始見香爐峰嘗
讀逺公傳永懐塵外蹤東林精舍近日暮坐聞鐘(陶元亮訪

逺公聞鐘有省)

　　茶人　　　　　　　　　　　　陸龜䝉

　　天賦識靈草自然鍾野姿閒来北山下(新唐書云龜䝉嗜茶置園顧渚
山下)似與東風期雨後採芳去雲間幽路危惟應報春鳥
(顧渚山茶記云山有鳥如鴝鵒色蒼正二月作聲春起也三月作聲眷去也採茶人呼為報春鳥)得共
斯人知

　　尋陸羽不遇(羽傳云僧史種師見羣雁覆小兒于橋下得而育之既育筮之得鴻漸于
陸其羽可用為儀乃氏以陸名羽字鴻漸)　　　　　　僧皎然


　　移家雖帶郭野徑入桑麻近種籬邊菊秋来未著花扣
門無犬吠欲去問西家報道山中出歸来每日斜

　　已上四首

　　起句

　　軍中醉飲寄沈八劉叟　　　　　暢當

　　酒渇愛江清餘酣漱晚汀軟莎欹坐穏冷石醉眠醒野
膳隨行帳華音發從伶數杯君不見都已遣沉冥

　　題江陵臨沙驛樓　　　　　　　司空曙


　　江天清更愁風栁入江樓雁惜楚山晚蟬知秦樹秋凄
涼多獨醉零落半同游豈復平生意蒼然蘭杜洲

　　已上二首

　　送耿山人遊湖南　　　　　　　周賀

　　南行隨越僧舊業一池菱兩鬢已垂雪五湖歸掛罾夜
濤鳴栅鎖寒葦露船燈此去更無亊却来猶未能

　　宿巴江　　　　　　　　　　　僧栖蟾

　　江聲五千里㵼碧急於絃不覺日又夜争教人少年一

汀巫峽月(三峽記曰巫峽在䕫州連山隠蔽非亭午夜分不見日月)兩岸子規天(子規
一作秭歸)山影似相伴濃遮到客船

　　已上二首(按伯弜分此而不著其說惟此巻只四首分而為二者以前兩首起句太重為一例
後兩首起句稍輕終篇均停為一例具如巻首所評其意最為明白以此觀之他可觸類而知矣)

　　結句

　　送陳法師赴上元　　　　　　　皇甫冉

　　延陵初罷講(按延陵有五其一在代其一在綏今名延福縣者後魏
之延陵縣也一在丹徒者隋之延陵縣也一在潤州者太康二年分曲阿延陵鎮置一在常之晉陵者古延陵也公羊所謂季札退居延陵

者也)建業去隨緣翻譯推多學壇塲最少年浣衣逢野水
乞食向人烟遍禮南朝寺焚香古像前

　　送從弟歸河朔　　　　　　　　李嘉祐

　　故鄉何可到令弟獨能歸諸將矜旄節(唐百官志節度使受雙旌雙節)
何人重布衣空城流水在荒澤舊邨稀秋日平原路(平原
今徳州)蟲鳴桑葉飛

　　喜晴(自注云時左遷台州刺史)　　　　　　　李敬方

　　到台十二旬一片雨中春林果黄梅盡山苖半夏新陽

烏朝展翅隂魄夜飛輪坐喜無雲物分明見北辰(葢喜朝廷
有清明之漸而已寃可雪也)

　　茅山　　　　　　　　　　　　杜荀鶴

　　歩歩入山門仙家鳥徑分漁樵不到處麋鹿自成羣石
面迸出(一作流)水松頭穿破(一作亂)雲道人星月下相次禮
茅君(神仙傳大茅君名盈次茅名固小茅名𠂻號三茅君)

　　已上四首










　　三體唐詩巻六

