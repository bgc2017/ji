







　　欽定四庫全書　　　　　集部八

　　三體唐詩　　　　　　　總集類

　　提要

　　(臣)等謹案三體唐詩六巻宋周弼編弼有汶
陽端平詩雋已著錄是編乃所選唐詩其曰
三體者七言絶句七言律詩五言律詩也首
載選例七言絶句分七格一曰實接一曰虚
接一曰用事一曰前對一曰後對一曰抝體

一曰側體七言律詩分六格一曰四實一曰
四虛一曰前虚後實一曰前實後虚一曰結
句一曰咏物五言律詩分七格前四格與七
言同後三格一曰一意一曰起句一曰結句
宋末風氣曰薄詩家多不工古體故趙師秀
衆妙絶方囘瀛奎律髓所録者無非近體弼
此書亦復相同所列諸格尤不足盡詩之變
而其時詩家授受有此規程存之亦足備一

説考范晞文對牀夜語曰周百弼送唐人家
法以四實為第一格四虚次之虚實相半又
次之其説四實謂中四句皆景物而實也於
華麗典重之中有雍容寛厚之態此其妙也
昧者為之則堆積窒塞而寡於意味矣是編
一出不為無補後學有識髙見卓不為時習
薫染者往往于此解悟間有過于實而句未
飛健者得以起或者窒塞之譏然刻鵠不成

尚類鶩豈不勝于空疎輕薄之為稍加探討
何患古人之不我同也云云又申明其四虚
之説及前實後虛前虚後實之説頗為明白
乃知弼撰是書葢以救江湖末流油腔滑調
之弊與滄浪詩話各明一義均所謂有為言
之者也舊有元釋圓至注疎漏殊甚已别存
其目此本為髙士竒所補正雖未能本本原
原盡得出典而文從字順視舊注差清整矣


　　乾隆四十三年九月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀
















　　三體唐詩原序

　　有唐三百餘年才人傑士馳驟于聲律之學體裁風格
與時盛衰其間正變雜出莫不有法後之選者各從其
性之所近膠執已見分别去取以為詩必如是而後工
規初盛者薄中晚為佻弱效中晚者笑初盛為膚庸各
持一說而不相下選者愈多而詩法愈晦今所傳才調
國秀河嶽英靈中興間氣諸集皆唐人選其本朝之詩
未失繩尺厥後汶陽周伯弜取唐人律詩及七言斷句

若干首類集成編名唐三體詩自標選例有虛接實接
諸格其持論未必盡合于作者之意然别裁規制究切
聲病辨輕重于毫釐較清濁于呼噏法不可謂不備矣
明楊升庵焦弱侯號稱好古于是編每有所指摘予童
時曾受于塾師長迺棄去去年冬將自京師南還見此
本於旅店攜之驘綱中每當車殆馬煩輙一披展如見
故人其詞婉曲綿麗去膚庸者絶逺而猶未至于佻弱
且卷帙無㡬行囊旅笥摒擋甚便因取而授梓詩故有

髙安釋圓至箋注語多紕繆為删其十之四五間附以
臆說欲使作者之意宛若告語三唐詩法亦庶㡬存什
一于千百也至才人傑士以詩擅當時名後世者非古
體不能窮其變非排體不能盡其長則予將有續三體
之選與學詩者共叅之江邨髙士竒序














　　三體唐詩選例

　　七言截句

　　一實接截句之法大抵第三句為主以實事寓意接
處轉換有力若斷而續涵蓄不盡之趣此法久失其
傳世鮮有知之者矣

　　一虛接第三句以虛語接前兩句也亦有語雖實而
意虛者於承接之間略加轉換反正順逆一呼一喚
宫商自諧


　　一用事詩中用事易于窒塞况二十八字之間尤難
堆疉必融事為意乃為靈動若失之輕率則又鄰于
里謡巷歌可擊筑而謳矣

　　一前對接句兼備虛實兩體但前句作對接處微有
不同相去一間特在稱停之間耳

　　一後對此體唐人用者亦少必使末句雖對而詞足
意盡若未嘗對方為擅場

　　一抝體此體絶髙必得竒句方見標格所謂風流挺

特不煩繩削而自合者神来之候偶一為之可耳

　　一側體其說與抝體相類發興措辭以竒健為工

　　七言律詩

　　一四實其說在五律但造句差長微有分别七字當
為一串不可以五言泛加兩字最難飽滿易疎弱又
前後多患不相照應自唐人中工此者亦有數可見
其難矣

　　一四虛其說亦在五言然比之五言少近于實蓋句

長而全虛恐流于柔弱要須景物之中情思通貫斯
為得之

　　一前虛後實頸聮頷聮之分五言人多留意至七言
則自廢其說音節諧婉者甚寡故標此以待識者

　　一前實後虚其法同上景物情思互相揉絆無迹可
尋精於此法自爾變化不窮矣

　　一結句詩家之妙全在一結遒逸婉麗言盡而意未
止乃為當行


　　一詠物唐末爭尚此體不拘所咏别入外意而不失
摹寫之巧有足喜者

　　五言律詩

　　一四實中四句全寫景物開元大厯多此體華麗典
重之中有雍容寛厚之態是以難也後人為之未免
堆垜少味

　　一四虛中四句皆寫情思自首至尾如行雲流水空
所依傍元和以後流于枯瘠不足采矣


　　一前虛後實前聮寫情而虛後聮寫景而實實則氣
勢雄健虛則態度諧婉輕前重後劑量適均無窒塞
輕佻之患大中以後多此體至今宗唐詩者尚之

　　一前實後虛前聮寫景後聮寫情前實後虛易流于
弱蓋發興盡則難于繼落句稍間以實其庶乎

　　一一意確守格律揣摩聲病詩家之常若軼出度外
縱横恣肆外如不整中實應節則非造次所能也

　　一起句發首兩句平穩者多竒健者少然發句太重

後聮難稱必全篇停匀乃佳

　　一結句五言結句與七言微異七言韻長以醖藉為
主五言韻短以陡健為工















