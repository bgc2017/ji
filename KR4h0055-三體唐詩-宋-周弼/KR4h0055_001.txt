







　　欽定四庫全書

　　三體唐詩卷一　　　　　　宋　周弼　編

　　詹事府詹事髙士竒輯注

　　實接

　　華清宫　　　　　　　　　　　杜常

　　一別家山十六程曉来和月到華清(原本作行盡江南數十程曉風殘月
入華清今從焦氏所載杜常石刻本)朝元閣上西風急都入長楊作雨聲
(三輔黄圖云長楊本秦宫漢武修之以備廵幸長楊華清相去遼逺况秦漢舊宫至唐惟未央尚在長楊已不

存蓋詩人寓言以託諷也王建華清宫云武帝自知身不死看修玉殿號長生其意亦同但不若此詩語意含
蓄情景渾融耳)

　　宫詞　　　　　　　　　　　　王建

　　金殿當頭紫閣重仙人掌上玉芙蓉(玉芙蓉玉杯也按古人挹注之器多
作芙蓉如華清池中玉芙蓉是也)太平天子朝元日五色雲車(或作中非)駕
六龍(五色雲車畫雲氣車也郊祀志文成言上欲與神通宫室被服非象神神不至乃作畫雲氣車甲丙
戊庚壬日各以其色駕之甘泉賦曰登鳳凰兮翳華芝駟蒼螭兮六素虬注曰六馬也此篇全用甘泉宫事杜
元凱所謂具文見意者也按建宫詞百篇有情者有事者有怨者有刺者指不一也而或者㮣以情怨說宫詞

誤矣)

　　吳姬　　　　　　　　　　　　薛能

　　自(一作身)是三千第一名内家叢裏獨分明(崔令欽教坊記曰妓女入
宜春院謂之内人亦曰前頭人其家在教坊謂之内人家)芙蓉殿上中元日水拍銀
盤弄化生(唐嵗時紀事曰七夕俗以蠟作嬰兒形浮水中以為戲為婦人宜子之祥謂之化生此詩
鑿說者不一多失作者之意今觀薛能吳姬詞凡八首皆以女自喻古詩多有此體如妾薄命之類是也蓋能
早負才名自謂當作文字官及為將常怏怏不平數賦詩以見意此詩乃矜其少日才望之盛而不平之意隱然
言外)


　　已上三首(伯弜立此而不著其說以余觀之其例不一若絶句則以第三句為主或以其句法
相似或字面相同或第三句喚第四句者或不喚而第四句申其意者或純以景物者或景物中有人者
但第三句皆如是則聚為一類曰已上若干首其首尾三句則不必同而又必篇篇聲勢輕重相似其揣
摩稱停用心之精可謂細入忽微非苟然者故不顯言其㫖欲使觀者自得焉)

　　歸雁　　　　　　　　　　　　　錢起

　　瀟湘何事等閒回水碧沙明兩岸苔二十五絃彈夜月
(漢書泰帝使素女鼔五十絃瑟瑟聲悲帝禁不止破瑟為二十五絃)不勝清怨却飛来(瑟中
有歸雁操詩意謂瀟湘佳境水碧沙明何事即回我瑟夜彈方怨汝却飛来乎又一說以二十五弦彈夜月為

湘妃鼓瑟謂瀟湘佳境雁不應回乃湘瑟之怨不可留耳此詩人託興之言其說亦通)

　　逢賈島　　　　　　　　　　　張籍

　　僧房逢著款冬花出寺吟行日已斜(島初為僧名無本此詩有僧房出寺
之語當是島未加冠巾時作)十二街中春雪遍馬蹄今去入誰家(按張
衡四愁詩序云效楚詞以香草比君子以雪霏水深比小人此詩用其體以款冬花耐寒寂比島以春雪比小
人以日斜比時昏而傷已與島未知所託也杜云風濤暮不穏捨棹宿誰門此詩全用杜意)

　　江南春　　　　　　　　　　　杜牧

　　千里鶯啼綠映紅水邨山郭酒旗風南朝四百八十寺

多少樓臺烟雨中(觀本集此詩蓋牧之赴宣州時紀道中所見)

　　已上三首

　　别李浦之京　　　　　　　　　王昌齡

　　故園今在灞陵西江畔逢君醉不迷小弟隣莊尚漁獵
(唐人呼别業為莊)一封書寄數行啼(漁獵者少年放逸之習而小
人之事也憂其弟樂小人之事故在外以書戒又繼以泣孟子曰涕泣而道之親之也此詩近之矣)

　　題崔處士林亭　　　　　　　　王維

　　綠樹重隂蓋四隣青苔日厚自無塵科頭箕踞長松下

白眼看他世上人

　　楓橋夜泊

　　月落烏啼霜滿天江楓漁火對愁眠姑蘇城外寒山寺
夜半鐘聲到客船(霜夜客中愁寂故怨鐘聲之太早也夜半者狀其太早而甚怨之之辭說
者不解詩人活語乃以為實半夜故多曲說而不知首句月落烏啼乃欲曙之侯矣豈真半夜乎說詩者不以
文害辭不以辭害意斯得之矣)

　　贈殷亮(殷亮陳郡人仕終刺史)　　　　　　戴叔倫

　　日日河邊見水流傷春未已復悲秋山中舊宅無人住

(叔倫舊宅今饒州薦福寺)来往風塵共白頭(叔倫貞元中為道士觀此詩見其雖處塵俗不
忘山林也)

　　湘南即事

　　盧橘花開楓葉衰出門何處望京師沅湘日夜東流去
不為愁人住少時(怨水之去所以深傷已不能去也蓋叔倫事曹王于湖湘故有是作秦少
游謫郴州有詞云郴江幸自遶郴山為誰流下瀟湘去正用此意)

　　送齊山人　　　　　　　　　　韓翃

　　舊事仙人白兔公(抱朴子云白兔公彭祖弟子也)棹頭歸去又乘風柴

門流水依然在一路寒山萬木中

　　送元使君自楚移越　　　　　　劉商

　　露冕行春向若耶野人懷惠欲移家東風二月淮隂郡
惟見棠梨一樹花(以召公比元也)

　　竹枝詞　　　　　　　　　　　李涉

　　十二峰頭月欲低空舲灘上子規啼孤舟一夜東歸客
泣向春風憶建溪(涉嘗謫武陵故有是作)

　　香山館聽子規　　　　　　　　竇常


　　楚塞餘春聽漸稀斷猿今夕讓沾衣(謂猿雖悲人未若今夕子規尤悲也)
雲埋老樹空山裏彷彿千聲一度飛

　　長慶春　　　　　　　　　　　徐凝

　　山頭水色薄籠烟逺客新愁長慶年身上五勞仍病酒
(陳無擇三因方曰五勞乃五臟之勞如酒色致羸此名瘵疾今人多誤以瘵為勞)夭桃窗下背
花眠

　　宫詞二首(次首或以為杜牧作)　　　　　　王建

　　金吾除夜進儺名畫袴朱衣四隊行(此章皆隋宫事隋用齊制季冬晦選

樂人二百四十人為儺赤幘鞲衣赤布袴以逐惡鬼于禁中其日戊夜三唱儺集上水一刻皇帝御殿儺入春
秋冬皆儺冬八隊春秋四隊)院院燒燈如白日沉香火底坐吹笙(續世
說太宗問蕭后隋主何如后曰每除夜殿前設火山數十盡焚沉香以甲煎沃之焰起數丈用沉香百餘車太
宗口刺其奢心服其盛)

　　銀燭秋光冷畫屏輕羅小扇撲流螢玉堦夜色凉如水
卧看牽牛織女星(燭光屏冷情之所以生也撲螢以戲冩憂也卧觀牛女羨之也葢怨女之
情也)

　　城西訪友人别墅　　　　　　　雍陶


　　澧水橋西小路斜日髙猶未到君家邨園門巷多相似
處處春風枳殻花

　　貴池縣亭子(郡縣志貴池在池州梁昭明太子以其魚美封貴池)

　　杜牧

　　勢比凌歊宋武臺分明百里逺帆開蜀江雪浪西江滿
強半春寒去却来

　　送隱者

　　無媒逕路草蕭蕭自古雲林逺市朝公道世間惟白髮

貴人頭上不曾饒

　　送宋處士歸山　　　　　　　　許渾

　　賣藥修琴歸去遲山風吹盡桂花枝(一本作吹落桂花時)世間甲
子須臾事逢著仙人莫看碁(詩意謂嵗月易過不可久留山中也)

　　秋思

　　琪樹西風枕簟秋(圖經云建康府寶林寺有琪樹謂樹綠如玉)楚雲湘水憶
同遊髙歌一曲掩明鏡昨日少年今白頭

　　黄陵廟　　　　　　　　　　　李羣玉


　　黄陵廟前莎草春黄陵女兒茜裙新輕舟短棹唱歌去
水逺山長愁殺人

　　贈彈筝人(風俗通日筝秦聲也或曰䝉恬所造五絃筑身并凉二州筝形如瑟)

　　温庭筠

　　天寶年中事玉皇曾將新曲教寧王(𤣥宗兄開元四年封寧王)鈿蟬
金雁皆零落(劉禹錫云河南房處士得善筝人而天作傷妹行曰玫瑰寶柱秋雁行又溫庭筠詩
鈿筝絃絶雁行稀蓋鈿蟬者筝飾金雁者筝柱也)一曲伊州淚萬行(類要云天寶中西凉
節度蓋嘉運進北庭伊州等曲)


　　韋曲(韋杜二曲皆在長安)　　　　　　　　唐彦謙

　　欲寫愁腸愧不才多情練漉已低摧窮郊二月初離别
獨倚寒林齅野梅(此詩暗用王羲之事羲之當晉亂終日撚花嗅香無言時人不㑹其意蓋
憂晉亂也按唐史云彦謙乾符末河南北盜起兩都復沒旅于漢南為王重榮參佐光啓末重榮殺死所謂練
漉低摧者也故末句憂思之意悠然見于辭諷之愈有味)

　　曲江春望(西京雜記京城龍華寺南有流水屈曲謂之曲江秦時為宜春苑漢為樂遊苑
唐開元中𤣥宗鑿池引水植花木為勝賞之地長安志曰在城東南昇道坊三輔黄圖名宜春下苑)

　　杏艷桃嬌奪晚霞樂遊無廟有年華(闗中記漢宣帝立廟曲江之北名曰

樂遊廟因苑為名)漢朝冠蓋皆陵墓十里宜春下苑花

　　鄴宫(魏所建石氏慕容氏髙氏皆居之此詩用石氏事)　　陸龜䝉

　　花飛蝶駭不愁人水殿雲廊别置春曉日靚粧千騎女
白櫻桃下紫綸巾(白櫻桃有實白者有花白者花白者唐人所賦如于武陵白櫻桃詩是也
實白者如郭義㳟廣志曰櫻桃凡三種有白色多肌者是也宫中多植櫻桃洛陽宫殿簿曰顯陽殿前櫻桃六
株徽音乾元殿前並三株宫中記曰石季龍常以女騎千人為鹵簿著紫綸巾熟錦袴詩意謂花飛春去俱不
足愁白櫻桃下千騎女春色盡在是矣)

　　閿鄉卜居　　　　　　　　　　吳融


　　六載抽毫侍禁闈(融昭宗時為翰林承㫖)可堪衰病決然歸五陵
年少如相問阿對泉頭一布衣(自注阿對是楊伯起家童嘗引泉灌蔬泉至今
在)

　　尤溪道中　　　　　　　　　　韓偓

　　水自潺湲日自斜盡無鷄犬有鳴鴉千村萬落如寒食
不見人烟空見花(時泉州軍過後人家盡空致堯晚依王氏見兵後之景如此)

　　已上二十四首

　　丹陽送韋參軍　　　　　　　　嚴維


　　丹陽郭裏送行舟一别心知兩地秋日晚江南望江北
寒鴉飛盡水悠悠

　　寒食　　　　　　　　　　　　韓翃

　　春城無處不飛花寒食東風御栁斜日暮漢宫傳蠟燭
(燭所以傳火元稹所謂特勅官中許然燭是也唐輦下嵗時記清明日取榆栁之火以賜近臣)青烟散
入五侯家(宦者傳桓帝封單超新豐侯徐璜武原侯貝瑗東武陽侯左琯上蔡侯唐衡汝陽侯五人
同日為侯世謂五侯自是權歸宦者朝政日亂唐自肅代以来宦者權盛政之衰亂侔漢矣此詩蓋刺也本事
詩謂翃徳宗時以此詩得擢知制誥)


　　上陽宫(在東都洛城外武帝嘗居之)　　　　　竇庠

　　愁雲漠漠草離離太液勾陳處處疑(西都賦曰問以勾陳之位注曰勾陳
星名王者法之以主行宫武帝于建昌宫北治大池曰太液上陽宫不應有太液池然未央宫有漸臺而魯靈
光亦有漸臺則上陽宫或亦有太液也)薄暮毁垣春雨裏殘花猶發萬年
枝(宋徽宗幸國學嘗試諸生以萬年枝上太平雀為題無中程者或宻叩中貴答曰萬年枝冬青樹也太平
雀頻伽鳥也)

　　贈楊鍊師(唐六典云道士修行德髙思精謂之鍊師)　　鮑溶

　　紫烟衣上繡春雲(唐代宗時李泌乞為道士賜紫衣道士衣紫自此始)清隱山書

小篆文(大洞玉經云清隠書在元華宫中道書云碧篆之文紫庭之誥)明月在天將鳳
管夜深吹向玉宸君(黄庭經曰太上大道玉宸君)

　　和孫明府懷舊山　　　　　　　雍陶

　　五栁先生本在山偶然為客落人間秋来見月多歸思
自起開籠放白鷴(蕭穎士白鷴賦序云白鷴羽族之竒處於雕籠致以驛騎將集長楊遊太
液予旅東陽適偕至傳舍感而賦之其畧曰越水清兮鏡色吳山逺兮天碧與心賞兮暌違念歸飛其何極詩
意正類此謂已有山林之志拘而不遂猶白鷴困于籠故因已思歸起而縱之蓋穎士因物而感已此詩推已
以及物異而同者也)


　　贈日東鑒禪師(日東即日本也)　　　　　鄭谷

　　故國無心渡海潮老禪方丈倚中條(唐顯慶中王元策使西域至毘邪城
維摩室以手板縱横量得十笏故名方丈)夜深雨絶松堂靜一㸃山螢照寂
寥

　　旅懷　　　　　　　　　　　　杜荀鶴

　　月華星彩坐来收嶽色江聲暗結愁半夜燈前十年事
一時和雨到心頭

　　已上七首


　　寄别朱拾遺　　　　　　　　　劉長卿

　　天書逺召滄浪客㡬度臨岐病未能江海茫茫春欲遍
行人一騎發金陵

　　題張道士山居　　　　　　　　秦系

　　盤石垂蘿即是家回頭猶看五枝花(山海經曰玉室山有木其花五衢)
松間寂寂無烟火應服朝来一片霞(列仙傳陵陽子言春食朝霞夏食沆
瀣)

　　寄李渤　　　　　　　　　　　張籍


　　五渡溪頭躑躅紅(五渡溪在嵩山渤隠嵩山少室故云本草躑躅即杜鵑花羊食則死見之
躑躅以此得名)嵩陽寺裏講時鐘春山處處行應好一月看花
到㡬峰(嵩陽有三十六峯)

　　南莊春晚　　　　　　　　　　李羣玉

　　草暖沙長望去舟微茫烟浪向巴丘沅湘寂寂春歸盡
水綠蘋香人自愁

　　長溪秋思　　　　　　　　　　唐彦謙

　　栁短莎長溪水流雨微烟暝立溪頭寒鴉閃閃前山去

杜曲黄昏獨自愁

　　已上五首

　　隋宫　　　　　　　　　　　　鮑溶

　　栁塘煙起日西斜竹浦風回雁弄沙煬帝春遊古城在
壞宫芳草滿人家

　　綺岫宫　　　　　　　　　　　王建

　　玉樓傾側粉墻空重疉青山遶故宫武帝去来紅袖盡
(武帝謂𤣥宗也天子崩諡曰某有功德者上廟號曰某宗以為不遷之廟至漢猶然然則某宗者非諡也及唐

則不論功徳廟號皆曰某宗然臣稱其主猶或以尊號中最下一字曰某皇帝如則天稱太宗為文皇帝詩人
稱𤣥宗為武皇帝是也至宋則直稱曰某宗無稱某皇帝者矣)野花黄蝶領春風

　　送三藏歸西域(三藏朗公西域人見耿湋詩)　　李洞

　　十萬里程多少難沙頭彈舌授降龍(奘公彈舌念梵語心經以授流沙之
龍)五天到日應頭白(五天者東西南北中天竺也)月落長安半夜鐘
(頭應白者程之逺也半夜鐘者思三藏之時也)

　　已上三首

　　長信秋詞(漢班倢仔大幸其後趙飛燕姊弟有寵倢伃失寵飛燕譖之倢伃恐乃求共養

太后于長信宫)　　　　　　　　　　　王昌齡

　　奉帚平明金殿開(按倢伃賦云奉共養于東宫兮託長信之末流共洒掃于幃幄兮永終死
以為期)且將團扇共徘徊(倢伃團扇歌云常恐秋節至凉飈奪炎熱棄捐篋笥中恩情中
道絶)玉顔不及寒鴉色猶帶昭陽日影来(趙飛燕居昭陽宫詩意謂已與
君隔不及寒鴉猶得承昭陽日影)

　　吳城覽古　　　　　　　　　　陳羽

　　吳王舊國水煙空香徑無人蘭葉紅(西施採香徑在今靈岩寺山之下)
春色似憐歌舞地年年先發館娃宫(館娃宫今為靈岩寺)


　　江南意　　　　　　　　　　　于鵠

　　閒向江邊採白蘋還隨女伴賽江神衆中不敢分明語
暗擲金錢卜逺人

　　閨情　　　　　　　　　　　　孟遲

　　山上有山歸不得(古樂府藁砧何處去山上更安山謂出也)湘江暮雨鷓鴣
飛(客思所以生也)蘼蕪亦是王孫草莫送春香入客衣

　　曲江春草　　　　　　　　　　鄭谷

　　花落江隄簇暖烟雨餘草色逺相連香輪莫碾青青破

留與遊人一醉眠(唐李綽嵗時記上已錫宴曲江都人于江頭褉飲踐踏青草曰踏青此詩
蓋即事發興)

　　山路見花　　　　　　　　　　崔魯

　　曉紅輕拆露香新獨立空山冷笑春春意自知無主惜
恣風吹逐馬蹄塵

　　已上六首

　　逢入京使　　　　　　　　　　岑參

　　故園東望路漫漫雙袖龍鍾淚不乾馬上相逢無紙筆

憑君傳語報平安

　　送客之上黨　　　　　　　　　韓翃

　　官栁青青匹馬嘶(陶侃傳都尉盜西門官栁官栁之名始此)回風暮雨入銅
鞮佳期别在春山裏應是人參五葉齊(本草人參生上黨人參贊曰三
椏五葉背陽向隂)

　　病中遣妓　　　　　　　　　　司空曙

　　萬事傷心在目前一身憔悴對花眠黄金用盡教歌舞
留與他人樂少年(此詩文苑為韓滉作)


　　華清宫　　　　　　　　　　　王建

　　酒幔髙樓一百家宫前楊栁寺前花(風俗通日尚書御史所止皆曰寺天
寶四載置百司于湯所故有寺)内園分得温湯水二月中旬已進𤓰(一作
破𤓰非唐置温湯監監丞種𤓰蔬隨時貢奉瓜夏熟者二月而進蓋譏明皇違時取物求口體竒巧之奉以悦
婦人杜牧華清宫一騎紅塵妃子笑無人知道荔支来亦譏以口腹勞人也或問子說佳矣奈二月非瓜時答
曰惟驪山温湯地暖可以人力為之按衞宏古文竒字日秦始皇宻令人種瓜驪山硎谷中實成使人上書曰
瓜冬有實乃詔諸生往視因坑之然則温湯方冬已瓜矣何待二月)

　　宣州開元寺(東晉時置)　　　　　　　杜牧


　　松寺曾同一鶴棲(沈傳師為宣州郡牧從事後乂為宣州判官此詩蓋再至時作故曰曾同)
夜深臺殿月髙低何人為倚東樓柱(為倚猶言共倚也)正是千
山雪漲溪(或謂月色髙低如千山之雪者非也此詩乃雪後月霽登樓孤賞思昔日之懽遊而歎今
夕之無侣詳味詞意情思殊甚首句所謂同鶴栖者應有所託唐人多如此退之園花巷栁李商隱錦瑟韓翃
章䑓栁皆是也)

　　山行

　　逺上寒山石徑斜白雲深處有人家停車坐愛楓林晚
霜葉紅於二月花


　　寄山僧　　　　　　　　　　　張喬

　　大道本来無所染白雲那得有心期逺公獨刻蓮花漏
猶向山中禮六時

　　寄人　　　　　　　　　　　　張侹

　　酷憐風月為多情還到春時别恨生倚柱尋思倍惆悵
一塲春夢不分明

　　已上八首

　　過南隣花園　　　　　　　　　雍陶


　　莫怪頻過有酒家多情長是惜年華春風堪賞還堪恨
纔見開花又落花

　　宫詞　　　　　　　　　　　　杜牧

　　監宫引出暫開門隨例須朝不是恩銀鑰却收金鎖合
月明花落又黄昏

　　漢江

　　溶溶漾漾白鷗飛綠淨春深好染衣南去北来人自老
夕陽長送釣船歸


　　寄維揚故人　　　　　　　　　張喬

　　離别河邊綰栁條千山萬水玉人遥月明記得相尋處
城鎖東風十五橋

　　逢(一作送非)友人之上都(肅宗上元元年以京兆為上都)僧法振

　　玉帛徵賢楚客稀猿啼相送武陵歸潮頭望入桃花去
一片春帆帶雨飛

　　已上五首

　　山中　　　　　　　　　　　　顧况


　　野人自愛山中宿况是葛洪丹井西(葛洪井所在有之此詩乃題越州雲門六
寺)庭前有箇長松樹夜半子規来上啼(詩意謂本愛山中况有仙境之
勝然不可留者以庭樹啼鵑牽客思也蓋逋翁蘇人客越)

　　酬曹侍御過象縣見寄　　　　　　栁宗元

　　破額山前碧玉流騷人遥駐木蘭舟(述異記七里洲中有魯班刻木蘭為
舟至今在)春風無限瀟湘意欲採蘋花不自由(採蘋花者喻自獻也左傳
蘋蘩蕰藻可羞于王公蓋曹在湖湘暫過栁州象縣詩意謂欲自獻于曹懷意無限而拘于罪不自由也葉夢
得詞云誰採蘋花寄取但日送蘭舟容與語意本此)


　　宿武闗　　　　　　　　　　　　李涉

　　逺别秦城萬里遊亂山髙下入商州(商州有七盤十二繞其地險隘)闗
門不鎻寒溪水一夜潺湲送客愁

　　題開聖寺

　　宿雨初收草木濃羣鴉飛散下堂鐘長廊無事僧歸院
盡日門前獨看松

　　宿虛白堂　　　　　　　　　　　李郢

　　秋月斜明虛白堂寒蛩唧唧樹蒼蒼江風徹曉不得寐

二十五聲秋㸃長

　　晴景　　　　　　　　　　　　王駕

　　雨前初見花間葉雨後兼無葉底花蛺蝶飛来過牆去
(王荆公改飛来作紛紛)却疑春色在隣家

　　社日　　　　　　　　　　　　張演

　　鵝湖山下稻梁肥(鵝湖在信州銘山昔有龔氏居山傍畜鵝成羣故曰鵝湖)豚穽雞
塒半掩扉桑柘影斜春社散家家扶得醉人歸

　　自河西歸山　　　　　　　　　司空圖


　　水濶風驚去路危孤舟欲上更遲遲鶴羣常遶三珠樹
不借閒人一隻騎

　　野塘　　　　　　　　　　　　韓偓

　　侵曉乘凉偶獨来不因魚躍見萍開捲荷忽被微風觸
瀉下清香露一杯

　　已上九首

　　嵗初喜皇甫侍御至　　　　　　嚴維

　　湖上新正逢故人情深應不笑家貧明朝别後門還掩

修竹千竿一老身

　　送魏十六　　　　　　　　　　皇甫冉

　　清夜沉沉此送君隂蛩切切不堪聞歸舟明日毘陵道
回首姑蘇是白雲

　　送王永　　　　　　　　　　　劉商

　　君去春山誰共遊鳥啼花落水空流如今送别臨溪水
他日相思来水頭

　　酧楊八副使赴湖南見寄　　　　劉禹錫


　　知逐征南冠楚材逺勞書信到陽臺明朝若上君山望
一道巴江自此来(夢得時謫朗州巴江出峽經朗然後至岳)

　　逢鄭三遊山　　　　　　　　　盧仝

　　相逢之處花茸茸峭壁攢峰千萬重他日期君何處好
寒流石上一株松

　　重贈商玲瓏兼寄樂天　　　　　元稹

　　休遣玲瓏唱我辭我辭多是寄君詩(脞說云商玲瓏為杭州歌者樂天作
郡日賦歌與之元微之在越厚幣邀至月餘使盡歌所賦之曲作詩送行兼寄樂天)明朝又向江

頭别月落潮平是去時

　　採松花　　　　　　　　　　　姚合

　　擬服松花無處學嵩陽道士忽相教今朝試上髙枝採
不覺傾翻仙鶴巢

　　哀孟寂　　　　　　　　　　　張籍

　　曲江院裏題名處十九人中最少年(唐進士登科記孟寂乃中書舍人髙
郢所取第十六名其年進士十七人博學宏詞二人故曰十九人)今日風光君不見杏
花零落寺門前


　　患眼

　　三年患眼今年免校與風光便隔生昨日韓家後園裏
看花猶自未分明

　　感春

　　逺客悠悠任病身誰家池上又逢春明年各自東西去
此地看花是别人

　　西歸出斜谷　　　　　　　　　雍陶

　　行過險棧出褒斜出盡平川似到家無限客愁今日散

馬頭初見米囊花(本草罌粟一名米囊陶嘗刺簡州故有是作)

　　宿嘉陵驛

　　離思茫茫正值秋每因風景却生愁今宵難作刀州夢
月色江聲共一樓

　　醉後題僧院　　　　　　　　　杜牧

　　觥船一棹百分空十嵗青春不負公(古人多自稱曰公如惱公之類是也)
今日鬢絲禪榻畔茶烟輕颺落花風

　　經汾陽舊宅(長安志郭汾陽宅在親仁里居其里四分之一中心永巷)


　　趙嘏

　　門前不改舊山河破虜曽輕馬伏波今日獨經歌舞地
古槐疎冷夕陽多(張籍法始寺陳樓詩云汾陽舊宅今為寺止有當時歌舞樓四十年来車
馬路古松深巷暮蟬愁觀此則宅已為寺矣按史稱郭氏子孫富貴封爵至開成後猶不絶則其宅不應在貞
元元和中已為寺也然郭晞傳云盧杞秉政多論奪郭氏田宅德宗稍聞乃詔曰子儀有大勲嘗誓山河琢金
石自今有司母得受按此詔雖禁有司論奪未嘗以已奪者還之也豈宅為寺在此時乎夫以子儀之勲肉未
寒而不保其室徳宗待功臣何薄耶故此詩第一第二句深致意焉)

　　十日菊　　　　　　　　　　　鄭谷


　　節去蜂愁蝶不知曉庭還繞折殘枝自緣今日人心别
未必秋香一夜衰

　　老圃堂　　　　　　　　　　　薛能

　　邵平瓜地接吾廬(蕭何傳邵平故秦東陵侯秦破平為布衣種瓜城東瓜美世謂東陵瓜)
榖雨乾時偶自鋤昨日春風欺不在就床吹落讀殘書

　　偶興　　　　　　　　　　　　羅隠

　　逐隊隨行二十春曲江池畔避車塵(隠屢舉不第故云)如今贏
得將衰老閒看人間得意人(此詩疑為白馬之禍而作謂隠屢舉不第唐亡依錢

氏李振亦屢舉不第及佐朱溫簒唐盡取名士殺之白馬津曰此輩清流可投濁流得意人蓋指名士也詩意
謂當時曲江池畔彼皆得意我二十年避其車塵豈料今日我以不第獨存乃及見其受禍也第三句贏得二
字殊有意焉)

　　悼亡姫　　　　　　　　　　　朱褒

　　魂歸㝠漠魄歸泉只住人間十五年昨日施僧裙帶上
(唐時人亡遇七日則以亡者衣物施僧事見唐楊氏喪儀)斷腸猶繫琵琶絃

　　已上十八首

　　送元二使安西　　　　　　　　王維


　　渭城朝雨浥輕塵客舍青青栁色新勸君更盡一杯酒
西出陽闗無故人

　　三月晦日贈劉評事　　　　　　賈島

　　三月正當三十日風光别我苦吟身共君今夜不須睡
未到曉鐘猶是春

　　武昌阻風　　　　　　　　　　方澤

　　江上春風留客舟無窮歸思滿東流與君盡日閒臨水
貪看飛花忘却愁


　　已亥嵗(廣明元年)　　　　　　　　　曹松

　　澤國江山入戰圖(時巢賊亂江准)生民何計樂樵蘇慿君莫話
封侯事一將功成萬骨枯

　　已上四首




　　三體唐詩卷一

