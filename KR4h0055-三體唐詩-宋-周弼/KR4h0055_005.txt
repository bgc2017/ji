







　　欽定四庫全書

　　三體唐詩巻五　　　　　　宋　周弼　編

　　詹事府詹事髙士竒輯注

　　四實

　　早春遊望　　　　　　　　　　杜審言

　　獨有宦遊人偏驚物候新雲霞出海曙梅栁渡江春(本集
題云和晉陵丞早春遊望此二句蓋晉陵遊望之景)淑氣催黄鳥晴光轉緑蘋忽
聞歌古調(古一作苦)歸思欲沾巾


　　遊少林寺(在河南嵩山)　　　　　　　沈佺期

　　長歌遊寶地徙倚對珠林(佛經黄金七實為地摩尼珠為林)雁塔風霜
古(佛書西域有比丘見羣雁飛乃曰可充我食雁即墮地佛曰此雁王也不可食乃立雁塔)龍池嵗
月深紺園澄夕霽(謂園葉紺碧夕陽照之如水色之澄)碧殿下秋陰歸路
烟霞晚山蟬處處吟

　　晚至華陰　　　　　　　　　　皇甫曾

　　臘盡促歸心行人及華陰雲霞仙掌出(王涯太華仙堂辨云西嶽太華
之首峯有五崖自下逺望儼如掌形)松柏古祠深(元宗太華銘云壇場廟宇何代不修一禱三祠

無嵗而缺)野渡冰生岸寒川燒隔林温泉看漸近宫樹晚沉
沉

　　經廢寶慶寺　　　　　　　　　司空曙

　　黄葉前朝寺無僧寒殿開池晴龜出曝松暝鶴飛回古
砌碑横草陰廊畫雜苔禪宫亦消歇塵世轉堪哀

　　次北固山下(英靈集題作江南意)　　　　　王灣

　　客路青山外行舟緑水前(英靈集作南國多新意東行伺早天)潮平兩岸
濶風正一帆懸海日生殘夜江春入舊年鄉書何處達

歸雁洛陽邊

　　岳陽晚景　　　　　　　　　　張均

　　晚景寒鴉集秋風旅雁歸水光浮日去霞彩映江飛洲
白蘆花吐園紅柿葉稀長沙卑濕地九月未成衣

　　晚發五溪(蜀先主于五溪立黔安郡今肇慶府也五溪者酉溪辰溪平溪武溪沅溪也)

　　岑參

　　客厭巴南地鄉隣劍北天江村片雨外野寺夕陽邊芋
葉藏山徑蘆花間渚田舟行未可住乘月且須牽


　　仲夏江陰官舍寄裴明府

　　李嘉祐

　　萬室邊江次孤城對海安朝霞晴作雨濕氣晚生寒苔
色侵衣桁(謂梅蒸)潮痕上井欄題詩招茂宰(謝元暉詩茂宰深遐眷蓋
卓茂為令有聲故詩人用以比宰邑者)思爾欲辭官

　　山行　　　　　　　　　　　　殷遥

　　寂厯青山曉山行趣不稀野花成子落江燕引雛飛暗
草薰苔徑晴楊拂石磯俗人猶語此余亦轉忘歸


　　送陸明府之盱𣅿　　　　　　　崔峒

　　陶令之官去離愁慘别魂白烟連海戍紅葉近淮村逺
浪搖山郭平蕪到縣門政成堪吏隠(汝南先賢傳鄭欽吏隠于蟻陂之陽)
免負府公恩

　　溪南書齋　　　　　　　　　　楊發

　　茅屋往來久山深不閉門草生垂井口花落擁籬根入
院將雛鳥攀蘿抱子猿曾逢異人説風景似桃源

　　泊揚子岸(揚子橋去揚州城十五里)　　　　　祖詠


　　纔入淮揚郡鄉闗此路遥林藏初霽雨風退欲歸潮江
火明沙岸雲帆礙浦橋客衣今日薄寒氣近來饒

　　新秋寄樂天　　　　　　　　　劉禹錫

　　月露發光彩此時方見秋夜涼金氣應天靜火星流蟲
響偏依井螢飛直過樓相知盡白首清景復追遊(意謂彼已
皆老復事追遊乎言不復也)

　　秋日送客至潛水驛

　　候吏立沙際田家連竹溪楓林社日鼓茅屋午時雞雀

噪晚禾地蝶飛秋草畦驛樓宫樹近疲馬再三嘶

　　得日觀東房　　　　　　　　　李質

　　曾入桃源路桃源信少雙洞霞飄素練壁蘚畫陰窓古
木疑撑月危峰欲墮江自吟空向寂誰與倒秋缸(唐詩紀事
云質襄陽人應舉無成徃遊豫章遇寇倉皇去得日觀東房攜一壺上樓朗吟此詩如有人曰土主尚書在此
質後登第果領豫章)

　　北固晚眺　　　　　　　　　　竇常

　　水國芒種後梅天風雨涼露蠶開晚簇(露蠶謂露養于外自淮以西其

俗皆然每至晚晴連屋開箔望之如雪簇蠶箔也)江燕語危檣山址北來固潮
頭西去長年年此登眺人事幾銷亡

　　送可久歸越中　　　　　　　　賈島

　　石頭城下泊(建康實録石頭城九里即今清涼寺)北固暝鐘初汀鷺衝潮
起船窓過月虚吳山侵越衆隋栁入唐疎日欲供調膳
(調膳謂養親也)辟來何府書(薛登疏曰漢取士必觀其行閭里推舉然後府寺辟)

　　新安江行(徽州隋改為新安郡)　　　　　　章八元

　　江源南出永(浙江源出徽州)野飯暫維綃(海賦維長綃李善注綃帆網也)古戍

懸魚網空林露鳥巢雪晴山脊現沙淺浪痕交自笑無
媒者逢人作解嘲

　　三月五日汎長沙東湖　　　　　張又新

　　上已餘風景芳辰集逺坰(爾雅林外謂之坰)湖光迷翡翠草色
醉蜻蜓鳥弄桐花日魚翻穀雨萍從今留勝㑹誰看畫
蘭亭(畫記有蘭亭修褉圖按本集此篇乃長律蓋伯弜擷而為此既非警句不知何以取也)

　　送人入蜀　　　　　　　　　　李逺

　　蜀客本多愁今君是勝遊碧藏雲外樹紅露驛邊樓杜

宇呼名語巴江學字流(巴州志江水屈曲成巴字故曰字江亦曰巴江)不知烟
雨夜何處夢刀州

　　七里灘(在嚴州俗云有風七里無風七十里)　　　　許渾

　　天晚日沉沉孤舟繫栁陰江村平見寺山郭逺聞砧樹
密猿聲響波澄雁影深榮華暫時事誰識子陵心(嚴子陵釣
臺在灘側)

　　孤山寺(在錢塘以其獨峙湖中故名)　　　　　張祜

　　樓臺聳碧岑一徑入湖心不雨山長潤無雲水自陰斷

橋荒蘚合空院落花深猶憶西窓夜鐘聲出北林

　　惠山寺(無錫縣西七里)

　　舊宅人何在空門客自過泉聲到池盡(惠山泉天下第二泉)山色
上樓多小洞穿斜竹重堦夾細莎殷勤望城市雲外暮
鐘和

　　登蒲澗寺後二巖(南越志菖蒲澗在熈安縣咸安中姚成甫于澗側遇丈人曰此
菖蒲安期生所種)　　　　　　　　　　李羣玉

　　五仙騎五羊何代降兹鄉(寰宇記髙固為楚相有五仙人騎五色羊持榖穗遺州人

因呼為五羊城)澗有堯時韭(廣州蒲澗寺産菖蒲十六節吕氏春秋曰菖蒲亦名堯韭)山餘
禹日糧(南越志大禹取藤根為糧饑年人食之名禹餘糧)樓臺籠海色草樹發
天香浩笑烟波裏浮溟興甚長

　　送僧還南海　　　　　　　　　李洞

　　春徃南海邊秋聞半夜蟬鯨吞洗鉢水(崔豹古今注鯨魚大者長十里
小者長數千丈)犀觸㸃燈船(交州記犀牛毛如豕傾如馬鼻上頂上額上各一角)島嶼分
諸國星河共一天長安却囘日松偃舊房前(元奘往西域房前有
松其枝西偃忽一日枝東偃弟子曰師歸矣果然)


　　鄠北李生舍

　　圭峰秋後夜(圭峰在終南山)亂葉落寒虚四五百竿竹二三千
巻書雲深猿盜栗雨霽螘沾蔬只隔門前水如同萬里
餘

　　塞上　　　　　　　　　　　　司空圖

　　萬里隋城在(隋大業三年築長城)三邊虜氣衰沙填孤障角(蒼頡篇障
小城)燒斷故闗碑馬色經寒慘鵰聲帶晚悲(本集作饑)將軍正
閒暇留客換歌辭


　　寄永嘉崔道融

　　旅寓雖難定乗閒足勝遊碧雲蕭寺霽紅樹謝村秋(梁姓
蕭每寺大書蕭字故曰蕭寺謝靈運嘗守永嘉今石帆鄉有謝公嶺)戍鼓和潮暗船牕照
島幽詩家多滯此風景似相留

　　泊靈溪館(天台賦過靈溪而一濯李善曰溪名也)　　鄭巢

　　孤吟疎雨絶荒館亂峰前曉鷺棲危石秋萍滿敗船溜
從華頂落(華頂峰在天台縣東北三十里)樹與赤城連已有求閒意相
期在暮年


　　甘露寺(圖經云李徳裕所建甘露降遂以名寺)　　　孫魴

　　寒暄皆有景孤絶畫難形地拱千尋嶮天垂四面青晝
燈籠雁塔夜磬徹漁汀最愛僧房好波光滿户庭

　　江行　　　　　　　　　　　　李咸用

　　瀟湘無事後征棹復嘔啞髙岫留殘照歸鴻背落霞魚
依沙雁草蝶寄洑流槎共説干戈苦汀洲減釣家

　　春日野望　　　　　　　　　　李中

　　野外登臨望蒼蒼烟景昏暖風醫病草甘雨洗荒村雲

散天邊影潮回島上痕故人不可見倚杖役吟魂

　　勝果寺(在杭州)　　　　　　　　　僧處黙

　　路自中峰上盤回出薜蘿到江吳地盡隔岸越山多古
木叢青靄遙天浸白波下方城郭近鐘磬雜笙歌

　　靜林寺(在安吉州梁武曽逰)

　　靜林溪路逺蕭帝有遺蹤水擊羅浮磬山鳴于闐鐘(羅浮
山名于闐國名二物未詳豈寺所有耶)燈傳三世火(謂燈長明)樹老五株松(始皇
避雨五松下封為五大夫此以比蕭帝曾遊)無數烟霞色空聞昔卧龍


　　已上三十四首

　　秋夜同梁鍠文宴　　　　　　　錢起

　　客到衡門下杯香蕙草時好風能自至明月不須期秋
水翻荷影(謂荷葉倒影水中惟見葉背故曰翻)清霜脆栁枝微官是何物
許日廢吟詩

　　望秦川　　　　　　　　　　　李頎

　　秦川朝望迥日出正東峰逺近山河淨逶迤城闕重秋
聲萬户竹(史記渭川千畝竹其人與萬户侯等)寒色五陵松客有歸歟歎

凄其霜露濃

　　池上　　　　　　　　　　　　白居易

　　嫋嫋涼風動凄凄寒露零蘭衰花始白荷破葉猶青獨
立棲沙鶴雙飛照水螢若為寥落境仍值酒初醒

　　西陵夜居　　　　　　　　　　吳融

　　寒潮落逺汀暝色入柴扄漏永沉沉靜燈孤的的青林
風移宿鳥池雨定流螢盡夕成愁絶啼螿莫近庭

　　旅遊傷春　　　　　　　　　　李昌符


　　酒醒鄉闗逺迢迢聴漏終曙分林影外春盡雨聲中鳥
倦江村路花殘野岸風十年成底事羸馬厭西東

　　春山　　　　　　　　　　　　僧貫休

　　重疊太古色濛濛花雨時好山行恐盡流水語相隨黑
壤生紅术黄猿領白兒因思石橋路(石橋在天台縣百五十里)曽與
道人期

　　已上六首

　　送懐州吳别駕　　　　　　　　岑參


　　灞上栁枝黄(開元遺事曰長安東灞陵有橋于此送别)壚頭酒正香春流飲
去馬暮雨濕行裝驛路通函谷(函谷闗有二自陜州至靈寶縣南秦函谷也自
靈寶至河南府新安縣東漢函谷也武帝為楊僕移于此)州城接太行覃懐人總喜
(書覃懐底績)别駕得王祥

　　髙官谷贈鄭鄠

　　谷口來相訪(鄭子真隠谷口此借以比鄭鄠)空齋不見君澗花然暮雨
潭樹暖春雲門徑稀人跡簷峰下鹿羣衣裳與枕席山
靄碧氛氲


　　山居即事　　　　　　　　　　王維

　　寂寞掩柴扉蒼茫對夕暉鶴巢松樹遍人訪蓽門稀緑
竹含新粉紅蓮落故衣渡頭燈火起處處採菱歸

　　題薦福寺衡岳禪師房　　　　　韓翃

　　春城乞食還髙論此中閒僧臘堦前樹禪心江上山疎
簾看雪巻深户映花闗晚送門人去鐘聲杳靄間

　　送史澤之長沙　　　　　　　　司空曙

　　謝朓懐西府(齊書曰謝朓為隨王文學在荆州世祖勅還都道中為詩以寄西府)單車觸

火雲(漢張覃為廣陵刺史單車之職)野蕉依戍客(長沙多蕉可為布劉言史長沙謡云夷女
採山蕉緝約浸江水)廟竹映湘君(博物志洞庭山帝二女居之涕下揮竹竹盡斑)夢渚巴
山斷長沙楚路分一杯從别後風月不相聞

　　送裴侍御歸上都　　　　　　　　張謂

　　楚地勞行役秦城罷鼓鼙舟移洞庭岸路入武陵溪江
月隨人影山花趂馬蹄離魂將别夢先爾到闗西

　　過蕭闗　　　　　　　　　　　張蠙

　　得出蕭闗北儒衣不稱身隴狐來試客沙鶻下欺人曉

戍殘烽火晴原起獵塵邊戎莫相忌非是霍家親(霍去病為
驃姚將軍)

　　秋夜宿僧院　　　　　　　　　劉得仁

　　禪寂無塵地焚香話所歸樹搖幽鳥夢螢入定僧衣破
月斜天半髙河下露微翻令嫌白日動即與心違

　　宿宣義池亭

　　暮色遶柯亭南山幽竹青夜深斜舫月風定一池星島
嶼無人迹菰蒲有鶴翎此中休便得何必泛滄溟


　　送殷堯蕩遊山南　　　　　　　姚合

　　詩境西來遠秋聲晝夜蛩人家連水影驛路在山峰溪
靜雲生石天晴雪覆松我為公府繫不得此相從

　　題李嶷幽居　　　　　　　　　賈島

　　閒居少隣並草徑入荒園鳥宿池邊樹僧敲月下門過
橋分野色移石動雲根暫去還來此幽期不負言

　　金山寺(在鎮江府大江中圖經云裴頭陀開山得金故號金山)張祜

　　一宿金山寺微茫水國分僧歸夜船月龍出曉堂雲樹

影中流見鐘聲兩岸聞因悲在城市終日醉醺醺

　　商山早行(在商州四皓隠處)　　　　　　温庭筠

　　晨起動征鐸(鐸征車上鈴也)客行悲故鄉雞聲茅店月人迹板
橋霜槲葉落山路(許渾云木槲池沼多有謂之水松)枳花明驛墻因思
杜陵夢鳬雁滿回塘(杜陵在萬年縣漢宣以杜東原為陵故曰杜陵)

　　秋日送方干遊上元(上元縣在建康府)　　曹松

　　天髙淮泗白料子趣修程汲水疑山動揚帆覺岸行雲
離京口樹岸入石頭城後夜分遥念諸峰霧露生


　　寄陸睦州(陸名肱棠嘗為其從事)　　　　　許棠

　　下國多髙趣終年半是吟汐潮通越分(説文朝曰潮夕曰汐)部伍
雜蠻音曉郭雲藏市春山鳥䕶林東遊雖未遂日日至
中心

　　已上十五首

　　與崔員外秋直(禁中直宿)　　　　　　王維

　　建禮髙秋夜(蔡質漢官典職曰尚書郎晝夜更直五日于建禮門外)承明候曉過
(承明廬在石渠閣右)九門寒漏徹萬井曙鐘多月迥藏珠斗雲銷

出絳河更慚衰朽質南陌共鳴珂

　　送東川李使君

　　萬壑樹參天千山響杜鵑山中一夜雨樹杪百重泉漢
女輸賨布(漢書曰秦置黔中郡漢興令大人輸布一疋小口二丈是謂賨布十六國春秋常璩志云
岩渠古賨國姓芊)巴人訟芋田(蜀都賦曰𤓰田芋區又蜀卓氏以芋致富)文翁翻教
授不敢倚先賢(漢文翁為蜀太守選郡吏詣京受業每出行從學官諸生吏民化之蜀學比齊
魯焉)

　　送楊長史赴果州(今順慶府)


　　褒斜不容幰(劉良曰幰車網也)之子去何之鳥道一千里猿聲
十二時官橋祭酒路山木女郎祠(漢法丄客曰祭酒果州金華山中有觀乃
神女謝自然祠)别後同明月君應聽子規

　　赴京途中遇雪　　　　　　　　　孟浩然

　　迢遞秦京道蒼茫嵗暮天窮陰連晦朔積雪遍山川落
雁迷沙渚饑烏噪野田客愁空佇立不見有人烟

　　早行　　　　　　　　　　　　郭良

　　早行星尚在數里未天明不辨雲林色空聞流水聲月

從山上落河入斗間横漸至重門外依稀見洛城

　　宿荆溪館呈丘義興(義興今常州宜興縣避太宗舊諱改義曰宜)

　　嚴維

　　大路荆溪上依仁忽暝投長橋今夜月陽羡古時州野
燒明山郭寒更出縣樓先生能館我何事五湖遊

　　漂母墓　　　　　　　　　　　劉長卿

　　昔賢懐一飯兹事已千秋古墓樵人識(東西冡在淮陰縣北八里莊東
冡韓信母墓西冢漂母墓)前朝楚水流渚蘋行客薦山木杜鵑愁春

草年年緑王孫舊此遊

　　湖中閒夜　　　　　　　　　　朱餘慶

　　釣艇同琴酒良宵背水濵風波不起處星月盡隨身浦
迥湘雲巻林香嶽氣春誰知此中興寧羨五湖人

　　已上八首

　　四虚

　　陸渾山莊(河南府伊陽縣即漢陸渾縣)　　　　宋之問

　　歸來物外情負杖閱巖耕源水看花入幽林採藥行野

人相問姓山鳥自呼名去去獨吾樂無能媿此生

　　新年作

　　鄉心新嵗切天畔獨澘然老至居人下春歸在客先嶺
猿同旦暮江栁共風烟已似長沙傅從今又幾年(之問得罪
睿宗貶徙欽州故有是語)

　　喜鮑禪師自龍山至(九域志太平州有龍山桓温九日遊處)

　　劉長卿

　　故居何日下春草欲芊芊猶對山中月誰聽石上泉猿

聲知後夜(禪家有初夜中夜後夜)花發見流年杖錫閒來徃無心
到處禪

　　酬秦系

　　鶴書猶未至(蕭子良古今篆𨽻文體曰鶴頭書與偃波書俱詔板所用漢謂之尺一簡)那出
白雲來(自注云秦系頃以家事獲謗因出昌山欲歸未遂)舊路經年别寒潮每
日回家空歸海燕人老發江梅最憶門前栁閒居手自
栽

　　送朱放賊退後徃山陰(朱放襄陽人字長通)


　　越中初罷戰江上送歸橈南渡無來客西陵自落潮空
城垂故栁舊業廢春苗閭里稀相見鶯花共寂寥

　　尋南溪常道人隠居

　　一路經行處莓苔見履痕白雲依靜渚青草閉閒門
過雨看松色隨山到水源溪花與禪意相對亦㤀言

　　題元錄事所居

　　幽居蘿薜情髙卧紀綱行(送錄亊詩多稱紀綱者蓋喬琳厯四州刺史常謂録事任
洺曰子紀綱一州能效刺史乎唐録事亦以糾察為職故六帖曰録事名糾司)鳥散秋鷹下人

閒春草生冒嵐歸野寺收印出山城今日新安郡因君
水更清

　　寄靈一上人

　　髙僧本姓竺(生法師姓竺)開士舊名林(佛經有十六開士支遁字道林)一去
春山裏千峰不可尋新年芳草遍終日白雲深欲徇微
官去懸知訝此心

　　已上八首

　　除夜宿石頭驛　　　　　　　　戴叔倫


　　旅館誰相問寒燈獨可親一年將盡夜萬里未歸人寥
落悲前事支離笑此身愁顔與衰鬢明日又逢春

　　汝南别董校書(汝南今蔡州)

　　擾擾倦行役相逢陳蔡間如何百年内不見一人閒對
酒惜餘景問程愁亂山秋風萬里道又出穆陵闗(表海圖穆
陵闗在淄州兩山間所謂南至于穆陵者也)

　　江上别張勸

　　年年五湖上厭見五湖春長醉非闗酒多愁不為貧山

川迷道路伊洛暗風塵今日扁舟别俱為滄海人

　　送丘為落第歸江東　　　　　　王維

　　憐君不得意况復栁條春為客黄金盡還家白髮新五
湖三畝宅(為英郡人)萬里一歸人知爾(一作知禰謂孔融薦襧衡)不能薦
羞稱獻納臣

　　岳州逢司空曙　　　　　　　　李端

　　共有髫年故相逢萬里餘新春兩行淚故國一封書(本集
題云逢司空得家書)夏口帆初落涔陽雁正疎唯應執杯酒暫食

漢江魚(襄陽耆舊傳漢水中有魚甚美)

　　洛陽早春　　　　　　　　　　顧况

　　何地避春愁終年憶舊遊一身千里外百舌五更頭客
路偏逢雨鄉山不入樓故園桃李月伊水向東流

　　送陸羽　　　　　　　　　　　皇甫曾

　　千峰待逋客(北山移文曰為君謝逋客)香茗復叢生(羽嗜茶有茶山在顧渚嘗著茶
經)採摘知深處烟霞羨獨行幽期山寺逺野飯石泉清
寂寂然燈夜相思磬一聲


　　贈喬尊師　　　　　　　　　　張鴻

　　長忌時人識有家雲澗深性惟耽嗜酒貧不破除琴靜
鼓三通齒(酉陽雜俎曰學道須鳴天鼓以召衆神左齒相扣為天鐘右齒相扣為天磬中央上下相
扣為天鼓)頻湯一味參(本草人參上品食之長年)知師最知我相引坐檉
陰

　　客中　　　　　　　　　　　　于武陵

　　楚人歌竹枝游子淚沾衣異國久為客寒宵頻夢歸一
封書未返千樹葉皆飛南過洞庭水更應消息稀


　　長安春日　　　　　　　　　　曹松

　　浩浩看花晨六街揚逺塵塵中一丈日誰是宴眠人御
栁垂着水野鶯啼破春徒云多失意猶自惜離秦

　　已上十首

　　題破山寺後院(在常熟縣)　　　　　　常建

　　清晨入古寺初日照髙林曲徑通幽處禪房花木深山
光悦鳥性潭影空人心萬籟此俱寂惟聞鐘磬音

　　暮過山村　　　　　　　　　　賈島


　　數里聞寒水山家少四隣怪禽啼曠野落日恐行人初
月未終夕邊烽不過秦蕭條桑柘外烟火漸相親

　　山中道士

　　頭髮梳千下(陶𢎞景曰櫛頭理髪欲得過多)休糧帶瘦容養雛成大鶴
種子作髙松白石通宵煮(真誥曰斷榖入山當煮白石昔白石子以石為糧)寒
泉盡日舂不曾離隠處那得世人逢

　　贈山中日南僧　　　　　　　　　張籍

　　獨向雙峰老(雙峰五祖山)松門間兩厓翻經吐蕉葉掛衲落藤

花(謂看經之久而蕉葉吐掛衲不出山而藤花落皆形容其久居山中)甃石新開井穿林
自種茶時逢海南客蠻語問誰家(日南屬交州郡故曰蠻語桓溫謂郝
隆曰卿那得作蠻語)

　　田家　　　　　　　　　　　　　章孝標

　　田家無五行水旱卜蛙聲牛犢乘春放兒孫候暖耕池
塘烟未歇桑柘雨初晴嵗晚香醪熟村村自送迎

　　春原早望

　　一忝鄉書薦長安未得回年光逐渭水春色上秦臺(輿地

廣記天興縣鳳臺秦穆公所築)燕掠平蕪去人衝細雨來東風生故里
又過幾花開

　　已上六首














　　三體唐詩卷五

