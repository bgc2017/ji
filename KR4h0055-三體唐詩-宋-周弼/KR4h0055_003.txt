







　　欽定四庫全書

　　三體唐詩巻三　　　　　　宋　周弼　編

　　詹事府詹事髙士奇輯注

　　四實

　　同題仙游觀　　　　　　　　　韓翃

　　仙臺初見五城樓(仙臺在長安西山漢文帝作)風物凄凄宿雨收山
色遥連秦樹晚砧聲近報漢宫秋疎松影落空壇静細
草春香小洞幽何用别尋方外去人間亦自有丹丘


　　和樂天早春見寄　　　　　　　元稹

　　雨香雲淡覺微和誰送春聲入棹歌萱近北堂穿土早
桞偏東面受風多(時微之以李賞之謗自同州移浙東樂天守杭在北故以北萱喻樂天之
可忘已憂以東桞喻已之受侮不少也)湖添水色消殘雪江送潮頭湧漫
波同受新年不同賞無由縮地欲如何

　　和趙相公登鸛雀樓(鸛雀樓在河中府前瞻中條下瞰大河)

　　殷堯蕃

　　危樓髙架泬寥天(九辯曰泬寥兮天髙而氣清注曰泬寥曠蕩也)上相閒登立

綵㫋(漢書田蚡爲相前堂羅鐘鼓立曲㫋)樹色到京三百里河流歸漢幾
千年晴峰聳日當周道秋穀垂花滿舜田雲路何人見
髙志醉看西面赤闌前

　　凌歊臺　　　　　　　　　　　許渾

　　宋祖凌歊樂未回三千歌舞宿層臺(南史稱宋祖清簡寡欲儉于布素嬪
御至少嘗得姚興從女有盛寵頗廢事謝晦微諫即時遣出安得有三千歌舞之事耶詞人失實往往如此)
湘潭雲盡暮山出巴蜀雪消春水來行殿有基荒薺合
寢園無主野棠開百年便作萬年計岩畔古碑空綠苔

(按此詩薺合棠開辭無深淺但行殿乃生前之殿寢園乃死後之園所指不同則語雖相類意實異矣)

　　洛陽城

　　禾黍離離半野蒿昔人城此豈知勞水聲東去市朝變
山勢北來宮殿髙(連昌繡嶺等宮皆在洛陽)鴉噪暮雲歸故堞雁迷
寒雨下空濠可憐緱嶺登仙子猶自吹笙醉碧桃(拾遺記曰
磅磍山去扶桑五萬里有桃樹千園花皆青黒色按裴秀冀州記緱氏仙人廟者昔王僑爲柏人令于此登仙
許渾詩王子求仙月滿臺又可憐緱嶺登仙子猶自吹笙醉碧桃則以王僑爲王子喬誤矣)

　　金陵


　　玉樹歌殘王氣終(蘇子由詩自注云矮雞冠即玉樹後庭花也)景陽兵合戍
樓空楸梧逺近千官塜禾黍髙低六代宮(金陵六朝記云呉東晉宋
齊梁陳爲六代)石燕拂雲晴亦雨(湘中記零陵有石燕遇雨則飛)江㹠吹浪夜
還風(緣江居民以江㹠出没爲風候)英雄一去豪華盡惟有青山似洛
中(曽景庭曰洛陽四山圍伊洛瀍澗在中建康亦四山圍秦淮直瀆在中故云)

　　咸陽城東樓(雍錄曰秦咸陽在京兆西北四十里本杜縣地至唐咸陽縣則在秦都之
西二十里名雖襲秦非故處矣)

　　一上髙城萬里愁蒹葭楊桞似汀洲溪雲初起日沉閣

山雨欲來風滿樓鳥下綠蕪秦苑夕蟬鳴黄葉漢宮秋
行人莫問當年事故國東來渭水流

　　晚自東郭留一二游侶

　　鄉心迢遞宦情微吏散尋幽竟落暉林下草腥巢鷺宿
洞前雲濕雨龍歸鐘隨野艇回孤棹鼔絶山城掩半扉
今夜西齋好風月一瓢春酒莫相違

　　題飛泉觀宿龍池

　　西岩泉落水容寛靈物蜿蜒黑處蟠松葉正秋琴韻響

菱花初曉鏡光寒雲收星月浮山殿雨過風雷繞石壇
仙容不歸龍亦去稻畦長滿此池乾(言自龍去池化為田矣)

　　咸陽懐古　　　　　　　　　　劉滄

　　經過此地無窮事一望凄然感廢興渭水故鄉秦二世
咸陽秋草漢諸陵天空絶塞聞邊雁葉盡孤邨見夜燈
風景蒼蒼多少恨寒山半出白雲層

　　黃陵廟　　　　　　　　　　　李羣玉

　　小孤洲北浦雲邊二女明粧共儼然野廟向江春寂寂

古碑無字草芊芊(黄陵廟記曰庭有石碑斷裂在地其丈剝缺晉太康元年立)東風
近墓吹芳芷(郡國志曰舜墓在女英峯下)落日深山哭杜鵑猶似含
嚬望廵狩(舜廵狩死于蒼梧二妃從之不及死湘江蒼梧今道州)九疑如黛隔湘
川(九疑山圖記曰道州寜逺縣有九峯一曰蕭韶二曰女英三曰石城四曰娥皇五曰朱明六曰桂林七曰
華葢八曰巴林九曰石樓周回百餘里其形相似見者疑之故名九疑詩意謂九峯之碧如二女眉黛之嚬也)

　　晚歇湘源縣　　　　　　　　　張泌

　　烟郭遥聞向晚雞水平舟静浪聲齊髙林帯雨楊梅熟
曲岸籠雲謝豹啼(張華博物志云杜宇啼苦則懸于樹自呼曰謝豹)二女廟荒

宮樹老九疑山碧楚天低湘南自古多離怨莫動哀吟
易慘悽

　　廢宅　　　　　　　　　　　　呉融

　　風飄碧瓦雨摧垣却有鄰人為鎻門幾樹好花閒白晝
滿庭芳草易(一本作自)黃昏放魚池涸蛙争聚棲燕梁空雀
自喧不獨凄凉眼前事咸陽一火便成原(言國猶有廢興何况家乎
故作逹語感㮣轉深)

　　龍泉寺絶頂(在餘姚)　　　　　　　方干


　　未明先見海底日良久逺雞方報晨(泰山記東岩名日觀雞一鳴見日出
髙數丈)古樹含風常帯雨寒岩四月始知春中天氣爽星
河近(李周翰曰中天言及天半)下界時豐雷雨均前後登臨思無盡
年年改換往來人

　　已上十四首

　　和賈至早朝大明宮(唐制三内皇城曰西内大明宮曰東内興慶宮曰南内)

　　王維

　　絳幘雞人送曉籌尚衣方進翠雲裘九天閶闔開宮殿

(雞跖曰九天一中天二義天三從天四更天五晬天六廓天七咸天八沈天九成天)萬國衣冠拜
冕旒日色纔臨仙掌動香烟欲傍衮龍浮朝罷須裁五
色詔珮聲歸到鳳池頭

　　和賈至早朝大明宮　　　　　　岑參

　　雞鳴紫陌曙光寒鶯囀皇州春色闌金闕曉鐘開萬户
玉階仙仗擁千官(唐志凡朝㑹立仗三衛番上分為五仗)花迎劒佩星初
落栁拂旌旗露未乾獨有鳳凰池上客陽春一曲和皆
難


　　酧暢當嵩山尋麻道士見寄

　　聞逐樵夫閒看碁忽逢人世是秦時開雲種玉嫌山淺
(搜神記王雍伯致義漿饋行者有一人飲訖懐中出石子一升與之謂曰種此生好玉後得雙璧)渡海
傳書恠鶴遲陰洞石幢微有字(河南志後魏時有樵夫劉㑹入洛陽石龍洞得
石上有字)古壇松樹半無枝煩君逺示青囊錄(郭璞傳郭公以青囊中書
九巻與璞後門人竊囊未及讀火焚)願得相從一問師

　　别嚴士元　　　　　　　　　　劉長卿

　　春風倚棹闔閭城水國春寒陰復晴細雨濕衣看不見

閒花落地聽無聲日斜江上孤帆影草綠湖南萬里情
東道若逢相識問青袍今已誤儒生(細雨濕衣應陰字日斜江上應晴字)

　　送王李二少府貶潭峽　　　　　髙適

　　嗟君此别意何如駐馬銜杯問謫居巫峽啼猿數行淚
衡陽歸雁幾封書青楓江上秋天逺(楚詞江水湛湛兮上有楓)白帝
城邊古木疎聖代秪今多雨露暫時分手莫躊躇

　　西塞山　　　　　　　　　　　劉禹錫

　　西晉樓船下益州金陵王氣漠然收千尋鐵鎖沉江底

一片降旗出石頭(晉王濬為益州刺史濬作大船連舫攻呉呉人以鐵鎖横截江面濬作火
炬灌油燒之鎖皆斷絶順流徑入石頭城孫皓乃降)人世幾回傷往事山形依舊
枕寒流今逢四海為家日故壘蕭蕭蘆荻秋(此専咏呉主孫皓之
事也按禹錫與元微之宗楚客白樂天論六朝興衰事各賦金陵懐古以西塞山為題禹錫畧無造意引滿而
成樂天覧之曰四人探驪龍之珠劉子得頷下一顆餘皆鱗甲中珠耳其見推重如此)

　　已上六首

　　早春五門西望　　　　　　　　王建

　　百官朝下五門西(天子五門臯門庫門雉門應門路門)塵起春風滿御堤

黃帕葢鞍呈了馬紅羅纏項鬬回雞館松枝重墻頭出
渠桞條長水靣齊惟有敎坊南草色古城陰處冷凄凄

　　錦瑟　　　　　　　　　　　　李商隐

　　錦瑟無端五十絃一絃一柱思華年莊生曉夢迷蝴蝶
望帝春心託杜鵑滄海月明珠有淚藍田日暖玉生烟
此情可待成追憶只是當時已惘然(此詩說者紛紛謂錦瑟為貴人愛姬
者劉貢父也謂為令狐楚之妾者計敏夫也自東坡謂詠錦瑟之聲則有適怨清和之觧詩家多奉為指南然
以分配中兩聫固自相合若起結則又何觧以處此詳玩無端二字錦瑟絃柱當屬借語其大指則取五十之

義無端者猶言嵗月忽已過也玩下句自見顧其意言所指或憶少年之艷冶而傷美人之遲暮或感身世之
閱歴而悼壯夫之晼晚殆未可以一詞定也)

　　江亭春霽　　　　　　　　　　李郢

　　江蘺漠漠荇田田江上雲亭霽景鮮蜀客帆檣背歸燕
楚山花木怨啼鵑春風掩映千門栁曉色凄凉萬井烟
金磬泠泠水南寺上方臺殿翠微連

　　送人之嶺南

　　闗山迢遞古交州歳宴憐君走馬遊謝氏海邊逢姹女

(侯官謝端于海邊得一螺如三升壺貯甕中端毎耕作還飯飲湯火如有人所為端疑之早出從籬外窺之見
一少女從甕中出端入問之女曰我天漢中白水素女也天帝哀卿孤慎使我炊烹)越王潭上見
青牛(南越志綏安縣有連山昔越王建徳伐木為船以童男女三千牽之既而俱墮于潭後時聞附船有
唱督之聲更有青牛與船俱見)嵩臺月照啼猿樹(南越志嵩要有竦石廣六十餘丈髙二百
仞土人謂之嵩臺)石室烟涵古桂秋(嵩要石室南北二門狀若人工意者仙都)回望
長安五千里刺桐花下莫淹留(嶺南異物志刺桐花南海至福州皆有之繁茂
不如福建梧州城外止有三四株未嘗見花反以名郡亦未喻也)

　　九日登仙臺呈劉明府　　　　　崔曙


　　漢文皇帝有髙臺此日登臨曙色開三晉雲山皆北向
二陵風雨自東來闗門令尹誰能識(神仙傳老子去周闗令尹喜知之見
老子老子授以長生之術)河上仙翁去不回(神仙傳河上翁漢文帝時結草菴河上帝讀老
子有不觧遣問之公曰道尊徳貴非可遥問帝幸其菴問曰普天之下莫非王臣不能自屈無乃髙乎公即坐
躍冉冉在空去地數丈曰余上不至天中不至人下不至地何臣民之有帝乃下車稽首公授素書一巻遂失
所在帝于西山築臺望之即仙臺也)且欲近尋彭澤宰陶然一醉菊花杯
(以比劉明府)

　　叢臺(在邯鄲趙武靈王所築)　　　　　　　李逺


　　有客新從趙地回自言曾上古叢臺雲遮襄國天邊去
樹繞漳河地裏來絃管變成山鳥哢綺羅留作野花開
金輿玉輦無消息(趙及後趙北齊皆都趙地)風雨惟知長綠苔

　　寒食　　　　　　　　　　　　來鵬

　　獨把一杯山館中毎驚時節恨飄蓬侵堦草色連朝雨
滿地梨花昨夜風蜀魄啼來春寂寞楚魂吟後月䑃朧
分明記得還家夢徐孺宅前湖水東

　　已上七首


　　四虚

　　隋宮(隋煬帝大業元年自長安至江都置離宮四十餘所)　　李商隐

　　紫泉宫殿鎖烟霞(司馬相如上林賦曰丹水更其南紫淵徑其北唐人諱淵曰泉紫泉在闗
中隋都其地鎖烟霞者言煬帝棄國南游也)欲取蕪城作帝家玉璽不緣歸
日角錦帆應是到天涯(謂使隋之神器不為太宗所取則煬帝游幸應至天涯豈止江
都而已)于今腐草無螢火(煬帝于景華宮徴求螢火數斛夜出游山放之光徧山谷)終
古垂楊有暮鴉(無螢火有暮鴉者虐燄雖滅惡聲常在也)地下若逢陳後主
豈宜重問後庭花(伽藍記曰帝常行呉公臺下恍惚遇陳後主帝請張麗華舞玉樹後庭花

後主曰毎憶與張妃凭臨春閣作璧月詞未終見韓擒虎領萬騎直來撞入便至今日始謂殿下治在堯舜之
上今日還此逸游曩日何見罪之深耶帝叱之不見)

　　馬嵬

　　海外徒聞更九州(自注曰鄒衍云九州之外更有九州)他生未卜此生休
(長恨傳曰𤣥宗命方士致貴妃之神見最髙仙山上多樓閣署曰玉妃太真院玉妃取金釵鈿合各拆其半授
使者獻還上皇并述七夕相誓願世世為夫婦之語此詩起二語正指其事言夫婦之願他生未卜而此生已
休徒髣髴其神于海外耳能無悲乎)空聞虎旅鳴宵柝無復雞人報曉籌
(仙傳拾遺曰𤣥宗幸蜀自馬嵬之後屬念貴妃往往輟食忘寐詩意用此謂帝不寐而聞柝非由雞人之警也

此詩第三句與第五句詞同而意異)此日六軍同駐馬當時七夕笑牽牛
(楊妃外傳云𤣥宗與妃在驪山宮七日牛女之夕夜半妃獨侍上上凭肩宻誓願世世為夫婦)如何四
紀為天子不及盧家有莫愁

　　籌筆驛(在利州綿谷縣諸葛孔明出師嘗駐此)

　　魚鳥猶疑畏簡書風雲長為護儲胥(簡書軍中法令約束言號令嚴明雖
百千年魚鳥猶畏之儲胥軍中藩籬言忠武神明風雲猶護其壘)徒令上將揮神筆終
見降王走傳車管樂有才終不忝闗張無命欲何如(闕死
建安二十四年張死先主章武元年皆不及見武侯總戎矣)他年錦里經祠廟梁甫

吟成恨有餘(謂今日經公之祠一吟梁甫猶為公有餘恨)

　　聞歌

　　斂笑凝眸意欲歌髙雲不動碧嵯峨銅臺罷望歸何處
(陸機弔魏武文云魏武遺令曰吾婕妤妓人皆著銅雀臺中月朝十五向帷作妓樂時時登臺望吾西陵墓田)
玉輦忘還事幾多(拾遺記周穆王御黄金碧玉輦與西王母宴于瑶池歌謳忘歸)青塜
路邊南雁盡細腰宮裏北人過此聲腸斷非今日香灺
燈光奈爾何

　　茂陵


　　漢家天馬出蒲梢苜蓿榴花徧近郊(西域傳贊曰蒲梢龍文魚日汗血之
馬漢書大宛馬嗜苜蓿張騫持千金請宛馬采苜蓿歸種之離宮别館二句謂帝勤逺畧也)内苑只
知銜鳳觜(十州記曰煮麟角鳯觜為膠可續斷弦仙傳拾遺曰武帝天漢三年北廵西王母使使獻
靈膠一兩帝射虎華林苑弩絃斷使者口濡膠一分以續之此句謂帝好獵)屬車無復揷雞
翹(蔡邕獨斷曰鸞旗者編羽毛列繫幢傍民或謂之雞翹按天子出則鸞旗在前屬車在後此言無復揷雞
翹者以帝好為期門微行故云)玉桃偷得憐方朔(謂帝好仙)金屋粧成貯阿
嬌(謂帝好内)誰料蘇卿老歸國茂陵松柏雨蕭蕭(蘇武天漢元年使絶
域昭帝始元六年歸至京師詔武奉太牢謁武帝園廟前六句葢道武帝之多欲而結以茂陵蕭條葢謂雄心

壯志都不復存所以深致嗟惜也)

　　已上五首

　　早秋京口旅泊　　　　　　　　李嘉祐

　　移家避冦逐行舟厭見南徐江水流呉地征徭非舊日
秣陵凋弊不宜秋千家閉户無砧杵七夕何人望斗牛
惟有同時騘馬客偏題尺牘問窮愁

　　晚次鄂州　　　　　　　　　　盧綸

　　雲開逺見漢陽城猶是孤帆一日程估客晝眠知浪静

舟人夜語覺潮生三湘愁髩逢秋色萬里歸心對月明
舊業已隨征戰盡(本集題下自注云至徳中作綸河中人時安史方亂三河)更堪江
上鼓鼙聲

　　赴武陵寒食次松滋渡(常元和中自水部員外郎為朗州刺史)

　　竇常

　　杏花榆莢曉風前雲際離離上峽船江轉數程淹驛騎
楚曾三户少人煙(三户亭在南郡穰縣安宻鄉即南公所謂楚雖三户亡秦必楚者也)看
春又過清明節筭老重經癸已年(癸巳元和八年)幸有柱山當

郡舍在朝長詠卜居篇(宋元嘉七年大水武陵柱山陷湘州記柱山在郡東十七里)

　　鄂州寓嚴澗宅　　　　　　　　元稹

　　鳳有髙梧鶴有松偶來江外寄行蹤花枝滿院空啼鳥
塵榻無人憶臥龍心想夜間惟足夢眼看春盡不相逢
何時最是思君處月入斜窗曉寺鐘

　　九日齊山登髙(齊山在池州王哲齊山記曰山有五十餘峯其髙相等故名杜牧常
守池州)　　　　　　　　　　　　杜牧

　　江涵秋影雁初飛與客㩦壺上翠微人世難逢開口笑

菊花須揷滿頭歸但將酩酊酧佳節不用登臨怨落暉
古往今來只如此牛山何必獨沾衣(齊景公遊于牛山臨其國城流涕曰
美哉國乎若何去此而死)

　　贈王尊師　　　　　　　　　　姚合

　　先生自說瀛洲路多在青松白石間海岸夜中常見日
仙宮深處却無山犬隨鶴去游諸洞龍作人來問大還
(仙家有小還丹大還丹)今日偶聞塵外事朝簪未擲復何顔

　　贈王山人　　　　　　　　　　許渾


　　貰酒擕琴訪我頻始知城市有閒人君臣藥在寧憂病
子母錢成豈患貧年長毎勞推甲子夜寒初共守庚申
(洛中記異曰道士程紫霄有朝士夜㑹太乙觀拉師共守庚申酉陽雜爼曰凡庚申日
三尸言人過七守庚申三尸滅三守庚申三尸伏)近來聞說燒丹處玉洞桃花萬樹香

　　湘中送友人　　　　　　　　　李頻

　　中流欲暮見湘烟岸葦無窮接楚田去雁(或作落雁非)逺衝
雲夢雪(雪或作澤非)離人獨上洞庭船風波盡日依山轉星
漢通宵向水連零落梅花過殘臈故園歸去醉新年


　　元達上人種藥　　　　　　　　皮日休

　　雨滌烟鋤偃破籬紺芽紅甲兩三畦藥名却笑桐君少
(桐君山在嚴州有人採藥結廬桐木下指桐為姓故山得名陶隱居本草序有桐君藥錄詩意謂桐君所錄不
如上人種者之多)年紀翻嫌竹祖低(竹譜云竹祖家初所種之竹唐人詩有祖竹叢新笋)
白石淨敲蒸术火清泉閒洗種花泥恠來昨日休持鉢
一尺雕胡似掌齊(雕胡菰米也)

　　已上九首

　　三體唐詩巻三

