三國志文類卷二十一
書疏
蜀
諸葛亮臨發漢中疏(亮率諸軍北征漢中臨發上疏)
先帝創業未半而中道崩殂今天下三分益州疲弊此
誠危急存亡之秋也然侍衞之臣不解於内忠志之士
忘身於外者蓋追先帝之殊遇欲報之於陛下也誠宜
開張聖聽以光先帝遺德恢弘志士之氣不宜妄自菲
薄引喻失義以塞忠諫之路也宫中府中俱為一體陟
罰臧否不宜異同若有作姦犯科及為忠善者宜付有
司論其刑賞以昭陛下平明之理不宜偏私使内外異
法也侍中侍郎郭攸之費禕董允等此皆良實志慮忠
純是以先帝簡拔以遺陛下愚以為宫中之事亊無大
小悉以咨之然後施行必能禆補闕漏有所廣益將軍
向寵性行淑均曉暢軍事試用於昔日先帝稱之曰能
是以衆議舉寵為督愚以為營中之事悉以諮之必能
使行陣和睦優劣得所親賢臣遠小人此先漢所以興
隆也親小人遠賢臣此後漢所以傾頽也先帝在時每
與臣論此事未常不歎息痛恨於桓靈也侍中尚書長
史參軍此悉貞良死節之臣願陛下親之信之則漢室
之隆可計日而待也臣本布衣躬耕於南陽苟全性命
於亂世不求聞達於諸侯先帝不以臣卑鄙猥自枉屈三
顧臣於草廬之中諮臣以當時之事由是感激遂許先
帝以驅馳後值傾覆受任於敗軍之際奉命於危難之
間爾來二十有一年矣先帝知臣謹慎故臨崩寄臣以
大事也受命以來夙夜憂歎恐託付不效以傷先帝之
明故五月渡瀘深入不毛今南方已定兵甲已足當奬
率三軍北定中原庶竭駑鈍攘除姦凶興復漢室還於
舊都此臣所以報先帝而忠陛下之職分也至於斟酌
損益進盡忠言則攸之禕允之任也願陛下託臣以討
賊興復之效不效則治臣之罪以告先帝之靈若無興
德之言則責攸之禕允等之慢以彰其咎陛下亦宜自
謀以諮諏善道察納雅言深追先帝遺詔臣不勝受恩
感激今當遠離臨表涕零不知所言遂行屯於沔陽
又言關中虛弱疏(亮聞孫權破曹休魏兵東下關中虛弱上言曰)
先帝慮漢賊不兩立王業不偏安故託臣以討賊也以
先帝之明量臣之才故知臣伐賊才弱敵彊也然不伐
賊王業亦亡惟坐待亡孰與伐之是故託臣而弗疑也
臣受命之日寢不安席食不甘味思惟北征宜先入南
故五月渡瀘深入不毛并日而食臣非不自惜也顧王
業不可偏全於蜀都故冒危難以奉先帝之遺意也而
議者謂為非計今賊適疲於西又務於東兵法乘勞此
進趨之時也謹陳其事如左高帝明並日月謀臣淵深
然涉險被創危然後安今陛下未及高帝謀臣不如良
平而欲以長計取勝坐定天下此臣之未解一也劉繇
王朗各據州郡論安言計動引聖人羣疑滿腹衆難塞
胷今歲不戰明年不征使孫策坐大遂并江東此臣之
未解二也曹操智計殊絶於人其用兵也髣髴孫吳然
困於南陽險於烏巢危於祁連逼於黎陽幾敗北山殆
死潼關然後偽定一時耳况臣才弱而欲以不危而定
之此臣之未解三也曹操五攻昌霸不下四越巢湖不
成任用李服而李服圖之委夏侯而夏侯敗亡先帝每
稱操為能猶有此失况臣駑下何能必勝此臣之未解
四也自臣到漢中中間朞年耳然喪趙雲陽羣馬玉閻
芝丁立白夀劉郃鄧銅等及曲長屯將七十餘人突將
無前賨叟青羌散騎武騎一千餘人此皆數十年之内
所糾合四方之精銳非一州之所有若復數年則損三
分之二也當何以圖敵此臣之未解五也今民窮兵疲
而事不可息事不可息則住與行勞費正等而不及虛
圖之欲以一州之地與賊持久此臣之未解六也夫難
平者事也昔先帝敗軍於楚當此時曹操拊手謂天下
已定然後先帝東連吳越西取巴蜀舉兵北征夏侯授
首此操之失計而漢事將成也然後吳更違盟關羽毁
敗秭歸蹉跌曹丕稱帝凡事如是難可逆見臣鞠躬盡
力死而後已至於成敗利鈍非臣之明所能逆覩也於
是有散關之役
譙周上後主游觀聲樂疏(後主頗出游觀增聲樂周乃上疏曰)
昔王莽之敗豪傑並起跨州據郡欲弄神器於是賢才
智士思望所歸未必以其勢之廣狹惟其德之薄厚也
是故於時更始公孫述及諸有大衆者多己廣大然莫
不快情恣欲怠於為善游獵飲食不恤民物世祖初入
河北馮異等勸之曰當行人所不能為遂務理冤獄節
儉飲食動遵法度故北州歌歎聲布四達於是鄧禹自
南陽追之吳漢寇恂未識世祖遥聞德行遂以權計舉
漁陽上谷突騎迎於廣阿其餘望風慕德者邳彤耿純
劉植之徒至於輿病賫棺繦負而至者不可勝數故能
以弱為彊屠王郎吞銅馬折赤眉而成帝業也及在洛
陽常欲小出車駕已御姚期諫曰天下未寧臣誠不願
陛下細行數出即時還車及征隗囂潁川盜起世祖還
洛陽但遣寇恂往恂曰潁川以陛下遠征故姦猾起叛
未知陛下還恐不時降陛下自臨潁川賊必即降遂至
潁川竟如恂言故非急務欲小出不敢至於急務欲自
安不為故帝者之為善也如此故傳曰百姓不徒附誠
以德先之也今漢遭厄運天下三分雄哲之士思望之
時也陛下天姿至孝喪踰三年言及隕涕雖曾閔不過
也敬賢任才使之盡力有踰成康故國内和一大小戮
力臣所不能陳然臣不勝大願願復廣人所不能者夫輓
大重者其用力苦不衆拔大艱者其善術苦不廣且承
祀宗廟者非徒求福祐所以率民尊上也至於四時之
祀或有不臨池苑之觀或有仍出臣之愚滯私不自安
夫憂責在身者多不暇盡樂今先帝之志堂構未成誠
非盡樂之時願省減樂官後宫所增造但奉修先帝所
施下為子孫節儉之教
譙周請後主降魏疏(時鄧艾已入隂平百姓擾擾皆迸山野不可禁制後)
(主使羣臣會議計無所出或以為蜀之與吳本為和國宜可奔吳或以為南中七郡阻險)
(斗絶易以自守宜可奔南惟周以為自古以來無寄他國為天子者也今若入吳固當臣)
(服且政理不殊則大能吞小此數之自然也由此言之則魏能并吳吳不能并魏明矣等)
(為小稱臣孰與為大再辱之恥何與一辱且若欲奔南則當早為之計然後可果今大敵)
(已近禍敗將及羣小之心無一可保恐發足之日其變不測何至南之有乎羣臣或難周)
(曰今艾已不遠恐不受降如之何周曰當今東吳未賓事勢不得不受之受之後不得不)
(禮若陛下降魏魏不裂土以封陛下者周請身詣京都以古義爭之衆人無以易周之理)
(後主猶疑於入南周乃上疏曰)
或說陛下以北兵深入有欲適南之計臣愚以為不安
何者南方遠夷之地平常無所供為猶數反叛自丞相
亮南征兵勢逼之窮乃幸從是後供出官賦取以給兵
以為愁怨此患國之人也今以窮迫欲往依恃恐必復
反一也北兵之來非但取蜀而已若奔南方必因人勢
衰及時赴追二也若至南方外當拒敵内供服御費用
張廣他無所取耗損諸夷必甚甚必速叛三也昔王郎
以邯鄲僣號時世祖在信都畏偪於郎欲棄還關中邳
肜諫曰明公西還則邯鄲城民不肯捐父母背城主
而千里送公其亡叛可必也世祖從之遂破邯鄲今北
兵至陛下南行誠恐邳肜之言復信於今四也願陛下
早為之圖可獲爵土若遂適南勢窮乃服其禍必深易
曰亢之為言知得而不知喪知存而不知亡知得失存
亡而不失其正者其惟聖人乎言聖人知命而不苟必
也故堯舜以子不善知天有授而求授人子雖不肖禍
尚未萌而迎授與人况禍已至乎故微子以殷王之昆
面縛銜璧而歸武王豈所樂哉不得已也於是遂從周
策劉氏無虞一邦蒙賴周之謀也
蔣琬上襲魏疏(琬字公琰以為昔武侯數闚秦川道險運艱竟不能克不若乘)
(水東下乃多作舟船欲由漢沔襲魏興上庸會舊疾連動未時得行而衆論咸謂如不克)
(捷還路甚難非長萊也於是遣尚書令費禕中監軍姜維等喻指)
芟穢弭難臣職是掌自臣奉辭漢中已經六年臣既闇
弱如嬰疾疢規方無成夙夜憂慘今魏跨帶九州根蒂
滋蔓平除未易若東西并力首尾犄角雖未能速得如
志且當分裂蠶食先摧其支黨然吳期二三連不克果
俯仰惟艱實忘寢食輒與費禕等議以涼州胡塞之要
進退有資賊之所惜且羌胡乃心思漢如渴又昔偏軍
入羌郭淮破走算其長短以為事首宜以姜維為涼州
刺史若維征行銜持河右臣當帥軍為維鎮繼今涪水
陸四通惟急是應若東北有虞赴之不難
吳
顧譚上魯王與太子齊衡疏(時魯王霸有盛寵與太子和齊衡顧譚上此疏)
臣聞有國有家者必明嫡庶之端異尊卑之禮使高下
有差階級踰邈如此則骨肉之恩生覬覦之望絶昔賈
誼陳治安之計論諸侯之勢以為勢重雖親必有逆節
之累勢輕雖疎必有保全之助故淮南親弟不終饗國
失之於勢重也吳芮疎臣傳祚長沙得之於勢輕也昔
漢文帝使慎夫人與皇后同席袁盎退夫人之座帝有
怒色及盎辨上下之儀陳人彘之戒帝既悦懌夫人亦
悟今臣所陳非有所偏誠欲以安太子而便魯王也
步隲上奬勸疏(隲條於時事在荆州界者諸葛瑾陸遜朱然程普潘濬裴玄夏)
(侯承衞旌李肅周條石幹十一人甄别行狀因上此疏)
聞人君不親小事百官有司各任其職故舜命九賢則
無所用心彈五弦之琴詠南風之詩不下堂廟而天下
治也齊桓用管仲被髮載車齊國既治又致匡合近漢
高祖擥三傑以興帝業西楚失雄俊以喪成功汲黯在
朝淮南寢謀郅都守邊匈奴竄迹故賢人所在折衝萬
里信國家之利器崇替之所由也方今王化未被於漢
北河洛之濱尚有僣逆之醜誠擥英雄拔俊任賢之時
也願明太子重以經意則天下幸甚
又上中書多糾舉疏
伏聞諸典校擿抉細微吹毛求瑕重案深誣趨欲陷人
以成威福無罪無辜横受大刑是以使民跼天蹐地誰
不戰慄昔之獄官惟賢是任故臯陶作士吕侯贖刑張
于廷尉民無冤枉休泰之祚實由此興今之小臣動與
古異獄以賄成輕忽人命歸咎於上為國速怨夫一人
吁嗟王道為虧甚可讐疾明德慎罰哲人惟刑書傳所
美自今蔽獄都下則宜諮顧雍武昌則陸遜潘濬平心
專意務在得情騭黨神明受罪何恨又曰天子父天母
地故宫室百官動法列宿若施政令欽順時節官得其
人則隂陽和平七曜循度至於今日官寮多闕雖有大
臣復不信任如此天地焉得無變故頻年枯旱亢陽之
應也又嘉禾六年五月十四日赤烏二年正月一日及
二十七日地皆震動地隂類臣之象隂氣盛故動臣下
專政之故也夫天地見異所以警悟人主可不深思其
意哉又曰丞相顧雍上大將軍陸遜太常潘濬憂深責
重志在竭誠夙夜兢兢寢食不寧念欲安國利民建久
長之計可謂心膂股肱社稷之臣矣宜各委任不使他
官監其所司責其成效課其負殿此三臣者思慮不到
則已豈敢專擅威福欺負所天乎又曰縣賞以顯善設
刑以威姦任賢而使能審明於法術則何功而不成何
事而不辨何聽而不聞何視而不覩哉若今郡守百里
皆各得其人共相經緯如是庶政豈不康哉竊聞諸縣
並有備吏吏多民煩俗以之弊但小人因緣銜命不務
奉公而作威福無益視聽更為民害愚以為可一切罷
省權亦覺悟遂誅吕壹
三國志文類卷二十一
