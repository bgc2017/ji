三國志文類卷五十
評
魏
陳夀評武帝
評曰漢末天下大亂雄豪並起而袁紹虎視四州彊盛
莫敵太祖運籌演謀鞭撻宇内擥申商之法術該韓白
之竒策官方授材各因其器矯情任算不念舊惡終能
總御皇機克成洪業者惟其明略最優也抑可謂非常
之人超世之傑矣
陳夀評文帝
評曰文帝天資文藻下筆成章博文強識才藝兼該若
加之曠大之度勵以公平之誠邁志存道克廣德心則
古之賢主何遠之有哉
陳夀評明帝
評曰明帝沉毅斷識任心而行蓋有君人之至㮣焉于
時百姓凋弊四海分崩不先聿脩顯祖闡拓洪基而遽
追秦皇漢武宫館是營格之遠猷其殆疾乎
陳夀評三少帝
評曰古者以天下為公唯賢是與後代世位立子以適
若適嗣不繼則宜取旁親明德若漢之文宣者斯不易
之常準也明帝既不能然情繫私愛撫養嬰孩傳以大
器託付不專必參枝族終於曹爽誅夷齊王替位高貴
公才慧夙成好問尚辭蓋亦文帝之風流也然輕躁忿
肆自陷大禍陳留王恭已南面宰輔統政仰遵前式揖
讓而禪遂饗封大國作賓于晉比之山陽班寵有加焉
孫盛評曹公哭袁紹墓(時鄴定公臨祀紹墓哭之流涕慰勞紹妻還其)
(家人寶物)
昔者先王之為誅賞也將以懲惡勸善永彰鑒戒紹因
世艱危遂懷逆謀上議神器下干國紀薦社汚宅古之
制也而乃盡哀於逆臣之家加恩於饕餮之室為政之
道於斯躓矣夫匿怨友人前哲所耻脱驂舊館義無虚
涕苟道乖好絶何哭之有昔漢高失之於項氏魏武遵
謬於此舉豈非百慮之一失也
孫盛評文帝(時軍次於譙大饗六軍及譙父老百姓於邑東及設伎樂百戱令曰)
(先王皆樂其生禮不忘其本其復譙租税於二年三老吏民上夀日夕而罷丙巾親祠譙)
(陵)
昔者先王之以孝治天下也内節天性外施四海存盡
其敬亡極其哀思慕諒闇寄政冡宰故曰三年之喪自
天子達於庶人夫然故在三之義惇臣子之恩篤雍熙
之化隆經國之道固聖人之所以通天地厚人倫顯至
孝敦風俗斯萬世不易之典百王服膺之制也是故喪
禮素冠鄶人著庶見之譏宰予降朞仲尼發不仁之嘆
子穨忘戚君子以為樂禍魯侯易服春秋知其不終豈
不以墜至痛之誠心喪哀樂之大節者哉故雖三季之
末七雄之弊猶未有廢縗斬於旬朔之間釋麻杖於反
哭之日者也逮于漢文變易古制人道之紀一旦而廢
縗素奪於至尊四海散其遏密義感闕於羣后大化墜
於君親雖心存貶約慮在經綸至於樹德垂聲崇化變
俗固已道薄於當年風頽於百代矣且武王載主而牧
野不陣晉襄墨縗而三帥為俘應務濟功服其焉害魏
王既追漢制替其大禮處莫重之哀而設饗宴之樂居
貽厥之始而墜王化之基及至受禪顯納二女忘其至
恤以誣先聖之興天心喪矣將何以終是以知王齡之
不遐卜世之期促也
孫盛評文帝斥后族(時有詔曰夫婦人與政亂之本也自今以後羣臣不)
(得奏事太后后族之家不得當輔佐之任又不得横授茅土之爵以此詔傳後世若有背)
(違天下共誅之)
夫經國營治必憑俊喆之輔賢達令德必居參亂之任
故雖周室之盛有婦人與焉然則坤道承天南面罔二
三從之禮謂之至順至於號令自天子出奏事專行非
古義也昔在申吕實匡有周苟以天下為心惟德是仗
則親疏之授至公一也何至后族而必斥遠之哉二漢
之季世王道陵遲故令外戚馮寵職為亂階於此自時
昏道喪運祚將移縱無王吕之難豈乏田趙之禍乎而
後世觀其若此深懷酸毒之戒也至於魏文遂發一概
之詔可謂有識之爽言非帝者之宏議
孫盛評明帝
聞之長老魏明帝天姿秀出立髮垂地口吃少言而沉
毅好斷初諸公受遺輔導帝皆以方任處之政自已出
而優禮大臣開容善直雖犯顔極諫無所摧戳其君人
之量如此之偉也然不思建德垂風不固維城之基至
使大權偏據社稷無衛悲夫
孫盛評逆制廟號(有司奏武皇帝撥亂反正為魏太祖樂用武始之舞文皇)
(帝應天授命為魏高祖樂用成熙之舞帝制作興治為魏烈祖樂用章武之舞三祖之廟萬世)
(不毁其餘四廟親盡迭毁如周后稷文武廟祧之制)
夫諡以表行廟以存容皆於既沒然後著焉所以原始
要終以示百世也未有當年而逆制祖宗未終而豫自
尊顯昔華樂以厚歛致饑周人以豫凶違禮魏之羣司
於是乎失正
裴松之評魏氏
松之以為故魏氏配饗不及荀彧蓋以其末年異議又
位非魏臣故也至於升程昱而遺郭嘉先鍾華而後荀
攸則未詳厥趣也徐佗謀逆而許禇心動忠誠之至遠
同於日磾且潼關之危非禇不濟禇之功烈有過典韋
今祀韋而不及禇又所未達也
陳夀評董卓袁紹袁術劉表
評曰董卓狼戾賊忍暴虐不仁自書契已來殆未之有
也袁術奢滛放肆榮不終已自取之也袁紹劉表咸有
威容器觀知名當世表跨蹈漢南紹鷹揚河朔然皆外
寬内忌好謀無決有才而不能用聞善而不能納廢嫡
立庶舍禮崇愛至于後嗣顛蹷社稷傾覆非不幸也昔
項羽背范增之謀以喪其王業紹之殺田豐乃甚於羽
遠矣
孫盛評田豐沮授
盛曰觀田豐沮授之謀雖良平何以過之故君貴審才
臣尚量主君用忠良則覇王之業隆臣奉闇后則覆亡
之禍至存亡榮辱常必由茲豐知紹將敗敗則已必死
甘冒虎口以盡忠規烈士之於所事慮不存已夫諸侯
之臣義有去就况豐與紹非純臣乎詩云逝將去汝適
彼樂土言去亂邦就有道可也
裴松之難陳氏評荀彧(世之論者多譏彧協規魏氏以傾漢祚君臣易)
(位寔彧之由雖晚節立異無救運移功既違義識亦疚焉陳氏此評蓋亦同乎世識)
臣松之以為斯言之作誠未得其遠大者也彧豈不知
魏武之志氣非衰漢之貞臣哉良以于時王道既微横
流已及雄豪虎視人懷異心不有撥亂之資仗順之略
則漢室之亡忽諸黔首之類殄矣夫欲翼贊時英一匡
屯運非斯人之與而誰與哉是故經綸急病若救身首
用能動于嶮中至于大亨蒼生蒙舟航之接劉宗延二
紀之祚豈非荀生之本圖仁恕之遠致乎及至覇業既
隆翦漢迹著然後亡身殉節以申素情全大正於當年
布誠心於百代可謂任重道遠志行義立謂之未充其
殆誣歟
裴松之難荀賈同傳
臣松之以為列傳之體以事類相從張子房青雲之士
誠非陳平之倫然漢之謀臣良平而已若不共列則餘
無所附故前史合之蓋其宜也魏氏如詡之儔其比幸
多詡不編程郭之篇而與二荀並列失其類矣且攸詡
之為人其猶夜光之與蒸燭乎其照雖均質則異焉今
荀賈之評共同一稱尤失區别之宜也
陳夀評吕布張邈臧洪
評曰吕布有虓虎之勇而無英竒之略輕狡反覆唯利
是視自古及今未有若此不夷滅也昔漢光武謬於龐
萌近魏太祖亦蔽於張邈知人則哲唯帝難之信矣陳
登臧洪並有雄氣壮節登降年夙隕功業未遂洪以兵
弱敵彊烈志不立惜哉
三國志文類卷五十
