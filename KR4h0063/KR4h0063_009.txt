三國志文類卷九
表奏
魏
太祖乞封荀彧表(太祖錄彧前後功表封為萬歲亭侯)
臣聞慮為功首謀為賞本野績不越廟堂戰多不踰國
勲是故曲阜之錫不後營丘蕭何之土先於平陽珍策
重計古今所尚侍中尚書令彧積德累行少長無悔遭
世紛擾懷忠念治臣自始舉義兵周游征伐與彧戮力
同心左右王略發言授策無施不效彧之功業臣由以
濟用披浮雲顯光日月陛下幸許彧左右機近忠恪祗
順如履薄冰研精極銳以撫庶事天下之定彧之功也
宜享高爵以彰元勲彧固辭無野戰之勞不通太祖表
太祖又與彧書
太祖又書
與君共事已來立朝廷君之相為匡弼君之相為舉人
君之相為建計君之相為密謀亦已多矣夫功未必皆
野戰也願君勿讓彧乃受
乞增荀彧戶邑表
昔袁紹侵入郊甸戰於官渡時兵少糧盡圖欲還許書
與彧議彧不聽臣建宜住之便恢進討之規更起臣心
易其愚慮遂摧大逆覆取其衆此彧覩勝敗之機略不
世出也及紹破敗臣糧亦盡以為河北未易圖也欲南
討劉表彧復止臣陳其得失臣用反旆遂吞凶族克平
四州向使臣退於官渡紹必鼓行而前有傾覆之形無
克捷之勢後若南征委棄兖豫利既難要將失本據彧
之二策以亡為存以禍致福謀殊功異臣所不及也是
以先帝貴指蹤之功薄搏獲之賞古人尚帷幄之規下
攻拔之捷前所賞錄未副彧巍巍之勲乞重平議增其
戶邑彧深辭讓太祖又報之
報荀彧書
君之策謀非但所表二事前後謙沖欲慕魯連先生乎
此聖人達節者所不貴也昔介子推有言竊人之財猶
謂之盜况君密謀安衆光顯於孤者以百數乎以二事
相還而復辭之何取謙亮之多耶
夏侯獻請令鬷弘使公孫淵表
公孫淵昔年敢違王命廢絶計貢者實挾兩端既恃阻
險又怙孫權故敢跋扈恣雎海外宿舒親見賊權軍衆
府庫知其弱少不足憑恃是以決計斬賊之使又高句
麗濊貊與淵為仇並為寇鈔今外失吳援内有胡寇心
知國家能從陸道勢不得不懷惶懼之心因斯之時宜
遣使示以禍福奉車都尉鬷弘武皇帝時始奉使命開
通道路文皇帝即位欲通使命遣弘將妻子還歸鄉里
賜其車牛絹百匹弘以受恩歸死國朝無有還意乞留
妻子身奉使命公孫康遂稱臣妾以弘奉使稱意賜爵
關内侯弘性果烈乃心於國夙夜拳拳念自竭效冠族
子孫少好學問博通書記多所關涉口論速捷辯而不
俗附依典誥若出胸臆加仕本郡常在人右彼方士人
素所敬服若當遣使以為可使弘行弘乃自舊土習其
國俗為說利害辯足以動其意明足以見其事才足以
行之辭足以見信若其計從雖酈生之降齊王陸賈之
說尉佗亦無以遠過也欲進遠路不宜釋騏驥將已篤
疾不宜廢扁鵲願察愚言也
華歆薦鄭小同表
臣聞勵俗宣化莫先於表善班禄叙爵莫美於顯能是
以楚人思子文之治復命其胤漢室嘉江公之德用顯
其世伏見故漢大司農北海鄭玄當時之學名冠華夏
為世儒宗文皇帝旌錄先賢拜玄適孫小同以為郎中
長假在家小同年踰三十少有令質學綜六經行著鄉
邑海岱之人莫不嘉其自然美其器量迹其所履有質
直不渝之性然而恪恭靜默色養其親不治可見之美
不競人間之名斯誠清時所宜式叙前後明詔所斟酌
而求也臣老病委頓無益視聽謹具以聞
何曾請置軍副表(時詔太尉司馬宣王帥衆討遼東曾上表)
臣聞先王制法必於全慎故建官授任則置假輔陳師
命將則立監貳宣命遣使則設介副臨敵交刃則參御
右蓋以盡謀思之功防安危之變也是以在險當難則
權足相濟隕缺不預則手足相代其為固防至深至遠
及至漢氏亦循舊章韓信伐趙張耳為貳馬援討越劉
隆副車前世之迹著在篇志今懿奉辭誅罪步騎數萬
道路迴阻四千餘里雖假天威有征無戰寇或潛遁消
散日月命無常期人非金石遠慮詳備誠宜有副今北
邊諸將及懿所督皆為寮屬名位不殊素無定分卒有
變急不相鎮攝存不忘亡聖達所戒宜選大臣名將威
重宿著者盛其禮秩遣詣懿軍進同謀略退有副佐雖
有萬一不虞之災軍主有儲則無患矣
陳羣上追封皇太后父母奏(時文帝欲追封太后父母羣奏曰)
陛下以聖德應運受命創業革制當永為後式案典籍
之文無婦人分土命爵之制在禮典婦因夫爵秦違古
法漢氏因之非先王之令典也帝曰此議是也其勿施
行以作著詔下藏之臺閣永為後式
三公請諡文昭甄后奏
蓋孝敬之道篤乎其親乃四海所以承化天地所以明
察是謂生則致其養殁則光其靈誦述以盡其美宣揚
以顯其名者也今陛下以聖懿之德紹承洪業至孝烝
烝通於神明遭離殷憂每勞謙讓先帝遷神山陵大禮
既備至於先后未有顯諡伏惟先后恭讓著於幽微至
行顯於不言化流邦國德侔二南故能膺神靈嘉祥為
大魏世妃雖夙年登遐萬載之後永播融烈后妃之功
莫得而尚也案諡法聖聞周達曰昭德明有功曰昭昭
者光明之至盛久而不昧者也宜上尊諡曰文昭皇后
又請立廟奏
自古周人始祖后稷又特立廟以祀姜嫄今文昭皇后
之於萬嗣聖德至化豈有量哉夫以皇家世祀之尊而
克讓久恭固推盛位神靈遷化而無寢廟以承享禮非
所以報顯德昭孝敬也稽之古制宜依周禮先妣别立
寢廟並奏可之
三國志文類卷九
