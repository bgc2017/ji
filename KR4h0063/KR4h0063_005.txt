三國志文類卷五
詔書
魏
陳留王
燕王不稱臣詔(并有司奏)
古之王者或有所不臣王將宜依此義表不稱臣乎又
當為報夫後大宗者降其私親况所繼者重耶若便同
之臣妾亦情所未安其皆依禮典處當務盡其宜
有司奏以為禮莫崇於尊祖制莫大於正典陛下稽德
期運撫臨萬國紹太宗之重隆三祖之基伏惟燕王體
尊戚屬正位藩服躬秉虔肅率蹈恭德以先萬國其於
正典闡濟大順所不得制聖朝誠宜崇以非常之制奉
以不臣之禮臣等平議以為燕王章表可聽如舊式中
詔所施或存好問準之義類則宴覿之族也可少順聖
敬加崇儀稱示不敢斥宜曰皇帝敬問大王侍御至於
制書國之正典朝廷所以辨章公制宣昭軌儀於天下
者也宜循法故曰制詔燕王凡詔命制書奏事上書諸
稱燕王者可皆上平其非宗廟助祭之事皆不得稱王
名奏事上書文書及吏民皆不得觸王諱以彰殊禮加
於羣后上遵正典尊祖之制俯順聖敬烝烝之心二者
不愆禮實宜之可普告施行
督鄧艾禽姜維詔
蜀蕞爾小國土狹民寡而姜維虐用其衆曾無廢志往
歲破敗之後猶復耕種沓中刻剥衆羌勞役無已民不
堪命夫兼弱攻昧武文善經致人而不致於人兵家之
上略蜀所恃賴惟維而已因其遠離巢窟用力為易今
使征西將軍鄧艾督帥諸軍趨甘松沓中以羅取維雍
州刺史諸葛緒督諸軍趨武都高樓首尾踧討若禽維
便當東西並進掃滅巴蜀也
蜀
先主
封張飛策
朕承天序嗣奉洪業除殘靖亂未燭厥理今寇虜作害
民被荼毒思漢之士延頸鶴望朕用怛然坐不安席食
不甘味整軍誥誓將行天罰以君忠毅侔蹤召虎名宣
遐邇故特顯命高墉進爵兼司于京其誕將天威柔服
以德伐叛以刑稱朕意焉詩不云乎匪疚匪棘王國來
極肇敏戎功用錫爾祉可不勉歟
後主
告諭伐魏詔
朕聞天地之道福仁而禍淫善積者昌惡積者喪古今
常數也是以湯武脩德而王桀紂極暴而亡曩者漢祚
中微網漏凶慝董卓造難震蕩京畿曹操階禍竊執天
衡殘剥海内懷無君之心子丕孤豎敢尋亂階盜據神
器更姓改物世濟其凶當此之時皇極幽昩天下無主
則我帝命隕越於下昭烈皇帝體明叡之德光演文武
應乾坤之運出身平難經營四方人鬼同謀百姓與能
兆民欣戴奉順符䜟建位易號丕承天序補弊興衰存
復祖業誕膺皇綱不墜于地萬國未靖早世遐殂朕以
幼沖繼統鴻基未習保傅之訓而嬰祖宗之重六合壅
否社稷不建永維所以念在匡救光載前緒求有攸濟
朕甚懼焉是以夙興夜寐不敢自逸每崇菲薄以益國
用勸分務穡以阜民財授方任能以參其聽斷私降意
以養將士欲奮劍長驅指討凶逆朱旗未舉而丕復隕
喪斯所謂不然我薪而自焚也殘類餘醜久支天禍恣
雎河洛阻兵未弭諸葛丞相弘毅忠壯忘身憂國先帝
託以天下以勖朕躬今授之以旄鉞之重付之以專命
之權統領步騎二十萬衆董督元戎龔行天罰除患寧
亂克復舊都在此行也昔項籍總一彊衆跨州兼土所
務者大然卒敗垓下死於東城宗族如焚為笑千載皆
不以義陵上虐下故也今賊效尤天人所怨奉時宜速
庶憑炎精祖宗威靈相助之福所向必克吳王孫權同
恤災患潛軍合謀掎角其後涼州諸國王各遣月支康
居胡侯支富康植等二十餘人詣受節度大軍北出便
欲率將兵馬奮戈先驅天命既集人事又至師貞勢并
必無敵矣夫王者之兵有征無戰尊而且義莫敢抗也
故鳴條之役軍不血刃牧野之師商人倒戈今旍麾首
路其所經至亦不欲窮兵極武有能去邪從正簞食壺
漿以迎王師者國有常典封寵大小各有品限及魏之
宗族支葉中外有能規利害審逆順之數來詣降者皆
原除之昔輔顆絶親於智氏而蒙全宗之福微子去殷
項伯歸漢皆受茅土之慶此前世之明驗也若其迷沈
不反將助亂人不式王命戮及妻孥罔有攸赦廣宣恩
威貸其元帥弔其殘民他如詔書律令丞相其露布天
下使稱朕意焉
賜諸葛亮武鄉侯詔
惟君體資文武明叡篤誠受遺託孤匡輔朕躬繼絶興
微志存靖亂爰整六師無歲不征神武赫然威震八荒
將建殊功於季漢參伊周之巨勲如何不弔事臨垂克
遘疾隕喪朕用傷悼肝心若裂夫崇德序功紀行命諡
所以光昭將來刊載不朽今使使持節左中郎將杜瓊
贈君丞相武鄉侯印綬諡君為忠武侯魂而有靈嘉兹
寵榮嗚呼哀哉
三國志文類卷五
