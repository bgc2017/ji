曺文貞公詩集卷六
元曺伯啓撰
七言律詩
中丞敬公九日登真州南城以詩見示愛其閒逸
邁往之氣惜不得侍行遂想像和呈二首
年華逝水故相臨節序循環豈易禁蘆葉汀洲遷客夢
菊花籬落故園心長笻曳曳風生袖破帽翩翩雪滿簮
惆悵昔人行樂地劇談豪飲莫沉吟
四事難并舉世聞登高今喜夾河濱美哉陶令杯中物
老矣長安陌上人江限華夷晴浩渺山磨今古暮嶙峋
醉歸應被兒童笑猶有黃花在角巾
清明雨中登樓南望寄鑾江諸英俊
衮衮年華去住難悠悠今古獨憑欄江山慣識市朝變
桃李那禁風雨寒旅食又驚三月到閒情聊喜一家安
衰顔何物酬佳節頻倒清尊強自寬
次黎景高僉事韻
黃鶴磯頭記往來好懷當此爲誰開滔滔歲月情無奈
望望金蘭首重回欲傍東山耕别墅爲憐西日下荒臺
何時再到經行地同醉江湖蘸甲杯
題拱北樓
相君素有平南策吳會新成拱北樓鼓角壯懷藩鎮肅
軒窗豁眼海天秋歲時玉帛修臣節政事金湯寫帝憂
民物熙熙無異議戎葵傾日水東流
和敬齋盧公仲通王宰新秋詠懷
殘編寂寞對韓檠四十年間一夢驚蒼狗白雲觀世態
碧梧金井聽商聲淵明未遂還鄉計工部空懷戀闕情
稚子不知時序改晚庭争賀嫩涼生
張文在府教以詩示舉人因倚韻述懷
涵空白露嫩涼天角藝公堂結慶緣楚土産材供晉用
南方載籍勝西偏辭家已號青霄客釋褐纔爲陸地仙
座主無私眼如月寧教得失動諸賢
春晴承參政賈公招飲府治北亭
天涯景物亦暄妍縱目危亭意豁然花卉臨風香不斷
溪山過雨翠相連杯行醁醑愁何在兵弄潢池事可憐
只恐歸期春欲暮夜郎西畔聽啼鵑
和孟子周僉司除夜見示
綵衣曾喜竹爐邊回首光陰閱逝川百慮無堪空白髮
一燈相續只青氊老將佳節爲常事人把閒官比舊年
想見來春風景好奴星又繫送窮船
欲理歸舟而未能兒軰嗷嗷作詩慰諭
鄉隣笑我賈胡留頻著書來說首丘縱有薄田堪養拙
還無小苑可消憂因循度日那知晚次第看花直到秋
坎止流行難固必家人休賦大刀頭
題伏波將軍廟(辰州)
佐漢功臣矍鑠翁擇君不受子陽封椒房偶累雲臺像
薏苡還傷銅柱功幸自生前識朱勃不妨牀下拜梁松
五溪未服星先隕文叔端難比沛公
吳飬浩求題文希伯竹坡詩卷
南州佳士樂中和手種篔簹綠滿坡老葉篩金風不止
新梢滴露夜如何渭川但說生涯好晉室偏招隐逸多
更約松梅作三益歲寒光景共婆娑
孟光夀日
七十神輿合暫停歸來高枕夢初醒人情似减當時暖
山色還添近日青詩禮有功湔後慮兒孫無恙賴先靈
一尊對酌春將暮松竹當窗月在庭
次梁參政寄韓參議韻
金閨寂寂換柴關汴水悠悠去不還遷客暫來真傳舍
微官聊喜近家山心除感慨成三樂事不﨑嶇得半閒
仰藉大賢調燮手挽回清譽到人間
冬至日白霫道中偶成錄寄朱叔茂郎中叚惟德
魯子翬二都司仍希於張白高參議郭幹卿治書
與兩司幕長及按敦郎中邢孟直諸公處以區區
薄况逹之
槲葉蕭蕭朔吹寒山行病瘦怯衣單馳驅一帶灤江險
彷彿重經蜀道難旅邸僦床雖自愧繡衣持斧要同看
窮途恰值書雲節秫酒糠燈語夜闌
壽馬右丞
妙齡文采動朝端晚節襟期海宇寬西蜀東吳新雨露
柏臺蘭省舊衣冠名隨曙色千門肅辭播春風八座歡
行挈生民躋壽域洛陽重作畫圖看
古任臨流亭宴集寄謝座主冀需軒中丞兼簡張
克齋司農曺子貞郎中及席間諸友
兩脚黃塵閱幾州危亭俄喜見臨流收功宰相能青眼
伺命郎官正黑頭半醉聽歌評亥豕諸任憐客鬭觥籌
片帆急送三千里雲錦翻風想舊遊
次大同房夀卿教授與路幕賓董德基河東憲幕
富子翬等酬和詩韻
朝閱周襄暮宋襄悠悠王伯費論量浮生俛仰成千古
世路東西又十霜目擊素絲翻色相心隨紅腐勸脾囊
塞雲不隔征鴻路情緒無端繞故鄉
僦舍儀真詠懷寄郡賢四清先生子素彦英諸君
宦遊南北等飄蓬又作江城踏雪鴻淮濟片帆鄉國近
明良千載地天通願歸畎畆延殘歲閒閱羲娥轉太空
賴有儒官兼武弁時時相過一尊同
河徙封丘北尋故道所過廬里蕩然無遺壯木連
抱披蔽中流者強半泰定乙丑秋予自開封歸碭
山買舟神馬渡載書倒前領石而東湍瀑衝激神
魄駭動有不可形于言者因念年老親違歴此艱
險幸出坦途思警諸子遂述所懷寄衆友
桑顛榆蹶大河傾舟過陶波浪始平蓬影學遮冠盖道
櫓聲如斥子孫名塞鴻已厭趨南北沙鳥誰知樂性情
想像故園松菊在爲誰漂泊尚勞生
威卿中丞溽暑中遣送秋露芳尊侑以佳篇感愧
之餘用韻以謝
盍簮江滸話襟期平日紛傳始見知奕世清門膺重望
十年黃閣佐明時休官未遜陶元亮戀闕猶思杜拾遺
野老盡消煩惱障對花斟酒細哦詩
敬公詩附於此
陰雨連朝未可期病夫重膇每先知殘萹斷簡成癡
計叨用非材愧昔時學道安心元有法息黥補劓果
無遺山缾走送清秋露可笑猖狂學詠詩
中丞公疊示佳章恬愉佚老情見乎辭如六日取
蟾七年求艾之句至切至當聊述鄙悰發旅中一
粲
俗士馳驅挽不廻高人嘉遯湛靈臺身違巨浸千尋浪
心屬殘燈一寸灰里巷幸容陪杖屨朋儔何用話梯媒
清時會構凌雲厦留取公輸簡衆材
想像中丞公棄官高蹈之初心難進易退之素志
復用前韻
知幾當日掛冠廻長别薇垣與柏臺疢疾在躬雖作楚
權謀轉首又成灰鶴將野性難求友蘭抱天馨不藉媒
人品百年無定論急流勇退是英材
久雨不出呈中丞
一雨霖霪近浃旬鸎花局促未成春乾坤沴氣陰推物
江海風威冷襲人老境倉皇思故國長途沮洳怯洪津
我躬不閱憂閭左盡刮飢膏買濕薪
老夫廹於簡書束裝就道值層冰積雪阻舟淮甸
進止俱難乃荷昌齡士安同志垂訪徒步泥塗三
十餘里曾不爲勞令人感激不已别後聊寫薄况
寄二英彦希同德川宗姪洎知已者倚和見示以
慰寸懷
碌碌東淮已倦遊中臺飛檄又岐周曾聞雪擁藍關馬
今見冰凝邵伯舟自笑此身雖矍鑠却思何處不淹留
蓬窗欲養澄清志鵠面纍纍不斷頭
賀完顔仲遠承旨復領尚醫
弱冠從遊魯泮宫餘生都在别離中羨君日日清光近
愧我年年逆旅同壽國一如卿相職砭愚重立聖賢功
它時里社雞豚約齒德推先有鉅公
江隂詠懷
三年萍跡客神京一拜萱堂又此行山色欲冥知雨信
岸㾗齊剥記潮生鄉書不到腸堪斷海寇初聞夢亦驚
試上北城閒注目長江東去闊無聲
李御史王主簿迭相倡和用韻觧嘲
騎鯨飛舄兩詩仙簮盍東吳豈偶然天畔雲龍誰可比
舟中李郭世争憐泰山丘垤忘高庳騕褭駑駘儘後先
一着輸君歸計早畏途何似日高眠
士貞教授弟寄詩句新意雅但不知鐵君故事云
何用韻述懷以答來意
自從萍梗任東西幾處飛鴻踏雪泥三復無違人易老
獨施有政物難齊圖形麟閣身何濟想像莵裘首謾低
早晚世緣都淨盡至人相約話招提
白霫述懷寄都下諸友
暮景相尋百不堪鏡中衰髮雪盈簮空囊盻盻月初五
孤枕摇摇更第三無術致身栖塞外有時隨夢到江南
斐章聊寄金蘭友唯恐咨嗟阻笑談
壽蘇顯卿郎中母夫人
世間七袠衒康寧天爲封君錫九齡綵服榮兼朝士服
郎星光近老人星母儀婦道追班史玉樹芝蘭奕謝庭
太華西瞻永無恙更期相對百年青
道過東昌申仲禮僉司暨狀元呼都克岱爾諸父台
輔賢昆仲厚意相邀别後以詩寄謝
十載重逄骨鯁臣生涯能斥向來貧一時輟棹舒情曲
三接乘驂到水濱烏府前循儀範古鴻臚首唱姓名新
清門幸喜陪清讌世路悠悠懶問津
西京趙良臣都事四十年之舊以詩見贈走筆述
和勉其歸家養疾不聽逮月餘遂卒官所
歸雲冉冉送年華鶴髮蕭蕭不到家已向九天霑雨露
好於平地樂烟霞緬思玄豹栖寒霧應笑黃蜂趁晚衙
畢竟世緣何日了林泉留客有茶瓜
次富子翬經歴見寄韻
識破人間義利關迷途不遠便知還暫籌憲幕有餘裕
常對聖門無靦顔一自真才歸草澤幾回幽夢度雲山
堂堂事業薰涵久文法支流指顧間(來詩有政在癡迷簿頋間之句故云)
挽劉損齋提舉
天都曾挹藻芹香世故催人各異方頻托神游尋故友
遽爲鬼錄熱中腸衣冠屈指成蕭索書疏論心付渺茫
遐想九原無悔吝傳家今有紫薇郎
中丞公示詩隐然有確乎不拔之氣諷詠之餘再
賡高韻略攄愚衷但求免以衰暮賦歸後時爲耻
爾
茫茫宦轍苦縈廻流憩南州月滿臺世味已辭刀上蜜
人情潛傚管中灰洗杯細酌誰賓主得句長吟耻衒媒
食禄平生歸較晚鵷行回顧愧庸材
曺文貞公詩集卷六
