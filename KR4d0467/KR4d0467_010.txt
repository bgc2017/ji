曺文貞公詩集卷十
元曺伯啓撰
樂府
满江紅次元復初韻
四十年間問何似古人方略時自笑致身無策療貧無
藥世事從來如意少宦情已比當年薄更不須勲業鏡
中看今非昨眠矮榻登高閣携短杖㪺長杓放屈伸
由己碧空盤鶚較短量長無定論抗塵走俗非真樂筭
從前有鐡鑄難成求人錯
水龍吟用楊脩甫學士登岳陽樓韻
岳陽西望荆州倚樓曾爲思劉表國亡家破當時豪俊
魚沉鴈渺王霸紛更乾坤摇蕩廢興難曉記觀山縱酒
巡簷索句宿官舫蓬窗小不畏黑風白浪伴一點殘
燈斜照棹歌眀發天光無際得舒晴眺萬里馳驅千年
陳跡數聲悲嘯試閒中想像興來陶寫付時人笑
如夢令贈道夫二首
學有探竒索妙命有人憎鬼笑難與老天争寂寞漢陵
周廟權要權要林樾有人清嘯
榮悴本來何處看取岸花汀樹醉眼眩青紅欲問真源
無路歸去歸去風外數聲齊女
酹江月次王君陽李敏之過龍門韻
洪崖中斷似蜃樓幻出層簷疊脊欲問真源淩絶頂安
得乘風羽翮勢利相忘驅馳不憚面背皆京國源泉混
混怳如夾右碣石遥想巢父襟懷東溟烟霧裏片帆
如席逸氣峥嶸今老矣惆悵劔門千尺細草平沙弊裘
羸馬長路無人識家山回首不應猶作行客
酹江月用子周僉司詠雪韻
六花淩亂筭神工不用并州刀剪乍密還疎斜復整眼
底萬更千變宿麥連雲遺蝗入地四海愁顔展呼童洗
酌更宜簾幕高捲還念去歲無聊來秋有望仰戴天
行健江上漁人應笑我世路縈廻如篆何日言歸此心
無競茅屋臨清淺满懷春意坐令寒谷生暖
满江紅次白君舉州倅所寄韻君舉三十年前友
屢示佳製讀之令人起敬比以簿書倥偬不遑酬
答聞改除天台恐因得簪盍於惠泉之側用以叙
懷
壯歲分携凝望眼略無虚日嗟我軰江南江北爲誰形
役自愧𣪚材非管鮑遥憐老友真元白况文章之外有
良能安民策談笑興浮雲隔離别恨流年逼試賡歌
雅韻不論呼吸百粤溪山應好在半生萍梗無終畢流
行坎止任天公吾難必
水調歌頭次復初韻
山林隐君子無意事王侯天戈一日南指多少賈胡留
不效熊舒龜息却羡蠅頭蝸角我亦滯南州十載厭奔
走贏得雪飛頭苦思歸歸未得恨悠悠悠悠身世何
物野渡一横舟用舍随時無定得失於人有命誰解曲
如鉤兀坐閱今昔風露一天秋
水調歌頭和盧仲敬太守
嘗為武林客歡洽快平生誰知分袂江滸西往復東行
今日簿書旁午明日山川迢逓愁恨幾時清迴首舊遊
地天遠暮雲平鬢雙皤腸百結意何成多應故山猿
鶴笑我尚争名儘自轟轟烈烈到底休休莫莫何處覓
卿卿夢寐想歸路濡筆寫心聲
南鄉子二闋四川道中作
蜀道古來難數日驅馳興已闌石棧天梯三百尺危欄
應被傍人畫裏看兩握不曾乾俯瞰飛流過石灘到
晚纔知身是我平安孤館青燈夜更寒
十月出秦關竟日悠悠杳靄間直到蠶魚開國地躋攀
行盡千山復萬山歸轡動歡顔江路梅花笑往還稚
子候門何日到(一作應有語)癡頑好把虚名付等閒
舟行辰沅江中小詞數闋呈建中御史
鵲橋仙
杜鵑聲訴鷓鴣聲助催上黔陽歸路輕舟短棹泛滄浪
霑兩袖夜郎烟霧雲山如暮灘流如怒石齒嶃然無
數天涯愁緒不堪論這光景能消幾度
臨江仙
水出五溪成一𣲖滔滔日夜東流倦乘鞍馬却乘舟向
來危處怯此去險中愁咿軋數聲離岸櫓異鄉身世
悠悠暫教杯酒放眉頭癡兒官事了聊作子長遊
同前
夾櫓聲喧鵝鸛中流石散牛羊岸邊茅屋半戎羌淡烟
籠寂寞微雨助凄凉畛麥緣山糝綠巖花落水流香
離騷記誦不成章殷勤蘭與芷千古為誰芳
浣溪沙
世態紛紛幾變更天南地北只虚名一簪華髮可憐生
旅食驚心三月到浪花吹面一舟輕中宵屈指計歸
程
同前
解纜西南杳靄間萬重烟水間雲山櫓聲摇蕩五溪蠻
世路看來行欲遍頭顱到此合知還從今猶得十年
閒
木蘭花慢壽郝仲明(益都人)
論寰中英氣人盡說古青州看東拆滄溟西瞻泰岳南
控營丘千古能稱管晏道而今人物更風流磊落曝書
公子從前從事公侯勲名初不願依劉耿耿運良籌
聽萬里揄揚一門冠盖三世箕裘屈指瓜期已近願平
生相遇盡卿儔好記夀觴先舉蓴鱸江上新秋
沁園春和復初省郎韻紀仲春陪諸名公遊西山
(同行都省掾元明善復初行省掾尉遲亨亨甫福建同提舉毛吉甫)
山色湖光宜雨宜晴春來惱人笑勞生強半登臨有興
身司筦庫所向無親馬服車轅鷹罹絛鏃也筭人間一
度春渾無賴怕岸花汀草彈指成塵朋簪樂我天君
更不管長鬚喜與嗔任把酒論文且行且止幕天席地
誰主誰賓敬德猖狂舂陵笑傲延夀丹青畫不真歸鞍
好向梅山東下數點行雲
八聲甘州和鄭澤民
筭人生南北何如彷彿過青春似斷蓬飛絮平生懷抱
何處通津懽逢故山好友終日藉陶薰芥蒂淨如此咸
與惟新男子十年勲業謾無成一事負却晨昏便功
名都了轉首是非塵又滯此蠅營狗苟料山英也笑趁
虚人誰相約重尋故步輕理遺文
水龍吟再和脩甫學士
高樓壯觀東南迥然拔出千林表月簷明爛風櫺蕭爽
烟波浩渺菊逕新秋柳谿薄暮桃源清曉慨登臨感慨
悠然引興銀盤内青螺小自念當時行役顧菱花不
堪頻照江山如故中原在眼幾番危眺浩浩洪流茫茫
塵世儘堪吟嘯但優游老景浮湛里閈任邦人笑
木蘭花慢和史顯甫左丞韻略顧平日所長兼道
比年區區之懷老疾互攻苦無佳思祈相望一笑
羡紫芝眉宇正臺閣濟時人况公是公非知常知變樂
道安貧案前簿書旁午抱丹誠一點伴青春偶遇科條
隠密不辭辨雪殷勤德星今日是鄉隣癃老阻蹄輪
喜陸地神仙山中宰相詞語清新河濱預沽佳釀待幽
花相對樂情真幸有清風皓月何須翠袖紅巾
曺文貞公詩集卷十
