曺文貞公詩集卷五
元曺伯啓撰
七言律詩
對月
東山素月何嬋娟詩人愛此相留連南北東西桂影直
三五二八清光圓生魄死魄不二理古人今人同一天
安得騎鯨李謫仙吾欲對影沽十千
續滄江傅君平和善樂國王詩
五十六字盤中珠誦之如覿歐與蘇巨魚有時迷大壑
丹鳳無恙棲高梧憶昔簪盍漢陽樹至今夢繞郎官湖
䧺章遠寄洗俗耳慰懷絶勝談虚無
良月九日夜與吉甫提舉宿王氏精舍風雨不寐
聞寄令弟潛夫同知佳章骨肉之情藹然具見令
人諷誦不已别後次韻寫懷
營營薄宦成何事雪點烏紗月照襟南北十年離别淚
田園一片去來心衰楊岸口嗟興廢逝水磯頭閱古今
濁酒未能澆磊磈棹歌終夕伴長吟
府推史彦明遷安東太守次韻來詩寄賀
將謂投閒樂有餘已聞丹誥送新除灾祥自古由天降
忠直從來與世疎治獄我慙于定國濟時公類馬相如
太湖一阻三年别淮水朝宗好寄書
和李彦謙御史
大鈞播物性難同處世規模貴適中分薄畸人偏得咎
時來豎子亦成功堂堂東魯青雲客碌碌西秦白髮翁
松栢相看期晚節肯隨桃李競春風
舟至常德出陸由辰抵沅書事三首
盤礴﨑嶇力不任遐方風景變鳴禽舟浮湖面波瀾闊
馬憩山腰澗壑深千里曉烟炊紫葛一春寒霧鎻青林
紛紛寇盗何時静龔遂登車是好音
蘭澧分岐望芷沅渡頭楊柳欲飛綿囊無薏苡防私論
茶有茱萸敵瘴烟心定漸忘行役苦愁濃不覺歲時遷
從今暴殄為明誡曾見山頭火種田
武陵回首望巴陵擯退舟師就馬程潏潏青溝穿路過
峨峨蒼嶺送人行廟堂任使誰能避箐麓猖狂只自驚
欲爲伏波尋勝跡草間聞有鷓鴣聲
復用述懷韻寄吉甫師尹二公
物理盈虛豈易量更闌尋繹月侵牀九年面壁師中夏
三策回天黜異方駑馬不離芻牧地輕鷗常占水雲鄉
誰能識得歸來趣古是今非夢一場
王仲通宰公自東吳别去十載甲寅秋會於鄂渚
乃知尚在七品常調中使人有鬱鬱遺才之歎談
論平生相對如夢歴數海内諸友離合升沉之狀
悲歡良久有不能自已者既而仲通有欲爲道隠
求奉一祠之語詰難未能服俄爲借騎下淮復歸
行館翌日綴詩二章奉呈兼簡欽甫僉司士元使
君君平察推
拍手他鄉遇故知不妨巵酒話心期英豪意氣猶平日
政事機關勝昔時學悟素行那擇禄命當清苦只吟詩
操持到此真竒士不道今竒古亦竒
俯仰無慙是此公相逄如在夢魂中安仁客鬢垂垂老
工部行囊旋旋空擁篲無心迎相國還丹有意學仙翁
前賢好語休輕棄一命能施濟物功
南塘戲贈立齋主人
南塘幽閴似山林是是非非總不侵詩有淨功聮句好
坐無俗客話情深花枝徙倚閒居樂柳絮顛狂薄宦心
聞說主人村酒熟幾時携杖一相尋
秋夜聽雨
里巷歡傳現畢星中宵急雨換愁生禦寒價索公孫被
送暑功調傅說羹簷外濃陰滄海立枕邊清響碧雲平
人間别有焦枯地寄語天瓢莫盡傾
歲暮書懷錄贈謙甫提學暨子方學士昆仲
白髮蒼顔落照邊敝裘羸馬惡風前熏心醁醑凡三月
撲面緇塵又一年世事升沉看木偶天機消長閱韋編
投閒欲傚耆英社何處花光似洛川
和平江推官佟亨甫遊鍚山陸氏園亭
世途平地幾褒斜古道迂迴草棘遮盈縮静看天際月
榮枯常擬檻前花凌雲慷慨瞻新句好客殷勤喜故家
咫尺勝緣無分到爲誰辛苦趁蜂衙
漂陽道中寄金陵諸友
暮醉朝醒度浃旬清時人物上元春席前雅調聲聲稳
方外諧談字字新六代興亡駒過隙十年離合鴈來賓
不堪回首東州路雲白山青一愴神
申仲禮自别秦淮臺憲諸公如失軒鑑繼過太原
僕留吳中嘗以詩奉寄丁酉冬敬甫薇郎回自并
門連奉報章且諗仲禮薰陶涵養非向年比英風
邁節形見乎辭又非行軰所可擬倫也因便奉和
略表仰思
滄溟塵劫谷爲陵世事悠悠卒未平晚圃雲烟歸歗傲
春梁燕雀賀生成江東渭北三年别利路名場幾夢驚
吾道只今誰砥柱并州回首羨同盟
錢塘雜詠
客鬢刁騷色漸皤臣心澄澈淨無波詩書事業收功晚
鑿枘情懷觸諱多委吏深慙鞭筭手家人謾賦扊扅歌
悠悠窮逹皆天定塵撲征衫奈俗何
上周宣慰
景行高名二十年披雲吳會覩青天士林碩果存生意
宦海清波被俗憐臘雪随車消瘴癘仁風合道振魚鳶
漢廷求治新顓面期與甌民共息肩
寄謝君舉副使
雙溪分被五周星吳下相逢眼更青置酒樓頭觀世態
放情言外慰山靈惠留良藥詩脾悅想像纖絺暑氣醒
兩地宦遊非往昔晚風吹動雨冥冥
壽右揆性齋馬公
贊化調元四十春堂堂忠義自天真文星一轉頌聲息
教雨重霑生意新虎節分榮清玉壘鶴書返政代蒲輪
閭閻後學無長技唯辦年年祝大椿
謝性齋右丞兼簡毛吉甫經歴
治安學術蚤蜚聲經濟襟懷老更成千載風雲應嘉會
兩朝編簡著清名去留泰嶽雲舒卷用舍周家鼎重輕
民物熙熙歸化育舊蹊桃李亦增榮
元貞丙申僑居村落與廣文廉君貞卿嘗聚首學
宫僕繼以金榖之職留吳中越二載君亦來臨愛
重之情不減於昔以是終日相忘而不遑請益新
涼入郊忽起黃鵠之辭詩以代餞
萬卷生涯濟世才十年淮浙兩書齋古今時變花經眼
南北人情酒放懷且托功名同敝屣終期膏澤到枯荄
阿儂似是轅中驥送客題詩欲悶排
呈平章梁公
螢光曾得近郎星柳絮俄成海上萍筦庫三年頭欲白
廟堂千仞眼終青區區刀筆猶南土望望簮纓盡北庭
偶向郵亭瞻使節斐章端欲訴飄零
贈吳道錄
風骨飄飄老地仙平生足跡踏雲烟世緣擲去心無累
俗客魔來道愈堅詩調儘飛塵外語琴聲渾扣指中禪
夢魂不識三山景咫尺仙凡秖自憐
用前韻詠懷寄諸公
草堂寂寞帶春星守道常師魯兩生去就失宜寕抱甕
是非無定謾懲羹傷心花鳥隨時變過眼軒裳掃地平
何日據床風露底悠悠懷抱爲君傾
送石抹同知
祖宗勲業耀京華坦腹天朝宰相家播世文章鏗有韻
通天德業潤無瑕居官似友山中鹿避俗如聞坎底蛙
聞道柏臺飛薦剡疲民翹首望星槎
被差松江道中書所見
衮衮征帆望眼賖古今聲利入長嗟遊商一歲千山路
薄宦三秋萬里家老我未爲卿月像伴人同上客星槎
孤鴻遠邇江南稻慙愧鸞凰食竹花
華亭道中連前詩寄盧知州王仲通朱文炳
茫茫廣斥望中迷地盡東吳土自泥寒氣襲人滄海近
濕雲當眼昊天低蕭條古樹旌茅屋詰曲清溝護稻畦
莫託鱸魚風味好月明聞鶴更悽悽
張安道提舉重臨江浙諸君喜而賦詩且以爲南
北生徒有所矜式之賀
聖朝辭令務宣通庠校横陳比頖宮不但函三遺字體
要將貞一變民風官師間出非無謂恩命重霑合至公
借逕早攄經濟策吾儕空老簿書叢
壬寅日長至兀坐不出寄盧敬齋知州
少年挑闥思冬至老境飄零怯歲闌梅友爲誰呈晚節
竹君空自傲清寒豪宗足食占雲易閭左無衣禱雪難
愁緒不妨添一線醉聞兒女勸加餐
贈會稽閒居官
蘭亭山水鑑湖天千載重逢陸地仙瀚海風波難把玩
歲寒松栢要持堅痒痾異衆非公論畎畆思君屬鉅賢
盛代名臣難屈指蒲輪應到海西偏
乙酉暮秋朔旦偶會陳魯彦先生輔伯賢理問崔
鼎新太守孟子周僉司於汴梁客舍數分携之期
凡四十寒暑矣嗟歲月之遄邁思薄宦之徒勞驚
喜相對怳然如夢因述懷呈諸公
一别依稀四十年染園簮盍共凄然席間老眼無青白
身外虛名有後先故舊半爲泉下土音容渾是夢中天
相期努力加餐飯澗柏巖松老更堅
偶得數語留别諸名公錄贈伯宗學士子貞奉常
蚤歲疎庸老更癡都城留滯復何爲心同獻璞卞和氏
命類償金直不疑謀醉惜無千日酒論交須定百年期
塞鴻慣識江南路頻附佳音慰别離
次賈公儼韻
三年淇幕奏廉聲一旦薇垣播令名慷慨不矜新制度
深沉秖守舊章程肯同柔蔓緣危壁閒看浮雲點太清
日向慈闈供菽水未饒仙侶住瑶京
餞王寶臣僉司赴行臺幕
丹詔相催賦遠行報公何必較途程遨遊吳楚心田壯
歴覧江淮眼界清雪擁名城迎化筆雲封鍾阜待詩盟
佇看臺閣生風後南北衣冠說姓名
用李公勉郎中留别韻敬送督役淮東
弱冠追隨鬢已蒼雲萍南北爲誰忙年將耳順交情重
事與心違别恨長梁苑日晴烏反哺楚天風冷鴈離行
萬間自古男兒事好趁仙槎入帝鄕(時督盖宫房并造舟)
呈郝新齋左丞
繡斧澄清古范滂賜環三載鎮文昌稱停政事權衡稳
潤飾詩書意味長輔世昔聞心匪石憂民今見鬢成霜
何時不踏紅塵路閒侍新齋几研傍
晚登岳陽樓即事
水闊樓高勢絶倫憑欄遥睇接朱垠翰林物色詩無敵
工部莊嚴筆有神一覧能清泉石慮千年不濯利名塵
殘陽欲下鄉關遠悵望西南懶問津
泊舟洞庭感興
洞庭青草暎斜暉黃帽停舟與願違倏忽風雷無定在
蒼茫天水欲疇依白鷗浩蕩詩脾爽畫鷁漂摇酒力微
雋永簡齋冰雪句江南雖好不如歸
曺文貞公詩集卷五
