曺文貞公詩集卷八
元曺伯啓撰
七言絶句
題白御史畫馬卷
玉面騏驎金絡頭虎文龍翼氣横秋乘時欲騁追風足
制在奚官不自由
題雙驥並櫪圖
龍種權竒勻骨肉筒耳鈴眸籋雲足爲君一飽死邊庭
不作駑駘空廏粟
過白溝河
久聽人間說白溝兩朝曾此界中州而今六合無關禁
依舊潺湲碧水流
九日省舅氏郭西獨行因書所見十首
田家桑梓碧幢幢過客鞭聲引吠尨終歲耕耘竟何有
桑樞茅屋短蓬窗
霏微林霧慘秋容撩亂山禽起晚舂營馬欲來粮已盡
二三癃老訴年凶
翁媪携持陌上哀問之行答涕沾懷次男戰死涪州界
欲問迴軍贖燼骸
五霸兵争総禍機三王仁治但垂衣老農不解興亡事
唯說今年豆角稀
浩浩陰風釀宿霾道邊佛刹記曾來蕎花不識秋光老
猶向桑隂密處開
遥空無礙日凄凄過雨平田尚有泥極目斷鴻明滅處
淡烟衰草一時低
松杉秋到影逾濃棃杜霜前葉半紅荒逕忽迷尋不得
罄躬還問牧牛童
豪家此日醉金樽驢背愁詩睡正昏野雉一聲驚夢散
蒼烟起處是前村
十年辛苦益清貧自嘆儒冠果誤身盡說世間騏驥少
年來誰是九方歅
闒茸營營禄有餘孔方羞澁只閒居小胥揮叱鄉人恐
慚愧芸窗苦讀書
題市橋遊樂圖二首
小橋流水湛清波無限遊人載酒過怪得年來粮餉少
田夫不及一分多
暖烟輕染柳條新和氣氤氲簇畫輪衮衮春風遊冶客
豈知脚底有飢人
元夕會飲命教堂各賦一絶時招討張公在座
煌煌燈火萬家新和氣薰涵太古春有酒不妨連夜飲
金吾同是座中賓
夜宿清河
雲屋人家星散居郭西烟火夜停車平生習氣今猶在
拄杖敲門看讀書
保定
鬱鬱孤城百雉高當年粉堞盡蓬蒿清波忽見行人影
慙愧紅塵染鬢毛
涿州觀寺
佛刹新脩古道傍插天金碧晃朝陽人來爲問靈光殿
霖雨今年草更長
贈畫師佟明之
易寫無鹽陋子都難形小白下夷吾英雄事業傳千古
不假丹青作畫圖
題何舜卿魚水清白圖
橋梓相傳清白在君臣魚水千年會誰知一握小横披
開國承家理無外
寄劉彦卿同舍二首
濟濟聲華久見稱青雲豪氣小陳登東州邂逅人非舊
始信千年谷變陵
君立吳蒙伯仲間我慙失學佀君難何時握手文山去
得使兒曺刮目看
題葉賓月圖二首
廣文胸次瑩無塵明月知音自主賓更約飛廉作三益
秖防雲物忌情親
當歌對酒永相依妙契靈光燭萬微多少長安名利眼
只知三五看揚輝
題竹枝畫眉圖
飄飄獨占碧琅玕湛湛秋波月一彎酷愛清聲能洗耳
恍然羸馬度春山
過滹沱河
當年天意欲興劉倏忽冰凝水不流此日王郎如觧事
鞬櫜弓矢便宜休
蠡州蟾河
一溪流水碧溶溶聞說蟾蜍在此中我亦去爲攀桂客
相逢多在廣寒宫
用溪陂塘松庵壁間韻
松庵寂寂老僧閒萬壑千岩指顧間笑殺孔門憂世客
西風塵土變朱顔
次范葯房韻題姜仲澤巖隐二首
紛紛塵土化朱顔有客知幾去不還大隐何妨在城市
小樓終日對雲鬟
夷夏同聲詠息肩車書萬里舊山川承明臺閣諸賢在
甘分林丘養暮年
定興喜見太行山
小年聞說此山名夢裏西遊隐見形今日得觀真面目
却教低首愧山靈
澷興
聖道如天不可升文章徒寫衆人情窮年矻矻今遅暮
兩字虚中學未成
謝朱鶴臯招飲四首
過雨桃花墜晚紅及時庭草翠翻風倚窗細究天人理
六籍元無一字空
東皇無意染青紅長飬猶資五日風收拾英華入新句
祥雲藹藹媚春空
石火能留幾許紅人生南北馬牛風春光倒指無多日
相遇休辭酒盞空
六年奔走汗顔紅此日行吟兩袖風俗慮湔磨有詩册
淨看明月照長空
對雪寄范平甫二首
拂曙隂風舞六花满城和氣醉流霞臘前已見三登瑞
宿麥連雲有幾家
梅邊讀易看飛花時復拈杯臉暈霞一枕江南春夢破
兩椽茅屋是吾家
海外貢花驢過
當年老鶴快乘軒猶遜花驢食萬錢昨夜燈前成獨笑
癡兒方誦旅獒篇
航海梯山事可疑眼前今日看瑰竒布韋且莫懷孤憤
秋菊春蘭自一時
天地精英及海隅獸毛文彩號花驢同來使者如烏鬼
還責中原禮法疎
行臺飛檄敬來王多少飢膏委路傍忽見狂人鞭老驥
眼眵成滴背成瘡
次朱路教
十年萍梗走京塵慙負萱堂鶴髮親重讀新詩見真趣
西風黃葉更愁人
盧溝橋
輿馬連年東復西巨鼇雙脇夹青猊荷旃食肉無非命
顦顇相如不敢題
安平客舍
荒城四面盡陂陀人傍西山語漸訛一夜飯牛棚下宿
愁聞閭里笑聲多
過先主廟
孫郎虎踞大江東曺氏威踰漢室雄後主不才諸葛死
三年章武命何窮
索李副使畫梅
酷愛孤根暖獨回吳縑光拭向誰開小詩欲寄司花手
昨夜清香入夢來
和曺彦禮書懷六首
温風習習蕩層隂送别江城恨不禁此去知君有新渥
故人多在玉堂深
水邊城郭易爲陰離恨羈愁兩不禁更入漕渠隨畚鍤
浃旬無暇接清音
流水高山待賞音人生騰踏豈無心他時先步巖廊上
莫遣門庭海樣深
江千歲晚苦多陰抱膝真成梁父吟此日餞行無别物
賡歌聊識故人心
燄燄陽剛破宿陰八荒民物動懽心得時行道男兒事
巖谷幽居不要深
有客由來濟水陰凝寒駐馬亂山深新詩點檢人間事
寫出千秋萬古心
謝曺斯立送菊就索公醖
庭前黃菊蔚成藂政要花邊酒頬紅九日故人來送菊
菊花重疊酒樽空
九日贈史同知二首
三年客裏過重陽底事怱怱馬足忙不是不歸歸未得
故園松菊正荒涼
野花芬馥去年同和氣氤氲想像中何事此廻重九節
解鞍牧馬故城東
冠州道中
田園歴歴盡耕桑車轂輷輷驛道長自笑此身無定在
逢人猶問趙侯莊
梁門詠古
清風千古杞梁妻三尺荒墳古道西亞聖一言真迹在
芳名宜與北山齊
喜至大都
土銼荒烟二十秋眼明今日見皇州輕裘肥馬休相笑
本自無心秉燭遊
送張潤夫之遼陽簿尉三首
勉齋門左盡英竒又見髯張謝白衣華表東隅千古道
江山良是昔人非
理窟詞鋒総上遊焉容碌碌便歸休一官暫慰平生志
不負長安二載留
客途相顧足情歡幾度青燈語夜闌明日遽成離别去
因風母吝報平安
題朱孝子卷後二首
白刃戕軀起病親黃童操志出天真古今臣子雖同節
若箇臨危肯致身
人品元來本不殊良心一失蔓難圖好將孝子朱郎事
提耳諄諄誨八區
賀朱鶴臯除江陰教三首
寂寞韋編伴采芹鳳銜新渥下楓宸門將此意推同列
江北江南有幾人
清朝賢網自恢恢喜見覃恩到草萊世俗功名何足數
卿家詩禮是梯媒
天上黃麻姓字香九原松檟亦生光泰山北斗還公論
笑殺人間馬足忙
示二舍弟仲吉四首
聖賢雖遠有遺書人品高卑本一初世事悠悠天不管
此生勲業欲何如
偃蹇長松數畝隂初應出土細如簪人生各有凌雲操
唯藉詩書盡此心
昔年南北事戈矛巨室芸編豈易求何幸詩書今满案
忍看秋草勢同休
迺兄辛苦博微官家道凌遲去住難堂上二親俱白髮
望誰撐拄報平安
乙酉館中二首
束帶連朝見督郵簿書行役又經秋緬思彭澤歸來客
何事無人管去留
或有處閒言寂寞冗官往往厭紛如誰能遂我還鄉意
便把微官乞與渠
觀蘭亭箕山王俣書扁二首
大族高名百世同天憐佳話契元功山禽喚醒三生夢
人在循環曲水中
當年脩禊適春殘此日興庠屬歲闌邂逅聞孫成故事
至元應作永和看
題鸛銜珠報恩圖
推恩及物本無私報德遺珍似有知蕞爾羽蟲成故事
世間誰憶翳桑時
挽浙東李兩山宣慰四首
四年薄宦淛江東一柱中流識鉅公不附權門曾速謗
孳孳扶植賴初終
契闊清芬二載強夢中顔采自難忘石城南下班荆日
巵酒臨風感興長
戀闕丹心老益堅短蓬長路歲寒天誰知造物無情甚
華屋丘山在眼前
闌干獨倚悼斯文詩藁重看苦憶君拭淚悠然追往昔
天南漠漠障愁雲
心月相者重會維揚
識君黃鶴磯邊路心地高閒月影孤騎鶴樓前重會面
清談還喜指迷途
和何御史登蔣山二首
亭亭孤塔聳青霄常與雲林伴閴寥欲謝微官居勝境
恐因涼德負清朝
千章夏木宜傾盖一脉寒泉可棄瓢眼底塵緣猶未斷
仙凡咫尺路迢遥
戲贈張仲豪經歴轉索東陽酒
吳會年來酒價高此生無計樂陶陶麯車誤認明公馬
歸路流涎濕緼袍
曺文貞公詩集卷八
