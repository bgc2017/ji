巽齋文集卷十四宋歐陽守道撰
記
韶州相江書院記
生民以來未有盛於孔子此親見聖人者之言也前猶
未有後孰得而並之然魯孔子父母國諸弟子學於其
門其沒也魯君一誄而止門人三年而歸闕里之教於
是寂寥矣近魯者齊昔者歴聘之所首至孟子得其傳
而仕於此亦嘗一稱仲尼而對其君然身不留道不行
固無望其君能推其學之所自出而表章先聖於過化
之地也夫道能信於萬世而相去未遠之時齊魯視之
蔑如其空言之幸存恃有門人與孟子而已烏在其爲
生民以來之最盛者哉夫亦要諸久而已矣通祀比之
社稷立學遍於郡縣巍巍乎萬世一人當時親見聖人
者之言蓋至此而愈信也後千五百年我宋濓溪先生
周元公出所著之書惟太極一圖與通書四十章而通
書亦惟推明太極圖之意二程子少而師之至於朱文
公繼作乃推尋二程子之言見其合於圖書而信其得
於授受於是圖書之傳益以光大學者尊之幾與易論
語等天子特爲之表章於上自是元公之里居與其仕
國所在奉祠堂建書院矣此孔子所未嘗得於齊魯者
也何其盛哉竊嘗疑之當熙寧間元公在南二程子在
北而元公以癸丑歲沒二程子母乃未之聞耶後十有
四五年二程子之道下信於門人上信於君相而自朝
廷至四方曾未有知元公之師道者其後洛學再厄而
譏毁不及於元公則猶幸其未嘗彰顯於熙寧元祐故
耳今學者得圖與書而學之蓋稍出於中興以後而最
盛於三四十年也孔子得通祀與立學於千餘年之後
而元公祠堂書院近見於百餘年間就百餘年觀之則
熙寧元祐之人所未能通知者亦必待今日而後大顯
晦久近又各有時皆非人之所能爲耶嶺南韶爲文獻
國刑獄使者臺治在焉元公所嘗蒞之官也往年長沙
愚齋楊公持使節築相江書院於帽峯之麓中爲祠堂
旁居學徒後人屡有增拓且立先聖殿而受賜額於朝
矣越十有九年公之兄之子謙仲父繼以是節來又益
大之視前加倍而規制之端正則韶士以爲是具上庠
之體者也謙仲父前爲道州濓溪書院剏於其手先帝
御書六大字以表之今復爲此於韶以成愚齋公之志
殆若一家之事父基而子堂之者道猶魯韶猶齊二書
院同出於一人甚矣於斯文拳拳也予昔與謙仲父同
朝而韶士亦有與予相聞者以書來請曰元公昔使此
部將漕兩年僅八月而去之其未去也廵歴屬部無虛
月留此州之日甚淺所著圖書又未出是當時之親炙
曾不若今日之聞知也二楊先生惠後學至矣願記書
院之大成而因有以詔我予不敢辭則復之曰圖書固
元公義理之極致然二程子之師之也竊意斯時講聞
大意成書之出與否未可知也後又遠不相聞非若孔
門諸子終其身而事夫子者故伊川謂明道自十五六
聞周茂叔論道慨然有求道之志未知其要出入於諸
家汎濫於老釋者幾十年反求諸六經而後得知深味
此語則元公固亦開示其端而徐俟其自得云爾夫以
親受學於元公而猶曰未知其要及其得也則以求諸
六經之力然後與元公之學脗合而無毫髮之差蓋六
經聖人之心在焉元公之學之所自出也二程子從其
學之所自出而學焉斯與元公同其所得矣今元公圖
書滿天下其文至約家傳而人誦之也猶有如二程予
自謂未知其要而又求諸六經於受學十年之學者乎
必如是然後自得自得然後信元公真吾師也不然莫
要於圖書夫既傳誦之矣所憂者自得不在我耳以元
公爲之師猶退而求之六經者二程子也見元公於圖
書而曰吾知之矣六經可以無求矣噫此則二程子所
不敢也予方自爲此懼而安能效寸益於相江書院之
士乎敬爲書院記歲月而已愚齋公名大異初建書院
於淳祐丁未謙仲父名允恭更新書院於景定甲子次
年咸淳改元秋八月廬陵歐陽某記
白鷺洲書院山長廳記
皇帝在位之三十有九年詔吏部諸授書院山長者並
視州學教授嚴陵黃君嘉爲白鷺洲書院山長聞之欣
躍曰上嘉惠斯文至矣昔者山長之未爲正員也所在
多以教授兼之自前年創入部闕建議之臣無見於教
化之本原請以授文學之權入官者而書院滋輕矣今
命下而輕者頓重其敢不盡心所職以仰稱樂育人才
之德意然此洲書院可容諸生數百而余忝爲之長乃
假私屋以居諸生訪我於燕閒無所布席私屋不可常
假後之繼余者又莫知當寓何所即此一陋人且不屑
來尚何州學教授之視乃以聞於郡得地於城内之東
南出便門數十步即一葦至洲矣材木瓦石與凡工役
百湏之費多方經畫銖積而寸累之佐以俸給之餘爲
門廳堂室便坐數處數月而成高眀寬潔内外整整無
復缺欠其餘力猶足以備器用亦皆堅好可以支久而
書院養士之所資尚無積也黃君蓋去替纔期月其意
徒欲自今山長有屋可居實與州學教授體貌均一以
稱上所以假寵此官之意故其竭力如營私家事傳京
師新進士之當注教授者曰白鷺洲書院山長新居成
吾願爲黃君代曰與其爲他郡教授孰與爲白鷺洲山
長相先後也若有快於心而求文於某以爲記竊惟古
者庠序學校之教自國都至於鄉黨蓋域民而居各有
所故即其聚而教之周衰道失民散於是先知先覺始
自淑其徒於門而其徒固亦在國都鄉黨與凡仕聘往
來之國未有隠居深山衆往從之如後世所稱逸人高
士之在某所者蓋時君雖不復修學及有如孔孟者則
猶能發弟子孰為好學之問致諸大夫國人有所矜式之
意未至與上之人漠不相聞也世又愈降詩書禮樂不
在國而在野於是山中之教興然其高者則遂爲藏身
避世之歸而去眀德親民成已成物之學遠矣惟今所
謂書院則不然蓋自五季斯文墜地之後先朝未詔郡
縣皆立學之前巖穴之士自相講授而當時固已官其
人又賜書籍於其山以光寵之至於大儒繼作以孔孟
之事爲己任則又有出於公家學法之外五峯胡先生
力辭召命自請爲嶽麓山長自是山長之稱人以爲非
有實行粹學者莫宜居而近歲書院相望天子每親灑
宸翰以頒及是又優待其官如此蓋地方千里而教授
纔一人郡客之而不敢僚今山長甫與爲二如吾廬陵
士至二三萬挾策来遊者不於州學則於書院書院中
授徒立所而爲長者乃王官受命於朝前代未之有也
三代國都鄉黨之學無所與於巖穴之士後世山中之
教不出於上之人主張而今日兼之我宋文風於是最
盛矣或謂學以教授名官而書院但曰山長不無小異
愚謂不然昌黎韓公謂師者所以傳道授業解惑故教
授之名人皆知其爲師然自孔子教人未嘗以師自居
子路而次以齒列坐猶曰以吾一日長乎爾母吾以也
則長亦不居矣故史記弟子列傳人人書其少孔子若
干歲孟子語其徒時亦自稱長者長固對少者言之視
門人猶父兄之於子弟也夫惟有如此親之之意故教
易入若曰吾師道也庸知其年之生於吾前吾後此在
學者尊師則然而爲之師者豈敢謂道實在我哉某昔
嘗侍古心先生於書院初建之歲是時山長未有人先
生親爲諸生講授載色載笑與從容水竹間忘其爲太
守古賢侯蓋有意於成就後進者使之親已如此此所謂
猶父兄之於子弟今山長廳成黃君日布席以待諸生
其親之也又得加密於臯比横經時矣敬爲君書此意
使吾黨之士共體此以相親而并以告後之人君字亨
父寳祐四年進士清苦有守居是官甚宜蓋雖己仕而
未改山中之樂者
六香吟屋記
龍泉郡君中立名軒而舍旁列植竹桂梅蘭蓮菊名曰
六香吟屋日吟其間立軒吟屋命意則有間矣而吟與
學妨與君遊者將莫不疑之也乙夘之夏以其詩數十
篇示余而請曰是其區區鄉慕時不自揜於五七字之
間儻有契於子心者軒若屋願辱記其一余既讀而愛
之熟視其氣貌細聽其議論知其爲雅志好修之士也
爲之言曰世謂詩人者其人品最不一蓋亦有美才焉
然嗜詩之癖或至於此以自足其平生棄其可學孔孟
之身而畢力於漢魏晉唐翰墨之士之閫域是固稍有
志者之所歎閔而其自附講學則亦往往號舉而實不
隨六經之文儒先之訓摘取一二揭之齋塾軒忩使稱
已者以代名字東南之士如是不可以百計矣而人才
日衰觀世道者深憂之計今科舉之外士所爲尤異不
入於此則入於彼以君之雅志好修亦豈不覩此而有
所不快哉然予察君於微君蓋用意向裏者也以立名
軒蓋有所願望有所從事非如彼所爲以代名字而已
者余欲爲君記之而古今聖賢格言具在予何所見而
敢贅乎惟所謂六香吟屋者有可與君言君多吟吟與
學妨宜乎或以疑君今若舍吟而專學則更不虛此屋
也昔之美人貞士鮮不以芳潔之草木自况之六草木
者不惟爲供吟設也而吟又何必曰詩韓退之曰口不
絶吟於六藝之文朱子曰整襟正坐緩視微吟吟固讀
書之謂讀書於此芳潔之所如其有得環視草木若與
我同一忻然者興趣所寄間一詩之亦何不可苐不必
專以吟人自命耳噫亦嘗即六物之見取於君者思之
乎人豈無不如彼草木者乎好惡猶人之情也則好善
惡惡可以鼻之於臭推其心之所同然夫德修於身非
有氣臭之可聞也而書惡穢德惡腥聞至於眀德則曰
惟馨何也善惡充積之極皆將薰蒸浮逹於上下四方
者故令聞廣譽之類言其聲見面盎背之類言其色而
此又以氣臭言之皆所謂藏之不可揜也君讀書之暇
起而撫翫此六香於庭吾置此身於六香之間彼以香
而爲吾所好安敢謂彼無知而不有好惡於我耶彼草
木也謂之有知則否然而好則有知也知好彼而不知
自好不可也不能使好我之如此六香不可也知自好
且使好我者如我之所好豈爲媚於人哉有可好之實
而已矣詩曰好是懿德中立勉之
三勿堂記
萬安賴君淵甫名其堂曰三勿長樂陳君舜卿書之以
告予求記予問取義云何曰是孟子教人養氣之說必
有事焉而勿忘勿助長也予曰然孟子固三言之而其
所以言則二也必有事焉故勿忘勿正故勿助長也故
曰所以言則二而已爾且孟子以舍苖揠苖爲喻非舍
即揠非揠即舍而豈三說哉予將因所喻而䆒言之農
之爲田終歲勤皆事也不敢一日忘所事雖然日至而
熟天也雖有神農后稷不能今日種而眀日穫也今吾
盻盻焉日擬其熟以療饑則必至於爲宋人之揠故不
事者忘而正者助長也欲免此二病其亦即所謂養而
深思之乎既曰養矣焉有忘而得謂之養焉有助長而
得謂之養養也者常令生意接續不疾不徐無過無不
及以遂其自然之天也天之於物春生而夏長之亦猶
是也陽以生育長養爲事祥風甘雨應時而至所謂養
也苟得其養無物不長不然非旱乾則水溢其爲失其
養均也予嘗謂義理之學人人可從事求之常言自有
至理今言養氣而多爲之說將愈見其支離不若深味
養之一字知所謂養雖微勿忘勿助長之訓釋當自得
之矣然予觀孟子此章寫其所自得者以淑後學謂之
浩然之氣塞乎天地之間其說甚竒先儒以爲前聖所
未發就實言之浩然也者蓋人人所同有惟其有之故
可養也如其本無則復何養人於未有愧怍之先雖匹
夫無不浩然者特不如孟子之知之且能言之耳一有
愧怍雖平日號爲賢人君子至此亦且心不寧而顔忸
怩故善觀浩然之本體者觀於其所反此浩然者索然
時也吾不使之索然是之謂養而無害曰是集義所生
者非義襲而取之行有不慊於心則餒矣知其如此義
必盡而不爲一至之襲心必安而不使一事之餒此自
吾日用飲食事也常存此念斯勿忘已未至於所養純
熟之地不必急廹淺躁或常留悔吝以累其中或故作
矜持以騖乎外斯勿助長已頼君以孟子本文之言勿
者三故揭三勿於堂是其志也志立則氣從之予告以
孟子本意有三之義而相與勉焉君他日義無一不盡
心無一不安爲天地間仰不愧俯不怍之人然後自信
其所謂浩然者固如此而孟子不吾欺也作堂記
翠微亭記
予既爲宋瑞記碧落堂堂之右一峯峭立平處有亭基
宋瑞得之郡人曰是所謂翠微者也故與碧落並表於
此郡中廢四十年矣亦復之山之腰曰翠微謂自下望
高蒼然一色至此而所見微也百圍之木在上平地以
爲不盈拱把鴻鵠高舉卑飛之雀自疑過之君子抗志
浮雲之表不求合乎卑凢之見彼不我見則我尊矣雖
君子何容心不能揮手謝衆人亦不能人人引其手使
與已俱也老子曰摶之不得名曰微是山故嘗有仙吾
知仙之爲道歛之使益微者翠樾滿山白雲往來安知
斯人不時到其間乎宋瑞小留待之同日記
舜祠記(僧了敬建)
學者皆言先王之道衰而後佛氏之說入於中國爭出
力排之予謂佛生於極西之地去中國不知幾萬里而
其教得至此蓋亦甚異先王盛時吾中國之所謂西其
疆理若邠岐之類固已曰廹近西戎矣而惟虞書稱外
薄四海光天之下西之最遠者曰被於流沙流沙之名
不再見於詩書也故曰後有作者惟虞帝不可及已况
於後世雖吾先王衣冠禮樂之地猶且化而爲夷則夫
流沙之外豈復知爲上世盛德之所嘗被者哉我不能
有以化被而彼重譯之言得以行乎吾之境為中國者可
以自反焉用彼之排也夫使盛德皆如舜則流沙固在
吾風化之内也歴世愈久被德當愈遠彼教能來者吾
教固亦能往中國之三綱五常獨不可入於佛之西方
助佛之教棄其君臣父子與凡天性之親而衣服容貌
不與華同吾之人有聞而倣之者既不能禁又利僧牒
之鬻而許之則雖傾一世而爲佛吾將誰尤而可廬陵
之屬邑萬安有寺曰永福僧名了敬者邑之劉氏子也
削髮有年讀佛之書甚習然吾儒詩書終不忘於心其
於鄉多與知名之士游而時以詩文示予予讀之見其
所嚮甚正有父在志於奉養而牽於其教不能自還一
日慨然謂予曰吾所居寺名曰韶山相傳舜南廵時至
此奏九成之樂不知信否寺之後有高潔之地未屋予
欲以爲舜祠何如予曰悲哉子之妄也然舜前代帝非
民間所得祠况爾異教乎敬曰竊亦疑之然嘗聞舜有
天下而不與豈知身之爲帝今但以其爲萬世聖人顔
孟皆許學者師之吾於聖人萬世如見耳前代帝祠在
天下不一所其初若非民間私立而誰立且予教有所
謂禮梁武者以梁武爲宗師是亦前代帝而世莫之罪
也設他或罪我祠舜予退聽焉而安敢固哉予不復問
祠之可否所欲問者南廵至此而奏樂此傳信乎否也
予曰舜南廵至衡山書所記也此地去衡山遠未必然
也今度嶺而南亦有韶石舜峯遂以之名州往往遠方
之人思慕盛德蒙此名於山川間耳雖異時韶樂在陳
傳至於齊吾夫子得聞之當舜生之時斯樂逹乎天下
謂此地嘗奏韶樂焉其孰曰不然且王迹熄於春秋樂
工固嘗散亡四出若非盛時之樂自逹於此又安知衰
世之後無抱其器至如入河入海者何必曰舜於此自
奏哉敬曰若爾則予爲祠屋復何疑夫敬之志可嘉書
以遺之使其成則求石刻焉爲祠記
巽齋文集卷十四
