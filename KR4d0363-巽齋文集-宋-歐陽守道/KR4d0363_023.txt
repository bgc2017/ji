巽齋文集卷二十三宋歐陽守道撰
啓
代賀王師遂啓
伏審先奉宸綸肅將帥鉞東壁圖書之府寓直清華南
方財賦之淵兼勞飛輓隆指交輝於雙節先聲預聳於
列城惟小子屡辱殊常之知在今日復依容察之下三
薰尺楮載伺前茅恭惟某官家國一身聲名四海皦乎
白日孤忠結明主之知凜然清風氣節激懦夫之立惟
端平更新之治乃陽道浸長之時君子樂只邦家之基
正人進者郅隆之表抨彈糾擿殿上相顧膽寒獻納論
思榻前每為首肯家有元之之疏藁人誦仲儀之敢言
善類相期謂當即日而公輔時事小異乃有補外之諫
官荏苒十年回翔幾郡然上之眷顧甚於昔而公之出
入不二心雖王所正欠一居州日聞善道抑海内安得
百元結力救生人要令江浙甌閩之間遍被詩書道德
之澤矧是阜陵之潛邸號稱都會之雄藩歲非歉而民
未得以安其生境雖内而兵未有以作其氣屬州凡十
一率非承平富庶之舊弄邙且半期難得忠信慈惠之
師况邊戍賖解嚴之期而漕計難分寬之望樵蘇後㸑
旣不使外有乏絶左餐右粥亦不使内有怨咨此非大
賢體國憂時之心而加以長才開物成務之手則此重
寄付之何人歴求在位方兩難之并以煩公得一足矣顧
今羣邪遠去公道大明衆正來歸未應平原太守之久
外舊人歴數漸覺正元朝士之無多恐問事已勞半夜
之思願報政勿疑五月之速某資才不穎仕學無優獻
藝奉常偶應歐公之文格效官游徼適逢宣州之主人
俾蛇作龍猶卵而翼軫其寡援拜恩禰薦之書念其有
親假寵萊衣之句駕言螺浦職守圜扉懼奉職之未能
覬受知之何所我天獨有使星再臨蘭無人而猶芳曾
是受滋於澤畔李有實而差苦未甘遠棄於道傍嚮往
情深敷宣辭淺
代通趙大資與權除侍讀賀啓
伏審秖拜寵光密親翠幄更生經傳指陳清燕之間姬
旦詩書時進艱難之訓豈無他人不如同姓其告我后
宜有嘉猷凡有見聞共深忻忭共惟某官質粹而飬之
厚道大而器不拘高誼全名天下想其風采孤忠一節
王國同其戚休公自以為肺腑之親上亦何啻腹心之
視保釐京邑人處其易我處其難歸護鄉邦衆志於進
此志於退三年去國一日造朝都民聚觀而咨嗟誰實
生我天子延佇而太息爾交修予間勞以萬幾之繁誕
寘之重席之坐必將從容敷繹發先儒之所未嘗痛切
箴規言他人之所不敢有如今者善類之收拾全在吾
君學力之主張宰相能黜陟百官何以使君心明而正
邪判臺諫能扶持公論何以使義理勝而是非分此講
筵所以非故事具文而上意所以屬宗臣遺老片言啓
沃衆正依歸某久矣受知闕焉稱慶收之夾袋昔嘗誤
蒙魏國之知稍不通書或者無忤温公之意徒聞近事
之改轍私幸若人之賜環盛際難逢泰三陽之在内微
生有望艮萬物之成終倘猶軫念於孤寒請復委身於
造化因賀以請未知所裁
代謝徐侍郎薦自代啓
士匄韓起自云不及於趙荀朱虎殳斨孰謂果優於垂
益推遜者不必求其敵已受薦者乃緣是而知名退然
於謙厚下人之間借以為成就後進之地此公古意如
僕何人竊惟世所通患曰才難意者古未必然而今甚
吾君至於宵旰而太息諸賢固當汲引以相先豈伊私
恩一是國事雖征得其彙以一陽占君子之亨然稱匪
其人亦三事暨大夫之戒其或知其寸長之無取而所
信者衷曲之無他以此而卜終身收之以為我輩所覬
方來之有立不於今日而求詳是能好人亦甚盛德顧
如某之無以合措之時用而皆非但守迂闊不移之愚
不知浮沈自便之得已雖自信人不謂然幾破少陵之
心再則卞和之足雖蒙恩猶畀以民社之重而善後亦
凛乎歲月之難秖竊被恩休幸逃曠敗豈謂近臣之剡
牘特推晚學之姓名鯁亮廉勤所謂敬其事而後
其食孝友豈弟抑又居家理而移於官古猶難之誰其
當此至於有用之學與夫近理之文則諸老之所以教
人亦半生之竊嘗有志曾未得其毫髮乃盡借之齒牙
謂臣不如近代立朝之幾見於我無一明公何見而相
推感蔵於中名勝而耻此蓋伏遇某官受天正氣為國
藎臣名震一世而退託不能道繼前修而誘掖後起處
而善俗至今陳蕃縣榻之風出則進賢數有諸葛卧龍
之薦遂令庸陋首與推揚誓思激昂上副期待四海知
心之難得乃出鄉邦孤生報德之無從苐堅晩節區區
欲謝亹亹奚殫
代人謝解啓(其人治易)
學易無聞愧五十知天之命賓王有幸喜六四觀國之
光困而有君子之亨升則利大人之見貴敢期於下賤
誠因贄以修辭惟行止各以其時而失得莫逃乎數幾
不如舍即鹿徒入於林中器止終藏射隼當獲于墉上
有如一扎渙頒於科詔以求四方濟用之真才假奉試
以自媒非難際遇雖竒窮而莫逞常至乖暌合焉必以
其可觀眇者不能以有視牓云揭矣係小子而失丈夫
天實為之率三歲而入幽谷未能晉進聊復需須其或
一喪一得之間便有或泣或歌之異朵頥者謂富貴可
立致垂翼者幾顦顇不自聊是皆躁人不可大事胡不
飲食衎衎而乃往來憧憧且在上縱以好爵相縻而在
我惟應素履而往輿可得者民所載夫豈忘天下之思
井見汲者王之明亦以為致吾君之地安之若命亨則
維心某自讀韋編粗通大義貧不給於餬口其剥以膚
文不足以致身徒艮其趾亦甚蹇矣而猶泰然不可速
者出處語默之間所熟講者消息盈虛之理觀其自飬
而已矣利有攸往則聽之幾踐名場自笑寘於叢棘茲
叨薦籍若將進之亨衢從龍方快於依承拯馬有為之
勸駕茲蓋伏遇某官賦資剛正秉德直方允謂匪躬之
臣宜在近君之位亟合入調於台鼎猶為出牧之康侯
蓋屬大比而興其能故屈公親臨以重其事拔茅連茹
下搜鄉曲之英以杞包瓜上副廟朝之意致茲用晦之
久亦有求信之期然而羽可用而為儀在自修而已矣
車積中而不敗量所挾之如何某敢不益厲愚蒙自堅
素節豐初遇主敢忘提拔之自來比外從賢正要依歸
之得所孚誠欲寫咸頰奚殫
代人謝入鷺洲書院啓
立先賢位增弟子員闡揚洛學之宗風收拾歐鄉之善
類此甚盛事非今世之吏所能為顧何如人在先生之
門亦不棄游從自始感激何窮一自踵堂鼔篋以來别
是味道讀書之樂蓋地僻人稀而塵氛不接乎耳目忩
明几净而思慮不鬱乎胸襟較之從前泮水之游此則
幾有沂濱之趣慨山川之自古非文獻之無人郡幾更
賢守未嘗肯立意而思士亦競程文無由知窮理之味
天畱此地今值其時淇竹成隂正好切磋琢磨之助湍
流在望可悟東西上下之分庭宇一新規模浸廣教飬
不可以狹其數而遴擇不可以非其才借較藝以觀人
取其優者遂親師而取友引而進之其在選中可謂望
外顧如某之無似誠有親炙之夙心然而儔之侣中自
謂下愚之陋質進修之志不可禦見識昧昧無與發其機
勤苦之習雖甚勞文字汩汩不足謂之學豈其收錄亦
與陶成遇莫遇於見儒宗王公為下幸莫幸於成學業
名利何為造化從天依歸有地茲蓋伏遇某官清明氣
稟磊落胸襟律身甚嚴取人則恕政治少暇惟教為懷
是以歛海嶽之盛名而於後進每有寸長片善之取忘
麾節之至貴而與逢掖相從茂林清流之間色笑從容
訓誨俯至可謂後往聖於千載見當代之一人某敢不
鑽仰堅高砥礪頑鈍自求多益無寡聞謏見之安不在
空言作實踐真修之想倘無藉湜之叛去尚望伊顔之
同歸過此以還若無斯報
通廬陵張宰啓
伏審拜恩九陛宣化一同墨綬銅章分古者男邦之列
爵黃金鉉耳見中興宰相之文孫旌旂一臨士民交慶
恭惟某官豈弟君子文物世家人甚稱於其門才而將
之以德我有先正國之元勲留侯之國永存爰及苖裔
魏公之笏猶在何啻棠隂若古象賢不顯亦世天昌其
後今見斯人相傳宰天下之規模何須縣譜亟合班禁
廷之清切猶課民庸睠言廬陵昔號望邑里中父老記
承平之舊相對顰眉賢士大夫聞凋瘵之名誰甘著脚夫
惟利器不畏盤根行將報政於數月之間即看除書於
九天之上某受㕓氓籍遲次隣封昔令君偶誤所聞俾
鄉校共尸其事非才有靦求去無從昨以直道不行同
舍之間於是數月自削公堂之迹部使者不知其避席
方且進之郡太守又重以移文難乎去已曾是窮鄉之晚
學久為泮水之贅員望履方新寫心莫䆒大夫可事而
仁士與友竊願師子貢之居邦小人易使而君子愛人
或可親言游而學道忻頌之至齋宿以前
代人賀劉後村啓
伏審進司東觀入直北門外貳卿班裁郊廟朝廷之大
禮内陪經幄繹道德仁義之微言除書四傳公論胥慶
蓋斯文關吾國之元氣相與盛衰有大儒負當世之重
名衆所伺望地位願其得所歲月幸其及時若使王朝
無與為光華而大篇短章散落於江湖之上天子不得
聞議論而寸心千古孤往於畎畆之中伊人何傷有識
竊歎或者中外迂回其揚歴於材品處置之乖違雖鶴
鳴豈隱於在臯而鴻飛不可以遵渚俯仰今昔懷思老
成如用之有愜於衆心縱晩矣尚觀其他日恭惟某官
天與間氣代無幾人山林滋久而學問深大似考亭夫
子之得力門戶不立而名節在獨體元城先生之憂時
器大者其聲宏膏沃者其光耀今既家有後村之集後
將誰遜淳祐之文然且循循焉不立異於衆人休休焉
若俟知於來哲此其所得夫豈易規蟬蛻汚濁之中鵬
運扶摇之上迄膺簡記峻陟清崇人皆羨蓬萊瀛洲不
啻之榮公固有莘野傅巖未了之事繇此厚君臣之契
居然副朝野之瞻行矣即真學士著稱於内相進之有
漸秘書參預夫政機某藐焉小生好是懿德自聞新命
屡復緇衣之詩妄意舊名猶存夾袋之字其為依嚮莫
䆒頌言
代答趙瑞州啓
自江以右孰如道院之優有地與隣不見富州之舊歎
補罅支傾之良苦曾講信修睦之未遑惠然先施愧甚
不敏恭惟某官高風振俗大雅不羣鍾間氣於岷山如
唐太白校秘書於天禄即漢更生上方選同姓以為腹
心公獨以詞人而居岳牧蓋今守土即古維城廣一家
忠厚之傳布千里中和之政而况劔池丹井宛有林泉
幽曠之風碧落翠微超出簿書塵俗之外公庭無訟郡
國亦山於此一麾猶有承平之盛觀未容他所得凝燕
寢之清香即報伯禽之政成遄膺神爵之表選某誤恩
起廢治劇無堪為齊都者有五人獨牧芻之不得知道
州者須數輩愧參錯之非才幸擊柝之相聞知睨柯之
不遠其及吾國幸而借君之餘則於我民是亦其隣之
子傾依實切頌詠奚殫
代答賀除漕啓
某比以試郡罔功誤恩畀庾材無所取若為出納之司
職思其憂正痛公私之積未遑請益先辱貽緘深惟朝
家仁天下之心首以民食重使臣之寄雖有其他之兼
領要先為是以司平調度既殷儲蔵斯罄况山川之利
既增其歲入而閭閻之苦秖見其日深茲惟火耕水耨
之鄉屡值天禍人饑之歲無粟供夀昌之糴何倉勞長
孺之開商旅不行農末交病思挽列城和氣正須一道
福星宜得䟽通練習之才仍識本末源流之理俾任斯
責來活我民自顧無竒未應承乏連穡十萬空懷舊日
之廬陵涸轍斗升難激今朝之江水瘝官是懼受命若
驚是邦有大夫之賢其言則仁人之利暫安家食猶軫
時艱愧綿力之無堪感盛心之難稱共惟某官兩朝舊
德一代名流羽儀班行自結九重之深眷傲睨物表乃
今屡詔而不前願言趣裝以大用世某受知夙昔借潤
年朞星紀廹元枵自歎積虛之難實歲旱作霖雨公毋
堅卧以為高仰望彌深敷陳曷既
謝解啓
五詔為賓興而下有舊制存多事軫才難之憂非常歲
比豈伊庸謭得玷選掄恭惟宋有天下以得賢為邦家
之基士生聖時多有志於君民之事凡一時翶翔場屋
之詞藝皆後來掀揭宇宙之勲名若吾邦有歐公以古
文而魁天聖觀其奏疏議論之偉與其終身名節之高
流風尚存後學增重凡今挾策讀書以干進亦願濟時
行道以為賢科第何心得失有命静念世道當艱難之會
豈其微生徼富貴之時公私之痛不紓内外之患層出
方意不調之瑟當改而更可使中流之舟淪胥以敗自
非有大抱負不足與共事君是以細書成文當宁發歎精
銳消藝能伏特重惜於累年根源正器識宏深有期於
今日凡與斯選必若而人廟社有靈會見俊竒之應運
君親在上誰非忠孝以為心如某者天與迂疎分甘卑
賤覆載之内固不敢與世相忘凡下之資亦豈能在邦
必逹杜門盡日安分窮年友生或以為可親時從講席
庠序亦畀之薄廩稍濟清貧又不自量其愚亦投應試
之牒偶然幸得敢以為榮深惟二日一日之書為之動
色豈以八邑萬人之衆錄此非才僥倖至斯省修知自
茲蓋伏遇某高科之彦舉世所宗綴鴛行之羽儀分螺
水之風月方董司棘院僉期新牓之得人今暫屈竹符
又辱大賢之勸駕為時搜拔著意吹嘘詩趣試官知有
餘杭貳車之韻章薦多士早辦古靈先生之心而某昔
以斐文苟蒙知己曾是函丈提撕之舊得之糊名考校
之間郡官肯下布衣此風不見久矣人心各有公論斯
舉蓋謂當然雖非所堪幸不為愧雖南宫之去畱未定
此身半屬於公家惟素志於利禄甚輕異時無忝於門
下過此以往未知所裁
登第謝啓
奏對疎庸宜從顯黜上恩寬大猶置末科静循叨忝之
由端出薦揚之賜戴君之次感德益深竊惟朝家取人
以文姑曰因其表以信其裏書生由學入仕亦將隨所
遇而䆒所施如視此以為平生之榮則幾何不負進士
之目試於策名之後追念為士之時文史寄娱莊生所
謂南面之王不與易藜藿取給孟子嘗曰萬鍾於我又
何加惟戴履天地之間有今古君臣之義安能高飛遠
舉不在人間然而幼學壯行無非天理故近世儒宗初
不廢舉業謂名卿良相何嘗由異途出處非我所私行
止則時之可不敢逃此生於無用是謂盡其命之當然
此義不明而禄是嗜其於患得誠可憫傷夢寐不清長
被榮枯之作祟詩書何用秖為作合之良媒初志既卑
後來可想夫所樂非所性也雖大功大烈猶不得已之
為况能貴即能賤之若一階一級又何足道之有嘗以
為稷契伊周之業本第二義而惜孔孟顔曾之學不盡
見諸行蓋向上更不容言而成物亦我所願此大易屯
蒙以下之事而中庸内外時措之宜流而水止而山初
無定質油然雲沛然雨何病太虛皆不為則誰為謂之
進斯進矣顧如庸陋無所覬覦天嗇其才不足奮發於
趨事赴功之列性局於隘何以周旋於奉命承令之間
但可為宇宙中一幸生之人而自謂國家事何至屬於
我有如去年賓興之詔備寫當宁才難之憂非真能實
藝無以副需豈末學小生所敢望賦猶以世為士類時
在壯年依稀赴舉之行得之幸也漫浪如京之役出於
偶然旋叨奏籍之名例拜出身之賜惕然深省報若為
圖此去公家即是委贄為臣之始從來一命可辦濟人
利物之心須勉已之不能以敬天之所付遲之入選假
我閒居親養得安未奪斑衣之樂吏事可學尚無美錦
之傷惟胸中抱負之非竒覺意外遭逢之太易追惟奬
借允有依歸茲蓋恭遇某官間氣得天盛名蓋世凛凜
著立朝之節温温散闔郡之和粹然端人正士之容修
已以敬純以君子長者之道近人而忠更使廬陵大明
洛學心傳古聖又逢今日之周程人得宗師行見將來
之楊謝相期此邦之意不淺其為後學之幸何多某親
炙非疎受知己素歌鹿鳴而勸駕榮幸列於門生侍燕
坐以論文分乃忘於民伍於此認成就誘掖之美非徒
事貢舉故常之規敢不永肩一心益厲素志雖甚不敏
已粗知理欲界限之分惟謹自持庶不在名教罪人之
列
謝春牛
竊以人愛趙卿之日何待送寒天回昊帝之春又催教
稼特枉象牛之惠俯及受㕓之氓成毁須臾多荷喚泥
塗之夢﨑嶇窈窕何時遂丘壑之懷秖叙感悰仰祈融
照
又
土牛以送寒氣喜花縣之先春學稼不如老農感莱田
之非昔賜之斯受牽此何之用子游刀既許小人之學
道負陳相耒更請一㕓而為氓感負實深融鍳幸甚
巽齋文集卷二十三
