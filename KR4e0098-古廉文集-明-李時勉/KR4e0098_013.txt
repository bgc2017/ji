古廉文集後序
翰林學士國子祭酒古廉李先生之歿三十餘年其孫
顒宰惠之長樂數年始克彙集先生文稿若干卷託廣
州郡守鄉先生伍公校正夀梓以傳屬予一言以序諸
末簡予觀先生之文渾厚醇正博洽贍麗淡然菽粟之
味鏘然韶鈞之鳴真可以追蹤古人卓冠當世後生小
子安敢容喙於其間哉然予少居鄉閭聞先生之忠言
讜論切於時政一時名聞海内如景星鳳凰天下之人
爭先而快覩焉及予叨領鄉薦宦遊四方先生雖已物
故而凡見公卿大夫出自先生之門者無間隱顯莫不
相與感慨夫先生之儀刑有不可得而復作焉是則先
生之忠義德教傳之天下浹於人心愈久不忘而况於
文章之作有不足以歆動於人而傳於世耶夫泰山之
峻絶天下之人雖不盡見而皆知其為高河海之浩瀚
天下之人雖不盡涉而皆知其為大先生之文本之以
道德參之以才氣而又浸淫乎六經蒐獵乎百家其言
辭之發見諸行事之實皆足以扶世立教正君善俗如
是而鳴當時傳後世豈不猶泰山河海之高大天下之
人幸而見之者莫不有以快其心目焉雖然此特先生
之餘事爾至於臨大節而不可奪者載諸史冊而無愧
勒之金石而不磨千載之下猶可以使人感慕興起奚
翅文章之傳而已哉姑書以為序云成化十七年辛丑
歲冬十月既望廣州府儒學教授吉水蕭尚彛序
古廉文集後序
