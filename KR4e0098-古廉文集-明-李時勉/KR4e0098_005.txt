古廉文集卷五
明李時勉撰
(闕)
始自小官進貳六卿受三聖恩寵過矣雖老疾侵尋宜
思所以報稱者斃而後已故疾少間輒出視事俯伏殿
陛下一瞻天顔不勝其喜幸然出輒復劇如是數四不
已人或止之則曰吾受國厚恩吾所以為此者猶懼不
能有萬一報效尚暇恤吾身哉若公之事上者不亦忠
矣乎初上命公為侍郎公辭詔報曰惟卿孝敬誠篤足
以為之卿其勿復辭公遂受命自公有疾遣醫候問不
絶于門及公勉強上謁每從容勞問亟命歸第勉進藥
物慎於調攝毋自煩勞蓋冀其復起以遂股肱之寄而
公疾益甚遂有是命若皇上之待公者不亦有禮矣乎
君臣之間各盡其道如此唐虞成周而降蓋未之有也
或曰昔周公輔成王有歸老之志成王留之今公有願
留之意而皇上遣之豈古今之道異宜也耶蓋周公無
疾而求去故留之者欲與有為也今公有疾而欲留故
遣之者所以優禮之也使周公有公之疾而欲留成王
亦必有以處之使公如周公之無疾而欲去皇上亦豈
肯舍之哉故吾以為公與周公之事有不同而成王與
皇上之心則無以異也是蓋千載之遇豈偶然哉宜乎
公之惓惓不忍去也雖然公深體上意以慎厥疾庶其
有瘳是亦所以為忠也亦何必居其位事其事而後然
哉公行矣尚慎之
送楊少保省祭序
正統六年春少保禮部尚書南郡揚公上章乞歸省先
塋皇上許之詔兵部給驛傳光祿備厨饌明日賜以勅
書賚以綵幣金帛甚厚且命内臣送之行凡僮隸之在
行者皆給廪餼又明日公入經筵稽謝上溫言諭之且
曰卿往其速來朕延佇望卿矣吁公何以得此哉蓋公
之聰明篤厚正直而溫雅昔居于鄉遊于縣庠已翹然以
文學行義見稱於時及出而第進士鄉先軰皆以王佐
才期之四方經生學士聞其名莫不仰望其風采故自其
筮仕以來至于今四十餘年不離翰苑居論思宥密之
地歷事四聖凡七遷而至于八座之尊三孤之重人不
以為過其在朝廷與公卿大夫言恒恭謹自下及論事
有不適於義合於理則直前無所顧忌争之必直而後
已其在上前小心慎密兢業以自持至于是非利害之
際正言讜論所以感天聽回天心而有禆于德禮刑政
之施者蓋多而人莫之知也知者以為方今有事君以
忠之義而得大臣之體者公可無媿焉其所以居高位
食厚祿而膺寵眷之隆豈不宜哉昔周自文武至于成
康之際禮樂備舉民物阜康賢俊登庸而致雍熙泰和
之治者是雖賢聖之君相繼而作於上亦惟有若太顛
閎夭散宜生之徒相與輔相之於下有以致然也而所
以經營圖維殫力措慮之尤甚者莫如周公召公焉方
其時周公為師召公為保恊贊而總統之成王實有所
倚重焉今公與廬陵楊公居師保之位當皇上臨御之
日留心學問篤志治道孜孜於求賢才任官使恤民隠
與凡一政之施一令之出莫不究極而詳審之蓋欲追
蹤於唐虞三代之盛非苟焉而已也而公于此亦能體
上之所欲為盡其情竭其智而不敢少自怠忽焉其所
以見諸言議施諸行事者皆可以達諸四海而不悖是
以中國奠安三邊無警四方萬國舉相安於無事有以
副皇上之心其視周召亦何愧哉公之暫離左右而去
也上安得不致其丁寧之意而望其來之速也耶公行
翰林之士以相從久也餞燕於都城門外各賦詩以贈
之而予為之序
送少宗伯王公致仕詩序
正統六年冬禮部右侍郎武城王公士嘉上章乞致仕
特詔許之公既謝恩闕下即辭去夫士之出處進退必
由於道公自太學擢任牧民登風憲佐方岳歷郎官拜
少宗伯出入内外五十餘年其行義卓然至于今逾七
十矣三載之間兩上章求去既得請輒行非由於道能
如是乎或者曰方今皇上繼承大統留心庶政篤於求
賢命官尤欲得老成舊人以圖維政理公雖當引年之
期而精力未衰獨不可強留以副上意耶乃汲汲求去
之决如此豈竭誠事君之道哉公曰是殆不然幼而學
壮而仕老而休此古今之通義而七十致政又聖明之
令典年未及之而求去是便已怠政者之所為我不能
也年及之而不知去是貪祿固位者之所欲我豈為之
哉若夫疾病之所侵加智力有所不逮雖年少氣銳而
訖無所施蓋不可以不去古之人有行之者鄭均李請
是也其年德之尊位望之隆受國家付託之重任天下
安危之責雖至衰老欲去不可古之人有行之者周公
召公是也上無所託下無所責則其於進退去留之間
豈不在我乎若予也亦既老矣不可以有為矣雖使竭
智盡慮不足以為經國之圖極言切論不足以起人之
聽乃猶不思自引而去僕僕焉旅進退於賢士大夫之
間其猶不之止耶此吾之所以决於去也衆聞公言然
後知公之意相與燕餞而歎羨之不已曰昔䟽廣受二
子以宦成名辭老而去公卿大夫故人設祖道供帳東
都門外送者車百輛道路觀者皆曰賢哉二大夫或歎
息為之泣下蓋以當時知止足者鮮也况後世乎今公
之去無愧於二䟽豈不賢乎哉於是學士錢公合吾黨
之士八人酌酒賦詩以贈之而予為之序云
贈永寧伯譚公進爵序
國朝有天下八十餘年禮樂教化洋溢于中國施及於
蠻貊遐方異域雕題椎髻之人莫不輦琛奉贄奔走而
來朝貢于闕下獨殘敵遺類竄伏近邊時復竊發故嘗
選任名將總率兵馬修飭邊備以待之自遼海至于西
鄙要害之處皆有其人焉然赤心為國以攘外安内為
已任而名重於時威震遠方者可數也鎮朔將軍都督
譚公出鎮宣府今十六七年矣皇上以其久勞於外勲
績著聞特拜永寧伯以褒之左軍都督曹公謂予曰儉
與鎮朔交好甚篤義雖友朋情逾昆季今公荷蒙國恩
榮膺高爵關山杳隔莫罄賀忱念惟文字可以道交遊
之誼致契闊之懷以頌公之美而吾或未之能焉又曰
公在洪武中為昭信校尉隨太宗文皇帝之國小心慎
密而有智略同列敬讓而上亦知之當舉兵靖難時出
守保定以完城功累遷都指揮僉事永樂中從征沙漠
以功陞都督僉事洪熙改元特陞左都督總兵鎮宣府
以至有今爵公之竭誠以盡其職者可謂至矣朝廷頒
爵以報其功者亦可謂極矣願先生序以贈之在昔成
周諸侯有四夷之功以獻于王王或錫之以弓矢而宴
勞之被之絃歌紀于策書以傳示無窮若彤弓之什猶
可想見當時氣象使人感發而興起况重之以名器爵之
以五等而寵遇之隆若此之盛者乎是宜鎮朔懷感激
之心都督有頌美之詞拳拳而不已也雖然國家之待
武臣厚矣自祖宗以來凡有功於時者隨其高下大小
莫不有以酬之然有得之未幾而復失之者由夫驕侈
縱恣不思盡所以報稱之意而肆為私已圖蓋勤於始
而怠於終有以致然也公自幼為偏禆至於老為大將
恒敬慎以自持不務富其家有餘輒以散士卒濟窮餓
修治學舍與佛老子之宫故位至極品而家無餘財平
居愛恤士卒不事燕遊專力於清邊之務而致安攘之
功以承寵命之隆如此而人不以為過苟由是而往益
懋乃功不怠以止焉則其祿位之進殆未可量也因都
督之請并書此以為公贈云
贈商弘載第狀元序
進士始於隋而盛於唐唐初有秀才進士二科然秀才
常列進士之前人以是重之其後罷秀才專取進士進
士之名始貴重于時而猶未得即釋褐故有三試吏部
無成者至宋進士一登第後即復入仕然狀元止擢司
理參軍或與諸進士授將作監丞諸州通判節察推官
而已且其制每年一科又與諸科同時舉選頻數煩擾
非所以重待賢士之意也至元以來始三年一設科取
士慎重專恪故前後八科文物之盛綽有可觀但其授
官多郡幕縣佐之職猶襲前代之弊國朝取士之塗甚
廣惟進士之科為最重其賢才皆教養之于學校每三
歲大比郡縣貢其名於方岳試之擇其文之高者達之
禮部禮部合天下所貢士羣試之於貢院擇其文之高
者以其名上之天子親策之于廷第其高下為三甲臚
傳于丹陛揭黃榜于通衢一時名動京師其第一甲第
一人唐宋以來謂之狀元者其授官與第二第三人皆
翰林清職諸進士俱觀政於諸司以次增秩命官不與
他途等其待士之意比之前代亦厚矣淳安商輅弘載
始由縣庠生試于浙江鄉闈第一人試于禮部又第一
人對策大廷列名黃榜又第一人趙宋或以省元而為
狀元者猶見重當時而名後世國朝自設科以來六十
餘年為狀元者凡二十一人其以道德行義學問文章
得君得名得行其志而能以勲業始終者皆曰文穆胡
先生若夫以三元擅名於一時而冠絶乎前古者則惟
吾弘載一人耳弘載聰明篤厚溫雅而簡静雖貧而不
苟取於人資用匱乏而無憂見人有急難傾槖濟之而
不吝其在成均篤志於學不以游惰廢其業每試必在
首選及為會元為狀元人皆稱譽之方且自視欿然略
無自矜意其為人如此吾知其他日得其時際於用而
以建諸其事業將必表表偉偉足以追配於前聞人也
無疑矣弘載既為翰林修撰鄉友秋官主事周君相率
賀之而來徵予文予老矣姑為是說贈之以為後日徵
云
送司業趙先生歸省詩序
士有越千里而自相知或以聲聞相接或以行義之契
非有所為而然也一旦相遇得以輸瀉其夙昔慕望之
懷其懽忻悦懌之意為何如哉由是議事而事立施教
而教行有順而無逆有同而無異無所為而不得者志
同而氣合有以為之揆之古今皆若此也國子司業趙
先生淳篤廉介士也德行學術實有諸已初為外校官
所至有聲予聞其名甚熟先生亦聞予名而未識也及
先生調官兖之金鄉衍聖公聞其賢言於朝乞遷為府
教授朝廷亦知先生之賢也留弗遣擬授京秩遂以為
翰林待詔時予在翰林一見與語即讙然若素交者然
觀其意度辭氣從容溫雅而悉其為人未幾先生陞貳
國子跡雖疎而情則相親然終不得朝夕相往還論議
滌其滯幽之懷以為慊去歲之冬荷蒙聖恩命予掌教
國子時先生適被誣得白同日謝恩闕下相視俱不勝
喜先生在監之日久監學之政練析無遺其所以處已
化人之術惟所施為無不宜焉而予學識疎淺闇於事
情承命兢惕莫知所措然所恃可以自勉者以有先生
為之助也故自視事以來凡所以行於事施于教庶幾
其無大失者皆仗於先生予何能為哉向非得先生則
予之冥行妄作其所失也多矣雖然使先生非素相知
予之心而予亦不諒乎先生之言各以其私情紛争於
是非利害之間則將有不勝之患豈特多失而已哉今
先生得告歸省先塋即日促装上道在監諸先生各賦
詩以贈之謂予宜為序予於是悵然曰先生行矣言而
莫予正也行而莫予箴也過而莫予規也而今而後人
知向之所為者皆出於先生而予之不能於其職也彰
彰矣然則將奈何先生其速來慎無久留於家期使予
寡過矣乎
送王博士還南監序
國朝外郡縣皆設學置師弟子員内設大學每歲郡縣
學以其才之成者貢之禮部禮部考試之中其式者陞
之大學有廪餼以養之有師傅以訓之驗其術業之所
至致之有司以歷試之有司者考其勤惰達之吏部而
任用之然則大學受成才于郡縣吏部用成才于大學
大學貢士之所自出也吾嘗以為賢士之出由乎師道
之立師道既立則賢士之出也必多矣然其本源則在
乎郡縣學也今郡縣學之士之出者未見其皆賢也豈
師道未盡立也歟自建學以來大學師儒之職多用郡
縣學之師之教有成效篤學而賢者為之夫以篤實之
學而教乎已成之才宜乎其士之出於其間者彬彬然
而盛矣而亦未之見焉吾不知其何以然也豈為師者
未盡其所以教之之方而為學者未盡其所以受教之
道以致然耶前年予得告暫還其鄉而少師楊先生亦
奉命歸省先塋予往訪因過泰和縣庠今冡宰王公嗣
子希稷分教庠學不慮予之至也雖會晤倉猝而禮度
雍容諸生自兩齋出見進退詳雅威儀整肅退即齋居
絃誦之聲琅琅然予以是知其善教其為教如此故出
其門者舉進士為國子生文學才行表表出人使郡縣
學之為師者皆如吾希稷也則賢才之出豈不多哉希
稷為南京國子博士三年矣來考績天官書最將還國
子助教姑蘇李某與希稷交善也徵予文贈之夫仁義
道德廉恥禮節人道之大端也為師者以是而為教為
弟子者以是而為學則何教之不行何學之不成哉若
夫偭仁義道德以為不足為棄廉恥禮節以為不足尚
一切苟簡蔑裂怠弛縱恣以為之則學者何從取法哉
此教之所以不興而習俗之所以頽靡者宜乎其然也
若予者德薄才劣叨居掌教之職知是職之難為也大
懼不稱以取譏於時所賴僚屬之士相與輔其不及彌
縫其缺失由是内釁不作外侮不至幸或庶幾焉吾聞
南監自博士以下皆賢者也而吾友陳公為其祭酒陳
公又賢也夫為其長與其屬之皆賢如此則其為教豈
不易而其士之出也豈不彬彬然而盛哉因希稷行吾
為陳公賀故有以贈希稷勉乎哉庶其有始終者哉
送徐郎中赴南京刑部詩序
南京刑部主事四明徐君仲福莅政陕西司九載秩滿
來天官考其績最陞四川司郎中仍分政南京其表兄
余公天祥為郎中禮部率同鄉及相知賦詩以贈徵予
序之念昔太祖高皇帝在位時詔百司之屬陞調改遷
無得出所司蓋以刑名錢穀甲兵禮儀之事各有所司
惟其嫺習練達則不窘於所施而易以成功也予時亦
未知其言之切既為秋官屬召詣行在行在刑獄頗煩
而理刑者蓋鮮刑部以言先是命廷臣舉在外有司官
之能且賢者以聞至是適至上命以知縣縣丞為吏部
郎者數人皆名能治民者悉自矜喜以為自外而得效
用於朝可以行其志矣及其居位而莅政也囚繫滿前
吏牘盈几言不能折其是非心不能籌其當否端坐終
日無所猷為政煩而慮亂獄滯而案積然後知才不素
試驟用之為難而高皇帝之立法垂訓可以行于永世
而無弊也近年以來郎官缺多用主事為之以故仲福
有是命也人皆為仲福喜至形於言以褒之亦所以樂
道其賢也仲福是行駕輕車就熟路固無難者然吾猶
有告焉仲福昔為主事也分理司事而已今去為正郎
兼該總統一司之事心無所不當知然亦有不當知者
非不當知也知而若不知者焉耳無所不當聞然亦有
不當聞者非不當聞也聞而若不聞者焉夫人皆有廉
恥之心皆有改過之念吾之所聞知有可以使人保其
廉恥而亟於改過者而吾盡以覺而發之使人廉恥之
心喪改過之念沮而終不得夫為善之利使人不得夫
為善之利仁人長者之所不為也吾聞仲福賢明端厚
而善為政故敢以此言進仲福其必自知之矣雖然此
特處人接物之事耳若夫明刑慎罰則仁人長者之意
猶所當盡遂請以為終篇獻
送考功員外郎紀公序
天官考功部缺冡宰王公以為考功考察内外百官之
賢否而殿最之而黜陟之其責亦重矣必得有學識公
明賢正之人任之而後可久之公以監察御史吉之永
豐彭君武學校授大名之開州紀君文鐸二人有學有
守任於内外大著賢聲足當其任特上章薦之以彭君
為考功郎中紀君為員外郎以副之公卿大夫與司庶
府暨四方之士之萃為吏部者莫不以為宜二人者亦
自以為遇知已思盡其力能雖未覩其盛而一時相傳
以為吏部小大之官皆碩望賢德恊心以圖其政則朝
廷之上賢才充牣而不肖者不得以倖進矣不肖者不
得以倖進則在外之職無有不當者矣内外之政各得
其人則政其有不興而雍熙之治其有不成也哉於是
與文鐸交者相率來徵予文贈之予嘗與士大夫論天
官四部之務孰難易皆曰文選擢任天下賢才以充衆
職高下大小輕重緩急必當其才必慊人心難矣或曰
文選不難譬之農夫播種五穀隨其地高下肥磽而布
之無不生者及其生而茂而秀也耘而耨之然後知其
孰為稂莠孰為稊稗鋤而去之而後嘉榖植焉此則考
功之任所以為難也予曰二賢之言皆是也然唐虞之
際惟曰知人難能知人則能官人至於考績則曰三載
考績三考黜陟幽明庶績咸熙未見言其所謂難者周
官有廢置之則以馭羣吏又有六計以弊羣吏之治皆
考功之職亦未見言其所謂難者然欲辨其治之得失
而殿最之别其人之賢否而黜陟之而無不當焉則其
所以為難者不知而可知矣雖然天下無難事在人所
力行何如耳若勤慎以莅之公平以處之勤則精公則
明則天下之事無不可為者又豈有所謂難者哉二公
皆由校官累遷至今官嘗謂予言欲盡教官之職窮日
之力有不能若夫有司之事其力减半而功倍之予聞
其言竊自思之昔嘗為秋官屬從容有餘今老矣備員
太學汲汲然無須臾之少暇而猶不能盡其所當為每
自顧歉然然後知二公之言之有味而今之能勝其任
也無疑能不負公之所舉而負衆賢之所望必矣
送孫檢討致仕詩序
荆南孫先生子敏始以鄉貢進士典教蜀縣陞教嚴陵
既滿遷國子博士博士滿擢翰林檢討仍理博士事又
九載赴吏部而先生已年滿七十上章乞致仕朝廷於
是頒以勅命褒嘉之又推恩贈封其父母妻而許之先
生喜不勝告行於其素所游者買舟輒辭去同寅之士
求予文贈之因念與先生同年舉進士宦四十餘年皆
老矣又同在國子而先生獨得引年而去於其行不能
無所動於其中夫少而不仕為無志老而不歸為無恥
以無恥之人而旅進退於朝廷朝廷之人其謂我何先
生之先世吾鄉人也祖宗墳墓在焉先生嘗謂予必歸
行省祭之禮鄉人見先生來必歡迎喜慰而予獨不見
焉鄉人其謂我何夫以朝野之人鄙議而非笑之如此
而使之出言以贈先生曾何足以見重而先生亦豈以
為重哉予以是辭焉諸君曰先生之言過矣人之出處
進退各有其時不足較也若夫會晤離别之際則係於
情先生在翰林在國子與檢討君皆為僚屬而又有同
鄉之好垂老之别烏得無情哉無情之人人所不取也
予於是悵然曰既不得於朝廷之人不得於鄉里之人
而僚屬又不之取焉是所謂進退維谷者也復何言沈
而思之諸君所謂出於情者有不能已故為言以贈先
生曰先生以道德行義重於朝廷故能得其始終以歸
榮於鄉邦其不足為鄉邦重哉誠使其後生小子知其
足重而效法焉荆南賢士之出自先生歸益多矣雖然
非獨荆南之士之所望亦吾鄉之士之所望是故予情
之所發也先生幸無食前言哉
送上官主事還南京序
戶部周禮地官之職掌土地人民之數貢賦財用之事
漢有尚書主財帛委輸即其任也魏晉曰度支宋齊因
之始立曹官隋為民部而統四曹李唐以來始改曰戶
部而總戶部度支金部倉部四司謂之子司有子司印
得專行事國朝置六部如唐制其屬曰清吏司而戶部
以天下輿圖之大人民之衆貢賦之夥國初有十二司
及皇上即位以來德業益盛土宇益廣人民益蕃而賦
税益增也則十有四司而兩京畿甸之地不與焉凡四
方貢賦之所委輸倉庫錢榖之所出納國家經費之所
取資皆出戶部非得公明廉慎賢而有才器者為之則
往往弊出百端耗財用而損國家無益於上而殃逮於
下者多矣故嘗慎擇其人以居之邵武上官志真重厚
質直發身庠序登永樂進士第選任戶部主四川司事
分治南京其聲譽燁然聞諸公間昨以事至京師既竣
事將還大理評事魯君用質來徵文贈其行夫士之未
仕視為政若易易然莫不曰患不得仕耳不患名之不
立及其偶得之泯泯焉而無聞者其才不勝其任無足
責焉耳若夫其既有聞而旋出於士大夫之公議者由
勤於始而怠於宦成者也志真居是職久矣名聞益昭
著於時不衰諸公又敬愛之而惜其别則其賢可知故
予不辭而為之序非徒以為贈且因以相勉志真其尚
無怠以保厥令名哉
金臺别意送沐千戶南征序
黔寧昭靖王之孫沐喜字可怡今鎮雲南都督公之子
也性篤厚有武略而尚文藝比以公事上京師適朝廷
命將往同都督公復征麓川而可怡至詔授錦衣衛千
戶命還隨都督公征進可怡既受命曰祖父子孫荷國
厚恩如此敢不盡其所能力即日陛辭上道于其行也
太子太保成國朱公黔國沐公襄城李公保定梁公廣
寧劉公與予數人者送之都城南門外小金臺之上酌
而餞之朱公謂予曰先生交于其父子間今日之行可
無一言以識其别意乎予惟凡通都大邑交游故舊有
行也必擇名勝之地以為燕餞之所壺觴尊俎歌吟談
笑各極其歡務利争名者則惟富貴利達之是營經生
學士則惟道德文辭之是尚斯二者予或能言其意若
夫軍旅之事則未之學也予何言哉公乃起而舉酒命
予酌可怡曰先王佐太祖高皇帝平一海内開拓土疆
鎮静南詔父子相繼于今七十餘年矣麓川小醜不順
國法恃險為亂上勞王師征之三數年間始破其巢穴
而不誅滅之是皇上天地之恩好生之仁也彼不知德
乃復萌異心命將再舉勢不得已也易曰師貞丈人吉
蓋師出必以正而又得老成之人以主之然後人心悦
從無往不克所以吉也孝經曰戰陣無勇非孝蓋戰非
勇則不足以勝敵不足以勝敵則不足以為孝夫孝者
所以事君也不足以為孝則不足以為忠忠與孝實係
乎此可不慎哉師貞丈人朝廷既以屬之尊甫戰陣之
勇吾徒敢以屬之吾子子其勉乎哉若夫道離别之懷
序交游之意徘徊繾綣而不能舍者此婦人女子之態
非慷慨激烈之士之所宜故皆不及也於是襄城諸公
咸懽然曰公之言是也請書以為贈遂次第其語以書
之使觀者知諸公之所以為别之意者在此而不在彼
也
送劉萬二進士序
皇上自即位以來遵倣舊制設科取士於今十有九年
凡七設科矣今年適當取士之春而北京宫殿成正月
甲子上御奉天殿受朝賀而天下貢士舉集於京師凡
千餘人考試之獲登名於禮部者纔二百人三月丁丑
上自臨軒策之二百人皆英偉俊邁自喜其出而遭其
時也忻忭踴躍以對揚聖天子之休命不自知其發乎
情而為文者浩然不可遏何其盛哉既而皇上以天下
無事人才衆多列於庶位者咸有其人欲有以優待之
使得從容於學問之中以成其大用之才於是各賜之
出身勅遣之還其鄉以待用於時吾鄉之士舉進士而
來得中其科而在列者二人劉球萬節皆故家子年少
而氣銳聰慧而俊爽有志於為學者其來也迫於有司
之命今之歸固可以遂其志矣雖然吾尤有告焉古之
學者窮則求其志達則行其道蓋達之所施即其窮之
所養非有二致也後世則不然其未仕也誦其書而不
知其道既仕也習其事而不顧背於理專留心於簿書
文移之務刀筆簡牘之末以應變為急救時為切相競
於智術之小數而相誇於巧捷之微才汲汲無須臾之
少暇是烏知為治之大道耶嗟夫彼卑官小職其所為
在給於事者固無怪其然若夫居廟堂之中以致君澤
民為事者其可不知所務哉黃帝堯舜三代之時風后
力牧稷契伊傅周召之為佐其德足以輔君其道足以
濟世從容議論于一堂之上而教化政治自行於八荒
之外豈嘗若是之瑣瑣耶賈誼曰移風易俗類非俗吏
所能為俗吏之所為在於刀筆筐箧而不知大體其言
雖譏切當時實後世之通患也夫為士者學聖人之道
不思舉而行之乃相率而趨于彼以求合乎時之所尚
而冒俗吏之名何其謬哉二君歸其益勉乎其未至者
定其心一其志涵泳乎六經之所言究觀乎史籍之所
紀思所以修身齊家者何道而所以事君治民者何術
務其大而不屑乎其細求合乎古而不苟徇於時使他
日出而仕於朝卓然有所樹立而不為俗尚之所搖奪
則庶幾其不負皇上養育造就之意而將以為科目得
人賀豈不美哉
送吳編修歸省序
翰林編修吳節與儉得請歸省其親鄉邦士大夫相與
燕餞於侍講劉君之宅各賦詩以贈之而以序屬予與
儉予族妹壻也予妻兄與儉姊壻也既親且故序宜無
辭夫士之仕於時有冠冕以華其躬有爵祿以養其家
有推恩之典以及於其親而又當乎國家清平無事之
時得盡覲省祭掃之禮昔人所謂衣錦之榮者此人情
之所同也而有不同者或貧苦憔悴而田園林壑無復
昔時游樂之所者有焉或父母昆弟俱已零落俯仰顧
望而無非可慨者有焉或兄弟宗族不相顧念漠然相
視若途人者有焉夫如是將不以為榮而又何樂哉與
儉書臺大家家有慈母在堂康寧夀考而其貞節懿行
足為女婦法式其從兄與肅溫恭而執禮慷慨而好義
與與儉居自幼至長恩義尤篤與儉之所以得專志於
學問文藝而無内顧之憂以有與肅也昆季皆自郡城
徙居西山中前年予歸訪與肅與予游觀於山谷間至
一平田沃壤林木茂密處指以示予曰我將搆屋數十
楹以待吾賢弟歸奉親待賓於此别未幾而屋已成今
與儉歸其為樂可勝道哉吁天倫之樂真樂也而得者
蓋鮮予也二親久已見棄諸兄子姪之訃相繼而至所
謂頫仰可慨者莫甚於予也然則予與與儉同其情而
不同具樂於其行不能無所感故道其所不同者特詳
焉
送方伯張公赴江西序
正統八年春以監察御史廬山張公文節為江西右布
政使國子助教李洪與翰林檢討謝濟助教羅伯初率
太學諸生往餞之而徵予文贈之皇上自即位以來孜
孜於求賢命官以圖至治而於方面大臣尤加之意焉
雖簡在聖心又必參之以在廷重臣之所舉選不輕授
也公自御史超拜方伯人皆以為宜由其才德足以稱
之也然而方伯大任布宣恩德號令之出政化之施斟
酌損益必適其宜如是而後可以無愧於其任故予於
公特有告焉方伯總治於外郡守縣令望之以為表率
四郊之民仰之以為父母今一方面之間環千里而為
郡者不知其幾所環百里而為縣者不知其幾區自守
令而下任牧民之責者不知其幾人有賢而善為政不
肖而怠於事者有廉而惠於民貪而毒於下者欲考察
於平時而激揚於一旦則為力勞而不勝其擾矣若夫
不假於稱賞譽賚彼賢而廉者自知所勸不勞於搏擊
黜罰彼貪而不肖者自知所懲而皆為良有司是必有
其道也窮鄉下邑鰥寡流冗不得遂其生者不可勝數
而郡邑之間獷驁兇悍不亊生業者不可盡紀有飢寒
困苦望救於上而流離顛沛失其所者有把握官府以
濟其奸而豪横鄉曲以肆其毒者欲人人而濟之一一
而制之則為力煩而不勝其難矣若夫不假於勞來撫
摩彼窮人自得其養不勞於榜笞桎梏彼惡人自向於
化而皆為良民亦必有其術也孔子曰其身正不令而
行又曰德之流行速於置郵而傳命仁人君子之為政
類如此公學廣而明于理才高而練於亊剛正而簡静
有守而有為其致此不難予故為公一言焉公行矣方
伯毗陵吳公予故人也聽政之暇其亦以是告之將必
有契焉
送李參議赴浙江序
正統九年夏吏部言方面太臣缺皇上命選廷臣之賢
者任之得十有一人司封員外郎雲間李君士徵預焉
詔授浙江布政司參議於其行也少保成國朱公徵為
文贈之予因念昔舉進士赴春官時李君之尊府敬齋
適為尚書知貢舉其後予第進士入翰林往還兩京而
公不離禮部喜接納後進溫然不以位望驕人故予得
與公為㤀年交厚善今公不可見矣見君之榮遇顯達
如此猶見公也不能不為之喜慰贈言其可辭方面郡
縣之表率其任固非輕也夫郡縣之吏有賢有不賢者
焉有廉有不廉者焉賢而廉者不有以旌異之則人不
知所勸不賢而不廉者不有以黜罰之則人不知所懲
其所以旌異所以黜罰之固在於方面大臣也然欲一
一訪其績而旌之人人究其隙而黜之則不勝其煩勢
亦或有所不行焉惟夫不假旌異而使人自知所勸不
假黜罰而使人自知所懲是必有其道也環數千里之
地山川風氣之所間隔民情習俗之所異宜非探其情
而導率之則人不知所從因其俗而誘掖之則人不知
所化其所以導率所以誘掖之亦在於方面大臣也然
欲人人探其情而導之一一求其俗而誘之則不勝其
勞而力亦或有所不贍焉惟夫不假導率而使人自知
所從不假誘掖而使人自向於化亦必有其道也其道
不在他求正其身端其心為之耳古昔仁人長者之為
政類如此以君之賢固優為之而予猶有告焉凡仕者
在知大體達下情而方面大臣尤為急務苟大體之不
知則煩瑣細碎郡縣吏承之而致之民而民不勝其擾
矣下情之不達則倒行逆施郡縣吏承之而致之民而
民不勝其害矣君之尊府自方面入為六卿其為政之
大體君得之觀感聽聞之際熟矣雲間之與兩浙壤地
相接民情風俗不甚相遠不待詢察而君固已知之矣
如此而為政將無往而不得固可以追配古昔仁人長
者之風也必矣此予於君端有望焉君行勉之
贈按察李副使復任貴州序
一方面之間布政司所以宣布天子政教表率郡縣以
治其民都司所以掌治國家兵柄鎮撫所衛以衛其民
按察司執守國家憲度以臨莅乎二者之間亦所以求
民瘼而安之也是故居官者不能無賢否廉汚之不齊
為民者不能無貧富強弱之不一政務之行刑罰之施
不能無暴急枉濫之失而遠鄉下邑又豈能無不得其
所不得其養不得其平者乎二司拘於其職而不得行
惟按察官者皆得以拘執訊問而無所忌誠得人焉以
公平正大之心行激揚勸懲之政則一方數千里之内
官何由而不歸於正民何由而不得其所鰥寡孤獨何
由而不得其所養哉濟寧李公宗性初以光祿署官拜
參議貴州民雜夷獠俗尚殊異以賊殺攻鬭為常事故
易與為變不習禮義故難以馴服公至佐理政教示之
以威而仁慈寓於施設之間綏之以德而制馭形於言
辭之表以故民夷感畏郡邑帖然而聲譽之著益章章
乎聞於人矣未幾朝廷以貴州副使員缺廷臣交章薦
公陞授按察副使時公以外艱家居詔即起公以往至
貴州歡聲雷震四方肅然守令皆修其職業武吏皆斂
其威暴雖深山窮谷獷夷黠獠莫不畏威懷德向風慕
化士閑於營堡民樂于耕鑿歌謠之聲溢於遠邇吁亦
何其盛哉是皆由于公之聲威碩望之所素著有以為
之也今述職將還任進士鄭生相率來乞言贈之夫贈
之為言增也將以增益其所不能也夫公以寬厚之德
負有為之才當聖明之時膺祿秩之隆出入内外所至
皆有聲稱如此亦奚以余言為哉余雖言之亦何能有
益於公哉雖然方今佐聖天子以施政化於廊廟之上
多方面之賢而有名者然則公之往豈久於外哉惜乎
余老矣歸田有日不得候公於都門以與士大夫慶賀
之列於其行聊因鄭生之請而為贈行序
送王僉憲復任廣西序
太宗文皇帝即位之初舉行舊典首以科目取士及永
樂甲申天下歌鹿鳴而來者凡三千餘人羣試于禮部
錄名而對大廷登進士選者四百七十人武昌王君時
舉預焉時舉通敏質直操履堅正不事矯偽而又有才
藝諳練世故初授知江寧縣事改春坊中允於時同年
之士多去為大官内而佐六卿副臺憲外而居方面守
專城者比比如是人皆謂國朝科目得人之盛莫是過
也而時舉以詿誤坐廢十餘年然後得僉憲廣西夫以
其才識學行並進於時而獨罹屯蹇既艱而後通豈其
所遭遇固自有其時耶時之未至也處之泰然及其既
亨也若固有之一無所動乎其中形於其顔面者惟君
子為能然非君子而能然者蓋未之有也夫汲汲於富
貴者必戚戚於貧賤况處屯難之極也耶處屯難之極
悒悒若不可生及其脱然而躋於康莊且致位貴顯其
能不自矜喜而變易其所守者乎此時舉之所以為難
得也貴賤不移其心險夷不渝其操方之古君子其有
異也歟視乎今之人其有同也歟予也亦嘗遭罹艱險
未有比君之甚且久也而猶所不堪以予之不甚且久
而猶不堪故知君之所以為難也雖然予與君同榜士
也幸而遭值聖明無事之時荷蒙天地覆育之恩致有
今日可不思竭盡心力以圖所報效於萬一也耶君行
矣勉之
送彭僉事詩序
皇帝即位之明年夏四月意謂治天下必本於賢才賢
才之出必本於學校學校之教不興而望賢才之出也
難矣乃詔在廷大臣各舉學術明正操履端恪者為按
察副使僉亊監察御史命往各方岳及畿内之地專督
學校作興賢才以圖至治於是得十三人而吾翰林編
修彭琉毓敬與焉授廣東按察僉事以行同鄉之士各
賦詩贈屬予序竊嘗以為學校之政在乎隆師道作士
氣簡賢俊此三者其要也記曰凡學之道嚴師為難此
隆師道之謂也皮弁祭菜以示敬道小雅肄三以官其
始此作士氣之謂也燕朋逆其師燕辟廢其學此簡賢
俊之謂也古之為此者所以誘掖賢才以進于善而無
須臾離于學之中故賢才之出濟濟然其盛惟國家所
用而無不足者焉後世尊師重道之意衰釋菜歌詩之
禮廢朋比邪辟之行作凡學校之教所以修已治人之
方相繼而盡壊以至于今抑又甚焉其為師者不知所
以為教為弟子者不知所以為學雖其素習已久然亦由
乎作興之者無其人也郡縣之吏惟簿書期會之為務
而有不暇及焉無足責也至于藩臬大臣與夫朝廷之
使之至也不知視學激勸之方不計其人之賢否不考
其學之疎密惟以其衣冠容貎進退應對之庸偉綬給
以為吾禮之輕重拜伏跪起瞻望頫仰與隸卒無以異
出迎遠郊伏於道左以俟車騎之過而後敢起小不如
其意輒怒罵而退斥之怒罵不足而施之以鞭扑鞭扑
不已而加以罪戾吁道德仁義廉恥禮節果安在哉是
故無賢者也果有如胡瑗其人何蕃之才將潛深伏隩
之不暇肯從事乎其間以自取辱哉此師道所以不尊
士氣之所以日卑而粗鄙暴横輕浮薄惡之徒相與游
從乎其中詩書不足以變其習德義不足以求其心驕
侈怠惰自肆於規矩之外其才之不成也固然此賢俊
之所以無聞而儒效之所以疎闊者有由然也不一大
振作之不可以有成也宜乎朝廷汲汲於簡拔才行之
士以專督責之任而吾特以此三者為要務與諸公一
言之果何如也倘以為可而致行之則三者之中又當以
隆師道為先焉周子曰師道立則善人多多則朝廷正
而天下治矣夫學校所係之大如此而以屬之十三人
者其任不亦重矣乎毓敬可不加之意耶雖然此非旦
暮事也勤慎以率之鼓舞以進之從容以待之務期其
效之大成以副所望慎無速於近效哉
古廉文集卷五
