古廉文集别集類五(明)
提要
(臣)等謹案古廉文集十一卷附錄一卷明李時
勉撰時勉本名懋以字行安福人永樂甲申
進士官至國子監祭酒卒諡文毅成化中改
諡宗文事蹟具明史本傳時勉學術剛正初
以三殿灾條上時務忤成祖繼以奏上六事
忤仁宗終以不附王振為所搆䧟前後瀕死
者三而勁直之節始終如一其在國學以道
義砥礪諸生人才蔚起與南京祭酒陳敬宗
號南陳北李而時尤為人望所歸明以來司
成均者莫能先也至其為文則平易通達不
露圭角多藹然仁義之言豈非以躬行實踐
所養者醇故與講學之家驕心盛氣以大言
劫伏者異歟其所著作以當代重其為人脱
稿多為人持去故所存者無多此集乃成化
中其門人戴難所編其孫長樂知縣顒所刊
併以墓誌傳贊之類附錄於末焉乾隆四十
六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
