古廉文集卷十二
附錄
雜著
勅命
勅曰國家置文學侍從之臣而用之於講讀所以資其
學問之益盖非博洽端重之士曷足以稱爾翰林侍讀
承德郎李時勉早以經術發身賢科荷先皇帝期待之
厚俾進學于中秘既屬秋官克著聲稱遂參史事遷職
侍讀行藝卓著益勵不懈是用錫之勅命以示褒奬於
乎講讀以明道而治所由出也士之欲致君澤民者莫
出於此其益懋誠敬正學以言用光我寵命欽哉洪熙
元年三月日
誥命
朕惟翰林學士之職朝夕左右所以備顧問典詞命非
内外百司之比故必簡學博履正之士居之庶以稱厥
官焉爾行在翰林院侍讀學士李時勉科第入官持志
端慤事我皇祖皇考薦登侍從以至于今纂述編摩率
殫乃力暨三朝信史益克盡心是用進爾官資俾貳其
長廉厚祗飭久而不渝考質論思允稱厥服今特陞爾
階為奉直大夫職如舊用示褒嘉夫文學施之朝廷者
必推於先王之道乃可貴也而自古君臣之相知難矣
朕既不忘爾勞爾益圖懋厥績以永有嘉譽欽哉宣德
八年九月日
御祭文
卿以剛介之資通敏之學發身科第進職詞林歷事累
朝多輸誠悃列聖眷遇賢譽用彰爰自翰林遷掌太學
作興造就士類有成方諧致政之休詎意遺榮之速倏
茲聞訃傷悼惟深遣祭卿靈尚其欽服景泰年月日
誥命
奉天承運皇帝制曰我國家昔有老臣歷事列聖常懷
致主之志確守為儒之規惟身雖沒而猶存肆恩已頒
而重錫故國子祭酒諡文毅李時勉孜孜問學&KR0548;&KR0548;操
存紬史講經懋克脩於厥職責難陳善尤克罄於爾誠
迺掌玉堂迺師璧水領袖華國之衆彦模範用世之羣
英晚節高進退之風夜臺承褒䘏之澤尚鬱士論致達
朕聞今特贈爾禮部左侍郎改諡忠文於戲繼迹先賢
得此易名而良鮮竦聽後覺由今垂譽以何長永矣不
忘嗟哉無愧成化年月日
像贊
老友楊士竒贊
氣充而志端外和而内剛其學也本原純深其文也篤
實輝光史館謹嚴經筵裨益有規有矩惟正惟直玉署
金馬四朝于茲國有老成儒有表儀胄監成賢允屬耆
老需祐隆平天子有詔
弋陽李奎
其儀慎肅其貌清癯志奪三軍之帥胸蟠萬卷之書行
之潔也無愧古廉之號學之確也誠為君子之儒歷登
華要處之裕如節操貞松勁栢襟懷秋月冰壺于以揚
芳翰苑負文章之重望進秩胄監為天下之師模又豈
不與昔之令狐綯孔穎達之並駕而齊驅者乎
自贊
爾之貌不魁梧而秀麗爾之心不機警而婉委爾之學
問不廣博而深宏爾之文章不豐贍而華美動止粗率
言辭鄙俚徒竊科名以取禄位承荷寵榮恬不知愧雖
然爾生六十有六矣不為不仁不為不義不矜已而傲
物不徇私而慕利於人而無所争居官而無所恃今之
所以貌敬而不忍欺者其在此歟吁汝其慎之以保終
始
行狀
朝列大夫翰林學士國子祭酒兼脩國史知經
筵官致仕諡忠文安成李懋時勉行狀門生湖
廣按察司副使參贊廣西軍務前翰林編脩同
脩國史同邑中溪彭琉述
先生諱懋字時勉號古廉姓李氏其先系出南唐烈祖
第五子景逿之後景逿累封江王嘗為虔州節度使簡
易節儉號稱賢王王之子曰瀚宋平江南瀚匿跡虔吉
間吉守李鬯聞其賢求見之不出乃辟其子先為閻嶺
鐵務官俾以禄養遂家安成東門光三子十一孫孫兩
為府尹一為縣尉自是子孫益蕃衍擢高科登仕籍者
比比其人有諱疎林行正一翁贅居梅林劉氏遂家梅
林梅林之李自正一翁始諱本字源芳先生曾祖也諱
煒字文明先生祖也皆有隱德考諱夢觀字思誠端厚
坦亮洪熙元年以先生貴贈翰林侍讀承德郎宣德八
年加贈侍讀學士奉直大夫妣凍坑周氏繼社背王氏
俱贈為安人加贈為宜人五子長時傑號恒心性耿介
穎悟過人次時春早卒時魁時彦其第五即先生也先
生生洪武甲寅八月丙午先夕學士翁夢一異人至家
神光燁然翌日生先生明年晬日翁循里俗告祖先畢
鋪席于地羅置書冊筆墨錢菓諸物於席上為試周先
生先取筆次取墨又取書學士翁大喜曰符吾夢矣五
歲屹如成童投靜室勤學隣兒有牽引戲狎者輒辭去
七歲孝經小學四書皆已成誦十二三詩詞歌賦語皆
驚人十四五言動不苟即以聖賢自勵嘗曰顔子不貳
過不遷怒曾子日三省其身予所願學者二子也十六
入縣庠大肆力於羣書攻習舉業之外益究道德性命
之學寒不能置爐炭擁重衾實木桶置足其中達旦不
寐其刻苦類如此訓導城門持真尹先生理安胡先生
皆篤行儒者一見先生竒之嘗曰李時勉用心理學豈
詞章之儒可比丁丑學士翁寢疾先生親侍藥食不就
寢席者旬餘無怠容是年七月學士卒先生與諸兄居
喪治葬率循文公家禮行之已夘十月釋服永樂癸未
中江西鄉試明年甲申中會試賜同進士出身時太宗
皇帝御天下慨然作新人材興起斯文於進士中簡明
秀通敏者二十八人改翰林庶吉士俾就文淵閣讀書
免常朝光禄供膳司禮監給紙筆内庫給鈔為膏火之
費盖期之於伊傅周召韓柳歐蘇諸賢而先生與焉先
生益自淬礪磨濯造詣精深同列亦多推讓之明年預
修永樂大典丙戌三月丁丑王宜人卒于京先生與兄
恒心奉柩歸葬居喪如禮七年春起復是年車駕幸北
京仁宗皇帝居東宫監國召入直房修書尋徵赴行在
賜路費鈔六十錠至則命錦衣衛撥官房預修太祖高
皇帝實錄十年壬辰授刑部湖廣清吏司主事時四境
苦於寇盜有捕送法司者輒峻拷訊雖連及平人亦不
為之伸理先生獨推情審辨不事煅煉獄成待決者止
十七八人其存心仁厚用法平恕多類此刑部尚書張
公稱之曰李時勉古仁人君子也十一年授承直郎十
二年詔重修太祖高皇帝實錄先生仍預焉冬十二月
進承德郎十六年實錄成賜鈔襲衣文綺改翰林侍讀
九年夏四月庚子奉天文華謹身三殿災太宗皇帝降
勅求言先生備陳十五事一曰停止工作二曰罷四夷
朝貢三曰沙汰冗官四曰賑恤饑荒五曰慎選舉六曰
嚴考覈七曰清理獄囚八曰罪黜贓官九曰散處韃官
十曰罷遣僧道十一曰買辦作弊十二曰(闕)軍夫
十三曰矜免侍親充軍生(闕)十五曰
優恤軍士所言多中時病有旨下所司行之未幾為飛
言所中下獄二十一年七月邊人内侵太宗皇帝念前
所言散處韃官諸事慮患深遠特宥之仍舊職扈從北
征先生出關墜馬折左股舁歸京療凡三月餘跛不良
行洪熙元年三月仁宗皇帝頒賜誥命封贈父如先生
官妣及妻劉氏皆為安人先生既受勅感激思圖報稱
因覩時政日漸違節賞罰予奪恩讐太過鮮愜中外之
望仍備陳其事若干條析為二本其一歷言朝政得失
利害其一專於責難陳善具言此本乞留中勿使外知
前本宜付所司衆議行之二本既進即焚其稿仁宗皇
帝見所言峻直怒甚中官從而擠之次早臨朝震怒命
將軍以所執金瓜撲之瓜及體者十七八脇肋已斷其
二意其必死矣命曳出及視之神色不動猶能言時侍
講羅汝敬亦嘗言事上罷朝諭吏部曰李時勉羅汝敬
俱有才幹在翰林院閒了其改為監察御史李時勉交
趾道羅汝敬雲南道俱令掌道每日問囚一起言事一
章凡三日先生三上章言事遂下錦衣衛獄施以嚴刑
先是折脇内向不相着及用挺棍而斷肋忽自接人謂
先生忠誠感動天地若有鬼神陰相之也宣德改元冬
十月宣宗皇帝幸萬歲山謂左右曰李時勉所言為社
稷計忠臣也立召至前備問激怒先帝之由先生奏對
懇切感動聖衷特憐而宥之仍為侍讀預脩太宗皇帝
仁宗皇帝兩朝實錄五年庚戌五月陞侍讀學士一日
駕幸史館撒金錢賜儒臣拾者争趨前先生獨退立不
進宣宗皇帝獨呼前拾故得金錢尤多無何駕幸文淵
閣命内臣舉金杯次第賜諸學士飲至先生獨名呼之
曰李時勉卿非朕安得飲此酒先生叩首謝曰臣蒙陛
下再造之恩不勝感戴自是傅保而下始知聖意寵眷
先生日隆七年壬子命為南京鄉試考官秋還京八年
癸丑掌翰林院事一日得風疾不語上聞之惻然遣中
官賜寳楮二百錠偕太醫院官就其第視疾給藥連三
日中官更至守視奏報頗愈入謝恩仍賜休息九月頒
賜誥命贈父如先生官妣及妻皆宜人十年已夘預脩
宣宗皇帝實錄是年秋命為順天府鄉試考官正統元
年丙寅兼經筵講官三年戊午二月給授勳階協正庶
尹四月實錄成陞學士六月給假還鄉祭祖東里先生
不忍舍以序送之又嘗為李氏族譜序及贊則東里重
愛先生大略可見四年己未先生在鄉歲旱苗將稿先
生齋沐率鄉老徒步犯烈日禱大雨沾足禾稼豐登先
生初得善地于中村適有故人劉君伯淳死遂與葬之
是年以劉宜人暨兄時魁二喪在殯未葬力求善地葬
之又遷葬兄嫂子姪凡六喪地皆新得得皆以義非力
取也又創南溪居室令第二子養敬居之秋七月還京
六年陞國子監祭酒八年癸亥重建太學成上命先生
致告于文廟九年甲子三月朔上親釋奠先師孔子禮
成視學賜坐先生講二帝三王治天下大經大法甚悉
末復陳諷勸之言音吐洪暢天顔悦豫一時文武臣僚
肅然聳聽莫不欣喜明日奉表謝恩賜紵絲衣一襲羅
衣一襲又賜宴于廷斯文際遇之隆未有盛於此也先
生在監多所建畫上皆從之師生稱便諸生有疾親給
醫藥有貧不能娶死不能葬者為給費賙之其教諸生
以毋自欺為本以忠孝為先隨其才質高下誘引成就
之絶私謁之路杜幸進之門革奔競之風禁淫蕩賭博
之習諸生數千人皆肅然樂從其教成德達材彬彬軰
出國學得人於是為盛丙寅先生屢以老疾乞致仕諸
生伏闕請留上以太學師資之地方倚老成不許其去
丁夘先生年七十有四病益深上章乞骸骨上覽其言
甚懇切遂許之詔兵部具舟陛辭之日賜鈔一千貫命
光禄具酒饌錢之及行達官顯人多出崇文門外以敘
别太學師生以綵幣製旗帳各為文詞諸生親厚者又
命工繪恩榮歸老圖取其事為十題求諸名公識以為
贈以頌先生之德翰林舊知亦各為文為詩教坊諸樂
工椎大鼓雜以金石絲竹之音喧然前導送者凡三千
餘人遠近觀者塞路一時行旅不得往來商賈為之廢
業莫不嘖嘖焉稱羨以為榮至有為泣下者諸生又以
先生平日廉潔自守行李蕭然乃集白金數百兩為贐
先生悉郤之今太師吏部尚書王公直為十題稱先生
漢之疏廣唐之楊巨源不能過也其餘若禮部尚書胡
公濙工部尚書高公榖左都御史陳公鑑禮部尚書王
公英國子祭酒蕭公鎡侍講陳公詢徐公珵修撰劉公
儼檢討錢公溥司業趙公琬南京祭酒陳公敬宗皆有
文為贈先生自北歸以故居去城稍近倦於逢迎遂卜
邑西三十里其地曰梅礱創隱居焉遠方慕名以求文
至者踵踵相繼先生以病多謝去前此土俗不立社不
祭社厲過夏多缺雨先生創空地為社又創地為社厲
壇率旁近之家循古禮祭之約以為常至是雨澤應期
連年皆熟父老喜曰古有隨車雨先生似之先生雖處
林野而其心未嘗不在朝廷景泰元年三月嘗建議四
事一曰奬忠節二曰修武備三曰加恩賞四曰通和好
具本遣長孫騏達于朝騏既行三日先生在别墅病作
四月十二日謝世享年七十有七易簀之先戒諸子曰
治後事悉如汝父送汝祖循古制勿尚浮屠言訖而逝
無一言及家事有司以聞上深加悼惜遣官賜祭是年
十二月某日葬雙峯鋪東某山向葬之日大雪送者幾
千人初娶縣背劉氏繼冠縣劉氏子男六人曰融字養
和廙字養敬皆卒原字養源剛字養健早卒縣背出也
艮字養道鼎字養端冠縣出也女二人河南參政王公
瀘源第五子固始教授邦正禮部郎中陳君鉉長子晉
其婿也孫男十九人騏驥驊駢顒知縣馴泮生昂監生
曾孫男二十五人先生德性粹美操履脩潔事父母處
兄弟孝友篤至事君忠義激發不為身謀遇朋友誠而
有禮緩急可以託死生修撰彭君汝器抱疾無子弟在
側先生以同年故竭力扶持湯藥如至親然既卒哭之
盡哀具衣衾棺斂如儀已而有命遣族人傳送其喪歸
葬先生仍為裒集所為文稿付其子初太常博士劉君
履節有交趾之行妻病子且幼乃以託於先生而去去
未幾妻死先生為之斂殯如禮是年劉君竟死不反先
生撫育其子女如已子長為娶妻教以經學俾有成立
發身科目仕至國子助教皆先生力也其篤於友誼如
此平居衣冠端正凝然不動與人語詞嚴誼正是非予
奪確乎其不可易天下之人聞其名而慕接其貌聽其
言為之改行易心者衆矣其在朝尤為公卿大夫所推
重少師東里楊先生嘗稱於人曰時勉當今第一流人
也故於經濟大略密與商論者居多侍講鄒先生緝曰
時勉可追配古人學士高公榖曰先生文學足以嫓美乎
陸贄忠義足以追蹤乎汲黯道德足以比肩韓愈世以
為知言先生學問奥博詞翰兼美有得其片言隻字者
寳重之如拱璧故平生文稿多為好事者持去所存於
家者殆十一二耳既葬之後其遺孤屬琉以狀而琉稽
於王事未及成又二年琉致仕歸巡撫江西都憲韓公
雍以先生節槩上言賜諡文毅琉念先生與先君編修
公最相善而琉兄弟皆受學焉嘅先生不可復作思欲
昭其德於不朽實琉之大願也第先生之德高大遠密
非拙工所能彷彿形容謹述其槩如右俟知者采焉
故祭酒李先生墓表
光禄大夫少傅兼太子太師吏部尚書泰和王直撰
先生諱懋字時勉姓李氏系出南唐江王景逿之後世
居安成之東門以宦學顯曾祖源芳祖文明父思誠皆
有德誼而不仕先生少負大志勤於學問窮性命道德
之奥於書無所不讀永樂初取進士第太宗皇帝銳意
文學擇進士之尤者俾盡讀中秘書學古為文辭先生
與焉其文學日進有盛名以母憂居喪務盡禮服除授
刑部主事而所治無冤入與修高廟實錄成授翰林侍
讀先生自以蒙恩厚思所以報殊遇早夜孳孳盡其職
凡事有當言者輒以聞上亦多所聽納雖時被箠下獄
旋復釋之宣宗皇帝尤肆矜容陞侍讀學士待之加厚
賓興之歲三命典文衡上臨軒策士則命讀卷人皆服
其公正統初上御經筵命先生兼經筵官當進講必盡
誠敬冀有所感悟上亦為之傾聽聞者莫不稱善以為
范淳夫其人也時太學缺祭酒而難其人諸公皆謂莫
如先生相與言於上遂以任之諸生數千人皆習經藝
先生開導訓誨各因其才以窮其旨趣俾有所領解如
飢者得食渴者得飲於是小大皆有所造就病者有醫
死者有歸其未娶者俾有室皆先生出資為之倡而仁
義之行成焉諸生事先生亦如子之事父有急必赴雖
危難不避賢才之盛彬彬焉一時見於用者人皆以為
宜車駕視學行釋菜禮退御彛倫堂祭酒當以經進講
而先生久病嗽人疑之至是升堂愈敬慎色溫氣和賜
坐西南隅講尚書闡明帝堯所以親親仁民協和萬邦
之道辭旨清遠聽者忘倦上為之喜甚賜予有加明日
入謝又賜宴錫衣一襲人皆謂先生宜之正統十二年
以老疾乞致仕諸生亦拜疏乞留先生請至再三上亦
察其病許焉賜鈔二百錠官以舟載之歸之日滿城送
者無貴賤皆嘖嘖稱道諸生則曰先生歸矣吾何所視
法哉連數十里奔走涕泗如送其所親先生既歸卜築
城西山水間不與流俗接惟教子孫及鄉族子弟使讀
書為善而已其德行文章蔚然為天下之望盖有嚮仰
不及之嘆者景泰元年四月十二日以疾卒于家事聞
上命禮部致祭遠近士大夫皆弔哭往來不絶者數月
其生以洪武甲寅八月十三日享年七十有七娶劉氏
封安人先卒生男四人養和養敬養源養健繼室劉氏
亦先卒有男二人養道養端以某年某月某日葬于某
里某山下予與先生同郡人同年取進士又同入翰林
仕而同朝者四十五年思請益於先生以老終而先生
遽去今又棄予往矣予何能不哀先生既葬子養源等
謀於其鄉之大夫君子求予文表墓上嗚呼予聞昔安
定胡先生之墓為之表者歐陽公也今先生之墓當求
如公者屬筆焉予文何足以揚先生盛美哉然不可辭
也故述其行之大者俾刻焉
古廉李先生小傳
門人行人司行人尹恕撰
(原闕)
仁宗改元先生又疏陳若干條為二本進皆犯顔格心
之言扶持綱常之道左右不悦構之上閱所言峻直召
問不屈命撲之折脇曳出不死改行在交阯道御史日令
問事具條以進次日有旨繫獄遇良醫得活在獄中水
漿不入口者五日而神氣自若卧幾一月而愈是時庸
人孺子皆知先生忠義所為若有神明護佑非偶然也
宣宗皇帝嗣承大統先生在獄惟吟咏情性自適是年
秋有燕入於先生幕聲喧不已時同獄者以為先生喜
其夕就寢忽夢渡橋橋斷下有一覆舟從舟背而渡有
水崖不得上傍有一朱衣人扶上之云明日橋成可無
事矣覺乃夢中爾天明果宣至文華殿内見上推詢建
言之由先生復以忠鯁之言對遂命收獄輒取回再問
其由辭語如昔復呼至前欲備詢之先生誦向前所言
至第六事少止上曰事尚有何以不言先生曰天威嚴
重臣不能記其詳矣上微哂曰是第難言耳汝之諫藁
在否先生對曰藁已焚矣臣讀聖賢書忠孝是先敢不
直對上以其言始終不變可任以事宥之命以次日早
大班謝恩仍授翰林侍讀宣德元年冬十一月也未幾
預修兩朝實錄初先生在獄時有一布衣老人鬚髮皆
白徧詣諸縉紳大夫門稽首曰李侍讀一忠臣今置之
死地宜急拯之以扶名教後先生復職求其人不復得
咸疑以為異人云厥後上臨内閣親賜諸閣老酒呼先
生賜之且曰卿非朕安得飲此酒先生頓首謝曰臣荷
陛下再造之恩不勝感激五年春上復以金甌賜諸閣
老宴以次該先生飲先生曰臣可與陛下同飲不可與
陛下同器上遂易甌與之一時諸公咸服是年纂修兩
朝實錄成欽陞本院侍讀學士兩京鄉闈二與文衡上
臨軒策士兩為讀卷官是年秋先生抱風疾不語上賜
鈔一千貫遣御醫與内臣逐日診視先生恐勞聖慮一
日同寅諸公來視因囑曰主上問及幸告以疾漸瘳矣
及痊入謝仍賜休息免早朝一日上納碎銀於兩袖召
諸閣老游内苑將銀撒之于地命拾為買菓貲衆皆争
取之先生獨正色立俟上退顧先生猶立上復呼先生
以袖中餘銀親賜時論皆以先生得大臣體至每歲四
裔入貢累累私自於朝班願一識先生面朝廷嘗命使
於琉球諸國聞國人皆知慕先生得一詩輒朝夕諷詠
不已其譽望見重於外藩者如是十年上崩先生哀痛
雙目幾昏其忠愛之心又如是正統初皇上嗣位先生
與經筵講官三年四月修宣廟實錄成陞翰林學士與
少傳建安楊先生諸公為杏園雅集時號九老會先生
給假祭祖東里先生不忍舍去以序送之其略曰初李
君時勉請去諸同官皆曰翰林者天子親臣君方握院
章為之長且上富於春秋萬幾稍暇御經筵孜孜聖學奈
何去先生曰諸公謂我者公義也顧今迫於私情二三
年來子死妻死兄又死一門孤寡相望吾能忍而委置
之乎東里之文真能述先生之心矣抵家葬其所未下
土者若干喪時附邑之美地多為人所有先生欲擇山
水之善者以妥其靈遂躬自跋涉不以為勞四年還朝
六年閏十一月上以太學為天下教化之原前蒞其職
者不愜輿論衆議咸以先生薦遂任之先生至太學冠
帶縉紳之士迎迓道左者相屬文武衆寮父老戎卒相
率詣橋門而拜者無虚時監規久弛先生為嚴立教條
因才設科壯而可仕者教以吏事如今官府論判之類
幼而可進者教以舉子業日考課程夜則令宿學舍雖
隆冬盛寒先生俯就講解經史每至通宵於是諸生各
有所造就當時作人之盛如商輅姚䕫彭時岳正萬安
諸彦俱廷試魁天下其餘或中進士高第或任御史黃
門部屬二司守令者皆先生教導之力致然也先生處
置細務綽有條理病者如徐瑄軰得以有醫死者如劉
顯軰得以有歸未娶者如鄭韶軰得以有室以至助教
陳除被盜復監見先生先生給之凡此之費皆先生捐
俸資為之由是諸生觀感亦樂為之助焉以故諸生事
先生如子事父先生以太學規模弗稱請於朝為改作
時監其事者素與先生弗協設他故而陷之太學生三
千餘人皆伏闕請宥諸生石大用獨封章乞代罪上覽
所奏有義在師生恩同父子之語憫之遂獲釋八年春
上命駕視學釋奠先師孔子禮畢退御彛倫堂賜先生
坐講書先是病嗽至是病愈講尚書闡明帝堯所以親
親仁民協和萬邦之道詞旨清遠天顔喜甚賜與有加
十二年屢以老疾上章乞歸有形骸潦倒精力衰頽之
語詞極懇切諸生有抗疏願留者先生益堅累表再三
始蒙俞允賜鈔二百錠官給驛舟以歸公卿大夫相率
餞别都門外不可以數計大學諸生皆曰先生歸矣吾
何所視法哉遮道洒淚如别父母然諸生有歷政者則
請假遠送在法司者則違假而往其恩義之篤如此今
少傅吏部尚書王公為十題序稱先生漢之疏廣唐之
楊巨源不能過少傅禮部尚書胡公序先生德學充贍
政教一新諸生心悦而誠服兵部侍郎兼學士苗公稱
先生洪熙間密陳讜言盡忠所職雖殞身而無憾工部
尚書兼學士高公稱先生文學嫓美陸贄忠義追蹤汲
黯道德比韓愈而詞翰特餘事耳少師楊公又稱先生
忠槩文章卓然當時而士之識與不識皆知李先生先
生之德之學見稱於文序如此先生抵家隱居縣城西
近山水間别築一室其地曰梅礱慕名求文者無遠不
至先生多以病謝去有不可已者勉應之十四年秋聞
邊人内侵國家多難景泰元年三月建議四事一曰崇
奬忠節二曰選將練兵三曰加恩死節四曰南北通好
遣孫騏賫進是其忠義之心不以進退有異也孫既行
三日先生在别墅遭疾不豫醫診弗效時山有大石隕
于池者人以為憂病篤戒諸子治後事如葬祖之儀言
訖而逝景泰元年四月十二日也視其室惟經史文籍
僅存四壁蕭然自藩臬以至郡邑大夫與夫遠近好義
之士咸踵門弔哭往來不絶有司以事聞上命翰林撰
文遣官致祭享年七十有七葬某里某山之陽先生存
日恩贈父思誠翁翰林侍讀學士奉直大夫妣周繼王與
妻劉皆封安人子養和養敬養源養健劉出也養道養
端次室劉出也養和養健先卒養道國子生先是助教
李洪嘗上章乞陞先生官秩以慰天下士夫之望至是
教諭邵祥乞加先生贈諡巡按江西都御史韓雍言先
生清德正學推重時軰忠言正論可方古人宜加封諡
請至再遂贈文毅嗚呼先生儀容清古語聲洪亮文詞
雄渾其忠義廉介卓然見重於天下而人獲接其光儀
者自不容以不敬畏之其沒也又莫不思慕之是可驗
天理民彛之在人心者有不可泯矣予愧謭薄叨承宿
誨慮先生德行政事未之盡傳於是廣採行實又得京
郡治中劉實國子學錄劉貴刑部員外潘瑄諸公所書
集而為傳庶他日立言君子出於其間得有所採俾事
業垂諸簡冊輝映古今則先生雖死而有不死者存實
斯文之幸也謹述以俟
古廉先生祠堂記
自古宏才碩德之士負人望之重者志不大展於當時
名必益彰於後世何也用不究其才而天下共惜之惜
之不已至形於言暴諸事則其名在世愈久而愈彰夫
如是其榮過於得志於一時者遠矣吾安成古廉李先
生負天下之重望而官終於祭酒識者盖深惜焉故其
沒也尚德君子交章請行褒䘏之典最後巡撫江西右
僉都御史韓公雍列其誼行以請乃得諡為文毅當是
時有司已崇祀於學宫矣今提學僉憲潮陽李公齡復
命建祠于家而尊崇之益至嗟夫先生何以得此於人
哉盖先生資禀秀異涵養深厚清德正學追蹤古人方
其為翰林侍讀也感太宗文皇帝作養之恩疏陳時政
十五事言甚切直下獄踰年乃釋洪熙改元又條十事
上之皆人所不敢言者坐是激怒宸衷命以金瓜撲之
於庭不死降監察御史凡三日章復三上遂下獄宣宗
皇帝嗣位出於獄親鞫之嘉其志仍釋為侍讀自是忠
直之名震天下雖庸人孺子皆知尊而慕之正統中自
學士為祭酒當國學政教弛弊之餘嘅然以成就賢才
為己任嚴條約勤課試程才敘進一以至公而賑貧藥
疾恩意尤篤故教化行而人心樂從其出而取高科躋
要途者累累相繼於是天下皆知先生之教恩義兼盡
真一世之師表也既老懇乞休致家居而憂國愛君之
念不少忘比聞土木之難聖駕北狩痛憤累日即疏安
攘大政所宜先者遣長孫騏達於朝事未報而先生下
世矣天下之人又皆聞其事而壯其言謂先生忠毅之
氣沒齒不衰有如此嗚呼先生盛德之士也不獨忠誠
義氣為世所稱至其仁厚之心廉潔正直之行通達宏
偉之才雖一時名公鉅卿亦莫不推而下之然獨不得
並列於公卿以大其用以霈其澤於天下宜乎人望有
不滿焉而惜之深仰之至如此也僉憲嘗為國子師屬
知先生為詳故景仰愛慕之尤切而遂欲因以垂教於
來學此專祠之所以建歟祠在先生所居之左為間者
二有門有廡不侈不儉實邑令黃巖李君會經營以成
之其成也司訓桐廬姚君稷以書屬時記其意嗚呼二
三君子惓惓於先生如此非尚德好義之尤者歟先生
得此名於是愈彰而不朽矣時念先生家食時與先祖
交莫逆父叔軰皆受學焉其教國子也時亦執經在諸
生後於先生文章道德之實耳熟而目詳矣此不能悉
著謹著其槩以詔其子孫與邑之來學俾相與勉慕以
追芳躅于萬一庶無負於僉憲公之教云先生名懋字
時勉别號古廉登永樂甲申進士翰林庶吉士授刑部
主事轉侍讀列學士至景泰元年卒年七十有七矣成
化四年歲次戊子賜進士及第資政大夫太子少保兵
部尚書兼文淵閣大學士知制誥同知經筵事國史總
裁彭時記
古廉李先生改遷諡葬墓碑銘
門人通議大夫國子祭酒進太常寺卿兼翰
林侍讀學士知經筵官掌詹事府事國史副總
裁致仕安成臺北吳節撰
士君子以忠毅存心生有美名殁有美諡此天下之所
同榮而古今之所共尚也然求有名實兼全輿誦罔間
者其惟古廉先生乎按狀先生諱懋字時勉姓李氏安
成人古廉其號也系出南唐景王逿之後祖文明有隱
德考思誠贈侍讀學士母周氏贈安人先生兄弟五人
行居末早孤以兄誨為泮生以經取甲申進士第遭逢
太宗文皇帝作新文運選入中秘為庶吉士與二十八
人俱學業日益冨預修永樂大典丙戌以慈制去服闋
赴行在預修高廟實錄壬辰授刑部主事未幾再召入
修實錄書完改翰林侍讀時宫殿灾詔求直言先生開
陳十五事以進允者十三無何遭飛言下獄二十一年
以近臣言得釋扈從巡北邊出關折左股輿歸療愈洪
熙元年先生以荷國厚恩思圖報稱具為二本其一言
朝政得失其二不避國諱仁宗皇帝初皆含之中人從
而擠之召問不屈命力士撲之以瓜折左脇曳出不死
改監察御史令日言事翌日下錦衣獄禁錮之宣宗皇
帝嗣位召問所言先生奏對懇切感動上心特命宥之
復翰林侍讀預修兩朝實錄五年夏特陞侍讀學士一
日駕幸史館特呼先生名與之金錢賞以巵酒衆學士
榮之壬子主南京鄉試癸丑得疾上聞賜寳楮二百命
醫治療乙夘英宗皇帝嗣大寳詔修宣廟實錄秋主京
闈鄉試丙寅進經筵講官廷試為讀卷官戊午實錄成
陞本院學士是年夏先生以諸子融敬早卒二配劉氏
俱亡給假還鄉祭祖改葬諸兄於善地事畢還京六年
陞國子祭酒八年重建太學成命代祭聖賢告畢工甲
子春上親臨太學釋奠於先師孔子禮成視學賜坐先
生講書經帝堯章兼陳諷諫上大悦明日賜衣二襲宴
於殿庭而還先生益加感激嚴立監規修陳防範諸生
數千人咸引領克遵教誨由是賢才彬彬軰出掇殿魁
者如商輅彭時諸公出焉丙寅復以中子源剛繼卒惟
幼子艮侍諸孫皆幼稚具本乞休致不許未幾復上章
乞骸骨凡數百言益懇切上特許之賜寳楮筵宴具驛
舟遣還縉紳俱祖道餞送之盛於是鮮倫先生既歸居
邑之西山曰梅礱謝絶人事日與文士數人為山水游
景泰紀元聞敵人犯邊王師不利奮然曰禁中無頗牧
安攘孰任耶特遣其孫騏詣闕言軍旅事數件因憤憤
成疾遂不復瘳歿於别墅時四月十二日也享年七十
有七有司以聞詔加悼惜遣官致祭葬本里楓鋪之原
巡撫西江都憲韓雍言先生清德正學推重時軰忠言
正論可方古人宜加封諡章凡再上詔賜諡文毅督學
僉事李齡以先生葬地不應陰陽下知縣李會營善地
改葬先生於蒙岡之陽某山某向從衆議也天順初元
言者復謂先生諡法不愜輿情宜於改諡詔改諡曰忠
文仍錄其一孫曰昂為國子生迨成化癸巳先生之孫
顒任長樂知縣便道歸省祖塋謂先生諡葬俱改宜有
銘文以彰事實謂予有姻好且承先生宿誨者來需言
予事先生久既幸有名位又獲全歸思先生不可見矣
可無言乎嘗聞諡法云事主不欺之謂忠強忍不屈之
謂毅今先生之諡易文毅為忠文先忠而後文則先生
忠以事主文以經邦二者又兼備矣語曰生榮死哀惟
先生有焉謹述其始末而為之銘銘曰
稽古訓言君明臣直二美克完政紀乃立吁嗟先生
忠毅拳拳遇事憤發不恤盡言折脇挫獄摧頽者幾
起而復言不恤瀕死在周萇鰌在漢黯朱為贄為愈
抑何間歟究茲終始實遭明聖包容狂直以懲諛佞
晚躋榮福為國碩師解組而返終樂畋虞善名盖世
美諡重錫易毅為忠芳流千億蒙山之陽波濤湯湯
先生之譽其存者長
難少承先生誨導俾侍筆硯間及先生歸榮與解組
又得執巾杖為山澤游俱非一日也豈期先生物故
遺藁多失遂與諸孫及交游士大夫通得若干謹錄
成四冊别以文行忠信質之同門吳卿與儉曰汝當
以書付其孫知縣顒鋟梓以傳愚受先生指教之恩
誼深淵海是集焉敢不用情者乎餘文散失尤冀斯
文君子採寄示予續編可也峕成化十年甲午仲春
吉八十七翁門生戴難跋
顒惟先大父忠文公平生所著文集甚多奈歲久散
失存者無幾門人戴先生嘗編錄成卷若干篇國子
祭酒吳先生又為序以弁其端顒以菲材弗克繼述
叨承前休授今惠之長樂令嘗於公退之暇覽大父
手澤不勝感戚於是遍求餘藁而增益之繕寫成帙
特以託廣郡守鄉先生伍公希淵重加校正鋟梓以
傳雖然先祖之居官行實昭昭然名於當世固不待
文而顯然禮曰先祖無美而稱之是誣也有善而弗
知不智也知而弗傳不仁也此三者君子之所恥也
苟是編不傳則不智不仁之恥顒莫逃焉匠氏告完
姑述其槩以紀其成柳子有云至哀無文至敬不飾
顒竊以焉孝孫顒謹識
古廉文集卷十二
