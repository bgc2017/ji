古廉文集卷四
明李時勉撰
序
應天府鄉試錄序
宣德七年壬子歲當大比前期應天府尹臣璘奏請考
試官皇上命臣時勉臣衷往莅其事比至同考試官臣
潤生臣用繹臣希亮臣紀亦皆來相與奉命惟謹不敢
怠遑而監試官臣鯉臣觀提調官臣璘以為此朝廷盛
典無容慢易綜理精嚴防範周密究弊滌滯廓然大公
衆志既一羣情悅喜一時内外執事之臣莫不竭誠殫
慮精白一心以供厥職乃八月乙未總太學畿内之士
千三百餘人凡三試之于時連隂積雨比試之三日皆
大晴朗衆咸歡然一口言曰是豈非天開文明之運國
家太平之象諸士子得意之秋也耶於時就試之士亦
皆踴躍奮發爭相淬礪傾吐其胷中之所有以期必得
之者有以致然也臣等詳加考較得八十人之優者次
第其先後與其文辭以為小錄既成咸謂宜有序夫國
家養育賢才而以科目取之盖欲得其真才以為用也
士之修於家窮歲月憊精神以求堯舜禹湯文武之所
以為治稷契臯陶伊傅周召之所以為臣孔子顔曾子
思孟軻之所以為言孜孜矻矻不極其至不已迨夫學
之既充德之既成一旦出而應上之求發舒其所藴以
見於文章足以隆聲譽而掇高科由是以有祿位隨其
所遇遇皆能以堯舜禹湯文武之治期于上以稷契臯
陶伊傅周召之事任諸已以孔子顔曾子思孟軻之道
持其身不肯一失身屈已以由於非義者有以見賢者
學問之力朝廷作養之效而科目得人之盛也洪惟我
皇上以聰明睿智之資纘承大統膺重熙累洽之運當
國家無事之時而求賢圖治之意每惓惓焉故自朝之
公卿大夫以至内外大小之職莫不皆得人以任之矣
而聖心猶以為未足雖屏跡丘園棲身岩宂不求聞達
之士猶欲招而致之况諸士子奮志厲氣翹然而出欲
有為於當世者寧不加之意也耶今而獲登名於斯籍
者皆學成德茂有用之才朝廷將進之以禮待之以爵
祿之意也必厚矣尚益堅其志礪其操以修其職業期
必無愧於科目之選可也孔子曰不患無位患所以立
諸士子勉乎哉
順天府鄉試錄序
皇上即位之初適當大比興賢之歲是秋八月順天府
兼掌府事行在工部左侍郎臣庸請考試官皇上以命
臣時勉臣榖而同考官臣厚臣彦良臣珪臣若英監試
官臣來臣春以是月丁未往莅其事臣等奉命惟謹合
八郡暨太學之士千二百餘人考試之取其尤者得八
十人焉小錄既成咸謂設科取士國家之盛典也不可
以無序竊嘗以為成周之世鄉舉里選之法行士之修
於家者皆仁義道德之行取於上者皆英偉博達之才
而用於時者皆敦化善俗之政有以見上之待士也為
最厚而士之自待也為不輕故由是而來者未有不可
取取者未有不可用而用之未有無其效者也故曰唐
虞之際於斯為盛豈不信然自唐以來取士之法亦已
異矣惟進士之科為最重以其猶有鄉舉里選之遺意
也然其後漸亦以弊而所以待士之意亦薄矣豈惟上
之人待之之薄抑亦士之不能自重有以致然也國朝
有天下我太祖高皇帝即設學校詔天下三年大比以
取士於今餘七十年矣五聖之德澤涵濡覆育鼓舞而
作興之者非一日矣而賢才之出也盖彬彬焉雖山林
岩宂之間有志於當世者亦莫不爭自磨濯以求是途
出而效用於時况學校之士乎方今内而公卿大臣外
而方岳郡縣以至于有司庶府之官莫不皆得人以任
之矣而興賢之典猶不廢待之之意益加厚則夫士亦
可不知所以自重哉今獲登名于是錄者宜皆自重之
士也行將試于春官對于大廷以爭先天下士而有官
守之責尚其益思所以自重而圖所以自效哉
元夕燕集詩序
宣德八年癸丑正月朔旦皇上既受羣臣朝乃降敕諭
曰今國家寧謐邊境無虞時和歲豐兵民樂業斯皆天
地祖宗眷祐亦爾文武羣臣贊輔所致兹歲事肇新上
元節近正當共樂太平自正月一日為始賜百官節假
二十五日遇機務重事具本封進官員除齋戒餘日及
軍民悉聽飲酒為樂京師如故張燈五城兵馬弛夜禁
尚各循禮度用副朕懷羣臣俯伏恭聽咸踴躍歡呼以
為慶幸越十有三日郊祀禮成明日賜百官宴而燈山
亦成是夕皇上奉皇太后於西苑放燈觀賞又明詔文
武百僚由西安門入同觀之既夕賜坐于圓殿萬歲山
前太液池之上環池至于山頂萬燈齊舉光熖燭天晃
焉如晝命光祿設宴教坊呈百伎傳宣羣臣樂飲至醉
既醉罷出而月當午矣時吾邑之士之在京師者頗衆
既出東西散去得相聚會纔幾人而河南參政王公太
守陳公適相遇焉回顧鼇峰餘興未巳予於是邀延至
家粗具酒殽相與歡宴咸曰今日之事不可以無述乃
取詩人雙鳳雲中扶輦下六鰲海上駕山來二句各分
一字為韻賦五言詩一章以紀一時之盛詩既成衆以
序属予夫元夕觀燈其來久矣而莫盛於唐開元中然
其時君臣之間略無儆戒之心習為侈靡躭樂逸游淫
詞豔曲流布中外至於顛越播遷而不知返其事可勝
道哉惟昔唐虞三代之時君臣上下更相敕戒形於歌
詠渢渢乎不可尚矣是以致治雍熙而後世莫及考諸
詩書猶可槩見今皇上嗣登大寶動法古昔聿遵成憲
故能隆守成之業以撫方夏之大佳時令節思與民臣
同享太平之樂而必以敬慎為先羣臣奉法守職莫敢
怠遑故今諸賢士於宴飲之際雖觥籌交錯而不踰於
禮法之外談笑傾倒而不失乎莊敬之容至其見於辭
藻以歌頌聖朝治化之盛者又皆發乎其情而止於禮
義庶幾乎唐虞三代之風其視開元天寶之盛衰為不
侔矣孔子曰詩可以觀豈不信然於是光禄署正萬資
中作而言曰先生之言是也然吾軰得以宴樂於斯唱
和於斯從容暇豫於斯奚可不知所自耶遐陬僻壤窮
鄉深谷之民安居而暇食優游以生死其不知所自者
宜也若吾軰躬覩朝廷之制作親被朝廷之德化親沐
朝廷之恩澤如此而不知其所自可乎哉既知其所自
而怠於其職慢於其事而不知圖所以報稱者其又可
乎哉衆咸曰宜書以為元夕燕集詩序一以自警且使
遐陬僻壤窮鄉深谷之民聞而覽者皆知其所自而相
與咏歌於無窮也
夏日燕集詩序
正綂六年夏方伯高安王君大參安成鮑君貳令宜陽
李君以考績至京師翰林侍講劉君有端陽之會停之
以俟三君子之行乃於是月十有六日三君子皆至衆
既悅喜集燕于其宅而庭宇軒豁薰風徐來纖塵不興
几席淨蠲清言雅論從容欵洽以叙鄉邦之好道契闊
之懷皆樂飲而忘倦酒半酣侍講起而請曰今日之會
得三君子之見臨實有光耀焉不可以無述衆曰然於
是即席分韻各賦五言八韻詩一章及暮酒罷而詩亦
成明日侍講集其詩謂予宜為序王符曰化國之日舒
以長夫日出于暘谷入于虞淵厥有恒運而云然者盖
國家治安四方無虞朝廷公卿百執事以及于閭巷農
工商賈之人舉欣然相安於無事惟佳時令節相與玩
賞燕會歌吟嘯咏以為娛樂而已故嘗翹首跂足望其
時節之至真若其晷運之有所增益者而益見其遠且
長苟為不然則愁苦憔悴之餘將不知其時序之遷亦
豈暇於燕飲而有歡樂之趣也哉然則予與諸君得優
游於此時而有此樂者其可不知所自耶是故為郡縣
為方面大臣昭宣聖朝德美以及於民使夫百里千里
一方面之内之民皆熙然囿於光天化日之中而無嘆
息愁恨之聲者是盖可以報稱於明時而無負也若夫
嬰冠食祿拘拘於詩書筆硯之間而無益於國與民者
獨不有媿哉是則觀於此可以知太平之時之有可樂
而樂之為無負者惟三君子為然也於其行并書以為
贈云
七夕燕會詩序
北方之地夏秋多雨故七夕晴明者少時節之宴不愜
人意今歲正月不雨至于四月四月凡三得雨雖未厭
足然人皆喜五月朔日始大雨朝野相慶自是淋淫不
絶晴無連三日者有時雨驟至溝渠泛溢街巷水沒焉
墻屋頽毁相望郊野之間舟行禾黍上七月朔旦始大
開朗咸謂今秋七夕銀漢庶其可見也及期禮部主事
陳鉉當設會適有五嶺使命於是邀同鄉之士凡十有
六人合燕於其家几席既具延客入座天空雲淨星月
交輝明河皎潔衆心亦暢觴酌屢行獻酬有容踰時凉
風西來微雨洒庭衆皆欲起罷酒鉉曰今夕飲酒樂諸
公何為去耶昔韋應物有詩曰炎月得凉夜芳罇誰與
斟盖以良時難遇而良朋難聚也今二者俱得而不盡
其歡豈不有負於應物也耶乃復坐舉杯痛酌而雲亦
歛雨亦散去遂取唐盧綸詩紫陌夜深槐露滴碧空雲
淨火星流為韻各賦五言八韻一首以紀一時之盛就
以贈會鼎行紙筆具於前而杯斝循環言論往復不輟
衆皆構思詩酒之興盖浩然于尊爼間而大風忽起隂
雲四合雨意近在眉睫衆復默然主事劉求樂曰諸公
但速為詩詩成雨自不至不然杜少陵何以曰片雲頭
上黑應是雨催詩乎諸公慎無憂於是主人懼客之散
也促為酒令行酒甚急諸公亦操紙筆競書詩成雨亦
不至衆又舉杯劇飲醉然後歸明日國子上舍左璇輯
其詩為大軸謂予宜為序自古游宦之為樂多在乎佳
節令時而是會也頃刻之間天之晦明變化之不同人
之憂樂緩急之不一如此則夫人生百歲之内天時人
事之不齊者其又可計也耶雖然當夫聖明之時國家
無事海宇寧謐因得以極夫燕集之歡其所以不能盡
如其意者不過風雨之虞耳苟非遇其時雖無風雨之
虞其能得歡宴若此者乎主事行矣過家拜高堂稱觴
獻夀慈顔悅喜退而與宗親故舊序契闊之懷其樂固
有踰於是者去而上三湘浮七澤歷五嶺翺翔於通都
大邑盖不减子長之遊然求其交游之畢集合尊爼以
相樂情孚意契無纖芥乎其中若兹夕者或少也故書
之以贈或時一誦之庶幾其於吾徒不忘哉
中元日燕送劉主事序
吾邑之士在京師者每時節燕會常二十餘人今年自
伏日以來或使于四方或受職外任以去至中元之會
猶十四五人焉是會也禮部儀制主事鮑時博實主之
以予有上陵之行故停以待及予歸又連有國忌至是
月之二十有五日始會衆賓合燕于其第而儀制主事
劉君求樂適有奉使西蜀之命酒半時博曰燕會常事
也然有所賦詠今劉君行在即盍亦以是為餞而賦詩
以贈之乎衆咸曰然於是取杜少陵詩主人送客何所
作飲酒賦詩殊未休二句各分一字作五言八韻詩一
首既成時博又以序屬予夫禮貴得中凡燕聘饗覲冠
婚喪祭其儀文度數隆殺損益有一定而不可易者然
必合乎中道而後有以通乎古今適乎時宜當乎人心
行乎久遠而無弊也國朝自太祖高皇帝有天下以來
制禮作樂上自朝廷下至郡國庶人里巷極而至於蠻
夷外國其禮文法制纖悉備具未有逆於道而戾乎古
者於今餘七十年其行之也已久其賢者得於見聞之
間也非一日矣然有舉而施之或不能盡愜乎人意盖
未嘗究心於是而不知夫隆殺損益之體者也求樂故
家子性穎敏而沈靜其在儀曹有年其於禮諳練之已
熟今之去而至彼也必有以為王國之所瞻仰而為知
禮者之所欽服則於君命庶幾其不辱也此予與諸君
之所以樂為求樂餞而又重之以詩者抑亦以求樂足
以勝此而於鄉士大夫為有光也遂合諸君之詩書之
以贈云
九日賞菊詩序
予在北京復居城西又十稔矣始構屋數楹于其東偏
以為延客之館前有隙地種菊數十株時維九日繁英
欲吐秀色可愛遂邀鄉曲之士之在京師者相與燕集
而賞之殽羞既陳不愧菲劣而客亦不以為簡掇英泛
觴皆引滿而不辭笑談雖劇而禮度不踰酣暢淋漓而
杯行有序市喧不聞塵慮都忘自以為山林之樂亦不
過此春官主事劉求樂以為今日之會不可以無述衆
咸曰然於是分題賦詩而行不輟酒既闌而詩亦成會
者鄉先生吳良善存監察御史王讓體艮禮部員外郎
鮑時時博主事陳鉉會鼎翰林編修吳節與儉檢討李
紹克述信宜學諭尹遜恒遜浦城學諭彭素三白進士
彭貫進唯戴相廷器劉鉞伩德洎予與求樂凡十有三
人時幼子艮初冠侍酒尊爼間亦令拾題得詠菊有武
臣子在席亦與題作七字詩一首皆歡然以為難得於
是洗盞更酌極醉而罷明日求樂輯其詩得十有五首
以示予曰宜有序夫物之負其芳香清潔之姿而不遇
騷人墨客翫賞而賦詠之以傳誦於世則憔悴零落與
深山窮谷之草莽叢生而並脆何以異哉今是菊也得
諸君子一顧賞之以酒而重之以詩其文采煥爛豈獨
增其穠豔而於弊廬亦有光耀焉何其幸哉雖然吾與
諸君得休其暇日因其節序而寓其樂於此者盖遇夫
聖明之時而非偶然也願相與勉焉共圖報稱庶以保
有其樂於無窮哉
新安九日詩序
正統四年七月十有八日甲子予之去家鄉而還朝廷
也連日北風舟行甚艱九月三日戊申渡大江始得順
風九日甲寅至新安心頗快適而又遇佳節先是過淮
隂欲買菊以備節賞有故人之兄羅文振者聞之特送
菊一株置之篷窗便覺有清趣因與同行諸公約節至
燕賞以暢叙客懷至是風便皆欲行而大雨驟作乃留
宿河畔秉燭對菊諧談劇飲得盡此興以償夙願盖甚
樂也指揮趙公曰我不知書諸公能詩者烏可以無述
遂各賦律詩一首而罷越六日已未至棗林閘水淺舟
膠不可行而舟中之菊猶榮茂盛開芳香襲人衆以為
但有可樂即為美景亦何必九日於是復取酒賞翫舉
觴緩酌宛然如在東籬三逕之間不覺其泛舟河曲而
居客中也乃取陶淵明悠然見南山之句各分一字為
韻作五言八韻詩一章詩成咸謂予宜序去歲暫還故
鄉家多喪禍憔悴無聊不知九日之過今兹喜逢九日
而又在乎關河數千里之外不有故交賓客以相慰藉
則何能有此歡會而以見之文辭間哉昔劉松袁紹飲
于河朔以避暑後世稱為河朔會今予與諸公飲于新
安以賞佳節又安知不為他日之故實也耶同飲者鷹
揚衛指揮趙興前左司稽禮戴公之子去伐司經局正
字顧公之子榮祚族弟振通慶生侍酒者幼子艮小孫
騘洎予凡八人賦詩者五人而予又為序云
至日燕集詩序
鄉里之士之仕于京師者時節有燕賞賦詩之會予自
去歲之春連遭喪禍及秋得請暫歸其鄉不預會久矣
今冬還朝遇至日而參議鮑君時博以進賀聖夀表文
自山西至貳守劉君存有與其姪廣文金鉉以秩滿自
滇南巴蜀至前五軍斷事官戴君之子去伐以事自其
家至諸君喜朋游之多集而又值佳節於是置酒會于
侍講劉君之寓館列坐以次引觴緩酌清談雅論祛遠
塵俗時出新令以申主意以暢客懷既夕乃罷而餘興
未弭予以諸君闊别之久也期以明日會于旅舍衆皆
諾明日如期無不至者歡飲如昨酒半侍講取杜少陵
至後詩中第三聯即席各分一字為韻作五言八韻詩
一首吟咏之間而觴酌不廢雖絲竹管絃之音有不足
以喻其樂且適也又明日侍講輯其詩為一軸示予曰
宜有序夫聖明在上中國尊安三邊無警四方萬國舉
相安於無事佳時令節自國都以及閭巷公卿大夫士
庶人孰不具尊爼以相宴樂以頌歌太平之盛然求其
在數千里外為一鄉故之人道同而氣合情孚而誼篤
優游閑雅從容温厚而無乖忤彼我勸酬交錯之間論
議往復之際或直切以相規或婉委以相勖或謔浪笑
傲以相為樂雖甚而不流雖劇而無競雖酣嬉淋漓之
餘而有歌吟賦咏之什則人或此之羡而予盖不知其
為可也尚期與諸公益勉且慎之使人曰此其有始終
者庶乎其可也會者二十人賦詩者十有四人詩凡十
有四首以次列于下方云
石瀨曾氏族譜序
吉水石瀨曾氏郕國之後宋寶祐中其裔孫德卿纂輯
譜系明正詳備元未燬于兵燹國朝洪武中德卿之七
世孫思勝又修復之用心篤至久而後成今年冬思勝
之從叔父伯善以來京師示予因翰林侍讀周君徵為
序適予有掌教國子之命冗迫不暇以為辭之再四伯
善請之亦再四雖祁寒颶風往返不厭辭不獲則為之
言曰譜為敦宗睦族作也故家大姓不可以無譜族廣
而人衆源遠而末益分苟無譜以紀之則昭穆不明長
幼無序禮節不行恩愛不通而乖爭陵犯之風起矣乖
爭陵犯之風起則其禍害有不可勝言者豈特相視如
塗人而已哉竊嘗見今士大夫家莫不有譜觀其所自
出與夫其世次遠近長少卑尊之序粲然明白而其累
世簪纓文物之盛有若不可及者然或貴傲其賤富欺
其貧強陵其弱衆暴其寡長幼尊卑之序蕩然莫復可
辨是則譜雖存果何益哉惟吾曾氏則不然曾氏自郕
國十五世孫據避王莽亂南遷居廬陵之吉陽厥後子
孫散處四方如永豐之龍潭蘭溪皆其族也當元季兵
亂蘭溪粹中昆弟遣人至石瀨邀曰可舉族來此同避
禍亂以待時清意甚惓切石瀨雖不往而宗族之誼藹
然可挹及今伯善建立家學俾族屬子弟肄業其中延
明師教之使之習知孝悌志信之義以為敦宗睦族計
此其度越常情遠矣雖使譜之不作亦可保無傷倫敗
俗之事况譜之修備若此者乎大賢之後歷數千百年
而有此可謂不落莫矣為子孫者觀於此可不勉哉
南岡李氏族譜序
譜者記先世所自出與夫長幼尊卑遠近親疎之序所
以明昭穆而著彝倫之道也善者紀之而不善者諱之
仕宦者書之而隠處者不遺所以存忠厚而示勸懲之
義也然則故家大族又豈可以無譜哉無譜則不惟無
以考觀前人之所遺而效法之以盡承先裕後之道且
將無以辨昭穆别長幼而盡敦宗睦族之意由是禮義
不興則恩意不通而紛爭陵犯之風起矣紛爭陵犯之
風起則將相視如塗人者有矣又何以稱故家大族之
名哉有志於尊祖敬宗而盡貽謀之道者誠不可不加
之意也泰和孝君桓圭持其族譜示予求為序李氏系
出唐西平忠武王晟晟之孫游為宜春守子孫因居宜
春白芒其後有曰公儀者為南安大庾簿既老其子禹
輔奉以歸過泰和留居為南岡李氏至桓圭八世矣上
距西平二十有四世其間詩書禮樂之澤衣冠文物之
美簪纓科第之傳蟬聯不絶何其盛哉說者謂西平勲
德之隆足以庇蔭之要亦其後嗣之多賢有以致然也
宜春之李自嶺南節度使憲以來積德累仁不可勝紀
至南岡有曰英叔者仕至栢興路同知嘗築碉槎灘二
陂堰江水溉田三百餘頃至今人頼其利桓圭英叔五
世孫與其弟信圭俱為縣令以寬厚之德行平易之政
民親之若父母桓圭由南陽遷常州府判信圭由清河
遷秩知州署縣事民之蒙其惠者尤衆也夫以李氏作
之於前繼之於後者皆有其人如此其所以蕃衍盛大
而益振耀不衰者固其宜也桓圭之為是譜而詳著之
以示其後之人得無意哉先世之澤深矣在迓續之者
何如耳譬之泉焉源之深者其流也必遠為桓圭之子
若孫者䟽濬之盡其道慎無壅遏之則李氏之福其有
涯哉
南溪蕭氏族譜序
予家食時聞泰和蕭翀鵬舉之名甚盛及登進士官京師
而鵬舉為山東運副以沒卒不獲一見識以為慊今年
秋其姪子煒攜其尊府鵬翔所修蕭氏房譜示予其序
文則鵬舉作也反覆觀之有以見運副昆季為忠厚純
雅之士人所不能及也夫人之所以異於草木鳥獸之
類者以有五常之道也自堯舜禹湯文武以來國家以
是而設教百官以是而為治人民以是而相與盖天理
民彜自然之則人生日用常行之道有不可違者一或
違之即非所謂道矣有元入主中國其政治之隆或幾
乎古獨彛倫之道為有缺焉者其相習然也一時之人
漸染之久不能不為所變我太祖高皇帝平一海内首
以五常之道申明於四方聞者翕然而從獨其中有未
盡革者以弟為子之一事耳吾嘗救其弊矣一時隨俗
而為之不覺其非及乎易世之後子弟不見先世父兄
叔姪之相與狃於近習安於故常一旦欲釐而正之勢
有所未易也宗族之間苟有仁人君子懷中正之心負
剛果之性確然以復彛倫為務者則天理之在人心未
嘗泯滅烏有倡之而不從哉泰和南溪蕭氏有南山為
其兄德明之後德明有子信可早卒故以南山為嗣此
逆理亂常之事不可為訓於後世者南山生子蘭谷蘭
谷有子三人今以蘭谷次子為信可後而正南山之位
與德明並德明之祀不絶南山之次不紊則天理順人
心安此天地之常經古今之通義孰得而間之哉雖然
在鵬翔則有難焉者鵬翔南山之曾孫南山德明之同
母弟一家父子兄弟之親有未可以號於衆者此房譜
之所作也而運副亦曰與其合而致爭莫若分而無爭
之為愈也委曲之意婉欵之辭盖欲以此感悟族人而
歸於正此忠厚純雅之心胸人固有所不及者然吾猶
怪鵬翔待族之狹也子貢欲去告朔之餼羊孔子曰爾
愛其羊我愛其禮欲存羊以復禮望後世鵬翔獨不可
存族譜之名而以復彛倫之道望族人耶故吾特為正
之曰南溪蕭氏族譜云一族之間將必有傑然而出如
吾所以云者使蕭氏長幼尊卑之序秩然而不亂和樂
愛敬之容藹然而相接則房譜無所庸矣姑序之以俟
鄒氏族譜序
兵部武庫郎中鄒君孟爵以其所為家譜一編示予求
予序按鄒氏之先世居撫之豔坪其後有贅于新淦之
閏陂者遂為新淦人閏陂生二子其季曰少四府君復
徙邑之晉溪盖孟爵之八世祖也今為晉溪鄒氏孟爵
慨其舊譜亡失由閏陂而上至豔坪其世次不可考於
是自少四府君而下著其所可知者以為之譜其不知
者略之生卒歲月娶某氏葬某處仕不仕備書其下其
詳且實如此孟爵之用心亦勤矣孟爵之大父義叔翁
嘗有志於是未就而沒至于孟爵懼夫因循怠廢愈久
而愈忘之則後之子孫不知其所自出及其族屬蕃衍
昭穆不明長幼不辨恩意不相孚慶弔不相及幾何其
不相視如塗人也歟其所以至於少陵其長貴傲其賤
富欺其貧乖爭悖戾輕蔑棄絶若素不相識者固宜也
何也由譜之不立也苟有譜則孰昭孰穆孰長孰幼孰
親孰疎一考證而可見歲時會聚之間坐立拜跪之際
其分斬焉其序秩焉毫髮不容以或紊孝弟恩愛之意
油然而生歡然而相接人將不歎羡歆慕以為故家大
族詩書禮樂之澤之所以流衍洋溢至於如此而不知
其致此者有由然也譜之有益於世教也大矣宜乎吾
孟爵惓惓而必欲成之也歟且孟爵之意以為鄒氏自
晉漢來惟少四府君仕宋至銀青光禄大夫其後隠居
樂善積累之久至於吾始得叨祿於時以從大夫之後
實前人之餘慶吾其可以不知所自哉著之譜使後之
人知之慎修以承之庶引而勿替也然則孟爵之作是
譜非獨為敦宗睦族計盖貽謀之道存焉故并序之為
其子若孫者尚勉乎哉
仙居吳氏世譜序
孝弟仁義詩書禮樂之澤之垂于後固足以庇隂其後
之人使之蕃衍盛大若水木之本源深厚而其流之遠
其枝葉之茂固其宜也觀諸天台之仙居桂里吳氏可
見矣吳氏之先居遂昌自其始祖銀青光祿大夫檢校
國子祭酒兼侍御史全智由遂昌徙仙居銀青之九世
孫曰詠與其從弟謙芾連擢高科詠之子驤謙之子浚
芾之子津又聯登甲第鄉人榮之縣大夫為更名其里
曰折桂至今稱桂里吳氏考之其譜有篤於事親親沒
而後仕者有不忍違親假近職以資養者有因寄託權
其子母以待其來而歸之者有因饑歲傾廪以濟饑者
有闢館聚書延禮名師以訓教族屬者有執義秉節始
終不渝者是豈求異於人哉由其大家舊族性習之美
有以為之也其所以垂休衍慶以遺其後之人豈為少
哉今陜西都司都使同志吳氏之賢子弟也昨來報政
天官為予言同志之先自居仙居來十世祖洽始為之
譜十二世祖岐又重修之至先大夫淳慮有他族相冒
之患總萃為一圖以銀青為始祖居中餘一世一匝以
旋於外其防範之意可謂密矣然不拘世次但以生年
月日為先後而以上中下别為尊卑其於昭穆之序親
疎之辨則或難於考據先君子與先叔父欲重加修輯
志未就而沒同志與諸弟姪痛先志之不遂於是繙閱
舊譜考諸文集并其所聞知足其未備補其缺略先立
譜圖五世為一編次立譜傳一世為一編名曰世譜其
封贈誥敕贊述文字别為一卷名曰世錄而先大父之
圖仍存於其前總名之曰宗譜編類已成願為我序吳
氏自銀青來至于今二十餘世矣其宗族之盛子孫之
衆多凡數千指而簪纓科第代不乏人非其先世之所
遺者深以厚烏能若此哉同志之所為譜謹嚴詳備既
免乎他族冒妄之患而又盡乎惇宗睦族之誼於前人
之意兼得之矣非其賢能之乎為吳氏之後人者可不
思所以繼承之而使先世之餘慶永永而無替哉
谷平李氏宗譜序
谷平李氏西平忠武王之裔忠武之子憲節度嶺南節
度之子游刺宜春節度沒刺史奉其喪葬分宜遂留居
宜春之白芒白芒後七世至唐始析居谷平其二十四
世孫克勉持其所修族譜示予自忠武而上略紀名世
至于黃帝迂遠遼逖難以考據依舊所載錄而存之耳
忠武而下則詳述之谷平至于今日又加詳焉其譜自
為類例不倣於古不同乎今雖若繁蕪而實詳備雖若
襍亂而有條理以其諸𣲖分而為圖各有標識生卒葬
娶行第名諱仕宦出處各䟽其下支分𣲖别粲然明白
上下若干世萃為一帙名曰谷平李氏宗譜又輯國家
詔誥敕與夫史籍之所載文人才士之所記述等類文
字别為一帙名曰西平李氏文獻既成鋟梓將以散給
其族人徵予序夫忠武之豐功厚德所以庇蔭其後之
人使益遠而益盛者固無以尚矣自谷平出而仕處而
居所以積德行義修仁厲行以延前人之餘慶而貽後
人之福澤者盖亦有其人焉考諸譜可見也譬之大木
之本固矣大川之源深矣苟益培植而䟽濬之則其參
天赴海之勢孰得而遏之敦宗睦族克勉之用心亦至
矣繩其祖武以不墜厥緒深有望於後人焉為其子孫
者尚慎勉之使益蕃衍而盛大庶有光於前人而無負
於作譜之意也
上黨趙氏族譜序
曩時中原無事北方士大夫家皆有譜以紀其世次雖
離散分析而昭穆不紊自戰爭兵革之興奔走流離之
後公私載籍化為灰燼故家大族之人既得獲舊業欣
喜相慶而不復念存先世以為貽謀計如使當時之子
弟能因其所知訪求而紀錄之則故老遺德猶有存者
殘編斷簡猶可考究存其所信而缺其所疑使後世之
子若孫或可因是而知其一二以舒其尊祖敬宗之心
則豈不美哉奈何其樂於因循苟且而不能也歷世久
遠益以茫昧雖有孝子慈孫欲求其先代世次之久近
字諱行第隠顯出處之詳有不能得不過撫膺長嘆而
已此吾常州貳守趙公所以痛心切骨而莫能洩其情
者也趙氏先世有譜元末燬於兵燹其世次遠不可考
貳守但以其所記憶者自一世祖山居潞城之神泉二
世祖均玉自神泉徙居上黨今為上黨趙氏均玉四子
十孫曾孫男十有八人其季曰德新三子長曰賢賢三
子長即貳守曰泰字熙和始以鄉貢進士出身貴顯則
其先世餘慶之所發方自兹始趙氏之福固未已也貳
守嘗以為先代世有顯人而紀載無傳自神泉來至今
纔五世百五十餘年之間而始至於吾得五品官是豈
吾之所能哉先世之所積也先世之所積遠不可知自
吾所知者安可不紀之以遺其後人使之因是而有所
考據以續而傳之不致悔恨猶吾今之於昔也遂以成
是譜而來求予序吁公之用心可謂勤也矣其承先裕
後之意可謂至也矣誠使其後之人知其所用心益相
續而慎修之紀載有法昭穆不紊尊卑長幼之序秩然
而有倫宗親愛敬之意歡然而相接則人將稱曰此上
黨趙氏之賢宗也於是譜獨不有光也耶
浮山李氏族譜序
安成之李有兩族一祖唐忠武王晟一祖南唐江王景
逷祖忠武者曰西平李祖江王者曰金陵李金陵李族
屬鮮少近而且易知若西平李則自袁州白芒來源遠
而未益分支𣲖繁盛散處四方不勝其衆皆有譜系予
之所見者數家世次多寡不齊因究其所以然繇其遠
且衆也未嘗遡其流而窮其源惟紀忠武而下數世人
所共知者以居其前掇已之宗所可知者自下而上以
續之中間世次脫落不計也故自忠武至今九百餘年
有以二十世為一譜者以十五六世二十二三世為一
譜者其繆妄可知也今浮山李氏實忠武之裔舊譜亡
失無可考據因其所知者著之纔十三耳八世以上則
處士昂霄甫之所紀也昂霄甫讀書有文行專以存錄
先世啓迪後人為心故有是紀也九世而下則今翰林
檢討克述因其兄順陽之所續增者而編次之而譜遂
以成按譜圖李氏始居縣治北堅濟廟之東不知自何
時何人從何而來其後徙南田自南田徙凹頭徙浮山
今惟浮山之族盛盛則必有譜以紀之然後足以綂宗
合族而不至於相視如塗人也宜乎昂霄甫與檢討君
拳拳於是譜之作也上至七承事而止不強其所不知
者以傳於白芒然人皆知其為忠武之裔是則可尚也
吾嘗以為故家大族不可無譜然不必汲汲求其所自
出也惟其子孫明乎道德仁義而由乎規矩凖繩持之
以恭敬辭讓而文之以詩書禮樂自其一家達於邦國
於天下而無不得焉則人無不仰之矣不然則雖聖人
賢哲之裔後世之公論有莫能逃將奈之何哉夫不以
其名而必以其實者天下之事皆然也故吾深有重於
昂霄甫檢討君之作是譜足以為世法也遂推其意而
序之若夫序昭穆明長幼以維持綱常之道則凡為譜
者皆然是故不足述也
燕山胡氏族譜序
故家大族不可以無譜無譜則不知先世之所自來四
時祀事無由以致其敬吾見孝子仁人之失其祖痛心
切骨而無所用其情者多矣此何以然哉或遭兵戈亂
離之阨或遇水火盗賦之災或由子孫窮苦困極流離
顛沛之餘是數者皆足以致之然則為其後人者宜何
如其用心哉親戚故舊記憶之或可徵遠宗疎族紀載
之或可考名賢碩士文字之或相及是皆可訪求而輯
錄之雖未能完具猶庶足以盡其孝思追遠之忱愈於
棄而不為者也吉水之燕山有胡氏世居之其彦前中
書舍人㵾海澂與其從弟昕持其世父有初翁所修家
譜來謂予曰胡氏自吉水令仲雅公以來家素殷富世
以詩禮相傳文物衣冠之盛為士大夫所重而小人則
不悅也元末兵亂盗賊蜂起肆行劫掠鄉里咸被其毒
一日至燕山曰此素以詩禮自高貴者殘燬特甚先世
所藏圖籍盡為灰燼譜牒遂以不存國朝平定海内宗
族漸歸規復舊業稍克就緒有初翁即有意於修譜掇
拾於煨燼殘缺之餘詢訪於親故長老之言而徵之以
宗黨伯叔之所記憶歷歲逾紀頗有可觀惟縣令公以
上不知其所從來先世相傳出自華林然不相關問不
知華林為何所適有鄉親云嘗授徒奉新奉新有華林
胡氏得無是耶有初翁即遣嗣子昕往參考焉有元鳳
者七子第五子仲雅為吉水令子用晦用方用簡皆從
在官仲雅沒以兵亂不能歸葬葬其邑南芙蓉山下燕
山之陽三子因留家焉名其山曰燕山因家山下華林
之譜所載如此昕遂錄以歸報有初翁會族人道其事
深自喜慰曰此豈非祖宗之靈之使然耶於是譜遂以
成願先生為序之吁有初之用心可謂至也矣夫承先
裕後之道莫大於孝孔子曰慎終追遠盖遠者人之易
忘也而能追之是不忘也若有初之所為可謂能不忘
乎其遠者矣不忘乎遠則有以承乎先矣有以承乎先
則有以裕乎後使世世相承而不替豈非孝之大者歟
予於是論其孝之大者以為之序若夫其昭穆親疎長
幼之次見於譜者兹不著也
清溪李氏族譜序
安成李氏多祖西平忠武王盖忠武十有五子皆貴顯
多處中原而清溪忠武第七子隴西公憲之裔憲為江
西觀察嶺南節度使其後子孫有居安成之清溪者凡
若干世族屬蕃盛散徙四方詩禮嗣續簮纓蟬聯至于
今不絶是雖忠武之積慶遺澤抑亦其子孫世守家法
有以致然也往昔家居時識李氏之老成曰克端慷慨
尚義讀書而好文别號鑑泉人以鑑泉先生稱之而不
名予嘗一往訪之延予坐于其讀書樓凭闌望遠臨流
賦詠舉觴對酌樂而忘歸俯仰瞬息於今餘四十載前
年暫得歸復過清溪而鑑泉已遺世矣鑑泉嘗修復舊
譜以付其族子黃梅教諭靜又倣宗法為譜系圖於其
前以足其未修然後是譜粲然明白可觀今年教諭考
滿京師以致仕還持是譜求予序曰亦鑑泉之意也撫
今念昔不能無所感焉李氏之祖父遭值亂離扶老攜
幼避入廣西故自其曾祖而下皆沒于廣西教諭生長
蒼梧宦游四方惓惓求其所自出遂得與鑑泉通往書
問每欲尋訪故鄉以會宗族而致其親親之意數十餘
年中間幸獲一歸宗親父老藹然于相見之頃以為水
木本源之義尊祖敬宗之情追遠不忘之意具見於此
是雖無譜孝弟恩愛之忱昭穆親疎之辨自若也世有
至親骨肉相與忿爭鬭敓狠怒毁詈相視如仇讐喜喪
休戚略不以為意者是雖有譜何益哉予聞而深以為
然曰教諭君可謂李氏之賢子孫也今致政而歸汲汲
於是譜惟恐負鑑泉所託而來求予言將以遺其後人
使益敦夫孝弟忠信之行以毋忝前人豈不尤賢矣乎
予故不辭而為之序
莫氏族譜序
譜者所以明昭穆别長幼辨親疎誠敦宗睦族之要道
也雖無古者宗法之意而所以扶世教厚風俗使彛倫
之道不至於蕩然無檢者則於是端有頼焉然非詩書
文獻之族敦禮而尚義者則亦或莫能知所重而留心
於此也毗陵太守莫公報政天官持其所修家譜示予
徵予序按譜莫氏之先居山東之渤海至宋有曰霸祥
者仕為兵部尚書南丹安撫使初往南丹時道經廣西
之靜江登覽其山川詢訪其民俗徘徊久之而後去安
撫既卒于南丹其子綜以其喪還至靜江曰昔我先人
徘徊顧瞻而不能去者得無意乎今過此其冥靈殆亦
將遲留而遊於此乎反覆念之於是卜善地葬之困廬
於其側而弗去厥後子孫因留家靜江靜江之有莫氏
自綜始綜生蒼梧尹邦達蒼梧生象州同知東軒象州
生元靜江路學正道回學正生國朝浙江都司事雲章
雲章生鎮江府司獄伯常司獄生公自安撫至公八世
自綜居靜江纔七世族屬益盛而倫理益明粲然禮義
之相接藹然恩意之相洽處者德行可尊出者聲譽可
挹文采風流他族莫比吁非其先世積累之厚與其子
孫之賢亦何克至此今公又能作是譜以維持而敦睦
之使其後之人益繼續而修之雖子孫衆多散處遼逖
一展翫之間遠近親戚長幼卑尊之序昭然明白相
親相愛而不至相視如塗人者則豈不美哉此實公作
譜之意也公之在毘陵其善政敷於民也深而民之愛
之若孺子之慕母惟恐其去已也夫仁民愛物之施必
始於親親觀於此則知公之為政信有本哉因并及之
東里續文藁序
少師兵部尚書泰和東里楊先生未仕時游湖湘與楚
府教授吳壹翁為莫逆交壹翁鄉前軰嘗為予言先生
博學而有志端敏而寬厚識達事體不矜已傲物為文
章獨追古作者後來當必鳴世而其才德可大任予聞
而識之其後往往得先生文讀之愈深企慕欲一相見
不可得及忝進士被選入翰林而先生已居禁近參掌
機務一見歡如平生其所以教愛之意甚厚出入翰林
三十餘年見先生言語動靜與其所行事公平廣大寬
和而有則其心專在於國家未嘗有一毫私已圖至於
臨大政决大疑衆皆爭論紛紜先生獨無言久之徐為
一言衆莫不懾服至有輿論不一須上聞者既以聞卒
從先生言其在上前遇事盡言不計利害每辨論人賢
否及解釋人過失一出於公不以恩讐為輕重取舍至
於獻可替否有旋乾轉坤之力然未嘗與人言韓子曰
入以告其君出不使人知者大臣宰相之事於先生見
之先生以其餘力發為文辭渾涵温潤謹嚴而靜密如
精金粹玉自足以見重於世夫文章之見重於世以其
人也苟非其人雖美而傳反以為病矣揚雄柳子厚王
安石文非不美也人或因是而訾之由其所行悖焉耳
董仲舒諸葛孔明陸贄范希文之流讀其書思其人恨
不生其時聽其議論以求其益則其文章之存雖與日
月爭光可也誰得而議焉先生之志行固無異乎四君
子者而仕宦四十餘年歷事四朝其功在國家德在生
民所謂先天下之憂而憂後天下之樂而樂者庶乎其
無所媿焉其文章之足以垂世而傳後者豈偶然之故
哉先生病在牀以其續文藁授予曰其為我序之以付
孺子藏於家予文未成而先生沒嗚呼先生其可死也
耶國家柱石後進儀型一日不見其感念之情慟悼之意
豈獨予一人哉思其游處思其笑語聲音容貌宛然在
目其何能以不悲也耶悲苦之餘又何能以序其文也
耶然先生治命不可違遂收淚而序之如此先生字士
竒東里其别號也
李方伯詩集序
河南布政李君昌祺集其平生所作之詩凡若干卷不
遠千里以示予反覆觀之有典則温厚如正士立朝有
流麗動快如明珠走盤有舂容浩瀚如長河大海滔滔
不息論方今之作者李君固其人也夫詩本情性學問
以實之仁義以達之篤敬以足之學問其力也仁義其
氣也篤敬其誠也學問不足則其力不固仁義不至則
其氣不充篤敬或間則其神不清三者不備不可以言
詩三者備矣又必先明體製審音律體製明矣音律審
矣又必辨清濁去固陋清濁辨矣固陋去矣又必得夫
興象則其發也沛然矣夫如是雖處富貴榮華煩擾之
中貧賤羈孤無聊之際發於其心而見於言辭者無不
得焉何也其本立也君自少學問入郡庠為弟子員孜
孜焉窮晝夜不怠官府貨利之場不一迹至故其學甚
高其守甚正其量寬宏而物莫能攖之自為進士遷郎
官而位方伯三十餘年其操履如一日雖政務倥偬中
而吟詠不廢非其本領之厚講貫之精者能如是乎哉
公之德行道義既已表表偉偉而其文章又粹美如此
固不待予序說而足以垂世也必矣君亦未嘗求予序
予以其必可傳也故為之序以歸之
戴古愚詩集序
安成戴君誠問别號古愚洪武中與予同為縣庠生時
在泮者皆以經術為務莫有言及詩者君窮經之暇輒
事吟詠故又以能詩名其後貢入太學得五軍斷事司
稽禮罷官歸益專意於詩鄉里有復古謝先生者篤學
老成工為詩君攜所業造而問焉先生曰不知古不知
今自漢魏以來至于今日作者非一人不能窮探歷考
知其要妙之所在則視今之作與古無以異欲有所造
詣難矣盖詩有體格有製作有音律有興象必辨其體
格詳其製作審其音律體格明製作精音律諧而後可
以言詩至於興象則在乎其人學問之至用力之久自
當得之非可以言喻子歸而求之有餘師不必我也君
歸取其藁焚之大肆力於詩考求古作者之意而必欲
與之偕居數月復見先生先生曰若子者始可與言詩
也矣且自成一家言而後必有傳焉由是其詩名益有
聞于時君今不可見矣其嗣子去伐輯其所作以鋟諸
梓徵予序夫詩本乎人情關乎世運未易言也雄渾清
麗雅澹俊逸放曠綺靡刻苦怪險之作隨其人才性之
所得高下厚薄有以為之也若夫其温淳敦厚乖戾蹙
迫安樂怨怒長短緩急之音則因其時世之所遭盛衰
治忽之不同有以致然也夫以其人才性之高而遭夫
時世之會得以鳴國家之盛者盖千載而一遇豈非其
幸也耶君故家子長身美髯性介特而寬厚不妄與人
交所交皆當時賢士家無餘積鄉鄰故舊有不給周之
惟恐後晩節益屏遠俗累惟娛情山水間以自適其為
人如此而又遇乎太平無事之時故其見於文辭清婉
流麗有不可及者如此予特為序之使人知是集實所
以鳴國家之盛者而亦有以見君遭會之幸也
栢臺翫月詩序
餘姚侍御胡公遣使至豫章以書介其友縣大尹李公
來謂予曰吾為御史凡若干年矣一日夜宿憲臺與二
三友坐于庭中于時天宇澄淨明月當空朗然如晝翫
而樂之各賦詩見意既罷退休于寢軒窗玲瓏几席淨
蠲容光之處無不昭晰洞見毫未乃反而自省曰月之
明照無私如此吾之心其有未明者乎苟有未明也其
何以燭于理以施於政以底於公而服乎人哉於是務
欲求以至于明之之地以施於政以底於公以服乎人
而後已未知其果能否也士大夫聞者皆為栢臺翫月
之詩以見勖先生其為我序焉古之人德已至矣而常
若未至雖老而猶進進不已衛武公行年九十見淇澳
之竹作淇澳之詩以致切磋琢磨之益故武公晩年進
德之高至于今人猶頌武公之賢不衰侍御以科目發
身入為御史温和簡靜端勁而廉介明於政體而持憲
平恕久居憲府而人多稱其賢非其明德有以誠乎其
身行事有以合乎人心固不能如此然於翫月之際猶
思所以反求諸已加學問自修之功雖居富貴而不怠
古之人何讓哉若夫謝尚之泛月牛渚庾亮之翫月南
樓謝希逸之抽毫作賦李太白之舉杯邀月徒縱遊樂
於閒放之日騁才思於辭藻之間其於反身修德省已
勵行之事亦何暇於留意哉此武公之所以為賢而侍
御之所以難得也士大夫歌詠以美之不為過也殆將
與抑戒之什並傳於永久惜乎予未之見也徒竊卜子
之意僣為序之
葛溪别業詩序
劉氏世居安成之西茨溪為邑望族代有顯人至伯文
之先君子子定得别業于城北之葛溪而徙居焉今二
世矣而茨溪之遺基故址園田林沼固在也其原野曠
衍山水明秀臨于通衢實為邑之勝處而葛溪則幽深
靜僻土地饒沃林木叢茂是宜樂澹薄而嗜閑安之所
居故伯文既不能忘乎茨溪之勝而亦不能舍乎葛溪
之幽常往來于二溪之間其情之係乎茨溪者雖切而
樂之在乎葛溪者為多也予昔家居時嘗一過其地見
葛溪之山自西北蜿蜒而來至是屹然而止下為平疇
周環可十許里溪水循之流縈紆曲折清瑩澄澈其外
則崇山峻嶺攅青疊翠羅列而環拱夸竒而呈秀於遠
近者不可具狀意甚樂之坐于溪石上問之其老人云
每春夏之交山水泛溢溪流浩渺而深林喬樹人烟閭
巷之相接于是溪之上者宛若臨乎滄洲璚島之間而
閬風武陵不知其孰勝也徘徊久之而後去於今别盖
二十餘年矣而伯文之子球舉進士來京師因得詢溪
山之舊殆又有過於曩時者宜乎伯文之所以居之安
而不能舍也球既請於今翰林侍講鄒公記之而士大
夫又多歌詠其事以來徵予序予惟邑中幽勝之地若
葛溪者固多而能如伯文父子祖孫之皆賢相繼守之
不失而足以為是溪之重者盖鮮焉昔李德裕平泉之
勝最極侈靡不一再傳遂成丘墟而王祐三槐之居累
世相承不絶故夫人之欲子孫計者視吾之所遺何如
耳不在乎基業之廣而謀慮之深也今吾伯文之於葛
溪别業益恢弘而有立可謂能承繼前人之志者矣而
其諸子皆聰明賢達球又力於學問登第為名進士有
聲于時則所以振起其後人者又有其道也吾知其繁
衍盛大將自兹始而晉公不得專美其前矣
慶壽詩序
宣德十年秋七月以進士謝牧為黔江知縣比年以来進士
多除京官為主事御史獨是選始除進士為知縣凡七人牧
其一也或者謂牧必不慊於是行也牧曰吾二親皆老矣吾
非樂得其縣樂得便道過家拜吾親稱觴膝下以祝百歲壽
古人有捧檄而喜及親仕而樂者吾何為不慊哉於是聞者
皆以牧為賢作為慶壽之詩以遺之俾歸而歌之以侑觴所
以發其愛親孝養之情以為其親長生久視之祝凡得詩若
干篇牧受而輯之為一卷以来徵予序世恒言南陽有菊潭
水甘而芳飲之能令人壽蜀青城山有溪溪中多枸杞人飲
其水亦多壽是知求之物而不知求之已者也廣成子曰無
勞爾形無搖爾精迺可以長生是知求諸已而不知求諸
天者也孔子曰仁者夀夫夀出於天非人力所能為而
仁者天之道也能盡乎天之道則夀從之矣牧之尊甫
尚哲君嘗為邑庠生予與同遊知其為人君性剛勁而
循於禮不肯少屈以從人故與世多齟齬卒以不樂仕
進退歸逍遥山水間以耕桑藝圃為事雖近城市而足
跡不至官府率其婦子事其親以孝聞尤篤兄弟之誼
訓其子姓多游於學不敢為非義事是皆仁者之效也
夫以仁者而際太平之時享禄養之榮優游林泉之下
無官府發召之役無憂悲憔悴之事以勞其形以搖動
其精神固不必居南陽青城山而所以臻于期頥之夀
者自可必矣牧歸拜二親於高堂稱觴獻夀以歌諸公
之詩其心豈不樂哉鄉隣子弟觀於其傍其不有感發
而興起者乎傳曰詩可以興聊因牧之行卜之雖然予
重有告焉牧之所為可謂孝也矣孔子以孝弟為行仁
之本牧往治其民所以仁民愛物者皆由是以推果若
然將見黔江之民歸之者若孺子之於父母也矣是則
尊甫之為仁不獨以得於天又將因牧以及於民其心
又豈不樂哉其心之樂無量則其夀年之永亦無量矣
牧行勉之
古廉文集卷四
