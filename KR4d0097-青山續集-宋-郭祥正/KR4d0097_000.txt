青山續集
提要
臣等謹案青山續集七卷宋郭祥正撰祥正
所著青山集已著錄宋史藝文志馬端臨經
籍考及晁公武讀書志陳振孫書錄解題諸
書止載青山集三十卷均無續集之名此本
前後無序跋莫審誰所編次然核其詞意確
為宋人舊本非後人所能依託也案宋史本
傳祥正致仕後居於姑孰不復干進所居有
醉吟菴久之起為通判汀州後知端州復棄
去家於當塗之青山以卒今續集中有浪士
歌一首自序云郭子棄官合肥歸姑孰自號
曰醉吟先生居五年或者謂其未老可仕以
事薦於上上即召之復序於朝俾監閩汀郡
尋攝守漳南上復召之行至半道閩使者狀
其罪以聞遂下吏留於漳幾三年又自號曰
漳南浪士云云集中留漳南詩甚多則史所
云知端州後復棄官者非也此可以補宋史
本傳之缺漳南書事云元豐五年秋七月十
九日猛風終夜發拔木壊廬室新昌吟寄穎
叔待制云元祐丙寅冬新昌有狂寇名探其
姓岑厥初善巫咒云云按元豐五年至元祐
元年丙寅正合詩序所云留漳南三年之數
然則祥正被議下吏在元豐五年而其得歸
也在元祐元年而岑探搆亂之事宋史亦未
及詳据此皆足與史傳相參攷又青山集載
送蔣穎叔待制拜六路都運一詩云廊廟乏
材終大用願均和氣及巖幽自注云予已乞
骸將歸舊廬再送穎叔云雲間驥尾終難附
梅子黃時公自歸自注云公屢有佳句見約
同歸復有蒙詔許歸絶句二首其次韻林辨
之長官送別之什云牢落名聲讒謗後支離
形影瘴氛餘重来仕路誰為援却返家園欲
自如以此數詩合之續集浪士歌之所自序
其再出一節事蹟始備惟史載祥正初以薦
王安石罷官青山集有奠王荆公墳三首云
大手曾將元鼎調龍沈鶴去事寥寥又云平
昔偏蒙愛小詩如今吟就誰復知其於安石
死後尚矜譽若此而續集内有熙寧口號五
首末云百姓命懸三尺法千秋誰恤兩端情
近聞崇尚刑名學陛下之心得好生云云似
不類其平生所作然陳振孫書錄解題謂李
端叔晩寓其鄉祥正與之爭名未嘗同堂語
至為俚語以譏之其為人不足道則祥正或
當罷官之後因致憾安石譏刺時政亦未可
知至其詩筆雄竒兀奡咄咄逼人雖才力稍
遜於蘇黃諸家要非北宋以下所能企及也
東坡集有郭祥正家醉畫竹石壁上郭作詩
為謝且遺二古銅劍一首又祥正觀東坡畫
雪有感二首詩載王氏注中此三首青山集
俱失載而續集亦無之則知其散佚者尚多
矣乾隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
