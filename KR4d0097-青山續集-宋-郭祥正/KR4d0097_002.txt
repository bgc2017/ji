青山續集卷二
宋郭祥正撰
古詩
浪士歌
郭子棄官合肥歸隠姑孰一吟一酌婆娑溪上自號
曰醉吟先生居五年或者謂其未老可仕以事薦於
上上即召之復序於朝俾監閩汀郡尋攝守漳南上
復召之行至半道閩使者狀其罪以聞遂下吏留於
漳幾三年郭子一吟一酌逍遥乎一室之中未嘗有
憂色又自號曰漳南浪士客或疑而問焉郭子曰士
有可以憂有不足以憂者仰愧於天俯愧於人内愧
於心此可以憂矣反是夫何憂之有作浪士歌以釋
客問
江上浪如屋海中浪如山浪士乘浪舟兀兀在浪間浪
頭幾時息士心殊自閒死生生死爾浪歌聊破顔
戴氏鹿峯亭二首呈同遊
開亭面鹿峯白鹿每經過忽銜落花去還來卧青莎仙
者不可見孤峯但嵯峨疎篁映秀木好鳥鳴相和飛泉
洒天窗六月凉氣多賓朋四五輩飲酒朱顔酡璆琳粲
明質芝术芬長哦皆為廊廟器偶會林泉阿潘溪與桐
廬回旋竟如何却笑晉右軍弄筆憐白鵝
又
未能騎黃鶴高飛出塵寰且來跨白鹿隠見蒼崕間誰
為鹿峯亭名聞戴氏園仙者去已遠卷簾對青山秀木
染深塢鳴泉掛危欄春風吹綠鬢皓月頽朱顔賓朋合
簪履昆季芬芝蘭黃鶴安足騎白鹿不須跨但願有濁
酒長嘯此峯下醉醒醒復醉黃金任高價
陳安止遷居三首
陳子勇於退退無十椽屋鄰家頗好事借宅竝(蒲浪切)山
隩堂廡稍寬靜垣墻亦新築春渠漲朝雨涓涓潄寒玉
呼兒種瓜果教僕洗松竹身雖在城郭志實寓磎谷誦
持方廣經一飡止蔬粟所喜遠羶腥佛事要清肅弗學
陶長官持杯媚秋菊弗學屈大夫含悲葬魚腹唯慕金
粟老不二常具足若許浪士遊時時跨黃犢
二
陳子貧無居東家借茅屋達士寧羞貧四方所居隩平
臺荔陰下天匠資爾築青分一畦蘭綠種萬竿玉幸遭
文明運志豈效孤竹又非遠人音欲以逃空谷翛然置
藤榻示疾肖金粟呪飯施諸鬼夜來風肅肅嗟予在羅
網未暇親杞菊憂愁無端來刀劍攪胷腹渺思泛滄浪
期君濯雙足時或臨大野泥耕看健犢
三
彼美隠官隠蒼林映深屋俗駕遠庭除佛像鎮堂隩蘭
芷稍扶疎荆榛已鋤築沉思第一義修持若礱玉覺城
開迷雲魔軍當破竹接人有餘地拔我出坑谷齋羞復
招要甘香蒸黍粟永與羶葷辭既飽精神肅石坐襯枯
蒲茶甌泛新菊醍醐灌諸頂飢火滅空腹昔聞居士飯
一鉢萬人足君若乘三車願為車下犢
喜雨
陰雲海上來飄風亦隨至填空翻猛雨溢溜迸平地豈
惟滋稼穡高視掃瘴癘羣山各藏晦萬壑恣吞噬蚊蠅
暫驅除草木起憔悴榕枝碧如染荔子紅欲墜呼兒索
杯盤四體襲涼氣豐年固有兆此雨信嘉瑞一人堯舜
聖三公䕫卨備陰陽兹調和樂飲真吾事
寄題留二君儀田園碁石亭叠韻二首
磐石發天巧新亭君所營席展瑶琪滑坐久寒隂生遠
瀑曳修幔他山列蒼屏水田白鷺下霜樹青猿鳴回首
同安縣殘陽樓觀横不逢車馬來時愛牛羊經童僕種
穫畢父老樽罍傾昇平信難遇歡笑聊舒情况歌李杜
吟字字無淫聲春來成幾章想有碁石銘
人世無百歲塵勞枉營營豈知田園樂歌嘯送餘生况同
盤石上開亭石為屏卷簾春雨足洗耳松風鳴孤鳥望中没
淡烟山際横時復命兒息講道或傳經經罷哦五言珠璣江
海傾嗟我無羽翼往適幽憂情(原缺二韻)
同蕭英伯登陳安止嘯堂
食訖雨初霽相將陟高臺縹緲臨諸峯幔卷濃雲開秀
特不可躋擎天碧崔嵬漳流欲赴海澎湃西南來陰陰
荔子木合抱何年栽幽鳥轉枝語清風與春回佛宫四
面出紺碧疑蓬萊寓隠得斯地足以攄君懷方庭有蘭
芷近郭無虎豺萬事不掛慮長年效僧齋一為孫登嘯
而與數子諧顧我病且老况復時運乖兒歸半道死旅
棺未葬埋破甑已棄物乃非君子儕從遊得無玷冺默
甘擯排
送廣東漕孫知損失官歸汶上
平生愛東州土厚人不罄見公惜已晚達論聳予聽五
馳使者車中道罹陷阱開懷無怨尤得失兩以正歸程
萬餘里翛然一烟艇鄉關今非遥踴躍理三逕進則仗
忠義退則樂温凊高卧固無必求才堯舜聖亭亭南澗
松愈老節愈勁柔柔水中蒲涵春自嚴靜百年未闔棺
安之吾有命
讀陶淵明傳二首
我愛陶淵明超然遺世想一奏無弦琴妙曲寄元響翛
然聽以氣萬籟應諸掌舟車就所便丘壑信孤往泉涓
木欣欣酌酒助俯仰酣醉頽雲烟舒嘯逸羅網斯人孰
可見夢寐期髴髣兀如南山松亭亭植千丈
二
陶潛真達道何以避俗翁蕭然守環堵褐穿瓢屢空粱
肉不妄授菊杞欣所從一琴既無弦妙音默相通造飲
醉則返賦詩樂何窮密網懸衆鳥孤雲送冥鴻寂寥千
載事撫卷思冲融使遇宣尼聖故應顔子同
普利寺自周上人高明軒
世人孰無累貴彼方外人超然雲霞趣迥脱生死輪周
也漳南釋開軒瞰漳濱山光并水影二物長清新尤愛
明月夕蒼林變金銀焚香坐軒上時或要靜賓幸無歌
吟喧得與麋鹿馴嘗茶煑山藥長養菩提因豈慕富且
貴寧憂賤與貧我來勿厭數從爾陶天真
同留二君儀登高明軒
羈客厭卑濕登軒喜高明紅日簷下度白雲窗半生并
吞山川秀映帶樓殿平舟航濟吳楚笑語落蓬瀛春風
時一來百鳥相和鳴隔墻酒可沽千金為君傾既絶世
上趣雅遂林中情勿云暮靄合更望孤蟾升
同陳安止登高明軒
有客樂清淨喜為林下遊兹軒高且明駐策同其休目
界既朗徹心官欣自由棄禄慕居士讀經親比丘雲樹
樵聲遠石層春水流鳥羽瑩可數花光暖爭浮已知隔
人寰日落山更幽適此悟無生餘事安足求
題淨惠寺
方塘水未漲荷芰新展綠遊子愜輕衣步與孤雲逐初
臨寺外橋已聽鐘聲肅徐登山後亭蔥蒼翳松竹諸峯
却羅列龍蛇互奔觸紅綃卷晴霞白雲落孤鶩了然身
世忘豈念冠帶束平時謬持節善地甘厚禄更窮泉石
樂曾未伸啓沃何以報君恩堯天漫凝目
題淨衆院贈蒙禪伯
南州三百寺此寺最輝煥石開千丈渠泉飛日華亂供
僧無定員連牀接雲漢經營始十載物物悉已換上人
固多才不獨悟禪觀其師老黃蘖簡肅衆所憚承音既
親切妙頂醍醐灌登門已清凉定步濟彼岸融融接軟
語羣疑自消泮每遊即忘還微風洒塵汗
題月淵亭
仰攀明月輪俯瞰滄海淵乾坤惜形勝此地何其偏靈
溪九龍躍仙山一峯圓微紅散晴綺遠碧襯瑶烟幽香
發野秀接語皆老禪緣何近城郭了無人世諠邂逅攝
邦守所樂多林泉唯憂代者至不得經殘年老矣寧復
來吟哦強留連他時考陳跡不滅斯亭篇
送范端仲推官
范君建陽客讀書過萬卷下筆又神速數預賢能薦省
闥復擅場聲名動海縣一投紅蓮幕阻上金鑾殿志氣
老不衰苦栢冒霜霰當塗少知已薄禄勢所戀君子困
下僚佞士即華選顧我駑散才攝守頗優便公庭可羅
雀雲山復對面坐卧臨清風吟哦揮羽扇相逢始相樂
瞥去若驚電君行我幽獨送君聊自喭
池上晚景分得上字
秋風何處來蕭然洗炎瘴時要二三子臨池倒嘉釀逢
辰既昇平覽景又清曠寂無人世喧頗覺神魄王雪鷺
集滄洲金烏没青嶂悠悠漁笛還漫漫潮痕漲黃蜂立
蓮葉頳鯉吹萍浪始信莊生言觀魚樂濠上
漳南書事
元豐五年秋七月十九日猛風終夜發拔木壞廬室須
臾海濤翻倒注九溪溢湍流崩重城萬戶競倉卒萬牛
豈復辨涯渚恍已失嬰老相攜扶迴首但悽慄憂心漫
如焚救疹竟無術憶昨攝印初歲望頗云吉田疇時雨
足秔糯各秀實胡為兆陰怪平地遭潏汨尤嗟梁棟材
中道摧折畢日月有常度金行正蕭瑟疇咨風雨師殘
害皆天物天心本好仁忍眎久不惜况今大上聖治具
嚴且密騎馬藏民間教兵授神筆四夷還舊疆百辟奉
新律固宜集和氣祥瑞為時出緣何漳南民憔悴抱愁
疾終當呼長鯨一吸見蓬蓽
臨漳亭觀水分得大字
憂民登危亭注眎萬里外溟濛雲氣浮勢與江海滙蒼
山恐低沉况復問畎澮禾麻安更論老稚念顛狽蛟鼉
自出没牛馬失向背雨師恣侵凌人理亦可罪殷殷非
雷聲遠近屋廬壞君臣正逢時上下宜交泰驅雲清白
日朗徹照幽怪一雨即瀰漫孰謂乾坤大
送孫公素朝奉還臺
暑雨正鬱陶流汗坐深甑忽聞公素來清風先滿徑高
談别後事琳瑯發吾聽聽之復何如五月冰雪瑩况逢
至治朝日月開二聖大臣用老成羣辟要方正如公亦
幾人尚未擢諫諍浮舟每經年山川寓幽興皇皇歲華
晚曳屣漫吟咏行矣勿徘徊金門待新命
題妙勝院西軒并贈權師
老木不知年蒼藤已垂地高枝生晚陰低枝散凉氣好
鳥時復來鳴聲似絃吹道人開小軒幽庭增廣庇龐眉
霜雪頂休焉釋塵累餘功又及物丹砂和(去聲)靈劑一粒
愈沉疴求者四方至應接運真悲平等均我施相逢惜
已晚殘光念如寄何當擇深山同師樂禪味
清江臺致酒贈范希遠龍圖
攜手出烟霧致酒清江臺水淺横沙露林疎遠山來白
鳥一雙落青猿三呌哀誰展摩詰圖而把淵明桮妙娥
始七歲彈箏殷晴雷或如鸞鳳吟唤得陽春回主人亞
父孫卓犖王佐才高談使我聽明珠欲傾懷爽魄超太
虚月窟無飛埃一飲不知醉浩歌忘草萊遲明繫雙櫂
回首安在哉尺水公自養以待天門開
贈陳師道判官
自從梅老死詩言失平淡我欲回衆航力弱不可纜栖
遲二十年時時漫孤噉忽逢陳夫子兩目海水湛為我
聊一吟粹芳超俗艷又如趙氏璧毫髮絶瑕玷愈多愈
精好璀璀摘驪頷借令李杜在决敵未應敢低頭亟趨
降吞聲就誅貶招來君尚謙且曰吾與點窮朝把樽酒
金斝銀浪颭胡為眷幕府半百尚坎壈幽蘭没蕭艾明
珠混野芡何當叩相閣斯人願收斂置之翰林中萬丈
看光焰
鳳凰驛
晚泊鳳凰驛得名知謂何鳳凰不可見篁竹空婆娑四
旁俱石崖一逕縈雲蘿慘慘陰欲雨淙淙澗跳波驛吏
指英州兩舍皆平坡久寒無瘴癘虚市饒雞鵝我行既
已遠樂少憂常多過江紅葉舞度嶺黃鸝歌時序逼衰
老羽翰驚網羅一夕得佳處休焉聊獨哦
輪石
輪石如車輪削立萬丈壁湍流走其根倒影翠霧滴天
公不推去此意人莫識雖無載輓功免有圓轉迹隔江
欲登臨賃舟終不得既乏官長威人事輕遠客胡為秀
絶姿往往在幽僻童僕驚日晚策馬若相逼哀哉攜妻
子未暇往棲息沉吟復回首舍旃欲何適
題清遠峽廣慶寺壁
平明下荒落晚投清遠峽銀潢注地來翠壁連天插中
含五峯秀寺載三車法龍歸石有痕犀躍無遺柙直鈎
誰得魚危磯待鷗狎長廊覽前題習之最為甲物理求
其全用材無乃狹渾詩亦可取小雨纔一霎未能臻甫
白源長流不乏持杯聊酌茗清風為停箑超然望日下
嵐翠忽頽壓忍涕上孤舟低頭隨雁鴨
次韻穎叔修撰游朱明及字
朱明洞天門元戎要客入誰云蓬萊遠浮丘果相挹如
超頓地禪曾不假梯級綠篁隔蔥蒨沆瀣朗呼吸玉山
有嘉禾鳳凰乃來集桃李爾何知濯濯紅露泣應嗟塵
世人窗間白駒急行樂如之何不樂嗟何及
五仙謠
番禺五仙人騎羊各一色手持六秬穗翺翺遶城壁翩
然去乘雲諸羊化為石至今留空祠異像猶可識曾聞
經猛火毫髮無痕迹五仙寧復來三說頗難測只憂風
雨起半夜隨霹靂君不見羌廬劉越之洞天萬象森羅
無一尺
誌游呈蔣帥穎叔
焚香瞻五仙登樓瞰滄海題軒名雙林却酒飯蔬菜(五仙)
(觀小海樓興化寺二軒)還趨法性寺爛漫登幽晦房公潤經處蘭
茝遺芳在(房融潤色楞嚴之地)老木已千年成林播佳話(藥止所種云此)
(樹下當有菩薩受戒度人成林)危壇半頽缺曾傳祖師戒(即六祖也今為乾明禪師)
達多與藥止古像各瀟灑歸時已殘陽心淵生沆瀣蘭
亭世俗飲尚足傳異代佛境清淨緣浩劫永不壞聊誌
一日遊結交向方外(是日與穎叔二人者同遊)
再和穎叔誌遊
君為五羊仙我效退之拜默契如來禪安用傳畫繪滄
海雖云闊萬里有限際(音債)諸從造物論一瞬即破碎靈
龜胡為乎鑽灼爛腹背生能發幽冤神理助奇怪(見五羊天)
(慶觀龜事)曉投古寺食葷味不如菜摩挲庭下碑百歲蒼蘚
晦忽逢潤經處房公儼如在度人要成林今已播禪話
勿為殺盜淫佛勅所告戒種子積無明應須法雨灑幸
陪蓮社緣彼此吸清瀣噫嗟縶軒冕憔悴塵垢態一朝
趨地獄苦惱孰肯代瑩如摩尼珠誰使濁水壞與公誌
斯遊浩蕩形骸外
獨遊藥洲懷穎叔修撰
驅車何所適獨往觀藥洲荒蘆喧鳥雀怪石森龍虬大
亭插層城玉虹跨深溝雙門控西渚(石門也)九星聚中流
(九曜石也)其名何壯哉像貎儼可求鋹王卷國去故物惟此
留滄溟霸氣滅落日孤烟浮空畦已無藥草蔓春柔柔
常年一百五載酒傾城遊炎炎二聖作德澤覃海陬大
帥用文儒靜鎮十五州諸公握鴻筆剗蘚揮戈矛仍要
水宫月一笑挹浮丘蓬萊自兹往稳踏金鼇頭
九曜石奉呈同遊蔣帥穎叔吳漕翼道
番禺西城偏九石名九曜危根插滄浪古魄鎮臨眺何
人試巧手鑿此混沌竅森森毛髮散偉偉儀形肖蔥蒼
翠霧濕玲瓏秋月照痕添海潮上聲酸朔風叫龍歸憂
利劍鼇泣怖長釣曾非借霹靂安得離巖嶠菱溪與太湖
所得信未妙誰將置濠隍我願植廊廟堅貞以類舉邪
僻令遁跳濡毫勒隂崕卑語君莫誚
和穎叔遊浮丘觀
潭潭洞天門孰出朱明右突疑雲翼張竦見冰骨瘦飛
仙時往來别有通海竇此事僅傳聞世人豈能覯欹簷
榛棘合壞壁青紅舊汲泉煉丹處頽廢無完甃不逢博
物人妙跡誰復究黃冠禀使者乘時力營搆飛閣凌滄
波誅林逐羣狖松蘿翠欲滴蘭茝芬可嗅秋蟾助餘皓
蓬島分小岫披披宿靄散泠泠諸籟奏超然俗慮息揮
手出宇宙况逢老集仙氣奪天下秀落筆誠千言霹靂
震白晝于兹惜分攜作心須摻袖
穎叔招飲吳圃
五鼓開畫戟平明出重闉小橋分野徑吳圃會衆賓番
禺二月尾落花已無春唯有薔薇水衣襟四時薰短垣
乃浮丘樓觀何斬新我公發幽晦輸金走車輪蓬萊飛
一島雲外拖晴紳此景在眉睫圖繪未必勻從來不彈
弋傍砌鳥雀馴寄語北海若停風護松筠負才詩傲敵
縱酒吞湖漘酩酊安足辭不飲終成塵逍遥一日事浮
脆百年身何須跨黃鶴追彼瑶池人但當聽公歌賣交
斥張陳達道齊生死筆端真有神揮灑十八韻一一無
價珍老彼杜工部玄哉揚子雲
鵠奔亭呈帥漕二公
新江自南來西與端江滙寒光入靈羊一碧浸羅帶屹
然鵠奔亭遺音溢千載羽儀莫可見窈窕想殊態遭戕
瘞同坎襦布久不壞訴冤如生平隠顯一何怪讐人闔
戶戮化質摶風快且將憂患辭浩蕩烟霄外舄飛并劍
躍類與神靈會物變固難窮撫事增感慨周侯昔行部
美績此尤最江生引為言建平平捐罪宋興跨唐虞乾
坤正交泰皇華命俊哲枉横無纖芥琳瑯斯亭篇證古
欲陳戒殺人貴滅口覆族竟自敗姦諛誅既死潜德發
幽晦堅珉可磨鐫榮光庶長在
端州逢故人劉暐光道致酒鵠奔亭作
貴池昔分袂端江復傾盖屈指十六秋華髮驚老大雲霄
邈功名荆榛森患害衆人皆欲戮出門即有礙(上杜句下孟句)咄哉不
復道致酒強高會蒼梧帝魂寂鵠化遺亭在翠葆攖玉
簮金鱗躍羅帶(韓云江似青羅帶山如碧玉簮)風澄嵐靄散櫂擊天影
碎往古忽已空來今竟何待勞形百年間投足萬世内秋水正
瀰漫醉瞻逐澎湃一絲擕六鼇猛擲滄溟外
將歸三首
春田豈不美春園亦可佳田水流决决園禽語喈喈荷
笠復擕鋤動作頗自諧隣叟三五輩擊壤歡無涯膴仕
四十年志運良已乖許國既無補陷阱幾沈埋皇恩湛
昭洗印綬蒙優差内循齒髮衰愧彼英俊偕休焉保其
終飛章乞殘骸將歸樂復樂清風埽孤懷
二
結廬謝山下門荒蘿逕深寂無車馬跡而有猿鳥音高
峯落日盡遠壑歸雲沉死生一吾趣長嘯忘頭簪勇往
復此樂俯仰安可任
三
垂老度庾嶺西江守端州逾年忝禄食歸思忽驚秋結
廬丹湖邊種橘菓屢收掛冠已不早懸花隨兩眸休休
保殘齡擊壤歌皇猷有兒集吏選餘事復何求回首天
地恩瞑目終難酬
贈上藍晉禪師
泐潭月公晦其禪妙諸方傳之晉伯明獨步入豫章一
登上藍座日月迥輝光問法瞻丈室方廣不可量人人
得甘露灌頂心清凉又通世俗書落筆皆文章衆鳥難
悉名卓然唯鳳凰羽儀下雲霄五色在山岡先帝昔臨
御京城開寶坊明詔求法才衆老爭低昂惟師不妄念
安之如太行乃知北遠師駕幸不下牀所傳信非訛千
載兩相望篁竹駕清風喬松裛寒霜回心剃鬚髮永願
陪翺翔
望廬山懷陶淵明
羌廬初在望復憶柴桑翁醉來卧磐石悶默天地通不
入惠遠社自彈無絃桐悠悠出谷雲漠漠栖林風傍巖
片月白落磴寒泉紅此意非眺聽遥知與君同
追和韋應物廬山西澗瀑布下作
徘徊西澗下聽泉濯煩襟煩襟遂蕭爽妙音非世音不知岐
路絶貪玩烟蘿深斧斤未嘗入高材自成林鶴鳴豈有
怨雲去本無心寥寥陵澗寂古意難追尋
宿栖賢寺
遥憐李太白吟望瀑布水不知三峽流翠灑虚烟裏雄
聲雷雨驟遠響松風靡誰留千丈虹長在雲根倚遂令
車馬來朗瞻樓殿啓明明銀色界浩浩蟾波洗居中梵
天衆聞思悟玄理長老乃摩詰取供在彈指普薰毛孔
香真寶超凡鄙病夫寄一榻清泠濯心耳飄然睡鄉去
策杖中夜起不能跨鯨魚揮筆信非美
宿歸宗寺
曠懷王逸少宅地如翔鸞池水至今黑云是墨未乾施
作金仙宫樓殿排羽翰銀牓留飛鳥玉唇吐驚湍耶舍
寶墖近筆插青雲端貝葉五千書兩藏龍鱗蟠鐘磬遞
虚籟松杉扶歲寒護持不變滅鑪烟晝漫漫暫遊寄僧
榻翛然心界寬愧無驚絶草付與蒼崖刊
送許栖墨道士
結廬守親塜淡食畢喪制焚香誦寶經傾悲拔冥滯神
明扶孝思肌髮保陽氣支離僅不死鄰里為歔欷倏然
叩予門殷勤謝銘誌袖攜一幅圖離坎備形勢明堂正
丘穴松檟列新翠身雖離塜旁披圖即流涕拏舟遽言
别諱日仲春至酌水採嘉蔬藉草具嚴祭又言廣栽植
薄取歲時利事死如事生終焉達斯志儒者似君稀况
復褐冠類誰為孝子傳吾詩信無偽
新昌吟寄穎叔待制
元祐丙寅冬新昌有狂寇名探其姓岑厥初善巫咒南
民欣尚鬼來者爭輻輳經年惑羣衆詭術遂潛搆摧城
止三闞排鋒唯撒豆竹竿變鎗旗銳兵莫吾鬭此事古
未聞造意無乃陋蚩蚩彼何知丁壯擁前後長驅向城
郭塵土翳白晝刺史亟閉戶神理默垂祐城頭無百兵
坐待五羊救賊中衆所見戢戢羅甲胄須臾薄(音博)寒陰
凍立多僵仆平明若鳥散賊本未遑究權帥計倉卒遣
將速誅蹂貪功恣殺戮原野民血溜嬰兒與婦女屠割
僅遺脰傳報及南昌新帥若烟走(穎叔至洪聞報即星馳度嶺有詩云六日)
(聞賊報七日走如烟)入境亟止殺渠惡用機購逾旬果獲深腰斬
餘悉宥朝廷方好仁帥略實能副臺章請褒賞詔語優
以懋撫綏聊借才侍從爾來復身居江湖上名近日月
右(已上略制詞中語)麟兒隨飛龍(戊辰季嗣遂登科)陰隲資貴富彼美
南山松落落千丈秀終為廊廟器未許連城售吳毛持
漕節文彩爛錦繡發為新昌行洪鐘待誰扣我將磨蒼
珉為公悉鑱鏤(運判吳翼道毛正仲皆作此詩為帥賦之並刻石立於新昌之使廳)
送胡推官赴無錫丞
愛山不離山君來訪山間山間只欠水聽君語潺潺滋
我山色秀洗我塵心煩如何遽言别鸞驂欲翩翩試才
得佳邑割雞鳴刀鐶雙親尚未老伯氏趨朝班藍田玉
一雙浮出濡湏灣天作王者瑞寧獨名鄉關自憐困已
甚風流邈難攀新詩倘可寄秋鴈無空還
送胡與幾被召赴闕
嗟我老已疲掛冠歸舊廬素乏二頃田無可把犁鋤窮
年小山下獨伴千卷書作止隨古人襟懷稍欣如又無
樽中酒能延故人車感君數相過氣豁眉宇疎天馬出
月窟回薄萬里餘其才無不宜禄仕猶拘拘忽聞明廷
詔一節馳輕輿往必陟臺省公言壯皇圖潛心救世弊
旨意為身謨法密吏愈偷食衆財益虚末大本漸弱豈
在專防胡指瑕一二人此事尤可吁細碎何足論綱舉
民不踰譬彼脉已病其身尚膏腴要當速内究珍九應
時須良醫望數公潤澤回焦枯願如范文正挺持真丈
夫老死見太平委棄甘路衢
送馬東玉朝散還朝
秋空若明鏡雲物瑩可數臨高送遠發况復瞰牛渚崔
嵬水帝宫半出燃犀浦橋基插波瀾王氣逐龍虎歸艎
豈能留兩漿幾欲舞重光瞻舜日羣材入天罟𥅆𥅆馬
東玉松柏耐寒暑五載佐吾邦大匠善規矩仁民而愛
物巨細各有補宴閒集賓朋風流照樽俎能詩又敏速
往往造險語交章久薦達名聲動寰宇胷中蟠虹蜺行
矣須一吐伊予百無堪投老尚好古垂竿魚未食茹蘗
口忘苦唯君最相知稱謂等鮑庾君歸我何適形影守
溪滸時寄一行書焦枯望霖雨
謝涇川宋宰惠近詩
不到涇上邑倏忽二十載環山敞樓閣金碧想未改長
溪拖翠玉洗月發光彩秋聲咽松杉夜氣馥蘭茝白鳥
自成羣黃猿行作隊仙人控鯉去巖下遺跡在猶疑深
雲中彈琴尚相待唐儒工翰墨石壁露璀璨意有神明
憐塵蘚不得凂地勝來俊哲宋子今出宰公餘綴吟筆
爛漫排珠琲又如崆峒兵百千森甲鎧寄我數十篇翛
然起沉痗胷中強搜抉舊學久荒餒欲追天馬蹤蹇蹶
竟難逮撫卷懷昔遊魂魄飛黤黯何當裂雲牋看君吐
江海
寄杭州天竺辨才大師
我聞辨才師解空稱第一病子得摩頂其疾頓若失救
物運真悲了心非幻術聲名動寰宇退身性愈密峩峩
龍井峰篁竹不透日終朝無來賓笻枝自横膝此道何
寥寥差肩佛摩法無生無不生一以貫禪律安得兩羽
翰歸飛參丈室稽首慕高峯天地相終畢
送外甥法真一師
仕禄不及養勇往學金仙棄家如脱屣壞衣披稻田見
汝若見母令我涕泗漣我方齓齠時巨獄遭摧顛汝母
挈我往西江赴臨川愛育比其兒衣食無頗偏追隨二
三載思親我言還是時汝未産顧今三十年汝壯我已
老死者歸重泉悠悠記昨夢幻妄真可憐汝能逃世累
趣尚固已賢京華勿久棲還當擇深淵返窮生死本勿為
言句纏拭我衣上淚贈汝金石篇
送甥沈濟秀才下第南歸
炎風吹黃塵去興不可止丈夫固有命得失致悲喜何
當永相將錫山酌泉水
送胡子企大夫還臺
聯鑣出梅山倏然二十載君常佐天府我遂泛雲海音
書魚鴈絶夢寐想風采高車忽來過笑語殊璀璀故交
悉相忘而君獨不改天王堯舜資化柄付良宰網羅收
鴻鵠臺閣茂蘭茝君歸必殊顯發策救民痗形容入凌
烟丹青永無凂使我觀太平白首甘凍餒
投宿繁昌徐氏水閣
東池種蓮子西池養肥魚盈缸釀美酒滿盤具新蔬客
來徑一醉疑是桃源圖此事未足議弟兄皆業儒大弟
已登科高名動鄉閭季弟復連薦豹變應時須長兄恬
自養雲卧隨卷舒物至我則應隠德良有餘客有醉吟
叟六月騎蹇驢避暑尋名山遂登君子居飲弄池上月
一宿能清虚相看不相厭欲去且踟蹰
和姜伯輝見贈醉吟畫詩
蒼崖一萬丈中寫白玉泉飛鳥度不得而我長攀緣洗
盡心地垢吟成元化篇更復有何物一樽當我前忽逢
姜伯輝爽量涵水淵開談了無跡所得全於天便欲脱
青衫泛我江東船結交要終始相忘復頽然徑呼妙手
畫秋江霜景全冰輪正卓午照影無頗偏誰能騎蹇驢
世路空留連咄哉可以往揮手從飛仙
觀唐植夫所藏古墨
黑龍蟠黑雲久蟄黃金闕緣何落人間數餅若古月蝦
蟆不敢蝕利刀豈能截温潤比方玉芬香麝臍裂乃知
廷珪名桓桓久不滅植夫名世俊(彦範之子)所蓄號奇絶護
以紫錦囊篋之復扄鐍渺思五季亂江南頗偷逸三主
皆能書撥鐙聳瘦骨一朝歸大明流散餘故物金華座
右銘清凉自題佛二寶藏予家時時一披拂及睹植夫
墨清風愈飄忽異國想塵勞精靈豈沉没聊為識古篇
分手各蕭瑟
酬富仲容朝散見贈因以送之
牧之吟齊天太白詠秋浦至今三百年光焰不埋土我
朝文愈盛往往出前古仲容生相門璨然鳳凰羽作鎮
薄書閒盈編金玉吐牧之何足論白也真爾汝一朝解
符歸暫泊采江滸肩輿過蓬蓽高談辰及午洗我塵坌
聽不覺歡欲舞又如熟黃粱連飡釋飢苦昔聞鄭國公
片言靖疆圉廟食配神宗昭昭仲山甫今逢族弟賢家
法中規矩郎省寧淹回往自結明主不惟蕭唐家繼踵
登相府請驅千里雲時作三日雨
宿鍾山贈泉禪師
夜半松柏響繞巖鸞鳳音披衣送遐盼明月方庭深樓
殷遍瑶層寶塔樓中岑定分付赤刀世故仍癡滛六朝
遺破塜四聖崇幽林香廚飯玉粒千歲閒于今况逢大
道師妙傳諸佛心其徒五百人坐忘靜沈沈寶光泳琉
璃永無塵垢侵何以明歸仰頓首興微吟
送倪敦復往池州决獄
忽領外臺檄離家不辭艱破雪涉遠道侵星出重關提
刀聊四顧决獄談笑間旦經五峯寺遂發九華山朗飲
雲泉秀妙依松石間琳瑯如得句先寄南風還
送敦復至觀音寺再用前韻囑别
太道既如砥安輿寧險艱通溝水決決出林鳥關關紫
詔下天外黃氣生眉間歸當趨玉階豈容眷名山接物
齊彼分存誠肅吾閒我心如路草願君與春還
陶然軒呈孔掾
我醉不在酒心常醉扵天出處無固必四時任陶然世
網誰拘拘冥鴻自翩翩隠凡樂吾樂陶然名此軒採掇
富菊杞芬香籍蘭荃啼鳥助春喜相呼語涓涓好風集
清微時寫朱絲絃秋月瑩池上臘雪堆簷前客来亦把
酒客去醉還眠為君發短調意將千載傳
青山續集卷二
