庾開府集箋註别集類一(周)
提要
(臣)等謹按庾開府集箋註十卷周庾信撰
國朝吳兆宜註信字子山新野人梁散騎常侍
中書令肩吾之子元帝時仕至右衛將軍封
武康縣侯加散騎侍郎梁亡仕魏為車騎大
將軍儀同三司魏亡仕周為司宗中大夫大
象初以疾去職周亡入隋卒於開皇元年事
蹟具周書本傳考集中辛成碑文稱開皇元
年七月某日反葬河州則入隋幾一載矣信
為梁元帝守朱雀桁望敵先奔厥後歴仕諸
朝如更傳舍其立身本不足重其駢偶之文
則集六朝之大成而導四傑之先路自古迄
今屹然為四六宗匠初在南朝與徐陵齊名
故李延壽北史文苑傳序稱徐陵庾信其意
淺而繁其文匿而采詞尚輕險情多哀思王
通中說亦曰徐陵庾信古之夸人也其文誕
令狐德棻作周書至詆其誇目侈於紅紫蕩
心逾於鄭衛斥為詞賦之罪人然此自指臺
城應教之日二人以宮體相高耳至信北遷
以後閱歴既久學問彌深所作皆華實相扶
情文兼至抽黃對白之下灝氣舒卷變化自
如則非陵之所能及矣張說詩曰蘭成追宋
玉舊宅偶詞人筆涌江山氣文驕雲雨神其
推挹甚至杜甫詩曰庾信文章老更成凌雲
健筆意縱横後來嗤點流傳賦不覺前賢畏
後生則諸家之論甫固不以為然矣北史本
傳稱有集二十卷與周滕王逌之序合隋書
經籍志作二十一卷皆已久佚倪瓉清閟閣
集有與彛齋學士書曰聞執事新收得庾子
山集在州郭時欲借以示僕不時也兹專一
力致左右千萬暫借一觀云云則元末明初
尚有重編之本今亦未見此本雖冠以滕王
逌序實由諸書抄撮而成非其原帙也隋書
魏澹傳稱廢太子勇命澹註庾信集其書不
傳唐志載張廷芳等三家嘗註哀江南賦宋
志已不著錄近代胡渭始為作註而未成帙
兆宜採輯其說復與崑山徐樹榖等補綴成
編麤得梗概然六朝人所見之書今已十不
存一兆宜捃摭殘文補苴求合勢不能盡詳
所出如注哀江南賦經邦佐漢一事引史記
索隠誤本以園公為姓庾以四皓為漢相殊
不免附會牽合後錢塘倪璠别為箋註而此
本遂不甚行然其經營剏始之功終不可没
與倪註並錄存之亦言杜詩者不盡廢千家
注意也兆宜字顯令吳江人康熙中諸生嘗注
徐庾二集又註玉臺新咏才調集韓偓詩集
今惟徐庾二集刊板行世餘惟鈔本僅存云
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
