庾開府集箋註卷三
周庾信撰
吴江吴兆宜註
周祀圓丘歌十二首(隋樂志周閔帝受禅居位日淺明帝雖革魏氏之樂而未臻雅)
(正太和元年武帝初造山雲舞以備六代南北郊雩壇太廟褅祫俱用之六舞者大夏大濩大武正)
(德武德山雲也於是正定雅音為郊廟樂宣帝嗣位皆循用之)
昭夏(䧏神)
重陽禋祀大報天(魏王粲集大暑賦云惟林鍾之季月重陽積而上升周禮以禋祀祀昊天)
(上帝禮記郊特牲郊之祭也迎長日之至也大報天而主日也兆於南郊就陽位也掃地而祭於其質也器用)
(陶匏以象天地之性也)丙午封壇肅且圜(晉嵇含祖道賦序有漢卜日丙午魏氏懌其丁未至)
(於大晉則祖孟月之西日周禮封人設王之杜壝為畿封而樹之鄭玄曰壝謂壇及堳板藝文類聚賀循上郊)
(壇制度曰漢舊儀南郊圖壇八陛於宮南七里北郊方壇四陛於城北四里)孤竹之管雲和絃
(周禮大司樂凡樂園鍾為宫黃鍾為角太簇為徵姑洗為羽靁鼔靁薣孤竹之管雲和之琴瑟雲門之舞冬日)
(至於地上之圜丘奏之若樂六變則天神皆䧏)神光来下風肅然(漢禮樂志正月上辛用亊)
(甘泉圜丘夜常有神光如流星止集於祀壇天子自竹宫而望拜漢郊祀志置壽宫神君神君最貴者曰太一)
(其佐曰太禁司命之屬皆從之非可得見聞其言言與人音等時去時来来則風肅然)王城七里
通天臺(後漢書桓帝祭天居玄雲宫齋百日上甘泉通天臺候天神)紫微斜照影徘
徊(晉天文志紫宫垣十五星一曰紫微大帝之座也天子之常居也主命主度也)連珠合璧重
光来(漢律歷志日月如連珠五星如合璧南史沈懷文傳宋孝武帝有事圓丘懷文稱慶曰昔漢后郊祀)
(太一白日重輪神光四燭尚書顧命昔君文王武王宣重光)天策暫轉鉤陳開(左傳僖公)
(五年卜偃曰童謠云天策焞焞杜預曰天策傅說星時近日星微焞焞無光耀晉天文志鉤陳口中一星曰天)
(皇大帝其神曰耀魄寶主御羣靈執萬神圖抱)
皇夏(皇帝入門)
旌廻外壝(見昭夏降神)蹕靜郊門千乘按轡萬騎雲屯(見馬射賦)
藉茅無咎(史記封禅書古之封禅江淮之間一茅三脊所以為藉也胡伯始注漢官云古清廟蓋以)
(茅今盖以瓦下藉茅以存古制周易藉用白茅無咎)掃地惟尊(見昭夏降神)揖讓展禮
(禮記仲尼燕居兩君相見揖讓而入門)衡璜節步(後漢輿服志注毛萇曰珩璜琚瑀衝牙之類)
星漢就列風雲相顧(封禅書雍有日月参辰南北斗熒惑太白歲星填星二十八宿風伯)
(雨師四海九臣十四臣諸布諸嚴諸逑之屬百有餘廟)取法於天(禮記郊特牲取財於地取法於)
(天是以遵天而親地也故教民美報焉)降其永祚
昭夏(爼入)
日至大禮(見昭夏䧏神)豐犧上辰(西京雜記賈佩蘭云在宮時正月上辰出池邊盥灌)
牲牢修牧繭栗毛純(封禅書祀官寬舒議天地牲角繭栗禮記郊特牲血毛告幽全之物)
(也告幽全之物者貴純之義也)爼豆斯立(郊特牲鼎爼竒而籩豆偶隂陽之義也)陶匏以
陳(見昭夏䧏神)大報反始(郊特牲效之祭也大報本反始也)居陽兆日六變
鼔鐘(見昭夏䧏神)三和琴瑟爼竒豆偶惟誠惟質(郊特牲用犢貴誠也)
(太羹不和貴其質也)
昭夏(奠玉帛)
員玉已奠蒼幣斯陳(周禮典瑞注璧圓九寸殺其兩旁而羡其上下又大宗伯之職以玉)
(作六器以禮天地四方以蒼璧禮天以黃琮禮地以青圭禮東方以赤璋禮南方以白琥禮西方以玄璜禮北)
(方皆有牲幣各放其器之色)瑞形成象(繫辭在天成象)璧氣舍春(尚書考靈曜春佩蒼)
(玉)禮從天數(繫辭天數五地數五尚書舜典歲二月東廵狩至於岱宗柴修五禮五玉注五等諸)
(侯瑞圭璧也)智總圓神(繫辭智崇禮卑崇效天卑法地又乾為天為圓)為祈為祀(禮記)
(月令孟春之月天子以元日祈榖於上帝詳昭夏䧏神)至敬咸遵(糓梁傳祭者薦其敬也)
皇夏(皇帝升壇)
七里是仰八陛有憑就陽之位(見昭夏䧏神)如日之升(詩如日之)
(升)思虔肅肅(詩有来雍雍至止肅肅)致敬純純祝史陳信(左傳晏子曰祝)
(史祭祀陳信不愧)玄象思格(見象戲賦)惟類之典(尚書舜典類於上帝禋於六宗望於)
(山川徧於羣神)唯靈之澤幽顯對揚(尚書說拜稽首曰敢對揚天子之休命)人神
咫尺(左傳註八尺曰咫詳馬射賦)
雲門舞(初獻)
獻以誠鬱以清山罍舉(周禮司尊彛其再獻用兩山尊皆有罍)沈齊傾(周禮)
(五齊之名一曰泛齊二曰醴齊三曰盎齊四曰緹齊五曰沈齊又有諸臣為賓酌沈齊以獻尸)惟尚饗
洽皇情(見馬射賦)䧏景福(詩以介景福)通神明(繫辭以通神明之德)
雲門舞(初獻配帝)
長丘遠歴大電遥源(帝王世紀軒轅黃帝少典之子姬姓母附寳見大電光繞北斗樞星)
(而生黃帝於壽丘帝二十四子其得姓者十四人)弓藏高隴鼎沒寒門(漢郊祀志黃帝)
(採首山銅鑄鼎於荆山下鼎既成有龍垂胡髯下迎黃帝黃帝上騎羣臣後宫從上龍七十餘人餘小臣不得)
(上乃悉持龍髯龍髯拔堕堕黃帝之弓百姓仰望抱其弓與龍&KR1046;號故後世因名其處曰鼎湖其弓曰烏號史)
(記寒門者谷口也注盛夏凜然故曰寒門)人生於祖物生於天(郊特牲萬物本乎天人本)
(乎祖此所以配上帝也)奠神配德迄用康年(詩明昭上帝迄用康年)
登歌(初獻及獻配帝畢奏)
歲之祥(左傳石&KR0930;言於子囊曰先王征五年而歲習其祥祥習則行注征謂廵狩征行五年卜皆同吉吉乃廵狩)
國之陽(孝經援神契明堂者天子布政之宫上圓下方八忩四闥在國之陽)蒼靈敞(尚書帝命騐蒼)
(帝名靈威仰序炯曰宋顔延之集曲水詩云蒼靈奉塗)翠雲長象為飾(周禮司尊彛其再獻用兩)
(象尊皆有罍)龍為章(郊特牲祭之日旂十有二旒龍章而設日月以象天也)乘長日(見昭夏䧏)
(神)坏蟄戸(禮記月令仲秋之月蟄蟲坏戸)列雲漢迎風雨(見皇夏皇帝入門)六吕
歌雲門舞(見昭夏降神)省滌濯(郊特牲帝牛必在滌三月)奠牲牷(左傳公曰我牲牷肥)
(腯)鬱金酒(周禮凡祭祀賓客之祼亊和鬱鬯實彛而陳之鄭玄曰築鬱金煮之和鬯酒也鬱草若蘭)鳳
凰樽(周禮司尊彛祼用鳥彛注刻畫鳳凰形於彛也)廽天眷顧中原(詩乃眷西顧)
皇夏(飲福酒)
國命在禮君命在天(西京雜記樊將軍問陸賈曰自古人君皆云受命於天)陳誠
惟肅飲福惟虔(尚書顧命太保受同祭嚌宅注以酒至齒曰嚌太保復受同以祭飲福至此)
洽斯百禮(詩烝畀祖妣以洽百禮)福以千年鉤陳掩映(見昭夏䧏神)天
駟徘徊(晉天文志王良五星在奎北居河中天子奉車御官也其四星曰天駟旁一星曰王良)雕
禾飾斝(禮記明堂位爵殷以斝注畫為禾稼)翠羽承罍(魏曹植七啟盛翠樽注以翠飾樽也)
受斯茂祉從天之来
雍夏(徹奠)
禮將畢樂將闌廽日轡(淮南子爰正羲和爰息六螭是謂懸車注六螭即六龍也日乘)
(車駕以六龍羲和御之)動天關(見哀江南賦)翠鳳搖(李斯上秦王書建翠鳳之旗樹靈鼉)
(之鼔)和鸞響(大戴禮王升車則聞鸞和之聲面樹榖曰崔豹古今注或為鑾或為鸞事一義異也)
五雲飛(漢書范增曰吾令人望沛公其上有雲皆為龍虎成五采此天子氣也)三步上風
為馭雷為車(史記天官書軫為車主風雷有孝曰淮南子大丈夫電以為鞭策以為車輪)無
轍迹(老子善行無轍迹)有烟霞暢皇情休靈命雨留甘(王子年拾遺記)
(甘雨濛濛似霧委草則滴瀝雨也)雲留慶(漢董仲舒集雨雹對云雲則五色而為慶三色而為矞)
皇夏(就望燎位)
六典聫事九司咸則(典禮天子建天官先六太曰太宰太宗太師太祝太士太卜典司六)
(典宋顔之之郊祀歌六典聫事九官列序注舜命九官以理天下)率由舊章(詩不愆不忘率由舊)
(章)於焉允塞(詩王猶允塞)掌禮移次(周禮掌次祀五帝則張大次小次設重㡩重案)
(合諸侯亦如之)燔柴在焉(爾雅祭天曰燎柴注既登積薪焚之也)烟升玉帛氣斂牲
牷(杜氏通典次則實牲體玉帛而燔之謂之禋祀注禋之言煙也以周人尚臭烟臭之氣聞者所以報陽也)
休氣馨香(左傳季梁曰所謂馨香)膋芳昭晰(詩取其血膋注膋脂膏也取其膋以升臭)
(也)翼翼虔心(詩小心翼翼貽事上帝)明明上徹(詩明明在下赫赫在上)
皇夏(還便殿)
玉帛禮畢(淮南子仲春之月祭不用犧牲用圭璧更皮幣)神人事分(魏曹植洛神賦恨神)
(人之道殊)嚴承乃睠瞻仰廻雲輦路千門(見馬射賦)王城九軌(周禮)
(冬官經緯之涂皆容方九軌)式道移候(西京雜記漢朝輿駕式道候二人)司方廻指
(左思吴都賦指南司方注指南車名上有木人手常指南故曰司方)得一惟清(老子天得一以清)
於萬斯寧(周易首出庶物萬物咸寕)受兹景命(詩景命有亳)於天告成(見馬射賦)
周祀方澤歌四首(方澤舞辭同圜丘)
昭夏(䧏神)
報功隂澤(白虎通王者所以有社稷何為天地求福報功也)展禮玄郊(見象戲賦)平
琮鎮瑞(見祀圓丘)方鼎升庖(左傳晉侯賜子産莒之二方鼎)調歌孫竹(周禮大司)
(樂凡樂函鍾為宫太簇為角姑洗為徵南呂為羽靈鼔靈鼗孫竹之管空桑之琴瑟咸池之舞夏日至於澤中)
(之方丘奏之若樂八變則地示皆出)縮酒江茅(左傳管仲責楚曰爾貢包茅不入王祭不供無以縮)
(酒)聲舒鐘鼓器質陶匏(見祀圓丘)列耀秀華(見燈賦)凝芳都荔
(漢禮樂志安世房中歌都荔遂芳)川澤茂祉丘陵容衛雲飾山罍蘭浮
泛齊(見祀圓丘)日至之禮歆兹大祭
昭夏(奠玉帛)
曰若厚載(見象戱賦)欽明方澤(尚書堯典欽明文思安安允恭克譲)敢以敬恭
陳之玉帛(左傳子駟曰敬共玉帛)德包含養(繫辭坤地也故稱乎母陸績曰取舍養也)
功藏靈迹斯箱既千(詩乃求千斯倉乃求萬斯箱)子孫則百(詩則百斯男)
登歌(初獻)
質明孝敬(禮祀禮器他日祭子路與質明而始行事晏朝而罷)求隂順陽(郊特牲祭求諸)
(隂陽之義也殷人先求諸陽周人先求諸隂)壇有四陛(見祀圓丘)琮分八方(杜氏通典)
(方丘禮神之玉以黃琮注琮入方象地)牲牲蕩滌(見祀圓丘)蕭合馨香(郊特牲蕭合黍)
(稷臭陽逹於墻屋故既奠然後&KR0778;蕭合)和鑾戾止(詩和鑾鏘鏘祥祀圓丘)振鷺来翔
(詩振鷺於飛於彼西雝)威儀簡簡鐘鼓煌煌(詩降福簡簡威儀反反又鐘鼔煌煌)聲
和孤竹(見祀圜丘)韻入空桑(見昭夏降神)封中雲氣坎上神光(封禅)
(書至泰山祭后土封禅祠其夜若有光晝有白雲起封中)下元之主功深蓋藏(禮記月令)
(孟冬之月命百官謹盖藏漢食貨志天下既定民亡盖藏)
皇夏(望坎位)
司筵撤席(見馬射賦)掌禮移次㢠廻顧封壇(見祀圜丘)恭臨坎位(禮記)
(祭法瘞埋於泰折祭地也四坎壇祭四方也)瘞玉埋爼藏芬斂氣(漢司馬遷封禅書雍)
(四畤黃犢羔各四珪幣各有數皆生瘞埋無爼豆之具)是曰就幽(孝經鉤命决祭天南郊就陽位)
(祭地北郊就隂位)成斯地意
周祀五帝歌十二首(後漢祭祀志青帝位在甲寅之地赤帝位在丙已之地黃帝位)
(在丁未之地白帝位在庚申之地黑帝位在壬亥之地其外為壝重營皆紫以象紫宫)
皇夏(奠玉帛)
嘉玉惟芳嘉幣惟量(曲禮玉曰嘉玉幣曰量幣)成形惟禮稟色随方
(見祀圜丘)神班其次歲禮惟常威儀抑抑率由舊章
皇夏(初獻)
惟令之月惟嘉之辰司壇宿設(見馬射賦)掌史陳誠(見祀圓丘)敢
用明禮言功上神鉤陳旦闢閶闔朝分(見馬射賦)旒垂象冕
(郊特牲祭之日王戴冕璅十有二旒則天數也)樂奏山雲將廻霆策(見祀圓丘)暫轉
天文(晉傅玄集客難云振華若天文運思若廻雲)五運周環(見象戲賦)四時代序
(史記蔡澤傳澤說應侯曰四時之序成功者去)鱗次玉帛(張華勵志詩四時鱗次)循㢠廻樽
俎神其䧏之介福斯許
青帝雲門舞(以下並初獻奏)
甲在日(郊特牲日用甲用日之始也)鳥中星(尚書堯典日中星鳥以殷仲春)禮東后(封禅書舜)
(遂覲東后東后者諸侯也)奠蒼靈(見祀圓丘)樹春旗命青史候雁還東風起
歌木德舞震宫(禮記月令孟春之月東風觧凍鴻雁来天子載青旂太師謁之天子曰某日立春盛德在木命)
(太師守典奉法樂正入學習舞按震宫東宫也見馬射賦)泗濱石(尚書禹貢泗濱浮磬)龍門桐(周禮大司)
(樂隂竹之管龍門之琹瑟於宗廟之中奏之若樂九變則人鬼可得而體詳傷心賦)孟之月陽之
天(吕氏春秋天有九野東南曰陽天)億斯慶兆斯年
配帝舞
帝出於震(繫辭帝出於震)蒼德於神(見祀圓丘)其明在日其位居春
勞以定國功以施人(後漢蔡邕獨斷法施於民則祀以死勤事則祀以勞定國則祀能禦)
(大災則祀能扞大患則祀)言從配祀近取諸身(漢郊祀志秦有白青黃赤帝之祠高祖曰)
(吾聞天有五帝而四何也莫知其說於是高祖曰吾知之矣乃待吾而具五也乃立黑帝祠名曰北祠)
赤帝雲門舞
招搖指午對南宫(淮南子仲夏之月招搖指午尚書耀鉤南宫赤帝其精為朱鳥也)日月
相會實沈中(禮記月令仲夏之月日在東井鄭玄注自畢十二度至東井十五度曰實沈次之)離
光布政動温風(李充七月七日詩炎帝收離光繫辭離也者明也萬物皆相見南方之卦也聖)
(人南面而聽天下嚮明而治盖取諸此也禮記月令季夏之月温風斯至)純陽之月樂炎精
(漢董仲舒集仲舒曰純陽雖在四月但月中之一日耳純陽用事未夏至一日也禮記月令夏其帝炎帝王延)
(夀魯靈光殿賦紹伊唐之炎精白帖炎精日號也龍鶴齡曰齊謝朓郊廟歌赤帝云惟此夏德德恢台兩在)
(御炎精来)赤雀丹書飛送迎(瑞應圖曰赤雀者王者動作應天時則銜書来尚書中候季秋)
(赤雀銜丹書入酆止於昌戸)朱弦絳鼓罄虔誠(後漢禮儀志請雨反拘朱索社伐朱鼔)
萬物含飬各長生(三禮義宗夏大也飬萬物令長大也)
配帝舞
以炎為政(左傳郯子曰炎帝氏以火紀官故為火師而火名)以火為官(左傳士弱對晉)
(侯曰古之火正或食於心或食於咮以出内火是故咮為鶉火心為大火杜預曰謂火正之官配食火星)位
司南陸(續漢書律歴志日行南陸謂之夏)享配離壇(漢魏相傳南方之神炎帝乘離執衡)
(司夏)三和實爼(劉劭七華厥齊不同各有攸宜九沸三變其味乃和)百味(疑作百末)浮蘭
(漢禮樂志景星十二百末旨酒布蘭生師古曰以百草華末雜酒故香且美也)神其茂豫天步
艱難(詩天步艱難)
黃帝雲門舞
三光儀表正四氣風雲同戊己行初歷黃鐘始變宫(禮記)
(月令中央土其日戊己其帝黃帝其音宫律中黃鐘之宫)平琮禮内鎮(見祀圜丘)隂管奏
司中(周禮大宗伯以槱燎祀司中司命風師雨師)齋壇芝曄曄(漢禮樂志齋房十三齋房)
(産芝九莖連葉又華曄曄十五華曄曄固靈根)清野桂憑憑(漢禮樂志安世房中歌桂華憑憑翼)
(翼)夕牢芬六鼎安歌韻八風(漢禮樂志景星十二四興遞代八風生)神光
乃超忽(見祀圓丘)嘉氣恒䓤䓤(後漢光武紀蘇伯阿為王莽使至南陽遥望春陵郭歎曰)
(氣佳哉鬱鬱䓤䓤然)
配帝舞
四時咸一德五氣或同論(史記五帝本紀軒轅治五氣注王肅曰五行之氣索隠曰)
(謂春甲乙未氣夏丙丁火氣之屬是五氣也)猶吹鳳凰管(見卭竹杖賦)尚封梧桐
園(韓詩外傳鳳止黃帝東園集梧樹食竹實殁身不去)器圜居土厚(月令季夏之月其器圜以)
(閎)位總配神尊(晉曹毗黃帝贊軒轅應玄期幼能總百神)始知今奏樂還用
我雲門(見枯樹賦)
白帝雲門舞
肅靈兑景承配秋壇(漢魏相傳明堂月令奏曰西方之神少昊乘兑執矩司秋)雲高
火落(左傳張趯曰火中寒暑乃退杜預曰火心星也心以季夏昏中而暑退季冬旦中而寒退)露白
蟬寒帝律登年金精行令(禮記月令孟秋之月白露降寒蟬鳴太史謁諸天子曰某)
(日立秋盛德在金是月也農乃登榖仲秋之月命有司申嚴百刑斬殺必當)瑞獸霜耀(臧榮緒晉)
(書王敦表勸進中宗曰皓獸應瑞而来臻郡國志長山陵城散宜生得瑞獸之地)翔禽雪映司
藏肅殺(梁元帝纂要秋曰白藏月令孟秋之月天地始肅)萬寳咸宜(范子計然曰五榖者)
(萬民之命國之重寳沈約明堂登歌神在西方帝居西皓允兹金德裁成萬寳)厥田上上(禹貢雍州)
(厥田惟上上)收功在斯
配帝舞
金行秋令白帝朱宣(帝王世紀少昊帝邑於窮桑以登帝位即圖䜟所謂白帝朱宣者也)
(故稱少昊號金天氏)司正五雉(左傳郯子曰少皥摯之位也鳳鳥適至故為鳥師而鳥名五雉為五)
(王正)歌庸九川(史記河渠書九川既疏九澤既灑)執文之德對越彼天(詩秉)
(文之德對越在天)介以福祉君子萬年(詩君子萬年介爾景福)
黑帝雲門舞
北辰為政玄壇(論語為政以德譬如北辰)北陸之祀員官(左傳申豐曰古者日)
(在北陸而藏冰注夏十二月日在虚危)設宿玄璜浴蘭(劉義慶幽明錄廟道廣四尺夹樹蘭)
(香齋者因煮以沐浴然後親祭所謂浴蘭湯也詳馬射賦祀圓丘)坎德隂風御寒(禮記月令)
(太史謁之天子曰某日立冬盛德在水國語單子曰火見而清風戒寒)次律將㢠廻窮紀(見哀)
(江南賦)微陽欲動細泉(禮記月令仲冬之月水泉動)管猶調於隂竹(見祀)
(青帝)聲未入於春弦(見馬射賦)待歸餘於送律(左傳先王之正時也履端於始)
(舉正於中歸餘於終)方留慶於斯年
配帝舞
地始坼虹始藏服玄玉居玄堂沐蕙氣浴蘭湯匏器潔
水泉香(禮記月令孟冬之月虹藏不見天子居玄堂左个服玄玉仲冬之月地始坼乃命大酋秫稻必)
(齊麴蘖必時湛熾必潔水泉必香陶器必良火齊必得詳祀黑帝)陟配彼福無彊(詩三后在)
(天陟配在京又受福無彊四方之綱)君欣欣此樂康(屈原九歌君欣欣兮樂康)
周宗廟歌十二首(見隋樂志)
皇夏(皇帝入廟門)
肅肅清廟(詩於穆清廟)巖巖寢門(左傳寢門闢矣)欹器防滿(家語孔子觀於)
(魯桓公之廟曰吾聞宥坐之器虛則欹中則正滿則覆明君以為至戒故常置於座側)金人戒言
(家語孔子觀周遂入太祖后稷之廟堂右階之前有金人焉参緘其口而銘其背)應&KR0615;懸鼓(周禮)
(太師大祭祀帥瞽登歌令奏擊拊下管播樂器令奏鼓&KR0615;注拊如鼔形&KR0615;小鼔也祭祀之時升歌在上先令奏)
(擊拊而後歌匏竹在下亦先令奏鼓&KR0615;而後吹管播樂器也)崇牙樹羽(禮記明堂位殷之崇牙詩䟽崇)
(牙樹羽並以飾為簨簴說文簴飾為猛獸)階變升歌庭紛萬舞(禮記祭統大嘗禘升歌清)
(廟下而象管朱干玉戚以舞大武八佾以舞大夏天子之樂也詩公庭萬舞)閒安象設緝熙
清奠(詩惟清緝熙文王之典)春鮪初登(禮記月令季春之月薦鮪於寢廟)新萍先
薦(左傳蘋蘩温藻之菜可薦於鬼神白帖大者蘋小者萍詳馬射賦)僾然入室儼乎在
位悽愴履之非寒之謂(禮記祭儀祭之日入室僾然必有見乎其位又霜露既降君子)
(履之必有悽愴之心非其寒之謂也)
昭夏(降神)
永維祖武(詩䋲其祖武)潛慶靈長(晉郭璞江賦實水德之靈長有孝曰齊高帝紀帝)
(曰骨肉相害非靈長之運)龍圖革命(周易湯武革命詳馬射賦)鳳律歸昌(雲笈七籖軒轅)
(本紀天老曰鳳凰集鳴曰歸昌詳卭枝枝賦)功移上墋(見哀江南賦)德耀中陽(史記)
(高祖紀高祖沛豐邑中陽里人也)清廟肅肅猛簴煌煌(見皇夏)曲高大夏
(左傳吳公子札見舞大夏者曰美哉勤而不德非禹其誰能修之)聲和盛唐(漢武帝紀舳艫千里)
(薄樅陽而出作盛唐樅陽之歌)牲牷蕩滌(見祀圓丘)蕭合馨香和鑾戾止振
鷺来翔(見祀方澤)永敷萬國是則四方
皇夏(爼入皇帝升階)
年祥辨日(見祀圓丘)上協龜言(郊特牲卜郊受命於祖廟作龜於彌宫尊祖親考之義也)
奉酎承列(月令天子飲酎用禮樂漢景帝紀高廟酎張晏曰正月旦作酒八月成名曰酎酎之言純)
(也至武帝時因八月嘗酎會諸侯廟中出金助祭所謂酎金也)来庭駿奔(詩徐方来庭尚書武成丁)
(未祀於周廟邦甸侯衛駿奔走執豆籩)雕禾飾斝翠羽承樽(見祀圓丘)敬殫如
此恭惟執燔(左傳劉子曰國之大事在祀與戎祀有執燔戎有受脤神之大節也)
皇夏(獻皇高祖也周太祖紀太祖諱泰字黑獺代郡武川人其先出自炎帝神農氏其後曰)
(普回號宇文國并以為氏九世至侯豆歸為慕容晃所滅其子陵仕燕封玄莬公陵生系系生)
(韜韜生皇考肱正光末沃野鎮人破六韓拔陵作亂其偽署王衛可瓌最盛肱乃斬瓌後陷鮮)
(于修禮為定州軍所破戰没於陣武成初追諡曰德皇帝太祖德皇帝之少子也魏明帝孝昌)
(二年燕州亂太祖始以統軍從尒朱榮征討)
慶緒千重秀洪源萬里長無時猶戢翼(吴越春秋扶同曰鷙鳥將摶必)
(卑飛戢翼聖人將動必順辭和衆)有道故韜光(老子和其光同其塵)盛德必有後
(左傳史趙曰盛德必百世祀)仁義終克昌(詩克昌厥後)明星初肇慶(帝王世紀)
(黃帝時有大星如虹下流華渚女節意感生少昊)大電久呈祥(見祀圓丘)
皇夏(獻皇曾祖德皇德)
克昌光上烈(見獻皇高祖)基聖穆西藩崇仁高涉渭積德被
居原(詩篤公劉度其隰原徹田為糧度其夕陽豳居允荒又涉渭為亂)帝圖張往迹王
業茂前尊重芬德陽廟(漢文帝紀注如淳曰景帝廟號曰德陽)叠慶夀陵
園(後漢明帝紀帝初作夀陵制令流水而已)百靈光祖武千年福孝孫(郊特牲祭)
(稱孝孫孝子以其義稱也)
皇夏(獻皇祖太祖文皇帝東周太祖紀魏節閔帝普泰二年尒朱天光拒齊神武留弟顯夀)
(鎮長安賀拔岳襲長安令太祖為前鋒擒顯壽魏孝武帝永熙三年岳為侯莫陳悦所害太祖)
(進軍至原州諭以討悦之意士卒莫不懷憤悦退保略陽追及斬之詔進太祖關西大都督帝)
(方圓齊神武又遣徵兵太祖率衆發自高平而齊神武稍逼京邑魏帝親總六軍屯於河橋太)
(祖備儀衛奉迎帝都長安是為西魏齊神武推魏清河王亶子善見為主徙都於鄴是為東魏)
䧺圖屬天造(見小園賦)宏略遇羣飛(漢揚雄劇秦美新神歇靈繹海水羣飛二世而亡何)
(其劇與注海水羣飛喻大亂也)風雲猶聽命(周易雲從龍風從虎聖人作而萬物覩)龍躍
遂乘機(後漢王逸機賦云帝軒龍躍)百二當天險(漢高帝紀田肯曰持戟百萬秦得百)
(二焉周易天險不可升也)三分拒樂推(論語三分天下有其二以服事殷周之德其可謂至德也)
(巳矣老子是以聖人處上而民不重處前而民不害是以天下樂推而不厭)函谷風塵散河
陽氛霧晞(後漢郡國志弘農故秦函谷關河内郡有河陽縣)濟弱淪風起扶危
頽運歸地紐崩還正天樞落更追(宋謝莊集明堂歌云地紐謐乾樞回)原
祠乍超忽(漢禮樂志孝惠時以沛宫為原廟)畢隴或綿微(史記周本紀武王上祭於)
(畢馬融曰畢文王墓地名)終封三尺劒(漢高帝記上曰吾以布衣提三尺取天下)長卷一
戎衣(尚書武成一戎衣而天下大定)
皇夏(獻文宣皇太后帝周后妃傳文宣皇后叱奴氏代人也周文為丞相納為姬生武帝天)
(和三年六月尊為皇太后建德三年崩五月葬永固陵)
月靈興慶(漢書李尋上書曰月者衆隂之長后妃之象樹榖曰搜神記孫堅妻懷權夢月入懷堅)
(曰子孫興矣)沙祥發源(漢元后傳元城建公曰昔春秋沙麓崩晉史卜之曰隂為陽䧺土火相乘)
(故有沙麓崩後六百四十五年宜有聖女興其齊田乎今王翁孺徙正直其地日月當之元城東郭有五鹿之)
(虚即沙鹿也後八十年當有貴女興天下云)功参禹迹(左傳虞人之箴曰芒芒禹迹畫為九州)
德贊堯門(漢書李婕妤居鉤弋宫生昭帝任身十四月乃生上曰昔聞堯十四月而生今鉤弋亦然)
(乃命其所生門曰堯母門)言容典禮(禮記婚義婦人先嫁三月祖廟未毀教於公宫祖廟既毁教於)
(宗室教以婦德婦言婦容婦功教成祭之牲用魚芼之以蘋藻所以成婦順也)䄖狄徽章(禮記玉藻)
(王后禕衣夫人䄖狄)儀刑温德(後漢靈帝紀光和元年六月丁丑有黑氣墮所御温德殿庭中)令
問昭陽(漢書有昭陽殿)日月不居(後漢孔融集與曹公論盛孝章書云歲月不居時節如流)
(五十之年忽焉已至孝章困於孫氏妻孥湮没若使憂能傷人此子不得復永年矣)歲時晼晩(晉陸)
(機歎逝賦老晼晩其將及注晼晩日暮也)瑞雲纏心(宋書太明八年宣太后陵前後數有光及五色)
(雲芳香四滿)閟宫惟遠(詩閟宫有侐)
皇夏(獻閔皇帝子周孝閔帝紀帝諱覺字陁羅尼文帝第三也母曰元皇后初封略陽郡公)
(改封周公受魏恭帝禅在位一年晉國公護逼帝遜位貶為略陽公幽於舊邸月餘弑崩及武)
(帝誅護於南郊上諡曰孝閔皇帝陵曰靜陵)
龍圖基代德(左傳晉侯請隧弗許曰王章也未有代德而有二王亦叔父之所惡也詳馬射賦)
天步屬艱難(見祀赤帝)謳歌還受瑞(孟子謳歌者不謳歌堯之子而謳歌舜舜典輯)
(五瑞)揖譲乃登壇(孔叢子曾子謂子思曰舜禹揖譲湯武用師非相詭乃時也漢文帝紀太尉乃)
(上天子璽代王西向譲三南面譲再乃即位)升輿芒刺重(漢霍光傳大將軍光從驂乘上内嚴)
(憚之若有芒刺在背)入位據關寒(漢鄒陽傳諫吳王書云始孝文皇帝據關入立寒心銷志未明)
(求衣)卷舒雲之濫(楚辭泛濫之浮雲)遊揚日浸微(詩此日而微)出鄭終
無反(左傳天王出居於鄭避母弟之難也)居桐竟不歸(史記殷本紀太甲亂德伊尹放之於)
(桐宫三年太甲悔過自責返善伊尹乃迎太甲而授之政)祀夏今惟舊(左傳伍員曰少康復禹之)
(績祀夏配天不失舊物)尊&KR0034;諡更追
皇夏(獻明皇帝也周明帝紀帝諱毓小名統萬突文帝長子母姚夫人孝閔踐阼進位柱國)
(轉岐州刺史及孝閔廢晉公護迎帝於岐州立之二年順陽獻三足烏羣臣上表稱慶於是大)
(赦文武普進級武成元年詔有司造周歴六月大雨霖詔遭水者有司可時廵撿條列以聞二)
(年四月因食糖䊚遇毒崩諡曰明皇帝廟號世宗葬於明陵帝幼而好學博覧羣書善屬文詞)
(采温麗及即位集公卿以下有文學者八十餘人於麟趾殿刊校經史又捃採衆書白羲農以)
(来訖於魏末叙為世譜凡百卷所著文章十卷)
若水逢降居(帝王世紀嫘祖為黃帝正妃生二子其後皆有天下次曰昌意降居若水)窮桑
屬惟政(見祀白帝)丕哉馭帝籙(張衡東京賦高祖膺籙受圓注謂當五勝之籙也)鬱
矣當天命(見祀圓丘)方定五雲官(史記五帝本紀注應劭曰黃帝受命有雲瑞故以雲)
(紀事也春官為青雲夏官為縉雲秋官為白雲冬官為黑雲中官為黃雲)先齊八風令(見祀黃帝)
文昌氣似珠(甘公石申星經文昌七星如半月形在北斗魁孝經援神契文者精所聚昌者揚天)
(紀輔拂並居以成天象故曰文昌宫)太史河如鏡(尚書禹貢注九河一曰太史)南宫學
未開(東觀漢記水平元年詔為四姓小侯開置學五經師張酺以明經授於南宫)東觀書還
聚(後漢張衡傳及為侍中上䟽請得專事東觀收檢遺文畢力補綴)文辭金石韻毫翰
風飈豎清室桂憑憑齋房芝詡詡(見祀黃帝)寧思玉管笛(西京)
(雜記高祖初入咸陽周行庫藏見玉笛長二尺二寸二十九孔吹之則見車馬山林隠璘相次吹息不復見名)
(曰昭華琯)空見靈衣舞(屈原九歌靈衣兮被被披兆宫曰潘岳寡婦賦瞻靈衣之披注平生衣)
(也)
皇夏(高祖祖武皇帝也周武帝紀帝諱邕字彌羅突文帝第四子母曰叱奴太后生於同州)
(有神光照室明帝崩遺詔傳位於帝天和元年初造山雲儛以備六代樂二年七月梁州上言)
(鳳凰集楓樹羣鳥列待以萬數四年制象經咸集百寮講說建德五年伐齊六軍攻晉州城是)
(夜虹見於晉州城上首向南尾入紫宫帝在位十有九年宣政元年六月崩諡曰武皇帝廟號)
(高祖葬於孝陵破齊之後遂欲窮兵極武平突厥定江南一二年間必使天下一統此其志也)
南河吐雲氣(孟子舜避堯之子於南河之南)北斗降星辰(見祀圜丘)百靈咸
仰德(見小園賦)千年一聖人(王子年拾遺記黃河千年一清聖人之大瑞也)書成紫
微動(抱朴子仲尼經成紫微䧏光)律定鳳凰馴(見卭竹杖賦)六軍命西土
甲子陳東鄰(尚書牧誓時甲子昧爽王朝至於商郊牧野乃誓王左杖黃鉞右秉白旄以麾曰逖)
(矣西土之人周易東鄰殺牛不如西鄰之禴祭)戎衣一此定(見獻皇祖)萬里更無塵
烟雲同五色(史記天官書若烟非烟若雲非雲郁郁紛紛蕭索綸囷是謂卿雲詳祀圓丘)日
月並重輪(拾遺記昔者人皇蛇身九首自開開闢於時日月重輪山明海靜)流沙既西
靜蟠木又東臣(史記顓頊紀北至幽陵南至交阯西濟流沙東至蟠木動靜之物小大之神莫)
(不砥屬)凱樂聞朱雁鐃歌見白麟(漢書孝武皇帝行幸東海獲赤雁作朱雁之歌)
(行幸雍祀五畤獲白麟作白麟之歌)今為六代祀(周禮天子祭祀用六代之樂)還得九
疑賓(漢禮樂志華煜煜十五九疑賓如淳曰九疑舜所葬言以舜為賓客也)
皇夏(飲福酒)
禮殫祼獻(禮記祭統獻之屬莫重於祼)樂極休成(漢禮樂志登歌再終下奏休成之樂)
(服虔曰叔孫通所奏樂也)長離前掞(漢禮樂志長麗前掞光耀明晉灼曰掞即光炎字也臣贊曰長)
(離靈鳥也故相如賦曰前長麗而後矞皇舊說云鸞也)宗祀文明(詩䟽我將此宗祀文王於明堂)
(以配上帝之樂歌也)縮酌(疑作縮酒)浮蘭(見祀方澤祀赤帝)澄罍合鬯(見祀圓丘)磬
折禮容(曲禮立則磬折垂佩)旋廻靈貺受釐撤爼(曲禮凡祭於公者必自撤其爼)
(詳小園賦)飲福移樽(見祀圓丘)惟光惟烈文子文孫(尚書立政繼自今文子文)
(孫)
皇夏(還便殿)
庭闋四始(郊特牲樂三闋然後出迎牲卜商詩序詩有六義一曰風二曰賦三曰比四曰興五曰雅)
(六曰頌又風小雅大雅頌是謂四始)筵終三薦(禮記禮噐郊血大饗腥三獻爓一獻熟)顧步
階墀徘徊餘奠(晉潘岳笙賦徘徊布護)六龍矯首(魏曹植洛神賦六龍儼其齊首)
七萃警塗(穆天子傳賜七萃之士戰)鼓移行漏風轉相烏(見馬射賦)翼翼
從事綿綿四時惟神䧏嘏永言保之
周大祫歌二首
昭夏(䧏神)
律在夹鍾服居蒼衮(禮記月令仲春之月律中夹鍾天子載青旂衣青衣)杳杳清
思綿綿長遠就祭於合班神於本(論語注䟽禘者祭其所自出之帝也祫者)
(合羣廟而祭也)来庭有序(見宗廟歌)助祭有章(詩䟽載見諸侯助祭於武王廟之詩也)
樂舞六代(見宗廟歌)賓歌二王(北史周明帝紀武成二年封少師元羅為韓國公以紹魏)
(後周武帝紀天和四年封魏廣平公子元謙為韓國公以紹魏後詩䟽振鷺二王之後来助祭也二王之後於)
(周為客天子有事膰焉有喪拜焉者也)和鈴以節鞗革斯鏘(詩和鈴央央鞗革有鶬)
齋宫饌玉(國語虢文公曰瞽告有協風至王即齋宫百宫御事各即其齋三日尚書洪範惟辟玉食)
鬱斝浮金(見祀圜丘)洞庭鐘鼓(見馬射賦)龍門瑟琴其樂已變惟
神是臨(見祀圜丘)
登歌(奠玉帛時餘同宗廟享)
神惟顯思(詩敬之敬之天惟顕思)不言而令(中庸不言而信)玉帛之禮敢
陳莊敬(見祀方澤)奉如弗勝(論語執圭鞠躬如也如弗勝)薦如受命(曲禮凡以)
(弓劔苞苴簟笥問人者操以受命如使之容)交於神明(郊特牲籩豆之薦水土之品也不敢用常)
(䙝味而貴多品所以交於神明之義也)慤於言行(禮記祭義致愛則存致慤則著)
周五聲調曲二十四首(燕射歌辭)
序曰元正饗會大禮賓至食舉稱觴薦玉六律既
從八風斯暢以歌大業以舞成功
宫調曲五首(樂記宫為君商為臣角為民徵為事羽為物)
氣離清濁剖元開天地分(後漢張衡靈憲元氣剖判剛柔始分清濁異位天成於外)
(地成於内)三才初辨正(繋辭兼三才而兩之)六位始成文(周易六位時成)繼天
爰立長(左傳王子朝告諸侯曰王后無適則擇立長)安民乃樹君(左傳邾子曰天生民)
(而樹之君以利之也)其明廣如日其澤厚如雲(史記五帝紀堯其仁如天其知如神)
(就之如日望之如雲)惟昔我文祖撥亂拒謳歌三分未撫運(見哀江南)
(賦宗廟歌)八百不陵河(史記周本紀武王東觀兵至於孟津不期而會孟津者八百諸侯)禮
敷天下信樂正神人和風塵行息警江海欲無波(見馬射哀)
(江南二賦)
我皇承下武(見馬射賦)革命在君臨(見宗廟歌)應圖當舜玉(見馬射賦)
嗣德受堯琴(尚書舜典舜譲於德弗嗣琴清英神農氏造琴以定神舜弹五絃之琴而天下治堯)
(加二絃以合君臣之和也)沈首多推運(尚書大傳十有四祀鍾石笙筦變聲樂未罷疾風發屋天)
(大雷雨帝沈首而笑曰明哉一人天下也乃見於鍾石)陽城有譲心(孟子禹避舜之子於陽城)
就日先知遠(見第一首)觀淵早見深(白虎通德至淵泉則醴泉通)玄精實
委御蒼正乃皆平履端朝萬國(見祀黑帝)年祥慶百靈(見小園賦)
玉帛咸觀禮(史記夏本紀禹會諸侯於塗山執玉帛者萬國)華戎各在庭(顔延之三)
(月三日曲水詩序華裔殷至觀德騖集)鳳響中夷則(史記律書七月律中夷則言隂陽之澤萬)
(物也)天文正玉衡(見馬射賦)皇基自天保(見哀江南賦)萬物乃由庚
(詩由庚鄭玄曰由庚萬物得由其道也)
握衡平地紀(漢書鄒陽諫吳王書云秦懸衡天下如淳曰衡猶稱之衡也淮南子天有九部八紀)
(地有九州八柱)觀象正天樞(繋辭仰則觀象於天詳賀傳位表)祺祥鍾赤縣(詩夀)
(考維祺注祺吉也詳哀江南賦)靈瑞炳皇都更受昭華琯(見宗廟歌)還披蘭
葉圖(河圖挺佐輔黃帝至於翠媯之川魚泛白圖蘭葉朱文以授黃帝名曰錄圖)金波来白
兔弱水下蒼烏(見馬射七夕燈三賦)玉斗調元恊(周武帝紀保定元年晉公護獲)
(玉斗以獻後漢王逸九思將喪兮玉斗)金沙富國租(謂平蜀也水經注㿽陽縣在益水之陽今)
(無益水亦或資才之殊目矣水南十里有井數百口或云古人采金沙處又永昌郡有蘭倉水尚書中候蘭倉)
(水有金沙洗取融為金)青丘還擾圃(山海經青丘之山有獸如狐九尾有鳥如鳩佩之不感尚)
(書中候黃帝時麒麟在囿)丹穴更巢梧(謂梁州鳳凰集也山海經丹穴之山有鳥焉五采為文其)
(名曰鳳詳祀黃帝)安樂新成慶長生百福符
明明九族序(堯典克明俊德以親九族)穆穆四門賓(尚書舜典賓於四門四門穆穆)
隂陵朝北附蟠木引東臣(見宗廟歌)澗塗求版築(水經沙澗水北虞山南經)
(傅巖傅說隠室前俗名聖人窟史記殷本紀傅說為胥靡築於傅險索隠曰舊本作險亦作巖)溪源取
釣綸(&KR1073;元云蟠溪中有泉謂之兹泉積水為陣即大公釣處水次磐石釣處即太公垂釣之所)多士
歸賢戚(詩濟濟多士文王以寕漢武帝紀詔曰左賢右戚先民後已至明之極也)維城屬茂
親(詩宗子維城左傳富辰曰兄弟雖有小忿不廢懿親)貴位連南斗高榮據北辰
(後漢張衡靈憲衆星列布其以神著有五列焉一居中央謂之北斗動變挺占實司王命)迎時乃推
策(漢郊祀志鬼臾區曰黃帝得寳鼎神策是歲己酉朔旦冬至得天之紀終而復始於是黃帝迎日推策)
司職且班神(太公伏符隂謀師尚父曰南海神名祝融北海神名玄冥東海神名勾芒西海神名)
(蓐收河伯名憑修使謁者各以名召之神皆警而見武王)日月之所照霜露之所均
永從文軌一(見中庸)長無外戶人(禮記禮運盗竊亂賊而不作故外戶而不閉)
鬱盤舒棟宇崢嶸侔大壯(梁武帝直石頭詩鬱盤地勢遠繫辭上棟下宇以待風雨)
(盖取諸大壯)栱木詔林衡全模徵梓匠(左思魏都賦僝栱木於林衡授全模於梓)
(匠)千櫨綺翼浮百栱長虹抗(梁沈約郊居賦千櫨崨嶫百栱相持詩如跂斯翼晉)
(何晏景福殿賦赩如宛虹)北去邯郸道(漢張釋之傳上指視慎夫人新豐道曰此走邯郸道也張)
(晏曰慎夫人邯郸人也)南来偃師望(漢官典職德陽殿周遊容萬人自偃師去宫三十五里望)
(朱雀闕其上鬱朴與天運)龍首載文㮰(後漢張衡西京賦䟽龍首以抗殿注龍首山名魏何晏景)
(福殿賦㮰梠緣邊注㮰梠連檐木也)雲楣承武帳(張衡西京賦繡栭雲楣注楣梁也詳哀江南賦)
居者非求隘(左傳昭公三年景公欲更晏子之宅曰湫隘囂塵不可以居)卑宫豈難
尚(見馬射賦)壯麗天下觀是以從蕭相(漢高帝紀蕭何修未央宫上見其壯麗甚)
(怒何曰非令壯麗無以示威且令後世無以加也北史周宣帝紀帝諱贇字乾伯武帝長子也母曰李太后武)
(成元年生於同州帝所居宫殿帷帳皆飾以金玉珠寳光華炫耀極麗窮奢及營洛陽宫雖未成畢其規模壯)
(麗踰於漢魏遠矣)
變宫調二首
帝遊光出震(繫辭帝出乎震)君明擅在離(見祀赤帝)巖廊惟眷顧(演繁)
(露舜遊巖廊李試義訓曰步檐謂之廊峻廊謂之巖廊)欽若尚無為(堯典欽若昊天)龍穴
非難附(海錄碎事江陵府圖經龍穴出砭鍼水經注新寧故新平也衆川瀉浪共成一津西北流東岸)
(山下有龍穴宜水徑其下天旱則擁水注之便有雨降)鸞巢欲可窺(禮記鳳凰在郊藪鳥獸卵)
(胎皆可俯而闚也詳進朱雀表)具茨應不遠汾陽寧足隨(抱朴子黃帝之具茨而事)
(大隗詳賀傳位表)烝民播殖重(尚書益稷暨稷播奏庶艱食鮮食懋遷有無化居烝民乃粒)
溝洫劬勞多(見馬射賦)桑林還注雨(通鑑大旱七年湯禱桑林之野以六事自責言)
(未已大雨數千里)積石遂開河(尚書禹貢導河積石至於龍門)明徵逢永命(尚書)
(胤征聖有謨訓明徵定保召誥祈天永命)平秩值年和(左傳季梁曰謂其三時不害而民和年豐)
(也詳馬射賦)更有薰風曲方聞晨露歌(吕氏春秋湯命伊尹作為大濩歌晨露修)
(九招六列以見其善詳馬射賦)
移風廣軒歷崇德盛唐年成文興大雅(樂記五色成文而不亂八風從)
(律而不姦)出豫動鈞天(周易雷出地奮豫先王以作樂崇德詳哀江南賦)黃鍾六律
正(史記索隠曰十二律以黃鍾為主)閶闔八風宣(史記律書不周風居西北廣莫風居北方)
(條風居東北明庶風居東方清眀風居東南維景風居南方凉風居西南維閶闔風居西方)孤竹調
陽管空桑節雅絃(見祀圓丘方澤)舞林鸞更下歌山鳳欲前(山海)
(經軒轅之丘鳳鳥自歌鸞鳥自舞)聞音能辨俗(禮記樂記治世之音安以樂其政和亂世之音)
(怨以怒其政乖亡國之音哀以思其民困聲音之道與政通矣)聽曲乃思賢(樂記君子聽鐘聲則)
(思武臣聽磬聲則思封疆之臣聽琴瑟之聲則思志義之臣聽竽笙簫管之聲則思畜聚之臣聽鼓鼙之聲則)
(思將帥之臣)感物觀治亂(樂記感於物而動故形於聲)心恒防未然(古樂府云)
(君子防未然)君子得其道(樂記君子樂得其道)太平何有焉
商調曲四首
君以宫唱寬太而謨明臣以商應聞義則可行(白虎通聞商聲)
(莫不剛斷而立事者聞宫聲莫不溫潤而寬和者詳宫調曲)有熊為政訪道於容成
(帝王世紀黃帝有熊氏命容成作盖天日渭生曰宋書符瑞志黃帝五十年秋七月庚申天霧三三夜晝昏帝)
(以問天老力牧容成天老曰天將有嚴教以賜帝帝勿犯也乃召史卜之龜燋史曰臣不能占也其問之聖人)
(帝曰巳問天老力牧容成矣史北面再拜曰龜不違聖智故燋霧除遊於洛水之上見大魚殺五牲以醮之天)
(乃甚雨七日七夜焉魚流於海得圖書)殷湯受命委任於阿衡(詩殷受命咸宜史記殷本)
(紀伊尹名阿衡索隠曰觧者以阿衡為官名)忠其敬事有罪不逃刑(左傳羊舌赤曰)
(事君不避難有罪不逃刑)誦其箴諫言之無隠情(檀弓事君有犯無隠)有剛有
斷四方可以寕既頌既雅天下乃升平專精一致金石
為之開(韓詩外傳楚熊渠子夜行見寢石似伏獸射之飲羽渠子見其誠心金石為之開而况於人乎)
動其兩心妻子恩情乖(魏徐幹中論苟得其心萬里猶近苟失其心同衾猶遠)苟
利社稷無有不盡懷(左傳子産曰苟利社稷死生以之)昊天䧏祐元首
惟康哉(尚書益稷乃賡載歌曰元首明哉股肱良哉庶事康哉)
百川俱會大海所以深(古樂府百川東到海何日復西歸少壯不努力老大徒傷悲)
羣材既聚故能成鄧林(見竹杖賦)猛虎在山百獸莫敢侵忠
臣處國天下無異心(漢盖寬饒傳諫大夫鄭昌上書曰臣聞山有猛獸藜藿為之不采國)
(有忠臣奸邪為之不起)昔我文祖(見宗廟歌)執心且危慮(晉陸機詩執心守時信)
驅剪豺狼(後漢書張綱為御史埋其車輪於洛陽都亭曰豺狼當路安問狐狸)經營此天
步(見祀赤帝)今我受命又何敢逸豫(尚書康誥無康好逸豫乃其乂民)惟爾
弼諧(見哀江南賦)各可知兢懼
禮樂既正神人所以和(見滕王序)玉帛有序志欲靜干戈(右傅)
(穆姬告曰使吾兩君匪以玉帛相見而以興戎)各分符瑞俱誓裂山河(漢王褒聖主得)
(賢臣頌剖符錫壌漢書封爵之誓曰使河如帶泰山如礪國以永寧爰及苖裔)今日相樂對酒
且當歌(魏武帝短歌行對酒當歌)道德以喻聽撞鐘之聲(通鑑禹懸鐘鼓磬鐸)
(鞀以待四方之士曰諭寡人以義者擊鐘)神姦不若觀鑄鼎之形(左傳宣公三年王孫)
(滿曰昔夏之方有德也鑄鼎象物使民知神姦故民入川澤山林不逢不若)酆宫既朝諸侯
於是穆(見馬射賦)岐陽或狩淮夷自此平(帝王世紀周成王八年准夷徐戎及)
(奄叛王乃大蒐於岐陽東伐淮夷)若涉大川言憑於舟楫如和鼎實有寄
於鹽梅(尚書說命若濟巨川用汝作舟楫若作和羹爾惟鹽梅易周利涉大川又鼎有實)君臣
一體可以靜氛埃得人則治何世無竒才(晉左思咏史詩何世無竒)
(才遺之在草澤)
風后是舉而台階序平(帝王世紀黃帝夢大風吹天下之塵垢皆去又夢人執千鈞之)
(弩驅羊萬羣帝寤而歎曰天下豈有姓風名后姓力名牧者也依二占而求之得風后於海隅登以為相得力)
(牧於大澤進以為將)重黎既登而天地位成(見馬射賦)功無與譲銘太
常之旌(禮記有功銘於太常)世不失職受騂毛之盟(左傳瑕禽曰昔平王東遷)
(吾七姓從王牲用備具王頼之而賜之騂旄之盟曰世世無失職)輯瑞班瑞(尚書舜典輯五瑞既)
(月乃入覲四岳羣牧班瑞於羣后)穆穆於堯門(見宫調曲)惟翰惟屏(詩之屏之翰)
膴膴於周原(詩周原膴膴)功成而治定禮樂斯存(樂記王者功成作樂)
(治定制禮)復子而賜辟姬旦何言(尚書洛誥周公拜手稽首曰朕復子明辟)
角調曲二首
止戈見於絶轡之野(漢昌邑王傳贊倉頡作書止戈為武詳哀江南賦)稱伐聞
於丹水之征(帝王世紀諸侯有苗氏處南蠻而不服堯征而克之於丹水之浦)信義俱
存乃先忘食(論語去食自古皆有死民無信不立)五材並用誰能去兵(左傳)
(子罕曰天生五材民並用之廢一不可誰能去兵)雖聖人之大寶曰位實天地
之大德曰生(見繫辭)涇渭同流清濁異能(严潘岳西征賦北有清涇濁渭)
琴瑟並御雅鄭殊聲(詩琴瑟在御莫不静好論語惡鄭聲之亂雅樂也)擾擾烝
人聲教不一(尚書禹貢聲教訖於四海)芒芒禹跡(見宗廟歌)車軌未并(見哀)
(江南賦)志在四海而尚恭儉心包宇宙而無矯盈言而無
文行之不遠(左傳仲尼曰言而無文行之不遠)義而無立動則無成惻
隠其心訓以慈惠(孟子惻隠之心仁也左傳慈惠以布政)流宥其過哀矜
典刑(尚書舜典流宥五刑呂刑皇帝哀矜庶戮之不辜)
匡贊之士或從漁釣(見宫調曲)雲雨之才乍歎幽谷(詩出自幽谷詳)
(象戲賦)尋芳者追深徑之蘭(家語蘭生於幽林不以無人而不芳)識韻者探
竆山之竹(見卭竹杖賦)克明其德貢以三事(詩三事大夫)樹之風
聲言於九牧(尚書畢命樹之風聲左傳貢金九牧)協用五紀風若從時(尚書)
(洪範次四曰協用五紀又曰聖時風若)農用八政甘作其榖(尚書洪範次三曰農用八)
(政又稼穡作甘)殊風共軌見之周南異畆同穎聞之唐叔(尚書唐叔)
(得禾異畆同穎獻諸天子王命歸周公於東作歸禾周武帝紀保定三年九月已丑蒲州獻嘉禾異畆同穎)
祁寒暑雨是無胥怨(尚書君牙夏暑雨小民惟曰怨咨冬祁寒小民亦惟曰怨咨)天
覆雲油滋焉渗漉(漢司馬相如封禅文自我天覆雲之油油甘露時雨厥壌可遊滋液渗漉)
(何生不育)幸無謝上古之淳人庶可以封之於比屋(後漢楊終傳堯)
(舜之民可比屋而封)
徵調曲六首
乾坤以含養覆載(見祀方澤)日月以貞明照臨(繫辭日月之道貞明者也)
(詩日居月諸照臨下土)逹人以四海為務(論語堯曰四海困窮天禄永終)明君以
百姓為心(見馬射賦)水波瀾者源必遠(孟子觀水有術必觀其瀾)樹扶疎
者根必深(魏曹冏論枝繁者蔭根條落者本孤)雲雨所施無不洽廊廟求
才多所任(周易雲行雨施天下平也木張尚玠曰慎子廊廟之材盖非一之枝)
淳風布政常無欲至道防人能變俗求仁義急於水火
用禮讓多於菽粟(孟子昏夜叩人之門戸求水火無弗與者至足矣聖人治天下使有菽粟)
(如水火)屈軼無佞人可指(通鑑黃帝時有草生於庭佞人入則指之名曰屈軼)獬豸
無繁刑可觸(漢宫儀獬豸性觸不直故執憲者以其角形為冠)王道蕩蕩用無
為(尚書洪範無偏無黨王道蕩蕩)天下四人誰不足
聖人千年始一生黃河千年始一清(左傳俟河之清注黃河水濁一千年)
(而一清李康運命論黃河清而聖人生)攝提以之而從紀(史記歴書攝提格孔文祥曰以)
(歲在寅正月出東方為衆星之紀以攝提宿以其為歲月之首起於孟陬故曰格正也)玉燭於是
而文明(見哀江南賦)東南可以補地闕(列子地不滿東南百川歸焉)西北
可以正天傾(春秋元命苞天不足西北陽極於九故天周九九八十一萬里)浮黿則東
海可厲(竹書紀年周穆王三十七年伐楚大起九師至於九江比黿鼉為梁)運鍤則南山
可平(見哀江南賦)衆仙就朝於瑶水(穆天子傳天子觴西王母於瑶池之上)羣
帝受享於明庭(漢郊祀志黃帝接萬靈明庭明庭者甘泉也)懷和則韎任並
奏(周禮鞮鞻氏掌四夷之樂注東方曰韎南方曰任)功烈則鐘鼎俱銘(文選劉峻廣絶)
(交論書玉牒而刻鐘鼎)
三光以記物成形四時以裁成正位雷風大山岳之響
寒暑通隂陽之氣武功則六合攸同(見哀江南賦)文教則二
儀經緯(左傳晉成鱄曰經緯天地曰文)有道則咸浴其德好生則各繁
其類白日經天中則移明月横漢滿而虧能虧能缺既
無為雖益雖滿則不危(吴越春秋范蠡曰臣聞日中則移月滿則虧)聞信義
以為苑囿立道德以為城池周監二代所損益郁郁乎
文其可知(論語周監於二代郁郁乎文哉又殷因於夏禮所損益可知也周因於殷禮所損益可知)
(也)庖犧之親臨佃漁神農之躬秉耕稼(繫辭以佃以漁蓋取諸離又神)
(農氏作斵木為耜揉木為耒)湯則救旱而憂勤(見變宫調)禹則正冠而不
暇(淮南子禹之趨時冠挂而弗顧)草上之風無不偃君子之甿知可化
(君陳篇爾惟風下民惟草論語君子之德風小人之德草草上之風必偃)將欲比德於三皇
未如追蹤於五霸
纖纖不絶林薄成㳙㳙不止江河生(古逸詩金人銘云㳙㳙不已終為江)
(河)事之毫髮無謂輕慮遠防微乃不傾雲官乃垂拱大
君(見宗廟歌)鳳律惟欽明元首(見商調曲)類上帝而禋六宗望山
川而朝羣后(見祀圓丘)地鏡則山澤俱開(南史送文帝紀二十五年冬青州城)
(南遠望見地中如水有影謂之地鏡)河圖則魚龍合負(見馬射賦宮調曲)我之天
網莫不該(後漢馬融廣成頌然後舉天網頓八絃)閶闔九關天門開(見馬射賦)
卿相則風雲玄感(見宗廟歌)匡贊則星辰下来(莊子傅說得之以相武丁)
(奄有天下乘東維騎箕尾而比於列星)既興周室之三聖(詩三后在天)乃舉唐
朝之八才(左傳高陽氏有才子八人齊聖廣淵明允篤誠天下之民謂之八愷高辛氏有才子八人)
(忠肅共懿宣慈惠和天下之民謂之八元此十六族也世濟其美不隕其名舜臣堯舉八愷使主后土以揆百)
(事舉八元使布五教於四方)莘臣参謀於左相(杜氏通典仲虺臣名為湯左相)天老
教政於中台(聖賢羣輔錄論語摘輔象云黃帝七輔其一曰天老帝王世紀黃帝以風后配上台)
(天老配中台五聖配下台謂之三公)其宣作則於明哲(尚書說命明哲實作則)故無
崇信於姦回(尚書秦誓曰崇信姦回)
正陽和氣萬類繁君王道合天地尊黎人耕植於義囿
君子翺翔於禮園落其實者思其樹(燕世家召公廵行鄉邑有棠樹决獄聽)
(政其下召公卒而民人思召公之政懷棠樹不敢伐作甘棠之詩詳哀江南賦)飲其流者懷其
源臯陶為謀不仁遠(論語舜有天下選於衆舉臯陶不仁者遠矣)士會為政
羣盗奔(左傳晉隨會將中軍且為太傅於是晉國之盗奔秦)克寬則昆蟲内向彰
信則殊俗宅心(尚書仲虺之誥克寬克仁彰信兆民禮運故無水旱昆蟲之灾民無凶飢妖孽)
(之疾)浮橋有月支抱馬(漢匈奴傳詔單于毋謁其左右當戸之羣臣皆得列觀及諸蠻夷君)
(長王侯數萬咸迎於渭橋下夹道陳上登渭橋咸稱萬歲後漢耿秉傳秉厲聲曰受降如受敵遂赴車師後王)
(安得抱馬足降)上苑有烏孫學琴(漢西域傳時烏孫公主遣女来至京師學琴)赤玉
則南海輸賮(列仙傳安期生賣藥東海邊時人皆言千歲公始皇與語三夜以赤玉舄一量為報)
白環則西山獻琛(世本西王母慕舜之德乃獻白環及玦)無勞鑿空於大
夏(漢張騫傳騫鑿空諸後使往者皆稱博望侯以為質於外國詳哀江南賦)不待蹶角於蹛
林(尚書百姓凜凜若崩厥角漢匈奴傳秋馬肥大會蹛林課校人畜計注蹛音帶匈奴秋社八月中會祭處)
羽調曲五首
樹君所以牧人(左傳師曠曰天生民而立之君使司牧之)立法所以靜亂首
惡既其南巢(尚書成湯放桀於南巢惟有慙德)元兇於是北竄居休氣
而四塞(尚書中候帝堯即政榮光出河休氣四塞龍馬銜甲赤文綠色有帝王錄紀興亡之數)在
光華而兩旦(見馬射賦)是以雨施作觧是以風行惟渙(周易雷雨)
(作觧君子以赦過宥罪又風行水上渙先王以享於帝立廟)周之文武洪基光宅天
下文思(書序昔在帝堯聪明文思光宅天下將遜於位譲於虞舜)千載克聖咸熙(堯典)
(庶積咸熙)七百在我應期(左傳王孫滿曰卜世三十卜年七百天所命也)實昊天有
成命惟四方其訓之(詩昊天有成命二后受之又四方其訓之)
運平後親之俗時亂先疎之碓踰桂林而驅象(漢賈誼過秦論南取)
(百越之地以為桂林象郡)濟弱水而承鴻(山海經崑崙之丘下有弱水之川環之郭璞曰其水不勝)
(鴻毛也)即浮干吕之氣還吹入律之風(見馬射賦)錢則都内貫朽
倉則長平粟紅(漢張安世傳詔都内别藏張氏無名錢以百萬數賈捐之對粟紅腐而不可食)
(錢貫朽而不可校食貨志耿夀昌令邊郡皆築倉以糓賤時增價而糴以糓貴時减價而糶名常平倉)火
中寒暑乃退(見祀白帝)年和一風一雨(後漢王充論衡太平之世五日一風十日)
(一而)聽鐘磬念封疆聞笙竽思畜聚(見變宮調)瑶琨篠簜既從怪
石鉛松即序(尚書禹貢揚州厥貢瑶琨篠簜青州厥貢岱畎絲枲鉛松怪石)長樂善馬
成廐(陳留風俗傳陵樹鄉故平陸縣也北有大澤名曰長樂廐)水衡黃金為府(漢百官表水衡)
(都尉武帝元鼎二年初置掌上林苑有五丞屬官有上林均輸御羞禁圃輯濯鍾官技巧六廐辨銅九官令丞)
百川乃宗巨海(見商調曲)衆星是仰北辰(論語譬如北辰居其所而衆星拱之)
九州攸同禹跡(禹貢九州攸同四隩既宅)四海合德堯臣朝陽棲於
鳴鳳(詩鳳凰鳴矣於彼朝陽)靈畤牧於般麟(見宗廟歌)雲玉葉而五色
(崔豹古今注黃帝與蚩尤戰常有五色雲氣金枝玉葉止於帝上有花葩之象因而作華盖)月金波
而兩輪(見馬射象戲二賦)凉風迎時北狩小暑戒節南廵(禮記王制)
(五月南廵狩至於南嶽十有一月北廵狩至於北嶽)山無藏於紫玉(禮斗威儀君乘金而王則)
(紫玉見於深山)地不愛於黃銀(禮斗威儀君乘玉而王則黃銀見)雖南征而北
怨(尚書仲虺之誥東征西夷怨南征北狄怨)實西略而東賓既永清於四海
(尚書秦誓永清四海時哉弗可失)終有慶於一人(尚書一人有慶北民頼之)
定律零陵玉管(異苑漢世零陵文學姓奚於冷道縣舜祠下得笙玉琯舜時西王母獻)調
鍾始平銅尺(晉諸公贊律成散騎侍郎阮咸謂荀勖所造新聲高高則悲必是古今尺有長短所)
(致勖乃因事左遷咸為始平太守而病卒後得地中古銅尺校度勖今尺短四分方服咸果觧音)龍門
之下孤桐(見傷心賦)泗水之濱鳴石(晉郭璞江賦鳴石列於陽渚注鳴石似玉色青)
(撞之聲聞七八里詳祀青帝)河靈於是讓珪(左傳子朝用成周之寳珪沉於河津人得諸河)
(上注河神不敢受故)山精所以奉璧滌九州而賦税乘三危而納
錫(禹貢九州既滌乂九江納錫大龜)北里之禾六穗(史記封禅書古之封禅北里之禾所)
(以為盛虞預會稽典錄謝承遷吳郡督郵歲穰嘉禾六穗生於部屬)江淮之茅三脊(見祀圓丘)
可以玉檢封禅可以金䋲探策(白虎通封禅金泥銀䋲應劭登封泰山注刻石)
(紀號有金泥玉檢之封)終永保於鴻名足揚光於載籍(司馬相如封禅文前)
(聖所以永保鴻名而嘗為稱首者用此又三五之經載籍之傳惟風可觀也)
太上之有立德其次之謂立言(見哀江南賦)樹善滋於務本
除惡窮於塞源(尚書泰誓樹德務滋除惡務本)冲深其智則厚昭明其
道乃尊仁義之財不匱忠信之禮無繁動天無有不届
(尚書大禹謨益贊於禹曰惟德動天無遠弗届)惟時無幽不徹作德心逸日休
作偽心勞日拙(尚書周官王曰作德心逸日休作偽心勞日拙)自非剛克掩義
(尚書洪範沉潜剛克)無所離於勦絶(尚書甘誓天用勦絶其命)
樂府
對酒歌(以下五言按文苑英華作苑雲)
春水望桃花(韓詩章句三月則桃花水下)春洲藉芳杜(見哀江南賦)琴從
綠珠借(未詳)酒就文君取(見春賦)牽馬向渭橋(三輔决錄安陵有項仲山)
(每飲馬渭水常投三錢)日落山頭晡(見春賦)山簡接䍦倒(晉山簡傳童兒歌曰)
(山公出何許往至高陽池日夕倒載歸酩酊無所知時時能騎馬倒著白接䍦舉鞭向葛疆何如并州兒陳鍔)
(曰爾雅注鷺鷗翅背上皆有長翰毛江東取為接䍦名曰白接䍦)王戎如意舞(尚瑗曰語林王)
(戎與諸人談以如意指林公曰阿柱汝意搖櫓時否阿柱林公小字)筝鳴金谷園(見春賦)笛
韻平陽塢(後漢馬融長笛賦序融性好音律能鼓琴吹客笛為督郵無留事獨卧郿縣平陽塢中有洛)
(舍逆旅吹笛融去京師踰年暫聞甚悲而樂之作長笛賦)人生一百年(文選古詩人生不滿百鮑)
(昭詩各事百年身)歡笑惟三五(宋鮑昭歌三五容色滿四五妙容歇已輸春日觀分隨秋光没)
何處覓錢刀(漢書王莽造大錢作契刀錯刀五銖錢凡四品並行故稱錢刀)求為洛陽
賈(史記蘇秦傳周人之俗治産業力工商逐什二以為務)
昭君辭應詔(玉臺作明君詞)
斂眉光祿塞(梁元帝集蕩婦秋思賦愁縈翠眉斂漢書武帝使光祿徐自為出五原築城陣列亭)
(至盧朐為塞因名光祿)還望夫人城(漢匈奴傳至范夫人城)片片紅顔落雙
雙淚眼生冰河牽馬渡雪路抱鞍行胡風入骨冷夜月
照心明方調馬上曲(晉石崇王明君辭序王明君者本是王昭君以觸文帝諱改之匈奴)
(盛請婚於漢元帝以後宫良家子昭君配焉昔公主嫁烏孫令琵琶馬上作樂以慰其道路之思其送明君亦)
(爾也其造新曲多哀怨之聲故叙之於紙云爾)變入胡笳聲(後漢蔡琰别傳琰字文姬先適河東)
(衛仲道夫亡無子歸寧於家漢末大亂為胡騎所獲在左賢王部伍中春月登胡殿感笳之音作詩言志唐韻)
(蔡琰製胡笳十八拍)
王昭君(玉臺作昭君詞)
拭啼辭戚里(見春賦)回顧望昭陽(見宗廟歌)鏡失菱花影釵除
却月梁(見鏡賦)圍腰無一尺垂淚有千行綠衫承馬汗紅
䄂拂秋霜别曲真多恨哀絃須更長(漢董仲舒策琴瑟不調甚者必觧而)
(更張之乃可鼔也)
出自薊北門行
薊門還北望役役盡傷情(莊子衆人役役)關山連漢月隴水向
秦城(見小圜賦)笳寒蘆葉脆(北堂書鈔笳者胡人捲蘆葉吹之以作樂也故曰胡笳)弓
凍紵弦鳴(越絶書麻林山一名多山勾踐欲伐吴種麻以為弓弦按紵舊音柱麻屬)梅林能
止渴(世說魏武帝行失道三軍皆渴帝令曰前有大梅林饒子甘酸可以止渴士卒聞之皆水出)複
姓(疑作陣)可防兵(複姓未詳按魏志任峻傳太祖使峻典兵器糧運賊數寇抄絶糧道乃使千乘)
(為一部十道方行為複陣以營衛之)將軍朝挑戰(左傳趙旃求卿未得且怒於失楚之致師者請)
(挑戰弗許請召盟許之)都護夜廵營(漢鄭吉傳吉既破車師䧏日逐逐并護車師以西北道故)
(號都護都護之置自吉始)燕山猶有石須勒幾人名(後漢竇憲傳憲為車騎將軍出)
(朔方雞鹿塞與北單于戰於稽落山大破之於是溫犢須䓁八十一部皆䧏登燕然山去塞三千餘里刻石勒)
(功紀漢威德詔班固為銘詔使中郎將持節即五原塞拜憲大將軍封武陽侯食邑二萬戸)
結客少年場行
結客少年場(漢酷吏傳長安城中薄暮塵起剽掠行者死傷横道桴鼔不絶尹賞遷長安令捕得)
(數百人見十置一以次内虎穴中長安歌曰安所求子死桓東少年場生時諒不謹枯骨後何葬)春風
滿路香(晉張舉侠曲死聞侠骨香)歌撩李都尉(見春賦)果擲潘河陽(晉潘)
(岳傳岳字安仁出為河陽令美姿儀少常挟弹出洛陽道婦人遇之者皆連手縈繞投之以果遂滿車而歸)
隔花遥勸酒就水更移牀今年喜夫婿新拜羽林郎(玉臺)
(新咏辛延年羽林郎詩昔有霍家奴姓馮名子都依倚將軍勢調笑酒家胡胡姬年十五春日獨當壚長裾連)
(理帶廣袖合歡𥜗頭上藍田玉耳後大秦珠兩鬟何窈窕一世良所無一鬟五百萬兩鬟千萬餘不意金吾子)
(娉婷過我廬銀案何煜爚翠蓋空踟蹰就我求清酒絲䋲提玉壺就我求珍肴金盤膾鯉魚貽我青銅鏡結我)
(紅羅裾不惜紅羅裂何論輕賤軀男兒愛後婦女子重前夫人生有新故貴賤不相踰多謝金吾子私愛徒區)
(區)定知劉碧玉偷嫁汝南王(樂府有情人碧玉歌一云劉碧玉宋汝南王妾)
道士步虚詞十首(吳兢樂府觧題步虛道家所唱僃言縹緲輕舉之美)
渾成空教立(老子有物渾成先天地生寂兮寥兮獨立而不改周行而不殆可以為天下母吾不)
(知其名字之曰道)元始正圖開(太玄真一本際經無宗無上而獨能為萬物之始故名元始)
赤玉靈文下朱陵真氣来(雲笈七籖三界寳錄南方品章經云南方三氣丹天朱陵)
(上宫南極上元君封以赤玉寳函之中印以太丹三氣之章洞玄本行經東方安寶華林青林始老帝君者往)
(在白氣御運於金劫之中暫生鬱悦金映雲臺那靈之天西婁無量玉國浩明玄嶽厥明元慶於此天中大建)
(功德初無懈心勲名仰徹朱陵史宫書其姓名記於赤簡)中天九龍館(新序魏王將欲為中天之)
(臺許綰負鍤而入曰聞大王將為中天之臺願加一力臣聞天與地相去萬九千里其阯當方一千里盡王之)
(地不足為臺阯王默然罷築者門陳啓源曰張衡東京賦注綜曰九龍本周時殿名也上有三銅柱柱有三)
(龍相糺繞故曰九龍)倒景八風臺(漢書谷永曰及言世有仙人服食不終之藥遥興輕舉登遐倒)
(景陵陽子明經倒景氣去地四千里其景皆倒在下漢書有八風臺)雲度絃歌響星移宫
殿廻青衣上少室(雲笈經及異人傳王知遠師陶隠居善易知人生死作易總十五卷一日)
(雷雨雲霧中一老人叱遠曰所泄者書何在上帝命我攝六丁追取遠據地傍有六人青衣已捧書立矣老人)
(責曰上方禁文自有飛仙保衛金科秘藏玄都汝何者輒藏箱帙知遠曰青丘老人傳授也後司命授知遠為)
(少室仙伯)童子向蓬莱(史記封禅書蓬莱方丈瀛洲此三神山者相傳在渤海中始皇使人乃齎)
(童男女入海求之)逍遥聞四會(莊子有逍遥篇雲笈七籖玉帝七聖玄記云爾乃廻天九霄白)
(簡青籙上聖帝君受於九空結飛玄紫氣自然之字玄記後學得道之名上下四會皆表玄名)倏忽度
三災(莊子南海之帝為儵北海之帝為忽雲笈七籖道教三洞宗元其次三界上四天名為種民天亦名)
(聖弟子天亦名四梵天此天人斷生死三災之所不能及)
無名萬物始有道百靈初(老子無名天地之始有名萬物之母又道生一二生二二)
(生三三生萬物)寂絶成丹氣(見滕王序)玄明上玉虚(吕氏春秋冬至日行遠道周四)
(極命之曰玄明天外國放品經北方有元洲地方三千里無色象形影惟有玉虚紫館)三元隨建
節(雲笈七籖修真入道秘言以立春日清朝北望紫綠白雲者為三元三素飛雲)八景逐廻輿
(雲笈七籖混元皇帝聖紀老君乘八景玉輿駕五色神龍)赤鳳来銜璽青烏入獻書
(未詳按真誥仙道有十二試皆意之所不悟皆太極真人臨見之也試皆過授以真經青烏公積四百七十二)
(歲十二試之有三不過太極道君以為仙人不得為真人)壊机仍成机(未詳)枯魚還作
魚(汝南先賢傳葛玄出遭大魚玄謂暫煩此魚到河伯處魚圭曰魚已死玄曰無苦以丹書紙内魚口中擲)
(水中有頃魚還躍上岸吐墨書青黑色如水葉而飛)栖心浴日館(山海經東南海之外甘泉之間)
(有羲和國有女子名羲和為帝俊之妻是生十日常浴日於甘泉應劭漢官儀泰山東南名曰日觀鷄鳴時見)
(日宋謝莊明堂歌日館希旌)行樂止雲墟
凝真天地表絶想寂寥前(見上)有象猶虛豁(左傳韓簡曰物生而後有)
(象象而後有滋滋而後有數)忘形本自然(老子人法地地法天天法自然莊子所謂無情者言)
(人之不以好惡内傷其身常因自然而不益生也)開經壬子世(雲笈七籖天尊老君名號歴劫)
(經略又至上皇三年七月二十九日壬子天真皇人下授皇帝六壬式圖六甲三元遁甲造式之法法威天下)
(流傳子孫也)值道甲申年(符在本經桐柘真人授道上許遠遊言至甲申乙亥壬辰癸已歲九月)
(一日七月一日四月八日當有道士著七色法衣手持九曲策杖子若兄之勤請其道必授子神虎上符此南)
(嶽真人也)廻雲隨舞曲(張華博物志秦青撫節悲歌響遏行雲)流水逐歌絃(漢司)
(馬遷傳注伯牙鍾子期皆楚人也伯牙鼔琴子期聽之伯牙志在泰山子期曰善哉巍巍乎若泰山少選之間)
(志在流水子期曰善哉湯湯乎若流水子期死伯牙於是破琴絶絃終身不復鼓琴)石髄香如飯
(神仙傳王烈字長休邯郸人嘗之太行山見山破石裂數百丈兩畔皆青石石中一穴有青泥流出如髄烈取)
(泥試丸之須臾成石嚼之氣如粳米飯用㩦少許示嵇叔夜)芝房脆以蓮(未詳按三輔黃圖武)
(帝始造宫室有芝生甘泉殿邊房中漢舊儀云芝有九莖芝金色綠葉朱實夜有光乃作芝房之歌)停驂
讌瑶水(江淹别賦駕寉上漢驂鸞騰天詳徵調曲)歸路上鴻天
道生乃太乙(漢郊祀志天神貴者曰太乙太乙佐曰五常)守靜即玄根(老子至虛)
(極守静篤萬物並非吾以觀其復夫物芸芸各復歸其根歸根曰靜是謂復命)中和煉九氣(太平)
(經典元氣有三名為太陽太隂中和楚辭食六氣而飲沆瀣注陵陽子明經云春食朝霞者日始出赤氣也秋)
(食淪漢者日没後赤黃氣也冬食沆瀣者北方夜半氣也夏日三陽日南方日中氣也)甲子謝三
元(魏伯陽周易参同契含精飬神通德三元注三元天地人也雲笈七籖道教三洞宗元三元者第一混洞)
(太無元第二赤混太無元第三冥寂玄通太無元)居心受善水(老子上善若水又曰心善淵)
教學重香園(華嚴經爾時太子入香牙園已)鳬留報關吏(按關吏屬尹喜事飛鳬屬)
(王喬事今合用未詳)寉去畫城門(續搜神記遼東城門華表柱忽有白寉来集寉於空中歌曰有)
(鳥有鳥丁令威去家千年今来歸城郭如故人民非何不學仙冡纍纍)更以欣無迹還来
寄絶言
洞靈尊上德(諸天内音經洞靈上觀主御帝君老子上德不德是以有德)虞石會明
真(未詳按雲笈七籖裴君傳五帝日君與裴君東到日窟之天東蒙長丘大桑之宫八極之城登明真之臺)
要妙思玄牝虚無飬谷神(老子谷神不死是謂玄牝玄牝之門是謂天地根又是謂)
(要妙史記老子傳贊老子所貴道虛無因應變化於無竆)丹丘乘翠鳳(括地圖孟虧人首鳥身其)
(先為虞氏馴百禽夏后之未民始食卵孟虧去之鳳凰随焉止於丹山去九疑萬八千里沈約鍾山詩翠鳳翔)
(淮海)玄圃御斑麟(十洲記崑崙山三角正干北辰星輝名曰閬風巔其一角正西曰玄圃臺其一)
(角正東曰崑崙宫漢武内傳王母乘紫雲輦駕九色斑麟兆寬曰集仙錄羣仙畢集位高者乘鸞次乘麒麟次)
(乘龍鸞寉每翅各大丈餘)移梨付苑吏(神仙傳介象為吴主所徵在武昌連求去不許象言病帝)
(以美梨一奩賜之象死殯而埋之以日中時死其晡時到建業以所賜梨付守苑吏種之)種杏乞山
人(神仙傳董奉居序山為人治病病重種杏五株輕者一株號董仙杏林)自此逢何世從
今復幾春海無三尺水山成數斗塵(神仙傳麻姑謂王万平曰接待以来)
(見東海三變為桑田向到蓬莱水淺於往時略半也方平笑曰聖人皆言海中行復揚塵也)
東明九芝蓋(未詳按東方朔神異經東明之山有宫焉青宫為墻面門有銀牓以青石碧鏤題曰)
(天地長男之宫)北燭五雲車(未詳按封禅書作畫雲氣車索隠曰畫青車以甲乙畫赤車以丙丁)
(畫玄車以壬癸畫白車以庚辛畫黃車以戊巳)飄颻入倒景(見上)出没上烟霞(鮑昭)
(遊思賦指烟霞而問卿)春泉下玉&KR1543;(劉孝綽集酬陸倕云交峯隠玉&KR1543;遊名山志玉&KR1543;山一名)
(地肺山一名浮山)青鳥上金華(漢武故事七月七日上於承華殿齋正中忽有一青鳥從西万)
(来集殿前東方朔曰此王母欲来也有頃王母至雲笈七籖太平經云太空瓊臺洞門列真之殿金華之内侍)
(女衆真之所處)漢帝看桃核(漢武故事王母出桃七枚以五與帝自啖其二帝留核欲種母曰此)
(桃三千年一實非上下所植也)齊侯問棗花(晏子春秋景公謂晏子曰東海之中有水而赤其中)
(有棗花而不實何也晏子曰昔者秦繆公乘赤龍治天下以黃布裹蒸棗而投其布故水赤蒸棗故華而不實)
(公曰吾佯問對曰嬰聞佯問者佯對之)上元應送酒(漢武内傳上元夫人老君弟子也漢武元)
(封元年七月七日夜西王母䧏於漢宫命侍女郭密香邀夫人同宴俄而夫人至夫人設廚廚亦精珍)来
向蔡經家(原注石刻云應逐上元酒同来訪蔡家陕西藩司有石刻書書此及北闕臨玄水二首字)
(畫竒勁或出庾公茟也題云謝靈運書乃後人妄擬爾神仙傳王遠字方平東海人也得道老君賜之七轉變)
(景靈符位為總真真人嘗七月七日過蔡經家仙從赫奕如大將軍教經尸觧法如過狗竇經忽身熱因觧失)
(其尸去後十餘年忽還家語家云七月七日王君當来過可作數百斛飲以供從官其日方平果来經舉家皆)
(見之持玉壺十二皆以蠟封方平語經家人曰吾欲賜汝軰酒此酒乃出天厨良久酒盡方平語左右曰以一)
(貫錢與餘杭姥相聞求沽酒須臾信還得一油囊酒五斗許信傳餘杭姥答言恐地上酒不中尊飲耳)
歸心遊太極廻向入無名(南史顧歡傳歸一曰廻向向正則無邪詳上)五香
芬紫府(雲笈七籖天尊曰五香者一者白芷能去三尸二者桃皮能辟邪氣三者柏葉能䧏真仙四者)
(零陵能集靈聖五者青木香能消穢召真此之五香有斯五德十洲記青丘有紫府宫天真仙女多遊於此)
千燈照赤城(華嚴經譬如一燈然百千燈其本一燈無滅無盡名山記略赤城山一名燒山東卿)
(司命君所居洞周廻三百里上有玉清平天)鳳林採珠實(莊子南方有鳥其名為鳳所居積石)
(千里天為生食其樹名瓊枝高百仞以璆琳琅玕為實天又為生離珠一人三頭以伺琅玕)龍山種
玉榮(山海經龍首之山若水出焉其中多美玉又黃帝取峚山之玉榮而投之鍾山之陽注峚音密榮玉)
(花也葬兆宫曰搜神記羊公雍伯雒陽縣人性篤孝父母終無終山遂居焉山高八十里上無水公汲水作)
(義漿於坂頭行者皆飲之三年有一人就飲以石子一斗與之使至高平好地有石處種之玉當生其中羊公)
(未娶又語汝後當有好婦語畢不見種其石數歲有徐氏右北平著姓女公乃試求徐氏徐氏戲云以白璧一)
(雙来當聽為婚公於所種石中得五䨇白璧以贄徐氏徐氏大驚遂以女妻公天子異之拜為大夫於種玉處)
(四角作大石柱各一丈中央一頃地曰玉田)夏簧三舌響(神仙傳王遥入石室發篋有五舌簧)
(二枚遥自取一枚以二枚與室中人對共鼓之)春鐘九乳鳴(樂汁圖徵君子鑠金為鐘四時九乳)
(宋均注九乳法九州也山海經豐山有九鐘焉是知霜鳴)絳河因遠别(漢武内傳王母既䧏武帝)
(乃遣侍女與上元夫人相聞侍女返云阿環再拜遠隔綘河遂替顔色)黃鵠来相迎(洞仙傳朱)
(庫者不知何許人忽云應得仙尅日發與親舊别云當有迎者单衣白韐須臾有兩黃寉下中庭庫便度世按)
(鵠鶴通用)
北闕臨玄水(未詳)南宫坐絳雲(雲笈七籖宰玄子漢明帝時諫議大夫辛隠之子也)
(近得度召南宫又太上大道君次乘二景之輿駕七素綘雲攝中微赤帝名定無彦俱南行詣高桃厲冲龍羅)
(天)龍泥印玉策(未詳按雲笈七籖聖紀云浮提國獻善書二人時出金壺四上有五龍之檢封)
(以靑泥壺中有墨汁若淳漆灑木石皆成篆隸科斗之字記造化人倫之始風俗通岱宗上有金匧玉策能知)
(人夀修短)大火煉真文(本相經吾昔赤明元年與高上大聖玉帝於此土中煉其真文以火瑩發)
(字形爾時真文火漏餘處氣生化為七寳林是以枝葉成紫書金地銀鏤玉文)上元風雨散(未詳)
中天歌吹分(宋鮑昭蕪城賦歌吹沸天)靈駕千尋上空香萬里聞(原注)
(舊本闕作閣生作坐大作天今從石刻正之别史老子氣有紫色其香如蘭又身長丈二遍體芳香)
地境階基遠(鹽鐵論文王宣德而懷四夷普天下畫地為境人莫犯之)天忩影跡深
(漢官儀泰山下直上七十里至天門如從穴中見天窗矣)碧玉成雙樹(淮南子崑崙山中有曾城)
(九重有珠樹玉樹)空青為一林(雲笈七籖經釋第三章玉清天中有樹似松名曰空青之林得)
(食其華者身為金光)鵠巢堪煉石蜂房得煮金(未詳按博物志神仙傳云琥珀一名)
(江珠或云燒蜂巢所作抱朴子燒泥為瓦燔木為炭蜂窠為蠟水沫為浮石凡此皆去其柔脆變為堅剛)漢
武多驕慢(漢武内傳西王母云劉徹好道然形慢神穢&KR2198;語之以至道殆恐非仙才也)淮南
不小心(鮑昭樂府淮南王篇淮南王自言尊服食煉氣讀仙經)蓬莱入海底何處
可追尋(見哀江南賦)
麟洲一海闊(東方朔十洲記鳳麟洲在西海)玄圃半天高(見上)浮丘迎子
晉(見哀江南賦)若士避羅敖(淮南子盧遨遊乎北海經乎太隂入乎玄闕至蒙榖之上見處)
(士深目而玄鬢淚注而鳶肩豐上殺下軒軒方迎風而舞顧見盧遨翻然下其臂遯逃乎牌下遨就觀之方捲)
(龜殼而食蛤梨遨與之語若士囂然笑曰嘻子中州之人不宜而遠至此猶光乎日月而載乎列星)經餐
林慮李(未詳按洞冥記琳國有玉葉李五千年一熟仙人韓衆服之)舊食綏山桃(列仙)
(傳葛由好刻木作羊賣之一日騎羊上綏山王侯追之皆得仙綏山多桃故諺曰得綏山一桃雖不得仙亦足)
(以豪)成丹須竹節(神仙傳沈文泰九疑人得紅泉神丹去土符還年益命之道欲之崑崙留安息)
(二千餘年以傳李文淵後亦昇仙今以竹根汁煮丹及黃白去三尸法出此二人矣)刻髓用盧刀
(酉陽雜爼祁連山上有仙樹其實如棗以竹刀剖則苦以木刀剖則酸以蘆刀剖則辛以金刀剖則甘有孝)
(曰雲笈七籖鮑靚傳隂君曰得仙者尸觧為妙上尸觧用刀下尸觧用竹木隂君乃傳靚此道)無妨隠
士去即是賢人逃
烏夜啼(樂錄烏夜啼者清商曲也乃周房中樂之遺聲江左所謂梁宋新聲也其辭始於宋)
(臨川王義慶所作宋元嘉中徙彭城王義康於豫章郡義慶時為江州相見而哭文帝聞而怪)
(之召還宅義慶大懼妓妾聞烏夜啼叩齋閣云明日應有赦及旦改南兖州刺史因此作歌故)
(其詞云蘢葱窗不開烏夜啼夜夜望郎来盖咏其妾也)
桂樹懸知遠(古樂府烏生八九子端坐秦氏桂樹間)風竿詎肯低(見馬射賦)獨
憐明月夜孤飛猶未栖(見竹枝賦)虎賁誰見惜(漢明帝起居注上東廵泰)
(山到滎陽有烏飛鳴乘輿上虎賁王吉射之中而祝曰烏鳴啞啞引弓射之洞左腋陛下夀萬萬臣為二千石)
(賜錢二百萬)御史詎相㩦(見鏡賦)雖言入弦管終是曲中啼(琴歴)
(琴曲有烏夜啼)
怨歌行(以下六言公始仕梁後乃入周嘗有鄊關之思此詩盖借以自况也)
家住金陵縣前嫁得長安少年(見哀江南賦)回顧望鄉淚落
(晉劉琨詩回頭堪百萬)不知何處天邊胡塵幾日應盡漢月何時
更圓為君能歌此曲不覺心隨斷絃
舞媚娘(海錄碎事舞媚娘古樂府也又有五媚娘歌)
朝来戸前對鏡含笑盈盈自看眉心濃黛直點(梁書天監中詔)
(宫中作白妝青黛眉)額角輕黃細安(見鏡賦)祗疑落花漫去復道春
風不還少年惟有歡樂飲酒那得留殘(晉陸機詩甕餘殘酒膝有横琴)
烏夜啼(注見五言以下七言)
促柱繁絃非子夜歌聲舞態異前溪(蔡邕琴賦繁絃既和左思蜀都賦起)
(西音於促柱詳蕩子賦)御史府中何處宿(見鏡賦)洛陽城頭那得栖
(續漢書桓帝時童謠云城上烏尾畢逋一年生雛)弹琴蜀郡卓家女(漢司馬相如傳相如)
(蜀郡成都人也卓王孫有女文君新寡相如以琴心挑之曰何緣交頸為鴛鴦文君夜亡奔相如相如與馳歸)
(成都)織錦秦川竇氏妻(見蕩子賦)詎不自矜長淚落到頭啼烏
恒夜啼
燕歌行(按周王褒傳褒曾作燕歌妙盡塞北苦寒之言元帝及諸文士並和之競為凄切之)
(詞及魏征江陵方騐)
代北雲氣晝昏昏(兵書韓雲如布趙雲如牛)千里飛蓬無復根(齊高帝塞)
(客吟平原千里顧但見轉蓬飛)寒雁嗈嗈度遼水(詩嗈嗈鳴雁山海經遼水出白平)桑
葉紛紛落薊門(魏曹植詩出自薊北門遥望胡地桑)晉陽山頭無箭竹(韓子)
(張孟談曰董安於之治晉陽也公宫之垣皆以荻蒿楛楚墻之發而用之有餘箭矣)疎勒城中乏
水源(後漢耿恭傳恭以疎勒城傍有澗水可固五月乃引兵據之於城中穿井十五丈不得泉乃整衣冠)
(再拜為吏士禱有頃水泉奔出)屬國征戍久離居(漢霍去病傳分處䧏者於邊五郡故塞外)
(因其故俗為屬國)陽關音信絶復疎(漢西域傳阸以玉門陽關孟康曰二關俱在燉煌西)
(界)願得魯連飛一箭持寄思歸燕將書(史記魯仲連傳田單攻聊城歲)
(餘不下魯連乃為書約之箭以射城中燕將自殺)渡遼本是有將軍(後漢南匈奴傳永平)
(八年始置度遼營以中郎將吴棠行度遼將運事)寒風蕭蕭生水紋(見小園賦)妾驚
甘泉足烽火(漢書文帝時匈奴十四萬騎入朝那蕭關遂至彭城使騎兵入燒回中宫烽火及甘)
(泉宫)君訝漁陽少(一作多)陣雲(後漢書王郎起景丹發漁陽上谷兵擊破之世祖謂曰吾)
(聞突騎天下精兵今乃見其戰樂何言耶)自從將軍出細柳(見馬射賦)蕩子空牀
難獨守(見蕩子賦)盤龍明鏡餉秦嘉(北堂書鈔秦嘉與婦徐淑書曰頃得此鏡既明)
(且好世所希有意甚愛之故以相與淑答書曰今君征未旋鏡將何施行明鏡鑑形當待君至)辟惡生
香寄韓夀(見鸚鵡賦)春分燕來能幾日(左傳玄鳥氏司分者也注春分來秋分去)
二月蠶眠不復久(玉臺作不能久禮䟽三俯三起二十七日而老謂之紅蠶)洛陽遊絲
百丈連(見春賦)黃河春水干片穿(尚書畢命若涉春冰)桃花顔色好
如馬(藝文類聚詩有騅有駓今桃花馬也)榆荚新開巧似錢(後漢書漢興以爲秦錢重難用)
(更令民鑄荚錢注如榆荚也)蒲桃一杯千日醉(&KR1499;西域傳大宛左右以蒲桃為酒富人藏酒至)
(萬餘石久者至數十歲不敗詳燈賦)無事九轉學神仙(見小園賦)定取金丹作幾
服(抱朴子金丹燒之愈久變化愈妙令人不老不死)能令華表得千年(見步虛詞)
楊柳歌(此篇多寓言似為江陵之僭而作)
河邊楊柳百丈枝别有長條踠(一作宛)地垂河水衝激根
株危倏忽河中風浪吹可憐巢裏鳳凰兒(漢焦貢易林鳳有十子同)
(巣共母歡以相保)無故當年生别離(屈原九歌悲莫悲兮生離别)流槎一去
上天池織女支機當見隨(見哀江南賦)誰言從来蔭數國(法苑)
(珠林孫綽子曰鄧林有木圍三萬尋直上千里傍蔭數國)直用東南一小枝(風俗通梧桐生)
(嶧陽山巖石上採東南孫枝為琴聲甚雅)昔日公子出南皮(魏曹植公宴詩公子敬愛客終)
(宴不知疲又魏文帝與吴質書曰每念昔日南皮之遊誠不可忘)何處相尋玄武陂(藝文)
(類聚魏文帝於玄武陂作詩曰柳垂重隂綠向我池邊生)駿馬翩翩西北馳左右彎
弓仰月支(魏曹植白馬篇白馬飾金羈連翩西北馳又控弦破左的右發摧月支)連錢障
泥渡水騎(晉書王濟善觧馬性嘗乘一馬著連錢障泥前有水終不肯渡濟曰此必是惜障泥使人)
(觧去便渡)白玉手板落盤螭(郡國志晉明帝為太子時嘗戲殿前以玉手板弄銅盤螭口手)
(板溜入螭腹中不能出入後見一白鼠出入螭口見御覧)君言丈夫無意氣試問燕
山那得碑(見出自薊北門)鳳凰新管簫史吹(見春賦)朱鳥春窗玉
女窺(博物志王母䧏於九華殿前東方朔竊從殿南廂朱鳥牖中窺母詳哀江南賦)銜雲酒杯
赤瑪瑙照日食&KR0008;紫琉璃(梁州記吕纂咸寕二年盗發張駿陵得瑪瑙鍾榼世說武)
(帝嘗䧏王武子供饌盤悉用琉璃器詳馬射賦璃陳沂震曰洛陽伽藍記元琛酒器有水晶鉢瑪瑙琉椀赤)
(玉巵數十枚)百年霜露奄離披(宋玉九辯白露既下百草兮奄離披此桐楸)一旦
功名不可為定是懷王作計誤無事反復用張儀(史記屈原傳秦)
(欲代齊齊與楚從親惠王患之乃令張儀佯去秦厚幣委質事楚王曰楚誠能絶齊秦願獻商於之地六百里)
(楚遂絶齊使使如秦受地儀詐之曰儀與王約六里不聞六百里懷王怒大興師代秦秦割漢中地與楚以和)
(楚王曰不願得地願得張儀而甘心焉張儀因厚幣用事者臣靳尚而說詭辨於懷王寵姬鄭䄂懷王竟聽鄭)
(䄂復釋去張儀)不如飲酒高陽池日暮歸時倒接䍦(見對酒歌)武昌
城下誰見移(晉陶侃傳侃明識過人武昌道種柳人有竊之植於其家侃見而識之問何盗官柳)
(種子時以為神)官渡營前那可知(一作得知魏文帝集柳賦序云昔建安五年上與袁紹戰)
(於官渡時余始植斯柳自彼迄今十有五載矣感物傷懷乃作斯賦)獨憶飛絮鵝毛下(本草)
(經柳花一名絮嶺南異物志選鵝之細毛夹以布帛絮而為被其溫柔不異挟纊也)非復青絲馬
尾垂(古樂府青絲繫馬尾)欲與梅花留一曲共將長笛管中吹(演繁)
(露笛亦有落梅折柳二曲今其詞亡不可考不尚瑗曰古今注李延年作新聲二十八觧晉魏以来存見用)
(黃鵠隴頭折楊柳䓁十曲鮑昭吴均樂府皆有梅花落)
庾開府集箋註卷三
