庾開府集箋註卷四
周庾信撰
吳江吳兆宜註
奉和泛江(藝文作王臺卿附梁簡文帝樂府泛舟横大江詩三首其一曰滄波白日暉遊)
(子出王畿旁望重山轉前觀遠帆稀廣水浮雲吹江風引夜衣旅雁同洲宿寒鳬夾浦飛行客)
(誰多病常念早旋歸其二曰隴西四戰地羽檄四時聞護羌擁漢節校尉立元勲石門留鐵騎)
(冰城息夜軍洗兵逢驟雨送陣出黃雲沙長無止泊水脈屢縈紛當思勤彝鼎無用想羅裙其)
(三曰悠悠懸旆旌知自隴西行减竈驅前馬銜枚進後兵沙飛朝似幕雲起夜疑城廻山時阻)
(路絶水亟稽程往年郅支服今歲單于平方歡凱樂盛飛蓋滿西京原注魏文帝飲馬長城窟)
(行泛舟横大江討彼犯荆虜)
春江下白帝(一統志公孫述據蜀自稱白帝更號魚復縣城曰白帝城)畫舸向黃牛(盛弘)
(之荆州記宜都西南峽中有黃牛山江湍紆迴塗經信宿猶望見之行者語曰朝發黃牛暮宿黃牛三日三暮)
(黃牛如故)錦䌫回沙磧(吳志甘寧住止常以繒錦維舟去或割棄以示奢也)蘭橈避狄
洲(楚辭桂櫂兮蘭枻)濕花隨水泛空巢逐樹流建平船柹下(晉王)
(濬傳濬造船於蜀其木柹蔽江而下吳建平太守吾彦取其流柹以呈孫皓曰晉必有攻吳之計宜增建平之)
(戍建平不下終不敢渡江)荆門戰艦浮(後漢岑彭傳公孫述遣任滿等據荆門虎牙横江水起浮)
(橋鬭樓立攢柱絶水道結營山上以拒漢兵彭數攻之不利)岸社多喬木山城足迥
樓日落江風靜龍吟迴上游(後漢馬融長笛賦近世雙笛從羌起羌人伐竹未及)
(己龍吟水中不見己截竹吹之聲相似)
奉和山池(原注梁簡文帝有山池詩按帝詩曰日暮芙蓉水聊登鳴鶴舟飛艫飾羽㲨長)
(幔覆緹油停輿依柳息住蓋影空留古樹横臨沼新藤上挂樓魚遊向暗集戲鳥逗楂流)
樂宫多暇豫(漢宫闕名長安有長樂宫魏曹植七啟逍遙暇豫忽若忘歸)望苑暫迴
輿(望苑即慱望苑也見哀江南賦)鳴笳陵絶浪(魏文帝與吳質書曰從者鳴笳以啟路又時駕)
(而遊北遵河曲)飛蓋歴通渠(見對燭賦)桂亭花未落桐門葉半疎荷
風驚浴鳥橋影聚行魚日落含山氣雲歸帶雨餘(謝靈運游)
(南亭詩雲歸日西馳注晴則雲歸也)
陪駕幸終南山和宇文内史(初學記周宇文昶陪駕幸終南山詩曰堯)
(蓋臨河潁漢蹕踐華嵩日旂迴北鳳星旆轉南鴻青雲過宣曲先驅背射熊金桴拂泉底玉琯)
(吹雲中古轍稱難極新塗或易窮烟生山欲盡潭淨水恒空交松上連霧修竹下來風仙才道)
(無别靈氣法能同東棗羞朝座西桃獻夜宫詔令王子晉出對浮丘公北史周宗室傳宇文孝)
(伯文帝之族子也武帝即位入為右侍上士恒侍讀及大軍東討拜内史下大夫令掌留臺事)
(後帝北討至雲陽宫寢疾驛召孝伯赴行在所是夜授司衛上大夫總宿衛兵馬令馳驛入京)
(鎮守按宇文内史未詳姑存兩說以備參考)
玉山乘四載(尚書盆稷禹曰余乘四載隨山刊木傳云四載謂水乘舟陸乘車泥乘輴山乘樏玉)
(山未詳)瑤池宴八龍(見馬射賦及步虚詞)黿橋浮少海(山海經無臯之山南望幼)
(海注幼海少海也詳徵調曲)鵠蓋上中峯(魏劉楨魯都賦蓋如飛鶴潘岳關中記終南山一名)
(中南言在天之中居都之南故曰中南按鵠鶴通用)飛狐横塞路(漢書酈食其說齊王曰今漢據)
(敖倉之粟塞成臯之險守白馬之津杜太行之版距飛狐之口天下後服者先亡)白馬當河衝
(漢書賈譲論治河奏曰東郡白馬故大隄亦復數重)水奠三川石(未詳)山封五樹松
(見枯樹賦)長虹雙瀑布(廬山記山南山北有瀑布無慮十餘處說文瀑飛泉也)圓闕兩
芙蓉(三輔舊事建章周圍三十里又於宫門北起圓闕高二十五丈西京賦云圓闕聳以造天若雙碣之)
(相望是也名山志芙蓉渚有聳石頭如初生芙蓉色青白)戍樓鳴夕鼓山寺響晨鐘
新蒲節轉促短筍籜猶重樹宿含櫻鳥(禮記月令天子羞先以含桃薦)
(寢廟注櫻桃為鳥所食故曰含桃)花留釀蜜蜂(慱物志人家養蜂以木為器開小孔以蜜塗器)
(捕取三兩蜂内器中宿昔蜂飛出將伴來作蜜多少隨歲豐儉)迎風下列缺(疑作子莊子列子御)
(風冷然蓋旬有五日而後返司馬彪注列子鄭人列禦寇也司馬相如大人賦貫列缺之倒景注陵陽子明經)
(曰列缺氣去地二千四百里恐非)灑酒召昌容(未詳按列仙傳昌容者常山道士自稱湯王女)
(食蓬蔂根往來山下見者二百餘年顔色如二十許人能致紫草貨與染家得錢以遺孤寡)且欣陪
北上方欲待東封(漢書黃帝封東岳泰山禪凡山合符然後不死)
和宇文内史春日遊山
遊客值春輝金鞍上翠微(爾雅山未及上曰翠微凡山遠望之則翠近之則翠漸微)
(故曰翠微)風逆花迎面山深雲濕衣雁持一足倚(爾雅鳬雁醜其足蹼)
猿將兩臂飛(吳均書曰企水之猿百臂相接)戍樓侵嶺路山村落獵圍
道士封君達(漢武内傳封君達號青牛道士有病死者以竹管中藥與服皆愈)仙人丁
令威(見步虚詞)煮丹於此地居然未肯歸
遊仙
聊登玄圃殿更上層城山不知高幾里低頭看世間(屈原)
(天問崑崙玄圃其尻安在增城九重其高幾里尚瑗曰抱朴子蔡誕者自云被謫至崑崙問曰崑崙似何答曰)
(失不問其高幾里要於仰視之去天不過數十里也)唱歌雲欲聚(見步虛詞)彈琴鶴欲
舞(韓子師曠鼔琴一奏之有玄鶴二自南方來集於郭門之邑)澗底百重花山根一
片雨婉婉藤倒垂亭亭松直豎
和宇文京兆遊田(北史周宗室傳宇文神舉文帝之族子也明帝初起家中侍上)
(士帝留意翰林而神舉雅好篇什每遊幸神舉恒從天和元年累遷右宫伯中大夫建德三年)
(自京兆尹出為熊州刺史)
小苑禁門開(見春賦)長楊獵客來(三轉黃圖長楊榭在長楊宫秋冬較獵其下命)
(武士搏射禽戰天子登此以觀)懸知畫眉罷走馬向章臺(見蕩子賦)澗寒泉
反縮山晴雲倒回熊饑自䑛掌雁驚猶銜枚(淮南子雁銜蘆而翔)
(似備弋繳)美酒餘杭醉(見步虚詞)芙蓉即奉杯
奉報寄洛州(北史周高祖紀建德六年七月景戍行幸洛州已丑詔山東諸州舉有才)
(望者赴行在所共論政事事失本傳俄拜洛州刺史)
舟師會孟津(見宫調曲)甲子陣東鄰(見宗廟歌)雷轅驚戰鼓(搜神記義)
(興人周永和出行田日暮道傍有女子留宿一更後有呼阿香者云官喚汝推雷車女遂辭周云有官事須去)
(俄而大雷河圖帝通紀雷天之鼓也)劒室動金神(史記刺客傳劒長操其室物理論古有阮師之)
(刀天下之所寶也初阮之作刀受法於金精之靈七月庚辛見金神於冶鑒之門神教以水火之齊五精之陶)
幕府風雲氣(見哀江南賦)軍門關塞人(左傳胥甲趙穿當軍門面呼)長旍
析鳥羽(左思魏都賦抗旍則威噞秋霜劉熙釋名析羽為旌)合甲抱犀鱗(考工記函人為)
(函犀甲七屬合甲五屬注屬者甲之札葉相續也)星芒一丈燄(晉陽秋有星赤而芒角自東北)
(西南流沒於諸葛亮營三投再還往大還小俄而亮卒)月暈七重輪(漢匈奴傳高帝七年月暈)
(圍參畢七重是歲冒頓圍高帝於白登七日取閼氏之言乃開圍一角)黎陽水稍淥(晉書載記)
(慕容德自鄴將徙於蒲臺魏軍垂至衆懼議欲退保黎陽其夕流澌凍合是夜濟師若有神焉遂改黎陽津爲)
(天橋津漢地理志河内郡共縣注故國北山淇水所出東至黎陽入海)官渡柳應春(水經注曰)
(莨蕩渠經曹公壘北有高臺謂之官度臺在中牟城北後漢郡國志河南尹滎陽有鴻溝水注文潁曰於滎陽)
(下引河東南為鴻溝即官度水也詳楊柳歌)無庸奉天睠驅傳牧南秦(魏志夏侯)
(玄傳刺史稱傳車其吏言從事後漢郡國志弘農郡注武帝置其二縣建武十六年屬洛陽又湖故屬京兆有)
(閿鄉注皇覽曰戾太子南出葬在門鄉南秦又改曰寧秦徐文炳曰魏地形志洛州上洛郡上洛縣注前漢)
(屬恒農後漢屬京兆晉屬有丹水南秦水四皓祠又隋書豫州河南郡閿鄉縣注有秦山蓋洛地舊有南秦之)
(稱故云)繁詞勞簡牘(王充論衡其議繁辭終不見信晉阮籍詩繁辭將訴誰)雜俗弊
風塵(漢地理志邯鄲北通燕涿南有鄭衛漳河之間一都會也其土廣俗雜)上洛逢都尉
(後漢郡國志上雒侯國有冡領山雒水出故屬弘農隋典書上洛郡注舊置洛州後周改為商州後漢袁紹傳注)
(論曰上洛都尉王琰獲高幹以功封侯晉太康地志并州部太原六郡又冇護匈奴中郎左部右部中部南部)
(北部五都尉)商山見逸民(見哀江南賦)留滯終南下唯當一史臣
(史記自叙天子始建漢家之封而太史公留滯周南不得與從事)
奉報窮秋寄隱士(詩彙作王褒)
王倪逢囓缺(莊子應帝王囓缺問於王倪四問而四不知)桀溺偶長沮(論語長沮)
(桀溺偶而耕孔子過之使子路問津焉)藜牀負日卧(列子宋田叟曰負日之暄人莫知者以獻)
(吾君詳小園賦)麥隴帶經鋤(東觀漢記高鳳南陽人誦讀晝夜不絶妻常之田曝麥於庭以竿授)
(鳳令護雞鳳受竿誦經如故天大雷暴雨淹流鳳留意在經史忽不視麥麥随水漂去漢兒寬傳寬帶經而鋤)
(休息輒讀誦)自然曲木几(北堂書鈔語林曰孫翊曰直木横書值其兩足便為憑几何必孤鵠)
(蟠膝曲木抱腰也)無名科斗書(晉束晢傳太康二年汲郡人不凖盜發魏襄王冢或言安釐王)
(冢得漆書皆科斗字)聚花聊飼雀(續齊諧記楊寶年九歲至華隂見一黃雀為螻蟻所困寶取置)
(巾箱中唯食黃花百餘日羽毛成乃飛去夜夢黃衣童子拜曰我西王母使者實感成濟以白環四枚與寶令)
(君子孫潔白位登三事當如此環)穿池試養魚(襄陽記峴山南習家有大魚池依范蠡養魚法)
(種長楸芙蓉菱茨)小村治澁路低田補壊渠秋水牽沙落寒藤
抱樹疎空枉平原騎(平原君傳平原君趙勝者趙之諸公子也喜賓客賓客蓋至者數千)
(人范睢傳秦昭王遺平原君書曰寡人聞君高義願君幸過寡人寡人與君為十日飲)來過仲蔚
廬(高士傳張仲蔚隠身不仕所居蓬蒿沒人)
上益州上柱國趙王二首(周書趙僭王招字豆盧突文帝子也幼聰穎博)
(涉羣書好屬文詞多輕豔武成初進封趙國公歴益州總管大司空大司馬進爵為王除雍州)
(牧建德五年從東伐以功進位上柱國又與齊王憲討平稽胡斬賊帥劉没鐸宣政中拜太師)
(大象元年詔以洛州襄國郡邑萬戶為趙王國招出就國)
銅梁影棠樹(左思蜀都賦外負銅梁宕渠史記燕世家召公巡行鄉邑有棠樹决獄聽訟其下)石
鏡寫褰帷(揚雄蜀本紀武都人有女蜀王納以為妃疾卒葬於成都作石鏡一枚以表其墓後漢書)
(賈琮傳曰舊典傳車驂駕垂赤帷裳琮為冀州刺史命御者褰之百城聞風自然竦震)兩江如漬
錦(成都記濯錦江丞相張儀所作笮橋東下枕水此水濯錦則鮮明文有虹橋左思蜀都賦帶二江之雙流)
雙峯似畫眉(水經注益州記云峨媚山在南縣界去成都南千里秋日清澄望見兩山相似如蛾)
(眉山樹敏曰王羲之與謝安書蜀中山水如峨嵋夏含霜雹碑板之所聞崑崙之伯仲也)穿荷低
晩蓋(楚辭乘水車兮荷蓋)衰柳掛殘絲(謝朓始出尚書省詩衰柳尚沉沉漢枚乘柳賦階草)
(漠漠白日遲遲吁嗟細柳流亂輕絲)風流盛儒雅(韻書齊王儉曰風流宰相惟有謝安)泉湧
富文詞(晉陸機文賦思風發於胸臆言泉流於脣吻魏曹植王仲宣誄文若春華思若湧泉)無因
同子叔暫得侍臨淄(魏略邯鄲淳字子叔會臨淄侯植求淳太祖遣淳詣植植初得淳甚)
(喜延入坐不先與談時天暑熱植因呼常從取水自澡訖乃與淳評說古今淳歸歎植之才謂之天人)
寂寞歲隂窮(謝靈運詩心跡雙寂寞)蒼茫雲貌同鶴毛飄亂雪(晉書)
(王恭披鶴&KR0769;涉雪而行)車轂轉飛蓬(淮南子見飛蓬轉而為車)雁歸知向暖(周書)
(白露之日鴻雁來)烏巢解背風(淮南子鵲巢知風之所起)寒沙兩岸白獵火
一山紅願想懸鶉弊(孫卿子子夏常懸鶉衣於壁)時嗟陋巷空(晉陽秋王)
(述少貧約簞瓢陋巷不求聞逹)
謹贈司寇淮南公(北史魏宗室傳元偉字大猷有清才大統十六年封南安郡王)
(及尉遲迥伐蜀以偉為司錄書檄文言皆偉所為六官建拜司氏下大夫改淮南縣公周明帝)
(初拜師氏中大夫受詔於麒麟殿刊正經籍建親德中累遷小司寇為使主報聘於齊是時武帝)
(戎東討偉遂為齊所留齊平偉方見釋加授上開府後除襄州刺史位大將軍偉性温柔好虚)
(靜篤學愛文)
危邦久亂德天策始乘機(見祀圓丘)九河聞誓衆(尚書秦誓王乃大巡)
(六師明誓衆士)千里見連旂(晉懷帝紀張軌乃心王室連旂萬里已到汧隴)虢亡垂棘
返(榖梁傳晉荀息請以屈産之乘垂棘之璧而借道乎虞亡虢五年而後舉虞荀息牽馬操璧而前曰璧則)
(猶是也而馬齒加長矣)齊平寶鼎歸(戰國策樂毅報燕惠王書曰室大吕陳於元英故鼎反乎歴)
久弊風塵俗(見哀江南賦)殊勞關塞衣絆驥還千里(淮南子足猶兩)
(絆騏驥而求其致千里也)垂鵬更九飛(莊子北溟有魚其名為鯤化而為鳥其名為鵬怒而飛其)
(翼若垂天之雲鵬之徙於南溟也水擊三千里摶扶搖而上者九萬里)猶憐馬齒進應念
節旄稀(漢蘇武傳單于徙武北海上武杖漢節牧羊卧起操持節旄盡落)迴軒入故里
園柳始依依(詩昔我往矣楊柳依依)舊竹侵行徑新桐益幾圍寒
谷梨應重(晉潘岳閒居賦張公大谷之梨)秋林栗更肥(大業記洛陽儀鸞殿南有栗林)
美酒還參聖(魏志鮮于輔曰平日醉客謂酒清者為聖人濁者為賢人)雕文本入微
(揚子法言良玉不雕美言不文晉陸機文賦理無微而不綸)促歌迎趙瑟(漢楊惲傳報孫會宗)
(書曰家本秦也能為秦聲婦趙女也雅善鼔瑟)遊弦召楚妃(見燈賦)小人司刺舉
(漢褚少孫集田仁上書臣請先刺舉三河)明敭實濫吹(晉恭帝紀詔曰可勅二府依舊辟召必將)
(將明剔俊乂嗣軌前賢)南部治都尉(見報寄洛州)軍謀假建威(三國志延熙中)
(姜維請置建威諸圍戍)商山隠士宅(見滕王序)丹水鳳凰磯(御覽圖經云岐山一)
(名天柱山文王時鳳鳴岐山人亦呼為鳳凰堆漢地理志弘農郡丹水縣注水出上洛家領山東至析縣入鈞)
(密陽鄉故商密也師古曰鈞亦水名也音均)野亭長被馬山城早掩扉傳呼
擁絳節(漢蕭望之傳王仲翁至光禄大夫給事中出入從倉頭廬兒下車趨門傳呼甚寵)交戟
映彤闈(史記項羽本紀噲即帶劒擁盾入軍門交戟之衛士欲止不内啟源曰魏世語舊制三公領)
(兵入見皆交戟又頸而後前謝朓酬王晉安詩日旰坐彤闈注彤闈宫門也)遂令忘楚操何
但食周薇(見哀江南賦)三十六水變(雲笈七籖淮南王受入公丹經及三十六水銀)
(等方)四十九條非(洞仙傳扈謙魏郡人常吟曰風從牖中入酒在杯中搖手握四十九靈光在上)
(照巍峩叢蓍下獨向冥理笑)丹竈風煙歇(見小園賦)年齡蒲柳衰(禮記文王世子)
(文王曰古者謂年齡齒亦齡也晉顧悦之傳悦之與簡文同年而髮早白帝間其故對曰蒲柳常質望秋先零)
同僚敢不盡(左傳晉使先蔑士會如秦逆公子雍荀林父止之曰夫人太子猶在而外求君此必)
(不行子以疾辭若何同官為僚吾嘗同僚敢不盡心乎弗聽)疇日懼難追
正旦上司憲府(本傳遷司憲中大夫詳滕王序)
詰旦啓門闌(左傳詰朝相見續漢志五伯鈴下待閣門闌部署街里走卒皆有程品多少隨所興)
(領)繁辭湧筆端(見哀江南賦報寄洛州)蒼鷹下獄吏(漢郅都傳列侯宗室見都)
(側目而視號曰蒼鷹)獬豸飾刑官(見徵調曲)司朝引玉節(周禮掌節守邦國者用玉)
(節)盟載捧珠盤窮紀星移次(見哀江南賦)歸餘律未殫(見祀黑帝)
雪高三尺厚(風俗通劉向曰後元年雨雹如桃李深三尺尋太宗之代不可為升平)冰深
一丈寒(述征記北土涉寒下雨勁風鼓之不得流便冰合合便厚數尺)短筍猶埋竹香
心未起蘭孟門久失路(劉峻廣絶交論太行孟門豈云嶃絶文選阮籍咏懷詩北臨太)
(行道失路將如何)扶搖忽上摶(見贈淮南公)栖鳥還得府(見鏡賦)棄馬
復歸欄(未詳)榮華名義重虚薄報恩難(潘岳在懷縣作詩虚薄乏時用位微)
(名日卑)枚乘還起疾(漢枚乘七發太子九而起曰渙乎一聞聖人辨土之言涊然汗出霍然病)
(病已)貢禹遂彈冠(漢書王陽與貢禹為友陽為益州刺史禹聞之彈其冠以待陽薦陽薦禹於成)
(帝召為大夫)方垂蓮葉劒(吳均古意蓮花穿劒鍔)未用竹根丹(見步虚詞)一
知懸象法(周禮大司徒之職正月之吉乃懸教象之法于象魏)誰思垂釣竿(詩籊籊竹)
(竿以釣於淇)
任洛州酬薛文學見贈别(本傳俄拜洛州刺史通考漢郡國有文學文翁)
(治蜀起學成都市招下縣子弟以為材官弟子武帝時郡國皆立學校官自文翁為之始云魏)
(晉以下郡國並有文學即慱士助教之任)
子居河之曲(詩居河之麋)英彦本連蹤鹽形或變虎(左傳王使周公)
(閱來聘饗有昌歜白黑形鹽)鼎氣乍成龍(史記秦武王與孟說舉龍文赤鼎班固東都賦寶鼎)
(見兮色紛紜煥其炳兮被龍文)若人承載德(見象戲賦)宫墻定數重(論語譬之宫墻)
(賜之墻也及肩夫子之墻數仞)五衢開辨路四照起文風(山海經少室之山上有木)
(焉名曰帝休其枝五衢注枝五出如路又䧿山有木焉其狀如榖面黑理其花四照其名曰迷榖尚瑗曰王)
(屮頭蛇寺碑云九衢之草千計四照之花萬品)日(一作日非)余濫推轂(漢馮唐傳唐對曰上古王)
(者遣將也跪而推轂曰闑以内寡人制之闑以外將軍制之尚瑗曰韓愈集征蜀聯句日王忿違慠五百家)
(注引左傳日衛不睦日臣之使於楚遷固淮南厲王傳日得幸上有有&KR0666;此語未易一二考入詩則是庾信始)
(云云是也)民願始天從(尚書秦誓民之所欲天必從之)上洛分都尉弘農開
附庸(詩錫之山川土田附庸詳報寄洛州)羊腸連九阪(漢地理志上黨壺關縣有羊腸阪魏)
(武帝苦寒行羊腸阪詰屈車輪為之摧)熊耳對雙峯(見馬射賦)白石仙人芋(列仙)
(傳焦先煮白石食之或以與人味如芋)青林隠士松(見步虚詞)北梁送孫楚(漢王)
(褒集九諫云絶北梁兮永辭文選孫楚征西官屬送於陟陽侯作詩晨風飄岐路零雨被秋草傾城遠追送餞)
(我千里道注司馬駿為征西將軍舊與楚善故起為參軍至是楚遷馮翊太守故征西之官屬皆送之而楚作)
(是詩以别)西堤送葛龔(西隄别未詳按後漢文苑葛龔傳注龔善為文奏或有請龔奏以千人者)
(龔為作之其人寫之忘自載其名因并寫龔名以進之故時人語曰作奏雖工宜去葛龔見笑林)故人
倘書札黎陽土足封(東觀漢記鄧訓故吏知訓好青泥封書從黎陽步推鹿車過昜陽載)
(青泥一襆至上谷遺訓)
將命至鄴(本傳信在梁為通直散騎常侍聘於東魏文章辭令甚為鄴下所稱)
大國修聘禮親鄰自此敦張&KR0950;事原隰(儀禮使者及境張&KR0950;乃謁關人)
(詩皇皇者華於彼原隰)負扆報成言(禮記明堂位周公朝諸侯於明堂之位天子負斧依南鄉)
(而立左傳宋向戊從子木成言於楚)西過犯風露(漢王吉傳朝則冒霧露畫則被塵埃)北指
度轘轅(左傳王使司徒禁掠欒氏使候出諸轘轅)交歡值公子(史記衞鞅遺魏公子卭書)
(曰往與公子驩今爲兩國將不忍相攻可與公子面相見會盟樂飲而罷)展禮覿王孫(儀禮聘禮)
(展幣史記韓信傳注劉德曰秦未多失國言公子王孫尊之也)何以譽嘉樹(左傳韓宣子來聘公)
(享之韓子賦角弓既享宴於季氏有嘉樹焉宣子譽之武子曰宿敢不封殖此樹以無忘角弓遂賦甘棠)徒
欣賦采繁(左傳趙孟為客穆叔賦采繁曰小國為繁大國省穡而用之)四牢盈折爼
(周禮掌客凡諸侯之禮上公五積皆眡餐牽三問皆修羣介行人宰使皆有牢餐五牢牽四牢未百有二十筥)
(左傳王享冇體廌宴有折爼公當享卿當宴王室之禮也)三獻滿罍樽(左傳季孫宿如晉晉侯享)
(之有加籩武子曰得貺不過三獻今三有加下臣不堪禮記明堂位山罍夏后氏之尊也)人臣無境
外何由欣此言(禮記郊特牲人臣無外交不敢貳君也)風俗既殊阻山河
不復論無因旅南館(魏志吳質傳注太子與質書曰馳藝騖北場旅食南館鶴齡曰北史)
(術傳徐之才有機辨詔徵之孝昌二年至洛敕居南館禮遇甚優)空欲祭西門(史記齊世家威)
(王曰黔夫守徐州則燕人祭北門趙人祭西門)眷然惟此别夙期幸共存
將命至鄴酬祖正員(北齊書祖珽傳珽弟孝隠魏末為散騎常侍迎梁使時徐)
(君房庾信來聘名譽甚高魏朝聞而重之接對者多取一時之秀盧孔景之徒並歴階攝職更)
(遞司賓又北史珽傳珽字孝徵武成帝即位拜中書侍郎出為安德太守轉齊郡太守以母老)
(乞還侍養詔許之會南使入聘為申勞使)
我皇臨九有(尚書以有九有之師)聲教暨無隄(漢東方朔傳一日之樂不足危無隄)
(之輿張晏曰無隄謂無隄限也)興文盛禮樂偃武息氓黎承乏驅騏驥
(潘岳秋興賦序攝官承乏猥厠朝列史記田光謂燕太子丹曰臣聞騏驥壯盛之時一日千里至其老也駑馬)
(先之)旌旗事琬珪(周禮琬珪以治國以紓好)古碑文字盡荒城年代迷
被隴文瓜熟(史記邵平故秦東陵侯秦滅後為布衣種瓜長安城東種瓜有五色甚美故世謂之)
(東陵瓜乂云青門瓜沈約集行園詩云寒瓜方卧壠)交塍香穗低(藝文類聚魏文帝與朝臣書云)
(新城粳稻上風炊之五里聞香班固西都賦注塍畦界也)投瓊實有慰報李更無蹊
(詩投我以木李報之以瓊玖漢李廣傳贊諺曰桃李不言下自成蹊)
入彭城館
襄君前建國(史記宋世家平公三年楚共王拔宋之彭城以封宋左師魚石漢地里志今之楚彭)
(城本宋也春秋經曰圍宋彭城詳哀江南賦)項氏昔稜威(漢項籍傳羽自立為西楚伯王王梁)
(楚地九郡都彭城李廣傳威稜憺乎鄰國)鶂飛傷楚戰(史記宋世家襄公七年六鶂退蜚風疾也)
(十三年襄公與楚成王戰於泓宋師大敗)雞鳴悲漢圍(後漢百官志注應劭曰楚歌今雞鳴歌也)
(漢書羽壁垓下漢帥諸侯兵圍之數重羽夜聞漢軍四面皆楚歌乃驚曰漢皆已得楚乎是何楚人之多也起)
(飲帳中有美人姓虞氏常幸從駿馬名騅常騎廼悲歌慷慨自為歌詩曰力拔山兮氣蓋世時不利兮騅不逝)
(騅不逝兮可奈何虞兮虞兮奈若何)年代殊氓俗風雲更盛衰水流浮磬
動山喧雙翟飛(禹貢徐州羽畎夏翟泗濱浮磬按彭城徐州地也)夏餘花欲盡
秋近燕將歸(見燕歌行)槐庭垂綠穗蓮浦落紅衣徒知日云
暮不見舞雩歸(周禮司巫掌羣巫之政令若歲大旱則率巫而舞雩)
同州還(周宣帝紀大象元年初置四輔以大司馬隋公楊堅為大後丞五月令趙王招陳王)
(純越王盛代王達滕王逌並之國二年三月行幸同州自應門至赤岸澤數十里間旛旗相蔽)
(鼓樂俱作庚子車駕至自同州五月帝不豫遂崩隋書馮翊郡注後魏置華州西魏改曰同州)
赤岸繞新村青城臨綺門(漢宫殿名長安有青綺門)范雎新入相穰
侯始出蕃(史記范雎傳秦王拜范睢為相收穰侯之印使歸陶)上林催獵響(司馬相如)
(上林賦鈞獵者之所得獲)河橋爭渡喧(見眷賦)竄雉飛横澗藏狐入斷
原將軍高晏晩來過青竹園(三輔故事竇將軍有青竹田)
從駕觀講武(周武帝紀天和三年冬十月丁亥上親帥六軍講武於城南京邑觀者輿)
(馬彌漫數十里諸藩使咸在焉)
校戰出長楊(見和宇文京兆)兵欄入鬭場(史記項羽紀注索隱曰按天子門有兵欄)
(曰司馬門也白帖後漢咸和中詔内外軍戲兵於南郊之場名曰鬭場)置陣横雲起(汲冢周書)
(大明武解陣若雲布)開營雁翼張(鮑昭樂府雁行綠石徑魚貫度飛梁注雁行魚貫皆陣勢也)
門嫌磁石礙(三輔黃圖始皇作阿房前殿以木蘭為梁以磁石為門兆宫曰鮑昭蕪城賦製磁)
(石以禦衝)馬畏鐵菱傷(漢鼂錯傳布渠答蘇林曰渠答謂鐵蒺藜尚瑗曰北史鐵菱狀如鐵蒺)
(置要路水中以刺人馬)龍淵觸牛斗(越絶書歐冶子取鐵英為二劒一龍淵二太阿晉雷煥傳)
(武帝時斗牛間有紫氣張華以煥為豐城令果得劒二延一以送華一以自佩及華誅劒失所在煥子葉攜劒過)
(平津忽躍入水但見二龍蟠深曲)繁弱駭天狼(史記天官書天狼下有四星曰弧合誠圖曰弧)
(主司兵兵弩象也詳馬射賦)落星奔驥騄浮雲上驌驦(晉盧諶贈劉琨詩用乏驥)
(騄詳馬射賦)急風吹戰鼓高塵擁貝裝(隋煬帝集白馬篇云白馬金貝裝齊高帝)
(紀帝軍容寡闕乃編㯶皮為馬具裝折竹為寄生夜舉火進軍按貝具未詳孰是)駭猿時落木
驚鴻屢斷行(見馬射賦)樹寒條更直山枯菊轉芳豹略推全
勝龍圖揖所長(小學紺珠文武龍虎豹犬為六韜後漢書注霸典文論文師武論龍韜主將虎)
(韜偏裨豹韜校尉犬韜司馬)小臣欣寓目(左傳楚子玉使伯棼請戰曰君憑軾而觀之得臣與)
(寓目焉)還知奉會昌(蔡邕獨斷河圖曰赤九世會昌謂光武也尚瑗曰左思蜀都賦天地運期而)
(會昌)
奉報趙王出師在道賜詩
上將出東平(晉地理志建安郡有東平縣)先定下江兵(見哀江南賦)彎弓
伏石動(見商調典)振鼓沸沙鳴(三秦記河西有沙角山山頭頽沙則鼔角鳴)横海
將軍號(漢閩粤王傳上遣横海將軍韓說出句章)長風駿馬名(未詳)雨歇殘虹
斷雲歸一雁征暗巖朝石濕空山夜火明低橋澗底渡
狹路花中行錦車同建節(漢西域傳楚主侍者馮嫽能史書習事嘗持漢節為公主)
(使行賞賜於城郭諸國敬信之號曰馮夫人為烏孫右大將妻都護鄭吉使馮夫人說烏就屠降烏就屠恐曰)
(願得小號宣帝遣謁者竺次期門甘延壽為副迎馮夫人馮夫人錦車持節立烏就屠為小昆彌腸印綬後漢)
(寇恂傳更始立使使者徇郡國恂曰使君建節銜命以臨四方)魚軒異泊營(左傳狄人衛戴公廬於曺)
(齊人使歸夫人魚軒)軍中女子氣(漢書李陵曰吾士氣少衰軍中豈有女子乎)塞外夫人城
(見昭君辭)小人乖攝養(見上趙下)岐路阻逢迎(淮南子楊朱見岐路可以北而哭之為其可以南)
幾月芝田熟(神異經鍾山在北海之中他仙畆家數十萬耕田種芝草課計頃)何年金竈成(漢郊祀志李少君言)
(上祠竈皆可致物致物而丹沙可化為黃金黃金成以為飲食噐益夀)哀笳關塞曲(見昭君辭)嘶馬
别離聲(見哀江南賦)王子身為寶深思不倚衡(陸賈新語聖人不用珠玉)
(而寶其身漢袁盎傳千金子不垂堂百金子不騎衡如淳曰騎倚也)
和趙王送峽中軍
樓船聊習戰(漢南粤王傳主爵都尉楊僕為樓船將軍出豫章下横浦)白羽試撝軍
(家語子路曰由願得白羽若月赤羽若日鐘鼓之音上震於天旍旗繽紛下蟠於地由當一陣而敵之必也攘)
(地千里搴旗執馘)山城對郤月(荆州記純陽縣至沔口水北有郤月城兆寬曰宋武帝諸子)
(傳王玄謨舟師頓梁山洲内東西兩岸為郤月城營栅甚固)岸陣抵平雲(漢京房易要占云陣)
(雲貫月韓魏以此雲為占)赤蛇懸弩影(風俗通應郴為汲令賜主簿杜宣酒壁上懸弩照於杯影)
(如蛇)流星抱劒文(崔豹古今注吳大帝有寶劒六四日流星)胡笳遙驚夜(晉中興書)
(大司馬桓溫屯軍中堂夜吹驚角)塞馬暗嘶羣(見哀江南賦)客行明月峽猿
聲不可聞(見枯樹賦)
奉和趙王途中五韻(藝文作王褒)
飄颻映車幕(左思魏都賦注幕覆車者也)出没望連旂(見贈淮南公)度雲
還翊陣(見從駕)迴風即送師(史記齊太公世家武王將伐紂風雨暴至羣臣盡懼惟太)
(公勸武王武王於是遂行)峽路沙如月山峯石似眉(見上趙王)村桃拂紅
粉岸柳被青絲錦城遙可望(成都記孟後主於成都城上種芙蓉如錦因名錦官)
(城)迴鞍念此時
侍從徐國公殿下軍行(北史周若干惠傳惠子鳳字達摩襲父爵長樂郡公)
(尚周文女位開府儀同三司大馭中大夫後錄佐命功封鳳徐國公拜柱國)
八風占陣氣(後漢郎顗傳顗學京氏易善風角注謂侯四方四隅之風以占吉凶)六甲候
兵韜(玄女九宫戰法行兵之道天道之寶九天九地各有表裏九天之上六甲子也九地之下六癸酉也)
(子能順之萬全可保)置府仍張幕(見哀江南賦)麾軍即乘旄(見宗廟歌)長旂
臨廣武(魏文帝集述征賦云建長旂之飄颻西征記有三皇山山上有二城東者曰東廣武西者曰西)
(廣武各在山一頭相去二百餘步其間隔深澗漢祖與項籍語處)烽火照成臯(見陪駕)廵
寒重挾纊(左傳申公巫臣曰師人多寒王廵三軍柎而勉之三軍之十皆如挾纊)酌水勝
單醪(黃石公記昔良將用兵有饋一簞醪者使投之於河使將士近迎流飲之)陣後雲逾直
(見從駕)兵深星轉高(見哀江南賦)電燄驅龍馬(見馬射賦)山精鏤寶
刀(未詳)塞迥翻榆葉(漢書伍被曰廣長榆師古曰長榆在朔方即衛青傳所云榆溪舊塞是)
關寒落雁毛(江淹恨賦注雁門漢塞也詳對燭賦)既得從神武何須念久
勞(魏王粲從軍詩從軍有苦樂但問所從誰所從神且武焉得久勞師)
同盧記室從軍(樂府作從軍行北史周盧愷傳愷字長仁涉獵經史有當世幹能頗)
(解屬文周齊王憲引為記室從憲代齊說齊栢社鎮下之遷小吏部大夫周諸王傳天和五年)
(齊將斛律明月於汾北築城西至龍門六年齊王憲率衆出自龍門齊將新蔡王康德潛軍宵)
(遁憲乃渡河攻其伏龍等四城二日盡拔又攻張壁克之斛律明月時在華容弗能救乃北攻)
(姚襄城陷之汾州又見圍日久憲遣柱國宇文盛運粟饋之憲日入兩乳谷襲克齊伯杜城使)
(柱國譚公會築石殿城以為汾州之援齊平原王叚孝先蘭陵土高長恭引兵大至大將軍韓)
(歡為齊人所乘遂退憲身自督戰齊衆稍郤)
河圖論陣氣金匱辨星文地中鳴鼓角(見哀江南賦)天上下
將軍(漢周亞夫傳趙涉曰將軍何不從此右去諸侯聞之以為將軍從天而下也)函犀恒七
屬(見報寄洛州)絡鐵本千羣(沈約齊司空柳世隆行狀兕甲十萬鐵馬千羣)飛梯聊
度絳合弩暫凌汾(隋書綘郡絳縣注舊置絳郡後周置晉州文成郡注東魏置南汾州後周)
(改為汾州後齊為西汾州詳衰江南馬射二賦)寇陣先中斷妖營即兩分連烽
對嶺度嘶馬隔河聞箭飛如疾雨城崩似壊雲(後漢光武紀積)
(弩亂發矢下如雨城中負戶而汲王鳳等乞降不許尋邑自以為功在漏刻意氣甚逸夜有流星墜營中晝有)
(雲如壊山當營而隕不及地尺而散吏士皆厭伏)英王於此戰何用武安君(史記)
(白起傳起遷為武安君蘇代說應侯曰武安君為秦戰勝攻取者七十餘城雖周邵呂望之功不益於此)
伏聞遊獵
虞旗喜旦晴(周禮山虞若大田獵植虞旗於中致禽而珥焉)獵馬向山横石關
魚貫上(漢揚雄傳遠則石關封巒魏志鄧艾伐蜀將士將攀木緣崖魚貫而進)山梁雁翅
行(論語山梁雌雉詳從駕)雲平尋兔跡林藂聽雉聲(西京雜記茂陵文固陽本)
(瑯琊人善馴野雉為媒用以射雉每以三春之月為茅障以自翳用觟矢以射之日連百數)馬嘶山
谷響弓寒桑柘鳴(周禮弓人凡取幹之道七柘為上)聞弦鳥自落(列子甘蠅)
(古之善射者也彀弓而獸伏鳥下)望火獸空驚(禮記王制昆蟲未蟄不以火田)無風樹
即正不凍水還平誰知茂(疑作霸)陵下(見哀江南賦)願入睢陽
城(見枯樹賦)
見征客始還遇獵
貳師新受詔(見馬射賦)長平正凱歸(漢衛青傳取河内地為朔方郡以三千人百戶)
(封青為長平侯)猶言乘戰馬未得解戎衣上林遇逐獵(見同州還)宜
春正合圍(漢揚雄傳武帝廣開上林南至宜春鼎湖禮記王制天子不合圍)漢帝熊猶
憤(漢書孝元帝馮昭儀上幸虎圈鬭獸後宫皆坐熊出圈攀檻欲上殿昭儀乃當熊而立曰夫猛獸得人而)
(止妾恐熊至御座故身當之耳)秦王雉更飛(晉太康地志秦文公時陳倉人獵得獸如彘不知名)
(牽以獻之逢二童子童子曰此名為媦常在地中食死人腦即欲殺之拍捶其首媦亦語曰二童名陳寶得雄者)
(王得雌者霸陳倉人乃逐之化為雌雉上陳倉北阪為石秦祀之)故人迎借問念舊始
依依河邊一片石不復肯支機(見哀江南賦)
奉和闡弘二教應詔(周武帝紀天和四年二月戊辰帝御大德殿集百竂道士)
(沙門等討論釋老)
五明教已設(天竺大論有五明一聲明二工巧明三毉方明四因明五内明太子周學五明)三
元法復開(見步虚詞)魚山將寉嶺清梵兩邊來(異苑陳思王植常登魚山)
(忽聞嵒岫裏有誦經聲清遒深亮遠谷流響不覺歛襟祗敬便效而則之今梵唱皆植依擬所造詳哀江南賦)
香烟聚為塔(後魏楊衒之伽藍記道藥傳云王修浮圖木工既訖猶有鐵柱無由能上王於四角)
(起大高樓多置金銀及諸寶物王與夫人及諸王子悉在樓上燒香散花至心精神然後轆轤絞索一舉便到)
(故胡人皆云四天王助之)花雨積成臺(因果經善慧仙人持花七莖欲以獻佛時燈照王出城迎)
(佛王誠敬禮散獻名花花悉墮地善慧即散五花皆住空中化成花臺後散二莖亦止於空即釋迦牟尼佛也)
空心論佛性(心經色即是空空即是色)貞氣辨仙才(仙經拾遺東王公蓋青陽元氣)
(也昔道氣無為自然先以東華至真之氣化生木公以主陽和之氣男子得道者名隸木公)露盤高
掌滴(漢書孝武帝作承露盤高二十丈大七圍以銅為之上有仙人掌承露和玉屑飲之號金莖露十二)
(因緣經八種塔並有露槃佛塔八重菩薩七重辟支佛六重四果五重三果四重二果三重初果二重凡僧但)
(蕉葉火珠而已)風烏平翅迴(見馬射賦)無勞問待詔自識昆明灰(漢書)
(東方朔傳使待詔金馬門詳哀江南賦)
至老子廟應詔
虚無推馭辨(未詳)寥廓本乘蜺(漢司馬相如傳猶焦朋已翔乎寥廓而羅者猶視乎)
(藪澤揚雄集反離騷乘雲霓之旖旎望崑崙以樛流)三門臨苦縣(神仙傳老子姓李名耳字伯陽)
(楚國苦縣頼鄉人也母到李樹下生老子生而能言指李樹曰以此為我姓老子耳有三門)九井對
靈谿(後漢郡國志陳留國苦縣有賴鄉注伏滔北征記曰苦有老子廟廟中有九井水相通郭璞遊仙詩)
(靈谿可潛盤注荆州城西九里有靈谿水)成丹須竹節(見步虚辭)量藥用刀圭(神仙)
(傳沈羲吳郡人學道於蜀與妻賈氏共載詣子婦卓孔家道逢白鹿車一乘青龍車一乘白虎車一乘從騎數)
(十人騎曰羲受命不長壽將盡矣黃老命遣仙官下來迎之遂載昇天後四百餘年求還鄉里得數十世孫名)
(懷羲說初上天時老君使玉女持金案玉杯盛藥賜羲曰此是神丹飲者不死夫婦各有刀圭)石似臨
卭芋(史記卓氏曰吾聞岷山之下沃野有隂蹲䲭至死不饑乃求遠遷致之於臨卭詳酬薛文學)芝
如封禪泥(漢舊儀云芝有九莖芝金色綠葉朱實夜有光詳羽調曲)毻毛新鵠小(郭璞)
(海賦産毻積羽注毻落毛也寉經寉二年落子毛相寉經寉陽鳥也而遊於隂蓋羽族之宗長仙人之騏驥也)
盤根古樹底(雲笈七籖亳州真源縣太清宫聖祖老君降生之宅也歴殷周至唐而九井三槐宛)
(然常在述異記賴鄉老子祠有紫石榴紅縹李一李二色)野戍孤烟起春山百鳥啼
路有三千别(晉趙至傳至與稽蕃書曰悠悠三千路難涉矣)途經七聖迷(雲笈七籖)
(軒轅本紀黃帝周遊以訪真道令方明為御昌宇驂乘張若謬扅道焉昆昏滑稽從車而至襄城之野七聖俱)
(迷)唯當報關吏(關令内傳關令登樓四望見東極有紫氣西邁喜曰夫陽氣盡九星宿值合歲月)
(並王復九十日之外法應有聖人經過京邑至期乃齊戒其日果見老子)直向流沙西(列仙傳老)
(子為關令尹喜著書與偕之流沙之西)
奉和趙王遊仙
藏山還採藥有道得從師京兆陳安世(神仙傳陳安世京兆人也為權)
(叔本家傭賃後去不知所在)成都李意期(神仙傳李意期蜀人於成都作一士窟居之冬夏單)
(衣髮長剪去之皆使長五寸或二百日三百日不出窟)玉京(一作經)傳相寉(靈樞金景内經)
(下離塵墇上界玉京元君注玉京者無為之天也東西南北各有八天凡三十二天蓋三十二帝之都也玉京)
(之下乃崑崙北都鮑昭舞寉賦注相寉經出於浮丘公授王子晉)太乙授飛龜(神仙傳華)
(子期淮南人師甪里先生受山隠靈寶方一曰伊洛飛龜秩二日白禹正機三日平衡按合服之日以還少後)
(得仙去詳步虚詞)白石香新芋(見酬薛文學)青泥美熟芝(疑作飴按袁彦伯竹)
(林名士傳王烈嘗得石髓柔滑如飴詳步虚詞)山精逢石鏡(見小園賦)樵客值圍棋
(述異記晉王質入山見二童子石矣室中圍棋坐觀之及起斧柯已爛)石紋如碎錦藤苖似
亂絲蓬萊在何許漠后欲遙祠(封禪書太液池中有蓬萊方丈瀛洲壺梁象海)
(中神山龜魚之屬)
奉和同泰寺浮圖(原注和梁簡文帝按帝望同泰寺浮圖詩云遙看宫佛圖帶璧)
(復垂珠燭銀踰漢汝寶鐸邁昆吾日起光芒散風吟宫徵殊露落盤恒滿桐生鳳不雛飛幡雜)
(晚虹晝鳥狎晨□梵世凌空下應真蔽景趨帝馬咸干轡天衣盡六銖意樂開長表多實現金)
(軀能令苦海渡復使慢山踰願能同四忍長當出九居)
岧岧凌太清(魏曹植贈丁儀王粲詩承露概泰清注泰清天也)照殿比東京(洛陽)
(伽監記宜壽里内包信縣令暇暉宅地下常聞有鐘聲時見五色光明照於堂宇暉甚異之遂掘光所得金像)
(一軀高三尺併二菩薩趺上銘曰晉太始二年五月十五日侍中中書監荀勖造暉遂捨宅為光明寺時人咸)
(云此地為荀勖宅按後漢建都洛陽故曰東京)長影臨雙闕(見陪駕)高層出九成
(王延壽魯靈先殿賦層曲九成注層高也九成九重也)栱積行雲礙幡搖度鳥驚
(澤氏要典沙門得一法者便當建幡告四遠維摩經勝幡建道場)鳳飛如始泊蓮合似
初生(風俗通殿堂象東井形刻作荷菱荷菱水物也所以厭火)輪重對月滿(華嚴經如來於)
(此四天下中或名圓滿月又毘婆尸佛如滿月詳象戲賦)鐸韻擬鸞聲(楊衒之伽監記永寧寺有)
(九層浮屠刹上有金寶瓶寶瓶有承露金盤周匝皆垂金鐸高風永夜寶鐸和鳴鏗鏘之聲聞及十餘里詩君子)
(至止鸞聲鏘鏘)畫水流全住(顔延之應詔詩畫流高陛注言畫地通水於高階之側)圖雲
色半輕(左思吳都賦雕欒鏤楶青𤨏丹楹圖以雲氣畫以仙靈)露晩盤猶滴珠朝
火更明(見和闡弘二教)雖連博望苑(漢書武帝為戾太子立博望苑)還接銀沙
城(華嚴經如日光出時無熱池中金沙銀沙金剛沙琉璃沙一切寶物皆有日影於中顯見)天香下
桂殿(毘耶婆仙人問佛經天香甚香漠武故事甘泉宫南有昆明池中有靈波殿皆以桂為柱風來自香)
仙梵入伊笙(見哀江南賦)庶聞八解樂(菩薩本行經其八解脱)方遣六
塵情(王屮頭陀寺碑注色聲香味觸法謂之六塵)
奉和法筵應詔(周武帝紀建德元年春王月戊午帝幸玄都觀親御法座講說公卿)
(道俗論難事畢還宫降死罪及流罪一等其五歲刑已下並宥之)
五城臨北極(十洲記崑崙山有五城十二樓城有孝曰漢郊祀志方士言黃帝時為五十二樓)
(以候神人於執期命曰延年)百雉壯西昆(公羊傳城雉者何五板而堵五堵而雉百雉而城詳)
(遊仙)鉤陳臨複道閶闔抵靈軒(揚雄甘泉賦據軨軒而周流注軨欄也軒欄板也軨)
(與櫺同詳馬射賦)千柱蓮花塔(酉陽雜爼閻摩那毘羅樹中見果報其殿淨如鏡見天人所作)
(之善果報又第二樹中有千柱殿高僧傳孫放西寺僧構傾頽沙門支雲惠謀欲建立其日有童子持紙蓮花)
(插故寺東面相去十餘丈於是建刹中標出當花所重尚瑗曰梁元帝集玄覽賦云日殿月宫金池珠叢七)
(迢遞千柱玲瓏)由旬紫紺園(法苑珠林須達爾時為蠰佉國大臣名須達多此園地還廣一由旬)
(純以七寶徧滿布地奉施如來起為住處支僧載外國事由旬者晉言四十里白帖佛寺為紺園尚瑗曰梁)
(元帝集善覺寺碑云寶純交映無慙紫紺之宫)佛影胡人記(楊衒之迦藍記道藥傳云至瞿羅羅)
(鹿見佛影窟入山十五步四向戸遙望則衆相炳然近看暝然以手摩之惟有石壁漸漸卻行始見其相)經
文漢語翻(大藏一覽後漢明帝遣博士王遵等往西域迎佛法至月支國遇迦葉摩鳩騰竺法蘭二)
(梵僧帶白㲲畫釋迦像四十二章經白馬䭾之邀至洛陽此中國有三寶之始)星窺朱鳥牖(漢武)
(故事西王母使者至東方朔死上問使者對曰朔是木帝精為歲星下遊人中以觀天下非陛下臣也詳楊柳)
(歌)雲宿鳳凰門(幽明錄鄴城鳳陽門五層樓安金鳳凰二頭於其上一頭飛入漳河一頭今猶)
(存)新禽解雜囀春柳卧生根早雷驚蟄戶(月令仲春之月雷乃發聲)
(蟄蟲咸動啓戸始出)流雪長河源建始移交讓(潯陽記黃金山有樠樹一年東榮西)
(枯後年西榮東枯張華曰此交讓樹也詳枯樹賦)徽音種合昏(周處風土記合昏槿也葉晨舒)
(而昏合三輔黃圖槐大葉而黑江東有樹與此相反名合昏槐詳象戲賦)風飛扇天辨泉湧
屬絲言(禮記王言如絲其出如綸王言如綸其出如綍詳上趙王)羈臣從散木(見枯樹賦)
無以預中天(見步虚詞)中天遙可望終類仰鵾弦(見燈賦)
和從駕登雲居寺塔(按王褒雲居寺高頂詩云中峯雲已合絶頂日猶晴邑居)
(隨望近風烟對眼生此作疑和褒也)
重巒千仞塔危磴九層臺(說苑晉靈公造九層之臺孫息曰纍十二碁加九雞子其)
(上為臺之危有甚於此)石關恒逆上山梁乍斗迴(漢匈奴傳注師古曰斗絶也詳)
(遊獵)階下雲峯出(晉陶潛詩夏雲多奇峯)窗前風洞開(晉郭璞遊仙詩風出窗戶)
(裏)隔嶺鐘聲度中天梵響來平時欣侍從於此暫徘徊
和何儀同講竟述懷
無名即講道(見步虚詞)有動定論幾(繫辭幾者動之微)安經讓禮席
正業理儒衣似得遊焉趣(學記君子之於學也藏焉修焉息焉遊焉)能同捨
講歸(東觀漢記朱祐字仲先初上學長安時過朱祐祐嘗留上講竞乃談語及車駕幸祐家上謂祐曰主)
(人得毋去我講乎)石渠人少歇(三輔皇圖蕭何造石渠閣以藏入關所得秦之圖籍成帝以此)
(藏秘書經炯曰後漢翟酺傳酺上言孝宣論五於石渠學者滋盛弟子萬數)華隂市暫稀(後漢)
(張楷傳楷字公超隠居弘農山中學者從之所居成市後華隂山南有公超市)秋雲低晩氣短
景側餘輝(歲時記晉魏間官中以紅線景日景冬至後日景添長一線)螢排亂草出
(禮記月令夏季之月腐草為螢)雁捨斷蘆飛(見和遊田)别有平陵徑(漢地理志扶風)
(郡平陵縣注昭帝置)蕭條客鬢衰飢噪空倉雀寒驚嬾婦機(見小園賦)
實欣懷諛問(學記足以䛕問)逢君理入微(見贈淮南公)
奉和趙王隠士(原注王褒同賦)
洛陽徵五隠(後漢逸民傳論光武側席幽人求之若不及薛方逢萌聘而不肯至嚴光周黨王霸)
(至而不肯屈)東都别二賢(漢書疏廣與兄子受上疏乞骸骨公卿大夫故人邑子設祖道供帳)
(東都門外送者車數百輛辭訣而去道路觀者皆曰賢哉二丈夫)雲氣浮函谷(見至老子廟)
星光集潁川(異苑陳仲弓從諸侄子造荀季和父子於時德星聚太史奏五百里内有賢人星聚)
(按後漢陳實傳實字仲弓潁川許人也)霸陵採樵路(後漢逸民傳韓康字伯休常採藥名山賣)
(於長安市口不二價三十餘年後遁入霸陵山中又潘岳詩採藥往東路)成都賣卜錢(皇甫謐高)
(士傳嚴遵字君平蜀人隠居不仕賣卜於成都市日得百錢自給卜訖則閉肆下簾以著書為事)鹿表
披暫裂(晉隠逸傳瞿硎先生者太和未嘗居宣城郡界文脊山山有瞿硎因以為名大司馬桓温往造)
(之見先生披鹿裘坐於石室神無忤色)藜牀坐欲穿(見小園賦)阮籍惟長嘯(竹林)
(七賢論蘇門山中有真人阮籍往尋對之長嘯及退嶺巔&KR0008;然有聲若數部鼓吹乃真人嘯也)嵇康訝
一絃(晉嵇康集序孫登於汲郡北山土窟住鼓一絃琴見者皆樂親之)澗險無平石山
深足細泉短松猶百尺少寉已千年(神境記滎陽郡南有石室室後有孤)
(松千丈常有雙寉晨必接翮夕輒偶影相傳昔有夫婦隠此室化成雙寉詳步虚詞)野鳥繁弦轉
(見烏夜啼)山花焰火然(梁沈約詩山櫻發欲然)洞風吹戸裏(見和從駕)石乳
滴窗前(列仙傳卭疏者周封史也能行炁鍊形煮石髓而服之謂之石鍾乳至數百年往來入太室山)
(中本草鍾乳有三種石乳竹乳茅山乳)雖無亭長識(後漢書桓帝以安車聘韓康康辭安車自)
(乘柴車冒晨先使者發至亭亭長以韓徵君當過方發人牛修道及見康柴車幅巾以為田叟也使奪其牛有)
(頃使者至欲奏殺亭長康曰此自老子與之亭長向罪乃止)終見野人傳(類函作船晉郭翻傳)
(翻乘小舟歸武昌庾翌欲引就大船翻曰此固野人之舟也)
擬詠懷二十七首
步兵未飲酒(晉阮籍傳籍聞步兵厨營人善釀有貯酒三百斛乃求為步兵校尉)中散未
彈琴(晉書嵇康拜中散大夫彈琴咏詩自足於懷)索索無真氣(周易震索索)昏昏
有俗心(孟子不賢者以其昏昏使人昭昭)涸鮒常思水(莊子昔見轍中涸鮒曰無升斗)
(之水以活我乎)驚飛每失林(家語羅者曰大雀善驚而難得)風雲能變色(鮑昭暮還)
(詩風雲改榮衰)松竹且悲吟(孝子傳宗承父資喪舊塋負土作一夕而成墳土自高五尺松竹自)
(生)由來不得意何必往長岑(見小園賦)
赭衣居傅巖(漢楚元王傳王戍稍淫暴中公白公二人諫不聽胥靡之衣之赭衣賈誼鵩鳥賦傅)
(說胥靡兮乃相武丁)垂綸在渭川(說苑吕望年七十釣於渭渚三日三夜魚無食者望即忿脱其)
(衣冠上有農人者古之異人謂望曰子姑復釣必細其綸芳其餌徐徐而投無令魚駭初下得鮒次得鯉刺魚)
(腹得書書文曰吕望封於齊望知其異)乘舟能上月(竹書紀年伊摯將應湯命夢乘船過日月)
(之傍)飛幰欲捫天(儀制令諸車一品青油纁通幰未裏朱絲絡網三品以上青通幰朱裏五品以)
(上青偏幰碧裏六品以下皆不得用幰司馬相如上林賦仰攀撩而捫天樹榖曰後漢書和熹鄧皇后常夢)
(捫天)誰知志不就空有直如弦(後漢五行志順帝末京都童謠曰直如弦死道邊曲)
(如鉤反封侯)洛陽蘇季子連衡不復連既無六國印翻思二
頃田(淮南子注蘇秦合六國為從張儀說為衡史記蘇秦傳秦字季子為從約長并相六國曰使我有雒)
(陽負郭田二頃豈能佩六國相印乎)
爼豆非所習(論語爼豆之事則嘗聞之矣)帷帳復無謀(漢高祖紀帝曰運籌帷幄)
(之中决勝千里之外吾不如子房)不言班定遠應為萬里侯(後漢班超傳相者指)
(曰生燕頷虎頸飛而食肉此萬里侯相也後以西域五十餘國悉皆納質封定遠侯)燕客思遼水
秦人望隴頭(見哀江南賦)倡家遭強娉(左傳昭公元年徐吾犯之妹美公孫楚聘)
(之矣公孫黑又使強委禽焉詳蕩子賦)質子值仍留(史記春申君傳楚使歇與太子完入質於)
(秦秦留之數年)自憐才智盡空傷年鬢秋
楚材稱晉用(見竹杖賦)秦臣即趙冠(後漢輿服志武冠一曰武弁大冠諸武臣冠之)
(侍中中常侍加黃金璫附蟬為文貂尾為飾謂之趙惠文冠趙武靈王所製秦滅趙以其君冠賜近臣)離
宫延子産(左傳子産相鄭伯以如晉使盡壞其館之墻而納車馬焉曰今銅鞮之宫數里而諸侯舍)
(於隸人晉侯使士文伯謝不敏焉乃築諸侯之館)羇旅接陳完(左傳陳公子完奔齊齊侯使敬)
(仲為卿辭曰羇旅之臣敢辱高位以速官謗)寓位非所寓(詩疏式微黎侯失國而寓於衛其臣)
(歡以歸也)安齊獨未安(左傳晉公子重耳及齊齊桓公妻子有馬二十乘公子安之姜曰行也懷)
(與安實敗名)雪泣悲去魯(家語雪桃注雪拭之也古逸詩有孔子去魯歌)悽然憶相
韓(漢張良傳大父開地相韓昭侯宣惠王襄哀王父平相釐王悼惠王良悉以家財求客刺秦王以五世相韓)
(故良乃稱曰家世相韓及韓滅不愛萬金之資為韓報讐彊秦天下震動以三寸舌為帝者師於良足矣)惟
彼窮塗恨(見哀江南賦)知余行路難(晉山松傳舊歌有行路難曲松好之每因酣醉)
(縱歌聽者莫不流涕)
惟忠且惟孝為子復為臣一朝人事盡(任昉哭范僕射詩一朝萬化盡)
身名不足親(老子名與身孰親)吳起常辭魏韓非遂入秦(史記吳起)
(傳公叔為相而害吳起起懼得罪遂去魏之楚韓非傳韓王遣非使秦秦王悦之未信用李斯姚賈害之下吏)
(治罪斯遺非藥使自殺)壯情已消歇雄圖不復申(後漢馬拔傳贊壯情方勇謝朓)
(詩雄圖悵若兹)移住華隂下終為關外人(漢書徙函谷關於新安時樓船將軍楊僕)
(數有大功恥為關外民上書乞徙東關於是徙關於新安去弘農三百里)
疇昔國士遇生平知已恩直言珠可吐(莊子夫唾大者如珠小者如霧)
(後漢書趙壹歌曰勢家多所宜咳唾自成珠)寧知炭欲吞(史記刺客傳趙襄子與韓魏合謀滅)
(智伯豫讓曰士為知己者死欲為智伯報讐漆身為厲呑炭為啞襄子當出伏於所當過之橋下襄子數之讓)
(曰智伯國士遇我我故國士報之)一顧重尺璧(淮南子聖人重分寸之隂而輕尺璧)千金
輕一言(漢季布傳楚人諺曰得黃金百不如得季布諾)悲傷劉孺子(漢王莽傳選玄孫中)
(最幼廣戚侯子嬰年二歲託以卜相最吉以嗣孝平皇帝之後後簒位救乳母不得與語常在四璧中至於長)
(大不能名六畜)悽愴史皇孫(漢書孝武衛皇后生戾太子據納史良娣産子男進號史王孫會巫)
(蠱事起太子自經皇孫二人并遇害)無因同武騎歸守霸陵園(漢書司馬相如事孝)
(景為武騎常侍武帝拜為孝文園令按霸陵文帝陵)
榆關音信斷(見侍從)漢使絶經過胡笳落淚曲(見二卷)羌笛
斷腸歌(見和泛江)纖腰减束素(宋玉登徒子好色賦腰如束素)别淚損横波
(傅毅舞賦目流涕而横波)恨心終不歇紅顔無復多枯木期填海(見二)
(卷)青山望斷河(梁江總集别袁昌州詩青山去去愁)
白馬向青波乘冰始渡河(見哀江南賦)置兵須近水(漢韓信傳乃使)
(萬人先行出背水陣)移營喜竈多(後漢虞詡傳詡令吏士各作兩竈日增倍之曰孫臏示弱我今)
(示強)長坂初垂翼(蜀志先生奔江南曹公追之及於當陽之長坂張飛據水斷橋瞋目横矛曰身)
(是張翼德也可來共决死敵周易明夷於飛垂其翼)鴻溝遂倒戈(漢高帝紀羽與漢約中分天下)
(割鴻溝以西為漢以東為楚尚書武成紂之前徒倒戈)的顱於此去(蜀志劉表請備宴會蒯越)
(蔡瑁欲因會取備備覺之潛遁出騎的顱走渡襄陽城西檀溪水中溺不得出備急曰的顱今日厄矣的顱乃)
(一躍三丈)虞兮奈若何(見入彭城館)空營衛青冢(漢衛青傳起冢象盧山師古曰)
(冢在茂陵東)徒聽田横歌(干寶搜神記挽歌者喪家之樂執紼者相和之聲也挽歌辭有薤露)
(蒿里二童出自田横門人横目殺門人傷之悲歌言人如薤上露易稀滅也古今注薤露歌曰薤上朝露何易)
(晞露晞明朝更復落人死一去何時歸)
北臨玄莬郡(漢地理志玄莬郡武帝元封四年開高句驪)南戍朱鳶城(後漢郡國)
(志交阯郡十二城一曰朱鳶)共此無期别(詩君子于役不知其期)俱知萬里情
昔常遊令尹(鮑昭擬古詩魯客事楚王懷金襲丹素既荷主人恩又蒙令尹顧)今時事
客卿(史記李斯傳秦王拜斯為客卿斯曰當今大臣之位無居臣上者可謂富貴極矣物極則衰吾未知)
(所税駕也)不特貧謝富安見死羡生(後漢逸民傳向長字子平讀易至損益卦喟然)
(歎曰吾已知富不如貧貴不如賤但未知死何如生耳)懷秋獨悲此(見傷心賦)平生何
謂平(楚辭坎壈兮貧士失職而志不平)
悲歌度易水(見哀江南賦)彌節出陽關(漢李廣傳上報曰將軍其率師東轅彌節)
(白檀以臨右北平盛秋廣在郡匈奴號曰漢飛將軍討燕歌)李陵從此去荆卿不復
還(見哀江南賦)故人形影滅(王臺新咏許瑤詩昔如影與形)音書兩俱絶遙
看塞北雲懸想天山雪(見對燭賦)遊子上河梁應將蘇武别
(文選李陵與蘇武别詩云攜手上河梁遊子暮何之徘徊岐路側悢悢不能辭)
搖落秋為氣(見傷心賦)淒凉多怨情啼枯湘水竹哭壊杞梁
城(見哀江南賦)天亡遭憤戰(漢書楚兵疲食盡此天亡之時魏相諫書爭恨小故不忍憤怒)
(者謂之憤兵兵憤者敗)日蹙值愁兵(詩今也日蹙國百里)直虹朝映壘長星
夜落營楚歌饒恨曲南風多死聲(見二卷入彭城館)眼前一杯
酒誰論身後名(世說張翰曰使我有身後名不如即時一杯酒)
周王逢鄭怒楚后值秦冤梯衝已寉列冀馬忽雲屯武
安檐瓦振昆陽猛獸奔(見馬射哀江南二賦)流星夕照鏡(疑作境後漢文)
(苑傳杜篤論都賦曰軍如流星)烽火夜燒原(尚書盤庚若火之燎于原詳哀江南賦)古獄
饒冤氣(見馬射賦)空亭多枉魂(魏志公孫瓚傳常從數十騎出行塞見鮮卑數百騎瓚乃)
(退入空亭中約其從騎曰今不衝之則死盡矣瓚殺傷數十人亦亡其從騎半遂得免寉齡曰後漢獨行傳)
(王忳除郿令到官之漦亭忳入亭止宿夜中聞有女子稱冤之聲曰妾夫為涪令之官亭長無狀柱殺妾家十)
(餘口埋在樓下忳明旦召游徼詰問具服罪伏辜)天道或可問(見哀江南賦)微兮不
忍言
横流遘屯慝(晉孫綽傳綽疏云中夏蕩蕩一時横流)上墋結重氛(見哀江南賦)
哭市聞妖獸(隨巢子昔三苗大亂龍生於廟犬哭於市)頽山起怪雲(見同盧記室)
綠林多散卒清波有敗軍(見哀江南賦)知士今安用忠臣且
未聞惜無萬金産東求滄海君(見第四首)
吉士長為吉(詩藹藹王多吉士)善人終日善大道忽云乖生民
隨事蹇有情何可豁忘懷固難遣麟窮季氏罝(見哀江南賦)
虎振周(疑作秦)王圈(列士傳秦召公子無忌不行使朱亥奉璧一雙秦王大怒將朱亥置虎圈)
(中亥瞋目視虎眥裂血濺虎終不敢動)平生幾種意一旦衝風卷(漢韓安國傳安)
(國曰臣聞衝風之衰不能起毛羽)
六國始咆哮縱横未定交(詩女炰烋於中國詳第二首)欲競連城璧
(見哀江南賦)翻徵縮酒茅(見祀方澤)析骸猶換子(左傳華元告楚曰敝邑易子而)
(食析骸以爨)登㸑已懸巢(韓子韓魏圜晉陽决晉水以灌之城中巢居懸釡而炊)壯冰
初開地(禮記月令仲冬之月冰益壯韓子秦穆公以女樂二八遺戊王舉兵伐之兼國十二開地千里)
盲風正折膠(禮記月令仲秋之月盲風至漢&KR1007;錯傳欲立威者始於折膠)輕雲飄馬
足(漢韓安國傳安國曰今匈奴負戎馬之足)明月動弓弰(見馬射賦)楚師正圍鞏
(漢酈食其傳項羽擊漢拔滎陽漢兵遁保鞏)秦人未下崤(左傳遽興姜戎子墨衰絰梁弘御戎)
(萊駒為右夏四月辛巳敗秦師於崤獲百里孟明視西乞術白乙丙以歸)始知千載内無復
有申包(見哀江南賦)
横石三五片長松一兩株對君俗人眼(晉阮籍傳籍能為青白眼見禮)
(俗之士以白眼對之)真興理當無野老披荷葉(楚辭製芰荷以為衣)家童掃
栗跗竹林千戸封(見哀江南賦)甘橘萬頭奴(吳志李衡每欲治家妻輒不聽)
(後密遣客於武陵龍陽况洲上作宅種甘橘千株勅兒曰有千頭水奴不責女衣食歲上一匹絹)君見
愚公谷真言此谷愚(見小園賦)
日晚荒城上蒼茫餘落暉都護樓蘭返(漢傳介子傳詔曰平樂監傳介)
(子持節使誅斬樓蘭王安歸首懸之北闕其封介子為義陽侯詳出自薊北門)將軍疏勒歸(見燕)
(歌)馬有風塵氣人多關塞衣陣雲平不動(見從駕)秋蓬卷
欲飛(見燕歌)聞道樓船戰今年不解圍(見和趙王)
尋思萬戸侯(漢李廣傳文帝曰惜廣不逢時令當高祖世萬戸侯豈足道哉)中夜忽然
愁琴聲遍屋裏(文選阮籍咏懷詩夜中不能寐起坐彈鳴琴)書卷滿牀頭(南史)
(王僧虔傳誡子書曰往年有意於史聚三國志聚置牀頭百許日)雖言夢蝴蝶定自非
莊周(莊子昔莊周夢為蝴蝶不知周之夢為蝴蝶與蝴蝶之夢為周與周與蝴蝶必有分矣此之謂物化)
殘月如初月新秋似舊秋露泣連珠下(劉勰新論春葩含日似笑秋葉)
(泫露如泣古詩郤與小姑别淚落連珠子)螢飄碎火流(白帖螢帶火而寒)樂天乃知
命何時能不憂(繫辭旁行而不流樂天知命故不憂)
憒憒天公曉(後漢班固集詠史詩曰百男何憒憒不如一緹榮晉天文志庾翼與兄冰書曰無皂)
(白之徵天公憒憒也)精神殊乏少一郡催曙雞數處驚眠鳥其覺
乃于于(莊子其卧徐徐其覺于于)其憂惟悄悄(詩憂心悄悄)張儀稱行薄
(史記張儀傳楚相亡璧門下意儀曰儀貧無行必此盜相君之璧)管仲稱器小(見論語)天下
有情人居然性靈夭(見象戲賦)
在死猶可忍(晉宣帝紀天子執帝手目齊王曰以後事相託死乃復可忍吾忍死待君)為辱
豈不寬(右傳右宰榖見公於夷儀反曰君淹恤在外十二年矣而無憂色亦無寬言猶夫人也)古
人持此性遂有不能安其面雖可熱(晉周顗傳王敦素憚顗見輒面熱雖)
(復臘月亦扇面不休其憚如此)其心長自寒(漢鼂錯傳天下寒心莫安其處)匣中取明
鏡披圖自照看(蜀志張裕甚精相術每舉鏡視面自知刑死未嘗不撲之於地也)幸無
侵餓理(漢書周亞夫為河南守許負指其口曰從理入口此餓死法)差有犯兵欄(漢英)
(布傳少時客相之當刑而王)擁節時驅傳(漢司馬相如傳拜相如為中郎將建節往使馳四乘)
(之傳因巴蜀吏幣物以賂西南夷)乘亭(疑作高)不據鞍(後漢馬援傳武威將軍劉向擊武陵)
(五溪蠻夷深入軍没援因復請行據鞍上馬以示可用賊乘高守隘援中病輒曳足以觀之)代郡蓬
初轉遼陽桑欲乾(見燕歌)秋雲粉絮結(梁柳惲擣衣詩亭臯木葉下壠首秋)
(雲飛)白露水銀團(詩蒹葭蒼蒼白露為霜地鏡圖銀氣夜正白流散在地撥之隨手合)一思
探禹穴(漢司馬遷傳遷年二十而南遊江淮上會稽探禹穴窺九疑浮沅湘)無用鏖臯蘭
(漢霍去病傳票騎將軍率戎士合短兵塵臯蘭下殺折蘭王斬盧侯王師古曰鏖謂苦擊而多殺也臯蘭山名)
(也)
倏忽市朝變(見竹杖賦)蒼茫人事非避䜛應采葛(見枯樹賦)忘情
遂食薇(見哀江南賦)懷愁正搖落(見傷心賦)中心愴有違(詩中心有違)
獨憐生意盡空驚槐樹衰(見苦樹賦)
日色臨平樂(見馬射賦)風光滿上蘭(見燈賦)南國美人去(古詩美人)
(出南國灼灼芙蓉姿)東家棗樹完(漢書王家東家有棗樹垂吉庭中吉婦取棗以啖吉吉乃去婦)
(東家聞之欲伐樹鄰里共止之因固請吉令還婦里中語曰東家有樹王陽去婦東家棗完去婦復還)抱
松(疑作琴)傷别寉(蔡邕琴操商陵牧子娶妻五年無子父兄欲為改娶牧子援琴鼓之歎别寉以)
(舒其憤懣)向鏡絶孤鸞(見鏡賦)不言登隴首惟得望長安(文選王粲)
(七哀詩南登灞陵岸迴首望長安)
鬭麟能食日(見哀江南賦)戰水定驚龍(左傳鄭大水龍鬭於時門之外)鼓鼙
喧七萃(見宗廟歌)風塵亂九重(宋玉九辨君之門以九重詳哀江南賦)鼎湖去
無返(見祀圓丘)蒼梧悲不從(漢劉向疏舜葬蒼梧二妃不從)徒勞銅雀妓遙
望西陵松(見哀江南賦)
無悶無不悶(周易不見是而无悶)有待何可待(孟子待文王而後興者凡民也)昏
昏如坐霧(禮記月令仲冬行夏令則氛霧冥冥)漫漫疑行海(梁沈約早發定山詩歸海)
(流漫漫)千年水一清(見宗廟歌)一代人先改(國語襄王拒晉文公請隧曰先民有)
(言曰改玉改行)昔日東陵侯惟見瓜園在(見酬左正員)
懷抱獨惛惛平生何所論由來千種意併是桃花源(陶潛)
(桃源記晉太元中武陵人浦魚從溪而行忘路遠近忽逢桃花林夾兩岸芳華鮮美落英繽紛林盡得山山有)
(小口初極狹行四五步豁然開朗邑屋相連雞犬相聞男女衣著悉如外人見漁父驚為設酒食云先世避秦)
(難率妻子來此遂與外隔問今是何代不知有漢無論魏晉既出白太守遣人随往尋之迷不復得)穀皮
兩書帙(詩義疏幽州謂之谷桑荆州交廣謂之榖今江南績其皮以為布又搗以為紙長數丈潔白光)
(凙)壺盧一酒樽(見小園賦)自知費天下也復何足言
蕭條亭障遠(漢書武帝時女子乘亭障)悽慘風塵多(見哀江南賦)關門臨
白狄(左傳注狄有赤白二種)城影入黃河秋風别蘇武寒水送荆
軻(見小園賦)誰言氣蓋世晨起帳中歌(見入彭城館)
被甲陽雲臺(漢司馬相如傳楚王乃登陽雲之臺孟康曰雲夢中高唐之臺言其高出雲之陽也)
重雲久未開雞鳴楚地盡(見入彭城館)寉唳秦軍來(見哀江南賦)
羅梁猶下擂(羅浮山記山東石樓下有兩石鼓扣之清越所謂神鉦也按櫑櫑鼓也)揚排
久飛灰(續漢書靈帝時楊璇為零陵太守時桂楊賊起璇以排囊盛石灰於車上乃會戰順風鼓灰大)
(破之)出門車軸折吾王不復回(漢書臨江王榮坐侵廟壖地為宫上徵榮榮行祖於)
(江陵北門既上車軸折車廢江陵父老涕泣竊言曰吾王不反矣)
和張侍中述懷(樹榖曰梁張纉傳纘次子希字子顔早知名尚簡文第九女海鹽公)
(主承聖初位侍中又纉弟綰傳魏尅江陵朝士皆俘入關綰以疾免卒於江陵或者張侍中即)
(希而隨例入關與)
陽窮乃悔吝世季誠屯剥奔河絶地維折柱傾天角(列子)
(共工氏與顓頊爭為帝怒而觸不周之山折天柱絶地維)成羣海水飛(見宗廟歌)如雨天
星落(左傳莊公七年夏星隕如雨與雨偕也)負鍤遂移山(見哀江南賦)藏舟終
去壑(莊子藏舟於壑謂之固矣夜半有力者負之而走昧者不知也)生民忽㔾魚(左傳劉子)
(曰美哉禹功明德遠矣微禹吾其魚乎)君子徒為寉(見哀江南賦)疇昔逢知已
(見擬詠懷)生平荷恩渥故(疑作胡)組竟無聞(漢宣帝紀丙吉為廷尉監治巫蠱於)
(郡邸憐曾孫之亡辜使女徒復作淮陽趙徵卿渭城胡組更乳養私給衣食)程嬰(梅鼎祚本作陳纓)
空寂寞(見傷心賦)永嘉獨流寓(沈約宋書州郡志晉自劉石亂華司冀雝凉青并兖豫幽)
(平諸州一時淪没遺民南渡並僑置牧司按永嘉懷帝年號也西魏䧟江陵故借以比擬詳哀江南賦)中
原惟鼎鑊(漢酈食其傳贊酈生自匿監門待主然後出猶不免鼎鑊)道險卧樚櫨(世說)
(顧愷之作危語曰井上樚櫨卧嬰兒)身危累素殼(晉潘岳西征賦危素卵之累殼)漂流從
木梗(戰國策蘇代謂孟常君曰臣來淄上見桃梗謂土偶人曰子西岸之土也挺子以為人洚雨下淄水)
(至則汝殘矣土偶曰不然子東園之桃梗爾洚雨下淄水至則子漂之而去矣)風卷隨秋籜(晉書)
(載記苻堅曰鼓行而摧遺晉若商風之隕秋籜)張翰不歸吳(晉文苑傳張翰字季鷹吳郡吳人也)
(因見秋風起乃思吳中菰菜蓴羹鱸魚膾曰人生貴得適意何能羈宦數千里以要名爵乎遂命駕而歸)陸
機猶在洛(見哀江南賦)漢陽錢遂盡(後漢文苑傳趙壹字叔元漢陽人也為窮鳥賦)
(曰有客秦者乃為詩曰文籍徒滿腹不如一囊錢)長安米空索(漢書東方朔曰臣朔奉一囊粟)
(饑欲死不可用罷之無令但索長安米)時占季主龜(史記日者列傳司馬季主者楚人也卜於)
(長安東市)乍敗韓康藥(見和趙王)伏轅終入絆(戰國策驥服鹽車而上太行負轅不)
(能上伯樂遭之下車攀而哭之驥仰而鳴見伯樂之知已也張楫曰伯樂秦穆公臣姓孫名陽詳贈淮南公)
垂翅猶離繳(魏曹植離繳雁賦蒙生全之顧覆何恩施之隆博於是縱軀歸命無慮無求饑食稻)
(粱渴飲清流後漢馮異傳璽書勞異曰始雖垂翅回溪終能奮翼澠池)徒懷琬琰心(楚辭東方)
(朔七諫懷琬琰以為心)空守黃金諾(見擬咏懷)虢鄶終無寄(國語鄭桓公為周司)
(徒王室將亂寄帑與賄於虢鄶之間幽王敗桓公死之)齊秦竟何託(左傳叔向曰先君文公有)
(齊宋秦楚以為外主)大夫惟閔周(詩疏周大夫行役至於宗周過故宗廟宫室盡為禾黍作詩憫)
(之曰彼黍離離)君子常思亳(尚書大傳微子朝周過殷故墟曰此固父母之國乃為麥秀之歌)
寂寥其羇旅(見哀江南賦)蕭條同負郭(見枯樹賦)農談止穀稼(後漢)
(徐穉傳茅容為設飲共言稼穡之事)野膳唯藜藿(家語子路曰由事二親之時食藜藿之食)操
樂楚琴悲忘憂魯酒薄(見哀江南賦)渭濱觀坐釣(史記齊世家西伯獵)
(遇太公於渭之陽曰吾太公望子久矣故號太公望詳宫調曲)谷口看秋穫(揚子谷口鄭子真耕)
(嵓石之下名震京師)唯有丘明耻(見竹杖賦)無復榮期樂(說苑孔子見榮啓期衣鹿)
(皮裘鼓瑟而歌夫子問曰夫子何樂也對曰吾樂甚多天生萬物惟人為貴吾既已得為人是一樂也人以男)
(為貴吾即巳得為男是二樂也人生不勉襁褓吾年已九十五是三樂也夫貧者士之常也死者民之終也處)
(常待終當何憂乎)夷則火星流(詩七月流火詳宫調曲)天根秋水涸(國語單襄)
(公曰天根見而水涸注天根亢氏之間也謂寒露後五日)冬嚴日不暖歲晩風多朔
揚浮有怪雲(木華海賦溢浪揚浮)細凌聞災雹(左傳大雨雹申豐曰今蔵川池之冰)
(棄而不用風不越而殺雷不發而震雹之為災誰能禦之)木皮三寸厚(漢書鼂錯上書曰胡貉之)
(地積隂之處也木皮三寸)涇泥五斗濁(漢溝洫志武帝時趙中大夫白公奏穿渠引涇水溉田因)
(名曰渠時人歌曰田於何所池陽谷口鄭國在前白渠起後舉重為雲决渠為雨涇水一石其泥數斗且溉且)
(糞長我禾黍衣食京師數萬之口)雖欣曲轅樹(見枯樹賦)猶懼雕陵鵲(莊子莊周)
(遊於雕陵之樊睹一異鵲自南方來感周之顙而集於栗林)生涯實有始(莊子吾生也有涯)
天道終虚槖(老子天地之間其猶槖籥乎)且悦善人交(家語與善人居如入芝蘭)
(之室久而不聞其香與之俱化與惡人居如入鮑魚之肆久而不聞其臭亦與之俱化)無疑朋友
數(論語朋友數斯疏矣)何時得雲雨(見哀江南賦)復見翔寥廓(見至老子廟)
奉和示内人
然香鬱金屋(見對燭賦)吹管鳳凰臺(見春賦)春朝迎雨去(見燈賦)
秋夜隔河來(淮南子烏鵲填河成橋而渡織女)聽歌雲即斷(見步虚詞)聞琴
寉倒回(見遊仙)春窗刻鳳下(劉勰新論公輸之刻鳳也冠距未成翠羽未樹人見其身)
(者謂之龍鵄見其首者名曰鴮鸅皆訾其醜而笑其拙及鳳之成翽然一翥翻翔雲棟三日而不集然後贊其)
(竒而稱其巧)寒壁畫花開(未詳)定取流霞氣(王充論衡須曼都好道去家三年而)
(反曰數仙人將上天飲我流霞一杯每飲數月不饑)時添承露杯(見和闡弘二教)
奉和趙王美人春日
直將劉碧玉(見結客少年場)來過隂麗華祗言滿屋裏併作一
園花(見春賦)新藤亂上格(見小園賦)春水漫吹沙步搖釵梁動
(東觀漢記鄧太后賜馬貴人步搖一具劉熙釋名上有垂珠步則搖也)紅輪帔角斜(沈約詩紅)
(輪映早寒)今年逐春處先向石崇家(見春賦)
春和趙王春日
城傍金谷苑(見春賦)園裏鳳凰池(晉書荀勖為中書監除尚書令人賀之曰奪我)
(鳳凰池何賀也)細管調歌曲長衫教舞兒向人長曼臉(梁劉孝綽集同)
(武陵王看妓詩迴羞出曼臉)由來薄面皮(王隠晉書阮孚為東亭主簿東亭曰卿無乃榮乎我)
(為宣武吏一月三易面皮)梅花絶解作(見楊柳歌)樹葉本能吹(未詳)香烟龍
口出(齊劉繪詠博山香罏詩下刻蟠龍勢矯首半銜蓮)蓮子帳心垂(見鏡賦)莫畏
無春酒(詩為此春酒以介眉壽)須花但見隨
夢入堂内
雕梁舊刻杏(司馬相如長門賦飾文杏以為梁)香壁本泥椒(晉石崇傳崇塗屋以)
(椒)幔繩金麥穗簾鈎銀蒜條(龍輔女紅餘志崇蘭館序云綺幔高褰結金索皆神)
(麥之穗珠簾不捲懸銀鈎盡仙蒜之條炯曰隋書蘇威見宫中以銀為幔鈎)畫眉千度拭(見蕩)
(子賦)梳頭百遍撩(妒記桓温平蜀以李勢女為妾郡主兇妒拔刃往李所欲斫之見李在窗梳頭)
(徐徐結髮歛手向主神色聞正辭甚悽惋主遂善之)小衫裁裹臂(晉胡貴嬪傳帝多簡良家子女)
(以充内職自擇其美者以絳紗繫臂)纏絃搯抱腰(未詳)日光釵燄動窗影鏡
花搖(見鏡賦)歌曲風吹韻笙簧火炙調(見春賦)即今須戲去
誰復待明朝
和咏舞(原注梁簡文帝有咏舞詩其一曰戚里多妖麗重聘蔑燕餘逐節工新舞嬌態似凌)
(虚納花承襵&KR0008;垂翠逐璫舒扇開衫影亂巾度履行疎徒勞交甫憶自有專城居其二曰可憐)
(稱二八逐節似飛鴻懸勝河陽妓暗與淮南同入行看履進轉面望鬟空腕動苕華玉彩隨如)
(意風上客何須起啼烏未肯終)
洞房花燭明(晉陸機樂府洞房結阿閣)燕餘雙舞輕(張衡七辨淮南清歌燕餘材舞)
(梁簡文帝筆賦乃有燕餘麗妾方桃譬李)頓履隨疏節(顧野王舞賦頓珠履於瓊簟傳毅舞賦兀)
(動赴節指顧應聲)低鬟逐上聲(徐陵咏舞詩低鬟向綺席古今樂錄有上聲歌)步轉行
初進衫飄曲未成鸞迴鏡欲滿(見鏡賦)寉顧市應傾(見傷心賦)
已曾天上學(晉賈后傳小吏云怱見樓闕好屋問此是何處云是天上)詎是世中生
夜聽擣衣
秋夜擣衣聲飛度長門城(漢司馬相如長門賦序孝武皇帝陳皇后時得幸頗妒别)
(在長門宫愁悶悲思聞蜀郡成都司馬相如天下工辭為文奉黃金萬斤為相如文君取酒因于解悲愁之)
今夜長門月應如書日明(長門賦懸明月以自照兮徂清夜於洞房)小鬟宜
粟填(龍輔女紅餘志李聽姬紫雲有金蟲寶粟之鈿劉熙釋名填鎮也懸當耳旁不欲使人妄聽自鎮重)
(也詳蕩子賦)圓腰運織成(西京雜記趙飛燕立為皇后其弟合德上遺織成裙)秋砧調
急節亂杵變新聲石燥砧逾響桐虚杵絶鳴鳴石出華
隂(山海經小華之山其隂多磬石注可以為樂石)虚桐採鳳林(樹敏曰史記禮書注案裴氏引)
(山海經以為夸父棄杖為鄧林其言北飲大澤蓋非在中國也劉氏以為今襄州南鳳林山是古鄧祁侯之國)
(在楚之北境)北堂細腰杵(搜神記何文暮入北堂梁上有一人高冠朱幘呼曰細腰細腰應諾)
(文因呼細腰問向衣冠是誰荅曰金也在西壁下問君是誰答云我杵也今在竈下文掘金燒杵由是大富)
南市(一作國)女郎砧(水經注黃沙屯諸葛亮所開也其水南注漢水南有女郎山山上有女郎)
(冢下有女郎廟及擣衣石言張魯女也有小水北流入漢謂之女郎水郡國志梁州女郎山張魯女浣衣於石)
(上女便懷孕生二龍及女死將殯柩車忽騰躍升此山遂葬焉其水旁浣衣石猶在謂之女郎山)
擊節無勞鼓(見馬射賦)調聲不用琴(沈氏筆談據唐人琵琶錄以為調琴之法須先)
(以管色合字定宫絃乃以宫絃下生徵徵生商上下相生終於少商凡下生者隔二絃上生者隔一絃取之凡)
(絲聲皆當如此)並結連枝縷(三輔黃圖戚夫人七月七日臨百子池作于闐樂樂闋以五色縷相)
(羈謂之相連愛八月四日雕房房北戸竹下圍碁勝者終身有福負者終年疾病取絲縷就北斗星辰求長命)
(乃免)雙穿長命針(見七夕賦)倡樓驚别怨征客動愁心同心竹
葉椀(張協七命豫北竹葉注竹葉酒名)雙去雙來滿裙裾不奈長(後漢五行)
(志獻帝建安中女子好為長裾而上甚短時益州從事莫嗣以為服妖)衫袖偏宜短(晉五行志)
(魏明帝著繡帽披縹紈半袖)龍文鏤剪刀(東宫舊事太子納妃有龍頭金鏤交刀四龍輔女紅)
(餘志潘炕娼解愁有雙龍奪珠之剪南史范雲傳江祐求雲女婚姻酒酣取巾箱中剪刀與雲曰且以為娉)
鳳翼纏篸管(說文笙十三簧象鳳之身列管以象鳳翼禮記内則婦事舅姑右佩箴管線繡按篸)
(音斟與針同)風流響和韻哀怨聲悽斷新聲繞夜風嬌轉滿
空中應聞長樂殿(漢官儀帝母稱長樂宮)判徹昭陽宮(漢外戚傳趙皇后弟)
(絶幸為昭儀居昭陽舍)花鬟醉眼纈(一作擷)龍子細文紅(未詳按梁沈約集咏)
(領邊繡曰縈絲飛鳳子結纓坐花兒)濕摺通夕露吹衣一夜風玉階風轉
急長城雪應闇新綬始欲縫(疑作縌初學記自青綬巳上縌皆長二尺二寸與綬同)
(采而首半之縌者古佩襚也佩禭相迎受故曰縌縌音逆)細錦行須纂(漢景帝記詔曰錦繡纂組)
(害女紅者也)聲煩廣陵散(晉書嵇康曰廣陵散於今絶矣)杵急漁陽摻(後漢襧衡)
(善擊鼓曹操召為鼓吏為漁陽摻撾)新月動金波(見馬射賦)秋雲泛濫過(見宗廟歌)
誰憐征戍客今夜在交河栩楊離别賦臨江愁思歌(見哀)
(江南賦)復令悲此曲紅顔餘幾多
預麟趾殿校書和劉儀同(見宗廟歌按北史藝術傳庾季才武成二年與)
(王褒庾信同補麟趾學士文苑傳劉臻字宣摰沛國相人也江陵平歸魏為中書侍郎後為露)
(門學士授大都督封饒陽縣子歴藍田令畿伯下大夫隋文帝受禪進位儀同三司)
止戈興禮樂(見角調曲)修文盛典謨(國語祭公謀父曰有不享則修文)璧開
金石篆(漢孔安國尚書序魯共王壊孔子舊宅以廣其居於壁中得先人所藏古文虞夏商周之書及)
(傳論語孝經皆科斗文字王又升孔子堂聞金石絲竹之音乃不壊宅悉以書還孔氏韻書周史籕變科斗文)
(為大篆)河浮雲霧圖(帝王世紀黃帝時天大霧三日帝遊洛水之上見大魚殺五牲以醮之天)
(又甚雨七日七夜魚流始得圖書焉今之河圖即其書也)芸香上延閣(魚豢典略芸臺香辟紙魚)
(蠧六典漢書府有延閣内書庫也)碑石向鴻都(後漢蔡邕傳邕立石經於洛陽鴻都門)誦
書徵博士(漢儒林傳伏生濟南人也故為秦博士孝文時求能治尚書者聞伏生之名欲召)明經
拜大夫(漢韋玄成傳以明經擢為誎大夫)璧池寒水落(見象戲賦)學市舊槐
疎(三輔黃圖元始四年起明堂辟雍為會市但列槐樹數百行諸生朔望會此市)高譚變白馬
(見象戲賦)雄辨塞飛狐(見陪駕)月落將軍樹(見哀江南賦)風驚御史
烏(見鏡賦)子雲猶汗簡(劉歆與揚雄求方言書非子雲不能經年精銳以成此書後漢吳祐)
(傳注火炙簡令汗出取易書謂之汗簡)溫舒正削蒲(漢路溫舒傳溫舒取澤中蒲截以為牒編)
(用寫書)連雲雖有閣終欲想江湖(晉潘岳秋興賦序以太尉掾兼虎賁中郎將寓)
(直於散騎之省高閣連雲譬猶池魚籠鳥有江湖山藪之思)
和宇文内史入重陽閣(周明帝紀武成二年三月重陽閣成會羣臣公侯列)
(將卿大夫及突厥使於芳林園賜錢帛各有差按周書武帝遣治御正殷不害使陳文苑英華)
(載徐陵與李那書云殷儀同止至獲陪駕終南入重陽閣詩昔魏武虚帳韓王故臺自古文人)
(皆為詞賦未有登兹舊閣歎此幽宮襍句清新發言哀斷那答陵書云殷御正銜命來歸正謂)
(不害也今庾集亦有此二詩蓋信與那等同朝故明帝崩後咸為賦詠云)
北原風雨散(左傳蹇叔曰殽有二陵焉其北陵文王之所避風雨也三輔黃圖漢高帝葬太上皇)
(於櫟陽北原)南宮容(疑作營)衛疎(後漢百官志南宮衛士令一人六百石本注云掌南宫衛)
(士丞一人史記樊噲傳營衛止噲噲直撞入)待詔還金馬(見和闡弘二教)儒林歸石
渠(見和何儀同)徒懸仁壽鏡空聚茂陵書(見哀江南賦)竹淚垂秋
筍蓮衣落故渠顧成始移廟(漢文帝紀四年作顧成廟應劭曰文帝自為廟制度)
(卑狹若顧望而成故曰顧成)陽陵正徙居(漢景帝紀五年作陽陵葬邑夏募民徙陽陵帝崩)
(陽陵)舊蘭憔悴長(江摠集姬人怨云庭中芳桂憔悴葉)殘花爛漫舒(司馬相如上林)
(賦麗靡爛漫於前)别有昭陽殿(見夜聽擣衣)長悲故婕妤(漢外戚傳趙氏姊弟)
(驕如班婕妤退處東宫作賦自傷)
忝在司水看治渭橋(本傳周孝閔帝踐阼除司水下大夫通考後魏北齊有水)
(部屬都官尚書亦掌舟船津梁之事後周有司水大夫)
大夫參下位司職渭之陽(詩日至渭陽)富平移鐵鎖(晉吾彦傳彦為)
(鐵鎖横斷江路詳春賦)甘泉運石梁(博物志始皇陵在驪山又此山名運取大石於渭北渚故)
(歌曰運石甘泉口渭水為不流千人唱萬人鉤金陵餘石大如塸初學記曰漢作霸橋以石為梁)跨虹
連絶岸(班固西都賦注梁曲如虹故言虹梁)浮黿續斷航(見陪駕)春洲鸚鵡
色(見哀江南賦)流水桃花香(見對酒歌)星精逢漢帝(陳留耆舊傳張寬從漢武)
(帝祀甘泉至渭橋有女子浴於渭乳長七尺帝怪問之女曰帝後七車侍中知之時寬在帝七車曰齋戒不潔)
(女人星見)釣叟值周王(見宫調曲和張侍中)平隄石岸直高堰柳隂長
羡言杜元凱河橋獨舉觴(見春賦)
北園新齋成應趙王教
虹枌跂鳥翼(梁武帝集龍笛曲云繞虹梁詳宫調曲)山節拱蘭枝(禮記明堂位山)
(節藻梲天子之廟飾也詳從駕)畫梁雲氣繞(見和同泰寺)雕窗玉女窺(見哀江南)
(賦)月懸唯返照蓮開長倒垂(見和同泰寺)盤根細壊石行雨
暴澆池長藤連格徙(見小園賦)高樹帶巢移鳥聲唯雜曲(晉陶)
(潛集與子嚴等疏見樹木交蔭時鳥變聲亦復歡然有喜)花風直亂吹白虎題書觀
(後漢丁鴻傳鴻字孝公拜侍中肅宗詔鴻與諸儒論定五經同異於白虎觀鴻論難最明時人語曰殿中無雙)
(丁孝公)玄熊帖射皮(魏曹植七啟玄熊素膚注熊毛色本玄詳馬射賦)文弦入舞
曲(見哀江南賦)月扇掩歌兒玉節調笙管(說文舜祠之下得笙白玉管笙十三)
(簧)金船代酒巵(海錄碎事金船酒器中大者呼為船)若論曹子建天人本
共知(見上趙王)
同(疑作司)會河陽公新造山池聊得寓目(樹屏曰周李弼傳弼)
(隴西成紀人孝閔踐阼除大師進封趙國公薨於位明帝追封魏國公配食文帝廟庭子綸最)
(知名有文武才用以功臣子少居顯職位至司會中大夫開府議同三司封河陽郡公為聘齊)
(使主卒)
横階仍鑿澗對戸即連峯暗石疑藏虎盤根似卧龍沙
洲聚亂荻洞口礙横松引泉恒數𣲖開巖即十重北閣
(疑作里)聞吹管南鄰聽擊鐘(左傳詠史詩南鄰擊鐘磬北里吹笙竽)菊寒花
正合杯香酒絶濃由來魏公子今日始相逢(史記陳豨傳贊曰陳)
(豨梁人其少時數稱慕魏公子越謠歌君乘車我戴笠他日相逢下車揖君擔簦我跨馬他日相逢為君下)
登州中新閣
跨虚凌倒景(晉張協七命承倒景而開軒)連雲拒少陽(見和劉儀同及馬射賦)
璇極龍鱗上(王延夀魯靈光殿賦崱繒綾而龍鱗注謂參差不齊如龍鱗也)雕薨鵬(疑作)
(鳥)翼張(見宮調曲)千尋文杏照(見夢入堂内)十里木蘭香(見從駕)開
窗對高掌(見和闡弘二教)平坐望河梁(見春賦)歌響聞長樂(見夜聽擣)
(衣)鐘聲徹建章(見馬射賦)賦用王延壽(見哀江南賦)書須韋仲將
(晉衛恒四體書勢韋誕善楷書魏宫觀多誕所題明帝立凌霄觀誤先釘榜乃籠盛誕轆轤長絙引上使舊題)
(之去地六十五丈誕甚危懼乃誡子孫絶此楷法著之家令魏志韋誕字仲將以能書留補侍中)龍來
隨畫壁(宣和畫譜張僧繇吳人天監中官右將軍以丹青馳譽於時常於金陵安樂寺畫四龍不點目)
(睛謂點之則驤騰而去人以為誕固請點之纔及二龍果雷電破壁徐視畫已失矣獨二龍未點睛者在焉)
鳳起逐吹簧(見春賦)石作芙蓉影(見陪駕)池如明鏡光(宋謝莊集)
(明堂歌曰百川如鏡)花梁反披葉(魏文帝集校獵賦云望雀臺而增舉涉幽塹之花梁)蓮井
倒垂房(見和同泰寺)徒然思燕賀(淮南子大厦成而燕雀相賀)無以預鵾
翔(見贈淮南公)
歲晩出横門(樹榖曰三輔黃圖長安城北出西頭第一門曰横門外有橋曰横橋)
年華改歲隂(詩日為改歲)遊客喜登臨據鞍垂玉帖(梁簡文帝詩金)
(鞍飾紫佩玉燕帖青驪)横腰帶錦心(禮記玉藻居士錦帶)水弱浮橋没沙虛
馬跡深倚弓依石岸回牀向柳隂智瓊來勸酒(搜神記魏齊北)
(郡從事弦超字義起嘉平中夜夢神女從之自稱天上玉女東郡人姓成公字智瓊蚤失母天帝哀其孤苦今)
(得下嫁從夫如此三四夕顯然來遊車上有壺榼清白瑠璃五具飲啖竒異饌具遂下酒啖與義起共之既食)
(遂為夫婦)文君過聽琴(見烏夜啼)明朝雲雨散(魏王粲詩風流雲散一别如雨)何
處更相尋
北園射堂新成(炯曰周若于惠傳周文常造射堂新成與諸將宴射)
軒臺聊可習(山海經西王母之山有軒轅臺射者不敢西向畏軒轅之臺)仙的不難
登(見春賦)轉箭初調筈(尚書太甲若虞機張往省括於度則釋)横弓先望堋
驚心一雁落連臂兩猿騰(見馬射賦)直知王濟巧(晉書王愷有牛名八)
(百里駁嘗瑩其蹄角濟請以錢千萬與牛對射而賭之愷亦自恃其能令濟先射一發破的因據胡牀叱左右速)
(探牛心來一割便去)誰覺魏舒能(晉魏舒傳累遷後將軍鍾毓長史毓每與參佐射舒容範閒雅)
(發無不中舉坐愕然莫有敵者)空心不死樹(博物志員丘上有不死之樹食之乃壽)無葉
未枯藤擇賢方至此(禮記射義射者何以射何以聽尋聲而發發而不失正鵠者其惟賢)
(者乎)傳巵欣得朋(周易西南得朋)
尋周處士弘讓(樹敏曰南史本傳弘讓始仕不得志隠於句容之茅山頻徵不出晚)
(仕侯景為中書侍郎獲譏於代)
試逐赤松遊(漢張良傳良曰願棄人間事從赤松子遊耳)披林對一丘(漢書班嗣)
(書曰夫嚴子者棲遲於一丘天下不易其樂)棃紅大谷晚(見贈淮南公)桂白小山
秋(見枯樹賦)石鏡菱花發(見小園及鏡賦)桐門琴曲愁(見傷心賦)泉飛疑
度雨(見陪駕)雲積似重樓(晉陸機浮雲賦若層臺高觀重樓疊閣)王孫若不
去山中定可留(劉安招隠士王孫兮歸來山中不可以久留)
園庭
杖鄉從物外養學事閒郊(禮記六十杖於鄉又七十養於學)窮愁方汗
簡(見和劉儀同)無遇始觀爻(繫辭所樂而玩者爻之辭也)谷寒已吹律(劉向)
(别錄燕有寒谷鄒衍吹律暖氣乃至)檐空更剪茆(韓子堯舜茅茨不剪周禮茆沮之茆鄭大夫讀)
(為茅)樵隠恒同路(謝靈運詩樵隠俱在山由來事不同)人禽或對巢(莊子至德之世)
(烏鵲之巢可攀援而窺)水蒲開晩結(續述征記鳥當沉湖中有十臺皆生結蒲云秦始皇遊此)
(臺結蒲繫馬自此蒲生則結)風竹解寒苞(詩如竹苞矣)古槐時變火(抱朴子老)
(槐生火人不怪)枯楓乍落膠(爾雅翼楓脂甚香謂之楓香脂一名白膠香)倒屣迎懸
榻(後漢書蔡邕聞王粲在門倒屣迎之又陳蕃為豫章太守不接賓客惟徐穉來特設一榻去則懸之)停
琴聽解嘲(漢揚雄傳雄方草太玄或嘲雄以玄尚白而雄解之號曰解嘲又人皆&KR1865;之而桓譚以為)
(絶倫曰必傳後漢桓譚傳譚好音律善鼓琴)香螺酌美酒(西京雜記趙飛燕為皇后其女弟合)
(德在昭陽殿上褖三十五條一香螺巵)枯蚌籍蘭殽(徐哀南方記珠蚌殼長三寸在漲海中張)
(正見集輕薄篇云蘭殽奠象牙)飛魚時觸釣(林邑國記飛魚翼如胡蟬沈咏海底飛則凌雲)翳
雉屢懸庖(潘岳射雉賦注射者聞有雉聲便除地為場拄翳於草)但使相知厚當
能來結交
歸田
務農勤九穀(周禮太宰以九榖任萬民一曰三農生九榖)歸來嘉一㕓(晉陶潛集)
(有歸去來辭孟子願受一㕓而為氓)穿渠移水碓(晉王戎傳園田水碓周徧天下)燒棘起
山田(杜田曰楚俗燒榛種田曰畬先以刀芟治林木曰所畬其刀以木為柄刃向曲謂之畬刀農書荆楚)
(多畬田先縱火熂爐侯經雨下種歴三歲土脈竭復愾旁山愾燹火燎草爐火燒山界也)樹隂逢歇
馬魚潭見灑船苦李無人摘(晉王戎傳戎曰樹在道邊而多子必苦李也)秋
瓜不值錢(禮記月令仲冬行秋令則天雨汁瓜瓠不成漢灌夫傳夫罵賢曰平生毁程不識不直一)
(錢)社雞新欲伏(莊子越雞不能伏鵠卵魯雞能伏之)原蠶始更眠(周禮馬質禁原)
(蠶注原再也詳燕歌)今日張平子(見傷心賦)翻為人所憐(漢書成帝時童謠曰桂樹)
(華不實黃雀巢其顛昔為人所愛今為人所憐)
寒園即目
寒園星散居搖落小村墟遊仙半壁畫(見和同泰寺)隠士一
牀書(見步虚詞)子月泉心動(見祀黑帝)陽爻地氣舒(禮記月令仲冬之月地氣)
(沮泄是謂發天地之房周易疏十有一月陽氣復生其卦為復)雪花深數尺冰牀厚尺
餘(見上司憲府)蒼鷹斜望雉白鷺下看魚更想東都外羣公
别二疏(見和趙王)
幽居值春
山人久陸沉(見小園賦)幽逕忽春臨决渠移水碓(見歸田)開園
掃竹林(晉書嵇康所與神交者惟陳留阮籍河南山濤預其流者河内向秀沛國劉伶籍兄子咸瑯琊)
(王戎遂為竹林之遊世所謂竹林七賢也)欹橋久半斷崩岸始斜侵短歌吹
細管低聲泛古琴錢刀不相及(見對酒歌)耕種且須深(晉陶潛讀)
(山海經詩既耕亦已種且還讀吾書)長門一紙賦何處覓黃金(見聽擣衣)
卧疾窮愁(按謝眺在宣城作卧疾詩沈休文和之)
危慮風霜積窮愁歲月侵留蛇常疾首(晉樂廣傳常有親客既飲而疾)
(時河南廳事壁上有角漆畫作蛇廣意杯中蛇即角影也復置酒前處沉疴頓愈)映弩屢驚心
(見和趙王)稚川求藥錄(見小園賦)君平問卜林(益州記雁橋東有嚴君平卜處土臺)
(高數丈也)野老時相訪山僧或見尋有菊翻無酒(檀道鸞續晉陽秋陶)
(潛常九月九日無酒坐宅邊東籬下菊叢中採摘盈把望見白衣人至乃王弘送酒也即便就酌)無弦
則有琴(晉書陶潛性不解音而畜素琴一張絃徽不具每朋酒之會則撫而和之曰但識琴中趣何勞)
(弦上聲)詎知長抱膝(魏略諸葛亮每晨夜從容抱膝長嘯)獨為梁父吟(蜀志諸葛)
(亮躬耕隴畆好為梁父吟)
庾開府集箋註卷四
