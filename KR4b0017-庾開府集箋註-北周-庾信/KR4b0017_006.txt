庾開府集箋註卷六
周庾信撰
吳江吳兆宜註
表
賀傳位皇太子表(周靜帝紀帝諱衍後改名闡宣帝長子母朱皇后大象元年於)
(鄴宫傳位授帝居正陽宫)
臣某言伏見二月十九日詔傳位於皇太子昔者降居
若水登庸有優劣之殊(尚書疇咨若時登庸詳宗廟歌)來朝櫟陽繼體
有君臣之義(漢韓安國傳安國曰高帝曰提三尺取天下者朕也故太上終不得制事居於櫟陽)
(高帝紀上歸櫟陽五日一朝太公詳傷心賦)不得與夫天之兩旦(汲冢紀年懿王元年)
(天再旦於鄭)日之再中(封禪書新垣平言日再中居頃之日却復中)並耀連輝重
明雙照(周易重明以麗乎正乃化成天下崔豹古今注漢明帝為太子時令樂人作歌詩曰星重耀)
同年而語矣伏惟天元皇帝(周宣帝紀大象元年帝自稱為天元皇帝所居稱天)
(臺)惟聖作聖惟親尊親降意於與能(繫辭百姓與能)鳴謙於神
器(見哀江南賦)欲令百工相和(渭生曰尚書大傳舜薦禹於天使行天子事於是和氣普)
(應慶雲興焉百工相和而歌慶雲)先聞揖讓之風天下無為早識吾君
之子(見宗廟歌)是以運獨見之明行非常之事(漢書元后詔曰運獨見之)
(明奮無前之威司馬相如難蜀父老曰世必有非常之人然後有非常之事)先天不違後天
而奉(周易先天而天不違後天而奉天時)皇太子身貞萬國(禮記一人元良萬邦以貞)
(世子之謂也)道照四門(見宫調曲)夙膺再命之符(漢哀帝紀待詔夏賀良等言赤)
(精子之䜟漢家歷運中衰當再受命宜改元易號)實允基天之命(詩夙夜基命宥密)非
關復子明辟(見商調曲)異於遷虞事夏(竹書紀年舜在位十有四年於是人風循)
(通慶雲叢聚遷虞而事夏)既損既益尚或二天(後漢蘇章傳章為冀州刺史行部故人清)
(河太守贓奸乃舉酒叙懽曰人皆有一天我獨有二天詳徵調曲)為離為火何妨兩日
(見哀江南賦)且平陽蒲坂賢臣則二十二人(皇甫謐曰舜所都或言蒲坂或)
(言平陽或言潘潘今上谷也舜典帝曰咨汝二十有二人)顓頊高辛才子則一十六
族(左傳注高陽帝顓頊之號詳徵調曲)與此計事何遽無成(晉何無忌傳其舉大事何)
(謂無成)鼚乎鼓之軒乎舞之(見小園賦)自當八風通慶雲聚五
老同遊(論語䜟堯與舜觀河渚有五老遊河飛為流星上入昴)三星運曜(晉天文志心三)
(星前星為太子)豈直雙龍再賜(博物志夏德之盛二龍降之禹使范成光御之以行)九雉
重飛而巳哉(未詳)皇帝藐然姑射(莊子藐姑射之山有神人焉又堯見四子藐姑)
(射之山汾水之陽窅然喪其天下)正當乘雲馭龍問道崆峒豈復先秋
木落(莊子黃帝聞廣成子在於崆峒之上往見之曰敢問至道之精廣成子曰自而治天下雲氣不待族)
(而雨草木不待黃而落又至道之極昏昏默默無勞汝形無搖女精乃可以長生詳祀圓丘)臣生預
堯年時逢舜日(古逸詩寗戚飯牛歌生不逢堯與舜禪沈約春白紵歌舜日堯年懽不極)覩
維新之慶實倍萬恒情
賀平鄴都表(見和平鄴應詔)
泰山梁甫以來即有七十二代(管子古封泰山禪梁甫七十二家)龍圖
龜書之後又巳三千餘年(帝王世紀神農本起烈山故曰烈山氏一曰厲山氏黃帝)
(代之於時河出龍圖洛出龜書)雖復制法樹司禮殊樂異(禮記禮者殊事合敬者也)
(樂者異文合愛者也)至於文離武落(吳語申包胥曰民人離落而日以憔悴)剡木弦
弧(繫辭弦木為弧剡木為矢)席卷天下之心包含八荒之志(漢賈誼過秦論)
(秦孝公有席卷天下包舉宇内囊括四海之意并吞八荒之心)其揆一矣伏惟陛下握
天樞(春秋運斗樞曰斗第一星天樞)秉地軸(見哀江南賦)駕馭風雲驅馳龍
虎(見象戲賦)沉䧺内斷(後漢宗室傳贊齊武沉䧺義戈乘風)不勞謀於力牧(樹榖)
(曰黃帝出軍决帝伐蚩尤夢西池王母遣道人披玄狐之裘以符授之曰太乙在前天一備後河出符信戰即)
(尅矣帝寤以告風后力牧風后力牧曰此兵應也戰必自勝力牧與帝俱到盛水之側立壇而祭冇玄龜銜符)
(從水中出帝再拜受符視之乃所夢得符也佩之以征即日尅蚩尤)天策勇决(見祀圓丘)無待
問於容成(周書建德五年十月帝將伐齊諸將多不願行帝曰有沮吾軍者朕當以軍法裁之已酉)
(帝總戎東伐詳商調曲)是以威風所振烈火之遇鴻毛(魏志陳琳曰將軍龍)
(驤虎步高下在心以此行事無異鼓洪爐以燎毛髮也)旗鼓所臨衝風之卷秋葉
(見和平鄴)竊聞伊洛戎夷(指齊王緯)幽并僭偽(指延宗)抱圖載籍巳
歸丞相之府(漢書沛公西入咸陽蕭何獨先入收秦丞相府圖書藏之)銜玉繫綬並
詣中軍之營(左傳昭公四年楚以諸侯滅賴賴子面縛銜璧士袒輿櫬從之造於中軍詳哀江南)
(賦)百年逋誅遂窮巢窟(南史范秦傳泰曰百年逋寇前賢挫屈者多矣功名雖貴鄙生)
(所不敢謀)三代敵怨俄然掃蕩(左傳臾駢曰前志有之曰敵惠敵怨不在後嗣)昔周
王鮪水之師尚勞再駕(帝王世紀武王四年起師而東遂率戎車至鮪水左傳北宫文)
(子曰文王伐崇再駕而降為臣)軒轅上谷之戰猶須九伐(帝王世紀黃帝與炎帝戰)
(於坂泉三戰然後得其志皇甫謐曰坂泉在上谷周禮大司馬職以九伐之法正邦國)未有一朝
指麾(漢陳平傳誠能去兩短集兩長天下指麾即定矣渭生曰阮籍勒進牋呂尚磻溪之漁者一朝指)
(麾乃封營丘)獨决神慮平定宇内光宅天下(見羽調曲)二十八宿
止餘吳越一星(天官書二十八宿為九州分野須樹敏曰晉天文志自南斗十二度至女七)
(度為星紀於辰在丑吳越之分野屬揚州)千八百國裁漏麟州小水(漢賈山至言昔)
(者周蓋千八百國詳步虛詞)若夫咸康之年四方始定(晉書咸寧太康武帝年號)
建武之代諸侯並朝(後漢書建武光武年號)不得同年而語矣雖
復八風並唱未足頌其英聲(國語金摩之石擊之絲木越之匏竹節之鼓而行之)
(以節八風司馬相如封禪文斐英聲騰茂實)六樂俱陳無以歌其神武(大禹謨帝)
(德廣運乃聖乃神乃武乃文詳宗廟歌)坐鈞臺而誓衆姒啓繼夏禹之功
(左傳椒舉曰夏啟有鈞臺之享)入商郊而問罪姬發成周文之志(見宗廟歌)
此無改之道大孝也與(論語三年無改於父之道可謂孝矣)當今鹿臺巳
散(周書武成散鹿臺之財)離宫巳遣(周武帝紀建德四年大軍次并州齊王留其從兄安德王)
(延宗守并州自將輕騎走鄴五年延宗僭即偽位改年德昌帝率諸軍合戰擒延宗并州平出齊宫中金銀寶)
(器珠翠麗服及宫女二千人頒賜將士帝王世紀紂作傾宫多采美女以充之武王伐殷乃歸傾宫之女於諸)
(侯也)兵藏武庫(漢書注武庫在未央宫蕭何造以藏兵器)馬入華山(尚書武成歸馬於華)
(山之陽)立明堂之制(見祀圓丘)奏大武之樂(初學記周樂曰大武)盛矣哉
上天降休未之有也政須東南一尉立於比景之南西
北一候置於交河之北(晉地理志秦始皇使任囂趙佗攻越略取陸梁地遂定南越以)
(為桂林南海象等三郡非三十六郡之限乃置南海尉以典之所謂東南一尉也揚雄解嘲今大漢東南一尉)
(西北一候注候亦官也後漢郡國志比景縣屬日南郡詳哀江南賦)然後命東后(見祀青帝)詔
蒼冥(左傳蔡墨曰水正曰玄冥運渭生曰謝朓辭隨王牋不寤滄冥水波臣自蕩)衢壇琬碑
(封禪書文帝出長安門若見五人於道北遂因其直北立五帝壇祠以五牢具渭生曰何妥詩衢壇聽九成)
(鮑昭河清頌序琬碑璆檢盛典穢而不治)銀繩瓊檢(見羽調曲)告厥成功差無慙
德陪臣忝竊榮幸(蔡邕獨斷諸侯境内自相以下為諸侯稱臣於朝皆曰陪臣)莅政
東藩(本傳俄拜洛州刺史漢書中山靖王曰位雖卑也得為東藩)不獲躬到闕廷預
觀大慶不勝鳬藻踴躍之至(魏志文帝紀注侍中劉廙等言臣妾遠近莫不鳬藻)
謹遣主簿曹敏奉表以聞
賀新樂表(周武帝紀建德二年六代樂成帝御崇信殿集百官以觀之)
臣聞天地順動則雷出為豫(周易天地以順動詳變宫調)聖人成功
則風行有節(見賀年鄴表)故六德在咸池之宫(樂汁圖徵黃帝樂曰咸池)
(詳滕王序)山谷可調(帝王世紀䕫放山川溪谷之音作樂七章)八風入承雲之奏
(淮南子䕫作樂以通八風詳馬射賦)人神不雜(國語少皥之衰也九黎亂德民神雜糅不可方物顓)
(頊受之乃命南正重司天以屬神北正黎司地以屬神民使復舊章無復漫瀆是謂絶地天通孔安國曰使)
(人不雜也)我太祖文皇帝體國經野設官分職(語見周禮史渭生曰北)
(周文帝紀魏恭帝三年正月初行周禮建六官帝以漢魏官繁思革前弊乃令蘇綽盧辨依周制改創其事尋)
(命置六卿官然為譔次未成衆務猶歸臺閣至是始畢乃命行之)變魏作周移風正雅
(孝經移風易俗莫善於樂班固東都賦揚世廟正雅樂)衣裳而朝萬國(管子衣裳之會六)
珪璧而會諸侯(夏本紀禹會諸侯於塗山執玉帛於萬國)至於經綸圖籍校
讐煙燼(漢百官表御史中丞在殿中掌圖籍勅書後漢鄧后傳選諸儒劉珍等詣天禄校讐傳記西征)
(賦詩書焬而為煙詩箋焚脩餘燼)樂正無缺章秩宗無廢典(見馬射賦)豈但
商頌十篇得諸太師之室(詩序正考父考校商之名頌十二篇於周之太師以那為)
(首)虞書五禮取於恭王之宫(舜典修五禮詳預校書)恭惟皇帝以
下武嗣興(見馬射賦)中陽繼業(見宗廟歌)運日月之明(見馬射賦)動淵
泉之慮(中庸淵泉如淵)律歷著微無煩於太史(白虎通正朔有三何本天有三)
(統謂三微之月也三微者何謂也陽氣始施黃泉萬物始動微而未著也)陰陽晷度躬定於
天官(周禮大司空之職以土圭之法測土深正日景以求地中日南則景短多暑日北則景長多寒日東)
(則景夕多風日西則景朝多陰日至之景尺有五寸謂之地中天地之所合也四時之所交也風雨之所會也)
(陰陽之所和也隋律歷志西魏入關尚行李業興元光歷至周明帝武成元年始詔有司造周歷及武帝時甄)
(鸞造天和歷法樹屏曰周太祖得蘇綽盧辨二人凡朝廷憲章乘輿服金石律吕晷刻渾儀皆委辨裁定辨)
(因時制宜多合古禮)故得參考八音研精六代(見宗廟歌)封晉魏為二
王序殷周為三恪(左傳注杜預曰周得天下封夏殷二王後又封舜後謂之恪并二王後為)
(三國其禮轉降示敬而已故曰三恪詳大祫歌)雖復朱干玉戚(禮記明堂位朱干玉戚冕而舞)
(大武)尚識典型(詩雖無老成人尚有典型)素韍纁裳(禮記玉藻一命緼韍幽衡再命赤韍)
(幽衡三命孝韍葱衡尚書顧命注呂氏曰卿士邦君祭服之裳皆用纁晉崔豹古今注伍伯一伍之伯也一曰)
(戸伯漢制兵吏五人一戸竈置一伯故戸伯亦曰火伯古兵士服韋弁今戸伯服赤幘纁衣素韎弁之遺法也)
猶因雄據(漢息失躬傳絶命辭云䧺失據兮世我思師古曰䧺為君上也據謂尊位也後漢董卓傳)
(事成䧺據天下)未若山雲特起八卦成形(禮記山川出雲繫辭八卦成列象在其中)
(矣又在地成形)鳳凰于飛(語見詩)九州觀德(見宗廟歌)改金奏於八列
(左傳晉郤至如楚聘楚子享之為地室而懸焉郤至將登金奏作於下驚而走出張衡東京賦列舞八佾)合
天元於六舞(後漢陳寵傳寵奏曰周以天元殷以地元夏以人元寵子忠傳臣願明主嚴天元之)
(尊正乾綱之位注天元猶乾元也漢禮樂志注師古曰六舞謂帗舞羽舞䍿舞旄舞子舞人舞也詳祀圓丘)
聲含擊石更入登歌(漢禮樂志乾豆上奏登歌詳步虛詞)調起初鐘還參
玉管(漢律歷志五聲之本生於黃鐘之律詳宗廟歌)足以感天地而通神明康
帝德而光玄象(漢書樂者聖人所以感天地而通神明安萬民成性類者也吕氏春秋帝嚳令)
(鳳天翟舞帝嚳大喜乃以康帝德考工記天謂之元)昔者齋居玄扈為曲在於雲
門(黃錄黃帝坐玄扈洛上與大司馬容光左右輔周昌等百二十人臨觀鳳凰銜圖置帝前圖以黃金為柙)
(詳枯樹賦)師渡孟津習舞歸於山立(樂記總干而山立武王之事也詳宫調曲)遂
乃包括三名(蔡邕釋誨包括無外有渭生曰後漢襄楷傳注太平經典元氣三名為太陽太陰)
(中和形體有三名為天地人)克諧一代作者之謂聖(樂記作者之謂聖述者之謂明)
天之所啓乎(左傳晉公子重耳及鄭鄭文公亦不禮焉叔詹諫曰臣聞天之所啓人弗及也)豈
惟路鼓靈鼗空桑孤竹(周禮以路鼓鬼享爾雅大鼗謂之麻小鼗謂之料詳祀圓丘方)
(澤)廣矣大矣(樂記清明象天廣大象地)輪焉奐焉(檀弓張老曰美哉輪焉美哉奐焉)
是知零陵孝廉空傳玉管始平太守虚稱銅尺(見羽調曲)臣
等並預鈞天(見哀江南賦)同觀張樂(見馬射賦)軒墀弘敞欄檻眺
聽(西京賦三階重軒鏤檻文㮰右平左墄青𤨏丹墀又赫&KR0008;&KR0008;以弘敞又伏櫺檻以眺聽綜曰檻欄也)崇
牙業業猛簴趪趪(見宗廟歌)翠羽揚旌靈鼉樹鼓(見祀圓丘)杳冥
雲霧蕩薄丘陵(渭生曰漢書安世房中歌芬樹羽林雲景杳冥上林賦山林為之震動川谷為)
(之蕩波)醴泉與甘露同飛(白虎通甘露者美露也降則物無不盛醴泉者美泉也狀若醴)
(酒可以飬老)赤雁與斑麟俱下(見宗廟歌)聘魯請觀理當見其盛
德(左傳吳公子札來聘請觀於周樂為之歌頌曰盛德之所同也)適齊忘味定是知其
盡美(論語子在齊聞韶三月不知肉味又子謂韶盡美矣)昔淵魚聽曲尚得聳鱗
櫪馬聞絃猶能仰秣(見小園賦)臣等誠愧知音(禮記知聲而不知音者禽)
(獸是也知音而不知樂者衆庶是也)敢忘悅豫(西京賦序武宣之世興樂府協律之事以潤色鴻業)
(是以衆庶悅豫福應尤盛)若使詳其音律是所邈然(渭生曰漢藝文志周衰禮樂俱)
(壞樂大微眇以音律為節又為鄭衛所亂故無遺法陸機文賦或含毫而邈然)但能記其鏗鏘
於斯為幸(樂記子夏曰君子之聽音非聽其鏗鏘而已也)不勝慶悦之誠謹詣
朝堂奉表以聞(後漢書朱穆奏記曰輙率公卿詣朝堂)
功臣不死王事請門襲封表(謂門中支子並聽承襲也)
臣聞以法施民必傳祀典以勞定國必有承家(見祀青帝)孫
叔敖祭酹無聞有傷良相(史記滑稽傳楚相孫叔敖子窮困優孟為歌曰貪吏常苦)
(富廉吏常苦貧獨不見楚相孫叔敖廉潔不受錢莊王封之寢丘四百戸以奉其祀說文醊祭酹也)汝叔
齊胤嗣絶没實貶賢臣(國語叔向見司馬侯之子撫而泣之曰此其父之死吾蔑與事)
(君矣杜預左傳注汝叔齊司馬侯也)謹案大統十六年格先有封爵死於
王事絶嗣者聽以支子繼襲非死王事不許承封前牒
五等功臣(史記年表序古者人臣功有五等以德立宗廟定社稷曰勲以賢曰勞用力曰功明其等)
(曰代積日曰閱)皆是勤勞王室身當患難扞禦災禍翼贊大猷
一日遇疾身捐館舍(蘇秦傳奉陽君捐館舍)不幸無胤享祀便絶
於禮則不足於義則有傷未求上林之獵已削其侯(漢淮)
(南厲王長傳孝文侯即位長自以為最親驕蹇數不奉法三年入朝甚横從上入苑獵與上同輦常謂上大兄歸)
(國益恣六年謀反事覺治之制曰其赦王死罪廢弗王)不服襜褕之衣先除其國
(史記武安侯傳田蚡子怙嗣武安侯坐衣襜褕入宫不敬徐廣曰表云坐衣不敬國除)伏惟皇帝
崇德旌庸興亡繼絶聞鼓鼙而思將帥(見變宫調)畫雲臺而
念舊臣(後漢書永平中顯宗追感前世功臣乃圖畫二十八將於南宫雲臺)豈有功存社
稷而無後可守事盡忠貞而無祠可祭周於藩屏為約
事在世功(詩介人惟藩大師惟垣大邦惟屏大宗惟翰)漢以山河為誓義存
長久(漢書封爵之誓曰使河如帶泰山如礪國以永寧爰及苖裔)臣聞存人之國大
於救人之災(韓子狄人伐邢桓公將救之鮑叔曰太早邢不亡狄不敝狄不敝齊不重且夫持危)
(之功不如存亡之德大桓公乃弗救)立人之後重於封人之墓(禮記武王克殷反商)
(未及下車而封黃帝之後於冀封帝堯之後於祝封帝舜之後於陳下車而封夏后氏之後於杞投殷之後於)
(宋封王子比干之墓)竊以殷朝繼及無廢小宗(尚書有殷及王兄終弟及何休公羊)
(傳注始統世之繼重者為大宗旁統者為小宗)周室興亡貴存身後(尚書惟周公位冡宰)
(正百官羣叔流言乃致辟管叔於商囚蔡叔於郭鄰以車七乘蔡仲克庸祗德周公以為卿士叔卒乃命諸王)
(邦之蔡)紹高密者累葉豈專鄧禹之正胤(後漢鄧禹傳帝分禹封為三國)
(長子震襲高密襲為昌安珍為夷安和帝時珍子良襲封無嗣紹封良弟康夷安)嗣平陽者重
世何必曹參之嫡孫(漢書年陽侯曹參玄孫宗完為城旦至哀帝時封參玄孫之孫本始)
(為平陽侯子宋嗣建武中先降河北封平陽侯至今公侯)愚謂生有其勞死非王事
雖在支庶並聽承襲幸使伯有之魂不能為厲(左傳鄭人相驚)
(以伯有子産立良止以撫之乃止子太叔問其故子産曰鬼有所歸乃不為厲)若敖之鬼其無
餒而(左傳子文曰若敖之鬼不其餒而)幽顯對揚神人咫尺(見祀圓丘)
為杞公讓宗師驃騎表(周宗室傳章武公導子亮襲杞烈公爵天和末拜宗)
(師中大夫進位大將軍)
臣某言伏見詔書以臣為使持節驃騎大將軍開府儀
同三司宗師中大夫伏奉綸言(見和法筵)心魂震讋(漢張湯傳是後)
(羣臣震讋)臣聞堯分四岳是以望秩山川(舜典乃日覲四岳羣牧班瑞於羣后)
(歲二月東廵狩至於岱宗柴望秩於山川)舜命九官是以光華日月(漢劉向傳疏云)
(臣聞舜命九官濟濟相讓和之至也詳馬射賦)必須儀刑以德(詩不顯惟德百辟其刑之)明
試以功乃可協和萬邦咸熙庶績(語見二典)臣幼無學植(左傳)
(閔子馬曰學殖也不殖將落)長闕裁成(論語斐然成章不知所以裁之)鴻都之門不
能定其章句(見預校書於樹敏曰漢書費直治易長卦筮無章句)雞鹿之塞無
以名其碑碣(見出自薊北門)馮天潢之𣲖水(史記天官書西宫咸池曰天五潢魏)
(王固表疏𣲖天潢)附若木之分枝(見馬射賦)東岳則朝宿有名(漢郊祀志)
(天子五載一廵狩用事泰山諸侯有朝宿地其令諸侯各治邸泰山下渭生曰公羊傳許田者何魯朝宿之)
(邑也諸侯時朝乎天子天子之朝諸侯皆有朝宿之邑焉)南宫則門闌有籍(渭生曰蔡質漢)
(典職儀南宫至北宫中央作大屋複道三道行天子從中道從官夾左右十步一衛兩宫相去七里史記張儀)
(謂楚王曰儀願為門闌之臣上漢文三王傳梁孝王武入則侍帝同輦出則同車遊林中梁之侍中郎中謁)
(者著引籍出入天子殿門與漢宦官無異三輔黃圖漢宫門各有禁非侍衛通籍之臣不敢妄入注懸名於門)
(乃聽出入禁門籍者為二尺竹牒紀其年及名字物色懸宫門)在臣庸劣久知滿盈(周易)
(雷雨之動滿盈漢張安世傳贊安世履道滿而不溢)武陽以功臣之重特拜宗師
(見出入薊北門)東平以母弟之尊超登上將(後漢十王傳東平王蒼顯宗即位拜)
(為驃騎將軍位三公上上渭生曰任昉為齊明帝讓封表驃騎將之元勲)臣有何德能兼
此榮臣早傾庭蔭曾未扶墻(未詳按古詩小姑始扶牀)母氏慈訓哀
矜勞苦(詩母氏勞苦)甫及成人(國語晉趙武冠見韓獻子獻子曰戒之此謂成人)復
垂捐棄几筵如在(詩行葦或肆之筵或授之几)忍離鞠養之恩(此下疑有)
(闕文詩母兮鞠我注鞠養也)終天無報叩地難任欲草土丘陵(渭生曰儀)
(禮居倚廬寢苫枕塊疏孝子必寢苫者哀親之在草枕塊者哀親之在土)終身塋域(孝經卜其宅兆)
(而安厝之鄭注宅墓穴也兆塋域也)霜露申履時之感(見宗廟歌)燕雀展迴翔
之心(見登新閣)不悟天澤沛然謬垂提拔當今玉燭調和(見哀)
(江南賦)既非金革之世(家語子夏問三年之喪金革之事無避禮與)璿璣齊政
(見哀江南賦)豈忘松檟之餘(仲長統昌言古之葬者松柏梧桐以識其墳左傳子胥將死曰)
(樹吾墓檟檟可材也松渭生曰任昉求立太宰碑表檟成行)况復一枝踡曲終危九
層之臺(見和從駕)一股涔蹄必傷千里之駕(淮南子牛蹄之涔無尺之鯉漢)
(武帝紀詔曰馬或有奔蹄而致千里)皇帝欽明文思(見祀方澤)光宅區宇(見羽調曲)
(師渭生曰史岑出頌渾一區宇)禮格四方無容奪臣此志孝治天下
自當哀臣此情大宗為師更求同姓之國(見請襲封表)元戎
驂乘别選能賢之臣(後漢書乘輿大駕公卿奉引太僕御大將軍參乘左傳是廢先君之)
(舉也豈曰能賢)伏願覽青蒲之奏曲允微誠(漢書史丹直入卧内伏青蒲上)詔
鳳凰之池特收嚴召(見和趙王)則天慈無濫私願獲從臣之
容身便當有地(穀梁傳古者天子封諸侯其地足以容其人渭生曰鄒陽上書申徒狄徐衍不)
(容身於世)不任荒悚戰懼之誠謹詣朝堂奉表以聞
為閻將軍乞致仕表(周閻慶傳慶字仁度河陰人也建德二年慶抗表致事優)
(詔許焉)
臣聞禮云大夫七十致仕於朝傳家於子(曲禮大夫七十而致事又)
(七十曰老而傳)膳則二珍衣稱時制(禮記王制七十二膳又七十時制)臣自出
身奉國四十餘年(渭生曰吳志權曰吕岱出身萬里為國從事)遭遇風雲(渭生)
(曰王粲詩遭遇風雲會)從微至著(尚瑗曰漢董仲舒傳莫不以晻至明積微至)太祖文
皇帝扶危濟難(渭生曰桓寬鹽鐵論定傾扶危曹植求自試表捐軀濟難忠臣之志)奄有
關河(見宗廟歌王渭生曰史記蘇秦說秦惠曰東有關河)臣實無堪中涓從事
(本傳大統三年慶自宜陽歸闕漢曹參傳高祖為沛公參以中涓從)自洛食風塵(尚書洛誥我乃)
(卜瀍水東澗水西惟洛食詳哀江南賦)河梁旗鼓(左傳張侯曰師之耳目在吾旗鼓詳擬咏懷)
華陰有白馬之兵(魏志袁紹遣顔良攻東郡太守劉延於白馬張遼關羽斬良解白馬圍)
河曲有黃沙之陣(項羽本紀楚圍漢王三匝大風從西北而起折水發揚沙石窈冥晝晦漢)
(王乃遁去)臣雖用命(尚書甘誓用命賞於祖)不能奇策(司馬遷報任安書上之不能納)
(忠效信有竒策材力之譽)功薄賞厚(渭生曰後漢書馬援平交阯封新息侯謂其故人孟冀曰我微)
(勞猥饗大縣功薄賞厚何以能長久乎)因人成事(史記毛遂曰公等碌碌所謂因人成事者)恩
澤年表常以愧心(本傳河橋之役以功拜前將軍大中大夫邙山之戰先登䧟陣拜撫軍將)
(軍大都督事詳紇干弘碑漢書有外戚恩澤侯表)仰逢周朝以揖讓登庸謳歌
受命(見宗廟歌)主貴臣遷頻煩榮寵(文選庾亮辭中書令表頻煩省闥出總六軍)
三槐以鑄鼎象物知其神姦(舜典伯禹作司空詳竹杖賦商調曲)五等以
桓珪飾瑞守其宫室(周禮典命上公九命為伯其國家宫室車旗衣服禮儀皆以九為節)
(詳滕王序)臣以何德兼而有之况復水土之職王梁以應䜟
受徵(後漢王梁傳赤伏符曰王梁主衛作玄武帝以野王衛之所徙玄武水神之名司空水土之宫乃拜)
(野王令王梁大司空)兵戈之王韓信以登壇獨拜(漢韓信傳王拜大將擇日齋戒)
(設壇場諸將皆喜人人各自以為得大將及拜乃韓信也一軍皆驚信巳拜上坐曰以義兵從思東歸之士何)
(不散)語其連類(渭生曰枚乘七發比物屬事離辭連類)臣又何人(本傳孝閔踐阼出為)
(河州刺史進爵石&KR0854;縣公就拜大將軍進爵太安郡公入為小司空)當今四海未寧三方
鼎峙(吳歷屈晃諫曰今三方鼎峙)陛下勞心之日(渭生曰左傳知武子曰大勞未艾君)
(子勞心小人勞力先王之制也)羣公展效之秋而臣甲子既多(左傳晉絳縣老)
(人曰臣生四百四十五甲子矣)耄年又及(左傳劉子曰老將知而髦及之者其趙孟之謂乎)無
參賓客之事(渭生曰禮記七十不與賓客之事)謬逹諸侯之班尸祿素
餐久紊懿典(漢鮑宣傳拱默尸祿詩不素餐兮)負乘致寇徒煩有司(周易)
(負且乘致寇至)加以寒暑乖違節宣失序(左傳子産曰節宣其氣勿有所擁閉湫底)
(以露其體)風木交侵(說苑吾丘子曰樹欲靜而風不定子欲養而親不在)菁華巳竭(見小)
(園賦)雖復廉頗強飯(趙廉頗傳趙使者既見頗頗一飯斗米以示可用)馬援據鞍
(見擬咏懷)求欲報恩何能為役(渭生曰漢書李陵歌曰雖欲報恩將安歸左傳郤子曰克)
(於先大夫無能為役)榮啓期之樂適足自貽(詩自貽伊戚詳和張侍中)燭之武
之言何能為也(左傳燭之武曰臣老矣無能為也)特乞解所居官言從
初服(渭生曰楚辭進不入以離尤兮退將復修吾初服)事符骸骨之請(漢書疏廣謂受)
(曰吾聞知足不辱知止不殆即日乞骸骨)非謀几杖之賜(見竹杖賦)若臣北陵移
病(漢公孫弘傳弘乃移病免歸)東臯歸老(見和裴儀同)山河茅社一反司
勲(漢雜事天子大社以五色土為壇封諸侯者取其土苴以白茅授之各以所封方之色以立社於其國故)
(謂之授茅土周禮司勲掌六卿賞地之法以等其功王功曰勲國功曰功民功曰庸事功曰勞治功曰力戰功)
(曰多詳請襲封表)公侯圭璧還封典瑞(周禮典瑞掌玉瑞玉器之藏詳滕王序)則
朝無冒位之人臣免妨賢之責(渭生曰李康運命論下之仕者以官行其義不)
(以利冒其官說苑虞丘子謂楚莊王曰臣為令尹處士不升妨羣賢路)虞氏養老敢希東
序之榮周朝如荼豈望西郊之禮(禮記王制夏后氏養國老於東序周人養)
(國老於虞庠虞庠在國之西郊鹽鐵論商師若荼周師若烏注烏白項而羣飛者也吳越春秋望之若荼注周)
(禮云望而眡之欲其荼白也)但瞻仰天威方違咫尺(見馬射賦)徘徊城闕
私增悽戀(詩挑兮逹兮在城闕兮一日不見如三月兮魏志管寧疏曰望慕閶闔徘徊闕庭)不
任知止之情(老子知止不殆)
代人乞致仕表
臣遡言臣聞一葉將隕寧待於風露(渭生曰遡者名也其人無考陸機豪)
(士賦序欲隕之葉無所假烈風)百川皆到(見商調曲)自竭者潢汚(左傳潢汚行潦之水)
(可羞於王公水樹榖曰謝朓辭隨王牋潢汚之願朝宗而每竭)臣輒感之以悲以咽
臣某中謝臣仲春之末舊患漸加雙足頓蹇(王逸楚辭注蹇跛也)
四支不利扶步有邯鄲之失(莊子壽陵餘子學步於邯鄲失其故步)勉視
無離婁之明(孟子離婁之明毫渭生曰纏子董無心曰離婁之目察秋之末於百步之外可謂)
(明矣)安可率此留務溷兹恒典陛下恩周曲成(繫辭曲成萬物而不)
(遺)未忍捐棄微臣困至於亟(禮記檀弓曾元曰夫子之病革矣)轉不堪
勝臣所以自咎自傷淚繼之血(見哀江南賦)臣特承先緒進
不因人陛下憫臣無用舉直而戅(漢書上曰甚矣汲黯之戅也)自奉
圖太極(魏略青龍二年起太極殿)宣綍中書(通考晉魏以來中書監令掌贊詔命記會時事)
(典作文書)陛下收臣於一心任臣以獨掌(晉中興書范寗為臨淮太守徵拜中)
(書郎專掌西省)九年冀登宰輔八歲載踐宗伯出擁干旄(詩孑孑干)
(旄注以旄牛尾貯於旗竿之首而建之車後)入參衡鏡(晉書太康四年制曰藻鏡銓衡)或靈
臺之上徵臣預疇咨之旨(後漢周黨傳博士范升曰臣願與坐雲臺之下考試圖國)
(之要詳和傳位表)或日觀之下(見步虚詞)詔臣操刊勒之文(秦始皇本紀禪)
(梁父刻所立石石渭生曰班固燕然山銘序封山刊東都賦登岱勒封)美而暢之(周易美在其中)
(而暢於四支)臣實尤忝明憲不敢以纖負玄造竟微於滴助
日月其媮(左傳趙孟曰老夫罪戾是懼焉能恤遠吾儕偷食朝不謀夕何其長也)冰炭交
集(鹽鐵論冰炭不可以同器巳渭生曰莊子注郭象曰喜懼交集於胸中固結冰炭於五臟矣)誠懷
伏以前倍政事親荷德音謂臣等經侍軒墀子孫尚延
保護臣荷螻蟻歘戴丘山(符子東海有鼇焉冠蓬萊而遊於滄海騰躍而上則干雲)
(没而下潛於重泉有紅蟻者聞而悅與羣蟻相要乎海畔欲觀鼇之行月餘鼇潛未出也數日風止海中隱淪)
(如岳其高概天或遊而西羣蟻曰彼之冠山何異乎我之戴粒也)臣宜生亦盡命死且
陳力竊不知終而不知止朝列三數(渭生曰潘岳閒居賦序猥厠朝列善)
(日禮記爵禄有列於朝)與臣同儕(左傳叔詹諫曰晉鄭同儕)臣未六十推臣則
幼獨臣彌當頓顇(炯曰潘岳寡婦賦容貌儡以頓傾)病不俟年盈量窮
涯(渭生曰任昉王文憲集序窮涯而反盈量知歸)滿而招損(尚書滿招損)逾時每乖
於勿藥永日猶繫於苞桑(周易无妄之疾勿藥有喜又其亡其亡繫於苞桑渭生)
(曰糓梁傳伐不踰時詩且以永日)覽分必然貪榮所忌伏乞免臣見職
退畢餘生察臣榮不可支(渭生曰左傳天之所壞不可支也)矜臣分不
能強乃臣之幸也豈悟仁壽之闥有此一時(見哀江南賦)承
明之廬無緣再謁(漢嚴助傳武帝賜助書曰制詔會稽太守君厭承明之廬勞侍從之事)
(渭生曰曹植詩謁帝承明廬善日陸機洛陽記常怪謁帝承明廬問張公張公云魏明帝在建始殿朝會皆由)
(承明門然直廬在承明側)心神巳弊晷刻增悲叨睿鑒則多士莫先
違聖顔則小臣何遠惟冀三條啓道(班固三都賦披三條之廣路)萬
乘廵京(見馬射賦)悅西怨之羣黎(尚書仲虺之誥初征自葛東征西夷怨)逮東
封之從者(左傳燭之武曰既東封鄭又欲肆其西封)危魂倘駐枯骨如存是
臣之愜非臣所望臣又聞驅奔效駕先輟於羸駘(渭生曰禮)
(記僕展軨效駕疏效白也僕監視駕竟而人白君道駕畢東方朔七諫却騏驥而弗乘兮策駑駘而取路)翔
集賀成近遺於鎩翮(漢書宣帝詔曰神爵翔集韓詩外傳鴻鵠一舉千里所恃者六翮耳)
(顔延之五君詠鸞翮有時鎩注鎩殘羽也詳登新閣)彼尚知暮而况臣哉臣未遑
請臣之懇戀至於隳官(高唐賦長吏隳官書傳隳廢也音許規切)臣合書罪
為晉陽(當作蕩)公進玉律秤尺斗升表(周晉蕩公護傳護太祖兄)
(邵惠公顥之少子初封水池縣伯以預定樂勲進爵為公按護謚曰蕩北史周高祖紀建德六)
(年八月壬寅議權衡度量頒於天下)
臣聞三才既立君臣之道已陳六位時成禮樂之功斯
正(見宫調曲)故以叶和日月測度陰陽悅豫兆人儀刑萬國
者也伏惟皇帝應籙馭天披圖定命(見宗廟歌)據太陽而懸
象(尸子日五色至陽之精象君德繫辭懸象著明莫大乎日月)履文昌而建極(尚書洪範)
(皇建其有極詳宗廟歌)白環表讓德之符(見徵調曲)玄珪告成功之瑞
太階既平(見馬射賦)升中可習(禮記禮器升中於天而鳳凰降)必當水逮千
年(見宗廟歌)山稱萬歲(漢書武帝詔曰朕登崇嵩吏卒咸聞呼萬歲者三)伏見敇旨
刊正音律(樹穀曰杜預左傳序仲尼因魯史成文刊而正之)平章歷象(尚書堯典平章)
(百姓又歷象日月星辰)奏黃鍾而歌大呂(漢律歷志陽律一曰黃鍾陰吕四曰大呂)變
孤竹而舞雲門(見祀圓丘)莫不器取疏通(禮記月令孟春之月其器疏以逹)
聲從安樂(禮記樂記治世之音安以樂其政和)四方既明(漢律歷志四分月法為周至)
三微是定(見賀新樂表)是以聞鐘洛浦即辨聲乖(國語景王鑄大鐘伶)
(人告龢佾州鳩曰上作器民備樂之為龢今財亡民罷莫不怨恨臣不知其龢也)聽鐸邯鄲先
知響韻(晉書荀勖路逢趙賈人牛鐸識其聲及掌樂音未調曰得趙之牛鐸則調矣果然)二分
二至行乎司歷之官(漢書律歷志舉終以定晦朔分至躔離弦望渭生曰二至二分日)
(有食之不為災)九變九成被於和樂(一作中和)之職(樹聲曰周禮凡樂作謂之奏九)
(奏乃終謂之九成劉貢父曰箾韶之樂九變而終)是以動天地感鬼神化被風
俗平分寒暑豈直吟嘯谿谷(見賀新樂表)迴翔鸞鳳而已哉
(見變宫調)是知零陵廟前徒尋舜管始平城下空論周尺(見羽)
(調曲)臣聞上制其禮下習其儀君定其法臣行其事謹造
玉律一具并玉秤尺斗升合等始得成功(渭生曰隋書律歷志西魏)
(廢帝元年周文攝政詔尚書蘇綽詳正音律綽時律宋尺以定諸管草創未就會閔帝受禪政由冢宰方有齊)
(寇事竟不行武帝保定中詔遣大宗伯盧景宣上黨公長孫紹遠岐國公斛斯徵等累黍造尺縱横不定後因)
(修倉掘地得古玉斗以為正器據斗造律度量衡改元天和百司行用終於大象之末其律黃鍾與蔡邕古籥)
(冊同又曰後周武帝保定元年辛未五月晉國造倉獲古玉升暨五年乙酉冬十月詔改制銅律度遂至中和)
(累黍積籥同於度量與衡無差准為銅升用頒天下内徑七寸一分深二寸八分重七觔八兩天和二年丁亥)
(正月癸酉朔十五日戊子校定移地官府為式此銅升之銘也其玉升銘曰維大周保定元年歲在同光月旅)
(蕤賓晉國之有司修繕倉廩獲古玉升形制典正若古之嘉量太師晉國公以聞勅納於天府暨五年歲在協)
(洽皇帝乃詔稽凖繩考灰律不失圭撮不差累黍遂鎔金寫之用頒天下以合太平權衡度量)至於分
粟累黍量絲數籥(漢律歷志量者龠合升斗斛也本起於黃鍾之龠以子榖秬黍中者千有)
(二百實其龠以井水凖其概十龠為合十合為升十升為斗十斗為斛而五量嘉矣)實以仰稟聖
規參詳神思所冀節移陰管無勞河内之灰氣動陽鍾
不待金門之竹(玉泉記立春之日取宜陽金門山竹為管河内葭草為灰以候陽氣渭生曰)
(禮記疏陽管為律隂管為吕史記黃鍾者陽氣踵黃泉而出也)而琬琰事輕(尚書弘璧琬琰在西)
(序)般倕慮淺(嵇康琴賦班倕騁神)不足展采成均(見馬射賦相渭生曰司馬如)
(封禪文使獲曜日月之末光絶炎以展采錯事善曰漢書音義采官也謂展其官職設錯事業也)增輝
度量(陸機演連珠晞日引火不必增輝漢律歷志度者分寸尺丈引也)齎器奉表以聞
進象經賦表(見象戲賦)
臣某言臣伏讀聖製象經并觀象戲私心踴躍不勝抃舞
(列子韓娥為曼聲長歌一里老幼皆喜躍抃舞不能自禁王逸楚辭注擊手曰抃)伏以性與天道
本絶尋求(論語子貢曰夫子之言性與天道不可得而聞也渭生曰後漢書馮異上疏曰國家獨見之)
(明久而益遠乃知性與天道不可得而聞也)直以懸諸日月遂獲瞻仰(禮記日月星辰)
(所以瞻仰也)九州既奠近對河圖(禹貢禹敷土奠高山大川又曰九州攸同渭生曰宋)
(符瑞志禹觀於河有長人白面魚身曰吾河精事也呼禹曰文命治淫言訖授禹河圖言治水之)四轍中繩
全觀玉策(穆天子傳天子北征至於羣玉之山河平無險四轍中繩先王所謂策府)未飛玄鶴先
聞金石之聲(見遊仙有渭生曰左傳魏絳金石之樂)不上赤城獨見煙霞之氣
(文選晉孫綽天台山賦赤城霞起以見標善曰孔靈符會稽志赤城山石色皆赤狀如雲霞)置管而測光
景愈高(見馬射賦景渭生曰楚辭即光以往來)沉玉而觀淵泉益遠(管子淵深而不)
(涸則沉玉極矣觀樹本曰宋符瑞志周公與成王於河洛沉璧)寢不自涯課虛為賦(陸機文賦)
(課虛無以責有)辭非寥亮(渭生曰向秀思舊賦序鄰人有吹笛者發聲寥亮)學無雕刻(漢揚)
(雄曰童子雕蟲篆刻壯夫不為也)遂敢陳述誠為厚顔(詩顔之厚矣)况復日
之遠近本非童子所問(渭生曰列子孔子東遊見兩小兒辯鬭問其故一小兒曰吾以)
(日始出去人近日中時遠也一兒曰我以為日初出時遠而日中時近一兒曰日初出大如車輪及日中時如)
(盤蓋此不為遠者小而近者大乎一兒曰日初出滄滄涼涼及其中如探湯此不為近者熱而遠者涼乎孔子)
(不能决也)天之渾蓋豈是書生所談(後漢張衡傳衡作渾天儀渭生曰晉天文志)
(古言天者有三家一曰蓋天二曰宣夜三曰渾天)冒用奏聞伏增流汗之至(列子)
(御冠伏地流汗至湩)
齊王進蒼烏表(周書武帝保定四年八月齊國公憲為雍州牧建德三年正月進爵)
(為王十月戊戌雍州獻蒼烏)
臣聞飛南陽之雉尚闡覇圖(列異傳秦穆公得雌雉化為石文帝為立祠名陳寶)
(雉飛南集今南陽雉縣其地也)下建章之鵠猶調和氣(西京雜記始元元年黃鵠下建)
(章宫太液池帝為歌曰黃鵠飛兮下建章如淳曰謂之液者言天地和液之氣所為也)况乃虞庭
告瑞(抱樸子有虞至孝三足烏集其庭)姬社呈祥(瑞應圖文王時見蒼烏王者孝涕則至)
咸高識哺之心(春秋運斗樞曰烏為陽陽氣仁故反哺)實貴能知之性(淮南)
(子烏鵲識歲之多風去喬木而巢扶枝之渭生曰成公綏烏賦惟玄烏之令鳥兮惟自然有識)伏惟
皇帝陛下德教百姓孝刑四海攝提從紀(見徵調曲)天下文
明(周易見龍在田天下文明)是以東海輸禽乍改黔質(禮斗威儀曰江海不揚波東海)
(輸之蒼烏莊子烏不日黔而黑)西山度羽或變蒼精(括地圖崑崙在弱水中有三足烏為)
(西王母取食月令注鄭玄曰蒼君之精水官之臣)臣去月三十日行到陜州獲
大都督莫仁樂列稱於射堂内見一蒼烏林薄廻翔(渭生)
(曰揚雄甘泉賦列新荑於林薄善曰廣雅草叢生曰薄楚辭孔雀兮迴翔)循環不去駐乘水
之精(禮斗威儀曰君乘水而王其政平南海輸以蒼烏)轉司風之翼(見馬射賦)即召
儀同某甲等同時觀見(渭生曰任昉宣德皇后令今遣某位某甲等五臣曰謂日官名)
(不可具載於此故略不言也)斯實禮敬所覃孝慈之感(渭生曰孫柔之瑞應圖白)
(烏者宗廟肅敬則至又曰賢君帝主修行孝慈被於萬姓不好殺生則來)理宜歸瑞秘圖書
祥帝冊(班固白雉詩啟靈篇兮披瑞圖下樹屏曰後漢書世祖中元元年羣臣奏言天清寧靈物乃)
(降宣令太史撰集以傳來世)用光至德(渭生曰傅暢謝諸公贊烏者日中之烏託體陽精應期曜)
(質以顯至德者也)取效升平無令赤鳳(疑作雁)留止偏為瘞玉之
歌(見宗廟歌日渭生曰舊圖經成山在文登漢武作朱雁之歌祥於此孔穎逹詩疏釋文云祭地曰瘞埋)
(李廵曰祭地以玉埋地中曰瘞埋)玄鶴徘徊獨擅銜珠之舞(搜神記有玄鶴為弋)
(人所射窮而歸噲參參收養療治瘡愈放之後鶴雌雄雙至各銜明珠以報渭生曰古今注鶴千歲則變蒼)
(又二千歲則變黑所謂玄鶴也)
齊王進白兔表
臣聞輿圖欲遠則玉虎晨鳴(河圖括地象曰令訾野中有玉虎晨鳴雷聲聖人感)
(期而興)轍迹方開則銀麞入貢(見郊行居渭生曰藝文類見聚晉起注咸寧中白麞)
(魏郡後諸州各送白麞)伏惟陛下明明在上翼翼居尊(賈誼新書朝廷之容)
(師師然翼翼然整以敬)德動天關威移地軸(見哀江南賦)是以風煙照
燭毛羽禎祥(渭生曰瑞應圖王者恩加耆老則白兔見一本曰王者應事疾則見)史不絶
書府無虛日(左傳晉女叔侯曰魯之於晉也職貢不乏玩好時至公卿大夫相繼於朝史不絶書)
(府無虛月)臣受脤元戎(見宗廟歌)用綏邊鄙轅門所屆(周禮掌舍掌王會同)
(之舍設車宫轅門)始次熊山(渭生曰書傳熊山在宜陽之西周書本傳齊將獨孤永業來寇盗殺)
(孔城防主能奔逹以城應之詔憲與柱國李穆將兵出宜陽築崇德等五城絶其糧道)前茅慮無
(左傳隨武子曰前茅慮無中權後勁)乃獲白兔光鮮越雉(見馬射賦)色麗秦裘
(見郊行)月德徵符(見七夕賦)金精表瑞(張衡靈憲曰月者隂精之宗積而成獸象兔蛤)
呈祥輿頌(左傳聽輿人之誦按誦與頌通)效異披圖(漢禮樂志齋房産草九莖連葉宫童)
(效異披圖案諜)尊敬之迹既明應事之機斯兆臣之龔行(尚書牧誓)
(今予發惟恭行天之罰罰渭生曰東都賦龔行天)實從陜略(事見齊王憲碑左傳東盡虢略注略)
(界也)瑞以素質(晉桓温賀白兔表皓質純素皦然殊觀)彌雄西氣(魏曹植詩秦筝發西)
(氣)庶重承廟算方事申威揜(疑作拾)代偃齊(漢高祖功臣頌拾代如遺)
(偃齊猶草善曰漢書韓信進擊代禽夏說閼與李奇曰代相也又曰信引兵東渡河襲齊軍至臨淄齊王走高)
(密)分韓裂趙(見哀江南賦)不任鳬藻踴躍之情
齊王進赤雀表(按周孝閔帝紀元年春正月天王即位柴燎告天朝百官於路門大)
(赦封魏帝為宋公是日槐里獻赤雀故表云周之受命興乎此祥也)
臣聞南陽飛雉尚論秦覇建章鵠下猶明漢德(見進蒼烏表)
當今天不愛寶地必呈祥(禮運天不愛其道地不愛其寶)自應長樂觀
符(漢宣帝紀注應劭曰前年神爵集於長樂宫故改元)文昌啓瑞(歲華紀麗魏文帝黃初元年冬)
(至日黃雀集於文昌殿前)伏惟皇帝欽明文思劬勞成務歷象日月
允釐百工(語見堯典)海水無波(見馬射賦)天星不動(漢書元光中天星盡搖上)
(以問候星者對曰星搖者民勞也後征伐四夷百姓勞於兵革)去四月十三日獲隴右
符府參軍李暉牒稱戸屬秦州清水郡伯陽縣文谷林
在家庭獲一赤雀光同朱鳳(决疑注辛繕隱居華陰光武徵不至有大鳥高五尺)
(雞頭燕頷蛇頸魚尾五色備舉而多青棲繕槐樹百寮咸以為鳳太史令蔡衡對曰凡象鳳者有五多赤色者)
(鳳多青色者鸞多黃色者鵷雛多紫色者鸑鷟多白色者鵠今此鳥多青乃鸞非鳳也)色類丹烏
(抱朴子熒惑火精生朱烏)降火飛精似入公車之府(尚書中候秦伯出狩至於咸陽)
(火下化為白雀銜籙集於公車書曰秦伯覇也)流金成製若上凌雲之臺(魏志太祖)
(於鄴作銅雀臺洛陽宫殿簿凌雲臺上壁方十三文高九尺樓方四丈高五丈棟去地十三丈五尺七寸五分)
(也)謹案赤雀銜書止於酆戸周之受命興乎此祥(見祀赤帝)
(王渭生曰詩序文受命作周也)即事所觀同符合契(渭生曰陶潛詩即事多所欣甘)
(泉賦同符三皇曹植七啓玄化參神與靈合契)實可圖形瑞譜(晉崔豹古今注孫亮作流離屏)
(風鏤作瑞應圖凡一百二十種詳祀赤帝)書頌儒林(零陵先賢傳周不疑字文直曹公時有曰雀瑞)
(儒林並已作頌不疑見之操㥅紙筆立令復作操奇之)事足成臺(渭生曰郭憲洞冥記東方朔望)
(見巨靈目之化青雀飛去帝乃起青雀臺)名堪紀號(注見上)豈直雲中太守見
赤心之奉主(陳留耆舊傳魏尚有罪繫詔獄有萬頭雀集獄樹上拊翼而鳴尚占曰夫棘中心赤)
(外有棘蒙我言有棘而赤心之至誠也雀者爵命之祥其鳴即復也我其復官也後果拜為雲中太守)蓬
萊童子知白環之報恩(見報寄隱士)臣等預觀休徵(尚書日休徵傳)
(曰叙美行之驗也)情迫恒慶不任鳬藻之至
啓
謝滕王集序啓(本傳滕聞王遉字爾固突文帝子也少好經史解屬文初封滕國公)
(進爵為王)
信啓伏覽制垂賜集序紫微懸映如傳闕里之書(孝經援神)
(契孔子制作孝經攢縹筆衣絳單衣向北辰而拜春秋合誠圖北辰其星七在紫微中漢晉春秋闕里在兖州)
(即孔子所居之故宅)青鳥遥蜚似送層城之璧(漢武故事有二青鳥如烏夾侍王母)
(旁穆天子傳天子賓於西王母乃執白珪玄璧以見之詳遊仙)若夫甘泉宫裏玉樹一
叢(見步虛詞)玄武闕前明珠六寸(未詳按古今注玄武闕畫玄武神異經東北大荒中)
(有金闕高百丈上有明月珠徑三寸光照千里)不得譬此光芒方斯燭照(南越志端)
(溪俚人岑班入山遇一寶珠徑五寸取還夜光明照燭俚人甚懼以火燒之雖小損猶照一室)有節有
度即是能平八風(漢元帝紀贊帝自度曲被新聲分&KR1951;節度窮極幻眇詳賀新樂表)愈
昌愈高殆欲去天三尺(三秦記謠曰武功太曰去天三百孤雲兩角去天一握)陛
下雄才蓋代逸氣横雲濟北顔淵(未詳)關西孔子(後漢楊震傳震)
(字伯起弘農華陰人諸儒語曰關西孔子楊伯起)譬其毫翰則風雨争蜚(見哀江南)
(賦)論其文采則魚龍百變(張衡西京賦若神龍之變化)蒲桃繞館(漢書)
(漢使采蒲萄苜蓿種歸天子以天馬多又外國使來衆益種蒲萄苜蓿離宫館旁極盛焉)新開碣石
之宫(史記鄒衍如燕燕王築碣石宫自親往師之)修竹夾池(見報趙王)始作睢陽
之苑(見枯樹賦)琉璃泛酒(見歲晩)鸚鵡承杯(嶺表錄異鸚鵡螺旋光處屈而朱如)
(鸚鵡觜故以名殼裝為酒杯奇而可翫)鳳穴歌聲鸞林舞曲(見變宫調)况復行
雲逐雨(見燈賦)迴雪隨風(曹植洛神賦若流風之迴雪)湖陽之尉既成
為喜之因(後漢光武紀光武殺湖陽尉軍中分財物不均衆恚恨欲反攻諸劉光武歛宗人所得物)
(悉以與之衆乃悅)舂陵之侯便是積慶之地(東觀漢記光武出自長沙定王定王)
(生舂陵節侯至孫孝侯改封白水鄉因故國名舂陵詳小園賦)信本乏材用無多述作
加以建鄴陽九劣免儒硎(漢食貨志陽九之厄百六之會詳哀江南賦)江陵
百六幾從士壠(五經通義士冢樹槐也壠方言秦晉之間冡謂之)至如殘編落簡
並入塵埃(劉歆讓太常博士書經或脫簡傳或脫編)赤軸青箱多從灰燼(隋牛)
(弘集請開獻書表云劉裕平姚收其圖籍五經子史纔四千卷皆赤軸青紙文字古拙南史王淮之傳曾祖彪)
(之位尚書令祖臨之父納之並御史中丞自家世相傳並諳江左舊事緘之青箱世謂之王氏青箱學)比
年痾恙彌留(尚書顧命病大漸惟幾病日臻既彌留)光陰視息(莊子人皆有七竅以)
(視聽食息)桑榆巳逼(淮南子日西垂景在樹端謂之桑榆)蒲柳方衰(見贈淮南公)不
無秋氣之悲(見傷心賦)實有途窮之恨(見哀江南賦)是以精采瞀
亂頗同宋玉(宋玉九辨中瞀亂兮迷惑)言辭蹇喫更甚揚雄(漢書揚雄口喫)
(不能劇談)一吟一咏(王羲之蘭亭記一觴一咏亦足以暢叙幽情)其可知矣好事
者不求(漢王褒傳褒字子淵蜀人也益州刺史王襄使褒作中和樂職宣布詩選好事者令依鹿鳴之)
(聲習而歌之)知音者不用(晉陶潛詩知音苟不存巳矣何所悲注知音謂知我者)非有
班超之志遂以棄筆(後漢班超傳超投筆曰大丈夫當立功異域安能久事筆硯間乎)
未見陸機之文久同燒硯(晉陸機傳弟雲與機書曰君苖見兄文欲焚筆硯)至
於凋殘之後殘缺所餘又巳雜用補袍(古今善言羊續出黃紙補袍以)
(示使人)隨時覆醬(漢書揚雄著太玄劉歆曰恐後人用覆醬瓿也)聖慈憐愍遂垂
存錄始知揄揚過差君子失辭(左傳彘子使趙括從而更之曰行人失辭)比
擬縱橫小人迷惑荆玉抵鵲正恐輕用重寶(見哀江南賦)龍
淵削玉豈不徒勞神慮(列子周穆王征西戎西戎獻昆吾之劍赤刃切玉如切泥詳從)
(駕)匠石回顧朽材變於雕梁(見枯樹賦)孫陽一言奔蹄成於
駿馬(戰國策蘇代說淳于髠曰人有賣駿馬者比三日一立市市人莫之知往見伯樂曰臣有駿馬欲賣)
(之比三日一立於市而人莫與言願子還而視之去而顧之臣請獻一朝之價伯樂如其言一旦而價十倍也)
故知假人延譽(國語使張老延君譽於四方)重於連城(物理論士非玉璧談者為)
(價詳哀江南賦)借人羽毛(王符潛夫論虛造聲譽妄生羽毛張衡西京賦所好生羽毛)榮於
尺玉(尹文子魏田父有耕於野者得玉徑尺)溟池九萬里無踰此澤之深
(見贈淮南公)華山五千仞終愧斯恩之重(山海經太華之山削成而四方其高)
(五千仞其廣十里)即日金門細管未動春灰(見為晉陽公表)石壁輕雷
尚藏冬蟄(荆州記樊重母畏雷為石室避之悉以文石為階)伏願聖躬與時納
豫南陽寶雉幸足觀瞻(見進蒼烏表)酈縣菊泉差能延壽(後漢)
(郡國志酈侯國注荆州記縣北八里有菊水其源旁悉芳菊水極甘馨飲此水上壽百二十中壽百餘七十者)
(猶以為夭)伏遲至鄴可期(見報惠酒)從梁有日(漢書景帝拜枚乘為弘農都尉乘久)
(為大國上賓與英俊並遊得其所好不樂郡吏以病去官復遊梁)同杞子之盟會(左傳僖公)
(二十七年春杞桓公來朝用夷禮故曰子公卑杞杞不共也)必欲瞻仰風塵(後漢趙咨傳曹)
(嵩送至亭次望塵不及晉書潘岳諂事賈謐望塵而拜)共薛侯而來朝(左傳滕侯薛侯來朝)
(争長公使羽父請於薛侯曰周之宗盟異姓為後)謹當逢迎冠蓋(魏世家使人求救於秦冠)
(蓋相望也)魚腸尺素(古詩呼兒烹鯉魚中有尺素書)雁足數行(見哀江南賦)書此
謝辭終知不盡謹啓
謝周明帝賜絲布等啓
臣某啓奉勅垂賜雜色絲布綿絹等三十段銀錢二百
文某比年以來殊有闕乏白社之内拂草(疑作葉)看冰(淮南)
(子觀一葉之落而知歲之將暮覩瓶中之冰而知天下之寒詳和張儀同)靈臺之中吹塵視
甑(三輔决錄第五頡寄止靈臺中或十日不炊後漢范丹傳丹字史雲里閭歌曰甑中生塵范史雲)懟
妻狠妾既嗟且憎瘠子羸孫虛恭實怨王人忽降大賚
先臨(論語周有大賚善人是富)天帝錫年無踰此樂(禮記文王世子武王曰夢帝與)
(我九齡)仙童贈藥未均斯喜(顔修内傳橋順二子曰璋曰瑞師事仙人盧子基於隆慮)
(山棲霞谷服飛龍藥一丸千年不飢故魏文帝詩曰西山一何高高高上無極上有兩仙童不飢亦不食與我)
(一丸藥光耀有五色服藥四五日身輕生羽翼)張袖而舞玄鶴欲來(漢書長袖善舞尚書)
(内傳秦百人之樂致玄鶴之舞)撫節而歌行雲幾斷(見步虛詞)所謂舟檝無
岸海若為之反風(未詳按初學記海神曰海若)薺麥將枯山靈為之
出雨(見和夏日)况復全抽素繭雪坂疑傾(拾遺記員嶠之山有環丘東有雲石)
(廣五百里有蠶長七寸黑色有一角以霜雪覆之然後作繭長一尺其色五采織為文錦入水不濡寰宇記武)
(威郡姑臧南山名雪山上冬夏積雪)併落青鳬銀山或動(搜神記南方有蟲名曰青鳬以)
(母塗錢以子塗貫用錢貨市旋則自還高炯曰神異經西南有銀山焉長五十餘里廣四五里百餘丈皆悉)
(白金)是知青牛道士更延將盡之命(見和宇文内史)白鹿真人能
生巳枯之骨(古詩仙人騎白鹿髮短耳何長來至主人門奉藥一玉箱主人服此藥身體日康強)
(髮白復更黑延年壽命長)雖復拔山超海負德未勝(孟子挾泰山以超北海詳擬咏)
(懷)垂露懸針書恩不盡(王愔文字志懸針小篆體也垂露書如懸針而勢不遒勁阿那)
(如濃露之垂故名法書要錄漢曹喜工篆隸善懸針垂露之法)蓬萊報恩之雀白玉四
環(見報寄隱士)漢水報德之蛇明珠一寸(見哀江南賦)某之觀此
寧無愧心直以物受其生於天不謝(魏志劉廙疏曰物不答施於天地)
謹啓
答趙王啓(見上益州上柱國趙王)
某啓仰承張幕全韓(左傳子産相鄭伯以會以幄幕九張行文子産命外僕速張於除杜)
(預曰幄幕軍旅之帳)連營上地(魏志備與權戰樹柵連營七百餘里)澠池置陣解鄧
禹之圍(後漢馮異傳異曰諸將屯澠池要其東而異擊其西禹不從)函谷開關削王
元之印(後漢隗囂傳王元謂囂曰元請以一丸泥為大王東封函谷關)鋒(疑作蜂)旗朝上
(尚瑗曰拾遺記武王東代紂夜濟河有大蜂狀如丹鳥飛集王舟因以鳥畫其旗翼日而梟紂名其船曰蜂舟)
(魯哀公二年鄭人擊趙簡子獲其蜂旗則其類也)刁斗夜鳴(見哀江南賦)稱雄壯士
之心足起橫行之志(漢書樊噲曰臣願以十萬衆横行匈奴中詳小園賦)况復才
人出娉(漢書詔賜中山靖王噲及孺子妾并未央才人歌四篇)還得賢夫(漢書外黃富人)
(女甚美亡邸父客父客謂曰必欲求賢夫從張耳)塞外有夫人之城(見昭君祠)軍中
有女子之氣(見報趙王)都尉青旗即時春色(晉禮志昔迎恭皇后惟作青龍)
(旗其餘皆即御物詳報寄洛州馬射賦)將軍大樹巳復花開(周易枯楊生花老婦得其)
(士夫詳哀江南賦)雲氣浮罍(見馬射賦)流星泛枕(玉臺新咏王褒日出東南隅行枕畫)
(七星圖)細舞長歌横簫直笛(崔豹古今注短簫鐃歌軍樂也黃帝使岐伯所作)當
乎此時青雲之上(文選謝靈運詩共登青雲梯)信不學無術(漢書霍光不學)
(無術)本分泥沉(後漢矯慎傳乘雲行泥棲宿不同)忽逢天造(見小園賦)搜揚仄
陋(堯典明明揚側陋)今者遂總憲司(本傳遷司憲中大夫)預聞刊鼎(左傳賦晉)
(國一鼓鐵以鑄一鼎著范宣子刑書)獻歲刑書既應懸法(宋玉招魂獻歲發春兮洎吾南)
(征詳上司憲府)上春木鐸方須徇人(尚書孟春遒人以木鐸徇於路)但年髮巳
秋性靈久竭(齊張融集答周顒書曰夫性靈之為性能知者也)嘉石肺石無以
測量(周禮大司寇以嘉石平罷民以肺石逹窮民)舌端筆端惟知繁擁(見哀江南)
(賦)垂展一月(漢王温舒傳會春温舒頓足歎曰嗟乎令冬月益展一月足吾事矣其好殺行威如)
(此)遂涉兩年(後漢書獨行傳繆彤字豫公汝南召陵人也仕縣為主簿時縣令被章見考彤獨證)
(據其事掠考若毒因復傳換五獄踰涉四年令卒以自免)傾首東瞻山河千里(漢翟方進)
(傳天下傾首服從)風塵未盡霜露沾衣(魏文帝樂府谿谷多悲風霜露沾人衣詳哀江)
(南賦)仰願珍宜以為身寶(見報趙王)謹啓
謝趙王示新詩啓
某啓鄭&KR0008;至奉手教累紙并示新詩八體六文(初學記秦廢古)
(文更用八體一曰大篆二曰小篆三曰刻符四曰摹印五曰蟲書六曰署書七曰殳書八曰隸書至王莽居攝)
(使甄豐刊定六體一曰古文二曰奇字三曰篆書四曰隸書五曰錄書六曰蟲書南史顔協傳會稽謝善勛能)
(為八體六文方寸千言)足驚毫翰四始六義(見宗廟歌)實動性靈落落
詞高飄飄意遠文異水而湧泉(見上趙王)筆非秋而垂露(見謝)
(周明帝啓)藏之山巖可使雲霧鬱起(鍾氏穎書勢曰鬱若雲布三禮正義周禮遭秦)
(滅學藏於山巖屋壁以故不亡漢武帝時有李氏獲之以上河間獻王獨缺冬官一篇以考工記補之遂奏入)
(於秘府)濟之江浦必當蛟龍繞船(法書要錄至於蛟龍駭獸奔騰拏攫之勢心手)
(隨變不知所如是謂逹節呂氏春秋荆有次非者得寶劒於干遂還反涉江至於中流有兩蛟交繞其船)首
夏清和聖躬怡裕琉璃雕管鵲顧鸞迴(王羲之筆經昔人或以琉璃象)
(牙為筆管庾肩吾書品序波回墮鏡之鸞楷顧雕陵之鵲)婉轉綠沉猿驚雁落(淮南子婉)
(轉今之弭弓廣志綠沉古弓名古樂府綠沉明月弦詳馬射賦)下風傾首(左傳晉大夫曰羣臣敢在)
(下風詳上)以日為年犍為舍人實有誠願(漢地理志犍為郡屬益州水經注引)
(犍為舍人曰凡異水流行合同曰肥按姓名未詳)碧雞主簿無繇遂心(列仙傳赤斧者)
(巴戎人為碧雞祠主簿手掌中有赤斧周書趙王歴益州總管)寂寞荆扉(見枯樹賦)疏蕪蘭
徑驂駕來梁未期卜日(見應詔)遣騎到鄴希垂枉道(見謝滕王)
(啟)
謝趙王賚絲布等啓
某啓鄭&KR0008;至蒙賜絲布綾等十段王褒至又賜許賜錢
等望外之恩(漢英布傳布又大喜過望)實符大賚(見謝周明帝啓)非常之錫
(漢武帝紀詔曰有非常之人必有非常之功)乃溢生涯(見和張侍中)曳練且觀無
勞白馬之望(見哀江南賦)流泉欲委佇見青鳬之蜚(周禮外府掌邦)
(布之出入注布泉也其藏曰泉其行曰布取名於水泉其流行無不徧也詳謝周明帝啟)揚池掘(疑作)
(擔)荷(漢王褒集童約云楊氏池中擔荷往來市聚)李園移樹(楊升菴詩話宗懔春望詩云都)
(尉新移棗用漢藝文志有尹都尉移植棗杏梅李法今考藝文尹都尉十四篇不識升菴於何得此書始存以)
(俟博識)既欣谷利(江表傳谷利吳大奴)彌思青林(張衡思玄賦注青林天苑星)陳
留下粟有愧深恩(王充論衡建武中陳留雨穀蔽地形若粢而黑此外國生穀也)櫟陽
雨金翻慙曲施(秦本紀獻公時雨金櫟陽)靈臺久客從此數炊(見謝周明)
(帝啓)黍谷長寒於今更暖(見園庭)從雲夢之田不踰此樂(司馬)
(相如子虛賦楚使子虛使於齊齊王與使者出畋誇以車騎之盛使者答齊王以雲夢之事)得豐城
之劒未均此喜(見從駕)謹啓
謝趙王賚絲布啓
某啟奉教垂賚雜色絲布三十段去冬凝閉今春嚴勁
霰似瓊田(十洲記祖洲在東海中地方五百里上有不死草生瓊田中人巳死者以草覆之皆活張)
(正見咏雪詩雲夢起瓊田)凌如鹽浦(司馬相如子虛賦鶩於鹽浦割鮮染輪)張超之壁
未足障風(未詳)袁安之門無人開雪(汝南先賢傳大雪積地洛陽令自出案行)
(至袁安門無有行路)覆鳥毛而不暖(見傷心賦)然獸炭而逾寒(晉書羊琇嘗屑)
(炭為獸形以温酒)遠降聖慈曲垂矜賑諭(疑誤)其蠶月殆罄桑車
津實(二字冇悮)秉杼幾空織室(詩蠶月條桑又小東大東杼軸其空)遂令新市
數錢忽疑販綵(未詳按顧野王豔歌行南市數錢歸梁元帝鴛鴦賦文生新市之機)平陵
月夜驚聞擣衣(魏書濟南郡平陵縣注有平陵城女郎山祠詳聽擣衣)妾遇新縑
自然心伏(古詩新人工織縑)妻聞裂帛方當含笑(周本紀褒似好聞裂繒聲)
莊周車轍實有涸魚(見擬咏懷)信陵鞭前元非窮鳥(列士傳魏公子)
(無忌有驚鳩投其案下鷂殺之公子捕鷂殺之故名流天下魏氏春秋劉政投邴原日窮鳥入懷)仰蒙
經濟伏荷深慈謹啓
又謝趙王賚息絲布啓
某啓某息荀(一作苟)娘昨蒙恩引曲賜絲布等五段南冠
獲宥既預禮延(見哀江南賦)稚子勝衣還蒙拜謁(見傷心賦)關尹
津梁之織鄴地雙絲(鄴中記鄴有大登高小登高錦)扶風采文之機(用竇)
(滔妻蘇氏事)仙園獨繭(神仙傳園客嘗種五色草忽五色蛾集其上客收而薦之以布生華蠶焉至)
(蠶時有一女自来助客養蠶得繭大如甕一繭繅六七日絲乃盡繅訖此女與園客俱仙去)青衿宜
襲書生無廢學之詩(詩序子矜刺廢學也)春服既成童子得雩沂
之舞(論語莫春者春服既成冠者五六人童子六七人浴乎沂風乎舞雩)况復棲烏挾子
同知桂樹之恩(見烏夜啼)澤雉將雛共喜行春之令(後漢魯恭傳恭)
(為中年令螟不入界河南尹袁安使掾肥親覘之恭與親坐桑下有雉過止其旁旁有童兒親曰何不捕之童)
(言雉方將雛親歎其三異)根株一潤枝葉俱榮(西京雜記董仲舒曰太平之時雨不破塊)
(津莖潤葉而巳)謹啓
謝趙王賚犀帶等啓
某啓奉教垂賚犀裝帶錢十貫魏君寶帶特賜劉楨(典略)
(魏文帝常賜劉楨廓落帶)趙王國租偏資裴楷(世說裴楷歲請梁趙二國租錢數百萬以)
(恤中表之貧者)貫藏文馬如燒安息之銀(漢西域傳罽賓國以金銀為錢文為騎馬)
(幕為人面安息國以銀為錢錢如王面幕為夫人面)帶插通犀似獵雲南之獸(漢西)
(域傳贊明珠文甲通犀翠羽之珍盈於後宫抱朴子通天犀有百理如綿者雞輒驚郤故南人名為駭雞犀得)
(其角刻為魚入水中水當為開以毒藥為湯攪之皆生白沫無復毒勢華陽國志雲南郡蜀建興三年置本雲)
(川地有熊倉山上有神鹿一身兩頭食毒草)北郭騷之長貧是所甘愜南宫
敬之載寶殊非念望(見和裴儀同)花開四照惟見其榮(見馬射賦)
鼇帶三山深知其重(莊子大壑中有五山天帝使巨鼇戴五山)昔沈羲將盡
逢司命而還生(見至老子廟)士燮行埋值仙人而更活(葛洪神仙)
(傳士燮死已三日仙人董奉以一丸藥與服遂復常)今日慈矜斯之謂矣馬前驅
而導路或以識恩(吳錄孫堅討董卓被創墮馬卧草中軍旅分散馬還營嗚呼軍人隨馬向)
(草中乃得堅扶還宫)雞未曉而開關容能報主(見哀江南賦)謹啓
謝滕王賚巾啓
某啓奉教垂賜鹿子巾一枚(尚瑗曰爾雅註韋昭曰鹿子曰麛)解角新
胎(尚瑗曰月令仲夏之月鹿角解說文鹿解角獸也)戴藤初孕(未詳)落星交映連
珠疏點(漢武内傳上元夫人戴九星靈芝夜光之冠崔鴻前燕錄慕容雋製平上冠悉賜廷尉以下中)
(秘監令别施珠瑱有尚瑗曰劉敬叔異苑鄱陽樂安彭曾射一鹿兩角間道家七星符又埤雅云舊說鹿者)
(仙獸至六十年必懷瓊於角下角有斑痕紫色如點按落星連珠似俱指鹿斑而言今姑引冠事並載於此)
盤龍之刀既剪(見聽擣衣)長命之縷仍縫(風俗通五月五日以五色絲繫臂令)
(人不病曰長命縷)翠羽懸推(韋昭吳書陸遜破曹休於石亭還上脫翠帽以遺遜)芙蓉高
讓(神仙服食經漢武帝閒居未央殿有人乘白雲車駕白鹿冠芙蓉冠曰吾山中衛叔卿也)遊斯隱
士足笑鼓(當作穀)皮(南史齊劉訏傳訏嘗著穀皮巾被衲衣每遊山澤輒留連忘返卒謚玄貞處)
(士)入彼春林方誇笋籜(見入道士舘)其蓬鬢鬆颯衰容耆朽
三秋不沐實荷今恩十年一冠彌欣此賚(陶潛詩東方有一士被服)
(常不完三旬九遇食十年著一冠)謹啓
謝趙王賚白羅袍袴啓
某啓垂賚白羅袍袴一具程據上表空諭雉頭(晉書太醫司馬)
(程據上雉頭裘一領)王恭入雪虛稱鶴氅(見上趙王)未有懸機巧緤(未詳)
變躡奇文(見謝趙王啟)鳳不去而恒飛(泰山黃庭經黃庭為不死之道受者齋九)
(日金蘭鳳文之羅四十疋)花雖寒而不落披千金之暫暖(戰國策千金之裘非)
(一狐之腋)棄百結之長寒(見謝周明帝啟)永無黃葛之嗟方見青綾
之重(漢官典職儀曰尚書郎直供青綾白綾被)對天山之積雪(見對燭賦)尚得開
衿(陸機詩曷云開此衿)冒廣厦之長風猶當揮汗(王吉傳廣厦細㫋之上蘇秦傳)
(臨淄之塗車轂擊人肩摩連衽成帷舉袂成幕揮汗成雨)白龜報主終自無期(續搜神記)
(晉豫州刺史毛寶軍人得一白龜放江中後遭亂赴江者莫不沉溺軍人披甲投水中如墮石上乃先白龜)
黃雀謝恩竟知何日(見報寄隱士)
謝趙王賚米啓
某啓奉教垂賚米十石丹烏銜穟既集西周(尚書中候有火自天)
(止於王屋流為赤烏五至以穀俱來)黃雀隨車還蜚東市(桂陽先賢贊成子郴山人能逹)
(鳥音為郡主簿與衆俱坐聞雀鳴而笑曰東市輦粟覆雀相呼往食之衆遣視信然)漬而為種不
無霜雪之精(汜勝之書取雪汁漬原蠶屎五六日待釋手按之和穀種之能禦旱故謂雪為穀之)
(精也)取以論兵即有山川之勢(後漢馬援傳援於帝前聚米為山谷指畫形勢)某
陋巷簞瓢(論語賢哉回也一簞食一瓢飲在陋巷)櫛風沐雨(淮南子禹沐淫雨櫛疾風)
剝魚皮於秋塞(未詳按博物志東海中有牛魚其形如牛剝其皮懸之潮水至則毛起潮去則)
(伏)掘蟄燕於寒山(見哀江南賦)仰費國租(見謝賚犀帶等啟)更開塵
甑(見謝周明帝啟)非丹竈而淚珠(初學記流珠水銀之别名黃帝陟王屋而受丹經到鼎湖)
(而飛流珠)異荆臺而吹玉(戰國策蘇秦對楚王曰楚國食貴於玉薪貴於桂)東方朔
之奉米既息長飢(見和張侍中)西門豹之墾田方慙此賚(見西)
(門豹廟)
謝趙王賚乾魚啓
某啓蒙賚乾魚十番醴水朝浮光疑朱鼈文鰩夜觸翼
似青鸞(吕氏春秋醴水之魚名曰朱鼈六足有珠百碧&KR0034;水之魚名曰鰩其狀若鯉而有翼常從西海)
(夜飛遊於東海文選左思三都賦文鰩夜飛而觸綸詳進赤雀表)况復洞庭鮮鮒(吕氏春秋)
(魚之美者洞庭之鮒)温河美鯽(神異經東南海中有温河鯽魚食之宜暑而避風寒)波瀾成
雨鱗甲防寒(未詳)某本吳人常想江湖之味(莊子魚相忘於江湖詳和)
(張侍中)及其飢也惟資藜藿之餘(家語仲由曰由事二親時常食藜藿之食而為)
(親負米百里之外親没之後南遊於楚列鼎而食願欲藜藿為親負米不可得也枯魚銜索幾何不蠧二親之)
(壽忽如過隙)慈賚握恩膏腴流竈不勞獅子之亭(未詳)即勝雷
池之長(孝子傳孟宗為雷池監鮓一器以遺母母不納)翻驚河伯獨不受人(符子)
(務光自投盧川盧川之伯以赤鯉送之)足笑任公終年垂釣(莊子周任公子為大釣投)
(竿於東海期年不得魚已而得一大魚浙河以東蒼梧以西無不厭若魚者)
謝趙王賚雉啓
夏翟秋飛江翬春潤(詩如翬斯飛注翬雉也晉張華博物志翟雉長尾)中牟縣
之客遂得坐觀(見謝絲布啟)賈大夫之妻巳應含笑(左傳賈大夫惡)
(娶妻而美御以如皋射雉獲之其妻始笑而言)仰費中廚(魏曹植詩豐膳出中厨)來供下
客山川道遠(穆天子傳道里悠遠山川間之)口腹知恩
謝趙王賚馬并繖啓
某啓奉教垂賚紫騮馬并銀釘乘具紫紬繖一張上天
降雨特垂深澤(宋玉九辯皇天淫溢而秋霖兮后土何時兮得乾塊獨守此無澤兮仰青雲而)
(咏嘆)若水流光偏蒙私照(見馬射賦)迴兹翠蓋事重劉基之恩
(後漢輿服志注羽蓋華蚤薛綜曰樹翠羽為蓋如雲龍矣金作華形莖皆低曲吳志權宴飲樓船值雷雨以蓋)
(自覆又命覆基)降此青驪榮深李忠之賜(後漢李忠傳忠字仲都帝令諸將問所得)
(財物惟忠獨無所掠即以所乘大驪馬及繡被衣物賜之)北部丹帷便須高卷(見上趙王)
西河竹馬即巳郊迎(後漢郭伋傳汲為并州牧行部到西河美稷有童兒數百各騎竹馬)
(道次迎拜)在命之輕鴻毛浮於弱水(見羽調曲)知恩之重鼇背負
於靈山(見謝犀帶啓)况復驚鴻别水但見裵徊(曹植洛神賦翩若驚鴻)
黃鶴去關惟知反顧(見别周尚書)棲戀之心事同於此
謝滕王賚馬啟
某啓奉教垂賚烏騮馬一匹柳谷未開(魏志梁州柳谷有石無故自崩)
(有文如牛馬之狀司馬氏得天下之應)翻逢紫燕(見馬射賦)臨源猶遠(見擬咏懷)忽
見桃花(見燕歌)流電争光浮雲連影(見馬射賦)張敞畫眉之暇
直走章臺(見蕩子賦)王濟飲酒之歡長驅金埒(見馬射賦)謹啓
謝滕王賚猪啓
某啓奉教垂賚肥豕一腔白腹(當作頭)見珍度遼東之水
(後漢朱浮書遼東有豕生子白頭異而獻之)赤欄為重對襄陽之城(襄陽耆舊傳劉)
(季和於木蘭橋養猪太守皮府君曰當作猪蘭橋耳因易名)忽降全恩謹充炮烙孫
弘牧於淄水惟以求錢(漢書公孫弘淄川薛人也家貧牧豕於海上)卜式(疑作)
(梁鴻)養於上林豈知其味(東觀漢記梁鴻牧豕長安上林苑中失火延人家問所燒財物)
(悉推豕償之按漢書卜式傳上曰吾有羊在上林中欲令子牧之式布衣草屩而牧羊恐非)謹啓
書
為梁上黃侯世子與婦書(顔氏家訓蘭陵蕭慤梁室上黃侯之子工於篇)
(什嘗有秋思詩云芙蓉露下落楊柳月中疎時人未之賞也吾愛其蕭散宛然在目潁川荀仲)
(舉瑯琊諸葛漢亦以為爾而盧思道之徒雅所不愜)
昔仙人導引尚刻三秋(史記留侯世家留侯性多病即導引不食穀集仙錄女几者陳)
(市上酒美有仙人過其家飲酒即以素書五卷貰酒几開視之乃仙方養性長生之術也几私寫其要訣依而)
(修之三年顔色更少後仙人復來與偕去)神女將梳猶期九日(未詳)未有龍飛
劒匣(見從駕)鶴别琴臺(見擬咏懷)莫不銜怨而心悲聞猿而下
淚(見和趙王)人非新市何處尋家别異邯鄲那應知路(見宫調曲)
想鏡中看影莫不含啼(見鏡賦)欄外將花居然俱笑(見擬咏懷)
分杯帳裏(禮記婚義合卺而酳)却扇牀前(世說温嶠娶姑女既婚交禮女以手披紗扇撫)
(掌大笑曰我嫌是老奴果如所疑何遜新婚詩曰霧夕蓮出水霞朝日照梁何如花燭夜輕扇掩紅妝)故
是不思何時能憶當學海神逐潮風而來往(見和李司錄)勿
如織女待填河而相見(見和示内人)
移
移齊河陽執事文(北史齊後主緯天統二年於周為天和元年天統四年九月周)
(來通和太上皇帝詔侍中觓斯文略報聘於周五年二月詔侍中叱列長又使於周周書武帝)
(紀天和元年八月齊人來聘請和親詔軍司馬陸逞報聘十一月遣開府崔彦穆使於齊四年)
(四月齊人來聘齊煬王憲傳天和四年齊將獨孤永業來寇盗殺孔城防主能奔逹以城應之)
(詔憲與柱國李穆將兵出宜陽築崇德等五城絶其糧道齊將斛律明月率衆四萬築壘洛南)
(五年憲涉洛邀之明月遁走憲追之及於安業屢戰而還左傳使下臣犒執事杜預曰言執事)
(不敢斥尊也)
周天和四年四月二十七日使持節車騎大將軍儀同
三司大都督陜西總管府(周武帝紀天和三年三月以蔡國公廣為陜州總管)移
齊河陽執事自疆場卧鼓邊鄙收烽(見哀江南賦)義讓之行
未能期月孔誠誨盗(繫辭子曰慢藏誨盗)即值包藏(左傳子羽曰而無乃包藏)
(禍心以圖之)是以板載之師(詩縮板以載史記田單傳單知士卒之可用乃身操版築與士)
(卒分功)須時而動自安封域(孟子域民不以封疆之界)非求拒防(史記蘇代)
(說燕王曰燕有長城巨防)雖復風塵暫接(見哀江南賦)旗鼓無侵(見為閻將軍表)
五將即迴(趙廣漢傳漢發五將軍擊匈奴)雙崤巳靜(漢書注崤山今陜縣東二崤是也)
始奉朝旨獲被移書令受叛城使迴軍實(左傳先軫怒曰墮軍實而)
(長寇讐)想彼邊司巳奉處分既有此還輒須領納未知何
日可遣戍兵指附行人遲能速報盟且不渝(左傳公及鄭伯盟於)
(越結祊成也盟曰渝盟無享國)鄰境相善顧瞻原野幸甚實多故移
又移齊河陽執事文(見前移)
周天和四年十一月十日陜州總管長史梁昕移齊河
陽執事自拭玉繼書(見哀江南賦)通關去傳(漢文帝紀十二年除關無用傳)
實謂上方銷劒(家語鑄劒戟以為農器)山陽息馬(尚書武成歸馬於華山之陽)
過兹禦客或慢重扃(繫辭重門擊柝以待暴客)屬司疆隂行善盜(周禮)
(夏官司馬有掌疆)君一臣二(左傳子犯曰子玉無禮哉君取一臣取二不可失也)上穆下
乖國家以邊鄙心搖須固備守大司馬齊國公(見齊王憲碑)
天子介弟(左傳伯州犂上其手曰夫子為王子圍寡君之貴介弟也)中軍元帥(左傳作三)
(軍謀元帥)駕馭孫吳驅馳貔虎舉因農隙義異城郎(左傳隱公九年)
(夏城郎書不時也襄公十三年冬城防書事時也於是將早城臧武仲請俟畢農事禮也)師廵我境
曾非反鄆(左傳定公十年齊人來歸鄆讙龜陰之田)縮載之重(見前移)前旌巳
迴彼國兵馬不防殿後餘塵遂至相接(左傳孟之側後入以為殿詳馬)
(射賦)建旌壘上未及五申(孫武子傳約束既布乃設鈇越復三令五申之)安鄴城
旁先驚七伏(左傳邲之戰士季使鞏朔韓穿帥七覆於敖前故上軍不敗)當時鋒刃
或膏原野(見哀江南賦)所獲彼將夏州刺史梁老首領今以
相還尸鄉不遠(漢地理志河南部偃師縣注尸鄉殷湯所都)無令久客(見哀江南)
(賦)馬驢甲兵具條相勒封人宜依領納宿無鬭志不獲
交綏(左傳乃皆出戰交綏秦行人夜戒晉師曰兩君之士皆未憗也明日請相見也秦師夜遁注左右退)
(軍為綏秦晉志未能堅戰短兵未致争而兩退故曰交綏)致此埃塵(見哀江南賦)誰階其
咎故移
移虜留使文(炯曰周武帝有行三年之喪文曰國祥甫邇未申欵接必屬建德四五年)
(間事但其時外國入貢無考或亦史之闕文也)
年月朔日某官告配某州郡前本欲發遣彼使但某入
境以來國祥甫邇自秋迄冬未申欵接(周武帝紀建德三年三月辛酉)
(皇大后叱奴氏崩帝為申三年之制五年三月文宣皇后服再朞戊申祥)且狼星表邦(史記天官)
(書參為白虎下有三星兌曰罰為斬艾事其東有大星曰狼狼角變色多賊盗)嚴霜巳戒(古詩寒冬)
(十二月晨走踐嚴霜)浮河亂濟(語見禹貢)長路苦寒(古詩悠悠涉長道陸機樂府劇哉行)
(役人慊慊恒苦寒)時當獻歲惟新(見答趙王啓)三元告慶(玉燭寶典正月一日)
(為元日亦云上日亦云正朝亦云三元亦云三朔注三元為歲日月之元王肅家訓臘當大慶福慶維新)珪
贄盈庭華裔參軫(顔延之曲水詩序華裔殷至劉軫峻廣絶交論高門旦開流水接)式觀
盛禮洽此嘉讙陽和既動澤漸萬邦(古樂府曰陽春布德澤萬物生光輝)
便當遣使相隨用敦鄰睦故移
教
答移市教
昔張楷碩儒尚移弘農之市(見和何儀同)宜官妙篆猶致酒
壚之客(晉衛恒傳漢靈帝好書時多能者而師宜官為最大則一字徑文小則方寸千言或時不持錢)
(詣酒家飲因書其壁顧觀者以酬酒計錢足而滅之)况復德總郇周(詩四國有王郇伯勞之周)
(謂周公)聲高梁楚(漢書鄭當時以任俠自喜聲聞梁楚之間)希風慕義之士(後漢)
(黨錮傳論海内希風之流共相標榜漢鄒陽獄中上梁王書行合於志慕義無窮)舉袂成帷卧
轍反車之流摩肩相接(反車註闕後漢侯覇傳覇為臨淮太守被徵百姓攀轅卧轍不)
(許去詳謝趙王啟)遂使王充閱市之處遠出荒郊(後漢王充傳充遊洛陽市)
(肆閱所賣書一見轍誦憶)石苞販鐵之所翻臨崖岸(晉石苞傳苞渤海南皮人也縣)
(召為吏被使到鄴事久不决乃販鐵於鄴市中市長趙元儒歎苞當至公輔武帝踐阼進封樂陵郡公詔以為)
(司徒)聖德謙虛未忘諠湫(左傳景公謂晏子曰子之宅近市湫隘囂塵)欲令吹
簫舞鶴(史記伍子胥吹簫乞食於吳市中詳傷心賦)還反舊鄽賣卜屠(疑作乘)
羊請辭新闠(晉書衛玠少時乘羊車於洛陽市見者皆以為玉人瑯琊王澄有高行每聞玠言輙)
(歎息絶倒風俗通市門謂之闠市中空地謂之㕓詳和張侍中)而交貿之黨好留(繫辭交易)
(而退尚書益稷懋遷有無化居)豳岐之衆難遣(吳越春秋古公去邠處岐周居三月成城郭一)
(年成邑二年成都而民五倍其初孟子從之者如歸市)
庾開府集箋註卷六
