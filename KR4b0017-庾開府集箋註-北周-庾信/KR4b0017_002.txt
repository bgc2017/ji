庾開府集箋註卷二
周庾信撰
吳江吳兆宜註
哀江南賦(并序瑗宋玉招魂曰魂兮歸来哀江南尚曰王逸離騷經章句㐮王遷屈)
(原於江南九章章句屈原放於江南之埜今屈原宅在荆州墓在湘隂是宋玉所云哀江南專)
(指江湘間也又史記高帝紀項羽令衡山臨江王擊殺義帝江南地在郴州魏志武帝紀赤壁)
(戰不利引軍歸備遂有荆州江南諸郡蜀志諸葛亮傳曹公敗於赤壁先主遂收江南指長沙)
(四郡而言蓋秦漢以来荆郢上游皆稱江南也至建康之稱江南則始見於吳志注引吳錄魏)
(文帝觀兵廣陵臨江歎曰天所以隔南北也張昭傳魏使邢貞入門不下車昭謂曰豈以江南)
(寡弱無尺寸之刃故乎又晉書王導傳賀循顧榮江南之望陸機辨亡論亦曰大江之南非乏)
(俊也則自三國至六朝江表亦稱江南今賦中前叙臺城之亂則所哀在建康後悲元帝之禍)
(則所哀在江陵而吳會荆郢適俱有江南之名故摘招魂哀江南之語以名其賦兩意雙關獨)
(註建康者非且信本傳常有鄉關之思信本家江陵鄉關之地其有所屬明矣)
粤以戊辰之年建亥之月大盜移國金陵瓦解(樹榖曰以上叙)
(國事横王洄曰梁書武帝紀太清二年冬十月己酉侯景自江濟采石辛亥景師至京按太清二年歲在戊)
(辰十月為建亥之月州後漢光武贊炎政中微大盜移國王湑曰揚雄潤箴曰江寧之邑楚曰金陵秦始)
(皇本紀土崩瓦解)余乃竄身荒谷公私塗炭(本傳臺城陷後信奔江陵洄曰左)
(傳注荒谷楚地尚書民墜塗炭)華陽奔命有去無歸(陸繁弨曰承聖三年遣庾信使于西)
(魏是年冬江陵陷信遂留北按西魏都關中在華山之陽左傳聲子曰楚疲于奔命)中興道銷
窮於甲戌(梁書元帝紀承聖三年十一月于謹入江陵帝被執按是年歲在甲戌洄曰劉向傳宣)
(王賢而中興袁宏三國名臣贊運極道消)三日哭於都亭三年囚於别館(湑曰)
(按通鑑後主劉禪以羅憲將兵守永安及成都敗得禪手敕憲率所統臨于都亭三日左傳晉人執我行人叔)
(孫婼館諸箕舍子服昭伯賦于他邑注别囚之詳馬射)天道周星物極不反(月令十二月日)
(窮于次月窮于紀星周于天數將幾終歲且更始黃歇傳物至則反冬夏是也洄曰易有天道焉)傅燮
之但悲身世無處求生袁安之每念王室自然流涕(渭生)
(曰陸龜蒙小名錄後漢傅燮為漢陽太守時冀郡羌反進圍郡城燮子榦曰願大人歸鄉里燮呼榦小字曰别)
(誠汝知我心耶聖達節次守節生亂世何處求生鮑昭詩身世兩相棄東觀漢記袁安為司徒每朝會憂念)
(王室未嘗不流涕)昔桓君山之志事(一作士)杜元凱之平生並有
著書咸能自序(後漢桓譚論譚字君山著書二十九篇號曰新論晉杜預傳預字元凱著春秋)
(經傳集解于繁弨曰太平御覽載預自序曰少而好學在官則觀吏治在家則滋味典籍閻若璩曰幼讀)
(駱賓王檄袁君山之流涕未識何人若謂袁安安字劭公後讀此賦方悟賓王蓋誤記袁安桓君山為一人耳)
潘岳之文彩始述家風陸機之辭賦先陳世德(湑曰世說晉潘)
(岳作家風詩賦陸機集有祖德述先二賦又文云咏世德之駿烈)信年始二毛即逢喪
亂藐是(一作狼狽)流離至於暮齒(繁弨曰滕王逌序歲在己亥信春秋六十有七計逢)
(亂之歲年三十六故引潘岳事為比歴魏事周至隋開皇元年卒時已六十九矣是賦作于周時故云暮齒)
(洄曰左傳不禽二毛降晉潘岳秋興賦序余春秋三十有二始見二毛詩天喪亂左傳以是藐諸孤詩流離)
(之子二湑曰謝靈運詩頽年追暮齒相若璩曰信傷心賦序男一女並得勝衣金陵喪亂守亡殁故藐是)
(流離正用劉峻廣絶交論語文苑英華以藐是作狼狽非)燕歌遠别悲不自勝楚老相
逢泣將何及(洄曰魏文帝燕歌行曰别日何易會日難山川悠悠路漫漫後漢書陸續悲泣不)
(自勝列子燕人生長于楚及老而還本國過晉同行者誑之指舍曰此君先人之廬乃潸然而泣葉舒崇曰)
(謝靈運廬陵王墓下作楚老惜蘭芳李善註引漢書龔勝卒有父老弔之曰蘭以芳自燒膏以明自煎嗟乎龔)
(生竟天天年非吾徒也按勝楚人)畏南山之雨(未詳)忽踐秦庭(左傳申包胥如秦乞)
(師立依于庭牆而哭日夜不絶聲七日哀公為之賦無衣九頓首而坐秦師乃出)讓東海之濱
遂餐周粟(本傳江陵平拜信使持節撫軍將軍都督周孝閔帝踐祚封臨清縣子後進爵義成縣侯)
(累官司宗中大夫齊舒崇曰孟子太公避紂居東海之濱史記伯夷叔義不食周粟隠于首陽山采薇而)
(食之)下亭漂泊高(一作臯)橋羈旅(後漢獨行傳南陽孔嵩辟公府之京師道宿下亭盜)
(共竊其馬水經注門水右注漢水謂之高橋谿口傳渭生曰許靖與曹公書曰漂薄風波薄與泊同左陳)
(敬仲曰羈旅之臣)楚歌非取樂之方魯酒無忘憂之用(漢書戚夫人泣)
(涕上曰為我楚舞吾為若楚歌西京賦取樂今日曹植鬭雞篇衆賓進樂方莊好魯酒薄而邯鄲圍傳曰非我)
(無酒可以忘憂)追為此賦聊以記言不無危苦之辭惟以悲哀
為主(湑曰班固兩都賦序曰賦者古詩之流材漢藝文志左史記言洄曰嵇康琴賦序稱其榦則以)
(危苦為上賦其聲音則以悲哀為主)曰暮塗遠(一作窮)人間何世(史記伍子胥傳子胥)
(謝申包胥曰吾日暮塗遠吾故倒行而逆施之莊子有人間世篇舒崇曰潘岳秋興賦放曠乎人間之世)
將軍一去大樹飄零(後漢馮異傳每所止舍諸將並坐論功異常獨屏樹下故軍中號曰)
(大樹將軍)壯士不還寒風蕭瑟(宋玉九辨蕭瑟兮草木搖落而變衰詳小園賦)荆璧
睨柱受連城而見欺載書横階捧珠盤而不定(史記藺相如傳)
(秦王欲以十五城易趙王和氏璧藺相如奉璧見秦王秦王無意償趙城相如因紿璧却立倚柱曰臣觀大王)
(無意償趙城故臣復取璧大王必欲急臣臣頭與璧俱碎于柱矣因持璧睨柱秦王恐破璧乃謝相如魏文帝)
(與鍾會書不損連城之價左傳晉士莊子為載書周禮玉府若合諸侯則供珠盤玉敦注珠盤以珠飾盤所以)
(盛牛耳玉敦以玉為敦所以盛血盟會用之遂洄曰史記平原君傳平原君與楚合從日中不決毛按劒歴)
(階而上責楚王楚王唯唯遂曰從定乎王曰定矣毛遂捧銅盤而跪進之楚王遂定從而歸)鍾儀君
子入就南冠之囚季孫行人留守西河之館(湑曰左傳晉侯觀于)
(軍府見鍾儀問曰南冠而縶者誰也有司對曰鄭人所獻楚囚也問其族曰伶人也與之琴操南音范文子曰)
(楚囚君子也昭公十三年同盟于平丘晉人執季孫韓宣子使叔魚歸季孫曰鮒也聞諸吏將為子除館于西)
(河其若之何)申包胥之頓地碎之以首(王充論衡禽息碎首以達其友包胥注見)
(前)蔡威公之淚盡加之以血(說苑下蔡威公閉門而泣三日三夜泣盡而繼以血)
(曰吾國且亡)釣臺移(一作栘)柳非玉關之可望(未詳)華亭鶴唳豈
河橋之可聞(樹穀曰以上竝自序譖晉書陸機為長沙王乂敗于河橋孟玖于成都王穎殺之)
(將刑歎曰華亭鶴唳豈可復聞)孫策以天下為三分衆纔一旅項籍用
江東之子弟人惟八千(渭生曰諸葛亮出師表天下三分洄曰吳志策父堅薨策載)
(母就吳景因緣召募得數百人從袁術術以堅衆還策遂定江東吳志陸遜傳昔桓王創基兵不一旅而開)
(大業史記項籍殺會稽守遂舉吳中兵使人收下縣得精兵八千人及後敗自笑曰我與江東子弟八千人渡)
(江而西)遂乃分裂山河宰割天下(二句見賈誼過秦論)豈有百萬義師
一朝卷甲芟夷斬伐如草木焉(繁弨曰南史侯景傳援兵至北岸衆號百萬後)
(皆敗走又景常戒諸將曰破栅平城當淨殺之令天下知我威名故諸將戰勝專以焚劫為事斬乂人如草芥)
(渭生曰戰國策帶甲百萬蔡琰詩海内興義師欲共討不詳舒崇曰孫子卷甲而趨日夜不處湑曰左傳)
(芟夷藴崇之禮記毋有斬伐淮南子斬之若草木)江淮無涯岸之阻亭壁無藩
籬之固(梁書侯景傳高祖遣王質率兵巡江遏防俄而質無故退景聞之未信乃密遣覘之令折江東樹)
(枝為驗覘者如言而返景喜曰吾事辦矣乃自采石濟京師不之覺渭生曰枚乘諫吳王書深壁高壘副以)
(關城不如江淮之險籬洄曰賈誼過秦論曾無藩之艱)頭會箕斂者合從締交鋤
耰棘矜者因利乘便(繁弨曰侯景之亂布衣起兵或據郡縣如李弘雅程靈洗陸子隆周)
(續等紛紛甚衆其湑曰漢陳餘傳秦頭會箕斂以供軍費服虔註吏到家人人頭數出榖以箕斂之賈誼過)
(秦論合從諦交相與為一鋤耰二句亦見過秦論耰鉏柄也棘戟也服虔曰以鉏柄及棘作矛槿也)將非
江表王氣終于三百年乎(隋薛道衡傳郭璞曰江表徧王三百年還與中國合按江)
(南王者起吳大帝孫權黃武元年盡歸命侯孫皓天紀四年共五十九年又起晉元帝建武元年盡梁敬帝太)
(平二年共二百三十一年凡二百九十年百湑曰孫盛晉陽秋秦時望氣者曰東南有天子氣五年有王者)
(興至晉元帝適逢其時)是知并吞六合不免軹道之災(過秦論秦孝公有并)
(吞八荒之心家語冠頌六合是式注六合謂天地四方也秦始皇本紀分天下為三十六郡洄曰史記沛公)
(至霸上秦王子嬰奉天子璽降軹道旁)混一車書無救平陽之禍(戰國策張儀說)
(楚王曰蘇秦欲經營天下混一諸侯中庸車同軌書同文晉地理志凡十九州郡國一百七十三晉書懷帝永)
(嘉五年劉聰使呼延晏等陷洛陽遷帝于平陽遇害太子業即位是為愍帝建興四年劉曜陷長安送帝于平)
(陽亦遇害)嗚呼山岳崩頽既履危亡之運春秋迭代必有去
故之悲天意人事可以悽愴傷心者矣(炯曰以上竝序國事應首四句)
(機洄曰詩如南山之壽不騫不崩禮記太山其頽乎陸豪士賦序積成山岳張衡東京賦春秋改節四時)
(迭代宋玉九辨愴怳懭恨兮去故而就新湑曰阮籍詩悽愴傷我心)况復舟楫路窮星
漢非乘槎可上風飈道阻蓬莱無可到之期(炯曰自此至末應前)
(自叙流洄曰易刳木為舟剡木為楫魏文帝燕歌行星流西夜未央荆楚歲時記漢武帝令張騫使大夏尋)
(河源乘槎經月而至一處見一女織一丈夫牽牛飲河渚織女取搘機石與騫而還後為東方朔所識湑曰)
(莊子大塊噫氣其名為風飈詩道阻且長漢郊祀志渤海中有三神山曰蓬莱方丈瀛洲去人不遠蓋曾有至)
(者諸仙人及不死之藥在焉未至望之如雲及至三神山乃居水下水臨之患且至風輒引船而去終莫能至)
(云)窮者欲達其言勞者欲歌其事(洄曰晉王隠曰古人遭時則以功達其道)
(不遇則以言達其才其繁弨曰韓詩序勞者歌事)陸士衡聞而撫掌是所甘心
(湑曰世說陸士衡初入洛擬作三都賦聞左太冲作之撫掌大笑及左賦出士衡竟輟筆)張平子見
而陋之固其宜矣(藝文類聚張衡西京賦曰昔班固觀世祖遷都于洛邑懼將必踰溢制度)
(不能遵先聖之正法也故假西都賓盛稱長安舊制有陋洛邑之議而為東都主人折禮衷以答之張平子薄)
(而陋之故更造焉)
我之掌庾承周以世功而為族經邦佐漢用論道而當
官(樹榖曰此自序得姓之始左姓纂堯時有掌庾大夫以官命氏周有大夫庾皮傳衆仲曰官有世功則)
(有官族書兹惟三公論道經邦北堂詩鈔引史記外戚世家漢高祖以商山四皓為太子太師按今本史記闕)
(小渭生曰左傳申舟曰當官而行注尚瑗曰汲古閣本司馬史記索隠留侯系家四皓陳留志云園公姓)
(庾字宣明居園中因以為號今俗本史記庾字誤作唐字按毛本自言係北宋秘書大字刊本校訂自應可據)
(又按唐徐堅初學記引陳留志亦作園庾㐮邑人其為庾姓無疑也)禀嵩華之玉石潤河
洛之波瀾居負洛而重世邑臨河而晏安(樹穀曰此序南陽新野為)
(為名山大川之所庇也大繁弨曰信先世本南陽新野人嵩華河洛序南陽之勢也嵩山在南陽北約四百)
(五十里華山在南陽西北約八百里黃河在南陽北約七百餘里洛在南陽西北約三百七十里皆在南陽境)
(外負洛臨河指新野邑居而言洛在北而遠故曰負河在西而近故曰臨此河乃白河非黃河也白河一名淯)
(水在新野城西一里華洄曰嵩為中嶽華為西嶽後漢郡國志弘農郡有太山潁川郡有嵩高山淮南子西)
(南方之美者有華山之金石焉高誘註曰石含玉之石也禹貢導河自積石導洛自熊耳爾雅大波曰瀾重世)
(見史記春申君傳索隠曰再世也左傳管仲曰宴安酖毒不可懷也)逮永嘉之艱虞始
中原之乏主(炯曰此下序遠祖滔逢西晉之亂隨元帝渡江始居江陵也繁弨曰晉懷帝改元)
(永嘉永嘉之後懷愍遇害劉石繼亂故云中原乏主任昉王儉集序宋末艱虞傳曰民神之主也若百姓困是)
(鬼神乏主也)民枕倚於牆壁路交横於豺虎(洄曰後漢獻帝紀帝還洛陽百)
(官披荆棘倚牆壁間州郡委輸不至尚書郎以下自出採稆或飢死於牆壁間渭生曰阮籍詩走獸交横馳)
(王粲七哀詩西京亂無象豺虎方遘患)值五馬之南奔逢三星之東聚(晉書)
(五行志太安中童謠云五馬遊渡江一馬化為龍後中原大亂宗藩多絶惟瑯琊汝南西陽南頓彭城同至江)
(東而瑯琊王睿嗣統是為元帝又天文志永嘉六年熒惑歲星太白聚牛女之間占曰牛女揚分是後兩都傾)
(覆而元帝中興揚土)彼凌江而建國始播遷於吾祖(晉元帝紀愍帝崩問至建)
(康百僚勸進即位周禮惟王建國滕王逌序信八世祖滔北史庾季才傳滔隨晉元帝過江官至散騎常侍)
(渭生曰盧諶詩王室喪師私門播遷)分南陽而賜田裂東嶽而胙土(北史滔封)
(遂昌侯是湑曰左傳晉侯朝王與之陽樊温原攢茅之田晉于始啓南陽泰山曰東岳詩俾侯于東錫之土)
(田山川附庸左傳衆仲曰胙之土而命之氏史記天子立大社取五色土為壇封諸侯者取方面土授之謂之)
(胙土)誅茅宋玉之宅穿徑臨江之府(北史滔過江家南郡江陵縣屈原卜居寧)
(誅鋤草茅以力耕乎漢項籍傳義帝柱國共敖將兵擊南郡功多因立敖為臨江王都江陵洄曰宋玉舊宅)
(在江陵城北三里見唐余知古渚宫故事)水木交運山川崩竭(樹穀曰此下序宋齊之間)
(信高曾以来之世德也也南史齊高帝紀河圖䜟歷年七十水滅緒案宋水德義熙元年宋武帝王業之始)
(至齊受命七十年又阮孝緒傳齊為木行竭渭生曰南史明僧紹傳秦始季年岷益有山崩淮水齊郡僧紹)
(竊謂其弟曰昔伊洛竭而夏亡河竭而殷亡三川竭岐山崩而周亡五山崩而漢亡夫有國必依山川而為固)
(山川作變不亡何待今宋德如四代季季爾誌吾言而勿泄也後竟如其言)家有直道人多
全節訓子見於純深事君彰於義烈(繁弨曰南史庾易傳易祖玫巴郡太)
(守父道驥安西參軍計其時皆仕于宋至易始入齊臨川王薦之直道全節訓子事君等語當指玫道驥無疑)
(玫為信高祖道驥為信曾祖書湑曰蔡邕郭泰碑文直道正辭渭生曰嵇康絶交禹不偪伯成子高全其)
(節也馬潘岳西征賦秺侯之忠孝淳深汧督誄序忠孝義烈之流)新野有生祠之廟河
南有胡書之碣(新野河南廟碣必庾氏先世事今無考漢于定國傳郡中為之立生祠洄曰)
(述異記伏滔銘曰胡書龜歷之文胡書科斗書)况乃少微真人天山逸民(炯曰此下)
(序信祖易也州按南史信祖易志性恬靜不交外物齊臨川王映臨表薦之餉麥百斛辭不受建武三年詔)
(徵司空主簿不就卒續晉陽秋會稽謝敷隠若耶山忽月犯少微星少微一名處士星俄而敷死湑曰真人)
(高誘曰真德之人也論繁弨曰易天山遯逸民見語)階庭空谷門巷蒲輪(詩皎皎白)
(駒在彼空谷詩說白駒賢者將隠去王者留之而作是詩漢枚乘傳武帝以安車蒲輪徵乘)移談講
樹(渭生曰管輅别傳冀州裴使君檄召輅為文學從事一相見清談終日時大熟移床在庭前樹下乃至雞)
(向晨然後出)就簡書筠(晉書徐伯珍少孤貧學書無紙嘗以竹葉箭箬學書左傳南史氏聞之執)
(簡以往禮記如竹箭之有筠也)降生世德載誕貞臣(炯曰此下序信父肩吾也詩世德作)
(求征湑曰國語奕世載德西賦貞臣見于國危)文詞高於甲觀模楷盛於漳
濱(南史易子肩吾八歲能賦詩初為晉安王國常侍王為皇太子兼東宫通事舍人累官太子率更令中庶)
(子於左傳仲尼使舉是禮也以為多文辭漢成帝紀帝生甲觀畫堂註畫堂太子宫中之堂後漢書天下楷)
(模李元禮魏志劉楨為平原侯植庶子後為五官中郎將丕文學少有清才以文學自貴楨作詩云余嬰沉痼)
(疾竄身清瘴濱)嗟有道而無鳳歎非時而有麟(論語鳳鳥不至家語叔孫氏之)
(車士曰子鉏商於大野獲麟孔子觀之涕泣沾襟曰麟為明王出出非其時見害故傷焉)既姦回之
奰逆(一作匿)終不悦於仁人(繁弨曰南史侯景黨宋子仙購得肩吾欲殺之左傳王)
(孫滿曰其姦回昏暴詩内奰于中國注奰怒也)王子洛濱之歲蘭成射策之年
(樹穀曰此下信自序歴仕之美也平滕王逌序信年十五侍梁東宫講讀汲冢周書云晉公使叔譽聘於周)
(見太子晉與之言五稱而三窮歸告平公曰太子行年十五而譽弗能與言君請事之師曠不可曰請使瞑臣)
(往與之言師曠見太子晉晉曰吾後三年將上賓於帝所汝慎無言師曠歸未及三年告死者至列仙傳太子)
(晉遊于伊洛之間漢舊儀太常博士弟子試射策中甲科補郎中乙科補掌故繁弨曰蘭成信小字本宋葉)
(廷珪海錄唐陸龜蒙小名錄無之不足為據然如張燕公過信宅詩云蘭成追宋玉舊宅偶辭人元微之送友)
(封詩云蘭成宅裏尋枯樹宋玉臺前别故人此解蓋巳久矣兆騫曰徐庾之文每言一事必以兩故實出之)
(子山年十五為東宫講讀故用王子洛濱十五歲之事為擬蘭成句惜無所考亦必十五歲之事也若以己之)
(小字與古人作對寧有如是文理乎觀沈約王子洛濱之歲辟疆入侍之年二語可見)始含香於
建禮仍矯翼於崇賢(繁弨曰滕王逌序信解褐授安南府參軍尋轉尚書度支郎中又本)
(傳信為抄撰學士在東宫恩禮莫比志湑曰漢官儀尚書郎懷香握蘭含雞舌奏事晉職官尚書郎主作文)
(書起草晝夜更直於建禮門内雄繁弨曰晉東宫故事皇太子于崇賢門迎師傅揚解嘲矯翼厲翮)游
洊雷之講肆(一作肄)齒明離之胄筵(洄曰易洊雷震又震為長子繁弨曰宋)
(書禮志晉武帝太始六年令復講肄舊典注左傳講肆注肆音肄王制凡入學以齒易明兩作離明兩兩離)
(相續明之義子湑曰書教胄)既傾蠡而酌海遂測管以(一作而)窺天(湑曰)
(東方朔客難以管窺天以蠡酌海注管竹管也蠡蚌蛤也)方塘水白釣渚池圓(劉楨詩方)
(塘含白水鮑昭蕪城賦弋林釣渚之館)侍戎韜於武帳聽雅曲於文弦(渭生)
(曰宋禮志凡兵事惣謂之戎漢藝文志周史六弢六篇弢與韜同洄曰漢汲黯傳武帝常坐武帳中黯前奏)
(事舊南史宋文帝二十二年宴于武帳堂晉樂志杜䕫傳雅樂四曲一曰鹿鳴二曰騶虞三曰伐檀四曰文)
(王皆古聲辭音足知雅曲)(舒崇曰江表傳周瑜謂蔣榦曰聞弦賞廣雅曰神農氏琴上有五弦曰宫商角)
(徵羽文王增二弦曰少宫少商絃炯曰釋知匠樂錄文王武王各加一弦以為文武弦是為七弦)乃解
懸而通籍遂崇文而會武(繁弨曰滕王逌序信又為東宫領直青宫兵馬竝受節度)
(漢陳湯傳劉向疏云解懸通藉充湑曰魏明帝立崇文觀徵善文者以之)居笠轂而掌兵
出蘭池而典午(洄曰左傳楚子與若敖氏戰伯棼射王汰輈及鼓又射貫笠轂漢酷吏傳東)
(越反上欲復使楊僕將為其伐前勞以書勅責之曰受詔不至蘭池宫明日又不對其罪何如尚瑗曰按滕)
(王序信為東宫領直節度兵馬意亦行軍司馬之類因典午為司馬氏&KR0008;謎故司馬之官亦借以為用唐韓愈)
(為行軍司馬和裴晉公詩云長慙典午非材職當亦祖此)論兵於江漢之君拭玉於
西河之主(繁弨曰滕王逌信集序江路有賊梁先主使信與湘東王論水戰事醜徒聞其名德遂即)
(奔散深為梁主所賞湘東在江陵故曰江漢之君本傳聘於東魏文章詞令盛為鄴下所傳西河故魏地故引)
(以相比之湑曰詩傳文王化行南國詩人美之賦漢廣詩云漢廣矣不可泳思江之永矣不可方思儀禮)
(賓朝服立東西面賈人北而坐拭圭鄭玄注賈知物賈拭清之也舒崇曰史記吳起傳魏武侯浮西河而下)
於時朝野歡娛池臺鐘鼓(樹穀曰此下追敘梁初承平之象洄曰張協詠史詩昔)
(在西京時朝野多歡娛漢渭生曰左傳晏子曰高臺深池撞鐘舞女田蚡傳前堂羅鐘鼓)里為冠
蓋(湑曰㐮陽耆舊傳㐮陽郡峴山南至宜城百餘里漢宣帝時有卿士刺史二千石數十家冠蓋掩映荆州)
(刺史歎其盛號之曰冠蓋里)門成鄒魯(未詳)連茂苑於海陵跨横塘於
江浦(南史梁武帝紀天監四年立建興苑於秣陵建興里太清元年王遊苑成輿駕幸苑又梁書武帝紀)
(天監九年新作緣淮塘北岸起石頭迄東冶東岸起後渚籬門迄三橋洄曰左思吳都賦佩長洲之後苑又)
(曰䚕海陵之倉則紅粟流衍江金陵覽古自江口沿淮築堤謂之横塘輿地記曰横浦在河州界對江南之)
(采石往来濟渡處)東門則鞭石成橋南極則鑄銅為柱(繁弨曰梁之幅)
(&KR0695;東至海南極交阯武帝中大同二年又嘗平交阯斬李賁故引鞭石鑄銅等事史記秦始皇本紀立石東)
(海上朐界中以為秦東門人洄曰三齊略紀始皇作石橋欲過海看日出處有神驅石下海石去不速神輒)
(鞭之石皆流血淮南子豎亥步自北極至南極廣州記馬援討平交阯於嶠南立銅柱以表漢之極界)橘
則園植萬株竹則家封千戶(渭生曰戰國策蘇秦說趙肅侯曰楚必致橘柚之園)
(石崇思歸引序曰百木萬株人漢貨殖傳蜀漢江陵千樹橘渭川千畆竹其與千戶侯等)西賮浮
玉南琛沒羽(南史梁武帝紀自天監至中大同元年林扇于陀利扶南龜兹中天竺北天竺鄧至)
(于闐林邑宕昌婆利高麗百濟蠕蠕狼牙修河南滑國新羅白題師子盤盤波斯丹丹渴盤陀等國朝貢不絶)
(湑曰賮珍貨也拾遺記西海之西有浮玉山魯頌来獻其琛琛寶也竹書堯二十九年僬僥氏貢沒羽山海)
(經僬僥在南)吳歈越吟荆艷楚舞(洄曰二句見左思吳都賦吳歈吳人歌也越吟越人)
(吟也本戰國策莊舄事艷楚歌也)草木之遇(一作得)陽春魚(一作蛟)龍之逢
風(一作雲)雨(漢文帝紀詔曰方春和時草木羣生之物皆有以自樂渭生曰楚辭恐溘死而不得見)
(乎陽春曰嵇康琴賦注善曰樂動聲儀孔子風雨動魚龍仁義動君子)五十年中江表無
事(南史羊侃傳梁興四十七年境内無事公卿在位及閭里士大夫莫見甲兵)王歙為和親
之侯班超為定遠之使(湑曰漢匈奴傳和親侯王歙王昭君兄子也漢班超傳超使)
(西域通三十六國和帝永元七年封定遠侯)馬武無預於甲兵馮唐不論於
將帥(洄曰光武時臧宫馬武上言欲擊匈奴帝不許自是諸將莫敢言兵事漢匈奴傳贊文帝中年聚)
(天下精兵軍于廣武顧問馮唐與論將帥)豈知山嶽闇然江湖潛沸(炯曰此下言大)
(亂潛伏梁之君臣狃于治安卒至禍敗也渭生曰漢書王莽下書曰江湖海澤麻沸)漁陽有閭
左戍卒(一作兵)離石有將兵都尉(南史侯景魏之懷朔鎮人也嘗言于高歡曰請)
(濟江縛取蕭衍老公以作太平寺主歡使擁兵十萬專制河南湑曰史記秦二世本紀發閭左戍漁陽者九)
(百人陳勝吳廣為屯長因天下之愁怨乃殺將尉起兵干寶晉紀總論曰彼劉淵者離石之將兵都尉十六)
(國春秋劉宣起兵離石推淵為大匈奴)天子方删詩書定禮樂(湑曰梁書武帝紀著)
(毛詩答問尚書大義樂社義等書又天監初何佟之等并撰五禮千餘卷帝稱制斷疑)設重雲之
講開士林之學(南史武帝于重雲殿講說名僧碩學四部聽衆常萬餘人又大同七年于宫城)
(西立士林館令朱异賀琛逓相講述)談劫燼之灰飛辨常星之夜落(曹毘志怪)
(漢武帝鑿昆明池極深悉是灰墨無復土以問東方朔朔曰試問西域胡至明帝時外國道人入洛陽時有憶)
(朔言者乃以灰墨問之胡人曰天地將盡則劫燒此劫燒之餘魯莊公七年四月辛夘夜明恒星不見時佛從)
(左脇中墮地行七步齊王屮頭陀寺碑文周魯二莊親昭夜景之鑒亦指此事)地平魚齒城
危獸角(洄曰左傳㐮公十八年楚伐鄭涉于魚齒之下杜注魚齒山在犨縣北吕氏春秋猛獸之角)
(能以為城)臥刁斗於滎陽絆龍媒於平樂(漢李廣傳孟康注刁斗以銅作鐎受)
(一斗晝炊飯食夜擊持行今在滎陽庫中也絆馬縶也繫足曰絆三輔黃圖漢明帝永平五年至長安悉取飛)
(廉并銅馬置之西門外為平樂館有洄曰漢禮樂志龍之媒天馬徕張衡東京賦其西則平樂都場示遠之)
(觀龍雀蟠琬天馬半漢)宰衡以干戈為兒戲縉紳以清談為廟略
(漢書王莽傳如公為宰衡詩載戢干戈曰舒崇曰司馬相如傳耆老大夫縉紳先生之徒渭生晉羊祜傳武)
(帝詔曰内經廟略詳馬射小園二賦)乘漬(一作海)水以(周書作而)膠船馭奔駒以
朽索(湑曰漬水疑作積水見莊子中帝王世紀周昭王濟漢船人惡之以膠船進至流船解王沒于水)
(書凜乎若朽索之馭六馬)小人則將及水火君子則方成猿鶴(洄曰孟子)
(救民於水火之中抱朴子周穆王南征一軍盡化君子為猿鶴小人為沙蟲)敝箄不能救鹽
池之醎阿膠不能止黃河之濁(湑曰孔融周歲論敝箄不能救鹽池之滷說文)
(箄蔽也所以蔽甑底也按箄音悲能尚瑗曰雷斆炮炙論序弊箄淡滷注常使之甑中箄淡鹽味渭生曰)
(史記正義緣黃河鹽池有八九所井抱朴子阿膠一寸不能止黃河之濁水經注東阿有大如輪深六七丈)
(歲常煮膠以貢天府)既而魴魚赬尾四郊多壘(洄曰詩魴魚赬尾王室如燬禮記)
(四郊多壘此卿大夫之辱也)殿狎江鷗宫鳴野雉(湑曰宋彭城王義康將敗江鷗野雉)
(並入齋前五渭生曰孫綽詩物我俱忘懷可以狎鷗鳥樹穀曰晉行志成帝咸和二年正月有五鷗鳥集殿)
(庭後蘇晉作亂宫殿焚燬)湛盧去國艅艎失水(吳越春秋楚昭王臥而得吳王湛盧之劒)
(于牀問于風胡子對曰人君有逆理之謀其劒即出今吳王無道殺君謀楚故湛盧去國洄曰左傳昭公十)
(七年楚敗吳師于長岸獲其乘舟艅艎)見被髮于伊川知百年而為戎矣
(湑曰左傳辛有適伊川見被髮而祭于野者曰不及百年此其戎乎其禮先亡矣)彼姦逆之熾
盛久遊魂而放命(樹穀曰此序侯景之姦凶也息洄曰後漢謝夷吾傳遊魂假)大則
有鯨有鯢小則為梟為獍(左傳取其鯨鯢而封之杜注以喻不義之人蠶食小國)
(晉崔懿之傳懿之謂靳準曰汝心如梟獍必為國患)負其牛羊之力凶其水草之性
(洄曰揚雄書曰外國天性忿鷙負力怙氣城漢書匈奴傳其畜之所多則馬牛羊逐水草遷徙無郭常居耕)
(田之業)非玉燭之能調豈璿璣之可正(湑曰爾雅四時調和謂之玉燭)
(舜典在璿璣玉衡以齊七政)值天下之無為尚有欲於羈縻(樹穀曰此下序)
(侯景内附也内梁書武帝紀太清元年魏大司徒侯景求以十三州屬湑曰漢匈奴傳匈奴欲漸致和親)
(漢亦羈縻之)飲其琉璃之酒賞其虎豹之皮(漢匈奴傳匈奴以徑路刀金留犁撓)
(酒與張猛韓昌共飲血盟虎洄曰左傳無終子嘉父使孟樂如晉因魏莊子納豹之皮以請和諸戎)見
胡柯(周書本作桐)於大夏識鳥卵於條枝(漢張騫傳騫言使大夏時見蜀)
(布卭竹杖西域傳條支國臨西海有大鳥卵如甕武帝時入貢湑曰西域傳鄯善國有胡桐)豺牙宓
(一作密)厲虺毒潛吹(炯曰此下序景蓄謀欲反也牙舒崇曰孫楚與孫皓書豺狼抗爪之毒)
(洄渭生曰李時珍本草豺形似狗其牙如錐曰孔叢子梁丘據遇虺毒三旬而後瘳)輕九鼎而
欲問聞三川而遂窺(左傳楚子伐陸渾之戎觀兵于周疆問鼎之大小輕重焉戰國策秦)
(武王謂甘茂曰寡人欲容車通三川以窺周室韋昭曰三川河伊洛)始則王子召戎姦臣
介胄(樹穀曰此下序臨賀王正德潛與景通也王洄曰左傳僖公十一年楊拒泉臯伊洛之戎入城焚)
(東門王子帶召之也則渭生曰揚子法言上失其政姦臣竊國命禮記介胄有不可犯之色按姦臣即指正)
(德)既官政而離逷遂師言而泄漏(莊曰臨賀王正德臨川王宏之子嘗怨望)
(朝廷侯景因密與相結正德許為内應有我為其内公為其外之語景將渡江正德遣大船數十艘偽稱載荻實)
(裝濟景朝廷未知其謀以正德為平北將軍屯朱雀航景師至正德遂率所部與之合渭生曰禮記五十服)
(官政時洄曰左傳晉將執戎子駒支駒支曰我諸戎相繼于以從執政猶殽志也豈敢離逷又齊寺人貂始)
(漏師于多魚)望廷尉之逋囚反淮南之窮寇(炯曰此下言侯景反而災異前)
(後迭見也魏按此二語乃東魏杜弼移檄梁朝之辭初景未渡江人移檄極言景反覆猜忌又言帝飾智驚)
(愚將為景欺及後禍敗之狀皆如所陳南人咸以為䜟故信引用其語也湑曰晉蘇晉傳峻曰臺下云我欲)
(反豈得活耶我寧山頭望廷尉不能廷尉望山頭門莊曰魏志諸葛誕據淮南反踰年誕智力窮突小城出)
(為胡奮所殺)出(周書作飛)狄泉之蒼鳥起横江之困獸(晉五行志洛陽步廣)
(里地陷有蒼白鵝出蒼者飛翔中天白者止焉陳留董養嘆曰步廣周之狄泉盟會地也白者金色國之行也)
(蒼為胡象自後有劉淵之亂使葉舒穎曰屈原天問蒼鳥羣飛孰萃之)地則石鼓鳴山天
則金精動宿(梁書普通二年始平郡中石鼓村地自開南史太清二年正月癸巳朔兩月相承如)
(鈎見于西方按月者金之精也見初學記鳴湑曰水經注冀縣有石鼓謂之天鼓山九州害起則又云石鼔)
(山有石鼓鳴則秦土有殃又燕山有石鼓耆舊云鳴主有兵晉五行志吳興長城夏架山有石鼔鳴則三吳)
(有兵此繁弨曰郡國志吳王離宫在石鼔山越王獻西施於石鼔鳴即兵起見太平御覽洄曰天官星占)
(太白金之精大將之象也太清三年太白晝見)北闕龍吟東陵麟鬭(莊曰梁書武帝紀普)
(通五年龍鬭于曲阿王陂因西行至建陵城又中大同元年建陵隧口石麒麟動炯曰南史皇考文皇帝陵)
(曰建陵吟湑曰春秋元命苞孤星高則羣龍淮南子麒麟鬭而日月蝕)爾乃桀黠搆(一作横)
扇馮陵畿甸(炯曰此下序景之圍臺城幽梁武也扇渭生曰漢書盜賊桀黠宋書謝靈運搆異)
(同詩左傳鄭王子伯駢告于晉曰馮陵我城郭邦畿千里湑曰王制千里之内曰甸)擁狼望於
黃圖填盧山於赤縣(洄曰漢揚雄傳雄諫受匈奴朝書曰役無罪之人快心於狼望之北)
(又運府庫之財填盧山之壑注狼望匈奴地名盧山匈奴山名繁弨曰三輔黃圖載秦漢以来宫殿門闕樓)
(觀池苑在關輔者縣史記騶衍傳中國名曰赤神州)青袍如草白馬如練(洄曰南史)
(侯景傳大同中童謠云青絲白馬壽陽来先是景渦陽之敗求錦朝廷但給青布及是皆用為袍采色尚青景)
(乘白馬青絲為轡欲以應謠古詩青袍似春草何論衡孔子與顔淵俱登魯東山望吳閶門謂淵曰爾見曰)
(一疋練前有生藍子曰白馬廬芻也)天子履端廢朝單于長圍高宴(湑曰梁書)
(景築長圍以絶内外于三國典略景于東宫置酒奏樂以為樂左傳履端始史記正月為端洄曰漢匈)
(奴傳注單于廣大之貌言象天單于然也)兩觀當戟千門受箭(梁書景造諸攻具百道攻)
(城漢洄曰左傳雉門及兩觀災觀門闕也息夫躬傳長戟指闕詳馬射賦)白虹貫日蒼鷹
擊殿(南史梁武帝紀太清三年正月庚申白虹貫日三重湑曰戰國策唐雎謂秦王曰聶政之刺韓傀)
(也白虹貫日要離之刺慶忌也蒼鷹擊于殿上)竟遭夏臺之禍終視堯城之變
(史記夏桀召湯而囚之夏臺囚洄曰水經注小城陽在城陽西南半里許俗諺以為堯城括地志故堯城在)
(濮州甄城縣東北十五里竹書云昔堯德衰為舜所囚也)官守無奔問之人干戚非
平戎之戰(炯曰此下序外援之不力也官左傳臧文仲曰天子蒙塵于外敢不奔問守又齊侯使)
(管夷吾平戎于王階渭生曰淮南子禹執干戚舞于兩之間而有苗格)陶侃空争(一作裝)米
船顧榮虛搖羽扇(繁弨曰南史時四方征鎮入援者三十餘萬莫有鬭志自相抄奪而巳)
(通鑑蘇峻之亂温嶠軍食盡貸于陶侃侃怒曰使君前云不憂無良將及兵食今數戰皆北良將安在若復無)
(食僕便欲西歸竟陵太守李陽說侃侃乃分米五萬石以餉嶠軍晉書陶侃傳陳敏遣陳恢寇武昌侃禦之以)
(運船為戰艦以洄曰晉陳敏傳敏反自將討甘卓顧榮白羽扇揮之敏衆皆潰去)將軍死綏路
絶重圍(炯曰此下序城守之難支也固湑曰司馬法將軍死綏綏却也渭生曰班守䟽勒城賦日)
(兮月兮&KR0008;重圍)烽隨星落書逐鳶飛(梁書侯景傳太清三年三月朔旦城内以景違盟舉)
(烽鼓譟又南史侯景傳臺城之圍中外斷絶有羊車兒獻計作紙鴉繫以長繩藏勅于中簡文出太極殿因西)
(北風而放冀達援軍淮繁弨曰顔師古漢書注畫則舉燧夜則舉烽南子魯班為木鳶而飛之)遂乃
韓分趙裂鼓臥旗折(樹穀曰此下言臺城内外兵敗于景而人民流離也國策張儀說)
(韓王曰夫塞成皋絶上黨則王之國分矣司空馬曰大王裂趙之半以賂秦洄曰後漢隗囂傳櫜弓臥鼓晉)
(陸機傳機臨戎而牙旗折左)失羣班馬迷輪亂轍(渭生曰蘇武詩胡馬失其羣湑曰)
(左傳邢伯告中行伯曰有班馬之聲齊師其遁又曹劌曰吾視其轍亂望其旗迷故逐之)猛士嬰城
謀臣卷舌(洄曰史記高帝紀安得猛士兮守四方者蒯通傳必將嬰城固守韓非說秦王曰内量)
(我謀臣卷洄曰揚雄劇秦美新其舌而不談)昆陽之戰象走林常山之陣蛇
奔穴(後漢光武紀王尋王邑圍昆陽驅虎豹犀象之屬以助威光武率敢死者乘銳奔之城中亦鼔譟而)
(出震呼動天地虎豹皆股戰尾洄曰神異經西方山中有蛇觸之者中頭則尾至中則頭至中腰則首尾並)
(至名曰率然茂先註云會稽常山最多此蛇孫子兵法三軍勢如率然者是也晉桓温傳諸葛亮造八陣圖於)
(魚復平沙上温見也之曰此常山蛇勢)五郡則兄弟相悲三州則父子離别
(南史侯景傳景之亂也或父子攜手共入江湖或兄弟相要俱緣山岳于時千里絶烟人跡罕見五郡三州見)
(傷心賦)護軍慷慨忠能死節三世為將終於此滅(炯曰此序韋粲)
(死事也與南史韋粲祖叡父放俱為將有戰功粲之屯青塘也子尼及三弟助警構從弟昂皆戰死贈護軍)
(將軍死渭生曰漢項籍傳慷慨傷懷楚辭或忠信而節湑曰史記王翦傳將三世者敗)濟陽忠
壯身參末將兄弟三人義聲俱倡(炯曰此下序江子一兄弟死事也南史南)
(津校尉江子一濟陽人與弟左丞子四東宫主帥子五死率所領百餘人開門出戰子一直抵賊營為賊解肩而)
(子四子五相謂曰與兄俱出何面獨旋皆免胄赴賊死繁弨曰吳志評孫堅有忠壯之烈洄曰史記范增為)
(末將)主辱臣死名存身喪敵(一作狄)人歸元三軍悽愴(湑曰史記)
(范蠡曰臣聞主憂臣辱主辱臣死班大家東征賦唯令德為不朽兮身既殁而名存左傳先軫免胄入狄師)
(死焉狄人歸其元面如生)尚書多算守備是長雲梯可拒地道能防
(炯曰此下序羊侃善于守禦不幸疾卒也城梁書羊侃傳侃為都官尚書侯景反副宣城王都督内諸軍事)
(賊為尖項木驢攻城侃作雉尾炬施鉄鏃以油灌之擲驢上焚之俄盡賊又起土山以臨城侃命為地道潛引)
(其土山不能立後大雨城内土山崩賊乘之垂入侃乃令多擲火為火城以斷其路徐于裏築城賊不能進)
(湑曰孫子多算勝少算不勝工渭生曰左傳沈尹戌曰完其守備以待不虞史記輸班作陵雲之梯以攻)
(宋城後漢光武紀或為地道衝棚橦城)有齊將之閉壁無燕師之臥牆(未詳)
大事去矣人之云亡(梁書侃遘疾卒于臺内壘繁弨曰晉陶侃傳蘇峻攻大業陶侃欲)
(救之殷羨曰若遣救大業則大事去矣洄曰詩人之云亡邦國殄瘁)申(一作甲)子奮發勇
氣咆勃實總元戎身先士卒(炯曰此下序柳仲禮戰敗降景之事梁書韋粲傳)
(粲等推柳仲禮為大都督申子仲禮小字也見陸龜蒙小名錄湑曰晉潘岳西征賦何猛氣之咆勃詩元戎)
(十乘以先啓行啟晉書劉琨上愍帝表云臣當首戎行身先士卒)胄落魚門兵填馬窟
屢犯通中頻遭刮骨(南史仲禮與景戰於青塘槊將及景而賊將支伯仁自後斫仲禮中)
(肩自是壯氣外衰胄湑曰左傳公及邾師戰于升陘我師敗績邾人獲公懸諸魚門古詩飲馬長城窟)
(洄曰史記高帝紀注三輔故事楚漢相拒于京索間六年身被大創十二矢石通中過者有四蜀志關羽常)
(為流矢所中貫其左臂羽便伸臂令醫刮去其毒言笑自若)功業夭枉身名埋歿(南史)
(臺城陷仲禮開營降賊論者以為梁禍始于朱异成于仲禮舒崇曰謝靈運詩夭枉特兼常)或以隼
翼鷃披虎威狐假沾漬鋒鏑脂膏原野(樹穀曰此下總言敗軍之狀見)
(臺城所由陷也繁弨曰梁書景傳景與入援諸軍戰諸軍敗績獲西豐公大春邵陵王司馬莊丘惠達直閣將)
(軍胡子約廣陵令霍峻等送城下徇之者尚瑗曰亢倉子以隼翼而被之鷃不明者以為隼明視之乃鷃也)
(洄曰戰國策江乙曰虎求百獸食之得一狐狐曰子無食我也天帝令我長百獸不信吾為子先行子隨我後)
(百獸見我無不走虎以為然隨而行獸見之皆走虎不知獸之畏己而以為畏狐也淮南王諫伐南越書曰甲)
(卒死亡霑漬山谷衛後漢陳龜年傳疏曰守塞候望懸命鋒鏑漢蘇武傳律曰空以身膏草野誰復知之)
(湑曰班固東都賦原野厭人之肉高平曰原牧外曰野)兵弱虜強城孤氣寡(蜀志趙雲)
(傳兵弱敵強失利於箕谷洄曰鮑昭詩虜陣精且強)聞鶴唳而心驚聽胡笳而淚
下(洄曰晉書載記苻堅淝水之敗其走者聞風聲鶴唳皆以為晉兵晉劉琨傳琨在晉陽為胡騎所圍中)
(夜奏胡笳賊皆流涕欷歔)據神亭而亡戟(吳志孫策與太史慈鬭於神亭策刺慈馬而擥得慈)
(項上手戟)臨横江而棄馬崩於鉅鹿之沙(未詳)碎於長平之瓦
(湑曰史記趙惠文王時秦軍軍武安西鼔譟勒兵武安屋瓦盡振至孝成王時秦與趙軍相拒于長平此以武)
(安長平兩戰合而為一矣又唐李白詩有傳聞武安將氣振長平瓦)於是桂林顛覆長洲
麋鹿(樹穀曰此下序臺城已陷也桂洄曰左思吳都賦數軍實乎桂林之苑劉達注林苑在建業東北)
(十里吳渭生曰詩序關周室之顛覆苑繁弨曰漢書枚乘說王曰圈守禽獸不如長洲之樹屏曰吳地)
(記長洲在姑蘇南太湖北岸闔閭所遊獵處也鹿史記伍子胥傳子胥諫吳王曰臣恐姑蘇不久為麋所遊)
潰潰沸騰茫茫墋黷天地離阻人神慘酷(湑曰詩潰潰回遹注潰潰)
(亂也百川沸騰注沸出騰乘也晉陸機功臣頌茫茫宇宙上墋下黷注墋不澄清之貌黷媟也言亂常也渭)
(生曰劇秦美新摘秦政慘酷尤煩者應時而蠲)晉鄭靡依魯衛不睦(樹穀曰此下序臺城)
(陷後諸王無討賊之志互相傾軋而景得肆其毒也將繁弨曰侯景陷建康以詔命解外援兵柳仲禮召諸)
(議之裴之高王僧辨曰正當悉力決戰何所多言不聽諸軍隨方各散臨城公大連湘東世子方等鄱陽世子)
(嗣湘潭侯退等各還本鎮邵陵王綸奔會稽故曰晉鄭靡依也又臺城䧟後湘東王繹殺桂陽王慥又遣王僧)
(辯擊斬河東王譽由此與岳陽王詧有隙又遣僧辨伐邵陵王綸尋陽王大心遣兵擊莊鐵鄱陽王範發兵救)
(之由是二鎮亦相猜忌故曰魯衛不睦也謂洄曰左傳周桓公曰周之東遷晉鄭焉依公叔文子衛靈公曰)
(太姒之子唯周公康叔為相睦也)競動天關爭廻地軸(史記天官書天關為之動湑)
(曰荆州星占曰北辰一名天關博物志地有三千六百軸河圖括地象曰崑崙之山横為地軸)探雀鷇
而未飽待熊蹯而詎熟(樹穀曰此二句序武帝之死也繁弨曰南史武帝為景所制御)
(膳亦被裁抑上臥淨居殿口若索蜜不得再曰荷荷遂殂史記趙世家公子成李兊圍主父宫主父欲出不)
(得探雀鷇食之三月餘餓死左傳楚成王黜太子商臣商臣以宫甲圍成王王請食熊蹯而死弗聽)乃有
車側郭門筋懸廟屋(樹穀曰此二句序簡文之弑也文繁弨曰南史大寶二年景廢簡)
(帝為晉安王後聽王偉謀遣彭雋王修纂以土嚢弑帝偉撤戶扉為棺遷殯于城北酒庫中湑曰左傳齊崔)
(氏側莊公于北郭丁亥葬諸士孫之里四翣不蹕下車七乘不以兵甲注側謂側埋之不殯于廟史記田完世)
(家淖齒擢湣王筋懸之廟屋宿昔而死)鬼同曹社之謀人有秦庭之哭(炯曰)
(上句總結建康之亡下句伏已奔江陵之意鐸左傳曹人或夢衆君子立於社宫而謀亡曹曹叔振請待公)
(孫疆許之及疆執政曹亡)爾乃假刻璽於關塞稱使者之酧對(炯曰此下)
(信自序初去臺城所歴郊關之苦也史繁弨曰漢酷吏傳寗成詐刻傳出關歸家渭生曰記楚太子元出)
(質于秦黃歇使變服為楚使者御以出關)逢鄂坂之譏嫌值耏門之征稅(晉惠)
(帝紀永寧元年趙王倫簒位齊王冏起兵討倫成都王穎河間王顒常山王又新野公歆皆舉兵應之倫遣其)
(將孫輔出鄂坂以拒冏皇繁弨曰鄂坂關名在今河南登封縣左傳耏班御父充石獲長狄緣斯宋公以)
(門賞耏班使食其征謂之耏門注使食關門之租因以名門)乘白馬而不前策青螺
而轉礙(繁弨曰桓譚新論公孫龍常爭論曰白馬非馬人不能屈後乘白馬無符傳欲出關關吏不聽)
(此虚言難以奪實也少姜宸英曰魯女生别傳李少君死後百餘日人有見君在河東蒲坂乘青騾帝聞之)
(發棺無所有)吹落葉之扁舟飄長風於上游(炯曰此信自序舍陸從舟沿江)
(而上也舟洄曰白帖古者觀落葉因以為舟舉湘州記繞川行遥望若一樹葉陸機詩長風萬里渭生)
(曰漢書范蠡乘扁舟浮五湖游漢項籍傳使人徙義帝曰古之帝者必居上徙之長沙都郴)彼鋸牙
而鈎爪又循江而習流(炯曰此下序中塗遇侯景襲郢之兵也繁弨曰大寶二年三)
(月侯景悉兵西上閏四月景遣將宋子仙任約襲郢州執刺史方諸及行事鮑泉司馬虞預等湑曰神異經)
(窮竒鋸牙鈎爪遇忠信之人則噬而食之二漢西南夷傳莊蹻將兵循江上史記越世家發習流千伐吳)
排青龍之戰艦鬭飛燕之船樓(南史王僧辨傳湘州賊陸納造青龍艦疑舊有)
(此名不自納始故信賦引之晉令水戰有飛燕船)張遼臨於赤壁王濬下於巴
丘乍風驚而射火或箭重而迴舟(吳志周瑜傳與曹公遇於赤壁黃蓋取戰)
(艦數十艘實以薪草灌膏油其中先書報曹公欺以欲降蓋放諸船同時發火時風盛猛悉延燒岸上營落軍)
(遂敗退箭洄曰魏略孫權乘大船来觀曹公軍公使弓弩亂發着船偏重將覆權因回船復以一面受箭箭)
(均船平乃還)未辨聲於黃蓋已先沉於杜矦(北史藝術傳陸法和征約至赤)
(沙湖遂縱火焚船而逆風不便法和執白羽扇揮風風即返約逃竄不知所之法和曰吾前于此州建一刹語)
(檀越實平賊標今何不向標下求賊也果於水中見約抱刹仰頭裁出鼻遂擒之繁弨曰任約陷郢州領軍)
(王僧辨屯師巴陵五月帝遣胡僧祐陸法和援巴陵六月僧祐等擒約侯景焚營宵遁以丁和為郢州刺史和)
(以大石磕殺鮑泉虞預沉於黃鶴磯理魏志赤壁敗還留張遼屯合肥晉王濬傳濬上書自曰臣自達巴邱)
(所向風靡吳志注赤壁之役蓋為流矢所中時寒墮水為吳軍人所得不知其蓋也置厠牀中蓋自強以一聲)
(呼韓當當聞之曰此公覆聲也向之流涕解易其衣遂以得生湑曰魏氏春秋諸葛誕為郎與僕射杜畿試)
(船陶河遭風覆歿誕亦俱溺虎賁浮河救誕誕曰先救杜矦誕飄至岸畿竟溺死)落帆黃鶴之
浦藏船鸚鵡之洲(炯曰此下信自序乘間得度郢州而猶懷思故都也繁弨曰黃鶴山一)
(名黃鵠山在江夏縣東九里近縣西北二里有黃鶴磯水經注黃鶴磯直鸚鵡洲之下尾信奔江陵道必經此)
(落帆藏船避兵亂也按通鑑大寶二年四月任約破郢州六月王僧辯復郢州七月湘東王以長沙王韶監郢)
(州事而韶傳云韶為郢州信西上江陵塗經江夏韶接信甚薄則知信奔還時正值用兵之際無疑徐樹聲)
(曰御覽引荆州記江夏都江城西臨江有黃鶴磯又有鸚鵡洲侯景令宋子仙夜襲江夏藏船於鸚鵡洲渭)
(生曰魏志田豫傳成山無藏船之處)路已分於湘漢星猶看於斗牛(繁弨曰湘)
(水出今廣西海陽山歷湖廣永州長沙二府下洞庭湖至岳州府北合大江岳州在梁為巴州漢水出今陜西)
(嶓冡山自漢中府流經湖廣鄖陽襄陽承天三府又東至漢陽府東大别山北合大江所謂沔口也沔口之東)
(即武昌府城在梁為郢州信由建康奔還當自郢而巴而江陵也斗牛揚州分野此信自言將入江陵而心猶)
(在故都也賦湑曰王&KR0708;頭陀寺碑溝池湘漢沈炯歸魂察故鄉之安否但望斗而觀牛)若乃隂陵
失路(一作路絶)釣臺斜趣(炯曰此下序侯景敗還所過殘破也繁弨曰南史任約被擒景夜)
(遁還都左右有泣者曰漢項籍傳羽至隂陵迷失道路故漢追及之繁弨釣臺當是孫權武昌釣臺洄曰)
(曹操追劉備及於當陽之長坂劉備與數十騎斜趣漢津濟沔斜趣當是兵敗而遁之意)望赤壁而
沾衣艤烏江而不渡(繁弨曰唐杜佑曰赤壁山在鄂州蒲圻縣武昌志赤壁山在今嘉縣)
(對江北之烏林即周瑜破曹操處赤壁烏江信蓋以操羽之敗比景也湑曰班彪北征賦涕漣落而沾衣史)
(記項羽欲東渡烏江烏江亭長檥船待項王曰天之亡我我何渡為艤史記作檥如淳注曰南方人謂整船向)
(岸曰檥烏江在牛渚)雷池栅浦鵲(一作鵠)陵焚戍(尚瑗曰陳武帝紀帝與王僧辨進次)
(大雷軍人杜陵夢雷池君周何二神乘朱航陳甲仗稱下征侯景又王僧辯傳發自江州直指建康乃先命南)
(兖州刺史侯瑱襲南陵鵲頭等戍克之通鑑此二事在承聖元年二月信之至江陵或此時也晉書劉裕伐盧)
(循懼其侵軼乃栅石頭斷租浦以拒之循攻栅不利戰於南岸敗走潯陽又敗之于雷池尋遁還豫章乃栅斷)
(左里又破之循單舸而走曰繁弨曰雷池在今安慶府望江縣南十里濱大江亦雷江口縣治即右大雷戍)
(鵲陵即鵲頭山在今池州府銅陵縣北十里臨大江)旅舍無烟巢禽無樹(南史侯景傳都)
(下戶口百遺一二大&KR1553;南岸極目無烟)謂荆衡之把梓(見竹杖賦)庶江漢之可
恃(樹穀曰此下自序得還江陵備嘗艱苦也固渭生曰晉書王衍謂弟敦曰荆有江漢之)淮海維
揚三千餘里(洄曰自金陵遡江而上江陵約三千餘里繁弨曰書淮海維揚州)過漂渚
而寄食託蘆中而渡水(史記韓信釣于城下有一漂母見信飢飯信伍子胥傳子胥奔)
(吳追者在後至江中有漁父子胥呼之漁父歌曰蘆中人蘆中人豈非窮士乎)届於七澤濱於
十死(湑曰漢司馬相如傳楚有七澤其小者為雲夢方九百里齊語桓公曰管夷吾射寡人中鈎是以)
(濱於死漢賈誼書十死一生)嗟天保之未定見殷憂之方始(樹穀曰此下自)
(序復為梁元所用也不詩天保定爾為洄曰史記武王望商邑至于周目夜寐周公曰曷不寐武王曰吾)
(未定天保何暇寐也憂繁弨曰晉劉琨勸進元帝表或殷以啟聖明)本不達於危行又
無情於禄仕(湑曰論語邦無道危行言遜仕家語子曰家貧親老不擇禄而)謬掌衛
於中軍濫尸丞於御史(繁弨曰本傳臺城陷後信奔江陵元帝承制除御史中丞即位)
(轉右衛將軍文謬掌天憲)(洄曰沈約彈王源尚書太康尸位)信生世等於龍門辭
親同於河洛奉立身之遺訓受承書之顧託(樹穀曰此下序父肩)
(吾卒江陵而信家居待死也見史記司馬遷自序生於龍門父談且卒遷使蜀返適於河洛之間執遷手而)
(泣曰余先周室之太史也汝復為太史為太史則續吾祖矣夫孝始於事親中於事君終於立身揚名於後世)
(以顯父母此孝之大者遷俯首流涕曰小子不敏請悉論先人所次舊聞弗敢闕湑曰秋胡妻謂胡曰子辭)
(親往仕)昔三世而無慙今七葉而方落(莊曰陳寔為太邱長子羣仕魏為卿)
(孫泰為三公時人為之語曰公慙卿卿慙長繁弨曰左思詩曰七葉珥漢貂)泣風雨於梁山
惟枯魚之銜索(南史肩吾傳景矯詔遣肩吾使江州喻當陽公太心大心尋舉州降賊肩吾因)
(逃入建昌界久之方得赴江陵未幾卒梁元帝集肩吾墓誌銘云贈散騎常侍蓋旌賢也洄曰琴操曾子耕)
(泰山下雨雪不得歸思父母作梁山操韓詩外傳枯魚銜索幾乎不蠧二親之壽忽如過客)入欹斜
之小徑(張衡應問捷徑邪至吾不忍以投步)掩蓬藋之荒扉(沈約郊居賦入蓬藋之荒)
(茫)就汀洲之杜若待蘆葦之單衣(史稱元帝稟性猜忌不隔疎近故信有憂)
(讒畏罪之句五湑曰楚辭搴汀州兮杜若注汀平也杜若芳草晉行志吳孫亮初童謠云吁汝恪何若若)
(蘆葦單衣篾鈎絡於何相求常子閣及諸葛恪死果以蓆葦裹身篾束其腰)於是西楚霸王
劒及繁陽(樹榖曰此下序元帝命將討景之事時元帝都江陵楚地且未正位號至承聖元年十一)
(月丙子始即位改元故以西楚霸王為比或云指陳武帝亦通繁弨曰通鑑承聖元年正月湘東王命王僧)
(辨等東擊侯景子漢項籍傳羽自立為西楚霸王左傳宋人殺申舟走聞之劒及於寢門之外繁弨曰左)
(傳昭五年薳射以繁陽之師會於夏汭陽揚或字譌也又漢潁川郡潁隂縣有繁陽亭魏文帝受禪於此以繁)
(陽為繁昌縣晉改潁川為襄城東晉僑置襄城郡及繁昌縣在今太平府逼近建康劍反繁陽謂元帝分遣諸)
(將至此地也)鏖(一作麾)兵金匱校戰玉堂(洄曰衛青傳鏖兵臯蘭太公有金匱書)
(漢高帝紀與功臣剖符作誓丹書鐵券金匱石室藏之宗廟三輔黃圖未央宫有王堂殿)蒼鷹赤雀
鐵軸牙檣(炯曰此下序王僧辯陳霸先等伐景之師也湑曰白帖自註並戰艦名)沉白馬
而誓衆負黃龍而渡江(梁書王僧辯傳陳霸先與僧辯會於白茅洲升壇歃血辭色慷)
(慨及發鵲頭中江有羣魚躍水飛空引導賊望見官軍上有五色雲雙龍挾艦行甚迅疾按通鑑此二事在承)
(聖元年二月晉郄鑒傳鑒奉詔討祖約蘇峻設壇場刑白馬大誓三軍洄曰陸機豪士賦序援旌誓衆帝)
(王世紀禹南巡渡江黃龍負舟)海潮迎艦江萍送王(渭生曰枚乘七發海水上潮湑曰)
(家語楚昭王渡江中有一物大如斗圓而赤直觸王舟舟人取之王使使問於孔子孔子曰此萍實也惟伯者)
(能獲焉)戎車屯於石城戈船掩於淮泗(繁弨曰承聖元年三月辛巳王僧辯)
(督諸軍乘潮入淮壬午陳霸先於石頭西落星岡築栅共攻景詩戎車既飭吳志權徙治秣陵城石頭漢南)
(粤傳注粤人於水中負人船又有蛟也龍之害故置戈於船下屯聚也掩蔽)諸侯則鄭伯前
驅盟主則荀罃暮至(左傳諸侯如楚魯衛曹邾不會鄭伯先待于申六月丙午楚子合諸)
(侯於申光洄曰左傳襄公十一年四月諸侯伐鄭己亥齊公子宋向戌先至于鄭門于東門其暮晉荀罃至)
(於西郊東侵舊許)剖巢燻穴奔魑走魅(炯曰此下序擒斬侯景之事繁弨曰左思吳)
(都賦顛覆巢居剖破窟宅阮籍獼猴賦曰鼷畏逼以潛身穴神丘之重深終感餌以求食兮焉薰鑿之能禁左)
(傳投諸四裔以禦魑魅注魑魅山林異氣所生為人害者)埋長狄於駒門斬蚩尤於
中冀然腹為燈飲頭為器(梁書王僧辯進營石頭景將自滬瀆入海太子舍人羊鵾)
(殺之傳首西臺曝尸建康市百姓爭取屠鱠及景首至江陵世祖命煑而漆之付武庫湑曰左傳魯獲長狄)
(僑如富父終甥樁其喉以戈殺之埋其頭於子駒之門注子駒魯郭門帝王世紀黃帝戮蚩尤於中冀之野)
(後漢書董卓誅暴尸於市守吏為大炷置臍中然之光明達曙史記刺客傳趙襄子最怨智伯漆其頭以為飲)
(器)直虹貫壘長星屬地(晉宣帝紀時有長星自西南流於東北墜於梁水帝縱兵擊敗)
(公孫文懿斬於梁水之上星墜之所)昔之虎踞(一作據)龍盤加以黃旗紫氣
莫不隨狐兔而窟穴與風塵而殄瘁(樹穀曰此下傷克復之後故都殘毁)
(也太繁弨曰南史王克開臺城門引裴之横入宫遺燼燒極殿及東西堂延閣秘署皆盡羽儀輦輅莫有孑)
(遺曰洄曰蜀志諸葛亮曰鍾山龍盤石城虎踞吳志陳紀黃旗紫氣運在東南琴操雍門周曰墳墓生荆)
(棘狐免穴其中時潘岳西征賦狐免窟穴於厰旁漢終軍傳邊境有風塵之警詩邦國殄瘁)西瞻
博望北臨玄圃(南史宋武帝紀於博望梁山立雙闕於湑曰南史梁武帝諸子傳昭明太子)
(玄圃穿築與朝士名素者遊其中)月榭風臺池平樹古(沈約郊居賦風臺累翼月榭重)
(栭琴操曲池又以平幾渭生曰吳均吳城賦古樹荒烟百千年)倚弓於玉女窗扉繫
馬於鳳凰樓柱(洄曰王延壽魯靈光殿賦玉女窺窗而下視繁弨曰晉宫闕名洛陽有鳳凰)
(樓)仁壽之鏡徒懸茂陵之書空聚(湑曰晉陸機傳機與弟雲書曰仁壽殿前)
(有大方銅鏡高五尺餘廣三尺二寸暗着庭中向之便寫人形體漢武帝内傳武帝遺詔以襍道書三十卷)
(置棺中河東太守張純以書進宣帝時有武帝典書郎冉登見之流涕曰此先皇殯時物也)若夫立
德立言謨明寅亮(炯曰此下補叙簡文帝之事子梁書簡文帝紀帝諱剛高祖第三博綜)
(儒書善言名理次湑曰左傳叔孫豹曰太上有立德其次有立功其有立言書謨明弼諧寅亮天地)聲
超於繫表道高於河上(渭生曰朱异傳皇太子召异於玄圃講易何敬容傳太宗頻於)
(玄圃自講莊老二書矣洄曰世說荀粲曰象外之意繫表之言固藴而不出神仙傳河上公不知其姓氏)
(嘗讀老子漢文帝駕詣之)更不遇於浮丘遂無言於師曠(列仙傳王子喬名晉)
(周靈王太子也好吹笙作鳳鳴遊伊洛間隨浮丘公登嵩山而去一日遇桓良曰告我家七月七日待我緱氏)
(山良至期往則晉乘白鶴揮手謝時人云)以愛子而託人知西陵而誰望(繁弨)
(曰通鑑臺城陷後太子以幼子大圜屬湘東王繹并翦爪髮以寄之渭生曰蕭大圜傳于謹軍至江陵元帝)
(乃令大圜兄汝南王大封充使請和大圜副焉其實質也信宿元帝降魏大圜入長安太祖以客禮待之按簡)
(文二十子惟大封大圜以壽終然皆殁關西不得一瞻陵寢故曰知寢陵而誰望湑曰魏志操臨死指季豹)
(以示四子曰以累汝因泣下又謂婕妤妓人曰汝等時時登銅雀臺望我西陵墓田)非無北闕之
兵猶有雲臺之仗(梁書侯景傳景屯於皖口京師虚弱南康王會理及北兖州司馬成欽等)
(將襲之建安侯賁以告景遣收會理與其弟通理柳敬禮成欽等並害之南史候景傳景立簡文禮佛為盟曰)
(臣乞自今兩無疑貳及南康王會理之事景謂簡文欲謀之遂懷逆謀兆騫曰漢雋不疑傳始元五年有一)
(男子乘黃犢車建黃旐衣黃䄡䄖著黃冒詣北闕自謂衛太子長安中吏民聚觀者數萬人右將軍勒兵闕下)
(以備非常軍繁弨曰魏氏春秋魏主髦將誅大將下陵雲臺鎧仗自出致討)司徒之表裏經
綸狐偃之惟王實勤(炯曰此下序王僧辨成功之後為陳霸先所殺也梁書王僧辯傳)
(逆寇悉平世祖即帝位以僧辯功進授鎮衛將軍司徒渭生曰左傳子犯曰表裏山河湑曰易雲雷屯君)
(子以經綸侯左傳秦伯欲納㐮王狐偃言于晉曰求諸侯莫如勤王)横琱戈而對霸主
執金鼓(一作鞭)而問賊臣(晉語秦穆公帥師侵晉至於韓惠公令韓簡挑戰穆公衡琱戈)
(出見使者西洄曰漢吳王濞傳弓高侯頽當執金鼓見膠王卬曰王若軍事願聞王發兵狀)平吳之
功壯於杜元凱王室是賴深於温太真(晉書杜預字元凱咸寧中武帝)
(有滅吳之計而朝議多違惟預與帝合後預克江陵指授諸軍方略徑造建業温嶠字太真有討王敦平蘇峻)
(之功及卒帝下册書曰王室危而復安三光幽而復明方賴大猷以拯區夏渭生曰晉紀總論考平吳之功)
(而知將帥之不譲潘勗九錫文周室之不壊翳二公是賴)始則地名全節終則山稱
枉人(洄曰潘岳述征賦紛吾既遇此全節注圖經曰全節閿鄉縣東即漢書全鳩里戾太子死處隋書)
(地理志汲郡黎縣有枉人山水經注沅水又東歴小灣謂之枉渚渚中里許便得枉人山)南陽(一作山)
校書去之已遠上蔡逐獵知之何晚(陳書武帝紀齊送貞陽侯明還主社)
(稷僧辯納之帝憤歎曰嗣主高祖之孫元皇之子竟有何事坐致廢黜乃引兵至石頭僧辯就擒是夜縊之及)
(其子頠吳越春秋越王賜文種屬盧之劒種得劍歎曰南陽之宰而為越王之擒史記越世家勾踐平吳范蠡)
(自齊遺大夫種書曰子何不去我洄曰史記李斯傳斯楚上蔡人也臨刑顧謂中子曰欲與若復牽黃犬出)
(上蔡東門逐狡兔豈可得乎渭生曰穀梁傳至城下然後知何知之晩也)鎮北之負譽矜前
風飈凜然(炯曰此下傷邵陵王綸及其子確之死也書繁弨曰鎮北疑作鎮東謂邵陵王綸也梁)
(中大同元年綸出為鎮東將軍南徐州刺史太清二年加大都督討侯景綸奄至鍾山大破景兵後屢無功故)
(曰負譽矜前也)水神遭箭山靈見鞭(見上史記始皇夢與海神戰占夢博士曰水神不可)
(見以大魚蛟龍為候乃令入海者持捕巨魚具至之罘射殺一魚)是以蟄熊傷馬浮蛟
没船(一作鳶熊繁弨曰隋五行志綸將兵援臺城至鍾山有蟄齧綸所乘馬南史綸討景發白下中江)
(而浪起有物蕩舟將覆藏洄曰淮南子曰熊羆蟄)才子併命俱非百年(繁弨曰梁書鍾)
(山之敗綸奔京口三年復入援臺城陷奔禹穴大寶元年大修器甲將討景元帝遣王僧辨逼之軍潰後為西)
(魏楊忠所害投尸江岸顔色不變又綸子永安侯確最賢南史鍾山之役確所向披靡及臺城陷景令在左右)
(後與景獵引弓射景弦斷不得發賊殺之春左傳高陽氏有才子八人高辛氏有才子八人漢晉秋司馬昭)
(殺王經并及其母將死經垂泣謝母母笑謂曰以此併命何恨之有古詩人生不滿百)中宗之夷
凶靜亂大雪冤恥(炯曰此下序元帝中興之業不終也莊曰夷凶靜亂此序元帝討滅侯景)
(事然元帝廟號世祖中宗則岳陽王詧廟號是時信羈宦西魏江左之事傳聞容有未確故誤以岳陽廟號為)
(元帝耳晉按元帝廟號世祖後梁宣帝詧廟號中宗此蓋借用事干寶晉紀總論曰淳耀之烈未渝故大命)
(重集於中宗元皇帝侯樹敏曰漢高祖功臣頌夷凶翦亂左傳宰孔謂晉曰君務靜亂史記自序為弱)
(燕報強齊之讐雪其先君之恥作樂毅列傳)去代邸而承基遷唐郊而纂祀
(繁弨曰南史承聖元年十一月湘東王即皇帝位未洄曰漢文帝紀奉天子法駕迎於代邸皇帝即日入央)
(宫帝王世紀帝嚳崩摯登帝位封異母弟放勲為唐侯受摯禪是為帝堯渭生曰西京賦繼體承基劉琨勸)
(進表郊廟或替則宗哲纂其祀)反舊章於司隸歸餘風於正始(湑曰後漢光武)
(紀更始將北都洛陽以光武行司隸校尉使前整修宫府於是致僚屬作文移從事司察一如舊章詩序周)
(南召南正始之道王化之基)沉猜則方逞其欲藏疾則自矜於己天
下之事沒焉諸侯之心搖矣(渭生曰隋書五行志梁元帝既平侯景破蕭紀而有)
(驕矜之色性又沉猜由是臣下離貳方言猜疑也老子自矜者不長左傳賓媚人曰今吾子求合諸侯以逞無)
(疆之欲又伯宗曰川澤納汙山藪藏疾又公子光曰楚可敗也若分師先以犯胡沈與陳必先奔三國敗諸侯)
(之師乃搖心矣)既而齊交北絶秦患西起(樹穀曰此歴指元帝之失禍敗所由来也)
(繁弨曰承聖元年齊主命郭元建拔陽平斛斯昭拔歴陽又遣元建等圍秦郡二年使元建治水軍於合肥將)
(襲建康納湘潭侯退三年齊將王球攻宿豫雖使命往来而兵爭彌甚是齊交北絶也承聖二年西魏遣尉遲)
(迴襲陷益州三年遂遣于謹等大舉伐江陵是秦患西起也西魏都長安故引秦為比湑曰史記楚世家陳)
(軫弔王曰西起秦患北絶齊交則兩國之兵必至臣故弔)况背關(一作闕)而懷楚異(一作)
(冀)端委而開吳(繁弨曰江陵楚地建康吳地帝不都建康而都江陵故信指其失洄曰漢項)
(籍傳贊及羽背關懷楚注背約不王高帝于關中思東歸而都彭城也左傳泰伯端委以治周禮吳都賦有)
(吳之開國也肇自泰伯)驅綠林之散卒拒驪山之叛徒(繁弨曰承聖元年十)
(月長史陸納據湘州以叛零陵人李弘雅請討之侯景之亂弘雅據其郡上即以為營州刺史及是討納兵敗)
(降又承聖元年八月武陵王紀引兵東下二年五月帝拔任約于獄助陸法和拒紀又拔謝答仁於獄助法和)
(約答仁皆侯景羽翼也綠湑曰後漢劉玄傳新市人王匡王鳳與諸亡命藏於林中渭生曰王常與成丹)
(張卭收散卒入蔞貊乘漢英布傳布反薛公曰布以驪山之徒自致萬此皆為身不顧後慮)營軍
梁溠蒐乘巴渝(左傳楚武王伐隨卒於樠木之下令尹鬭祈莫敖屈重除道梁溠營軍臨隨隨)
(人懼行成又苗賁皇徇曰蒐乘復戰以洄曰巴西閬中有渝小獠居其上高祖常募之平三秦)問諸
淫昏之鬼求諸厭劾之符(繁弨曰承聖二年上聞武陵王東下使方士畫版為紀像)
(親釘支體以厭之湑曰左傳宋司馬子魚曰今一會而虐二國之君又用諸淫昏之鬼獻帝起居注李催性)
(喜左道鬼怪之術常有道士女巫符劾厭勝之具無所不為)荆門遭廩延之戮夏口
(一作首)濫逵泉之誅(繁弨曰上句指武陵王紀下句指邵陵王綸也初紀僭號于蜀承聖二年)
(率兵至西陵順流東下遊擊將軍樊猛擊之紀軍大潰上密勅猛曰生還不成功也猛遂斬紀荆門山名紀駐)
(軍處史載元帝詩曰回首望荆門是也大寶二年綸至夏口承制置百官湘東王繹遣王僧辨帥師逼之綸以)
(書責僧辯僧辯送書於繹繹命進軍綸麾下請戰不從登舟北出僧辯入據郢州後綸雖為西魏所害而禍由)
(元帝故云誅綸高祖第六子紀高祖第八子皆繹兄弟故引用廩延逵泉二事洄曰左傳鄭莊公弟太叔段)
(又收貳以為己邑至於廩延子封曰可矣命子封率車二百乘以伐京太叔出奔共而卒季友使咸季酖僖叔)
(歸及逵泉而卒)蔑因親以教愛忍和樂於彎弧(莊曰孝經因親以教愛詩和樂)
(且耽臣渭生曰班固幽通賦管彎弧欲避讐五注管仲常讐齊桓公射之中鈎)既(一作慨)無謀
於肉食非所望於論都(南史承聖二年下詔將還建康胡僧祐黃羅漢宗懍等諫曰建)
(業王氣巳盡與虜止隔一江若有不虞悔無及也周弘正王褒朱買臣等請還建康帝以建康凋殘江陵全盛)
(意亦安之遂從僧祐等議之湑曰左傳長勺之戰曹劌請見其鄉人曰肉食者謀又何間焉後漢杜篤傳)
(光武欲建都洛邑篤以關中先帝舊京不宜改營洛邑作論都賦奏之)未深思於五難先
自擅於三端(繁弨曰帝與武陵王紀書曰吾膺此樂推事歸當璧是未思五難也又嘗曰我韜於)
(文士愧於武夫是自擅三端也一洄曰左傳叔向曰楚子干取國有五難有寵而無人也有人而無主二也)
(有主而無謀三也有謀而無民四也有民而無德五也韓詩外傳君子避三端文士筆端勇士鋒端辨士舌)
(端)登陽城而避險臥砥柱而求安(史臣魏徵曰帝自謂安若泰山舉無遺策)
(怵於邪說即安荆楚登晏殊類要引賦注尸子比干諫紂曰今日之危無異陽城而避險臥砥柱而求安也)
(左傳陽城九州之險尚書禹貢底柱析城)既言多於忌刻實志勇而形殘(南史)
(梁元帝紀帝性好矯飾多猜忌人微有勝己者必皆毁害雖骨肉徧被其害洄曰左傳晉惠公反國秦伯謂)
(公孫枝曰夷吾其定乎對曰今其言多忌克難哉於渭生曰吳越春秋椒邱訢為齊使於吳過淮津飲馬津)
(水水中有神出取其馬馬沒訢大怒袒裼持劒入水求神决戰連日乃出眇其一目遂之吳訢恃其勇有凌人)
(之色要離乃挫訢曰形殘名勇勇士所恥不即喪命于敵而戀其生猶徵色於我哉按此豈以湘東一目故以)
(此相誚耶姑記之)但坐觀於時變本無情於急難(梁元帝紀史臣魏徵曰帝)
(不急莽卓之誅先行兄弟之戮湑曰詩鶺鴒在原兄弟急難)地惟黑子城猶彈丸(樹穀)
(曰此下言元帝以小國而抗強鄰自致西魏之師也南史梁元帝紀侯景之亂州郡大半入魏自巴陵以下至)
(建業緣以長江為限荆州界北盡武寧西拒峽口自嶺以南復為蕭勃所據文軌所同千里而近洄曰賈誼)
(傳誼上疏曰淮陽之比大諸侯厪如黑子之著面史記平原君傳趙郝曰此彈丸之地)其怨則黷
其盟則寒(繁弨曰南史梁元帝紀西魏使字文仁恕来聘齊使又至江陵帝接仁恕有闕魏相安定)
(公憾焉州法苑珠林周文帝為魏丞相梁元帝為湘東王在荆時遣使通好與泰斷金立盟結為兄弟按元)
(帝集别勑王僧辨有黑泰背盟忽便舉斧之語則從前梁魏通盟非一日矣湑曰左傳民不罷勞君無怨黷)
(又子貢曰今吾子曰必尋盟若可尋也亦可寒也)豈冤禽之能塞海非愚叟之
可移山(洄曰任昉述異記炎帝之女溺死東海化為精衛其名自呼每銜西山木石填東海一名鳥市)
(一名冤禽列子太行王屋二山方七百里高萬仞北山愚公年且九十面山而居懲山北之塞出入之迂也遂)
(率子孫叩石墾壌運於渤海之尾河曲知叟笑而止之)况以沴氣朝浮妖精夜殞
(樹穀曰此言災異迭興大運將終也龍繁弨曰南史梁元帝承聖三年六月癸未有黑氣如見於殿内十一)
(月庚子夜有流星墜於城中六後漢五行志說云氣之相傷謂之沴注尚書大傳凡沴之作歲之朝月之朝)
(日之朝則后王受之漢天文志祅星不出五年其下有軍及失地者國君喪春秋說題辭星之為言精也)赤
鳥則三朝夾日蒼雲則七重圍軫(南史梁元帝紀歲星在井熒惑守心帝觀)
(之慨然而謂朝臣文武曰吾觀玄象將恐有賊問洄曰左傳楚有雲如衆赤鳥夾日而飛三日楚子使諸周)
(太史太史曰其當王身乎春秋文耀鉤楚有蒼雲如霓圍軫七蟠中有荷斧之人面軫而蹲於是楚唐史畫遺)
(灰而雲滅漢地理志楚地翼軫之分野)亡吳之歲既窮入郢之年斯盡(繁弨)
(曰北史藝術傳庾季才曰秦將入郢陛下宜還都以避其患左傳史墨曰不及四十年越其有吳乎越得歲)
(而吳伐之必受其凶對湑曰左傳趙簡子夢童子臝而轉以歌旦占諸史墨曰六十年及此月也吳其入郢)
(乎入郢必以庚辰漢地里志南郡江陵縣故楚郢都)周含鄭怒楚結秦冤有南風
之不競值西隣之責言(樹穀曰周含鄭怒謂岳陽王詧也楚結秦冤以下序西魏之来)
(伐也至借人之外力復及詧事謀北史于謹傳初梁元帝於江陵嗣位密與齊交通將侵軼其兄子雍州刺)
(史岳陽王詧以元帝殺其兄譽遂結隙據襄陽来附乃命謹出討湑曰左傳鄭文公伐滑王使伯服游孫伯)
(如鄭請滑鄭伯怨惠王之入而與厲公爵也又怨㐮王之與衛滑也故不聽王命而執二子王怒將以狄伐鄭)
(繁弨曰史記楚懷王不聽陳軫之言絶和於秦與戰丹陽大敗復戰藍田又敗後遂見欺有入秦不返之事)
(左傳晉人聞有楚師師曠曰不害吾驟歌北風又歌南風南風不競多死聲楚必無功董叔曰天道多在西北)
(南師不競必無功又晉獻公筮嫁伯姬于秦遇歸妹之暌史蘇占之曰不吉其繇曰西鄰責言不可償也歸妹)
(之暌猶無相也又為雷為火為嬴敗姬丘車說其輹火焚其旗不利行師敗於宗)俄而梯衝亂舞
冀馬雲屯(炯曰此下序西魏師之盛也十南史承聖三年九曰西魏柱國于謹来攻月至㐮陽梁)
(王蕭詧率衆會之後漢書公孫瓚與子續書曰袁氏之攻狀若鬼神鼓角鳴於地中梯衝舞吾城上洄曰左)
(傳冀之北土馬之所生後漢劉表傳冀馬雲屯)俴秦車於暢轂沓漢鼓於雷門
(湑曰詩小戎俴收俴淺也又文茵暢轂暢長也沓重疊也漢王尊傳尊曰毋持布鼓過雷門顔師古注曰雷)
(門會稽城門也有大鼓越擊此鼓聲聞洛陽)下陳倉而連弩渡臨晉而横船
(繁弨曰蜀志建興六年冬諸葛亮出散關圍陳倉又亮性長於巧思損益連弩木牛流馬皆出其意漢書韓信)
(擊魏陳船欲渡臨晉而伏兵從夏陽襲安邑遂虜魏王豹)雖復楚有七澤人稱三戶
(樹穀曰此下序江陵武備之弱也也史記楚南公曰楚雖三戶亡秦必楚)箭不麗於六麋
雷無驚於九虎(洄曰左傳樂伯射麋麗龜又晉魏錡如楚致師潘黨逐之及熒澤見六麋射一)
(麋以顧獻鼓晏殊類要引哀江南賦注校獵記楚王獵于雲夢聲如雷弓聲如霹靂圍内九虎皆伏死)
辭洞庭兮落木去涔陽兮極浦(炯曰此二句信自序先使於魏而江陵被兵也)
(繁弨曰本傳元帝即位加散騎常侍聘於西魏屬大軍南討遂留長安湑曰屈原九歌洞庭波兮木葉下又)
(望涔陽兮極浦)熾火兮焚旗貞風兮害蠱(炯曰此下四句序江陵之失守也梁書)
(元帝紀承聖三年十一月魏師大攻世祖出枇杷門親臨陣督戰六軍敗績洄曰左傳秦伯伐晉卜徒父筮)
(之其卦遇蠱曰千乘三去三去之餘獲其雄狐夫狐蠱必其君也蠱之貞風也其悔山也歲云秋矣我落其實)
(而取其材所以克也引此言元帝如晉惠公之為秦所獲也)乃使玉軸揚灰龍文折
柱(三國典略元帝焚古今圖書十四萬卷以寶劒擊柱折之曰文武之道今日盡矣後出東門被執博物志)
(干將陽龍文莫邪隂漫理此二劒吳王使干將作莫邪干將妻也)下江餘城長林故營
(樹穀曰此下四句追序武寧既克江陵失險而其旁邑力微不能興恢復之師也繁弨曰下江長林皆武寧)
(郡地武寧以北即接襄陽時荆雍之隙已深武寧實為要地故承聖三年王琳意欲鎮武寧為國捍禦事不果)
(及魏軍濟漢襲武寧執宗均遂長驅向江陵矣後漢郡國志南郡編縣有藍口聚注下江兵所據今當陽縣城)
(是也長林本漢編縣地晉置長林縣故城在今荆門州東二地梁時皆屬武寧郡)徒思拑馬之
秣末見燒牛之兵(周楊忠傳于謹伐江陵忠為前軍屯江津遏其走路梁人束刃于象鼻以)
(戰忠射之二象反走田湑曰公羊傳圍者拑馬而秣之使肥者應客史記單傳單收即墨城中得牛千餘)
(為綘繒衣畫以五采龍文束兵刃于其角灌脂束葦於其尾鑿城數十穴夜縱牛燒葦端壯士五千人隨之牛)
(熟怒奔燕軍所觸盡死傷燕軍大敗)章曼枝(一作支)以轂走宫之竒以族行
(樹榖曰此下言去國之臣君子傷之也庚繁弨曰承聖三年十一月丁亥魏軍至江陵城栅下子信州刺史)
(徐世譜晉安王司馬任約軍次馬頭岸城陷世譜約走巴陵後約降於齊世譜東下依侯瑱後入陳洄曰吕)
(覽智伯將攻宿繇無道鑄大鐘以遺之夙繇將斬岸堙谿以迎鐘赤章曼枝諫不聽斷轂而行至衛七日而夙)
(繇亡宫左傳晉復假道於虞以伐虢之竒諫不聽遂以族行)河無冰而馬渡關未曉
而雞鳴(後漢先武紀光武至滹沱河王霸詭曰冰堅可渡遂前至河河冰亦合乃渡未畢數騎而冰解)
(湑曰史記孟嘗君為秦所囚賂幸姬得出夜半至關關法雞鳴乃出客追者將至客有善為雞鳴者野雞皆應)
(乃脱)忠臣解骨君子吞聲(國語聖人不出忠臣解骨晏殊類要引賦注尸子小人在上則)
(忠詐不分君子吞聲)章華望祭之所雲夢偽遊之地(炯曰此下序江陵屠戮之)
(慘也越左傳楚子成章華之臺漢湑曰左傳楚昭王曰祭不望江漢睢漳楚之望也書高祖用陳平計偽)
(遊雲夢以執楚王信)荒谷縊於莫敖冶父囚於羣帥(洄曰南史反者斬西門以)
(納魏軍將軍裴畿畿弟機並被害謝答仁三人相抱俱見屠湑曰左傳伐羅之役莫敖縊於荒谷羣帥囚於)
(冶父以聽刑)硎谷摺拉鷹鸇批㩌(繁弨曰魏師陷江陵凡百姓小弱者皆殺之後漢)
(衛宏古今竒字序秦始皇改古文為篆隸國人多謗乃召諸生至者皆拜為郎凡七百人密令冬月種瓜於驪)
(山硎谷中温處瓜實使往視之先為伏機諸生方相論辨發機填之以土皆終命史記范雎傳魏齊使舍人笞擊)
(雎拉脇摺齒左傳如鷹鸇之逐鳥雀)冤霜夏零憤泉秋沸(渭生曰公羊傳昭公五年)
(秋七月公至自晉戊辰叔弓帥師敗莒師於濆泉濆泉者何湧泉也注此蓋戰而湧為異也此象公在晉臣下)
(專受晉叛臣地以興兵戰鬭百姓悲怨歎息氣逆之所致故因以著戰處欲明天之與人相報應之義濆扶粉)
(反詩傳云沸出也衍洄曰淮南子鄒衍盡忠於燕惠王王信讒而繫之仰天而哭正夏天為之降霜)城
崩杞婦之哭竹染湘妃之淚(琴操杞殖戰死妻泣曰上則無父中則無夫下則無)
(子人生之苦至矣乃放聲長號杞城為之崩赴水死博物志舜二妃曰湘夫人舜崩二妃啼以涕揮竹竹)
(盡班)水毒秦涇山高趙陘十里五里長亭短亭(炯曰此下序被掠入)
(關者道路之苦也曰湑曰左傳晉伐秦秦人毒涇上流師人多死繁弨述征記燕趙凡厥山谷名之曰陘)
(井陘在常山見太平御覽白洄曰張衡西京賦旗亭五里應劭曰秦法十里一亭帖十里一長亭五里一短)
(亭)機隨蟄燕暗逐流螢(晉郄鑒傳鑒避難於魯國澤山掘野鼠蟄燕而食之湑曰後)
(漢靈帝紀閔貢扶帝與陳留王協夜步逐螢光還至洛舍)秦中水黑關上泥青(漢書婁敬)
(曰秦中新破北洄曰書黑水西河惟雍州姚繁弨曰孫嚴宋書高祖伐沈田子入武關屯青泥泓反率大)
(衆奄至青泥關)於是瓦解冰泮風飛電散(炯曰此下言不分貴賤俱被擄辱也繁)
(弨曰北史周文帝紀于謹至江陵虜其百官士庶以歸沒為奴婢者十餘萬洄曰陳琳檄吳文七國之兵瓦)
(解冰泮而猋豎)(渭生曰陸機文賦粲風飛物理論熱氣散而為電)渾然千里淄澠一
亂(湑曰列子孔子曰淄澠之水易牙嘗而知之)雪暗如沙冰横似岸(樹穀曰此下序)
(其去國離鄉之情也四渭生曰水經注湘中記白沙如霜雪范雲倣古寒沙面平飛雪千里暗鮑昭冬至詩)
(層冰如玉岸)逢赴洛之陸機見離家之王粲(晉陸機傳機年二十而吳滅太)
(康末與弟雲同入洛機集有赴洛詩賦渭生曰楚辭去鄉離家兮来遠客洄曰王粲登樓序避董卓之難)
(依劉表因登江陵城樓悵然懷歸作登樓賦)莫不聞隴水而掩泣向關山而
長歎(渭生曰郭仲産秦川記北人歌曰隴頭流水流離四下念我行役飄然曠野登高遠望涕零雙墮)
(江淹恨賦明妃去時仰天太息紫臺稍遠關山無極)况復君在交河妾在青波(樹榖)
(曰此下序或去或留者各有離别之恨也魏繁弨曰按南史交河在高昌國時為魏所并故指在者而言青)
(波楚地指留梁者而言下湑曰漢書車師前王治交河城有交河水分流繞城史記陳涉世家黥布擊秦)
(左右校破之青波復以陳為楚)石望夫而愈遠山望子而愈多(洄曰列異傳武)
(昌新縣北山昔有貞婦其夫從役婦攜幼子餞送此山立望而形化為石繁弨曰述異記中山有韓夫人愁)
(思臺望子陵見太平御覽上史記索隠曰薄太后陵曰南陵在長安東滻水東原在霸陵西南故曰東望吾)
(子西望吾夫)才人之憶代郡公主之去清河(樂府題有邯鄲才人嫁為厮養)
(卒婦所湑曰晉賈后傳臨海公主先封清河洛陽之亂為人略傳賣吳興張温温以送女女遇主甚酷元帝)
(鎮建業主詣縣自言帝誅温及女改封臨海)栩陽(一作揚)亭有離别之賦臨江
王有愁思之歌(漢藝文志有别栩陽賦五篇又有臨江王及愁思節士歌詩四篇若璩曰漢)
(志止云栩陽賦今乃增亭字蓋信别有所據今不可考)别有飄颻武威羈旅金微
(樹榖曰此下信序奉使羈留國亡而無所歸也匈洄曰趙至真書飄颻遠遊之士漢書霍去病擊破奴左)
(右地分置武威等四郡後漢和帝紀耿䕫圍北單于於金微山)班超生而望返(見竹杖賦)温
序死而思歸(湑曰後漢書温序為隗囂所殺光武憐之命送喪到洛陽賜城傍地為塚長子壽夢)
(序曰久客思鄉里壽即上表乞骸骨歸葬)李陵之雙鳬永去蘇武之一雁空
飛(洄曰李陵别蘇武詩雙鳬俱北飛一鳬獨南翔子當留斯館我當歸故鄉漢書蘇武久留匈奴常惠教)
(漢使謂單于曰天子射上林中得雁足有繫帛書言武等在某澤中單于驚謝歸武)若江陵之中
否乃金陵之禍始(樹榖曰此二句言江陵之亡為禪陳之兆也)雖借人之外
力實蕭牆之内起(炯曰此二句補序江陵之亡禍由岳陽王詧也下三句分應上四句北)
(史藝術傳元帝頗明星歷謂庾季才曰朕猶慮禍起蕭牆左傳臧武仲曰今將借人之力以救其死若之何銘)
(之漢昌邑王傳贊亂作蕭牆)撥亂之主忽焉中興之宗不祀伯兮叔
兮同見戮於猶子(炯曰此下八句言元帝父子被戮而中興之臣亦多死焉應上江陵中否)
(句囊南史梁元帝紀帝被執詧使尚書傳準監行刑進土而殞之愍懷太子元良及始安王方略等皆遇害)
(詧昭明太子統第三子也以繁弨曰按歸元公補注云元帝為岳陽之叔父元良下於岳陽為兄弟今賦云)
(伯兮叔兮同見戮於猶子與史不合予謂毛詩叔兮伯兮長幼之通稱賦語承中興句来若云元帝及長幼諸)
(子同見戮于猶子云爾不以辭害意可也傳洄曰漢高帝紀羣臣曰帝起細微撥亂世反之正左其亡也忽)
(焉也)(渭生曰孔穎達詩䟽中興之主有德則宗無常數左傳臯陶庭堅不祀忽諸詩叔兮伯兮靡所與同)
(禮記兄弟之子猶子也)荆山鵲飛而玉碎隋岸蛇生而珠死(繁弨曰鵲)
(飛玉碎喻元帝搆怨於詧而自致敗亡蛇生珠死喻岳陽懷恩於魏而自殘骨肉也洄曰韓子卞和抱其璞)
(哭於荆山之下鹽鐵論崑山之旁以玉璞抵烏鵲以搜神記隋侯行見大蛇傷救而治之其後大蛇銜珠報)
(之)鬼火亂於平林殤魂遊於新市(繁弨曰此傷中興之臣戰鬭而死如胡僧)
(祐之輩火淮南子人血為燐許慎曰兵死之血為鬼火燐者鬼之名爾雅無主之鬼謂之殤後漢光武紀招)
(新市平林兵注新市縣屬江夏郡今郢州)梁故豐徙楚實秦亡(炯下此下八句序敬帝譲)
(位於陳應上金陵禍始句為繁弨曰梁故豐徙謂元帝都江陵也楚實秦亡謂梁魏滅也湑曰漢高帝紀)
(豐故梁徙也文穎注梁惠王徙都大梁及孫假為秦所滅轉東徙于豐繁弨曰秦始皇本紀二十四年王翦)
(等滅荆)不有所廢其何以昌(洄曰左傳里克對惠公曰不有所廢其何以昌)有媯
之後將育於姜(左傳陳公子完奔齊懿氏卜妻完其妻占之曰吉是謂鳳凰于飛和鳴鏘鏘有)
(媯之後將育于姜媯陳姓也信言陳氏繼梁而興也)輸我神器居為譲王(繁弨曰南史梁)
(敬帝紀太平二年冬十一月辛未帝遜位于陳陳受命封帝為江隂王洄曰老子天下神器不可為也為者)
(敗之潘岳西征賦輸文武之神器梁莊子譲王篇堯以天下譲許由兆騫曰梁故豐徙言王詧自㐮陽徙江)
(陵也楚實秦亡言元帝為宇文所滅也不有二語言元帝不滅詧何以得興有媯二語言詧以江陵為宇文之)
(附庸每歲朝貢如藩服也神器譲王之語摠以笑詧之助敵而滅宗國也若指為陳武帝則謬矣)天地
之大德曰生聖人之大寶曰位(炯曰此下八句悼梁王詧之貪取江陵自令梁)
(亡也應上蕭牆内起句二語見周易)用無賴之子弟舉江東而全棄(繁弨曰江)
(東全棄謂江東諸郡俱為陳有也反漢吳王濞傳袁盎曰吳所誘皆無賴子弟故相率以干寶晉紀孫秀在)
(晉聞皓降流涕曰昔討逆弱冠以一校尉創業今嗣主舉江南而棄之)惜天下之一家遭
東南之反氣(湑曰南史梁宗室傳武帝登北顧亭曰江右有反氣骨肉為戎首漢書高祖召吳)
(王濞曰漢後五十年東南有亂豈若耶然天下同姓一家慎無反)以鶉首而賜秦天何
為而此醉(繁弨曰按北史江陵平安定公命詧主梁嗣居江陵為魏附庸其襄陽所統盡入于周)
(洄曰張衡西京賦昔者大帝悦秦穆公而覲之饗以鈞天廣樂帝有醉焉迺為金策錫用此土而翦諸鶉首注)
(自井至柳謂之鶉首之次秦之分也魏都長安故篇中多以秦比魏)且夫天道迴旋生民
預焉(樹榖曰自此至末自傷永滯異域以終作賦之意)余烈祖於西晉始流播
於東川(繁弨曰江陵有東湖在城東五里廣袤數十里為一郡勝概或即信所謂東川也沈約郊居)
(賦何東川之瀰瀰)洎余身而七葉又遭時而北遷(湑曰信自江陵至長安故)
(曰北遷)提挈老幼關河累年死生契闊不可問天(繁弨曰滕王逌)
(序信攜老入關烝烝色養及丁母憂杖而後起老謂信母也信傷心賦一女成人奄然玄壌幼謂此女也禮)
(記班白者不提挈楚詞屈原放逐因書其璧呵而問之號曰天問湑曰潘岳西征賦攜老幼而入關詩死生)
(契闊與子成說)况復零落將盡靈光巋然(洄曰會稽典錄孔融與曹公論盛憲書曰)
(海内知識零落殆盡晉王延壽魯靈光殿賦序自西京未央建章之殿皆見隳壊而靈光巋然獨存引此傷知)
(交將盡而己獨存也)日窮于紀歲將復始(注見前)逼迫危慮端憂暮
齒(湑曰謝莊月賦端憂多暇謂端然憂愁也)踐長樂之神臯望宣平之貴里
(繁弨曰三輔黃圖長樂宫在長安中近東直社門之洄曰張衡西京賦實為地之奥區神臯注神臯神明界)
(局三輔黃圖長安東出北頭第一城門名宣平門傅楊衒之伽藍記清陽門内御道北有永和里里中太錄)
(尚書長孫稚等六宅皆高門華屋當世名為貴里)渭水貫於天門驪山迴於地
市(湑曰渭水出隴西首陽西南東至司空入河驪山故驪戎國也在今西安府三輔黃圖秦始皇兼天下)
(都咸陽渭水貫都以象天漢横橋南渡以法牽牛楚辭廣開兮天門辛氏三秦記驪山始皇陵作地市生死人)
(交易市平不得欺死人云俗繁弨曰蜀本紀曰始皇陵有銀蠶金雀以多竒物故云秦皇地市見太平御覽)
幕府大將軍之愛客丞相平津侯之待士(繁弨曰按滕王逌序周明)
(帝武帝及晉國公護俱禮重信明武二帝初嘗為大將軍晉國公為大冢宰本傳亦稱宰相二句蓋追序二帝)
(及護禮遇之隆也號東觀漢記衛青大克匈奴武帝拜大將軍于幕中因幕府漢衛青傳大將軍青仁喜士)
(退讓弘湑曰漢公孫弘傳武帝封丞相弘為平津侯乃起賓館開東閣以延賢人與參謀議)見鐘鼎
於金張聞弦歌於許史(洄曰漢書蓋寬饒曰上無許史之屬下無金張之託金日磾張)
(湯傳贊功臣之後惟有金氏張氏比于外戚許廣漢元帝時封平恩侯史高皇帝時封東陵侯張衡西京賦擊)
(鍾鼎食此信仕周以後之寵榮也)豈知霸陵夜獵猶是故時將軍咸陽布
衣非獨思歸王子(樹榖曰按本傳信雖位望通顯常有鄉關之思乃作哀江南賦以致意末)
(句是其一篇之旨也從漢李廣傳廣與故潁隂侯屏居藍田南山中射獵嘗一騎出從人田間飲還至亭霸)
(陵尉醉呵止廣廣騎曰故李將軍尉曰今將軍尚不得夜行何故也怨錄楚王之子質于秦不得歸作思歸歌)
(曰去千乘之家國作咸陽之布衣)
附錄補註
粤以戊辰之年(渭生曰隋五行志天監初武帝講於重雲殿沙門誌公忽賦五言詩有云龍時)
(侯賊起謂景之作亂在戊辰也粤發語辭)余乃竄身荒谷(渭生曰通鑑侯景至朱雀桁南太子以臨)
(賀王正德守宣陽門東宫學士庾信守朱雀門帥宫中文武三千營桁北太子命信開大桁以挫其鋒正德曰百姓)
(見開桁必大驚駭可且安物情太子從之俄而景至信帥衆開桁始除一舶見景軍皆著鐵面遂隠於門信方食甘)
(蔗有飛箭中門柱信手甘蔗應弦而落遂棄軍走子山棄軍出走故以莫敖自比樹榖曰大桁即朱雀桁方舟為)
(橋是以除舶公炯曰通鑑百姓聞景至競入城私混亂無復次第)中興道消(炯曰元帝破侯景即)
(帝位故曰中興)潘岳四句(炯曰潘岳字安仁美姿儀辭藻極麗陸機字士衡祖遜吳丞相父抗吳大)
(司馬機少有異才文章冠世)畏南山之雨(渭生曰詩薈兮蔚兮南山朝隮傳曰薈蔚雲興貌隮)
(升雲也箋曰薈蔚之小雲朝升於南山不能為大雨以喻小人雖見任於君終不能成其德教曹恭公遠君子)
(而好近小人此候人之詩所為賦也雲興雨作以比小人氣燄之盛元帝天性殘忍羣下多被殺戮君子相顧)
(凜然而宗懍黃羅漢等方得志用事子山實有懼心適逢聘魏之命故云爾也)譲東海之濱(渭生)
(曰子山擬咏懷詩云倏忽市朝變蒼茫人事非避讒應采葛忘情遂食薇詩序采葛懼讒也箋曰以采葛喻臣)
(以小事出使子山奉使入關而寄言於采葛則當時情事約略可覩矣按揚都之地濱於東海子山去江左而)
(仕關中故云爾也)載書横階二句(樹穀曰載書云云謂元帝與楊忠盟而背之也詳其盟則)
(寒注)蔡威公二句(渭生曰水經注春秋哀公二年蔡威公自新蔡遷於州来謂之下蔡)頭會
箕斂者合從締交(樹榖曰此指陳武帝也按南史陳武帝紀帝諱霸先字興國小字法生吳)
(興長城下若里人也其本甚微初仕鄉為里司後至建業為油庫吏)混一車書(炯曰干寶晉紀總論)
(太康之中天下書同文車同軌吳志陸績曉星歷等數將死曰從今巳去六十年之外車同軌書同文恨不及)
(見蓋遥指太康事也干寶語本此)禀松華之玉石四句(渭生曰山海經小華之山其陽)
(多㻬琈之玉又曰少室之山其上多玉又曰泰室之山上多美石鄭玄詩譜周東都王城畿内方六百里之地)
(其封域在禹貢豫州太華外方之間正義曰王城在河南洛北屬豫州太華即華山外方即嵩高也地里志華)
(山在京兆華陰縣南外方在潁川嵩高縣則東都之域西距太華東至於外方故云之間庾之先世邑於緱氏)
(在今河南府境其地左嵩右華背河面洛山川毓秀祖德茂焉故曰禀嵩華之玉石潤河洛之波瀾也居謂新)
(野後漢志南陽郡有新野縣按新野屬南陽南陽在洛水之南故曰負洛庾氏之居新野不知始自何年酈道)
(元注水經曰淯水南過新野縣西又東與朝水合朝水又東南分為二水一水枝東北分為樊氏陂陂東有樊)
(氏故宅樊氏既滅庾氏取其陂故諺曰陂汪汪下田良樊子失業庾公昌則庾氏為新野著姓當在東漢之中)
(葉矣)始中原之乏主(炯曰石勒奉表於王浚云晉祚淪夷中原無主)民枕倚於墻
壁(樹榖曰左思蜀都賦枕倚交阯)彼陵江而建國(渭生曰晉書載記序天子陵江御物分據)
(地險)誅茅宋玉之宅二句(渭生曰西溪叢語唐余知古渚宫故事曰庾信因侯景之亂自)
(建康遁歸江陵居宋玉故宅故其賦云云老杜詩云曾聞宋玉宅每欲到荆州李義山亦云可憐留著臨江宅)
(異代應教庾信居是也叢語引此及杜李二詩以證子山之居宋宅巳無可疑然賦云誅芽穿徑謂乃祖南渡)
(時即經營居此非創自子山也)新野有生祠之廟二句(渭生曰新野本屬南陽河南舊)
(治洛陽庾氏之先必有吏兹土者去後見思故為之立廟樹碑洛陽自宋營陽王景平中䧟於後魏竟不能復)
(庾氏過江以來世仕南朝則官河南者皆在宋景平之前矣南陽至齊東昏永元初亦為後魏所䧟然是時已)
(别置新野郡統新野縣史但云南陽被䧟則新野不䧟可知若其人與事史無明文)少微真人(渭生)
(曰元帝為肩吾墓誌曰父易高尚其道肥遜貞吉關吏早逢夙表真人之氣少微曉映還彰隱士之星賦語本)
(此)既姦回之奰匿二句(炯曰左思魏都賦姦回内奰詩小序衛頃公之時仁人不遇小)
(人在側)齒明離之胄筵(炯曰王融曲水詩序入虎闈而齒胄)方塘水白二句
(渭生曰方塘釣渚謂太子玄圃中池也藝文類聚梁簡文帝有山池詩庾肩吾王臺卿鮑至庾信徐陵皆有和)
(王襃有玄圃濬池詩本集亦有奉和濬池初成清晨臨泛詩)居笠轂而掌兵二句(渭生)
(曰周禮司兵掌五兵五盾酉炯曰三國志譙周傳周書板示文王曰典午忽兮月没兮典午司馬也月酉八)
(月也其年八月文王崩)門成鄒魯(炯曰漢書韋賢兼通禮尚書以書教授號為鄒魯大儒)五
十年中(樹榖曰梁武壬午受禪後改元共七天監十八普通七大通二中大通六大同十一中大同一)
(至太清三年共四十七年)山嶽闇然二句(炯曰闇然失色貌夏侯湛大暑賦寒泉潛沸)定
禮樂(炯曰隋書音樂志梁武善鍾律詳悉舊事遂自定禮樂)設重雲之講(渭生曰蕭子暉)
(傳子暉常預重雲殿聽制講三慧經退為講賦奏之華林園宫苑記梁武帝於景陽山次東嶺起通天觀觀前)
(起重閣上曰重雲樓下曰光嚴殿)談劫燼之灰飛(樹穀曰釋典言三乘如燒木成炭二乘如)
(燒炭成灰佛如劫火無灰方朔胡人之言好事者為之耳灰墨宜即今之煤石曹公石墨亦是物也)辨常
星之夜落(樹穀曰釋典世尊以周昭王二十四年壬子四月初八日降生穆王五十二年壬申二月)
(十五日寂滅昭王二十四年去魯莊七年凡一百三十餘年傅會可知魏收魏書釋老志亦作此說總由儒生)
(不讀佛書故訛謬相承不覺也)搢紳以清談為廟略(炯曰隋書五行志天監中茅山隱士)
(陶弘景作詩云夷雨任散誕平叔坐談空豈悟昭陽殿遂作單于宫大同之際惟以清言為務夷甫平叔比朝)
(士也)四郊多壘(炯曰南史朱异傳武帝登南樓望賊顧謂異曰四郊多壘誰之罪歟異流汗不能對)
見被髮於伊川二句(炯曰梁天監中祈告天地宗廟以去殺之禮郊廟牲牷皆代以麵時)
(以宗廟去牲則為不復血食竟不從帝既流遁益甚境内化之遂至喪亡故引野祭為比)久遊魂而
放命(渭生曰侯景專制河南十四年至是叛歸於西魏故蕭介表云高歡始死景遽外叛逆力不逮乃復)
(迯死關西宇文不容故欲投身江左棄鄉國如脱屣背君親如拾芥所謂遊魂放命者此也)小則為
梟為獍(樹穀曰破鏡食父獸省作鏡又訛成獍)豈璿璣之可正(渭生曰漢天文志北)
(斗七星所謂璇璣玉衡以齊七政也又斗為帝車運於中央臨制四海分陰陽建四時均五行皆繫於斗晉天)
(文志北斗七星在太微北魁四星為璇璣杓三星為玉衡璇與璿同按玉燭璇璣喻上之德化言侯景如沴氣)
(妖精非太和所能調斗極所可正也)飲其琉璃之酒(渭生曰應邵曰徑路匃奴寶刀也金契金)
(也留犂舊作琉璃當據漢書改正本集齊王憲碑云撓留犂之酒亦作留犂)見胡柯於大夏
(渭生曰胡桐舊作胡柯當從周書胡桐本出鄯善此云大夏殊未可曉汲冢書成王時大夏獻兹白牛孔晁注)
(曰大夏西北戎也國語齊桓西伐大夏涉流沙史記始皇立石刻頌曰西涉流沙北過大夏意者大夏乃古西)
(北戎之總名樓蘭即其地耶)輕九鼎而欲問二句(炯曰侯景傳景遂發兵反於豫州城)
(内集其將帥登壇㰱血景至朱雀航帝遣中書舍人賀季等往勞之於板橋景北面受勅季曰今者之舉何以)
(為名景曰欲為帝也)姦臣介胄(樹榖曰景反武帝以司州刺史柳仲禮為西道都督後降於景姦臣)
(宜指此輩指炯曰胡氏謂姦臣即正德亦順)既官政而離逷二句(渭生曰武帝既納侯)
(景而復與高澄通好使景自疑所謂官政離逷也淵明使夏侯僧辯還過壽陽景攝問具服得淵明報書所謂)
(師言泄漏也)起橫江之困獸(炯曰左傳晉文公曰困獸猶鬭横江注見序)桀黠構
扇(炯曰侯景傳朱异家黥奴踰城投賊景以為儀同使至闕下以誘城内於是奴僮競出盡皆得志漢貨殖)
(傳桀黠奴)青袍如草(炯曰此言正德迎景也正德率衆迎景隨景渡淮景軍皆著青袍正德軍絳袍)
(碧裏既與景合悉反其袍)兩觀當戟二句(炯曰通鑑賊以長柯斫東掖門東宫近城景衆登其)
(牆射城内樹榖曰梁書羊侃傳矢集帝室)白虹貫日(炯曰漢鄒陽傳陽上書曰昔荆軻慕燕丹之義)
(白虹貫日如淳曰白虹兵象日為君)競遭夏臺之禍二句(渭生曰一統志夏臺在偃師西)
(北重樹穀曰汲書甚古而人不信以此類離經叛道之言也)官守無奔問之人四句
(炯曰鄱陽世子嗣等渡淮攻東府樊文皎戰死自是援軍不復戰柳仲禮陵蔑諸將與綸大連仇怨大連又與)
(確有隙時湘東王繹移檄所督湘州刺史河東王譽雍州刺史岳陽王詧江州刺史當陽公大心郢州刺史南)
(平王恪發兵入援而邵陵王綸之兵敗於玄武湖諸軍互相猜阻莫有戰心援軍初至建康士民持老擕幼以)
(候之纔過淮即縱兵剽掠由是士民失望又景傳劉邈勸景乞和景然之後知援軍號令不一終無勤王之效)
(攻城如故)三州則父子離别(州當作洲張英曰孝子傳有三洲人各居一洲皆孤單煢獨三)
(人闇會樹下息因相訪問老者曰寧可合為斷金之業耶二人曰諾即相約為父子老者因命二人於大澤中)
(作舍且欲成老者曰此不如河邊二人曰諾河邊舍幾成老者又曰不如河中二人復填河二旬不立有一書)
(生過之為縛兩土肫投河中會老者往呼止之曰嘗見河可填耶觀汝行耳相將而去明日俱至河邊望見中)
(河土高丈餘見鴻書紀龐下)護軍慷慨四句(炯曰太宗聞粲戰死流涕曰社稷所寄唯在韋)
(公如何不幸先死行陣)義聲俱唱(炯曰荀彧勸曹公曰自天子蒙塵將軍首唱義兵)敵人
歸元(炯曰南史江子一戰没後賊義其勇歸之面如生)申子奮發十句(渭生曰仲禮以)
(司州之衆入援京師申子奮發勇氣咆勃也為大都督被甲馳救韋粲大破景軍實總元戎身先士卒也賊將)
(支伯仁斫仲禮中肩馬陷於淖胄落魚門兵填馬窟也賊聚稍刺之體被重傷賴惠臶吮瘡得生屢犯通中頻)
(遭刮骨也坐視臺城之䧟而不救卒開城降賊功業夭枉身名埋没也樹穀曰侯景百戰之餘高歡所忌慕)
(容紹宗猶不能大得志焉豈可輕視仲禮斯時身為大都督當聯合諸帥近賊置壘不戰斷其糧道捕其樵採)
(者飢賊改圖戰乃可勝其遣韋粲當青塘賊衝巳非勝算然自以勁兵隨粲後以乘賊之疲亦有勝勢而乃以)
(百騎馳賊正景所謂高昂彭樂似豕突者也戰雖小勝以重傷氣折不敢復戰終至降賊咆勃即豕突意言非)
(景敵也常炯曰曹植求自試表恐身名並滅)城孤氣寡(炯曰潘岳馬研督誄固守孤城獨當羣寇)
(又愜愜窮城氣若無假)崩於鉅鹿之沙(樹榖曰史記章邯圍趙王於鉅鹿項羽救之大破秦)
(軍又楚圍漢王三匝於是大風從西北而起折木發屋揚沙石窈冥晝晦漢王乃遁去此蓋合兩事為一也與)
(長平句同)潰潰沸騰四句(炯曰景陷臺城命燒臺内積屍病篤而未絶者亦聚焚之初城圍之)
(日城中男女十餘萬貫甲者三萬至是疾疫且盡守埤者止二三千人尸氣薰數里爛汁滿溝洫荼苦之慘亘)
(古未有)争迴地軸(炯曰木華海賦似地軸挺拔而争迴)探雀鷇而未飽二句
(炯曰梁宗室傳臨賀王正德與景約曰城平之日不得全二宫故用熊蹯事又北齊杜弼檄梁武帝文有曰徒)
(探雀鷇無救府藏之虛空語熊蹯詎延晷刻之命)假刻璽於關塞(炯曰國語注古者大夫之)
(印亦稱璽)排青龍之戰艦(炯曰圖經孫權造青龍戰船於大盈浦坡迤東即名青龍江今青浦)
(縣)過漂渚而寄食(炯曰漢韓信傳寄食於漂母)又無情於祿仕(炯曰詩小)
(序君子遭亂相招為祿仕)謬掌衛於中軍二句(樹穀曰謬濫自謙之辭)今七葉
而方落(炯曰庾氏過江始祖滔滔生某某生玫玫生道驥道驥生易易生肩吾肩吾生信凡七葉滔與)
(玫道驥皆無傳故玫之父滔之子不可得而知)西楚霸王(渭生曰陳霸先系出陳國及受禪國號又)
(同陳為西楚其起兵討侯景為霸政之始故以西楚霸王目之若謂指湘東王則承聖元年之役湘東未嘗親)
(行此云劍及繁陽下文云江萍送王其義皆不可通矣)蒼鷹赤雀二句(炯曰晉令水戰有蒼)
(鷹船方言注鷁鳥名今江東貴人船前作青雀是其像渭生曰舳船後持舵處也揚雄方言船後曰舳埤雅)
(帆柱曰檣樂府黃淡思歌象牙作帆檣按鷹雀乃船之形其色則隨所飾而命之船尾傅鐵故曰鐵軸帆柱飾)
(牙故曰牙檣)戎車屯於石城二句(炯曰左思吳都賦戎車盈於石城弋船掩於江淛)
埋長狄於駒門(炯曰元帝與武陵王紀書遂得斬長狄於駒門挫蚩尤於楓木賦用其語)直
虹貫壘(渭生曰宋書臨川王義慶在廣陵有疾而白虹貫城心甚惡之還朝而薨黃帝占軍法攻城有)
(虹從外南方入飲城中者從虹所攻之勝)仁壽之鏡徒懸(炯曰漢鏡銘懸之仁壽天子萬年漢)
(書武帝葬茂陵)非無北闕之兵二句(渭生曰通考漢京師有南北軍之屯南軍衛尉主之)
(掌宫城門内之兵高后紀言周勃既入北軍尚有南軍乃令平陽侯告衛尉無納吕産蓋産所將南軍當在殿廬)
(之内通鑑魏文帝黃初二年築陵雲臺注據水經注陵雲臺在今洛陽城中金市之東按漢未央宫以北闕為)
(正門公車司馬亦在焉是知北闕之兵即衛尉所掌之南軍也雲臺作靈臺誤也夏侯玄傳云李豐欲因陛兵)
(誅司馬景王景王聞之與舍人王羕謀羕曰豐若徑入雲龍門挾天子登陵雲臺臺上有三千人仗鳴鼓會衆)
(則事未可知乃其證也字書仗兵器也刀戟之總名唐制殿下兵衛曰仗杜甫詩曰天子朝侵早雲臺仗數移)
(大寶二年八月侯景遣衛尉卿彭雋等率兵入殿廢帝為晉安王幽於永福省悉撤内外侍衛使突騎左右守)
(之墻垣悉布枳棘至十月遂使王偉與雋等弑帝故曰非無北闕之兵猶有雲臺之仗言雖有宿衛兵仗而反)
(為賊臣所用不得如絳侯之誅吕氏高貴鄉公之討司馬也)橫琱戈而對霸主二句
(渭生曰漢書音義琱戈刻鏤之戈也誡炯曰僧辯命諸軍水陸攻景親執旗鼔以進止)始則地名
全節二句(炯曰全節譏霸先之乘隙圖篡枉人表僧辯之無罪就殺)才子併命俱非
百年(渭生曰按史臣云綸性險躁屢以罪黜及太清之亂忠孝獨存故子山猶有取焉且永安矢志復仇)
(以身徇賊武帝諸孫惟此為賢故特表而出之才子并命俱非百年雖言邵陵之事而其意實在永安也然綸)
(嘗持節刺郢州子山自度支出為郢州别駕當即其時意者思舊之情亦有不能恝然者乎)去代邸
而承基二句(渭生曰元帝簡文之異母弟兄終弟及猶堯之代摯文之代惠故以為比)反舊
章於司隸二句(樹榖曰晉衛玠傳何晏在魏正始時天下翕然宗之後玠與王敦相見敦曰不)
(意永嘉之末復聞正始之音按正始魏邵陵厲王年號權臣執國柄非盛世也以清言所自始為晉世俗尚耳)
(然實指王祥輩不重何宴也)但坐觀於時變二句(渭生曰王粲傳粲謂太祖曰劉表雍)
(容荆楚坐觀時變自以為西伯可規梁武舍孫而立庶諸王各不相下幸國家之有變而因以為利湘東聞侯)
(景之難遷延不進其心以為簡文尚在則己雖有平亂之功亦不得立且忌諸王之有功而與己争帝故一戕)
(河東再戕邵陵武陵欲東下則以書止之然後遣王僧辯等將兵討景所向克捷猶令頓軍尋陽持兩端以觀)
(望及簡文遇弑然後命僧辯東下其處心積慮大可見矣方僧辯之發江陵也啓湘東王曰平賊之後嗣君萬)
(福未審何以為禮王曰六門之内自極兵威僧辯曰討賊之謀臣為己任成濟之事請别舉人王乃密諭朱買)
(臣使為之所景敗太宗已殂遂沈豫章王棟及二弟橋樛於水嗚呼向使簡文無恙則買臣為成濟矣又何急)
(難之有坐觀時變無情急難推見至隱深誅其意之辭也)其怨則黷二句(渭生曰元帝信張纘)
(之讒與河東王譽岳陽王詧有隙已而遣世子方等討譽軍敗溺死乃使鮑泉攻湘州譽告急於詧詧伐江陵)
(以救之其將杜崱等降於帝請襲襄陽詧聞之夜遁遣使求援於魏以妃王氏及世子嶚為質帝使柳仲禮率)
(衆趣襄陽魏遣楊忠救之擒仲禮盡俘其衆大寶元年王僧辨克長沙斬河東王譽傳首江陵帝反其首而葬)
(之承聖二年魏宇文泰欲圖江陵詧聞之益重其獻貢欲倚魏以報譽之仇故曰其怨則黷楊忠進逼江陵帝)
(送子方略為質以求和與忠盟曰魏以石城為封梁以安陸為界請同附庸幷送質子忠乃還承聖三年魏使)
(至江陵帝請據舊圖定疆境辭頗不遜泰由是决計南代故曰其盟則寒)周含鄭怒四句(樹穀)
(曰周比西魏鄭比詧楚指江陵秦指西魏南風不競謂梁元之兵弱西鄰責言謂背楊忠之盟)梯衝亂
舞二句(炯曰于謹遣宇文護楊忠等先據江津斷其東路兵遂薄城)辭洞庭兮落木
二句(樹穀曰信受使至魏而魏俄發兵伐梁魏發兵在大寶二年十一月則信受使在秋矣)徒思
箝馬之秣(炯曰南史魏師至凡二十八日徵兵四方未至而城克故曰徒思箝馬之秣)逢赴
洛之陸機二句(渭生曰時王褒王克劉㲄宗懔殷不害沈炯等並入長安故以機粲為比)雖
借人之外力(炯曰詧求附庸於西魏西魏遂伐江陵克之以詧主梁祀所謂外力也)用無
賴之子弟二句(渭生曰此即杜弼所謂傳狡滑之風俗任輕薄之子弟也通鑑注大江東北流)
(故自歴陽至濡須口皆謂之江西而建業謂之江東仁樹穀曰武帝之子昭明最賢憂危早世其餘無一知)
(義者孫唯永安侯確湘東世子方等為賢其餘皆豚犬耳弟如臨川王宏淫於武帝之女永興公主宏使公主)
(弑帝而許立為后竟無人理正德與豫章王綜則更怪矣梁之亡此輩為之非盡侯景朱异之罪也用謂皆以)
(為州郡)咸陽布衣二句(炯曰史記黃歇說應侯曰楚王疾不如歸其太子否則咸陽一布衣)
(耳)
庾開府集箋註卷二
