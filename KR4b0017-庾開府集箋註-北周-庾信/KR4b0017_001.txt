庾開府集箋註卷一
周庾信撰
吴江吴兆宜註
三月三日華林園馬射賦(并序武徐樹榖曰周明帝紀成二年三月會)
(羣公諸將卿大夫及突厥使者於芳林園賜錢帛各有差園在長安明矣賦稱歲次昭陽繫辛)
(已年乃武帝保定元年也盖武帝初即位踵行故事而史偊失書耳按魏志云芳林園避少帝)
(諱改曰華林是則鄴下圥有芳林園後既無諱當避而此賦亦改芳為華未詳何故)
臣聞堯以仲春之月刻玉而遊河(帝王世紀後年二月堯率羣臣刻璧為書)
(東沈洛水)舜以甲子之朝披圖而巡洛(帝王世紀舜攝政二十八年而堯崩三年)
(喪畢舜年八十一以仲冬甲子日次於畢始即真以土承火色尚黃徐炯曰竹書紀年舜設壇於河依堯故)
(事至於下昃榮光休至黃龍負圖出於壇畔)夏后瑤(疑作璿)臺之上或御二龍
(竹書紀年曰帝啟元年大饗諸侯於璿臺山海經曰大欒之野夏后啟乃於此乘兩龍)周王玄圃
之前猶驂八駿(穆天子傳銘迹於玄圃之上以詔後世天子命駕八駿之乘右服華騮而左騄)
(耳右驂赤驥而左白義次車之乘右服渠黃而左踰輪右盜驪而左山子)我大周之創業也
南正司天北正司地(史記歴書顓頊命南正重司天以屬神火正黎司地以屬民)平
九黎之亂(帝王世紀顓頊平九黎之亂)定三危之罪(尚書舜典竄三三苗於三危)
雲紀御官(三皇本紀黃帝官名皆以雲)鳥司從職(左傳剡子曰少昊摯之立也鳳鳥適至故)
(紀於鳥為鳥司而鳥名玄鳥氏司分者也)皇王有秉歴之符(尚書大禹謨天之歷數在汝躬)
(汝終陟元后)玄珪有成功之瑞(尚書禹貢禹錫玄瑞告厥成功)豈直天地合
德(繫辭夫大人者與天地合其德)日月光華而已哉(吕氏春秋虞舜卿雲歌曰日月光華)
(旦復旦分)皇帝以上聖之姿膺下武之運(詩下武惟周)通乾象之
靈啟神明之德(繫辭乾天也天垂象見吉凶又故神武而不殺以神明其德夫)夷典秩
宗見之三禮(尚書舜典帝曰有能典朕三禮僉曰伯夷帝曰汝作秩宗)夔為樂正聞
之九成(劉向說苑夔為樂正尚書夔曰簫韶九成)克已備於禮容(論語克巳復禮為仁)
(坐胡渭生曰漢書龔遂曰則誦詩書立則習禮容)威風總於戎政(渭生曰潘勖魏公九錫文)
(王師首路威風先逝又潘岳西征賦明戎政之果毅)加以卑宫菲食(論語禹菲飲食而致孝乎)
(鬼神卑宫室而盡力乎溝洫)皂帳綈衣(漢書孝文皇帝身衣弋綈集上書皂囊為殿帷)百姓
為心(渭生曰老子聖人無常心以百姓為心)四海為念西郊不雨即動皇
情(周易密雲不雨自我西郊而渭生曰顔延之赭白馬賦留皇情驟進)東作未登彌迴
天眷(尚書堯典寅賓日出平秩東作)兵革無會非有待於丹烏(尚書中侯周太)
(子發渡孟津有火自天止於王屋為赤烏詳宫調曲)宫觀不移故無勞於白燕(秦始)
(皇本紀咸陽之旁二百里内宫觀二百七十帷帳鐘鼓美人充之各按署不移徙晉王子年拾遺記魏禪晉之)
(歲北闕下有白光如鳥雀之狀時飛翺來去有司閒奏帝所羅之得一白燕以為神物於是以金為樊置於宫)
(中旬日不知所在)銀甕金船(孫氏瑞應圖王者宴不及醉刑罰中則銀甕出焉又王者德盛則金)
(人下乘金船遊王後池)山車澤馬(張尚瑗曰拾遺記軒轅泛河沈璧有澤馬羣鳴山車滿野)豈
止竹葦兩草共垂甘露(晉中興書甘露降尊賢容衆則竹葦受之)青赤二氣
同為景星(班固西京雜記雲外赤内青謂之矞雲孫氏瑞應圖景星者天精也状如半月生於晦朔)
(助月為明王者不私人則見)雕題鑿齒(張華博物志遠夷之名雕題黑齒淮南子地形訓云凡海)
(外三十六國自西南至東南方有鑿齒民注吐一齒出口下長三尺)識海水而來王(韓詩外傳)
(曰越裳氏重譯來朝獻白雉曰海不揚波三年矣意者中國有聖人乎詩莫敢不來王)烏弋(一作戈非)
黃支(一作皮非漢西域傳烏弋山離國去長安萬二千二百里不屬都護王莽傳黃支自二萬里來貢生)
(犀)騐東風而受吏(東方朔十洲記天漢三年月氏國獻神香使者曰國有常占東風入律百)
(旬不休青雲干吕連月不散意中國有好道君故搜竒異而貢神香左傳晉侯使吕相絶秦曰畏君之威而受)
(命於吏)於時玄鳥司歷蒼龍御行(禮記月令仲春之月天子乘鸞輅駕蒼龍是月)
(也玄鳥至)羔獻冰開桐花萍合(月令仲春之月天子乃鮮羔開冰先薦寢廟季春之月桐)
(始華萍始生)皇帝幸於華林之園(渭生曰蔡邕獨斷天子車駕所至民臣以為僥倖故)
(曰幸)玉衡正而泰階平(春秋斗運樞玉衡星得百獸率舞黃帝泰階六符經泰階者天之三)
(階也三階平則隂陽和風雨時漢揚雄長楊賦是以玉衡正而泰階平也)閶闔開而鉤陳轉
(張衡西京賦表嶢關於閶闔註閶闔天門也漢書音義鉤陳紫宫外營星也宫衛之位亦象之)千乘雷
動萬騎雲屯(揚雄甘泉賦屯萬騎於中營兮方玉車之千乘)落花與芝盖同飛
(揚雄甘泉賦登鳳凰而翳華芝註華芝盖也)楊柳共春旗一色(月令季春之月天子載青)
(旗)乃命羣臣陳大射之禮(禮記射義天子之大射謂之射侯射侯者射為諸侯也)
雖行祓禊之飲(後漢禮儀志上巳官民皆絜於東流水上曰洗濯祓除渭生曰蔡邕月令章)
(句論語暮春浴乎沂自上及下古有此禮今三月上已祓於水濱盖出於此)即同春蒐之儀
(左傳臧僖伯曰春蒐夏苗秋獮冬狩皆以農隙以講事也)止立行宫(蔡邕獨斷天子自謂曰行在所)
(巡狩天下所奏事處皆為宫)裁舒帳殿(梁沈約三日詩帳殿臨春籞)階無玉璧既
異河間之碑(後漢張衡傳衡擬班固兩都賦作二京賦其西京賦云金戺玉階彤庭輝輝永和初)
(出為河間相)戶不金鋪殊非許昌之賦(何晏許昌景福殿賦青瑣銀鋪)洞庭
既張(莊子北門成問於黃帝曰帝張咸池之樂於洞庭之野)承雲乃奏(竹書紀年顓頊作承)
(雲之樂)騶虞九節貍首七章正飾五彩之雲(周禮射人王以六耦射三)
(侯三獲三容樂以騶虞九節五正諸侯以四耦射二侯二獲二容樂以貍首七節三正孤卿大夫以三耦射一)
(侯一獲一容樂以采蘋五節二正註侯射垜也獲謂執旌以告中者也五正畫以五彩之雲氣也二正畫以朱)
(綠之雲氣也九節七節五節奏樂以為射節之差)壺寕百福之酒(詩清酒百壺吴兆寬曰)
(漢書酒者天之美禄帝王所以頥養天下享祀祈福扶衰養疾百福之會)唐功九合冬幹春
膠(周禮司弓矢掌六弓之法一曰唐弓凡為弓冬析幹而春液角天子之弓合九而成規)夏箭三
成青莖赤羽(司馬相如子虛賦右夏服之勁箭伏儼曰服盛箭器也夏后氏之良弓名煩弱其矢)
(亦良即煩弱箭服也故曰夏服太公六韜註電景矢青莖赤羽)於是選朱汗之馬(漢書天馬)
(歌云太乙貺天馬下沾赤汗沬流赭)較黃金之埒(晉書王濟麗服玉食常買地為馬埒編錢滿之)
(時人謂為金溝)紅顔飛鵲(張協七命駕紅顔之飛燕)紫燕晨風(尸子我得而民治則馬有)
(紫燕蘭池馬顧有孝曰梁簡文帝西齋行詩晨風白金絡)唐成公之驌驦(左傳唐成公有)
(兩驌驦馬子常欲之弗與亦三年止之馬融曰驌驦雁也其羽如練高首而修項馬似之)海西侯之
千里(漢李廣利傳廣利為貳師將軍破宛貳師城取善馬故以名焉以破宛功封海西侯)莫不飲
羽銜(一作御)竿(闞子宋景公使弓人為弓三年而獻之公於是張弓登虎圈之山東面而射其餘力)
(逸勁猶飲羽於石梁渭生曰漢書匈奴有斗入漢地生竒材木箭竿吴兆宫曰梁元帝集落日射熊詩云移)
(竿標入箭疊鼓送爭籌)吟猿落雁(韓子楚王有白猿命養田基射之調弓繳矢未發而猿擁樹號)
(矣戰國策云雁從東方來更嬴以虛弓發而下之)鐘鼓振地埃塵漲天(家語子貢曰兩)
(壘相接塵埃相接)酒以罍行(詩我姑酌彼金罍)餚由鼎進(劉峻廣絶交論鐘鳴鼎食)
綵則錦市俱移錢則銅山合徙(後漢方術傳左慈有神通嘗在曹公座公曰吾)
(昔使人至蜀買錦可勅人告我使使增市二端人去須臾還曰於錦肆下見公使已勅增市二端華陽國志錦)
(江織錦濯其中則鮮明故名錦里沈約文辭同錦肆鄧通傳文帝賜通蜀嚴道銅山得自鑄錢)太史聽
鼓而論功司馬張旃而賞獲(周禮射人與太史數射中佐司馬治射正儀禮司馬)
(又命獲者執旌以負侯欲令射者見侯與旌深有志於中也)上則雲布雨施(漢司馬相如傳)
(雲布雨施)下則山藏海納(左傳伯宗曰川澤納汙山藪藏疾)實天下之至樂
景福之歡欣者也既而若木將低(淮南子若木未有十日其花四照)金
波欲上(漢郊祀志月穆穆以金波)天顔惟穆(左傳桓公曰天威不違顔咫尺詩天子穆穆)
賓歌惟醉(詩賓既醉止)雖復暫離北闕(漢書蕭何治未央宫立東闕北闕前殿)
聊宴西城(三輔黃圖長安西出北頭第一門曰雍門本曰西城門)即同鄷水之朝
更是岐山之會(左傳椒舉曰成有岐陽之蒐康有鄷宫之朝)小臣不舉奉詔
為文以管窺天以蠡酌海(東方朔答客難以管窺天以蠡測海)盛德形容
(詩序頌者美盛德之形容)豈陳梗概(劉峻辨命論請陳其梗概)
歲次昭陽(史記歴書註索隠曰昭陽辛也)月在大梁(禮記月令註季春日月會於大梁)
其日上巳(宋書魏以後但用三日不用巳)其時少陽(蔡邕獨斷春為少陽其氣始出生長)
春史司職青祇效祥(國語先時九日太史告稷稷以告王曰史率陽宫以命我司事註先)
(先立春日陽官春官司事主農事官也按周禮地神曰祇祥祀五帝歌)徵萬騎於平樂(後漢)
(何進傳講武於平樂觀步兵騎士數萬天子出臨軍)開千門於建章(漢郊祀志作建章宫為千)
(門萬戶)屬車釃酒(漢東方朔别傳武帝幸甘泉長平坂道中有蟲赤如肝朔曰此為怪氣必秦獄)
(處也夫積憂者得酒而解乃取蟲置酒中立消後屬車上盛酒為此)複道焚香(未詳)皇帝翊
四圉(一作圍非)於帝閑(周禮校人掌王馬之政乘馬一師四圉天子十二閑馬六種註四匹曰乘)
(養馬曰圉乘馬分為四圉則圉師一人主之)迴六龍於天苑(周易時乘六龍以御天史記天)
(官書西有勾曲九星三處羅一曰天旗二曰天苑三曰天斿)對宣曲之平林(司馬相如上林)
(賦註宣曲宫名在昆明池西)望甘泉之長坂(張衡西京賦註甘泉山名在馮翊雲陽縣築宫)
(其上)華盖平飛(西京賦註華盖星覆北斗王者法而作盖)風烏細轉(崔豹古今注同風烏)
(夏禹所作述征記長安靈臺有相風銅烏有千里風則動)路直城遙林長騎遠帷宫
宿設(周禮掌舍王會同之舍設帷宫旌門晉王濟傳設宿部分行有次第)帳殿開筵(註見上)
傍臨細柳(漢書周亞夫軍細柳文帝勞軍至其營曰嗟乎此真將軍矣向者霸上棘門如兒戲耳註)
(長安有細柳聚)斜界祈(一作宜)年(漢宫闕名長安有祈年宫)開鶴列之陣(莊子徐無)
(鬼曰君亦必無盛寉列於麗譙之間註麗譙戰樓名也)靡魚鬚之旃(司馬相如子虚賦靡魚鬚)
(之鐃旃張銑曰魚鬚竿也)行漏抱刻(說文漏以銅盛水刻都晝夜百刻按隋書云耿詢作馬上刻漏)
(李蘭刻漏法以玉壺玉管流珠馬上奔馳行漏)前旌載鳶(曲禮前有塵埃則載鳴鳶註鳴鳶則風生)
河湄薙草(周禮薙氏掌凡殺草之政令)渭口澆泉(周禮職方氏雍州其浸渭洛)堋
雲五色(齊書王天恩曰領軍大腹是佳射堋)的暈重圍(魏文帝典論埒有常徑的有常所雖)
(每發輒中非至妙也)陽管既調春絃實撫(歲華紀麗正月為三陽之月陽氣初生為微以)
(玉為琯淮南子季春之月東宫御女青色衣青采鼓琴瑟註琴瑟木也春木王故鼓之)總章協律
(周書明堂西方曰總章漢公孫弘傳贊協律則李延年)成均樹羽(周禮大司樂掌成均之法以治)
(建國之樂政而合國之子弟焉張衡東京賦合射辟雍樹羽幢幢)翔鳳為林(水經注於潜縣北天)
(目山山極高峻上有霜木皆是數百年樹謂之翔鳳林)靈芝為圃(晉宮闕名有靈芝圃)草銜
長帶(三齊記鄭玄教授不期山山下生草大如䪥葉土人名之曰康成書帶)桐垂細乳(莊子)
(桐乳致巢馬彪曰梧桐綴子葉上如乳)鳥囀歌來(山海經天山有神鳥識歌舞名曰帝江)花
濃雪聚(謝朓别江水曹詩花濃聚如雪)玉律調鍾(後漢律歴志殿中候氣用玉律寸二惟三)
(至乃候鍾謂黃鍾之管)金錞節鼓(周禮鼓人以金錞和鼓以金鐲節鼓)於是咀銜拉
鐡(家語善用馬者正銜勒鹽鐡論後代革鞍鐡鑣而不飾)逐日追風(洞冥記修彌國有馬如龍)
(騰虚逐日或藏形於空中惟聞聲耳崔豹古今注秦始皇有七名馬一曰追風)并試長楸之埒
(魏曹植名都篇走馬長楸間)俱下蘭池之宫(梁元帝集後園看騎馬詩良馬出園池詳哀江)
(南賦)鳴鞭則汗赭(注見上)入埒則塵紅(班固西都賦紅塵四合)既觀賢
於大射(禮記射義射者所以觀盛德也古者天子以射選諸侯卿大夫士)乃頒政於司
弓(周禮司弓矢大射燕射共弓矢如數并夾)變三驅而畫鹿登百尺而懸熊
(周易王用三驅周禮司裘王大射則共虎侯熊侯豹侯諸侯則共熊侯豹侯卿大夫則共麋侯魏略諸葛亮圍)
(陳倉為井闌百尺以射城中)繁弱振地(新序楚王載繁弱之弓忘歸之矢以射隨兕於夢)鐡
驪踏空(月令仲冬之月天子駕鐡驪)禮正六耦詩歌九節(注見上)七札
俱穿(列女傳弓人妻見晉平公曰妾聞射之道左手如拒右手如附枝右手發之左手不知公以其言為)
(儀而穿七札)五豝同穴(詩一發五豝)弓如明月對堋(古樂府綠沈明月弦蕭子)
(雲詩綠沈弓項縱)馬似浮雲向埒(西京雜記文帝有良馬九匹一曰浮雲)雁失羣
而行斷猿求林而路絶(注見上)控玉勒而搖星跨金鞍而
動月乃有六郡良家(漢書金城隴西天水安定北地上郡為六郡李廣傳廣以良家子從)
(軍)五陵豪選(後漢班固西都賦注善曰高惠景武昭帝五陵士人多宅於此)新迴馬邑
之兵(漢書漢使馬邑人聶翁壹陽為賣馬邑城以誘單于而漢伏兵三十餘萬馬邑傍)始罷龍
城之戰(漢書將軍衛青出上谷至龍城)將軍戎服(左傳鄭子産獻陳捷於晉戎服將事)來
參武讌(炯曰按梁書羊侃傳云車駕幸樂遊苑侃預讌令侃執矟上馬左右擊刺特盡其妙高祖善之)
(又製武讌詩三十韻以示侃然則讌以武名由來久矣)尚帶流星(魏陳琳集答東阿王牋云譬猶)
(飛兔流星超山越海龍驥所不能追)猶乘奔電(漢王褒集聖主得賢臣頌追奔電逐遺風)始聽
鼓而唱籌即移竿而標箭(注見上)馬噴沾衣(穆天子傳黃之陀其馬噴)
(沙黃之澤其馬噴玉)塵驚灑面(揚雄羽獵賦林叢為之生塵渭生曰陸機詩秋風夕灑面)石堰
水而澆園花乘風而繞殿熊耳刻杯飛雲畫罍(禮記明堂位罍)
(刻畫為山雲之形按熊耳山名)水衡之錢山積(漢王嘉傳嘉曰元帝時外戚貲千萬者少故少)
(府水衡見錢多)織室之錦霞開(鄴中記織錦署在中上方)司筵賞至(周禮司几筵掌)
(五几五席之名物辨其用與其位凡大朝覲大饗射凡封國命諸侯王位設黼依依前南鄉設筦筵紛純加繅)
(席畫純加次席黻純左右玉几祀先王胙席亦如之甸設則設熊席右漆几)酒正杯來(周禮酒正)
(掌酒之頒賜)至樂則賢乎秋水(莊子至樂篇天下有至樂無有哉又秋水篇秋水時至百)
(川灌河河伯欣然自喜)歡笑則勝上春臺(老子衆人熙熙如登春臺)既而日下
澤宫(禮記射義天子將祭必先射於澤而後射於射宫)筵闌相圃(射義孔子射於矍相之圃)
(盖觀者如堵墻)悵徙蹕之留歡(古今注秦制出警入蹕謂出軍者皆警戒入國者皆蹕止也)
眷迴鑾之餘舞(後漢輿服志乘輿鸞雀立衡)欲使石梁銜箭(注見上)銅
山飲羽横弧於楚水之蛟(漢武帝紀自潯陽浮江親射蛟於江中獲之)飛鏃
於吴亭之虎(吴志權將如吴親乘馬射虎於庱亭馬為虎所傷權投以雙戟虎却廢)況復
恭已無為(論語舜夫何為哉恭已正南面而已矣)南風在斯(帝王世紀舜作五絃之琴)
(以歌南風之詩曰南風之薰兮可以解我民之愠兮南風之時兮可以阜我民之財兮)非有心於
蜓翼(尸子荆莊王命養由基射蜻蛉養由基援弓射之拂左翼王大喜)豈留情於戟枝
(後漢吕布傳袁術將紀靈攻劉備布救之謂靈曰觀布射戟小支中者各解兵布一發正中戟支靈等罷去)
唯觀揖讓之禮(論語必也射乎揖讓而升下而飲)盖取威雄之儀
傷心賦(并序)
余五福無徵(尚書洪範九五福一曰夀二曰富三曰康寧四曰攸好德五曰考終命)三靈
有譴(漢書注如淳曰三靈日月星垂象之應也)至於繼體(史記外戚世家序自古繼體守成之)
(君索隠曰謂是嫡子繼先王之正體而立者也)多從夭折(凶短折見洪範王逸九思曰將夭折兮碎)
(糜)二男一女並得勝衣(後漢光武紀今皇子賴天能勝衣趨拜晉賈后傳賈午年十二)
(短小未勝衣)金陵喪亂相繼淪歿(一作相守亡歿)羈旅關河倏然白
首(荀悦漢紀馮唐白首老於郎署按本傳臺城䧟後信奔於江陵梁元帝即位來聘於我屬大軍南討遂留)
(長安)苖而不秀(後漢章帝八王傳贊振振子孫或秀或苗注苗謂早天秀謂長成也兆寬曰世說)
(王戎子萬子有大成之風苗而不秀晉諸公贊王綏字萬子年十九卒)頻有所悲一女成
人外孫孩稚奄然玄壤何痛如之既傷即事追悼前亡
惟覺傷心遂以傷心為賦若夫入室生光非復企及(尚瑗)
(曰古樂府清調曲三子俱入室室中自生光)夾河為郡前途逾遠(漢書杜周列三公兩)
(子夾河為郡守)婕妤有自傷之賦(漢班婕妤賦痛陽禄與柘館兮既襁褓而離災)揚雄
有哀祭之文(揚雄法言育而不苗者吾家之童烏乎九齡而與我玄文白帖揚子雲自童烏喪後)
(竟無子)王正長有北郭之悲(六臣文選註引臧榮緒晉書王瓉字正長義陽人也辟司)
(空掾歴散騎侍郎今晉書無瓉傳北郭事未詳)謝安石有山東之恨(晉謝安傳安字安石)
(安雖受朝寄然東山之志始末不渝二子瑤琰瑤襲爵早卒)豈其(一作期)然矣至若曹
子建(藝文類聚曹植金匏哀辭序云余之首女生十九旬而夭折又行女哀辭云行女生於季秋而終於)
(首夏)王仲宣(魏王粲集有傷夭賦)𫝊長虞(晉傅咸集咸字長虞其登芒賦云孔臨川以永歎趙)
(有感於九原覽登芒之哀賦諒聖賢之同情)應德璉(魏應瑒集㻛字德璉其正情賦云仰崇夏而長)
(息動哀響而餘歎氣浮涌而雲館腸一日而九煩)劉滔之母(藝文類聚晉劉滔母孫氏悼艱賦云)
(情無觸而不悲思無感而不集)任延之親(後漢循吏傳有任延其親未詳)書翰傷切文
詞哀痛千悲萬恨(文選謝靈運入彭蠡湖口作千念集日夜萬感盈朝昏)何可勝
言龍門之桐其枝已折(文選枚乘七發云龍門之桐高百尺而無枝其根半死半生冬)
(則烈風漂霰飛雪之所激也夏則雷霆霹靂之所感也使琴摯斫斬以為琴師堂操暢伯牙為之歌天下之至)
(悲也)卷葹之草其心實傷(爾雅卷葹草拔心不死)嗚呼哀哉賦曰
悲哉秋氣搖落變衰(宋玉九辨悲哉秋之為氣也蕭瑟兮草木搖落而變衰)魂兮
遠矣何去何依(宋玉招魂魂兮歸來何遠為些屈原卜居此孰吉孰凶何去何從)望思無
望歸來不歸(漢武帝紀帝憐太子無辜乃作思子宫為歸來望思之臺於湖)未達東門
之意(列子魏人有東門吴者年四十有一子喪之而不憂曰今子死乃與向日無子同何憂焉)空懼
西河之譏(禮記檀弓子夏喪其子而喪其明曾子怒曰商吾與汝事夫子於洙泗之間退而老於西)
(河之上使西河之民疑汝於夫子爾罪一也喪爾親使民未有聞焉爾罪二也喪爾子喪爾明爾罪三也)在
昔金陵天下喪亂王室板蕩(詩蕩蕩上帝又上帝板板)生民塗炭兄
弟則五郡分張父子則三州離散(搜神記五郡之人各是異材而逢喪亂常)
(山一人安定一人襄陵一人博陵一人悉皆孤獨俱行衛國相問姓名各言離亂之狀因相謂曰吾等皆無骨)
(肉今日幸會亦天然也因結為兄弟不吴任臣曰凌以棟萬姓統譜云孝子傳有三州昏而詳其事疑父子)
(離别當屬孝子之事劉向宋躬師覺授蕭廣濟皆著有孝子傳惜其書未見始闕)地鼎沸於袁
曹(後漢袁術傳術曰今海内鼎沸袁紹傳田豐說紹曰與公争天下者曹操也)人豺狼於楚
漢(左傳戎狄豺狼不可親也漢高帝紀轅生說漢王曰漢與楚相距滎陽數歲)或有擁樹罹
災(漢書漢王急馬罷虜在後常蹳兩兒棄之夏侯嬰收載行面雍樹馳得脱)藏衣遭難(史記趙世)
(家屠岸賈誅趙氏朔之婦有遺腹生男程嬰公孫杵臼謀取他人嬰兒負之衣以文葆匿山中嬰出謬言趙氏)
(孤處遂殺杵臼孤兒趙氏真孤反在)未設桑弧(禮記子生射人以桑弧蓬矢六射天地四方)先
空柘館(注見上)人惟一丘(世說范蔚宗在獄詩曰禍福本無兆性命歸有極必至定前期)
(誰能延一息在生已可知來緣劃無識好醜共一丘何足異枉直)亭遂千秋(晉潘岳集傷弱子辭)
(序云三月壬寅弱子生五月之長安壬寅次於新安之千秋亭甲辰而弱子夭乙已瘞於亭東)邊韶永
恨(後漢文苑有邊韶傳永恨事未詳)孫楚長愁(晉孫楚集和氏外孫道生哀文云嗟爾道生和)
(氏之寶暮春而育孟冬而夭又和氏外孫小同哀文云煜煜蕣華朝生夕落爾命方之猶為淺薄)張壯
武之心疾(晉書張華封壯武郡公心疾未詳藝文類聚俗說阮光禄大兒喪哀過遂得失心疾)羊
南城之淚流(晉羊祜傳祜泰山南城人也封南城侯無子封其夫人夏侯氏萬歲鄉君食邑五千)
(戶)痛斯繼體(注見上)尋茲世載(左思蜀都賦近則江漢炳靈世載其英)天道
斯慈人倫此愛膝下龍摧(晉左九嬪感離詩自我去膝下後漢荀淑傳淑有子八人)
(儉緄靖燾汪爽肅瞻並有名稱時人謂八龍)掌中珠碎(江淹傷愛子賦痛掌珠之愛子)芝在
室而先枯蘭生庭而蚤刈(左傳鄭文公有賤妾曰燕姞夢天使與已蘭曰以是為而)
(子蘭有國香人服媚之如是後生穆公穆公有疾曰蘭死吾其死乎吾所以生也刈蘭而卒尚瑗曰晉謝玄)
(傳安嘗戒約子姪玄曰譬如芝蘭玉樹欲使其生庭階耳)命之修短哀哉已滿(左傳邾子)
(曰命在養民死之長短時也)鶴聲孤絶(吴越春秋吴王闔閭葬女於閶門外舞白寉於吴市萬人)
(隨觀遂使男女與寉俱入墓門)猿吟腸斷(世說桓公入蜀至三峽中部伍中有得猿子者其母緣岸)
(哀號行百餘里不去遂跳上船至便即絶破視其腹中腸皆寸寸斷)嬴博之間(檀弓延陵季子適齊)
(於其反也其長子死葬於嬴博之間)路似新安(注見上)藤緘轊櫝(墨子舜西教乎七戎)
(道死葬南巴之中三衾三領欵木之棺葛以緘之漢書高祖八年令曰士卒從軍死為轊應劭曰槥小棺也今)
(謂之櫝)枿掩虞棺(禮記檀弓周人以有虞氏之瓦棺葬無服之殤註七歲以下為無服之殤按枿)
(音蘗其義同)不封不樹(繫辭不封不樹葬之中野)惟棘惟欒(詩庶見素冠兮棘人欒欒)
(兮)天愴愴而異色雲蒼蒼而正寒況乃流寓秦川(文選謝靈)
(運擬魏太子鄴中集詩序王粲家本秦川貴公子孫遭亂流寓自傷情多)飄颻播遷從官非
官(藝文作從宦非宦沈約和謝宣城詩從宦非宦侣避世不避喧)歸田不歸(後漢張衡歸田賦注)
(順帝時閹官用事衡欲歸田里作歸田賦本傳衡字平子)對玉關而羈旅(初學記漢有玉門關)
(在邊郡)坐長河而暮年(楊泉物理論黃河千里一曲一直)已觸目於萬恨
(文選任昉哭范僕射詩不忍一辰意千齡萬恨生)更傷心於九泉(魏阮瑀七哀詩冥冥九泉)
(室漫漫長夜臺)至於三虎二龍(後漢書賈彪字偉節時號賈氏三虎偉節最怒世說謝子微見)
(許子將兄弟曰平輿之淵有二龍焉)三(疑作雙)珠兩鳳(晉書孟昶與弟顗並美風姿時人謂之雙)
(珠北齊書崔陵與弟仲文同日受拜時號兩鳳連飛)並有山澤之靈(左傳叔向之母曰深山大)
(澤實生龍蛇彼美余懼其生龍蛇以禍汝)各入熊羆之夢(詩為熊為羆男子之祥)望隴
首而不歸(輿地志陜西隴城縣有大隴山亦曰隴首顔延之秋胡詩没為長不歸)出都門
而長送(博物志公卿送夏侯嬰葬至東都門外馬不行接地悲鳴得石槨銘曰佳城鬱鬱三千年見白)
(石吁嗟滕公居此室乃葬之)對寶盎而痛心(干寶搜神記盧充家西有崔少府墓充一日入)
(一府舍見少府少府以小女與充為婚三日崔曰君可歸女生男當以相還居四年三月三日臨水戱忽見崔)
(氏抱兒還充又與金盎并贈詩云云充取兒盎及詩女忽不見充詣市賣盎崔女姨母曰昔吾妹嫁少府生女)
(未出而亡贈一金盎著棺中)撫玄經而流慟(華陽國志雄子烏七歲預父玄文九歲卒按揚)
(雄著太玄經)石華空服(吴兆騫曰謝靈運詩揚帆采石華注臨海志石華附石肉可啖尚瑗曰)
(飛燕外傳后與婕妤坐后誤唾婕妤褏婕妤曰姊唾染人紺褏正似石上華假令上方為之未必能若此衣之)
(華以為石華廣褏)犀角虚篸(尚瑗曰吴均續齊諧記東海蔣潜至不期縣路次林中露一尸已自)
(臭爛鳥來食之輒見一小兒長三尺驅鳥鳥即起潜異之看見尸頭上著通天犀纛揣其價可數萬錢潜乃拔)
(取既去見衆鳥集無復驅者篸梁劉孝威集妾薄命篇玉篸久落髩按音簮義同)風無少女(晉管)
(輅傳輅曰今夕當大雨樹上已有少女微風若少女反風其應至矣)草不宜男(風土記宜男草一名)
(鹿葱宜懷姙婦人佩之必生男)鳥(一作烏非)毛徒覆(竹書紀年高辛氏妃姜嫄履大人跡而生棄以)
(為不祥置寒冰上大鳥以翼藉覆之乃收養因名棄)獸乳空含(左傳鬭伯比淫於䢵子之女生子文)
(焉䢵夫人使棄諸夢中虎乳之)霞為長男之宫㢲為長女之位(繫辭震為長男)
(㢲為長女)在我生年先凋此地人生幾何百憂俱至(左傳人壽幾何)
(詩無思百憂)二王奉佛二郄奉道(尚瑗曰晉書王珣小字法護王珉小字僧彌時人為)
(之語曰法護非不佳僧彌難為兄時有外國沙門名提婆為珣兄弟講毗曇經又按虎丘志珣别墅在虎丘與)
(弟珉夾石澗東西以居後皆捨為寺榖晉書郄愔弟曇卒絶處世意與王羲之許詢棲心絶修黃老之術何)
(充傳充與弟準俱崇信釋氏謝萬譏之曰二郄諂於道二何佞於佛)必至有期何能相保
(戰國策譚拾子曰事之必至者死也理之固然者富貴則就之貧賤則去之)凄其零露(詩凄其以)
(風)颯焉秋草(符子展禽曰秋霜降百草零落吾不知其枯)去矣黎民(王隠晉書賈充)
(妻郭産子黎民三歲乳母抱向閤充入就乳母手中戲之郭見疑之鞭乳母殺之兒思乳母而死)哀哉
仲仁(未詳)冀羊祜之前識(晉羊祜傳祜年五歲時令乳母取所弄金環乳母曰汝先無此)
(物祜即詣隣人東垣桑樹中探得之主人驚曰此吾亡兒所失物也云何持去時人謂李氏子則祜之前身也)
期張衡之後身(商芸小說張衡死日蔡邕母始懷孕二人才貌甚相類人云邕是張衡後身)
一朝風燭(晉王羲之集題衛夫人筆陣圖後云時年五十有三或恐風燭奄及遺教子孫耳朱鶴)
(齡曰陸倕思田賦感風燭與石火)萬古埃塵(晉陸機集挽歌云昔為七尺軀今成灰與塵)丘
陵兮何怨能留兮幾人
小園賦
若夫一枝之上巢父得安巢之所(莊子鷦鷯巢林不過一枝逸士傳巢父堯)
(時隠人年老以樹為巢而寢其上故時人號為巢父)一壺之中壺公有容身之地
(後漢方術傳費長房為市掾市中有老翁賣藥懸二壺於肆頭及市罷輒跳入壺中長房覩之異焉翁與長房)
(俱入壺中惟見玉堂嚴麗旨酒甘殽盈衍其中共飲畢而出)況乎管寧藜牀雖穿而
可坐(高士傳管寧自越海及歸常坐一木榻積五十餘年未嘗箕股其榻上當膝處皆穿白帖引漢書云)
(管寧家貧在藜牀欲穿為學不倦)嵇康鍜竈既煖而堪眠(魏志鍾會聞康名造之康)
(箕踞而鍜不為之禮)豈必連闥洞房南陽樊重之第(後漢書樊重南陽湖陽人)
(世祖之舅其所居廬舍皆有重堂高閣陂渠灌注)赤(一作綠)墀青瑣西漢王根之
宅(漢書成帝微行出過曲陽侯第見園中土山漸臺似類白虎殿乃使尚書責問司隸校尉京兆尹知曲陽)
(侯根驕奢僣上赤墀青瑣司隸京兆皆阿縱不舉奏正法二人頓首省戶下)余有數畆弊廬
(尚瑗曰左傳張趯使謂太叔曰小人糞除先人之弊廬)寂寞人外(文選謝靈運齋中讀書詩云矧)
(乃歸山川心跡雙寂寞)聊以擬伏臘(漢楊惲傳答孫會宗書云歲時伏臘烹羊炰羔斗酒自勞)
聊以避風霜(墨子聖王作為宫室邊足以御風寒上足以待霜露)雖復晏嬰近市
不求朝夕之利(左傳齊景公欲更晏子之宅辭曰小人近市朝夕得所求小人之利也敢煩里)
(旅)潘岳面城且適閒居之樂(文選潘岳閒居賦退而閒居於洛之涘身齊逸民名)
(綴下士陪京泝田面郊後市)況乃黃鶴戒露非有意於輪軒(周處風土記白)
(寉性警至八月露降流於草葉滴滴有聲則鳴左傳衛懿公好鶴鶴有乘軒者)爰居避風本無
情於鐘鼓(國語海鳥爰居止魯東門外三日臧文仲使國人祭之展禽曰今茲海其有風乎廣州之)
(鳥恒知避風莊子海鳥止魯郊魯侯御而觴之奏九韶具太牢鳥乃眩視悲憂不食一臠三日而死炯曰江)
(淹詩咸池饗爰居鐘鼓或愁辛)陸機則兄弟同居(世說補蔡司徒在洛見陸機兄弟住參佐)
(廨中三間瓦屋士龍住東頭士衡住西頭)韓康則甥舅不别(晉殷浩傳浩甥韓伯字康伯浩)
(素賞愛之時浩坐廢為庶人徙於東陽之信安縣伯隨至徙所經歲還都浩送至渚側咏曹顔遠詩云富貴他)
(人合貧賤親戚離因而泣下陽渭生曰韓伯字康伯而稱韓康猶王吉字子而稱王陽也)蝸角蚊
睫(莊子有國於蝸之左角者曰觸氏國於右角者曰蠻氏争地而戰伏尸數萬列子江浦之間生麽蟲名曰)
(焦螟羣飛而集於蚊睫)又足相容者也爾乃窟室徘徊(晉隠逸傳孫登汲郡)
(共人無家屬於郡北山為土窟居之)聊同鑿坏(莊子顔闔不受魯聘鑿坏而遁魏志傳子曰管寧往)
(見公孫度語惟經典不及世事還乃開山為廬鑿坏為室越海避難者皆來就之而居旬月而成邑)桐間
露落柳下風來琴號珠柱(未詳)書名玉桮(漢董仲舒傳仲舒說春秋事得)
(失有間舉玉桮蕃露清明竹林之屬數十篇)有棠藜而無館(漢書注師古曰棠藜宫在甘泉)
(苑垣外漢武帝置)足酸棗而非臺(晉孫楚集韓王臺賦序酸棗寺門外夾道左右有兩故臺)
(訪諸故老云韓王聽政觀也)猶得欹側八九丈縱横數十步榆柳兩
三行梨桃百餘樹(陶潜集歸園田居詩方宅十餘畆草屋八九間榆柳蔭後簷桃李羅堂前)
撥蒙密兮見窗(范煜應詔詩遵渚攀蒙密)行欹斜兮得路蟬有翳兮
不驚(莊子山水篇蟬方得美蔭而忘其身螳螂執翳而摶之)雉無羅兮何懼(詩雉罹於)
(羅)草樹溷淆(渭生曰孫子兵法草樹蒙蘢)枝格相交(司馬相如上林賦夭矯枝格)
山為簣覆(尚書旅&KR0729;為山九仞功虧一簣)地有堂㘭(莊子覆杯水於㘭堂之上則芥為之)
(舟)藏貍並窟乳鵲同巢(海錄碎事郭雋七世同居烏鵲通巢)連珠細菌(博物)
(志江南諸山郡大樹斷倒者經春夏生菌謂之椹抱朴子珠芝其花黃其葉赤其實如李而紫色二十四枚輒)
(相連而垂如貫珠也)長柄寒匏(世說陸士衡初入洛詣劉道真劉向在哀制中性嗜酒禮畢惟問東)
(吴有長柄壺盧卿得種來否古今注壺盧匏之無柯者也)可以療飢(崔琦四皓頌昔有南山四皓秦)
(世坎黜儒術退而作歌曰莫莫高山深谷逶迤煜煜紫芝可以療飢)可以棲遲(詩衡門之下可以棲)
(遲)㩻䧢兮狹室(晉潘岳狹室賦伊余館之褊狹良窮弊而極微)穿陋兮茅茨(文選)
(魏應休璉書接武茅茨凉過大厦膚寸肴修味踰方丈)簷直倚而妨帽戶平行而
礙眉坐帳無鶴(文選宋孔稚圭北山移文云蕙帳空兮夜鶴怨渭生曰李遵茅君傳好道者)
(入廟或見一白鶴入帳中皆是九轉還丹使)支牀有龜(史記龜策傳南方老人用龜支牀足行二)
(十餘歲老人死移牀龜尚生不死)鳥多閒暇(渭生曰禰衡鸚鵡賦且其容止閒暇守植安停)花
隨四時心則歴陵枯木髮則睢陽亂絲(未詳)非夏日而可
畏(左傳賈季曰趙盾夏日之日也注夏日可畏)異秋天而可悲(見傷心賦)一寸二
寸之魚三竿兩竿之竹雲氣蔭於叢蓍(史記龜策傳蓍生滿百莖者其)
(上有青雲覆之)金精養於秋菊(石函方甘菊九月上寅日採名曰金精)棗酸梨酢
(應劭漢官儀光武封泰山上壇見酢梨酸棗問其故言者曰百官上者所置)桃榹李薁(爾雅榹桃)
(山桃也按榹音思司馬相如上林賦隠夫薁李師古曰薁即今之郁李也)落葉半牀(淮南子凡見葉)
(落而知歲暮故木葉落而長年悲)狂花滿屋(南史齊高帝諸子傳劉亮為益州刺史齋前石榴樹)
(陵冬生華亮以問道士邵碩碩曰此謂狂花)名為野人之家(史記秦本紀注括地志野人塢)
(在岐州雍縣東北二十里野人盜馬食處因名)是謂愚公之谷(說苑齊桓公獵逐鹿入山谷中)
(見父老問此何谷曰愚公谷畜㹀牛子大賣之買駒少年曰牛不能生馬遂持駒去傍人聞以為愚因以之名)
(谷)試偃息於茂林(詩或偃息在牀王羲之蘭亭記此地有茂林修竹)乃久羨於
抽簮(魏鍾會遺榮賦散髮抽簮永絶一丘)雖有門而長閉(陶潜集歸去來辭云門雖設而)
(長關)實無水而恒沉(莊子則陽篇仲尼曰方且與世違而心不屑與之俱是陸沉者也注人中)
(隠者譬無水而沉也)三春負鋤相識五月披裘見尋(吴越春秋延陵季子出遊)
(於齊見道傍遺金有披裘採薪者季子呼薪者取彼地金薪者曰吾當夏五月而薪豈取金者哉)問葛
洪之藥性(晉書葛洪字稚川聞交阯出丹砂求為勾漏令綜練醫術著金匱藥方一百卷肘後要急)
(方四卷)訪京房之卜林(漢書京房治易事梁人焦延夀其說長於災變分六十四卦更直日)
(用事以風雨寒温為候各有占騐)草無忘憂之意(博物志神農經曰申藥養性調合歡蠲忿)
(萱草忘憂也)花無長樂之心(晉傅咸集紫花賦序云紫華一名長樂華舊生於蜀其東界特)
(饒中國竒而種之余嘉其華純耐久可歴冬而服故與爻生各為之賦焉)鳥何事而逐酒(未詳)
魚何情而聽琴(韓詩外傳伯牙鼓琴而遊魚出聽匏巴鼓瑟而六馬仰秣)加以寒暑
異令乖違德性崔駰以不樂損年(後漢崔駰傳竇憲為車騎將軍擅權驕恣)
(及出征匈奴愈多不法駰為主簿前後奏記數十指切長短憲不能容因察駰高第出為長岑長駰自以遠去)
(不得意遂不之官歸卒於家按地理志樂浪郡有長岑縣)吴質以長愁養病(未詳按藝文類)
(聚載曹植釋愁文云余以愁慘行吟路邊形容枯悴憂心如焚玄虚先生見而問之答曰吾所病者愁也)鎮
宅神以薶石(渭生曰荆楚歲時記十二月暮日掘宅四角各貍一大石為鎮宅又淮南萬畢術理)
(瓦石於宅四隅搥桃核七枚則鬼無能殃也)厭山精而照鏡(玄中記山精如人一足長三四)
(尺食山蟹夜出晝藏近鶴齡曰抱朴子道士以明鏡九寸懸於背老魅不能有鳥獸邪物見之則其本形自)
(見蜀尚瑗曰華陽國志武都有丈夫化為女子盖山精也王納為妃無幾物故蜀王遣五丁之武都擔土作)
(塚上有石鏡)屢動莊舄之吟(史記張儀傳陳軫對惠王曰越人莊舄仕楚執珪聽之猶尚越)
(聲今臣雖棄逐之楚豈能無秦聲哉)幾行魏顆之命(左傳宣公十五年魏武子有嬖妾無子武)
(子疾命顆曰必嫁是疾病則曰必以為殉及卒顆嫁之曰疾病則亂吾從其治也及輔氏之役顆見老人結草)
(以亢杜回回躓而顛故獲之夜夢之曰余而所嫁婦人之父也爾用先人之治命余以是報)薄晚閒
閨老幼相携蓬頭王霸之子(後漢逸民傳王霜與令狐子伯為㕛後為楚相令子)
(奉書於霸霜曰吾與子伯素不相若向見其子舉措有適而吾兒蓬髮歴齒未知禮則父子深恩不覺自失)
椎髻梁鴻之妻(後漢逸民傳梁鴻妻孟光曰妾有隠居之服乃更為椎髻著布衣操作而前)
燋麥兩甕(晉潘岳馬汧督誄爨陳燋之麥)寒菜一畦(渭生曰漢食貨志菜茹有畦師古曰)
(畦區也)風騷騷而樹急天慘慘而雲低聚空倉而雀噪(蘇伯)
(玉妻盤中詩空倉鵲常苦飢魏應璩集與曹昭伯牋云空城寥廓所聞者悲風所見者鳥雀)驚嬾婦
而蟬(疑作蛩)嘶(禮記月令注蜻蛉鳴衣裘成蟋蟀鳴懶婦驚崔豹古今注蟋蟀一名吟蛩一名蛩秋)
(初生得寒則鳴一云濟南呼為嬾婦)昔草(疑作早)濫於吹嘘(後漢鄭泰傳泰對董卓曰孔公)
(緒清談高論嘘枯吹生)藉文言之慶餘(周易文言曰積善之家必有餘慶)門有通
德(後漢鄭玄傳國相孔融深敬於玄告高密縣為玄廣開門衢令容高車號通德門)家承賜書
(漢書班彪幼與從兄嗣共遊學家有賜書)或陪玄武之觀(魏志高貴鄉公諱髦齊王廢公卿議)
(迎立公十月已丑公至於玄武館)時參鳳凰之墟(韓子文王伐崇至鳳凰墟襪繫解因自結)
(曰上君與處皆其師中皆其㕛下盡其使也今皆先君之臣故無可使也尚瑗曰建康有玄武湖鳳凰臺信)
(初在梁父子東宫出入禁闥此二句疑指實事)觀受釐於宣室(漢賈誼傳文帝思誼徵之及入)
(見上方受釐坐宣室)賦垂楊於直廬(漢揚雄傳雄從上至射熊舘還上長楊賦晉陸機詩直息)
(旋直廬)遂乃山崩川竭冰碎瓦裂大盜潜移長離永滅(見哀)
(江南賦)摧直轡於三危(尚書禹貢注雍州西南境有山三峯高嵸甚危故名三危)碎平
塗於九折(漢書王陽為益州刺史至卭崍九折坂歎曰奉先人遺體奈何數乘此險王尊為益州刺)
(史至九折坂曰此非王陽所畏道耶叱其馭曰速驅之王陽為孝子王尊為忠臣)荆軻有寒水
之悲(史記荆軻入秦燕丹餞之易水高漸離擊筑歌曰風蕭蕭兮易水寒壯士一去兮不復還)蘇武
有秋風之别(文選李陵與蘇武别詩云欲因晨風發送子以賤軀)關山則風月悽
愴隴水則肝腸斷絶(樂府解題云關山月傷别離也辛氏三秦記隴右西關欲上者七日)
(乃越上有幾水四注流下俗歌曰隴頭流水鳴聲幽噎遙望秦川心肝斷絶)龜言此地之寒
(未詳按洞冥記云鄷過國獻能言之龜)鶴訝今年之雪(劉敬叔異苑晉太康二年冬大雪南)
(州人見二白鶴於橋下曰今兹寒不減堯崩年遂飛去)百靈兮倏忽(抱朴子黃帝生而能言役)
(使百靈)菁華兮已晚(竹書紀年帝載歌曰鼚乎鼓之軒乎舞之菁華已竭褰裳去之)不雪
雁門之踦(漢叚宗會傳竟寧中為西域都護三歲更盡還拜為沛郡太守徙為雁門太守陽朔中復)
(為都護谷永憫其復出予書戒曰終更亟還亦足以復雁門之踦)先念鴻陸之遠(周易鴻漸)
(於陸其羽可用為儀吉)非淮海兮可變(炯曰晉郭璞遊仙詩淮海變微禽吾生獨不化國語)
(趙簡子曰雀入於水為蛤雉入於淮為蜃黿鼉魚鼈莫不能化惟人不能悲夫)非金丹兮能轉
(抱朴子仙經九轉丹經液經皆在崑崙五城内藏以玉函)不暴骨於龍門(辛氏三秦記河津一)
(名龍門大魚集龍門下數千不得上上者為龍不上者魚故曰暴鰓龍門)終低頭於馬坂(桓寬)
(鹽鐡論騏驥負鹽車垂頭於太行之坂屠者持刀睨之)諒天造兮昧昧(周易天造草昧)嗟
生民兮渾渾
春賦
宜春苑中春巳歸(漢宫闕名長安有宜春宫)披香殿裏作春衣(三輔黃圖)
(武帝時後宫八區中有披香殿謝朓玉階怨長夜縫羅衣)新年鳥聲千種囀二月楊
花滿路飛(炯曰樂府楊白花歌陽春二三月楊柳齊作花)河陽一縣併是花(白帖)
(晉潘岳為河陽令遍樹桃李人號河陽一縣花)金谷從來滿園樹(晉書石崇鎮下邳崇有别)
(舘在河陽之金谷一名梓澤沈約郊居賦石崇則雜果萬株)一叢香草足礙人(沈約宋書)
(蕭惠開為少府不得志寺内齋前香草蕙蘭悉鏟除)數尺遊絲即横路(梁沈約三月三日詩)
(遊絲映空轉)開上林而競入(晉衛宏漢舊儀上林苑中廣長三百里)擁河橋而
争渡(晉書杜預以孟津渡險請建河橋於富平津曰造舟為梁則河橋之謂也及橋成帝舉觴屬預曰非)
(君此橋不立也)出麗華之金屋(東觀漢記上微時過新野間后美心悦之後至長安歎曰娶妻)
(當得隂麗華遂納后於苑漢武故事長公主指阿嬌好否帝曰若得阿嬌當作金屋貯之)下飛燕之
蘭宫(漢書成帝趙皇后本長安宫人學歌舞號曰飛燕漢王褒集九懷云彷徨兮蘭宫)釵朵多
而訝重(拾遺記魏文帝納美女薛靈芸有獻火珠龍鸞釵帝曰珠翠尚不勝況龍鸞之重乎)髻鬟
高而畏風(東觀漢記明德皇后美髮為四起大髻尚有餘繞髻三匝)眉將柳而争綠
(梁元帝詩柳葉生眉上)面共桃而競紅(古今注後周宫人供奉者帖勝花子作桃花妝梁元)
(帝詩三月桃花合面脂五月新油好煎澤)影來池裏(三輔黃圖影蛾池武帝鑿池以翫月其傍起望)
(鵠臺以眺月影入池中使宫人乘舟弄月影名影蛾池亦曰眺蟾臺)花落衫中(隂鏗詩鶯啼歌扇後)
(花落舞衫前)苔始綠而藏魚麥纔青而覆雉(潘岳射雉賦麥漸漸以擢芒雉)
(鷕鷕而朝雊)吹蕭弄玉之臺(列仙傳簫史教弄玉吹簫作鳳聲鳳凰來止其屋秦穆公為作)
(鳳臺一旦皆隨鳳飛去)鳴珮臨波之水(魏曹植洛神賦凌波微步又鳴玉鸞以偕逝)移
戚里而家富(漢萬石君傳高祖名石奮姊為美人徙其家長安中戚里師古曰於上有姻戚者則)
(皆居之故名其里為戚里)入新豐而酒美(西京雜記太上皇平生所好皆屠販少年沽酒賣餅)
(鬭雞蹴踘高祖乃作新豐移諸故人實之)石榴聊泛(南史夷貊傳南海有頓遜國在海崎上有酒樹)
(似安石榴採其花汁停甕中數日成酒)蒲桃醱醅(梁四公記高昌遣使獻蒲桃乾凍酒韻會醅酒)
(未熟者)芙蓉玉盎蓮子金杯新芽竹笋(謝眺詠竹詩新筍離故枝)細核
楊梅(臨海異物志楊梅其子大如彈丸正赤五月中熟熟時似梅其味甜酸)綠珠捧琴至
(晉書石崇妓人曰綠珠美而工舞捧琴未詳)文君送酒來(漢司馬相如傳相如盡賣車騎置酒)
(舍乃令文君當壚)玉管初調鳴絃暫撫(見馬射賦)陽春綠(一作渌)水之
曲(初學記古歌曲有陽春綠水)對鳳迴鸞之舞(西京雜記慶安世年十五為成帝侍中能)
(為雙鳳迴鸞曲)更炙笙簧(潘岳笙賦裁熟簧注簧以熟銅為之故云熟)還移筝柱(風俗)
(通筝絃柱十二擬十二月今并涼二州筝形如瑟)月入歌扇(文選班婕妤怨詩裁成合歡扇團團)
(似明月)花承節鼓(通禮義纂建鼓大鼓也夏加四足謂之節鼓按信和趙王看伎詩圓花釘鼓牀)
協律都尉(漢外戚傳孝武李夫人兄延年性知音善歌舞武帝愛之以延年為協律都尉)射雉
中郎(典論魏文帝自叙曰濊貊貢良弓代獻名馬時歲暮春和風扇物弓燥手柔草淺獸肥於鄴西獵終)
(日獲麞鹿九雉兔二十魏志命公世子邳為五官中朗將)停車小苑(漢蕭望之傳署小苑東門候)
連騎長楊(漢揚雄傳注長楊官在盭厔縣)金鞍始被柘弓新長(古史考柘樹枝)
(長而勁烏集之將飛柘起彈烏烏乃呼號因名烏號弓)拂塵看馬埒分明入射堂
(越絶書射的山西有石室壁方二丈謂之射堂)馬是天池之龍種(海錄碎事甘松南吐谷渾)
(地有青海周圍千里海中有小山每冬冰合後以良牝馬置此山至來冬收之馬有孕所生得駒號曰龍種初)
(學記曰海一云朝夕池亦云天池)帶乃荆山之玉梁(北史周侯莫陳順傳趙青雀反順於)
(渭橋與賊戰因頻破之魏文帝解所服金縷玉梁帶賜之詳哀江南賦)豔錦安天鹿新綾
織鳳凰(陸劌鄴中記御府中有鳳凰錦朱雀錦)三月(一作日)曲水向河津日
晚河邊多解神(續齊諧記束晳對晉武帝曰秦昭王三月上巳置酒河曲有金人自東而出奉)
(水心劒曰令君制有西夏及秦伯諸侯因立曲水祠解兆騫曰蔣子文傳會稽鄼侯東海有歌舞解神者按)
(神如楚迎神之巫)樹下流杯客(荆楚歲時記三月三日土人並出水渚為流杯曲水之飲)沙
頭渡水人(玉燭寶典元日至月晦人並為餔食渡水士女悉煎裳酧酒於水湄以為度厄)縷薄
窄衫袖(鄴中記石虎獵著金縷合歡袴劉熙釋名衫芟也衣無袖端也)穿珠帖領巾(魏志)
(馬韓以瓔珞為財寶或以綴衣為飾或以懸頸垂耳釋名領頸也以壅頸也)百丈山頭日欲
斜(演繁露劈竹為大辮用麻繩連貫以為牽具是名百丈)三晡未醉莫還家(宋玉神女)
(賦晡夕之後注晡日落時也南史宋王誕傳上使人為汪斆讓婚表云召必以三晡為期)池中水影
懸勝錦(一作鏡夏中御别傳三月三日洛中王公巳下並至南浮橋邊禊男則朱服燿路女則錦綺鑠)
(爛)屋裏衣香不如花(魏武帝令吾禁家内不得燒香其以香藏衣著身亦不得王訓詩衣)
(香十里傳)
七夕賦
兔月先上(屈原天問夜光何德死則又育厥利維何而顧兔在腹)羊燈次安(後漢李尤)
(金羊燈銘曰金羊載耀作明以續)覩牛星之耀景視織女之闌干(吴均續齊)
(諧記桂陽城武丁有仙道謂其弟曰七月七日織女當渡河暫詣牽牛古樂府北斗闌干注闌干横斜貌)於
是秦娥麗妾趙豔佳人窈窕名燕(揚雄方言秦晉之間美貌謂之蛾美牀為)
(窕美色為豔美心為窈詩窈窕淑女詳春賦)逶迤姓秦(玉臺新咏邵陵王綸車中見美人詩行步)
(絶逶迤古今注邯鄲美女姓秦名羅敷為王仁妻採桑陌上趙王欲奪之羅敷善彈筝作陌上桑以自明古樂)
(府秦氏有好女自言名羅敷羅敷善採桑採桑城南隅又使君從南來五馬立踟蹰)嫌朝妝之半
故憐晚飾之全新此時併捨房櫳(劉孝威詩房櫳明月懸)共往庭
中(齊謝眺七夕賦步廣庭而延睞)縷條緊而貫矩針鼻細而穿空(一作中非)
(荆楚歲時記七夕婦人結綵樓穿七孔針或以金銀鍮石為針)
蕩子賦(海錄碎事引子山蕩子賦曰佩珠翠的釵梁粟填今本闕)
蕩子辛苦逐征行直守長城千里城(史記蒙恬傳恬築長城臨洮延袤萬)
(餘里渡河據陽山魏陳琳飲馬長城行窟長城何連連連連三千里)隴水恒冰合關山惟
月明(見小園賦)況復空牀起怨娼婦生離(漢枚乘雜詩昔為娼家女今為蕩子)
(婦蕩子行不歸空牀難獨守)紗窗獨掩(玉臺新咏梁劉孝威率爾成咏紗窗相向聞)羅帳
長垂(梁簡文帝咏籠燈絶句散影羅帳前)新筝不弄(魏文帝詩悲筝擊新聲)長笛羞
吹(古歌辭云長笛續短笛願陛下保夀無極)當年桂苑(梁宗夬詩悵焉臨桂苑)昔日蘭
閨(後漢皇后紀贊頒政蘭閨)羅敷總髮(古樂府云羅敷年幾何二十尚未滿十五頗有餘又頭上)
(倭墮髻)弄玉初笄(白虎通曰女子幼嫁必笄詳春賦)新歌子夜(晉樂志子夜歌者女)
(子名子夜造此聲孝武太元中瑯琊王軻之家有鬼歌子夜則子夜是此時人也)舊舞前溪(晉樂)
(志前溪歌者車騎將軍沈充所製樂府解題前溪舞曲也)别後關情無復情(梁簡文帝美女)
(篇云佳麗最關情)奩前明鏡不須明(梁劉緩照鏡賦欲開奩而更飾乃當窗而取鏡)合
歡無信寄(楊方合歡詩但願長無別合形一作軀)迴紋織未成(臧縈緒晉書秦州刺)
(史竇滔妻蘇氏善屬文苻堅時滔被徙流沙蘇氏思之織錦為逥文詩寄滔辭甚悽切)遊塵滿牀
不用拂(鮑昭擬古詩牀席生塵明鏡垢)細草横階隨意生(吴均行路難玉階行路生)
(細草)前日漢使著章臺(漢張敞傳敞為京兆尹為婦畫眉時罷朝會走馬章臺街)聞道
夫壻定應迴(古樂府陌上桑東方千餘騎夫壻居上頭)手巾還欲燥(漢名臣奏曰王)
(莽斥出太后憐之伏泣失色太后親自以手巾拭淚古詩手巾掩口啼)愁眉即剰開(華嶠漢書)
(梁冀妻孫夀作愁眉啼妝)逆想行人至迎前含笑來(湯惠休楚明妃曲含姿綿視微)
(笑相迎)
竹杖賦(按史臣曰信留長安雖位望通顯常有鄉關之思今觀集中所載如傷心小園枯樹)
(鴛鴦等賦類皆寓哀江南也悲涼慷慨情見乎辭)
桓宣武平荆州(晉桓温傳庾翼卒以温為都督荆梁四州諸軍事安西將軍荆州刺史領護南)
(蠻校尉假節桓玄傳追尊其父温為武宣皇帝)外白有稱楚丘先生來詣門下
(韓詩外傳楚丘先生披蓑帶素見孟嘗君君曰先生老矣春秋高矣多遺忘矣何以教文)宣武(一作桓公)
曰名父之子(漢蕭育傳大將軍王鳳以育名父子著才能除為功曹)流離江漢孤
之責矣及命引進乃曰噫子老矣鶴髮雞皮(後漢趙典傳贊大儀)
(鶴髮注白髮也列女傳諺曰夏姬得道雞皮三少劉熙釋名咽如雞皮)蓬頭歴齒(宋玉登徒子好)
(色賦其妻蓬頭攣耳齞脣歴齒)乃是江漢英靈(見傷心賦)荆衡把梓(禹貢荆及衡陽)
(惟荆州左傳聲子曰如杞梓皮革自楚往也惟楚有材晉實用之)雖有聞於十室(論語十室)
(之邑必有忠信)幸無求於千里(孟子王曰叟不遠千里而來)寡人有銅鐶靈
壽(廣志九真出靈夀杖)銀角桃枝(魏武與楊彪書曰今賜足下銀角桃枝一枚)開木瓜
而未落(廣志木瓜子可藏枝為杖號一尺百二十節)養蓮花而不萎(晉五行志王敦)
(在武昌鈴下儀仗生花如蓮花五六日而萎落干寶以為狂花生枯木不可久也)迎仙客於錦
市(神仙傳介象令人騎青竹杖自吴往蜀詳馬射賦)送遊龍於葛陂(後漢方術傳壺公以)
(竹杖與費長房曰乘此任所之長房乘杖須臾來歸投杖葛陂中視之則龍也)先生將以養老
(禮記王制五十杖於家六十杖於鄉七十杖於國八十杖於朝)將以扶危(後漢李尤靈壽杖銘乃制)
(為杖扶危定傾)先生笑而言曰中國明於禮義(史記魯仲連傳仲連曰彼秦者)
(棄禮義而上首功之國也)闇於知人(尚書皋陶謨禹曰知人則哲)心之憂矣惟我
生民雖復疎條勁柘(見春賦)促節貞筠(陳江總集宛轉歌云湘娥拭淚灑貞)
(筠沈約集咏簷前竹詩云繁隂上蓊茸促節下離離)杖端刻鳥(後漢禮儀志八十九十禮有加賜玉)
(杖端以鳩為飾鳩者不噎之鳥也欲老人不噎)角首圖麟(劉向别錄有麒麟角杖)豈能相
予此疾將予此身若乃世變朝市(晉陸機詩市朝互遷易)年移陵
谷(詩高岸為谷深谷為陵)猿吟鷹厲風霜&KR0008;黷(陸機樂府苦寒行云玄猿臨岸嘆文)
(選鮑昭蕪城賦飢鷹厲吻又稜稜霜氣䔩䔩風威詳哀江南賦)楚漢争衡袁曹競逐(見傷)
(心賦)獸食無草(文選曹植詩云孤獸走索羣銜草不遑食)禽巢無木(魏武帝樂府月明星)
(稀烏鵲南飛繞樹三匝何枝可依)於時無懼而慄不寒而戰(漢高五王傳魏勃股)
(戰而慄酷吏傳郡中不寒而栗)胡馬哀吟(漢枚乘傳胡馬嘶北風)羌笳悽囀(魏杜摯笳)
(賦序昔伯陽避亂入戎遂為斯樂邊笳是崇)親㕛離絶妻孥流轉玉關寄書
(後漢書班超久在絶域年老思歸乃上疏曰臣不敢望到酒泉郡但望生入玉門關超妹昭亦上書請超曰超)
(有書與妾生訣恐不復相見)章臺留釧(晉記云王達妻衛氏太安中為鮮卑所掠路由章武臺留)
(一書并釵釧訪其家通俗文曰環臂為之釧)寒關悽愴羈旅悲涼(華陽國志汶山郡闡縣故)
(卭人邑卭都接寒關今省謝靈運詩運開生悲涼詳哀江南賦)疏毛抵於矰繳(三輔黃圖漢儀)
(注云飲飛具矰繳以射鳬雁)脆骨被於風霜髮種種而逾短(左傳昭公三年)
(齊侯田於莒盧蒲嫳泣請曰余髮如此種種余奚能為注種種短也哀公十一年公會吴子伐齊公孫揮命其)
(徒曰人尋約吴髮短)眉髟髟而競長(樊氏相法眉中長毫百二十歲按髟音標長髮貌)是
以憂幹扶疎悲條鬱結(文選漢枚乘七發云龍門之桐中鬱結之輪囷根扶疎以分離)
宿昔僛醜(淮南子視毛嬙西施猶䫏醜也)俄然耆耋(曲禮六十曰耆指使周易則大耋之)
(嗟凶)變田鳳於承宫(後漢書田鳳為尚書儀容端正每奏事靈帝目送之因題柱曰堂堂乎張)
(京兆田郎承宫傳北單于遣使求得見宫宫對曰臣狀醜不可以示遠)改陽文於鬷蔑(淮南)
(子不待傳粉芳澤而美者西施也文也左傳鄭鬷蔑惡)潘岳秋興(見二卷)嵇生倦遊
(晉書嵇康傳嘗遊山澤令其得意忽焉忘返漢司馬相如傳長卿故倦遊)桓譚不樂(後漢桓譚傳譚)
(拜議郎給事中譚極言䜟之非經帝怒出為六安丞意忽忽不樂道病卒)吴質長愁并皆年
華未暮容貌先秋予此哀矣雖然有以非鬼非魊乃心
憂矣(詩為鬼為魊又心之憂矣)未見從心先求順耳(論語六十而耳順七十而從心)
(所欲不踰矩)伯玉何嗟(莊子蘧伯玉行年五十而知四十九年之非)丘明惟恥(論語)
(匿怨而友其人左丘明恥之)拉虎狎(一作捭)熊余猶稚童(後漢方術傳華陀語吴普)
(曰吾有五禽之戲一曰虎二曰鹿三曰熊四曰猿五曰鳥以當導引普施行之年九十餘耳目聰明牙齒堅完)
觀形察貌子實悲翁(晉陸機集鼓吹賦云詠悲翁之流思)别有九棘龐眉
三槐暮齒(漢武故事顔駟文帝時為郎至武帝輦過郎署見駟龐眉皓髮擢拜會稽都尉周禮朝士)
(掌建邦外朝之法左九棘孤卿大夫位焉右九棘公侯伯子男位焉面三槐三公位焉)孔光謝病
(漢孔光傳光稱疾辭位太師詔曰太師光聖人之後賜太師靈夀杖入省中用杖)袁逢致仕(華嶠)
(後漢書嘉平中袁逢為三老賜玉杖)吴濞不朝(漢吴王濞傳文帝賜吴王几杖老不朝)楊彪
喪子(後漢書楊彪子修為操所殺操問彪曰公何瘦之甚曰媿無日殫先見之明猶懷老牛砥犢之愛公)
(為之改容文帝引彪待以客禮詔賜延年杖及馮几)明公此贈或非乖禮先生乃
歌曰杖藜促節(莊子原憲杖藜應門)白藋同心(爾雅拜蔏藋注蔏藋亦似藜疏此亦)
(似藜而葉大者名拜一名蔏藋莊子云藜藿柱宇是也)終堪荷篠(論語有丈人以杖荷篠)自
足驅禽(未詳)一傳大夏(左思蜀都賦卭杖傳節於大夏之邑)空成鄧林(山海經夸)
(父棄其杖化為鄧林)
卭竹杖賦
沉冥子遊巴山之岑取竹於北隂(揚子蜀莊沉冥註侯巴曰嚴君平常病於)
(事沉冥而死軒轅本紀帝使伶倫往大夏之西崑崙之隂嶰谷採龍鍾之竹取其竅厚均者斷兩節間三寸七)
(分吹之為黃鍾之音)㛹娟高節(東方朔七諫㛹娟之脩竹生於潭潭蜀記漢張騫奉使尋河源得高)
(節竹植於卭山堪為杖)寂歴無心(梁江淹燈賦寂歴冬暮)霜風色古露染班
深每與龍鍾之族(注見上)幽翳沉沉(魏王粲思友賦身既逝兮幽翳)文不
自殊質而見賞(晉戴顗之竹譜質雖含文須膏乃褥)藴諸鳴鳳之律(漢律歴志)
(黃帝使伶倫取竹嶰谷制十二筩以聽鳳之鳴)制以成龍之杖(鄧德明南康記南野縣冇術士)
(陳憐其人通靈夜嘗乘龍還家至家輒化成青竹杖内致戶前)枝條勁直(晉蘇彦卭竹杖銘秀矣雲)
(竹勁直篠蕩)璘斌色滋(梁任昉答到建安餉杖詩定是湘妃淚潜灑遂璘斌又勞君尚齒意矜此)
(杖鄉辰)和輪人之不重(禮記雜記古者貴賤皆杖叔孫武叔朝見輪人以其杖關轂而輠輪)
(者於是有爵而後杖也)待羽客以相貽(楚辭仍羽人於丹丘注羽人飛仙疑用費長房事見)
(竹杖賦)青春欲暮(楚辭青春受謝白日照)白雲來遲(晉陶潜集閒情賦白雲依山)
謀於長者操以從之(曲禮謀於長者必操几杖以從之)執末而獻無因
自持(曲禮獻杖者執末)諸蔗雖甘不可以倚(劉向杖銘都蔗雖甘殆不可杖)彼
藜雖實不可以美(見竹杖賦)未若處不材之間當有用之始
(莊子行山見大木之葉茂盛採木者止其傍而不取也問其故曰無所為用莊子曰此木以不材得終其天年)
魯分以爵(注見上)漢錫以年(見竹杖賦)昔尚爾齒(注見上)今優我
賢(晉殷允杖銘翼德扶耆舍杖焉資輔相天地匪賢而誰)書横几(國語左史倚相曰倚几有誦訓)
(之諫註誦訓王師所誦之諫書之於几)玉塵(疑作陳)筵(周禮天府凡國之玉鎮大寶器藏焉若有)
(大祭大喪則出而陳之詩或肆之筵)則函之以後(周禮伊耆氏掌國之大祭祀共其杖咸軍旅授)
(有爵者杖共王之齒杖注咸讀為函老臣雖杖於朝與祭則去之而以函藏之既事乃授之)拂之以
前(曲禮進几杖者拂之注拂去塵埃)爾其摘芳林沼(謝靈運永嘉記百卉正發時聊以小)
(摘供日)行樂軒除(漢楊惲報孫會宗書人生行樂耳)間尊卑之垂悦(當作帨曲)
(禮尊卑垂帨)隨上下之遊紆夫寄根江南淼淼幽潭(注見上)傳
節大夏悠悠廣野(見竹杖賦)豈比夫接君堂上之履(曲禮侍坐於長)
(者履不上於堂)為君座右之銘(文選座右銘註後漢崔瑗字子玉兄璋為人所殺手刃其讐作)
(銘自戒常置座右故曰座右銘古逸詩周武王杖銘輔人無苟扶人無咎)而得與綺紳瑤珮
出芳房於蕙庭(江淹集扇上綵畫賦出入玉帶與綺紳謝偃聽歌賦動瓊佩出蘭房)
象戱賦(藝文類聚周王褒象經序一曰天文以觀其象天日月星是也二曰地理以發其形)
(地水木金土是也三曰隂陽以順其本陽數為先本於天隂數為先本於地是也四曰四時以)
(正其序東方之色青其餘三色例皆如之是也五曰算數以通其變俯仰則為天地日月星變)
(通則為水火金木土是也六曰律吕以宣其氣在子取未在午取丑是也七曰八卦以安其位)
(至震取兑至離取坎是也八曰忠孝以敦其教出則盡忠入則盡孝是也九曰君臣以事其禮)
(不可以貴凌賤直而為曲不可以卑畏尊隠而無犯是也十曰文武以成其務武論七德文表)
(四教是也十一曰禮儀以制其則居上不驕為下盡敬進退有度可法是也十二曰觀德以考)
(其行定而後求義而後取時然後言樂然後笑是也或升進以報德義以遷善或黜退以貶過)
(事在懲惡或以沉審為貴正其瞻視或以徇齊為功明其糾察得失表於隆替在賤必申怠敬)
(彰於勸沮處尊思屈片言崇於拱璧一德踰於華衮按北史周武帝紀保定四年帝製象經成)
(集百僚講說北史文苑傳云令王褒注之藝文云武帝造象戱而子山表亦云臣讀象經并觀)
(象戲意象經者猶鮑宏之博塞經故賦云披圖久玩開經熟尋也惜此經與注俱不傳終不明)
(象戲為何物耳表則又有天之渾盖等語似以璣衡渾儀之類造為戱具者姑以竢之博識)
觀夫造作權輿(爾雅權輿始也)皇王厥初(詩皇王后帝又厥初生民)法凝隂
於厚德(周易地勢坤君子以厚德載物又履霜堅冰隂始凝也)仰沖氣於清虚(老子)
(沖氣以為和又天無以清恐將裂山海經羲和東方國名日所由過也每日出二國人為御推而升太虚)於
是綠簡既開(後漢書吴恢欲殺青簡以寫書)丹局直正(晉天文志周髀家云天圓如張)
(盖地方如棋局)理洞研幾(繫辭夫易聖人之所以極深而研幾也)窮源作聖(尚書洪範)
(睿作聖)若扣洪鐘(學記善待問者如撞鐘扣之以小則小鳴扣之以大則大鳴)如懸明
鏡(見小園賦)白鳳遙臨(西京雜記揚雄著太玄夢吐白鳳)黃雲高映(春秋孔演圖舜)
(將興黃雲升於堂)可以變俗移風(尚書畢命既歴三紀世變風移)可以涖官行
政(曲禮涖官行政非禮威嚴不行)是以局取諸乾(繫辭乾為天為圓)仍圖上玄
(漢揚雄傳甘泉賦云惟漢十世將郊上玄)月輪新滿(崔豹古今注漢明帝作太子樂人歌四章以贊)
(太子之德其二曰月重輪)日暈初圓(晉書元帝紀有神璽出於江寧其文曰長夀萬年日有重暈)
模羽林之華盖(漢外戚傳上官桀少時為羽林期門郎從武帝上甘泉桀奉盖雖風嘗屬車雨)
(下盖輒御)寫明堂之璧泉(桓譚新論王者作圓池如璧形實如其中以圓擁之名曰辟雍)坤
以為輿(繫辭坤為地又為大輿)剛柔卷舒(繫辭剛柔相推而生變化)若方鏡而
無影(見哀江南賦)似空城而未居(見小園賦)促成文之畫(繫辭通其變遂)
(成天地之文)亡靈龜之圖(河圖云天與禹洛出書謂神龜負文列背而出)馬麗千金
之馬(韓子郭隗曰古之人君有以千金使涓人求千里馬者)符明六甲之符(漢武内傳)
(上元夫人與王母既會武帝謂曰阿母發五岳真形雖覩妙理而無六甲靈飛之符凡十二事何以總攝萬靈)
(帝曰願賜指教)於是搢笏當次(二禮圖曰士笏飾以象骨大夫飾以魚鬚)依辰就席
(尚書疏辰以日月所會分周天之度為十二次)回地理於方珪轉天文於圓璧
(周易疏天圓地方謝惠連雪賦既因方而為珪亦遇圓而成璧)分荆山之美玉(見哀江南賦)
數藍田之珉石(三秦記藍田出美玉)南行赤水之珠(莊子黃帝遊於赤水之北)
(登乎崑崙之丘而南望旋歸遺其玄珠)北使玄山之策(吴越春秋禹按黃帝中經歷曰在於)
(九疑山東南天柱號曰委宛山其書金簡青玉為字編以白銀皆琢其文禹乃東巡登衡山血白馬以祭之因)
(夢見赤繡文衣男子自稱玄夷蒼水使者東顧謂禹曰欲得吾山神書者齋於黃帝巖嶽之下乃發書得通水)
(之要)居東道而龍青出西關而馬白(曲禮左青龍而右白虎史記冒頓圍高祖)
(於平城所騎西方盡白馬東方盡青龍漢書天馬徠循東道詳二卷)既舒玄象(晉謝安傳宫室皆仰)
(模玄象)聊定金枰(說文棋局為枰)昭日月之光景(謝靈運初發石首城詩日月垂)
(光景)乘風雲之性靈(周易雲從龍風從虎張融集答周顒書性靈之為性能知者也)取四
方之正色(漢書注張晏曰王者以五色上為大社封四方諸侯各以其方色土與之)用五德
之相生(漢律歴志土生金故為金德金生水故為水德水生木故為木德木生火故為火德火生土故)
(為土德)從月建而左轉(周禮馮相氏掌十有二月注月謂斗柄所建每月建一辰自建寅至)
(建丑凡歴十二朔而為一歲則有十二月之位也桓譚新論揚子雲因衆儒之說以天為常左旋日月星辰隨)
(而東西)起黃鍾而順行(漢律歴志隂陽相生自黃鍾始而左旋八八為伍)隂翻則
顧兔先出(見七夕賦)陽變則靈烏獨明(淮南子日中有踆烏漢天文志踆烏者謂)
(三足烏也烏而三距陽之數其數竒)況乃豫遊仁壽(夏諺曰吾王不遊吾何以休吾王不豫吾)
(何以助晉書有仁壽殿)行樂徽音(洛陽宮殿簿有徽音堂)水影搖日花光照
林乍披圖而久玩(穆天子傳河伯乃與天子披圖視典以觀天子之寶器)或開經
而熟尋雖復成之於手終須得之於心(列子泰豆曰得之於手應之於)
(心)乃有龍燭銜花(左思吴都賦尋木龍燭注龍燭鍾山神也謝朓咏燈詩銜花似燭籠)金
鑪浮氣(藝文類聚魏武上雜物疏御物三十種有純金香鑪一枚玉盤自副齊王融咏幔詩每聚金鑪)
(氣)月落桂垂(虞喜安天論月中仙人桂樹今視其初生見仙人之足漸已成形桂樹復生)星
斜柳墜(史記天官書二十八宿有柳七星)猶豫樞機(屈原雜騷心猶豫而狐疑繫辭樞機)
(之發榮辱之主)嫌疑涇渭(曲禮禮所以決嫌疑三秦記涇水入渭與渭水合流三百里清濁不相雜)
顧望回惑心情怖畏(起世經怖畏不安諸毛皆豎)應對坎而衝離忽
當申而取未
鏡賦
天河漸没(梁何遜集怨詩云曉河没高棟)日輪將起(列子日初出大如車輪)燕噪
吴王(虞氏家記吴小城白門盖吴王闔閭所作也至秦始皇守宫吏燭燕窟失火燒宫而此樓故存)烏
驚御史(漢書朱博為御史大夫府中列栢樹嘗有野烏數千棲宿其上晨去暮來號曰朝夕烏)玉
花簟上(東宫舊事太子納妃有烏韜赤花雙文簟)金蓮帳裏(石虎鄴中記冬月用明光錦以)
(白縑為裏名複帳帳之四角安純金銀鑿縷香鑪爇以百和香帳頂安金蓮花中懸金箔織成錦囊)始摺
屏風(龍輔女紅餘志陽文張玳瑁屏風黃金為屈膝長七尺廣二尺可以卷舒晉書載記石季龍作金鈿)
(屈膝屏風)新開戶扇(漢霍光傳黃門宦者各持門扇)朝光晃眼早風吹面臨
桁下而牽衫(韻書桁竹竿也唐杜甫詩翡翠鳴衣桁盖本此)就箱邊而著釧(漢周)
(昌傳吕后側耳於東箱聽)宿鬟尚捲(梁簡文帝詩眠鬟壓落花)殘妝已薄(梁江總紫騮馬)
(詩殘妝尚有啼)無復脣朱(晉左思矯女詩濃朱衍丹脣)纔餘眉萼(見春賦)靨上
星稀黃中月落(酉陽雜俎近代妝尚靨如射月曰黃星靨靨鈿之名盖自孫吴鄧夫人也玉臺)
(新咏徐君舊詩飾面停妝成更點星梁簡文帝詩約黃能效月)鏡臺銀帶本出魏宫(魏武)
(上雜物疏鏡臺本出魏宫中有純銀參帶鏡臺一)能横却月(龍輔女紅餘志燕昭王賜旋娟以金)
(梁却月之釵玉角紅輪之&KR0008;)巧挂迴風(班固西京雜記趙飛燕為皇后其女弟在昭陽上禭三十)
(五條其一曰迴風扇)龍垂匣外鳳倚花中(龍輔女紅餘志淑文所寶有對鳳垂龍玉鏡臺)
(淑文名婉姓李氏賈充妻謝朓鏡臺詩對鳳臨清水垂龍挂明月)鏡乃照膽照心(西京雜記)
(高祖初入咸陽宫有方鏡廣四尺九寸表裏有明人來照之則倒見以手掩心來即腸胃五臟歴然無礙又女)
(子有邪心則膽張心動秦始皇常以照宮人膽張心動則殺之也)難逢難值縷五色之
蟠龍(晉東宫舊事銀華金薄鏡三銀龍頭受福蓮花鈕鏁自副)刻千年之古字(梁劉緩照)
(鏡賦背後銘文宜子孫)山雞看而獨舞(異苑山雞愛其羽毛映水則舞魏武時南方獻之公)
(子蒼舒令置大鏡其前雞鑑形而舞不知止)海鳥見而孤鳴(范泰鸞鳥詩序昔罽賓王結罝)
(峻鄔之山獲一鸞鳥王甚愛之三年不鳴其夫人曰嘗聞鳥見其類而後鳴何不照鏡以映之鸞覩影悲鳴而)
(絶)臨水則池中月出照日則壁上菱生(王子年拾遺記有如石之鏡此)
(石色白如月照面如雪謂之月鏡飛燕外傳飛燕始加大號婕妤奏上三十六物以賀有七尺菱花鏡一奩)
(鶴齡曰李巨仁鏡詩無波菱自動不夜月恒明)暫設装奩還抽鏡屜(見蕩子賦)競學
生情(曹植洛神賦柔情綽態媚於語言)争憐今世(妒記桓大司馬以李勢女為妾桓妻前抱)
(之曰阿姊見汝不能不憐何況老奴)鬢齊故略(劉孝威和定襄侯初笄詩合髮仍昔髮略鬢即前絲)
眉平猶剃飛花㙛子次第須安朱開錦蹹黛蘸(一作雜)油
檀(未詳釋名曰黛代也滅去眉毛以此畫代其處也)脂和甲煎(蔡邕女戒脂則思其心之和晉)
(傅玄樂府粉加甲煎名香薰藿艾納迴光)澤漬香蘭(蔡邕女戒澤髮則思其心之潤屈原九歌浴蘭)
(湯兮沐芳華)量髻鬢之長短度安花之相去懸媚子於搔頭
(西京雜記武帝過李夫人就取玉簮搔頭自此宫人搔頭皆用玉為之)拭釵梁於粉絮梳
頭新罷照著衣(晉東宫舊事皇太子納妃有著衣大鏡)還將妝處取將歸
暫看絃繫(西京雜記宣帝被收繫郡邸獄臂上猶帶史良娣合采宛轉絲繩繫身毒國寶鏡一枚大)
(如八銖錢舊傳此鏡見妖魅得佩之者為天神所福)懸知擷紒(一作縵非晉五行志婦人結髮者既)
(成以繒急東其鬟名曰擷子紒始自宫中天下化之按紒音計)衫正身長裾斜假襻(一作)
(攀非按襻衣下系也音盼)真成箇鏡特相宜不能片時藏匣裏(梁簡文帝)
(鏡詩全開瑇瑁匣)暫出園中也自隨
燈賦
九龍將暝(山海經鍾山之神名曰燭隂視為晝暝為夜郭璞曰即燭龍也是燭九隂)三爵行
棲(見象戱賦)瓊鈎半上(鮑昭玩月詩始出西南樓纖纖如玉鈎)若木全低(見馬射賦)
窗藏明於粉壁(漢官儀省中皆胡粉塗壁故曰粉署劉孝綽對雪詩浮光亂粉壁)柳助
暗於蘭閨(見蕩子賦)翡翠珠被(宋玉招魂翡翠珠被爛齊光)流蘇羽帳(晉摯)
(虞決疑要註天子帳流蘇為飾)舒屈膝之屏風(見鏡賦)掩芙蓉之行障(晉書)
(石崇與王愷奢靡相尚愷作紫絲步障四十里崇作錦步障五十里敵之鮑昭詩七綵芙蓉之羽障)卷衣
秦后之牀(樂府解題有秦女捲衣言解衣以贈所歡也)送枕荆臺之上(宋玉高唐)
(賦昔者先王嘗遊高唐怠而晝寢夢見一婦人曰妾巫山之女也為高唐之客聞君遊高唐願薦枕席王因幸)
(之而去辭曰妾在巫山之陽高邱之岨旦為朝雲暮為行雨朝朝暮暮陽臺之下)乃有百枝同
樹(王朗三秦故事百華燈樹正月朔朝賀殿下設於三階之間陳銳曰傅玄朝會賦華燈若乎火樹熾百)
(枝之煌煌)四照連盤(張敞東宫舊事太子納妃有金塗四尺長燈銀塗二尺連盤燈江總夜望山燈)
(詩百花疑吐夜四照似含香)香添然蜜(南方草木狀交阯有蜜香樹龍輔女紅餘志麗丘出嘉蜂)
(釀蜜如雪和諸香為丸薰衣數年不散梁簡文帝對燭賦見蜜淚之蹉跎)氣雜燒蘭(宋玉招魂蘭膏)
(明燭華容備)燼長宵久(曲禮燭不見跋注跋本也燭盡則去之為嫌若燼多有厭倦)光青
夜寒(晉張華雜詩繁霜降當夕悲風中夜興朱火青無光蘭膏坐自凝)秀華掩映(漢禮樂志)
(安世房中歌曰金支秀華張晏曰金支百二十支秀華中主有華豔)蚖膏照灼(淮南子萬畢術取蚖)
(脂為燈置水中即見諸物)動鱗甲於鯨魚(西京雜記秦有青玉五枝燈下作蟠螭口銜燈然則)
(鱗甲皆動魏殷臣鯨魚燈賦普彼鱗族莫與之京又鬐甲舒張)燄光芒於鳴鶴(王筠燈檠詩鳴)
(鶴映冰池說文榜也本作擏擏輔正弓弩者)蛾飄則碎花亂下(崔豹古今注飛蛾善拂燈)
(一名火花晉張協詩飛蛾拂明燭謝朓燈詩輕花四五重)風起則流星細落(李陵贈蘇武詩)
(瀝滴如流星)況復上蘭深夜(三輔黃圖上林苑有上蘭館沈約詩置酒過上蘭)中山
醑清(博物志劉玄石曾於中山酒家沽酒酒家與千日酒飲之至家大醉其家不知以為死葬之後酒家)
(計向千日往視之云已葬於是開棺醉始醒俗云玄石飲酒一醉千日)楚妃留客(晉石崇楚妃歎)
(序楚妃歎莫知其由楚之賢妃能立德垂名於後惟楚妃焉故歎詠之景差大招長袂拂面善留客只)韓
娥合聲(列子秦青曰昔韓娥為曼聲長歌一里老幼喜躍怍舞)低歌箸節游絃絶
鳴(嵇康琴賦鵾雞游絲吕延濟曰並曲名)輝輝朱燼(國語火無灾曰輝梁徐伯陽詩青樓含照)
(本暉暉古詩朱火然其中)燄燄紅榮(尚書盤庚無若火始燄燄)乍九光而連彩(漢武)
(内傳西王母至日掃除宫内然九光之燈)或雙花而並明寄言蘇季子應知
餘照情(戰國策甘茂亡秦且之齊出關遇蘇子曰夫江上之處女有家貧而無燭者處女相與語欲去)
(之無燭者曰妾以無燭故常先至掃室布席何愛於餘明之照四壁者幸以賜妾)
對燭賦
龍沙雁塞甲應寒(後漢班超傳贊咫尺龍沙梁州記梁州縣界有雁塞山傳云此山有大池)
(水雁棲集之故名木蘭歌寒光照鐵衣本此)天山月没客衣單(漢書天山冬夏有雪沈約)
(詩秋至客衣單)燈前桁衣疑不亮(見鏡賦)月下穿針最覺難(見七夕賦)
刺取燈花持桂燭還却燈檠下燭盤(梁簡文帝對燭賦挂同心之明燭施)
(雕金之麗盤詳燈賦)鑄鳳銜蓮圖龍並眠(班固西京雜記長安巧工丁諼作恒滿燈九龍)
(五鳳雜以芙蓉蓮耦之竒徐樹敏曰梁簡文帝對燭賦眠龍傍繞倒鳳雙安)燼高疑數翦心
濕暫難然銅荷承淚蠟(拾遺記周穆王行有鳳腦之燈水荷以盖其上)鐡鋏染
浮烟本知雪光能映紙(宋齊記孫康家貧嘗映雪讀書)復訝燈花今得
錢(西京雜記陸賈對樊噲曰目瞤得酒食燈花得錢財)蓮帳寒檠窗拂曙(王褒日出東南)
(隅行陽窗臨玉女蓮帳照金鋪)筠籠薰火香盈絮(東宫舊事太子納妃有漆畫手巾薰籠二)
(大被薰籠三衣薰籠三玉臺新咏費㫤咏照鏡詩拂絮且憐香)傍垂細溜(梁劉緩秋閨詩燭溜花行)
(滿)上燒(一作繞)飛蛾(洞冥記漢武帝燃芳薏燈以麟鬚拂拂霜蛾赴燭者)光清寒入
(見燈賦)燄暗風過(梁劉孝威和簾裏燭詩參差風燄斜)楚人纓脱盡(說苑楚莊王賜)
(羣臣酒日暮燭滅有引美人之衣者美人援絶其冠纓告王趣火來視絶纓者王曰賜人酒使醉失禮奈何顯)
(婦人之節而辱士乎乃命皆絶去其冠纓然後舉燭)燕君書誤多(韓子鄭人有遺燕相國書者夜)
(書謂持燭者曰舉燭而誤書舉燭燕相受書曰舉燭高明高明者舉賢而任之)夜風吹香氣隨
鬱金苑(西征記洛陽城有鬱金屋)芙蓉池(魏曹植詩逍遙芙蓉池)秦皇辟惡不
足道(未詳按秦嘉與婦書曰今奉麝香一觔可以辟惡氣本草麝香辟惡)漢武胡香何物
竒(博物志漢武帝時弱水西國有人乘毛車以渡弱水來獻香者大如燕邜三枚與棗相似後宫中大疫西)
(使乞燒所貢香一枚以辟疫氣病者並差九月餘日香猶不歇)晚星没芳蕪歇還持照
夜遊(古詩晝短苦夜長何不秉燭遊)詎減西園月(魏曹植公讌詩清夜西園遊飛盖相追隨)
(明月澄清景列宿正參差)
枯樹賦(何焯曰朝野僉載載梁庾信初至北方文士多輕之將枯樹賦示之自後無敢言)
殷仲文風流儒雅海内知名代異時移出為東陽太守
常忽忽不樂顧庭槐而歎曰此樹婆娑生意盡矣(通考婺州)
(吴置東陽郡晉宋齊因之梁陳置金華郡晉殷仲文傳仲文少有才藻桓玄篡位引為佐命及帝反正仲文至)
(大司馬府府中有老槐樹顧而歎曰此樹婆娑無復生意常怏怏不得志忽遷為東陽太守)至如白
鹿貞松(廣州先賢傳丁茂至孝母終負土治塜列植松百白鹿遊乎左右)青牛文梓(錄異)
(傳秦文公時雍南山有大梓樹文公伐之輒有大風雨樹生合不斷時有一人病夜往山中聞有鬼語樹神曰)
(秦若使人被髮以朱絲繞樹伐汝汝得不困耶樹神無言明日如其言伐樹斷中有一青牛出走入豐水中)
根柢盤魄(魏王粲槐樹賦植根柢其弘深)山崖表裏桂何事而銷亡(漢書)
(李夫人卒武帝作賦云秋氣&KR0579;以淒淚兮桂枝落而銷亡)桐何為而半死(見傷心賦)昔之
三河徙植(未詳按西京雜記茂陵富人袁廣漢於北邙山下築園後没入為官園鳥獸草木皆移植)
(上林苑中)九畹移根(離騷既滋蘭之九畹兮注十二畆為畹)開花建始之殿(魏武)
(帝紀注帝自漢中至洛陽起建始殿使工蘇越徙美梨掘之根傷盡血出)落實睢陽之園(左傳)
(歲云秋矣我落其實而取其材漢書梁孝王築東園方三百里廣睢陽城七十里)聲含嶰谷(見卭)
(竹杖賦)曲抱雲門(蔡邕獨斷黃帝樂曰雲門周禮曰雲門之舞)將雛集鳳(玉臺新咏)
(古樂府隴西行桂樹夾道生青龍對道隅鳳凰鳴啾啾一母將九雛)比翼巢鴛(搜神記宋大夫韓馮)
(取妻而美康王奪之俄而馮自殺妻乃隂腐其衣王與登臺遂自投臺下遺書於帶願以尸骨賜馮合葬王怒)
(使里人埋之塜相望也宿昔有交梓樹生於二塜之端旬日而大合抱屈體相就根交於下又有鴛鴦雌雄各)
(一恒棲樹上交頸悲鳴宋人哀之號其木曰相思樹而兆宫曰琴操孔子遊於隅山有梓樹上有孤鶼乃承)
(歌之爾雅南方有比翼鳥不比不飛其名曰鶼鶼)臨風亭而唳鶴(南史宋徐湛之傳廣陵舊)
(有高樓湛之更起風亭月觀吹臺琴瑟果作繁茂花藥成行招集文士盡遊玩之適)對月峽而吟
猿(庾仲雍荆州記巴郡江州有明月峽峽首南峯石壁有圓孔形如滿月因以為名峽程記三峯即明月峽)
(巫山峽廣谿峽其瞿唐灧澦燕子屏風之類皆不與三峽之數宜都山川記行者歌曰巴東三峽猿鳴悲猿鳴)
(三聲淚沾衣)乃有拳曲擁腫(莊子惠子曰吾有大樹人謂之樗其本擁腫不中繩墨小枝拳)
(曲不中規矩)盤坳反覆熊彪(一作虎)顧盼(異苑熊有居大樹孔者樹穀曰說文彪)
(虎文)魚龍起伏節豎山連(論語山節藻梲包咸曰節栭也刻鏤為山梲者梁上楹畫為藻)
(文藻水草也)文横水蹙(渭生曰說文蹙迫也)匠石驚視(莊子匠石之齊見櫟社樹觀者)
(如市匠石不顧司馬彪曰匠石字伯說)公輸眩目(墨子公輸般為雲梯禮記鄭注曰公輸匠師也)
(多技巧者也趙岐孟子注曰公輸子名般魯之巧人也)雕鐫始就(宋何承天集安邊論云此所課)
(仗並加雕鐫)剞劂仍加(文選嵇康琴賦施公輸之剞劂注剞劂斤斧也)平鱗鏟甲(釋名)
(鏟平削也魏文帝柳賦不交錯而龍鱗周易雷雨解而百果草木皆甲拆)落角摧牙(魏繁欽柳賦順)
(肇陽以吐牙)重重碎錦片片真花紛披草樹(見小園賦)散亂烟霞
(張正見怨詩桃李雜烟霞)若夫松子(疑作松梓)古度平仲君遷(左思吴都賦松梓古)
(度平仲君遷注古度不花而實子皆從皮中出大如石榴正赤初時可煮食也平仲實白如銀君遷白似甘焦)
(子如馬乳)森梢百頃槎枿千年(張衡東京賦山無槎枿注斜斫曰槎斬而復生曰枿)秦
則大夫受職(漢官儀秦始皇上封泰山風雨暴至休於松下因封其松為五大夫)漢則將
軍坐焉(見哀江南賦)莫不苔埋囷壓鳥剥蟲穿(宋袁淑俳諧集左氏詩曰)
(南山有鳥自名啄木饑則啄樹暮則巢宿漢書昭帝時上林苑中大柳樹斷卧地一朝起生枝葉有蟲蝕其葉)
(為字曰公孫病已立)低垂於霜露撼頓於風烟東海有白木之廟
(荆州圖記鄭縣東百步有白榆連理樹異根合條合四丈餘土民奉為社)西河有枯桑之社
(崔鴻十六國春秋後燕錄曰初晃之遷於龍城植松為社主及秦滅燕大風吹拔後數年度社處忽有桑二根)
(生焉先是遼州無桑及廆通於晉求種江南平州之桑由晃始)北陸以楊葉為關(未詳)南
陵以海根作冶(地理志南陵有海根冶冶兆寬曰宋書百官志衛尉晉江右掌鑄領冶令三)
(十九戶五千三百五十冶皆在江北而江南惟有梅根及冶塘二冶皆屬揚州不屬衛尉)小山則叢
桂留人(王逸楚辭序漢淮南王安好士八公之徒分造詩賦或稱大山小山其招隠士篇桂樹叢生兮)
(山之幽偃蹇連拳兮枝相樛)扶風則長松繫馬(晉劉琨扶風詩繫馬長松下)豈獨
城臨細柳之上(見馬射賦)塞落桃林之下(左傳晉侯使詹嘉守桃林之塞注今)
(潼關是也)若乃山河阻絶飄零離别拔本垂淚傷根瀝血(汲冡)
(周書枝之美也拔其本魏志注伐濯龍祠而樹血出炯曰玄中記百歲之樹其汁赤如血)火入空
心(抱朴子山中夜見火光者皆古枯木所作勿怪也)膏流斷節(漢武内傳藥有松栢之膏服之)
(可延年抱朴子松樹之三千歲者其皮中有聚脂状如龍形名曰飛節芝)横洞口而欹卧頓
山腰而半折文袤者百圍冰碎理正者千尋瓦裂(一作文袤)
(者合體俱碎理正者中心直裂)戴癭藏(一作銜)瘤(南方草木状五嶺之間多楓木歲久則生瘤癭)
(一夕遇暴雷驟雨其樹贅暗長三五尺謂之楓人越巫取之作術有通神之驗取之不法則能飛去徐樹屏)
(曰晉杜預傳初攻江陵吴人知預病癭憚其智計以匏繫狗頸示之每大樹似癭輒研使白題曰杜預頸)藏
穿抱穴木魅𤾉晱(一作□鮑昭蕪城賦木魅山鬼按𤾉晱音易閃)山精妖孽(見小)
(園賦)況復風雲不感羈旅無歸未能採葛(吴越春秋采葛越婦人傷越王)
(用心乃作若何之歌曰嘗膽不苦味若飴今我採葛以作絲)還成食薇(見哀江南賦)沉淪
窮巷(漢陳平傳平家貧好讀書負郭窮巷以席為門)蕪没荆扉(晉陶潜歸田園居詩白日掩荆)
(扉)既傷搖落彌嗟變衰(見傷心賦)淮南子云木葉落長年悲
斯之謂矣乃為歌曰建章三月火(漢項籍傳籍字羽屠咸陽燒其宫室火三)
(月不滅詳馬射賦)黃河千里槎(見哀江南賦)若非金谷滿園樹即是
河陽一縣花(見春賦)桓大司馬聞而歎曰昔年移柳依依
漢南今看搖落悽悽江潭樹猶如此人何以堪(晉桓温傳加侍)
(中大司馬都督中外諸軍事假黃鉞温自江陵北伐行經金城見少為瑯琊時所種柳皆已十圍慨然曰木猶)
(如此人何以堪攀枝執條泫然流涕)
鴛鴦賦
盧姬小來事魏王(古今注魏武帝宫人有盧女者故冠軍將軍隂叔之妹年七歲入漢宫學)
(鼓琴善為新聲)自有歌聲足繞梁(杜氏通典周衰有韓娥束之齊至雍門匱糧鬻歌假食既)
(而去餘響繞梁三日而不絶)何曾織錦(見蕩子賦)未肯挑桑(見七夕賦)終歸薄
命(樂府佳麗四十七曲中有妾薄命魏曹植集有妾薄命篇其事出於漢許后傳奈何妾薄命端遇竟寧前)
著罷空牀(見蕩子賦)見鴛鴦之相學還欹眼而淚落南陽漬
粉不復看(荆州記陽縣粉水源出房陵取其水為粉鮮潔異於餘水)京兆新眉遂嬾
約(見蕩子賦)況復雙心並翼(古今注鴛鴦一名匹鳥沈約白紵曲雙心一影俱迴翔鮑昭舞)
(鶴賦並翼連聲)馴狎池籠浮波弄影刷羽乘風(文選沈約詩刷羽同搖漾)共
飛簷瓦全開魏宫(魏志文帝問周宣曰吾夢殿屋兩瓦墜地化為鴛鴦何也宣對曰後宫當)
(有暴死者帝曰吾詐卿耳宣曰夫夢者意耳苟以形言便占吉凶言未卒黃門令奏宫人相殺)俱棲梓
樹堪是韓馮(見枯樹賦)若乃韓壽欲婚(世說韓壽美姿容賈充辟以為掾充女於)
(青瑣中見壽悦之與之通充見女盛自拂拭又聞夀有異香之氣是外國所貢一著人衣歴月不歇充疑壽與)
(女通取左右婢拷問之婢以状言充祕之以女妻壽)温嶠願婦(劉義慶世說劉聰為玉鏡臺温嶠為)
(劉越石長史北征得之後娶姑女下焉)玉臺不送胡香未有必見此之雙
飛(梁元帝鴛鴦賦雙飛兮不息)覺空牀之難守
庾子山别錄(見宋葉廷珪海錄碎事愁樂門)
愁賦
誰知一寸心乃有萬斛愁
又
攻許愁城終不破蕩許愁門終不開何物煮愁能得熟
何物燒愁能得然閉門欲驅愁愁終不肯去深藏欲避
愁愁已知人處
庾開府集箋註卷一
