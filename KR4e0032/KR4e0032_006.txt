臨安集卷六明錢宰撰
雜著
金陵形勝論
皇帝神武定天下德被萬方威加四海作都於金陵臣
竊以為土地之廣人民之衆草木鳥獸之咸若際天所
覆極地所載日月所照雨露所及罔不咸服是皆威德
之所致不在夫地之形勝焉臣二三老儒校書翰林早
朝既退皇帝御華盖殿詔臣宰等入侍殿廷天顔穆如
睿旨肅若賜之使坐命之使言前席而問之使論金陵
之形勝焉臣宰退而思之威德所以服天下形勝所以
防天下是威德固神功至化之見於已然者而今日形
勝之間盖將為聖子神孫千萬世治安之大防也易曰
王公設險以守其國其是之謂乎昔周武既克商營周
居於洛邑固以形勝之在洛邑也故其有天下也八百
年漢高祖既滅秦定都於關中亦以形勝之在關中也
故其有天下也四百年今聖明之定都於金陵如周洛
邑如漢關中而形勢之勝氣運之盛又非周漢之所及
焉觀之鍾山龍蟠石城虎踞莫不在左盼右顧奠此皇
畿以牡其基秦淮之水玄武之湖莫不委蛇盤旋自大
江入以固其襟抱而江漢二水之朝宗金焦兩山之對
峙雄偉宏麗又若是其地之形勝誠天地間之偉觀也
是宜今日定都建極于是以開千萬世太平之業焉抑
嘗聞古人論天下之形勝莫不曰金陵有王氣者然周
之宅洛漢之都關中已驗於數千百載之前金陵之勝
乃至數千百載之後而始驗於今日此固天地間氣運
有遲速之不同也臣竊以為金陵之地山之脉絡自岷
嶓來水之源委自江漢而朝宗經數千百里而後鍾於
兹地尤必積數千萬年而後發於今日則今日聖天子
之撫寧萬邦開大一統雖在周漢後觀之形勝觀之地
運積之之深厚發之之宏偉盖將兼周漢之氣運傳之千
萬世而無斁又豈關中洛邑所可同日語哉洪武二十
七年六月初吉文林郎國子博士致仕臣錢宰進
漢莊陵畫像贊
古之君子遭世之隆盛而時君聖明若可出以行其道
而措天下於至治矣然而不事王侯高尚其志肥遯于
山巔水涯者往往有之伊祈氏之盛而巢父洗耳有虞
氏之隆而善卷遁跡湯誥亳務光廬水武誓牧夷齊首
陽漢高起豐園綺商山光武復漢莊陵桐瀨若莊陵者
其巢父善卷務光夷齊園綺之倫歟雖然務光夏人也
湯滅夏故抱石而沉莊陵非務光比也夷齊殷人也武
滅殷故采薇而餓莊陵非夷齊比也若然則園綺之倫
歟園綺秦人也入漢漢高不下士故逃漢太子下士終
亦起而從之游若陵則光武故人而乃終耕富春非園
綺比也若然則巢父善卷之倫歟夫巢卷遭唐虞之盛
際而遁莊陵遭漢中興而遁宜相似矣然唐虞之時左
稷契右䕫龍巢卷雖洗耳退跡與擊壤老人輩相與歌
帝世之盛可也光武之世雖寇鄧諸臣文武備足固未
可與䕫龍稷契並稱也陵固宜出而道之以王道陳之
以帝謨而迺被羊裘釣澤中何哉盖以西都之季士風
頽靡若孔光張禹輩伈伈俔俔持禄固寵如蛟龍釋風
雲而干豢畜之樂可勝歎哉於是超然遠舉首倡高節
雖天子不得而臣之卒使貪夫廉懦夫有立志以成一
代忠義之俗高風勁操超邁千古其有功於世教也大
矣夫豈巢父善卷遭堯舜之理而迺以隠為高往而不
返者之與倫哉
攖寧篇
蒙莊氏之學得之田子方卜子夏氏其所從來盖亦出
於孔子或者謂其學聖人而差矣咸弗之取而不察其
純焉或謂莊也槩以繆悠荒唐之辭汨其純而疵之若
攖寧之說是已許昌滑君栢淳其自號曰攖寧生盖取
諸蒙莊氏之純者也傳曰與其潔也滑先生取以為法
焉攖者動而運之之謂也寧者静而安之之謂也日月
星辰之運行風霆之鼓舞夜旦之代謝寒暑之推移確
乎其運於上者若或攖之而天道未嘗不寧也江河山
岳之流峙草木之榮瘁禽獸之飛走魚龍之潛躍隤乎
其運於下者若或攖之而地道未嘗不寧也禮樂刑政
之經親義叙别之倫喜怒哀樂之情榮辱得喪之變古
今之運禪代之權升降抑揚進退之節茫乎其運於兩
間者若或攖之而人道未嘗不寧也三極之道孰攖之
而運邪孰弗攖而寧邪運者自運寧者未嘗運也是故
聖人有以見天下之賾其動也若攖其静也若寧與天
地同其清彼衆人也聲色攖其耳目利欲攖其心志逸
樂攖其四支百骸外而物攖焉内而氣攖焉拂其性而
不吾寧焉莊也有見於此其知也朝徹而不役於心其
行也外物而不役於物是故物攖亦攖物寧亦寧庶幾
乎超絶庶類而泊乎與聖人同其情此滑先生之有取
於莊其亦庶乎心與道冥而相忘於攖寧
拙解
勾餘之村有處士焉曰王旭翰章懷素抱朴厭世俗之
機巧名其齋居曰拙守智者誚之欲為巧而不能欲去
拙而不可二者之惑接鬭於心不知所從請謁於籛孫
伯子而求為之解嘲焉伯子因詰之曰子之拙守何如
哉處士曰天錫余以拙余寧安余天莫余哲也彼龍阿
之割金斯折曾不若款款悃悃為鉛刀之鈍也彼榱桷
之才木斯災曾不若渾渾沌沌為溝中之斷也彼善戰
之騎攻無堅或踣而顛曾不若駑馬之局促于轅也彼
卜郊之犧啖以菽及踦而觸曾不若童牛之縮朒于牾
也彼禱蓍之神莫逃于摓策曾不若原草之莽莽遂以
適也彼元龜之靈莫脱乎焍黃曾不若埳蛙之蠢蠢樂
其生也彼圓如丸寧方之安也彼詭如機寧正之持也
彼險如穽寧易之正也彼詐如狙寧守余迂也彼狡如
兔寧安余固也彼合從連横巧於謀也一敗而車爾裂
曾不若訥者之嘿嘿終無尤也彼戰勝攻取巧於兵也
一跌而族爾赤曾不若懦者之縮縮終無懲也彼孰得
孰失孰誠孰偽孰出於奸孰合於義世方挾詐而尚媚
謂孽狐不妖謂騶虞不智佞夫馳騁良工懷愧彼徒僥
倖行險而不知俟命於居易故吾寧守吾拙而不吾棄
焉伯子喟然而歎曰夫直者不能為曲平者不能為窐
圓者不能為缺齧方者不能為攲斜鶴頸雖長不可斷
鳬頸雖短不可加此皆得於天之固然子能全爾天守
爾拙彼有機心者又焉得而爾瑕且才之拙者性必魯
子獨不聞參也魯而卒聞聖人之道邪
雲山種藥誌
會稽之南市去種山三里而近漢薊子訓賣藥所也吕
君居簡世居之居簡業善醫居善藥既老以醫授其子
樂善而築圃舍南從容游息以自適焉居則種藥于圃
出則採藥于山近則溯若溪登宛委訪葛洪丹井採苓
松下遠則攀天姥上沃洲過戴逵高隠處采术南明山
中或終日夕或浹旬朔翺翔夷猶興盡趣適翩然返佩
歸吾雲西之圃日從事乎樹藝斸苓西疃種术東畦或
樹蘭茝或蒔艾蕭紫芝可茹黃精可餌芎藭可以去濕
苻蘺可以澤肌枲耳可以強志昌陽可以引年胡麻可
以辟榖以及羊蹄秃蓫燕尾菰蔣豨薟似芥薺苨如參
茹䕡芄蘭兜零接余藥品之夥不可殫紀稽之本草雖
不盡越産而葱蒨綠縟敷紛於林臯山澤間者咸為採
而致之圃亦皆可以頤神養氣攝生理性療疢疾而起
沉疴焉及夫種藥之暇荷鍤而休憩息於前除高梧落
蔭白石如砥掃落花以藉草聽流泉而支頤好風泠然
坐嘯終日攬衣而起不知夕陽已下西樹吾佳其興趣
之高有隠者之風不過寓情種藥以消遣世慮云耳若
夫藝術之精造詣桑扁特其餘事也薊子訓不得擅高
風於會稽市上矣因為著雲山種藥誌書諸畫圖之後
而歸之
