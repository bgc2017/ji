石田文集卷二
元馬祖常撰
七言古詩
題惠崇畫
龍門千尺梧桐樹多在石崖懸絶處上有古巢生鳳凰
鳳凰臺高山水長吳蠶八繭白雲絲畫史落筆光陸離
江天萬里莫射鴈春草年年出湖岸
所過
張良廟前流水聲歌風臺下曉鷄鳴行人舟中寐復起
此生亦欲成功名白髮可憐升斗禄持歸不足求田屋
揮杯看劍獨長嘯萬里朝雲見晴木
題商德符山水圖
曺南山君畫山水幅絹咫尺千萬里古木樛枝障霧雨
蒼石斷裂蹲虎兕路幽應有仙人室樓閣恍惚雲氣入
翰墨黯黯絶丹碧芙蓉峯高觀海日
淮安路池山
淮浦蒲花秋渺渺淮岸楊花春裊裊白魚初下酒舡來
十里風烟隔飛鳥吾生欲向淮安居更聞池山好田廬
濯足滄浪箕踞坐不問朝家求聘車
湖北驛中偶成
江田稻花露始零浦中蓮子青復青楚船祠龍來買酒
十幅蒲帆上洞庭羅衣熏香錢滿篋身是揚州販鹽客
眀年載米入長安妻封縣君身有官
李後主圖
澤國中寒歲年晏沙嶼潮痕眀石棧風吹半樹野梅發
天上書來問春鴈江南後主丹鉛手畫盡冰絲世無有
宫中長晝諫囊稀媚嫵吳娃雙進酒
寄鄉友
河邊老父念我出遠寄京華書一行謂言白髮今多少
又報南園竹樹荒門前石田秔秫熟犢子新生走如鹿
莫戀官家有俸錢長年作客身如束
送周南翁之官池陽
霏微桂藂綠霧深集仙書殿秋沉沉九華山影墮酒醆
便欲起拖青楓林青楓林高霜葉赤遥遥連雲鴈行急
蜀麻吳鹽來往時閒坐城樓聽江笛
畫樹
寒槎偃蹇風雨攻蟄龍囓雲磻石根戰壘防秋鹿角柵
長筏浮江下蜀門憶昔馳射古楚原夜觀野火燒楓林
高堂醉酒看畫幅樛枝薜蘿牽我心
何仲博家棣韡堂
我有破屋近鳥巢水波春雲拂塘坳弟兄三年不得見
屋前石田添竹梢眼前有此紫荆樹何時重過西州路
欲瀉銀河下墨池盡寫狂歌滿華柱
宿興化縣界
去年七月淮水發獨乘扁舟觀禹跡今年七月天又雨
躍馬南上閩嶺石蹉跎歲時身老大瑣瑣苟禄慚莫述
白髮山中抱孔經會見青藜下太乙
再賡前韻
莆田颶風秋更發山寒天暮見虎跡夜起繞床聽簷溜
又愁雲中龍出石我行閩南王事急文字豈為年位述
每嗟莫救黔婁飢誓從方士祠太乙
題眀皇端箭圖
寧王玉笛吹鳳凰桐花秋露宫晝長開元天子忽思武
手中金箭照眼光何物羣婢出後房羽林孤兒射殺將
坐中凛凛無漁陽
題趙承旨枯木竹石圖
猗歟太史諸王孫生絹畫出崑崙根枯槎菌蠢厄野火
淇園秋雨琅玕繁天寒歲暮碣石館囊書日見玄雲翻
持向故山茅屋底倚看屈曲大江奔
閒題
客來散我床上書客去風吹忽成帙平生情思苦愛詩
更喜坐嘯銷永日京都王門可曳裾鼇峰翠石相揶揄
睡醒茶甌綠香滿誰能走馬汗揮珠
上京書懷
燕子泥融蘭葉短疊疊荷錢水初滿人家時節近端陽
繡袂羅衫雙佩光共笑江南五雜組畫鷁浮波供角黍
沙苑射柳追風駒古來北地為名區
室婦嘆
南陌日長春已半天風猶寒室婦嘆咄哉室婦爾何為
卉衣廩粟充凍饑飽暖無憂樂以嬉乃此屢嘆將有私
室婦涕泗言復咽食鮮袂良焉足說近聞官家賑貧民
雄保諸州已損(一作捐)瘠翁姑帶索行纍纍弱兒失爺夫
失妻哀號村空野樹槁蔀屋見斗餓鼠啼縣令具名報
大府星火符來應期聚索錢買餅飼公卒書券質田問
鄰主艱難憔悴不易狀誰實為之俾無養嗚呼吾人痛
切膚忍死莫作盗賊徒君不見蒼鷹乳虎有司靡何但
歲凶人化鬼
息齋風竹圖道士華山隠得之命予賦之
往年家住篔簹谷丹鸞之實美如粟玄雲翻空下深靚
昆吾寶刀削秋玉石衣漬錦侵書光風微粉墮生細香
琳館瑶臺九天近夜寒笙磬聲鏘鏘萬斛蒼烟鬱江雨
二妃彈瑟瀟湘浦郫筒蜀酒亦堪沽蟠石雙杖令誰取
河朔歲晏冰為梁羣木鱗皴臨雪霜遲汝狂飈莫吹裂
截管他年侑帝觴
上京效李長吉
龍沙秋淺雲光薄畫羅宫衣侵曉着吳娃楚娘侍團扇
象輿鳳輦眀珠絡椒花染紫風雨香三十六盤天路長
南都北都望行幸千秋萬歲迎君王
李夫人
未央天子香醺骨夫人不貯黃金屋冰銅無光澁秋月
留得當年舊蛾綠瑶臺夜佩聲闌珊沉雲叫鴈沙泉寒
二十五弦彈鳳凰玉釵小燕飛春山
祝丹陽祠武當
東窺禹穴西龍門搏虎豹兮觀魚龍中有武當神所宫
捫摩光景憑雲風旁礴頫入厚地裂環視百鎮真叢叢
丹陽道人紺髮古走馬北來致天語延祐天子聖眀主
萬歲千秋作風雨
蔡州妓趙氏墜崖以死自誓作詩諷俗
鱗鱗汝水冰碧光汝之左右百草芳紅蘭紫桂媚長晝
鉤輈鳥子回銀塘茭蒲無數菱葉小西家鞦韆屬年少
燕泥霽雨風景酣簾箔依稀有歌笑趙氏女子邯鄲娼
綵絲繡履踏春陽心思宛轉縈雲縷羞對兒郎唱鳳凰
樂山嵯峨石生雨鄉人迎神奏歌舞婆娑起向神祠前
祝願生身事針組野風吹目雙淚零泉聲松韻相泠泠
誰言女子情愛癖誓死命輕如鳥翎鳥翎飛上合歡樹
開花夜夜無愁苦秋香不斷相思浦玉釵斷股埋黃土
題織錦回文圖
桃葉渡江不用楫織女烏鵲填河白合歡樹下宜男草
草色不及羅裙好織錦度曲聲亦柔黃龍塞是契丹州
夫君戍歸定何日樂府陳娘歌第一
題簡天碧畫山水
西江隠君簡天碧醉來畫水復畫石春山秋樹綠更紅
木橋野屋横且直烟雲蓊鬱風雨交元氣淋漓障猶濕
雪篷夜宿魚尾舠晴蓑曉掛牛角帙岷關巫峽冬氣清
猿啼鳥嘯天一尺老來看畫眼苦澀便擬買田溪水側
脫去賜帶繫芒履著書五車刻苔壁
秋意
銀床墜露下高桐竹練含冰留麝籠蒲萄酒作碼碯紅
湘娥江邊採芙蓉月華流影天漢東素商凄清颺微風
草根知秋有鳴蛩
寄家書
春雲閣雨花泥少池上波平飛白鳥薊中河外盡天涯
蓮葉圓時身到家
五言律詩
春行南郊
綠樹連城合蒼藤入澗懸作橋分野路取竹縛溪船載
酒誰留客看花我欲顛歌詩諧故老笑語屬神仙自鑿
蒲萄井人開苜蓿田銜櫻黃鳥哢窺藻白鷗翩狎坐欣
時俊隨行喜妙年山隂知寂寞春服且雲烟
固始縣南岳行祠
往歲曾登眺今朝又漫來山禽鳴獨樹石壁漬荒苔水
淺沙痕亂天低鴈影迴春風吹白髮有酒且銜杯
應制夀王少傅
皇極敷多福臣工保夀耆禔身名愈茂佚老眷殊彌疏
廣金無幾祁奚子更奇堯樽沾露醴齊服剪冰絲几杖
隨身到冠巾與野宜珊瑚生海石琥珀出松脂西掖清
光徧東朝寵渥私仁風初煦煦化日自遲遲宸詔徵歌
曲仙音被樂詞乞言方有待莫去採靈芝
過文著作家
誰住街西屋文昌著作臣茶甌宜客静書帙覺予親栽
竹應棲鳳操觚定獲麟青藜眀夜半北極動星辰
贈王待制
雪樹眀街樾冰澌合御溝物華迎節換淑景拂天浮長
日書封事經年問酒籌已知花塢好借汝獨重游
翰林書佐杜元美戲綵堂
聖代文眀日時賢事業初雍雍封邑屋秩秩表田廬孝
友歸今杜風流藉後予無詩歌陟岵有賦叙閒居夏閤
摇紈扇春船捕錦魚又尋倉氏米還寫翰林書追陸重
懷橘非温笑絶裾五雲誇地近三釡喜身如我亦陳情
者誰云捧檄歟強來親筆硯不去荷犂鉏大母頭疏白
諸嬰口聚鸒薊中塋入路河外野沉旟(一作車又作辜)藝圃思
傳業天門聽唱臚終慚老萊子欲語復籧篨
送文著作往鄂州諭南使
大化均天施皇圖象岳寧宣風依日月發號布雷霆貔
虎嚴分鎮鵷鸞蔚在廷芝莖聫孔廟蓂葉茂堯庭珠米
圓圓白樓桑箇箇青謳吟興隴畝游衍及郊坰楚俗那
三戶滇童信六經已知含煦育復此仰儀刑使得皇華
美歌應湛露聽賜衣裁錦段官醖應瑤缾上國崇懷服
熙朝尚德馨魚書閒粉蠧鷄卜枉軺星鄂渚翔鸚鵡燕
臺念脊鴒歸途回四牡楓樹失江汀
送王眉叟真人
秋暉上寒竹白鶴立蒼苔石洞松花落雲房澗水來彈
琴翻道曲搗藥應猿哀别浦迴船急孤山看早梅
送人之陜省幕和韻
綬帶驚沙鶴紗巾逐海鷗驪山泉未冷華岳樹先秋路
出汾陽里衣仍晏子裘風流蓮幕羡君豈歎淹留
伯長内翰與繼學内翰聫句賦畫松詩清壯偉
麗備體諸家祖常實不能及後塵也仍作詩美
之焉
吳絹冰絲白秦封石髮青沐華浮鶴露戢景蔽鶉星刻
畫風雲狀雕鑱鳥獸形哦詩鏗玉署集句燦珠經曄曄
舒光氣沉沉逐杳冥離歌三疊唱凱奏萬鐃聽肅穆官
師位雍容樂舞庭江花春艷艷山竹雪亭亭自笑如塵
俗懷慚似酒醒無因題琥珀有去對鵁鶄
都城粟氏玩芳亭
歲序催人老韶華逐酒濃開尊應數數閉戶豈重重花
朵山猿折齋廚竹笋供京塵衣不染猶得媚春容
春寒
春寒犢子瘦誰與念農耕地底多生煖天邊正要晴落
梅栖雪暈裂竹見風聲為問催花鳥如何得使名
送蘇子寧赴嶺北省幕
鷄塞鳴秋柝龍沙列夜營賜衣俱魯縞給餉盡吳粇野
井冰生夏寒天雪沒晴藩垣資贊畫幕府正知名
送劉侍儀祠祭北鎮醫無閭
名鎮坤維左雄藩碣石邊宵眀觀海日春媚禊河川塞
道迷沙磧郵亭過玉田驌驦憐馹騎襏襫費羊毡亦有
鮫人室應無䱇戶船山椒雲物異天角斗樞偏望美祠
官貴時清祀事專祝禧孚感格錫福待敷宣
謁告書懷
先子桐鄉地年來憶舊游山春花競發沙晚水閒流石
屋青霞夜藤床碧樹秋防身龍具在強欲問吳鈎
贈彈琴道士
苦竹到階深雲房豈易尋倚松聞磬韵對石振塵襟芒
屩玄壇曲瓊冠紫殿隂仙翁嫌我俗不肯坐彈琴
用韵贈王繼學時祠禱天寶宫
玄關松桂深長晝客來尋撫石雲生手弄泉風滿襟鶴
巢連屋角蝸迹上碑隂須信祠官美烹茶更鼓琴
送董仁甫之西臺幕
西南萬里地詔屬大行臺秦樹浮天去巴江帶雪來山
河無用險邦國正須才臺幕風流美書籖想盡(一作畫)開
送周南翁待制
鷄曙辭宫漏鷗天趁客船帝書鸞紙瑩母侍板輿鮮林
壑烟霞古(一作舊)松楸雨露偏儒臣文藻劇隴表勒高阡
華清宫故基
開元人物盡茲地尚華清古道風塵急温泉日夜生碑
詞惟石蘚宫樹有春鶯過客知王建題詩不記名
靈州
乍入西河地歸心見夢餘蒲萄憐酒美苜蓿趁田居少
婦能騎馬高年未識書清朝重農穀稍稍把犂鋤
宿遷縣
河伯朝宗日黃昏(一作塵)出岸高蛟龍分窟穴舟楫用波
濤使者修隄急田甿棄屋逃無錢誰貰汝歲晚更嗷嗷
吕梁
天府河流北徐方禹跡難青山開石硤白日看風湍星
宿光芒合坤維脉絡蟠吳船牽百丈釃酒酹隂官
泗州塔
梵塔層層出雲間見象輪金光動淮水鐸語召川神負
載坤多力莊嚴佛有因埏陶千萬億穹石刻銘新
舟中
藂薄縈雲曲岡巒引霧深舟輕風燕疾衣薄水螢侵夜
久江喧瀨秋清竹滿林閒情任飄泊到處欲登臨
徐州弔蘇眉山
城角黃樓壯蘇公骨已仙亂流無囓石宅土有居廛才
大為時忌名高得世傳舟中卧讀賦臨水一琅然
挽饒國吳公
泣雨纏丹旐靈風攪素帷番君歸廟日饒國表阡時穹
石鑱仙籙華編綴誄辭山原松漏月墓道櫟生芝諧世
資清福全天樂夀耆孫聫書殿列兒侍竹宫祠執紼嗟
何及居廬願莫私眀王崇秩祀斂錫待敷施
送郭巨卿之南臺
臺府濤江外官清吏報稀印朱塗野靄研瀋滴山霏列
鎮幽眀入方州殿最歸羡君高步穏悔我棄荷衣
送王伯弘平章
衮職華蟲粲台階象緯眀世須先穀帛治理後章程所
貴求儒效何勞得論衡退公無候吏飲介有諸生楓陛
都俞密槐庭屬望清助耕千畝藉謝絶五侯鯖疏傳專
高節韋賢擅令名臣工商相重鄉國魯公榮汶水春疏
(疏一作流)鮪徂松夏囀鶯來宜思舜慕去合體堯情尚醖隨
飛騎宫衣滿賜籯曹裝應再趣莫擬種黃精
送侯廣彦秀才
淮水清無石君行去路賒分金知鮑叔問字見侯芭雲
滿山遮路天高雨送霞士貧方傲世白髮豈多嗟
秦元卿家慶圖
天爵榮良貴皇家錫顯封恩光依上國寵渥蔭華宗椿
悅荆交艷萱妍桂競穠園亭春掩映桑野畝横縱令子
官薇省諸孤胄辟雍儒功誰表率善俗此儀容
辛良史披沙集詩
未可披沙揀黃金抵自多悠悠今古意落落短長歌秋
塞鳴霜鎧春房剪畫羅吟邊變餘髮蕭颯是隂何
海子橋(二首)
朝馬秋塵急天潢晚鏡舒影圓雲度鳥波静藻依魚石
棧通星漢銀河落水渠無人洗寒露為我媚芙蕖
南望蓬萊觀行人隔苑墻有時馴象浴不見狎鷗翔宫
樹飄秋葉江船認石梁辟雍真可作擬賦獻文王
秋谷平章生日
上宰儒宗重中台位望隆承天施坱圠捧日照曈曨汾
洛精靈合文章運會通酇侯初亦(一作生兆)昴周翰降維嵩
姬正逢陽復羲車舍斗中眉毫齊紺髮仙骨炯方瞳鸞
鳳翔千仞貂蟬侍兩宫天池浮畫鷁公衮煥華蟲造命
毗元化書思沃帝聰山河尊社稷禮樂賴臣工韓國蕃
宣永高皇報施崇從來黃閤貴只屬紫芝翁檻竹沉沉
翠庭花灼灼紅道山藏畫象詞館轉詩筒洛下耆英盛
人間夀域同君王自養老何羡菊潭東
送李元章之陜縣(元章舊官太常)
周漢風流地郎官出宰年憂民思磬折去國想官(疑作宫)
懸種樹連關右栽花近洛川莫嫌齋馬瘦春雨便行田
送符鎮撫之官
金符傳拜將白羽看麾軍吹角弓横月開旗馬望雲舅
家書盡讀新府令初聞油幕風流盛吾歸詫隠君
題仇公度所蔵先世家訓手澤
斗南人物論仇氏爾為先曄曄文華在綿綿世美傳庭
趨元獵較禄養有圭田感慕吾親志臨書淚迸泉
泉南孫氏園亭
鑿石通歸汐浮梁看浴暾鴨闌萍上甃鹿柵蘚生垣薝
蔔乘梔子篔簹長竹孫書香芸辟蠧席煖錦裁鵷交客
登仙籍承家荷帝恩冰甌蜂蜜溜酒榼荔漿翻吹籥花
圍屋彈琴鶴舞園海雲春有態閩雪夜無痕誰謂衣裳
懶予今杖屨煩捋鬚歌月地翹首望天門
贈里人别因寄祖義祖烈
萬里天南地逢君似到鄉欲同觀海嶼忽别上河梁楚
樹思題葉淮僧憶借航歸時報兄弟莫遣石田荒
再從浙入閩(二首)
江外淹留久那堪去復回水生客星瀨日出偃王臺烓
竈茶甌至筠籠橘顆來春雲又成雨着意落寒梅
積雨關河濕今朝日始晴浮船下夜瀨覓酒近春城鵝
鴨將雛出牛羊傍母行獨憐無侣客萬里又南征
送光州陳仲禮知州任滿北上
太守官仍貴王畿路豈賖歌驪君獨喜縶馬我興嗟髦
士應朝請羣公論汝嘉送行無酒榼歸去有書車魯望
雲浮樹淮空雨斷霞鴈來猶為稻鷺下獨憐沙宗器知
瑚璉祥金未鏌鎁漢庭須賈誼揚宅失侯芭涉歴川塗
異游觀景物華秋風河漢側被髮泛靈槎
次元禮弟韻
白鶴愛苦竹婆娑正爾嘉田居門近水野飯甑炊霞自
種千章木誰乘萬里槎小亭燒藥處依約是仙家
送人自淮南賣田還江陵
楚國方城外江陵漢水邊俊才多顯達高士亦留連濟
濟夫君美栖栖獨爾憐如何無紫槖尚此有紅蓮歸覓
千頭橘行荒二頃田相逢還又别春水看浮船
謝紙
長夏身無事煎茶被竹綀官清還食祿俸厚欲收書揖
客談玄理逢人問故居不因舒道士無紙寫栟櫚
遊華嚴寺
化國日遲遲招提獨往時鶴馴看梵磬猫定護齋糜貝
葉翻經譯沙墻應制詩庭前雙樹好長夏得風吹
次韻繼學(三首)
金爵層霄外銀猊曲檻邊合香俱國士持槖半神仙豈
有遮塵手應無見麯涎地清天似水席煖罽如綿客送
蒲萄酒人分苜蓿田書思趨豹省掞藻賦龍船(時上京自大都)
(移舟至)誰念馮唐老為郎白首年
雞塞西寧外龍沙北極邊有天皆入貢無地不生仙鵲
玉光含水驪珠濕帶涎香清堪閉閣衣薄豈勝綿珥筆
遊鰲禁扶犂占鶴田酒来揚子宅人上剡溪船自信篇
章貴能歌擊壌年
丞相晨趨漏元戎夜拓邊碧雞崇漢畤丹藥監秦仙敢
謂鼇頭選初逃虎口涎柳詞方濯錦雪賦已抽綿艷艷
金為屋輝輝玉滿田客衣隨楚製鄉夢逐吴船所賴三
階正螭坳記有年
陪可用中議祠星於天寶宫
教命司諸席元辰集醮筵星君符介夀歲紀輯安躔炬
焰天無夜熏焚樹有烟音如緱嶺上拜似竹宫前蘂笈
祥延世飈輪儼御仙日餘青煒接宿耀罽壇連象緯昭
重潤齋眀祝大年步虚垂珮響奠幣織文鮮誠感將馨
祀神娛樂鼓淵蕃釐歸帝胄孚祐播農田
崇真宫西梨花
春日梨花下相逢把臂行香痕憐粉白酒暈惜紅輕影
動簾穿燕聲來樹度鸎共當拚一醉莫待鬢華生
眀日在羅中官園池次韻
帝里春光媚花前可獨行額黃團帶小眉綠畫痕輕蕩
槳波浮鷁裁衣粉妬鶯却愁風信惡眀日樹生隂
送可升法師祠武當山
華芝三曲盖靈馭九龍車人喜仙官至誰云帝闕賖山
神驅黑虎真侣耀朱蛇石髮松膏霧天衣雨織霞澗青
春舞藻岩紫晝垂花醮席羅星斗賓筵競鼔笳乘槎過
博望噀酒問欒巴竭澤無魚罟施逵有兔罝熙熙歸化
域遲汝報重華
送楊仲禮江淛提舉儒學
江海雄南服衣冠重北門仗雲移振鷺船霧送翔鵷酒
屢招人飲文多與客論名高依日月道大信乾坤官拜
儒臺貴班聫會府尊齋廚還筍蕨賓所盡蘭蓀佐吏言
猶雅公庭禮不煩過家懽上塚去國戀承恩田埭觀魚
子隣墻撫竹孫光榮休負弩歌鼓樂鄉村
武當山道士贈行
幽居鑿石楹仙路接青城印字苔行鶴梭金樹度鶯飛
光無短景上夀有長生星斗何曾闇玄壇夜夜眀
瞻得之慶母夀十韻
夀域資皇極天樞夾泰階樂生黃髮並錫福白眉皆有
母褘裁副因兒綬結緺高年方宴賜偕老屢興懷承祀
言供食延賓使賣釵鞶絲猶故物彤管賴吾儕蘭茁矜
熊枕花眀藉鹿柴學書圖史備贄禮束脩差予欲登堂
拜誰令出旆諧歌詩陳善慶勒字擬磨崖
盧師山下過郝景文參政墓
故相聲名遠荒阡松栢長地能終不夜天莫借飛光舊
客驅車過新詩洒淚傷千年此山下樵牧禁牛羊
送史正翁經歴之嘉興
京華春滿眼楚客榜船歸花送行衣舞鶯從上苑飛蓴
鱸隨俸入桑苧接田肥鈴閣文書少還知小吏稀
姚左司墨竹為賈仲章尚書賦十韵
江渚春生雨山楹夜宿雲籜鱗穿石錦節粉帶書芸玄
玉昆刀削素絲并剪分魚竿方問野鳳管已相(一作招)君
莫作宣房楗還歌華澤文露零忻鶴警星度恐螢焚影
似風欞見聲如雪幌聞裁冠終有製作屋更無氛移植
驚燕叟盤根識楚妘中郎揮墨汁宗伯侑鑪熏
許右丞蘸道士祈感應
榮門先赤幘索室借黃冠箋奏冷風至符飛苦雨乾市
船難繫買禾耳可芟刓朝薦祈年觀昏祠太乙壇嘉生
資五福哀籲劇三盤魚鼈還隂宅蛟龍謝夏官金穰夸
浩浩粒食且摶摶神享希羞蕙靈歸藉用蘭車輪非有
角馬足忽生翰帝念愚甿病民歌法網寬祝祠期不繆
相國寸心丹
送許誠夫大監祠海上諸神
上聖崇眀祀元臣屬有文内香開寶炷制幣出玄纁授
節臨前殿傳臚聽後軍酒清黃木廟魚祭武夷君颶母
應回雨天妃却下雲不勞風有隧猶願楚無氛漕粟瑯
琊見還珠合浦聞穹蒼天坱漭溟渤氣絪緼龍戶編魚
賦鮫人織霧紋畤祠光炯炯宣室語欣欣鵬運連番舶
軺歸願冀羣觀書曾拜洛歌賦不横汾越水琉璃静閩
花茉莉熏伏波封莫請宵旰念華勛
次韻阿榮(目錄作崇)參政
輦路青雲上居人杳靄間寺鐘聞下界車轍在高山倚
馬才名世鳴鷄客過關黃陂隔淮浦歲晚約同閒
元禮弟寄和韻
野雲不肯出作雨漲山溪頗謂談捫蝨何如學祝鷄鑿
池通竹遠插架庋書低秫熟秋田後應知酒自攜
適意
夢想蒼龍闕盤桓汝水濱郡侯偏愛客秋雨更留人饌
盛嘗鱸鱠樽空倒角巾羈愁不能遣争奈二毛新
贊御書雪林二字為趙伯寧中丞作
聖主敷文化臺臣得寶書方圓河洛出次舍日星居禹
畫州圻古羲文物象初克勤資負扆躋敬賴儲胥王錫
非鞶帶天光豈器車傳家恩有渥訓德義無餘浩浩冰
華潔亭亭木本疎山輝因玉潤雲氣是龍嘘瑩爽才尤
峻栽培力不虚眀良須慶會動植樂舒徐眷遇榮金匱
謳歌媿石渠賤微叨下列瞻拜舞階除
張元傑祠龍虎武當
岌嶪芙蓉闕葳蕤翡翠幢祠官天北下仙屬日南降香
雨沾春隴靈風鼓夜江神來乘馬四使至戴旗雙宣室
還因鬼箕疇却為邦玄君眀月珮玉女白雲窗淑氣非
烟縷祥光豈燭缸兩山通地脉萬竇響泉淙有樹皆生
酒無苗不(闕)龜蛇龍虎地螮蝀好為矼
求趙伯顯畫家山圖用唐李中韻
春鴈南來後家書一紙無山花應向日陂水計通湖羸
㹀衣資絮生蠶薄藉蘆久宜拂白石強此伏青蒲琴客
分抄譜仙翁許借壺園紅榴火煉沼綠芡盤鋪嵐氣飄
簷隙烟光鬱座隅呼雲横螮蝀問月看蟾蜍倚杖心何
逸觀魚興不辜新開竹林逕併乞寫成圖
猗綠園
殖産吾何取開林我獨能縛船嘗取竹擣紙每移藤池
曲波濤小花繁霧雨蒸春雲同礎潤秋月共江澄鳳下
非因食魚來不可罾寫經還道士裹飯乞行僧筍屨新
青折荷衣舊翠凝浮甌茶有乳溢甕酒無冰香灺留文
篆書囊剰繚綾清晨飡玉罷東坐日初升
贈蘆州黃孝子
我家淮水上孝義夙多聞邑屋封華表丘園聘束纁久
嗟毛義檄更嘆董生文白石山中去吾將問隠君
雲巢道士
弱水不容舠仙山本負鰲坊偏朝斗柄材或伐蟠桃網
戶春絲密梁河夕蝀高點金應有藥切玉豈無刀雨裏
攀龍鬛風中拾鳳毛露珠凝藥臼霞纈暈綃袍箕尾人
能遇靈槎客每遭隔塵勞夢想斥鷃在蓬蒿
出都
長城懷古處身在日華東水出盧龍塞山連碣石宫沙
鷗終自白霜樹忽然紅雲海鴻濛氣歸颿杳靄中
項子虚鍊師歸舊隠
黃石書難遇青精飯易逢山中霞盡碧海上日偏紅舊
種三珠樹新裁五粒松大年能駐景上藥可還童塵隔
悲浮世仙成劇化工龍來寧有穴鶴放更無籠衣製波
紋縠琴修火爆桐綠章飛洞府蘂笈奏神宫默默龜潛
息憧憧蟻鬭聰鍊形吾體惡因爾問崆峒
題惠崇畫樹林
下瀨生秋響平林漏曙光蜀榿隂十畝閩荔熟千房不
聽樵夫伐無勞匠石傷靈槎上天漢全棟架眀堂黯黯
雲垂幔霖霖雨濕墻鴈奴呼伴審鳩婦擇棲詳路遠逢
仙宅天低近帝鄉春行苔履滑夕坐筍書香東絹刀誰
剪西園價爾償懸車清渭後白髮洒蒼凉
虞伯生學士畫像
韋相傳經業楊門世講官箕裘君自得文字我知難汲
冢朱塗誤秦灰墨補殘黃流凝玉瓚僊露滴金盤不肯
投漫刺偏宜戴小冠近林聽竹雨臨澗看風湍詔入蒲
輪軟訶歸釣石團青山連石國白日照長安擬卜龜呈
兆將書鶴借翰風流圖畫裏方自見神完
登雨花臺
積翠生層巘凝光浴巨濤吳城花覆井楚舸竹栽篙地
近魚龍逼天空鶴鸛高野橋皆螮蝀溪水盡蒲萄雨石
逢芝箭風林得鳳毛臙脂兒女小罨畫鬼神饕六代都
銜璧三山尚戴鼇故宫猶荏苒古樹漫周遭仙洞歌瑶
草人家宴碧桃飯香非接淅酒好不篘糟綠霧春連閣
丹霞曉映袍攀躋忻境勝跋涉憚人勞老我才還劣清
資媿重叨採詩今有使問俗似無曺佳麗千年最聲名
一世豪歲時休澣日攜手可遊遨
南野
南野新亭好城坳築小丘飄花如(一作迷)虎落(一作穴)遇水
識龍舟朝士尋山到隣翁載酒游五雲天坱&KR0008;書帙瑞
光浮
紫芝不用事
霞纈盤華盖天葩擢矞雲孕靈非有種掞藻忽成文冠
矗仙裁羽纓垂女製裙原田多衆草獨爾擅絪緼
贈楊洞天道人
我自不入俗君今乂欲仙鳥啼百花裏屋住萬山邊密
樹雲難過空潭月易圓題詩秋卷了為說小行年
五言(九首)
太行東北去形勢自天分一葦航吳越千車輓朔雲衣
冠今復盛豪傑古猶聞欲獻三都賦茫然愧不聞
不作還山夢因吟李杜詩平生無飽飯抵死只憂時事
實兼唐史風流揖楚辭山川舊遊處千載有餘悲
王子不耐俗還山應恐遲挑燈同此夜把臂憶當時愛
我常懸榻逢人只語詩買田今已決莫負耦耕期
好去春山路騎驢罨畫中徜徉紫芝客憔悴鹿皮翁得
酒寧辭醉逢人莫話窮乾坤皆古意人自不相同
御史青驄馬詞臣白玉堂有才皆展驥此老尚亡羊雲
海迷舟路天風失鴈行不須愁白髮正欲媚幽光
古意在眉宇新詩應口哦無錢賒酒得有屋喜人過宇
宙千年事功名一曲歌執鞭吾亦可稅駕欲如何
聞道光山縣城南十里賒人家依翠竹野水亂梅花應
有仙燒藥寧無客艤槎行當問田畝結屋貯烟霞
栽竹復栽花居然處士家有田供白飯無句咏青霞春
雨浮隣甕秋船繫樹槎漁樵相見熟来聽讀南華
又是蒺藜秋浮槎繫旅輈古城空石堞平野半沙丘自
笑滄洲客還期汗漫遊明朝入衛國淇上買扁舟
題張良卿御史乃翁萬戶死邊詩卷
莫恨將軍死將軍死是身子今簮獬豸國擬畫麒麟銅
柱聲名舊燕然記刻新叢祠寄江右百世衞邦人
春思調王修撰袁待制(二首)
翰林王學士宅裏好花開白紵裁春服青錢喚酒杯終
知老子興嘗望美人來笑我如椎鈍敲門一百迴
京國春風軟名園花信来只愁添酒價還恐負詩才繡
袂鞦韆下銀鞍騕褭回詞臣應自貴深院閉莓苔
再用韻奉繼學(二首)
修撰官清切高齋不易開青鳬憎綠幘黑瀋覆瓊杯日
日裁書出年年賜錦來最憐山簡拙惟有習池迴
山東豪侠客走馬兩京来芹藻流清譽絲綸藉美才但
能鈴索静還使酒船回夢想庭前鶴竒蹤篆紫苔
次韻咏石
老石何年有依稀滿路旁無人愁飲羽有客坐亡羊戒
世能言晉傳書豈姓黃補天成五色何獨柱眀堂
北行
山轉疑無路溪深似有雲衣裳沾沆瀣鞍馬入氲氤岩
樹花凝晝崖藤蔓駐曛佛宫金匝匝帳屋錦文文塵坌
車争出霞舒騎亂分烟中聽犬吠天畔見人耘草檄期
誅泚歌詩擬弔蕡家家收棗栗處處種榆枌枕有仙人
記琴無山鬼聞時巡勞聖主靈會召神君泉脉流釵股
松身鏤纈紋團團留象跡矗矗立駞羣龍虎盤南石貔
貅鎮北軍井鹽仍皛皛馬酒亦醺醺越貢珠璣錯夷琛
翠羽紛弓旌徵隠逸斧鉞賜功勲俗已多羊酪民還賤
豕豶雨餘雷菌長秋入地椒芬井邑聫山海倉箱溢隴
汾白鷹隨雪鴈黃鼠掘田鼢太祖初飛御中原正溺焚
劍光眀塞道箭影落窨氛聖嗣開元極天聲震大&KR2855;轅
門方納禹國鏡又收員降主來銜璧奔君自束緼只今
修栒簴何但去䡝轒公子衣縫掖王妃曳練裙期綿堯
歷祚物阜舜風薰學士工謨訓成均載典墳小臣難頌
德祗合採書芸
送同年趙繼清尹安陸
席帽文場裏于今十七年白鬚俱滿鏡墨綬獨行田鵜
翼知吾刺鸞棲覺汝賢高才多晚達未可嘆迍邅
寄舒真人
金闕來華盖琳壇集羽衣石因鐘乳膩松為茯苓肥劑
墨香翻杵修琴玉布徽天低臨象緯日近逼光輝竹裏
開長逕池邊蔽小扉紅迷霞綺錯綠漲水環圍仙杏葩
凝赤蟠桃萼剪緋龍來還獨宿鶴去更知歸割蜜蜂先
避銜書鳳自飛祠雷陳古磬符鬼掣靈旂丹井泉偏冽
銅盤露未晞俗人那得識詩客盡相依伊我逢休澣從
兹詠浴沂憑師消鄙吝猶可採山薇
送華山隠之宗陽宫
江閣魚龍近山房霧雨多地清天不暑池曲水無波筍
籜迎書帶櫻桃送錦窠呦呦呼伴鹿唼唼換經鵝養素
行編屨乘閒坐織蓑幾篇飡玉法一帙醮星科香灺沉
銀葉衣裾佩紫荷丹光留海月絳景出松蘿醉憶泉浮
乳幽憐石爛柯神君攀綠桂天女踏青莎邀客登山頂
尋真入澗阿洞簫吹道曲雲紙寫魚歌予髮今如此君
心可奈何高壇見明月為我問娑羅
石田山居(八首)
甲子人愁雨河田麥已丹歲凶捐瘠衆天遠禱祠難賈
客還沽酒王孫自飽餐更憐黧面黑征戍出桑乾
積雨衣裳濕愁人是麥田泥將深沒馬霧欲墮飛鳶爨
火勞薪盡家居老屋穿墻根雜蛙蚓擬買繫籬船
光山楓製錦潢浦荻飛綿秫熟何論酒魚来不計錢卜
鄰多野老求藥有神仙為客留羹筍清晨步石田
四月淮天雨清林蔭碧池筍香鄰瓮酒禽響(一作聽)客窗
棋田鼓春迎社鄉巫夜賽祠漸知飄泊久自覺是農師
無麥夫何極吾憂隴畝空豈能驅盗賊得忍鬻兒童荼
蓼充腸熟樵蘇救口窮無端縣小吏召役到疲癃
作客何多意淮南即是家自牽蘿屋小不正葛巾斜書
懶眠尤熟詩来酒更賒春天雲嫵媚相對坐鷗沙
竟日無賓主山房一老翁竹光浮晝碧花蘂颺春紅田
父分雞桀(一作柵)鄰僧乞鶴籠時行親杖屨未覺坐書空
淮南窮僻地先世有林廬花曙鳴山鳥芹春躍岸魚鼓
琴仙度曲種杏客傳書朋舊如相覓休嗔禮法疎
郎中蘇公哀挽
墓門翁仲泣秋草九原深身世書盈屋鄉園樹滿林故
人多執紼令子早冠簮曾作陽關曲今成薤露吟
古城熊翁夀考
高年開八袠治世遇千祺馥郁蘭當砌葳蕤菊滿籬子
能知負米孫更喜含飴但願雍熙内吾民盡耄朞(一作期)
石田文集卷二
