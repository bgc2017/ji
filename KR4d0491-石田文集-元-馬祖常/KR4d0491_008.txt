石田文集卷八
元馬祖常撰
銘
致樂堂銘
有母鞠我聿丱而弁于何申之翼翼其燕其燕其寧籩
豆載馨于何將之承其氣聲嗟嗟婦子(闕)克相肖匪惟
母宫汜布禰廟惟夫人受祉惟孝子錫類惟天可忱遲
斯百厥世
梁彦中家塋中致慤亭銘
肅肅祖禰於昭厥靈曰既降止于牆于羹不顯孝思鑑
我蠲饎昌爾孫子賓興于世
書櫝銘
農善銚鎛匠利斧斤其器既精其績惟勤以食以居可
必於懵士不農匠崇文著書濟濟閒燕明世所須秘册
於櫝經史百家内沐其澤外芬其華漆梓勒銘以告弟
子我承庭訓敢不礪爾惟天精明不嗇于人惟物淫昏
乃迷厥貞匪聖匪賢曷先我覺匪訓匪辭我孰從學曰
我祖考奕葉顯揚革我世俗維文是將迨兹百年士而
不民我辭諄諄庶大爾身
書几銘
木也材漆也堅工之良其成器也完吾克有之利於燕
閒之觀
居室銘
苟居室也敬則疇之可訂苟學古也專則疇之不傳有
幽者神有窮(一作穹)者天將寵綏之爾益勉旃
止善堂銘
維昔邃古厥民顓蒙弗跂于福弗鄰于凶鳥居獸食其
行充充繄文字肇啟相我民止明靈宣昭曰人曰已以
破其昏以迪其内衷以燭于盲以震于聾洽于大同止
善之功
遵誨堂銘
其誨諄諄其遵訢訢以績以勤以資以殷
王仁輔左丞德符堂銘
耕之澤澤穫之秷秷植之芸芸木之蕡蕡是謂德符維
善之趨有以考室矢銘以質之
辴然亭銘
維兹世人時化物還雜沓紛至攻于吾前吾乃應之而
一辴然其辴者何不吴不敖不震不譁順受維嘉豈嘻
笑之(缺)者耶
李氏種德堂銘
錢鎛具農服田財貨集商懋遷維士進德德維賢種之
于世世有年農商外求我乃天臯陶之道子勉旃
龔友輔纉古齋銘
古有道載諸辭我纉之徵於斯維友輔篤古學予為銘
聽母藐
允懷齋銘
疇沃沃天是資稼以穫力之施道豈遠惟兹思佩我銘
世乃師
箴
舟箴
伐木于山既斧既鑚于綴以穎金于屋以編菅杵堊縷
枲研桐之脂塗于木間以禦外波不觚而刳不趾而趨
南國利之以載以居不車不廬越紀彌章矢溺溷濁汙
海若之宫馮夷垂顛軒輕上下萬縆千纏不施其功卒
不思改圖由是言之水豈不仁哉
酒箴
瓶曰何䲭夷脂韋敢侮予為清冽以實我纆徽以縆我
手我肩我燥熇須我不我世須世將焚如彼殄天物而
糜民食莫而之急世迷厥明不而之辟日甘其喙而毒
其腸俾其尰瘍俾其呌狂古宗廟之事錫嘏受祉以洽
神人罔淫之以詎出入兩宫經營公家以脂以韋不予
之塗泥而蹈其近利而安其後譏何䲭夷之智為
贊
恭贊御書奎章閣記
至順二年十一月七日上遣内侍至臣祖常門賜臣祖
常御書奎章閣記碑本一幅者臣祖常冗瑣下品才識
淺薄叨被光榮待罪風紀夙夜恐懼無涓埃補報於聰
明之萬一不得斥逐則為大幸顧乃曲加天寵猥賜宸
翰煥乎日月之光華郁乎雲漢之昭回羲畫八卦禹敘
九疇雖有義有文亦不是過也何則羲有義而無文禹
有文而無義必待周文箕子者出然後文義大備垂之
無窮今皇帝陛下即位之明年開奎章閣布政四方大
臣公卿以次進對少間則覽古文圖書綜覈古今求其
治亂之原以施於天下以戒於羣成迺製奎章閣記俾
工官鑱諸樂石兹皆萬萬世無疆之慮也猗歟盛哉臣
祖常受賜不勝感戴聖德北向百拜齋沐謹為四言詩
以贊於後云
皇帝明聖受天之命撫御四海民物遂性物性既遂太
和雍熙雨暘咸宜于于施施清燕暇逸不遊不田刻文
垂訓萬世是傳賤臣荷寵天光臨門寶藏私家以遺子
孫臣拜稽首維聖作憲羲畫禹疇法天行健有義有文
於昭日星豈惟修辭大同於經嗟臣螻蟻待罪風紀瘝
官追罰幸不訶鄙乃重受錫天德何報麋軀銜忠罔極
覆燾
吴宗師畫贊
有毣毣之思而弗施有肅肅之容而自儀冠裳孔都登
降拜移載以德輿豐其道樞俾同我尚世之儒相實民
之望豈囿於象者耶
贊雙兔
兔爰爰相伏蹲囿田塗宅丘原嗒彼罝儲穎功夀斯文
圖爾形
贊吳牛
予觀牛之顛趾飲囓同於羔羊其為功也不類遠矣今
目擊此卷不覺興嗟
雜文
丁君誄
至順元年六月二十三日山北道廉訪丁君文苑卒嗚
呼文苑學足以利人而不得大施而又夀不享年兹縉
紳大夫所為痛也乃作誄曰
有樹其柏孰培而斧有良其器孰陶而窳昔也聯裳荷
天之光靡行匪短靡言匪章試官民庸摶其頑兇以煦
其疲癃持斧冠豸而蛇虺弗嘬何辜于天而不遐年誰
謂為之終其罔全服食之就耶藥石之不耶惟臧受祉
果何修也飛羽天湄君柩之旗崇璞山碕君墓之碑酹
莫余奠誌莫余辭爰封兹誄敢識余悲
仁本堂解
粤古先民孕善于中而契乎天倥侗不鑿質良而全潔
然以名而不之貴靡然以利而弗之嗜憧憧往来不求
不忮聖哲彌綸弼以仁義鰥虞在下瞽頑弗慈乃以孝
烝之庳君弗弟而友道日至孝弟辨矣仁義治矣魯東
家素王有子其徒揭示仁本範世立謨彼婦姑勃磎誶
語帚箕而獨何居煦濡以愛飲食弗敬是又孝耶生先
乎吾宗法是系敢不悌耶儒服者云行仁之本孝弟實
始將由兹以達夫博施故又曰堯舜之道孝弟而已矣
翕和雍熙陶陶怡怡比屋可封而刑措不用者顧不由
世咸孝悌而仁哉我解仁本以斯義準吴氏之子尚佩
惟允
記河外事
有計吏河外来稱河外斗菽三十千弱民持錢告糴大
家大家亦無有菽日益貴民日益病而有司賦之日益
亟也余方食投箸記其說且曰菽之比粟也奚急而病
若是是履賤踊貴也有司賦之亟其謂何請子悉之吏
曰子儒服者所謂治天下之事子盖懵懵也故事國馬
食歲徵諸内地而不給則漕河間鹽錯置郡邑算民之
口而廩食之估當其直而以藁秸入之官又不給則差
河北郡縣凡民數幾可秣馬幾俾馬就食於外今中山
河間趙地百姓無糠籺救旦夕命人挈男女之里中不
得易斗米其均賦於河外有以也子泥於古而昧於今
而不知通變之道子不仕則已子而仕將見瘝官之罰
集子之躬矣余言盡不可信耶
夏乾禱雨文
惟神靈馭雲氣呼吸雷雨變化罔測出入八極今本鄉
神之祠宇在焉是神之所依歸也而祖常等耕鑿給食
事神弗謹神其降咎以病吾人歟且沛澤不時稻苗將
槁歲或不登則何以供王賦而為神之粢盛乎神其鑒
此也
策
會試策問
聖王之設官也俾在位之臣咸稱厥職以亮天工者其
法不越乎選舉而已皇元稽古立制用賢使能敘進差
等成法具在夫事久將弊亦可變通者乎入官者日滋
月積循名責實有不勝其煩然選舉乖方則瘝官病民
曷術得以無二者之失乎命風紀擇可為守令者善矣
然必求於資歴相當足以盡撫字之才乎漢世公卿二
千石皆得辟舉可施於今乎課績良法也今以五事備
責守令往往虚文考功可復乎州郡牧守限於品秩缺
員者衆唐以来權行守誠激厲奬借之道獨不宜於今
乎諸君子褎然舉首各悉其說
擬廷試進士策問(二首)
文武之道有國家者不可偏廢也文藝對策取學問之
士我朝已行之矣獨武舉未講非所以備文武之道也
方今四海億兆之衆藴畜才能者豈無其人乎夫武職
子弟襲受世賞衣食為事游媚富貴使之將萬人率千
夫其余(一作於)功勛之裔則至厚矣國家何賴焉兹將議
立武舉以求草澤弓馬膂力之夫謀略技能之士以應
武選其策何先乎必功勛世臣之裔草澤有能之人兼
用並置仍不戾於時宜何者為便益之道乎子大夫學
通今古之制褎然来廷其悉以對朕將親覽焉
朕纂承大業祇遹先猷畏天愛人罔敢不敬故屢詔有
司各揚迺職使恩澤下流而吾民得以遂生而樂業斯
朕之志也而聞有司瘝官者不一或貪墨不法以抵冒
條禁或優游不事以苟年勞或保禄自營或矯情取譽
廉恥之風幾於不興且有官之士在民之上所以師表
百姓而百姓賴以安者也而乃自治不嚴如是何以居
人之上哉又古者刑不上大夫而官序有常庶績咸熙
而今也風紀之司糾劾論治偷墮因循之俗日盛未見
其振起者何歟豈公家審官之術未得其要歟抑毁譽
交養不覈實歟將求激厲廉恥之道而期官士自治王
澤下流而百姓安其策何自子大夫明古今之義其於
事宜之體講之詳矣悉心以對母隠
題跋
書翟太素彈琴詩序後
古堂上樂皆亡獨琴在今之琴雖盡非古意然猶愈於
亡也省菴周先生謂余言汴士翟太素雅善鼔琴羣髦
方聲其工被謌詩間子盍賦之予悼道不傳纉綴事方
殷不能為韻語俾太素絃之省菴周先生其無庸病哉
跋夫子擊磬圖
天地日月不容繪畫而松雪翁寓意於翰墨之中吾固
知其笑荷蕢之非真知聖者也
恭題御書雪月二字
上日御奎章閣聽天下之政盖所謂未明求衣日旰忘
食者也恭已南面不邇聲色清燕之頃留神翰墨於昭
回雲漢之章尤見天縦之聖也兹雪月二字詔賜中奉
大夫侍御史臣嘉木巴事天子官侍御史持平綱紀憲
法是賴非有清明之德配彼雪月者則天子不以此官
官之矣聖人在上量包天地么麽小臣智識狹陋曷足
以窺之意者或萬一歟臣祖常又得陪侍御史下列乃
属臣為贊遂告之以是俾其子孫寶承之以世其家焉
記御史臺題名後
天歷初有制命御史臺具石題名聖言渾灝有訓有戒
天聽洞達照知物情而文字簡易盖堯舜都俞之旨也
天地之大日月之明何德以象之臣趙世延既承詔為
文至順三年某月日臺臣等謹敷宣德意列載如上維
時長貳曹属之次乃列於下後之来者尚徵於始而繼
之也且人之善惡咸在是亦懲勸之義而不可廢也嗚
呼慎之哉
題松廰事藁略後
昔祖常承乏察院初官未熟時事往往篤信古道動輒
得咎言秦州山移之變則得奉祠大社論特公丞相廢
法擅權則謫官開平嬰虎口之毒擯斥五年幸遭逢天
日清明更化張絃凡是同惡姦狀顯露善類彙進衆賢
登朝而祖常忝備召用待罪詞垣暇日偶繙閱書簏見
有章疏舊稿數十紙因繕寫成一編祖常詎敢賣直要
譽庶亦存愛君憂時之萬一云耳名之曰松廰事稿略
者明其與同官論列者皆不記也至治三年端陽日浚
儀馬祖常識
題簡母墓銘
金石之文銘壙尤難宋王安石最善銘(下疑有脫誤)可知其
難也此簡氏銘郭貫所撰貫以篆名文亦簡不煩序人
子之孝天之至性難哉
跋姚照磨攷墓銘後
御史臺属姚紱持其先世墓銘求予跋文予讀再過乃
識于後始予考京邑鄉貢第二場課包茅賦一篇紱實
冠數百人又以才諝佐予禮部今又掾臺府祖常適官
侍御史而紱陞充臺掌故則於其家世之傳文字之列
宜知也且彭澤活人之衆如此紱之碩大顯達寧有既
邪
跋誠求堂詩
得龍之嗜龍可以豢知馬之畏馬可以舞彼含氣之不
靈而我得其情實用乎誠况靈於彼者可不以兹求邪
記
固始縣重建縣治記
皇帝踐祚詔内外大小臣母曠厥官縣大夫同稽首曰
予一二小臣才學不力罔有聞知奉天子明命辱守兹
土夙夜寅畏如齋如疾恐不能上宣王風下成民功以
遺邦之羞顧兹公署既庳且陋不克以居何以館王人
何以聽臣事予一二人母循故常母爽等殺不刻不畫
再營再搆寧不偉歟越明年改元落成凡為屋大小若
干間為工始末若干日秋八月縣大夫走吏于光請記
厥績將勒諸珉以耀後之人祖常曰作器必銘作事必
記于以考古于以垂訓俾繼我者從事有稽也今賢大
夫承流宣化之餘力不謀其私不肥其孥闢兹新堂照
臨百里可無辭也哉惟固始為縣或國于周或侯于漢
暨三國晉隋唐名制隸属山川職貢有圖經在皆不書
記其邇於世者昔趙氏失德江淮之交風燐宵明戍鬼
晝悲乃若斯邑南窮山北盡淮陸可騎水可航田畝之
甿躪磔者無慮十八九虎豹之所宫狐狸之所號故老
遺人談之者尚蹙額而可(可疑衍)掩袂也迨我朝天昌景
運奄有二國建制縣邑立官立師撫摩瘡痏寵綏俘遺
不四十年陳蔡曹㲾吴楚甌越之民雜耕于野交居于
郛于今稱沃壤然其人失鄉遂教習夷獠之俗動以利
害相磨戞以舌吻相撼搖持短長日叢于官重不幸饒
茗漆竹箭材木之利秔秫之精鑿鳥獸之毛革所以塞
聦障明者靡不悉焉居官之位者難矣哉某年某月日
某官等偕治是邑邑人宜之不敷不譁如子安父居無
何奔走羣執事作兹役翬翬之堂翼翼之廡賓客有位
庖厨有次豐而不奢華而不忒譬天造地設人未告勞
又何變難為易如斯也非大夫之賢疇克爾哉盖嘗讀
春秋魯莊公二十三年秋書丹桓宫楹明年春書刻桓
宫桷禮曰諸侯黝堊又曰諸侯之桷斵之礱之于春秋
于禮立教者三致意焉何則重禮制之或爽也今邑人
宜大夫大夫有人民有社稷文有吏武有兵諧其神人
罔有圯傾尚何以二魯諈諉為哉
小石山記
岳鎮之列居四方其間出雲氣神物變化靈異以之順
成年榖滋益品類者大矣至於巒壑之美岩穴之秀木
榮泉清珍禽竒獸之所託依往来仙真高人之所棲宿
是皆有以寓游觀樂放逸在君子之所不可廢者也淮
以南諸山石礦而不瑩予得小如盎者一鑿噐實水植
之其中亦磊落峻拔含蓄雄偉可喜也彼雖不能如岳
鎮之大出雲氣光景神物變化要受封祭然世或欲楗
淇竹以塞河決鍊五色以補天漏則予斯石也其能無
尺寸之功歟
留侯廟記
國家著令凡先民之有功有德於世者所在得祀焉彭
城之留城有廟曰留侯之廟壊而不治神將無依其守
趙君克明節制日之稍入勸民合力會財以集工徒盖
茨完好垣墉旁周階庭室屋有翼有承丹漆黝堊弗麗
於淫經用量制咸稱厥宜神棲孔良象設惟肅吉蠲從
事牲醴碩鮮鄉之人祝禱即孚歲無疵癘嘉生繁興民
庶翕悅遂来求文刻石廟中圖以侈大神惠茂封邑於
無極也嗚呼古者作事有記為教之意深矣大矣彼有
務勦民以事鬼儌福以媚神者搢紳文儒之士固不欲
書於册而告於衆矣兹能以禮祠其鄉之賢士大夫講
俎豆之容者則是敬君之命而納民於道也則是非文
法奔走之吏所能識也又可不載諸言辭以傳於世列
其懿行美蹟宣著顯揚俾人有所徵而為善焉可乎否
耶矧若侯之功德卓偉郡國固宜通祀之久矣余典禮
之官也故為志以表之
小圃記
余環堵中治方一畛地横縦為小畦者二十一塍崑崙
奴頗善汲晝日縆水十餘石井新浚土厚泉美灌注四
通陽春土脈亦墳起古所謂滋液㵕漉何生不育者信
矣哉雜蘆菔蔓菁葱薤諸種布分其間柵以稭薪限狗
馬越入蹂躪圃在前時為故主馬廏土有糞合水之膏
澤併漬之後菜熟芼羹以侑廩米之饋餉吾於世資盖
寡取也如是足日計矣學子汪琯曰鑄鐵作齒綴於横
木使土平細尤宜菜余謂不然土之力完則殖繁若力
盡則亦不殖矣因為小圃記
上都翰林分院記
天子歲省方留都丞相侍省中率百官咸以事從或分
曹釐務辨位考工或陪扈出入起居供張設具或執櫜
鞬備宿衛或視符璽金帛尚衣諸御物惟謹其為小心
寅畏趨走奉命罔敢少怠而必至給沐更上之日迺得
一休也惟詞臣獨無它為從容載筆給軺傳道路續食
持書數囊吏空牘旬日不一署文書夙夜雖欲求細勞
微勤以自效而亦無有然後知上之人不欲役其心使
之精研於思慮而專以文字為職業非如衆有司務以
集事為賢者也至治三年汶陽曹公子貞分直學士院
實應從行祖常攝官待制聮属以階上日懼謭薄無以
稱其官幸遭逢國家治康内外清謐臣鄰廉恥不煩訓
誨蠻夷懷柔不待約束所以敷宣播告之辭猶慎且簡
間為民為歲而祠其詞之祝亦不誣神而夸故其意質
而文又寡是以益積其藴蓄而不得肆發而為歌詩以
形容國家太平之功乃更相與樂其秩之美而喜其被
光寵於明世也吾徒之服是選者良亦榮矣夫良亦貴
矣夫可不研精於思慮以俟上之召必蹈渾噩之實而
列陳之則庶乎不戾於躬也不戾於躬則於古也近矣
志諸壁因以存故實云
聖清廟記
大元建國全燕以御華夏永平為甸服股肱之郡至元
十有八年世祖皇帝甫平江南五歲矣即裹干戈放馬
牛而不用大召名儒修禮樂之事敕有司咸秩無文于
是永平郡臣以其邦為孤竹舊壤伯夷叔齊兄弟讓國
之所逃者也列文以請大臣以聞上曰其命代言為書
命以褒之諡曰清惠仁惠于今又五十年矣郡臣前後
凡不計幾人漫不兹省某年某官等乃狀上尚書曰郡
境廟象清惠仁惠之神歲無牲牢祭品不備領祠無官
尚書秩宗伯禮有儀謹以告其曰會太常議制白丞相
府符下永平曰夷齊求仁得仁廟食固宜歲春秋蠲吉
具儀有司行事符且署矣乃重白丞相府以孟軻稱伯
夷聖之清者也孤竹其宗國也今既象設而廟食之宜
以聖清名廟丞相府僉曰允哉嗚呼大道之鬱也則民
烏得而知古豈獨民烏得而知古焉士盖有一二世不
知其傳者大道之彰也則民不識金革戰鬭之暴内則
有父子夫婦相與飾於禮節外則有官師之教朋友之
交相與講於古豈獨知已之所傳又知當時之名世者
而傳之是則永平之人遭逢國家之隆而沐浴大道之
彰也吾將見行者讓途耕者讓畔學士相讓於俎豆工
商相貸以噐貨而價不貳矣推本我世祖皇帝教化之
意顧不由此歟邦之人尚礪其志而施於行哉母徒神
之而已也
願學齋記
古之民生有世教迨成人而四民之業定矣於是有士
者出而上得之以備公卿大夫之位其所施設於治政
之具則推其身之所修而已後世庠序爼豆禮樂詩書
先王之道一切不行民之生於時者率蔽於耳目見聞
之習駛然各騖於資之所近情之所便而安之家殊人
異而民志始苟矣上之人又無以一之嗟乎四民之業
不分囂雜竒衺踰制不教之俗交拏其前士之有特立
不遷於彼者真豪傑也哉盧龍王敬從義甫士而起家
積官為禮部郎中矣迺表其讀書之室曰願學且曰古
有云非曰能之願學焉非敢謂乃所願則學孔子也属
同官馬祖常記之祖常讀職方乘按盧龍稱塞下地國
家建國全燕盧龍畿甸之服聲名文物之所被王澤之
所先非古盧龍矣矧舜州之壤孤竹之墟朝鮮之封其
民固已熙洽於聖賢之域矣漢唐之君其德不能遠故
稱之為塞以塗墁其疆理之隘爾三光五岳醫無閭北
鎮又東千里天地絪緼磅礴龐厚博大之氣鍾於其間
區區以丈尺地量人物者小夫之智也今從義甫有士
之行而有位於朝當世教化方興特立於聖賢之鄉而
為天子之郎官有名於朝矣而朝之時曰書夕之時曰
書猶名室曰願學鄉之人日迪從義甫之誨不遷於囂
雜竒衺踰制不教之俗而皆願學焉將不煩乎官師之
政而人悉為士矣若然則願學之功豈王氏所得私哉
禮部合化堂題名記
凡職事官悉有司也惟六官隸丞相府分領庶務頒降
文書春官典禮古秩宗之職或謂之南省或謂之儀曹
其視五官非獨有司之事焉天子祠郊廟則贊相中書
論制度則與議朝覲會同之班簿聲名文物之品節咨
辨位之名數稽載籍之推本莫不於是詳定焉褒崇旌
異勸善成俗報德尚賢尊右儒學之義咸敦大而涵煦
之優柔而裕養之生而不殺之道存焉與夫饔膳醴齊
之薦于上餼牽牲牢之饋于下以仁睦親以德體物分
吏以上四方之職貢專官以比四方之賓興嘉榖靈獸
獻禎奏祥皆附以達彬彬乎華要之地而大夫士之高
選矣天歷已已皇帝御極之明年飭百官修職禮部奉
命惟謹乃相告戒不敢怠於事登公堂而更相命曰傳
所謂禮樂合天地之化者豈不謂兹類耶請用合化為
禮部公堂之名記堂之始末遂署官員之名聯属之次
於左方云令甲尚書三員侍郎二員員外二員主事二
員令史十九人通事一人國字譯史二人西域譯史二
人知印二人奏差十二人官並載其姓氏序遷之由令
史以下因制以具名俾後之人有徵焉
察院題名記
審官之法既壊仕者雜出而天下始不治矣或因緣時
貴以取進或多貲以交結變易詭詐佞媚側辟一朝居
位而臨民民烏能償其積貪乎世祖皇帝至元五年立
御史臺設監察御史振肅庶官糾劾貪邪以繩吏牘以
除民瘼當是時宋尚未納土餽饟供給羽書四馳中原
數十百州日以飛輓為事自漢唐之主觀之當以軍府
為急而我世祖皇帝憂民方深不俾瘝官毒我黎庶則
雖堯舜之明四目達四聰者豈過是哉列聖相承成法
具在天歷皇帝登極顧御史大夫特穆爾布哈若曰内
外非臺察則官以墨敗者無由而知貪何以懼姦何以
發乎汝可於臺院殿院察院刻石以題名焉嗚呼天歷
皇帝丕承世祖之謨烈詔臺臣三院題名者臣祖常才
雖謭薄不識帝王之度要非夸以示人必勸之以善而
懲之以不善也名既刻矣後来者有目為材御史者有
否者則為御史者可不慎哉臣祖常於是而知天歷皇
帝帝王之度也守院御史托克托王德新請曰石既具
矣請以爾言為察院題名記起自至元五年至至順三
年監察御史姓名咸列于左云
州判張君去思記
在唐河東薛存義拜零陵令且行柳宗元贈以言曰凡
吏於土者若知其職乎民之役非以役民而已也民之
食於土者出其什一傭乎吏使司平於我也今受其直
怠其事者天下皆然余每讀文至斯未嘗不掩卷太息
也嗟乎三代而上長民者皆學士大夫知義禮有誠心
愛民自能先之勞之而無倦隠然民之役也三代而下
吏寡問學無惻隠之實罷軟者不勝任強幹者依勢作
威公然役民而已矣惟元統至元間吾光州判官張將
仕獨不然將仕質美性恬勇於行善先是淮兩[田耎]民荐
阻饑無良者相扇就剽掠及是歲稔猶狃前非所在竊
發教柅化梗公私病之將仕以逐捕為已任盜不弭為
牧民者責選良騎挽強弓挾勁箭率武夫即其巢穴逮
之無遺由是惡少屏迹閭里以寧或訝判州不畏強禦
能得盜必超擢將仕蹙然曰此吾職分内事耳何敢有
功且不能令民不為盜致墮憲網今得其情徒切哀矜
何敢有功其不伐如此暇日適泮宫遍觀黌宇見庖廩
無次講堂不治司馬丞相祠圮毁謂士民曰廟以祀先
聖先賢堂以厚有德學校以育人材昔馬監州勸導州
民闢草萊剪荆棘經營創始三十年于兹矣我後人乃
不能繼其萬一殊可愧歎即日命匠鳩材完繕因司馬
丞相之祠遂立三賢堂以楚孫叔敖齊相楊愔配食焉
三賢者或生或封或隠於是將仕又以道礪其州人也
已乃葺司夜之鼓已乃葺邏徼之司乃葺驛郵盖以儒
道不崇人心不正縦擊鼓警姦何益於治姦知警矣然
後嚴捕盜以警其未警者焉修驛郵以傳達文書焉四
者所施有序以故州民德之於其去也思之不置具狀
跽余門丐文記實於珉余方闔門城西取篋中敗書冊
點校存家學辭以未暇至于再三請益堅義不可辭乃
曰張將仕由汴省宣使判吾光能使州民懷既去之思
是可嘉也較諸受直怠事役民而已者邈乎其燕越矣
後之来者考余文不誣尚踵之哉至元三年二月吉日
資德大夫前江南諸道行御史臺御史中丞馬祖常記
殿中司題名記
國朝官制御史臺立殿中侍御史雖三府大臣奏事殿
中先相關白大朝會則知百官序班於庭在臺則百官
有故三日各令曹属報狀謂之曹狀云官獨簡貴平居
無文書出則秉憲節為使一道故職是者必國人世臣
之胄必由監察御史以次進它人不與也天歷皇帝在
位顧臺臣若曰殿中侍御史題名無刻不宜爾可令自
今以上至制官之始咸刻之於其署殿中侍御史索諾
木博囉詣侍御史馬祖常言曰爾為侍御史時且以爾
嘗學古文是記爾宜為之是為記攷之掌故殿中侍御
史得凡若干人具載於後
石田文集卷八
