石田文集卷四
元馬祖常撰
五言絶句
雪中登郡城西亭十首
躡雲上層臺娟娟撫修林雜佩遺江妃遠響聽幽禽
澗谷垂寒藤冰光見魚影歲暮風雪交敲瓶煮茶茗
梅蕊發寒樹孤芳寄江沙忽得雲母屏光色陵歲華
燎桂熏我衣出逢歲寒友澗壑多幽隂觴酒且擊缶
飛花堕横塘鏡影照宫額天路韶華管吹香慰幽客
石路屐齒滑天風吹高寒花明喜珠綴竹瘦愁露漙
日讀種樹書自喜豐年瑞籃輿行田間相勞興嗣歲
兔跡行可尋馬力寒亦勁馳獵意已銷獨坐有嘯咏
楚甸無層冰霡霂土膏濕更憐三角湖澄澈瑩寒碧
濛濛翳江嶼艤船夜問酒路逢白髮翁憔悴看魚笱
聞笛
昔在楚江上笛聲來夜舡江深魚龍動明月下高天
題嵓屏隠士
採藥緣山去彈琴傍澗居隠君多道意曾得茂陵書
弔節婦
白日松臺閟青山石槨沉空餘哭夫淚下入九泉深
題四皓圖(二首)
不聽高皇召還來太子宫阿㜷人彘禍吾恨紫芝翁
鴻鵠歌雖壯長門事可憂高名紫芝客終不似巢由
蜀葵
風簾晝浮艷露庭曙含滋不見牧羝翁漢節空葳蕤
崞州判官王善父家望岳亭
眉目凛松桂肘腋凌烟霞終慚隠君子歸去西移家
僧院蜀葵
紫暈成丹景黃旉綴綠幢何因女冠子却近老僧忩
間題樹葉上
秋意鳳城多凉飈奈夜何題詩滿霜葉不見洞庭波
題子昂承旨墨竹
汲澗思連筒發船思長篙春雨篔簹孫會長拂雲梢
李夫人畫竹
夫人閨房秀手洒千畝雨不見蒼梧妃彈瑟瀟湘浦
馬戶
日午吹烟起人家半是農賣田當保馬無褐過三冬
桐江
青山圍縣郭碧樹出旗亭千里桐江水分明是醁醽
朝歌
霧黯山沉樹風號路起塵朝歌醉王死周室又歸秦
墨竹扇頭
冰紈已却暑况此碧琳琅好伴玉麈尾凉颸滿高堂
山水圖
石壁雲生樹濤江雨闇船居人屬仙籍長負免丁錢
謝杏子
杏子黃金色筠籠出薊丘味甘醒午寢可是督詩郵
乞扇(二首)
端午蒲葵扇郎官寫贈人如何老供奉不得障清塵
紈扇裁團月當知織素人撲螢還有妬障面却無塵
李陵臺(二首)
故國關河遠高臺日月荒頗聞蘇屬國海上牧羝羊
蹛林聞野祭漢室議門誅辛苦樓蘭將凄凉太史書
歐陽原功銘馮少府墓
古鼎刻龍文新銘少府君欲聞蒿里挽零露濕秋墳
畫鷹
側視窺霄漢低飛近草萊金韝時一脱肉飽更須回
題猿圃
江渚無來鴈山樊有宿猿秋高盧橘熟巴月樹連村
送客西歸
陸機初入洛王粲却歸秦春草無愁思楊花送遠人
偶成
山中木葉落江上水波生自是年年事漁樵不必驚
黃河
塵海東南下雲山西北高黃流蕩中潏萬里費波濤
舟泊徐州
河發崑崙水天吹廣莫風徐州城下宿一日過淮東
真節馬氏
天上圓月虧人間歡喜離千年哭夫處即是結褵時
節婦張氏
磨笄山月寒織素機石冷閨深鏡塵奩泉咽水結井
龍眠十六賢圖
林下石床方溪邊竹影凉高人千載意山水寄餘光
送邵從聖官臨淮(四首)
白髮滄洲叟今為漢戟郎逢君淮上去竚立看歸艎
素月生淮浦青山對縣門勸農明府在種樹長兒孫
春水淮魚美秋田楚稻香翰林多故事君莫棄書囊
少小淮邊住蠙珠不易求因知新縣令齋馬問春疇
四愛圖(蘭蓮菊梅)
湘纍能楚辭猗蘭為之佩千載得涪翁幽姿未憔悴
瑩膚中含滋鮮彩外發藻晚紅詠池酣晝鉛敧岸裊
的歴黃金華秋日媚階徑南山種秫翁飲酒不得盡
鐡色僵萬木江南梅有花枯蘚纈古錦明英冠春葩
獨石
秋瀨喧石梁臨流不肯渡與客坐忘歸山寒日將暮
題王氏樓(二首)
岑樓臨曲水小檻背重城懶慢淮南客終須掉臂行
乳燕穿花去倉鸎拂樹來淮天春又夏獨立意徘徊
七言絶句
節婦馬氏(二首)
織素鳴機曙未分寒風吹裂嫁時裙官家莫去催租賦
孀女無心刺綉文
老姑白髮垂肩短新婦青眉照鏡長四十年來門戶好
風流今見兩兒郎
楊妃墓
漢廟衣冠照碧燐唐陵翁仲作黃塵馬嵬坡上棠梨樹
猶占秦原幾日春
帥臣子劉宗道藏其父之詩請跋
將家子弟讀兵書欲斬樓蘭換印魚獨有劉郎偏醖藉
阿翁詩句作儲胥
鎖院獨坐書事口號(七首)
松門行屋無人到恰似篷船泊浪中午夜風聲敲雨點
夢回錯認是漁翁
玉署之西松幾樹那知當日是誰裁若在山中濯雨霧
更有鶴巢無數來
蜀相功業少陵知萬古千秋更有誰瀘水東流奏嗚咽
褒中春草亦離離
東山百尺瀑布泉跳珠濺玉鳴夜弦綠樹冥冥野花落
鶯啼春曙雨晴天
門前柳枝垂碧絲閨中怨女惜春時剪衣自縫寄征鴈
不對粧奩畫黛眉
洛陽酒債斗十千高樓青旗真可憐牡丹芍藥趁時節
王孫買笑擲金錢
吳娃梳粧趙女妬楚王置酒章華臺走馬還宫張夜樂
誰知樂極却生哀
南城(二首)
城南牡丹一百本翰林學士走馬來渡水楊花逐飛燕
薊中芳草送春逥
粟侯亭前花一園客來日日費金錢明朝碧樹春城合
恨不江東問酒船
與庫庫子山郎中(時祈雨長春宫)
中郎齋沐醮星官風馬雲車下石壇深夜步虛詞更響
要將靈雨溼春乾
題劉伯宣挽詩
楊子橋邊水正波蘼蕪秋草徧陂陀江潮日日風波急
似為孤臣賦九歌
送文璋甫入蜀省幕
蜀國海棠紅似錦况在濯錦江水邊見君西去飲君酒
恨無成都賣卜錢
慶陽
苜蓿春原塞馬肥慶陽三月柳依依行人來上臨川閤
讀盡碑詞野鳥飛
鱺山(三首)
繡嶺春來綠樹圓東風吹影入溫泉華清夢斷飛塵起
玉鴈銜香堕野田
玉女泉邊翠藻多石池涵影媚宫娥可憐繡嶺啼春鳥
猶似梨園弟子歌
華隂道士長松下留我煎茶看古碑衣上征塵都莫洗
天風一夜為君吹
洛中(二首)
龍門三月洛波清正是花時過故京樽酒不來芳樹遠
碧雲初合暮山横
東望梁園是故鄉懷歸夜夜夢池塘春城碧樹淮南路
飲酒當年似漫郎
河湟書事(二首)
隂山鐵騎角弓長間日原頭射白狼青海無波春鴈下
草生磧裏見牛羊
波斯老賈度流沙夜聽駞鈴識路賖採玉河邊青石子
收來東國易桑麻
七夕舟中苦熱
嘗憶銀床桐泣露更思玉椀蔗流漿天孫初嫁龍綃薄
却恐秋河入夜凉
戲馬臺
將軍一叱靡(一作廢)千人未可掀髯便笑秦枉築高臺閒
戲馬漢王將地擬功臣
春日即事
梨花白罷海棠紅誰為韶光次第工小閤捲簾春事晚
竚看蝴蝶過庭東
題擕壺圖
席帽遮頭過野橋詩筒酒榼亦蕭蕭黔婁吟罷還清渴
欲問先生借一瓢
歌風臺
祖龍無廟托孤䰟羽泣妖姬死更奔獨有沛中隆凖客
歌風臺上望鄉村
集袁王二學士詩為首二句祖常足成之
石城月落鴉西堞秋浦天清鴈拂簷春送亂紅浮酒面
山飄空翠溼書籖
送鄂通蘇蘇副河南憲(二首)
絳闕雲低白晝遲芙蓉露下倚秋池船逢打雨淇門岸
却憶京華把酒巵
河下渾黃積石來大梁城下怒如雷今年宿麥深何許
使者行田看幾回
送胡古愚還越(四首)
越江秋水得霜清夜夜天南婺女明客子布衣風又急
世間無用是才名
壮風吹鴈不成行客子江邊上夜航剡紙題詩三百首
人來為我說錢塘
秋樹紅時客欲歸江寒潮小鷺空飛東陽有酒賖來飲
莫問桐廬借釣磯
送客歸山天正霜吳江蠏美橘初黃上林千樹櫻桃熟
莫戀金華是故鄉
過故相宅(二首)
故相門閒草自春宅基一半屬他人可憐掉臂當時客
盡是風吹路上塵
瓦墜當簷燕不來白頭老妾買花栽舊時小吏今身貴
羞近門西上馬臺
題賈氏卷
風樹纏悲墟墓哀野人一日赦蒿萊雍門不用空彈淚
曾見漢家翁仲來
題水仙花圖
帝子湘南住白瑶苔生釵股織龍綃蕊香金粟誰分劑
閒鬭蘭苕上翠翹
龍眠畫馬
海國秋生漢使槎麝煤誰畫濯龍騧只今聖主如文帝
留待時巡駕鼓車
孝子徐生卷
署表誰封孝子門徐生刲股兩親存翁㜷白髮他年去
相對含飴喜弄孫
閩浙之交(五首)
月出山頭犬吠雲隔林鍾磬鶴應聞老僧見客閒留坐
風落松花滿寺門
閩嶠人居罨畫圖客行只欲望京都筍輿軋軋相思嶺
秋雨空濛呌鷓鴣
九曲清溪下見魚雲林濯濯對高居南朝文物今都盡
惟有先生幾卷書
路入閩中盡翠微家家蕉葛作秋衣石墻遮竹松圍屋
時有丹禽哺子歸
山溪秋瀨急飛淙萬斛跳珠濺石矼閩女唱歌來漂苧
素馨花插髻丫雙
桐廬縣
江上船歸暮雨疎山中木落草秋初天寒沽酒桐廬縣
醉擬嚴光絶漢書
跋扇頭郝隆晒書圖
腹笥便便貯五經天過夜半失文星蠧魚不覺芸香苦
肯信腸中有汗青
出都(至治元年春夏交二首)
京塵冉冉歲華新重向都門問去津西日銜山沙水晚
通州城下雨沾巾
潞水年年沙際流都人車馬到沙頭獨憎楊柳無情思
送盡行人天未秋
雲坳亭
八月淮南鴈又來雲坳亭畔菊初開莫言野客渾無事
臨水閒行日幾回
趙氏宗室畫水石
生平已識趙王孫竹素何年畫石根萬里南雲秋似水
直容艇子到柴門
和王左司韵(三首)
仙官紫府醉霞觴不信人間白髮長走筆題詩三百首
敲門先送大中郎
紫槖詞臣詠羽觴巴牋十幅筆花長却嫌嗜酒揚雄惡
苦向當年作戟郎
松醪灔灧泛瑶觴玉署承恩化日長阮籍一生都為酒
步兵當與晒褌郎
贈王左司(二首)
崇真仙酒初相送明日禪僧又見招那似中郎深閉閣
終朝對雨寫甘焦
觥船送酒溼宫袍供奉新詞白雪高却念故人天近處
奏書千牘坐東曹
上都翰林院兩壁圖(寒江釣雪秋谷耕雲)
欲賣韓家舊石淙釣魚竿底是寒江淮南十月蒹葭岸
曾見冰花到小忩
突兀秋雲不可耕槎牙老樹半枯榮上京玉暑清凉境
閒伴鰲峯作弟兄
調繼學左司
七字詩高畫不如直從龍頷摘明珠朝行自避郎官貴
豈是今朝見大巫
題左司帖郎中扇頭
縹禽閒上海棠枝彷彿江南二月時蘭署名郎心似水
冰紈底事送凉颸
獨立
玉署凉生試裌羅階庭新兩長青莎睡醒獨擬三都賦
不換人間瑞錦窠
題華嚴僧筠軒
李涉閒時過竹院虞郎行處賦筠軒山中兩閣晝含碧
玄鶴飛來印石痕
誚燕(二首)
萬戶千門取意過銜泥葺補舊時窠飛鳴上下渾無事
只為新雛避雀羅
風雨池塘鬭頡頏春來秋去一生忙世間多少寬閒境
辛苦營巢傍屋梁
送焦德元先還大都監金經及首問家事(二首)
塞嶺松濤撼鳥窠歸人天際裊鳴珂冰盤丹果維摩室
百斛金泥寫貝多
到家紗縠已熏香浴罷披襟對晚凉千樹碧梧隂滿地
不思仙館日偏長
送廬山周道士
崆峒移得三珠樹獨向江邊種未成南國祗應仙露少
却來天上瀉金莖
送侯嵓亮
西南萬里青山路君在峩眉第幾重莫愛平羌江上水
明年京國約相逢
贈道士謝草池
昨日西宫謝道士獨抱古琴歸洞房半晴半雨天氣潤
不出山門秋晝長
五月芍藥
紅芍花開端午時江南遊客苦相疑上京不是春光晚
自是天家日景遲
潘居士施飯
飯飽千僧洗鉢歸生臺飢鳥拂簷飛山中丈室維摩病
獨向長松掛衲衣
弘州孫同知禱雨
神龍分雨掣靈旗一夕銀河注野陂山下龜田禾黍滿
州人歌舞太平時
駿馬圖
天馬西來入帝閑風騣霧鬛駁文班房星一夜光如水
却怨龍媒萬里還
李伯時陽關圖
自古人生苦别離邊頭征戍更堪悲渭城客舍無楊柳
閒怨當年李伯時
瑪魯侍郎父監宣城禱雨應
名郎文采動儀曹却是宣城有鳳毛聞說當年靈雨應
山田六月水連糟(一作槽)
驪山圖
萬戶千門春殿開温泉花發翠華來可憐十月無陽節
獨見浮波玉鴈回
赤壁圖
三國周郎赤壁西江山雖好夕陽低他年銅雀分香妓
猶恨回船戰炬迷
貢院次曹子真尚書韻(四首)
漢家束帛聘諸儒狗監何須奏子虛大比南宫誰第一
白袍當殿賜銀魚
龍門雷鼓響豐隆百箭穿楊技不同大上河魚還繫水
退飛宋鷁豈摶風
杏園三月換銀袍燕子西飛背伯勞賦罷長楊傳唱急
天門金榜日華高
紅綾餅啖出宫闈賜宴恩榮玉殿西白髮詞臣曾射策
榜名欣見武都泥
第一場觀進士入院
畫省春風滿禮闈綵繒雙表日暉暉文章筆槖三千士
爛爛奎星近太微
和史參政韻(目錄作殿試和李參政韻)
五雲天近晝香殘紅白花枝滿藥闌一夜東風吹小雨
殿頭持卷隔簾看
題道友舒貴和扇
吳蚕八繭素絲多乞與天孫織扇羅冰雪地清天不暑
月中仙子種桫欏
宋高宗書光武度田圖
漢家自有雲臺像誰取丹青晝度田宋主欲興江左業
却將書字送長年
流鶯
喬木繁隂晝景舒檀欒綠色滿階除京都三月花飛盡
纔聽流鶯一囀初
暑雨
凉生紗縠玉秋清雨氣霏霏滿鳳城湖上荷花雲錦爛
不能臨水一閒行
沛縣水村
霜氣漸寒河未冰野雲抺空起層層略彴橋邊沽酒市
夜深篝火看魚罾
淮上初見吳牛(二首)
五年衣上屬車塵自向澄江一洗新長角吳牛尾黑色
仰鳴知我是耕人
獨愛江邊黑牡丹新編龍具不知寒春來高價如金貴
背上童兒爾好看
雨霽
五月天氣雨霽時千門楊柳綠參差日斜暑氣清如水
手拂雲光下鳳池
官曹供冰
方冰一尺石盤光冰玉流澌每(一作出)上方何但竹林堪
避暑京華白日似年長
蜀道士歸儒
青城羽客燒丹罷要近東家問六經却笑山隂痴道士
白鵝閒覓寫黃庭
題柯敬仲乃父手澤
三十昂藏一丈夫阿翁手澤宛如初梁園奏賦雙枚健
趙括空能讀父書
功德使薩木丹巴勒藏英宗皇帝所賜御書中
有御制詩云月色清吾心日光照吾民十字大
哉君人之言也又云明仁殿書賜旦謹贊詩四
句于後
英宗朝坐明仁殿賜旦新書日月中河漢昭回光氣在
凄凉空抱小臣弓
畫牛(二首)
龍具春來掛屋厫清泥過腹雨耕勞田間獨仰聽風鼻
不信空山野兕號
江岸騎牛襏襫翁夕歸對婦詫田功世間無客曾相識
惟見驚飛幾鴈鴻
丁夘上京(四絶)
山雨晴時已是秋苑中行殿日華浮長楊十萬旌旗宿
不使飛霜入畫樓
離宫秋草仗頻移天子長楊羽獵時白鴈水寒霜露滿
騎奴猶唱蹋歌詞
海國名鷹豈鶻胎渥洼天馬是龍媒明時不惜黃金賜
只欲番王萬里來
持槖詞垣已賜金對衣侍拜更恩深何如坐索長安米
只有詩歌滿翰林
贈故人
短檠曾共雪忩書誰謂西河久索居青眼忽逢人更好
白頭相見意何如
參議府坐贈左右司郎官
西曹東(一作清)峻東曹劇綠水紅蓮兩幕開獨有議郎官
似我手持書字近三台
寄王師魯
久憶辟雍王博士新詩不寄一篇來忽逢驛使天邊去
欲折梅花恨未開
春風御馬圖(二首)
龍種權竒十二閑進來新自玉門關連錢赭白生珠汗
天子長楊羽獵還
春風楊柳華山陽肥澤都能照地光天下太平無汗血
還堪立仗事君王
樞府書事
官冰一尺石盤光丹果秋來雨後香幸喜太平書檄少
坐聞清露滴清商
蔡琰圖(二首)
邊月還如漢月圓龍堆沙水咽哀弦文姬此夕穹廬夢
應到春閨舊鏡前
蹋歌誰唱木腸兒頗念中郎哭女時衛霍不生陵不死
望鄉臺畔盡相思
贈温德亨平章致仕(二首)
射虎原頭白草秋將軍年少已封矦老來髀肉都消盡
無奈黃狐上野丘
玉帶金魚舊相臣集仙殿裏寄閒身長安三月花如錦
對酒休愁白髮新
昭君
旃車百輛入單于不恨千金買畫圖争似山中插花女
傍家只嫁一田夫
御溝春日偶成(四首)
御溝流水曉潺潺直似長虹曲似環流入宫墻才一尺
便分天上與人間
拍拍春波滿玉溝酒濃花豔柳枝柔江淹空有文如錦
不得千金買莫愁
春波十頃碧琉璃白日樓臺照影時好為畫船都載酒
半酣西望碧參差
水南沙路雨清塵桃李花開蛺蝶春三月京華寒食近
東風十里酒旗新
題墨竹
山雨瀟瀟溼翠旌雲中仙度鳳吹笙苔衣坐滿空林石
放鶴歸來獨自行
題徽政院畫壁
脉脉晴光夜硯池午忩冬暖日光移畫屏十幅丹青古
山水亭臺是處宜
寒林積雪圖
畫角樓前初一疊隴山寒色已飛雪樹槎鱗皴老籠立
青林何年烟雨溼
送天錫秀才
月宫丹桂三千樹都是嫦娥手自栽誰折一枝江上種
秋風不到也花開
道士階下生竹
渭川淇園有閒地如何曲屈在丹房應是葛陂化龍種
空教詩客詠篔簹
道士山房
高梧疎竹清秋裏過鴈流雲細雨中石蘚漫階連碧綉
肉芝緣壁長丹紅
鶴索詩引頸長鳴戲以荅之
一聲清唳九臯秋竹裂松摇不自由老衲彈琴來度曲
粼粼沙水枕門流
趙中丞折枝圖(牡丹芙蓉)(石榴山茶)
洛陽春雨溼芳菲萬斛胭脂染舞衣帳底金盤承蜜露
東家蝴蝶不須飛
乘槎使者海西來移得珊瑚漢苑栽只待綠隂芳樹合
蕊珠如火一時開
館娃宫裏醉西施不覺秋生水殿時酒病却嫌丹粉惡
洗粧天上影蛾池
火齊珠紅拂翠翹石家步障曉寒消千枝臘炬燒春夜
羯鼓催花打六幺
代悼亡為陳云嶠作
燕子樓空花不開綉簾天晚月初來手痕留在紅牙板
猶有餘香妬落梅
調虞伯生
聞君儤直奎章閣朝馬偏從小海過衣上落花紅雨滿
馬鞍柳絮更如何
次王參政延福宫韻(八首)
五粒松脂下石扉山花春鳥拂簷飛道人自煮青精飯
學得仙方上馬歸
仙子新開白鶴亭畫雲十二列山屏簾光香轉凉颸細
坐對南華問大庭
蕊珠宫闕畫雲扉幺鳳桐花白日飛冰水藕絲清暑宴
偷桃方朔醉忘歸
唐家漲水望雲亭三月千花隔障屏不似仙人華綠洞
雙笙吹鳳五芝庭
太乙神來月轉扉石壇秋冷葉初飛丹方可是無消息
遼鶴千年始一歸
道士南來說敬亭雲林千疊翠光屏寫書更問瀛洲叟
幾日丹牀滿後庭
翠瓦金鋪白玉扉松階五色鳳凰飛夢中不覺神仙境
却是彤庭得奏歸
草玄誰到子雲亭莫笑童烏短似屏學士横經趨虎觀
將軍躍馬出龍庭
宿相府閒題(二首)
宫垣北對大長秋官醒瑶缾㶑灔浮王府白頭老中尉
興來求酒不須謀
楊花宛轉燕初飛江上春歸客未歸宫府晝長官事少
鳳池人遠見還稀
題吳娃圖(二首)
金蓮燭下看蛾眉應是吳王半醉時一自館娃宫壞後
仙䰟都上落花枝
千兩金盤浴小兒玉釵雙堕燕差池綉忩白日無針線
却笑羅敷不畫眉
秋鴈送客
千里清淮秋鴈飛山人歸去芰荷衣明時莫怨身無用
獨向天南占少微
雜賦(四首)
水村山店屋横斜行盡長淮恰到家雨雨風風六十日
年光多少在天涯
空江木落月輪高千里清光見羽毛喚起長年夜吹笛
右持杯酒左持螯
古城猶說漢期思土蝕苔階楚相祠乞得寢丘人不奪
千里(一作年)渒水入荒陂
寒雲漠漠暝烟深溪上檀欒有樹林艇子回時雙打槳
却如賀老在山隂
到家
山房百本梅花發盡是先生手自栽不似旗亭楊柳樹
迎人未了送人回
鴛鴦
比翼鴛鴦金縷衣沙頭雙立對晴暉情知愛此清江水
不向南湖北澗飛
宋徽宗畫蠏
秋橙黃後洞庭霜郭索横行自有匡十里女真鳴鐵騎
宫中長晝畫無腸
道士彈琴圖
龍門千尺高桐樹天上移來石上栽斵得春雷鳴玉澗
青鸞黃鵠一時回
送王秀才南歸
梁園賦雪漢枚臯不去江南左把螯聽得吳船溪上發
恨無青竹截長篙
贈盧應奉
五更風雨送春歸人向天涯念别離忽得參差楊柳句
還如張緒少年時
吳宗師送牡丹(二首)
仙家分得上林春淺白深紅間色勻走送隣翁還有意
恐隨風雨落風塵
十五年前花發時仙翁邀賞醉瑶池如今頭白無情思
只見瑶池花滿枝
寄王繼學
八詠樓高風月清故人持節駐江城老來不覺俱多病
藥裹隨身處處行
題墨梅
花開不占洛陽春野店山橋雪月新豈是歲寒偏偃蹇
還愁金谷墜樓人
題舒真人鶴峯
山中道士索題詩柿葉千層寫好詞不見籠鵝空揖去
此生雖老可臨池
楊村
霜明野水曉鄰鄰蘆葉黃時少白蘋船上忽逢吳客子
牽衣雙手拂征塵
絶句(三首)
春雲五色建章西流水平橋兩岸低客子年光偏易失
御溝楊柳又鸎啼
一春不得見花開何况飛紅堕酒杯今日城南花萬樹
看花不肯放春回
九陌初晴拂紫埃春衣花滿趁春回丫丫小女相傳語
昨日堂前燕子來
雜詠
林石蒼蒼歲暮天花禽竹鹤占苔錢欲知丞相園亭好
自斫溪藤付釣船
畫竹
海霧溟濛暗珠浦宫雲杳靄連玉田借力重截十二管
吹引鸞鳳都下天
姚子中墨竹
高堂秋聲星滿河玄雲洒雨參差多江中頭角蛟龍子
夜風裂石將如何
舟中送干同知朱縣丞南歸(二首)
青天鶴子秋風骨飛來鳷鵲觀上鳴留得商聲滿京國
又將雲影過江城
青山白鳥坐中没渭樹江雲别後思四海同年幾兄弟
知君日有寄來詩
絶句(十六首)
儂家姑蘇閶門外能唱春風白紵詞為君豔歌三五曲
只愁别後苦相思
吳王蓮宫夜張樂急管哀絲翠簾幕可憐西子眉少顰
坐使長洲百花落
西江畫舸販鹽郎白紵輕衫兩袖長不肯一錢遺貧士
却拚雙玉買歌娼
維舟夜泊青泥渚楊柳千行八九家長年三老作吳語
笑我烏紗角半斜
十歲馳騎北地子八歲善泅越人孫魯國家家學絃誦
西方在在講沙門
天上冰蠶白雪絲裁成紈扇好題詩南風恰住西風起
莫道班娘有怨詞
閉門靜聽山鳥(闕)蒙籠草樹弄晴光汨汨野塘流細水
娟娟菡萏浴斜陽
初嫁郎時正盛年畫眉塗頰鬭嬋娟只知百歲專房寵
誰料君恩不似前
丹竈茶牀鼠飜倒香爐經卷鶴為看一片孤雲無侣伴
此君得得下仙壇
綠樹交隂亂鳥啼花工次第入紅葵日長棋局誰相稱
睡起茶甌我亦宜
南溪荷花漲雲錦北堤楊柳絆晴烟留連禪客與詩客
飄泊魚船與酒船
江南女兒年十五兩䯻丫丫面粉光小紅船上採蓮葉
北客初來應斷腸
盈盈小客抱琵琶歌舞王孫帝子家彈得開元教坊曲
金錢還只當泥沙
道人何愛青山住為愛青山有雲樹一聲樵斧白雲中
幾箇山禽自飛去
翡翠明珠載畫船黃金腰帶耳環穿自言家住波斯國
只種珊瑚不種田
甬東賈客錦花袍海上新收翡翠毛買得吳船載吳女
都門日日醉東醪
戲荅王繼學
金錢賭酒夜走馬玉帶贈客春看花山中少年貴公子
年年塞北慣風沙
閒題(二首)
視草堂(闕)白晝遲瀛洲仙子到來時閣鈴不響文書靜
相對鼇峯日賦詩
上京七月燕雛飛紫菊花開露入衣雨霽關河秋意滿
南都應望翠華歸
薛玄卿華山隐二高道士過訪不及見
南城道士供朝飯借馬凌塵去趁鍾北館羽衣還覓我
歸來自掃雪行蹤
再荅薛玄卿并謝墨(二首)
京塵冉冉朝天馬辟糓仙人竹滿齋自寫烏絲吟白紵
好風吹我到無懷
崇真宫裏秋風起海上人來見隐君留得麝煤三百劑
天邊呼伴散玄雲
李老峪
李老峪中山繞屋半空嵐翠撲人衣倚忩不睡夜將靜
欲倩松風送我歸
鵰窩
山中騎馬又連朝秋雨初收暑尚驕誰借星橋横兩頂
天風吹動髮蕭蕭
孟陽逸士
洛陽季子一裘敝東郭先生兩履穿秋雨清泥過馬腹
長鑱白柄斸山田
憶江南
江上鱸魚三尺長蓴羹千里入船香人家石岸都平水
媚嫵吳娃出後堂
載酒堂
春來海國荔枝紅都屬儋州秃鬢翁載酒堂高天地小
風流豈在百年中
寄示男武子
爛漫天孫織錦機春風吹雨洗芳菲香泥滿地臙脂溼
只許新來燕子飛
訪伯堂宗師不遇
修竹庭深犬吠門蕭蕭蘭若似山村主人賣藥城中去
落葉聲乾鶴夢喧
寄栢堂
金水橋西天竺寺一來一度石苔新劉郎莫怨玄都觀
去後桃花見主人
寄吳宗師謝古篆
黃帝外臣仙籍史名香遠寄白雲峯山人焚罷談玄理
散作仙霞一萬重
題柳道傳詩卷
九曲珠穿蟻度絲雙環鏡透月輪虧人間自有鵷鸞侣
早奏簫韶見鳳儀
次韻王繼學(二首繼學前身乃楚州僧)
淮地瞿曇悞夙姿今生記得未生時轉羞薜荔無真說
却訝芙蓉似近時
三伏灤京酒醆同分飛鴻鴈怨秋風誰知上店前宵月
只在盧仝草屋東
題扇面
兩汀對出寒蘆折一鳥高飛古木疎無影無聲何處鴈
莫因菰米寄人書
明月亭
霜寒江渚生秋影星繞天河下露聲歸鴈夕陽佳句好
題詩應自愧平生
挽道士危公遠(二首)
紫皇朝坐靈芝宫羽人往奏新宫銘笙簫不下鶴一去
蓬萊洲上種黃精
海風吹折三珠樹蜕骨胎仙上赤霄石室丹經塵不隔
道人他(一作臨又作傳)寫寫甘蕉
送牟景陽(三首)
江東船去載丹橘天北人來問碧雲知是故家書滿室
苕溪他日約平分
清袍儒士漢淹留詞賦相如亦倦遊桂樹山中生滿石
借船同去覓滄洲
龍虎山邊是上饒山中羽服盡逍遥春來筍蕨應無數
况有仙家送酒瓢
和李彦方(七首)
海碣盤盤楫(一作接)帝鄉東華日近見龍光太常馬惡愁
齋酒曹務休分騎省郎
寄書日日問滄洲莫打江鷗與海鷗春水滿溪畦稻發
洛陽花好不須遊
乞得閒官出謁遲讀書更不讀韓非京華楊柳千門日
何處鳴蟬飲露肥
龍門八節奏雲和竹管新聲怨恨多好向都城傳滿紙
聮翩雕繢過隂何
梁鴻杵臼北邙思百里令人賦扊扅王謝堂前雙燕好
營巢了後更無為
百花落地蜂翅閒萬樹生隂鶯語闌海舶水邊求玳瑁
玉田石上長琅玕
李白新裁杮葉書都人傳寫到天餘題詩崔顥今重見
老蚌含珠對望舒
桃花馬
白毛紅點巧安排勾引春風上背來莫解雕鞍橋下浴
恐隨流水泛天台
石田文集卷四
