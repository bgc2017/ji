石田文集卷一
元馬祖常撰
五言古詩
都門一百韻用韓文公會合聫句詩韵
(詩中有三字非元韻盖祖常荒學不能用古韻故也延祐五年八月作)
返躬操耒耜奉身寡帷幕田居水舂磑城宿霜鳴柝凝
塵尚沉冥幽賞任飄泊行歌鮮同歡起舞真獨作嘯詠
氣頗雄攀躋力或弱樛木植幢蔭醜石掀獸惡心恥婦
女仁志薄游俠諾校書揚雄官入粟卜式爵娛情愜禽
弄失意被蜂蠚佩履侍殿陛觚牘宴館閣傭童飼棧駒
賤婢占屋鵲上書願封禪監祠議嘗礿紅瓔綴花房碧
刺罥藂薄春旗天仗浮秋駕星河涸補衮子何能懷祿
我所怍英名襲蓮炬貴籍謝魚鑰造謁每赧然循默譬
沃若壁蝸涎篆攲穴蟻戰壘却組繡紅縷連罨畫翠色
著卿雲羃邑屋瑞雪塗郛郭羣儒修麟經諸將宣豹略
請劔斬樓蘭傳檄喻邛筰賈區紫貝粲酒壚銀甕鑠潑
刺鱠翻砧郭索蠏就縛水戲鬭魚龍山蒐獻熊玃奇服
燕姬姹獠語滇童愕東郊買鬭鷄西市賣馴鶴宛宛綠
項鳳濯濯紅頭雀豪僧佛宗開大巫鬼物託迎祥有時
和驅厲無旱虐漕粟大庾盈賦秸崇廥錯圈虎割肉喂
鞲鷹搏禽嚼荔丹貢甌閩橘顆包沔鄂能賦皆鄒枚飛
翰盡盧駱未央曲罘罳長楊帀羽繳閑棋笑遇仙雜劇
坐忘瘧佽飛頭虎毛刑官面瓜削朝儀徵魯生廟獻賓
商恪天池漾文波海島通潛壑婦功春蠶溢穡事秋田
穫器美鏤桐梓冶良鑄錢鎛街樾布虚隂觀闕翔寥廓
治廷播訓敕清邊禁摽掠窮髮炙駞蹄勾麗醢熊脚詰
奸鉏大猾恤隠發深瘼靈圃白獸游禁籞黃鵠落時方
追治古事乃繼疇昨巢橧尚羊裘蓽門仍葦箔周封表
鎮望禹畫首河洛聲名惜馬纓音律辨牛鐸郎署紆銀
艾王邸施丹雘轍浚千車馳塵坌萬馬躍碣石入渤澥
太行分嶺崿士女工鞶絲王孫帶河槖清明日月懸統
正宇宙拓分行下觀風立聽上宣噩服官綺纚屬虞衡
鞹旁魄腒䐹販澤國乳湩給沙漠木禾神所食石蜜刀
乃斫天樞夾杓垣日畿絡雄莫鼎豈以金鑄山豈以銅
鑿戴憑席重重周舍言諤諤錫宴屬在鎬咸秋亟祠霍
造邦象邰室立法簡漢約吾生類鳬鷖賤跡雜兔狢囊
書爛星芒匣劍瑩霜鍔雨耕稗頻耨月斸石或搏尋真
養三芝求方問五藥傳奇存山經輿地指井絡悠悠秋
剪菘晏晏春食藿親歡戲假面客至樂吹籥恃才頗優
游使酒漸諧謔山深木敷榮野迥鶴寂寞擔簦踏槐黃
疊袂聫棣萼移官居旂常職領專錞鑮遮塵帽頂席隨
俗屋盖篛俸錢具菹醢飲餕嘗膋臄孤危衆易傾獨立
古難卓徒跣防毒蛇空拳困狂㹱出敝季子裘入舍居
士屩海運知化鵾泥蟠見屈蠖門高譽荀龍才逸薦禰
鶚逍遥投壺歌慷慨擲骰噱有興即騎行無疑豈龜灼
俎豆觀揖讓賓介講獻酢風櫺李涵冰日幌櫻裛酪鄰
饑馬通㸑市醉羊屠醵耘德釤礪刃稱藝弩引彍任情
受世疵肆志探古博奏賦始中程諫獵終失度不念嫠
恤緯已謂童舞勺寢興避彈射周折凖規彠襆被丘中
琴揚舲池上酌桐孫迸空枝竹穉穿石籜南翁日種漆
北地日産柞蓄厚用不躓材衆工豈格甘泉祠猶清西
河居乃索菁莪採衢謠湛露興徒咢帝仁載大輿臣詩
埒微爝史官詳纂記儲以&KR0008;甕粕
壯遊八十韻
十五讀古文二十舞劒器馳獵溱洧間已有丈夫氣裹
糧上嵩高靈奇發天秘曄曄三秀芝為我擢粲翠空青
丹銀品伏龜鏤文貝駢羅星辰精附麗日月會紫鳳友
朱鷺翩翩劇翔戲飛閤舒鳥翼懸泉瀉珠琲磨崖見古
刻應是列仙記捫蘿欲登觀苔滑阻凌厲烟霞薈蔚隮
霧雨蕭颯至余時戴籜冠綠壁照縞袂檀欒有磐石真
人每同憩北臨黃河水濁流觸天沸蛟龍逐黿鼉鱗介
滿水裔衝波崩金堤萬夫廢穡事官家憂其勞玉馬歲
沉祭江淮畫鷁船夜上謌嘒嘒魚鹽不直錢寡婦豈拾
穗釀酒相呼飲顛倒再拜跪中心忘嗔訶縱談詆漢魏
三十能歌詩鄙薄雕蟲技不肯學仕宦慷慨負高義持
錢送酒家觴至即一醉羹芼嶰谷筍飯煮山陽穄峨冠
擬魯儒短衣真楚製遠行探禹穴六月剖丹荔巫峽與
洞庭彷彿蒼梧帝三吳震澤區幼婦蛾眉細唱歌攪人
心不可久留滯㳂淮達汶泗摩挲泰山礪聖鄉有亡書
求道亦容易童子操觚牘價重麒麟罽京國天下雄豪
英盡一世舞羽肅文教櫜甲飾武備馬跡見騰塵車轍
聞戞轊翬鶱天觀起鱗雜井屋綴千畝開靈潢馴象浴
其汭我皇拓文場羣髦咸戰藝洎予黔婁生言辭罔飾
繪但幸晁董死收拾在等第臚傳下閶闔恩澤承滂沛
春雲覆林塘雜花懸火齊詞垣正舒華吹竽獨無喙執
筆御史府羞縮如牡蠣彈評則春秋齟齬失剞劂問俗
西夏國馹過流沙地馬囓苜蓿根人衣駱駞毳鷄鳴麥
酒熟木柈薦乾薺浮圖天竺學焚尸取舍利安定昆戎
居貪鄙何足貴返途歴邠岐原田表古畷宛宛陶穴民
艱難謀樹藝驪山葬秦魄茂陵迷漢竁黍離悲故宫修
竹編清渭日入狐狸驕天隂螮蝀翳温泉山津陽古瓦
識唐字關河隔山東華岳秋更霽首陽餓夫薇霜露已
憔悴鑄牛挽浮梁恍惚水所噬晉俗棗齒黃冀馬電蛇
駛井陘阨坤維太行逼象緯煌煌日圍近赫赫天人瑞
田舍植汶篁郵亭擷吳桂優游逢化國俯仰詠樂歲豈
用百二險自乃十一稅北都上時巡扈蹕浮雲騎宴鎬
帳殿移拜洛周廬衞嵓空山櫻繁川曲紅藥膩列障敕
勒塞萬里静烽燧九節菖蒲良貢篚充藥餌疇昔閉戶
居耽讀未見試三年不窺園自謂五經笥四十得俸禄
僅可給美饎誰能薄淮陽不作鴻臚寺簡書畏懷歸弧
矢示初志振鷺方擢質冥鴻忽垂翅感嘆對囊螢興言
友荷蕢諒非廊廟具頗異市井軰當曳鄒陽裾願擁文
侯篲
贈客
疊巘擢薈蔚繁英粲紛葩銀繭霞已積翠幢栢方遮劇
飲肆豪縱清談宴賓嘉叫嘯虎當嵓趨蹌鶴行沙聫娥
聘趙女貫珠唱吳娃露庭汎蘭藂風閨透窗紗魚泳文
波圓禽翔矞雲斜逸樂諧金石清真况烟霞洗藥秋汲
澗種秫春燒畬寓言託莊列潛心著羲媧所貴丘園賁
終然心匪遐
挽林彦栗秀才
女蘿附高松榮華凌衆草猗蘭困蕭艾顔色亦自好歎
彼谷中人絲絇被纖縞生世固不諧埋銘宜有攷
舟中望鄒嶧山
魯雲偃車盖汶水流魚鱗操舟返任濟川梁號通津東
望鄒嶧山六丁鑿嶙峋靈嵓溜泉乳仙遊道霞軿石髓
若可食吾將託兹身
西方濼
魯郊秋已深西濼多蒲魚日暮積靄重維舟月生初露
凉水禽宿雨晴艷芙蕖擷花結楚佩宛若湘南居
又
東平西郭外船尾到籬根共歎原田沒兼愁邑屋翻秋
寒雲亦雨天晚日初暄野市飢無米流離惜子孫
讀陶潛詩
伯夷恥粟餓屈原避讒死獨有柴桑翁一不失張弛所
以百世下風流激頽靡遐觀八極表浮榮何足數
送袁伯長歸淛東(三首)
龍角不如犀常不生馬廐麟趾不如牛終當在君囿我
行泰山阿日觀望朝候見子被雲服家居夾靈鷲揖之
不得近跂慕塵光後
玄圖詳鳥官丹經譜黃銀羲媧鑿崆峒羅列大法陳蔚
矣夫子胸如天懸星辰英聲發為辭商盤襲周豳王官
豈不衆虚席需儒臣安車行有召無弄越水春
雞鳴戒僕御具食起就塗僅取資給周豈謂車騎都行
過青齊野忍見人逃逋翁姑纍帶索跟脛無完膚即欲
與盤飱但可飽一夫遲遲去國旌能得不疾驅
貢待制文修撰王都司同賦牡丹分得色字
名都擅穠華竒葩紛翕赩頰暈紅粉艷囊垂桂蠧蝕初
凝沆瀣冰漸展蒲萄織仙綬曳雙環么鳳盤六翼粲粲
春奩瑩皛皛風燈直可憐昭容袖縹緲見顔色
齋宿太社署(五首)
朱門屹南起金水經北流繚垣外旁達周屋内廣修圭
玉承繅藉碧鏤飾衣篝中壇土五色夏松露浮浮改容
事明神豈謂茲淹留
明世容謭薄依光秩散署束帶揖上官攝衣奉神御泉
冽器每滌芻香牲亦茹循壇習登降趨位就表著翼翼
清祀修濟濟百辟助願神錫茂祉農功相蕃庶賤臣捐
俸稍牽犢耕雞曙
元宰職天工太史繹帝載庶官服攸司同寅承聖代赫
奕旂常華議禮出藻繪齋宫熏沐居衣裳步鳴珮鞭榜
吏牘急投足有彈劾乃知容臺貴終日俎豆内
齋宫蔚清華前榮畫方壺古礎石芙蓉日景射銅鋪嘉
木蔭長夏階草宜露濡兵衞限囂雜簷網懸蜘蛛署書
督粢盛設吏視茅苴端居見博士希武循庭除
樂工奏宫懸登歌布濩功祠官侍奠瘞靈軿下玄穹祝
辭求善歲侑我稑與穜稑穜及人饑報祀百禮隆瑣瑣
大社令樂職朝上公
古意
秋羅畫雙蝶凉綀透紅綃攀紆翠襞積騰拏鳳盤翹公
子高宴集水閣芙蓉摇来禽丹砂紅石蜜春冰消歡情
光景洽壮意風雲飄所期國士知豈謂虞人招
苦寒(五首)
肅肅歲已宴冽冽冰霰集寒雲光不流槁木鳴日夕挟
纊處南戶嚴稜坐相襲端然成離居企念稺陽復
褰裳居重戶驚飈蹈書帷穴地篝石火持酒得冰澌杲
杲日出光萬物待被施豈無陽和節歲序非爾私
納履非遄征墐戶豈寡交今茲祁寒候火井凝冰泡離
人歎無衣原獸淫弓弰憂端坐耿耿雞鳴動嘐嘐
南戶日頗暄居獨意亦適觀物契妙道含情想真識静
囂理雖殊造定趣乃一古人不可求茲焉寄游息
日精赫重光午景延冬暄真見煦物功始覺陽道尊玄
冥斂時肅衣被元氣温鼻端有消息守此觀化原
報春堂
青陽布仁德萬品含景滋人道貴有報天施終匪私遲
遲春暉和寸草為生資聊觀孟氏咏載考生民詩
古詩(三首)
繾綣憂腸興觴至不能釂高飈揚塵沙倏倏滿戶竅冠
履對孔經蠅亦集堂窔淹留藉君子相與一晤嘯
弱馬不可御復爾路阻修石子頭犖确馬足無所投馬
足無所投顛隮臨道周何能乘黃鵠四海一日遊
凌晨視園蔬綠色承露英命婦自採摘終朝掬不盈持
以充庖厨豈療飢腸鳴婆娑秋菘葉不受魚肉腥朝暾
煦寒畦中心含素馨
淵明始末圖
畫史謝文字託意有粉繪高人蹈古道終造玄澹會涉
世情豈真採菊心若寄持酒每自慰翁也得奇計載觀
始末圖悠悠似相契
錄囚太興府公廳書事
寒泉汲露井冰盤薦丹果晝永榴火繁風微筠粉墮雖
欣景清麗復厭事藂瑣階庭列羣吏敲扑狴犴夥折獄
乏才辯傷民困袒裸初余居田畝銚鎛每親荷幽賞偕
夙昔文字當宴坐諷詠弄毫素射獵削箭笴江介觀海
濤河外陟嵩嶞訪隠同壷觴問道辨介臝今也行作吏
冠帶苦包裹翹首望南雲歸心逐東舸
擬古
崇臺拂繁雲阿閣蔭廣路上有彈琴女文采被烟霧玉
食薦翠盤渴飲瑤草露鄙薄貧士妻終歲弄機杼
春寒(二首)
叶風應青陽羲御南其輈生榮兆植物民氣趨和柔三
農興歲功銚鎛日以修云胡司寒神正月行斂收獵獵
驚飈來壯士晝索裘冰梁阻沃溉龜拆横大疇穡事忽
愆時誰與飢餓謀得見吹律衍吾將迎道周
歲律啟璇室天家授人時嘉生達勾萌厚德宣靈祇玄
功既旁被吾人亦咸宜曩在閉關日商旅車不脂瑟縮
謹盖藏宛宛如蚌龜茲遇孟陬月遲日載景熹眷酒續
古意游子求履綦豈悅草木華所貴陽道施陽道一以
施衆美俱無疵
春雲
高雲起城闕流離度庭樹依風拂迴塘波纈光影注荒
林帶疎烟照日亂縈縷婉孌連浮陽空眀映凄霧嵐翠
含玉暉景采滿嵓嶼逍遥幽賞諧緬邈世娛阻
送衞大隠卜者
飲馬蘆溝河水寒傷馬骨牧羊居庸關草短餓羊腹君
行苦匆匆我且無握粟陟岡望高雲東南有黃鵠
送幼度御史南游
辭官亦有道諧世亦有窮君子尚高義賤物不賤躬含
情適夷曠潛心入玄中弓旌或南出求子江水東
田間
中田蒔柔桑周垣列菀柳居然成農耕林廬頗完好朋
從時往過林頭出尊酒意氣每酣適仰視北有斗豈知
念湘纍那復嘆嗟(一作尼)叟丈夫貴立志文字託永久
賦海月送彭君教授九江
江月照人近海月涵太清大地積微塵何能翳其眀遡
光儷陽耀隂魄獨含精况爾朝夕馳呼吸成虚盈持兹
燭玄造萬類無遁情彭君忽起揖子以知言名
王維輞川别業詩圖
野水已不流野田已無塍日夕華子岡狐狸上丘陵高
人兹為土畫墨飛塵凝空餘古韻語彷彿金石興
新歲丁卯(二首)
宣髮日已皓行年屬知非持身仕眀時出入謹細微瑣
屑文墨賤藻飾供脂韋秩秩叙天經哺此萬齒飢枉已
未敢進斯願豈終違
獻歲時序改真宰布陽和默默玄運交生物有駢羅天
塗日宣光泮水渙文波豈樂具春服農祥願無訛
飲酒(六首)
進士當盛明自謂非時才狂斐學文字無聖為我裁二
者俱寡合終令智士咍斯旦已陽春對我聊持杯祖母
在堂上小孫方稚孩俯仰見五世居生豈悠哉
簡編有重訛折衷無權衡黎庶有重困救藥無持平昔
者賢聖出屯蹇躓其身躓身不躓道龍蛇果能伸棄置
姑飲酒陶然會天真萬物各遂性雜沓向我陳
祖母九十七堂上受封恩小孫初一月哇哇弧矢門吾
生豈不遂知足心不煩在昔田里中學書不窺園鄰舍
或招飲怒不與之言矜持稱廉隅過往太守軒今茲遇
明聖經幄寄討論啟沃資皇明古道因以存時日得賜
酒獨酌還厭喧
考妣早棄我得禄不逮親幸茲有祖母九十康彊身我
情終不樂日思我親仁襁抱免水火少長俾知倫出入
鄒魯俗用變宿習因植松在淮山稼田為齊民興念輒
涕泣有酒亦逡巡
昔我七世上飬馬洮河西六世徙天山日月聞鼓鼙金
室狩河表我祖先羣黎詩書百年澤濡翼豈梁鵜嘗觀
漢建國再世有日磾後来興唐臣胤裔多羌氐春秋聖
人法諸侯亂冠筓榖鄧不書名毫髮各有稽吾生賴陶
化孔階力攀躋敷文佐時運爛爛應璧奎
嗟哉寡諧合蒼髮秃不齊觴至即飲嚼猶恐逢訶詆衆
人以儒進我不限吏資入官飬交譽惟恐不合時含笑
作雅咏遭罵亦詭隨出入踐華要諈諉成其私積階漸
崇貴剽獵章句辭鼓頬說古今證據稱云為斯世豈可
誣小夫甘自欺興言發喟歎飲者終不知
留别沂州張君仲
揚舲下彭城分颿上沂水與子作别離眷言重徙倚曩
在京華居連室同井里出則馬轡聯入則衣袂比今也
各散去相顧意未已我操田器歸子執州符仕慎勿輕
此身期以善自止
觀耕者有言
庶矣新田殖疲民得無飢先輸公家賦又足食其私老
父揖我語歲功實由兹勸農古有官助給牛種施今官
亦勸農行田吏奔馳爾去告爾長我自安無為
禮部合化堂前後栽小松(三首)
買松栽兩階綠髮已可梳恐是女元君截鬚生地腴遲
爾千尺長下産黃琥珀服以安心神飛身作仙客
樹色綠透戶晝景如歲長微風吹几帷硯池麝墨香分
曹寡職業糜廪充鼠腸多因文史閒陶然肆其狂
有屋山之陘有田水之漘如何又苟禄屈伸隨世人納
履斯遄征騁心斯失真興言每自悔願為耕鑿民
蔓草不除
大夏萬物長蔓草多華滋勾芒發苕穎苞實各及時賴
爾有野意使我情悅怡誰云田中殖嘉穀亦如兹
六月七日至昌平賦養馬戶
馬足與石鬭石齒囓馬足足跛背生瘡突兀瘦見骨官
家日有事陸續使者出使者貴臣子騎馳日逐轂驛吏
報馬斃鞭撻寡婦哭寡婦養馬戶前年夫死役占籍廣
川郡有田種菽粟翁姑昔時在城邑復有屋連歲水兼
旱洊饑罹不淑夫死翁姑亡田屋盡質鬻寡婦自養馬
遠適鵰窩谷績紡無麻絲頭葆脛膚黑塞下藜莧小空
釡煮水泣驛吏鞭買馬磨笄向山石安得天雨金馬壯
口有食
寄六弟元德宰束鹿
我有六兄弟我長汝最幼我長守田廬汝幼侍親右跋
涉萬里途隨牒越閩岫親復當官清晝坐寘宴豆教汝
讀詩書夙夜獵文囿不幸親棄予萬里汝扶柩汝兄元
禮賢斬服携汝走我自河淮南迎喪匍匐救號哭天不
譍崩裂屢顛踣歸安桐鄉阡銘文手自鏤買石礱石儀
(一作古儀)樹栢夾漢獸俯仰嘆存沒今茲霜露又汝今出作
縣我偶尚書簉戒汝憶親教公田代耕褥汝素謹禮法
口未見嗔詬更宜歌我詩無視我老謬憔悴傷民恫恚
忿兩莫鬭縣政書考功同去聽山溜
葆真觀納凉(二首)
虐旱熾初暑煩囂不可滌城隅有琳館松竹蔭午日呼
我良朋來嘯咏各岸幘蕭然忘世慮相對坐盤石
瀹茗滌塵襟煩暑亦可㤀團團篋中扇復開明月光况
此太清居林樾天風凉誰鑿河漢冰為我雨八方
端午效六朝體
修篁發秀林新荷疊芳池采絲擷霧縷紗縠含風漪蕤
賓應樂律端陽正歲時馥馥蘭湯浴灧灧蒲酒持漢宫
鬭草戲楚船張水嬉江心鑄龍鏡好用照湘纍
移梅(四首)
幽屏逐魚鳥沈跡儔隱淪所欣在林藪嘉植日以親眷
言江介品紛葩號南珍遇我好竒服移根得良因井井
十畝園菁茒蔭澗濱縞裳擢玉質宜此空山春
始逃爨下厄復脫燎原焚結根園畝間炯炯臨水濆疏
華照歲暮綠萼栖寶熏春陽桃杏繁鼎實獨已先遐情
惬真賞来置我石田北枝散餘霞苔光生碧鮮
玄冬陽已復仙葩綴疎星隔浦映碧竹隨風墮寒燈我
来刈薪蒸弛擔南山陘攀莖嗅清馥擷英嚼芳馨樛結
灌木藂顔色無光熒彷徨未忍棄洗濯歸林亭
植爾當庭隅豈復資鼎味遷爾自谷中豈復相嫵媚冽
冽玄冥候衆植各浮脆高標自凌寒孤尚獨冠歲么禽
何處来飛下雙羽翠
田居二詩寄元參議
積潦被原田瀦水滿陂塘具我錢鎛器剉稭飼牛腸周
垣無不完南東植柔桑欣欣條枝發向日欲奮張衆草
還芊芊朝雉鳴陽岡始旦荷畚去取糞城邑傍敢辭作
勞苦但願筋力彊
上馬作將軍下馬作博士服賈真無良蓐食勤穡事王
朝列公卿田稅豈十二同里相勞勉牛種更貸貰雖無
凍餒憂未可悅親志親志在榮光禄飬乃始貴為詩獻
儒宗秋穫見稔歲
初日(八首)
初日照我樹我樹日華滋檀欒綠隂合四顧無曲枝盛
暑熾煩歊其中有凉颸成林蔭千畝棲息任所宜
初日照我墻我墻無文圬周遮限奔逸環堵存屋隅聖
譏糞土惡塗塈飾穢洳畚鍤戒勞歌樂此生其樞
初日照我屋我屋受陽光寒暖順時令風雨謹盖藏榱
桷無文雕析(一作桁)棟取材良聖亦善居室苟完斯為臧
初日照我書我書在東牖赫矣先聖言天地相永久秦
火雖燎原其灰為世夀人文待茲成老死學敢後
初日照我田陂水方滿塍既欣穉禾發復愛嘉木榮伏
臘獻酒食報賽歲事成告僕緩爾私先可輸王征
初日照我車我車不濡輪泥潦即不出旱復避埃塵當
轅駕一馬宜彼原隰平下澤非所慕朱丹亦非情
初日照我池我池水波生芙蕖罥紅影黃盤蔭綠英龜
魚相浮游鳴雛弄新聲雖無臺與榭足自娱幽情
初日照我衣我衣多賜服霈哉富筐篚圖報命莫贖飬
痾得退歸持此侈君禄茫茫宇宙内被體幾完足
飲田家留題
田家酒初熟邀予坐籬根我復不辭飲喧譁輒傾樽耳
熱歌擊缶雜坐忘卑尊論古似嘲謔顛倒羲與軒禮容
或稍稍愛此情義敦邱原正春意歸路花柳繁飜飜鳥
飛去悠悠寄情言
史館閒題(二首)
騎馬到畫省冠佩趨几筵豈但文字美所樂長官賢京
國足府寺金穀相百千飛書日雜遝奔命懼不先肅肅
館閣嚴操觚績簡編上有日月光下有草木妍森羅大
象列俟此言語宣蹇予昧儒學羣髦辱官聫遭逢賴眀
世益喜身悠然
畫省真仙居華屋映丹樹青石倚闌干松髮沐雲霧綺
疏刻連錢承塵畫翔鷺中有河漢文夜深室光聚玉函
黃金鑰太史自侍御河上一豎儒伊吾誦章句偶趨彤
廷詔詞林邇天路雖樂文雅懿終慙紬繹誤
祖生求母
風塵知無歸海波知無還所以求母人見似涕已湲涕
湲何時止得母始歡喜不見畎畝謠常言樂平世
題米孝廉詩卷
仲子或乃廉匡章或乃孝是非相失真百世每一道若
人古君子二德夙所樂風聲苟不樹何以達民教記實
有遷固雄辭蔚文豹坐可卜傳信高旻麗星皓
擬古(二首)
長安青雲士任俠日娛游千金為人夀萬金買名謳小
舅拜郎官女婿恩澤侯出入意氣盛歡樂不知憂銀柈
薦海品羊酪乞蒼頭生逢承平世死葬崑崙丘
早嫁金閨彦翡翠冠步摇纏臂七寳鈿繡袿襲鮫綃江
南茉莉粉塗頬發天嬌專房妬夫婿奩錢媚神祆最恨
蠶繅賤却恐鎖香銷
奉和王儀伯參議龍門
衆鎮列方國兹山入叢霄隠雷鬱夜壑奔潨劇春潮跛
鼈不可升負鼇詎能超媧鍊役萬神禹鑿勞百僚我行
當晨興鷄鳴馬蕭蕭巋焉見閶闔烟雲限紛囂所樂鎬
京從敢賦淮南招摛辭造鵷行藻思芳年彫飲酒輒亦
醉汎汎風鷗飄日畿芙蓉衢玉輈九天遥高詠青雲篇
翹首扶桑朝
問燕
紫燕尾涎涎巢成引雛去秋風巢泥落燕去不知處眀
年春社時又來哺雛兒不問主人誰還可巢門楣
擬古(二首)
日轂麗中天重隂受大光甫田溉以泉嘉穀岐穟芒美
質膺教益釋然達其良區區事文法河決抔土防
驅車上疾坡六馬汗滿溝解航下急瀧百夫不能留微
機有逆順無用卜筮謀車遲或可安航速或覆流
送别李彦方憲副之官
昔在翰林日與子同官聫出入文史間篇章雜朱玄飲
酒學士家走馬大道邊各不識時貴浩氣超八埏今兹
兩秃翁短髮咸被肩睽違諒不樂國憲屬持宣八州多
疲氓豪吏争控拳擊搏并煦嫗所施務兼全期子上報
政慰我心惓惓
登都北神山醉中題壁
過溪踏瑶瓊入山採蒼翠仙宫名神山下負六鰲背我
來訪丹藥羽人已千歲清嘯響山谷幽姿媚松檜白水
從北來南與衆川會開窗目沃野千峯儼相對自是山
林樂何但官爵貴買田釀清泉里社日相慰詩成悵如
失天風逼衣袂東望鄒衍廟杯酒可遠酹談天劇當時
古屋尚粉繪騎驢獨歸去人世空一喟
種桃
種桃南山麓三歲不得實種瓜東郊園擷之在百日豈
不思遲暮終焉有常食如何種瑶草千歲始一獲
王繼學同張學士夀寧宫祠宿奉寄
永日坐虚館晏然有餘清迤邐違世囂冲融叶道情修
管文賦成歌詩藻思生凉颸入書幌逍遥命觴酒披拂
有庭花山石可擊拊下階就步武布席思我友我友不
可思方與神仙期峩峩華陽巾左右委佩垂夜半登玄
壇象緯光陸離天門倘有遇為我含景滋
送郭用可教授雲南郡
馹騎道邛筰拖舟絶牂牁西南古朱天謠俗雜奇譌軵
餉仍烓㸑毛裳啗鱻蠃良金飾長鍛翁季輒交劘官家
善羈縻獷獰受捫摩君往教其人為國揚餘波同文實
同化萬里歸謳謌
潁郡
孤城介汝潁四野盡衍沃梁楚異風氣沉頓封域錯畇
畇墳壤美宜我稼稻粟居民尚朴儉遺邦頗文物邈哉
宋兩公當年擅高躅至今風月夜西湖有鳴玉朅來載
淮舟登高恣遊矚故老不可聞聲華竟誰續
昌平道中次繼學韻
清朝富文物冠盖塞兩京角藝百技並論經千儒幷下
才忝供奉肅肅齋館清朝出都門道羣山愜幽情聫鑣
有髦士海内馳英聲白馬嘶南風羅袍映田塍笑我如
培塿自比山崢嶸
度居庸關次繼學韻
飛鞚陟雲巘決眥盡圖畫天氣吹高寒山雨洒長夏冥
冥白鳥去寂寂松子下陸行石當塗水舂泉繞舍高與
蜀道齊深乃盤谷亞筍輿約重來羸馬苦常跨朋從詠
連疊酬應給閒暇得見王子喬吾將驂鶴駕
石田文集卷一
