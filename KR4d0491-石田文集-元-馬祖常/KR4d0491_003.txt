石田文集卷三
元馬祖常撰
七言律詩
用樂天韻因效其題詠閒意
繅絲車響雨來稀罨畫圖中住翠微村北村南桑扈呌
家前家後竹鷄飛青憐藤蔓春牽屋綠愛荷盤夏剪衣
更憶江天家萬里行逢僧子借船歸
寄王繼學待制
奎文爛爛繞樞旁一代詞臣屬馬楊天碧綾浮鸞誥濕
水蒼玉動鵠袍光侍祠竹殿辭靈幣奏對楓宸拜帝觴
藉甚聲華才更逸如何三十不為郎
夀郝大參
退傅歸來髮尚青角巾閒對老人星鳳凰池上辭松閤
鸚鵡洲邊買竹亭留客只談三里霧見人不問五侯鯖
慚無剛夘為公夀他日淮南種茯苓
和張彦清司農喜雪(二首)
剡船乘興便閒來不問樽罍幾日開春水起時寒欲盡
梅花多處氣先催天街綽約清光遍雲幌依稀舞影廽
已是豐年調玉燭京華倦客豈悠哉
萬木鱗皴凍欲黧曉雲一色望中迷紛披紈素拈花樹
點綴珠璣布稻畦沙嶼有聲鳴夜鶴冰溪無影照山鷄
蓬山仙客多清興間日題詩對紫泥
寄隠士
林下蕭然一病身可憐家計若為親葛花藤蔓供山貢
菰米蓮房給水珍鶴子見貧能代僕犬兒知主會憎人
清朝日日弓旌出誰說巢由不肯臣
送趙敬甫侍御赴江西鎮
南昌會府盛才猷&KR1301;馬辭天又此遊二十八州當左轄
幾千百里望前旒江明旌節文魚躍秋入衣裳畫鷁浮
若見昔年徐孺子急須下榻問名流
寄吴真人(二首)
彈琴峽北翠華遊仙子翩翩夾御輈日觀占雲乘顥氣
星壇回斗酌河流菊花香晚思三楚桂子秋高下十洲
應憶南都舊狂客青田歸鶴作書郵
竹宫日近鳳凰遊龍輅秋清白玉輈羽服侍嚴天帝子
鶡冠書讀道家流雲高塞嶺松生石霜入江鄉橘滿洲
仙客通靈塵慮盡南風日日作詩郵
寄王繼學
天北剛風去馬輕葛巾清景駐瑶京裁書綵筆卿雲爛
照字青藜子夜明簷鵲聲乾人問訊舄鳬飛慣客驚迎
靈槎八月應南下夜聽銀河有浪聲
奉和鄂通都事秋懷
靈河七夕巧雲稠墜露聲清夜得秋月冷桂花飄左界
山寒(一作空又作深)荔子落東甌人憐紈縞裁衣袂誰借蒲葵
剪扇頭竹影近忩砧杵急夢隨南客問行舟
九日在告
青山到屋三十里瘦馬不能閒一過欲趁重陽浮菊蘂
轉愁落葉下岩阿南鴻帶雨秋飛急北谷來霜夜杵多
病裏題詩遣野興何人携酒與高歌
送侍御之南臺
雲蕊天然拂曙橋鍾陵松檜識南朝臨書應憶晨趨漏
把酒何妨夜聽潮官美當年裁錦繡時清今日奏簫韶
佇觀召對通明殿别擬題詩寄使軺
送王眉叟真人還錢塘
濤江秋半潮頭起來鶴亭高瞰雪堆白㲲仙衣分鷺羽
綠華洞府乞松栽閒留長日人間住獨伴飛雲海上廽
何事而今東去疾孤山十月早梅開
題若容
擊劍酣歌白日迷高情邈邈見天倪石潭藻舞魚深泳
花嶼春明鳥自啼架上道書研宇宙篋中衣帶剪虹霓
洞房清晝奩香轉坐聽東街馬過泥
雙頭菊
金屈巵邊醉袖垂秋雲如幄貯仙姿寒生小靨廽鸞動
香入流蘇睡鴨移結綬巧承西顥曲落鈿羞帶月支眉
青霜為我催憔悴銀屋何人怨别離
夀故相秋谷
鄴侯書帙滿高堂韓國封圻啟故鄉鳩杖倚雲吟雪岫
鳳笙吹玉薦霞觴人問宰相青霄近天上神仙白髮長
豈獨夀星明子夜春風岑嶎長琳琅
夀閒閒真人和吳養浩博士韻
太乙壇高夜氣寒三芝八桂影闌干寶雲蠧獸青金鼎
素靄凝冰白玉冠竹雪珊珊承步響松花拂拂落衣乾
高真御氣仙官應南極星騎五色鸞
壽中丞公
石室巾箱爛卿雲芝庭旌節照秦軍三珠樹茂仙官應
二葉蓂生夀歷聞皎皎素心凝北雪垂垂白髮濯南薰
太微光氣明如水坐見臺烏集夜分
送道士趙虚一祠海岳
三珠樹影滿雲間萬里南天去鶴閒弱水浮舟求玉磬
玄都結襪繫瑶環吹簫谷口雲遮路貰酒江邊月動山
仙子無心問塵俗手中空握五芝還
送呼圖克岱爾著作祠岳瀆(戊午狀元)
日長東觀著書清絳薦龍香為帝擎山岳發靈銀甕出
河宫迎節馬圖明行觀謠俗期星使歸奏蕃釐拜月卿
千里楚鄉乘傳去關人應識棄繻生
和張蓬山司農韻
蓬山高對石淙莊水磑飛輪日濺霜后稷官清芝檢濕
杜陵天近竹綀凉題詩獨喜輕紈素書笏重須奉赭黃
下客揚雄貧嗜酒只今先有碧筩觴
和繼學郎中送友歸越中
薊門東望海無波誰許山人問薜蘿雀舫春聲留水鷰
鵠袍秋影動天鵝鑑湖草滿芙蓉少鄞縣(一作水)潮來牡
蠣多羞見京塵遮帽頂羊裘亦欲換漁蓑
贈劉時中
江海歸來氣尚豪立談便合擁旌旄青衿令子箕裘美
白髮賢妻井臼勞才大豈能期世用數竒還不救名高
公卿知已吹噓易笑我官曹似馬曹
挽何得之先生
手織烏紗日賣錢全家閒住五雲邊伏生有女書空在
伯道無兒世共憐北市行歌花爛漫西亭坐嘯月嬋娟
少微光氣今年闇知是詩隨過海船
應制夀趙國公
聖德如天念老臣詞林奉詔製詩新龜齡何藉依潭菊
鶴髮偏宜對雪筠八蜡節迎千室飲三公官貴一身貧
角巾野服林亭下正是耆英社裏人
過錢塘
老翁八十能鉏豆記得江南亡國時驕將臨邊方棄甲
孱王入海却張旗過秦才子方頭白辭漢仙人豈淚垂
東觀史臣班馬行乞書今古作元龜
錢塘潮
石橋西畔竹棚斜閒日浮舟閱歲華金鑿懸崖開佛國
玉分飛瀑過人家風杉鶴下春鳴垤雨樹猿啼暝蹋花
欲賃茭田來此住東南更望赤城霞
追和許渾游溪夜回韻
溪水連雲過竹間溪聲雲影半潺潺鶴來近屋童看熟
鷺下長松客對閒直待月痕侵石塢還期烟色認柴關
人生豈獨官為貴好向君王乞越山
書事
伏蒲論事屢逢訶白髮而今更奈何好去仙山尋種杏
敢期帝里要鳴珂囊中舊笏書青竹篋裡新袍稱紫荷
百畝湖田三畝宅南天春雨白鷗多
盖善長御史泗濱堂
泗水千年碧似藍泗濱華屋締楩柟人從路北耕春雨
山自徂徠供夕嵐方印只今垂組紐長檠猶獨近書龕
天邊倦客滄洲遠卷裏題詩興未堪
奉和新除袁侍講見寄
周京宴鎬漢汾河蓬鱠何須丙穴槎東觀横經環壁水
承眀寓直賦卷阿人間玉價連城少天上文奎左界多
長日相思南望切羲車休怕魯陽戈
賦王叔能宅芍藥
鶯粉分奩豔有光天工巧製殿春陽霞繒襞積雲千疊
寶盝脂凝蜜半香並蔕當階盤綬帶金苞向日剖珠囊
詩人莫詠揚州紫便與花王可頡頏
用繼學郎中韻再賦
花入簾櫳草映裙春雕紅玉百旉分重重豔暈寒浮露
拂拂穠芳暖撲雲秉燭客來追貴主結褵人去嫁夫君
韶華未逐東風老薇省題詩酒半醺
上京翰苑書懷(三首)
沙草山低呌白翎松林春雨樹青青土房通火為長炕
氊屋疏凉啟小櫺六月椒香駝貢乳九秋雷隠菌收釘
誰知重見鰲峯客颯颯臨風鬢已星
門外春橋漾綠波因尋紅藥過南坡已知積水皆為海
不信疏星又隔河酒市杯陳金錯落人家冠簇翠盤陀
薰風到面無蒸暑去鳥長雲奈客何
萬里雲沙碣石西高樓一望夕陽低谷量(一作深)牛馬烟
霞錯天險山河海岱齊貢篚銀貂金作藉官窑磁盞玉
為泥未央殿下長生樹還許尋巢彩鳳栖
自和星字韻
天路扶摇上鳳翎龍岡初雨佛螺青不須李實沉冰井
却愛花隂轉月櫺蠻府納琛珠度網精藍浮屋木攅釘
要知聖世求賢急夜夜官占處士星
九十三歲老人康寧居宣德府
我無麯糵為春酒翁得期頥作夀棚鳩杖賜來堪佚老
鵜梁辭去不同升五原白磧秋迷樹一曲黃河夜合冰
古有乞言今可待逍遥全福見玄曾
送胡長史之淛憲
淛水秋濤溢尾閭外臺清政自涵虛七州課最求儒效
一府分曹責吏書冰蘗久知諧素履風霜兹復見廉車
春坊記我曾聮屬懸喜迎親侍板輿
送史顯甫之南臺
江東宛在國門南臺府治書即坐談十道廉車彈鬼蜮
百城公櫝問楩柟高名不倩官為貴雅士方知俗可慙
使節賜環君莫厭侍臣催入待傳柑
次韻王參議寄上京胡安常諸公(四首)
冰盤珍果進紅消九部新聲擬奏韶洛宅土中諸國會
甘泉天近從臣朝仙官鳬至應飛舄廉吏珠還豈織綃
早晚秋河烏鵲度彩霓千丈不須橋
石甃冰澌古不消廣寒張樂喜聞韶五坊戲馬春旗合
百隊回龍曉仗朝閶闔門高承藻井番禺縣遠貢鮫綃
年年載筆陪京道題柱相如又過橋
步輦晨移紫殿隂龍光天表影浮沉講臣白首求儒效
宰屬丹衷體聖心池上鳳凰當閤早洲邊鸚鵡浴江深
太平化日長如歲賜酒頻來豈抱琴
省中温樹晝隂隂郎署熏衣盡麝沉星近紫垣明上界
日行黃道對天心和鸞秋駕車塵靜佩玉朝鳴漏水深
好乞龍門灘上石種桐千尺斷為琴
次韻宋顯夫
東觀著書閒日少還能信馬御溝行翠華閣迥天雲近
海子橋長日棧平冰泮水深船對屋日遲春早樹迷城
芳年似酒何人問盡屬而今坦率生
次韻王編修送彭道士南歸
故山松老鶴知年歸寫丹經帶槧鉛鍊杏春林求水碧
步虚秋館佩山玄石鞭海上無精衛花發江南有杜鵑
一曲鑑湖何處覓我今騎馬似乘船
送杜時可提舉儒學
成都萬里不可到見君西去動我情百鵑夜啼巴樹遠
雙鳬秋浴滄江清學官米廩出邑屋弟子書笈過金籯
三十儒冠桑梓國猶記太常韶濩聲
贈陳玉林道士
學士書名御榻前先生歸卧大江邊飛龍亭在山還好
伏虎丹成鼎不穿萬頃玉林烟滿地九重金闕日升天
聖君若許秦淮去擬借雲房宿一年
貢院憶繼學治書
棘闈粉署隔重墻校藝分官屬正郎五夜風簾燒蠟燭
九天冰樹劑龍香周旋接武尚書履供帳留筃御史床
臚唱閤門春色曙侍臣應奏慶雲章
治書寵和誤用光字仍再次韻(二首)
金吾魚鑰限南墻襆被淹旬借直郎燈轉九枝回晝景
筆題雙榜奪春光番禺珠琲寧無樹勾漏丹砂信有床
明日大廷親策試昭回雲漢見天章
春巷門深薜荔墻月輪修桂倩吳郎入簾縹纈浮簷影
出院紅筵映酒光駿馬百金還買骨靈龜五總不支床
治書臺上風霜劇回首文場賦和章
治書再和復次韻
西南春巷杏花墻索米長安漢戟郎市裏忽聞鷄吐綬
海邊還報鳥含香月移桂樹通階石芝發銅池謝井床
儤直閤門休沐夕新詩刻燭賦千章
貢仲章待制寵和次韻
宫雲光影度椒墻待制官高不是郎夕拜日升龍尾道
朝回天賜馬人(一作牙)香戴憑久負談經席阮籍唯知近
酒床春巷杏花開未遍門前欣得碧霞章
高彦敬黃州雲山圖
雲山萬疊江南岸江北高樓眺望時晴靄蔽戲橋過市
夕霏薈蔚樹連枝行人不帶遮塵帽遊客嘗擕注酒巵
我有故園淮水上竹岡相接到黃陂
濟南張老人
張翁八十髮青青閒愛湖光瀉醁醽不賣道邊居士履
還隨天上老人星花濃蜜露鶯調舌石戴車雲鶴養翎
我欲東遊華表柱古書重向伏生聽
畫古木
桑空河上生賢相楓老山中化羽人未借九關當地軸
還曾八月上天津雷燒桐尾琴材古玉刻龍形劒具新
雨蝕蒼皮苔護石泉舂玉乳月飜輪東堤楊柳春烟暖
西浦芙蓉曉露勻偃蹇孤根岩壑氣我知棫樸不為薪
繆郎中雪谷早行圖
十里寒林葉盡凋谷中深雪客行遥留連獻賦游梁苑
辛苦哦詩過㶚橋竹裂若聞金石奏山空不聽斧斤樵
未央殿上冰花滿郎吏催班已趁朝
東平慈母
高堂慈母晝垂簾花蕊青春不拂簷雨濕階蘭紅爍爍
烟浮墳草碧纖纖兒翻舊繡装書帙女染新絲刺鏡奩
過客莫題華表柱聖鄉仁俗溢閭閻
鄢陵别南客
稜層林表白浮圖古鄢城高客望孤秋雨喜沾梁土麥
暝烟愁合楚田蕪行人北上隨沙鴈歸客南還對渚鳬
溱洧波清多草樹百年生聚尚繩樞
坐曹
太平文物屬儀曹長日垂簾手板操望裏鸞栖知首樹
坐中鯨掣得宫袍舍人草制春朝急郎吏分祠夜拜勞
禮樂南宫官獨美尚書詩句詠蒲萄
盤居李氏
京塵敝盡洛生貂高隠盤居獨寂寥李愿固知周士貴
黃公還受漢家招山中白石饑來煮鑪裏丹砂靜後燒
夜讀五經同異處更嫌秋樹響風飄(一作飈)
寄弘長老雲山
曙雨初生螮蝀橋梵山吟唄不移朝曾分禪榻春盤礴
更想雲山夜寂寥繭紙題詩尋伴少郫筒沽酒入城遥
佛龕千丈金銀界照世酥燈弟子燒
贈醫士簡秋碧
華陽茅主送黃精太岳秦松與茯苓上藥相時登夀域
良醫名世即仙靈教人攝氣如龜息笑我胖身豈鶴形
昔(一作若)借刀圭明月合浮生都可享遐齡
送西臺治書張孝錫
關符先過漢祠州鄉國淹遲父老留黃竹有歌天子聖
青蒲無伏諫臣憂黃河夜落魚龍上華岳天低草樹浮
萬里西南觀黜陟廳前涇渭已分流
送吏秉文祠岳瀆還家
驛吏候官江漢晚皇華星使賜袍光金明繅藉得神玉
鈿合文奩出内香井絡坤維山國壮朝宗南紀海天長
過家下馬歌桑梓却笑相如負弩鄉
龍虎臺應制
龍虎臺高秋意多翠華來日似鸞坡天將山海為城塹
人倚雲霞作綺羅周穆故慚黃竹賦漢高空奏大風歌
兩京巡省非行幸要使蒼生樂至和
徽政院公退
早春天氣半晴隂坐隔宫墻望上林御水有波皆浴鳳
官橋無柳不拖金相風竿直青雲近井幹樓高綠霧深
朝路暮歸塵更合五方調馬出駸駸
贈壺洲道士
青田山中養仙鶴不去人間作小官夜拜竹宫穿紫氅
晨飛鳬舄上玄壇蕊珠舊結桫欏子金粟新生沆瀣盤
我有滄洲仍不遠小山桂樹正團團
送安慶路教王中夫
南國烟花一萬重船浮春水正溶溶舒州城壮山偏護
博士官清印自封夜誦挑燈吟蟋蟀秋行携酒採芙蓉
仙人李白今應在問訊時時過宿松
送蘇州卜者
幾歲京華賃屋居得官猶苦食無魚成都誰問君平卜
江左人知郭璞書春水浮空波緩緩秋機織字錦舒舒
虎丘剰飲千鍾酒醉裏高歌唱闔閭
送胡古愚歸東陽(二首)
藉藉詩中一世豪瑶池三度食蟠桃小移夜雨紅蘭槳
旋剪春風白紵袍供奉冰銜從古貴東陽酒價近來高
行臺若見王公子道我官曹似馬曹(江東廉使王繼學也)
沈約才清不耐秋歸艎南去漫夷猶還家少拂雙鴛被
到闕重修五鳳樓袍色映江榮錦里詩聲傳紙快書郵
蘭溪盡燭非蓮炬春早來從十二旒
奉陪薦食英宗神御殿用繼學韻
乘石松隂偃翠虬先皇曾此駐龍輈茂陵弓劒隨天御
原廟衣冠奉月游藉玉已行周制度酎金不罰漢諸侯
百馨水陸修葅醢望拜孤臣涕莫收
題道士山水畫
江翻墨瀋漬冰絲白日沉沉暝藹姿鶴影照雲星度竹
猿聲裂石澗流澌千林雨暗歸人急萬里天長去鳥遲
咫尺東南山水國仙翁曾約種靈芝
送客歸揚州
揚子江頭水拍天人家種柳住江邊吳娃蕩槳朝生浦
楚客吹簫月滿船錦䌫憶曾遊此地瓊花開不似當年
竹西池館多紅藥日日題詩舞袖前
挽黃平山次揭曼碩韻
半生書劒未淹遲奏賦明光紫槖垂西漢滿朝傷賈誼
南陽合郡愛宗資名書丹旐懸棺日餅啗紅綾賜食時
曾得杏園陪末席淚流紅浦月初離
送王參政上京奏選(二首)
滇池細馬踏龍沙宰相朝天路不賖峽裏琴香春作乳
月中珠樹夜成花三千禮樂尊儒術百二山河壮帝家
魚上禹門無點額直郎宣奏日當衙
千官吉日聽宣麻白髮文(體要作詞)臣帝汝嘉池鳳有毛皆
五色蕊珠無樹不三花綠綈詔底書分雨紅錦囊中字
剪霞天路北盤三十六歸時秋月滿京華
贈内
幾年不到鹿門山妻子相看亦強顔桂樹有枝曾獨折
女蘿無蔓不同攀仙人樓上騎黃鶴野客籠中放白鷴
莫恨五湖波浪闊鬢毛歸去未全斑
陵州留别續總管
賃車同出鳳凰城十日還同問水程烟浦買魚寬客意
河梁分袂念交情頌聲擬刻山陽石召節重馳使者旌
我去淮南茅屋底著書先記續矦名
王道士慶夀堂
生男不必皆富貴學道亦足傳其家堂上日進青精飯
忩中曉發蟠桃花放船過江槳蕩月起屋對山門掩霞
陶潜有子覓梨棗小官折腰酒自賖
畫海棠圖
石家五尺珊瑚樹海國千房火齊珠風雨春寒圍錦護
豔陽天暖倚闌扶浣時應貯芙蓉水香處重熏翡翠爐
紅膩不隨蜂觜蝕粉勻終為蝶身敷葳蕤綵纈盤仙綬
襞積雲羅絡舞襦青帝化成非幻有杜陵吟老却知無
催開每賴斟鸚鵡吹落還因唱鷓鴣曾見赤城花亞蕊
丹鉛此去不須圖
送貢秀才還江東别業上壽
雅歌謄寫碧雲箋共詫靈椿壽八千天上飛光無短景
人間上壽有長年看花曉塢扶鳩杖漲水春池上鷁船
秀髮疎疎松並綠方瞳炯炯漆爭玄諸郎玉雪庭前滿
仲氏文章海内傳養老會逢親執爵逸書重喜誦亡篇
琴囊紅蹙天吳錦宿榻青裁海艾毡太史占祥南極下
宰官造命泰階前雲林舊業青山近白首江東願一㕓
送胡震亨巡檢
獵獵雙弓騎氣張古來逢掖試穿楊清江鏡鑄芙蓉月
綠酒筵開玳瑁堂稻熟萬塍初下水橘垂千樹已經霜
藍袍包裏迎丞簿莫負尚書薦鶚章
送毛真人還山
朱提仙印碧霞裳賜履承恩自尚方雨洒石壇苔錦滑
日穿油幌竹書光葉鳬此日還滄海漢鵠當年下建章
琪樹萬叢枝萬本江南歸路水雲香
奏對興聖殿後
萬花簇錦寶簾垂化日舒舒漏下遲馬酒金盤流沆瀣
凌人玉井出琉璃侍臣槖筆皆鶴鳳御士櫜弓盡虎羆
他日滄州應夢想紫宸端御放朝時
贈都省掾金世用
丞相東曹漢省郎青雲布(一作步)武近含光龍門千丈魚
先上遼水三秋鴈作行伯仲塤箎今又合季昆金玉古
猶光脊鴒原畔多春草親令兒童禁牧羊
雜詠(三首)
百丈牽船泝上流清淮從古有三洲浮山堰逐降王去
淝水波因小謝收紅樹有霜還可騎白蘋無雨更宜舟
平生自是多行役莫信吾家馬少游
濠梁無客更觀魚游子行過莫問書潮落沙痕鷗泛少
風回雲影鴈行疎歸帆夜宿山前寺從槖秋辭仗外車
俯仰此身天地内滄洲重去帶經鋤
步出汀洲拾翠翎仙家幢節樹亭亭山隮薈蔚籠沙縠
波瀉漣漪漾醁醽黃鶴來時天有日玄猿啼處夜無星
舟行又過淮南國招隠詞高世莫聽
挽劉自謙
鯨海曾觀萬里塘青衫歸路髮蒼蒼江淹筆去文都盡
庾信名高宅已荒升斗鶚書何足論古今鵬(一作鵬)賦更
須傷都門酹酒皆兄弟目斷天南鴈數行
送貢仲章學士
名山星使漢官儀原隰光華四牡馳光武不矜銅馬式
王褒先頌碧鷄祠江雲浮樹春船稳野雨鳴簷夜枕移
白髮故人相憶苦可能千里寄梅枝
題李仲賓墨竹
石田犖确萬琅玕天乞幽人寫素紈帝里未求吹鳳管
溪翁先覓釣魚竿玉烟乍合春還煖書粉初飄露已漙
聞道潞河單舸賤截篙樂去看江湍
西山
鳳城西去玉泉頭楊柳堤長馬上遊六月薰風吹别殿
半天飛雨洒重樓山浮樹盖連雲動露滴荷盤並水流
艤岸龍舟能北望翠華來日正清秋
玄真觀借居
山光朝暮鳳池西襆被仙家共鶴栖且向竹林移坐具
都將柿葉寫詩題宅門好傍神清洞書燭終燃太乙藜
昨夜玄壇星斗近步虚聲外望文奎
和閒閒宋宗師牽字韻
牡丹芍藥殿春後落花游絲非有牽南城道士多芝秀
東郭先生雙履穿飲酒不醉客來惡看劍長吟我豈仙
空山松桂石齒齒芒鞋襏襫行雨天
試院雜題(十首)
小雨霏微不作泥棘闈魚鑰待晨鷄銀袍影近花燈立
綵戶光連粉署題霡霂已霑文運慶絪緼猶覺化鈞齊
端門三月黃金榜應有商霖應上奎
蓮炬銀臺堕䗶泥氍毺重席織文鷄計偕萬里人交趾
骨買千金馬月題省樹春回珠蕊亞御溝冰泮纈波齊
臚傳名上多龍虎昨夕官占已報奎
詔鸞封濕武都泥賜食沙羊雜樹鷄黃道日中依觀闕
紫微天近隔榱題麒麟纔出千人賀鸑鷟初生五色齊
聖主文明天下治澄澄雲漢夾宸奎
一石黃涯半斛泥披沙新詔下金鷄校文眼澁尋詩句
體國心勞選賦題須信楚材生六晉還知漢服出三齊
太平有象文明盛帝主星垣望畫奎
春闈新雨透花泥學士聮詩擬鬭鷄騕褭龍媒來大宛
狻猊獅子出雕題宫花壓帽牌金小官錦裁袍綬綵齊
奏牘三千方朔健天章爛漫象西奎
歌詩且莫到青泥好倩王褒頌碧鷄人去淮南愁米價
鴈來江北問書題催花曉樹飄簾密滋麥春膏覆壠齊
最喜泰階平在位衆星分次繞明奎
切玉昆刀似切泥還憐石鏡舞山鷄殿前將奏長楊賦
橋上應留駟馬題合浦珠光秋月並豐城劍氣夜雲齊
校文學士清華職喉舌尚書亦近奎
官曹連舍隔雲泥日下簷牙聽午鷄華表流蘇垂綬結
承塵斗帳鏤銀題豔陽明處花開早社日來時燕到齊
誰占少微江海上都將文氣應天奎
關門不用一丸泥席帽慚聞客舍鷄心校五經無篋笥
手書千牘有籖題馬來楊柳長橋曲船去芙蓉斷岸齊
明日杏園袍笏會紫薇垣外見重奎
遊客春來醉若泥攝官一月伏䳄鷄連筃夜聽同年語
寫紙朝分舉子題畫閣薰香金篆鬱銀臺燒燭玉蟲齊
大官已具恩榮宴列宿重輝想次奎
貢院再用鷄字韻
五雲畫省擣紅泥孔雀屏開吐綬鷄射策第高天上奏
抒情詩好竹間題珍珠箔裏新名滿鸚鵡班前外仗齊
禮樂縱横千卷字人間白日降靈奎
石城縣尉
石城縣尉坐寒廳日有新詩寫後屏官小不騎沙苑馬
書多空識楚江萍老兵束矢除階草佐吏休衙罷閤鈴
兄弟幾年為我友何時同舍究殘經
陋巷
入巷無溝水不流庭坳積潦拍階浮塵埃久隔陂塘淨
雲霧新和竹樹幽汛汛坐知雙鵲喜滔滔行想萬人憂
今年吳會多秔稻廊廟應須念有秋
張居士
手種梧桐斵素琴新開墨沼寫來禽人間日日朱門别
江上年年碧草深勾漏丹砂慚自乞鹿門夫子願同尋
我今五十身多病翹首南雲望故林
送揚州方教授
煬帝宫前錦纜舟江都不是古揚州船中鏡鑄芙蓉月
橋上簫吹楊柳秋芹藻有歌來士子魚鹽無賦到田疇
戴憑重席男兒事莫向淮南怨白頭
送四弟元學南歸
吳松江水是蓴羹汝獨南歸不憶兄問訊泥塵騎馬出
曾如簫鼓擢船行潮通海浦鱸先到雨濕書芸蠧未生
好葺鴨欄當宅後吾來同汝醉春城
寄王繼學廉使
班超生入玉門關聖德如天遠賜還已有聲華通北斗
又將詞賦動南山薇垣春滿雲猶溼荔浦秋生月更彎
京國故人星散去病來題字不能刪
寄簡西碧縣尹
桃源縣令無齋馬秋日吟詩江水頭錢少陸機猶賃屋
才多王粲更登樓之官便是民如子趨府還知郡有矦
襦袴歌謠今在路軺車徵聘侍宸旒
送薩天錫南歸
千里鍾陵路不遥銀河可惜未通潮龍江擬去浮三翼
鴈嶺翻來給一軺愧有簡書煩遠使恨無詩句詠前朝
清溪水漲荷花滿留水(一作日永)南牀再見招
題京師山堂
夫君家住五雲邊却愛青山近几筵養得池魚通鳳沼
飛來宫鳥認鷗天風篁戞玉香飄粉雨石生苔錦作錢
我亦江東借官舍烟霞堆裏屋三椽
送湖廣御史楚德爾
江漢清秋萬里天繡衣持斧正當年瀧溪船上芙蓉水
合浦珠還牡蠣田臺樹霜寒飛白簡庭蘭日暖護青毡
百城官屬勞重問自古難知即墨賢
喜小孫誦書
弋釣為生不負丞江關詞賦屬徐陵舊傳仙訣能飡玉
新試官箴合飲冰坐上看雲秋渺渺夢中聽雨夜澄澄
淮天七月猶多暑喜見兒孫學聚螢
光山縣尹孔凝道作縣有聲鄉人為圖
光山近在故山西樹滿江頭稻滿畦隣屋讀書相教授
社祠醉酒共提携水牛礪角嫌耕少野繭抽絲喜價低
春雨行田無從吏獨騎齋馬畏青泥
無題(四首)
瓦溝銀竹曙翻江閬苑凉風滿石幢葛令寄來丹臼一
陶公歸去酒瓢雙梧桐寂寞陳公井薜荔扶疎玉女忩
天畔帝車呼小鳳桂花流水夜淙淙
鶴城十二疊瑶光琪樹懸秋四面香蛺蝶染花生粉白
玻璃著酒煖金黃熏爐舊夢憑荀令燭釦閒吟屬沈郎
南國鴈來書不至江樓誰為製荷裳
三湘瀟洒恨無潮烏鵲填河願有橋丹穴鳳來龍樹遠
海門魚去蜃樓遥已知京兆誇高髻不信章華鬭細腰
船尾横江春水急長年無事醉吹簫
愛酒書生白髮垂鸞膠獺髄豈能醫漢宫鬭草端陽節
唐殿穿針七夕時竹上蠣房真可買石間芝箭似難移
揚雄擬奏河東賦但乞君王酒一巵
次前韻
岷峨山下錦城江好買玄都翡翠幢竹種篔簹千萬个
鳥飛鸂鶒兩三雙銅龍漏下春生水金馬神來霧入忩
花落天台招小隠胡麻飯熟石淙淙
切玉龍刀寶氣光袷羅半臂麝臍香荔枝嚢密嫣嫣紫
盧橘圑金顆顆黃秦氏故矦更漢主石家小婦嫁孫郎
江心誰鑄芙蓉鏡照見嫦娥織翠裳
錢塘八月水生潮邛筰千年竹架橋簟織龍鬚天路近
衣裁蟬翼渚宫遥府中丞相魚垂帶閫外將軍箭插腰
無奈黃金閒買賦雲間學得鳳凰簫
樂部韋娘舞小垂病來能召翰林醫嗔人書奏三千牘
勸客歌詩十二時金谷花枝隨雨盡石城江水逐潮移
世間若有神仙術西去瑶池醉酒巵
大明殿進講畢侍宴得詩(二首)
勸講京闈咫尺天聖恩留侍大明筵東風律應軒轅樂
左个陽開月令篇春動仗旗回綵暈日浮忩鎖炫華錢
百珍水陸難名品因笑傳柑詫昔年
漢殿千門飾寶瑶直郎先奏進經朝諸儒泥古言雖固
明主思賢道已昭飲酒敢同魚藻賦制詩真過栢梁朝
小臣槖筆詞垣側白日無翰遡赤霄
龍門
萬壑奔流一峽開君王歲歲御龍來人間塵土常相隔
天上星辰到此逥草木四時承午日風雲半夜束春雷
自慚曾奏長門賦跋馬徬徨念暴鰓
還過龍門
紫塞秋高鳳輦廻龍門有客去還來蕩摩日月崑崙坼
吐納風雲混沌開天帝有神司主宰地靈無力戴崔嵬
誰知石瀨成飛雨不使時人汚酒杯
次韻繼學桑乾嶺
雲間酒旆揭高竿蒼翠烟霞屋下看一逕似腸縈鳥道
幾人如艇泛松瀾龍門有路天津濕劒閣無銘石骨寒
便欲乘風凌倒景八公先到我劉安
次韵送上官伯圭(二首)
閶闔風吹雨(一作向)别州才華生世重前旒終軍關右須
乘傳王粲荆南不上樓黃鶴白雲鸚鵡夢金陵江水鳳
凰遊東船載雨瀟湘北柿葉題詩寄十洲
笛聲吹徹古梁州人自天南望扆流絲雨縈空黃篾舫
瀏風清署(一作暑)錦江樓武昌魚美三年别司馬文高萬
里遊急買秫田多釀酒重來袍色映滄洲
次韻李行齋集賢(二首)
仙掌高承玉露和夜凉如水曉生波鴈門鉄騎横秋出
象郡金輿映日多月落無烏啼石樹天低有客泛星河
玉京斗酒錢三百醉倚鰲峰一曲歌
英聲藉甚著天門詩句年來與我論沙磧翳雲歌北塞
稻畦分水夢東屯秋風八月欺茅屋夜雨三更注酒盆
明日桑乾須繫馬翠華過處看承恩
寄姚參政上都
南薰清暑上京居六月凉亭正好魚雨嶺火明山芍藥
風田金動草(一作早又作水)芙蕖甘泉曉仗臨前殿京兆秋塵
待屬車侍從文臣行不送舊寮偃蹇意何如
弔王儀伯左丞
生平不肯學時人死後如今毁譽真下惠獨全周士貴
董生猶比漢儒醇中山舊宅詩書滿庚水荒阡草樹新
身達位通心未遂傷哉誰識魯西麟
偶成(二首)
自愛屋南芳樹林十朝暑雨翠沉沉地清詎知無棲鳳
烟合時復有鳴禽讀書草堂生曙彩望野古城留夕隂
莫道楚鄉風物陋文章屈宋到如今
出京不寄入京書淮水南邊有舊居官比馬曹過騎省
文因狗監愧相如西岩仙杏終來鳳東谷湯泉亦戲魚
豈是高情能放逸山中蘿桂正扶疎
送宋顯夫南歸
琵琶溝北識君初藉甚才華二十餘欲賦兔園干孝邸
不因狗監進相如瀟湘路熟逢知已韋杜天低望故居
携幼歸來拜丘壟南遊莫戀武昌魚
駕發上京
蒼龍對闕夾天閽秋駕凌晨出國門十里貔貅騎騕褭
一雙日月繡旗旛講蒐獵較黃羊圈賜宴恩沾白獸尊
赫奕漢家人物盛馬卿有賦在文園
和袁伯長待制送虞伯生博士祠祭嶽鎮江河
后土(二首)
芙蓉仙掌坐中低后土霄光(闕)可齊棧路繞雲山有閣
蜀天常漏石無泥岐陽過馬應聞鳳陳寶停輈莫信鷄
使者才華似楊馬題詩應近草堂西
房闥歌兒翠黛摧不禁夫婿陟崔嵬一春花好人相别
四月梅黃雨又來酒酌玉缸酣臉暈香消銀葉蠧爐灰
祠官好致君王意蚤奉神休馬首回
賀王淡齋韻就為壽
雕鑱萬物巧無餘歲晚天教閉戶居鉅鹿無人問難字
濟南有子授亡書且隨野老籠沙帽莫遣山童借筍輿
淮北風流似西洛耆英今見此邦初
次吳真人梅花韻
羅浮庾嶺大荒濱燕薊冰姿好寄身地勝不招金谷客
賦成重寫洛川神碧忩逗日留私煦丹井呼泉漬古春
草木有知應自喜白衣如我是山人
次玄德真人韻
岡巒四合偃長虹寶閤鶱然上御風萬里山河開日月
九州茅土錫王公麒麟織罽年年出騕褭䭾金歲歲同
京國光隂清似水茶甌醒睡笑書空
寄贈揚州王鍊師
仙客吹笙踏月輪因遊淮海悞尋真松花擣月分貧士
柿葉題詩寄遠人清水有潮留載酒春雲不雨取裁巾
江都千樹隋宫柳曾見先生綠髮新
菊枕
東籬采采數枝霜包裹西風入夢凉半夜歸心三徑路
(一作月)一囊秋色四屏香牀頭未覺黃金盡鏡裏難教白
髮長幾度醉來消不得卧收清氣入詩腸
琉璃簾
吳儂巧製玉玲瓏翡翠蝦鬚迥不同萬縷横陳銀色界
一塵不入水晶宫月華遠射離離白燈影斜穿細細紅
相隔神仙纔咫尺靈犀一點若為通
野興
滄洲梅發月生波屋角寒藤半掛蘿孤石隠林真似馬
亂雲渡水却如鵝步隨野老逢人少閒過隣家有酒多
轉憶淮南粳稻熟夜歸衝雨借田蓑
石田文集卷三
