石田文集卷九
元馬祖常撰
序
送劉文可之官汝州序
曩余在潁汝間識泰山劉君文可時文可尉新蔡縣嘗
騎駵駒戴武冠手大鳴鏑腰長刀驍勇勁悍闔縣狗鼠
不敢竊發余方疑文可直一武士爾於文吏事盖廓如
也又七八年余策試京師每與搢紳學士論才噐人即
先以泰山劉君為稱首無一人或短之余又疑斯人者
特鄉里姓字之同者也非余向之汝潁間所識者也以
是乏造請之禮焉一日闖門而謂余舍人曰前新蔡尉
劉君来余起走階戺下進諸賓位拜既歴敘往時余先
大夫官淮南行事暨尊俎歌詩風流講射御田原教種
樹農桑諸論著文字數真如詘五指而信之也余於是
尤賢之重諗之曰昔君尉縣河外不過如幽并豪侯等
而今也蜚聲稱文儒雖學術之力而何功之亟也劉君
曰不然丈夫子一蹴而當女子百躍我視之尚為不力
何亟也且我前年尉一縣今貳一郡子知其道乎令甲
歲造楮幣若干置工官秩視外縣令丞上凡工官歲造
楮幣患不給至大中天官氏以我是司我倍其歲之入
而不勦民以自衒属考官最乃吏我為二千石亞今將
之官子其序以表我遂序之曰昔也武而今也文昔也
縣而今也郡河南成周之墟周南汝墳之化不泯我聖
天子文教隆盛似周成王要必刑措而後制禮作樂君
官河南日當喋喋問文獻衣冠家掇拾周之逸書以須
上之徵則余也又將操觚牘以俟
送牛國寶罷政光學北歸序
余嘗覿乎山之木有所發蒙焉隠於中曾未啟也頃之
友人國寶牛君告余曰我將去潁州願子有言以贈余
應之曰趙夫子唱古學於君之邦君之行殆欲大肆其
所學而充其志耶敢以山木之說辱行李夫大山之産
羣木也其當嶧負麓廣坂長谷風日所煦清淑所會是
木也必挺聳條暢繁蔚充盛入雲刺天百仞千尺本可
柱(一作棟)宇末可几豆其或窮崖絶壑隂寒是集槄栲雜
植叢淮(一作蘿)互樛是木也必盤錯擁腫離竒符婁(一作俯僂)
不克茂達不中規矩寧元氣滋液之不均即將厚地孕
育之不類耶抑亦所樹立有利否也何同是木而材不
材如是哉今君之潁川當漢魏時為名郡天下高節之
士率十五六出潁川彬彬如鄒魯間其流風餘韻尚未
艾也今趙夫子豈其人耶君所謂風日所煦清淑所會
者也將見上徵明堂之材於潁水之上矣余方離竒符
婁(一作俯僂)以待爨事
送崔少中序
談者謂近世治賦之臣率多弄刀筆畫籌策日夜屑屑
析毫毛利害飛文舞書陽與隂掇一有豪傑魁偉之士
學古之人以仁義為說者則羣笑目譏指號狂惑斥去
恐後太師長史燕國崔君以今年春提舉山東鐵冶將
行天山馬祖常曰子好仁義說久矣持仁義說往山東
冶賦是舞干羽而戰也是擊鍾磬而田也或曰不然夫
操戈以入人之室雖三尺童子亦將召徒而拒之使之
端委執綏揖讓下車而問館焉則盜跖有所不敢辭道
之於天下如是哉道之於天下如是哉遂系以詩曰
衣之華兮雖絅而章道之華兮雖闇而光有美一人兮
佩玉鏘鏘捨我而他其何可忘
國語類記序
結繩不施書契有作科斗鳥獸之迹籕篆隸兮及今之
書雜然並傳觀乎黃帝帝嚳而下迨晉楚列國其間貨
錢刀布鼎彛敦簠誌記銘刻文字形畫之殊極六書制
作之變曾不少相襲而其聲音文義相生相成百世一
道我國家造蒙古書因天地自然之數以成一代之書
求合乎先王之意而不柅於人宜乃列之學官置博士
弟子員教授不廢是以近世之士鼔篋而游學宫者嘗
比於孔氏之徒焉太僕經歴持廣平張大卿所著國語
類記若干卷来請曰是書實古轉注之義為多切講此
有年矣大卿乃能綴緝本末成一家言凡國語之引物
連類假借旁通者班班具焉子盍為我序之祖常曩讀
曲臺所記及漢急就章諸篇等知世之古今文字論列
辨博纖悉畢載何則其資寡者其中窳其籍厚者其内
充則大卿之為是書後世稽古者尚有考焉
送人南歸序
下邳翟君志道解易玄既成書進之闕下天子喜其勤
詔丞相府特與提舉儒學官凡儒服者咸推為榮仍悔
其已由雜道進而崇君之進以正也率恧於君而因求
君之學不已遂謂玄義出老子孔子徒所不道揚雄遭
漢厄運訑訑諸儒間著太玄深諉於易其名義悉與易
不類宋周邵程朱四家論道理傳天下後世者往往常
以二書不並稱今翟君挈四聖一賢之要歸而比之其
有以越乎人矣以余為識翟君請問之余謝不能乃自
為書遺之曰夫士之博於文久矣彼百氏肆曼衍雄深
荒忽鬼怪之辭高說天人下援俚諺鈎貫旁出漁獵小
道蔚乎其相稽也曄乎其相徵也駸駸乎其外襮而中
窽也訾訾乎其出侈而入嗇也為士者靡不掇拾其精
華而芟剔其蔓稉也辟則津焉民有趨父難病川之不
可徒涉也而曰必求杠梁而不乘桴則可乎否耶其利
害炳炳明矣且復諗翟君曰君將再(一作往)東南游東南
有勝國故都去今世尚邇其遺老猶在中必有如箕子
者且為我訊之洪範之與易易之與揚雄太玄果何如
也遂抗手而别
游經歴字序
游氏為河南望族河南祖常父母邦也宜知游氏為甚
悉始辨章公起家以清德素業教諸子皆恭儉守家法
傳數十年不殄而愈熾以及其孫僎僎年弱冠即筮仕
為監修國史參軍宣政院經歴僎曰子知吾家世吾且
有請先是翰林姚公名余曰僎矣而字則未有也願有
以字我祖常曰惟古之道冠而字於阼階禮之意以責
成人也今子官於朝有年矣庸藉乎字為也雖然子有
命所不敢辭請字曰嘉賓夫僎主人之二(一作貳)也古之
人相見而禮飲也主有僎而賓有介焉僎能修主人之
辭以致乎賓賓以授介介亦有以復焉於是乎宣禮節
合文章觀辭命整容體油油然大順生人道成矣嗚呼
其義顧不深哉是則曰嘉賓如之何不可尚思有以實
之
李氏夀桂堂詩序
燕趙古稱多彈絲趾躧慷慨悲歌之士風聲氣俗表裡
并代田獵騎射以為生常報死感激以為壯偉居秦之
世趙及韓魏東方諸國糜爛蹈藉人幾於無而燕獨存
其筋角棗栗之富督元之饒傳數十世而不衰豈亦召
公始封之國邑人人愛之而不肯去譬如甘棠而勿翦
勿伐者也我國家都全燕之地以恒碣為城以瀚海為
隍生聚教養十百於古萬方之珍怪貨寶璆琳琅玕珊
瑚珠璣翡翠玳瑁象犀之品江南吴越之髹漆刻鏤荆
楚之金錫齊魯之柔纊纖縞崑崙波斯之童奴冀之名
馬皆焜煌可喜馳人心神則得為民而居其地者天下
幾何人哉得為民而又居其地且又不為彼物俱化者
盖真鮮矣或曰王畿之民匪華車服美室屋則不足以
樂承平而崇理治矣矧有悅親心而婉順其好者乎詎
可亟病某奢而深詬之也析津李氏正卿有母年八十
矣以絍繡為工不廢有弟四人悉相孝友正卿甫昆季
葺屋都邑之中以奉其母氏翰林待制趙君穆為書某
(某一作其)室之名曰夀桂嗚呼若斯人者亦庶幾能悅親者
也亦庶幾不為物化者也雖然非得載諸太史氏文字
之末詩賦之間則其亦孰信之哉
送李公敏之官序
天子有意乎禮樂之事則人皆慕義向化矣延祐初詔
舉進士三百人會試春官五十人或朔方于闐大食康
居諸土之士咸囊書槖筆聯裳造庭而待問於有司於
時可謂盛矣然其進之道雖則曰應詔對策皆不過文
藝細碎矯誣情實求合乎有司而蘄得一官於天子也
未聞其不為利禄而不干世用特立而獨行違今而趨
古孟軻所謂雖無文王猶興者也余在河南即聞于闐
人李君公敏能尊孔子之教而變其俗其學日肆以衍
浸漬乎六經汪濊乎百家蔚然而為儒者流離困苦益
自刻厲教授於青齊之間賴公卿大夫知其賢名薦牘
交上用是乃起家而入官焉且公敏始有志乎古道也
豈必欲公卿大夫之知哉公卿大夫之知而不可必也
又豈為利禄世資舍其所有而要其所無者哉如此則
孟軻謂雖無文王猶興者吾公敏是已余今盖知愧焉
於其行故為序以别
王夫人貞節序
集賢待制兵部郎中喀喇庫庫之外祖姑王氏故贈上
護軍瑯琊郡公之女故御史中丞薊國文正公女弟陜
西行省郎中劉天瑞之夫人也夫人十四歲嫁劉天瑞
又十六年而夫死又二十六年所在有司上其事於丞
相府旌其門焉嗚呼甚矣禮之可以善俗也古者婦人
夫死已稱曰未亡人則是欲從而死也今王夫人始為
顯官女與婦也則夙夜敬事修飾工容及其夫之沒也
則疏布被體號泣若將終身嗚呼婦人之行盡如王夫
人則俗豈有不善者乎然善俗之道視其上之禮如何
耳上之禮既已敷錫道揚表異褒美書在官府名在州
里凡所以為善俗之道者亦云至矣而搢紳學士讀古
詩周禮先王善俗之意相属而為之詩以宣昭天子人
倫之化且使民有所歌詠而觀感焉是亦搢紳學士之
懿德也為義固不偉歟
送高富卿學正歸滑州序
諈諉以為辭骩骳以為學利於時而躓於道賤已而貴
物夫豈謂儒者之要哉寡默以為廉齪齪以為恭兹又
豈謂儒者之要哉前年魏郡高君富卿被省檄主光州
學州人之子弟從而嚮道者數十人方駢進不已且將
有来游来歌之士而高君受代去學官故服孔氏之言
者咸重不忍其舍吾黨而他適也咸重賢其操儒者之
要而無彼二者之失也作為文章書諸幕帟以張於祖
道之右祖常竊聞而私慕焉於其行贈以言曰君不躓
於道不賤乎已使其在孔子之世則有顔淵閔子者為
之依歸而取正焉斯能入善人之域矣不寡默以為廉
不齪齪以為恭使其在孟軻之世則廉必不如仲子之
廉恭必不如柳下惠之不恭矣若然則高君可不謂之
儒者乎
送聶道元詩序
少之時隨親提攜往来宦游江淮之交纉古績文視世
之進取不屑也及官浮光祖常年已二十矣旦夕侍出
入吏来白事嘗從廰事後竊聽吏多以名呼私甚薄之
獨聶君道元先子每特稱其字焉私又疑之請曰聶君
特筐篋曹属獨字之何先子顧祖常而教之曰兒来前
立吾誨汝盖聶君異他吏當休沐下直跡他吏皆縦酒
呌號市中道元服澣衣而講律義於家不出也斯可敬
矣汝無忘吾言後其名日大彰灼淮西山南部使者並
檄聘之貢地官掾轉登臺郎奮迅騰拔出贊淮東憲府
而祖常承大宗伯之職于朝道元喜且命曰先大夫知
我我之行子豈無言乎搢紳之士咸已賦詩為贈矣子
宜為序若夫壯詩人之情性惜執手之别離則詩序之
製也因情性之所由以達乎人之親慨别離之相慕推
今日以至于當時則兹序之所起也敢以是為道元送
别詩序
風憲宏綱序
世祖肇建官制興起文物属命御史臺昭布體統振肅
綱維正儀崇化靡不緝綏迨及列聖繼明屢揚寶訓亦
靡不顯示常憲儆爾百官欽惟皇上日月中天燭見幽
隠紹述祖宗成法申命臺端嚴兹糾劾不俾瘝官貽憂
惸獨于是臺臣協恭奉職上體淵衷下宣風紀謂古象
魏有法道路有徇今國家肅清憲綱汲引言路其見諸
訓辭者光大深厚粲然有章宜編綴成書載在簡冊垂
告内外俾當察視司持平者有所徵焉既奏上制曰可
嗚呼盛哉凡我耳目之官尚知佩服之母怠
卧雪齋文集序
夫人之有文猶世之有樂焉樂之有高下節奏清濁音
聲及和平舒緩焦殺促短之不同因以卜其世之休咎
象其德之小大人之於文亦然然不能強為也賦天地
中和之氣而又充之以聖賢之學大順至仁浹洽而化
然後英華之著見於外者無乖戾邪僻忿懥淫哇之辭
此皆理之自然者也非惟人之於文也雖物亦然華之
大艷者必不實噐之過實者必不良必也稱乎求乎稱
也則舍詩書六藝之文吾不敢它求焉袁君德平之文
可謂美矣優柔而不華典則而不質可以施之宗廟告
之朝廷而今已死無及也其子杲游於國學以余嘗從
其兄伯長甫官史館而伯長甫又好余甚者也請重序
其父之文焉噫德平之文世雖無知者抑何傷乎子杲
兹行又槖而歸於越山之下一日太史占候言南方有
光氣上達於天者其必德平之文在其下也夫
周剛善文集序
六經之文尚矣先秦古文雖淳駁龐雜時戾於聖人然
亦渾噩弗雕無後世誕詭骩骳不經之辭司馬遷耕牧
河山之陽得中州布帛菽粟之常者而為史其言雄深
唐韓愈挈其精微而振發於不羈嘻文亦豈易言哉柳
宗元駕其說忿懥恚怨失於和平淮西雅謌晉問諸篇
馳騁出入古今天人之間蔚乎一代之製而學士大夫
皆宗師之宋以文名世歐王曾三氏降而下天下將分
裂道不得全業文之士咸澆漓浮薄不足以經世而載
道焉皇元隆平宣布文化姚燧元明善褎然在廷以文
致位光顯而於今傳之周剛善彙其文數十篇俾予觀
之質實而不窳藻麗而不華彈其思以志於文而未已
者也兹將官南方故書以為文序而略告之
楊玄翁文臺序
讀楊玄翁文臺再過得其辭之意義氣之音節盖隠君
子之言也延祐初予售於有司是時以古文名者清河
元公復初假予以言曰子之修辭幾於古矣然於質實
則過之於藻麗則乏矣予起應之曰祖常初無志於斯
世功名之業聞古有所謂立言之士粗願學焉而弗舍
之也今國家以文取四方士其進也不雜是以致此幸
先生教之然稱以質實則祖常有未敢能兹十年餘矣
藴而未發也力小勢在下信者寡而傳者或疑之間與
東平曹子貞甫王繼學甫中山王儀伯甫蜀郡虞伯生
甫相下許可用甫宣城貢仲章甫講求其說而猶以質
實為難而不得一變斯文為歎也而今也玄翁之文隠
君子之言也蔚然而充鏘然而和而怦然而有激也質
實之域幾其造矣乎乏於藻麗者不飾之耳君試以諗
同志者何如也
梁氏夀慶堂詩序
監察御史梁克中請於馬祖常曰吾世家宛丘國家平
宋吾父君用甫以應募戰有功進領(闕)戶軍居閒嘗教
克中昆季曰吾年幼氣實時&KR2040;於(&KR2040;於疑誤)弓刃出廣海瘴
地與盜賊羣結艦連屐轉鬭相薄毒霧之塞也如盖帷
猿狖交啼之悲如號(一作鬼)魅諸少年皆樂搆難俘殺為
快計而吾獨被甲執盾以赴敵未嘗妄戮一人亦未嘗
以所欲貴富者載諸心以殘人之子女貨賄辛勤来歸
吾弟又奄先人之業以自殖而吾亦未嘗介於懷以求
已私也若曹生泰平盛世慎自問學事親孝謹人人言
天之報予善人恒有餘慶或者其有然乎克中佩父訓
學未成而仕由御史大夫掾得官承務為江東廉訪司
經歴進南臺御史遷西臺御史入為監察御史累階五
品請於朝封吾父曰奉訓大夫禮部郎中飛騎尉宛丘
縣男母閻氏宛丘縣君今夀皆八十丹頥素頷虞(一作危)
坐堂上不穀之子三人孫男六人曾孫男女又六人侍
膝旁怡愉甘旨殆知喜而忘懼也元統元年冬十一月
殿中侍御史呼喇台等以聞天子初(一作賜)尚尊酒偕所
封制即賤臣之家以寵異之夫名與禄豈必賢者待之
為榮哉雖不賢者亦待以為榮也韓詩曰曾子仕為吏
以樂得養親雖禄不過鍾釜猶忻忻喜也曾子可謂不
賢乎以彼其賢猶曰喜及禄養不賢者能勿喜乎克中
又將求薦紳先生作為文章以繩天子之賜而助吾喜
為母夀也干一言序吾意何如予曰子孝矣夫子孝矣
夫天之報于子固有不得而知者惟明天子所以望于
子者豈不曰孝子之於親也愛之以心敬之以義事之
以道仁人之於民也必體父母以子之故器子為御史
成子為孝人者政有望於子也子異時為名宰士為良
公卿為民之賢父母一是心而已明天子之望子者如
此子姑持予言為子父母夀其必亦喜無量惟賢者而
後知此意也子謂何如克中曰然即書而為之序
送雅勒呼參書之官静江詩序
奎章閣參書雅勒呼字正卿取高科登朝廷以文學才
諝遇知於天子出貳郡治以宣上德而修百姓之務亦
可謂榮矣然而有為不懌者謂正卿宜在館閣華要與
諏訪獻納發謀議佐政事而自效於静江荒遠僻隅山
側洑海之地孰失之歟余為之言曰中州大夫士吏南
越者往往不樂其土其仕皆有苟且而無憂勤之心以
故其政事解㢮莫致其治教之意而蠻民與猺合盜廣
西數郡罹其暴害天子宰相以静江重鎮守臣未易稱
任又知正卿嘗家衡鄂壁於其壤識其山川巇坎之勢
市里田土風謠習尚話言之變害利詭冒憸良之形制
其傾搖蹂躙而導其善心必有素計也他日正卿以親
老乞高郵便養而天子宰相特有是命焉夫以嘗仕於
朝出入禁籞為文學之臣而治其所居已安所有事之
宜否皆已習熟之士專思一慮以勞其職以宣布上德
而無苟且以憂勤百姓之務余知其必能成在官之政
為後来可守之法矣此正卿所當自致其治教之意而
天子宰相之所以命正卿者也又孰失之歟然余聞往
時廣西憲臣帥守嘗併力以勝盜勝則削骸戮孥矯虔
毒民使荆湘衡鄂兵以萬數卒殱焉正卿其特將除是
而已耶抑用之為小異也豈亦制而導之亡素計猶不
免為是也天子宰相任之之意其然耶孔子曰天下有
道盜其先變乎亦嘗思於其言否耶繇鄂泝湘過衡抵
静江吏者多中州大夫士正卿為余諗其賢者曰受命
為吏大者專方鎮小者一郡一州起居靡有所失飲食
不侈以妄雖越南與中州不大異也豈當以不樂而置
官以不事利進襮耶倘曰余之言可豈得蠻猺之為盜
哉噫亦其民之幸也已於是不懌者與館閣僚友及京
師聲明之士各忻然為文章以美其行而勸其無久於
外以致其去處之情而請余為之序正卿固喜任事者
故次第其言以送之
送簡管勾序
中書以簡君實理管勾曲阜廟學將行請吾為送别詩
序諾之二年弗即與之也及来京師告闕里孔子廟荒
圮不治又請吾曰今而為之矣始簡君布衣褎然游公
卿間公卿皆禮之雖小丈夫有所挾持不禮人者簡君
亦能使之忘其挾持而禮之其交於人非有鉤連濡沬
之巧也非有排難解紛之俠也平易以坦夷和樂而静
專年彌久而情益真也時益躓而義愈篤也如斯而已
矣彙類而觀之古之君子入道之域者爾由於是矣簡
君讓曰不敢有是願先生終序之夫闕里廟不治公卿
大夫士之事也子無憂其不治也彼佛老之人室廬觀
闕丹雘塗飾圖所以事其師者欿焉若不終日公卿大
夫士咸以文名而官榮庸有不治其師之廟而自豐其
屋者哉子當求如奚斯者作詩以俟之
送吳養元管勾還家省親序
番昜吴生養元年弱冠循循務進理自將無世俗子弟
華美之習吾嘗愛之今年中書署為曲阜先聖林廟管
勾捧檄而喜告予祖常曰小人有親方夀而康寧今兹
被檄非敢以尺寸之進為喜喜得升斗之禄逮親榮養
也祖常聞之遽然色變而歎曰昔吾起草野戰藝於京
師得一官則皆失怙恃矣後月給俸入及間拜錫賚歲
時市鮮新物品饋食堂上則追恨罔及自罪不孝以為
不得奉一歡於膝下雖叨冒光寵適增愧赧而獲戾於
清議迄今觀大夫士之家有侍其親之在官者憧憧於
心也嚮者吾年未老大時聞生若言尚易今也吾年老
大矣聞生若言得重無判於心乎子歸矣持吾言以諗
其親則生之親將悅生之孝而喜吾之言可以為歡也
同朝君子有能賦者請以此為序
石田文集卷九
