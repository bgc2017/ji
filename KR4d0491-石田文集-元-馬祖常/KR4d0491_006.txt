石田文集卷六
元馬祖常撰
制誥
遣奉使巡行詔
朕祇承洪業夙夜惟寅凡所以圖治者悉遵祖宗成憲
曩者屢詔中外有司宣布德澤蠲賦省刑賑恤貧乏思
與黎元共享有生之樂尚慮有司未體朕意庶政或闕
惠澤未洽承宣者失於撫治司憲者怠於糾察俾吾民
重困朕甚憫焉今遣奉使宣撫分行諸道案問官吏不
法詢民疾苦審理冤滯凡可以興利除害速宜舉行有
罪者四品以上停職申請五品以下者就便處決其有
政績尤異暨晦跡於丘園才堪輔治者具姓名聞咨爾
臣庶體於至懷
追封河南王夫人制
古者婦人之義名字不出閨門迺所以别男女嚴内外
也故河南行中書省左丞相布拉吉達妻胡氏徽柔惠
淑蚤嬪高門相其夫子顯聞于時予方推恩四海矧我
股肱之舊而有爾伉儷之良乎故追封爾為王夫人仍
啟河南故圻以從封夫爵噫婦官一品褕翟有光其尚
隂隲爾家服我寵休之無替
思州軍民宣撫使田冕晃和爾布哈封贈二代
制
國家外建藩屏以靖遠人責其宣布懷仁之惠能使恩
威並流而一方清謐者稽于國典可不賞勞乎具官某
父某官某向膺朝寵勤庸服官勠力小心不聞有過乃
教忠於嗣子得寵慶於世家兹朕所不忘者也故命追
褒異數階秩一品有靈在幽尚迪爾後
比属有司考禮於䘏典矣而婦人之貴嘗視其夫子焉
况有鵲巢汝墳之懿能行於其閨門衽席之間者乎具
官某母某氏女儀柔婉来嬪辨族相其宗事珩璜有節
又能篤生令子服柔疆場撫綏之勞湯沐衍封胙以列
國其尚歆承休寵利爾後昆以延饋祀之無已哉
朕以孝治天下凡人臣之親悉命因其班列之次功庸
之等以為寵數之異焉具官祖父某官某昔備官使輯
綏邊氓頗著惠懷有譽南服夫天之施仁於物無間朕
敢不法天而已哉宥密之司階品為貴啟爾後人保兹
終吉
先王制禮婦人之義飲食衣服祭祀而已非有與於外
事也然或婦道母德可以表率宗族而成其夫子者頋
宜有以顯賁之也具官祖母某氏早躬組紃克遵女戒
作配令族柔閒有儀惟時聞孫扞我邊圉膺被爵禄光
寵於時而爾可不疏封鄉國以廣彤管之訓乎贊書在
門其告泉壤
太師右丞相封贈三代制
定策元臣肇啟中興之運推思彛典聿申先正之褒揆
禮是宜勸善惟允具官某質實無競沈鷙有謀服勞王
家久著属櫜之績薄違圻父夙專乘(一作秉)障之功嘉爾
曾孫為予冢宰於戲漂陽開國儀崇斧鉞之光册府書
勲銘載旂常之顯英靈如在寵數是歆
曾孫有慶衍三世之恩榮大賚匪私勸百辟之忠藎有
嘉淑女作配先臣具官某妻某孝養姑嫜教遵姆傅居
謹珩璜之節躬親絲枲之勤宜厥家人相其宗事魚軒
翟茀往膺江左之封鳳誥龍章用播召南之德歆予時
命迪爾後昆
開國承家禮重胙勲之典析圭儋爵恩先予善之仁報
施匪私褒崇惟稱具官某英標俶儻偉器沉深蚤奮厲
於師中爰馳驅於戎右股肱心膂桓桓挺萬夫之雄弓
矢干戈井井飭九伐之法世稱良將胄衍名孫定大策
於樞機奠皇圖於寰宇於戲石城鍾阜肇開赤壤之封
礪山帶河允著丹書之誓賁爾窀穸歆我絲綸
朕茂膺景運大賚元勛恩推再世之封禮及重闈之慶
具官某妻某氏柔嘉維則婉孌有容事夫盡舉案之恭
職脩中饋弄孫致含飴之樂福裕後昆凡我邦國之光
繄爾室家之助鳳臺胙土聿開脂澤之田鸞誥封泥永
賁泉扃之兆尚歆寵數益衍休祥
朕以崇德報功實先王之令典建邦啟土昭奕世之殊
勛睠我舊臣錫兹新命具官某魁竒天挺卓犖人雄韜
略邃於孫吴志勇邁乎賁育昔武皇撫軍於龍漠躬櫛
風沐雨之勞而大將出陣於魚麗懋掃穴犂庭之績威
行萬里恩浹六師訖振旅以裹戈底来賓而包匭每御
衣裳之會聿深鐘鼓之思生子象賢由教忠而尚義為
國敵愾遂翊運以中興永惟閥閱之隆端繫社稷之重
不有異數曷稱至懷於戲玈矢彤弓嘗旌勤於征伐丹
書鐵契尚迪慶於承傳淮甸分茅泉臺告第
朕眷元臣之勛幼被慈母之訓属有司之考禮宜大國
之疏封具官某妻某毓秀名門作配君子珩璜琚瑀修
婉娩於婦容蕰藻蘋蘩致齋莊於宗事篤生令器實贊
丕謨底海宇之謐寧承邦家之休慶綠綈方底鸞翔芝
檢之書霞帔襲衣雉纈茀車之采江都錫壤泉室增華
太保左丞相封贈三代制
匡時靖難資大策於元臣崇德報功覃湛恩於累葉奉
常議禮奥壤定封具官某故曾祖父服勤侍衛秉信功
臣太傅銀青榮禄大夫上柱國梁國公諡敬簡塔瑪噶
爾秉質無華詒謀有永蚤備勾陳之列式昭析木之祥
衍善慶於曾孫篤忠貞於熙代使宅百揆光於前人於
戲開國浚郊具儀文於鐵鉞承家新鄭紹世美於衣冠
錄我絲綸告爾窀穸可追封陽翟王
朕論功定賞念扞衛之多難推慶行封俾覃延於三世
懿彼静女配予先臣具官某故曾祖母梁國夫人呼圖
克章蚤飭壼儀克承宗事不假詩書圖史之戒素閑織
絍組紃之功迪美萃於曾孫發祥殷於令族新廟奕奕
斵松栢於析津原田每每畫封圻於梁土龍章有赫象
服来歆可追封陽翟王夫人
朕奬元勛恩推舊德濟其世美詒厥孫謀属大業之中
興賴名藩之外援追封奕業實著彛章具官某故祖父
守忠翊正效節宣力功臣太師金紫光禄大夫上柱國
梁國公諡莊順青哈質禀淳龐躬行愷悌櫜鞬宿衛久
服勞於王家弓冶承傳遂開先於相閥方乾坤之清謐
俾綸綍之渙頒用禮勸忠書功旌善於戲伊洛瀍澗樂
哉魂魄之遊山川土田衍爾蒸嘗之奉昭兹来裔祜我
丕基可追封河南王
命婦朝后彤管著於女箴令妻相夫鞶絲陳於内則亶
惟淑德嬪於名門具官某故祖母梁國夫人呼喇濟毓
質柔嘉修容婉娩久襲祥於世業當擢秀於孫枝為國
懷材贊予茂烈雲翔鸞誥俾澤漏於泉臺飈轉魚軒想
神遊於梁苑尚詒多祜福爾後人可追封河南王夫人
惟王建國必崇德以報功自天降康乃生賢而靖難兹
眷元臣之懿宜推先正之褒具官某故父懷忠濟美積
德崇慶功臣太師開府儀同三司上柱國特進河南王
諡忠懿錦濟勒藴善弗彰紹謀斯永為郎執戟夙多宣
力之勤有子克家益勵敬忠之訓定中興之大策立不
世之殊勛匪衍王封曷稱朕意於戲河山帶礪式藏盟
府之書乾坤珍符期篤熙朝之祜格思英爽歆此寵光
可追封鄭王
朕惟元臣克相中興之業母有令子宜膺崇秩之封稽
諸彛章廣我孝治具官某故母河南王夫人揚珠竒納
夙閑姆訓綽著婦儀薦蘋藻於蒸嘗節珩璜於夙夜内
政素勤於中饋慈訓尤切於斷機德啟閨門光資邦國
倬兹鄭圃乘翟茀以来遊嘉彼召南賦鵲巢以行化俾
頒綸誥用賁泉扃可追封鄭王夫人
平章伊蘇岱爾封贈三代制
夫用之紓者積必厚行之徐者力弗殆斯道之常匪曰
責報也平章伊蘇岱爾曾祖父贈定威佐運功臣榮禄
大夫司徒柱國追封曹國公諡忠定布色出於華族夙
奮材武從我太祖皇帝親属櫜鞬崛起戎列威行方國
戰功良多及定隴陜斬將搴旗臨敵致死大節赫然傳
不云乎活千人者有後兹爾數世之遠傳家孫曾愈碩
大光顯又得議封於禮官博士非用兵有活人之德而
然乎命頒異數開國曹南中土奥壤襲慶濟美可示為
將者之勸可贈定威佐運功臣光禄大夫司徒上柱國
追封曹南王諡忠定
古禮命婦朝后是則婦官尚矣平章伊蘇岱爾曾祖母
追封曹國夫人塔本劬勞慈育生子克家戰勝攻取丕
佐興運議禮制度於爾有封從夫之爵曹國小君象服
翟茀歆兹追寵可追封曹南王夫人
朕稽古為治立國以禮故臨御四海永慕祖宗創業之
艱難美其興運佐命之臣厚厥世賞以訓臣鄰矧其胤
裔又有能全其終始者乎平章伊蘇岱爾祖父贈宣忠
靖遠功臣光禄大夫中書右丞相柱國追封曹國公諡
桓毅額里根蚤備宿衛分從賢王前驅先登戡定河外
俾金國為墟而宗社遂以屋者盖爾戰多之力焉異姓
封王於爾為寵矣英爽不亡尚保爾世哉可追贈宣忠
靖遠佐運功臣金紫光禄大夫中書右丞相上柱國追
封曹南王諡桓毅
夫恩禮覃於百官則先近臣漏澤施於九原則觀来者
平章伊蘇岱爾祖母追封曹國夫人穆嚕蚤嬪高門無
違宫事克相君子為王虎臣又有聞孫贊予景運俾有
司議封乃追命爾為王夫人以曹南之田為脂澤之賦
尚歆寵渥益衍廟食可追贈曹南王夫人
先王有崇德報功之制豈曰觀美盖以旌善而勸忠也
平章伊蘇岱爾父光禄大夫中書左丞相先贈協謀定
遠佐理功臣太師開府儀同三司上柱國曹國公諡武
宣阿勒哈生長富貴宴安而氣無紈綺子弟之習勝衣
荷戈奮身前驅維時世廟觀兵江滸貔虎百萬之衆謀
臣如雲乃能立功名於其間北征叛王轉戰千里南殄
奔君樹旗海嶼勛勞顯著寵賚便蕃我國家於君臣之
道可謂至矣朕不聞鼓鼙猶思將帥况爾有後為予藎
臣中興之初率兩河將士勠力介胄之間大臣以聞乃
隆推恩之禮上及於爾三世焉曹南之郊桑谷沃壤開
國稱王人臣極位爾克有靈歆我綸命可贈推誠宣力
定遠佐運功臣太師開府儀同三司上柱國追贈曹南
王諡忠宣
我國家經營南國之初尚賴膂力之士材武之臣克成
大業勛勞之蹟皆以銘於太常矣又且尊顯其身以至
於室家之有慶者兹非典禮之懿乎平章伊蘇岱爾母
曹國夫人托多淑慎端惠夙配君子遵召南之化而象
服是稱施孟母之教而訓忠有言卓兹令器為朕虎臣
臨御之際褒錫宜先開國曹南以衍脂澤之賦煒其榮
哉賁爾窀穸可追封曹南王夫人
君子不昵於宴安之私以能成其功名者亦嘗資於内
助焉平章伊蘇岱爾母曹國夫人庫庫楞幽閒端懿鷄
鳴而起相其宗事婦德有稱沒從夫爵啟封曹王魚軒
象服裕爾後昆可追封曹南王夫人
太傅圖嚕封諡制
帝垣台位象已著於上玄太傅師臣官尤崇於常秩有
懷舊德追錫真王太傅圖嚕蚤陟華階懋修素履小心
翼翼文昭持槖之班終日乾乾勞著属櫜之績宗親入
覲儐相是資酎金不罰於諸侯英蕩悉同於元會樞機
宥府奠軍國於乂寧鼎鼐台司贊隂陽於化育踐敭禁
近閱歴歲年持風紀於臺端肅官箴於朝著天不憖遺
朕用衋傷思荅茂勛爰申䘏典於戲胙爾茅土俾開國
於廣陽播予絲綸尚流澤於幽壤諒兹靈爽服此寵章
可贈懷忠秉義昭宣弼亮功臣太師開府儀同三司上
柱國追封廣陽王諡清獻
男位正家恒有資於内助女師結帨庸作配於上公奬
我舊勛迨於佳儷太傅圖嚕妻輝和爾氏幽閒毓德婉
孌賦姿象服是宜奉蘋蘩於祭祀彤管有煒謹珩瑀於
箴規懋著婦功克相宫事痛所天之先殞誨厥嗣以益
嚴石窌啟封賜廣陽之大國容臺議禮贊召南之夫人
享爾高年欽此異數可封廣陽王太夫人
右丞阿勒坦封諡制
朕以崇德報功之制聖王建國之皇圖論名立諡之稱
昭代褒賢之鉅典用光綏寵俾洽臣鄰右丞阿勒坦少
禀粹姿蚤登膴仕周廬星列入陳扈蹕之勞專馹飈馳
来上屯田之奏恩威襲蠻夷於冠帶忠孝擴詩禮於箕
裘錫類著乎家邦浚明勤乎夙夜貂蟬七葉飾躬不瀆
於華鮮弧矢四方迪德彌彰於懿美篤生令器丕佐明
時聿殫嘉猷晉參大政横經内殿矢兹密勿之言熙載
外朝體朕都俞之意有司考禮於汝推恩爰頒渙號之
辭式副哀榮之志於戲丞相一品英靈尚克以歆承泰
階六符善慶益延於似續錄諸告第欽我贊書可贈秉
義效忠著節佐治功臣太保開府儀同三司上柱國追
封特進趙國公中書左丞相諡貞孝
周南正始教化被於閨門趙國疏封寵榮光於泉壤爰
稽彛典用奬有官右丞阿勒坦妻唐古氏毓質柔嘉脩
儀婉娩来嬪閥閱蚤乘翟茀之車克相夫君益著鵲巢
之德篤生令器褒作名臣服慈訓之不忘迪嘉謀之入
告推恩追錫體人子報本之心考禮飾終示我朝廣孝
之治尚昭懿範歆此告詞可封趙國夫人
尚書左丞相某封諡制
朕纂承天序入正大統思予皇考繼志述事眷惟至大
之間更張庶政務適人宜褒贈以勸百官鼓鑄以利兆
姓時弗僉諧事或中輟興言追悼斯念舊臣故尚書省
丞相某早列環衛給事禁闥升諸台席浚明夙夜佐予
皇考一德一心顧遇寵賚廷臣莫及予方以孝治天下
躬祼武廟如見羹牆况予先臣有子在列兹命禮官公
議於廟謂爾宜封郢城王位貴專楚都旌旗斧鉞開國
西南精忠不昩尚從先皇於遐狩哉可贈竭忠宣力守
義佐治功臣太傅開府儀同三司柱國郢城王諡榮敏
表牋
賀元旦表
皇極建中賁嘉生於世運乾元資始衍嗣歲於人時叶
氣開先純陽肇德欽惟道全居正功洽體仁坐宣室以
受釐百神奉職御明堂而布政萬國咸寧勾陳環列於
端門庭實駢羅於文陛臣某等塵聯烏府迹簉鵷行進
封事於銀臺慚稽衮補紀卜年於寶歷欣對嵩呼
正旦賀興聖宫表
帝歷開天祥發貞元之會母儀法地源疏河海之涵百
物順嘉四時叶序欽惟隂功庀世懿德承乾肇聖緒於
姜原彌虔祖武嗣徽音於太姒益衍孫謀茂綏獻歲之
祥膺保履端之吉臣某等遭逢世泰綴列朝行官備中
臺王朔願敷於錫福慶隆長信民功仰荷於資成
賀正旦箋
夏正授時謹民功於肇始皇儲主器履帝武於開先慶
集三朝福覃萬姓恭惟秉文純粹叶德光華青煒(一作緯)
迎陽爰啟前星之重黃離繼照式昭太極之尊宅元祀
以承天布王春而獻歲臣某等叨塵官序忝列諫垣齒
胄虞庠茂對奎明於午御賡歌魯頌仰觀日麗於寅賓
賀建儲表
伏以天潢毓德聿開聖嗣之隆廟祐承祧爰啟儲闈之
慶祥臻泰道福集昌朝欽惟迪德堯仁躬親舜孝日麗
乎天而明兩益紹重華帝出乎震而洊雷彌嚴繼體乃
眷元良之懿式膺監撫之崇臣等備位烏臺趨朝鷄曙
前星奏瑞載瞻青輅之旂太極含元第衍黃圖之籍
賀春宫箋
甲觀儲祥肇泰始含章之慶春宫正位受少陽體德之
尊神器有歸宗祧是賴恭惟生知忠孝夙稟温文躬問
侍之勤德已昭於帝胄膺監撫之重道允叶於皇猷承
華克紹於丕基建本方隆於大寶臣某等忝居侍從喜
際文明鶴禁景遲願早親於四學雲門樂奏期介祉於
三官
賀建儲表
聖嫡承祧大慶方延於國祚神孫主器鴻休實肇於天
源龜筮叶從臣鄰效順欽惟慈仁坤育静德乾儀益恢
皇極之尊繩其祖武俾正少陽之位貽厥孫謀建儲允
属於元良繼體式昭於岐薿臣某等叨塵憲府欣遇熙
朝瞻鶴駕於春宫三靈奉翊陪鵷行於長信萬福時臻
監修國史賀正表
瑤圖撫運紹開致福之祥寶歷乘時肇序體元之始大
鈞播物淑氣迎和欽惟道洽古今性資文武潛心帝王
之學聖敬日躋合德天地之仁皇猷允塞歲事啟成於
農扈治功端本於王正臣某等辱備台司監綜史氏觴
稱萬歲樂快覩於龍光書載三墳期永垂於狐筆
監修國史賀正表
天明即命紹開帝歷之隆王朔體元序正人時之始大
鈞坱圠和氣沖融欽惟叶德重華備道全美御端門而
肆赦萬㝢熙春坐宣室以受釐五辰順軌方九賓之在
列萃諸福以来臻臣某忝列師垣兼塵史觀獸尊奉勸
庸申效於嵩呼鴻筆紀謨願同符於龜畫
賀建儲表
禮謹承祧首正元良之位德符主器丕昭大統之歸宗
社乂安臣鄰慶抃(中賀)道侔乾始祥發震亨受命建中
邦家之基鞏固詒謀思永蓍龜之吉叶從重暉煥於前
星鏤册光於上嗣監撫有托似續無疆臣等獲覩青宫
幸趨絳闕聖神永錫頒夀考之萬年忠孝彌彰衍本支
之百世
賀建儲箋
德配前星肇正青宫之位禮嚴言日丕昭寶册之尊任
重承祧職勤問寢(中賀)温恭夙著英叡日新受震建中
式際上元之運明離繼照永開太平之基啟鶴禁以肅
清奉龜圖以祇敬國本斯立宗支以昌某等職厠虞庠
班聯魏闕終始於學願廣緝熙之功追琢其章庸贊泰
和之治
賀立后建儲表
册建中宫體黃裳之居正祧承長器仰蒼震之儲祥國
本以寧壼儀攸敘(中敘)聖資神武玄德欽明美教化厚
人倫允叶相成之義奉宗廟承祭祀丕昭繼照之明慶
洽三宫懽騰八表臣某職塵仙館班筵帝廷運值上元
盛典並行於吉日天開大定顯謨已著於初年
青詞祝文
夀寧宫設醮青詞
伏以道妙無言神功不宰既仰成於乾造實默相於皇
家祇即琳宫肅延羽服誦瓊文之累笈格絳景於叢霄
伏願有感必通俾昌而熾五風十雨爰祈玉燭之調億
載萬年益衍瑤圖之永
祭星祝文(太歲迎神)(白虎送神)(病符喪門)
於穆元造孕靈載物神御所棲曰歲斯福順成導祉備
我牲玉叶德坤儀受天百禄
神(一作坤)輿載靈司彼金方宣義揚威以戒時康后儀象
坤静德是將以籲以祈神其降祥
運化流行元氣大和轇轕上下或爽以瘥瘥兹明誠儀
物孔多期底善寧如山如河
維靈在幽輔兹歲君或侈隂威疵癘我人啟迪佳美惠
布善人鑒兹蠲潔以求報禋
明明在上不顯亦臨牲幣孔碩聿將厥心神之格思有
肅其歆
我俎既馨我祝維修辰舍順軌神旟安游相我坤寧叶
于皇猷
石田文集卷六
