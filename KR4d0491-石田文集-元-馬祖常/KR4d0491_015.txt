石田文集卷十五
元馬祖常撰
行状
贈亞中大夫順德路總管董君行状
君諱元姓董氏趙州栢鄉縣進德里人也考世增世服
農畆喜文字孝事父母鄉井以善稱妣夏氏生三子長
曰貞次曰成君其季子也君剛毅體幹魁岸迨金室之
亂兄貞等各逃難避徙君獨留養親不去雖蹂于兵戈
之衝而奉親之衣衾酒食必以時進或有暴于鄉者則
率衆以禦之以是寇懼不敢相犯而鄉境帖然作業無
虞迨聖元戡定華夏寵綏流亡民日漸離愁苦思土著
而在所豪猾乘時劫奪单弱以自利君尤憫之族黨有
逃亡而復歸者君即以完産而分給之微至井臼不棄
毁也由是人益高其義其年調民赴雲州冶銀坑有司
持民急甚君亦在行中又被檄督役其年故丞相淮安
王使者入見上因命護工悉君執事恪謹及報政乃以
其衆别著籍焉皇后位為綿戸仍署君為戶長益優之
也居無幾棄之還里中家居課子孫讀書為儒生俾將
有用於世也君平日務質朴不事靡習不與人角利常
以理諭人不使之有爭鬭獄訟割財以周人之急每語
人曰吾始以孤童遭世運屯難出萬死之厄而長逢天
下治康而諸稚頗慧若將有成人之望噫天其所以相
我耶至元卄九年病卒于家享年七十有五葬于先塋
北葬之日執紼泣送者二千餘人後以孫訥貴贈亞中
大夫順德路總管輕車都尉趙郡侯夫人夏氏追封趙
郡夫人遂考於禮之意而合葬焉有男子四人長曰進
以子訥貴贈嘉議大夫禮部尚書配文安趙氏封趙郡
太夫人次和次福次祐女子六人長適郭讓次適薛寬
次適番禺縣主簿孟瑛禮部有子二人長曰訥以儒起
家辟為燕南道廉訪書吏嘗以大節自任轉拜監察御
史力擊太師右丞相特們德爾在廷不敬震動一時由
是敭歴顯要政譽日隆今官登大中大夫吏部尚書次
早卒女四人長適耿氏次適孟氏次適尹鐸次適趙德
和有子一人曰世傑提領順德等處雜戶女二人長適
楊祥道次適霍祿福有子一人曰誼女三人長適郭明
次適王隆次適猾端祐有子二人曰諒曰誠吏部子二
人曰衍資夙悟績文有緒已而不年曰維盤女二人皆
幼按董氏世出遠古而至廣川漢江都仲舒名最顯廣
川為今河間地於栢鄉圻壤犬牙郡侯豈其苗裔耶不
然名德之盛又何以異於自斬艾者哉初郡侯純篤力
慕善道殊不知責報於天而必其子孫昌熾於後也但
德鉅器大者福禄之所歸爾予每觀世之大人長者多
不能偽兹豈非人所積歟若郡侯可謂求福不回者也
予與吏部同官于朝而又同志于古也吏部屬状其先
世之行予奚辭焉願立言之君子重有以著於文俾孝
子慈孫之志得昭其祖考之光美於罔極者是亦善善
之道而春秋之教也謹状
傳
息甿傳
淮北堧有州曰息先息國也居申蔡沈頓胡黃之間自
古國有南北分則受𠞰焉以是地大壤曠蓬茅聿興天
元視四海為堂陛力田之甿多就墾焉有甿媯姓於凡
甿中最稱善播種事致殷厥家然大都世之靡麗竒瓌
淫冶纖艷可酣可嗜者一切無所好俄為子求婦甿翁
謀於其媪曰今兹東家女清婉靜淑姿美甚年且盛可
當吾兒須召媒氏通慇懃頃之果召媒氏往問媒氏乃
過女父母家匿所過事隂覘女子病癭腫至不辨頸頷
背如負箕腹下垂如斗目黑白不分色漆墨蓋自項及
踵無一善相媒氏竟去報聘子婦者曰所問女不足當
郎君萬一具言状其翁媪反訾媒氏謂間諜兩好且稱
女子有柔德能女工不論色也仍召他媒氏往他媒氏
性駔儈善佞承戒過女家既見女父母詫陳國媯氏聖
舜苗裔今家同姓之國淮西堧有畆粟千鍾地百頃資
巨萬其子復丰姿容多才藝門下女妾熟知儻毋靳賄
我俾二姓合好則門下女專有其家父母如所請期受
聘金日半相餽他媒氏還報曰女子玉色豐頰巧笑美
目騰光古毛嬙西子不敢近又刺綉剪縷&KR0796;臇芼腊極
天下之工味願亟聘無怠否則為王侯夫人翁媪喜不
任比聘女先出束帛勞他媒氏乃别奉白玉二㲄黃金
十鎰純繡采稱是請日納聘凡翁媪内外族暨里閈所
善聞之皆竊笑相與圖告翁媪云他媒氏言貌于情先
媒氏乃摘實耳翁媪俱不聽命其子遂婚迎成禮女子
既歸夫家諗舅姑不我陋偵夫之覿我之不灼也讐族
里之宿毁囓我也大肆專妬日陵其夫凡夫黨之登其
門者壺漿亦不饋焉惡聲彰著醜状百出雖夫之女兄
弟佩履聲過戸外亦罣恨不解居半歲舅姑怒於堂夫
惡於室諸所與無不欲速其夫之出之也久之沉憂積
無所寄托於天地之間屬淮濱大水因自溺死世之女
子至今羞道焉太史公曰傳稱西子蒙不潔則人皆掩
鼻而過之雖有惡人齋戒沐浴則可以祀上帝吾徵諸
古君子可信使此女幽閒貞懿以組紃為事不害其為
賢也庶幾尚德之君子亦娶之矣何乃用媚道賄媒進
於夫夫初不灼見厥醜久鮮不敗彼舅姑者擯良媒不
聽信聾於他媒氏納陋婦終致貌行不可掩積怨交惡
稔禍室家宜乎世之出婦也多矣
王氏傳
唐縣董堅妻王氏同縣人王瑄之女僉江南淛西道廉
訪司事世安之女弟初王氏嫁堅時年十五堅父母在
王氏居於室執婦道非饋食堂上履不過寢門委委諸
弟姒間衣弊舊不補綴十百空不棄或蠶得紈素即問
舅姑孰與舅姑不與人乃縫夫衣久之堅襲父職為均
州翼管軍百戶戍兩淛王氏留侍舅姑所至元丙子堅
將麾下兵從戍交趾與黎蠻戰死瓊州海上王氏年甫
二十七聞夫死喪哭三年堅父母不忍婦哀甚恐且死
常慰唁之王氏悉脱簮珥不塗澤面髮脩婦女容日手
緝麻枲作纑布間剪刻采繪象四時草木敷蘤俾人持
入里巷區舍易有滋味物食事舅姑益恭舅姑死王氏
葬之棺衾服布不貰貸於人且有二子鞠保盡慈稍長
使從鄉先生學古義二子後果有樹立為文吏知名今
王氏年六十七矣縣令丞上其事丞相府丞相府下郡
國曰有令旌其門可延祐甲寅三月翰林侍讀學士清
河元公為表曰貞節王氏之門嗚呼真丈夫女也贊曰
劉向叙列女傳曺大家注不失義世傳此書又列之漢
藝文志女道於君子不翅十百倍何文學論著不已也
今唐縣王瑄女方諸古烈女何嗛其傳信無疑
節婦高氏傳
畿内屬縣永清為夥南直村違永清之治所積以里者
若干土衍而民樸其男子率能力田慕義不敢弛教而
近刑故永清一縣居畿甸五方雜俗之中獨稱為鄉多
善士然在男子之勸學迪德固其所宜而何足尚也若
夫婦人女子之行有能卓然不為時俗之所移嶷然禔
身以節孝之美而無始終之異此雖縉紳君子猶或難
之况婦女乎哉况婦女乎哉高氏者永清南鄉漆里村
高澤之女也笄而嫁同縣南直村里之王用嫁九年而
用死有二嬰女哇哇以泣兩舅姑衣履日穿漏視高氏
抱持二嬰心怦怦内悲我子已死婦有女子無丈夫子
婦一旦必棄王氏去後高氏紡績給養兩舅姑益謹比
及老高氏事之過其夫用初死時比其終高氏謀棺衾
葬且一如大家身自表率二女習女工閨門之中出入
有限今長適某次適某自是闔永清之人悉以高氏為
女師而尊敬之如此者四十年矣縣書其状列上於大
府請褒奬厥德藉用為勸府牒御史覆實禮部考制吏
牘相徵無害於文然後命有司署表里門不役以事嗚
呼俗之不善有司之過也兹永清之縣大夫知以善俗
之意為政得請於上可謂有治民之術者矣故因高氏
之行而并及其官焉
石田文集卷十五
