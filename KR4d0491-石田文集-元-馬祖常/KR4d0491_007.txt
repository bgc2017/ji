石田文集卷七
元馬祖常撰
章疏
請慎簡宫寮疏
伏覩延祐三年十二月十九日皇太子正位春宫百司
上箋稱賀禮畢欽惟列聖繼統治功大洽文恬武熙百
年于兹矣聖天子高覽古今軍國之機蚤建天下之本
日月之明無以比德皇太子殿下温文仁孝天賦美資
急宜招延天下碩德雅望文采博通之士朝夕起居以
侍左右輔養懿美薰陶沖和三代紹述厥要惟兹傳云
成王始為太子也太公為師周公為傅召公為保伯禽
唐叔與遊目不閱淫艷耳不聞優笑居不近庸邪及為
君也血氣既定游習已成雖有放心不能奪已成之性
今皇太子殿下春秋鼎盛神明日彊道德之言禮樂之
事當豫講而速親其方不過求賢而已伏乞今後議行
建立宫寮之時公集大臣覈求名實相副端能調護羽
翼儲闈之才以係四海之望所謂下官臣僕亦宜精擇
而不可雜以商賈冗瑣之流天下休戚之源實在於此
卑職草萊賤士誤被拔擢敢不盡言少紓重責
建白一十五事
竊惟古者建立言事之官非徒擿拾百官短長照刷諸
司文案盖亦拾遺補闕振舉綱維上有關於社稷下有
係乎民人禮文風俗治體所存名爵諡贈政理斯在教
化有方則善惡自别設施有法則緩急自明重穀則農
自勤定制則官自守修武則先恤兵嚴事則可勸吏事
欲究其本末言似涉於繁蕪統論難悉條析易陳所有
建白事一十五件逐一開具如左合行具呈憲臺照詳
伏請聞奏施行
一夫惟天子者上承天地下紹祖宗社稷是寄黎庶是
戴嵩高尊大無與比隆奉養當極其精美保愛當極其
嚴密大而一飲一食小而一嚬一笑若調攝聖體凝順
中和則清明在躬淑善咸應欽覩皇上仁心如堯儉德
如禹伏願重以承天地祖宗之鴻業於進御之間當以
玉食宜乎榮衛者為先至於酒醴固是榖麥所釀然更
乞於進御之際命近侍臣鄰思一獻百拜之義則天下
生靈不勝幸甚
一郊祀者國之大禮在古所隆欽惟聖上仁慈孝敬度
越百王伏願今後郊祀之日大駕親有事於南郊親祼
於太室則天地答貺神明降禧薄海内外咸仰聖德太
平之福羣生幸甚
一大内正衙古之帝王朝百官之地今大明殿是也觀
闕盤鬱城雉繚環祖宗之所御黎庶之所瞻今聖上謙
德彌恭尚居東宫之舊竊慮民物觀聽有所未喻伏願
賜御大明正衙鎮服華夏統體天地何以言之譬日月
星辰順居次舍則萬物被光羣生仰明也
一百官朝見奏事古有朝儀今國家有天下百年典章
文物悉宜粲然光於前代况欽遇聖上文明之主如科
舉取士吏員降等之類屢復古制惟朝儀之典不講而
行使後世無所監觀則於國家太平禮樂之盛實為闕
遺且夫羣臣奏對之際御史執簡史官執筆縉紳珮玉
儼然左右則雖有懷姦利乞官賞者亦不敢公出諸口
如蒙聞奏命中書省會集文翰衙門官員究講參酌古
今之宜或三日二日一常朝則治道昭明生民之福也
一古之為治盖有禮樂非徒事刑法之末也夫有道之
世措置施設悉存禮樂之義欽惟聖上君德昭然孝慈
純備嚮居潛邸招致天下儒學之臣延納海内知名之
士禮樂文物洽乎聖性(一作情)故踐位以来進儒術而抑
吏道却珍禽而絶遊畋清心寡欲民物豐阜其用儒之
效固已驗矣獨未聞今皇圖左右天下儒學之臣有幾
海内知名之士有幾伏願憲臺聞奏乞賜依准治古之
法命朝臣集議典制請行皇太子視學齒胄之禮明示
天下教化之本雖道德之躬仁孝温文固已篤至然聞
見習熟又在薰陶此實係國家萬世之福卑職先上章
疏特請選擇師傅左右之人至今未蒙施行然區區之
情實念及此不勝切至之甚
一中書省樞密院御史臺三府掾史雖職掌文書亦日
佐大臣決理政務伏請聞奏設立律學算學博士命隨
朝二品三品正流衙門吏人欲求轉補三府掾史者就
其所業於律學算學博士之前應試依科舉差監察御
史監試吏禮部官知舉每一周歲試舉一次則三府有
得人之實下無躁進營求之私試中之人不必限以出
身之高下不中者發下本役考滿不得過從七品仍預
照會施行則立賢無方公道不偏
一諸道宣慰司除吐蕃南詔兩廣福建外如淮東浙東
荆南山東四道並為無用徒月費俸廩坐養官吏而已
如依准前代之制就令一道重鎮路分總管達嚕噶齊
帶受本道宣慰使等職名鈐轄數路上不煩朝廷虛設
職官人吏下不使數路官府牽制煩複無益於事
一諸翼軍官自萬戶下至百戶子弟承襲父兄之職者
合參酌古今之宜設立武舉並須習學兵法武藝如蒙
古色目人只試以武藝如願試兵法中者陞階漢人兼
試兵法武藝中式者方許承襲如布衣之士願試及中
者於各翼或不敘或戶絶等歇空相因名闕内擢用如
此庶使武備不弛軍政稍嚴保大定功之事為體不輕
必若今日難於更張則四方宣力老將既已病死承襲
驕脆子弟但知酒色裘馬為華好一旦真欲冒矢石執
干戈以犯勍敵不惟本人自取肝腦塗地從軍將吏死
復何辜卑職歴觀前古之迹其禍患弊病未有不生於
太平之世竊慮及此伏乞施行
一司徒司空皆古三公之流人臣名爵無與此位比者
聖上踐祚之初沙汰冗濫尤慎此官近歲屢有雜人等
如沈宗攝汪元昌輩亦受司空司徒竊慮天下後世傳
為口實非便
一親民之官守令為急然守令者緣係朝廷遷除之人
才或不良心亦知懼而行省所差府州司縣提控案牘
都吏吏目典史之徒往往恃其名役之細微縦其姦猾
舞文弄法操制官長傾詐庶民盖此徒出自貼書小吏
數十年間轉充是役卑職頃居田畆嘗聞此等言曰我
等身無品級子無蔭敘原此初心謂之無賴而令竊弄
府州司縣之權剥刻單弱以肥其妻孥良可憫歎如蒙聞
奏命中書省除各路存留流官經歴知事照磨外其餘
革去請參酌古制令各州判官僉書州事各縣主簿勾
稽本縣文簿實為官制不紊體統稍均人既有名事自
不苟為係於民不細伏乞施行
一命將守邊國之司命然御將之方當盡其道毫銖一
失利害懸絶要先知其艱難勞苦之情平居使之順其
逸樂略其深文密法而不責其小廉曲謹然後效死也
易是為御將之道夫將不可不擇也擇而用之勿疑不
疑則專專則重重則可倚倚之而不效則召而殺之無
輕召之理今近歲連召北邊大將似涉輕易古語云臨
敵易將非策也竊慮及此伏乞聞奏施行
一漢軍征戍嶺海之南歲病而死者十率七八其所属
軍官利在危殆之際必用資財擬指軍人北方本家所
有孳畜田産厚息借貸准折還納終致破産不敢有詞
夫以世襲軍官蠶食部下行伍深可哀痛今後如蒙將
在嶺海及漳汀等數處征戍軍人果有病患除官為看
醫外其貧苦闕用之人比及取發封裝以来宜令本處
有司約量借放封裝到日撥除還官並不收息或應借
貸而不借貸不應借貸而借貸者從本道廉訪司體察
究治如此庶不致中原軍戶日蹙軍官日富
一侍衛親軍根本所係宜令各衛指揮使立時教閱練
習武藝膂力訓養精銳則萬一倉卒得用仍除鎮衛守
把外一令與官員作工盖造役使勞苦幸甚
一太常定諡古今美制欲使姦人知懼於死後善人有
勸於生前近歲諡號之稱不公殊甚如今後太常定諡
不公宜令監察御史糾彈庶使輿情稍伸國典不曠
一農榖天下之本也四民則以農為次百貨則以榖為
首操帛布之重輕關生民之休戚者榖為急焉而近年
工商淫侈游手衆多驅壠畆之業就市井之末盖為政
者失勸農之道焉今後乞將各路府州縣達嚕噶齊專
管諸軍鄂勒總管知府知州縣尹專勸農事事既歸一
功仍可就更講究重榖勸農之方畫一開出行下有司
遵守如民有馬牛騾畜遞相食踐田苗并此彼爭告田
土疆界不實等罪名及民間婚姻債負拖欠金銀資財
許得以榖贖罪准折輕齎之類果有力田之人縣州勸
農官等就於見在錢糧内撥賞束帛豚酒然後開申不
實者許廉訪司體察如此旌異慰勞行之數年必有成
效
請量移流罪
禮樂刑政治國之具有一不修則弛法度欽惟國朝有
天下以来不嗜殺人仁覆生齒涵濡煦育洽然太和而
於用刑尤切慎重然伏見近年頒降德音中間屢無量
移流徙之文竊慮聖人愛物之仁推恩未悉有傷至化
夫大辟死罪或被赦原釋然歸保妻子而減死流罪竟
無寬宥不得生還里閭此豈法之平允哉乞今後如有
例合長流罪惡别請定擬長流條例其不應長流者亦
請驗情輕重度地善惡每遇恩澤輒行量移如蒙檢舉
典故施行則天下生靈幸甚
辨王左丞等
竊聞傳云王臣蹇蹇匪躬之故國家實賴焉夫便佞辨
給徒利一已視國與民漠然如無情者國家何補哉伏
見中書左丞王伯弘前中書平章政事拜珠曩在政府
常以直言正色力持公平與權臣特們德爾抗論可否
若此二人其於國家緩急之際剛毅不屈信可倚仗宜
從憲臺聞奏將二人擢寘機要不令外補實社稷之計
彈大都路總管范完澤
伏惟京尹之職民實具瞻漢唐以来尤慎兹選至如我
朝掄才審官嘗難其人不以輕授初如嚴游張郭近如
姚冀二王等俱負才幹悉有名稱緣飾文雅練達事務
中外厭服士論美之苟非其人曷以尸職今某非儒非
吏素無寸長才名不著於當時禄位苟同於先輩復若
近日私家被盜一事自至所属兵馬司公廨迫勒訊問
賊徒侵官失體廢法任情即此而觀他可槩見理宜奏
代别選才能相應
彈中書參議博囉等官
近為太師右丞相特們德爾濫用人員窒塞常選已嘗
論列今察知中書參議博囉劉吉等四人俱係特們德
爾腹心之人依憑請託假借權勢博囉乃前尚書省得
罪之人劉吉乃宣政院起身之冗吏左司都事馮翼霄
在宣政院僥倖驟進右司都事劉允忠乃胥吏微品朦
朧奏准起復喪次以圖躁進如此四人列居顯要贊畫
政事豈惟玷辱名爵實廢清議宜從憲臺奏罷
論執弓矢禁例
近承奉照會該欽奉奏准禁約漢人百人以上執弓箭
打圍處重刑百人以下流遠方微及一兔之獲罪各有
差竊謂作法有名垂訓無弊且今日見行條例已有禁
漢人弓矢之科又有禁諸人聚衆之制若復以上項打
圍處重刑等例錯綜而網羅之誠恐愚氓舉足陷罪難
避易犯實為可憐而朝廷受禁人捕獸兔之名尤為非
美宜從合干部分檢舉禁籞囿地舊規遵守施行不勝
幸甚
論秦州成紀縣等處山移事
伏見議遣大臣馳馹陜西賑恤災異祈謝岳鎮卑職叨
冒言路敢有愚昧謹用敷請夫山移大變實維天譴是
為不動之物而動大臣以下各宜辭避官位推讓賢能
畏懼修省表奏待罪庶乎對越上帝而為國綿延丕基
非但遣使祈謝賑恤一方一隅而可彌災也竊又聞之
應天以實不以文昔師曠對晉平公石言之語載在方
册世世為監今山移之譴理無虛示豈非在野有當用
不用之賢在官有當言不言之佞所以感召不動之物
而動毒延庶民甚可哀痛且端本首善在乎幾微萬物
咸遂百職共宜然後高下奠位山川宅寧伏乞憲臺早
為敷奏任用賢才相應
論百官請賞
比見隨朝見任請奉官員不思廉慎奉揚迺職或求婦
嫁女或市宅營私往往交為懇奏財物私相賣恩實蠧
公帑夫寵賞賜賚下及臣庶國之所以鼓舞激厲天下
之具而為人臣者蒙受恩澤之時又當戒盈畏溢固讓
力辭必不允請然後敢受豈容敢瀆䙝天聽乞請財物
者哉况見任官員自有俸給禄廩之厚品職封蔭之榮
至如一錢一米擬合為官惜費而乃上虚府庫自肥其
家其於忠孝廉恥胥失之矣今後如蒙憲臺明白聞奏
禁約見任請俸官員不得交相懇奏財物仍令監察御
史糾彈庶幾賞及有功貪人知懼卑職愚誠不避謗怨
惟圖報稱少裨治明
論加恩典
故大中大夫浙東宣慰使陳祜執德不回夷險一致始
由才選擢任專城敭歴清資榮居方面當其蹈節而遇
害豈知徇禄以偷生况忠讜之言素著於時而患難之
際益明其志可謂不辱其身者矣稽諸䘏典爰有加封
施及舊臣庶乎無媿竊聞禮及賢臣國無不治之政恩
推耆舊士有先死之心故蔡國公張柔拔起編伍歸身
我朝擐甲荷戈開拓土宇卒為名將有稱於時偉績碩
功載在史册如比史忠武公例進封為王可為無慊前
翰林學士承旨劉敏中文采振發學淳行美精力未衰
斂身求退高蹈之節近世所無理宜半俸養老於家激
厲廉恥有關治化
舉翰林侍制袁桷等
上件官學問究極乎羣經文章粲著乎當世修國史則
足以宣揚聖業代王言則足以潤色皇猷久次翰林属
官誠為淹抑翰林修撰陳觀性稟端方操履嚴慎使之
居糾察之地必能振舉職業不苟於事前國子司業吴
澄知經(一作今)博古學術淳深求之海内可謂名儒如蒙
擢置兩院以備訪問相應
彈右丞相特們德爾
伏見中書右丞相特們德爾貪縦不正擅弄威福國之
姦邪民之蟊蠧已嘗上章論列今復體察到不公不法
等事一十一件(云云當時不曾存稿)如蒙憲臺早為聞奏追問則
天下生靈不勝幸甚
進千秋記略劄子二
伏以賓贊之官專以輔導為職輔導之方又以毓德為
急古先聖王嘉言善行日陳於前所以薰陶漸染養成
至性者實在乎此卑職忝居是任惟懼弗稱今纂集先
代儲貳故實及為臣子之道逐一繕寫成書名曰千秋
記略謹用黃綾装背隨咨前去早為擇日一同進呈乞
依准經筵例進講施行
當職近纂集到千秋記略一書用黃綾装背已嘗隨咨
發去貴院乞擇日進講去訖至今四月未蒙施行又照
得詹事賓贊等官俱以輔道為職理宜協恭調護事大
體重責望非輕除外更乞早為擇日進講施行須至咨
呈者
石田文集卷七
