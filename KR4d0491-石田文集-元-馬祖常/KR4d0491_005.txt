石田文集卷五
元馬祖常撰
樂府歌行
元日應制萬年歡
瑞氣祥雲擁龍光五色絳闕春迴析木天街秀潤日月
重輝聖主垂衣坐治萬國盡衣冠朝會鵷行底濟濟鏘
鏘喜瞻仙仗旌旗和風動洽九垓聽椒花獻頌白獸尊
開采勝辛盤民物一時康泰樂府新裁曲譜鳳笙起彤
庭雲靉青霄外隠隠嵩呼延祐與天同大
南方賈客詞
江岸琅玕悲帝婦雲光漏日波含霧瀧船春下鷓鴣林
青幘蠻郎占龍戶千尋高杉生翠微北人去買椒葛衣
鷄骨卜神銅鑄鼓却憶冰紈將北歸
踏水車行
松槽長長櫟木軸龍骨翻翻聲陸續老父踏車足生繭
日中無飯倚車哭乾田犖确穉禾槁高天有雨不肯下
富家操金射民田但喜市頭添米價人生莫作耕田夫
好去公門為小胥日日得錢歌飲酒朝朝買絹與豪奴
識字農夫年四十欲踏車脚脚失力宛轉長謠隴卧(一作)
(畝)間誰能聽此無悽惻
繅絲行
繅車軋伊繭抽絲桑薪煮水急莫遲黃絲白絲光縰縰
老蠶成蛹啖兒飢田家婦姑喜滿眉賣絲得錢買羃䍦
翁叟慣事罵婦姑只今長男戍葭蘆秋寒無衣霜冽膚
鳴機織素將何須翁叟喃喃罵未竟當門呌呼迎縣令
騶奴横索馬鞭絲婦姑房中拆纑經
拾麥女歌
壠雉飛桑扈鳴老蠶入簇繭欲成原頭腰鎌者誰子刈
麥歸家作餅餌心知棲畝有滯穗惻惻忍收寡婦利寡
婦持筐衣藍縷終朝拾麥滿筐筥兒啼婦悲竈無火寒
漿麥飯晡時取豈不見貴家妾豈不知娼家婦繡絲繫
襦蓮曳步銀刀繪魚佐酒杯狎坐酣歌愁日暮拾麥女
拾麥女爾莫嗟爾莫憂人生賦命各有由前年貴家妾
籍入為官婢今日娼家婦年老為人棄貧賤艱難且莫
辭畢竟榮華成底事
古樂府
天上雲片誰剪裁空中雨絲誰織來蒺藜秋沙田鼠肥
貧家女婦寒無衣女婦無衣何足道征夫戍邊更枯槁
朔雪埋山銕甲澁頭髮離離短如草
河西歌效長吉體
賀蘭山下河西地女郎十八梳高髻茜根染衣光如霞
却召瞿曇作夫婿紫駞載錦凉州西換得黃金鑄馬蹄
沙羊冰脂蜜脾白箇中飲酒聲澌澌
垂綸亭歌為宋誠夫作
江水東駛漢水清雙流合出蜀門陘春蛟鼓濤崩石棧
風寒土窟隂鼉腥八月秋雨作沮洳長年操舟憂性命
薊丘文篁君家有早晚梢雲得栖鳳何為垂綸楚傖傍
豈其食魚必河魴截波密綱小鱻爛寡婦之笱敝其梁
嗚呼我歌君試聽彈鋏歸來讀古文日高鑚火飢煮字
一釣六鰲何足云
老將行送宗道總管
南山日暮田間歸酒酣眼纈見大旗囊中兵書白魚蠧
秃袖戰袍寄蘭錡老來數竒不封矦騎馬閒逐里中兒
聞說西南有滇僰千里宿莽翳畬菑將須喜上充國策
詔許將軍知尺籍明發北辭龍尾道馳入朱天紅帕額
盡呼成卒脱兜鍪却使征夫携襏襫自古壮士多行役
嗟哉兵農爾畊射
淮南田歌(十首)
東塘水初滿西塘泉又生春風兩塘側多少路人行
老翁白髮短放牛田間卧記得南朝事怕臨淮水過
西莊竹笋長生過東家墻東家吃竹笋日日笑西莊
魚兒隨水上到我屋前溪更怨溪水小隨雨過南堤
蒲生亦有筍菰生亦有米可憐芙蓉花照影秋塘裏
鷺鶿白如雪鸕鷀觜復長雙立田塍間知是魚滿腸
牛飽早耕田田中水湔湔春晚蘋草生牛刀更可憐
借錢買鹽茶倩人蒔早秧日望秋田熟仍防野鴨傷
江東木綿樹移向淮南去秋生紫萼花結綿煖如絮
鉏田莫用懶夏日背上炎秋税入官倉雀鼠觜尖尖
淮南魚歌(十首)
棹船淮水上晒網赤岸南船中捕來魚賣錢買魚藍
小艇如鳬鷖湘東柴杉木載家復捕魚夜夜繫江竹
市中買蠶絲新結横江網江中魚已盡又結網十丈
白雲渡深竹野水過斜橋鳴榔下淮浦笭箵帶朝朝
船過蒹葭浦人家喚買魚回船泊柳岸却問種樹書
長年為魚郎税魚與鹽官誰云無鄉縣兵籍在邯鄲
渡江問魚價人來索酒錢婦姑亦不惡便煮縮項鯿
桃花水初漲磯頭好下罾取得金鯉魚去換縛船藤
賣魚向城市陌上遇王孫爭買雙銀鯽持去贈紅裙
烏鬼項細細吞魚不下咽海鷗觜亦短銜魚入野烟
兩頭纖纖(五首)
兩頭纖纖桫欏子半白半黑遼東豕腷腷剥剥琢玉几
磊磊落落舞劒士
兩頭纖纖小兒綳半白半黑目中睛腷腷剥剥海岳兒
磊磊落落將軍營
兩頭纖纖千畝梔半白半黑大纛旗腷腷剥剥觧角麋
磊磊落落磨崖碑
兩頭纖纖北斗杓半白半黑千金貂腷腷剥剥山中樵
磊磊落落雲間鵰
兩頭纖纖蝟上毛半白半黑筆中毫腷腷剥剥擊雲璈
磊磊落落斬馬刀
四色詠
赤如扶桑日青如華岳松黑如古琴漆白如天女胷
和王左司柳枝詞(十首)
郎君巧謌楊柳枝柳眉初出學月支隋堤千樹烟光莫
不如柳眉初出時
春日烟雨秋日霜麯塵絲織衫袖長誰言折柳獨送客
章臺還堪繫馬韁
鳳城三月草色青池塘飛絮桐飄零風吹宛轉低撲人
長空(一作天)白日流榆(一作疎)星
都門輦路花萬株塞垣苦寒多白榆獨憐柳枝弱嫋嫋
春情好寫閨中書
馬蹄車輪送客去兩京遊客還未稀誰因一斗蒲萄酒
便得梁州刺史歸
槖駞馴象奴子騎女郎能舞大小垂蹛林獵罷各獻捷
卷唇蘆葉逐手吹
楊枝桃葉江水逢喜云女蘿附高松白髮滿頭不相見
却嫌吳音呼我儂
渭城别謌凄復凄江都高樓醉眼迷人生悲樂自古有
莫笑棄妻當鏡啼
北客到吳亦懊儂苧衫蘭槳膏飾容日食海錯一百品
不敢上京來住冬
鎗竿嶺頭紅白花客行日日不思家尚食聯疊給桂蠧
仙佩屈曲紉蘭芽
和王左司竹枝詞(十首)
翠華宴鎬承恩多羽林似飛盡沙陀從臣乞賜官法酒
千石銀甕來灤河
綠繡簷頞翠流蘇屬櫜舍人金僕姑宫中雲門教坊奏
歌徧竹枝并鷓鴣
玉繩雙闕回蒼龍御溝石甃金水舂螭坳詞臣紫槖在
千年河清今日逢
竹枝宛轉貫珠勻襪羅凌波那有塵書生好酒恨不醉
丞相莫惜車馬茵
日邊寳書開紫泥内臣珠帽輦步齊君王視朝天未旦
銅龍漏轉鷄人啼
金爐寳薰留篆雲花間百舌鳴早春五方戲馬賽爭道
傳聲催賜十流銀
紅藍染裙似榴花盤蔬飣餖芍藥芽大官湯羊厭肥膩
玉甌初進江南茶
天孫支機織流黃雜花浮簷宫晝長忽見琅玕種石上
却憶羊車來尚方
太微前陳中天居萬年樹影高扶疎漢家諸臣經術士
殿中勸講三王書
流杯池邊是鎬宫金輿翠幰逗微風媯川玉液清如水
湛露承恩樂大同
鰲峯歌
太和絪緼元氣旁礴兩間駢羅品物錯上為列星精又
為孤月魄天帝司大化月魄浮晴雲星精隕為山之骨
龜穹獸蹲百状出剜鏤費力鬼工哭不角(一作覺)五岳形
而注百川竇禹鼎魑魅禦周鼓時王狩西北龍沙域日
浴灤波紅侍臣簮紱光射目周廬靜夜懸櫜弓乃有珥
筆稱史氏絲綸出言待兹記神鰲施贔負首載三山至
一寘軒轅臺一沉崑崙河一寘朔南金巒坡金巒坡風
日清美芝箭多前嵓刻丹經後嵓琢商那當戶圪圪古
色碧紫苔蝸涎字痕濕春秋法書心匪石心匪石太史
職
北歌行
君不見李陵臺白龍堆自古戰士不敢來黃雲千里鴈
影暗北風裂旗馬首回漢家衛霍今何用見說軍還如
裹痛不思百口仰食恩豈念一身推轂送如今天子皇
威遠大磧金山烽燧鮮却將此地建陪京灤山回環抱
山轉萬井喧闐車戞輪翠華歲歲脩時廵親王覲圭荆
玉盡侍臣朝紱蠙珠新高昌勾麗子入學交趾蠻官貢
麟角斗米三錢金如土國人謳歌將軍樂將軍樂四海
清吾皇省方豈田獵觀風察俗知太平
擬白頭吟
君家四壁立妾家萬黃金憶初未相知良媒賴鳴琴遂
以身許君偕老畢所願如何忍相忘恩情忽中斷昨朝
雙鴛鴦今夕守空床茂陵展嬿婉還彈鳳求凰凉月凝
玉露秋聲在庭樹歌我白頭吟相子長門賦紅淚濕芙
蓉綠苔鬱䓤蘢羞看舊粧鏡不敢歸臨邛
西施怨(三首)
吳王水殿看芙蓉十二簾櫳罨畫重新重(一作得)西施顔
似玉不教宫漏滴銅龍
妾家本在苧羅山一入吳宫便不還自是夫差心未醒
枉將亡國怨朱顔
為妾輕身作館娃妾心刺血報夫差范生事主還無策
教妾傾身亦可嗟
車簇簇行
李陵臺西車簇簇行人夜向灤河宿灤河美酒斗十千
下馬飲者不計錢青旗遥遥出華表滿堂醉客俱年少
侑杯小女歌竹枝衣上翠金光陸離細肋沙羊成體薦
共訝高門食三縣白髮從官珥筆行毳袍衝雨桓州城
次韻端午行
羅襦垂垂扇奩歇守宫持紅不數蝎桐官馬酒銀流澌
内饔餅啖酥凝雪欒水之陽漢陪京拂天翠華風日清
繡絲鞋墻擅南陌玉環鏡鼻專東城射柳王孫五花馬
醉來見客不肯下擷藍攬綠鬭草嬉靈運無須更誰詫
香爐薰衣今幾人蘭階晝永簾光勻圍坐屏風罨畫劇
杯中菖蒲笑回春
翰林故事莫盛於唐宋聊述舊擬宫詞(十首)
禁鍾初動趣傳宣衣袖薰香到御前漸近宫門扶下馬
内官分引導金蓮
御筆圓封草相麻龍箋香透擁金花儀鸞勑設庭前候
賜酒方終更賜茶
制草塗鴉未敢删内璫宣引侍龍顔已分筆格金蟾滴
更賜端溪紫硯山
春帖分裁閣分多宫娥爭餽纈綃羅春絲菜餅銀盤送
幡勝新題墨旋磨
文思如泉涌墨林屏風院史不須尋舊時内相諸孫在
猶有當年掃閤金
入院聽宣席未温賜金已向按頭存清晨上馬還家去
内出黃麻付閤門(故事入院傳旨畢賜黃金十兩始草制)
清馥香温酒玉脂祝文已撰報都知夜來奉旨傳丞相
五朵雲濃押省咨
天孫夜度玉潢清内托銀盤湧化生秋思未多團扇在
擬題宫怨月分明
盤鵰暈錦是冬衣鴿炭初生酒力微聞到邊臣風雪苦
口宣臘藥布皇威
贊書謄副節樓前筐篚盈庭邸吏傳深恨胡蘆陶學士
受渠犀玉索金錢
前宛轉曲
紫檀出海南削成琵琶槽上有鴛鴦弦彈曲聲嘈嘈客
問此何聲新聲名絳桃一奏桃始華再奏花枝斜笑靨
頰暈粉仙源飯蒸霞度作新聲曲春樹雙鶯逐雙鶯擲
金梭魚藻蕩圓波陌上行車帶結羅絳桃年少光隂多
商學士畫山水歌
商侯畫山并畫水當今天下無雙比昔者累蒙天子知
晝日三接賜筐篚墨滓翻流雪壁滑閩嶠蜀門生寸晷
五年送絹或不得岸幘飲酒辱畫史江波沉沉樹含霧
疊嶂千層問歸路玄雲夜合風雨交漁師不畏蛟龍怒
倚雲茨屋如穹龜樛枝應有猿峱悲暝靄依稀蜃樓出
暗霏彷彿鰲峯移君不見剡藤一丈光陸離嗚嗚野父
秋行迷
磨劒詞
黃金陶冶子為報鑄劒恩將軍未使時佩劒立軍門初
斬樓蘭王衣無點血痕再斬無義子馬走不及奔白髮
滿兩耳將軍不能軍病臂尚磨劒天子已脩文
蕭性淵善鼓琴予嘗為之作我思操今自和林
歸再任巡徼之職于江南比行又求予詩遂為
賦漢銅馬式歌以送之
漢家金銅鑄馬式求馬相此不失一塞上將軍得一疋
驌驦如龍高八尺日斜騎出隂山道獵獵霜風鳴淺草
鞍後並懸雙白狼歸來穹廬月弓好江南綠蕪春接天
只須一抹蹴雲烟摩訶舊是將軍種酒涴青衫學控弦
反銅馬式歌送熊太古
古來相馬不相皮驥服鹽車雙耳垂轅下局促上九坂
躡雲駿足何由馳奈何漢家鑄馬式求馬求中工人規
厚蹄長鬛尻肉滿毛理光澤為權竒縣官芻豆給飼品
氣僨牽出當路嘶伯樂死後驥空出千金何人買駿骨
楊花宛轉曲
空中游絲已無賴宛轉楊花猶百態隨風撲帳拂香奩
渡水點衣榮錦帶輕薄顛狂風上下燕子鶯兒各新嫁
釵頭燼墜玉蟲初盆裏絲繅銀繭乍欲落不落春沼平
無根無蔕作浮萍纈波綉苔緫成媚人間最好是清明
清明豔陽三月天帝里烟花匝酒船石橋横直人家好
小海白魚跳碧藻榆莢荷錢怨别離不似楊花宛轉飛
楊花飛盡綠隂合更看明年春雨時
擬剡亭棹歌(六首)
棹船雲錦溪頭過自唱江東新櫂歌照眼水明霞霽雨
侵衣好風日酣荷
擬剡亭前山水好如雲如錦靜嬋娟主人天上吹笙去
屋角青蘿掛紫烟
斗北天南春滿地香爐丹竈過年年君王不許還山去
莫言騎馬似乘船
季真瀟洒風塵外乞得山隂一曲湖頭帶黃冠披鶴氅
秋田歸去别蘼蕪
仙子秋風紫綺裘舊家雲錦溪水頭我今愛酒似李白
便擬饒州似越州
稽山酒船且莫回賀老辭朝早晚來瑶草瓊花滿人世
君王方許下蓬萊
公子行
緣香繡帳乘流蘇床頭三尺紅珊瑚十八窈窕秦羅敷
曲房小步璫鳴襦高堂公子吹笙竽百斛明珠買氍毹
蘭燈桂漿炙文魚但苦不駐羲和車
擬唐宫詞(十首)
華清水殿綉芙蓉金鴨香消寳帳重竹葉羊車來别院
何人空聽景陽鐘
銀床井冷露漙漙半臂薰衣釧辟寒不恨長門冬夜永
水奴休報襪羅單
長門月轉漏聲催自熨寒衣减帶圍休怕官家嫌體弱
細腰曾是楚王妃
合宫舟泛躍龍池端午爭懸百綵絲新賜承恩脂粉磑
上陽不敢妬娥眉
繭館繅絲濕翠翹夫人纖指織龍綃羅襦雙佩清晨響
只恐君王有宴朝
八姨粉翠錫千緡脂盝新粧百寳勻白髮上陽宫女老
補衣重拆繡麒麟
夘酒微微醉宿酲催花羯鼓變新聲君王好賜承恩宴
辛苦邊頭百將營
露蘭研粉壽陽粧奩内新燒百刻香圓舌教成鸚鵡語
偷將玉笛送寧王
銀河七夕度雙星桐樹逢秋葉未零萬歲君王當宁立
妾身不怨命如萍
花氣蒸霞淑景明望仙樓上看彈鸎李謩吹笛宫墻外
學得梨園第幾聲
贈陳衆仲纈雲辭
纈雲織波射金水郎君水西着皮履南陌紫塵十丈高
捋鬚買酒意氣豪萬里將書憑水鳥荔枝千顆團團小
天津不隔少微星閶闔門開夜光曉
雜言
秋江釣月
秋天月落秋江底狂客持竿釣不起我知月魄在天上
天地山河終不昧收君釣絲解君餌還我光明照千里
君不見古來亦有謫仙子被髮長歌弄江水
霞川
越國山明罨畫剡溪陂瀉雲藍袍發故鄉晴炫船迷歸
路春酣
題太白晴碧圖
我聞天星之精化為石况爾柱地名太白又聞崑崙崆
峒天壇禹穴雲為衣何如錦樹翠蘚錯落昭晴碧山寒
日暮虎豹(缺)彷彿巉嵓霧雨澀淮南筍鞋今不至令人
(缺)笠歌青壁
李仲淵御史萬竹亭
君不見江有蛟龍宫又不見竹有鳳凰實江波沉沉竹
林合中含絪緼太古色君侯亭子書帙光依微靜綠棲
墨香東家絲桐間高堂我方與客歌篔簹狎蛟龍兮騎
鳳凰渭川淇園在何方
送艾伯蒼歸江西
豫章艾生衣逢掖京國行歌髮半白石渠諸儒論秦灰
官高不肯虛左席暮春南行上鄒嶧更觀古刻封禪石
慘淡野隂生布袖壮士長年饑餓厄
巢溪
巢溪之水清且美亦有蛟與龍亦有魴與鯉無使魴鯉
亂無使蛟龍(缺)
喜知經筵蔡國張公至
行夷猶憺容與載兩旗駕四牡喻曾(一作逾高)山遵大路日
在天雲作雨將至止德容度晨脩觀適帝所
書石辭
清漳木落霜曉騎馬獨吟北山誚竊禄而無恥徒三往
而三還
兔窺蝶圖
兔斯首神注目天為辰神不畜封中書賦梁王奔蟾宫
走兔場生無雄居有穴爾形肖我書揭
六言(五首)
借馬出城移竹取錢與客收書洞口蜂房割蜜(缺)
南塘雨晴草滿西林春早花疎道士燒丹借竈山翁種
樹求書
白鳥飛來何許青山閒對誰家日暮一尊濁酒不知風
帽攲斜
絶澗花迎暮竹回塘水媚春雲欲賦淮南招隠山中桂
樹留人
竹下茶甌晚步花間酒榼春行誰訪青山白髮道人留
我題名
楊孝廉義烏
密雲縣裏日欲西楊家樹上烏來棲啞啞鳴聲似兒啼
日出捉蟲哺母飢君不見延秋門姑蘇臺詩人歌曲至
今哀鳥兮烏兮去復來孝子有念烏無猜
商學士萬里圖
曹南商君儒家子身登集賢非畫史酒酣氣豪不敢使
揮洒山水在一紙咫尺萬里乾坤意人言造物真兒戲
盤䊹流動各有象變化歘忽風雲至吾觀崑崙四月出
更觀扶桑東日生形勢開合限内外分野上合星辰精
大禹鑄九鼎鄒衍外九州豈但草木異乃有鬼魅憂噫
嘻奉常官禄薄百錢縫嚢貯丘壑為爾作歌還一噱何
年淮南戴青箬
聮句
秋雪聮句同袁伯長賦
白帝欲返馭玄神已先驅南山黯遐睇西顥阻清歈刻
雲環珮雜剪水瓊瑰敷金英受剛潔丹桂遭模塗高標
變鬚髮爽氣通微軀羣隂孤陽僨積素五采腴路修天
鵝疑穴覆野兔呼蟬翅抱殘槐鴈影驚拆蘆滉瀁露莖
溜空清冰柱酥或云勢已盛又言理非殊先時明堂嚴
薄刑辱收誅浮華敵春澌斂實侔冬輸對立各動色沉
思儼徐趨鴻鈞轉槖籥緹室潜葭莩觀物昧休徵永歌
啓貞符
鸚鵡聮句同王繼學賦
雕籠居啄桃袨服儀采綠南荒孕靈質西顥發麗曲頸
綬紅縈絲喙棘頳屈玉蓄慧婉含章襮彩粲成縟能言
貫珠舌善舞凌雲躅金眸肖韝隼珍畜異巢鵠層塔寳
舍利深杯注醽醁流丹曙林度隨翠春洲浴石鏡影毰
毸銅梁步陸續題賦吾豈能入貢爾應錄
都城南有道者居名松鶴堂暇日同東平王繼
學為避暑之遊因作松鶴聮句
偃雲聳層霄驚露落古雪虬枝憙乘澗鷺羽陋鳴垤蟠
石千歲苓頂朱百齡血胎禽哺春巢乳脂凝沍節舞盖
竽籟喧啄粒苔蘚囓玄玉薰麝煤碧脛溢鷄&KR0008;陟岳秦
爵崇授甲衛軒劣沐髮豹霧深引吭鳳竹裂風馭八極
小河舟三翼拙魯縞曳褵褷夏社挺嶻嶭任重明堂材
言歸華表别拳縮包胥立堅剛伯夷烈延世餌芳液顧
步炫高潔作室擅兹美觀物入獨閱誓將束嚢書從爾
解珮玦
天慶寺納凉聮句
槐屋夏隂繁石池暑氣清高堂暾(一作噉)福田邃宇依王
城午磬梵唄集夜廊酥燈明龕經鬱金字壁礎承丹楹
寂寂鴿棲罘宛宛燕穿榮露葵炫畫豔霞藥敷陽英境
閴便靜室心古樂高情逍遥祗園賞迤邐廬社盟山枕
藉雲潤水簟凝冰輕飯盂給香積架衲褫華纓海圖岩
壑折天樂音聲鏗荔墻護筠粉桐甃沉榴瓔共忻朋簮
合敢謂詞鋒并睥睨荒草棘横縱按林坰幽尋振塵鞅
雅淡心(一作忘)飛觥鄙哉河朔飲投幘得世名
聮句
鏡檻芙蓉入香臺翡翠過撥絃驚大鳳交扇拂天鵝隠
忍陽城笑喧傳郢市過仙眉瓊作葉佛髻鈿為螺五里
為隂霧秋天只見河(此句疑誤)月中脩藥剰海上得綃多玉
集胡沙割犀留聖水磨斜廊穿戲蝶小閣鎖飛蛾騎襜
侵韀卷車帷約幰鈋(五戈切)傳書兩行鴈取酒一封(一作峯)
駞橋迥凉風壓樓横夕照和待烏燕太子駐馬魏東河
想象鋪芳褥依稀解醉羅散時簾隔霧卧後幕生波梯
稳從攀桂弓調任射莎豈能抛斷夢聽鼓事朝珂
至治癸亥八月望同袁伯長虞伯生過槍竿嶺
馬上聮句
有嶺名槍竿其上若棧閣白雲亂石齒青峰轉帘脚積
冰太古隂出礦無底壑馬飲沆瀣泉鷹盪扶摇幕轍蹟
委垂紳人聲發虛槖舄飛接鳥背羽没疑虎膊霧松秋
髮長霜果紅頰薄斤樵不知疲獨往端有愕兢兢矛頭
淅杌杌井口索凝睇見日觀引手探月窟南下渺塵海
北廣絡沙漠金橋羣仙遊寳塔百神鑿禽鳴蜀帝魂鐵
鑄石郎錯闌干挂鈎衡欃槍斂鋒鍔屬車建前矛馳道
拘嚴拆載筆三人行弭節半途却
騷
國陽
出國陽以行野馬驤首兮在路望春樹兮不歸欲臨流
而先渡
發淮浦
發淮浦兮遡黃流鼓船舷兮極浮遊雲漠漠兮天已秋
攬芙蓉兮艤芳洲酌吾酒兮樂無憂懷佳人兮結綢繆
天碧辭贈姚道士
仰日月之所麗知下土之為卑充積氣於兩間其映(一作)
(坱)然而在兹日蒼蒼以圓形因嗟世之多迷若夫人之
有道將大觀而弗私
閩中山水
有樛兮灌木有穹兮崇屋石礦兮洑漁師樂兮榜連(下疑)
(有屬字)
九成宫圖
泉濺濺而響谷風瑟瑟以動林夾兩山以為趾絡下塹
與上岑宫纖麗以媚女觀騫翥以凌塵矢池魚而泳泳
飼有麟而馴馴帝奈何兮不樂將弭乎江津
華清宫圖
帝出車以嗚鸞儼六龍之驤首循長陸而東騖謂泉源
之在右穹閶闔之天門封百二而為垣朋猘羯而不醜
嗟神堯之文孫
我思操贈琴生蕭性淵
八風兮渢渢遍宣兮音通律節兮應同臣商兮君宫龜
之山兮松有枝羑之里兮田有莱天不喪兮何悲顧欲
顧兮令我思
賦
傷已賦
嗟余生之多憂兮幾顛踣而數窮誓纉言以自見兮力
追古之高風呼䒶龍以駕我兮伻䒶使使為期何九稼
之不一獲兮尚偃蹇而如兹豈剞劂之有不善兮將世
德之下賢薦芻茭于宗噐兮綴履綦以璣璿封敦旄以
塊泰岱兮謂汎濫其莫涯冠髫童以弁冕兮問禮意而
莫知决大疑於滛鬼兮憑巫傳以度撥顧聖言之鞿靷
兮指綱維為械意憫相通之無朋兮去一髮之幾希扼
吾車之莫聘兮膠吾口而難辭懲前悔之不憚兮配古
道其或可思一旦捨此而改圖兮念後余之病我日浚
惡以啓湮兮患世之屏經而好權邅岐蹊之多迷兮世
或謂其固然抱昌辭以適與我兮俟來學以偕行辨百
家之糺紛兮孰察余之衷情亂曰我涉大波孰為航兮
我載大塗孰為箱兮古聲喤喤金石之揚兮世無悵兮
適忘賦
適機子遇忘機子於大都適機子曰若知吾適機乎凡
羣動萬彙叢生沓來肯綮轇轕泉滲穴開揣摩捭闔迎
合附會孕奸媒孽逆承人意子不吾信請衍斯義惟是
都也子欲浮閩越吳蜀則登舟子欲奔并冀朔漠則升
車若東若西或南或北扶耄挈稚囊金槖榖發軔則達
不俟龜卜顧兹弗覺而踽踽齪齪木偶弗若譬驥之童
鬛牛之食角子何不智甚耶忘機子曰子庸知我之藴
底耶今子說我以私智啗我以功利隂塈厥醜陽塗其
麗固妾妻之所羞而輿臺之是貴我游神八紘而身寓
一室心翫千古而親不離席幽晦莫耀韜閟莫測明是
非於後世公得失于方策邈邈綿綿似消似息鑑空淵
渟罔有形迹子令我登航浮流則航有覆令我升車涉
途則車有軼何發軔之遽達而謬以不知目我哉適機
子啞而愕噱而笑曰八紘寥廓子將奚托千古冥冥子
庸用學曄煌煌之輿馬烜赫赫之官爵彼幽晦與韜閟
實狴犴與鈴鐲後世孰親於妻奴方冊孰快於女樂同
生同死臯䕫羿浞世方溟渤奚翅瀺灂喔咿粟斯無害
於儀䲭夷脂韋無損於皮若夫航之覆車之軼寧盡廢
車航也哉不智之機子復何辭忘機子拊脾鼓膺咍且
吁曰初聞若之辨可駭可慕旋而籌之惟蟊惟蠧慨戰
國之口頰俾宗廟其墟墓墨焉朱焉悲絲泣路繄二賢
雖詭迹於孔孟庶憚天於朝穆順于骩骳改我軌步或
嘘或煦或濡或呴雜肖翹於一喘羣黃卉於一澍㰅埴
索塗螟胤羸負吾恐禍天下之英才子且吞言而勿吐
適機子曰有是哉姑置之子自礱爾璞我固淬我矟孰
利孰鈍厥效卓卓忘機子曰大璞不礱大金不淬蔑爾
利鈍奚傷至噐二子方藻吻簧舌矛盾辨詰有馬子者
魯仲連之流也以書連矢射其所曰夫天地精明人實
肖形倥侗顓蒙教學陶鈞盖金玉之合應匪忘適之異
情子盍聽鈞天於廣野覿萬舞於天庭然後範聖度揆
時中蹈龍蛇占鳳麟兹豈非莊周氏所謂天民者乎二
子解圍合盟而去
悠然閣賦為周南翁作
舒吾眺之落落兮覿寥廓之無跡會冥冥之遐思兮契
萬品之攸職擬大化而罔象兮悼世德之囿形聿逍遥
而容與兮泊乎游乎太清是有當於吾衷兮表吾廬以
自肆騁余馬於析津兮崇吾屋乎江汜揭高躅于古道
兮追前脩其或然偉一世君子兮又贈之以蘭荃曰予
未有知兮何私意之彷彿懿夫子之悠然兮殆及予乎
空谷
草亭賦
長清先生被召供奉翰林之明年搆亭於所居之前扁
名曰草亭謂其友夷門之客曰古者能賦可謂大夫客
盍賦斯亭以見志哉且無盈辭以夸無曲辭以競無刳
辭以飾而亦無寓辭以病也遂為賦曰都邑雄雄有亭
厥中廣可函丈而高如廣縱赤垣外塗而白茅上崇者
非先生之草亭耶予盖得觴酒賦詩于其下矣弱篠小
草䓗菁乎其左茁也丹蘤碧旉窈窕乎其右擷也壺箭
博局琴几畫圖庋而設也筆簡研石書帙劒器布且别
也秩然其有截也憺乎其能㓗也冠屨肅肅佩玉在躬
籩豆晏晏言笑有容朋合悦也登降步趨衣帶委如姬
孔輿輿諷言徐徐自整攝也是則游息之植學燕閒之
修業者固可徵於前哲也夫至乃葺屋作室黝堊丹漆
華目鑠心文綵差參回廊曲房翺翔步璫飛閣虛堂擊
鼓吹笙此固侯王之所當而非下士之所可常俄有一人
歌於坐旁其歌曰衡門之下可以棲遲有美君子不恤
其私曄也古辭作亭叢叢蝸&KR0008;龜穹于室之東繄古之
宗兮又歌曰爰有人兮好儒視藐藐兮獨趨不齷齪兮
以濡疇道之依兮而孰與居
感栢樹賦
光州孔子廟庭及宋司馬光祠前栢樹皆先子集賢府
君治光日携祖常手植者也今二十六年矣蒼虬翠蛟
森列左右祖常蒙詩書之澤忝官禮部尚書兼經筵官
天歷己巳正月以謀葬得請還光又蒙聖天子不棄敝
物馳使再召以疾未行輿疾瞻仰孔子廟庭撫摩羣栢
潸然感思作賦以見意焉
涉淮湍而返有寢丘之遺封届州圻而近古壤寡殖而
不豐曰瘠土之民勞庶善心之易孳慨先哲之豈弟興
黌宇而納之哀刳兵之纍俘緣其裳而來游又於田以
謀食廪饙錙其浮浮間擕我以觀學命畚鍤以執事揖
豆籩以下堂列穉植於兩戺蔭喬木於今兹慕予親於
曩昔歲邈邈以云徂涕潸然而洒臆顧瞻戀而移晷拭
手澤之或存巋祠位之蔽虧恍神軿之繽繙當予親之
在官盡厥諝於民庸暑無葛以代澣珮無玉以為容終
下陳而弗忮榮天爵以俟天禪未艾於子孫永文壽於
大年矧兹樹之後彫匪庶草之競華覩斯道之昌期徵
於神而不遐
石田文集卷五
