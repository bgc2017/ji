應齋雜著卷六宋趙善括撰
詞
菩薩蠻
西亭
烟波江上西亭小曉來雨過驚秋早飛棟倚晴空凉生
面面風癡兒管事了獨自憑欄笑何處有塵埃扁舟
歸去來
柳稍青
用萬元亨送冠之韻
愁别欣逄人間離合自古難同寫就茶經注成花譜何
事西東一樽良夜匆匆怎忍見輕帆短蓬漢水有情楚
雲有意目斷飛鴻
鷓鴣天
和冠之韻
憶昔南樓舊使君與君携手躡浮雲如今重到經行處
妙墨新詩得屢聞淮路遠楚江分離樽相屬更論文
明朝一棹人千里多少紅愁與翠顰
又
我是行人更送行瀟瀟風雨倍傷情征航西去何須急
飛詔東來分外榮紅袖濕玉樽傾不堪回首暮雲平
小舟准擬隨君去要聽霜天曉角聲
又
雨沐芙蓉秋意清可人風月滿江城憐風愛月方留戀
對月臨風又送行人漸遠酒須傾只憑一醉遣多情
重來休厭劉郎老明月清風有素盟
沁園春
和辛帥
虎嘯風生龍躍雲飛時不再來試憑高望遠長淮清淺
傷今懷古故國氛埃壮志求申嫖姚未老早以家為何
謂哉多應是待著鞭事了税駕方回稼軒聊爾名齋
笑學請樊遅心未開似南陽高卧莘郊自樂磻磎韜略
傅野鹽梅植杖亭前集山樓下五桂三槐次第栽功名
遂向急流勇退肯恁徘徊
又
問舍東湖招隠西山惠然肯來有閟香蘭桂無窮幽趣
隔溪車馬何處輕埃微利虚名朝榮暮辱笑爾焉能凂
我哉閒欹枕被幽禽喚覺午夢驚回無言獨坐南齋
好喚取芳樽相對開待醒時重醉疎簾透月醉時還醒
畫角吹梅無用千金休懸六印荆棘誰能滿地栽人間
世任遊鯤獨運斥鷃低徊
又
千里風湍萬疊雲峯自相送迎歎扁舟如葉漂流如梗
片帆如箭聚散如萍家在東湖身來西浙非為區區利
與名堪憐處為雛饑犢暮徇苟蠅營平生何辱何榮
且一任三才和五行有鷃飛鵬奮鶴長鳬短朱顔富貴
白髮公卿印謾纍纍綬何若若休羡行歌朱買臣歸來
好向嚴灘垂釣谷口躬耕
滿江紅
和坡公韻
一雨連春東湖漲蒲萄新綠湖上露柳濃花豔綠圍紅
簇塵世難逄開口笑人生待足何時足况南州高士是
西隣人如玉行路唱誰家曲愁易感歡難續問軒裳
於我有何榮辱衆醉豈容君獨醒出林休恨風摧木歎
驚弦飛鳥尚知還安巢宿
滿江紅
艤舟南康作
三十年前曾向此舞風歌月今依舊江山如畫鬢鬚如
雪故友冥鴻隨淨社舊詩秋蚓横塵壁頼廬峯對我眼
偏青曾相識開岫幌携山屐泉瀉布星飛石為收帆
艤棹小留終日休問重湖吹碧浪且同五老浮瓊液待
明朝鷁首向東飛清風力
滿江紅
坐間用韻贈朱守
騰茂飛英分憂顧自然風力千里靜江山改觀羽旄增
色鈴下風清公事少筆端雷動姦豪息聽宴香深處笑
聲長文章客丹詔自天邊得宣室對君心憶趁良辰
高會履珠簮碧和氣回春徵醖釀政聲報最惟清白看
揮毫萬字掃雲煙吳牋濕
鷓鴣天
和朱伯陽
畫鷁翩翩去似飛季鷹何事忽思歸風湍自送征帆稳
雲巘須將彩筆揮江作酒海為巵為君滿酌不須辭
酒酣渴思回春夢自笑何時是足時
念奴嬌
重陽前數日風雨中携兒曹訪菊賦酹江月後
再携妻子待月于嵐光亭思恭蒋文寵和寄示
醉中操筆對月再用前韻
揚輝璧月照層臺縹緲蓬萊雲氣玉宇清明仙語近多
少怨紅愁翠問我殷勤幾年塵土依舊高標致廣寒别
後與誰曾共幽會一日失脚人間十常八九底事如
人意狗苟蠅營真可笑何乃比予於是風月佳時江山
好處無復懷愁悴倚欄舒嘯六經時自心醉
醉落魄
趙監惠酒五斗以應重九之節至晚小飲賦之
重陽時節可憐又是天涯客扁舟小泊花溪側細雨斜
風不見秦樓月白悵望斷無消息舉觴一笑真難得
歸兮學取陶彭澤採菊東籬悠然見山色
摸魚兒
和辛幼安韻
喜連宵四郊春雨紛紛一陣紅去東君不愛閒桃李春
色尚餘分數雲影住任綉勒香輪且阻尋芳路農家相
語漸南畝浮青西江漲綠芳沼點萍絮西成事端的
今年不誤從他蝶恨蜂妬鶯啼也怨春多雨不觧與春
分訴新燕舞猶記得雕梁舊日空巢土天涯勞苦望故
國江山東風吹淚渺渺在何處
又
被楊花帶將春去飄揚一路無定滿庭綠蔭絲千尺枝
上舊香吹盡幽夢醒對曉色鞦韆院落人初靜柔條弄
影奈剪剪輕風冥冥細雨惹起萬千恨雲山路休躡
高樓獨凭楚天一抹煙暝嬌鶯百轉飛鴻去何處可尋
芳信心自省念咫尺青樓應怪人薄倖歸期將近料喜
鵲先知飛來報了日日倚門等
虞美人
無題
長空一夜霜風吼寒色消殘酒問伊今夜在誰行遺恨
落花流水誤劉郎尤雲殢雨多情話分付阿誰也儂
家有分受悽惶只怕嬌癡不睡也思量
好事近
懷歸
月色透窗寒一夜素衾霜濕無寐起來搔首正参横人
寂此心重省己回腸何况是行役欲棄利名歸去奈
楚天雲隔
鷓鴣天
翁廣文席上
枉道黌堂是冷官深深青𤨏鎻青鸞新詩自得清歌舉和
氣都消永夜寒花態淨酒杯寬燕嬌鶯巧有餘懽不
因客裏東陽瘦好把西江一吸乾
滿江紅
和李穎士
傳語風光須少駐共君流轉誰忍見綠肥紅瘦鮮歡多
感澤國千絲烟雨暗江城一帶雲山遠看新荷泛水學
人愁心常捲羞鬢雪憑花染摧酒陣嫌杯淺嘆人生
豈為青衫槐板記舞可憐宫柳細寫情但覺香牋短上
層樓獨倚有誰知欄干暖
水調歌頭
渡江
山險號北固景勝冠南州洪濤江上亂雲山裏簇紅樓
堪笑萍踨無定擬泊葉舟何許無計可依劉金闕自帷
幄玉壘老貔貅問興亡成底事幾春秋六朝人物八
公草木不勝愁休學楚囚垂淚須把祖鞭先著一鼓版
圖收唯有金焦石不逐水漂流
好事近
春暮
風雨做春愁桃杏一時零落是處綠肥紅瘦怨東君情
薄行藏獨倚望江樓雙燕度簾幕回首故園應在誤
秋千人約
鷓鴣天
慶僉判王状元
玉殿分榮兩桂華靈根移植在長沙風姨先綻無雙蘂
月姊重開第一花金榜爛玉音嘉從今穏步上天霞
休誇水擊三千里且聽絃歌十萬家
醉落魄
江閣
梯横畫閣碧闌干外江風惡笑聲懽意浮杯酌秋水春
山相對稱行樂誰家青鳥穿簾幕暗傳空有陽臺約
天公著意秤停着寒色人情都恁兩清薄
梯横畫閣月明江净烟光薄碧山四繞闌干角一縷行
雲忽向杯中落歌櫻舞柳俱柔弱羅衣不奈江風惡
憑誰喚取雙黃鶴騎上瑶臺同赴金桃約
朝中措
惜春
東君著意在枝頭紅紫自風流貪引遊蜂舞蝶幾多春
事都休三分好處不隨流水即是閒愁惟我惜花心
在更看紅葉沉浮
菩薩蠻
上嗣王生日
鵲橋巧霧隨風遠蟾宫皓影凝空滿一點夀星明祥光
徹太清周公天子傅禮樂新封魯功業煥旗常鈞天
待玉皇
水調歌頭
趙帥生日
形勝視京兆警蹕駐錢塘光前詔後弹壓誰數漢張王
幾百萬家和氣五十餘年創見天下一循良有口皆歌
頌無地不耕桑春過半花錦爛柳絲長潭潭門衛森
戟宴寝正凝香笑攬吳山佳色醉挹西湖晴灔童艾祝
霞觴四海瞻華衮千載待吾皇
滿江紅
辛帥生日二首
海嶽儲祥符昌運挺生賢哲天賦與飄然才氣凛然忠
節穎脱難藏衝斗劔誓清行擊中流楫二十年麾節遍
江湖恩威浹香穟直雲峯列觴羽急鯨川竭共介公
眉贊公賢業出處己能齊二老功名豈止超三傑侍吾
皇千載帶金重頭方黑
醉蓬萊
前題
正綵鈴墜蓋玉燕投懷夢符佳月五百年間誕中興人
傑杖策歸來入關徒步萬里朝金闕貫日精忠凌雲壮
志妙齡英發名鎮重湖屢憑熊軾恩滿西江載分龍
節有志澄清誓擊中流楫譚笑封侯雍容謀國看掀天
功業待與斯民慶公華衮祝公黃髮
醉蓬萊
夀司馬大監生日
正百花堂下山雨樓前粲粲然梅柳和氣回春灧一尊
芳酒桂子蘭孫鳳歌鸞舞介我公眉夀天上遐齡人間
獨樂古來稀有壮日題橋兒時擊瓮名遂功成自然
長久琳館偷閒約赤城為友紫詔重攽黃扉稳步好試
調羹手九世雞窠千秋麟閣玉顔依舊
醉蓬萊
魏相國生日
正槐堂日永梅雨消塵麥風摇翠天祐昌辰誕中興嘉
瑞秀偉標姿從容謀斷笑吐平戎計漢節歸來邊塵掃
淨鼎司榮貴間世良臣威嚴輔政嫵媚承君道襟冲
粹玉劵金丹稱功名成遂茂苑煙霞太湖風月聊伴凝
香醉補衮工夫調羹手叚如今重試
瑞鶴仙
母氏生朝二首
月華凝露掌正極目鸞霄望風鯨壤深宫注遐想聽點
點花漏盈盈仙仗笙簫迎響降瓊輪元雲步障洞扉笑
别蓬瀛下應太平無象俱仰姆儀春煦婦節冰清道
風夷曠三遷教養金闕裏玉音賞况傳家清白滿堂朱
紫相對蘭蓀競長待齊秦湯沐疏榮賜靈夀杖
鵲橋仙
前題
星橋未就月鈎初掛翠葉暗驚秋早蘂珠宫裏厭清閒
試回首塵寰一笑仙風道骨姆儀家範須信人間最
少一枝丹桂四蘭蓀况千歲靈椿未老
賀新郎
瑞香
絳雪堆雲綠倚朱欄鸞飛鳳舞亂紅如簇宫錦海沉肌
理秀極目明霞孤鶩對翠䄂天寒修竹輕露有情添淚
眼粲精神嬌醉薰華屋燃寳篆散清馥江南到處多
蘭菊更海棠貪睡未醒澷山麄俗欲品此花為第一真
色生香俱足又只恐驚人凡目把酒對花頻管領怕狂
風驟雨難拘束拾碎玉泛醽醁
霜天曉角
送林興國之任
楚江風色一夜波飜雪艤岸錦帆不度天有意且留客
鼓聲催去急離觴須舉白看取芳菲時侯日邊聽好
消息
水調歌頭
席上作
碧雲初返岫潦水正鳴灘蘭舟容與歌舞偏稱笑中看
燭影烘寒成暖花色照人如晝一坐有餘歡酒灔浮金
琖香縷靄彫盤碧簮横銀漏永玉樽乾喧春鼓吹翠
䄂起舞佩珊珊記得山明水秀何處朝雲暮雨常在夢
魂間多少難言事都付兩眉彎
念奴嬌
吕漢卿席上作
曉來膏雨報一犂豐信幾枝嬌色岸草汀沙明似鏡不
到塵埃花陌急管繁絃香車寳勒正阻尋春客東風特
起半空微露晴碧何况主意深勤冰清才藻玉潤真
珪璧翠麓華堂横枕水波底斜陽紅濕蓮社風流桃溪
標致便覺凡心息玉樽傾盡笑中歸步鈎月
又
江南到處被波光雲影留人行色昔我來時春正好舞
絮飛南陌今日登臨讀書齋上重作憑欄客清溪縠細
夜來微漲新碧兩岸蘸水濃隂斷虹横幃一帶連環
璧林外青山千萬疊雨歇半空猶濕已倩雙鱗更須靈
鵲先報歸消息歸來征䄂盡携千里風月
鵲橋仙
留題安福劉氏園
花腮百媚柳絲千尺密影金鋪碎日過雲微雨報清明
半天外煙嬌霧濕當歌有恨問春無語笑我如何久客
小園歸去又殘紅便席地飛觴尚得東風喚我西園
閒坐大醉高歌竟日行藏獨倚畫欄干便忘了征衫泪
濕亭高煙遠天低雲近相對逃名隠客掀髯無語看青
山斷不信塵埃到得
清平樂
和石次佇
斷雲漏雨依約西山暮風定檣高須小住不忍帶將春
去此行抑有求歟青衣擬問馮都萬里一鈎新月相
忘常在江湖
水調歌頭
和黃舜舉吳門二詠
危臺枕城墆今昔幾人遊遶城碧水一帶茂苑與長洲
寂寂弹琴峯外苒苒採香徑畔横截古溪頭極目暮雲
合宋玉正悲秋峴山碑帝子閣庾公樓當時風物如
今煙水只供愁處處山明水秀歲歲春花秋月何必美
南州故國未歸去萍梗歎漂流
雨霽彩虹卧半夜水明樓太湖極目四面水盡是天流
幾點鱸卿荻浦萬疊鯨波雪浪掀舞小漁舟金餅掛蟾
魄時景正中秋釣綸輕蘭棹穏笑玉侯一簔一笠得
意何必美封留縱使金章鼎貴何似玉尊頻到一醉可
消愁三士在何許喚起與同遊
水調歌頭
奉餞冠之之行
佳客志淮海賤子設樽罍楚江昨夜清漲短棹己安排
休問南樓風月且念陽臺雲雨幾日却重來銀燭正凝
泪畫鼓且休催彩雲飛黃鶴舉兩徘徊林泉歸去高
卧回首笑塵埃我唱更憑君和君起雖同我舞莫惜玉
山頽它日楊州路散策願相陪
前調
餞吳漕
浩歎對清史循吏久無聞二年江右頼公華節布陽春
纔自褰帷問俗無復埋輪當道一路書澄清多少攀轅
意不待及瓜人駐膏車遲祖帳倒離樽滿庭桃李綠
隂何處不深恩此去玉音應問底事金園微減憂國更
憂民造膝一言語四海入洪鈞
滿江紅
錢京仲遠赴湖北漕
雨沐風梳正梅柳弄香逞色誰忍聽送南浦陽關三疊
玉節前驅光昭路金杯爭勸愁生席泛錦檣西去若登
仙乘槎客春有意寒無力和風滿洪波息笑廬峯湓
浦舊遊陳迹昔日飛聲臺柏勁他年坐對堂槐密想軺
車不待政成時追鋒急
滿庭芳
用洪景盧䪨
蝶粉蜂黃桃紅李白春風屢展愁眉曉來雨遏應漸覺
紅稀滿徑柔茵似染新晴後皺綠盈池休辜負幕天席
地逸飲釂金彛東君真好事絳唇歌雪玉指鳴絲念
長卿多病非藥能治試假摇琴一弄清音轉便許心知
從今去園林好在休學峴山碑
