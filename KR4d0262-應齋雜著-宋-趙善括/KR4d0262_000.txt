提要
應齋襍著六卷别集類三(宋)
臣等謹案應齋襍著六卷宋趙善括撰善括
宋史無傳惟宗室世系表載有此名為太宗
第四子商王元份六代孫考集中有趙運幹
墓誌銘稱同姓兄可大藝祖七世孫與宗室
表世次相合盖即其人然表亦不詳其爵里
今案集中迓黃樞密知隆興府啟有一㕓為
氓應脩桑梓之敬語則籍隸隆興祭漢陽趙
守文有仙源同盟雁塔俱第語則嘗登進士
得常熟宰謝政府啟有奮身科第千載之遇
語則釋褐為常熟令賀趙樞密啟有贅員别
駕叨禄京畿語又有長沙倅署磬沼詩則由
縣令倅郡與湖北張安撫啟有叨把一麾深
慚共理語又有鄂州上殿三劄子則由郡倅
知鄂州謝宰執啟有方懷溝壑之虞遽增幕
府之數語謝湖南帥啟有四十年低徊州縣
三萬里奔走塵埃語則任滿閒居復充幕職
又有次計幕諸友韻詩謝岳漕啟則終于岳
州漕佐也是集宋志不載其原本卷帙不可
考今以永樂大典所載裒為六卷宋人奏議
多浮文妨要動至萬言往往晦蝕其本意善
括所上諸劄率簡潔切當得論事之要如陳
紛更之弊糾賞罰之失皆深中時弊而永樂
中修歷代名臣奏議乃不載其一字未明何
故詩詞多與洪邁章甫唱和而與辛棄疾酬
贈尤多其詞氣駿邁亦復相似觀其金陵有
感詩有謝安王導亦可罪至今遂使南北分
句其不滿於湖山歌舞文恬武嬉意趣盖與
棄疾等固宜其相契也乾隆四十六年二月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
