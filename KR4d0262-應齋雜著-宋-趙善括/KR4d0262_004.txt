應齋雜著卷四宋趙善括撰
疏
天申節功德疏二首
千齡啟運式符真主之興萬國同心共效封人之祝爰
臨令節祗欵真祠載揚玉笈之文仰企璇霄之鑒恭惟
光堯壽聖太上皇帝陛下功成不宰道妙難名垂精三
紀之間冠德百王之上宜形善頌茂對宏休伏願壽考
萬年本支百世貽孫謀於有永固皇祚於無窮與天為
徒超物之表巍巍蕩蕩邁堯帝之難名繼繼承承享周
家之過歴
冬迎於郊式届就盈之月帝出乎震甫臨載夙之辰凡
曰戴天敢忘祝聖爰敞清真之館敬披琳蘂之文禱祈
既浹於三旬滿散欣逢於令節再伸丹悃冀集鴻休恭
惟今上皇帝陛下上纂堯仁躬行舜孝無一物不得其
所致萬邦惟正之供伏願業並山河壽同箕翼周家千
七百國行歸輿地之圖天皇萬八千年請效封人之祝
會慶節啟建䟽
應名世之五百年果生睿主祝皇齡之千萬歲願效封
人式紀宏休仰憑大覺恭惟今上皇帝陛下親承慈訓
允繼重明本一道以相傳奄百王而獨冠將臨令節特
啟真乘潔蒲塞之珍羞演金仙之秘旨伏願壽如箕翼
德合乾坤共歸有道之長永嗣無疆之歷華夏蠻貊皆
率俾同一視於堯天山川神祇莫不寧聽三呼於漢嶽
祈雨雪疏
愆陽既久訝逢雪之何遲有衆皆驚見同雲之誕布謹
輸愚悃仰扣佛慈伏願洒一枝水而遍滿河沙剪六出
花而開成瓊玖預卜豐穰之兆潛消疫癘之災急舞回
風應一陽之順序尺堆平地首三白以呈祥
祈雨雪疏
冬無愆陽偶罹亢旱佛有惠力普濟衆生比申悃愊之
私嘗扣圓通之聽未蒙休應益究精誠輙修供於精藍
謹祈哀於覺蔭伏望發常圓滿願興大慈悲心施法雨
以潤澤焦枯散天花而莊嚴世界瑠璃瓶内瀉洶湧之
春濤楊柳枝頭集紛紜之瑞霰一同蒙惠三白呈祥
禮彌陀疏
恭惟净土遠在西方釋迦過去而彌勒未來觀音在左
而勢至居右設九蓮之妙品以度衆生發十念之信心
定登彼岸伏念某委形五濁結愛十纏身口意既集於
罪因上中下難逃於業對知佛慈之可賴生誓於歸依
惟慧力之無違死必蒙解脱夢幻泡影識火歸空圓覺
聲聞念生即應令俯當二七皈禮一乘去十萬億之迷
塗徑生樂國面三十二之好相速見導師
新建縣請光孝長老疏
臨濟十方坐斷總是道場徑山一句曾提都稱法嗣源
流既别貞偽奚分要知本分家風自有天然我子詮公
和尚密傳心印明續惠燈不惟有振地耳根最好在撩
天鼻孔無弦琴彈到妙處沒縫塔直要立成既專呵佛
罵祖之威宜有說法為人之意一轉語廓然微露二大
臣翕爾相知執拂豎拳己見立僧手叚撞鐘擊鼓便呈
出世風流政虛光孝叢林敬俟應緣缾錫一條挂杖挑
取虎丘月來百尺竿頭吸盡西江水去
請慧日長老疏
說法為人已會西來之意隨緣應物不妨東渡之游正
禪席之久虚徯真風而再振真州報恩堂頭禪師道凝
覺照性徹靈源踏禪關即解安禪盡世法故能出世已
見一拳發露豈惟百里聞風淮上五年化成佛國桑間
三日恐堕疑城琴川雖號小邦慧日實為巨刹暫勞一
葦來建叢林共忻飛錫之來端若慈航之濟下喬木入
幽谷方是道場架大屋養閑人佇觀法力
請西竺剖老疏
寶月不能長圓有盈有缺慈雲所以徧覆非去非來世
無丈夫天人師誰識如來法眼藏東吳勝地佛意何私
西竺上方宗風偶息剖公長老臨平首席靈炤後身嗣
妙喜拗折竹篦祖楊岐挼破栗棘便是天下竒男子更
無人世老婆心只此當仁何勞選佛孰為檀越繄宗子
之維城敬請焚修祝聖人之萬壽
贊
喜神贊
畫筆雖工人言未至妙物難模初非口體子思正心顔
淵克己言且不傳况兹繪事
自題像贊
是子趙子竦然其容非子趙子澹然其中俾之軒裳為
卿為公放之漁樵為叟為童齊得失於險夷絶喜怒於
窮通不能充陳仲子之操庶幾聞柳下惠之風
戊戌十月初四夜夢作彌勒贊
叵耐這箇彌勒要向此中作賊當初打草驚蛇而今緣
墻穴壁手裏這條拄杖便與鞭臀打脊幸然遇我慈悲
且與一時放釋
䟦
御筆䟦
某年月日皇帝御筆賜臣某臣某等竊謂堯浸稽天湯
焦烈石當是之時人無饑色下無怨咨者無他術焉考
之典謨不過乎憂民深慮患遠備先具而已恭惟陛下
堯道日行湯聖日躋御天繼統垂二十年三光全而寒
暑平五穀熟草木茂駸駸然入於泰和之世矣邇者諸
郡雨暘或不時上貽聖慮宵旰焦勞發倉廩蠲租税惟
日不足又乃親灑宸翰俾臣等戒諭民間廣布二麥可
謂憂深慮遠備先事以為具雖堯湯之心殆不過此顧
臣等庸頓何足以蒙之然職在撫摩敢不仰體德意遍
曉民編有地必耕無田不治庶幾有以稱陛下惠愛元
元之意王言大哉上當天心一臘三白已協嘉應兩岐
之詠同穎之篇願繼此以為獻謹拜手稽首刻於金石
將使寰海之民知聖帝明王之用心如此
䟦昭陵諸朝相與袁中丞帖
汗青所載建儲之議始於先正司馬公倅青州之日今
觀魏公帖乃知盡出於袁公父子烱烱勲績垂亘千古
宜與我宋共享無疆之休十利三害惜乎未之見也
䟦袁中丞與韓魏公唱酧芍藥詩
生予之先窮逹相許以氣誼故無言不酧生予之時窮
逹相視以勢利故惟炎是趨予不知生予之後者風俗
又將何如也噫
趙清獻帖䟦
居今之世慕古之人要當得其用心如何耳噫古人不
得而見之得見其筆語斯可矣由其手澤想其用心是
亦今之古人也陶彭澤之詩發言古澹誦其言則知其
忘機械脱風塵邈乎其遠矣顔魯公之書立法端莊覩
其字則知其抱忠赤秉節義確乎其敬矣清獻趙公林
泉遠致鶴琴逸樂不知軒冕之足貴故詩有淵明古澹
之風霆裂姦膽霜清物心不知儀表之自正故筆有真
卿端莊之體合是二者萃於一帖正襟危坐伏而讀之
肅如也超思遠想緬而慕之澹如也况夫一時從遊之
士更唱迭和目受心傳固可以類推焉都官張公其人
也今耳孫家傳此帖三世不失觀其安時處順不以利
勢汨其心見義思勇不以貴賤易其操豈非探此帖以
得清獻與其祖考之用心耶敢憑卷末告於其後之
人
陰德記䟦
竊觀范文正公作燕山竇十郎陰德記首舉其遺金還
主而已後乃有一椿五丹桂之詩今敷文陳公作乃祖
戶曹陰德記獨稱其忘憾掩過而己後亦有子孫二十
大夫之夢得金還主忘憾掩過皆細事也君子長者於
其細事不敢忽况其大者乎由是推之一動一言始終
其身無非盛德事矣天之報應豈苟然哉
題辛參政手澤
蘭穆舅父壯年抱恢復中原之志未見於用得孫賦詩
人徒知其喜而不知其感也懼其老將至而功未成爾
故曰子舍有孫添老大鄉關無路任漂浮觀者試味其
句
翟侯行狀䟦
伏讀少傅翟公行實觀其揮弓厲聲合冰頓解以陷渡
河之敵朝謁陵寢枯河忽湧以止軍士之渴視王覇之
於滹沱廣利之於大宛過之遠矣嗟乎忠孝之名立豈
臣子之幸哉公之大節為臣死忠為子死孝載之汗青
與古匹休至於誠心格物天地為之變動則繇古迄今
未之聞焉予故表而出之
墓誌
趙運幹墓誌銘
同姓兄可大以字行諱伯術藝祖皇帝七世孫也曾太
父世顒封康國公諡安惠夫人康氏大父令實贈少師
夫人張氏父子照故從義郎夫人武氏兄人物秀偉資
性明敏刻意問學淹貫羣書紹興初戎馬甫定入豫章
郡庠韲鹽勤苦以夜繼日文業大成屢冠多士繼中取
應科調監婺州蘭溪稅退食之餘手不釋卷再中戊辰
進士第易左從事郎為紹興府察推禆贊郡政有疑必
决領顯仁皇后攢事務百物整辦民不知擾賞循文林
郎再入金陵幕值敵騎侵軼淮甸留臺應辦錢糧四十
餘萬無闕督府招致預議軍事敵師潛遁法當醻庸會
罷府而止又為婺州推官自負知兵度敵有可乘之機
上書獻恢復計指柄用者不急事功鯁訐無顧忌謫宜
春淳化改元恩聽自便浮家泛宅遇山水佳處登臨竟
日有客必飲每飲必醉醉後纚纚譚世務掀髯擊節忼
慨自嘆惋閒則賦詩以自適未幾起為平江軍節推秩
滿奉祠復為豫章幕官同正員刑清訟簡一郡攸賴慶
典循儒林郎甫及瓜就除湖南計屬淳熙十五年春正
月到官三月忽感隱疾招某而告之曰伯術生平藴抱
萬未一試有憂國愛君之心而不得見於用有裕民強
兵之術而不能行其志履忠信而獲罪竭材智而招謗
撮髮中二科兩試宏詞卒老選坑豈非命耶以故不復
問家事先妻郭氏客死未葬今婦吳氏弱孤師崇且不
惠師崧復多病師隆四歲耳奚能為長女適吳氏子遠
不相及幼未及笄未能嫁此疾如不起生有養死有葬
奈何某曰兄神凝氣正必未爾設有不諱敢不盡力四
月立夏值某以檄祀南岳十有一日始還長沙接踵以
病亟告及閫見其舉首張頥似有所待僅發數語已而
默然是夕卒享年六十有八計臺師閫聞之悲悼兄高
風誼氣篤厚僚寀賙贐豐給充濟存殁適某當代因奉
其柩以歸豫章告於連帥先售其僦居之舍繼給以孤
遺之俸使存者安其生矣然後卜吉於灌城鄉東山之
原將以是年十一月十五日畢襄奉事仍以前夫人郭
氏祔焉須城馮有翼狀其行甚備某謹摭其歲世為銘
以哀之曰軒軒野鶴欝欝澗松太剛則折多言數窮雖
劉向之諒直何李廣之不封巳矣乎才命難逢古今所
同秘藏於斗牛之墟庶幾化延平之龍
黃公墓誌銘
阮岡黃氏族望於豐城以才顯者魁天下以利逹者甲
鄉里維贈通直郎諱檢者不繇科第不殖財貨名尊而
家給子兟世令德孫肅守義種仁尤著譽鄉族曾孫公
遠明仲少年讀書落筆角立諸先生上先君才之歸以
女弟朝廷恩厚同姓授子壻官明仲不說曰我家業儒
尚畏一第溷豈顧婦家名耶竟不就後兩失駿雛忽忽
不樂寄詩酒為跡以篇詠佐壺觴門無蹄轍捉杯笑語
略多自醉相羊林麓間岸巾跕屣志操直欲凌雲御風
視人世為勞也未幾沾疾臨終付家事了了乾道丁亥
仲冬己丑卒享年三十有六二穉子曰壽孫德孫三女
長未及嫁幼始孩二十有七日葬於神塘之原乃銘之
曰德為祖仁為父實踵芳緒無生榮無死懼遠超世故
招修谿踞崇阜於呼黃氏子之墓
吳隱君夫人萬氏墓誌銘
夷考今昔為人婦者咸知愛已之親鮮有事人之親能
極其愛情固然爾縱強能之率容敬心悖始確終替能
孝者鮮矣求其自少艾訖老死未嘗不父母其舅姑者
又鮮焉南昌吳隱君之才之夫人萬氏少而賢為婦有
孝聲工於剪製結縷性勤儉溫懿事隱君父母惟謹油
然恭順若生己者舅喪哀甚篤侍太夫人行日益著久
又失所天秉操愈戒雪霜在鬢雲采滿目曾無惰容雖
耄病常若新婦時省飽定寐心惕惕然惟日不足乾道
元年十一月二十一日太夫人盡壽幾百思怛痛深食
如待寢如失後八十日夫人亦終饗年七十有八噫六
十年躬婦道為婦之令可謂尠矣子大任兩被辟攝不
就孫琳珪璋璿琛璣岐嶷善讀書孫女長德歸宗室之
英公鼎亞適羅炳一幼未嫁曾孫四人將又六十日啟
隱君之室合其窆孤哀雪泣來求銘余家與吳氏猶朱
陳焉余宜為銘曰壽而考崈其孝儉而勤揚其芬猗嗟
夫人匪躬匪親宜膺乎後人之身
祭文
祭涪州王守文
嗚呼天實難諶命固靡常天不必凶壽不必臧公之云
亡六有可傷躬藴盛德夙著休光履仁蹈義胡不壽康
游部郡符政譽昭彰憂國愛民胡不福祥于門方高雁
序成行陰功陽報胡不熾昌祖宇之傍始植華堂一日
未居而寘公喪委身異鄉萬里歸艎巫峽灧澦百態驚
惶呱呱之幼睘睘之孀傳業起家日引月長莫詳至理
擬問彼蒼有一於此恨已難量况兹六者公乃備嘗嗚
呼哀哉某等從游里閈出入門墻寂然聲容痛矣肝腸
一觴叙哀有淚如滂
祭漢陽趙守文
一江中分兩郡對峙民社則同大小或異公臨西州政
由簡易士仰清高民稱豈弟我來東壘適繼積敝百孔
千瘡神疲力悴方資教言庶或有濟人傳公疾勿藥以
冀言未迄辰遽以訃至嗚呼哀哉仙源同盟鴈塔俱第
江湖一麾又如魯衞永惟明德深念情契西隣澘然痛
不自制山雲凝愁江水流淚郡組有拘素幃莫詣遣奠
一尊永决千世
祭趙運幹文
嗚呼予兄宗室之英才高氣銳騰實蜚聲憂國如家愛
君如親懷忠秉直上書漢廷歷詆宰相嘲哂公卿忼慨
論事叱咤譚兵遠恐誤國近惡欺君言如蓍龜物無遁
形竟謫宜春久屈莫伸在漢之時有若賈生慟哭之書
一鳴驚人長沙見疎弔湘問程宣室召還亦略施行堂
堂我朝胡公邦衡下斥權相上逆龍鱗放之海隅與死
為隣一旦東歸亟登神明富貴壽考五福兼并哀哉我
兄言有典刑事皆合符宜膺寵榮僅為計屬卒死選坑
無命奈何難以力爭人患才少姓累宗盟胸中盤屈磊
落不平酹此一觴安於佳城
雜著
祈雨龍王文
農之播種耘植非水則不能施其力神所知也今三時
在候農事正亟而雨不降溝渠己涸浸灌已乏民告勤
而無補吏欲救而無術不禱于神則吏亦何所施其力
耶惟侯受君爵命饗兹廟食當鑒誠懇陰賜其惠悠然
而雲沛然而澤以除民之病以紓吏之責此亦侯之職
也俾歲有成則闔境之民感侯之惠永永無斁矣
謝龍王文
民以病告吏以誠禱神以靈報此上下有相須之理幽
顯有必通之道粤秋七月旱則苗槁民以病告於令令
以誠禱於廟神意昭格響答殊效雖未有報神之功敢
為歌詩侑其觴而為之導歌曰雷鼓兮轟轟舞雲纛兮
掉霓旌電鏡兮曄曄耀珠宫兮翻貝闕翳日烏兮金紫
銷落河魚兮銀海潮南畝盈兮龜兆潤大田秀兮蝟毛
奮禾黍兮芃芃時和兮歲豐昔侯來兮萬民徯今侯歸
兮千里喜秀麓兮蒼巒方池兮翠壇簫鼓聲兮奠芳酒
香火緣兮期永久聽吾民兮奏侯功錫鎮玉兮蒙帝
封
告諸廟文
神受天之令吏受君之命神司萬姓之禍福吏主百
里之利病既並行而不悖宜有求而皆應神之垂聽將
以輔吏之政吏之始至敢不修神之敬
