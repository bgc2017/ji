應齋雜著卷五宋趙善括撰
五言古詩
和邦承所贈中隠古風
少年麋鹿姿待價非結綠東湖嗜紅芰西山茹黃獨雖
無負郭田僅有環堵屋稍知親簡編豈意分符竹不作
梁甫吟徒歌采薇曲軒冕本無心泉石慕幽躅疎才偶
計偕微名玷宦牘擾客書掣肘蹈險車脱軸爲米一折
腰獻玉三刖足人情冰復炭世路岸爲谷奔走三十年
塵埃幾千斛歸訪舊園林要識真面目敝廬他人居故
友半鬼錄誅茅傾客囊千日笑神速堂成屢留醉夜闌
更秉燭冬霜孤松秀春霖萬花霂薰風自生凉秋雲不
待族魚鳥樂欣欣柴荆紛&KR0554;&KR0554;曳杖時往還拊缶誰拘
束敲門聞剥啄開緘佩謙牧初讀少陵詩再對淵明菊
試聽句擲金坐想人如玉搜腸嗣高吟深愧窘邊幅
和羅倅竹園唱和之什
平生抱迂疎舉世無兩箇每爲饑所驅奔走不可奈嘗
聞伯夷風粗爾立頑愞初試巖邑宰再作侯藩佐一麾
來江湖不容暖席坐流行遇坎止留落寓江左軻毁遭
臧倉孔厄類陽貨從來宦情薄况己心力惰二兒可應
門肯堂復肯播東湖五畆宅喜賦歸來些林亭足遐觀
竹齋宜醉卧自謂景物幽絶唱無人和朅來憩水濱光
渌静無涴一見羅夫子道眼俱看破始知蠛蠓飛未識
天壤大萬竿旌旗林五車牛馬䭾羡君如籍咸媿我非
白賀續貂慙斐然君恕毋督過
清明後一日泛湖遊園聯句
清明過一日甲子喜新霽理櫂汎平湖(趙)吹風掃微曀
巧剪翠縠紋(何)忽展畫屏勢千里入寸眸(吳)萬物猶一
贅寄傲天地闊(郭)放意江山麗指點村市井(張)蕩漾漁
家計小泊楊柳堤(趙)徐行蘭蕙砌滿月射堵墻(何)乘風
嚲雲髻彩舟簫鼓喧(吳)花亭翠紅蔽石龍潄寒玉(郭)竹
鳳摇清篲閙花如有言(張)閑草遠無際梅豆點微酸(趙)
櫻珠綴纖脆荇帶牽風長(何)鷗雪點波細怪山疊青巒
(吳)仙巖排綠桂親友宴樽俎(郭)泉石爽襟袂曲徑濃香
浮(張)深院幽人憩日暖蜂蝶喧(趙)沙軟鴛鴦儷春秀猶
未晚(何)懽遊端可繼歸舠泝洄洑(吳)嘉圃芘林翳景勝
詩愈豪(郭)酒闌情未替解帆竚别墅(張)尋芳適佳第畫
樓月初挂(趙)朱欄春可繫燒燭照紅粧(何)墮簮空綠鬄
笑歌誠有餘(吳)金貂尚能貰醉墨寫欹斜錦囊收短製
(郭)
和浙憲同諸公遊梅園
梓里德星聚寶馬如雲屯揚鞭東城去趁此梅正繁林
烟引輕素晻曖連遥村須臾日色高客情舒宴温露晞
潤玉瀣雪粲融朝暾千林秀松竹萬點鋪蘭蓀開落犯
春早塵埃迷晝昏埋没顔色好孤負眉宇軒疎野空自
適何人共清尊諸公盡豪雋逸飲如鯨吞對花相慰藉
悲歡俱勿論吹嘘賴椽筆欲謝終忘言
庭除大槐安人世甚蟻屯俯仰穹壤間樂少憂且繁何
如置悲歡訪梅東城村羣賢負瑰竒即之和氣温峭寒
著春衣輕烟翳晨暾簮花愧華髮席地依香蓀誰許嫁
東風留香坐曉昏密塢横清溪我欲剏幽軒所願花長
開日日同一尊静對影亦好清味蕊可吞此心無厭時
何物堪比論哦詩愧續貂勿以人廢言
七言古詩
和伍解元喜祈雨有感
癡龍偃蹇玩歲月深居白雲抱幽石有時江海肆貪殘
坐視天焦地皮拆分疆守職各有方止沸詎可揚其湯
曰𤾉而𤾉雨而雨何待酹酒焚爐香不謂神心有城府
必需精禱方降雨刑鵝割牲厭口腹緇衣黃冠誦章句
上天有意生斯人假爾羣祀江之濱弄權推怨吝所施
帝怒碎戮猶微塵吁嗟癡龍今已矣異日憂深目前喜
勿將風雨希民求歲歲豐穰盡天賜我家亦有二頃田
膏澤霈然長有年神心儻不悖天意與民共賦噫嘻篇
過金陵有感和韻
五馬渡江思典午祖龍謾鑿秦淮浦未登三代盛明時
曾是六朝文物祖中興事業由憂勤風流千載還芬薰
謝安王導亦可罪至今遂使南北分
紀遊
幾重濃雲潑黑墨數點疎雨飛的皪桃花李花紅更白
不覺東風掃蹤跡深山綠暗新樹密懸崖倒掛春空碧
泉聲瀉出萬霹靂長虹飛過三百尺蹇驢倒騎回語客
目端春事俱可識茅舍敲門傾琥珀古寺擊鼓非玉食
我今已飽天工力風吹浮雲露白日﨑嶮不復厭登陟
高處更窮低處逼下瞰羣峰五頑石回首一笑天地窄
興來策杖遶山側竇深巖遠不可側相思澗邊酌寒滴
一抹暝煙壯山色尋真不見空回憶使我傷今復傷昔
道人山房遍幽歴醉裏疑從仙籍謫鈞天廣樂夢中得
更問騰空好消息
樂塘鋪和周師禹韻
遲日醉花春影長村醪引入無何鄉碧林啼鳥驚夢斷
行客紅塵吹去忙憂心悄悄誰知道且是不關春事了
雨𤾉今歲定豐年慇懃更問農家老
奉和章冠之長蘆壁間韻
征帆來去方旁午觸我扁舟維荻浦疎林隠約響鐘魚
一葦可航參佛祖西風留客意如勤永日閑消一炷薰
詰朝霜重風力軟千里翠縠并刀分
追和外舅郭倅定香院題詩
我家冰清酒星魄倏忽筆下驅雷風萬里去家煙瘴裏
一行作吏簿書中高才不許在廊廟仙跡且復歸瀛蓬
聲容杳杳水天闊目斷波底斜陽紅
和張尉食字韻
玉杯春酌金盤食曾憶雪香同醉色歸來信宿未能忘
欲洗羇懷亂愁織青山相對雲歸堂一觴聊爾非瓊漿
羡君佳篇效伯良要知使我搜枯腸
謝葛守詩軸
君不見靈椿一株傳義方僖儀接武躋金堂又不見老
蘇獨步爲文主軾轍聯芳入瓊府始知盛德天所親于
門棨戟高拂雲又知碩才世所貴鯉庭詩禮超凡羣司
成藴蓄何如厚萬頃淵源海波秀劉郎少俊首辱和揚
善推賢宜有後司成問學何如深六經表裏金玉音王
氏拘攣了無取雄文傑句由諸心廬陵昔歲曾分教甲
子一周夢驚覺賢郎賜得銅虎符今日重遊想前效黌
堂咳唾遺明珠翠琰刊成惠陋儒請爲野史進青瑣要
繼皇朝竇與蘇
送外舅杜侍御使陜西
建隆以來論人物得士與古相低昂人才歷數仁祖世
後生嵬瑣無復望老成寂寞典刑在杜公玉立映班行
少時學問聖賢說松栢歲寒觀老節得官烏府不須臾
正色空聞動帷闥鑠金衆口未必然天與石城慰蕭屑
王師頃縳山西酋朝廷却懷西顧憂凉州旄鉞何足恃
岐隴須公勤傳郵平生經國有雅意乘流得坎惟所植
作官施設要近民金馬嚴徐等兒戲詔書寬大人樂生
吏民安業政令行金城那可無粟守堯舜與民寧並耕
茶鹽資國何必古俗儒徇民不知務精神折衝在本疆
要以雍容待倉遽知無不爲公自期豈弟君子神所私
秦山渭水照車馬屬城列縣觀威儀此行屬任良不惡
金魚新佩明光墀誰言直諫居同少淮南盗鑄煩撫綏
時平王度式金玉歲晚汲公還見思
真妃祠
碧潭無底潛蛟龍神居下宅琉璃宫一水鏡奠撓不濁
兩山角抵常争雄鴉啼古廟樹色黑魚躍急湍波影紅
鬢霧鬟烟森拱竦棟雲簾雨飛冥濛蕙肴時展朝暮奠
蒲席快分南北風假威老巫腹恣飽乞靈行客心潛通
無求小舸疾飛鳥不恨孤蹤成斷蓬去秋淛右盡淹没
今夏江西尤藴隆尾銜萬斛去不返鱗次千倉皆屢空
農背赤裂魚釜滿田毛焦枯龜兆同炎官張皇掉旗旆
海若羞澁藏冲融一方雖藉訶護力四海正思霖雨功
片帆短棹利極細釃酒割牲醻易窮好乘雲車命箕伯
去擊雷鼓驅靊霳晶熒燭物掣長電剨勒掃空消霽虹
不須犀角照百怪何待牛蹄翻巨䜫挽起天河盡傾瀉
坐令人物還熙豐笑談可活萬民命頃刻已回元氣工
上帝報功賜褒勅真妃錫號榮清躬元圭華衮依約裏
介族水類驅馳中山高水深千萬祀南面血食無時終
五言排律
上王右司三十韻
丱角從親後摳衣拱座隅辭章窺雅制翰墨景良模零
露哀先德青雲激壯圖暌違十五載流落二三孤蹇澁
憑鄉薦﨑嶇達上都芝眉重晤對桂籍偶叨踰勞苦温
言重開明鄙性迂一雷初綰綬千里遇分符琴浦催科
拙澄江德政殊美瓜滋灌水良醖寄兵廚社雁驚飛楚
邊鴻不到吳色辭思益遠憂患痛多虞風樹親難待林
泉誓與俱啼號真有累韁鎖復相拘華節來臨鎮荒城
獲走趨二天蒙芘覆半載幸馳驅郡政慚轓蓋民歌愧
袴襦深期展四體寧復顧微軀厚意平生在高風振古
無親依方欵密聚散忽須臾鷁首浮仙路烏臺接禁塗
苕溪雖近甸宣室賴嘉謨德盛應難外民思覬少蘇甘
泉躋法從膏澤下寰區自歎如巢幕人憐數守株寸心
隨履舄隻影在江湖鳥倦一枝穏龍須大手屠閑情驗
蕉鹿浩思憶蓴鱸己困三眠蠒還窮五技鼯楓宸清問
處回首念疎愚
五言律詩
題古圳鋪
去郭十五里依山三兩家剪茅成棟宇沽酒是生涯雨
過鳩休婦日斜蜂趁衙親門今咫尺停夢看燈花
結茅守冡偶擕子弟散策郊遊有感借用壁間
韻
天地一蟻磨人生何日閑此身真土木到處即溪山血
點居苫淚衣餘戲綵斑春遊板輿在無復奉慈顔
再用前韻
蠖屈地容壯鳥還天宇閑漁樵苕水市薇蕨首陽山瓮
下金貂友林中玉笋班誰能齊萬物爲我辨彭顔
題定光壁
護雨雲初斷登山眼便明楓彫丹舞葉松古綠摇聲覺
宿無窮老禪關有底清小春天不冷歸路尚餘情
和龔同叔春日即事五首
苦雨不肯霽花愁都落紅老農欣歲兆游子恨途窮寒
尚衣難褪春侵酒易中城頭喧角弄輕度一簾風
柳綿飛撲撲荷葉散田田物幻無窮意春歸何處天事
隨鸞鏡改人逐燕巢遷一笑千金價吾羞魯仲連
鶯簧方報暖鳩喚未容晴新漲長還減癡雲暗復明我
生隨分樂春事有餘情聞道東湖好相邀散策行
春已堂堂去那聞杜宇啼江山驚異土桃李謾成蹊我
自無心了誰能與物齊功名儻相貸深卷碧雲溪
邂逅相逢好初心各壯圖金蘭期永好銀艾願同紆恨
逐芳樽遣情煩綵筆鋪風雲偶然會擕手上天衢
世事二首
世事今如此惟堪一笑譁空持衝斗劔安得上天槎遠
信憑飛翼流年付落花平戎須大度何必顧纖瑕
我貧非道病生計恝然疎數畆田常旱一溪雲有餘幸
無貧外樂嬴得静中虚己斷聲華念臨深肯羡魚
再用前韻
枕席方相好兒童且勿譁忩蕉鸞曳尾簷樹鵲鳴槎有
客談飛屑無才筆吐花倦餘題短句誰爲指瑜瑕
我是忘機士初非學二疏瓮醅常得醉瓶粟任無餘天
下衆生病山中四壁虛昔年芻豢口今日伴鐘魚
遊香社寺
山水興方逸塵埃縳暫寬菜腸甘久素酒頰助微丹江
闊煙光薄霜滋葉暈殘不妨走幽寺或可叩禪端
清明偶題
曲沼一泓碧亂花雙徑紅欹梅驚北客舞柳認東風欲
買春無價常令酒不空我生隨分樂初不問窮通
同王秘校和同年五使君韻餞送嚴文守江陰
江左詞章伯朝端俊偉人燕居文會友得志澤加民自
是無心鏡俱傳有脚春成風運斤斧何處不參神
欲說澄江好丹青百雉樓山明新雨澤潮湧亂雲流賢
守聲先至疲民疾已瘳中興待良佐千里未分憂
題儀真天寧寺
短棹客千里炷香人小留禪房深寂寂世事易悠悠去
此兩槐夏驚予雙鬢秋鐘魚發新響作意為重遊
挽王漕稚川
紫荷餘愛在皂蓋填名城膏澤流千里嘉謀肅五兵林
泉多雅趣桑梓有深情道大雖難用詳觀月旦評
昆玉皆龍鳳唯公最白眉鄉邦好人物翰墨妙詞詩南
浦言猶在西山夢可疑我歸公已逝霰淚不勝悲
挽朱倅周卿
戚畹芝蘭秀儒宗金玉相解牛無肯綮馳驥阻康莊政
術今猶誦家風久益彰藴藏初未試盛德付諸郎
自灑膏粱習人推道義尊蟾宫看桂子鳳穴見蘭孫遺
戒垂家法新詩斷客魂從今渭陽念極目灌城村
挽陳提舉
藺璧雖期復蘇書竟不還慶餘鍾令緒才大壓塵寰勁
正三朝老從容半世閑會心真是老一笑别人間
志學屢辭爵傳家蔚有聲小官能抗疏文吏乃知兵守
法摧彊禦輸忠沃聖明平生無所負讒口任蠅營
持斧威全振分符盗易殱真祠方賜逸榮養遽難淹許
國心如在繩家法正嚴莫悲才不盡祥覽卧寒苫
王提舉閤政錢夫人挽詩
閥閱由忠孝閨門仰静專儉勤天所賦容德古難全雲
誥疏華國霓旌返洞天風霜孤鶴恨銜羽唳寒煙
山敞神仙宅人辭富貴家靚容深莫識清節瑩無瑕蚌
脱珠方璨椿靈桂始華他年容萬馬今日送千車
七言律詩
中秋下澣次計幕諸公佳什之韻
駒隙匆匆不暫留誰能宴坐學裴休君携嘉客江亭醉
我泛扁舟楚澤秋水浸斜陽紅影濕煙横疊巘翠光浮
何時再卜秋屏約共踏西風爛漫遊
短櫂夷猶任去留塵勞今日暫休休飛觴莫問重城晚
攬鏡須驚兩鬢秋千里歸艎何日到一眉晴綠與雲浮
殷勤更問黃花信凖擬重陽一再遊
次龔丈同叔高韻
備嘗險阻與艱難久别松楸水一灣孤憤未申思北闕
雙眉初展見西山化工已定休言命巧匠于今亦汗顔
它日中興籌廟略爲君一露管中斑
再用同叔韻
風定舟行力不難一鈎新月照溪灣斷烟横抹岸頭樹
落日斜欹江上山魚鳥久知思舊侣桑榆歸去亦慙顔
兒童見我應相怪兩鬢如何雪樣斑
題馬氏避暑宫開福寺蓮湖
金仙樓觀鬱嵯峨昔日曾開盛綺羅不見園林蒙錦繡
空教鐘鼔喚笙歌印花寶甃封蒼蘚倚檻晴山擁翠螺
凉夜尚疑旌盖在三千宫女襪凌波
和莫謙父韻
扁舟昨夜過黃州凖擬藍輿作勝遊卷地駭風迴岸脚
撲天驚浪打船頭一尊欲訪東坡隠兩鬢難禁宋玉秋
江上亂山雲色重却疑眉黛鎖閑愁
和葉宰
暫時行李已堪憂况是經年成漫遊三月曉風紅掃地
一犂春雨綠盈疇從教征袖塵埃滿賴有新詩篋笥收
桃李主人能好事未歸誰復嘆淹流
過清江懷莫謙父
春來乘興泛孤篷櫂影頻移鑑影中昨夜忽添三寸雨
今朝尤喜一帆風桃紅李白年年好水綠青山處處同
屈指歸時花未老一樽携手過湖東
過前岡見毁松有感
夾道松陰若剪齊前人種得幾多時曾經行客頻相戀
試問鄉翁總不知暗引風聲號綠野密留雲影掛蒼枝
今人惠物能如否秪有摧殘樵牧兒
當年種植到于今用力雖勞用意深巨蔭已容車馬過
盤根寧畏雪霜侵兩行冠劔大夫職十萬旌旗勇士林
烈日流金路無盡此時方識古人心
送運幹陳聖嘉解組還朝
月明千里正嬋娟且莫匆匆便放船三載泛蓮依綠水
一朝薦鶚上青天西樓未作經笥夢(六經詩詞貯樓上)北闕先
分御鼎煙且向蓬山讎校了却持荷橐從甘泉
登梅仙壇觀中作
梅尉棲真昔己仙秪餘巖谷正巍然老松作勢龍千尺
怪石拏空虎一拳樓與雲齊曾觀日壇因斗建欲捫天
如今勝景能長在塵世應無海變田
醮成作
心格崇霄禁路通纖埃收盡見天容三千絳闕雲開鎖
十萬霓旌月印蹤香裊鬱葱翔鼎鳳松摇寥廓狀雲龍
虛皇夜宴長生殿九奏瓊璈動曉鐘
醮畢作
醮闌星斗挂脩甍綵蹕丹輿上玉清百尺壇空雲弄影
一鈎簾捲月輸明靈香匝地寒無力寶奏鈞天静有聲
萬里好風吹目斷松篁猶學珮環嗚
登壇作
一壇横壓紺天低好向雲端覲紫微林鶴慣聞金磬舞
烟鸞疑認玉臺飛步虚聲徹空猶響寶篆香銷露未晞
星斗繡天長不夜疑乘風馭扣瑶扉
登裴公亭借用杜牧之登齊山詩韻二首
春晚風花片片飛登臨共惜景熹微人生待足誰如意
官况苦無胡不歸且向園林窮勝事更憑山水發清暉
酒酣起舞君休笑直欲淋漓身上衣
風簾斜捲燕于飛天氣清和酒力微極目烟波無盡藏
關心春夢有時歸香飄十里喧朝市翠積千山斷晚暉
杖屨不妨頻一到塵埃那解點征衣
同葉宰餞春淨衆寺
千尺飛虹跨碧溪綠陰沉水暗連堤馬蹄一踏沙頭滑
雲脚半垂山頂齊招隠疎鐘曾破夢洗春微雨不成泥
晚來放目郊園外萬點翻鴉散麥畦
游梅仙壇口占
籃輿破曉雨初收天氣正和麥正秋四合平林空翠滴
一川芳草亂青浮梅仙道館松全古馬祖禪關山更幽
擾擾紅塵竟何事此身宜老白雲秋
挽趙龍圖大卿
膠庠昔日共虀鹽窮達分携四十年南北阮門殊少長
東西施子異媸妍判花雋嗣躋三品司稼名卿正九遷
世事只須聊復爾秋堂明月豈長圓
臨江玉虚觀有牡丹思後圃亦正開恨不與集
絳苞翠幄壓朱欄秀色生香觀裏看小圃想須春爛漫
大家應是醉團欒名韁久縱心無累利徑雖馳興易闌
但願對花常酩酊莫思身外有悲懽
贈趙舍人
季父英名上玉津瞿曇抱送石麒麟龍文寶冊傳青瑣
鳳閣鸞坡近紫宸親老侍行知有子才高見忌豈無人
洪崖百仞泉飛玉一洗人間萬斛塵
挽韓漕直閣
忠憲勲名冠本朝傳芳五葉盡金貂芝蘭生子競秀發
松栢如公合後凋淮縣劇繁迎刃解蜀邊姦慝望風銷
才高見忌何須病公道于今久寂寥
孳孳善政被民編謇謇嘉謨黼扆前萬卷詩書門戶壯
一生功業子孫賢夢回芳圃猶樽俎淚落虚堂絶管絃
我始卜鄰君已逝茂林修竹亦凄然
平山堂
平山堂對妙高峯極目郊原萬里同杳靄四垂天不盡
縈紆一帶水無窮城闉遥隔芙蓉浦欄檻幾經楊柳風
想見風流賢太守一尊時復酹歐翁
西湖
曉來何事到湖西風急飛紅襯馬蹄望信只愁秋雁斷
愛春還恨早鶯啼山連樓閣雲容重水浸欄干月影低
歸棹採菱重惜晚一聲歌過綠楊堤
過清渚
横岡櫛比路彎環茅店無人晝亦關桑圃霜枯乾葉舞
麥畦雨潤翠苗斑山風力壯嘯空谷溪水流清露瘦灘
斜崦乍明天地闊只疑身在碧壺間
清明日醉普光閣上
東郊綠暗己紅稀指凖酴醿待我歸細葉急隨流水去
片心常望白雲飛半規殘日穿林薄一帶遥山抹黛微
起舞高歌共春酌凭欄無語欲忘機
發舟至至德觀
風細檣高去路遲曉烟秋色正霏微彎環沙觜村市井
突兀江心古釣磯湧月小軒無盡藏參天老檜不勝圍
山川好處都輸與不是緇袍即羽衣
題本覺寺
春禽嚼徵更含宫喚我精藍路易窮雨雪不垂成暮靄
花開都盡怨東風一川芳草低隨水滿眼青山半插空
躍馬歸來尤寂寞此懷欲與故人同
題長沙倅廳磬沼
嘉名雅合泗濱浮玉振金聲第一流曲尺映橋横錦帶
灣環沉月並瑶鈎清如有韻應儀鳳擊若無心可狎鷗
好向新亭按宫徵凌波聲動一簾秋
用子存韻寄乃兄雪香
要識居塵不染塵小忩容膝近東鄰香梢不老偏宜曉
瘦節常寒别是春侑坐圖書情頗厚對床風雨夢還新
擬將梅竹方兄弟若說清高更逼真
七言絶句
和帥座勸農三首
光風駘蕩滿春亭嶽麓雲開九疊屏珍重元戎奉明詔
一犂膏雨曉痕青
指日追鋒數驛亭論恩便合對丹屏行看功業掀天地
陳跡俱堪入汗青
投老歸歟一草亭蓽門蕙帳對蘭屏自從濫吹紅蓮幕
孤負東風柳眼青
隔凡石
見說仙凡事不同道旁先問石屏風十洲三島不須去
絳闕瑤臺在此中
和陽運幹見招集句
漠漠窮陰斷送秋(簡齋)杖藜徐步向芳洲(杜子美)但將酩酊
酬佳節(杜牧之)一笑相從萬事休(簡齋)
題壁
平蕪行盡又青山水遶寒堤綠一灣征客紅塵自來去
碧林鳴鳥獨幽閑
