禪月集卷第十七
浙江東道婺州蘭溪縣和岳寺西岳賜紫蜀國禪月六師貫休述
乞食僧
擎鉢貌清羸天寒出寺遟朱門當大路風雪立多時
似月心常淨如麻事不知行人莫輕誚古佛盡如斯
寒望九峯作
九朵碧芙蕖王維圖未圖層層皆有瀑一一合吾居
雨歇如爭出霜嚴不例枯世猶多事在爲爾久躊蹰
蒯北寒月作
蒯門寒到骨戰磧鴈相悲古屋不勝雪嚴風欲斷髭
清吟得冷句遠念失家期寂寞誰相問迢迢天一涯
新蟬
尋常看不見花落樹多苔忽向高枝發又從何處來
風清聲更揭月苦意彌哀多少求名者年年被爾催
懷南岳隠士二首
千峯暎碧湘真隠此中藏餅不煑石喫眉應似髮長
楓榸支酒甕鶴虱落琴牀雖斆忘機者斯人尚未忘
見說祝融峯擎天勢似騰藏千尋暴布出十八高僧
古路無人跡新霞出石稜終期將爾叟一一月中登
追憶馮少常
盛德方清貴旋聞遂逝波令人飜不會積善合如何
直道登朝晚分憂及物多至今新定郡猶詠袴𥜗歌
聞閔廷言周璉下第
前牓年年見高名日日聞常因不平事便欲見吾君
兄弟居青島園林生白雲相思空悵望庭葉赤紛紛
寄景地判官
諸宫江上别倏忽十餘年舉世唯攻說多君即不然
浦珠爲履重園柳助詩玄勉力酬知巳昌朝正急賢
讀賈區賈島集
區終不下島島亦不多區冷格俱無敵貧根亦似愚
青雲終歎命白閣久圍爐今日成名者還堪爲爾吁
送納僧之江西
索索復索索無憑却有憑過溪遭惡雨乞食得乾菱
秪有山相伴終無事可仍如逢梅嶺旦向道秪寧興
故林偶作
朗吟無一事孤坐縠江濱媚世非吾道良圖有白雲
蠧魚開卷落啄木隔花聞唯寄壺中客金丹許共分
寄栖白大師(二首)
流浪江湖久攀緣歲月闌高名當世重好句逼人寒
月苦蟬聲嗄鍾清柿葉乾龍鍾千万里擬欲訪師難
蒼蒼龍闕晚九陌雜香塵方外無他事僧中有近臣
青門玉露滴紫閣錦霞新莫話圭峯去澆風正蕩淳
送人之渤海
國之東北角有國每朝天海力浸不盡夷風長宛然
山藏羅刹宅水雜巨鼇涎好去吳鄕子歸來莫隔年
寄李道士
常見高人說猶來不偶然致身同槁木話道出忘詮
長嘯仙鍾外眠槎海月邊儻修隂奼奼一望寄余焉
秋送夏郢歸錢唐
歸客指吳國風帆幾日程新詩陶雪字玄髮有霜莖
微月生滄海殘濤傍古城從兹江島意應續子陵名
送僧歸翠微
秪納一箇納翠微歸舊岑不知何歲月即得到師心
逕遶千峯細菴開亂木深儻然雲外老他日亦相尋
經友生墳
多君墳在此令我過悲涼可惜爲人好剛須被數將
白雲從塚出秋草爲誰荒不覺頻迴首西風滿白楊
懷洛下盧縉雲
一減三張價幽居少室前豈應貧似我不得信經年
木落多詩藁山枯見墨煙何時深夜坐共話草堂禪
送李鉶赴舉
詩業務經綸新皆意外新因知登第牓不著不平人
句得孤舟月心飛九陌塵明年相賀日應到曲江濱
寳禪師見訪
山兄心似我岸谷亦難交不見還相憶來唯添寂寥
茶煙黏納葉雪水透衡茅因話流陽事斯須不可抛
觀碁
逸格格難及半先相遇稀落花方滿地一局到斜暉
楮胤死不死將軍飛已非今朝慙一行無以造玄微
題一上人經閣
鳥外何須去衣如蘚亦從但能無一事即是住孤峯
雨歇雲埋閣月明霜灑松師心多似我所以訪師重
和毛學士舍人早春
陋巷冬將盡東風細雜藍解牽䆫夢遠先是澗梅諳
茶癖金鐺快(舍人有茶譜)松香玉露含書齋山箒撅盤饌藥
花甘雅得琴中妙(舍人妙於七經)常按臉似酣雪銷聞苦蟄氣
候似宜𧖟密勿須清甲朝歸遶碧潭丹心空拱北新
作繼周南竹杖無班點紗巾不著簮大朝名益重後
