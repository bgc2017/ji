匠化寰海仰經綸疾愈蟬聲老(時公在荆州閑居夏疾方可)年豐雨滴
頻劉虬師弟子時喜一相親
禪月集第十一
禪月集第十二
五言律詩三十一首
寒夜寄盧給事二首
刻羽流商否霜風動地吹邇來唯自惜知合是誰知
壍雪消難盡隣僧睡大竒知音不可得始為一吟之
心苦味不苦世衰吾道微清如吞雪雹誰把比珠璣
作者相收拾常人任是非舊居滄海上歸去即應歸
送葉蒙赴舉
年年屈復屈惆悵曲江湄自古身榮者多非年少時
空囊投刺遠大雪入關遲來歲還公道平人不用疑
聞王慥常侍卒三首
世亂君廵狩清賢又告云星辰皆有角日月略無光
金柱連天折瑶階被賊荒令人轉惆悵無路問蒼蒼
宗社運微衰山摧甘井枯不知千載後更有此人無
政入龔黃甲詩輕沈宋徒受恩酬未得不覺秪長吁
儻在扶天步重興古國風還如齊晏子再見狄梁公
棠樹梅溪北(公為婺州大理梅溪婺之亭名)佳城舜廟東誰修循吏傳
此莫忩忩
秋晚野步
虅屦兼閩竹吟行一水傍樹涼蟬不少溪斷路多荒
燒岳隂風起田家濁酒香登高吟更苦微月出蒼茫
聞大願和尚順世(三首)
王室今如燬仍聞喪我師古容圖得否内院去無疑
(大師行高德廣必生彌勒内院)岳鬼月中哭松龕雪次隳直湏文五色始
可立高碑
鄴衛杉松外芝蘭季孟間盡希重詔出秪待六龍還
不疾成千古令焚動四山感恩終有淚遥寄水潺潺
師禀盡名卿孤峯老稱情若遊三點外爭把七賢平
苦霧埋空室啼猿有咽聲今朝益惆悵曾沐下牀迎
(愚常念法華經師見即下床迎去吾不敢以衆人相待也)聞葉蒙及第
憶昨送君詩平又不用疑吾徒若不得天道即應私
塵土茫茫曉麟龍草草騎相思不可見又是落花時
送僧之靈夏
舊識爲邊帥師遊勝事兼連天唯白草野餅有紅鹽
蕃近風多㪍河渾磧半淹因知心似月處處有人瞻
書無相道人庵
諠滑太茫茫端居紫石房心遺無句句頂剃石霜霜
白麈眠枯葉紅泉灑毳囊寄言疑未决湏到雪溪旁
胡進士北齋避暑
相訪多衝雨由來得有隣卷簾繁暑退濕樹一蟬新
道在誰爲上吾衰自有因秪應江海上還作狎鷗人
晚春寄吳融于兢二侍郎
白頭爲遠客常憶白雲間秪覺老轉老不知閑是閑
花含宜細雨室冷似深山唯有霜臺客依依是往還
喜不思上人來
沃洲郍不住一别許多時幾度懷君夜相逢出夢遲
瓶擔千丈瀑偈是七言詩若向羅浮去伊余亦願隨
秋懷赤松道士
仙觀在雲端相思星斗闌常憐呼鶴易却恨見君難
石罅青蛇濕風榸白菌乾終期花月下壇上聽君彈
送劉逖赴閩辟
離亂生涯盡依劉是見機從來吟太苦不得力還稀
路入閩山熱江浮瘴雨肥何須折楊柳相送已依依
苦雨中作
通宵復連夕其狀秪如傾却遣思山者忽然嫌水聲
好花飄草盡古壁欲雲生不奈天難問迢迢遠客情
送僧歸日本
焚香祝海靈開眼夢中行得逹即便是無生可作輕
流黃山火著碇石索雷鳴想到夷王禮還爲上寺迎
(有僧遊日本云彼中秪有三寺上寺名兜率國王供養中寺名浮上極品官人供養下寺名刺上寺風俗供養有德行即漸遷上也)
贈信安鄭道人
貌古如蒼鶴心清似鼎湖仍聞得新義更欲註隂符
點化金常有閑行影漸無杳兮中便是應不食昌蒲
送吏部劉相公除東川
帝念梓州民年年戰伐頻山川無草木烽戍没煙塵
政亂皆因亂安人必籍仁皇天開白日殷鼎輟誠臣
一日離君側千官送渭濱酒傾紅琥珀馬控白麒麟
渥澤蕃蕃降壺漿處處陳旌幢山色濕卭僰鳥啼新
奕幕還名儉良醫始姓秦軍雄城似岳地變物含春
白必侵雙鬢清應誡四隣吾皇重命相更合是何人
送智先禪伯
萬事歸一納曹溪初去尋從來相狎輩盡不是知音
乞食林花落穿雲翠巘深終希重一見示我祖師心
夜對雪寄杜使君
片片含天意紛紛勢莫拘灑於諸瑞後(時有栢樹再生甘靈頻降)憂
恐一冬無鶴禁聲偏密風焦片益麄冷牽人夢轉清
逼瘴根徂掃逕僧傾笠爲詩士棄爐橋高銀螮蝀峯
峰玉浮圖盈尺何湏問豐年已可遥思郢中曲句
句出冰壺
送王轂及第後歸江西
太宗羅俊彦桂玉比光輝難得終湏得今歸始是歸
風帆天際吼金鶚月中飛五府如交辟音書莫便稀
送盧瞻罷夷陵幕歸閿鄕
文行成身事從知貴得仁歸來還寂寞何以慰交親
芳艸色似動胡桃花又新昌朝有知巳好作諫垣臣
避寇白沙驛作
避亂無深淺蒼黃古驛東草枯牛尚齕霞濕燒微烘
時人愁處處同猶逢好時否孤坐雪濛濛
聞李頻員外卒
蒼蒼難可問問荅亦難聞落葉平津岸愁人李使君
文章應力竭茅土始天分又逐東流去迢迢隔嶺雲
江陵寄翰林韓渥學士
久住荆溪北禪關掛綠蘿風清閑客去睡美落花多
萬事皆妨道孤峯謾憶他新詩舊知已始爲味如何
閑居作
閑門微雪下慵惰計成默坐便終日孤峯秪此情
身心閑少夢杉竹冷多聲唯有西峯叟相逢眼最明
和韋相公見示閑卧
刻形求得相事事未嘗眠霖雨方爲雨非煙豈是煙
僮收庭樹果風曳案頭牋仲虺專爲誥何充雅愛禪
静嫌山色遠病是酒柸偏蜩響初穿壁蘭芽半出甎
堂懸金粟像(相公常供養維摩居士)門枕御溝泉旦沭雖頻握融
帷孰敢褰德高羣彦表善植幾生前修𥙷烏皮几深
藏子敬氊扶持千載聖蕭洒一聲蟬棋陣連殘月僧
交似大顛(韓吏部重大顛禪師)常知生似幻唯重直如絃餅憶蓴
羹美茶思岳瀑煎秪聞温樹譽堪鄙竹林賢穎脫三
千士馨香四十年寬平開義路淡泞潤清田哲后知
知子空王夙有緣對歸香滿䄂吟次月當川休說慙
如撻堯天即梵天
禪月集卷第十二
