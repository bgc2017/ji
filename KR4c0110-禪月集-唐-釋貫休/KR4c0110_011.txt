菊歇香未歇露繁蟬不飢明朝又西去錦水與峨眉
劉相公見訪
千騎擁朱輪香塵豈是塵如何𥙷衮眼來看納衣人
莊叟同先覺空王有宿因對花無俗態愛竹見天真
欹枕松䆫迥題牆道意新戒師慙匪什都講更勝詢
桃熟多紅璺茶香有碧䈥高宗多不寐終是夢中人
禪月集卷第十
禪月集卷第十一
五言律詩三十二首
寄赤松舒道士(二首)
不見高人久空令鄙恡多遥思青嶂下無奈白雲何
子愛寒山子歌唯樂道歌會應陪太守一日到煙蘿
余亦如君也詩魔不敢魔一飡兼午睡萬事不知他
雨陣衝溪月蛛絲羂砌莎近知山果熟還擬寄來麽
鄂渚逢楊贊禹
流浪兵荒苦相思歲月闌理唯通至道人或謂無端
燒猛湖煙赤䆫虚雪月寒知音不可見始爲一吟看
别性空禪師
積翠迸一瀑紅霞碧霧開方尋此境去莫問幾時廻
盪槳入檐石思詩聞早雷唯師心似我欲近不燃灰
送胡處士
不名兼不利相遇海西濆白字未干髮清時錯愛雲
頭巾多酒氣竹杖有苔文久積希顔意林中又送君
寄瀾公(二首)
小一頭應白孤高住欱城不知安樂否何以近無生
(師當供養十六羅漢羅漢梵語此云無生)燒逼鴻行側風乾雪朕清途中逢此信
珍重未精誠
荒亂抛深隱飄零遠寓居片雲無定所得力是逢渠
(光洞山道人云吾生獨自住処処得逢渠)瀑灂羣公社江崩古帝墟終期再相見
招手復何如
寄捿一上人
花壍接滄洲隂雲閉楚丘雨聲雖到夜吟味不知秋
古屋藏花鴿荒園聚亂流無機心便是何用話歸休
送僧之湖南
湘水萬餘里師遊芳草生登山乞食後無伴入雲行
宿雨和花落春牛擁霧耕不知今夜月何處聽猿聲
秋末寄張侍郎
静住黔城北離仁半歲彊霧中紅黍熟燒後白雲香
多病如何好無心去始長寂寥還得句溪上寄三張
古塞曲(三首)
單于烽火動都護去天涯别賜黃金甲親臨白玉墀
塞垣湏静謐師旅審安危定遠條支寵如今勝古時
方見將軍貴分明對冕旒聖威如遠被狂虜不難收
臣節唯期死功勲敢望侯終辭修里弟從此出皇州
百萬精兵動參差便渡遼如何好白日亦照此天驕遠
樹深疑賊驚蓬迥似雕凱歌何日唱磧路共天遥
古塞下曲(七首)
下營依遁甲分帥把何隍地使人心惡風吹旗𦦨荒
搜山得探卒放火獵黃羊唯有南飛鴈聲聲斷客腸
歸去是何年山連邏逤川蒼黃曾戰地空闊養鵰天
旗插蒸沙堡槍擔卓槊泉蕭條寒日落號令徹窮邊
虜寇日相持如龍馬不肥突圍金甲破趁賊鐡槍飛
漢月堂堂上胡雲慘慘微黃河冰已合猶未送征衣
南北唯堪恨東西實可嗟常飛侵夏雪何處有人家
風刮隂山薄河推大岸斜秪應寒夜夢時見故園花
不是將軍勇胡兵豈易當雨曾淋火陣箭又中金瘡
鐡嶺全無土犲羣亦有狼因思無戰日天子是陶唐
榆葉飄蕭盡關防烽寨重寒來知馬疾戰後覺人兇
燒逐飛蓬死沙生毒霧濃誰能奏明主功業已堪封
萬戰千征地蒼茫古塞門隂兵爲客祟惡酒發刀痕
風落崑崙石河萌苜蓿根將軍更移帳日日近西蕃
古塞上曲(七首)
幽并兒百萬百戰未曾輸蕃界已深入將軍仍遠圖
月明風拔帳磧暗鬼騎狐但有東歸日甘從䈥力枯
中軍殺白馬白日祭蒼蒼號變旗幡亂舂乾草木黃
朔雲含凍雨枯骨放妖光故國今何處參差近鬼方
白鴈兼羌笛幾年垂淚聽隂風吹殺氣永日在青冥
遠戍秋添將邊烽夜雜星嫖姚頭半白猶自看兵經
大雨始無塵邊聲四散聞浸河荒寨柱吹角白頭軍
戰馬齕&KR2509;草烏鳶識陣雲征人心力盡枯骨更遭焚
帳幕侵奚界憑凌未可涯擒生行别路尋箭向平沙
赤落蒲桃葉香微甘草花不堪登壠望白日又西斜
地角天涯外人號鬼哭邊大河流敗卒寒日下蒼煙
殺氣諸蕃動軍書一箭傳將軍莫惆悵高處是燕然
山接胡奴水河連㪍㪍城數州今已伏此命豈堪輕
磧吼旄頭落風乾刁斗清因嗟李陵苦秪得没蕃名
古出塞曲(三首)
掃盡狂胡跡迴戈望故關相逢唯死闘豈易得生還
縱宴參胡樂收兵過雪山不封十萬戸此事亦應閑
玉帳將軍意殷勤把酒論功高寧在我陣没與招魂
塞色干戈束軍容喜氣屯男兒今始是譀出玉關門
廻首壠山頭連天草木秋聖君應入夢半路遣封侯
水不擔隂雪柴令倒戍樓歸來麟閣上春色滿皇州
聞赤松舒道士下世(東陽未亂前相别)
地變賢人&KR2381;瘡痍不可觀一聞消息苦千種破除難
隂隲郍虚擲深山近始安玄關評兔角玉器琢鷄冠
傲野高難狎融怡美不殫冀迎新渥澤(時太守方錄道業奏聞徵出)
遽逐逝波瀾蛻殼埋金𡑞飛精駕錦鸞傾摧千仞□
枯歇一株蘭仙廟詩雖繼苔牆篆必鞔(師題赤松子廟云人皆)
(佳共得神仙人皆伏之又善大小篆也)煙霞成片黯松桂著行乾影□溪◊□
堂扄隟月寒寂寥遺藥犬縹緲想瓊竿伊昔相尋遠
留連幾盡歡論詩花作席炙&KR0818;葉爲盤彭伉心相似
承禎趨一般琴彈溪月側棋次砌雲殘倏忽成千古
飄零見百端荆㐮春浩浩吳越浪漫漫已矣紅霞子
空留白石壇無絃亦湏絶迴首一長嘆
贈抱麻劉舍人
郡政今良吏門風古搢紳萬年唐社稷一箇哭麻人
憤烈身先死敷&KR0993;氣益真天乎資大寶泰矣見忠臣
得罪鍾多故投荒豈是迍玉寒方重澁松古更清皴
鵬寧唯白龍多豈止荀道孤梳有雪恩重淚盈巾
喻蜀湏憑草成周必仗仁三峯霄旰切萬里渥恩新
賦服言無累依劉德有隣風欺仁祖帽鼠訝史雲塵
禪叟知何幸玄譚有昔因雙溪逢陸海(東陽見故浙西侍郎)荆
渚遇平津(江陵見吏部相公)落日愁聞笛何人爲吐茵生徒希
