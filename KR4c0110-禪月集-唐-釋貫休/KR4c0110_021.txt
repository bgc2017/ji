捨魯依劉一片雲好風吹去遠纖塵猶期明月清風
夜來作西園第八人
禪月集卷第二十一
春
自來自去動洪爐無象無私無處無廻鴈不多消氣
力染花應最費工夫溟濛偏被豪家惜濃煖深爲政
筆駈莫訝相逢只添睡伊余心不在榮枯
聞迎真身
四海無波八表臣恭聞今歲禮真身七重鎻未開金
鑰五色光先入紫宸丹鳳樓臺飄瑞雪岐陽草木亞
香塵可怜優鉢羅花樹三十年來一度春
霸陵戰叟
劔刓秋水鬢梳霜廻首胡天與恨長官竟不封右校
尉闘曾生挾左賢王尋班超傳空垂淚讀李陵書更
斷腸今日霸陵陵畔見春風花霧共茫茫
遇道者
鶴骨松筋風貌殊不言名姓絶榮枯尋常黎杖九衢
裏莫是商山一皓無身帶煙霞浮汗漫藥兼神鬼在
胡蘆只應張果支頥輩時𣸪相逢醉海隅
贈鍾陵陳陶處士
否極方生社稷才唯譚帝道鄙梯媒高吟千首精怪
動長嘯一聲天地開湖上獨居多草木山前頻醉過
風雷吾皇庂席求賢久莫待徵書两度來
懷隣叟
常思東溪痝眉翁是非不解两頰紅桔橰打水聲戞
戞紫芋白薤肥濛濛鷗鴨静遊深竹裏兒孫多在
花中千門萬戸皆車馬誰愛如斯太古風
贈軒轅先生
曾親文景上金鑾語共容成語一般久向紅霞居不
出若非清世見應難滿爐藥熟分仙盡幾局碁終看
海乾略問先生真甲子只言弟子是劉安
偶作因懷山中道侶
是是非非竟不真落花流水送青春姓劉姓項今何
在争利爭名愁煞人必竟輸他常寂默只應贏得苦
沉淪深雲道者相思否歸去來兮湘水濱
送新羅人及第歸
捧桂香和紫禁煙還鄕程徹巨鼇邊莫言掛席飛連
夜見說無風即數年衣上日光真是火島傍魚骨大
於船到鄕必遇來王使與作唐書寄一篇
送新羅納僧
扶桑枝西真氣竒古人呼爲師子兒六環金錫輕擺
撼萬仞雪嶠空參差枕上巳無鄕國夢囊中猶挈石
頭碑(南岳石頭大師劉珂郎中作碑文也)多慙不便隨高步正是風清無事時
春晚桐江上閑望作
江上車聲落日催紛紛擾擾起紅埃更無人望青山
立空有帆衝夜色來沙鳥似雲鍾外去汀花如火雨
中開可怜蕭洒鴟夷子散髮扁舟竟不廻
商山道者
五千言外得玄音石屋寒栖隔雪林多傍松風梳綠
髮只燒崖藥點黃金潭澄龍氣來縈砌月冷星精下
聽琴曾夢先生非此處碧桃溪上紫煙深
聞許棠及第因寄桂雍
時清道合出塵埃清苦爲詩不仗媒今日桂枝平折
得幾年春色併將來勢扶九万風初極名到三山花
正開更有平人居蟄屋還應爲作一聲雷
瀔江秋居作
無事相關性自攄庭前拾葉等閑書青山万里竟不
足好竹數竿涼有餘近看老經加淡泊欲歸少室復
何如面前小沼清如鏡終飬琴高赤鯉魚
上縉雲叚使君
清畏人知人盡知縉雲三載得宣尼活民刀尺雖無
象出世文章豈有師木氣芝香黏甕榼雲痕翠點滿
旌旗今朝暫到金臺上頓覺心如太古時
春末蘭溪道中作
山花零落紅與緋汀煙濛茸江水肥人檐犂把細雨
歇路入桑柘斜陽微深喜東州云寇去(時黃連洞人出燒劫盧州却上)
不知西狩幾時歸清平時節何時是轉覺人心與道違
野居偶作
高淡清虚即是家何須須占好煙霞無心於道道自
得有意向人人轉賖風觸好花文錦落砌横流水玉
琴斜但令如此還如此誰羡前程未可涯
再遊東林寺作五首
臺殿參差聳瑞煙桂花飄雪水潺潺莫疑遠去無消
息七萬餘年始半年(傳記盡云安遠持奘三車盡生兜率天人間四千年彼天一晝夜亦三十日爲一月)
(十二月爲一年壽四千歲)
桓玄舊輦殘雲濕耶舍孤墳落照遟(昔桓玄入山礼遠公遂捨輦至今在遠公)
(堂下)有箇山僧倚松睡恐人來取白猿兒
玉像珠龕香陣横錦霞多旁石墻生辟蛇行者今何
在花唯聞鴆鳥聲
愛陶長官醉兀兀送陸道士行遟遟過酒過溪皆破
戒斯何人斯師如斯(遠公高節食後不飲蜜水而將詩博綠酉與陶潜别人不得又送客不以貴賤不過)
(虎溪只在寺門前而送陸修静道士過虎溪數百步今寺門前遂有道士崗送道士至此而止也)
白薝蔔花露滴滴碧苾芻草香濛濛田地更無塵一
點是何人合住其中
韙蘭江言上人院二首(時王藹先輩有詩二首題其院因和題之)
一生只著一麻衣道業還欺習彦威手把新詩說山
夢石橋天柱雪霏霏
只是危吟坐翠層門前岐路自崩騰青雲名士時相
訪茶煑西峯瀑布冰
書石壁禪居屋壁
赤栴檀塔六七級白&KR1341;蓞花三四枝禪客相逢秪彈
