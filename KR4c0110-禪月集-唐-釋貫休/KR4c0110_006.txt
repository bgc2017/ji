來若來須撥紅霞覓
紅荳樹間滴紅雨戀師不得依師住世情世界愁殺
人錦繡谷中歸舍去
禪月集卷第五
禪月集卷第六
古風雜言三十首
送楊秀才
北山峨峨香拂拂翠漲青奔勢巉崪赤松君宅在其
中紫金爲牆珠作室頗黎門下仙獓睡幢節森森絳
煙密水精簾卷桃花開文錦娉婷衆非一撫長离坎
荅鼓花姑吹簫弄玉起舞三萬八千爲半日海涸鼇
枯等閑覩愛共安期碁苦識彭祖祖有時朝玉紅雲
擁金虎石橋亦是神仙住白鳳飛來又飛去五雲縹
緲羽翼高世人仰望心空勞
别杜將軍
伊余本自胡爲者採蕈鋤茶在窮野偶抛蓑笠事空
王餘力爲文擬何謝少年心在青雲端知音動地皆
龍鸞遽逢天步艱難日深藏溪谷空長歎偶出重圍
遇英哲留我江樓經歲月身隈玉帳香滿衣夢歷金
盆(金華山最高處)雨和雪東風來兮歌式微深雲道人召來歸
鷰辭大厦兮將何爲濛濛花雨兮鸎鸎飛一汀楊柳
兮同依依
送夢上人歸京
伊余龍鍾歸海涯千山萬水情自怡夢公别我還上
國江邊慘執行遲遲向我道雲中覓伴未得伴又示
我數首新詩盡是詩只恐不如此若如此如此即湏
天子知蕭蕭金吹荆門口槐菊鬪黃落葉走前程勝
事未可涯但恐圭峯難入手蓮峯掌記韓拾遺鴈行
雍睦世所希二十年前即别離憑師一話吟朝飢
問安禪師疾
世病如山岳世醫皆拱手道病如金鏁師遭鎻鎻否
(塵爲世病無爲無事爲道病如金鎻)伊昔芙蓉頰譚經似主涉蘇合晝氤氲
天花似飛蝶覺樹垂實魔輩刺疾病也不問終不皴
膝(師常坐不卧也)春光苒苒不上爾質東風浩浩謾入爾室云
何斯人而有斯疾
上荆南府主三讓德政碑
明明赫赫中興主動納諸隍冠前古四海英雄盡戢
兵皆如圪圪天金柱萬姓多論政與德請樹豐碑似
山岳一從寇滅二十年琬琰雕鐫賜重疊荆州代風
何卓異寡欲無爲合天地雖立貞碑與衆殊字字皆
是吾皇意君侯捧碑西拜泣臣且何人恩荐及鳳皇
銜下雕龍文德昧政虛爭敢立函封三奏心葡蔔堅
讓此碑聲蓋國我恐江淹五色筆作不立此碑之碑
文不得
施萬病丸
我聞昔有海上翁眉鬚皎白塵土中瓠蘆盛藥行如
風病者與藥皆惺憽藥王藥上親兄弟救人急於已
諸體玉毫調御偏讃揚金輪釋梵咸歸禮賢守運心
亦相似不吝親親拘子子曾聞古德有深言由來大
士皆如此
甘雨應祈
春雨偶愆期草木亦未覺君侯不遑處退食或閉閣
東海浪滔滔西江波漠漠得不願身爲大虬金其角
五其甲一吸再喢雲平霧匝華暢九有清傾六合使
不蘇者蘇不足者足情通上玄如膏綿綿有叟有叟
鼓腹歌於道邊歌曰麥苗芃芃兮鶬鶊飛日出而作
兮日入歸如彼草木兮雨露肥古人三樂兮我樂多
之天之成兮地之平兮柘糸黃兮瓠葉青兮乳女啼
兮蒸黍馨兮炙背捫虱兮復何經營兮
寄韓團練
真宰動洪爐萬物皆消息唯有三珠樹不用東風力
君子天廟器頭骨何巉崱海内久聞名江西偶相識
誰不有詩機麟龍不解織誰不有心地蘭茞不曾植
多君二俱作獨立千仞壁話道出先天評詩動榛極
青霄鴈行律紅露荆花滴偶然成遠别别後長相憶
行至鄱陽郡又見謝安石留我遇殘冬身心苦恬寂
江上春又至引頸山空積何日再相逢天香滿瑶席
春野作五首
閑步淺青平綠流水征車自逐誰家挾彈少年擬打
紅衣啄木
山花雨打盡滿地如爛錦遠尋鷓鴣鶵拾得一團蕈
大牛苦耕田乳犢望似泣萬事皆天意綠草頭蕺蕺
斜陽射破塚髑髏半出地不知誰氏子猶自作意氣
牛兒小牛女小抛牛沙上鬭百草鋤隴老人又太老
薄煙漠漠覆桑棗戴嵩醉後取次掃
深山逢老僧二首
納衣線麄心似月自把鋤鋤崗榾柮青石溪邊踏葉
行數片雲隨两眉雪
山童貌頑名乞乞放火燒畬採崖蜜擔頭何物帶山
香一籮白&KR0818;一籮栗
道情偈
草木亦有性與我將不别我若似草木成道無時節
世人不會道向道却嗔道傷嗟此輩人寶山不得寶
懷二三朝友
傷心復傷心流光似飛電有惠驪龍十斛珠不如一
見君子面愁人復愁人滿眼皆埃塵有惠黃金一万
斤不如一見於仁人我昔讀詩書如今盡抛也只記
得田叔孟温舒帝王滿口呼長者
偶作
君子稱一善馨香遍九垓小人妬一善處處生嫌猜
口如暴死人鐡尺拗不開稂蕕蝕田髓積隂成冬雷
因知咋舌人千古空悠哉
義士行
先生先生不可遇愛平不平眉斗竪黃昏雨雹空似
黳别我不知何處去
觀懷素草書歌
張顚顚後顚非顚直至懷素之顚始是顚師不譚經
不說禪筋力唯於草書朽顚狂却恐是神仙有神助
兮人莫及鐡石書兮墨湏入金罇竹葉數斗餘半斜
半傾山納濕醉來把筆獰如虎粉壁素屏不問主亂
拏亂抹無規矩羅刹石上坐伍子骨蒯通八字立對
漢高祖勢崩騰兮不可止天機暗轉鋒鋩裏閃電光
邊霹靂飛古栢身中[泳-永+旱]龍死駭人心兮目眓(呼莂)&KR4392;(音旭)
頓人足兮神辟易乍如沙埸大戰後斷槍橛箭皆狼
藉又似深山朽石上古病松枝掛鐡錫月兔筆天竈
墨斜鑿黃金側剉玉珊瑚枝長大束束天馬驕獰不
可勒東却西南又北倒還起斷復續忽如鄂公喝住
單雄信秦王肩上著棗木槊懷素師懷素師若不
是星辰降瑞即必是河岳孕靈固宜須冷笑逸少争
得不心醉伯英天台古杉一千尺崖崩劁折何峥嶸
或細微仙衣縫折金綿垂或妍媚桃花半紅公子醉
我恐山爲墨兮磨海水天與筆兮書大地乃能略展
狂僧意長恨與師不相識一見此書空歎息伊昔張
渭任華葉季艮數子贈歌豈虚飾所不足者渾未曾
道着其神力石橋被燒燒良王土不蝕錐畫沙兮印
印泥世人世人争得測知師雄名在世間明月清風
有何極
送盧舍人三首
一曰勸君不用登峴首山讀羊祜碑男兒事業須自
竒此碑山頭如日月日日照人人不知人不知青山
白雲徒爾爲
二曰勸君登商山不用覓商山皓雲深雪深騾馬倒
我願終南太華變爲金吾后見之不爲寶我願九州
四海紙幅幅與君爲諫草使躡卨踐䕫逢軒見皡日
環五色是物得老如此即商山皓商山皓君不用討
他他必來相討
三曰君不見釋梵諸天壽億垓天上人間去復來君
又不見紫金爲輪一千輻寶洲四皆臣伏輪王釋
梵作何因秪是弘隆大乘福自古皇王與賢哲頂敬
心師刻金玉報通三世釋迦言莫將梁武爲題目君
不見近代韋裴蔣與蕭(韋處厚相國出廟堂禮佛如朝見君父裴休相國師事空王信敬無比出將入相偏重)
(禪門蔣相國墻壍空門爲大檀越中書蕃鎮常事天王蕭倣相國清德冠世白業常修爲佛骨碑見行於世)文房書府師
百僚代天理物映千古布髮掩泥非一朝大哉釋梵
輪王璞已矣何人繼先覺行行珍重寄斯言斯言不
是尋常曲
宿深村
行行一宿深村裏雞犬豐年閙如市黃昏見客合家
喜月下取魚戽塘水黃鸎
一種爲春禽花中開羽翼如何此鳥身便作黃金色
黃金色若逢竹實終不食
送越將歸會稽
面如玉盤身八尺鷰語清獰戰袍窄古嶽龍腥一匣
霜江上相逢雙眼碧苒苒春光方婉婉黯然别我歸
稽巘他年必帥邯鄲兒與我殺(所甲)輕班定遠
别仙客
巨鼇頭縮翻仙翠蟠桃爛落珊瑚地浪濺霓旌濕鵬
翅略别千年太容易
寒江上望
荒岸燒未死白雲癡不動極目無人行浪打取魚籠
讀唐史
我愛李景伯内宴執良規君臣道昭彰天顔終熙怡
大簸怡清風粃糠遼亂飛洪爐烹五金黃金終自竒
大哉爲忠臣捨此何所之樵叟
樵父貌飢帶塵土自言一生苦寒苦檐頭檐箇赤瓷
甖斜陽獨立濛籠塢
禪月集卷第六
