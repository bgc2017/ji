律師
薝蔔花紅逕草青雪膚冰骨步輕輕今朝暫到焚香
處只恐床前有虱聲
禪月集卷第二十四
禪月集卷第二十五
宿赤松山觀題道人水閣兼寄郡守
珠殿香軿倚翠稜寒栖吾道繼孫登豈應肘後終無
分見說仙中亦有僧雲歛石泉飛險竇月明山鼠下
枯藤還如華頂清譚夜因有新詩寄鄭弘
春遊涼泉寺
一到涼泉不擬歸迸珠噴玉落階墀幾多僧秪因泉
在無限松如潑墨為雲壍含香啼鳥細茗甌擎乳落
花遟青山看著不肯上多病多慵爭奈伊
經吴宫
夫差昏暗霸圖傾千古凄凉地不靈妖豔恩餘宫露
濁忠臣心苦海山青蕭條陵隴侵寒水髣髴樓臺出
杳冥此是前車况非遠六朝何更不星星
送薛侍郎貶峽州司馬
得罪唯驚恩未酬夷陵山水稱閑遊人如八凱須當
國猿到三聲不用愁花落扁舟香苒苒草侵公署雨
脩脩因人好寄新詩好不獨江東有沃洲
將入匡山宿韓判官宅
一宿蘭堂接上才白雲歸去幾徘徊黛青峯朵孤吟
後雪白猿兒必寄來簾卷茶煙縈墜葉月明碁子落
深苔明朝江上空廻首始覺清風不可陪
送鄭侍郎騫赴闕
文章國器盡琅玕朝騎駸駸歲欲殘彩筆秪宜天上
用繡衣偏稱雪中看休驚斷鴈離三楚漸入祥煙下
七槃翰苑舊知憑與說紫金輪畔寄書難
上盧使君
一别旌旗已一年二林真子勸安禪常思雙戟華堂
裏還似孤峯峭壁前步出林泉多吉夢帆侵分野入
祥煙自憐酷似隨陽鴈霜打風飄到日邊
寄匡山大願和尚
一聽玄音下竹亭却思䆫雪與嚢螢秪將清淨酬恩
德敢信文章有性靈夢歴山牀聞鶴語吟思海月上
沙汀不堪廻首滄江上萬仞廬峯在杳冥
别盧使君歸東陽二首
雨氣濛濛草滿庭式微吟劇更誰聽詩逢匠化雖貪
住日覺恩深不易銘心苦秪應消鬢黑夢遊頻入倚
天青從兹還似歸廻首唯祝台星與福星
家在嚴陵釣渚傍細縺嘉樹拂䆫涼難醫林藪煙霞
癖又出芝蘭父母鄕孤帆好風千里暖深花黃鳥一
聲長終期金鼎調羹日再近尼丘日月光
溪寺水閣閑眺因寄宋使君
溪木蕭條一凭欄玉霜飛後浪花寒釣魚舡上風煙
暝苦木林中砧杵乾至竟道心方始是空躭山色亦
無端誰如太守分憂外時把西經盡日看
春送趙文觀送故合州座主神櫬歸洛
喜繼於悲錦水東還鄕仙騎却尋嵩再燒良玉堯雲
動方報深恩絳帳空遠道靈輀春欲盡亂山嬴馬恨
無窮他年必立吾君側好把書紳荅至公(先輩桂人曹鄰郎中)
