禪月集卷第七
浙江東道婺州蘭溪縣和安寺西岳賜紫蜀國禪月大師貫休述
五言律詩三十一首
春山行
重疊太古色濛濛花雨時好峯行恐盡流水語相隨
黑壤生紅术黃猿領白兒因思石橋月曾與道人期
送諫官南遷
危行危言者從天落海涯如斯爲遠客始是好男兒
瘴雜交州雨犀揩馬援碑不知千萬里誰復識辛毗
懷香爐峯道人
常思峯頂叟石窟土爲牀日日先見日煙霞多異香
冥心同槁木掃雪帶微陽終必相尋去斯人不可忘
觀李翰林真(二首)
日角浮紫氣&KR1006;然塵外清雖稱李太白知是郍星精
御宴千鍾飲蕃書一筆成宜哉杜工部不錯道騎鯨
誰氏子丹青毫端曲有靈圪如山忽墮爽似酒初醒
天馬難攏勒仙房久閑扄若非知此輩何以慠彤庭
晚泊湘江作
煙浪瀁愁色高吟似有隣一輪湘渚月萬古獨醒人
岸濕穿花遠風香禱廟頻秖應䛕侫者到此不傷神
淮上逢故人
故園離亂後十載始逢君長恨南薰奏尋常只自聞
荒䆫秋見岳赤地夜生雲莫歎謀身晚中興正用文
讀杜工部集(二首)
造化拾無遺唯應杜甫詩豈非玄域橐奪得古人旗
日月精華薄山川氣槩卑古吟吟不盡惆悵不同時
甫也道亦喪孤舟出蜀城彩毫終不撅白雪更能輕
命薄相如命名齊李白名不知耒陽令何以葬先生
題簡禪師院
機忘室亦空静與沃洲同唯有半庭竹能生竟日風
思山海月上出定印香終繼後傳衣者還須立雪中
讀劉得仁賈島集(二首)
二公俱作者其奈亦迃儒且有諸峯在何將一弟吁
句還如&KR1341;蓞誰復贈襜褕想得重泉下依前與衆殊
役思曾衝尹多言阻國親桂枝何所直陋巷不勝貧
馬病難湯雪門荒劣有人伊余吟亦苦爲爾一眉嚬
天台老僧
獨住無人處松龕岳雪侵僧中九十臘雲外一生心
白髮垂下剃青眸笑更深猶能指孤月爲我暫開襟
經費徵君舊宅
巉嵒玉九株秀濕掩蒼梧祥瑞久不出羲軒銷得無
雨和高瀑濁燒熁大櫧枯到此思歸去迢迢隔五湖
秋末懷舊山
昔住匡盧北無人知姓名侵雲收糓粟引蟻上柑橙
寒雨雪兼落枯林虎獨行誰能將白髮共向此中生
春過鄱陽湖
百慮片帆下風波極目看吴山兼鳥没楚色入衣寒
過此愁人處始知行路難夕陽沙島上廻首一長歎
寄僧野和尚
鳥外更誰親諸峯即四隣白頭寒枕石青納爛無塵
橡栗堆行逕猿猴繞定身儻然重結社願作掃壇人
寄馮使君
端居碧雲暮好鳥啼紅芳滿郭桃李熟卷簾風雨香
清吟繡段句默念芙蓉章未得歸山去頻升謝守堂
懷紫閣隠者
積翠藏一叟常思未得遊不知在巖下爲復在峯頭
苔上枯藤笐泉淋破石樓伊余更何事不學此翁休
寄天台道友
大是清虛地高吟到日晡水聲金磬亂雲片玉盤麤
仙有遺蹤在人還得意無石碑文不直壁畫色多枯
冷立千年鶴閑燒六一爐松枝垂似物山勢秀難圖
紫府程非遠青溪逕不迃馨香栢上露皎㓗水中珠
賢聖無他術圓融只在吾寄言桐栢子珍重保之乎
旅中懷孫路
暮塵微雨收蟬急楚鄕秋一片月生海幾家人上樓
砌香殘果落汀草宿煙浮唯有知音者相思欲白頭
貽世
至理不誤物悠悠自不明黃金燒欲盡白髮火邊生
苦惑神仙䜝難收日月精捕風兼繫影信矣不湏争
覽李秀才卷
香沐整山衣開君一軸詩吟當秋景苦味出雪林遲
經濟幾人到功夫两鬢知因嗟和氏淚不是等閑垂
懷方干張爲
冥搜入仙窟半夜水堂前吾道秪如此古人多亦然
螢沈荒塢霧月苦綠梧蟬因憶垂輪者滄浪何處邊
四皓圖
何人圖四皓如語話嘮嘮雙鬢雪相似是誰年最高
溪苔連豹褥仙酒汚雲袍想得亡秦日伊余亦合逃
懷白閣道侣
寒思白閣層石屋两三僧斜雪掃不盡飢猿喚得應
香燃一字火磬過數潭冰終必相尋去孤懷久不勝
讀孟郊集
東野子何之詩人始見詩清刳霜雪髓吟動鬼神司
舉世言多媚無人師此師因知吾道後冷淡亦如斯
懷四明亮公
孤峯含紫煙師住此安禪不下便不下如斯大可憐
坐侵天井黑吟久海霞蔫豈覺塵埃裏干戈已十年
秋過錢塘江
巨浸東隅極山吞大野平因知吴相恨不盡海濤聲
黑氣騰蛟窟秋雲入戰城遊人千萬里過此白髭生
上俞許二判官
