禪月集卷第四
古風雜言三十首
行路難四首
不會當時作天地剛有多般愚與智到頭還用真宰
心何如上下皆清氣大道冥冥不知處那堪頓得羲
和轡義不義兮人不人擬學長生更容易負心爲爐
復爲火緣木求魚應且止君不見燒金鍊石古帝王
鬼火熒熒白楊裏
君不見道傍廢井生古木本是驕奢貴人屋幾度美
人照影來素綆銀瓶擢纖玉雲飛雨散今如此繡闥
雕甍作荒谷沸渭笙歌君莫誇不應長是西家哭休
說遺編行者幾至竟終須合天理敗他成此亦何功
蘇張終作多言鬼行路難行路難不在羊腸裏
九有茫茫共堯日浪死虛生亦非一清争玄音竟不
聞花眼酒腸暗如漆或偶因片言隻字登弟光二親
又不能獻可替不航要津口譚羲軒與周孔理行不
及屠沽人行路難行路難日暮途遠空悲歎
君不見道傍樹有寄生枝青青鬱鬱同榮衰無情之
物尚如此爲人不及還堪悲父歸墳兮未朝夕已分
黃金爭田宅高堂老母頭似霜心作數支淚常滴我
聞忽如負芒刺不獨爲君空歎息古人尺布猶可縫
潯陽義犬令人憶寄言世上爲人子孝義團圓莫如
此若如此不遄死兮更何俟
泊秋江
岸如洞庭山似剡船瀁清漪涼勝簟月白風高不得
眠枯葦叢邊釣師魘
嘲商客
葦蕭蕭楓槭槭落日江頭何處客斜倚帆檣不喚人
五湖浪向心中白
寄王滌
梅月多開戸衣裳潤欲滴寂寥雖無形不是小讎敵
地虚草木壯雨白桃李赤永日無人來庭花苦狼籍
吟高好鳥覷風静茶煙直唯思萊子來衣拖五般色
上馮使君五首
撑船碧江上春日何遲遲汀花最深處拾得鴛鴦兒
漁父無憂苦水仙亦何別眠在綠葦邊不知釣筒發
樵叟無憂苦地仙亦何别茅屋岸花中弄孫頭似雪
扣舷得新詩茶煑桃花水㠔㠔數片帆去去殊未已
仁政無不及乳獺將子行誰家苦竹林中有讀書聲
擬君子有所思二首
我愛正考甫思賢作商頌我愛楊子雲理亂皆如鳳
振衣中夜起露花香旖旎撲碎驪龍明月珠敲出鳳
皇五色髓陋巷簫簫風㭊㭊𬗟想斯人勝珪璧寂寥
千載不相逢無限區區盡虚擲盡虚擲君不見沈約
道佳人不在兹春光爲誰惜
安得龍猛筆點石爲黃金(&KR1214;岳龍猛大士亐硯中磨藥點筆成金西天有龍猛金其色紫)散爲
酷吏家使無貪殘心甘棠密葉成翠幄欵鳳不來天
地塞所以傾國傾城人如今如今不可得
古塞下曲四首
古塞腥膻地胡兵聚如蠅寒鵰中&KR1076;石落在黃河冰
蒼江邏逤城枿枿賊氣興鑄金禱秋穹還擬相憑凌
戰骨踐成塵飛入征人目黃金忽變黑戰鬼作陣哭
隂風吼大漠火號出不得誰爲天子前唱此邊城曲
日向平沙出還向平沙没飛蓬落軍營驚鵰去天末
帝鄕青樓倚霄漢歌吹掀天對花月豈知塞上望鄕
人日日雙眸滴清血
狼煙作陣雲凶奴愛輕敵領兵不知數牛羊復吞磧
嚴冬大河枯嫖姚去深擊戰血染黃沙風吹暎天赤
鼓腹曲
我昔不幸兮遭百罹蒼蒼留我兮到好時耳聞鍾鼓
兮生豐肌白髮却黑兮自不知東鄰老人好吹笛倉
囤峨峨糓多赤餅紅鰕兮扸麋腊有酒如濁䤈兮呼
我喫往往醉倒潢洿之水邊兮人盡識孰云六五帝
兮四三皇如䕫如龍兮如龔黃吾不知此之言兮是
何之言兮
經曠禪師院
吾師楞伽山中人氣岸古淡僧麒麟曹溪老兄一與
語金玉聲利泥棄唾委兀兀如頑雲驪珠兮固難價
其價靈芝兮何以根其根真貌枯槁言朴略納衣爛
黑燒岳痕憶昔十四五年前苦寒節禮師問師楞伽
月此時師握玉麈尾報我却云非日月一敲粉碎狂
性歇庭松無韻冷撼骨搔䆫櫒簷數枝雪邇來流浪
於吴越一片閑雲空皎㓗再來尋師已蟬蛻薝蔔株
枯醴泉竭水壇香火遺影在甘露松枝月中折(師去世有甘露降于)
(庭松)寶師往日真隠心今日不能墜雙血
邊上作三首
山無綠兮水無清風旣毒兮沙亦腥胡兒走馬疾飛
鳥聮翩射落雲中聲
陣雲忽向沙中起探得胡兵過遼水堪嗟護塞征戍
兒未戰巳疑身是鬼
見說青塚穴中有白野狐時時出沙磧向東而號呼
號呼復號呼畫師圖得無
送張拾遺赴施州司戶
道之大道古太古二字爲名爭莽鹵社稷安危在直
言須歷堯階撾諫鼓恭聞吾皇至聖深無比推席却
几聽至理一言偶未合堯聦賈生須看湘江水君不
見頃者百官排闥赴延英楊城不死存令名君又不
見仲尼遥竒司馬子佩玉垂紳合如此公乎公乎施
之掾江上春風喜相見畏天之命復復行芙蓉爲衣
勝絁絹好音入耳應非久三峽聞猿莫廻首且啜千
年羹醉巴酒
書倪氏屋壁三首
茶烹綠乳花暎簾撑沙苦笋銀纖纖䆫中山色香翠
黏主人於我情無猒
白桑紅椹鸎咽咽麵揉玉塵餅挑雪將爲數日已一
月主人於我特地切
水驕草媚淹山路睡槎鴛鴦如畫作春光靄靄忽已
暮主人剛地不放去
續姚梁公座右銘(并序)
序曰愚常覧白太保所作續崔子玉座右銘一首其
詞旨廼典廼文再懇再切實可警策未悟貽厥將來
次又見姚宗卞蘭張說李邕皆有斯文尤爲奥妙其
於束勖婉勉乃千古之鑒誡資腴矣愚竊愛其文唯
恨世人不能行之十得其二一日因抽毫遂作續白
氏之續命曰續姚梁公座右銘一首雖文經理緯非
逮於羣公而亦可書於屋壁
善爲爾諸身行爲爾性命禍福必可轉莫慤言前定
見人之得如己之得則美無不克見人之失如已之
失是亨貞吉返此之徒天鬼必誅福先禍始好殺滅
紀不得不止守謙寡欲善善惡惡不得不作無見貴
熱謟走蹩躠無輕賤微上下相依古聖著書矻矻孳
孳忠孝信行越食逾衣生天地間未或非假身危彩
虹景速奔馬胡不自彊將昇玉堂胡爲自墜言虛行
僞豔殃爾夀須戒酒腐爾腸須畏勵志須至撲滿必
破非莫非於餙非過莫過於文過及物隂功子孫必
封無恃文學是司竒薄患隨不忍害逐無足一此一
彼諧宫合徵親仁下問立節求己惡木之隂匪隂盗
