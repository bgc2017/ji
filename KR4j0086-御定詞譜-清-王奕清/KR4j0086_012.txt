欽定四庫全書
御定詞譜卷十二目錄(起五十六字至五十七字)
虞美人七體(又名虞美人令一江春水)(玉壺冰)(憶柳曲)
瑞鷓鴣六體(又名舞春風下桃花落平鷓鴣詞拍拾菜孃天樂太樂五)
玉樓春四體(又名惜春容歸朝歡令)(西湖曲)(玉樓春令)
鳳銜杯四體
鵲橋仙七體(又名鵲橋仙令寒憶人人露相逢曲廣秋)(金風玉)
玉闌干一體
思歸樂一體
徧地錦一體
翻香令一體
茶瓶兒三體
柳搖金一體
卓牌子三體(又名卓牌子令)(卓牌子慢)
清江曲一體
樓上曲一體
廳前柳三體(又名亭前柳)
二色宮桃一體
市橋柳一體
一斛珠三體(又名一斛夜明珠風醉落拓)(醉落魄)(怨春)
夜遊宮二體(又名新念别)
梅花引四體(又名貧也樂)(小梅花)
荷葉鋪水面一體
家山好一體
步虚子令一體
欽定四庫全書
御定詞譜卷十二(起五十六字至五十七字)
虞美人(唐教坊曲名碧鷄漫志云虞美人舊曲三其一屬中呂調其一屬中呂宮近世又轉入黃)
(鍾宮元高拭詞注南呂調樂府雅詞名虞美人令周紫芝詞有只恐怕寒難近玉壺冰句名玉)
(壺冰張炎詞賦柳兒因名憶柳曲王行詞取李煜恰似一江春水向東流句名一江春水)
虞美人(雙調五十六字前後段各四句兩仄韻兩平韻)
(南唐)李煜
風迴小院庭蕪綠(仄韻)柳眼春相續(韻)凭闌半日獨無言
(平韻)依舊竹聲新月(讀)似當年(韻)笙歌未散尊罍在(換仄)
(韻)池面冰初解(韻)燭明香暗畫闌深(換平韻)滿鬢清霜殘
雪(讀)思難禁(韻)
(此調以李詞毛詞為正體而宋元詞依李體填者尤多若顧詞二體則惟唐人有之皆變格也此詞前)
(後段四換韻其兩結係九字句或兩字微讀或四字微讀或六字微讀以蟬聯不斷為合格按蘇軾詞)
(前段結句便使尊前醉倒且徘徊後段結句對月逢花不飲待何時醉字不字俱仄聲又馮延巳詞後結)
(塵掩玉箏絃柱畫堂空塵字平聲玉字仄聲譜内可平可仄據此餘參張馮二詞)
又一體(雙調五十六字前後段各四句兩仄韻兩平韻)張炎
修眉刷翠春㾗聚(仄韻)難翦愁來處(韻)斷絲無力綰繁華
(平韻)也學落花流水(讀)到天涯(韻)那時錯認章臺去(仄韻)
却是陽關路(韻)待將心恨趁楊花(平韻)不識相思一點(讀)
在誰家(韻)
(此與李詞同惟前後段不換韻異按周邦彦詞前段戀遠顋來四韻後段按看煤灰四韻葛勝仲詞前段)
(樹暮時池四韻後段露語詩歸四韻俱不換韻正與此同)
又一體(雙調五十六字前後段各四句兩仄韻兩平韻)馮延巳
玉鈎鸞柱調鸚鵡(仄韻)宛轉留春語(韻)雲屏冷落畫堂空
(平韻)薄晩春寒無奈(讀)落花風(韻)褰簾燕子低飛去(仄韻)
拂鏡塵鸞舞(韻)不知今夜月眉彎(換平韻)誰佩同心雙結
(讀)倚闌干(韻)
(此詞後段不另換仄韻但換平韻與張詞異)
又一體(雙調五十八字前後段各五句兩仄韻三平韻)毛文錫
寶檀金縷鴛鴦枕(仄韻)綬帶盤宫錦(韻)夕陽低映小窗明
(平韻)南園綠樹語鶯鶯(韻)夢難成(韻)玉鑪香煖頻添注
(換仄韻)滿地飄輕絮(韻)珠簾不卷度沈煙(換平韻)庭前閒立
畫秋千(韻)豔陽天(韻)
(此詞前後段亦四換韻但兩結俱七字一句三字一句多一字多押一韻與李煜詞體又異花間集孫)
(光憲顧夐鹿虔扆李珣閻選詞陽春集馮延巳詞俱如此填宋詞有歐陽修杜安世諸作可校按歐陽修)
(詞前段第四句睡容初起枕㾗圓睡字仄聲初字平聲後段第四句故生芳草碧連雲故字仄聲譜内可)
(平可仄據此莫餘悉同李詞)
又一體(雙調五十八字前後段各五句兩仄韻三平韻)晁補之
原桑飛盡霜空杳(仄韻)霜夜愁難曉(韻)油鐙野店怯黃昏
(平韻)窮途不減酒杯深(韻)故人心(韻)羊山故道行人少
(仄韻)也送行人老(韻)一般别語重千金(平韻)明年過我小園
林(韻)話如今(韻)
(此與毛詞同惟前後段不換韻異按杜安世江亭春晚詞前段盡近情行清五韻後段舜峻人淪巾五韻)
(俱不換韻正與此同)
又一體(雙調五十八字前後段各五句五平韻)顧夐
觸簾風送景陽鐘(韻)鴛被繡花重(韻)曉幃初卷冷煙濃
(韻)翠勻粉黛好儀容(韻)思嬌慵(韻)起來無語理朝妝
(換韻)寶匣鏡凝光(韻)綠荷相倚滿池塘(韻)露清枕簟藕花
香(韻)恨悠揚(韻)
(此調字句悉同毛詞惟前後段全押平韻異花間集亦僅見此體無宋詞别首可校)
又一體(雙調五十八字前段五句五平韻後段五句兩仄韻三平韻)
顧夐
少年豔質勝瓊英(平韻)早晩到三清(韻)蓮冠穏篸細篦横
(韻)飄飄羅袖碧雲輕(韻)畫難成(韻)遲遲少轉腰身裊
(仄韻)翠靨眉心小(韻)醮壇風急杏枝香(換平韻)此時恨不駕
鸞凰(韻)訪劉郎(韻)
(此詞字句亦與毛詞同惟前段全押平韻用觸簾風送詞體後段兩仄韻三平韻仍用毛詞體見花間集)
(採入以備一體)
瑞鷓鴣(宋史樂志中呂調元高拭詞注仙呂調苕溪詞話云唐初歌詞多五言詩或七言詩今存)
(者止瑞鷓鴣七言八句詩猶依字易歌也按瑞鷓鴣原本七言律詩因唐人歌之遂成詞調馮)
(延巳詞名舞春風陳彭年詞名桃花落尤袤詞名鷓鴣詞元丘長春詞名拾菜孃樂府紀聞名)
(天下樂梁溪漫錄詞有行聽新聲太平樂句名太平樂有猶傳五拍到人間句名五拍此皆七)
(言八句也至柳永有添字體自注般涉詞有慢詞體自注南呂宫皆與七言八句者不同)
瑞鷓鴣(雙調五十六字前段四句三平韻後段四句兩平韻)馮延巳
纔罷嚴妝怨曉風(韻)粉牆畫壁宋家東(韻)蕙蘭有恨枝
猶綠(句)桃李無言花自紅(韻)燕燕巢時羅幕卷(句)鶯
鶯啼處鳳樓空(韻)少年薄倖知何處(句)每夜歸來春夢
中(韻)
(此調本律詩體七言八句宋詞皆同其小異者惟各句平仄耳此詞前後段起句結句第二字第六字俱)
(仄聲中二句第二字第六字俱平聲宋人如此填者甚少惟陳彭年詞盡出花鈿散寶津雲鬟初翦向殘)
(春因驚風燭難留世遂作池蓮不染身貝葉乍疑翻錦袖梵聲纔學誤梁塵從兹豔質歸空後湘浦應無)
(解佩人平仄同此餘皆照賀體填)
又一體(雙調五十六字前段四句三平韻後段四句兩平韻)賀鑄
月痕依約到西廂(韻)曾羨花枝拂短牆(韻)初未識愁那
是淚(句)每渾疑夢奈餘香(韻)歌逢嫋處眉先嫵(句)酒
半醒時眼更狂(韻)閒倚繡簾吹柳絮(句)問人何似冶遊
郎(韻)
(此詞前後段起句結句第二字第六字俱平聲中二句第二字第六字俱仄聲宋人俱照此填其餘平仄)
(惟取協調可不必拘故不復注)
又一體(雙調六十四字前後段各五句三平韻)柳永
三吳嘉景占風流(韻)渭南往歲憶來遊(韻)西子方來(句)
越相功成去(句)千里滄波一葉舟(韻)至今無限盈盈
者(句)盡來拾翠芳洲(韻)最好簇簇寒村(句)遥認南朝路
(讀)晩煙收(韻)三兩人家古渡頭(韻)
(此詞前段起二句結句後段起句結句仍作七言與瑞鷓鴣同餘則攤破句讀自度新聲如前段第三句)
(作四字一句五字一句即詞家添字法後段第二句作六字句即減字法第三句作六字一句八字一句)
(即添字法多押一韻即偷聲法本集自注般涉調為黃鍾之羽聲與中呂調為夾鍾之羽聲仙呂調為夷)
(則之羽聲皆羽聲也起按柳詞别首晏殊詞二首俱與此同惟晏詞前段句越娥紅淚泣朝雲越字仄)
(聲後段起句前村昨夜深深雪前字平聲昨字仄聲第三四句何時驛使西歸寄與相思路一枝新何時)
(二字俱平聲寄字仄聲又柳詞别首後段第三四句恨聽烟塢深中誰凭吹羌笛逐風來烟字平聲譜内)
(可平可仄據此餘參所採梅苑詞)
又一體(雙調六十四字前段五句三平韻後段六句三平韻)
(梅苑)無名氏
臨鸞常恁整妝梅(韻)枝枝仙豔月中開(韻)可煞天心(句)
故與多端麗(句)那更羅衣峭窄裁(韻)幾回瞻覻魂銷
黯(句)芙蕖勻透雙腮(韻)好將心事(句)都分付與(句)時暫
到(讀)小庭來(韻)玉砌紅芳點綠苔(韻)
(此與柳詞同惟後段第三四句作四字兩句六字一句異宋李之儀姑溪詞話云唐人歌詞但以詩句)
(而用和聲抑揚以就之至唐末遂因其聲之長短而以意填之始一變以成音律按此則知賀體猶沿唐)
(調柳詞晏詞及此詞惟起結猶作七言中間長短錯綜實係新聲也所以元曲用宋調不增減者名為引)
(子添入新聲則為過曲亦此意耳)
又一體(雙調八十八字前後段各九句五平韻)柳永
寶髻瑶簪(韻)嚴妝巧(句)天然綠媚紅深(韻)綺羅叢裏(句)
獨逞謳吟(韻)一曲陽春定價(句)何啻值千金(韻)傾聽處
(讀)王孫帝子(句)鶴蓋成隂(韻)凝態掩霞襟(韻)動象板
聲聲(句)怨思難任(韻)嘹亮處(句)迥壓絃管低沈(韻)時恁
迴眸斂黛(句)空役五陵心(韻)須信道(讀)緣情寄意(句)别
有知音(韻)
(此詞見樂章集亦名瑞鷓鴣其字句與前兩體截然不同因調名同故為類列其可平可仄有柳詞别首)
(可校)
又一體(雙調八十六字前後段各九句五平韻)柳永
吳會風流(韻)人煙好(句)高下水際山頭(韻)瑤臺絳闕(句)
依約蓬丘(韻)萬井千閭富庶(句)雄壓十三州(韻)觸處青
蛾畫舫(句)紅粉朱樓(韻)方面委元侯(韻)致訟簡時豐
(句)繼日歡遊(韻)襦溫袴暖(句)己扇民謳(韻)旦暮鋒車命
駕(句)重整濟川舟(韻)當恁時(讀)沙堤路穩(句)歸去難留
(韻)
(此詞樂章集不載見花草粹編與前寶髻瑶簪詞同惟前段第八句作六字句少一字後段第四五句作)
(四字兩句少一字異)
玉樓春(花間集顧夐詞起句有月照玉樓春漏促句又有柳映玉樓春日晚句尊前集歐陽炯詞)
(起句有春早玉樓烟雨夜句又有日照玉樓花似錦樓上醉和春色寢句取為調名李煜詞名)
(惜春容朱希真詞名西湖曲康與之詞名玉樓春令高麗史樂志詞名歸朝歡令尊前集注大)
(石調又雙調樂章集注大石調又林鍾商調皆李煜詞體也樂章集又有仙呂調詞與各家平)
(仄不同)
玉樓春(雙調五十六字前後段各四句三仄韻)顧夐
拂水雙飛來去燕(韻)曲檻小屏山六扇(韻)春愁凝思結
眉心(句)綠綺嬾調紅錦薦(韻)話别多情聲欲戰(韻)玉
筯㾗留紅粉面(韻)鎮長獨立到黃昏(句)却怕良宵頻夢
見(韻)
(按花間集顧夐詞四首魏承班詞二首尊前集歐陽炯詞二首其前後段起二句第二字第六字俱仄聲)
(第三句第二字第六字俱平聲第四句第二字第六字亦俱仄聲宋人惟杜安世詞五首錢惟演錦籜參)
(差詞一首歐陽修美酒花濃詞一首本此體填餘皆南唐李煜體也歐陽炯詞後段第三句青娥紅臉)
(笑來迎青字平聲又一首後段結句留待玉郎歸日畫留字平聲譜内平仄據此其餘悉參顧牛二詞)
(又宋汪莘詞一片江南春色晚牡丹花謝鶯聲嬾問君離恨幾多長芳草連天猶覺短昨夜溪頭新溜滿)
(尊前自起噴龍管明朝飛棹下錢塘心共白蘋香不斷起結雖與此詞同而前後段第二句乃作平平仄)
(仄平平仄則與此詞異又柳永仙呂調詞有箇人人真堪羨問却佯羞回却面你若無意向咱行為甚夢)
(中頻相見不如及早還却願免使牽人魂夢亂風流腸肚不堅牢只恐被伊牽惹斷平仄亦與此詞異此)
(二首若參校打圖恐平仄混淆難以按譜特為附注不另列體)
又一體(雙調五十六字前段四句三仄韻後段四句兩仄韻)顧夐
月照玉樓春漏促(韻)颯颯風搖庭砌竹(韻)夢驚鴛被覺
來時(句)何處管絃聲斷續(韻)惆悵少年遊冶去(句)枕
上兩蛾攢細綠(韻)曉鶯簾外語花枝(句)背帳猶殘紅蠟
燭(韻)
(此詞後段起句不押韻顧夐别首柳映玉樓詞正與此同)
又一體(雙調五十六字前後段各四句三仄韻)牛嶠
春入横塘搖淺浪(韻)花落小園空惆悵(韻)此情誰信為
狂夫(句)恨翠愁紅流枕上(韻)小玉窗前嗔燕語(換韻)紅
淚滴穿金線縷(韻)鴈歸不見報郎歸(句)錦字織成封過
與(韻)
(此詞見花間集前後段兩韻唐宋詞無照此填者)
又一體(雙調五十六字前後段各四句三仄韻)(南唐)李煜
晩妝初了明肌雪(韻)春殿嬪娥魚貫列(韻)鳳簫聲斷水
雲間(句)重按霓裳歌徧徹(韻)臨風誰更飄香屑(韻)醉
拍闌干情未切(韻)歸時休放燭花紅(句)待踏馬蹄清夜
月(韻)
(此即顧夐拂水雙飛詞體惟前後段兩起句平仄全異宋元詞俱如此填故為分列晏殊詞前段起句)
(東風昨夜回梁苑東字平聲昨字仄聲歐陽修詞後段起句也知自為傷春瘦也字自字俱仄聲譜内據)
(此作圖其餘可平可仄己見顧詞詞按尊前集歐陽炯兒家夫偦詞庾傳素木蘭紅豔即此詞體也因)
(歐詞結句有同在木蘭花下醉句庾詞起句有木蘭紅豔多情態不似凡花人不愛句遂别名木蘭花其)
(實乃玉樓春非木蘭花也宋人傳譌幾不能辨今照花間集校正又尊前集許岷詞二首一首與此同)
(一首前段四句江南日暖芭蕉展美人折得親裁翦書成小簡寄情人臨行更把輕輕撚平仄全異後段)
(與此同李又錢惟演城上風光詞前段照顧夐詞填後段照煜詞填歐陽修常憶洛陽詞毛滂壓玉為)
(漿詞均傚錢體向俱誤刻木蘭花調今悉校正酒又晏殊簾旌浪卷詞本李煜此詞填惟換頭句美一)
(杯誰與共平仄異又吳文英茸茸貍帽詞亦本李煜此詞填只前段第二句金蟬羅翦胡衫窄平仄異蓋)
(此詞辨體止在平仄異同若彙參各體則平仄紛紜難以分别故各為注明不取作圖)
鳳銜杯(此調有平韻仄韻兩體仄韻者樂章集注大石調)
鳳銜杯(雙調五十六字前段四句四仄韻後段五句四仄韻)晏殊
青蘋昨夜秋風起(韻)無限箇(讀)露蓮相倚(韻)獨凭朱闌
(讀)愁放晴天際(韻)空目斷(讀)遙山翠(韻)彩牋長(句)錦
書細(韻)誰信道(讀)兩情難寄(韻)可惜良辰好景(韻)歡娛
地(韻)只凭空憔悴(韻)
(此詞前段第三句後段第四句俱九字蟬聯不斷即平韻體亦然填者宜遵之)
又一體(雙調六十三字前段五句四仄韻後段六句四仄韻)柳永
追悔當初辜深願(韻)經年價(讀)兩成幽怨(韻)任越水吳
山(句)似屏如障堪遊玩(韻)奈獨自(讀)慵擡眼(韻)賞煙
花(句)聽絃管(韻)圖歡娛(讀)轉加腸斷(韻)縱時展丹青(句)
強拈書信頻頻看(韻)又爭似(讀)親相見(韻)
(此與仄韻晏詞同惟前段第三句後段第四句各添三字兩結句俱六字異柳詞别首前段起句有美)
(瑤卿能染翰有字染字俱仄聲三四句想初擘苕牋旋揮翠管紅窗畔初字平聲翠字仄聲換頭句錦囊)
(收犀軸卷犀字平聲軸字仄聲第四句更寶若珠璣寶字仄聲結句似頓見千嬌面頓字仄聲譜内可平)
(可仄據此餘參仄韻晏詞)
又一體(雙調五十六字前段四句四平韻後段五句四平韻)晏殊
柳條花纇惱青春(韻)更那堪(讀)飛綠紛紛(韻)一曲細絲
清脆(讀)倚朱脣(韻)斟綠酒(讀)掩紅巾(韻)追往事(句)惜
芳辰(韻)暫時間(讀)留住行雲(韻)端的自家心下眼中人
(韻)到處覺尖新(韻)
(此與仄韻詞同起句纇字廣韻注麤絲也或作類字者誤)
又一體(雙調五十七字前段四句四平韻後段五句四平韻)杜安世
留花不住怨花飛(韻)向南園(讀)情緒依依(韻)可惜敧紅
斜白(讀)一枝枝(韻)經宿雨(讀)又離披(韻)憑朱檻(句)把
金卮(韻)對芳叢(讀)惆悵多時(韻)何況舊歡新恨(讀)阻心
期(韻)空滿眼(讀)是相思(韻)
(晏殊珠玉集亦載此詞後段結句少一字今從壽域詞本按杜詞别首前後兩結俱六字原自相同也)
(杜詞别首前段第三句悽慘斷雲片雨各江天悽字平聲片字仄聲後段第三句想至今誰為相憐至字)
(仄聲第四句多少舊歡往事一澘然往字仄聲結句空牽惹病纏綿牽字平聲譜内可平可仄據此餘參)
(平韻晏詞)
鵲橋仙(此調有兩體五十六字者始自歐陽修因詞中有鵲迎橋路接天津句取為調名周邦彦)
(詞名鵲橋仙令梅苑詞名憶人人韓淲詞取秦觀詞句名金風玉露相逢曲張輯詞有天風吹)
(送廣寒秋句名廣寒秋元高拭詞注仙呂調八十八字者始自柳永樂章集注云歇指調)
鵲橋仙(雙調五十六字前後段各五句兩仄韻)歐陽修
月波清霽(句)煙容明淡(句)靈漢舊期還至(韻)鵲迎橋路
接天津(句)映夾岸(讀)星榆點綴(韻)雲屏未卷(句)仙雞
催曉(句)腸斷去年情味(韻)多應天意不教長(句)恁恐把
(讀)歡娛容易(韻)
(此調多賦七夕以此詞為正體餘俱從此偷聲添字也譜内可平可仄俱參後詞故不復注按曾覿詞)
(前段結句滿座賓朋俄弁側不作上三下四句法又向子諲詞前段第一二句合卺風流擘釵情態平仄)
(全異此亦偶誤不必從)
又一體(雙調五十六字前後段各五句三仄韻)盧炳
餘霞散綺(句)明河翻雪(韻)隠隠鵲橋初結(韻)牛郎織女
乍逢迎(句)却勝似(讀)人間歡悅(韻)一宵相會(句)經年
離别(韻)此語真成浪說(韻)細思怎得似嫦娥(句)常獨宿
(讀)廣寒宮闕(韻)
(此與歐詞同惟前後段第二句俱押韻異按元好問棃花春暮詞張埜瓊林纖弱詞滕賓斜陽一抹詞第)
(二句俱押韻正與此同)
又一體(雙調五十六字前後段各五句四仄韻)辛棄疾
溪邊白鷺(韻)來吾告汝(韻)溪裏魚兒堪數(韻)主人憐汝
汝憐魚(句)要物我(讀)欣然一趣(韻)白沙遠浦(韻)青泥
别渚(韻)剩有蝦跳鰍舞(韻)聽君飛去飽時來(句)看頭上
(讀)風吹一縷(韻)
(此亦與歐詞同惟前後段第一二句俱押韻異按辛詞别首松岡避暑詞曹伯啟杜鵑聲訴詞劉因紇干)
(生處詞第一二句俱押韻正與此同)
又一體(雙調五十八字前後段各五句兩仄韻)辛棄疾
少年風月(句)少年歌舞(句)老去方知堪羨(韻)歎折腰(讀)
五斗賦歸來(句)走下了(讀)羊腸幾徧(韻)高車駟馬(句)
金章紫綬(句)傳語渠儂穏便(韻)問東湖(讀)帶得幾多春
(句)且看取(讀)凌雲筆健(韻)
(此校歐詞前後段第四句各添一襯字若減去歎字問字仍是歐詞體也按趙師俠詞前段第四句摩孩)
(羅荷葉傘兒輕亦多一字)
又一體(雙調五十七字前後段各五句兩仄韻)黃庭堅
八年不見(句)清都絳闕(句)望銀漢(讀)溶溶漾漾(韻)年年
牛女恨風波(句)算此事(讀)人間天上(韻)野麋豐草(句)
江鷗遠水(句)老去惟便疎放(韻)百錢端往問君平(句)早
晩具(讀)歸田小舫(韻)
(此校歐詞前段第三句添一襯字若減去望字即歐詞體也)
又一體(雙調五十八字前後段各五句三仄韻)方岳
今朝念九(句)明朝初一(韻)怎欠箇(讀)秋崖生日(韻)客中
情緒老天知(句)道道月不消三十(韻)春盤縷菜(句)春
缸搖碧(韻)便擬做(讀)梅花消息(韻)雪邊試問是耶非(句)
笑今夕不知何久(韻)
(此校歐詞前後段第三句各多一字又前後段第二句俱押韻異)
又一體(雙調八十八字前段十句四仄韻後段八句七仄韻)柳永
届征途(句)攜書劍(句)迢迢匹馬東歸去(韻)慘離懷(句)嗟
少年易分難聚(韻)佳人方恁繾綣(句)便忍分鴛侶(韻)當
媚景(句)算密意幽歡(句)盡成輕負(韻)此際寸腸萬緒
(韻)慘愁顔(句)斷魂無語(韻)和淚眼(讀)片時幾番回顧(韻)
傷心脈脈誰訴(韻)但黯然凝竚(韻)暮煙寒雨(韻)望秦樓
何處(韻)
(此詞句韻與鵲橋仙令不同蓋慢詞體也因調名同故為類列亦無宋詞别首可校詞律誤從汲古閣)
(本前段第三句少一字今照花草粹編增定)
玉闌干(調見壽域詞)
玉闌干(雙調五十六字前後段各四句三仄韻)杜安世
珠簾怕卷春殘景(韻)小雨牡丹零欲盡(韻)庭軒悄悄燕
高空(句)風(風飄)絮(讀)綠苔侵徑(韻)欲將幽恨傳愁信韻
想後期(讀)無箇憑定(韻)幾回獨睡不思量(句)還悠悠(讀)
夢裏尋趁(韻)
(詞律誤從汲古閣本前段第二句少一字今照花草粹編校正平仄無他首可校)
思歸樂(樂章集注林鍾商)
思歸樂(雙調五十六字前後段各四句四仄韻)柳永
天幕清和堪宴聚(韻)相得盡(讀)高陽儔侶(韻)皓齒善歌
長袖舞(韻)漸引入(讀)醉鄉深處(韻)晩歲光隂能幾許
(韻)這巧宦(讀)不須多取(韻)把酒共君聽杜宇(韻)解再三
(讀)勸人歸去(韻)
(詞律誤從汲古閣本後段結句脫一字今從花草粹編校正平仄無他首可校)
徧地錦(調見毛滂東堂詞孫守席上咏牡丹花作也花草粹編注小石調)
徧地錦(雙調五十六字前段四句三仄韻後段四句兩仄韻)毛滂
白玉闌邊自凝佇(韻)滿枝頭(讀)彩雲雕霧(韻)甚芳菲(讀)
繡得成團(句)砌合出(讀)韶華好處(韻)暖風前(讀)一笑
盈盈(句)吐檀心(讀)向誰分付(韻)莫與他(讀)西子精神(句)
不枉了(讀)東君雨露(韻)
(詞律誤從汲古閣本前段第二句作滿枝頭新彩雲雕霧多一新字今從花草粹編改正平仄宜遵之)
翻香令(此調始自蘇軾取詞中第二句惜香愛把寶釵翻句為名)
翻香令(雙調五十六字前後段各五句三平韻)蘇軾
金鑪猶暖麝煤殘(韻)惜香愛把寶釵翻(韻)重勻處(句)餘
熏在(句)這一般(讀)氣味勝從前(韻)背人偷蓋小重山
(韻)更拈沈水與同然(韻)且圖得(句)氤氲久(句)為情深(讀)
嫌怕斷頭煙(韻)
(按詞律載此詞前段重勻處作重聞處這一般作這一番後段小重山作小蓬山更拈沈水與同然作更)
(將沈水與同然今從樂府雅詞本平仄無别首可校)
茶瓶兒(調見花庵詞選始自北宋李元膺至南宋趙彦端石孝友二家又攤破兩結句法減去兩)
(起句字自成新聲)
茶瓶兒(雙調五十六字前段五句四仄韻後段五句五仄韻)李元膺
去年相逢深院宇(韻)海棠下(讀)曾歌金縷(韻)歌罷花如
雨(韻)翠羅衫上(句)點點紅無數(韻)今歲重尋攜手處
(韻)空物是人非春暮(韻)回首青雲路(韻)亂英飛絮(韻)相
逐東風去(韻)
(此詞無别首可校後採趙石二詞其源雖出於此然句讀不同音律亦變未可參校舊譜混注平仄者誤)
(韻詞律以後結絮字非韻不知前句不押韻後句押者詞中儘多若在換頭後結更多蓋詞以韻為拍)
(過變曲終不妨多加拍也)
又一體(雙調五十四字前後段各四句四仄韻)趙彦端
淡月華鐙春夜(韻)送東風(讀)柳煙梅麝(韻)寶釵宮髻連
嬌馬(韻)似記得(讀)帝鄉遊冶(韻)悅親戚之情話(韻)況
溪山(讀)坐中如畫(韻)凌波微步人歸也(韻)看酒醒(讀)鳳
鸞誰跨(韻)
(此詞兩起句照李詞各減去一字其第三第四第五句又破作兩句雖字數同而句法已不同矣)
又一體(雙調五十四字前段四句四仄韻後段五句四仄韻一疊韻)
石孝友
相對盈盈一水(韻)多聲價(讀)問名得字(韻)剛能見也還
抛棄(韻)孤負了(讀)萬紅千翠(韻)留無計(韻)來無計(讀)
悶厭厭(讀)幾何況味(韻)而今若没些兒事(韻)却枉了(讀)
做人一世(韻)
(此詞舊多脫誤今照詞緯本校正花草粹編有梁意孃詞與此同梁詞前段第一句滿地落花鋪繡滿)
(字落字俱仄聲鋪字平聲第二句正麗色著人如酒正字麗字俱仄聲如字平聲第三句曉鶯窗外啼楊)
(柳曉字仄聲窗字平聲後段第二句音信悄信字仄聲第三句那堪是昔年時候是字仄聲時字平聲第)
(四句盟言孤負知多少孤字平聲結句對好景頓成消瘦消字平聲譜内可平可仄據此)
柳搖金(調見梅苑)
柳搖金(雙調五十六字前段四句四仄韻後段四句三仄韻)沈會宗
相將初下蕊珠殿(韻)似醉粉(讀)生香未徧(韻)愛惜嬌心
春不管(韻)被東風(讀)賺開一半(韻)中黃宮裏賜仙衣
(句)鬭淺深(讀)妝成笑面(韻)放出妖嬈難繫綰(韻)笑東風
(讀)自家腸斷(韻)
(此調句讀近思歸樂惟前後段兩起句平仄不同且換頭句不押韻故與思歸樂有别)
卓牌子(此調有兩體五十六字者始自楊旡咎一名卓牌子令九十七字者始自万俟咏一名卓)
(牌子慢)
卓牌子(雙調五十六字前後段各五句三仄韻)楊无咎
西樓天將晩(韻)流素月(讀)寒光正滿(韻)樓上笑揖姮娥
(句)似看羅韤塵生(句)鬢雲風亂(韻)珠簾終夕卷(韻)判
不寐(讀)闌干凭暖(韻)好在影落清尊(句)冷侵香幄(句)歡
餘未教人散(韻)
(此詞前後段兩結俱十字兩句前結上六下四後結上四下六句讀雖異而平仄自同也)
又一體(雙調九十七字前段十一句四仄韻後段八句七仄韻)万俟咏
東風綠楊天(句)如畫出(讀)清明院宇(韻)玉豔淡薄(句)棃
花帶月(句)臙脂零落(句)海棠經雨(韻)單衣怯黃昏(句)人
正在(讀)珠簾笑語(韻)相並戲蹴秋千(句)共攜手(讀)同倚
闌干(句)暗香時度(韻)翠窗繡戸(韻)路繚繞(讀)潛通幽
處韻斷魂凝佇(韻)嗟不似飛絮(韻)閒悶閒愁難消遣(句)
此日年年意緒(韻)無據(韻)奈酒醒春去(韻)
(此詞名卓牌子慢宋元詞家填者甚少惟樂府雅詞有無名氏詞一首大同小異平仄可以參校)
又一體(雙調九十三字前段十一句四仄韻後段八句六仄韻)
(樂府雅詞)無名氏
當年早梅芳(句)曾邂逅(讀)飛瓊侶(韻)肌雪瑩玉(句)顔開
嫩桃(句)腰支輕裊(句)未勝金縷(韻)佯羞整雲鬟(句)頻向
人(讀)嬌波寄語(韻)湘佩笑解(句)韓香暗傳(句)幽歡後期
誰訴(韻)夢魂頓阻(韻)似一枕(讀)高唐雲雨(韻)蕙心蘭
態(句)知何計重遇(韻)試問春蠶絲多少(句)未抵離愁半
縷(韻)凝佇(韻)望鳳樓何處(韻)
(此詞與万俟詞大同小異前段第二句校万俟詞少一字前結校万俟詞少三字句讀亦異後段則全與)
(万俟詞同惟第三句少押一韻耳)
清江曲(此宋蘇庠泛舟清江作也體近古詩因花草粹編採入今仍之)
清江曲(雙調五十六字前段四句三平韻後段四句三仄韻)蘇庠
屬玉雙飛水滿塘(平韻)菰蒲深處浴鴛鴦(韻)白蘋滿棹歸
來晚(句)秋著蘆花一岸霜(韻)扁舟繫岸依林樾(仄韻)蕭
蕭兩鬢吹華髮(韻)萬事不理醉復醒(句)長占燈波弄明
月(韻)
(此詞前段近瑞鷓鴣後段近玉樓春全似七言詩句平仄可不拘)
樓上曲(調見蘆川詞因詞中有樓外樓中二句故名)
樓上曲(雙調五十六字前後段各四句兩仄韻兩平韻)張元幹
樓外夕陽明遠水(仄韻)樓中人倚東風裏(韻)何事有情怨
别離(平韻)低鬟背立君應知(韻)東望雲山君去路(換仄韻)
腸斷迢迢盡愁處(韻)明朝不忍見雲山(換平韻)從今休傍
曲闌干
(此詞七言八句前後段上二句近玉樓春下二句換平韻當是玉樓春偷聲變體但宋元無填此者秪有)
(張詞别首可校第張詞别首前段起句清夜鐙前花報喜鐙字平聲二句心隨社燕凉風起社字仄聲)
(第三句雲路修成寶月時修字平聲後段起句沆瀣秋香生玉井沆字仄聲第二句畫簷深轉梧桐影畫)
(字仄聲簷字平聲轉字仄聲梧字平聲第三句看君西去侍明光看字仄聲西字平聲譜内可平可仄據)
(此)
廳前柳(朱雍詞名亭前柳金詞注越調)
廳前柳(雙調五十六字前段八句四平韻後段六句三平韻)趙師俠
晩秋天(韻)過暮雨(句)雲容斂(句)月澄鮮(韻)正風露淒清
處(句)砌蛩喧(韻)更黃葉(句)舞翩翩(韻)念故里(讀)千山
雲水隔(句)被名韁利鎖縈牽(韻)莫作悲秋意(句)對尊前
(韻)且同樂(句)太平年(韻)
(按趙師俠廳前柳二首此詞之外尚有景清佳一詞字數句法相同惟前段第七句向碧葉碧字仄聲其)
(餘平仄悉如一填者遵之)
又一體(雙調五十五字前後段各六句三平韻)朱雍
拜月南樓上(句)面嬋娟(讀)恰對新妝(韻)誰凭闌干處(句)
笛聲長(韻)追往事(句)徧淒涼(韻)看素質(讀)臨風消瘦
盡(句)粉㾗輕(讀)依舊真香(韻)瀟灑無塵境(句)過横塘(韻)
度清影(句)在迴廊(韻)
(此亦趙詞體惟前段起句五字第二三四句作七字一句第五句少一字異按朱詞三首内一首換頭)
(句八字與此同前段第二句問東君曾放瑶英曾字平聲後段起句飄香信玉溪仙珮晚香字平聲玉字)
(仄聲第五六句分春色贈雙成分字平聲譜内可平可仄據此餘參别首佇立東風詞)
又一體(雙調五十四字前後段各六句三平韻)朱雍
佇立東風裏(句)放纖手(讀)淨試梅妝(韻)眉暈輕輕畫(句)
遠山長(韻)添新恨(句)更淒凉(韻)嘗憶驛亭人别後(句)
尋春去(讀)盡是幽香(韻)歸路臨清淺(句)在寒塘(韻)同水
月(句)照虛廊(韻)
(此與拜月南樓詞同惟換頭句少一字異)
二色宮桃(調見梅苑其句讀近玉闌干而平仄不同)
二色宮桃(雙調五十六字前後段各四句三仄韻)
(梅苑)無名氏
鏤玉香葩酥點萼(韻)正萬木(讀)園林蕭索韻惟有一枝
雪裏開(句)江南信(讀)更憑誰託(韻)前年記賞登高閣
(韻)歎年來(讀)舊歡如昨(韻)聽取樂天一句云(句)花開處
(讀)且須行樂(韻)
(此與玉闌干異者在前段起句平仄全異及第二句上三下四句法耳填此體者辨之)
市橋柳(調見齊東野語因第二句有折盡市橋官柳句取以為名)
市橋柳(雙調五十六字前後段各四句三仄韻)蜀妓
欲寄意(讀)渾無所有(韻)折盡市橋官柳(韻)看君著上征
衫(句)又相將(讀)放船楚江口(韻)後會不知何日又(韻)
是男兒(讀)休要鎮長相守(韻)苟富貴(讀)無相忘(句)若相
忘(讀)有如此酒(韻)
(此詞平仄無他首可校)
一斛珠(宋史樂志名一斛夜明珠屬中呂調尊前集注商調金詞注仙呂調蔣氏九宫譜目入仙)
(呂引子晏幾道詞名醉落魄張先詞名怨春風黃庭堅詞名醉落拓)
一斛珠(雙調五十七字前後段各五句四仄韻)(南唐)李煜
晩妝初過(韻)沈檀輕注些兒箇(韻)向人微露丁香顆(韻)
一曲清歌(句)暫引櫻桃破(韻)羅袖裛殘殷色可(韻)杯
深旋被香醪涴(韻)繡牀斜凭嬌無那(韻)爛嚼紅茸(句)笑
向檀郎唾(韻)
(此詞後段起句第二字第六字俱仄聲宋蘇軾詞自惜風流雲雨散張先詞今夜掩妝花下語晏幾道詞)
(若問相思何處歇三作與此同餘俱照張先山圍畫障詞體填按尊前集李煜詞注商調乃夷則之商)
(聲金元曲子照山圍畫障詞體填者注仙呂調乃夷則之羽聲則知兩換頭句平仄確係音律所關故此)
(詞作圖只就蘇張晏三詞校注如晏詞之前段起句鸞孤月缺鸞字平聲月字仄聲第二句兩情惆悵音)
(塵絶兩字仄聲蘇詞第二句垂楊亂掩紅樓半亂字仄聲晏詞第三句如今若負當時節如字平聲若字)
(仄聲蘇詞結句曾醉離歌宴曾字平聲後段起句自惜風流雲兩散自字仄聲風字平聲張詞第二句明)
(朝芳草東西路芳字平聲第三句願身不學相思樹不字仄聲譜内可平可仄據之)
又一體(雙調五十七字前後段各五句四仄韻)張先
山圍畫障(韻)風溪弄月清溶漾(韻)玉樓苕館人相望(韻)
下若醲醅(句)競欲金釵當(韻)使君勸醉青蛾唱(韻)分
明仙曲雲中響(韻)南園百卉千家賞(韻)和氣兼來(句)不
獨花枝上(韻)
(此與李詞同惟換頭句平仄異因宋詞如此填者甚多金元曲子注仙呂調者正與之合此係音律所關)
(故亦編入另列一體聲前段第一句周密詞憶憶憶憶上憶憶二字俱仄晏幾道詞滿街斜月斜字平)
(聲第二句蘇軾詞故山歸計何時决故字仄聲歸字平聲第三句歐陽修詞對酒當歌尋思著酒字仄聲)
(歌字平聲范成大詞垂雲卷盡添空闊垂字平聲卷字仄聲第四句蘇軾詞惟有佳人惟字平聲第五句)
(周紫芝詞真箇睡不著真字平聲睡字不字俱仄聲後段第一句晁補之詞誰家紅袖闌干曲誰字紅字)
(俱平聲晏幾道詞心心口口長恨昨恨字仄聲第二句高觀國詞倚闌一望情何極倚字一字俱仄聲第)
(三句歐陽修詞恨别王孫愁多少恨字别字俱仄聲王字孫字俱平聲第四句張元幹詞客裏驚春客字)
(仄聲第五句歐良詞同和醉落魄同字平聲醉字落字俱仄聲譜内可平可仄據此)
又一體(雙調五十七字前後段各五句四仄韻)周邦彦
茸金細弱(韻)秋風嫩(讀)桂花初著(韻)蕊珠宮裏人難學
(韻)花染嬌荑(句)羞映翠雲幄(韻)清香不與蘭蓀約(韻)
一枝雲鬢巧梳掠(韻)夜深輕撼薔薇索(韻)香滿衣襟(句)
月在鳳凰閣(韻)
(此與張先詞同惟前段第二句作上三下四句法異黃庭堅詞韶聲斷六幺初徹高觀國詞寒江上雨晴)
(風急史達祖詞空分付有情眉睫正與此同)
夜遊宮(金詞注般涉調賀鑄詞有江北江南新念别句更名新念别)
夜遊宮(雙調五十七字前後段各六句四仄韻)毛滂
長記勞君送遠(韻)柳煙重(讀)桃花波㬉(韻)花外溪城望
不見(韻)古槐邊(句)故人稀(句)秋鬢晚(韻)我有凌霄伴
(韻)在何處(讀)山寒雲亂(韻)何不隨君弄清淺(韻)見伊時
(句)話陽春(句)山數點(韻)
(宋詞填此調者其字句韻悉同所小異者惟句中平仄耳前段第一句周邦彦詞客去車塵漠漠客字仄)
(聲第二句張孝祥詞芳郊迥草長川永芳字平聲草字仄聲吳文英詞叙别夢揚州一覺别字一字俱仄)
(聲第三句秦觀詞巧燕呢喃向人語巧字仄聲人字平聲第四五六句秦詞何曾解說伊家些子事何字)
(平聲解字仄聲辛棄疾詞怎奈何一回說一回美奈字說字下一字俱仄聲下回字平聲後段第一句周)
(邦彦詞池曲河聲轉池字平聲第二句周詞聽幾片井梧飛墜幾字井字俱仄聲吳文英詞舊相思偏供)
(閒晝思字平聲第三句張孝祥詞好是炎天烟雨醒好字仄聲烟字平聲兩字仄聲第四五六句秦觀詞)
(連宵雨那更堪聞杜宇連字平聲雨字仄聲更字仄聲辛棄疾詞且不罪俺略起去洗耳不字起字去字)
(俱仄聲吳文英詞玉痕消似梅花更清瘦清字平聲譜内可平可仄據此)
又一體(雙調五十七字前後段各六句四仄韻)賀鑄
湖上蘭舟暮發(韻)揚州夢斷鐙明滅(韻)想見瓊花開似
雪(韻)帽簷香(句)玉纖纖(句)曾為折(韻)漁管吹還咽(韻)
問何意(讀)並人愁絶(韻)江北江南新念别(韻)掩芳尊(句)
與誰同(句)今夜月(韻)
(此與毛詞同惟前段第二句不作上三下四句法異按周邦彦客去車塵詞前段第二句空階暗雨苔千)
(點正與此同)
梅花引(此調有兩體五十七字者中原音韻注越調高憲詞有須信在家貧也樂句名貧也樂一)
(百十四字者即五十七字體再加一疊賀鑄詞名小梅花)
梅花引(雙調五十七字前段七句三仄韻三平韻後段六句兩仄韻兩平韻一疊韻)
賀鑄
城下路(仄韻)淒風露(韻)今人犁田古人墓(韻)岸頭沙(平韻)帶
蒹葭(韻)漫漫昔時(句)流水今人家(韻)黃埃赤日長安
道(換仄韻)倦客無漿馬無草(韻)開函關(換平韻)閉函關(疊)千
古如何(句)不見一人閒(韻)
(此詞前段三仄韻三平韻後段兩仄韻三平韻宋詞秪此一首中州樂府有三首可校前段第一句王特)
(起句山之麓之字平聲第二句高憲詞鼓笛弄鼓笛二字俱仄聲第三句王特起句一彎秀色盤虛谷一)
(字秀字色字俱仄聲盤字平聲高憲詞馳驟百年塵一閧驟字一字俱仄聲第四五句高詞陶淵明張季)
(鷹陶字張字俱平聲季字仄聲第六七句王特起詞有人行李蕭蕭落葉中人字行字俱平聲李字仄聲)
(下蕭字平聲落葉二字俱仄聲後段第一句高憲詞有溪可漁林可繳有字仄聲漁字平聲下可字仄聲)
(王特起詞人家籬落炊烟濕籬字平聲趙秉文詞石頭路滑馬蹄蹶馬字仄聲第二句趙詞昂頭貪看山)
(竒絶昂頭二字俱平聲看字仄聲山字平聲王特起詞天外雲峰□淡白淡字仄聲第三句王詞野烟昏)
(野字仄聲第五六句王詞溪橋路滑平沙没舊痕橋字平聲路滑二字俱仄聲平沙二字俱平聲舊字仄)
(聲譜内可平可仄據此往此調作者類填古人成語故平仄往不同)
又一體(雙調五十七字前段七句五平韻一疊韻後段六句兩仄韻兩平韻一疊韻)
万俟咏
曉風酸(平韻)曉霜乾(韻)一鴈南飛人度關(韻)客衣單(韻)客
衣單(疊)千里斷魂(句)空歌行路難(韻)寒梅驚破前村
雪(仄韻)寒鴉啼落西樓月(韻)酒腸寬(平韻)酒腸寬(疊)家在日
邊(句)不堪頻倚闌(韻)
(此詞字句與賀詞同惟前段起三句用平韻異宋元詞無填此體者)
又一體(雙調一百十四字前後段各十三句五仄韻六平韻)賀鑄
縛虎手(仄韻)懸河口(韻)車如雞棲馬如狗(韻)白綸巾(平韻)撲
黃塵(韻)不知我輩(句)可是蓬蒿人(韻)衰蘭送客咸陽道
(換仄韻)天若有情天亦老(韻)作雷顛(換平韻)不論錢(韻)誰問
旗亭(句)美酒斗十干(韻)酌大斗(換仄韻)更為壽(韻)青鬢
長青古無有(韻)笑嫣然(換平韻)舞翩翩(韻)當罏秦女(句)十
五語如絃(韻)遺音能記秋風曲(換仄韻)事去千年猶恨促
(韻)攬流光(換平韻)繫扶桑(韻)爭奈愁來(句)一日却為長(韻)
(此即城下路詞體再加一疊者有向子諲朱雍劉均國三詞可校按向詞前段第三句小時笑弄階前月)
(小字仄聲朱詞第六句江上小車江字平聲向詞第八句十年空省春風面十字仄聲朱詞結句猶與幽)
(逕通猶字幽字俱平聲朱詞後段第三句庾嶺沈沈雲暗碧庾字暗字俱仄聲向詞第四五句花隂邊柳)
(隂邊花字平聲向詞第七句偷憐不成憐憐字平聲朱詞第八句年來素袂香不減不字仄聲第九句此)
(心無限憑誰說心字平聲限字仄聲向詞第十二句鴛鴦翡翠鴦字平聲翠字仄聲譜内可平可仄據之)
(其餘參校五十七字賀詞及下梅苑詞蓋梅苑詞之前段即此詞前後段之第一句至第七句梅苑詞之)
(後段即此詞前後段之第八句至第十三句也)
又一體(雙調一百十四字前段十四句六仄韻五平韻一疊韻後段十二句四仄韻五平韻)
(一疊韻)(梅苑)無名氏
園林靜(仄韻)蕭索景(韻)寒梅漏洩東君信(韻)探春回(平韻)探
春回(疊)四時却被(句)伊家苦相催(韻)江村畔(換仄韻)開爛
漫(韻)看看又近年光晩(韻)綻芬芳(換平韻)噴清香(韻)壽陽
宮裏(句)愛學靚梳妝(韻)夭桃紅杏誇顔色(換仄韻)爭似
情懷雪中折(韻)冐嚴寒(換平韻)冐嚴寒(疊)遊蜂戲蝶(句)莫
作等閒看(韻)故人别後知何處(換仄韻)春色嶺頭逢驛使
(韻)贈新詩(換平韻)折高枝(韻)樓上一聲(句)羌管不須吹(韻)
(此亦城下路詞體前後段各加一疊與縛虎手詞又不同)
荷葉鋪水面(調見花草粹編)
荷葉鋪水面(雙調五十七字前段五句三平韻後段六句四平韻)
康與之
春光豔冶(句)遊人踏綠苔(韻)千紅萬紫競香開(韻)暖風
拂鼻籟(句)驀地暗香透滿懷(韻)酴醿似錦裁(韻)嬌紅
間綠白(句)只怕迅速春回(韻)誤落在塵埃(韻)折向鬢雲
間(句)金鳳釵(韻)
(此調僅見此詞無别首可校)
家山好(調見湘山野錄因詞中有水晶宮裏家山好句取為調名)
家山好(雙調五十七字前段七句四平韻後段五句三平韻)
(湘山野錄)無名氏
挂冠歸去舊煙蘿(韻)閒身健(句)養天和(韻)功名富貴非
由我(句)莫貪他(韻)者岐路(句)足風波(韻)水晶宮裏家
山好(句)物外勝遊多(韻)晴溪短棹(句)時時醉唱捚梭羅
(韻)天公奈我何(韻)
(此調僅見此詞無别首可校)
步虚子令(調見高麗史樂志)
步虚子令(雙調五十七字前段六句四平韻後段七句三平韻)
(高麗史樂志)無名氏
碧雲籠曉海波間(韻)江上數峰寒(韻)佩環聲裏(句)異香
飄落人間(韻)弭絳節(句)五雲端(韻)宛然共指嘉禾瑞
(句)開一笑(句)破朱顔(韻)九重曉闕(句)望中三祝高天(韻)
萬萬載(句)對南山(韻)
(此宋賜高麗樂中五羊仙舞隊曲也採以備體)
御定詞譜卷十二
