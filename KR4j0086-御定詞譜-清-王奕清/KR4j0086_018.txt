欽定四庫全書
御定詞譜卷十八目錄(起七十六字至七十九字)
茘枝香十體(又名茘枝香近)
婆羅門引四體(又名婆羅門)(望月婆羅門引)
御街行六體(又名孤鴈兒)
韻令一體
春聲碎一體
鳳樓春一體
祝英臺近八體(又名寶釵分詞月底修簫譜鶯語寒食)(燕)
四園竹三體
側犯四體
離亭宴二體
陽關引一體(又名古陽關)
一叢花一體
甘州令一體
山亭柳二體
夢還京一體
憶黃梅一體
紅林檎近一體
快活年近拍一體
金人捧露盤五體(又名銅人捧露盤上西平西平曲)(上平西上平南)
欽定四庫全書
御定詞譜卷十八(起七十六字至七十九字)
荔枝香(唐史樂志帝幸驪山貴妃生日命小部張樂長生殿奏新曲未有名會南方進茘枝因名)
(茘枝香碧雞漫志今歇指調大石調皆有近拍不知何者為本曲按茘枝香有兩體七十六字)
(者始自柳永樂章集注歇指調有周邦彦方千里楊澤民陳允平及吳文英詞可校七十三字)
(者始自周邦彦有方千里楊澤民陳允平和詞及袁去華詞可校一名茘枝香近)
茘枝香(雙調七十六字前後段各七句四仄韻)柳永
甚處尋芳賞翠(句)歸去晩(韻)緩步羅韤生塵(句)來繞瓊
筵看(韻)金縷霞衣輕褪(句)似覺春遊倦(韻)遙認(讀)衆裏
盈盈好身段(韻)擬回首(句)又佇立(讀)簾帷畔(韻)素臉
翠眉(句)時揭蓋頭微見(韻)笑整金翹(句)一點芳心在嬌
眼(韻)王孫空恁腸斷(韻)
(此調七十六字者名茘枝香無近字以此詞為正體周邦彦照水殘紅詞正與此同但前段結句脫落一)
(字耳若方詞之多押一韻楊詞之多押兩韻陳詞及吳詞二首之句讀小異皆變格也此詞前段結句)
(可點四字一讀五字一句亦可點六字一讀三字一句今照詞律點定二字一讀七字一句仄仄平平仄)
(平仄與後段一點芳心句平仄同之此詞可平可仄悉參周方楊陳四詞及吳詞二首句法同者其類)
(列茘枝香近三詞恐各寓音律不復彙校)
又一體(雙調七十五字前後段各七句四仄韻)周邦彦
照水殘紅零亂(句)風喚去(韻)盡日惻惻輕寒(句)簾底吹
香霧(韻)黃昏客枕無憀(句)細響當窗雨(韻)看兩兩相依
燕新乳(韻)樓下水(句)漸綠徧(讀)行舟浦(韻)暮往朝來
(句)心逐片帆輕舉(韻)何日迎門(句)小檻朱籠報鸚鵡(韻)
共翦西窗蜜炬(韻)
(此與柳詞同惟前結校柳詞少一字疑有脫誤因花草粹編及片玉集皆如此仍之按片玉集此詞後)
(段結句作如今誰念淒楚與柳詞平仄如一但方千里楊澤民陳允平諸和詞皆押炬字韻應照清真詞)
(本為是)
又一體(雙調七十六字前段七句五仄韻後段七句四仄韻)方千里
勝日登臨幽趣(韻)乘興去(韻)翠壁古木千章(句)林影生
寒霧(韻)空濛冷濕人衣(句)山路元無雨(韻)深澗(讀)斗瀉
飛泉溜甘乳(韻)漁唱晩(句)看小棹(讀)歸前浦(韻)笑指
官橋(句)風颭酒旗斜舉(韻)還脫宫袍(句)一醉芳杯倒鸚
鵡(韻)幸有雕章蠟炬(韻)
(此和周邦彦詞亦與柳詞同惟前段起句用韻小異)
又一體(雙調七十六字前段八句六仄韻後段七句五仄韻)楊澤民
瞰水素多佳趣(韻)春未去(韻)繡桷陡起凌空(句)隱隱籠
輕霧(韻)已飛畫棟朝雲(句)又卷西山雨(韻)相與(韻)共煮
新茶取花乳(韻)開宴處(韻)倚北榭(讀)臨南浦(韻)迤邐
扁舟(句)雙槳櫂歌齊舉(韻)座上佳賓(句)妙句無非賦鸚
鵡(韻)莫惜高燒蠟炬(韻)
(此調前段起句用韻與方詞同惟前結二字一讀用韻及換頭句用韻小異)
又一體(雙調七十六字前段八句四仄韻後段七句四仄韻)陳允平
杜宇聲聲頻喚(句)春漸去(韻)暗碧柳色依依(句)湖上迷
香霧(韻)殘香淨洗紅蘭(句)昨夜朱鉛雨(韻)金泥帳底(句)
雙虬自沈乳(韻)天際(句)漸迤邐(讀)片帆南浦(韻)一笑
薔薇(句)别後酒杯慵舉(韻)江上琵琶(句)莫遣東風誤鸚
鵡(韻)淚擁通宵蠟炬(韻)
(此詞亦與柳詞同惟前結四字一句五字一句換頭二字一句七字一句異)
又一體(雙調七十六字前段七句四仄韻後段七句五仄韻)吳文英
錦帶吳鈎(句)征思横淮水(韻)夜吟敲落霜紅(句)船傍楓
橋繫(韻)相思不管年華(句)喚酒吳娃市(韻)因語(讀)駐車
新堤步秋綺(韻)淮楚尾(韻)暮雲送(讀)人千里(韻)細雨
南樓(句)香密錦温曾醉(韻)花谷依然(句)秀靨偷春小桃
李(韻)為語夢窗憔悴(韻)
(此亦柳詞體惟前段起句四字第二句五字異又詞律云前段結句車字必是馬字但無善本可校夢)
(窗精於審音必中律吕聊存以備參考填者仍照柳周各詞用仄聲字可也)
又一體(雙調七十六字前後段各七句四仄韻)吳文英
輕捶時聞(句)晩鵲噪庭樹(韻)又說今夕天津(句)西畔重
歡遇(韻)蛛絲暗鎖紅樓(句)燕子穿簾處(韻)天上(讀)未比
人間更情苦(韻)秋鬢改(句)妒月姊(讀)長眉嫵(韻)過雨
西風(句)數葉井梧愁舞(韻)夢入藍橋(句)幾點疎星映朱
戸(韻)淚濕河邊凝佇(韻)
(此與錦帶吳鈎詞同惟後起三字不押韻異)
又一體(雙調七十三字前段七句三仄韻後段七句四仄韻)周邦彦
夜來寒侵酒席(句)露微泫(韻)舄履初會(句)香澤方熏(句)
無端暗雨催人(句)但怪鐙偏簾卷(韻)回顧(讀)始覺驚鴻
去遠(韻)大都世間(句)最苦唯聚散(韻)到得春殘(句)看
即是(讀)開離宴(韻)細思别後(句)柳眼花鬚更誰翦(韻)此
懷何處消遣(韻)
(此調七十三字者名茘枝香近以此詞為正體袁去華曉來丹楓詞方千里小園花梢詞正與此同若楊)
(詞陳詞之攤破句法皆變格也減此詞之源亦出柳詞但與柳詞校只前段第三句二字第四句減一)
(字不押韻第六句添一字結句減一字換頭起句四字第二句五字第四句折腰句法不同耳故名茘枝)
(香近近者其腔調相近也袁此詞前段第二句例須仄平仄如方詞之淚羞泫詞之淨如掃亦然按)
(方詞平仄如一惟前段第六句或作是處池館春徧不押卷字韻者誤又袁詞前段第三句霜空横鴈霜)
(空二字俱平聲結句轉眼吳霜點鬢催老轉字仄聲吳霜二字俱平聲點鬢二字俱仄聲催字平聲後段)
(第四句都總似夢初覺都字平聲夢字仄聲第五句錦鱗書斷書字平聲譜内可平可仄據此餘參楊陳)
(二詞)
又一體(雙調七十三字前段八句四仄韻後段七句四仄韻)楊澤民
未論離亭話别(句)涕先泫(韻)旋滌瑤觶(句)深挹芳醪(句)
凝愁滿眼歌殘(句)偎人大白須卷(韻)三勸(韻)記得當時
送遠(韻)素蟾屢明晦(句)彩雲易散(韻)後約難知(句)又
却似(讀)陽關宴(韻)烏絲寫恨(句)帊子分香為郎翦(韻)願
郎安信頻遣(韻)
(此與夜來寒侵詞同惟前段結句二字一讀用韻後段起句五字第二句四字異)
又一體(雙調七十三字前段八句三仄韻後段七句四仄韻)陳允平
臉霞香消粉薄(句)淚偷泫(韻)靉靉金獸(句)沈水微熏(句)
入簾綠樹春陰(句)糝徑紅英風卷(韻)芳草怨碧(句)王孫
漸遠(韻)錦屏夢回(句)恍覺雲雨散(韻)玉瑟無心理(句)
懶醉瓊花宴(韻)寶釵翠滑(句)一縷青絲為君翦(韻)别情
誰更排遣(韻)
(此亦與夜來寒侵詞同惟前結作四字兩句後段第三四句俱五字異)
婆羅門引(梅苑詞名婆羅門段克已詞名望月婆羅門引按唐教坊記有婆羅門小曲宋史樂)
(志有婆羅門舞隊樂苑曰婆羅門商調曲也開元中西凉節度楊敬述進理道要訣云天寶十)
(三載改婆羅門為霓裳羽衣屬黃鍾商宋詞調名疑出于此)
婆羅門引(雙調七十六字前段七句四平韻後段七句五平韻)曹組
漲雲暮卷(句)漏聲不到小簾櫳(韻)銀河淡掃澄空(韻)皓
月當軒高挂(句)秋入廣寒宫(韻)正金波不動(句)桂影朦
朧(韻)佳人未逢(韻)歎此夕(讀)與誰同(韻)望遠傷懷對
景(句)霜滿秋紅(韻)南樓何處(句)想人在(讀)長笛一聲中
(韻)凝淚眼(讀)立盡西風(韻)
(此曹組望月詞也故金詞改名望月婆羅門引金此調以此詞為正體宋蔡伸嚴仁辛棄疾吳文英元)
(好問李晏段成已段克已李俊民元張翥諸詞俱與此同若吳詞别首之押韻異同李詞之少押一韻梅)
(苑詞之前段添一字後段減一字皆變格也句按辛詞前段起句落花時節時字平聲嚴詞第三斷鴻)
(聲喚人愁斷字仄聲聲字平聲辛詞第四句回首海山何處回字平聲海字仄聲第五句後會渺難期後)
(字仄聲後段第二句記花月可憐宵花字平聲吳詞第三句空憶雙蟬疊翠空字平聲嚴詞可惜等閒孤)
(了等字仄聲辛詞第五六句見君何日待瓊林宴罷醉歸時見字宴字俱仄聲林字平聲又爭如不見纔)
(相見便有别離時纔字平聲蔡伸詞淒凉懷抱算此際唯我與君同此字仄聲吳詞堂空露冷倩誰喚行)
(雲來洞庭來字平聲辛詞結句人爭看寶馬來思爭字平聲又李詞酒到處莫放杯停酒字仄聲譜内可)
(平可仄據此餘參下所采三詞)
又一體(雙調七十六字前後段各七句四平韻)李俊民
浮雲霽色(句)江涵秋影鴈初飛(韻)相逢共繞東籬(韻)點
檢尊前見在(句)人似曉星稀(韻)對滿山紅樹(句)葉葉堪
題(韻)大家露頂(句)任短髮(讀)被風吹(韻)只恐黃花人
貌(句)不似年時(韻)杯添野水(句)更何用(讀)頻頻望白衣
(韻)沈醉後(讀)攜手方歸(韻)
(此與曹詞同惟換頭句不押韻異)
又一體(雙調七十六字前段七句四平韻後段七句五平韻)吳文英
風漣亂翠(句)酒霏飄汗洗新妝(韻)幽情暗寄蓮房(韻)弄
雪調冰重會(句)臨水暮追凉(韻)正碧雲不破(句)素月微
行(韻)雙成夜笙(句)斷舊曲(讀)解明璫(韻)别有紅嬌粉
潤(句)初試霓裳(韻)分蓮調郎(韻)又拈惹(讀)花茸碧唾香
(韻)波暈切(讀)一盼秋光
(此與曹詞同惟換頭句不押韻第五句又多押一韻異)
又一體(雙調七十六字前段七句四平韻後段七句五平韻)
(梅苑)無名氏
江南地暖(句)數枝先得嶺頭春(韻)分付似(讀)翦玉裁冰
(韻)素質偏憐勻澹(句)羞殺壽陽人(韻)算多情留意(句)偏
在東君(韻)暗香旋生(韻)對淡月(讀)與黃昏(韻)寂寞誰
家院宇(句)斜掩重門(韻)牆頭半開(句)却望雕鞍無故人
(韻)斷腸處(讀)容易飄零(韻)
(此亦與曹詞同惟前段第三句添一字作七字句後段第六句減一字作七字句異)
御街行(柳永樂章集注夾鍾商古今詞話無名氏詞有聽孤鴈聲嘹唳句更名孤鴈兒)
御街行(雙調七十六字前後段各七句四仄韻)柳永
燔柴煙斷星河曙(韻)寶輦回天步(韻)端門羽衛簇雕闌
(句)六樂舜韶先舉(韻)鶴書飛下(句)雞竿高聳(句)恩露均
寰㝢(韻)赤霜袍爛飄香霧(韻)喜色成春煦(韻)九儀三
事仰天顔(句)八彩旋生眉宇(韻)椿齡無盡(句)蘿圖有慶
(句)常作乾坤主(韻)
(此調以此詞及范詞為正體若柳詞别首之句讀參差張范高及無名氏詞之添字皆變格也此詞前)
(後段第二句俱五字有晏幾道張先晁補之王安中辛棄疾諸詞可校按張詞前段起句畫船横倚煙)
(溪半畫字仄聲第二句春入吳山徧春字平聲第四句程入花溪遠遠上遠字仄聲王詞後段第四句爭)
(絢青天馥郁馥字仄聲譜内可平可仄據此餘參所采諸詞)
又一體(雙調七十六字前段六句四仄韻後段七句四仄韻)柳永
前時小飲春庭院(韻)悔放笙歌散(韻)歸來中夜酒醺醺
(句)惹起舊愁無限(韻)雖看墜樓換馬(句)爭奈不是鴛幃
伴(韻)朦朧暗想如花面(韻)欲夢還驚斷(韻)和衣擁被
不成眠(句)一枕萬回千轉(韻)惟有畫梁(句)新來雙燕(句)
徹曙聞長歎(韻)
(此詞前段第五六句例作四字兩句結句例作五字一句此作六字一句七字一句蓋拘于用事故句讀)
(參差采以備體不可為法調後段第五句畫梁梁字平聲亦不合故不校注)
又一體(雙調七十七字前後段各七句四仄韻)張先
夭非花豔輕非霧(韻)來夜半(讀)天明去(韻)來如春夢不
多時(句)去似朝雲何處(韻)乳雞棲燕(句)落星沈月(句)紞
紞城頭鼓(韻)參差漸辨西池樹(韻)珠閣斜開戸(韻)綠
苔深徑少人行(句)苔上屐痕無數(韻)遺香餘粉(句)剩衾
閒枕(句)天把多情賦(韻)
(此與柳詞同惟前段第二句添一字異按梅苑無名氏詞平生有箇風流願願長與梅為伴瑤臺月下分)
(明見依舊殘妝淺正與此同又按韓師厚謔詞前段第二句捻箇觀音樣作五字一句後段第二句料只)
(在船兒上作三字兩句與此又異因詞俚不錄)
又一體(雙調七十八字前後段各七句四仄韻)范仲淹
紛紛墜葉飄香砌(韻)夜寂靜(讀)寒聲碎(韻)真珠簾卷玉
樓空(句)天澹銀河垂地(韻)年年今夜(句)月華如練(句)長
是人千里(韻)愁腸已斷無由醉(韻)酒未到(讀)先成淚
(韻)殘鐙明滅枕頭敧(句)諳盡孤眠滋味(韻)都來此事(句)
眉間心上(句)無計相迴避(韻)
(此詞前後段第二句校柳詞添一字俱作六字折腰句法按程垓詞向客裏方知道忍雙鬢隨花老又一)
(首記當日香心透問何事春山鬭楊无咎詞惟只愛梅花發最嫌把鉛華拭辛棄疾詞供望眼朝與暮更)
(旎旎真香聚趙長卿詞正宫漏沈沈夜趲行色難畱也李清照詞說不盡無佳思又催下千行淚皆與此)
(同但平仄小異耳譜内即據之餘悉與柳詞同)
又一體(雙調八十一字前後段各七句四仄韻)高觀國
香波半窣深深院(韻)正日上(讀)花陰淺(韻)青絲不動玉
鈎閒(句)看翠額(讀)輕籠蔥蒨(韻)鶯聲似隔(句)篆煙微度
(句)愛横影(讀)參差滿(韻)那回低挂朱闌畔(韻)念悶損
(讀)無人卷(韻)窺春偷倚不勝情(句)彷彿見(讀)如花嬌面
(韻)纖柔緩揭(句)瞥然飛去(句)不似春風燕(韻)
(此即范詞體惟前後段第四句各添一字作七字上三下四句法又前段結句添一字作六字折腰句法)
(異按高詞别首前後段第四句嫌怕濕文鴛雙履恰稱得尋春芳意前段結句纔過處香風起正與此同)
又一體(雙調八十字前後段各七句四仄韻)
(古今詞話)無名氏
霜風漸緊寒侵被(韻)聽孤鴈(讀)聲嘹唳(韻)一聲聲送一
聲悲(句)雲淡碧天如水(韻)披衣起告(句)鴈兒略住(句)聽
我些兒事(韻)塔兒南畔城兒裏(韻)第三箇(讀)橋兒外
(韻)瀕河西岸小紅橋(句)門外梧桐雕砌(韻)請教且與(句)
低聲飛過(句)那裏有(讀)人人無寐(韻)
(後段結句減去二字即范詞體此亦歌時襯字也)
韻令(按唐教坊記有上韻中韻下韻三小曲韻令調名疑出于此宋周輝清波雜志云宣和間衣著)
(曰韻襭果實曰韻梅詞曲曰韻令張世南遊宦紀聞云宣和間市井競唱韻令)
韻令(雙調七十六字前後段各九句五平韻)程大昌
是男是女(句)都有官稱(韻)兒孫仕也登(韻)時新衣著(句)
不待經營(韻)寒時火櫃(句)春裏花亭(韻)星辰上履(句)我
只喚卿卿(韻)壽開八袠(句)兩鬢全青(韻)紅顔步武輕
(韻)定知前面(句)大有年齡(韻)芝蘭玉樹(句)更願充庭(韻)
為詢王母(句)桃顆幾時頳(韻)
(此見程本集後附詞無别首可校句讀平仄宜依之)
春聲碎(調見翰墨全書取詞中前段結句三字為名)
春聲碎(雙調七十六字前段八句三仄韻後段七句五仄韻)譚明之
津館貯輕寒(句)脈脈離情如水(韻)東風不管(句)垂楊無
力(句)總兩顰煙膩(韻)闌干外(句)怕春燕掠天(句)疎鼓疊
(讀)春聲碎(韻)劉郎易憔悴(韻)況是懨懨病起(韻)花牋
漫展(句)便寫就新詞(讀)倩誰寄(韻)當此際(韻)渾似夢峽
啼湘(句)攪一寸(讀)相思意(韻)
(前後段起結字句整齊中間稍有參差無别首可校其平仄當遵之)
鳳樓春(唐教坊曲名)
鳳樓春(雙調七十七字前段八句六平韻後段九句五平韻)歐陽炯
鳳髻綠雲叢(韻)深掩房櫳(韻)錦書通(韻)夢中相見覺來
慵(韻)勻面淚(句)臉珠融(韻)因想玉郎何處去(句)對淑景
誰同(韻)小樓中(韻)春思無窮(韻)倚闌凝望(句)闇牽愁
緒(句)柳花飛起東風(韻)斜日照簾(句)羅幌香冷粉屏空
(韻)海棠零落(句)鶯語殘紅(韻)
(此調見花間集惟歐陽炯一詞無别首宋詞可校仍按後段第六句斜日照簾花草粹編作簾櫳詞綜)
(之然花間集無此字又重押韻不可從至第七句用平仄平仄仄平平句法微拗當是音律宜然填者審)
(之)
祝英臺近(元高拭詞注越調辛棄疾詞有寶釵分桃葉渡句名寶釵分張輯詞有趁月底重修)
(簫譜句名月底修簫譜韓淲詞有燕鶯語溪岸點點飛綿句名燕鶯語又有却又在他鄉寒食)
(句名寒食詞)
祝英臺近(雙調七十七字前段八句三仄韻後段八句四仄韻)程垓
墜紅輕(句)濃綠潤(句)深院又春晩(韻)睡起懨懨(句)無語
小妝嬾(韻)可堪三月風光(句)五更魂夢(句)又都被(讀)杜
鵑催趲(韻)怎消遣(韻)人道愁與春歸(句)春歸愁未斷
(韻)閒倚銀屏(句)羞怕淚痕滿(韻)斷腸沈水重熏(句)瑶琴
閒理(句)奈依舊(讀)夜寒人遠(韻)
(此調以此詞為正體吳文英翦紅情詞問流花詞採幽香詞張炎水西船詞湯恢宿酲蘇詞月如冰詞李)
(彭老杏花初詞俱如此填若史韓張劉辛岳六詞之押韻異同陳詞之另押平聲韻皆變格也按湯詞)
(前段第五句無人掃紅雪人字平聲無名氏詞全未禁風雨禁字平聲張詞第六句怪我流水迢遥我字)
(仄聲李詞結句曾細聽歌珠一串一字仄聲湯詞後段第五句瓊枝為誰折枝字平聲無名氏詞冉冉如)
(飛霧如字平聲吳詞第六句趁得羅蓋天香得字仄聲李詞結句恨楊花遮愁不斷花字平聲不字仄聲)
(譜内可平可仄據此餘參下所采六詞)
又一體(雙調七十七字前後段各八句四仄韻)史達祖
柳枝愁(句)桃葉恨(句)前事怕重記(韻)紅藥開時(句)新夢
又溱洧(韻)此情老去須休(句)春風多事(韻)便老去(讀)越
難迴避(韻)阻幽會(韻)應念偷翦酴醿(句)柔條暗縈繫
(韻)節物移人(句)春草更憔悴(韻)可堪竹院題詩(句)蘚階
聽雨(句)寸心外(讀)安愁無地(韻)
(此與程詞同惟前段第七句押韻異按蘇軾挂輕帆詞黃機試單衣詞張炎路重尋詞無名氏翦酴醿詞)
(俱于前段第七句押韻後段第七句不押韻與此同)
又一體(雙調七十七字前段八句三仄韻後段八句五仄韻)韓淲
館娃宫(句)采香徑(句)范蠡五湖側(韻)子夜吳歌(句)聲緩
不須拍(韻)崇桃積李花間(句)芳洲綠徧(句)更冉冉(讀)柳
絲無力(韻)試思憶(韻)老去一片身心(句)辜負好春色
(韻)古往今來(句)時序惱行客(韻)去年今日山中(句)如何
知得(韻)却又在(讀)他鄉寒食(韻)
(此亦與程詞同惟後段第七句押韻異按王嵎柳烟濃詞高觀國擁紅妝詞李彭老杏花初詞俱于後段)
(第七句押韻而前段第七句不押韻與此同)
又一體(雙調七十七字前段八句四仄韻後段八句五仄韻)張炎
水痕深(句)花信足(句)寂寞溪南樹(韻)轉首清陰(句)芳事
頓如許(韻)不知多少銷魂(句)夜來風雨(韻)猶夢到(讀)斷
紅流處(韻)最無據(韻)長年息影空山(句)愁入庾郎句
(韻)玉老田荒(句)心事已遲暮(韻)幾回聽得啼鵑(句)不如
歸去(韻)終不似(讀)舊時鸚鵡(韻)
(此詞前後段第七句俱押韻按張榘柳綿稀詞與此同)
又一體(雙調七十七字前後段各八句四仄韻)劉過
笑天涯(句)還倦客(韻)欲起病無力(韻)風雨春歸(句)一日
近一日(韻)看人結束春衫(句)前呵騎馬(句)腰劍上(讀)隴
西平策(韻)鬢粉白(韻)只可歸去家山(句)無田種瓜得
(韻)空抱遺書(句)顦顇小樓側(韻)杜鵑不管人愁(句)月明
枝上(句)直啼到(讀)枕邊相覓(韻)
(此詞前段第二句押韻按史達祖綰流蘇詞吳文英晚雲開詞戴式之泛杭州詞蔣捷花下館詞張炎占)
(寬閒詞及春遊詞邵亨貞普天雲詞皆與此同)
又一體(雙調七十七字前段八句四仄韻後段八句五仄韻)辛棄疾
寶釵分(句)桃葉渡(韻)煙柳暗南浦(韻)陌上層樓(句)十日
九風雨(韻)斷腸點點飛紅(句)都無人管(句)倩誰喚(讀)流
鶯聲住(韻)鬢邊覷(韻)試把花卜歸期(句)纔簪又重數
(韻)羅帳鐙昏(句)哽咽夢中語(韻)是他春帶愁來(句)春歸
何處(韻)却不解(讀)帶將愁去(韻)
(此詞前段第二句後段第七句俱押韻按張元幹枕霞紅詞張炎帶飄飄詞與此同)
又一體(雙調七十七字前後段各八句五仄韻)岳珂
澹煙横(句)層霧斂(韻)勝㮣分雄占(韻)月下鳴榔(句)風急
怒濤颭(韻)關河無限清愁(句)不堪臨鑑(韻)正霜鬢(讀)秋
風塵染(韻)漫登覽(韻)極目萬里沙場(句)事業頻看劍
(韻)古往今來(句)南北限天塹(韻)倚樓誰弄新聲(句)重城
正掩(韻)歴歴數(讀)西州更點(韻)
(此詞前段第二句前後段第七句俱押韻按趙長卿記臨岐詞張輯客西湖詞無名氏倚危闌詞與此同)
又一體(雙調七十七字前段八句三平韻後段八句四平韻)陳允平
待春來(句)春又到(句)花底自徘徊(韻)春淺花遲(句)攜手
為花催(韻)可堪碧小紅微(句)黃輕紫豔(句)東風外(讀)妝
點池臺(韻)且銜杯(韻)無奈年少心情(句)看花能幾回
(韻)春自年年(句)花自為春開(韻)是他春為花愁(句)花因
春瘦(句)花殘後(讀)人未歸來(韻)
(詞見日湖漁唱諸家用仄韻此獨用平韻)
四園竹(調見片玉集)
四園竹(雙調七十七字前段八句三平韻一叶韻後段八句四平韻一叶韻)
周邦彦
浮雲護月(句)未放滿朱扉(韻)鼠搖暗壁(句)螢度破窗(句)
偷入書幃(韻)秋意濃(句)閒竚立(讀)庭柯影裏(叶)好風襟
袖先知(韻)夜何其(韻)江南路繞重山(句)心知漫與前
期(韻)奈向鐙前墮淚(句)腸斷蕭孃(句)舊日書辭(韻)猶在
紙(叶)鴈信絶(讀)清宵夢又稀(韻)
(此調以此詞為正體方千里和詞正與此同若楊詞之句讀小異陳詞之攤破甸法又少押一韻皆變格)
(也仄此詞前後段第七句各叶一仄韻平韻四支五微韻四紙亦即本部三聲叶也方千里楊澤民陳)
(允平和詞悉同譜按方詞前段第七句那更雜疎疎雨裏那字仄聲内據之其餘可平可仄參下楊陳)
(二詞句法同者)
又一體(雙調七十七字前段八句三平韻一叶韻後段八句四平韻一叶韻)
楊澤民
殘霞殿雨(句)皥氣入窗扉(韻)井梧墜葉(句)寒砌叫蛩(句)
秋滿屏幃(韻)羅袖匆匆叙别(句)淒凉客裏(叶)異鄉誰更
相知(韻)念伊其(韻)當時芍藥同心(句)誰知又爽佳期
(韻)直待金風到後(句)秋葉紅時(句)細寫情辭(韻)何用紙
(卟)又却恐(讀)秋深葉漸稀(韻)
(此與周詞同惟前段第六七句作六字一句四字一句異)
又一體(雙調七十七字前段八句三平韻一叶韻後段七句三平韻一叶韻)
陳允平
昏昏暝色(句)亂葉擁雲扉(韻)渚蘭風潤(句)庭桂露凉(句)
香動秋幃(韻)獨向蘭亭步月(句)闌干瘦倚(卟)此情惟有
天知(韻)縱如其(韻)黃花時却歸來(句)因循已誤心期
(韻)為寫相思寄與(句)愁拂鸞箋(句)粉淚盈盈先滿紙(叶)
正寂寞(讀)樓南鴈過稀(韻)
(此亦和周詞惟前段第六七句作六字四字後段第六七句作七字一句少押一韻異或以此詞後段)
(第六句不押辭字遂疑周詞辭字非韻然方詞無復當年往復書辭楊詞亦然的是韻脚無疑陳詞偶然)
(失押非定格也)
側犯(陳暘樂書云唐自天后末年劍氣入渾脫始為犯聲明皇時樂人孫處秀善吹笛好作犯聲時)
(人以為新意而效之因有犯調姜夔詞注云唐人樂書以宫犯羽者為側犯此調創自周邦彦)
(調名或本于此)
側犯(雙調七十七字前段九句六仄韻後段九句五仄韻)周邦彦
暮霞霽雨(句)小蓮出水紅妝靚(韻)風定(韻)看步韤江妃
(讀)照明鏡(韻)飛螢度暗草(句)秉燭遊花徑(韻)人靜(韻)攜
豔質(句)追凉就槐影(韻)金環皓腕(句)雪藕清泉瑩(韻)
誰念省(韻)滿身香(句)猶是舊荀令(韻)見說胡姬(句)酒壚
深迥(韻)煙鎖漠漠(句)藻池苔井(韻)
(此調始於清真集以此詞為正體袁去華篆銷餘馥詞與此同若姜詞方詞之多押一韻陳詞之攤破句)
(法皆變格也重坊本刻此詞後段第七句作酒壚寂靜靜字押韻出按方千里楊澤民和詞無不押迥)
(字韻者因為改定殘袁詞前段起句篆銷餘馥餘字平聲第二句燭堆蠟房櫳曉殘字平聲楊詞第六)
(句花底藏芳徑花字平聲袁詞後段第四五句最堪恨歸鴈過多少恨字仄聲譜内可平可仄據此餘參)
(下所采三詞)
又一體(雙調七十七字前段八句七仄韻後段九句五仄韻)姜夔
恨春易去(韻)甚春却向揚州住(韻)微雨(韻)正繭栗梢頭
(讀)弄詩句(韻)紅樓二十四(句)總是行雲處(韻)無語(韻)漸
半脫宫衣(讀)笑相顧(韻)金壺細葉(句)千朵圍歌舞(韻)
誰念我(韻)鬢成絲(句)來此共尊爼(韻)後日西園(句)綠陰
無數(韻)寂寞劉郎(句)自修花譜(韻)
(此與周詞同惟前段起句多押一韻異燒按前段結句八字一氣蟬聯楊澤民詞將絳燭高照雙影正)
(與此同過又按古韻魚虞歌麻屬角音皆可通押故御遇駕亦可通押此詞後段第三句我字押韻正)
(用古韻也)
又一體(雙調七十七字前後段各九句六仄韻)方千里
四山翠合(句)一溪碧繞秋容靚(韻)波定(韻)見鷺立魚跳
(讀)動平鏡(韻)修篁散步屧(句)古木通幽徑(韻)風靜(韻)煙
霧直(句)池塘倒晴影(韻)流年舊事(句)老矣塵心瑩(韻)
還暗省(韻)點吳霜(句)顦顇媿潘令(韻)夢憶江南(句)小園
路迥(韻)愁聽(韻)葉落轆轤金井(韻)
(此亦與周詞同惟後結作兩字一句六字一句又多押一短韻異)
又一體(雙調七十六字前後段各八句五仄韻)陳允平
晩凉倦浴(句)素妝薄試鉛華靚(韻)凝定(韻)似一朵芙蓉
(讀)泛清鏡(韻)輕紈笑自拈(句)撲蝶鴛鴦徑(韻)嬌嬾金鳳
嚲(句)斜敧翠蟬影(韻)冰肌玉骨(句)襯體紅綃瑩(韻)還
暗省(韻)青青雙鬢舊潘令(韻)夢想鸞箏(句)後堂深迥(韻)
何日西風(句)碧梧金井(韻)
(此亦周詞體惟前結不押短韻作五字兩句後段第四句減一字作七字句異)
離亭宴(調始張先因詞中有隨處是離亭别宴句取以為名)
離亭宴(雙調七十七字前後段各六句五仄韻)張先
捧黃封詔卷(韻)隨處是(讀)離亭别宴(韻)紅翠成輪歌未
徧(韻)早已恨(讀)野橋風便(韻)此去濟南非久(句)惟有鳳
池鸞殿(韻)三月花飛幾片(韻)又減却(讀)芳菲過半(韻)
千里恩深雲海淺(韻)民愛比(讀)春流不斷(韻)更上玉樓
西望(句)鴈與征帆俱遠(韻)
(坊本此詞後段第五六句更上玉樓西歸鴈與征帆俱遠與前段句讀參差今照蕉雪堂詞譜校定此)
(詞前後段第二句俱七字第五句俱六字無别首宋詞可校故可平可仄悉注張昇詞下)
又一體(雙調七十二字前後段各六句四仄韻)張昇
一帶江山如畫(韻)風物向秋瀟灑(韻)水浸碧天何處斷
(句)翠色冷光相射(韻)蓼岸荻花洲(句)隱映竹籬茅舍(韻)
天際客帆高挂(韻)門外酒旗低亞(韻)多少六朝興廢
事(句)盡入漁樵閒話(韻)悵望倚危闌(句)紅日無言西下
(韻)
(此校張先詞前段起句添一字前後段第二句第四五句各減一字異晁補之憶向吳興詞黃庭堅十載)
(尊前詞正與此同惟晁詞别首前後段第二句章臺墜鞭年少香鑪紫霄簪小兩結句悲歌楚狂同調楓)
(林子規啼曉俱作平平仄平平仄與此小異丹又按晁詞前段起句憶向吳興假守假字仄聲又府黃)
(香堪笑丹字平聲第三句儀鳳橋邊蘭舟過儀字橋字舟字俱平聲第四句映水雕甍華牖雕字平聲後)
(段起句攜手松亭難又松字平聲第三句人去江山長依舊江字依字俱平聲又黃詞後段第二句試看)
(庾樓人小試字仄聲第三句短艇絶江空悵望短字仄聲譜内可平可仄據此)
陽關引(此調始自宋寇準詞本櫽括王維陽關曲而作故名晁補之詞名古陽關)
陽關引(雙調七十八字前段八句五仄韻後段八句四仄韻)寇準
塞草煙光闊(韻)渭水波聲咽(韻)春朝雨霽(句)輕塵斂(句)
征鞍發(韻)指青青楊柳(句)又是輕攀折(韻)動黯然(讀)知
有後會甚時節(韻)更盡一杯酒(句)歌一闋(韻)歎人生
裏(句)難歡聚(句)易離别(韻)且莫辭沈醉(句)聽取陽關徹
(韻)念故人(讀)千里自此共明月(韻)
(此調祗有寇詞及晁補之詞故此詞可平可仄悉校晁詞前後段第六句俱上一下四句法兩詞並同)
(按晁詞前段第六句卷書幃寂靜寂字仄聲結句重感歎中秋數日又圓月秋字平聲後段第一句沙觜)
(檣竿上沙字檣字俱平聲第六句且莫教皓月皓字仄聲結句問幾時清尊夜景共佳節尊字平聲譜内)
(平仄據此)
一叢花(調見東坡詞有歐陽修晁補之秦觀程垓詞可校)
一叢花(雙調七十八字前後段各七句四平韻)蘇軾
今年春淺臘侵年(韻)冰雪破春妍(韻)東風有信無人見
(句)露微意(讀)柳際花邊(韻)寒夜縱長(句)孤衾易暖(句)鐘
鼓漸清圓(韻)朝來初日半含山(韻)樓閣淡疎煙(韻)遊
人便作尋芳計(句)小桃杏(讀)應已爭先(韻)衰病少情(句)
疎慵自放(句)惟愛日高眠(韻)
(此調祗有此體宋詞俱照此填惟句中平仄小異詳注於後晁補之詞前段第一句碧山無意解銀魚)
(碧字仄聲韓淲詞翻空雪浪送飛花雪字仄聲晁詞第四句佩錦囊曾憶奚奴錦字仄聲囊字曾字俱平)
(聲程垓詞第五句青牋來約牋字來字俱平聲約字仄聲陸詞那堪更是那字仄聲晁詞第六句滿身花)
(影滿字仄聲花字平聲後段第一句十年一夢訪林居十字一字俱仄聲程詞第二句此恨苦天慳此字)
(仄聲韓詞第三句畫簷簾卷黃昏後畫字仄聲簾字平聲晁詞第四句寄洞庭春色雙壺洞字仄聲庭字)
(平聲陸詞倩雙燕說與相思說字仄聲程詞第五句歸來忍見來字平聲見字仄聲韓詞聚散人生聚字)
(仄聲人字平聲陸詞第六句十分憔悴十字仄聲憔字平聲秦詞結句兩處照相思兩字仄聲譜内可平)
(可仄據此)
甘州令(碧雞漫志仙吕調有甘州令樂章集甘州令注亦仙吕調字句與甘州子甘州徧八聲甘)
(州不同)
甘州令(雙調七十八字前段十句四仄韻後段九句四仄韻)柳永
凍雲深(句)淑氣淺(句)寒欺綠野(韻)輕雪伴(讀)早梅飄謝
(韻)豔陽天(句)正明媚(句)却成瀟灑(韻)玉人歌(句)畫樓酒
(句)對此早(讀)驟增高價(韻)賣花巷陌(句)放鐙臺榭(韻)
好時代(讀)怎生輕捨(韻)賴和風(句)蕩霽靄(句)廓清良夜
(韻)玉塵鋪(句)桂莖滿(句)素光裏(讀)更堪遊冶(韻)
(前後段句讀相對惟後段起句四字與前段起句三字兩句不同所以謂之換頭又謂過變此詞有自)
(注宫調且無别首宋詞可校其平仄當依之)
山亭柳(此調有平韻仄韻兩體平韻者始自晏殊仄韻者始自杜安世)
山亭柳(雙調七十九字前段八句五平韻後段八句四平韻)晏殊
家住西秦(韻)賭博藝隨身(韻)花柳上(句)鬭尖新(韻)偶學
念奴聲調(句)有時高遏行雲(韻)蜀錦纏頭無數(句)不負
辛勤(韻)數年來往咸京道(句)殘杯冷炙漫消魂(韻)衷
腸事(句)托何人(韻)若有知音見采(句)不辭徧唱陽春(韻)
一曲當筵落淚(句)重掩羅巾(韻)
(此調平韻者祗此一體無别首宋詞可校)
又一體(雙調七十九字前段八句四仄韻後段八句五仄韻)杜安世
曉來風雨(句)萬花飄落(韻)歎韶光(句)虛過却(韻)芳草萋
萋(句)映樓臺(讀)淡煙漠漠(韻)紛紛絮飛院宇(句)燕子過
朱閣(韻)玉容淡妝添寂寞(韻)檀郎孤願太情薄(韻)數
歸期(句)絶信約(韻)暗恨春宵(句)向平康(讀)恣迷歡樂(韻)
時時悶飲綠醑(句)甚轉轉(讀)思量著(韻)
(此調仄韻者亦祗此一體無别首宋詞可校其句讀與平韻詞大同小異)
夢還京(樂章集注大石調)
夢還京(三段七十九字前段六句兩仄韻中段四句三仄韻後段六句四仄韻)
柳永
夜來匆匆飲散(句)敧枕背鐙睡(韻)酒力全輕(句)醉魂易
醒(句)風揭簾櫳(句)夢斷披衣重起(韻)悄無寐(韻)追悔
當初(句)繡閣話别太容易(韻)日許時(讀)猶阻歸計(韻)
甚況味(韻)旅館虛度殘歲(韻)想嬌媚(韻)那裏獨守鴛幃
靜(句)永漏迢迢(句)也應暗同此意(韻)
(按樂章集及花草粹編俱作兩段今依詞緯訂定平仄無别首可校)
憶黃梅(調見梅苑)
憶黃梅(雙調七十九字前段七句五仄韻後段八句六仄韻)王觀
枝上葉兒未展(韻)已有墜紅千片(韻)春意怎生防(句)怎
不怨(韻)被我安排(讀)矮牙牀斗帳(句)和嬌豔(韻)移在花
叢裏面(韻)請君看(韻)惹清香(句)偎媚暖(韻)愛香愛暖
金杯滿(韻)問春怎管(韻)大家便(讀)拌做東風(句)總吹教
零亂(韻)猶兀自(讀)輸我鴛鴦一半(韻)
(此調僅見此詞無他首可校)
紅林檎近(蔣氏十三調注雙調)
紅林檎近(雙調七十九字前段八句五平韻後段七句三平韻)周邦彦
高柳春纔軟(句)凍梅寒更香(韻)暮雪助清峭(句)玉塵散
林塘(韻)那堪飄風遞冷(句)故遣度幕穿窗(韻)似欲料理
新妝(韻)呵手弄絲簧(韻)冷落詞賦客(句)蕭索水雲鄉
(韻)援毫授簡(句)風流猶憶東梁(韻)望虛簷徐轉(句)迴廊
未埽(句)夜長莫惜空酒觴(韻)
(此調始於清真集以此詞為定格前段起四句後段起二句似五言古詩後段結句拗體周詞二首袁去)
(華詞一首及方千里楊澤民陳允平和詞六首皆然前段第一句方詞曉起山光慘曉字仄聲陳詞三)
(萬六千頃六字仄聲第二句楊詞風稜猶壯寒風字平聲第三句方詞寒色上妝閣寒字平聲陳詞庾嶺)
(封的皪封字平聲的字仄聲第四句袁詞牆梢挂斜陽牆字平聲第五句周詞别首才喜門堆巷積才字)
(平聲喜字仄聲陳詞妨他踏青鬭草踏字仄聲第六句陳詞紛紛柳絮飛殘紛紛二字俱平聲楊詞更無)
(茅舍蓬窗茅字平聲第七句陳詞先自嬾弄晨妝先字平聲袁詞晚庭誰與追凉庭字誰字俱平聲第八)
(句周詞别首清池漲微瀾池字平聲後段第一句方詞遊冶尋舊侣遊字平聲陳詞望帘尋酒市帘字平)
(聲第二句袁詞坐待月侵廊坐字仄聲第三四句陳詞控持紫燕芹泥未上雕梁控字未字俱仄聲第五)
(句楊詞待喬木都凍木字仄聲袁詞漸參横斗轉斗字仄聲第六句方詞珠簾人報人字平聲結句周詞)
(别首放杯同覓高處看同字平聲譜内可平可仄據此)
快活年近拍(金詞注黃鍾宫太和正音譜雙調)
快活年近拍(雙調七十九字前段八句三仄韻後段九句四仄韻)
万俟咏
千秋萬歲君(句)五帝三皇世(韻)觀風重令節(句)與民樂
盛際(韻)蕊闕長春(句)洞天不老(句)花豔蟾輝(句)十里照
春珠翠(韻)閙羅綺(韻)遙望太極光(句)一簇通明裏(韻)
鈞臺奏壽曲(句)蓬山呈妙戲(韻)天上人來(句)五雲樓近
(句)風送歌聲(句)依約睿思新製(韻)
(此調無别首宋詞可校惟金元套數樂府中有之金詞無換頭三字句元詞字句與此同只前段第六句)
(第四字後段第七句第四字平聲與此小異但万俟詞當時被之管絃其審音必精又金元樂府所注宫)
(調各不同故不參校平仄)
金人捧露盤(一名銅人捧露盤程垓詞名上平西張元幹詞名上西平又名西平曲劉昂詞)
(名上平南金詞注越調)
金人捧露盤(雙調七十九字前段八句五平韻後段九句四平韻)
高觀國
念瑤姬(韻)翻瑤佩(句)下瑤池(韻)冷香夢(讀)吹上南枝(韻)
羅浮路杳(句)憶曾清曉見仙姿(韻)天寒翠袖(句)可憐是
(讀)倚竹依依(韻)溪痕淺(句)雪痕凍(句)月痕淡(句)粉痕
微(韻)江樓怨(讀)一笛休吹(韻)芳音待寄(句)玉堂煙驛兩
凄迷(韻)新愁萬斛(句)為春瘦(讀)却怕春知(韻)
(此調以此詞及程詞為正體宋詞俱照此填若辛詞之減字賀詞之添字皆變體也按劉昂詞前段第)
(四句恃洞庭彭蠡狂瀾庭字平聲張元幹詞第五句小樓夢冷小字仄聲譜内據之餘參所采諸詞)
又一體(雙調七十九字前段八句四平韻後段九句四平韻)程垓
愛春歸(句)憂春去(句)為春忙(韻)旋點檢(讀)雨障雲妨(韻)
遮紅護綠(句)翠幃羅幕任高張(韻)海棠明月杏花天(句)
更惜濃芳(韻)喚鶯吟(句)招蝶拍(句)迎柳舞(句)倩桃妝
(韻)盡呼起(讀)萬籟笙簧(韻)一觴一詠(句)儘教陶寫繡心
腸(韻)笑他人世漫嬉遊(句)擁翠偎香(韻)
(此與高觀國詞同惟前段起句不押韻異按金人越調上平西纏令即此體也又前後段兩結作七字一)
(句四字一句按韓玉詞前結暗催霜雪鬢邊來驚對青銅後結不如閒早問溪山高養吾慵句法正與此)
(同)
又一體(雙調七十八字前段八句四平韻後段九句四平韻)辛棄疾
九衢中(句)杯逐馬(句)帶隨車(韻)問誰解(讀)愛惜瓊華(韻)
何如竹外(句)靜聽窣窣蟹行沙(韻)自憐是(句)海山頭(讀)
種玉人家(韻)紛如鬭(句)嬌如舞(句)纔整整(句)又斜斜
(韻)要圖畫(讀)還我漁蓑(韻)凍吟應笑(句)羔兒無分漫煎
茶(韻)起來極目(句)向迷茫(讀)數盡歸鴉(韻)
(此調前段第七句應四字詞獨作三字句查本集及花草粹編俱如此采以備體)
又一體(雙調七十八字前段八句五平韻後段九句四平韻)辛棄疾
恨如新(韻)新恨了(句)又重新(韻)看天上(讀)多少浮雲(韻)
江南好景(句)落花時節又逢君(韻)夜來風雨(句)春歸似
欲畱人(韻)尊如海(句)人如玉(句)詩如錦(句)筆如神(韻)
更能幾字盡殷勤(韻)江天日暮(句)何時重與細論文(韻)
綠楊陰裏(句)聽陽關(讀)門掩黃昏(韻)
(此調前段結句應作七字此獨六字亦是變體)
又一體(雙調八十一字前段八句五平韻後段九句四平韻)賀鑄
控滄江(韻)排清嶂(句)燕臺凉(韻)駐綵仗(讀)樂未渠央(韻)
巖花磴蔓(句)妒千門(讀)珠翠倚新妝(韻)舞閒歌悄(句)恨
流風(讀)不管餘香(韻)繁華夢(句)驚俄頃(句)佳麗地(句)
指蒼茫(韻)寄一笑(讀)何與興亡(韻)量船載酒(句)賴使君
(讀)相對兩胡牀(韻)緩調清管(句)更為儂(讀)三弄斜陽(韻)
(此調前段第六句後段第七句各家俱七字此獨作八字各添一字)
御定詞譜卷十八
