欽定四庫全書
御定詞譜卷十六目錄(起六十八字至七十二字)
兩同心六體
拾翠羽一體
連理枝二體(又名紅孃子)(小桃紅)(灼灼花)
月上海棠五體(又名玉關遙)(月上海棠慢)
惜黃花二體
且坐令一體
佳人醉一體
西施二體
小鎮西犯三體(又名小鎮西)(鎮西)
千秋歲八體(又名千秋節)
惜奴嬌五體
卓牌子近一體
三登樂二體
檐前鐵一體
甘露歌一體(又名古祝英臺)
憶帝京二體
于飛樂三體(又名鴛鴦怨曲)
撼庭竹二體
粉蝶兒二體
繞池遊一體
欽定四庫全書
御定詞譜卷十六(起六十八字至七十二字)
兩同心(此調有三體仄韻者創自柳永樂章集注大石調平韻者創自晏幾道三聲叶韻者創自)
(杜安世)
兩同心(雙調六十八字前段七句三仄韻後段七句四仄韻)柳永
竚立東風(句)斷魂南國(韻)花光媚(讀)春醉瓊樓(句)蟾彩
迥(讀)夜遊香陌(韻)憶當時(句)酒戀花迷(句)役損詞客(韻)
别有眼長腰搦(韻)痛憐深惜(韻)鴛鴦阻(讀)夕雨朝飛
(句)錦書斷(讀)暮雲凝碧(韻)想别來(句)好景良時(句)也應
相憶(韻)
(此調以此詞為正體若楊詞之前段起句用韻及前後段第五句押韻皆變格也按柳詞别首後段第)
(一二句飲散玉鑪煙裊洞房悄悄上悄字仄聲第三句錦帳裏低語偏濃錦字仄聲第四句銀燭下細看)
(俱好燭字仄聲又楊无咎詞前後段第四句饒濟濟入時打扮唯綴得秋波一盼打字一字俱仄聲秋字)
(平聲兩結小從容不似前回匆匆得見告從今休要教人千呼萬喚得字萬字俱仄聲休字千字俱平聲)
(又一首前段第三句見玉人且喜且悲人字平聲兩且字俱仄聲後段第一二句覺來滿船清悄愁恨多)
(少來字愁字俱平聲恨字仄聲譜内可平可仄據此餘參所採楊詞二首惟前後段第五句平仄全異故)
(不參校)
又一體(雙調六十八字前段七句四仄韻後段七句五仄韻)楊无咎
秋水明眸(句)翠螺堆髮(韻)却扇坐(讀)羞落庭花(句)凌波
步(讀)塵生羅韤(韻)芳心發(韻)分付春風(句)恰當時節(韻)
漸解愁花怨月(韻)忒貪嬌劣(韻)寧寧地(讀)情態干人
(句)惺惺處(讀)語言低說(韻)相思切(韻)不見須臾(句)可堪
離别(韻)
(此與柳詞同惟前後段第五句各用韻異)
又一體(雙調六十八字前段七句四仄韻一疊韻後段七句五仄韻)
楊无咎
行看不足(韻)坐看不足(疊)柳條軟(讀)斜倚東風(句)海棠
睡(讀)醉敧紅玉(韻)清堪掬(韻)桃李漫山(句)真成麄俗(韻)
遥夜幾番相屬(韻)暗魂飛逐(韻)深酌酒(讀)低唱新聲
(句)密傳意(讀)解回嬌目(韻)知誰福(韻)得似風流(句)可伊
心曲(韻)
(此詞前段起句用韻第二句疊韻與秋水明眸詞又小異按逃禪集有涼生秋早詞前段起句亦用韻)
(而前後段第五句仍不用韻應分一體因詞俚不錄)
又一體(雙調六十八字前段七句三平韻後段七句四平韻)晏幾道
楚鄉春晚(句)似入仙源(韻)拾翠處(讀)漫隨流水(句)踏靑
路(讀)暗惹香塵(韻)心心在(句)柳外靑帘(句)花下朱門(韻)
對景且醉芳尊(韻)莫話銷魂(韻)好意思(讀)曾同明月
(句)惡滋味(讀)最是黃昏(韻)相思處(句)一紙紅箋(句)無限
啼痕(韻)
(此調平韻者秪有晏詞及黃詞三首所不同者前段起句或用韻或不用韻耳按黃詞别首前段起句秋)
(水遥岑秋字平聲第三句曾共結合歡羅帶曾字平聲又儘道教心堅穿石教字平聲第四句更說甚官)
(不容鍼說字仄聲第五六七句許多時靈利惺惺驀地昏沈許字仄聲時字靈字俱平聲驀字仄聲後段)
(第三句你共人女邊著子人字平聲女字著字俱仄聲第四句爭知我門裏挑心爭字平聲第五六七句)
(最難忘小院回廊月影花陰最字仄聲忘字平聲譜内可平可仄據此餘參巧笑眉顰詞)
又一體(雙調六十八字前後段各七句四平韻)黃庭堅
巧笑眉顰(韻)行步精神(韻)隱隱似(讀)朝雲行雨(句)弓弓
樣(讀)羅韤生塵(韻)尊前見(句)玉檻雕籠(句)堪愛難親(韻)
自言家住天津(韻)生小從人(韻)恐舞罷(讀)隨風飛去
(句)顧阿母(讀)教窣珠裙(韻)從今去(句)唯願銀釭(句)莫照
離尊(韻)
(此與晏詞同惟前段起句用韻異)
又一體(雙調七十二字前段七句四平韻後段七句三平韻兩叶韻)
杜安世
巍巍劍外(句)寒霜覆林枝(韻)望衰柳(讀)尚色依依(韻)暮
天靜(讀)鴈陣高飛(韻)入碧雲際(句)江山秋色(句)遣客心
悲(韻)蜀道㟓嶮行遲(韻)瞻京都迢遞(叶)聽巴峽(讀)數
聲猿啼(韻)惟獨箇(讀)未有歸計(叶)漫空悵望(句)每每無
言(句)獨對斜暉(韻)
(此詞用三聲叶韻其前後段第二句第五句較晏詞又各添一字宋詞無别首可校)
拾翠羽(洛神賦或拾翠羽調名取此)
拾翠羽(雙調六十八字前後段各七句四仄韻)張孝祥
春入園林(句)花信總隨遲速(韻)聽鳴禽(讀)稍遷喬木(韻)
夭桃弄色(句)海棠芬馥(韻)風雨霽(句)芳徑草心頻綠(韻)
禊事纔過(句)相次禁煙追逐(韻)想千年(讀)楚人遺俗
(韻)靑旗沽酒(句)各家炊熟(韻)良夜遊(句)明月勝燒花燭
(韻)
(此詞見于湖集無宋人别首可校)
連理枝(尊前集注黃鍾宫宋史樂志琵琶曲蕤賓調程垓詞名紅孃子劉過詞名小桃紅又名灼)
(灼花)
連理枝(雙調七十字前後段各七句四仄韻)李白
雪蓋宫樓閉(韻)羅幕昏金翠(韻)鬭鴨闌干(句)香心淡薄
(句)梅梢輕倚(韻)噴寳猊香燼(讀)麝煙濃(句)馥紅綃翠被
(韻)淺畫雲垂帔(韻)點滴昭陽淚(韻)咫尺宸居(句)君恩
斷絶(句)似遥千里(韻)望水晶簾外(讀)竹枝寒(句)守羊車
未至(韻)
(此調以此詞為正體若邵詞之攤破句法乃變格也此詞見尊前集有宋晏殊程垓劉過余桂英諸詞)
(可校舊譜或分作兩首者非四余詞前段起句芳草連天莫芳字平聲晏詞第三五句朱槿猶開紅蓮)
(尚坼芙蓉含蕊朱字平聲又一首不寒不暖裁衣按曲天時正好寒字平聲不字煖字正字俱仄聲劉過)
(詞翠袖輕勻玉纖彈去小妝紅粉玉字小字俱仄聲彈字平聲程詞第六句奈梅花引裏喚人行引字仄)
(聲晏詞後段第一二句嘉宴凌晨啓金鴨飄香細嘉字金字俱平聲程詞第三四五句燒筍園林嘗梅臺)
(榭有何不可燒字臺字俱平聲不字仄聲余詞門外當時薄情流水如今何處薄字仄聲如字平聲第六)
(句正相思望斷碧山雲相字平聲望字仄聲譜内可平可仄據此餘參邵詞句法同者此詞前後兩結)
(句例作上一下四句法如晏詞之見梧桐葉墜有年年歲歲又見鑪香縹緲永逍遥奉道程詞之也留春)
(得麽待日長閒坐又苦隨他無計枉教人憔悴劉詞之與尊前離恨拭香津微搵余詞之鎮輕隨飛絮又)
(鶯啼晚雨等句可証即邵詞亦然)
又一體(雙調七十二字前後段各六句四仄韻)邵叔齊
澹泊疎籬隔(韻)寂寞官橋側(韻)綠萼靑枝風塵外(句)别
是一般姿質(韻)念天涯憔悴(讀)各飄零(句)記初曾相識
(韻)雪裏清寒逼(韻)月下幽香襲(韻)不似薄情無憑準
(句)一去音書難得(韻)看年年時候(讀)不踰期(句)報陽和
消息(韻)
(此調見梅苑與李詞同惟前後段第三四句攤破句法作七字一句六字一句異宋詞中無别首可校)
月上海棠(此調有兩體七十字者見梅苑無名氏詞金詞注雙調陸游詞有幾曾傳玉關遥信)
(句更名玉關遥九十一字者見姜䕫白石詞注夾鍾商曹勛詞名月上海棠慢)
月上海棠(雙調七十字前後段各六句四仄韻)(梅苑)無名氏
南枝昨夜先回暖(韻)便凌寒(讀)開花暗香遠(韻)化工忒
煞(句)把瓊瑶(讀)恣情裁翦(韻)皚皚的(句)點綴梢頭又徧
(韻)横斜影蘸清溪淺(韻)似玉人(讀)臨鸞照粉面(韻)大
家休折(句)且遲留(讀)對花開宴(韻)祝東風(句)吹作和羹
未晩(韻)
(此調七十字者以此詞為正體若段詞之減字添字皆變格也此詞有陸游詞二首可校按陸詞前段)
(第二句歎春酲和夢甚時醒夢字仄聲第三句燕子空歸子字仄聲空字歸字俱平聲第四句也依然點)
(酥翦水翦字仄聲黨懷英詞尚髣髴見山清氣髣髴二字俱仄聲陸詞後段第一句熏籠消歇沈煙冷消)
(字平聲第二句淚痕深展轉看花影展轉二字俱仄聲花字平聲第三句漫擁餘香擁字仄聲香字平聲)
(結句西窗曉幾聲銀缾玉井幾字仄聲聲字平聲譜内可平可仄據此餘參段詞句法同者詞律以陸)
(詞後段結句聲字宜仄不知陸詞别首楚天危樓獨倚天字亦平聲)
又一體(雙調七十二字前後段各六句四仄韻)段克已
小樓舞徹雙垂手(韻)便倩鴈傳書(讀)寄元九(韻)舉首望
南山(句)獨峨眉(讀)數峰明秀(韻)人未老(句)且任高歌對
酒(韻)莫將此樂輕孤負(韻)喚明月清風(讀)做三友(韻)
纖手折黃花(句)步東籬(讀)為伊三嗅(韻)英雄淚(句)醉搵
還須翠袖(韻)
(此詞較宋詞前後段第三句各添一字金詞俱照此填)
又一體(雙調七十字前後段各六句四仄韻)段成已
酒杯何似浮名好(韻)一入枯腸太山小(韻)喚醒夢中身
(句)鶗鴂數聲春曉(韻)昂頭處(句)幾點青山屋杪(韻)人
生得計魚游沼(韻)視過眼光陰(讀)向來少(韻)須卜一枝
安(句)笑月底(讀)驚烏三繞(韻)無窮事(句)畢竟何時是了
(韻)
(此詞前段第二句及第四句較前詞俱少一字元曲亦有照此填者故亦採錄以備一體)
又一體(雙調九十一字前段十句四仄韻後段十一句五仄韻)姜夔
紅妝豔色(句)照浣花溪影(句)絶代殊麗(韻)弄輕風搖蕩
(句)滿林羅綺(韻)自然富貴天姿(句)都不比(讀)等閒桃李
(韻)簾櫳靜(句)悄悄月上(句)正貪春睡(韻)長記(韻)初開
日(句)逞妖艷(句)如與人面爭媚(韻)遇韶光一瞬(句)便成
流水(韻)對此自歎浮華(句)惜芳菲(句)易成憔悴(韻)留無
計(句)惟有花邊盡醉(韻)
(此詞有自注宫調惜無别首可校因曹勛詞與陳允平詞同故以陳詞作譜)
又一體(雙調九十一字前段十句四仄韻後段十一句五仄韻)陳允平
遊絲弄晩(句)卷簾開看(句)燕重來時候(韻)正秋千亭榭
(句)錦窠春透(韻)夢回褪浴華淸(句)凝溫泉(讀)綘綃微縐
(韻)芳陰底(句)人立東風(句)露華如晝(韻)宜酒(韻)啼香
淚薄(句)醉玉痕深(句)與春同瘦(韻)想當年金谷(句)步帷
初繡(韻)彩雲影裏徘徊(句)嬌無語(句)夜寒歸後(韻)鶯窗
曉(句)花間重攜素手(韻)
(此亦姜詞體惟前段第二句四字第三句五字後段第二三四句皆四字異按松隱集曹勛詞與此同)
(惟前段第二句漸是春半是字仄聲第三句海棠麗煙徑麗字仄聲第四句似蜀錦晴展蜀錦二字俱仄)
(聲第八九句濛濛雨黃鸝飛上鸝字平聲上字仄聲後段第三句蟾華如水蟾華二字俱平聲水字仄聲)
(第四句初照清影初字平聲照字仄聲第五句喜濃芳滿地滿字仄聲第七句悄如綵雲光中雲字平聲)
(第八九句留翔鸞靜臨芳鏡鸞字平聲結句攜酒去何妨花邊露冷酒字仄聲譜可平可仄據此)
惜黃花(調見梅溪詞金詞注仙吕調)
惜黃花(雙調七十字前後段各七句五仄韻)史達祖
涵秋寒渚(韻)染霜丹樹(韻)尚依稀(句)是來時(讀)夢中行
路(韻)時節正思家(句)遠道仍懷古(韻)更對著(讀)滿城風
雨(韻)黃花無數(韻)碧雲欲暮(韻)美人兮(句)美人兮(讀)
未知何處(韻)獨自卷簾櫳(句)誰為開尊俎(韻)恨不得(讀)
御風歸去(韻)
(宋元人罕填此調故此詞可平可仄即參許詞句法同者)
又一體(雙調七十字前段八句五仄韻後段八句四仄韻)許沖元
鴈聲晚斷(韻)寒霄雲卷(韻)正一枝開(句)風前看(句)月下
見(韻)花占千花上(句)香笑千香淺(韻)化工與(讀)最先裁
翦(韻)誰把瑶林(句)閒抛江岸(韻)恁素英濃(句)芳心細
(句)意何限(韻)不恨宫妝色(句)不怨吹羌管(韻)恨天遠(讀)
恨春來晚(韻)
(此亦史詞體惟換頭句不押韻前後段第三句四字第五句三字異花草粹編後段起句誰把瑶林秀)
(多一字今從梅苑本)
且坐令(調見東浦詞)
且坐令(雙調七十字前段七句五仄韻後段六句六仄韻)韓玉
閒院落(韻)悞了清明約(韻)杏花雨過臙脂綽(韻)緊了秋
千索(韻)鬭草人歸(句)朱門悄掩(句)棃花寂寞(韻)書萬
紙(讀)恨憑誰托(韻)纔封了(讀)又揉却(韻)冤家何處貪歡
樂(韻)引得我(讀)心兒惡(韻)怎生全不思量著(韻)那人人
情薄(韻)
(此詞無别首可校)
佳人醉(樂章集注雙調)
佳人醉(雙調七十一字前段七句五仄韻後段八句六仄韻)柳永
暮景蕭蕭雨霽(韻)雲淡天高風細(韻)正月華如水(韻)金
波銀漢(句)瀲灩無際(韻)冷浸書帷夢斷(句)却披衣重起
(韻)臨軒砌(韻)素光遥指(韻)因念素娥(句)窅隔音塵何
處(句)相望同千里(韻)盡凝睇(韻)厭厭無寐(韻)漸曉雕闌
獨倚(韻)
(汲古閣本樂章集前段於臨軒砌句分段後段第四句少二字今從花草粹編亦無别首宋詞可校)
西施(樂章集注仙吕調)
西施(雙調七十一字前段七句四平韻後段七句三平韻)柳永
柳街鐙市好花多(韻)盡讓美瓊娥(韻)萬嬌千媚(句)的的
在層波(韻)取次妝梳(句)自有天然態(句)愛淺畫雙蛾(韻)
斷腸最是金閨客(句)空憐愛(讀)奈伊何(韻)洞房咫尺
(句)無計枉朝珂(韻)有意憐才(句)每遇行雲處(句)幸時恁
相過(韻)
(按花草粹編柳詞别首自從回步百花橋便獨處清宵鳳衾鴛枕何事等閒抛縱有餘香也似郎恩愛向)
(日夜潛消恐伊不信芳容改將憔悴寫霜綃更憑錦字字字說情憀要識愁陽但看丁香樹漸結盡春梢)
(惟兩三字平仄小異其餘並同)
又一體(雙調七十三字前段七句四平韻後段七句三平韻)柳永
苧蘿妖豔世難儕(韻)善媚悅君懷(韻)後庭恃愛寵(句)盡
使絶嫌猜(韻)正恁朝歡暮宴(句)情未足(句)早江上兵來
(韻)捧心調態軍前死(句)旋羅綺(讀)變塵埃(韻)至今想
怨魄(句)無主尚徘徊(韻)夜夜姑蘇城外(句)當時月(句)但
空照荒臺(韻)
(此與柳街花市詞同惟前後段第三句各添一字異花草粹編夲後段第三句脫一字今從樂章集校定)
小鎮西犯(唐教坊曲有鎮西子唐樂府亦有鎮西七言絶句詩此蓋以舊曲名另創新聲也樂)
(章集有兩調七十一字者名小鎮西犯七十九字者名小鎮西或名鎮西俱注仙吕調)
小鎮西犯(雙調七十一字前段七句五仄韻後段八句六仄韻)柳永
水鄉初禁火(句)青春未老(韻)芳菲滿(讀)柳汀煙島(韻)波
際紅幃縹緲(韻)盡杯盤小(韻)歌祓禊(句)聲聲諧楚調(韻)
路繚繞(韻)野橋新市裏(句)花濃妓好(韻)引遊人(讀)競
來歡笑(韻)酩酊誰家年少(韻)信玉山倒(韻)家何處(句)落
日眠芳草(韻)
(按樂章集此名小鎮西犯前段第一二三句後段第一二三四句與鎮西詞同以下句讀俱異)
又一體(雙調七十九字前段八句四仄韻後段九句五仄韻)柳永
意中有箇人(句)芳顔二八(韻)天然俏(讀)自來奸黠(韻)最
竒絶(韻)是笑時(讀)媚靨深深(句)百態千嬌(句)再三偎著
(句)再三香滑(韻)久離缺(韻)夜來魂夢裏(句)尤花殢雪
(韻)分明似(讀)舊家時節(韻)正歡悅(韻)被雞聲喚起(句)一
場寂寞(句)無眠向曉(句)空有半窗殘月(韻)
(此見樂章集名小鎮西與蔡伸集鎮西詞大同小異)
又一體(雙調七十九字前段八句五仄韻後段九句六仄韻)蔡伸
秋風吹雨(句)覺重衾寒透(韻)傷心聽(讀)曉鐘殘漏(韻)凝
情久(韻)記紅窗夜雪(句)促膝圍鑪(句)交杯勸酒(韻)如今
頓孤歡偶(韻)念别後(韻)菱花清鏡裏(句)眉峰暗鬭(韻)
想標格(讀)怎禁消瘦(韻)忍回首(韻)但雲箋妙墨(句)鴛錦
啼妝(句)依然似舊(韻)臨風淚霑襟袖(韻)
(此見友古集名鎮西前段惟第三四句與柳詞同後段則句讀悉同惟第八句多用一韻)
千秋歲(宋史樂志歇指調金詞注中吕調一名千秋節)
千秋歲(雙調七十一字前後段各八句五仄韻)秦觀
柳邊沙外(韻)城郭輕寒退(韻)花影亂(句)鶯聲碎(韻)飄零
疎酒盞(句)離别寬衣帶(韻)人不見(句)碧雲暮合空相對
(韻)憶昔西池會(韻)鴛鷺同飛蓋(韻)攜手處(句)今誰在
(韻)日邊清夢斷(句)鏡裏朱顔改(韻)春去也(句)落紅萬點
愁如海(韻)
(此調前段第三四句三字者以此詞為正體宋元人皆照此填若周詞之多押兩韻石詞之多押四韻葉)
(詞之少押一韻晁詞之少押兩韻皆變格也三前段第二句黃庭堅詞記得同朝退記字仄聲第四句)
(石孝友詞對流景傷淪落對字仄聲流字平聲第五句李之儀詞地偏人罕到地字仄聲第七八句謝逸)
(詞琴書倦鷓鴣喚起南窗睡書字平聲後段第三句彭虚寮詞堂堂去下堂字平聲第七句及結句石孝)
(友詞心撩亂斜陽影在闌干角撩字平聲譜内可平可仄據此餘參類列四詞)
又一體(雙調七十一字前後段各八句六仄韻)周紫芝
小春時候(韻)晴日吳山秀(韻)霜尚淺(句)梅先透(韻)波翻
醽醁醆(句)霧滿芙蓉繡(韻)持壽酒(韻)仙娥特地回雙袖
(韻)試問春多少(韻)恩入芝蘭厚(韻)松不老(句)山長久
(韻)星占南極遠(句)家是椒房舊(韻)君一笑(韻)金鑾看取
人歸後(韻)
(此與秦詞同惟前後段第七句各押韻異韻後段起句少字第七句笑字俱以篠叶有亦古也)
又一體(雙調七十一字前後段各八句七仄韻)石孝友
金風玉宇(韻)庭院新經雨(韻)香有露(韻)清無暑(韻)溪光
搖几席(句)嵐翠横尊俎(韻)烘笑語(韻)佳時聊復鄉人聚
(韻)門外荷花浦(韻)秋到花無數(韻)紅膾鯉(韻)青浮醑
(韻)何妨文字飲(句)更得江山助(韻)從此去(韻)蒲輪八佐
中興主(韻)
(此與周詞同唯前後段第三句又各押韻異)
又一體(雙調七十一字前段八句五仄韻後段八句六仄韻)葉夢得
雨聲蕭瑟(句)初到桐梧響(韻)人不寐(句)秋襟爽(韻)低簷
鐙黯淡(句)畫幕風來往(韻)誰共賞(韻)依稀記得船篷上
(韻)拍岸浮輕浪(韻)水闊菰蒲長(韻)向别浦(句)收横網
(韻)綠蓑衝暝色(句)艇子搖雙槳(韻)君莫忘(韻)此情猶是
當時唱(韻)
(此詞前段起句不用韻與諸家異)
又一體(雙調七十一字前後段各八句四仄韻)晁補之
玉京仙侣(句)同受琅函結(韻)風雨隔(句)塵埃絶(韻)霞觴
翻手破(句)閬苑花前别(韻)鵬翼斂(句)人間泛梗無由歇
(韻)豈憶山中酒(句)還共溪邊月(韻)愁悶火(句)時間滅
(韻)何妨心似水(句)莫遣頭如雪(韻)春近也(句)江南鴈識
歸時節(韻)
(此詞前後段起句俱不用韻)
又一體(雙調七十二字前段七句五仄韻後段八句五仄韻)歐陽修
數聲鶗鴂(韻)又報芳菲歇(韻)惜春更把殘紅折(韻)雨輕
風色暴(句)梅子靑時節(韻)永豐柳(句)無人盡日花飛雪
(韻)莫把絲絃撥(韻)怨極絃能說(韻)天不老(句)情難絶
(韻)心似雙絲網(句)中有千千結(韻)夜過也(句)東窗未白
殘鐙滅(韻)
(此調前段第三句七字者以此詞及葉詞為正體宋元人皆照此填若無名氏詞之少押一韻乃變格也)
(字按李之儀詞前段第一句深簾靜畫深字平聲靜仄聲第三句鮮衣楚製非文繡鮮字平聲又怎生)
(圖畫如何繡圖字平聲第四句宜推蕭史伴宜字平聲張仲幹詞結句泰階已應昇平象泰字仄聲李詞)
(後段第二句歌斷青青柳歌字平聲譜内可平可仄據此餘參類列二詞)
又一體(雙調七十二字前段七句六仄韻後段八句六仄韻)葉夢得
曉煙溪畔(句)曾記東風面(韻)化工更與重裁翦(韻)額黃
明豔粉(句)不共妖紅軟(韻)凝露臉(韻)多情正是當時見
(韻)誰向滄波岸(韻)特地移閒館(韻)情一縷(句)愁千點
(韻)煩君搜妙語(句)為我催清燕(韻)須細看(韻)紛紛亂蕊
空凡豔(韻)
(此與歐詞同唯後段第七句押韻異)
又一體(雙調七十二字前段七句五仄韻後段八句四仄韻)
(梅苑)無名氏
臘殘春近(韻)江上梅開粉(韻)一枝漏泄東君信(韻)壽陽
妝面靚(句)姑射冰姿瑩(韻)似淺杏(句)清香試與分明認
(韻)只恐霜侵破(句)又怕風吹損(韻)待折取(句)還不忍
(韻)莫將花上貌(句)來點多情鬢(韻)凝睇久(句)行人立馬
成遺恨(韻)
(此亦與歐詞同唯前段第六句後段起句不押韻異)
惜奴嬌(元高拭調注雙調按高麗史樂志宋賜大晟樂内有惜奴嬌曲破擇其雅者亦為類列)
惜奴嬌(雙調七十一字前段七句五仄韻後段七句四仄韻一疊韻)
晁補之
歌闋瓊筵(句)暗失金貂侣(韻)說衷腸(讀)丁寧囑付(韻)棹
舉帆開(句)黯行色(讀)秋將暮(韻)欲去(韻)待却回(讀)高城
已暮(韻)漁火煙村(句)但觸目(讀)傷離緒(韻)此情向(讀)
阿誰分訴(韻)那裏思量(句)爭知我(讀)思量苦(韻)最苦(疊)
睡不著(讀)西風夜雨(韻)
(此調始於此詞但前段第二句五字宋人如此填者甚少採之以誌淵源所自可平可仄詳見史詞此)
(不復注)
又一體(雙調七十二字前後段各七句五仄韻)史達祖
香剝酥痕(句)自昨夜(讀)春愁醒(韻)高情寄(讀)冰橋雪嶺
(韻)試約黃昏(句)便不誤(讀)黃昏信(韻)人靜(韻)倩嬌娥(讀)
留連秀影(韻)吟鬢簪香(句)已斷了(讀)多情病(韻)年年
待(讀)將春管領(韻)鏤月描雲(句)不枉了(讀)閒心性(韻)漫
聽(韻)誰敢把(讀)紅顔比並(韻)
(此即晁詞體惟前段第二句六字異蔡伸隔闊多時詞正與此同惟後段第六七句只替那火桶兒與奴)
(㬉被多一襯字石孝友我已多情詞亦與此同惟前段第二句更撞著多情底你亦多一襯字又合下相)
(逢詞亦與此同惟前結冤家你教我如何割捨後結冤家休直待教人咒罵叶兩平韻趙長卿洛浦嬌魂)
(詞亦與此同惟後段第二句怎似妖嬈體調不作折腰句法第五句不押韻均屬變格詞又俚鄙注明不)
(錄風按趙詞前段起句洛浦嬌魂洛字仄聲第三句把流分付花貌把字付字俱仄聲流字花字俱平)
(聲石詞把一心十分向你一字十字俱仄聲趙詞第五句臘寒射試香到寒字平聲試字仄聲石詞劣心)
(腸偏有你腸字平聲有字仄聲趙詞結句與江梅爭相先後先字平聲石詞你教我如何割捨教字我字)
(俱仄聲蔡詞後段起句雪意垂垂雪字仄聲石詞第二句百忙裏方知你忙字平聲趙詞第三句比山礬)
(也應錯道比字也字俱仄聲礬字平聲石詞第五句亮從前說風話從字前字俱平聲說字仄聲趙詞結)
(句拌了仙源與竒葩醉倒拌字源字俱平聲譜内可平可仄據此若無名氏詞三首句讀既異即不參校)
又一體(雙調七十一字前後段各七句四仄韻)
(高麗史樂志)無名氏
莫如勝㮣(句)景壓天街際(韻)彩鼇舉(讀)百仞聳倚(韻)鳳
舞龍驤(句)滿目紅光寳翠(韻)動霽色(句)餘霞映(讀)散成
綺(韻)漸灼蘭膏(句)覆滿青煙罩地(韻)簇宫商(讀)撋蕩
紛委(韻)萬姓瞻仰(句)苒苒雲龍香細(韻)共稽首(句)同樂
與(讀)衆方紀(韻)
(此以下三詞皆見高麗史樂志宋賜大晟樂中惜奴嬌曲破之一徧也其源亦出于晁詞故句讀多同者)
(此與晁詞較惟前段第五句後段第二句第五句不作折腰句法兩結攤破句法不押短韻餘俱同)
又一體(雙調八十字前後段各八句七仄韻)
(高麗史樂志)無名氏
景雲披靡(韻)露挹輕寒若水(韻)盡是游人才美(韻)陌塵
潤(讀)寳沈遞(韻)笑指揚鞭(句)多少高門勝會(韻)況是(韻)
只有今夕誓無寐(韻)盛時凝理(韻)簫韶可繼(韻)閬苑
金門齊啓(韻)燭連宵(讀)寧防避(韻)暗塵隨馬(句)明月逐
人無際(韻)調戲(韻)相歌穠李未闌已
(此詞音節猶近晁詞體製但前後段第二句以下各添六字一句後段第二句減二字前後段第三句又)
(各減一字耳)
又一體(雙調一百二字前段九句五仄韻後段十句六仄韻)
(高麗史樂志)無名氏
春早皇都冰泮(韻)宫沼東風布輕煖(韻)梅粉飄香(句)柳
帶弄色(句)瑞靄祥煙凝淺(韻)正值元宵(句)行樂同民總
無間(韻)肆情懷(讀)何惜相邀(句)是處裏容欵(韻)無算
(韻)仗委東君徧(韻)有風光(讀)占五陵閒散(韻)從把千金
(句)五夜繼賞(句)並徹春宵游翫(韻)借問花鐙(句)金鎖瓊
瑰果曾罕(韻)洞天裏(讀)一掠蓬瀛(句)苐恐今宵短(韻)
(此詞句讀與晁詞史詞迥别)
卓牌子近(宋人填詞有犯有近有促拍有近拍近者其腔調微近也此調見哀宣卿集名卓牌)
(子近因字句與卓牌子不同故另錄于此)
卓牌子近(雙調七十一字前段八句五仄韻後段六句四仄韻)袁去華
曲沼朱闌(句)繚牆翠竹晴晝(韻)金萬縷(讀)搖搖風柳(韻)
還是燕子歸時(句)花信來後(韻)看淡淨洗妝態(句)梅樣
瘦(韻)春初透(韻)盡日明窗相守(韻)閒共我焚香(句)伴
伊刺繡(韻)睡眼瞢騰(句)今朝早是病酒(韻)那堪更(讀)困
人時候(韻)
(宋人僅見此詞無別首可校)
三登樂(調見石湖詞按漢書食貨志三考黜陟餘三年食進業曰登再登曰平餘六年食三登曰)
(泰平二十七歲遺九年食然後王德流洽禮樂成焉三登樂之調名取此)
三登樂(雙調七十一字前後段各七句四仄韻)范成大
一碧鱗鱗(句)横萬里(讀)天垂吳楚(韻)四無人(讀)櫓聲自
語(韻)向浮雲(讀)西下處(句)水村煙樹(韻)何處繫船(句)暮
濤漲浦(韻)正江南搖落後(句)好山無數(韻)儘乘流(讀)
興來便去(韻)對青鐙(讀)獨自歎(句)一生羈旅(韻)敧枕夢
寒(句)又還夜雨(韻)
(此調始自范成大有别詞三首及陳三聘和詞四首可校若羅詞之句讀參差採以備體非正格也按)
(范詞别首前段第一二句今夕何期披岫幌雲關初啓今字平聲义路轉横塘風卷地水肥帆飽水字仄)
(聲陳詞注望曉山晴色麗晨餐應飽曉字仄聲范詞第三句荒三徑不知何許荒字何字俱平聲徑字仄)
(聲第四五句問菟裘無恙否天教重到天字平聲陳詞望横塘越溪路石湖煙水越字仄聲溪字平聲范)
(詞第六七句木落霧收故山更好木字仄聲陳詞丹忠此日盛名千古忠字千字俱平聲日字仄聲范詞)
(後段第一二句況五湖原自有扁舟祖武五字仄聲扁字平聲祖字仄聲第四五句喜山林蹤跡在何曾)
(如掃蹤字何字俱平聲陳詞問幾時尋舊約石磯重掃幾字仄聲范詞第六七句寂寞潮暮喚回棹去寂)
(字暮字俱仄聲潮字平聲陳詞一竿釣月更看醉裏竿字平聲譜内可平可仄據此)
又一體(雙調七十二字前段七句三仄韻後段七句四仄韻)羅子衎
過了元宵(句)見七葉蓂又飛(句)恰今朝昴宿降瑞(韻)初
度果生賢(句)盡道丰姿絶異(韻)翰林人物(句)雲霄富貴
(韻)自棲鸞展驥(韻)迤邐黃堂(句)每登要路無留滯(韻)
暫歸來(讀)訪松菊(句)趣裝行用濟(韻)增崇福禄(句)壽延
千百歲(韻)
(此見翰墨全書無别首宋詞可校因與范詞句讀不同錄以備體)
檐前鐵(調見古今詞話因詞中有檐前鐵馬戛叮噹句故名)
檐前鐵(雙調七十一字前段八句三仄韻後段六句三仄韻)
(古今詞話)無名氏
悄無人(句)宿雨厭厭(句)空庭乍歇(韻)聽檐前(讀)鐵馬戛
叮噹(句)敲破夢魂殘結(韻)丁年事(句)天涯恨(句)又早在
(讀)心頭咽(韻)誰憐我(讀)綺簾前(句)鎮日鞵兒雙跌(韻)
今番也(讀)石人應下千行血(韻)擬展青天(句)寫作斷腸
文(句)難盡說(韻)
(此見宋楊湜古今詞話無别首宋詞可校)
甘露歌(調見樂府雅詞一名古祝英臺)
甘露歌(三段七十二字每段各四句兩平韻兩仄韻)王安石
折得一枝香在手(仄韻)人間應未有(韻)疑是經春雪未消
(平韻)今日是何朝(韻)盡日含毫難比興(換仄韻)都無色可
並(韻)萬里晴天何處來(換平韻)真是屑瓊瑰(韻)天寒日
暮山谷裏(換仄韻)的皪愁成水(韻)池上漸多枝上稀(換平韻)
唯有故人知(韻)
(按花草粹編分此詞三段為三首今從樂府雅詞訂正)
憶帝京(樂章集注南吕調)
憶帝京(雙調七十二字前段六句四仄韻後段七句四仄韻)柳永
薄衾小枕涼天氣(韻)乍覺别離滋味(韻)展轉數寒更(句)
起了還重睡(韻)畢竟不成眠(句)一夜長如歲(韻)也擬
把(讀)却回征轡(韻)又爭奈(讀)已成行計(韻)萬種思量(句)
多方開解(句)只恁寂寞厭厭地(韻)繫我一生心(句)負你
千行淚(韻)
(此調以此詞為正體故黃庭堅鳴鳩乳燕詞薄妝小靨詞皆與此同若銀燭生花詞之添字亦變格也)
(按黃詞後段第一句萬里嫁烏孫公主烏字平聲第二句對易水明妃不渡易字仄聲明字平聲不字仄)
(聲又更莫問鶯老花謝老字仄聲第四句紅顔片片上片字仄聲第五句指下花落狂風雨花字平聲譜)
(内可平可仄據此餘參添字詞之句法同者)
又一體(雙調七十六字前段六句四仄韻後段七句六仄韻)黃庭堅
銀燭生花如紅豆(韻)占好事(讀)如今有(韻)人醉曲屏深
(句)借寳瑟(讀)輕招手(韻)一陣白蘋風(句)故滅燭(讀)教相
就(韻)花帶雨(讀)冰肌香透(韻)恨啼鳥(讀)轆轤聲曉(韻)
柳岸微寒吹殘酒(韻)斷腸人(句)依舊鏡中銷瘦(韻)恐那
人知後(韻)鎮把你(讀)來僝僽(韻)
(此詞大略與柳詞同惟前段第二句六字折腰第四句及結句各添一字俱六字折腰後段第三四五句)
(攤破句法作七字一句三字一句六字一句第六句押韻結句亦添一字異至曉字與透字押亦遵古韻)
于飛樂(金詞注高平調元詞注南吕調史達祖詞名鴛鴦怨曲)
于飛樂(雙調七十二字前段八句四平韻後段八句三平韻)晏幾道
曉日當簾(句)睡痕猶占香腮(韻)輕盈笑倚鸞臺(韻)暈殘
紅(句)勻宿翠(句)滿鏡花開(韻)嬌蟬鬢畔(句)插一枝(讀)淡
蕊疎梅(韻)每到春深(句)多愁饒恨(句)妝成嬾下香階
(韻)意中人(句)從别後(句)縈繋情懷(韻)良辰好景(句)相思
字(讀)喚不歸來(韻)
(此調有晏詞張詞毛詞三體大同小異按史達祖綺翼翩翩詞照此填史詞前段第七句白頭相守相)
(字平聲後段第六句合是單棲合字仄聲譜内可平可仄據此餘參張詞毛詞句法同者)
又一體(雙調七十三字前段九句四平韻後段七句四平韻)張先
寳奩開(句)菱鑑淨(句)一掬清蟾(韻)新妝臉(讀)旋學花添
(韻)蜀紅衫(句)雙繡蝶(句)裙縷鶼鶼(韻)尋思前事(句)小屏
風(讀)仍畫江南(韻)怎空教(句)草解宜男(韻)柔桑暗(讀)
又過春蠶(韻)正陰晴天氣(句)更暝色相兼(韻)幽期消息
(句)曲房西(讀)碎月篩簾(韻)
(此詞前後段句法多與晏詞不同所採毛詞前段即其體也因毛詞句讀整齊又有别首可校故可平可)
(仄注毛詞下)
又一體(雙調七十六字前後段各九句四平韻)毛滂
水邊山(句)雲畔水(句)新出煙林(韻)送秋來(讀)雙檜寒陰
(韻)檜堂寒(句)香霧碧(句)簾箔清深(韻)放衙隱几(句)誰知
共(讀)雲水無心(韻)望西園(句)飛蓋夜(句)月到清尊(韻)
為詩翁(讀)露冷風清(韻)褪紅裙(句)袪碧袖(句)花草爭春
(韻)勸翁彊飲(句)莫孤負(讀)風月留人(韻)
(此詞校晏詞多一句前後段第五句以下與晏詞第四句以下同校張詞前段俱同金詞高平調者照此)
(填有毛詞别首可校底按毛詞别首前段第五六七句聽轆轤聲斷也井銀瓶轆字井字俱仄聲後段)
(第一二三句繫畫船楊柳岸曉月亭亭畫字仄聲又黛尖低桃萼破微笑輕顰微字平聲第四句早做成)
(役夢旁魂做字仄聲結句獨自箇說與誰譍自字說字俱仄聲譜内可平可仄據此餘詳晏詞句讀同者)
撼庭竹(此調有平韻仄韻兩體)
撼庭竹(雙調七十二字前段六句五平韻後段六句四平韻一叶韻)
黃庭堅
嗚咽南樓吹落梅(韻)聞鴉樹驚飛(韻)夢中相見不多時
(韻)隔城今夜也應知(韻)坐久水空碧(句)山月影沈西(韻)
買箇宅兒住著伊(韻)剛不肯相隨(韻)如今却被天嗔
你(叶)永落雞羣受雞欺(韻)空恁惡憐惜(句)風月損花枝
(韻)
(按此詞後段如今却被天嗔你句即前段夢中相見不多時句例應押平韻此詞用你字亦是三聲叶韻)
(同按詞既押平聲韻其句中平仄即與仄聲韻詞不詞律強為參校終屬無據其所注可平可仄不必)
(從)
又一體(雙調七十二字前段六句五仄韻後段六句四仄韻)王詵
綽略青梅弄春色(韻)真豔態堪惜(韻)經年費盡東君力
(韻)有情先到探春客(韻)無語泣寒香(句)時暗度瑶席(韻)
月下風前空悵望(句)思攜手同摘(韻)畫闌倚徧無消
息(韻)佳辰樂事再難得(韻)還是夕陽天(句)空暮雲凝碧
(韻)
(此詞字句與平韻詞同惟後段起句不押韻異)
粉蝶兒(調見毛滂東堂詞因詞有粉蝶兒這回共花同活句取以為名金詞注中吕調太和正音)
(譜中吕宫)
粉蝶兒(雙調七十二字前後段各八句四仄韻)毛滂
雪徧梅花(句)素光都共竒絶(韻)到窗前(讀)認君時節(韻)
下重幃(句)香篆冷(句)蘭膏明滅(韻)夢悠揚(句)空遶斷雲
殘月(韻)沈郎帶寬(句)同心放開重結(韻)褪羅衣(讀)楚
腰一捻(韻)正春風(句)新著摸(句)花花葉葉(韻)粉蝶兒(句)
這回共花同活(韻)
(此調以此詞為正體辛棄疾蔣捷詞俱照此填若曹詞之攤破句法乃變格也蔣詞前段起句啼鴂聲)
(中啼字平聲辛詞第二句十三女兒學繡學字仄聲辛詞第五六句便下得雨僝風愆便字雨字俱仄聲)
(蔣詞結句催他柳緜狂縱他字平聲辛詞後段第一二句而今春似輕薄蕩子難久似字薄字子字俱仄)
(聲第五六句都釀作一江醇酒一字仄聲醇字平聲結句楊柳岸邊相候楊字平聲譜内可平可仄據此)
(餘參曹詞)
又一體(雙調七十二字前後段各七句四仄韻)曹冠
繞舍清陰(句)還是暮春天氣(韻)徧蒼苔(讀)亂紅堆砌(韻)
問留春不住(句)春怎知人意(韻)最關情(句)雲杪杜鵑聲
碎(韻)休怨春歸(句)四時有花堪醉(韻)漸紅蓮(讀)豔妝
依水(韻)次芙蓉巖桂(句)與菊英梅蕊(韻)稱開尊(句)日日
殢香偎翠(韻)
(此亦毛詞體惟前後段第四五六句作五字兩句異)
遶池遊(調見樂府雅詞蔣氏九宫譜注雙調)
遶池遊(雙調七十二字前段八句五仄韻後段八句六仄韻)
(樂府雅詞)無名氏
漸春工巧(句)玉漏花深寒淺(韻)韶景變(句)融晴蕙風暖
(韻)都門十二(句)三五銀蟾光滿(韻)瑞煙葱蒨(韻)禁城閬
苑(韻)棚山雉扇(韻)絳蠟交輝星漢(韻)神仙籍(句)棃園
奏絃管(韻)都人遊翫(韻)萬井山呼歡忭(韻)歲歲天仗(句)
願瞻鳳輦(韻)
(此詞無别首可校)
御定詞譜卷十六
