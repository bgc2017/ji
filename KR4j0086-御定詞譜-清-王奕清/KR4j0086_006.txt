欽定四庫全書
御定詞譜卷六目錄(起四十六字至四十七字)
更漏子八體
巫山一段雲三體
望仙門一體
占春芳一體
朝天子一體(乂名思越人)
憶少年二體(又名隴首山)(十二時)(桃花曲)
西地錦三體
相思引三體(又名玉交枝人定風波令思引鏡中)(琴調相)
落梅風一體
江亭怨一體(又名清平樂令)(荆州亭)
喜遷鶯十七體(又名鶴冲天喜遷鶯令)(萬年枝燕歸來)(春光好早梅芳)
(烘春桃李)
烏夜啼三體(又名聖無憂)(錦堂春)
相思兒令一體(又名相思令)
阮郎歸二體(又名碧桃春濯纓曲)(醉桃源)(宴桃源)
賀聖朝十一體(又名轉調賀聖朝)
甘草子二體
珠簾卷一體
畫堂春五體
喜長新一體
金盞子令一體
獻天壽一體
欽定四庫全書
御定詞譜卷六(起四十六字至四十七字)
更漏子(此調有兩體四十六字者始於温庭筠唐宋詞最多尊前集注大石調又屬商調一百四)
(字者止杜安世詞無别首可錄)
更漏子(雙調四十六字前段六句兩仄韻兩平韻後段六句三仄韻兩平韻)
温庭筠
玉鑪香(句)紅蠟淚(仄韻)偏照畫堂秋思(韻)眉翠薄(句)鬢雲
殘(平韻)夜長衾枕寒(韻)梧桐樹(換仄韻)三更雨(韻)不道離
情正苦(韻)一葉葉(句)一聲聲(換平韻)空階滴到明(韻)
(此調以温韋二詞為正體唐人多宗温詞宋人多宗韋詞其餘押韻異同或有減字皆變格也後段第)
(二句牛嶠詞寸腸結寸字仄聲第四句馮延巳詞星移後移字平聲譜内可平可仄據此餘參下所採各)
(詞)
又一體(雙調四十六字前後段各六句兩仄韻兩平韻)韋莊
鐘鼓寒(句)樓閣暝(仄韻)月照古桐金井(韻)深院閉(句)小庭
空(平韻)落花香露紅(韻)煙柳重(句)春霧薄(換仄韻)鐙背水
窗高閣(韻)閒倚戸(句)暗沾衣(換平韻)待郎郎不歸(韻)
(此即温詞體惟換頭句不用韻異按宋詞換頭句多不用韻但唐人此句第三字用仄聲宋人此句第三)
(字則用平聲晏殊詞後段起句探花開探字仄聲花開二字俱平聲譜内參之餘詳温詞)
又一體(雙調四十六字前後段各六句兩仄聲兩平韻)賀鑄
上東門(句)門外柳(仄韻)贈别每煩纖手(韻)一葉落(句)幾番
秋(平韻)江南獨倚樓(韻)曲闌干(句)凝竚久(仄韻)薄暮更堪
搔首(韻)無際恨(句)見閒愁(平韻)侵尋天盡頭(韻)
(此即韋詞體惟後段仄韻平韻即押前段原韻異賀詞凡四首皆同)
又一體(雙調四十五字前段六句兩仄韻兩平韻後段六句三仄韻兩平韻)
歐陽炯
玉闌干(句)金甃井(仄韻)月照碧梧桐影(韻)獨自箇(句)立多
時(平韻)露華濃濕衣(韻)一晌(換仄韻)凝情望(韻)待得不成
模樣(韻)雖尀耐(句)又尋思(平韻)怎生嗔得伊(韻)
(此亦温詞體惟換頭句減一字其後結平韻即押前韻異)
又一體(雙調四十六字前段六句兩仄韻兩平韻後段六句四平韻)
孫光憲
掌中珠(句)心上氣(仄韻)愛惜豈將容易(韻)花下月(句)枕前
人(平韻)此生誰更親(韻)交頸語(句)合歡身(韻)便同比目
金鱗(韻)連繡枕(句)臥紅茵(韻)霜天似暖春(韻)
(此詞句讀與温韋詞同惟後段第一二三句不押仄韻異)
又一體(雙調四十五字前後段各六句兩仄韻兩平韻)
(天機餘錦)無名氏
解語花(句)斷腸草(仄韻)諳盡風流煩惱(韻)合歡少(句)别離
多(平韻)此情無奈何(韻)帳前鐙(句)窗間月(換仄韻)記得那
時節(韻)繡被剰(句)畫屏空(換平韻)如今在夢中(韻)
(此亦韋詞體惟後段第三句五字異)
又一體(雙調四十九字前段四句三平韻後段五句四平韻)歐陽炯
三十六宫秋夜永(句)露華點滴高梧(韻)丁丁玉漏咽銅
壺(韻)明月上金鋪(韻)紅線毯(句)博山鑪(韻)香風暗觸
流蘇(韻)羊車一去長青蕪(韻)鏡塵鸞綵孤(韻)
(此詞前後段全押平韻見尊前集唐人亦無填此體者)
又一體(雙調一百四字前後段各十句五平韻)杜安世
遥遠途程(韻)算萬水千山(句)路入神京(韻)暖日春郊(讀)
綠柳紅杏(句)香逕舞燕流鶯(韻)客館悄悄閒庭(句)堪惹
舊恨深(韻)有多少馳驅(句)驀嶺涉水(句)枉廢身心(韻)
思想厚利高名(韻)漫惹得憂煩(句)枉度浮生(韻)幸有青
松(讀)白雲深洞(句)清閒且樂昇平(韻)長是宦遊羈思(句)
别離淚滿襟(韻)望江鄉蹤跡(句)舊遊題書(句)尚自分明
(韻)
(此與唐詞迥别即宋詞中亦無他首可校因調名相同故附列於此)
巫山一段雲(唐教坊曲名樂章集注雙調)
巫山一段雲(雙調四十六字前段四句三平韻後段四句兩仄韻兩平韻)
唐昭宗
蝶舞棃園雪(句)鶯啼柳帶煙(平韻)小池殘日豔陽天(韻)苧
蘿山又山(韻)青鳥不來愁絶(仄韻)忍看鴛鴦雙結(韻)春
風一等少年心(換平韻)閒情恨不禁(韻)
(此詞後段第一二句間入仄韻結處又另換平韻宋柳永詞五首與此同柳詞前段起句琪樹羅三殿)
(琪字平聲第三句人間三度見河清人字平聲後段起句昨夜紫微詔下詔字仄聲又昨夜麻姑陪宴麻)
(字平聲第二句留宴鰲峰真客留字平聲又不道九關齊閉九字仄聲第三句幾回山脚弄雲濤幾字仄)
(聲後結髣髴見金鰲髣字仄聲譜内可平可仄據此餘參下詞)
又一體(雙調四十六字前段四句三平韻後段四句兩仄韻兩平聲)
唐昭宗
縹緲雲間質(句)盈盈波上身(平韻)袖羅斜舉動埃塵(韻)明
豔不勝春(韻)翠鬢晚妝煙重(仄韻)寂寂陽臺一夢(韻)冰
眸蓮臉見長新(平韻)巫峽更何人(韻)
(此即前詞體惟後結平韻仍押前韻異)
又一體(雙調四十四字前後段各四句三平韻)毛文錫
雨霽巫山上(句)雲輕映碧天(韻)遠風吹散又相連(韻)十
二晚峰前(韻)暗濕啼猿樹(句)高籠過客船(韻)朝朝暮
暮楚江邊(韻)幾度降神仙(韻)
(此詞全押平韻換頭兩句又各減去一字與昭宗詞異唐歐陽炯李珣詞元趙孟頫詞俱與此同前段)
(第一句趙孟頫詞松雪堆嵐靄松字平聲第三句風清月冷好花時風字平聲月字仄聲第四句新恨怯)
(逢秋新字平聲後段第一句李珣詞塵暗珠簾卷塵字平聲第二句烟花春復秋春字平聲第三句歐陽)
(炯詞遠遊蓬島降人間遠字仄聲蓬字平聲第四句毛文錫别詞年代屬元和年字平聲譜内可平可仄)
(據此)
望仙門(調見珠玉詞取詞中結句為名)
望仙門(雙調四十六字前段四句四平韻後段五句三平韻一疊韻)
晏殊
玉池波浪碧如鱗(韻)露蓮新(韻)清歌一曲翠眉顰(韻)舞
華茵(韻)滿酌蘭英酒(句)須知獻壽千春(韻)太平無事
荷君恩(韻)荷君恩(疊)齊唱望仙門(韻)
(後結荷君恩三字例用疊句晏詞别首慶相逢泛濃香皆然前段第三句晏詞别首管絃聲細出簾櫳)
(管字仄聲聲字平聲後段第一句仙酒斟雲液仙字平聲譜内可平可仄據此)
占春芳(蘇軾咏棃花製此調取詞中第三句為名)
占春芳(雙調四十六字前段五句兩平韻後段四句三平韻)蘇軾
紅杏了(句)夭桃盡(句)獨自占春芳(韻)不比人間蘭麝(句)
自然透骨生香(韻)對酒莫相忘(韻)似佳人(讀)兼合明
光(韻)只憂長笛吹花落(句)除是寧王(韻)
(此調只此一詞無别首可校)
朝天子(唐教坊曲名陽春集名思越人)
朝天子(雙調四十六字前後段各四句四仄韻)晁補之
酒醒情懷惡(韻)金縷褪(讀)玉肌如削(韻)寒食過却(韻)早
海棠零落(韻)漸日照(讀)闌干煙淡薄(韻)繡額珠簾籠
畫閣(韻)春睡著(韻)覺來失(讀)鞦韆期約(韻)
(此調祗有楊无咎詞可校楊詞前段第二句占螺浦山川彛曠占字仄聲螺字山字俱平聲第三句千奇)
(萬狀奇字平聲第四句見雲煙收放雲字平聲後段第四句徙倚撫危闌吟望倚字仄聲譜内可平可仄)
(據此)
憶少年(万俟咏詞有上隴首凝眸天四闊句名隴首山朱敦儒詞名十二時元劉秉忠詞有恨桃)
(花流水句更名桃花曲)
憶少年(雙調四十六字前段五句兩仄韻後段四句三仄韻)晁補之
無窮官柳(句)無情畫舸(句)無根行客(韻)南山尚相送(句)
只高城人隔(韻)罨畫園林溪紺碧(韻)算重來(讀)盡成
陳迹(韻)劉郎鬢如此(句)況桃花顔色(韻)
(此調以此詞為正體若曹詞不過於換頭句添一字也前段第一二三句万俟咏詞隴雲溶曳隴山峻)
(秀隴泉嗚咽三隴字俱仄聲第二句趙彦端詞逢花如露如字平聲第三句無名氏詞盈盈脈脈上脈字)
(仄聲第五句万俟詞已不勝愁絶不字仄聲後段第二句万俟詞更一聲塞鴈悽切一字鴈字俱仄聲謝)
(懋詞秋千外臥紅堆碧秋字平聲外字仄聲第三句趙詞與君醉千歲與字仄聲万俟詞征書待寄遠寄)
(字仄聲第四句無名氏詞忽一聲長笛一字仄聲譜内可平可仄據此餘參曹詞)
又一體(雙調四十七字前段五句兩仄韻後段四句三仄韻)曹組
年時酒伴(句)年時去處(句)年時春色(韻)清明又近也(句)
却天涯為客(韻)念過眼(讀)光陰難再得(韻)想前歡(讀)
盡成陳迹(韻)登臨恨如此(句)把闌干暗拍(韻)
(此即晁詞體惟換頭添一字作八字句異万俟咏詞上隴首凝眸天四闊孫道絢詞正雨後棃花幽豔白)
(並與此同詞律謂無第二首可訂非也)
西地錦(元高拭詞第三句七字者注黃鍾宫)
西地錦(雙調四十六字前後段各五句三仄韻)蔡伸
寂寞悲秋懷抱(韻)掩重門悄悄(韻)清風皓月(句)朱闌畫
閣(句)雙鴛池沼(韻)不忍今宵重到(韻)惹離愁多少(韻)
蓬山路杳(句)藍橋信阻(句)黃花空老(韻)
(此詞前後段兩結句各四字章華重過黃糧詞正與此同按章詞前段起句重過黃糧古驛古字仄聲)
(末句不禁攀折不字仄聲後段第三句紫泥誥下紫字仄聲譜内可平可仄據此餘參下詞)
又一體(雙調四十八字前後段各五句三仄韻)石孝友
回望玉樓金闕(韻)正水遮山隔(韻)風兒又起(句)雨兒又
急(句)好愁人天色(韻)兩岸荻花楓葉(韻)爭舞紅吹白
(韻)中秋過也(句)重陽近也(句)作天涯孤客(韻)
(此詞前後段兩結句各五字周紫芝雨細欲收詞正與此同平仄亦如一)
又一體(雙調四十七字前後段各四句三仄韻)(梅苑)無名氏
不與羣花相續(韻)獨占春光速(韻)幽香遠遠散西東(句)
惟竹籬茅屋(韻)羌管誰調一曲(韻)送月夜(讀)猶芬馥
(韻)忍君折取向玉堂(句)只這些清福(韻)
(此詞前後段第三句各七字其前段第二句不作上一下四句法後段第二句六字折腰自成一體)
相思引(此調有兩體四十六字者押平聲韻房舜卿詞名玉交枝周紫芝詞名定風波令趙彦端)
(詞名琴調相思引四十九字者押仄聲韻古今詞詁無名氏詞名鏡中人)
相思引(雙調四十六字前段四句三平韻後段四句兩平韻)袁去華
曉鑑胭脂拂紫綿(韻)未忺梳掠髻雲偏(韻)日高人靜(句)
沈水裊殘煙(韻)春老菖蒲花未著(句)路長魚鴈信難
傳(韻)無端風絮(句)飛到繡牀邊(韻)
(前段第一句趙彦端詞曾躡姑蘇城上臺曾字城字俱平聲第二句趙與仁詞晴塵不動地衣平晴字平)
(聲不字仄聲第三句趙彦端詞幾回徙倚徙字仄聲劉仲尹詞羅敷猶小羅字平聲第四句趙彦端詞月)
(裏暮雲開月字仄聲後段第一句趙彦端詞燕語自知懷舊壘燕字自字俱仄聲第二句水聲只解送行)
(人只字仄聲劉仲尹詞輕花吹隴麥初勻輕字平聲第三句周紫芝詞斷霞消盡斷字仄聲房舜卿詞千)
(鍾玉酒玉字仄聲第四句許棐詞雨外一鳩啼雨字仄聲譜内可平可仄據此)
又一體(雙調四十九字前段五句四仄韻後段四句四仄韻)
(梅苑)無名氏
笑盈盈(句)香噴噴(韻)姑射仙人風韻(韻)天與肌膚常素
嫩(韻)玉面猶嫌粉(韻)斜倚小樓凝遠信(韻)多少往來
人恨(韻)只恐乘春雲雨困(韻)迤邐嬌容褪(韻)
(梅苑無名氏詞二首押仄聲韻亦名相思引雖與袁體迥别因調名同故為類列梅苑詞别首前段第)
(三句瀟灑早梅猶嫩早字仄聲第四句香入夢魂殘酒醒夢字仄聲譜内可平可仄據此餘參下詞)
又一體(雙調四十八字前段五句四仄韻後段四句四仄韻)
(古今詞話)無名氏
柳煙濃(句)梅雨潤(韻)芳草綿綿離恨(韻)花塢風來幾陣
(韻)羅袖沾香粉(韻)獨上小樓迷遠近(韻)不見浣溪人
信(韻)何處笛聲飄隠隠(韻)吹斷相思引(韻)
(此與笑盈盈詞同惟前段第四句少一字異)
落梅風(調見梅苑按梅苑别有落梅風長調二首俱一百六字因花草粹編名落梅亦名落梅慢)
(另編一體不為類列)
落梅風(雙調四十六字前段四句四平韻後段四句三平韻)
(梅苑)無名氏
宫煙如水濕芳晨(韻)寒梅似雪相親(韻)玉樓側畔數枝
春(韻)惹香塵(韻)壽陽嬌面偏憐惜(句)妝成一面花新
(韻)鏡中重把玉纖勻(韻)酒初醺(韻)
(此詞見梅苑字多脫誤今照詞鵠訂定其平仄無别首可校)
江亭怨(花庵詞選名清平樂令按冷齋夜話云黃魯直登荆州亭見亭柱間有此詞夜夢一女子)
(云有感而作魯直驚悟曰此必吳城小龍女也因又名荆州亭)
江亭怨(雙調四十六字前後段各四句三仄韻)
(冷齋夜話)無名氏
簾卷曲闌獨倚(韻)江展暮雲無際(韻)淚眼不曾晴(句)家
在吳頭楚尾(韻)數點落花亂委(韻)撲漉沙鷗驚起(韻)
詩句欲成時(句)沒入蒼煙叢裏(韻)
(此詞無他首可校平仄宜遵之)
喜遷鶯(此調有小令長調兩體小令起于唐人太和正音譜注黃鍾宫因韋莊詞有鶴冲天句更)
(名鶴冲天和凝詞有飛上萬年枝句名萬年枝馮延己詞有拂面春風長好句名春光好宋夏)
(竦詞名喜遷鶯令晏幾道詞名燕歸來李德載詞有殘臘裏早梅芳句名早梅芳長調起于宋)
(人梅溪集注黃鍾宫白石集注太簇宫俗名中管高宫江漢詞一名烘春桃李)
喜遷鶯(雙調四十七字前段五句四平韻後段五句兩仄韻兩平韻)
韋莊
街鼓動(句)禁城開(平韻)天上探人回(韻)鳳銜金榜出雲來
(韻)平地一聲雷(韻)鶯已遷(句)龍巳化(仄韻)一夜滿城車
馬(韻)家家樓上簇神仙(換平韻)爭看鶴冲天(韻)
(唐人填此調者換頭下二句例押仄韻惟後結押平韻或有異同及前段第二句後段第一句或押韻或)
(不押韻耳若毛詞之後結亦押仄韻宋張元幹詞之全押平韻皆變格也此詞兩結各用平韻韋詞别首)
(亦然周邦彦二詞李德載二詞俱照此填字和凝詞後段第三句紅日漸長一線紅字平聲一仄聲譜)
(内據之餘參後詞惟馮詞首二句平仄全異因不參校入譜)
又一體(雙調四十七字前段五句三平韻後段五句兩仄韻兩平韻)
馮延己
霧濛濛(句)風淅淅(句)楊柳帶疎煙(平韻)飄飄輕絮滿南園
(韻)牆下草芊綿(韻)燕初飛(句)鶯已老(仄韻)拂面春風長
好(韻)相逢攜酒且高歌(換平韻)人生得幾何(韻)
(此詞前段第二句不用韻異馮詞别首亦然晏殊燭飄花曙河低二詞照此填)
又一體(雙調四十七字前段五句四平韻後段五句兩仄韻兩平韻)
薛昭藴
金門曉(句)玉京春(平韻)駿馬驟輕塵(韻)樺煙深處白衫新
(韻)認得化龍身(韻)九陌喧(句)千門啟(仄韻)滿袖桂香風
細(韻)杏園歡宴曲江濱(平韻)自此占芳辰(韻)
(此詞後結即押前段平韻薛詞三首皆然許棐鳩雨細詞照此填)
又一體(雙調四十七字前段五句四平韻後段五句三仄韻兩平韻)
(南唐)李煜
曉月墜(句)宿煙微(平韻)無語枕頻敧(韻)夢回芳草思依依
(韻)天遠鴈聲稀(韻)啼鶯散(仄韻)餘花亂(韻)寂寞畫堂深
院(韻)片紅休掃儘從伊(平韻)留待舞人歸
(此詞換頭第一句用韻後結即押前段平韻和凝曉月墜詞晏幾道蓮葉雨詞夏竦霞散綺詞照此填按)
(晏殊風轉蕙歌斂黛二詞換頭第一句亦用韻但後結不押前段平韻歐陽修梅謝粉花不謝二詞正與)
(晏同注明不錄)
又一體(雙調四十七字前段五句四平韻後段五句三仄韻)毛文錫
芳草景(句)曖晴煙(平韻)喬木見鶯遷(韻)傅枝偎葉語關關
(韻)飛過綺叢間(韻)錦翼鮮(句)金毳軟(仄韻)百囀千嬌相
喚(韻)碧紗窗曉怕聞聲(句)驚破鴛鴦暖(韻)
(此詞後段全押仄韻唐宋詞中僅見此作)
又一體(雙調四十六字前段五句四平韻後段五句三平韻)張元幹
文倚馬(句)筆如椽(韻)桂殿早登仙(韻)舊遊册府記當年
(韻)衮繡合貂蟬(韻)慶天申(句)瞻玉座(句)鵷鷺正陪班
(韻)看君穩步過花甎(韻)歸院引金蓮(韻)
(此詞前後段全押平韻即宋詞中亦僅見此作)
又一體(雙調一百三字前後段各十一句五仄韻)康與之
秋寒初勁(韻)看雲路鴈來(句)碧天如鏡(韻)湘浦煙深(句)
衡陽沙遶(句)風外幾行斜陣(韻)回首塞門何處(句)故國
關河重省(韻)漢使老(句)認上林欲下(句)徘徊清影(韻)
江南煙水暝(韻)聲過小樓(句)燭暗金猊冷(韻)送目鳴琴
(句)裁詩挑錦(句)此恨此情無盡(韻)夢想洞庭飛下(句)散
入雲濤千頃(韻)過盡也(句)柰杜陵人遠(句)玉關無信(韻)
(長調以康詞及蔣詞為正體其餘攤破句法皆變體也若姜夔詞之添字自注高宫者又與各家不同)
(前段第七句王千秋詞靜久聲鳴檻竹聲字平聲第八句王詞寄驛勝傳緘紙勝字仄聲程珌詞誰信千)
(齡際遇際字仄聲後段第一句王千秋詞誰為停征騎為字仄聲征字平聲第四句黃機詞桃李陰邊桃)
(字平聲何夢桂詞舊日沈腰沈字仄聲第六句程珌詞須是人間紫府須字人字俱平聲紫字仄聲第七)
(句曹冠詞棋戰新來常勝棋字新字俱平聲吳禮之詞巷陌笑聲不斷不字仄聲譜内據此餘參後詞)
又一體(雙調一百三字前段十一句五仄韻後段十二句一疊韻四仄韻)
蔣捷
遊絲纖弱(韻)漫著意絆春(句)春難憑託(韻)水暖成紋(句)
雲晴生影(句)芳草漸侵裙幄(韻)露添牡丹新豔(句)風擺
秋千閒索(韻)對此景(句)動高歌一曲(句)何妨行樂(韻)
行樂(疊)君聽取(句)鶯囀綠窗(句)也似來相約(韻)粉壁題
詩(句)香街走馬(句)爭柰鬢絲輸却(韻)夢回晝長無事(句)
聊倚闌干斜角(韻)翠深處(句)看悠悠幾點(句)楊花自落
(韻)
(此詞換頭句用短韻餘與康詞同更按康詞換頭句本押韻此用短韻疊上句末即不押若高觀國詞)
(轉昐塵夢斷則又押一韻蔣詞别首别浦雲斷處亦然注明不錄)
又一體(雙調一百三字前段十句五仄韻後段十二句六仄韻)吳文英
凡塵流水(韻)正春在(讀)絳闕瑶階十二(韻)暖日明霞(句)
天香盤錦(句)低映曉光梳洗(韻)故苑浣花沈恨(句)化作
夭桃斜紫(韻)困無力(句)倚闌干(句)還倩東風扶起(韻)
公子(韻)留意處(韻)羅蓋牙籤(句)一一花名字(韻)小扇翻
歌(句)密圍留客(句)雲葉翠温羅綺(韻)豔波紫金杯重(句)
人倚妝臺微醉(韻)夜和露(句)翦殘枝(句)點點花心清淚
(韻)
(此詞前段第二句作三字一讀下六字一句又前後結各三字兩句六字一句吳詞别首江亭年暮詞煙)
(空白鷺詞皆然吳禮之易祓二詞亦與此同)
又一體(雙調一百三字前段十二句五仄韻後段十三句五仄韻)趙長卿
商颷輕透(韻)動簾幕飛梧(句)亂飄庭甃(韻)瑞氣氤氲(句)
沈檀初爇(句)煙噴寶臺金獸(韻)黃花美酒(句)天教占得
(句)先他時候(韻)誕元老(句)慶有聲(句)此夕降生華冑(韻)
歡笑(句)宜稱壽(韻)絃管鼎沸(句)宫商方頻奏(韻)滿捧
瑶巵(句)華堂歌舞(句)拍轉金釵斜溜(韻)朱顔綠鬢(句)殷
勤深願(句)鎮長如舊(韻)歎濱海(句)道難留(句)指日榮遷
飛驟(韻)
(此詞前後段第七八句攤破六字兩句作四字三句與各家不同按此詞前後兩結各三字兩句六字)
(一句正與吳文英詞同詞律乃於前結以慶有聲此夕五字為一句降生華胄四字為一句後結則以道)
(難留指日榮遷飛驟九字為一句不可從)
又一體(雙調一百三字前段十一句五仄韻後段十二句六仄韻)史達祖
月波凝滴(韻)望玉壺天近(句)了無塵隔(韻)翠眼圈花(句)
冰絲織練(句)黃道寶光相直(韻)自憐詩酒瘦(句)難應接
(讀)許多春色(韻)最無賴(句)是隨香趁燭(句)曾伴狂客(韻)
蹤跡(韻)漫記憶(韻)老了杜郎(句)忍聽東風笛(韻)柳院
鐙疎(句)梅廳雪在(句)誰與細傾春碧(韻)舊情拘未定(句)
猶是學(讀)當年遊歴(韻)怕萬一(句)悞玉人夜寒(句)窗際
簾隙(韻)
(此詞前後段第七八句攤破六字兩句作五字一句七字一句亦與諸家不同)
又一體(雙調一百五字前段十一句六仄韻後段十二句七仄韻)姜夔
玉珂朱組(韻)又占了道人(句)林下真趣(韻)窗戸新成(句)
青紅猶潤(句)雙燕為君胥宇(韻)秦淮貴人第宅(句)問誰
記(讀)六朝歌舞(韻)總付與(韻)在柳橋花館(句)玲瓏深處
(韻)居士(韻)閒記取(韻)高臥未成(句)且種松千樹(韻)覓
句堂深(句)寫經窗靜(句)他日任聽風雨(韻)列仙更教誰
做(句)伴一院(讀)雙成儔侶(韻)世間住(韻)且休將鷄犬(句)
雲中飛去(韻)
(此詞前後段第八句各添一字作七字句兩結又多押一韻自注太簇宫俗名中管高宫按大呂宮為高)
(宮太簇宮與大呂宮同字譜故名中管高宮但宮調失傳其義則不可考矣)
又一體(雙調一百三字前後段各十一句四仄韻)(梅苑)無名氏
南枝向暖(句)乍秀出庾嶺(句)梅英初吐(韻)玉頰輕勻(句)
瓊腮淡抹(句)姑射冰容相許(韻)幾回立馬凝竚(句)影映
寒光霜妒(韻)拌盡占(句)在百花頭上(句)嚴冬獨步(韻)
芳華春意早(句)昨夜一番(句)雪裏開無數(韻)萬蕊千梢
(句)鉛堆粉汚(句)總是化工偏賦(韻)月明暗香浮動(句)休
使龍吟聲苦(韻)且留取(句)待時時頻倚(句)闌干重顧(韻)
(此與康詞同惟前後段起句不用韻異)
又一體(雙調一百三字前段十一句五仄韻後段十二句六仄韻)江漢
昇平無際(韻)慶八載相業(句)君臣魚水(韻)鎮撫風稜(句)
調燮精神(句)合是聖朝房魏(韻)鳳山政好(句)還被畫轂
朱輪催起(韻)按錦轡(句)映玉帶金魚(句)都人爭指(韻)
丹陛(韻)常注意(韻)追念裕陵(句)元佐今無幾(韻)繡衮香
濃(句)鼎槐風細(句)榮耀滿門朱紫(韻)四方具瞻師表(句)
盡道一夔足矣(韻)運化筆(句)又管領年年(句)烘春桃李
(韻)
(此亦康蔣二詞體惟前段第七句四字第八句八字異)
又一體(雙調一百三字前段十二句五仄韻後段十一句五仄韻)蔡伸
素娥呈瑞(韻)正慘慘暮寒(句)同雲千里(韻)翦水飛花(句)
漸漸瑶英(句)密灑翠筠聲細(韻)邃館靜深(句)金鋪半掩
(句)重簾垂地(韻)明窗外(句)伴疎梅瀟灑(句)玉肌香膩(韻)
幽人當此際(韻)醒魂照影(句)漏永愁無寐(韻)強拊清
尊(句)慵添寶鴨(句)誰會黯然情味(韻)幸有賞心人(句)奈
咫尺(讀)重門深閉(韻)今夜裏(句)莫忍教孤負(句)濃香鴛
被(韻)
(此亦康詞體惟前段第七八句作四字三句後段第七八句作五字一句七字一句異按江詞蔡詞句)
(讀參差不足為法譜中採入聊以備體)
又一體(雙調一百二字前段十一句五仄韻後段十句四仄韻)
(梅苑)無名氏
臘殘春未(韻)正候館梅開(句)牆陰雪裏(韻)冷豔凝寒(句)
孤根回暖(句)昨夜一枝春至(韻)素苞暗香浮動(句)别有
風流標致(韻)謝池月(句)最相宜(句)疎影横斜臨水(韻)
誰為傳驛隴上(句)故人不見今千里(韻)寄與東君(句)從
教知人(句)别後歲寒清意(韻)亂山萬疊何在(句)但有飛
雲天際(韻)故園好(句)早歸來(句)休戀繁花濃李(韻)
(此詞換頭作六字一句七字一句與各家異)
又一體(雙調一百三字前段十二句五仄韻後段十一句四仄韻)
(梅苑)無名氏
瓊姿冰體(韻)料瑩光乍傳(句)廣寒宮裏(韻)北陸寒深(句)
南園春早(句)此後萬花方起(韻)翦霞鬭萼(句)裁雲砌蕊
(句)天與高致(韻)太瀟灑(句)最宜雪宜月(句)宜亭宜水(韻)
好是天涯庾嶺上(句)萬株浮動香千里(韻)屏寫横斜
(句)鬟插垂裊(句)占盡秀骨清意(韻)醉魂易醒(句)吟興信
來(句)佳思無際(韻)為傳語(句)向東風(句)甘使無言桃李
(韻)
(此詞換頭作七字兩句與各家異整按梅苑兩詞亦是異體但句讀較江蔡二詞稍覺齊至詞律收張)
(元幹一詞字多脫誤無從校對删之)
烏夜啼(唐教坊曲名太和正音譜注南呂宫又大石調宋歐陽修詞名聖無憂趙令畤詞名錦堂)
(春朝按郭茂倩樂府詩集有清商曲烏夜啼乃六及唐人古今體詩與此不同此蓋借舊曲)
(名叧翻新聲也)
烏夜啼(雙調四十七字前後段各四句兩平韻)(南唐)李煜
昨夜風兼雨(句)簾幃颯颯秋聲(韻)燭殘漏斷頻攲枕(句)
起坐不能平(韻)世事漫隨流水(句)算來一夢浮生(韻)
醉鄉路穩宜頻到(句)此外不堪行(韻)
(此詞前段起句五字歐陽修聖無憂詞及權無染詞正與此同歐詞前段第二句十年一别須臾十字)
(仄聲權詞後段第三句與君高却看花眼高字平聲譜内據此餘參下詞)
又一體(雙調四十八字前後段各四句兩平韻)趙令畤
樓上縈簾弱絮(句)牆頭礙月低花(韻)年年春事關心事
(句)腸斷欲棲鴉(韻)舞鏡鸞衾翠減(句)啼珠鳳蠟紅斜
(韻)重門不鎻相思夢(句)隨意繞天涯(韻)
(按此調五字起者或名聖無憂六字起者或名錦堂春宋人俱填錦堂春體其實始於南唐李煜本名烏)
(夜啼也詞律反以烏夜啼為别名者誤惟相見歡一詞乃别名烏夜啼與此無涉此調前段起句六字)
(宋人皆同惟蘇軾詞前後段第三句若見故人須細問更有鱸魚堪切鱠平仄獨異前段第一句盧祖)
(臯詞柳色津頭泫綠柳字仄聲劉迎詞離恨遠縈楊柳遠字仄聲楊字平聲譜内據此餘詳前詞)
又一體(雙調五十字前後段各五句兩平韻)程垓
牆外雨肥梅子(句)階前水遶荷花(韻)陰陰庭戸薰風灑
(句)冰紋簟(句)怯菱芽(韻)春盡難憑燕語(句)日長惟有
蜂衙(韻)沈香火冷珠簾暮(句)箇人在(句)碧窗紗(韻)
(此詞前後段結句作三字兩句異汲古閣本書舟詞誤刻西江月詞律猶沿其誤今從詞緯改定至詞律)
(收程珌詞乃錦帳春與錦堂春迥别叧編不列)
相思兒令(花草粹編名相思令)
相思兒令(雙調四十七字前段四句兩平韻後段四句三平韻)晏殊
昨日探春消息(句)湖上綠波平(韻)無奈繞堤芳草(句)還
向舊痕生(韻)有酒且醉瑶觥(韻)更何妨(讀)檀板新聲
(韻)誰教楊柳千絲句就中牽繫人情(韻)
(此調只晏殊一詞無别首可校)
阮郎歸(宋丁持正詞有碧桃春晝長句名碧桃春李祁詞名醉桃源曹冠詞名宴桃源韓淲詞有)
(濯纓一曲可流行句名濯纓曲)
阮郎歸(雙調四十七字前段四句四平韻後段五句四平韻)
(南唐)李煜
東風吹水日銜山(韻)春來長自閒(韻)落花狼籍酒闌珊
(韻)笙歌醉夢間(韻)春睡覺(句)晩妝殘(韻)無人整翠鬟
(韻)留連光景惜朱顔(韻)黃昏獨倚闌(韻)
(唐宋人填此調者祗此一體若黃詞押韻遊戲非正體也前段第一句蘇軾詞綠槐高柳咽新蟬綠字)
(仄聲秦觀詞宫腰裊裊翠鬟鬆上裊字仄聲第二句李詞别首孤窗月影低月字仄聲第三句秦觀詞秋)
(千未拆水平堤秋字平聲未字仄聲後段第一句歐陽修詞淺螺黛淺字仄聲螺字平聲第四句司馬光)
(詞落花寂寂水潺潺落字上寂字俱仄聲譜内可平可仄據此餘參黃詞)
又一體(雙調四十七字前段四句三平韻一重韻後段五句兩平韻兩重韻)
黃庭堅
烹茶留客駐雕鞍(韻)有人愁遠山(韻)别郎容易見郎難
(韻)月斜窗外山(重韻)歸去後(句)憶前歡(韻)畫屏金博山
(重)一杯春露莫留殘(韻)與郎扶玉山(重)
(此即李詞體惟前後段重押四山字韻自注效獨木橋體宋人亦間一為之)
賀聖朝(唐教坊曲名花間集有歐陽炯詞本名賀明朝詞律混入賀聖朝誤)
賀聖朝(雙調四十七字前段五句三仄韻後段六句兩仄韻)馮延己
金絲帳暖牙牀穩(韻)懷香方寸(韻)輕顰輕笑(句)汗珠微
透(句)柳沾花潤(韻)雲鬟斜墜(句)春應未已(句)不勝嬌
困(韻)半敧犀枕(句)亂纏珠被(句)轉羞人問(韻)
(此調昉自此詞如杜詞黃詞葉詞趙詞皆由此添字或攤破句法其實同出一原也若無名氏之轉調賀)
(聖朝另押平韻與此不同因調名同故為類列譜内可平可仄悉參後列七詞句法同者)
又一體(雙調四十七字前段四句三仄韻後段五句三仄韻)黃庭堅
脫霜披茜初登第(韻)名高得意(韻)櫻桃榮宴玉池遊(句)
領羣仙行綴(韻)佳人何事(韻)輕相戲道(句)得之何濟
(韻)君家聲譽古無雙(句)且均平為二(韻)
(此即馮詞體惟前段第三四五句後段第四五六句俱攤破句法作七字一句五字一句異)
又一體(雙調四十九字前段四句三仄韻後段五句三仄韻)葉清臣
滿斟綠醑留君住(韻)莫匆匆歸去(韻)三分春色二分愁
(句)更一分風雨(韻)花開花謝(句)都來幾許(韻)且高歌
休訴(韻)不知來歲牡丹時(句)再相逢何處(韻)
(此亦馮詞體惟前段第二句添一字後段第三句添一字前段第三四五句後段第四五六句俱攤破句)
(法作七字一句五字一句異趙鼎馬莊父詞正與此同别本前結或作三分春色二分愁悶一分風雨後)
(起或作花開花謝花無語後結或作知他來歲牡丹時候相逢何處即後趙彦端一江風月詞體今照花)
(庵詞選本遊前段起句趙詞斷霞收盡黃昏雨收字平聲馬詞人拾翠不知遠遊字平聲不字仄聲第)
(二句馬詞被子規呼轉子字仄聲第三句趙詞簾櫳不卷夜深沈不字仄聲後段第二句馬詞海棠紅淺)
(海字仄聲紅字平聲第四句馬詞花前一笑不須慳花字平聲一字仄聲結句趙詞有許多言語許字仄)
(聲譜内可平可仄據之)
又一體(雙調四十九字前段四句三仄韻後段五句兩仄韻)趙師俠
千林脫落羣芳息(韻)有一枝先白(韻)孤標疎影壓花叢
(句)更清香堪惜(韻)吟情無盡(句)賞音未巳(句)早紛紛
籍籍(韻)想貪結子去調羹(句)任叫雲横笛(韻)
(此與葉詞同惟後段第二句不用韻異)
又一體(雙調四十八字前段五句三仄韻後段四句三仄韻)趙彦端
一江風月同君住(韻)了不知秋去(韻)賞心亭下(句)過帆
如馬(句)墮楓如雨(韻)相將莫問興亡事(韻)舉離觴誰
訴(韻)垂楊指點(句)但歸來(讀)有温柔佳處(韻)
(此詞前段即馮詞體惟第二句添一字後段則攤破句法另成變調與馮詞異)
又一體(雙調四十八字前後段各四句三仄韻)趙彦端
河陽桃李開無數(韻)待乘春歸去(韻)小園幾片忽驚飛
(句)恨主人難駐(韻)雛鶯乳燕愁相語(韻)道留君不住
(韻)願君隨處作東風(句)與羣芳為主(韻)
(此與葉詞同惟換頭處攤破句法異)
又一體(雙調四十七字前段四句三仄韻後段五句兩仄韻)杜安世
牡丹盛坼春將暮(韻)羣芳羞妒(韻)幾時流落在人間(句)
半開仙露(韻)馨香豔冶(句)吟看醉賞(句)歎誰能留住
(韻)莫辭持燭夜深深(句)怨等閒風雨(韻)
(此亦馮詞體惟後段第三句添一字前段第三四五句攤破作七字一句四字一句後段第四五六句攤)
(破作七字一句五字一句異)
又一體(雙調四十七字前段四句三仄韻後段六句三仄韻)杜安世
東君造物無凝滯(韻)芳容相替(韻)杏花桃萼一時開(句)
就中明媚(韻)綠叢金朵(句)枝長葉細(韻)稱花王相待
(韻)萬般堪愛(句)暫時見了(句)腸斷無計(韻)
(此即馮詞體惟前段第三四五句攤破作七字一句四字一句後段第三句添一字異杜詞二首句讀)
(參差不足為法採入以備一體)
又一體(雙調四十九字前段五句兩平韻後段五句一平韻一疊韻)
(古今詞話)無名氏
漸覺一日(句)濃如一日(句)不比尋常(韻)若知人(讀)為伊
瘦損(句)成病又何妨(韻)相思到了(句)不成模樣(句)收
淚千行(韻)把從前(讀)淚來做水(句)流也流到伊行(疊)
(此見古今詞話名轉調賀聖朝押平聲韻與押仄韻者不同譜内可平可仄悉參下詞)
又一體(雙調五十字前後段各五句兩平韻)
(鳴鶴餘音)無名氏
野僧歸後(句)漁舟纔纜(句)綠檜生煙(韻)對寒鐙(讀)瀟灑
枕書眠(句)聽否潄流泉(韻)丹鑪火滅(句)琴房人靜(句)
風自調絃(韻)待孤峰(讀)頂上月明時(句)正一夢遊仙(韻)
(此與轉調詞同惟前後段第四句各添一字作八字句異)
又一體(雙調五十字前後段各六句兩平韻)
(鳴鶴餘音)無名氏
草堂初寐(句)青衣扁戸(句)丹頂歸巢(韻)抱瑶琴高枕(句)
夢遊仙島(句)物外逍遥(韻)中宵睡覺(句)聲如鳴佩(句)
竹被風敲(韻)隔疎林斜望(句)斷雲飛去(句)月上松梢(韻)
(此亦轉調詞體惟前段第四五句添一字後段第四五句攤破句法俱作五字一句四字兩句異)
甘草子(樂章集注正宫)
甘草子(雙調四十七字前段五句四仄韻後段四句四仄韻)寇準
春早(韻)柳絲無力(句)低拂青門道(韻)暖日籠啼鳥(韻)初
坼桃花小(韻)遥望碧天淨如掃(韻)曳一縷(讀)輕烟縹
緲(韻)堪惜流年謝芳草(韻)任玉壺傾倒(韻)
(此調前段第四句押韻者秪有此詞柳詞二首自注宫調又有楊无咎詞可校故可平可仄悉注於柳詞)
(之下)
又一體(雙調四十七字前段五句三仄韻後段四句四仄韻)柳永
秋暮(韻)亂灑衰荷(句)顆顆真珠雨(韻)雨過月華生(句)冷
徹鴛鴦浦(韻)池上凭闌愁無侶(韻)柰此箇(讀)單棲情
緒(韻)却傍金籠教鸚鵡(韻)念粉郎言語(韻)
(換頭句愁無侶三字詞律譌為愁無似今從花草粹編改正柳詞别首前段結句還有邊庭信還字平)
(聲後段第二句動羅幕曉寒猶嫩羅字平聲曉字仄聲第三句中酒殘妝慵整頓慵字平聲整字仄聲楊)
(詞誰與浮家五湖去誰字平聲譜内可平可仄據此)
珠簾卷(調見歐陽修詞因詞有珠簾卷句取以為名)
珠簾卷(雙調四十七字前段五句三平韻後段五句兩平韻)歐陽修
珠簾卷(句)暮雲愁(韻)垂楊暗鎻青樓(韻)煙雨濛濛如畫
(句)輕風吹旋收(韻)香斷錦屏新别(句)人間玉簟初秋
(韻)多少舊歡新恨(句)書杳杳(句)夢悠悠(韻)
(此調僅見此詞無他作可校)
畫堂春(調見淮海集即咏畫堂春色取以為名)
畫堂春(雙調四十七字前段四句四平韻後段四句三平韻)秦觀
落紅鋪徑水平池(韻)弄晴小雨霏霏(韻)杏花憔悴杜鵑
啼(韻)無柰春歸(韻)柳外畫樓獨上(句)凭闌手撚花枝
(韻)放花無語對斜暉(韻)此恨誰知(韻)
(此調以此詞為正體其餘減字添字皆變格也之秦詞别首前段結句睡損紅妝睡字仄聲譜内據餘)
(參所採諸詞)
又一體(雙調四十六字前段四句四平韻後段四句三平韻)謝懋
西風庭院雨垂垂(韻)黃花秋閏遲(韻)已涼天氣未寒時
(韻)才褪單衣(韻)睡起枕痕猶在(句)鬢鬆釵壓雲低(韻)
玉奩重拂淡胭脂(韻)青入雙眉(韻)
(此詞前段第二句五字較秦詞減一字)
又一體(雙調四十八字前段四句四平韻後段四句三平韻)趙長卿
小亭煙柳水溶溶(韻)野花白白紅紅(韻)惱人池上晩來
風(韻)吹損春容(韻)又是清明天氣(句)記當年(讀)小院
相逢(韻)凭闌幽思幾千重(韻)殘杏香中(韻)
(此詞後段第二句七字較秦詞添一字)
又一體(雙調四十九字前段四句四平韻後段四句三平韻)黃庭堅
摩圍小隠枕蠻江(韻)蛛絲閒鎻晴窗(韻)水風山影上修
廊(韻)不到晩來涼(韻)相伴蝶穿花逕(句)獨飛鷗舞溪
光(韻)不因送客下繩牀(韻)添火炷鑪香(韻)
(此詞前後段結句皆五字較秦詞各添一字張先外湖蓮子詞與此同)
又一體(雙調四十九字前後段各四句四平韻)趙長卿
當時巧笑記相逢(韻)玉梅枝上玲瓏(韻)酒杯流處已愁
濃(韻)寒鴈摩空(韻)去程無計更從容(韻)到歸來(讀)好
事匆匆(韻)一時分付不言中(韻)此恨難窮(韻)
(此詞換頭二句皆七字多押一韻較秦詞添二字)
喜長新(唐教坊曲名)
喜長新(雙調四十七字前段四句四平韻後段四句三平韻)王勝之
秋風朔吹曉徘徊(韻)雪照樓臺(韻)梁王宴召有鄒枚(韻)
相如獨逞英才(韻)明燭熏鑪香暖(句)深勸金杯(韻)庭
前豔粉有寒梅(韻)一枝昨夜先開(韻)
(此詞無他首可校平仄當遵之)
金盞子令(見高麗史樂志)
金盞子令(雙調四十七字前後段各五句兩平韻)
(高麗史樂志)無名氏
東風報暖(句)到頭嘉氣漸融怡(韻)巍峩鳳闕(句)起鼇山
萬仞(句)爭聳雲涯(韻)棃園子弟(句)齊奏新曲(句)半是
塤箎(韻)見滿筵(讀)簪紳醉飽(句)頌鹿鳴詩(韻)
(此詞亦無他首可校)
獻天壽(見高麗史樂志)
獻天壽(雙調四十七字前段四句四平韻後段五句三平韻)
(高麗史樂志)無名氏
日暖風和春更遲(韻)是太平時(韻)我從蓬島整容姿(韻)
來降賀丹墀(韻)幸逢鐙夕真佳會(句)喜近天威(韻)神
仙壽算永無期(韻)獻君壽(句)萬千斯(韻)
(此詞亦無他首可校)
御定詞譜卷六
