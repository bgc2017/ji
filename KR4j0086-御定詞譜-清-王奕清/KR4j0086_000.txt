御製詞譜序
詞之有圖譜猶詩之有體格也詩本於古歌謠詞本於
周詩三百篇皆可歌凡散見於儀禮禮記春秋左氏傳
者班班可考也漢初樂府亦期協律魏晉訖唐諸體雜
出而比於律者蓋寡唐之中葉始為填詞製調倚聲歷
五代北宋而極盛崇寧門大晟樂府所集有十二律六
十家八十四調後遂增至二百餘換羽移商品目詳具
逮南渡後宫調失傳而詞學亦漸紊矣夫詞寄於調字
之多寡有定數句之長短有定式韻之平仄有定聲杪
忽無差始能諧合否則音節乖舛體製混淆此圖譜之
所以不可略也間覽近代嘯餘詞統詞匯詞律諸書原
本尊前花間草堂遺說頗能發明尚有未備既命儒臣
先輯歷代詩餘親加裁定復命校勘詞譜一編詳次調
體剖析異同中分句讀旁列平仄一字一韻務正傳訛
按譜填詞渢渢乎可赴節族而諧筦絃矣樂記曰凡音
者生人心者也哀樂喜怒感於心而傳于聲詞之有調
亦各以類應不可牽合而起調畢曲七聲一均旋相為
宫更與周禮大司樂三宫漢志三統之制相凖故紫陽
大儒而詩餘不廢是編之集不獨俾承學之士攄情綴
采有所據依從此討論宫商審定調曲庶幾古昔樂章
之遺響亦可窺見于萬一云
詞律序
有韻之文肇自賡歌降而曰詩曰騷曰賦莫不以音節
鏗鏘為美傳及後世學詩學騷學賦者溯源及流皆可
各遵所尚蔚然自成厥章不失古作者之體裁而巳未
嘗必句櫛字比域於本文而設為章程以律之也詩之
變古而律其法猶寬至詩變而為詞其法不得不加密
矣何者詞為曲所濫觴寄情歌詠既取丰神之藴藉尤
貴音調之協和其倡為名目諸公皆才士而又精於聲
音節簇之微妙故凡其篇幅短長字句平仄皆非無故
決然為一定不可移易焉者世無知音鮮識其奥而作
者又不自言其所以然以告於後人於是世之自命為
才人宿學遂不問古作者製詞之所以然而竊謂裁割
字句交互平仄之間無事拘泥可任情率意更改增減
詎知古調盡失詞之名存而音亡矣嘻設詞可不拘成
格惟憑臆是逞則何不以詩以騷以賦不必句櫛字比
者為之而必詞之為耶夫既刻意為詞復故失其音節
之所在不惑之甚耶陽羨萬子有憂之謂古詞本來自
今泯滅乃究其弊所從始緣諸家刊本不詳考其真而
訛以承訛或竄以巳見遂使流失莫底非亟為救正不
可然欲救其弊更無他求惟有句櫛字比於昔人原詞
以為章程巳耳因輯成此集考究精嚴無微不著名曰
詞律義取乎刑名法制若將禁防佻達不率之為者顧
推尋本源期於合轍而止未嘗深刻以繩世之自命為
才人宿學者也夫規矩立而後天下有良工銜勒齊而
後天下無泛駕吾知嗣是海内詞家必更無自軼於尺
寸之外而詞源大正矣爰喜而授之梓
康熙丁卯上巳山陰吳興祚題
欽定四庫全書集部十
御定詞譜詞曲類四(詞譜詞韻之屬)
提要
(臣)等謹按
御定詞譜四十卷康熙五十四年
聖祖仁皇帝御定詞萌于唐而大盛于宋然唐宋兩
代皆無詞譜盖當日之詞猶今日里巷之歌
人人解其音律能自製腔無須於譜其或新
聲獨造為世所傳如霓裳羽衣之類亦不過
一曲一調之譜無□合衆體勒為一編者元
以來南北曲行歌詞之法遂絶姜䕫白石詞
中間有旁記節拍如西域梵書状者亦無人
能通其說今之詞譜皆取唐宋舊詞以調名
相同者互校以求其句法字數取句法字數
相同者互校以求其平仄其句法字數有異
同者則據而注為又一體其平仄有異同者
則據而注為可平可仄自嘯餘譜以下皆以
此法推䆒得其崖略定為科律而已然見聞
未博考證未精又或參以臆斷無稽之說往
往不合于古法惟近時萬樹作詞律析疑辨
誤所得為多然仍不免於舛漏惟我
聖祖仁皇帝聰明天授事事皆深契精微既
御定唐宋金元明諸詩立詠歌之凖
御纂律吕精義通聲氣之元又以詞亦詩之餘派其
音節亦樂之支流爰
命儒臣輯為此譜凡八百二十六調二千三百六體
凡唐至元之遺篇靡弗採錄元人小令其言
近雅者亦間附之唐宋大曲則彙為一卷綴
于末每調各注其源流每字各圖其平仄每
句各注其韻叶分刌節度窮極窈眇倚聲家
可永守法程盖
聖人裁成萬類雖一事之微必考古而立之制類若
斯矣乾隆四十六年十二月恭校上
總纂官(臣)紀昀(臣)陸鍚熊(臣)孫士毅
總校官(臣)陸費墀
御定詞譜凡例
一詞者古樂府之遺也前人按律以製調後人按調
以填詞宋元以來調名日多舊譜未備今廣搜博
採次第編輯俾倚聲者知所考焉
一宋元人所撰詞譜流傳者少明嘯餘譜諸書不無
舛誤近刻詞律時有發明然亦得失並見是譜繙
閱羣書互相參訂凡舊譜分調分段及句讀音韻
之誤悉據唐宋元詞校定
一調以長短分先後若同一調名則長短彙列以又
一體别之其添字減字攤破偷聲促拍近拍以及
慢詞皆按字數分編至唐人大曲如凉州水調歌
宋人大曲如九張機薄媚字數不齊各以類附輯
為末卷
一唐人長短句悉照尊前花間花庵諸選收入其五
六七言絶句亦各採一二首以備其體至元人小
令略倣詞林萬選之例取其尤雅者非以曲混詞
也
一每調選用唐宋元詞一首必以創始之人所作本
詞為正體如憶秦娥創自李白四十六字至五代
馮延巳則三十八字宋毛滂則三十七字張先則
四十一字皆李詞之變格也斷列李詞在前諸詞
附後其無考者以時代為先後
一引用之詞皆宋元選本及各人本集其無名氏詞
亦注明出某書以便校勘
一圖譜專主備體非選詞也然間有俚俗不成句法
並無别首可錄者雖係宋詞仍不採入
一詞名原委及一調異名之故散見羣書者悉為採
注
一詞中句讀不可不辨有四字句而上一下一中兩
字相連者有五字句而上一下四者有六字句而
上三下三者有七字句而上三下四者有八字句
而上一下七或上五下三上三下五者有九字句
而上四下五或上六下三上三下六者此等句法
不可枚舉譜内以整句為句半句為讀直截者為
句蟬聯不斷者為讀逐一注明行間至詞有拗句
尤關音律如温庭筠之斷腸瀟湘春鴈飛萬枝香
雪開已徧皆是又有一句五字皆平聲者如史達
祖夀樓春詞之夭桃花清晨句一句五字皆仄聲
者如周邦彦浣溪沙慢之水竹舊院落句俱一定
不可易譜内各為注出
一韻有三聲叶者有間入仄韻於平韻中者有換韻
者有疊韻者有短韻藏於句中者逐一注明至宋
人填詞間遵古韻不外禮部韻略所注通轉之法
或有從中原雅音者俱照原本採錄
一每調一詞旁列一圖以虛實朱圈分别平仄平用
虚圈仄用實圈字本平而可仄者上虚下實字本
仄而可平者上實下虛至詞中句法如詩中五言
七言者其第一字第三字類多可平可仄似不必
拘譜内亦參校舊詞始為作圖至一定平仄别詞
有異同者必引証其句注明本詞之下又可平可
仄中遇去聲字最為緊要平聲可以入聲替上聲
不可以去聲替宋沈伯時樂府指迷論之最詳譜内
凡用去聲字不可易者悉為標出
一宋人集中如柳永姜䕫詞間存宫調悉照原注備
載若夫四聲二十八調或為鬲指之聲或為三犯
四犯之曲以至按律諧聲所以被諸管絃者在宋
張炎已云舊譜零落姑置勿論云
