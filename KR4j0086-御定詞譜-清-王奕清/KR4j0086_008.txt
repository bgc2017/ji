欽定四庫全書
御定詞譜卷八目錄(五十字)
應天長十二體(又名應天長令)(應天長慢)
滿宫花二體
少年遊十五體(又名玉臘梅枝)(小闌干)
偷聲木蘭花一體
滴滴金四體
憶漢月四體(又名望漢月)
西江月五體(又名白蘋香)(步虚詞)(江月令)
惜春令二體
留春令四體
梁州令四體(又名凉州令)(梁州令疊韻)
鹽角兒一體
歸田樂五體(又名歸田樂引)
惜分飛五體(又名惜雙雙)(惜雙雙令惜芳菲)
孤館深沈一體
促拍采桑子一體(又名促拍醜奴兒)
怨三三一體
使牛子一體
折丹桂一體
竹香子一體
城頭月一體
四犯令一體(又名四和香)(桂花明)
醉高歌一體
黃鶴洞仙一體
破字令一體
花前飲一體
欽定四庫全書
御定詞譜卷八(五十字)
應天長(此調有令詞慢詞令詞始於韋莊又有顧夐毛文錫兩體宋毛幵詞名應天長令慢詞始)
(於柳永樂章集注林鍾商調又有周邦彦一體名應天長慢)
應天長(雙調五十字前後段各五句四仄韻)韋莊
綠槐隂裏黃鸝語(韻)深院無人春晝午(韻)畫簾垂(句)金
鳳舞(韻)寂寞繡屏香一炷(韻)碧天雲(句)無定處(韻)空
有夢魂來去(韻)夜夜綠窗風雨(韻)斷腸君信否(韻)
(此調始於此詞顧詞馮詞由此減字毛詞由此或添字或減字實正體也韋詞别首别來半歲詞牛嶠雙)
(眉淡薄詞宋毛幵曲闌十二詞正與之同詞按牛詞前段起句雙眉淡薄藏心事淡字仄聲章别首第)
(三四句難相見易相别易字仄聲牛詞結句寶帳鴛鴦春睡美鴛字平聲譜内可平可仄據之其餘參下)
(所採令詞)
又一體(雙調四十九字前段五句四仄韻後段四句四仄韻)顧夐
瑟瑟羅裙金線縷(韻)輕透鵝黃香畫袴(韻)垂交帶(句)盤
鸚鵡(韻)褭褭翠翹移玉步(韻)背人勻檀注(韻)慢轉横
波偷覻(韻)斂黛春情暗許(韻)倚屏慵不語(韻)
(此與韋詞同惟後段第一二句減去一字作五字句異换頭句背字可平檀字可仄參下馮毛二詞)
又一體(雙調四十九字前段五句五仄韻後段四句四仄韻)馮延己
一彎初月臨鸞鏡(韻)雲鬢鳳釵慵不整(韻)珠簾靜(韻)重
樓迥(韻)惆悵落花風不定(韻)綠煙低柳徑(韻)何處轆
轤金井(韻)昨夜更闌酒醒(韻)春愁勝却病(韻)
(此與顧詞同惟前段第三句押韻異按此體秪馮集有之唐宋人不作也)
又一體(雙調五十字前後段各四句四仄韻)毛文錫
平江波暖鴛鴦語(韻)兩兩釣船歸極浦(韻)蘆洲一夜風
和雨(韻)飛起淺沙翹雪鷺(韻)漁鐙明遠渚(韻)蘭棹今
宵何處(韻)羅袂從風輕舉(韻)愁殺採蓮女(韻)
(此亦與顧詞同惟前段第三四句添一字攤破三字兩句作七字一句異牛嶠玉樓春望詞正與此合)
(按牛詞前段第三句黃鸝嬌囀聲初歇嬌字平聲譜内據之其餘可平可仄已見上三詞)
又一體(雙調九十四字前段十句六仄韻後段十句七仄韻)柳永
殘蟬聲斷絶(韻)傍碧砌修梧(句)敗葉微脱(韻)風露淒清
(句)正是登高時節(韻)東籬霜乍結(韻)綻金蕊(讀)嫩香堪
折(韻)聚宴處(句)落帽風流(句)未饒前哲(韻)把酒與君
說(韻)恁好景良辰(句)怎忍虛設(韻)休效牛山(句)空對江
天凝咽(韻)塵勞無暫歇(韻)遇良會(讀)剩偷歡悦(韻)歌未
闋(韻)杯興方濃(句)莫便中輟(韻)
(此調九十四字者始於此詞葉詞之少押四韻無名氏詞之多押一韻皆從此詞出也故譜内可平可仄)
(即參兩詞)
又一體(雙調九十四字前段十句四仄韻後段十句五仄韻)葉夢得
松陵秋已老(句)正柳岸田家(句)酒醅初熟(韻)鱸膾蓴羹
(句)萬里水天相續(韻)扁舟臨浩渺(句)寄一葉(讀)暮濤吞
沃(韻)青篛笠(句)西塞山前(句)自翻新曲(韻)來往未應
足(韻)便細雨斜風(句)有誰拘束(韻)陶寫中年(句)何待更
須絲竹(韻)鴟彝千古意(句)算入手(讀)比來尤速(韻)最好
是(句)千點雲屏(句)半篙澂綠(韻)
(此與柳詞同惟前段起句前後段第六句後段第八句俱不押韻異)
又一體(雙調九十四字前後段各十句七仄韻)
(古今詞話)無名氏
雕鞍成漫駐(韻)望斷也不歸(句)院深天暮(韻)依徧舊日
(句)曾共凭肩門戶(韻)踏青何處所(韻)想醉拍(讀)春衫歌
舞(韻)征旆舉(韻)一步紅塵(句)一步回顧(韻)行行愁獨
語(韻)想媚容今宵(句)怨郎不住(韻)來為相思(句)却又空
將愁去(韻)人生無定據(韻)歎後會(讀)不知何處(韻)愁萬
縷(韻)憑仗東風(句)和淚吹與(韻)
(此亦柳詞體惟前段第八句亦押韻異)
又一體(雙調九十八字前後段各十一句五仄韻)周邦彦
條風布暖(句)霏霧弄晴(句)池塘徧滿春色(韻)正是夜臺
無月(句)沈沈暗寒食(韻)梁間燕(句)社前客韻似笑我(讀)
閉門愁寂(韻)亂花過(句)隔院芸香(句)滿地狼籍(韻)長
記那回時(句)邂逅相逢(句)郊外駐油壁(韻)又見漢宫傳
燭(句)飛煙五侯宅(韻)青青草(句)迷路陌(韻)強載酒(讀)細
尋前跡(韻)市橋遠(句)柳下人家(句)猶自相識(韻)
(此調九十八字者始於此詞前後段第七句以下猶沿柳詞句讀宋元人俱依此填若吳詞之多押一韻)
(康詞之句韻異同王詞之多押兩韻陳詞之句讀小異皆變體也前段第九十句蔣捷詞似瓊花謫下)
(紅裳花字平聲張榘詞算惟有塔起半輪半字仄聲後段第九十句張詞夢仙遊倚徧霓裳遊字平聲譜)
(内可平可仄據此其餘悉參吳康王陳四詞)
又一體(雙調九十八字前段十一句五仄韻後段十一句六仄韻)吳文英
麗花鬭靨(句)清麝濺塵(句)春聲偏漏芳陌(韻)竟路障空
雲幕(句)冰壺侵霞色(韻)芙蓉鏡(句)詞賦客(韻)競繡筆(讀)
醉嫌天窄(韻)素娥下(句)小駐輕鑣(句)眼亂紅碧(韻)前
事頓非昔(韻)故苑年光(句)渾與世相隔(韻)向暮巷空人
絶(句)殘鐙耿塵壁(韻)凌波恨(句)簾戶寂(韻)聽怨寫(讀)墮
梅哀笛(韻)竚立久(句)雨暗河橋(句)譙漏疎滴(韻)
(此即周詞體惟换頭句押韻異)
又一體(雙調九十八字前段十一句六仄韻後段十一句七仄韻)康與之
管絃繡陌(句)鐙火畫橋(句)塵香舊時歸路(韻)斷腸蕭孃
(句)舊日風簾映朱戶(韻)鶯能舞(韻)花解語(韻)念後約(讀)
頓成輕負(韻)緩雕轡(句)獨自歸來(句)凭闌情緒(韻)楚
岫在何處(韻)香夢悠悠(句)花月更誰主(韻)惆悵後期(句)
空有鱗鴻寄紈素(韻)枕前淚(韻)窗外雨(韻)翠幕冷(讀)夜
凉虚度(韻)未應信(句)此度相思(句)寸腸千縷(韻)
(此詞前後段第四五句俱作四字一句七字一句其换頭句及前後段第六句又多押一韻與周詞異)
又一體(雙調九十八字前後段各十一句五仄韻)王沂孫
疎簾蝶粉(句)幽逕燕泥(句)花間小雨初足(韻)又是禁城
寒食(句)輕舟泛晴淥(韻)尋芳地(句)來去熟(韻)尚髣髴(句)
大堤南北(韻)望楊柳(讀)一片隂隂(句)搖曳新綠(韻)重
訪豔歌人(句)聽取春聲(句)猶是杜郎曲(韻)蕩漾去年春
色(句)深深杏花屋(韻)東風裏(句)曾與宿(韻)記小刻(讀)近
窗新竹(韻)舊遊遠(句)沈醉歸來(句)滿院銀燭(韻)
(此亦周詞體惟前段第八九十句句讀異)
又一體(雙調九十八字前後段各十句五仄韻)陳允平
流鶯喚夢(句)芳草帶愁(句)東風料峭寒色(韻)又見杏漿
餳粥(句)家家禁烟食(韻)江湖幾年倦客(韻)曾慣識(讀)淒
涼岑寂(韻)苦吟瘦(句)蕭索詩腸(句)空媿郊籍(韻)春事
正溪山(句)柳霧花塵(句)深映翠蘿壁(韻)更謝多情雙燕
(句)歸來舊庭宅(韻)晴絲亂遊巷陌(韻)悵容易(讀)萬紅陳
迹(韻)酒旗直(句)綠水橋邊(句)猶記曾識(韻)
(此即和周詞也惟前後段第六七句俱作六字一句異)
滿宫花(調見花間集尹鶚賦宫怨詞有滿地禁花慵掃句取以為名)
滿宫花(雙調五十字前後段各五句三仄韻)尹鶚
月沈沈(句)人悄悄(韻)一炷後庭香裊(韻)草深輦路不歸
來(句)滿地禁花慵掃(韻)離恨多(句)相見少(韻)何處醉
迷三島(韻)漏清宫樹子規啼(句)愁鎖碧窗春曉(韻)
(此詞换頭作三字兩句與前段同有宋許斐詞可校許詞前段第三句猶帶清酲微困猶字清字俱平聲)
(第四句金鞍何處掠新歡金字平聲後段第一句柳供愁柳字仄聲供字平聲結句又是一番春盡又字)
(仄聲譜内可平可仄據此餘參張詞)
又一體(雙調五十一字前段五句三仄韻後段四句三仄韻)張泌
花正芳(句)樓似綺(韻)寂寞上陽宫裏(韻)鈿籠金鎖睡鴛
鴦(句)簾冷露華珠翠(韻)嬌豔輕盈香雪膩(韻)細雨黃
鶯雙起(韻)東風惆悵欲清明(句)公子橋邊沈醉(韻)
(此詞换頭作七字一句魏承班雪霏霏詞正與此同但魏詞换頭句春朝秋夜思君甚朝字君字俱平聲)
(夜字仄聲平仄與此詞又異)
少年遊(調見珠玉集因詞有長似少年時句取以為名樂章集注林鍾商調韓淲詞有明窗玉蠟)
(梅枝好句更名玉蠟梅枝薩都刺詞名小闌干此調最為參差今分七體其源俱出於晏詞)
(或添一字攤破前後段起句作四字兩句者或減一字攤破前後段第三四句作七字一句者)
(或於前後段第二句添一字者或於兩結句添字減字者悉為類列以便按譜查填)
少年遊(雙調五十字前段五句三平韻後段五句兩平韻)晏殊
芙蓉花發去年枝(韻)雙燕欲歸飛(韻)蘭堂風軟(句)金鑪
香暖(句)新曲動簾帷(韻)家人並上千春夀(句)深意滿
瓊卮(韻)綠鬢朱顔(句)道家裝束(句)長似少年時(韻)
(自晏殊詞至周密詞共四首其前後段起句皆七字第三四句皆四字所不同者前後段第二句及結句)
(添字減字耳而晏詞實為正體宋元人悉依此填句前段第四句陳允平詞簫吹紫玉紫字仄聲换頭)
(吳元可詞釧脱釵斜渾不省脫字不字俱仄聲釵字斜字俱平聲結句柳永詞獨上木蘭橈獨字仄聲譜)
(内可平可仄據此餘參類列李詞柳詞周詞)
又一體(雙調五十字前後段各五句兩平韻)李甲
江國陸郎封寄後(句)獨自冠羣芳(韻)折時雪裏(句)帶時
鐙下(句)香面訝爭光(韻)而今不怕吹羌管(句)一任更
繁霜(韻)玳筵賞處(句)玉纖整後(句)猶勝嶺頭香(韻)
(此詞見梅苑與晏詞同惟前段起句不押韻異)
又一體(雙調五十一字前段五句三平韻後段五句兩平韻)柳永
日高花榭嬾梳頭(韻)無語倚妝樓(韻)修眉斂黛(句)遠山
横翠(句)相對結春愁(韻)王孫走馬長楸陌(句)貪迷戀
(讀)少年遊(韻)似恁疎狂(句)費人拘管(句)爭似不風流(韻)
(此與晏詞同惟後段第二句添一字作六字異樂章集四首皆然歐陽修二詞追往事又成空忍抛棄向)
(秋光亦與此同)
又一體(雙調五十二字前段五句三平韻後段五句兩平韻)柳永
一生贏得是淒涼(韻)追往事(讀)暗心傷(韻)好天良夜(句)
深屏香被(句)爭忍便相忘(韻)王孫動是經年去(句)貪
迷戀(讀)有何長(韻)萬種千般(句)把伊情分(句)顛倒盡猜
量(韻)
(此亦與晏詞同惟前後段第二句各添一字俱作六字句異)
又一體(雙調四十八字前段五句三平韻後段五句兩平韻)周密
簾銷寶篆卷宫羅(韻)蜂蝶撲飛梭(韻)一樣東風(句)燕梁
鶯院(句)那處春多(韻)曉妝日日隨香輦(句)多在牡丹
坡(韻)花深深處(句)柳隂隂處(句)一片笙歌(韻)
(此亦晏詞體惟前後段兩結句各減一字作四字句異)
又一體(雙調五十字前段五句三平韻後段四句三平韻)杜安世
小軒深院是秋時(韻)風葉墜高枝(韻)疎簾靜永(句)薄帷
清夜(句)暑退覺寒微(韻)淒涼天氣離愁意(句)肯信杳
難期(韻)多情成病不須醫(韻)更憔悴(讀)轉尋思(韻)
(此與向詞俱後段第三句減一字改晏詞四字兩句作七字句結句添一字作六字者歐陽修詞那堪疎)
(雨滴黃昏更特地憶王孫張耒詞相見時稀隔别多又春盡奈愁何正與此同)
又一體(雙調五十字前段五句兩平韻後段四句兩平韻)向子諲
去年同醉酴醿下(句)儘筆賦新詞(韻)今年君去(句)酴醿
欲破(句)誰與醉為期(韻)舊曲重歌傾别酒(句)風露泣
花枝(韻)章水能長湘水遠(句)流不盡(讀)兩相思(韻)
(此與杜詞同惟前段起句後段第三句不押韻異)
又一體(雙調五十一字前段六句兩平韻後段五句兩平韻)姜䕫
雙螺未合(句)雙蛾先斂(句)家在碧雲西(韻)别母情懷(句)
隨郎滋味(句)桃葉渡江時(韻)扁舟載了匆匆去(句)今
夜泊前溪(韻)楊柳津頭(句)棃花牆外(句)心事兩人知(韻)
(此詞攤破晏詞前段起句七字一句作四字兩句周邦彦并刀如水詞正與此同此與下韓淲詞又自成)
(一體)
又一體(雙調五十二字前段六句兩平韻後段五句兩平韻)韓淲
閒尋杯酒(句)清翻曲譜(句)相與送殘冬(韻)天地推移(句)
古今興替(句)斯道豈雷同(韻)明窗玉蠟梅枝好(句)人
情澹(讀)物華濃(韻)箇裏風光(句)别般滋味(句)無夢聽飛
鴻(韻)
(此與姜詞同惟後段第二句添一字作六字折腰異)
又一體(雙調五十二字前後段各六句兩平韻)晏幾道
綠勾蘭畔(句)黃昏淡月(句)攜手對殘紅(韻)紗窗影裏(句)
朦朧春睡(句)繁杏小屏風(韻)須愁别後(句)天高海闊
(句)何處更相逢(韻)幸有花前(句)一杯芳酒(句)歸計莫匆
匆(韻)
(此詞攤破芙蓉花發詞前後段起句七字一句各添一字作四字兩句小山樂府三首皆然高觀國春風)
(吹碧詞正與之同此又自為一體)
又一體(雙調五十一字前後段各五句三平韻)杜安世
小樓歸燕又黃昏(韻)寂寞鎖高門(韻)輕風細雨(句)惜花
天氣(句)相次過春分(韻)畫堂無緒(句)初燃絳蠟(句)羅
帳掩餘熏(韻)多情不解怨王孫(韻)任薄倖(讀)一從君(韻)
(此詞攤破晏詞换頭七字一句作四字兩句攤破晏詞第三四句四字兩句作七字一句結句又添一字)
(作六字折腰句法宋元人無依此填者自成一體)
又一體(雙調五十一字前段六句兩平韻後段四句兩平韻)蘇軾
去年相送(句)餘杭門外(句)飛雪似楊花(韻)今年春盡(句)
楊花似雪(句)猶不見還家(韻)對酒卷簾邀明月(句)風
露透窗紗(韻)恰似嫦娥憐雙燕(句)分明照(讀)畫梁斜(韻)
(此詞攤破晏詞前段起句七字一句作四字兩句又攤破後段第三四句四字兩句作七字一句結句又)
(添一字作六字折腰晁補之前時相見詞正與之同此亦自成一體)
又一體(雙調五十一字前段六句兩平韻後段五句三平韻)晏幾道
西樓别後(句)風高露冷(句)無奈月分明(韻)飛鴻影裏(句)
搗衣砧外(句)總是玉關情(韻)王孫此際(句)山重水遠
(句)何處賦西征(韻)金閨魂夢枉叮嚀(韻)尋徧短長亭(韻)
(此詞攤破芙蓉花發詞前後段起句七字一句俱作四字兩句又攤破後段第三四句四字兩句作七字)
(一句晏殊重陽過後詞霜華滿樹詞幾道雕梁燕去詞正與之同此亦自成一體)
又一體(雙調五十二字前段六句兩平韻後段五句三平韻)楊億
江南節物(句)水昏雲淡(句)飛雪滿前邨(韻)千尋翠嶺(句)
一枝芳豔(句)迢遞寄歸人(韻)夀陽妝罷(句)冰恣玉態
(句)的的寫天真(韻)等閒風雨又紛紛(韻)更忍向(讀)笛中
聞(韻)
(此調見梅苑與晏詞同惟後段結句添一字作六字折腰句法異)
又一體(雙調四十九字前後段各五句兩仄韻)晁補之
當年攜手(句)是處成雙(句)無人不羨(韻)自間阻五年也
(句)一夢擁(讀)嬌嬌粉面(韻)柳眉輕掃(句)杏腮微拂(句)
依前雙靨(韻)甚睡裏(讀)起來尋覓(句)却眼前不見(韻)
(此詞用仄韻宋元人無填此者因見琴趣外篇採之以備一體)
偷聲木蘭花(此調亦本於木蘭花令前後段第三句減去三字叧偷平聲故云偷聲若減字)
(木蘭花前後起句四字則又從此調減去三字耳)
偷聲木蘭花(雙調五十字前後段各四句兩仄韻兩平韻)馮延巳
落梅著雨消殘粉(仄韻)雲重煙深寒食近(韻)羅幕遮香(平韻)
柳外秋千出畫牆(韻)春山顛倒釵横鳳(換仄韻)飛絮入
簾春睡重(韻)夢裏佳期(换平韻)祗許庭花與月知(韻)
(此詞秪此一體陽春集刻上行杯今從張先集改定張詞前段起句雲籠瓊苑梅花瘦雲字瓊字俱平)
(聲第二句外院重扉聯寶獸外字仄聲第三句海月新生海字仄聲後段起句簾波不動銀缸小不字仄)
(聲第二句寶帶垂魚金照地寶字仄聲垂字平聲第三句和氣融人和字平聲結句清霅千家日日春清)
(字平聲又祗恐覺來添斷腸覺字仄聲添字平聲譜内可平可仄據此)
滴滴金(蔣氏九宫譜目入黃鍾宫)
滴滴金(雙調五十字前後段各四句三仄韻)李遵勗
帝城五夜宴遊歇(韻)殘鐙外(讀)看殘月(韻)都來猶在醉
鄉中(句)聽更漏初徹(韻)行樂巳成閒話說(韻)如春夢
(讀)覺時節(韻)大家同約探春行(句)問甚花先發(韻)
(此調以此詞及晏詞為正體若楊詞之押韻參差宋媛孫氏詞之添字皆變體也按中吳紀聞内一詞前)
(後段第二句引得都來胡道都教一時閒了俱不作折腰句法因屬謔詞不列譜内可平可仄悉參下)
(諸詞)
又一體(雙調五十字前後段各四句四仄韻)晏殊
梅花漏泄春消息(韻)柳絲長(讀)草芽碧(韻)不覺星霜鬢
邊白(韻)念時光堪惜(韻)蘭堂把酒留佳客(韻)對離筵
(讀)駐行色(韻)千里音塵便疎隔(韻)合有人相憶(韻)
(此與李詞同惟前後段第三句俱押韻異)
又一體(雙調五十字前段四句四仄韻後段四句三仄韻)楊无咎
相逢未盡論心素(韻)早容易(讀)背人去(韻)憶得歌翻腸
斷句(韻)更惺惺言語(韻)萋萋芳草迷南浦(韻)正風吹
(讀)打船雨(韻)靜聽愁聲夜無眠(句)到水邨何處(韻)
(此即晏詞體惟後段第三句不押韻楊詞别首前段第三四句表裏冰清誰與比占無雙兩地後段第三)
(四句歲歲今朝捧瑤觴勸南園桃李一押韻一不押韻正與此同)
又一體(雙調五十一字前後段各四句三仄韻)孫道絢
月光飛入林前屋(韻)風策策(讀)度庭竹(韻)夜半江城擊
柝聲(句)動寒梢棲宿(韻)等閒老去年華促(韻)祗有江
梅伴幽獨(韻)夢繞夷門舊家山(句)恨驚回難續(韻)
(此與李詞同惟後段第二句添一字作七字句異)
憶漢月(唐教坊曲名柳永詞名望漢月樂章集注正平調)
憶漢月(雙調五十字前段四句三仄韻後段四句兩仄韻)歐陽修
紅豔幾枝輕裊(韻)早被東風開了(韻)倚煙啼露為誰嬌
(句)故惹蝶憐蜂惱(韻)多情遊賞處(句)畱戀向(讀)綠叢
千繞(韻)酒闌歡罷不成歸(句)腸斷月斜人老(韻)
(此調祗有兩體前後段結句或六字或七字柳詞雖注宫調然句讀參差非正體也此詞兩結句六字)
(無宋元詞可校)
又一體(雙調五十字前段四句三仄韻後段四句兩仄韻)柳永
明月明月明月(韻)何事乍圓還缺(韻)恰如年少洞房人
(句)歡會依前離别(韻)小樓凭檻處(句)正是去年時節
(韻)千里清光又依舊(句)奈夜永(讀)厭厭人絶(韻)
(此亦歐詞體惟後段第二句減一字作六字句結句添一字作七字句異亦無宋元人别詞可校按前)
(段起句疊用三明月本係游戲筆墨無關體例至第四字月字仄聲乃以入替平之法若用上去便不協)
(律矣)
又一體(雙調五十二字前後段各四句三仄韻)杜安世
紅杏一枝遙見(韻)凝露粉愁香怨(韻)吹開吹謝任東風
(句)恨流鶯(讀)不能拘管(韻)曲池連夜雨(句)綠水上(讀)
碎紅千片(韻)直擬移來向深苑(韻)任凋零(讀)不孤雙眼
(韻)
(此詞兩結句各七字後段第三句又押韻晏殊千縷萬條詞正與之同晏詞前段第三四句謝孃春晩)
(先多愁先字平聲更撩亂絮飛如雪亂字仄聲後段第二句長憶得醉中攀折長字平聲第三句年年歲)
(歲好時節兩年字平聲兩歲字仄聲譜内可平可仄據此餘參李詞)
又一體(雙調五十二字前後段各四句三仄韻)李遵勗
黃菊一叢臨砌(韻)顆顆露珠裝綴(韻)獨教冷落向秋天
(句)恨東風(讀)不曾留意(韻)雕闌新雨霽(韻)綠蘚上(讀)
亂鋪金蕊(韻)此花開後更無花(句)願愛惜(讀)莫同桃李
(韻)
(此與杜詞同惟後段起句押韻第三句不押韻異)
西江月(唐教坊曲名樂章集注中吕宫歐陽炯詞有兩岸蘋香暗起句名白蘋香程珌詞名步虛)
(詞王行詞名江月令)
西江月(雙調五十字前後段各四句兩平韻一叶韻)柳永
鳳額繡簾高卷(句)獸鐶朱戶頻搖(韻)兩竿紅日上花梢
(韻)春睡懨懨難覺(叶)好夢枉隨飛絮(句)閒愁濃勝香
醪(韻)不成雨暮與雲朝(韻)又是韶光過了(叶)
(此調始於南唐歐陽炯前後段兩起句俱叶仄韻自宋蘇軾辛棄疾外填者絶少故此調必以柳詞為正)
(體沈伯時樂府指迷云西江月第二句平聲韻第四句就平聲切去押仄韻如平聲押東字仄聲須押董)
(凍字韻不可隨意押入他韻其說正與柳詞體合若吳詞之兩段各韻歐詞之添字趙詞之不叶仄韻皆)
(變體也後前段第四句晏幾道詞曉鏡心情更嬾更字仄聲段第三句司馬光詞笙歌散後酒微醒笙)
(字平聲末句歐陽炯詞猶占鳳樓春色鳳字仄聲譜内可平可仄據之餘參下詞)
又一體(雙調五十字前後段各四句兩平韻兩叶韻)蘇軾
點點樓頭細雨(叶)重重江外平湖(韻)當年戲馬會東徐
(韻)今日淒涼南浦(叶)莫恨黃花未吐(叶)且教紅粉相
扶(韻)酒闌不必看茱萸(韻)俯仰人間今古(叶)
(此詞兩起句俱叶仄韻歐陽炯水上鴛鴦詞辛棄疾貪數明朝詞即此體也其可平可仄與柳詞同故不)
(復注通按歐詞韻以力色叶衣眉期枝盖遵古韻陌錫職寘未以四支無入聲也不若蘇詞韻之虞麌)
(遇本部三聲者為合法故採蘇詞為譜)
又一體(雙調五十字前後段各四句兩平韻一叶韻)吳文英
枝裊一㾗雪在(句)葉藏幾豆春濃(韻)玉奴最晩嫁東風
(韻)來結棃花幽夢(叶)香力添熏羅被(句)瘦肌猶怯冰
綃(換韻)綠隂青子老溪橋(韻)羞見東隣嬌小(換叶)
(此與柳詞同惟前後段各韻異周紫芝池面風翻詞正與之合)
又一體(雙調五十一字前後段各四句兩平韻兩仄韻)歐陽炯
月映長江秋水(仄韻)分明冷浸星河(平韻)淺沙汀上白雲多
(韻)雪散幾叢蘆葦(仄韻)扁舟倒影寒潭裏(仄韻)煙光遠罩
輕波(平韻)笛聲何處響漁歌(韻)兩岸蘋香暗起(仄韻)
(此見尊前集換頭句較水上鴛鴦詞多一字但此詞押韻又與諸家不同按古韻從無五歌通四寘之例)
(此盖以葦起押水裏多歌押河波也唐人有間押之法採以備體)
又一體(雙調五十六字前後段各四句三平韻)趙以仁
夜半沙㾗依約(句)雨餘天氣溟濛(韻)起行微月徧池東
(韻)水影浮花(讀)花影動簾櫳(韻)量減難追醉白(句)恨
長莫盡題紅(韻)鴈聲能到畫樓中(韻)也要玉人(讀)知道
有秋風(韻)
(此詞兩結句不叶仄韻又各添三字作九字句見周密絶妙好詞選本宋元人無填此者採之以備一體)
惜春令(宋周密天基聖節樂次有方響獨打正宫惜春)
惜春令(雙調五十字前後段各四句三平韻)杜安世
今日重陽秋意深(韻)籬邊散(讀)嫩菊開金(韻)萬里霜天
林葉墜(句)蕭索動離心(韻)臂上茱萸新(韻)似前歲(讀)
堪賞光隂(韻)一盞香醪聊寄興(句)牛嶺會難尋(韻)
(調見夀域詞祗此二首而下首字句亦同所異者前後段起句卟仄韻耳宋元人無别首可校其平仄當)
(依之)
又一體(雙調五十字前後段各四句一叶韻兩平韻)杜安世
春夢無憑猶嬾起(叶)銀燭盡(讀)畫簾低垂(韻)小庭楊柳
黃金翠(句)桃臉兩三枝(韻)妝閣纔梳洗(卟)悶無緒(讀)
玉簫慵吹(韻)紛紛飄絮人疎遠(句)空對日遲遲(韻)
(此詞兩起句叶仄韻以下仍照前詞押平韻)
留春令(調見小山樂府)
留春令(雙調五十字前段五句兩仄韻後段四句三仄韻)晏幾道
畫屏天畔(句)夢回依約(句)十洲雲水(韻)手撚紅箋寄人
書(句)寫無限(讀)傷春事(韻)别浦高樓曾漫倚(韻)對江
南千里(韻)樓下分流水聲中(句)有當日(讀)凭高淚(韻)
(此調以此詞為正體若李詞沈詞黃詞之攤破句法皆變體也此詞前段第四句後段第三句例作拗句)
(如晏詞别首之懊惱黃花暫時香水濕紅裙酒初消高觀國詞之柳影人家起炊煙花裏清歌酒邊情三)
(首皆然句晏詞别首前段第二句夜來陡覺陡字仄聲第三香紅強半香字平聲第五句仔細把殘春)
(看細字仄聲高觀國詞换頭句歷盡冰霜空嗟怨嗟字平聲第二句怨粉香消減粉字仄聲第四句奈笛)
(裏關山遠笛字仄聲譜内可平可仄據此)
又一體(雙調五十字前段六句兩仄韻後段五句三仄韻)李之儀
夢斷難尋(句)酒醒猶困(句)那堪春暮(韻)香閣深沈(句)紅
窗翠暗(句)莫羨顛狂絮(韻)綠滿當時攜手路(韻)嬾見
同歡處(韻)何時却得(句)低幃昵枕(句)盡訴情千縷(韻)
(此詞攤破晏詞前段第四句後段第三句七字一句各添一字作四字兩句兩結各減一字作五字句異)
(宋詞祗此一首無别詞可校)
又一體(雙調五十二字前段五句兩仄韻後段四句三仄韻)沈端節
舊家元夜(句)追隨風月(句)連宵歡宴(韻)被那們(讀)引得
滴流地(句)一似蛾兒轉(韻)而今百事心情嬾(韻)鐙下
幾曾忺看(韻)算靜中(讀)唯有窗間梅影(句)合是幽人伴
(韻)
(此較晏詞前段第四句添一字作八字句後段第二句添一句作六字句第三句添二字作九字句兩結)
(亦減去一字俱作五字句宋詞亦祗此一體無可校對)
又一體(雙調五十四字前後段各四句三仄韻)黃庭堅
江南一鴈横秋水(韻)歎咫尺(讀)斷行千里(韻)迴文機上
字縱横(句)欲寄遠(讀)憑誰是(韻)謝客池塘春都未(韻)
微微動(讀)短牆桃李(韻)半隂纔暖却清寒(句)是瘦損人
天氣(韻)
(此詞前後段第三四句俱與晏詞同所不同者惟前段起句七字第二句七字折腰後段第二句亦七字)
(折腰耳亦無宋元詞别首可校)
梁州令(唐教坊曲名一名涼州令晁補之詞名梁州令疊韻盖合兩首為一首也碧雞漫志云)
(涼州即梁州有七宫曲按柳永樂章集注中吕宫)
梁州令(雙調五十字前段四句三仄韻後段四句四仄韻)晏幾道
莫唱陽關曲(韻)淚濕當年金縷(韻)離歌自古最銷魂(句)
於今更在魂銷處(韻)南橋楊柳多情緒(韻)不繫行人
住(韻)人情却似飛絮(韻)悠揚便逐春風去(韻)
(此調小令有三體大同小異而晁詞一體實與歐詞長調體同故可平可仄即以晁詞為譜以其字句相)
(同可以參校也段此詞兩結句俱作七字與晁詞不同詞律云前起句曲字音去北音也即是起韻)
(按中原音韻魚模上聲中有縷處等韻以入聲作上聲中有曲字從之)
又一體(雙調五十二字前段五句三仄韻後段四句四仄韻)晁補之
二月春猶淺(韻)去年櫻桃開徧(韻)今年春色怪遲遲(句)
紅梅常早(句)未露胭脂臉(韻)東君故遣春來緩(韻)似
會人深願(韻)蟠桃新縷雙盞(韻)相期似此春長遠(韻)
(此詞再加一疊即梁州令疊韻故譜内可平可仄即參歐詞)
又一體(雙調五十五字前後段各五句三仄韻)柳永
夢覺紗窗曉(韻)殘鐙黯然空照(韻)因思人事苦縈牽(句)
離愁别恨(句)無限何時了(韻)憐深定是心腸小(韻)往
往成煩惱(韻)一生惆悵情多感(句)月不長圓(句)春色易
為老(韻)
(此詞前後段結俱四字一句五字一句與晁詞不同)
又一體(雙調一百四字前後段各九句六仄韻)歐陽修
翠樹芳條颭(韻)的的裙腰初染(韻)佳人攜手弄芳菲(句)
綠隂紅影(句)共展雙紋簟(韻)插花照影窺鸞鑑(韻)只恐
芳容減(韻)不堪零落春晩(句)青苔雨後深紅點(韻)一
去門閒掩(韻)重來却尋朱檻(韻)離離秋實弄輕霜(句)嬌
紅脈脈(句)似見胭脂臉(韻)人非事往眉空斂(韻)誰把佳
期賺(韻)芳心只願依舊(句)春風更放明年豔(韻)
(按晁補之琴趣外篇詞梁州令疊韻正與此同驚前段起句田野閒來慣田字平聲第二句睡起初曉)
(燕曉字仄聲第三句樵青走掛小簾鈎走字仄聲第四句南園昨夜南字平聲昨字仄聲第六句平蕪一)
(帶煙花淺平字平聲第八句江雲渭樹俱遠江字平聲渭字仄聲後段第二句過眼韶華如箭過字眼字)
(俱仄聲韶字平聲第三句莫教鶗鴂送韶華莫字仄聲第四句多情楊柳楊字平聲其餘平仄悉同)
鹽角兒(碧雞漫志云始教坊家人市鹽於紙角中得一曲譜翻之遂以為名今雙調鹽角兒令是)
(也)
鹽角兒(雙調五十字前段六句三仄韻一疊韻後段五句三仄韻)晁補之
開時似雪(韻)謝時似雪(疊)花中竒絶(韻)香非在蕊(句)香
非在萼(句)骨中香徹(韻)占溪風(句)留溪月(韻)堪羞損
山桃如血(韻)直饒更(讀)疎疎淡淡(句)終有一般情别(韻)
(此調只晁補之一詞别無可校)
歸田樂(黃庭堅詞名歸田樂引)
歸田樂(雙調五十字前段六句三仄韻後段四句兩仄韻)晁補之
春又去(句)似别佳人幽恨積(韻)閒庭院(句)翠隂滿(讀)添
晝寂(韻)一枝梅最好(句)至今憶(韻)正夢斷(讀)鑪煙裊
(句)參差疎簾隔韻為何事(讀)年年春恨(句)問花應會得
(韻)
(此調名歸田樂無引字惟晁詞蔡詞二體然兩詞亦各不同無别首可校)
又一體(雙調五十字前後段各四句三仄韻)蔡伸
風生蘋末蓮香細(韻)新浴晩涼天氣(韻)獨自倚朱闌(句)
波面雙雙彩鴛戲(韻)鸞釵委墜雲堆髻(韻)誰會此時
情意(韻)冰簟玉琴横(句)還是月明人千里(韻)
(此詞前後段字句相同極為整齊然亦無他詞可校)
又一體(雙調七十一字前段六句五仄韻後段七句五仄韻)晏幾道
試把花期數(韻)便早有(讀)感春情緒(韻)看即梅花吐(韻)
願花更不謝(句)春且長住(韻)只恐花飛又春去(韻)花
開還不語(韻)問此意(讀)年年春會否(韻)絳脣青鬢(句)漸
少花前侣(韻)對花又記得(句)舊曾遊處(韻)門外垂楊未
飄絮(韻)
(此調名歸田樂引有三體大同小異可以參校故此詞可平可仄即參無名氏詞及黃詞)
又一體(雙調七十一字前段六句五仄韻一疊韻後段七句五仄韻一疊韻)
(樂府雅詞)無名氏
水繞溪橋淥(韻)泛蘋汀(讀)步迷花曲(韻)衣巾散餘馥(韻)
種竹更洗竹(韻)詠竹題竹(疊)日暮無人伴幽獨(韻)光
隂雙轉轂(韻)可惜許(讀)等閒愁萬斛(韻)世間種種(句)只
是榮和辱(韻)念足又願足(韻)意足心足(疊)忘了眉頭怎
生蹙(韻)
(此與晏詞同惟前段第四句後段第五句各用一疊韻異)
又一體(雙調七十字前段六句四仄韻一疊韻後段七句五仄韻一疊韻)
黃庭堅
暮雨濛階砌(韻)漏漸移(讀)轉添寂寞(句)點點心如碎(韻)
怨你又戀你(韻)恨你惜你(疊)畢竟教人怎生是(韻)前
歡算未已(韻)奈何如今愁無計(韻)為伊聰俊(句)消得人
憔悴(韻)這裏誚睡裏(韻)夢裏心裏(疊)一向無言但垂淚
(韻)
(此亦晏詞體惟前段第二句不押韻後段第二句減一字作七字句異其用疊韻則與無名氏詞同按)
(黃詞别首後段第五六句拌了又捨了一定是這回休了多襯三字因詞俚不錄)
惜分飛(賀鑄詞名惜雙雙劉弇詞名惜雙雙令曹冠詞名惜芳菲)
惜分飛(雙調五十字前後段各四句四仄韻)毛滂
淚濕闌干花著露(韻)愁到眉峰碧聚(韻)此恨平分取(韻)
更無言語空相覻(韻)斷雨殘雲無意緒(韻)寂寞朝朝
暮暮(韻)今夜山深處(韻)斷魂分付潮回去(韻)
(此調以此詞為正體宋元人俱照此填其餘添字皆變體也毛詞别首前段第二句望盡冷煙衰草望)
(字冷字俱仄聲衰字平聲第三句驚散雕□晚驚字平聲後段起句雲斷月斜紅燭短雲字平聲月字仄)
(聲賀鑄詞第二句偏照空牀翠被偏字平聲袁去華詞翠竹短窗無暑無字平聲譜内可平可仄據之餘)
(參所採諸詞詞按前段第三句第四字諸家俱用平聲惟吕渭老簾映春窈窕窈字仄聲其後段第三)
(句歸去城南道南字仍用平聲故分字不注可仄)
又一體(雙調五十二字前後段各四句四仄韻)劉弇
風外橘花香暗度(韻)飛絮綰(讀)殘春歸去(韻)醖造黃梅
雨(韻)冷烟曉占横塘路(韻)翠屏人在天低處(韻)驚夢
斷(讀)行雲無據(韻)此恨憑誰訴(韻)恁時却倩危絃語(韻)
(此與毛詞同惟前後段第二句各添一字作七字句異此詞前後段第二句内可平可仄即參後所列)
(三體其餘已見前詞)
又一體(雙調五十四字前後段各四句四仄韻)張先
城上層樓天邊路(韻)殘照裏(讀)平蕪綠樹(韻)傷遠更惜
春暮(韻)有人還在高高處(韻)斷夢歸雲經日去(韻)無
計使(讀)哀絃寄語(韻)相望恨不相遇(韻)倚橋臨水誰家
住(韻)
(此亦毛詞體惟前後段第二句各添一字作七字句第三句又各添一字作六字句異)
又一體(雙調五十六字前後段各四句四仄韻)(梅苑)無名氏
庾嶺香前親寫得(韻)仔細看(讀)粉勻無跡(韻)月殿休尋
覓(韻)姑射人來(讀)知是曾相識(韻)不要青春閒用力
(韻)也合寄(讀)江南信息(韻)著意應難摘(韻)留與棃花(讀)
比並真顔色(韻)
(此亦毛詞體惟前後段第二句各添一字作七字句兩結句又各添二字作九字句異)
又一體(雙調五十六字前後段各四句四仄韻)(梅苑)無名氏
冒雪披風開數點(韻)萬花壓(讀)欺寒探暖(韻)掩映閒庭
院(韻)月下疎影横斜(讀)幽香遠(韻)命友開尊閒宴翫
(韻)聽麗質(讀)歌聲宛轉(韻)對景側金盞(韻)任他結實和
羹(讀)歸仙館(韻)
(此與庾嶺香前詞同而兩結句法作上六下三與上四下五者不同)
孤館深沈(調見宋黃大輿梅苑詞)
孤館深沈(雙調五十字前段五句三平韻後段五句兩平韻)權無染
瓊英雪豔嶺梅芳(韻)天付與清香(韻)向臘後春前(句)解
壓萬花(句)先占東陽(韻)擬待折(讀)一枝相贈(句)奈水
遠天長(韻)對妝面(句)忍聽羌笛(句)又還空斷人腸(韻)
(此詞秖此一體無别首可校)
促拍采桑子(調見宋希真太平樵唱詞一名促拍醜奴兒促拍者即促節繁聲之意中原音)
(韻所謂急曲子也字句與采桑子添字採桑子㢠别)
促拍采桑子(雙調五十字前段五句三平韻後段五句兩平韻)
朱敦儒
清露濕幽香(韻)想瑶臺(讀)無語淒涼(韻)飄然欲去(句)依
然似夢(句)雲渡銀潢(韻)又是天風吹澹月(句)佩丁東
(讀)攜手西廂(韻)泠泠玉磬(句)沈沈素瑟(句)舞徧霓裳(韻)
(此調亦祇此詞無别首可校第按黃山谷集醜奴兒詞六十二字者減去前後段三句即是此詞但換)
(頭句黃詞止五字耳因黃體巳編入似孃兒調兹不類列)
怨三三(調見李之儀姑溪詞取詞中前段結句意為名)
怨三三(雙調五十字前段四句四平韻後段五句四平韻)李之儀
清溪一派瀉柔藍(韻)岸草毶毶(韻)記得黃鸝語畫簷(韻)
喚狂裏(讀)醉重三(韻)春風不動垂簾(韻)似三五(讀)初
圓素蟾(韻)鎮淚眼廉纖(韻)何時歌舞(句)再和池南(韻)
(此李端叔登姑孰堂寄舊遊用賀方回韻也今所傳東山詞中缺此調其平仄亦無可校對矣)
使牛子(調見曹冠燕喜詞)
使牛子(雙調五十字前後段各四句三仄韻)曹冠
晩天雨霽横雌霓(韻)簾卷一軒月色(韻)紋簟坐苔茵(句)
乘興高歌飲瓊液(韻)翠瓜冷浸水壺碧(韻)茶罷風生
兩掖(韻)四座沸歡聲(句)喜我投壺全中的(韻)
(此調止此一體)
折丹桂(調見相山詞送人應舉之作取詞中仙籍桂香浮句意為名與步蟾宫别名折丹桂者不)
(同)
折丹桂(雙調五十字前後段各四句三仄韻)王之道
風漪欲皺春江碧(韻)我寄江城北(韻)子今東去赴春官
(句)挽不住(讀)摶風翼(韻)修程好近天池息(韻)何處堪
畱客(韻)預知仙籍桂香浮(句)語祝史(讀)休占墨(韻)
(此調以此詞為正體有程大昌詞可校若王詞别首後段第二句算不是西風客多一襯字乃變體也注)
(明不錄字程詞前段第三句雙親帶笑酌天杯雙字平聲帶仄聲王詞别首换頭句晩來江上西風急)
(晩字仄聲江字平聲程詞第二句桂是蟾宫種桂字仄聲第三句詩書濃處便生枝詩字平聲譜内可平)
(可仄據此)
竹香子(調見劉過龍洲集)
竹香子(雙調五十字前後段各四句三仄韻)劉過
一桁窗兒明快(韻)料想那人不在(韻)熏籠脫下舊衣裳
(句)件件香難賽(韻)匆匆去得忒㬠(韻)這鏡兒(讀)也不
曾蓋(韻)千朝百日不曾來(句)没這些兒箇采(韻)
(此調似近謔詞因其調僻採以備體)
城頭月(調見李昴英文溪詞和廣帥馬天驥韻贈道士梁青霞作此調盖馬天驥所倡也取詞中)
(起句為名)
城頭月(雙調五十字前後段各五句三仄韻)馬天驥
城頭月色明如晝(韻)總是青霞有(韻)酒醉茶醒(句)饑餐
困睡(句)不把雙眉皺(韻)坎離龍虎勤交媾(韻)鍊得丹
將就(韻)借問羅浮(句)蘇耽鶴侣(句)還似先生否(韻)
(此調秖有李昴英詞可校李詞前段第三句真氣長存真字平聲後段第一句一身二五之精媾二字仄)
(聲其餘平仄皆同)
四犯令(調見侯寘孏窟詞李處全詞更名四和香關注詞又名桂華明)
四犯令(雙調五十字前後段各四句四仄韻)侯寘
月破輕雲天淡注(韻)夜悄花無語(韻)莫聽陽關牽離緒
(韻)拌酩酊(讀)花深處(韻)明日江郊芳草路(韻)春逐行
人去(韻)不是酴醿開獨步(韻)能著意(讀)留春住(韻)
(此調有李詞關詞可校但關詞前後段第二句遇廣寒宫女為按歌宫羽俱作上一下四句法與此又小)
(異字李詞前段第三句華節良辰人有分華字平聲有仄聲後段第一句莫向春風尋舊恨莫字仄聲)
(第二句樂事隨方寸樂字仄聲第三句眉夀固應天不吝眉字平聲固字仄聲關詞晧月滿窗人何處何)
(字平聲譜内可平可仄據此)
醉高歌(元姚燧自度曲太平樂府注中吕宫)
醉高歌(雙調五十字前後段各四句一平韻三叶韻)姚燧
十年燕月歌聲(韻)幾點吳霜鬢影(叶)西風吹起鱸魚興
(叶)已在桑榆暮景(叶)榮枯枕上三更(韻)傀儡場中四
并(叶)人生幻化如泡影(叶)幾箇臨危自省(叶)
(此元人葉兒樂府也平仄互叶採入以備一體)
黃鶴洞仙(調見元彭致中鳴鶴餘音詞)
黃鶴洞仙(雙調五十字前段五句三仄韻後段五句一仄韻兩重韻)
馬鈺
終日駕鹽車(句)鞭棒時時打(韻)自數精神久屈沈(句)如
病馬(韻)怎得優游也(韻)伯樂祖師來(句)見後頻嗟訝
(韻)巧計多方贖了身(句)得志馬(重韻)須報恩師也(重)
(此亦元人小令也重押兩馬字兩也字韻想其體例應爾惜無别首可校)
破字令(調見高麗史樂志)
破字令(雙調五十字前段四句三仄韻後段五句三仄韻)
(高麗史樂志)無名氏
縹緲三山島(韻)十萬歲(讀)方分昏曉(韻)春風開徧碧桃
花(句)為東君一笑(韻)祥飇暫引香塵到(韻)祝嵩齡(讀)
後天難老(韻)瑞煙散碧(句)歸雲弄煖(句)一聲長嘯(韻)
(此宋賜高麗五羊仙舞隊曲也名曰唐樂故採入以備一體)
花前飲(調見宋楊湜古今詞話取詞中前段結句為名)
花前飲(雙調五十字前後段各四句三仄韻)
(古今詞話)無名氏
雨餘天色漸寒滲(韻)海棠綻(讀)胭脂如錦(韻)告你休看
書(句)且共我(讀)花前飲(韻)晧月穿簾未成寢(韻)篆香
透(讀)鴛鴦雙枕(韻)似恁天色時(句)你道是(讀)好做甚(韻)
(亦近謔詞以其調僻採以備體)
御定詞譜卷八
