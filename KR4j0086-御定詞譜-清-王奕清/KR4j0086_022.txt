欽定四庫全書
御定詞譜卷二十二目錄(起九十字至九十三字)
八六子六體(又名感黃鸝)
謝池春慢一體
采桑子慢五體(又名醜奴兒慢錢愁春未醒奴兒近疊青)(醜)
探芳信四體(又名西湖春)
遥天奉翠華引一體
夏雲峰五體
採蓮令一體
醉翁操一體
紅芍藥一體
法曲獻仙音六體(又名獻仙音)(越女鏡心)
金盞倒垂蓮三體
塞翁吟一體
意難忘一體
東風齊著力一體
遠朝歸一體
露華二體(又名露華慢)
薄媚摘徧一體
戀香衾一體
滿江紅十四體
欽定四庫全書
御定詞譜卷二十二(起九十字至九十三字)
八六子(秦觀詞有黃鸝又啼數聲句又名感黃鸝)
八六子(雙調九十字前段九句四平韻後段八句三平韻)杜牧
洞房深(韻)畫屏鐙照(句)山色凝翠沈沈(韻)聽夜雨冷滴
芭蕉(句)驚斷紅窗好夢(句)龍煙細飄繡衾(韻)辭恩久歸
長信(句)鳳帳蕭疎(句)椒殿閒扃(韻)輦路苔侵(韻)繡簾
垂(讀)遲遲漏傳丹禁(句)蕣華偷悴(句)翠鬟羞整(句)愁坐
(讀)望處金輿漸遠(句)何時綵仗重臨(韻)正消魂(句)梧桐
又移翠陰(韻)
(此詞見尊前集分段處扃字非本韻似宜於輦路苔侵分段為允若依宋人詞體則當于繡衾句分但不)
(便據宋詞以分唐詞且前後長短太不均在宋詞之分段于體例亦未盡善欲照苔侵句分段以分宋詞)
(則晁詞于多情字分楊詞于臨風字分秦詞于柔情字分李詞于春華字分王詞于庭深字分庶體例畫)
(一因前無所據姑彼此各仍其舊譜唐詞無别首可校故于晁補之詞作)
又一體(雙調九十一字前段六句三平韻後段十一句六平韻)晁補之
喜秋晴(韻)淡雲縈縷(句)天高羣鴈南征(韻)正露冷初減
蘭紅(句)風緊潛彫柳翠(句)愁人夢長漏驚(韻)重陽景
物凄清(韻)漸老何時無事(句)當歌好在多情(韻)暗自想
朱顔(句)並遊同醉(句)宦名韁鎻(句)世路蓬萍(韻)難相見
(讀)賴有黃花滿把(句)從教綠酒深傾(韻)醉休醒(韻)醒來
舊愁旋生(韻)
(宋人中以此詞為正體按杜詞繡簾起至重臨凡三十一字始押一韻似太遼闊秦李王三詞亦然詞律)
(以秦詞後段第七句不用韻疑有脱誤極是今此詞與楊詞後段第七句用韻較諧音律而此詞前段與)
(杜詞起六句悉同故取以為譜譜中可平可仄悉參所採諸詞之句法同者)
又一體(雙調八十九字前段六句三平韻後段十一句六平韻)楊纘
怨殘紅(韻)夜來無賴(句)雨催春去匆匆(韻)但暗水新流
芳恨(句)蝶悽蜂慘(句)千林嫩綠迷空(韻)那知國色還
逢(韻)柔弱華清扶倦(句)輕盈洛浦臨風(韻)細認得凝妝
(句)點脂勻粉(句)露蟬聳翠(句)蕊金團玉成藂(韻)幾許愁
隨笑解(句)一聲歌轉春融(韻)眼朦朧(韻)凭闌干(讀)半醒
醉中(韻)
(此與晁詞同惟前段第五句減二字後段第七句添二字第八句減三字結句添一字異)
又一體(雙調八十八字前段六句三平韻後段十一句五平韻)秦觀
倚危亭(韻)恨如芳草(句)萋萋剗盡還生(韻)念柳外青驄
别後(句)水邊紅袂分時(句)愴然暗驚(韻)無端天與娉
婷(韻)夜月一簾幽夢(句)春風十里柔情(韻)奈回首歡娛
(句)漸隨流水(句)素絃聲斷(句)翠綃香減(句)那堪片片飛
花弄晩(句)濛濛殘雨籠晴(韻)正銷凝(韻)黃鸝又啼數聲
(韻)
(此詞前結四字句後段第七句不押韻第八句減一字與晁詞異)
又一體(雙調八十八字前段六句三平韻後段十一句五平韻)李演
乍鷗邊(句)一番腴綠(句)流紅又怨蘋花(韻)看曉吹約晴
歸路(句)夕陽分落漁家(韻)輕寒半遮(韻)縈情芳草無
涯(韻)還報舞香一曲(句)玉瓢幾許春華(韻)正細柳青烟
(句)舊時芳陌(句)小桃朱戶(句)去年人面(句)誰知此日重
來繋馬(句)東風淡墨敧鴉(韻)黯窗紗(韻)人帚綠陰自斜
(韻)
(此與秦詞同惟前段起句不押韻第五句押韻異絶詞律本誤作李濱又脱去後段第五句今從周密)
(妙好詞選增定)
又一體(雙調八十八字前段六句四平韻後段十二句六平韻)王沂孫
掃芳林(韻)幾番風雨(句)匆匆老盡春禽(韻)漸薄潤侵衣
不斷(句)嫩凉隨扇初生(韻)晩窗自吟(韻)沉沉(韻)幽逕
芳尋(韻)晻靄苔香簾淨(句)蕭疎竹影庭深(韻)漫淡却蛾
眉(句)晨妝慵掃(句)寶釵蟲坼(句)綃屏鸞破(句)當時暗水
如雲泛酒(句)空山留月聽琴(韻)料如今(韻)門前數重翠
陰(韻)
(此亦與秦詞同惟前段第五句押韻後段起句又押短韻異)
謝池春慢(調見古今詞話張先玉仙觀道中逢謝媚卿作蓋慢詞也與六十六字謝池春令詞)
(不同)
謝池春慢(雙調九十字前後段各十句五仄韻)張先
繚牆重院(句)時聞有(讀)流鶯到(韻)繡被掩餘寒(句)畫閣
明新曉(韻)朱檻連空闊(句)飛絮無多少(韻)徑莎平(句)池
水渺(韻)日長風静(句)花影閒相照(韻)塵香拂馬(句)逢
謝女(讀)城南道(韻)秀豔過施粉(句)多媚生輕笑(韻)鬭色
鮮衣薄(句)碾玉雙蟬小(韻)懽難偶(句)春過了(韻)琵琶流
韻(句)都入相思調(韻)
(此調前後段第三四五六句並作五言對偶當是體例填者辨之按此詞秪有李之儀詞可校李詞前)
(段起句殘寒消盡殘字平聲第二句疎雨過清明後雨字仄聲第三四句花徑欵餘紅風沼縈新皺花字)
(風字俱平聲第五句乳燕穿庭戶乳字仄聲後段第三四句不見又思量見了還依舊又字仄聲量字平)
(聲見字仄聲第六句何似長相守何字平聲第七句天不老不字仄聲第九句且將此恨且字此字俱仄)
(聲譜内可平可仄據此)
采桑子慢(一名醜奴兒慢潘元質詞有愁春未醒句亦名愁春未醒辛棄疾詞名醜奴兒近花)
(草粹編無名氏詞名疊青錢)
采桑子慢(雙調九十字前後段各九句五平韻)吳禮之
金風顫葉(句)那更餞别江樓(韻)聽淒切(讀)陽關聲斷(句)
楚館雲收(韻)去也難留(韻)萬里煙水一扁舟(韻)錦屏羅
幌(句)多應換得(句)蓼岸蘋洲(韻)凝想恁時歡笑(句)傷
今萍梗悠悠(韻)漫回首(讀)妖嬈何處(句)眷戀無由(韻)先
自悲秋(韻)眼前景物只供愁(韻)寂寥情緒(句)也恨分淺
(句)也悔風流(韻)
(此調宋詞並用三聲叶韻此獨全押平韻其平仄無别首可校)
又一體(雙調九十字前段九句三叶韻一平韻後段十句一叶韻四平韻)
蔡伸
明眸秀色(句)别是天真瀟灑(叶)更鬒髮堆雲(句)玉臉淡
拂輕霞(韻)醉裏精神(句)衆中標格誰能畫(叶)當時攜手
(句)花籠淡月(句)重門深亞(叶)巫峽夢回(句)已成陳事
(句)豈堪重話(叶)漫贏得(讀)羅襟清淚(句)鬢邊霜華(韻)懷
念傷嗟(韻)凭闌煙水渺無涯(韻)秦源目斷(句)碧雲暮合
(句)難認仙家(韻)
(此與潘詞辛詞無名氏詞俱用三聲叶韻但潘詞與無名氏詞於平聲中叶一去聲韻辛詞於上去聲中)
(叶一平聲韻此則平聲與上去聲各半各自成一體其平仄不必參校此詞前段第三句後段第四句)
(俱五字前段第四句後段第五句俱六字亦與潘詞不同)
又一體(雙調九十字前段九句一叶韻三平韻後段十句四平韻)潘元質
愁春未醒(句)還是清和天氣(叶)對濃綠陰中庭院(句)燕
語鶯啼(韻)數點新荷(句)翠鈿輕泛水平池(韻)一簾風絮
(句)才晴又雨(句)梅子黃時(韻)忍記那回(句)玉人嬌困
(句)初試單衣(韻)共攜手(讀)紅窗描繡(句)畫扇題詩(韻)怎
有而今(句)半牀明月兩天涯(韻)章臺何處(句)多應為我
(句)蹙損雙眉(韻)
(此詞惟前段第二句用本部三聲叶韻以下則全押平韻矣吳文英東風未起詞空濛乍斂詞及無名氏)
(夏日正長詞俱與此同結按東風未起詞前段第五句鈎卷晴絲鈎字平聲句客思鷗輕客字仄聲後)
(段第二句倡紅冶翠倡字平聲冶字仄聲第五句天澹無情天字平聲第九句越山更上越字仄聲又按)
(空濛乍斂詞前段第七句天虚鳴籟天字平聲後段第三句越女低鬟越字仄聲第四句算堪羨煙沙白)
(鷺白字仄聲結句雲海人間雲字平聲譜内可平可仄據此無名氏詞前後段起句及後段第六句平仄)
(全異當是又一體存以備考不必參校)
又一體(雙調九十字前段八句三仄韻一叶韻後段十句四仄韻)辛棄疾
千峰雲起(句)驟雨一霎時價(韻)更遠樹斜陽(句)風景怎
生圖畫(韻)青旗賣酒(句)山那畔(讀)别有人家(叶)只消山
水光中(句)無事過這一夏(韻)午睡醒時(句)松窗竹戶
(句)萬千瀟灑(韻)看野鳥飛來(句)又是一般閒暇(韻)却怪
白鷗(句)覰著人(讀)欲下未下(韻)舊盟都在(句)新來莫是
(句)别有說話(韻)
(此詞於上去聲韻中叶一平韻與諸家不同其前段第六句後段第七句俱作上三下四句法前段第七)
(八九句作六字兩句亦與諸家微異本汲古閣本此詞脱落甚多今從蕉雪堂鈔訂正)
又一體(雙調八十九字前段九句一叶韻三平韻後段十句四平韻)
(花草粹編)無名氏
夏日正長(句)無奈如焚天氣(叶)火雲聳(讀)竒峰天外(句)
未雨先雷(韻)畏日流金(句)六龍高駕火輪飛(韻)紋簟紗
㡡(句)風車漫攬(句)月扇空揮(韻)金鑪煙細(句)午風輕
轉(句)堪避炎威(韻)漸凉生池閣(句)卷起簾幕珠璣(韻)嬌
娥美麗(句)天然秀色冰肌(韻)曲闌深徑(句)荷香旖旎(句)
玉管聲齊(韻)
(此亦與潘詞同惟後段第四五句作五字一句六字一句第七句減一字異)
探芳信(調見梅溪詞張炎次周密西泠春感韻詞名西湖春)
探芳信(雙調九十字前段九句五仄韻後段八句五仄韻)史達祖
謝池曉(韻)被酒殢春眠(句)詩縈芳草(韻)正一階梅粉(句)
都未有人掃(韻)細禽啼處東風軟(句)嫩約關心早(韻)未
燒鐙(讀)怕有殘寒(句)故園稀到(韻)說道試妝了(韻)也
為我相思(句)占他懷抱(韻)静數窗櫺(句)最忺聽(讀)鵲聲
好(韻)半年白玉臺邊話(句)屢見銀鈎小(韻)指芳期(讀)夜
月花陰夢老(韻)
(此調以此詞及吳文英暖風定詞為正體若吳詞别首之換頭句少押一韻及前段第六七句句讀小異)
(皆變格也詞此詞後段第五句六字吳文英探春到詞為春瘦蔣捷翠吟嘯詞正與此同按探春到)
(詞前段第二三句見綵花釵頭玉燕來早花字平聲玉字仄聲第七句金盎供新澡金字平聲後段第二)
(三句問霧㬉藍田玉長多少玉字仄聲第七句紅輭長安道紅字平聲又為春瘦詞後段第五句蘭膏漬)
(透紅豆蘭字平聲譜内可平可仄據此餘參夜寒重詞及轉芳徑詞若蔣詞前段第五句識君恨不早不)
(字入聲此以入代平故不注可仄)
又一體(雙調九十字前段九句五仄韻後段八句四仄韻)吳文英
夜寒重(韻)見羽葆將迎(句)飛瓊入夢(韻)整素妝歸處(句)
中宵按瑶鳳(韻)舞春歌夜棠棃岸(句)月冷和雲凍(韻)畫
船中(讀)太白仙人(句)錦袍初擁(韻)應過青溪否(句)試
笑挹中郎(句)還叩清弄(韻)粉黛湖山(句)欠攜酒(讀)共飛
鞚(韻)洗杯時換銅觚水(句)待作梅花供(韻)問何時(讀)帶
雨鋤煙自種(韻)
(此與史詞同惟換頭句不押韻異)
又一體(雙調九十字前段九句五仄韻後段八句五仄韻)吳文英
轉芳徑(韻)見霧卷晴漪(句)魚弄游影(韻)旋解纓濯翠(句)
臨枰撫瑶軫(韻)修林竹色花香處(句)意足多新詠(韻)試
把龍脣(句)供來時(讀)舊寒纔定(韻)門巷都深静(韻)但
酒敵曉寒(句)棋消日永(韻)舊曲猗蘭(句)待留向(讀)月中
聽(韻)藻萍密布宫溝水(句)任汎流紅冷(韻)小闌干(讀)笑
拍東風醉醒(韻)
(此亦與史詞同惟前結作四字一句七字一句異)
又一體(雙調八十九字前段九句五仄韻後段八句五仄韻)吳文英
暖風定(韻)正賣花吟春(句)去年曾聽(韻)旋自洗幽蘭(句)
銀瓶釣金井(韻)斗窗香暖慳留客(句)街鼓還催暝(韻)調
雛鶯(讀)試遣深杯(句)喚將愁醒(韻)鐙市又重整(韻)待
醉勒遊韁(句)緩穿斜徑(韻)暗憶芳盟(句)綃帊淚猶凝(韻)
吳宫十里吹笙路(句)桃李都羞靚(韻)繡簾人(讀)怕惹飛
梅翳鏡(韻)
(此詞後段第五句五字周密李彭老張炎詞俱照此填按周詞前段第二三句向水院維舟津亭喚酒)
(院字喚字俱仄聲津字平聲第四句歎劉郎重到劉郎二字俱平聲到字仄聲張詞第六七句消魂忍說)
(銅駝事不是因春瘦消字平聲忍字不字俱仄聲周詞後段第二三句正香雪隨波淺煙迷岫香字平聲)
(李詞記草色薰晴波光搖岫波字平聲張詞第四五句愁到今年都似去年否愁字平聲周詞第六七句)
(翠雲零落空堤冷往事休回首翠字仄聲零字平聲往字仄聲李詞第八句更休言張緒風流似柳張字)
(平聲譜内可平可仄據此)
遥天奉翠華引(調見孏窟詞)
遥天奉翠華引(雙調九十字前後段各八句五平韻)侯寘
雪消樓外山(韻)正秦淮(讀)翠溢回瀾(韻)香梢豆蔻(句)紅
輕猶怕春寒(句)曉光浮畫戟(句)卷繡簾(讀)風㬉玉鉤閒
(韻)紫府仙人(韻)花圍羽帔星冠(韻)蓬萊閬苑(句)意倦
遊(讀)常戲世間(韻)佩麟舊都(句)江左襦袴聲歡(韻)只恐
催歸覲(句)宴清都(讀)休訴酒杯寬(韻)明歲應看(韻)盛鈞
容(讀)舞袖歌鬟(韻)
(詞律論此詞後段結句宜作六字最是蓋與前段較當作六字况第六句既作上三下五句法不應第八)
(句又作上三下四句法也惜無善本及别首宋詞可校仍之)
夏雲峰(樂章集注歇指調)
夏雲峰(雙調九十一字前後段各八句五平韻)柳永
宴堂深(韻)軒楹雨(讀)輕壓暑氣低沈(韻)花洞彩舟泛斝
(句)坐繞清潯(韻)楚臺風快(句)湘簟冷(讀)永日披襟(韻)坐
久覺(讀)疎絃脆管(句)時換新音(韻)越娥蕙態蘭心(韻)
逞妖豔(讀)昵歡邀寵難禁(韻)筵上笑歌間發(句)舄履交
侵(韻)醉鄉深處(句)須盡興(讀)滿酌高吟(韻)向此免(讀)名
韁利鎻(句)虚費光陰(韻)
(此調以此詞為正體曹詞張詞句讀雖異猶為整齊若無名氏詞與趙詞之句讀參差皆變格也譜内可)
(平可仄即參下所採四詞)
又一體(雙調九十一字前段九句四平韻後段九句五平韻)曹勛
紹洪基(句)撫萬㝢(句)中興寶運符千(韻)樞電瑞繞(句)景
命燕及雲天(韻)挺生真主(句)平四海(讀)復禹山川(韻)班
列立(讀)瞻雲就日(句)職貢衣冠(韻)歡均鼇禁鵷鸞(韻)
望花城粉黛(句)金獸祥煙(韻)笙簫緩奏(句)化國日永流
連(韻)寶觴親勸(句)須縱飲(讀)歌舞韶妍(韻)都是祝(讀)南
山聖壽(句)億萬斯年(韻)
(此與柳詞同惟前段起句不用韻前後段第四句俱四字第五句俱六字又後段第二句五字第三句四)
(字異)
又一體(雙調九十一字前段九句四平韻後段九句五平韻)張元幹
湧冰輪(句)飛沆瀣(句)霄漢萬里雲開(韻)南極瑞占象緯
(句)壽應三台(韻)錦腸珠唾(句)鍾間氣(讀)卓犖天才(韻)正
暑(讀)有祥光照社(句)玉燕投懷(韻)新堂深處捧杯(韻)
乍香泛水芝(句)空翠風迴(韻)凉送豔歌緩舞(句)醉墮瑶
釵(韻)長生難老(句)都道是(讀)栢葉仙階(韻)笑傲(讀)且山
中宰相(句)平地蓬萊(韻)
(此亦與柳詞同惟前段起句不押韻又前後段第八九句俱二字一讀下作五字一句四字一句異)
又一體(雙調九十一字前段九句四平韻後段八句五平韻)
(梅苑)無名氏
瓊結苞(句)酥凝蕊(句)粉心輕點胭脂(韻)疑是素娥妝罷
(句)玉翠低垂(韻)化工深意(句)巧付與(讀)别箇標儀(韻)怎
奈向(讀)風寒景裏(句)獨是開時(韻)緣何不與春期(韻)
此花又(讀)豈肻争競芳菲(韻)疑雨恨煙(句)忍見嶺畔江
湄(韻)冷姿幽豔(句)曾不許(讀)霜雪相欺(韻)只恐向(讀)笛
聲怨處(句)吹落殘枝(韻)
(此詞前段第四句六字第五句四字與柳詞同後段第三句四字第四句六字與曹詞同句讀參差採以)
(備體)
又一體(雙調九十一字前後段各八句五平韻)趙長卿
露華清(韻)天氣爽(讀)新秋已覺凉生(韻)朱戶小窗(句)坐
來低按秦筝(韻)幾多妖豔(句)都總是(讀)白雪餘聲(韻)那
更似(讀)肌膚韻勝(句)體段輕盈(韻)照人雙眼偏明(韻)
况周郎(讀)自來多病多情(韻)把酒為伊(句)再三著意須
聽(韻)銷魂無語(句)一任側耳與心傾(韻)是我不卿卿(句)
更有誰可卿卿(韻)
(此詞前段起句用韻前後段第二句俱作上三下六句法與柳詞同前後段第三四句四字六字又與曹)
(詞同其後段第六句不作上三下四句法第七句五字第八句六字則與各家俱異採以備體不可為法)
採蓮令(按宋史樂志曲宴游幸教坊所奏十八調曲九曰雙調採蓮今柳永樂章集有之亦注雙)
(調碧溪漫志夾鍾商俗呼雙調)
採蓮令(雙調九十一字前後段各八句四仄韻)柳永
月華收(句)雲澹霜天曙(韻)西征客(讀)此時情苦(韻)翠娥
執手送臨岐(句)軋軋開朱戶(韻)千嬌面(讀)盈盈竚立(句)
無言有淚(句)斷腸争忍回顧(韻)一葉蘭舟(句)便恁急
槳凌波去(韻)貪行色(讀)豈知離緒(韻)萬般方寸(句)但飲
恨(讀)脈脈同誰語(韻)更回首(讀)重城不見(句)寒江天外
(句)隱隱兩行煙樹
(此調只此一詞無别首可校)
醉翁操(琴曲屬正宫蘇軾自序琅邪幽谷山川竒麗泉鳴空澗若中音會醉翁喜之把酒臨聽輒)
(欣然忘歸既去十餘年好竒之士沈遵聞之往遊以琴寫其聲曰醉翁操然有聲而無詞好事)
(者倚其聲製曲粗合拍度而琴聲為詞所繩約非天成也後三十年翁既捐館舍遵亦歿有廬)
(山玉澗道人崔閒妙於琴恨此曲之無詞乃譜其聲而請東坡居士補之云)
醉翁操(雙調九十一字前段十句十平韻後段十句八平韻)蘇軾
琅然(韻)清圓(韻)誰彈(韻)響空山(韻)無言(韻)惟翁醉中和
其天(韻)月明風露娟娟(韻)人未眠(韻)荷蕢過山前(韻)曰
有心也哉此賢(韻)醉翁嘯詠(句)聲和流泉(韻)醉翁去
後(句)空有朝唫夜怨(韻)山有時而童巔(韻)水有時而回
川(韻)思翁無歲年(韻)翁今為飛仙(韻)此意在人間(韻)試
聽徽外三兩絃(韻)
(此本琴曲所以蘇詞不載自辛稼軒編入詞中復遂沿為詞調在宋人中亦秪有辛詞一首可校此詞以)
(元寒刪先四韻同用辛詞以東冬江三韻同用猶遵古韻填者審之按辛詞前段第六句人心與我兮)
(誰同我字仄聲第七八句湛湛千里之江上有楓下湛字上字俱仄聲第九十句噫送子於東望君之門)
(兮九重噫字君字門字俱平聲後段第四句或一朝兮取封或字仄聲第五句昔與遊兮皆童昔字仄聲)
(第七句一魚兮一龍上一字仄聲第九十句噫命與時逢子之所食兮萬鍾噫字平聲所字仄聲譜内可)
(平可仄據此)
紅芍藥(蔣氏九宫譜目入南呂調)
紅芍藥(雙調九十一字前後段各八句五仄韻)王觀
人生百歲(句)七十稀少(韻)更除十年孩童小(韻)又十年
昏老(韻)都來五十載(句)一半被(讀)睡魔分了(韻)那二十
五載之中(句)寧無些箇煩惱(韻)仔細思量(句)好追歡
及早(韻)遇酒逢花堪笑傲(韻)任玉山傾倒(韻)對景且沈
醉(句)人生似(讀)露垂芳草(韻)幸新來(讀)有酒如澠(句)要
結千秋歌笑(韻)
(此詞無他首可校)
法曲獻仙音(陳暘樂書云法曲興於唐其聲始出清商部比正律差四律有鐃鈸鐘磬之音)
(獻仙音其一也又云聖朝法曲樂器有琵琶五絃筝箜篌笙笛觱篥方響拍板其曲所存不過)
(道調望瀛小石獻仙音而已其餘皆不復見矣樂章集注小石調姜夔詞注大石調周密詞名)
(獻仙音姜夔詞名越女鏡心按唐張籍酬朱慶餘詩有越女新妝出鏡心句姜詞調名本此)
法曲獻仙音(雙調九十二字前段八句四仄韻後段九句五仄韻)
周邦彦
蟬咽凉柯(句)燕飛塵幕(句)漏閣籖聲時度(韻)倦脱綸巾
(句)困便湘竹(句)桐陰半侵庭戶(韻)向抱影凝情處(韻)時
聞打窗雨(韻)耿無語(韻)歎文園(讀)近來多病(句)情緒
嬾(讀)尊酒易成間阻(韻)縹緲玉京人(句)想依然(讀)京兆
眉嫵(韻)翠幕深中(句)對徽容(讀)空在紈素(韻)待花前月
下(句)見了不教歸去(韻)
(大石調獻仙音詞以此詞及姜詞二首為正體若李詞之句讀小異乃變格也前段起句吳文英詞落)
(葉霞翻落字仄聲第二句王沂孫詞纖瓊皎皎纖字平聲上皎字仄聲第四句張炎詞篝密籠香篝字平)
念我(讀)重見冷楓紅舞(韻)喚起淡妝人(句)問逋仙(讀)今
在何許(韻)象筆鸞牋(句)甚而今(讀)不道秀句(韻)怕平生
幽恨(句)化作沙邊煙雨(韻)
(此亦與周詞同惟前段第七句不押韻異)
又一體(雙調九十二字前段八句三仄韻後段十句五仄韻)李彭老
雲木槎枒(句)水葓搖落(句)瘦影半臨清淺(韻)翠羽迷空
(句)粉容羞曉(句)年華柱絃頻換(韻)甚何遜(讀)風流在(句)
相逢共寒晩(韻)總依黯(韻)念當時(讀)看花游冶(句)曾
錦纜移舟(句)寶筝隨輦(韻)池苑鎖荒凉(句)嗟事逐(讀)鴻
飛天遠(韻)香徑無人(句)任蒼蘚黃塵自滿(韻)聽鴉啼春
寂(句)暗雨瀟瀟吹怨(韻)
(此亦周詞體惟後段第三句攤破上三下六句法作五字一句四字一句異按此詞後段第三句句讀)
(既異其平仄亦不同故不與周詞參校)
又一體(雙調九十一字前段八句四仄韻後段九句四仄韻)柳永
追想秦樓心事(句)當年便約(句)于飛比翼(韻)悔恨臨岐
處(句)正攜手(讀)翻成雲雨離拆(韻)念倚玉偎香(句)前事
念我(讀)重見冷楓紅舞(韻)喚起淡妝人(句)問逋仙(讀)今
在何許(韻)象筆鸞牋(句)甚而今(讀)不道秀句(韻)怕平生
幽恨(句)化作沙邊煙雨(韻)
(此亦與周詞同惟前段第七句不押韻異)
又一體(雙調九十二字前段八句三仄韻後段十句五仄韻)李彭老
雲木槎枒(句)水葓搖落(句)瘦影半臨清淺(韻)翠羽迷空
(句)粉容羞曉(句)年華柱絃頻換(韻)甚何遜(讀)風流在(句)
相逢共寒晩(韻)總依黯(韻)念當時(讀)看花游冶(句)曾
錦纜移舟(句)寶筝隨輦(韻)池苑鎖荒凉(句)嗟事逐(讀)鴻
飛天遠(韻)香徑無人(句)任蒼蘚黃塵自滿(韻)聽鴉啼春
寂(句)暗雨瀟瀟吹怨(韻)
(此亦周詞體惟後段第三句攤破上三下六句法作五字一句四字一句異按此詞後段第三句句讀)
(既異其平仄亦不同故不與周詞參校)
又一體(雙調九十一字前段八句四仄韻後段九句四仄韻)柳永
追想秦樓心事(句)當年便約(句)于飛比翼(韻)悔恨臨岐
處(句)正攜手(讀)翻成雲雨離拆(韻)念倚玉偎香(句)前事
頓輕擲(韻)慣憐惜(韻)饒心性(句)正厭厭多病(句)柳腰
花態嬌無力(韻)早是乍清減(句)别後忍教愁寂(韻)記取
盟言(句)少孜煎(讀)剩好將息(韻)遇佳境(讀)臨風對月(句)
事須時恁相憶(韻)
(小石調獻仙音詞以此詞為正體句讀與周詞迥别若青翼傳情詞之減字或名法曲第二想亦小石調)
(之變體耳)
又一體(雙調八十七字前後段各八句四仄韻)柳永
青翼傳情(句)香徑偷期(句)自覺當年草草(韻)未省同衾
枕(句)便輕許相將(句)平生歡笑(韻)怎生向(讀)人間好事
到頭少(韻)漫悔懊(韻)細追思(句)恨從前容易(句)致得
恩愛成煩惱(韻)心下事(讀)千種盡憑音耗(韻)以此縈牽
(句)等伊來(讀)自家向道(韻)洎相見(讀)喜歡存問(句)又還
忘了(韻)
(此詞樂章集不載見花草粹編前段第一二三句與周姜詞同第四句以下則與追想秦樓詞同惟後段)
(第五句減二字結句減二字調柳詞二體雖無别首宋詞可校然有宫自當編入)
金盞倒垂蓮(此調有平韻仄韻兩體平韻者見晁旡咎琴趣外篇及梅苑詞仄韻者見松隱)
(詞)
金盞倒垂蓮(雙調九十二字前後段各九句四平韻)晁補之
休說將軍(句)解彎弓掠地(句)崑嶺河源(韻)綵筆題詩(句)
綠水映紅蓮(韻)算總是(讀)風流餘事(句)會須行樂年年
(韻)只有一部(句)隨軒脆管繁絃(韻)多情舊遊尚憶(句)
寄秋風萬里(句)鴻鴈天邊(韻)未學元龍(句)豪氣笑求田
(韻)也莫為(讀)庭槐興歎(句)便傷搖落凄然(韻)後會一笑
(句)猶堪醉倒花前(韻)
(此調押平聲韻者有晁詞無名氏詞兩體此詞前後段第六句七字第七句六字晁詞别首諸阮英游詞)
(正與此同按諸阮英游詞前段第五句螺髻小雙蓮螺字平聲第九句桓伊危柱哀絃危字平聲換頭句)
(身閒未應無事無字平聲譜内可平可仄據此餘參無名氏詞)
又一體(雙調九十二字前後段各九句四平韻)(梅苑)無名氏
依約疎林(句)見盈盈春意(句)幾點霜蕤(韻)應是東君(句)
試手作芳菲(韻)粉面倚風微笑(句)是日暖(讀)雪已晴時
(韻)人靜么鳳翩翩(句)踏碎殘枝(韻)幽香渾無著處(句)
甚一般雨露(句)獨占清竒(韻)淡月疎雲(句)何處不相宜
(韻)陌上報春來也(句)但綠暗(讀)青子離離(韻)桃杏應仗
先容(句)次第追隨(韻)
(此詞前後段第六句皆六字第七句皆七字兩結皆六字一句四字一句與晁詞異)
又一體(雙調九十二字前段九句四仄韻後段八句六仄韻)曹勛
穀雨初晴(句)對鏡霞乍斂(句)暖風凝露(韻)翠雲低映(句)
捧花王留住(韻)滿闌嫩紅貴紫(句)道盡得(讀)韶光分付
(韻)禁籞浩蕩(句)天香巧隨天步(韻)羣仙倚春似語(韻)
遮麗日(讀)更著輕羅深護(韻)半開微吐(韻)隱非烟非霧
(韻)正宜夜闌秉燭(句)况更有(讀)姚黃嬌妒(韻)徘徊縱賞
(句)任放濛濛柳絮(韻)
(此調押仄聲韻者秪此一詞無别首可校)
塞翁吟(調見清真樂府取淮南子塞上叟事為調名)
塞翁吟(雙調九十二字前段十句六平韻後段九句四平韻)周邦彦
暗葉啼風雨(句)窗外曉色朧&KR0008;(韻)散水麝(句)小池東(韻)
亂一岸芙蓉(韻)蘄州簟展雙紋浪(句)輕帳翠縷如空(韻)
夢遠别(句)淚痕重(韻)淡鉛臉斜紅(韻)忡忡(韻)嗟憔悴
(讀)新寬帶結(句)羞豔冶(讀)都銷鏡中(韻)有蜀紙(讀)堪憑
寄恨(句)等今夜(讀)灑血書詞(句)翦燭親封(韻)菖蒲漸老
(句)早晩成花(句)教見薰風(韻)
(此調秪有此體方千里楊澤民陳允平和詞吳文英張炎趙文諸詞俱如此填此詞前段第五句第十)
(句例作上一下四句法惟陳允平詞鏡裏對芙蓉一葉漫題紅微異按張詞前段起句交到無心處交)
(字平聲第二句出岫細話幽期出字仄聲趙詞還記初度年時初字平聲陳詞第三句簷佩冷簷字平聲)
(張詞看流水流字平聲張詞第七句物外共鶴忘機物字仄聲陳詞第八句山萬疊山字平聲吳詞結句)
(為别翦珍藂别字仄聲方詞後段第二句徑分散歌稀宴少徑字仄聲陳詞從别後殘雲斷雨别字仄聲)
(趙詞嗟漂泊浮雲飛絮飛字平聲陳詞第三句餘香在鮫綃帳中香字平聲吳詞第四句轉河影浮槎信)
(早河字平聲陳詞更懊恨鐙花無準無字平聲張詞第六句都付陶詩都字平聲趙詞第七句百年正爾)
(百字仄聲陳詞第九句立盡西風立字仄聲譜内可平可仄據此)
意難忘(元高拭詞注南呂調)
意難忘(雙調九十二字前後段各九句六平韻)蘇軾
花擁鴛房(韻)記嚲肩髻小(句)約鬢眉長(韻)輕身翻燕舞
(句)低語囀鶯簧(韻)相見處(讀)便難忘(韻)肻親度瑶觴(韻)
向夜闌(讀)歌翻郢曲(句)帶換韓香(韻)别來音信難將
(韻)似雲收楚峽(句)雨散巫陽(韻)相逢情在(句)不語意
難量(韻)些箇事(讀)斷人腸(韻)怎禁得悽惶(韻)待與伊(讀)
移根換葉(句)試又何妨(韻)
(此調秪有此體宋元詞俱如此填作此詞前後段第四五句例作五言對偶第七句例上一下四句法)
(填者審之周前段起句陳允平詞額粉宫黃額字仄聲第二句邦彦詞愛停歌駐拍停字平聲劉辰翁)
(詞看雨中鐙市鐙字平聲第三句陳詞歌送瑶觴歌字平聲第五句高觀國詞露靚挹芳紅露字仄聲第)
(七句周詞拌劇飲淋浪拌字平聲劇字仄聲第八句高詞料認得嬌雲媚雨得字仄聲劉詞更可憐紅啼)
(桃臉桃字平聲趙必&KR1859;詞把年時芳情分付年字平聲第九句何夢桂詞孤竹空桑孤字平聲後段起句)
(周詞知音見說無雙知字平聲見字仄聲第二三句林正大詞聽子規啼月愁減朱顔子字仄聲啼字愁)
(字俱平聲第四五句高詞燭搖留醉枕塵墜戀歌鐘燭字仄聲塵字平聲第七句陳詞雲雨夢猶妨雲字)
(平聲雨字仄聲第八句高詞但看取天長地久取字仄聲劉詞漫三杯擁鑪覓句三字平聲擁字仄聲第)
(九句陳詞虚度風光虚字平聲譜内可平可仄據此)
東風齊著力(調見草堂詩餘胡浩然除夕詞也按禮記月令孟春之月東風解凍又唐人曹)
(松除夜詩殘臘即又盡東風應漸聞故云東風齊著力)
東風齊著力(雙調九十二字前段十句四平韻後段九句五平韻)
胡浩然
殘臘寒收(句)三陽初轉(句)已換年華(韻)東君律管(句)迤
邐到山家(韻)處處笙簧鼎沸(句)排佳宴(讀)坐列仙娃(韻)
花藂裏(句)金鑪滿爇(句)龍麝煙斜(韻)此景轉堪誇(韻)
深意祝(讀)壽山福海增加(韻)玉觥滿泛(句)且莫厭流霞
(韻)幸有迎春綠醑(句)銀瓶浸(韻)幾朵梅花(韻)休辭醉(句)
園林秀色(句)百草萌芽(韻)
(此調秪有此詞無别首宋詞可校)
遠朝歸(調見梅苑詞)
遠朝歸(雙調九十二字前段十句五仄韻後段九句五仄韻)趙耆孫
金谷先春(句)見乍開江梅(句)晶明玉膩(韻)珠簾院落(句)
人静雨疎煙細(韻)横斜帶月(句)又别是(讀)一般風味(韻)
金尊裏(韻)任遺英亂點(句)殘粉低墜(韻)惆悵杜隴當
年(句)念水遠天長(句)故人難寄(韻)山城倦眼(句)無緒更
看桃李(韻)當時醉魄(句)算依舊(讀)徘徊花底(韻)斜陽外
(韻)漫回首畫樓十二(韻)
(此調秪有趙詞及無名氏新律纔交詞故此詞可平可仄悉參無名氏詞花草粹編本此詞第三句脱)
(去晶明二字今從梅苑詞本校正聲按梅苑無名氏詞前段第四句烟籠淡妝妝字平第五句恰值雨)
(膏初細恰字仄聲第七句記他日酸甜滋味他字酸字俱平聲第九句伴玉簪鳳釵玉字仄聲釵字平聲)
(後段第三句竟日何際日字仄聲第七句且莫負尊前花底莫字仄聲第九句儘銅壺漏傳三二壺字三)
(字俱平聲譜内可平可仄據此多前後段第八句金尊裏斜陽外皆押韻無名氏詞應是拌沉醉亦然)
(或疑外字非韻不知古韻以支微齊佳灰五韻為徵音同用故紙寘尾未薺霽蟹泰卦賄隊等韻皆可通)
(用歐陽修踏莎行詞候館梅殘溪橋柳細行人更在春山外細外二韻同押亦可証也)
露華(唐李白清平調詞東風拂檻露華濃調名本此按此調有仄韻平韻兩體周密平韻詞名露華)
(慢)
露華(雙調九十二字前段十句五仄韻後段九句五仄韻)王沂孫
紺葩乍坼(韻)笑爛漫嬌紅(句)不是春色(韻)換了素妝(句)
重把青螺輕拂(韻)舊歌共渡烟江(句)却占玉奴標格(韻)
風霜峭(句)瑶臺種時(句)付與仙骨(韻)閒門晝掩淒惻
(韻)似淡月棃花(句)重化清魄(韻)尚帶唾痕香凝(句)怎忍
攀摘(韻)嫩綠漸暖溪陰(句)䔩䔩粉雲飛出(韻)芳豓冷(句)
劉郎未應認得(韻)
(此調押仄聲韻者祇有此體張翥陶宗儀詞俱如此填按張詞前段起句瀛洲種玉瀛字平聲第四五)
(句琢就瑶笄光映鬢雲斜矗瑶字平聲鬢字仄聲第六句幾度借取搔頭度字仄聲第八句風露冷露字)
(仄聲後段第五句争忍輕觸争字平聲第七句珠履舊遊誰續珠字平聲陶詞前段第五句巧把黛螺輕)
(羃巧字仄聲第六句莫是歌渡烟江歌字平聲第九句深宫紺袖袖字仄聲結句唾花猶濕花字平聲換)
(頭句問他阿母消息問字仄聲第六句誰顧采香仙客誰字平聲譜内可平可仄據此)
又一體(雙調九十四字前段十句四平韻後段九句四平韻)王沂孫
晩寒竚立(句)記鉛輕黛淺(句)初認冰魂(韻)碧羅襯玉(句)
猶凝茸唾香痕(韻)淨洗妬春顔色(句)勝小紅(讀)臨水湔
裙(韻)烟渡遠(句)應憐舊曲(句)換葉移根(韻)山中去年
人别(句)怪月悄風輕(句)閒掩重門(韻)瓊肌瘦損(句)那堪
燕子黃昏(韻)幾片過溪浮玉(句)似夜歸(讀)深雪前村(韻)
芳夢冷(句)雙禽悞宿粉痕(韻)
(此調押平聲韻者祇此一體句讀與仄韻詞同惟前後段第七句各添一字周密張炎詞俱如此填按)
(周詞後段第四五句選歌試舞連宵戀醉瑶藂選字仄聲連字平聲張詞前段第二三句正翠蹊悞曉玉)
(洞明春翠字玉字俱仄聲第四五句蛾眉淡掃背風不語盈盈蛾字平聲背字不字俱仄聲第七句引劉)
(郎不是飛瓊劉字平聲不字仄聲後段起句一掬瑩然生意一掬二字俱仄聲第六七句花下可憐仙子)
(醉東風猶自吹笙花字東字俱平聲第九句漁翁正迷武陵迷字平聲譜内可平可仄據此)
薄媚摘徧(沈括夢溪茟談所謂大徧者凡數十解每解有數疊裁截用之則謂之摘徧按薄媚)
(大曲凡十徧此蓋摘其入破之一徧也)
薄媚摘徧(雙調九十二字前段十一句三仄韻一叶韻後段十句四仄韻一叶韻)
趙以夫
桂香消(句)梧影瘦(句)黃菊迷深院(韻)倚西風(句)看落日
(句)長江東去如練(韻)先生底事(句)有賦飄然(句)剛道為
田園(叶)獨醒何為(句)持杯自觀未能免(韻)休把茱萸
吟翫(韻)但管年年健(韻)千古事(句)幾凭闌(句)吾生九十
強半(韻)歡娛終日(句)富貴何時(句)一笑醉鄉寬(叶)倒載
歸來(句)回廊月又滿(韻)
(此詞仄韻中入平韻亦是本部三聲叶與大曲薄媚入破第一詞大同小異惟虚齋樂府有之其平仄無)
(别首宋詞可校)
戀香衾(金詞注仙吕調)
戀香衾(雙調九十二字前後段各八句四平韻)吕渭老
記得花陰同攜手(句)指定日(讀)許我同歡(韻)喚做真成
(句)耳熱心安(韻)打疊從來不成器(句)待做箇(讀)平地神
仙(韻)又却不成些事(句)驀地驚殘(韻)據我如今沒投
奔(句)見著你(讀)淚早偷彈(韻)對月臨風(句)一味埋冤(韻)
笑則人前不妨笑(句)行笑裏(讀)斗覺心煩(韻)怎生分得
煩惱(句)兩處勻攤(韻)
(此亦謔詞因其調僻採以備體此按金元曲子仙吕調者前後段第二句皆六字較詞各減一字在宋)
(詞中無别首可校)
滿江紅(此調有仄韻平韻兩體仄韻詞宋人填者最多其體不一今以柳詞為正體其餘各以類)
(列樂章集注仙吕調元高拭詞注南吕調平韻詞祇有姜詞一體宋元人俱如此填)
滿江紅(雙調九十三字前段八句四仄韻後段十句五仄韻)柳永
暮雨初收(句)長川静(讀)征帆夜落(韻)臨島嶼(讀)蓼烟疎
淡(句)葦風蕭索(韻)幾許漁人横短艇(句)盡將鐙火歸村
落(韻)遣行客(讀)當此念回程(句)傷漂泊(韻)桐江好(句)
烟漠漠(韻)波似染(句)山如削(韻)繞嚴陵灘畔(句)鷺飛魚
躍(韻)遊宦區區成底事(句)平生况有雲泉約(韻)歸去來
(讀)一曲仲宣吟(句)從軍樂(韻)
(此調押仄聲韻者以柳詞此體為定格若張詞之多押兩韻戴詞之多押一韻吕詞之減字蘇趙辛柳杜)
(詞之添字以及葉詞之句讀異同王詞之句讀全異皆變格也周紫芝詞前後兩結問向晚誰欲畫漁)
(蓑寒江立便準擬一醉廣寒宫千山白向晚凖擬四字俱仄聲把功名收拾付君侯如椽筆正梅花萬里)
(雪深時須相憶功名梅花四字俱平聲程垓詞但獨褰幽幌悄無音傷離别問甚時重理錦囊書從頭說)
(獨字甚字俱仄聲褰字時字俱平聲均屬正體填者不拘又換頭四句原屬六字折腰兩句當以此詞之)
(平仄為定格如譜内張詞戴詞亦為合格若蔡伸詞起句之並蘭舟舟字平聲范成大詞起句之志千里)
(志字仄聲袁去華詞第二句之道傍李道字仄聲曹冠詞第三句之醉夢裏醉字仄聲楊炎昶詞第四句)
(之酒無力酒字仄聲非定格也又侯寘詞後段第六句經營拂掠拂字入聲張炎詞結句白鷗識白字入)
(聲此皆以入作平不注可仄又蘇軾詞後段第七句欲向佳人訴離恨離字平聲柳詞别首後段第九句)
(待到頭終久問伊著著字仄聲趙師俠詞結句無杜宇杜字仄聲此皆偶誤亦不注可平可仄按張孝)
(祥詞前段第三四句動遠思空江小艇高丘喬木高字平聲范成大詞後段第六句桃根雙檝桃字平聲)
(譜内據此餘參張元幹以下八詞)
又一體(雙調九十三字前段八句五仄韻後段十句六仄韻)張元幹
春水連天(句)桃花浪(讀)幾番風惡(韻)雲乍起(讀)遠山遮
盡(句)晚風還作(韻)綠徧芳洲生杜若(韻)楚帆帶雨烟中
落(韻)認向來(讀)沙嘴共停橈(句)傷飄泊(韻)寒猶在(句)
衾偏薄(韻)腸欲斷(句)愁難著(韻)倚蓬窗無寐(句)引杯孤
酌(韻)寒食清明都過却(韻)可憐辜負年時約(韻)想小樓
(讀)日日望孤舟(句)人如削(韻)
(此與柳詞同惟前段第五句後段第七句皆押韻異按程泌頗恨登臨詞前段第五六句當日卧龍商)
(略處秦淮王氣真何許後段第七八句可笑唐人無意度却言此虎凌波去正與此同)
又一體(雙調九十三字前段八句四仄韻後段十句六仄韻)戴復古
赤壁磯頭(句)一番過(讀)一番懷古(韻)想當時(讀)周郎年
少(句)氣呑區宇(韻)萬騎臨江貔虎噪(句)千艘烈炬魚龍
怒(韻)卷長波(讀)一鼓困曹瞞(句)今如許(韻)江上渡(韻)
江邊路(韻)形勝地(句)興亡處(韻)覽遺蹤(句)勝讀史書言
語(韻)幾度東風吹世換(句)千年往事隨潮去(韻)問道旁
(讀)楊柳為誰春(句)搖金縷(韻)
(此與柳詞同惟換頭句多押一韻按晁補之莫話南征詞清時事羇遊意盡付與狂歌醉段克已詞活國)
(手談天口都付與尊中酒正與此同者此詞後段第五六句作上三下六句法宋詞如此甚多如柳詞)
(别首之儘思量休又怎生休得周紫芝詞又何如聊遣舞衣紅濕皆與此同)
又一體(雙調九十一字前段八句四仄韻後段十句五仄韻)吕渭老
燕拂危檣(句)斜日外(讀)數峰凝碧(韻)正暗潮生渚(句)暮
風飄席(韻)初過南村沽酒市(句)連空十頃菱花白(韻)想
故人(讀)輕箑障遊絲(句)聞遥笛(韻)魚與鴈(句)通消息
(韻)心與夢(句)空牽役(韻)到如今相見(句)怎生休得(韻)斜
抱琵琶傳密意(句)一襟新月横空碧(韻)問甚時(讀)同作
醉中仙(句)烟霞客(韻)
(此亦柳詞體惟前段第三句減二字異按程垓詞況人間元似泛家浮宅吕本中詞對一川平野數椽茅)
(屋康與之詞正青春未老流鶯方歇嚴羽詞正錢唐江上潮頭如雪俱與此同)
又一體(雙調八十九字前段七句四仄韻後段十句五仄韻)吕渭老
晚浴新涼(句)風蒲亂(讀)松梢見月(韻)庭陰静(讀)暮蟬啼
歇(韻)螢遶井闌簾入燕(句)荷香蘭氣供搖箑(韻)賴晚來
(讀)一雨洗游塵(句)無些熱(韻)心下事(句)峯重疊(韻)人
甚處(句)星明滅(韻)想行雲應在(句)鳳凰城闕(韻)曾約佳
期同菊蕊(句)當時共指鐙花說(韻)據眼前(讀)何日是西
風(句)吹涼葉(韻)
(此亦柳詞體惟前段第三句減四字按吕詞别首笑語移時詞鮮明是晚來妝飾正與此同)
又一體(雙調九十四字前段八句四仄韻後段十句五仄韻)蘇軾
東武城南(句)新堤固(讀)漣漪初溢(韻)隱隱徧(讀)長林高
阜(句)卧紅堆碧(韻)枝上殘花吹盡也(句)與君試向江邊
覓(韻)問向前(讀)猶有幾多春(句)三之一(韻)官裏事(句)
何時畢(韻)風雨外(句)無多日(韻)相將泛曲水(句)滿城争
出(韻)君不見(讀)蘭亭修禊事(句)當時座上皆豪逸(韻)到
如今(讀)修竹滿山陰(句)空陳迹(韻)
(此亦與柳詞同惟後段第七句添一字按蘇詞别首憂喜相尋詞後段第七八句君不見周南歌漢廣天)
(教夫子休喬木李嬰荆楚風烟詞君不見凌烟冠劔客何人氣貌長似舊正與此同)
又一體(雙調九十四字前段八句四仄韻後段十句五仄韻)趙鼎
慘結秋陰(句)西風送(讀)絲絲雨濕(韻)凝望眼(讀)征鴻幾
字(句)暮投沙磧(韻)欲往鄉關何處是(句)水雲浩蕩連南
北(韻)但修眉(讀)一抹有無中(句)遥山色(韻)天涯路(句)
江上客(韻)腸已斷(句)頭應白(韻)空搔首興歡(句)暮年離
隔(韻)欲待忘憂除是酒(句)奈酒行欲盡愁無極(韻)便挽
將(讀)江水入尊罍(句)澆胷臆(韻)
(此亦與柳詞同惟後段第八句添一字按李昴英薄冷催霜詞後段第七八句萬里寒雲迷北斗望遠峯)
(夕照頻西顧正與此同)
又一體(雙調九十四字前段八句四仄韻後段十句五仄韻)辛棄疾
點火櫻桃(句)照一架(讀)酴醿如雪(韻)春正好(讀)見龍孫
穿破(句)紫苔蒼壁(韻)乳燕引雛飛力弱(句)流鶯喚友嬌
聲怯(韻)問春歸(讀)不肻帶愁歸(句)腸千結(韻)層樓望
(句)春山疊(韻)家何在(句)烟波隔(韻)把古今遺恨(句)向他
誰說(韻)蝴蝶不傳千里夢(句)子規呌斷三更月(韻)聽聲
聲(讀)枕上勸人歸(句)歸難得(韻)
(此亦與柳詞同惟前段第三句添一字異)
又一體(雙調九十七字前段八句五仄韻後段十句六仄韻)柳永
萬恨千愁(句)將年少(讀)衷腸牽繋(韻)殘夢斷(讀)酒醒孤
館(句)夜長滋味(韻)可惜許(讀)枕前多少意(韻)到如今(讀)
兩總無終始(韻)獨自箇(讀)贏得不成眠(句)成憔悴(韻)
添傷感(句)消何計(韻)空只恁(句)厭厭地(韻)無人處思量
(句)幾度垂淚(韻)不曾得(讀)都來些子事(韻)甚恁底(讀)扺
死難拌棄(韻)待到頭(讀)終久問伊著(句)如何是(韻)
(此即暮雨初收詞體惟前段第五六句後段第七八句各添一襯字又意字事字皆押韻)
又一體(雙調九十四字前段九句四仄韻後段十句五仄韻)杜衍
無名無利(句)無榮無辱(句)無煩無惱(韻)夜鐙前(讀)獨歌
獨酌(句)獨吟獨笑(韻)又值羣山初雪滿(句)又兼明月交
光好(韻)便假饒(讀)百歲擬如何(句)從他老(韻)知富貴
(句)誰能保(韻)知功業(句)何時了(韻)算簟瓢金玉(句)所争
多少(韻)一瞬光陰何足道(句)但思行樂常不早(韻)待春
來(讀)攜酒殢東風(句)眠芳草(韻)
(此詞見花草粹編採之言行錄即柳詞九十三字體惟前段第一句平仄不同第二句添一襯字作四字)
(兩句若減去襯字則無榮辱無煩無惱仍是上三下四句法便合調矣)
又一體(雙調九十一字前段八句四仄韻後段十句五仄韻)葉夢得
雪後郊原(句)煙林外(讀)梅花初坼(韻)春欲半(句)猶自探
春消息(韻)一眼平蕪看不盡(句)夜來小雨催新碧(韻)笑
去年(讀)攜酒折花人(句)花應識(韻)蘭舟漾(句)城南陌
(韻)雲影淡(句)天容窄(韻)繞風漪十頃(句)㬉浮晴色(韻)恰
是槎頭收釣處(句)坐中仍有江南客(韻)問如何(讀)兩漿
下苕溪(句)吞雲澤(韻)
(此亦與柳詞同惟前段第三四句作三字一句六字一句異)
又一體(雙調九十一字前段八句四仄韻後段九句五仄韻)葉夢得
一朵黃花(句)先催報(讀)秋歸消息(韻)滿芳枝凝露(句)為
誰裝飾(韻)便向尊前拌醉倒(句)古今同是東籬側(韻)問
何須(讀)特地賦歸來(句)抛彭澤(韻)回首去年時節(韻)
開口笑(句)真難得(韻)使君今那更(句)自成行客(韻)霜鬢
不辭重插滿(句)他年此會何人憶(韻)記多情(讀)曾伴小
闌干(句)親攀摘(韻)
(此亦與柳詞同惟後段起句作六字一句異)
又一體(雙調九十二字前段八句五仄韻後段八句七仄韻)王之道
竹馬來迎(句)留不住(讀)寸心如結(韻)歷湖濱(讀)須濡相
望(句)近同吳越(韻)闕里風流今未滅(韻)此行報政看期
月(韻)已騐康沂富國(句)千古曾無别(韻)多謝潤沾枯
轍(韻)令我神思清發(韻)新命歡浹(韻)兩邦情愜(韻)明日
西風帆卷席(韻)高檣到處旌麾列(韻)忽相思(讀)吾當往
(句)誰謂三山隔(韻)
(此詞前後段兩結及換頭句句讀與諸家全異譜中採入以備一格)
又一體(雙調九十三字前段八句四平韻後段十句五平韻)姜䕫
仙姥來時(句)正一望(讀)千頃翠瀾(韻)旌旗與(讀)亂雲俱
下(句)依約前山(韻)命駕羣龍金作軛(句)相從諸娣玉為
冠(韻)向夜深(讀)風定悄無人(句)聞佩環(韻)神竒處(句)
君試看(韻)奠淮右(句)阻江南(韻)遣六丁雷電(句)别守東
關(韻)應笑英雄無好手(句)一篙春水走曹瞞(韻)又怎知
(讀)人在小江樓(句)簾影間(韻)
(此調押平聲韻者祇有此體句讀與仄韻詞同周按姜詞自序云滿江紅舊詞用仄韻多不叶律如邦)
(彦詞無心撲句歌者將心字融入去聲方諧音律予欲以平韻為之久不能成因泛巢湖祝曰得一席風)
(當以平韻滿江紅為神姥壽言訖風與帆俱駛頃刻而成未句云聞佩環則叶律矣此詞兩結三字句並)
(用平仄平吳文英彭元遜彭芳遠李琳諸詞皆然按吳詞前段第一二句竹下門敲又呼起蝴蝶夢清竹)
(字仄聲呼字平聲又一首雲氣樓臺分一𣲖滄浪翠蓬分字浪字俱平聲第三四句閒裏看鄰牆梅子幾)
(度生仁裏字仄聲鄰字平聲幾字仄聲彭詞西樓外天低水湧龍挾秋吟水字仄聲吳詞第五六句風送)
(流花時過岸浪搖晴棟欲飛空風字平聲浪字仄聲彭詞銜盡吳花成鹿苑人間不恨雨和風不字仄聲)
(吳詞第七句算鮫宫祇隔一紅塵鮫字平聲祇字仄聲彭詞後段第一二三四句山霧濕倚熏籠垂㔩葉)
(鬢酥融霧字倚字俱仄聲熏字垂字俱平聲㔩字仄聲第五六句恨宫雲一朵飛過空同宫字平聲一字)
(仄聲飛字平聲吳詞第七句秋色未教飛盡鴈未字仄聲李詞佛界三千籠日月佛字仄聲第八句仙樓)
(十二掛星辰仙字平聲十字仄聲吳詞第九句看高鴻飛上碧雲中高字平聲彭詞問故人忍更負東風)
(忍字仄聲譜内可平可仄據此)
御定詞譜卷二十二
