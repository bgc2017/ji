詞律自敘
嘅自曲調既興詩餘遂廢縱覽草堂之遺帙誰知大晟
之元音然而時届金元人工聲律迹其編著尚有典型
明興之初餘風未冺青邱之體裁幽秀文成之丰格高
華矩矱猶存風流可想既而斯道愈遠愈離即世所膾
炙之婁東新都兩家擷芳則可佩就軌則多岐按律之
學未精自度之腔乃出雖云自我作古實則英雄欺人
盖緣數百年來士大夫輩帖括之外惟事於詩長短之
音多置弗論即南曲盛行於代作家多擅其名而試付
校讐類皆齟齬况乎詞句不付歌喉涉歴已號通材摹
仿莫求精審故維揚張氏據詞而為圖錢唐謝氏廣之
吳江徐氏去圖而著譜新安程氏輯之于是嘯餘譜一
書通行天壤靡不駭稱博覈奉作章程矣百年以來蒸
嘗弗輟近歲所見剞劂載新而未察其觸目瑕瘢通身
罅漏也近復有填詞圖譜者圖則葫蘆張本譜則矉捧
嘯餘持議或偏參稽太略盖歴來造譜之意原欲有便
於人但擬拗句難填試易平辭易叶故于每篇作註逐
字為音可平可仄并正韻而皆移五言七言改詩句而
後已列調既謬分句尤訛云昭示於來茲實大誤夫後
學不知詩餘乃劇本之先聲昔日入伶工之歌板如耆
卿標明于分調誠齋垂法于擇腔堯章自註鬲指之聲
君持致辨煞尾之字當時或隨宫造格剏製于前或遵
調填音因仍于後其腔之疾徐長短字之平仄陰陽守
一定而不移証諸家而皆合茲雖舊拍不復可考而聲
響猶有可推乃今汎汎之流别有超超之論謂詞以琢
辭見妙煉句穪工但求選艷而披華可使驚新而賞異
奚必斤斤于句讀之末瑣瑣于平仄之微况世傳嘯餘
一編即為鐵板近更有圖譜數卷尤是金科凡調之稍
有難諧皆譜所巳經駁正但從順口便可名家于是篇
牘汗牛棗梨充棟至今日而詞風愈盛詞學愈衰矣僕
本鄙人生為笨伯覩兹迷謬心竊惑焉謂此際
熙朝世隆文運翕然風會家擅鴻篇乃以鮑謝雋才燕許
大手沉溺于學究兔園之册頽顐于村伶釘鉸之篇不
禁發其嗟吁遂擬取而論訂夫今之所疑拗句者乃當
日所為諧音協律者也今之所改順句者乃當日所為
捩喉扭嗓者也但觀清真一集方氏和章無一字而相
違更四聲之盡合如可議改則美成何其闇劣而不能
製為婉順之腔千里何其昏庸而不能換一妥便之字
其他數百年間之才流韻士何以識見皆出今人之下
萬萬哉且詞謂之填如坑穴在焉以物實之而恰滿如
字可以易則枘鑿背矣即強納之而不安况乎髭斷數
莖惟貴在推敲之確否則毫揮百幅何難為磅礴之雄
乃後人不思尋繹古詞止曉遵循時譜既信其分註為
盡善又樂其改順為易從人或議其謷牙彼則援以藉
口嗟乎古音不作大雅云亡可勝悼哉或云今日無復
歌詞斯世誰知協律惟貴有文有采博時譽于鏗鏘何
堪亦步亦趨反貽譏于樸遫則何不自製新腔殊名另
號安用襲稱古調陽奉陰違故愚謂信傳而不信經有
作不如無作又或云古人亦未必全合如眉山之雄傑
詞嘗見誚于當年失調亦原自可歌如玉茗之離竒曲
反大行于斯世不知古人有云取法乎上擇善而從非
謂舊詞必無誤填然羅列在前我自可加審勘非謂今
詞必無中節然源流無本我豈敢作依從故肇於李唐
者本為剏始之音即有詰屈難調總當仍其舊貫其行
于趙宋者自皆合律之作然有比類太異亦必摘其微
瑕除僻調之單行未堪援証凡曩篇之有據自貴折衷
要當獺祭而定厥指歸詎宜蠡測而徇其眇見用是發
為願力加以校讐戊申已酉之間即與陳檢討(其年)論此
志於金臺客邸丙辰丁巳之際因過侯鹽官(亦園)昉此事
於蓉湖艸堂乃未幾而同人皆鵲起以乘車賤子則鶉
懸而彈鋏北轅燕晉南棹楚閩興既敗于飢驅力復孱
于孤立齎此悵惋十稔於兹飈館披函燈帷搦管未嘗
不惄焉而抱疚也戌夏自晉安蓮幕從鞾帊于軍中丑
春在端署蕉忩寄琴尊於閣上因繙舊業儗卒前編時
公子琰青方有志於聲律家之學其小阮雪舫復夙負
乎長短句之名聞述鄙懷咸資鼓勸但以官衙嚴謐若
新婦于深閨裏秘置三年載籍荒凉如老衲之破笥中
殘經一卷漂泊向天涯海角既不比通都大市有四庫
之堪求交游惟明月清風又不遇騷客名流無一鴟之
可借祗據賀囊之所挈及搜鄴架之所存惟花菴草堂
尊前花間萬選汲古刻諸家沈氏四集嘯餘譜詞統詞
滙詞綜選聲數種聊用參較攷其調之異同酌其句之
分合辨其字之平仄序其篇之短長務標準于名家必
酌中于各製有調同名別者則刪而合之有調別名同
者則分而疏之複者釐之缺者補之時則慎菴吳子相
為助閱于其初蒼崖姜君更共編摩于其後錄之成帙
稍有可觀計為卷二十為調六百六十為體千一百八
十有竒其篇則取之唐宋兼及金元而不收明朝自度
本朝自度之腔于字則論其平仄兼分上去而每詳以入
作平以上作平之說此雖獨出乎一人之臆見未必有
符於四海之時流然試注目而發深思平心而持公論
或片言之微中或一得之足收亦有偶合於古人未必
無裨於末學但志在明腔正格自不免駁謬糾譌而近
來譜圖實多舛錯作者雖皆守而弗考論者烏可諱而
弗詳故諄語累辭遂多繩正之議攻瑕砭疾不無譏彈
之聲每有指陳或至過當固開罪於曩哲亦獲戾于今
賢雖或邀君子寬大之情能見諒春秋責備之義然自
揣愚妄多所懷慙本以祕之帳中豈敢懸諸市上會制
府有梓書之役故琰青為訂稿之謀率付殺青殊多曳
白因為粗述鄙意勉質方家更縷義例之諸條另作發
凡于左幅欲稽列調請覽前篇大言小言恕妄人姑為
緒論知我罪我諒哲士定有公評爾
康熙二十六年歲在丁卯上元夕陽羨萬樹題
