欽定四庫全書
御定詞譜卷三十三目錄(起一百四字至一百五字)
宴瓊林二體
瀟湘逢故人慢二體
惜餘歡一體
拜星月慢四體(又名拜新月)
綺寮怨三體
花心動九體(又名好心動花心動慢)(桂香飄)(上昇花)
向湖邊一體
陽春二體(又名陽春曲)
送入我門來一體
遶池遊慢一體
索酒一體
瑞雲濃慢一體
霜花腴一體
綺羅香三體
玉連環一體
春從天上來四體
西湖月二體
愛月夜眠遲慢一體
合歡帶二體
曲玉管一體
早梅芳慢一體
尉遲杯七體
花發沁園春二體
賞南枝一體
南浦五體
欽定四庫全書
御定詞譜卷三十三(起一百四字至一百五字)
宴瓊林(唐教坊曲名宋史樂志雙調)
宴瓊林(雙調一百四字前段十句四仄韻後段十句五仄韻)黃裳
紅紫趁春闌(句)獨萬簇瓊英(句)猶未開罷(韻)問誰共(讀)
綠幄宴羣眞(句)晧雪肌膚相亞(韻)華堂路(句)小橋邊(句)
向晴陰一架(韻)為香清(讀)把作寒梅看(句)喜風來偏惹
(韻)莫笑因緣(句)見影跨春空(句)榮稱亭榭(韻)助巧笑
(讀)曉妝如畫(韻)有花鈿堪借(韻)新醅泛(讀)寒冰幾點(句)
拌今日(讀)醉猶飛斝(韻)翠羅幃中(句)臥蟾光碎(句)何須
待還舍(韻)
(此調帷黃裳詞二首句讀大同小異此詞可平可仄即參下詞句讀同者)
又一體(雙調一百三字前段九句四仄韻後段八句四仄韻)黃裳
霜月和銀鐙(句)乍送目樓臺(句)星漢高下(韻)愛東風(讀)
已暖綺羅香(句)競走去來車馬(韻)紅蓮萬斛(句)開盡處
(讀)長安一夜(韻)少年郎(讀)兩兩桃花面(句)有餘光相借
(韻)因甚靈山在此(句)是何人(讀)能運神化(韻)對景便
作神仙會(句)恐雲駢且駕(韻)思曾侍(讀)龍樓俯覽(句)笑
聲遠(讀)洞天飛斝(韻)向來猶幸時如故(句)羣芳未開謝
(韻)
(此詞前段第六七句後段起結處俱與前首不同)
瀟湘逢故人慢(調見花庵詞選)
瀟湘逢故人慢(雙調一百四字前後段各十句五平韻)王安禮
薰風微動(句)方榴花弄色(句)萱草成窩(韻)翠帷敞輕羅
(韻)試冰簟初展(句)幾尺湘波(韻)疎檐廣廈(句)稱瀟湘(讀)
一枕南柯(韻)引多少(讀)夢魂歸緒(句)洞庭雨棹煙蓑(韻)
驚回處(句)閒晝永(句)更時時(讀)燕雛鶯友相過(韻)正
綠影婆娑(韻)況庭有幽花(句)池有新荷(韻)青梅煑酒(句)
幸隨分(讀)贏取高歌(韻)功名事(讀)到頭終在(句)歲華忍
負清和(韻)
(此調秪有王詞及錢詞兩體故此詞可平可仄即參錢詞句法同者)
又一體(雙調一百四字前段十一句四平韻後段十句五平韻)錢應金
深秋邨落(句)誇青菱香熟(句)素芋甜和(韻)擘紫蟹(句)蒸
黃雀(句)知已團聚(句)笑語婆娑(韻)濃煙淡雪(句)翦湘湖
(讀)幾尺漁蓑(韻)縱消受(讀)白蘋紅蓼(句)生平未免情多
(韻)空懷古(句)時悱惻(句)十年來(讀)可償文債詩魔(韻)
歎世路蹉跎(韻)恐心費參熊(句)眉費松螺(韻)風期闊絶
(句)喜今夕(讀)重話雲窩(韻)寒潭月(讀)皎然見底(句)問君
不醉如何(韻)
(此調前段第四句例作五字句又押韻第五句作上一下四句法此詞第四句作三字兩句不押韻第五)
(句作四字一句與調不合因此調宋詞絶少採以備體詞統有王秋英仄韻詞句讀與王詞同因見明)
(人小說恐不足據故不編入)
惜餘歡(黃庭堅自度腔因詞有少延歡洽句取以為名)
惜餘歡(雙調一百四字前段十一句四仄韻後段十一句五仄韻)黃庭堅
四時美景(句)正年少賞心(句)頻啟東閣(韻)芳酒載盈車
(句)喜朋侣簪盍(韻)杯觶交飛(句)勸酬互獻(句)正酣飲(讀)
醉主公陳榻(韻)坐來爭奈(句)玉山未頹(句)興尋巫峽(韻)
歌闌旋燒絳蠟(韻)況漏轉銅壺(句)煙斷香鴨(韻)猶整
醉中花(句)借纖手重插(韻)相將扶上(句)金鞍騕褭(句)碾
春焙(讀)願少延歡洽(韻)未須歸去(句)重尋豔歌(句)更留
時霎(韻)
(此調秖有此詞無别首可校今前段第七句坊本脱一互字與調不合為增定)
拜星月慢(一作拜新月唐教坊曲名宋史樂志般涉調)
拜星月慢(雙調一百四字前段十句四仄韻後段八句六仄韻)周邦彦
夜色催更(句)清塵收露(句)小曲幽坊月暗(韻)竹檻鐙窗
(句)識秋孃庭院(韻)笑相遇(句)似覺(讀)瓊枝玉樹相倚(句)
暖日明霞光爛(韻)水眄蘭情(句)總平生稀見(韻)畫圖
中(讀)舊識春風面(韻)誰知道(讀)自到瑤臺畔(韻)眷戀雨
潤雲溫(句)苦驚風吹散(韻)念荒寒(讀)寄宿無人館(韻)重
門閉(讀)敗壁秋蟲歎(韻)爭奈向(讀)一縷相思(句)隔溪山
不斷(韻)
(此調始自此詞應以此詞為正體吳文英詞照此填若周詞之句讀小異陳詞彭詞之減字皆變格也)
(此詞前段第七句八字上二字例作一讀第八句六字與上六字對偶如吳文英詞之暫賞吟花酌露尊)
(俎冷玉紅香罍洗最為合格一此詞前段第五句結句後段第四句結句例作上下四句法如吳文英)
(詞之老扁舟身世古陶洲十里洗湘娥春膩泣秋檠燭外皆然按吳文英詞前段第二句碧霞籠夜碧)
(字仄聲第九句眼眩意迷意字仄聲譜内據此其餘平仄悉參周陳彭三詞吳文英詞前段結句古陶)
(洲十里十字入聲後段第六句吹不散繡屋重門閉不字入聲俱以入作平不注可仄)
又一體(雙調一百四字前段十句四仄韻後段八句六仄韻)周密
膩葉陰清(句)孤花香冷(句)迤邐芳洲春換(韻)薄酒孤吟
(句)悵相如遊倦(韻)想人在(讀)絮幕香簾凝望(句)誤認幾
許(句)煙檣風幔(韻)芳草天涯(句)負華堂雙燕(韻)記簫
聲(讀)淡月棃花院(韻)砑紅箋(讀)漫寫東風怨(韻)一夜落
紅啼鴂(句)喚河橋吟徧(韻)蕩歸心(讀)又過江南岸(韻)清
宵夢(讀)遠逐飛花亂(韻)幾千萬(讀)絲縷垂楊(句)繫春愁
不斷(韻)
(此與周邦彦詞同惟前段第六七八句作九字一句四字兩句異)
又一體(雙調一百二字前段十句四仄韻後段八句六仄韻)陳允平
漏閣閒籤(句)琴窗倦譜(句)露濕宵螢欲暗(韻)鴈咽凉聲
(句)寂寞芙蓉院(韻)畫簷外(句)樹色驚霜漸改(句)淡碧雲
疎星爛(韻)舊約桐陰(句)問何時重見(韻)倚銀屏(讀)更
憶秋孃面(韻)想凌波(讀)共立河橋畔(韻)重念酒汚羅𥜗
(句)漸金篝香散(韻)翦孤鐙(讀)伴宿西風館(韻)黃花夢(讀)
對發凄凉歎(韻)但悵望(讀)一水家山(句)被紅塵隔斷(韻)
(此和周詞也惟前段第七句減二字異五此調前段第五句例作上一下四句法此詞泛作言與調不)
(合故不校注)
又一體(雙調一百一字前段九句四仄韻後段八句六仄韻)彭泰翁
霧滑觚稜(句)塵侵團扇(句)恨滿哀彈倦理(韻)控雨籠雲
(句)共閒情孤倚(韻)斂蛾黛(讀)怕似流鶯歴歴(句)惹得玉
銷瓊碎(韻)可惜闌干(句)但苔花沈穗(韻)算天音(讀)不
入人間耳(韻)何人漫(讀)裛損青衫淚(韻)不是舊譜都忘
(句)厭新腔嬌脆(韻)多生不得丹青意(韻)重來又(讀)花鎖
重門閉(韻)到夜永(讀)笙鶴歸時(句)月明天似水(韻)
(此與陳詞同惟後段第五句又減一字異亦諸家前後段結句俱作上一下四句法此詞後結與調不)
(合)
綺寮怨(調見片玉詞)
綺寮怨(雙調一百四字前段八句四平韻後段九句七平韻)周邦彦
上馬人扶殘醉(句)曉風吹未醒(韻)映水曲(讀)翠瓦朱簷
(句)垂楊裏(讀)乍見津亭(韻)當時曾題敗壁(句)蛛絲罩(讀)
淡墨苔暈青(韻)念去來(讀)歲月如流(句)徘徊久(讀)歎息
愁思盈(韻)去去倦尋路程(韻)江陵舊事(句)何曾再問
楊瓊(韻)舊曲凄清(韻)斂愁黛(讀)與誰聽(韻)尊前故人如
在(句)想念我(讀)最關情(韻)何須渭城(韻)歌聲未盡處(讀)
先淚零(韻)
(此調以此詞為正體趙文王學文詞俱依此填若陳詞之前結減二字鞠詞之後結減一字皆變格也)
(按王詞前段第一句忽忽東風又老又字仄聲第三句疎簾下茶鼎孤煙疎字簾字茶字俱平聲第四句)
(斷橋外梅豆千林斷字仄聲梅字平聲趙詞第五句當時點雲滴雨點字仄聲王詞江南庾郎憔悴憔字)
(平聲王詞第六句睡未醒病酒愁乍禁睡字未字俱仄聲趙詞第七句算人間最苦多情人字平聲第八)
(句爭知道天上情更深天字平聲王詞後段第一句千曲囊中古琴千字囊字俱平聲第三句不堪舊事)
(重尋不字仄聲第四句當日登臨當字平聲第五句都化作夢銷沈化字仄聲第六句元龍丘墳無恙丘)
(字平聲趙詞第七句吹紫宇澹成林吹字平聲王詞第九句問何似啼鳥枝上音問字仄聲啼字平聲譜)
(内可平可仄據此餘參所採二詞)
又一體(雙調一百二字前段八句四平韻後段九句四平韻)陳允平
滿架酴醿開盡(句)杜鵑啼夢醒(韻)記曉月(讀)綠水橋邊
(句)東風又(讀)折柳旗亭(韻)蒙茸輕煙草色(句)疎簾淨(讀)
亂織羅帶青(韻)對一尊别酒(句)征衫上(讀)點滴香淚盈
(韻)幾度恨沈斷雲(句)飛鸞何處(句)連環尚結雙瓊(韻)
一曲琵琶(句)湓江上(讀)慣曾聽(韻)依依翠屏香冷(句)聽
夜雨(讀)動離情(韻)春深小樓(句)無心對錦瑟(讀)空涕零
(韻)
(此和周詞也惟前段第七句減二字又後段第四句第八句俱不押韻異)
又一體(雙調一百三字前段八句四平韻後段九句七平韻)鞠華翁
又見花陰如水(句)兩心猶未平(韻)正坐久(讀)客主成三
(句)空無語(讀)影落楸枰(韻)千年人間事業(句)垂成處(讀)
一著容易傾(韻)便解圍(讀)小住何妨(句)機鋒在(讀)瞬息
天又明(韻)甚似漢吳對營(韻)紛紛不了(句)孤光照徹
連城(韻)又似殘星(韻)向零落(讀)有餘情(韻)嫦娥笑人遲
暮(句)念未力(讀)底須爭(韻)從虧又成(韻)何人正(讀)隔屋
睡聲(韻)
(此亦與周詞同惟後段結句减一字異)
花心動(金詞注小石調元詞注雙調曹勛詞名好心動曹冠詞名桂香飄鳴鶴餘音詞名上昇花)
(高麗史樂志名花心動慢)
花心動(雙調一百四字前段十句四仄韻後段八句五仄韻)史達祖
風約簾波(句)錦機寒(讀)難遮海棠煙雨(韻)夜酒未蘇(句)
春枕猶敧(句)曾是誤成歌舞(韻)半褰薇帳雲頭散(句)奈
愁味(讀)不隨香去(韻)儘沈靜(句)文園更渴(句)有人知否
(韻)懶記溫柔舊處(韻)偏只怕(讀)臨風見他桃樹(韻)繡
戶鎻塵(句)錦瑟空絃(句)無復畫眉心緒(韻)待拈銀管書
春恨(句)被雙燕(讀)替人言語(韻)望不盡(讀)垂楊幾千萬
縷(韻)
(此調始自周邦彦但周詞後段多押兩韻家人照此填者甚少故以史詞作譜若吳詞之多押一韻趙詞)
(之多押兩韻或添字劉詞之句讀小異謝詞之句讀不同曹詞無名氏詞之減字悉為類列以備各體)
(譜内可平可仄參下周吳劉趙四詞趙此詞前段第二句例作仄平平平平仄平平仄若長卿詞之暗)
(香飄撲面無限清楚與調不合又前後段第三四句俱四字句第二字例用仄聲第四字例用平聲若張)
(元幹詞簟枕乍閒襟裾初試舊恨未平幽歡難駐與諸家不同槩不校注平仄又按黃子行詞前段第)
(二句把謫仙長笛一聲吹裂謫字入聲以入作平張元幹詞前段第八句夜未闌未字仄聲闌字平聲後)
(段結句南樓畫角自語角字仄聲馬古洲詞前段第二句被年時桃花杏花占了占字仄聲前後段第七)
(句試濃抹當場索笑又何必拈枝比較索字比字仄聲俱與諸家不同及譜中劉詞後段第三句一字入)
(聲第八句不字入聲俱以入作平趙詞前段結句滿字仄聲曹詞後段結句鳳字仄聲俱與調不合亦不)
(校注平仄)
又一體(雙調一百四字前段十句四仄韻後段九句七仄韻)周邦彦
簾卷青樓(句)東風滿(讀)楊花亂飄晴晝(韻)蘭袂褪香(句)
羅帳褰紅(句)繡枕旋移相就(韻)海棠花謝春融暖(句)偎
人恁(讀)嬌波頻溜(韻)象牀穩(句)鴛衾漫展(句)浪翻紅縐
(韻)一夜情濃似酒(韻)香汗漬(讀)鮫綃幾番微透(韻)鸞
困鳳慵(句)婭姹雙眼(句)畫也畫應難就(韻)問伊可煞於
人厚(韻)梅萼露(讀)臙脂檀口(韻)從此後(韻)纖腰為郎管
瘦(韻)
(此與史詞同惟後段第六句第八句俱押韻異詞後段第四句眼字仄聲諸家如此填者甚少故此雖)
(始自周詞亦不校注平仄)
又一體(雙調一百四字前段十句五仄韻後段九句五仄韻)吳文英
十里東風(句)裊垂楊(讀)長似舞時腰瘦(韻)翠館朱樓(句)
紫陌青門(句)處處燕鶯晴書(韻)乍看搖曳金絲綬(韻)青
淺映(讀)鵝黃如酒(韻)嫩陰裏(句)煙滋露染(句)翠嬌紅溜
(韻)此際雕鞍去久(韻)空追念(讀)郵亭短枝盈首(韻)海
角天涯(句)寒食清明(句)淚點絮花沾袖(韻)年年折贈行
人遠(句)今年恨(讀)依然纖手(韻)斷腸也(句)羞眉畫應未
就(韻)
(此與史詞同惟前段第七句押韻異按張元幹詞斷雲却送輕雷去疎林外玉鉤微吐正與此同)
又一體(雙調一百四字前段十句四仄韻後段九句五仄韻)劉燾
偏憶江梅(句)有塵表丰儀(句)世外標格(韻)低傍小橋(句)
斜出疎籬(句)似向隴頭曾識(韻)暗香孤韻冰霜裏(句)初
不怕(讀)春寒要勒(韻)問桃李賢們(句)怎生向前爭得(韻)
省共蕭孃去摘(韻)玉纖映瓊枝(句)照人一色(韻)淡粉
暈酥(句)多少工夫(句)到得夀陽宫額(韻)再三留待東君
管(句)都拌醉(讀)别花不惜(韻)但只恐(讀)高樓又三弄笛
(韻)
(此詞亦史詞體惟前後段第二句作五字一句四字一句前結作五字一句六字一句異)
又一體(雙調一百四字前段十句五仄韻後段九句六仄韻)趙長卿
風軟寒輕(句)暗香飄(讀)撲面無限清楚(韻)乍淡乍濃(句)
應想前邨(句)定是早梅初吐(韻)馬兒行過坡兒下(句)危
橋外(讀)竹梢疎處(韻)半斜露(韻)花花蕊蕊(句)燦然滿樹
(韻)一晌看花凝竚(韻)因念我(讀)西園玉英眞素(韻)最
是繫心(句)婉娩精神(句)伴得水雲仙侣(韻)斷腸沒奈人
千里(句)無計向(讀)釵頭頻覻(韻)淚如雨(韻)那堪又還日
暮(韻)
(此亦史詞體惟前後段第九句俱押韻異按鶴鳴餘音吳眞人詞靜無觸氣財色酒一齊須逐異香簇祥)
(光燁爛結成仙曲正與此同)
又一體(雙調一百四字前段十句四仄韻後段十一句五仄韻)謝逸
風裏楊花輕薄性(句)銀燭高燒心熱(韻)香餌懸鉤(句)魚
不輕吞(句)辜負釣兒虚設(韻)桑蠶到老絲長絆(句)鍼刺
眼(讀)淚流成血(韻)思量起(句)拈枝花朵(句)果兒難結(韻)
海樣情深忍撇(韻)似夢裏相逢(句)不勝歡悅(韻)出水
雙蓮(句)摘取一枝(句)可惜並頭分折(韻)猛期月滿會姮
娥(句)誰知是(句)初生新月(韻)折翼鳥(句)甚日于飛時節
(韻)
(此詞前段第一二句作七字一句與諸家不同因宋人傳誦巳久謂其得風人比興遺意採以備體)
又一體(雙調一百字前段十句四仄韻後段十句五仄韻)曹勛
椒柏稱觴(句)撫寰瀛良辰(句)正臨端月(韻)瑞應屢臻(句)
宫籞多祥(句)氣候暖回微冽(韻)聖母七旬夀(句)夐無前
(讀)天心昭格(韻)溥慶處(讀)坤珍效祉(句)晏開清切(韻)
金殿簫韶備設(韻)鏘釣奏留雲(句)舞容回雪(韻)赭袍繡
擁(句)禕翟同城(句)遞捧玉杯歡悅(韻)願將億萬喜(句)祝
億萬(讀)從兹無缺(韻)太平主(句)永隆聖孝鳳闕(韻)
(此亦史詞體惟前後段第七句各減二字俱作五字句異按曹詞别首瑞非蘭麝比最是關情處正與此)
(同與此詞平仄亦諸家小異)
又一體(雙調一百五字前段十一句四仄韻後段九句六仄韻)趙長卿
綠水平湖(句)浸芙蕖爛錦(句)豔勝傾國(韻)半斂半開(句)
斜立斜敧(句)好是困嬌無力(韻)水仙應赴瑤池宴(句)醉
歸去(讀)美人扶策(韻)駐香駕(句)擁波心(句)媚容靚妝顔
色(韻)曾見苕川澄碧(韻)勻粉面(讀)溪頭舊時相識(韻)
翠被繡裀(句)彩扇香篝(句)度歲杳無消息(韻)露痕滴盡
風前淚(句)追往恨(讀)悠悠蹤跡(韻)動怨憶(韻)多情自家
賦得(韻)
(此詞前結添一字與諸家異後結多押一韻與周詞同)
又一體(雙調一百一字前段九句四仄韻後段十句五仄韻)
(花草粹編)無名氏
忽覩菱花(句)這一程(讀)減却風流顔色(韻)鄰姬戲問(句)
愧我為羞(句)無語低頭寥寂(韻)珠淚紛紛和粉垂(句)襟
袂舊痕乾又濕(韻)但感起愁懷(句)堆堆積積(韻)杜宇
催春急(韻)煙籠花柳(句)粉蝶難尋覓(韻)紫燕喃喃(句)黃
鶯恰恰(句)對景脂消香浥(韻)篆煙將盡愁未休(句)乍得
御溝玻璃碧(韻)教紅葉往來(句)傳個消息(韻)
(此亦史詞體惟前結減二字換頭句減一字異異此詞前後没第七八句句讀與諸家不同平仄亦)
向湖邊(江緯自製曲因詞有向湖邊柳外之句取以為名)
向湖邊(雙調一百四字前段十句四仄韻後段十句六仄韻)江緯
退處鄉關(句)幽棲林藪(句)舍宇苐須茅蓋(韻)翠巘清泉
(句)啟軒窗遙對(韻)遇等閒(讀)鄰里過從(句)親朋臨顧(句)
草草便成歡會(韻)策杖攜壺(句)向湖邊柳外(韻)旋買
溪魚(句)便斫銀絲鱠(韻)誰復欲痛飲(句)如長鯨吞海(韻)
共惜醺酣(句)恐歡娛難再(韻)矧清風明月非錢買(韻)休
追念(讀)金馬玉堂心膽碎(韻)且鬭尊前(句)有阿誰身在
(韻)
(此詞前段第五句結句後段第四句第六句結句作上一下四句法填者辨之此調秪有江緯自製詞)
(及張栻和詞一首故此詞可平可仄悉參張詞遊按張詞前段第一句百花風榭百字仄聲第三句女)
(翩翩羽蓋遊字上翩字俱平聲羽字仄聲第六句矧門外森立喬松門字平聲外字仄聲第七八句日光)
(爭麗猶若當年文會日字仄聲猶字當字俱平聲第九十句廊廟䕫龍暫卜鄰郊外廊字平聲卜字仄聲)
(郊字平聲後段第一句共講眞率率字仄聲第三句同蕭散寄傲蕭字平聲第四句尊罍傾北海北字仄)
(聲第五句佳處難忘佳字平聲第七八句況風月不用一錢買但回首七虎堂中心欲碎月字不字一字)
(但字七字俱仄聲堂字平聲第九句及結句千里相思幸前盟猶在千字前字俱平聲譜内可平可仄據)
(此)
陽春(一名陽春曲)
陽春(雙調一百四字前段九句五仄韻後段八句五仄韻)楊无咎
蕙風輕(句)鶯語巧(句)應喜乍離幽谷(韻)飛過北窗前(句)
迎清曉(讀)麗日明透翠幃縠(韻)篆臺芬馥(韻)初睡起(讀)
横斜簪玉(韻)因甚自覺腰肢瘦(句)新來又寬裙幅(韻)
對青鏡無心(讀)忺梳裹(句)誰問著(讀)餘醒帶宿(韻)尋思
前歡往事(句)似驚回(讀)好夢難續(韻)花亭徧倚檻曲(韻)
厭滿眼(讀)爭春凡木(韻)儘憔悴(讀)過了清明候(句)愁紅
慘綠(韻)
(此調宋人填者甚少其可平可仄惟史達祖一詞可校)
又一體(雙調一百四字前段九句五仄韻後段八句五仄韻)史達祖
杏花煙(句)棃花月(句)誰與暈開春色(韻)坊巷曉愔愔(句)
東風斷(讀)舊火銷處近寒食(韻)少年蹤跡(韻)愁暗隔(讀)
水南山北(韻)還是寶絡雕鞍(句)被鶯聲(讀)喚來香陌(韻)
記飛蓋西園(讀)寒猶凝(句)驚醉耳(讀)誰家夜笛(韻)鐙
前重簾不挂(句)殢華裾(讀)粉淚曾拭(韻)如今故里信息
(韻)賴海燕(讀)年時相識(韻)奈芳草(讀)正鎻江南夢(句)春
衫怨碧(韻)
(此與楊詞同惟前段第八句六字第九句七字異)
送入我門來(調見草堂詩餘宋胡浩然除夕詞有東風盡力一齊吹送入此門來之句取以)
(為名)
送入我門來(雙調一百四字前後段各十句四平韻)胡浩然
荼壘安扉(句)靈馗挂戶(句)神儺裂竹轟雷(韻)動念流光
(句)四序式週回(韻)須知今歲今宵盡(句)似頓覺明年明
日催(韻)向今夕(句)是處迎春送臘(句)羅綺筵開(韻)今
古偏同此夜(句)賢愚共添一歲(句)貴賤仍偕(韻)互祝遐
齡(句)山海固難摧(韻)石崇富貴籛鏗夀(句)更潘岳儀容
子建才(韻)仗東風盡力(句)一齊吹送(句)入此門來(韻)
(此體創自胡浩然明人有減字者恐不中律吕故不編入)
遶池遊慢(調見澗泉詞韓淲西湖看荷作)
遶池遊慢(雙調一百四字前後段各十句四平韻)韓淲
荷花好處(句)是紅酣落照(句)翠靄餘凉(韻)繞郭從前無
此樂(句)空浮動(讀)山影林篁(韻)幾度薰風晩(句)留望眼
(讀)立盡濠梁(音)誰知好事(句)初移畫舫(句)特地相將(韻)
驚起雙飛屬玉(句)縈小檝衝岸(句)猶帶生香(韻)莫問
西湖西畔路(句)但九里(讀)松下侯王(韻)且舉觴寄興(句)
看閒人(讀)來伴吟章(韻)寸折柄枝(句)蓬分蓮實(句)徒繫
柔腸(韻)
(此韓淲自度腔無他首宋詞可校)
索酒(調見松隠集自注四時景物須酒之意)
索酒(雙調一百四字前段十句四仄韻後段九句四仄韻)曹勛
乍喜惠風初到(句)上林紅翠(句)競開時候(韻)四吹花香
撲鼻(句)露裁煙染(句)天地如繡(韻)漸覺南薰(句)總冰綃
紗扇避煩晝(韻)共遊凉亭銷暑(句)細酌輕謳須酒(韻)
江楓裝錦鴈横秋(句)正晧月瑩空(句)翠闌侵斗(韻)況素
商霜曉(句)對徑菊(讀)金玉芙蓉爭秀(韻)萬里同雲(句)散
飛霙(讀)鑪中焰紅獸(韻)更須點水傍邊(句)最宜著酉(韻)
(此曹勛自製曲其平仄宜從之)
瑞雲濃慢(按楊无咎逃禪集有七十五字瑞雲濃與此不同)
瑞雲濃慢(雙調一百四字前段十句四仄韻後段十句五仄韻)陳亮
蔗漿酪粉(句)玉壺冰醑(句)朝罷更聞宣賜(韻)去天咫尺
(句)下拜再三(句)幸今有母可遺(韻)年年此日(句)共道是
(讀)月入懷中最貴(韻)向暑天(讀)正風雲會遇(句)有甚嘉
瑞(韻)鶴沖霄(句)魚得水(韻)一超便(讀)直入神仙地(韻)
植根江表(句)開拓兩河(句)做得黑頭公未(韻)騎鯨赤手
(句)問何如(讀)長鞭尺箠(韻)算向來(讀)數王謝風流(句)只
今管是(韻)
(坊本此詞後段脫算字數字今從龍川集校正平仄無他首可校)
霜花腴(吳文英自度腔因詞有霜飽花腴句取以為名)
霜花腴(雙調一百四字前後段各十句五平韻)吳文英
翠微路窄(句)醉晩風(句)憑誰為整敧冠(韻)霜飽花腴(句)
燭銷人瘦(句)秋風做也都難(韻)病懷強寬(韻)恨鴈聲(讀)
偏落歌前(韻)記年時(讀)舊宿凄凉(句)暮煙秋雨野橋寒
(韻)妝靨鬢英爭豔(句)度清商一曲(句)暗墜金蟬(韻)芳
節多陰(句)蘭情稀會(句)晴暉稱拂吟箋(韻)更移畫船(韻)
引佩環(讀)邀下嬋娟(韻)算明朝(讀)未了重陽(句)紫萸應
耐看(韻)
(此調秪有此詞無别首可校其平仄當遵之)
綺羅香(調始梅溪詞)
綺羅香(雙調一百四字前後段各九句四仄韻)史達祖
做冷欺花(句)將煙困柳(句)千里偷催春暮(韻)盡日冥迷
(句)愁裏欲飛還住(韻)驚粉重(讀)蝶宿西園(句)喜泥潤(讀)
燕歸南浦(韻)最妨他(讀)佳約風流(句)鈿車不到杜陵路
(韻)沈沈江上望極(句)還被春潮晩急(句)難尋官渡(韻)
隱約遙峯(句)和淚謝孃眉嫵(韻)臨斷岸(讀)新綠生時(句)
是落紅(讀)帶愁流處(韻)記當日(讀)門掩棃花(句)翦鐙深
夜語(韻)
(此調以此詞為正體陳允平王沂孫張槃張翥諸詞俱如此填若張炎詞之多押一韻或減一字皆變格)
(也詞按陳詞前段結句斷無新句到重九新字平聲王後段第一句佳期渾似流水流字平聲張槃詞)
(第二句還被東風無賴無字平聲王詞第三句舞衣吹斷舞字仄聲第七句怕猶有寄情芳草猶字平聲)
(陳詞第八句記畫簾鐙影沈沈畫字仄聲譜内可平可仄據此餘參張詞張炎萬里飛霜詞前段第三)
(句不字入聲此以入作平故不注可仄)
又一體(雙調一百四字前段九句四仄韻後段九句五仄韻)張炎
萬里飛霜(句)千山落木(句)寒豔不招春妒(韻)楓冷吳江
(句)獨客又吟愁句(韻)正船檥(讀)流水孤邨(句)似花繞(讀)
斜陽歸路(韻)甚荒溝(讀)一片凄凉(句)載情不去載愁去
(韻)長安誰問倦旅(韻)羞見衰顔借酒(句)飄零如許(韻)
漫倚新妝(句)不入洛陽花譜(韻)為迴風(讀)起舞尊前(句)
盡化作(讀)斷霞千縷(韻)記陰陰(讀)綠徧江南(句)夜窗聽
暗雨(韻)
(此與史詞同惟換頭句押韻異)
又一體(雙調一百三字前段九句四仄韻後段九句五仄韻)張炎
候館深鐙(句)遼天斷羽(句)近日音書疑絶(韻)轉眼傷心
(句)慵看剩歌殘闋(韻)纔忘了(讀)還著思量(句)待去也(讀)
怎禁離别(韻)恨只恨(讀)桃葉空江(句)殷勤不似謝紅葉
(韻)良宵誰見哽咽(韻)對熏鑪象尺(句)閒伴凄切(韻)獨
立西風(句)猶憶舊家時節(韻)隨款步(讀)花密藏春(句)聽
怯語(讀)柳疎嫌月(韻)今休問(讀)燕約鶯期(句)夢遊空趁
蝶(韻)
(此與飛霜萬里詞同惟後段第二句減一字異)
玉連環(調見雲月詞與一落索别名玉連環不同)
玉連環(雙調一百四字前段十一句四仄韻後段十句四仄韻)馮艾子
謫仙往矣(句)問當年(讀)飲中儔侣(句)於今誰在(韻)歎沈
香醉夢(句)邊塵日月(句)流浪錦袍宫帶(韻)高吟三峽動
(句)舞劒九州隘(韻)玉皇歸覲(句)半空遺下(句)詩囊酒佩
(韻)雲月仰挹清芬(句)攬虬鬚(讀)尚友風流千載(韻)算
晉宋頽波(句)羲皇淳俗(句)都付尊酒一慨(韻)待相將共
躡(句)向龍肩鯨背(韻)蒼芒極目(句)海山何處(句)五雲靉
靉(韻)
(此馮艾子自度腔無别首可校平仄宜從之)
春從天上來(調見中州樂府吳激詞)
春從天上來(雙調一百四字前段十一句六平韻後段十一句五平韻)
吳激
海角飄零(韻)歎漢苑秦宫(句)墜露飛螢(韻)夢裏天上(句)
金屋銀屏(韻)歌吹競舉青冥(韻)問當時遺譜(句)有絶藝
(讀)鼓瑟湘靈(韻)促哀彈(句)似林鶯嚦嚦(句)山溜泠泠(韻)
棃園太平樂府(句)醉幾度春風(句)鬢變星星(韻)舞徹
中原(句)塵飛滄海(句)風雪萬里龍庭(韻)寫秋笳幽怨(句)
人憔悴(讀)不似丹青(韻)酒微醒(韻)對一軒凉月(句)鐙火
青熒(韻)
(此調以此詞為正體若張翥詞之多押一韻張炎詞之添字周伯陽詞之減字皆變格也按王惲詞前)
(段第一句羅綺深宫羅字平聲第三句當日照容當字平聲後段第一句回頭五雲深處深字平聲第八)
(句和淚點彈與孤鴻淚字仄聲譜内可平可仄據此餘參張翥周伯楊二詞王惲詞前段第七句正臺)
(門事捷事字仄聲後段第六句十年一夢無蹤年字平聲第七句寫杜孃哀怨杜字仄聲俱與諸家不同)
(譜内不校注平仄)
又一體(雙調一百四字前段十一句七平韻後段十一句五平韻)張翥
嫋嫋秋風(韻)聽響徹雲間(句)彩鳳啼雄(韻)嬴女飛下(句)
玉佩玲瓏(韻)腸斷十二臺空(韻)渺霜天如海(句)寫不盡
(讀)客裏情濃(韻)燭銷紅(韻)更鏘金振羽(句)變徵移宫(韻)
揚州舊時月色(句)歎水調如今(句)誰唱誰工(韻)露葉
殘蛾(句)蟾花遺粉(句)寂寞瓊樹香中(韻)問坡仙何處(句)
滄江上(讀)鶴夢無蹤(韻)思難窮(韻)把一襟幽怨(句)吹與
魚龍(韻)
(此與吳詞同惟前段第九句押韻異)
又一體(雙調一百六字前段十一句六平韻後段十二句六平韻)張炎
海上回槎(韻)認舊時鷗鷺(句)猶戀蒹葭(韻)影散香消(句)
水流雲在(句)疎樹十里寒沙(韻)難問錢塘蘇小(句)都不
見(讀)擘竹分茶(韻)更堪嗟(韻)向荻花江上(句)誰弄琵琶
(韻)煙霞(韻)自延晩照(句)盡換了西林(句)窈窕紋紗(韻)
蝴蝶飛來(句)不知是夢(句)猶疑春在鄰家(韻)一掬幽懷
難寫(句)春何處(讀)春巳天涯(韻)減繁華(韻)是山中杜宇
(句)不是楊花(韻)
(此亦與吳詞同惟前復段第五句俱不押韻又第七句俱添一字作六字句換頭句藏一短韻異此詞)
(平仄與諸家不同不參校入譜)
又一體(雙調一百二字前段十一句六平韻後段十一句四平韻)周伯陽
浩蕩青冥(韻)正凉露如洗(句)萬里虚明(韻)鼔角悲健(句)
秋入重城(韻)髣髴石上三生(韻)指蓬萊雲路(句)渺何許
(讀)月冷風清(韻)倚南樓(句)一聲長笛(句)幾點殘星(韻)
西風舊年有約(句)聽候蛩語夜(句)客裏心驚(韻)紅樹山
深(句)翠苔門掩(句)想見露草疎螢(韻)便乘風歸去(句)闌
干外(讀)河漢西傾(韻)笑淹留(句)劃然孤嘯(句)雲白天青
(韻)
(此與吳詞同惟前後段第九句俱不押韻第十句俱減一字作四字句異前後段第二句與調不合不)
(便參校)
西湖月(調見鳳林書院元詞黃子行自度商調曲)
西湖月(雙調一百四字前後段各十句四仄韻)黃子行
初弦月挂林梢(句)又一度西園(句)探梅消息(韻)粉牆朱
戶(句)苔枝露蕊(句)淡勻輕飾(韻)玉兒應有恨(句)為悵望
(讀)東昏相記憶(韻)便解佩(讀)飛入雲階(句)長伴此花傾
國(韻)還嗟瘦損幽人(句)記立馬攀條(句)倚闌横笛(韻)
少年風味(句)拈花弄蕊(句)愛香憐色(韻)揚州何遜在(句)
試點染(讀)吟箋留醉墨(韻)漫贏得(讀)疎影寒窗(句)夜深
孤寂(韻)
(此調秪有黃詞二首故此詞可平可仄悉參湖光冷浸詞)
又一體(雙調一百三字前後段各十句四仄韻)黃子行
湖光冷浸玻璃(句)蕩一晌薰風(句)小舟如葉(韻)藕花十
丈(句)雲梳霧洗(句)翠嬌紅怯(韻)壺觴圍生處(句)正酒醁
吹波(讀)潮暈頰(韻)尚記得(讀)玉臂生凉(句)不放汗香輕
浹(韻)殢人小摘牆榴(句)為碎掐猩紅(句)細認裙褶(韻)
舊遊如夢(句)新愁似織(句)淚珠盈睫(韻)秋孃風味在(句)
怎得對(讀)銀釭生笑靨(韻)消瘦沈約詩腰(句)髣髴堪捻
(韻)
(此與初弦月挂詞同惟後段第九句減一字異)
愛月夜眠遲慢(調見高麗史樂志宋詞也即賦本意)
愛月夜眠遲慢(雙調一百四字前後段各十句四平韻)
(高麗史樂志)無名氏
禁鼓初敲(句)覺六街夜悄(句)車馬人稀(韻)幕天澄淡(句)
雲收霧卷(句)亭亭皎月如珪(韻)冰輪碾出遙空(句)照臨
千里無私(韻)最堪憐(讀)有清風(句)送得丹桂香微(韻)
惟願素魄長圓(句)把流霞對飲(句)滿泛觥巵(韻)醉凭闌
處(句)賞翫不忍(句)辜負好景良時(韻)清歌妙舞連宵(句)
踟蹰懶入羅幃(韻)任佳人(讀)儘嗔我(句)愛月每夜眠遲
(韻)
(此調秪有此詞無别首可校)
合歡帶(樂章集注林鍾商)
合歡帶(雙調一百五字前段九句五平韻後段十句四平韻)柳永
身材兒(讀)早是妖嬈(韻)算風措(讀)實難描(韻)一箇肌膚
渾似玉(句)更都來(讀)占了千嬌(韻)妍歌豔舞(句)鶯慚巧
舌(句)柳妒纖腰(韻)自相逢(讀)便覺韓娥價減(句)飛燕聲
銷(韻)桃花零落(句)溪水潺湲(句)重尋仙境非遙(韻)莫
道千金酬一笑(句)便明珠(讀)萬斛須邀(韻)檀郎幸有(句)
凌雲詞賦(句)擲果風標(韻)況當年(讀)便好相攜(句)鳳樓
深處吹簫(韻)
(此調秪有柳詞及杜詞兩體其平仄亦不甚異同)
又一體(雙調一百五字前後段各九句五平韻)杜安世
樓臺高下玲瓏(韻)鬭芳樹(讀)綠隂濃(韻)芍藥孤樓香豔
晩(句)見櫻桃(讀)萬顆初紅(韻)巢喧乳燕(句)珠簾縷曳(句)
滿戶香風(韻)罩紗幃(讀)象牀屏枕(句)晝眠才是朦朧(韻)
起來無語更兼慵(韻)念分明(讀)往事成空(韻)被你厭
厭牽繫我(句)怪纖腰(讀)繡帶寬鬆(韻)春來早是(句)分飛
兩處(句)長恨西東(韻)到如今(讀)扇移明月(句)簟鋪寒浪
與誰同(韻)
(此詞與柳詞校前段起句減一字作六字句結作七字一句六字一句後段第一二句減一字作七字一)
(句押韻第三句添一字作七字句結添一字作七字句異)
曲玉管(唐教坊曲名樂章集注大石調)
曲玉管(雙調一百五字前段十二句兩叶韻四平韻後段十句三平韻)
柳永
隴首雲飛(句)江邊日晩(句)煙波滿目憑闌久(叶)一望關
河蕭索(句)千里清秋(韻)忍凝眸(韻)杳杳神京(句)盈盈仙
子(句)别來錦字終難偶(叶)斷鴈無憑(句)冉冉飛下汀洲
(韻)思悠悠(韻)暗想當初(句)有多少(讀)幽歡佳會(句)豈
知聚散難期(句)翻成雨恨雲愁(韻)阻追遊(韻)悔登山臨
水(句)惹起平生心事(句)一場銷黯(句)永日無言(句)却下
層樓(韻)
(此詞前段截然兩對即瑞龍吟調所謂雙拽頭也間叶兩仄韻亦是本部三聲叶無别首宋詞可校)
早梅芳慢(調見柳永詞與早梅芳近不同)
早梅芳慢(雙調一百五字前段十二句四仄韻後段十二句三仄韻)
柳永
海霞紅(句)山煙翠(韻)故都風景繁華地(韻)譙門畫戟(句)
下臨萬井(句)金碧樓臺相倚(韻)芰荷浦漵(句)楊柳汀洲
(句)映虹橋倒影(句)蘭舟飛棹(句)遊人聚散(句)一片湖光
裏(韻)漢元侯(句)自從破敵征蠻(句)峻陟樞庭貴(韻)籌
帷厭久(句)盛年晝錦(句)歸來吾鄉我里(韻)黔齋少訟(句)
宴館多歡(句)未周星(句)便恐皇家(句)圖任勳賢(句)又作
登庸計(韻)
(此見花草粹編選本樂章集不載無别首宋詞可校)
尉遲杯(此調有平韻仄韻兩體仄韻者見柳永樂章集注夾鍾商平韻者見晁補之琴趣外篇)
尉遲杯(雙調一百五字前段八句六仄韻後段九句六仄韻)柳永
寵嘉麗(韻)算九衢紅粉皆難比(韻)天然嫩臉脩蛾(句)不
假施朱描翠(韻)盈盈秋水(韻)恣雅態(讀)欲語先嬌媚(韻)
每相逢(讀)月夕花朝(句)自有憐才深意(韻)綢繆鳳枕
鴛被(韻)深深處(讀)瓊枝玉樹相倚(韻)困極歡餘(句)芙蓉
帳暖(句)别是惱人情味(韻)風流事(讀)難逢雙美(韻)況巳
斷(讀)香雲為盟誓(韻)且相將(讀)盡意平生(句)未肯輕分
連理(韻)
(此調押仄韻者以此詞及無名氏詞周詞為正體若賀詞之多作折腰句法万俟詞之添字皆變格也)
(此詞可平可仄悉參譜内所採仄韻諸詞)
又一體(雙調一百五字前段八句六仄韻後段九句五仄韻)
(梅苑)無名氏
歲云暮(韻)歎光陰冉冉能幾許(韻)江梅尚怯餘寒(句)長
安信音猶阻(韻)東風無據(韻)凭闌久(讀)欲去還凝竚(韻)
憶溪邊(讀)月夜徘徊(句)暗香疎影庭戶(韻)朝來凍解
霜消(句)南枝上(讀)香英數點微露(韻)把酒看花(句)無言
有淚(句)還是那時情緒(韻)花依舊(讀)晨妝何處(韻)漫贏
得(讀)花前愁千縷(韻)儘高樓(讀)畫角頻吹(句)任教紛紛
飛素(韻)
(此與柳詞同惟換頭句不押韻異按尹公遠冰絃語詞何事夢斷湖山尚九里松聲八月潮怒正與此同)
又一體(雙調一百五字前段十句六仄韻後段十句八仄韻)賀鑄
勝遊地(韻)信東吳絶景饒佳麗(韻)平湖底(句)見層嵐(句)
凉月下(句)聞清吹(韻)人如穠李(韻)泛衿袂(讀)香潤蘋風
起(韻)喜凌波(讀)素韤逢迎(句)領略當歌深意(韻)鄂君
被(韻)雙鴛綺(韻)垂楊蔭(讀)夷猶畫舲相檥(韻)寶瑟絃調
(句)明珠佩委(韻)回首碧雲千里(韻)歸鴻後(讀)芳音誰寄
(韻)念懷繫(讀)青鬢今無幾(韻)枉分將(讀)鏡裏華年(句)付
與樓前流水(韻)
(此與柳詞同惟前段第三四句及換頭攤破句法俱作三字兩句換頭多一押韻異)
又一體(雙調一百五字前段八句五仄韻後段八句四仄韻)周邦彦
隋堤路(韻)漸日晩(讀)密靄生深樹(韻)陰陰淡月籠沙(句)
還宿河橋深處(韻)無情畫舸(句)都不管(讀)煙波隔前浦
(韻)等行人(讀)醉擁重衾(句)載將離恨歸去(韻)因思舊
容京華(句)長偎傍(讀)疎林小檻歡聚(韻)冶葉倡條俱相
識(句)仍慣見(讀)珠歌翠舞(韻)如今向(讀)漁邨水驛(句)夜
如歲(讀)焚香獨自語(韻)有何人(讀)念我無聊(句)夢魂凝
想鴛侣(韻)
(此與柳詞同惟前後段第五句俱不押韻又後段第三四五句攤破句法作七字兩句異按吳文英垂楊)
(徑詞正與此同)
又一體(雙調一百六字前段八句六仄韻後段十句六仄韻)万俟咏
碎雲薄(韻)向碧玉枝上(讀)綴萬萼(韻)如將汞粉勻開(句)
疑使柏麝熏却(韻)雪魄未應若(韻)況天賦(讀)標豔仍綽
約(韻)當暄風皎日佳處(句)戲蝶遊蜂粘著(韻)重重繡
帟珠箔(韻)障濃豔霏霏(句)異香漠漠(韻)見說徐妃(句)當
年嫁了(句)信任玉鈿零落(韻)無言自啼露蕭索(韻)夜深
待(讀)月上闌干角(韻)廣寒宫(讀)要與姮娥(句)素妝一夜
相覺(韻)
(此亦與柳詞同惟前段第五句添一字作五字句前後段第七句不作折腰句法異按蔡松年紫雲暖詞)
(第五六句紅潮照玉盌正與此同)
又一體(雙調一百四字前段八句五仄韻後段九句四仄韻)陳允平
長亭路(韻)望渭北(讀)漠漠春天樹(韻)殷勤别酒重斟(句)
明日相思何處(韻)晴絲颺暖(句)芳草外(讀)斜陽自南浦
(韻)望孤帆(讀)影接天涯(句)一江潮帶愁去(韻)回首杜
若汀洲(句)歎泛梗飄萍(句)乍散還聚(韻)滿徑殘紅春歸
後(句)猶有楊花亂舞(韻)悵金徽(讀)梁塵暗鎖(句)算誰是
(讀)知音堪共語(韻)盡天涯(讀)夢斷東風(句)綵雲鸞鳳無
侣(韻)
(此和周詞也惟後段第二句作五字一句四字一句第五句減一字異)
又一體(雙調一百六字前段八句五平韻後段九句五平韻)晁補之
去年時(韻)正愁絶(讀)過却紅杏飛(韻)沈吟杏子青時(句)
追悔負好花枝(韻)今年又春到(句)傍小闌(讀)日日數花
期(韻)花有信(讀)人却無憑(句)故教芳意遲遲(韻)及至
待得融怡(韻)未攀條拈蕊(句)又歎春歸(韻)怎得春如天
不老(句)更教花與月相隨(韻)都將命(讀)拌與酬花(句)似
峴山(讀)落日客猶迷(韻)儘歸路(讀)拍手攔街(句)笑人沈
醉如泥(韻)
(此調押平韻者秪此一體無别首宋詞可校句此詞前段第五句五字與万俟詞同後段第四五七字)
(與周詞同)
花發沁園春(此調有平韻仄韻兩體俱見花庵絶妙詞選與沁園春不同)
花發沁園春(雙調一百五字前段十句五仄韻後段十句六仄韻)
劉圻父
換譜伊凉(句)選歌燕趙(句)一番樂事重起(韻)花新笑靨
(句)柳軟纖腰(句)齊楚衆芳圍裏(韻)年年佳會(韻)長是傍
(讀)清明天氣(韻)正魏紫衣染天香(句)蜀紅妝破春睡(韻)
一簇猩羅鳳翠(韻)徧東園西城(句)點檢芳字(韻)銓齋
吏散(句)晝館人稀(句)幾闋管絃清脆(韻)人生適意(韻)流
轉共(讀)風光遊戲(韻)到遇景(讀)取次成歡(句)怎教良夜
休醉(韻)
(此調押仄韻者秪有此詞及黃昇詞故此詞可平可仄悉參黃詞按黃詞前段第五句楊柳吹綿楊字)
(平聲第七句翻階傍砌傍字仄聲第十句猩紅輕透羅袂猩字平聲後段第八句人正在翠紅圍裏翠字)
(仄聲第九句問誰是第一風流誰字平聲譜内可平可仄據此)
又一體(雙調一百五字前後段各十句四平韻)王詵
帝里春歸(句)早先妝點(句)皇家池館園林(韻)雛鶯未遷
(句)燕子乍歸(句)時節戲弄晴陰(韻)瓊樓朱閣(句)恰正在
(讀)柳曲花心(韻)翠袖豔(讀)依凭闌干(句)慣聞絃管新音
(韻)此際相攜宴賞(句)縱行樂隨處(句)芳樹遙岑(韻)桃
腮杏臉(句)嫩英萬葉(句)千枝綠淺紅深(韻)輕風終日(句)
泛暗香(讀)長滿衣襟(韻)洞戶醉(讀)歸訪笙歌(句)晩來雲
海沈沈(韻)
(此調押平韻者秖有此詞無别首宋元詞可校)
賞南枝(調見梅苑詞曾鞏自度曲)
賞南枝(雙調一百五字前段九句五平韻後段九句六平韻)曾鞏
暮冬天氣閉(句)正柔木凍折(句)瑞雪飄飛(韻)對景見南
山(句)嶺梅露(讀)幾點清雅容姿(韻)丹染萼(讀)玉綴枝(韻)
又豈是(讀)一陽有私(韻)大抵化工獨許(句)使占却先時
(韻)霜威莫苦凌持(韻)此花根性(句)想羣卉爭知(韻)貴
用在和羹(句)三春裏(讀)不管綠是紅非(韻)攀賞處(讀)宜
酒卮(韻)醉撚嗅(讀)幽香更奇(韻)倚闌仗何人去(句)囑羌
管休吹(韻)
(此調秪有此詞無他首可校)
南浦(按唐教坊記有南浦子曲宋詞蓋借舊曲名另倚新聲也此調有仄韻平韻兩體宋人多填)
(仄韻詞其平韻惟魯詞一體)
南浦(雙調一百五字前後段各十句五仄韻)程垓
金鴨懶熏香(句)向晩來(句)春酲一枕無緒(韻)濃綠漲瑤
窗(句)東風外(讀)吹盡亂紅飛絮(韻)無言竚立(句)斷腸惟
有流鶯語(韻)碧雲欲暮(韻)空惆悵韶華(句)一時虚度(韻)
追思舊日心情(句)記題葉西樓(句)吹花南浦(韻)老去
覺歡疎(句)傷春恨(讀)都付斷雲殘雨(韻)黃昏院落(句)問
誰猶在凭闌處(韻)可堪杜宇(韻)空只解聲聲(句)催他春
去(韻)
(此調程詞及周詞史詞三體宋元人填者甚少惟張炎詞體填者頗多故此詞以張詞作譜此詞前後)
(段第八句俱押韻)
又一體(雙調一百五字前段十句四仄韻後段九句四仄韻)周邦彦
淺帶一帆風(句)向晩來(句)扁舟穩下南浦(韻)迢遞阻瀟
湘(句)衡臯迥(讀)斜檥蕙蘭汀渚(韻)危檣影裏(句)斷雲黯
黯遙天暮(韻)菡蓞裊風斜(句)偷送清香(句)時時微度(韻)
吾家舊有簪纓(句)甚頓作(讀)天涯經歲羇旅(韻)羌管
怎知情(句)煙波上(讀)黃昏萬斛愁緒(韻)無言對月(句)晧
彩千里人何處(韻)恨身無鳳翼(句)只待而今(句)飛將歸
去(韻)
(此與程詞同惟前後段第八句俱作五字不押韻第九句作四字後段第二三句作九字一句異)
又一體(雙調一百五字前後段各十句四仄韻)史達祖
玉樹曉飛香(句)待倩他(句)和愁點破妝鏡(韻)輕嫩一天
春(句)平白地(讀)都護雨昏煙冥(韻)幽花露濕(句)定應獨
把闌干凭(韻)謝屐未蠟(句)安排共文鴛(句)重遊芳徑(韻)
年來夢裏揚州(句)怕事隨歌殘(句)情趁雲冷(韻)嬌眄
隔東風(句)無人會(讀)鶯燕暗中心性(韻)深盟縱約(句)盡
同晴雨全無定(韻)海棠夢在(句)相思過西園(句)秋千紅
影(韻)
(此與程詞同惟前後段第八句俱不押韻異)
又一體(雙調一百五字前段九句四仄韻後段八句五仄韻)張炎
波暖綠粼粼(句)燕飛來(句)好是蘇堤纔曉(韻)魚沒浪痕
圓(句)流紅去(讀)翻笑東風難埽(韻)荒橋斷浦(句)柳陰撑
出扁舟小(韻)回首池塘青欲徧(句)絶似夢中芳草(韻)
和雲流出空山(句)甚年年(讀)淨洗花香不了(韻)新綠乍
生時(句)孤邨路(讀)猶憶那回曾到(韻)餘情渺渺(韻)茂林
觴咏如今悄(韻)前度劉郎歸去後(句)溪上碧桃多少(韻)
(此與程詞同惟前後段第八九十句攤破句法作七字一句六字一句異按王沂孫張翥陶宗儀俱如此)
(填聲王詞前段第五句巴山路蛾眉乍窺清鏡眉字平第六句綠痕無際綠字仄聲陶詞第七句鷗邊)
(常是尋盟去鷗字平聲張詞結句秋滿鶴汀鳬渚秋字平聲陶詞後段第二句蕩晴暉另有越中眞趣越)
(字仄聲王詞第四句蘋花岸漠漠雨昏煙冥上漠字仄聲陶詞第五句水葓搖晩水字仄聲第七句欲問)
(漁郎無恙否欲字仄聲譜内可平可仄據此餘參上三詞王詞前後兩結句弄波素韈至甚處空把落)
(紅流盡只愁雙燕銜春去拂破藍光千頃又一首再來漲綠迷舊處添却殘紅幾片采香幽徑鴛鴦睡誰)
(道湔裙人遠與調不合故不參校入譜)
又一體(雙調一百二字前段九句四平韻後段八句四平韻)魯逸仲
風悲畫角(句)聽單于(讀)三弄落譙門(韻)投宿駸駸征騎
(句)飛雪滿孤邨(韻)酒市漸闌鐙火(句)正敲窗(讀)亂葉舞
紛紛(韻)送數聲驚鴈(句)乍離煙水(句)嘹唳度寒雲(韻)
好在半朧淡月(句)到如今(讀)無處不銷魂(韻)故園梅花
歸夢(句)愁損綠羅裙(韻)為問暗香閒豔(句)也相思(讀)萬
點付啼痕(韻)算翠屏應是(句)兩眉餘恨倚黃昏(韻)
(此調押平聲韻者秪此一詞無别首宋詞可校)
御定詞譜卷三十三
