欽定四庫全書
御定詞譜卷一目錄(起十四字至二十八字)
竹枝三體
歸字謠一體(又名蒼梧謠)(十六字令)
漁父引一體
閒中好二體
紇那曲一體
拜新月一體
梧桐影一體(又名明月斜)
囉嗊曲三體(又名望夫歌)
醉妝詞一體
慶宣和一體
南歌子七體(又名春宵曲柯水晶簾秦碧窗夢蝶十愛詞南子望川風)
(令)
荷葉杯三體
回波樂二體
舞馬詞二體
三臺二體(又名開元樂)(翠華引)
柘枝引一體
塞姑一體
晴偏好一體
凭闌人二體
花非花一體
摘得新一體
梧葉兒五體
漁歌子六體(又名漁父)(漁父樂)
憶江南三體(又名謝秋孃江江南好江春去也江望江南夢南夢口望)
(梅蓬安陽好塞夢仙遊望萊歸北)(步虛聲)(壺山好)
瀟湘神一體
章臺柳二體
解紅一體
赤棗子一體
南鄉子九體
搗練子二體(又名搗練子令)(深院月)
春曉曲二體(又名西樓月)
桂殿秋一體
壽陽曲三體(又名落梅風)
陽關曲一體
欸乃曲一體
采蓮子一體
浪淘沙一體
楊柳枝一體
八拍蠻二體
字字雙一體
十樣花二體
天淨沙二體(又名塞上秋)
欽定四庫全書
御定詞譜卷一(起十四字至二十八字)
竹枝(唐教坊曲名元郭茂倩樂府詩集云竹枝本出于巴渝唐貞元中劉禹錫在沅湘以里歌鄙陋)
(乃依騷人九歌作竹枝新詞九章教里中兒歌之由是盛于貞元元和之間按劉禹錫集與白)
(居易倡和竹枝甚多其自叙云竹枝巴歈也巴兒聯歌吹短笛擊鼔以赴節歌者揚袂睢舞其)
(音協黃鍾羽但劉白詞俱無和聲今以皇甫松孫光憲詞作譜以有和聲也)
竹枝(單調十四字兩句兩平韻)皇甫松
芙蓉並蔕(竹枝)一心連(女兒韻)花侵槅子(竹枝)眼應穿(女兒韻)
(尊前集載皇甫松竹枝詞六首皆兩句體平韻者五仄韻者一每句第二字俱用平聲餘字平仄不拘所)
(注竹枝女兒枝兒叶韻乃歌時羣相隨和之聲猶採蓮之有舉棹年少也按古樂府江南弄等曲皆有和)
(聲如江南曲和云陽春路時使佳人度龍笛曲和云江南弄真能下翔鳳採蓮曲和云採蓮居綠水好沾)
(衣亦各叶韻此其遺意耳)
又一體(單調十四字兩句兩仄韻)皇甫松
山頭桃花(竹枝)谷底杏(女兒韻)兩花窈窕(竹枝)遙相映(女兒韻)
(此首用仄韻)
又一體(單調二十八字四句三平韻)孫光憲
門前春水(竹枝)白蘋花(女兒韻)岸上無人(竹枝)小艇斜(女兒韻)商
女經過(竹枝)江欲暮(女兒句)散抛殘食(竹枝)飼神鴉(女兒韻)
(此詞較皇甫松詞多兩句按劉白竹枝詞俱拗體七言絶句此獨諧婉且每句有和聲)
歸字謠(蔡伸詞名蒼梧謠周玉晨詞名十六字令袁去華詞亦名歸字謠有刻歸梧謠者誤)
歸字謠(單調十六字四句三平韻)張孝祥
歸(韻)獵獵薰風颭繡旗(韻)闌教住(句)重舉送行杯(韻)
(按張孝祥詞三首皆以歸字起韻蔡伸詞以天字起韻袁去華詞亦以歸字起韻皆一字句也元天機餘)
(錦周玉晨詞眠月影穿窗白玉錢無人弄移過枕圅邊本以一字句起詞統及草堂别集譌眠字為明遂)
(以明月影三字為起句者誤蔡按張詞别首第二句十萬人家兒樣啼兒字平聲伸詞第二句休使圓)
(蟾照客眠休字平聲第四句桂影自嬋娟桂字仄聲譜内可平可仄據此)
漁父引(唐教坊曲名)
漁父引(單調十八字三句三平韻)顧况
新婦磯邊月明(韻)女兒浦口潮平(韻)沙頭鷺宿魚驚(韻)
(此與張志和漁歌子極為宋人傳誦黃庭堅徐俯曾取二詞合為浣溪沙歌之見樂府雅詞注)
閒中好(調見唐段成式酉陽雜俎有平韻仄韻二體即以首句三字為調名也)
閒中好(單調十八字四句兩平韻)段成式
閒中好(句)塵務不縈心(韻)坐對當窗木(句)看移三面隂
(韻)
(按酉陽雜俎有張希復平韻詞與此悉同)
又一體(單調十八字四句兩仄韻)鄭符
閒中好(句)盡日松為侣(韻)此趣人不知(句)輕風度僧語
(韻)
(此詞用仄韻)
紇那曲(明胡震亨唐音癸籖云紇那曲不知所出考唐天寶中崔成甫翻得體歌有得體紇那也)
(紇囊得體那之句豈其所本歟按唐人於舟中唱得體歌有號頭即和聲紇那者或曲之和聲)
(也)
紇那曲(單調二十字四句三平韻)劉禹錫
楊柳鬱青青(韻)竹枝無限情(韻)同郎一回顧(句)聽唱紇
那聲(韻)
(此即唐平韻五言絶句聲按尊前集劉詞别首第一句蹋曲興無窮蹋字仄第三句願郎千萬夀願字)
(仄聲千字平聲萬字仄聲)
拜新月(唐教坊曲名)
拜新月(單調二十字四句兩仄韻)李端
開簾見新月(句)便即下階拜(韻)細語人不聞(句)北風吹
裙帶(韻)
(此即唐仄韻五言絶句而語氣微拗填此詞者其平仄當從之)
梧桐影(宋周紫芝竹坡詩話云大梁景德寺峨嵋院壁間有吕巖題字寺僧相傳有蜀僧號峨嵋)
(道者戒律甚嚴不下席者二十年一日有布衣青裘昂然一偉人來與語良久期以明年是日)
(復相見于此願少見待明年是日日方午道者沐浴端坐而逝至暮偉人果來問道者日亡矣)
(偉人歎息良久忽不見明日書數語于堂側壁間絶高處宣和間余遊京師猶及見之按庚)
(溪詩話亦載此事與此小異後人因詞中有明月斜句更名明月斜)
梧桐影(單調二十字四句兩仄韻)吕巖
明月斜(句)秋風冷(韻)令夜故人來不來(句)教人立盡梧
桐影(韻)
(按竹坡詩話作落日斜西風冷幽人今夜來不來教人立盡梧桐影與此小異今照庚溪詩話校定)
囉嗊曲(唐范攄雲溪友議云金陵有囉嗊樓乃陳後主所建囉嗊曲劉采春所唱皆當代才子所)
(作五六七言絶句一名望夫歌元稹詩所謂更有惱人腸斷處選詞能唱望夫歌也)
囉嗊曲(單調二十字四句兩平韻)劉采春
不喜秦淮水(句)生憎江上船(韻)載兒夫壻去(句)經歲又
經年(韻)
(按雲溪友議所載囉嗊曲其起句不用韻者凡五首其第四首云那年離别日只道往桐廬桐廬人不見)
(今得廣州書第五首云昨日勝今日今年老去年黃河清有日白髮黑無緣譜内可平可仄據此)
又一體(單調二十字四句三平韻)劉采春
昨夜黑風寒(韻)牽船浦裏安(韻)潮來打䌫斷(句)搖櫓始
知難(韻)
(此首起句用韻)
又一體(單調二十八字四句三平韻)劉采春
閒向江頭採白蘋(韻)常隨女伴賽江神(韻)衆中不敢分
明語(句)暗擲金錢卜遠人(韻)
(此本七言絶句因亦名囉嗊曲故並列之)
醉妝詞(唐孫光憲北夢瑣言蜀王衍嘗裏小巾其尖如錐宫人皆衣道服簪蓮花冠施臙脂夾臉)
(號醉妝因作醉妝詞)
醉妝詞(單調二十二字六句三仄韻三疊韻)(蜀)王衍
者邊走(韻)那邊走(疊)只是尋花柳(韻)那邊走(疊)者邊走
(疊)莫厭金杯酒(韻)
(此調秪此一詞)
慶宣和(元張可久小山樂府自注雙調按唐書禮樂志雙調乃夾鍾之商聲也)
慶宣和(單調二十二字五句三平韻兩叶韻)張可久
雲影天光乍有無(韻)老樹扶疎(韻)萬柄高荷小西湖(韻)
聽雨(叶)聽雨(叶)
(此元人小令亦名葉兒樂府即元曲所自始也因倣明楊慎詞林萬選例擇其尤雅者採入以備一體)
南歌子(唐教坊曲名此詞有單調雙調單調者始自温庭筠詞因詞有恨春宵句名春宵曲張泌)
(詞本此添字因詞有高卷水晶簾額句名水晶簾又有驚破碧窗殘夢句名碧窗夢鄭子𣆀有)
(我愛沂陽好詞十首更名十愛詞雙調者有平韻仄韻兩體平韻者始自毛熙震詞周邦彥楊)
(无咎僧揮五十四字體無名氏詞五十三字體俱本此添字仄韻者始自樂府雅詞惟石孝友)
(詞最為諧婉周邦彥詞名南柯子程垓詞名望秦川田不伐詞有簾風不動蝶交飛句名風蝶)
(令)
南歌子(單調二十三字五句三平韻)温庭筠
手裏金鸚鵡(句)胸前繡鳳凰(韻)偷眼暗形相(韻)不如從
嫁與(句)作鴛鴦(韻)
(按温庭筠詞共七首平仄如一填者宜遵之)
又一體(單調二十六字五句三平韻)張泌
錦薦紅鸂鶒(句)羅衣繡鳳凰(韻)綺疏飄雪北風狂(韻)簾
幕晝垂無事(句)鬱金香(韻)
(此詞第三句七字第四句六字異按歐陽炯詞第三句迢迢永夜夢難成上迢字平聲永字仄聲)
又一體(雙調五十二字前後段各四句三平韻)毛熙震
惹恨還添恨(句)牽腸即斷腸(韻)凝情不語一枝芳(韻)獨
映畫簾閒立(讀)繡衣香(韻)暗想為雲女(句)應憐傅
粉郎(韻)晚來輕步出閨房(韻)髻慢釵横無力(讀)縱猖狂(韻)
(此詞前後兩結或上六字讀下三字句或上四字讀下五字句須蟬聯不斷可讀不可句詞中此等句法)
(最多可以類推如此詞兩結俱作上六下三句讀宋詞本此填者甚多蘇軾詞正是一年春好近清明此)
(樂無聲無味最難名秦觀詞天外不知音耗百般猜只恐又抛人去幾時來正與此同花間集毛詞别)
(首起句遠山愁黛碧山字平聲黛字仄聲又秦觀詞起句愁鬢香雲墜愁字平聲第二句嬌眸冰雪裁冰)
(字平聲第三句月明風幌為誰開月字仄聲風字平聲陳師道詞第四句人在笙歌聲裏暗生春人字笙)
(字俱平聲後段起句今代無雙士今字平聲第三句杯行到手莫辭頻杯字平聲到字仄聲第四句明日)
(鳳池歸路隔清塵明字平聲鳳字仄聲又賀鑄詞前後兩結句何處飛來白鷺立移時睡起芭蕉葉上自)
(題詩白字葉字俱仄聲譜内可平可仄據此)
又一體(雙調五十二字前後段各四句三平韻)辛棄疾
散髮披襟處(句)浮瓜沈李時(韻)涓涓流水細侵階(韻)鑿
箇池兒(讀)喚箇月兒來(韻)畫棟頻搖動(句)紅蕖盡倒
開(韻)鬭勻紅粉照香腮(韻)有箇人兒(讀)把箇鏡兒猜(韻)
(此詞前後兩結上作四字一讀下作五字一句與毛詞小異宋詞如此填者甚多趙師俠詞喚渡沙頭欵)
(欵話離情一片瀟湘真箇畫難成范成大詞可惜高樓不近木蘭舟江己東流那肯更西流正與此同)
又一體(雙調五十三字前後段各四句三平韻)
(花草粹編)無名氏
夕露霑芳草(句)斜陽帶遠邨(韻)幾聲殘角起譙門(韻)撩
亂栖鴉(讀)飛舞鬧黃昏(韻)天共高城遠(句)香餘繡被
温(韻)客程常是可銷魂(韻)怎向人心頭(讀)横着箇人人
(韻)
(此與辛詞同惟後結多一字)
又一體(雙調五十四字前後段各四句三平韻)周邦彥
膩頸凝酥白(句)輕衫淡粉紅(韻)碧油涼氣透簾櫳(韻)指
點庭花低映(讀)雲母屏風(韻)恨逐瑶琴寫(句)書勞玉
指封(韻)等閒贏得瘦儀容(韻)何事不教雲雨(讀)略下巫
峰(韻)
(此詞前後兩結俱上六下四句法較毛詞各多一字按僧揮詞起句金甃蟠龍尾金字平聲第三句涼)
(生宫殿不因秋涼字平聲第四句門外莫尋塵世卷地江流門字平聲莫字卷字俱仄聲又楊无咎詞後)
(段起句羅綺紛香陌羅字平聲結句借問謫仙何在今為誰明借字仄聲今字平聲又一首後段第三句)
(蓬山應是隠鼇頭蓬字平聲結句誰道於今雙鬢猶自淹留於字平聲譜内可平可仄據此)
又一體(雙調五十二字前後段各四句三仄韻)石孝友
春淺梅紅小(句)山寒嵐翠薄(韻)斜風吹雨入簾幕(韻)夢
覺西樓(讀)嗚咽數聲角(韻)歌酒工夫嬾(句)别離情緒
惡(韻)舞衫寬盡不堪著(韻)若比那回(讀)相見更消削(韻)
(此詞用仄韻其字句與毛熙震平韻詞同此按宋沈伯時樂府指迷論平聲字可以入聲替如詞本平)
(聲韻今更入聲韻是也曾慥樂府雅詞錄無名氏詞亦入聲韻前段閣兒雖不大都無半點俗窗兒根底)
(數竿竹畫展江南山景兩三幅後段彝鼎燒異香膽瓶插嫩菊翛然無事淨心目共那人人相對奕棋局)
(其前後段起二句平仄微拗不若此詞諧婉也)
荷葉杯(唐教坊曲名此詞有單調雙調單調者有温庭筠顧夐二體雙調者只韋莊一體俱見花)
(間集)
荷葉杯(單調二十三字六句四仄韻兩平韻)温庭筠
一點露珠凝冷(仄韻)波影(韻)滿池塘(平韻)綠莖紅豔兩相亂
(換仄韻)腸斷(韻)水風涼(平韻)
(此調三換韻以平韻為主兩仄韻即間於平韻之内温詞三首平仄悉同)
又一體(單調二十六字六句兩仄韻三平韻一疊韻)顧夐
春盡小庭花落(仄韻)寂寞(韻)凭檻斂雙眉(平韻)忍教成病憶
佳期(韻)知麽知(韻)知麽知(疊)
(按顧夐詞九首内一首起二句我憶君詩最苦知否故此詞春字可仄小字可平花字可仄寂字可平第)
(三四句字字最關心紅牋寫寄表情深故此詞凭字可仄忍字可平成字可仄若第六句即疊第五句平)
(韻其第五句第一字即煞尾平韻也明程明善嘯餘譜於第五句第一字注可仄則是仄韻煞尾矣不可)
(從)
又一體(雙調五十字前後段各五句兩仄韻三平韻)韋莊
記得那年花下(仄韻)深夜(韻)初識謝孃時(平韻)水堂西面畫
簾垂(韻)攜手暗相期(韻)惆悵曉鶯殘月(換仄韻)相别(韻)
從此隔音塵(換平韻)如今俱是異鄉人(韻)相見更無因(韻)
(此即顧夐詞體又加一段惟結句五字不疊韻更減去一字耳但兩段各自換韻舊譜或注一韻者誤)
(按韋詞别首前段起句絶代佳人難得佳字平聲結句不忍更思惟不字仄聲後段第四句碧天無路信)
(沈沈碧字仄聲許棐詞前段第四句歸程能隔幾重山歸字平聲後段起句準備繡輪雕轡準字仄聲第)
(三句說與百花知說字仄聲譜内可平可仄據此)
回波樂(唐劉肅大唐新話景龍中中宗嘗遊興慶池侍宴者遞起鼓舞并唱回波詞給事中李景)
(伯亦起舞歌詞云云樂府詩集回波商調曲唐中宗時造蓋出於曲水引流泛觴也後亦為舞)
(曲教坊記謂之軟舞)
回波樂(單調二十四字四句三平韻)李景伯
回波爾時酒巵(韻)微臣職在箴規(韻)侍宴既過三爵(句)
諠譁竊恐非儀(韻)
(此即唐六言絶句但第一句俱用回波爾時四字起按沈佺期詞回波爾時佺期流向嶺外生歸身名已)
(蒙齒錄袍笏未復牙緋其平仄不同其體則同也)
又一體(單調二十四字四句三仄韻)(本事詩)無名氏
回波爾時栲栳(韻)怕婦也是大好(韻)外邊祇有裴談(句)
内裏無過李老(韻)
(此詞用仄韻按楊廷玉詞起句回波爾時廷玉正與此同但唐人風氣初開猶有古樂府遺意其平仄往)
(往不拘故不復校注)
舞馬詞(唐書禮樂志明皇嘗命教舞馬四百蹄各為左右分部目衣以文繡絡以金珠每千秋節)
(舞於勤政樓下賜讌設酺其曲數十疊馬聞聲奮首鼓尾縱横應節又施三層板牀乘馬而上)
(抃轉如飛或命壯士舉榻馬舞其上歲以為常)
舞馬詞(單調二十四字四句三平韻)張說
綵旄八佾成行(韻)時龍五色因方(韻)屈膝銜杯赴節(句)
傾心獻壽無疆(韻)
(此亦唐人六言絶句其平仄不拘云按張說本集詞六首惟此一首起句用韻和聲四海和平樂)
又一體(單調二十四字四句兩平韻)張說
天鹿遥徵衛叔(句)日龍上借羲和(韻)將共兩驂爭舞(句)
來隨八駿齊歌(韻)
(此首起句不用韻按張說詞五首皆然和聲云聖代昇平樂)
三臺(唐教坊曲名宋李濟翁資暇錄三臺今之呼酒三十拍促曲啐送酒聲也宋張表臣珊瑚鈎詩)
(話樂部中有促拍催酒謂之三臺沈括詞名開元樂因結有翠華滿陌東風句名翠華引)
三臺(單調二十四字四句兩平韻)王建
池北池南草綠(句)殿前殿後花紅(韻)天子千秋萬歲(句)
未央明月清風(韻)
(此亦六言絶句平仄不拘按王建集有宫中三臺江南三臺之分大約如竹枝詞有蜀中江南漁父之目)
(各隨其所詠之事而名之也)
又一體(單調二十四字四句三平韻)王建
樹頭花落花開(韻)道上人去人來(韻)朝愁暮愁即老(句)
百年幾度三臺(韻)
(此詞首句用韻)
柘枝引(唐教坊曲名樂府雜錄健舞曲樂苑羽調曲按此舞因曲為名用二女童帽施金鈴抃轉)
(有聲其來也蔵二蓮花中花坼而後見對舞相占實舞中雅妙者也)
柘枝引(單調二十四字四句三平韻)(樂府詩集)無名氏
將軍奉命即須行(韻)塞外領強兵(韻)聞道烽煙動(句)腰
間寶劔匣中鳴(韻)
(按宋史樂志小兒舞隊有柘枝又沈括筆談柘枝舊曲遍數極多今已不傳存此以誌其槩)
塞姑(見樂府詩集蓋唐時邊塞閨人之詞也)
塞姑(單調二十四字四句三仄韻)(樂府詩集)無名氏
昨日盧梅塞口(韻)整見諸人鎮守(韻)都護三年不歸(句)
折盡江邊楊柳(韻)
(此亦六言絶句其平仄不拘)
晴偏好(明陳燿文花草粹編云西湖雖有山泉而大旱亦嘗龜坼嘉熙庚子水涸茂草生焉李霜)
(崖作晴偏好詞紀之取詞中結句為調名)
晴偏好(單調二十四字四句四仄韻)李霜崖
平湖千頃生芳草(韻)芙蓉不照紅顛倒(韻)東坡道(韻)波
光瀲灩晴偏好(韻)
(此調止此一詞無别首可校)
凭闌人(太平樂府注越調按唐書禮樂志越調即黃鍾之商聲也)
凭闌人(單調二十四字四句四平韻)邵亨貞
誰寫江南一段秋(韻)妆點錢塘蘇小樓(韻)樓中多少愁
(韻)楚山無盡頭(韻)
(此亦元人小令可平可仄參下倪詞)
又一體(單調二十五字五句三平韻一叶韻)倪瓚
客有吳郎吹洞簫(韻)明月沈江春霧曉(叶)湘靈不可招
(韻)水雲中(句)環佩搖(韻)
(此詞第二句用仄韻結作三字兩句與邵詞小異按元人小令俱叶北音所謂中原音韻也與古韻三聲)
(叶者微不同蓋三聲叶只平上去三聲若中原音韻則入聲作平無所不叶也)
花非花(調見白居易長慶集以首句為調名)
花非花(單調二十六字六句三仄韻)白居易
花非花(句)霧非霧(韻)夜半來(句)天明去(韻)來如春夢不
多時(句)去似朝雲無覓處(韻)
(此本長慶集長短句詩後人採入詞中其平仄亦不拘)
摘得新(唐教坊曲名)
摘得新(單調二十六字六句四平韻)皇甫松
摘得新(韻)枝枝葉葉春(韻)管絃兼美酒(句)最關人(韻)平
生都得幾十度(句)展香茵(韻)
(皇甫松詞别首第五句繁紅一夜驚風雨一字仄聲驚字風字俱平聲)
梧葉兒(太平樂府注商調唐書禮樂志商調乃夷則之商聲也)
梧葉兒(單調二十六字七句四平韻一叶韻)吳西逸
韶華過(句)春色休(韻)紅瘦綠隂稠(韻)花凝恨(句)柳帶愁
(韻)泛蘭舟(韻)明日尋芳載酒(叶)
(此在元人為小令其實則曲也但其詞未至俚鄙故并採入以備體其可平可反參後張可久鴛鴦浦一)
(詞)
又一體(單調二十七字七句五平韻)張可久
鴛鴦浦(句)鸚鵡洲(韻)竹葉小漁舟(韻)煙中樹(句)山外樓
(韻)水邊鷗(韻)扇面兒(讀)瀟湘暮秋(韻)
(此與吴詞同惟結句多一襯字)
又一體(單調三十二字七句五平韻)張可久
花垂露(句)柳散煙(韻)蘇小酒樓前(韻)舞隊飛瓊佩(句)遊
人碾玉鞭(韻)詩句縷金箋(韻)嬾上蘇堤畫船(韻)
(此亦與吴詞同惟第四五六句各多二襯字可平可仄參張雨詞)
又一體(單調三十三字七句五平韻)張雨
移家去(句)市隠間(韻)幽事頗相關(韻)劉商觀碁罷(句)韓
康賣藥還(韻)點檢綠雲鬟(韻)數不盡讀龜溪好山(韻)
(此與張可久花垂露詞同惟結句多一字)
又一體(單調三十七字七句四平韻一叶韻)張可久
乘興詩人棹(句)新烹學士茶(韻)風味屬誰家(韻)瓦甃懸
冰筯(句)天風起玉沙(韻)海樹放銀花(韻)愁壓擁(讀)藍關
去馬(叶)
(此與張雨移家去詞同惟第一二句各多二襯字結句用仄韻異)
漁歌子(唐教坊曲名按唐書張志和傳志和居江湖自稱烟波釣徒每垂釣不設餌志不在魚也)
(憲宗圖真求其人不能致嘗撰漁歌即此詞也單調體實始於此至雙調體昉自花間集顧夐)
(孫光憲有魏承班李珣諸詞可校若蘇軾單調詞則又從雙調詞脱化耳和凝詞更名漁父徐)
(積詞名漁父樂)
漁歌子(單調二十七字五句四平韻)張志和
西塞山前白鷺飛(韻)桃花流水鱖魚肥(韻)青箬笠(句)綠
蓑衣(韻)斜風細雨不須歸(韻)
(按張志和所撰漁歌子詞五首體調如一可以參校其一首起句釣臺漁父褐為裘釣字仄聲第二句兩)
(兩三三舴艋舟上兩字仄聲又一首第三句釣車子釣字仄聲車字平聲譜内據之其餘可平可仄參後)
(松江蟹舍一詞)
又一體(單調二十七字五句四平韻)張志和
松江蟹舍主人歡(韻)菰飯蓴羹亦共餐(韻)楓葉落(句)荻
花乾(韻)醉宿漁舟不覺寒(韻)
(此詞第一二句及第五句平仄與前詞異)
又一體(單調二十七字五句三平韻)(南唐)李煜
閬苑有情千里雪(句)桃李無言一隊春(韻)一壺酒(句)一
竿身(韻)快活如儂有幾人(韻)
(此詞起句不用韻)
又一體(單調二十五字五句三仄韻)蘇軾
漁父飲(句)誰家去(韻)魚蟹一時分付(韻)酒無多少醉為
期(句)彼此不論錢數(韻)
(此與顧夐孫光憲兩段詞中一段略同惟第三句六字第四五句作七字一句耳因其單調故列於前)
又一體(雙調五十字前後段各六句四仄韻)顧夐
曉風清(句)幽沼綠(韻)倚闌凝望珍禽浴(韻)畫簾垂(句)翠
屏曲(韻)滿袖荷香馥郁(韻)好攄懷(句)堪寓目(韻)身閒
心静平生足(韻)酒杯深(句)光影促(韻)名利無心較逐(韻)
(按李珣詞四首其一首前段第三句春風淺蕩看不足間作拗句又一首前段第二句瀟湘夜湘字平聲)
(第五句明月下明字平聲月字仄聲後段結句名利不將心挂不字仄聲又一首前段結句漁艇棹歌相)
(續漁字平聲棹字仄聲譜内可平可仄據此餘參後詞)
又一體(雙調五十字前後段各六句三仄韻)孫光憲
汎流螢(句)明又滅(韻)夜涼水冷東灣闊(韻)風浩浩(句)水
寥寥(句)萬頃金波重疊(韻)杜若洲(句)香郁烈(韻)一聲
宿雁霜時節(韻)經霅水(句)過松江(句)盡屬儂家風月(韻)
(此詞前後段第五句俱不用韻花間集孫詞皆然)
憶江南(宋王灼碧雞漫志此曲自唐至今皆南呂宫字字皆同止是今曲兩段蓋近世曲子無單)
(遍者按唐段安節樂府雜錄此詞乃李德裕為謝秋孃作故名謝秋孃因白居易詞更今名又)
(名江南好又因劉禹錫詞有春去也多謝洛城人句名春去也温庭筠詞有梳洗罷獨倚望江)
(樓句名望江南皇甫松詞有閒夢江南梅熟日句名夢江南又名夢江口李煜詞名望江梅此)
(皆唐詞單調至宋詞始為雙調王安中詞有安陽好曲水似山隂句名安陽好張滋詞有飛夢)
(去閒到玉京遊句名夢仙遊蔡真人詞有鏗鐵板閒引步虚聲句名步虛聲宋自遜詞名壺山)
(好丘長春詞名望蓬萊太平樂府名歸塞北注大石調)
憶江南(單調二十七字五句三平韻)白居易
江南好(句)風景舊曾諳(韻)日出江花紅勝火(句)春來江
水綠如藍(韻)能不憶江南(韻)
(按温庭筠詞千萬恨恨極在天涯山月不知心裏事水風空落眼前花搖曳碧雲斜正與此同平仄參之)
又一體(雙調五十四字前後段各五句三平韻)歐陽修
江南蝶(句)斜日一雙雙(韻)身似何郎曾傅粉(句)心如韓
壽愛偷香(韻)天賦與輕狂(韻)微雨過(句)薄翅膩煙光
(韻)纔伴遊蜂來小苑(句)又隨飛絮過東牆(韻)長是為花
忙(韻)
(此即單調詞加一疊其可平可仄與單調同按嘯餘譜錄李煜作本單調詞兩首故前後段各韻且雙調)
(始自宋人從無用兩韻者即海山記偽託隋詞八闋亦前後一韻不可不辨)
又一體(雙調五十九字前後段各五句兩仄韻两平韻)馮延巳
去歲迎春樓上月(仄韻)正是西窗(句)夜涼時節(韻)玉人貪
睡墜釵雲(平韻)粉消妝薄見天真(韻)人非風月長依舊
(換仄韻)破鏡塵筝(句)一夢今年瘦(韻)今宵簾幕颺花隂(換平)
(韻)空餘枕淚獨傷心(韻)
(按陽春集馮詞二首前後段俱兩平兩仄四換韻實與唐宋憶江南本調不同因調名同故為類列)
瀟湘神(調始自唐劉禹錫詠湘妃詞所謂賦題本意也)
瀟湘神(單調二十七字五句三平韻一疊韻)劉禹錫
斑竹枝(韻)斑竹枝(疊)淚痕點點寄相思(韻)楚客欲聽瑶
瑟怨(句)瀟湘深夜月明時(韻)
(此詞首三字例用疊句如劉詞别首之湘水流湘水流是也其第三句九疑雲物至今秋雲字平聲)
章臺柳(唐韓翃製以首句為調名)
章臺柳(單調二十七字五句三仄韻一疊韻)韓翃
章臺柳(韻)章臺柳(疊)昔日青青今在否(韻)縱使長條似
舊垂(句)也應攀折他人手(韻)
(起二句亦可不用疊句觀柳氏作可見)
又一體(單調二十七字五句三仄韻)(唐妓)柳氏
楊柳枝(句)芳菲節(韻)可恨年年贈離别(韻)一葉隨風忽
報秋(句)縱使君來豈堪折(韻)
(此詞起句不用韻)
解紅(按宋史樂志小兒舞隊有解紅其曲失傳陳暘樂書載和凝作乃唐詞也若鳴鶴餘音有解紅)
(兒慢係元人所製與此不同)
解紅(單調二十七字五句三平韻)和凝
百戲罷(句)五音清(韻)解紅一曲新教成(韻)兩箇瑶池小
仙子(句)此時奪却柘枝名(韻)
(此與赤棗子搗練子桂殿秋諸詞字句悉同所辨在每句平仄之間皆昔人音律所寓填者宜悉遵之)
赤棗子(唐教坊曲名)
赤棗子(單調二十七字五句三平韻)歐陽炯
夜悄悄(句)燭熒熒(韻)金鑪香盡酒初醒(韻)春睡起來回
雪面(句)含羞不語倚雲屏(韻)
(此調見尊前集按歐詞别首第一句蓮臉薄蓮字平聲第三句等閒無事莫思量等字仄聲第四句每一)
(見時明月夜每字仄聲第五句損人情思斷人腸損字仄聲情字平聲餘無别詞可校填者宜從之)
南鄉子(唐教坊曲名此詞有單調雙調單調者始自歐陽炯詞馮延巳李珣俱本此添字雙調者)
(始自馮延巳詞太和正音譜注越調歐陽修本此減字王之道黃機趙長卿俱本此添字也)
南鄉子(單調二十七字五句兩平韻三仄韻)歐陽炯
畫舸停橈(平韻)槿花籬外竹横橋(韻)水上遊人沙上女(仄韻)
迴顧(韻)笑指芭蕉林裏住(韻)
(此詞單遍平仄兩韻與宋人兩段全押平韻者異其可平可仄即參譜内諸詞)
又一體(單調二十八字五句兩平韻三仄韻)歐陽炯
路入南中(平韻)桄榔葉暗蓼花紅(韻)兩岸人家微雨後(仄韻)
收紅豆(韻)葉底纖纖擡素手(韻)
(此與畫舸停橈詞同惟第四句添一字歐詞六首與此悉同)
又一體(單調二十八字五句兩平韻三仄韻)馮延己
細雨濕秋風(平韻)金鳳花殘滿地紅(韻)閒蹙黛眉慵不語
(仄韻)情緒(韻)寂寞相思知幾許(韻)
(此與歐陽炯畫舸停橈詞同惟起句添一字按陽春集馮詞二首悉同)
又一體(單調三十字六句兩平韻三仄韻)李珣
煙漠漠(句)雨凄凄(平韻)岸花零落鷓鴣啼(韻)遠客扁舟臨
野渡(仄韻)思鄉處(韻)潮退水平春色暮(韻)
(此亦與歐陽炯路入南中詞同惟起作三字兩句異唐人知音律類能添字此即宋詞襯字所自出也)
(按花間集李詞十首其别首第一句櫳雲髻櫳字仄聲雲字平聲第四句迴塘深處遥相見迴塘二字俱)
(平聲處字仄聲相字平聲第五句爭窈窕窈字仄聲又送春浦送字仄聲結句緩唱棹歌極浦去緩字極)
(字俱仄聲譜内可平可仄據此)
又一體(雙調五十四字前後段各五句四平韻)歐陽修
翠密紅繁(韻)水國涼生未是寒(韻)雨打荷花珠不定(句)
輕翻(韻)冷潑鴛鴦錦翅斑(韻)盡日凭闌(韻)弄蕊拈花
子細看(韻)偷得褭蹄新鑄樣(句)無端(韻)蔵在紅房粉豔
間(韻)
(此即歐陽炯畫舸停橈詞體再加一疊惟第四五句仍用平韻耳按歐集三詞悉同)
又一體(雙調五十六字前後段各五句四平韻)馮延己
細雨濕流光(韻)芳草年年與恨長(韻)回首鳳樓無限事
(句)茫茫(韻)鸞鏡鴛衾兩斷腸(韻)魂夢任悠揚(韻)睡起
楊花滿繡牀(韻)薄倖不來門半掩(句)斜陽(韻)負你殘春
淚幾行(韻)
(此即細雨濕秋風詞體再加一疊只第四五句仍用平韻耳宋元人俱如此填)
又一體(雙調五十六字前後段各五句四平韻)王之道
天際彩虹垂(韻)風起癡雲快一吹(韻)原隰畇畇(句)春水
更瀰瀰(韻)布穀聲從野鳥知(韻)初霽卷簾時(韻)巷陌
泥融燕子飛(韻)午醉醒來(句)紅日欲平西(韻)一椀新茶
乳面肥(韻)
(此即細雨濕流光詞體惟前後段第三四句作四字一句五字一句異)
又一體(雙調五十八字前後段各六句四平韻)黃機
簾幕閟深沈(韻)燈暗香銷夜正深(韻)花落畫屏(句)簷鳴
細雨(句)岑岑(韻)滴破相思萬里心(韻)曉色未平分(韻)
翠被寒生不自禁(韻)待得夢成(句)翻多惡况(句)堪顰(韻)
飛鴈新來也誤人(韻)
(此亦細雨濕流光詞體惟前後段第三句添一字作四字兩句異)
又一體(雙調五十八字前後段各六句四平韻)趙長卿
楚楚窄衣裳(韻)腰身占却(句)多少風光(韻)共說春來春
去事(句)淒涼(韻)嬾對菱花暈曉妆(韻)閒立近紅芳(韻)
遊蜂戲蝶(句)悮採真香(韻)何事不歸巫峽去(句)思量(韻)
故到人間惱客腸(韻)
(此亦細雨濕流光詞體惟前後段第二句添一字作四字兩句異)
搗練子(太和正音譜注雙調一名搗練子令因馮延巳詞起結有深院静及數聲和月到簾櫳句)
(更名深院月)
搗練子(單調二十七字五句三平韻)馮延巳
深院静(句)小庭空(韻)斷續寒砧斷續風(韻)無奈夜長人
不寐(句)數聲和月到簾櫳(韻)
(按梅苑無名氏詞八首其一首起句搗練子搗字仄聲第三句枝上商量細細生枝字平聲第四句不是)
(根株貧結子不字仄聲根字平聲又一首第三句蕙魄蘭魂人再陽人字平聲第五句更須插向鬢雲傍)
(插字仄聲譜内可平可仄據此)
又一體(雙調三十八字前後段各五句三平韻)李石
心自小(句)玉釵頭(韻)月娥飛下白蘋洲(韻)水中仙(句)月
下遊(韻)江漢佩(句)洞庭舟(韻)香名薄倖寄青樓(韻)問
何如(句)打拍浮(韻)
(按全芳備祖李詞二首其平仄悉同惟天機餘錦無名氏詞前段第三句涼吹水曲散餘酲涼字平聲水)
(字仄聲後段第三句翠荷閙雨做秋聲翠字仄聲前結小藤牀隨意横隨字平聲後結恁時節不堪聽節)
(字仄聲堪字平聲又梅苑無名氏詞後段起二句孤標韻暗香竒標字平聲結句借陽和天付伊天字平)
(聲譜内可平可仄參之)
春曉曲(朱敦儒詞有西樓月落雞聲急句又名西樓月)
春曉曲(單調二十七字四句三仄韻)朱敦儒
西樓月落雞聲急(韻)夜浸疎香淅瀝(韻)玉人酒渴嚼春
冰(句)曉色入簾横寶瑟(韻)
(此詞見花草粹編第二句本六字乃舊譜於香字下增一寒字作七言四句名阿那曲查唐宋詞並無阿)
(那曲名自明楊愼以唐詩絶句偽託為詞今正之)
又一體(單調二十七字五句三仄韻)張元幹
瑶軒綺檻春風度(韻)柳垂煙(句)花帶露(韻)半閒鴛被怯
餘寒(句)燕子時來窺繡戶(韻)
(此與朱詞同惟第二句作三字兩句異)
桂殿秋(本唐李德裕送神迎神曲有桂殿夜涼吹玉笙句取為調名)
桂殿秋(單調二十七字五句三平韻)向子諲
秋色裏(句)月明中(韻)紅旌翠節下蓬宫(韻)蟠桃巳結瑶
池露(句)桂子初開玉殿風(韻)
(按李德裕詞二首其一首第二句玉鍊顏鍊字仄聲其一首第三句桂殿夜涼吹玉笙桂字殿字俱仄聲)
(涼字吹字俱平聲玉字仄聲譜内可平可仄據此)
壽陽曲(太平樂府注雙調一名落梅風)
壽陽曲(單調二十七字五句一平韻三叶韻)張可久
東風景(句)西子湖(韻)濕冥冥(讀)柳煙花霧(叶)黃鶯亂啼
蝴蝶舞(叶)幾鞦韆(讀)打將春去(叶)
(此亦元人小令平仄韻互叶者其可平可仄悉參譜内二詞)
又一體(單調二十八字五句四仄韻)張可久
彈初罷(句)酒暫歇(韻)醉詩人(讀)滿山紅葉(韻)問山中(讀)
許由何處也(韻)剰猿啼(讀)冷泉秋月(韻)
(此詞全用仄韻其第四句八字較東風景詞添一襯字)
又一體(單調三十二字五句一平韻三叶韻)張可久
載酒人何處(句)倚闌花又開(韻)憶秦娥(讀)遠山眉黛(叶)
錦雲香(讀)鑑湖寬似海(叶)還不了(讀)五年詩債(叶)
(此與彈初罷詞同惟第一二句各添二襯字)
陽關曲(本名渭城曲宋秦觀云渭城曲絶句近世又歌入小秦王更名陽關曲屬雙調又屬大石)
(調按唐教坊記有小秦王曲即秦王小破陣樂也屬坐部伎)
陽關曲(單調二十八字四句三平韻)王維
渭城朝雨裛輕塵(韻)客舍青青柳色新(韻)勸君更盡一
杯酒(句)西出陽關無故人(韻)
(宋蘇軾詞三首其第二句一首云銀漢無聲轉玉盤一首云纔到龍山馬足輕則此詞客字可平也至第)
(三句仄平仄仄仄平仄蘇詞三首皆然若平仄一誤即非此調按此亦七言絶句唐人為送行之歌三疊)
(其歌法也蘇軾論三疊歌法云舊傳陽關三疊然今世歌者每句再疊而已若通一首言之又是四疊皆)
(非是或每句三唱以應三疊之說則叢然無復節奏余在密州文勛長官以事至密自云得古本陽關其)
(聲宛轉悽斷不類向之所聞每句皆再唱而第一句不疊乃知古本三疊蓋如此及在黃州偶讀樂天對)
(酒詩云相逢且莫推辭醉聽唱陽關第四聲注云第四聲勸君更盡一杯酒以此驗之若一句再疊則此)
(句為第五聲今為第四聲則第一句不疊審矣查元陽春白雪集有大石調陽關三疊詞云渭城朝雨一)
(霎裛輕塵更灑遍客舍青青弄柔凝千縷柳色新更灑遍客舍青青千縷柳色新休煩惱勸君更盡一杯)
(酒人生會少自古富貴功名有定分莫遣儀容瘦損休煩惱勸君更盡一杯酒只恐怕西出陽關舊遊如)
(夢眼前無故人祗恐怕西出陽關眼前無故人與蘇論脗合并附錄之)
欸乃曲(唐元結詩自序大歷初結為道州刺史以軍事詣都使還州逢春水舟行不進作欸乃曲)
(令舟子唱之以取適於道路云是宋程大昌演繁露云元次山欸乃曲五章全絶句如竹枝)
(之類其謂欸乃者殆舟人于歌聲之外别出一聲以互相其歌也柳枝竹枝尚有存者其語度)
(與絶句無異但於句末隨加竹枝或柳枝等語遂即其語以名其歌欸乃亦其例也黃公紹)
(韻會云欸歎聲也讀若哀鳥來切又應聲也讀若靄上聲倚亥切又去聲於代切無襖音乃難)
(辭又繼事之辭無靄音今二字連讀之為棹船相應聲按廣韻十五海欸于改切相然譍也)
(乃奴亥切語辭也欸乃之聲或如唐人唱歌和聲所謂號頭者蓋逆流而上棹船勸力之聲也)
(黃山谷題䟦洪駒父詩話皆音作襖靄者誤)
欸乃曲(單調二十八字四句三平韻)元結
千里楓林煙雨深(韻)無朝無暮有猿吟(韻)停橈静聽曲
中意(句)好似雲山韶濩音(韻)
(按欸乃曲五首平仄不拘本唐七言絶句如竹枝柳枝之類今江南棹船有棹歌每歌一句則羣和一聲)
(猶見遺意其欸乃二字乃人聲或注作船聲者非)
采蓮子(唐教坊曲名)
采蓮子(單調二十八字四句三平韻)皇甫松
䓿萏香連十里陂(舉棹韻)小姑貪戲采蓮遲(年少韻)晩來弄
水船頭濕(舉棹韻)更脱紅裙裹鴨兒(年少韻)
(此亦七言絶句其舉棹年少乃歌時相和之聲與竹枝體同但竹枝以竹枝二字和於句中女兒二字和)
(於句尾此則一句一和聲耳)
浪淘沙(唐教坊曲名)
浪淘沙(單調二十八字四句三平韻)皇甫松
蠻歌豆蔻北人愁(韻)蒲雨杉風野艇秋(韻)浪起鵁鶄眠
不得(句)寒沙細細入江流(韻)
(此與宋詞浪淘沙令浪淘沙慢不同蓋宋人借舊曲名另倚新腔此七言絶句也按浪淘沙詞創自劉白)
(劉詞九首與此同惟白詞六首皆拗體耳)
楊柳枝(唐教坊曲名按白居易詩注楊柳枝洛下新聲其詩云聽取新翻楊柳枝是也薛能詩序)
(令部妓作楊柳枝健舞復度新聲其詩云試蹋吹聲作唱聲是也蓋樂府横吹曲有折楊柳名)
(此則借舊曲名另創新聲後遂入教坊耳此本唐人七言絶句與顧夐詞四十字體朱敦儒詞)
(四十四字體添聲者不同)
楊柳枝(單調二十八字四句三平韻)温庭筠
金縷毿毿碧瓦溝(韻)六宫眉黛惹香愁(韻)晩來更帶龍
池雨(句)半拂闌干半入樓(韻)
(按劉白倡和以後為此詞者甚多皆賦柳枝本意原屬絶句因花間集載此故採以備調)
八拍蠻(唐教坊曲名按孫光憲詞所詠俱越中事或即八拍之蠻歌也)
八拍蠻(單調二十八字四句三平韻)孫光憲
孔雀尾拖金線長(韻)怕人飛起入丁香(韻)越女沙頭争
拾翠(句)相呼歸去背斜陽(韻)
(此詞起句用韻可平可仄即參後詞)
又一體(單調二十八字四句兩平韻)閻選
雲鎖嫩黃煙柳細(句)風吹紅蔕雪梅殘(韻)光景不勝閨
閣恨(句)行行坐坐黛眉攅(韻)
(此詞起句不用韻按花間集孫光憲詞一首閻選詞二首俱拗體七言絶句不似竹枝柳枝平仄可以不)
(拘也作者辨之今以上六調皆唐人七言絶句當時音律必有所屬歌法不傳矣聊為類列至清平調)
(三首水調梁州伊州諸詞此宋人大曲之源另輯一卷附于卷末)
字字雙(見才鬼記因每句有疊字故名字字雙)
字字雙(單調二十八字四句四平韻)王麗貞
牀頭錦衾斑復斑(韻)架上朱衣殷復殷(韻)空庭明月閒
復閒(韻)夜長路遠山復山(韻)
(此調無他詞可校)
十樣花(宋李彌遜詞十首分詠十樣花故名)
十樣花(單調二十八字六句四仄韻)李彌遜
陌上風光濃處(韻)第一寒梅先吐(韻)待得春來也(句)香
消減(句)態凝竚(韻)百花休漫妒(韻)
(此詞以陌上風光濃處為起句李詞十首皆然譜中止採其二可平可仄即參後詞)
又一體(單調二十八字六句五仄韻)李彌遜
陌上風光濃處(韻)紅藥一番經雨(韻)把酒遶芳叢(句)花
解語(韻)勸春住(韻)莫教容易去(韻)
(此詞第四句多押一韻)
天淨沙(太平樂府注越調無名氏詞有塞土清秋早寒句又名塞上秋)
天淨沙(單調二十八字五句四平韻一叶韻)喬吉
一從鞍馬西東(韻)幾番衾枕朦朧(韻)薄倖雖來夢中(韻)
爭如無夢(叶)那時真個相逢(韻)
(此亦元人小令第四句叶一仄韻老學叢譚有無名氏詞二首正與此同譜内可平可仄即參後詞)
又一體(單調二十八字五句三平韻兩叶韻)馬致遠
枯藤老樹昏鴉(韻)小橋流水平沙(韻)古道淒風瘦馬(叶)
夕陽西下(叶)斷腸人在天涯(韻)
(此詞第三四句俱叶仄韻按孟昉詞十二首其十首俱與此同惟一首起句七十二候環催七字十字俱)
(仄聲又一首第四句風高露下風字平聲露字仄聲)
御定詞譜卷一
