梧岡集卷五
明唐文鳳撰
序
送張都司移鎮大同序
永樂二年春滁州衞指揮同知鳳陽張公大器移鎮大
同瀕行一時僚屬以公平昔教閱經歷之地曰環滁皆
山曰琅琊深秀繪為圖以餞復千予言予曰公之才略
器識誠無媿於古之名將矣然記曰儗人必於其倫予
嘗觀公之世系而得一人焉宋之張魏公始官熙河徧
行邊壘覽山川形勢詢守邊舊法由是悉知邊事又嘗
視師江上屯兵淮泗忠君愛國始終一念功烈之盛為
中興名臣首今而較之大器淮泗之與滁陽何其地之
接也熙河之與大同何其境之聯也督府之與都司何
其職之近也苟因其迹而求其心則清河之宗繼魏公
之遺躅非公其誰也予故期公以遠者大者略圖餞而
詳魏公豈泛於儗倫哉
武夷圖序
衡陽為南嶽南方諸山皆其支脈而閩之武夷雖神剜
鬼鑿有不得其巧山皆石少浮土其色蒼紺或如登豆
或如盂盆或上銳而中小或面正而背欹嵌嶔而為巖
空虚而為洞深為潭為淵高為峯為巒靈淑之氣物産
不足以專之必泄而為英賢乃可當也我齊國文公嘗
愛兹山之勝而卜築焉雲谷有草堂滄洲有精舍櫂歌
聞乎九曲註易存乎一爐遐想平生過化之所一草一
木被其光華一泉一石沐其膏馥其留也山雲亦為之
喜其去也猿鶴亦為之怨非文公之幸也乃兹山之幸
也公七世孫朱公伯善結屋於山麓今官新安去鄉日
久浮嵐濕翠不得目挹而手攬之乃為圖裝演成軸以
釋其故居之思間俾予叙於左方予曰公之圖非慕山
也蓋思祖也文公之道與山同久文公之名與山俱存
觀山則儼乎若厥祖之著存於心也然則公不惟觀乎
山而惟思乎祖乎詩曰無念爾祖聿修厥德公當持身
修德以繼其家聲圖畫云乎哉遂書而叙之
吳氏族譜序
氏族者古史官之所紀錄故司馬遷父子約世本修史
記因周譜明世家厥後唐太宗詔高士廉等作氏族志
宋歐陽文忠公依漢年表為世譜姓氏之所出其來遠
矣家之有譜猶國之有史也史立法簡嚴非殊勲偉績
穹爵盛名則略而弗書譜載事詳明為子若孫苟其祖
父一言一行之懿惟恐或遺然則家譜者所以佐國史
之不及也嗚呼譜牒之不修也久矣汾陽四世而冒認
黃渥七世而復合則知姓氏之所自出皆係於譜而不
可以不修也星源富坡吳氏為泰伯之裔傳世八十有
九粲然如珠之就貫整然若鴈之列行先後有倫小大
有序昭穆之名支派之衍可指而易見也盖由梅巖翁
用心之篤能因其舊譜而重加訂正詢諸耆舊稽諸載
籍旁搜遠引上接下基無所漏失可謂勤矣昔梅巖之
長子尚友常徵我先君白雲翁序之今尚恭又能因其
父梅巖之所修而求儒林名筆以繼父之志以顯祖之
德而傳示於無窮者亦可尚矣嗟夫世之人肯構不能
肯堂前橋不能後梓矧若吾尚恭父子同志而能以尊
祖敬宗之心為心俾後之子孫知祖訓之是式祖德之
是徵則修身慎行無沗所生豈不由兹譜之存歟詩曰
無念爾祖聿修厥德序以弁於卷端云
龕巖十景詩序
龕巖去治之東十里許按越國公家傳即公講學所也
山亘石無土少草木間有小木垂羅雜草一皆托根石
罅而生冬夏亦不枯地氣稍寒日光所不照雖盛暑隂
風凄然巖形穹窿谽谺中空洞可容數十人兩山開列
橫闊五尺許澗水中出清澈寒碧近巖底水激射深不
可測自源口披灌莽小徑縈紆迴折至是以小舟筏渡
乃可到巖前有石坡二䥴鑿累級若階梯然登坡至巖
架以危橋步之搖兀下視深壑無底使人目眩心悸巖
下有石形覆而長類舫有潭形圓而泓類甕有泉交互
流注若索有峯森銳特出若笋飛流直瀉者瀑布危峯
排列者筆架神鯉帶鐶令公所放生刳石試劒令公所
遺跡供佛有刹讀書有巖此東龕之十景也予嘗讀唐
史列傳宰相世系表越國公名紹京魏太傳鍾繇十七
葉孫多蓄墨跡工書唐之宫殿明堂九鼎皆公筆也後
以平内難功拜中書令封越國公迄今七百餘禩其苗
裔蕃盛徧溢於江右郡邑嗟夫公立志之高嗜學之篤
乃能探幽處獨違世絶俗故得抗其志成其學收其駿
功流其令聞盖一代偉人也予宰興國三年景慕前修
嘗欲一遊而未果今丁秩滿事隙公裔孫耆儒鍾子常
重飾公遺像留庋巖中請予尋訪復干賦十景詩以傳
於後予喜而賦之同遊者長史張彦通也
靈山二十景詩序
南嶽衡山在古荆州之域周迴二千餘里屹然七十二
峯而江南之山皆祖於衡嶽也騰踔起伏盤旋拱揖如
龍形之矯矯蟲足之跂跂虎踞而蛇行鳳飛而鵠立千
態萬狀竒勢異蹤莫可窮詰延袤綿亘突起而為崆峒
之山在古虔之封為江右諸山之祖也聚而為府治散
而為屬邑支縣脈貫乍隱而復見欲斷而更連踴躍走
五舍駐於興國縣羣山外環平川中豁據震艮之位有
靈山焉兩崖壁立夾水為澗小徑縈紆羊腸九曲俯卑
而窺高穿深而度密是以層峯疊嶂其勢嵳峩而嵌嶔
頑石懸崖其色蒼紺而黯黝怪特詭秘神剜鬼鑿心駭
目眩並難名狀也尤難摹寫也不知天造地設鍾英孕
秀於是歷幾千百載矣山多勝景莫能殚述而擇其顯
著者得二十景自山之麓至其隩沿途多松清隂覆苔
類引行人曰引路松於半坡翼以一危亭白雲吞吐隘
若關險榜曰雲關亭入源口當寬夷處峯回水繞原田
古木題曰碧環亭傍隂崖下累石為龕厭世長逝火浴
風化號曰化僧亭近寺有橋橫澗有屋庇橋夜月娟潔
秋波澄澈名曰水月亭竒峯五各以形肖名左蹲伏獅
子草生石面風吹冉冉猶毛披然右峙垂象鼻烟抹崖
頭霏霏漠漠猶氣嘘然圓而仰者香爐圓而覆者鉢盂
銳而長者石笋玉珠有泉懸流點滴如珠在貫疑鮫人
之泣也仙女有潭竅石空通如壺注水知龍公之宅也
有二巖虚洞類屋範金為觀音像庋置其中危峭百尋
必釣繩以引則人可到也劓然欲睡隱然欲伸石曰伏
虎使李廣卒遇之則射而没羽也偭規而就矩禀地像
之形扶疎葱蒨為方竹林厭紅而棄青鍾商顥之色秀
異娟淨為白蓮池弘敞其門不二於道揭以歸一隂翳
其洞不褻於暑名以芭蕉阽危架險有橋幽幽浮光㴠
影有池湛湛此勝景之得名而可詠可述也予叨承上
命出宰斯邑庶務叢脞臨政無暇固不可效昔人遊山
飲酒賦詩而廢事也嘗聞韓子留華隂登山陘而覽眺
柳子居永州記山水而遊適然則古之賢達未嘗不寄
情於山水景物攄幽發粹搜竒抉隱見於文章以傳於
後世予雖不敢繼韓柳之聲光至於吟倡記著亦竊有
志呫呫然動其喙矣奉陪府判周公同遊命予即席賦
二十景尋陪知事黃公再遊亦有題詠三年春南安大
庾邑庠生蔣文學留斯邑知其勝特欣往焉予不與俱
而錄予詩囑工畫者圖之復徵言以序之誠愛兹山之
勝兹遊之樂欲久而弗忘也故不辭而書之
息馬觀書圖序
古之名將息馬論道投戈講藝故能立功勲而銘彛鼎
留聲譽以書竹帛若萬人敵百夫勇固足以叱咤風雲
戰勝攻取而赫然一時矣然不學無術或利心勝而不
知所以慎其始或驕心生而不知所以善其終往往取
顯戮以為天下笑幸而免焉亦君子所羞稱嗚呼道義
不明尚功利而矜詐力知此者鮮矣新安衞鎮撫王君
仲禧性敏好學蒞職以來簡閱士卒融之以恩臨之以
政糧餱充足鎧仗鮮明時論稱之嘗於暇日闢小軒蓄
書畫數會賓友討論經史探研韜略玩理以養其心集
義以養其氣乃命寫所居之景為息馬觀書圖謁儒林
之士唫咏之屢徵一言以序其端遂告之曰文武豈殊
途也自姜武成王著書立言世以隂謀目之然未嘗不
以仁義道德為說丹書之訓凜然王者之師其垂名宇
宙而百代尊崇者不獨為兵家之祖實以敬怠義欲之
戒允為心學之宗也張留侯之所授受李衞公之所問
對皆得其糟粕耳亦足以開漢而興唐至於綸巾羽扇
指麾三軍如武侯者静學之妙超然心得則庶乎近之
矣此所以為三代以上人物也嗚呼夾谷之會吾夫子
謂有文事者必有武備然則介胄之士固當以仁義為
干盾而章縫之儒亦豈可諉軍旅於未學而遂厭之哉
今仲禧息馬觀書作圖自礪將見造詣日高涵養日粹
才略日充事至而不惑功成而不居詩書謀帥者必不
能舍之矣故序以歸之俾書於圖之左方以俟
題端孝思草書引
往年予成童時常造棠樾鮑氏之南軒石泉周先生講
道於是執經坐上座者有端氏二子焉其尊府君以善
公為徽郡幕賓以方正廉能稱愛子使之勵志於學長
孝友純粹篤厚次孝思聰明才俊予雖未解事心竊識
之矣弟昆嫓美殆猶機雲入洛璩㻛在魏也厥後侍宦
游江西留南京一時諸閣老相與磨切學益進名益高
信乎其為儒林之英也邇來寓清江杜門息慮肆志翰
墨人購其片紙隻字藏以為寶予友汪致達伏謁門下
求得是卷予屢觀之有存筋藏鋒之妙有驚蛇迅鳥之
勢體備諸家筆兼衆長闖芝靖之庭入羲獻之室至於
旭之顛素之放可以嗤笑也翰林危公太樸嘗評之曰
端孝思書如謝家子弟自是芝蘭玉樹光彩照人懸腕
之法世能者稀俛仰古今不覺專擅其相推重如此亦
可謂知言矣昔陳無已送蘇長公有一代不數人百年
能幾見之嘆矧予與孝思幼雖心知長則契闊相隔千
里莫獲一見而草法為當今名筆捨吾孝思幾何人哉
宜區區之嘆有甚於無已也其慕藺之心益增耿耿耳
予故歷叙其概畀於卷首俾永葆之以傳示於無窮也
御製歙人鮑夀孫孝順詩序
臣聞孝為百行之原天之經地之義民之行也是以通
三才序五倫孝之道大矣上古帝王惟虞舜稱為大孝
以聖哲之德化頑嚚之親下至武王周公以達孝稱洪
惟我聖朝太祖高皇帝膺龍飛九五之運臨御華夏以
孝動臣民俾家為孝子人為忠臣比屋可封盖所以移
孝為忠以盡臣子之職分而無愧唐虞三代之治矣欽
惟太宗文皇帝應天順人紹承正統能以太祖之心為
心克篤純李而聖德神功巍巍赫赫極天所覆極地所
載洋溢周徧浹洽寰區迺於孝陵建立穹碑國史纂修
實錄皆孝誠之大者也萬機之暇博采古今孝順事實
親書宸翰撰為詩章得二百七十人版行於世頒賜臣
民以為昭鑑示天下取法焉而歙人鮑夀孫亦蒙褒寵
臣按宋史孝義傳所載鮑夀孫與父宗巖當丙子之變
盗起里中父子俱被執願相代死賊猶豫未忍殺俄有
風起叢薄間若車馬聲賊疑官軍至皆走散父子俱得
免人以為孝感之報遂稱為慈孝鮑家今大明聖朝又
沐御製頒示四海臣民以為矜式猗歟盛哉光賁泉壤
澤及九原抑何幸歟嗚呼天人之理報施之道猶合符
節無毫髮爽當其父子争相為死一念之萌動天地感
神明而秉彛好德之心古今一揆是以承兩朝之恩寵
百世之光榮為不可及矣昔其曾祖鮑仲安翁於元時
宋史新成厚貲購之裝演成帙以遺其祖南季藏為家
寶今其孫榮相又抄錄御詩成集以貽永久亦可謂能
紹祖宗之傳而不忘先德矣嗚呼賢哉臣以四朝遺老
賜歸田里恭覩朝廷之盛典由是不揆愚昧而效揄揚
頌美之萬一云
贈進士童孟韜興復朱文公家廟序
道之大原出於天天不愛道而賦於人任斯道者寥寥
數千載幾何人哉自孔孟歿而斯道不傳至宋周子出
不由師傳而獨得於天二程子承緒而倡明之一傳於
羅豫章再傳於李延平三傳而至我朱子集諸儒之大
成繼往開來大有功於斯道也徽婺源有方山綉水之
勝乾坤清淑之氣所鍾篤生賢哲而為朱子桑梓之邦
昔韋齋吏部尉尤溪而生朱子于尉廨遂家於閩婺源
故居鄉人敬慕久而不忘乃為立家廟於遺址而祀其
父子焉由宋逮今興廢不常當元盛時干侯為州飾廟
宇虔祀事而歙人鮑仲安捐貲贖田歸之廟虞文靖公
記之此一興也洪武間予與其裔孫汝達勸率闔郡官
僚士庶捐貲重修此再興也洪熙乙已朝廷以纂修實
錄選差進士童公孟韜採訪永樂事蹟以成國史之紀
述公歷婺源謁拜家廟棟宇橈折瓦甓解散上漏旁穿
不蔽風雨顧瞻傍惶乃謂衆曰朱子之道如日行天後
之人誦其詩讀其書可不知其人乎於是邑之長佐耆
老儒士感發趨事撤而新之規制踰舊跂翼翬飛城市
改觀溪山出色而朱子在天之靈神游故國必當隂翊
默相而文運之興可待也其有功於名教何如哉予雖
老於公之行也竊為吾黨致謝私焉是為序
東臯十景詩後序
晉陶淵明為一代清節之士嘗曰登東臯以舒嘯又曰
種苗在東臯夫東春方也臯春澤也大抵人情樂氣候
之融和景物之明媚故適興者必於是力本者必於是
而淵明之清趣則殆超塵寰而獨立矣廬陵郡城東北
之地有東臯焉負山而瀕水峯巒之峙列林木之薈蔚
洲渚之縈迴湖江之浩溔春秋朝暮之異時風日雨雪
之變候仙宫釋廬之雜處寒花涼瀑之分秀誠幽人逸
士之所擇而棲樂而遊隱而耕者也好事者從而名之
以十景焉張思恒氏築圃結樓以攬其勝於是賓客之
宴會士友之游息殆無虚日而所謂十景者可眺可玩
可歌可咏徜徉容與寓興其間而心與造化謀盖將游
廣漠之野而之無何有之鄉天壤之内有此真樂而思
恒獨得之矣嗟乎有此宇宙則有此山川有此山川則
有此人物浩乎已往茫乎未來苟不托諸文章形諸篇
什則何以彰今而垂後耶淵明諸作迄今令人歆美即
其地感其景讀其詩思其人裵徊俯仰有不可及之嘆
昔蘇長公以東坡自號而盡和陶詩識者謂淵明千載
人東坡百世士出處雖不同氣味乃相似思恒振遺音
而紹絶響使二公之高風不落莫於千載下而東臯之
景益增其勝顧非山川之幸歟予因思恒請既序其槩
復書十景詩以綴於後
竹坡詩序
海寧之東有地曰首村環山外拱平原衍沃朱氏廬聚
於斯其彦德昇甫新闢一軒以為藏修之所軒前有坡
隆然而昂偃然而伏種竹數十百箇因以竹坡自號其
子澤童以俊茂充弟子員從予姻友吕德昭游德昭為
致其父命以徵予言予曰竹草木類耳天地間萬彙芸
芸可喜可玩者非一而何獨竹是嗜德昭曰吾嘗登坡
而飲刻竹而吟與聞其略矣時雨沐之萬枝翠色則四
時皆春曉風吹之萬葉清聲則四時皆秋天地之春成
功已去而一坡之春未嘗去也天地之秋循序已歸而
一坡之秋未嘗歸也朱氏父子嗜之固宜予曰春容可
以寓目秋聲可以適耳不過耳目之娛而已更有進於
此者乎德昭曰德昇進學不倦而澤童日受庭訓以竹
自警見其材而思何以達吾材見其直而思何以成吾
直見其虚而思廓吾量以大其受見其操而思勵吾志
以貞其德殆非徒為玩好也予曰是可與言學矣衛風
淇澳之章詩人形容武公之盛德必起興於菉竹之猗
猗聖人取以為經而大學引以釋傳德昇父子苟能切
磋琢磨以進於瑟僴赫喧之美則竹坡之名一日聞天
下而傳後世顧不偉歟澤童將求儒林善於比興者歌
咏之予為再歌此章一倡三嘆遂叙次所言以弁於卷
端云
城東許氏族譜序
夫混沌既判而兩儀奠位人生其間參為三才以立人
極當夫人文初開生齒未繁而姓氏猶簡惟有六姓伏
羲姓風倉頡姓高祝融姓龔神農姓姜黃帝姓姬太子
雷姓方繇三代以降人文日宣生齒日繁天子建德因
生以賜姓胙土以命氏有以帝王名號為氏有以王父
字為氏有以土為氏有以國為氏有以邑為氏有以官
爵為氏有以鄉亭為氏有以伎物為氏有以因功而賜
姓有以外域部落而為姓有因過因事因刑而改有避
諱避仇避難避嫌而改其區分類别不可勝紀而所謂
以姓以氏以族者盖有不可不究者焉夫姓之為言生
也氏之為言示也族之為言聚也生者原其所出也示
者别其所同祖也聚者會其所同類也歷三五以降至
於漢之西京金張許史四大姓為貴戚而許氏居其一
也下迨唐太宗貞觀年間命高士廉等定天下姓氏為
族氏志合九百七十三姓及唐玄宗勅定四海望族永
徽六年乾封元年考定十姓為國柱十六姓為國梁而
高陽許氏又為國梁之一也逮我皇明太祖高皇帝時
翰林編修金華吳沉進千家姓凡為一千九百六十有
八頒行於世而許之為氏盖自許由始傳至周武王封
炎帝之後文叔子孫以國為姓至唐太子少師敬宗開
郡高陽傳十一世規公嘗羈旅宣歙間始置歙城東基
宇往來寓焉其孫會公因家於是卒葬歙南浦口金釵
塢其曾孫賓公遷歙北寧泰鄉因名之曰許村歷九世
孫七公宣義諱暹復居城東故址又傳七世孫淑明公
才行卓犖鄉里推尊郡人以八百年故家稱之其孫永
亨永禎二昆季克紹先志乃取舊譜質諸懿親東源張
本立重加錄集蘇明允所謂詳吾所自出也一日永亨
來徵予序予聞周禮周官小史定世系辯昭穆後世譜
牒之學以為專門古者大宗小宗之法立則世系明昭
穆叙自宗法廢始有不明不叙而先王之制盡矣嗚呼
此有識君子嘗痛惜於斯焉今永亨之編尊祖敬宗而
有志於睦族不忘水木本源之誼亦可謂賢矣使其子
若孫知祖德而景慕之心油然以生益思修身慎行以
迓先世之遺澤則所以增光此編者固有在哉詩曰毋
念爾祖聿修厥德惟許氏子孫有焉故序其古今姓氏
之始及本宗之世緒以綴於編端
谿居圖序
歙西堨川其山自靈山之麓踴躍騰踔危坡伏隴舒而
為平原衍而為平疇前瀉大溪水漲則洪濤歕薄水縮
則微波縈紆春則鷗渚瀰漫秋則鴈洲呈露紅蓼白蘋
之掩映青莎翠蓧之扶疎白魚跳雨翻藻而游泳黃鳥
囀風擲柳以下上天光雲影之徘徊嵐氣山色之杳靄
輕颷旋而練帶皺霽月浸而冰壺空樵艇之跡相交漁
歌之響互答坐苔磯而垂釣臨清流以賦詩此溪居之
景可唫可咏可圖可畫天然之趣也予老友朱士澤居
之專兹溪之勝而樂其樂焉司訓鄭以孝寫圖以遺之
王維之輞川莊李麟之龍眠莊殆相為伯仲也暇日士
澤訪予三峯精舍擕卷請叙予聞古之高人逸客逃名
遯跡必擇幽邃之地竒絶之境而托處殆將出寰中而
超物外忘身忘世忘人忘我不知千古之在前萬古之
在後如生鴻蒙之世而居逍遙之天無懷氏之民歟葛
天氏之民歟嗟夫杜子美之浣花溪嚴武載酒戴安道
之剡曲溪子猷乘舟張玄真青箬綠蓑林和靖寒梅白
鶴若士澤其神交四子而異世同心也歟予迺為之歌
曰天高兮蒼蒼地厚兮茫茫俛仰兮中處嗟若人兮壽
且康娛心目兮引興長溪居之樂兮樂未央無不足兮
奚所望溪流兮湯湯溪花兮幽芳朝夕兮尚羊栖吾身
兮水雲鄉悠然一醉兮傾壺觴叩舷高歌兮鏗清商鷗
瞑鷺下兮機心忘忽驚起兮競飛揚蓬底夢熟兮秋夜
涼夢覺白鶴兮方南翔皎皎月明兮生東方歌竟士澤
撫掌大笑曰蘇僊騎鯨其音久絶響矣餘風未泯復得
再聞遺韻遂俾予揮筆書為序以附於卷云宣德四年
巳酉夏五月朔八十三翁唐子儀書
梧岡集卷五
