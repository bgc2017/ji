梧岡集卷四
明唐文鳳撰
七言絶句
題太常寺丞吕仲善寄弟仲鉉雙雀圖
啾啾雙雀曉風寒花到酴醿春事闌應似鴒原急難意
蕭條不是紇干山
題無心道人墨竹
一江疎雨翠烟迷愁結寒雲楚甸低猶憶泊舟蒼石岸
黃陵廟下鷓鴣啼
鐵網何年出海波玉根此日迸江莎重華不返蒼梧遠
愁絶天寒雙翠娥
題孤鴈圖
當年曾讀鮑當詠此日欣觀崔白圖紫塞月寒憐影暗
黃蘆風急想聲孤
題東坡赤壁圖
堪笑黃州秃髮翁江山詞賦兩爭雄至今千載留圖畫
良夜扁舟一鶴東
題畫牛圖二首圖有翰林滕王霄留題
三年出宰勸勤耕䆉稏西風秋雨晴從此牛閒飽豐草
可無留犢慰民情
犢飽眠雲倦不行平沙過雨草初榮玉堂亦有歸耕志
牛背青山一笛横
題太常寺丞吕仲善寄弟仲鉉雙鴈圖
黃蘆葉颭晚風輕何事離羣獨自鳴雲闊天高行已斷
江湖遥憶弟兄情
題道士王貞白小像
碧水丹山物外春瓊樓玉宇絶埃塵不隨跨鶴吹笙去
猶作華陽洞裏人
題墨梅
嫩條枯榦著疎華曾訪林逋處士家放鶴孤山秋夜永
娟娟明月照江沙
題馬驎桃竹圖
翠竹緋桃近水濱杖藜應是避秦人緝熙殿上春光永
豈識青城月色新
題懸崖蘭竹木石圖
懸崖石罅托孤叢冉冉幽香拂晚風忽洒一枝湘雨濕
平生心事喜相同
九畹如何不託根却從孤石寄香魂鳳歸來啄琅玕實
留得青山月一痕
平生不肻汗秦鞭來伴湘江二女仙千古忠魂向何處
御風紉佩尚泠然
題玉堂學士圖
硯池波暖墨蛟腥睡起揮毫手不停天上玉堂春晝永
明朝宣旨寫蘭亭
題梅竹圖
翡翠烟迷葉底寒瓊瑶雪積樹頭乾小橋流水人何在
猶照孤山月一團
題層巒積翠圖
疊巘重巒翠欲流雲藏古刹倚巖幽上方鐘罷僧歸晚
古木寒泉十里秋
題林下讀書圖
林下風流老隠居心閒謾讀數篇書催科政拙何能了
野鶴孤雲媿不如
奉題徽宗御筆十八鶴圖
仙姿何事擬登瀛不戒乘軒百感生千古青城空月色
可憐無復九臯鳴
題烏騅圖
黑雲不散護龍身墜地房星夜有神只恐徤兒羈未得
瀟瀟風雨欲生鱗
題畫馬
手控柔韁洗刷闌曾經渴飲九河乾太平無事邊塵靜
好入君王十二閑
鬃振蹄奔勢欲馳齕餘豐草搶頭低平坡樹影凉如洗
却憶瑶池月下嘶
題折梅花
墨沼移春春不知却將玄色换仙姿小橋流水孤山路
呼鶴歸來月上遲
寒風吹入硯池波疎影清涵春意多月白羅浮香夢醒
飛來青鳥夜如何
送金仲遠調大同衛掾
三月東風吹雨晴龍灣江上看潮生潮生潮落自朝暮
不盡鄉人離别情
我留子去意悽悽匹馬長途獨向西若到鴈門關外望
故鄉回首白雲低
寄縣丞魏尚質
一緘書寄見真情令我相思雪髮生語寂空庭閒白晝
滿簾槐影日微明
溪上青山城上樓相思雲樹意悠悠西風鴈呌江湖遠
明月蘆花千里秋
寄主簿高泰銘
高適能詩五十過文孫才德藹春和三年小試勾稽簿
處處桑麻雨露多
寄龍南知縣劉誠忠
平生特達劉公幹老去栖遲唐子西三載情懷若膠漆
一時蹤跡異雲泥
艤櫂相逢鐵索灘沙頭風雨一罇寒别離幾度思君切
倚遍重樓十二闌
謝平川耆民鍾尚義寄鮓
味如膾雪色如霞遠寄包封道路賖酒醒夢回凉雨過
不知身世在京華
真情不減孟宗寄廉譽何須羊續懸萍雨荷風生酒興
夜闌飛夢到平川
芼以辛薑添美味沃之苦酒吐竒光冰盤碎切飛霞片
采石罇深入醉鄉
甕潭昔有銅環鯉何事而今碎雪鱗慰我老饕尚能賦
詩瓢酒杓細分春
彈鋏王門食有魚寄來磁甕更鮮腴謝詩媿非裹鮓帖
贈遠當傳雙鯉書
寄孝子吕叔素
相傳禮樂太常家市隠城南靜不譁兄弟怡怡自和輯
春風庭院紫荆花
廬墓三年孝行全姓名已達九重天蓼莪應念劬勞德
彤管當書史一編
教子傳家守一經百年文獻舊氊青雄辭妙畫南金價
磨石當鐫太史銘
寄生員徐永德
明倫堂下竹疎疎枝葉蕭森凉雨餘滿目塵囂俱洗盡
夜深吹燭照殘書
寄鍾子常文學
紫髯才俊總超羣筆底春生五色雲千里相思共良夜
東龕巗畔月紛紛
龍潭酌别惜擕分酒濕淋漓白練裙何日相逢共傾蓋
寸心長繞㶑江雲
天上宏開白玉堂老臣侍讀沐恩光拔茅連茹思才俊
東野雲龍願頡頏
妙畫清詩才思新笑談頓使座生春白頭媿我鵷鸞侣
青眼思君鷗鷺羣
陽山東望起朝霞富貴功勲越國家秋色可憐今寂寞
獨留黃菊一枝花
寄秀才羅季翔劉德明劉志用陳克讓王達禮
方文興鄧子民楊汝誠
我來子去各東西蹤跡何殊鴻印泥座上春風誰許挹
滿庭棠影鳥空啼
師席長虛知幾年雨寒塵暗廣文氊揚雄已老侯芭去
寂寞何人守太玄
寄徐復本主簿
白髮臞翁特寫真風霜骨格雪精神鶯花故國十年雨
鸞枳當時百里春
寄楊南夀
關西夫子道尤尊清白傳家到耳孫幾度相思程水路
白沙翠竹月當門
僦居近住古城邊大隠如何在市廛雲散西山青似洗
疎疎凉雨洒簾前
寄黃子成
每愛西江雙井黃食蓮念母寸心長東隣舅氏年將老
相見何煩憶渭陽
載酒龕巖飲石坡危橋搖兀步難過至今夢想何由到
心逐春風繞薜蘿
題墨梅
前村昨夜雪晴時春到寒花第一枝錯認孤山小橋路
月移疎影鶴歸遲
東風吹春到南枝三花五蕊香參差幽禽戴雪頭已白
月明忍凍應多時
題紅梅
春沁南枝雨未乾東風吹暖已消寒何人點染臙脂裹
疑是嫦娥絳雪丹
題畫
斷磯石罅兩舟艤繁木雲邊孤館藏有客讀書忘俗慮
綠楊風軟日初長
落落長松蒼幹古深深幽館碧窗虛階除近水鳬鷖集
知是山中曉雨餘
題宋李綱帳綠亭詩後
狡童已沮勤王志老檜猶貪蔽日隂帳綠春深風雨横
一生空負老臣心
環珮重來軒為槐塘程文實賦
當時丞相七絃琴尚有高山流水音今日猶能存手澤
祖孫相繼百年心
何年斵就嶧陽桐律吕音諧指下工相業當時勤燮理
心同虞舜鼓南風
相業相傳祖澤存至今厚德說高門遥知府第多清思
三弄梅花月一痕
敬蒙書賜梧岡二大字伏覩八法精妙超入神
品寵榮所及不勝喜慶十襲珍藏永為家寶謹
賦詩謝恩
頒賜梧岡翰墨香錦箋字字響琳琅山林若候藏書處
午夜晴虹貫月光
詠睿筆畫蜂
報衙課蜜日飛忙競採羣芳浥露香睿筆寫生同化育
上林隨處駐春光
又
午衙初報往來飛採得花香兩翅歸微物亦蒙歸睿思
君臣誼重識天機
謝賜睿書
清思臨池白晝長金箋揮灑染龍香侍臣得賜琳琅字
奕世相傳被寵光
鸞翔鳳翥精神異虎卧龍驤氣勢雄若候藏書占太史
九天光燄貫長虹
詠馬
房星天駟夜凝神光照祥雲散滿身十二閑中知第一
草豐沙苑早回春
龍馬由來産渥洼驕思顧影自矜誇太平天子東封日
五色成羣雲作花
奉賦清曉詩
日色曈曨曉氣寒風生仙仗露華乾封章啟讀清朝早
身在蓬萊玉笋班
謝賜睿翰神妙變化遠法鍾王臣子儀不勝欣
躍賦詩以進
睿思筆力掃千軍寫遍金箋五色紋墨沼鸞飛光掣電
天門龍跳勢騰雲
又
清興閒書筆陣圖妙窺八法不須摹鍾王墨跡何堪數
摘得驪龍頷下珠
又
臨池清思日初長龍劑香生玉楮光八法精深入神品
侍臣蒙賜永珍藏
奉賦秋凉詩和陸長史韻
金井梧飄早報秋星流大火暑全收人間爽氣清如水
凉滿山家十二樓
奉賦對月詩和陸長史韻
風掃浮雲淨碧空秋蟾皎潔出天東賢王心鏡清如水
一照光明萬里同
雜體
送張守正歸句容故鄉
啼烏行
慈烏啼聲何悲聲悲情慘風凄凄昔時孤雄引雛飛雛
飛遠去羽翼齊可憐流落天之涯孤雄摧折嗟命違天
荒地老歸無期雛生未報返哺慈霜寒水夜長相思慈
烏啼聲何悲爾何不往故林栖中有喬木連雲低願因
晨風送爾歸空巢補葺哺其兒不受風雨漂搖危
鳴鴈篇
鴈鳴嘹唳穿雲飛秋風吹老黃蘆枝江南江北九月時
水田菰米食可肥平沙漠漠羅網稀年年飲啄忘禍機
南天月色無光暉孤鴻行斷摧翅垂翩翩不下洲渚非
思鄉旅客情依依幾回緘書煩寄之鴈雙欲來胡不來
今年與客同春歸
茆山歌
茆山三峯瘦於削拔地劖天起巖㟧茆家兄弟已成仙
翩然欲下騎丹鶴瓊宫琳宇相參差靈芝瑞草何葳蕤
羽衣或跨黑虎降玉印曾獲白兔窺可憐桑田變滄海
依舊三峯森翠靄山中有客久出遊孟浪不歸今幾載
昨朝青鳥傳雲書招邀好覓烟霞居白石炊香凝雪粒
黃精釀熟浮玉蛆飈車忽乘歸興速茆山之歌已終曲
慇懃為我謝茆仙丹臺許註長生籙
洞天曲
天下洞天三十六茆家兄弟來句曲至今虹光貫斗牛
藥爐九轉還丹伏三峯直走如驚龍落日倒射青芙蓉
剛風吹老瓊花折書傳雲錦來金童功成寄語遠遊客
好訪山中一區宅歸來管領舊烟霞長嘯數聲秋月白
黃山謠
黃山之高高倚天三十六峯含紫烟秋空浸月開金蓮
浮邱容成久飛仙至今尚湧硃砂泉二仙一笑三千年
海枯石爛陵谷遷蓬瀛嬉戲何時還丹室空閟青瑶編
猿吟啾啾鶴翩翩山靈誰主空凄然句曲有客抛塵緣
卧雲歲久志益堅御風復返三茅巔下視齊州九點烟
送鮑仲嘉省親詩
望雲篇
朝登崇山言策其馬白雲孤飛親舍在下望彼白雲悠
悠其思思親云遠曷能來歸浮雲在空變態無跡吁嗟
季子滯于行役昔之未返憂心孔殷今爾既還笑語訢
訢有斑其衣有白其髮再瞻再拜慰爾契闊躋彼堂矣
稱彼觴矣親之康矣樂無疆矣
遊子吟
朝為遊子吟暮懷遊子悲遊子去日遠慈母將儔依母
髮白如雪子心皎如月但得子心如月圓照母白髮高
堂前
彩衣曲
彩衣兮般般遊子歸兮慈母歡彩衣兮楚楚遊子去兮
母心苦遊子去兮離憂多母心苦兮將柰何
樹萱吟
樹萱北堂戺翠葉何葳蕤深沾雨露恩恐遭霜雪萎昔
年初種時短短根在土今年已著花蕊擘金釵股花開
僅十日親夀期千春常懷歲月邁未報鞠育仁誰言可
忘憂離憂轉如積臨行繞萱叢露濡彩衣濕
占鵲辭
北堂靈鵲聲喳喳下階自銜萱草花慈母倚門每占喜
定想行人歸到家昔時苦被鵲聲悞臆對含愁如欲訴
今日鵲聲知有凖驚去回翔仍返顧東家郎君不出庭
别離那識過平生縱使今朝競喧噪有耳何曾為爾聽
西家農夫在田野恬熙生長茅檐下幾回著意送清音
聒亂生憎遭唾罵惟有慈闈白髮親屢卜佳聲秋復春
温凊疎違甘旨缺而今喜見遠歸人丁寧靈鵲莫飛去
深栖只向堂前樹上無鷹鸇下彈丸每聽流聲慰愁緒
行人既歸爾相宜行人又去爾不知但當愛身慎飲啄
他年再報歸來期
烏夜啼和韻
遶樹三匝烏擇栖風清月白吚喔啼閨中惱殺無家女
時時臆對含愁語抛鍼倦繡减蘭燈臉褪鉛花墮紅雨
關山月
秋月生寒山照妾空幃間忽起遠道思良人守秦關近
聞更移戍舟上瀘河灣迢迢各千里相望何時還盛年
嘆零落覽鏡凋朱顔妾心徒自悲月色長自閒
樹中草
野草附樹青蟠根空穴裏雖蒙雨露濡柔葉易枯死嗟
爾亦何情失地猶貪生不如培厚土芊芊自欣榮
短歌行
日月苦短短倏忽百年滿古今浩茫茫慷慨萬感長不
如飲美酒驅愁消鬢霜勞勞塵世内沉醉知幾場有子
力耕稼有婦供蠶桑口吟白紵詞手把黃金觴哂彼輕
薄兒車騎誇輝光
陌上花
陌上花開春日遲臨安女兒緩緩歸花開容易辭故枝
緩歸只恐恩愛違人生幾何成老醜勸君且盡一杯酒
願君善保千金夀夾馬祥光盪牛斗滿目江山復何有
綠水曲
綠水不見底水深情更深中有比目魚同目復同心
洛陽陌
看花洛陽陌春色上衣來但使花長好不肻放春回
靜夜思
舉頭見明月萬古月不老月圓人亦圓人月應同好
相逢行
相逢不道遠相見即言歸高堂春晝永好待舞斑衣
玉階怨
夜深白玉階露下寒侵骨娉婷不敢行恐踏團圓月
上東門行
上東門在何所河陽城南瀍河滸舊時豪華今已空惟
有當年一抔土聞說漢家全盛秋門前列第皆王侯朱
輪翠轂日來往凝笳疊鼔長喧啾畫簷雕拱接宫觀十
里香塵飛不斷天上頻頒丹詔過民間屢免田租半白
髮老人不識兵閭閻小兒歌太平鬭雞走馬尋常事豈
有紛紛愁嘆聲二疏乞歸章初上公卿曾此盛供帳道
傍觀者如雲屯雜彩從車幾千輛韶華轉眼流星過倏
忽荆棘埋銅駝逢萌掛冠固已矣石勒倚嘯將如何往
事傷心不能道惆悵東門何足保君不見北邙山頭四
五陵玉匣珠襦總荒草
七星石歌(永樂年間取歸禁苑)
不周山崩天柱折天傾西北形露缺混沌已分元氣裂
女媧補之毋乃拙煉石五色生紫烟雲粘霞綴恐未堅
列宿參差自環繞璇杓耀芒安次躔後來星隕化為石
少陽少剛同氣質沉思應是媧皇遺暈暎珠聯猶玓瓅
何年下墜新安城砥平瑩滑常晶熒六丁呵護神鬼守
肻與人世鐫碑銘移來獨在萬山頂妥置琳宫秋月冷
步虛聲歇剛風吹瀛海神遊夢初醒揚州道士騎鶴仙
幾廻朗誦黃庭篇簮冠佩劍爽思襲澂空浸水光相連
土花莫蝕埃塵淨劫火難燃離斧刃寗戚扣角那能歌
秦人施鞭安敢運非産廬阜非太湖赤瑛為骨瓊為膚
煌煌耿耿三四點如此至寶寰區無好共兹山鎮悠久
夜夜祥光照穹垕不磨不泐千萬年留向瑶壇長禮斗
聯句
洪武三年十二月廿又三日喜文虎長兄受丞
江安之命自京便道歸省是夕張燈酌酒父母
在堂五兄弟次坐家嚴首倡二句相與聯詩以
紀家庭一時聚樂之情耳
秃頭憐父白老眼為兒青(父)山顯因人傑才超覺地靈
(兄)東湖徐穉宅西蜀子雲亭(文鳳)世守寒氊物家傳古
硯銘(父)三年忘窈窕隻影顧娉婷(兄)今日來儀鳳當時
拾聚螢(鳳)胡床知坐穏羌笛不須聽(父)世事風中燭人
情水上萍(兄)清名推善政舊業守遺經(鳳)莫壓陳驚座
猶思鯉過庭(父)恢恢存晚節落落嘆晨星(兄)蘇子歸巴
國申公出漢廷(鳳)便須花作縣莫戀肉為屏(父)書信憑
鴻雁原情相鶺鴒(兄)公門有桃李藥籠備蔘苓(鳳)村號
浣花曲橋題駟馬䮐(父)無兒堪授業有女待歸寧(兄)故
里雲連屋長江雪滿汀(鳳)流光已健子種德必添丁(父)
飲酒思吞海為文學建瓴(兄)親情膠固漆時俗渭同涇
(鳳)栖鳥巢南越神鯤化北溟(父)家音報烏鵲燈喜綴蜻
蜓(兄)寡和成孤唱沉酣恥獨醒(鳳)羲和稱遠馭日月肻
雙停(父)奉養違甘旨棲遲感莢蓂(兄)龍顔瞻近侍鶴髮
享脩齡(鳳)草長康成里松高御史廳(父)誰憐心似鐵自
嘆口如瓶(兄)柳眼春烟潤梅腮凍雨零金陵方返旆鄱
水乂揚舲鸞瑟難膠柱牛刀試發硎(闕)
文鳳遭家多難凶禍相仍今春二月聞長兄訃音
秋九月又不幸先妣傾棄文麟弟留滯廣西三載
未歸久絶音耗未知存亡偶閱故篋得此詩舊藁
不忍遺棄追思曩昔父母俱存兄弟無故一時倡
酬之樂不可復矣嗚呼昔日未知為難遇今而履
此始知其為難遇曾子所謂孝有不及悌有不時
信哉斯言因錄於此涕淚危迸悲痛不能禁耳時
洪武十二年臘月九日文鳳謹跋
梧岡集卷四
