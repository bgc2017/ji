梧岡集卷三
明唐文鳳撰
五言律詩
進臘日詩
大蜡逢嘉節陽和暖欲回人間恩惠溥天上早春來臘
意風催柳寒香雪沁梅梁園應預宴授簡效鄒枚
又
臘日饒佳景乾坤萬里同三農方報祀八蜡已成功鶴
禁春光早龍庭喜氣濃太平端有像願勿效東封
洪武庚辰八月一日為撫安人民至衣錦鄉訪
安湖書院拜先聖殿謁先賢祠棟宇傾撓廊廡
荒茀顧瞻感嘆念欲興修兹焉經始以俟畢工
歷初十日夜坐挈矩堂新月滿庭謾爾興懷成
五言近體十首時儒生鍾民敬亦次余韻以紀
一時之清興也
凉夜坐長廡披衣酒半醒月涵雙沼白雲去萬山青遺
老猶文物前修尚典刑我來勤撫字短髮故星星
又
昔號懷珍士今游衣錦鄉三程祠尚在二謝塚應荒儀
範崇昭代功勲銘太常自慚居邑宰弔古意何長
又
天地有否泰山川無古今相傳舊時政應慕昔賢心三
獻曾悲玉四知常畏金平生無寸術一念恤民深
又
三桂雪霜古孤槐風雨黃昔賢祀宇在先聖殿庭荒壁
刺藤枝小墻垂草蔓長愧予同政教感慨意徬徨
又
夜坐庭前月娟娟影倍清眼看前代迹心切故鄉情積
水魚龍起空林鳥鵲驚靈槎如可覓吾欲上蓬瀛
又
昨日又今日千山復萬山道途常畏險身世每思閒有
役吟情澁無憂酒量寬一官聊自慰未必悞儒冠
又
問月月不荅留雲雲自行江山應有待天地豈無情蒼
狗形須變青鸞影更明一杯聊復爾漫聽浩歌聲
又
不盡吟詩趣徘徊欲二更亂星浮酒甕孤月煑茶鐺此
夜朋徒興他鄉兄弟情平生仗忠信撫事不須驚
又
得酒曉仍飲尋思夜更哦人心應復爾吾道竟如何蟾
影一池靜蛩聲四壁多百年斯道重未用歎蹉跎
又
問俗經村落周行途路難端嚴元有道澹泊若無官報
國寸心赤憂民兩鬢斑位卑才更拙誰為達朝端
和游新吳寺詩韻有小序
雲幢海上人來自西昌手新吳寺詩文一帙有
杭府通判楊自立所作小序同游諸文士分韻
賦詩以黃葉前朝寺為韻成五言體五首囑余
和之愧不自揆勉短續貂以繼楊公諸游士之
清興云時洪武壬午冬十一月也
步屧響迴廊庭虛月一方栴檀雲弄影薝蔔夜吹香禪
定猿窺鉢經殘鶴護房明朝覓歸路滿地葉飛黃
右黃字
招提境清幽小徑縈曲折登高目可舒攬秀意猶愜石
壇花雨飄琴室松風歇向晚偶題詩寫遍寒蕉葉
右葉字
䭾經白馬寺創額赤烏年宗續雲門法心參雪竇禪松
高留鶴語樹老蛻龍懸長日繙經罷蒲團禮佛前
右前字
倚杖閒尋寺吟詩忽過橋晚山含雨暗秋水共天遥自
媿花封治難從桂隠招婆婆遊世界鐘鼓樂清朝
右朝字
涯洲地幽深尋僧聊小憩名山在寰區勝境異人世澗
寒龍已歸村深虎初逝上方鐘磬聲疑是雲門寺
右寺字
萬安縣
小小萬安縣潺潺惶恐灘江流章貢水地接吉筠山産
薄賦應少民稀政自閒為言趙大尹解任幾時還(時趙彦剛)
(為本縣令考滿)
永和鎮(宋丞相益國公必大家是鎮有窰場燒磁器公生後器不能成猶存讀書臺)
永和古名市益國是家鄉窰變胚胎器街存瓦礫墻山
川奪秀色天地啟珍藏寂寞書臺在茫茫春草長
螺子山
山名螺子小蒼翠欲參天勢壓崆峒外形凝混沌前琳
宫浮紫氣梵宇出青蓮吾欲投簮紱歸耕老石田
吉水縣
邑號古西昌相傳文物鄉栽花令尹宅擢桂狀元坊江
瀉吉文字山凝秀色蒼曉來春兩霽新綠柳絲長
清江鎮
鎮市清江上居民棟宇連淮鹽堆客肆廣貨集商船草
色春迷地波光暖浸天凌晨征棹發萬竈起炊烟
豐城縣
小縣枕江濱人家柳色新斗牛空紫氣天地已青春士
俗猶追古民風頗化淳文安今寂寞千古老儒臣(元學士揭)
(文公曼卿故鄉)
徐孺子亭(遺趾在東湖)
高士亭今廢遺基俯碧流聲名著東漢人物重南州友
致生芻奠賓延下榻留平生惟食力禄仕豈曾謀
望湖亭
一上望湖亭湖山四面青天開浮碧落水闊接滄溟蛟
窟人懷懼龍祠客乞靈老年思補報短髮恁星星
落星石
女媧曾煉石上補列星躔遺質傳千古流光下九天龍
文猶照日虹氣欲生烟水落年年在西風幾泊船
湖口縣
萬里長江遠扁舟一葉孤山連彭澤縣水接洞庭湖客
市魚堪買人家酒可沽丹心頻念闕指日到皇都
湖口觀音閣
傑閣枕江滸登臨為落帆天開兜率境波浸補陀巖僧
設伊蒲供經翻貝葉函村醪澆旅况吾欲典春衫
彭澤縣
欲問柴桑里來尋陶令家菊香無舊蝶柳色有新鴉雲
淨浮青嶂潮回擁白沙縣街今寂寞酒貴不堪賖
馬當峽夜泊
夜泊馬當峽潮歸龍起風往來千里外辛苦五年中每
歎零丁客多慚矍鑠公天空明月出故故照孤篷
佛指峽阻風
佛指喜名峽客心驚阻風江山應有待天地更能容民
俗思遺愛臣心秉至公老年頻念闕矯首五雲東
再留佛指峽
昨日雨猶少今朝風更多江吞大信水峽束小孤波萬
事古如此百年今若何明當發征棹沽酒一高歌
佛指峽舟中見月有感
長江夜景沈風急掃頑隂鳥鵲高枝穏魚龍積水深月
藏萬古魄人老百年心抱膝閒吟罷羈懷苦不禁
又
去縣離百日思鄉隔萬山民心應久望月色自長閒江
隠蛟螭窟天開虎豹關姮娥如有意清影照蒼顔
又
阻風愁不柰見月喜何如蟾影涵蘇魄龍光燭太虛斗
間覘紫氣頷下現丹書桂闕羣仙降天香拂袖裾
又
三日留孤峽風狂濁浪高寸心馳去楫微命托輕舠阿
閣來儀鳳神山載巨鰲五雲天闕近朝罷謁銓曹
又
來日當殘臘歸期及暮春眼看今夜月心切故鄉人浪
息煩風伯舟安托水神馮唐何用嘆未悞百年身
離佛指峽
空傳佛指現不念佛心慈怒浪排空猛驚風入夜癡峽
青花雨墜江碧柳烟垂此地稽留苦王程敢後期
泊雷港有作
大江風浪急雷港暫停舟桅直黏雲立帆輕帶雨收葦
蒲連浦溆楊柳暗汀洲每羨漁家樂謀生不外求
又
雷港沙堆浦春江浪拍空一時潮信雨三月石尤風飛
退無來鷁歸遲有去鴻故鄉朋舊在何日酒尊同
又
昨日又今日百年能幾年暮雲青峽雨春水白鷗天寗
戚歌牛下昌黎拜馬前平生恁流止志氣肻祈憐
又
晚泊豁吟懷行行步渚沙雨添新柳耳水減嫩蒲芽烏
鬼來漁艇青蚨付酒家微風吹短褐倚杖數歸鴉
又
舟子行舟緩淹留十月程人心誰會意王事我關情風
暖江波定雲晴浦月生故鄉何處是迢逓望徽城
横石磯
横石倚漁磯狂風浪激飛山頭雲覆帽地骨草成衣城
繞江三面天連水四維人家柳汀上沽酒賣魚肥
吉陽鎮
吉陽傳舊鎮廵徼復新司燒劵不我責棄繻當自期江
空雲冪冪天闊雨絲絲肻謂吾衰矣心猶少壯時
雁汊
小河流雁汊巨浸接龍灣碧瀉九江水青迎兩縣山老
添新白髮愁減舊紅顔酒助詩神壯揮毫思不慳
長楓峽
篙師用力健帆駛拂雲低浪湧長楓峽沙平短柳堤雨
輕魚性熟風暖鳥聲齊酒醒詩成後蠻箋手自題
拏檛石
亂石累堆小嶄巖高丈尋一拳浮水面千古鎮江心鸛
鶴棲巢穏蛟龍宅窟深晚來閒極目獨獨自長吟
馬踏石
何年天馬下踏碎石紛紛跡印滎河種蹄奔沙苑羣深
涵三月浪亂點一江雲晚泊維舟處微風酒半醺
池口鎮
迫暮宿池口維舟艤渡頭城依孤嶂聳水入大江流市
小無鹽肆年飢有米艘人生忙底事閒殺羨沙鷗
又
驗劵廵司下停舟水驛前遠山常隱霧巨浸欲吞天小
市魚蝦集長汀鷗鷺眠旅情何太苦搔首意茫然
梅根市
寂寞梅根市潮回岸擁沙柳邊維客艇樹底著人家山
暝雲含雨江晴水映霞曉來篷下坐開鏡整烏紗
六百丈
地長六百丈江闊一千尋章亥足曾步玄夷夢未臨(禹祭)
(衡山夢玄夷蒼水使者得金簡玉字乃得治水之要出吳越春秋)山川古域在歲月逝
波深自是操吳語何煩效越吟
銅陵縣(五世祖唐廷瑞宋理宗朝登科仕銅)
見說銅陵縣相傳我祖風抱經曾擢桂授職已哦松水
木情何極江山興不窮文孫事尋訪父老指遺蹤
舟過銅陵得風
累日逢狂浪凌晨得順風舟輕如駛馬帆快若征鴻鼻
祖政猶在文孫道未窮南京天闕近王氣鬱葱葱
晚泊神福鎮
鎮有將軍廟徐君幾代孫操戈忠更切挂劍誼尤尊雖
享千年祀難招百戰魂神靈頻錫福落日大江吞
又
古鎮名神福將軍有廟庭水光浮日白山色隔江青魚
化長生浪鷗驚不下汀丁寧一杯酒此地慰漂零
又
生居治平世老遇聖明時日月無私照江山有後期潮
痕添雨見花信得春知晚泊吟眸豁微風颺鬢絲
又
水暖沙堆浦江深浪激磯柳花黏燕薄蘆笋薦魚肥事
業方從拙生涯計任非懷忠慚食禄應笑泣牛衣
荻港
小港紆平岸長江捲怒濤人心鼠投穴我志鶴鳴臯陰
靄村墟隠悲風日夜號持衡頻考績清裁屬東曹
版子磯
分港殺波急突磯攅石多天寒吼犀兕浪暖鬭蛟鼉東
海鞭難塞南山叩更歌年年形勝在人世幾經過
月子河
天近星姑渚(黃姑織女星也星名黃姑故曰星姑蜀有黃姑渚)江分月子河磯
頭蹲虎石沙觜漾鷗波白水連淮闊青山入楚多往來
無阻險鼓枻一長歌
月子河午泊
河口初停楫江心又挂帆水光搖去旆雨氣襲征衫薄
俗空騰謗清朝肻畏䜛神祠千古壯高倚石嶄巖
三山鎮
鎮挹三山聳江通二水流驚濤捲地起怒吹挾雲浮投
檄昌黎伯乘槎博望侯平生遠遊志何日到瀛洲
三山順風渡江
三山離鎮遠一棹渡江來月出鮫人泣潮歸龍子回持
心絶思慮撫事去驚猜向晚情何適詩成句穏裁
螃蠏磯
小小鸕鷀艇團團螃蠏磯客帆朝落影漁火夜藏輝圩
闊稻梁熟汀長蘆葉稀江鄉如可隠吾欲問東歸
和尚港
人傳和尚港春水没漁磯不見浮杯渡空聞飛錫歸鰣
魚三月美螃蠏九秋肥惆悵玄真隠衰年與願違
魯港
魯港停舟處相逢故老談河魚時潑剌江燕又呢喃帶
雨張帆腹臨風拂劍鐔百年董狐筆憤死木綿菴
梟磯(宣城誌載廟祠昭烈夫人孫權妹)
拳石聳江中波流四面同今傳神顯異昔詫女英雄巴
蜀經營遠荆吳割據通魂歸思故國不祀永安宫
蕪湖縣
蕪湖舊名邑官廨幾經年鼓響來祠下舟行到縣前江
花寒泣露浦樹暖浮煙遥憶祁陽尹同宗賴汝賢(姪彦禎登)
(洪武己卯科進士第授湖廣永州府祁陽縣知縣)
東廊山
山聳號東廊蜿蜒龍勢長地連春水白天入曉雲蒼日
月經旋遶乾坤接混茫欲尋謝安樂著屐此徜徉
西廊山
高聳遥相並東西勢自分常飛兩山雨只隔一江雲韓
子登長慟愚公移未勤舟中幾回首蒼翠倚斜曛
晚泊大信
大信維舟泊炊烟暝色迷水光連上下山勢隔東西江
接淮淝近天分吳楚低人家多賣酒旅客醉如泥
贈蕭飛霞老道士
白髮保修齡神全體自寧上清留紫府内景誦黃庭佩
劍龍來仗吹笙鶴下聽旌陽傳秘術符篆亦通靈
贈栢仲芳
弟子昔承教先生今隠居白頭在閨閫彩服立庭除千
里形神隔三年音問疎相思函丈側凉月夜晴初
又
相思長北望相别近南遊京國鶯花雨江湖蘆雁秋李
生師說在栢子隠居幽安得陪清講爐香細細浮
書示次兒禎
七載從遊宦勤劬孝念深關山千里月父子一生心老
驥思長道啼烏戀故林鄉書何日到遥望白雲岑
又
老作王門客栖遲兩鬢霜長孫憐稚弱慈母喜康強寒
沼魚堪膾春罌酒可嘗昔年新種樹别後過人長
又
吾家五兄弟僂指恰三人骨肉生兼死光隂秋復春家
山千日酒宦海百年身幾度思先壠寒風淚洒巾
又
我去驅車北兒歸返旆南頭寒宜戴帽髮短不勝簮詩
律吟餘穏羈懷飲後酣平安數行字一劄手初緘
又
父老已如此子歸將若何乾坤饒雨露風雪阻關河花
縣民情切楓宸聖澤多涓埃期補報吾道肻蹉跎
又
弟昆心自切父子誼尤真日月千年曉乾坤萬物春角
聲催去旆帆影候歸人送汝京華道澆愁酒味醇
又
去馬策未數行舟櫂莫停客愁雙髩白家學一燈青肻
嘆彈新鋏何憂守舊經嚴城寒柝夜殘酒夢初醒
又
瘦妻飲憂恨弱女憶嬌癡旅况天難管愁心客自知鴈
賓來北渚菊老醉東籬惆悵陶彭澤田園有所思
又
嗜慾心如水文章氣比虹青衫蒙帝澤彩筆奪天工肻
嘆龍鍾叟猶誇矍鑠翁時明當際遇道在豈終窮
又
北雪馬如蝟南人貂作裘自諳為客况莫動念鄉愁子
母錢神在雌雄劍氣浮董生繁露筆寂寞著春秋
寄内
恩賜王官俸封題寄老妻關河異南北形影各東西離
曠孫留贅嬌癡女在閨傷心安義命收汝萬行啼
用鍾伴讀清明節燈下書懷韻
客裏愁無柰生前樂有涯頭風愈檄草眼月眩燈花泛
泛清江艇悠悠紫塞笳不須懷故土隨分酌流霞
又
鄉書來日下老客在天涯冀北千家酒江南二月花旅
愁彈短鋏歸思動清笳悵望松楸處黃山隠暮霞
又
鄉心歸有日愁思浩無涯寒食家家雨清明處處花細
書裁短劄老淚滴悲笳望遠孤飛鶩天邊伴落霞
又
雲鎻佳城處巖溪碧水涯翠珉悲没草彩筆夢生花牧
子風前笛羌人塞上笳傷心留異土歸思繞烟霞
又
生長南山麓羈栖北海涯人情輕柳絮客夢瘦梅花遣
興乾春甕吹愁咽暮笳何當問丹訣修煉欲飡霞
題率濱亭
休父蕃遺裔高亭俯率濱漁樵終隠客耕讀太平民柳
暗清溪雨花明碧嶂春何當謝塵鞅僦屋結比隣
又
亭枕率溪水高人時往還自甘心跡靜未嘆鬢毛斑雨
暖跳紅鯉風凉下白鷴優游忘世慮拄頰飽看山
又
海濱歸大老率土仰明君未賜鑑湖曲空傳盤谷文渚
花紅作雨沙鳥白為羣安得亭中坐溪雲半榻分
又
坦率忘機事長懷古樸風徒傳遇圯上何意卧隆中詩
夢空飛鶴文光尚吐虹百年訪遺迹雲散野亭空
又
翰墨前朝老詩書後代孫蘿山近排闥率水淺當門地
寂名猶勝亭空扁尚存揚休能索詠此意許誰論
奉賦野槖馳(并引)
六月三日甘肅進野槖馳形小而力健能日行
五百里羣臣獲觀命賦詩以進
性野何能蓄形龐自不羣遠行五百里重負一千斤毳
輭寒沾雪峯高暖積雲從今歸惠養效力肻辭勤
奉賦蹇驢
蹇驢自堪策應是駏驉儔緩轡小橋雪長鳴伏櫪秋謫
仙曾跨步杜老每追遊黔産無他技文傳柳柳州
秋曉陪駕出獵用鍾伴讀韻
鷄鳴戒早炊曉日起嵎夷風力寒侵骨霜華濕點眉招
旌心望切侍駕步行遲獲鹿歡聲動三軍得雋時
進賀千秋節詩(甲申十二月十六日)
明朝遵祖訓趙國錫王封宗社藩維壯山河表裏雄祥
光惟嶽降夀筭與天同祚胤千年盛貞符萬世隆成功
勞汗馬啟運翊飛龍鶴駕神仙府鸞笙帝子宫春回十
日後(是月二十七日立春)星拱九霄中暖沁梅香潔寒消燭影紅
璽文金燦爛珮響玉玲瓏願效長生祝常瞻不老容獻
圖來閬苑問道向崆峒善頌慚無補丹心效寸忠
七言律詩
前元至正十四年間庚申帝遣使謝嘉卿航海
齎名幣法酒至徽州歙縣徵師山隠士鄭玉子
美授以翰林待制時端本堂正字鄭彦昭啟東
宫侑以尚尊後辭不赴召值兵變所賜幣流落
民間迺購得之余以舉保授興國縣令考滿入
覲遂裁製為衣以朝天闕感前代之恩幣成聖
朝之品服謾成七言律一章以寄意云
剪就天機雲錦章銀絲萬縷日爭光應酬晚節冰霜志
猶帶前朝雨露香袖拂苔痕封印匣袂聯棠影上琴堂
三年製錦朝京闕衣繡終當歸故鄉
江東廟
山繞川廻形勢雄神靈祠宇枕江東灌嬰已受平蠻策
石固應成佐漢功大業沛豐今已寂遺恩章貢久猶隆
故鄉燈火黎民樂祀饗春秋永不窮
出水寺
梵刹巍峩知幾年上方樓閣出雲烟天開兜率無雙境
山湧空同第一泉惠遠白蓮期入社陶潜黃菊願歸田
三生石上精魂在月照心清悟夙緣
鬱孤臺
岧嶤百尺鬱孤臺境占清高烏府開山聳空同連地起
水通章貢抱城來東西日月環雙轂今古乾坤小一杯
翠浪玉虹依舊在題詩誰繼大蘇才
考滿舟經十八灘
種就河陽花縣春此行考績覲楓宸三千里外思鄉客
十八灘頭遊宦人直節文山真大老遠歸儋耳舊詞臣
二公昔日曾經處苔石斑斑篆刻新
峽江
崖裂龍門來峽江怒流不逞勢舂撞蜃樓雲結飛汀雨
鮫室風生歕石瀧天地古初開混沌山川形勝壓鴻龐
酒醒夜看篷窗月餘韻嗚嗚换笛腔
洪洲
洪洲如纜繫洪都浮筏成形壯地圖山接崆峒連兩廣
江通彭蠡入三吳水寒秋井潜蛟伏波暖晴沙去鴈呼
寶劍騰空何處覓中流石柱倚雲孤
滕王閣
滕王高閣倚晴霄十二欄干近斗杓國土藩封存故典
山川形勢拱中朝三王文壯虹光吐五老天開雲氣飄
懷古登臨興何已新紅酒熟注春瓢
吳城山祠讀蘇東坡石砮文(篆隸字刻石)
儋耳歸來思不羣衣冠洗盡瘴烟氛質堅已出黿鼉窟
制古猶存蝌蚪文肅慎遠遺知後學荆梁入貢記前聞
摩挲石刻沉吟久漁笛聲中日又曛
石砮坡翁自南海歸至祠下徘徊於湖濱得之人
爭傳看隨失水中沒使人一探而復得遂留祠中
過安慶弔余左丞
龍飛淮甸渡長江抗守孤城死肯降一士忠貞傳左轄
百年神武定南邦杲真兄弟時稱獨巡遠勲勞世少雙
褒寵聖朝崇廟貌巫歌覡舞降神幢
安慶城
大江萬里怒流長環繞堅城接混茫地控江淮入吳楚
水通巴蜀滙荆湘雲連瀛海浮仙島天近神州壯帝鄉
千古忠魂何處覓下招誰為遣巫陽(偽漢兵攻安慶元左丞余闕守城不)
(降死之國朝旌其忠節立廟賜額至今祭祀)
過池州
東南浩渺大江來山到池陽地勢開十里烟雲迷雉堞
百年風雨護龍堆居官自乏中牟政濟世應無太傳才
老我登高尚能賦何煩授簡效鄒枚
斗湖為道人謝玉林賦
半湖秋浸斗來寬彭蠡小龍時往還仗劔驅雷翻水府
焚章乞雨達天關雲凝石髓朝流汞月漾驪珠夜吐丹
吹醒一床池草夢却隨仙侣跨青鸞
送訓導陳公餘之筠陽(今瑞州府)
一經薦剡授官迴司教臯比講席開久聚德星傳世業
好施化雨育英材江通文水清澂底山到筠陽翠作堆
九載考功多擢桂天香高折數枝來
又(公餘父陳仲述任監察御史)
六籍窮探仔細看太邱家世弟昆難先生此日臯比席
御史當年獬豸冠自是青春司教職肻憐白首老儒官
西風黃菊筠陽道吟得新詩字字安
送徐布政之廣東
寵恩授職喜超遷慶錫綸音下日邊東廣秉鈞臣宰重
南州傳譜子孫賢五羊化石留千古一鶚横秋上九天
朔雪炎風總王土聖明德治在承宣
題江山獨步圖為地理白彦竒賦
乾坤如此好溪山獨步高人自往還龍駐盡時蒼石露
牛眠深處白雲閒邱原遊覽情何極風月吟哦興不慳
他日汝川川上路青鞋布襪訪松關
安隠堂為秦遵道老人賦
安隠堂中七十翁龐眉鶴髮古人風高名不減韓康伯
厚澤應同龐德公稚子趨庭鳩杖出嘉賓滿坐蟻尊空
賜歸得遂桑榆暖擊壤堯民樂歲豐
和伴讀鍾啟晦贈劉淵然高道詩韻
乘風欲訪羽人邱道骨仙姿第一流壇上熒光宵禮斗
匣中劍影曉横秋姓名久達黃金闕品籍應居白玉樓
聖代只今崇教典何煩紫氣出關浮
送僉憲武本大之官閩南
拜命新除被寵光觀風持節鎮炎方三山恩煦繡衣日
八郡威凝白簡霜冰盌沉紅嘗荔子曉盤摘綠薦㯽榔
聖朝求治蘇民瘼肻讓澄清說范滂
送大尹之官房縣
房陵山水繞郊墟令尹新除甫下車耆舊好尋高士傳
交遊為寄故人書千家桃李春風後百里桑麻夜雨餘
共說廉平宣治化細詢民瘼定何如
和伴讀鍾啟晦雪中景春指揮留飲詩韻
東風一夜散瓊花春滿皇都貴戚家簌&KR0609;寒聲蠶食葉
瀟瀟細響蟹行沙飲餘醇酎顔常渥吟得新詩髩欲華
晚跨驕驄歸甲第開尊宴客泛流霞
題古鄞湯潤珉菊庄
東籬處士舊開徑東澗先生新作庄白髮自憐今世老
黃花猶惜昔時香百年清興留詩句九日高情付酒觴
我欲賦歸歸未得秋風吹夢故園荒
題畫馬
房星墮地夜流光却向滎河産驌驦雲霧氣蒸疑鳳翥
風雷勢激若龍驤九千道里來神異十二天閑得俊良
好語奚官勤洗刷鸞輿穏駕御階長
一駿能空萬馬羣貳師窮遠豈曾聞影孤不踏瑶池月
氣逸將陵玉宇雲首買千金來駿骨隊分五色雜龍文
同州沙苑春風早豐草烟青牧養勤
驕姿不肻向人嘶逸氣稜稜迅步遲寶勒緩牽芳草雨
錦韀輕汚落花泥九衢風掉青絲尾萬里雲生碧玉蹄
妙畫只今神變化龍光夜夜貫文奎
寄四弟子彰
巖溪溪上吕家林廬墓年來宰木深雲冷九原今古恨
月明千里弟兄心白鷗眠渚閒馴性黃鳥迎風送好音
為問東籬叢菊在相思幾度動清吟
程母朱氏亢節守志夀躋百歲李雪菴為書夀樂
堂崇節堂六大字以昭山窗先生之遺澤二子白
玉君玉復扁其樓曰朝陽曰拂雲其孫成得請予
記之乃詠次四詩云
夀樂堂
夀樂堂中白髮親生存強健百年身嫠居月苦青帷夜
笑語風和綵服春諼草欣榮衛國詠大椿憔悴漆園人
雪庵字畫題華扁射斗虹光筆有神
崇節堂
崇節堂中婦德全豈期偕老不齊年蕭蕭白髮青霜肅
耿耿丹心白日懸身比瓊瑶應共粹志如金石自同堅
玉堂肻與書貞節史筆當今繼馬遷
朝陽樓
朝陽樓外楚天東霞捧曈曈曉日紅弱木金雞飛翐翐
茂梧丹鳳語雝雝關弓后羿留孤轂緩轡羲和御六龍
下土小臣仰餘照四時佳景駐春融
拂雲樓
拂雲樓外萬竿齊直榦森森接漢低春雨百年龍未化
秋風五夜鳳來棲渭川波漾清隂轉蔣逕雲拖翠色迷
昔日凭闌今遠去詩成幾度寄留題
九日遊慶夀寺
出遊九日訪招提步屧秋風信杖藜聞有紫蕤芝産秀
想多黃蕊菊開齊閒官真隠陶彭澤内史清名王會稽
老衲已無心跡累自慚待漏聽朝鷄
偕胡伴讀訪繼上人
偶逢嘉節試同遊古刹黃花九月秋蓮社陶潜應有約
萸囊桓景不須求乾坤容我襟懷壯光景催人歲月流
為問麟經家學在相期二老紹前修
為訪高僧浣俗緣黃花香寂晚秋天杜公詩句稱支遁
韓子書辭慕大顛嗜酒許開彭澤戒喫茶應悟趙州禪
法華讀罷心如水方丈香浮一篆烟
二月二十日得家書
喜得平安一紙書欣然頓覺客愁除四千道路雲山遠
六十年華雪髩疎肻羨腰錢騎有鶴不須彈鋏食無魚
丹心報國忠誠在老我王門日曳裾
三月一日夜夢歸家
十年宦寓在天涯此夜徐徐夢到家形幻春風輕柳絮
神清寒雪瘦梅花歸心未逐河邊棹旅思頻驚塞上笳
依舊黃山千丈月遽遽飛蝶悞南華
憶二弟
愚兄文學人皆似二季才華世共推旅思何如鄉思好
少年那比老年衰江南春雨青燈夜塞北寒雲白雪時
杳杳空傳鴻鴈字悠悠長賦鶺鴒詩
寄萬松道士程宗吉
少年卜築棲稠樹老境投閒隠萬松月白黃山騎獨鶴
風清紫府佩雙龍平生物外交情厚異土人間旅思濃
何日歸田共還往秋雲步穏一枝笻
春菴楊紀善見子之喜有詩次韻奉賀三首
乏嗣承宗亦可羞掌珠喜見瑞光浮家聲有紹惟楊震
天道無知只鄧攸賀客每傳詩志喜誇人不用酒消憂
他年好紹箕裘業才俊當推第一流
津津喜色上眉頭賓主持杯互勸酬有酒何煩說罍恥
無錢安用效囊羞應門豈比李泰伯生子當如孫仲謀
欲驗寸心窺造化百年春雨長松楸
意令與國助租丁自是承宗德澤馨祥鳳已知生鸑鷟
小蟲何必負螟蛉陽回氣候生鄒律春藹芝蘭滿謝庭
父子祖孫傳百代此心安用測沈冥
五言排律
和吕德昭春日遊問政二十韻
仙家白雲裏水複更山重已化雙飛舄空傳九節笻石
函藏秘訣寶劍瘞銛鋒境勝華陽洞形高天柱峰尋真
何處問學隠此情鍾阮肇留遺事劉晨覓舊蹤珮懸青
玉鏤丹熟紫金鎔呪法能馴虎輕身可跨龍蟠桃開蓓
蕾芝草長丰茸日月同駒隙乾坤等蟻封蓬萊知路永
閬苑得春濃鶴老應摧羽魚潜不露喁唐詩存古碣秦
爵授枯松樹穴穿飛鼠巖空集稚蜂生涯從澹泊景物
自從容頗覺遊多趣何煩悶少悰石香炊飰軟泉冽釀
醅醲自有逃名志寧無學古胸疎狂李太白風致郭林
宗羨子能行樂來歸日下舂
和劉通判贈人刻圖書印韻
剪刀知漢篆符刻是秦書磨礪形模小雕鎪字畫疎絶
憐新製巧豈識古文餘印白纖痕滅涵朱淡色除售求
增貴重貽贈感勤渠素璞剜難就黃金鑄不如傳家稱
舊物好古屬貧居經史煩明證篇章任卷舒牙籖標李
泌藻翰記盧琚㩦貢玉堂署相隨賦子虛
七言排律
題醫士朱士良紫陽讀書卷
結屋紫陽山下村承家今喜見文孫方抄已積三千卷
書讀須窮十萬言緗帙芸香蒸雨潤石爐藥氣散烟昏
杏林手種隂功茂雲谷心傳道脉存龍虎煉成能自衛
蟲魚註就許重論莫辭此日辛勤力要使他年學術尊
又
流水淙淙撼石梁紫陽當戸挹嵐光何殊講習居長白
自說流傳屬太倉藥品君臣儲滿籠書籖今古積連床
螢囊照眼能供讀龍化為人欲問方坐愛茅簷隨月色
病思橘井湧泉香良醫良相真何異好拯生民濟世康
梧岡集卷三
