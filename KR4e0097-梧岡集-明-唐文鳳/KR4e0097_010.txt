梧岡集卷十
明唐文鳳撰
頌疏箴書
騶虞頌
臣聞天不愛道地不愛寶二氣絪緼委和降精産為非常之
物而得天地之氣恒多故聖人在位迺見於世所以符運會
之休徵協禎祥之吉兆其來尚矣欽惟我朝聖天子御寶
歷永樂之二年至仁洽於品物至信敷於烝黎道高往古功
冠前王以故神人懽戴乾坤清寧諸福之物莫不畢至維秋
九月之吉周王進獻騶虞羣臣百官上表稱賀臣考載籍騶
虞似虎白質黑文尾長於身不踐生芻不食生物日行千里
君有至信之德則見而召南之詩謂仁如騶虞以見王道之
盛也於戲昔詠於周世今獲於周郊於以見皇上之德施及
王國邁周文之治御于家邦至于兄弟因心則友蓋周王不
自以為瑞而獻之於皇上皇上亦不自以為德而歸之於皇
祖考薦之郊廟播之聲詩臣文鳳躬逢盛典職黍詞臣
自愧才學疎陋不足以鋪張休烈以繼風雅而區區芹
曝之誠亦少效揄揚之萬一謹稽首頓首而獻頌曰惟
我皇明繼天承統九五龍飛雲蒸霧滃攘剔羣雄奄有
四方君德以正帝道以昌寰宇乂安垂拱而治大國小
邦奉琛納賮四十餘載風雨順調烝民熙樂年穀豐饒
欽惟聖皇誕膺天命朝野肅清神明恊應惟臣惟鄰惟
庶惟民迺洽至信迺歸至仁天地之氣世運所聚泰和
至順千載攸遇精英斯降和粹斯鍾佐我文明物類之
豐惟物伊何見彼異質生芻弗踐生物弗食有白其軀
有黑其文渴則泉竭饑則肉醺觸之不怒性無噬齧迫
之不驚心無奔越皇仁所被皇信所孚惟皇德廣來兹
騶虞産于王國獻于天子載書彤管載彰青史式昭祖
考聖德益宏休光令聞奕世是程白狼興周素麟紀魯
示祥效禎粤萬萬古惟皇撫運纉武之功惟皇致治興
文之隆禎祥至矣福祿萃矣本支百世炎祚著矣小臣
作詩上徹宸聰以雅以南用播國風
寶石神龜頌
欽惟太祖高皇帝龍飛淮甸提三尺芟羣雄天命攸集
人心所歸四方臣順八蠻賓服啟萬世之洪基承百王
之正統武威遠震雷迅電飛文教誕敷風行草偃神祗
恊應民庶懽忻而四十餘年乾坤清寧河海順晏雨暘
時若物類咸豐臻政治之雍熙變風俗之淳厚是以聖
德神功配天饗帝巍巍蕩蕩高深難名歷代君天下者
未有若我朝之隆盛也猗歟休哉惟我皇上繼志述事
膺命承符神器有歸皇圖克紹御寶歷之初念創業之
不易思纉緒之攸難爰命詞臣纂修實錄敬上尊號所
以極采輯之勞竭褒崇之美猶未足以致聖孝也惟孝
陵之御碑未立特發玉音勑翰林譔文諭工部選工相
擇碑材於紫金山之隂龍潭之地斧錐效力琢鑿山骨
取材既具復取碑趺而得巨石大與材稱贔屭以高萬
夫奏功於石罅見一寶石其色蒼紺形類神龜圓徑尺
餘首昂而前顧尾妥而左蟠足縮而肘露背隆而甲伏
雖倕般之巧不能致也况兹渾然天成不假雕鎪豈非
天地儲精山川獻竒而致禎祥以彰聖孝也孝陵衞監
工指揮臣某敬捧以進皇上若曰朕惟皇考之德所感
召天地神祗所默相故兹瑞呈現以對揚皇考之休命
以慰朕繼嗣丕烈之心也宣文武羣臣百官於奉天門拜
觀莫不欣躍謹上表稱賀臣聞馬圖出河龜書呈洛銀
甕湧地器車在山此皆聖王之瑞也唐太宗朝獲靈龜
化為白石遂以為受命之符自開闢以來未嘗遇兹盛
典然天地之氣鍾英孕靈陽凝隂聚堅則為石稟少陽
之精成少剛之質而融結其形成此神龜者蓋有以知
皇上孝思之無斁聖德之無窮而又以徵諸聖夀於萬
斯年也臣文鳳叨侍清班自慙愚昧謹拜手稽首而獻
頌曰於赫聖皇孝德格天山川獻靈神祗致虔天不愛
道地不愛寶式昭皇心尊崇皇考勒碑琢石有龜其趺
取此山骨蛟龍所都坤珍效靈乾符顯瑞億萬斯年精
英攸萃爰有寶石形類于龜當護慶雲當生神蓍托質
石中豈能食息其形圓長其色紺碧尾蟠而妥首仰而
昂背隆甲伏肘露足藏二氣所凝匪資人力渾然天成
無斤斧跡五總之聚十朋之多矧兹祥物孰與同科皇
明大朝惟聖繼聖以承帝統以膺天命峩峩孝陵祥光
貫虹聖德煒煌御碑穹窿微臣作頌以贊休美用比洛
書永錫繁祉
進軌範錄疏
臣聞經所以載道史所以載事窮經則精於道而有以
識夫理義考史則熟於事而有以得夫政治是以古帝
王之學未嘗不探六籍而閱諸史也易曰君子多識前
言往行以蓄其德書曰王人求多聞時惟建事學于古
訓乃有獲此之謂也然天地之道古今之事非融而會
之紬而繹之則不足以獲于訓蓄于德矣致知乎理義
力行乎政治莫匪識前言往行求多聞古訓而得之也
敬惟殿下以天縱之資日新之德聰明剛果仁孝禮恭
建國封藩衍本支之盛礪山帶河固盤石之安威名播
於宇内深恩溢於域中羣黎仰慕莫不歡切念臣文鳳
才疎學陋愧無知識欽蒙特旨授以紀善自領職以來
雖承顧問日淺然夙夜祗懼思竭補報輔導之誠以忠
殿下之職分度無所用其心力迺採擇經史有關於理
義政治之言切要簡當易知易行合于聖賢之道者謹
繕寫成帙裝潢上進乞於軍國機務之暇宴閒講說之
餘留心睿覽庶可以少裨多聞蓄德之萬一臣忘其愚
朴冒昧威嚴不勝戰慄之至
縣令箴
周官縣正則惟其名升自里都五鄙是稱秦立郡縣漢
制令長丞尉以佐教化攸掌唐制六等宋用朝臣慎重
其選親臨於民上應列宿出宰百里俾無愁嘆政平訟
理欲成其政先修其身當恤於民毋負於君正爾之心
鑒空衡平勵爾之操蘖苦冰清毋墮庸庸毋過察察毋
苛刻而殘毋邪媚而狎同寅協恭庶務理集弗譽以喜
弗謗以惕戰戰兢兢執玉捧盈凡百在位敢告斯箴
上劉知縣重修紫陽書院書
嘗聞堯舜禹湯文武之道得孔子而後傳周孔顔曾思
孟之道得朱子而後明蓋孔子集羣聖之大成而朱子
集諸儒之大成前庚戌而孔子生于東遷後庚戌而朱
子生於南渡嗚呼聖賢之生關乎氣運之盛衰教道之
顯晦豈偶然哉故能為天地立心為生民立命為往聖
繼絶學為萬世開太平則聖賢之道在天下如菽粟布
帛民生不可一日無也道之所漸被教之所陶鈞無一
物不沾其化無一民不蒙其澤玩其詩讀其書不知其
人可乎新安為朱子父母之邦猶魯之闕里也自朱子
歿後將二百有餘載學者即桑梓之地為尸祝之所以
致其崇德尊賢之意宋朝丙午間穆陵賜以紫陽書院
四大字刻於真珉至今尚存書院凡三燬三復一燬於
水再燬於兵當我朝之初於用武之際首創書院於學
宫之旁部使黃公德芳知府魏公均祥恊力經營而我
先人白雲翁委職祠吏辛勤三載始克落成距今三十
五年凡居牧民之寄者或謾爾修葺或略不加意兩廡
傾圯三門朽腐椽瓦蠧缺風雨震凌生徒學士過之徬
徨太息仰惟閣下以明敏之識超卓之才滎膺寵渥作
宰於歙民親之如父母敬之如師保將有以蘇其凋敝
樂其安静政之所施教之所被百里之間熙熙皥皥無
愧於古循吏下車未久百廢就舉其於興崇學校一遵
朝廷之典而先賢之祠亦所當興復捐已俸募民力頥
指之頃不日而成惟閣下少留意焉區區窮鄉晚進言
不足以取信於人學不足以見用於世特以先人苦心
致力之勤將就隳廢是以惻然動念祈閣下之振作斯
文主張吾道俾祠宇一新則吾朱子在天之靈臨睨故
宫徘徊於風泉雲壑之間而知賢令尹之德也傳曰君
子學道則愛人又曰魯無君子斯焉取斯觀於是而益
信然則風化所繫人心所重政教所關豈迂闊琑屑之
事哉干瀆高明悚息悚息
與弟子才書
自向果郵亭之别又閱兩載去夏六月七日之任一向
獨員署事諸務就理劣兄他無所長不過推平日所學
而行之耳以清介守已仁恕存心以故吏民相安於無
事又且同僚恊恭推服欽慕凡前之為政有不利於民
者反之田野開闢流逋回復學校興舉詞訟簡息賑飢
荒恤鰥寡安撫邊氓均平差役奏罷船夫理决滯獄申
冤直枉革奸去弊抑強扶弱禁貪治頑民心傾向時譽
頗歸凡上司按臨於稠人中必諄諄推許勉勵不置劣
兄在任不過如斯始終一念精白一心不為利欲所誘
不為禍患所怵守法而行據理而為處繁劇而不憚煩
遇艱險而不避畏其於禍福死生漠然無所動於其中
幸不幸一委之於天而已他毋足為吾弟道聞太守公
今冬復任劣兄既蒙舉薦彦禎姪亦荷奬愛吾弟又沐
勉之以學資之以俸其作興斯文之意為何如也巖溪
子彰賢弟近况清適闔庭内外安好伯和兄年老強健
有子登科榮躋顯仕以膺長民之寄有光於吾門矣子
善兄又喜彦昭回鄉曾附書至興國吾弟既荷太守勸
戒期於成才經史之言心惟口誦夜以繼日勇往而進
庶無負此公之盛心也諸族中弟姪煩一一致意楮短
心長言弗能盡不具
又
今春彦昭姪便中得書備知二弟俱各安好良慰老懷
吾弟青年方春當悉心於學以迓續祖父之遺風吾儒
事業大有所當著力處付之悠悠則不能成其所有以
致流光坐棄誠為可惜以吾弟為學知所嚮方宜加鞭
辟譬如北適燕南走吳車航不具豈堪致遠中途而止
徒勞人耳望吾弟充其問學大其心胸涉於事周於理
則可以成其才而推於用豈可僅僅守兔園冊也此劣
兄之至望吾弟勉旃勉旃劣兄自己夘夏六月初七日
到任不過以理存心以廉律已勤力於民效忠於國他
無寸長攄平生之志推昔日之學凡百世人之所榮所
慕者無一念之萌守清貧安澹泊晏如也伯和兄晚節
康強白髮紅顔諸子孝養彦禎登科亦授縣正可謂顯
榮矣辱彦武書方得其詳欣羨欣羨本縣佐貳幕司給
由但劣兄獨員署事黃冊須知皆當究心是以忙逼不
得少暇小兒禎夏末歸家先遣德聚回乞知及未審太
守曾復任否不果專奉字族中長幼煩一一致意交游
中兩學及城府諸公俱道此忱寸心千里楮墨難盡不
一一
與弟子彰書
嘗思吾家自始祖承昈公隨蹕渡江留家於歙大有公
厚貲隂德至庭瑞公兄弟五人聯輝科第事業文學延
於吾祖筠軒翁雄詞鉅筆著書明道為學者宗師吾先
人白雲翁詩文瑰偉卓冠時流而吾五兄弟者繼承其
後長兄江安丞不幸兩考物故劣兄蚤居邑庠修業未
竟引身而退自謂終老山林得遂所願豈意為虚名所
累薦章交達叨承國恩授以牧民之寄膺命以來夙夜
祗懼思圖報效在職不過盡公竭忠以身徇國以理恤
民其於私欲無一毫萌於念慮間澹如泊如而不知宦
海之風波也府司部使上官廉察俱荷推與庶得少舒
其志氣而展其問學幸不負吾矣凡天下之務不能更
歷則不知其故以劣兄之處於田里戚屬相會昆弟相
親朋友相昵不知其為難遇今則各天一方巖溪之往
迴方塘之隐處何可暫得然後始知為難遇也别來聞
添丁剏屋祖宗餘慶子孫傳業誠為可喜又聞營夀蔵
何太早計吕家林文光燭天矣劣兄縻職數千里外吾
二弟之才豈宜終隠必當見用於時宜充其所藴廣其
所見以光大吾家德聚至領手劄披誦感慰今因回便
復此楮以盡欲言草率不具
又
老兄留京甫及二載中間數得手書如對面也近聞續
絃得人諸幼姪庶不失撫愛而家務亦不必嬰心少慰
目前膠擾甚幸甚幸老兄年近六旬不獲投閒置散而
處清要之地撫心愧恧但思守職效忠雖無涓埃之補
而操觚染翰日近清光以盡吾分而已近奉旨侍講青
宫開經筵以論道為聖朝之盛事而老兄摳趍殿庭之
下亦預僚屬之才屢蒙賜饌恩數寵加復回王府進講
日以為例自秋初以來准擬扈從北行心旌搖搖靡有
定止非冬深啓行必來春也吾弟守先人之邱隴居舊
業之田園讀書訓子以傳家學其視老兄汨沒宦海者
為何如哉相去日遠何由會合候至北京居處稍寧當
給假還鄉祭祖以盡契闊之懷臨書惘惘不及詳悉祈
心照不具備
奉伯和兄書
今年夏五月彦禎姪到京繼而彦武來叔姪弟兄得遂
會合良不易也且審夀體康強子孫侍養猶如曩昔但
劣弟從仕於外侵尋七載不得侍左右以盡友于之樂
又喜彦禎復任而劣弟愚拙如故沗在王府日侍清光
近蒙聖恩得陪講春宫弘開經筵迺朝廷盛典而日趍
文華殿屢蒙恩錫饌醴劣弟何幸身親見之邇者有旨
扈從北行但路途遙遙不得序契闊也良用怏怏未涯
侍奉惟冀保愛以膺耆福不具備
與姪彦武書
自令弟祁陽尹考績便道歸省而吾妷篤念手足之誼
不遠途路而得面會良慰老懷癡叔今年六十遠寓北
京羈棲歷落侍傍無人柰何柰何近聞和齋尊兄遽棄
榮養何天之降割于吾家不少延也追思尊兄自幼隨
侍伯父宦寓南北歷練世故自能顯揚以致祿仕晚而
投閑故里優老林泉諸嗣幹蠱一子登科於人理無少
慊也今而夀踰古稀亦可謂無憾矣而吾妷愛親之心
為無窮也良可痛悼老懷徒增悲咽身隔四千里弔不
得哭位殮不得撫棺葬不得執紼但引領南雲失聲長
號而已哀當柰何痛當柰何今因宏德鄉友便附此以
代往唁謾有俸鈔二錠少致瓣香煩為於靈几前焚白
緬惟大孝彊加&KR0673;粥節哀保體承家續緒惟吾妷是望
言不及悉不一一
與彭必俊訓導書
記曰玉不琢不成器人不學不知道蓋玉之未琢與瓦
礫同幸而遇良工焉則圭瓚瑴璧瑚璉琖斝各適於用
而器成矣人之未學與愚庸同幸而遇良師焉則天經
地義民彛物則咸究其精而道明矣是玉之成器必待
於工人之知道必待於師工有益於玉而師有益於人
也大矣哉洪惟我朝建學立師内而胄監外而郡縣置
師弟子員服方領習矩步蔵修游息周旋揖遜誾誾秩
秩人才所萃猶羣玉之府也藍田之英昆岡之選旁蒐
遠採靡不具焉予以碔砆之質韜彩晦迹幾為抵鵲之
供矣一旦欽承玉音出宰平川臨政先務必以學校為
首思教鐸之益振慨師席之久虚博詢慎訪俱以足下
姓名對遐想玉人不我瑕棄必將翻玉海之波瀾以演
溢其文學聳玉山之標格以嚴整其模範豈終於懷瑾
握瑜而私善其身哉今特遣劉生齎禮幣至足下隠居
之廬以請儻幡然而起玉振乎始終之學玉執乎始終
之敬以玉成乎玉立之諸生則待價而沽將聯玉笋班
於玉階方寸地矣矧予鳴琴之暇揮麈而聽霏屑之談
不啻飲金莖之露以清肺腑也何其幸歟草草奉楮不
盡所懷惟冀為吾道自玉不具
答謝惟高司訓書
自去春龍潭餞别流光怱怱又隔兩紀歷矣區區深愧
非才臨政之暇必旁求儒雅相與講明正學議舉時政
何兹邑寂寥無可語者足下歸自京師一見之頃心已
識之方幸資以相勖豈意為職任所迫不得久於盍簮
良可慨嘆去秋得手劄寓諄切顧予何足以取信於足
下也然以足下之才之學得振教鐸為士子之矜式以
明聖賢之道其責任豈輕哉足下當研精覃思究精一
執中之旨盡修齊治平之方以裕於已以淑諸人俾人
才輩出庶不負國家樂育菁莪之盛意此予之所望而
足下之所任也區區撫字心勞催科政拙誠有如陽城
之考下下也無足為斯文道今因便翔羾此尺楮以為
興居&KR0008;近於政餘有拙作詩文數百篇無暇錄藁奉去
儻有順風雄文佳什無惜見教以開老懷之茅塞會晤
未涯惟冀為吾道梁棟重不備
答謝子方司訓書
區區幼讀父書粗承家學年踰弱冠叨居教職中獲投
閑豈意為虚名所累舉授縣正私竊喜幸以謂江右之
地在昔宗工鉅儒挺挺相望意我文明之時文章道德
之士師表一代者必有其人也或可承顔接辭得以質
正舊學歷任三載已及瓜期前之所陳何寂寥耶獨聞
先生老成重望為時推崇久居講席屢司文衡而所謂
道德文章師表者在是矣職守所縻每恨弗得親拜絇
履為欠耳邑民邱子成蕭文郁輩累求大筆雄文辱不
鄙奬譽過情聯篇積簡愈出愈竒如入武庫戈矛劒戟
羅列森聚鋒鋩穎鍔光采炫燿可喜可愕使人讀之久
不厭倦誠獨步也自顧區區才薄學謬拊心益愧而律
已治民不過攄平昔所藴其於設施初無嵬目澒耳之
蹟殆平平耳先生與進之心勉勵彌勤敭許太甚此昌
黎所謂不敢當不敢當也今因高第劉曾二友便翔羾
此楮以寄繾綣餘俟買舟朝京專造易菴講下以傾倒
所懷會晤有期惟冀為吾道棟梁重不具備
與劉凝節訓導書
嘗聞馬不值伯樂低首帖耳伏於櫪下玉不遭卞和埋
光韞彩混於石中及其受知而伯樂以為駿卞和以為
寶則人皆知貴之矣士君子之見知亦猶是也予以學
校為育材之地加意興舉主教者有黃廣文而兩齋司
訓虛席已久去春訪求英碩禮聘彭君必俊試於天官
領劄就職而西齋猶缺未得其人每究予衷兹以考滿
赴京舊友蕭君讓敬授金川同知邂逅胥會相與話及
學校之政迺語予曰吉水劉凝節氏年茂而質美學贍
而才優與彭君生同鄉學同道俾之同任吾興邑儒學
師道藝足以相長學術足以相規而造就後進必有可
觀矣且遊於翰林侍讀學士解公縉紳之門公以佳士
待之品題推挽不遺餘力當道嘗薦其才而用之凝節
以母老辭謝而歸興國與吉水鄰封相邇得職便養凝
節必幡然而起吾當與吾令合辭請予聞而欣喜蓋士
君子之出處去就一蹈於禮苟不先之以禮則凝節豈
肯屑就焉故婚姻不備則貞女不行禮樂不備則賢者
不處此古之道也予當寓情於言致禮於幣以將予之
敬而讓敬為予具書先焉惟凝節以吾道自慎其必為
予而來也當令諸生汛掃齋館設臯比以俟予雖非伯
樂卞和而凝節則誠千里之驥連城之璧也幸毋固拒
以孤予之望焉草草奉楮伏祈亮察不備
答主簿高泰銘書
自白澗灘相會泊舟艤岸夜宿江天剪燭引觴久坐劇
談怱怱取别又將一載然思慕之懷無刻不在平川公
庭雙樹之側静念人生出處聚散如浮雲斷梗卷舒漂
泊何有定蹤昔未知同心之難今始識違顔之惨然參
商之星常自相背馬牛之風每不相及事之所遇屢如
是也祖行多沐厚愛足見僚友之情至今感愧交集聞
抵縣不久遽爾抱恙老懷惻然慮乏親子弟侍湯藥未
審近况何似黃以和來得雲翰知病勢退減喜慰喜慰
尤望善加調養力疾理政勾稽匡輔以成美治則庶可
以瘳民瘼而慰來蘇也然區區去後之惓惓者蓋不以
世俗之論待吾民彼之好惡在人而此之憂恤在已詩
云我躬不閱遑恤我後非我心也黃冊之數清荒田之
粮實如斯皆當同寅恊恭究心致力則上不負於國下
不累於民可謂盡職矣原發至手卷候便人附去詩文
登卷但恐蕪陋之言秪塵汚耳詢知誠忠劉大尹踏田
舊治兹邑民人蒙惠亦煩申再四之意人回草草奉答
伏祈心照不具備
答縣丞魏尚質書
自去歲攝政會昌怱迫取别今春離平川不得一見至
今怏怏拙作榕軒讀易記族譜叙想已目入長司回曾
附小詩以致區區仰慕之忱今黃以和至又沐手劄佳
章良感不忘之盛心聞今歲同僚抱患公出新大尹未
到獨員署事劬勞冗劇誠不易易步韻成絶句五音少
答意雅硃匣之貺感惠永供晴窗勘讐經史之用客邸
乏物報瓊謾有黃山春茗一裹奉寄政餘汲葛洪丹井
之泉瀹之以助清話人旋草潦奉復乞亮詧不具
與大尹黃彪書
近者秦淮旅邸邂逅會遇連牀夜話琅然清韻猶殷于
耳拙文俚詩繕寫成軸以寓嚮仰之情諒不我鄙也别
來遠想琴堂晝永政成訟簡良可為平川之遺民賀也
然民俗雖頑嚚而以明敏之識英斷之才處之猶庖丁
之解牛耳又當以仁恕存心以勤慎莅事則恩德普而
治績彰矣區區不能善始而欲求終不能植前而欲振
後殆若乞醯於鄰不免笑訕也兹因鴻便草率奉字伏
干照察不具備
與鍾民敬秀才書
老拙在平川三載所與共談者賴有鍾子常及吾民敬
二人而已舍斯文外無干預於公務是以始終依依之
情不能忘於懷自春首相别日月走丸又將歲暮矣長
司來得足下手書諄諄之意溢於辭語之外曾附小詩
致忱想已達近日黃以和至悉知體候安好良慰懸渴
小孫留講下多荷用心訓迪感德罙深非篤念平昔契
愛何能臻此但區區客中乏物將意勿責勿訝尤望始
終造就以成其學業庶毋負也後有便風附午塘清隱
文至人回舟駛羾此草率不一
答鍾子常書
近揚存德至辱諸文友書劄兼侑土宜祗受惶悚又寵
惠梧岡幽趣高文新詩妙翰佳畫捧玩不忍釋手雖紙
弊墨渝猶置懷袖間追惟老拙為時樗材強顔效職尸
素四載幸遂終考然無善政及民遺恩傳遠不加以唾
詈亦云可矣豈料諸文友溺愛過情誦之以文聲之以
詩情意繾綣久而不忘果何以得此也感歎感歎同僚
伴讀鍾啟晦先任贛邑司訓後調南雄今改除於此系
出越國公裔自平川分居西昌其家譜近因舟經鄱湖
遇風喪失再四致意子常於鍾幼安順曙二老儒先處
借舊譜凂鍾素昂劉以常抄錄似本示下為感區區同
一佩德也予常龕嵓樵隠區區有記啟晦有叙候謄錄
諸作完備别日附去怱怱復意不虔祈照亮不具
與方季善書
伏自己夘歲夏初拜别一向留贛舊年春正月考績改
除寓京每遙晜故鄉靈山蒼翠未嘗不冉冉在目也去
冬次兒來得雲翰沐委譔生塋文久墮稽皋未遑錄去
蓋公平生律身行已大概述之無遺明白詳贍庶可傳
久篆額書丹又得當年名士之筆刻之琬琰毋貽林谷
之羞而光輝煥發於山川後人觀之知為靜軒處士之
塋過者必起敬也裝褫成冊奉納中間世次諱名某某
不能詳記恐有訛舛訂正錄副本用大紙比碑石樣發
來重寫正本摹刻為妙草率奉字伏乞情察不具備
與薛推府書
伏自喬遷憲府至今十載不得趨下風而望餘光令人
景仰寸心懸懸如水東注近聞復職新安之民漸濡治
化滌瑕湔垢改過遷善庶聖代無冤滯也幸甚幸甚區
區粗守家學才疎能謭不意微猥姓名交章保薦濫叨
職任僅僅以精白持心期無負也侵尋歲月已歷兩任
但當忠勤以圖報效耳他毋足為知已道因便附此尺
楮以為興居&KR0008;客居荒落乏物侑緘會晤未卜惟冀保
愛以膺寵渥不具備
與醫士程養民書
區區強勉從仕才無寸長學無尺進今吾猶故吾也自
南京怱怱會面不得各罄所懷至今愧負遠想日來肘
後方書籠中參苓活人為念深積隂功優游城府盤桓
丘園奉親理家其樂何如也芝蘭玉樹森秀階庭但當
浚橘井之泉種杏林之春省心以俟耳康節之有伯温
未為晩也今因宏德鄉友回便附此以致遠想之意會
晤未涯惟冀保攝以膺光大不具
與道友程惟中書
别後歲月荏苒倏經十年每想萬山脩竹蒼翠爐香茗
盌逍遙静樂溪山一覽如出人寰何時復得吟咏於其
間也遠惟日來坐環餘暇拈弄筆劄新湧妙思深探奥
道當紹羽流之遐躅也紀績碑七星石詩文尚無恙否
今因江宏德便中附此以訊動履徐沈二尊師及諸道
友同此一一致敬相會未涯惟冀保練不一
梧岡集卷十
