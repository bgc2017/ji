梧岡集卷二
明唐文鳳撰
七言古詩
遊東龕巖賦十景詩
女媧煉遺補天石六丁下鑿開巖室山靈閟護不敢居
留與令公讀經籍至今猶聽吾伊聲剛風吹度淵龍驚
白雲千古封故迹汗青不朽傳清名
右讀書巖
東龕古刹寄巖麓令公讀書有遺躅瑟瑟風語龍髯松
瀟瀟雨敲鳳尾竹流傳香火將千秋晨鐘暮鼔雲悠悠
鸞笙鶴駕碧霄遠神歸故國應來遊
右東龕寺
無帆無楫空類舫不經江漲波濤漾當年已辦濟川功
留得遺形巖石上縱令百丈那可牽高歌擊節時叩舷
雲流如水疑欲泛滄海桑田多變遷
右石舫
空潭形圓小於甕寒泉注滿波翻永秋蟾落影如明珠
夜永驪龍應起弄若能變作葡萄醅酣飲吏部應時來
當年令公日嚥潄青山猿鶴無驚猜
右甕潭
雨沐蓮峰青孕孕移來宜付中書卧東溟為硯雲如箋
寫遍長天愁欲破令公手擕登玉堂鳳池波浸山蒼蒼
龍蛇鸞鵠有神助九霄夜貫晴虹光
右筆架峰
怪石兩分自中斷形勢巍峩色璀璨令公試劔劔有神
應䜟他年平内難鋒鋩不鈍耀雪霜匣藏三尺紫電光
若教砥礪剸犀兕空使李廣彎弧長
右試劒石
放生湖中有金鯉身帶銅環弄清泚年多變態神化龍
三十六鱗雲氣起已能濟世成甘霖令公涵育恩澤深
白波茫茫不復見千年空負琴高心
右銅環鯉
百尺飛泉如瀑布直瀉懸崖幾朝暮氣迷雲縷鮫綃垂
光射冰簾月鈎露當年為唤錦袍仙好詠銀河落九天
令公名同流不竭千古界破蒼山烟
右瀑布泉
尖石森然疑筍出恰類龍孫啟雷蟄草如籜解春雨香
樹若枝凝曉雲濕山鬼忍饞不敢鋤頭角放倚青天孤
何年成竹結丹實鳳凰飛來銜瑞圖
右石筍
兩股寒泉五交絡圍繞山腰遭束縛金鎻朝垂鉄石懸
玉䋲夜浸銀河落當時曾縶内難兇至今千古流無窮
我來滌筆寫竒句一條噴雪飛晴空
右索泉
題顔輝寫吕洞賓像
洞庭渺渺秋波闊袖中三尺青蛇活朗吟飛度天宇清
黃鶴樓寒桂香發一聲鐵笛月色新葫蘆酒熟純陽春
豈知誤落顔輝筆千載風流前後身
題番人出獵圖
塞北天高風蚤寒將軍出獵原野寬皂旗半捲鷹未放
忍使潜逃狐兔殘左鞬右櫜意氣滿駿馬翩翩嘶顧影
酒酣夢熟氍毹春月轉穹廬夜初永
駕鵝東飛天宇高馬鳴曠野風蕭蕭將軍自是射鵰手
憑陵志氣何太驕一駿烏雲一駿雪四蹄踏遍天山月
酒酣時聽刺刺歌蒲萄杯深和瓊屑
驕驄旋轉如驚龍手挽一石烏號弓笑撚銀箭遥指點
背身射落孤飛鴻駿龍前行猶返顧日暮歸來足狐兔
醉中慢撥琵琶春漢月流光濕寒露
青絲手控拳毛騧邊庭雪冷多風沙錦袍綉鞍貂帽暖
女姬暈酒顔如花塞下雪飛大於席掣電追風去無迹
明朝獻獲單于歡炙肉行觴酪漿碧
題李息齋雙竹圖
雙龍已化葛陂水兩鳳初集丹山羽虞廷既遠費仙歸
留得瀟瀟雜風雨老耼文孫神思竒筆吐元氣何淋滿
一天秋興收不得疎影散作青瑶枝
舟泊吳城山龍王祠
吳城之山若拳小吳城之水深如沼上留遺廟久妥靈
下有潜宫更幽渺東湖西湖波合流望窮浩蕩天盡頭
雨滋岸柳春色淺烟凝渚樹朝光浮昨暮天昏風簌簌
停橈夜泊祠下宿羈懷磊塊不可降強飲一尊村酒綠
山川有神能福人和風瑞氣海宇春興周已起渭濱老
但願白首稱良臣
過左蠡滙澤龍王祠
長江渺渺天際來東滙大澤地勢開狂流播風噴寒雪
怒浪捲霧奔晴雷下有龍淵深莫測黑入太隂雲雨積
水府寬幽宫闕多虛明知是龍君宅龍君護國常顯靈
河清海晏波濤寧曾傳禹貢載篇籍每讀酈生窮水經
我來祠下顧瞻久羞牲膾鯉酹春酒遠渚青青已出蒲
平沙漠漠初搖柳神靈有喜蚤乞晴百里一瞬如鏡平
蛟鼉帖伏蜃氣散風駛若馬孤帆輕老臣白髮心猶鐵
自慚下考蒙恩澤當思補報恤疲民遥望五雲時戀闕
鞋山
大姑輕移蓮步搖脱却宫鞵浮晚潮湘妃亦失凌波襪
香魂千古恨未消五老為媒笑疎拙曾嫁彭郎怨離别
雲凝眉黛不勝愁心逐寒磯夜深月
大孤山
大孤山前波浪急蒲帆高張飽風力篙師酹酒為乞靈
一舸中流如箭疾龍王祠下鐘鼔聲江天曉日生新晴
五雲縹渺在何許紫金王氣浮神京
送金仲遠調遷大同衞掾
龍灣江頭聞蹋歌送行將柰離愁何離愁自深酒力淺
情比楊花飛雪多楊花飛雪雨初洗離人欲去行復止
大同遥遥西北天邊塵不驚嚴虎壘戍屯知有張將軍
將軍猛氣凌秋雲去年坐鎮滁陽衛今年承恩威遠聞
幕府金郎總才彦婉畫竒勲刀筆健人生要在心相知
青眼相看忘貴賤太行渺渺千里途鴈門關西黃草枯
番兒曉咽銀觱篥羌女夜煖紅氍毹柳營肅令常鎮静
霜冷月明角弓勁他時考績赴銓曹報最應能贊軍政
我留子去休遲遲丈夫豈學兒女悲秋鴻歸飛有寄字
為言别後長相思
格山隠居八景詩八章為休陽胡希永賦
古木蘢蓯高倚天皮皴榦老知幾年喬枝上經鸞鳳宿
蟠根下有蛟虯眠三月春風日吹拂葉幄團團拭新綠
每思世澤久栽培滿地清隂覆華屋
右古木春風
嶄然五石如人長蒼蘚點身雲補裳氤氲天外恁舒卷
曉日欲吐生砑光須臾變態澹無迹雲石常存千古碧
思親遥睇總關情孤鶴飛來破秋色
右五石朝雲
盈尖山高雲勒齊樵人采薪費攀躋斧聲響畣逓清唱
驚起一箇幽禽啼空林烟暝日將暮荷擔行行覓歸路
平生幾曲太平歌不識宫商有遺譜
右盈尖樵唱
閔口渡頭春水深漁舟閒繫垂柳隂有時鼓枻起清唱
聽來自是滄浪吟綠蓑為衣青箬笠九陌黃塵不留跡
鱖魚肥美酒新篘醉卧滿溪沙月白
右閔渡漁歌
小溪溪上危橋横影落長虹波底明風翻水漾勢夭矯
晚日回光秋雨晴不見隮西成五彩鳥鵲未來石填海
行人搖兀度雲空忽聽漁歌聲欸乃
右溪橋虹影
神人揮鞭馬不驚四蹄踣鐵無留行至今石磴印遺迹
玉寒隠約雲氣生忠烈功成封越國千古英靈猶不没
嘶風幾度耀金戈汗血當年稱駿骨
右石磴馬跡
越國神祠人乞靈鏗鍧鐘響風前聽華鯨吼處月在戸
驚破幽居塵夢醒聲聲咽秋幾昏暮村叟溪童趁歸路
遥知敲斷故鄉心渺渺關山隔煙霧
右神祠晚鐘
蓮堂夜靜秋氣清繙經坐對山月明流光滿地如走汞
南飛繞樹鳥鵲驚去年見月歸故里今年見月留客邸
隂晴圓缺許誰知天香桂子凉風起
右蓮堂秋月
題百馬圖
戴君胸中著金馬拂拭生絹恣揮洒雄姿百疋吐毫端
藝精肯在韓幹下驍騰八尺俄成龍宛在同州沙苑中
豐草青青飰暖雨長空漠漠嘶寒風或怒交蹄如虎搏
或喜昂身同雀躍低頭已卸白玉鞍逸氣肯受黃金絡
倦餘搶地衮輕塵落花亂點雪滿身掠尾梳鬃浴江水
張唇浮鼻吞河津方瞳燁燁紫電掣遠道奔馳汗凝血
有時揩樹烏啄瘡危梢影動黃昏月子母回顧恰有恩
攙先退後咸超羣十十五五工異態出没隠見何紛紜
君不見八龍九逸難再得白兔飛黃有誰識遥憐教舞
解銜杯尚詫開元太平日左驂右驂無復施四閑五閑
隨所宜渥洼異種不復有千金市骨將奚為當今聖朝
逢至治衛霍窮兵事邊鄙蒲萄苜蓿朔雲深按圖一一
獻天子
鶴歎
衛公愛鶴久成癖曾置禄位乘君軒千年丹熟頂留暈
六月積雪衣無痕低鳴曉飲璚池水舞影夜棲琪樹園
子晉不歸緱氏嶺令威未語城東門可憐仙質落塵網
竟與凡鳥同爭喧當時憐寵意已極遂令士卒空銜冤
一朝狄難有誰禦俛首無聲難報恩沉吟為爾發浩歎
遥天月墮煙生昏
僊鹿
空山白雲護隂石鹿過深苔印行跡春風長茸暖猶淺
蒼雪點身寒未濕應歸蓬島羣仙家日永恣慵眠彩霞
自向瓊田飽芝草肯來禁苑偷竒花誰言一金汝無用
駿馬千金增價重長遭鏖戰驚塵沙何如緩駕飛雲車
題汪康民耕雲堂時奉使歸自瓜哇國回星源
鱅溪
有客有客頎而長短髭漆黑雙瞳光東門邂逅喜覿面
問之桑梓應同鄉昨朝叩門特相訪屐齒齧碎殘花香
自言家住鱅溪上結屋為扁耕雲堂昔年勤力事稼穡
驅牛暝踏山雨凉朝耕西疇雲撲帽夜歸北隴雲沾裳
春煙染成秀苖綠秋風吹熟嘉實黃去年隨雲向閩粤
薦剡已銓薇省郎如何奉使不憚遠仙槎泛海波茫茫
今年攜雲返故里翻思舊業將就荒雲歸巖岫人在野
願欲居隠歌時康徐穉東湖有高躅子真谷口流遺芳
古今人物儻可並悠悠千載遥相望
和紫金庵曉上人韻
高僧結茆住空山懸棧絶磴愁躋攀苦心鍊行息百慮
能悟幻泡如是觀人間但覺歲月速物外始識天地寬
清香馥郁皆薝蔔密影搖曳惟旃檀黑虎聽經伏層石
蒼龍護法循危欄定學隠峰飛杖錫何須子晉騎鳳鸞
佛燈媚夜燃雲暖衲衣生蘚侵肌寒半生枯坐骨格瘦
幾度談空舌本乾風光模寫入眼底才思紬繹抽毫端
竹床秋爽卧不醒石室日高吟未安而今羡子興瀟散
十年離亂良可歎城郭煙埃驚滿眼生民殺戮痛刻肝
嗟予苦被憂患縛何由握手博一歡常思遠公約元亮
結盟何事攅眉難他時西林作三笑雙鳬定許凌風翰
題孫以仁楓林挾彈小像
孫君皎然冰雪顔翩翩白馬錦覆鞍曉來秋雨濕遠山
楓林點染霜葉丹微酡潮臉酒半酣輕衫似怯風力寒
手中時拈金彈丸弓影微開月半彎何人貌取畫圖裏
瀟灑丰神人莫比既非長楊羽獵士亦非細柳將軍子
自是清賓居幕底怪得風流有如此局促簿書良可恥
才全文武能兼美萬里功名從此始
題煙梅圖
老蛟何年蜕竒骨化作枯梅在空谷根回微暖欲漏春
風織煙絲裂輕縠仙姿疑隔雲母簾欲露不露誰敢覘
洗髓直求銀漢水飄香肯向含章檐至今留得明月影
誤寄芳魂呼未醒却思深雪在江南羅襪生塵寒夜永
廣平心腸鉄石頑無情空對冰玉顔青鳥來遲碧天闊
夢飛不到羅浮山
鄭居貞自閩歸歙往迎母因賦此餞别
書巢先生豪傑士出自康成通德里平生顯宦傾時流
聲名勃勃秋濤起吁嗟時異事亦殊而今老去將何如
舊境蕭條鞠荒草夢魂常戀長林居季子歸來問松菊
有意誅求結茅屋白雲在望碧山高願學耕田在空谷
當年小隠留武夷讀書奉母情愉怡文章久詫韓侍御
贈言貴比珊瑚枝斕斑綵衣耀晴日皎皎照人冰雪質
潘輿遠導千里途陟屺何須憚行役願言早見登歸程
故園景物關幽情竹林有約久相待煮茶空聽松風聲
鷄鳴臺和劉通判韻
劉項共築鷄鳴臺嵯峨百尺應危哉隆凖寬仁有大度
重瞳慓悍非良才劍光電飛大蛇死天心已歸赤帝子
雲起芒碭五色竒咸陽王氣清如水君不見楚歌已絶
荒鷄鳴悲鳳瀟瀟號五陵千古興亡只如此感歎空令
愁思增
題祁門陳友章十景卷
飛龍曉日
金烏啼破扶桑瞑凌晨刷羽飛龍頂海雲絢綵萬丈紅
青山都散晴霞影白頭凝睇咸池東浴光竟屬何人功
羲和緩轡且停馭負暄欲獻輸微忠
歷山遠漢
雨痕洗淨秋容碧翠潑晴嵐曉凝濕山高不硋河漢流
冷風吹送行雲急登高望遠何茫茫欲弔虞舜思時康
沉吟未盡懷古興鳳飛不到青天長
紫溪桃浪
芳春已破三月中桃花參差吹暖紅膩香漲雨紫溪闊
霞翻晴浪搖青空漁郎已去漁舟在白髮避秦秦世改
中流變化神鯉多日夜朝宗向東海
芳草煙樹
殘虹閣住微雨收晴光倒射芳草洲嫩綠扶春上溪樹
樹繞翠烟如水流凉隂垂垂暎漁舫葉幄搴風疑步陣
碧雲不斷楚天低昏昏暝色迷人望
鼓樓晝晴
曉角吹散行雲飛扶桑枝頭日弄輝晴山凝春得春色
嵐光作雨翠撲衣樓頭塵壓鼔聲靜燕子窺人春晝永
欄干十二轉東風自捲疎簾看花影
藻潭夜月
石潭淵澄小於沼汞液飛光瀉晴昊蟾孃洗頭濕翠雲
亂髮梳殘化文藻鏡波帖帖寒影孤皎然清冰凝玉壺
馮夷夢愕夜起舞手中奪得驪龍珠
峽山朝雲
青山冒頂雲作巢兩峯勢挾同峽高曉風急雨忽吹散
滿地勃勃翻雲濤白衣蒼狗變化速從龍伴鶴無拘束
卷舒怡悦隠者心不似襄王誇宋玉
西峰暮雨
西山山頭欲頽日隂雲作昏山已失子龍翼母歸澄湫
秋風捲地波濤立銀竹插空雨脚來倚欄縱觀簾半開
天河疑漏勢轉急洗盡埃氛遍九垓
滄溪晚歌
滿溪秋波浸霞影天光壓碎玻瓈冷孤舟載月遠浦歸
沙鳥驚飛鷗夢醒披蓑老漁黃髮多鼓枻自唱滄浪歌
數聲欸乃未終聽水深風急將奈何
江村夕釣
青山倒銜半邊日江天鳥度煙光夕霞縷牽絲百尺長
一竿裊裊秋風急琉璃影滑波無痕霓綸牛餌魚不吞
白頭貪醉嬾歸去蘆花香裏開清樽
題吉知事五山圖
平陽五山高接天朝暮吞吐多雲烟洪荒破後知幾年
丹崖翠壁開金蓮太行遠起勢欲騫峨峨萬仞倚不偏
下視諸峯培塿然中原巨鎮雄且專堯山特立可比肩
横截坤軸相牽聯幽崖砑砥留其巔舜山羅列突在前
七竅下瞰窮深淵至今疑有潜蛟眠石室空洞堪夤緣
竒怪得非神斧鑴想初側微躬力田野人讓畔同周旋
禹山正峙東南邊脉絡直抵黃河壖懷襄世遠思古先
衆流隨濬歸平川九州安奠人民全耕有桑麻居有㕓
析城之山更蜿蜒巖巒環拱城壁堅神湯禱旱志益虔
剪爪斷髮為牲牷五山四聖名猶傳吉侯家世人推賢
平生詞翰爭竒姸紅蓮幕下如神仙遥瞻五山路綿延
結廬舊隠依林泉故鄉思念情未宣畫圖不盡心拳拳
嗟予愧乏筆如椽為侯擊節哦長篇
題墨梅
臞仙學仙被僊謫何年飛身下瑶闕袖中猶帶返魂香
熏透瓊英寄愁絶玉京路遠不得歸歲歲江南歷冰䨮
白鶴唳斷孤山雲青禽語冷羅浮月自從影落墨池春
清氣猶存勵清節縞衣誰恨汚緇塵要識廣平心似鐵
題枯木竹石
滄江昨夜秋風起翠濤怒吼翻蛟尾怪石雨侵雲母寒
枯株風掉珊瑚倚瀟湘洞庭煙冥冥遥天目極疑山青
重華已遠二妃怨玉簫吹與孤鸞聽
題梅蘭竹石圖
羅浮仙子騎白鳳翠禽啼破寒香夢飛向淇園覓秋實
風觸湘纍珮聲動同心比石堅不移貞姿勁節相因依
平生四美托交契歲寒盟好深天機硯池波翻月涵墨
寫出清標素綃濕廣雲湘雨路迢迢淪落江南總塵迹
題枯木竹石圖
子龍吟風翼老蛟湘江怒立翻波濤長星垂光驚墮地
化作怪質崚嶒高何年墨仙下人境醉染冰膚散清影
兔錐鋒礪刺蛟龍腥血糢糊吹不醒
墨仙騎龍東海歸袖中帶得東海石翩然更欲遊三湘
彷彿蒼梧二妃泣翠雲染就琅玕青鐵網罩取珊瑚赤
墨仙夢熟呼不還濕透鮫綃見遺迹天河月淡夜窗虛
瀟瀟凉動秋聲急
神人施鞭石能語怪質稜稜天所斧雨餘流潤吐玄雲
三尺新波漲湘浦馮夷驅雷怒蛟翻皇妃御風翠鸞舞
極目東南烟霧深九點疑山幾今古
黃陵廟前呼鷓鴣秋隂漠漠昏蒼梧南廵不返二妃怨
苦竹叢深西日晡微風吹凉下翡翠空江浴影搖珊瑚
當年游處今復見湘水湘雲歸畫圖
題趙昌折枝山茶圖
江南冰雪苦作寒萬物憔悴無好顔東皇有意漏消息
先送一顆回春丹朱砂亂點鶴頂碎絳裙深染猩血殷
趙昌創法奪天巧陽和脉脉生毫端遽能貌取豔麗質
臙脂未洗香雲乾至今没骨久不見徐熙已矣空長嘆
生綃拂拭得竒玩嫣然疑在山林間卷圖吟罷注雙目
彩霞光射青天寬
題嚴子陵釣臺圖
炎劉焰熄幾不燃莽星妖光萬丈懸卯金爐中虹吐烟
赭肩羣聚蟻慕羶天心豈願刮席玄赤龍飛起白水淵
六合電掃皇風宣英雄趨朝簉鷺鵷侯王濟濟相後先
億兆臣伏孰敢喧子陵高卧志益堅冥鴻避弋能孤騫
平生和好如箎壎一貴一賤忍棄捐九重召入玉榻眠
列宿磨盪驚失躔羊裘歸來破露肩釣竿裊裊晴絲牽
東京清節推獨賢高臺屹立石一拳千秋萬古名猶傳
空山青青水潺湲
題何養素煮雪軒
水曹耳孫冰玉質亦愛觀梅東閣立梅梢乾雪手可拈
拾取春芽和瓊液方爐熾火金烏騰孤鐺煮月銀蟾泣
珠璣脫串暗有聲瑶瓊碎屑輕無迹萍雨疑跳春浪驚
松風悞雜秋聲急鶴飛影墮烟榻寒蛟浮氣裊雲窗濕
風流不讓陶糓誇高致敢與盧仝敵詩脾涼沁蔗漿融
渴吻香零甘露浥吟哦幾度三嚥餘乾坤清氣歸胸臆
題何養素馬圖
房星降精龍作胎渥洼之水深如杯夜飛霹靂電光紫
良駒已産真龍媒長鳴超羣空冀北下視衆馬皆駑駘
天生氣質難委棄萬里入貢何年來聖恩已許充内廐
九重蕩蕩天門開鐵銜寶勒鏤銀汞玉鞍絲轡粧玟瑰
雖調德性閑兩服終逞逸氣凌九垓王良老去復誰御
伯樂往矣令人哀百年變化尚形迹生綃寂寞煩松煤
求賢求駿同一理千金買骨逢竒才燕昭致禮郭隗重
何人再築黃金臺
題李白玩月圖
長庚之星光配月何年降精生李白倏向人寰汗漫遊
骨異神清本仙謫平生愛月如嗜飴老蟾流輝沁詩脾
胸中玲瓏廣寒殿珠璣欬唾天香吹良宵醉月坐花影
銀汞鎔階光烱烱夢咽玄霜玉兔寒露濕錦袍呼不醒
慣賖月色長安春玉環媒私力士嗔清平調新聲未絶
樓船迫脅連邊塵夜郎天高月黑黑忍死投荒去京國
金雞放赦歸江南采石波寬酒杯窄眼花捉月月倒懸
翻身起舞水中天馮夷夜護叱河伯遺骸肯汙飢蛟涎
巫陽下招招醉魄帝遣歸來住蟾闕精神仍作長庚星
萬古千秋伴圓缺
此圖汪仲魯作序司訓滕與善誦此詩數過擊節嘆
賞曰序可作此詩不可續矣當於古人中求之
題長江萬里圖為趙中道賦(中道蜀人)
一㕓老屋城南隅讀書樂道非愚夫西川有客踏秋雨
訪予手把長江圖披圖細數經行處天山白積銀為樹
冰澌暖沁六月流雪波怒向三巴注蜀江溶溶遠紆回
巨靈擘破巫峽開勢雄地束不得逞直走萬丈疑奔雷
瞿塘灧澦天下險巨石雙分銳磨剪盤渦每憂巨浸深
冷噴猶嫌急波淺人鮓甕頭雲結愁饞蛟晝舞寒風秋
至喜亭邊可貰酒秭歸縣前仍艤舟荆湘蕩漾平於掌
蒲帆箭疾飛雙槳蒼龍山露翠烟中白虹水接銀河上
岳陽樓高明月凉仙人踏冷鶴背霜玉簫吹碎丹鳳語
寶劍拭動青蛇光洞庭茫茫接彭蠡千里相望同尺咫
無情五老蒼顔凋含羞二姑黛鬟美揚瀾瀦滀鄱湖寬
水府馮夷嚴守關明珠泣墜淵容怨冰綃織就鮫人閑
梟磯秉靈孫小女冷風倏度神巫語客回望盡江東雲
鳥歸帶得淮南雨須臾放棹下金陵蓬萊宫闕高崚嶒
黃衣聖人御宸極紫霧衝霄王氣騰浪遊歷記萬餘里
愕夢驚魂幾悲喜江花江水興無窮點染丹青煩畫史
賦詩題畫心悠然才思安得如湧泉酒酣擊節唾壺缺
長歌杜陵壯遊篇
題邵思誼小景次韻
山含濕翠雨新沐山下茅茨繞松竹斷磯波縈皺縠紋
噴石飛泉響瓊玉長安幾度九鼎遷桃源風景猶依然
按圖卜居儻可得吾將歸隠抛塵緣
題匡廬雪齊圖
宇宙有此匡廬山羣峯層疊如髻鬟地鍾天造稱勝境
異人往往居其間至今遺跡尚可覓山靈夜護不敢干
樂天草堂雲卷幕靜脩藥爐月吐丹匡君書屋猿嘯樹
惠公講座鶴守關瑶田芝草烟漠漠石牀苔花雨斑斑
林光曉拖横練濕松聲時動疎籟寒昔年一往縱遐覽
平生壯遊眼界寬冥搜景物入吟咏揮洒未怪才思慳
是時冬深紛雨雪六花亂舞來人寰崆峒尚遠何杳杳
混沌未判猶漫漫青藏古檜失夭矯白暎列岫迷㠝岏
瓊仙定降錦屏曲玉女自浴銀河灣遥連二孤悲素影
近挹五老愁蒼顔天公貺我太清絶此時此景真竒觀
故鄉泉石起深念洞天再覓途路難星霜荏苒落塵夢
無因置我雙珮環尋幽訪道償夙願投簮幸遂心迹閒
何人胸中奪造化真境彷彿生毫端舊遊歷歷頻指點
晴窗對畫俄長嘆悠然蓮社十八友白頭元亮應當還
追思高賢不復見坐聽飛瀑空潺潺
題蹴踘圖(宋祖宋宗趙普楚昭輔黨進石守信)
李根九泉枝葉萎五季閏位迭興衰戈鋋相尋危易危
後唐承統緒乃微何煩祝天天已知夾馬營空王氣竒
趙家生子龍鳳姿平陽後胤孱弱資木札兆先人不疑
陳橋倉卒胡爾為舉世羣雄競追隨明良相逢同一時
會合正遇風雲期乘閒且復相娛嬉軍中之樂諒亦宜
青巾白袍大耳兒歷年三百開洪基紫衣穆穆善容儀
熒煌燭影難逃譏黑帽綠衫燕尾眉翩然對蹴手攬衣
相業曹隨繼蕭規昭輔大面兼豐頥側身注目從旁窺
太尉粗俗紛鬢絲平生羔酒香凝巵衣色淡黃巾色緇
石郎並肩立不移是中年老茁白髭姓名未識知為誰
君臣汗竹聲光垂當時邂逅忘等夷豈意後世圖書之
龍香兔穎含餘悲煜煜東井奎璧煇八荒四海咸雍熙
自從感慨歌五噫故都茫茫黍離離嗟哉往事不可追
目送飛鴻起遐思
題山水圖
羣山起伏如驚龍特立不屈疑爭雄遥天斜出紫菡蓞
落日倒射青芙蓉長溪縈迴遶山麓細瀨淙淙潄寒玉
烟凝向暮波光酣飛來亂點輕鷗浴林間結屋誰幽棲
疎窗俯碧虛檐齊彷彿神仙金華洞依稀漁人武陵溪
人間真境空寂寂每憑毫素留遺迹雲迷不返捕魚舟
雨冷猶存化羊石我居大好山水州金華武陵路悠悠
按圖竒勝不用得長吟聲撼松風秋
題虎嘯風生圖
南山虎穴雲冥冥猛獸中居藜藿青林深谷暗日欲暝
據地大吼風汵汵黃熊赤豹莫敢觸狡兔妖狐徒自伏
威稜震耀電目光視雄耽眈欲逐逐昂頭掉尾時欠伸
食麛攫犢秋復春短衣匹馬有李廣折弧墮矢無裴旻
題畫
青山盤盤俯溪水亂石平沙露洲渚扁舟一葉泊漁磯
老樹秋聲作龍語何人讀書坐船頭投竿罷釣絲綸收
小童龡火蘆葦濕酒香魚美無閒愁向晚天寒斜日暝
雲歛風輕波影淨倦來抛書動清酌吳歌越歌不堪聽
我生欲效張志和頭戴篛笠被青簔非熊夢斷心已寂
自甘衰老將奈何
題畫為芝黃汪志高作
蒼松蛻骨虯龍蟄滿地清隂雲氣濕山中採藥人未歸
老翁杖藜童子立翁來問師日欲西直疑劉阮仙路迷
尋真未遇興盡返武陵空覓桃花溪至今却憶芝黃墅
松月軒中足清趣深根伏苓大於人獨荷長鑱斸秋雨
題牧牛圖
綠野春深平似掌土脉膏黏皆沃壤羣牛耕罷飯雨肥
萋萋豐草和烟長承平每書大有年禾黍連被東西阡
早驅晚牧少拘束人牛兩閒不用鞭一童騎背向歸路
推先呼後頻返顧一童跨伏身半欹昂首訴風天欲暮
我生長大居山林慣識此景天機深自甘食力老農業
歌殘白石嗟無心
春耕驅牛聲叱叱釋犂隨意放原隰瀟瀟老樹風勢狂
彷彿隔山雨來急小童坐背不用牽綠簔濕短青笠圓
一牛徐行繩在手一牛回顧疑爭先更看最後緩追逐
日暮天昏歸路熟草肥水暖意自閒蹄健力強非觳觫
時平樂業甘為農處處擊壤歌年豐黍稌盈囷官賦足
但願稱作多牛翁
題秋江捕魚圖
秋江雲浮島嶼孤澄波萬頃平若鋪烟收日暮魚正出
漁人羣聚相喧呼或垂大罾或舉網小船如梭捷來往
天空嗷嗷鴻雁鳴風輕淅淅菰蒲響行客步遲心急歸
盤灣隔崦通徑微恍類黃州赤壁岸又疑青山采石磯
我生慣識江湖景已歷風波塵夢醒短簔圓笠釣絲輕
結盟鷗鷺從漁隠酒酣耳熱成清歌吳音越調商聲多
羊裘已敝身自老玉璜未得心如何令我披圖發長嘯
滿目楓林半殘照東津誰續觀魚篇少陵曾鼓三巴櫂
贈天台張思文
天台之山高插天赤城雁蕩相勾連石橋流水秋不竭
聲鏘玉佩何涓涓朝沐雨痕疑彩雲暮浮霞影生紫烟
洞府深沉異塵世月明笙鶴來飛仙乾坤清氣不肯散
鍾英吐秀生才賢故家乃有赤松裔祕書曾授黃石篇
至今文獻久未墜冠盖相望聯後先椿翁佐政留古歙
治同斯立居藍田棠隂日永訟庭靜愛民不忍施蒲鞭
今春令子事省覲弟昆列侍行周旋言歸故鄉又遠别
穏泛浙東秋雨船臨岐索贈無好語蠶頭字拙紈扇圓
綵衣奉養尤切切白髮待望應拳拳冬初再期一聚首
莫使風雪踰殘年丈夫那作尋常别長歌起舞揮龍泉
虹霓浩氣心愈壯飲酒有如鯨吸川嗟我老生年半百
瀟瀟霜髩成華顛刀圭欲覓安可致凡骨未超塵俗緣
為語天台衆仙侣紫陽悟道探玄玄蓬瀛得路儻相遇
會當寄我青瑶編
新安八景詩
屏山春雨
屏山在城東為真人聶師道修煉之所真人羽
化於揚州有駕鶴乘空之異竁劍履于是山之
形方類屏扆當春月微雨沾浥花木薈蔚紛紅
駭綠宋黃台有詩曰萬仞花屏問政山故稱華
屏又名問政云
問政春山高倚屏白雲飛去遥天青松巢雨暝鶴回晚
丹池風急龍歸腥至今劍光夜不散石枰棋冷斧柯爛
三耳仙人濕羽衣當年醉熟瓊花觀
練溪朝雲
新安之溪流濬源于楊之水直瀉數十里望之
如練帶然昔人有千尋練帶新安水之句故稱
曰練溪每春曉雨止白雲横溪雲水相連影搖
素練真奇觀也欲吟咏之恨無謝眺驚人語
耳
溪流素練三千尺寒光搖曳朝雲濕風驅勃勃海濤翻
瀰漫欲浸天宇碧帆歸衝斷半溪分扶桑日照收氤氲
數聲漁唱破清曉沙際驚飛鷗鷺羣
紫陽夜讀
紫陽山勢若飛鳳昔我徽文公寓閩南猶以是
山名其讀書之樓以表其不忘桑梓之意後之
學者面山構書院以為講學地宋穆陵賜紫陽
書院四大字刻於貞珉至今猶存兵燹餘再遷
于東城縣學之旁
新安講學尊紫陽書堂夜永聲琅琅穆陵宸翰鸞鳳翥
奎璧下貫晴虹光上探孔孟繼濂洛道重泰山與喬嶽
神遊故國想歸來月明應化遼天鶴
烏聊曉鐘
唐越國汪公華保禦六州嘗屯兵于是山遂營
州治焉公識機慕化而歸于有唐不失臣禮錫
以旌節鄉人德之立祠以祀山冠以危樓環以
雉堞懸以禁鐘昕夕叩之鏗鍧聲徹數十里
烏聊山頭殘曉月光射落星蒼石裂當年故壘埋劍刀
至今猶帶英雄血華鯨吼散秋空雲六街車馬何紛紛
一百八聲聲更徹直恐夢驚天上聞
漁梁夕照
漁梁俗傳宋太守袁公所作也在表城門之南
練溪之下流以南離火盛故堰水以厭勝之空
其中以通舟楫之往來日欲晡歸帆渺渺落雁
翩翩行人若蟻緣營營然不息登高下視之則
夕陽在鴉背天然畫本也
欲落不落晚日黃歸雁寫遍遥天長數聲漁笛起何許
孤舟下瀨如龍驤漠漠烟横溪萬頃鴉背斜陽駐餘景
叩舷歌斷蘋花風殘酒半銷幽夢醒
古巖晴嵐
古巖去歙西三十里山形如覆盂甚童而無草
木傃南有石巖空洞下可容數百肘僧結廬居
之而棟宇半接于巖前庋佛像其中遇春曉則
晴嵐冉冉耕夫牧子出没於隴畆烟靄之際亦
可愛也
天遣六丁來下鑿紺宇參差出樓閣空巖不見椎斧痕
毋乃混沌元氣樸嵐光林影迷烟霏輕浮翠雨凉沾衣
樵歌未起行人少山僧飛錫朝來歸
黃山霽雪
黃山舊名黟山唐天寶六年勑改黃山世傳黃
帝與容成子浮丘公講道於是今藥罏丹竈具
存有朱砂泉隂火潜燃氣如饙餾有竒峰三十
六每當積雪收霽日光倒射諸峰聯絡玲瓏勢
若削玉善畫者不能殫其巧焉
三十六峰青作朵朱砂泉香煮隂火澗鳴流碎瓊瑶英
崖空積遍珠璣顆日光倒射玉芙蓉羣仙問道來崆峒
臨風環珮儻可挹便欲飛身騎白龍
白水寒蟾
白水在歙城之南二里許山勢外周固而内寬
平地湧泉一泓瀦為小池冬夏不枯泉色甚白
如石髓玉乳融液動盪每夜永寒蟾流輝微風
颺之光漾不定有若走汞池之旁構梵宇宏麗
以是牓其額云
小池湛湛玉色泉直疑下有白龍眠山靈擘破石髓溢
一泓空碧涵漪漣幽人和月掬在手笑吸清輝當春酒
酒酣大呌問山靈千年誰是知心友
七言古體詩一章共二十四韻不揣蕪陋錄送
鄭彦彬赴王駙馬都尉館時兄彦昭亦寓閩中
聖皇六飛渡江水義旗所向羣奸弭金陵龍虎挹神京
鬱葱王氣衝天紫攀鱗附翼俱英雄文武赫若和陽公
榮膺國戚聯肺腑秀毓星斗羅心胸憶昨董師臨古歙
招賢喜遇詞章伯賈誼聲華擅獨竒鄭虔才思推三絶
去年移戍當會稽絳帳戎幕相追隨乞假歸來養慈母
豈意淚著堂萱萎今年又喜鎮閩海走幣遥遥千里外
誰言坐冷客無毡懸榻塵凝久相待於焉判袂不可留
青山綠水增離愁槖金曾為陸賈贐蠻音椎結今南州
氣候炎蒸異中土嚴霜虐雪何曾覩椰子酒殘焚鷓鴣
荔支雨歇啼鸚鵡主賓相見情愈深洗盡别來慕藺心
有時覓句月窺戶幾度談經風滿林君家難兄代希有
喪亂升沈十年久昔時青馬卸雕韀今日酡顔成皓首
吁嗟世事何必論開懷且倒玻瓈尊萍蓬得聚海上國
猿鶴入夢江南村賓主弟兄真四美此樂人間果難擬
機雲孝友出彛倫管鮑交情忘爾汝願言歲晚罷功名
歸與谷口堪娛情好披襏襫立烟雨數聲布榖催春耕
十八學士卷
隋亡晉陽啟唐祚錦帆未返江都路野鳥為鸞人肆欺
天心厭亂誰能訴一朝裴寂成深謀家國轉變汝所由
白旄黃鉞兩京定四海晏然無所憂功高德厚稱神武
太子齊王安足數忠臣猛將任股肱寵異宏開天策府
當時賢俊十八人嘉謨直道情相親可否獻替陳至理
何曾宛轉全天倫瀛洲茫茫近蓬島迥隔塵寰風日好
如綸如綍出王言戒逸戒奢箴大寶或稱博學行秘書
或稱忠鯁智有餘隂陽大化任調燮經籍奥義煩分區
殷勤疇咨當世務司勲記室并主簿考功祭酒博士倫
著作參軍典簽數是中諸子皆良才十七可尊一可猜
如何驍騰衆龍媒著彼碌碌真駑駘豈知詒謀傳後禍
雨露纔沾鬢雲妥此獠空憐頭血流斛麥諛言無不可
清風環珮聲珊珊摳趨進退意氣閒龍眠居士有佳趣
好事寫入畫圖間我今展卷起深想千古神交見神像
一時陳迹付逝波肻信流芳在天壤只今幸際休明時
虞舜至治應無為羣賢畢集玉堂署咫尺瀛洲端可期
聖朝豈無此學士我亦趨朝拜丹陛古今人物許同儔
留取聲名繼青史
董宣廟
湖陽公主國懿親白日故縱奴殺人臣為赤縣清輦塵
殺人者死法用伸奔車入奏主勿嗔主欺國法非欺民
民可濫殺焉用臣臣如有罪死楓宸臣如無罪何屈身
當時回天力萬鈞震懾貴戚動九垠生為郎官死勾陳
忠必獲報神必靈宜其廟貌高麒麟
題李營邱枯木圖
營邱枯木天下無筆端造化何榮枯想當盤礡欲畫際
天為助興神為驅鄧林已化防風骨滄海乍出珊瑚株
良材何異徂徠産大用不值明堂需自憐形質赦斤斧
豈嘆薪㸑供樵蘇萬牛回首力未許獨匠指顧心難圖
空遺偃蹇蔽村野白石鑿鑿泉嗚嗚枯梢似挂瘦蛇影
亂葉恍茁乖龍鬚我生本是山澤叟隠居林樾同凡夫
昂霄聳壑日在望號雨呼風時與俱只今廊廟重締構
楩楠杞梓當貯儲按圖工師儻所取意營目盼增嗟吁
梧岡集卷二
