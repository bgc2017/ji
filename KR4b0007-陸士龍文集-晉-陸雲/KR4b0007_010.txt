陸士龍文集卷第十
晉清河内史陸雲士龍
書集
與朱光禄書與張光禄書(三首)
與嚴宛陵書與宛陵荅
與戴季甫書(七首)與楊彦明書(七首)
與陸典書書(七首)車茂安書
荅車茂安書車茂安又荅書
弔陳求長書(五首)弔陳伯華書(二首)
移書太常府薦張瞻
與朱光禄書
少長之禮教化所崇中葉陵遲舊章廢替追惟
前訓思遵在昔敢慕高義謹奏下敬
與張光禄書(三首)
長幼之序人倫大司季世多難失敬在昔敢希
令典求思自邁謹奏下敬以藉虔欵
顧令文彥先每宣隆眷彌泰之惠懷德惟慙守
以反側旣晞仁風委心自昵加與沛君分同骨
肉憑頼之懷疑心如結
加蒙顧遇重以傾倒准亮歸誠石行文敦素篤
䆳道實茂淑器敏旣美思學又快南州良德今
者東行望風自託其意繾綣願厚接納副其乃
心
與嚴宛陵書
少長之序禮之大司晩節陵替舊章殘棄瞻言
令典旣慕欽承仰憑高風實副邦民謹奏下敬
以藉虔欵思復未遠庶免悔吝
嚴宛陵荅
奉詠美旨流風綽遠復禮興仁命世之作獲尚
齒之况無尊賢之報抱此永懷愧歎何有君子
弘道厚文無施是用釋筆歸于神要
與戴季甫書(七首)
雲頓首頓首惟夏始暑願府館萬福疾病處遠
人信希少情問闕替中間曠年膽慕敬想興言
反側隆敦比辱慰誨銜抱豐眷以增愚迹不勝
勤企謹及君之書不以備
陸雲頓首頓首曠遠以來忽踰年載宗想輝蔭
引領惟慕東歸之後疾患增瘵且道路悠遠不
值信便久念自修而經年不果雖在伏枕至於
結心注望實係光塵累蒙誨命舊眷惟新執對
之曰如或面展長塗自替聽誨未由瞻企勤戀
守以委重表不且今更繼情季鸞公世相係徂
落俊德茂業邦家之彥一朝並逝求爾淪没哀
痛切裂不能自勝柰何柰何江南初平人物失
叙當頼俊彥彌縫其闕加在二賢楚國之良沉
寶積實未童大朝重惟痛恨言增哀咽誠念仁
風篤烈如在疇昔意愛所隆嗟悼之心誠不可
言備蒙其分情兼切傷加承仁誨益以惻愴
武陵於荆州云多人士聞周孟子伍令明潘世
長諸人並爲美德心常依依今日遭遇良驥展
士之秋也不審逹者凡有幾人無因聽承誨語
咨禀未聞每懷勤企表不盡言
長游前下停此十餘日想德欣喜無以爲喻分
别恨恨于今戀之當暑遠涉益追心懸淸粹沈
茂思敏通微居德履道秉心真實貴一時良彥
君之别久見之懽察風姿美令心神烈暢巳成
美器欽愛之情欵然至實近聞若思未有通塗
每用於邑
周安東昔奄薨徂追慕切剥不能自勝勲業有
究早爾背世遺惠鄙州民物同哀備記名義情
兼切裂在此會同每言高重武陵至心欵列誠
念篤終必垂悽愴王季楊孝友行素旣簡清塵
在此接近備其所顧居心秉尚用志不苟公私
操實足爲美器今爲土斷品還此郡前群小虚
妄遂下其編牒爲之憤歎人物遠主彛倫多失
願垂末光益有以潤區區至心謹復言意戴彥
遠永昌猶爲遠小想其必有惠政耳
郭敬言蒸陽良才遠負爲之邑歎以其姿望足
以致高想不久爾耳石行文在無錫大有清積
一州之高功長吏此家行素道實州閭所稱疇
昔接事旣盡其才願重榮益以成其實凡在羽
埃思附鳳翼風塵所集無不拭目
與楊彥明書(七首)
雲白欽明去書不悉彥先來得書以爲慰時去
苒荏歲行復半悲此推移終然何及漸巳欲熱
想自如常悠悠守限良談未日眇然東望思以
叙至及反憒罔不多行矣愛德往來相聞
陸雲白省示累紙重存往會益以增歎年時可
喜何速之甚昔年少時見五十公去此甚遠今
日冉冉已近之已耳順之年行復爲憂歎也柯
生而多悅樂春未猒秋風行戒已悲落葉矣人
道多故懽樂恒乏敖遊此世當復幾時各爾永
鬲良會每闌懷想親愛窹寐無忘書無所悉
彥先來相欣喜便復分別恨恨不可言階塗尚
否通路今塞令人罔然名論允進遠而有光者
度此顯期不淹民望耳塵堂之士比迹山歎栖
者悲豈唯一人少明湘公亦不成遷名公之舉
且可以爲資然今恨恨當行行復有宜耳
彦先相說疾患衛欲增廢深爲恒然行向襄篤
疾來應百年之望雖未必此爲疑然親親所以
相䘏之一感耳想懃服藥行復向佳耳吾旣常
嬴間來體中亦恒少頼曰爾勿勿則堪自力未
速待罪會期難尅情之戀想何勞之多好自愛
屢相聞
行言竟行令人恨之已當至未耶能少留不世
明篤行至性如前後所論語其偶爾旋已能悟
耳而聞其遂於愬其使愕然寧以所不可虧一
國之清格乎輙便絶意彦先所一二
載會稽如是便發分別恨然一得名士唯當有
此君耳失分重勞令人歎息善得日夕真家人
若思望之清才後類一時之彦善並得接九月
中可得逹東禮衡陽長沙甚快東人近未復有
見叙者公進屈久恒爲邑罔黨方有清塗薄國
讓在内中大有好稱此家一時美德也在事又
佳甚快甚快
永耀已葬冥冥遠矣存想其人痛切肝懷柰何
柰何聞伯華善佳深慰存亡人生有終誰得免
此且使繼嗣克勝堂構有紹亦存亡之願也明
類喪索同好日盡如此生輩那可復多耶臨書
酸心
與陸典書書(七首)
雲再拜自曠但爾巳復經時限制長路惟親未
期唫近晨風傾匡結言來誨綢繆篤眷彌隆誦
玩千周以當侍會静言莫瞻翹翹仰慕大人汜
愛在我尤弘每銜思戀何時去心限此省省願
言用替遙瞻靈丘感時情傷往來信理自更繼
情如有信唯不玉音
雲再拜侍郎比侍數會同邪常憶戀此君不慙
有殞此君公私並懀年長而志新齒邁而曾勤
家宗美者也常感其篤分封之始年相見重逹
其至心
雲再拜日月運邁何一流速銜哀經變思愈深
亡靈處彼黃塘幽曠在遠之億心常愴裂含痛
靡及悠悠柰何想時時復一省視思至心破無
所厲情叔父一兄故尚未逹想不久至耳深憂
徙際公私哀罔曠離山墓永適異國四時靈寂
桑梓靡循且念親各爾分析情感復結悲嘆而
巳知大人每垂䘏逮也臨表悲猥絶筆餘哀不
知所次雲再拜
每念彦先情兼剥裂年盛志美令姿可借舉言
及不知心傷也
雲再拜國士之邦實鍾俊哲太伯清風遯世立
德龍蜿東嶽三讓天下(垂化)邁迹百代所晞高蹤
越於先民盛德稱乎在昔續及延陵繼嚮馳聲
沉淪漂流優遊上國所音察微智越衆俊通幽
暢遐明同聖荷言偃昭烈於孔堂員武邁功於
諸侯自秀偉相承明德繼踵亦爲不少吳國初
祚雄俊尤盛今日雖衰未皆下華夏也來誨所
及遐邇同懷重及二聖下逮衆子或生羌狄或
在邊域勲美之隆實如嘉誨愚以東國之士進
無所立退無所守明裂眥苦皆未如意雲之鄙
姿志歸丘壟草門閨窬之人■晞天望之冀至
於詔季禮之遐蹤結高肝於中夏光東州之幽
味流榮勲於朝野所謂闚管以瞻天緣木而求
魚也重申不烈雲再拜
雲再拜每惟大人挺自然之妙質禀淵姿之弘
毅克壯其烈兼詠之道希文尚武潜居以娛其
志靜處以肓其神遊步八素之林逍遙德化之
囿豈如未者牽曳世道通明俊乂在官焉
使晞世之寶久隱岑崯之山逸景之迹永縶幽
冥之坂方將車乘回綸束帛箋箋排金風於太
微跨天路以妙觀恢皇綱之大烈垂榮祚乎祖
宗此乃大人之所宜循非凡夫之可企望也無
因親展書以言心心之所積萬不叙一雲再拜
雲再拜臣鄕前行陵有小事唯以具聞事已大
了猶以爲願行欲取歸念別方至豫以愍然每
相見未嘗不以大人爲言想令仁士光令遠公
然兄弟屢數常存思想想令遠分好巳爲綢固
彦恩復蒙誘掖耳■無因觀對言不盡心屢垂
誨以慰遠思雲再拜
雲再拜臣卿在臺高譽洋溢洛邑之内無不欽
敬東南之貴寶真不但會稽之篠蕩也每會常
共歌詠信無一面不歎吟也想方周旋携手散
今日之恩耳雲再拜
雲再拜輒宣來意仲應此家大自欽重大人黨
巳見其意耳
雲再拜不知從事今在州得假歸耳想今來得
行有緣侍面耳每得令遠書感頼豐化言歸于
欵來誨恤及亦爲無巳情深欣如云在身年歲
及人名聞難集非頼師友何以自濟願敦惠助
爲之光輔臣仁在此華亭之望以大人爲宗主
宜令小大得分亦崇洪業也雲再拜
附車茂安書
永白間因王弘季有書怪足下無荅外甥石季
甫忽見使爲鄮令除書近下因令便道之職得
此罔然老人及姉自聞此問三四日中了不能
復食姉晝夜號泣不可忍視外甥之中老人真
自受恤季甫恒在目下卒有此役舉家慘慼不
可深言昨全伯始有一將來是句章人具說此
縣旣有短狐之疾又有沙&KR2708;害人聞此消息倍
益憂慮如其不行恐有節目良爲愁憤足下可
具示土地之宜企望來報車永白
荅車茂安書
雲白前書未報重得來况知賢甥石季甫當屈
鄮令尊堂憂灼賢姉涕泣上下愁勞舉家慘慼
何可爾耶輒焉足下具說鄮縣土地之快非徒
浮言華豔而巳皆有實徵也縣去郡治不出三
日直東而出水陸並通西有大湖廣縱千頃北
有名山南有林澤東臨巨海往往無涯汜船長
驅一舉千里北接青徐東洞交廣海物惟錯不
可稱名遏長川以爲陂燔茂草以爲田火耕水
種不煩人力决泄任意高下在心舉鈒成雲下
鈒成雨旣浸旣潤隨時代序也官無逋滯之榖
民無飢乏之慮衣食常充倉庫恒實榮辱旣明
禮節甚備爲君甚簡爲民亦易季冬之月牧旣
畢嚴霜隕而兼葭萎林鳥祭而罻羅設因民所
欲順時遊獵結罝繞堽密岡彌山放鷹走犬弓
弩亂發鳥不得飛狩不得逸真光赫之觀盤戲
之至樂也若乃斷遏海浦隔截曲隈隨湖進退
采蜯捕魚鱣鮪赤尾䱟齒比目不可紀名鱠鰡
鰒炙䱥鯸烝石首臛&KR1736;真東海之俊味肴膳
之至妙也及其蜯蛤之属目所希見耳所不聞
品類數百難可盡言也昔秦始皇至尊至貴前
臨終南退燕阿房離宫別館隨意所居沉淪涇
渭飲馬昆明四方竒麗天下珍玩無所不有猶
以不如吳會也鄕東觀滄海遂御六軍南廵狩
登稽嶽刻文石身在鄮縣三十餘日夫以帝王
之尊不憚爾行季甫年少受命牧民武城之歌
足以興化桑弧蓬矢丈夫之志經營四方古人
所嘆何足憂乎且彼吏民恭謹篤愼敬愛官長
鞭朴不施聲教風靡漢吳以來臨此縣者無不
遷變尊大夫賢姉上下當爲喜慶歌舞相送勿
爲慮也足下急啓喻寬慰真說此意吾不虚言
也停及不一一陸雲白
車茂安又荅書
永白即日得報披省未竟懽憙踊躍輒於毋前
伏讀三周舉家大小豁然忘愁也足下此書足
爲典誥雖山海經異物誌二京南都殆不復過
也恐有其言能無其事耳雖爾猶足息號泣懽
忭笑也府君入後月當西出足下可豫至界上
吾欲先一日與卿相見也荅不復多車永白
弔陳永長書(五首)
雲頓首頓首哀懷切恒賢弟永曜早喪俊德酷
痛甚痛柰何陸士龍頓首頓首
雲頓首頓首天災橫流禍害無常何圖永曜奄
忽遇此凶問卒至痛心推剥柰何柰何想念篤
性哀悼切裂當可堪言無因展告望企鯁咽財
遣表唁悲猥不次雲頓首
永曜茂德遠量一時秀生竒蹤瑋寶灼爾凌群
光國隆家人士之望冀其永年遂播盛業携手
退遊假樂此世柰何一朝獨先彫落奄聞凶諱
禍出不意拊心痛楚肝懷如割柰何柰何豈况
至性何可爲心臨書鯁塞投筆傷情
與永曜相得便結願好契闊分愛恩同至親憑
烈三益終始所願中間離別但爾累年結想之
懷夢寐㑂佛何圖忽爾便成永隔哀心慟楚不
能自勝痛當柰何柰何義在奔馳牽役萬里至
心不叙東望貴舍雨淚沾襟今遣吏并進薄祭
不得臨哀追贈切裂幸損至念書重不知所言
永曜素自強徤了不知有此患險戲之災遂不
可救豈惟貴門獨喪重寳此賢之殞邦家以瘁
情分異他痛心殊深已矣遠矣可復柰何追想
遺規不去心目悠悠無期哀至裴裂不知何言
可以言知酷楚而已
弔陳伯華書(二首)
大君遠資高數世之瑰瑋當光𥙿大業茂垂勲
名柰何日朝早爾喪墜自聞凶諱痛心割裂追
惟哀摧肝心破剥痛當柰何柰何相念夙年奄
嬰哀艱扳慕不及當可爲心牽役遠路無因奔
馳東望靈宇五情哽咽割切哀慕書重感猥不
次
昔與大君分義欵篤彌隆之愛恩加兄弟憑此
烈好要以始卒何圖大君獨先早世遠聞訃問
若喪四體拊心慟楚肝心如割柰何柰何豈况
至性當何可言今遣吏恭集薄祭不得臨喪以
叙悲苦計往人到貴舍之日揮涕而已投筆歔
欷
移書太常府薦張贍
蓋聞在昔聖王承天御世殷薦明德恩和人神
莫不崇典謨以教思興禮學以陶遠是以帝堯
昭煥而道恊人天西伯質文而周隆二代大晉
建皇崇配天地區夏旣混禮樂將庸君侯應歷
運之會贊天人之期博延俊茂熙隆載典伏見
衞將軍舍人同郡張贍茂德清粹器思深通初
慕聖門棲心重仞啓塗及階遂升樞奥抽靈匱
於祕宫披金縢於玄夏思樂百氏博採其珍辭
邁翰林言敷其藻探微集逸思心洞神論道屬
書篇章光覿含竒宰府婆婆公門棲靜隱寳淪
虚藏器褧裳襲錦■衣被玉曾泉改路懸車將
邁考槃下位歲聿屢遷縉紳之士具懷㑶恨方
今太清闢宇四門啓籥玄綱括地天網廣羅慶
雲興以招龍和風起而儀鳳誠巖穴耀穎之秋
河津託乘之日也而贍沉淪下位群望悼心若
得端委太學錯綜先典垂纓玉階論道紫宮誠
帝室之瑰寶清朝之偉器廣樂九奏必登昊天
之庭韶夏六變必饗上帝之祀矣
陸士龍文集卷第十
士龍六歲能文性清正有才與兄士衡齊
名人謂士龍文雖不及而持論過之其所
著有集十卷然人間之傳率皆錄本仍僞
踵誤不便覽觀吳士陸元大近刻士衡集
訖工復取斯集以予家本校而刻之其亦
有功於二儁者哉正德已卯七月之望太
㒒少卿郡人都穆
