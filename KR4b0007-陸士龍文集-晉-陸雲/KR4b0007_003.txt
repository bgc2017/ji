陸士龍文集卷第三
晉清河内史陸雲士龍
詩
兄平原贈贈鄭曼季往返八首
贈顧尚書一首
贈顧彦先一首
答顧秀才一首
荅大將軍祭酒顧令文一首
荅吳王上將軍顧處微一首
贈鄱陽府張仲鷹一首
孫顯世贈并荅失題二首
兄平原贈(并序)
余弱年夙孤與弟士龍銜䘏喪庭續會逼王命
墨絰即戎時並縈髮悼心告別漸歴八載家邦
顛覆凡厥同生彫落殆半收迹之日感物興哀
而龍又先在四時迫當祖載二昆不容逍遥銜
痛東徂遺情西暮故作是詩以寄其哀苦焉
於穆予宗禀精東嶽誕育祖考造我南國南國
克靖實繇洪績惟帝念功載繁其錫其錫惟何
玄冕衮衣金石假樂旄鉞授威匪威是信稱平
遠德奕世台衡扶帝紫極其一
駕生三昆克明克俊遵塗結轍承風襲問帝曰
欽哉纂戎裂祚雙組式帶綬章載路即命荆楚
對揚休顧肇敏厥績武功聿舉煙煴芳素綢繆
江滸昊天不吊胡寧棄予其二
嗟予人斯胡德之微闕彼遺軏則此頑違王事
匪監旍旆屢振委籍舊戈統厥征人祈祈征人
載肅載閑騤騤戎馬有■有翰昔予翼考惟斯
伊撫今予小子繆尋末緒其三
有命自天崇替靡常王師乘運席江卷湘雖
■守守從武臣守局下列譬彼飛塵洪波雷擊
與衆同泯巔䟦西夏收迹舊京俯慙堂構仰懜
先靈孰云忍媿寄之我情其四
伊我俊弟咨爾士龍懷襲瑰瑋播殖清風非德
莫懃非道莫弘垂翼東畿耀穎名邦綿綿洪統
非爾孰崇依依同生恩篤情結義存並濟胡樂
之悦願爾偕老携手黃髮其五
昔我西征扼腕川湄掩涕即路耀𬒮長辭六龍
促節逝不我待自往迄兹曠年八祀悠悠我思
非爾焉在昔並垂髮今也將老銜哀茹慼勲闊
充飽嗟我人斯胡䘏之早其六
天步多艱性命難誓常懼隕斃孤魂殊裔存不
阜物没不增壤生若朝風死猶絶景視彼浮遊
方之僑客眷此黃廬譬之斃宅匪身是吝亮會
伊惜其惜伊何言紆其思其思伊何悲彼曠載
其七
出車戒塗言告言歸辱食驚駕夙興宵馳濛雨
之隂炤月之輝陸陵峻坂川越洪漪爰屇爰止
步彼高堂失爾羽邁良願中荒我心永懷匪悦
匪康其八
昔我斯逝兄弟孔仁今我來思或彫或疚昔我
斯逝族有餘榮今我來思堂有哀聲我行其道
鞠為茂草我履其房物存人亡拊膺涕泣血淚
彷徨其九
企佇朔路言送爾歸心存言宴日想容輝廹彼
窀穸載驅東路繼其桑梓肆力丘墓婉兮孌兮
興懷罔極眷言顧之使我心惻其十
荅
伊我世族太極降精昔在上代軒虞篤生厥生
伊何流祚萬齡南嶽有神乃降厥靈誕鍾祖考
徹兹神明運步玉衡仰和太清賓御四門旁穆
紫庭紫庭既穆威聲爰振厥振伊何播化殊鄰
清風攸被率土歸仁彤弧所彎萬里無塵功昭
王府帝庸厥勲黃鉞授征錫命頻繁闞如虣虎
肅兹三軍光若辰跱亮彼公門仍世上司芳流
慶純雲和所産爰育二昆誕豐岐嶷夙邁令問
令問伊何休音允臧先公克構乃崇斯堂耀穎
上京發迹扶桑戎車山征時惟鷹揚鷹揚既昭
勲庸克邁天子命我鎮弼于外在作扞城以表
南裔降災匪蠲景命顛沛惟我賢昆天姿秀生
含竒播殊明德惟馨太陽散氣乃禀厥和山川
垂度爰則厥遐厥遐伊何惟光惟大惟大伊何
如岱如渭恢此廣淵廓彼洪懿弘道悙德淵哉
為器統我先基(冠弱)慷慨將弘祖業實崇奕世咨
予頑朦蕞爾弱才沉耀玄渚挹庇雲淇陶化靡
移固陋于兹瞻仰洪範實忝先基巍巍先基重
規累構赫赫重光遐風激鷺昔我先公爰造斯
猷今我六蔽匪崇克扶悠悠大道載邈載遐洋
洋淵源如海如河昔我先公斯綱斯絶今我未
嗣乃傾乃圮世業之頽自予小子仰愧靈丘銜
憂没齒憂懷惟何顧景惟塵峩峩高蹤眇眇貿
辰明德繼體莫非哲人今我頑鄙規範靡遵仍
世載德荒之予身莫峻匪岳有俊斯登莫高匪
雲有高斯凌矧我成基匪克階升玄黃長坂載
寐載興豈敢憚行哀此負乘芒芒高山自予頽
之濟濟德義匪予懷之終銜永負于其媿而昔
予言曠氾舟東川銜憂告辭揮淚海濱羲陽趣
駕炎華電征自我不見邈哉八齡悠思迥望寤
言通靈昔我往矣辰在東嵎今我于兹日薄桑
榆銜艱遘愍困瘁殷憂哀矣我世匪蒙靈休開
元迄兹震興迭微弱風隠駭海水羣飛王旅南
征闡耀靈威予昆乃播爰集朔土載離永久其
毒太苦上帝休命駕言其歸多我遘愍振蕩朔
垂羈繫殊俗初願用違嚴駕東征肅邁林野夕
秣乘馬朝整僕旅矯矯乘馬載驅載馳漫漫長
路或降或階晨風夙零朝不皇飢傾景儵墜夕
不存罷雖有豐草匪釋奔駟雖有重隂匪遑假
寐焭焭㒒夫悠悠遄征經彼喬木有鳥嚶鳴微
物識儕矧伊有情樂兹棠棣實歡友生既至既
覲滯思曠年曠年殊域覲未浹辰恨其永懷憂
心孔艱天地永久命也難長生民忽霍曷去其
常我之既存靡績靡紀乾坤難並寂焉其已生
若電激没若川征存愧松柏逝慙生靈匪吝性
命實悼徒生苟克折薪豈憚冥冥曕企皇極徼
(興今我家道綿綿莫承昔我昆弟如鸞如龍今福上天冀我友生要期永年昔我先公邦國攸)
(&KR0799;廣宅頹墉高門降衡修庭樹蓬感物悲懷愴我友生凋俊隊雄家哲永徂世業長終華堂傾)
(金披華玩藻華若翰林詠彼清聲被之瑟琴味矣其傷悙仁汜愛錫予好音晞光懷寶煥若南)
(李以報寶玉冀憑光蓋編諸末錄此殊響慰之予心弘懿忘鄙命之反覆敢投桃)
贈鄭曼季往返八首
谷風懷思也君子在野愛而不見故作是詩言
其懷思之也
習習谷風扇此暮春玄澤墜潤靈爽煙煴高山
熾景喬水興繁蘭波清踴芳滸增凉感物興想
念我懷人其一
習習谷風載穆其音流瑩鼓物清塵拂林霖雨
嘉播有渰凄隂歸鴻逝矣玄鳥來吟嗟我懷人
其居樂潜明發有想如結予心其二
習習谷風以温以凉玄黃交泰品物含章潜介
淵躍候鳥雲翔嗟我懷人在津之梁明發有思
凌彼褰裳其三
習習谷風其集惟高嗟我懷人於焉逍遥鸞栖
高岡耳想雲韶拊翼墜夕和鳴興朝我之思之
言懷其休其四
習習谷風其音孔嘉所謂伊人在谷之阿虎質
山嘯龍輝淵蟠維南有箕匪休其和有球斯畢
戢爾滂沲懿厥河漢惟彼大華明發有懷我勞
如何其五
鄭答
鴛鴦美賢也有賢者二人雙飛東岳揚輝上京
其兄已顯登得朝而弟中漸婆娑衡門然其勞
謙接士吐握待賢雖姬公之下白屋洙泗之養
三千無以過也乃肯垂顧惠我好音思樂結永
好之懽云爾
鴛鴦于飛在江之涘和音反暢拊翼雙起朝遊
蘭池夕宿蘭沚清風翕習扇彼蘭茝凌雲高厲
載翔載止其一
鴛鴦于飛載飛載吟有鬱浚藪實惟桂林芳條
高茂華繁垂隂爰翺爰翔爰憩其南有馥清芬
協我好音&KR0680;&KR0680;&KR0680;&KR0680;&KR0680;&KR0680;&KR0680;&KR0680;&KR0680;&KR0680;其二&KR0680;
鴛鴦于飛乘雲高翔有嚶其友戢翼未翔澹淡
素波容與趨倡雖曰戢止和音遠揚我有好爵
與子偕嘗其三
鴛鴦于飛徘徊翩翻載頡載頏命侣鳴群有鬱
蘭臯冽彼清源駕言遊之聊樂我云思與佳人
齊懽順川其四
鴛鴦于飛或飛或遊習習谷風扇彼清流春草
揚翹黿龜沉浮感物興想我心長憂誰謂河廣
曾不容舟企予望之搔首踟蹰其五
鴛鴦于飛載和其鳴懷爾好音寡我中情人亦
有言心得遺形授我木瓜報爾瑶瓊匪繄曰報
永好千齡其六
陸贈
鳴鶴美君子也太平之世君子猶有退而窮居
者樂天知命無憂無欲碩人之考槃傷有德之
遺世故作是詩也
鳴鶴在隂戢其左翼肅雍和鳴在川之側假樂
君子詐爾明德思樂重虚歸于其極嗟我懷人
惟馨黍稷其一
鳴鶴在隂其鳴喈喈垂翼蘭沼濯清芳池假樂
君子其茂猗猗底之瑰寶有粲瓊瓌乃振褧裳
襲爾好衣嗟我懷人啓襟以晞其二
鳴鶴在隂其儀藹藹謂天蓋高和音于邁假樂
君子篤膺俊乂穆風潛烈興雲戢薈德茂當年
時衍嘉會安得鞶藻改爾縞帶嗟我懷人心焉
忼愾其三
鳴鶴在隂載好其聲漸陸儀羽遵渚回涇假樂
君子祚之篤生德耀有穆如瑶如瓊安得風帆
深濯髴滅景遺雲雨爾在北冥嗟我懷人惟用
傷情其四
鄭答
蘭林懽至好也有君子世濟其美英名光茂遭
時暫否福德衡門顧我慇懃屢辱德音思與結
好以永不刊
瞻彼蘭林有翹有秀有斐君子邦之碩茂厥德
伊何固天攸授如川之源如山之富回流清淵
啓襟開裕縉紳晞風民用胥附其一
猗猗碩人如玉如金浚其明哲尅廣德心習習
凱風吹我棘林飛鴞萃至允懷好音悠悠征徒
輶德鮮任嗟我猗人和樂實忱其二
在昔延州鵠鳴江涯今我陸子曠世繼竒身乖
千載德音並馳漸鴻遵渚宛其羽儀安得高風
騰翮天池其三
飛龍蜿蜒山谷升氣猛虎嘯吟清風高厲情同
來感數乖身逝夷鮑齊懽專名故世愷悌君子
民之攸憩咨予遘時千載同愛其四
垂龔之會匪詩不宣嗟我懷人斯恩斯勤德音
來訊有蔚其文菽菽兔匪迹不存誠在心德
愛結忘言其五
陸贈
南衡美君子也言君子遯世不悶以德存身作
者思其以德來仕又願言就之宿感白駒之義
而作是詩焉
南衡惟岳峻極昊蒼瞻彼江湘惟水泱泱清和
有合俊乂以藏天保定爾茂以瓊光景秀濛氾
穎逸扶桑我之懷矣休音俊揚其一
穆穆休音有來爾雍沉波涌奥淵芳馥風傃虚
養恬照日遺蹤考槃遵渚思樂潛龍我之懷矣
冥爾華宫其二
和璧在山荆林玉潤之子于潛清輝遠振克稱
輶德作寶有晉和聲在林羽儀未變我之懷矣
有客來信其三
風雲有作應通山淵清琴啓彈宫商乘絃類族
知感有命自天夷叔希世猶謂比肩矧我與子
姤會斯年其四
我之懷矣在彼北林北林何有於煥斯文瓊瑰
非寶尺牘成珍豐華非妙得意惟神河魴登俎
遺答清川其五
鄭答
南山酬至德也有退仕衡門修道以養和棄物
以存神民思其治士懷其德或思置之列位或
思從之信宿詩人嘉與此賢當年相遇又屢獲
德音情懽心至故作是詩焉
陟彼南山言采其蕭樂只君子邦家之翹克茂
厥猶輶德是收聊道以儉廣愛以周嗟我懷人
永好千秋其一
瞻彼江潭言釣其鱮有美碩人自公退處羔裘
逍遥輶德是舉白駒遯時世事孰與思我猗人
寘之晉序有客信信獨寐寤語其二
天高地卑玄黃煙煴人道交泰自昔先民耽文
好合輔德與仁管叔罕僑曠世難鄰修組施結
玄弁生塵咨我與子遘會當身琴瑟在御永愛
纏綿其三
瞻彼江澳言詠其潭所謂伊人在水之隂養和
以泰樂道之潛錦衣尚絅至樂是耽興言永思
繫懷所欽愛而不見獨寐寤吟其四
詩以言志先民是經乃惠嘉訊德音惟馨欽詠
繁藻永結中情華文傷實世士所營逹人神化
反之混冥交棄其數言取其誠思與哲人獨寶
其貞其五
陸贈
瞻彼高崗有猗其桐允也君子實寶南江員規
啓俗沉矩履方泳此明流清瀾川通陟彼衡林
味其回芳其一
馥馥回芳綢繆中原祁祁庶類薄采其芬栖遲
泌丘容與衡門聲播東氾響溢南雲
其二
穆穆閶闔南端啓籥庶明以庸帝聽式闕有鳳
于潛在林栖翮非予之祚孰與好爵
其三
幽居玩物顧景自頤發憤潛惟㑂彿有思予美
忘此終然胥來企予與言惟用作詩
其四
鄭答
瞻彼中陵蘭黃猗猗允矣君子樂且有儀沉仁
育物玄聦鏡機德充闈庭名逸南畿祁祁俊友
言酌言依其一
鼓鐘于宫百里震聲亹亹令問歸我偉貞厥震
伊何駿奔以驚厥問伊何民胥以寧有鶴在隂
非子誰鳴我有好爵非子孰盈其二
潛龍遁初有鳳戢翬王猶未泰彛倫錯違臯門
重爾啓扉庶績適斁非爾焉綏翼翼京宇
俟爾攸晞民之胥望如渴如饑其三
德音來惠覆玩三周沉潤淵洞逸藻雲浮結心
所親曷變曷渝路隔津梁一&KR1239;限殊終朝之思
三秋是踰愛而不見興言踟蹰其四
贈顧尚書
五嶽降神四瀆炳靈兩儀鈞陶參和大成兆光
人倫誕育至英於顯尚書實惟我兄行成世則
才為時生體道既弘大德允明厥弘伊何靡曠
不遵厥明伊何靡妙不研無索炤灼有冰幽玄
細微不錯毫芒以陳積簣爲山納流成淵扶翹
布華養物作春所肅以禮所潤以仁宣質拔行
曜文入采堅不可鑚清如凝水方迹迎朖蹈齊
闕里晞聖而惟亦顧之子彼棄芝英玩此蘭茝
異世同芳其馥不已我蘭既馥我風載清能芬
南岳運芳北征子有其德人求其馨逝此陋巷
薰彼紫庭厥音不已鼓鍾有聲聞天之聦譬之
鵠鳴天聦既招我實惟彰乘風之鳳眷言朝陽
披雲藻綉來此舊鄉謙光自抑厥輝愈揚麗容
魋翕孔好已張既照平林且我華英華英已曜
餘光難延會淺别速哀以紹欣追曠同塗暫和
笑言殊音合奏曲異響連絶我懽條統我思因
根分來在愛感往思我非形景有處有遊載離
載會且懽且憂感彼遠曠吝此延娛樂奏聲哀
言發涕流唯願我子德與福俱亦天之祜亦我
之
贈顧彦先
玄黃挺秀誕授至真行該其高德備其新光瑩
之偉隋下同珍騰都之足龍鳳合塵
其一
皇皇明哲應期繼聲華映殊域實鎮天庭入輔
出輔乾乾靡寧夏發涼臺我雨我暑冬違邦族
風霜是處嗟彼獨宿誰與晤語飄颻艱辛非禹
孰舉言念君子悵惟心楚其二
悠悠山川驍驍征遐陟升嶣嶤降涉洪波言無
不利乘嶮而嘉人懷思慮我保其和
其三
邂逅相遇良願乃從不逢知已誰濟予躬莫攀
莫附媿我高風時過年邁晻冉桑榆晞先頼潤
亦在斯須假我夷塗頓不忘驅氾予津川桴不
失浮無愛餘輝遂暗東嵎其四
幽幽東嵎戀彼西歸瞻儀情感聆音心悲之子
于邁夙夜京畿王事多難仲焉徘徊其五
答顧秀才
芒芒上玄有物有則厥初造命立我藝則爰兹
族類有覺先識斯文未喪誕育明德其一
允矣顧生載靈之和沉根芳沼濯秀蘭波淵翹
戢穎景茂凌華惟是德心是用閑邪其二
德心伊何行歸于周晞高仰峻企遠懷悠匪願
在明靡倦斯幽凡我同朋瞻言清休其三
慎終于遠俾民歸厚言若有行及予携手何以
恤我其仁孔有心之云愛隆敬其久其四
既邁斯仁亦迪兹文藻不雕樸華不變淳有斐
君子如珪如璠仰欽德類依懷惠詮式揚好問
邦家于宣其五
答大將軍祭酒顧令文
惟林有鸞惟淵有螭顯允明德實邦之基先后
陟恪子配于兹遵彼玉堂受言遘之其一
中原有軌世鮮克蹈先民有懷子探其妙心猶
水鑒函景内照名若振炎攄光外燿其二
相被水鑒民胥攸臨矧曰明德人誰弗欽寫我
朵頤即爾澄心義隆自古好邈在今其三
大人有祚興雲自天之子于升亦躍于淵景曳
清霄響發鳴弦義問弘集淑風載鮮其四
企予朔都非子孰念豈無弱翰才不克膽惠音
聿來瓊華玉艷無德不報念辭惟忝其五
答吳王上將顧處微
邈矣大昧造化明明物以曲全人以直生類聚
百族群分萬形員淵挺隨方川吐瓊其一
藹藹洪族天禄攸蕃神綏厥本道裕其源條有
豐葉波無輟瀾烈風時播芳響世繁其二
曰繁曰熙載德于兹克文克敏乃惠乃慈遵彼
洪流薄言詠之好是神契聊與之期其三
仁勇同宅文武相紛王謂御事誰撫上軍於時
飜飛虎嘯江濆式遏不虞俾也無塵其四
三代既遠直道垂音非齒焉尚非德孰欽鑽仰
自古鮮曰在今匪唯形交殷薦其心其五
心以殷薦分以道成祗服惠顧疇此深清亦有
芳訊薄載其誠豈無春暉兹焉可榮其六
大道易聞崇軌難襲孰云匪衍咎吝尤集敢謝
不佞栖山自戢臨篇焉愧德輶辭輯其七
翩彼日月逝猶駭電朝華未厭夕風已扇詩亦
有悲無幾相見懷德歎心于焉東眷其八
平津晩貢貢公後徵陟彼玉階黃髮來升靈卉
三秀芳草秋興唯頥清神福禄是膺其九
贈鄱陽府君張仲膺
神林何有竒華妙實皇朝如何窮文極質斌斌
君子升堂入室太上有曜子誕其輝知機日難
子逹其微入輔幃幄出御千里滔滔江漢南國
之紀其一
謁帝東堂剖符南征天子命我車服以榮何以
潤之德被蒼生何以濟之威振群城却愚以化
崇賢以仁鳳舒其翮龍濯其鱗憶彼荒藪莫敢
不賓雖云舊邦其命惟新其二
卞和南金終始一色顯允君子窮逹一德弘仁
厲道物究其極古賢受爵循墻虎恭今哲居貴
履盈如沖接新以化愛舊以豐隆此嚶鳴惇彼
谷風其三
忠至寵加孝至榮集内崇南芬外清名邑煒煒
棠棣夐增其華猗猗桑梓厥耀孔多被繡晝行
昔人攸羨階雲飛藻孰與同粲其四
人道伊何難合易離會如升峻別如順淇嗟我
懷人曷云其來貢言執手涕既隕之其五
孫顯世贈
五龍戢號雲鳥纂紀淳化旣離義風肅始軒冕
垂容文教乃理奕奕英族盛德豐祀其一
於赫皇吳應天統元蒸文烈公光讃懿勲九命
重輝恭德彌勤華黻襲藻金石載振其二
淵哉陸生本顯洪冑亦崇懿風邈比弘𥙿無兢
惟德豐光伊茂文以義好施以仁冨其三
山積惟峻道隆名遐潜景(淵在)龍躍承華旣升爾
儀誰不允嘉有漼重深載清其波其四
濟濟皇朝峨峨髦士序爵以賢惟俊萃止翩翩
二官令問不己乃遷華閣皇典斯紀其五
思文大謨恢我王猷清風肆穆雅憲允休邁彼
江川邈此北流微言蘭馥玉藻雲浮其六
遭時之險虎宰滔天憑德羡重縶此俊賢休否
旣亨名以德淵清微伊鑠鑚之彌堅其七
明明大象玄鑒照微顯允君子求福不回善挹
引慶險以德祈澄濁以静岡久不暉其八
釋彼遊寄樂此窈貞形以神和思以道新清雲
方乘芳餌可捐達觀在一萬物自賓其九
重門誰和子音瞻彼晨風思託茂林(十其)
答
邈矣上祖垂休萬葉廣問弘被崇軌峻躡高山
克荒大川利涉繁藹惟祜風連雲接其一
大人有作二后利見九功敷奏七德殷薦鼎實
重芳勞烈再扇奕世弘道天禄來宴其二
道弘振古祚未替今如彼在川亦有浮沉大韶
既素響非我音豈曰荒止塗弗克尋其三
昌風改物豐水易瀾百川緫紀四海合源在彼
焉取聿來莫觀曾是徧心敢忘丘園其四
員暉偏照玄澤謬盈發彼承華頓此增城記景
靈雲倦遊紫庭匪曰能知寔忝長嬰其五
煥矣金虎襲我皇猷孰云匪吝仰媿蒼流往蹇
來反弭迹一丘變彼東朝言即爾謀其六
振振孫子洪族之紀志擬龍潛德配麟趾引服
朗節克明峻軌遵彼中臯於穆不已其七
於穆不已大都是階之子于命民應如隤厚德
時邁協風允諧惠此海湄俾也可懷其八
乃眷丘林樂哉河曲解紱披褐投即懷玉遺情
春臺託蔭寒木言念伊人温其在谷其九
道俟人行辭以義輯和容過表余未云執惠音
弘播清風駿集懷德形憮臨篇景立其十
失題二首
美哉良友禀德坤靈明照遠鑒幽微&KR3290;精超跡
皇英質如瑶瓊贈我翰林示我丹誠道同契合
體異心并自頃西徂合于五樓遲想歡嫌觀我
良疇亦旣至止願言莫由室邇入鬲中情則憂
抱恨東遊神往形留何以合忍寄之此詩何以
寫思記之斯辭我心愛矣歌以贈之無祕爾音
不我是貽有美人人芳問芬葩嗟我欽羡夢想
光華亦旣至思上下欣嘉德馥秋蘭容茂春羅
淑似令娣惟予陋何雖有良友朽木難加愛樂
朋規贈以斯歌皆能載之其美孔多嗟痛薄祜
並罹哀苦堂構旣崩過庭莫覩我悴西隣子沉
東土契闊艱辛誰與晤語身滯情往神逝影處
發夢宵寐以慰延佇
陸士龍文集卷第三
