陸士龍文集卷第一
晉清河内史陸雲士龍
賦箴
逸民賦逸民箴
歲暮賦愁霖賦
喜霽賦登臺賦
南征賦寒蟬賦
逸民賦(并序)
富與貴人之所欲也而古之逸民或輕天下細
萬物而欲專一丘之歡擅一壑之美豈不以身
勝於宇宙而恬貴於紛華者哉故天地不易其
樂萬物不干其心然後可以妙有生之極享無
疆之休也乃爲賦云世有逸民兮栖遲乎於一
丘委天刑之外心兮淡浩然其何求陋此世之
險隘兮又安足以盤遊杖短策而遂往兮乃枕
石而漱流載營抱魄懷元執一傲物思寧妙世
自逸靜芬響於永言滅絶景於無質相荒土而
卜居度山河而考室曾丘翳莾穹谷重深叢木
振穎葛藟垂隂潛魚泳沚嚶鳥來吟仍䟽圃於
芝薄兮即蘭堂於芳林靡炎颷以赴節兮揮天
籟而興音假樂器於神造兮詠幽人於鳴琴挹
迥源於别沼兮食秋菊於高岑蒙玉泉以濯髮
兮臨濬谷而投簪寂然尸居儼焉山立遵渚龍
見在林鳳戢遁綿野以宅心望空巖而凱入明
發悟歌有懷在昔賓濮水之清淵兮儀磻溪之
一壑毒萬物之諠譁兮聊漁釣於此澤爾乃薄
言容與式宴盤桓朝挹芳露夕玩幽蘭眇區外
而放志兮眷天路而怡顔望靈嶽之清景兮想
佳人於雲端悲滄浪之濁波兮詠芳池之清瀾
鄙終南之辱節兮韙伯陽之考槃眄清霄以寄
傲兮泝凌風而頽歎玄微載晏何思何欲漂若
行雲之浮泊若窮林之木咨有得之必喪兮盖
居龐之名辱彼貪夫之死權兮固遺生以要禄
竦戰兢而履冰兮秪肅懷以臨谷亮據鼎之無
慄兮在顛沛其必渥是故夫形瑰者徵咎體壯
者為犧雖明文而龍藻兮終俛首而受羈立修
名於禍始兮登全生於戾階資朝華之促節兮
抱千載之長懷擠考終於遠期兮䫟靈根而自
摧殉有喪之假樂方無身其孰哀美達人之玄
覽兮邈藏器於無為物有自遺道無不可萬殊
有同齊物無寡並家於國等朝于野榮在此而
貴身兮神居形而忘我欽妙古之達言兮信懷
莊而悅賈憎旣明於天爵兮何惙於人禍陋國
風之皇恤同明哲於大雅亂曰乘白駒兮皎皎
遊穹谷兮藹藹尋峻路兮崢嶸臨芳水兮悠裔
槃丘園兮暇豫翳翠葉兮重蓋瞻洪崖兮清煇
紛容與兮雲際欲凌霄兮從之恨穹天兮未泰
詠歡友兮清唱和爾音兮此世
逸民箴
余昔為逸民賦大將軍掾何道彦大府之俊才
也作反逸民賦盛稱官人以美寵禄之華靡偉
名位之大寳斐然其可觀也夫名者實之賓位
者物之寄窮高有必顛之吝溢美有大惡之尤
可不慎哉故為逸民箴以戒反正焉
浩浩太素制為兩儀經始君臣朝有俊弼野有
逸民各有攸届而後品物有倫在昔后帝齊物
達觀賞不假爵教不示勸號諡莫設而生黎淳
晏降迄中古黃象可觀而唐文有煥乃彫乃藻
大樸既散樸之既散萬百熙心形為寵放神為
利淫有翹者車命彼在林是故懷玉喪寳而被
褐解襟恬亡智生與世或兢匪智無鑒匪心伊
鏡芒芒禹迹鞠為塗徑惟是每懷偏彼反正正
反於寵既尸干禄相協厥居而豐其屋禄之既
尸刑為爾司屋之既豐喪家于宮故非據之災
戒之在凶人皆知存之為存而莫知得之為喪
榮猶振穎墜若頽荒咎自專寵福在循牆是故
保其安者常危而忘其存者不亡無休爾榮身
寔親名無謂爾崇神期好冲戒彼覆餗冐此棟
隆慎微如顯乃保身以終自古在昔逸民有作
相彼宇宙方之委舄夫豈無不休而好是冲漠
是故名利之災至人攸恪謂予未信無寧監于
桑霍天明既畏神道無親善在求已慶由積仁
無念爾本聿修厥淳執盈如虚乃反天真逸民
司正敢告官人
歲暮賦(并序)
余祇役京邑載離永久永寧二年春忝寵北郡
其夏又轉大將軍右司馬於鄴都自去故鄉荏
苒六年惟姑與姊仍見背棄銜痛萬里哀恩傷
毒而日月逝速歲聿云暮感萬物之既改瞻天
地而傷懷乃作賦以言情焉
夫何乾行之變通兮昏明迭而載路羨飛轡之
遠御兮騰六龍於天步時赴節而漸流兮氣移
數而改度揮促節於短日兮振修策於長夜運
攸忽其既周兮歲冉冉而告暮變棘心之柔風
兮滋豐草之湛露玄暉邈以峻服兮黃裳皓而
振素於是顓頊御時玄冥統官天廟既底日月
貞觀淪重陽於潛戶兮嚴徵積隂於司寒日回
天以滅景兮颷衝淵而無瀾堅冰涸於川底兮
白雪隕於雲端普區宇之瘁景兮頻萬物之衰
顔時禀戾其可悲兮氣蕭索而傷心凄風愴其
鳴條兮落葉翻而灑林獸藏丘而絶迹兮鳥攀
木而栖音山振枯於曾嶺兮民懷慘於重襟寒
與暑其代謝兮年冉冉其將老豐顔曄而朝兮
玄髮粲其夕皓感芳華之志學兮悲時暮而難
考遠圖逝而辭懷兮密思集而盈抱羨厚德之
溥載兮嘉豐化之大造恨盛來之苦晏兮悲衰
至之常蚤指晞露而怵心兮衍死生於靡草蒙
時來之嘉運兮遊上京而凱入委乘輅於紫宮
兮剖金虎而底邑憑台光之發暉兮荷寵靈而
來集望故疇之迥遼兮泝南風而頽泣長难息
而永懷兮感逝物而傷悲哀年歲之攸往兮伊
行人之思歸結隆思於朝日兮綴永念於紀暉
表寸隂而貞吝兮盻盈尺其若遺嗟我行之久
永兮何歸途之芒芒憩遵渚於川盻攸逝兮江
湘處孝敬於神丘兮結祇慕於帷桑瞻山川而
物存兮思六親而人亡問仁姑而背世兮及伯
姊而淪喪尋餘蹤於空宇兮想絶景於遺堂悲
山林之杳藹兮痛華構之丘荒靖深(以情)遐慕兮
思纏綿而懷楚涕垂頤以交頽兮哀凌心而洞
駭神尋路而窘逝兮形頻蹙乎其所心悠悠其
若懸兮音既絶而復舉悲人生之有終兮何天
造而罔極仰悲谷之方中兮顧懸車而日&KR0628;百
年迅於分嘘兮千歲疾於一息詠大椿之萬祀
兮同蟪蛄於未識歲難停而易逝兮情艱多而
泰寡年有來而棄子兮時無算而非我祗生心
於日順兮雖呼翕其難假攝㒃生於逆旅兮欲
淹留其焉可彼鑒寐之有時兮亦始卒之固然
舒遠懷於千載兮悵同感乎中山鑒通人之炯
戒兮懼晏平之達言啓貞心以自買兮覽遺籍
而問道亮爽鳩之既徂兮故營丘之有紹在吾
儕之陋心兮豈取樂於東表苟長生而自得兮
將奚待而有夭考大德於天地兮知斯言之益
矯
愁霖賦
永寧三年夏六月鄴都大霖旬有奇日稼穡沉
湮生民愁瘁時文雅之士煥然並作同僚見命
乃作賦曰在朱明之季月兮反極陽於重隂興
介丘之膚寸兮墜崩雲而洪沉谷風扇而攸遂
兮苦雨播而成淫天泱&KR1071;以懷慘兮民嚬蹙而
愁霖於是天地發揮隂陽交烈萬物混而同波
兮玄黃浩其無質雷憑虚以振庭兮電凌牖而
輝室霤鼎沸以駿奔兮潦風驅而兢疾豈南山
之暴濟兮將冥海之暫溢隠隠填填若降自天
高岸渙其無崕兮平原蕩而爲淵遵渚回於凌
河兮黍稷仆於中田匱多稼於億庚兮虚夙敬
於祈年外薄郊甸内荒都城隂無晞景霤無輟
聲纖波靡於前途兮微律隔於峻庭紛雲擾而
霧塞兮漫天頽而地盈於是愁音比屋歎發屢
省陽堂乏暉朗室無景望曾雲之萬仞兮想白
日之寸脛感虚無而思深兮對寂漠而言靖毒
甚雨之未晞兮悲夏日之方永瞻大辰以頽息
兮仰天衢而引領愁情沉疾明發哀吟永言有
懷感物傷心結南枝之舊思兮詠㽵舄之遺音
羨弁彼之歸飛兮寄予思乎江隂渺天末以流
目兮涕潺湲而沾襟何人生之倏忽痛存亡之
無期方千歲於天壤兮吾固已陋夫靈龜矧百
年之促節兮又莫登乎期頤哀戚容之易感兮
悲懽顔之難怡考傷懷於衆苦兮愁豈霖之足
悲雲曇曇而疊結之兮雨淫淫而未散晞朱陽
於崇朝兮悲此日之屢晏劾豐隆於岳陽兮執
赤松於神館命雲師以藏用兮紲乘龍於河漢
照濛氾之清暉兮炳扶桑之始旦考幽明於人
神兮妙萬物以達觀
喜霽賦
余既作愁霖賦雨亦霽昔魏之文士又作喜霽
賦聊厠作者之末而作是賦焉
毒霖雨之掩時兮情懷憤而無懌肅有禱於人
謀兮反極隂于天律靖屏翳之洪隧兮戢大山
之觸石凌風絶而謐寧兮歸雲反而揮霍改望
舒之離畢兮曜六龍於紫閣揚天步之剡剡兮
播靈輝之赫奕於是朱明自皓凱風來南復火
正之舊司兮黜后土於重隂夷中原之多潦兮
反高岸於嵩岑萎禾竦而振穎兮偃木竪而成
林嘉大田之未墜兮幸神祗之有歆爾乃俯順
習坎仰熾重離兼明暢而天地曄兮羣生悅而
萬物齊魚凌淵以增躍兮鳥望林而朝隮戢流
波於枉水兮起芳塵於沉泥朱光播於甕牖兮
素景衍乎中閨天監作照幽明畢覿普厥有懽
覃及四國翕萬情而咸喜兮雖無獲而自得災
未及周和斯有祥翼翼黍稷油油稻糧望有年
於自古兮晞隆周之萬箱原思悅於蓬戸兮孤
竹欣於首陽隂陽交泰萬物方遒炎神送暑素
靈迎秋四時逝而代謝兮大火忽其西流年冉
冉其易頽兮時靡靡而難留嗟沉哀之愁思兮
瞻日月而增憂感年華之行暮兮思乘煙而遠
遊命海若以量津兮吾欲往乎瀛洲臨儀天之
大川兮凌懷山之洪波瞻增城之峻極兮仰蓬
萊之峩峩望王母於弱水兮詠白雲之清歌雖
嘉命之未錫兮將輕舉於流沙振仙車之鳴鸞
兮吐玉衡之八和託芝蓋之後乘兮飡瓊林之
朝華修無窮以容與兮豈萬載之足多
登臺賦
永寧中參大府之佐於鄴都以時事巡行鄴官
三臺登高有感因以言崇替迺作賦云
承后皇之嘉惠兮翼聖宰之威靈肅言而述業
兮乃啟行乎北京巡華室以周流兮登崇臺而
上征攀凌坻而遂隮兮迄雲閣而少寧爾乃佇
眄瑶軒滿目綺寮中原方華綠葉振翹嘉生民
之亹亹兮望天晷之苕苕歴玉階而容與兮憩
蘭堂以逍遥蒙紫庭之芳塵兮駭洞房之迴飇
頽嚮逝而迕物兮傾冠舉而凌霄曲房榮而窈
眇兮長廊邈而蕭條於是迥路季夷邃宇玄芒
深堂百室曾臺千房闢南窗而蒙暑兮啓朔牖
而履霜遊陽堂而冬温兮步隂房而夏涼萬禽
委蛇於潛室兮驚風矯翼而來翔紛譎譎於有
象兮邈攸忽而無方于時南征司火朱明鬱遂
縣車式徐曜靈西墜暑乘隂而增炎兮景望淵
而曖昧(瓊玩)宇而情廞兮覽八方而思銳陋雨館
之常規兮鄙鳴鵠之蔽第仰凌眄於天庭兮俛
旁觀乎萬類北溟浩以揚波兮青林煥其興蔚
扶桑細於毫末兮崑崙卑乎覆簣於是忽焉俛
仰面天地旣必宇宙同區萬物爲一原千變之
常鈞兮齊億載於今日彼區中之側陋兮非吾
黨之一室本達觀於無形兮今何求而有質於
是聊樂近遊薄言儴佯朝登金虎夕步文昌綺
䟽列於東序朱戸立乎西廂經蕤曄以披藻兮
椒塗馥而遺芳感舊物之咸存兮悲昔人之云
亡憑虚檻而遠想兮審歴命於斯堂於是精疲
遊倦白日藏輝鄙春登之有情兮惡荆臺之忘
歸聊弭節而駕言兮悵將逝而徘徊感崇替之
靡常兮悟廢興而永懷隆期啓而雲升逝運靡
其如頽長發惟祥天鑒在晉肅有命而龍飛兮
跚重斯而肇建嘉有魏之欽若兮鑒靈符而告
禪清文昌之離宮兮虚紫微而為獻委普天之
光宅兮質率土之黎彦欽哉皇之承天集北顧
於乃眷誕洪祚之遠期兮則斯年於有萬
南征賦(并序)
太安二年秋八月姦臣羊玄之皇甫商敢行稱
亂■逼乘輿天子蒙塵于外自秋徂冬大將軍
敷命群后同恤社稷乃身統三軍以謀國難自
義聲所及四海之内朔漠之表蒸徒嬴粮而請
奮胡馬擬塞而思征四方之會衆以百萬軍旅
之盛威靈之著自古已來未之有也粤十月軍
次于朝歌講武洽戎以觀兵于殷墟於是美義
征之舉壯師徒之盛乃作南征賦以揚匡覇之
勲云爾
有皇晉之覇后資濬哲之叡聖崇文德於緝熙
濟武功而保定應天鑒之昭華荷帝祐之休命
步玉衡以觀八方在旋璣而齊七政芒芒神道
化洽崇深卬戾天飛俯洞淵沉振南箕以鼓物
冐慶雲而崇蔭恢天維以寵世廓宇宙而宅心
濟博施之厚德鏗希聲之大音淵澤回而泣注
豪彦萃而為林九服惟清諸夏謐靜肅慎回首
沙漠引領天和時降地靈夙挺結芳林之竒幹
發珍禾之神穎勵修德於億兆端澄形於萬景
在中葉之不兢遭皇家之毒亂悲國步之未夷
仰夙興而昧旦括無方而大誥集率土而貞觀
致天屬於王畿肅有征而省難爾乃建黃鉞之
靈威樹戎輅之高蓋伐隠天之雷鼓振凌霄之
電旆介天揮戈而夙興輕武揔干而啓萬振靈
韶之嘈嘈飛旟旐之藹藹虹旃泝風以委蛇霓
旄蒙光而容裔公徒十萬其會雲興悠悠華戎
時罔丕承爾乃命屏翳以夕降式飛廉以朝升
塗蒙雨而復清景帶天而光澄陪武臣於彫軒
列名僚於後乘猛將起而虎嘯商飇肅其來應
士憑威而嚮駭馬歔天而景凌臨川屯於廣陸
武騎被乎中陵類禡比京師徒經始桓桓先征
在河之涘順彼長道懸旌千里羨王師之遵時
茂七德而發止爾乃稅駕殷墟我徒既閑順時
講武簿狩于原紛同方而類聚煥副翼而明分
祗明刑以誓衆習軍政於舊聞儼山立以崇薈
粲煙駭而興紛若冥海之引回流岱靈之吐行
雲于時玄冬首時隂風戒煞山澤含哀天地肅
乂閑夜冽以澄清中原曠而曖昧戎士肅而咸
戒三軍紛而雜遝長角哀呌以命旅金鼓隠訇
而啓伐景凌冥而四播音乘雲而上逝火烈具
舉伐鼓淵淵朱光俛而丹野炎暉仰而絳天曜
靈翕赫以增熾憤氣昲悅而凌煙狂飇起而妄
駭行雲藹而千眠旌旆翻其猗靡驚熛因而嬗
娟爾乃洪音雷漬■問尅廣凌雲發揮萬里振
響聲馮虚而天回烈駭(而■)地蕩映皓月而望舒
闇照重昏而大夜朗服縣炎揚而晃儵飛烽戢
煜而泱&KR1071;乃有熊羆之旅虓闞之將雄聲泉涌
逸氣風亮超三軍以奔厲賈餘勇而成壯兆洪
音於寂漠先無形而高唱紛若屯雲渙若積波
遁■隂景靜言勿譁絶倡寂其既收萬夫翕而
咸和嚴鼓隠而重戒景燧曄而星羅烈蒙隂而
卭假曜憑陽而登遐若扶桑之振華葉皓天之
散朝霞超燭龍之絶景豈比象於百華
寒蟬賦(并序)
昔人稱鷄有五德而作者賦焉至於寒蟬才齊
其美獨未之思而莫斯述夫頭上有緌則其文
也含氣飲露則其清也黍稷不食則其廉也處
不巢居則其儉也應候守節即其信也加冠冕
則其容君子則其操可以事君可以立身豈非
至德之虫哉且攀木寒鳴貧才所(空不)歎余昔僑
處切有感焉興賦云爾
伊寒蟬之感運近嘉時以遊征含二儀之和氣
禀乾元之清靈體貞精之淑質吐之哀聲
希慶雲以優遊遁太隂以自寧於是靈岳幽峻
長林參差爰蟬集止輕羽涉池清澈微激德音
孔嘉承南風以軒景附高松之二華黍稷惟馨
而匪享竦身希陽乎靈和唳乎其音翩乎其翔
容麗蜩螗聲美宫商飈如飛焱之遺驚風眇如
輕雲之麗太陽華靈鳳之羽儀渚皇都乎上京
跨天路於萬里豈蒼蠅之尋常爾乃振修緌以
表首舒輕翅以迅翰華之墜露含煙煴以夕飡
望北林以鸞飛集樛木以龍蟠彰淵信於嚴時
禀清誠乎自然翩眇微妙綿蠻其形翔林附木
一枝不盈豈黃鳥之敢希唯鴻毛其猶輕憑綠
葉之餘光哀秋華之方零思鳳居以翹竦仰竚
立而哀鳴若夫歲聿云暮上天其涼感運悲聲
貧士含傷或歌我行永久或詠之子無裳原思
嘆於蓬室孤竹吟於首陽不銜子以穢身不勤
身以營巢志高於鳴鳩節妙乎鴟鴞附枯枝以
永處何瓊林之迥翛惟雨雪之霏霏哀北風之
飄飄既乃彫以金采圖我嘉容珍景曜爛暐曄
華豐竒侔黼黻豔比衮龍清和明潔群動希蹤
爾乃綴以空冕增成首飾纓蕤翩紛九流容翼
映華虫於朱衮表馨香乎明德於是公侯常伯
乃紆紫黻執龍淵俯鳴珮玉仰撫貂蟬飾黃廬
之多士光帝皇之待人既騰儀像於雲闥望景
曜乎通天邁休聲之五德豈鳴鷄之獨珍聊振
思於翰藻闡令問以長存於是貧居之士喟爾
相與而俱嘆曰寒蟬哀鳴其聲也悲四時云暮
臨河徘徊感北門之憂殷嘆卒歲之無衣望泰
清之巍峩思希光而無階簡嘉蹤於皇心冠神
景乎紫微詠清風以慷慨發哀歌以慰懷
陸士龍文集卷第一
二俊文集以慶元六年二月既望書成縣學職
事校正監刊者三員題名于後
縣學司訓進士朱奎監刊
縣學直學進士孫垓校正
縣學學長鄉進士范公衮同校
