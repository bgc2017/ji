陸士龍文集卷第四
晉清河内史陸雲士龍
詩
答兄平原二首爲顧彦先贈婦四首
荅張士然一首芙蕖一首
嘯一首
荅兄平原二首
悠悠塗可極別促怨會長銜思戀行邁興言在
臨觴南津有絶濟北渚無河梁神往同逝感形
留悲參商衡軌若殊迹牽牛非服箱
行矣怨路長惄焉傷別促指途悲有餘臨觴歡
不足我若西流水子如東峙嶽慷慨逝言感徘
徊居情育安行携手俱契闊成騑服
為顧彦先贈婦四首
我在三川陽子居五湖隂山海一何曠譬彼飛
與沉目想清慧姿耳存淑媚音獨寐多遠念寤
言撫空袊彼美同懷子非爾誰為心
悠悠君行邁煢煢妾獨止山河安可踰永路隔
萬里京室多妖冶粲粲都人子雅步擢纖腰巧
笑發皓齒佳麗良可美衰賤焉足紀遠蒙眷顧
言銜恩非望始翩翩飛篷止郁郁寒水縈遊止
固殊性浮沉豈一情隆愛結在昔信誓貫三靈
秉心金石固豈從時俗傾美日逝不顧纖腰徒
盈盈何用結中欵仰指北辰星浮海難為水游
林難為觀容色貴及時朝華忘日晏皎皎彼姝
子灼灼懷春粲西城善雅舞緫章饒清彈鳴簧
發丹唇朱絃繞素腕輕裾猶電揮雙袂如霧散
華容溢藻幄哀音入雲漢知音世所希非君誰
能讚棄置北辰星問此玄龍煥時暮復何言華
落理必賤
答張士然一首
行邁越長川飄颻冐風塵通渡激江渚悲風薄
丘榛脩路無窮迹井邑自相循百城各異俗千
室非良隣歡舊難假合風土豈虚親感念桑梓
域髣髴眼中人靡靡日夜遠眷眷懷苦辛
芙蕖
綠房含青實金條懸白璆俯仰隨風傾煒燁照
清流
嘯
逍遥近南畔長嘯作悲歎
陸士龍文集卷第四
