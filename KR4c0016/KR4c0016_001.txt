唐皇甫冉詩集卷之一
唐𥙷闕潤州皇甫冉茂政著
刑部郎中江都蕭海校正
四言古詩
劉方平壁畫山
墨妙無前性生壁先迴溪已失遠嶂猶連
側徑樵客長林野煙青峯之外何處雲天
五言古詩
與張𥙷闕王鍊師自徐方清路同舟
中下扵臺頭寺留别趙員外裴𥙷闕
同賦雜題一首
朝朝春事晚泛泛行舟遠淮海思無窮悠
揚煙景中幸將仙子去復與故人同高枕
随流水輕帆任遠風鍾聲野寺迥草色故
城空送别高臺上徘徊共惆悵懸知白日
斜定是猶相望
屏風上各賦一物得携琴客
不是向空林應當就磐石白雲知隠處芳
草迷行迹如何祗役心見尔携琴客
寄劉方平
坐憶山中人窮棲事南畆煙霞相親外墟
落今何有潘郞作賦年陶令辭官後逹生
遺自適良願固無負田取潁水流樹入陽
城口歲暮憂思盈離居不堪久
曾東遊以詩寄之
出郭離言多迴車始知遠寂然層城暮更
念前山轉緫轡越成皐浮舟背梁苑朝朝
勞延首往往若在眼落日孤雲還邊愁迷
楚關如何椒花發復對遊子顔古寺杉栝
裏連檣洲渚間煙生海西岸雲見吳南山
驚風掃蘆荻翻浪連天白正是揚帆時偏
逄江上客由来論佳句况乃惬所適嵳峩
天姥峯翠色春更碧氣棲湖上雨月净剡
中夕釣艇或相逄江蘺又堪摘迢迢始寕
野蕪沒謝公宅朱槿摧列墉蒼苔偏幽石
顧予任疎懶期尔振羽翮滄洲未可行湏
售金門策
崔十四宅各賦一物得簷柳
官渡老風煙潯陽媚雲日漢將营前見胡
笳曲中出復在此簷端重隂仲長室
送叚明府
遥夜此何其霜空殘杳靄方嗟異鄕别暫
是同公會海林秋更疎野水寒猶大離人
轉吳岫旅鴈從燕塞日夕望前期勞心白
雲外
酬楊侍御寺中見招
貧居依柳市閑步在蓮宫高閤宜春雨長
廊好嘯風誠如雙樹下豈比一丘中
見諸姬學玉臺體
豔唱召燕姬清絃侍盧女由來道姓秦誰
不知家楚傳杯見目成結帶明心許寕辭
玉輦迎自堪金屋貯朝朝作行雲襄王迷
處所
題裴二十一新園
東郭訪先生西郊尋隠路久爲江南客自
有雲陽樹已得閑園心不知公府步開門
白日晚倚杖青山暮果熟任霜封籬疎從
水度窮年常牽綴往事皆淪惧唯見耦耕
人朝朝自來去
寄高雲
南徐風日好悵望毗陵道毗陵有故人一
見恨無因獨戀青山久唯令白髮新每嫌
持手板時見着頭巾煙景臨寒食農
仲春家貧仍嗜酒生事今何有芳草遍江
南勞心憶携手
送張南史(效何記室體)
馬卿工詞賦位下年將暮謝客愛雲山家
貧身不閑風波杳未極幾處逢相識富貴
人皆變誰能念貧賤岸有經霜草林有故
年枝俱應待春色獨使客心悲
送薛判官之越
時難自多務識小亦求賢道路無辭遠雲
山併在前樟亭待朝處已是越人煙
賦得簷燕
拂水競何忙傍簷如有意翻風去每遠帶
雨歸偏䭾今君裁杏梁更欲年年去
送魏中丞還河北
寕知貴公子本是魯諸生上國風塵舊中
司印綬荣辛勤戎旅事雪下護羌營
又賦得越山三韻
西陵猶隔水北岸巳春山獨鳥連天去孤
雲伴客還柢應結茅字出入石林間
送竇叔向
楚客怨逄秋閑吟興非一弃官守貧病作
賦推文律樵徑未沾霜茅簷初負日今看
泛月去偶見乘潮出卜地會爲鄰還依仲
長室
題高雲客舍
孤興日自深浮雲非所仰窗中惡城峻樹
外東川廣晏起簮葛巾閑吟倚藜杖阮公
道在醉莊子生常養五柳轉扶疎千峰恣
來往清秋香秔穫白露寒莱長吳國滯風
煙平陵延夢想時人趍纓弁高鳥違羅網
世事徒亂紛吾心方浩蕩唯將山與水處
處諧真賞
之京留别劉方平
客子慕儔侶含悽整晨装邀歡日不足况
乃前期長離𬒮惜嘉月遠還劳折芳遲迴
越二陵迴首但蒼茫喬木清宿雨故關愁
夕陽人言長安樂其奈𬗟相望
出塞
吹角出塞門前瞻即胡地三軍盡回首皆
洒望鄕淚轉念關山長行看風景異由來
征戌客負得輕生義
酬裴十四得宴字
淮海各聮翩三年方一見素心終不易玄
髮何湏變舊國想平陵春山滿陽羡鄰鷄
莫遽唱共惜良夜宴
送鄭二員外
置酒竟長宵送君登遠道羈心看旅鴈晚
泊依秋草秋草尚芊芊離憂亦渺然元戎
辟才彦行子犯風煙風煙積惆悵淮楚殊
飄蕩明日是重陽登高遠相望
唐皇甫曾詩集卷之一
唐監察御史皇甫曾茂政著
刑部郎中江都蕭海編校
五言古詩
贈霈禪
南嶽滿湘源吾師經利涉身歸沃洲老名
與支公接淨教傳荆吳道緣正漁獵觀空
色不染對境心自愜室中人寂寞門外山
稠疊天台積幽夢早晚當負笈
五言律詩
奉陪韋中丞使君遊鶴林寺
古寺傳燈久層城閉閤閑香花同法侶旌
旆入深山寒磬空虛裏孤雲起滅間謝公
慞(一作憶)高臥徒御欲忘(一作東)還
奉送杜侍御還
罷戰回龍節朝天識鳳池寒生五湖道春
及萬年枝召化(一作郡)多遺愛胡清(一作官清)已
畏知懷恩偏感別墮淚向旌麾
酬鄭侍御秋夜見寄
搖落空林夜河陽興已生未(一作欲)辭公(府照)
知結遠山情高柳風難定寒泉月助明袁
公方卧雪尺素及柴荆
送普上人還陽羡(一作皇甫冉)
花宫難久别道者憶千燈殘雪入林路暮
山歸寺僧日光依嫩草泉響滴春冰何用
求方便看心是一乘
送李中丞歸本道
上將宜分閫雙旌復去(一作出)秦關河三晉
路賓從五原人碣石山通海滹沲雪度春
酬恩看玉劍何處有烟塵(一作孤戍雲連海平沙雪度春)
和謝舍人雪夜寓直
禁省夜沉沉春風雪滿林滄洲歸客夢青
瑣近臣心揮翰宣鳴玉承恩在錫金建章
寒漏起更助掖垣深
傷陸處士
從此無期見柴門對雪開二毛逢世難萬
恨掩泉臺返照空堂夕孤城吊客廻漢家
偏訪道猶畏鶴書來
烏程水楼留别
悠然千里去惜此一尊同客散高樓上帆
飛細雨中川程随遠水楚思望青楓共說
前期易滄波處處通
西陵寄二公(又見冉集題與尾句不同)
西陵遇風處(一作雨)自古是通津終日空江
上雲山若待人汀洲寒事早魚鳥興情新
西望稽山路吾心有所親
題贈吳門邕上人
春山唯(一作臨)一室獨坐草萋萋身寂心成
道花閑(一作開)鳥自啼細泉松徑裏返景竹
林西晚與門人别依依出虎谿
送著公歸越(一作未)
誰能愁此别到越會相逢長憶雲門寺門
前千萬峯石床埋積雪山路倒枯松莫學
白道士無人知去蹤
送陸鴻漸山人採茶廻
千峯待逋客香茗復叢生採摘知深處烟
霞羡獨行幽期山寺遠野飯石泉清寂寂
然燈夜相思磬一聲
寄劉員外長卿
南憶新安郡千山帶夕陽断猿知夜久秋
草助江長疎髮應成素青松獨耐霜愛才
稱漢主題柱待回鄕
寄張衆甫
悲風還(一作生)舊浦雲迷隔東田伏臘同鷄
黍柴門閉雪天孤村明夜火稚子候歸舡
静者心相憶離居畏度年
送元侍御充使湖南
雲夢南行尽三湘萬里流山川重分首徒
御亦悲秋白簡勞王事青猿助客愁離群
復多病歲晚憶滄洲
晚至華隂
臘盡促歸心行人及華隂雲霞仙掌出松
栢古祠深野渡冰生岸寒川燒隔林温泉
看漸近宫樹晚沉沉
送孔徵士
谷口幽(一作山)多處君歸不可尋家貧清史
在身老白雲深掃雪開松徑䟽泉過竹林
余生負丘壑相送亦何心
秋興
流螢與落葉秋晚共紛紛返照城中盡寒
砧雨外聞離人見衰鬢獨鶴慕何群生容
在千里相思看碧雲
送歸中丞使新羅
南憲銜恩去東夷泛海行天遥辭上國水
盡到孤城已變炎涼氣仍愁浩淼程雲濤
不可極來往見雙旌
送少微上人東南遊
石梁人不到獨往更迢迢乞食山家少尋
鐘野寺遥松門風自掃瀑布雪難消秋夜
聞清𣑽餘音逐海潮
送韋判官赴閩中
孤棹閩中客双旌海上軍路人從北少嶺
水向南分野鶴傷情别林猿忌夜聞漢家
崇亞相知子遠邀勲
送人往荆州
草色随騘馬悠悠同出秦水傳雲夢曉山
接洞庭春帆影連三峽猿聲近四鄰青門
一分首難見杜陵人
寄淨虚上人初至雲門
寒蹤白雪裏法侣自提携竹徑通城下松
門隔水西方同沃州去不似武陵迷髣髴
心知處高峯是會稽
尋劉處士
幾年人不見林下掩柴關留客當清夜逢
君話舊山隔城寒杵急帶月早鴻還南陌
雖相近其如隱者閑
遇劉員外長卿别墅
謝客開山後郊扉積水通江湖千里别衰
老一樽同返照寒川滿平田暮雪空滄洲
自有趣不復哭途窮
五言排律
春和杜相公移入長興宅奉呈諸宰
執
欲向幽偏適還從絶地移秦官䁀食貴堯
世土階卑戟戶槐隂滿堂牎竹葉垂纔分
午夜漏遥隔萬年枝北闕深恩在東林遠
夢知日斜門掩映山遠樹參差論道齊鴛
(一作鵉)翼題詩憶鳳池從公亦何幸長與珮
聲随
贈監上人
律儀傳教誘僧臘老烟霄樹色依禪誦泉
聲入寂寥寳龕經末劫畫壁見南朝深竹
風開合寒潭月動搖息心歸静理愛道坐
中宵更欲尋真去乘船泝海潮
送湯中丞和蕃
継好中司出天心外國知已傳堯雨露更
說漢威儀隴上應回首河源復載馳孤峯
問徒御空磧見旌麾春草鄕愁起邊城旅
夢移莫嗟行地遠此去荅恩私
送和西蕃使
白簡初分命黃金已在腰恩華通外國徒
御發中朝雨雪從邊起旌旗上隴遥暮天
沙漠漠空礫馬蕭蕭寒路随河水關城見
柳條和戎先罷戰知勝霍嫖姚
送王相公赴幽州
台衮兼戎律勤憂秉化元鳳池東掖寵龍
節北方尊長路山河轉前驅鼓角喧人安
布時令地遠荅君恩暮日平沙淡秋風大
旆翻漁陽在天末戀别信陵門
送徐大夫赴南海
舊國當分閫天涯荅聖私大軍傳羽檄老
將拜旌旗位重登壇後恩深掛印時何年
諫獵賦今日飲泉詩海内求民瘼城隅見
島夷由來黃覇去自有上台期
七言律詩
早朝日寄所知(一作皇甫冉)
長安歲後見歸鴻紫禁朝天拜舞同曙色
漸分雙闕下漏聲(常遥)在百花中爐烟乍起
開仙仗玉佩成行引上公共荷發生同雨
露不應黃葉久從風
秋夕寄懷契上人
已見槿花朝委露獨悲孤鶴在人群真僧
出世心無事静夜名香手自焚窗臨絶澗
同流水客至孤峯掃白雲更想清晨誦經
處獨看松上雪紛紛
張芬見訪郊居作
林中雨散早涼生已有迎秋促織聲三徑
荒蕪羞對客十年衰老愧稱兄愁心自惜
江蘺晚(一作短)世事方看木槿荣君若罷官
携手去尋山莫計白雲程
奉寄中書王舍人
腰金載筆謁承明至道安禪得此生西掖
幾年綸綍貴東山遥夜薜蘿情風傳漏刻
星河曙月上梧桐雨露清聖主好文誰爲
薦閉門空賦子虛成
五言絶句
洛中口號
還鄕不見家年老眼多淚車馬上河橋城
中好天氣
山下泉
漾漾帶山光澄澄倒林影那知石上喧却
憶山中静
七言絶句
酧竇拾遺秋日見呈(時此公自江隂令除諫官)
孤城永巷時相見衰柳閑門日半斜欲送
近臣朝魏闕獨憐殘菊在陶家
韋使君宅海榴詩
淮陽臥裏有清風臘月榴花帶雪紅閉閤
寂寥常對此江湖心在數枝中
㟧嶺四望
漢家仙仗在咸陽洛水東流出建章野老
至今猶望幸離宫晚樹獨蒼蒼
皇甫冉詩補遺
逢莊納因贈
世故還相見天涯共向東春歸江海上人老別離中郡吏名何
晩沙鷗道自同甘泉須早獻且莫歎飄蓬
送鄭秀才貢舉(全唐詩作皇甫曾詩)
西去意如何知隨貢士科吟詩向月路驅馬出煙蘿晩色寒蕪
遠秋聲候鴈多自憐歸未得相送一勞歌
右見唐詩百家
題竹扇贈別
湘竹殊堪製齊紈且未工幸親芳袖日猶帶舊林風掩笑歌筵
裏傳書臥閣中竟將爲別贈寧與合歡同
怨回紇歌
白首南朝女愁聽異域歌收兵頡利國飲馬胡蘆河毳布腥膻
久穹廬歲月多雕巢城上宿吹笛淚滂沱
其二
祖席駐征櫂開帆信候潮隔煙桃葉泣吹管杏花飄船去鷗飛
閣人歸塵上橋別離惆悵淚江路濕紅蕉
春思
鶯啼燕語報新年馬邑龍堆路幾千家住秦城鄰漢苑心隨明
月到胡天機中錦字論長恨樓上花枝笑獨眠爲問元戎竇車
騎何時反旆勒燕然
韋中丞西廳海榴
海花爭讓候榴花犯雪先開內史家末客朝朝鈴閣下從公步
履玩年華
右見全唐詩
皇甫曾詩補遺目錄
送韓司直(五律一首)
遇風雨作(五古一首)
錫杖歌送明楚上人歸佛川(七古一首)
玉山嶺上作(五律一首)
國子柳博士兼領太常博士輒申賀贈(五律一首)
送裴秀才貢舉(五律一首)
送商州杜中丞赴任(七律一首)
贈老將(七絕一首)
皇甫曾詩補遺
送韓司直
游吳還適越來往任風波復送王孫去其如芳草何岸明殘雪
在潮滿夕陽多季子留遺廟停舟試一過
右見活字本皇甫曾詩
遇風雨作
草草理夜裝涉江又登陸望路殊未窮指期今已促傳呼戒徒
馭振轡轉林麓陰雲擁巖端霑雨當山腹震雷如在耳飛電來
照目獸跡不敢窺馬蹄惟務速虔心若齋禱濡體如沐浴萬竅
相怒號百泉暗奔瀑危梁慮足跌峻坂憂車覆問我何以然前
日愛微祿轉知人代事纓組乃徽束向若家居時安枕春夢熟
遵途稍已近候吏來相續曉霽心始安林端見初旭
錫杖歌送明楚上人歸佛川
上人遠自西天至頭陀行遍南朝寺口翻貝葉古字經手持金
策聲泠泠護法護身惟振錫石瀨雲溪深寂寂乍來松逕風露
寒遙暎霜天月成魄後夜空山禪誦時寥寥挂在枯樹枝眞法
嘗傳心不住東西南北隨緣路彿川此去何時迴應眞莫便遊
天台
玉山嶺上作
悠悠驅匹馬征路上連岡晩翠深雲竇寒臺淨石梁秋花偏似
雪楓葉不禁霜愁見前程遠空郊下夕陽
國子柳博士兼領太常博士輙申賀贈
博士本秦官求才帖職難臨風曲臺淨對月碧池寒講學分陰
重齋祠曉漏殘朝衣辨色處雙綬更宜看
送裴秀才貢舉
儒衣羞此別去抵漢公卿賓貢年猶少篇章藝已成臨流惜暮
景話別起鄕情離酌不辭醉西江春草生
送商州杜中丞赴任
安康地理接商於帝命專城總賦輿夕拜忽辭靑瑣闥晨裝獨
捧紫泥書深山古驛分騶騎芳草閑雲逐隼旟綺皓淸風千古
在因君一爲謝巖居
贈老將
白草黃雲塞上秋曾隨驃騎出幷州轆轤劍折虬髯白轉戰功
多獨不侯
右見全唐詩
