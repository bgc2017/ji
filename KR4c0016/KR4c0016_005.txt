唐皇甫冉詩集卷之五
唐𥙷闕潤州皇甫冉茂政著
七言律詩
三月三日義興李明府後亭泛舟
江南煙景復如何聞道新亭更可過處處
蓻蘭春浦綠萋萋藉草遠山多壼觴湏就
陶彭澤時俗猶傳晉永和更使輕橈徐轉
去微風落日水增波
送李錄事赴饒州
北人南去雪紛紛鴈叫汀沙不可聞積水
長天随遠客荒城極浦足寒雲山從建業
千峰断江至潯陽九派分借問督郵纔弱
冠府中年少不如君
秋夜有懷高十五兼呈空和尚
晚節聞君趍道深結茅栽樹近東林大師
幾度曾摩頂高士何年遂發心北渚三更
聞過鴈西城萬里動寒砧不見支公與玄
度相思擁膝坐長吟
玄元觀送李深李風還奉先華隂
此去那知道路遥寒原紫府上迢迢莫持
别酒傾瓊液乍唱離歌和鳳簫遠水東流
浮落景繚垣西轉失行鑣華山秦塞長相
憶無使音塵頓寂寥
送錢塘路少府赴制舉
公車待詔赴長安客裏新正阻舊歡遲日
未能銷野雪晴花偏自犯江寒東溟道路
通秦塞北闕威儀識漢官共許郄詵工射
策恩榮請向一枝看
酬張二倉曹楊子所居見寄兼呈韓
郎中
孤雲獨鶴自悠悠别後經年尚治舟漁父
置詞相借問郎官能賦許依投折芳遠寄
三春草乘興閑看萬里流莫怪杜門頻乞
假不堪扶病拜龍樓
使往壽州淮路寄劉長卿
榛草荒凉村落空驅馳卒歲亦何功蒹葭
曙色蒼蒼遠蟋蟀秋聲處處同鄕路遥知
淮浦外故人多在楚雲東日夕煙霜那可
道壽陽西去水無窮
同温丹徒登萬歲樓
高樓獨立(一作上)思依依極浦遥山合翠微
江客不堪頻北顧塞鴻何事復南飛丹陽
古渡寒煙積瓜步空洲遠樹稀聞道王師
猶轉戰誰能談笑觧重圍
宿淮隂南樓酬常伯能
淮隂日落上南樓喬木荒城古渡頭浦外
野風初入戶窗中海月早知秋滄波一望
知千里畫角三聲起百憂佇(一作獨)立分宵
絶(一作遠)来客煩君步履忽相求
酬李𥙷闕
十年歸客但心傷三徑無人已自荒夕宿
靈臺伴煙月晨趨建禮逐衣裳偶因麋鹿
随豊草謬荷鴛鵉借末行縱有諫書猶未
献春風拂地日空長
送崔使君赴壽州(一見劉長卿集)
列郡專城分國憂彤䄡皂盖古諸侯仲華
遇主年猶少公瑾論兵位㔾酬草色青青
宜建隼蝉聲處處雜鳴騶千里相思如可
見淮南木落早驚秋
館陶李丞舊居
盛名天下挹餘芳弃置終身不拜郎詞藻
世傳平子賦園林人比鄭公鄕門前墜葉
浮秋水籬外寒皐帶夕陽日日青松成古
木秪應來者爲心傷
送袁郎中破賊北歸
優詔親賢時獨稀中途紫綬換征衣黃香
省闥登朝去楊僕樓船振旅歸萬里長聞
隨戰角十年不得偃郊扉但將詞賦奉(缺)
(七字)恩輝
寄韋司直(郎士元亦有此詩未詳誰作)
聞君感歎二毛初舊友相邀萬里餘烽戌
有時驚暫定甲兵何處可安居客来吳地
星霜久家在平陵音信疎昨夜春風還入
戶登山臨水復何如
彭祖井
上公旌節在徐方舊井莓苔近寝堂訪古
應知彭祖宅得仙何必葛洪鄕清不共
春池盥潄偏宜夏日長聞道延年如玉
液欲將調鼎献明光
秋日東郊作
閑看秋水心無事卧對寒林(一作松)手自栽
廬岳高僧留偈别茅山道士寄書来燕日
社日辭巢去菊爲重陽冐雨開淺薄將何
稱獻納岐臨終日自遲廻
送張道士歸茅山謁李尊師
向山獨有一人行近洞應逄䨇鶴迎常以
素書傳子弟還因白石號先生無窮杏樹
行時種幾許芝田向月耕師事少君年歲
久欲随旌節往層城
送孔巢父赴河南軍
江城相送阻煙波况復新秋一鴈過聞道
全師征北虜更言諸將會南河邊心杳杳
鄕人絶塞草青青戰馬多共許陳琳工奏
記知君名䆠未蹉跎
招隠寺送聞判官還江州
離别那逢秋氣悲東林更作上方期共知
客路浮雲外暫愛僧房墜葉時長江九派
人歸少寒嶺千重鴈度遲借問潯陽在何
處每看潮落一相思
李二侍御丹陽東去新亭
姑蘇東望海陵間幾度裁書信未還長在
府中持白簡豈知天畔有青山人歸極浦
寒流廣鴈下平蕪秋野閑舊日新亭更携
手他鄕風景亦相關
