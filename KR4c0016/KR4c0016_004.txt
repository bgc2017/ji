唐皇甫冉詩集卷之四
唐𥙷闕潤州皇甫冉茂政著
五言排律
酬張二仲彛
吳洲見芳草楚客動歸心居宋鄕山古荆
衡煙雨深艱難十載别羈旅四愁侵澧月
通沅水湘雲入桂林已看生白髮當爲乏
黃金江海時相見唯聞梁甫吟
荅張諲劉方平兼呈賀蘭廣
野性難馴狎荒郊自閉門心閑同海鳥日
夕巒山村屡枉瓊瑶贈如今道術存遠峯
時振策春雨耐香源復有故人在寕聞簷
鵲喧青青草色綠終是待王孫
酬包評事壁畫山水見寄
逹官知所傲本意在雲泉濡翰生新興群
峰忽眼前黛中分遠近筆下起風煙岩翠
深樵路湖光出釣船寒侵赤城頂日照武
陵川若覧名山誌仍聞招隠篇遂令江海
客惆悵憶閑田
贈鄭山人
白首滄洲客陶然得此生龐公採藥去莱
氏與妻行乍見還州里全非隠姓名桂帆
臨海嶠貰酒秣陵城伐木吳山曉持竿越
水清家人恣貧賤物外任衰荣忽爾辭林
壑高歌至上京避喧心已慣念遠夢頻成
石路寒花發江田臘雪明玄纁儻有命何
以遂躬耕
河南鄭少尹城南亭送鄭判官還河
東
使臣懷餞席亞尹有前溪客是仙舟裏途
從御苑西泉聲喧暗竹草色引長堤故綘
青山在新田綠樹齊天秋聞别鵠關曉待
鳴鷄應歎沉冥者年年津路迷
登玄元廟
古廟川原迥重門禁籞連海童紛翠盖羽
客事瓊筵御路分疎柳離宫出苑田興新
無向背望久辯山川物外將遺老區中誓
絶緣函關若遠近紫氣獨依然
冬夜集賦得寒漏
清冬洛陽客寒漏建章臺出禁因風徹萦
窗共月來偏將殘瀨雜乍與遠鴻哀遥夜
重城警流年滴水催閑齋堪坐聽况有故
人杯
寄江東李判官
遠懷不可道歷稔勌離憂洛下聞新鴈江
南想暮秋澄清佐八使綱紀案諸侯地識
吳平久才當晉用求時賢幾殂謝摛藻繼
風流更有西陵作還成北固遊歸程限尺
牘王事在扁舟山色臨湖盡猿聲入夢愁
送從弟豫貶遠州
何事成遷客思歸不見鄕遊吳經萬里弔
屈過三湘水與荆巫接山通鄢郢長名嗟
黃綬繫身是白眉良獨結南枝恨應思北
鴈行憂來沽楚酒玄髮莫凝霜
太常魏慱士遠出賊庭江外相逢因
叙其事
烽火驚戎塞豺狼犯帝畿川原無稼穡日
月翳光輝里社枌榆毀宫城騎吏非群生
被慘毒雜虜耀輕肥多士從芳餌唯君識
禍機心同合浦葉命寄首陽薇耻作纖鱗
煦方隨高鳥飛山經商嶺出水泛漢池歸
離别霜凝鬢逄迎淚迸衣京華長路絶江
海故人稀秉節身常苦求仁惠不違祗應
窮野外耕種且相依
上禮部楊侍郎
郢匠掄材日轅輪必盡呈敢言當一幹徒
欲&KR0674;諸生未學慚鄒魯深仁錄弟兄餘波
知可挹弱植更求榮績媿他年敗功期此
日成方因舊桃李猶冀載飛鳴道淺猶懷
分時移但自驚關門驚暮節林壑廢春耕
十里嵩峯近千秋潁水清煙花迷戍谷墟
落接陽城渺默思鄕夢遲迴知已情劳歌
終此曲還是苦辛行
宿嚴維宅送包七
江湖同避地分守自依依盡室今爲客經
秋空念歸歲儲無别墅寒服羡鄰機草色
村橋晚蝉聲江樹稀夜涼宜共醉時難惜
相違何事随陽侶汀洲忽背飛
送李萬州赴饒州覲省(得西字)
前程觀拜慶舊舘惜招携荀氏風流日胡
家清白齊川迴吳岫失塞闊楚雲低舉目
觀魚鳥驚心怯鼓鼙人稀漁浦外灘沙定
山西無限青青草王孫去不迷
送鄒判官赴河南
看君發原隰四牡去皇皇始罷滄江吏還
隨粉署郎海沂軍未息河畔歲仍荒征稅
人全少榛蕪虜近亡所行知宋遠相隔嘆
淮長早晚裁書寄銀鈎釣八行
送歸中丞使新羅
詔使殊方遠朝儀舊典行浮天無盡處望
日計前程暫喜孤山出長愁積水平野風
飄疊鼓海雨濕危旌異俗知文教通儒有
令名還將大戴禮方外受諸生
劉侍御朝命許停官歸侍
孟孫唯問孝莱子復辭官幸遂温清願其
丼稼穡難採芝供上藥拾槿奉晨飡棟裏
雲藏雨山中暑帶寒非時因有筍閑地盡
生蘭賜告承優詔長筵永日歡
夜集張謹所居(得飄字)
江南成久客門舘日肅條唯有圖書在多
傷鬢髮凋諸生陪講誦稚子給漁樵虛室
寒燈静空階落葉飄滄洲自有趣誰道隱
湏招
奉賀獨孤中丞遊法華寺
謝君臨郡府越國舊山川訪道三千界當
仁五百年岩空騶馭響樹密旆旌連閤影
臨空壁松聲助亂泉開門得初地伏檻接
諸天向背春光滿樓臺古制全群峰争彩
翠百谷會風煙香像随僧久祥烏報客先
清心乘暇日稽首慕良緣法證無生偈詩
成大雅篇蒼生望已久迴駕獨依然
閑居作
多病辭官罷閑居作賦成圖書唯藥籙飲
食止藜羔學謝淹中術詩無鄴下名不堪
趍建禮詎是厭承明已輟金門步方從石
路行遠山期道士高柳覓先生性懶尤因
疾家貧自少营種苗雖尚短榖價幸全輕
篇詠投康樂壼觴就步兵何日肯相訪開
戶一逢迎
送處州裴使君赴京
使君朝北闕車騎發東方别喜天書召寕
憂地脉長山行朝復夕水宿露爲霜秋草
連秦塞孤帆落漢陽新銜趨建禮舊位識
文昌唯有東歸客應随南鴈翔
和袁郎中破賦後經剡中山水
武庫分帷幄儒衣事鼓鼙兵連越徼外寇
盡海門西節比全疎勒功當雪會稽旌旗
迴剡嶺士馬濯靈溪受律梅初發班師草
未齊行看佩金印豈得訪丹梯
送魏六侍御葬
哭葬寒郊外行將何所從盛曹徒列栢新
墓已栽松海月同千古江雲覆幾重舊書
曾諫獵遺草議登封疇昔輕三事常期老
一峰門臨商嶺道窗引洛城鐘應積泉中
恨無因世上逢招尋偏見厚疎慢亦相容
張范危通夢求羊永絶蹤誰知長卿疾歌
賦不還卭
送王相公赴幽州(一作韓翃詩)
黃閣開帷幄丹墀拜冕旒位高湯左相權
總漢諸侯不改周南化仍分趙北憂䨇旌
過易水千騎入幽州塞草連天暮邊風動
地秋無因陪遠道結束佩吳鈎
東郊迎春
曉見蒼龍駕東郊春㔾迎綵雲天仗合玄
象太階平佳氣山川秀和風政令行勾陳
霜騎肅御道雨師清律向韶陽變人随草
木榮遥觀上林樹今日遇遷鶯
華清宫
驪岫接新豐岩嶤駕翠空鑿山開秘殿隠
霧閉仙宫綘闕猶栖鳳彫梁尚帶虹温泉
曾浴日華舘舊迎風肅穆瞻雲輦沉深閉
綺櫳東郊倚望處瑞氣靄濛濛
和鄭少尹祭中岳寺北訪蕭居士越
上方
肅事祠靈境尋真到隠居寅緣幽谷遠蕭
散白雲餘晚節持僧律他年著道書海邊
曾狎鳥濠上正觀魚寂静求無相淳和覩
太初一峰綿歲月萬姓任盈虛籬隔溪中
度空臨澗水疎謝公懷舊壑迴駕復何如
適荆州途次南陽贈何明府
千里獨遊日有懷誰與同言過細陽令一
遇朗陵公清節邁多士斯文傳古風閭閻
知俗變原野識年豊吾道方在此前程殊
未窮江天經峴北客思滿巴東夢渚夕愁
遠山丘晴望通應嗟出處異流蕩楚雲中
