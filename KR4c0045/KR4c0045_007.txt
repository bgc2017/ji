五百家注昌黎文集卷七
宋魏仲舉編
古詩
雪後寄崔二十六丞公一首
藍田十月雪塞關我興南望愁羣山攅天嵬嵬凍相映
君乃寄命於其間秩卑俸薄食口衆豈有酒食開容顔
殿前羣公賜食罷驊騮蹋路驕且閑稱多量少鑒裁密
豈念幽桂遺榛菅幾欲犯嚴出薦口氣象硉兀未可攀
歸來殞涕揜關卧心之紛亂誰能刪詩翁憔悴斸荒棘
清玉刻佩聯玦環腦脂遮眼卧壯士大弨挂壁無由彎
乾坤惠施萬物遂獨於數子懷偏慳朝欷暮唶不可解
我心安得如石頑
送僧澄觀一首
浮屠西來何施為擾擾四海爭奔馳構樓架閣切星漢
誇雄鬭麗止者誰僧伽後出淮泗上勢到衆佛尤恢竒
越商胡賈脱身罪珪璧滿船寧計資清淮無波平如席
欄柱傾扶半天赤火燒水轉掃地空突兀便高三百尺
影沉潭底龍驚遁當晝無雲跨虛碧借問經營本何人
道人澄觀名籍籍愈昔從軍大梁下(孫曰貞元十二年公佐宣武軍幕)
往來滿屋賢豪者皆言澄觀雖僧徒公才吏用當今無
後從徐州辟書至(孫曰十五年公從事徐州節度張建封幕)紛紛過客何由
記又言澄觀乃詩人(又言一作人言)一座競吟詩句新向風長
歎不可見我欲收斂加冠巾洛陽窮秋厭孤獨(孫曰十六年建)
(封卒公西歸洛樊曰公貞元十六年五月十四日題李生壁云是行也予黜於徐州將西居洛陽故此云洛陽)
(窮秋厭孤獨也)丁丁啄門疑啄木(祝曰詩伐木丁丁啄木鳥名丁丁中莖切疑一作如)有
僧來訪呼使前伏犀插腦高頰權(孫曰伏犀謂骨當額上入髮際也韓曰伏)
(犀貴相後漢李固頂角匿犀後為太尉即此祝曰權一作顴輔骨也選靨輔承顴頰面頰也頰古恊切顴亦)
(音權)惜哉已老無所及坐睨神骨空澘然(睨斜視也睨五計切澘音刪)
臨淮太守初到郡(孫曰臨淮太守謂泗州刺史)遠遣州民送音問好
竒賞俊直難逄(直一作實)去去為致思從容(孫曰為致思從容者公令澄觀)
(致其意於泗守思欲與之從容也)
山南鄭相公與樊員外醻荅為詩其末咸有見
及語樊封以示愈依賦十四韻以獻
(樊曰梁州在唐為山南西道治所德宗興元元年改為興元府鄭相公名餘慶字居業以)
(元和九年為山南西道節度使樊紹述為副紹述誌傳不書而見于公薦狀及此詩薦狀)
(云攝山南西道節度副使朝議郎前檢校水部員外郎兼殿中侍御史賜緋魚袋樊宗師)
(云云紹述其字也惜乎二公之詩不得而見矣李肇國史補曰元和以後為文竒詭則學)
(於韓愈苦澁則學於樊宗師公此詩及紹述墓銘語竒而澁皆所以效其軆也一本題無)
(與字)
梁維西南屏(孫曰屏蔽也詩大邦惟屏餘見題注)山厲水刻屈(孫曰厲峭拔也刻屈)
(謂刻削屈曲也屈一作窟)禀生肖勦剛(孫曰勦剛剛勁也言人生其間皆肖似山水有勦剛之性)
(祝曰勦輕捷也吳錄聞卿能坐躍勦捷不常勦音巢一作勁者非)難諧在民物(孫曰人性勦剛)
(難諧和也)滎公鼎軸老(孫曰餘慶滎陽人貞元中再為相鼎謂鼎鼐軸謂當軸滎一作榮)烹
斡力健倔(孫曰烹謂烹擊斡謂斡旋猶言宰制也斡或作鮮韓曰取老氏治大國若烹小鮮之義倔)
(壯貌祝曰強也選假倔強以攘臂注倔強夷狄惡性梗戾倔渠勿切)帝咨汝予往(孫曰帝咨)
(者謂帝咨詢於人而得餘慶也汝予往者言汝為予往也取書云帝曰俞汝往哉之義予一作俞)牙纛
前坌坲(坲塵起也祝曰楚辭埃坲坲兮孫曰牙纛皆謂旌旂坌塵也前坌坲者言旌旗之多皆飛起塵)
(土也纛音導坌蒲悶切坲音拂一作拂者誤)威風挾惠氣盖壌兩劘拂(祝曰劘削)
(也前漢賈生自下劘上劘古磨字拂一作刜斫也斷也左氏苑子刜林雍斷其足刜亦音拂孫曰言滎公之)
(治梁威風惠氣二者相須劘拂於天壤之間盖謂天也)茫漫華黑間(樊曰華黑今作華墨或作)
(筆墨誤矣禹貢華陽黑水惟梁州孔注云梁州東據華山之東西距黑水茫漫謂其疆界廣大也)指畫
變怳歘(祝曰歘暴起也選歘從背見孫曰言滎公治梁指畫之間便能變化如神鬼怳歘言甚也怳)
(許往切歘許勿切即忽字)誠既富而美章彙霍炳蔚(韓曰易大人虎變其文炳也君)
(子豹變其文蔚也孫曰章彙文采也言滎公治梁既富庶文章之工皆炳蔚而至也揚子聖人虎别其文炳也)
(君子豹别其文蔚也炳蔚文采之貌彙音胃)日延講大訓(孫曰日延者謂日日延此炳蔚之人)
(使講大訓大訓古訓也書曰赤刀大訓是也)龜判錯衮黻(孫曰定八年公羊傳寶者何璋判白)
(弓繡質龜青純何休注判半也半圭曰璋白藏天子青藏諸侯故白龜判謂龜玉也詩衮衣綉裳衮謂盡龍於)
(衣上也爾雅黑與青謂之黻黻者刺綉為两已相背謂刺之於裳上也判言其所執衮黻言其所服也言日延)
(講大訓者之多錯雜如此)樊子坐賓署(署館也)演孔刮老佛(刮或作亂方云字見)
(劇秦文)金舂撼玉應厥臭劇蕙鬱遺我一言重跽受惕齋
慄辭慳義卓闊呀豁疚掊掘(疚或作疾方云疚勞也)如新去耵矃
雷霆逼颶䫻(新或作初方云耵矃耳垢也從目非颶或作䬝或作䬖䬖字書未見或與䬝同)綴
此豈為訓俚言紹莊屈
奉和武相公鎮蜀時詠使宅韋太尉所養孔雀
一首
(武元衡韋臯也諸本無奉字)
穆穆鸞鳳友何年來止兹飄零失故態隔絶抱長思(孫曰)
(謂隔絶故山也)翠角高獨聳金華煥相差(孫曰鍾會孔雀賦云戴翠髦以表弁即此)
(云翠角也下云垂綠蕤之森纚五色點注華羽參差鱗交綺錯文采陸離即此云金華煥相差也)坐蒙
恩顧重畢命守階墀(孫曰恩顧謂為太尉恩顧故畢命守此階墀而不去也)
感春三首
(韓曰詩作於元和十一年三月為中書舍人時也)
偶坐藤樹下暮春下旬間藤隂已可庇落蘂還漫漫(祝曰)
(蘂藤花也漫漫多貌漫謨官切)斖斖新葉大(孫曰斖斖翠色貌斖音尾)瓏瓏晚
花乾(孫曰瓏瓏花落聲)青天高寥寥兩蝶飛翩翩(一作翩翻)時節適
當爾懷悲自無端
黃黃蕪菁花(孫曰方言云蘴蕘蕪菁也陳楚詞謂之蕘關西謂之蕪菁趙魏之間謂之大芥蕪菁)
(即蔓菁也)桃李事已退強風簸枯榆(榆木名孫曰釋木云白枌也郭璞云先生葉却)
(著夾圓如錢故曰榆錢也榆音俞)狼籍九衢内春序一如此汝顔安足
賴(一作春序一如顔去去安足賴)誰能駕飛車(孫曰飛車仙駕韓曰山海經竒肱之國其為人)
(一臂注云其人善機巧以取百獸禽能作飛車從風遠行湯時得之於豫州界中)相從觀海外
晨遊百花林朱朱兼白白柳枝弱而細懸對垂百尺(對一)
(作樹)左右同來人金紫貴顯極(一作劇)嬌童為我歌(孫曰嬌童妓女)
哀響誇筝笛豔姬蹋筵舞清眸刺劍戟(孫曰言眸子清朗如劍戟之刺)
(甚稱其俊快也補注張文潜云東坡言退之詩不解文字飲惟知醉紅裙疑若清苦自飾者至云豔姬蹋筵舞)
(清眸刺劍戟則如此老子箇中興復不淺)心懷平生友莫一在燕席死者長
眇芒生者困乖隔(生者或作生存)少年真可喜老大百無益
早赴街西行香贈盧李二中舍人一首
(盧汀李逢吉)
天街東西異祗命遂成游月明御溝曉(御溝或作溝水)蟬吟堤
樹秋老僧情不薄僻寺境還幽寂寥二三子歸騎得相
收(寥或作寞)
晚寄張十八助教周郎博士一首
(張籍周况也或無郎字)
日薄風景曠(薄或作落方云薄追也國語今會日薄矣恐事之不集今詳語勢但如白樂天所謂)
(旌旗無光日色薄耳方說非是)出歸偃前簷晴雲如擘絮新月似磨䥥
田野興偶動衣冠情久厭吾生可攜手歎息歲將淹(方云)
(淹當作殗殘也淹延之義不可通用今人書歿作沒殂作徂多互用李白詩東溪卜築歲將淹又遠行歲已淹)
(字皆訛今按古字通用者多不知方何以知此獨不可通用也)
題張十八所居一首
君居泥溝上溝濁萍青青(諸本上句作濁溝下句作泥濁)蛙讙橋未掃
(讙或作喧)蟬嘒門長扄名秩後千品(秩最卑也)詩文齊六經端來
問竒字(孫曰漢書劉歆子棻嘗從揚雄學作竒字注云竒字古文之異者王莽使甄豐刊定六軆一曰)
(古文二曰竒字三曰篆書四曰隸書五曰繆書六曰蟲書)為我講聲形(孫曰周禮國保氏掌教)
(子六書注云一曰指事二曰象形三曰形聲四曰會意五曰轉注六曰假借形聲如江河之類)
醻韓庶子詩張籍
西街幽僻處正與懶相宜尋寺獨行遠借書常送遲
家貧無易事身病是閒時寂寞誰相問只應君自知
(樊曰王莽投劉棻四裔辭所連及便收不請時揚雄校書天禄閣獄使來欲收雄雄恐從閣上投下幾死)
(盖棻嘗從雄學竒字雄不知情有詔勿問時人曰惟寂寞自投閣爰清淨作符命公詩落句用竒字籍詩)
(落句用寂寞皆揚子雲事唐人酬荅和意而已)
奉酬盧給事雲夫四兄曲江荷花行見寄并呈
上錢七兄閣老張十八助教
(孫曰盧四名汀字雲夫錢七名徽字蔚章張十八即籍也)
曲江千頃秋波淨(樊曰曲江在長安城道昇道坊秋波一作波秋)平鋪紅蕖盖
明鏡(孫曰紅蕖荷花也爾雅曰荷芙蕖其花菡蓞明鏡以比曲江也蕖一作雲)大明宮中給
事歸(孫曰大明即含元宫也長安元年十一月戊寅改焉給事謂雲夫也)走馬來看立不
正遺我明珠九十六(孫曰汀詩九十六字)寒光映骨睡驪目(樊曰莊子)
(河上有家貧持緯蕭而食者其子没於淵得千金之珠其父謂曰千金之珠必在九重之淵驪龍頷下子能得)
(珠者必遭其睡也驪音离)我今官閒得婆娑(樊曰公時自中書舍人降太子右庶子婆娑優)
(閒之貌見前卷别趙子詩注)問言何處芙蓉多(韓曰芙蓉即荷花也騷搴芙蓉兮木末孫)
(曰廣雅菡蓞芙蓉)撑舟昆明渡雲錦(孫曰漢武帝元符三年穿昆明池在長安西南周回)
(四十里雲錦言芙蓉之盛如雲與錦也)脚敲兩舷呌吳歌(韓曰晉夏統會稽人詣洛市藥)
(會上已王公以下並至浮橋統時在船中大尉賈充令作其土地閒曲統於是以足叩舷引聲喉轉清激慷慨)
(大風應至雷電晝冥王公以下恐遂上之樊曰東坡詩脚叩两舷歌小海亦是引用統事補注選詠採蓮而叩)
(舷舷船邊也舷音賢)太白山高三十里(孫曰太白山名在鳳翔府郿縣十字它本作百)負
雪嵬嵬插花裏(孫曰此謂太白影見曲江荷花裏也雪一作雲)玉山前却不復
來(孫曰玉山亦山名也却退也任曰前却字出處夲蔡邕傳云螳螂一前一却至郭景純江賦始合用之而)
(云巨石硉矹以前却)曲江汀瑩水平杯(孫曰汀瀅水平定貌韓曰絶小水也汀他定切瑩)
(烏定切)我時相思不覺一廻首(孫曰思雲夫也)天門九扇相當開
(孫曰謂君門九重也言雲夫給事宮中如在天上耳)上界真人足官府豈如散仙
鞭笞鸞鳳終日相追陪(孫曰上界真人謂仙人也仙人猶有官府之事不如雲夫為地)
(上散仙終日嬉遊也相追陪謂與錢張同遊一本散仙下有無字讀為七言疑非)
小庭水植率爾成詩錢徽
泓然一缶水下與坳堂接青菰八九枝圓荷四五葉
動搖香風至顧盼野心愜行可採芙蓉長江詎云涉
奉和錢七兄曹長盆池所植
(錢七名徽樊曰唐本有右庶子錢徽小庭水植率爾成詩在此和篇前今存之)
翻翻江浦荷而今生在此擢擢菰葉長(祝曰說文菰雕胡也楚辭設菰)
(梁只菰音孤)芳根復誰徙露濡兩鮮翠風蕩相磨倚(孫曰兩相謂荷)
(與菰也)但取主人知誰言盆盎是
記夢
(韓曰此詩盖有託諷意公忤執政左遷為右庶子時作前酬盧公荷花詩末云豈如散仙)
(鞭笞鸞鳳終日相追陪而此詩末亦云我寧屈曲自世間安能隨汝巢神仙皆有不能俯)
(仰隨人之意可知其為左遷之時也)
夜夢神官與我言羅縷道妙角與根(孫曰羅縷謂詳言之角與根謂窮極)
(其根本也)挈攜陬維口瀾翻(孫曰陬隅維綱也猶言舉其綱領也)百二十刻須
臾間(韓曰漏晝夜共百刻本漢武帝時齊人甘忠可所造至哀帝時夏賀良等重言以建平二年改元太)
(初漏刻用百二十為度尋下詔蠲除事見哀紀并尋傳)我聽其言未云足捨我去
度横山腹我徒三人共追之一人前度安不危我亦平
行蹋&KR1626;&KR1700;(&KR1626;&KR1700;不安也&KR1626;丘召切&KR1700;牛召切)神完骨蹻脚不掉(集註列子醉者)
(之墜車雖疾不死其神全蹻舉足高貌詩小子蹻蹻掉驚掉也蹻其虐切又音矯掉徒弔切)側身上
視溪谷盲(孫曰盲謂黑闇)杖撞玉版聲彭觥(彭觥撞玉版聲)神官見我
開顔笑前對一人壯非少石壇坡陀可坐卧(坡陀大貌坡普禾)
(切陀音沱)我手承頦肘拄座(孫曰以手承頦以肘拄座頦頥下也頦戶來切)隆樓
傑閣磊嵬高(孫曰隆傑皆雄大貌磊嵬高貌祝曰磊衆石貌嵬山貌選衡霍磊落以連鎮匡廬嵬)
(崫而北嶠磊魯猥切嵬五罪切)天風飄飄吹我過壯非少者哦七言
六字常語一字難(樊曰魯直云只前句中哦字便是所難此乃為詩之法也)我以指
撮白玉丹(孫曰丹仙藥也)行且咀嚼行詰盤(孫曰行且咀嚼謂咀嚼玉丹行詰盤)
(謂詰盤詩句也詰盤反覆也詰一作誥又作結)口前截斷第二句(孫曰此謂仙人以已詰盤)
(之故遂不復吟第二句也)綽虐顧我顔不歡乃知仙人未賢聖護短
憑愚邀我敬(孫曰仙人以公詰盤之故顔遂不歡故云護短憑愚也)我寧屈曲自
世間安能隨汝巢神山(洪曰海上有三神山謂蓬萊方丈瀛州今本作仙誤樊曰蘇内)
(翰嘗曰太白詩云遺我鳥跡書讀之了不閑太白尚氣乃自招不識字不如退之掘強云我寧屈曲自世間安)
(能隨汝巢神山又嘗曰退之有言我寧屈曲自世間云云退之性氣雖出世間人亦不能容也)
南内朝賀歸呈同官
(洪曰長安有三内皇城在西北隅謂西内東内曰大明宮在西内之東南内曰興慶宮在)
(東内之南此詩云罷賀南内衙即南内也奉酬盧給事詩云大明宮中給事歸即東内也)
(孫曰南内本元宗在藩時故宅高宗龍朔二年置)
薄雲蔽秋曦(孫曰蔽擁也秋曦秋日蔽一作庇)清雨不成泥罷賀南内
衙(一作衙内)歸凉晚凄凄(晚一作曉)綠槐十二街(樊曰中朝事迹云天街兩畔槐)
(樹俗號為槐街白樂天游園詩云下視十二街綠槐間紅塵即此也)渙散馳輪蹄(孫曰渙散分散)
(輪蹄車馬也)余惟戇書生(戇愚也戇陟降切)孤身無所齎三黜竟不
去(孫曰論語柳下惠為士師三黜人曰子未可以去乎集注張籍祭公詩亦云三以論諍退謂論宫市謫陽)
(山論討淮西左遷庶子論佛骨貶潮州也樊曰皇甫持正誌公墓云公為御史尚書郎中書舍人前後三貶及)
(為刑部侍郎言憲宗迎佛骨非是上怒就貶三千里海上盖公為御史以論天旱人飢貶陽山為尚書郎以論)
(柳澗下遷博士為中書舍人以論淮西下遷右庶子此詩所謂三黜則未貶潮州前為右庶子日作)致官
九列齊(孫曰九列九卿)豈惟一身榮珮玉冠簮犀(孫曰以玉為珮以犀為冠)
(簮言榮顯也)滉蕩天門高(祝曰滉瀁水貌選瀇滉囦玄孫曰滉蕩高貌天門宮門滉戶廣切)
著籍朝厥妻(孫曰籍二尺竹牒記其年紀名字物色縣之宮門案省相應乃得入也公妻盧氏封)
(高平縣君歲時入朝宮中故云朝厥妻)文才不如人行又無町畦(祝曰莊子彼且)
(為無町畦吾亦與之為無町畦注町畔也畦徑也町徒頂切畦戶圭切)問之朝廷事略不
知東西况於經籍深豈究端與倪(孫曰倪分際也)君恩太山重
不見醻稗稊(祝曰稗稊草如禾可食莊子道在稊稗孫曰小米也言君恩如太山之重未有顆粒)
(之報稗蒲賣切稊田黎切)所職事無多又不自提撕(祝曰提撕挈也詩言提其)
(耳注親提撕其耳孫曰公言其職事既簡又不能自提撕振起也撕音西自一作相)明庭集孔
鸞曷取於鳬鷖(孫曰明庭帝庭也孔孔雀鸞鸞鳥以喻賢者在位也言明庭方集孔鸞安用此)
(鳬鷖乎鳬鷖凡鳥公以自喻也詩鳬鷖在沙鳬鷖皆水鳥鳬似鴨而小江東亦呼為鸍鷖鷗也一名水鶚)樹
以松與栢不宜問蒿藜(孫曰蒿藜皆菜名亦以自喻問一作間)婉孌自媚
好幾時不見擠(孫曰詩婉兮孌兮緫角丱兮婉少貌孌好貌媚嫵媚也言婉孌者自相媚好而)
(我以直道獨立其間幾時不見擠斥乎擠推斥也祝曰楚辭魁壘擠推兮常困辱擠將西切)貪食以
忘軀尠不調鹽醯(祝曰尠少也楚辭居廓寥兮尠疇孫曰貪食忘軀以禽畜自喻也言貪食而忘)
(軀鮮不為人所烹醯鹽所以調食尠音鮮)法吏多少年磨淬出角圭(孫曰磨淬)
(厲祝曰淬染也犯也前漢清水淬其鋒淬七内切)將舉汝愆尤以為已階梯(孫曰)
(以為進身之梯)收身歸關東(孫曰公家于關東)期不到死迷
朝歸
峨峨進賢冠(峨峨高貌韓曰前漢雋不疑見暴勝之冠進賢冠晉輿服志進賢冠古緇布遺象也)
(盖文儒之服)耿耿水蒼珮(孫曰水蒼玉名禮記大夫佩水蒼玉而純組綬水蒼者言似水之蒼)
(色而雜有文也)章服豈不好不與德相對(孫曰服章即謂上冠珮言此章服豈不好)
(乎但已無德不能與相稱也)顧影聽其聲(孫曰影冠影聲珮聲也)赬顔汗漸背
(孫曰赬赤色漸漬也韓曰漢文帝問周勃决獄錢穀勃謝不知汗出洽背赬音檉漸平聲)進乏犬
雞效(補注犬雞事取孟嘗君客雞鳴狗盗之意)又不勇自退坐食取其肥(孫曰)
(言無補於國但坐食取肥耳)無堪等聾瞶(孫曰國語瞽瞍使之司聲聾瞶使之司火言已無堪)
(徒與聾瞶等耳瞶五怪切)長風吹天墟秋日萬里曬抵暮但昏眠
不成歌慷慨(孫曰魏武帝短歌行曰慨當以慷憂思難忘慷慨愁歎也)
雜詩
(三首或作四首以第一首掃不見蹤跡下文别為一首韓曰數詩皆諷也朝蠅暮蚊以譏)
(小人烏噪鵲鳴以譏競進鵠鶴則公自喻截撩斵楹棄驥鞭驢則以見一時所用賢否失)
(當也公時為右庶子而皇甫鎛程异之徒乃用事元和十一年也故此詩及讀東方朔雜)
(事譴瘧鬼皆指事託物而有作也)
朝蠅不須驅(韓曰符堅作赦文有大蠅入室駈之復來)暮蚊不可拍(匹格切)蠅
蚊滿八區(孫曰八區八方)可盡與相格(孫曰格鬭也)得時能幾時(一作)
(何)與汝恣啖咋(祝曰啖噍啖也前漢吉婦取以啖之啖徒敢切咋音責與一作丐)凉風
九月到(韓曰詩謂北風其凉爾雅北風謂之凉風)掃不見蹤跡鵲鳴聲揸揸
(音查)烏噪聲擭擭(烏虢切)爭鬭庭宇間(一作聞)特身博彈射(食亦)
(切)黃鵠忍長飢(一作能忍飢)兩翅久不擘(孫曰不擘謂不飛也)蒼蒼雲
海路晚歲將無獲(孫曰蠅蚊烏鵲以喻小人黃鵠以喻君子難進易退故歲晚無獲也)
截橑為欂櫨(祝曰說文橑椽也楚辭桂棟兮蘭橑欂櫨柱也選擊欂櫨而將樂注枅也韓曰長門)
(賦施瑰木之欂櫨兮委參差以槺梁注斗拱之屬橑音老又音僚欂櫨音博盧)斵楹以為椽
(樊曰楹柱也椽桷也斵盖孟子所謂匠人斵而小之者也)束蒿以代之(蒿一作茨)小大不
相權(孫曰橑大而欂櫨小楹大而椽小今截橑為欂櫨斵楹為椽失其宜矣是猶君子而居下位也橑楹)
(既為欂櫨為椽乃束蒿以代橑楹焉是以小人而居君子之位也)雖無風雨災(韓曰易上棟下)
(宇以待風雨)得不覆且顛解轡棄騏驥蹇驢鞭使前(韓曰楚辭驥垂)
(雨耳中坂蹉跎蹇驢服駕無用日多孫曰弔屈原賦曰騰駕罷牛驂蹇驢兮驥垂兩耳服鹽車兮)崑崙
高萬里歲盡道苦邅(孫曰邅迴遠也祝曰行不進易屯如邅如邅張連切)停車
卧輪下絶意於神仙
雀鳴朝營食鳩鳴暮求羣(求一作覓)獨有知時鶴(孫曰淮南子雞知將)
(旦鶴知夜半也)雖鳴不緣身(韓曰抱朴子千歲之鶴隨時而鳴)喑蟬終不鳴(祝曰)
(廣韻喑極啼無聲喑音瘖又音諳)有抱不列陳(孫曰抱懷抱也)蛙黽鳴無謂(黽武)
(幸切)閤閤秪亂人(閤閤蛙黽聲也)
讀東方朔雜事
(洪曰退之不喜神仙此詩譏弄權挾恩者耳)
嚴嚴王母宮下維萬仙家(孫曰嚴嚴尊嚴也下維萬仙家言仙家環繞其宫也)噫
欠為飄風(孫曰噫嘘欠欠伸也莊子大塊噫氣其名為風韓曰飄風旋風也詩其為飄風爾雅回風)
(為飄噫烏介切欠一作吹)濯手大雨沱(孫曰沱大雨貌詩月離于畢俾滂沱矣言仙人噫欠)
(則為飄風濯手則為大雨謂其衆多也)方朔乃竪子驕不自禁訶(孫曰訶斥也)
偷入雷電室輷輘掉狂車(樊曰漢武帝内傳帝好長生七夕西王母降其宫有頃索)
(桃七枚以四枚與帝自食三枚曰此桃三千年一實時東方朔從殿東廂朱鳥牖中窺母母謂帝曰此窺牖兒)
(嘗三來偷吾此桃昔為太山上仙官令到方丈擅弄雷電激波揚風風雨失時隂陽錯迕致令蛟鯨陸行崩山)
(壊境海水暴竭黃馬宿淵於是九源丈人乃言於太上遂謫人間其後朔一旦乘雲龍飛去不知所在孫曰内)
(傳又云武帝與西王母坐南窗下有一人窺看帝驚問何人王母曰是汝侍郎東方朔我隣家小兒性多滑稽)
(三來偷桃此子昔為太上仙官令到方丈山但務游戲擅弄雷電激波揚風致令蛟黿陸行山崩海竭太上謫)
(斥使在人間近金華山二仙人及九疑君陳乞原之帝乃知朔非世俗之徒也祝曰掉轉也鞫輘車聲選其武)
(聲則若雷電鞫輘輷乎宏切輿轟同輘魯登切一作較音角非是)王母聞以笑衛官助
呀呀(呀張口孫曰衛官王母侍衛之人呀呀笑聲呀虛加切)不知萬萬人(一作萬古人)
生身埋泥沙簸頓五山踣(孫曰簸頓簸蕩也五山五嶽踣僵也踣音匐)飄流
八紘蹉(孫曰淮南子天有九部八紀地有九州八柱九州之外有八埏八埏之外有八紘八紘者東北)
(之紘曰荒士東方之紘曰桑野東南之紘曰衆安南方之紘曰反戶西南之紘曰火正西方之紘曰沃野西北)
(之紘曰沙所北方之紘曰委羽蹉謂跌也蹉徒何切)曰吾兒可憎奈此狡獪何
(樊曰葛洪神仙傳王方平過吳與麻姑相會於蔡經家經弟婦新産麻姑望見已知曰噫且止勿前即求少許)
(米擲之地即成丹砂方平笑曰姑故年少吾了不喜復作此曹狡猾變化也狡獪事其出此歟或者别有雜事)
(而莫之見也狡獪小兒戱獪音檜)方朔聞不喜禠身絡蛟蛇(祝曰禠徹衣又奪衣)
(易終朝三禠之絡繞也蛟蛇龍類選驚蝄蜽憚蛟蛇褫欶里切又池耳切蛇唐何切)瞻相北斗
柄(孫曰相視也)兩手自相挼(韓曰挼兩手相切摩也祝曰晉史因挼五木久之挼奴禾切)
(與捼同)羣仙急乃言百犯庸不科(孫曰庸不科者謂方朔所犯多矣安可不科其)
(罪也)向觀睥睨處(祝曰莊子雖羿逄蒙不能睥睨注猶斜視也孫曰即謂瞻相北斗也睥匹詣)
(切睨音詣)事在不可赦(祝曰玉篇赦置也放也赦音奢與去聲同)欲不布露言
(一作之)外口實諠譁(一作宮外口喧譁一作言外口實譁)王母不得已顔嚬
口齎嗟(祝曰選執姬女以嚬瘁易齎咨涕洟注齎咨嗟嘆之辭也嚬音頻齎音咨齎嗟作齎咨又一)
(作咨嗟)頷頭可其奏(頷戸感切)送以紫玉珂(祝曰珂石次玉亦瑪瑙㓗白如雪者)
(韓曰梁簡文帝詩桃花紫玉珂珂苦何切)方朔不懲創挾恩更矜誇詆欺
劉天子正晝溺殿衙(孫曰朔本傳朔嘗醉入殿中小遺殿上劾不敬免為庶人溺徒弔)
(切)一旦不辭訣(韓曰前漢從者車數百輛辭訣去訣絶也訣音决一旦或作一且或作且一)
攝身凌蒼霞(樊曰朔本傳不書所終而内傳云一旦乘雲龍飛去又晉夏侯湛為朔畫像贊亦有)
(棄俗登仙之語攝身陵蒼霞殆謂此也凌一作入)
譴瘧鬼
(樊曰譴謫問也後漢禮儀季冬之月先臘一曰大儺謂之逐疫注云漢舊儀顓頊氏有三)
(子生而亡去為疫鬼一居江水是為瘧鬼此詩首云屑屑水帝魂謝謝無餘輝末云湛湛)
(江水清歸居安汝妃者此也瘧痁疾孫樵有逐痁鬼文其事出此詩而其辭則步驟公送)
(窮文而為之見本集韓曰與前詩皆有所諷也)
屑屑水帝魂謝謝無餘輝(孫曰水帝顓頊謝衰也見前注)如何不肖子
尚奮瘧鬼威乘秋作寒熱(韓曰周禮天官秋時有瘧寒疾)翁嫗所罵譏
(祝曰嫗老婦說文母也後漢衆巫遂取百姓男女以為翁嫗嫗烏遇切)求食嘔洩間(嘔烏后切)
不知臭穢非醫師加百毒(孫曰百毒謂百藥之有毒者韓曰周禮醫師掌醫之政令)
(聚毒以供醫事毒一作藥)薰灌無停機灸師施艾炷(灸音疚)酷若獵火
圍詛師毒口牙(孫曰詛師巫覡也)舌作霹靂飛符師弄刀筆丹
墨交横揮咨汝之胄出(孫曰胄世系也)門戶何巍巍祖軒而父
頊(韓曰顓頊於軒轅黃帝為孫故為瘧鬼之父祖詳見題注)未沫於前徽(祝曰易曰中見沫注)
(謂微昧釋文沫已也楚辭云身服義而未沫徽美也書曰徽柔懿恭孫曰前徽謂前人之美也徽吁韋切沫)
(今本一作昧或作法皆非)不修其操行賤薄似汝稀豈不忝厥祖(孫曰)
(忝辱也詩無忝爾祖)靦然不知歸(孫曰忝靦熱也詩有靦面目靦他典切)湛湛江水
清(孫曰古詩湛湛長江水上有楓樹林)歸居安汝妃(孫曰妃其妻也)清波為裳衣
白石為門畿(孫曰畿封畿也)呼吸明月光手掉芙蓉旂(孫曰掉舉也芙)
(蓉旂以芙蓉為旌旗)降集隨九歌(孫曰九歌屈原所作以迎送神)飲芳而食菲(韓曰)
(屈原離騷云集芙蓉以為裳又云朝飲木蘭之墜露兮夕餐秋菊之落英詩所云芙蓉旂飲芳食菲皆取諸此)
贈汝以好辭咄汝去莫違(咄呵也咄當沒切)
示兒
(補注東坡云退之示兒詩云主婦治北堂膳服適戚疎恩封高平君子孫從朝裾開門問)
(誰來無非卿大夫不知官高卑玉帶懸金魚又云凢此坐中人十九持鈞樞所示皆利禄)
(事也至老杜則不然其示宗武云試吟青玉案莫羡紫香囊應湏飽經術已自愛文章十)
(五男兒志三千弟子行曾參與游夏達者得升堂所示皆聖賢事也)
我始來京師止攜一束書辛勤三十年(樊曰公自貞元二年始來京師)
(至元和十一年三十年矣公時為中書舍人十二年十二月為刑部侍郎此詩為刑部時作而言三十年者舉)
(其凢也)以有此屋廬(樊曰公第在長安靖安里)此屋豈無華(孫曰言豈無華盛於)
(此屋者無字一本作為)於我自有餘中堂高且新四時登牢蔬(孫曰)
(牢蔬所以享祖考)前榮饌賓親(補注沈氏筆談云退之示兒詩云云屋翼謂之榮東西則有之)
(未知前榮安在藝苑雌黃以為不然其說云王元長曲水詩序云跨靈沼而浮榮五臣注則以榮為屋檐檐一)
(名樀一名宇即屋之四垂也又謂之楣又謂之梠集韻云屋梠之兩頭起者為榮故記言洗當東榮又升自東)
(榮降自西北榮上林賦偓佺之徒暴於南榮則所謂榮者東西南北皆有之矣故李華含元殿賦又有風雨交)
(四榮之說筆談末為確論孫曰前榮者揚雄甘泉賦云列宿施於上榮是也)冠婚所依於(一作)
(之所於一作之依於)庭内無所有高樹八九株有藤縷絡之(孫曰藤蔓)
(草縷絡繞也縷一作婁)春華夏隂敷東堂坐見山風雲相吹嘘松
果連南亭外有瓜芋區(孫曰區畦壠也)西偏屋不多槐榆翳空
虛山鳥旦夕鳴有類澗谷居(澗一作磵)主婦治北堂(孫曰主婦謂主)
(母也禮記宗子雖七十無無主婦北堂後堂也字見詩焉得諼草注)膳服適戚疎恩封高
平君(樊曰公夫人范陽盧氏封高平郡君)子孫從朝裾開門問誰來無非
卿大夫(無非一作非無)不知官高卑玉帶懸金魚問客之所為
巍冠講唐虞酒食罷無為碁槊以相娛(洪曰唐人詩云星宿天圍碁冢)
(子地握槊碁奕也槊博也釋音云槊音朔與矟同齊爾朱世隆與元世儁握槊忽聞笑聲一局盡倒祝曰通)
(俗文曰矛丈八者名槊南史曹操曹丕上馬横槊孫曰碁槊相娛之具)凡此座中人十九
持鈞樞(孫曰言坐客半為宰輔也韓曰時裴度王涯崔羣皆公故人為宰輔故云)又問誰與
頻莫與張樊如(孫曰張籍樊宗師公尤與親善與字一作若一作先)來過亦無事
考評道精麄(倉胡切)蹮蹮媚學子(孫曰蹮蹮趍走貌祝曰旋行貌選䠥&KR0887;&KR0008;蹮媚)
(好也蹮音仙)牆屏日有徒(樊曰舊史云公頗能誘厲後進館之者十六七即此可見屏門墻也)
(屏必忍反)以能問不能其蔽豈可袪(祝曰袪&KR1241;却也詩以車袪袪袪兵魚切)
嗟我不修飾(一作我如不修飾)事與庸人俱安能坐如此比肩
於朝儒詩以示兒曹其無迷厥初(孫曰無迷厥初勿忘故也)
庭楸
(集注韓曰詩意與前示兒詩所云庭内何所有高樹八九株者相應又次其後盖同時作)
(樊曰此詩長慶四年告病於其居之所為也故其終云我已自頑惰重遭五楸牽未詳)
庭楸止五株(楸一作樹)共生十步間各有藤繞之上各相鈎
聯下葉各垂地樹顛各雲連朝日出其東我常坐西偏
夕日在其西我常坐東邊當晝日在上我坐中央焉(一作)
(間)仰視何青青上不見纖穿朝暮無日時我且八九旋
濯濯晨露香(祝曰濯濯濕貌)明珠何聯聯(韓曰選露垂於草其狀如珠)夜月
來照之蒨蒨自生煙(蒨蒨青葱貌祝曰草盛貌晉湛方生稻苖讃蒨蒨嘉苖蒨此見切)
我已自頑惰(一作滯)重遭五楸牽客來尚不見肯到權門
前(樊曰舊史云公少與孟郊張籍友善而觀諸權門豪士如僕隸焉瞪然不顧即此詩所謂也)權門
衆所趨有客動百千九牛亡一毛(孫曰司馬遷荅任安書曰假令僕伏法受)
(誅若九牛亡一毛與螻蟻何以異)未在多少間往既無可顧(一作領)不往
自可憐
翫月喜張十八員外與王六秘書至
(韓曰張十八籍也嘗為水部員外郎王六集無可考據張籍有酬秘書王丞詩云芸閣水)
(曹雖最冷與君長喜得身閒又賈島酬張籍王建詩亦有水曹芸閣之句疑此王六秘書)
(即建也樊曰公長慶四年夏以病在告至八月滿百日免吏部侍郎張籍祭詩云中秋十)
(六夜魄圓天差晴公既相邀留坐語於階楹此詩首言前夕雖十五月長未滿規則十六)
(夜作此明矣此正與籍詩合)
前夕雖十五月長未滿規(孫曰規圓也)君未晤我時(晤一作語)風
露眇無涯浮雲散白石天宇開青池孤質不自憚(孫曰孤質)
(謂月)中天為君施翫翫夜遂久亭亭曙將披况當今夕圓
又以佳客隨(佳一作嘉)惜無酒食樂但用歌嘲為
和李相公攝事南郊覽物興懷呈一二知舊
(韓曰李相公逄吉也據逄吉前作相在元和十一年十二月明年九月罷不經郊祀而題)
(云攝事南郊當是長慶二年再相後作新舊志唐初貞觀禮冬至祀昊天上帝于圓丘正)
(月辛日祈榖于南郊孟夏雩于南郊明皇定開元禮天寳初遂合祭天地于南郊其後遂)
(攝祭南郊故曰攝事南郊也)
燦燦辰角曙(孫曰楚辭天問曰角宿未沒曜靈安藏角東方宿名辰角曙謂東方欲曉時)亭
亭寒露朝川原共澄映雲日還浮飄上宰嚴祝事(上宰即李)
(逄吉也)清塗振華鑣(孫曰鑣轡也祝曰馬銜也詩輶車鸞鑣鑣悲驕切)圓丘峻且
垣前對南山標(孫曰南山長安南山謂終南之属標山峯也)村樹黃復綠中
田稼何饒顧瞻想巖谷(孫曰想巖谷謂思謝事也)興嘆倦塵囂(祝曰左傳)
(湫隘囂塵不可以居注囂聲也塵土也囂音枵倦一作卷)惟彼顛瞑者(瞑莫丁切)去公
豈不遼(孫曰顛瞑眩惑也言顛瞑不富貴之人去公豈不遠乎去一作云)為仁朝自治
用静兵以銷(孫曰書用静吉)勿憚吐握勤(孫曰魯世家周公戒其子曰我一沐三握)
(髮一飯三吐哺以待士猶恐失天下之賢人)可歌風雨調(孫曰論衡曰儒老論太平瑞應皆言)
(五日一風十日一雨風不鳴條雨不破塊韓曰禮記饗帝于郊風雨節寒暑時)聖賢相遇少功
德今宣昭
和裴僕射相公假山十一韻
(集註裴度為李逄吉所間長慶二年六月罷相為尚書左僕射公有此和篇及感恩言志)
(與朝回見寄之作假山一作假為山)
公乎真愛山看山旦連夕猶嫌山在眼不得著脚歷(著陟)
(略切)往語山中人與我澗側石(與一作丐)有來應公須歸必載
金帛當軒乍駢羅(韓曰選絲竹駢羅駢蒲眡切)隨勢忽開坼有洞若
神剜(祝曰說文云剜削也剜烏官切)有巖類天劃(忽麥切又音畫)終朝巖洞
間歌鼓燕賓戚孰謂衡霍竒(樊曰衡山在今衡州霍山按周禮在冀州孫曰衡在)
(江南霍在江北霍山一名天柱在廬江潜縣)近在王侯宅傅氏築已卑(孫曰史記)
(傳說為胥靡築於傳巖韓曰書說築傅巖之野)磻溪釣何激(孫曰尚書候曰周文王至磻溪見呂)
(尚釣文王拜之祝曰磻溪太公釣處越絶書太公磻溪之餓也磻音盤)逍遥功德下不與
事相摭樂我盛明時(一作朝)於焉傲今昔(補注詩於焉逍遥焉何也焉)
(於虔切)
阮步兵詩
一日復一夕一夕復一朝顔色改平常精神自損消
胷中懷湯火變故更相招萬事無窮極智謀苦不饒
但恐須臾間魂氣隨風飄身終履薄冰誰知我心焦
與張十八同效阮步兵一日復一日
(孫曰阮籍字嗣宗累遷步兵校尉有陳留詩八十餘篇其一云云公與張籍效其軆)
一日復一日一朝復一朝秪見有不如(秪一作只)不見有所
超(孫曰超勝也)食作前日味事作前日調不知人不死憫憫
尚誰要(孫曰誰要何為也要於逍切)富貴自縶拘(縶執立切)貧賤亦煎焦
俯仰未得所一世已解鑣(孫曰解鑣猶言老也樊曰屈子曰老冉冉其將至兮恐修)
(名之不立其斯之謂歟鑣彼苖切)譬如籠中鶴六翮無所搖(孫曰新序鴻鵠高飛)
(所恃者六翮)譬如兔得蹄(孫曰莊子蹄者所以在兔得兔而忘蹄蹄兔網一本蹄作跡)安
用東西跳還看古人書復舉前日瓢(孫曰語顔子一瓢飲)未知所
究竟且作新詩謠
送諸葛覺往隨州讀書
(韓曰諸葛覺或云即澹師後去僧為儒公逸詩有澹師鼾睡二首為此人作孫曰此詩所)
(謂鄴侯則言宰相李泌也泌字長源貞元中為相封鄴縣侯泌之子繁時刺隨州後以亳)
(州刺史賜死京兆府)
鄴侯家多書(解見上鄴音業)插架三萬軸一一懸牙籖(韓曰唐經籍志)
(甲乙丙丁四部書各為一庫御書經庫紅牙籖史書庫綠牙籖子庫碧牙籖集庫白牙籖以别之籖音簽)
新若手未觸為人強記覽過眼不再讀偉哉羣聖文磊
落載其腹行年餘五十出守數已六(洪曰公處州孔子廟碑為繁作也而)
(傳不言其為處州所載特隨亳二州而亳又在公亡後為之此詩言出守數已六而白樂天有繁刺吉州及遂)
(州制則知史氏所遺略多矣)京邑有舊廬不容久食宿臺閣多官員
無地寄一足我雖官在朝氣勢日局縮屢為丞相言雖
懇不見綠送行過滻水(韓曰滻水出京兆藍田谷北至㶚陵入㶚滻音産)東望
不轉目今子從之游(孫曰謂覺從繁往隨州也)學問得所欲(韓曰選沈休文)
(詩所願從之游寸心於此足)入海觀龍魚矯翮逐黃鵠(補注龍魚黃鵠以喻繁於)
(學問志其大者)勉為新詩章月寄三四幅
南溪始泛(三首)
(樊曰公長慶四年八月病滿百日假既罷十二月薨于靖安里第明年正月葬河陽張籍)
(祭以詩略云去夏公請告養疾城南莊籍時官休罷兩月同游翔移船入南溪東西縱篙)
(榜公為游溪詩唱詠多慨慷則知公此詩其年以病在告日所作故云足弱不能步余年)
(懍無幾殆絶筆於此矣籍又有同韓侍郎南溪夜賞篇亦云南溪兩月逐君行盖謂此也)
(魯直最愛公此詩以為有詩人句律之深意)
榜舟南溪上(孫曰榜刺也月令命榜人榜人船長榜音謗又北孟切溪上它本一作山下一作)
(溪下)上上不得返(上上二字前音上聲後音去聲)幽尋事隨去(一作幽事隨去多)
孰能量近遠隂沉過連樹藏昂抵横坂(孫曰藏昂屈曲貌坂坡也坂)
(音反)石麤肆磨礪波惡厭牽挽或倚偏岸漁竟就平洲飯
點點暮雨飄稍稍新月偃(補注漁隱叢話云稍稍俗本作梢梢荆公所引作稍稍令)
(狐澄本作梢梢荆公用此改定稍稍者細也見方言)餘年懍無幾(懔一作諒)休日愴已
晚(孫曰公時病滿百日因致仕)自是病使然非由取高謇(一作蹇)
南溪亦清駛(祝曰廣韻駛馬日行千里駛疾也選活活夕流駛駛疏吏切)而無檝與
舟山農驚見之隨我觀不休不惟兒童輩或有杖白頭
饋我籠中瓜勸我此淹留或云以病歸此已頗自由幸
有用餘俸(作今幸有餘奉)置居在西疇囷倉米穀滿(囷去倫切)未有
旦夕憂上去無得得下來亦悠悠但恐煩里閭時有緩
急投願為同社人雞豚燕春秋(韓曰禮記王制庶人春薦韭秋薦黍韭以卵黍)
(以豚)
足弱不能步(一作宜步)自宜收朝蹟(祝曰詩念彼不蹟注不循道也爾雅不蹟言不)
(循軌跡也蹟音跡)羸形可輿致(祝曰史記形羸不能服藥羸倫為切輿一作與)佳觀
安事擲(祝曰釋名觀於上觀望也老子雖有榮觀觀音貫事一作可)即此南坂下久
聞有水石拖舟入其間溪流正清激隨波吾未能峻瀨
乍可刺(祝曰瀨湍也楚辭戲疾瀨之素水瀨音頼刺七迹切)鷺起若導吾前飛
數十尺亭亭柳帶沙團團松冠壁(一本作帶柳沙冠松壁洪曰非是)歸
時還盡夜誰謂非事役
五百家注昌黎文集卷七
