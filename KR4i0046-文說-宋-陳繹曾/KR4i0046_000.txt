提要
文說一卷詩文評類
(臣)等謹案文說一卷元陳繹曾撰繹曾字伯
敷元史附見儒學傳作處州人而吳興續志
亦載其名盖家本括蒼而徙居苕水者也至
順中官至國子監助教嘗從學于戴表元而
與陳旅友善師友淵源具有所自故所學頗
見根柢是書乃因延祐復行科舉為程試之
式而作書中分列八條論行文之法時五經
皆以宋儒傳註為主懸為功令莫敢異趨故
是書大旨皆折衷于朱子吳興續志稱繹曾
嘗著文筌譜論科舉天階使學者知所向方
人爭傳錄焦竑經籍志又載繹曾古今文矜
式二卷今考繹曾所著文筌八卷附詩小譜
二卷元時麻沙坊刻附列于策學統宗之首
今尚有傳本其文與此篇迥殊惟科舉天階
與古今文矜式今未之見疑此編即二書之
一但名目錯互莫能證定今姑仍永樂大典
舊題以文說著錄用闕所疑卷首所稱陳文
靖公盖即元翰林學士東平陳儼亦以文名
至其自稱先尚書者則已失其世系無可考
矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
文說元陳繹曾撰
陳文靖公問為文之法繹曾以所聞於先人者對曰一
養氣二抱題三眀體四分門五立意六用事七造語八
下字
養氣法
肅朝廷之文宜肅聖賢道德宜肅
壮長江大海之文宜壮軍陣英雄之文宜壮
清山林之文宜清風月貞逸宜清
和宴樂之文宜和通人逹士宜和
竒鬼神之文宜竒侠客高士宜竒
麗宫苑之文宜麗富貴美人宜麗
古遊覧古迹之文宜古上古人事宜古
遠登高眺遠之文宜遠大功業人宜遠
右養氣之法宜澄心静慮以此景此事此人此物默存
于胸中使之融化與吾心為一則此氣油然自生當有
樂處文思自然流動充滿而不可遏矣切不可作氣氣
不能養而作之則昏而不可用所出之言皆浮辭客氣
非文也氣之變化無方當以此類推之
抱題法
開題以題中合說事逐一分析開寫於篇中各間架内
次其先後所宜逐一說盡或以意化之或以情申之或
以實事紀之或以故事彰之或以景物叙之一篇之内
變換雖多句句切題也此作文入門之法非其至者也
合題亦以題中合說事逐一開寫却將意融會作一片
一口氣道盡然忌直率却於間架中要意思曲折此高
於開題也
括題只取題中緊要一節作主意餘事輕輕包括見之
此最徑捷也
影題並不說正題事或以故事或以他事或立議論挨
傍題目而不着迹題中合說事皆影見之此變態最多
反題題目或悖義理則反意說之
救題題目雖悖義理而以強辭奪正理觧救之
引題别發遠意使人不知所從来忽然引入題去却又
親切痛快此要茟力似影題而實異也影題從題中来
此自題外来
蹙題題繁乃蹙其文使甚簡而不漏脱題中一事
衍題題虚無可說乃衍其意使甚多而無一事題外来
招題將題目熟涵泳之使胸中融化消釋盡將題中合
說麄話掃去就其中取出精華微妙之意作成文章超
出題外而不離題中此作文之極功也
眀體法
頌宜典雅和粹
樂宜古雅諧韶
贊宜温潤典實
箴宜謹嚴切直
銘宜深長切實
碑宜雄渾典雅
碣宜質實典雅
表宜張大典實
傳宜質寔而随所傳之人變化
行状宜質寔詳備
紀宜簡寔方正而随所紀之人變化
序宜䟽通圓美而随所序之事變化
論宜圓折深遠
說宜平易眀白
辨宜方折眀白
議宜方直眀切
書宜簡要眀切
奏宜情辭懇切意思忠厚
詔宜典重温雅謙冲惻怛之意藹然
制誥宜峻厲典重
分間法
頭起欲緊而重大文五分腹二分頭額小文三分腹一
分頭額腹中欲滿而曲折多欲健而快
尾結欲輕而意足如駿馬注坡三分頭二分尾
凡文如長篇古律詩騷古辭古賦碑碣之類長者腹中
間架或至二三十叚然其要亦不過作三節而已其間
小叚間架極要分眀而不欲使人見其間架之迹盖意
分而語串意串而語分也
立意法
景凡天文地理物象皆景也景以氣為主
意凡議論思致曲折皆意也意以理為主
事凡實事故事皆事也事生於景則真
情凡喜怒哀樂愛惡欲之真趣皆情也意出於情則切
凡文體雖衆其意之所從来必由於此四者而出故立
意之法必依此四者而求之各随所宜以一為主而統
三者於中凡文無景則枯無意則麄無事則虚無情則
誣立意之法必兼四者戴帥初先生曰凡作文發意第
一番来者陳言也掃去不用第二番来者正語也停之
不可用第三番来者精意也方可用之韓子所謂陳言
之務去戞戞乎其難哉其法如此戴先生又云作文湏
三致意焉一篇之中三致意一叚之中三致意一句之
中三致意先尚書云文章猶若理詞状也一夲事二原
情三㩀理四按例五斷决夲事者認題也原情者眀来
意也㩀理者守正也按例者用事也斷决者結題也五
者備矣辭貴簡切而眀白
用事法
正用故事與題事正用者也
反用故事與題事反用者也
借用故事與題事絶不類以一端相近而借用之者也
暗用用故事之語意而不顯其名迹
對用經題用經事子題用子事史題用史事漢題用漢
事三國題用三國事韓柳題用韓柳事佛志題用佛志
事此正法也
扳用子史百家題用經事三國題用周漢事此扳前證
後亦正法也
比用莊子題用列子柳文題用韓文亦正用之變也
倒用經題用子史漢題用三國此有茟力者能之也
汎用于正題中乃用稗官小說俗語戲談異端鄙事為
證非大茟力不敢用變之又變也
凡用事但可用其事意而以新語融化入吾文三語以
上即不可全寫
造語法
正語尚書曰若稽古帝堯曰放勲帝舜曰重華協于帝
大禹曰文命敷于四海臯陶曰允廸厥德謨眀弼諧春
秋六鷁退飛過宋都隕石于宋皆正其事而語之
拗語楚辭吉日兮辰良不言吉日兮良辰蕙殽蒸兮蘭
藉奠桂酒兮椒漿不曰蒸蕙殽兮蘭藉莊子樂出虚蒸
成菌不言虚出樂倒一字句法便健十倍
反語論語學而時習之不亦說乎又曰愛之能勿勞乎
與尚書俞哉衆非元后何戴此皆反其意而道使人悠
悠致思焉
累語尚書寬而栗老子長短相形等語皆累句也孫武
子利而誘之亂而取之一節語雖累而辭意句句有妙
者
聯句尚書以親九族九族既睦大學知止而后有定定
而后能静檀弓人喜則斯陶皆聯語也
歇後語論語禮云禮云玉帛云乎哉曾謂泰山不如林
放乎此皆不說破正意歇後所當語而使人自思之
荅問語論語吾何執執御乎執射乎孟子王何必曰利
亦有仁義而已矣詩云鷄既鳴矣朝既盈矣匪鷄則鳴
蒼蠅之聲公羊榖梁尤極其變
變語堯典宵中星虚舜典如西禮正月上日月正元日
正月朔旦是也
省語舜典至于南岳如初禮儀禮其他如皮弁之儀此省
語也
助語檀弓南宫縚之妻之姑之喪一句纍三之字詩大
序不知手之舞之足之蹈之纍四之字莊子尤多論語
學而時習之不亦說乎但學時習說四字是寔而之不
亦乎五字是助語其諸異乎人之求之歟但異人求三
字是實其諸乎之之歟六字是助語孟子然而無有乎
爾則亦無有乎爾兩字是寔八字是助語當用則不嫌
多也
寔語尚書及易彖辭爻辭用助語極少春秋儀禮皆然
此寔語也凡碑碣傳紀等文不可多用助語字序論辨
說等文湏用助語字
對語尚書命羲和仲叔四節長對也威侮五行怠棄三
正正對也天聰眀自我民聰眀天眀畏自我民眀威此
對語不對字也衆非元后何戴后非衆㒺與守邦此對
意不對字也天叙五典天秩有禮下間以五禮有庸哉
五服五章哉佑賢輔德下間以邦乃其昌散文用對語
必以散語間之也
隱語論語割鷄焉用牛刀有美玉於斯求善價而沽諸
虎兕出於柙龜玉毁於櫝中孟子城門之軌兩馬之力
歟皆隱語也小雅鶴鳴古樂府藳砧全篇隱語莊列尤
多
婉語論語陽貨言日月逝矣歲不我與子曰諾吾將仕
矣此語直而意婉也春秋天王狩于河陽此語婉而意
直也凡造語皆自然當如此則好有意為之非也
下字法
諧音凡下字有順文之聲而下之者若音當揚則下響
字若音當抑則下嗢字
審意凡下字有詳文之意而下之者意當眀則下顯字
意當藏則下隱字意當尊則下童字意當卑則下輕字
如此之類變化無方
襲古凡下字於平穩處宜用古人曾下好字面湏求其
的當平寔者用之
取新凡下字于出竒處宜用新字面湏尋不經人道語
之的當新竒而不怪僻令讀之若出于自然乃善
繹曾謂今世為學不可不随宜者科舉之文是也科舉
之文有不得不與朱子語錄参者謹具于后
一讀四書當謹守章句集註参以或問語錄及文公大
全集其間有或問與集註不同當從集註又有集註與
語錄不同者只以集註為夲而與語錄参訂之
一讀尚書主蔡氏参朱子語錄
一讀詩主朱子詩傳綱領義理都在綱領中詩傳只是
訓詩傳制度参古註䟽
一讀周易先曉唘蒙次夲義九圖次五贊次繫辭說卦
乃可讀上下經彖象文言序卦雜卦傳夲義然後讀程
朱傳程朱異同處不可作是非論只是各有取用朱子
是眀經程子是借經眀道
一讀春秋朱子夲說皆在張洽註今科舉偶不及此盖
事寔在左氏論辨在公榖斷以胡氏而取朱子語錄及
張洽之說折衷之可也
一讀禮記雖主古䟽然制度當訂以朱子經傳通觧有
朱子經傳通觧有勉齋經傳通觧有楊復經傳通觧三
書皆具然後可以考也義理當訂朱子語錄
一古賦有楚賦當熟讀朱子楚辭中九章離騷遠遊九
歌等篇宋玉以下未可輕讀有漢賦當讀文選諸賦觀
此足矣唐宋諸賦未可輕讀有唐古賦當讀文粹諸賦
文苑英華中亦有絶佳者有唐律賦備見文苑英華
一詔漢詔當盡取真西山文章正宗所選讀之唐詔當
選取文苑英華所有之精者讀之守詔當盡取吕東莱
文鑑中所選讀之
一誥漢無制誥當取尚書諸誥及漢武封三王策與漢
官儀命公卿諸策書讀之唐誥當取文苑英華中精者
讀之宋誥當盡取東莱文鑑中所選者讀之
一章漢章取文章正宗唐章取文粹宋章取吕東莱名
臣奏議
一表漢表即章宋表有蜀夲適用集中所選皆南渡以
来渾厚典雅唐表取文苑英華
一策書坊漢唐策亦可觀但分開章自章策自策不宜
混雜然只董仲舒三策是正格式或賈誼治安策是正
籌策文字以董為體以賈為骨而東坡策略助波瀾白
居易諸策止可體面亦可已矣此上只科舉所急用如
此若依朱子讀書法則尚有評章荅韓莊伯讀書說
讀諸經當以一經為主詩書必湏通習讀詩吟咏古人
性情而反之吾心之性情逹之合天下之情性只作街
談俚語看不湏深難求之鳥獸草木器服之名却湏通
習讀考究每章每句不要拘一說随用句句有千變萬
化只要看得活推得廣用得寔古註䟽是漢唐經師教
學者之說于滛奔&KR0647;亂難講處多假古事換别意以避
之朱子是商周魯十五國作詩人夲情性之說兩不可
廢讀書要看堯舜禹湯文武之為君啟太甲成康之繼
述高宗之中興其政何施其事何在舜禹臯陶伊尹傳
說周公召公之相業其政何施其事何在其餘聖賢所
居何位所施何政所行何事随句要歸着各人所居地
位以為模楷上自帝王下自小民皆有其法湏帖寔有
歸着看自見大抵尚書只當作為政治事樣子看便分
眀也政是平治天下大經大法事是逐時小事書中不
見樣者不必強求書中有樣者不可放過逐句看見各
人地位處置樣子分眀又將先日所見同是此樣地位
而處或同或不同者以類参合而觀則所得多矣讀易
先將唘蒙看透圖書之理原卦畫眀蓍策考變占之說
然後熟讀繫辭說卦太極兩儀四象八卦之理與象數
昭昭在心目中却細看六十四卦彖三百八十四爻辭
一字字從太極兩儀四象八卦夲然理象數中来自然
見得聖人下一字皆有来歴歸着若其用處只在夫人
日用間審動端而吉凶悔吝可見朱子夲義是四聖人
各各夲意程子傳是吾人日用切寔之理讀三禮儀禮
是經周禮是緯官守所分掌者禮記是傳當分四科三
百經禮以類相從而考證之在者審所歸亡者缺之四
科者禮也儀也樂也制度也吉凶軍賓嘉之大目為禮
應對進退拜立趨行之小節為儀音律歌舞八音之法
為樂封井宗學宫室器服之等為制度以經證經不可
曲泥傳註周禮一書是文武周公平天下之法自堯典
以降莫不備於此大政在六官小事具諸職有志者湏
要細心深思而寔體之讀春秋以左氏為案正經為斷
先儒二言盡之矣斷事不可先立主見將夲人所立何
功所犯何罪来蹤去跡仔細推尋一小節不究便有錯
斷處功罪夲事節節眀白却原其情而定褒貶有兩是
者有兩非者有似是而非者有似非而是者有是非各
半者有是非輕重比倫者有以功補過者有以罪絀功
者有初無是非者有𤯝灾者有功之首罪之魁不見形
迹必當表而出之者平心易氣以觀其事眀目聰耳以
察其情執中有權以斷其理左氏案也公羊榖梁議也
然聖人之旨微必待吾心之清眀者以裁之讀大學眀
眀德章句是一書之根夲湏細細切已看教分眀無罅
漏致知格物章或問是聖門學知之法然湏依此細看
立定條目寔下功夫誠意章句是聖學心學之根本朱
子平生留意切至處字字切巳仔細尋思至切至切大
要只是一朴寔為善而巳恰是要朴寔到至極處平天
下章絜矩好惡是聖治心法貨德仁人小人是聖政大
端治天下之要不出乎此仔細讀著寔尋思用之不盡
矣讀論語將問處作自已問荅處作今日耳聞先儒之
說至矣切矣訓詁義理在集句同異是非在或問格言
遺說在朱子語類道理在今日天下之事物寔用在吾
身玩而味之在吾心讀孟子每章湏有一兩句是主意
其餘是敷衍此意而眀辨之見破主意則其餘渙然易
知矣一書主意在性善寔理在仁義功夫在求放心養
浩氣政事在務農興學以行王道讀中庸最不易此兼
眀大人之道微而顯著而隱若識得天命之謂性一句
分眀方可讀下文也易就隂陽說得駁雜而有依憑中
庸提出天命說雖簡約却難把捉走作便入異端慎之
哉慎之哉讀孝經刊誤大體已正近吳草廬先生註詳
眀矣更看黃氏夲旨以極其趣天理人倫之夲在是讀
史湏分五科苐一於帝紀内看歴代興亡第二於列傳
内看古今人才苐三於列傳内看古今事迹苐四於諸
志内看歴代典章苐五以春秋之法斷興亡人才事迹
之是非以三代斷歴代典章粹駁仍湏以外史参辨誣
枉凡讀史當以正史為先十七是也然後以通史通志
會同之通鑑通典之類是也又以外史會要考訂之國
語國策東觀荀表外書舊唐周書漢儀唐宋會要之類
是也又以史論評確之唐鑑管見之類是也至於古史
暇日亦不可不知當斷以孔子五帝德存而勿論可也
讀諸子儒家荀揚文中新序說苑雜家管子吕覧賈誼
淮南道家老子莊子列子抱朴子兵家孫武子吳起司
馬法法家韓非子等皆文章精竒論說要妙雖所學不
醇而見趨高深可資博覧讀之當分三科一見地二文
章三事料見地者諸子所造雖有大小淺深然必有所
悟入處雖偏駁要必有識見見識既真自有妙理學者
所志雖不同皆湏有真悟處方能有所成就後世文章
事業不及古人者以其悟入處淺故也讀諸子可以見
之矣文章者荀卿博雅揚雄簡奥穰苴典古有先王遺
風韓非嚴峭皆自成一家事料者古事也精意也句法
也字樣也制度名物也助辭之變例也往往精古非漢
魏以後所及皆湏摘取以資茟端讀文章就今日所宜
且於孟子中取長者二十餘章韓文四五十篇蘇文亦
然合成百篇取時湏自已意擇意中所甚喜者寫入若
覺篇篇可喜截滿百篇之數即止不必多貪若篇篇不
見可喜即不必強取看終集之後再轉求之雖百轉可
也寫成百篇後讀書之暇每日随意多少反復讀之或
默看或批點随意先麄麄看過却與分大叚又與細分
小節節叚既眀觀其首尾中間相應處相變處撆掉處
轉摺處寬心細目徐觀之意無昏倦老子云孰能濁以
静之徐清要必有事焉而勿正如此久久自當有得大
概只要扯拽作性漸通耳毋將迎毋凝滯讀經以融貫
義理讀史以該洽事寔取胡氏讀史管見隱然若一敵
國自立說與之相辨唯久久義理事寔来於經史議論
生於管見作性扯拽開於孟蘇韓文之路輻湊茟下㴞
㴞不能禁止技癢欲寫即宜痛禁止之慎勿拈紙茟便
作文也一拈紙茟昏氣随至前功廢矣如此久之欲寫
愈甚禁之愈切直至随所見題目分眀有一片文字首
尾中間議論句法字樣見成了了自然成文胸中不費
尋思直拈茟便寫去方可拈紙茟矣此後只可因自然
成文之甚眀者一寫之不可乘此便日弄紙茟仍湏切
禁止如前當愈嚴也禁之愈嚴其来愈多作性之道不
可遏矣勉之哉此後却湏從先軰求點化芟繁就簡掃
博歸約矣
文說
