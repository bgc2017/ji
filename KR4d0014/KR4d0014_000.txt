穆參軍集别集類二(宋)
提要
(臣)等謹案穆參軍集三卷附錄遺事一卷宋
穆修撰修字伯長汶陽人事蹟具宋史文苑
傳蘇舜欽集有修哀文稱其咸平中舉進士
得出身而集中上潁州劉侍郎書稱某以大
中祥符中竊進士第邵伯温易學辨惑亦稱
修為祥符二年梁固榜進士則舜欽蓋偶誤
矣解褐授泰州司理參軍以抗直為通判秦
應所誣搆貶池州再逢恩徙潁蔡二州文學
椽明道元年病卒宋人皆謂之穆參軍從其
初官也修受數學於陳摶先天圖之竄入儒
家自修始其文章則莫考所師承而歐陽修
論尹洙墓誌書謂其學古文在洙前朱子名
臣言行錄亦稱洙學古文於修而邵伯温辨
惑稱修家有唐本韓柳集募工鏤板今本柳
宗元集尚有修後序蓋天姿高邁沿溯於韓
柳而自得之宋之古文實柳開與修為倡然
開之學及身而止修則一傳為尹洙再傳為
歐陽修而宋之文章於斯極盛則其功亦不
尠矣據蘇舜欽哀文稱訪其遺文惟得任中
正尚書家廟碑靜勝亭記徐生墓誌蔡州塔
記四篇不能成卷祖無擇集有修集序稱其
遺文於嗣子照得詩五十六書序記誌祭文
總二十次為三卷其序作於慶歷三年所列
詩文之數與今本合蓋此集猶無擇所編之
舊王得臣麈史述史驤之言譏其作巨盜詩
以刺丁謂為有累於道考邵伯温辨惑載修
於丁謂為貧賤交謂後貴修乃不與之揖謂
銜之頗為所軋修集中聞報自崖徙雷一章
即為謂作則驤所謂累於道者病其挾私怨
耳然其詩排斥姦邪尚不至乖於公義未可
深非又葉適水心集譏吕祖謙宋文鑑所收
修法相院鐘記静勝亭記二篇為腐敗麤澀
亦言之已甚惟第三卷之首載亳州魏武帝
帳廟記一篇稱曹操建休功定中土垂光顯
甚大之業於來世又稱為帝之雄使天濟其
勇尚延數年之位豈強吳庸蜀之不平又稱
至今千年下觀其書猶震惕耳目悚動毛髮
使人凛其遺風餘烈又稱高祖於豐沛光武
於南陽廟像咸存威德弗冺其次則譙廟也
云云其奬篡助逆可謂大乖于名教至于述
守臣之言有吾臨此州不能導爾小民心知
所奉是亦吾過云云顯然以亂賊導天下尤
為悖理尹洙春秋之學稱受于修是于春秋
為何義乎自南宋以來無一人能摘其謬殊
不可解今承
睿鑒指示使綱常大義順逆昭然允足立天經而
定人紀豈可使之仍厠簡牘貽玷汗青謹刊
除此文以章衮鉞其他作則仍錄之用不没
其古文一脈篳路藍縷之功云乾隆四十六
年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
