哀穆先生文(蘇子美)
嗚呼穆伯長以明道元年夏客死於淮西道中友人蘇
叔才子美作詩悼之遣人馳弔之痛夫道不光余又次
其一二行以鑑於世為文哀之先生字伯長名修幼嗜
書不事章句必求道之本原皆記士徒無意處熟習評
論之性剛介喜於背俗不肯下與庸人小合願交者多
固拒之議事堅明上下合古皆可錄然好詆卿弼斥言
時病謹細後生畏聞之又獨為古文其語深峭宏大羞
為禮部格詩賦咸平中舉進士得出身調泰州司法參
軍牧守稱其才貳郡者惡之又嘗以言忤貳郡會守病
貳郡者私點吏使誣告先生賂具獄聚左證後乃召先
生使衆參考之由是貶池州中詣闕下叩登聞鼓稱冤
令貳郡者死復受譴於朝後累恩得為蔡州參軍先生
自廢來讀書益勤為文章益根柢於道然恥以文干有
位以故困甚張文節守亳亳之士豪者作佛廟文節以
騎召先生作記記成竟不竄士名士以白金五斤遺之
曰枉先生之文願與此為壽又使周旋者曰士所以遺
者乞載名於石圖不朽耳既而亟召士讓之投金庭下
遂促裝去郡士謝之終不受嘗語人曰寧區區餬口為
旅人終不為匪人辱吾文也天聖末丞相有欲置為學
官者恥詣謁之遂不得嘗客京師南河邸中往往醉暮
歸過之如不省持者夜半邸人猶聞其吟誦聲喟歎聲
因隙窺之則張燈危坐苦矉執卷以至曙用是貸其資
母喪徒跣自負櫬成葬日誦孝經喪記未嘗觀佛書飯
浮屠氏也識者哀憐之或厚遺則必為盜取去不然且
病或妻子卒後得柳子厚文刻貨之售者甚少踰年積
得百緡一子輒死將還淮西道遇病氣結塞胸中不下
遂卒噫天之厭文久矣先生竟以黜廢窮苦終其身顧
其道宜不容於世然由賦數踦隻常罹兵賊惡少輩所
辱困其節行至死不變有孤懦且幼遺文散墜不收伯
長之道竟已矣乎初先生死梁堅自解以書走上黨遺
予欲訪其文俾予集序之去年赴舉京師歴問人終不
復得一篇惟任中正尚書家廟碑靜勝亭記徐生墓
誌蔡州塔記皆平昔所為又不足成集今舅氏守蔡近
以書使往其家且求其所著文字未至間作文哀之道
不勝於命命不合於時吁嗟先生竟胡為
二蘇先生悲穆孟二子聯句(穆伯長孟陽伯)
有客自遠方來以二子說穆子疾病初家事鉅細缺隣
人苦其求(才翁)醫師久已決案杯大小空布被旁午裂餘
喘尚能鼔(子美)老憤知已結目凄望羊泓髭斷反蝟茁憂
酸繫餘生(才)嘷嘑留永訣語妻後日計書策未可撤教
子立世資(美)圓曲弗自悅吾屬何流離衆人方草竊妻
子久道路(才)十口著羈絏恰旅重江間正值大饑節既
而裹飰交(美)疾走繼麤糲又無執漿人及時沃枯渴惜
哉殞天命(才)痛焉在親絰帝胡生爾身世復稱爾傑胸
伏氣萬丈(美)腸貯怨百折艱難泊風波憔悴墮霜雪老
僕勤龍鍾(才)弱女痴䠥&KR0887;文隨寒餓空道與烟熖滅魂
兮竟何歸(美)去矣不得别長府豈無財莫濟醫藥切太
倉豈無粟莫解腹腸熱(才)天子聖在上海内濟欲徹伊
人胡不官既死安得活(美)朝青與暮紫神喜天不軋高
車與怒馬(才)門滿道不絶之子苟閒厠斯民乃貪餮
穆參軍集附錄
