龜巢藁序
毗陵謝先生昔避地吳淞之上余適目燕至吴
予友涿郡劉子南氏嘗道先生姓名學行之懿
予願見而未暇焉後十年識先生之仲子林于
崑山則先生已歸隠于毘陵矣又十年娄東袁
子英氏以先生年八十邀余賦為先生壽継又
告曰先生之門人王著集先生之詩鐫諸梓徵
余文叙卷端子辭以未識先生又未嘗閱先生
之詩集何敢率爾從命且何能贊
一辭于其間㦲予言又豈足為先生軒輕哉然
子南既稱先生于前子英復頌先生于後况嘗
與先生之子林連床累日觀其從容詩禮秀拔
儒林則先生之言行可知已傳曰不知其人視
其友不知其父視其子又奚必識先生之面誦
先生之詩哉嘗聞先生之為人耿介尚節義與
世寡合其為詩也非有關于風化者不為非有
得于性情之正者不能也惜先生不少試其才
于時肥遯終身焉先生有辨惑四卷行于世皆
發先儒所未發其于後學豈小𥙷哉
予姑述所聞者知此先生名應芳字子蘭號龜
巢云時洪武十二年歲已未七月既望前浙江
儒學副提舉豊城始豊山人余詮叙
龜巢藁序
文章與時高下昔人有是言也有能處憂患顛
沛之中不為外物之所摇奪形于言辭無戚廹
憤懣之病有異于昔人之言者惟君子為能之
吾于子蘭先生之文見之矣先生蚤有後譽嘗
為李晉仲俞用中諸公所知生平重然諾勇于
敢為紬繹經史作為文章咸有根柢與人論辨
舋舋不少休在鄕里時請𣸪鄒忠公墓寓吴中
又請作頋元公廟世俗怵乎異端而說先生因
取經傳之言作辨惑編以警之其襟度磊落識
見雅正寔為士林所推重洪武十年冬先生之
子林以郡府所舉至京師先生以書諗熊曰蘭
有舊作學子王著欲板刻之乃為類叙以從其
請子其序之庶不為醬蒙矣曩先生避兵時雖
漂搖逆旅中所至人欽其德望延致恐後巢室
松江之傍講授之餘以詩酒自娱熊托交十五
六年一時倡和若楊維楨廉夫倪瓉元鎮頋瑛
仲英俯仰之間淪兹泉壌先生年踰八十歸隐
横山寔為後進之所景慕其所著述有不期于
傳而自傳者矣吾友中書舍人閩人張至道評
先生之詩雅正純潔法度整嚴可與傅與厲相
伯仲識者以為名言熊窃觀先生養之厚氣之
充言行卓卓如此盖喜聞而楽道之者因以冠
之萹端先生姓謝氏自號龜巢老人故名其集
為龜巢文藁云范陽盧熊序
龜巢藁𥙷遺目錄
歲除前一夕寓姑蘇與友人卞于珍守歲
遣興和許君善韵
老病
已酉夏四月東維子来訪以其過崑山詩見示且
邀予及盧公武殷孝章和之
崑山辛彬甫元夕前旅次岑寂作詩懷之
捄弊
祭胡子明文
龜巢藁𥙷遺
歲除前一夕寓姑蘇與友人卞于珍守歲
姑蘇城外小湖邊寂寞僧房借榻眠詩藁寫成丁邜集
曆頭檢盡甲辰年中原喋血人争地南國啼飢水拍天
起坐夜深如守歲屋山風雪打寒氊
遣興和許君善韵
馬圖莫怪出河遲世事方如理亂絲蓮葉有巢龜已老
竹花無實鳳仍飢籬邊艇子供垂釣林下樵童許着棋
苜蓿一&KR1083;三丈日老妻晨起案齊眉
老病
乾坤如許大老病此江濱無酒可留客青山應咲人幅
巾方竹杖青草落花茵賣得長門賦相如未是貧
已酉夏四月東維子来訪以其過崑山詩見示且
邀予及盧公武殷孝章和之
酒濕宫袍逸興多鐡龍吟嘯舞蛟鼍一江星月光搖動
八極風雲氣盪摩詩史屡書新甲子草廬還是舊烟蘿
繫舡秦柱山前柳邀我吴趋和郢歌
崑山辛彬甫元夕前旅次岑寂作詩懷之
魯魚一洗版圖編徑着麻鞋送上天七里八岡風雨夜
誰家燈火對愁眠
捄弊
世俗以浮圖治喪以先正斥之盖欲行古喪禮終事親
之孝而厚風俗也比年以来或者吝扵財而薄于親者
泛然以文公家禮藉口喪禮不行佛事不作視骨肉至
親之死如塗人然棺壙之外餘皆無之不孝不慈傷風
敗俗至如俗禮以飲食待執紼之人亦斳而不爲親戚
非之鄉里譏之有愧乎設無礙齋者多矣嘗觀佛事之
作雖非正道亦彷彿古今祭祀之儀然香點燭猶欝鬯
庭燎之用也䟽文陳白猶祝辭也齋厨供饌猶籩豆簠
簋也楮錢楮幣猶玄纁圭璧也葬之日以旛幢代銘旌
以鼓鈸導輀車亦皆敬吾親而送之也然則鄊俗之人
喪禮既不能行而能為此者亦可以寓孝慈之心表哀
戚之意也嗚呼今薄俗一毛不拔二者俱廢吾恐轉相
倣效習以成風將胥為獍之屬是故不得已而言佛
事之用如前所云初非舍正道崇異端而忘古先聖賢
之名教也吾家子孫當先警省知言君子宜以情恕洪
武二十年秋七月龜巢老人言
祭胡子明文
扵乎逸翁生長越杭以醫䆠遊臺閣蜚英晚罹世變戈
戟搶攘挈家海壖晦迹韜光子未識公結交令郎觝斥
妖妄氣節激昂既見叔夜穆如春陽時方艱虞紛然虎
狼誨言諄諄戒慎周防吾其服膺如龜六藏歲時往来
雞黍范張公年已高神氣益昌髮黟顔童飲可百觴興
致酣適庭視八荒詞多滑稽歌或慨慷以公逹觀物累
俱忘蓋亦有子動合義方福善自天家有餘慶婁涉畏
途竟為康莊予嘗比之珠玉琳琅父執遇我我惡敢當
所貴相知心腹腎腸公視吾兒剪拂揄揚將玉其成取
寸之長通家之好幾二十霜洪武已酉我歸扵常贈言
孔嘉且貽篚筐心親迹疏烟水相望前年莫秋過公豁
堂三宿不寐情話連床延致畫史為貌不颺復命其子
拏舟送將别来兩秋懷思弗忘初冬病餘孤卧若僵寄
書言懷并書數行歲聿云暮嗣音渺茫雪洲之報乃謂
公亡淞隂石川悲風白楊命林往奠老淚其滂
