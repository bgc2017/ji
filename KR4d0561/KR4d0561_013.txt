龜巢藁卷之十三
䟽
三教堂修造䟽
推倒人我山三教一家之意踏翻生死海十方
諸佛之心必湏無風雨震凌乃可集江湖名勝
青山舊隐白馬弘規欲求木于工師湏布金于
長者過我門入我室不妨分半席烟霞上我堂
踞我床相與話三生風月祝聖人壽報檀䢷恩
元山主造退居䟽
掀翻黑漆桶舉頭見明月當空跳上白牛車拂
袖喜春風滿路毋慅急流中勇爲退步怕從閙
籃裡只管鑚頭但給孤舍祗樹之園則摩詰坐
散花之室作鉄門限透金剛圈畫圖對綠水青
山供養有清風明月應無所住作如是觀大千
搃是一禅床但要覺得些安身立命之地百丈
只有三轉語必湏撞着箇點頭會意之人了是
因緣勝諸福德
梁寳寺修造疏
數百年祖師道場千龍圍繞五七件未了公案
歲月因循要令折碓觜花生莫謂冷灰中豆爆
有緣相遇何事不成大丈夫直下承當小比丘
向前料理試看寳刹勝昔年梁武之時當效華
封祝今上唐虞之壽無邊功德難盡贊揚
謝雨佛事疏
如惔如焚方慮亢陽之虐既優既渥乃蒙甘澤
之恩欲報效于鴻鈞敬皈依于象教伏願王某
同羽士吳某冠裳雖異鄉并寔同有公家賦粟
之征無仙子食松之術望霓蹙額得雨寬心田
疇不失于農時&KR1474;&KR0676;免憂于他日感造化鬼神
之力誦如來秘密之言開法華道場設伊蒲法
供伏願百靈昭格諸佛證明雨我公及我私尚
求霑足井而飲耕而食共樂豐登更冀萬邦之
咸寧永頼一人之有慶
謝恩誦法華經疏
朝廷推曠蕩之恩飢饉處税粮全免官吏執偏
私之見施行間荆棘横生欲徼福于百靈當投
誠于三寳事雖不遂心曷能忘切念某等欽觀
詔條可霑德澤赴愬為七邑之衆奔馳歴半載
之餘公乎私乎自謂上天能鍳知者仁者皆云
不日而成雖一時遭毒歛之蛇或他日得塞翁
之馬掃除梵宇持誦真詮二十四人同演法音
六萬餘言重宣妙義設香花燈燭之供奉天龍
鬼神之靈上答聖恩下祈民福一人有慶四海
攸同大臣以道事君㒺敢咈絲綸之命庶人召
役則往將來免粟米之征時和歲豐天長地久
誦法華經疏
作善降祥上古之書垂訓供佛有福法華之語
流傳欲報德于百靈用投誠于三寳伏念某戸
門孤立租賦交征為公為私寧無過咎有財有
用幸遂經營居之安而資之深灾不生而禍不
作荷天錫福靡日忘恩擇三五之良辰礼大千
之諸佛肅陳清供敬誦真詮伏願慧日照臨神
天感格吾老及人老家家無凍餒之憂新年勝
舊年日日有平安之喜
作佛事謝聖恩蠲租疏
官賦半蠲欽奉九重之詔聖恩難報皈依三寳
之尊敬爇清薰俯陳丹悃伏念草茅雖賤稼穡
維艱幸蒙曠蕩之恩又獲豐登之歲倉箱頓滿
饘粥可供盡力催科喜輸官之易畢中心報效
感聖代之難逢仰祝皇圖虔修佛事伏願一人
有慶萬壽無疆乃聖乃神乃武乃武聖德合乾
坤之大自西自東自南自北清光瞻日月之明
結社畫淨土疏
嘗觀釋迦世尊說西方淨土教人念佛真方
便第一義也今欲按阿彌陀無量夀二經
命畫工寫刻極樂境界仍遠法師會一百
二十三人結為蓮社瞻依寳地修行净業
凡我同盟作成幸甚
西方過有十萬億國有極樂世界九品化生東
林社百廿三人與圜悟祖師六時行道兹欲精
修淨業亦湏遠效前賢想像莊嚴瞻依寳地非
助我者孰能為之孔方兄肯為結緣吳道子便
教着筆有色無色有相無相看諸佛之本來面
目如何先覺後覺先知後知見一頭之湼槃妙
心方可頂門具眼言下點頭
海印菴起山門疏
遍大千界未嘗無見性成佛之人入不二門方
得箇安身立命之地希升堂必開戸牖為巨室
必使工師敢告諸賢用求多助老身作鉄門限
儘教雲水往來世尊放玉毫光轉見山林輝赫
大開方便是名莊嚴
請誌寳長老掩壙疏
為馬鬛封痛念慈親之歿作獅子吼願聞開士
之言陟彼屺兮窃有請也恭惟某談空說有窮
深極微參透禅机面少室山中之壁得來佛法
傳黃梅嶺上之衣五藴皆空一絲不挂哀我無
恃幸爾有緣願師乘出岫之雲為我送落山之
月覆將香合子超昇在一語之間作箇土饅頭
安稳于九泉之下勿孤申請顒候降臨
待雲菴雕觀音疏
念彼觀音本自尋聲救苦如是信解何妨粧假
成真看良工刻劃之奇即菩薩化身之妙大檀
越以七寳布施紫竹林現五色毫光龍女献珠
鸚&KR1765;聽法瞿曇老千百億化亦須現光明之中
善財子五十三參管取在皈依之列其為福德
難盡贊揚
請蒋居士造諫壁橋疏
編竹渡蟻隂德猶多乘輿濟人傳名不朽况此
河梁建造兼之佛閣莊嚴必須有力量人了此
大因果事某人荆溪秀氣竹逕遺風江水吸乾
無一老點頭印可湼槃鑚透不二門信手掣開
尚古人淳朴之風絶時俗浮華之態積而能散
綽然有餘人皆仰之窃有請也睠兹諫壁寔乃
要途爛月一舷每横舟于野水垂虹千丈欲砥
柱于中流惟其成此飛梁從此免令病涉練插
天鯨跨海兩邊鎖三百闌干簾捲雨棟飛雲就
上搆七重樓閣如斯福德難盡贊揚
請蔣月堂建奔牛橋疏
古堰横奔牛漫有前賢之句過橋乘駟馬方無
病涉之憂必得其人庶成乃事某人為善最樂
見義必為廣造輿梁不特濟人于溱洧多修塔
廟尤能事佛于祗園聚福海由歴劫之修登彼
岸乃平生之願難兄難弟均懷編竹渡螘之仁
賢子賢孫綽有跨灶過父之美鄉里稱善湖海
知名睠此官河寔為孔道當一市人烟輳集聚
四方車騎往來每遇斷橋如隔弱水不有填河
之鵲又無跨海之鯨欲得安行必須改作甃鱗
鱗之萬甓護曲曲之回欄車流水馬游龍聽揚
名于道上月出雲虹飲澗看横影于波間慷慨
承當咄嗟可辦
置供佛花板疏
獻花發善智之心因緣不昩刻楮用宋人之手
工巧難成必湏上根噐人會此好因果事胸中
開發筆&KR1284;化生非莊嚴是名莊嚴此福德勝前
福德看他枝葉似優缽曇佛土之養為我苾芻
作阿羅漢人天之供
天惠寺請愚隱長老開山疏
闔閭城萬灶貔貅多依佛刹給孤園七寳樓閣
大闡禅關誰其尸之曰有人矣某某机鋒不露
道價弥高若王侯將相往往歸心而淮海魚龍
時時聽法慈悲願重救羣生于刀鋸斧鉞之間
常寂光明悟真空于文字言語之外逢場作戲
到處為家必須竪硬鉄脊梁庶不負布金心地
久矣暗中摸索宜乎直下承當三千年河水重
清唱開元太平之曲二六時天花乱雨入如來
般若之門拈一瓣香祝九重壽
請亮西山住天慧寺諸山疏
佛法全盛以來在處有珠幢寳刹世道多故如
此其誰能玉振金聲聞斯行之可為難矣某人
頂門具眼鼻孔撩天𢾗千卷貝葉迷人都成一
笑五百歲曇花瑞世自得单傳悠然卧北窗清
風久矣挹西山爽氣來此矻中流砥柱我亦分
東壁餘光葭樹相依鼓鐘交作如如不動黑漆
桶盡&KR1284;掀翻綽綽有餘破衲襖為他重著慈悲
廣大慷慨承當
天惠寺請亮西山住持疏
嚼碎鉄酸饀有幾人氣味相投搭着金伽黎二
千載風流尚在頋天惠以記公刀尺政日來立
百丈繩規去𣣔息肩來當接踵某人潑天聲價
立地机關捋猛虎鬚早歲入曇華密室揮白麈
尾前時坐三槐道場邊逢雨横風狂便欲山深
林密如明月暗投者久亦陽春寡和而然闔閭
城突兀叢林住天惠姑安虎旅午橋庄往來雲
水聽雷音皆上龍門三呼北闕聖人一示西来
祖意
方外交送愚隐師住萬壽寺疏
禅月道場為吳下藂林之冠凌霄法窟得淮南
老虎之孫惟其祖武是繩可使家聲復振象龍
雲集林壑風生某人如愚不愚以隱無隱所見
即大乘境界其行皆寔際工夫出入干戈曾救
百萬億顛厓之命扶持宗社寔有三大千恒沙
之功故名公鉅卿多以為師而諸子百家亦来
問道今方外舊遊相慶了箇中大事因緣雖碧
雲之出本自無心而白雪之歌莫非有意昔萬
壽今萬壽祝聖壽之無疆彼一時此一時將盛
時之重見
方外交送毅剛中住承天寺疏
峙䨇峨石古道場金布祇園示一指禅衆僧室
珠還合浦頋馬齒掩嘉蔬之久如麟膠續斷絃
之初惟得其人廼弘斯道某人曺溪正派淮海
名流天下壯遊所至奏陽春白雪山中舊隱向
來分明月清風南楚翁喜青出于藍北山老慶
拔茅連茹當此猊座重敷之日寔為象法中興
之秋王公大人既為更張天龍夜乂必加擁護
菩提樹纖塵不惹初無今古之殊優曇花滿地
還開聿見禎祥之意續燈諸祖祝聖萬年
新創水雲菴疏
鹿苑三千年河沙界多興佛刹龍江六七里水
雲鄊宜建法幢布金地既已現成卓錫泉盖將
湧出權輿自我恢拓在人振雷霆鐘鼓之音接
雲水缾盂之衆弹指頃要開樓閣筆頭邊當落
珠璣長者布施七寳羅漢身何必朝西天而暮
東土華封&KR0907;勤三祝聖人壽正湏望北闕以頌
南山福有所歸恩無不報
方外交賀顔悦堂住徑山疏
展開一座具視十方皆雙徑道場扶起大法幢
障百川為中流砥柱惟烏獲可勝重任如鸞膠
能續斷絃既得其人必弘斯道某人德尊一代
名徹九重金伽黎著處雨露猶香玉麈尾揮時
人天交敬賢君相問西来祖意針芥相投正法
眼得東土親傳缽花重現速步上凌霄絶頂先
聲至頑石點頭變瓦礫作七寳階墀還成鹿苑
滿虛空見五雲樓閣永鎮龍宮鐘鼓雷嗚缾盂
星聚士大夫期望如此者久矣佛世尊期望如
彼者存焉只有天在上更無山與齊此地真為
峻絶雖知燈是火不悟鍾非飯吾儕是亦知歸
亟奉賀言尚圖宿覺
東隱菴化齋粮疏
世尊遺教每朝令乞化七家衲子坐禅在處要
供需四事東隱菴雖云草創西來意正欲同參
必湏為餬口之謀乃可得安心之法三條篾緊
縛腹此盖藥山老特地求奇五斗米懶折腰是
亦栗里翁有田可恃必湏杯盂裡喫現成粥飯
乃可蒲團上做着寔工夫願諸公欣欣然指囷
看大衆兀兀乎面壁攪河成酪待他時節到來
運水搬柴是我神通妙用常當飽德誓不食言
募化畫十王等像䟽
𢾗百年水陸科儀廣傳緇素三千界鬼神情状
妙入丹青看天堂地獄之不同使鉄心石腸之
俱化莊嚴如是因果何疑欲得吳道子筆下通
神必藉孔方兄眼前助力有相無相非無相直
湏是得兔忘蹄大乘小乘最大乘更不待畫蛇
添足諸公具眼為我點頭
西歸菴化齋粮䟽
一把茅蓋頭即不免隨緣安衆三條篾縛腹豈
盡能為道忘飢欲安其心必餬其口望擅信舉
指囷之手令木魚作呼粥之聲瓦釡中爛煑虚
空禅堂裡儘留雲水佛世尊着衣持缽幸傳流
如此家風龐居士運水搬柴但作用無非神妙
施當有報誓不食言
千墩寺造木橋䟽
編竹筏而渡螘猶有隂功造輿梁以濟人豈無
因果千墩浦素為衝要駟馬車孰不往来惟相
逢一笑揮金可便使羣工伐木試看流水即跨
長虹澱山湖水國人家自是生成畫圖趙州老
石橋公案别當拈起話頭了是因緣勝諸福德
大祥薦父水陸道場疏(父大中作代徐伯樞薦)
喪不過三年鞠育之恩㒺極佛能度一切慈悲
之願弘深俛瀝丹衷仰干皇覺伏念某顯考某
官搢紳推重臺閣蜚英立身揚名以顯其親賣
金買書而傳于子赤心報國居京師為三品之
官白骨他鄉頼朋友掩一坏之土死或悟空花
之幻生豈忘風木之悲適亂離而蒲伏莫前非
涊淟而劬勞敢負旅櫬雖藏于東薊神遊當往
於西方祥&KR0941;日臨緇衣雲集吹螺擊鼓薰修按
水陸科儀埽地㷊香禮拜作天人供養伏願一
靈感格諸佛降臨執金剛臺接引至七寳金沙
之地瞻玉毫祖化生託四色車輪之花凡在幽
冥悉皆超度
水陸道場榜(同前)
今據某郡某州某鄉奉佛弟子某及弟某等投
誠伏為顯考大中大夫中書戶部郎中徐公不
禄以来致喪三年礼宜除服追念父恩昊天㒺
極取至正二十一年十二月廿六日為始啟建
冥陽水陸大齋三晝夜藉此良因用伸超度道
場法事條具左方喪制有終人子念劬勞之
報法門無量世尊垂慈愍之仁故弘開水陸道
場乃大集河沙功德天龍圍繞嶽瀆感通今齋
主某等念先君壽五六十年生斯世成百千萬
事官居三品名聞四方衣紫随朝所存者致君
澤民之志㷊黃先世且及乎封妻蔭子之榮痛
憐客死于京華欲得神遊于淨土廣邀緇侣虔
奉金仙琅函翻貝葉之文鉄缽供伊蒲之饌香
雲縹緲花雨繽紛樹燈懸明月光阿鼻獄爍開
幽暗斛食施甘露味尸陀林充滿飢虛凡所謂
六道四生皆于此三皈五戒是名無礙以濟羣
生其齋主當盡乃心我清衆各修厥職有感斯
應無願不從徐公百不憂直往生于極樂恒老
三轉語更何在于多言無間冤親俱能解脱者
廣濟菴道者化修造等緣事䟽
瀕湖祇樹園林劫灰久冷大地襍花世界佛日
長明三條篾縛腹緊做工夫一莖草璚楼湏教
出現分甘古井搃是醍醐想像靈山莊嚴寳地
無孔笛要聲諧律吕有髮僧當力效殷勤諸公
從筆&KR1284;落成不日見眼前突兀燕雀相賀龍象
羣居比丘衆千二百五十人重宣般若方丈
室八萬四千師子共禮維摩壽祝楓宸福歸檀
越
蛟龍菴塑觀音等像䟽
觀世音七佛之師神通具足阿羅漢諸天之衆
在處依皈今欲令粧假成真奈不觧將無作有
諸開寳藏滿載鉄舡對長洲茂苑之江山作補
陀洛迦之境界願菩薩三十二應刹刹度人看
善財五十三參時時見佛相逢具眼必為點頭
忠清菴修造䟽
忠清公宇宙隔越猶奉烝嘗瞿曇老風雨震凌
豈容坐視雖曰即心是佛也湏開口告人小苾
芻固碌碌不才得錢米則多多益辦八萬四千
修月斧儘教匠石呼來百千萬億恒河沙願施
主福田增廣但蒙金諾即注錢銀
萬峯菴修造䟽
半夜傳衣諸佛祖當時道在九年面壁小禅菴
近日人多本來無鏡以無臺亦合肯堂而肯構
工師求木非赤手而可圖長者折枝湏點頭而
相許金錯刀作成妙用鉄門限准偹都來雲水
依歸天龍擁護横展布金之地大開選佛之場
竪起硬脊梁每日坐三條椽下掀翻黑漆桶大
家上百尺竿頭壽祝楓宸福歸擅越
化城菴鑄銅鐘䟽(今易之舊用鉄)
舊錯聚六州之鐵久已知非今新鐘鑄萬選之
銅今將改作惟擅越共為爐鞲而蒲牢即出範
圍作興禮樂于山林號令人天于夜旦山鳴谷
應八百聲吼動鯨音月落烏啼三千界喚醒塵
夢
佛會祈禳疏
時和歲豐喜見昇平之兆天高地迥難酬覆載
之恩感仰鴻鈞皈依象教切念某等或僧或俗
或里或隣田疇蔑水旱之虞邊境絶烟塵之患
物無疵癘家用平康䕫蚿如此其相憐豺獺豈
忘于報本莊嚴寳地諷誦琅函遍告諸天地神
祗同鍳此河沙功德伏願一人有慶萬邦咸寧
日斯邁月斯征立見秋成之富灾不生禍不作
羣居生計之安
化衣缽䟽
世尊入舍衞城也湏持缽祖師過大庾嶺先已
傳衣惟二者之得兼乃一生之可了奈何兵燹
俱化劫灰今干求衆檀越相成庶圓滿小苾芻
所願一缽在手三衣稱身海上降龍便可比六
通羅漢山中禮佛更不霑半點塵埃由此成功
誓將報德
法華經會疏(為凌野卿等作)
世尊千百億化愍大地之衆生法華六萬餘言
有恒沙之功德欲憑資報是用皈依伏願某等
忝在人倫幸叨佛庇天地為之覆載風塵迨乎
廓清擇暮春望日之良辰建同日常年之勝會
三周七喻齊演梵音六道四生俱聞妙法供陳
脯笋香爇旃檀頼象王願力之宏深感龍天鬼
神之歡喜伏願潜銷黑業復見清明熾而昌壽
而臧戶戶獲康寧之福灾不生禍不作年年遇
豐稔之秋
化修造䟽(經化修造及增修盖覌音殿西歸菴勤上人寫金字法華)
有漏無漏硬脊梁撑住虛空前三後三爛葛藤
掃除風雨要此屋似銀山鉄壁問誰家無明月
清風孔方兄但為點頭公輸子便教動手敢持
貝葉用告恩檀黃金字寫七軸蓮華藉妙法河
沙願力白玉毫現諸佛菩薩看圓通宫殿隨身
是名莊嚴勝前福德
散花文(為恢上人作)
夫散花者心地栽培善根滋長春生金剪枝枝
奪造化工夫香滿錦堂朵朵作人天供養如風
飄墜如雪繽紛優鉢曇大地皆春曼陀羅從空
亂雨昔天之散之維摩室中者此也我世尊拈
于靈山會上者同乎勿云色界迷人正要頂門
具眼肇自一花而五葉皆為同氣以連枝欲了
知是色是空須會得無聲無臭桃紅李白河陽
縣車馬塵多魏紫姚黃洛陽城綺羅香溷曷若
傾葵心于佛日乃蒙盻蓮目于慈雲想像金園
莊嚴寳地千江水見千江月共看法性圓明一
片西飛一片東當悟色身虛幻其為因果難盡
贊揚
募長明燈油疏
密地工夫不用說石窗油盞普天照耀要单提
露桂燈籠老苾芻略用吹嘘大檀越正湏傾倒
膏馥沾溉因果分明二六時中常剔起靈光一
點三千界内搃利他癡暗衆生
西歸菴修梁武懴疏
空王為象教之尊慈悲廣大懴法脱蟒形之苦
因果昭章既響報于昔年宜精修于今日即蘭
若皈依金相為檀䢷宣演琅函必須衆力扶持
乃偹諸經供養作功德海開解脱門娑婆世間
滿眼是誌公和尚忉悧天上舉頭見郗氏夫人
福德無邊讃嘆難盡
二聖菴浴佛疏
九龍水浴紫金身慶西方聖人初度二聖菴結
白蓮社繼東林遠公道場想像毘藍皈依極樂
大檀越随喜布施小比丘如法莊嚴諸塵非塵
是名微塵清净身本無塵垢憶佛念佛必定見
佛廣長舌朗演佛音幸發心花共成因果
滄洲菴修造疏
本菴草創之初事有未俻兹欲修造前軒粧
塑觀音聖像晨香夕燈修行淨業端為祝
延聖壽上報四恩旁資百有敢望諸大檀
越相與作成指園揮金多多益辦
插竹建精藍鎮蛟龍之窟宅開花成結果展龍
象之法筵莫謂滄洲菴小小規模要作補陀岩
巍巍境界軒開寳地像塑珠纓惟諸公同為結
緣則良匠皆能呈巧莊嚴相好非莊嚴是名莊
嚴福德因緣此福德勝前福德功歸檀越壽祝
楓宸
化城菴募緣疏
本宅以下元令節啟建念佛道場與諸上善
人同修淨業所用香燭儀供望樂助焉其
為因果蓋有讃揚難盡者惟好事者領之
參一指禅本元元坐三條掾下念幾聲佛要人
人生九品華中當此下元敢提前話舉赤手欲
諸般辦集用青蚨須衆力圓成香火㷊修人天
供養看西方極樂世界只在目前比東林祖師
道場亦非分外願言向道請為結緣
千墩寺翻蓋大悲殿疏
延福寺襟江帶湖梁天監之年遠矣觀音殿震
風凌雨魯靈光之狀巋然雖千手千眼乃吾佛
化身然一瓦一禒皆衆人願力因緣有遇修整
何難磨磚時用南岳工夫加泥處會古靈說法
即有漏而無漏在求仁而得仁寳蓋珠纓瞻妙
相于旃檀林内金螭鉄鳳展畫圖于秦柱峯前
壽祝楓宸福歸檀越
齋僧簿叙引
徑山興聖萬夀禅寺徒弟某切見宿生多幸
沗與僧流道業無成四恩㒺報謹以平昔
所受信施之資自四月八日為始齋僧千
員每員銅錢四十文為一飯之供敢望各
題芳字以滿區區之願云
出家以六和為尚勉守僧規傾囊與衆人結緣
願酧素志效减米同舟之意助折蘆渡水之行
一千員白足倘過茅菴四萬箇青錢聊供蒲飯
東手來西手去免虛孤信施之恩左畫圓右畫
方請連署題名之筆佛日照鍳宗風振揚
釋氏舉棺文(代界東為衡母作)
佛說西方極樂邦大千沙界更無雙諸天接引
移蓮步認取光明大法幢恭惟某人現婦女身
生娑婆間世一宿業八十幾年之内發菩提心
慕樂土十萬億國之西念阿弥佛三從不失五
戒能持子行孝而暗合礼經婦服勤而俱無誶
語愛男孫女孫之親意毫髮無偏待姻黨鄉黨
之真情骨肉相似報緣斯盡享福亦多到這裡
蓋棺事定正湏要脱洒出門超凡入聖咦一脚
踏翻生死海逍遥直上九華臺
活套起棺文(代吳彦德作)
野花繁盛不多時明月團圓亦易虧一日鑿開
方寸地百年生死了無疑恭惟某官天性高朗
心地坦平精勤六十五年料里理百千萬事嗣
祖宗之基業寔為有光了男女之室家皆如所
願到這裡出門一句要說到佛老工夫自古斯
民行直道青天白日甚分明
剃僧頭致語
燃解脱香點光明燭恭請十方諸佛說法度人
要人之四大幻身脱塵離俗煩惱根盡皆除去
菩提樹自此圓成伏願法嗣興隆不負真如之
印宗門光顯能傳無盡之燈詩曰煩惱根生歷
劫前如今盡落寳刀邊頂門露出金剛眼照見
三千及大千
募緣造藥師琉璃燈䟽
諸佛開方便門救衆生之苦楚歷劫轉光明藏
破六趣之昏迷藥師佛宜用于道場枽門氏合
營其法具煌煌火樹欲他因地移來朵朵金蓮
自我心花發現唯金諾一揮大筆便玉成𢾗尺
長檠毋論㸑蠟之齊奴絶勝燃犀之温嶠膏澤
注琉璃盌内恒沙佛同放毫光恩輝分阿鼻獄
中大地人皆除瘴業功成普照福有攸歸
薦父醮詞
親恩㒺極勉為改葬之圖道力可憑敢有超昇
之望俛陳丹忱仰徹玄穹切念先考某官早稱
善人晚罹悪世羣雄血戰故避地于湖南一旦
身亾乃菆塗于道左以兒女室家之相失豈衣
衾棺槨之能周茶毘近效乎緇流煉度全憑于
羽士櫝藏神主地易佳城設齋醮于新居薦英
靈于仙府十極之高真降監九原之幽滯同升
伏願天得以清地得以寧由是魂升而魄降父
止于慈子止于孝庶幾本立而道行存殁俱安
幽明無間
妻亾終七日設醮疏
失内助而興哀音容如在祈上蒼之垂憫魂魄
超昇俛瀝螘忱仰干鴻造切念某亾室自少結
髮至老同心亾正室則側室之尊卑渾無妬忌
均養子將庶子之親愛皆盡劬勞諧和而處者
閱三十餘年頃刻而亾者又四十九日蜗居設
醮羽士真朝誦靈寳之妙經献齋厨之清供伏
願蒙恩三境超度一人靈脱跡塵寰棄絶人間
之事標名仙藉逍遥天上之遊
早壇詞
上天之載廣大難名如日之升照明無際雪手
香花之供星冠玉笋之班伏願三境巍巍並降
臨于下土萬靈奕奕咸拱衞于中天
午壇詞
日之方中式瞻光耀風斯在下重覲威顔心傾
葵藿之誠躬致蘋蘩之薦伏願恩覃九域均蒙
化育之仁澤及九原㒺俾沉淪之苦
晚壇詞
日之夕矣礼宜益勤天可必乎善無不報仰止
九關之望肅然三接之儀伏願浩浩其天鍳精
誠于方寸昭昭在上降德澤于幽冥
幽醮建壇詞(為王文甫作)
兩喪終制靡忘追遠之誠百拜籲哀因瀆蓋高
之聽肅瞻金闕肇建瑶臺絳節下臨綠章上逹
巍巍蕩蕩洽大德于寰區窅窅冥冥度幽魂于
泉壤
早朝詞
明發懷二人恐淪酆土齋沐祀上帝祗仰鈞天
照對威顔俻殚悃愊伏願維天之命恩光被于
重泉如日之升魂氣超于清境
午朝詞
日之方中祥輝光被道之云遠仙仗遥臨載伸
對越之忱庸表處子之義伏願清都洞鍳共循
晝接之儀幽壤超生永脱昏迷之境
晚朝詞
日忽忽其將暮深念幽冥皇剡剡其揚靈允能
超度惴焉三瀆仰止九天伏願黑籍銷名長夜
脱沉淪之苦丹臺受籙熙春樂道德之言
請詞
甥侄銜哀先後七旬而無怙聖賢垂訓古今三
載以終喪俛慚悲悼之忱仰徹穹窿之聽伏念
先兄某創業歴腁胝之苦黾勉成家妹夫某贅
居為骨肉之親始終同㸑幽冥隔世祥禫踰期
緣歲凶重困征徭故日久有稽薦拔爰憑羽士
式演真科三薰飛奏其綠章諸孤泣除其素韠
不違天于咫尺如履冰而戰兢
薦父幽醮建壇詞(為王敏孟學作)
陟岵興哀欲報劬勞之德籲天無歸庸申薦拔
之誠俶建瑶臺式敷珠笈伏願罪除黑籍名署
丹臺零落歸丘山悟人間之夢境清高隔風雨
遊天上之仙都
薦父青詞
子養親不逮深負劬勞日邁月斯征服經祥禫
對越虎關之遠敬陳螘悃之忱伏念某先考質
直一生辛勤多故仰事俛育盡心堂構之謀朝
出暮歸殚力門戶之設訓子觸屏而無怒賓妻
舉案而甚恭忍棄諸孤倏踰三載雖雪衣之已
釋奈風木之堪悲所冀超昇有嚴醮事伏願帝
鄉可到仙靈必通遊白玉京行矣跨吹笙之鳳
朝紫金闕飄然往飛舄之鳬
醮星青詞(弟禳星作代陳子純為)
天有六滛疾病多由于感受星羅萬象吉凶或
係于運行稽首瞻天傾心告斗伏念某弟一生
多病𢾗月弗瘳手足拳攣動若太山之挾胸膈
痞塞梗如雲夢之吞敬修清醮于生辰敢乞洪
恩于列宿伏願璣衡照鍳瑶闕感通德星聚太
丘憂者樂病者愈荧惑退三舍居之安資之深
幽醮薦父青詞
子養親不逮難酬㒺極之恩民欲天必從敢徹
盖高之聽螘忱所禱虎拜具陳伏念某同弟某
父殁踰一十五年深負終天之痛母喪畢二十
五月又逢忌日之臨怙恃俱無劬勞曷報爰憑
道衆式演真科區區盡對越之誠切切有超昇
之望伏願千真列衞九老啟途左畫圓右畫方
變化五城之境東王公西王母逍遥三境之天
道士化法衣疏
神仙居宫府追陪長用鞭鳶海圖拆波濤補綻
豈由顛鳳黃冠空戴藍縷包羞必湏着紫霞衣
乃可立紅雲殿窮道人不妨鈔化富公子當為
作成曳月出門待金闕曉鐘之後携烟滿袖拜
玉皇香案之前報施主恩祝聖人壽
請曹月湖舉棺疏
蓋棺已矣生死關未脱塵寰出門何之神仙路
豈無捷徑敢煩指示庶獲超昇恭惟某人和光
同塵尊德樂義一襟湖海湛如明月澄波三尺
風雷閒與孤雲出岫嗟我雁行之相失煩師鶴
馭之寵臨說破玄机大道只消一語喚醒凡夢
一靈直上九天
請鄧混然起棺䟽
盖棺巳定莫酬母氏之恩扳宅無緣䢷到神仙
之境必求高士為指迷途恭惟某人和光同塵
出類拔萃發揚宗教混混然流水之源游戱詞
章蕩蕩乎春雲之態簮星曳月乘虛御風仰希
鳴佩之臨分付出門之語喚醒濁夢俾聖善之
超昇飛上清都庶精神之不死再拜稽首萬望
點頭
代仁惠觀請周彦忠
孔李通家之交蓋由道義楊墨歸儒之道必頼
師模誰其尸之曰有人矣恭惟某官才高時軰
譽藹旦評濂學家傳不剗窗前之草唐詩句好
能吟觀裡之桃來坐臯比行看豹變強名曰道
主善爲師敢期如大匠誨人幸勿拒童蒙求我
道其道德其德苐慚所學之不同步亦步趋亦
趋但願其徒之速肖
代歸真觀請孫伯昭
寄老子法中強名曰道誨諸生舘下主善爲師
久欲依歸敢云招致恭惟某稽古究春秋之學
蜚英冠月旦之評不惟獨抱遺經抑且旁通百
氏玄都賦種桃之句足擬唐人山隂寫籠鵝之
經可同晉帖平居養素尤善談玄才名三十年
想未厭廣文之飯扶搖九萬里尚優㦲逍遥之
遊大噐晚成英才樂育如某者仰如山斗居此
瓮天墨歸楊楊歸儒曾聞其語士希賢賢希聖
寔慕斯文敢設坐氊以迎教鐸孺子或容其進
履相儒可隐于書堂澹泊相忘清虛共守道其
道德其德小哉坐井之觀步亦步趋亦趋瞠若
絶塵之後獻芹伸敬鑒茹為榮
虀菴疏(為江叔廉作)
潦倒餘生三百瓮寒虀未了流離數載千萬間
廣厦誰依菴居卜築于江湖土著便同于鄉里
竹開三徑藤㓨四簾惟諸君贈草堂之資則老
我得莵裘之計脱粟飯視同珠玉黃菜根嚼出
宫商養藜藿之幽姿變膏粱之舊習落成有日
座中約青州從事交歡繼美當年杯後為冰壷
先生立傳帡幪有自感戴奚忘
壽寕寺請源别流住持諸山疏
嵯峨古塔雙尖插霄漢之間蕭瑟禅林一變經
烟塵之後念正法凌遲者久待偉人振厲而興
某人竪硬脊梁有大力量宗門中識時俊傑緇
衣中少年老成從金山躍龍門如神黿鼉鼓舞
對劔井坐猊床說法猿鳥依歸惟能于扶顛持
危乃卓然出類拔萃烟霞接境庶幾分東壁餘
光雲水滿堂相與挹西山爽氣式修鄰好益振
宗風
方外交疏
比年以藂林凋謝恬養者多望望而去今吾
别流源公以壽寧禅寺禮聘之勤奮然爲
兹山領袖真可謂以道自任者也吾黨之
士深用讃歎敬緝儷語以效燕雀之賀云
千丈潭寸膠難澄久俟河清之日百鳥鳴孤鳳
忽見將來道泰之秋頋兹山並立浮圖由前代
特稱名刹駕言弘道允在得人某某學有源流
名揚湖海妙高臺了翁法窟如青出藍毘陵郡
新興道場如風偃草游戲卓水雲之錫棲遲横
野渡之舟末法中爲宗門棟梁知音者歎朱絃
疏越堂前露柱明明為諸佛放光塔上風鈴亹
亹與諸生說法
華亭縣請仁伯靜住宣妙寺山門疏
鳴百里之絃歌固云在我振叢林之鐘鼓正在
得人由諸山鶚薦而來宜千仞鳳翔而下某人
崑丘産玉合浦藏珠早遇作家凾丈入澤公之
室中居報國法筵提智者之綱仁者靜固其本
心道之行綽有餘力望雲出岫如月當空虛室
白生即洞逹光明之藏華亭清唳亦宣揚微妙
之音聖壽萬年法輪三轉
持諸山(䟽仝前)
繼三支而稱博學遠躡遺蹤用一䕫以作大章
足知雅曲時則可矣聞斯行之某人冰雪丰姿
江湖襟度執經問難遍參諸老之門領懴司賓
兩秉藂林之政蜚英聲于方外展闊步于雲間
踞鳳皇山作獅子吼天高地迥面九峰翡翠之
屏月白風清目三泖水精之域
方外交疏送大雲講主權住福壽院
福壽禅院者錦溪之佳處也山中耆舊以主
席不宜久虛力請吾大雲和尚居之事雖
從權而林泉頓為增重而吾黨亦可尋盟
蓮社矣持一瓣香綺語以贈
山不在高安静處卓飛空之錫老當益壯談笑
間用合道之雄暫踞猊床横揮麈尾拂某人春
秋八十功行三千竪硬脊梁得天台髓慈雲廣
大諸方蒙教雨旁沾智月圓明在處有人天交
贊鐘鼓振錦溪北栅衣冠比廬阜東林或疑為
入谷之幽自謂作逢場之戱法雖修于出世義
不失于隨時當此黃楊厄閏之秋乃有白蓮結
社之日魯司寇攝行相事曾三月以成治功遠
法師影不出山且六時而修淨業薄言燕賀永
締鷗盟
永安菴尼請禅老興正宗持住疏
余曩歲以衣鉢之資檀施之力創造本院年
今八十有六力不能支且無法嗣是用以
一應恒産捨為十方禅刹恭請紹隆正宗
和尚入院㷊修接納雲水契券雖明礼宜
疏請
昔天竺第一代祖師得度頼阿難之力今震旦
編十方禅刹流傳皆逹磨之宗欲改換其門閭
宜選擇乎領袖位湏德稱道在人弘某人學有
淵源名揚湖海千岩老恬目謂能承鉄壁箕裘
一把茅蓋頭又多挹玉峯温潤撥慈航過来不
遠將法幢扶起何難雲擁猊床風生麈拂泗橋
流水喜潆回說法之場祇樹獨園當恢拓布金
之地香拈一瓣壽祝九重
真武經堂會置田疏(代張伯祥作)
某將建真武道堂為吾黨月會清修之地築
室塑像勉當獨為預置齋田敢裒衆力惟
諸君領之
上真玄聖揚靈足踏龜蛇下土蒼生報本心同
豺獺儗一已力營真舘率諸人預買祊田年年
得黍稷之馨月日奉蘋蘩之薦永言祭享頼此
膏腴作善則祥不善則殃此體物不遺之妙同
盟之人既盟之後正自求多福之秋筆底揮金
隴頭種玉
置草堂疏(代施大鵬作)
某久客横塘視同鄉土業欲築室于此圖將
老焉敬惟諸君子夙昔庇士必賜作成修
辭抒情不自覺其抽黃對白也
仲宣依劉荆州忼慨作登楼之賦子美詰黃錄
事殷勤覓草堂之資蓋依仁乃客子之本心然
芘士寔故人之高誼孔方兄但能助力公輸子
便可成功鶴帳弗空莵裘可老厦落成而燕雀
相賀喜化日之初長門高大而車馬能容看德
星之常聚帡幪有造感戴初長
方外交疏
余生寡諧俗特于方外高識之士樂與之遊
若我雪心和尚前居南山相好爲忘年之
交今主領天寧禅寺緇素歡欣山林德色
予于是緝𢾗語以頌其美以抒其交情云
齊雲古佛刹留泗州寳僧之衣慧日大法門爲
常郡禅林之冠稱其名必有其寔弘其道湏得
其人恭唯顯公禅師妙年老成奇噐卓犖入松
林室中布毛吹雪傳無盡燈坐楞伽峰頂麈尾
生風握真如印如卷舒于前日大展布于斯時
金斗城圖畫天開鉄門限縉紳雲集爾乃竿木
逢場而作戱我豈燈花有約而不來青青翠竹
欝欝黃花聽法皆能會意巍巍高山洋洋流水
知音當為點頭燕賀聿修鷗盟永好
招魂致語(為隂陽正術吳彦德作)
伏以狐正首丘凡物有本原之性鶴歸華表雖
仙亦故里之思三魂或散于異鄉一念可通于
八極㷊香拜跪剪紙招魂切念近故某官生有
多聞死無遺憾驅馳日下空知行路之難漂泊
天涯竟作顛崖之墮玉門關峯廻路轉金斗城
物換星移庸歌宋玉之詞敬效巫陽之力往年
蜀魄思家而千載號呼今日楚魂歸第而六親
迎迓洋如在肅肅有聲高堂共燈燭之光靈
几享殽羞之薦月白風清此良夜獲叙幽情水
遠山長愁殺人變為佳境
醵諸友買石題獨孤公檜四字
廬山種蓮堪笑者區區佞佛董林栽杏可憐哉
碌碌依人玉箸篆重題姓氏金斗城倍有輝光
尚湏假力于錢神即俾奏功于匠氏立公羊一
片石乃大書而特書比季子十字碑尤居簡而
行簡願言鳩僝詩與鷗盟
干親友重搆草堂(䟲代黃仲噐作)
荒徑猶存陶彭澤歸來太早吾廬獨破杜少陵
受凍何堪巢一枝欲比鷦鷯樹三匝正如烏鵲
奐輪受庇風雨帡幪孔方兄毋吝點頭公輸子
便令勤手十萬貫揚州鶴上人自求仙八九家
錦里村居吾將老矣合矣完矣優哉游哉
大林菴佛像粧金法事疏
芳茂山大林道場鼎新革故補陀岩圓通法會
粧假成真仰恃慈雲俯陳悃愊切念某某鉄船
渡海鈯斧開山浩浩劫峯玄都之兔葵淨掃瀼
瀼甘露獨園之祇樹新霑從把茅次第鳩工置
刻木莊嚴像設金色界移來勝境玉毫光照見
恒沙鐘鼓雷鳴缾盂雲集一宿雖成于頓覺四
恩當報于將來伏願佛日照臨龍天擁護我見
人見衆生見因見趣以精修梵音妙音海潮音
觀音聲而圓悟尚期擅越同證菩提
横山白龍祠修造疏
天蓋高而地蓋厚人能感通山有仙而水有龍
官為祭祀必嚴廟貎乃稱輿情公輸子便欲興
工孔方兄必先助蜿蜒靈想像高堂駿奔走執
籩豆参酌用古今之禮鼓雷霆順風雨願言無
水旱之憂輪奐美哉神明彰矣
重造東山港木橋疏
東山趾頭横巨港橋斷連年東里子産無乘輿
人皆病涉每鶴立相呼趁渡今鳩工重作飛梁
事欲速成力湏多助牽牛來往直可比牛郎七
夕之牛乘馬經過亦何異馬卿駟車之馬吾事
濟矣衆皆悦之
無錫興道鄉重建太平橋疏
長安道到處皆通溪山滿眼太平橋連年大壞
鄉里驚心義合勇為力宜多助不用集填河烏
鵲便當見跨水長虹乘輿濟人施惠毋勞於子
産丈夫題柱揚名何異于長卿
方外交疏賀哲既明為弘聖講主
壽安山坐鎮朔方如如不動華嚴海流傳妙界
浩浩無邊惟得其人乃弘斯道某人學窮員頓
道混根塵舌上瀾翻皆白馬未駝之文字胸中
囊括有黃龍不測之机關挺然冬嶺孤松接乃
秋江正派即從别業以竪法幢天龍加以護持
猿鶴為之鼓舞江流百𢾗里同梵音演竺國之
經吾軰十餘人比賢士結匡廬之社尚期珍重
式副願言
重建忠祐廟疏
自隋朝稱八絶之靈巍然廟食與陳墓對一坏
之土巋若堂封人傑地靈者八九百年灰飛烟
滅者一十三載剪除荒棘經營閟宮展今日之
宏規復前人之舊制工師求大木政湏用使鬼
之錢長者折一枝敢請下如神之筆紅雲殿香
烟繚繞白鶴溪流水廻環看眼前突兀之屋既
成有壁上槎牙之松堪畫雝雝在宫肅肅在廟
&KR0770;遺像于丹青赫赫厥聲濯濯厥靈振英風于
今古福歸庶士壽祝一人
普度齋壇榜
大地衆生多沉淪于苦海恒沙諸佛能拯救于
慈航會遇有緣冤親無間切念齋主僧某洎諸
信士某等為見曩因喪亂兼值凶某或被戮于
兵戈或遭烹于鼎鑊或疫癘而全家不起或飢
羸而比戶俱亾月明星稀長夜發無依之嘆天
隂雨&KR0668;常時聞冤苦之聲三寳前今獲皈依九
泉下悉令觧脱故此新開鹿苑于焉延奉象王
命苾芻按乃科儀傳華嚴諷諸經典燈燃火樹
阿鼻獄焜燿靈暉食施斛拌尸陀林飽厭甘露
齋主宜志心皈命僧流當竭力奉行有感必通
無欲不遂伏願佛垂慈愍人得超昇玉毫相光
照十方咸聽正法金沙池花開四色同往化生
壽永天家恩霑沙界
干人贈行䟽
嘗聞朋友有通財之義今某毘陵人也久客
居貧欲還鄉而不可得敢請諸君子仗義
以贐其行真美事也
聽馮驩弹鋏之歌不勝感慨覧王粲登楼之賦
亦甚懷歸事有難言理宜代述切見某人鄧侯
華胄毘陵宦家二十年海内兵戈遭逢塗炭五
千卷胸中文字收歛光&KR0621;故園之松菊都荒莫
景之枽榆不暖但空載滿船明月豈能乘兩腋
清風惟諸公曰餽贐焉則此老營莵裘矣腰纏
十萬貫便可比揚州之行負郭二頃田更何羡
蘇秦之印毋嫌饒舌特為點頭
代曹仲鉉募親舊作隱居疏
白髮三千丈悵然吟謫仙之詩行窩十二家徒
爾慕堯夫之樂借巢鳩拙繞樹烏飛屋茅席捲
于秋風衾鉄寒添于夜雨欲新搆作莵裘之計
必故人贈草堂之資經之營之完矣美矣潞城
風景幸春回兵革之餘劍井虹光看日射軒窗
之外帡幪有自感戴奚忘
道家受生會䟽
大功不宰巍巍乎上帝難名小道可觀碌碌乎
下民有報蓋豺獺不忘其報本即潢汙可薦其
&KR1050;誠芳名請日下先題勝會在天中令節惟白
水真人辦力有玄都道士通靈水到渠成山鳴
谷應天一地二天三地四要之同受于生初人
一已百人十已千宜尔力行乎斯道
黃鶴菴居疏
飡五粒松前度看枽田變海縣一壺藥今番結
茅屋山居要得如清溪道士之家必蒙助白水
真人之力帡幪有造修養奚難繞香烟鶴聽珠
經山鳴谷應養神丹龍蟠金䁀地久天長
辨惑編鐫板䟽
左賦初傳洛陽紙頓增多價白詩可易雞林賈
猶用一金矧端人正士之立言皆至聖大賢之
遺訓人能弘道德必有隣切見龜巢老人行年
彌高信道愈篤文字五千卷筆前言為辨惑之
編辛勤三十年絃古調待知音之聽固緝補其
舊矣宜鐫梓以傳之登山採玉入海求珠所寳
無暗投之嘆製芰為衣紉蘭為佩相薰成俱化
之功珍重斯文咄嗟可辦
奔牛橋南重建井亭
古堰横奔牛高下分河中之水碾涡深没馬傍
邊宜井上之亭中書君但請揮金公輸子便能
求木畫簷飛起接金臺藹藹之雲烟素綆來趋
披珉甃泠泠之冰雪願言多助立見落成
沈子英以先人墓毁于兵重葬木主作佛
事追薦疏
七十二疑塜求全難救於昔人千百億化身超
度祗憑于我佛投誠三寳追悼雙親伏念某顯
考某官顯妣某氏没有先後恩皆深重北邙埋
骨不期毁馬鬛之封西郭招魂復用卜牛眠之
地祔卯君而安厝題木主以珍藏情極哀傷事
從權變爰命緇衣之侶共陳素供之儀鳴佛樂
於法筵宣梵音于教典聚功德海及尸陀林伏
願佛日照臨人天感格九品蓮臺之極樂父母
超昇一坏莎土之無虞兒孫祭埽天長地久存
順没寧
方外交疏賀行敏中住永慶寺
塵生東海八荒宇宙重開石爛南山一壑烟霞
猶在欲起廢而還舊觀須作興以布新條水到
渠成山鳴谷應某人深悟单提之旨旁通百氏
之書石麟角煎膠續絃從禅月道場得來三昧
秋兔毫囊錐脱穎有潑天聲價震動四方道之
行欤時則可矣折松枝升座說法種蓮花結社
招賢且自怡隴上之雲將突見眼前之屋置草
堂宿土室今吾似少陵先生留玉帶鎮山門何
代無東坡居士燕賀有喜鷗盟弗渝
忠祐廟修造疏
世稱八絶數百年人傑地靈廟食一方二十載
灰飛烟滅欲舉手作長廊廣殿向知音說流水
高山我老鶴歸良工鳩集惟長者秉如神之筆
能慨然助使鬼之錢經之營之完矣美矣丹青
遺像若生成大業之初恢拓宏規將復見靈光
之舊褔歸衆信壽祝九重
諸山請偕長老住報恩寺疏
金園祇樹胡少師原是恩檀玉盌葛蒲蘇長公
曾留詞藻雖往事盡成隳廢惟得人乃可作興
某人學有淵源聲溢湖海大力量能勝重任諸
行軰或稱老成松月堂前吹布毛于禅衲錢塘
江上揮麈尾于法筵斷絃琴来續朱絲無孔笛
别成清調如斯出手方謂作家岸為谷谷為陵
更看歴僧祇之劫士希賢賢希聖會當傳佛祖
之燈隣壁光輝宗門焜耀
三山湖重建木橋疏
踏蘆渡水莫言他物外通神伐木為橋且作此
目前方便故址在雨汀烟渚良工運月斧風斤
要得速成必湏多助彷彿填河之烏鵲依稀跨
海之虹霓三山湖岐路縱横人無病涉駟馬車
諸公絡繹自可留題濟衆云功垂名不朽
重建排墓橋疏
斷橋人不渡如弱水以隔蓬萊小徑曲通村奈
荒野而披榛棘溪分燕尾路繞羊腸必飛梁重
壓烟波則大道直趋城郭金筆一揮于長者斧
斤羣聚而成之浮杯僧不用驚鷗題柱客儘堪
乘駟設天上填河靈鵲毋聽僞傳躡空中跨水
長虹佇看高步咄嗟事辦讃嘆福生
遠塵居疏為善慶堂作
歴𢾗河沙未盡僧祇之劫遠離塵垢詎忘吾佛
之言一把茅得以蓋頭三條篾儘堪縳腹道湏
多助室乃苟完離舊隐稍入深居近新洋最為
佳境展開一坐地具截斷諸塵勞門寒山雪不
用掃除明鏡臺毋勞拂拭招白雲為伴侶更無
心出岩岫之間對玉峯作畫圖其妙趣在丹青
之外以安隱想入清净觀
陵口慈院化修造疏
扶起法幢據一帶江山之陵口飛來禅錫憩十
方雲水之路頭剪荆棘重作藂林掃埃燼仍為
寳地數年不輟百廢俱興今將捲屋上之茅從
新覆瓦更合剗階前之草依舊磨磚搆層軒奉
七佛之師望北闕祝一人之壽小苾芻向前料
理大檀䢷直下承當種種莊嚴綿綿接續使工
師求木聚良材以待匠石之需為長者折枝修
因果而有福田之報惟金爾諾庶玉其成
方外交疏賀蘭楚芳住法濟寺
以大法濟世而出接跡前修如小山招隱而來
增輝同刊布金園雖云廢毁硬鉄漢斯可承當
某人學有淵源名揚湖海虎阜藹勝雲之氣在
昔與教藏通靈蛟溪響流水之聲至今效分座
說法道將行欤人皆仰之西排湾重見珠林東
印土俱成寳地陶彭澤入遠公社更不勞沽酒
見招韓昌黎聽穎師琴自肯為賦詩相贈忘形
緇素同志清高
塔寺疏
青山門匝地荆榛化城安在紅塔寺倚天楼閣
勝地重開雖苾芻卓錫而經营必檀越布金而
成就掃除瓦礫整頓林泉壘七級之浮圖復還
舊觀成一區之蘭若永守清規報施主恩祝聖
人壽
設冥道場榜
金仙慈愍開八萬四千方便之門寳公科儀指
一十二數超昇之路既殷勤而修設宜次第以
宣揚燃觧脱香秉光明燭緇流星集旛影雲揚
專追悼於一靈敬皈依于三寳礼菩薩諸天聖
衆召阿鼻拾府冥王法雷鳴鐃鼓之音甘露洒
盤盂之供經演三乘妙法懴除累世愆尤燃藥
師燈破諸幽暗施伽陀食濟衆飢虚散五采之
仙花觧多生之冤結爾齋主必加精恪無願不
從我清衆各盡虔恭有感斯應伏願佛光普照
法理圓融成就功德山存算比恒沙之喻脱離
生死海亾靈得淨土之遊
作佛事薦陳都事疏(前常州經歴名同仁字仲野)
念伯道之無兒誰承祭祀頼西方之有佛可冀
超昇追悼同寅投誠大覺伏念某官儒林拔萃
仕路蜚英五六年勞贊畫蘭陵卓然可敬四千
里赴承宣蓮幕遽尔云亾桐棺菆葬于太原木
主奉祠于精舍供陳蔬筍香爇旃擅世尊放玉
毫相光釋子誦金剛般若集恒沙之功德為淨
土之莊嚴表我交情助公冥福伏願洋洋如在
濯濯厥靈栢子庭前聽法會西來祖意蓮花臺
上遊魂得上品化生
賀徽太古住天寕寺䟽
一天寕有内外之稱經權並用九雲夢無蔕芥
之迹觸背俱亾惟麟膠可續斷絃似烏獲能勝
重任道之行也人皆見之某人前軰老成单提
正印早入寂照室得徑山骨髓而歸親承圓悟
宗聳秀峰頭角而出由由然寸絲不挂堂堂乎
大噐晚成坐蘭陵第一道場納芥子大千沙界
蘇州有常州有搃成佳話舊雨来今雨来皆與
忘情鐘鼓雷鳴衣冠雲集古調唱陽春白雪餘
音存脱節黃花韓昌黎海上留衣特出敬大顛
之意蘇子瞻山中觧帶不妨問佛印之禅凡與
鷗盟永言為好
賀聽聞極住天寧寺
毘陵稱劇郡天寧為第一禅林泗州留法衣風
化有許多因地舊綱維重新振舉大力量直下
承當湖海推賢山林增重某人堂堂偉噐藉藉
英聲虎阜師承聞圓悟相傳之極致龍河法藏
得摩維未譯之先幾浮杯使日出之邦駐錫憩
春申之浦有聲畫無聲詩等為遊戱横說禅竪
說教儘自圓融踞此猊床香雲繚繞拈將麈拂
花雨繽紛石池種靈運之蓮山門對獨孤之檜
道則高矣美矣人皆見之仰之三千年黃河清
喜遭遇今朝之盛日十八賢匡廬社當繼承前
軰之高風凡我同盟順尔成德
薦亾女疏(因産而亡)
蝮母裂腸于生育轉致冤愆象王慈眼于沉淪
能令觧脱皈依大覺敷露微忱切念亾女某氏
為結子之桃花一時飄堕視當階之蓂莢三載
更新欲撤靈幃弘開法席梵唄演瑜伽教典慈
恩降阿鼻獄人寳燈破冥路之昏斛食濟陀林
之餒罪如霜釋業比冰消拯漂溺以上慈航洗
穢濁而歸淨土伏願佛天覆幬靈魄慧臨大乘
上乘最上乘裒諸功德欲界色界無色界從此
超昇
常州府天寧寺修造疏
娑婆世大千沙界往古来今毘陵郡第一道場
殘山剩水大法幢要人扶起老禪衲領衆支撑
開甘露門持脩月斧佛有殿似靈光巋聳整天
龍衞從之威鐘有楼如五鳳添修免風雨震凌
之患新兩廡而雁堂奕奕廣丈室而猊座巍巍
形勢依金城湯池周圍護銀山鉄壁興言多助
立見有成視銀杏為雙樹林數百尺鬱葱佳氣
接曇花從五竺國二千年奕葉餘芳
除服設醮薦亾䟽
明發懷人恐沉淪于下土齋沐祀帝敢對越于
上蒼仰瞻威顔俛瀝情悃伏願恩光普照見旭
日于雲中魂氣超昇御靈飈于天上
日之方中恩輝廣被天之所覆大德難名俛陳
伉儷之情尚乞哀矜之賜伏願一誠天鍳幸獲
接于齋壇萬罪冰消得早升于仙境
日之夕矣事亡如存天何言哉有感必應稽首
三凟馳情九霄伏願黑籍除名竟飄然而遺世
丹梯飛步即從此以登仙
居喪踰古制之期緣嬰世務煉度仗高真之力
可濟幽靈仰龥洪鈞俛陳丹悃切念亡室某氏
生無妬忌能内助以成家偹歴艱辛甫中年而
即世琴瑟之音固絶室家之意難忘命黃冠演
其科儀設清供同乎禴祭敷宣道典歌詠步虚
諸孤除服以追哀十極降恩而超度伏願朝紫
金闕乘織女之雲車居白玉京勝姮娥之月府
尚期遺澤益裕後昆
重建後餘橋疏
論靈鵲填河之事每笑譌傳假祖龍鞭石之神
何憂病涉睠此滆湖頭闊港寔為鶴溪上要途
惟諸公發鄭僑濟人之心則良工用媧氏補天
之手以舊石加諸土木則新冬成此津梁客有
馬長卿必為題昇仙之柱賢如鄭子産毋勞用
溱洧之車
太平興國寺修塔造寺疏
毘陵郡諸山起廢幸此明時太平寺一塔巋存
依然壯觀風摧雨壞歲久月長戒壇與梵宇俱
亾畫水在圖經空載巍巍乎七層巨搆茫茫然
百畮荒基扶天柱之傾宜先出手聽風鈴之語
會有知音雖卓錫已有人焉而布金必湏長者
千年鉄柱骨看青蓮居士重禮冥僧半天拍欄
杆待簡齋先生留題佳句聿成勝事求著修名
常州府送聪聞極住蘇州萬壽寺
一笑視齊雲舍利重現神通三遷至禪月道場
能䋲祖武遽尔風吹别調本來雲出無心某人
見合真知聞皆極致是空是色出熙恬藍外之
青自本自根得妙喜骨中之髓進非躐等道在
力行猊床擁五色香雲麈拂洒六時花雨以淞
江太湖倒傾其法海于長洲茂苑振起其宗風
登東山登泰山道眼盖明于天下處北海處南
海交情何異于日前尚曰隣封無忘舊好
常州府請中道立住天寧寺
乾毒發一花五葉之春流芳震旦天寕為四縣
諸山之冠鎮重毘陵必湏得前軰老成乃可為
後學師表窃有請也聞斯行之某人有藴皆空
無道不立山林下工夫縝密湖海間聲價崢嵘
無凖翁祖派傳來得寧翁虎丘之親授穹窿山
珠寳招出陞景山猊座以盛行連年横野渡之
舟此日擊誓江之楫平地把法幢扶起獨園随
坐具展開白槌雷鳴緇侶雲集金斗城鳴抱關
之柝鐘鼓相聞鉄門限待問話之人衣冠聿至
佇徯三祝同寅一誠
普庵堂修齋安奉德藏主靈位代蟮作
藂林鐘鼓道本貴于同修祠宇香燈義不忘于
前軰敢謂東山小宗之從子仰于西方大覺之
慈悲悃愊具陳慈悲諦聽切念故師伯藏主德
公早遵父訓過匡廬蓮社之門繼得師承入靈
隱竹泉之室主名山一大藏教典涉危途十餘
載兵戈常時若緘口無言凡事皆灰心不作雖
病業難迯于俗舍乃寂滅預知于去期法已茶
毘礼宜蒲供安奉覺靈于舊隐宜設科教于今
辰伏願成就菩提圓融般若六十五年娑婆世
界夢幻俱空百千萬億清淨法身光明普照
延福菴衆設法華道場保安疏
居安慮危愍衆生之煩惱捍灾禦患頼諸佛之
慈悲俛述輿情仰千大覺切念某人等家居長
幼咸寄幻于兩間氣候燠寒或愆和于四體共
闡道場于延福同宣妙義于法華爐爇寳香藹
祥雲之繚繞花生銀燭增慧日之輝光伊蒲列
供于齋筵固果緣成于梵宇伏願佛天覆幬法
雨霑濡五運六氣之流行無灾無害七喻三周
之功德無量無邊凡在乎隣里鄉党之間共享
此壽富康寕之福
延福菴修造疏
修月之斧數千世傳異事補天之石五色神立
竒功矧草創之禪院乃檀䢷之福地必加修補
愈更作興或舍舊而圖新或裒多而益寡斧彼
鋸彼輪焉奐焉上漏下滿處任在圬工東塗西
抹時光生髤飾孔方兄但能助力阿羅漢别當
現身非莊嚴是名莊嚴此福德勝前福德展開
一坐具舉頭皆延福道場更上一層樓彈指見
華嚴境界願言金諾事悉玉成
常州天寕寺請性天之住山疏
金大地作瓦礫場空王殿巋然突兀鉄門限為
戟戈用僧伽衣久矣源靈必得人扶起法幢特
為我展開禪席瓶盂雲集鐘鼓雷鳴某人北山
三譍早歲入曇翁之室西江一吸無人當馬祖
之鋒煮虛空煨赤脚鐺談般若聚點頭石在處
香雲繚繞有時花雨繽紛時止時行了無里碍
浙左浙右靡不依皈今菟裘為將老之營而竿
木乃逢場之戱幸無多讓勇為此行吳山青越
山青拄杖挑白雲飛起常州有蘇州有滿舡載
明月歸來
延陵精舍疏(併序)
昔司馬公諸君子在洛為邵堯夫先生買宅
人到于今稱之今叔濓江徵君世居江隂
與延陵季子墓同里清風高節寔景慕之
迩來避地吳下欲築延陵精舍于淞江之
上使學者有所依歸吾黨之士宜相率以
助其費亦庶乎為堯夫買宅之意也不揣
僣言作成幸甚
君子攸居不鄙九夷之陋英才可教常存三樂
之心欲衿佩之從遊宜齋廬之講習非助我者
孰能為之切見某人喬木世家飄蓬叔世書劍
客長洲茂苑襟懷藹和氣春風五色筆之文章
家傳久矣十字碑之賢墓鄉念存焉築精舍笠
澤之濱揭故園延陵之扁既不忘乎枽梓且樂
育於菁莪願言為長者折枝僉曰使工師求木
美輪美奐鼓瑟鼓琴試看荷蕢過門之徒皆為
升堂入室之士青山在上流水在下馬公案樂
花竹餘春先生如丘學舍如舟蘇子以虀塩送
老亟圖燕賀永締鷗盟
呈長洲縣請修顧元公祠堂文
嘗謂古昔名賢合奉烝嘗之禮世俗滛祀豈容
混雜其間風化所關事宜改作切見晉散騎常
侍贈侍中驃騎將軍開府儀同三司顧元公相
門華裔文武全才當時與陸機陸雲並稱三俊
王導慕江南之望張華號南京之竒平六州之
大亂成一代之竒功其他勲業具載晉史祭典
曰有功德于民則祀之若元公之賢理宜廟食
今墓在長洲縣二十九都皇天蕩南舊有祠堂
為鄉里奉嘗之地近被一等無知小民將本處
廢廟中土地神像移入本祠使夫婦列坐玉石
混淆亂惑觀聽于理未應如蒙官為致祭撤去
續添神像禁斷樵牧整葺祠宇非惟尊先賢辨
滛祀以明禮法且能正人心勵風俗有補風化
為此合行具呈
崑山州學講堂上梁文
設庠序學校之教于國中人倫為重聞金石絲
竹之音于堂上聖道彌尊頼有人心上經綸見
此屋眼前突兀恭惟某知州相公理明聖學職
守神州念斯文重係綱常知厥職寔兼師帥如
文翁化蜀多除弟子之更繇似常衮治閩親與
諸生相揖讓頋瞻鶚泮乃搆鱣堂看接武布武
于上下之間欲求仁得仁于講論之際先聖人
洋洋如在賢太守赫赫厥聲視鄭之不廢鄊校
而過之比魯公能修泮宮而成矣齋廬俱偹堂
廡亦新騶虞之德諸侯之風是皆本先王之教
宗廟之美百官之富喜共窺夫子之門爰舉修
梁敢陳善頌
梁之東日出扶枽麗太空五色喜看祥瑞現
八荒都在照臨中
梁之西湖上青山玉筍齊千里風塵銅馬去
四郊春雨錦鳩啼
梁之南負郭人家瓮繭蚕共愛甘棠周召伯
重歌岐麥漢張堪
梁之北江水滔滔歸海國人心亦自水朝宗
聲教依然流九域
梁之上萬象森羅天蕩蕩日邊氛祲已全銷
天下太平今可望
梁之下州里絃歌搃風雅三吳德化服淮夷
多士文章繼班馬
伏願上梁之後一人有慶萬邦咸寧舞干羽格
苗民之頑大禹班師而勿用修文德來遠人之
服顓臾近費以何憂化日舒長士風益盛
募朋友置十七史疏
農有菑畬可盡耕鋤之力儒無簡册曷資講習
之功借于人或誚為癡閱于市目亦可笑切見
某人螢窗苦學陋巷甘貧十七史歴代之書擬
求善本數千載古人之事又欲周知區區未遂
其心咄咄不離于口割鷺股奈何無肉刮龜毛
安得成氊雖君子存固窮之心在朋友有通財
之義多助寡助大書特書便令載米家之舡管
取插鄴侯之架知之者好之者樂之者相與講
明歲之餘日之餘時之餘儘教披玩其為感佩
奚可弭忘(卿王伯祥王子芳王仲德各一百貫當時以中統鈔題助者趙師呂蕭昭)
(外蕭子璋金君玉各廿五貫僧琇玉林廿貫葛用中王君壽道士鄧混然各五十貫祁塵)
(心買紙儒學内印置共作四百六十册所用命甥女婿周明舉詣集慶路干託士友陳雪)
(諸史時至元五年歲在己卯余在鳴鳳王氏裝潢作料工直等費計二百貫澹泊齋藏貯)
(藏金壇縣尹琇峯家其子吾婿也家塾是書至主正丙午春因避兵寄)
勸募刊思賢錄疏(代張希尹作)
某伏覩故宋道鄊先生鄒忠公常郡名賢程門
傳道其一言一行皆可為天下法若龜山楊公
了齋陳公南軒張公晦菴朱文公丞相李忠定
公諸賢咸有贊述宋季及元郡守教官暨諸名
士嘗為表著祠墓之作散諸四方者不一龜巢
老人謝某裒輯成編名思賢錄然非鐫梓以傳
則忠公與諸賢之文辭將遂湮没寧不惜哉某
比以楮版百片助之其鋟刻之資尚有望于好
事君子書成之日庋置學宮庶得以貽永久也
洪武十一年八月中秋日江隂張端
刊龜巢摘藁(代王尚絅作)
嘗觀石鼓之書閱二千餘年剥落未盡學者猶
可得而傳焉近代版刻亦類此今吳中宗禮黃
氏欲以龜巢謝先生之詩&KR0866;版而傳之適以事
阻因循十年敢用告諸君子與巢翁相知請為
協力以玉其成夫巢翁之詩多以忠孝節義形
于詠歌苟得刻木以廣其傳于世教豈小補㦲
龜巢藁卷之十三終
