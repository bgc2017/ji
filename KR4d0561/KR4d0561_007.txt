龜巢藁卷之七
詩
龜山祠詩
卓彼文靖公蚤立程門雪載道歸東南統緒頼
不絶鳳鳴朝陽能幾時朝棲瓊林暮棘枝歲晚
江空卜居此毘陵草木增光輝邇来陵谷一再
變烟滅灰飛舊書院殘碑斷礎落誰家應作寒
碪搗霜練南山北山禅者流鼓鐘雷鳴塔前修
儒衣儒冠亦不少孰謂好賢無二周龍鍾老諸
生不言忍包羞甘棠樹下吐肝胆愛禮可得存
羊否羊存禮亦存所願或可酬渠渠一畝宫依
然對滄洲將使邑人知有東家丘駿奔籩豆祠
春秋
簡曺谷賓(公子承蔣公子舟諸良友𢾗嘗往昔政和間結交先君子時葉)
(之妙聲音之佳今皆不可得而見矣區文會于九華隠者周先生之家其書札)
(爲後會張本云區追憶故交輙成韵語寫去谷賓吟几)
清交早結先君子博學自謂無恒師草堂詩史
儗欲續蘭亭字書將並馳百年陵谷变更日四
海弟兄生死悲舊家文獻埽如電獨愛羲之又
有之
冬至日方欲以老况自述孫垣来侍傍說
江隂陳庠仲袁仲徵二公倡和之娛區
區坐馳因用足成此韵詩以代折簡
耄矣又逢長至日凄然聊作短謌行一妻一子
竟契闊兩耳兩目幾聾盲里中尚結雞豚社江
上豈忘鷗鷺盟珍重暨陽雙白璧慎毋輕用昜
連城
江陽鄭教諭以詩見寄褒美太過且聞時
赴京考績因次韵以餞其行
大君立極揚威靈麾斤百家尊六經出圖之馬
出未巳来儀之鳳来不停萬物皆效華封祝諸
將已勒燕然銘化風覃被族麟趾聘物遠来監
虎形雄州巨邑並庠序歌臺舞榭舞優伶先生
横經虎皮席弟子立雪梅花庭延陵躬耕地井
井尼山聖父碑亭亭正逢海内興賢日豈作江
隂老客星泮宫芹藻得佳趣隣封草木沾餘馨
龜巢一老辱篇翰鱣堂幾時瞻典刑趣裝又欲
覲金闕飲餞愧無雙玉瓶淵清冰㓗知者衆會
有孫邕荐管寕
予以小爐閣坐卧安燠名之曰熙熙甕天
孫塏到江隂語劉小齊先生蒙篆書四
字見其筆力之清勁可喜作詩報之乃
翁澹齋先軰能篆隷而文為鄊郡所稱
詩中故追美之
昔在金斗城晤言即相違今觀玉箸篆神氣不
少衰澹翁心畫傳師承古人誰秦相漢中郎殆
欲肩相随舊家冠蓋里密迩延陵碑古意師聖
筆真&KR0915;吾何疑正如善相馬而忘牝與驪懷哉
楊子雲載酒當問竒奈無縮地術龍鍾空坐馳
周節婦陳氏吾甥也早寡頼其母撫恤之
恩為多母卒且以語付託我夫婦携之
避兵居吳中十有餘年白首歸里一生
艱苦老夫獨深知之故書此以紀其略
云
哭夫未了又姑嫜獨抱遺孤涕泗滂奩具賣来
營葬具不憂飢餓死空房
南山石爛海揚塵風雨飄搖笠澤濱嗟嘆渭陽
田舍老酸辛同受十三春
狼烟未息歲仍飢蛟室相隣地亦危長夜點燈
機上織明朝換米釜中炊
戰骨縱横歸路迷烈塘疑是越来溪良人地下
應憐汝不作王凝斷臂妻
裙裾藍縷蓍簮折鄊井蕭條草屋卑節孝兩全
頭雪白疇能說與史官知
臘月十四日風雪極寒大林庵主僧以佛
廬落成
冰雪堆中作梵宫磨磚布地與金同何當放下
南泉斧坐聽松杉萬&KR0676;風
答袁仲徵
掺别廿五月昏耄而受㒺于人者多矣詩言
此繆餘從可知一笑之餘必蒙警教
愛子腹便便逢人問孝先悞傳烏鵲信剛道白
雞年鷗社詩千首龜巢藁一編何時重携手相
對話䕫蚿
悼熊元修徵士
落落龜巢翁間間鷗社叟雷陳十年交雲水三
江口在昔鷗沙結社時盟鷗之詞我筆之吟風
咏月意相得絶似伯牙逢子期朝亦詩暮亦詩
詩興動来忘渴飢淞江太湖墨淋漓鶴汀鳬渚
生光輝毛髮雖秋霜光風自懷抱不虞白石爛
但覺滄洲好一朝陵谷俄变遷我歸耕我延陵
田銜冤塞海笑精衛抱怨思家憐杜鵑鷗社叟
軟雙脚晏然不受功名縛社鷗尋盟還可樂苐
我途路遥来往難如昨前年訪戴踐重約舟到
山隂眼生膜黃庭不寫贈籠鵝蒲萄醱醅旨且
多舡頭送别誦佳句且知步武追隂何音書從
此不復得我心孔竅皆茅塞清夜悠悠思故人
夢裡依然見顔色客来聞死半年久倀倀不能
將絮酒悲歌為探驪龍手三日悲風動林莾
次韵荅陳庠仲見貽二首
鳳凰阿閣自新巢鷗鷺滄洲只舊交百里雲山
人契闊一簮霜雪髮蕭騷忍看雨溺階前蟻怕
說風掀屋上茅樽酒論心宜有約誰家竹裡借
行庖
春申港上老人村家有詩書教子孫白首竟能
安粟黍丹心豈不合乾坤諸生問字車載酒滿
地落花僮埽門且喜年来忘世慮不時杯勺醉
昏昏
又和袁仲徵陳庠仲去冬所寄之作
腐草煜煜螢火生枯梨紛紛山蟻行可憐身病
道亦病猶喜目盲心不盲溪山相望𢾗年里松
竹歲寒三友盟何當相對文字飲似昔盍簮金
斗城
次韻荅袁仲徵見寄
大江南岸衆山蒼岩谷深藏寶劔光江上風波
来滚滚山中歲月去堂堂能承書業千金産喜
有童孫咫尺長杯酒正湏朝夕醉無勞更覓觧
愁方
四皓圖
天風吹斷紫芝歌四皓幡然出薜蘿不用勒兵
呼左袒安劉功比絳侯多
飽汝山中紫玉芝姓名誰徹九重知濟時隂有
回天力震噐安然不動移
瓜隐為崑山邵濟民作
藥壺舊懸紅杏林瓜廬今住清江潯南柯太守
了無夢東陵故侯同此心灌園自捧漢隂甕抱
蔓别作黃臺吟我老坐馳三百里何由縮地重
相尋
簡袁耕學先生
馬鞍山開龜甲屏臯比之席&KR0688;六經一年不見
朵雲字三月又看花雨零角巾小像固垂白埜
史巨編方殺青宜有詩筒繼前軰使我晉鄙沾
餘薰
壽萬拙齋
蓬萊水淺鉄舡歸城郭人民半是非且喜春秋
今七十能知六十九年非
天開夀域大無疆林下幽棲樂且康不湏臾覓
長生藥昭代如今化日長
芳茂山前種玉田芙蓉湖上採蓮船東隣西舍
連花竹渾是桃源一洞天
一襟秋水心無競滿面春風唾自乾可惜時無
吳道子畫圖專向邑人看
菖蒲花開香滿庭&KR0585;旌簾旆風泠泠高堂燕客
作生日紅頰紫髯雙眼青
今吾故吾知不同朱門無復掛枽弓但將一斛
蒲萄酒洗盡平生塊磊胸
金作狻猊&KR0778;寶薰桃笙如水客如雲榴花不用
纏頭錦也學吳姬舞絳裙
燕雀懽聲新第宅溪山佳景古丹青琵琶自製
玲瓏曲弹與龜巢老子聽
拙齋之拙意何如天付惺惚本有餘欲識顔曾
愚魯地一鞭希驥莫躊躇
舊家青氊什襲藏兩兒斑衣長侍傍人生可樂
有如此一日可比三千霜
昔人謂積憂成隂隂積成雨今隂雨之久
且多竟不知何憂之積以致然也淺陋
之詞姑識歲月時乙丑夏五望後九日
也
常年五月衣輕葛今年裌衣猶未脱一天隂氣
凛如秋溪山黯澹烟雲稠有時雲罅曜靈出頃
刻珠光暗如漆商羊飛来作人舞羣鳩醉葚渾
無語雷聲虺虺雨浪浪一雨十日夜亦滂人家
屋壊十八九床頭泥淖生蝌蚪疑是彼蒼媧石裂
天河水漏有時竭補天無術正憂心水鄊之田
俄陸沉常州地接蘇湖境青苗在田知幾頃農
夫惜苗如惜兒苗死一時真可悲全家老稚仰
天哭天若垂憐天雨粟不然歲飢方荐瘥里胥
催租將奈何
贈時義夫
生民天降衷所性無不仁物欲肆侵蝕乃&KR1284;失
本真嘉爾鴻鵠姿超然雞鶩羣里有賦蛇毒比
屋含悲辛呌閽聲徹天恩波活枯鱗老我無能
為喜此聲譽聞願言一簣進將来見嶙峋
貽吕雋
人生異禽犢秉德方寸許一本尊所生推恩篤
諸父嗟哉淳朴姿片言不輕吐去年赴叔難代
服徙役苦槖饘復今年赤脚走風雨紛紛蕭艾
中欣然見蘅杜頋予子若孫疇能類於汝宜從
竹林遊氣習变齊魯
挽徐仲清
妙年博極軒岐書晚景晏安閭里居小山叢桂
蔚如故大兒一官清有餘落成客散烏衣宅送
葬人来白馬車安得並騎箕尾去逍遥八極曳
長裾
夏五即事
貪墨何多禍蔓延刮毛龜背欲成氊千村萬落
吹烟斷田舍逃亾犬餓眠
寄王尚綗陳子儀諸友
起予每憶二三子投老于今九十年自是片雲
相隔爾如何尺素亦茫然蝦蟇産灶横山下螃
蟹輸&KR0621;滆浦邊若問龜巢舊風景月餘隣里斷
人烟
簡無錫華景彰
百書不如一見面此語信然胡未然燈花有約
半年久桂子已落中秋前東門種瓜抱溪甕西
齋爚茗㪺山泉少游鄊里樂如此應笑鳶飛瘴
海天
寄辛彬甫
五鳳添修助益箋雙魚書尺竟虚傳桃符忽尔
三年換木榻如今兩膝穿南國鶯花春宜早東
洲雞黍約如前好来同賞元宵月莫返山隂訪
戴船
和毛伯尚雪中登塔
一夜雪深三尺許江南江北久無之躋攀雁塔
最高處想像洪荒未判時光動山林搖玉樹氣
涵湖海湛瑶池僧坊或儗天花雨田舍皆占隴
麥宜黃竹無歌良可喜清河有頌不妨遲八千
里外多遭貶十二街中欲訪誰白戰正湏逢敵
手長吟聊復觧人頥憑欄細聽風鈴語似亦知
音說好詩
壽諸葛節婦
憶昔梁鴻歌五噫挈家避兵東海涯玉楼有夢
上天去孟光無復案齊眉旌旗滿眼愁滿腹抱
兒日夜吞聲哭沙湖岸竹似湘江淚痕斑盡依
依菉呼天龥地吐丹衷栢舟之誓共姜同枽田
变海得歸路庱亭故園榛棘中教兒服勤能構
穫青氊舊物兒堪託星冠霞佩蕊珠經萱草堂
前樂吾樂春秋六十有八年時人喚作女中仙
麻姑送酒作生日雙成獻桃紅且鮮高堂長夜
照明月何異姮娥廣寒闕不勞白兔搗玄霜真
修自有長生訣仙家歲月我不知我来為作節
婦詩他年烈婦傳中寫千古萬古芳名垂
予前詩謂獨孤公檜在陳廟蓋圖經所載
及余親身見之一日郡人徐孟曾問曰
唐刺史為一州之主手植之檜宜擇公
𪠘美地表而出之衆所共瞻何寘諸陳
廟之後耶予曰按唐書德宗朝徙公為
是州刺史去梁公毁江南滛祠之日未
久無陳廟也唐衰禮廢淫祠寖興迨五
季而禮法大壊叢祠之神類加尊號陳
廟或肇於唐末而盛于斯時今廢沼荒
園安知非昔日驛亭傳舍乎歴宋而元
皆無改作故翁卷之詩有曰托根陳帝
廟應不慮樵夫其意不以此木為不幸
而反以為幸也可勝嘆哉孟曾然予言
遂植檜舊所予亦恐前詩為人口寔因
復作是詩
獨孤之檜化烏有士庶重栽倚碧潯遺德一州
人眷眷流芳千載樹隂隂霜根盤入龍蛇窟風
葉響成鵉鳳吟願若甘棠無剪伐報公疇昔愛
民心
寄聪上人嘗託補楞伽經脫簡就用索之
杕杜之歌落九天石尤風轉送歸船長洲茂苑
渾無恙翠竹黃花搃是禅眼孔不教迷土苴耳
根常得洗風泉貝多葉上楞伽語脫簡應能為
補全
題頋師道樓居晴空圖
山孱顔雪斕斑飛楼縹緲層巔水晶榱題白玉
闌楼居之人應列仙金烏出海飛天上藍田瑶
草煖生烟誰家馬上郎意態清且閑既非謫官
遇雪阻藍關又非春風得意遊長安摩挲老眼
仔細看乃在櫟里先生圖畫間
碧桃贈吕城&KR0309;官應孟恭
猗猗谷中蘭鬱鬱澗&KR1284;松我愛此二物幽尋庱
亭東路逢碧桃花澹然無冶容吾之所笑者羣
芳闘青紅夲来天上種有此林下風
老况
哭子三年孫兩年一孫戎服又西川秋風茅卷
藏書屋春雨苔荒負郭田堪笑平居能蠖落誰
知末路竟迍邅空林樹折烏巢毁奈爾孤雏失
所天
雨中期辛彬甫不至兼憶兒子林孫塏等
一時口占二絶句
雪尋戴逵興不遠雨過蘇端意甚濃若使兩賢
生並世浣花溪上我遊從
一雨能生五月寒三杯欲釋兩眉攅那知酒入
愁腸去化作澘然淚不乾
謝饒州周氏甥孫女惠鞵
昔領軍一屋之鞋未聞有惠人者今唐伯亨
室人製雙鞋遺我于一千八百里之外其
愛親之心可謂篤矣然則苟非伯亨之真
其室中之人安能遂其心哉區區報章豈
忘所自故首其說如此詩曰
濯足洮湖寂寞濱寄来雙屨藕絲情何當化作
飛鳬去謝汝殷勤念老親
贈盧長嬰次農
憶昔盧兖州生有古人風病世禮俗壊或與禽
犢同遺經授子侄世業今專攻騎箕去不遠象
賢躡孤蹤平居迭師友砥礪相磨礲東海雙南
金豐城兩神龍含光若暗投天將振儒宗叔孫
自綿菆制作成治功潜心對黃卷儼然見周公
妙理析秋毫百世開羣蒙追攀大小戴旁參鄭
司農復看書帶草匝地生婁東顯親垂令名永
言報而翁
寄南宗僧綱
太空寥寥雲自浮驕陽蟲蟲金欲流白生一室
静如水清坐六月凉于秋陽羡好茶留客共獨
孤多檜賦詩否官樣文章祖蒲室正湏述作贊
皇猷
寄一舟禅師
葱葱雙樹林井井百丈規欽欽響鐘鼓棣棣慎
威儀空庭苾芻草净瓶楊柳枝滿眼皆祖意此
身丁盛時熱客不相過清風堪自娛或剪葛藤
話竟織駢驪詞陵谷变未久山水知音希我本
六月蝉眎同五緫龜儒墨各有趣支許交忘機
眷言獨孤檜曾覓一二詩禅縛想自急詩筒来
乃遲南風非不競北山何用移請招木毬子聊
作逢埸嬉
寄講主法師西傳
懷哉久别廬山遠奈此相望去路賖屡夢丹梯
同上塔每留清話竟忘家芭蕉手種繙經葉菡
蓞池開結社花三伏不嫌人褦襶一肩扁袒佛
袈裟竺書自早探三藏緗帙如今載五車方寸
静涵滄海月文章光熖赤城霞尚憐老馬能知
道更喜神羊觧觸邪早晚蓉湖秋水碧定期濯
足過鷗沙
懷詹伯遠
蝌蚪殘書補未全齋居一榻坐来穿稻花遶屋
白如雪溪水出湖青接天冠蓋不来騎馬客鷗
鳬長傍釣魚船多時欲問平安信伏日題詩寄
竹邊
寄贈岳陳齋二首
一書曾寄訪行窩百里相望阻滆浦波陽羡溪
山無恙否延陵風俗变来多鵂鶹夜集連雲厦
荆棘藂生駐馬坡尊酒欲懷千古意中秋蘿屋
候經過
南山爛石無多在東海揚塵又廿霜竒字盛傳
揚子學德門誰表鄭公鄊秋高丹桂花纔發閏
後黃楊樹必長會有龍蛇生大澤流芳竹帛繼
先王
寄薦福寺源竹淵
青門薦福東堂老白首默誦西方經有時適性
倚梅閣無復談禅坐柏庭觧夏欲随雲水散立
秋忍聞風葉零老禅心性一如此說項會有伽
耶鈴
寄贈吕城羽士周石泉
仙風飄飄天骨竒不皤爾髮黃爾眉兩沉海上
銕船渡九折道旁金狄知釀酒松花常留客竹
籜裁冠自賦詩不觧腰纏要騎鶴道人應笑俗
兒痴
索居無聊自七月既望至中秋前九日腹
藁得小詩十首不追琢不詮次大率皆
眼前事無遠興也然胸芥蔕有消釋未
盡者時或見於詞可笑
我愛青山爽氣增青山似我骨稜稜半年不踏
山前路也學禅居結夏僧
一昨病暍思清秋秋来兩旬熱未休堪笑荒唐
野人語天公不遣火西流
詩腸頗饜木雞肥老齒方便豆粥稀今雨客来
如舊雨多情獨有兩烏衣
蚊蝇屏跡去何遲烏兔循環度不移一雨夜来
良可喜家家水滿飬魚池
千里山開翡翠屏三家村里老人星無塵竹徑
風還掃徒壁茅齋夜不扄
魚自浮沉水自流釣船閑係小溪頭朝来頼有
杯中物忘却連年日夜憂
阿翁眠食龜頭舍兒子耕耘犢鼻裩記得孝經
刊誤本尚能口授教曾孫
床頭闘蟻取人憎壁上粘蝸失自懲螢火光殘
小兒手誰憐堪作照書燈
凉風騷騷草木黃初月皎皎更漏長洛陽有夢
忽驚覺鶴唳聲中人斷腸
稻花雨外紛如雪桂子風高香滿天誰信一雙
多病眼餘生重見太平年
暨陽沈德隣氏徙居郡城名燕處之室曰
咬菜根處昭其儉也龜巢老人謝蘭謂
之曰夫人以儉立身惟窮達不移者君
子韙之拙詩效顰亦曰偹薑桂之用云
士方窮居含糗茹草誰無菜根知味者少睠兹
小物大道可儗淡而不厭斯為君子鮭菜自珍
龍根自竒我菜之根朝斯夕斯若决濡肉或如
囓骨左車有聲宫商彷彿賢相脫粟聖相齕匏
頋予何人口腹敢饕吾愛吾廬畦𬞞遶屋盤有
餘飱鼎無覆餗窮達百年始終一趋明月清風
咬菜根處
挽管伯齡
先生多才德與俱崑山之玉滄海珠玉華忽作
白雲散珠光竟随清夜徂青青書帶匝里閈纍
纍筆塚滿荒蕪雞林客来嘆且泣欲覓好詩還
有無
憶昔狼烟兩袖黃斷篷飄泊鄭公鄊金龜換酒
邀明月玉麈論詩說盛唐百年往事陵谷变通
家交情江海長騎箕先着祖鞭去旦夕吾將與
頡頏
陳存心先生挽詞(代黃仲噐作)
蒲石軒中山澤癯出門戎馬即長驅欲騎東海
金鰲去竟作西風玉樹枯化鶴還家人想像義
烏銜土子號呼恨無老扗揮掾筆寫入哀詩比
畫圖
鵪鶉圖
不作巢居與穴居鳶飛魚躍不相於平坡淺草
幽閒處宿食飛鳴得自如
題清微觀(并序)
蘭嘗考庱亭乃孫仲謀射虎之地今為吕城
橋名密迩清微是為清微勝槩也不揣言
耄表而出之并為燕厦之賀云
阿蒙之城何代傾玄元閟宫無與京英雄射虎
陳迹在咫尺奔牛古堰横鯉魚飛去石盡爛桃
花種来蹊自成華陽福地一如此何用山中宰
相名
懷袁耕學諸故人
夢裡忘予兩目盲馬鞍山下訪羣英詩容搃似
山容瘦道氣多如海氣清皎皎白駒方屏迹嚶
嚶黃鳥未忘情呼兒蚤起題書尺十日新年雪
乍晴
寄清真觀道士俞
一昨吳淞十二詩清真道士獨委蛇梨花春釀
適来熟頻遣青衣送酒資
寄延福菴主
鈯斧單提不暫停黃花翠竹搃忘形問渠送米
盧仝意也愛茶歌有可聽
寄僧長老
雪峯毬子逢場戲一笑春風舞袖歸從此晏然
門不出忍看沙界有危機
寄僧勝上人
崑山絶頂立浮屠海闊天高氣勢孤莫道八風
吹不動八風吹動有人扶
寄僧善性空
玉峯巨邑冠東吳在處金園似給孤手把竺書
朝夜讀此心能轉法華無
送郁友文之京
揚子江頭春二月送客登舟赴天闕男兒生有
四方志莫作尋常黯然别憶昔孺子歌滄浪聖
尼山聖人曾激揚我𢋫再歌呼索郎子其洗心
宜勿忘
次韵奉荅瓢齋先生見寄二首
齋居一榻坐来穿腹笥羣經老欲眠夢裡亦行
端正路醉中常造渾涵天春光荏苒無多日天
氣霠霃近禁烟舊雨不来今有約虹光遥望載
書船
予家經亂離蕭條無六親遥憐竹林院中有白
首人高詞吐白雪逸氣凌青雲楩楠豫章下灌
木何足云安知射工弩中厥父子身問疾𢾗往
還先生同五倫奈何日月下覆盆茹艱辛惟天
降炎霜清飈洒冠巾一朝禍根拔戩榖乃荐臻
孤鶴還九臯飄然離雞羣吾將問玄機載酒過
子雲
僧綱贊公和尚以疾得告而歸善權舊隐
横山老樵謝蘭效劉賓客竹枝二首為
臨别贈
維摩床上遣文移治績垂成竟觧龜僧史有如
班馬筆絶勝州里去思碑
滆浦飛花送客行善卷耆舊出山迎問渠那得
真消息摩頂松枝喜鵲聲
徐士廉别墅(徐善醫)
棲神山在屋西頭竇有寒泉帶錫流山近杏林
烟樹接泉香茶鼎雪花浮蜚英早歲肱三折樂
道清時號四休堪笑興来忘潦倒尚能携酒過
滄洲
寄楊彦澤
逢人屡問平安信有子亦如郎罷賢萬石艨艟
輸賦足九重閶闔奏名先未論烏鳥能含哺且
喜黃楊閱閏年我昔與談忠孝事阿戎詞色兩
欣然
次韵送秦文仲歸上海
溧水先生挽不留故山回首鬱相繆落花飛送
九年客行李歸来一葉舟勲業鏡中成白首耆
英會上冠清流獨憐詩社今寥落無復尋盟集
舊鷗
次韵寄薦福寺東堂長老
坐斷根塵知幾年逢人猶說未生前有時觸背
都忘却笑指扶枽尺五天
家山不見舊忘年重植紅梅慰目前楼閣大開
弹指頃香風應到率陀天
莫笑黃楊老閏年枝枝葉葉不如前姓名留在
香山社也愛吟詩白樂天
横山白龍祠
神母何年生白龍曺横墓邊一龍宫蜿蜒靈物
塑如在寂寞古井清若空山川每見出雲氣鄊
里競傳行雨功府縣官曺走籩豆質我識字田
家翁
簡沈時敏二首
往予入城府笻枝扶踔踸故舊驚骨立兒童嗤
貎寢時子適見蔑為我言責沈心持一寸鉄詞
吐五色錦所喜得三益豈料别𢾗稔嗣音竟茫
然屏跡疑遠甚近從支遁遊因聞許詢吟家住
洛陽橋&KR1141;含滆湖浸烟波隔紅塵雲樹幕清隂
安得忘年交時能邀月飲文章論大雅安適就
高枕人生貴佚樂此樂真絶品
其二
一昨觀李杜詞場車並馳追蹤三百篇齊名盛
唐時杜詩多與李李與杜者希當時豈偶然意
或有隐微復觀杜與李首陳褒美辭其間方庾
鮑微意若少之樽酒欲細論諒非談笑嬉迄今
千載下疇能發玄機區區蠡測海敢告新相知
秋高金氣清桂子香風吹虹光書畫舡雞黍或
可期合歡杯勺間評此兩白眉况有古經史相
傳更多疑朝聞夕長逝九京含笑歸
憂旱吟
吾聞東海殺一孝婦三年乾天人感通非浪言
又聞長平坑卒四十萬天胡為乎竟舍旃人讀
書貴窮理斯理未明堪汗顔朅来一旱月再圓
老農多憂良可憐青苗䖝生食欲盡赤地龜坼
生炎烟龍祠巫祝环珓擲羽士醮壇鐘磬喧妻
孥踏車或抱餒牛犢賣来供社錢盲翁夜来亦
不眠追思直從三代前堯湯水旱皆𢾗年必能
有以扶顛連當今聖明君咫尺九重天有能哀
鳴玉陛前天恩不日彌九川一夫罔令&KR1474;&KR0676;填
耕田鑿井仍熙然
示冡子及孫
曹横山中小菟裘某水某丘堪釣遊四世團圞
非昜事一窩安樂比前修家庭悪有司晨牝江
海憐無結社鷗我子我孫宜克念莫將肝胆作
仇讐
又自述同示
搰搰劬書覬有成區區没世恥無名七情欲斷
氣未斷兩目欲盲心未盲白練製裙蠅點汚青
燈照榻鼠縱横家聲掃地綱常在未許兒曺學
倒行
祭禰忌日詩
投老龍鍾日思親長飬時羣咻憎陋俗四遠擇
名師夢有生花筆才非脫穎錐庭幃歸定省翰
墨作遊嬉隣舍三元日桃符七字詩柏臺&KR1301;馬
過茅拔鶚書馳氣色生逢掖光華照扊扅亨衢
雖不到大道頗能知&KR1274;舍分氊坐儒冠廪稍糜
中年逢世变濱海避時危骨肉能相保肝腸罔
有私尚蒙先子澤不受外人欺栗里歸来廢横
山卜築遲頽然窮谷叟援乃落巢兒子愛非姑
息孫謀有厥貽牝雞良可悪烏飬本相宜昔怨
何三失今逢此百罹雙親應念我鑒此蓼莪悲
雲林書舍(為徐孟容作)
東家領軍鞋一屋西家買妓傾珠玉寂寞南州
高士孫燈火小&KR1141;書夜讀羲皇畫卦龍負圖蝌
蚪此時無簡牘神農本草軒岐語為是傳家先
爛熟唐虞三代二千載六經聖賢常在目牙籖
插架日益多蔗境漸隹心未足便便腹笥貯琅
玕齒頬霏霏吐珠玉鍾期骨冷呼不醒誰復賞
音聽此曲青林不着軟紅塵祗許白雲簷下宿
雲乎雲乎知不知封胡羯末森如竹白眉之良
衆所稱能繩祖武棲幽谷清河有頌泰階平應
着先鞭駕黃鵠
賀潤天澤住持保寕寺
横林之北横山西孤村流水古招題青苔一徑
童不掃白雲半間人共棲松枝甘露落麈尾桂
子香風吹麝臍我来欲問點頭石道價孰與生
公齊
南宗僧綱和尚唐允明吟友倡和見贈
支許久不作緇林景德清適見雙南金褒嘉詎
容默新詩倡且和字字皆悃愊挹此沆瀣秋注
兹雲夢臆大道本平平中庭宜殖殖九品蓮花
臺毋庸論西域
荳腐詩(并序)
凡人年老者以肉食飬之古今一致然而老
而無齒則肉林之盛禁臠之供其如朵頥
何求其甘軟若荳腐者真可謂飬老之善
物也但名不著乎六籍品不列于八珍鍾
鼎之家咸藐視之比予過僧舍連得食其
佳者嘆賞不足發於詠歌是猶為冰壺先
生作傳也博物君子宜蒙品題吾言固無
足取重于人庶不為嚇腐鼠于鵷雏者耳
誰授淮南玉食方南山種玉選青黃工夫磨轉
天機熟查滓囊傾雪汁香軟比牛酥便老齒甜
于蜂蜜潤枯腸當年柱史如知味飲乳何湏窈
窕娘
唐允明以吾孫垣自成都府岩洲衛公差
過常鎮等府因得覲省賦詩見貽有情
兼悲喜之句可為知我者矣次韵示垣
併謝允明
𢾗千里外公家事七八月間行李歸搖尾門迎
一黃耳傷心客散兩烏衣穿楊自可成勲業擢
桂從他赴禮闈多謝故人能警策好鐫肝胆莫
相違
袁耕學先生以陶詩集句十五首見示心
賞不足以辭荅之
先生山澤臞遊戲詞翰中生来愛陶詩白首情
所鍾集句成大章一氣春渾融纍纍九曲珠螘
絲中貫通嗟予目無見擊節歌玲瓏窃比蔡中
郎以聲識焦桐即物因有感懷賢仰高風孤竹
首陽餓五柳柴枽窮窮非餓死比方寸將毋同
史稱晉徵士直哉考亭翁風俗今改变草木豈
亦從黃花朱紫貴青松大夫封邪蒿匝地生指
佞草絶蹤何當過横山班荆坐孤峯先生口懸
河洗我蔕芥胸風帆早乘興我耳猶未聾
弔薦福竺淵源公
滄海塵生罷遠遊紅梅手植繼前修雲開楼閣
人弹指風振&KR0585;鈴我掉頭十萬里程天竺國一
乘車駕雪山牛客来舊日喫茶處烟冷爐薰憶
趙州
寄南京僧綱併寄唐允明
雪竹霜葩歲晚時袈裟逢掖往来嬉著書應笑
龜巢老刻畫無塩醜不知
詩滿簞飄酒滿船時人喚作地行仙抽絲適有
冰蚕繭好為焦桐續斷絃
東州觀音堂甃瓦歌
七佛之師觀世音十方化身無古今補陀金刹
南海現無價寶珠龍女献東州築堂五六春茅
茨乃作有漏因珠冠白衣漬泥潦龍王女兒應
笑倒豈無圬者善安排不堪空打赤白崖鴛鴦
瓦合𢾗千百圓通大士居安宅衆毛聚来成一
裘震風凌雨更無憂青銅錢與珍珠粟今生布
施来生福
松竹梅三詠
歲寒松栢冠山林論語垂名照古今韋偃畢宏
俱即世傳神頼有草堂吟
淇菉猗猗比武公清風本與首陽同六經湮滅
秦坑後嘉尔雲礽紀載功
吳王醉處十餘里僅得晚唐人一詩不遇西湖
林處士暗香疎影有誰知
寄習訥二&KR0688;主
南山北山兩浮圖東家西家皆給孤塵世換来
風景别上堂鐘鼔似前無
寄辛彬甫
長短向分三四家聖賢經訓𢾗千年吾伊聲裡
工夫熟萬象森羅月滿天
寄性空山主次韵
住菴家法似南泉鈯斧单提十五年歲晚閉門
渾不出忍看霜倒佛池蓮
寄吕克明
生不封侯向九酒泉筆耕東郭太平年林居適
與僧廬近也為招賢種白蓮
客来曾得問林泉書帶青青倍昔年且喜時人
多未識楚江萍寔華峯蓮
次韵自述
兩目塵昏淚迸泉春秋虚度伏生年滄江歲晚
龜藏六依舊巢居一葉蓮
雪水煎茶勝慧泉茶經重著兩三年夜来明月
梅花下又擬濓溪說愛蓮
感懷
生来迂疎從人笑老去盲聾祗自憐紅藥殿春
能幾日黃楊厄閏又三年&KR0585;風&KR1032;我蛜蝛幔夜
月窺人蟣虱氊江夏黃童能扇枕當時太史豈
虚傳
短歌行
東謝莊西謝莊奔牛東北十里強先人痛惜家
譜亾能言其略忘其詳高曾夲住開封府紹興
之先亂離苦随從龍渡江寓兹土以謝名莊似
韋杜後来一派分烈塘華屋高丘乃吾祖季父
咸淳中甲科封胡羯末皆簮組宋曆巳矣元曆
興竟作遺珠沉合浦吾祖隹城宰木拱家庭玉
樹遭斤斧吾伯吾祖吾父兄青塜纍纍續遷祔
轉頭滄海又揚塵十年逃歸洪武昏鴉滿樹雀
無枝結巢乃在横山塢三子六孫中子殂長孫
又隕黔陽簿黃茅嶺畔作哀丘昭穆按圖無牴
牾年年寒食春草長横山烈塘連謝莊一盂麥
飯一壺酒老淚觸處俱淋浪於乎豺獺猶能效
烝嘗何况人為物靈知義方我今諄諄語兩郎
爾子爾孫宜勿忘
冬至前一日寫懷二首
龍鍾去年冬修書辨魚魯吾兒念吾衰勸吾勿
自苦吾嘗責吾兒曾讀孝經否聖人教斯民揚
名顯父母窮達固有命劬勞何敢負芟夷免圖
册于道或小補方誦蓼莪篇安知又初度存順
没吾寕全歸冀朝暮
其二
今年盲且聾狀若霜木槁齒牙脫兩齶涕淚出
四竅獨存方寸鉄自謂無價寶異端屡排斥淫
祀絶祈禱喋喋非好辨惓惓衛吾道一陽葭欲
飛九土荔將出家人忽起早為我作生日沽酒
斗八升有菜二十七北風非不寒南&KR0585;盎如春
都却眼前事且漉頭上巾巢居烏返哺拄扶鳩
祝噎横山薺瓮冰東洲釣舡月窮鬼莫見笑老
夫甚為悦寄語撲燈蛾少頃燈自滅
寄朱季明
客来曾說問詩臞西郭梅花玉一株朝日尋常
照苜蓿春風次第到屠蘇通潮港淺潮田熟捍
海城高海寇無珍重歲寒門不出催租吏卒競
喧呼
寄題讀昜齋(為辛彬甫作)
讀盡諸家卜筮書羲經日夜卷還舒𢾗椽茅屋
婁江上一樹梅花臘月初童子研硃頻露滴客
来買卦或潜虚珠璣咳唾琅玕腹何害家無擔
石儲
王逹善母挽詞
阿母穆穆林下風生兒彷彿晉阿戎起家讀書
眼如電閥閱衣冠俱一变三從無違四德全月
旦有評無間然萱花堂上安且吉分甘抱孫長
在膝風含夏葛并刀剪雪霑寒笋充厨饌兒能
苦學夜不眠不勞母作熊胆丸客来治具兒不
乏母勞母剪青絲髮升堂拜母環佩鏘慈顔怡
愉春滿堂希年厚福有如此千萬人中能有幾
兵餘重見太平時盖棺應喜得全歸諄諄有命
提兒耳不以浮屠廢喪禮素車白馬紛如雪閭
里光輝人共說我歌薤露聊云云宜有張林之
碑傳後人
塗謠
新年騎竹走兒童兩月甘棠憩召公大誥奉揚
天子命崇文絶與昔賢同閭閻四邑歌謠喜囹
圄羣縲剖决空魯泮芹香沾教雨孔壇花暖鼓
春風投膠澄水真難事覆簣為山必奏功早晚
璽書嘉政績東關劍井氣如虹
和王有恒野步
芳草青青路欲迷白頭有客共扶藜吳田半没
桃花水辜負春風布穀啼
其二
雨雨風風一夜春惜花愁殺少年人青山不𬋩
人間事也學吳姬翠黛顰
和王有恒見贈
客来欲與問天翁鳬鶴奚為脛不同一代衣冠
更變後五湖風月笑談中脫巾洒酒留知己擊
節哦詩和送窮&KR1141;下小桃嬌欲語錯教童子喚
紅紅
糟丘作(為鮑思文)
諸公搰搰营莵裘何如將老吾糟丘杯餘齁睡
儘落魄堂上肉食從伊優酒泉不作二千石醉
鄊宜封萬戶侯幕天席地燭明月日與麴生同
宴遊
攬翠軒
昔人車載蒲萄酒區區為覓西凉守山川信美
得專城能有幾時權在手何如白駒在空谷四
山空翠皆吾有非烟非霧非塵氛鬱鬱葱葱藹
林藪兩間清氣相渾融若有人㪺西柄斗繄我
南州高士孫說項求詩半年久老夫平生愛蕭
爽一笑相逢敢多口山靈望子早歸来相伴雲
林猿鶴友朝餐青霞夕沆瀣攬翠軒中可兼取
何異商山茹芝叟
王有恒以詩留别有鶯花落老淚之句予
乃效唐人和意而不和韵送其行觧其
悲兼簡吳中行心友
丈夫不洒離别淚杯酒堪澆磊塊胸勲業連年
雙鬢雪歸舟此日一帆風身居畎畝宜為樂腹
有詩書未是窮寄語雲間吳處士好將安信慰
盲翁
苕溪獨釣圖
吳興山水清且妍苕溪之名天下傳鷗鳬相伴
一釣者風雨不歸三板船駱駝橋上人如蟻看
花馬去長安市滄浪古調不欲聽笭箵小鮮何
足睨溪流入湖清接天鳶飛魚樂兩悠然休寕
掛冠歸故里丹青想像玄真子漁童樵子俱不
見雨蓑烟笠真乃爾嗟予經鉏老窮&KR0585;文章書
畫愛猶兼兹圖若以文並覘必湏一字酬三縑
端午
家居州縣似新豊不作偷生折臂翁蒲歜尚能
邀客共榴花堪比舞裙紅三年艾老蓬蒿下六
日蟾遺坎井中世事古来多可笑陶然且卧北
&KR1141;風
窮快活(示二子)
香風嫋嫋花滿林花間鳥有快活吟吾生天與
窮快活一鳴可不如春禽憶年十八正月旦薦
官舡泊西河岸東隣西舍看桃符適然有喜邀
相見時予縗絰淚淋漓鶚書不作令待時丁寕
郡守飬寒俊月支學廩供慈闈窮快活從此得
鄉黨州里皆喜色啖蔗漸能佳境入看花不上
長安道桃李家山春正好馮驩有鋏不曾弹乘
車食魚鐘鼓考充閭有子燕雀鳴打門無吏雞
犬寕阿婆含笑歸九京遺澤使人呼寕馨塞翁
之馬無得失四十年来如一日南山石爛莫奈
何移家東海避兵戈蛇無横道虎入窟隱然若
有人撝訶入吳首誯三讓廟感古傷今發長嘯
三高祠下斥鴟夷籩豆忍覩吳為沼雲門先生
鉄笛老傾蓋相知皆絶倒老性尚存薑桂辣不
随蒲柳秋風掃玉山玉泉膠漆足顔公智公支
許遊墨名儒行一年少宅我闔閭風雨秋中吳
偶作鵷雏穴越鳥喧呼来不絶熊袁盧殷吳趙
許相伴滄洲弄明月華亭清唳真可聽獨憐士
衡呼不醒鱸魚斫鱠新釀美坐客有無杯不停
逃生十年聊自足不知蘇臺有麋鹿大明赫赫
照中天東風送我還鄊船昏鴉占盡故林樹老
鶴孤飛無宿處東門種瓜官道傍莵裘擇隣遷
復遷大兒横山薜蘿屋小兒東洲稊稗田耕枽
汲汲飬吾老晨昏定省豈舍旃每逢暑月多晝
眠小&KR1141;看竹風冷然風来扇枕竹罄折使人若
見黃童賢窮快活年近百懷哉古君子鉄面金
榜客知巳宜有報終身竟無策作詩示我子若
孫勿言儒冠多悞身讀書萬卷百俺低當時老
社乃云云人生苟不識義理馬牛襟裾真可恥
銅山餓死黃帽郎莫信有錢能使鬼吾今兩眼
暗如漆尚喜一襟澄似水曾聞聖人言孜孜斃
方巳家僮荷&KR1257;好相随速埋願與劉伶比黃茅
嶺畔青松宅松聲為我鳴綠綺更莫用伽陀步
虚汚吾耳
寄劉小齋先生
延陵季子耕田處太乙老人藜熖明動筆即摛
倉頡字著書重草太玄經古苔門巷車無轍脩
竹堂階夏亦清一别𢾗年三舍近斗城猶望聚
文星
簡張履道(代蔣以誠作)
虚名不托爛柯仙斫雪青山十五年一曲樵歌
人未識瑶城江上獨先傳
客来東里遇炎霜老却瓊林樹一章頼有麟膠
弦可接焦桐流水發鏗鏘
雞林近有賈人来不向何楼買襪材坐待春風
吹鉄笛筆端還有鉄花開
寄宜興教諭
人言陽羡溪山好溪山好處能多少山無猛獸
水無蛟且喜只今逢盛朝竹姑堪入風土記茶
歌可比康衢謠黌宫倚長橋高堂鳴&KR0688;鼓新除
學官教雨滂坐令岩邑成鄒魯老夫一昨覩星
鳳别来隔邑遥相望山如研屏空翠&KR0668;溪作墨
池流水香火星西流拂新日蓐收行秋掃餘熱
堂階滿地落槐花衿佩詵詵立黃雪鄊無三害
風俗美賓興名賢天子喜予有一言請試聽丹
梯拾級徐徐升地因人勝地必靈邑里草生書
帶青鄭康成齊令名
思賢錄元末為宋先賢邹忠公祠墓而作
也洪武壬戌會崑山王仲昭語及之慨
然有&KR0866;扳之意後果如其言蘭初意凡
遇郡守及府教到任各送一部庶有所
觀感而不失其祭掃之禮焉今蘭于垂
死之秋追念疇昔乃口占以抒其情
故人家住千墩麓為儂版刻思賢錄祗緣見說
道鄊翁傳道程門能慎獨刻書未了謫炎荒寄
聲龜巢事宜速乃將楮幣折青蚨七萬五千錢
𢾗足不要譽不求福高義景前修遺風振頽俗
惜哉時無鍾子期聽我焦桐弹此曲
性存真公以南泉鈯斧入天寕天叢社猶
附庸也龜巢老人作歌以送之歌曰
吾聞西方教無相無住着單提了無碍羣居亦
同樂大林新法幢天寕古道場屋皆雲半間庭
各月一方不縛肚上篾不䑛瓣頭蜜何以飬幻
軀自種還自喫踏翻生死海坐斷聞思修獨園
銀杏樹應作石點頭
寄南京僧綱和尚
去年同看中秋月東閣開&KR1141;夜賦詩閣下桂花
無恙否秋風又到去年時
八月旦辛昜齋書来知耕學袁先生客死
秣陵以詩哭之
吳門山水隔東雷魚雁依然𢾗往来秋晚書題
霜後橘歲寒詩寄隴頭梅但知抱道貧非病豈
料生兒禍有胎嗟我淚從枯眼出秋風遥灑鳳
凰臺
感物
眼昏不見中秋月疑是重隂障碧天眠到夜深
方自省莎雞鳴我枕頭邊
廣寒宫闕吳剛斧桂子天香搃浪傳古意正湏
人默識華峯絶頂藕如船
青蝇晝集汚衣巾白鳥雷鳴夜噆人安得天教
生處樂百蟲俱蟄四時春
秋興七首
臺笠朝京天下同楓宸頒賞不論功人才列郡
三英粲歲事連年百榖豊春鼓鼕鼕喧社日酒
旗獵獵舞秋風螭㘭誰秉春秋筆為祝皇家紀
治隆
凉飈微起早秋初炎宇蝇蚊未盡除歷代興亾
聽燕子幾家慈孝學烏雏面皮寕受人人唾頭
髮還教日日梳堪笑六經俱忘却夢中猶讀啓
蒙書
大暑方徂火始流絺衣遽易木棉裘穹林木落
風猶怒破屋茅飛雨未休虎豹九關冠有豸華
夷一統佩無牛願言耕鑿終吾老老瓦盆邊擊
壤謳
疇昔愁聞爛石歌又愁無地避干戈如今喜有
河清頌更喜横山得薜蘿旅雁帶人家信至霜
楓似我老顔酡紛紛紅紫時為貴老圃黃花变
昜多
矮&KR1141;兀坐懶抬頭劔氣依然射斗牛石作丈人
渠自拜木稱居士我何求看花儘有長安馬横
渡渾無野水舟尊酒欲論今古意叔牙何日過
林丘
橙搗金虀紫蟹烹客車投轄坐飛觥一時酒興
兼詩興半夜風聲雜雨聲人事盡随高下手世
情多作短長檠賣薪童子歸来晚但說街頭酒
價平
花巢老我六藏龜幸尔餘生際盛時九土方輿
歸禹貢三農風物在豳詩蝸粘壁上涎何竭草
出山中志不移獨有緇黃畏羈束遷居城郭半
攅眉
周可大新充粮長
千里長江萬斛船飛芻挽粟上青天田家歲晚
柴門閉熟讀天朝大誥篇
租吏無勞夜打門桃源風景烈塘村好將壤擊
歌中意寫作丹青献至尊
初度言懷(併序)
昔人以大塊勞我以生佚以老息以死令吾
勞且佚者三萬餘息之宜矣
天教兩目電無光百物無勞覷短長大塊今朝
能息我奚奴便作輓歌郎
二周詩(併序)
横山謝老過烈塘而作感今思昔掛一漏萬
以元吉可大為周之白眉使先過目轉示
族人大意念先世一丘之土望為保障至
如吾族之微意在言外聞之者亦必有感
于斯時洪武二十四年十二月朔日也
東西二周烈塘曲世與吾家鼎三足東周阿婆
吾女兄西周阿婆吾女叔百年世事一再变遼
鶴歸来無處宿蝦䗫之陵依然在烟慘雲悽寒
篠綠吾祖汝曹尊外翁𢾗塜纍纍列昭穆年
梨雪落清明藐予来作狐猿哭宗周奕葉半憔
悴遑蕭條渭陽族東枝只今春意多西枝亦復
花如簇有能銜土學義烏無患觸松来野鹿篤
親苟不負前言高義真堪振頽俗莫言古道獨
難行天將照汝光明燭
示二子
自烈塘還横山而作也曾子曰人之將死其
言也善吾於此亦云
羲皇未造書契先二五渾淪無可甄勲華繼羲
立人極三代典禮日星懸人之有生必有死飬
生送死埋宜然一從楊墨至𣆀釋異端邪說多
乖愆我生頼以讀書力破浪帆我中流船蒼得
頭荷&KR1257;日随我死即埋我横山前毋勞沙門送
作佛毋勞羽客送登仙漆燈不必照長夜宰樹
不必纏紙錢椒漿或酹寒食雨麥飯或洒清明
烟謝莊西頭烈塘口高曾伯禰上留田年来岸
谷復变改瓜瓞幸爾猶綿綿微如豺獺知報本
汝曺慎毋忘所天
賀西傳和尚為僧司副綱
大鈞巍巍立人極緇流亦湏方寸赤選佛場中
選厥官提挈綱維揮判筆龜巢老人盲且痃刮
眼欲覓黃金篦黃河水清一快覩更看缽羅開
盛時
崑山辛彬甫夏初以人才見上奉旨
還家教諸生讀大誥限以十二月五日
師生赴御前試讀如期而往受賞而歸
蘭甚以為喜作是詩賀之
白袍鵠立簉鵷行青佩鳬趋被寵光大誥三編
建瓴水春風兩袖御爐香賜金堪比燕臺聘抱
玉仍歸卞匵藏試看明年書帶草崑山多似鄭
公鄊
長洲劉衡来云無錫徐伯樞縣丞重過衍
慶院有詩題壁予乃次韵留别併寄題
膠山幽居各一首
朝陽鵉鳳失巢時偶集叢林枳棘枝坐客一氊
曾吐酒過橋三笑共哦詩長洲茂苑多年别野
水孤舟到處移重掬清流弄明月秋風禅榻鬢
絲垂
西日長安多看花東膠故丘今種瓜問竒每却
人送酒飬老喜有兒當家一襟清氣比肩少七
言長詩適興賖暖香不爇古銅鼎雪梅應作老
春花
送丁敬止携室人奉母往西流乃翁寓所
完聚
風雨舟車涉路難爺娘妻子聚團圓七千里外
枽蓬老十二時中菽水懽楊柳小詞聊送别蒲
萄斗酒莫求官過庭煩說龜巢老新結松蘿亦
問安
代簡陳子章先生
屋山日高三丈餘盲翁負暄頭不梳客来長揖
道傳語宛丘先生今寄書開卷為我一再讀數
行報到平安行雞壇㰱血闔閭城三十六年如
信宿象賢無人固可吁玉潤之婿亦可娛韓子
文章妙天下李漢掇拾無遺珠嗟予經鉏付中
子書田未熟身先萎孫枝一剪一飄零戎服西
川八千里阿翁倀倀無所之况聞路難多蒺藜
閉門縮首如凍龜堕甑不頋人從嗤大兒力田
供菽水小兒烝嘗伯為禰此身幸無寒與飢祗
欲全歸未能爾每憶梁溪邂逅時買花載酒留
人嬉元龍豪氣除未盡傷春猶賦杜鵑詩一别
十年今若此此去浮生知有幾車輪從教生四
角是非毋勞辨三耳峩峩陽山烟樹綠皎皎白
駒在空谷太湖流水清于玉雲影天光常在目
焦桐絲斷麟膠續弹我風雩詠歸曲詩筒不時
頻往復要見珠璣咳唾琅玕腹彼此相看如鮑
叔
和鄒士文與陳子莊會飲
不談黃老不談僧不憶鱸魚似季鷹行到古人
清絶處今人能有幾人曾
水獺氊帽(代曺元度作)
蛮溪水獺雪毛氊帽屋蒙戎載渾天濡首墨池
頻脫去不妨草聖繼張顛
林塘幽(為邹士文賦)
林塘幽在何許梁溪之東五十里宛若浣花流
水西頭住滄洲繚繞白鷗沙青山隔斷紅塵路
幽棲人似鹿門龐耕耘特欠妻孥助清時固難
遇生處聊自樂閭巷絶車馬階庭可羅雀門前
芳草不教鋤爨下焦桐亦高閣排衙不聞官舍
鼓抱關那知兵戍柝催科吏不打吾門知吾家
無田負郭穿窬盗不入吾室知吾帑無金可摸
烏衣喜得客安居黃耳且無家信悪愛詩愛酒
愛親朋此外物情俱澹泊鄊来無鍚山中泉潺
潺日夜流青鉛三吳化作百戰地草木血腥人
亦然殘山剰水本落寞地因人勝佳名傳老夫
獨恨傾蓋晚枕書方作邊韶眠清晨曺劌過空
谷一鼓撼我龜巢苓時余春秋九十有六年訪
人懶上山隂船卧遊賦此林塘篇
謝府學教授縣學沈訓導見訪
杏壇遺曲三千齡弹與龜巢老子聽頼有青松
知曲意掀髯為我舞階庭
&KR0309;橋詩客蹇驢渡同策吟鞭過薜蘿老病送迎
門不出楊花飛雪奈寒何
别後𢾗日知途中值雨再此謝不能固留
鄰家借酒過墻頭楓火新鑚且易裘風雨不留
佳客住青山應為老夫羞一氊冷煖忘木榻四
月清和宜麥秋珍重沈腰圍革帶先鞭何日上
瀛洲
詠懷詩奉府縣訓導
早年豪氣慕元龍人日窮途作詞宗夢斷春風
金騕褭情鍾秋水玉芙蓉春秋魚魯渾多悞河
洛圖書豈昜逢四海白頭兄弟少懷哉磵&KR1284;有
青松
寄樵海教授老先生洎諸故人
室移懸罄三家墅身作爬沙六月蟾生死固知
天已定盲聾可奈日相兼桃花笑我頻辞酒燕
子嗔人不&KR1032;簾吳下友朋春夢裡休官多喜似
陶潜
寄集公詢公二&KR0688;主
吾聞西方教教人無住着枽下一宿去信步恐
顛錯嘉爾兩尊者高風素相若出世扶法幢功
成竟忘却掃除煩惱魔洒脱禅律縛不随法華
轉亦不觀日落千墩片雲間卧遊當行脚日来
崑山縣山靈有佳客欣然為弹指又見此楼閣
人皆時乎時吾亦樂其樂老大𢾗年别每憶霞
上作含吐海潮音因風寄寥廓
寄陳明遠兄弟
先世多遺澤清風並絶塵門前馳驛路林下讀
書人龍潭靈湫古牛臺佛樹新盲翁飛不去徒
憶外家親
懷辛至善
通江橋下别小海醉中聽玩世頭俱白逢人眼
共青溪山三舍隔風雨百花零頼有忘憂物千
錢一巨瓶
素醍醐
楚江萍寔夲烏有童謠浪出詞人口社園菜根
非不隹老饕可奈無齒牙世傳淮南荳為腐山
僧野人嘗厭飫誰信窮居寂寞濱街頭買来如
八珍金莖無露玉無髄眼前蔑物堪為比吾兒
捧持供老親乳姑何異唐夫人我非曾晳嗜羊
棗樂與曾元同一飽淡而不厭知者誰中庸君
子古来稀腐兮腐兮能飬老濟世之功不為小
淮南此術昔未傳食貨志中斯闕然前時雍公
贊三德我亦題詩三太息昜名今號素醍醐質
諸庖丁昜牙僉曰都
次韵荅臧尚廸先生見贈
延陵野唱風吹去曲誤誰知頋且聽湖海卧遊
春晝靜一簾花雨集中庭
生兒喜有凌雲志補屋能牽帶雨蘿春水自流
魚自樂笑人濠上說無何
又荅毛伯尚
白石南山無復爛朱絃流水正堪聽斗城東去
柴枽里書屋三間草一庭
嘉木天生古橋梓故山月照舊藤蘿壽觥頻捧
梨花酒莫問東欄事若何
憶昔行
憶昔父子生别離濠梁流血人正苦一聲哭斷
九廻腸化作瘴烟生阿堵當時見而知者誰西
門橋畔柳攅眉從兹失却岩下電欲送孤鴻烟
瘴迷天教兒歸飬郎罷一語不聞相慰藉有時
摸索案頭書手澤未乾多羽化去年秋初至今
日白日青天暗如漆下床寸步莫能移飲食不
分朝與夕蒼天蒼天宜蒙見憐早入鬼籙如令
登仙區區有一語請與親朋言生兒可愛儘教
愛留取眼光終暮年
楊文靖公祠堂詩
立雪程門道學傳東南瓜瓞遂綿綿置身方到
賢關地隻手將扶杞國天豺虎跳梁非偶爾鳶
魚飛躍自悠然常州舊宅今焦土宜有烝嘗似
昔年
送垣戍蜀屯所
七千餘里孫屯田九十六歲翁勉旃人心堅與
鉄石比天眼明如日月懸赤甲山川皆勝境黃
雲隴畝正豊年漆燈照我青松宅别後全歸日
晏然
即事簡臧尚廸毛伯尚
噫於戲痴翁百拙盲兩眸好古之人念不休睠
言文靖祠舊在城東頭枽田為海岸為谷祠亦
化作濟河伐楚之焚舟文靖早從伊洛遊伊洛
一派東南流時方薦賢拔其尤遽從天上落常
州至今羔墻間儀刑見前修移文宜托北山靈
作室祀我東家丘二人同厥心衆毛成此裘冠
冕斯文黼黻皇猷光生劍井冲斗牛照人駿奔
蘋藻羞鳳兮鳳兮兩悠悠一鳴三千秋昔聞吳
興沈東林隠居收書散黃金長洲同姓今好古
散金收書同厥心老夫書痴年近百尚欲傍蒐
二三策客来說項似楊源又說識韓如李白孫
枝璀璨珊瑚樹襟度汪洋雲夢澤區區瓣香客
懷去借書𢾗篇謄竹素高人若問欲何為欲使
迷途人快覩天倫道在科斗編朝聞夕死勝登
仙譬若丹梯借我升華巔太藕移来鄊井傳飢
渴可療疾可痊藕絲織縑顔色鮮孤寒搃得衣
褊&KR1862;客歸為我謝一言隂德濟人知者天
寄呈崑山縣學訓導
崑山學舍玉峯前玉氣氤氲暖坐氊絃誦聲中
和樂意浴沂童冠莫春天
一株銀杏倚齋廬長夏清風喜穆如試問西湖
林處士梅花誰與歲寒居
鄴架牙籖古典多枽公鉄硯少年磨借書莫笑
人痴絶矻矻編蒲老薜蘿
屯田歌
衣布襦食菑畬服勤犂與鉏三餘涉獵兵農書
惜居諸範馳驅秋秋渥洼千里駒時来躡雲衢
道旁語
盲翁坐南簷炙背日將午兩耳未全聾猶聞道
旁語一言賢郡守愛民若慈父一言江隂丞心
若秦鏡古鮑老本郎當不覺舞兩袖安得普天
下州縣皆樂土人無笑中刀物無射工弩不憂
歲年晚不畏冰雪苦春從天上来百草沐膏雨
新新堂
猗欤隱君子城市山林靜方寸秉彝天有若古
秦鏡妍媸照人面肝胆見人病朝朝頻拂拭麈
尾犀角柄秋風塵自多不到靈臺境湯盤九字
銘宜加日三省
椿萱堂
將軍大樹從錦纏高堂椿萱香藹然昔椿夀閱
八千歲今萱德薰三百篇分甘穉孫遶膝下承
歡萊子舞階前雙親之樂有如此虎頭當作畫
圖傳
上李太守
龜山先生之學伊洛傳道鄊先生與比肩熊魚
慎獨各有省同在中庸書一篇後来出處固不
同晚復同此終餘年當時州人買田宅楊乃宅
居鄒贍田百年世变厄兵燹宅為焦土田荒烟
府公去春下車日蘭以缺典曾敷宣還家薦欲
去專對目盲耳聾身莫前願言一祠尊兩賢巋
存若魯靈光然斧工毋勞巧節梲畫史亦勿丹
青妍滆湖挹水注纍爵泮池采藻供豆籩風行
四邑草必偃績成三考蒲無鞭斯文熾而昌劔
井光燭天瑶琴斷絃續金榜三魁懸甘棠遺愛
歲百千不湏龜趺石立如峴巔邦人去思肝胆
鎸
老蚕
蚕老不眠食日夜作繭忙繭成上繰車雪色藕
絲香垂衣羡黻冕在上供皇王衣被普天下其
功寔難量蜘蛛巧如之結網能高張蠛蠓可欺
者羅致日充腸予生勉績學歲閱九十霜為蚕
不為蛛賦善頼彼蒼雖無黃絹辞斐然成厥章
小則效裨補大以係綱常制度苟無違尺短寸
有長願言後之人緒餘毋或忘
負暄
峩峩芳茂山為山遮朔風南陸日杲杲南簷暖
融融盤飱豆粥輭箕踞藳席重追思古羲皇首
出開鴻蒙宫居食而衣生民藉軒農勲華教明
倫三代禮樂隆尼山集大成斯文萬世宗蘭也
幸知此不與禽獸同年紀近百歲心孫猶四通
三字四字句經訓授蒙童七言五言詩大音鳴
寸衷時無雞窠兒自號龜巢翁負暄樂如此人
言少如儂儂亦自知足作詩謝天公
代簡高彦述
長安道上人如蟻恬澹齋中香自凝金匱早傳
先世業玉樞誰授道家經梅花立雪應含笑麯
糵流霞可觧酲莫訝盲翁詩永訣又從追蠡一
撞莛
懷詹蘿屋
烏石岡頭送上船黃楊厄閏又三年烟蘿小隠
三家墅霜稻豊收負郭田置酒待賓常擊缶買
書教子不論錢盲翁恨不能飛去永别歸来赴
九泉
和遊大林庵韵
石頭𢾗里横山路丹井多年羽士家聖代重開
新宇宙禪林乃易舊烟霞沿階細草龜毛綠護
竹疎籬象眼斜更有庭前松柏樹潮音也似學
楞伽
送秦文仲教諭歸老崑山縣
盛代垂新統斯文續斷絃青山漂陽縣白首廣
文氊唾視鉛刀鈍心持鉃硯堅蓬麻扶盡直茅
茹拔相連頒印恩殊重明倫教欲專諸生皆鼓
篋三物屡興賢美績經三考英聲徹九天晚成
真大噐幽谷必
命以莵裘老荣于晝
錦還黃河淸有日白石爛多年齒德身兼俻文
章世自傳本来天下士且作地行仙鷗社詩盟
在鱸魚斫鱠鮮寄聲袁處士雙璧喜俱全
龜巢藁卷之七終
