龜巢藁卷之九
詩
上錄囚官
淛水沄沄其類始夷孰恤株連維皇念兹曰
予憲臣風紀是任擇賢貳之皇命是欽繡衣
煌煌峩薦有章有秩其儀生人之望相彼圜扉
胥靡孔多滅耳弗戒君子謂何國有著令慮讞
以時炎風方興軺車載脂𬗟維而初鍜鍊以成
文致則有使君明明三木汝加其隐在予嗟爾
長人相彼爰書相彼爰書吏或並緣若人何辜
冀爾生全既易我心聪以聽汝汝則唾寔曾莫
我以獄無大小我必以情匪予汝私天子好
生天子好生恩柔爾肌懸象在魏曾汝莫知明
明使君既安且和編人稱平是用作歌
婁曲書堂
汨彼婁水東連于海爰有幽貞居婁之匯蜑舟
岸泊婁人紛拏幽貞有子劬書厥家晨雞既鳴
汛掃室堂羞我甘輭奉持趋蹌我經我史如耕
如桑我服其勞罔敢怠荒黍稌有田魚亦有梁
味道之腴游藝之場曰父與子欣欣樂康其樂
維何匪人伊天憧憧往来誰其語旃
烈婦歌(并序)
婦周氏吴郡太倉人至正丙申其父以義兵
元帥貪暴將殺之謀泄而舉家被害帥之
子悅婦少艾誘為妾不從痛罵而死鄊人
義而哀之為之搆祠立碑會稽楊公廉夫
為文且属江西陳季子索詩以著其事
陳君手持烈婦碑勸我為作烈媍歌人生自古
孰無死烈媍之死名不磨本是東倉小家女粉
黛不施眉自嫵父母憐惜忍别離納婿于家半
年許阿爺從軍氣頗粗欲殺不義奔京都手持
芒刃機不密身落禍坑家乃屠綉衣郎君元帥
子少年絶愛傾城美願言携手與同歸即免梟
首尸諸市郎君滿屋堆黃金安知難買烈媍心
耳邊言逐風飄過腹内怨含滄海深罵聲不絶
郎君怒馬上揮刀砍頭去雙鵉羞覩青銅鏡全
家甘赴黃泉路娟娟肌體嬌如雪烈烈肝腸堅
似鉄一團冤血注婁江至今流水聲嗚咽男兒
讀書峩冠巾偷生或忍忘君親奴顔婢膝曳朱
紫得不愧此裙釵人嗚呼得不愧此裙釵人
寄倪元鎮(吴江時避兵)
詩中有畫畫有詩輞川先生伯仲之襟懷不著
一事惱姓名唯恐多人知竹籜裁冠晨沐髮蓮
蓬洗硯晚臨池𢾗年同飲淞江水明月清風有
所思
淵明采菊圖
晉室之危一木叵支我思古人孤竹夷齊彼薇
西山我菊東籬薄言采之可以樂飢秋日凄凄
卉木具腓匪菊之芳吾將曷歸
倪元鎮過娄江寓舍因偕智愚隠遊姜公
墩得如字
秋暑賈餘勇懷抱方焚如故人江上来風雨與
之俱遂令沸羔鼎化為寒露壺幽尋陟崇丘飄
飄素霞裾同遊得名緇吟嘯興不孤大樹倚高
蓋小酌歡有餘三江五湖上羣峯開畫圖我憐
我鄊土烟塵尚糢糊安知艱虞世得此暇日娛
一笑百慮忘松風奏笙竽
和陳維寅蘇杭懷古各三首
幽尋度香徑遐思倚琴臺烏喙嘗胆日雉妖捧
心来春風煽穠豔滅國輕于埃
憑高望海潮白馬還来無一杯弔忠魂江風為
號呼悲哉抉眼地碧血化苔蕪
丹青讓王宫松栢季子墓黔黎奉烝嘗春秋幾
霜露胡為今之人無復繼高步
寶鼎移炎祚降王赴幽都遂令虎林人斯免馬
邑屠可憐金盌出啼殺稽山烏
輦路土花碧金門苾芻關浮海兩龍馬一去不
復還蕭條鳳凰嶺過客忍躋攀
㐮樊怕人問威福得專行九重倚師相十年悮
蒼生銅駝卧天街今雨淚縱横
和馬公振遣興
馬圖無怪出河遲世事方如理乱絲蓮葉有巢
龜已老竹花無寔鳳仍飢籬邊艇子供垂釣林
下樵童許看棋苜蓿一盤三丈日山妻白首案
齊眉
頋仲瑛臨濠惠書詞甚忼慨詩以代簡
濠上人来書𢾗行開緘如對語琅琅酒杯已辨
弓蛇悞藥杵無勞玉兔將少待天公舒老眼賸
收雲母束歸装舊家池舘花狼藉春水依然綠
漫塘
丘氏節孝詩
君山削蒼珉江水清若空爾妺生其間山水秀
所鍾人鵉鳴蹶里桃李正春風楚楚繡羅襦娟
娟玉芙蓉蒼黃走烟塵竟作秋霜蓬浮苴橋海
壖頼有良人從良人遽永訣跪乳遺兩&KR2667;還家
依二親親舍四壁空黽勉薪水役辛勤机杼工
十年守孤鐙朝夕滫瀡供婺居親所憐苦志恐
莫終微言示鵉膠慚憤面發紅鬒鬢落霜刀誓
言死吳淞慈親乃噬臍肝胆照秦銅陵谷一變
改故鄊歸路通扶携還里居失怙抱哀恫復為
銜土烏埋玉掩斧封服勤奉慈幃愈久情愈隆
手和熊胆丸課子學業攻共姜栢舟後志節誰
與同德哉文定公世澤源無窮
祭頋仲瑛
嗚呼玉山翁先世吳右族生逢全盛時當路屡
推轂辭荣樂蕭散竟藴石中玉早持萬金産轉
手授家督不為五嶽遊家園蒔花竹讀書𢾗千
卷旁覈𣆀與竺非無酒如澠過客佳乃肅徒見
駟馬車未若一儒服緇黃粲然者待遇情亦篤
常言性嗜詩雋永過梁肉興来抉雲漢毫端注
飛瀑詞林采英華琰刻播芬馥詩名滿朝野笑
傲心自足世故一變更十室九顛覆幽棲綽山
下人儗王官谷時予逃難来顦顇如病鵠踵門
通姓字一見已刮目夜飲嘉樹軒明朝杯又續
高堂桂花秋金釵剪銀燭雙歌掉觥舡洗我愁
萬斛一留兩月餘坐客常五六寫圖紀觴詠墜
水亦有曲連床可詩齋清話屡同宿擇隣扃移
家歲晚安且燠奈何鼙鼓聲又若雷震屋娄人
悉驚散我亦猿失木萍漂甫里東賣文如賣卜
感翁𢾗相過餽問慰窮蹙翁亦客檇李遠避賦
蛇毒山川鬱相望詩筒時往復陵谷復一變翁
歸理松菊松菊理未能蒺䔧俄困辱予舟傍笠
澤訪舊宿西塾夜深屏輿隷促首話心腹春風
舊池舘荒烟秋草綠朝廷更化初召役事重
穋挈家赴臨濠星言去程速送行愧鄒遊口占
謝龜縮詩去秋復春客来書滿幅念我及兒輩
舉室蒙記錄自言多疾疢經年在床褥鬱攸屡
驚嚇使我長觳&KR1100;尚湏手顫定親扎寄篇牘安
知踰月餘遽尔聞不禄初疑傳者譌細問淚盈
掬嗟予老異鄊知已失鮑叔蕪辭叙疇曩悲吟
甚于哭神交死如生歆此杯中醁
天寧寺性天之以同袍有不相能者和韵
見示予乃為之觧嘲
道人踞猊床說法如趙州奈何兔三窟不與貊
一丘風塵&KR1043;洞餘草木凋零秋法幢扶未起法
鼓鳴未收休夲来無住著聊尔小淹留祥麟自
獨角怪鳥從九頭正湏羣魔伏乃見吾道優釋
門第一義坐斷聞思修
秋晚過太平寺塔有懷徽太古禪老作詩
招之
一昨陵谷變九州飛劫灰太平招堤寳地成荒
丘浮圖巋然在氣勢凌高秋風鈴作梵音終日
語不休似言老萬回合為故山留竿木本随身
把茅堪蓋頭畫沙且成佛况乃願力優老我烟
霞夜風流繼前修
題杜拾遺像
國破家何在窮途更暮年七歌同谷裡再拜杜
鵑前胡羯長安滿騎驢短褐穿畫圖憔悴色猶
足見憂天
遣悶
乾坤如許大老我此江濱無酒可留客青山應
笑人幅巾方竹杖芳草落花茵賣得長門賦相
如未是貧
聽雨
客来帷林候漁父黌舍坐聽三日雨諸生讀書
喧兩廡商羊飛来立當宁雨聲書聲雜蛙鼓蚓
歌似亦諧宫吕青苔上階茵生柱敗壁淋漓籀
文古齋僮不敢開戶牖風撼庭柯嘯飢虎南山
石爛成糞土天漏誰能為天補去年旱魃走吳
楚田家什九悲魚釜麥秋一飽方自許莫教又
作飛蛾舞
雲文閣為鄒伯常賦
光範門前人似蟻君獨幽棲徵不起西&KR1141;挂頰
看青山東閣垂簾爇沉水非烟非露非霞氛欲
斷復續何氤氲若有龍眠博山&KR1284;海嶽清氣嘘
成雯香凝燕寝清晝寂庭竹森如列脩戟白衣
蒼狗從變改天上人間迥相隔咄㦲權門銅臭
兒臍燈將然恬不知何當招之入爾室三薰三
沐聆吾詩
古鼎歌
蘇州萬夀寺舊藏古銅鼎識者竒之其識有
周康穆宫冊錫寰用鄭伯姬等語大德中
任陽謝氏欲以玉杯易之時住山默翁師
不從後謝氏為搆佛殿乃予之至正丙申
謝遭兵鼎因失去甲辰之夏四月愚隐智
公復得于軍人之手耆舊聚觀皆曰我山
中故物也既而出鼎見示并述其由索詩
以紀之
碧雲師著金伽黎空王殿前龍象随當階一卒
送古鼎狀若献寳波斯兒羣緇聚觀方丈室中
有老僧前致詞云是山中舊時物立誦窽識能
無遺文詞佶屈錯盤誥字體隠伏蟠蛟螭蒼姬
訖籙世屡改不知何代来于斯謝家寳樹修佛
刹巨搆賈與秦城齊鼎兮鼎兮什襲去歲經六
紀今来歸師聞此語重太息兵火連年炎九域
金鐘大鏞棄道旁搃若沉沙銷折戟珠歸禅月
獨無恙護持信有天龍力摩裟兩鉉&KR0668;烟霧錯
落丹霄映金碧光如摩尼含五色高比珊瑚長
一尺嗚呼羲軒之鼎莫可求禹鼎亦已淪東周
世所用者非爾儔或膨豕腹仍包羞調羔尔無
與覆餗爾不憂歸来兮歸来北山兮菟裘汾隂
自有為時出切莫放光驚斗牛
戲綵堂
宜興主簿許克敬念曾祖法曺公為堂奉母
夫人馬氏相國馬公廷鵉為大書戲綵二
字名之至乃翁復巨搆以奉其母今克敬
念斯堂與親俱亡哀思有詩且持卷以求
紀載按許氏家譜自南唐金紫光禄以下
擢科第者三十餘人克敬亦洪武進士
南唐世家故軒冕歲久雲礽益蕃衍樂平山中
戲綵堂碧梧鈞翰摛華篇當年甲第連青雲過
庭趋蹌俱鳳麟二母高年俱近百兩朝紫誥金
花新累䄄列鼎鳴鐘鼓綵衣𥚹&KR1862;堂上舞架書
連屋笏滿床折桂多從廣寒府昨来海變桑田
日四海狼烟暗如漆山中舊宅化焦土孤兒歸
来淚如雨八珍之味肉臺盤何如啜粟盡親歡
千金之裘走南北曷若斑衣戲親側肯堂肯構
固不難去家千里方居官出門羞見羔跪乳故
篋尚遺熊胆丸老夫知公念親意不為高堂燕
雀計願言長佩蓼莪詩圭爵荣親繼先世
兵後過季子祠
延陵采地荒榛棘延陵遺廟成瓦礫延陵野老
歸弔古獨立斜陽長太息塵埃野馬紛滿眼城
郭人民搃非昔恭惟泰伯吳鼻祖三讓高風冠
千古周衰列國俱戰争卓爾雲礽踵遐武法國
躬耕江上田曰附子臧非浪語天倫義重情所
鍾屹立狂瀾見孤柱此義孰可比採薇西山孤
竹子此情知者誰獲麟老筆十字碑德音寥寥
二十載陵谷幾番經變攺江南近代滛祠多梁
公不作可奈何於乎祠堂之毁還可屋禮讓風
衰較難復漢家兄弟歌布粟唐家兄弟相屠戮
何當大化一轉轂於變澆漓作淳俗九州八荒
春穆穆泰伯延陵斷絃續芳也未死當刮目
劉龍洲墓在崑山慧聚寺後楊鉄厓偕應
芳及詣士友弔祭而作
目光如電氣横秋北望龍沙萬里愁匡主首陳
天下養和戎深為國人羞獨園埋骨黃金地上
界修文白玉楼一代人豪今寂寞春風蘆葉自
汀洲
送慶德謙知州漕運之京兼簡陳子山
十三萬斛葑田珠飄南風到直沽天上䕫龍
應為喜海中蛟鰐近来無山林久卧頭垂白雨
露重承紱已朱寄語玉堂陳學士楚狂顦顇老
東吳
簡净慈寺顔長老
南屏楼閣照西湖湖上雲林勝畫圖丞相頻来
談般若老碧端坐結跏趺獨園重布黃金地雙
樹新裁碧玉株我欲稽山探禹穴木杯堪借渡
江無
崑山陳伯康築亭山巔楊鉄厓扁曰玉山
高處且為賦詩邀予及郭羲仲劉景儀
殷孝伯盧公武同賦
神仙中人鉄笛老為爾玉山雙眼青玉山高處
拄手板鉄笛醉時圍肉屏天生丹穴鳳為石東
望黑洋鯤出溟一代風流有如此齊名西蜀子
雲亭
小至(兩年而回森遭難滕州)
九年至日悲流落一笑今朝有醱醅兒子歸来
雙足趼老妻歡喜兩眉開凍雲濃似金壺黑飛
雪輕于玉管灰咫尺故園兵火隔一枝誰寄臘
前梅
寄鮑仲孚提舉
風雨蕭蕭五月凉階前書帶草應長心傳千古
文章印名重諸公翰墨場官舍看山閑拄笏齋
居埽地静㷊香野夫别後遥相憶一榻青苔兩
鬢霜
除夕
姑蘇城外小湖邊寂寞僧房借榻眠詩藁寫成
丁卯集曆頭看盡甲寅年中原喋血人争地南
國啼飢水拍天坐起夜深如守歲屋山風雪洒
寒氊
楊提學過千墩寓舍出示吳淞道中所作
予次韵酧之
酒&KR0668;宫袍逸興多馮夷擊鼓舞蛟鼉一江星月
光搖動八極風雲氣盪摩不學山隂回雪棹肯
来林下訪烟蘿陽春白雪知音少為我臨風一
再歌
西野草堂為儲希崇教授作
南山虎去人無患西野堂成心更幽拄笏朝看
山氣爽讀書夜聽樹聲秋賢人在坐酒一斗奴
軰當階橘幾頭想像碧雞坊外路野梅官柳接
林丘
書露筋廟碑後
斷臂孤兒事可悲露筋孃子死尤竒裙裾不受
紅塵汚膏血寕充白鳥飢野燐照人魂斷處田
家妻嫂睡濃時璚瑰香骨天應惜鉄石貞心世
莫知宿草和烟薶古塚幽花帶雨泣叢祠碑存
米老春秋筆詩有歐陽絶妙詞風化寔能禆禮
俗天書宜為表門楣世間多少青雲士不恤衣
冠作夏姬
冬至即事
一簾紅日雨初晴客屨駢羅送復迎賀節本非
三代禮随時且喜一陽生齊奴金谷財為害楊
相冰山勢易傾何似酒杯長在手青山相對適
閑情
冬至前一夕憶次子林不寐枕上賦詩將
成忽其母夢中作聲撼而覺覺而喜言
夢林烈塘舊居作湯餅畢垣居室事懽
甚因用其語為是詩結句云
去年臘月初九日發軔天階又一期鄭校頗聞
衿佩集歐詞應作送迎詩久無書信来黃耳每
有親朋問白眉阿母夜来曾夢汝分甘仍在舊
西枝
送楊純夫歸琴川
杜子客長安行囊本枵然得錢沽酒覓鄭虔不
嫌官冷寒無氊邇来六百有餘載世道多随陵
谷攺身為今人心古人清風高誼依然在嗟我
如鄭貧蒙君愛如杜雖無三絶才樗散頗自喜
一從傾蓋意相得頭髮不知誰白黑衝寒觸熱
每見過愛我西&KR1141;好山色援毫或和龜巢編觧
纓或濯龍泉井常言好古絶類我外物多忤中
弥堅仾頭甘立矮屋下高論直到羲皇前朝来
賣得凌雲賦麹生車載来相頋門前尺雪凍不
消風木吼如虓虎怒宿宿信信傾腹心言欲拏
舟抵家去呼兒更酌罄餘懽贈别殷勤抒情愫
我昔居吳年十九君歸煩君訪諸友吳山醉處
好湖山鄉人来作軟脚局且對春風開口笑街
頭米賤酒亦賤一百青蚨滿雙斗儘判連日醉
如泥百憂盡付無何有人生窮逹各有時阿衡
元是扶犁手詩書豈徒守章句言行正湏傳不
朽珍重林居慎厥修好音慰我思悠悠
雪篷為蔡子堅作
鴟夷船載西施去遺臭五湖烟水路嘉尔吳淞
雪篷叟江水曾無尤物汚篷&KR1141;洞開天雨花柂
楼屹立冰為柱鵝鴨不驚柔櫓鳴鷗鳬渾在平
沙聚非熊無夢釣無餌如琴無絃得琴趋虎頭
能為畫漁蓑驢背無勞覓詩句潮州阻雪八千
里抗書直諫曾何𥙷殘氊囓雪十九年使節堅
持亦良苦雪篷之樂樂于天雖欲同人人弗取
獨有山隂王子猷清興頗堪同日語
過顯慶寺
六載重来釋氏家一甌新啜趙州茶杏花風後
春何冷柏子庭前日未斜拄杖頼能扶潦倒闕
文煩為𥙷楞伽要聽說法頻来往且喜平橋路
不賖
書潞城樵舍壁
燕子来如舊雨桃花笑為何人竹下青苔不埽
恐教鶴步生塵
一室四皆立壁六孫三已歸妻猶喜老莱舌在
不妨矮屋頭仾
拔木狼無䟦㚄絶粮道阻周流天眼或開或闔
人心何怨何尤
瀼東瀼西農畮巷南巷北人家白露秋香禾黍
綠雲春靄桑麻
劉德祥監税江州有誤傳其子死者遣人
回家并寄書吾孫詞甚酸苦予因賦詩
代簡
九江相去二千里一别于今五六年盡道國容
恩容告老安知家信有誤傳山連楚尾青天外
潮落潯陽夕照邊遥想此時公務隙爐峯相對
思悠然
題趙行素佩韋齋
綵衣翩翩童丱年佩觹佩韘庭闈前鉄馬紛紛
戰争日佩犢佩牛江海邊幽蘭紉佩非不好獨
醒末欲追前賢朅来佩韋不佩弦常以輔我氣
質偏視韋之緩我之急如餌良藥沉痾痊世事
多因忙後錯緩不及事理亦愆不疾不徐發中
節秉彛庶得全吾天岩廊鳴玉似高步江妃觧
珠人浪傳貪荣可笑蘇季子佩六國印扶危顛
何如茅齋但安坐且有竹風堪醉眠青山于人
少知者白雲與我同悠然韋乎韋乎心目懸得
魚吾豈忘吾筌
贈黃仲噐
予觀道書謂洞庭山有林屋洞天仲噐以避
兵居之既而過雲間適海上復還常之横
林閱歲月三十年距洞庭三百餘里仍以
林屋自號示不忘也徵予詩故歷叙其遊
息之概如此云
一目九州皆戰場避兵林屋水中央林屋仙人
不知處橘井委棄青霞漿木奴包金亦致寇人
乃随雲出岩岫五湖三&KR0873;放孤舟遵海幽尋采
三秀堪輿再造隔兩塵故鄊来歸能幾人芙蓉
湖上大横峴烟連綠樹横林春觧裝付與箕裘
子管領春風桃與李幅巾自作逍遥遊别有行
&KR0810;脩竹裡一童出入長相随欵叚之馬亦不騎
林屋别来陵谷移時望白雲猶賦詩膏粱文綉
俱不喜猶曰愛之心未已堪笑老夫同此心白
首論交結知己何當呼起李謫仙每飲一斗吟
百篇殺青盡伐南山竹謄錄好詩娛暮年
悼許君善
谿西老人山澤癯一生祗以詩為娛常言愛詩
入骨髄好詩抄藏千百紙七言近體尤歡作不
費工夫細彫削嘔心每笑李家兒牛鬼蛇神何
足奇老夫初焉未相識𢾗篇不知何處得稠人
廣衆誦吾言說過于楊巨源一朝傾蓋千墩下
膠漆相投不相舍西隣假舘兩年春買宅移家
情轉親此時吳門正堅壁張角未死人相食雲
梯砲作霹靂聲狼烟暗天血滿城吾徒幸若王
官谷朝夕同吟紫芝曲桑田變海間嘘吸間死
欲丘首歸横山暮雲春樹勞遠憶十載詩筒仍
絡繹重来桑梓甚蕭條巷有索租人呌囂骨冷
九原呼不起一酧薤歌續蒿里嗟哉時俗貴輕
肥如子愛詩人亦稀
贈王仲昭父子
扁舟入吳空載月閭丘虎丘俱不謁停橈再拜
范公祠楊花正落祠前雪義田義宅二百年義
聲洋洋天下傳嗟尔吳之人胡不踐遺躅貪夫
婪婪昩盈縮前車後車屡顛覆下床兩屨内雙
足奚用領軍鞋一屋我来訪舊無所將贈以范
公博施之義方家傳更湏授賢郎福澤將来未
渠央吳淞江水長藍謝青毋相忘
挽吳逸菴
廓然一襟涵宇宙鍾氣會稽山水秀春秋高似
伏生年岐伯諸書口傳授浙水西来家屡遷名
與杏林俱不朽老去居吳抱雙膝四頋狼烟暗
如漆兒能負米百不憂有酒即呼人共喫常時
隐几看青山醉則齁齁枕琴瑟廿年同飲松江
水通家之交親戚比别来恨無縮地術時復論
心書一紙只今祗與阿戎談翁在九京呼不起
李明善慈竹軒
吳淞江南盆浦曲慈竹軒開薜蘿屋了無花木
闘紛華一徑波光照猗菉&KR0655;塵不滓蒼玉叢枝
枝葉葉皆清風一年一度冬夏笋冬生其外夏
其中德哉此竹美如許子母交相禦寒暑嗟哉
人為萬物靈温凊幾人能似汝吾知吾友此軒
居朝夕奉親来板輿母慈子孝默相更喜君子
能威如樹萱堂上分甘樂諸孫錦䙀如錦籜家
僮笑指青琅玕少年喜與俱平安令名亦同千
古垂咄彼鴟鴞兒人面刀劍腹不學返哺烏頑
然忘頋復嗚呼吾不知其見此烏兮何面目爾
何日兮視吾竹
簡湯道原曺子壽
予生頗好古恐兒軰不能繼述敢請二賢良
相與語之吾兒觸屏煩為警省旦夕稍閑
煮茶專待
要學劉伶死便埋随行負鍤欠輿臺螢生腐草
光能幾螘在南柯夢易回一笑預言身後事兩
賢聊共掌中杯貧居何處堪鋪席流水&KR1141;前好
綠苔
過横山龍祠作
横山龍母祠前路人說今年祭龍苦前期邑有
皂衣来督遣丁夫剪榛莽里胥中有豪家郎搏
攫如鷹噉如虎編氓一呼六十人棄擲犁鉏行
或沮十家之甲最可憐背血淋漓遭捶楚囊無
一錢供百需肥腯豕如買烏牯手傾麥斛比珠
斛剜肉成瘡誰為𥙷胥常大嚼過屠門今乃閭
閻刲鷺股吾聞此語三太息郡邑安知弊如許
祠官稽古垂令典穆穆緝熙由聖主聖心寬仁
重民食三年兩度蠲租賦天生感孚和氣洽曰
暘而暘雨而雨報功于龍歲有祭禮若迎猫恩
更溥龍兮龍兮知不知如此嗟来食應吐
皇恩蠲租詩
洪武庚申天下秋粮欽蒙全免今年壬戌秋
粮夏税又皆免徵征繇聖恩寬大亘古無
比故耕稼之民歌謠滿野而某則併以區
區所聞者作詩以紀盛事
漢紀蠲租半遷書汗竹竒大哉今聖主全以惠
羣黎量與乾坤合恩同雨露垂豐年魚有夢丹
詔鳳重来庶富民生遂敦寬俗習移微甿皆鼓
腹窮士亦揚眉古制成均法新頒釋奠儀雅音
諧律吕名教浃華夷茅茹今朝拔英髦靡一遺
八荒仁夀域萬世太平基水有清河日山無爛
石時時雍民皥皥年耄我蚩蚩不作輸芒蟹真
成曳尾龜倚墻歌此曲擊壤付吾兒
林在新鄭縣學六月公文来取其子視疾
七月初四日塏言别而行付家信外寫
此
一聞汝有河魚疾三宿心如野馬馳遠阻恨無
人縮地吉占頼有卜言龜眵生稠漆粘雙眼身
兀枯枝坐有胝預寫蓋棺遺嘱去好傳經業佐
明時
送沈居士同塏往新鄭
二千里外視吾兒重九日前期汝歸坐卧待看
黃菊綻往来相伴白雲飛郵亭歇處加飡飯客
路凉時早裌衣無限老懷言不盡臨岐目送思
依依
賀袁一泉陳大方新任道紀司官
山中宰相古来有地上仙官今更清夜半光生
雙劔出秋高氣感九鍾鳴丹霄拱極星辰近黃
道經天日月明玄牝書中多妙理政湏献納佐
隆平
賀聪聞極正心印新任僧綱司官
象法提維付偉人聖皇綸綍今諄諄手持正印
天龍護身着方袍雨露新旭日斗城衙有鼓清
時滆浦鏡無塵墻東病叟頭如雪也喜曇花並
得春
贈天寧寺無學長老
報恩扶起法幢来鐘鼓天寕&KR0688;席開道出語言
文字外卓然聲價自崔嵬
麻衣䟽屩古人風儼葉駢花一埽空八萬四千
修月手斧斤随入象王宫
賀府官重修多稼亭
朝家重下蠲租詔郡圃聿修多稼亭一帶金湯
增氣㮣四郊禾黍勝丹青甘棠風作婆娑舞横
峴雲開翡翠屏斧斤聲中勸農意爾農豐樂正
湏聽
周節婦詩呈府縣官
滆湖水出白寉溪大江潮来溪口西江潮湖水
接連處節婦姓陳周氏妻良人早世舅姑殁抱
雛日夜號空閨盡拈奩具易喪具衣有淚血髽
無笄績麻絡絲紡且織破&KR1141;夜雨風凄凄孤燈
照影伴寂寞寒風夜雨聲酸嘶烟塵遠避東入
海兒方長大能鉏犁時清歸守舊桑梓荆布蕭
瑟茅茨低青絲兩鬢變蒼雪皎如玉樹無&KR0655;翳
前年縣官帖鄉里核寔上府文可稽老夫近聽
路旁語聖皇德與唐虞齊天語諄諄為天下求
賢悉上青雲梯閭閻未見旌表節門前草没青
苔蹊願言宣聖化郡邑罔俾側陋薰蕕迷旌善
亭中名一題恩同璽書封紫泥佇看俗習接武
皆麟蹄
再贈衡志道
世俗以甘旨奉飬者為孝温凊定省之禮鮮
能之今寒區衡氏兄弟三人皆善飬其母
其伯兄志通禮意之勤老而彌篤冬則以
身温枕席雖大風雪母不知寒能此一事
可配古人故作此續前所贈詩以𥙷其闕
云
雞鳴雪屋起居安魚出冰池食飲&KR0794;最喜兒能
温被席慈闈冬盡不知寒
寄馬䭾沙陳粮長
老龜獨巢蓮葉秋元龍高居百尺楼長江只隔
衣帶水佳景宛在蓬莱丘一年時序換新曆四
海兄弟懷舊遊竹君寫我歲寒意聊折梅花寄
壟頭
送曺德昇赴批騐茶引所
山無猛獸水無蛟邑里春来樂意饒部集茶商
新箬籠壚添酒市古溪橋赤心報國年方妙黃
耳還家路不遥珍重清時用刀筆平陽遺澤豈
寥寥
謝新鄭縣官助葬亡子并以志略送去
去年孟秋初天旱火雲熱吾孫奔父喪病眼淚
流血陸行二千里&KR1974;踔若跛鱉歸来秋盡時黃
埃滿縗絰詢言父襄事從頭爲細說一衾覆黔
娄家人影单孑喪具百無措宿儲瓶亦竭幸逢
賢縣令賵贈意切切擇木製美棺敦匠夜不輟
寮寀同哀傷祭奠豐且㓗青青諸佩衿感化重
禮節是猶風偃草弘綱頼提挈吾知賢令心高
誼等前哲無錢及元振有則與同列無麥及堯
夫有則與同轍悲哉吾中子忝教兩朞月眷言
古東里圖經自来缺編蒲載前言辛苦磨硯鉄
草創十八九放筆成永别手澤存于家歲久恐
亾滅抄書送琴堂公餘賜披閱韞櫝庋&KR1274;舍無
為醬蒙設會有作家手織錦為𥙷綴姓名蝇附
驥九泉應感悦矧知埋葬恩寕無報銜結老夫
懷謝言縮地恨無訣殘喘苟朝莫烏能見鬷蔑
坐馳仰崧高心聲吐烏咽
述懷
雙眸半瞎耳全聾年及新豊折臂翁孤陋一生
棲白屋虚靈方寸烱青銅人如禽犢真堪恥家
有詩書未是窮但願太平田野樂九原高卧聽
松風
人日和前韵二首
曾聞社酒可治聾椑榼分来謝阿翁才士謾磨
龜硯石貴人多佩虎符銅人前出語羞稱好杯
後為文錯送窮連日昏昏如病酒不知春到楝
花風
林居鶴髮老痴聾彷彿忘機海上翁留容但沽
隣舍酒鑄錢安用蜀山銅一年春色花無幾千
古川流水不窮誰謂東家錦衣樹龍顛虎卧夜
来風
寄南澗海苹二&KR0688;主
東土西天今幾華南能北秀本同家門前弟子
齊腰雪案上經文五色霞䄂拂古墩行傍柳缾
分春水坐煎茶遥憐丈室俱清絶屡夢幽尋適
興賖
寄張仲安舅甥及邵濟民許叔遠
去年&KR0712;棹干墩浦澆酒百倫墳上土伯兮伯兮
呼不醒仲也愛予仍眼青最喜諸甥多似舅恋
恋之情無不厚東隣瓜田兼種藥杏林仙人與
同樂箕山之瓢今貯詩雞林賈人知不知老夫
别来八九月憂患多端鬢添雪負米不歸悲仲
子我盆又鼓酸風起傷春不欲向人言恐人忍
聽哀號顛最苦雙眸失岩電近日看書渾不見
兀如枯禪壁常面隙有微明澘且眩阿兒呼来
滌塵硯代筆題詩簡羣彦
無錫華景章以墻東陸先生所序乃祖玉
溪義士之文徵予詩故有此作
猗欤古聖賢飢溺視由己聖賢久不作人多飢
溺死天曆年中歲薦飢老夫身親耳目知操壺
枕籍委&KR1474;壑烏鳶飽食狐狸肥適逢郡縣無良
吏狎弄文移等兒戱義倉和糶百蠧生殊先民
救荒意吁嗟玉溪翁高義孰與儔黔敖之粥活
鄊里立觧倒懸危急秋指囷不結當世交易量
不效前人尤盡令菜色作喜色如渡弱水登蓬
丘嗟哉玉溪翁往事誰紀述鄊人口碑傳四方
墻東老手春秋筆老夫知名五十載更喜墻東
文字在義聲洋溢流至今又閱桑田變滄海天
生孝孫念厥祖禮樂趋蹌䋲祖武丈夫不憂無
萬鍾要為顛厓救辛苦
唐君舉輓詞
早年讀律如五經案頭夜照練囊螢學成能展
四方志當路搢紳俱眼青神州赤縣坐蓮幕贊
畫雖勞意磅礴青雲拾級步徐徐腰纏不跨揚
州鶴邯鄲夢斷楊花春桑田變海宇宙新歸来
東陵剪荆棘故侯誰識瓜田人竹林小阮差可
喜為箕為裘奉甘旨青松宅邊紅稻畦白雲亭
上烏皮几四時花木手自栽客来看花常置醴
有時寂無語蒲團醉逃禪有時曳鳩杖朗誦逍
遥篇得鹿門龐公之安比濟南伏生之年生平
有如此死去真悠然薤露歌或可鐫此歌便作
碑銘傳
過無錫口號
客舟無錫道中歸聽唱吳歌淚&KR0668;衣泰伯墓田
耕觳&KR1100;偃王祠廟走伊威二三策在遺芳遠千
百年来舊俗非詩寄瓢齋老詞伯吟邊同爲一
歔欷
題漁樵共話圖
爾樵斫青山爾漁釣滄洲世事百不聞此心兩
悠悠道旁弛担渚泊舟促膝面語何綢繆想論
會稽人衣錦或訝桐江棄羊裘人生窮逹各有
分曷不嗒然自作逍遥遊
贈醫士錢伯祥
杏林老仙山澤癯幅巾逍遥曳長裾逢人善作
青白眼有子能受黃岐書酒對玉峯傾鑿落丹
成金鼎飬芙蕖焦桐挂壁斷絃久藥杵聲中樂
有餘
題扇
青山滿眼氣蕭森茅屋人家烟樹春客星多擲
漁竿去誰復扁舟釣碧潯
題子昂竹石圖
玉堂歸来鬢欲絲漚波亭中清晝遲竹君石文
意相得不時為作無聲詩
安安道人歌
僧坊旅宿崑山縣夜續安安道人傳似將秦鏡
作斯文道人肝胆都能見早年學劍欲有為車
塵馬足曾馳驅蕉隍夢斷竟失鹿葑田乃耕東
海涯安知迯名迯未得射兮旌招論觀德諸生
遊藝集如雲儼如風詠從曾晳歸来自喜安其
安一室視同天地寬鹿門龐公與同志妻子不
知行路難旁人問我安心訣非佛非仙非臆說
&KR0655;雲不滓沉寂天水湛霜潭照秋月家居四壁
莓苔青柴門雖設晝亦扄年来豈獨樂吾樂堪
輿俯仰正清寕有時得錢即沽酒明月清風作
三友胸澆磊塊去即休不學淳于論石斗嗟我
碌碌者婆娑歌無勞赤松遊只在青山&KR0810;挂瓢
樹下蹣&KR1552;舞歌舞聲繚繞青桐柯羣雄自尔卷
白波安居之樂奈爾何
遠綠亭為惠聚寺瑞芝年作
道人愛山常目接無復經繙貝多葉碧天仾處
見絶頂蒼石爛来知幾劫清風一洒六合塵湏
彌芥子等法身諦觀有色若無色大地盡作曇
花春
宿崑山延福菴
葉舟来訪漁樵社蘭若適逢龍象羣屋近玉山
多潤色林藏寶地絶塵紛玄壇坐到三更月高
枕眠分半榻雲鐘鼓聲中鳴般若老夫堪笑耳
無聞
題崑山縣主簿先塋圖
舊衣冠麟角族隂隂榆柳連鄊曲佳城父祖馬
鬣封鬱鬱松楸在吾目飬親弗及奉庭闈居官
豈敢懷蕨薇二六時中公務畢三千里外歸心
飛出言不作雌黃口臨事不為高下手琴堂喜
得佐絃歌俸米支来供爼豆高懷烱如寒露壺
連步陟彼青雲衢兩塋銜土集義烏更遣丹青
添畫圖
題竹枝雀圖
覆車之粟衆喧呼爾獨忘機入畫圖枳棘叢邊
林有竹一枝何異鳳凰梧
題玉峯書舍圖為俞彦智作
婁江水接東海洋崑山玉立摩穹蒼江山城邑
美如畫之子卜宅山之陽邯鄲夢斷歸来後詩
三百篇長在手尚將古䟽𥙷䖝魚復以今文較
蝌蚪門前小溪流水清略杓不通車馬行奚童
甕汲供茗盌鷗沙席坐尋詩盟才多轉覺讀書
好春雨庭生書帶草時稱狂客醉鄊遊㒺俾四
明專賀老
題畫魚圖
魚在在藻或在淵同随波泳游同一天會得莊
生濠上意畫圖詩史搃難傳
題畫竹顧梃之子作
父作子述為竹傳神筆意古淡靈犀絶塵品題
者誰龜巢老人
題雪竹圖
此君立雪清復清老夫見之雙眼明琅玕恐折
驚棲鳳三嘯虎頭風欲生
絶句二首寫延福山中客况寄止菴長老
一榻清風偶借眠白雲長繞枕頭邊客来題遍
芭蕉葉我亦留詩謝老禪
風繙交動曙光搖𬞞筍分甘到客寮最喜松聲
秋瑟瑟月餘忘肉似聞韶
一般春
希夷古高士詩言一般春以詩謚攸居夫豈尋
常人一般春意何在莊生論天倪托物肆迂怪
列子說混淪其言極夸大老夫請以理折衷慎
勿謂我胡公之中庸古今先後無始終洪&KR0655;高
下俱流通芸芸萬物生意遂盎盎兩間和氣充
鶯鶯燕燕妙歌舞花花草草紛青紅孤松或落
幽澗&KR1284;三秀多生糞壤中步伸尺蠖天運轉戶
啓百蟄雷音同鶴長鳬頭短分自一敢以私意
窺神工一般春意如此朱絃嶧桐奏流水洋洋
自入知音耳小車高閣卲尭夫随柳傍花程伯
子針芥相投肝胆合祇應絶倒東風裡白雲先
生知不知同姓乃有此白眉老夫夙昔愛此詩
四百餘載人無之頭髮雪白雙眼眵也来摸索
珊瑚枝
寄饒州鄱陽縣唐生
千七百里鄱陽縣外孫書来如見面九十三歲
龜巢翁中宵夢得重縫線詩瓢山人来上游吾
將結社招馴鷗延陵昔日繼三讓野水何處無
孤舟家貧幸尔年榖熟買書教兒耕且讀梅花
無恙竹平安歲晚無勞念窮谷
和舒文允見貽
冬至經旬久朋来喜踐長市沽雙木榼踞坐一
藜床小酌成歡洽閑愁付杳茫山無白石爛谷
有紫芝香澹泊聊相與辛酸已俻嘗盡消湖海
氣莫放斗牛光所貴心能直何慚貌不揚聽冰
狐自惑吠雪犬何狂歲晚鷗盟在生平蟻夢忘
酒堪澆磊塊䄂莫舞郎當西崦黃茅嶺東洲白
水鄉漁樵同此樂吹笛送斜陽
夏五訪一舟禅師臨别立銀杏隂中謂予
曰山中舊物什喪八九惟此木幸無恙
也宜蒙品題為天寕勝概使居山者亦
預有餘光予謝不敏然心嘗許之故兹
口占以頌人物具并之美
一箇虚舟渾不繫千金鈞重負力能任金園地
湧靈光殿銀杏天生雙樹林佛印衲裙坡老帶
昌黎詩句穎師琴禅林勝事無今古况尔庭前
好綠隂
輓曹子毅大使
早歲輕肥試采榮一官三載係塵纓觧龜便作
幽栖計瓜圃東門學邵平
其二
桂子初生折軟枝青氊舊物遂陵夷竹林小阮
親調饍何異慈烏返哺兒
其三
生来不鑿混沌竅此去竟作逍遥遊回頭一笑
看鷸蚌未到釜&KR1092;誰肯休
洞庭胡敬之以予父執之交歲餽新橘凡
十有餘年感無以報是用作歌
湖山清氣鍾而翁生兒亦有古人風年年送橘
拜床下甚愧我非龐德公今年霜落洞庭早橘
熟先于葑田稻青衣童子黃金丸樹頭摘来霜
未乾儂家食指百三十分甘喜得皆波及嬌痴
堪笑兩曾孫手弄金丸口欲吞阿翁老饕三嚥
畢教孫食之還自喫一枚一枚復一枚翁有笑
聲孫亦咍枯腸久似長卿渴甘露適從仙掌来
楚江萍寔不可得華峯藕亦無人識冷比雪霜
甘比蜜此句真堪題此橘韓子之詩今借代無
借作報章揮我筆懷㦲故人家洞庭七十二峯
環翠屏洛陽秋風塵滿城莫能汚爾雙鞋青南
山不爛黃河清正湏坐閱三千齡山中舊識諸
耆英煩道老夫多寄聲
紅梅
前代支郎亦異㦲白雲堆裡植紅梅樹經劫火
多番換花向春風二月開隣舍杏桃渾赧色禅
林草木絶纖埃一時想像題詩去别日尋芳載
酒来
歲旦言情
去年元日兩眉攅懷抱今朝頗覺寬一夜雨聲
曾不絶五更天氣只微寒
其二
曾孫杯捧屠蘇酒冡婦厨供粔籹盤最喜催租
人不到田家雞犬得平安
寄盧長嬰次農
我思東吳諸故人三難青年才出羣爛爛眼如
岩下電英英氣作山中雲一經旨趣熟儀禮六
書徧旁宗說文無由縮地即相見晉鄙亦得沾
餘薰
龜巢藁卷之九終
