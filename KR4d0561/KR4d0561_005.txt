龜巢藁卷之五
詩
贈邵濟民
曲塘地僊居洗藥溪水香青衣兩童子玉杵搗
玄霜玄霜搗来奉高堂老親食之夀而康天生
便便貯書腹金匱石函書爛熟東南海上多名
石石中采藥騎青鹿歸来濯足婁江水對坐青
山隐烏几嚢探藥物不論錢但欲使人無病耳
有時弹琴鳶鳳音有時拔筆長短吟紛紛䑛痔
吮癰者從教别屋堆黃金
聞雲門張先生以慈烏軒焦尾居名文集賦
二詩以贈
慈烏曲九韵
慈烏乳衆雛雛大羽翼成翩翩出巢飛啞啞繞
林鳴得食不自飽歸以飤所生紛然同類中有
此骨肉情余昔飬親日瞻烏常自懲白首重相
見愛之雙眼青匪謂得所止丈人屋峥嶸爲時
梟獍多見烏如閔曾王孫金弹丸慎勿令畏驚
焦桐曲九韵
焦桐製孤琴舉世稱異材往非蔡中郎竟作㸑
下灰七絃繫朱絲徽金軫瓊瑶知音適相遇携
上高高臺一弹金陵散絶響有餘哀筝琶沸新
聲瓦釡亦雷鳴天機妙循環復見泰宇開爾桐
朱鳳吟靈風揚九垓吾今洗吾耳盤石坐莓苔
芝秀軒詩一首
猗與名門夙稱五常遥遥耳孫厥德復昌於粲
爾子文藻有光如彼朱草曄曄其英自天降祥
奕葉流芳匪曰三秀仙人之粮林&KR0676;爾居奇芬
遠揚雍公之扁金薤琳琅於昭彼蒼福善孔彰
俾爾耆艾家有餘慶維来維仍永言弗忘
結茅東郭歲晚言懷八首
行盡難行路歸来父母邦溪山閒杖履花竹小
軒&KR1141;教子知一二抱孫成兩雙有時城府去深
媿鹿門龐
其二
齷齪龜巢老蕭條鶴髮秋過眉桃竹杖方領木
棉裘𥙷世慚無術通家憶舊遊幸然雙白鳥能
與共滄洲
其三
净掃蕭齋地書床一舊氊談經雞亦觧迎客犬
常先流水柴門外横山甕牖前春秋垂八十食
粥了餘年
其四
季子躬耕地寥寥禮讓風度遼歸老鶴遵渚集
飛鴻土姓多相雜鄉音舊不同獨憐東郭外劍
井氣如虹
其五
官塘人似蟻環堵室如蝸白髮三千丈清貧第
一家地爐寒撥火雪水夜煎茶好客知誰至青
燈結細花
其六
過客應相笑巢翁未得閑酒經方𥙷註詩稿又
重删藜杖家家竹藍輿處處山𢾗朝天色冷高
卧掩柴關
其七
故國歸来晚孤城草木寒親朋皆鬼籙鄉里少
儒冠寫琰金鍾失沉沙鉄戟殘譙門斜照裡時
為一辛酸
其八
臘月無多日春風又一年儘添頭上雪聊適瓮
中天彩筆題冰柱青衣送酒船晚来賓客散清
興更悠然
和陳貳令遊善權洞
我昔陽羡遊春山聽茶歌别来三十載重遊竟
蹉跎憑高每望碧湖外羣峯玉立青嵯峨善権
山水最佳處我公去知清興多来時風景溢吾
目不用登臨勞吾足有聲之画勝丹青曲盡物
情人嘆服天開地闢羲皇前神工為誰開洞天
爾来一萬八千歲金堂玉室居羣仙飛車鵉寉
久不見春去秋来只鴻雁青山前度汚狼烟從
此四郊荆棘遍洞前玉氣金㳽漫仙家應作瑶
池觀層巔巨石勢欲堕過者為之心胆寒翩翩
石燕粘翠壁飛来若與人相識馬如龍車如水
尋常貴遊無足𢾗以分清致似名緇一代風流
繼支許樂哉山水三日遊忘却世間千種愁昔
人名句題玉柱今公健筆留銀鈎寄言武陵人
桃源兹可求丹沙多與鍾乳雜瑶草不知蒲柳
秋長橋無饞蛟南山無猛虎在處可観遊政湏
人好古漓墨鉛碑篆亦奇絶似岐山石為鼓竹
姑子年年春山僧煮玉邀嘗新哦松暇日肯同
去作詩更為山傳神
鄉飲酒詩十四韵
皇帝即位之五年歲在壬子詔天下行鄊
飲酒禮明年癸丑正月上日常州府太守
孫公率僚属行之儀物品節不約不侈省
部主事宋公實在賓位僎介耆客凡二十
七人執事者位之其登升揖譲盥洗献酢
靡不如榘時(某)七十有七亦得以布衣厠
諸賢士大夫之列蓋有不勝其喜幸者率
爾口占以紀盛集云
一統乾坤大羣生雨露新君王能建極風俗易
還淳鄉飲稽蒼籙天書降紫宸諸侯遵令典嘉
讌展良辰黌舍簮纓集珍羞爼豆陳主賓儀秩秩
介僎色津津椒頌三陽日芹香泮水春工歌聲
律古揚觶献酬頻聖澤沾羣品仁風播八垠賜
䀯無足比置宴豈能倫老我溝中斷諸公席上
珍叨陪聆讀法喜獲坐連茵引領瞻西日傾心
拱北辰知恩無以報三祝效封人
謝董明府惠炭
范叔寒多正不禁烏薪重惠比烏金賖來脱粟
忙煮飯留得焦桐好製琴環堵一龕春盎盎䴡
譙三鼓夜沉沉硯池雲起龍香暖寫我梅花鉄
石心
雨中懷秦主簿
東門之東西市西人家屋頭竹雞啼新年十日
九風雨二老幾時堪杖藜
懷儲教授
鎬京春宴醉簮花步出都門駕小車七里八岡
山店夜一氊風雨宿誰家
次韵言懷八首
親朋淪落盡故國似他邦矮柱龜頭舍疎&KR0905;蚌
殼&KR2264;鵲聲簷外喜鵉影鏡中雙兒女俱婚嫁迯
禅笑老龐
其二
江海飄零客烟塵二十秋逝將諸犬子歸老此
莵裘夜雪圍爐坐春風秉燭遊樵漁時共醉何
異宴瀛洲
其三
老我龜藏六無毛可作氊裁詩閑未得強酒醉
當先茅宇城闉外梅花臘日前幸逢賢郡守鄊
飲禮高年
其四
短日經南陸嚴寒鼓朔風遍懷知己友長覓寄
書鴻世態今如此人心古不同青天如可問飛
步躡長虹
其五
風冷柴門閑齋居縮如蝸小橋平陸里識字老
農家野飯常留客春醪頗勝茶早梅溪上折斜
插胆瓶花
其六
貧居家事少客去跛奚閑茅屋牽蘿𥙷蘭階擇
草删雪添南浦水雲暗北&KR1141;山孰謂寒如許雞
鳴客度關
其七
自分馮唐老誰憐范叔寒婆娑鳩在杖蕭散鶡
為冠夢筆才華减談經喘息殘昨来初度日淚
落酒杯酸
其八
神仙無足信何藥可延年素行多違俗丹心不
愧天座有談笑客門泊往来舡吟雪誰相似㐮
陽孟浩然
送秦宜仲主簿之京
丈夫不洒離别淚杯酒聊發玲瓏歌黃楊閏餘
歲已久紅杏日邊春正多子瞻手携鉄拄杖太
白足上金鑾坡鳳臺佳境必重賦千萬寄詩来
薜蘿
送主上人兵後尋叔歸臨江侍養十八韵
青年未焚紫羅嚢竹林之遊鵷鳳翔一旦身為
苾芻草半間屋住菩提場安知兵甲滿天地遂
令叔侄成参商桑田既变家亦毁蒲屨欲織親
俱亾某丘某水搃淪沒曰祖曰禰誰烝嘗象龍
駕法力雖猛豺獺報本情難忘崎嶇行脚求從
父殷勤稽首祈空王護身符出虎牢險忍辱鎧
染狼烟黃長洲茂苑久争戰殘山剰水方凄凉
相逢不覺開口笑此喜自得安心方行人嗟嘆
擁長道畫鷁送將歸故鄉孤雲飛處是玉笥把
茅蓋頭猶錦堂蒲羞可助潢潦薦木瓢共飲曺
溪香愚観諸公發歌咏力為吾道扶綱常惜哉
僧中有此郎疇能為爾加冠裳於乎疇能為爾
加冠裳
次韵袁仲徵見寄併自述二首
城隂山作讀書堆書画船從海上回春水泮池
芹小摘秋風老圃菊重栽明時正用凌雲筆清
夜還傾酬月杯百里相忘兩相憶詩筒好寄便
鴻来
才華减盡姓名低頼有綸竿釣碧溪衰髩幾經
蓬綴雪關心一點絮沾泥江山有助詩頻賦朋
舊相過酒共携金斗城東二三里道傍茅舍似
雞栖
借韵寄蔣以忠
江上羣山翠作堆江雲與客共低回黃楊閏後
餘無厄丹桂天高孰為栽飽喫河豚肥似乳醉
看江水小如杯延陵祠墓春申巷我亦挐舟訪
古来
借韵寄劉小齋
白練裙輕帽屋低綠隂庭戸瞰清溪詞章落筆
如翻水篆籀藏鋒若印泥一昨論交心共許幾
重飛夢手重携絶憐鳳穴生雏好已向朝陽碧
樹栖
謝許克敬六月惠炭
去年臘月人凍死我亦中夜眠不起家僮赤脚
令采樵日暮歸来堕雙指德哉故人憐我貧于
今暑月遺烏薪藥爐喜得文武火茶鐺爛煮搶
旗春禦寒有偹心胆壮故態盡除寒乞相山空
歲晚雪復来平地不妨深一丈烏薪熱成霞熖
紅藜床坐我龜巢翁灰中芋栗薦村酒凍梨面
作桃花容齊奴㸑蠟自奢侈野人炙背無足比
融融之樂度殘年重賦新詩謝知己
病中蒙董知縣陳縣丞尹主簿枉頋且有
白粲瓜酒之惠旣而病愈賦此以謝
鳬舄飛来野老家同僚先後佩飛霞共憐敗絮
多生蝨為問疑杯或飲蛇月俸分將官廪粟朋
樽兼餉早秋瓜相如四壁光生彩試握霜毫答
寵嘉
常郡泮宫詩
猗昔廟學悉燬于兵我侯作之聿觀厥成巍巍
素王羣賢&KR0770;如侯殿侯廡豆籩于所師生有廬
&KR0688;道在堂飲社讀法有程有章我侯戾止若網
而綱嘉乃進修戒毋怠荒宫墻匪高丹堊非侈
道㳽六合聖有遺軌侯揚天休嘉惠士子儒風
還淳庶見麟趾
武邑新學詩
邑有孔廟棟橈欲堕舊亦有學&KR0668;漏且庳唯邑
長貳撤而新之清廟奕奕門廡階墀聖賢明靈
陟降在兹黌宇言言齋有書詩師友&KR0688;貫朝斯
夕斯射則有圃書或臨池帷林杏壇古音朱絃
頋諟廟學治化之基帝澤育莪比迹蒼姬絃歌
武城異世同規
雜詩
積隂當玄冬生生已機息陽孳僅毫髮梅花獨
先得若人玩化机于此已深識攀條摘玉蕊吟
玩意莫測誰復見天心所慮羣隂逼閉門夫何
如君子政惕夕煢煢保飬間由兹見天德
山雲忽低徊四郊分白兩老農荷鉏歸播榖桑
間語相勧一何勤一鳴再三俛老翁感禽意豈
惮東作苦嘉榖已涵活尚待明日煦小兒未觧
事大兒遠服賈農噐已可敶鋤耰在梁梠入室
唯老妻出汲撫&KR1125;甒
凛秋氣忽微徂暑已云&KR0616;黃花異凡木所植本
因壌稜稜青霜間誰復見俛仰肅殺一氣中銳
氣出其上強梁固可人傲德毋日長志士想丘
&KR0676;老驥厭道長歸来已低徊但覺青山好至樂
在天倫不必事華藻交歓能幾何及今已衰老
至老無修行善類日以疎生知愧古人晏安夫
何如羣處不念德草草復離居春遊有餘興雜
花滿郊墟網罟不能操空羡淵中魚青陽既開
動草木方敷荣積雪忽如此豈不害含生大化
無停機生生寕有已人心偶自徂豈不害天理
援琹一鼓之坐致粗穢除吾分一天地積隂夫
何如
二月二日漫興
東風吹散社公雨紅白花開爛錦雲時俗喜逢
迎富日老夫羞作送窮文裌衣試着寒猶怯拄
杖歸来酒半醺為問驛橋楊柳樹送人多少去
從軍
送安上人歸馬跡山
插竹山中偶出遊折蘆濠上即歸休踞床獅子
聲方吼踣鉄龍駒迹尚留花雨六時紛似雪松
風五月冷于秋客来認得南泉斧七十二峯應
點頭
禱雨三首
黃梅落盡雨愆期太守憂農日皺眉滂沛一朝
随五馬四更三點謁叢祠
乞雨歸来雨滿天朝衣兩䄂帶香烟綠蓑青笠
人如畫多稼亭中看力田
一寸丹衷徹彼蒼不勞方士篆符章田家雨足
豊年瑞官舍風清化日長
寄京口俞伯鎮兼簡江教授
飛雲妙墨来前日聽雨高軒憶妙年杜曲桑麻
幾家在韋賢父子一經傳杖藜欲去尋黃寉裹
茗相携看杜鵑竹樹楼臺江揔宅想應新築大
江邊
夀董明府
臨汝佳山水鍾英賦厥初身為百里宰腹有五
車書見客無官况休衙只獨居夀眉揚喜色瓜
代拜新除
次韵答性天之長老
道人踞猊床眼明如趙州每言西来意爰及東
家丘白首林泉交清風江海秋法幢扶未起法
鼓鳴未休本来無住着聊尔小淹留鹿眠荒苑
内烏啼古城頭大道自坦夷高堂豈伊憂他山
石可礪直木枝有樛巴蛇或吞象鼷鼠能食牛
頼有佛目明洞見鬼窟幽萬語歸一點坐斷聞
思修
病中即事二首
何物青蠅滓玉壺掣韝飢鶻攫鵷鶵病軀痛作
雷鳴腹垢面愁添雪滿鬚欹枕卧看殘菊在下
床呼取短笻扶客来與說塞翁馬笑指蒼天慰
老夫
天方老我心如鉄誰謂讒人口鑠金覆轍始知
行路險移家此去入山深瓶無儲粟還沽酒㸑
有焦桐莫製琹且喜日来聾兩耳從教蚯蚓作
龍吟
九月朔蒙周彦美詹伯遠蘇性可携酒餚
過城東草廬時余往潞城田舍次日賦
此以謝
老夫一棹尋醫去佳客三人載酒過破屋茅飛
烏豈好衡門木落雀堪羅交情自古陳雷少世
態如今鬼蜮多醉帽簮花開口笑尚湏秋曉過
西河
示子
憶年二九歲之吉朝賁闖門&KR1301;馬匹栢府遄歸
鶚書出烏雛恋母情所鍾歛翮不附高飛鴻屡
閱星霜怨樹風帶經犁鉏賫壮志欲迩青雲竟
顛躓羞與腐草枯木比東家借燈夜繼日著書
泚我潜夫筆𢾗載兀如僧縛律書成兩鬢秋蓬
飛出門復遇鍾子期麟膠為續焦桐絲旁觀方
笑鮎上竹吳下風塵驚滿目焦隍夢成俄失鹿
蒼姬訖籙寳鼎移血流四海誅鯨鯢小魚漏網
亦幾希全家幸爾歸鄉土欲學龐公遠城府骨
肉邅逢射弓弩卧痾兩月悟前非白生虚室春
熙熙茹荼味亦甘如飴朝来起坐沐且櫛炙背
茅簷抱雙膝七十八年聊紀述
懷吳中行
老我平生頗閱人唯公知已絶無倫别来夢裡
常論舊只說閑中莫厭貧湖海氣豪心似鉄庭
幃親老鬢如銀遥憐歲晚家居好魚躍冰池入
饌新
寄熊元修
佳兒發軔之官去名父居閑味道腴詩卷賸添
兵後作酒杯常為客来沽江湖結社鷗盟冷遼
海還鄉寉夢孤烟水相望遠相憶寒雲欲画雪
糢糊
寄武城知縣趙朋南
雙舃鳬飛下赤墀一行鴻舉撫羣黎昔賢過化
絃歌地今代重興禮樂時春雨桑麻如杜曲秋
風禾稼即豳詩檗飡冰飲持三尺製錦功成
聖主知
寄盧公武兼問殷孝伯安信
憶言雨别去途難喜得雲歸舊谷盤郡乘手揮
狐史筆齋居頭戴鹿皮冠草生林舘皆書帶竹
老溪園可釣竿獨念咸陽殷博士有無黃耳報
平安
送殷孝伯教諭之咸陽
遠遊自是男兒志特立正當強仕年衣上密縫
慈母線担頭輕朿廣文氊春秋三傳繼絶學畢
郢諸生得盛傳老我也湏飛夢去振衣同陟華
山顛
護國寺對雨
去年梅熟雨蹉跎豈意今年苦雨多偶食僧廬
苔作脯忍聞田舍麥生蛾山禽滑滑啼雙樹簷
溜浪浪注九河往事莫論魚腹恨近来平地亦
風波
和林韵
黃梅落盡天猶雨白日晚来風更寒老去甚慚
詩興少病餘猶喜酒腸寬舟中自古有敵國李
下從今莫整冠蒲屋紙&KR1141;明似雪政湏僵卧似
袁安
送性天之長老兼簡初士元大方厓兩禅
伯
方坐天寕古道場遽辭雲水别河梁蕭蕭木落
山中雨去去孤篷滆上霜白雪調高人寡和黃
花秋晚自餘香南能北秀煩相問為覓安心第
一方
徙居横山口號四首
為愛横山山水清山前築室小溪縈老夫枕石
看雲卧兒軰求田候雨畊古井寒泉龍有宅孤
村夜月大無聲廿年兩眼風塵暗猶喜如今見
太平
三農閭伍共烟霞𢾗口清貧第一家瓦釡煮麋
燒槲葉布裘添絮着蘆花交遊搃覺鄉情好吟
眺偏宜野景賖不見高人王八百浪傳仙井委
丹沙
清夢尋常繞薜蘿白頭今日此婆娑&KR1141;含風露
秋容净簾&KR1032;林霏爽氣多浮世百年生處樂青
山幾度醉時歌莫愁猛獸藏林樾郡有劉昆必
渡河
山北山南地盡畊人家祗欠讀書聲丹楓似我
衰顔醉黃寉如仙瘦骨清吳越喜逢連歲稔朱
陳多續舊姻盟客来莫厭貧留宿新種梅花好
月明
次韵答袁子英見寄
萬國風塵百戰餘一襟冰雪五車書朝廷未賜
延年杖鄉里聊乘下澤車鉄網珊瑚遺渤海玉
峯鸂鶒異伊閭長門直賦千金貴詎信相如筆
久虚
上臺官
經鉏子為屯田去罄室翁歸担石無八十衰顔
頭戴白一双昏眼淚含珠鵲寒空繞無枝樹烏
餒徒生返哺雏匍匐哀鳴臺閣下尚期甘雨活
焦枯
輓謝天民二首
細柳营中玉一株狂飈吹折莫春初杜鵑繞樹
啼紅血知爾思歸恨有餘
三十青年氣食牛貂蝉未得出兜鍪故園芳草
春如海誰謂王孫不復遊
題鄧九淵縣丞白雲親舍圖
若人自是青雲噐方爾浮雲如展驥白雲親舍
作畫圖寓我思親未歸意螺山隐隐雲央央吾
家宛在山之陽西天十里水天碧北堂五月松
花凉堂上慈親夀觴舉堂下諸孫綠衣舞頼伊
黃耳觧傳書道我赤心方報主主恩方報報親
恩望兒無勞親倚門直待平反歸報喜却到青
山白雲裡
和宜興鄧縣丞出郭二首
離墨山前芳草艸多馬啼曾此幾經過囤碑文
字無人識風雨銷殘近若何
民有歌謠吏不譁村庄兒女簇如花深山處處
茶烟煖小市家家酒旆斜楊柳隂中頻駐馬杜
鵑聲裡亦忘家祗緣報國心殊&KR0704;更喜流年歲
未華
金牛臺送長史仲埜
清明雨晴花正開折花送客金牛臺金牛遺跡
不復見但見塵埃野馬去復来臺前鶴溪貫洮
滆瀕湖綠野平如席臺後羣山倚大江齊梁故
里迷榛棘登高望遠散離憂超然如見崑崙丘
為問堰頭楊柳樹頗常見有此客否五年參贊
二千石飲冰食檗持三尺簿書肯棨游刃餘白
雪詞高人共惜楼船泝流出京口閘官放水蛟
鱓吼青苔絶壁為留題名與此臺俱不朽
贈眼醫張嘉甫
重瞳天子真天人擇醫乃得天麒麟金篦不刮
眼中瞙家有異藥能通神璇霄沆瀣和玄霜洗
滌靈臺烟火熱刀圭微入阿堵中風卷浮雲出
明月天顔咫尺頻為喜白金紫騮恩甚侈豈無
太史載册書繼美倉公上池水老夫一目雲糢
糊扶&KR0629;遠来煩掃除京華道上鬼椰榆爾詩將
比蛇啣珠
贈周實翁
髭髩如戟氣如虹芳茂山前矍鑠翁可惜一双
青白眼看雲孤卧北&KR1141;風
兒子木蒙釋屯種而歸詩以志喜
老烏失孤雏噭號鵉臺前鵉鳴徹九關德澤降
自天鉄籠放雏歸渴飲劍井泉井泉非不甘飲
之不下咽念我老病烏肺肝烟火然返哺知幾
時骨肉且生全牖戸尚綢繆羽衣復翩&KR1862;衆烏
喜聲集卉木同春妍援筆紀離合執徐洪武年
吳中行惠方竹杖
往有方竹杖化龍歸混&KR0621;吾知龍之靈知吾力
尚強今年八十餘舉足勢欲僵一目眇𢾗月白
日如昏黃出門多棘榛况復畏虎狼感君扶持
意以杖遠寄將稜稜七尺觚材拔宛種良孤根
斬鉄石老節凌風霜此叟性悪圓為尔重激昂
氣類喜相得顛危頼能防秋風黃葉村春雨烏
石岡掛我沽酒錢時與遊醉鄉赤藤含赧色青
藜失輝光覩物思故人晤言未渠央
卽事二首
方竹過眉杖单紗墊角巾室中無長物林下一
閑人
北牖青山近南風朱夏凉草𬞞留客飯木榻似
僧房
余之死欲速埋素志也今偶得小丘于横
山之陽竁而甓之余他日蓋棺埋可速
矣倚我長鑱歌以自適
枯蝉蜕殼欲化老蚕作繭自纏一笑不拘風水
六藏姑待天年
阮孚着屐未了劉伶荷鍤長随便作松根糞土
也勝兵前肉籬
次韵陳庠仲見寄
老去衡茅寒到骨兒能負米慰愁顔峡舟風打
前時覆塞馬天教此日還冰雪冷冷龍井水烟
霞隐隐鹿門山芙蓉池上鷗波闊殊勝雕籠鎻
白鷴
贈陳谷禅老
帀地叢林瓦礫場法幢扶起破天荒木魚呼粥
餔禅侣𬞞筍香来八九霜
選佛場開金碧溪雲蘿烟樹一塵無客来會得
安心法莫向江邊更折蘆
布金人比獨園多金色山林作𥙷陀童子畫沙
成佛去蹄涔豈足儗鯨波
庭前栢樹觧通禅洞裡桃花小更妍愧我梁園
詞賦客鬢絲風裊煮茶烟
送孫太守奔喪歸濟南
大江之南烟水秋滆湖船送孫常州甘棠遺愛
召伯去黃揚閏餘丁母憂五年組綬忽衰絰四
郊𥜗袴多歌謳兒童騎竹忍相送父老杖藜争
欲留孤雲宛在長白外清濟如瀉銀潢流北堂
蘐草秋寂寂西風落木寒颼颼堂前稽顙献蘋
藻隴頭洒淚沾松楸誓言永佩阿弥訓酒戒不
受旁人咻蜚英久矣徹斧扆欒棘暫尔棲林丘
穎川太守已台鼎碧山學士皆瀛洲政湏大木
成巨室豈容野水横孤舟君親俱報志願足几
杖却歸封素侯
送源無竭回金山
龍游堂前師子床坐分風月今幾霜千金一壺
有妙用三吳百越聊逢場黃花&KR1273;&KR1273;秋雨爛白
雲悠悠江水長重摩松頂作受記毋令黛色参
穹蒼
復愁
茅茨𢾗家黃葉村霏雨一月溪水渾慈鴉種麥
日未暝猛虎下山人閉門
江隂陳漢廣為北平府指麾使司知事随
例免官
黃金臺上古賢士竹帛垂名世稱美碧油幢下
今幕賓風雲際遇與同倫清冰玉壺烱胸臆鉄
箸爐灰妙籌畫殷勤報國傾寸丹雪花如席不
知寒扶搖方展雲鵬翼翩然退飛随六鷁且喜
高堂慰老親母勞黃耳寄書頻澄江如練山如
掃金菊蓉芙秋正好人生三樂古難全熊魚得
兼真自天塤箎迭奏夀觴舉綵衣𥚹&KR1862;膝前舞
富貴故鄉朱買臣風流鑑湖賀季真一經已勝
千金産况有牙籖三萬間應笑龜巢鶴髮翁小
兒只作識字農脱身顛厓猶自喜殚力犁鉏供
菽水尚期東壁借餘光讀我兔園書滿箱
重遊虎丘寺
不謁閭丘謁虎丘幅巾藜杖興悠悠飄蕭白髮
三千丈来往青山八十秋寳地近曾為戰壘劍
池今復属僧流老松知我題詩意也學生公石
點頭
過吳門
二千年外興亾事試為吳儂問老天西子矉眉
真可醜東門抉目竟何愆荒臺走鹿岩花笑殘
膾成魚野史傳買得綠尊堪晚酌且將湖水煮
湖鮮
次韵答姜天定二首
白首歸来山澤癯山行依舊不湏扶十年兵革
遺黎少幾處沙場戰骨枯懶去效顰随醜媍安
知起躄到浮圖求詩雖厭雞林賈猶勝門前吏
索租
詩筒寄自清秋晚書印封来白絹斜一子幸能
歸負米双瞳可奈翳生花居貧不病知原憲弔
古能文愛李華何日細論今古事荒村獨樹老
夫家
送任叔正歸上海
猗與子任子唾珠腹琅玕一登龍虎榜即着獬
廌冠陛辭蒙主恩家居奉親&KR0794;行嚢負禄米歸
佩納幽蘭秋月釣龍江春雲畊鳳山藥室費長
房木榻管幼安逍遥烏皮几神仙紫金丹為時
療民瘼于親駐童顔葵心抱忠赤萊衣舞珊斑
棲遲雲林下放浪湖海間訪舊過滆浦尋幽出
吳關退鷁翅方歛盟鷗心共閑樂㦲壺中天虚
白泰宇寬
送董經歷奔喪歸太原
清風蓮幕諸侯客白雪麻衣喪母還扇枕未能
償素志倚門無復見慈顔四千里外迢迢路一
片雲邊莽莽山只恐鶴書催入覲又随鵷鷺造
朝班
西宿丁堰贈江隂王主簿
五月六月凉如秋昨夕今夕雨不休屋山雷撼
黑風起漕渠水溢黃河流河濱之陶萬家聚誰
其董之暨陽簿羔墻祗見烏曺磚飲冰食檗忘
情苦老兵擊析天未明隔水又聞搏埴聲扁舟
興盡不往見悪詩聊寫来時情
夏五之初偕江隂張希尹等過鄒忠公墓
即事口占以寓感慨併用郡守張侯弔
墓之行
青山門外羊腸路走謁道鄉夫子墓向来滄海
桑田变翁仲飘零竟何處䴡牲之碑高十尺頽
若銅駝卧荆棘牧童敲火未足悲正恐瓜分搗
衣石使君五馬来何時摩挲細看黃絹辭五丁
一呼為扶起隴頭草木皆光輝余方與客酧清
沽白寉飛来作人語使君應表鄭公鄉專美那
容孔文舉
代簡張希尹
余生寡諧俗老去得知己晤言固已晚莫逆良
可喜聫翩諸侯客寂寞著書事夜分青藜火晝
並烏皮几幾回論班馬一笑觀亥豕烟雲揮洒
外風月吟嘯裡酣蚶杯酌流霞獸爐熱沉水佳
哉水調詞清我塵俗耳朱絃聽者希白雪和能
幾别来懷合簮夢見承倒屣帷林大江邊瓢巷
横山趾秋風落梧葉甘雨熟菰米相望不三舍
相過堪一葦詩筒繼元白通家猶孔李况于阿
戎談亦與諸仼齒尚友古之人厥德薰晉鄙
雨中懷任義甫
十日秋霖未肯晴石尤風作虎嘷聲東門父老
應相問何事龐公也入城
蚶杯
溝南老仙出杯孔竒酌言詢之杯從何来匪兕
而觥匪玉而巵不雕不鎪不覆不欹謂為蚌耶
鷸胡弗持謂為蛤耶奚爵而為測海之蠡其殆
庶幾老仙笑言子宜背窺瓦壟之文微蚶而誰
水族之秀寔生天池昔逢羽人觀乃朵頥麯蘖
爲粮華陽同歸轉客我者丑年于兹如李白氏
杯鸚杓鷀釃風酧月朝斯夕斯走亦何幸𢾗從
宴娭百憂俱忘是用作詩
次韵管伯齡見寄三首
笠澤臞儒比列仙菊潭秋水觧延年每懷遠送
江頭别喜得安書雁足傳赤米白塩瀕海地香
橙紫蟹早霜天客来賸說幽居好日日題詩思
湧泉
滄洲舊隠宅江東白首忘機似海翁金菊晚開
香澹澹玉山孤立勢崇崇通家子弟連年别愛
客情懷往日同歲晚欲尋安道去扁舟當迩落
潮風
郇公五朵雲天風送来前憐我落巢兒覆盆重
見天三復誦佳句一如飲甘泉金篦刮吾眼華
津生我咽重念謝公險毛骨仍凛然金鑠雖被
毁璧歸猶幸全兩鬢雪飄蕭双𬒮風翩&KR1862;寒蛩
語音喜秋花笑容妍答詩報君知今年勝前年
贈刊字闞士淵
憶昔趙文敏公之寫天下碑鐫字獨稱茅紹之
紹之之妙在何許八法靡有秋毫遺嗟哉文敏
不同世抱藝如茅誰品第斬蛟橋下溪水清鉄
筆淬来鋒甚銳篆隷真行章草書銀鈎鉄畫寫
璠璵天然筋骨見顔柳假手𥙷戈真是虞文章
太守眼如電語重兼金𢾗稱羡青年正可為時
出山居聽泉何足恋羣公將勒燕然銘中郎要
令傳石經老夫為伊双眼青鉄筆于今錚有聲
寄盧公武舍人
投老鶴溪垂釣緡遥憐鳳池掌絲綸鞾霜待漏
朝會早墨雲染翰詞頭新石麟自是天上物金
薤散作人間春尚湏鼓吹振六籍蹴踏班馬追
楊荀
送同知陞遷安慶郡太守
郡守坐分金斗月朝鞾金滿玉階霜一襟耿耿
留遺愛五馬霏霏被寵光官詔叠承恩渥重御
屏新錄姓名香可憐八十龜巢老尚欲攀轅立
道旁
送史宗儒歸省親
北風狼號霰撤粟洮湖白浪高于屋遊子扁舟
歸省親行嚢賸有新珠玉舟行到家除夕前高
堂守歲開長筵斑衣捧酒爲親夀河清復見昇
平年相門出相今非昔文采風流還籍籍一賦
可值千百金貧似相如永岑寂窮居我亦四壁
空吾兒經鉏走西東煩將此意問若翁名教之
樂將毋同
寄金華府尹經歷
方伯方宣化賓僚喜得人幕中勞贊畫胸次有
經綸劇邑征輸夥清朝紀律新轍魚湏救涸尺
蠖正求伸月湛双溪水風生七邑春簿書雖雜
遝矩矱自持循耿耿存虚室昭昭對大鈞宦成
防小怠德立豈無鄰遠别長相憶前言敢重陳
菲葑如可采薑桂有餘香白首龍鍾老滄洲寂
寞濱歸鴻書可寄千里見忞忞
送田副使父憂歸
若人自是青雲噐九萬扶搖尚垂翅高秋沆瀣
生碧霄搏入詩脾作清氣頻年坐此塵土場&KR0655;
埃不滓芙蓉裳豪吟接迹李太白柳金梨雪揚
芬芳詩成落筆蚊蛇走多入雞林賈人手今朝
送入毘陵城折盡西門道傍柳東風雨晴花錦
香京華到時春正長上林一枝栖鳳凰鳳兮鳳
兮鳴朝陽
送張常州奉旨入覲
白髮田舍翁清曉何跚跚送侯入朝覲扳轅吐
衷丹去年榖半熟藜藿度寒歲春来理農務豈
惮稼穡難采薪供陶冶四境空榛菅執柯涉重湖
荆南研青山非無犁鉏具靡暇畎畝間烏曺事
未已綠野多荒閑願侯念冰兢為民徹天關樵
斧容暫息農畮力可殚民歌岐麥秀侯策五馬
還古今兩張堪並載青史看
送王啓東御史丁憂起復赴京
君親恩重生當報忠孝情移義與俱冠豸威名
傳舊日攀龍寵渥拜新除玉階雲集来儀鳳錫
谷人稱返哺烏折盡驛橋飛絮柳親朋相送喜
何如
送陶孝思赴召
夙學多才思崇文際盛時鶚書騰日下鵬奮出
天池發軔青雲路承恩白玉墀泥塗龜曳久阿
閣鳳巢宜䋲凖持三尺絲毫畏四知佩韋遵古
訓介石蹈良規比德雲暉草同誠向日葵往哉
行所學動必慎其儀噐作璠璵美文成黼黻竒
遺芳流汗竹無負故人期
張知府命子送祖考墓碑還鄉
名門父子傳一經儼如韋腎有玄成從親宦遊
飬親志念祖喜蒙封贈榮潜德幽光恐磨滅伐
石南山鐫墓碣宋公文章踵韓柳史公清書追
禇薛龜趺螭首重摩挲舟車載去勝槖馳四千
里外薄炎海佳城埋玉山嵯峩墓前翁仲看石
立面帶烟霞含喜色九原精魂斯焜煌百世雲
礽益輝赫八月九月秋風清彩衣𥚹&KR1862;趋鯉庭
說親細說鄉里情老夫亦来下堂聽
和賈教授還鄉
試看一簣可為山千里程途跬步間取印正湏
金斗大還家未入玉門關泮芹過雨香堪摘壇
杏無風意共閑我欲中秋聽琴去扁舟&KR0712;棹後
河湾
寄賈教授相期詣鄒墳祭掃
題詩郡圃景鄒亭澆酒林莊下馬陵白草西風
秋莽莽青山北郭路登登柱頭且看誰為寉驥
尾何慚我附蝇坐待秋凉行有日老夫扶&KR0629;策
烏藤
道鄉祠堂詩送張縣丞
道鄊祠前松栢蒼清氣凛然知幾霜伏蒲一䟽
吐肝胆汗竹千古傳芬芳此去長安日月近且
喜高秋風雨凉立朝願學子邹子他年便作知
恩堂
題許别駕雪山圖
南山雲起連北山樂天賦詩心共閑東山月出
照赤壁子瞻倚歌情甚適今公画圖誦雪峯託
興應與雲月同瓊林玉樹絶&KR0655;滓蓬婆城外山
相似羣丘角立白龍堆飢寒喜無桃與哀蹇驢
滑澾山前去絶似㶚橋人覓句公餘展卷岩電
流襟懷化作冰壺秋楊家冰山無足倚何如坐
對兹山隠烏几
同友人祭鄒墓各賦詩一首
先生高塚麟麒卧令子峩冠豸鹿威汚玉青蝇
除穢跡銜書紫鳳賜恩輝八千里外甘泉竭三
百年来世澤微瀉我一杯寒澗綠卧碑扶起立
斜暉
送楊通判知蘇州府
延陵父老攀轅别吳郡兒童跨竹迎功覆斯民
推德厚秩遷藩府重恩榮五湖秋水清堪比三
譲遺風俗易成遥望虎丘山下月餘光還可到
柴荆
寄張熙載問疾
溝南隐者敦同姓每說相知見肺肝名似項斯
詩句好腰如沈約帶圍寬一江雪浪潮平岸十
日秋霖雨作寒珍重齋居足怡晚玉枝無竹汗
平安
和賈教授詠懷
兩䄂西風獨倚楼一天秋色斷虹收水村霜落
紅于染山市烟嵐翠𣣔流眼&KR1284;看来興廢事胸
中消盡古今愁莫嫌苜蓿盤無味喜有葡蔔酒
可篘
重九次韵
石潭無菊比南陽老我三千白髮長九日正湏
多買酒一錢何必用看嚢自憐身健茱萸紫更
喜盤餘苜蓿香早起東&KR1141;挂吟笏坐看紅日上
扶桑
又和寄秦宜中
高堂燕客似高陽醉筆題詩興味長恋恋多情
舊紗帽滔滔無&KR1284;老書囊銀瓶萸酒&KR1553;舡滿玉
杵橙虀蠏斗香應笑陶潜空抱菊西風繞屋呌
枯桑
贈辛林甫
有客有客雙眼青婁江山水鍾其英十年足不
出戶庭手披韋編不暫停案頭照盡書嚢螢先
天後天見日星百家喧囂無足聆九師亦以蠡
測溟蓍策之妙窮杳冥語人吉凶影随形滿庭
書帶生香馨一簾秋色風冷冷去年抱琹来野
亭古操為我作冰伶我方采樵如負苓相與劇
談洗心經呼吸沆瀣食楚萍一掃世味氊與腥
有時醉我蘆花汀客来買卦呼不醒惜哉孤鳳
五色翎翩褼何日儀虞廷鳳兮鳳兮請試聽黃
河水清三千齡
龜巢藁卷之五終
