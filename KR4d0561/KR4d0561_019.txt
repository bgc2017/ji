龜巢藁卷之十九
行状
故伯母行状
從母姓鄧氏諱厶常州武進縣曹坊里人也年
十九我從父諱文正娶為妻動遵禮法事舅姑
甚謹如晩歲失明每飲食必相之徹而後返平
居雖甚寒暑服勤婦工每夜分而後寢至元乙
亥天兵南下以常州未平駐師京口遊騎往來
居民多避地他徙吾謝氏居城西烈塘以世業
弗忍去置東西閭門募丁壮守之騎不能入然
人情恟惧母自以少艾恐遭俘掠嘗語娣姒等
曰設不幸爲北兵所虜將若之何衆皆曰苟無
所逃唯聽命耳母獨毅然曰吾寕自死義不受
辱是年五月八日騎者二十餘軰攻里門甚急
衆不能禦遂奔潰騎者火其廬虜從母及隣婦
數人遭係累而去行臨漕渠母乃潜脱其&KR0919;投
簮珥于道旁投水而斃時南岸菑翳中有竄伏
者見之巳而来告求其屍果得嗚呼吾從母不
屈而死者于今七十年矣應芳為免時先君子
嘗語之今諸父六人俱無嗣不肖苟不白其事
是冺其潜德謹錄先子遺言状其行如右惟當
世立言君子賜之紀述則從母死且不朽謹状
王佛子行狀
王佛子諱彬字文甫常州武進人往遭亂譜系
喪弗究其先所自考從龍當至元乙亥天兵南
下家因殱焉常既内属繼室張氏飬子質數年
而生君君㓗白端好父珍之六歲即延師教于
家君性敏慧善記誦明年生痘疹疾時巳授孟
子書恐為同業所先𢾗號泣白其母母曰兒病
旦暮且愈以兒強記之資寕惧弗及乎殆不能
釋用是致眚一目稍長事親孝與兄質無間者
末冠經营家事率有條理公私内外咸便之居
無何貨用益饒父母終每遇時祀則追思飲泣
曰向吾封殖計𥙿親也今亾矣多蓄奚為頋傾
貲之半以施老佛祈助冥福再涉南海礼𥙷陀
山君子憫其以報親為心而弗庛云及兄殁喪
葬亦如礼至是與兄同居者七十年矣平生慕
馬少遊之為人好閱古書中孝友隂相事然性
剛直人有過面折不少貸每旦起立卑幼庭下
授鉅細事大要歸勤儉信譲子孫少有不及必
加誚責待其兄之子若孫殊覺寬假常勵之曰
我非爾宥也苟怠吾事行且罪及兄子軰愈趋
事以勤食指幾數百緦服同㸑歲時頒賚及嫁
娶品式至于服食繊嗇皆均而無私家庭之内
肅如也晚築遐觀楼以延賓客多致時流名軰
相與婆娑嬉遊諸子姓因得磨礱浸潤亦藴藉
可愛佛子方少時有里人夜為盗為家隷所獲
將殺之君力救免且戒隷勿言後𢾗年其人臨
終時自語其子使母忘焉聞者或以是詰之終
于不言同母二妹一嫁邑人張氏生二子至正
間其父子俱為仇家誣䧟抵獄吏鍜文垂成如
律乃惻然為援之遂脱其死餘親故藉其力以
排患難者亦多類此故鄊邑倚之若長堤鉅防
之于湍流狂瀾云若隣里貧而病者每助醫薬
之費且常買棺置别墅有不能歛者則與之或
時乘馬出入遇負戴者雖少者亦引避田間見
耆老必下馬相勞苦以為常故鄊人號為王佛
子浙西以田賦為重州縣吏以其家租入之多
命為正首徭役殆無虚日然按文應需之外課
戒子孫毋以毫髮横擾細民人頼以安仰之幾
如父母橋梁溝洫不待官府督責而預自辦集
公私兼濟其利亦以自悦也至閒暇時委家事
諸子侄携一二朋舊問丹陽道過句容臨白下
陟鍾山冶亭之杪徘徊徙倚訪六朝遺跡挹㙜
閣清氣或入吳抵錢塘覧湖山勝㮣悠然忘歸
此又其高致而人少能知者至正十二年十月
紅巾據常州時佛子方卧疾于家賊衆坌至盡
掠其所有意恐有為里人禦奪發倉廪誘之皆
不至賊縱火乃為撲滅巳而賊誅君疾適愈起
召里人嘉勞之明年春正月卒于家年七十二
子廷玉等以其年二月葬君于直凟之新阡送
者千餘人多哭之慟皆曰善人亾矣妻丹徒周
氏生子男三人長庭芝早卒次庭玉次庭槐女
二人長適丹陽周氏次適吳門金氏妾周氏生
子庭梧孫男曰敏曰政曰孜俱尚幼餘有室餘
尚幼兄子庭桂次庭椿其子尤夥予與佛子同
里閈且辱招致教其子孫者十餘年故知君為
詳謹状其行實以俟當代立言君子撰序次第
期示不冺
故處士存心先生陳公行状
曾祖諱文表宋兼州司戸(餘缺)祖諱霆轟宋從
政郎行國子錄(餘缺)考諱聖淵字容軒宋承節
郎提刑提奉司奔牛酒庫提幹陞提刑司簽募
兵馬鈐轄朝奉郎常州通判賜緋銀魚袋帶行
都督府機宜文字先生諱師可字伯大自號存
心老人通判公之第三子也宋末父母居官常
州武進縣奔牛鎮宋亾而元遂為武進人母厶
氏先生生至元十五年戊寅不數歲能通孝經
論孟大義父常問之應對如流然天姿醇朴不
尚文藻既長當路者多薦辟之皆不就孝養二
親于喪事葬祭㒺不如礼其弟振可父命為同
邑張把總後蒙可贅盧庄金氏後振可頗豪侠
先生數勸止之然其好賓客接後進飲食教誨
送往迎来亦不减乎其弟也平居坐蒲石軒觀
盆池小魚洋洋自得曰魚之樂猶吾之樂也或
小飲微醉歌安樂窩先生之詩擊節嗼賞晚年
家居為童子師無賢愚貴賤但内拜則進而教
之束脯之礼不計其孰有而孰無也元末草竊
蜂起鄊里有不可得而居者絜家依無錫膠山
安氏食指𢾗百恬不為憂蓋人多知先生為有
德之士供具不絶既而鼠輩旁午乃轉徙蘇州
城西及妻康氏相繼以病殁先生享年八十有
一妻年若干宰木幾拱遇世變環城數十里河
隍變遷而大明開天矣先生初娶陶氏生子曰
以仁先卒繼室康氏子男四人長曰厶次厶娶
厶氏孫男三人長曰融娶丹陽陳氏餘俱尚幼
洪武己巳葬二親衣冠于唐原祖茔之側嗚呼
先生生死始終兩遭兵變不以艱危虧事親之
禮不以困厄失守身之節存心之號不誣也厶
自早歲從遊且沗姻戚知先生為甚詳故状其
梗㮣如右
管伯齡妻壙志
張氏諱厶蘇州鉄瓶人也性聪明女紅多不學
而能其精巧有過人者父母鍾愛擇配遠邑得
處士為儒族名家子厚貲裝而嫁之事舅姑能
盡婦道凡祭祀賓客在中饋所當為者為之靡
不中節鄊里則之男女婚嫁之礼亦然生子男
二人長曰嗣娶同邑宋氏次曰繼娶陳氏從軍
厶州女三人長妙真適方氏次淑真以真所適
皆里居嚴氏孫男三人長顒娶周氏次仰充皆
幼孫女一人適史氏曾孫女二人長復奴早亾
次孝奴在幼自處士没丁時多難憂患在牀褥
者幾年厶年月日病卒享年若干厶年月日封
窆與處士同穴毘陵謝厶嘗寓居為隣故知其
㮣如此云
義士吳先生墓誌銘
先生諱轍字中衡其先會稽人祖厶元浙江省
醫學提舉居官杭城因家焉考厶妣厶氏厶年
月日生先生性聪敏過人初家塾之師授以孝
經論孟即暗誦如流成童通醫書内經奥旨餘
如脉訣活人等書多疵焉至如吹洞簫鼓瑟琴
舞劔術皆不學而能其志若有不屑于醫者元
末多故南臺厶官買里古思公知其才召為幕
賓方𣣔力薦而大用之古思公以他事被讒落
䧟阱公惧禍波及變姓名挈家海上久之乃賣
薬以飬其親長洲故交趙執中舉家病疫隣里
無相過者獨幼免應門先生過其家呼厥子入
視皆以薬飲之數日而愈後執中父母妻子跪
拜奉幣而酧之先生固辭曰朋友患難不相救
乎進士厶縣丞俞厶患軟脚疾先生憐其貧往
視之曰可療但薬餌三兩月而愈俞言無褁薬
之資先生曰君有此則吾豈為不速之客乎後
如期而安報礼亦毫髮不受或問俞之交非趙
氏比何同然耶先生有可用之才使得存為世
用不亦可乎凡貧居有一才一藝求醫而可醫
者皆然故吳人翕然以義士稱之吳江富人有
沈姓者遣幣招致及門其主人方事巫禱先生
乃飄然而歸翌日沈氏復重幣固請先生終不
赴而返前幣焉或&KR1018;其桀敖弗辨也平居能孝
奉二親親殁則廬墓终制化行于家妻厶氏事
舅姑亦盡婦道先生于大明洪武厶年甲子厶
日終于家享年若干葬崑山縣石浦考茔之側
先妻厶氏生子曰集後趙氏無子皆先卒其子
以余父執知其親為詳請誌其墓故述其梗概
如右銘曰時不利志不遂假方技兮行吾義全
是親悦是親骨雖朽兮名弗湮於乎蒼天德哉
若人
管伯齡墓諗
先生諱夀昌字伯齡蘇州崑山縣人也祖諱厶
宋開寳中以詞賦領鄉薦考諱厶遭宋革命遺
逸而終生處士于元之皇慶四年甲子厶月厶
日氣質清秀不數歲能暗誦小學四書大義既
長為學道書院訓導諸生悦服文譽蔚然越二
年以病請告踰百日而歸自是年愈長而學愈
進善属文尤工于詩泗橋杜玉泉氏招先生以
教諸子時玉泉亦以詩鳴花朝月夕更唱迭和
其詩如元白而不俗郊島而不寒不瘦也舘榖
凡二十餘年玉泉殁而教授于家學徒愈盛如
歇後鄭五軰及緇衣黃冠能詩者咸與之遊有
通儒之遺風焉大明厶年厶月日卒年七十有
六葬厶處娶張氏生子男二人長曰嗣鉏經飬
親次曰繼從軍厶州女三人孫男若干於乎先
生抱俊逸之才負高尚之節齋名尚志超然晏
居有詩文二十餘卷曰尚志齋集藏于家詞藻
之名榮于軒冕誌其墓者毘陵故交謝厶也
墓誌銘
龜巢老人姓謝氏應芳其名子蘭字早從其親
聞譜系世居開封多顯貴六世之祖武進尉東
西謝庄族滋熾大父别業烈塘涘生男七人一
進士遭宋革命家乃燬烟滅埃飛三百指舊家
奕世盡蕉萃頼有雙親踣而起四男一女同遺
體男皆吾兄女吾姊伯兄早殁孤藐爾二仲及
嬃竟無嗣我生迂疎昩生理妻任井臼畜三子
木也左右奉菽水曰林曰森伯為禰七孫惟塏
冠而&KR1275;坦垣成童餘幼穉商周興亾陵谷異舉
家幸獲全生齒干戈十年浮海避強名龜巢等
遊戲還鄉無復舊閭里築室横山墓山趾春秋
虚度八十二著書數篇而巳矣府公遺石誌丘
竁聊爾云云叙終始大明洪武十年歲次丁
巳七月十一日病中口授友人江隂張端
吳處士妻墓誌銘
逸菴處士之妻姓曹氏諱厶崑山人享年若干
後處士若干年卒吳俗尚佛氏死者火之其子
轍卓然能矯俗之弊以礼葬石浦之原與處士
同域時厶年厶月日也毘陵謝子蘭與處士有
家通之好處士嘗語蘭曰我妻性柔慧蚤歲在
父母家精女工事親以孝謹聞既嫁而主饋奉
嘗靡不適舅姑意頋予性嗜酒喜狎賓客語滑
稽賓退每相規焉及教轍與女皆有矩度教轍
婦亦如之然平居言笑雖連屋之人亦未嘗聞
也轍負氣節以剛直多與物忤母常戒飭之不
敢肆微如臧獲御之亦盡恩義凡如此類其姻
戚比閭之所稱道無間然者今轍以蘭知其母
之為詳也乞為銘蘭于是紀述舊聞使後之為
女為婦為母者儀之則其死猶無死也銘曰淑
德之全德容静娟玉温潤而栗然其生也天永
其年其死也人稱其賢又奚恤彤管之無傳乎
騋孫墓磚銘
龜巢謝老第六孫字騋孫生三歲而能言父口
授周南關雎等篇立能成誦余愛之意他日可
業儒以繼先世甫五歲以痘疹死洪武十一年
三月十有三日也翌日葬潞城之原余乃哭而
銘之曰茁而折鷇
張處士墓誌銘
處士諱功𢡟字寔甫蘇州崑山人也先世名顯
宦譜牒具存考諱應宸不樂仕進居鄉里為鄉
之善人母曹氏生君之日世方中微君早歲即
幹蠱有所樹立既孤養母氏極甘輭之奉鄉人
稱之母殁而家益肥中歲畢姻嫁事即以家政
授二子而子又能豊其殖焉君乃構佛廬于先
人墓左以奉祀事仍與僧居之故四方浮屠師
多與之遊平居月齋十數日卉服𬞞茹泊如也
旦則持佛書諷誦畢乃戟手向天聲謝其意若
曰吾之所以得此者皆天也不敢忘也施僧之
餘視貧之或周之然奉身寡約始終一致自號
守齋蓋以此耳吁其亦可謂有恒者欤妻沈氏
生子男四人長曰天麒娶邑人金氏再娶姚氏
次天麟娶朱氏次天佐出贅同邑夏氏先卒次
天祐贅嘉禾王氏而歸女四人曰妙善妙静妙
清妙智皆有家而妙清早世孫男曰畿娶倪氏
曰絅未冠孫女曰真曰善曰因曰寕皆得配曰
璚英曰玉英尚幼處士春秋六十有九洪武元
年五月十二日終于家明年五月二十七日瘞
祔考茔其子天麟乞銘于毘陵謝厶而厶久客
吳下具知處士銘曰始蘖其椔卒蕃其枝惟根
于天者弗移曰德之恒予是以銘之嗚呼其止
于斯兮
方寸鉄銘
天地為罏隂陽為炭鑄方寸鉄非柳下鍜剛不
可屈堅不可磨侯堅侯剛利用寔多同𣣔以之
刳食月蟲璟以執政剛過于崇惟善用者為衡
之權稱物平施錙銖勿偏嗟爾有此藏之于密
以桑氏硯改而為筆摛辭琬琰百鍊其工剔去
魚魯斯文有功彼寸鉄兮人孰無之𣣔偉其噐
繄鈴與錘寕小為錘母大為錯凡百君子非由
外鑠
永思軒銘
人之生天地中父之恩與天同生而養送厥終
盡以禮猶哀恫矧遠離遭鞠凶一失怙無由從
德㒺極思何窮生之初夲倥侗玉而錯金而礱
噐之成皆父功哺不烏乳不&KR2667;忝物靈漸灝穹
念爾親修爾功以爾孝移為忠其親顯名亦崇
苟不然思奚庸霜雨露愴厥衷執籩豆感必通
爾永思如水東于羹墙見儀容庶象賢寄高風
方竹杖銘(併序)
予性喜方偶得一方竹為杖甚愛之因念古
之崇節義尚廉隅者類焉刻銘其端持以
自警
猗欤竹君易圓為方虚心固節悉如其常其方
伊何如玉界尺不砥而平不䋲而直曰予老矣
頼人扶持義以方外庶克似之
竹素齋銘(為鄧宜之作)
天人交敷羲畫馬圖大明九丘科斗六經於昭
日星&KR0238;書汗青姬公宣尼斯文緝熙為世範儀
百家之多繼聖惟軻如江如河竹兮素兮文斯
寓兮開牖戶兮尔于其中樸斵磨礱德業攸崇
苟習其辭舍已弗治雖多奚為予言若兹亶弗
尔欺亦以自規
願學齋銘
溧陽曾明府塾字子嘉前家居之日以願學
名齋今居官扁仍其舊其友常州府同知
揚侯徵予文辭不獲命乃爲之銘曰
終始典學德修㒺覺旨哉斯言爲世矩矱欽惟
素王聖夲生知學而不厭惟日孜孜好學如顔
聖爲之亞天若假年不日而化三千七十步趋
後先曰願學者子華之賢卓尔君子志華之志
揭兹攸居書紳何異學以明之仕以行之仕學
俱優兩輪並馳厥德之修與日俱積豈惟日積
乾乾夕愓願學若兹勲業鼎来不負所學尚慎
旃哉
愛日堂銘(為無錫趙德弘作)
先民有言孝有不及人之事親所以為急矧伊
大母春秋七十彌亦耆年為儀里邑晨昏定省
扶持出入甘輭而饋輕煖而襲養非徒愛敬事
必給慈訓並成蘭薰蕙裛慎言與行如玉之執
曜靈西馳恨莫能縶分隂寸晷斯湏必持厥德
既修業亦樹之愛日若兹衆善斯集母卑我言
陞階拾級
白賁軒銘
天地之文我象我儀惟文之極淡焉是宜賁之
上九白賁無咎苟為不然咎將吾有聖人立言
妙理冲漠能近取譬亦孔之昭如衣美錦其文
煌煌惟其尚絅闇然而章以賁而白不賁之賁
君子以之咎弗我致嘉尔釋氏修乃白業殊途
同歸意明允惬(灼)
永思堂銘
崑山吕昭克明起家業儒信道篤而事親孝
以父母生前奉佛志堅固有不可移者常
承順而悦之及其殁依釋茶毘法瘞骨于
墓從治命也至居喪則多用古礼衰麻哭
踊不酒不肉以終三年之志視世俗舍礼
法而溺于異端者不同也既而近隹城擇
地搆堂龕木主朝暮香燈歲時烝嘗追遠
之心懇懇切切惟恐後人有弗逮者堂名
永思蓋取諸古經永言孝思之意洪武癸
亥夏五月克明徵予文故為之銘曰
人之有生曰父曰母劬勞之恩天高地厚方具
慶時綵衣青春志弗克養徒美八珍一朝云亾
無復定省雖欲愛日捕風繋影嘉尔孝子事死
如生葬從治命祭盡其情日居月諸時則邁矣
繼繼承承或懈怠矣經言永思揭諸斯堂非曰
能之示不敢忘娄水滔滔不舍晝夜悠悠我思
與水交瀉滔滔流水無古無今我思悠悠與水
俱深春秋霜露溪毛泂酌有感斯應來享来格
無形而形無聲而聲羔墻見之是為思誠烏鳥
之忱豺獺之意維子若孫有引勿替
存耕銘
人有寸田産仁與義君子存之㒺俾蕪穢詩書
耒耜耕以學力種德樹業如黍如稷我苗芃芃
我稼既同仁熟之後其用不窮彼自棄者厥田
弗治耕也鹵莽獲亦如之舍已芸人斯尤可嗤
勖㦲存耕惟日孜孜示工或虧不其餒而
鎦景儀先生畫像贊
山澤之癯頎然而長面有詩紋鬚眉雪霜幅巾
藜杖逍遥相羊不可貌者其力行之力其心孔
臧其音琅琅德哉若人俾也可忘
張伯仁畫像讃
随俗衣冠容物襟度坦然真率頎然魁梧屡涉
危途不失矩步嘗即其天之所賦徵諸人之所
慕其可謂吾韜俊之光而寔能逹時務者欤抑
可謂冺星鳳之迹而人𣣔快覩者欤
月泉道人小像贊
炯炯乎精神蕭蕭乎衣巾涉陵谷之變而久于
風塵忍泥塗之辱而全其天真玩世濩落随時
屈伸噫是所謂湼不緇磨不磷托迹爲方外之
隐淪者耶
曹節婦贊(併序)
按家傳婦吳姓歸曺氏二家皆江隂望族生
子曰有實方幼婦秉節十有五年婺居字
孤慈而有教遇世变乃携子避兵子被執
即赴水死既而子得脱𣣔收葬母屍日夜
號哭求諸水濱久之終不能得遂以母所
遺服飾之物厝諸棺合葬父茔哀毁骨立
鄉人悲之君子謂有實之篤于親非其親
教之有素而能然乎夫以子之早孤母不
失教不賢而能之乎然婦之所以能死節
者又豈非世族文献之澤有以致之乎故
為之贊曰
楚臯之蘭生有餘芬瑜而不瑕藍田之珍倚欤
爾婺比德蘭玉為女為婦儀尔族屬蘭摧玉湛
于江之隂跂彼共姜心乎其心
拙逸箴
嗟世之人知誰為賢膠膠擾擾靡日不然不作
聪明不事机巧爾逸若兹庶近乎道身弗行險
意無外馳爾逸若兹孰云非宜作僞而拙其拙
可羞好遊而逸其逸可憂拙逸之言夲乎周子
吾其申之以䆒厥旨巧凶拙吉巧勞拙逸旨哉
斯言宜而弗失
師箴
尭舜湯文為君而師洙泗設教斯文在兹寥寥
漢儒章句云爾濓洛諸公麟角鳳觜師道之大
寔難其人曰可為者温故知新若童子師為亦
勿昜飬正之功寔係于是師乎師乎宜日三省
吾為子箴亦以自警
坦率齋箴
嗟今之人以文滅質允矣君子欲矯其失徑情
直行是為坦率夲之于身作德心逸推之于人
言踐其寔不修邊幅不任智術不奴其顔不婢
其膝其腹無劍口亦無蜜終始弗貳表裡惟一
坦率若兹亦孔之吉彼異端者蕩無紀律居不
衣冠馬牛其匹坦率若兹乃㒺足述吾亦率尔
言為尔弼謂予不信有如皦日
拙齋箴
唯古聖者經綸大經至巧若拙無為而成唐虞
之民其俗皥皡不識不知非無六鑿三代以降
智巧百出或哲或愚或得佹失去古日遠巧日
益多卓尔君子拙如之何言抱其朴不事華藻
不鼠之黠不兔之狡彼蛛為罹巧于謀食我飲
如蝉清風兩腋鳩拙于巢蚕巧于繭巧拙若斯
可以無忝作偽而拙其拙可羞誠拙而逸其心
休休戒之敬之真偽兩途十目所視毋失所趋
龜巢藁卷之十九終
