一山文集卷二元李繼本撰
詩
五言律
龐村
野曠烟花白林深露草香雷聲送雨過山氣入雲長遠
水鷗邊淨薰風馬上凉長亭無限好暫此解行裝
秋日山行
林路鬱迢遥村行野興饒兩山青入屋一水白平橋埽
石收松子畊雲種藥苖仙人王質輩應向此中樵
贈杭州包知事與直
大府包從事才華早見收孤忠橫北斗清節照南州白
雨江帆暮青楓水國秋向來憂世意惟有淚長流
旦起
曙色動高城鐘殘櫪馬鳴千門春放暖十日雪開晴勲
業非吾事詩書寄此生青衫王粲老猶欲竢河清
游長春宫
飛觀連霄漢山門一徑幽青林藏雨暗白水抱城流未
脱塵中趣虚傳物外游回驂西日晚清磬起層樓
出獵圖
大漠隂風起煌煌獵騎來關弓霜月滿吹角塞雲開射
虎慚無術呼鷹謾有臺蕭條空見畫粉墨亂塵埃
早過五門
霜白掖樓晚寒鴉城上啼微雲閶闔外斜月建章西憂
國心常切成功計轉迷十年京闕下貧病尚羈栖
天界寺
諸山遶天界千古鎮皇維螭護階頭石龍蟠殿角碑慈
雲籠寳樹佛日轉瑶□六合資冥福春風萬物熙
養魚池
涵空一鏡碧日晚出纖鱗挾雨隔蒼海衝波碎綠蘋沔
南誇丙穴周什薦嘉賓白首清江曲誰憐獨釣人
鳴皋亭
晴臯一片雪縹緲落秋雲縞袂風前舞瑶笙月下聞聽
琴多歲月衝錫出塵氛寄與乘軒者芝田好共分
與薛十二過夀寧精舍得歌字
鳴雨過青嶂飛烟繞碧蘿庭空留鶴跡江靜聽漁歌長
夏迎人少高年禮佛多飄飄飛錫處千里又相過
夕次同川
鴉噪晚凉天新晴景豁然柳橋通水市荷港入湖田鷺
影沙頭月人烟渡口船相過又相别書到是明年
贈境上人
山館夜瀟瀟天寒酒力消鴈行衝雪斷燈影隔江遥渡
口人爭岸船頭客待潮倦途誰慰藉風景不相饒
贈邊將
猶記登壇日長驅破敵圍兵隨營火出血灑陣雲飛殺
氣吹戎帳腥風拂鎧衣肘懸金印大功壓萬人歸
舟次松陵
客路幾時盡愁懷到處同斷帆衝暮雨短笛咽秋風水
碧沙雲白山青柿葉紅莫言詩費日光動錦囊中
望海虞山得蹤字
青山秋萬疊詩寫晚愁濃瀑斷峰頭路雲藏谷口松藥
爐丹氣上經藏碧苔封誰似仙翁靜階前埽鶴蹤
水閣夜坐
松風遽清響竹露滴凉秋天水靜涵月照見浮生浮魚
跳&KR0978;水影虫落打琴聲開軒埽明月吹簫送殘更
初夏雨坐
白雨傳疎點紅亭納快風荷香清浦近竹暗細泉通問
道隨關尹横經媿馬融衰遲竟何補江海任飄蓬
和睦公九日韻
秋聲橫笛外曉色畫屏中黃菊雙頭小青山四面同舡
衝官渡雨木落市橋風十日燕臺路途窮興不窮
忩燈
忩燈摇影細城柝報更遥白髮愁偏重丹心老未銷雲
隂籠月薄秋氣挾霜驕歸思如江水滔滔逐逝潮
晚出
短策扶衰病輕衫受晚風烟花連浦白霜葉墜林紅骨
肉兵戈裡乾坤涕淚中飄飄江海上回首媿漁翁
抱病
力疾秋風裡扶笻步晚晴霜林朱果落江浦白雲明喪
亂逢多難飄零媿此生故人分散盡懷抱向誰傾
春日郊行
宿雨霑花潤春風步屧輕石門雲氣白野寺竹隂清魚
鳥親人喜山林照眼明乾坤任疎散杯酒度餘生
又
岸柳含煙碧山桃噴火紅長松落殅雪薄袂受暄風伐
木隨樵子擕錢覓酒翁猶勝狂阮籍白首哭途窮
讀賈誼王粲傳
白髮悲王粲青春羡賈生萬言詞慷慨一賦氣崢嶸弔
屈心猶壯依劉恨未平懷賢坐長夜斜月半忩明
和友人韻
亂臣傾廟社禍本久脴胎萬里金城壞千原鐵騎來人
心今日異天意幾時迴痛哭英雄老凄凉臥草萊
又
恩幸千年遇艱危一旦遭人材淹草莽勲業付兒曹死
戰酬明主兼金買佩刀歸來衣甲破蟣虱費爬搔
又
月黑妖星現雲紅戰火然魯連終蹈海樂毅又辭燕痛
哭懷明主匡時倚大賢那堪頻眺望白鴈落霜天
又
秋氣滿龍漠君王忽遠巡旌旗照天地哀痛著絲綸雨
雪迷青野風雲動紫宸汾陽忠烈大一戰熄兵塵
宿嘉秘寺
寂寂青山寺千峰翠欲熏禪林黃葉落僧飯白猿分松
磴吹晴雪柴扉鎖莫雲悟窮清淨理莫遣世人聞
山中值雨
風雨連天黑關河入望遙青山懷故國白首戀中朝小
市河魚上殘城野火燒寄身岩壑裏生意日蕭條
待渡
待渡渾河晚懷人水國遥魚龍吹雪浪風雨送春潮百
鍊丹心在千莖白髮凋茫茫今古意回首媿漁樵
雨和仲禮
朱夏多淫雨新凉報早秋疾雷飜電過遥海蹴天浮無
計回乾造端居愧俗流滔滔天下溺誰軫萬人憂
詠懷(丙申歲作)
白首殊方客奔馳戎馬間時危憂母老歲晚寄書還凍
雪連荒野寒雲出亂山蒼茫西日外痛哭倚柴關
又
不見嚴親面光隂忽四年文章多散失勲業竟流傳故
塜燕城曲荒祠瘴海邊寒忩讀詩處新廢蓼莪篇
又
辛苦憐吾弟荒山久避兵素書連月斷白髮滿頭生雪
翳忩燈影風涵戍鼓聲沉思憂百結寂寞度殘更
又
妻子何時見凄凉病轉侵虚傳千里信已負百年心短
帽飛霜滿空階落葉深白頭吟正苦回首淚沾襟
山寺阻雨
急雨過山寺鳴蟬送夕陽空階看雲起虚閣受風凉老
柏吹香細垂蘿引蔓長林泉空白首把酒惜年光
七言律
秋日襍興
飛樓上倚泬寥天野色荒凉萬井烟落日荷花白舫外
西風桂樹畫闌邊明妃夜泣琵琶月宛馬秋肥苜蓿田
千古河山幾爭戰一登高處一澘然
寒食
歲歲京華度禁烟房陵兄弟虎狼前莫傷佳節愁邊過
且放深桮花下傳短技自慙前席召多貧猶得故人憐
王師早晚清畿甸穩種城南數畆田
清明游城南
立馬高原黃霧消近城墟落亦蕭條人家上塜灑麥飯
野老鋤雲種藥苖紅日金臺晴靄靄白鷗春水暮迢迢
移尊淨埽莓苔坐多謝青山慰寂寥
寄省掾趙晞顔
不見先生十日餘臨流每欲寄雙魚馬卿賦好君王識
阮藉身閑禮法疎落花啼鳥紛紛亂澗戶山忩寂寂虚
春興定應題滿帙病中何得慰躊躇
自述
八口凄凉生事微中原羽騎日騑騑天寒歲晚歸難定
水遠山長信轉稀青眼故人頻送米白頭慈母尚縫衣
蕭蕭漢渚蒹葭老好向兒時舊釣磯
送别
北風吹袂晚臨岐日短天寒獨去時遠海漲空雲泱漭
亂山連塞雪參差惶惶兵火家千里寂寂生涯酒一巵
傳語親朋好調護路難莫怪寄書遲
山居
小齋清坐校韋編水碧山青照几筵窈窕虚忩雲入屋
蒼茫平野草浮烟階前村嫗舂黃米門外溪童賣白鮮
欲賦紫芝招隱士鶴書先寄隴雲邊
雪
地白雲黃雪亂飛虚簷風急撲征衣子猷入夜乘舟去
蘇武殘年持節歸兵後殊方為客苦病來親友到門稀
何緣得佀兒童歲貂帽狐裘學打圍
又
開門飛雪疊階除宛宛溪山畫不如野火遠明喧獵騎
茶烟半濕認僧居雲深空谷難尋路風急虚忩亂打書
坐待春陽廻宇宙無邊生意滿茅廬
河上
宛宛寒山入暮烟河流直到寺門前店頭買酒風吹幔
浦口义魚雪滿船翻覆世情堪大笑寬閒野屋得清眠
虚堂月色明如晝獨坐清彈五十絃
和梅知府寄來詩韻
坐想親朋摧肺肝寄來尺素百迴看虚忩琴册塵埃亂
疋馬關山雨雪寒避地十年頭欲白去家千里淚難亁
酒壺爛漫堪謀醉強撥羈愁一盡歡
又
束裝曉發雪滿路雲起荒山萬里隂菽水久違慈母養
綈袍還見故人心哭憐阮籍窮途晚賦寫江淹别恨深
春滿故園芳草綠東風門外聽車音
又
離筵酒盡暮烟微兒子牽衣泣草扉萬里風塵諸弟散
十年江海故人稀少陵苦恨無家别季子羞誇衣錦歸
謾憶山忩嘯吟處緗簾花影疊朝暉
灤河
兩澗松聲琹筑哀水邊亭子酒壺開千年海鶴遼東去
萬里灤江天際來沙路連城白似雪山光過雨碧於苔
夷齊餓死脩名在凛凛清風被草萊
歲晏紀懷
黃雲壓地雪浮浮虚舘開觴散客愁白髮驚心催短景
蒼江入夢問扁舟時危每羡檀公策志大空懷杞國憂
翻憶少年疎放處春風歌舞醉紅樓
舟次龍江
孤航小駐水西頭汎汎輕鷗對客浮海氣漲雲天塹晚
江風吹雨石城秋已將萬事歸詩帙苦乏千金醉酒樓
欲向金川門裡住那堪回首戀滄洲
贈時中
白首相逢寥落中失聲一哭暮途窮霏霏江草愁邊綠
寂寂宫花夢裏紅海徼歸心懸夜月柴扉病骨臥秋風
人情任逐東流水爛漫金樽莫放空
春日紀懷
平湖水碧動晴天獨樹花明簇暖烟小白肥鮮堪饌玉
嫩黃新韭不論錢田園蕪没從兒嬾杯酒淋漓任客顛
四海奔馳壓塵俗百年蕭散愛林泉
和梅尹寄來韻
栗烈晨風坐轉嚴日高晴鵲忽喧簷階前雪洗苔痕出
門外春催柳色添姓字已歸迂叟傳豐穰屢問大人占
村翁野老時相過羡殺香醪如密甜
又
明晨鞍馬去難尋親友留連惜寸隂北極星辰連遠塞
南溟風雪動愁心形容憔悴悲年暮燈火青熒入夜深
回首高歌出門去天涯寥落少知音
暮春喜故人至
衰年懷抱向君開春晚留連把酒杯忩草霏霏含綠雨
林花片片落蒼苔田園成趣聊堪適故舊相逢能幾迴
揮翰題橋空有志白頭司馬媿無才
又
乾坤漸老百年身埽地焚香靜裡春巢燕向人爭學語
山杯留客細傾銀迂疏無用真堪笑離亂相尋轉見親
未卜此生歸定處青冥何敢更求伸
雨中偶賦
黯淡青林白雨飛隔花莫恨濕春衣恩霑草木生兼遂
聲到松篁聽轉微谷口泉清舒藥甲巖隈風亂打柴扉
故園有屋多應漏幾日攤書曬夕暉
燕相府右傅王公為北平憲副劉公畫馬徵余為
詩
驍騰迥踏瘴烟底萬騎紛披不敢嘶天繞閬風追日轂
雨收沙苑散霜蹄金鞍光動青雲表玉輦飈馳碧海西
白首何堪攀逸駕幾迴執策聽朝雞
寄思温尹
雞泉邑裡識君初回首春風佀夢餘惠愛新聞行旅說
才名不媿史臣書花明白日青山靜稼簇黃雲早吏疎
後夜林扉倍相憶高情莫忘寄雙魚
又
展卷虚忩風滿襟生來轉覺秋蕭森鶴翎新沭紫蘿雨
雲氣迥隔青松隂太邱雅稱湖海士徐庶忽起庭闈心
客懷寥落誰與語解榻遲君來聽琴
又
山齋留客晚凉初茗枕吹香清夢餘雨過雲生松下石
月明風亂枕邊書一家骨肉今無幾四海親朋轉見疎
張翰秋來定歸去江湖隨處是蓴魚
又
長松過雨碧蕭森凉籟吹香滿素襟泉落空潭秋洒洒
雲生虚室晝隂隂塵埃書劔千山路風雨江湖萬里心
客散衡門更清絶明朝誰聽紫瓊琴
又
至道不返太古初玄聖一去千載餘養生近得南華論
報國耻上東封書四海無家轉悽惻百年處世何迂疎
從兹萬事可撥遣短簔獨釣長江魚
又
虚庭無人坐開襟雲氣滿地何蕭森老夫懷友傳尺素
稚子讀書惜分隂小忩凉月破烟夕遠道秋風傷客心
羡殺遒城令尹好安得細聽堂上琴
定興道中
雨外好山青近人峰廻谷轉兩溪分聯嵐翠靄浮秋樹
隔塞清笳落莫雲農事喜聽田父說漁歌時近水村聞
只宜濁酒林亭下解帶風前醉夕曛
别山中友
峰廻徑轉雪嶔崟隱者柴門費獨尋谷口斷雲遮草屋
樓頭斜照隔楓林黃金買貴交游絶白首窮經歲月深
明發分襟兩相憶那堪寥落動愁心
喜王延齡至自金陵
雪屋燈寒夢見君詰朝車馬競紛紜江湖險阻多親歴
骨肉平安得細聞點筆詩篇翻白雪驚人風彩照青雲
我衰不入鵷鸞侣還好常隨鹿豕群
詠雪效時體
沉沉仙館靜無風光動霄衢縹緲中玄圃暖湔瑶草白
綠忩春絢錦機紅皇天有道開豐稔詩趣無邊入混融
為問兔園張宴處滿堂豪客賦誰工
又
長風捲海白漫漫三島樓臺畫裡看瑶席香銷金鴨冷
銀河水湧玉龍寒春廻萱草芽初出臘盡梅華信轉慳
清曉天門占瑞象日車飛上五雲端
又
隔屋狂飈怒擊撞一庭皓彩翳寒釭星妃夜翦銀河水
雲氣朝横玉女忩梁苑賦成誰第一㶚橋人去更無雙
到門疑是洛陽令有客尋詩驚吠厖
又
留客同傾北海樽疾風吹霰落紛紛虚軒夜氣浮書潤
迥野春聲隔樹聞密洒南樓清護月横堆西嶺白連雲
呼童閒埽長松徑幾片飛來亂鶴群
又
瓊葩春遶畫樓飛盡捲珠簾認翠微影落玉堂飜硯沼
光摇金殿晃朝衣長烟壓樹難尋路遠火燒雲正打圍
明日出門好晴景冰花滿帽散珠璣
又
雲飛大野曉糢糊水國微茫一鴈呼風起四簷翻玉樹
天移萬象入冰壺子卿持節終歸漢裴相乘虚急破吳
五稼從兹兆豐稔老農争說往年無
又
曉寒着人肌粟生空階頃刻一尺平開門起視天地白
埽榻坐愛琴書清黃州竹樓驚碎玉許家仙子誇飛瓊
東隣西舍醉新酒蹇驢細踏春風行
又
訪戴曾上王猷船持節不齧蘇武氊苦吟傑出柳絮外
清氣迥繞梅花邊芸忩夜白照書卷山肆曉寒增酒錢
安得九夏復如此松下從教驚晝眠
又
海天空闊白成堆坱圠春從地底廻紫禁晴飄龍尾濕
藍關寒撲馬頭來婆娑起舞多妖冶頃刻開花巧剪裁
清氣無邊墮詩境迥排雲氣上瓊臺
題萬花金闕圖
衮冕曾迎鳳駕來烟沉金闕半蒿萊霞蒸日氣紅初上
雲壓松隂黑半開玉井霆轟龍起蟄虚忩笙響鶴飛迴
前朝事往雲無跡愁聽江聲入夜哀
贈古淵上人
廿年轉走虎狼叢名利荒寒到處同杳杳木杯鯨浪外
飄飄金錫蜃雲中詩篇想見推敲熟乘法争傳大小通
偶此相逢破愁寂旃檀香裡坐薰風
與戴元禮黃山人期登石徑山謁道陵而山人
不至
百年登眺問誰宜澗轉林廻石磴危潮落空江秋笛起
雲生虚室夜鍾遲廟門雨黑愁山鬼階草霜黃集野麋
天地無情歸浩劫一樽聊復散襟期
京口夜泊
醉客滿船歌月明隔江燈影逐人行帆衝雨脚廻京口
鐘送潮頭打石城南渡衣冠愁北望東皋簫鼔報西成
桑田海水依然在不𬋩人間有變更
喜而成詩(此必鶴詩脱題)
道林深處竹為垣愛爾胎禽喜欲言月下聽琴留丈室
雲邊衝錫入祇園放遊芝圃騰清吹碎踏松隂舞小軒
華表秋高看遐舉青天萬里雪飛翻
送吕秀才入道
賦罷長楊戴鶡冠笑人慕道不休官忩間風雪三餘學
林下烟霞七返丹白社年深成雅會紫垣秋靜禮虚壇
夜忩欲問長生術月轉虚樓十二闌
杏園
好花紅白出隣墻競賞何妨到夕陽探信屢逢金榜客
看梅稀出碧雞坊朝霞籠日綃衣薄晴雪翻風珠酒香
我憶城東好庭館幾陪詩老醉瓊觴
亂後入城有感
金湯天險盡成隳遺老空傷漢鼎移城柝亂鳴寒雨夕
酒旗斜掛夕陽時田廬荒棄無人住骨肉奔逃到處疑
最是多情雙語燕向人如訴主人悲
松陵獨眺
誰家隔水敝柴扉白浪粘天隔翠微紅葉秋風宫路斷
蒼江暮雨釣船稀尋幽野客擕壺至解夏山僧振錫歸
聖澤只今沾溉處松陵草木駐光輝
登雅宜山
雞犬柴扉竹裏開仙人别住好樓臺松聲忽向琴心起
雲氣遥從澗口來六代衣冠隨水去百年天地逐輪廻
興亡緫付登臨外爛醉春風卧碧苔
羊祜廟
勲名冠絶復全身兩晉如公竟幾人廟枕吳江非故跡
碑横峴首哭遺民空壇曉霧沉荒樹斷壁秋風埽暗塵
老淚向人收不盡愁邊和雨濕衣巾
琵琶
雨霽銀□萬頃秋芳妍爛漫競相酬雲山有分老復老
勲業到頭休便休鑿落金杯從浩蕩琵琶玉手喜纖柔
一年無似今宵好醉倚西風十二樓(和獨菴詩至此止)
移教房山留别雄縣周尹
隔水青山畫舫西亂雲芳草思凄迷江淹賦好傷離别
李白名高入品題花落空階春色澹鶯啼深樹午隂齊
明朝相見歸來鶴飛向秋風覓舊栖
雪和饒倅
散亂飛霙落帽簷稜層磚玉簇峯尖野梅放白寒香凍
村醖傾紅臘味添雲壓蓬婆迷羽騎風廻金爵撲珠簾
出門三尺無人埽好為豐登取䦰拈
又
風起六花飛滿簷倚樓延認遠山尖白生虚室靈襟靜
清逼疎梅道氣添羽駕曉臨瑶島路犀塵寒隔水晶簷
梁園賦好人争寫徤筆凌雲信手拈
周大尹惠香
天香滿䄂出蓬萊雲氣溟濛接上台芝圃秋前新採得
玉皇案側遠擕來九門傳詔啣雞舌百和薰衣笑鹿胎
喜甚蘭交許分贈小軒焚處靜風埃
和前韻
旃檀林迥絶蒿萊瑞靄薰蒸自鼎台旭日蘭芽和露摘
秋風桂子逐雲來丹爐夜久龍嘘氣玄圃春深鹿養胎
細埽虚軒藝嘉種斷無俗客踏芳埃
周大尹祭祀還
使旌秋出鳳凰臺吳楚千峰紫翠開水伯驅潮催舵轉
豐霳挾雨逐車廻琴邊白鶴迎仙蓋席上青雲照酒杯
好是紀行詩滿帙驚人麗句壓瓊瑰
和前韻
青雲北起望金臺路入瀛洲島嶼開曉日歌樓湖上出
秋風征旆鴈前廻明虹斜照參差雨遠海平鋪㶑灩杯
好寫江山入吟思酒邊爛漫埽瓊瑰
雄縣尹周氏詹擒賊
獵火宵明雪半乾於菟盡縛血爛斑城門銕騎衝雲出
塞嶺金笳奏月還葉縣春廻雙舄静偃堂晝永一琴閒
燕臺獻捷恩光近名重清朝玉筍班
和周尹韻
雨餘秋水遶清軒心跡雙清好莫言松寺尋僧陪鶴侣
茆簷對客數雞孫年光荏苒驚殘夢生事蕭條憶故園
兵後故人知好在那堪白首卧衡門
又
雨送微凉入小軒日高深樹聽禽言松崖花落蜂成蜜
芝圃苖肥鶴引孫黃卷暗銷閒歲月青山宜問好田園
疎簷清簟琴觴靜時有高人訪蓽門
雪中退朝
雪舞廻廊亂打人朝回馳馬路無塵天粘白海横飛練
風轉彤墀細疊銀詩氣涵虚清到骨梅魂襲月冷凝神
直湏借與調羹手遍灑名藩作好春
謝葉奉祠公羽贈冠
蓆帽征塵拂轉難寄來章甫壓儒酸逢萌忍向清朝掛
貢禹欣逢故友彈青鏡不慙欺白髮丹邱還好覓黃冠
暮年文彩凋零盡誰寫衰容畫裡看
贈雄縣劉尹
老成器業少如公政譽堂堂壓茂恭一片靈臺雙鏡裡
三株仙桂月輪中香凝鴨鼎琴堂雨木落虹橋酒市風
欲寫漢庭循吏傳滿川煙樹晚濛濛
春日
柳外旗亭傍水隈花前留客倒金杯青雲暗抱日華轉
碧草暖隨春色廻遠道自憐衰力盡好懷常向故人開
輕衫短策東風裏白首蹉跎望隗臺
朱長史致仕還里
委佩聲遥轉禁池每依朝彩認龍旗白頭強健追班早
青瑣從容侍講遲天上宸章優老日里中孫子望歸時
多情好是長淮月時逐心旌照玉墀
和安常寄山中友詩韻
郭西山好住多年採藥林深踏紫烟黃鳥間關春雨裏
青峰廻合暮雲邊蝸廬疎漏看兒葺蠧簡紛紜對客編
兵後故人成遠别那堪回首意蕭然
又
清朝雅望稱高年臺閣文章入渾然青禁從容親講讀
素書珍重問林泉花明别館尋幽到酒熟良朋取次延
寂寞山中舊遊處紫苔蕪没種芝田
又
白頭覽鏡愧衰年清曉繙經興杳然山疊錦屏横斗極
岸分珠雨落風泉夢回隔水聞僧磬飯飽耕雲種玉田
多病馬卿空有賦謝官陶令未歸年
朝使至雄縣理賑民事
燕塞秋風幾日留華延文彩射珠球青雲擁路隨金節
白雪翻歌遶畫樓荒政有條先散利富民得策定封侯
祇存一飯忠君意接武䕫龍贊帝猷
挽張及民老先生
寂寞城南一畆宫百年遺響寄孤桐巢由杖屨雲山外
陶阮生涯酒榼中祠壁鬼燈然夜雨墓門翁仲嘯秋風
招魂不隔瀘溝水淚灑霜林萬葉紅
松隱
松林宛在草堂西隔樹嵐光望欲迷風磴曉吹蒼雪冷
洞門秋枕碧雲低蜂房溜蜜看兒割藥褁關心對客題
南望九華懷李白月明霜白斷猿啼
詠保定尹祈雨
憂心太守祝民禧紫霧涵香護錦衣潭底雙龍驅雨出
廟前五馬踏雲歸銀潢水滿通丹井石室烟深濕翠微
斜日金臺情景好酒旗風裏麥禽飛
紙
吳繭裁成秋水寒炯然光彩動柴關香分梅蘂飄金潤
色奪梨花襯玉環石几净堆春雪冷璚忩輕拂曉雲閑
東林白社多年别好與題詩寄鶴還
高生規當歲貢遇生日
天風環珮響珊珊瑶海秋高王母還好著萊衣娛鶴髮
要將董策覲龍顔霞翻錦幟金鸞殿日射丹墀玉筍班
待得瓦橋春雪霽馬嘶官路彩雲間
和睦公九日韻
國祚綿延類岱嵩奎光炯炯照南宫帝王道統歸精一
臺閣文章入混融射策直須追賈誼草玄何必數揚雄
張儀更是豪談者吐出晴天萬丈虹
和宣文劉仲德詠雪
虚軒看雪曉光微却憶淮西破賊圍春甕旋開千日酒
海塵不染六銖衣天寒紫塞黃雲合風急蒼江白鴈飛
高臥忽聞佳客至衣裳顛倒出荆扉
兒嶺
月落荒村白霧收曉行霜氣襲貂裘星連紫極龍光動
海入青天蜃氣浮風壤漸通遼霫部雲山直接契丹州
皇皇北鎮神靈在好馭飈車到上頭
沙河
沙河市頭黃葉飛沙河道上行人稀天隂古塜狐狸出
雪滿霜田鴈鶩肥百錢魯酒足供醉十歲奚兒能打圍
别家三月不得信關塞蕭條何日歸
送張都事赴浙省
朔方豪傑氣如虹往佐名藩好立功泰岳隂風吹雨黑
淮營夜火照雲紅江南親舊多年别海上音書幾日通
投筆封侯亦竒事草玄應是笑揚雄
山北僉憲黑思仲義以宗正郎中召還予時在
會州以詩送之甲辰歲暮云
千里關河積雪深星軺西發馬駸駸黑山霧雨連窮海
紫塞風雲接上林到闕應持御史節上堂先慰老親心
邊城日晚多豺虎送别那堪淚滿襟
登隗臺用希顔韻
好風吹袂上金臺旋脱貂裘換酒來春日郊扉光黯澹
夕陽樵路水縈廻都人猶記燕昭事朝士争誇郭隗才
千古興衰緫陳跡斷碑剥落卧蒼苔
送翼主歸相州
千營兵氣黑沉沉關塞蕭條草木深蛇伏黃蒿嘘毒霧
鬼吹青火出空林兒童老大不相識墟墓荒寒只自尋
親在遠遊煩愛惜書來應抵萬南金
雨
熟睡昏昏白晝長翻盆急雨洗炎光天連遠塞霓旌濕
風渡虚樓燕幕凉竹裏疎花紅灼灼忩前流水碧浪浪
山中米麥多應好抱膝長歌喜欲狂
别易水諸公
一家遠隔萬重山古道人稀獨自還夜月屢傾燕市酒
春風不度鴈門關晴天雨散千峰外野屋雲生半席間
兄弟何時重會面燈前相對話時難
憶王氏兄弟
大野荒寒起夕隂殘蟬幽咽亂清砧虚庭宿露蒼苔滑
遠道秋風黃葉深烽火未收三月信田園空負百年心
多情好是西城月時向愁邊照苦吟
憶安常
鐘殘水國夜初分雪屋燈前夢見君阮籍途窮隨處哭
杜陵詩好幾回聞青山故國迷煙月白首間情寄水雲
苦恨東風不相識吹人愁思轉紛紛
送燕倅
祖席衣冠盡士林秋風古驛馬駸駸考功不愧循良傳
遮道還憐父老心日轂影高三殿曉霓旌光動五雲深
歸時正及梅花放一路吹香雪滿襟
挽許璘
碧海珠沉失夜明青雲器業竟無成空歌周頌有高廩
不見宣尼畏後生古墓雲低飄隴樹白楊風急捲銘旌
傷心忍過西城路易水東流送哭聲
題吕仙翁廟
策名文彩動蟾宫飛上丹梯笑葛洪劔影冷涵雲氣濕
笛聲清繞月輪空黑翻詩壁研磨外神現松精候謁中
幾擬細詢仙歲月芙蓉溪上又秋風
題金山寺𢋫陸先生韻
天連泗水水連天烟鎖孤村村鎖烟寺遶薜蘿蘿遶寺
川通巫峽峽通川酒迷醉客客迷酒舡送行人人送舡
此會應難難會此傳今勝古古今傳
往郎山
郎山宛在瓦橋西煙樹蒼茫望欲迷把酒花飛愁處滿
送行詩好别時題泠泠古調南薰細奕奕高名北斗齊
此去心旌好相照素書幾日寄幽栖
春日雜興和前韻
隔溪茅屋曙光分簌簌紅桃映此君烟圃藥苖晴後種
風忩香靄静中聞秦人無復歌黃鳥華岳猶堪臥白雲
怪殺楊花輕薄甚滿衣吹作雪紛紛
又
水村幾曲路斜分烟寺西邊訪隱君白晝暄風吹酒醒
青林啼鳥隔溪聞一竿好釣磯頭雨雙㹀誰耕洞口雲
碧柳紅桃滿春色那堪歸思轉紛紛
送知縣
縣齋寂寂遠塵氛草滿圜扉翠欲熏日轉棠隂侵席過
風廻琴響隔花聞水分九𣲖通蒼海地擁三關壓紫雲
河朔近來為令者路人爭道不知君
又
長亭雲樹擁征鞍意欲留君計轉難竹騎豈惟迎郭伋
蒲鞭直欲繼劉寬班聯曉陸承殊寵績考春曹陟最官
此别信知應未遠楊花香襯馬蹄還
東林圖
匡廬遺想定如何文物風流也自多月滿空山號虎豹
日穿林樾漲藤蘿青蓮結社朝乘犢白水漁竿晚浴鵝
多半蟠根是仙李向陽枝葉更婆娑
五言長律
燈夕
燈簇上元夕花明仙苑春星毬懸碧落雲幄護朱闉歲
律時當午斗杓昏建寅六龍御丹極萬象入洪鈞淑氣
東浮野群星北拱辰樓頭霞散綺墻角雪銷銀已弛金
吾禁應無丞相嗔鰲山攢火樹獸錦疊文茵玉漏傳疎
點香飈逐暗塵篆煙吹繡幕簷霧濕紗巾紫陌雞鳴緩
紅橋馬過頻珠圍貂帽窄梅放粉容新詩就題千帙筵
開直萬緡酒光摇㶑灧舞影起紛綸序齒先耆艾忘形
略主賓聯翩仙子佩窈窕女兒身疊唱凌天籟争歸步
月輪閭閻喧小子簫鼓沸蒼旻童稚扶翁媪優伶學搢
紳青雲文雅士白髮太平民世喜消鋒燹巫羞祀鬼神
歡呼占歲稔傾倒見天真留滯無羈旅欹斜有醉人宴
游逢霽景欵曲會良姻是物恩波洽諸方化雨均腐儒
猶放浪令尹獨清貧屢辱情過厚從知道欲伸得人類
言偃愛客即陳遵聞望騰中外公忠出等倫威儀嚴可
畏襟度闊無垠公署鈔琴譜黌堂禮席珍河頭虎争渡
桑下雉相馴五袴歌方振三農業已勤官清文字簡鄉
飲德風淳我已成迂朽行將賦隱淪弟兄皆鬼物田&KR1194;
半荆榛周急煩賢友持家養老親竒才推葛亮曲學陋
平津松徑荒烟裡茅堂野水濱讀書逾嬾慢撫事幾悲
辛碧蘚侵碁局紅蕖没釣綸髮蓬苦捫蝨衣破嘆懸鶉
出處慚先哲間關類逐臣多情依木石無分畫麒麟城
市聊從俗山林擬卜鄰業唯歸竹素書莫上楓宸性入
禪家學歌隨樵客斤生涯甘寂寞宰物實陶甄高尚尊
嚴子賢良笑郗詵天涯正愁絶回首遇雷陳
盧龍(二首)
迢遞盧龍塞蒼茫灤水波青林雲氣重白磵雨聲多四
皓終歸隱三良謾有歌秋風關海上回首淚滂沱
疋馬空山路孤烟老樹村松隂連草屋澗水繞柴門秋
晚蜂成蜜年深鶴有孫行藏吾道在白首信乾坤
七言長律
擬上太傅丞相
燕在蟠空積雪晴煌煌虎旅控幽并太公制敵分竒正
方叔行兵屬老成霜壓貂裘寒氣重星涵龍劍夜光明
日華冷射魚鱗甲霞彩朝迎鳥羽旌宇内勲庸扶帝業
帳前金鼔震天聲三槐曉雨青浮砌萬柳春風綠滿營
獵火燒雲煙四合轅門傳令月三更屯田有策年方稔
刁斗無聲夜不驚仗繞中堅排隊出弩驅前馬着班行
家藏書史傳賢子國有旂常播令名炳烈精忠通紫極
涵濡德澤到蒼生兩封穹爵承殊渥百戰河山定太平
門下衣冠多俊拔胸中湖海愈泓澄腐儒漂泊身如寄
破屋荒寒病轉嬰七袠慈親傷老朽一絲微命轉伶俜
田園蕪没憂生養骨肉分離憶弟兄水滿釣灘閒桂楫
烟迷鄉樹隔柴荆相君下顧千金價士類同傾萬古情
生意從兹在蔀屋謭材何用請長纓
和睦公九日韻
絳車曉發萬人看春入燕臺雪半乾聖代人材徵梓杞
憲庭風彩接鵷鸞蟾宫露冷三花濕象簡霜飛六月寒
北闕焜煌承帝綍東林蕭瑟閉詩壇繡衣勸講臨芹沼
蔀屋懷賢賦考槃定有竒勲登汗竹豈無宏策上金鑾
天邊紫氣涵龍劍江上青山近馬鞍玉笋班聯三殿外
瓊林光動五雲端煌煌嘉瑞鍾神秀皛皛滄溟得木難
朝著人爭傳姓字慈闈書喜報平安永懷黃閣千金重
自保臣心一寸丹走也向來成老朽短簔烟雨夢漁竿
五言絶句
立春日試筆
霞塢光相炫冰池凍半開影隨瑶色起香逐綵旗來
壯士
走馬過營門金甲吐光焰笑我讀兵書何如去學劍
燈花詞
彩發虚明間性涵膏火裏彪外而弸中花豈知報喜
賣花
風送賣花聲花香撲珠酒買盡擔頭春半是青樓婦
山中見王□
笛弄林間月簔披隴上雲朱門半消歇人笑不如君
聞鴈
流響迷湘浦餘哀隔隴雲角殘燈外聽鐘定枕邊聞
東波洗硯池
毫分赤壁雨墨染蜀山雲旗照龍蛇影波涵星斗文
贈隱者
聽鐘尋野寺隔樹扣雲關鶴臥琴忩静樵歸碁局閑
六言絶句
菊蹊
荒徑雨苔未掃疎籬霜蕊先開綠酒從人放飲白衣爲
我攜來
山行
村村寺寺竹好水水山山路遥林鳥催人喚酒野色隨
車過橋
題逸士圖
秋思枕邊疎雨年光葉上驚飈從渠得馬失馬笑我操
瓢棄瓢
春日即事
蝶弄花心初日鶯啼門口殘春半嶺半岩古寺一觴一
詠高人
題畫
虹彩明涵疎雨蟬聲暝咽殘陽人境不殊仙境醉鄉真
是吾鄉
七言絶句
初二晚凉登東樓
瑟瑟青楓水郭秋買雞擕酒上東樓一瓢欲贈山中客
擲上青溪傲許由
經夢筆橋
風起湘波斷綠津長歌别恨寫悲辛揮毫幾擬題橋過
翻愧當時賣賦人
越王臺
越王臺前江水深越王臺畔草森森五湖明月青天上
照見鴟夷萬古心
又
陸生賦冠六朝文擲地金聲一座聞莫聽吳歌過江去
洲前花月夜紛紛
客中喜金震見訪
翻翻霜葉飛還墜寂寂風扉掩忽開莫向尊前問僧臘
海門秋色逐潮來
贈彈筝人
秋恨斜飛啼恨深示將燕調雜吳音人人竟聽抛紅錦
悔殺當時苦學琴
題垂虹亭壁
金樽綠酒蕩晴空花壓雙鬟舞袖紅莫唱何戡渭城曲
銀筝嗚咽怨秋風
送白楊長老
龍天擁護大江西江上分襟綠草齊一路藤蘿秋色裏
山山樹樹白猿啼
又
鶴隨金錫忽飛還踏徧吳雲越樹間一髮遠峰斜日外
認來多是九華山
立秋夜聽秋聲
漠漠微雲生曉隂滿庭虚籟薄霜林有聲元在無聲裡
聽到無聲思轉深
春申君
歇也慆淫忍復論指胎畫策市君恩區區簒立成何事
翻與皇家闢禍門
隗臺
野老留人不肯住半醉扶笻入山去天風吹上黃金臺
放筆縱横寫長句
山行
山壓金臺萬萬重尋幽盡日少人逢况聞水北田廬好
白首躬耕學臥龍
沙崗曉發
白波滉蕩摇青天隔江打鼔是官舡天涯漸與故人遠
客懷寥落秋風前
對月同文禎宗兄賦
忩裏娟娟納月光床頭顧影轉凄凉束書幾日還山去
露坐彈琴秋樹傍
送知縣
朝廷考績推循吏暮夜辭金謝故人願借寇恂憐父老
早歸重看瓦橋春
挽蔣濟川夢妻
土蝕瑶釵催白鴈霜沉錦瑟斷朱弦靈幃燈暗隂風起
忍見孤兒掛紙錢
一山文集卷二
