稼軒詞詞曲類一(詞集之屬)
提要
(臣)等謹案稼軒詞四卷宋辛棄疾撰棄疾有
南燼紀聞已著錄其詞慷慨縱横有不可一
世之概于倚聲家為變調而異軍特起能於
翦紅刻翠之外屹然別立一宗迄今不廢觀
其才氣俊邁雖似乎奮筆而成然岳珂桯史
記棄疾自誦賀新涼永遇樂二詞使座客指
摘其失珂謂賀新涼詞首尾二腔語句相似
永遇樂詞用事太多棄疾乃自改其語日數
十易累月猶未竟其刻意如此云云則未始
不由苦思得矣書錄解題載稼軒詞四卷又
云信州本十二卷視長沙本為多此本為毛
晉所刻亦為四卷而其總目又注原本十二
卷殆即就信州本而合併之歟其集舊多訛
異如二卷内醜奴兒近一闋前半是本調殘
闕不全自飛流萬壑以下則全首係洞仙歌
蓋因洞仙歌五闋即在此調之後舊本遂誤
割第一首以補前詞之闕而五闋之洞仙歌
遂止存其四近萬樹詞律中辨之甚明此本
尚未及訂正其中歎輕衫帽幾許紅塵句据
其文義帽字上尚有一脱字樹亦未經勘及
斯足證掃葉之喻矣今並詳為勘定其必不
可通而無別本可證者則姑從闕疑之義焉
乾隆四十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
