止齋先生文集卷之四十六
祭文
祭沈叔阜
嗚呼以先大夫之於子屬望也以夀母之恃子以亡恙也以
伯仲與子相和唱也以朋友交游謂子足嘉尚也然不待中
年而夭矣豈惟家人盖鄉黨隣里同心悲愴也嗚呼萬事如
意豈必永年有一弗爾禍不待旋来者可追往者巳然我不
能規文以自鐫
族祭八一叔
惟靈厚重之德温恭之度語無厲聲動無疾步盖嘗深居燕
坐玩意緗素娛翰墨以永日時杖藜而觀圃雖比鄰聚訟轍
跡旁午而澹然不顧至於里有恙苦族有喪故曾不渝於風
雨必躬問而身助若廼内將順於慈母外服勞於諸父弥歴
年如一日及二毛而猶慕眷旁洽於弟姪一色笑而匪怒然
其胸中昭然自有䋲尺臧否不言莫可欺以智數者矣嗚呼
文足以决科而老於布衣實足以長世而不昌於㣧祚以歲
寒之喬木亦半夜而晞露䆒人事其何闕莾蒼蒼之難訴觀
其前十日而戒客却私昵以密布&KR1210;兒曺之奚擇曰阿牙其
可付余聞継宗之子經禮攸著豈聖賢謂之弗祥徒世俗以
為諱苟牙也足以汛掃門戶典護墳墓渺一芥其何嗇將九
原焉如赴偉顧言之勇甚又古人無以遠過者也惟是枝葉
凋零歲月遲暮乏一老之導前嗟衆穉之失措此某等所以
羅柩下而長慟想儀刑以摧仆
祭張國紀
嗟呼國紀吾欲誦子之美兮累百紙而莫殫吾欲哀爾夭兮
淚懸河而何乾招子之䰟兮冥冥其安逝托子之孥兮交貧
而力不逮盖自故老之傳書籍具在疾驅者途短軸不折者
厚載高明兮鬼瞰其屋愁苦兮弗菑與害曼膚兮鼎食銳頭
兒兮無盖仁三族兮報之豊自營焉不延厥世以余講聞兮
籍甚於目睹兮每背至國紀而一不酬兮余誰問兮茫昧豈
天若不謀或邂逅兮聖賢以為定計匹夫兮細故將善十勇
兮九悔徒長言兮何尤聊一觴兮以酹
代兄祭林承事
維公劬躬植門自約而嬴爰始為儒被之家聲閨閫無慚鄉
閭有称昔者婦黨缺無佀承克立之後祀事有憑昔者族黨
伯季凋零輯其孤婺以迄厥成夫人於此苟或一能則為善
士况是合并柰何無年雖天冥冥嗚呼方女既笄實繁問名
公為相攸莫如書生我時鰥居少公數齡廼以我歸嘉我弟
兄待不以婿而如軰朋自其室事来諮来評有不釋然輙以
我平頃我屬疾中寒善驚公亟問拊弥時不寕及公舁毉省
之郡城謝言再三勿揚夜舲誰無舅甥所感此情雅有室廬
可以止興新有子婦可以使令柰何無年胡不涕零矧辱深
厚此酒忍傾
祭鄭龍圖母夫人
觀嶽者於麓觀河者於涘猗歟夫人克生二子夫以龍圖經
明行脩名重天下南渡以来張吕之比而景元㓗廉忠信邁
往而絶出又為當世雋傑之士譬之天球琬琰和弓垂矢粲
然房中重英襲美幾所謂維其有之是以佀之者矣至於龍
圖稍稍䆠逹位逮九卿夫人固為之歡而亦不以景元之負
志流落不逢為耻龍圖怡聲下氣坐不垂堂夫人取焉而亦
不謂景元單車暮夜赴人之急難為非是則其高懷遠度兼
識二子之才往往揔攬人物者或有恨於此也嗚呼夫人之
衰自喪伯氏仲懼弗任誓不以仕藥物之良飲膳之旨儻可
一笑不遠千里今也夀終孫曾百指棺槨衣衾聞者興起永
惟人生及此有幾然景元猶哀恫憤恚自謂遺憾盖不但以
遲莫困窮力有所止也某等蚤游門墻欽誦儀軌以受祉之
既多而哭少於餘齒且歲籥之四周凢奠斝之三跪宜盛德
者不然將永傷其曷巳况有感於百懷曾莫殫於一紙
祭梁丞相
麟鳳不摯帝王瑞之木德為春萬物善時維皇龍潜公為舉
首天授之相有司之手維皇至聖維天之仁維相休休嘉靖
此民澤農欲晴山農欲雨公在相位高秔下黍彼有言戰此
有言守公在相位兵不挂口人亦有言誰怨誰德公曰賞刑
具在三尺人亦有言匪同斯異公何適莫靡立一意乾道經
略淳熙無為從容其間不競不随上之咎言下之觖望弗及
其身人自得喪公疾未劇公歸巳决帝曰如何咨爾同列至
于領祠至于賜第宿留經帷愈好勿替我觀自昔蕭曺周召
經史云云如公特少方舜命禹宜師宜保薄海有恨公不夀
考公不壽考薄海恨之矧如傅良辱愛辱知属官窮楚遭歲
之繆爰及祥琴文始克就太常有詠太史有傳廼如斯文聊
以哭奠
祭劉子澄
惟靈學不事於章句仕從容於禄爵積之身以力久試在邦
其太略我特立而衆同曰好名而奚怍若夫&KR1210;企慕於前修
圖報稱於隠約豈與世以多違懷良朋而獨樂孰遺貌以觀
心悵此風之不作以余交之最晚知君意之匪薄方前猛之
切磋收後尤於戲謔何手墨之未乾而遽遺於今昨儻絮酒
之可漬將陳根而亦哭
祭蘇訓直
元祐故家封殖百年百年舊聞嘗失其傳疑將孰問孰備次
詮如公幾人庶幾像賢然而位不過外郎而僅止中夀是不
謂之天耶累舉不第屈于賞延﨑嶇州縣曾諱自言晚以民
庸著之淮堧積有令聞爰始綜銓向使第公之文少而騰騫
則于史觀則于詞垣何處非宜而躓莫前則天之嗇公非適
今日然也嗟乎魏公之功鼎彛所鐫比及三世中更百遭継
先大夫義不附權天下冤之臨汀之遷公論既開忽詣九原
凢是天理莾不可言某幸兹為寮情相後先即之謙謙聽之便
便一日不見而我棄捐寓哀斯文三致意焉而哀不勝有淚
如泉
祭張孟阜
我識諸張餘三十年仰止端明恨不執鞭架閣勇為而挺出
忠甫肥遯而孤騫雅矢寬夫接于英躔亦有婣婭聲華滿前
我来雙清詩書之淵孟阜妙齡玉潔蘭娟前規後模足不及
㕓既而諸老淪亡松凋蔓延於赫家聲䆮以弗綿孟阜永嘆
逝將誰愆吾學未就于何食眠習爲文詞短章鉅篇駿不可
羈闊略注箋及試埸屋句磨字研務入䋲尺以取衆憐屢賈
弗就愈強益堅妻帝兒號語方諱錢必以青衫侍親九泉晚
喜世科至於澘然而其料事察於著龜憂時過於貂蟬每一
發憤于酒是便竟成沉疴殆若自捐嗚呼孟阜工於成家而
拙於謀身有恨於貽後而無忝於奉先求之昔人亦足謂賢
我妻厥姉見推師傳忠何疵之弗告愛何善之弗宣病革之
書筆墨倒顛属子以婿抑何惓惓會余東歸哭此殯筵莫塞
爾悲爲之矢言謂余不信有如大川
祭令人張氏
嗟余與子於窮相遭以子潔清濟余之豪何以觴客取之衾
袍殆將兼旬蓬首不膏矧余力學往往獨旦每興視夜青燈
在案於焉勞苦於焉咨嘆苟余飢渴則自涖㸑凢我族居以
私為公凢我嗣息以異為同亦既聲名胡謗是叢亦既膴仕
奚歸匆匆雖則信已豈余所獨亦豈無人共此心曲知余孰
深愛敬之篤子嘗有言舍我無復嗚呼子病之久余靡所愛
顧笑謂余日月有待疇昔之夢雲鸞下逮夫豈凢骨而及斯
賚余亦宵夢殊庭祕嚴有二黃冠縞衣襜襜求子食器與子
鏡奩而遂棄余曾日不淹嗚呼以子生平死且有守奈何衰
惰失此益友強欲述子悲掣之肘尚圖能言託子不朽
祭林懿仲
我老哭子云胡不哀豈以斯今微子之才有才如子學以自
培少却寘之辟雍蓬莱而年不逮公論之開是懸於天我哀
何哉我懷古人風凋誼零匪無群居謂為友朋亦既樂推俄
而譏評亦既洽比俄而背憎誰其卄年篤師一經凢曰同
門視猶弟兄毀譽合離弗移弗傾譬彼松柏可以永齡則知
我哀豈徒私情嗚呼喪歸自淮潸焉曷勝屬我悼内拊棺未
曾今辭酹之尚其歆聽有盡之觴無窮之名
祭瑞安宰留公弼
吾邑之難聞于浙閩有𪠘一區洞無門垠籍入誰家何所就
詢邦賦有常夫豈不仁令日敲朴吏加斧斤役無完家帑無
見緍累歲于兹交相為貧間有惠令不怒以嚬譬彼沸鼎而
忍益薪匪憂則慚以及其身自我公弼飾壊為新一術不施
笑言津津役戸晏開吏袍前陳州家曰能使家曰動且以其
暇豆觴佐賓縣門之樓圯為荆榛忽焉山立曾目不㫬以此
長材與意之真豈徒百里可以長民輯睦怨慝整齊紛繽寘
君其間亦志可伸遽止斯耶天何昊旻自君屬疾愁聚為群
識者于毉昧者于神冀其夀祺以勸後人聞之不起萬里霑
巾我忝同登晚交益親况此酹别不知所云峴山之石巋然
嶙峋尚刻遺愛庶幾不冺
祭潘省之
嗟乎惟靈以家學之未顯掇巍科以娛親以里仁之未博求
三益以淑身惠分人而清約嚴律巳而殷勤若夫歸愛女於
心許擇冡婦於素貧資壮士以趨急遜旁枝而圖新皆在昔
之所難得一節而過人廼具美而弗矝爰好修而益振自發
軔於州佐亦彯纓於京塵有衆允之嘘拂無一疵之緇磷雖
混迹於莞庫遂揚名於縉紳及兩鬢之已華領壮縣而獨欣
棄訟銗而弗設惟經師之是遵參累政之短長從百里之笑
嚬酌民言而徑行或黃堂之未聞有負租而弗問奚加賦之
敢云積棠隂之劬勞忘梱内之欠伸俄遺恨於偕老遽傷和
而損神嗟乎志如公之闊遠行如公之真淳儻少假之歲年
將策足於要津盖庶幾於有德輯群駁以爲純忽兩櫬之旅
歸徒夾道而酸辛某嘗同升於仕版又洽比於昏鄰方欽遲
於晚休尚幸陪於後塵隔古今於一觴故不知涕泗之沾吾
巾也
祭蕃叟弟母夫人
嗚呼悲夫季路之母及於負米而不得與其子共禄於三釡
孟子之母及於衣衾棺槨之美而不得與其夫偕老於五鼎
自古賢者固多遺恨吾於吾嬸尚何言哉尚何言哉一觴之
奠永隔千古嗚呼悲夫
祭沈次卿
吾每過吾邑必欵二沈之門以資舊聞訪遺跡也元誠云亡
官無諏咨之助士無切磋之益幸公無恙尚有典則言可記
注行可蹤跡而止中夀誰不沾臆嗚呼十八丈之賢盖庶幾
徐孺子元魯山焉而世無孝廉之科竟淪謝于幽仄相彼後
進車馬赫奕韋布三葉令人太息始余過邑多見往昔游有
觀潮翫有古栢追随諸公好我顔色自公獨存我亦皓白恨
不鄰巷相與朝夕日治草具屈為上客我懷則多豈以飲食
曾謂背面存亡之隔文以哭之未叙潜德匪無強宗為刻拳
石
祭豊山陳國噐
嗚呼自昔格言誰敢種德之久仁及閭巷悼内屬
耳而遽至此何歟余觀氣貌甚偉言動有常下逮僮奚不見
呵詰是豈不足以夀歟食飢衣寒勿問疎戚東塘之成通國
利之是柰何不享其報歟宜夀不夀宜享不享神理茫昧世
亦多有若夫奕世慈孝滿門問學盎然春和無以致異而賀
觴未舉衰絰相尋行道嗟涕殆未之睹則又何至於此極歟
豈禍福無端而自昔格言姑以為訓歟胡能籲天寓此哀奠
祭朱文昭母夫人
吾友滿天下今四五十年升沈通塞之變多矣盖僅有存者
率一歲或再三歲惠然造吾門者必皆蒼然華顛者也否則
其子若孫以其父祖藉口為謁以請見而非其人矣况於其
親則又凋落至闔郡或數百里間有人焉以余之少孤不及
奉其親苟間見之則未嘗不為之起敬且自愧恨其不若也
嗚呼今夫人氏吾友文昭之母則一人之數也文昭自為諸
生知名一世屢舉不第而業益修謝客深居而士益附無分
寸之柄而吊亡悼屈恤孤而惠羈旅而家不困皆夫人之教
也嗚呼何其整也余自罷掖垣謫籍弥久夫人以其女孫歸
為吾伯氏婦傾(囷以)餙其行輟田以佐其養人所諱交無難辭
焉嗚呼又何壮也以余少孤不及養其親於闔郡或數百里
間見吾友之親則為之起敬自愧恨其不若則於夫人宜如
何也春有饋絲秋有饋鮮果蓏之實凢美必饋問其將命往
往出夫人之手夫人之夀八十有六属余抱痾撫棺無及寫
德布私非文安寄力憊言略尚昭鍳之
止齋先生文集卷之四十六
