止齋先生文集卷之十三
外制
和州防禦使殿前副指揮使郭杲除耳州觀察使
敕古者六軍皆以卿將元戎十乘有瑲䓤珩二雅誦之庸示
光寵矧我中權可無異數具官某鷹揚之勇輻湊之謀山西
將家今纔一二醻劳屯所晉長周廬訓我群騶壮我中壘累
歲於此士聽無譁日者貝胄三十来閱庭内舍矢如破可以
即戎朕圖爾功宜及懋賞枚數男爵峻極廉車禮均從班視
古卿士是用命汝盖周舊章光對明恩益思忠報無使行狩
專美車攻無使止居遺恨祈父則予以懌僉曰汝諧可
武略大夫侍衞步軍都虞候兼權侍衞馬軍司職事
閻仲特轉右武大夫忠州刺史
勅日者朕重冬狩之役又不欲乏武事也而為簡之師試諸
廷内於環列得師焉於步旅又得帥焉皆可以即戎朕甚嘉
之具官某久於行陣積有戰多枚數壮士莫與儔伍觧朐山
之圍殿符離之返至今言之令人矜奮頃自遴選涖我師徒
百夫千夫各習其教往往營壘廬次之間無囂塵也扵是閱
也介胄堅好旌麾光明坐作進退動中尺度朕惟勇爵以横
行為右階之最以刺郡為遥領之始悉不汝吝用賞懋功其
對隆恩益殫忠力可
閤門看班趙弼奏祖故寕遠軍節度使侍衞馬軍都
指揮使贈大尉趙樽累遇郊祀登極未曾陳乞加贈
特贈開府儀司三司
敕朕永懷將閱克勤王家宣勞實多贈典有闕具官某忠於
許國勇不顧身能以衞社稷之心效於死封疆之力戰自束
髮觀者汗顔日者欲澄冗員嘗第元從閱實數千人之衆定
為十三處之功爾獨最聞朕尤嘉奬然論報自昔雖峻極於
武階而訟言有孫尚少虧扵褒律是用申命幽壤視儀上台
以昭我不吝賞之功以成爾無遺恨之美抑使介士奮於戎
行可
朝散大夫權刑部尚書京鏜兼侍講(四年八月二十三日)
勑朕與賢士大夫切磋經誼之日久矣而今加意於春秋春
秋固為夷夏作也盖聞在漢或申復讎之義或庶幾止戈之
武而皆有大功號稱七制斷之經意孰得孰失朕將安所取
此而誰與茂明之也具官某簡在法從蔚為名臣修聘北庭
非禮勿聽往釐西事無言不酬斯可謂据古而通今者矣進
之路朝重席以待其為朕深探遺經之指與漢二君行事以
佐取舍爾信不為章句學者而朕頋不能尊所聞歟往其懋
哉以副延竚可
亦使人人暁然知朕嘉與之意則繼此盡言不諱矣尚殫厥
心以副延竚可
湖南提刑孫逢吉奏邵州獄囚死者二十餘人守臣
湖澄持展二年磨勘
敕昔在三朝每歲盛夏以一札賜郡長吏為奸獄丁寧也自長
吏不奉此詔而吾民瘦死者滋衆爾某守邵亦以獄囚多死
見察於部使者毋乃非朕寄元元之意乎貶損年劳以示薄
罰繼此領州無怠臬事可
文林郎邵州錄事參軍柴璿脩職郎邵州司理參軍
李邠獄囚多死各特䧏一資
敕具官某爾為獄官而不省囚疾苦至多瘦死非所謂士師
不能治士者歟其鐫一階以警怠事可
大尉定江軍蓈度使興州駐劄御前諸軍都統制兼
知興州吴挺守本官致仕
敕圖任世臣盡護蜀將貔貅十萬不從中覆盖五六十年於
此矣此意安在哉而欲致其事耶具官某性有忠勇之資學
有韜鈴之素寬我西顧賢於長城假以數年庶底丕績而一
旦以疾来諗碩上夫將軍印綬此朕所以屏奏不省也雖然
誦詩至於勤歸勞還詠歎辛苦則古者遣將數日即休未有以
獨賢久勞若爾然者朕豈得不動扵心乎姑徇忱辭使自休
養若属有疆埸之事強爲朕起何以報我爾其勿忘可
故太尉定江軍節度使興州駐劄御前諸軍都統制
兼知興州致仕吴挺特贈少保
敕朕誕膺聖緒渴想賢劳方分託重之權尚阻勞還之禮眷
惟三世每興西歸溉釡之懷胡不百年遽有東首拖紳之恨
可爲震悼何以追荣具官某爲今价藩視古名將夲之以鷹
揚之勇濟之以輻輳之才越在江源而不忘宗海之心既安
蜀道而常為得隴之計是用倚以大事付之全師永惟王室
之中興皆有世臣而後濟維周復古則召公是佀之功維漢
御天則耿氏獨隆之力期爾晏歲對于昔人曾諗疾之亡何
而告哀之已至朕方深念莫起於九原國有常儀率加之二
等肆頒渙渥以慰沉冥晉陪亞保之班配食先王之廟噫有
以勇爵至於聯左棘之華雖云愍章足以示前茅之勸可
持服前武功大夫祁州團練使吴曦特授濠州團練
使起復
敕具官某有金革之事測年之喪無辟自伯禽以来未之
有改而况爾䂀世為將乎移孝為忠朕所以強起汝也又况
蜀師十萬聽命爾家西陲晏然于今五紀方圖前烈宜及後
人則脫爾於寄祿之階授爾以戎練之任豈以為利其毋固
辭可
提舉江州太平興國宫郭棣授利州觀察使致仕
敕憫勞將帥卑以真祠尚復抗章勇於忘祿重違雅志俾遂
歸休爰進崇階以勸廉退具官某奮自將種卓有俊聲荐更
轅門晉尹環列累歲於此六軍不譁方篤邦交久無疆事鬪
士雖倍戰功不多然中權屹然大敵知懼繄卿之力簡在朕
心所冀壮猷不忘王室胡為觧組遽此垂車豈非以行百里
者末路之難而三世功名道家所忌乎勉從忱請良咈眷懷
尚服寵荣益綏夀祉可
故利州觀察使致仕郭棣特贈寕遠軍承宣使
敕聽垂車之請亦旣永嘆聞易簀之言可勝遐想宜舉恤典
以醻舊勞具官某自束髮之初有褁尸之志方其賈勇於宣
威沙漠之間竟爾收聲當偃伯靈臺之後然而我有萬乘如
周畿兵我有千廬如漢中壘舉以副托究其設施歴年彌長
課效為最往者以厭直之請踐更于邊雖分州符亦以寄重
反即祠館從其憚煩曾鳴劔之未酬何挂冠之巳决朕方有
感德非忘杖杜之詩今頋不然乃是迫桑榆之景覧此遺奏
為之䀌傷爰錫使名視唐留務以華身後盖國舊章其尚欽
承用自寬慰可
耶律适哩致仕
敕有能厭氊毳之習蹈不測来歸我可謂壮士矣胡為諗疾
欲自便乎具官某耻事朔庭義不攜漢觀光中國誓將滅胡
盖丨夀皇之所寵嘉而朕待之勿替者也夫鳴劒之志未酬
而桂冠之請巳决豈其以兩國方歡賈男不售將退處以自
娱睱乎抑膂力既愆自視非昔人而不復感槩然也不然果
疾病耶重違忱請聽致爾事若以疾辭則豈庸釋可
耶律适哩贈官
勅桂冠有請良惻余衷華壙有恩盖綏爾後具官某以幽燕
任俠之氣懷江漢朝宗之心萬里来歸甚欲宣威於沙漠而
兩君為好適當偃伯於靈臺竟爾收聲至於賫恨盖聞華夷
之分春秋所嚴有能擇衣冠於介鱗之間而頋執干戈於社
稷之役眷此壮志令人永懷爰䟽錫命之封庸示飾終之典
尚歆殊渥以妥英䰟可
正議大夫充顯謨閣待制提舉江州太平興國宫陳
峴磨勘轉正奉大夫
敕夫循次非所以待劳能也計年非所以處法從也而有司
以告重違舊章宜有命書且見明陟具官某以名臣之子自
託於儒主以夕郎之官踐更於州組奉祠累歲益見靖共序
進一官曾非特典朕不敢廢姑慰永懷可
合州赤山縣多山至道觀冲妙真入祈禱感應加封
冲妙靈應真人
敕具某神朕雖不合祠官祝釐專鄕獨美至四方長吏有為
吾民請曰某山川之神能惠其一方則褒崇之典朕靡愛焉
以庶幾古蜡亘神之義今蜀部使者来言爾神惠及闔境求
之掌故則建炎之所表章也爰錫命書申衍稱號所以寵嘉
神貺以從民欲者何如㦲尚終惠之俾世世享可
潼川府中江縣靈威廟善利侯祈禱感應加封善利
敷濟侯
敕具某神朕雖不令祠官祝釐&KR0825;鄕獨美至四方長吏有為
吾民請曰某山川之神能惠其一方則褒崇之典朕靡愛焉
以庶幾古蜡百神之義今蜀部使者来言爾神惠及闔境肅
然古祠前脩所敬吾民其嘉頼不忘也爰錫命書申衍稱號
所以寵嘉神貺以從民欲者何如㦲尚終惠之俾世世享可
盱眙軍通判䧏一官
敕具官某爾為通守適掌北門之管姦民犯禁而莫之禦頋
欲歸罪於徼吏可乎其鐫一秩以為不事事之戒可
武節大夫權發遣郢州任世安特轉一官再任
敕具官某往時三邊吏不數易滿歲無虞則增秩以寵之盖
自建隆以来未有改也今爾乘障日有能聲爰進新階仍紓
舊組爾其益固吾圉以訖外庸杖杜勤歸之詩朕豈忘之乎
可
從義郎權知思州田祖嚴持轉一官
敕具官某昔爾以歸地進秩而有司繆誤仍年勞之舊貫於
焉正名以示懋賞其服今命益見寵綏可
履正大夫奉國軍承宣使提舉佑神觀鄧從訓主管
國信所任滿無違闕特授宣政大夫
敕交鄰之禮於今為重自束帶與賓客言至於凢執事皆所
以覧示遠人以中國之有體也具官某昨長内庭嘗發贄幣
竟以明習曾無忒違隣好不渝亦繄爾力醻劳滿歲懋賞崇
階蓋國舊章朕豈汝吝可
朝散郎守司農少卿詹體仁除太常少卿(十月三日)
敕具官某奉常惟禮樂是司而去古浸遠放逸尚多非得博
物洽聞學有根㩀者未易輕卑也爾少明經術務為有用探
賾索隱耻一物之不知總餉之久盖已由郎省而貳大農矣
召對雍容效忠無隱其為朕典禮樂之事鍾鼓玉帛抑末也
尚求其本而釐正之可
朝散大夫尚書戶部員外郎趙謐除軍噐監兼權郎
中(十一月十八日)
敕具官某戎監之設本以嚴飾武備而休兵歲久繕脩之職
各有司存長貳亦惟揔其凢而巳以爾舊弼之孫克自抑畏
久在郎省能寡悔尤序進為長仍攝民曺往其祗欽無替于
舊可
朝請大夫起居郎兼玉牒所檢討官兼權中書舍人
樓鑰除中書舍人(十二月二日)
敕夀皇初策在廷之士盖極一時之選矣朕閱名籍得為相
臣者二人焉樞臣者一人焉從臣而下以聲績著見者迨不
可枚數也具官某於是時嘗褎然為舉首而偶不中有司之
度然至今海内士所樂道議論文章風流藴籍則未嘗不在
稱首也間者旁招時望寘之本朝爾以攝官属筆能道朕德
意與其人才美之所宜文字之上下簡書之長短皆足用勸
而僉言不同往往不奉吾詔仁者之勇見於封章肆用命爾
爲真詞掖除書之出國人皆曰賢詩不云乎假以溢我我其
收之朕於是蒙夀皇得人之福矣昔者鄭爲辞命終属國
僑唐掌帝制實先韓愈爾其懋哉稱此優異可
額内翰林醫痊李九齡轉翰林醫效
敕具官某天官之属六十而醫命士二十有八人周家之重
醫也如此矧爾服勞有以自見進之二秩視周命士往服明
恩毋怠爾事可
判太史局吴澤荆大聲劉孝榮周端友職事不謹各䧏一官
敕具官某等東方未明之作挈壺氏所以刺朝廷也朕夙興
待旦而五夜之漏聲不肅是誰之咎歟各鐫一官敬共朝夕
母以爲星官曆翁而弗汝察也可
秀州海塩縣陳山龍王顯濟廟神母慶善夫人加薦福二字
敕某神母朕既從二千石之言宏賁二子之祠維爾能與而子
共福吾民郡人推本所自而廟食之可無寵嘉申衍稱號以
大慰民欲乎可
賜進士出身宣教郎趙善防係濮安懿王近属更轉
一官
敕具官某策士于庭而吾属籍有以文克列于丙科朕既異
焉而問諸宗人則於濮園為近抑可嘉巳申命一官以勸胄
子爾其懋哉務自著見可
宗子顯夫量試不中年四十以上特𥙷承信郎
敕某國家所以待属籍至矣不得雋於進士則有量試不得
雋於量試則有免試皆欲使之齒仕版習吏事也爾其勉哉
以稱朕意可
量試中宗子汝弼等八十一人𥙷官
敕某等凡有司考校之科甚嚴密也而獨寬於量試宗子盖欲
使之齒仕版習吏事稍涉於文墨而不求其備爾等盍對明
恩思所以自勉哉可
合格取應宗子時信等四十二人授官第一名𥙷承
節郎餘𥙷承信郎
敕某等有司考試之法至嚴密也而獨優於宗室子夫既闊
略以取之而授官與寒畯等則非所以示公姑属右銓以湏
噐使可
四川宗子師說等十人趁赴殿試不及並特𥙷承信
郎
敕某等爾以宗黨越在西州嘗得雋於有司而道阻且長弗
獲與親策之選置而弗錄朕心惻焉亦授以官庸示篤叙爾
其懋哉可
宗子師鈜量試不中依近降指揮年四十以上特𥙷
承信郎展三年出官
敕某有司考試之法至嚴密也而獨優於宗室子夫既優矣
而猶不應令徒以強仕予之初官然必使為三年之淹而後
筮仕用示篤叙不為苟私可
宗子汝璺對策中間全寫御題首尾各用一段湊成
特䧏一官推恩𥙷承信郎
敕具官某策士於庭而無以對宜不在第中以爾属籍子而
不求其備始命以官亦可謂茂恩矣可
廣東提刑李信甫奉朝奏大夫通判德慶府權英
州張公蓋失䧟官錢科擾民戶特䧏一官放罷永
不得與親民差遣
敕具官某嶺表以去廷遠而吏不自愛往往淪胥而為欺削
爾一秩且不得與扵民社之寄苟自愛者継此尚少懲乎可
忠訓郎趙湧在任不職南劔守臣楊祐按罷輒敢伏
闕妄論守臣特䧏一官仍押送寄居泉州拘管
敕具官某爾以属籍試吏不自貴愛而見劾於州家亦既虧
吾教矣詣闕自䟽復繆失實鐫一官俾爾省循可
四川制置丘崈奏承直郎知叙州慶符縣魏良心侵
刻夷人又輕入夷囤致殺死廵檢程仲乾降一官放
罷
敕具官某夷人畏廉而服威重爾為邊縣不足於斯二者而
致吾疆吏於死地免官鐫秩是不謂之寬典乎可
知成都府丘崈奏從政郎錄事參軍史定之不親蒞
獄致囚自刎死降一官放罷
敕具官某夫為獄掾而弗躬弗親幽枉多矣囚致於自盡特
其甚較著彰彰者也免官鐫秩是不謂之寬典乎可
文林郎㜈州浦江縣丞趙大亨不遵依提刑司差委
推勘公事輒申任滿離任降一官
敕具官某士而不事事是欲素餐也爾方丞縣而再却憲臣
之檄以自擇便豈非不事事歟按章来上姑鐫一秩繼今知
懼斯可從政可
知萬州季圭奏脩職郎萬州司理參軍向紹祖獄囚
繫死降一資放罷
敕具官某爾為獄官而不省囚疾苦至於堕指至於死而不
以告豈非所謂士師不能治士者歟其鐫一階以警怠事可
止齋先生文集卷之十三
