止齋先生文集卷之四十四
雜著
瑞安縣學上梁文
吾邑有學繇慶曆而来諸生置員於崇寕為盛久矣趍廢誰
其嗣興弛百役以獨先彌三時而具舉有嚴凾丈可以横經
於粲周廬可以肄業共惟聖考侈廟貌之前觀顯允賢侯輯
儒先之善筭事關風俗歡動州閭斯抗脩梁爰申善頌
東吴會修門一葦通璧海源源流道德也應泮水日朝宗
西峴首葱葱雨露低更上觀潮試回首朝陽合有鳳凰棲
南一曲清江與地參驚世文章曾不露横塘居士府潭潭
北閩粤群山来不極三峯之下可無人能以功名留翰墨
上閶闔方今開蕩蕩少微正照斗牛墟此有隠淪誰與訪
下七八十翁多在者自言生不識干戈長得兒孫皆爾雅
伏願上梁之後群書充㨂多士填門相維鬼神無風雨漂搖
之患燕及㣧祚皆山河魁磊之英
到桂陽謁宣聖文
共惟夫子之言曰有一言而可以終身行之者其恕矣乎某
質簿氣觕誤有民社願事斯語以免於戾敢告
桂陽上元設醮青詞
廼者庶證非常連隂不觧爰方假守何以召和會王曆之初
頒雖修故事面天威之甚邇實貢忱辝恭願哀矜一方嘉惠
百榖事關民命寕使臣霑僥倖之恩咎在臣躬毋令民被阽
危之患
桂陽中秋設醮青詞
疾痛呼天輒自忘其僣越高明覆物終不忍於顚隮永惟返
風滅火之祥何啻虚谷應聲之速敢憑羽侶式謝鴻私恭願
不異塵凢有来肸蠁怜臣斗筲之噐雖負民社而不勝念臣
葵藿之誠盖填溝壑而未巳遂無它咎以迄終更
桂陽軍修城隍祝文
有屹崇墉爾神主之彼圯而闕宜崇𥙷之築之闐闐尚呵護
之允也有成維皇其嘉與之
桂陽軍禱雨文
某假守於此大懼凉薄不足以用昭事明神以祈歲
事廼者烈風荐作嘉澤弗周粟禾且憔悴夫爲吏之
日短神與民相依之日長奈何以吏之不德而爲斯民病也
敬申前請敢告終惠
謝龍山渡侯明應文
維侯所宅桂陽之望風雨不時於是焉禱其諸古之所謂境
内名山川歟茲者嘉澤弗周烈風荐作菽粟幾空禾且就槁
固宰物者所以謫吏而侯亦豈遂忘此土也遣官乞靈齋宿
以竢侯不督過而辱霈施之某雖無以愈人猶足以伐石譔
詞昭示後来永永無怠
周子名說
周子請名余命之曰仍之盖取古仍孫之義周氏之門父子
孫凢三世傳曰野人曰父母何算焉都邑之士則知尊禰矣
大夫及學士則知尊祖矣夫欲為士大夫者必世其家者也
三姓之舊於今為庶畢萬匹夫也而大有後於晉國是在懋
不懋而巳故字之懋長
朱子名說
吾友朱同之之子名植字直卿名字所從来曰祖父
所命也欲易其字為直方而植因書以遺之使持白
祖父視如何也
謝居士贊
貧而好施隠而好客終身鰥居而義不廢嗣息豈其所謂非
儒非墨而自適其適者耶
自贊
以學多病以貧數窮佚我歲晏亦二者之功歸寥寥
太空儻不離人即為良農
桂陽軍告諭百姓榜文
照會當聀到任欲得民間通暁法意檢坐到見行條法如后
父子律子孫違犯教(令及)供飬有闕者徒二年
勑子孫違犯教令及供飬有闕情重者隣州兇悪者千
里並編管
敕諸生子孫而棄之者徒二年殺者徒三年收生人共
犯雖為從殺者與同罪棄者徒二年半並許人告若地
分及隣保知而不告殺者徒一年棄者减一等
夫婦律諸妻無七出及義絶之狀而出之者徒一年半雖
犯七出有三不云而去之者杖一百追還若犯悪疾及
姦者不用此律
房族律諸同居若大功以上親及外祖父母外孫若孫之
婦夫之兄弟及兄弟妻有罪相為隠部曲奴婢為主隠
皆勿論即漏露其事及擿語消息亦不坐其小功以下
相隠减凢人三等若犯謀叛以上者不用此律
律諸告周親尊長外祖父母夫之祖父母雖得實徒其告
重者减所告罪一等即誣告重者加所誣罪三等告大
功尊長各减一等小功緦麻减二等誣告重者各加所
誣罪一等即非相容隠被告者論如律其相侵犯自理
訴者聽
隣里
敕諸訐告之罪若於法不應告之人雖係廂耆隣保亦
不得告
敕諸事不干巳輒告論者杖一百其所告之事各不得
受理
律諸隣里被強盗及殺人告而不救助者杖一百聞而不
救助者减一等力勢不能赴救者速告附近官司若不
告者亦以不救助論其官司不即救助者徒一年竊盗
者各减二等
窩藏櫃頭誘略
敕知人犯罪而藏匿過致資給令得隠避者不湏事發
被追藏依匿罪人法其知情停止人犯徒以上罪者准
此
律知情藏匿罪人若過致資給令得隠避者各减罪人罪
一等
律諸博戲賭財物者各杖一百(舉博為例餘戲皆是)贜重者各依巳
分准盗論(輸者亦依已分為從坐)其停止主人及力若和合者
各如之
敕諸開櫃坊停止賭博財物者隣州編管於出軍营内停
止者配本城並許人告廂耆廵察看营宿提舉人失
覺察者杖八十
律諸略人略賣人(不和為略十歲以下雖和亦同略法)為奴婢者絞為部曲
者流三千里為妻妾子孫者徒三年(因而殺傷人者強盗法)和誘
者各减一等
敕諸略若和誘人因而取財及雇賣或得財者計入巳之
贜(在一名處頻犯人不倍)略人者以不持仗強盗論一貫皆配千
里婦人五百里編管因而姦者依強姦法和誘者以不
持仗竊盗論五貫配五百里婦人隣州編管其知情引
頜牙保若藏匿被略誘者各依藏匿犯人法
右仰汝等百姓各詳立法之意欲汝慈孝父子有恩故有供
飬有缺及違法教令及不舉子之法欲汝安錯夫婦相保故
有七出三不去之法欲汝和恊宗族如一故有相容隠不相
告之法欲汝交通隣里無争故有不得告訐及相救助之法
欲汝守已不務貪婪但利其家却為衆害故有停藏開櫃誘
略之法迺至闘毆姦盗每事有條意在禁汝為非勸汝為善
當聀今節取數項係父子夫婦房族隣里要切事理明以教
諭汝等皆有良心其俗質朴比之諸處公事最稀若更遵從
不致違戾雖有官府刑何所施更冀得力之家津遣子弟從
師就學興起門戸其餘勤謹農桑愛惜錢榖祭享翁祖看守
墳墓如此則骨肉相勸里巷無怨和氣所積天道不差風雨
必調五糓必熟可使此邦永為樂土至如徭人實同省地久
来往還何分彼此設若軍縣催科或公人下鄉恐嚇保社復
相追擾或覧寄等家兜收過多或代納上戸利息太重之類
九有枉塞並仰披陳當於當聀自有過差諸縣不能体恤儻以
看望未欲興詞但希書簡相投或因寄居學聀過&KR0550;見諭庶
幾通知從汝之便
桂陽軍告諭納税榜文
照對軍縣每年起發省部總領諸司錢糧并支給官兵錢糧
貫萬浩瀚别無課入全藉税戸夏秋銀錢分擘應副當聀到
任據平陽縣丞状申驅磨見得自淳熙十一年秋至十四年
夏六料銀錢欠數不少除十一年巳准赦文自第五等巳
下除放外餘四等以上并十一年夏至十四年夏三料理合
拘催切慮税戸不易難以一併了納當聀今同衆官計度將
十一年四等以上戸共欠一千二百八兩有零并十二年夏
十二年秋共欠一千五百七十四兩有零共欠三料未納之
數時暫住催自十三年夏料為始催理又慮税戸日前巳將
錢米交托與攬子店戶等人却被兜收入巳致作名下掛欠
已行下知丞分鄊具出長名帖子付逐都保正戸長仰各廵
問甲甲内人戸如委曾交納託與人見有干照即仰保正類
聚姓名保明申縣切待於交攬人名下追理自餘委係本戸
即仰趁時赴軍輸納今立寬限十三年夏秋二料限二月終
十四年夏料限三月終更不准前遣官差人下鄉搔擾乃巳
約束受納等處每銀一兩减五文足搯子錢减三文足役錢
一百文足收會錢八十三文足每一貫减五文足槄子錢减
三文足苗米官田聀田米每石减十二文足每石倉用米减
十五升攬子米减五升和粜米每石减七文足每石倉用米
减十三升攬子米减五升省義倉米每鈔减五文足每石倉
用錢减十三文足倉用米减二十二升省攬子减五升省銀
自一錢以上米自一㪷以上准此曉示去訖候至限滿見得
錢物次第若是正稅自足丁辦一年支遣當議再將本縣久
例無名科歛並行蠲减以便人戶若致限滿拖延不肯了納
仰本縣將欠數多人申軍點追別有行遣
桂陽軍勸農文
照對守令勸農國有常典循習之久但爲空文當聀以里巷
通曉之言勸諭汝等開具下項
一閩浙之土最是瘠薄必有鋤耙數番加以糞溉方爲
良田此聞
不待施糞鋤耙亦希所種禾麥自然秀茂則知其土
膏腴勝如閩浙然閩浙上田收米三石次等二石此
間所收却無此數當是人力不到子課遂减奉勸自
今更加勤勉勿爲惰農坐視豐歉
一門房隣里切湏和睦莫與争訟界至田塍各據永業
火下牛畜迭相借助少有言氣且務休和才到訟庭
便妨日子况復般褁倍有勞費假如有田十𤱔歲收
不過十石供輸之外贍(飬良)難豈宜因訟耗財自取狼狽
一了納租稅務在及時今来受納倉場並是當日給鈔
銷簿如有農家或將銀米憑托攬子鋪戶等人湏是
便取去赤鈔爲憑不可信受手會白關之類所慮攬
鋪兜牧過巳致作掛欠正當農務忽被追呼
一陂塘水利宜從古来上流下接公共分使若甲家占
吝害及乙丙群聚争奪甚者到官期集隣保追逮證
佐動經旬月方得事明本欲獨得便宜却被兩相
妨廢
一生借種粮貧者不免先湏量力莫㩀眼前借貸太多
債還不易及至空窮却謀昏頼所是冨家亦合量本
收息除豁積欠難以逓年登帶恣為貪婪若貧者昏
頼不還冨者貪婪巳甚日致興訟罪有所歸即非主
客相資隣里相保之道
一此間典買産業或瞞昧卑幼或不儘問親隣或因抱
種交業不時或因白與投印違限之類緣此無頼等
軰執占争論先自蒔種徑行收採比至到官惟憑契
約往往得産之家雖用見錢反以違法失理遭罪請
自今遇有交易子細審度凡涉前項數端之類幸勿
向前以貽後患
一此間多有無藉之人告人絶産及至到官或有恩養
子孫承代或有吐退近親遺嘱其初官司未知来由
湏至行遣甚者抄估比至給還動經年歲以此失業
深属可怜除巳行下諸縣自今如有的是絶戶即仰
都保連名結罪保明具申方與受理自餘勿干涉人
妄有告訴重行科断
一諸縣夫逓除是般輦綱運錢米雖當忙月亦或不免
其餘雜役宜且暫停如官司差使重疊或無輪次苦
樂不均及承行等人取乞搔擾廼至應干賦役有妨
農蚕使汝失所並仰陳訴
右仰汝等逓相勸諭務在遵從庶克有年毋令後悔
止齋先生文集卷之四十四
