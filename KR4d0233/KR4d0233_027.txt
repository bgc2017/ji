止齋先生文集卷之二十七
奏狀劄子
繳奏羅良臣供給免折酒狀
准中書門下省送到錄黃臨安府狀今月二十八日承修内
司提轄劉信之白劄子得旨宣諭安撫令臨安府宣借廂軍
一十五人付浙西緫管羅良臣使喚所有羅良臣每月供給
免折酒與依韓侂胄例支破仍具知委聞奏本府除巳恭禀
聖旨指揮施行從條合行奏審伏候指揮閏十月一日奉
聖旨依巳得旨揮令臣書行右臣不知羅良臣為何人但為
陛下愛惜此聖旨指揮不敢不具奏耳何者差兵士十五
人與之使喚此至猥瑣也請受不折酒此至微末也今也遣
中使傳隆旨下諭天府之尹而及此至猥瑣至微未之事豈
不虧損國軆玩瀆主威乎臣忝為詞掖論駁此等小事固有
慚色區區願望陛下以此類推之特垂省察繼今或有無
厭之軰敢復以此干冐天聽並勿施行如至再三即湏行遣
使天下曉然知陛下一號一令皆有關繋不出於私謁皆
足聳動不至於徒行幸甚幸甚臣愚欲望睿慈將上件指揮
特賜追寢所有錄黃臣未敢書行謹錄奏聞伏候勑旨(五年閏十)
(月初三日奏)
繳奏謝淵請給合支本色狀
准中書門下省送到錄黃一道中奉大夫守給事中兼直學
士院兼實錄院同修撰臣樓鑰奏准中書門下省送到錄黃
為知閤門事謝淵為係皇太后親弟其請給等可依韓侂胄
例特與依禄格全支本色日後遷轉准此事令臣書讀臣仰
惟陛下奉承三宫惟恐不能順適聖意然法制之設所以
公天下而共守之有不可踰者知閤謝淵為皇太后親弟請
給等依韓侂胄例特與依禄格全支本色有以見陛下奉
祖后之意然真俸之支則有不可吴瓌吴琚同為太皇太
后之親姪同為檢校少保節度使可謂事軆至切矣然吴瓌
之請真俸巳久無有議者而吳琚之請太上皇為之降旨
則黃裳以給事中力陳者三四陛下為之降旨則黃由以
攝給事中又至於再三論奏而後止疑若有甚異者無他瓌
在紹熙元年十月指揮之前而琚在指揮之後也指揮既定
之後若又開此門則戚里扳援何時而巳兩朝聖明終允其
奏韓侂胄之真俸以淳熙十五年十一月降旨正與吳瓌事
軆一同謝淵之請切似吳琚臣是以不容不論欲望聖慈
收寢前項内批指揮自後若不係南班隨龍統兵戰守之人
以真俸為請者一切以定制之既以杜僥倖之門於節用
之政不為小𥙷所有錄黃臣未敢書讀謹隨狀繳奏以聞伏
候勑旨
閏十月十一日三省同奉聖旨謝淵為係皇太后親弟可
特與書者餘人不得援例令臣書行湏至奏聞者右臣昨来
巳嘗書行謝淵錄黃去訖今竊見給事中樓鑰繳駁文字委
是允當始知臣當来鹵莽失於檢照不及論奏今臣若但奉
御筆指揮准前書行即臣實有三罪一則迎合聖意不敢執
爭二則衝改紹熙元年十月指揮使自今有司無所憑守三
則耻過遂非無見善則遷之義此臣所以湏至煩瀆也欲望
聖慈特賜追寢上件御筆指揮仍將臣當来鹵莽之罪併行
譴責抑臣區區更有愚見恭惟陛下臨御未久每事只宜
遵守法度竊見近来多因臣下妄有陳乞直降内批或與差
遣或添請給人從今来御筆又有餘人不得援例之文臣竊
以為此等指揮皆是人主在位日久快意尚恩浸開倖門自
亂成憲豈容初政有此不肅更乞陛下念付托之重正當
加兢懼之時思調護之難未暇及閑慢之事除却朝廷公衆
啓擬即與施行應干宫禁小可請求斷勿垂聽所貴凡事務
令整齊母使外人輙有指議則宗社幸甚天下幸甚所有錄
黃臣未敢書行謹錄奏聞伏候勑旨(閏十月十四日奏入)
繳奏朱熹宫觀狀
准中書門下省送到錄黃一道三省同奉聖旨朱熹依舊
煥章閣待制提舉隆興府玉隆萬夀宫任便㞐住又准送到
并免朱熹謝辭錄黃一道令臣書行右臣竊以為朱熹者三
朝故老難進易退二十餘年多任祠禄今也欣慕聖明幡然
一出天下相賀以為得人則進退之間豈宜容易未審何故
遂聽退閑除目之頒滿朝失色一則歸咎宰執不能回密旨
於未出之初一則交譏給舍不能還成命於已行之後紛紛
之言其来未巳臣所以纔有所聞一一具奏未蒙報可方切
惶惑今此錄黃當臣書行臣若嚴憚天威俯首惟命則是上
累主德下喧士論皆臣之故臣必不敢區區欲望聖慈追寢
上件指揮所有錄黃臣未敢書行謹錄奏聞伏候勑旨(閏十月二)
(十四日奏入)
貼黃臣伏思念若但寵其行未足以彰陛下不吝之德
莫若留之方慰人望伏乞睿照
繳奏紫霄宫免科敷等事狀
准中書門下省錄黃一道奉聖旨𬗋霄宫五嶽殿係專一
崇奉太上皇帝及御前本命香火去訖除依條送納二稅
外特與蠲免諸般科敷措借指占安泊等事令臣書行右臣
嘗論奏初政不宜以小可陳乞直降内旨巳蒙開納今𬗋
霄宫復有御筆指揮特與蠲免科敷措借等事可謂煩瀆天
聽玩狎主威矣况今貧民困於科折若更令游手坐食之徒
反得幸免即本宮逓年合輸財賦官司難與除豁湏至均敷
在人戸名下是恩足以及游手而不至於百姓尤臣所深惜
也臣愚欲望聖慈更不施行上件指揮仍自今後似此陳
乞一切斷絶天下幸甚所有錄黃臣未敢書行謹錄奏聞伏
候勑旨(閏十月二十九日奏入)
繳奏陳峴知贛州狀
准中書門下省送到錄黃節文三省同奉聖旨陳峴差知
贛州填見闕不候受告疾速之任候任滿前来奏事令臣書
行右臣竊以爲陳峴早爲從官素號鄙俗多歴方牧篾聞廉
稱前後臣寮屢有論奏而峴貪不知止謀欲復用睥睨累歲
經營萬端今若果如所欲則是朝廷真無公論士大夫真不
必事廉耻而巧官者皆有僥倖之圖益無靖共之操矣然則
臣豈與峴爭區區一郡哉况峴自駮罷帥廣西之命不聞務
自洗濯省愆遷善但聞其身為次對謟事太守以為諸兒求
權局而巳共惟始初之政方尚旌別似此不知厭足之人豈
宜奬用臣愚欲望聖慈將陳峴知贛州指揮時賜寢罷所有
錄黃臣未敢書行謹錄奏聞伏候勑旨(十一月初十日奏入)
辭免實錄院同修撰第一狀
准尚書省劄子三省同奉聖旨差臣兼實錄院同修撰臣
聞命震驚罔知所措伏緣尚有管見不敢輙冐受上件兼職
湏至煩瀆乞賜寢免盖臣自為郎官即兼檢討幾涉三年未
嘗得效鉛槧之勞以臣平生辛苦頗好編述比入史院無以
自效何也史院無專官故也三年之間修撰同修撰官繇今
丞相趙汝愚以来繼以尤袤倪思李巘沈揆及近来朱熹無
慮數人檢討官亦自章穎黃艾沈有䦕黃由薛叔似及葉適
無慮數人皆不甚久别有遷除所謂實錄缺然如故與臣未
入院以前無所增益以此灼見若無專官則一朝大典卒無
就篇之日臣嘗論奏雖蒙上皇嘉納未見施行今臣謹繳
進向来劄子欲望聖慈特垂省覽令提領大臣勿拘近例别
置專職一二人使其他兼官以時入局同共商量分擘修纂
庶幾年歲稍見次第若不課其效但添兼職是恩寵之而非
事實也臣不敢奉明詔所有上件劄子未敢祇受伏候
勑旨(十一月二十七日三省同奉聖旨不允)
第二狀
臣昨具状奏乞寢罷兼實錄院同修撰指揮准尚書省劄子
今月二十七日三省同奉聖旨不允伏緣臣當来辭免文
字且申前請乞置專官不宜但添兼職以為恩寵而未嘗及
臣不堪使令之故致蒙天意未遽從欲則臣豈敢冐昧不盡
其情盖見今史官皆極天下之選徒以各有攸司各率其職
志慮所分精力不逮是以具員雖衆成書尚難如臣於今朝
行最為衰退舊學昏忘前聞遺失巳試罔功方切自訟豈可
復玷此選乎以臣所見當今良史之才莫如朱熹葉適其餘
如吴入傑王明清之徒皆有志於此者也朱熹葉適近嘗入
院未幾而熹帥江陵適緫淮餉秉筆之士相顧嗟惜陛下
誠聽臣言以一朝大典之重不吝改作復用此二人者使之
專領將天下皆以為得人豈非聖朝之美事明主之盛舉哉
但熹既去國假如強起猶在數月之後而適尚未朝辭足可
下留行之命臣愚欲望聖明發於英斷以所除臣同修撰一
官改作右文殿修撰或祕閣名目以留葉適則不過年歲可
冀奏篇恭惟高宗中興盛德大業可傳萬世陛下何愛
此一官不以擇才臣備員法從而隠默不言亦有蔽賢之罪
兼臣緣多病正欲少湏别求一在外差遣以便休養所有上
件兼職指揮臣不敢祗受伏候勑旨
貼黃稱照對葉適與臣有鄉曲朋友之好臣以公論不敢
避嫌如蒙采聽之後有以爲其人不堪此選即臣當伏罔
上之罪伏乞睿照(十二月二日三省同奉聖旨依巳降指揮不允)
應詔薦宗室趙師虙趙師淵狀
准紹熙五年閏十月二十一日三省同奉聖旨比来宗室
在朝者少可令兩省臺諫侍從各舉有文學器識者二人以
備選擢右臣仰惟明詔深切事情伏緣近来不以宗室與庶
姓同進是致在朝稀少上關宸慮但以臣所識仍加訪問欲
如詔指求備頗難其人伏見其中尚沉下僚最有士譽如宣
教郎新知袁州宜春縣事趙師虙文林郎前寧海軍節度推
官趙師淵行誼修飾趣操廉靜可以仰備選擢敢以上聞謹
錄奏聞㐲候勑旨(五年十二月初三日奏入)
潜邸講堂轉官辭免申省狀
准都進奏院逓到朝散大夫告一道為係潜邸講堂官轉一
官者伏念某一介疎庸本無學術偶遭休明備數勸誦累年
於此蒙眷甚隆曾乏㳙塵仰禆海嶽反以尸素上累知人之
明又况自致煩言尚叨祠禄竊伏思念罪重責輕䘖荷恩私
不知所報豈當復與儲僚群賢同在論功行賞之數所有上
件恩命不敢祗受除巳寄納温州軍資庫外伏候指揮(慶元元年)
(七月七日三省同奉聖旨不允)
辭免與郡申省狀
准尚書省劄子閏十二月五日奉聖旨陳傳良沈有開並與
郡拜恩殊特揣分驚皇伏念某罪戾之餘惟知循省驟蒙
聖慈還官賦禄闔門千指叨竊温飽銜戴隆天厚地之施莫
知稱塞曾未改歲再蒙抆拭俾司民社仰惟聖上矜憐簮
履之舊致兹誤寵感銘次骨誓竭縻殞伏念某衰病日侵鞭
策不前矧巳試罔功愆尤素積不於此時力祈寢免異日成
命遂下冐昧祗受必致顛隮重煩造化欲望特賜敷奏許某
終滿祠禄庶幾少安愚分(嘉奉二年閏十二月二十七日三省同奉聖旨不允)
辭免知泉州申省狀
准尚書省劄子備奉聖旨差知泉州替葉適闕有合奏陳
湏至煩瀆者怜貧恤老君相之恩量力效官人臣之誼伏念
某生平辛苦積成痼疾自歲庚申至今未已浮腫如水顫掉
如風神明支榦日就昏塞不省人事者屢矣此豈可尚堪驅
使將以寄千里之命乎况温陵大邦甲於閩部蕃漢雜居獄
市難擾而使衰瘁當之必見闕誤課以禆報徒遭罪責載念
臣自叨誤恩卑以祠禄月有所入足了醫療若及滿歲庶保
殘齡貪戀公朝豈所覬望失此私便忽然永巳却抱無窮之
恨又况此邦比年選牧多處法從某往者疵釁之深患在高
位雖循省不為不久抆拭不為不至若一日起廢復此逾越
公論不置且見顛隮又非所以保全之也欲望朝廷特賜敷
奏收回成命仍舊奉祠(嘉泰三年三月十三日同奉聖旨不允)
止齋先生文集卷之二十七
