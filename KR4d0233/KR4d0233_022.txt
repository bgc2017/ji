止齋先生文集卷之二十二
奏状劄子
繳奏内侍張安仁轉官状
准中書門下省送到錄黃一道樞密院關二月三十日奉
聖旨已䧏指揮張安仁該進呈安奉
至尊夀皇聖帝聖政會委了畢兩局推恩得轉一官并昨該
觧帶合轉一官未曾收使今来為係入内内侍省付都知可
將上件兩官特與依黃邁昨任省官日例扵階官上轉行一
官令臣書行湏至奏聞者右臣竊詳祖宗以来文武官磨勘
立為止法二百餘年守之舊矣至武功大夫不可轉横行則
尤為嚴密前後臣僚論奏非一臣不復悉數今来張安仁指
揮用安奉夀皇聖政會要推恩得轉一官并昨該觧帶合
轉一官將上件兩官與階官上轉行一官若遂轉行即徑入
横行盖其陳乞之詞以為兩官轉一官不為踰越而
陛下俯從其請亦以為兩官而轉一官不為僥倖云爾檢准
隆興元年四月二十四日敕諸軍立功將士轉官礙止法人
緣經戰陣與雜功輕重不同若令二例回授無以激勸扵是
始立武功大夫三官轉行横行一官之法恭惟夀皇愛惜
名噐獨不吝扵戰功豈不欲徑許轉行横行以厲闘士而詔
書諄諄持示優異必累三官方轉一官何也誠以二百餘年
遵守止法而一旦創為異恩不但回授亦必以戰功三官方
得轉行則上不廢祖宗之制而下可以勸將士之心也今也
安仁迺欲以進書觧帶兩官比之戰功又少一官而轉横行豈
不破累朝之成憲紊隆興之新法啓庸人之覬心沮壮士之
闘志乎且今来指揮引用紹熙元年七月十八日黃邁事例
臣竊謂黃邁事例巳是失錯自合改正若巳曾經施行便為
永制則臣所未之聞也竊見紹熙元年張國珍以武功大夫
任統制官及十年有旨許用趙圭例轉遥郡臣寮論之竟寝
前命即不以趙圭為例放過此不以例廢法陛下之所已
行也又鄭大亨以武功大夫幹辦御藥院職事脩舉有旨許
用王公昌例轉遥郡臣寮論之亦寝前命即不以王公昌為
例放過此不以例廢法又陛下之所已行也仰見
聖心本無適莫何獨此等却但因循此臣所以敢為
陛下言之臣愚欲望睿慈將上件指揮特賜寝罷所有錄黃
臣未敢書行謹錄奏聞伏候敕旨(三月十三日奏)
第二状
臣昨論奏内侍張安仁横行不當自惟疎遠小臣驟蒙任使
而輙違忤天威死有餘罪恭奉御筆依自来體例施行仰見
聖心優容詞旨温厚如此益自感激不容但已盖臣已取索
到吏部尚右名籍并已行遣過千照逐一稽攷自陛下臨
御以来即無似此體式緣有淳熙十六年三月二十九日敕
節文吏部奏檢照紹興三十二年十月十七日敕武功大夫實
歴七年用七舉主並轉横行三省同奉
聖旨遵依紹興三十二年十月十七日已䧏聖旨指揮
施行此陛下初政所以示信於天下而臣之所當守者也
歲嘗䧏特旨郭果等八人總戎閫外宣力為多並特轉
一官吏部申數内郭果郭杲由世卿李思孝各係武功大夫
並合轉右武大夫緣有上件聖旨指揮遵依紹興三十二
年十月十七日巳䧏指揮未敢便行擬轉續奉聖旨竟令
回授且夫帥閫之臣比之省職難易勞逸大叚不同兼之是
陛下始初特恩而猶以有司申審竟令回授今来若以張安
仁放過臣恐諸將觧體矣此臣之所不敢已也若以為見任
省官便可轉行則又不然祖宗舊制入内内侍省使臣寄
資至内殿承制即更不得磨勘轉至副使宣和以来方許係
寄資内殿崇班以上磨勘依吏部法轉至諸司副使靖康元
年五月十四日三省樞密院同奉聖旨兩省官稱職任恩
數請給並遵祖宗舊制上件存留照用指揮係是見行即
無衝改以此可見省職即無指定都知押班許轉横行之法
况自淳熙十六年以後内侍官轉行横行不過二人黃邁新
知省事用該遇登極及製造皇后禕衣了畢梁彬以從
夀皇駕過重華宫此乃舜禹授受之際千載一遇豈得與
恩同年而語哉由此言之藉使廢法從例則亦無例可攀臣
不免上違隆旨再三論奏區區欲望聖慈特賜寝罷前命
止今回授所有錄黃臣未敢書行謹錄奏聞㐲候敕旨
乞𥙷外
某一介疎遠素無榮望不謂疊冐恩渥備員右史兼職
西掖書生所碩不過及此極欲勉強庸駑少效尺寸伏念某
將指湖湘嘗得心脾之疾痛不可忍至於失汗大肉消䧟幾
死者再矣每念此疾唯不復作作且即死忽自今春日痛一
日心甚懼之服食俱廢不惟職司弛慢難安亦恐朝謁僵仆
非便欲望朝廷特為敷奏與在外待闕合入差遣一次或撿
會前請與之祠禄以便醫理倘未朝露當有歸班圖報之日
内引劄子
臣頃因奏事妄意窺測以陛下之心務在無為而厭多事雖
蒙衿納不謂違忤然言之未悉不足感動今請申明之臣聞
人主之德當與天同今夫生成萬物皆六子之職也而天不
與其勞此之謂無為若夫一晝夜之運周天三百六十五度
四分度之一者則必天德也假如天德不徤而一晝夜三百
六十五度之間或差頃刻則其始也以早為晏其積也以春
為秋由是而六子之功廢六子之功廢則萬物不遂矣平治
天下皆群臣之職也而君不與其勞此之謂無為若夫兢兢
業業一日二日應萬幾之煩者則必君德也假如君德不強
而一日二日萬幾之際或廢一二則其始也宜速者遲其積
也宜行者罷由是而群臣之官曠群臣之官曠則天下不理
矣天德不徤而六子之功廢則萬物不遂君德不強而群臣
之官曠則天下不理謂之無為無迺反多事乎夫將以無為
反以多事其故何也人主不自強而讒間迎合之計中也是
故因其厭省覧也則有以好名之說中傷忠讜因其惮改作
也則有以生事之說沮壞勞績允若此皆讒間也因其近聲
色也則有以勿問外人之說固結官禁因其樂厭飲也則有
以勿親小事之說竊弄威福允若此皆迎合也甚者諱悪灾
異雖水旱螟蝗之變而不以告禁止張皇雖盗賊夷狄之警
而不以聞且夫讒間之計中則君子日疎迎合之計中則小
人日親而其極至扵天變不告邊警不聞如是而天下不多
事者未之有也由是言之不察扵實而眩於無為之名特姦
臣持祿保妻子者之利非有國家者之福也然則人主果何
便扵此而墮姦臣之計乎恭惟陛下天資英明學力剛徤遇
事輙斷罔或留難有言必中靡容熒惑君德如此足以上當
高宗宏濟艱難之志光紹夀皇揔攬乾綱之業矣踐祚以
来其見於明效大驗如不信近習而請託苞苴之弊息不采
游言而察探羅織之獄衰不尚獨斷而宰相執政之啓擬行
事不繁文而百官有司之職宏定則又漢唐以来君德所不
及也臣猶慮聖心務在無為而進自強之論誠恐陛下克
此德濟此治效以其所巳行逹之扵其所不行者而巳恭以
陛下天資英明學力剛徤誠以其所巳行達之扵其所不行
特反掌之易耳臣竊見聞者擢用同姓為大臣有以故事争
之者陛下勿疑也雖大臣自以紹興聖訓逡廵不敢就職
而詔旨丁寕不可回奪二三大璫觧罷省事俄以片紙出禁
中雖左右朝夕之人欲籲哀乞憐而不可得此則陛下之
所巳行者也至扵蠢爾小臣白身𥙷受被封駿者再矣而
陛下久不忍决監司郡守差除不當臺臣論列至於數四盖
逾月而後付出此則陛下之所不行者也然則陛下非
不能行直偶不行耳臣故曰誠以其所巳行逹之扵其所不
行牧反掌之易此臣所以拳拳也
&KR0819;奏給事中黃裳改除兵部侍郎状
臣以樓鑰差充御試官時暫兼攝吏左房書黃事近者新除
鄭汝諧權吏部侍郎錄黃一道臣巳書行去訖給事中黃裳
不肯書讀輒有論奏臣於鄭汝諧有鄊曲之好扵黃裳有僚
友之情與此二人初無厚薄鄭汝諧之除授堪與不堪黃裳
之封駁當與不當臣不復論忽奉聖旨改黃裳兵部侍郎此
臣之所不敢默默也何者給舍封&KR0819;是謂官守其言行則謂
之振職其言不行則謂之失職振職謂之功失職謂之罪此
百王以来與國家列聖之所務暴白也今者黃裳之言臣不
識陛下以為是歟抑以為非歟若以為是則當聽從若以
為非則當罷黜今也隂廢其言而陽迁其官是非不明賞罰
倒置臣竊以為當今之時不宜有此何者隂廢其言而陽迁
其官古来傳記嘗有此事若非猜阻之君喜權任數以此
為盖㭑之術則是姦回之臣嫉賢醜正以此為中傷之計今
陛下寬容樂易非狙阻之君二三大臣靖共正直非姦回之
佐不謂清朝有此過舉臣頃嘗奏事屡言君德當與天同每
蒙淵聽曲加奬納今夫天發生則為雨露肅殺則為霜雪未
有明示雨露之恩而密加雪霜之慘者也由此觀之若裳所
言悖理傷道熒惑聡明懷姦挾私變亂事實則陛下宜出
其章播之公衆明怒而明黜之如此施行豈不正大若裳所
言止於為國過慮無悖理傷道之失或是求人太備無懷姦
挾私之邪則以陛下明恕何所不容豈應違忤遽有迁改今
乃名為進官而實奪其當言之職外示優假而中不無怒絶
之意遂使凢有官守人人自疑黃裳雖去何以繼之強顔緘
默誰無愧耻随事正捄未知所終則此除之後將見給舍竟
為虛設雖有忠賢無以自明此臣之所甚憂而不敢默默也
欲望睿慈少霽天威收回成命令黃裳依舊供職以釋
在廷之疑以為来者之勸
第二状
臣昨具奏給事中黃裳緣封駁不行改除兵部侍郎乞收成
命且令黃裳依舊供職所有錄黃一道當日&KR0819;還中書門下
省去後更不付出仰見聖心本無適莫不唯闊略黃裳違忤
亦復不以僣越罪臣感激隆寬何以論報然黃裳尚未被受
供職指揮瑣闥闕官今已數日臣愚窺度或者陛下以為無
此故事尚遲之耳臣攷之史傳人臣暫失人主之意將及去
官俄而再留者不可勝數今特舉給事中二事為陛下誦
之唐吕元膺自給事中除同州刺史及入謝奏對激切憲宗
嘉之翊日語宰相曰元膺讜言直氣朕欲留在左右使言得
失李藩裴垍進賀曰陛下納諫冠於前王臣等旣不能廣
求直士又不能數進直言合當負罪今請以元膺復為給事
中上悅而從之且夫元膺觧職刺州已有成命而憲宗終惜
其去李藩裴垍復贊其留遂令元膺再還舊官故憲宗號為
英主裴李亦稱名相雖然此猶是唐朝故事非夲朝家法也
紹興二年以兵部尚書權邦彦為簽書樞密院事給事中程
瑀三䟽駁之尋令官書書讀瑀乞罷遂遷兵部侍郎瑀不
拜除龍圖閣待制知信州臺諫官江躋方孟卿皆言黃門職
典出納顧不留瑀自助竊為朝廷惜之上批復除瑀給事中
及入謝上曰給事之設正要駁異豈在雷同朕以卿再三求
去勉從所請然深不欲卿去故再有此除瑀出特賜象笏是
則陛下家法也仰惟高宗中興之初君臣相與不事形
迹故程瑀志在報國不以嬰鱗為懼而敢於駁邦彦江躋方
孟卿志在惜賢不以朋比為嫌而敢於留瑀而高宗天錫勇
智從善如流故亦不以反汗為吝而深信躋等之說用瑀如
故傳之史籍千載美談臣所以不敢信宿進此二事以贊聖
斷之决伏望宸衷體高廟無我之心二三大臣效李藩
裴垍獻替之力特收成命速䧏黃裳依舊供職指揮以增聖
治之光華以勸臣工之興起而微臣不肖亦得與江躋方孟
卿同托不朽曷勝榮幸取進止(五月初四日奏入留中)
論史官劄子
臣嘗具奏竊見唐大順二年二月敕吏部侍郎柳玭等修宣
宗懿宗僖宗實錄始丞相監脩國史杜遜能以三朝實錄未修
乃奏吏部侍郎柳玭右𥙷闕裴廷𥙿左拾遺孫泰駕部員外
郎李徹太常博士鄭光庭等十五人脩之踰年竟不能編一
字臣以此知史事至重不宜以他官兼領今史院檢討皆是
兼局更出迭入有同傳舍至修撰亦以從臣兼之往往多近
上眷渥之人率不淹久去掌機政大槩一年之間方議立條
例均分卷帙而出院多矣則一朝鉅典無由就緒事大體重
豈容空過歲月提領大臣湏至取旨立限奏篇臣恐未免逐
急牽課取具臨時草草逃責而無以發明盛德大業傳信萬
世要亦非秉筆者稽故之罪而其勢必至此者無專官故也
近年李燾洪邁以待制相繼脩史不領他事而後四朝國史
方及成書以臣愚見兩制臣僚位望巳貴若委以史事見謂
冷局不過一二年間朝廷湏更迁除雖曰專官未必久任今
職名中有祕閣脩撰右文殿脩撰并舊有史館校勘等正是
三館脩書官名目自郎察卿監𥙷外之人皆得除授若將此二
三職名置為史官以二年為任自史館校勘之類供職稍迁
祕閣修撰又稍迁右文殿脩撰在院少亦巳五七年俟有勞蹟
雖就迁次對如李燾洪邁兼領可也則是史官與郎察卿監
可以馴至從班事体略同有&KR0825;官之效無冷局之嫌庶幾大
典責成有人况在祖宗朝雖諫議大夫以上皆帶出為寄
祿官而以供職諫院者為諫官則今以修撰為貼職而以供
職史院者為史官盖舊章也有何不可臣愚不自度妄論史
事唯陛下裁幸
&KR0819;奏陳源除入内内侍押班状
臣去國日久初不詳陳源得罪之由及者之有司見得嘗投
寘遠外沒入家産一時同惡相濟之人如徐彦逹李庚輩亦
各編管估籍及許逐便以来間有命則給舍臣寮節次論
奏然後知陳源得罪扵高宗盖服用或儗於乘輿聲色不
下於宫禁禁路鈴正使實供厮役所謂小人之無君上者也
故自夀皇及陛下初政至扵今日凢群臣有言悉蒙開
納前後施行巳降指揮有司所共遵守也今者押班之除後
省封還追扵天威黽勉書讀而臣適暫攝西掖若亦書行便
當命詞臣不知若陳源者將何以為之詞也若采群臣前日
之言因為之詞則是暴其罪状扵天下適以彰聖明擢用之
失若但揣陛下今日之意别為之詞是以夀皇及初
政以来施行群臣之言所䧏指揮駁而不用即為此詞將進
退或戾於君父矣臣必不敢奉詔臣愚欲望聖慈少霽威嚴
追寝除目勿以蝼蟻之微敢遏風雷之命而加之罪則
臣之幸也聖時之盛事也臣不勝拳拳所有錄黃臣未敢書
行謹錄奏聞伏候
敕旨(七月二十五日謝深甫爲給事中已書樞密院劄子去訖奏入不報)
&KR0819;奏白身彭燾𥙷官状
准中書門下送到錄黃奉聖旨御前書寫文字白身彭燾
上等實及一十年依已䧏指揮與𥙷承信郎令臣書行右臣
伏覩今年五月四日樞密院劄付臣寮上言樞密院送到錄
黃一道為御前書寫文字薛淙𥙷官臣茫然不知所從欲乞
行下薛淙所属官司取見入役年月據實保明委及十年方
與取旨𥙷官則臣有憑據乃敢書行伏候敕旨睿思殿庫供
到本庫契勘薛淙於淳熙十年正月十一日差克御前上等
書寫文字睿思殿庫掌管官物祗應至今實及十年已上即
無在假不在司月日保明是實申聞事五月四日奉
聖旨依巳降指揮與書行其薛淙已書行𥙷授去訖今来彭
燾即未見得本人應得上項指揮臣愚欲乞檢照五月四日
聖旨指揮行下所属保明施行所有錄黃臣未敢書行謹錄
奏聞伏候敕旨(八月初八奏奉)
&KR0819;奏閤門承受趙銓乞將轉官回授封贈状
准中書門下省送到詞黃一道爲成忠郎閤門承受趙銓用
因該人使到闕應奉及一十番得轉一官公據乞將回授封
贈父母令臣撰詞給告湏至奏聞者右臣據吏部供到状契
勘趙銓見係閤門承受所授成忠郎係該遇
皇帝登寶位引用紹興三十二年指揮預行𥙷授成忠郎其
餘應于合得轉官恩例酬資即無許收使條法指揮又據司
封供到状檢准淳熙六年九月十一日臣寮上言三省同奉
聖旨今後封贈並依司封見行條法施行本部除有曲全禮
鍾闡己放行回授封贈父母体例外自淳熙六年巳䧏指揮
之後别無命官帶吏職放行封贈体例臣愚欲望
睿慈將趙銓所乞回授封贈指揮特賜追寢所有告詞臣未
敢撰行謹錄奏聞伏候敕旨
止齋先生文集卷之二十二
