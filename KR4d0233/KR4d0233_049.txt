止齋先生文集卷之四十九
誌銘
敷文閣直學士薛公壙誌
公姓薛氏諱良朋字季益唐補闕令之後繇閩徙温其在永
嘉則諱弼官至敷文閣待制在瑞安則公官至敷文閣直學
士盖中興相望為名臣公治麗水有聲薦入胄監檢法御史
臺丞奉常為尚書郎選知徽州將漕江東二浙守臨安府擢
工部侍郎遷吏部以學士出守福泉荆南成都制置四川食
祠祿于家十年以淳熙乙巳八月卒年七十階通奉大夫封
永嘉郡公贈光禄大夫卒之明年十月孤某即所居里之子
奥原公所自為墳葬焉前事二孤與壻校錄公言行一編屬
某為状某雖生後然與公同鄉晚數得及門受教又雅從子
姓游以所講聞視今錄尚多闕惟状當上太史氏謝不敢草
孤泣訴葬日淺采獲故未具今大事不可之請書其㮣納之
幽而状竢他日於是識曰紹興之季年朝廷更用二三大臣
所汲引皆當世之選而公由參知政事辛公以進及今上時
陳福公相遂班從臣觀人莫若觀所與公所與何如哉方扈
蹕金陵佐戎淮甸天子召見無虚歲人人謂才欲有所撥煩
必曰薛良朋也治且安久先進多凋落而公亦老矣歸故廬
深與人絶短衣幅巾往還樵牧間公固自忘其為才而上時
時記不忘也至其以荒政修進直龍圖閣三抗章竟不拜官
同産子二人而不以及孫則又過人矣曾大父某大父某承
奉郎父某累贈正議大夫母許氏故右丞忠蕳公之姪女贈
太碩人娶章氏封碩人子男二人璆宣教郎前知饒州餘干
縣琳宣義郎新知福州連江縣三女適林轟從政郎新監左
蔵封椿庫門章伯奮迪功郎前臨安府冨陽縣主簿戴闓之
宣教郎新知紹興府上虞縣闓之淳熙二年進士孫五人及
官者二人
陳季陽墓誌銘
公姓陳氏諱義民字季陽温瑞安人扵故吏部侍郎公䕫字蕃
仲為母弟吾州陳氏族最大而譜殘闕間相與問系皆曰閩
徙也或曰本開封余兒時諸父嘗言故禮部侍郎桶自平陽
使来合譜以两家所自出縣鄉里皆合諸父不能祔也自今
國子錄謙故尚書郎鵬飛之子六齡奉國軍節度推官棅始
於余聚少長以齒如家人族稍稍合棅季陽子也季陽與蕃
仲少小同受學皆不類凢兒一爲大官一以布衣老鄉評
雖稱好兄弟不以是為次第然尚多言有幸不幸者余聞蕃
仲立朝時父大夫公春秋高雅不便異縣獨季陽日侍膝下
左右逢順無違事大夫雖不見蕃仲在側未嘗不樂其卒也
會蕃仲萬里使虜中季陽治衣衾棺槨華好而哀稱之蕃仲
雖不得在其親側亦勿有悔也善教子使從名士游棅舉進
士第二人是歲特有旨高第不待次得幕府官遂食其禄遇
太上皇后慶夀恩亦新得初品官季陽始念不在官與禄
晚顧奄有之死之日四方士友咸来弔蕃仲亦一幼子登科
然不及見由此言之季陽為幸耶不幸耶人何必皆欲仕仕
不必能行其志不仕豈必不如志也蕃仲一失時宰意竟﨑
嶇銜不得施用以殁季陽居鄉棄負振乏唯所𣣔鄉人有善
不善且勸且諷往往莫之違年七十無終日意不自得者向
使亦仕特未知如何爾曾祖智祖稱父祥承事郎贈朝散大
夫母鄭氏贈宜人娶周氏三子栻松棅二女長適項賚幼未
行孫男女六人以淳熙十二年十二月癸酉卒奉國官舍先
十五年周氏葬所居帳西鄉洋坑之金山於是合實卒之明
年十有一月己酉季陽尚多可稱事余但道其爲人父子者
如此以觧言者之蔽塞棅等之悲也而復以是銘之曰
飬其父之日長飬於其子之日短匪報之鮮也斯流之衍也
修聀郎呂公墓誌銘
越新昌之姓石吕黃為大余嘗館黃度文叔家得與石呂二
氏游其子弟多從予學間至郭外所謂報慈菴者則公父子
所嘗廬墓處也杉松夾徑鉅竹千百竿如拭有泉琮然出兩
山谷間菴在泉上前有大石立平地可以相隱避爲娛嬉石
旁置亭曲欄高下緣以花卉公以諸兒領客危坐誦佛書過
午始出戶余往来新昌三年見之如一日盖公之皇考君諱
蒙嘗葬其親於社潭之原去家三十里苃舍墓下久之不返
公憂懼即所葬皇考妣龍巖之麓為是菴以悅安之皇考君
終焉凢𬞞食四十年也皇考君卒公以其喪合葬於是而悲
慕如其考僧有年七八十歲飯此菴相顧感嘆盖晚而後入
郭内居公父子以孝慕稱閭里皇考君坐逝公享年七十四
亦寢疾五日盥漱&KR0808;縰乃逝淳熙乙已二月十日也孤元之
將以丙午十有二月某日葬公于郎柯之陳巖其弟聲之来
乞銘銘未就聲之不勝悲余與武弟同郡徐鉞王自中彭仲
剛徐誼蔡幼學皆以詩悼公是歲天大寒雨雪甚聲之扶服
幾千里空返既葬益請不已事死如呂氏父子孫三世亦罕
矣宜為銘公諱琰字德文以子遇太上皇帝慶夀恩復遇
夀聖太上皇后慶夀恩封修聀郎五子長元之連三舉鄉貢
進士奏官其第三聲之也亦两舉國子進士某某某咸克家
二壻吳敦智王師望孫男女十四人公娶王氏封孺人賜冠
帔公喜教子孺人能成就公志故諸子各有立孺人先公生
一歲後卒一歲今同穴銘曰
瞻彼廬矣龍巖之原公昔在矣誰無子孫瞻彼墓矣陳巖之
下公今亡矣誰無父母
徐武叔墓誌銘
余嘗惑於太史公以魯仲連鄒陽并為一傳其世相去遠事
甚不類言語文章亦不相佀也至讀所謂多其在布衣之位
談說於當世盖釋然有感於二子而嘆良史之筆取舍固殊
焉夫秦漢之際士之遭時致身者不知其幾人往往無聞以
太史公所身親見開封侯桃侯而下卿相數十軰皆略附名
申屠嘉後吝不立傳二子特布衣爾他無所㮣見徒以書一
編關於當世之務相先後百有餘年行事言語不同而牽連
書之則古人之不朽誠有不在彼者余以是銘武叔乹道之
庚寅辛夘州大饑米直五六百錢守丞諱言上且諱人言
遇道殣即陽不省衆無與畫此者武叔以書抵行在所之舊
言之哀痛也張公欽夫為右司郎得其書持白丞相虞公并
父也詰朝奏事虞公出武叔書䄂中為孝宗誦之孝宗嬰
然變玉色曰永嘉故樂土柰何使至於此守丞為誰乎朝罷
趣上其名䘖即日罷去更用賢守出浙河東郡常平未以贍
吾州州人獲免於死亡當時識者頗樂道其事有以都司肯
齎人書詣政事堂白之丞相丞相肯䄂懷書至榻前奏上上
勿問所繇来從之不移日可不謂盛時乎而余竊又有感也
虞并父相欽夫為宰士微武叔殆不得事情於千里之外彼
守丞何足道所部官豈無其人皆務自愛惜重於請事武叔
書生也枉於場屋志不但巳竟以一介之微而動千乘之聽
亡尺寸之柄而全闔郡之民嗚呼豈非賢哉武叔死其孤冠
来乞銘余故不辭而久不果恐佚其事使武叔之可以不朽
者闕焉則愧於子長之誼於是次而銘之武叔諱鉞姓徐氏
其先入閩家福之長溪赤岸由赤岸徙温平陽至高祖始為
萬全鄉尚賢里之族祖諱隆父諱几自謂休休翁與里人作
義學延知名士教子弟比武叔家益大交游益好娶嘉慶先
生沈東美之女有淑行能治賓客六子冠宏&KR3267;容寓定冠進
德夀宫賦得試禮部宏中淳熙八年進士科今為潭州州
學教授六女適劉嗣尹太學生吳璞劉儀陳昂鄉貢士沈伯
煥一尚幼初沈夫人卒葬于瑞安常寧寺之後山武叔年六
十有三卒於淳熙十有四年七月十有八日以明年二月二
十九日合于夫人之兆武叔少穎脫儔伍博讀而豪於文長
而慷慨好論時事若州里利病趋義之急然公於臧否至衆辱
人人慕悅之而亦畏其聞已之過至於羣居賦詩飲酒無少
長疎戚輒與傾盖襟度豁然無纖芥疵吝然後知其切磋之
意非欲多上人也余習聞之於鄭公景望兄弟間一日有邂
逅蕭寺者容貌魁梧偉丈人也意其爲武叔俄而長揖余曰
子陳子歟於是定交以武叔人品晚以慶夀恩授承務郎再
授承奉郎吾黨甚惜之銘曰
行修而命違志大而力微有子岐岐天意其在斯瞻彼宰木
亦旣可圍褒大之遲我獨不敢疑
陳習之壙誌
吾友陳謙益之之從弟諱說字習之娶敷文閣直學士薛公
良朋之姪孫女知蕪湖縣珪之女生子男五人蒙晉師賁其
第三子渙爲益之後年三十益之以文字知名當世所交多
聞人習之雅好修嘗從其兄問師友講求古今益之絶愛惜
𣣔引而置之諸公之間也而習之病矣淳熙十有二年正月
丙午卒其卒十有二月二十有二日薛氏奉其柩葬于所居
里潘塔山之麓其僚友林載来請余識焉習之故學於余且
益之官中都余宜以其姓名附於後陳氏世家永嘉縣某鄉
里曾祖某祖某父某
承事郎潘公墓誌銘
公諱朝卿字春卿姓潘氏某先君子與故侍講陳公鵬飛少
南為軰行以諸叔父從之學少南之門授經數百人叔父亟
稱同舍生則曰永嘉二潘公此兒時所常常熟聞也少南每
過先君子則館于叔父之心遠堂嘗賦詩焉諸父下世而詩
不存某盖晚而後識公因道兒時所聞語恨不能記所謂心
遠堂詩者公欣然為誦之且及少年時羣居事迺知諸父之
言信前軰尊守其師說不墜忘如此而甚敬公公學不但為
舉子業會撮古今為書號經史事綂然試有司輙不利秦太
師之專也私場屋有與其子少保雅故能不以糊名即上第
少保者亦在永嘉時同舍生也嘗從容諷公附已公謝不就
已而少南以忤秦意逐炎荒公遂一語不復及場屋矣以其
學力行於家及其族至於昏友鄉黨他人德色公獨易易益
好讀易一旦課一卦室以家名齋以復名堂以視履名園以
觀頥名某既甚敬公又與其子雷煥同爲乾道壬辰進士雷
煥掾宣城丁母何氏夫人憂某適罷丞三山時時相往還間
從公蕭寺中扣所詣處令人深省嘗與士友十敬人造其門
午夜坐客醉淋漓公年巳七十餘獨&KR0770;然無倦意五鼓作雷
煥即所館治藥作粥糜客問夜者公起居状如何得無勞乎
則應曰大人趣使来焚香課書良久矣由是益敬公父子始
約以兒女為兄弟紹熙之元某官衡陽遣其孫子順来成礼
是年十一月甲寅公卒享年七十八以子遇慶興累封承
事郎致仕賜緋魚袋子一人待衢州常山縣闕一女為尼孫
三人長法剛早卒次子順也次蘄老二女孫長適直龍圖閣
故宗正少卿鄭伯熊景望第四子處仁一未行雷煥以三年
十二月丙午奉其柩合於所居鄉横塘何夫人之墓来乞銘
某早哀苦於文士大夫求銘其父祖者率不克即如所欲於
公為諸父之執為同年家丈人又為息女之尊舅卒不得臨
葬不得遣且吾女不得一日奉盥匜也而悲以慙遂強次之
大父彦先墓誌在忠簡許公景衡少伊集中父安中墓誌在
少南集中二文行世故不序其一潘兄傑也銘曰
維祖維父銘在百世我銘如何尚亦勿敗
林懿仲墓誌銘
昔者吾黨欲相與言於郡則之鄭景元氏於邑則之林懿仙
氏今亡矣余故哭景元不勝哀銘懿仲亦不知哀涕之出也
懿仲諱淵叔承事郎文質之子起家致貲累鉅萬而急教子
長頥叔字正仲登乾道二年進士第懿仲登淳熙十一年進
士第而林氏遂為儒門懿仲自城南書社從余學或之他則
亦僦旁舍不去後二十餘年非余䆠游時不可相就必其有
故不能相就也間嘗虚所居室東偏江月樓之下集其疇人
以待余卒業吾州俗尊重師友前一軰盡學緒幾墜比懿仲
二三子修故事後一軰趨和之而復知有師待星子主簿闕
即不專習舉子一經日自為程以若干晷課某經又若干晷
課某史而後誦楚詞晉宋間人詩於詩禮周官家掇取其說
間出巳意往往與經意合盖晚而後詩寢工懿仲才辨治能
處事但以其才自見宜宦逹有聲譽况務學善不矜衒善褒
諱人短長與之者衆宜益顯况其學未止乎而以慶元元年
九月壬辰卒於揚州司戶年五十有二嗟乎於是銘余不特
為邑人惜也娶陳氏子四人子習子着子潜子簡一女適陳
益崇孫男一人子習以一年十月癸丑葬于林岱山来乞銘
余嘗為其母夫人朱氏得銘於今煥章閣待制廬陵楊公萬
里敘其世已詳銘曰
合也者離也成也者虧也必嘗以為慊則必嘗以為悲也孰
全以歸藴而弗施也於吾子何嗟嗟戠時也
止齋先生文集卷之四十九
