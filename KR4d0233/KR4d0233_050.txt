上齋先生文集卷之五十
誌銘
沈叔阜壙誌
叔阜諱昌姓沈氏温瑞安人泉州德化令希尹之子母林氏
後母張氏德化公始識余亟以叔阜相從問學為請常常語
人吾兒異日當知名扵世學者且數百人叔阜與今提舉
福建常平茶事蔡行之年皆少皆有俊聲而叔阜廼早夭
故㳂海制置參議徐公履少初天下士也與德化交老彌
好德化卒徐公自通守信州歸於謀於家人以其女妻叔
阜生三子建衍因一女因為從兄厚之後徐氏守視其孤
自淳熙十三年正月十九日至慶元二年十一月二十一
日克葬於永嘉建牙鄉丁公村淨名院山之側實德
化墓下云
族叔祖元継壙誌
維陳氏自福之長溪縣勸儒鄉擢秀里徙温州瑞安縣帆遊
鄉固義里譜凡七世傳良生晚猶及諸祖父行皆厚重不察
察大人也府君諱紹字元繼於祖行冣少傅良及詳其為人
里中有故或衆不能合族中有故或獨不能支必湏府君至
而後集夫人善助之日以酒肉飲食人時出嬉遊冬歲必為
具燕少長至僮僕不遺其用度如不節而家貲倍於疇昔府
君生崇寕二年卒於乹道二年十月丙戌夫人生元符元年
卒於淳熙十三年二月丁夘府君以淳熙五年十二月丙申
葬於所居里西尖之麓至慶元二年十二月庚申而夫人祔
二子宏中定中女適劉宋弼朱克明謝邦基孫男四人宗詵宗
澹宗洙宗汾詵早卒宗洙為兄之子方中後澹洙皆國子進
士女一人傳良諸孫也
族叔祖元成墓誌銘
府君諱繹字元成温瑞安人以乾道七年六月癸丑卒年六
十有八淳熙六年十有二月丙申葬于所居里安仁山之東
趾傳良嘗聞之祖妣吳舊廬盖周顯德間所作云族居二百
年或舍而改築府君遂得有其西偏與先君共一礎傳良幼也孤
能讀書夜逹旦府君故見愛一日挈傳良手至所謂西廳者
問焉曰而欲存此否乎傳良不能仰視但泣下府君嘆曰吾
固期汝之有志也當卒以歸汝舊廬之全府君賜也府君行
事類如此終其身不詈不朴不訟而家事治死之日哭之者
皆盡哀娶孫氏生一子諱孚中字安國再娶潘氏生一子諱
和中字敬之一女適黃廷謙孫夫人先三十年卒不及見其
家盛時潘夫人善視二子二子又善爲兄弟安國以爲然敬
之曰好或敬之少不能然安國亦曰好也府君舊屋纔三間
後二子合為數十間於其旁奉潘氏夫人居中意象甚美有
姨之女及從姪之孫女貧夫人長育至嫁二子無後言然安
國雅好佛特謹畏非習吉一簣土不敢動敬之灑落自適於
觴詠靜作惟所欲其性殊不同而能各護其偏是尤美也夫
人年七十有三以淳熙十四年十月癸巳卒安固年五十有
五以紹熙二年八月庚寅卒敬之年四十有九以慶元元年
九月壬辰卒哭三人者如哭府君安國娶王氏生一子宗瀚
二女適諸葛詵林昕敬之娶謝氏生一子宗沂一女許嫁林
子卓初府君葬孫夫人于茶尖之陽府君卒二子改卜安仁
與茶尖對峙為六竁他日將以婦子左右象生時夫人未合
而安國卒紹熙四年十有二月壬寅從夫人祔慶元二年十
有二月壬申而敬之祔傳良欲銘府君久以䆠游至是而後
銘故并書之銘曰豈不以為利利至淺也豈不以為能能
至鮮也我啚後人種之遠也燕及草木不可剪也
族兄際可壙誌
府君諱踰字際可姓陳氏温瑞安人父諱孚母史氏有三子
府君為季父卒府君最善事母在母傍三十有五年供飬如
一日府君性多病率數歲纔一時再出外門獨自以随母為
娛年四五十游戲抱扶如小兒状母一飰不下咽輒廢匕筯
母為之強飯之年八十有八以紹熙二年八月癸亥卒府君
亦年六十有五矣以其年十有二月乙夘卒娶樓氏生三子
師魯師済師復一女嫁許仲淳三孫樓夫人後三年以慶元
元年八月丁巳卒師魯初未得卜藁葬府君於隆平尼院至
慶元三年正月丁酉遂合葬於西尖之麓
高光中墓誌銘
閩有隠君子曰高光中長溪桐山人也光中嘗入太學登乾
道五年進士第試吏州縣非故隠者也以其德足以堪此名
余故從而名之也光中初調餘杭尉不肯為勢家所撓尋以
護細民不便於屯所官見中傷罷丁父憂服闋調同安尉復
丁母憂遂不出巳而所識為中缺都官為授
衡州司戶參軍光中志巳决矣古之人有不仕者非避地以
為高則玩物以為適不然則故自汚辱混迹於屠釣猝有所
動於其中憤惋嘆嗟詞氣茀然矣以孔門所論次荷蕢耦耕
之倫皆豪傑之士也而其言盖有所刺譏是有不自得者也
凢不自得者皆咎根也曾點之言志孔子獨有取焉夫難平
者人心也易感者物變也故不仕必若曾子而後樂也光中
之不仕盖有見於此也而非忻厭彼世所謂夷險名謗光中
初不知也蕭然退蔵不滯扵物當義之急常與衆同自衣飯
至室廬之節無或過於人自家庭至鄉黨之好無或不及於
人也嘗擇泉石之勝作無餘堂小亭三四所以娛朋来間從
兩僮篝衣贏粮訪幽人於數百里外意象可觀輙忘歲月或
違雅致亦不黽勉年益高務學益篤晚而讀佛氏書曰是吾
易之無思為中庸卒章之旨也光中由是所造深矣故光中
非隱者也余謂之隠君子以其德足以堪此名也桐山距永
嘉數舍光中樂其風土之美時時往還諸僧坊中莫之識者
慶元之乙夘元日忽語過客曰行且與諸君别尚須一至永
嘉爾明年果游永嘉取舉子時所為文藁若干卷焚之而後
行至則托净光山踰月廼歸道過&KR0666;黨不肯晉私戒其僕曰
亟歸亟歸無為吾兒累也歸十日得疾但不食家人竊相與
謀強飲食之語聲未出光中巳知矣又十日坐逝于正寢是
歲四月六日也享年六十有八諱某娶温州平陽縣陳氏
承事郎竑之女一子松迪功郎台州臨海主簿紹熙元年進
士也女適儒林郎新監行在文思院都門丁執禮進士陳龜
齡孫峻屺崃女一人松從予游久將以四年某月某甲子奉
其柩葬于縣遥香里之姚奥来乞銘予習高氏家積善事父
某自號止堂居士没之日設榻于正寢坐逝焉後數年妣王
氏亦逝於居士之榻光中之逝復就此榻也聲𦦨赫赫然世
不知幾人父子母不相期危坐扵一榻以正終則自余省事
未見如高氏者也是宜銘銘曰
陟此山之岡也相此栢與松也其誰不曰是吾疇昔所謂高
佛之蔵也
陳百朋壙誌
陳子端已將以慶元五年十月十有四日癸酉合葬其父扵
平陽萬全鄉管奥之華原来乞銘余嘗銘其母夫人林氏
則又奚辭屬衰惰銘未即就為書其名字歲月納之壙公諱
天錫字百朋曾大父伯諸大父宗慶父希淵享年八十有六
以是年四月戊辰卒三子明畏端巳彪彪為浮屠氏女嫁瑞
安朱次宣男孫四人文武遇邍女二人餘語在銘中
王道甫壙誌
嗚呼此吾友王君道甫之墓也道甫諱自中皇曾祖高皇祖
成子父廷佐贈朝奉郎母施氏封太安人道甫登淳熙五年
進士第調舒州懷寕主簿嚴州分水令未上以樞密使王公
藺薦除籍田令未幾罷通判郢州未上知光化軍信州召赴
行在丁太安人憂服闋再被召以論罷主管建寧府武夷山
冲佑觀起知邵州興化軍連以論罷興化之命下道甫已病
慶元五年七月也八月二十三日卒官至朝請郎年六十娶
林氏封安人二子長曰更生次幼四女長適國學内舍生高
熙績餘許嫁進士曾充宗周伯麟林浩道甫居温之平陽歸
仁鄉晚徙縣之橘莊雅愛仙壇僧屋之後山因以為墳十有
一月二日林夫人奉其柩葬於此人皆知道甫少有志當世
嘗以布衣上封事及對語合上指除官纔數日趣舉其類奏
上道甫由是絀光化入覲今上皇復有朕得卿名於
夀皇之語道甫竟由是死云云爲恨不知道甫歲晏抑才為
學去智為恬假之持久何造不深余欲銘道甫也以此而未
克就故識其壙云
族叔國任墓誌銘
傅良逮事諸伯叔父於叔父行以長者稱公為最聚族爲學
也於軰行齒宿而才壮公為最晚各務莊重擇交雖一笑嚬
不苟亦公為最公德人也而竟不仕娶朱氏良配也無子作
室奉母門巷深靚升其堂如無人闚其戶吟誦琅然者公燕
私之所也間肻一出獨過吾廬時時以從子某宜後我為寄
今宗洙是已於淳熙之十二年二月十日午夜来見速至則
息浸微請故公曰子從吾叔母取筦鑰付吾兒夫人哭方
悲亟出筦鑰復命則公瞑矣公侍母之暇退即書案夫人執
家政不以米塩煩其夫自一匕撮公鮮知其出入有無也婦
德多嗇一夕從顧言無趑趄意課佛書或施舍焉終其身嗚
呼公誠知家事與母孰重故聽於夫人夫人亦誠知家事與
夫孰重故聽於子是皆宜書而公德人也淳熙十有四年十
二月壬申葬于嶼山之陽屬傳良之官未及刻其隧夫人以
慶元四年十二月十九日卒享年七十有六宗洙以六年十
有二月丙申合葬于公兆於是併書之公諱方中字國任世
次語在公壙誌中宗洙今為太學免觧進士女一人適朱克
勤早卒男孫二人怡老瑞老銘曰
惟親其親必利其嗣人
洪君墓誌銘
台越間從余游者幾百餘人雖從余游而過其廬識其父兄
者纔數人過其廬識其父兄至於數會如始至歲久益敬不
懈者則居士洪君也居士天台人故清貧僅僅無乏扵教子
特不自計度余初入太學芮公祭酒挾二子下交於齋序余
懼弗堪走天台之國清寺西菴者數月居士之子霖累強余
不出出即居士倒屣外門婦子羅拜於庭矣每顧霖先生飲
食欲如何於吾舘便否乎苟足以悅先生余雖飯脫粟避寝
喜也霖亦特刻苦遂為台越間善士先逹素官以子姓為寄
甚師尊之郡守丞有志於訪民利病者必就霖也而老於韋
布或曰居士教子之志未償以余所暏百餘人中有第進士
者矣或名字淟汩無所著見於世以死者不少而第進士名
字不淟汩嘗有所著見於世者往往在𢾗人中然而志不伸
嗟窮而悼屈者尚不少今霖也為台越間善士為學者嚮往
之如此為吏者器重之如此而居士之家聲益高諸孫益有
文人之入其門巷者則曰是義方之家也由此觀之教子之
志償耶未耶居士諱某字某娶葉氏夫人賢不愧居二能與
處清貧僅僅無乏於教子不自計度者也一子霖也女若干
適某氏孫男女若干人以某年月日卒以某年月日葬于某
所霖怯多病癯癯然如不自持千里褁糧来乞銘其人余為
之悲甚而許之余亦病矣霖請更苦余亦苦辭竟不獲而略
道其交情以塞在之意而不暇詳焉要之居士以孝慈温
恭庶幾於古人為家學云銘曰
位斯可喜也亦可愧也親斯可久也亦可朽也視此詩耶宅
此丘者誰耶
令人張氏壙誌
是為陳子傳良之妻令人之墓令人姓張氏諱幼昭字景惠
永嘉人草堂先生國子小學錄煇之孫主管禮兵部架閣文
字孝愷之子揚州泰興縣主簿東野之姉盖登進士第三世
矣以乾道七年歸于我慶元元年八月丙子卒享年五十以
其年十有二月壬申葬于兹嶼去家二百步生四女長適進
士潘子順次適福州閩清縣尉薛師雍次許嫁太學上舍生
林子熙將仕郎徐冲余同年進士知信州上饒縣事潘君雷
煥戶部侍郎薛君叔似工部侍郎徐君誼之子而子燕父故
直龍圖閣林君季仲之族廉夫又從余游也令人初得女遂
以余兄子師轍為已子以進賀太上皇帝登位表𥙷迪功
郎福州羅源縣主簿次子師朴以紹熙五年大饗恩𥙷承務
郎二幼女令人窮約時来歸我相從二十有五年再以臺評
罷食貧歲月視食禄為長深入湖湘起居飲食非其性多病
所侵未嘗有毫髮不滿意見言色余敬如賓友今亡矣嗚呼
哀哉余既走介乞銘於太府卿葉君適而自識其略納之坎
中
止齋先生文集卷之五十
