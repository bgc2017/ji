止齋先生文集卷之十
内制
慶元改元詔
勑門下朕以眇身託于兆人之上惟曰兢兢懼無以紹列聖
之休而對揚上皇之慈訓也永惟當今之務何者為急非
欲百官脩輔而民力𥙿歟夫親君子遠小人慶曆元祐之所
以尊朝廷也省刑罰薄稅歛慶曆元祐之所以惠天下也是
彛是訓歴年彌長肆于中興舉偏𥙷敝皆於此乎取法克至
今日中外乂寧朕幸蒙遺業䋲祖武而敢一日忘此乎掇取
美號於紀元詩云不愆不忘率由舊章盖庶幾周成焉其以
明年為慶元元年故兹詔示想宜知悉
哲文神武成孝皇帝梓宫啓攅塗
奏告祝文
伏以兩楹啓殯六引徂東欲仍几之神以即因山之吉
敢先虔告用冀安行尚享
啓攅畢梓宫還殿
皇帝行祭奠禮祝文
伏以厭世上賓終天永歎撤攅塗而即吉罄薄海以攀號酹
奠雖虔曕言何及尚饗
發引前一日初更總護使行夜祭祀祝文
伏以三年之制念在終喪七月有期忍當明發共脩祭事曷
究哀悰尚饗
前引前期祭告錢塘錢清江龍神祝文
伏以於昭烈祖將祔思陵方六紼之問津維大川之借助用
伸忱請尚冀明聽尚饗
發引遷奠祝文
伏以仰止龍輴臨于丘隧方少湏於筮日庶永妥於賓天昭
告何云哀摧罔極尚嚮
掩攅前一日奏告
昭慈聖獻皇后徽宗皇帝顯恭皇后
顯肅皇后顯仁皇后高宗皇帝
憲節皇后攅宫祝文
伏以思皇烈祖往祔諸陵當復土之及期願在天之垂祐不
震不竦以永萬世之藏耒㷼来寧如同一堂之上尚饗
掩攅祝文
伏以遣車攸屇復土維新竟蔵橋冢之衣冠莫覩堯天之雲
日永懷弗及隕越何勝尚饗
九虞祭祝文九
一虞
伏以稽山仰止想祖烈之攸宣清廟肅如悵神游之未祔於
兹易奠何以勝哀尚饗
二虞
伏以廞衣安在曷堪丹旐之思虞几是憑尚系羔墻之念道
周之薦海内如摧尚饗
三虞
伏以亘古永違貽孫謀之如在自今始吉嗟孺慕之何窮三
薦既陳長號罔措尚饗
四虞
伏以信信宿宿暫妥於神棲子子孫孫永懷扵祖武方舟而
濟有淚如傾尚饗
五虞
伏以維堯傳舜俄同閟於衣冠自越入吴迺獨還扵翣䘙望
如弗及哀曷能勝尚饗
六虞
伏以念兹皇祖忍當昌歜之陳瞻彼昊天痛極胡髯之逝恭
迎仗䘙疑對音客尚饗
七虞
伏以濤江限斷嘗攝事扵攸司郊次森嚴方飾躬扵斯薦拔
依永巳慟哭何云尚饗
八虞
伏以顧瞻橋家巳深萬古之藏想像袗衣尚御重華之舊反
虞將畢追慕罙新尚饗
九虞
伏以百神受職来奉於主車三后在天行升于祖廟哀哉永
訣忍此終虞尚饗
掩攅畢謝土神祝文
伏以於皇烈祖来祔思陵允惟百神襄此大事敢忘荅貺更
冀明聰呵護之虔永永無斁尚饗
安南國王李龍翰加恩制
敕門下朕宣室受釐言念梯航之遠揚廷孚號載䟽綸綍之
恩以昭烈祖之宏摹以篤价藩之丕祉推誠順化秉信守義
奉國履常懷德謹度思忠功臣特進檢校太尉充静海軍節
度觀察處置等使兼御史大夫上柱國安南國王食邑一萬
戶食實封三千八百戶李龍翰恪勤厥服紹美于前克提千
里之封勿替累朝之好霜露所墜固同洽於至仁滄海不波
盖良繇扵多助維時嗣服有事合宮亦遐想於彌恭莫共陪於
肇祀駿奔在廟雖阻脩黼哻之儀旅實充庭嘗與備蕭茅之
享肆昐新渥爰廣舊封裒載藉之名言侈元勳之顯號扵戲
閔予訪落疇在公助祭之勞嘉乃象賢謹與國咸休之度於
焉申錫其尚欽承可依前特進檢校太尉充靜海軍節度觀
察處置等使兼御史大夫上柱國安南國王加食邑一千戶食
實封四百仍加濟美功臣散官勲如故主者施行
賜徽猷閣學士太中大夫知襄陽府張抣辞免改差
知建康府恩命乞在外宫觀不允詔
勅具官某省所上表辭免恩命事具悉爾獨不聞故國世臣
之說乎而来諗疾也夫保墳墓孰與成先正之美休祠館孰
與圖累朝之報智者當有所擇矣式遄其驅毋事多遜所辝
宜不允
賜文武百寮宰臣趙汝愚等上表請
皇帝還内不允批答
省表具之朕遭家多難懔乎懼不足以當大事頼天之靈宗
廟之祐迺者壬寅獲與同軌祔烈祖於思陵而遣車徂東虞
主未返仰止稽山明發不寐皇皇望望未知所為也公卿百
辟其何以慰朕而欲徇故常之請還廣内乎方將稟命于
上皇以供養仍九虞侍兩宫為事所請宜不允
賜趙汝愚等再上表請
皇帝還内宜允批答
省表具之夫會朝之囂讙非所以示下宿衛之暴露非所以
持久朕豈不熟慮此歟但以任姒之養未忍違離阜陵復土
盍亦宿留是用却前請而勿聽也今承命三宫皆曰不可百
辟卿士又懇懇以為言朕惟捨獨見以從衆允徇大權而勝
私誼自古后王鮮不由此顧如冲人其敢咈親尊之意抑臣
庶而弗省乎所請宜允
止齋先生文集卷之十
