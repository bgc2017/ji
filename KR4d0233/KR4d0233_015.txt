止齋先生文集卷之十五
外制(自紹熙五年八月以後)
皇后初冊封贈三代
曾祖資政殿學士贈少師韓(小胄)贈太師
敕慶曆嘉祐之盛萬世帝王基業也而弼亮之功惟爾先正
㷼及奕葉嗣有象賢宜爾子孫與國無極具官某踐修厥猷
益有令聞夷險一節見於艱難高宗圖舊晉諸樞筦而再入
穹廬將命不辱奠安宗社天下頼之然位不稱德有識同嘆
爰有曾孫来儷宸極朕嘗以國史次韓之事諗諸中宫以似
以續爰因追錫晉陟師垣非以為生蓋禮之稱可
曾祖母秦國夫人王氏贈魯國夫人魯國夫人文氏
贈國夫人
敕維昔忠獻身修家齊被于後昆將相三葉克對前人皆有
内助具位某氏夙以淑德嬪于相門輔佐君子繼世承弼永
惟鵲巢國君積行累功夫人起家與享休顯而召南推夲以
為德足以配非偶然也是宜儲休載生賢后以綿國祚以大
家聲被封于秦亦既從爵申錫于魯盖取諸頌使與僖公令
母千載相望豈不榮哉可
祖承議郎贈中奉大夫韓栛贈太傳
勅朕聞㷼齊之祀與周並傳漢之封君爰及苗裔矧惟韓氏
之勲度越自昔於是僅三世耳而胡浸微天命弗僣其殆再
昌乎具官某於魏國為裔孫扵少師子也學足以克家而宦
不逹才足以用世而懷不得試即其靖退足見所存集善為
祥積於閨閫載篤其慶后所自生夫屈於名者享其實不獲
乎其身者遺其後晉班公傳誰曰不宜雖曰緣恩亦足用勸
可
祖母令人馮氏贈國夫人
敕周人之頌任姒曰是有摯仲氏也是有莘長女也盖本其
所自出必名邦大族而豈無故之福母儀天下乎具位某氏
身爲少師婦以奉魏祀於是浸微而不病其夫子之不遇敬
共朝夕世守弗違餘慶流光萃于今后詩不云乎君子萬年
景命有僕其僕維何釐爾女士言周之盛天命附著使生淑
媛以爲之妃則我式克至于今休盖祖烈也亦天意也新封
美號爲之報本豈惟忠獻將吾祖宗實寵嘉之可
父朝奉大夫提舉佑神觀韓(同卿)授楊州觀察使
敕詩人之誦賢后必曰是有摯仲氏也是有莘長子也盖本
所自来必君侯世家儲休積慶而豈一日之積哉具官某
魏忠獻公之裔孫也踐脩厥猷益自謹飾嘗試以事茂於材
猷是生淑媛来配潜邸肆朕嗣服正名長秋在詩之既醉曰
君子萬年景命有僕其僕維何釐爾女士釐爾女士從以孫
子言有士行之女以為之配皆天意也維爾先正功在社稷
德在蒼生以克及此豈非天乎戚里故事必在右選爰觧郡
紱改卑廉車宜益靖共以綏寵禄可
母氏贈國夫人
敕朕誦周南至於葛覃后妃躬儉節用服澣濯之衣皆其母
家實為之未嘗不忻慕也具位某氏吾后母也以吾后作配
朱邸共蘋蘩之𦵔正位中宫獻穜稑之種親事煩辱曾無吝驕
則其素教豈一日之積哉夫區區侯邦而渭陽之思閟宫之
頌必及其母况以后德流化天下則推尊母氏可無茂恩且
與之共隱約扵鷄鳴櫛盥之時而不與之共休顯於象服委
蛇之際揆之經誼夲之人情皆非稱也胙以上國為君夫人
非徒示私亦足用勸可
少保觀文殿大學士充醴泉觀使益國公周必大登
極恩贈三代
曾祖故朝奉郎贈太師潭國公衍加封秦國公
敕朕嗣守丕圖永懷元老而訪落不與於廟謀也嘗告在廷
晉爵亞傳則所以推夲世系以宏賁其先正之祧庸可後乎
具官某曾祖某躬行對于古人宦學聞於當世位不稱德士
論惜之夫屈於名者享其實不獲其身者遺其後是宜燕及
曾孫蔚為名臣徧儀三事光輔兩朝也則追錄其積行之勤增
華其種德之報大啓土宇晉封三秦非以為生盖禮之稱可
曾祖母潭國夫人郭氏贈秦國夫人
敕周之公孤並祀五廟以君夫人祔焉而世世享具官某曾
祖母某氏来自名門作配君子躬備勤勞以詔婦子而生無
從爵之榮殁不得與共牢之報天命弗僣是生曾孫為吾輔
臣弼亮奕世朕循周制寵綏爾夫誰其助之劬躬壽後爰因
舊號俾即新封用賁幽宅尚克永世可
祖故朝散大夫贈太師潭國公(詵)封秦國公
敕成王之雅曰周王夀考遐不作人蓋歸美文王得人所由
来之遠也具官某故祖具官某世濟其美蔚為名臣然而德
業蔵於身聲聞流於時官不過五品而位止郎舍也唯是一
經之教施于曾孫我高宗取之夀皇用之天下乂安於
是三紀肆朕嗣服獲蒙餘休非所由来者遠歟醻勞報本兹
惟其時襲封扵秦實應經誼可
祖母
敕朕純用周政廣恩錫類以褒大吾輔臣之世則燕及閨門
可無追命具官某故祖母某氏儀于前人益謹内則載篤其
慶萃于聞孫方周盛時公侯皆君子也而風人本之袵席以
是為德在鵲巢功在采繁也我儀爾祖克大其後用見家政
庶幾召南從爵大邦以勸命婦可
父
敕周公拜前魯公拜後父子休顯著於春秋胡我元臣遺恨
禰廟此憫章之所由起歟具官某故父某襲美于家學振聲
于世科而雅不善宦老扵博士功業不見於世而文辭但以
詔後人也然而過庭之訓插架之書淵渟駿發見於賢子經
文緯武天下頼之詩不云乎維其有之是以似之儻微申錫
非所以為義方勸也爰考古誼襲爵為公庶幾周魯衮舄相
望不亦榮乎可
毋
敕朕旣本之經誼為公卿崇報禰廟以侈移忠之報則母氏
與享使之匹休亦古道也具官某故母具位某氏恩斯勤斯
鞠我良弼譽在薦紳功在清廟夫嘗同其夫處約於燈火之
初而不及同其子處樂於簮裾之後此吾大臣爲之𥙷南陔
廢蓼莪也象眠之弗被魚軒之弗乘有此寵綏足慰居往配
食二姑以奉祀其明享哉因其舊號益以新封雖曰邦彛
亦足用勸可
觀文殿學士宣奉大夫致仕李彦穎登極恩轉光禄
大夫
敕朕以眇躬嗣膺丕緒闕焉懼無以紹列聖之休訪落求助
庶幾周成公卿大夫其將何以佐朕也具官某歴事三朝蔚
爲元老夫致位丞弼方倚爲相而不爲苟同竟於謝事昔蕭
望之意輕丞相而位不過御史大夫以爲身計則不工以爲道
誼計多見其可尚也肆予紹服久矣里居以卿忠諒則敬之
之頌七月公劉之風雅能忘於心乎爰因舊章序進厥秩亦示
永懷以冀樂告可
資政殿大學士通奉大夫知潭州王藺登極恩轉正
議大夫
敕朕以眇躬嗣膺丕緒闕焉懼無以紹列聖之休訪落求助
庶幾周成公卿大夫其將何以佐朕也具官某歴事兩朝孤
立一意方其受重華之託而光輔上皇始初之政忠言讜
論不自同於衆人盖天下嘆其難長慮郤顧不苟安於一時
又天下服其遠也肆於紹休適分帥閫以卿忠諒則敬之之
頌七月公劉之風雅能忘於心乎爰因舊章序進厥秩式昭永
懷亦冀樂告可
資政殿大學士通議大夫提舉臨安府洞霄宫黃洽
登極恩轉通奉大夫
敕朕以眇躬嗣&KR0574;丕緒闕焉懼無以紹列聖之休訪落求助
庶幾周成公卿大夫其將何以佐朕也具官某歴事兩朝蔚
為故老方淳熙之季年天下晏然櫜弓槖矢簡在宥府不動
聲氣而強本折衝之功自不可掩至於行蔵庶幾前朝孫文
懿張退傳之倫矣肆予紹服佚外祠以卿忠諒則敬之之
頌七月公劉之風雅能忘於心乎爰因舊章序進厥秩亦示
永懷以冀樂告可
朝散郎煥章閣待制兼侍講朱熹登極恩轉朝
請郎
敕朕以眇躬嗣膺丕緒闕焉懼無以紹列聖之休訪落求助
庶幾周成子大夫其將何以佐朕也具官某學先聖之道而
明於當世之務三仕三已義不苟合天下高之盖累朝之所
嘉嘆而不忘也長沙謀帥強為時起肆予初政式遄其歸處
之次對於以勸講朕將虛己聽焉爰因大賚叙進厥秩雖曰
舊章亦朕美意可
權戶部侍郎梁登極恩轉官
敕朕以眇躬嗣膺丕緒闕焉懼無以紹列聖之休訪落求助
庶幾周成卿大夫其將何以佐朕也具官某方以民譽簡在
從班肆予初政日月獻納而不記成王踐祚七月在風公劉
在雅敬之在頌皆一時耆俊爲之乎自今以始朕日望之爰
因大賚序進厥秩雖曰舊章亦冀樂告可
在外侍從登極恩贈父
敕朕方訪落求助自公卿大夫各加地進律矣則推本其世
而褒大其家雖禮未有可不以義起乎具官某故父具官某
主有種德之勞而位不稱殁享義方之報而何其流之長也
以爾某論思獻納著節兩朝肆予嗣服心在王室非忠孝之
傳有自来歟增賁禰廟追錫崇階雖曰舊章亦以示勸可
在外侍從登極恩贈母
敕朕既本之經誼爲卿大夫崇建禰廟以侈移忠之報則母
氏與享以次申錫使之匹休亦古道也具官某母某氏来自
名門作配君子是生賢嗣蔚爲從臣夫鷄鳴警戒之道不篤
則過庭之訓不嚴蘋藻不共則甘旨不謹爾某何以能移孝
爲忠也因其舊號易以新封雖曰邦彛亦足用勸可
在外宰執登極恩贈妻
敕昔成王踐祚世修忠厚其詩曰孝子不匱永錫爾類其類
維何室家之壺蓋施及臣子不但其身而亦被于室家具官
某妻某氏克相夫子蔚爲宗工積行累勞致位孤棘惟周人
克廣孝思慰滿梱内肆予嗣服繄爾臣隣多助之至則爲之
推恩燕及閨門雖祔于姑亦胙大國非苟爲私蓋周道也可
在外侍從登極恩封妻
敕朕觀二南之詩關雎為皇后鵲巢采蘋為君大夫妻作也
則正家之化君臣一體然則力定長秋之位而可無以為爾
内勸乎具官某妻某氏以爾夫子嘗為從臣獻納論思夙夜
匪懈則入朝有鷄鳴之戒退食有羔羊之德非爾之助申錫
命書晉之美號則在初政豈曰不宜可
煥章閣學士宣奉大夫提舉隆興府玉隆萬夀宫洪
邁弟朝散大夫新知陜州䆳登極恩毋楚國夫人
沈氏加贈魏國夫人
敕朕訪落求助自卿大夫皆加地進律矣士有能尊禰廟至
官一品斯足以報本矣而毋氏與享為君夫人猶視列國宜
益褒崇使之匹美具官某毋具位某氏聿自名門作配君子
遭時不淑萬里違離而勉正勸義庶幾風人所誦汝水之墳
南山之側也天命弗僣宜享後福肆予踐祚益大爾封晉之
魏邦庸示光寵庶克用勸豈徒舊章可
右丞相趙汝愚初拜贈三代并妻(七月丙子拜)
曾祖贈太傅
敕昔周公位冢宰成王為之作魯廟宣王中興則命召虎亦
有秬鬯圭瓉以告文人我相同姓盖周道也推本其先以致
美報可無褒典以應經誼具官某曾祖具官某躬行對于古
人譽處聞於公族然夷攷其世於漢恭憲王為裔孫於建國
公為嗣子盖属未䟽也而僅綴逍遥之班以其靖退足見所
存夫屈於名者申扵實不獲乎其身者遺其後是主曾孫迄
為上相則追錄其積行之勤增華其種德之報朕敢忘周道
乎晉陞帝傳於禮固宜可
曾祖母氏贈申國夫人
敕昔周盛時公侯皆君子也而周召二南本之袵席以是為
内助之賢德在鵲巢功在采繁也具官某曾祖母具位某氏
出於名門作配公姓身為建國婦以奉漢祀於是浸微而不
病其夫子之不遇世無風人無所著見爰及曾孫篤生賢哲然
則取漢上之詩以名其國為人俾世世享亦二南之意
歟可
祖贈太傳
敕朕既質之六藝醻勞報本以褒吾相臣之祧則嗣有令德
燕于後昆申命匹休庶幾周召並建五廟不亦宜乎具官某
祖具官某以王公之胄而有學士大夫之習非無冨貴之階
而宦不逹也集善為祥聿生孝子載篤其慶發於聞孫詩不
云乎蓻之榛栗椅桐梓&KR0238;爰伐琴瑟忠孝之門豈一日之積
哉我儀圖之宜爵公傅爰錫命書以賁幽壤可
祖母晁氏贈國夫人
敕詩人之頌婦德必本其家世曰是齊侯之子東宫之妺也
是汾王之甥蹶父之子也具官某祖母具位晁氏盖濟陽之
晁也濟北諸晁族望甚偉以其父兄子弟風流儒雅名滿天
下則爾以閨門之秀来嬪吉人克教其子得名篤行至於奕
葉遂間兩社揆之風雅無愧在昔大邦美號饗此後福(非以)
為生蓋德之稱可
父贈温國公
敕朕聞之周以魯孝公訓國而漢亦謂劉德謹重使為太
常以率宗室赫然著于史傳豈非以帝繫之餘世禄之及
而篤行者难其人乎具官某父具官某踐修厥猷益自力學
被服造次必於仁義而事親之孝庶幾曾閔縉紳先生為之
起敬卒於小官法不應謚而相與誌其墓曰宋篤行君子也
尚論周漢豈非其倫肆其嗣子致位三事朕於是稽經㩀古
尊為禰廟作邑於温以寵嘉之積善之報足以不朽可
母李氏贈夫人
敕以高帝子孫而再世婚姻不於勲侯貴戚而於書生是
宜有子蔚為名儒度越故事以宗人相具官某母具位李氏
又故丞相文正公七世孫也代有家法及爾不違克相其夫
力行孝友聚族百口曾無間言躬自勞苦以成永圖一簮一
珥先人後已是宜發祥萃于吾相夫能使其夫稱於沒世而
御不及百兩能使其子冠扵多士而養不及萬鍾追錫愍章
晉封大國我有異𢾗非爾曷堪可
妻氏贈衞國夫人
敕朕誦二南之詩勸以義示以正皆室家也我有近臣致位
丞弼頋其内助晚不同休可無愍章以賁泉壤具官某妻具
位某氏雖嬪王族實寒畯也晁李二姑簮琚之望奕世載德
誰其嗣之而爾承休襲美無愧在昔克相夫子遂為名臣夫
與之處約於鷄鳴櫛盥之初而不處樂扵象服委蛇之後儻
微追錫得無若汝水之墳南山之側遭世不淑詠歌者乎鄱
陽小邦未足言稱晉封扵衞庶幾碩人以配二姑永永廟食
可
翰林學士承旨李巘除宝文閣學士知婺州改知太
平州(八月三日除承旨即丐外)
敕夫厭直玉堂之廬而紆郡紱士之操也閔勞豹尾之班而
便私計上之恩也具位某早以英華簡在烈祖晚益藴藉眷
于上皇遭逢兩朝自守一節盖高文大冊天下傳誦而微辭
幾諫世莫得聞也肆朕纂緒入惟求舊胡然勇退曳鈴其空
朕亦惟自古詞臣一視中外子羽修令兼為行人相如視草
嘗使于蜀朕獨可以弄翰墨苛留久處卿乎峻延閤之班均
便藩之佚不以寳婺而以當塗去繁就簡冀爾整暇夫下無
懷寵之心而上有從欲之意君臣俱美不其韙歟可
正奉大夫吏部尚書兼侍讀莆田縣開國男食邑二
百戶鄭僑明堂加恩進封開國子加食邑二百戶
敕朕新嗣服將有事於合宫也遠惟孝武始建漢家之封而
太史談留滯周南不與從事議者惜之朕敢忘儒先乎具官
某經明行修士所高仰不但擢科為天下第一也越從留鑰
晉長天官上皇意也至朕而决迨及盛典式遄其歸蓋視漢
有光焉增衍封畬第循故事方資告猷嗣有顯擢可
朝請郎試禮部尚書兼侍讀黃裳封普成縣開國男
食邑三百戶
敕朕新嗣服日有事扵合宫兢兢焉懼不閑於禮而無以接
三才之奥也明乎郊禘之義治國其如示諸掌乎顧朕曾何
以得之具官某吾舊學也切磋經誼及扵春秋郊禘之際嚴
矣有一不敬至於四卜至扵改牲仲尼正色書之以詔萬世
朕所深致戒焉肆予初禋克輯盛典本所自来簡在三益徹
之上田第循故事可與治國非卿誰哉可
中奉大夫試工部尚書趙彦逾封祥符縣開國男食
邑三百戶
敕朕新嗣服日有事扵合宫兢兢焉懼不閑扵禮而無以接
三才之奥也詩不云乎相維辟公天子穆穆朕嘉頼焉具官
某吾宗英也使于四方拔葵之操雖天下能誦之比冠從班
賢勞忠瘁太節不奪則世未之聞也肆相予祀克有上儀
徹之士田第循故事方圖爾功永稱殊渥可
中奉大夫權刑部尚書兼侍講南昌縣開國子食邑
五百戶京鏜封開國伯加食邑二百戶
敕朕新嗣服日有事於合宮兢兢焉懼不閑扵禮而無以接
三才之奥也詩不云乎相維辟公天子穆穆朕嘉頼焉具官
某以海内之英有言有績而執禮行扵蠻貊遺愛被扵江漢
往往薦紳能言之曳履從班義形扵色賢勞忠瘁世莫得聞
也肆相子祀克輯上儀增衍封膄第循故事方圖爾功嗣有
顯擢可
朝議大夫試御史中丞謝深甫封臨海縣開國男食
邑三百戶
敕朕新嗣服日有事扵合宫兢兢焉懼不閑扵禮而無以接
三才之奥也詩不云乎相維辟公天子穆穆朕嘉頼焉具官
某以海内之英有言有績輦下彈壓不怒而威而回天之力
見扵瑣闥迺若論思義形扵色賢勞忠瘁世莫得聞也肆相
予祀克輯上儀徹之土田第循故事方圖爾功嗣有顯擢可
朝散郎試尚書吏部侍郎兼侍講彭龜年封清江縣
開國男食邑三百戶
敕朕新嗣服日有事扵合宫兢兢焉懼不閑扵禮而無以接
三才之奥也傳不云乎誦詩三百不足以一獻非深知其義
者將誰與講明之具官某吾舊學也切磋經誼及詩一編蓋
自二南至我將之頌凢交神明之道反覆言之肆予初禋克
輯盛典非有感扵此歟胙之食采雖循舊章無言不酬扵是
焉在可
中順大夫守給事中兼直學士院兼實錄院同脩撰
樓鑰封奉化縣開國男食邑三百戶
敕朕新嗣服日有事扵合宫兢兢焉懼不閑扵禮而無以接
三才之奥也詩不云乎相維辟公天子穆穆朕嘉頼焉具官
某以海内之英綽有譽處蓋嘗久勞螭蚴矣遂陟掖垣遂躋
瑣闥不愠不喜天下誦之若夫囊封牘奏備極剴切扵爾取
具世莫得聞也肆相予祀克輯上儀徹之土田第循故事方
圖爾功嗣有殊渥可
朝奉大夫試中書舍人林大中封永康縣開國男食
邑三百戶
敕朕新嗣服將有事扵合宫也遠惟孝武始建漢家之封而大
史談留滯周南不與從事議者惜之朕敢忘前御史乎具官
某以海内之英譽處甚美嘗盡忠瘁侃然一臺之上矣越自
外服晉陟詞垣式遄其歸遂相予祀蓋視漢有光焉胙之食
采第循舊章其益論思以稱簡擢可
朝議大夫試右諫議大夫張叔椿封永嘉縣開國男
食邑三百戶
敕朕新嗣服日有事扵合宮兢兢焉惧不閑扵禮而無以接
三才之奥也詩不云乎相維辟公天子穆穆朕嘉頼焉具官
某以海内之英綽有譽處方平居時恂恂唯謹而侃然正色
一臺之上言人所難肆予初政爰貳冢宰爰長諫垣僉曰汝
諧也實相予祀克輯上儀徹之土田第循故事方圖爾功嗣
有寵𢾗可
朝奉大夫權尚書吏部侍郎孫&KR1134;吉封廬陵縣開國
男食邑三百戶
朝奉大夫權尚書工部侍郎兼侍講黃艾封莆田縣
開國男食邑三百戶
敕朕新嗣服日有事扵合官兢兢焉懼不閑扵禮而無以接
三才之奥也明乎郊禘之義治國其如示諸掌乎顧朕曾何
以得之具官某吾舊學也蓋嘗與習禮矣每至扵掃地而祭至
敬無文凢盡内心之道反履言之肆予初禋克輯盛典非有
感扵此歟胙之食采雖循故彛無言不酬扵是焉&KR0965;可
太中大夫權尚書戶部侍郎兼脩玉牒官建安縣開
國男食邑三百戶袁說友進封開國子加食邑二百
戸
敕朕新嗣服日有事扵合宫兢兢焉懼不閑扵禮而無以接
三才之奥也詩不云乎相維辟公天子穆穆朕嘉頼焉具官
某以軼群之才有言有績輦下弹壓外戶不閉民曺之令郡
國晏然迺若論思義形扵色賢勞忠瘁世莫得聞也肆相予
祀克輯上義增衍封腴第循故事方圖爾功嗣有顯擢可
中大夫權尚書戶部侍郎西安縣開國男食邑三百
戸梁進封開國子加食邑二百戶
敕朕新嗣服日有事扵合宫遠惟孝武始建漢家之封而太
史談以留滯周南不得從行為恨朕敢忘從臣乎具官某積
有民譽晉貳地官盖方盡瘁扵朝矣䘖命比庭越在萬里之
外肆予肇禋獨不侍祠朕是以扵漢事有感也增大食采庸
示永懷曷月遄歸將有申錫可
朝請大夫權尚書禮部侍郎許及之封永嘉縣開國
男食邑三百戶
敕朕新嗣服日有事扵合宫兢兢焉懼不閑於禮而無以接
三才之奥宗伯掌禮朕之所嘉頼也具官某以海内之英綽
有譽處方貳春官以禮紹予自省牲視滌凢玉幣爵之事至
於告時至扵告備治及竣事禮無違者胙之食采盖循舊章
方醻爾勞嗣有寵數可
朝散郎煥章閣待制侍講朱熹封婺源縣開國男食
邑三百戶
敕朕新嗣服將有事扵合宫兢兢焉懼無以接三才之奥也
爰求儒先來相予祀具官某經明行脩士所高仰而越在藩
服朕敢忘之乎昔者孝文受釐宣室召見賈誼而武帝建封
顧使太史談晉滯周南不與從事二帝優劣扵是乎見此朕
所以式遄爾歸也徹之土田雖循故事籲俊尊帝盖庶幾焉
可
止齋先生文集卷之十五
