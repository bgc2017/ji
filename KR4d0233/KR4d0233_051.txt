止齋先生文集卷之五十一
行狀
右奉議郎新權發遣常州借𬗋薛公行狀
曾祖庠皇不仕
祖強立皇任江寧府觀察推官累贈左光禄大夫
父徽言皇任起居舍人
公諱季宣字士龍姓薛氏其先世家河東後徙福之長溪廉
村至唐𥙷闕令之後又自廉村徙永嘉而光禄公始顯四子
司封郎中嘉言敷文閣待制弼及舍人皆第進士昌言為㜈
州通判舍人從胡文定先生學以丞相趙公鼎薦仕于朝秦
公檜相定和議舍人廷爭移晷中寒疾以卒母胡氏安人後
十三日亦卒公六歲而孤撫于待制伯父長任以官公從待
制䆠游四方尚及見故老聞建炎紹興初將相大臣趙張韓
岳諸公事有當世志而樂道其人年十七荆南安撫孫汝翼
辟書寫機宜文字孫氏蔵書多公一意講說紬繹絶不治科
舉業有隠君子袁溉道潔少學於河南程先生聞蜀薛叟名
求得之道潔繙六經諸史以觀叟叟笑曰子學博而寡要其
相授受嚴約盖如此湖湘間皆高仰道潔公師事焉繇是益
務自歛制充養蜀制置蕭振辟公為属部將有狠訴綂制者
公當以犯階級法幕中或論縦之公以軍政爭不克謝去盡
其禄直買蜀書以歸為鄂州武昌令故太尉劉公錡鎮鄂渚
公論武昌形勢直淮蔡今見戸三千五百弓級財五十人土
軍十有九人宜早為備因陳屯田分戍保伍以寬民力之策
會有旨營田一卒二十畆縣官盡征之公告鄂守宋佀孫
曰是非漢屯田之謂漢兵民也使之就田豈曰不可今非惰
游不從軍彼不素知田家事驅之緣畆必不樂曩時王彦營
田湖外遣二十將潰者十有八而况盡征之乎且齊民在野
環營以軍殆必爭利成閔益戌夏口公曰宜戌武昌備申蔣
故樞密使汪公澈宣諭江淮公上書言自權臣執國柄士氣
索然趙張之放莫敢尚德岳飛之死莫敢趨功今卒有意外
之虞誰其禦之因論邊事甚悉及營田宜亟罷歲餘虜犯襄
陽而還兵圍蔣甚急汪公問策安出公白以蔡要害得蔡則蔣
圍自觧成閔克蔡蔣兵果遁扵是虜東道軍傳合肥王權退
次柘臯李顯悲亦不利却成閔東為援公又白蔡不可失若
乘勝拔穎昌道陳汝直趨大梁則廬兵不戰可屈捨蔡援廬
是棄投機之會為連鷄之栖淮沔虚矣又曰虜空國来寇符
秦故計也今我不可復戰惟當晝江固守而以竒兵遮擊春
尾阻前顧後勢且自沮輿尸一决其禍必大初公試邑年甚
少方天下無事豫陳邊備諸公唯唯未遑也居無何邊吏倉
卒興發騷然柴棄遷孔子宫避戍將嘉魚壊學官繕壁壘江
湖間稍&KR1405;於武事矣公顧以和糴賤傷農三白郡觧印綬去
為奏罷糴乃巳比寇至蘄黃以南列邑無寕居守令竊議内
徙宦江湖者歸孥相望於道公廼誼死守不去與民期曰吾
家即汝家一旦有急吾與若偕死敵民亦自矜奮三分其衆
更壁縣下二總首帥輕舟守安樂口白鹿磯且乞師於汪公
得甲三百樓船十艘氣聲張甚渡江来歸者數千家江西時
以無恐諸公繇是翕然稱慕交章継薦汪公虛幕府官以待
比其入也欲以公朝行在所轉運判官王逖劾罷信陽守
檄攝軍事既觧縣爭欲辟留滿考改官公並辭不受其後營
田二十卒田二頃歲得榖六伯石廩錢乃七十三萬米一伯八
十石闊遠或數百里一壮馬負二石榖從以騎士詣大軍其
費視民間買榖價相若士苦之往往道棄榖去又壅民之水
利而掩其善田州縣莫敢如何營田終廢虜亮既斃明年蔡
果不守尋復議和朝廷於此亦棄唐鄧封略止於沔南矣
盖一如公言公治縣事為之經必曲折盡人心不苟作差役
宿戒里胥披籍次第條二十餘家未差已差别為行且䟽其
強弱某堪一役某堪再役於其末自任某人某歲月序當
役以付案案任之付錄事錄事任之乃差差巳有訟不均舉
其籍俾訟者自覆視伍民五家為保二保為甲六甲為隊若
干隊為緫不以其鄉分畫惟地之形便諸緫旗各為色搶仗
皆中度舍姦有禁詰盗有賞其以廵徼遇非常死事者為棺
賵之復其家田若干租三歲總首得與令相問報專逹不關
縣胥廵尉非縣檄毋得擅征甲士在邑五日一閱官賦之糧
而賞其最鄉惟所欲偶習於總首之射圃母贅聚其為士若
大姓附編存之勿藉俾輸財與力佐治戎噐其將輸信陽也
凢十千八百人致米九百石行必為陳日暮各以部曲相地
頓舍以搶為壁鳴刁斗設伏公食飲卧興自同役夫毉護病
者不偕至不宿府檄治砦屋百數區泝流二千三百餘里程
日立辦公借材於縣人度長圍大而加償之賦鄉挽舟而五
分之以居者之四共行者之一匠人亦各俾一鄉償其僦費
舊財賦名色異為籍雜不可省察為都籍以提出入之要鈎
摭侵姦以除無名之歛諸案事以其劇易分日久近為旁行
譜每以日加申稽知其决否故不决宿吏于次抄積不銷為
走曆日揭其名數以便主簿者之鈎攷而因察其惰民頼其
便凢公意趣鄉輒鼓舞從之豪民衛仲堅王安道更數令不
能役及是以次受代安道語人曰失今不為焉能頫首它令
創鄂營八百架總隊請分事公約剪伐某所茅某所木竹應
日而集縣有鍾吳二盗魁大府屢設方略求不能得公以諉總
首王宗元竟諭吳降之為買田屋改業為民鍾滋甚俄斬之
而至信陽之役選徒鄕属而邑二隊首固請從曰吾知縣出
矣吾何敢處是役也露次不驚訖歸不惰道邊梨棗下無跡
邊民謂閱過軍多矣未有若此肅者它所區處民吏皆化服
類此調㜈州司理參軍居五年用樞密使王公炎薦召公&KR0548;
求之官不報於是上在位七年矣入對進三說一審政本
躬細務觀鞍馬以權為經本末倒植况動煩宸衷國論靡定
權移近密衮職日輕降胡侍從之虞毬獵固寵之術意有所
偏患生不察願陛下以靜養恬略小圖大遴三公之選責
以進人才張紀綱延端直之士與之講問學求治道歸有
司之常務屏馳騁之細娛沉潜待時安往不濟其二冗官冗
兵周官惟六漢别九卿自東都有尚書六部唐置内諸司使
增員浸多有職盖寡諸路帥臣在古州牧國朝以来置轉
運使副判官提點刑獄提舉常平茶塩総領市舶坑冶茶馬
諸司屯駐之軍又别置都綂制牧伯之任分為五六而州之
知通縣之令佐不相綂臨各行其意臣之所謂冗官此也唐
方鎮之兵今廂軍是周世宗及太祖皇帝增置禁旅今禁
衞與諸州禁軍是神宗皇帝立將兵之法今帥藩係將禁軍
是太上皇帝收諸將麾下作三衙御前諸軍今大軍是四
者之外復有弓手土軍役兵今為大軍勝戰將兵而下廢為
隷役臣之所謂冗兵此也苟得其道更張不驚顧陛下處
之何如母憚難也其三虛稅武昌絶戸屋租屋亡而租在德
安岳飛牛租牛亡而租在永嘉海溢濱鹵之田田亡而租在
凢此宜悉蠲除以惠貧下當是時上志在中原王公炎方
數進見語合驟登用薦公甚力公未至則謝曰聖上天資
英特群臣亡將順緝熙之具幸得遭時不能格心正始以建
中興之業徒僥倖功利夸言以眩聽今俗皆曰中庸大學陳
編厭聞然物不兩大心無兼慮天地之道忽略根木而奔走
軍旅之間舛先後之序而却施之雖復中夏猶無益也比至
王公再見縱談邊閫事公曰旣曰論兵竊嘗評以孫子始計
之書未見其可方今人人異意不可謂道災異𢾗起不可謂
天以江左争中原不可謂地以貪御驕不可謂將將不恤士
士不安將不可謂法集一圖九古人寒心求之時賢誰能辨
之况今三衙御前舊卒略盡江南白丁何以持久常平錢米
在所虛數以此饋師其能継乎兵驕民困或未免蕭牆之悔
即幸勝之方上勞庙筭伏惟以仁義紀綱為本至於用兵
請俟十年之後如曰上獨断耳去位可也又曰天長可以入
維陽清流可以向六合淝水可以下合肥北峽之隘廬江之
徑武昌之近新息秭歸之北商於子午南逹梁洋岷洮東近威
茂用兵所徑忽不之備然而獻計者但曰無患非偷則狂有
旨改宣義郎差知平江府常熟縣明年大臣數言上復
召審察公固辭其友人秘書省正字劉朔以君命相風厲公
雅意廉耻道鮮自一介不宜菲薄遂白丞相陳公俊卿曰周公
寕以戲封諸侯開成王不敢玩人之心鄼侯身追亡將移漢
祖嫚士之習古人格君之業於是乎在有如假令以匹夫之
節一感上意亦足以報陳丞相免虞公允文相益趣發不
懈自召命下公請之任六七不報又請奉祠不報積十有八
月而後就道至數日則𣣔引去侍從有留行者除大理寺簿
方虞公銳意於事一時言利言兵自衒鬻者甚衆守經不阿
㦯被罷斥公見之晚猶冀幸一改聽始從容引番吾君說趙
相國公仲連事諷以功業缺然咎在進賢未廣置助不善丞
相亦矍然爲敬頃之乃反覆切論徼功大速興事太輕速無
遠撫輕則中廢經濟天下當與天下士圖之鄙夫嗜利自市
試跡前事今皆反繆願公易慮勉終毋爲後悔會江湖荐飢
民流淮甸邊州又有言歸正人相属者上命帥臣漕臣共
安集之逾月奏不至丞相召公問所當施行俾條列將議遣
使公惶恐謝不敏且淮事難踰度固以問因䟽數端一責成
帥漕毋以遣使使者所過州宿留循行未周巳及春夏二新
民未見便輙劳苦州縣百役爲是懷故鄉無長居之心宜
略如孫吳屯田都尉故事自立营壁他繇使勿與三宜先定
要束誠以闢地而巳縣官一無利焉悉以故陜西弓箭手法
復其租四歲榖既登漕司致布帛茶鹽凢民所須率令榖價
視物價稍昂以傳糴就蔵屯所爲後備因言若辟属吏若移
用錢米若括隱田兹事體大必遣使非選擇重臣持節漕帥州
縣何以恊使翊日有旨以公將命淮西公即言流民或前散
寓山谷依人姓聞今使者出必相攜待聚城邑仰食扵縣官
卒有累萬之衆將安取給且請以淮西諸州縣係省不係省
錢一得以便宜調度朝廷尚難之公重謝不敏尋得旨以
見錢米一萬緍二萬石行不足用聽次第以聞是歲乾道七
年也十有二月八日公至合肥明年正月抵齊安布宣天
子劳來德意分遣才謹吏循問大抵安豊以東来者略巳隷
主戶矣即撫勿徙沙窩以南稍稍未有適鄕公親履阡陌間
審度山澤曠地以爲合肥廢圩可因以設險断柵江保巢湖
而舊黃州古邾城也路直垂瓠置莊旁近異時寇不能潜師
徑度迺與安撫趙善俊修復三十六圩且於舊黃東北置二
十有二莊居之凢合肥戸三百四十有四口一千九百九十
有六勝耕夫八百一千有五為田三百七頃八十有四畆齊
安戸三百四十有一口二千一百一十有一勝耕夫六百一
十有四為田四百四十有四頃五十二畆率戶屋二間二夫
牛一頭犂耙鉏鍬鑊鎌刀如牛數三牛犂刀一每年二轆軸
一車其受田人種子錢五千其家以口老壮少為差賦米及
秋止凢費錢緍二萬米石六千而夀春歸正及自古若為隷
農於大姓者亡慮振業三千八百餘家要約明具噐用使利
廬舍有伍疆場端正埸圃牢牧陂溝路橋悉皆治修病醫死
葬所謁輙得遷如歸居廼請還始入臣白遣數人各試其俻
邊計畫往往設飾為辭以上功八子雖不盡然之姑惟闊
略庶幾或報效公之行也至固始求所謂北歸人者凢一百
十有二家皆土著數年而新附者才五家光守宋端友更以
舊戸比新戸詭為奏甚者賊殺歸人掠其善馬公即劾奏端
友謾蔽時端友進寘環列根抵連附不可撼動人皆危公奏
上天子獨怒下其事于理將窮竟問治端友暴以憂死繇
是頗疑邊臣亡狀而所白遣大臣類無欲得事情之意於公
齊安之請還也命覈麥田留累月覈巳又命視鐡錢事公歸
對卒展罄所見聞復上首論州縣田簿甚具而淮地實不
加闢臣諏其故大抵主戶占田一畆數頃輸租僅斗斛耳而
履其産彌日不徧既不能自耕又害他人耕何以聚人保境
宜合剗請以猍遠民来者務得居者患失主客力競將無曠
土再論今邊郡田野荒蕪勸墾文具総首空設蒐除苟簡循
淮而南則有和糴則有鐡炭則有建康艸料之征勞遠虚邊
以資江左守將數易以竒継苛一郡三邑二令䏊憒險阨非
一不過合肥歴陽居巢三戍夫以陛下規略而稽誤至此
或者外治不可成歟臣愚妄意推本自夫不計而謾為而後
外以鹵莽報不思而出令而後外以難行寝號為責實未免
徇名則趣辨皆徇名之人志在大功却規小利則迎合皆規
利之軰誕謾者敗而不誅䛕悅者察而不去言旣上壅人多
自營宵旰十年觀今何𥙷臣謂内治不修無以整外惟望責
宰輔以坐論其原收賢材以博圖其緒兼聽虚受以通壅闕
朝廷正則疆場理矣唯陛下留神三論左右之人爲欺
嚢槖迩爲援則遠堅大爲間則小肆彼其伺候辭色占揣意
鄉開闔將迎莫状其巧託正以行邪偽直以售佞薦退人物
曾非誦言游揚中傷乃自不意一旦孚號揚廷雖出&KR1078;断
喜怒氣𦦨巳歸私門齊威之強不在阿即墨大夫之誅賞而
在毀譽者之刑毀譽無證刑不行焉胡能禁欺陛下誠幸聽
臣無自立我收骨鯁棄軟熟察此非難廼悉數骨鯁軟熟情
状上極開納讀奏至齊威事進曰臣觀近政非無阿即墨
之断柰何毀譽之人自若上曰正待理會公益口䟽治邊
非是曰買馬亡幾習至盗馬虜將寄聲問故卒索歸之國
家何至乏此而自傷體若是詔即罷買又曰日城淮郡以
臣觀之未知守所合肥板幹方立中使督視卒卒成之廼者
臣行過郡一夕風雨堕樓五堵歴陽尚壁缺而居巢庳陋如
故廼聞有靡緍錢鉅萬而成城四十餘丈者陛下安取此
乎上問千秋澗何若對曰始臣行時方冬水落澗不勝舟
比歸夏潦時至江澗合流渺然矣是將焉用上曰間亦險
要對曰若以兵法言之漸車之水足以制敵藉此為險無乃
不可又曰外事無足道咎根不除抑臣深憂左右近侍隂擠
正士而陽浮称道陛下誠聖明儻因貌言萬一垂聽臣恐
石顯王鳳鄭注之智中也又曰近或以好名棄士臣伏思念
好名特為臣子學問之累人主為社稷計唯恐士不好名誠
人人好名畏義何鄉不立上悅連言極是於所汲引士皆
旌賞先是上即道遷公兩官又除寺正有自邊來覲者則
曰薛某凢可為國知無不為而又注意傾洽以聽罷行如響
故諱缺失者相目矣數日除知湖州朝辭劄子論科折不明
示數輸送不即除籍及祖家分鎮強邊之法曰陜西為五
而綂於永興河北為三而綂於大名有塘濼方田稲田榆塞
為之險城堡寨鋪為之防弓箭社弓箭手番族熟戸為之羅
落它路迭戍悉受節度幕府州縣難所辟差自种折二氏外
别帥則以三衙若三司使都轉運使為之能績效驗入備政
府夫地分則守固勢連則情不隔權壹則足以有為賞明則
知勸光堯中興㳂邊置鎮茶鹽之外舉推與之將以固圉計
亡易此臣願按行成憲衆逮鎮守統帥輿帥不限文武忠智是
使且無拘文無要小利無以日月為断卒章尤剴切曰
方今䛕媚成俗舉世尚同汎觀設施讙曰盡善偏辭先入異
議不継百辟盈庭幾成孤立是日奏罷上留語良久公將
退特温辭寵藉之大旨謂書生姑息而辦事者以竒為能煩
卿輔郡冀以中道理之公對曰臣學於師以事陛下唯中
道𡭗上曰如此朕復何憂公至郡踰月戶部奏言諸州經
緫制錢皆出埸務酒稅雜錢分隷以納今多隱餘分隷不盡
得自便恣用請更為今監司給曆州縣以凢日收錢摭實係
曆分隷否則效聞令下吏相顧莫敢建明者公獨首奮為當
路言之其略曰舊額凢雜納錢以十分為率分隷四為糴本
六為係省錢其後廼始增以二分分隷緫制錢是時州縣未
病之也然亦䆮尋扵竒羡矣久之乃裒羡錢校數歲之最為
額以十分分隷之七為緫制增稅三為在州錢愈非舊比也
復積有上供月樁大兵打船修船六分贍軍移用降本竹木
等錢科色不勝繁矣而隷額如故旣不足以應計且歲費弥
廣郡用彌匱由此埸務鑿空以取嬴雖有奉法吏思以寬弛
予民而不得騁若復隷額外之征掇其強半官吏自救不給
民病甚矣且以胡之都務糴本係省初為錢二十三萬五千
六百有竒自捴制之起為錢五萬八千九百有竒與故合猶
日課二十九萬四千餘錢而巳重以七分增稅為錢三十五
萬三千七百有竒又重以上供若大兵之湏凢四千萬八千
錢有竒使今且旦得八十萬錢以充入經捴制之額其餘為
上供諸雜湏錢且患若不足况不盈此卿所謂係省在州之
數悉闕亡有約此推見他筦庫盡然郡將安仰如不得已宜
以日收錢先樁上供諸雜湏之餘迺係曆分隷庶或可行不
然不敢奉詔版曹恚建郡胥俾持條法詣曺自觧公辨益
力臺諫官感發相繼䟽爭之上迺寝前奏湖無苗米饟軍
歲糴七萬一千五百餘石為緡錢二十一餘萬目添差武臣
路下至進勇效士一百七十有一員軍員五百三十有一
人其廩稍爲緡錢距二十萬以他經費合往歲凢用緡錢五
十二餘萬舊制烏程歸安二縣折丁錢歲十三萬緡七年有
旨减折丁錢太半其巳全輸者听以明年除之是歲所
失亡十有餘萬而大農和糴六萬石以銀交子高估徒欲用
錢二千省得米一石郡不忍裁市直則當𥙷錢萬六千緡僦
載之費不與焉益以就祿八十有三人啻爲緡錢二萬明
年郊視進獻賚予之幣齎亦以二萬數凢增費十萬三
千餘緡以亡加增大都缺緍錢十有五萬公曰是雖劉晏
將柰何亟請扵朝乞以市直償民糴乞以折帛紬絹錢
撥除折丁錢乞汰軍改徙寬郡乞節冗長差授在郡裁三四
月自抗論分隷後執拒大事累數端日與權貴征利者爲敵
雖或依或違郡民少蘇而不能平者滋衆獨隷天子簡記
所以見覆護甚至始公嘗薦某人有材識它日某官缺員宰
執擬數姓名以進竟擢某人爲之郡丞趨時好干政引章避
之爲是他丞嘗遣中使有所廉察浙西諸郡獨不入境用是
故不敢輒動危之然公歸志决矣即稱病請奉祠三不許會
除代一月章五上巳又旬四上改除知常州公方鄊用人人
期待行所學不數月久勞于外還七日迺出守守七月罷罷
歸之百日以疾卒年止四十邦君朋友暨後學哭之過乎哀
四方賢大夫士千里交相弔也公之學蒞事雖謹宅心唯平
其燕私坐必危然立必嶷然視聽不側欹雖所狎授言不以
戲自著抄書及造次訊報字畫不以行草几篋筆研衾枕屏
帳皆有銘毫釐靡密若苦節然要其中坦坦如也故其寡欲
信扵家行推扵鄊正直聞世而居無以逾衆人公自六經之
外歴代史天官地理兵刑農末至扵隱書小說靡不搜研来
獲不以百氏故廢尤邃於古封建井田鄉遂司馬之制務通
扵今或者疑公之博盖其所自得精一矣名流問質或往復
累數百言旨要無二大&KR1328;以古人小學神而明之大學之道
傳遠說離故漢儒守噐數章句名家小知穿鑿異端之徒乃
一切屏事志言後已高論虛無而卑者滯物卒不合合歸于
一是為得之讀其書知其為博之約也公已不求聞逹扵人
有一長薦称必備居官不出位遇大事義所當為斷為之嘗
掇拾管樂事為傳語不及功利平生所推尊濂溪伊洛數先
生而已告學者則曰毋為徒誦語錄有浪語集若干卷書古
文訓若干卷詩情性說若干卷春秋經觧若干卷旨要一卷
中庸大學說各一卷論語小學若干卷資治通鑑約說止若
干卷九州圖志止若干卷餘未就公患五代史缺略脩之亦
未就若隂符握竒山海經古文道德經焦延夀易林及劉恕
十國紀年莊綽楪蓍譜林勛本政書姚寬漢書正異之屬皆
校讎爲之叙其文精確趣實可以濟世其經說不並依先儒
其校異書必觧剥其不正者娶孫氏父汝翼也初汝翼與
舍人友相得舍人死汝翼遣書待制自言吾有女才且淑異
日宜善事夫子吾將以室起居之孤比歸公婦行皆應書公
卒其友人張淳欲悉遺衣服以歛書銘如古法能俛聽盖不
失公意云一子曰沄𥙷國學生公以卒後之百四十有四日
十有二月壬申葬于吹臺鄊慈湖之原傳良丙戌丁亥歲受
徒城南公間来過教督之明年謝徒束書山間屏居公又過
之問治何業竭已所已得對公曰吾懼吾子之累扵得也即
詔曰宜若是歲已丑冬遂往依公具區滆上卒學苑茨一間
聚書千餘卷日考古咨今其中明年秋試太學公適赴召於
是鄊諸生及它邦之友咸在又日相與從公居游凢七八年
間違公久者惟公使淮守霅川時爲然然亦率不一二月書
命輒至至則具道所言與行事故世多知公詳莫如傅良今
取其出處事言之大關(治道斈)術者爲状餘不著謹状
福州長樂縣主簿諸葛公行状
曾祖考璿妣朱氏
祖考原武翼郎祖妣張氏趙氏並封孺人
考純廸功郎妣趙氏
公姓諸葛氏諱說字夢叟琅琊諸葛自會稽内史恢别爲淛
東之族後稍徙嚴陵永嘉族盖嚴徙也或曰新安譜亡弗可
論次公大父娶城南張氏以諸子從其舅學所謂草堂先生
以八行應書者也繇是闔郡賢士大夫往往多諸葛氏師友婣
婭公幼陶染諸公間已岐然度越行軰益自勵讀書著文窮
夜旦不輙休既冠入太學再薦登紹興庚辰進士第方待嚴
州司戶參軍闕丁迪功公憂服除授台之黃巖尉復丁母氏
憂公故負當世志學不為章句訓詁淺事務見扵施設此罹
兩喪謂祿養之無逮命之不偶也於是名其園曰艮園室曰
傃室以其學力行於家輯柔其族而厲其鄊人久之上下交
孚子弟無少長咸視公習謹而麗於善莫之或肆里並大海
其商海自給者率剽悍迺時以所不平就公决質之惟一唯
否是定郡之東南隅廣斥易恐截然倚公為巨防而公亦任
其戚休非衆同欲謁不至郡邑凶年艱歲縣官有䘏政為守
者率需公至為方略公白事當若何費當幾何立聽行之然
他鄊部未有條而東南隅若干戸少長秩秩然蒙惠矣紹興
之季年也防海隆興之甲申眎疫丙戌埋骴乾道之庚寅&KR0605;
夘食飢壬辰築埭皆其小試微見者也往年余與薛叔似象
先陳謙益之俱會行在所私相語為授福之長樂簿公重違
吾黨意強起之官是時前丞相史公帥閩部丞相閱人熟不
輕以獄訟卑属吏雅聞公賢數諉以事公以理平决不視大
府意所疑信為非是丞相滋相知延之幕中幕中故盛賓游
惟公自一話一言無禆𥙷不出諸口丞相自喜晚得士禮以
已敵且率當路者薦之朝而公死矣實淳熙元年正月庚
戌也公平生燕寢無惰待物不矝莊施交際語唯恐傷人聞
或為不義必反覆鐫切不但巳雖行百里從一㒒持被飲食
廑廑無乏所以周鄰里朋友則不問費室事一切勿理趋公
事未嘗不勇决也年且五十德日加脩講問日加切余嘗見
公暨張淳忠甫夜論學自叙讀書二十年得一徤字余輒從
旁欵公徤天德也盍求其本公云云旦日忽挈余手出曰吾
固深省扵疇昔之言余竊自恨規意之淺也比將殁猶校讎
儀禮家人不知其甚病也厥明盥櫛巳遽索紙書遺友人以
訓其子為寄更以一紙書吾他日將族葬必擇寬地問法於
伯忠甫又以一紙書吾弟兒女多以某所田若干畝盡歸之
適劉氏娣薛氏妹具有缺以田若干畝歸之巳呼其子耕来
曰汝行之毋敢違戒又曰語汝母屏母来前也一家始大驚
頃之長樂尉之書至還荅如平時又頃丞相遣客與其子至
亦將迎如平時客出大門公目已瞑矣娶徐氏一子耕也享
年五十有易論語說若干卷碑誌詩文若干卷耕卜以三年
十二月丙申奉公葬于黃嶼山以状来請始余聞公誼甚高
未之敢請見也寓城南有題曰里弟諸葛某之謁入余愧歎
䄂謁走出見遂辱與為忘年交將何敢辭以余所見聞公居
鄊試吏建民利甚衆夫人有一事則以傳世要之扵公不足
道故道其出處進退死生者為狀
國子司業何公行状
何氏郡大家别為二族諱溥字通遠官至翰林學士為百里
坊族公諱伯謹字誠夫官至國子司業為城南族翰林公試
禮部奏名為天下第一百里坊之何扵是始大而城南何氏
自諱某生四子金華主簿子發為宣和間進士子逹子謨同
時為太學諸生子逹晚授官累封至朝請郎公以金華仲子
来為朝請後復與其弟青田令伯益同為紹興二十一年進士
公卒青田之子叔忱與其三從兄次常又為同年進士蓋以
儒生賦祿三世矣論之雖繇文詞以孝睦為本往時金華蚤
世朝請撫其孤教之有成是為青田令青田復早世公撫教
其孤如朝請今竟成是為叔忱也父子以善託孤起敬鄊黨
則何氏之世其家有以也公信厚靖共務不暴白䆠稍違皆
循次平進不自意得而世之奔競沽激速化之術不但不欲
亦誠不能也由國子博士攝尚書郎出知饒州罷起知廣德
軍以朝請年九十餘丐祠不行丁朝憂服闋除太府丞是時
上方更用一二執政闔朝士詣府稱賀致辤巳而顔行前論
今進退人宜誰先則皆曰若何君不當久居此官己而改大
理正不越月真除兵部郎官駕幸學於師儒選甚遴闔朝
士相與語則又曰上既用某人某人矣必將用何君明年除
司業以余所見士入朝不為衆&KR0945;忌顧冀幸其遷官鮮有如
公者觀公羣居平日寡言笑初無以悅人也每進對論事具
以質言不好立新竒自以學官至為郎凡三四對所上十餘
奏大要以當世之患文勝而實不足比年臣子為陛下豊
財繕兵嘗試不效者類多誕謾無補事情方今慕漢宣帝而
賞罰未盡當其功罪俗何由變末論久任曰以競進之人為
自營之計望其實課績猶郤行求前也在饒州江西諸郡皆
旱甚往往諱不悉言上公以戸口若吏卒之稍食計見廪實
所欠為米十有四万石乞諸朝有旨予三萬公連奏不
已更奏月樁為緡錢十六萬折帛十二萬綿絹六萬二千匹
不蠲民必重困禾且熟猶自䟽力不足捄荒當罷去永嘉不
宜蚕民歲輸絹以貿絲旁郡為苦轉運使將以桑土例㮣數
敷和買絹公適在度支持不使下有建造二百艘者宰相以
為問公&KR0548;言温瀕海郡木鐡皆非其有為塤其半平生不多
見設施於其一二足以發明公之所存矣豈所謂徒文具無
惻隠之實者耶以某年某月日卒于官年若于娶某氏某氏
俱先卒又娶某氏子男三人叔愿廸功郎叔謀叔振女三人長
適某次適某次許嫁某叔愿以某年月日葬公于某鄕某里
之山来謀扵某曰先君辱知於今參政周公厚嘗惠許之銘
不肖孤自惟念設不獲執事之文以藉手則參政公將誰從
而信予之某不敢辭遂為之状
止齋先生文集卷第五十一
