止齋先生文集卷之三
古詩
赴桂陽道中喜晴書事
十日九雨垂垂雪馬僵僕病泥乘橇披衣闖戶得星月喜有
耻向妻兒說耳根久與朝鷄别熟睡八年謀未拙乞米作糜
蒙被啜客来午漏家僮出如今兒噭妻愁絶我縱喜晴心已
折可以藝麻多筍蕨苟有一丘吾計决柰何諸公厮役皆豪
傑尚愛舂陵老元結
簡友人二首
南去有五嶺北来有重湖水清石益竒往往中州無在昔䆠
游者越若韓張徒胡然自衡陽隻鴈亦不徂
安眠夜至卯休吏日加申廪稍亦巳厚養痾非隠淪恨無封
君法老矣藏其身遄歸豈不欲更有宜歸人
和王教授謙叔述郡圃韻
守邊豈無事治圃亦有說朝看士飲羽暮與客投轄且以示
多暇且以勞同列我生腸九回世故肱三折環堵僅尋丈短
亭聊歲月忽蒙當宁記濫𥙷專城缺區區自米塩在在欲黼
黻矧惟有兹山未省從何月張羅上空庭尋斧及勁節舊觀
誰緝熙新思蓋綿蕝幸方一小治(謂拂雲)尚可六太息(謂芳州漱玉風)
(月釣磯錦湖撫松)胡然召南人而驟歌所苃
臨桂尉楊渭夫以詩来因次其韻兼簡同僚
萬物各美惡一室有面背去来故無恒欣厭惟所會有能悟
兹理何必著幽䆳後圃並山麓脩竹積空翠斧尋自何年樊
飬特過計陳根獨遭時沃壤亦借勢居然成獨清可以掩衆
媚亭院起中否湖潦粲前際於時吾豈敢謂此天作對新詩
忽盛談俗狀良内媿子方及歸期客復攪離思(謂謙叔教授)尚當
封殖之去日如始至
送宋伯潛宰高安
秋風日来諗役車何時休有鳴丘中琴玉瓉懷黃流此腰不
可折此笏未忍抽亦入鴈鷺行而為稻粱謀四海楊誠齋吾
道得自由悠哉思萬端哿矣試一籌風詩訖於豳易象重以
周(偶語詩易因詩及之)當知横空翮不若逆水舟
送楊渭夫歸省
應侯氣蓋百粤小朱侯誼與灕江長兩侯愛士早成癖怪甚
渭夫懷故鄉士窮萬事一不就就得一事窮何傷渭夫壮者
忍窮久老驥欲秣胡沙霜吾家何在雲橫嶺趙媪不冤劉兒
瞑孰與親旁煑湯餅(渭夫初至臨桂劉氏兒被殺賊不獲不數日渭夫竟得之既而權義寕令復有)
(殺趙氏嫗者或執平人將處死人以為非渭夫莫能辨府召渭夫與議旬日又得之)
南嶽聖業寺禹栢
久與林壑居所見皆衆稺豈無夀千年未有此栢異壮而嘗
參天晚乃但仆地定非風雨摧殆是斤斧棄其本則離披其
末則倒植其枯如殘枿而蔚有新意其靡如弱植而凛有高
致將前復却行宜右忽左次驤龍或俯頋遁虎或回眙隕石
或猛起飛翬或顛墜山立或磬折尸寢或拳跽斷支或強附
橫陳或巽避綢繆情不狎頽墮力未瘁朴略自光怪挺持匪
標置終焉人偽盡獨以天巧遂吾聞古有道純朴去故智與
世每如此全身亦幾是疑將問歲月缺弗見載記誰言導江
時手植特嬉戲世人那得識會有神禹至
牡丹和潘飬大韻
看花喜極飜愁人京洛久矣為胡塵還知姚魏軰何在但有
歐蔡名不泯夕陽為我作初霽佳節過此無多春更燒銀燭
飲花下五陵佳氣今方新
張漕行部過湘岸有作因次其韻
春晚得新霽草木日夜綠陽光初蔽虧野暝或單復美人浮
湘波領此入蓬屋故放歸帆遲更呼漁火續窮探物精華盡
付詩凡目憶昨欣晤對令我忘休沐劇談酒行希危坐兵衛
肅相思正倚樓所寄忽累幅瑰辭堪買貧軼韻和難属自從
楚騷興悲些逮差玉後来數唐人欸乃巖隈宿世無梁昭明
斯文又誰錄
送王南強赴紹興簽幕四首
詞章行天下嘉頼二百年甲科至公卿誰敢謂不然有人妄
媒孽一世所弃捐我亦欲護短諱不言幽燕汗簡在吾後覆
車在吾前
人人尊孔孟家家誦詩書未省有宇宙孰與今多儒儒者道
如砥豈其自﨑嶇申以黃老廢賈以絳灌疎漢家嘗紛紛政
爾門戶殊
歴官如歴階越等多所傷柰何拗堂水持綆萬丈長誰無斯
世方乃此袖手旁永夜淚不禁仲尼故皇皇又聞雖小魯乘
田問牛羊
聞之浙河東見之湘水南未歸却相送既喜復不堪行矣乞
自便帥幕或可參君方乘日長勉爲停朝驂我池有螃蠏我
園有黃柑
題明皇醉歸圖
騎者兩人扶不正夾道誰知爲萬乘一人前馳一頋後懷欲
並驅無號令狩人亦忘記鷹犬仰視只愁天欲暝有司刺候
上起居杳莫得詳宮鑰靜鳴呼開元自英主前鑒竟遺盈幅
紙君不見漢宮圖妲己未必當年甚如是
送范憲東叔帥潼川四首
離逾十年合合復十月離往日苦無及来日忽未知江源與
海通吳會與蜀違通固天道常違亦物理宜勿作兒女感是
中有精微
相從意氣豪相知鬢毛斑細說竟昨非淺斟始今歡每懷吾
黨多未捄此世難一則琢冰雪再則紉芝蘭騷人絶芳㓗孰
與風人寬
有書但遮眼有位亦養痾養痾猶近名遮眼巳患多聊復歲
晏爾柰此人遠何聲光正橫空議論如懸河宜君見别輕欵
曲理則那
逢人九頓首遇事三折肱雖知少為狂正復老可憎吾今有
儲粟吾昔有短檠魯論訓何如周易讀未曾言歸又言歸兒
女喚不譍
行湘喜雨簡劉公度周明叔
將行客有戒正熱人不禁出門一昔雨解䌫十日隂湘山益
以碧湘水益以深天光接雲夢野暝蒙衡郴蝇無盤中蹟蟬
有木末音頋乃廢枕簟爰方索衣衾我起問夾岸往歲孰輿
今衡茅或數間叢竹皆十尋蒲蓮間華實鷗鷺時浮沉老稺
各有得漁樵不相侵早插禾欲孕新炊粟如金為之失倦游
扵以成孤斟永懷泛湘人屈賈多愁吟往者亦此境今者亦
此心空名但千載佳思誰一襟時哉不可失浯溪更駸駸
劉連州和前韻因道湘中之樂以謝
湘中足可樂誰苦愁不禁孌彼蘭蕙姿固怯霰雪隂賈子天
下士子何念慮深貞元兩御史南還會於郴亦復相唱酬間
有亡國音愚溪更憔悴中夜起擁衾而得欸乃句膾炙循至
今我後五百年公来適相尋田疇歲膴膴獄市春沉沉寬書
日夕下民蠹祛牟侵况也省賦甚小郡至萬金交歡有陸賈
私恨無羊斟我飽竟甘寝公暇多長吟廼知湘中樂關時匪
關心湘民忘勞力樂極翻沾襟却愁吾二人四牡歌駸駸
聞葉正則閱蔵經次其送客韻以問之
順水去吳會逆水来䕫門萬古逆順舟以斗占旦昏曩余好
百家信不及魯論初亦半喜愕久之乍亡存白髮一無成頗
識委與源風停波自平却視消長痕六經夫如何夫子手所
翻恒言但桑稼怪志無鵬鵾規圓而矩方往往萬巧攅諸儒
各有得長短賢若干玉帛相會盟兵車相并吞一語苟暗合
羣生皆晏温經成今幾年嘗試以是觀此道未軻死此書未
秦燔猶之斗經天於以生盖渾西方亦人豪國自為乾坤書
来入中州坐使學者奔君豈捨從之或但遊其藩吾聞欲乘
槎鑿空訪河根孰與瞻斗車把柁行江湍
和張倅唐英詠梅十四首
種梅欲百畝誰老意未渝有山在堂背有溪在庭除我危坐
中央花以寘坐隅人固不可親花亦不可疎
花芳以飬性花隂以休影更欲從旁謀種秫可半頃衝寒時
一觴我醉花獨醒醉醒兩相忘久矣繋歸艇
因山爲高下因水爲縱橫恣花欲何之勿撓所性清却愁雪
太深瞻言不勝情有時亦肯来當我戶牗明
我豈愛花者而獨愛此花愛之匪無人詩且數百家前有水
邊橫後有竹外斜但作如是觀桃李亦可誇
人言物不齊相較三十里以梅等羣芳何啻隔弱水杜陵狀
百物無語可著此廵簷索之笑但不禁冷蘃
駸駸入衰暮故作不潔清美人美無度可使一國傾胡然立
林林夾此東西榮對之意自消令我欲近名
以之爲雪耶雪或墮汙淺以之爲玉耶玉或附旒冕春前每
嘗試歲晏不退轉悠哉似有道可與共舒卷
政應違衆好可忍負幽探以兹落南雅蜂蝶獨遺憾豈無好
顔色一雨竟陳暗誰知歲寒姿可久非可暫
若以色見我色衰令人忘香為衆妙宗妙亦不在香鄉来芸
芸者自意傲雪霜當斯玉立時曾莫一在旁
遲遲可殿後寂寂可鎮浮風人第一章窈窕河之洲穆如三
代英惟此宜與儔不然則臞仙玉簫下秦樓
紛華有心說豔美得目送越在篁葦間頋使詩興動詩人被
花惱盡日手自弄愁吟日不足又作栩栩夢
亭亭湘岸竹炯炯湘波月其中雪垂垂一樹為誰設不應皂
盖人扵此能忘折折之寄相思可以慰分裂
商山皓鬚眉久不見綺黃邂逅一笑粲可與斯人當如何為
林逋托根向錢塘居遺蘭與芷牢愁楚沅湘
先人手所種家在何處村自别此堂堂不知幾寒温盍歸封
植之歲歲為此言老如霧中看正恐目力昏
招隠二首
將子無登山山上岡復岡朝為朱陽煒暮作隂飈涼磴滑幽
鳥啼林深山鬼翔子兮何所求樂此螭魅鄉國人佇齊軾吾
黨多魯狂望子子不来翠䄂天風揚緇塵擺落盡幽願次第
償焦鵬入冥雲蟣虱寬貝陽子兮竟誰從獨樂無巳康豈其
羊之飢而可穀與臧
將子無涉水水深下無極鯈魚舞浮陽螭首闖隂碧弱去一
羽沉惡来萬波激子兮何所求快此蛟涎滴議諫起陽城拾
遺招李渤望子子不来羊裘號逋客踞坐山石麤晞髮朔風
疾亂流兩白足何日踔疎逸(扶疎清逸倉司二亭)子兮寧不悲飢氓俟
唐稷豈其洛之涯而可温與石
記夢
窪然石壁罅㳙㳙如絲䋲其人指此泉下去為滄溟旁有玉
蟾蜍空中底方平視之鼻通尻徹竅刻畫精泉從鼻聦入可
止不可盈欲問巳無人我亦悟我生惜哉烟火食滓我朝清
明
止齋先生文集卷之三
