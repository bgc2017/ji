止齋先生文集卷之十一
外制(自紹熙四年正月以後)
皇后歸謁家廟親姪忠訓郎閣門宣贊舍人幹辦軍
頭司李孝純武經郎帶御噐械幹辦皇城司李孝
友各特轉右武郎
敕具官某等朕惟古后妃有求賢審官之志而不私謁而人
主則特隆扵肺腑之親夫惟后妃彌遜人主彌恩斯可觀巳
日者吾后省家廟爾某皆以猶子祗服厥事朕何愛一横行
郎而不以寵汝惟無忝爾祖以長守冨貴則予汝嘉可
皇后親姉故任武節郎閣門宣贊舍人致仕霍漢(臣)
妻平凉郡夫人李氏封成國夫人故任武經郎致仕
馬煥妻安化郡夫人李氏封信國夫人忠訓郎士
廉妻彭原郡夫人李氏封崇國夫人
敕朕惟古后妃有求賢審官之志而不私謁而人主特隆於
肺腑之親夫唯后妃彌遜人主彌恩斯可觀巳具位某氏夙
以淑惠友于坤儀日者翟車還省家廟越来相事禮無違者
其益湯沐視君夫人尚服寵榮以綏夀祉可
皇后親姪孫承節郎李瑜李粲各轉兩官
敕具官某等日者吾后還省家廟朕循故事推恩后族自尊
及卑罔或遺者尔以幸會爰進二階豈不榮哉尚務靖共以
綏爾祉可
皇后親姪婦故忠訓郎贈文州刺史李斌妻安人潘
氏右武郎帶御噐械幹辦皇城司李孝友妻安人趙
氏親姪女通直郎充點檢贍軍激賞酒庫所幹辦公
事韓松妻安人李氏並特封恭人親姪孫孫女右武
郎帶御噐械幹辦皇城司李孝友女孺人李氏特
封安人
敕具位某氏朕惟古后妃有求賢審官之志而不私謁而人
主則特隆於肺腑之親夫惟后妃彌遜人主彌恩斯可觀已
日者吾后省家廟爾以猶子實来相禮朕嘉與之用益汝封
尚服寵榮以無違我齊家之化可
皇后親姪女夫通直郎充點檢贍軍激賞酒庫所幹
辦公事韓松特轉一官
敕具官某日者吾后還省家廟朕循故事且酌有司之議推
恩后黨而爾来自勲閥雅有能稱眷在甥舘亦與幸會至於
增秩豈不榮哉尚務靖共以綏爾禄
皇后親姪女之子從事郎韓大用大任各循兩資
敕具官某朕惟古后妃有求賢審官之志而不私謁而人主
則特隆於肺腑之親夫惟后妃彌遜人主彌恩斯可觀巳日
者吾后省家廟爾等迺以諸甥亦與幸會例進兩階豈不榮
哉尚服寵章無忘忠報可
皇后親屬進武校尉韓大有將轉承信郎
敕具官某日者吾后還省家廟朕循故事且酌有司之議推
恩后黨而爾以諸甥亦與幸會例進一階豈不榮哉尚服寵
章無忘忠報可
皇后閤提舉官武功大夫帶御噐械楊舜卿轉觀
察使
敕具官某等方用盛時后妃永懷賢士大夫僕馬俱病而不
敢私謁於上徒欲為觴酒勞苦之而竟不可得慨嘆而巳尔
服劳宫閫迺以吾后有事家廟之恩至將廉車豈不榮哉而
槩之周人何其幸也尚服寵章無忘忠報可
皇后幹辦宅從義郎張友直忠訓郎沈直各特轉一
官
敕具官某等朕酌有司之議推恩后族而及其私人爾等適
與幸會各進一階其尚恪恭母替爾事可
随龍脩武郎閤門祇候兼皇后閤主管進奉袁佐額
内翰林醫官太醫局教授王良佐成安郎陳翊額内
翰林醫官郭儀忠訓郎幹辦人船伊昱忠訓郎主𬋩
文字傅昌時忠訓郎掌牋奏劉玘忠翊郎主管進奉
周良臣成忠郎掌牋奏黃允文随龍成忠郎浙西安
撫司准備將領主管進奉趙友信成忠郎私名掌牋
奏吴衍保義郎王寧費師旦承信郎陳琪承信郎轉
運司准備差使王演承信郎魏嘉言承節郎薛拱承
節郎幹辦人船李祓進武校尉私名掌牋李大受該
遇皇后歸謁家廟並特轉一官
敕具官某等日者吾后還省家廟朕循故事且酌有司之議
推恩后黨而及其私人爾等各以幸會至於增秩豈不榮哉
尚務肅給毋怠其事可
秉義郎韓侂胃特授閤門舍人
敕具官某朕永惟舊相有勲勞於我家而其裔孫或蒙戚里
之澤越在右階無以著見唯是試之後省以發其文官之上
閤以華其選尚庶幾焉爾其懋哉用俟眀陟可
皇伯太師嗣秀王伯圭合得冠帔一十五道並特換
封孺人賜親属内欲將一名與故妻秦國夫人妺宋
氏封孺人
敕某氏古者醻勲賢之劳則及其私人况所尊敬自吾
夀皇以兄禮之者乎况其君夫人父之同産子乎以其貤恩
爵為命婦雖過扵惠朕何愛焉可
閤門宣贊舍人游恭特授武德郎落閤職權發遣臨
安府兵馬鈴轄
敕具官某爾男爵也習於階兼之儀而不閑軍族之事非設
官之意矣第其久勞優以增秩試移賓政往治戎韜其務赴
功以湏噐使可
起復武功大夫文州刺史興元府駐劄御前右軍
統制兼知鳳州郭諝特轉復州團練使令再任
敕具官某朕以禁旅扞邊而擇將以撫馭之閱歲云久西顧
晏然方眷其勞就進戎團之峻尚難其代故遲瓜戍之更爾
其茂對新恩踐修舊績式嚴戎律兼緝郡條朕不汝忘將有
明陟可
皇兄沂州防禦使權王奉吴王祭祀多才磨勘轉明
州觀察使
敕朕崇長宗支以綿帝繫高爵厚祿宜與共之而猶計歲課
勞循次而進所以昭至公謹成憲也具官某信厚以爲質靖
共以自將入不恃家人之恩而出無違於闕庭之禮况以尊
屬于今幾人則徑陟廉車誰曰不可而必中有司之度積十
年然後進之豈朕有所愛哉然而身無吏事之責秩比法從
之崇其視匪躬盡瘁沒齒下僚者又何其幸也宜對殊渥無
忝所生可
武功大夫和州防禦使權知閤門事兼客省四方舘事
韓侂胄特與落階官臣寮繳奏特與轉行右武大
夫
敕嘉祐治平之間爾先正可謂社稷臣矣肆列聖寵嘉之施
及子孫簡在戚里於焉尚主於焉納后凢可以熾韓氏之門
者無愛也具官某蚤以才稱荐膺噐使庀職上閤宣勞累年
唯彼横行賞典所吝獨以命汝庸示殊恩一以懽慈福之心
一以大忠獻之後盡亦自勉庶穆羣言可
武功大夫集慶軍承宣使入内内侍省副都知張安
仁除入内内侍省都知武功大夫祁州團練使入内
内侍省押班李彦正除入内内侍省副都知
敕具官某朕嘗稽之周制内宰隷於天官夫古道誠未易復
也至於建隆舊章尚有宣徽院之籍今亦廢矣而別為北司
則為之長者顧不當謹擇其人乎是用命爾以肅禁中盖親
近之久識察之詳矣其益靖共以身幸屬母使外廷謂汝不
稱可
武功大夫和州防禦使帶御噐械于惟脩武功大
夫明州觀察使帶御噐械楊舜卿並除入内内侍
省押班
敕具官某自宣徽院之籍廢而北司之長盖難其人朕既差
擇之矣則參伍其間以相内治苟不有以自異於輩行而識
風指謹憲度者皆不在此選巳然則爾名在四人之數盍亦
思報稱者哉可
張祐正係随龍祗應勤勞特𥙷承信郎
敕某日第攀附之勞而偶遺汝盖累年于此矣爰詔有司授
之初官以見朕懷不忘疇昔可
武節郎御前祗應鄭孝友應奉有勞特轉一官
敕具官某服勞左右雖無顯庸閱日進官亦國之舊可
殿前指揮使左班年代上名劉成等十五人授脩武
郎許元等三人授訓武郎御龍直上名方正等三人
授忠訓郎殿前指揮使左右班守闕行門蔣榮十三
人授從義郎東第一班上名婁勝等四人授承節郎
散直上名孟端等七人授承信郎
敕某等饗衞士而遣之古也而命以官則彌恩矣往祗吏職
毋替忠勞可
皇弟右監門衞大將軍復州團練使多助皇弟右監
門衛大將軍成州團練使多能實及一十年並該磨
勘轉防禦使
敕具官某等朕崇長宗支以綿帝繫而猶計歲課勞循次而
進所以昭至公謹成憲也以爾靖共簡在近屬眷焉增秩誰
曰不宜而須暇十年以中有司之度豈顧有所愛哉以此風
厲則為士者勸矣可
入内内侍省東頭供奉官䧏授寄資武功大夫遥郡
刺史霍汝翼轉歸吏部除帶丨御噐械
敕具官某自以諸司使改今寄祿官而内侍與戎行雜矣然
而名不在銓曺之籍則猶非秩官是則異焉耳轉而属銓斯爲
寵渥爾其敬哉母曰序進可
招箭班殿侍訾彦澤在班及十五年𥙷承節郎仍舊
存留在班祗應
敕具官某方罷遣衛士而次第官使之爾以藝成令祗舊次
宜益矜舊以湏後思可
瀘州軍變守臣張孝芳被害特贈三官與兩子恩澤
敕具官朕觀春秋書盗殺某人夫謂之盗則非死者之罪
矣蓋喟然歎曰士大夫或死於不幸而無所歸咎者焉則其
所遭之變非必有以取之此仁君之所務白也國家閑暇士
馬飽逸受命分閫尊重難危而爾曾無咎端獨罹不測之禍
夷攷其治皆率故常則盗起帳下非春秋之所不罪者歟雖
然世無叛兵久矣庸人爲將高枕有餘爾以名流頋至於此
恤典之隆豈但汝哀亦以使繼今者之知懼焉可
瀘州被害官兵故節度推官杜美贈兩資與一子下
州文學故忠訓郎瀘州駐泊兵馬監押安彦斌贈三
官與一子承信郎故下班祗應潼州府鈐轄司指使
雷世忠贈承信郎
敕具官某等苟能效死於其長上皆忠孝之徒也瀘盗之興
爾等義不顧身各死於帥恤典之厚朕豈有所愛哉可
儒林郎前瀘州安撫司幹官郭仲傅失覺察本&KR0550;虞
候張信為亂首亂作復與賊宴飲相為賓主特䧏三
資放罷
敕具官某帥死于亂卒而爾為屬顧欲以卑讇自全可乎削
之三階尚用中典繼今有耻亦豈汝棄可
太史局測驗渾儀刻漏所學生周奕特𥙷挈壺正
敕某今官類非古稱謂而挈壺氏見扵周官爾以諸生馴致
於此亦宜知所職矣可
脩武郎閤門看班祗候霍寬夫供職實及二年與落
看班二字
敕具官某課其年勞正其名稱非徒以叙遷也由是而釋煩
辱之事則宜知自貴重矣可
部侍郎傀思訪脩
至尊夀皇聖帝聖政特轉一官
敕昔者仲尼序書斷自二典以為堯舜揖遜之美後世弗可
及矣矧惟我家父作子述不待倦勤親相授受盖視帝者有
光焉則聖政之作豈不足以匹休虞書哉具官某以折衷六
藝之學發明心傳以同風三代之文揚厲治效作宋一藝垂
之無竆及此奏篇朕為之序日上慈扆夀皇嘉焉藉使仲
尼在宜如何表異之而有司以故事第賞爰進一官此朕之
所甚不愛也可
祕書省著作郎黃由沈有開著作佐郎李唐卿王容
太常丞兼國史日曆所編類聖政檢討官章穎
將作少監黃艾並該脩進
至尊夀皇聖帝聖政内黃艾係經脩不經進各特轉
一官
敕具官某等昔者仲尼序書断自二典以為尭舜揖遜之美
後世弗可及矣矧惟我家父作子𫐠不待倦勤親相授受盖
視帝者有光焉則聖政之作豈不足以匹休虞書哉爾等各
以名儒載筆東觀作宋一藝垂之無竆及此奏篇朕為之序
日上慈扆夀皇嘉焉藉使仲尼在宜如何表異之而有司
以故事第賞爰進一官此朕之所甚不愛也可
承信郎監潭州南嶽廟徐靖忠訓郎祕書省書庫官
盛端友訓武郎監祕書省門梁周弼翊郎趙章該進
至尊夀皇聖帝聖政各轉一官
敕具官某皆賞典也而他以待煩辱之勞至以隷書局進官
則稍寵矣爾尚勉思無忘忠報可
武功大夫䧏授昌州刺史帶御噐械霍汝翼該進
至尊夀皇聖帝聖政特轉成州團練使
敕具官某鉛槧之勞繄學士大夫力也而無人乎其間則安
能關乙夜之覧今也奏牘来上俞音不遲慈庭有懌册府改
觀是誰之助歟則以爾靖恭實與執事通逹中外其勞實多
夫以文字得官皆德賞也進之遥刺孰曰不可其尚勉思以
稱殊渥可
宗正少卿鄭汝諧奉使回侍轉一官
敕具官某爾以老師宿儒銜命萬里脩隣好扵北庭縉紳往
往憫勞汝矣朕觀春秋使騁之際楚人欲傲晉叔向以其所
不知而不能晉人亦曰鄭子産博物君子也而皆異其禮有
以大國而微老師宿儒專對四方非所以令遠人見也迨兹
歸報亶焉無闕而書勞進秩但循故事豈朕所以相勞苦之
意哉爾其少休嗣有寵數可
閤門舍人兼皇子嘉王府内知客譙令雍奉使回
特轉一官
敕具官某擯上閤之儀聮朱邸之事皆華選也爾以趣操文
藻至於共二可謂吾親臣矣是用命爾介于膚使銜命萬里
脩歲聘於北庭迨兹歸報亶焉無闕則朕所以相勞苦之意
何但循故事增秩哉有它掄用朕不汝忘可
奉使親属一員淮東安撫司幹辦公事譙令憲准備
差遣一員新監明州贍軍酒庫黃仁𥙿書状官一員
新明州昌國縣主簿楊正臣指使將仕郎葉時中將
仕郎鄭如等回桯各轉一官
敕具官某等凡出疆者有賞所以勞苦之也爾隷使事與於
驅馳迨兹歸報書勞進秩蓋國舊章朕豈汝吝可
閤門宣贊舍人宋克俊夏允言閤門祗候蔡唐卿来
處恭並該應舉人使十次賞各轉一官
敕具官某等贊儀上閤能與聘客周旋十不失一亦旣勞矣
課效增秩盖國舊章尚益靖共以湏噐使可
浙江潮神順濟廟善利侯祈禱感應特加忠靖二字
敕某神朕固不為祕祠專鄊其福也至四方長吏有為吾民
請曰某山川之神能惠其境中則褒崇之典朕靡愛焉以庶
幾古蜡百神之義矧惟濤江近在寰内而有司以報禮未稱
將侈大之用錫美名以從民欲神尚終惠使世世享可
袁州仰山神特加父母妃施子婦封號
敕某神等朕固不為祕祠專鄕其福也至四方長吏有為吾
民請曰某山川之神能惠其境中則褒崇之典朕靡愛焉以
庶幾古蜡百神之義惟仰山之神禮以王祀而自江以西猶
未慰滿是用推本父母施及子婦或隆品秩或衍稱號朕所
以寵嘉神貺以從民欲者如何哉尚終惠之俾世世享可
知平江府沈楑奏五龍靈濟廟乞加封第一位龍
王封東靈侯第二位龍王封西侠第三位龍王封中
侯第四位龍王封南平侯第五位龍王北寕侯
敕某神等朕雖不令祠宫祝釐專鄊獨美至四方長吏有為
吾民請曰某山川之神能惠於其方則褒崇之典朕靡愛焉
以庶幾古蜡百神之義矧惟五龍以時節雨暘功著近甸雖
良二千石雅不言機祥而具道所以然之故文詞爛焉爰錫
命書秩以候爵則所以寵嘉神貺以從民欲者何如哉尚終
惠之俾世世享可
懷安軍金堂縣進士黎崇禮年一百三歲遇大禮恩
特𥙷迪功郎致仕
敕某昔在元祐合祭于圜丘之歲而汝以生於今五朝矣朕
方奉觴兩宫為萬歲夀迺如高年甚心羡之爰因郊賚登諸
仕版以見吾貴老近親之意且以教天下之孝也可
翰林醫愈充重華宫擺鋪軍兵醫治兼臨安府駐
泊看醫邢守中到官及二年轉額外翰林醫痊
敕具官某天官之属六十而醫命士二十有八人周家之重
醫也如此再歲無失爰進一宮此又吾家法也往服明恩毋
怠爾事可止齋先生文集卷之十&KR0320;
