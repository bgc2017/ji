止齋先生文集卷之二十
奏状劄子
湖南提舉刺列郡太守状
臣照對湖南治郡莫難於永莫易於全臣取十年以来事關
本司至於目即反覆參攷見得永州實是匱乏積而至於淳
熙十五年終大軍月椿常拖下七箇月不觧共為錢三萬五
千貫文餘逋稱此而又民俗強悍動多囂訟此所以為難全
州素號僅足自淳熙十三年後大軍月樁每孟月錢季月起
發並無缺誤他亦齊整而又壌地𥚹小公事甚稀此所以為
易今来知永州趙謐自到任之後每月綱運已起至紹熙元
年五月分若從今八月理起較之累政䟎前三箇月却又𥙷
帶舊欠凢為錢二萬貫文使知永州者皆如趙謐則永雖凋
郡可以漸寬知全州施廣文自到任之後每月綱運初頗如
期洎至今年四月以後於本司新故交承之際頓不起觧若
從今八月理起較之累政更拖下三箇月凡為錢一萬二千
貫文又官吏久無俸給軍人冬衣纔支一半使知全州者皆
如施廣文則全雖樂土又必彫敝近者朝廷集議蠲减臣實
奉行寬大之詔數内永州减月樁錢歲五千貫亦是謐率先
他郡將所蠲减之數分為等第均與諸邑必欲上澤下及於
民今之州郡大抵上欺監司而下不䘏民自非謐有志愛民
安能如此臣以為若謐者可謂不負陛下使令矣施廣文雖
本書生顧為鄙猥之計及此垂滿略無顧惮自上供軍湏至
官吏之俸一切勿問臣尚以為行且受代或是儲積以遺後
人比及体訪累月以来郡帑並無見管錢物且財賦若不在
官即湏在民而廣文已將今年民戸秋苗剏行預借一半方
禾未登埸之時民正艱食柰何有此暴歛全之民力自是困
矣臣以為若廣文者可謂負陛下使令矣至如知武岡軍王
公弼亦有治状武岡軍雖小壘自公弼為之闔郡之事井井
有條士人悅之軍人安之旁及猺峒悉聽約束觀其才有過
人者但視永州不為甚難勞效差小耳以臣愚陋衰疾實不
足任刺舉如此三郡治否之状盖久而後得之已忝耳目之
寄今三人者各及滿替若更隱默遂使施廣文僥倖善罷再
竊官職何以為負使令者之戒趙謐王公弼不蒙旌别稍異
倫軰何以為不負使令者勸已具状奏聞欲望
聖慈加惠此方首正諸郡將施廣文特賜黜責趙謐王公弼
特賜擢用伏候勅旨(紹熙元年十月二十七日有旨趙謐王公弼各减二年應勘施廣文與宫觀)
湖南提舉薦士状
臣恭觀明詔搜羅湖廣遺材竊見通直郎知潭州長沙縣宋
文仲有通務之材而發於謙和有及物之志而安於静退盖
文仲雖生長南土其家學則中原文獻也頃丞萍鄊藹有民
譽方臣假守桂陽得其為人就訪之而文仲嘗為桂陽錄事
參軍授臣本軍會計錄一卷臣遵行之所以能蠲除宿負罷
弛斜科不得罪於其民者文仲之助也尋領使事訪以九郡
利病無不周知前者倉司糴𥙷諸郡米僅十萬斛今者漕司
蠲殘亦數萬緡皆文仲發之臣以為文仲雖衡陽人實國士
也奉議郎知常州無錫縣吴獵學問本於純實噐識期於遠
大所居闔郡宗為師友凡與之遊類多自愛而獵於其交有
善稱之不容口有過戒之不遺力有急難雖不利於其身赴
之不恤也頃從事桂林幕府與平李接之亂未嘗言功巳而
帥臣劉惇不理於口而獵誼不避罪屡訟其冤人臣如此其
不負國必矣臣守桂陽獵適為贍軍酒官助講荒政甚於饑
渴桂陽故事遇皇帝登極奉表進銀三千兩属方救荒之際力
不辦此臣懼無以塞責獵實教臣申請减額迄蒙睿旨損三
之一為惠一方獵與有力臣以為獵雖長沙人亦國士也文林
郎知潭州攸縣蔣礪素禀端亮耻為苟簡往歲江陵今兹攸縣廉
惠之譽兩邑同辭觀其為吏(苟不便於民雖上官令之不听苟便於民雖匹夫不獲仲)則身
任其責也臣嘗見其詣闕所上書論廣右利害有四捄弊之
說及與提點刑獄司論經緫制錢其言惻怛可以施用則邇
臣所謂遠方因革可俻咨訪者在静江則礪其人也奉議郎
知全州清湘縣楊炤賦受沉審濟以通練亦佐桂幕與平李
接之亂随宜知變見謂善謀而其操履自不可奪及今為縣
益著吏績郡實頼之臣得其嶺外塩筴本末一書自開寳訖
于淳熙上下二百餘年燦然明白其論以蔡京變法實為咎
根馴致二廣連年多盗官般客販迭為民擾盖利東路則西
人被其害利西路則東人被其害宜為損益兼惠两路斯可
以便公私息紛更以臣所見廣塩之說十數家未有如炤之
平者則迩臣所謂遠方因革可俻咨訪者在臨賀則炤其人
也如臣不肖非有知人之明能得此數子於衆人未識之先
正以久居於此或聞之公論之熟或見之同事之詳如宋文
仲吳獵之在湖南蔣礪楊炤之在廣右朋儕鄉黨咸所推先
牧守賓僚無不噐重臣如隠嘿不惟負蔽賢之罪是不奉明
詔也巳於今年某月某日具状奏聞臣愚欲望
聖慈特賜甄錄以昭示公朝不遐遺之美謹錄奏聞伏候
勑旨(有旨吴獵蔣礪楊炤宋文仲並赴都堂審察)
辭免浙西提刑乞祠申省状
(某)一介庸陋本不適用偶際休明荐叨噐使自守軍壘就除
本路監司之任一歲而迁將漕又一歲而迁按刑可謂寵光
狎至私計兼足矣方寵光狎至而無圖報之心私計兼足遽
為求便之請苟非至愚豈敢犯此不韙而某祠禄之請不避
煩瀆至于再三實非獲已伏念某秋初心痛至不省事當倉
皇回司之時盧檢院范少卿俱来相問苶然一榻不能交談
舁入𪠘舍盡室驚惻僅迯鬼錄頼有天幸以此心氣衰憊目
力短昏雖極勉強嘗慮妨闕重念某纔有一兒尤不敏事書
問滿前莫能報謝米塩瑣碎時復關决夫多病早衰傍無
佽助在官則以奉公不辦為憂在家則以應俗不周為媿若
不乞假歲月務近醫藥貪恋禄食必致自斃區區欲望檢照
前請特賜敷奏别與祠禄差使一次則未盡之命皆生成之
賜
小帖子稱照得某蒙恩改除上件差遣係是朁
應孟明資闕初以待次歲月足便休養故不
敢輙有陳請今来應孟明巳除郎官即成見次
所以湏至煩瀆若未欲便與祠禄即乞與一般
待闕差遣某見迤邐前去衢婺州听候
指揮(十月二十九日三省同奉聖旨不允依巳降指揮疾速赴行在奏事訖之任)
吏部員外郎初對劄子第一
臣恭惟藝祖受命平定海内凡所以創業垂統莫非可傳
之法而深仁厚澤垂𥙿後人則專以愛惜民力為本臣案故
牘自建隆至景德四十五年南征北伐未嘗無事而金銀錢
帛粮草雜物七千一百四十八萬計在州郡不會古所謂富
蔵天下何以尚此當是時諸道上供随所輸送初無定額留
州錢物雖盡曰係省而非取之也盖至大中祥符元年三司
始奏立諸道上供歲額以此承平百年家給人足傳序九帝
天下嘗多故也而民心不離迄用中興則以祖宗之澤在人
深厚故也臣嘗惟念藝祖以得民心受天命比隆三代矣
然而以天下遜不私諸子纔一再傳而萬世不祧之宗僅同
支庶則是在天之靈未享其報高宗遭變深探其本由是推
正統之自納至公之說而大命復集于夀皇聖帝爰暨陛下
豈非天哉且天之報藝祖者如此而陛下以睿聖之資寬仁
之德誕膺天眷方當継体之始伏惟夤念高宗推本之意欽
承夀皇付託之訓以推行藝祖在人未冺之澤為萬世無疆
之休今其時也臣不勝至願取
進止
第二
臣聞熙寕以来用事者始取藝祖之約束一切紛更之馴
至於今而民力之困極矣盖自祥符奏立諸路上供歲額熙
寕新法增額一倍崇寕重脩上供格頒之天下率一路之增
至十數倍迄今為額是特上供耳而其他雜歛皆起熙寕則
以常平寬剰禁軍闕額之類令封樁迄今為額至于元豐
則以坊埸塩酒香礬銅錫㪷秤披剃之類凡十數色合而為
無額上供迄今為額至于宣和則以贍軍糴本與凡應奉司
無名之歛合而為經制迄今為額至于紹興則又以稅契七
分得産勘合添酒五文茶塩袋息之類凡二十餘色合而為
緫制迄今為額最後又以係省不係省有額無額上供贍軍
等錢均撥為月樁大軍迄今為額而折帛和買之類不與焉
夫取之之悉如此而茶盡歸於都茶場不在州縣塩鈔盡
歸於榷貨務不在州縣秋苗斛㪷十八九歸於綱運不在州
縣州縣無以供則豪奪於民於是取之斛面取之折变取之
科敷取之抑配取之贓罰無所不至而民困極矣夫
藝祖以得民心受天命而使困窮至此此天所以復命
夀皇爰暨陛下將以捄民窮也書曰天明畏自我民明畏
方今之患何但夷狄盖天命之永不永在民力之寬不寬耳
豈不甚可畏哉豈不甚可畏哉陛下知畏則宜以捄民窮
為巳任陛下以捄民窮為巳任則大臣不敢苟目前之安
大臣不敢苟目前之安則羣臣陳力何鄉不濟此藝祖意
也亦天意也惟陛下留神幸甚
第三
臣恭惟陛下嗣位之初詔旨丁寕皆為寬民力而下臺諫
侍從置局講究而臣猶以為民窮未捄何也誠以裁抑細微
或蠲空張之數而巳議結局未有以稱明詔大慰民望也臣
来自遠方不知朝廷之費宫掖之奉歲當幾何以所親見則天
下之力竭於養兵而莫甚於江上之軍故每欲省賦朝廷以
為可則版曹以為不可版曹以為可則緫領所以為不可總
領所欲以為可矣柰何都綂司不可也陛下亦熟念之歟
則以都綂司謂之御前軍馬雖朝廷不得知緫領所謂之大
軍錢糧雖版曹不得與故也於是乎中外之勢分而職掌不
同事權不一施行不專矣職掌不同則彼此不能以相謀事
權不一則有無不能以相濟施行不專則前後不能以相守
故雖欲寬民力其道無繇且夫承平關陜已行之久中興韓
岳未罷之前養兵亦甚盛矣而不見其不足誠在今日稍仍
舊貫使都綂司之兵與向者在制置司時無異總領所之財
與向者在轉運司無異則中外為一體中外一體則寬民力
可得而議矣凡事断之而有異論勿断可也行之而有後患
勿行可也往者元祐至於宣和嘗罷新法矣則有紹述之說
起而為梗靖康至于紹興嘗用兵矣則有講和之說起而為
梗故上之號令相反而不能定下之朋黨相傾而不能合若夫
寬民力誰獨無是心哉斷之而無異論行之而無後患莫過此
者而何疑不决陛下誠断之則今之大臣皆足以立綱
陳紀二三大臣誠推行之則今之人才皆足以受令承教方
當年榖屡豐邊鄙不聳失此閑睱後將何及詩云譬彼舟流
不知所屇臣不勝拳拳
是日上殿方奏臣不肖蒙恩為郎幸得賜對上云卿
去國幾年朕欲見卿久矣讀劄子至寬民力上曰莫
急於此只為處置難奏云臣第三劄子是處置大略
容欵曲敷奏天顔甚喜讀劄子畢褒奬再三奏容
下殿謝恩上云且說話聞卿在永嘉從學常數百人
奏臣無所長只與士子課習舉業過蒙清問不勝悚
惧上云知卿學問深醇著書甚多朕欲一見可盡進
来奏臣豈敢著書不過講說舉子所習經義何足仰
塵乙夜之覧上云經說更好但随所有進来奏臣来
自遠外乍對清光巳踰平生之望又蒙
睿慈曲垂褒諭令進所習經說顧臣何人遭逢如此
然臣委是目下未有成藁以應明詔容臣守官之暇
收拾編錄候成次第奏乞投進欲望
聖慈特賜寬假上云看撰得幾卷即逐旋進来不妨
又奏在廷儒臣多是前進臣一旦入朝便敢僣越投
進文字以此終是踧踖未安上連聲云不妨不妨
辭免除祕書省少監
准尚書省劄子三省同奉聖對冐陳臣除祕書少監兼職
依舊竊惟自古所重自非時望不在此選假如循次
而進亦以待之人伏念某學術空疎重以衰惰視
今同進爲日又淺上之不應遴選之科下之不與久勞之數
乃因賜對有此越擢若遂昧冐安受不辭則是哆然弗揆敢
當嘉奬此所以湏至&KR0548;陳不容以官小例無辭免爲辭重
念某頃緣衰惰嘗申祠請尋趣奏事遂留爲郎乃以重違成
命黽勉效職則今日之辭情實可察伏望特賜敷奏早回誤
恩以安愚分
轉對劄子
臣頃蒙恩賜對嘗奏三劄上陳一藝祖以得民心受天命竊
以爲推行藝祖在人未泯之澤實在今日誠不自意一介
僣論偶契聖聦奬予備至以臣區區之愚猶以前說未畢
復爲陛下誦之盖藝祖之後天命復集於壽皇聖帝
爰暨陛下恭惟陛下以藝祖之子孫而修藝祖之故事
此天意也不識陛下自信足以濟此歟抑自視過謙而尚疑
其難歟以臣考見肇造之業其道甚易知甚易行何者
藝祖治大而不治細任逸而不任勞大抵懲五代叢脞之失
再立朝廷以還君道君道得則朝廷正朝廷正則天下理願
陛下勿疑其難也臣請條一二切於當今之務者以俻采擇
以上書人文字令知制誥看詳升降以聞此建隆二年十月
詔書也以次對章奏下尚書省參詳可施行者以聞此建隆
三年九月詔書也且夫中外論建非近臣面對則遠臣封事
皆所以通下情禆治道也而其患不在於壅蔽則在於䜛嫉
今也以遠臣封事之言付之制誥則有舍人院任其責矣以
近臣面對之言付尚書省則有尚書省任其責矣以為可聽
者斯聽之不可聽者勿聽則聽者無特異於衆之嫌不見聽
者無見遺於上之恨是謂不以主斷廢羣議而無壅蔽讒嫉
之患人主所自擇毋過臺省長官耳此道豈不甚易知甚易
行哉伏覩陛下踐祚以来不信近習而信外廷不聽游言
而聽公論亦既深得藝祖之意矣然間者上自侍從臺諫
下至百執事或臨遣郡國之臣對揚敷奏多見嘉納人人自
以為得上意且行其言而章往往不下他所指揮動亦留滯
廷臣惑焉且陛下不信近習不聽游言必無壅蔽必無讒嫉
或以為方崇清靜之化厭於多事而不加省或以為
陛下自去冬違豫以来聖意常有不釋然者於是務自寬大
而不暇省二者皆妄窺測也臣獨自思念未有以藝祖故
事上徹冕旒之聽者陛下其始自今凡中外論建一以建
隆詔書從事不唯君道得而朝廷正亦足以觧廷臣之惑不
亦美乎由此言之若法藝祖但見其易未見其難則臣所
陳推行藝祖在人未泯之澤皆非偶然嘗試之說可以次
第舉矣臣不勝至願
止齋先生文集卷第二十
