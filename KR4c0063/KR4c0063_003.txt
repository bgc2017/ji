附錄
孫冲序略有曰樊宗師為皇唐名士不知當時負此
文走人門下有誰與詳解而知之也宗師與韓退之
親且相推善觀退之之文大不如此退之有答陳商
書其意甚病商之所為文不與世相上下又不知退
之終使宗師之文如是唐室承齊梁陳隋餘弊其文
章最微弱韓愈獨與籍湜李翺輩更迭文體高出秦
漢當時謂之無用之文韓愈死其道彌光後來有學
韓愈氏為文者往往失其旨嘗有人以文投陳堯佐
陳得之竟月不能讀即召之俾篇篇口說然後識其
句讀陳以書謝且戲曰子之道半在文半在身以為
其人在則其文行盖謂既成之而須口說之也咸平
六年七月冲奉詔為絳州通判月餘觀園池記其石
甚卑小文字多摧缺因熟讀及遊覽園池考其亭臺
池塘渠竇花木堤原川河井閭墻墉門戶凡為宗師
筆記處所者與舊多徙移然歷歷可見猶視其文未
能過半太子中舍耿君說知是州將一年嘗念園池
記既歷年歲惜其文字缺落因摩石别刊之以傳其
文中舍世為儒家故弟起居郎直昭文館望博古有
文章愛急救民病竭力吏道因滯水便連漕運數道
咸平六年四月死事於河北是以中舍為聞喜人有
名於世故拂拭樊刺史所為記俾不墜沒亦大好事
者也冲通治晉州時嘗知晉守何公亮書論樊宗師
所為文章何以書答冲剖析尤見為文之深旨其二
書今亦刊之記後景德元年九月五日
李肇國史補退之稱樊宗師為文不剽襲觀絳守居
園池記誠然亦太竒澁矣本朝王晟劉忱皆為之注
解如瑶翻碧瀲嵬眼澒耳等語皆前人所未道也
閔康侯曰董彦遠至絳州得碑記剔刮劘洗見紹述
於後自釋云云可知異世子雲懼其難遇不得不先
落注脚也宗師又有綿州越王樓詩序(唐藝文志載樊宗師集二)
(百九十一卷惜不傳此序見唐詩紀事文亦竒古)
歐陽文忠公云絳守居園池記或云宗師自書嗚呼
元和之際文章之盛極矣其怪竒至於如此公又有
詩云異哉樊子怪可吁心欲獨出無古初窮荒搜幽
入無有一語詰曲百盤紆孰云已出不剽襲句斷欲
學盤庚書文言爾雅不訓詁幾欲舌譯以象胥云云
詩凡百八十餘字
梅聖俞寄題絳守園池詩黑石鐫辭澀如棘今昔往
來人不識酸晴欲抉無聲形既不可讀不可聽云云
詩凡百四十餘字
綘守居園池記附錄
