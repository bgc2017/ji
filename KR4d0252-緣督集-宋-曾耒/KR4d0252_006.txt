緣督集卷六宋曾丰撰
五言律詩
端午家集二首
自我生壬戌于今到戊申殊無送端午獨不負嘉辰裹
黍金膏凍糜蒲玉屑勻末能全免俗杯酒饗家人
戲纏朱綵索爭帶赤靈符踏草仍懸艾包菰更結蘆都
還癡子弟半出騃童奴老病無他好惟餐术與蒲
再遊南華臨出門書記妙瑩獻絶句索留題賦
兩篇謝之
詩數江西派禪歸臨表宗他寧無出手終莫敢當鋒欠
子廣長舌資吾磊磈胷打包隨牒跡豈料適相逢
社裏得詩僧錚錚可正平子今能發願吾亦語同盟不
轉虚空話難歸雅頌聲金篦容我刮管取眼增明
贈五行家余舜舉
火輪窮曠劫初度起秋毫一寸心能照三千界莫逃許
吾無乃過竟此未相遭使有相遭處天其損我高
頽臘獻歲之交出贛向韶緬懷偏親簡介弟幼
能
水出猶諳贛車行未習韶忍看鳶跕跕愁聽雨瀟瀟豈
不欲歌棣寧無工頌椒妻兒環坐外笑語與誰聊
游稚周和余韻見示復答之
韋布窮無濫軒裳貴莫淫一家兄弟學千古聖賢心去
道不能寸持身肯枉尋他年鳳鳴處百鳥定皆瘖
曲江值歐陽伯起舟行至封川
清望醉翁族㑓聲童子科三千新奏牘百二舊山河孰
是披沙者其如抱璞何世終無棄劍越砥可重磨
庚戌冬乘院隙謁西林寺漸老
下走長呵道前驅疾喚航足贏黏屨淖頭羨颭巾霜澗
淺橋梁廢村深道路荒不關為政暇猶為看山忙
傳衣今北秀駐錫小西林握手鼎相别敲門踵見尋温
顔塵外禮軟語法中音從此利名垢那容點我心
衡陽合江亭
經過西溪勝追尋後洞幽江形又鷰尾石勢湧鰲頭至
止岳餘氣歸歟湖合流酒杯饒不下千古弔湘愁
舟行艤韶下石夜聽
江響合蠻吹鳥聲諧越吟仍收南郭籟併入大韶音纚
纚聽於耳徐徐寫以琴儻猶有餘韻著語付何隂
衡陽西溪
眼底西溪少碑間北客多雪霜風日剥歲月姓名訛後
有詩堪勒傍無石可磨可磨懸絶處留勒中興歌
遊齊覺寺
築寺依横嶠開門對短汀聞之心已渴見者眼皆醒水
瀉鴨頭綠山排螺髻青他無避地處得此可忘形
不謂僧遊息猶容俗往還薰爐煙縷縷茗椀雨斑斑剟
坐移門外攜樽置竹間小詩題歲月多助得江山
遊南山
氤氲猶積氣膚寸忽層隂甘雨新來足青山舊隠深隨
緣酬萬物聞早遂初心彭澤曺溪意亭前無古今
贈術者朱明遠
占得九流籍名為三命家逆推枝上葉翻算海中沙吾
數豈其偶子言無乃夸相過勿浪說同飯更分茶
五嶽精華裂三光度數分人才非是少事業未之聞信
道鍾南氣難教策北勲中原流落士物色試煩君
挾術有如子那須要我詩曲江何處住全廣是人知未
宦中都者猶期大貴誰今言他日驗人口勝如碑
庚戌赴官過王俊臣門留别
師道非韓愈門人有孟郊未投攻玉石已拔塞心茅衆
妙俱神悟殘丈尚手抄江西盟社裏他日續絃膠
秋日自適
燕方無去計鴻已報來期老火晨相謝新涼夜見私眈
書燈可眼渴睡簟宜肌好處分明是橙黃橘綠時
猶子松字茂之者慶長兄之子也有志於學頗
樂從余遊歲在庚戌偕至廣西談經論文次授
二詩
迺翁窮古學之子廣家聲頭不容高枕心無外短檠床
頭周易熟角上漢書精更得賢師友終當大有成
鯉非慳授伋點豈吝傳參内棄元和脚旁求一祖心能
容石攻玉會使鐵成金十訣先傳九餘其默自尋
秩升得朝散告歸
名似龍肝爾實如鷄肋然言之為下汗愛者至垂涎兒
輩喜忘寐臧徒舞欲顛未深知我意再拜賀於前
癸丑秋遊疎山首坐璣上人以其嘗在五羊相
識求詩
達磨泉華湧曹溪水綫開何從南𣲖出而過北宗來眼
勘江西破肩擔法窟回少伸龍象蹋無復說黃梅
贈璣上人
幼抛南聚落晚㩀北藂林道貌枯中澤禪機淺處深山
腰雲出没水面月浮沈賈島勘還破牢籠付一吟
五月一日薄暮至三水倚檣欹枕
皓月三江口青蘋四岸邊風頭横立海水面上浮天隂
氣猶能弱陽威不敢燃夏行秋月令造物相吾眠
出清遠峽
水石三過峽江流四望平鳥經波面疾雲泊樹頭輕晃
朗天光合溟濛海氣生且停篙與槳遲速信船行
贈浦城星家周廷輔
胷中千歲日掌上一天星河洛無餘妙蓍龜不敢靈曾
何便自旺也不忌相刑左右逢原話公卿滿意聽
贈臨川浦城昌鄧二術士
試出希夷手偷傳混沌機不容天地遁可使鬼神歸為
我推竒偶從今騐是非萬猶失其一却更問麻衣
龍母廟
母乘乾變化兒主震神通江海藩籬内風雷掌握中水
居依罔極血食至無終為在扶桑國曾收夾日功
失題
嶂合含元氣巖呀吐太隂崖根連地入石笋與天侵堯
舜成陳迹英韶寄古音黃巢徒堰水遺臭到于今
贈隂陽家謝子美
心變掌中卦地翻天上星肩擔一盤古背負幾玄冥鶴
失銜禾瑞龜忘食墨靈擬修方士傳乞換左仙經
王俊臣嘗從余遊己未冬訪别於盧陵郡庠
師席我虚設道機君飽參玄初疑若白青卒過於藍蟻
戰何傷北鵬圖不日南江臯離思久烟與水相涵
寄衡陽尉徐智伯
千古南昌尉神仙人姓梅久歸天上去重謫世間來照
乘無人市傾城不自媒穏乘高士轂自有鄭莊推
刺眼縣門柳縈心家圃梅懶為彭澤住羞見督郵來藉
有湯行䀻要無石作媒吾非痴謝令自去不須推
衡陽容有鴈嶺表得無梅半歲人南北中宵夢往來燈
為探喜使酒作嫁愁媒莫決&KR1201;門句幾經改作推
除日送龍涎香與宋評事
除夕風霜節家人錦綺筵舌頭餘鳳髓鼻觀欠龍涎玉
餅聊分餉金爐試一燃更將國香匹何似海南烟
半載隨蓬轉中宵送夜分酒供文字飲香對聖賢焚羨
子迎偏老呼兒酌細君勸酬交錯裏欵欵齅爐薰
梅月客廟山厭潤思霽
雲漫山若没海漲地如沈人已苦卑濕天猶容衆隂非
關河伯濫自是雨師淫上有太陽在何當一照臨
辛酉中秋前後舟行自英入韶晚與全真妷傳
杯
山色秋分後月華霜降前況方行水國而復遇晴天萬
象入搔首百懷歸扣舷傳觴非主禮聊爾勝徒然
嘉泰改元季夏中澣經從武仙時尉仙袁君攝
縣事載酒相勞苦敬賦小詩呈似
道出武仙縣因依識尉仙貌相交以禮心自許其賢學
問追前輩功名付晚年漢庭偏用老歸路在凌烟
言别富沙上回頭五六年試詢今健否見謂尚依然效
意傾新釀忘懷誦近篇尚其頻記憶曾此一留連
渡海後自北流縣過鬼門關
抽身龍伯國著脚鬼門關每每經從處皇皇險阻間不
支生所忽有立出於難順境成人少天初不是慳
久與廣西帥年丈左史張舍人别自瓊罷歸過
静江相見
離年稠似髮契義重於山不計命窮達猶移書往還匽
藩新位貌開燕舊辭顔勘破詩文處吾其得訂頑
直鈎追古道方鑿背時風得不坐三黜曾何銜五窮物
情難後獲天理窒斯通李絳鶚書裏能無孟季同
檄至德慶舟中晚眺
雨過山毛淨潮生水面平羣鵶團晚色一鵲發秋聲所
至好為客其容寬作程吾癡愁不了愁亦太癡生
自入南與二陸丈遊知其為侍郎族也小陸丈
新除欽未拜命而大陸丈丙午六月既望赴德
慶三首
屈指江山好南中古晉康龍潛開王氣燕寢貯清香恩
數優新守君王奉太皇政成歸奏最小陸亦為郎
郡有宣公集焚香手自翻要酬民所望許踐祖之言牛
豈嫌途坦魚那厭水渾不將漁廢牧亦足報君恩
取道嶺南邊熊車相後先同時持紫橐指日復青氈契
分膠投漆離情雨帶煙吾窮公富貴忽廢往來箋
八月上澣夜與張元輔張子濟小飲德慶貢院
聽簷下蟲聲
金氣涵秋晚銀河耿夜晴天塗雲氣淡月浸桂華清露
坐疑僵髮風餐欲冰(去聲)羹壁蟲不相亮更作戒寒聲
君舉再飯五峯閣四望
城中無隙地閣上有餘天白雪重湖浪黃茅五嶺烟高
樓南蜃湧大字北鴻連總是詩之具收歸作畫傳
厨雞竄房中張元輔憐而賦詩余不能自己亦
為一首
驚栖潛避影怯啄暗吞聲似惜千金命而逃五鼎烹肋
枯那便齒皮瘠不宜羹肉食非吾事從今戒殺生
檄充晉康考官舟行薄暮緬懷諸幕兄
水作琉璃碧霞為琥珀紅因依光迭射畢竟色俱空鼓
楫乘秋氣掀篷納晚風長教涼似許拚得住南中
居官思歸
有性非便閧無謀可取閒顛毛新雪旺臉暈舊朱慳槽
食馬懷土棧居羊樂山若為陶靖節未賦鳥知還
落葉自幸
恬受照之賜怪為寒所干搖空危自落卷地亂相翻醉
雨纔狼戾驕風又虎賁顧何嫌逐末曾不礙歸根
何熙績生墓
圭蓽逸民宅羊鶉處士衣人才於古有天命與時違初
不厭肥遯終何辭大歸初終兩題目君自一其機
有悼
苧麻功敏裕蘋藻意精忱和氣分珠樹悲聲寄藁砧一
天無後望三紀有初心后土相知處千秋墓草深
挽上官茂叔
讀書初有激知命復何營熊掌酒中趣鴻毛身後名山
川揫寶氣學校戛金聲老驥隨駒逝若為泉下情
挽張郴州四首
輕甘相潤澤清苦自磨磋數矣充周賦憂哉中漢科上
分之左竹公付以南柯天不憗遺意其如人望何
四海鄭元樞三朝范石湖相先騰鶚表自足濟鵬圖芝
檢豈欺我朱轓何負余幸而廉吏傳名與泰山俱
永平稱善狀長樂沸廉聲孝史行於世尚書薦以名匪
朝金馬去有頃玉樓成不是文星墜文星復太清
鴻漸南中掾鸎喬西外丞華途於此奮厄算迺吾乘妙
學家傳鉢殊科世續燈兹其有以死名死實何曾
挽廬陵葛孝子母夫人二首
笄珥初歸室繅紉共起家清風依玉樹和氣茁蘭芽送
子歸黃壤收名入白華大書彤史上誰謂過於誇
雍雍瑟配琴詩禮五青衿四舉一門事三遷平日心桂
枝方日長萱草已春深咫尺青山裏蕭然隔古今
挽饒伯餘室氏曾夫人二首
歸相起家翁繅紉奮婦庸初心充四教末願滿三從己
巳谿毛薦行行馬鬛封斷機遲後效黃紙賁青松
始託得其地中傷乖所天心猶持七戒教不廢三遷大
本中孚卦緐文内則篇區區彤史筆未足遠其傳
七言律詩
尋春觸興
乾坤無計嗇春妍擁在詩人耳目前桃帶酒容紅煦煦
李餘粉態白娟娟蜂情落魄華胥國燕思嫖姚兜率天
陽鳥獨參浴沂意風前時賦詠歸篇
登會稽蓬萊閣讀唐宋士大夫詩
盤盤矯矯卧龍峯傑閣峥嶸龍腹中柱脚下懸危踏軟
簷牙高豁巧銜空江山互以青相繞雲霧時翻黑自蒙
物態任呈千百種倚闌吾自嘯清風
釣臺
四百年間將相誰豐功偉績竟何歸生前有忌榮招辱
死後無明是反非麟閣故基為草鞠雲臺遺屋與烟飛
桐江自漢至今日依舊行人指釣磯
欲入脩門未果且留妙山逆旅書所見呈富陽
大夫陳晃國
詩肩重與轂塵摩旁縣孤村邀我過晏晝江山開闢遠
晴宵星月照臨多眼為幻使不由我心與空俱無復他
百里一輪大圓鏡發匳開幭鑒如何
題朱虞卿懶居
天不與吾山水幽却於何處小蔵修清風吾有術堪召
俗物自無機可投朝市眼為方册制利名心與曲肱謀
高軒有扣北窗問人在羲皇上一頭
題陳宗元拂雲軒
灘西地不愛其珍虎豹文章善自陳縹節猶儲何尉粉
緗苞不納庾公塵性高霜雪難摧折氣直風雷易拔伸
寄語籜龍無傲主主家今有似龍人
與劉濟叔論文
著書夫豈易乎云不自鞭心不策勲望道初猶未之見
言天終不得而聞囿於有極非皇極槩以無文是至文
萬一未能全免俗寧為八卦勿三墳
富陽陳大夫遣二吏抄俚文用寫道寓於文之
意還以請益
道固無方實以書要於書悟道之虚雷風水火易經始
草木魚蟲詩緒餘萬理所歸為寶蔵一真之外是蘧廬
俚編道欲相磋切不道亡筌自得魚
前仁和鄭大夫域載酒攜文過我妙山逆旅中
過我跫然驚見君無容膝處接殷勤火乘雲集下為祟
風挾水聲來解紛酒榼自隨酣盛德茶瓶相繼醒新聞
黃扉青瑣從今去大策清時翰墨勲
逆旅書懷
吾生宜客不宜家今趁輕舟傍淺沙天擁雲堆浮玉乳
波搖日影弄金花詩中已醉那消酒飯後雖醒可廢茶
安得長聞棹歌裏清風明月任年華
前仁和鄭宰僑富陽與陳宰往還以詩余寓妙
山得其所和詩後復寄一篇
宣化承流退自公優柔厭飫有新功先天堪破道玄牝
後社推為詩長雄情性唐虞三代上篇章韶濩六經中
河汾所續吾其再首錄東吳兩國風
贈五行家唐克壽
初心半信術家流百諾于兹未一酬一行無非占不騐
北平終是命難侯雲霄許我乘黃鵠江海教誰伴白鷗
季主遊方逢賈誼慇懃勉為漢家謀
涉夏歸途
一意貪歸百事忘其如耳目觸吾傍女桑醉日多相靡
孫竹嬌風半自強螻蟈無稽言語泛蜻蜓㒺念性情狂
鳲鳩占盡世間拙未害云為蹈大方
呈吾宗茂夫
國初名下數三陳今代吾宗又有人兄弟已推眉更白
功名何慮骨猶屯濓溪氣韻娟娟月康節襟懷盎盎春
奮迅發揮吾敢許穏登鸞鳳上麒麟
高宗永思陵
臣生差晚十餘年八彩堯眉僅一瞻鳳出未能前附翼
龍歸不及上攀髯山頭鑄鼎爐長冷湖上號弓淚滿霑
漠漠穀林無認處城陽烟與草相黏
余出疏語示陳伯英伯英勉予讀傳燈錄諸書
因用羅子琳韻挑伯英要看一轉語
學結蒲團禪板緣黃梅衣鉢問誰傳彌天北秀經三蔵
曠劫南能偈一篇夢幻固知無起滅虚空安得有中邊
無人語此聞君至急著衣裳倒且顛
雨霽宿薦福寺遣問寺僧
松筠邀我梵王宫耳目俱醒骨肉融風雨收聲禪入寂
煙雲歛色法歸空出浮漚外不生滅從浩劫來無異同
問數比丘皆卷舌舌雖不卷亦無功
賦梅三首
萬物叢中要獨行榮枯不愛與時争翛翛水性雲情重
栩栩仙風道骨輕飯顆一時工部瘦首陽千古伯夷清
未言鼎鼐功猶在雖竟無功也有名
作意偷春破隊行横翔捷出不容爭窗前納月神光白
水上乘風縠漏輕違物行歸廉士潔傲時身中聖人清
賞音不遇林和靖也是花經第一名
素妃勇作探春行紅紫躊躇不及爭萬物莫移天性淡
一毫無累世緣輕雪霜得伴成三白松竹為朋免獨清
中壓羣芳外相混有名常處以無名
呈張彦容
風月性情狂莫羈簿書今不放人嬉舊攻日課歸乾没
新負時名入坐馳白雪陽春挑我和高山流水結誰知
髭髯能羨非窮者恐到窮時莫罪詩
項堯章惠二長韻姑賡前篇敬復
飄然逸思發於天三百年間一謫仙歌調誰歟追白雪
頌聲行矣擅甘泉山林新築夢歸處學校舊遊愁到邊
回首不堪更開口相過聊復茗甌傳
張功甫見贈丁藳
王孫氣習窶儒生壯歲襟期老典刑疾俗如仇幾掃跡
貪書若癖至忘形風雲未會心先冷水石無遊眼不醒
獨据清高天不忌吟邊分我小鷗汀
直閣張功甫南湖集
百好何嘗一徇時游心上與古相追不容萬物移吾學
猶得餘功到此詩元酒太羹無痛快光風霽月有長思
披吟不足仍含咀吾坐若忘行若遺
京都旅卧
喜得家書睡不成擁衾欹枕數寒更衝風鐵板俄驚曉
映日紗窗又報晴蹀躞過橋朝馬響咄嗟争道擔夫聲
利名失脚時回首雖未能忘也較輕
呈太府曾寺簿
吾宗昌大是蘭溪況在蘭溪最白眉闖足鵷行初養望
策勲麟閣少須時中原自古須歸正上策從今要出竒
公自可為蕭相國求如韓信即今誰
贈楊持正
國初天下一文公子豈他楊未襲封大地江山資本領
長天風雨發機鋒齊門不分輕彈瑟魯廟何當細奏鏞
未有可分和氣處薰然煦甚自喬松
壽林中書(集前人句成七言律詩三首)
巖巖風采百工師(元綘)龍馬精神海鶴姿(李郢)宫女猶傳洞
簫賦(劉禹錫)都人今作衮衣詩(元綘)幸逢堯舜登賢日(王令)正
是臯䕫相國時(滕白)聖主佇知宣室事(方千)甘棠何止郡人
思(歐陽修)
鳳歷推來恰半千(魏野)高名千古重於山(李師中)降因天下
思姚宋(杜光庭)世有斯文屬孔顔(陳襄)異俗已傳吾父至(李師)
(中)中原今仗老臣安(楊蟠)璽書幾日來宣室(劉敞)走馬傳宣
夾路看(梅聖俞)
四鎮名藩忽十春(歐陽修)平生材術老經綸(王令)古來學問
須行已(王介甫)曾向艱危不愛身(王珪)許國莫疑勲業大(楊蟠)
傾朝共羨寵光頻(韓愈)從今更覺功名重(杜光庭)正是人間
五福人(元綘)
代人挽待制
盤盤胷次五車書凜凛朝端烈丈夫詭道至前無肯可
危言及上有都俞熊羆聲撼据關虎鷹隼氣驕憑社狐
遺直莫容遺愛在王公名字與湖俱
崇安葉薄之先大夫易學得於天而未及傳於
人余竊於執事問焉幸矣敢以相期之意併賦
長句呈似
夢與神遊會自然迺翁於易發先天東周以上更三聖
南渡而來第一傳入室飽參誰舍瑟過庭精進自忘筌
勾稽小詘論思具行侍玉皇香案前
緣督集卷六考證
第二頁後一行此首永樂大典原缺今從刊本補入
第四頁後四行秋日刊本作秋意今仍原本附識于
此
第四頁後五行無去計刊本作為去計今仍原本附
識于此
第七頁前二行此首永樂大典原缺今從刊本補入
第七頁前五行此首永樂大典原缺今從刊本補入
第八頁前四行此首永樂大典原缺今從刊本補入
第十頁前六行此首及下一首永樂大典原缺今從
刊本補入
十一頁前一行此首永樂大典原缺今從刊本補入
十一頁前八行怪為寒所干按干字在十四寒今下
三韻俱十三元且首二句義亦費解似有訛舛無本
可校仍存其舊謹識
十六頁前七行一行無非占不騐案唐釋一行姓張
氏鉅鹿人行字讀平聲此作仄讀有誤謹附識
十七頁前二行按此題刊本作江上望永思陵今仍
大典原本附識于此
