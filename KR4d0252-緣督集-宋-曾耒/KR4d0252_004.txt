緣督集卷四宋曾丰撰
七言古詩
梅隠(并序)
永嘉士蘇慶遠號所居曰梅隠甲辰就太學
試與予相值次覓詩為賦長韻
君不見岷峨春雷江發源又不見楩楠秋風葉歸根時
中兩字萬物具他說不出吾聖門挾書來就辟廱試堯
舜君民得無意鳳山梅隠屋數椽區區無乃太早計淵
明出辦三徑資初不害結松菊知今君意與梅莫逆豈
梅亦具幽獨姿梅雖花早實亦早早恐少年遲恐老青
春誓不易歲寒歸伴梅遲梅却掃
夀陳龍圖
參差鴛瓦封清霜玉虬薦瑞初騰驤三山一夜應圖䜟
曉來沙磧堪褰裳瑩煌戟戶掛弧矢瑞氣氤氲結霞綺
帝令來作金鼎和趁得寒梅雪香蘂精神照座如神仙
滔滔揮翰傾河源杜詩韓筆繼騷雅鳳髓鸞膠家世傳
皇皇轡駱輝鄉國春逐霜蹄滿南陌禁城龍閣儼圖書
班近天顔還咫尺泥書細札九天飛好看錦衣蒙衮知
亨時得路方平坦沙堤犖錯黃金羈年年愛日回南陸
慶夀階庭照蘭玉南陸仙翁識姓名星官曾見刊瓊籙
賦馬漕桂巖(并序)
廣漕馬少卿於宴坐前疊石為山植桂映焉
潘帥書桂巖字揭之
岱輿山峩東海頭招搖山峩西海陬兩山相望幾萬里
月桂滿巔花長秋羅浮山峩南海岸道取東西蓋其半
銜種非資化鶴功誰其有力移此粲廣東使者富民侯
函丈雖𥚹餘清幽眼前開闢一混沌墻角峥嶸小羅浮
侯睨羅浮吞八九摩挲縮地挾山手雷霆驟下震以驚
贔屭争前負而走羅浮故與蓬萊連蓬萊新與羅浮遷
瓊瑤古木葉覆地玗珠老樹枝參天花環實娜涵沆瀣
天上那知在鼇背炎州浸作廣寒宫鮑肆薰為香積界
元戎大字蟠蛟虯扁槧為侯揭殊尤一麗山氏一蒼頡
幸自同與造化遊何當同與造物休
寄題劉漢英雙清亭
玻瓈横眠蒼玉立不容朝市一塵入魚泳鳥飛自薦揚
舟往車來誰收拾主人瀟灑宅一區子弟何師受何書
馬遷史裏萬古具張說詩中四時俱詩編史帙一關目
姑掇餘清清冰肉床頭拈出周易讀更悟太清清蛻骨
又寄題雙清亭
渾淪一段輕清氣天收不盡歸於地凝者為山融者溪
擥之可使凡骨蛻主人著亭溪山間心與溪山相往還
市朝有欲叩以事魚鳥不容入其關
題吳季章挹秀堂
造物鼎開新畫圖江蟠前後山負隅一塵不動鷗出沒
萬變無心雲卷舒主人倚坐扶欄立太清之氣交相襲
風煙席上毛骨醒文字腸中星斗濕說詩論史功日新
江山怪見無精神筆頭收拾珠玉去䕫為酸鼻河伯顰
填胷自有真瀟灑沃眼更何須外假景饒眼飽欲著書
書成勿示斵輪者
淳熙丙午夏陳伯英為知己入廣為幕賓暨秋
仲翩然而返取陶淵明歸去來中語揭其遊息
所曰載欣予聞之託于琴為賦連韻
伯牙家有焦尾琴朱絃長掛窗壁隂出大都邑初何心
直為鍾期舊知音玉軫調罷不自禁聲諧匏土革木金
試彈一曲萬籟瘖動盪南風鼓精祲長養餘恩到魚禽
齊娥趙女秋夜砧怨入離鸞别鶴深轉調忽落思歸吟
元亮歸歟故丘林粉黛候門玉差參卓氏心挑淚空淫
鐵脚豈受魔女侵撫玩無絃喜不任羲農遺意絃外尋
阿舒阿宣立森森大孫倚膝小捉襟上百千夀酒再斟
爛醉欲眠不脫簮大槐宫裏無升沉醒浮烟浦登雲岑
高山流水弔古今墨子從今突長黔
寄題劉淵甫可齋
君子無莫也無適聖人無固也無必行藏視彼時所宜
去就惟吾義之適吾道難莫難於權其惟孔子為能然
胷中還未有孔子寧墮於偏勿求全願為孔子可齋志
四可猶須省三未孟子何當周文王魯男善學柳下惠
遞呈餘干郭主簿子敬(時子敬攝廣東帥舶二幕先余解去)
謂吾多可失之雜與人連甍或莫識謂吾寡合失之孤
與人傾蓋或莫逆南來豈是無過從一見如故髯簿公
文章未始要著語造化莫能與争工半生蓬首黃卷裏
不如略欵習鑿齒須臾已幸復明年咫尺猶思况千里
羊城虎城任仃伶梅嶺不遮夢逢迎隴頭梅月向人色
戶外清風敲竹聲漢廷用少公垂老在我者大官無小
餘干縣古簿書少赤子被聖厮兒擾餘功始可到魚鳥
了事猶癡仍不了笑人莫更為人笑我住巴山木之杪
急足往來數晡曉貽詩勿憚相揉矯吾人能有幾同調
題葉英州清白亭
一元之氣天得清推為覆燾萬物生四時之色秋得白
推為揫斂萬物成清白為德蓋如此我公何獨取于水
水生于天落于秋妙與萬物為終始公家清白世所無
俸餘僅有數卷書歸歟宴坐故溪上此心洞與溪水俱
取譬于水公之跡胷中公固有虛室清白一自虛中出
清至表表白畫畫上少能容下多嫉更居以濁守以黑
始與造化相出入
入廣豐倉領米書所遇
創意入倉稽斗斛乃逢兩鶴三頭鹿意者殆天假其衷
憐我清高墮於俗翛翛兩鶴雄與雌三鹿牝牡連一兒
本生自有山林在安用來遊城市為出山入市已失脚
况傍官倉疑更錯口與身為没齒讎心因腹作終日惡
我歸徑欲追喬松爾鶴爾鹿來相從一為先驅一後從
共馭元氣騎清風
代人題瓊守歸疆堂
前朝列聖規模大雨露涵濡山海外椎卉之民半冠帶
恬不復他餘百載前守諸公方略偏籓籬漫浪耳目前
版圖之地半塵囂恬不復誰餘百年白囊新報潢池弄
詔公借我海南重金鼓戒嚴曾未動汶陽田已歸禹貢
功成不居頌者誰樂石雖堅有泐時亘千餘里兒童知
牢不可解去後思歸歟更了中原事抵掌挈還河朔地
竹書不盡帛相繼回頭今刻公之細
乙巳正月過英州買得石山
吾之好石如好色要須肌理膩且澤真成入眼輕連璧
吾之好石如好聲要須節奏婉且清真成入耳輕連城
閩淛江淮隨牒去豈無一二石佳處終之難得聲色具
飛蓬今始轉廣東英石不與他石同其色燦爛聲玲瓏
小山突兀百千重萬錢得之歸自奉稍閒更為山作頌
丫頭巖
婀娜江南大小姑大姑從兒小從夫丫頭如許尚從母
學綰雲鬟撩月梳諺謂女生俱外向丫頭非有難婚相
來壻曰贅嫁曰歸固不敢請豈無望雲鬟久綰行且笄
長成不似從母時擬學小姑嫁夫去又恐夫蕩去不歸
夫去不歸安所仰終日望夫更惆悵不如老死作丫頭
庶免春閨惡情况丫頭休強笑望夫世間夢想俱是妄
題李克明依綠園
主人不制眼之欲買斷江天猶未足更開兩岸小乾坤
而種十州靈草木江中照見花木真詩中傳出花木神
片言隻字略點化四時六氣長含春夢草未終俄夢蝶
栩栩羲皇上頭客未覺身居安樂窩那知園是華胥國
贈别石首尉胡廷直
士之所忌忌無末吾已與交不輕絶士之所貴貴有初
吾未與交不輕結歲在戊申九月間中都始識胡廷直
經史子集蟠屈胷甲兵錢穀瀾翻舌好賢先主未顧廬
負氣買臣猶詣闕姑調南昌一尉歸斗升可養子真節
餘功奮意筆硯間解后撙齋談不輟烹茶略與論源流
秦未焚書道先裂學統况成八代衰向之裂者殆磨滅
紛紛唐士學古文僅僅韓公得真訣口傳心授門人誰
劉义皇甫湜張籍十人摹倣九失真訣中妙處容有說
射御書數學發蒙忠孝友悌士歸潔探微猶要善擴充
持滿不妨徐發越江出岷山根本殊風行水上波瀾别
兹其為訣不亦真韓公所秘吾乃抉君歸紬繹細自參
閉門造車出合轍更看蘭臺大聲華何如麟閣小勲烈
衛霍儻能恢土疆淵雲當為勒碑碣時有衛霍無雲淵
於漢往往未為缺
浯溪(有序)
元次山頌刻于崖至本朝熙寧數百年無異
論一經黃魯直出意著語來者往往更相黜
陟紹熙改元四月二十有四日廬陵曾丰至
止按經據義會二公意而一之所以全前修
解後紛也
千古一碑得人愛來書碑後幾前輩相頡頏甚曾不饒
自混融之了無礙太平天子狃開元馴致馬嵬悔何逮
桑隂未徙宗廟安儲皇功豈不云倍君父恩重臣子輕
功至彌天皆分内靈武猶言權濟經京師何忍小間大
南内起居不遑安西宫晨夕無聊賴不沒其實豫章公
言者無罪聞足戒元結但持歸美心為尊者諱誰獨怪
歸美為頌刺為雅四詩義各有攸在一出春秋雅頌中
兩忘人我是非外朅來獨招莫逆魂樽中有酒聊一酹
誰能更解未艾紛石上有壁聊一疥
寄題左叔寶昆仲松竹書院
南窗晃朗宜春夏松竹與君為大雅雨雜伊吾聲灑灑
勸君讀書無苟且北窗窈窕宜秋冬松竹與君為大忠
風雜伊吾聲渢渢戒君讀書無雷同竹生受虛松受實
根氣性天道之質他人見疎君見密一薰舊染百俱失
風兩不移君讀書由松之實悟竹虛回首書皆糟粕餘
一真超然萬物初松竹於學機相觸學成終不負松竹
拔地摩天立於獨逃獨歸羣成更熟
題馮行之雙溪書房
鴈峯之水蒸若湘虎城之水貢若章雙水朝宗氣浩浩
諸生讀書聲浪浪葛溪支派小雙水馮君領會水之理
東西決流二本非左右逢原兩端是開窗觀瀾參浴沂
涵泳無往非聖涯水哉水哉不盡意歸歟歸歟有餘師
寄題劉永年桂堂
四時之氣秋氣清月之掬之水中精四時之月秋月明
桂之掬之木中英沆瀣蒸開黃爛漫分是羣仙清鼻觀
君家誰會術之幻乘夜入月移此粲微風透簾日透窗
老葉弄縹花弄緗翁在中央季在旁讀萬卷書字字香
顫閼四開香入體薰融人欲發天理鯉伋點參賢父子
傳芳後葉殊未已一枝五枝聊自詭郄家竇家勿相侈
劉家正恐不免耳
題龍洲書院
西昌有洲龍屈蟠爪牙潤澤鱗甲寒桃花水肥意騰躍
似欲上與青天干西昌有士龍變化雲可以乘泥可謝
臚傳未放雷鳴春弦誦猶挑燈破夜作成况遇今趙侯
螢窗開處吞龍洲儒風相高踏鵬背士氣自敢騎鰲頭
縣前洲觜年年長圖䜟會當應如響鴈塔固無過我前
雲臺更要在人上
寄題仰止亭(并序)
東莞董鹺鄭君少修文業壯就武階鹺烹餘
暇追尋杯渡故跡于其山創亭曰仰止志屑
潔也撙齋老人廬陵曾某推廣杯渡學為詩
以充君之志焉
廬陵江滸路窮處舟子不容仙子渡豈意一篙落手來
而資雙足凌波去睥睨大海如江然杯渡佛輕篙渡仙
休負知津惟我是且從登岸看誰先杯渡之杯人所怪
大塊中含幾沙界或云芥納須彌山細視芥焉杯則大
彼細莫細于一芥一芥要之猶有内彼大莫大于兩塊
兩塊要之猶有外内外相形費融會未忘所仰亭勿壊
吾細無内莫能碎吾大無外莫能載細大相融亡罣礙
何仰之有亭可廢
岐竹(并序)
慶元三年季春之月猫竹擢萌於所居之乾
維出土甫一節别為霜暈連旋而斜上者四
復為節者三韋為寸者九蓋一苞也忽岐為
二日夜長苞稅而成竹小大不能殊以分卑
高不能殊以尺觀者噩然類曰瑞或曰妖予
非博物士莫别也姑從其實目以岐竹既為
之銘并賦以詩
漢關之茅茅之英豐城之劒劒之精雙茅雙劒龍變化
一隂一陽數生成我家穉竹老龍殼中而岐之相犄角
玉爪蚪為天矯枝金鱗蛻作斕斑籜豈無他處生乾宫
震象為竹乾為龍震吾知是乾之變竹誰謂非龍所鍾
瀟瀟聲韻蒼蒼色余褒二主殘精魄不受冰摧直養剛
無容塵入虛生白夷齊坐看萬物流不負知音王子猷
半夜葛陂雷雨作二疏欲去終難留君不見震為龍又
為竹竹又為龍幾翻覆學人笑問玉版師孰是本來真
面目
勉王堯章歸(并序)
王堯章後余一年入廣東兩試不利余歸三
年得邑西廣堯章踵至又為後科計未决復
東賦詩送行勉令且歸
君氣如鵰不受韝君才如駿不受輈摩天歷塊少自許
臣視文潜雌少游場屋小銛大還鈍掇第未酬方叔願
二炊無日足斗升一擲有時輕百萬買臣一出今幾時
非取富貴誓不歸倚廬固秃孟母髮織錦更顰文君眉
鳳雛知我君之友相屬逢君試相叩豈有五年山上山
未嘗一日口中口
送陳次畢劉德欽王才卿赴省
梅花争送君出鄉蘭花争迎君入場兩花之意豈不厚
非與喜機適相當集英對罷燕聞喜紅迎紫送餘桃李
問燕無恙相識初與鸎莫逆半酣裏中年得意非少同
未老更下不朽工氣驅萬物挫於筆舌挽三江吞以胷
題安子承讀易堂
卦辭爻辭易之註孔子讀之悟其故彖辭象辭易之疏
孔子作之志其悟懸知孔子大悟時太虛中不掛一絲
與易為一自不知奚以卦辭爻辭為渠無孔子大機械
所恃囁嚅三尺喙象彖爻辭從領會其如猶有卦辭在
誠使時習能絶編安知日新不忘筌著脚還超九師先
回頭更勘三畫前
送廣西經略應寺丞被命改除歸朝奏對
蔚林妖血掃已除桂林剜肉補未蘇玉清玄帝右是顧
金華散僊南其驅下車首問民所苦踴躍近前争告語
醋緡苛斂重傷農醝鈔抑敷良困賈小斷於獨大呌閽
一呼痛拔百蠧根連營坐卧老將校萬里耕桑長兒孫
足醉於濕殊未醒奏函頻以中州請十行洒渥下九天
兩踵騰輝輕五嶺五更黃道煙霏霏追隨列宿朝紫微
三寸舌沃萬乘渴一一編摩為野史
長至夀廣西提刑吳大卿
無量夀佛今夀皇家傳室授不老方九轉丹砂一仁念
函四大海為夀鄉仁氣所覃莫非夀椿松龜鶴不足當
三公九卿百執事一時幸會俱遐昌公於九卿蓋其傑
向獨年少今未蒼嵩嶽尼山吐符日長虹失色歸文章
骨相巖巖松梅竹精神凜凜冰雪霜黑精青女殺氣重
終握斗柄持天綱十年伏驥起北漠萬里飛鸞度南湘
掌中名是風憲筆實與萬物為春陽二十五州人所禱
萬口一詞夀而康君不見夜來南極星轉芒又不見朝
來南極日轉光日星所會有所應西州耆舊循南荒百
神奔走翊誕慶萬象森羅印徵祥南人耳目習南事夀
公之意何以將南極從古星不老南極從今日夜長
寄題閤皂陳元禮蒼玉軒
道山飛落江之瀕山中草木海上春鴻濛盤成碧樹勢
沆瀣蒸出瓊芝津辟塵有許猶未愜更著千百青璘珣
兩三也足况千百后土不自珍其珍從坤受質外負直
與乾同體中含純表裏洒然相肖似亭亭物外佳主人
鳴珮琅琅夜步斗握圭挺挺晨朝真音韻危峭壓霰&KR1154;
威儀峻節排風塵卷班歸洞門不鑰世間望之自逡巡
遼城翛翛鶴有道葛陂矯矯龍何神主人與客俱變化
同為玉皇案頭臣猶餘栖鳳未僊去不有冥鴻孰情親
題陳晉卿頥齋
鯤鵬振翼初九萬楩楠歸根終數寸穉須有發老有收
養之各要適其分三兒誦書翁卧聽生涯固有何所營
功名羞從竒道取文學厭與時人争誰揭此齋函二意
翁養其恬兒養銳今雖異養後同功一本莊椿三郄桂
免解進士應致遠過晉康見謂以上文字而忤
諸權要聽讀藤州十餘年得旨自便賦詩贈行
錢塘江湧千萬竒收為詞氣吞虹蜺敢與九關虎豹違
蜂芒蠆刺攅一時或疑宜州城上人不歸桂林山羅千
萬怪收為詩膽吞渤澥敢與九疑魑魅對瘴雨蠻煙鏖
十載誰料儋州海上人猶在一尊三酹古藤隂少游陳
矣君日新還過韶石聞舜琴混融竒怪入古音韓子老
來潮陽歸後固自文章功更深何當道德終不負初心
王元賓之子經紆道過我晉康臨行贈别
乃翁於我松梅竹之子於翁芝蘭玉藹藹薰薰仁義容
便便坦坦詩書腹向來相訪魯東家今來相訪洛南涯
飽參禪覺一宿别精進射功三年差家傳自許已跨竈
庭對相期毋媚奥馬蹄歷塊且徐行鵬背負天終遠到
邀肇慶府卓司法杰
吾性太率故多可吾調太僻故寡和門前屨滿率所招
榻上塵生僻之過生平交際二者間燕處官居長若箇
斗升新幸飽自聊朱墨素慵閒亦頗客來未始不相迎
問無恙外徒默坐與君傾蓋輒破愁終日對談至忘餓
驪龍頷下無數珠僅容竊拾二三顆江山句裏眼何高
金玉性中天已大雅挾承明金馬資來為郡掾得無左
蒼梧水口綠一灣紫石巖前青數朵其間風月分外清
公餘足以供閒課萬古一語思無邪道盡詩家大關鎖
大川三百小三千源委吾須俱勘破下從樂職泝商那
上自國風沿楚些江西社冷况嶺南喜得君來與磨磋
謝安不笑貧家風相過當更具茶果話到更闌不欲歸
德公德操同床卧
廣東黃漕巖老改除廣西帥過郡送行
久酣蓬島飽瀛洲他水他山何足遊郎宿自閒朝北極
使車誰枉指南州浩浩湯湯廣諸海無人能與相融會
天遣公開東計臺會融諸海新詩内竒竒怪怪桂諸峯
無人能與相會融天遣公開西帥府融會諸峯古文中
進衣怱遽吾民事退食從容吾道計詩文平淡潮柳州
公則視之為末藝包籠天地孟軻篇收管山川馬遷記
仰觀俯察易象真更勘畫前精入神未為三公效燮理
先與萬物歸彌綸事非戰國而來事人是羲皇以上人
道人彭永年來番禺過訪相約歸日遊閣皂
雅性苦無他嗜好山之佳處吾皆到江西山半入詩中
點檢怪猶無閣皂吾家十世江西居南來始得閣皂圖
堊文横斜水曲直煤汁濃淡山榮枯燕閒指顧圖之上
神遊滿意酬心賞已空沙界無大千那信滄溟有方丈
詩仙往來白雲鄉惟沈廷瑞伊用昌畫簾卷舒納夜月
金鼎開闔吞朝陽兩篇之外有餘景孟陽摹寫得要領
(陳孟陽有賦閣皂詩)或云圖是無聲詩猶將夢幻對泡影撙齋或
是武夷曾道人未必非老彭相逢恍惚似前世一笑舂
容話長生大道一成百無恐仙家猶被死生動逃劫莫
如徐佐卿山行未免飛矢中道人詞詘不敢譍殷勤約
我遊青城横江孤鶴飛且鳴便是道人出相迎
參政翟公之孫東廣機宜德遠惠書若詩以能
問於不能久之愧虛盛意敬賦古風謝塞
高廟中興初十年大參内制餘百篇心聲之發動遐邇
手澤所存傳子孫得其傳者孫之嫡參自道根至枝葉
一元生二二生三萬特取千千取百詩書其髓易其精
左右逢原筆縱横公先聞道非後進我後獲仁豈先生
知津問津蓋有得教玉琢玉其何名玉雖不以石作使
以磨易磋亦其理春秋以來有師承博約之外無宗旨
風行水上舊為文雷在地中新復禮
贈江西瑞上人至南海袖詩相過
六祖求衣從嶺出六祖得衣從嶺入半夜抽身不露機
凹頭解擔猶留跡上人家住江之西僕僕而南何所覓
雅意真成為衣來衣已不傳那可得假令為法不為衣
江西自是大法窟挑動上人熟機關潮音激越箭鋒疾
空還即色色即空佛便是心心是佛心源一了千佛空
底用區區祖衣鉢達磨大鑑無兩身震旦天竺非異國
眼高海僅小泡浮道大嶺纔微沫結往來始不計東西
出入今何問南北要知飛舄杖笻因直為翫山觀水設
玄鑰無一勘不同觀翫之中容有說山數須彌水西江
須口能吸芥能納吸猶不盡納猶餘未足與談上乘法
南海水况多於江上人無口若為吸萬一猶有口可開
我先剉斷上人舌
清江何子發自荆湖宣撫幕客罷歸道出晉康
為投詩索報勉意塞請
南北新來尋舊盟江淮襄漢又休兵召還開府諸元帥
請遣游談幾老生指上琴聲忠憤激腰間劔氣血冤腥
君不見老范相知小相沮横渠自反高自許三略六韜
付擲捐中庸大學歸含咀未遑盡發千古聖道機猶不
失為一代士宗主
夀廣東提舉韓判院
君不見天上之老人夜夜增芒爛如銀又不見柱下之
老子年年換骨輕如紙辟穀餐霞得長生老子前身老
人星我疑公亦星之精精神雖實骨枯槁老子區區似
徒老公生富貴老更好初隨鵷鷺翔中都一麾一節今
南驅為溟渤中有蓬壺雅懷信在蓬壺島非要瓊芝與
瑤草公原自有長生道藤床紙帳二十年上至泥丸下
丹田孰非可為地行仙十月十日祥雲凍賀客休投龜
鶴頌倚雲自伴寒禽哢(倚雲亭名)
陳刪定日華除廣東憲取告中志深攷古之語
因扁齋曰考古齋
東都有人持漢斧南國無人擊周圄未從刀鋸宥者三
先即桁楊聽之五五三異念同一仁聖賢典故公日新
心從仁上勘得道筆與民間點為春百未試一刑幾厝
忘其勞績况恩數天語疑由公出然公心默與天通故
持平已遂留何須責難未了歸可圖課效九章三章外
游心千古萬古初剖斗折衡還未可非緜蕞莫矯叢脞
結繩之外畫冠餘作古幸無嫌自我
賀德慶陳倅生朝(光祖字世德本貫興化軍二月二日)
無伏無臘壺中天不煙不火壺中仙壺天固自遠世界
壺仙還自結世緣昨夜壺公山外望壺公駕鶴隨仙仗
逃身下降唐謫仙襲姓前生漢丞相四時之氣春為冲
誕彌况在春之中一段乾坤竒特意三朝文學老成風
通守通班蓋其寓澤民致主酬吾素收拾平生塵外遊
追尋疇昔壺中去春秋過隙了不知甲子循環浩無數
壬戌仲春隆慶因老留上藍與璉老往還余續
後至相過浹旬言别
山立堂堂古白眉一龍一象殿江西春秋多寡弟兄是
朝暮往還賓主誰藤坐蒲團邀二妙其間著我成三笑
無夏無彝跡自融不儒不釋心相照遠公送出如欲留
陶令辭行如欲休殊覺上藍今勝踐少分前輩舊風流
過南安接孟使君辭警策多矣復承遣持追惠
詩遂足度嶺所賦梅還謝萬一
坤元分氣謂無間南崖北崖纔尺寸地寒地暖差之半
乾元分氣謂無頗南枝北枝能幾何春早春遅差爾多
我來幸未全失策南枝早退不留跡北枝晚出猶弄色
驚見北枝問南枝寒香羞受時輩知隨清風入孟郊詩
詩之視梅類高致孟之視詩渾細事至大至剛浩然氣
其詩拔我塵埃餘其氣充我情性初吾自覺吾非故吾
