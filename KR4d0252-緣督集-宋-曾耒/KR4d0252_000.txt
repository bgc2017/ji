提要
緣督集二十卷别集類三(宋)
臣等謹案緣督集二十卷宋曾丰撰丰字幼
度樂安人乾道五年進士官至德慶太守真
德秀幼嘗受學于丰及執政奏取其集入崇
文四部當時嘗板行於世歲久不傳元元統
間丰五世孫德安購其遺集得四十卷翰林
學士虞集為之叙謂其氣剛而義嚴辭直而
理勝得於易之奇詩之葩其文今見道園學
古錄中然當時欲授梓不果至明嘉靖間詹
事講始選錄十有二卷刻於宣城卷末有萬
錡後序稱摘其尤者存之今觀所分諸體如
五言排律類中惟有排律一二首餘皆五言
詩七言排律類中皆七言古詩無一首為律
是古今體且不能辨則其去取乖謬大概可
知盖事講從羅洪先游日以討論心學為事
文章一道非所深研遂使丰之菁華反因此
選而散佚殊堪惋惜惟永樂大典編自明初
尚見丰之原集其所收錄較刊本多至數倍
今據以增補乃裒然幾還舊觀佚而復存亦
云幸矣丰仕蹟不顯頗以著述自負集中如
六經論之類根柢深邃得馬鄭諸儒所未發
其他詩文間有好竒之癖要皆有物之言非
膚淺者所可企及亦南宋一作者也丰晚年
築室自號曰樽齋故是編一名樽齋集見於
宋史藝文志今從虞集所廣仍取緣督為名
集序稱凡四十卷而宋志乃作十四卷盖刊
刻傳寫誤倒其文今原目不可復睹謹據所
存各體以類區分共釐為二十卷乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
緣督集者故宋德慶太守曾侯丰幼度之文也侯撫州
樂安人登乾道己丑進士第積官至朝散大夫参知政
事真公德秀幼嘗學於侯侯殁真公志其墓石納竁中
不得見而侯之孫焄以蔭補官歴鴈汊海口兩監鎮調
平江府節度推官則由真公念舊而推引之也二百餘
年而書亡國朝元統初今監察御史前進士燮理溥化
來監其邑詢求其鄉之先生舊人得其族譜兩卷故翰
林學士吳公之所叙也又命侯之五世孫德安購其遺
書得今集四十卷將刻之而燮君召拜御史書未及成
後三年德安求予叙之按樂安未置邑時地屬廬陵之
永豐其先在唐末五代時有異人善相地者為之葬而
子孫果蕃以盛如其占江鄉好事者人人能道之往觀
者至今車轍馬跡不絶於其里其顯者則莫盛於德慶
矣侯方未第時自著其族譜叙以為遠不及温陵宣靖
公父子福德功勲之盛近不及南豐子固兄弟文學名
位之著慨然有自憤之志不一二年遂策名大廷其志
亦宏矣哉予得其所欲刻者而有以見之其氣剛而義
嚴辭直而理勝其有得於易之奇詩之葩者乎取譬託
興傑然不溺於風俗山川磅礴雄偉之氣盖有以發焉
夫物之精華久而不滅則有神明之助者矣一編之書
獨發於五世諸孫之手殆非偶然也德安能儒能醫則
文理之美隂德之厚尚有以昌其書者乎侯登科之年
則我先忠肅公入相之歲俯仰今昔故為之書虞集伯
生序
