緣督集卷一宋曾丰撰
賦
桂巖賦(并序)
運使馬少卿于聽事之東葺故屋為宴坐所
疊石為山植桂其下揭曰桂巖賦為發揚妙
致作也
陽星之精犇入于月故月窟無凡植橠桂樹之婆娑夜
影耿兮澄徹月桂之種下墮于粤故粤壤無凡茁蓊桂
嶺之葱蒼秋香撲兮清絶桂嶺之别是為羅浮下有巖
兮谽谺上有桂兮崒&KR0886;花縞縞兮粲夜葉茸茸兮鬱秋
小言之廣東之蓬島大言之江南之瀛洲有偉兮異境
孰移寘兮公之屏天花開於逡巡石笋拔乎俄頃不墨
不素寫出月中之真非水非鏡照見天上之影豈公身
遊月宫手齅桂華心欲得之而植于家決鼻銜其核望
舒擢其芽授之使歸種為生涯者邪曰不然公有斧修
月莫指其痕公有石補天莫捫其罅連根斫桂端乘修
月之餘平地起山亦出補天之暇元勲尚爾其少稽妙
用輙茲其豫借左擘天台之崖右搴合浦之溠斬雲骨
與煙苗幻風軒與雨榭五丁猶服其敏強六子不辨其
真假決鼻望舒公何彼藉或曰岱輿之嶺羽人所舍厥
植有桂其鬻無價子纍纍兮雌珠而牝璣香馝馝兮
僕蘭而奴麝公聞之圖詣覓觀懼成枉駕叱夸娥兮疾
趨麾禺彊兮横跨挾彼岱輿而西頓于牆壁之下夫如
是則盤古公徒巨靈公亞山川繇我而峙流草木自吾
而榮謝凡囿氣形率歸造化夫修月與補天又特公之
細者也雖然至人無我大道同流寓意出機猶未免混
沌之鑿反身内景得無損汗漫之遊蓋摸索公之胷次
自有一壑與一邱了知假合誠是贅肬聊復當丸弄而竿
戲豈真為蜩掇而瓦摳繼自今扶天柱於無底絙地維
於不周舉首戴山之力大試横身負河之志畢醻厭紫
府而思凡告玉皇而歸休親戚故舊勞苦咨諏公其倒
羅浮於嚢中傾岱輿於筆頭以示之謂吾生宦游之所
滿拾而飽收者如此而已若其笑乎否哉
海栢賦(壽益公)
南極清老人明稅層霄墜重溟化作石質流為栢形軀
蕞爾兮傝&KR3271;氣浩然兮崢嶸天□兮降材帝饒兮予齡
得喬松兮稱弟與大椿兮争兄甲子相忘曾何有于寒
暑乾坤自大胡為乎厭薄我蓬瀛踽踽然從下士以求
介紹謀與上公而為朋哉公視栢栢視星蘭臭氣味歲
寒典型體不同而道合貌未接而神迎栢遇主人兮眉
黃公獲良晤兮眼青契若疇昔懽如平生謁平園兮不
獨往問訊華隠兮先登方將及身之孤高乘足之雙輕
駕翛翛馭泠泠相襲籋而上青冥也坐客俱驚起攬公
纓非岨輕舉有衰老成何當肯留上為朝廷之重下為
州里之榮公徇客兮以情客壽公兮以誠有木名榆受
氣玉衡亶哉彼栢星氣蒸也惟鍾于栢物中之亭亭故
鍾于公人中之錚錚有士姓李受氣長庚亶哉我公星
氣凝也惟公于星蓋星之精故公於人乃人之英泥丸
丹田與造化爭却老逃艾還孩反嬰華胥之城空同之
坰恬寢愉興娛坐嬉行忘其為長生
墨竹賦(中都員光祖所寫)
我家江南種竹遶屋兹僑于京無竹而俗欣見員郎吐
墨為竹不根而萌不笋而莖盤礴之頃天生地成不籜
而節不苞而葉逡巡之間神造鬼設謂春滋邪外萎其
形謂冬凋邪中益其精瀟瀟瑟瑟濛濛溟溟未霧露兮
如濕無風雨兮若聲顧壁間數竿之可意與渭上千畝
而爭清拔我汨汨納諸泠泠府寺之跡既涴而復潔利
名之骨久醉而忽醒惟竹太孤孰同保社鳳馴栖而思
凝鶴矯立而神化有固可嘉無奚足訝所少七賢坐於
其下七賢面目今莫識者視我形骸隨意而寫置之竹
間以伴瀟洒毋謂今人之不古安知真相之非假
蠧書魚賦
嗟嗟曾子貧哉其家猗富哉其書粤昔走帝鄉而干禄
猗爰予書猗作疎棄而去去而歸猗匝半期其有餘一
日發笈出書猗手欲披而莫扶糊偕楮浸腐猗陰濕猗
茁菰楮偕縫兩不相屬猗字畫猗予俱詰其蠧吾書誰
猗有物焉曰魚乎魚而前猗訊問其辜曰微乎女之貌
眇乎女之軀爪牙猗匪豹匪貙角觜猗匪鼷匪鼩胡為
乎敢尔齧吾之楮啗吾之糊寖而蟊賊吾孔孟之遺訓
堯舜之典謨按三尺與九章猗擢髮不足數女之罪顧
女蕞然之形猗蓋不勝誅余將淬劍以戮女女其何辭
以對余若其辭耶則開女以自新之途不則決不貸女
之命於須臾魚也哀而乞憐曰公且息一時之怒待吾
盡其情以愬倘其自飾以游詞然後伏公之刀鋸初吾
之營營猗非為口腹之故蓋聞仁義之勝乎膏粱猗可
以供吾之啜哺故潛身入其間猗欲求其饜飫奈何哉
其口不識味猗翻為書之蠧雖然吾獨小蠧爾不幸為
公擒尚有大蠧焉公胡不之慮曾子驚曰今安在哉吾
其往捕曰其來也代久歲深其衆也雲屯螘聚粤自孔
墻失護厥徒横騖瀰茫其正路出入其異戶戕穴吾春
秋猗斷斷乎公榖之據穿窬吾風雅猗拘拘乎毛鄭之
序書猗膠於秦誓易猗梏於象數又其甚者韓非師老
剥天下之肌膚李斯事荀壞先王之法度信夫千里之
差初者起於跬步不然胡不見墨子悲絲莫知所措楊
朱泣岐傍偟四顧原二子之初心豈欲無君無父也耶
由是觀之蠧公之書彼蓋其尤者也公不鋤而去而獨
歸咎於我何歟縱云在我蓋出於誤於法猗當誅於情
猗可恕曾子聞而驚曰吁女之不幸猗至此哉宜其為
人之憎惡安得聖人出而鍼其受病之處昔者嘗聞原
壤之弊也必至於為晉為梁故孔子為之拔其根之固
師商之弊也必至於為楊為墨故孔子為之開其所未
喻嗟女蠧書魚猗惜乎不孔子之遇顧我雖非孔子猗
焉忍坐眎其僵仆爾蠧書魚來吾語女道學有捷法聖
門有真趣軻也豈盡信乎書參乎惟一唯之悟繼今而
&KR0616;尔能糟粕之捐猗醇全之茹則不惟前非之可贖猗
自得之學云庶不然豈獨為人之憎惡而已哉甚則又
重遭其擊抪也魚謝而退曾子歸而嘆曰悲哉魚之蠧
吾書也不過乎文字之殘人之為魚也併予其道之斁
吾為之懼故為之賦
楚詞
祀蠶先(并序)
人以蠶兮為衣蠶以桑兮為糧柞樗棘欒豈
無葉兮可食之今蠶嗅矣訖不嘗是以未即
治蠶先期治桑或問蠶祖則曰園客之妻吳
縣之婦抑嘗攷之赤帝之女學道得仙巢于
桑樹憑桑而靈享蠶者胙夫人生理繫桑與
農寒衣兮饑食用異兮功同通郡縣祀稷為
於農兮有功彼蠶先雖未廢自后外其孰崇
厥功同其祀異幾何不與世之所謂受施而
忘報者類大事難乎文拘曠禮可以義起祀
彼蠶先由吾家始又從而為聲詩以相傳庶
幾遍區夏而皆祀其詞曰
旦榖兮辰剛聿蠲衷兮齊以莊孔傴兮再摻擎厥拳兮
三迎將飛廉掃兮涴者以清赤松洒兮溽者以凉靈之
來嫖嫖兮若翔兮上靈之下婉婉兮若倚兮傍靈之趨
躞躞兮若參兮前靈之坐盤盤兮若据兮中央乃陳其
太牢侑以兮糜餹餻柔兮膋肉腯鼠腦脆兮糜薌靈其
肹只勿虛我佖只世傳沙宅兮亥地泥屋兮壬方棗種
南舍風來兮東廂夫是謂兮宜蠶徵其如我教兮未詳
顧蠶兮消長惟靈兮弛張紛再登三熟與四出信吉利
而蓋故常雅志兮蠶事匪徒製兮已之裝絲吾欲繫象
兮俾不折繭吾欲投火兮俾不傷于以試兮允哉驗殆
將補兮舜裳靈其烱只勿虛我景只蛹有種蛾有秧圓
嶠兮色黑寒國兮色蒼絲一指兮大繭一尺兮長蠶有
兮彼異何當畀兮千斯箱靈其佽只勿虚我企只
乞如願
丙午歲首有商叟過余曰如願叟叟嬖醜也逸不知其
姓某或曰喜母之女歡伯之婦得自青洪君之手至自
彭澤湖之口嫵奉兮叟左婉承兮叟右叟歉兮授以豐
叟薄兮授以厚假非玄女横縱兮坤六倒顛兮乾九安
能轉叟之凡百竒為一切耦乎委以赤心期之白首歘
於晨興潛以形走門有守戶有候其故縱之守候是咎
守壘候荼&KR0787;眙嗟吁奉職警梱曷嘗少疎猶疑未獲未
出而廬爰搜爰索迺籲迺呼則趦趦趄趄闖於東窳糢
糢糊糊霿於紫姑彼紫姑者能文知書叟不識字勢難
動渠公善形容以乞焉彼宜響應以歸歟喜不自禁則
節文而為歈曰來紫姑□甘有兮松醽糅以兮膠餳紫
姑來下盼余馨□辛有兮椒醁糅以兮葱□紫姑來下
盼余馥□淡有兮桃醿糅以兮柏飴紫姑來下盼余馡
□三薰兮三酹夫有懇兮其敢昧久求如願兮顧茲在
幾為余兮割愛□來紫姑伊嫠且媰(音初)□凡借顔色饒
髭鬚□厥有李赤豫譲范雎□若乃鬼殘彼非刑餘□
彼所有若所無緩急自可相須□詎必如願而弗以乞
余□羌紫姑形不露脰而有影若拇殆余授邪羌如
願聲不露噣而有響若吽殆余噭邪公其願貴或願
富邪貴豈能玉余骨使莫腐富豈能冰余肉使不臭邪
文章可傳金石不朽要貴其精須遲以久余心所願汝
假之壽應聲□□似曰有有
祀南海神
赤精炎官兮神一靈兮幻只鴻澤龐施兮神一念兮胚
只上清委照兮神功行兮簡只浩劫彌沙兮神慶休兮
綿只太虚窈窕兮神徜徉兮栖只瀕海渺瀰兮神漫浪
兮僑只沆&KR1197;溟涬兮神固自兮飫只肥腯芬薌兮神
孰何兮肸只昏頓顓冥兮神惻怛兮矜只顛連號呼兮
神恍惚兮聳只焄蒿悽慘兮神憑憑兮下只狎猥媟嬻
兮神恢恢兮涵只讄曰蒙兮景只有嘉斯殽兮羅只有
旨斯醑兮酹只神兮歆只有皎斯衷兮監只有蹇斯數
兮翊只
擬雅
途歸遭雨(有序)
我歸遭雨為王事也恩重身輕無尤怨之心
焉
莫予我食食于公庾我歸遭雨我不以為苦也莫予我
衣衣于公府我歸遭雨我不以為苦也莫予我居居于
公宇我歸遇雨我不以為苦也
有粲(有序)
有粲為益公微發也公得玉蘃以其似道而
酷愛之人莫闚其意故作是詩焉
春風穆穆有粲若鋈(音沃)獨出者英旣亭既矗孰刻之玉
公昕翫兮忘□春雨涔涔有粲若琳八出者須既挺既
參孰點之金公昕翫兮忘簮八表一裏蓋九疇之云爾
英須如之亦孔之䔺一中八邊蓋九州之云然英須如
之亦孔之葏九疇之中屹其皇極彼孔䔺兮中兮獨屹
九州之中巍然王畿彼孔葏兮中兮獨巋中兮者得所
傍者得侣主董其臣臣扈其主他華豈不須莫如此都
與天地合自然之符他華豈不蘃莫如此微與君臣合
自然之理游僊感止心兮朝真游貴感止心兮拱辰天
予平園僊愛之璱英左英右幾須卓立公豈不懷嚮為
輔弼天予平園僊愛之瑛英前英後幾須勃興公豈不
懷向為疑丞天予平園僊愛之瓓英奥英茝幾須用奮
公豈不懷向為藩翰有銜大恩不忘至尊夢遊魏闕覺
在陶門胸中有兮樂國天下無兮平園華徠自北悦公
之色公飲酒兮興之於適欲老還童與華同澤華闓自
春怡公之神公賦詩兮意發其真陶情歸性與華同純
純極兮生白白極兮招浬矯入太素文反於質馴歸太
玄白守以黑公同乎造物
九月(有序)
壽建公也九于數為老陽老陽應時老人應
期自然之符也
九月庚庚金風䬝䬝菊之有之強名金精九月庚庚玉
露泠泠菊之有之強名玉英精英于菊薄畀其贏公于
精英裒其大成
精英攸結霜莫之折小字女節公生烈烈精英攸凝霜
莫之陵小字女莖公生亭亭女莖曰咄挺其自拔涵濡
天渥吾不如女葉女葉曰嗟匽其自奢漸寖天和吾不
如女華
彼女華者有都其色公所養兮亦孔之澤彼女華者有
都其香公所立兮亦孔之芳彼女華者有都其味公所
調兮亦孔之旨
八月擷葵十月擷梨匪蚤伊遲菊在中兮有神有奇于
以却艾寧復云耆八月擷棗十月擷稻匪遲伊蚤菊在
中兮有化有造于以却老寧復云耄
既浣之後未望之先有誕初辰有秩初筵公嘑子孫爾
來吾前有觴勿他酭維菊可以酒飲之長壽有鬴勿它
烹維菊可以羹餐之長生飲少輙酣餐少輙飫公舉其
步謂殆神助客㩜其屨謂殆僊去惠然肯留永與國為
柱
公邁何遄(有序)
送大學尚書劉公帥蜀還朝纔過家又帥潭
也
公之西矣蜀人是䚻都人是囂詔予華衮亟哉來朝彩
熊既税彩鷁既發月逗歲遛竣其未達都人曰嘻吾國
君師欲猷欲為未得良毗公歸何遲
公之東矣蜀人是戀潭人是羨詔予油幢亟哉往殿列
城既傾列騎既迎日裴月徊倘其未行潭人曰噢吾家
耋孺不襦不袴莫能略顧公來何暮
公之南矣潭人是抔洪人是留議奪朱轓亟哉還休御
者既靷餞者既輓俄馳頃驅僄其未返洪人曰嘕吾土
山川有真有僊可伴長年公邁何遄
公之還(有序)
為有詔以桂帥李公歸作也
公之還謂常還兮獨不謂公害著儒冠學其籋矣于聖
之關仕其簉矣于鼂之耑孰驅我牤兀淛之湍孰駕我
熊兀桂之岏交中互外迭来更緐壹心若力幾暑且寒
于何景遠于此懷安四三皇王效何當完九八元凱志
若為闌斯夢斯環兮隮我閶闔之門兮
公之還謂常還兮獨不謂公害峩粤冠上意我東南憂
誰寬伊素若赤維翰維蕃校妥爾寢甿恬爾飡伊碧若
朱維幢維轓外薻曾幾中渠殆單肆是蠻狃申之瘴奸
裏之知之寧是弗言上之聽之寧是弗嘆斯賜斯環兮
遫我湘漓之干兮
公之還謂常還兮獨不謂公害弹鼂冠斯傳于驛尚行
于鵷何以居之宰臣曰囏豈無雞舌輔以麋丸于逶于
蛇與鼂為羽翰豈無辟水枕以橋門于顒于卬與士為
芝蘭天子曰咈唯才是論胡為虖天驥而豢之闌胡為
虖隋珠而藉之彈厥居惟閌厥立惟胖斯佩斯還兮畢
我鼎彝之殘兮
南有刺(有序)
南之竹木草皆有刺也竹之刺利於草木之
刺利於竹又有不刺之刺利於木者焉故作
是詩也
南有刺蓐又有刺竹有刺竹矣無刺蓐矣彼竹何族有
刺如簇蹴之者瘃天委(去聲)彼酷誰使尔蹴尔瘃誰讟達
者蹈足恚者仄目斧斤數數自貽伊蝮天道好復況利
於竹
南有刺竹又有刺木有刺木矣無刺竹矣彼木何族有
刺如簇觸之者衂天委(去聲)彼酷誰使尔觸尔衂誰讟達
者鼓腹觸者裂肉斧斤畟畟自貽伊毒天道好復況利
於木
灕之水(有序)
灕水自興安而西至於桂林又自桂林入于
東海灕者離也居官不得行其志思與灕水
俱離此以去焉
灕之水浮兮粗資以汰灕之水激兮頑資以淬灕之水
清兮垢資以灑灕之水潤兮槁資以漑
灕者離也胡離乎東而西其會永言西大不渤而匯靡
資弗沛四有一逮亦孔之快
灕者離也胡離乎西而東其邁永言西隘不颶而瀨靡
資弗礙四無一逮亦孔之漑
逮固罔功不逮寧罔罪誰謂匪詿又誰謂無悔離哉離
哉固云忒哉寧固云憨哉離哉離哉固云夬哉寧固云
駾哉
續南有樛木(有序)
為有才者進以自累不若不才者退以自遂
作也
彼樛者木輪囷其質既榦既跋匪枉伊直時乎倒植自
卑自抑膠轕蟠屈形詭貌譎於時好乎弗適
彼樛者木擁腫其資既節既枝匪立伊欹時乎倒垂自
抑自卑勃窣離竒根恬蔕怡於性元兮弗迷
弗適時好暴客不到暴客不到軼出乎危道弗迷性元
靈主長存靈主長存馴入乎妙門危道我出妙門我入
有謂我為兮不才之物不謂我得兮不才之力
續南有嘉魚(有序)
為無實有名又自衒以自戕作也
維離之方維丙之穴誰幽爾宅自濡自沫惟性是適與
汨俱入莫厝其罬亦孔之點
維夏之時維孟之月誰浪爾跡于哺于歠惟物是訹與
潏俱出莫税其罼亦孔之拙
天予之骨其骾如鯪道與之肉其糜如鯹非媺人口可
昌我齡奈何薄味徒爾休聲麴氏傾意䱷人動情雖被
相欺以機械亦由自暴其神靈彼名有累兮彼生吾生
奚用兮吾名
