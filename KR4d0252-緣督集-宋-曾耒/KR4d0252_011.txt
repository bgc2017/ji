緣督集卷十一宋曾丰撰
啟
轉官謝丞相啟
招致煩言改除散吏歸家引咎猶虞司敗之深文積日
計勞豈謂考功之浪許秩增者一事反其常其得而不
驚乎所慚者非據爾竊以古之宰邑職曰字民用度無
濫門稅租有彛矩畀田授地僅什一之征供吏給徒能
幾何之費惟厚予而薄取故少毁而多譽屬者縣家之難
甚哉財計之重月輸郡帑寧容差緩於崇朝季撥漕儲不
許少遲其浹浣均泛用於有常之外取羨數於已足之餘幸
而辦頻年新賦之粗登甚者責累政宿逋之併償上馭
下不寧於束濕孰敢它辭卑扣尊何啻於探湯安能自
愬媮塞目前之責寖招李下之嫌輕信浮言勇行成按
諸公非善回天者一敗豈免掃地耶莫之苟逃何以平
進兹盖伏遇某官學融上達識會大通一於好惡之偏
詞參以是非之至理偶然詿誤獨不與故犯殊或者詆
訶得無從私意出一怛動衷之莫禦百端致曲而不辭
先裁以中始白於上暴勝立威之酷直期鑠金蕭何用
法之寬曲賜全璧了知漢網之闊一出伊衡之平成始
成終吾君吾相某敢不勉尸清净恭贊明良三沐三薰
華封人孰盡祝堯之意一飲一啄王仲淹何敢忘孔之
恩不至喪元未論報本
赴廣倅上潘直閣啟
散職歸休誤恩起廢一行作吏半刺雖未為卑十國為
連元戎顧猶在上上下所存名分然也起居之缺禮文
可乎將以斐然致其敬止恭惟某官為質也敏得天之
全切磋琢磨不煩師友之力視聽言動能著聖賢之功
學問成而噐識隨之聲名出則人望歸矣得官未稱其
德為政不專以才推此一心所事循吏傳之事形諸千
里其民華胥國之民舉嚴陵之政聲合婺女之鄉譽朝
發衆口夕聞九天詔除漢郎自有典故擬議廣帥它無
老成十四州安得以自伸二千石又從而相屈堅持一
靜坐鎮百浮但凝清香而飲醇酎不治而治餘尚何求
元功之功自可不朽某决科餘三紀改秩十七年貧則
如初悔之似晚耕焉之謀以仕焉而廢差毫繆千薦者
之力比按者則輕進寸退尺又抗塵容而出下策三城
水陸征租之入八邑軍民口體之須孰非長者所能為
何庸關决未必丞哉之不負有幸依栖倚高門如末至
何奉急詔恐遄歸爾猶及署姓名於紙尾何當效筆硯
於公餘狄青還奏粤功南海一澄而終晏宋璟入為唐
相巨川初濟而已恬併作頌聲永為口實
謝五府堂除廣東運幹啟
改秩銓曹初心未遂充員漕幕一飽有涯况適及期而
便即禄較其名此視彼則不及揆以實得償失而有餘
欣然下拜受之可以藉手歸矣夫惟吏部之立法其責
選人也過詳舉主之員猶未全固許赴調京官之闕不
容入徒生羡心彼蓋有司吾其何怪身為天子之宰相
職事非與它同手握人物之權衡恩施可自己出營營
失意者往往歸身焉卑者求高外焉匄内朝論儻無不
允人才安得有淹或左輔右弼前疑後丞各自有見則
甲可乙否彼非此是居多不同雖知其資所當然猶牽
於勢而姑已矧兹躐等而有請疑若涉嫌而難從偶諸
公獨不二三其言在今日豈非萬一之遇恭惟某官從
初力學慕古大臣誠以反身與物未接而已信推而秉
政同官不調而自諧每發抑揚官吏之機皆符中外搢
紳之論須賢之效乃至此孤寒所蒙何幸邪有如疎庸
未遽斥絶翻以筆研之末技信其胷中輙收馬牛之踐
蹤置之門下豈謂表裏所該無異道不容清明之世有
遺才爐韛一施饑寒俱免非以法予以人予似出大造
無私之私未為官謀為禄謀實為小吏不幸之幸感深
語淺恩重身輕不至糜捐未論報塞
通廣東漕使黃監簿啟
久勞鎮拊遄擢轉輸便道之官咫尺入潮陽之路涓辰
視事須臾回嶺表之春山嶽動摇軍民鼓舞恭惟某官
學得師友志為聖賢蚤擅科名氣習猶如攻苦之舊
亟登朝列聲容不改抗塵之初方快奮揚遽聞恬退謂
得州亦可行志雖去國何嘗介懷由來清漳凡幾太守
獨爾寇恂之借留一年餘信乎召伯之思自今日始榮
陞一節馳按百城兹乘軺傳而來廼過侯藩之舊江山
草木迎送改觀父老兒童見聞失喜來慰已恨其暮詔
歸復疑其遄顧偏方之計孰愈於上京而重内之人奚
容於久外某官不辭卑遊難避遠一充臺掾兩易歲華
豈圖滿考之將書而獲大賢之是託雖百勤不補其一
拙然終事敢渝其初心轉漕關中鮑生安有為蕭相國
之助羅致幕下烏公幸毋厭石處士之留
迎廣東運使坦大夫啟
讞獄奏功疏恩易漕方驚西部奪我東風忽降新綸還
公舊治車旆始行而遽返士民才送而又迎其為懽忻
甚至鼔舞竊以粤嶠雖分於兩道計臺皆主以獨員編
戶農桑地僅一十四州之廣歲課出納錢幾五十萬緍
而贏惟其斂少而散多是以易虛而難實由鈔法既更
之後失鹺司所助之常慶典之恩既覃丁租之數又减
歲事中熟有無猶可以通融民間水饑上下必至於窘
束與其臨事巧營而旋救寧若先期嗇用而謹防聖賢
不易之言今古難行之事非有學力孰塞弊源恭惟某
官負抱渾涵薰陶成熟守潯陽之土不以五馬為榮而
以千里為憂觀嶺表之風不以四牡為勞而以列城為
念無事不以聞於上有功未始動其中廟堂相知恩數
自異既徙官而增秩又移節而將輸豈其負才而難遺
亦以知道而可用大學之義足用不廢於生財君子之
心愛人莫先於節用粤自洙泗已有此學公從伊洛而
得其傳號為老成非徒知取而知予深識大體不至傷
惠而傷廉使夫小試其胷中可以大蘇於廣右會上引
嫌之疏遂膺就便之除人情以前而信今天意移彼而
惠此某一從度嶺便欲掃門受知未得所依聞命不勝
其喜可傾方寸不出浹旬大夫未出疆望使華之不遠
下士已執贄迎騎氣而敢遲
通坦提刑啟
氣應三陽清流道長身將一節荒服春回融為嶺嶠之
和斂作門閭之喜恭惟某官業履修大聲容煦温自載
笑載言而充之莫非仁氣凡一州一路所感者孰不東
風萬口合詞千秋為祝家人燕集忻懽滿引於椒花君
子泰通超拔上連於茅茹其可為慶所未易言
代坦運使到任謝兩丞相啟
誤命將輸亟上引嫌之請公朝從欲尋疏易地之榮未
出舊封已祗踐事雖便而濫式欣且慙伏念某生賦下
材少從末學師友之功尚淺幸獲入官州縣之職備嘗
僅能逃責晉叨讞獄政負空餐姑匄奉祠敢圖移節况
飛輓夥繁之任非伎能緜薄所堪醝法中更二廣之儲
今已貧於曩農田小熟常租之入東猶愈於西兹蒙以
易而易難遂得避勞而就佚老矣何幸恩焉有歸伏遇
某官學到太初道包羣有調元而一元正五風十雨皆
得其時宰物而萬物平大鵬尺鷃各安於分遥憐嶺表
遴選計臣一聞孤跡之未安兩與更除而弗厭衣朱公
之繡官居難近於私居回墨子之車故部尤諳於新部
暑月獲將迎之順暮年免奔走之勞一舉而數利集焉
大造於遠人厚矣某敢不勉效尺寸規酬萬分轉漕關
中尚當傚酇侯給軍糧之策通量歲杪要少副冢宰制
國用之心
代坦運使到任謝樞使啟
誤恩將漕抗疏引嫌便道改除回車視事榮有餘而似
濫喜不足以蓋慙伏念某學未及成貧不免出一入州
縣簿領沓來而相尋回視燈窗詩書幾至於高閣更時
閱歲覺壯成衰晉領平反厪逃曠斥敢圖移節而督飛
芻南方鹽法之更揆之計額而少損東部戶編之狹加
以丁租之盡蠲問彛費則自如非長才而孰辦付之老
拙豈謂往來熟而利害詳將以廉勤或恐取予公而出
内吝恩歸造化事出吹噓伏遇某官命世真儒清朝亞
相樞極久歸於掌握璿璣獨斡於胷襟控制百戎山嶽
不動而事定品題多士權衡無心而物平致使寒蹤例
塵公選西臺已拜松楸偶在而可疑故治未離繡斧雖
更而何厭晚景免疲於轉徙炎天省力於將迎新舊之
交公私皆便所施厚甚何以稱之某敢不周視歉豐謹
權出入雖無求於贏羡要靡缺其經常甲兵不問於廟
堂已登平治軍餉猶飛於函洛豈憚驅馳惟誓糜捐庶
幾報塞
代坦運使到任謝楊檢詳啟
將西廣之輸援私嫌而有請易東隅之命乘便道而不
勞雖化鈞甄錄之公亦樞掾奬提之賜得之逾分處若
為顔伏念某奮跡儒科投名官牒資格未離於州縣由
綠得緋聰明已耗於簿書覺班成白讞獄方慙於臨遣
匄祠豈意於遷除繄外計之非輕况僑居之不便懷疑
無措忽拜新綸擬足未前復為故部其為便順之甚所
愧僥踰之多雖降自天寧無為地伏遇某官受質已粹
加功更深論著六經洗空百氏傳注之學策陳千慮壓
倒三篇天人之言文行之高公卿所重兩膺嚴召俱拜
偉除持節觀風山嶽動摇而氣懾握蘭奏事星辰辟易
而芒寒贊襄宥密之功假借齒牙之論故令遲頓亦竊
光華某敢不疾鞭其罷圖稱所骫終恐伎能之短全資
契誼之高王勃在前已幸平反之無失范蠡主内仍欣
飛輓之有依
代坦運使通新除提鹽譚太博啟
專城奏效一節陞華極目南中雖故在部封之内乘軺
東下乃新遷臺治之初公朝尤遴於選人全廣遂為之
增重恭惟某官受天間氣為世竒人刻苦燈窗專而且
久討論經史博矣又精發為文章妙到古始遠而昌黎
近而坡老筆端可與之後先大則文獻小則襄公忠槩
當處以季孟四公遺跡五嶺殊尤既具全能自應大用
一收朝蹟多望國子先生之還四播召音尚甘繡衣使
者之拜豈醝事既更於近制而利權難假於常人輟此
老儒鎮時浮議少需事定即詔公歸某嘗幸親賢喜將
同事飛芻煑海均為出内之攸司移粟乞醯尚頼有無
之相濟
通都提舉譚太博啟
召節及門趣装上道詔留嶺表雖阻蓬島之清遊寵拜
皇華亦為桑梓之盛事方當變法之後又適遷臺之初
使者得人士夫增氣郵音所至喜色攸同竊以煑海為
鹽生民通用浸浸豪強之用事紛紛鼓扇而為姦齊集
其私主持以吏秦防其盗運載以兵漢室懲弊而張官
魏人建言而置使攷唐遺術比古益精𣙜端雖發於琦
課最廼成於晏大農會計增入十倍之錢末歲通量實
當大半之賦雖若有益於國多矣謂之不奪於民得乎
初焉出於因陋而為之久則視以為常而加甚官販官
鬻侵漁市價而獨擅利源計租計丁抑配農家而重為
蠧本物窮必反道變斯通推行固要人之有才職守尤
嫌名之不正顧今天下皆隸常平唯是嶠南近纔更始
去其兼者所以專其任表以都者所以大厥稱移司蒼
梧用控全廣事勢須首尾之應屬官為東西之分物論
間疑其非難摇國是詔書大勇於發正藉人收付以四
十二州之重權出於二三公之精鍳恭惟某官資拔物
表學窮氣初渾渾先秦之文章凛凛後漢之氣節澹菴
渡海獨與從遊連帥還朝首先薦召有以結兩公之好
知其為特立之人苦遭當道之豺甘作退飛之鷁普寧
之治聲方著侍從之鹺論又陳非頼粤人孰諳粤人之
肥瘠不資朝士莫酌朝論而從違兩端皆全五嶺希有
獨惟門下卓在選中方報賜環踵聞持節嚴夫子懷土
光生友壻之門朱買臣歸鄉喜動故人之色人皆羡只
公獨晏如雖姑假途寧微旬浹之欵曲肯略温席試發
生平之討論近功有以權之遠業於是卜矣某濫聯末
至之客欣拜先驅之塵嘗識江南之風流要從名下而
即可蜚蓬蹤跡猶幸遇國子韓先生於八千里之餘汗
簡馨名何當繼曲江張相國於五百年之後僉所期望
亟其勉旃
賀坦提刑轉官啟
黼坐攷功繡衣增秩元康大夫之爵聊復償勞直指使
者之風愈為增重蒸出兩眉之喜散為一路之春恭惟
某官平生所行一出於學直從起居飲食而始次第用
功推至進退升沉之間率常任理幾書奏最一節詳刑
平反未嘗以為功全活無意於望報計日計月之事非
公本心懋賞懋官之恩有國常制姑事循進尚淹老成
或謂年老之遷殆為驛召之漸一朝而上百志以酬某
淺學辱知之深愁顔聞報而喜身登八使一官何足以
為榮賞及近功遠業可知其得睠足深賀者姑少遲之
賀廣東提刑坦大夫特轉一官再任啟
雅意解歸特恩因任文階再轉僅酬四牡循行之勞使
指重宣大慰百城挽留之望嘆公已久於在外幸我猶
得以相依恭惟某官氣宇渾涵官途緜歴嶺表半行吟
之跡潯陽餘坐嘯之聲蠻俗告勞聊復詘馬長卿之往
越人蒙德自當趣嚴夫子之還姑以内外更迭之制酌
其中合於日月論思之地擇所處一路皇皇恐失所頼
九重往往重違其情寧屈一賢以寬南顧竚恢殊效而
速北歸但一二可書則不磨况尋常何立而非偉凡是
遠業所存者直於今恩而卜之某蒙韓見知借漢為頌
衣繡使者久驅馳於琅琊泰山之間觀風大夫行超拔
於光禄大中之上繼今以往可賀猶多
代賀提刑坦大夫轉官再任啟
疏榮進秩一時再拜於殊恩乘傳觀風新節復循於故
部慰一路願留之切表九重見信之深傳者翕然為之
甚喜恭惟某官資充以學實侈於名榮路當翔於太清
宦遊肯屑於二廣專城課效政聲已甲於西州攬轡詳
刑風采又傾於東土冤獄屢雪寒鄉皆春但積勞而著
功合由外以除内懲數更之弊漢宣爰賜以褒書責久
任之勲郭伋尚稽於召命朝論自定公歸少遲某方藉
餘輝兩逢盛事聞音至止如已得之久次而轉為大夫
固未足為揚子雲之賀使訖而還報天子當有以酬馬
相如之勞頌詠之私敷宣罔既
通廣東漕使馬少卿啟
一官左計改秩未諧再調南來趨風有便正萍蓬苦自
飄泊與繡斧適相後先得所依棲謂之幸會恭惟某官
飽韜有本之學熟揉不羣之資娛嬉成文章俯取上第
漫浪出仕宦洊試中都隨職高卑結知君相郎星拱北
致主之願未畢酬卿月照南觀風之行不憚苦藏哲於
晦以嚴行寬或謂恩比湖而加深斯宜坐與嶽而俱穏
嶺表將漕會猶未得其人荆南平反公有已試之效疏
恩下詔易節按城豈二路上游控山川之交而一心兩
耳熟風聲之久取道不遠成功可期湘人送而廣人迎
徒爭境上軺車遣而鋒車召恐在道中再歸近君始畢
遠業頌言未盡國史不遺某百拙招窮半生坐懶情性
躭筆硯是物莫移詩文汗馬牛於饑何補一行作吏而
幾困再轉為丞者三年雖多薦書偶一戾格復墮選調
來為下賓蕭何漕關中或略藉鮑生之計裴腆在幕下
終須期劉晏之知雖無他長敢不自效
回廣東李帳幹啟
曳裾邂逅已嘗傾意於一見之間轉首差池豈料同官
於十年之後並時來上託契則終書尺過於殷勤禮數
似乎顛倒恭惟某官好學成癖與書忘形燈火新功半
出科第之後旂常遠業初試州縣之間不輕一尉而安
之可見平時所養者未露厥穎已雷其聲方梅福觧南
昌之官浩然期於有立維漢朝虛東觀之選疑以直而
不容復此斜飛而南何時穏步而上知音不少待價未
遲某有志無資始勤中勌謂道可自文章而入試浪用
工然學不為性理之歸終難傳遠方悔少作而收初心
技忽癢而復為喜至狂而莫禁關鍵徧求于前輩源流
肯徇於專門青出於藍誤以師道為坡公之派白守其
黑幸幾商容發老子之機大道得新聞公家直餘事
代運使賀坦憲陳廣西漕啟
肅奉綸恩晉將漕計觀風察吏易地似勞上塜過家取
途良便所得適如其所願相知皆快於相傳恭惟某官
學得其宗氣充所養潯陽鎮撫課效有餘而未嘗事名
嶺表平反活人無數而不以為德驅馳四牡首尾三年
顧桁楊之久空思松檟而欲掃顯以西部殊愜中心榮
擢里閭衣繡何如於衣錦飛輓芻粟養兵不外於養民
要使二者之適其中或於初焉而卜所處討論有素施
設可知關中給軍糧雖似屈酇侯之重冡宰制國用要
何害周公之清所行固有後先其業均為遠大某結交
雖晚荷愛惟深屬聞報之已遲恐餞行之莫逮錢流地
上竚策木牛流馬之勲粟移河東喜借山玉淵珠之潤
代廣東帥通廣西漕到任啟
九重遣使出觀五筦之風三命申恩仰見一人之睠軺
音俶至臺事鼎新幸聯嶺表之遊敢贊門闌之喜恭惟
某官才將以德學世其家經術精深繼泰山先生已絶
之統文章俊逸下紹興尚書未到之工聲華久播於搢
紳步武合登於閶闔直指固由於親擢南遊亦近於斜
飛自東至西雖餘千里道途之邈以閩視粤豈有百城
風物之煩是謂自卑而升高毋云以遠而易近况綿歴
之已熟何將輸之足勞區區粟輓而芻飛往往絃鳴而
鴈落行上木牛之效南海澄清竚歸金馬之居北辰密
邇它時竹帛所載竊意權輿於今某專閫無功餘光是
頼錢流地上富民遄聽於封侯粟移河東隣國庶免於
為壑
代使長馬少卿回廣西林轉運判官啟
當路知音列上牧民之最公朝懋賞晉膺遣使之華祗
拜新榮回瞻故治所識草木亦先光輝恭惟某官踐揚
有聲操履無玷施設發於持滿聲華日以增高佩綰左
符留餘恩於已去之後轉輸上策卜成效於未試之初
視事幾何聞風悚甚更能持以不倦必當卓然可觀雖
近功非遠業所關然外計乃中除之漸竚膺急詔入踐
華途某嘗幸同寮後欣聯部錢流地上雅知游刃之餘
粟移河東密藉富隣之潤
通廣東提刑吳大卿啟
一賢入耳再紀關心墨綬兹來何幸際乘軺之始繡衣
它出未遑躬負弩於前喜初至於失眠懼復為之欲汗
兩紛交奪朋素小遲恭惟某官秉彛不羣絜矩有道悠
然雋味得於經史子集之中爛其雄文發於碑銘記序
之内揆以古而合施於時也宜朝廷羽儀王度黼黻小
却猶合内相之任方諧物期上卿不為左遷之官未與
人稱枘方難入材大莫容與其枉尺而直尋寧若屈身
而伸道彼退此進燈火十年之功小窮大通簡編千載
之業論久復定恩優如初鵬怒如飛視草盖分内之事
鴻漸於陸觀風且嶠南之遊綿亘二十一州縱横三千
餘里華輶所歴竒觀之多山嵒養於虛豁如顔子石筍
立於獨挺若伯夷至止發揮歸歟收拾凡是馬遷所感
慨一於史記而吐傾比初述而更高為後傳也必遠某
不足受道未忘學文攻苦無功逐貧不去三百人進士
之末二十載選人之中置散日多滛思風月養慵年久
疾視米鹽恩與陞朝法應宰縣雖曰貴於撫摩耳其如
責以辦治何何况直鈎非宜於釣所至竭澤孰可以漁
淛視江而猶難廣校湖而差易容堪措手猥用投身獄
訟希疎曾未桁楊之卧臺評密邇豈無牒牘之移亮其
無它恕所不及俾安南國之跡當盡子民之心退食之
餘讀書而已松林無事何當得雄著傑作而編之桂筦
有詩猶可續名山大川所藏者儻容附見庶獲流聞
代人賀洪閤學除内翰啟
解直延閣升華玉堂雖文聲素高當居詔誥之任然恩
數特異實擅搢紳之榮郵報四傳輿情胥愜竊以禁林
清選天子私人賁時華國之文固須大手引誼格君之
職更要真儒况侍燕閒每承顧問隂贊萬機之决誠為
二府之儲何竢上臺方資燮理始稱内相已藉經綸惟
才學噐識之兼全庶文章事業之俱到恭惟某官妙得
父兄之授志惟聖賢之歸加以薰酣至於成熟鄴侯三
萬卷涌在筆端吏部二百年推為盟主曩居青𤨏獨對
紫薇代王一言之間增國九鼎之重比還朝列平擢史
官雖云汗簡之傳繫人榮辱孰若黃麻之草關國重輕
付之老成僉所厭服某慕用久矣傳聞忻然惟前此之
名公多繇兹而大拜院中驚見猶未為令狐綯之光門
下平章始可為李德裕之賀
賀留樞密啟
解慎坤維留登樞筦恩等執政非徒擅上澤三世之榮
身居當途又可為下光千載之業士類驚聞而增氣國
人喜至而破顔惟軍旅尚深沉之機故廟堂建宥密之
職尊卑分為四級厥品有差長貳俱握五符其權無二
况百二山河之半失盖六十甲子之一周天運既窮則
必通國數久竒而將偶版圖故土非為問罪之舉莫能
自歸帷幄謀臣不能循常之時容可苟處加之同事僅
乃二人房雖方欲與杜而共圖召未必肯為周而久駐
一旦忽專其任百端皆仰其成内而進謀决可否於陳
平之口外而督戰寄勝負於裴度之身其為責人已重
乎在當今誰能勝者恭惟某官才高不露噐大莫涯摩
撫蕃宣已闚鎮浮之有餘量論思獻納更卜經遠之無
遺謀贑上難摇之聲已能復廣於江西蜀中既驗之策
豈不可移於天下輿情所期者如此聖意其出於是耶
報至國門詔司兵柄自從槖平陞二府尋常典文之皆
然纔賜環徑入副樞二十年間之未有其為際會可謂
闊希然睠厚則責望不輕而感深則答酬未易陸贄無
籌之不效始可報君武侯有志而未伸甫能逃議彼王
導謝安之懶計殆方叔召虎之罪人要恢君父之廟謨
共雪祖宗之宿憤兵猶可練將實難求紹興兜鍪之舊
人幸而未死則亦老矣乾道毬馬之新進非有所援其
多訾歟裔緒顯微歴資深淺是皆不足多較莫若一無
所拘得其材能雖拔於小校下走可也負大智略毋苛
以曲廉細謹責之未聞已虛其心而衆不孚安有人百
其勇而事難集任百摇勿移一定之力縱小阻無害大
疑之勲此理灼然我公信否某誤蒙知已喜得除音賀
客莫非諛意者初喜而終厭門生何容隠宜乎人頌而
我規中心已見於前言末論敢申其餘意人惟鄧禹是
附非舉才孰從而慰存上以留侯相期須决勝斯可以
稱塞拳拳之素喋喋奚殫
代潘帥賀周丞相啟
拜恩天陛陞位鼎司獨冠樞躔久篤宸衷之睠分持魁
柄始諧天下之心聞風爭傳舉國相慶洪惟今上夐出
古初聰明有得於生知邪正不容以形遁百僚庶尹擇
人每猶難之三公九卿注意從可知矣自繼明已餘兩
紀凡論相何翅十公其間得賢固不云乏所許立事曾
未之償故自比年尤加遴選非雅負過人之噐豈輕容
秉國之鈞恭惟某官忠勞兩朝夷險一節初排權倖嬰
鱗敢前再入班行張膽如故兹皆由學問而發所以致
聲華之歸荷槖玉堂愈重廷紳之望密機宥命端為宰
席之儲幾聞閧傳今果真拜雖臯視禹而有間然房非
杜則莫籌衆正之路既開太平之基斯立某受知已厚
借芘復多久苦肺經之重昏忽聞郵報而差醒望平津
之東閤猶阻造前觧漢守之左符敢煩致曲賀仍有請
僣實莫文
賀周丞相啟
榮奉制麻顯登揆席斡旋樞極遐衝寖折於密勿之中
掌握宰衡公道頓伸於平章之始恩拜一日慶關百年
竊以廊廟有所設施搢紳謂之造化億兆衆安危所係
二三公可否之間設若胸中猶未似天地之大措之天
下孰非干隂陽之和適是方今之難殊非曩者之比由
來國步迭相盛衰粤在靖康百二山河之半失再逢丁
未六十甲子之一周雖至數未易以竒耦推然常理容可
以乘除卜物窮當變天定必回况漢德無不思之民而
敵人有可襲之釁左賢王右賢王爭立之怨當自相攻
前將軍後將軍並發之機豈宜少緩𬗟惟上意雅在中
原事雖分委於羣才功實責成於兩相内而修政列辟
惟武侯率以忠勤外而董帥三軍視裴度為之勇怯敢
負重任非循常人恭惟某官得委和所鍾為致遠之噐
連收科級率以上文章道學而獨優兩入班行皆因排
近戚倖臣而輙出方當甘於投散地已料可以為貴人
改元淳熙復位侍從滿意田千秋之對立可封侯安知
張九齡之還尚煩視草更歴二府遲廻七年幾虛爰立
之傳今果具瞻之慰自一命累陞於一品悉膺内除由
三館直至於三公皆擅清選睠如此厚公若為酬江左
以來不翅二百年之久河南之外未取一塊土以歸誰
非駕說於天時曾莫歸尤於人事六朝已失今日何懲
為國計莫出於用人得士心無先於虛已專援親舊固
無以擴大公至正之門必遠嫌疑恐未免為曲廉小謹
之道謝安石之舉姪為上將源乾曜之黜男為外官顧
何拘之有哉惟其是而已矣凡百事機之予奪一視理
道而從違我二輔臣無苟容心於上彼百執事敢不努
力而前一意主張而勿摇十年恢復而可必報君無未
了之事歸老有可言於人某聞報增歡撫懷過慮調鼎
不能無忌於水火之攸激和羹安得有嫌於鹽梅之相
資儻俱不言空為趙憬賈忱之更遜寧小有異奚害姚
崇宋璟之同歸推此一心形於四海迄致泰平之極治
始為燮理之全功至若疎庸甘於潦倒薦人至二千石
想不欲犯移權之名除吏幾八百員卒未敢為挾故之
請夫前所告盖出於忠
代人賀韓戶部除兵部兼知臨安府啟
版曹奏效黼座疏恩改服夏官似用平遷之典就開京
府實膺隆寄之榮孚號一頒師言胥悅伏惟某官貴家
令胄明世偉人藍綬效官蚤值功名之會黑頭遇主遄
登侍從之班試以浩繁投之倉卒刀有餘刃目無全牛
人疑未究其長才上謂猶堪於巨用帥閫首推於大尹
難得其人國威全寄於重兵孰尸其籍一身二任前軰
罕能唐朝中葉以還吳湊一人而已執事今分其美闔
朝皆歎其公趙廣漢得民心行為京兆之治最楊宏禮
知軍務上繼越公之家聲某慕名積有年聞報不勝喜
長安見日亟上九天之梯尚書植槐端為兩地之兆將
來所賀復大於今
