緣督集卷十二宋曾丰撰
啟
謝二府堂除義寧知縣啟
右某注擬沙縣復蒙勅差知靜江府義寧縣者妄就
壯邑誠為拙謀瀝墨控情殊負凟尊之罪疏恩易地
特回造物之私較其事則以簡而易繁論其期則促
遠而成近便當赴上歸即治行事已隔而復諧恩莫
深而加感竊以方今薄宦惟縣為難肆是邇年其難
益甚凡在就銓之日必為擇地之謀獨坐疎庸初傷
過聽誤膺繁劇預恐難支况處至貧之中復需最遠
之次公私兩失其便反覆屢為之驚自微點鐵之方
鑄此大錯安得障川之手回其狂瀾四顧無門二天
可託茲蓋伏遇某官以道宰物為官擇人用隨其才
非所習則勿強士有所請可以行者皆從揆度駑駘
之資耽迷筆研之事俾之撫摩凋瘵猶懼不勝責以
辦治賦租豈容無曠與其於既敗之後而猥爾加罪孰
若及未往之前而聽其改圖奪七閩難治之邦與五
嶺易為之邑強名百里僅滿千家槐根出而馬骨高
雅宜藏繆紙尾摘而雁行退容可讀書意其與道院
等歟目之曰吏隠可也持心不懈滿考可書俸雖薄
而無餘免雷饑腹景况多而可詠會癭詩囊舉家十
數口之安一出二三公之賜某誓無背本志敢替初
涵飬南甿固當體武王不忘遠之意提撕下吏更幾
推泰卦無遐遺之心
迎廣西經略趙侍郎啟
新皇嚴外遴於八命之頒舊德策衷捐以十連之寄
詔速西上聲摇南中編甿蓋有蘇期屬宰得非幸事
恭惟某官親見前輩密傳正宗起居飲食之間不外
道德怒罵笑嬉所發猶為文章外彪一出於中弸幼
學滿期於壯用晁董公孫之對尊主庇民燕許陸䞇
之詞代王華國道大莫容其獻替才高猶屈以蕃宣
兩委殿邦皆書最考漢三公有闕當於循吏而選之
周九牧非輕處以侍臣則過矣竊窺上意加念邊陲
非資從槖之華孰借帥垣之重謂持一節嘗至半途
垂矣建臺何八桂軍民不幸而未遇復茲開府豈七
星風月有緣而莫逃好音一傳和風四扇雖遠涉不
應為近貴之凂然薄勞何患無厚恩之酬前為桂管
之長司近有唐人之成例李伯藥請郡暫輟侍郎之
除張九齡還朝遄膺相國之拜一心精白千載汗青
某行事鳬趨願言管見嶺表非内州之比府中無外
邑之需宿逋類是全蠲新賦居常半閣厚德見於前
政寧必急趨符移畀於遞兵勿專走介期程一定職
掌相安束帶而見督郵免折陶淵明之氣彈琴而治
單父容殫宓子賤之心
通靜江府二倅車啟
天憫其窮循改陞朝之秩命安於薄平收宰縣之章
其受門下察焉蓋與府中等爾行將請事合預修恭
恭惟某官抱負通才躋登膴仕青衫莅事已覃經國
之思朱紱賁身未薄抗塵之况疾飛垂上小却復斜
撫軍若民姑稱半刺賞風與月直謂平分六曹不止
於關聞四季猶兼於行縣吏有臧否權無黜陞上雖
付以不輕至名通守公亦處之無擾要活齊民郡無
急符縣可寬責初政渴賢之日諸公貪仕之時寧久
外翔但為南利某逐貧無策忘祿未能初叨通籍之
升拘於近制例畀南邦之任難以他營得闕極南為
謀最左所貪簡静其便疎庸邑小民貧不容取效於
拊摩之外心勞政拙未免歸身於覆護之中芘我至
終從今為始
代憲使梁大卿賀趙丞相自瀘州移荆南啟
去國渡瀘茂著偃藩之績回車出峽光膺易地之
恩轉移漸近於中天疎遠例資其餘照道亨可卜
物論胥諧恭惟某官崛起西方巍掇上第膴仕之途
寖歷臞儒之習愈堅初際風雲龍虎相應入調鼎
鼐水火不爭宰衡無心而物平山嶽不動而事定廟
謨偶有所向朝臣不得與知獨與蕭何密作關中之
計姑煩葛亮遠為渭上之行胷次有成謀江南無他
慮何詔出蜀復留帥荆控持中原為我四通八達之
地考按前古豈他三國六朝所争高卧上游大寬西
顧蔡功有叙裴度可歸某稔為門下之遊空負嚢中
之出雖四牡未榮於九棘然二天猶藉於五雲感悃
居深頌言敢綴以輔弼臨翼軫之分跡猶遠於北辰
自岷峨溯江漢之流心已歸於東海滿期再相永託
孤蹤
代憲使梁大卿答江州婁守啟
顯膺隆睠陞偃大藩方報下車和氣湧九江而幾滿未
遑上記好音隔千里而遽來何謙似之所慰多矣恭惟
某官磨磋已熟趣向更高談論纚纚可聽學問往往有
本纔為時出輙以聲聞樞庭策編摩之勲文章華國輔
郡借拊字之手政教宜民豈私舉我所知不敢揜人之
實肆聞入對式簡上知猶煩把麾庸非責已試之效復
拜召節定自有非常之除百勞併醻遠業可卜某故嘗
結契今復同官不惟私幸之多亦獲公家之助軍民雀
躍喜承豈弟之臨獄訟冰消庶免平反之累
通廣西運使朱太中啓
資身無策隨牒有年墨綬字民應新制於改官之後繡
衣觀俗逢故人於受察之初曾未面承已先心惬恭惟
某官性情歸厚天地委和極深研幾學有根柢經事綜
物才無鋒芒自布衣韋帶之微至紫綬金章之寵小試
靡不效大用從可知入格君心始酬邁往之志出將使
指似落斜飛之途上軫北辰遠懷南極鹺法變更之始
軍儲匱乏之前它豈無能類非已試朱轓二千石坐精
錢糓之籌白粲十萬艘飛餉江淮之戍人孚則久上决
於茲姑輟儒魁枉視木牛之運略收課最遄歸金馬之
班富貴遁逃以無門功名廹逐而不赦所遇有立其傳
不磨某病乘其衰貧重以累以筆硯尺寸之伎為饘粥
斗升之資會逢詔恩叨改通籍稽之令甲紫衣無免邑
之文揆以已私華髮豈剸繁之具難辭百里未免一行
所在孰非顰眉江淛為甚其中猶可措手湖廣庶幾財
賦責輕租稅入薄又從而擇其易者或可以用所短焉
卓茂心勞天知足矣陽城政拙人笑任之顧不與流俗
同幸猶有諸公在
通廣西李經略啓
干禄公朝負丞支郡一行作吏何卑敢辭十國為連有
大可事記省接詞之舊驚嗟承命之新不期然而然可
謂幸之幸所宜稱謝其得忘言恭惟某官得天純全為
學成熟羲農二氏以上閒暇討論鄉黨一篇之中從容
踐履發亞聖大才之實為先秦古書之文姑用戔餘輙
登魁最作難弟之氣無聽臚傳而無名廣嚴君之聲未
躋法從則未惬匪朝郎選伊夕卿聯去彼輕非重一麾
在我大可細萬物清高遁事其如莫見赦何富貴逼人
正恐不容辭爾更貴有立而藏難名某亶餘寡聞良欠
督慮謀身疎甚差毫謬千知已缺然進寸退尺二年置
散一意養恬塵外山水之音擬之倫脊世間名利之味
待以圂腴怵於□饑屑此斗食其為道途左矣况落嶺
海外乎要服臨邊治中無况之非冷介藩在上麾下有
光之可偷自幸鴈行之中相容虎榜之末夙契難言於
厚薄今階有間於崇卑問無恙書冐講謹初之禮請不
屑教庸資善後之圖萬一逃尤始終歸德
代人賀葛樞密啟
明命誕揚偉人超用顯登宥密人無不惬之心潛事
經綸時有可乘之會太平指日薄海破顔恭惟某官
間氣挺生傑資穎出充以學問玉磋石磨歸於聖賢
霜凝水落凡致主澤民之要者自治心修性而出焉
追先秦之文章一家所集幾數千卷取大漢之科第
五世之間至十三人公在其中人推曰最方當筮仕
之可紀已料入朝之有餘金櫃紬書訂八索九丘於
積訛之後玉堂草制還三盤五誥於流靡之餘彈糾
摧姦論思沃帝各得其體一歸於中厠東宫之僚既能
講貫握西府之柄必善圖回輿論臆知其然壽皇意出
於是惟其恬養不急於進是以榮拜猶似乎遲朝望久
而孚靡不期於後效人情貴則懶當無負其初心非獨
恢兩朝天子之圖庶幾卒先德侍郎之業某因逢奮迅
自嘆沉迷薄宦遠遊嘗為下掾難兄外補實作使君既
效駑駘於憑軾之前又輸犬馬於易簀之後追念斷行
之雁當容投木之猿恩不吝於吹生報豈辭於效死久
圖有請正坐無因適摛贊喜之詞敢吐願言之悃雲從
龍於未飛之際已望沃焦川得舟於欲濟之初何當拯
溺肯一援手甘託終身
答東莞王知縣通赴任啟
分千里之教遺愛至今而猶存拊一同之民先聲到處
而已滿凡託庇誰曰非幸况同僚不言可知恭惟某官
學古飽聞為時強出非侯伯之客資望愈養而愈高為
子男之邦才猷隨試而隨效謂履歷已如近制則飛翔
必在華途久嬉文字之中豈他可凂再屑簿書之下非
理所宜顧隨寓而皆安信宅心之甚大素自鐫磨所得
者行於拊字而卜之不日政成猶容目擊會音見意已
蒙忘懷於傾蓋之先握手論交奚待責信於結盟之後
答交代葉縣丞啓
七閩多士非傑然豈動仰高之心二水一官得賢者足
為善後之計或者天所借幸為之喜而忘窮恭惟某官
氣擘太清學窮上古發諸詞翰渾乎天理自然之文華
以科名視若生平固有之物言行莫非中節榮枯未始
改觀雖久取青猶常攻苦養不熟則不已氣愈磨而愈
平尉職固卑凡所行者皆長貳所不及中年未達處之
恬然如少壯之不忙豈官無大小惟其人而仕有遲速
非所計翻得艱險之助愈恢清修之操雖今驅馳復爾
州縣非晚騰踏矯焉風雲萬一其志猶未畢酬尋常所
為自可不朽某有可以飽不輕其身為米折腰所得未
酬其所喪簸糠眯眼欲歸尤急於欲來毋多逗遛庶蚤
傾倒
通浦城縣丞啓
充員宣化允濟難期聯事得人恊恭可必吾行有藉於
此今日孰為之先尺書寫心千里對面恭惟某官質不
肖俗學無叛經謹一毫於起居之間吾儒氣象輕萬物
於觴詠之次前輩風流介將以通應出於定中除牽於
資歷固矣外補置之冗散可乎丞雖負余聊復爾耳世
豈舍我姑少遲之諸公爭欲出其門列剡疾以聞於上
明主久渴而乍沃美官多欠而併酧一日致身而有餘
須終㥦意百年報國而未了當預為謀建所可書傳之
不朽某分安於薄官守其常十考無功未能勇退一同
已試可歎徒勞茲為補黥之行又是鑄錯之舉凡所未
逮於焉有資嫁微官共縳之愁置尊酒同斟之笑余有
公事子姑去敢不體藍田之真我醉欲眠卿且歸幸無
疑彭澤之矯
通交代瓊州梁倅啓
不擬佐州敢言擇地新遊疆境蕭條少海之陽舊政簮
纓烜赫太師之後舉家法移之官政留已功遺於他人
臣細蒙成始終知免恭惟某官氣無羣有才易至難加
以學而成之熟之外無圭角充其器於遠者大者中莫
津涯惟盛德然與難兄似意其晉六卞相陸續而進位
公卿否則唐二張自劑量而分權將相姑從半刺左矣
况落中州外乎驟用未必不投世以疑馴進豈失為養
吾之望於以知是小回翔者乃所以為大奮迅歟董仲
舒相膠西之行本非上意黃次翁丞河南之滿得不中
除所立無一毫之無稱其傳不八葉則不止始開其末
後榮於今某休休未能進進無路豈容五十歲之後不
為六百石而南禄厚難酬敢為不事事者民淳易治可
以無為為之其如靜之功乃是仁者事曾未得蓋公之
道能無虚齊相之行化魚鼈之民為衣冠貳何益長行
蠻貃之邦以忠信後可師前有以告新庶乎善後
回鄭昌化謝到任啓
優恩分竹籍甚先聲飭意開藩凛然初令人已孚於未
至事可料其有終得人移風與郡增氣茲蓋恭惟某官
以學自揉與天相融從事六經會糟粕歸於純一假途
三略視英華特以緒餘非勝已私未為我武觀光上對
拳拳推此而言之服采外庸在在行其所飬者何施非
冬日之愛無往不春臺之登凡幾出而乘浮桴盍一歸
以奠京枕若為千里又詘一行莫鎮南浮綴泰山而借
重能循中坦澄沙海而使恬民則華胥公其色究將星
明徤辰極尊安某有幸資輝何辭贊喜出籌邊事專尚
伐謀之兵歸策朝勲恊成戰德之國
謝諸司辟晉康啓
儋爵左謀負丞南壘三司計吏薦剡容名其間一障乏
人辟書接踵而上聞者初疑過舉得之終出誤恩其如
衆口何秖自厚顔爾竊以粤壤去中都之遠朝紳視東
廣也輕在祖宗時為州縣長非敗官起廢者折資受之
必逐客待罪焉失意至此自銓選員多而闕少凡官遊
退易而進難與其請中州須遲遠次孰若補外郡且就
近期雖荒城猶復羣起而爭况節鎮又非常行者比地
望近上廟堂重於予人事權由中臺府難以為請拒人
有可藉口屬吏寧敢垂涎加之宵人廹此晚景一則資
淺二焉勢孤豈其挾骩骳之文譸張自售可以欺穹窿
之聽僥倖相容蓋斗大之地易於為而寸長之材可以
用雖云人合亦曰天從不然一路依歸惟帥臣使臣而
已何以同時趨事得年契日契於茲窮呼聲聞重諾響
應茲蓋伏遇某官萬善已有千能時須致身非自榮要
以先進而資後進報國無他道取諸人謀以為已謀惟
其私而無私所以大而有大與二三公者於心不二三
其心使尋常人歟所獲非尋常之獲恩重身輕固矣日
暮途遠奈何某敢不圭蠲神明矢效精白入國問俗隨
時制宜民居也頑未容以不治治也事幸而簡猶足以
無為為之舉晉康州為周樂國俯則可酧其志仰焉不
負所知雖曰公舉奚以私謝為要之終惠猶有初望在
匪旦伊暮不公則卿大臣事君以人但以是心推誠焉
爾君子成人之美敢於此德忘誌也耶不至喪存未酬
生死
到任謝朝仕啓
三司合薦溢美上騰一札分符濫恩下逮人知降自天爾
誰與為之地乎有借齒牙敢忘卵翼伏念某不勝少也
賤猶頼生而靈幸而可以讀書惜乎莫之聞道吾學未
足以恢吾志備數末科斯心猶歉於臨斯民充員下吏
勾稽未熟仍歸溉撫字無功况催科為州縣官下之志
未有不牽於上之勢行聖賢事今之宜得無難徇於古
之時其間惡之有甚於好之所幸舉者猶多於刺者垣
坡專剡容有私嫌臺閫同辭獨非公道錄其貳郡一年
之績付以長民千里之權闔朝以為宜然當宁何有不
可茲蓋伏遇某官得天委順為行中清其張我朝之羽
儀乃增吾道之風采主持國是差毫謬千之不容歎息
才難拔十得五則勿責博諸外議公則衷言宰執持此而
亡疑詔除出焉則㒺咈頼以叨冐熊車雙轓惡乎答酬
駑馬十駕甲後庚先之敢忽辰出酉入以何辭境内農
桑勸焉民間飽煖足矣他無易此終不替初彭城之美
猶浮豈無逃乎宋少府之議刺史之威未霽何當誨以
丙大夫之書萬一苟全百千曲荷
到任謝五府啓
非才分刺未望專城臺閫容情恊以辟書而上廟堂過
聽從而出命於中聞者同辭謂之異數斷斷非所宜得
兢兢莫之敢安竊以牧守之職近於民朝廷所用慎其
選首焉會府次則潛藩事體重於長一動則萬目所窺
及矣人才輕則玩百補而千穴之敗出焉勿徒悔終寧
過謹始寸量銖校有一毫之失而難容曲問旁詢非衆
譽所歸則不予顧有如僕曾何若人無力而讀書孤不
幸而决科早惟其學焉之志以仕焉而奪是以舉者之
功為刺者所妨遭縣火烖不容於使者問州星變無罪
而黜之何期公道復明未以微懲遽棄二任皆從通理
而滿諸司又復合辭以聞會稽印章未為斗大買臣才
舉猶負寸長耳目敢為朝廷欺耶父母宜為赤子計爾
播告天下頗為合公開陳榻前殊費致曲疑其薦者溢
美洵知幾乎濫恩茲蓋伏遇某官養成休休充至渾渾
其容與大海似任雙鳬乘鴈去來而無蹤所施如元氣
然忘小草大椿增損之有間物物自足心心相歸况經
臺評而罣吏議丐沐沐我嘗洗垢而一新以風風人又
嘘枯而復茁拔貳為長付軍與民於大造為無私之私
在小吏敢不德其德與其許門下以必死徒務私酬孰
若使民間之更生亶為公謝時則左輔右弼志於内修
外攘奉行有偏反揆下識備戎行既無武勇報恩德惟
有文章協成蔡功晉國莫難於自任編為唐雅柳州豈
得而他辭
代德慶趙守任滿赴闕謝五府啓
乘一障於荒服慚負空餐借五雲於慶霄幸書滿考猶
許詣銓曹而有請豈容忘恩地而不言伏念某實本庸
人名為公子太上皇睦族叨聯武弁之間今天子右文
濫綴科名之末任萍蓬之隨牒累歲月而得州恩平蓋
周公之魯封晉康乃文帝之代邸二城俱五嶺之望山
川氣雄千里况諸侯之邦民社寄重方初視事未必曠
官始終四年辛苦萬狀百廢不能皆起首勸農桑四民
未至舉安觕逃凍餒諸司偶然過聽兩剡皆以最聞寧
無愧心亦可藉手茲蓋伏遇某官才高不露道大有容
中外具委於人短長各隨其器病如汲黯何嘗臥治之
是嫌拙若陽城不以催科而見責魏相不因淺薄而得
罪黃霸猶從煩碎以成功致令冥行亦獲善罷一丘未
具百口無歸頗垂涎於斗升復投跡於爐鞴唐錄名姓
已幸與下方之求漢缺公卿何當在次用之選雖所願
者奚敢望焉
通潘經略啓
綸綍䟽恩自一節委十連之寄旌旗諏道由重湖壓五
嶺之衝處賢得宜來計乘便兩事適所符者輿情為之
翕然恭惟某官少修壯成厚蓄薄發千里古諸侯之地
春滿莆田十州部使者之風秋高衡嶽寬嚴純出於德
君相稔知其勞云何直東壁之圖書又復畀南州之鈇
鉞外顓戎閫要未失道山之遊中寓朝行庶可重清海
之望聊復捨軺車而憑熊軾會當扣𤨏闥而排金閨分
内榮豈不多將來頌猶未晚某叨在末至之客快聞鼎
來之音後功或卜於先聲終計吾觀其始發越犬吠雪
非至靜莫鎮列城之浮海鼇戴山有餘力可任九鼎之
重進進莫料區區何言
回州縣官賀年啓
夏正建寅四時告始春陽出甲萬彙向榮况在偉人又
為亨會恭惟某官順迎天秩敬履歲端頥神須恊於元
功惠令更參於大易應乾三數德隨物而潛通居泰初
爻道與時而偕長其為可賀蓋不勝言
代使長賀冬節啓
日短初長潛應陽生之候卦剥始復端為道長之辰既
忝同儕敢稽稱慶伏惟某官搢紳善類繡斧重人席闡
放囚上推德意傳賢斷獄内責隂功斯培遠大之資况
練冲和之氣明神交相福禄來崇正色外臺聊為君子
之養性明年亞歲必厠京都之賀班
通同官賀啓
日短初長潛應陽生之候卦剥始復端為道長之辰喜
不勝情賀有常禮恭惟某官道研氣始躬養精元德與
辰而俱升功隨子而並見幸甚端人之得志庸於亞歲
而輸儀不善頌椒未果奉巵而為夀何人銘韈猶容視
履而考祥贊詠之私敷陳罔既
謝李舍人薦充著述啓
代言西掖不吝推賢追記下僚猶容備數惟其取於甚
疎而遠於以見其至大且公施以不貲受之有欿伏遇
某官純以學力充其道心豁然方寸之間天地相似敬
止函丈之側搢紳自歸論思獻納之餘循行撫綏之次
詢諏人物武後於文題品士流德先於藝有以有志於
文投者不以不及於道棄之知其人也深疏以聞於上
敢圖骫骳終焉愛之愈於初曲賜吹嘘一之甚矣加以
再著述固云名爾抱負須其實然無聞已過六十餘何
道可塞萬分一左右史不艱其選容與汗青大小事有
可以書誓殚精白上勿為唐宗所奪下毋屑陳壽之貪
有潔初心可香晚節日暮途遠幸已附驥尾而前恩重
身輕敢不舉鴻毛以棄吾志决矣已知信耶
謝管提刑譚提舉特薦啓
疎於進身謾爾入嶺常程論薦偶已具於視事之初特
意推揚了無望於解官之後獲從望外歡溢情涯竊以
自上古數至中古以來凡先進必為後進之地遇賢則
舉當無親疎之嫌隨數而收安有多寡之制下逮叔世
始萌猜心持節把麾雖應舉官之格陞朝改秩復拘定
例之文適值多材又牽正法莫從致力徒嘆遺賢删修
成憲之初預防斯弊汲引常員之外許薦所知期之半
載之餘限以二人之數茲其為選亦可謂艱意其得豪
傑不凡之人始以塞殊異非常之舉何圖潦倒乃沐吹
噓浪事文章猶多摹倣假叨撰述豈善鋪張褒辭未免
於過情揣已不勝其負愧况當今日凡任外臺防其累
私而忽其累公急於進已而緩於進士雖法令今猶古
昔而奉行百不二三縱令貪揚善之名姑歸吏部誰復
肯成人之美乞付中書越此拘攣之常出於慨慷之甚
伏遇某官宅心也大閱士之多農具不征卜知宰相之
器繫辭敢斷灼見諫官之材默於微而窺之大者莫之
揜矣顧謂俚作雖微全功然所向恥於隨流則其歸終
是到古抑嘗原公賞音之意殆欲鞭我卒業之心某敢
不更自空言力求至道况是從違之際皆惟義命之安
一見以為荀卿幸已定蘇氏之價他日儻歸孟子庶不
負歐公之知
