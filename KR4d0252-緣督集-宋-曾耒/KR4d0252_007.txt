緣督集卷七宋曾丰撰
七言律詩
賦桃李花(并引)
詩人大抵韻視梅而俗視桃李故梅詩最多
桃李詩最少予屢為梅賞音矣今為桃李解
嘲
盤根玉嶺氣形全擢秀霜林雨露偏傾國笑容斜媚日
惱人香氣上薰天禪僧悟道疑為佛漁火迷途似得仙
印可幾人成白業自身寕久墊塵緣
春風已暢上林枝况得連朝雨發揮越女嬌紅純任白
楊妃懲瘦小教肥微風遠送難言意亂蝶潜生不肖機
本是種山瀛渚骨猶容蛻濁刺空飛
垂絲海棠
春風場裏一嬋娟情性脂韋氣力綿外不自持如醉者
中無他歉若羞然避風妃子身傾靡承露仙人掌覆懸
正恐梅知固相聘含香自嗅不容傳
春夏之交沿途觸目
筆頭紙上兩無功擁被開蓬眼自空石脈直連江脈去
山光元與水光通春隨草木高低到氣併乾坤裏外充
反顧有吾即無物卓然獨立太虚中
往年休嘆去駸駸只數今年且十旬稚綠已爭欺旭暑
老紅猶強護畸春水平似面因風皺山遠如眉得雨顰
物態到前長是笑不知物態總關身
至沙溪拜六一先生墓
文章事業宋名臣潁上輕投未老身葛水衣冠凄欲斷
沙溪泉石欝空塵高山踞視廢興事喬木坐邀來往人
碑未失真公手澤中餘廊廟舊精神
題文晉卿明齋
磨礱抆拭費詩書一點靈光與道俱不缺不圓涵霽月
無中無表徹冰壺真機已熟虚生白幻法寧容紫亂朱
照物之餘時反照故吾殊不似今吾
余以檄出陳機宜往西津候别余阻風不得前
孺子未來汜水上遠公已過虎溪頭佳人密邇不相見
弱水瀰漫那自由非負酪奴辜玉友莫誅風伯訟陽侯
明年訪戴留髠日大白梨花爛漫醻
滕王閣
落霞未厭我來頻一度來觀一度新出没無時鷗弄暖
飛鳴不禁鵲思春物華幾換江如故沙界長空世自塵
料得西山僊隠軰且憐且笑倚欄人
贈陳養居士
身後相多清議同大歸何者是家風輕財笑餽三千客
重道爭祠六一公門未生苔車跡滿館無廢帚榻塵空
有人能繼碑中實不與石相為始終
宿撫州之西五十里
逢人問店更前頭竹屋荆籬介一丘鴻鴈陵風乘欲夜
黃花挾雨殿餘秋茆檐已暗初行飯荒壟猶遺未下牛
莫快明朝入城去詩情宜野不宜州
入舟平流
危機垂跌又平過宿處捫心幸益多初月曲如鈎倒挂
長江平似鏡新磨四聽羣動語音寂中有一禽呼字訛
萬念俱灰眠即熟終宵無夢入南柯
會昌勸農
官不勸農農亦耕詔書那可廢常行煙霞自避旌旗色
魚鳥相疑金鼔聲蝶急豈遑追夢覺鳩閒猶強管隂晴
忙中偷得須臾暇聊借江山答太平
遊春集未成再賦呈趙司法
我來已作一年癡敢問諸公幾許時客裏酒杯初到口
風前花片半辭枝尚餘魏紫姚黃在安用桃紅李白為
公事相尋無了日得閒莫更負春期
李熙載業儒未效轉為五行家
典謨訓誥飽蟠胸一字於君未有功參到五行劉子政
轉為三命李虚中牛毛有底事非左蝸角孰何人不東
肯自戚施相從臾片言可送半生窮
會昌小峴亭有碑侍郎陸公所作也今通守盖
公之孫廼發家傳為南齋宴坐之計敬酬見教
小峴豐碑大陸書摩挲蠆尾掃龜趺機雲宗𣲖公家是
晉宋文章此外無方被春牽時夢草豈為秋動輙思鱸
行藏俱不違情性在在江山聽指呼
簡隠居陳公儔伯英
士人臭味似薰蘭一度相逢一破顔隨牒抗塵吾著急
弄花踏月子偷閒熟眠無夢到槐國佯醉有人扶玉山
李杜吟魂已長往興來時以筆追還
題戴主簿德成盡得樓
樓與主人俱卓然主人步更與樓遷面前加闢山河地
頭上增高日月天指顧大千俄可度撫循方寸浩無邊
校讎所得孰多寡萬物支離我混全
盤古山
太初盤古造乾坤勇力神筋擘混元妙果雖圓心不有
凢身已蛻跡猶存女媧石帶補天色波利巖餘飛錫痕
想與南安白衣老三生元是一精魂
清風撲袂冷颼颼吹到盤山最上頭石室少開嫌俗看
蓮花時落任僧收銅人閱世幾寒暑木客嘲風誰唱醻
故老相傳半疑信粥盂茶盌慰吾遊
隆興貢院彭國壽以詩見示次韻奉酬
共閱文場幸小休燕齋還我舊天遊青鐙影裏消除夜
黃菊杯中斷送秋此念在家身在客吾行非去坐非留
諸公往往離懷惡曾悟乘流遇坎不
挽王撫幹
江左風流跡已陳故家餘韻更何人雲霄浩蕩開雛鳳
歲月崢嶸逼老椿三釡未終身大暮九泉無憾意長春
北邙山下重回首片玉空埋萬古塵
再遊登滕王閣
故閣崢嶸已劫灰又看新閣上煙煤斷碑無日不濃墨
古砌新秋猶雜苔江闊鳥疑飛不過風輕帆遠趁先開
天高地迥詩囊小收拾不多空一來
晚春告遊人
初春弄色取知音旁午尊前獻孔壬紫守不堅紅更怯
風來無度雨仍侵鶯狂猶望起羞口蝶老未知求放心
解道不如歸去語得非知禮識機禽
甘古寺
綠遶青圍春一窩精廬突兀在煙蘿地容墻壁剰無幾
山視樓臺高不多馴爵諳知僧自在吠尨怪見客相過
古音猶幸黃鸝會挑我風前一再哦
窮冬逆旅
日月隙中容易過歸期我與歲相蹉雪霜使氣張湯酷
風日容情下惠和木葉先凋歸宿早梅花後發得春多
輿臺不識吾忘物猶怪鵶鳴慮有他
冬夜官舍圍爐傳酒
放散衙曹小退安閉門開架檢書看檐前月色生忩寂
屋外風聲長隙寒灰火撥愁頭盡點燼燈挑喜指頻彈
家人知我飲機動大白梨花送夜闌
答厲季平投詩有歸嚮之意
詞場凡馬洗之空學海波中得老龍高韻許誰賡白雪
正聲惟我識黃鐘素王不作無明主賤子何之可附庸
烏鵲正兹徒遶樹鷦鷯還更乞相容
送歐陽瑩中往湖南謁鄉漕
幾回雙脚為親輕未饜其親銳此行白面書生誰一顧
繡衣使者自多情祝融雨後山歸㓗彭蠡秋來水中清
收拾還家自金玉從渠喚我太高生
贈鄔文伯
詩與時投未救飢君詩况復不投時紛紛噲等揶揄甚
堇堇顔徒從臾之雅頌國風歸雋永簞瓢陋巷付讎夷
更充以易卒忘物與自然遊了不知
永新道中會曾時仲叙舊
數自傾心結友時幾離還合合還離三年夜話燈知爾
千里秋懷月鑒之黃卷熟都歸領會青雲終不負襟期
相逢有一談不盡前此區區枉夢思
歐陽全真改秩得邑欲其循循為之無效餘尤
銓法如毛動見繩通班歲許幾人登銅章未有路能脫
鶴髮不無機可乘長策報君簮紱忌短檠忘本簡編增
相期循吏傳中事循吏傳中無所稱
甲辰冬辭塜赴官寄曾鼎臣
過家來上塜頭山禽鳥歡呼勞我還石礙猶前溪水勇
風吹不動嶺雲頑菅茆尚向燒邊翠鬚鬢偏從鑷處斑
吾坐奔馳累如許此詩不分魯齋閒
入廣至贑雪霽天朗聊舒耳目
數自離家今幾程半風半雨半隂晴白雲故作開愁色
烏鵲爭為報喜聲來耗得梅為傳送去途惟柳管呼迎
囊中少帶西江雨見說五羊煙瘴輕
赴廣過贑呈劉主管王提幹
世味不分甘與苦吾年未老已俱嘗爐邊醉後暖生睡
雪裏饑餘寒欲僵出處任緣常夢好升沉隨分自心涼
經過少叙江山舊魚鳥多情尚未忘
冬行買酒炭自隨
大寒已過臘來時萬物那逃出入機木葉隨風無顧藉
溪流落石有依歸炎官後殿排霜氣玉友前驅挫雪威
寄語來鴻不須怨離鄉作客未為非
端月
玄冬連日太隂凝醖釀開年滿意晴槁植驚春榮意動
孤飛觸暖偶情生心無外慕溪南牧眼不旁觀壠上耕
桀溺長沮渠軰是休教知我為將迎
買舟至廣至太和逢迓吏
只被飢寒兩字催輒輕洶湧易崔嵬篙師方借北風去
驛使忽將南信來鐘鼎孰非相邂逅江山何惜且徘徊
松風蘿月良收拾猶勝垂囊摶手回
送夏國寳
螺山螺水愛其英屬者分之太少生不啻海涵胸次大
猶賢泉湧筆端清百年事已餘長慮千古功猶欠大成
歸覓知音振貧顇重來參我勘希聲
舟行赴廣倅書所見示阿槿
南景所陳詩所須彼無盡蔵入吾儲百川送海成其大
萬竅迎風受以虚敏則有功鷹得兔勞而無怨獺求魚
物華切莫遺毫末兒軰還猶要緒餘
登浴日亭
五更起望大洋東遠水摇蒼日湧紅暘谷初開羣蟄起
咸池一洗萬塵空頓令穢濁河沙界都入光明寳藏中
事了不知功小大列僊誰是狄梁公
月巖
巖腹刳為半月形全功天且不能成勿嗟圓處便生缺
猶幸晦中堪養明更朔還多終有望受虧已久得無盈
願言鍊石補教足使我衆生眼界平
遊淡岩
混沌誰將竅鑿穿巨靈留巧與人傳坎中着脚疑無地
缺處回頭却有天穴虎將風時出嘯淵龍挾雨夜歸眠
瑶臺清浸無人住應惹瀛洲羽化仙
贈姚季女
七年三度奉從容今見吾驚大不同雲霧蟠胷蒸疾雨
雷霆挾筆駕長風懸知文與意俱到政要眼隨心并空
度嶺重參過庭學歸歟容更騐新功
戊戌與彭元忠相别於安城丙午皆為廣東幕
屬遂獲再集
同郡同年五弟兄兩人猶幸竊餘生要閒莫苦追名路
得徤休冤落選坑一别九年頭半白三城重見眼增明
相從詩酒莫相舍分散何時又合并
梅三首
太清儲氣置南荒非我閒生誰足當瘦可以風饒道骨
白難為月飽神光寧教大庾有山色莫管長安無國香
驛使借令不相外孤芬未必合羣芳
萬物無先我得春誰言骨立相之屯御風栩栩&KR0751;仙骨
立雪亭亭苦佛身不放喬松為獨行猶容修竹作同人
彼矜香色自孤者不道未離香色塵
受命於天已背時形模骨相歲寒姿馨香事業清風覺
枯淡生涯皓月知簷下横忩誰領略溪邊照水自娱嬉
嶺南驛使雖相愛送入京華豈所宜
為廣東解嘲
曲江而下水多石大庾以南山半茅相國猶餘心裏印
祖師更剰杖頭包依稀舜樂宜人聽零落韓文任客抄
氣候太偏風土惡今詩聊解古人嘲
四月二十七日登靈洲閣明日前迓新漕回首
望閣賦長韻寄堂頭僧
昨日我登山閣上前村人落世塵中今還望望尋村去
便覺區區與世同眼界那分清與濁心機已破礙為通
撙齋寄語靈洲老莫向空邊更說空
丹青閣
傑觀安知險處佳兩崖幾欲薄檐牙猶餘隙地盛泉滴
不礙長天放物華縹蝕以緗霜後葉朱渝其碧水中霞
有聲畫裏難為色謂色為虚又一家
贈李國雄
八載交盟尚未寒相逢何處再開顔互隨宦牒往來次
俱在梅關南北間臧若諱忘誰是穀觸如争勝孰非蠻
告違只上加餐祝更祝俸餘歸買山
二伏波祠
長安百二漢山河更遣南征兩伏波自計有何饒社稷
相尋無已枉干戈一時夸大心難制千載英雄跡未磨
逐客乞靈幾前軰豐碑費我小摩挲
丁未端月南倅率諸同幕遊景泰還至滴水巖
下南倅諸君賦兩詩為倡隨例次韻
海邊城北最高峯嶺外浮圖第一宫落葉掃空春乍至
浮雲捲盡日方中登高已幸容鄒湛向暖那應笑郝隆
收拾物華壯歸色囊中不是去年窮
拄到煙蘿最上頭試詢達磨問浮丘仙人安往佛安在
木葉自沉雲自浮胷次不堪全汨没公餘無廢小嬉遊
杯盤各稱家豐儉有即莫慳無莫求
送張叔介
籍甚江西汝水頭功名驅作嶺南遊當機筆易千人陣
得意詩輕萬戶侯炫晝江山供泛愛酣冬風雨送牢愁
脚皸莫患無堪軟四海多情涂柳州
北歸回首謝庾嶺
五年一住閱三冬諳盡人情與土風醫拙市空多藥物
肉平官又少庖工大寒氣候初中伏稚子顔容七十翁
天下豈無遊宦處五車不復指南中
寄孫學長孝思
短檠方冊不憎窮到處無錐文字工與我同心如印印
使人意快似風風江山信筆機之熟天地忘懷氣所充
耆舊錄中書隠德其他無以易龐公
吾宗翔叔學詩知方矣與之商確以勉之蹈大
方焉
浩劫以來無限詩牢籠收拾若為齊未離聲病即為韻
猶涉色塵皆是題三代後無非濮上百年前豈有江西
子其高出諸公右恐太高時小放低
豁然亭
恍如僊去無來蹤意者騎鯨否御風慫惥一身羣有動
委蛇雙眼太虚中從教寳藏空華蓋自與河沙色界融
道是豁然猶未是豁然無色也無空
中都值廣東便馳寄管漕
落在京華九陌塵鏡中無日不眉顰未論妻子其如母
不奈秋冬况復春餒食且將蔬作肉寒炊寧免桂為薪
餘無可獻逐貧賦寄與知音舊玉人
陳子尚滄洲趣
湘江之水青悠悠滄江宛在江中流猗蘭青青結幽思
杜若紛紛生遠愁前灣瞥見一漁艇何處飛來雙白鷗
帝子不歸煙雨暮參差吹斷楚天秋
寄廣東提幹田子真
初悔投身落海崖擁車猶幸襲蹤來畏途機械鹿貙虎
晏歲風霜松竹梅分首二年眉慣鬱舉頭千里眼慵開
江山不隔往還夢一夢醒時悶一回
甲辰歲與涂漢英别己酉復相過遽告行固小
留之
轉蓬分手入梅關千里空餘夢往還把酒無非酹明月
鳴絃不復鼔高山怱怱六載重携手草草三杯一破顔
相聚勿嫌寬數日天於吾道意常慳
題南浦萬葉寺瀑布
𬗟止銀崖瀉玉泉似乎有以使之然素虹挾雨斜搶地
澄練披風倒倚天山不曾分青自斷月猶未落白相連
掬清嚥冷吾能事老不禁多凛欲顛
南峯寺勸農
隊吏衙官出勸農前驅亭午駐南峯香烘貯霧含雲鼻
茶盪吞江納漢胸柳自放慵乘困思花相學醉弄嬌容
老人莫答韶光意盡量相陪酒一鍾
題李子權江月亭
太隂元是水之精與水相宜妙莫名霽夜懸芒翻浪白
澄秋逗彩湧流清冰輪影裏山河見玉鑑光中星斗明
萬象主人收拾盡一樽醻罷一詩成
陳君舉飯余倉司之五峯閣移坐臨檐口占舉
似
傑閣崢嶸著樹間門從好景未嘗關檐前朱箔開平遠
坐上清尊答燕閒能卷塵心三曲水欲迷客眼九疑山
主人胸次俱收拾筆力雖饒萬象慳
至衡陽謁陳提舉
邇年前軰又凄凉吾教他無敢主張飲食起居歸道德
笑嬉怒罵出文章南軒間氣初歸嶽北客遺風半落湘
收拾發揮天所屬公餘不可以它妨
夜論詩罷醉相辭公尚留中我獨歸跡似雲泥長落落
心如水月固依依淵明久轉非為是子夏方從瘦覓肥
解后莫孤鐫切望後期未必不相違
到義寧自夏至秋不得家書思親謀歸不遂
散客強名邑大夫琴堂餘暇北忩孤燈前夜雨無寧竹
枕上秋風有戰梧懸望北音思射鴈滿懷東道夢烹鱸
白雲一望二千里羞聽林間返哺烏
陸倅連和三篇見示敬酬其一
信筆揮成五七言敲門豈復作推門江河自有長流勢
斧鑿俱無未没痕雨帶客愁横白帝風吹閨怨入烏孫
公於樂府有餘思更為楊妃賦所冤
長韻示阿枘阿杓在韶遣行
遭罹意外罷微官更被歸途瘴見奸僕從阽危諳遣鬼
妻孥瀕死謝還丹回頭海表山如許屈指江西路若干
先遣一書報兒輩吾其老矣幸平安
涂漢英學詩二十餘年矣挾近作來示賞歎之
次俾更印可諸公間
三厄五窮能養詩養之成熟氣渾夷不知胷次是三代
可與筆端為四時收拾性情歸大朴發揮風月出多儀
勘符容有一未合更把大通相轉移
致敬五公祠堂
五公稷契益臯䕫朝蹟纔安輙復危始信君非難格處
皆言國是有摇時高山日矯行人首喬木時顰故老眉
莫道落南非美事也多添得永州碑
呈臨桂宰歐陽文
中都倥偬合還離臆料雲萍不復齊官下有緣俱嶺表
社中何幸更江西四民自喜歸摩撫百嶂相爭入品題
嗟我簿書塵裏坐來篇疑是辟塵犀
上魏太守壽
臘雪紛紛天散花餘清不但茁梅芽更添西漢賢良種
聊振中興宰相家雙手幸猶堪活國百年元不在飡霞
壽隨銘勒南山石石可磨礱壽莫涯
簡寄游稚牧昆仲
或許伊川到聖賢弟兄今又學伊川會將不二心傳印
還出無雙手續絃常道書中無大道後天易外有先天
更思猶合下功處有一毫遺未大全
二十年前與曾恭仲為忘年之交歲辛亥值便
賦長韻寄似
我欲華顛爾妙齡忘年不足更忘形弟兄偏是子眉白
朋友獨於吾眼青心若互馳常鑒寐跡如相避各雲萍
十年功已到千古何日酣看又飫聽
送春
春來如柅去如流遲速乘除不自由人道朱明隂見迫
我疑紅葉老知收蜂圍蝶遶争依戀燕語鶯啼強挽留
惟有杜鵑却相亮聲聲勸道好歸休
送楊子順
誰續寂寥洙泗絃濓溪一轉至伊川只今洛𣲖從頭數
之子龜山第二傳他道已融歸正道後天猶辦入先天
十年二廣參皆遍不以支離易混全
吾教落南無祖師問誰傳得祖師衣淵明抵掌今誠是
伯玉摇頭昨似非相謝十州風月去自擔千古聖賢歸
歸囊道價重於利未必燎羹不下機
黃正卿競秀楼
巴西地不愛其珍山影溪光輙自陳霜後竹饒松意氣
雨餘花奪草精神千斯態度出天巧百爾光華歸色塵
好色主人寧外慕反身元自有真春
