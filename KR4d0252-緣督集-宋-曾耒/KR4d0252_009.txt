緣督集卷九宋曾丰撰
七言絕句
隨牒至南康軍呈李宰
蹀躞騏驎去路寬西清太冷北門寒且將東觀編摩手
來作南康拊字官
善刀初不露鋒芒五柳圍門琴臥堂百里桑麻春塞眼
四時風月夜搜腸
乘閒贏得答江山答了江山未得閒墮淚碑中恩有剩
凌煙閣上事猶慳
南來摸索子長胷已有東坡獨秀峯再過峯前問魚鳥
盡歸陶令錦囊中
八月六日送鞏帥郵亭上
有時夜燕歸乘月未始晨興出戴星半載初逢迎送事
五更已至短長亭
呈羅叔異
浪把柴扉為客開揖餘茶椀又湯催應門老走忽解意
放入江西風月來
崆峒不合識東坡驕氣百年猶未磨今放晴煙弄寒影
安知非喜子相過
吾疑子亦慣乘機乃枉華軒扣竹扉不是梅花不相外
囊猶未瘦若為歸
出東城門見牧牛
出逢村落放牛天浩歎微官久自纏回首未能收白牯
歸家猶可養烏犍
贈畫工懷玉
撙齋一味好哦詩試看傳神筆是非雖得掀髯搜句狀
更參會意點頭機
贈廬陵筆工蕭昶
作成大小幾毛公妙出毫釐入大通貯霧含雲策勲後
藏鋒戢穎豹囊中
送胡平一赴召六絶
豫章名勝二三公分置諫坡樞府中公更歸為吾道重
涪翁不得擅宗工
汝潁初陪長者游齒牙名理晉風流討論周易開端處
涵泳羲皇向上頭
學校不興名教衰公其一力主張之三千弟子還初籍
六一先生入後碑
此邦名分久無之初政專精立等夷與我軍民新耳目
還他天地舊尊卑
詔歸臺閣侍從容名節相高氣自雄攘臂何愁難倒海
擡頭不畏有頽嵩
匪旦參兮伊夕樞收藏名跡不容書史官強立功臣傳
房杜無功功有餘
送石江曾元英赴太學補
吾宗叱馭闖賢關筆湧長江挾泰山餘子望風俱辟易
且容瑞豹露文斑
萬物不移三百篇得魚固自久忘筌緒餘一醒冬烘眼
快著長安得雋鞭
中都之嘉會門陳亦顔為堂曰城南書院取韓
昌黎公符讀書意也
買宅猶難況買隣一區判與九衢瀕那知萬壑千巖性
不受高車駟馬塵
寧開白眼視公卿不要公卿眼借青爭利爭名醒處看
讀詩讀禮醉時聽
姓名不欲樂人聞籍甚公卿舉似君李白猶將奴力士
薛宣豈敢吏朱雲
客來草草治杯盤道與家人勿憚煩但要陶泓毛穎在
未為無以遺兒孫
陳伯紀列岫
一塔數椽崖半腰工夫草草意翛翛青山雖老猶兒態
邂逅吾人喜欲驕
江瀕湱湱不容暑竹杪騷騷那攬塵只隔一重窗紙影
蚤分俗客與幽人
文書倥偬汗糢糊問有清涼世界無走借主人煙雨觀
幻吾身眼入冰壺
題徐子比獨秀亭二首
隣山三五百為曹氣伏心降讓我高獨秀不知為獨秀
退然自視一秋毫
之子於人第一流於山也獨拔其尤亭高未與山相稱
更起元龍百尺樓
贈畫師韓暉
史皇法外有遺機難弟難兄似得之信意揮毫無點誤
蠅成於點誤還奇
工於繪事諱言工韓滉心寧與俗同惡語發揮非敢惜
所疑不是子家風
題三生圖
閒去閒來自在嬉故人不記問為誰都來一箇眞消息
安用頻更可漏為
老范善畫牛有學為八牛圖者一犢在前又置
一持竿牧其後有客過予携此圖出因題二
絶句酬之
熟事為山白水牛曉那須放夜那收牧童已作冗員看
況復持竿在後頭
誰謂羣牛戲寫眞犢前牝後更精神不知老牯心枯淡
豈有將身作化身
余得石山二座西南道李監場索之附海船歸
三山
圓嶠方壺共五山上隨潮往下隨還二山流落初何在
新喜歸吾几案間
初得兩山排闥來滿期突兀老相陪忽如雙劍擅飛去
疑是六丁爭取回
長料負山人不多眼中今失兩嵯峨非渠偶有夸娥力
如我太行王屋何
淛峯既有飛來者菱石能無取去人來去儻然均一理
歐公何苦把眉顰
君今得我玉嶙峋附搭東艘過七閩且試挾山超海手
休為負石蹈河人
余得英州石山副之五絶句送曾鼎臣
小山欲與岳為曹其末雖危本則牢屹立挺身行所獨
旁羅垂首讓其高
湖上飛來小祝融羣青在側一居中何當容衆常相下
不必稱孤獨自雄
嵒嵒迥不與凡同骨有餘清豈久窮雅趣未應為獨行
皇恩猶許視三公
夢不曾為嶺表遊眼中陡頓有英州知君結此石交後
一洗從前勢利羞
吾宗世住望仙村華蓋崢嶸日在門忽得祝融尤可重
方知華蓋未為尊
聞蟬五絶句奉呈諸幕友
炎帝乘風馭氣行前驅警蹕羽仙輕胷中一部鈞天樂
吐作衙官喝道聲
羽仙塵外學修行未蛻那知身已輕露裏厭為無事飲
風前戲作不平鳴
風裏為生露作糧腹中瀟洒口清涼長歌商頌聲初振
細聽韶音味可忘
靜坐幽眠自及聽我新兩耳作蟬鳴蟬今更向耳邊噪
會妄歸眞作一聲
語那似默得便宜蟬漫三歎復五噫養氣何妨為孟子
知音不必要鍾期
重九對酌
豫章高處是龍沙前歲曾陪醉孟嘉短白幸餘頭上髮
柔黃今戴廣南花
迎倉使李監丞八絶
妙齡徒手掇科名發軔風雲九萬程捷徑何妨聊決起
通途自分且徐行
一尉初收百里塵一同尋放萬家春留中幸到爭先處
請外甘為勇退人
星屏熊軾兩從容未始論功莫大功南劔人人無劔氣
宜春在在有春風
二十餘年兩度來來賓蓮幕主霜臺今吾猶是故吾爾
白眼豈須青眼哉
入境諏民察吏餘羅浮賞罷更豐湖相迎魚鳥如相告
車騎今回又較都
農瓶無粟可重搜官帑錢猶地上流望我方來觀俗使
從今且作富民侯
南海江山鬱所懷今晨何喜夙容開一千里外行人報
二十年前知己來
同游漕幕舊三賓臺府兩為新主人應念江西撙齋老
長裾猶曳幕中塵
賀廣東黃漕生辰六絶
博落山中黃子陽少從季主受仙方道成初試飛昇步
引手蟾宫折桂香
詔會蟾宫籍裏人召還仙闕作仙賓王宫專席談先聖
朝路分班謁上眞
奏事口含雞舌香仙賓俄轉作仙郎漢留不住王中散
又駕仙風出帝鄉
計臺使長祕書丞一自去天三館輕行詔仙郎主仙監
道山風月倍光明
數從仙伯至仙公一歲一遷三歲中三歲三遷吾事足
歸教明月弄清風
上界仙官執禮勤逍遙歸入散仙羣百千歲後人相識
白石山前黃老君
上廣東運副馬少卿壽十首
壽星瑞世現光明俄轉桐江作客星千載嚴陵後身出
風標氣槩兩亭亭
客星又轉作魁星蚤應文科策漢庭紫氣初來朝北極
長鵾一奮刷南溟
魁星又轉作文星玉筍班分博士清鼓舞辟雍羣弟子
依歸絳帳老先生
文星又轉作郎星曉握蘭香上玉清屹立太微東北角
是非時與上台爭
郎星又轉作侯星上据中階下列城時號嘉興為輔郡
出分重寄護行京
侯星轉作使臣星驛傳軺車得按行天節前驅繡衣出
蔣山摇動大江清
使星轉作副樞星天柱天階兩手擎閹幸斜輝欲相射
迴纏退舍養吾明
樞星轉作内平星内得其平外亦平貫索已沉牢口退
又隨錢榖向南明
平星轉作上台星獨運璇璣握玉衡蹀躞穏行黃道闊
熒煌長伴紫微明
台星久出照寰瀛懶入端門傍御屏上叩北辰乞閒散
南歸長作老人星
瑩老自淛歸住廣州光孝移住南華
南宗要勘北機關踏遍江湖淮淛山始信廣東元有佛
打包依舊更南還
重脫袈裟掛廣州與人說法口如流放生池裏魚傾耳
受戒壇前石點頭
終年盡日講楞嚴舌自深藏口自緘脚指今將舌頭去
懸知滿閣是空函
無苦那從復覓甘堂頭與水已相諳猶將達磨泉中意
更去曹溪滴裏參
制止寺中房相硯曹溪堂上祖師衣舊家公案新拈出
兩樣機關一指歸
再遊南華看祖師衣鉢
西方達磨問歸程衣鉢都留作麽生正道眼空嫌長物
如何更帶履同行
達磨將身帶履歸殷勤分付鉢和衣更和衣鉢將歸去
免與中華講是非
佛自無言人自訛但留衣鉢說能多假令和履多留下
誰奈沙門頰舌何
梅嶺有松無竹
與梅結友問為誰松竹中涵霜雪姿竹豈寒盟已仙去
宿心惟有老松知
譚賀州勉賦水仙花四絶
會逢青帝欲回春先與梅兄清路塵自别其衣黃一點
示吾不敢與兄均
與水相蒸暖盎春湘妃洛女是前身乘風香氣凌波影
挑弄眠冰立雪人
高固難為太素容卑還惡紫又羞紅柔黃軟白交相炫
色一歸於正與中
玉女瓊姬暫謫居水中無可與為徒蓮花固與六郎似
貞女終輕賤丈夫
石屏
余蓄石屏風十游雅宜喜而求之輙遺其一
侑以五絶
月走地中忙喪精化為異石琢為屏其中幻盡山河影
不止數峯江上青
巨靈神手造江山潛寫為圖置石間歲久石為圖所變
一重巒下一重灣
太行王屋兩嵯峨移置石間痕未磨指似行人無識者
化身吾恐是夸娥
后土心恬不愛奇初陽人故得私之我新取道祁陽過
鬼發其藏使見隨
大道要為天下公割吾所愛以歸儂北窗不在西湖上
驚見飛來湖上峯
回鴈峯
每向畫圖詩集看祝融如孔鴈如顔鴈峯今幸一相識
實校於名大似慳
揚雄非有動人姿蓋代清名天下知回鴈名今與雄等
豈忘外陋慕中奇
賓鴻初忌瘴邊嵐山到峯前不更南近日鴻多更南去
峯名幾似晉清談
鴈入窮南失意多以峯為記誓毋過寧無忘記蹉過去
彼自輕生獨奈何
此峯與鴈作標題記不分明有忘時鴈自會書眞草字
標題安用此峯為
清湘城西飛來峯
邂逅南鵬怒輙翔乘風附翼過清湘羅浮本是仙家景
借與如來作寶坊
三處飛來等樣奇佛無所擇我何辭重輕較到毫釐處
鴻鴈行中此白眉
鬼輸天雨玉崔嵬乞與湘人眼豁開為報湘人莫私有
飛來有日更飛回
僊洲
弱水空傳三萬里瀛洲只隔一重關渡船莫傍梅花岸
岸上吾疑是世間
余入廣始見鄉士劉飬正于韶歸
里社聞名已數年恨無傾蓋盍簮緣子初游學吾游宦
一笑相逢韶石邊
好景番禺能幾何簿書不許我吟哦絳紗帳裏事渾少
古錦囊中詩定多
轉蓬同到嶺南州黃菊茱萸三送秋東道雖青開閤眼
西風空白倚門頭
義産蓴菜中秋大熟副以六絶送楊伯子
秋行春令氣猶凝柳曳寒絲軟蘸冰又似瑤池樂棚下
鬼工遺落水晶藤
垂垂水綫白封青一筯能生兩眼明分野自為牛女地
如何墮落玉繩精
吳人縷玉作常烹南粤相逢眼却生張翰思歸食忘味
鑑湖震澤見於羹
齋芝自可侑仙斟忌把鮮肥俗味侵羹茁鱠鱗清濁混
季鷹猶未是知音
僊苗風味淡為宗能誘長安客欲東浪說棧羊餘雋永
施於高士了無功
蠏肥鱸腯未堪誇橘綠橙黃正自嘉左手把蓴右持酒
何當共醉木犀花
始生之日有籠禽而獻者口占二絶放之
湯網恢疎未棄捐絳紗籠裏是壺天儻来富貴曾聊爾
歸去山林乃自然
禽言勸我不如歸似念官卑俸入微或道哥哥行不得
家貧歸去更無依
戒永州道聞思歸樂
宦遊佳處是零陵廩稍優饒水石清心不思歸歸不樂
汝休強勸拂人情
張翰陶潛出信緣思蓴愛菊返丘園帝魂已託杜鵑去
今汝寧非二子魂
田園無力辦難俱有一猶堪學把鋤二者即今皆未具
教吾歸去却何如
看英韶山石
千年一遇舜南巡山獻祥雲水獻珍后土别無堪效意
百般裝出玉嶙峋
參天韶石有餘奇臣視金精吏武夷鴈蕩天台疑可僕
瞿塘灔澦得非雌
中都寄廣東提幹彭元忠
舜峯蟲鳥亂號呼猶是簫韶節奏餘入耳雖歸哦咏裏
收心更聽寂寥初
君到韶如杜到䕫新功不比舊鑪鎚磨礱詩律如韶律
未必知音有仲尼
同年同郡更同官無適非同況歲寒最是西湖好同賞
却將先後到長安
十期九度自參差彼此無辭可遂非投老江西沙石畔
鷗盟不請更相違
城狐
憑高負固恣為妖自謂身安物莫摇燻灌幸人俱有忌
不知鷹犬不相饒
張彦容病未安却問余病就報之
誤把維摩作病看不知自欠起羸丸慇懃浪說安心法
將取心來與汝安
彭澄之告以卜築佐之一緡一石二絶句以為
親舊倡
今難復用古橧巢頭上猶須蓋把茅金屋少為書所紿
數椽新擬卜西郊
家無儲粟況無錢佐費吾其以義先一石一緡未為厚
量渠背負與腰纏
代董華卿以葺廬無力告於親舊間
敗屋猶餘茅不多其如凌雨震風何破誰一部慳貪相
還我數間安樂窩
辟穀無方強忍貧今難於忍以情陳不反君眼青為白
可使吾廬故作新
儒家子劉宗慶發披戴願贈二絶句俾藉以謁
樂於成人之美者
走俗何如學步虚出家猶欠護身符憑誰成就奇男子
徑句歸投大丈夫
未得黃冠換白襕不妨持鉢乞檀間要還少室山人願
須破多金長者慳
羅子琳謁趙香山得錢十緡米三石意若未滿
以詩見報為賦四絶
廣文鄭子槖雖枵司業蘇君惠已饒未到多多堪塞屋
也須僅僅得纏腰
魯公乞米出於真邂逅周瑜慷慨人借謂囊猶未為癭
懸知甑已不生塵
多金長者未嘗慳豈獨於君故作艱但道歸囊尚羞澀
安知不判給銅山
主人長念客鳴腸况復花封是稻鄉指廪何疑猶出手
歸艘豈患不連檣
有售畫于予令作楊柳黃鸝池塘萱草既成可
觀用随題賦二絶句
尋常鸎在柳間鳴嬌色嬌聲兩盡情兹狃爾嬌明弄色
殆銜何恨暗吞聲
一叚池塘萱草奇其形便畫理便詩到離形處畫之妙
詩妙更無形可離
西蜀泉上人久留中都
佛出西方打底州西方何用更東遊騎驢莫說尋驢事
辦取工夫一轉頭
擔水人家旦過寮騎牛來看浙江潮相逢便說三生話
不管人嫌舌太饒
特地東遊訪祖師東人占了鉢和衣幸餘隻履為心印
猶在西方可急歸
閤皂山道士晏時中過我南浦久之告歸
忘家未足更忘形散鶴孤雲跡不停三楚江山心未飽
七閩泉石眼初醒
孟陽風月小彌明猶子于今有典型已得旌陽傳道妙
猶從彭澤乞詩靈
客裏相逢天一涯吾歸未得羡君回閩山荔子量分去
庾嶺梅花剩寄來
贈玉牒道人
神融氣會李淳風收拾乾坤風鑒中莫怪人前言者中
何逃物外眼之空
過情君勿許遷除屈指吾年六十餘晚景固猶多暇日
全工僅可了殘書
立春日
羯鼓催春春尚回况公夜擁軟紅灰五更温厚東南氣
煦煦妓圍深處來
疎山
草徑蜿蜒十里閑雲關若在畫圖看萬松密翠地無影
一水長清天自寒
遣興
開窗擥鏡岸烏紗歲月崢嶸任物華觸事輒灰心裏火
看書徒盎眼中花
直上衝天髮欲虯斜飛控地鬢還彪目中已決行藏策
贏得從今不倚樓
壬戌二月十九日都巡李叔永躬按酒課于會
田市二十八日聞余且至還家若相避然賦三
絶
臨卭界裏杏花村戲著家人犢鼻裩試問長卿躬滌器
何如作賦獻金門
宜城桑落有堪沽三百青銅豈是無不飲桃花不相笑
桃花知道欠當罏
主人来叱麯車回客子涎流口欲開阮籍已收青眼去
陶潜休望白衣来
山谷詩集有題淨因寺壁二絶句未知寺在何
處甲子秋余遊富陽妙山之淨因寺用次山谷
韻書以遺寺僧如智
三面稚松争短長西偏老竹絶炎凉千尋以上有秋色
十畝之間無夕陽
迂路遊山信愛山偷閒疑未是真閒煙霞謝事其容傲
猨鶴知機也意闌
校藝排號次成二絶呈元輔
坡老不期遺李廌歐公猶誤取劉暉點頭道有朱衣吏
今古相傳未必非
明日譙樓榜已開網疎寧免有遺才諸生莫作冬烘看
二老曾經眊矂来
