緣督集卷二十宋曾丰撰
說
窮客逹主人問答說
有窮客過逹主人主人為具客不識怪而問其名則堯
之漿舜之泉禹之糧也反而思平時食淡而已孔蘖孟
菜之外未嘗及箸焉今遽享此恐為殃遂固辭主人大
笑以為玉食非近臣莫由得今以所自享者享客意客
食淡久必饜而思甘乃以不識辭客殆秪有窮分耶客
曰誠如主人言則客有說更高顧主人悟不悟爾食堯
舜禹之食食於事者也食孔孟之食食於道者也食其
食不道其道客自責而已客不自責他無責之者食其
食不事其事主人不自責天下獨不責主人耶一時人
不責萬世獨不責主人邪𦕈然一身而百責集焉當是
時窮客未必不為逹逹主人未必不為窮於其末也而
為之劑量則堯舜禹之甘比孔孟之淡尤為易饜者饜
孔孟未有不思堯舜禹者矣饜堯舜禹未有不思孔孟
以雪之者也敢以所自享者反享主人若未領會者已
而悟曰客言然吾當辭事而就道客曰雖然遲矣不俟
撤具而退
豪猪說
余兒時見里中有蓄豪猪箭者其大如箸長稱之其本
如萌其末如穎其膚白黑相間白者如蒲差硬黑者如
角差軟耳老長言箭生毛間氣怒則身張身張則箭發
所中能殺人人不敢近予雖聞之實始未見意說文所
謂豪豕鬛如筆筦者是也歲在丁未余年四十六矣自
廣東漕掾滿航而歸至清遠之茭塘其左岸有自山逐
猪而下者猪至水瀕前不能進後不能退舟人遂以篙
殺之曰是豪猪也余起而視之爪牙毛甲咽項腹背皆
與世所蓄等所異者其目如猴其觜如兔其體如鱗箭
誠生毛間諏之舟人汝獨不懼為箭所中耶曰猪怵於
前之伺廹於後之逐氣雖怒而不張箭雖發而不遠此
篙之所以得施也靜循猪之所為自雄族類間其心往
往恃吾有箭内足以衛身外足以中物安知一有怵廹
則箭發而不遠嗟夫猪中之豪真豪也一怵於伺廹於
逐身猶不免况世之人姑以豪名徒恃吾有衛身中物
之伎輙自雄於衆日逞而不已余恐有起而逐其後伺
其前者矣其終能免乎
銘
叢書銘
清江鄉貢進士鄒師韓揭其家塾曰叢書屬余為記余
適坐官紛而師韓又怵於歸立頃不容冥搜姑從省文
法而為銘曰萬物華前或耽以娛君豈惡華而易以書
問書幾何淆籖亂裛姑撮其概經史子集君味其間經
辟則醪至史子集漉餘而糟吾書六經吾道一貫以書
視經猶物之玩况吾書外復以他亂君曰太初併經則
無文字生焉精觕已具一非不足萬非有餘吾齋吾名
吾何擇夫精觕
震齋銘
易之初有八卦而已其方位所置則震次艮其演為六
十四而序卦所編則艮次于震震動也艮靜也天下之
理未有靜而不動動而不静者聖人互存其義而未嘗明
言之殆欲學者互而參參而徹則為自得歟嗚呼苐患
未精于易耳精之則不惟艮之中震之義具焉震之中
艮之義亦具焉又何必互參而徹哉余銘裴子之震齋
而懼其挾少年之氣以逞未領會也其銘曰伊雷之神
視時卷舒有門莫關或授犍拘方卦之豫同應物須忽
以歸妹同返吾初是謂龍雷而卦為震孔孟曰時遞進
遞退彼桴策勲吾竈不燼彼捷策勲吾卸其靷子齋誰
銘無乃大隽二月之卦子首其抬辟諸嬰兒始税于胎
行矣八月子銳其摧辟諸草木老復根荄殊關同鑰一
勘百開式頌且規銘子震齋
愛山堂銘(并序)
吾宗必深久家象山中不知山之美也比於
其前築堂對山始見山之美而愛之
芙蓉居右華蓋居後象居其間不幾培塿爰架余宫爰
栖余蹤坐而睨之主卑客崇卑者當足崇者當目崇卑
不同同中余欲得象之精忘象之形築室對象拔翠横
青有粲兮色有涵兮德下惠之介伯夷之特顔之坐忘
孔之屏息彼混莫倫余配以仁彼矯莫親余交以神無
彼無此孰主孰賓余愛之溺孰不云癖象山難忘道山
可易于彼游心于此掃跡
陳西尉觹齋銘(并序)
長樂名家子陳景俊字有卿尉會昌之半年
解後余攝邑稍閒輙相過宴坐劇談扣其中
強記博涉出而與物接多可易與余欲挽之
入于道而重疑強與博多與易之或為累也
宜於萬物中搜所以鑴之得一焉曰觹為其
齋揭夫觹解結之具也天下之物百千萬結
不外吾一觹恐所以為觹者非耳古之士隨
物會理故其擇而得觹左右佩焉今佩鮮矣
余從而銘之庶幾朝夕見焉猶佩也銘曰
維道維何一元溟涬窈兮勘之若有綮兮吾祖之魯孝
行觹兮唯觹中之機兮祖學孫傳吾為子授猗未授侯
緒非紐觹其子矣紐其剖矣我云牡矣餘芻狗矣
劉貢士定齋銘(并序)
余攝會昌之旬月訪益友焉得劉思恭德欽
每相過非鐫切語不出口意其中必有所得
又旬月乃以所揭定齋謁銘予惟定之為義
大為說多筆屢手而屢閣明年四月次第挈
而西於未行也而面速焉銘曰
天地塊然在太虚也穏中之浮萬物淆然在天地也浮
中之漚吾自□然在萬物也漚中之細吾心卷然在吾
身也細中之至胡為乎萬牛挽之而莫前九虎薄之而
不避曰有以然學力之堅世有能奮臂於贔屭而不能
不變色於螾蜿者矣尚疾厥鞭尚完厥天尚讐厥鐫
黃子由鏡齋銘(并序)
淳熙癸卯吳郡黃公子由僉書鎮南之三月
為連帥率二三才俊編摩豫章志未竟也邂
逅余至為同事辰而入酉而出相與居逾月
聞公有所謂鏡齋夫鏡金以冶之明之所從
受也水以淬之明之所從發也匣以居之明之
所從歸也公所謂揭齋意殆出是邪曰然余
惟公齒僅僅三十上進士對太常為天下第
一而動容貌出辭氣退然窶布衣不啻也則
鏡之功矣雖然足以照我未足以忘我足以
照物未足以忘物繼兹更廣而充之以太素
為金太玄為水以太一為匣則明之所從受
所從發所從歸又非今比矣極其所照豈復
有物我哉余視公齒相若蓋友朋行也友朋
於為學之道譬則水以淬之是矣晉粤而為
齋銘銘曰
謂道居前而忽居後顔鑚之堅前後俱透謂道居左而
忽在右孟資之深左右俱凑維鏡照物前見後遺移置
左右見遺如之維公揭齋胡以鏡為公固有鏡盍自磨
治鏡質之耀與日月肖晦以居之其發莫料照物之餘
更反自照物我皆空乃鏡之妙
貪泉銘
氣混沌兮水為元體氣泮渙兮水為物始水不自知吾
知為水誰字誰名或惡或美惡泉曰盗美泉曰醴丘於
盗泉將飲復已豈招拘攣猶畏疑似中抑聖心下貽士
軌貪之為名固非盗比其狃其貪不盗不止隱之飲焉
丘也異矣意行者聖規行者士丘也聖歟隠之士耳兹
易所為乃合於理始乎為士避此玄李終乎為聖肆我
冠履不夢周公而見南子湼弗為緇澄弗為泚美惡兩
忘貪廉一洗
贊
石城簿蘇塋叟真贊
鬚類陳平駟車猶未乘也面類韋挺象笏猶未秉也背
類馬周丹地猶未遊也額類竇軌油幢猶未啟也頷類
班超金章猶未腰也角類李固花磚猶未步也而乃恬
無戚於容豈其大有得於中容具四相其真有樣中涵
萬象其真莫狀或欲為子狀之必矣盤礴浩劫之餘睥
睨太玄之初彼狀子相者雖得其粗未與神俱嘗試聞
將子道德比我蔬笋䂂䂂者孰宜筆歟
䟦
䟦仗節死難武德李公翼行狀
潁濱先生進臣事十篇其八言古謀臣猛將有死無二
社稷之臣死宗廟郡縣之臣死封疆文吏死其職武吏
死其兵國家陽九之戹李若水之死死宗廟者也楊邦
又李聳之死死封疆者也王唐臣之死死其職者也宣
和六年金人入圍崞縣公坐勢孤被執二大帥脅以威
㗖以官爵公不為屈入辱罵之帥怒加刃其額公益憤
罵至氣絶視古猛將有死無二可無媿矣或曰死天下
事易成天下事難公等直死耳余謂成事固難死事亦
不易凡為人臣子遭國家囏難當自度其力如何度必
能為君父成事不死可也未必能秪有死耳猥曰易者
不足為吾將為難者焉卒坐難而無成方願死而莫及
反兩失之不若及難即死之為忠孝也嗚呼士患非死
忠孝耳誠死忠孝則死者一人憤者千萬人一人之死
雖不克成事然千萬人之憤久蓄而併發則事有不足
成者况崞之難與公同此凡數人焉則憤者不知幾千
萬人特蓄而未發發即為國家雪耻矣然則凡死天下
事者乃所以成天下事歟公死三十餘年其子宗周除
郡賜對白於上詔贈武德郎付其事於史館旌䘏厚矣
又三十餘年余得公行狀於其孫顯祖起敬之餘他日
恢復後朝廷論功以為千萬人之憤者自公等激之則
旌䘏當又有厚於曩者因吐所見疏於狀末歸顯祖藏
以竢焉
䟦丘軍判上周益公平園二十四詠
唐劉禹錫為裴晉公賦詩二十一篇大抵公官居時也
閒居時僅綠野堂凉風亭傍水竹閒行五六篇耳未必
非視公用否為多寡猶可諉曰偶然遊洛之陪禹錫謝
公曰終期大冶再鎔鍊願托扶摇翔碧虛此何為者耳
當是時公退養成趣矣豈復屑鎔鍊禹錫進取得路矣
何必資扶摇一興言間兩墮理外古詩自學問出者似
不如此吾友丘虞卿百苦而得一命視禹錫未為得路
益公退養雖與裴等其餘力猶足以吹送虞卿也而二
十四詠莫非閒居設曾無嫌跡使其中有鎔鍊扶摇等
語誰不情恕今考其始末又無毫髮相資意余竊難之
益公答以詞意俱美知虞卿深矣未暇取禹錫詩校其
孰為近理校則知虞卿當加深也
䟦王荆公帖後
右荆公手筆外著顦顇之形中函嫖姚之氣頠乎喬松
之聳壑挺乎修竹之敧風頽乎疎梅之横水也態度不
同同歸於清所謂瘦硬通神幾是耶大抵公之字猶其
人蓋嫖姚者公得志於時又若顦顇則公所守固不為
富所滛雖身享廟廊之奉日饜棧羊終猶有飯蔬氣習
在其貌曾未改山澤之臞也歟
䟦山谷帖
右少陵灔澦白帝詩皆摹岷江日月雷霆風雨雲龍氣
象黃山谷追書之蓋元祐元年中伏日也杜之詩固清
矣詩中景物尤其清者加之黃山谷之胷次與岷江等
想其當落筆時毫瀝生冰手膚生粟凛然覺暑氣逡廵
豈復知其為中伏哉
祭文
祀先師顔子文
惟子聞道何早享年何夭籛鏗無聞暫老終槁子聞孔
多雖夭猶老獨亞聖人共扶儒道百千萬年于詔于誥
配祀彛儀聊示其報
辭會昌諸廟文
民不趨利而趨義縣令志也民不向疇而向囚縣令憂
也民不受賚而受害縣令罪也其志莫遂我孔愧也豈
不又有自也其憂莫瘳我孔羞也豈不又有由也其罪
莫蓋我孔悔也豈不又有在也我兹不神昧也神獨不
我貸也尚享
赴廣東漕屬到官謁廟文
維淳熙十二年二月丙寅朔初四己巳具官曾丰謹具
清酌之奠敢昭告於南海洪聖王之神曰泪與牒轉兮
南荒俶領記兮視厥章睇北操兮天子眷亡乃渥兮殆
若為償丕欽命兮效職神掌陰兮吏掌陽吏視神德邈
甚幽明咫兮職交相昭弗逮兮潛是佽□撡藏佖兮詛
固云當有殽兮盈豆有醴兮盈觴神我不捐兮來下嘗
試盻兮禮之常他有義兮與命福匪敢要兮災匪敢禳
尚享
改秩初歸告始祖妣墓文
維淳熙十六年五月一日庚申三日壬戌具官丰敢昭
告於始祖妣之靈曰維祖分裔武城承休百世古籍松
江起家五季爰振孤蹤聿懷遠志居則卜宅葬則卜地
龜堆野源允恊於筮隂陽家流亦曰曾氏長老相傳文
辿其字相我二塚喜而作記謂子若孫逾遠逾利衣金
佩魚九世斯遂應期而出有孫曰丰少銳於學懼隳厥
宗垂壯始第將老尚窮京秩初改覃恩幸逢紫衣金魚
下賁廼躬雖濫其獲寧微所從駕言此塜卜吉之功追
念厥先貽謀其後亦云不苟初記金符亦云不偶揆以
至理人善天祐父祖坦夷子孫悠久區區卜吉何功之
有階官品服國以寵賢德不稱寵受之赧然匪以為榮
來拜塚前再惟吾祖積累勤拳苟不報本庸非負先斯
酒蓋旨斯饈蓋蠲亟其敬只聊以慰焉謹告
祭故丞相魏國文忠京公文
維公天禀粹温德器涵渾大致遠業難具名言槩之經
體卦合於坤坤言屹屹惟惡是疾殱魁拔根聞風者慄
㮣之卦體得坤之直使節皇皇惟指是將抗敵爭禮氣
奪其狂槩之卦體得坤之方朝端藹藹惟天是代開陽
闔陰薰陶無外槩之卦體得坤之大三德盤盤萬物芚
芚忽斂磅礡而遊汗漫槩之坤體神反其元三朝元勲
百代偉觀公之奄然害喪公存方倚其門忽哭其墦丰
之澘然害煦丰寒尚享
墓誌銘
貢士王千里墓誌銘
紹興慶元間廬陵貢士王畿侍其致政公疾未甚則頻
蹙湯劑之奉非自其口若手出不進也甚而錮矣沉緜
矣則食若噎寢若忘非大故迫之不出也歲在戊午九
月辛未湯劑無功大變矣則摧裂躃踊哭之慟閱卒哭
如初浸毁浸瘠明年四月力蒲伏走三百里謁余誌銘
弗獲弗歸也歸則黾為襄期之事食矣廼竁廼兆必躬
必親無往返非戴星主經愆矣客氣乘之有疾證甫至
及十二月復土而疾革支罷訖殘而還蒙首籍枕又明
年二月戊辰竟不起享年五十有七於虖為子死孝死
得所也苛責以備豈不曰過要之過厚秪所以賢者歟
又明年十二月甲申葬於冷塘山之原予嘗與為州學
同舍生奠芻執紼義也禮也姑為誌曰千里其字也五
歲讀書穎悟易教十三屬文輩行巽之十八售所業於
郡博士第之優不以文氣方張自多討古旌學日加功
大歸主儒書傍通方伎經子郤則啚史晉焉月浸歲滛
胸中浩乎莫涯也其文益昌挾應丙午大比詔主司囊
以上王再拜受之甲寅推老老恩詔爵其耦廸功郎復
應乙卯詔不耦自歎藉后詔耦也過強仕年而觭若為
趨事赴功哉請於致政公築齋揭以如愚聘師淑子曰
爾其以爾祖爾父志自奮也産故中又不苟殖歲入寡
供師友且靡之贏輟以仁宗禮賓舊自奉泊如也鄉衆
有是非折以至理則寢求直於公不什一治身謹形於
朋從而不言使得移家於國移父於君其可觀當有大
於此者有抱莫攄預為家訓二篇於易簀次授其子如
塤如箎而已命也夫娶某氏有孫矣長曰制小字庚老
其三世所承二子所志五女所適有致政墓碣在可攷
也故不書姑為銘曰吾先於吾委之志兮吾於吾先
還以賁兮吾先於吾委之氣兮吾於吾先還以費兮吾
生無冥媿兮吾死可昭示兮
鍾大明墓誌銘
潁川之鍾惟唐越公為聞人慶支四袤其一五季時受
吾廬陵順化鄉烏山之㕓名字逸矣更累世而鎮勲綜繼
之㕓隱盖均之三父也均諱南金字大明七歲而孤服母
彭氏訓承師授易詩學三應大比詔持詩論太高有司惑
焉卷而歸&KR1423;門著書隆興乾道間余為州學諸生諸老
先生見謂均有易解言象融象不膠於往言數融數不
梏於故唯其與大道合而已後三十年是為嘉泰壬戌閱
均行於游祖誼所著狀先二年卒矣長裏有福短氣未充其
冢孤過余白先君首以所得大者為易解次為道德經金
剛經解尚書謝公諤剟以名堂曰三經盖借重也次以小者
為脉辯事類歴述地理斷未有借重者書宜有序墓宜
有銘舉以屬余余惟均之書七二與易不失為同體七四未
免為異用要之皆自易出堂不以易名而厝之二公之
不可作孰商略是序之是為重耶攷其平生攻苦好古
成癖行已不上客氣與人交無他腸生生之業欿如也
倘不屑意於鄉隣義甲義役等事若奔捄然濟人利物
之志無尺寸棅可行以策近勛攄而寓諸書緬者傳之
鄉刊者傳之國濟若利遠且博矣謂之德娶張氏得其
所出汝楫鏜詩謙汝猷汝弼汝作為子者七光大出繼
兄後女適進士郭才邵不與焉得諸子所生相格梹樸
樗檉機梓模為孫者九女孫適王三顧夏逢吉郭廷瑞
黎季信四在室不與焉得冢孫所生烜熾燁為曾孫者
三謂之福得年七十有七謂之壽無憾也可銘矣卜其
年國月丙辰葬其鄉鏗田之原銘曰孰一其心既詩
既易孰二其心且老且釋曲會傍通富經是歴有見若
聞非著則述新功幾書舊學三益華顛白&KR1921;書疑失策
淑其子孫亶其書力謝芝斯蔚竇桂斯苾今發揮之圖
有金石後追賁之容有竹帛
鄭公知府墓誌銘
紹興間國家右文士大夫狃時閤吾書不口壯事者二
十年信之弋陽士鄭公仁傑字克俊理學明曰未有久
而不窮者窮則變於素不籌於卒孰酬朅焉自畫攻守
策獻於舊丞相趙公鼎留語竒之業寘散已未得用蕭
何成韓信故事第從右尚命之官蓋有待也從臾乘而
奮出應時選中材武優等調行在省倉下界戶部糴場
不素餐受侍郎李公澗知辟為使金行屬過中原闚見
表裏與所進趙語合竊自多歲在庚辰也明年姦亮奸
紀一如公所料而趙不可作矣丞相魯國陳公康伯相
知如趙躐拔容有嫌循年進例因扈從高宗視師金陵
還增秩參政汪公澈相知如陳居以離嫌故進不得地
惜之節制軍馬之行耳目寄闕辟以自廣都閫王宣攻
汝軍未張得口奉節制檄為統領鼓游軍而前拔之上
功補閤門秪候尋授京畿將先是節度王公彦成邊首
向未决公與言無金則遼陽不固得商虢則金孤法當
先取二城敵望以□(音葬)蜀障然後獲開陜之宜孰向之
王用其計攻拔之捷聞拜招撫使移守襄陽屬闕辟以
自贊後有詔置發運使史公志正以侍郎領事糴買官
闕辟以自藉至則不傅史意反謂析秋毫無足益大農
隨次建業議不合去自歸於朝未幾史以不可行罷周
行諸公以南北在其目中口道如目躬行如口可否中
機去就中節未識問安在有事則亹亹問何如也參政
鄭公聞尚書沈公介御史李公處全韓公彦右侍郎胡
公銓十餘人交狀薦所知記其姓名中傳汪公應辰俄
復露章孝宗省知薦者絫絫召對便殿奏陳切時聖悟
慰薦曰行大用卿擢右監門郎將其進也在環列條上
軍民十便稱旨賜帶而意忤時宰固請外除鎮江兵鈐
物色謀變者諭主將者立寘之法闔郡恃以無恐除知
廉州改欽州移光州請祠之管州崇道觀少選除知復
州改險州赴欽過桂林與經閤張公栻平章百策施之
民間曰便治郡毓士撫蠻有仁聲張以召歸表揚其材
參政范公成大代張剡白其績遂膺光命直大酋寇境
死警徹中諸司類覬得自效旨下畀公討寇授將校方
略去三日梟其首還函獻帥漕開餘黨以自新蒙生死
恩者棼(音分)如也詔以金為碗賜之漕使張公士元傳旨
將其柬上知如此而言者過聽於得君至請耄不宜行
曾不疲未六十也久之起以總管福建馬步軍又有以
耄聞者易命與祠公曰此吾志自退緩十五六年安坐
有堂嬉遊有圃暇繙書而倦警策客至茗飲果㗖手談
鼻參得味成趣使其晉晉而遂未必有此樂其曾大父
某始聘越國陳均居仁之女為大父圭配其子秦國公
亨仲是為魯公毋楚國公仕堯之曾女孫又鄭之歸絫
贈宜人是為公毋陳貴鄭因之族望著矣肆公通籍贈
其父郎絫至大夫又加著矣貲産歲入晚良饒支伏臘
贏復為美事不問識不識食口衣體等事左右之砥道
梁津等事乞乞之無吝色由報得年至六十曰足矣慶
元戊午七月十日也先二年余與其子修職郎建寧府
浦城縣尉岩瞻為僚歸道見公知其博涉廣記意氣性
度豁不為深中浮外與人交有忠告無詭隨臨事機藂
出用之未殫其材成者猶歉於志薦紳聞訃是&KR1826;是嗛
所幸武經郎岩堅才難與仲岩瞻俱有志廣父聲先釐
其奏議詩詞為二十卷傳於後伯岩崇弗禄仲與漕貢
後未易量公生自武經至武功大夫為逹而沒有不朽
者存矣嘉州文學周宗之女其配也絫封宜人先公卒
從仕郎汀州軍事推官曾迠進士蔣容圖之妻其女也
皆蚤世聞詩鎔鑰鎡其孫也會郊以保義郎聞詩矣修
職郎南劍州順昌主簿傅傑忠訓郎潭州攸縣廵檢陳
三儒文林郎靜江府觀察支使李孝述進士蔣景望陳
櫺之妻五在室其孫女也渭孫沂孫其曾孫也二孤卜
地得某鄉某里之原卜日得某年某月某甲子吉日公
葬焉次其行詔銘余惟公徒步起家子孫克承初禄克
終可書也不辭而銘曰紹興之末狃治成血國勢屹
然公睨曰卼不籌其素孰酬其卒我盟敵寒卒如公言
一從其計拔彼大藩百計百從還我中原輔經弼綜用
不必中於虖於公中不必用甘其外莅借千里重臺糾
諫䋲平不必鳴於虖於公鳴不必平恬其中養視萬物
輕十公之薦四朝之眷無乃寵榮有以詒燕門戶簮纓
子孫筆硯肆新又新亶善之善
劉氏夫人墓誌銘
吾州之劉諸邑不一族也有名餘者廬陵族出也以其
先德未著強為善月稔歲熟天委之順夫人生焉自穉
靚莊稍長言容工眡姆所道向之揉習為淑在父母側
柔色怡聲似不能言者見謂蹈女道長而歸諸鍾君子
友以事父母者事舅姑微缺禮見謂蹈婦道幸子友有
仁族姻禮賓有不贍無告乏意揆力取逮乘而贊其决
閫以内事無鉅細整如也見謂蹈妻道與子友顔行配
處如初接無間言見謂蹈妯娌道冢婦以下歸教謹有
初未始苛責以備咸得其心起敬起愛見謂蹈姑道知
教子媺事也廼心渠渠師友至不必子友躬令治具衂
揮皸掌不辭見其子岳秀明遠明揚明大明允率教知
方挾所業第於庠序官絫見錄寖有文聲歸則子友合
辭勉以遠者大者業未卒間子友卒卒哭勉以卒業勿
孤父志貽未亡人羞諸子奮激益自淬勵慶元戊午大
比詔上孟仲姓名天府三季待辟應試鄉里榮之三遷
之教與有力焉見謂蹈毋道行將以子貴一疾竟不起
蓋嘉泰改元七月癸酉也享年五十有九十月乙酉合
葬於子友之壙女適進士張國紀孫國俊國杰國傳國
任國保國偉國僑女孫八長受進士葛廷珪聘未歸餘
幼有以臨桂簿公廸功郎歐陽士龍所狀行謁銘者讀
狀云然槩之理宜銘之曰劉室之女鍾饋之主閫域
雍雍戶門俁俁誰氏無子誰子有五遷之義方作賓於
王盛哉竇桂行矣齊芳夫人有死夫人死而不忘
淑婦陳氏墓誌銘
臨川陳氏其縣新豐鄉㕓隱諱錫者之女承節郎諱巽
者之孫女其鄉望塘方朱聖言之妻公禮之毋也初歸
聖言豔之者曰朱陳陳矣新朱陳出焉歸若干年生公
禮又若干年舅卒聖言與姑又相先後卒生事死葬未
嘗缺禮梱内外整整無廢事族姻之間雍乎穆哉無間
曰朱婦淑女也朱母淑婦也朱姑淑母也自公禮聘吳
氏以歸則淑姑也既母遷其子以義方既姑帥其婦以
内則度眡方則久稍嫻貫移家棅授之日繙佛老書收
聰明入安息方自幸也而哭公禮若婦矣復以家重自
負葬祭如式擬前而差非殺也他費寧殺無隆日積日
生業擬前而饒推朱婦時所以自淑者以淑五女擇而
得王某賢黃某吳某可妻也坐以歸焉又得承信郎張
某可贅也納以居焉餘百爾酬酢各適宜常爾其變者
公禮卒莫奉聖言祀中表相與議立繼主子者遺孫主
孫者遺子大歸志於一其業曾不謂長非公禮子行幼
如聖言門戶何廼揆獨見而排羣議擇其傍支長者宜
子子之繼聖言後名曰公誼幼者一宜孫孫之繼公禮
後名正義順輿情翕然聞者嗟尚夫有天地而有夫婦
也於何天弗憖遺嘉泰二年十一月甲子卒矣年僅六
十三將以某年某月某日甲子附葬於夫頥菴之陲余
聞之亦嗟尚夫有天地而有夫婦也奮不遑訂而銘曰
其嫓有嬺其志無貳舅姑□兮莫兼以侍喪葬逮兮
莫分以治曲盡孝思終成禮制兹事難事蓋難之細不
幸所天有敓其嗣父耶子耶若為命繼此是彼非同□
異議所議者偏方澄忽沸聽斷者獨方摇忽硾喜其父
子後也有祀岌其門戶今也有諉融異使同會非歸是
兹事難事又難之至尚其特書於以昭晰
