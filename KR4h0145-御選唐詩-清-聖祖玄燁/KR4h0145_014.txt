欽定四庫全書
御選唐詩卷九補編
賀知章
望人家桃李花
山源夜雨度仙家(穆天子傳因山源之規矩覩河嶽之盤曲鹽鐵論太平之時旬而一雨雨)
(必以夜顧野王樂府夕臺行雨度十洲記元洲有五芝玄澗上多仙家)朝發東園桃李花
(謝莊懷園引夭桃晨暮發陶潛詩青松在東園詩何彼穠矣華如桃李)桃花紅兮李花白
(謝靈運詩山桃發紅萼梁簡文帝詩桃花紅若點又桃紅李白若朝粧)照灼城隅復南陌
(沈約詠桃詩紅英已照灼況復含日光詩静女其姝俟我于城隅張正見詩城隅上朝日沈君攸詩南陌落花)
(移顧野王詩東隅麗春日南陌采桑時)南陌青樓十二重(陳後主詩春樓梳髻罷南陌競)
(相隨曹植美女篇青樓臨大路高門結重關劉孝綽詩紆餘出紫陌迤邐度青樓王融詩金城十二重)春
風桃李為誰容(沈約詩容儀既昭灼春風復迴薄江總詩桃李佳人欲相照詩誰適為容蘇蕙)
(迴文詩葩粉光為誰容)棄置千金輕不顧(魏文帝詩棄置勿復陳曹植文飢者不顧千金)
(而美一餐庾信詩一顧重尺璧千金輕一言)踟躇五馬謝相逢(江淹詩銜思久踟躇古樂)
(府使君從南來五馬立踟躇潘子真詩話天子六馬左右驂三公九卿駟馬左驂漢制九卿則二千石亦右驂)
(太守駟馬而已其有加秩中二千石乃右驂故以五馬為太守美稱遯齋閒覽云漢時朝臣出使為太守增一)
(馬故曰五馬古詩相逢狹路間費㫤詩相逢莫相難)徒言南國容華晚(鮑照蕪城賦東都妙)
(姬南國麗人阮籍詩南國有佳人容華若桃李張華感㛰賦榮華外豐心神内正)遂歎西家飄
落遠(淮南子東家謂之西家西家謂之東家宋之問詩來止妾西家謝靈運賦林乘風而飄落江淹序泣)
(蕙草之飄落)的皪長奉明光殿(司馬相如上林賦明月珠子的皪江靡師古注的皪光也)
(左思賦丹藕凌波而的皪晉書惠帝紀長奉先皇之制是以有永熙之號漢官儀漢尚書奏事於明光殿三輔)
(黃圖桂宫在未央北中有明光殿)氛氳半入披香苑(沈約詩氛氳桃李花青跗含素萼沈)
(君攸詩金戶半入叢林影三輔黃圖武帝時後宫八區有昭陽披香等殿)苑中珍木元自竒
(庾信春賦宜春苑中春已歸梁簡文帝梅花賦層城之宫靈苑之中竒木萬品庶草千叢劉楨公讌詩月出照)
(園中珍木鬱蒼蒼洛陽伽藍記高陽寺芳草如積珍木連陰)黃金作葉白銀枝(西京雜記)
(初修上林苑羣臣遠方各獻名果異樹有金葉梨白銀樹)千年萬歲不凋落(徐陵碑海水揚)
(塵幾千年而可見天衣拂石幾萬歲而應平詩如松栢之茂疏如松栢之葉新故相承代常無凋落)還將
桃李更相宜(梁簡文帝詩春風本自竒楊柳最相宜)桃李從來露井傍(古樂)
(府桃生露井上李生桃樹傍梁簡文帝初桃詩飛花入露井江總詠李詩當知露井傍復與夭桃鄰)成蹊
結影矜艷陽(史記李廣傳桃李不言下自成蹊孔紹安夭桃詩結葉還臨影飛香欲舞空鮑照詩)
(艷陽桃李節)莫道春花不可遇(蘇武詩努力愛春花阮籍詩灼灼春花綠葉含丹)會
持仙實薦君王(漢武帝内傳七月七日王母至自設天厨人命侍女更索桃果須臾以玉盤盛)
(仙桃七顆以呈王母母以四顆與帝三顆自食母曰此桃三千年一生實中夏地薄種之不生)
王維
送崔五太守
長安廏吏來到門(漢書地理志京兆尹縣長安又朱買臣傳長安廏吏乘駟馬車來迎買臣)
(遂乘傳去後漢書桓榮傳帝幸其家問起居入街下車擁經而前自是諸侯將軍大夫問疾者不敢復乘車到)
(門)朱文露網動行軒(後漢書晨門有抱關之夫柱下無朱文之軫許敬宗詩玉露交珠網)
(傅咸詩煌煌朱軒服驥驂騄)黃花縣西九折坂(舊唐書地理志黃花武德四年分梁泉縣)
(置以川為名南史王文殊立小屋於縣西端拱其中漢書王尊傳瑯琊王陽為益州刺史行部至卭倈九折坂)
(歎曰奉先人遺體柰何數乘此險後以病去郭璞文卭徠峻嶮其坂九折)玉樹宫南五丈原
(庾信啟甘泉宫裏玉樹一叢陳後主樂府玉樹流光照後庭蜀志諸葛亮傳亮悉大衆由斜谷出以流馬運據)
(武功五丈原)襃斜谷中不容幰(史記河渠書張湯言抵蜀從故道故道多阪回遠今穿襃)
(斜道少阪近四百里而襃水通沔斜水通渭皆可以行船漕天子以為然拜湯子卬為漢中守發數萬人作襃)
(斜道五百餘里梁州記萬石城泝漢上七里有谷南口曰襃北口曰斜張說詩眇眇葭萌道蒼蒼襃斜谷庾肩)
(吾詩長安有曲陌曲陌不容幰)惟有白雲當露冕(陶弘景詩隴上多白雲謝靈運詩巖高白)
(雲屯華陽國志郭賀為荆州刺史有殊政明帝賜三公服勅行部去襜露冕使百姓見之以彰有德庾信文露)
(冕觀風停車待雨)子午山裏杜鵑啼(蜀志魏延傳注直從襃中北出循秦嶺而東當子午而)
(不過十日可到長安三秦記長安正南山名秦嶺谷名子午王康琚詩絶迹窮山裏成都記望帝化為鳥名曰)
(杜鵑亦曰子規沈佺期詩清夜子規啼)嘉陵水頭行客飯(漢書地理志武都郡縣嘉陵通)
(典嶓冢山西漢水所出經嘉陵曰嘉陵江卓文君白頭吟今日斗酒會明旦溝水頭鮑照詩居人掩閨臥行子)
(夜中飯)劒門忽斷蜀川開(寰宇記劒州劒門縣諸葛武侯相蜀於此立劒門以大劒山至)
(此有隘束之路故曰劒門張說詩山將闕門斷舊唐書畢構傳孤潔獨行有古人之風自臨蜀川弊化頓易)
萬井雙流滿眼來(漢書刑法志提封萬井蜀都賦帶二江之雙流杭峩眉之重阻謝靈運賦)
(四山周迴雙流逶迤南史顔延之傳鮑照曰君詩若鋪錦列繡雕繪滿眼)霧中遠樹刀州出
(謝朓詩遠樹曖芊芊何遜詩天邊看遠樹晉書王濬傳濬夜夢懸三刀於臥屋梁上須臾又益一刀濬驚覺意)
(甚惡之主簿李毅賀曰三刀為州又益一者明府其臨益州乎果遷益州刺史)天際澄江巴字
回(揚雄交州牧箴交州荒翳水與天際隂鏗詩天際晚帆過謝朓詩澄江淨如練元和郡縣志渝州古巴國)
(閬白二水曲折如巴字故謂之巴宋之問詩巴宇水形連)使君年紀三十餘(古樂府使君從)
(南來五馬立踟蹰謝靈運山居賦爰暨山棲彌歴年紀禮記三十曰壯樂府陌上桑三十侍中郎黃庭經夀傳)
(萬歲年有餘)少年白晳專城居(漢書霍光傳光為人白晳疏眉美鬚髯左思詩皎皎頗白)
(晳樂府陌上桑四十專城居梁簡文帝詩徒勞交甫佩自有專城居)欲持畫省郎官筆(楊修)
(荅陳思王書又嘗見執事握牘持筆有所造作若成誦在心借書於手漢官典職尚書省皆以粉壁畫古賢列)
(士曰畫省南史王韶之傳晉自孝武以來以省官一人管詔誥位兩省謂之西省郎後漢書明帝紀郎官上應)
(列宿漢官儀尚書郎日賜赤管大筆一雙)回與臨卭父老書(漢書司馬相如傳文君謂長卿)
(曰苐俱如臨卭李嶠詩劒閣抵臨卭相如難蜀父老注相如使蜀多言西南夷不為國用大臣亦以為然相如)
(乃假蜀父老為辭為己難)
杜甫
古栢行
孔明廟前有老柏(書杶榦栝柏杜詩原注此䕫州諸葛廟柏即䕫州十絶句所云武侯祠堂)
(不可忘中有松柏參天長也)柯如青銅根如石(鍾會賦青柯紅芒梁簡文帝賦銅芝抱帶)
(復纏柯唐書員半千稱張鷟文猶青銅錢萬選萬中老子落落如石任昉述異記盧氏縣有盧君冢冢傍柏二)
(株根勁如銅石)霜皮溜雨四十圍(世說松柏之質經霜彌茂庾肩吾詩圖雲仍溜雨新論十)
(圍之木不可蓋以茅茨劉琨扶風歌上枝拂青雲中心數十圍)黛色參天二千尺(何遜照水)
(聯句臨橋看黛色江淹竹賦黛色參天曹植升天行蘭桂上參天詩徂徠之松新甫之柏是斷是度是尋是尺)
君臣已與時際會(禮記君臣也易與時偕行張衡同聲歌邂逅承際會何遜文昔逢際會忝)
(申名質)樹木猶為人愛惜(四皓采芝歌樹木莫莫焦仲卿妻詩寒風摧樹木左傳思其人)
(猶愛其樹況用其道而不恤其人乎四子講德論龐眉耆耉之老咸愛惜朝夕願濟須臾)雲來氣接
巫峽長(蕭懿詩雲來覺山近水經注帝使鼈令鑿巫峽通水蜀得陸處郭璞江賦衝巫峽以迅激宜都)
(山川記巴東三峽巫峽長)月出寒通雪山白(詩月出皎兮鮑照詩蕭蕭霜月寒庾信銘風高)
(月寒後漢書班超傳注西域有白山通歲有雪亦名雪山劉峻廣絶交論曾史蘭薰雪白)憶昨路繞
錦城東(孫萬夀詩夢想猶如昨梁宣帝賦望途山而斜繞元和郡縣志錦城在成都縣南十里故錦官)
(城也錦繡萬花谷成都府城亦呼為錦官城)先主武侯同閟宫(寰宇記先主廟在成都府)
(西八里惠陵東七十步武侯祠在先主廟西成都記先主廟西院即武侯廟廟前有雙大柏古峭可愛人云諸)
(葛手植詩閟宫有侐傳閟閉也)崔嵬枝榦郊原古(詩陟彼崔嵬四皓採芝&KR0757;高山崔嵬世說)
(孫綽曰條柯猗蔚枝榦扶疎魏徵栢樹賦枝榦扶疎不過數尺蕭子範詩郊原共超遠庾信賦池平樹古)窈
窕丹青戶牖空(詩正義所居之宫形状窈窕魯靈光殿賦旋室㛹娟以窈窕司馬相如傳其土)
(則丹青赭堊揚子如玉如瑩爰變丹青鮑照詩開軒當戶牖)落落盤踞雖得地(漢兩頭纖)
(纖詩磊磊落落桃初結天台山賦蔭落落之長松西京雜記中山王文木賦或如龍盤虎踞沈約賦鬱彼高松)
(棲根得地)冥冥孤高多烈風(漢書司馬遷傳迺合大道混混冥冥莊子昭昭生於冥冥顔延)
(之詩回颷卷高樹書烈風雷雨弗迷陸機豪士賦序欲隕之葉無所借烈風)扶持自是神明
力(天台山賦實神明之所扶持崔駰杖銘王母扶持永保百福陶潛詩神力既殊妙傾河焉足有)正直
原因造化功(書平康正直詩正直是與莊子受命於功地惟松柏獨也正王羲之詩大矣造化)大
厦如傾要梁棟(文中子大廈之傾非一木所支晉書袁粲見王儉而歎曰栝柏豫章雖小已有)
(棟梁之器又和嶠傳庾顗見而歎之曰嶠森森如千丈松施之大廈有棟梁之用)萬牛回首丘
山重(杜預水災疏所留好種萬頭按此萬牛所本司馬相如封禪丈回首面内唐太宗詩回首長安道淮)
(南子止如丘山史記張儀傳積粟如丘山江淹文忝爵山重)不露文章世已驚(白虎通諫)
(而不露文木賦既剥既刊見其文章楚辭青黃雜糅文章爛兮莊子適適然驚)未辭剪伐誰能
送(詩蔽芾甘棠勿翦勿伐古詩誰能别離此南史齊武帝紀令僕以下並不輸送)苦心豈免容
螻蟻(陸機詩志士多苦心莊子東郭子問莊子曰道何在曰在螻蟻郭璞賦屬莫賤於螻蟻)香葉
曾經宿鸞鳳(史記武帝紀注柏梁臺高二十丈用香柏為殿梁本草柏葉可服食元旦以之侵酒)
(辟邪焦氏易林枝葉盛茂鸞鳳以庇阮籍詩鸞鷖時棲宿後漢書仇覽傳目為鷹鸇不若鸞鳳)志士幽
人莫怨嗟(論語志士仁人傅休奕詩志士惜日短易履道坦坦幽人貞吉何遜詩臨川何怨嗟)古
來材大難為用(後漢書仲長統傳古來繞繞委曲如瑣四子講德論大厦之材非一丘之木江)
(淹詩大厦須異材蜀志諸葛亮傳注宜可大用不可小使後漢書邊讓傳大器之於小用固有所不宜也)
元結
說洄溪招退者(名勝志洄溪在道州江華縣境四山之間乳竇松膏之所漬泉)
(甘宜稻飲者多夀)
長松亭亭満四山(戰國策荆有長松文梓孫綽賦蔭落落之長松庾信詩亭亭松直竪謝靈)
(運山居賦四山周回雙流逶迤)山間乳竇流清泉(鮑照詩乳竇通海碧江淹詩乳竇既滴瀝)
(丹井復寥泬水經注寒松上蔭清泉下注)洄溪正在此山裏(晉書羊祜傳造峴山嘗謂鄒湛)
(等曰自有宇宙便有此山)乳水松膏常灌田(述異記武陵源有石洞洞中有乳水漢武内傳)
(藥有松柏之膏服之可延年北齊書斛律羡傳羨導高梁水北合易京東會於潞因以灌田)松膏乳
水田肥良(荀子民富則田肥以易北史楊侃傳苟有良田何憂晚歲)稻苗如蒲米粒
長(庾肩吾詩黑米生菰葉青花出稻苗詩彼澤之陂有蒲與荷書烝民乃粒傳米食曰粒風土記海南有長)
(腰粳米)糜色如珈玉液酒(劉孝威啟乳糜香飯漢武内傳上藥有玉液金漿)酒熟
猶聞松節香(陶潛詩酒熟吾自斟江總樂府玉酒新熟幾千年南史顧歡傳夕則燃松節讀書庾)
(信詩杯香酒絶濃)溪邊老翁年幾許(范雲詩盈盈一水邊南史梁武帝紀帝於青溪邊造)
(智度寺張說詩江湖一老翁)長男頭白孫嫁女(易林長男少女相向笑語史記鄒陽傳白)
(頭如新傾蓋如故周禮媒氏女二十而嫁後漢書向長傳男女嫁娶既畢遂肆志遊五岳名山)問言只
食松田米(晉書宣帝紀亮使至帝問曰諸葛公起居何如食可幾米)無藥無方向人
語(傳燈錄亦無病亦無藥正是真如靈性覺帝王世紀黃帝使岐伯嘗味草木定本草經造醫方)浯溪
石下多泉源(名勝志浯溪在零陵郡祁陽縣南五里流入湘江唐元結自道州歸愛其山水因家)
(焉法言谷口鄭子真耕乎巖石之下班固西都賦源泉灌注陂池交屬)盛暑大寒冬大温
(賈誼賦隆盛暑而無聊兮傅咸神泉賦惟兹神泉厥理若原在冬則温既夏而寒水經注首山下有石穴穴中)
(有水夏冷冬温)屠蘇宜在水中石(博雅屠蘇庵也服虔風俗文屋平曰屠蘇詩宛在水中央)
(宋書隠逸傳論巖壑閒遠水石清華)洄溪一曲自當門(詩彼汾一曲世說萬里長江何能不)
(千里一曲袁淑詩種蘭忌當門)吾今欲作洄溪翁(名勝志唐代宗時有隠者黃姓居於洄溪)
(人呼為洄溪翁元結聞而訪之贈詩刻石溪上)誰能住我舍西東(世說蔡司徒在洛見陸機)
(兄弟住參佐廨中三間瓦屋士龍住束頭士衡住西頭顔延之文伊好之洽接閻鄰舍)勿憚山深
與地僻(史記貨殖傳淵深而魚生之山深而獸往之庾信隠士詩山深足細泉張說銘遠居僻地代為)
(右族)羅浮尚有葛仙翁(羅浮山記羅羅山也浮浮山也二山合體謂之羅浮在增城博羅二)
(縣之境晉書葛洪傳間交阯出丹求為勾漏令至廣州刺史鄧嶽留之不聽去洪乃止羅浮山煉丹)
韓翃
送客還江東
還家不落春風後(庾信春賦百丈山頭日欲斜三晡未醉莫還家王維詩妙舞向春風薛道)
(衡詩人歸落鴈後)數日應沽越人酒(詩無酒沽我莊子宋人資章甫而適諸越越人斷髮)
(文身無所用之)池畔花深鬭鴨欄(杜甫詩池畔臨風花間度月張正見詩芳杜雜花深吴志)
(陸遜傳建昌侯慮於堂前作鬭鴨欄頗施小巧)橋邊雨洗蔵鴉柳(陳後主詩佳人在北燕相)
(望渭橋邊張說詩雨洗亭臯千畝綠梁簡文帝詩槐香欲覆井楊柳正蔵鴉)遙憐内舍著新
衣(杜甫詩遙憐小兒女未解憶長安後漢書鄧皇后紀宫禁至重而使外舍久在内省上下交損誠不願也)
(世說桓冲不好新衣浴後婦故送新衣冲怒婦曰衣不經新何由而故冲笑著之)復向隣家醉
落暉(杜甫詩處處隣家笛飄飄客子篷劉長卿詩回首長川共落暉)把手閒歌香橘下
(夏侯湛從祖叔權序叔權年十六見奔虎一箭而倒太祖把其手喜曰我得汝矣劉言史詩閒歌欸乃深峽裏)
(杜甫詩霜橙壓香橘)空山一望鷓鴣飛(張說詩空山寂歴道心生杜甫詩澗水空山道禽經)
(鷓鴣飛必南翥李白山鷓鴣詞苦竹南枝鷓鴣飛)
權德輿
太原鄭尚書遠寄新詩走筆酬贈因代書賀(韓愈)
(滎陽鄭公神道碑公諱儋貞元十六年詔授司馬節節度河東軍除其官為工部尚書太)
(原尹兼御史大夫北都留守)
曉開閶闔出絲言(張說詩曉色御前開劉長卿詩繡閣金屏曉色開離騷吾令帝閽開關兮)
(倚閶闔而望予梁簡文帝詩閶闔早應開禮記王言如絲其出如綸庾信詩泉湧屬絲言李嶠詩漢帝撫戎臣)
(絲言命錦輪)共喜全才鎮北門(詩周邦咸喜戎有良翰杜甫詩重鎮還須濟世才左傳杞)
(子自鄭使告於秦曰鄭人使我掌其北門之管)職重油幢推上略(隋書禮儀志諸王三公有)
(勲德者車上加青油幢唐職林自至德後方鎮降拜必遣内使持幢節就第宣命陸雲盛德序頌藴生民之上)
(略賈至郭子儀制上略宏才惇信明誼)榮兼革履見深恩(漢書鄭崇傳崇為尚書僕射每)
(曳革履上笑曰我識鄭尚書履聲何遜詩蘧車響北闕革履入南宫庾信啟陳留下粟有愧深恩)昔歲
經過同二仲(阮籍詩西遊咸陽中趙李相經過謝混詩逍遙越林肆願言屢經過三輔决錄蒋詡)
(舍中三徑惟羊仲求仲從之遊二仲皆剉廉逃名之士陶潛與子儼等疏但恨鄰靡二仲室無菜婦岑參歸草)
(堂詩幸有數畝田得延二仲蹤)登朝並命慚無用(史記儒林傳延天下方正博聞之士咸登)
(諸朝漢書叙傳賈生矯矯弱冠登朝顔延之詩序並命在位展詩發志莊子皆知有用之用而不知無用之用)
(孫楚杕杜賦序無用獲全所以為貴)曲臺分記奉齋祠(漢書藝文志曲臺后蒼九篇注行禮)
(射於曲臺后蒼為記故名曰曲臺記三輔黃圖未央東有曲臺殿司馬相如長門賦覽曲臺之央央漢書郊祀)
(志宣帝脩武帝故事盛車服敬齋祀之禮韓愈滎陽鄭公神道碑為太常博士遷起居郎尚書司封吏部二郎)
(中)直筆繫年陪侍從(晉書郭璞傳臣以人乏忝荷史任敢忘直筆惟義是規北史韓麒麟)
(傳仰遭明時直筆無懼公羊傳春秋編年四時具然後為年漢書嚴助傳厭承明之廬勞侍從之事沈佺期詩)
(自喜恩深陪侍從)芬芳雞舌向南宫(宋玉賦陳嘉辭而云對兮吐芬芳其若蘭漢官儀尚)
(書郎舍雞舌香奏事夢溪筆談雞舌香治口氣所以郎官含之奏事對荅其氣芬芳漢書高祖紀漢建尚書百)
(官府曰南宫)伏奏丹墀迹又同(張鷟奏曳裾紫禁伏奏青規儲光羲詩夜聞持簡立朝看)
(伏奏歸張衡西京賦青瑣丹墀杜預表若得珥筆丹墀推訪格言必有諤諤匪躬之節杜甫詩今朝出處同)
公望數承黃紙詔(晉書虞&KR1294;傳王導謂&KR1294;曰孔愉有公才而無公望丁潭有公望而無公才)
(兼之者其在卿乎南史謝舉傳人倫儀表久著公望楊炯梁公神道碑行承芝詔坐啟茅封李嘉祐詩自嘆未)
(霑黃紙詔)虚懷自號白雲翁(杜甫詩一見能傾座虚懷只愛才韓愈滎陽鄭公神道碑别自)
(號白雲翁)戎装躞蹀紛出祖(唐書百官志考功二十七最八曰兵士調習戎装克備為督領)
(之最孫逖詩百壺開詔餞四牡戒戎装王勃九成宮頌長圍躞蹀得駿馬於秦坰張說詩連騫勢出魚龍變躞)
(蹀驕生鳥獸行詩仲山甫出祖四牡業業)金印煌煌寵司武(史記蔡澤傳懷黃金之印結紫)
(綬於腰杜甫詩色沮金印大詩檀車煌煌古樂府黃金絡馬頭熲熲何煌煌北史魏蘇綽傳誥尉惟司武武在)
(止戈)時看介士閱犀渠(史記周勃世家將軍亞夫持兵揖曰介胄之士不拜請以軍禮見楊)
(炯建昌公神道碑豐貂兮左珥介士兮前驅國語奉文犀之渠鮑照詩解珮襲犀渠)每狎儒生冠
章甫(晉書文苑傳顧愷之好諧謔人多愛狎之史記酈生傳沛公不好儒未可以儒生說也禮記魯哀公)
(問於孔子曰夫子之服其儒服與孔子對曰丘少居魯衣逢掖之衣長居宋冠章甫之冠)晉祠汾水
古并州(水經注智伯遏晉水以灌晉陽後人踵其遺蹟蓄以為池沼西有唐叔虞祠李白詩晉祠流水)
(如碧玉一統志晉祠在太原縣治西南祠周唐叔虞水經注汾水出太原汾陽縣北管涔山一統志太原縣周)
(唐叔虞始封之地唐徙縣治汾水周禮夏官職方氏正北曰并州唐書地理志河東道太原府太原郡本并州)
千騎雙旌居上頭(古樂府東方千餘騎夫壻居上頭駱賓王詩羅敷使君千騎歸唐書兵志)
(武后改百騎曰千騎睿宗又改千騎曰萬騎分左右營又百官志節度使掌總軍旅顓誅殺賜雙旌雙節錢起)
(詩林水引雙旌王融樂府聞有東方騎遙見上頭人)新握兵符應感激(列子執節乎掌握之)
(間河圖玄女出兵符與黃帝戰蚩尤李嶠詩綘宫韜將略黃石寢兵符後漢書朱穆傳論專諸荆卿之感激侯)
(生豫子之投身情為恩使命緣義輕孟浩然詩平生一匕首感激贈夫君)遠緘詩句更風流
(李白詩呼兒長跪緘此詞寄君千里遙相憶杜甫詩賦詩新句穏不覺自長吟北史李彪傳金石可滅而風流)
(不泯者其惟載籍乎)緇衣諸侯諒稱美(詩鄭風緇衣之宜兮小序緇衣美武公也父子並為)
(周司徒善於其職國人宜之故美其德以明有國善善之功焉漢書王嘉傳今之郡守重於古諸侯)白衣
尚書何可比(後漢書鄭均傳拜議郎告歸勅賜尚書禄以終其身時人號為白衣尚書李白詩高)
(蹤邈難追可與古人比)只今麟閣待丹青(漢書蘇武傳武使匈奴二十年不降甘露三年)
(單于始入朝上思股肱之美迺圖畫其人于麒麟閣又李陵賀武曰雖古竹帛所載丹青所畫何以過阮籍詩)
(丹青著明誓永世不相忘)努力加餐報天子(李陵與蘇武詩努力崇明德皓首以為期古詩)
(努力加餐飯後漢書桓榮傳榮為少傅上疏謝歸報書曰願君慎疾加餐重愛玉體杜甫大食刀歌攬環結佩)
(相終始萬歲持之護天子)
韓愈
雉帶箭
原頭火燒静兀兀(唐太宗出獵詩平原燒火紅王維詩獵火燒寒原)野雉畏鷹
出復沒(魏文帝樂府野雉羣雊王筠詩野雉呼雌雊梁簡文帝射雉詩避鷹時聳角陳叔達詩翔禽遥)
(出沒)將軍欲以巧伏人(徐陵詩將軍擁節起曹植名都篇左挽因右發一縦兩禽連餘巧未)
(及展仰手接飛鳶)盤馬彎弓惜不發(魏書傅永傳永年逾八十猶能馳射盤馬奮矟韓詩)
(外傳楚熊渠子夜行見寢石以為伏虎彎弓射之沒金飲羽庾信詩明月逐彎弓史記李將軍傳數十步之内)
(度不中不發發即應弦而倒)地形漸窄觀者多(史記秦本紀穆公與由余曲席而坐問其)
(地形陶潛詩前途漸就窄古辭觀者滿路㫄)雉驚弓滿勁箭加(庾信詩驚雉逐鷹飛駱賓)
(王詩滿月開弓影枚乘七發右夏服之勁箭左烏號之雕弓)衝人決起百餘尺(王維詩鳥)
(度時時衝絮起莊子蜩與鷽鳩笑之曰我決起而飛搶榆枋時則不至而控於地而已矣梁簡文帝文冲天百)
(尺)紅翎白鏃相傾斜(說文翎鳥羽也爾雅金鏃箭羽謂之鏃梁簡文帝文坤軸傾斜)將
軍仰笑軍吏賀(史記滑稽傳淳于髠仰天大笑冠纓索絶周禮大司馬辨旗物之用王載大常)
(諸侯載旂軍吏載旗注軍吏諸軍帥也)五色離披馬前墮(潘岳射雉賦聿采毛之英麗兮)
(有五色之名翬杜甫詩開拆漸離披唐書突厥傳兔起帝馬前一發斃之)
劉禹錫
洞庭秋月行(岳陽風土記水經云洞庭湖廣圓五百餘里日月出沒其中君山在)
(洞庭湖中)
洞庭秋月生湖心(江賦包山洞庭巴陵地道月賦洞庭始波木葉微脱顧愷之詩秋月揚明)
(輝五燈會元十里平湖一輪秋月)層波萬頃如鎔金(楚辭娭光眇視目層波些招隠士谿)
(谷嶄巖兮水層波雪賦眄隰則萬頃同縞曕山則千巖俱白岑参詩澄湖萬頃深見底關尹子火之為物能鎔)
(金而銷之)孤輪徐轉光不定(庾信舟中望月詩蓂落獨輪斜曺植九華扇賦隨皓腕以徐轉)
(發惠風之微寒杜甫月圓詩委波金不定照席綺逾依)遊氣濛濛隔寒鏡(孫綽天台山賦)
(爾乃羲和亭午遊氣高褰杜甫詩碧窗宿霧濛濛濕拾遺記周靈王時外國貢石鏡白如月照人則寒)是
時白露三秋中(禮記孟秋之月白露降張說詩鴻飛白露天詩一日不見如三秋兮曺植朔風)
(詩别如俯仰脫若三秋)湖平月上天地空(何遜詩澹澹平湖淨孟浩然詩八月湖水平江)
(淹别賦日下壁而沈彩月上軒而飛光極何遜詩初月波中上曺植詩天地無窮)岳陽樓頭暮角
絶(岳陽風土記岳陽樓城西門樓也下瞰洞庭景物寬闊李白詩岳陽樓上聞吹笛能使春心満洞庭通禮)
(義纂蚩尤與黃帝戰帝命吹角作龍鳴以禦之軍中製之以司昏曉)蕩漾已過君山東(阮籍)
(詩人情有感慨蕩漾焉能排水經注洞庭湖中有君山山有石穴潛通吴之包山是山湘君之所由處故曰君)
(山李白詩淡掃明湖開玉鏡丹青畫出是君山)山城蒼蒼夜寂寂(六韜衢道通谷絶以武車)
(高置旌旗謹勅三軍無使敵人知我之情是謂山城謝朓詩秋河曙耿耿寒渚夜蒼蒼賈至詩禁城春色曉蒼)
(蒼梁簡文帝詩寂寂暮簷響何遜詩沙汀暮寂寂蘆岸晚脩脩)水月逶迤繞城白(江總脩心)
(賦寢處風雲馮棲水月李白詩觀心同水月淮南子河逶迤故能遠高士傳四皓逃入商洛山作歌曰莫莫高)
(山深谷逶迤唐太宗詩冰河曲繞城李白詩霜清東林鐘水白虎溪月)蕩槳巴童歌竹枝
(杜甫詩不有小舟能蕩槳鮑照詩燕姬色沮巴童心恥注巴童善舞者樂府竹枝本出巴渝劉禹錫作竹枝新)
(詞九章由是盛於貞元元和之間禹錫曰竹枝巴歈也巴兒聫歌吹短笛擊鼓以赴節歌者揚袂睢舞其音協)
(黃鐘羽)連檣估客吹羌笛(郭璞江賦舳艫相屬萬里連檣何遜詩連檣入迴浦世說袁虎)
(少貧嘗為人傭載運租謝鎮西經船行其夜清風朗月聞江渚間估客船上有詠詩聲甚有情致因此相要大)
(相賞得梁元帝詩謾道江中無估客風俗通笛長二尺四寸七孔其後又有羌笛說文笛七孔角也羌笛三孔)
(馬融長笛賦近世雙笛從羌起羌人伐笛未及已龍鳴水中不見已截竹吹之聲相似王昌齡從軍行更吹羌)
(笛關山月)勢高夜久陰力全(杜甫詩千崖秋氣高梁簡文帝詩夜久惟煩鋏李白詩天寒悲)
(風生夜久衆星沒謝惠連詩夕陰結空幕劉鑠詩廣簷含夜隂)金氣肅肅開星躔(梁簡文帝)
(倡婦怨情金氣落嚴霜李白詩蓐收肅金氣詩肅肅宵征王粲詩肅肅秋風梁武帝閶闔篇鳳跡輾星躔杜審)
(言詩東壁挂星躔)浮雲野馬歸四裔(江淹詩日暮浮雲滋莊子野馬也塵埃也生物之以)
(息相吹也庶物異名䟽野馬日光一曰浮絲水氣也龍樹大士曰日光著微塵風吹之野中轉名為陽燄愚夫)
(見之謂之野馬丘遲詩野馬雜塵埃左傳投諸四裔潘尼火賦流光燭乎四裔)遥望星斗當中
天(杜甫詩秀氣衝星斗七命窮地而遊中天而居曺植詩迎風高中天)天雞相呼曙霞出
(爾雅鶾天雞謝靈運詩天雞弄和風玄中記桃都山有大樹曰桃都枝相去三千里上有天雞日初出即照此)
(木天雞即鳴天下雞皆隨之劉孝威詩氄毛不自暖張翼強相呼沈佺期詩北闕彤雲掩曙霞杜審言詩雲霞出)
(海曙)斂影含光讓朝日(江淹表斂影無地潘岳賦月朣朧以含光兮霞淒清以凝冷王褒詩)
(人傳陌上桑未曉已含光阮籍詩五色曜朝日嘉賓四面會)日出喧喧人不閒(莊子許由)
(曰日月出矣而爝火不息其於光也不亦難乎徐陵長安道詩喧喧擁車騎非但執金吾九歌期不信兮)
(告余以不閒曺植詩志士營世業小人亦不閒)夜來清景非人間(曺植詩明月澄清景列宿)
(正參差杜甫詩彌年逐清景史記留侯世家願棄人間事從赤松子遊耳李白詩别有天地非人間)
西山蘭若試茶歌(爾雅檟苦茶注樹小如梔子冬生葉可煮作羹飲今呼早)
(採者為茶晚取者為茗一名荈)
山僧後檐茶數叢(庾信詩野老時相訪山僧或見尋江淹麗色賦後檐丹葵前軒碧桐)春
來暎竹抽新茸(杜甫詩冬至陽生春又來謝靈運山居賦淵轉渚而散芳岸靡沙而暎竹杜甫)
(詩美花多暎竹李白詩庭草滋新茸)宛然為客振衣起(史記孟嘗君傳馮驩曰所以求息者)
(為無以待客也左思詩振衣千仞岡韋應物詩永日獨無言忽覺振衣起)自傍芳叢摘鷹觜
(謝朓詩芙蕖舞輕帶苞笋出芳叢茶譜蜀州晉原洞口有黃芽雀舌鳥觜麥顆蓋取其嫩芽所造)斯須
炒成滿室香(禮記禮樂不可斯須去身茶經茶有七難陰采夜焙非造也外熟内生非炙也論衡)
(君子言堂滿堂言室滿室洞冥記春蕪一根百條握一片滿室皆香庾信文玉生庭照蘭開室香)便酌
砌下金沙水(南史陸慧曉傳劉璡曰吾聞張融與慧曉並宅其間有水此必有異味故命駕往酌)
(而飲之江淹書鳥赴簷上水匝砌下宋之問詩寳葉交香雨金沙吐結泉名勝志湖州長興縣顧渚山有泉在)
(沙中號金沙泉泉不常出惟將造茶太守具儀致祭水即清溢供御者畢水即微減供堂者畢即半減太守造)
(畢即涸)驟雨松聲入鼎來(老子驟雨不終日杜審言詩江聲連驟雨高唐賦不見其底虚)
(聞松聲杜甫詩入鼎資過熱加餐愁欲無)白雲滿盌花徘徊(詩英英白雲庾信詩同心竹葉)
(盌雙去雙來滿茶經凡酌置諸盌令沫餑湯之華也華之薄者曰沫厚者曰餑細輕者曰華張說詞影弄日華)
(相照曜噴含雲色且徘徊)悠揚噴鼻宿酲散(錢起詩世事悠揚春夢裏梁武帝净業賦香氣)
(馞起觸鼻發識婉娩追隨氤氳無極急就篇侍酒行觴宿昔酲風賦清清泠泠愈病析酲)清峭徹骨
煩襟開(江淹蓮花賦或憑天淵之清峭或殖疏圃之蒙密陳琳賦通肌暢骨顔真卿啜茶詩流華淨肌)
(骨疏㵸滌心源沈約詩開襟濯寒水解帶臨清風杜甫詩秀氣豁煩襟)陽崖陰嶺各殊氣
(謝靈運詩朝旦發陽崖景落憩北峯茶經陽崖陰林紫者上綠者次祖詠詩終南陰嶺秀積雪浮雲端杜甫詩)
(要求陽岡暖若陟陰嶺沍莊子四時殊氣天不私故歲成)未若竹下莓苔地(宋書謝靈運傳)
(採石上之地黃摘竹下之天門孟浩然詩相攜竹林下杜甫詩興移無洒掃隨意坐莓苔)炎帝雖嘗
未解煎(新語神農嘗百草實察酸苦味淮南子古者民茹草飲水神農始嘗百草滋味水泉之甘苦民)
(知所避就唐書藝文志張又新煎茶水記二十卷)桐君有籙那知味(方輿勝覽桐君山在)
(巖州有人採藥結廬桐木下指桐為姓故山得名名勝志桐君在黃帝時嘗與巫咸同處方餌有藥籙一卷庾)
(肩吾答賚煎术啓山精見書華神在籙)新芽連拳半未舒(梁簡文帝詩照日吐新芽庾信)
(春賦新芽竹笋細核楊梅張融瓦松賦葩條郁毓根柢連拳梁元帝詩牆高舉不及花新摘未舒)自摘
至煎俄頃餘(杜甫詩自鋤稀菜甲小摘為情親儲光羲詩俄頃變炎凉)木蘭霑露香
微似(楚辭朝搴阰之木蘭兮夕攬洲之宿莽沈約詩因風結復解霑露柔且長述異記巴東有真香茗其)
(花白色如薔薇煎服令人不眠能誦無忘)瑤草臨波色不如(東方朔與友人書脱去十洲三)
(島相與拾瑤草呑日月光華共輕舉耳儲光羲詩門帶江山静房隨瑤草幽唐太宗詩臨波無定影)僧言
靈味宜幽寂(韋應物詩此物信靈味本自出山原杜甫詩郊扉俗遠長幽寂)采采翹英
為嘉客(詩采采卷耳郭璞詩碧樹疏英翹陳子昂詩崑崙有瑤樹安得采其英詩我有嘉客何遜詩日)
(暮留嘉客)不辭緘封寄郡齋(漢書殿中廬有索數千枚滿一篋緘封李端詩論詩到郡齋韋)
(應物詩今朝郡齋冷忽憶山中客)甎井銅爐損標格(風俗通甃聚甎修井也梁山記諸葛)
(亮宅有井深四尺餘廣一尺五寸累甎如初開古詩請說銅爐器崔嵬象南山茶經風爐以銅鐵鑄如古鼎形)
(杜甫詩早年見標格秀氣冲牛斗)何況蒙山顧渚春(茶譜蜀之雅州有蒙山山有五頂各)
(有茶園其中頂曰上清峯茶最難得俟雷發聲採之服四兩即為地仙矣李肇國史補劒南有蒙頂石花湖州)
(有顧渚赤筍一統志顧渚在湖州府長興縣西北三十里昔吴王夫㮣顧其渚次原隰平衍可為都邑即此名)
(勝志旁有二山相對號明月峽絶壁峭立大澗中流亂石飛走産茶異品唐書陸龜蒙傳龜蒙嗜茶置園顧渚)
(山下歲取租茶自判品第)白泥赤印走風塵(大戴禮白沙在泥與之俱黑漢書武帝贊芝泥)
(印上玉檢封來雲笈七籖佩朱宫之印乘赤龍之車班固荅賓戲彼皆躡風塵之會杜甫詩驊騮開道路鷹隼)
(出風塵)欲知花乳清泠味(茶譜婺州有舉巖茶味極甘芳煎之如碧玉之乳王勃遊廟山)
(賦俯泉石之清泠臨風飈之瑟䫻張載詩芳茶冠六清溢味播九區)須是眠雲跂石人(王季)
(友詩聞我草堂有臥雲上官昭容詩跂石聊長嘯攀松乍短歌)
張籍
賈客樂(唐書西域傳貿遷有無商賈樂也又禮樂志隋亡清樂散缺存者纔六十三曲)
(其後傳者賈客樂齊武帝作也)
金陵向西賈客多(六朝事跡秦始皇東巡會稽秣陵因鑿鍾山斷金陵以疏淮唐書地理志)
(江南道昇州縣上元望本江寧武德三年改江寧曰歸化八年更歸化曰金陵大唐新語玄裝法師西域取經)
(手摩寺松曰吾西去汝可西向若歸即東向及去果向西一年忽向東弟子曰吾師歸矣王昌齡詩武岡前路)
(看斜月片片舟中雲向西南史齊臨川王暎傳嘗致錢還都買物有獻計者於江陵買貨至都還換可以有增)
(暎笑曰我是賈客耶乃復求利宋書孔顗傳弟道存從弟微請假東還輜重十餘船顗謂曰汝輩預士流何至)
(作賈客耶命取火燒之漢書貨殖傳稼穡之民少商旅之民多)船中生長樂風波(左傳獲百)
(里孟明視西乞術白乙丙以歸文嬴請三帥公許之先軫朝問秦囚公使陽處父追之及諸河則在舟中矣賈)
(誼陳政事疏習與正人居之不能無不正猶生長於齊不能不齊言也後漢書梁竦傳竦生長京師不樂本土)
(屈原九章順風波以從流兮焉洋洋而為客史記東越王傳東越王餘善上書靖以卒八千人擊吕嘉兵至揭)
(陽以海風波為解)欲發移船近江口(杜甫詩負鹽出井此溪女打鼔發船何郡郎又移船)
(先主廟洗藥浣花溪晉書陶回傳蘇峻之亂回與孔坦言於導請早出兵守江口)船頭祭神各
澆酒(杜甫詩風急打船頭周語不禋於神而求福焉神必禍之論語祭如在祭神如神在周禮天官甸師)
(共蕭茅注束茅立之祭前沃酒其上酒滲下去若神飲之也)停杯共說遠行期(魏文帝秋)
(胡行嘉肴不嘗旨酒停杯庾信詩停杯待菊花宋玉九辨憭慄兮若在遠行登山臨水兮送將歸杜甫詩九州)
(道路無豺虎遠行不勞吉日出左傳楚子成章華之臺願與諸侯落之薳啟彊來石公曰君若舉玉趾辱見寡)
(君寡君既受貺矣君若不來使臣請問行期)入蜀經蠻誰别離(後漢書公孫述傳岑延田)
(戎為漢兵所敗皆已入蜀書惟克商遂通道於九夷八蠻禮記南方曰蠻雕題交趾有不火食者矣按誰别離)
(一作遠别離屈原九歌悲莫悲兮生别離樂莫樂兮新相知杜甫詩愁來賦别離)金多衆中為
上客(史記蘇秦傳嫂蛇行蒲伏以面掩地而謝曰見季子位高金多也又陳丞相世家灌嬰等讒平曰臣)
(聞平受諸將金金多者得善處金少者得惡處金剛經時長老須菩提在大衆中即從座起偏袒右肩右膝著)
(地合掌恭敬而白佛言史記晏嬰傳越石父賢在縲紲中晏子解左驂贖之延入為上客又平原君傳毛先生)
(以三寸之舌強於百萬之師勝不敢復相士遂以為上客)夜夜筭緡眠獨遲(梁元帝閨怨塵)
(鏡朝朝掩寒衾夜夜空世說王戎手執牙籌日夜會計漢書武帝紀四年冬初算緡錢注有儲積錢者計其緡)
(貫而税之十錢出税二十杜甫詩帝念深分閫軍需遠算緡裴說詩光寒鶴睡遲)秋江初月猩
猩語(杜甫詩魚龍寂寞秋江冷故國平居有所思何遜七召暎景星於初月聆鳳音於將曉江總詩點黛)
(方初月縫裙學石榴禮記猩猩能言不離禽獸疏猩猩人面豕身能言朝野僉載安南武平縣封溪中有猩猩)
(如美人解人語知往事)孤帆夜宿瀟湘渚(梁簡文帝與劉孝綽詩夕鳥歸林懸孤帆而未)
(息陳子昂詩古木生雲際孤帆出霧中岑參詩夜宿劒門月朝行巴水雲杜甫詩相逢成夜宿隴月向人圓謝)
(朓詩洞庭張樂地瀟湘帝子遊王僧孺詩始出鳳凰樓言發瀟湘渚)水工持楫防暗灘(左思)
(吳都賦篙工楫師選自閩隅列女傳趙簡子擊楚津吏醉卧不能渡簡子欲殺之津吏女子持楫而前曰妾願)
(以鄙軀易父之命簡子將渡少一人乃備員持楫中流發激櫂之歌簡子說以為夫人岑參詩暎酒見山火隔)
(簾聞夜灘)直過山邊及前侣(王羲之筆陣圖若急作意思淺薄筆即直過張正見詩菊汎金)
(枝下峯斷玉山前江淹詩解纜候前侣何遜詩送别臨曲渚征人慕前侣)年年逐利西復東
(劉庭芝詩年年歲歲花相似歲歲年年人不同漢書賈誼傳逐利不耳慮非顧行也楊惲報孫會宗書惲幸有)
(餘祿方糴賤販貴逐什一之利詩自西徂東靡所定處庾肩吾詩眷然從此去車西馬復東)姓名不
在縣籍中(史記項羽紀書足以記名姓而已不足學又留侯世家良乃變名姓亡匿下邳魏志崔琰)
(傳太祖領冀州辟琰為别駕謂曰昨按戶籍可得三十萬衆故為大州也)農夫税多長辛苦
(詩采荼薪樗食我農夫禮記諸侯之下士視上農夫商子禄厚而税多食口衆者敗農者也史記吳太伯世家)
(越王句踐棲於會稽因太宰嚭而行成王將許之伍子胥諫曰句踐為人能辛苦今不滅後必悔之蔡琰胡笳)
(十八拍一生辛苦兮緣離别)棄業長為販寳翁(韋曜博奕論今世之人多不務經術好玩)
(博奕廢事棄業忘寢與食按長為一作寧為易林日中為市交易資寳名利取有心悦以喜)
御選唐詩卷九補編
