欽定四庫全書
御選唐詩卷十
五言律
唐太宗皇帝
過舊宅(唐書太宗紀太宗平薛仁杲拜右武侯大將軍太尉使持節陜東道大行臺尚)
(書令詔蒲陜河北總兵皆受節度二年正月鎮長春宫進拜左武侯大將軍凉州總管)
新豐停翠輦(三輔舊事太上皇不樂關中思慕鄉里高祖徙豐沛屠兒沽酒煮餅商人立為新豐)
(西京雜記既作新豐衢巷棟宇物色惟舊士女老幼相擕路首各知其室放犬羊鷄鴨於通途亦競識其家匠)
(人胡寬所營也一統志臨潼縣在西安府城東七十里秦為驪邑漢置新豐縣潘尼芙蓉賦或擢莖以高立似)
(雕輦之翠盖北史突厥傳帝幸啟民所居賦詩曰鹿塞鴻旗駐龍旗翠輦回)譙邑駐鳴笳(魏武)
(故事於譙東五十里築精舍欲秋夏讀書冬春射獵魏志武帝紀太祖武皇帝沛國譙人也舊唐書禮儀志貞)
(觀九年詔曰太原之地肇基王業事均豐沛義等宛譙約禮而言須議立廟一統志亳州在鳳陽府城西北四)
(百五十里本春秋譙邑秦屬碭郡漢置譙縣唐初為譙州漢文帝與吳質書從者鳴笳以啟路文學托乘於後)
(車庾信詩鳴笳凌絶浪飛盖歴通衢南史王僧祐傳雅為從兄儉所重每鳴笳列騶到其門)園荒一
徑斷(陶潛歸去來辭田園將蕪胡不歸又三徑就荒松菊猶存謝朓詩荒徑隱高蓬謝靈運山居賦迷不)
(知其所適)苔古半階斜(潘岳安石榴賦壁衣蒼苔瓦被駁蘚孫綽遊天台山賦踐莓苔之滑石梁)
(簡文帝詩翠帶留餘結苔階沒故綦又落日斜階上)前池消舊水(張衡西京賦乾池滌藪謝靈運)
(詩故池不更穿何遜詩㶑灧故池水)昔樹發今花(梁昭明太子詩意樹發空花庾肩吾詩㢠岸高)
(花發丘遲與陳伯之書暮春三月江南草長雜花生樹羣鶯亂飛)一朝辭此地(詩鐘鼓既設一)
(朝饗之劉伶酒德頌有大人先生以天地為一朝萬期為須叟漢書溝洫志河决率常於平原東郡聞禹治河)
(時本空此地以為水隈)四海遂為家(禮記聖人能以天下為一家中國為一身者非意之也漢)
(書高帝紀天子以四海為家非令壯麗無以重威張衡西京賦方今聖上同天號於帝王掩四海而為家富有)
(之業莫我大也)
臨洛水(山海經洛水出洛西山東北注河入成臯之西初學記洛水出京兆上洛縣冢)
(領山郡經上洛弘農河南縣盧氏蠡城陽市宜陽洛陽合伊瀍穀澗之水至鞏縣而入河)
(晉書禮志晉中朝公卿以下至於庶人皆稧洛水之側)
春蒐馳駿骨(爾雅春獵為蒐郭璞注蒐為摉索取不任者左傳春蒐夏苗秋獮冬狩皆於農隙以)
(講武事也庾信華林園馬射賦雖行祓褉之飲即同春蒐之儀任昉天監三年策秀才文朕傾心駿骨非懼真)
(龍)總轡俯長河(離騷飲余馬於咸池總余轡乎扶桑徐陵為貞陽侯答王太尉書臨江總轡企)
(望音郵晉書孝武帝紀論西踰劍岫而跨靈山北振長河而臨清洛)霞處流縈錦(海賦霞錦散文)
(于沙汭之際張正見詩風前朱幌色霞處綺疏文)風前瀁卷羅(釋法宣詩舞袖風前異歌聲扇)
(後嬌說文瀁同漾蕩漾浮遊貌梁武帝詩光風動紈羅)水花翻照樹(何遜詩林葉下仍飛水花)
(披未落古今注荷花一名水花)堤蘭倒插波(梁元帝賦得蘭澤多芳草詩臨池影入浪)豈必
汾隂曲秋雲發棹歌(漢武帝故事帝行幸河東祠后土顧視帝京欣然中流作秋風辭曰)
(泛樓船兮濟汾河簫鼓鳴兮發棹歌注棹歌引棹而歌柳惲詩壠首秋雲飛)
望終南山(詩終南何有有條有梅五經要義終南山長安南山也括地志南山即終)
(南山一名太乙一名橘山一名周南一名地肺西都賦表以太華終南之山)
重巒俯渭水(水經注重巒疊巘霞舉雲高庾信詩重巒千仞塔危磴九霄臺薛道衡從駕詩重巒)
(下飛騎絶浦度連旗詩涇以渭濁書導渭自鳥鼠同穴注渭水出隴西郡首陽縣鳥鼠山東至京兆入河山海)
(經鳥鼠同穴之山渭水出焉而東流注於河)碧嶂插遙天(沈約遊鍾山詩鬱律構丹巘崚&KR1828;起)
(青嶂湛茂之歴山草堂應教詩離離插天樹磊磊間雲石張正見詩雨師清遠路風伯静遙天)出紅扶
嶺日(書寅賓出日又丕冐海隅出日罔不率俾詩其雨其雨杲杲出日王粲遊海賦吐星出日天與水際)
(江淹别賦日出天而曜景何晏景福殿賦開建陽則朱炎豔日傅休奕詩青天敷翠彩朝日含丹暉隂鏗詩棟)
(裏歸雲白窗外落暉紅歸藏蒼帝起青雲扶日)入翠貯巖烟(蕭子鈞詩山翠餘烟積川平晚照收)
(鮑照詩夜聽横石波朝望宿巖烟)疊松朝若夜(名山記成都娑羅平有松狀如杉而葉圓細亦)
(不能高重重偃盖如浮圖沈約高松賦朝吐輕烟薄霧夜宿迷鳥羈雌謝朓詩四面動清風朝夜起寒色)複
岫闕疑全(說文岫山穴廣韻山有穴曰岫謝靈運山居賦羣峯參差出其間連岫複陸成其坂沈約)
(詩江移林岸微巖深烟岫複)對此恬千慮(世說對此茫茫不覺百端交集淮南子心常無欲可)
(謂恬矣游心于恬舍形于佚漢書韓信傳智者千慮必有一失愚者千慮必有一得雲笈七籖游心虛静息慮)
(無為)無勞訪九仙(宋書天竺傳九仙賮寶百神聳聽列仙傳涓子者著天人經四十八萹隱宕山能)
(致風雨受伯陽九仙法謝莊舞馬賦肅肅雝雝引八神而詔九仙沈約詩眷言採三秀徘徊望九仙范雲詩石)
(戶栖十秘金壇謁九仙)
首春(梁元帝纂要孟春曰首春王微詩蘅若首春華梧楸當夏翳)
寒隨窮律變(庾信郊祀歌次律將迴窮紀微陽欲動細泉王褒詩歲晚悲窮律鶡冠子寒温之變)
(非一精之所化後漢書律歴志夫十二律之變至于六十猶八卦之變至于六十四也)春逐鳥聲
來(鮑照春日行春山茂春日明園中鳥多嘉聲庾信詩昨夜鳥聲春驚啼動四鄰)初風開帶柳
(梁簡文帝詩柳枝無極軟春風隨意來江總山庭春詩峯綠開河柳本集臨池柳詩岸曲絲隂聚波移帶影疎)
晚雪間花梅(易林晚雪早霜王獻之送梨帖今送梨三百顆晚雪殊不能佳江總詩驚花雪後梅)
碧林青舊竹(謝萬蘭亭詩碧林輝翠萼庾信詩舊竹侵行徑)綠沼翠新苔(潘岳西征)
(賦蓮花爛于綠沼江淹青苔賦蕪階翠地繞壁點牆惠標詩松門夾細草石磴染新苔)芝田初雁
去(拾遺記崑崙山第九層山形漸小狹下有芝田蕙圃數百頃羣仙耕種焉曹植洛神賦爾迺税駕于蘅臯)
(秣駟乎芝田孫楚鴈賦背青春而北息蕭子顯自序早鴈初鶯開花落葉梁昭明太子四月啟兹因去鴈聊寄)
(芻蕘)綺樹巧鶯來(梁簡文帝詩八泉充綺樹四柱曖臨空江淹四時賦憶上國之綺樹想金陵之)
(蕙枝丘遲與陳伯之書雜花生樹羣鶯亂飛本集春臺詩初鶯一一鳴紅樹)
儀鸞殿早秋(唐太宗實錄貞觀十八年十一月壬午宴父老儀鸞殿唐六典洛陽)
(宫在皇城之北西北出曰洛城西門其内曰德昌殿北曰儀鸞殿)
寒驚薊門葉(寰宇記木葉山在薊州塞外曹植詩出自薊北門遙望胡地桑庾信燕歌行寒雁嗈)
(嗈度遼水桑葉紛紛落薊門何遜詩幾經秋葉飛驟見春流瀰)秋發小山枝(王逸招隱士序招隱)
(士者淮南小山之所作也庾信尋周處士詩梨紅大谷晚桂白小山秋又趙國公集序大雅扶輪小山承盖)
松隂背日轉(江淹詩翩翩紅鳥翼蕭蕭松柏隂隋焬帝古松樹詩獨留麈尾影猶横偃盖隂法苑)
(珠林貝葉真文西流為始佛光背日東照為初)竹影避風移(庾信至仁山銘壁繞藤苗忩銜竹影)
(又小園賦黃鶴戒露非有意于輪軒爰居避風本無情于鐘鼓)提壺秋菊岸(劉伶酒德頌動則操)
(巵執瓢行則挈榼提壺陶潜遊斜川詩提壺接賓侣引滿更獻酬離騷朝飲木蘭之墜露兮夕餐秋菊之落英)
高興芙蓉池(殷仲文詩獨有清秋日能使高興盡案魏文帝有芙蓉池上詩謝靈運遊南亭詩澤)
(蘭漸被逕芙蓉始發池庾信詩聊開鬱金屋暫對芙蓉池)欲知凉氣早(曹植詩初秋凉氣發庭樹)
(微銷落)巢空燕不窺(蕭銓詠銜泥雙燕詩瓜截還猶短巢成新尚空庾信詩空巢逐樹流梁簡)
(文帝雙燕詩桂棟本曾宿虹梁早自窺)
詠風
蕭條起關塞(晉王凝之風賦經五嶺而蕭條江淹詩適見葉蕭條宋玉風賦夫風生於地起于青)
(蘋之末漢書賈山傳秦破六國以為郡縣築長城以為關塞又項籍傳關中阻山河四塞注東函谷南武關西)
(散關北蕭關鮑照詩疾風衝塞起砂礫自飛楊)搖颺下蓬瀛(沈約詠風詩蝶逢飛搖颺燕值羽參)
(差列子渤海之中有大壑其中有山四曰瀛洲五曰蓬䒹漢書建章宫太液池中有蓬萊瀛洲象海中仙山張)
(衡西京賦列瀛洲與方丈夾蓬萊而駢羅萊梁簡文帝詠風詩飄颻散芳甸汎漾下蓬)拂林花亂彩
(王臺卿詠風詩暫拂蘭池上禇爽禊賦風搖林而自清梁簡文帝詠風詩屢蕩新花開庾信詩風花直亂迴謝)
(朓賦旦耀彩于春風)響谷鳥分聲(謝靈運文聆鳴禽于響谷梁簡文帝詩嚴飈時響谷庾信詩深)
(谷鳥聲春)披雲羅影散(楊乂雲賦豁兮若披杳兮四會世說若披雲霧而覩青天釋名羅疎羅也)
(孔範白雲詩羅成玉女微梁簡文帝詠雲詩玉葉散秋影)泛水織紋生(爾雅風行水成文曰漣水)
(波如錦文曰漪賀文標詠風詩泛水披垂楊鮑照詩清潭圓翠合花薄緣綺文虞騫詩細雨織斜文)勞歌
大風曲(史記高祖還沛酒酣作大風歌)威加四海清(大風歌威加海内兮歸故鄉書永清)
(四海時哉弗可失)
詠雨
罩雲飄遠岫(傅咸喜雨詩靈岳興慶雲之飄颻陶潛歸去來辭雲無心以出岫謝朓詩忩中列遠)
(岫吳均詩輕雲紉遠岫細雨沐单衣)噴雨泛長河(西京雜記淮南方士有嘘吸為寒暑噴𠻳為雨)
(霧鮑照河清頌長河巨濟異源同清)低飛昏嶺腹(謝朓觀雨詩朔風吹飛雨鮑照苦雨詩沈雲日)
(夕昏驟雨淫朝旦庾信對雨詩繁雲猶暗嶺積雨未開庭廬山記白水在黃龍南即瀑布也水出山腹)斜
足灑巖阿(劉逖對雨詩斜飛覺帶風張恊苦雨詩雨足灑四溟庾肩吾詩雨足飛春殿張纉秋雨賦)
(乍斜檐而上階或從風而灑幕南史到洽傳築室巖阿沈約郊居賦眷巖阿而扺掌)泫叢珠締葉
(張纉秋雨賦泫高枝而疎落詩集于灌木傳灌木叢木也魏武帝樂府樹木叢生梁元帝詩葉卷珠難溜劉孝)
(武晚雨詩葉珠垂滴水)起溜鏡圖波(梁簡文帝詩麥雨交新溜沈約亭雨詩出空寧可圖入庭)
(倍難賦張纉秋雨賦渌池泛澹圓波儵爍朱巨仁鏡詩無波菱自動)濛柳絲添密(詩零雨其濛應)
(晹愁霖賦雨濛濛而霧零陶潜詩密密堂前柳梁簡文帝柳詩楊柳亂成絲張恊苦雨詩密雨如散絲陳後主)
(折楊柳長條黃復綠垂絲密且繁)含吹織空羅(廣韻吹尺為切盧思道珠簾詩浮青帶遠吹含)
(光動細塵古樂府大婦織綺羅虞騫擬雨詩落暉散長足細雨織斜文)
秋日翠微宫(舊唐書太宗紀貞觀二十一年夏四月乙丑營太和宫於終南之上)
(改為翠微宫五月戊子幸翠微宫雍錄翠微宫武德八年造名太和貞觀二十一年改翠)
(微宫)
秋光凝翠嶺(顔延之詩月樹凝秋光江淹詩秋日懸清光庾闡詩翔霄拂翠嶺綠澗瀨岩間謝惠)
(連詩蜚雲興翠嶺芳飈起華薄)凉吹肅離宫(水經注文井祠南岸下有風穴雖三伏盛暑猶須襲)
(裘寒吹凌人不可暫停陶潜詩今日天氣佳清吹與鳴蝉漢書枚乘傳脩治上林雜以離宫班固西都賦離宫)
(别館三十六所張衡西京賦郡國宫館百四十五)荷疎一盖缺(鮑至山池詩荷疎不碍檝楚辭)
(築室兮水中葺之以荷盖又乘水車兮荷盖駕兩龍兮驂螭拾遺記昭帝穿淋池廣千步中植分枝荷一莖四)
(葉狀如駢盖宫人遊宴必皆含嚼或折以蔽日)樹冷半帷空(潘岳秋興賦庭樹摵以灑落勁風戾)
(而吹帷蕭慤秋晚詩葉疎知樹落張華詩幽人守静夜迴身入空帷謝惠連詩寂寞雲幄空孔稚圭北山移文)
(蕙帳空兮夜鶴怨)側陣移鴻影(物類相感志陽鳥飛作八字在天人若張其一則飛行中缺一)
(位也大曰鴻小曰鴈庾信文語其百發弓捷於猿吟論其百中劍深于鴈陣北史王肅傳語及為國之道深會)
(帝旨促席移影不覺坐之疲也)圓花釘菊叢(鍾會菊賦圖花高懸准天極也嵇含菊花銘璇蕤圓)
(秀翠葉紫莖增韻釘以釘釘物續晉陽秋陶潜九日無酒坐宅邊菊叢中採摘盈把)攄懷俗塵外
(文心雕龍意得則抒懷以命筆按抒古作攄孔稚圭北揖山移文抗塵容而走俗狀郭璞遊仙詩高蹈風塵外長)
(謝夷齊)高眺白雲中(張衡海賦長尋高眺惟水與天何遜詩去帆若不見試望白雲中)
秋日
爽氣澄蘭沼(晉書王徽之傳西山朝來致有爽氣耳陸雲鳴鶴詩垂翼蘭沼濯清芳池)秋香
動桂林(庾信詩巖深桂絶香晉書郤詵傳詵對曰臣舉賢良對策為天下第一猶桂林之一枝崑山之)
(片玉拾遺記闇河之北有紫桂成林水經注林邑城隍壍之外香桂成林氣清澄烟)露凝千片玉
(蔡凝釋海蒹葭蒼而白露凝陶潛詩露凝無淑氣天高肅景澈庾信詩黃河春冰千片穿梁昭明答湘東王書)
(玉露夕流)菊散一叢金(月賦菊散芳於山椒陳叔達詠菊詩露下發金英庾信賦一叢香草足碍)
(人)日吐高低影(周禮注土圭所以致四時日月之景也梁簡文帝昭明太子集序舍精吐影古)
(樂府隴上明星高復低)雲垂點綴隂(梁簡文帝詩濃雲垂畫堂郭璞詩為盖停雲隂西京賦布)
(葉垂隂世說會稽王道子齋中夜坐於時天月明净謝景重曰意謂不如微雲點綴)蓬瀛不可望
(史記封禪書自威宣燕昭使人入海求蓬萊方丈瀛洲此三神山者其傳在渤海中去人不遠患且至則船風)
(引而去盖嘗有至者諸仙人及不死之藥在焉其物禽獸盡白而黃金銀為宫闕未至望之如雲始皇使人齎)
(童男女入海求之船交海中皆以風為解曰未能至望見之焉劉孝綽詩無因追羽翮及爾宴蓬瀛)泉石
且娛心(新論被麗絃歌取媚泉石劉孝綽詩反景入池林餘光映泉石魏志王烈傳注以典籍娛心魏)
(文帝與吳質書高談娛心)
守歲(荆楚歲時記歲暮家家具肴䔩詣宿歲之位以迎新年相聚酣飲)
暮景斜芳殿(梁昭明太子詩旰雲緣宇隂晚景乘軒入劉鑠詩願垂薄暮景照妾桑榆時何遜閨)
(怨閨閤行人斷房櫳月影斜庾信詩非是金罏氣何關柏殿香)年華麗綺宫(南史徐陵傳今衣冠)
(禮樂日富年華庾信杖賦年華未暮陳叔達詩金鋪照春色玉律動年華洛陽伽藍記觀其殿廡綺麗無不歎)
(息以為蓬萊仙室亦不是過江總樂府綺殿文雅遒玳筵歡趣密)寒辭去冬雪(潘岳閒居賦背)
(冬涉春隂謝陽施魏志焦先傳注先自作一蝸牛廬後為野火所燒先因露寢冬雪大至袒卧不移馬融長笛)
(賦秋潦潄其下趾兮冬雪椯封乎其枝)暖帶入春風(鮑照園葵賦風暖凌開土昌泉動說苑管)
(仲曰吾不能以春風風人夏雨雨人梁簡文帝詩春風隨意來梁元帝詩春日春風過)階馥舒梅
素(鮑泉詠梅花詩可憐階下梅飄蕩逐風迴王筠雪裏梅花詩春近寒雖轉梅舒雪尚飄王筠雪裏梅花詩)
(翻光同雪舞落素混冰池)盤花卷燭紅(梁簡文帝對燭賦挂同心之明燭施雕金之麗盤庾信對)
(燭賦刺取燈花持桂燭還却燈檠下燭盤梁元帝對燭炬賦燭燼落燭花明又蠟蠋凝花彩梁簡文帝對燭賦綠)
(懷翠朱燭含丹)共歡新故歲(宋書王僧達傳九服同歡謝朓和沈約詩君有棲心地伊我歡既同)
(荆楚歲時記留宿歲飯至新年十二日則棄之街衢以為去故納新也薛道衡應教詩故年隨夜盡初春逐曉)
(生春秋繁露王者歲一祭天于郊郊因於新歲之初折楊柳歌春風尚蕭條去故來如新)迎送一宵
中(禮記天子乃帥三公九卿諸侯大夫以迎春於東郊又出土牛以送寒氣王融詩清月迥將曙皓露零中)
(宵)
詠雨
和風吹綠野(陸雲詩和風飛清響慧净詩和風振淑氣謝朓詩朔風吹飛雨謝靈運詩春晚綠野)
(秀庾信詩綠野含膏潤)梅雨灑芳田(風土記夏至雨曰黃梅雨梁元帝纂要梅熟而雨曰梅雨)
(陸機雨扇賦遊芳田而龍見)新流添舊澗(魏收武陵櫂歌花水足新流諸葛穎詩澗滿新流濁)
(庾信文翔禽歌轉流澗絃喧)宿霧足朝煙(陶潜詩朝霞開宿霧衆鳥相與飛鮑照詩高墉宿寒)
(霧梁元帝頌甘雨飛微猶藏宿霧鮑照詩朝望宿巖烟劉孝綽詩翠盖承朝景朱旗曳曉烟)鴈濕行
無次(謝朓詩霧隱行鴈霜渺虛林庾信喜雨詩濕鴈斷行來)花霑色更鮮(劉孝威春林晚)
(雨詩花霑色更紅劉孝先詩露下百花鮮)對此歡登歲(淮南子歲登年豐君臣上下同心而樂之)
(國無愁人陶潜詩序登歲之功既不可希朝夕所資烟火裁通)披襟弄五絃(宋玉風賦楚襄王遊)
(于蘭臺之宫宋玉景差侍有風颯然而至王乃披襟當之曰快哉此風寡人所與庶人共者耶王僧孺序道合)
(神遇投分披襟禮記昔者舜作五絃之琴以歌南風張衡歸田賦弹五絃之妙音注伏羲作琴有五絃者象五)
(行也)
三層閣上置音聲(梁元帝青溪山館碑雲盖三層如在帝臺之側說文閣觀)
(也禮記聲音之道與政通矣老子大器晚成大音希聲宋玉賦寤春風兮發鮮榮潔齋俟)
(兮惠音聲)
綺筵移暮景(張正見詩鳴玉叔文砌移觴溢綺筵梁元帝賦負步光之文劍驚漢陽之夕景北史)
(王肅傳語及為國之道帝促席移景不覺坐之疲也)紫閣引宵烟(晉書左貴嬪傳比翼白屋雙飛)
(紫閣洛陽伽藍記景明寺複殿重房交疏對霤青臺紫閣浮道相通鮑照世子誕肓表誕躬紫閣膺祚朱紱王)
(融詩高樹升夕烟層樓滿初月梁簡文帝詩夕波照孤月山枝歛夜烟)隔棟歌塵合(易上棟下)
(宇以待風雨盖取諸大壯劉向别錄魯人虞公發聲清晨歌動梁塵庾肩吾詩願以重光曲承君歌扇塵)分
階舞影連(謝朓元會曲分階赩組練充庭羅翠旗梁俊雅曲分階等肅異列齊恭庾詩畫屏風詩歌)
(聲上扇月舞影入琴絃)聲流三處管(水經注百澗聲流總成一川北史李彪傳聲流無窮義昭)
(來裔漢書馮奉世傳分屯三處詩鐘鼓喤喤磬筦將將案管古作筦)響亂一重絃(隋書地理志五)
(月望日競渡之戱迅檝齊馳櫂歌亂響三禮圖琴第一絃為宫次為商角徵羽)不似秦樓上(沈約)
(脩竹彈甘蕉文王岫歛雲秦樓開照)吹簫空學仙(列仙傳蕭史者秦穆公時人善吹簫能致孔雀)
(白鶴穆公女弄玉好之公妻焉一旦隨鳳飛去故秦人作鳳女祠雍宫世有簫聲梁簡文帝詩挾瑟曾遊趙吹)
(簫屢入秦庾信春賦吹簫弄玉之臺鳴佩凌波之水嵇康養生論世有謂神仙可以學得不死可以力致者)
賦得花庭霧
蘭氣已薰宫(庾信詩美酒含蘭氣晉書樂志蘭風發芳氣盖世同其芬陶潛詩幽蘭生庭前含薰)
(待清風王僧孺詩出戶望蘭薰正義蘭香草也漢諸池苑及許昌宫中皆種之)新蘂半粧叢(謝朓)
(詩新蘭初苒苒初蕊新菲菲南史徐妃傳為半面粧梁簡文帝詩花樹含春叢)色含輕重霧(梁武)
(帝詩衆花雜色滿上林王褒詩含霧似浮雲北山移文歛輕霧藏鳴湍帝王世紀凡重霧三日必大雨)香
引去來風(古辭繡幕圍香風沈約詩澄霧迎香風陳後主詩風來香處移王臺卿詠風詩浸淫不可)
(識去來非有情)拂樹濃舒碧(何遜詩拂樹曉宜春梁邵陵王綸詩霧濃光若晝梁武帝詩舒芳耀)
(綠垂輕隂)縈花薄蔽紅(梁元帝春賦露霑枝而垂葉網縈花而曳風何遜詩清風消薄霧梁元帝)
(霧詩時蔽摘花人沈趨霧詩窈鬱蔽園林梁簡文帝詩柳烟含半紅)還當雜行雨(左思魏都賦畜)
(為屯雲泄為行雨梁元帝詠霧詩從風疑細雨暎日似游塵)髣髴隱遙空(晉書天文志髣髴若可見)
(薛道衡詩遙空澄暮色清影散餘光)
春池柳(南史陸慧曉傳慧曉與張融並宅其間有池池上有二株楊柳何點歎曰此池)
(便是醴泉此木便是交讓)
年柳變池臺(成公綏柳賦彌年載而成隂謝靈運詩池塘生春草園柳變鳴禽王胄詩柳黃知節)
(變江總咏蟬詩鳴條噪林柳流響遍臺池張正見詩池臺間羅綺)隋堤曲直迴(開河記大業中)
(開汴渠兩堤上栽垂柳詔民間有柳一株賞一縑百姓競植之楚辭曾不知路之曲直兮南指月與列星)逐
浪絲隂去(江禄詩逐波徒言是乘風還自失枚乘柳賦吁嗟細柳流亂輕絲梁簡文帝詩楊柳亂成)
(絲荆州記緣城隄邊悉種細柳綠條散風青隂交陌傅休奕柳賦長莖舒而增茂兮密葉布而成隂)迎風
帶影來(陳後主梅花落迎風香氣來張正見詩迎風金珥落賀循詩長條本自堪為帶梁簡文帝詩弱)
(影掣風斜傅休奕柳詩紛綺靡以從風兮若將往而復旋杜之松柳詩疎影度遙星)疎黃一鳥哢
(梁元帝詩紫荷紛披兮疎黃何遜詩柳黃未吐葉劉孝威詩一鳥宿疎桐江總詩一鳥霧中來陶潛詩鳥弄歡)
(新節梁簡文帝曉春詩紫蘭葉初滿黃鶯弄不稀)半翠幾眉開(魏文帝柳賦應隆時而繁育揚)
(翠葉之青純祖孫登柳詩抽翠争連影梁簡文帝詩長頻串翠眉梁元帝樹名詩柳葉生眉上庾信春賦眉將)
(柳而争綠)縈雪臨春岸(沈約從軍行雪縈九折磴謝靈運詩海鷗戲春岸梁元帝詩柳條恒拂岸)
參差間早梅(詩參差荇菜陸雲賦長林參差陶潜詩梅柳夾門植謝燮早梅詩迎春故早發梁簡)
(文帝梅花賦梅花特早偏能識春又詩春柳發新梅江總詩二月柳争梅)
賦簾
參差垂玉闕(闕一作牖司馬相如上林賦深林巨木嶄巖參差阮籍詩日月逓參差梁武帝詠燭)
(詩待我光泛灧為君照參差水經注積石圃形如偃盆上有金臺玉闕元氣之所合天帝君所治處也郭璞遊)
(仙詩翹手攀金梯飛步登玉闕晉書張軌傳論玉闕懸險金城負固)舒卷暎蘭宫(陸機鼔吹賦節)
(應氣以舒卷響隨風而浮沈謝靈運書帙銘用舍以道舒卷不失王融樂府烟雲乍舒卷宋玉風賦楚襄王遊)
(於蘭臺之宫庾信馬射賦並試長秋之埓俱下蘭池之宮)珠光搖素月(論衡玉色剖於石心珠光)
(出於魚腹梁簡文帝鏡象詩後卦七龍網前發四珠光古樂府昭昭素月明輝光燭我牀阮籍詩素月垂景暉)
(陶潜詩素月出東嶺)竹影亂清風(庾信至仁山銘壁繞藤苗忩銜竹影詩吉甫作頌穆如清風梁)
(簡文帝謝扇啟肅肅清風即令象簟非貴)彩散銀鈎上(梁簡文帝謝扇啟依依散彩便覺夏室含)
(霜索靖書勢盖草書之為勢也婉若銀鈎飄若驚鸞隋書蘇威傳威見宫中以銀為幔鈎因盛陳節儉之美高)
(祖為之改容)文斜桂戶中(虞騫詩細雨織斜文楚辭桂棟兮蘭橑梁元帝詩臨流影桂忩沈約)
(咏帳詩甲帳垂和璧螭雲張桂宫)惟當雜羅綺(世說王丞相見衞洗馬曰居然有羸形雖復終)
(日調暢若不堪羅綺張正見詩前瞻富羅綺左頋足鴛鴦隋書高祖紀盛粉黛而執干戈曳羅綺而呼警蹕)
相與媚房櫳(晉子夜歌妖冶顔駘蕩景色復多媚温風入南牖織婦懷春意鍾嶸詩品丘遲點綴)
(暎媚似落花依草班捷妤賦房櫳虛兮風泠泠傳亮感物賦鑒月朗於房櫳梁簡文帝詩無因謝神女一為出房櫳)
秋日
菊散金風起(謝莊月賦菊散芳于山椒蘇侃塞客吟菊籠泉而散英張恊詩金風扇素節丹霞啟)
(隂期)荷疎玉露圓(鮑至山池詩荷疎不碍楫石淺好縈苔梁簡文帝南郊頌玉露霑墀梁昭明答)
(湘東王書玉露夕流圓梁元帝詩竹徑露初)將秋數行鴈(禮記仲秋之月肓風至鴻鴈來季秋之月)
(鴻鴈來賓北史義均行鴈次若貫魚庾信晚秋詩可憐數行鴈點點遠空排)離夏幾林蟬(盧諶)
(感運賦朱明送夏白露迎秋禮記仲夏之月蟬始鳴季夏之月寒蟬鳴曹植蟬賦在炎陽之仲夏兮始游豫乎)
(芳林張正見詩秋鴈寫遙天園柳集驚蟬沈君攸驚早蟬詩日暮野風生林蟬候節鳴)雲凝愁半
嶺(子夜吳歌寒雲浮天凝江總詩寒雲凝不解戴逵閒遊讃巖嶺高則雲霞之氣鮮晉書阮籍傳籍嘗于蘇)
(門山遇孫登與商略終古及栖神道氣之術登皆不應籍因長嘯而退至半嶺聞有聲若鸞鳳之音響乎巖谷)
(乃登之嘯也)霞碎纈高天(北山移文高霞孤暎詩莫高匪天徐廣秋賦天高氣清薛道衡詩高)
(天澄遠色秋氣入蟬聲)還似成都望(一統志四川成都府古為蜀國秦置蜀郡漢分置廣漢郡)
(武帝置益州蜀郡隸焉晉改蜀郡為成都國地理通釋公孫述改蜀郡為成都)直見峨眉前(地理)
(通釋峨嵋大山在嘉州峨嵋縣西七里兩山相對望之如峨眉中峨眉在縣東南二十里西魏置眉州在峨嵋)
(之隂蜀都賦抗峨嵋之重阻峨嵋山名在成都犍為界面之故曰抗也輿地記峨嵋山眉州城南來自岷山連)
(岡疊嶂延袤三百餘里至此突起三峯其三峯對峙宛若蛾眉)
明皇帝
經魯祭孔子而嘆之
夫子何為者(論語夫子何為史記項羽紀客何為者)栖栖一代中(論語微生畝謂)
(孔子曰丘何為是栖栖者與陽固演賾賦孔栖栖而不息兮終見黜于庶邦周禮春官大司樂注分用一代之)
(樂吳志韋曜傳漢氏承秦則有叔孫通定一代之儀曜之才學亦漢通之次也江淹賦拾一代而笑淺訪古人)
(而求深)地猶鄒氏邑(論語孰謂鄹人之子知禮乎廣韻鄒縣名屬兖州鄹同漢書地理志濟南)
(郡縣梁鄒水經濟渠又東北至梁鄒縣西分為二)宅即魯王宫(孔安國尚書序魯恭王壊孔子)
(舊宅以廣其居升堂聞金石絲竹之音乃不壊宅漢書景帝十三王傳程姬生魯恭王餘又恭王徙魯好治宫)
(室壊孔子舊居以廣其宫聞鐘磬琴瑟之聲不敢復壊于其壁中得古文經傳)歎鳳嗟身否(論語)
(子曰鳳鳥不至河不出圖吾已矣夫李德林天命論泣麟歎鳳栖栖汲汲雖聖達而莫許也盧照鄰山行詩狂)
(歌欲歎鳳易先否後喜晉書凉王李嵩傳吾自立身不營世利經涉累朝通否任時)傷麟怨道窮
(春秋西狩獲麟注麟者仁獸聖王之嘉瑞也仲尼傷嘉瑞之無應故因魯春秋而脩之絶筆于獲麟史記孔子)
(世家西狩見麟曰吾道窮矣)今看兩楹奠(禮記孔子曰疇昔之夜夢坐奠于兩楹之間張恊詩)
(折衝樽爼間制勝在兩楹曹植詩攬衣出中閨逍遙步兩楹)當與夢時同(後漢書邊韶傳寐與)
(周公通夢静與孔子同意法苑珠林若晝緣青黃夢想還同此為想夢)
唯此溫泉是稱愈疾豈余獨受其福思與兆人
共之乘暇尋遊乃言其志(雍錄温湯在臨潼縣南一百五十步)
(一統志驪山在臨潼縣東南三里山之麓温泉所出博物志凡水源有石流黃其泉則温)
(或云神人所暖主療疾辛氏三秦記驪山湯可以去疾消病白帖倍藥石之功蠲除六疾)
(易井渫不食為我心惻可用汲王明並受其福書一人有慶兆民賴之參同契後序循遊)
(寥廓書詩言志歌永言)
桂殿與山連(庾肩吾詩桂殿月偏來十道志貞觀十八年詔閻立德營建宫殿御湯名湯泉宫太)
(宗臨幸製碑咸亨三年名温泉宫天寳六載改為華清宫於驪山上益治湯井為池臺殿環立山谷又明皇即)
(山建宫大扺宫殿包褁驪山一山而繚墻周遍其外庾信賦節竪山連文横水蹙)蘭湯湧自然
(楚辭浴蘭湯兮沐芳鄭義真奉和過溫泉詩湯泉恒獨湧庾信温湯碑山間湧水實表忠誠老子人法地地法)
(天天法道道法自然莊子行之以五德應之以自然淮南子因天地之自然)隂崖含秀色(說文)
(隂闇也水之南山之北也西征賦眺華頂之隂厓鮑照詩隂厓積夏雪漢書禮樂志含秀垂穎續舊不廢張衡)
(七辨秀色美豔陸機日出東南隅行秀色若可餐傳休奕艷歌行秀色若珪璋劉孝綽詩林塘多秀色)溫
谷吐潺湲(劉義恭温泉詩秦都壯溫谷漢京麗湯泉楊思元詩豐城觀漢迹溫谷幸秦餘鄭義真詩)
(温谷豈知寒沈佺期詩水從金穴吐雲是玉衣來九歌觀流水兮潺湲七發瀄汨潺湲波揚流灑張衡賦亂弱)
(水之潺湲兮逗華隂之湍渚)績為觸邪著(詩豐水東注維禹之績魏都賦溫泉毖涌而自浪華)
(清盪邪而難老劉逖浴溫湯詩神井堪消癘温泉足盪邪南史向靖傳所在著績後漢書邳彤傳凡言成事者)
(以功著易顯)功因養正宣(晉書陶侃傳贊任隆三事功宣一職匡宋書武帝紀行幸所經蒞民之)
(功宣於聽即加甄賞易山下出泉蒙以養正聖功也)願言將億兆(詩寤言不寐願言則嚏陸機詩)
(慷慨誰為感願言懷所欽戰國策蘇秦說楚威王曰此兩策者相去有億兆之數後漢書傳贊俾建永昌同編)
(億兆晉書周嵩傳下收億兆元元之命劉琨表億兆攸歸廣韻十萬曰億十億曰兆)同此共昌延
(傅休奕詩普天同樂育庾信詩有慶兆民同論年天子萬宋書顔延之傳天下之務當與天下共之莊子天下)
(有道與物皆昌博雅延延遲遲長也馬融廣成頌歴萬載而永延曹植文天禄永延)
過老子廟(案此詩亦見李白集史記老子傳老子者楚苦縣厲鄉曲仁里人也姓李)
(氏名耳字伯陽謚曰𣆀周守藏室之史也脩道德其學以自隱無名為務葛玄道德經序)
(周時託神李母剖左腋而生生即皓然號曰老子)
仙居懷聖德(案仙居蕭士贇補注本作先君云唐祖老子故稱為先君史記封禪書公孫卿曰仙)
(人好樓居於是上令長安作蜚廉桂觀甘泉作益延夀觀使卿持節設具而候神人鄭愔詩地軸仙居遠史記)
(五帝紀高陽有聖德)靈廟肅神心(蔡邕王子喬碑咨訪其驗信而有徵乃造靈廟以休厥神梁簡)
(文帝伍員廟詩洪濤猶鼓怒靈廟尚淒清應貞詩神心所授不言而喻)草合人蹤斷(謝朓詩草)
(合亭臯遠霞生川路長江淹詩再逢綠草合重見翠雲生庾肩吾隴西行草合前迷路雲濃後暗城廣韻從跡)
(也司馬相如難蜀父老舟車不通人跡罕到張恊詩溪壑無人跡荒楚鬱蕭森)塵濃鳥跡深(謝莊)
(月賦綠苔生閣芳塵凝榭許慎說文序黃帝之史蒼頡見鳥獸&KR1389;迒之迹知分理之可相别異也初作書契阮)
(籍樂論黃帝詠雲門之神少昊歌鳳鳥之跡李白詩遺我鳥跡書飄然落崕間)流沙丹竈沒(書導)
(弱水至於合黎餘波入于流沙列仙傳老子西遊關令尹喜知真人當過物色而得之與老子俱至流沙之西)
(服巨勝實莫知所終地理通釋流沙在沙州八十里其沙隨風流行江淹别賦守丹竈而不顧鍊金鼎而方堅)
(周弘正詩菊源流餘水丹竈起殘烟庾信詩自可尋丹竈何勞憶酒壚)關路紫烟沉(史記老子)
(傳正義抱朴子云老子西遊遇關令尹於散關或以為函谷關沈約碑文北撫崤潼平塗不過七百西接嶢武)
(關路曾不盈千徐陵與齊尚書令書河橋馬渡曾非宋典之奸關路雞鳴皆是田文之客關令尹内傳關令登)
(樓四望見東極有紫氣西邁喜曰九十日之外法應有聖人經過京邑至期乃齋戒其日果見老子郭璞遊仙)
(詩赤松臨上遊駕鶴乘紫烟鮑照詩揚芬紫烟上垂彩綠雲中)獨傷千載後(江淹别賦迴文詩兮)
(影獨傷漢書王褒傳千載一會論說無疑何妥詩小臣屬千載時幸預簮纓魏文帝脩孔子廟詔千載之後莫)
(不脩其文以述作)空餘松栢林(詩如松栢之茂無不爾或承禮記其在人也如竹箭之有筠也)
(如松栢之有心也左思蜀都賦楩楠幽藹于谷底松栢蓊鬱於山峯江總詩采桑歸路河流深憶昔相期栢樹)
(林)
途次陜州(元和志陜州禹貢豫州之域周為二伯分陜之地又為古之虢國戰國時)
(為魏地後屬韓秦屬三川郡漢為弘農郡之陜縣後魏太和十一年置陜州改恒農郡十)
(八年罷義寧元年置弘農郡武德元年改為陜州一統志陜州在河南府城西三百里)
境出三秦外(三輔黃圖秦置内史以領關中項籍分其地為三以章邯為雍王都廢丘司馬忻為)
(塞王都櫟陽董翳為翟王都高奴謂之三秦一統志興平縣在西安府城西一百里秦名廢丘又櫟陽城在臨)
(潼縣北五十里又高奴城在延安府鄜州城東五里)途分二陜中(潘岳西征賦眄山川以懷古悵)
(攬轡於中途又周召之所分二南之所交郡國志陜縣有陜陌二伯所分括地志陜原在陜州陜縣西南二十)
(五里分陜從原為界集古錄陜州石柱相傳以為周召分陜所立)山川入虞虢(易地險山川丘)
(陵也西征記陜縣周召分職處南倚山原北臨黃河左傳晉侯復假道於虞以伐虢元和志故虞城在平陸縣)
(東北五十里虞山之上又州里城即古虢國城虢山在陜縣西二里臨黃河又虢有三北虢今陜州平陸縣東)
(虢今滎陽縣西虢今鳳翔府扶風縣一統志平陸縣在山西解州城東南九十里春秋虞國地隋屬蒲州唐貞)
(觀初屬陜州又虢州城在河南府靈寶縣治南陜州城西六十里)風俗限西東(漢書地理志凡)
(民剛柔緩急音聲不同繫水土之風氣故謂之風好惡取舍隨君上之情欲故謂之俗公羊傳自陜以東周公)
(主之陜以西召公主之鄭氏詩譜武王代紂定天下六之州得二公之德化尤純故獨錄之屬之太師其得聖人)
(化者謂之周南得賢人之化者謂之召南)樹古棠隂在(楊素詩樹寒偏易古爾雅杜甘棠也詩蔽)
(芾甘棠勿翦勿伐召伯所茇史記燕世家召公巡行鄉邑有棠樹决獄其下民人思召公之政懷甘棠不敢伐)
(歌詠之作甘棠之詩括地志邵伯廟在洛州夀安縣西北五里後人懷其德因立廟有棠在九曲城東阜上九)
(域志召伯甘棠樹在陜州府署西南隅資治通鑑注陜州有甘棠驛以此得名)耕餘讓畔空(史記)
(周紀西伯隂行善諸侯皆來决平於是虞芮有獄不能决乃如周入界耕者皆讓畔未見西伯皆慚潘岳西征)
(賦耕讓畔以閒田霑姬化而生棘元和志平陸縣西六十五里即虞芮争田讓為閒田之所一統志平陸芮城)
(二縣界有讓畔祠祀虞芮二君又平陸縣西五十里有閒田古蹟即二國相讓之地俗呼讓畔城)鳴笳
從此去(唐書儀衞志大駕鹵簿鼓吹前部鐃鼓十二歌簫笳次之魏文帝與吳質書從者鳴笳以啟路)
(文學托乘於後車)行見洛陽宫(唐書地理志東都隋置武德四年廢貞觀六年號洛陽宫皇城)
(曲折以象南宫垣名曰太微城宫城在皇城北象北辰武后號太初宫)
野次喜雪(易旅即次廣韻三宿曰次晉書頋榮傳露營野次星言宿駕王勃詩征驂)
(臨野次)
拂曙闢行宫(庾信對燭賦蓮帳寒檠忩拂曙書闢四門蔡邕獨斷天子自謂曰行在所巡狩天下)
(所奏事處皆為宫左思吳都賦梁岷有行宫之基)寒臯野望通(離騷蘭臯注澤曲曰臯柳惲詩)
(亭臯木葉下隴首秋雲飛曹植賦野蕭條而望極曠千里而無人)繁雲低遠岫(論衡初出為雲)
(繁雲為翳謝惠連雪賦寒風積愁雲繁庾信詩隂雲歛向低吳均詩輕雲紉遠岫細雨沐单衣陳後主詩北宫)
(瞻遠岫南服阻遙江)飛雪舞長空(楚辭增冰峨峨飛雪千里些謝朓詩飛雪天山來飄聚繩櫺外)
(鮑照詩集君瑤臺上飛舞兩楹前世說謝太傅寒雪日内集與兒女講論文義俄而雪驟公欣然曰白雪紛紛)
(何所似兄子胡兒曰撒䀋空中差可擬兄女道韞曰未若柳絮因風起吳均咏雪詩縈空如霧轉凝階似花積)
(張正見詩同雲遙暎嶺瑞雪近浮空唐太宗詩夕霧結長空)賦象恒依物(謝惠連雪賦值物賦)
(象任地班形又既因方而為珪亦遇圓而成壁)縈迴屢逐風(謝惠連雪賦末縈盈於帷席注縈盈)
(迴委之貌曹植洛神賦飄颻兮若流風之迴雪王衡玩雪詩皎潔隨處滿流亂逐風迴)為知勤恤
意(書上下勤恤左傳闔廬勤恤其民而與之勞逸國語先王非務武也勤恤民隱而除其害也)先此
示年豐(左傳三時不害而民和年豐毛長詩傳豐年之冬必有積雪謝惠連雪賦盈尺則呈瑞於豐年)
(又雪贊氣遍霜繁年豐積雪張正見詩九冬飄遠雪六出表豐年)
送賀知章(舊唐書明皇紀天寶三載正月庚子遣左右相以下祖别賀知章於長樂)
(坡上賦詩賜之又知章傳知章會稽永興人少以文詞知名舉進士累授工部侍郎兼秘)
(書監充集賢院學士俄遷太子賓客銀青光禄大夫自號四明狂客又稱秘書外監天寶)
(三載因病恍惚上疏請度為道士求還鄉里乃捨本鄉宅為觀上許之)
遺榮期入道(張恊詠史詩達人知止足遺榮忽如無新書致道者以言入道者以忠積道者以信)
(樹道者以人)辭老竟抽簮(左傳隨武子請老蔡邕陳太丘碑年已七十遂隱丘山懸車告老沈)
(約侍宴樂遊苑詩將陪告成禮待此未抽簮庾信小園賦試偃息于茂林迺久羡於抽簮)豈不惜賢
達(後漢書李固傳天地之心福謙忌盛是以賢達功遂身退全名養夀又黃憲傳太守王公在郡禮進賢達)
(多所降致不能屈憲)其如高尚心(易不事王侯高尚其志謝靈運詩幽人常坦步高尚邈難匹北)
(齊書樊遜傳星干帝座不易高尚之心月犯少微終存耿介之志)寰中得秘要(謝莊鸚鵡賦審)
(國音於寰中李百藥詩聲教盡寰中後漢書方術傳任文公明曉天官風角秘要晉書韋謏傳雅要儒學善著)
(述羣言秘要無不綜覽)方外散幽襟(莊子孔子曰彼游方之外者也而丘游方之内者也按彼)
(謂孟子反子琴張晉書謝奕傳桓温辟為安西司馬曹植七啟雍容暇豫娛志方外鮑照舞鶴賦散幽襟以驗)
(物偉胎化之僊禽唐太宗詩眺矚散靈襟)獨有青門餞(三輔黃圖長安城東出南頭第一門曰霸)
(城門民見門色青名曰青城門或曰青門亦曰青綺門又霸橋在長安東漢人送客至此折柳贈别)羣僚
悵别深(揚雄甘泉賦命羣僚歴吉日恊靈辰曹植樂府杯來一何遲羣僚以次行江淹别賦黯然銷魂)
(者惟别而已矣)
軒遊宫十五夜(軒遊宫不詳出處)
行邁離秦國(詩行邁靡靡中心搖搖史記蘇秦列傳秦秦四塞之國被山帶渭又孔子世家孔子曰)
(國雖小其志大)巡方赴洛師(易先王以省方觀民設教梁昇卿詩從來漢京盛未若此巡方書予)
(惟乙夘朝至于洛師注洛師猶言京師也)路逢三五夜(潘尼詩道逢深識士舉手對吾揖梁元帝)
(詩高樓三五夜流影入丹墀劉孝綽詩明明三五月垂影當高樹江總詩三五兔輝成浮雲冷復輕)春色
暗中期(梁簡文帝詩春色映宫來庾信詩春色方盈野世說暗中摸索亦得)關外長河轉
(漢書武帝時楊僕征南越有功恥為關外人元鼎三年冬徙函谷關于新安以故關為弘農庾信詩移住華隂)
(下終為關外人鮑照河清頌長河巨濟異源同清)宫中淑氣遲(出師表宫中府中梁元帝詩莫)
(春多淑氣斜影落高舂)歌鐘對明月(晉語鄭伯納女樂二八歌鐘二肆公賜魏綘女樂一八歌)
(鐘一肆鮑照詩庭下列歌鐘陸機詩明月入我牗子夜四時歌明月照桂林)不減舊遊時(吳均)
(詩不減汲長孺向秀思舊賦追思曩昔遊宴之好)
觀拔河俗戲(并序武平一景龍文館記中宗幸梨園命侍臣為拔河之戱以大麻)
(絙兩頭繫十餘小索每索數人執之以挽力弱為輸舊唐書薛存誠傳父勝能文嘗作拔)
(河賦詞致瀏亮為時所稱)
俗傳此戱必致年豐故命北軍以求歲稔(史記吕后紀太)
(尉欲入北軍不得入襄平侯通持節矯内太尉北軍太尉遂將北軍唐六典南軍若今諸尉也北軍)
(若今左右羽林也)
壯徒恒賈勇(史記項羽紀壯士能復飲乎公羊傳秋八月壬午大閱大閱者何簡車徒也徐陵侯)
(安都德政碑率是驍徒仍開嶺嶠左傳欲勇者賈余餘勇隋書宇文慶傳從武帝攻河隂先登攀堞中石絶而)
(復蘇帝勞之曰卿之餘勇可以賈人也)拔拒抵長河(史記王翦傳問軍中戲乎對曰方投石超)
(距注超一作拔漢書甘延夀傳少善騎射為羽林投石拔拒絶於等倫注拔拒者有人連坐相把據地距以為)
(堅而能拔取之也今人猶有拔瓜之戱盖拔拒之遺法吳都賦袒裼徒搏拔距投石之部江淹尚書符索鐵拔)
(距孤視萬旅晉書孝武帝紀論西踰劍岫而跨靈山北振長河而臨清洛鮑照河清頌長河巨濟異源同清唐)
(太宗詩春蒐馳駿骨總轡俯長河)欲練英雄志(禮記孟秋之月天子乃命將帥選士勵兵簡練)
(傑俊魏志曹公法令既行士卒精練魏志武帝紀注劉備來奔或謂太祖曰備有英雄志人物志草之精秀者)
(為英獸之拔羣者為雄江淹為蕭太尉拜揚州牧章臣景能驗才無假外鏡撰已練志久惻内涯)湏明
勝負多(孫子夫未戰而廟算勝者得算多也史記陳丞相世家有尾生孝己之行而無益於勝負之數)
(晉書律歴志望敵知吉凶聞聲效勝負百王不易之道也北史齊神武帝紀自東西魏搆兵鄴下每先有黃黑)
(螘陣闘占者以為黃者東魏戎衣色黑者西魏戎衣色人間以此候勝負)譟齊山岌嶪(周禮夏官)
(大司馬中冬教大閱及所弊鼔皆駴車徒皆噪薛道衡詩笳聲喧隴水鼓曲噪漁陽孫子不動如山陳琳武帝)
(賦八部方置山布星陳西京賦疏龍首以抗殿狀巍嵯以岌嶪說文岌嶪山高貌或作嶫)氣作水騰
波(左傳夫戰勇氣也一鼓作氣再而衰三而竭淮南子善用兵者勢如决積水于千仞之隄尉繚子勝兵似)
(水張衡羽獵賦霧合雲集波流雨注木華海賦泱漭澹泞騰波赴勢鮑照書騰次觸天高浪灌日)預期
年歲稔(易林膏我下土年歲大茂又倉庫盈億年歲有息商人留連雖久有得後漢書明帝紀人無徭)
(役歲比登稔)先此樂時和(詩小序華黍時和歲豐宜黍稷也禮記動已而天地應焉四時和焉)
(爾雅四時和為通正謂之景風梁簡文帝南郊頌畫一之政萬代表于時和三章之律百姓沐于仁夀)
同劉晃喜雨
節變寒初盡(後漢書蔡邕傳邕姓至孝母常滯病三年邕自非寒暑節變未嘗觧襟帶江逌詩高)
(風催節變王胄樂府柳黃知節變草綠識春歸徐丘立春詩薄夜迎新節當鑪即晚寒張說詩歲後寒初變春)
(前芳未開唐太宗詩送寒餘雪盡太上隱者詩山中無歴日寒盡不知年)時和歲已春(老子冲氣)
(為和楚詞青春受謝白日昭春氣奮發萬物遽傅咸詩春敷和氣百鳥翔鳴梁元帝纂要孟春曰上春初春開)
(春發春獻春首春)繁雲先合寸(庾信對雨詩繁雲猶暗嶺積雨未開庭謝惠連雪賦寒風積愁)
(雲繁潘尼賦氣觸石而結蒸兮雲膚合而仰浮尚書太𫝊五岳觸石而出雲膚寸而合不崇朝而雨者惟泰山)
(雲乎注側手為膚按指為寸)膏雨自依旬(詩芃芃黍苗隂雨膏之左傳小國之仰大國也如百)
(穀之仰膏雨廣韻十日曰旬鹽鐵論周公太平之時風不鳴條雨不破塊旬而一雨雨必以夜京房易候太平)
(之時十日一雨尸子神農治天下欲雨則雨五日為行雨旬為榖雨旬五日為時雨)颯颯飛平野
(楚辭風颯颯兮木蕭蕭鮑照喜雨詩族雲飛泉室劉孝標望雨詩飛雨入階廊梁簡文帝銘鬱鬱翠微遼遼平)
(野)霏霏静暗塵(詩今我來思雨雪霏霏楚辭雲霏霏而承宇梁簡文帝賦得入階雨詩細雨階)
(前入灑砌復沾帷何遜詩夜雨滴空階唐太宗冬狩詩騎歛原塵静九歌使凍雨兮灑塵)懸知花葉
意(梁武陵王紀詩懸知意氣薄不著去時衣庾信詩懸知曲不悞無事畏周郎宋玉風賦邸華葉而振氣晉)
(書嵇康等傳論一其原本體無為之用分其華葉開寓言之道史記好學深思心知其意)朝夕望中
新(詩溫恭朝夕執事有恪又跂予望之隋煬帝望江南光景好輕彩望中斜梁元帝詩花新摘未舒陽縉詩)
(青門小苑物華新)
千秋節賜羣臣鏡(唐明皇帝實錄帝以垂拱元年八月五日生於東都開元)
(十七年八月癸亥宴百僚于花萼樓下左相乾曜右相說上表請以為千秋節著之甲令)
(布之天下咸令宴樂羣臣以是日獻甘露醇酎上萬歲夀酒王公戚里進金鏡綬帶士庶)
(以結絲承露囊相遺問村社作夀酒宴樂增韻鏡鑑也)
鑄得千秋鏡(軒轅内傳帝會王母鑄鏡十二隨日用之國史補揚州舊貢江心鏡五月五日揚子)
(江心所鑄也)光生百鍊金(釋名鏡景也有光景也新語無膏澤而光潤生不刻畫而文章成晉)
(書輿服志趙武靈王以金貂飾首以為金取剛強百鍊不耗貂内勁悍而外柔縟西京雜記戚姬以百鍊金為)
(彄環照見指骨上以賜侍兒各四枚拾遺記方丈山有池泥色青百鍊成金)分將賜羣后(書分)
(寶玉於伯叔之國時庸展親又乃日覲四岳羣牧班瑞于羣后傳后君也荀勖樂歌肆覲羣后爰及卿士後漢)
(書儒林傳序坐明堂而朝羣后登靈臺以望雲物)遇象見清心(莊子至人之用心也若鏡不將)
(不迎應而不藏庾信鏡賦鏡乃照膽照心難逢難值世說顧家婦清心玉暎自是閨房之秀)臺上冰
華澈(鄴中記西臺高六十七丈上作銅鳳忩皆銅籠疏雲母幌庾信燈賦卷衣秦后之牀送枕荆臺之上)
(傅休奕大寒賦百川明而不流兮冰凍合於四海劉勰新論火不吹則無外耀之光鏡不瑩必闕内影之照故)
(吹成火之光瑩為鏡之華)忩中月影臨(鮑照詩忩中多佳人謝朓詩忩中列遠岫庭際俯喬林洞)
(冥記帝於望鵠臺西起俯月臺臺下穿池登臺以眺月影入池中使宫人乘舟弄月影因名影娥池梁元帝望)
(江中月影詩澄江涵皓月水影若浮天)更銜長綬帶(唐書車服志以雕銜綬帶謂其行列有序)
(也漢武内傳西王母交帶靈飛綬漢官儀綬長一丈二尺法十二月廣三尺法天地人也)留意感人
深(戰國策故敢獻書以聞唯君王之留意焉韓詩外傳子夏曰實之與實如膠如漆虚之與虚如冰見日君)
(子可不留意哉漢書藝文志游文於六經之中留意於仁義之際禮記樂也者聖人之所樂也而可以善民心)
(其感人深其移風易俗故先王著其教焉)
送趙法師還蜀因名山奠簡(唐六典道士有三號其一曰法師唐)
(詩紀事趙法師觀宇在今蜀州新津縣史記封禪書天子祭天下名山大川諸侯祭其疆)
(内名山大川詩上下奠瘞疏奠謂置之于地瘞謂埋之于土蔡邕獨斷策者簡也其制長)
(二尺短者半之釋名簡間也編之篇篇有間也劉義公詩金牒封梁父玉簡禅太山)
道家奠靈簡(史記禮書孝文好道家之學山海經&KR2250;山實生良玉黃帝取&KR2250;山之策投之鐘山之)
(隂雲笈七籖軒轅黃帝以所佩靈寶五符真文書金簡一通封於鍾山一通藏於宛委之山史記封禪書泰山)
(封廣丈二尺高九尺其下則有玉牒書書秘桓譚新論修封泰山瘞玉太宗注凡封山則埋玉)自昔仰
神仙(詩自古在昔漢書郊祀志燕齊方士言有神仙祭祀致福之術者以萬數天隱子在人曰人仙在天)
(曰天仙在地曰地仙在水曰水仙能變通曰神仙)真子今將命(漢書藝文志神仙者所以保性)
(命之真而遊方於外者也真誥夫得為真人者事事皆盡得真也徐陵碑法王真子論語闕黨童子將命沈佺)
(期詩古今貴將命)蒼生福可傳(書帝光天之下至於海隅蒼生通鑑開元十三年明皇帝封泰)
(山帝問禮部侍即賀知章曰前代玉牒之文何故秘之對曰或密求神仙故不欲人見帝曰吾為蒼生祈福耳)
(乃出玉牒宣示羣臣唐樂章聆愾息僾周旋九韶遍百福傳)江山尋故國(蔡邕任巴郡太守謝)
(表巴土長遠江山脩隔華陽國志蜀之為邦天文井絡輝其上地理岷嶓鎮其域五岳華山表其陽四凟汶江)
(出其徼顔延之詩故國多喬木空城凝寒雲)城郭信依然(釋名城盛也盛受國都也郭廓也廓)
(落在城外也搜神記有白鶴集於遼東華表言曰有鳥有鳥丁令威去家千歲今來歸城郭如故人民非列仙)
(傳蘇耽仙去後有白鶴十數隻集郡東門樓上一隻以口書字曰城郭是人民非三百甲子當復歸咸謂是耽)
(南史沈文季傳依然猶有故情)二室遙相望(一統志逍遙山在成都府簡縣西三十里山北有層)
(崖崖有東西二室西室後有丹竈又有石窟揚雄河東賦登六觀而遙望兮聊浮游以經營水經注山堂水殿)
(煙寺相望)雲回洞裏天(水經注方嶺雲回竒峯霞舉張恊七命翕忽揮霍雲回風行茅君内傳洞)
(天三十六所乃真仙所居宋之問詩人隔壺丘地龍游洞裏天)
幸蜀西至劍門(唐書明皇紀天寶十七載七月庚辰次蜀都又地理志劍南道)
(劍州普安郡縣劍門寰宇記劍州劍門縣諸葛武侯相蜀於此立劍門以大劍山至此有)
(隘束之路故曰劍門一統志大劍山在劍州北二十五里一名梁山山海經高梁之山西)
(接岷崌東引荆衡劉儀鳳劍閣記云梁山之險蜀所恃以為外戶即此其山峭壁中斷兩)
(崖相嶔如門之闢如劍之植故又名劍門山)
劍閣横雲峻(水經注小劍戍北去大劍三十里連山絶險飛閣相通故謂之劍閣也左思蜀都賦)
(緣以劍閣阻以石門注劍閣谷名自蜀通漢中道一由此背有閣道在梓潼郡東北郭璞贊華嶽雲峻削成四)
(方沈約銘表峻蒼雲張載劍閣銘窮地之險極路之峻)鑾輿出狩迴(班固西都賦乘鑾輿備法)
(駕書五載一巡守詩東有甫草駕言行狩顔延之詩虞風載帝狩夏諺頌王遊)翠屏千仞合(盧山)
(後錄清輝閣對廬阜如青天翠屏孫綽遊天台山賦踐莓苔之滑石摶壁立之翠屏列子周穆王築中天之臺)
(其高千仞枚乘七發上有千仞之峯劍閣銘壁立千仞)丹嶂五丁開(水經注石路崎嶇巖嶂峻)
(嶮沈約鍾山詩鬱律構丹巘崚嶒起青嶂華陽國志蜀有五丁力士能移山秦惠王作石牛五頭朝瀉金其後)
(曰牛便金蜀人悦之使使請石牛王許之乃遣五丁迎石牛秦從石牛道伐蜀)灌木縈旗轉(詩集)
(于灌木左思詩何事待嘯歌灌木自悲吟謝靈運山居賦灌木森沉以蒙茂梁簡文帝七勵丹旌風轉碧幔雲)
(移)仙雲拂馬來(蕭詮詩别有仙雲起時向楚王宫張融海賦通雲交拂連韻共風庾信詩雲低)
(馬上人梁元帝詩拂馬似塵飛陳後主詩髻影雜雲來)乘時方在德(吳越春秋湯武乘四時之)
(利而制夏殷史記吳起傳魏武侯浮西河而下中流顧而謂吳起曰美哉乎山河之固此魏國之寶也起對曰)
(在德不在險劍閣銘興實在德險亦難恃)嗟爾勒銘才(晉書張載傳載博學有文章太康初至蜀)
(省父道經劍閣載以蜀人恃險好亂因著銘以作誡益州刺史張敏見而竒之表上其文武帝遣使鐫之於劍)
(閣焉劍閣銘勒銘山阿敢告梁益)
同玉真公主過大哥山池(唐書中宗八女傳玉真公主字持盈封崇)
(昌縣主高宗孫睿宗女弟張九齡勅賜寧王池宴詩序開元三年春上幸寧王第叙家人)
(禮上曰大哥作好主人阿瞞但謹為上客舊唐書讓皇帝憲傳憲於勝業坊東南角賜宅)
(明皇於興慶宫西南置樓題曰花萼相輝之樓時登樓聞音樂聲即召升樓同榻宴謔或)
(便幸其第賜金分帛厚其歡賞)
地有招賢處(史記燕世家燕昭王卑身厚幣以招賢者漢書梁孝王傳孝王築東苑方三百里招)
(延四方豪傑劉潜詩尚識招賢閣猶懷愛士風)人傳樂善名(後漢書東平王蒼傳王朝京師月餘)
(還國帝手詔國中傳曰日者問東平王處家何等最樂王言為善最樂其言甚大副是腰腹矣沈烱始興昭烈)
(王碑東平之樂善陳思之麗藻禮記夫䕫達於樂而不達於禮是以傳於此名也)鶩池尋九達
(王筠詩春生鴈鶩池爾雅一達謂之道路二達謂之岐旁三達謂之劇旁四逹為之衢五達謂之康六達謂之)
(莊七達謂之劇驂八達謂之崇期九達謂之逵水經注通逵九達)龍岫對層城(西京雜記梁孝)
(王好宫室苑囿之樂築兔園有落猿石棲龍岫淮南子崑崙山有層城九重世說遙望層城丹樓如綺)桂
月先秋冷(虞喜安天論月中仙人桂樹今視其初生見仙人之足漸已成形江總七夕詩漢曲天榆)
(冷河邊月桂秋庾信文桂月危懸風泉虛韻又黃帝見廣成子贊疎雲即雨落木先秋顔延之詩秋至恒早寒)
蘋風向晚清(宋玉風賦夫風生於地起於青蘋之末梁昭明太子詩霏雲出翠嶺凉風起青蘋隂)
(鏗詩向晚判勝朝宋文帝詩林下夕風清梁簡文帝詩帷風依夜清)鳳樓遙可見(晉宫閣名洛陽)
(有鳳凰樓總章觀儀鳳樓在觀上觀之南别有翔鳳樓顧野王詩鳳樓臨廣陌江淹詩鳳樓簫管開庾信詩中)
(天遙可望終䫫仰鵾絃)彷彿玉簫聲(司馬相如子虚賦𦕈𦕈忽忽若神仙之彷彿列仙傳蕭史)
(秦穆公時人善吹簫公以女弄玉妻之乃教弄玉吹簫作鳳鳴有鳳凰來止其屋夫妻同鳳凰飛去秦人作鳳)
(女祠於雍宫世有簫聲李百藥笙賦挫玉簫之清管庾信玉帳山銘長聞鳳笛永聽簫聲鮑照升天行鳳臺無)
(還駕簫管有遺聲)
御選唐詩卷十
