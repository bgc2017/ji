欽定四庫全書
御選唐詩卷十三
五言律
杜甫
鄭氏東亭(全唐詩鄭氏上有重題二字甫自注在新安界唐書地理志河南府縣新)
(安)
華亭入翠微(洛陽名園記環溪王開府宅園甚潔華亭者南臨池池左右翼而北過凉榭復滙為)
(大池周圍如環故云然也爾雅山脊岡未及上翠微左思蜀都賦鬱葐蒀以翠微崛巍巍以峩峩注翠微山氣)
(之輕縹也沈約樂府鶴樓峻連翠微庾信詩金鞍上翠微)秋日亂清暉(詩秋日萋萋江淹詩秋日)
(懸清光傅休奕樂府素日馳清暉謝靈運詩山水含清暉)崩石敧山樹(江淹學梁王兔園賦崩石)
(梧岸崱屴蔵隂庾信詩敧松横礙馬曹植詩大谷何寥廓山樹鬱蒼蒼蕭慤詩山樹動秋聲)清漣曳
水衣(詩河水清且漣猗謝靈運侍汎舟詩風遼泠兮水漣猗廣韻曳牽也引也張協詩堂上水衣生)紫
鱗衝岸躍(左思蜀都賦觴以清醥鮮以紫鱗張說謝上表窮鱗更躍汝南先賢傳葛玄見遺大魚者)
(玄謂暫煩此魚到河伯處以丹書紙納魚口中擲水有頃魚還躍上岸吐墨書青黑色如木葉而飛張騫躍魚)
(應詔詩何用游溟海且躍夭淵池摯虞觀魚賦攅聚輻蹙或躍或沈)蒼隼護巢歸(詩鴥彼飛隼說)
(文隼鷙鳥傅休奕詩蒼隼時鷹揚左思蜀都賦巢居棲翔聿兼鄧林)向晚尋征路(隂鏗雪裏梅花)
(詩今來漸異昨向晚判聖朝張九齡晚霽登王六東閣詩向晚白雲生鮑照詩雞鳴戒征路陳子昂詩離亭暗)
(風雨征路入雲烟)殘雲傍馬飛(隋煬帝詩斷霧時通日殘雲尚作雷漢高祖大風歌大風起兮)
(雲飛揚吳均詩簷上素雲飛庾信詩輕雲飄馬足)
李白
宴陶家亭子(白自注潯陽作)
曲巷幽人宅(說文巷邑中道也直曰街曲曰巷梁昭明太子詩京華有曲巷易履道坦坦幽人貞)
(吉詩此維與宅說文宅託也人所投託也)高門大士家(漢書于定國傳定國父于公其閭門壊父)
(老方共治之于公謂曰少高大門閭令容駟馬高蓋車我治獄多隂德子孫必有興者左傳衞侯與元咺訟士)
(榮為大士注大士治獄官也)池開照膽鏡(詩滮池北流廣韻池沼也張說詩池如明鏡月華開)
(西京雜記高祖初入咸陽宫有方鏡廣四尺高五尺九寸表裏洞明人直來照之影則倒見以手映心則見腸)
(胃五蔵歷然無礙庾肩吾咏美人看畫詩相看如照鏡薛道衡豫章行見膽明鏡自生塵)林吐破顔
花(說文平土有叢木曰林盧照鄰詩梅花扶院吐博物志合歡蠲忿萱草忘憂李百藥賦花飄香兮動笑)
綠水蔵春日(張華詩仰映高林茂俯臨綠水流南史庾杲之傳杲之字景行王儉用為衞將軍長)
(史蕭緬與儉書曰庾景行汎綠水依芙蓉何其麗也又循吏傳序都邑之盛士女昌逸歌聲舞節炫服華粧桃)
(花綠水之間秋月春風之下無往非適詩春日遲遲晉書樂志仁配春日威踰秋霜)青軒秘晚霞
(鮑令暉詩灼灼青軒女冷冷高堂中虞炎咏簾詩青軒明月時紫殿秋風日盧思道詩晚霞浮極浦盧照鄰詩)
(龍銜寶蓋承朝日鳳吐流蘇帶晚霞)若聞絃管妙(漢書張禹傳後堂理絲竹管絃郭璞燕贊商人)
(是頌咏之絃管嵇康聲無哀樂論此必為至樂不可托之於瞽史必須聖人理其絃管爾乃雅音得全也許敬)
(宗奉和三臺詩妙管含秦鳳仙姿麗斗牛)金谷不能誇(石崇金谷詩序予有别廬在河南縣界金)
(谷澗晉書石崇傳崇有别館在河陽之金谷一名梓澤財産豐積室宇弘麗絲竹盡當時之選庖膳窮水陸之)
(珍水經注金谷水在河南太白原東南流經石崇故居)
王維
終南山(一統志終南山在陜西西安府城南五十里一名南山東西連亘藍田咸寧長)
(安盭厔四縣之境郡縣志終南山在京兆府萬年縣南五十里五經要義終南山長安南)
(山也一名太乙潘岳關中記其山一名中南言在天之中居都之南故曰中南書終南惇)
(物至于鳥鼠詩終南何有有條有梅又節彼南山維石巖巖左傳荆山終南九州之險也)
太乙近天都(漢書太乙山又為終南山地理志武功縣有太乙山古文以為終南亦曰太白山在)
(武功縣南去長安二百里俗云武功太白去天三百地理通釋終南南山之總名太乙一山之别號一統志太)
(乙山在終南山南二十里連亘秀特上插雲霄名勝志終南山道書謂之太乙山關中三山記太白武功二山)
(在郡縣蓋舊武功縣地也今武功縣無此山按何景明曰太華終南太乙實一山延亘不絶太華在華隂終南)
(在長安太白在郡各望其地異號命耳舊注終南在天之中居都之南故云近天都也晉書天文志天都星主)
(衣裳文繡)連山到海隅(福地記終南山東接驪山太華西連太白至于隴山北去長安城八十里)
(南入楚塞連屬東西諸山周迴數百里謝朓詩未辨連山極沈約詩連山無斷絶書帝光天之下至于海隅注)
(隅角也舊注按終南去海極遙到海隅者形容之辭耳蔣注謂東方為海隅豈齊魯之間亦皆終南耶蔣又謂)
(中峯之北為雍為井鬼中峯之南為梁為翼軫恐一山未必如此分屬)白雲迴望合(穆天子傳)
(白雲在天莊子華封人曰乘彼白雲至于帝鄉謝靈運詩巖高白雲屯謝朓詩望山白雲裏何遜詩試望白雲)
(中江總詩日暮碧雲合)青靄入看無(鮑照登大雷岸與妹書左右青靄表裏紫霄王筠詩日坂)
(散朱雰天隅斂青靄江淹詩虛堂起青靄崦嵫生暮霞)分野中峯變(天文志天有十二次地有)
(十二辰保章氏以星土辨九州故謂分野庾信終南山詩鵠蓋上中峯王襃詩中峯雲已合絶頂日猶晴舊注)
(言山形既廣非一星之分野所能該今指中峯為限而各屬一星則變其分野矣)隂晴衆壑殊
(盧照鄰樂府序紫樓金闕雕石壁而鏤羣芳碧甃銅池俯銀津而横衆壑舊注不惟星文有别即壑澗之隂晴)
(亦自有殊)欲投人處宿(漢武故事上嘗至栢谷夜投亭長亭長不納乃宿于逆旅漢書時上微行)
(宣曲以南十二所休更衣投宿諸宫劉向九嘆夕投宿于石城)隔水問樵夫(盧思道詩復聞隔湘)
(水揚雄長楊賦士有不談王道者則樵夫笑之唐詩紀事或說維此詩譏時也太乙近天都連山接海隅言勢)
(焰盤據朝野也白雲迴望合青靄入看無言徒有其表也分野中峯變隂晴萬壑殊言恩澤偏也欲投人處宿)
(隔水問樵夫畏禍深也)
漢江(書嶓冢導漾東流為漢又東為滄浪之水過三澨至于大别南入于江山海經注漢)
(水出隴坻道縣嶓冢山初名漾水東流至都沮縣始為漢水一統志漢江源出隴西嶓冢)
(山至襄陽府東南大别山入于江)
楚塞三湘接(盛弘之荆州記荆門虎牙楚之西塞江淹詩奉義至江漢始知楚塞長寰宇記湘潭)
(湘鄉湘源謂之三湘屬長沙府)荆門九派通(後漢書光武紀公孫述遣將田戎任滿據荆州注荆)
(門在峽州夷陵縣東南唐書地理志江陵府有荆門縣一統志荆門州在湖廣荆州府北一百八十里書荆州)
(九江孔殷應劭漢書注江自廬江潯陽分為九也說苑禹鑿江通於九派郭璞江賦流九派乎潯陽李善注水)
(别流為派)江流天地外(楚辭令沅湘兮無波使江水兮安流湛方生詩盻江流兮洋洋書光被四)
(表格于上下傳其名聞充溢四外至於天地宋玉大言賦長劍耿耿倚天外仲長統樂志論逍遙一世之上睥)
(睨天地之間可以凌霄漢出宇宙之外矣阮籍大人先生傳今吾乃飄颻于天地之外與造化為友)山色
有無中(江淹詩山色與雲平列子蕩蕩然不覺天地之有無孫綽遊天台山賦忽出有而入無慧遠詩)
(起滅有無際)郡邑浮前浦(袁淑詩意氣深自負肯事郡邑權王弘表伏聞廣陵前浦榛蕪歴久)
(近復開除清源虚邃梁元帝詩初言前浦合)波瀾動遠空(謝靈運詩傾耳聆波瀾釋名風吹水)
(成紋曰瀾瀾連也波體泛流相及連也庾信詩可憐數行雁默默遠空排)襄陽好風日(漢書地理)
(志南郡縣襄陽應劭注城在襄水之陽故曰襄陽晉書宣帝紀襄陽水陸之衝襄陽樂古辭朝發襄陽城庾信)
(詩今朝好風日)留醉與山翁(晉書山簡鎮襄陽唯酒是耽諸習氏荆土豪族有佳園池簡每)
(出嬉遊多之池上置酒輒醉名之曰高陽池)
孟浩然
武陵泛舟(唐書地理志朗州武陵郡屬山南道一統志常德府戰國時屬楚秦置黔)
(中郡漢初改武陵郡武陵溪在府城西三十里源出武山入沅江)
武陵川路狹(魏收櫂歌桃發武陵岸柳拂武昌樓謝惠連詩鼔枻川路始月賦川路長兮不可越)
(隂鏗詩川路恨成遙古詩相逢狹路間劉遵詩路狹幰難回)前棹入花林(梁簡文帝詩悠悠歸)
(棹入渺渺去帆驚梁武帝詩朝日照花林庾信詩徙倚就花林)莫測幽源裏仙家信幾
深(晉書宣帝紀情深阻而莫測宋之問詩未窺仙源極獨進野人船十洲記玄洲有五芝玄澗澗水甘如蜜)
(飲之長生與天地相畢上多仙家王勃詩鶴岑有竒徑麟洲富仙家)水迴青嶂合(沈約詩崚嶒起)
(青嶂沈佺期詩青嶂妓樓懸)雲度綠溪隂(庾信讃石門雲度銅梁雨來又詩雲度絃歌響唐太)
(宗白日半山詩谿隂處處生)坐聽清猿嘯(南史張裕傳裕子鏡與客談顔延之從籬邊取胡床)
(坐聽辭義清玄延之曰彼有人焉荆州記峽長七百里兩岸連山略無斷處常有高猿長嘯屬引清遠任昉文)
(清猿與壺人爭旦庾信詩猿嘯風還急)彌清塵外心(莊子聖人遊乎塵垢之外晉書謝安傳論)
(文靖始居塵外高謝人間殷仲文詩哲匠感蕭晨肅此塵外軫)
杜甫
長江(書岷山道江東别為沱又東至于澧過九江至于東陵東迆北會為匪東為中江入)
(于海魏志文帝南征臨江見波濤洶湧歎曰長江天塹天之所以限南北也陸機論長江)
(制其區宇又漢高帝功臣頌高步長江)
浩浩終不息(書浩浩滔天宋之問高山引攀龍窈窕兮上躋懸峯長路浩浩兮此去何從易冥升)
(利於不息之貞禮記天高地下萬物散殊而禮制行矣流而不息合同而化而樂興焉)乃知東極
臨(史記秦始皇紀登兹泰山周覽東極淮南子禹使大章步自東極至于西極二億三萬三千五百里使豎)
(亥步自北極至于南極二億三萬三千五百里七千五步左思吳都賦出乎大荒之中行乎東極之外)衆
流歸海意(水經注漣水經連道縣控行衆流合成一溪謝靈運山居賦衆流所湊萬泉所滙汎濫異)
(態首毖終肥史記司馬相如傳夏后氏堙鴻水決江疏河灑沈澹災東歸之於海而天下永寧左思吳都賦百)
(川派别歸海而會)萬國奉君心(易首出庶物萬國咸寧左傳禹會諸侯于塗山執玉帛者萬國)
(張正見詩軌文通萬國旌節靖三邊京房易傳坤純隂用事象配地屬土柔道光也隂凝盛與乾相納臣奉君)
(也)色借瀟湘闊(趙子櫟注瀟湘在潭州三峽之水下入洞庭與瀟湘相遠故云色借也山海經)
(洞庭之山帝之二女居之是常遊於江淵澧沅之間交瀟湘之淵出入必以飄風暴雨曹植詩朝遊江北岸夕)
(宿瀟湘沚謝朓詩洞庭張樂地瀟湘帝子遊)聲驅灧澦深(寰宇記䕫州灔澦堆在州之西蜀江)
(中心瞿唐峽口冬水淺出二十餘丈夏水漲半沒王洙注世說灔澦如象瞿唐莫上灔澦如馬瞿唐莫下言其)
(險絶舟人常以此候之)未辭添霧雨(漢書鄒陽傳浮雲出遊霧雨咸集)接上遇衣
襟(按遇王洙注本作過公羊傳沾袍注袍衣前襟也爾雅佩襟謂之褑方言袒飾謂之直襟杜詩博議江流)
(之大不辭霧雨雨接江流而上過人衣襟之間所謂波浪兼天者如此)
楊炯(華隂人幼聰敏博學善屬文年十一舉神童授校書郎為崇文館學士遷詹事司直左轉)
(梓州司法參軍秩滿遷婺州盈川令贈著作郎炯聞時人以四傑稱乃自言曰愧在盧前恥居)
(王後有盈川集三十卷)
梅花落(樂錄漢横吹曲有梅花落本笛中曲也)
窗外一株梅(庾肩吾詩窗梅朝始發徐陵梅花落對戶一株梅)寒花五出開(張正)
(見詩霜雁排空動寒花映日鮮何遜早梅詩映雪擬寒開蘇子卿梅花落中庭一樹梅寒多葉未開祇言花是)
(雪不悟有香來韓詩外傳凡草木花多五出雪花獨六出宋書五行志夀陽公主卧含章殿簷下梅花落公主)
(額上成五出花拂之不去)影隨朝日遠香逐便風來(曹植詩容華曜朝日鮑泉詠梅)
(詩可憐階下梅飄蕩逐風迴鮑照梅花落搖蕩春風媚春日又念爾零落逐風飇陳後主梅花落映日花光動)
(迎風香氣來隂鏗詠雪梅詩從風還共落映日不俱消)泣對銅鈎障(漢宫舊事碧障漆竿銅鈎)
(廣韻障界也隔也又步障也梁簡文帝詩攀鈎落綺障鮑泉梅花詩度簾拂羅幌)愁看玉鏡臺
(世說温嶠姑有女托嶠覓壻嶠報云覓得佳壻因自下玉鏡臺一枚江總梅花落梅花芳菲臨玉臺朝攀晚折)
(還復開徐陵梅花詩風吹上鏡臺)行人斷消息(梁簡文帝詩落花依度詩幰垂柳拂行人梁元帝)
(欲覓行人寄消息薛道衡詩一去無消息那能惜馬蹄)春恨幾徘徊(王僧孺詩旅心已多恨春)
(至尚離羣徐陵咏梅詩倡家怨思妾樓上獨徘徊陳後主梅花落佳人早插髻試立且徘徊)
岑參
終南東溪中作(書終南惇物至于鳥鼠雍錄終南山横亘關中南面西起秦隴)
(東徹藍田凡雍岐郿鄠長安萬年相去亘八百里而連綿峙據其南者皆此一山也一統)
(志終南山在西安府城南五十里一名南山禹貢所稱終南即此)
溪水碧於草(房篆詩前溪流碧水梁簡文帝採蓮曲桂檝蘭橈浮碧水江淹詩幽冀生碧草又別)
(賦春草碧色春水綠波)潺潺花底流(魏文帝丹霞蔽日行谷水潺潺沈約詩願以潺湲水霑君)
(纓上塵魏收詩雪溜添春浦花水足新流張正見賦得岸花臨水發詩影間蓮花石光涵濯錦流盧照鄰詩花)
(飛清渭流)沙平堪濯足(范雲詩寒沙四面平何遜慈姥磯詩遠岸平沙合庾信詩平沙臨浦口陸)
(機詩濯足暘谷波陶潛詩山澗清且淺可以濯吾足劉孝勝武溪深行羞學滄浪水濯足復濯纓)石淺
不勝舟(謝靈運詩石淺水潺湲鮑至山池詩石淺好縈苔梁簡文帝吳郡石像碑試就提捧豁爾勝舟)
(李百藥詩横舟石岸前)洗藥朝與暮(宋之問詩今日遊何處春泉洗藥歸一統志洗藥池在興)
(國縣葛洪過境見山靈水秀遂結菴築壇鑿池洗藥管子日有朝暮夜有晨昏薛道衡酬楊僕射山亭詩朝朝)
(散霞彩暮暮澄秋色)釣魚春復秋(後漢書高鳳傳以農畝為業隠身漁釣馮衍賦夫莊周之釣魚)
(兮辭卿相之高位文子釣魚不可以無餌白帖釣魚不得由守坻不堅陶潛詩春秋多佳日)興來從
所適(晉書王徽之傳居山隂夜雪初霽忽憶戴逵乘船詣之造門不前而返人問其故曰本乘興而來興)
(盡而返何必見安道耶又庾亮傳在武昌諸佐吏乘秋夜登南樓亮至諸人將起避之亮曰諸君少住老子於)
(此處興復不淺南史循吏傳序桃花綠水之間秋月春風之下無往非適)還欲向滄洲(南史袁粲)
(傳負才尚氣愛好虛遠嘗作五言詩言訪跡雖中宇循聲乃滄洲蓋其志也謝朓詩既歡懷禄情復協滄洲趣)
與鮮于庶子泛漢江(舊唐書李权明傳叔明字晉卿閬州新政人本姓鮮)
(于氏兄仲通並涉學輕財好施為京兆少尹以疾辭除右庶子出為卭州刺史尋拜東川)
(節度唐六典太子左春坊左庶子二人正四品上書嶓冢導漾東流為漢山海經嶓冢之)
(山漢水出焉東南流注於江左傳楚國方城以為城漢水以為池一統志漢陽府前枕蜀)
(江北帶漢水)
急管更須吹(鮑照白紵歌古稱渌水今白紵催絃急管為君舞吳均與柳惲詩聞君吹急管相思)
(雜採蓮庾信詩然香鬱金屋吹管鳳皇臺)杯行莫遣遲(王粲詩合坐同所樂但愬杯行遲)酒
光紅琥珀(鄒陽酒賦流光醳醳甘滋泥泥博物志松脂入地千年化為茯苓茯苓化為琥珀袁山松)
(酒賦泛芳樽以琥珀馨桂發而蘭興)江色碧琉璃(何遜詩露清曉風冷天曙江光爽十洲記方丈)
(在東海中央東西南北岸相去正等方面各五千里上專是羣龍所聚有全玉疏璃之宫晉書王濟傳帝嘗幸)
(其宅供饌甚豐悉貯琉璃器中梁簡文帝詩雲開瑪瑙葉水淨琉璃波)日影浮歸棹(周禮大司)
(徒以土圭之灋測土深正日景以求地中班固東都賦上反宇以蓋戴激日景而納光王勃詩去驂嘶别路歸)
(棹隠寒洲徐彦伯採蓮曲春歌弄明月歸棹落花前)蘆花罥釣絲(江總詩蘆花露外白楓葉水前)
(丹韻會罥綰也郭璞海賦或挂罥於岑㟼之畔鮑照詩絲罥千里心詩其釣維何維絲伊緡列子詹何以獨繭)
(絲為綸芒針為鈎引盈車之魚於百仞之川)山公醉不醉(晉書山簡傳簡字季倫性温雅永嘉)
(三年出為征南將軍都督荆襄交廣四州諸軍事優游卒歲惟酒是耽詩既醉以酒又不醉無歸)問取
葛彊知(山簡傳簡鎮襄陽習氏有佳園池簡每出多至池上置酒輒醉童兒歌曰山公出何許往至高)
(陽池日夕倒載歸酩酊無所知時時能騎馬倒著白接籬舉鞭問葛彊何如并州兒彊家在并州簡愛將也)
晦日陪侍御泛北池(六典周官宗伯屬官御史掌邦國都鄙及萬民之治)
(令以贊冢宰凡治之者受法令焉以其在殿柱之間亦謂之柱下史秦改為侍御史)
春池滿復寬(王襃濬池詩長洲春水滿臨泛廣川中陳嘉言晦日重宴詩蓂華凋上葉柳色靄春)
(池劉友賢晦日宴高氏林亭詩池碧新流滿弓嗣初晦日重宴詩春溜滿新池)晦節耐邀歡(公羊)
(傳提月六鷁退飛過宋都提月者何僅見是月晦日也何休注提月邊也魯人語也在是月之幾盡曹植酒賦)
(將承歡以接意郎餘令晦日宴高氏林亭詩三春休晦節九谷泛年華)月帶蝦䗫冷(春秋孔演)
(圖蟾蜍月精也五經通義月中有兔與蟾蜍何兔隂也蟾蜍陽也與兔並明隂係陽也抱朴子黃帝醫經有蝦)
(䗫圖言月生始二日蝦䗫始生周禮蟈氏注鄭氏司農云蟈讀為蜮蜮蝦䗫也)霜隨獬豸寒(通典)
(御史為風霜之任彈糺不法百僚震恐官之雄峻莫之比焉崔篆御史箴簡上霜凝胡廣漢官儀御史四人持)
(書皆法冠法冠者秦始皇滅趙以其君冠賜御史一名柱後一名獬豸獬豸獸名一角知人曲直觸邪佞故執)
(法者冠之)水雲低錦席(吕氏春秋山雲草莽水雲魚鱗陳嘉言晦日重宴詩綺席珍羞滿韓重宣)
(晦日宴高氏林亭詩此時陪綺席)岸柳拂金盤(梁簡文帝詩岸柳垂長葉窗桃落細跗又水苔)
(隨纜段岸柳拂舟垂南史劉穆之傳以金盤貯㯽榔一斛以進之)日暮舟中散(左傳日云暮矣)
(寡君須矣王粲詩日暮遊西園沈約詩佇立日已暮魏收晦日泛舟應詔詩睿賞芳月色宴言忘日暮吳越春)
(秋舟中人怖駭)都人夾道看(詩彼都人士周禮鄉師率其屬夾道而蹕又條狼氏王出入則八人)
(夾道漢書揚雄傳戍卒夾道)
詠郡齋壁畫片雲
片雲何人畫(梁簡文帝詩可憐片雲生陳子昂詩片雲生極浦斜日隠離亭梁元帝詩繞砌縈流)
(水邊梁圖畫雲江淹麗色賦館圖明月室畫浮雲又空青賦寫雲圖氣學靈狀仙庾肩吾詩圖雲仍溜雨畫水)
(即生苔)塵侵粉色微(論衡清受塵白取垢謝莊賦綠苔生閣芳塵凝榭梁元帝和林下詠姬詩)
(輕花亂粉色風篠雜絃聲劉孝綽詩浮光亂粉壁張正見詩陳王開甲第粉壁麗椒塗庾信燈賦窗蔵明于粉)
(壁柳助暗于蘭閨)未曾行雨去(宋玉高唐賦旦為朝雲暮為行雨左思魏都賦畜為屯雲泄為)
(行雨庾信行雨山銘山名行雨地異陽臺陶潛詩飄飄西來風悠悠東去雲)不見逐風歸(梁元)
(帝詩不見懷春人徒望春光新又灘聲下濺石猿鳴上逐風鮑泉詩可憐階下梅飄蕩逐風迴班固西征賦吐)
(清風之飂戾納歸雲之鬱蓊向秀懷舊賦仰晞歸雲俯鏡流泉傅毅七激仰歸雲遡遊風)只怪偏凝
壁(薛道衡出塞詩凝雲迷代郡流水凍桑乾雲笈七籖結氣凝雲因機化現漢官典職漢省中皆以胡粉塗壁)
(紫素界之畫古烈士顧野王賦圖長袖于素壁庾信詩龍來隨畫壁駱賓王詩銘書非晉代畫壁是梁年)回
看欲惹衣(古詞至今衣䄂惹天香梁簡文帝賦長廊之瓦虛墮梁上之塵染衣)丹青忽借
便(孝經疏洛龜曜書丹青垂萌漢書蘇武傳竹帛所載丹青所畫吳都賦丹青圖其象盧照鄰詩誰能借風)
(便)移向帝鄉飛(郭璞詩永偕帝鄉侣千齡共逍遙謝瞻張子房詩肇允契幽叟翻飛指帝鄉漢)
(高帝大風歌大風起兮雲飛揚漢武秋風辭秋風起兮白雲飛南史柳惲傳惲少工篇什為詩云亭臯木葉下)
(隴首秋雲飛瑯琊王融見而嗟賞因書齋壁董思恭詠雲詩帝鄉白雲起飛蓋上天衢)
杜甫
題玄武禪師屋壁(寰宇記玄武山在玄武縣東二里其山六屈三起方輿勝)
(覽大雄山在中江縣有玄武廟杜詩玄武禪師屋在此一統志玄武山一名大雄山)
何年顧虎頭(名畫記顧愷之字長康小字虎頭世說謝太傅云顧長康畫有蒼生以來所無續晉)
(陽秋愷之尤好丹青妙絶於時)滿壁畫滄洲(名畫記興寧中瓦官寺初置僧衆請朝賢鳴刹注疏)
(其時莫過十萬者既至長康打刹直注百萬後寺衆請勾疏長康曰宜備一壁遂閉戶往來月餘日所畫維摩)
(詰像一軀工畢將欲點眸子乃謂寺僧曰第一日觀者請施十萬第二日五萬第三日任例責施及開戶光照)
(一室施者填咽俄頃而得百萬又愷之嘗畫廬山會圖及山水并水鳥屏風等傳於世駱賓王詩銘書非晉代)
(壁畫是梁年杜陽雜編隋大業九年元蔵幾為過海使判官風飄至洲島間洲人云此滄洲去中國已數萬里)
(其洲方千里花木常如二三月人皆不死謝朓詩既懽懷禄情復愜滄洲趣)赤日石林氣(何遜)
(詩赤日下城圓王維詩赤日團平陸楚辭焉有石林何獸能言沈約詩石林上參差流沬下縦横)青天
江海流(列子上闚青天新論窮巖曲岫之梓穎冠青天根鑿黃泉曹植詩鰕䱉遊潢潦安知江海流左)
(思吳都賦羃歴江海之流)錫飛常近鶴(高僧傳舒州灊山最竒絶山麓尤勝誌公與白鶴道人欲)
(之同白武帝帝俾各以物識其地得者居之道人以鶴誌公以錫已而鶴先飛去至麓將止忽聞空中飛錫聲)
(誌公之錫遂卓於山麓道人不懌然以前言不可食遂各以所識之處築室焉孫綽遊天台山賦應真飛錫以)
(躡虛)杯渡不驚鷗(傳燈錄劉宋時杯渡者不知姓名常乘木杯渡水庾信佛龕銘飛錫遙來渡杯)
(遠至列子海上之人有好鷗鳥者每旦之海上從鷗鳥游孫綽詩物我皆忘懷可以狎鷗鳥)似得廬
山路(山海經廬山有二名一曰天子都一曰天子鄣伏滔遊廬山序廬山者江陽之名岳其形也背岷流)
(面彭蠡蟠根所據亘數百里重峯疊嶂仰插雲日俯瞰川湖之流焉廬山志凡登廬頂大道有三自雲峯寺入)
(者為北道自含鄱口入者為南道自淨慧寺入者為東道)真隨惠遠遊(廬山記遠法師居廬山二)
(十餘年影不出山跡不入俗高僧傳惠遠住廬山彭城劉遺民豫章雷次宗雁門周續之新蔡畢穎之南陽張)
(萊民張季碩等並棄世遺榮依遠遊止)
沈佺期
紫騮馬(詩騏騮是中箋馬赤身黑鬛曰騮古今樂錄紫騮馬從軍久戍懷歸而作也樂)
(府解題漢横吹曲二十八解紫騮馬其一也)
青玉紫騮鞍(崔豹古今注孫文臺獲青玉馬鞍其光照衢梁昭明太子七契乃飾金羈之昭晰加)
(以玉鞍之輝煥劉孝威啟加之玉鞍飾之金絡陳後主紫騮馬蹀躞紫騮馬照曜白銀鞍)驕多影屢
盤(庾信詩汙濕馬全驕梁簡文帝詩影斜鞭照耀王由禮詩躡影復凌空世說庾翼於道上盤馬始兩轉墜)
(馬墮地意氣自若劉孝威詩驄馬出樓蘭一步九盤桓)荷君能剪拂(潘岳詩但恐忝所荷戰國)
(策今僕居鄙俗之日久矣君獨無湔拔僕也注湔拔剪拂音義同劉峻廣絶交論剪拂使其長鳴盧思道孤鴻)
(賦剪拂吹嘘長其光價)蹀躞噴桑乾(顔延之赭白馬賦望朔雲而蹀足梁元帝紫騮馬依槐復)
(依柳蹀躞復隨前陳後主紫騮馬嫖姚紫塞歸蹀躞紅塵飛穆天子傳黃之沲其馬噴沙又黃之澤其馬噴玉)
(戰國策驥於是俯而噴仰而鳴漢書地理志代郡桑乾縣一統志朔州在大同府城西南二百八十里後魏置)
(桑乾郡又桑乾河在大同府城南六十里源出馬邑縣北洪濤山下與金龍池水合流東南入盧溝河庾信詩)
(代郡蓬初轉遼陽桑欲乾)踠足追奔易(玉篇踠曲足也張衡東都賦馬踠餘足士怒未㳿注踠屈)
(也傅休奕詩踠足蹉跎長坡下張正見紫騮馬須還十萬里試為一追風拾遺記穆王馭八龍之駿七名騰霧)
(乘雲而奔隋書周法尚傳若戰而捷抽騎追奔)長鳴遇賞難(戰國策楚客謂春申君曰昔騏驥駕)
(鹽車上吳坂遷延負轅而不能進遭伯樂仰而鳴知伯樂知己也今僕屈厄日久君獨無意使僕為君長鳴乎)
(劉琨贈盧諶詩序騄駬倚輈於吳坂長鳴於良樂知與不知也楊炯賦彼懷寶以遇賞此不材而見嗟)摐
金一萬里(司馬相如子虛賦摐金鼓注摐擊也音窗金鼓鉦也梁簡文帝詩驤騎晨野摐金曉陸天)
(馬歌體容與迣萬里今安匹龍為友郭璞山海經序穆王駕八駿之乘造父為御萬里長騖以周歴四荒)霜
露不辭寒(左傳跋涉山川蒙犯霜露莊子馬蹄可以踐霜雪毛可以禦風寒顔延之詩嚴駕越風寒)
(徐鞍犯霜露)
杜甫
胡馬(全唐詩題上有房兵曹三字漢書傳贊胡馬不窺于長城古詩胡馬依北風越鳥巢)
(南枝蘇武詩胡馬失其羣思心常依依唐書百官志左右衞兵曹參軍事各二人)
胡馬大宛名(史記大宛傳大宛去漢可萬里多善馬馬汗血其先天馬子也初天子得烏孫馬好)
(名曰天馬及得大宛汗血馬益壯更名烏孫馬曰西極名大宛馬曰天馬云後漢書馬援傳援善别名馬庾信)
(詩長風駿馬名)鋒稜瘦骨成(馬援銅馬相法牙劍鋒則千里顔延之赭白馬賦王于興言闡肄威)
(稜史記滑稽傳相馬失之瘦相士失之貧列子伯樂曰良馬可形容筋骨相也後漢書馬援傳常師事子阿受)
(相馬骨法赭白馬賦附筋樹骨垂梢植髮傅休奕馬賦頭似削成)竹批雙耳峻(相馬經耳欲得)
(相近而前豎小而厚凡相馬先除三羸五駑大頭緩耳一駑也齊民要術耳欲得小而促狀如斬竹筒黃伯仁)
(龍馬頌耳如削筒目象明星唐太宗叙十驥耳根纖銳杉竹難方蘇頲雙白鷹贊精明竦峻)風入四
蹄輕(古今注秦始皇有七名馬一追風王裒頌追奔電逐遺風拾遺記曹洪所乘馬曰白鵠此馬走惟覺)
(耳中風聲脚似不踐地時人謂乘風行也沈佺期驄馬行四蹄碧玉片雙眼黃金瞳劉義恭白馬賦竦身輕足)
所向無空闊(史記項羽紀有駿馬名騅常騎之曰吾騎此馬五歲所當無敵何晏韓白論白起為)
(將所向無前謝觀越裳獻白雉賦跋涉空闊江山脩阻)真堪托死生(詩死生契闊孫子形之而)
(知死生之地世語劉備屯樊城劉表憚其為人曾請備宴會欲因會取備備覺之潛遁出所乘馬名的盧騎的)
(盧走渡襄陽城西檀溪水中溺不得出備急曰的盧今日厄矣可努力的盧乃一踊三丈遂得過)驍騰
有如此(赭白馬賦料武藝品驍騰注驍良馬也騰奔也)萬里可横行(莊子穆王駕八馬之)
(乘一日行萬里漢書天馬歌體容與迣萬里注言能厲渡萬里也後漢書張宗傳萬夫致死可以横行楊素詩)
(横行萬里外)
駱賓王(義烏人初為道王府屬歴長安主簿左遷臨海丞徐敬業舉義署為府屬敬業事敗)
(賓王亡命不知所終)
秋菊(楚辭夕餐秋菊之落英陶潛詩秋菊有佳色)
擢秀三秋晚(盧諶菊花賦晞九陽而擢莖陸雲文披藻崑崙擢秀暘谷蘇彦秋夜長賦貞松隆冬)
(以擢秀詩一日不見如三秋兮梁元帝纂要秋曰三秋九秋王融策秀才文幸四境無虞三秋式稔陳叔達咏)
(菊詩但令逢採摘寧辭獨晚榮)開芳十步中(鮑照詩開芳及稚節梁元帝詩蘭生不擇徑十步豈)
(難稀劉刪青草詩雨淋三春葉風傳十步香隋大業元年詔方今宇内平一文軌攸同十步之内必有芳草四)
(海之大豈乏孝秀)分黃俱笑日(禮記季秋之月菊有黃花鍾會菊賦純黃不雜后土色也左傳)
(葵猶能衞其足注葵傾葉向日以護其根唐太宗詠桃詩向日分千笑迎風共一香)含翠共搖風
(傳休奕瓜賦黃逾金緗青侔含翠傅統妻菊花頌春茂翠葉秋曜金華傅休奕紫華賦從迴風以搖動紛蘭暢)
(而蕙潔江淹賦搖風忽起白日西匿庾肩吾芝草詩隨丹聊變水獨搖不須風)碎影隨流動(唐太)
(宗秋日詩衣碎荷疎影花明菊照叢又殘菊詩圓花飛碎黃史記屈原傳舉世混濁何不隨其流而揚其波宋)
(玉高唐賦更唱迭和赴曲隨流風俗通南陽酈縣有甘谷其山有大菊水從山上流下得其滋液谷中悉飲此)
(水上夀百二三十菊華輕身益氣令人堅強故也)浮香隔岸通(隋煬帝詩清音出歌扇浮香飄)
(舞衣唐太宗殘菊詩風勁淺殘香拾遺記淋池之南有一連理桂上枝跨於渠下隔岸而生與上枝同一株賀)
(凱九日詩寒花低岸菊唐太宗詩岸菊照晨光)金翹徒可泛(陸機白雲賦紅蕊發而菡萏金翹援)
(而合葩蘇彦秋夜長賦金菊吐翹以凌霜梁元帝詩風來如可泛流急不成圓王筠摘園菊贈謝舉詩泛酌宜)
(長久聊荐野人誠張正見詩菊泛金枝下)玉斝竟誰同(王融詩金巵浮水翠玉斝挹泉珠梁簡文)
(帝楚王廟碑玉斝瑤樽止陳丹桂清酌吳筠詩銜杯竟誰待梁簡文帝述羈賦遠山碧暮水紅日既晏誰與同)
李白
望漢陽柳色寄王宰(一統志湖廣漢陽府漢為江夏郡唐置沔州治漢陽)
(縣唐書地理志鄂州江夏郡漢陽縣)
漢陽江上柳(一統志大江在漢陽府城東南上接瀟湘洞庭諸水合流東南入本府界一百五十)
(里謝朓詩江上徒離憂種樹書順插為柳倒插為楊)送客引東枝(三輔黃圖霸橋在長安東跨水)
(作橋漢人送客至此橋折柳贈别别賦悵飲東都送客金谷梁湘東王詩柳枝無極軟劉邈詩攀枝恨久離王)
(融春遊迴文詩北塞柳分枝)樹樹花如雪(王績詩樹樹皆秋色本草注柳花熟時隨風狀如飛)
(雪李嶠柳詩庭前花類雪)紛紛亂若絲(史記天官書郁郁紛紛漢書志述湎然紛紛枚乘柳賦流)
(亂輕絲柳惲折楊柳詩楊柳亂成絲)春風傳我意(宋子侯樂府春風東北起繁欽柳賦因春風以)
(揚敷)草木别前知(易百穀草木麗乎土書疇若予上下草木鳥獸僉曰益哉左傳叔向適鄭鬷蔑)
(一言而善執手以上遂如故知)寄謝弦歌宰(劉刪詩寄謝千金子論語子之武城聞弦歌之聲又)
(子游為武城宰潘尼贈河陽令潘安仁詩武城播弦歌)西來定未遲(禮記賜爾來何遲也陳後)
(主詩羅幃夜寒卷相望人來遲)
杜甫
嚴鄭公宅同咏竹得香字(唐書嚴武字季鷹擢成都尹劍南節度使)
(還拜京兆尹封鄭國公復節度劍南)
綠竹半含籜(孫楚登樓賦羨綠竹之茂隂謝朓詩蔭綠竹以淹留張協詩浮陽蔭翠林迴飇扇綠)
(竹賀循詩綠竹影參差葳蕤帶曲池謝靈運詩初篁包綠籜新蒲含紫茸庾肩吾詩竹葉含初籜蓂枝發早榮)
新梢纔出牆(謝朓詩紅蓮搖弱荇丹藤繞新竹劉孝先竹詩竹生空野外梢雲聳百尋張正見詩)
(翠竹梢雲自結叢輕花嫩筍欲凌空虞世南詩蔥翠梢雲質垂彩映清池劉孝威詩栖禽動夜竹流螢出闇牆)
色侵書帙曉(江淹靈丘竹賦窗崢嶸而綠色戶踟蹰而臨空漢書京房傳蒙氣復乘卦太陽侵色)
(注晉卦解卦也太陽侵色謂大壯也說文帙書衣也拾遺記蘇秦張儀同志好學每假食于路剝樹皮編以為)
(書帙以盛天下良書庾信詩穀皮兩書帙壺盧一酒樽)隂過酒尊涼(謝朓詩竹樹澄遠隂雲霞)
(成異色詩有杕之杜疏言有杕然特生之杜生于道路之左人所以不休息者由其隂凉寡薄故也王僧達文)
(凉隂掩軒書序諸侯班宗彛傳賦宗廟彛器酒罇賜諸侯隋書盧思道傳濁酒盈罇高歌滿席陶潛歸去來辭)
(攜幼入室有酒盈尊)雨洗㳙㳙淨(張說詩雨洗亭臯千畝綠風吹梅李一園香東方朔七諫便娟)
(之脩竹寄生于江潭吳都賦檀欒嬋娟蕭大圜竹花賦葳蕤繡簜㛹娟綠筒劉孝威詩葉落枝柯淨)風吹
細細香(盛弘之荆州記臨賀東山有大竹數十圍高亦數十丈聞風吹此竹如簫管之音吳均詩風吹)
(承露臺蕭慤詩暮風吹竹起陽雲覆石來梁元帝夜宿栢齋詩風細雨聲遲夜短更漏急江逌竹賦振葳蕤扇)
(芬芳江淹靈丘竹賦非英非藥非香非馥賀循詩香風飄舞花間度好鳥和風枝上飛)但令無剪
伐(詩蔽芾甘棠勿剪勿伐漢書地理志江南地廣以魚獵山伐為業注山伐謂伐山取竹木戴凱之竹譜龍)
(鍾竹伶倫所伐也)會見拂雲長(江逌竹賦拂景雲以容與拊惠風而迴縈謝靈運山居賦其竹)
(則二箭殊葉四苦齊味互梢雲以拂杪臨碧潭而挺翠江洪齋前竹詩不惜凌雲茂遂聽羣雀棲)
江梅
梅蕊臘前破(梁簡文帝詩日照蒲心暖風吹梅蕊香廣韻花外曰萼花内曰蕊史記秦本紀惠文)
(王十二年初臘正義十二月臘日也庾信梅花詩常年臘月半已覺梅花闌江總梅花落臘月正月早驚春衆)
(花未發梅花新南方草木狀㯽榔樹端頂有葉條派開破如插叢蕉於樹杪)梅花年後多(梁元)
(帝詩柳絮時依酒梅花乍入衣沈約詩無事逐梅花空教信楊柳王叔英妻劉氏詩梅花自爛漫張說詩歲後)
(寒初變春前芳未開隂鏗雪裏梅花詩花多助重條)絶知春意早(梁簡文帝雪裏覓梅花詩絶訝)
(梅花晚爭來雪裏窺劉緩詩遙見飛花發聞香知異春梁元帝詩春意春已繁春人春不見江淹詩始懷未及)
(歎春意秋方驚謝燮早梅詩迎春故早發獨自不疑寒張正見詩發早覺寒侵)最奈客愁何(何遜)
(詩客心愁日暮徙倚空望歸劉孺大雪聯句詎使客愁生世說桓子野每聞清歌輒喚奈何徐陵洛陽道潘郎)
(車欲滿無奈擲花何侯夫人詩庭花方爛漫無計奈春何)雪樹原同色(庾肩吾詩瑞雪墜堯年因)
(風入綺錢飛花灑庭樹凝瑛結井泉史記天官書五星同色天下偃兵百姓安寧襄陽樂古辭三春雖同色歲)
(寒非處儂陽縉照帙秋螢詩忽聚還同色)江風亦自波(梁元帝詩江風當夏清庾信詩日落江風)
(靜龍吟迴上游九章順風波以從流兮焉洋洋而為客晉書吳猛傳因還豫章風波甚急)故園不可
見(虞炎詩方掩故園扉何胥詩秋風生故園古樂府故鄉不可見長望始此回何遜詩鄉園不可見江水獨)
(自清)巫岫鬱嵯峨(廣韻山有穴曰岫沈約修竹彈甘蕉文巫峽斂雲秦樓開照陸敬巫山高巫岫)
(鬱岧嶤高高入紫霄陸機歌長風萬里舉慶雲鬱嵯峨又詩雲山鬱嵯峨)
劉長卿
晚桃
四月深澗底(詩四月維夏六月徂署又四月秀葽五月鳴蜩爾雅四月為余左思詠史詩鬱鬱澗)
(底松離離山上苗謝朓始出尚書省詩乘此終蕭散垂竿深澗底)桃花方欲然(詩桃之夭夭灼)
(灼其華禮記仲春之月桃始華案花古作華蕭子顯詩桃花李花任風吹張正見桃賦苔畫波文花然樹色吳)
(尚野隣女詩貌同朝日麗粧競午花然虞世南詩横空一鳥度照水百花然)寧知地勢下(易地)
(勢坤君子以厚德載物周禮凡天下之地勢兩山之間必有川焉大川之上必有凃焉詩降觀于桑傳地勢宜)
(蠺可以居民書禹貢疏地勢西高東下)遂使春風偏(管子吾不能春風風人夏雨雨人淮南子)
(春風至則甘雨降生育萬物蕭子雲賦春風蕩羅帳餘花落鏡奩)此意頗堪惜(張說詩若使巢)
(由同此意不將蘿薜易簪纓)無言誰為傳(漢書李廣傳桃李不言下自成蹊後漢書桓譚傳譚)
(獨自守默然無言王績遊北山賦序孫登獨坐對嵇阮而無言傳燈錄諸菩薩各說入不二法門以言顯於無)
(言莊子語之所貴者意也意有所隨意之所隨者不可以言傳也)過時君未賞(荀子桃李蒨粲)
(於一時古詩過時而不采將隨秋草萎陳後主詩園林多趣賞)空媚幽林前(潘岳芙蓉賦發清陽)
(而增媚潤白玉而加鮮班固西都賦其陽則崇山隠天幽林穹谷陸海珍蔵藍田美玉江總侍宴臨芳殿詩林)
(前暝色靜花處近香來)
陳子昂
夏日游暉上人房(圓覺要覽内有德智外有勝行在人之上名曰上人)
山水開精舍(謝靈運游名山序山水性分之所適洛陽伽藍記卜居動靜之間不以山水為忘釋)
(迦譜息心所栖曰精舍水經注豫章散原山疊嶂四周晉沙門竺曇顯建精舍於山南)琴歌列梵
筵(高士傳榮啟期鹿裘帶索鼓琴而歌法苑珠林昔世尊入定琴歌震於石室沈約棲禪精舍銘往辭妙幄)
(今承梵筵)人疑白樓賞(水經注魏神瑞三年建白樓樓甚高竦加觀榭於其上表裏飾以石粉暠)
(曜建素赭白綺分故世謂之白樓)地似竹林禪(牟子佛國有五精舍一給孤園二靈鷲山三獮)
(猴江四菴樹五竹林園傳燈錄禪有道外凡夫小乘大乘之不同最上乘禪亦名如來清靜禪)對戶池
光亂(謝靈運山居賦羅層崖於戶裏鏡清瀾於窗前徐陵詩雲生對戶石梁元帝遊後園詩日照池光淺)
(江總山亭銘樹影搖窗池光動翠劉孝綽詩浮光亂粉壁)交軒巖翠連(左思蜀都賦開高軒以臨)
(山謝靈運名山志石門山兩巖間瀑布飛瀉丹翠交曜謝靈運詩連嶂疊巘㟧青翠杳深沈)色空今
非寂(心經色即是空空即是色梁昭明太子聽講詩至理乃悟寂承禀實能仁維摩經注寂謂寂滅常靜)
(之道)乘月弄澄泉(謝靈運入華子岡詩且伸獨往意乘月弄潺湲孔甯子水贊澄鑒無虛爾雅水)
(源曰泉鮑泉望月詩川澄光尚動參同契惟此一物湛兮獨存如清淵之印月寂然不動如止水之無波法苑)
(珠林清涼山有大泉名曰太華清澄如鏡)
沈佺期
樂成白鶴寺(唐書地理志江南道温州永嘉郡縣樂成一統志浙江温州府樂清)
(縣在府城東北六十里本東漢永寧縣地晉析置樂成縣隋省唐復置五代梁時改樂清)
(縣白鶴寺在縣治西)
碧海開龍蔵(一統志温州府東至海岸九十里十洲記扶桑在東海之東岸岸直陸行登岸一萬)
(里東復有碧海海廣狹浩汗與東海等水既不鹹苦正作碧色甘香味美隋煬帝望海詩碧海雖欣矚金臺空)
(有聞薛道衡詩駕黿臨碧海沈約内典序足蹈慧門學通龍蔵)青雲起鴈堂(歸蔵蒼帝起青雲扶)
(日楚辭九歌青雲衣兮白霓裳十洲記征和三年月氏國遣使獻香使者曰國有常占東風入律百旬不休青)
(雲干吕連月不散知中國有好道之君故搜竒藴而貢神香釋氏要覽毘舍離為佛作堂形如雁字故名雁堂)
潮聲迎法鼓(一統志象浦在樂清縣西舟楫皆乘潮出入孫綽遊天台山賦法鼓琅以振響衆香)
(馥以揚烟注法華經云擊大法鼓燒衆名香謝靈運山居賦法鼓朗響頌偈清發庾信佛龕銘雷乘法鼓樹積)
(天香)雨氣濕天香(王勃詩雨去花光濕水經注爾時諸圖神天人側塞空中散天香花庾信浮)
(詩天香下桂殿仙梵入伊笙)樹接前山暗(江淹愛遠山騷體臨星朏兮樹暗看日爍兮霞淺劉)
(孝威渡吉陽洲詩似覺前山來庾肩吾詩前山黃葉起隂鏗詩紛糺連山暗潺湲派水清一統志白鶴山嘗有)
(白鶴棲鳴山上在樂清縣治西)溪承瀑水凉(一統志温州梅雨潭上有飛瀑數十尺分流四道而)
(下又名仙巖瀑布梁簡文帝招真館碑高巖鬱起帶青雲而作峯瀑水懸流襍天河而俱灑劉斌詩石梁高鳥)
(路瀑水近天河劉孝威詩倚巖欣石冷臨池愛水凉)無言謫居遠(史記屈賈傳賈生適居長沙為)
(賦以自廣按適與謫同唐書佺期本傳佺期相州人累除給事中張易之敗長流驩州稍遷台州錄事參軍事)
清淨得空王(南史梁武帝紀幸同泰寺設無遮大會行清淨大捨觀佛三昧經過去久遠有佛出)
(世號曰空王圓覺經佛為萬法之王又曰空王)
遊少林寺(傳燈錄初祖達磨南天竺國人汎重溟凡三寒暑達于南海梁武帝詔至)
(金陵師知不契潛回江北上嵩山少林寺面壁九年人莫之測一統志少林寺在登封縣)
(西少室山北麓魏時建梁時達磨居此)
長歌遊寶地(蘇武詩長歌正激烈謝莊月賦愬皓月而長歌張衡觀舞賦展清聲而長歌王融出)
(家頌澡身浴德晦跡埋名將安寶地誰留化城盧照鄰詩寶地乘峯出香臺接漢高)徙倚對珠林
(楚辭步徙倚而遙思兮怊惝恍而永懷庾信詩徘徊出桂苑徙倚就花林華嚴經黃金七寶為地摩尼珠為林)
(唐太宗聖教序標瓦礫于珠林)雁塔風霜古(西域記昔有比丘見羣雁飛翔乃曰可充我食一雁)
(即墮地佛曰此雁王也不可食因立雁塔陸倕天光寺碑龍城愧飾雁塔慚珍王勃文高臺與雁塔俱平曲峯)
(與猴池共盡西京雜記淮南王安著鴻烈二十一篇自云字中皆挾風霜庾信小園賦聊以擬伏臘聊以避風)
(霜)龍池歲月深(水經注九曲在河南鞏縣西西至洛陽又洑流注靈芝九龍池河南志九龍潭)
(在登封少林寺魏文帝樂府今我不樂歲月如馳陶潛詩服勤盡歲月常恐功愈微)紺園澄夕霽
(徐陵孝義寺碑紺殿安坐蓮花養神庾信法筵應詔詩千柱蓮花塔由旬紫紺園按白帖香室紺園蘭若招提)
(皆佛寺名謝靈運詩時竟夕澄霽雲歸日西馳謝瞻詩夕霽風氣凉)碧殿下秋隂(梁元帝詩日宫)
(佳氣滿月殿善風清又阿育王象碑金牀照采出紫殿而相輝後周明帝詔莫不布金而搆祇園流銀而成寶)
(殿顔延之文晨烟暮靄春煦秋隂)歸路烟霞晚(陶潛詩行行循歸路計日望舊居江淹詩試訪)
(淮海使歸路成數千孔稚圭褚伯玉碑泉石依情烟霞入抱沈約金庭館碑銘吐吸烟霞變煉丹液張正見詩)
(桃李雜烟霞)山蟬處處吟(沈約棲禪精舍銘八翻海鶴九噪巖蟬徐陵詩蟬咽覺山秋晉子夜)
(歌處處種芙蓉宛轉得蓮子梁元帝詩處處春芳動禇雲賦得蟬詩繁吟如欲盡沈君攸早蟬詩地幽吟不斷)
攜琴得酒尋崇濟寺僧院(寺塔記招國坊崇濟寺内有天后織成蛟)
(龍被襖子及繡衣六事)
相訪但尋鐘(南史王融傳聊復相訪陳子昂詩聞鶯忽相訪左思詩南鄰鐘磬响)門寒古
殿松(洛陽伽藍記永明寺庭列脩竹簷拂高松謝惠連詩牽葉入松門)彈琴醒暮酒(華嶠)
(漢書蔡邕在陳留有人以酒召邕者比往而酒已酣客有彈琴于屏崔豹古今草木注土人投酒能消宿酲)
卷幔引諸峯(通典蜀將諸葛亮屯于陽平卷幔開四門掃地却飲酒宣王疑其有伏庾肩吾詩離)
(舟卷幔城王融詠幔詩月飲不辭卷謝靈運山居賦注仰眺層峯俯鏡濬壑)事愜林中語(謝靈)
(運詩心愜三避賢易惟入于林中古諺林中不賣魚)人幽物外蹤(陸機幽人賦是以物外莫得窺)
(其奥梁簡文帝神山寺碑智周物外王融詩栖情閑物外)吾廬幸接近(陶潛詩吾亦愛吾廬向秀)
(思舊賦序余少與嵇康吕安居趾接近其人並有不羈之才)兹地興偏慵(劉孝綽詩兹地多諧)
(賞梁簡文帝詩兹地信爽塏王籍詩此地勞歸念長年悲倦遊)
孟浩然
大禹寺義公房(法苑珠林吳州會稽山大禹寺立塔舍利泛度五江風波皆不)
(起又放神光獲得紫芝)
義公習禪寂(維摩經一心禪寂攝諸亂惡謝朓詩神理内寂機象外融唐太宗聖教序法流湛寂)
(挹之莫測其源高僧傳智蔵宿靈曜寺夜見金光照耀或問其故答曰晏寂之門固有妙喜吉祥)結宇
依空林(張協詩結宇窮岡曲王筠草堂寺碑結宇山椒疏壤幽岫任昉文依林構宇傍巖拓架謝靈運)
(過瞿溪山僧詩清霄颺浮烟空林響法鼓又詩卧痾對空林)戶外一峯秀(禮記戶外有二屨言)
(聞則入言不聞則不入梁書徐勉書孤峯叢薄不無糾紛之異吳均書絶壁干天孤峯入漢錄異記金州之北)
(地名東柱西柱峯巒秀異又東有數峯峭拔一峯最高宋書劉穆之傳夢至一山峯㟧聳秀林樹繁密意甚悦)
(之)階前衆壑深(儀禮大射儀司馬正袒决遂執弓右挾之出與司射交于階前相左梁元帝詩)
(曉霧晦階前盧照鄰樂府序翠樓金閣雕石壁而鏤羣峯碧甃銅池俯銀津而横衆壑王襃刻漏銘甘川浴日)
(深壑蔵舟宋之問太平公主山池賦芳園暮兮白日沈爽氣浮兮黛壑深)夕陽連雨足(詩度其夕)
(陽爾雅山西曰夕陽劉琨詩夕陽忽西流謝朓遊後園賦爾乃日栖榆柳霞照夕陽張協詩雲根流八極雨足)
(洒四溟庾肩吾詩雁行連霧盡雨足帶雲移)空翠落庭隂(謝靈運過白岸亭詩空翠難強名漁)
(釣易為曲陳後主詩歇霧含空翠劉瑗詩移榻坐庭隂孔稚圭北山移文青松落隂白雲誰侣)看取蓮
花淨(法華經是菩薩目如廣大青蓮花葉華嚴經蓮花世界是盧舍那佛成道之國一蓮花有百億國五)
(燈會元迦葉初生刹利王家放大智光明照十方世界池湧金蓮花自然捧雙足梁元帝參講席詩意樹發空)
(花心蓮吐輕馥劉孝儀無量夀佛像碑銘葉産梵臺花開釋子玉蓮交映銀河逓起唐太宗聖教序蓮出綠波)
(淤泥不能傷其潔)方知不染心(北山移文乍回迹以染心或先貞而後黷淨住子心常無礙空)
(有不染地持論菩薩於如來所起六種淨心謂福田無上心恩德無上心於一切衆生無上心如優曇鉢花難)
(遇心於三千大千世界獨一心於世間出世間法一切具足依義心江總詩淨心抱冰雪)
陳子昂
春日登金華觀(地志金華山上拂雲霄下瞰涪江有玉京觀在本山上東晉陳)
(勲學道山中白日仙去梁天監中建觀輿地紀勝陳拾遺書堂在射洪縣北金華山大歷)
(中東川節度使為立旌德碑)
白玉仙臺古(山海經涇谷之山涇水出焉是多白金白玉禮記天子佩白玉而玄組綬三輔黃圖)
(通天臺亦曰望仙臺玄隴紫微詩神華映仙臺唐太宗詩臺古半階斜)丹丘别望遙(楚辭仍羽)
(人於丹丘兮留不死之舊鄉王逸注丹丘晝夜常明也拾遺記高辛有丹丘之國獻瑪瑙甕以承甘露又有丹)
(丘千年一燒黃河千年一清至聖之君以為大瑞周禮春官男巫掌望祀望衍疏望祀者遙望而祝之揚雄河)
(東賦登六觀而遙望兮聊浮游以經營王粲登樓賦憑軒檻以遙望諸葛亮梁父吟遙望山上松)山川
亂雲日(易地險山川丘陵也詩山川悠遠維其勞矣禮記命有司為民祈祀山川百源魏志公孫度傳)
(注永瞻雲日曹植詩脩坂造雲日晉書樂志黃雀應清化翔習何翩翩和鳴栖庭樹徘徊雲日間謝靈運詩雲)
(日相輝映)樓榭入烟霄(水經注桑乾縣有白狼堆魏道武皇帝于是遇白狼之瑞阜上有故宫廟)
(樓榭基址尚崇劉孝先詩逸興烟霄上)鶴舞千年樹(韓非子師曠援琴一奏有玄鶴二八來集)
(再奏而列三奏而延頸鳴舒翼而舞音中宫商通典鶴舞馬舞竹書穆天子傳亦有之傳休奕詩世有千年松)
(人生詎能百)虹飛百尺橋(周處風土記陽羡縣前大橋南北七十二丈橋中高起有虹形袁君)
(所立梁簡文帝詩日照飛虹橋梁元帝賦虹橋左跨雁苑南通虞世南應令詩乘星開鶴禁帶月下虹橋)還
疑赤松子(史記張良傳良曰願棄人間事從赤松子遊耳列仙傳赤松子神農時雨師也服水玉常)
(居西王母石室中)天路坐相邀(枚乘詩美人在雲端天路隔無期幽通賦仰天路而同軌西京)
(賦要羨門乎天路晉長干曲逆浪故相邀菱舟不怕搖)
王勃
郊園即事(南史齊高帝紀秬草騰芳于郊園景星垂暉于清漢沈約詩晨趨朝建禮)
(晚沐卧郊園何遜詩日長禁戶倦即事思短晨沈約詩即事既多美臨眺殊復竒)
烟霞春早賞(沈約金庭館碑吐吸烟霞變鍊丹液孔稚圭褚伯玉碑泉石依情烟霞入抱北史隠)
(逸傳飡松餌术棲息烟霞按宗懍有早春詩)松竹故年心(夏侯湛薺賦齊精氣于款冬均貞固)
(于松竹袁宏三國名臣贊競收杞梓爭采松竹梁元帝與劉智蔵書山間芳杜自有松竹之娛巖穴鳴琴非無)
(薜蘿之致沈炯詩生柯如昨日石合未淹年禮記其在人也如竹箭之有筠也如松栢之有心也故貫四時而)
(不改柯易葉)斷山疑畫障(世說世目周侯嶷如斷山注周顗也鮑照遊思賦乃江上之斷山信)
(海上之飛鶴庾信詩山長半股斷按疑品彙本作凝廣韻障界也隔也步障也江淹空青賦曲帳畫屏素女綵)
(扇)懸溜寫鳴琴(陶潛文淙淙懸溜曖曖荒林劉峻金華山棲志懸溜瀉於軒甍激湍回于階砌)
(按寫品彙本作瀉增韻轉本曰寫摹畫曰寫張華詩北方有佳人端坐鼓鳴琴陸機詩閒夜撫鳴琴謝惠連琴)
(贊嶧陽孤桐裁為嗚琴體兼九絲聲備五音)草徧南亭合(梁元帝細草詩漫生雖欲徧人跡會)
(應開廣韻亭停也人所停集也謝朓詩草合亭臯遠霞生川路長梁簡文帝詩苔生履處沒草合行人疎江淹)
(詩再逢綠草合重見翠雲生)花開北院深(梁元帝詩春花犯雪開又賦月芝抽而曉落燈花開)
(而夜燃張正見詩華燈共影落芳杜雜花深廣韻院垣院增韻有垣牆者曰院王延夀聯句露入覺牖高螢飛)
(測院深)閑居饒酒賦(禮記孔子閑居子夏侍鄭康成戒子書將閑居以安性覃思以終業曹植)
(遊觀賦靜閒居而無事將遊目以自娛又酒賦序余覽揚雄酒賦辭甚瓌瑋頗戲而不邪乃作酒賦粗究其終)
(始孔稚圭北山移文琴歌既斷酒賦無續)隨興欲抽簪(沈約詩將陪告成禮待此未抽簪庾信小)
(園賦試偃息于茂林乃久羨于抽簪)
虞世南
侍宴應詔賦韻得前字
芬芳禁林晚(劉向九歎懷蘭芷之芬芳兮梁武帝詩芬芳與時發西都賦接翼側足集禁林而屯)
(聚顔延之曲水詩南除輦道北清禁林)容與桂舟前(楚辭聊逍遙兮容與江淹賦秋風駛兮舟)
(容與徐勉詩微風吹櫂歌日暮相容與九歌沛吾乘兮桂舟梁元帝詩自解青絲纜將遺丹桂舟張正見汎舟)
(詩汎荷分蘭櫂乘春觸桂舟)横空一鳥度(何遜賦翮排空而不矯劉孝威詩一鳥宿疎桐江總)
(詩一鳥霧中來虞騫詩澄潭寫度鳥)照水百花然(庾信詩照水燃犀角劉孝先詩露下百花鮮孟)
(子若火之始然張正見衰桃賦苔畫波紋花然樹色庾信詩山花艷火然)綠野明斜日(鮑至詩野)
(綠氣方韶謝靈運詩春晚綠野秀巖高白雲屯梁簡文帝詩斜日晚駸駸顔延之曲水詩情盤景遽歡洽日斜)
青山澹晚烟(謝朓詩不對芳春酒還望青山郭何遜詩天暮遠山青梁簡文帝詩遠烟生兮含山)
(勢范雲詩薄晚孕竒烟)濫陪終宴賞(王翮表等秩有差不敢踰濫沈約詩攜手同歡宴比跡共)
(游陪鮑照詩陳鍾陪夕宴笙歌待明發江淹詩殊私奉玉裕終宴在金房南史江斆傳斆為丹陽丞袁粲為尹)
(斆與宴賞流連日夜何遜詩城中多宴賞絲竹常繁會)握管欲窺天(謝靈運山居賦援紙握管)
(會性通神莊子是直用管窺天用錐畫地不亦小乎東方朔客難語曰以管窺天以蠡測海以莛撞鐘)
王績
野望
東臯薄暮望(唐書隠逸傳王績大業中舉孝悌廉潔授秘書正字不樂在朝求為六合丞以嗜酒)
(不任事乃還鄉里遊北山東臯著書自號東臯子爾雅澤曲曰臯潘岳秋興賦耕東臯之沃壤兮注水田曰臯)
(東者取其生意也任昉為范雲讓封侯表東臯數畝控帶朝夕關外一區悵望鍾阜廣雅日將落曰薄暮范雲)
(詩田家樵采去薄暮方來歸唐明皇詩寒臯野望通)徙倚欲何依(楚辭步徙倚而遙思文選注徙)
(遷移也倚立也庾信詩徙倚就花林魏武帝短歌行月明星稀烏鵲南飛繞樹三匝何枝可依曹植詩宕宕當)
(何依)樹樹皆秋色(庾信文樹樹秋聲淮南子一葉落而天下知秋謝朓望三湖詩葳蕤向春秀萎)
(黃共秋色虞世南奉和詠日午詩高天淨秋色長漢轉曦車)山山唯落暉(謝靈運詩羣木既羅)
(戶衆山亦對窗庾信文山山寒色王粲從軍詩白日半西山桑梓有餘暉江總春詩水苔宜溜色山櫻助落暉)
(虞騫擬雨詩落暉散長足細雨織斜文)牧人驅犢返(周禮地官牧人掌牧六牲而阜蕃其物詩)
(牧人乃夢說文犢牛子也古今注雉朝飛者牧犢子所作也王勃詩村童樵唱返漁叟釣歌還)獵馬帶
禽歸(庾信詩獵馬向山横宗懔詩稻車迴故塢獵馬轉新村劉孝威詩櫪下驅雙駿腰邊帶兩鞬爾雅翼)
(騶虞之馬工於逐禽曹植名都篇左挽因右發一縦兩禽連又歸來宴平樂美酒斗十千王襃詩回中講射歸)
相顧無相識(梁簡文帝吳郡石像碑相顧失色於斯而返沈約詩征馬時相顧左傳吳公子札聘)
(于鄭見子産如舊相識庾信小園賦三春負鋤相識謝尚大道曲車馬不相識音落黃埃中)長歌懷
采薇(蘇武詩長歌正激烈月賦情紆軫其何托愬皓月而長歌詩陟彼北山言采其薇又采薇采薇注金)
(櫻芽也史記伯夷傳隠於首陽山采薇而食之作歌曰登彼西山兮采其薇兮陶潛讀史詩采薇高歌慨想黃)
(虞)
王勃
聖泉宴(方輿勝覽慶陽府合水縣有聖泉亭一統志聖公泉在慶陽府合水縣治南相)
(傳此泉能愈百病)
披襟乘石磴(宋玉風賦有風颯然而至王乃披襟當之高僧傳王羲之在會稽謂支遁曰逍遙篇)
(可得聞乎遁乃作數千言才藻驚絶王披襟解帶留連不能去水經注石磴縈委若羊腸焉謝靈運詩石磴瀉)
(紅泉梁昭明太子詩牽蘿下石磴)列藉俯春泉(史記封禪書江淮之間一茅三脊所以為藉也)
(潘岳登虎牢山賦仰蔭嘉木俯藉芳卉夏侯湛賦拾柔草以自藉采懦毛以為褥庾信步虚詞春泉下玉溜庾)
(闡詩手澡春泉潔)蘭氣熏山酌(庾信詩美酒含蘭氣唐太宗詩蘭氣已薰宫南史孔珪傳珪不)
(樂世務居宅盛營山水憑几獨酌旁無雜事)松聲韻野絃(宋玉高唐賦不見其底虛聞松聲荀)
(仲舉詩況復歸風便松聲入斷絃陸瑜琴賦吟高松兮落春葉斷輕絲兮改夏絃按琴操河間雜歌有風入松)
(一曲)影飄垂葉外(梁簡文帝詩花枝風上轉葉影樹中移庾信詩霜風亂飄葉阮籍詩芳樹隨綠)
(葉何遜七召河柳垂葉山榴發英)香度落花前(梁簡文帝梅花賦漂半落而飛空香隨風而遠)
(度江總詩落花懸度影薛道衡詩人歸落雁後詩發在花前)興洽林塘晚(梁昭明太子啟尋五)
(柳之先生琴尊雅興文心雕龍殷仲文之孤興謝叔源之閒情北史段韶傳韶舉止風流招致名士良辰美景)
(未嘗虛棄賦詩奏伎以盡歡洽東臯子傳賞洽興窮還歸何處劉孝綽詩林塘多秋色江總詩鳳蓋繞林塘虞)
(世南詩芬芳禁林晚)重巖起夕烟(棗據詩重巖吐神溜張正見詩重巖標虎踞王融詩高樹升夕)
(烟唐太宗詩隂陽深淺葉曉夕重輕烟)
遊三覺寺
香閣披青磴(謝偃踏歌詞逶迤度香閣庾信詩尚聞香閣梵猶聽竹林鐘謝朓詩青磴崛起丹樓)
(間出)琱臺控紫岑(禮樂志遊閶闔觀玉臺七命陵黃岑挂青巒楚辭層臺累榭臨高山些)葉
齊山路狹(梁簡文帝晚春詩紫蘭葉初滿賀循詩密葉由來好作帷庾肩吾詩山路泣蘼蕪庾信詩)
(低橋澗邊渡狹路花中行)花積野壇深(謝朓詩花枝聚如雪王融詩嘉樹紛如積張正見詩草發)
(青壇外花飛蒼玉邊)蘿幌棲禪影(王勣遊北山賦結蘿幌而迎宵敞茅軒而待曙魏書釋老志今)
(此僧徒戀著城邑豈湫隘自經行所宜浮諠必棲禪之宅水經注所謂修修釋子眇眇禪棲者也陶潛詩偶影)
(獨遊)松門聽梵音(陶隠居尋山志遂乃凌巖峭至松門謝惠連詩牽葉入松門梁元帝歸來寺碑)
(梵聲依于應塔)遽欣陪妙躅(沈約詩比跡共遊陪)延賞滌煩襟(水經注吹畦風馨觸)
(岫延賞江淹詩懷賞入舊襟雲笈七籖燦爛開繁襟)
蘇味道(趙州欒城人與里人李嶠俱以文翰顯時人謂之蘇李弱冠擢進士累轉咸陽尉裴)
(行儉引管書記延載中歷鳳閣舍人檢校侍郎證聖元年出為集州刺史聖歷初同鳳閣鸞臺)
(三品前後居相位數載多識臺閣故事神龍時貶眉州刺史還為益州長史)
春日應制
温液吐㳙㳙(東京賦温液湯泉黑丹石淄陸機詩層雲無温液嚴霜有凝威越王貞温泉詩坎德)
(疏温液山隈派煖流嵇康琴賦蒸靈液以布雲據神淵而吐溜傅休奕桑椹賦繁實離離含甘吐液家語㳙㳙)
(不止將成江河孔融詩涓涓江漢流潘岳射雉賦泉㳙涓而吐溜庾信徵調曲纖纖不絶林薄成涓涓不止江)
(河生)跳波急應絃(張華詩浮醪隨觴轉素蟻自跳波劉峻金華山棲志清瀾微注滴瀝生響白波)
(跳沫汹涌成音謝靈運詩急絃動飛聽清歌拂梁塵陸機文賦譬偏絃之獨張含清唱而靡應)簪裾承
睿賞(南史張充與王儉書曰茂陵之彦望冠蓋而長懷渭川之甿佇簪裾而永歎劉孝綽詩圓淵倒荷芰)
(方鏡寫簪裾庾信詩星橋擁冠蓋錦水照簪裾魏收晦日泛舟應詔詩睿賞芳月色宴言忘日暮庾肩吾奉和)
(泛舟漢水詩陪歌承睿賞接醴待恩筵劉端和詩睿賞叶春芳開筵臨畫堂)花柳發韶年(王容)
(詩入花花不見穿柳柳隂碎庾信賦落花與芝蓋同飛楊柳共春旗一色袁爽詩澗水含初溜山花發早叢梁)
(簡文帝詩桃含可憐紫柳發斷腸青王融歌韶年春已仲明星夜未央)聖酒千鍾洽(曹植樂府)
(御酒停未飲貴戚跪東廂李暠詩天廚千品降御酒百壺傾劉孝威樂府御酒屬車中孔融難魏武帝禁酒書)
(堯非千鍾無以建太平孔非百觚無以堪上聖孔叢子昔有遺諺堯舜千鍾孔子百觚子路嗑嗑尚飲十榼庾)
(肩吾曲水宴詩百戲俱臨水千鍾共逐流鮑照詩醴洽深恩遍)宸章七曜懸(榖梁傳七曜為之盈)
(縮注日月五星李尤漏刻銘仰釐七矅俯順坤德陸雲泰伯碑文膺慶二儀協靈七曜易懸象著明莫大乎日)
(月)微臣從此醉(梁簡文帝詩微臣今拜手願帝永無窮禇淵詩微臣夙多幸後漢書班固傳皇)
(歡浹羣臣醉)還是夢鈞天(史記趙世家趙簡子寤曰我之帝所甚樂與百神遊于鈞天廣樂九)
(奏萬舞張衡西京賦昔者大帝說秦穆公而覲之以鈞天廣樂吳都賦羅金石與絲竹若鈞天之下陳庾信詩)
(成文興大雅出豫奏鈞天)
喬知之(同州馮翊人與弟侃備並以文詞知名知之尤稱俊才則天時累除右補闕遷左司)
(郎中為武承嗣所害)
侍宴應制
紫禁肅晴氛(謝莊文掩映瑤光收華紫禁左傳春王二月乙丑日南至梓慎望氛注氛氣也鮑照)
(詩日氛映山浦江淹詩重陽集清氛)朱樓落曉雲(馮衍顯志賦伏朱樓而四望兮採三秀之華英)
(謝朓詩逶迤帶綠水迢逓起朱樓范雲詩桂水澄夜氣桂山清曉雲薛道衡詩洞開朝霧斂石濕曉雲濃)豫
遊龍駕轉(梁簡文帝詩豫遊戲馬館教戰昆明池劉孝綽詩豫遊尤夏諺楚辭龍駕兮帝服翺翔兮)
(周章沈約文陪龍駕於伊洛侍鳳蓋於咸陽周弘讓詩五岳迴龍駕)天樂鳳簫聞(史記趙世家簡)
(子窹曰我之帝所甚樂與百神遊于鈞天廣樂九奏萬舞不類三代之樂其聲動人心梁武帝詩繚繞聞天樂)
(徐景安樂書舜樂謂簫韶九成鳳皇來儀故制鳳簫洞簫以彰德也梁簡文帝箏賦江南之竹弄玉有鳴鳳之)
(簫焉)竹外仙亭出(謝朓治新居北窗詩池北樹如浮竹外山猶映劉峻山居志寺觀之前皆植脩)
(竹檀欒蕭瑟被陵緣阜竹外則有良田區軫)花間輦路分(徐徘妻劉氏詩鳴鸝葉中舞戲蝶花)
(間驚班固西都賦輦路經營脩除飛閣顔延之詩陟降騰輦路尋雲抗瑤甍南史裴子野傳蘭陵蕭琛言其評)
(論可與過秦王命分路揚鑣朱异詩耿耿樵路分)微臣一何幸(褚淵詩微臣夙多幸薄宦奉明)
(時)詞賦奉明君(漢書枚乘傳以病去官復游梁梁客皆善詞賦乘尤高魏文帝書仲宣獨善詞)
(賦左思詩詞賦擬相如京氏易傳坤隂凝感與乾相納臣奉君也)
杜審言
都尉山臺(漢書百官公卿表護軍都尉秦官奉車都尉掌御乘輿車駙馬都尉掌駙)
(馬唐書百官志奉車都尉駙馬都尉皆無定員皆從五品下按山臺品彙本作山亭)
紫藤縈葛藟(南方草木狀紫藤莖如竹根重重有皮可用以降神本草拾遺紫藤一名招豆藤其)
(子熬香著酒中令酒不敗虞炎詩紫藤拂花樹黃鳥度青枝詩南有樛木葛藟縈之疏藟與葛異亦葛之類也)
(陸璣詩疏藟一名巨苽似燕薁延蔓生葉似艾白色其子赤可食左傳葛藟猶能庇其本根故君子以為比阮)
(籍詠懷詩葛藟延幽谷綿綿瓜瓞生)綠刺罥薔薇(本草薔薇一名牛勒一名牛棘一名刺紅一名)
(薔蘼種類不一有大紅粉紅黃白四色花大如錢又一種名野薔薇其花甚香柳惲詩當戶種薔薇枝葉太蕤)
(蕤)下釣看魚躍(夏侯湛抵疑子不嫌僕德之不劭而疑其位之不到是猶反鏡而索照登木而)
(下釣僕未以此為不肖也王績詩東川聊下釣南畝試揮鋤詩王在靈沼於仞魚躍列子匏巴鼓琴而鳥舞魚)
(躍張衡賦翾鳥舉而魚躍將往走乎八荒)探巢畏鳥飛(易林探巢得雛鳩鵲俱來使我心娛拾遺)
(記武王伐紂樵夫牧豎探高鳥之巢得玉璽文曰水德將滅木祚方盛世說王平子出為荆州王太尉及時賢)
(送者傾路時庭中有大樹上有鵲巢平子脱衣巾徑上樹取鵲子神色自若傍若無人詩有鳥高飛亦傳于天)
(史記老子傳鳥吾知其能飛魚吾知其能游獸吾知其能走劉向九歎三鳥飛以自南兮覽其志而欲北)葉
疎荷已晚(北史何妥傳八歲時游國子學助教顧良戲之曰子姓是荷葉之荷為河水之河妥應聲)
(曰先生是眷顧之顧為新故之故沈君道詩水落金沙淺雲高玉葉疎爾雅荷芙蕖其莖茄其葉蕸其本蔤其)
(華菡萏其實蓮其根藕其中的的中薏謝朓詩夏木轉成帷秋荷望如益)枝亞果新肥(風俗通垂)
(枝布葉霍然而大魏文帝詩卑枝拂羽蓋庾信詩春杯猶雜泛細果尚連枝北史蘇瓊傳郡人趙穎得新瓜一)
(雙自來奉瓊置于聽事梁上竟不割人聞受趙穎瓜欲貢新果入門知穎瓜猶在相顧而去)勝迹都
無限(王羲之蘭亭序俯仰之間已為陳迹王冏詩美景多勝迹南史王裕之傳子恢之被召為秘書郎敬)
(弘求為奉朝請與恢之書曰秘書有限故有競朝請無限故無競梁武帝詩連山去無限長洲望不極)只
應伴月歸(陶潛田居詩晨興理荒穢帶月荷鋤歸晉書袁宏傳謝尚鎮牛渚秋夜乘月率爾與左右)
(微服泛江)
劉長卿
集梁耿開元寺所居院(一統志開元寺在陜西西安府城内唐建)
到君幽卧處(陳子昂詩謝病南山下幽卧不知春又寂寥守窮巷幽獨卧空林)為我掃
莓苔(後漢書陳蕃傳蕃嘗閑處一室而庭宇蕪穢薛勤候之曰何不洒掃以待賓客古今注空室無人行)
(則生苔蘚孫綽遊天台山賦踐莓苔之滑石宋書王微棲遲於環堵之室苔草沒階)花雨無時落
(庾信詩花雨積成臺王襃靈壇銘序香雨乘空天花入室梁簡文帝書法水晨流天花夜落五燈會元須菩提)
(尊者在巖中宴坐諸天雨花讃歎)松風終日來(南史陶弘景特愛松風庭院皆植松每聞其響)
(欣然為樂謝朓風賦入山戶而松凉斯則幽人之風也謝靈運銘雲往拂山風來過松莊子飄風不終朝驟雨)
(不終日)路經深竹過(洛陽伽藍記永明寺房廡庭列脩竹簷拂高松謝靈運詩連巖竟路塞密)
(竹使徑迷江總山亭銘竹深蓋雨石暗迎薰謝瞻詩逍遙越郊肆願言屢經過)門向遠山開(蜀都)
(賦開高軒以臨山謝靈運詩羣木既羅戶衆山亦對窗梁簡文帝詩泉溜遠山鳴江洪詩遠山清無雲)豈
得長高枕(晉書謝安傳高卧東山人言安石不出將如蒼生何論衡高枕幄卧以俟其時謝朓詩高)
(枕東窗下)中朝正用才(三禮義宗天子諸侯皆有三朝一曰外朝二曰中朝三曰内朝中朝之名)
(或内或外人君旦夕親政見卿大夫之朝也所謂辨色而入者在此朝也玉海唐宣政殿在周為中朝凡試策)
(舉人在此左傳維楚有才晉實用之陶潛詩巖巖顯朝市帝者慎用才)
沈佺期
嶽館(詩崧高維嶽駿極于天爾雅嵩高為中嶽禹所名也白虎通德論中央之嶽居四方)
(之中而高故曰嵩高嵩山志唐則天后號為神嶽又崇福宫在萬歲峯前唐之太乙觀也)
(其下有亭館焉)
洞壑仙人館(世說嵩山北有大穴有人墜入行十許日忽曠然見明草屋中有人對奕下有一杯)
(自飲墜者乞嘗之氣力十倍出告張華華曰此仙館所飲者玉漿也名山記天下三十六洞天第六為嵩山司)
(真洞天後漢書班固傳超洞壑越峻崖江賦域之以盤巖豁之以洞壑曹植遠遊篇仙人翔其隅西都賦實列)
(仙之攸館非吾人之所寧庾信温湯碑嵩嶽二仙之館不孤擅於天池)孤峯玉女臺(嵩山志玉)
(柱峯在嵩陽書院後下有三醉石又老翁玉人玉女金匱積翠太白六峯又石淙出玉女臺下平樂澗嵩高山)
(記山北有玉女三臺漢武於此見三仙女故名魯靈光殿賦玉女窺窗而下視陳子昂送人還中嶽序去囂世)
(走青雲登玉女之峯窺石人之廟)空濛朝氣合(詩我來自東零雨其濛謝朓詩空濛如薄霧嵩)
(山志雞鳴峯在東北五更之初便見日出李嶠詩金竈浮烟朝漠漠沈約詩溶溶晨霧合漢書律歴志至治之)
(世天地之氣合以生風)窈窕夕陽開(曹植飛龍篇晨遊泰山雲霧窈窕宋之問嵩山天門歌紛)
(窈窕兮巖倚披以鵬翅洞膠葛兮峯稜層以龍鱗又晚隂兮足風夕陽兮赩紅楊炯詩仙都日月開)荒澗
含輕雨(唐則天后遊石淙詩序平樂澗近接嵩嶺俯屆箕峯詩千尋幽澗浴雲衣狄仁傑詩飛泉灑液)
(恒疑雨薛曜詩風吹細雨即虹泉鮑照園葵賦飛雨輕灑)虛巖應薄雷(王勅詩複嶂迷晴色虛巖)
(辨暗流則天后詩萬仞高巖蔵日色崔融詩洞口仙巖類削成傳燈錄呼山山應淮南子隂陽相薄感而為雷)
(園葵賦沈雷遠震)正逢鸞與鶴(薛道衡詩普天逢盛日說文鸞赤神靈之精也赤色五采雞形)
(鳴中五音頌聲作則至相鶴經鶴陽鳥也而遊於隂蓋羽族之宗長仙人之騏驥也杜子春傳登華山見一居)
(處室屋嚴潔綵雲遙覆鸞鶴飛翔其上江淹香爐峯詩此山具鸞鶴狄仁傑石淙詩羽仗遙臨鸞鶴駕)歌
舞出天來(詩式歌且舞樂府古辭歌舞自相逐神仙傳王方平降蔡經家一時金鼓簫管之聲皆從)
(天而下李嶠詩天子春遊動地來)
宋之問
扈從登封途中作(史記司馬相如傳扈從横行出乎四校之中元和郡縣志)
(登封縣本漢嵩高縣武帝元封元年置後省入陽城高宗將有事于中岳分陽城緱氏置)
(嵩城縣則天因封岳改為登封一統志登封縣在河南府城東一百四十里)
帳殿鬱崔嵬(庾肩吾詩帳殿掩芳洲庾信馬射賦帷宫宿設帳殿開筵舊唐書禮儀志御帳殿受)
(朝賀蓋行幸時幄幕為殿也說文崔嵬高不平也詩陟彼崔嵬何安景福殿賦高甍崔嵬飛宇承霓)仙遊
實壯哉(顔延之詩善遊皆聖仙蕭慤詩仙遊本多趣隂鏗詩新宫實壯哉文中子登雲中之城望龍門)
(之闕曰壯哉山河之固)曉雲連幕捲(范雲詩楚山清曉雲薛道衡詩石濕曉雲濃說文幕幔也)
(顧野王詩窗開翠幔捲)夜火雜星迴(淮南子晝則多旌夜則多火江總詩金燈夜火百花開禮)
(記星迴于天潘岳賦夜既分兮星漢迴)谷暗千旗出(陳後主詩谷暗宵征響風高夜笛喧戰國)
(策楚王遊於雲夢結駟千騎旌旗蔽日)山鳴萬乘來(史記封禪書天子東幸緱氏禮登中岳太)
(室從官在山下聞若有言萬歲云封禪儀事畢皇帝再拜羣臣稱萬歲音動山谷陸雲文裔皇聖之豐祐膺萬)
(乘之多福謝靈運撰征賦雲檣千艘靁輜萬乘)扈從良可賦(揚雄羽獵賦序孝成帝時羽獵雄從)
(以為非堯舜成湯文王三驅之意故因校獵賦以風之漢書揚雄傳雄從至射熊館還上長楊賦又藝文志登)
(高能賦可以為大夫)終乏掞天才(陸機演連珠髦俊之才世所希乏左思蜀都賦幽思絢道德摛)
(藻掞天庭庾肩吾詩陳思掞天才庾信詩逢君摛掞才)
扈從登封告成頌(唐書武后紀垂拱四年改嵩山為神岳萬歲通天元年臘)
(月甲戌如神岳甲申封于神岳改元曰萬歲登封十月乙亥禪于少室)
複道開行殿(史記秦始皇紀始皇令咸陽之旁二百里内宫觀二百七十複道相連又自雍門以)
(東至涇渭殿屋複道周閣相屬又孫叔通傳注複道閣道也說苑秦始皇作前殿阿房宫為複道自阿房度渭)
(水屬咸陽元和志漢之複道不止長樂有之未央之北有桂宫北宫明光之屬各皆有宫而長相往來者皆有)
(複道也庾信華林園馬射賦止立行宫裁舒帳殿)鈎陳列禁兵(晉書天文志北極五星鈎陳六)
(星皆在禁宫中鈎陳後宫也星經鈎陳六星在五帝下主天子六軍將軍又主三公庾肩吾詩鈎陳萬騎轉閶)
(闔九關通庾信華林園馬射賦玉衡正而泰階平閶闔開而鈎陳轉唐書百官志右羽林軍大將軍掌統北牙)
(禁兵王筠詩閣道趨文昌禁兵連武庫)和風吹鼓角(陸機樂府和風飛清响鮮雲垂薄隂又和)
(風未及暖遺凉清且凛後漢書鼓角鳴于地中水經注聞鼓角鞞鐸之聲)佳氣動旗旌(後漢書光)
(武帝紀望氣者蘇伯阿為王莽使至南陽遙望見舂陵郭唶曰氣佳哉鬱鬱蔥蔥然釋名旌精也言有精光也)
(旗期也言與衆期于下也廣雅天子之旌高九仞禮含文嘉天子之旗九仞十二旒曳地易林干旄旗旌執幟)
(在郊家語旌旗繽紛下蟠于地)後騎迴天苑(晉書元帝紀帝微行至于湖隂察王敦營壘敦使五)
(騎物色追帝帝見逆旅賣食嫗以七寶劍與之曰後有騎來可以此示也王粲英雄記郭汜吕布獨共對戰布)
(以矛刺中汜汜後騎遂前救汜史記天官書句曲九星三處羅一曰天旗二曰天苑三曰九斿唐書百官志尚)
(承局掌内外閑廏之馬左右六閑亦曰天苑庾信華林園馬射賦皇帝翊四校于仙園迴六龍于天苑)前
山入御營(庾肩吾詩前山黃葉起說文營匝而居也又軍壘曰營唐書兵制志貞元初太宗擇善射)
(者百人為二番于北門長上曰百騎以從田獵又置北衙七營選材力驍壯月以一營番上十二年始置左右)
(屯營于玄武門領以諸衞將軍號飛騎)萬方俱下拜(宋書樂志時齊七政朝此萬方東都賦聖)
(上覩萬方之歡娛左傳王使宰孔賜齊侯胙齊侯將下拜孔曰天子以伯舅耄老加勞賜一級無下拜後漢書)
(陳元傳留思聖藝眷顧儒雅採孔子下拜之義卒淵聖獨見之旨)相與樂昇平(左思詠史詩相)
(與觀所尚庾信商調曲有剛有斷四方可以寧既頌既雅天下乃升平王融詩周雅聽休明齊德覯昇平)
崧山嶺應制(漢書武帝元封二年幸中嶽嶺獲駁鹿翼日登嵩高吏卒咸聞呼萬)
(歲者三)
翼翼高旌轉(禮記車馬之美匪匪翼翼楚辭鳳皇翼其承旂兮高翺翔之翼翼陸雲九愍飛芝蓋)
(之翼翼周禮春官司常全羽為旞析羽為旌注全羽析羽皆五采繫之於旞旌之上所謂注旄於干首也爾雅)
(注旄首曰旌旍同鮑照詩乘墉揮寶劍蔽日隠高旍梁簡文帝詩丹旌風轉碧幔雲移蕭慤詩游騎騰文馬前)
(驅轉翠旌)鏘鏘鳳輦飛(詩四牡彭彭八鸞鏘鏘左傳鳳皇于飛其鳴鏘鏘楚辭前輕輬之鏘鏘兮)
(後輜乘之從從秦嘉詩肅肅僕夫征鏘鏘揚和鈴唐書天子輦七一曰大鳳輦舊唐書樂章車移鳳輦旆轉紅)
(旗仙傳拾遺西王母乘翠鳳之輦而來與穆王歡飲隋煬帝步虛詞翠霞乘鳳輦碧霧翼龍輿江淹賦侍青鑾)
(以雲聳夾翠輦以霞飛)塵消清蹕路(淮南子雨師灑道風伯掃塵陸雲詩和風弭塵清暉映蓋)
(司馬相如大人賦煥然霧除霍然雲消晉書載記響清蹕于常道之門馳金車于山陽之館北史儒林傳帝服)
(衮冤乘碧輅陳文物備禮容清蹕而臨太學王襃詩衡街響清蹕偵候起相風沈約梁雅樂歌清蹕朝萬㝢端)
(冕臨正陽月賦清蘭路肅桂苑應璩文按轡清路周望四野)雲濕從臣衣(薛道衡詩洞開朝霧)
(斂石濕曉雲濃後漢書和帝十五年十一月甲申車駕還宫賜從臣及留者公卿以下錢布各有差西都賦第)
(從臣之嘉頌何遜詩雖憐水上影復恐濕羅衣張正見詩舟移停浦水舉棹濕春衣)白羽搖丹壑
(儀禮鄉射禮君國中射則皮樹中以翿旌獲白羽與朱羽糅注皮樹獸名家語赤羽如日白羽如月國語吳王)
(陳士卒為萬人以為方陣皆白羽白旂素甲白羽之矰望之如荼注矰矢名以白羽為衞上林賦彎繁弱滿白)
(羽孫綽太平山銘上干翠霞下籠丹壑鮑照詩妍容逐丹壑)天營逼翠微(晉書天文志紫宫垣)
(十五星一曰紫微大帝之座也一曰天營爾雅山未及上曰翠微疏謂未及頂上在旁陂陀之處名翠微一說)
(山氣青縹色故曰翠微也蜀都賦鬱葐蒀以翠微崛巍巍以峩峩孫綽太平山銘懸棟翠微飛宇雲際)芳
聲耀千古(詩文王有聲遹駿有聲晉書樂志今我聖皇焜耀前輝曹植詩千古長若斯舊唐書音樂)
(志上元樂舞者舞之必成字十六變而畢有聖超千古道泰百王皇帝萬年寶祚彌昌字)四海警宸
威(書聲教訖于四海詩肇域彼四海庾信文威警建平之戍温子昇文居宸納祐就日垂衣書肅將天威荀)
(子發誡布令而敵退是主威也魏文帝述征賦仰乾威之靈光張華詩戎車震朔野羣師贊皇威)
張說
和登驪山(寰宇記驪山在昭應縣東二十里即藍田山也一統志驪山在臨潼縣東)
(南三里)
寒山上半空(謝莊月賦騰吹寒山弭蓋秋坂謝朓詩蒼翠望寒山沈約詩寒山望積雪薛道衡詩)
(浮雲半空上清吹隔池來)臨眺盡寰中(南史徐勉傳華樓迥觀頗有臨眺之美沈約詩即事既多)
(美臨眺殊復竒謝靈運逸民賦指寰中以為期李百藥詩聲教盡寰中)是日巡遊處(李德林文)
(鸞駕巡遊留臺務廣虞世南詩巡遊光帝典)晴光遠近同(唐太宗詩晴光脆柳枝劉孝綽詩芳)
(洲直千里遠近風光扇)川明分渭水(沈炯詩雲開萬里徹日麗百川明書導渭自鳥鼠同穴水)
(經渭水出隴西首陽縣渭谷亭南鳥鼠山三輔黃圖渭水貫都以象天漢唐太宗望終南山詩重巒俯渭水)
樹暗辨新豐(江淹騷體臨星朏兮樹闇看日爍兮霞淺西京雜記太上皇徙長安居深宫悽愴不)
(樂高祖乃作新豐移諸故人實之太上皇乃悦一統志新豐城在臨潼縣東一十五里庾肩吾詩遙識新豐樹)
巖壑清音暮(謝靈運詩巖壑寓耳目楊素詩巖壑澄清景左思詩山水有清音王僧孺詩等嶰谷)
(之清音)天歌起大風(王勃碑文奏鳴鳳于天歌下清羣籟史記高祖紀高祖酒酣自為歌曰大)
(風起兮雲飛揚文中子大風安不忘危其霸心之存乎周明帝詩奉杯延故老今聞歌大風)
張九齡
從幸温泉喜雪(按品彙本有奉和姚令公五字漢書文帝紀上幸甘泉注蔡邕)
(云天子車駕所至臣民以為僥倖故曰幸劉潛啟自碣宫陪宴釣臺從幸攀附鱗翼三十)
(餘載晉書紀瞻傳有温泉而無寒火唐書地理志京兆府昭應驪山有温泉宫天寶六載)
(更温泉曰華清宫治湯井為池環山列宫室又築羅城置百司及十宅一統志陜西西安)
(府驪山在臨潼縣東南二里山之麓温泉所出唐明皇帝更名昭應)
萬乘飛黃馬(漢書東方朔傳蘇秦張儀一當萬乘之主而都卿相之位澤及後世陸雲九愍裔皇)
(聖之豐祐膺萬乘之多福謝靈運撰征賦雲檣千艘雷輜萬乘淮南子黃帝治天下鳳皇翔于庭麒麟遊于郊)
(飛黃服皂注飛黃如狐背亦有角乘之夀三千歲郭璞贊飛黃竒駿乘之難老唐書兵志以尚乘掌天子之御)
(左右六閑飛黃吉良龍媒騊駼駃騠天苑)千金狐白裘(史記孟嘗君傳秦昭王囚孟嘗君孟嘗君)
(使人抵昭王幸姬求解幸姬曰妾願得君狐白裘此時孟嘗君有一狐白裘直千金入秦獻之昭王更無他裘)
(坐有能為狗盜者曰臣能得狐白裘乃夜為狗行入秦宫蔵中取所獻狐白裘以獻秦王幸姬管子代之出狐)
(白之皮狐白應隂陽之變六月而壹見禮記君衣狐白裘錦衣以禓之漢書匡衡傳長安令楊興說樂陵侯史)
(高曰富貴在身而列士不譽是有狐白之裘而反衣之也注師古曰狐白謂狐腋下之皮其毛純白為裘輕故)
(貴也)正逢銀霰積(詩如彼雨雪先集維霰傳霰暴雪也箋將大雨雪始必微温雪自上下遇温氣)
(而摶謂之霰久而寒勝則大雪矣沈約賦巖陬兮海岸冰多兮霰積南史梁武帝紀帝發襄陽自冬積霰至是)
(開霽士卒咸悦)如向玉京遊(靈樞金景内經下離塵境上界玉京枕中書玄都玉京七寶山周圍)
(九萬里在大羅天之上)瑞色鋪馳道(謝惠連雪賦盈尺則呈瑞于豐年唐高宗詩玉庭浮瑞色)
(銀牓藻祥徽史記秦始皇紀二十七年治馳道漢書成帝紀不敢絶馳道注馳道天子所行道若今之中道也)
(謝朓詩飛甍夾馳道垂楊蔭御溝)花文拂綵旒(韓詩外傳凡草木花皆五出雪花獨六出漢郊)
(祀歌被華文厠霧縠曳阿錫佩珠玉按花古作華禮記天子玉藻十有二旒前後邃延注雜采曰藻天子以五)
(采藻為旒按綵古作采庾肩吾詩三子俱來入高軒映綵旒宋之問詩空樂繁行漏香烟薄綵旒)還聞
吉甫誦(詩文武吉甫萬邦為憲傳吉甫尹吉甫也又吉甫作誦其詩孔碩又吉甫作誦穆如清風)不
共郢歌儔(戰國策客有歌於郢中者始曰下里巴人國中屬而和者數千人為陽阿薤露和者數百)
(人為陽春白雪和者數十人引商刻羽雜以流徵和者不過數人而已張協詩不見郢中歌能否居然别)
李乂
春日侍宴芙蓉園應制(雍錄曲江隋鑿之為芙蓉池且為芙蓉園)
水殿臨丹籞(柳惲詩天淵臨水殿庾信詩荷香薰水殿沈約三日侍宴詩帳殿臨春籞說文篽禁)
(苑也漢書注篽者折竹以繩連綿禁禦使人不得往來)山樓遶翠微(庾信銘冰谷銀砂山樓石)
(柱沈約樂府鶴樓峻連翠微左思蜀都賦鬱葐蒀以翠微)昔遊人託乘(魏文帝與吳質書追思昔)
(游猶在心目陸機詩疇昔之遊好合纏綿楚辭質菲薄而無因兮焉託乘而上浮魏文帝與吳質書從者鳴笳)
(以啟路文學託乘于後車盧思道詩應徐託後乘)今幸帝垂衣(易黃帝堯舜垂衣而天下治摯)
(虞黃帝贊垂衣而治萬國乂安)澗篠緣峯合(廣韻篠細竹也江總詩澗漬長低篠江逌竹賦緣崇)
(嶺帶迴川梁簡文帝詩前時篠生今欲合盧思道詩極野羣峯合)巖花逗浦飛(何遜詩巖樹落)
(高花陳子良詩巖花映綬開劉孝綽詩落花浮浦出梁簡文帝詩逗浦憶辰陽張正見詩花飛高樹風)朝
來江曲地(晉書王徽之傳西山朝來致有爽氣水經注謝玄于江曲起樓森聳可愛王勃賦繞江曲)
(之寒沙)無處不光輝(沈炯詩名都一何綺春日吐光輝)
楊庶(爵里無考)
奉和九月九日登慈恩寺浮圖應制(西京雜記漢武帝宫)
(人賈佩蘭九月九日佩茱萸食蓬餌飲菊花酒云令人長夀蓋相傳自古莫知其由景龍)
(文館記九月九日中宗幸慈恩寺登浮圖羣臣獻菊花酒稱夀張禮遊城南注慈恩寺本)
(隋無漏寺貞觀二十一年高宗在春宫為文德皇后立為慈恩寺永徽三年沙門三蔵法)
(師起塔長安中摧倒天后及王公施錢重加營造雍錄慈恩寺西院塔崇三百尺)
萬乘臨真境(張衡南都賦總萬乘兮徘徊陸雲文裔皇聖之豐祐膺萬乘之多福謝靈運撰征賦)
(雲檣千艘雷車萬乘梁昭明太子解二諦義此智未真而習觀真境豈得以智未真智而使境非真境雲笈七)
(籖服靈寶神丹後自然神靈骨輕身有光明足蹈真境而為上仙也)重陽眺遠空(齊民月令重陽)
(日必以糕酒登高眺迥以暢秋志庾肩吾侍宴九日詩獻夀重陽節迴鑾上苑中桓子新論及其乘風蹈峯而)
(聲徹眺遠者其勢通也梁簡文帝詩可憐數行雁點點遠空排)慈雲浮雁塔(梁簡文帝大法頌慈)
(雲吐澤法雨垂凉白帖如來慈心如彼大雲蔭注世界西域記昔有比丘見羣雁飛翔乃曰可充我食一雁即)
(墮地佛曰此雁王也不可食因立雁塔梁簡文帝愛敬寺銘仙衣梵帶去雁塔而來遊陸倕天光寺碑龍城愧)
(飾雁塔慙珍日宇奪暉月宫掩麗)定水映龍宫(楞嚴經月光童子修習水觀初成此觀有弟子)
(闚窗觀室唯見清水後出定身質如初謝朓詩舊埒新塍分青苗白水映庾肩吾春日詩水映寄生竹梁元帝)
(善覺寺碑花疑鳳翼殿若龍宫江總鐘銘朝驚鷲嶺夜動龍宫)寶鐸含飇響(梁昭明太子講席詩)
(寶鐸旦參差名香晚芬郁簡文帝同泰寺浮圖詩銀燭踰汝漢寶鐸邁昆吾洛陽伽藍記永寧寺繡柱金鋪駭)
(人心目高風永夜寶鐸和鳴鏗鏘之聲聞十餘里陸機演連珠賁鼓密而舍響朗笛疎而吐音陶潛閑情賦願)
(在竹而為扇含淒飈於柔幄何遜七召竹距石以袤通水韻松而含響)仙輪帶日紅(江總詩徐)
(輪動仙駕唐太宗賦秋日懸清光詩仙馭隨輪轉列子日初出大如車輪沈約詩紅輪映早寒唐太宗詩紅輪)
(不暫停)天文將瑞色(易觀乎天文以察時變觀乎人文以化成天下潘岳閒居賦窺天文之秘)
(奥究人事之終始唐高宗詩玉庭浮瑞色銀牒藻祥薇)輝煥滿寰中(陳書蔡景歴傳雕麗輝煥)
(摛掞絢藻謝靈運逸民賦指寰中以為期謝莊鸚鵡賦審國音於寰中梁元帝長沙寺碑咸秩社首義盡於寰)
(中)
李恒(進士第官安陽令)
奉和九月九日聖製登慈恩寺浮圖應制(風土記九)
(月九日律中無射而數九俗尚折茱萸房以插頭辟除惡氣續齊諧記費長房謂桓景曰)
(九月九日汝家當有災宜作絳嚢繫臂登高飲菊花酒此禍可除)
寶地臨丹掖(王融出家順善篇頌澡身浴德晦迹埋名將安寶地誰留化城王僧孺為南平王讓)
(儀同表神夢紫霄心飛丹掖)香臺瞰碧雲(拾遺記宋景公燒異香于臺上有野人請見語未來)
(之兆已往之事萬不失一又石虎舂雜寶異香為屑使數百人于樓上吹散之名曰芳塵臺盧照鄰遊昌化山)
(精舍詩寶地乘峯出香臺接漢高江淹詩日暮碧雲合)關河天外出(陶潛詩關河不可踰謝朓)
(詩旌節去關河宋玉賦長劍耿耿倚天外阮籍大人先生傳霓旌飄兮雲旂靄樂游兮出天外張正見度關山)
(天外落竒兵)城闕樹中分(陸機詩名都一何綺城闕鬱盤桓顔延之詩城闕生雲烟梁簡文帝)
(詩葉影樹中移)睿藻蘭英秀(王襃詩徒知仰睿藻抽辭殊未申虞茂詩睿藻冠風騷漢武帝秋風)
(詞蘭有秀兮菊有芳魏文帝秋胡行俯折蘭英仰結桂枝陸機詩幽蘭盈道合長秀被高岑)仙杯菊
蕊薰(庾信蒙賜酒詩仙人一遇飲分得兩三杯西京雜記九月九日飲菊花酒令人長夀庾信詩餘菊尚)
(浮杯盧湛菊花賦黃蕊星羅謝靈運山居賦花分薰而媚秀)願將今日樂(曹植詩今日同堂出)
(門異鄉詩王在在鎬豈樂飲酒)長奉聖明君(晉書樂志進願輔聖君宋書樂志六合寧承聖明何)
(承天詩願我聖明君遐期保萬春)
宗楚客
奉和人日清暉閣宴羣臣遇雪應制(景龍三年雍錄閣)
(本大明宫圖清暉閣在太液池上東北邊)
窈窕神仙閣(張衡西京賦羣窈窕之華麗嗟内顧之所觀王延夀靈光殿賦旋室㛹娟以窈窕注)
(窈窕深也史記封禪書公孫卿曰陛下可為觀如緱城置脯棗神人宜可致也且仙人好樓居於是令長安作)
(蜚廉桂觀甘泉作益延夀觀曹植辨道論觀神仙於瀛州求安期于邊海洞冥記元鼎元年起招仙閣于甘泉)
(宫闕上燒荃蘼香屑止用粟許其香氣三月不絶宋孝武帝詩逢臯列神苑遭壇樹仙閣)參差雲漢
間(揚雄甘泉賦增宫嵾差注嵾與參同唐太宗詩參差麗雙闕照耀滿重闈詩倬彼雲漢為章于天疏天漢)
(起于東方經箕尾之間史記天官書紫宫後六星絶漢抵營室曰閣道潘岳西征賦擢仙掌以承露干雲漢而)
(上至)九重中禁啟(楚辭君之門以九重注天子有九門謂關門遠郊門近郊門城門臯門雉門應)
(門庫門路門也庾信詩自布南風曲還來吹九重後漢書宦者傳論閽者守中門之禁徐陵書中朝大議曾未)
(矜論清禁嘉謨安能相及李尤東觀銘升降三除貫啟七門梁簡文帝書桂宫既啟復垂雙闕之宴沈約詩閶)
(闔既洞啟龍樓亦高闢)七日早春還(薛道衡詩入春纔七日離家已二年梁簡文帝詩梅花特)
(早偏能識春謝燮早梅詩迎春故早發獨自不疑寒梁元帝詩春還春節美)太液天為水(史記)
(封禪書建章宫北治大池漸臺高二十餘丈命曰太液池中有蓬萊方丈瀛洲壺梁象海中神山漢書郊祀志)
(北治大池漸臺二十餘丈名曰太液東都賦太液昆明鳥獸之囿顔延之曲水詩序苑太液懷層山劉孝威詩)
(紫川通太液丹岑連少華易坎為水晉書天文志天在地外水在天外水浮天而載地者也梁元帝臨秋賦雲)
(出山而相似水含天而難别)蓬萊雪作山(唐會要貞觀問營永安宫後改為蓬萊宫咸亨初改)
(蓬萊宫為含元殿又改大明宫北據高原南望爽塏每天晴日朗望終南如指掌京城坊市階陌俯視如在檻)
(内唐書地里志龍朔後帝嘗居大明宫乃謂之西内高宗厭西内湫濕龍朔三年始大興葺曰蓬萊宫後漢書)
(班超傳西域有白山通歲有雪亦名雪山謝莊雪賦眄隰則萬頃同縞瞻山則千巖俱白)今朝上林
樹(詩縶之維之以永今朝梁簡文帝三月三日詩握蘭惟是旦採艾亦今朝庾信詩今朝得夢蘭漢書東方)
(朔傳建元三年起上林苑西京雜記初修上林苑羣臣遠方各獻名果異卉三千餘種植其中亦有制為美名)
(以標竒麗也吳均詩雞鳴上林苑薄暮小平津全唐詩話李義府八歲舉神童文皇在上林有捕得鳥者義府)
(進詩曰上林如許樹不借一枝棲上曰今以全樹借汝)無處不堪攀(嵇康與山巨源絶交書自)
(惟至熟有必不堪者七甚不可者五陶弘景詩只可自怡悦不堪持贈君庾信枯樹賦樹猶如此人何以堪謝)
(靈運嶺表賦蘿蔓絶攀苔衣流滑棗據詩徙倚憑高山仰攀桂樹柯)
韋述(京兆人家有書二千卷兒時記覽皆徧綴文操牘便就舉進士時甚少儀形眇小考功郎)
(宋之問曰韋學士童年有何事業對曰性好著書之問曰本求異才果得遷固開元中詔馬懷)
(素編次圖書奏用述等二十六人同於秘閣詳錄四部書五年而成述好譜學又于柳冲姓族)
(系錄外撰開元譜二十卷張說引為集賢院直學士累遷尚書工部侍郎在書府四十年居史)
(職二十年勒成國史事簡記詳蕭穎士以為譙周陳夀之流)
春日山莊(謝朓詩解佩拂山莊梁昭明太子詩命駕出山莊廣韻莊莊田)
初歲開韶月(夏小正初歲祭耒始用暢也曹植詩初歲元祚吉日惟良謝靈運詩開春獻初歲白)
(日出悠悠梁元帝纂要孟春曰初歲又春景曰韶景)田家喜載陽(應璩詩田家無所有酌醴焚枯)
(魚盧照鄰詩田家自有樂誰肯謝香溪詩春日載陽梁武帝賦獻歲發暉春日載陽)晚晴搖水態
(何遜詩振衣喜初霽褰裳對晚晴司馬相如上林賦隨風澹淡與波搖蕩又八川分流相背而異態)遲景
蕩山光(詩春日遲遲謝惠連三月三日詩遲遲和景婉夭夭園桃灼庾肩吾春夜詩水光懸蕩壁沈約)
(詩山光浮水至春色犯寒來)浦淨漁舟遠(駱賓王詩水淨望如空劉孝威詩漁舟繞落花王勃)
(滕王閣序漁舟唱晚響窮彭蠡之濱唐太宗詩深悲黃鶴孤舟遠)花飛樵路香(庾成師詩憶别)
(春花飛庾信馬射賦序落花與芝蓋同飛沈約詩安仁採樵路徐陵啟拾金樵路高士所羞晉白紵舞歌陽春)
(白日風花香李百藥賦花飄香兮動笑虞世南詩吹花送遠香)自然成野趣(淮南子因天地之自)
(然謝道韞詩非工復非匠雲構發自然陶潛歸去來辭園日涉以成趣武三思石淙山詩對酒鳴琴追野趣)
都使俗情忘(曹植七啟肥遯離俗澄神定靈陶潛詩林園無俗情)
孫逖
上陽水窗賜宴(按品彙本作奉和四月三日上陽水窗賜宴應制唐書地理志)
(東都上陽宫在禁苑之東東接皇城之西南隅上元中置高宗常居以聽政翰林盛事開)
(元中張說等十八人為學士于東都上陽宫含象亭圖形寫御贊述之釋名窗聰也于内)
(外見之聰明也廣韻在牆曰牖在屋曰窗韓詩外傳晉平公使范昭觀齊國之政景公賜)
(之宴北史韋師傳上召師與左僕射高頻上柱國韓擒虎等於卧内賜宴令各叙舊事以)
(為笑樂李諧述身賦或林嬉于月夜或水宴于景斜)
今日逢新夏(荀子欲觀千載則審今日古詩今日良宴會歡樂難具陳陶潛詩今日天氣佳魏文)
(帝槐賦俾暮春之既替即首夏之初期支遁詩三春迭云謝首夏含朱明)歡遊續舊旬(應璩與弟)
(書間者北遊喜歡無量陶潛桃花源詩童孺縦行歌斑白歡遊詣魏明帝詩遊弗淹旬遂屆揚土廣韻十日曰)
(旬)氣和先作雨(禮記奮至德之光動四氣之和以著萬物之理論衡瑞應之出殆無種類因善)
(而起氣和而生晉書律歴志春氣和則角聲調後漢書費長房傳東海大旱長房至海上見其人請雨乃曰東)
(海君有罪吾前繫于葛陂今方出之使作雨也於是雨立注)恩厚别成春(新書仁義恩厚人主)
(之芒刃也權勢法制人主之斤斧也後漢書劉虞傳虞以恩厚得衆懷被北州春秋繁露明王正喜以當春正)
(怒以當秋班固答賓戲其君天下也炎之如日威之如神函之如海養之如春)鳳管臨清洛(列仙)
(傳王子喬好吹笙作鳳鳴遊伊洛間浮丘公接引上嵩山謝朓七夕賦回龍駕之容裔亂鳳管之淒鏘孔稚圭)
(表縦金龍吹鬱其前鳴笳鳳管疊其後梁元帝啟殷殿初基拾龍淵之寶虞祠始搆獻鳳管之玉潘岳藉田賦)
(清洛濁渠引流激水劉孝綽昭明太子集序宴遊西園祖道清洛書伊洛瀍澗傳伊出陸渾洛出上洛一統志)
(河南河南府洛水源出陜西洛南縣冢嶺山東流經盧氏永寧宜陽洛陽偃師鞏縣入於河)龍輿下
紫宸(阮籍詩良馬騁龍輿隋煬帝詩翠霞乘鳳輦碧霧翼龍與唐明皇帝實錄開元十二年三月宴朝集)
(使于紫宸殿唐會要龍朔三年四月始御紫宸殿聽政百僚奉賀雍錄含光之北為宣政宣政之北為紫宸)
此中歌在藻(陶潛桃花源記此中人語云不足為外人道也又詩此中有真意欲辨已忘言詩魚)
(在在藻有頒其首王在在鎬豈樂飲酒箋魚之依草猶人之依明王也王融曲水詩序信凱讌之在藻知和樂)
(於食萍李嶠上禮食表不恥獻芹之陋方期在藻之歡)還見躍潛鱗(詩王在靈沼於牣魚躍又)
(潛雖伏矣亦孔之炤北齊明堂樂歌潛鱗躍翠漣)
宿雲門寺(杜甫歌若耶溪雲門寺吾獨胡為在泥滓青鞵布襪從此始一統志寺在)
(浙江紹興府雲門山晉王獻之居此嘗有五色祥雲詔建寺號雲門今名廣孝寺)
香閣東山下(庾信詩尚聞香閣梵猶聽竹林鐘謝偃詩逶迤度香閣宋之問詩綵仗紅旌繞香閣)
(一統志雲門山在府城南三十里吳均詩掛月青山下)烟花象外幽(洛陽伽藍記其中烟花霧)
(草或傾或倒沈約詩年芳被禁籞烟花繞層曲孫綽天台山賦散以象外之說暢以無生之篇梁武帝文爍靈)
(義於象外江總詩情幽豈徇物志遠易驚羣宋之問詩離宫秘苑勝瀛洲别有仙人洞壑幽)懸燈千
嶂夕(江總燈贊寶燈夜開光遍花臺梁簡文帝詩窗斜八綺燈懸百枝世說謝康樂尋山陟嶺必造幽峻)
(巖嶂千重莫不徧歴陳後主三善殿夕望山燈詩金岫多風烟華燈此岫邊張纉賦水泓澄以闇夕山參差而)
(辨旦盧照鄰詩途遙日向夕)捲幔五湖秋(通典諸葛亮屯于陽平卷幔開四門掃地却飲酒王)
(融詠幔詩月映不辭卷風來輒自輕顧野王詩窗開翠幕卷周禮夏官職方氏揚州其浸五湖注具區五湖在)
(吳南張勃吳錄五湖者太湖之别名以其周行五百餘里故曰五湖晉西洲曲採蓮南塘秋何遜詩蕭散烟霧)
(晚淒清江漢秋駱賓王詩葉下洞庭秋)畫壁餘鴻雁(楚辭天問注屈原見楚有先王之廟及公)
(卿祠堂圖畫天地山川神靈及古聖賢怪物行事因書其壁呵而問之庾信詩龍來隨畫壁鳳起逐吹簧又寒)
(壁畫花開爾雅注列枿餘也疏遺餘也法苑珠林散壊無遺餘詩鴻雁于飛)紗窗宿斗牛(庾信)
(蕩子賦紗窗獨掩羅帳長垂劉孝威詩紗窗相向開無名氏詩深掩粧窗卧碧紗說文宿止也晉書天文志州)
(郡躔次斗牽牛織女吳越揚州又張華傳斗牛之間常有紫氣庾信賦路已分於湘漢星猶看於斗牛)更
疑天路近(西京賦要羨門乎天路曹植詩高高上無極天路安可窮鮑照詩龍飛逸天路李嶠詩雲)
(霞天路近)夢與白雲遊(列子黃帝閒居大庭之館而夢遊於華胥氏之國南齊高逸傳褚伯玉居)
(瀑布山三十餘年王僧達為吳郡苦禮致之丘珍孫與僧達書僧達答曰褚先生從白雲遊舊矣近故要其來)
(此冀慰日夜張九齡詩翻疑夢裏遊王昌齡詩西歸夢中遊)
同邢判官尋龍湍觀歸湖中(唐書百官志節度使觀察使等皆有)
(判官一人)
星使下天京(後漢書李郃傳和帝分遣使者微行到益發州投邸郃時夏夕露坐因仰觀問曰二君)
(京師時寧知朝廷有二使耶二使曰不聞也郃指星示云有二使星向益州分野故知之耳晉書天文志流星)
(天使也星大者使大小者使小漢書周勃傳亞夫至灞上趙涉遮說曰將軍此去諸侯以為從天而下也詩有命)
(自天命此文王于周于京李白詩粲粲吳與史衣冠耀天京)雲湖喜晝晴(潯陽記晉義熙中吳)
(隸於雲湖中為魚塞有人言晚當有大魚攻塞幸勿害之隸曰諾頃之大魚至羣魚從之拾遺記靈帝遊西園)
(歌曰千年萬歲喜難踰左傳敬仲曰臣卜其晝梁簡文帝詩雲穿天半晴)更從探穴處(史記自序)
(南遊江淮上會稽探禹穴江總賦太史來而探穴宋之問詩禹穴今朝到耶溪此路通)還作棹歌
行(蕭放咏竹詩還作葛陂龍隋書地理志洞庭競渡之戲迅檝齊馳櫂歌亂響陸機櫂歌行名謳激清唱榜)
(人縦櫂歌張正見詩欲奏江南曲聊習棹歌行)絲管荷風入(拾遺記帝奏招商之歌以來涼氣曰)
(清絲流管歌玉鳬宋之問詩風泉度絲管散駱賓王詩衣麝入荷風謝朓詩風入芳帷)簾帷竹氣清
(南史雪霰交下簾帷皆白祖詠秋日聞百舌鳥詩秋天聞好鳥驚起出簾帷張說詩天香涵竹氣蘇頲詩館將)
(花雨映潭與竹聲清)莫愁歸路遠(崔峒詩平子四愁今莫比陶潛詩行行循歸路沈佺期遊少林)
(寺詩歸路烟霞晚揚雄河東賦既發軔於平盈兮誰謂路遠而不能從)水月夜虛明(江總賦寢)
(處風雲憑棲水月唐太宗聖教序松風水月未足比其清華南史蕭子顯傳自序曰登高目極臨水送歸風動)
(春朝月明秋夜有來斯應每不能己陶弘景尋山志庭虛月映江總月詩水上動搖明)
進船泛洛水(書導洛自熊耳東北會于澗瀍山海經洛水出洛西山東北注河入)
(成臯之西漢宫典職德陽殿周遊容萬人自偃師去宫四十五里激洛水於殿下)
禁園紆睿覽(班固西都賦西郊則有上囿禁苑林麓藪澤庾信華林園馬射賦皇帝翊四校於仙)
(園迴六龍於天苑唐六典大明宫在禁苑之東南接宫城之東北隅韋安石詩睿覽八紘外天文七曜披)仙
棹叶時遊(江總詩仙舟李膺棹小馬王戎鑣宋之問詩仙遊實壯哉茅山父老歌何時乎來遊)洛
北風花樹(帝王世紀武王營洛邑而定鼎焉今洛陽縣西南洛水之北有鼎中觀是也庾信詩水紋)
(恒獨斷風花直亂迴虞世南詩驚鳥排林度風花隔水來王融詩花樹雜為錦月池皎如練丘遲與陳伯之書)
(雜花生樹羣鶯亂飛)江南彩畫舟(爾雅江南曰揚州史記貨殖傳江南卑濕多竹木豫章出黃金)
(古樂府江南可採蓮蓮葉何田田論衡船車載人孰與其徒多也素車朴船孰與加漆采畫也然則鴻筆之人)
(國之船車采畫也蕭慤詩凌晨方畫舟)芳生蘭蕙草(楚辭余既滋蘭之九畹兮又樹蕙之百畮)
(又芝蘭變而不芳兮荃蕙化而為茅古詩蘭澤多芳草)春入鳳皇樓(薛道衡詩入春纔七日離)
(家已二年鮑照詩鳳樓十二重四戶八綺窗江淹詩蕩子久從征鳳樓簫管閑王僧孺詩嬴女鳳皇樓漢姬栢)
(梁殿)興盡離宫暮(殷仲文詩獨有清秋日能使高興盡晉書王徽之傳徽之居山隂夜雪初霽忽)
(憶戴逵逵時在剡便乘小舟詣之經宿方至其門不前而返人問其故曰乘興而來興盡而返何必見安道耶)
(漢書枚乘傳修治上林雜以離宫班固西都賦離宫别館三十六所晉書天文志離宫六星天子之别宫)烟
光起夕流(江淹詩烟光拂夜色華舟盪秋風庾闡閑居賦晨渠吐溜歸潮夕流謝靈運嶺表賦看朝)
(雲之抱岫聽夕流之注澗)
李白
宫中行樂
水綠南薰殿(曹植詩遊魚潛綠水謝朓入朝曲逶迤帶綠水帝舜南風曲南風之薰兮可以解我)
(民之愠兮六典興慶宫之北曰濯龍門其内左曰芳苑門右曰麗苑門南走龍池曰瀛洲門内曰南薰殿)花
紅北闕樓(司馬相如上林賦發紅華垂朱榮駱賓王詩花枝發夜紅史記漢高祖紀蕭丞相營作未)
(央宫立東闕北闕張衡西京賦北闕甲第當道直啟陸機樂府駕言出北闕)鶯歌聞太液(盧照)
(鄰詩蝶戲綠苔前鶯歌白雲上岑羲詩花笑鶯歌迎帝輦漢書郊祀志建章宫北治大池漸臺高二十餘丈名)
(曰泰液班固西都賦前唐中而後太液覽滄海之湯湯張衡西京賦顧臨太液滄池漭沆)鳳吹繞瀛
洲(梁武帝詩鳳吹方參差梁昭明太子七契鳳吹鼉鼓終不屑情丘遲詩詰旦閶闔開馳道聞鳳吹廣韻吹)
(尺偽切史記秦始皇紀徐市言海中有三神山名曰蓬萊方丈瀛洲仙人居之漢書揚雄傳武帝營建章鳳闕)
(神明馺娑漸臺泰液象海水周流方丈瀛洲蓬萊窮極妙麗班固西都賦濫瀛洲與方壺蓬萊起乎中央孔紹)
(德詩何須問方士此處即瀛洲)素女鳴珠珮(史記封禪書太帝使素女鼓五十絃瑟揚雄賦聽素)
(女之清聲兮觀宓妃之妙曲謝惠連詩鳴珮專後輿庾信春賦鳴珮凌波之水梁簡文帝樂府下牀著珠珮捉)
(鏡安花鑷沈約履詩逆轉珠珮響先表繡桂香)天人弄綵毬(魏略邯鄲淳見曹植才辨歸對其所)
(知歎植之才謂之天人水經注崑崙山有墉城西王母之所治真宫仙虛之所宗品物羣生希竒特甚天人濟)
(濟不可具記孫萬夀詩英辨接天人唐書百官志中尚署令一人丞二人歲寒食獻毬荆楚歲時記寒食打毬)
(鞦韆拖鈎之戲武平一詩令節重遨遊分鑣戲綵毬)今朝風日好(詩以永今朝梁簡文帝三日詩)
(握蘭惟是日採艾亦今朝庾信詩今朝好風日園苑足芳菲盧思道詩山泉好風日張說詩何許承恩宴山亭)
(風日好)宜入未央遊(詩夜如何其夜未央疏未央者前限未到之詞故漢有未央宫三輔黃圖)
(高祖七年蕭何造未央宫括地志未央宫在雍州長安縣西北十里班固西都賦自未央而連桂宫北彌明光)
(而亘長樂蘇頲詩芳園翠輦遊)
二
寒雪梅中盡(南史梁南平王偉傳每祁寒積雪則遣人載樵米隨乏絶者賦給之謝靈運苦寒行)
(歲歲層冰合紛紛霰雪落唐太宗詩寒辭去冬雪暖帶入春風梁昭明太子五日啟凍雨洗梅樹之中庾肩吾)
(詩梅花應可折倩為雪中看張正見詩雪盡青山路冰銷綠水池唐太宗詩送寒餘雪盡迎歲早梅新)春
風柳上歸(潘岳詩春風綠隙來謝朓詩四面動春風樂府讀曲歌楊柳得春風庾信詩新禽解雜語)
(春柳卧生根王襃詩細柳發新春庾信春賦宜春苑中春已歸披香殿裏作春衣荀仲舉詩況復歸風便)宫
鶯嬌欲醉(王襃詩初春麗景鶯欲嬌宋之問詩飛花隨蝶舞艷曲伴鶯嬌又送獨孤少府序管召魚)
(樂杯薰鶯醉)簷燕語還飛(梁簡文帝詩摘梅多繞樹覓燕好窺簷江總詩春風送燕入簷窺駱)
(賓王詩簷前羣燕並頭棲沈佺期詩燕來紅壁語徐彦伯詩暗梁聞語燕夜燭見飛蛾古詩思為雙飛燕銜泥)
(巢君屋阮籍詩不見南飛燕羽翼正差池江淹詩袖中有短書願寄雙飛燕)遲日明歌席(詩春)
(日遲遲宋之問詩綵雲歌處斷遲日舞前留王融詩長為南山固永與朝日明駱賓王詩晚雲秋日明亭臯風)
(露清徐陵詩舞席秋來卷歌筵無數塵庾信步虛詞迴雲隨舞曲流水逐歌筵)新花艷舞衣(梁簡)
(文帝採桑樂府細萍重疊長新花歴亂開梁元帝詩牆高攀不及花新摘未舒陳後主詩陌頭新花歴亂生鮑)
(照詩時艷憐花藥梁元帝詩山似蓮花艷流如明月光隋煬帝詩清音出歌扇浮香飄舞衣盧照鄰詩風花落)
(舞衣)晚來移彩仗(程大昌雍錄高宗龍朔三年四月移仗蓬萊宫之含元殿宋之問詩寒輕彩仗)
(外春發幔城中沈佺期詩東山朝日翠屏開北闕晴空彩仗來唐書儀衞志帶刀捉杖每日四十二人立内廊)
(閣外號曰内仗)行樂有光輝(庾信賦摘芳林沼行樂軒除詩造舟為梁不顯其光傳天子造舟然)
(後可以顯其光輝禮記玉藻煇如疏登所乘之車有光輝色而往適君朝漢郊祀歌配上帝兮揚光輝管輅别)
(傳朝旦為輝日中為光)
三
柳色黃金嫩(何遜詩輕烟滲柳色李巨仁詩長隄柳色翠唐太宗詠春池柳詩疎黃一鳥哢陳後)
(主詩遙看柳色嫩迴望鳥飛高)梨花白雪香(蕭子顯詩洛陽梨花落如雪世說白雪紛紛何所似)
(王勃詩花香染别衣洛陽花木記雪香千葉)玉樓巢翡翠(十洲記崑崙山一角有天墉城城上)
(安金臺五所玉樓十二所關尹内傳老子與尹喜共登崑崙上金臺玉樓晝夜光明神女賦若翡翠之奮翼子)
(虛賦揜翡翠射鵕䴊後漢書西南夷傳哀牢出孔雀翡翠埤雅翠鳥或謂之翡翠名前為翡名後為翠舊云雄)
(赤曰翡雌青曰翠吳都賦翡翠列巢以重行)金殿鎖鴛鴦(江淹詩列坐金殿側江總詩羽籥響)
(鐘石流泉灌金殿詩鴛鴦于飛埤雅雄鳴曰鴛雌鳴曰鴦鴛鴦雌雄相類飛止相匹飛燕外傳帝居鴛鴦殿便)
(房省宫簿徐陵詩宫中本造鴛鴦殿)選伎隨雕輦(鮑照詩選色徧齊代徵聲匝卭越世說魏武有)
(一妓聲最清高於是選百人一時俱教果有一人聲及之東京賦下雕輦於東廂晉書佛圖澄傳衣以綾錦乘)
(以雕輦張正見詩禁苑迴雕輦)徵歌出洞房(謝偃聽歌賦於是徵趙女命齊倡動瓊佩出蘭房楚)
(辭姱容脩態絙洞房些長門賦懸明月以自照兮徂清夜於洞房陸機詩洞房結阿閣梁元帝詞花交兮洞房)
宫中誰第一(戰國策生於深宫之中諸葛亮出師表宫中府中俱為一體漢書蕭何傳列侯畢已)
(受封奏位次皆曰曹參宜第一鄂千秋進曰蕭何當第一於是乃令何第一)飛燕在昭陽(漢書)
(外戚傳孝成趙皇后本長安宫人屬陽阿主家學歌舞號曰飛燕召入宫後立為皇后又皇后弟絶幸為昭儀)
(居昭陽舍三輔黃圖武帝後宫八區有昭陽殿西都賦昭陽特盛隆於孝成)
侍從遊宿温泉宫作(漢書嚴助傳制詔會稽太守君厭承明之廬勞侍從)
(之事班固西都賦庶松喬之羣類時遊從乎斯庭唐書地理志京兆昭應縣有宫在驪山)
(下貞觀十八年置咸亨三年始名温泉宫雍錄温湯在臨潼縣南一百五十步在驪山西)
(北有三所其一處即皇堂石井後周宇文護所造隋文帝又修屋宇并植松栢千餘株貞)
(觀十八年詔閻立德營建宫殿御湯各湯泉宫太宗臨幸製碑咸亨三年名温泉宫)
羽林十二將(甘氏星經羽林府四十五星壘壁陳十二星在營室南主羽林衞天子之軍史記天)
(官書虛危其南有衆星曰羽林天軍晉書天文志壘壁陳十二星在羽林北羽林之垣壘也漢書百官公卿表)
(郎中令掌宫殿掖門戶期門羽林皆屬焉注羽林亦宿衞之官言其如羽之疾如林之多也又百官公卿表羽)
(林武帝太初元年初置名曰建章營騎後更名羽林騎唐書百官志左右羽林軍大將軍各一人將軍各三人)
(掌統北衙禁兵督攝左右廂飛騎儀仗大朝會則周衞階陛巡幸則夾馳道為内仗北史魏紀太和十六年詔)
(陽平王頤左僕射陸叡督十二將北討蠕蠕又周太祖紀魏大統三年帝率李弼獨孤信等十二將伐東魏至)
(潼關誓師而行遂拔盤豆攻弘農)羅列應星文(漢書天文志西宫天厠西有句曲九星三處羅)
(列古雞鳴曲鴛鴦七十二羅列自成行吳均邊城將詩刀含四尺影劍抱七星文庾信詩金匱辨星文)霜
仗懸秋月(徐陵為貞陽侯與王太尉書霜戈雪戟無非武庫之兵龍甲犀渠皆是雲臺之仗顧愷之)
(詩秋月揚明輝冬嶺秀孤松晉書南燕載記揮戈與秋月競色)霓旌卷夜雲(司馬相如上林賦拖)
(霓旌靡雲旗注析羽毛染以五采綴以縷為旌有似虹蜺之氣也宋之問始安秋日詩卷雲山&KR0766;&KR0766;碎石水磷)
(磷陶弘景寒夜怨夜雲生夜鴻驚)嚴更千戶肅(班固西都賦周以鈎陳之位衞以嚴更之署張)
(衡西京賦重以虎威章溝嚴更之署注嚴更督行夜鼓也梁昭明太子同泰僧正講詩掖影連高墖法鼓亂嚴)
(更漢書東方朔傳陛下以城中為小圖起建章左鳳闕右神明號稱千門萬戶)清樂九天聞(舊唐)
(書音樂志後魏孝文宣武用師淮漢收其所獲南音謂之清商樂隋平陳因置清商署總謂之清樂唐書禮樂)
(志清商伎者隋清樂也歌者二人吹葉一人舞者四人并習巴渝舞孫子善攻者動于九天之上離騷指九天)
(以為正兮夫惟靈修之故也太玄經九天一為中天二為羨天三為從天四為更天五為晬天六為廓天七為)
(減天八為沈天九為成天漢書郊祀志九天巫祀九天注九天者謂中央鈞天東方蒼天東北旻天北方玄天)
(西北幽天西方皓天西南朱天南方炎天東南陽天也詩鶴鳴于九臯聲聞于天)日出瞻佳氣
(擊壤歌日出而作日入而息鑿井而飲耕田而食詩羔裘如膏日出有曜水經注日觀者雞一鳴時見日始欲)
(出長三丈許故以名焉後漢書光武帝紀望氣者至南陽曰氣佳哉鬱鬱蔥蔥袁奭從駕遊山詩平原與上路)
(佳氣遠蔥蔥杜審言詠終南山詩半嶺通佳氣中峯繞瑞烟)蔥蔥繞聖君(楊炯詩天門開奕奕)
(佳氣鬱蔥蔥王粲詩籌策運帷幄一由我聖君晉釣竿曲玉衡正三辰造化賦羣形退願輔聖君與神合其靈)
口號贈徵君鴻(自注此公時被徵唐書隠逸傳盧鴻字顥然博學善書籕廬嵩)
(山開元初備禮徵再不至五年詔曰朕虛心引領于今數年有司其齎束帛之具重宣兹)
(旨想有以翻然易節副朕意焉鴻至東都謁見不拜曰禮者忠信所薄臣敢以忠信見帝)
(拜諫議大夫固辭復下制許還山按舊唐書作盧鴻一)
陶令辭彭澤(晉書陶潛傳潛字元亮少懷高尚躬耕自資為彭澤令郡遣督郵至縣吏白應束帶)
(見之潛歎曰我不能為五斗米折腰拳拳事鄉里小人即解印去縣一統志彭澤縣屬九江府)梁鴻入
會稽(後漢書逸民傳梁鴻字伯鸞扶風人東出關作五噫之歌肅宗聞而非之求鴻不得乃易姓運期名)
(燿字侯光與妻子去適吳依大家臯伯通居廡下為人賃舂伯通異之乃舍之于家鴻潛閉戶著書十餘篇又)
(郡國志會稽郡秦置本治吳立郡吳乃移山隂)我尋高士傳(馬明生詩我將尋真人澄神挹容景)
(晉書嵇康傳康能屬文撰上古以來高士為之傳贊又皇甫謐傳謐所著甚多又撰高士逸士列女等傳並重)
(于世隋書經籍志虞槃佐撰高士傳二卷又周弘讓撰高士傳七卷)君與古人齊(詩我思古人實)
(獲我心魏志毛玠傳太祖以素屏風素馮几賜玠曰君有古人之風故賜君古人之服吕覽周公旦曰與我齊)
(者吾不與處無益我者也淮南子形不齊而實齊也)雲卧留丹壑(鮑照昇天行雲卧恣天行沈約)
(詩秩滿撫白雲淹留事芝髓孫綽太平山銘上干翠霞下籠丹壑鮑照詩妍容逐丹壑宋之問詩白羽搖丹壑)
(一統志盧鴻巖在登封縣東二十里唐處士盧鴻讀書處)天書降紫泥(庾信讃帝刻桐葉天書掌)
(文蘇頲詩自有天文降無勞訪海槎漢舊儀天子六璽皆以武都紫泥封之隴右記武都紫水有泥其色紫而)
(粘貢之用封璽書)不知楊伯起(庾信詩不知高幾里低頭看世間後漢書楊震傳震字伯起弘)
(農華隂人少好學明經博覽無不窮究諸儒為之語曰關西孔子楊伯起嘗客居于湖不答州郡禮命數十年)
(衆人謂之晚暮而震志愈篤年五十乃始仕州郡大將軍鄧隲聞其賢而辟之舉茂才四遷荆州刺史吳均詩)
(昔聞楊伯起拖玉振清風)早晚向關西(詩夜如何其箋夜如何其問早晚之辭韓非子舉事慎隂)
(陽之和種樹接四時之適無早晚之失寒温之灾則入多許天正詩龍湖膏澤下早晚徧枯窮徐陵文濟北顔)
(淵關西孔子李行言秋晚度廢關詩贈言楊伯起非復是關西)
廣陵贈别(漢書地理志廣陵國景帝四年更名江都武帝元狩三年更名廣陵記纂)
(淵海隋改為揚州唐武德九年屬淮南道天寶曰廣陵郡乾元復曰揚州)
玉瓶沽美酒(樂府古辭就我求清酒絲䋲提玉壺揚雄酒箴觀瓶之居在井之湄鹽鐵論古者不)
(市食及其後則有屠沽廣韻沽買也古詩不如飲美酒被服紈與素曹植樂府歸來宴平樂美酒斗十千)數
里送君還(白帖十里一長亭五里一短亭江淹古别離黃雲蔽千里遊子何時還又送君如昨日簷)
(前露已溥庾信詩浦喧征棹發亭空送客還)繫馬垂楊下(庾信賦倚弓於玉女窗扉繫馬於鳳)
(皇樓柱李益詩風吹山下草繫馬河邊樹又白惜餘春賦醉愁心於垂楊隨柔條以斜結梁元帝詩巫山巫峽)
(長垂柳復垂楊李嶷詩侍獵長楊下)銜杯大道間(劉伶酒德頌捧甖承槽銜杯漱醪崔惠童詩一)
(月人生笑幾回相逢相值且銜杯江總閨怨寂寂青樓大道邊儲光羲詩朝看大道上落花亂馬足)天邊
看綠水(梁元帝臨秋賦水含天而難别劉孝綽渡江詩天邊生岸影孟浩然詩孤帆天際看謝朓詩逶)
(迤帶綠水傅休奕詩下鑒綠水波南史庾杲之傳蕭緬與王儉書曰庾景行泛綠水依芙蓉何其麗也)海
上見青山(史記孝武帝紀李少君見上曰臣嘗遊海上見安期生食臣棗大如瓜又白詩天海空青)
(蒼謝朓詩不對芳春酒還望青山郭入蜀記姑熟溪東南數峯如黛蓋青山也)興罷各分袂(晉書)
(王徽之傳乘興而來興盡而返拾遺記蕭鳳使玉門關勸酒謂兄曰庶分袂不悲何遜詩當憐此分袂)何
須别醉顔(鮑照詩停觴不語欲誰須王昌齡留别詩醉别何須更惆悵蘇頲詩莫愴分飛岐路别楚)
(辭美人既醉朱顔酡)
渡荆門送别(郭璞江賦荆門闕竦而盤礴水經注江水東歴荆門虎牙之門荆門)
(山在南上合下開其狀似門虎牙山在北此二山楚之西塞也寰宇記荆門本漢舊地荆)
(襄之要津一統志荆門州在湖廣荆州府北一百八十里)
渡遠荆門外(梁簡文帝詩關山遠可度遠度復難思)來從楚國遊(國語赫赫楚國)
(而君臨之甯戚飯牛歌吾當與爾適楚國詩彼君子兮逝肯來遊温子昇寒陵山寺碑鳴玉鑾以來遊)山
隨平野盡(宗羈詩烟生山欲盡吳均詩蔽草覆平野梁簡文帝文遼遼平野)江入大荒
流(夏侯湛詩江水兮浩浩長流兮萬里謝朓詩大江流日夜山海經大荒之中有山名曰大荒之山日月所)
(入是謂大荒之野左思吳都賦出乎大荒之中行乎中極之外注大荒謂海外也張協七命絶景乎大荒之遐)
(阻吞響乎幽山之窮奥)月下飛天鏡(古樂府破鏡飛上天劉孝先詩飛鏡點青天横照滿樓前)
(梁簡文帝望月詩形同七子鏡何遜望初月詩破鏡出雲明)雲生結海樓(梁簡文帝詩祈年雲)
(霧生裴讓之詩絶野寒雲生玉襃詩雲生壠底黑張協詩翳翳結繁雲史記天官書海旁蜃氣象樓臺梁元帝)
(詩海氣旦如樓蔡凝賦得處處春雲生詩為樓欲近城)仍憐故鄉水(楚辭念我長生而久仙不)
(如反余之故鄉漢高祖大風歌威加海内兮歸故鄉石崇詩悠悠思故鄉謝朓詩歎息東流水如何故鄉陌)
萬里送行舟(郭璞江賦呼吸萬里吐納靈潮南史宗慤傳乘長風破萬里浪沈約從軍行風卷萬)
(里波魏文帝善哉行湯湯川流中有行舟梁簡文帝詩花葉灑行舟仍持送遠客謝惠連詩通川絶行舟)
送董將軍西征(本集作送白利從金吾董將軍西征)
西羌延國討(漢書宣帝紀神爵元年遣後將軍趙充國強弩將軍許延夀擊西羌後漢西羌傳西)
(羌之本出自三苗羌姓之别也左傳令尹之不能爾所知也國將討焉)白起佐軍威(史記白起)
(者郿人也善用兵事秦昭王為左庶長遷為武安君戰國策白起率數萬之師以與楚戰舉鄢郢燒夷陵南并)
(蜀漢又越韓魏攻強趙使秦業帝趙楚懾服不敢攻秦者白起之勢也後漢書耿純傳贊純植義發奉兵佐威)
劍抉浮雲氣(莊子天子之劍上抉浮雲下絶地紀此劍一用匡諸侯天下服矣又絶雲氣負青天)
弓彎明月輝(賈誼過秦論士不敢彎弓而報怨伏知道詩試將弓學月聊持劒比霜唐太宗詠弓)
(詩上弦明月半楊炯詩烏號明月弓梁簡文帝詩月輝横射枕)馬行邊草綠(楚辭邊馬顧而不行)
(鮑照蕪城賦白楊早落塞草前衰駱賓王從征詩邊沙遠雜風塵氣塞草長垂霜雪天盧照鄰詩漢地草應綠)
(邊庭沙正飛)旌卷曙霜飛(梁元帝文虹旌式卷唐太宗詩階蘭凝曙霜七命風厲霜飛)抗
手凛相顧(孔叢子子高遊趙還有鄒文李節者送别流涕交頤子高抗手而已温子昇寒陵山寺碑)
(壯士凛以爭先庾信别張司馬詩前席慘無言離悲兩相顧)寒風生鐵衣(吕氏春秋風有八等)
(炎風滔風熏風巨風淒風飂風厲風寒風木蘭歌朔氣傳金柝寒光照鐡衣)
送友人
青山横北郭(茅山父老歌白鶴翔青山何時復來遊何遜詩青山不可上一上一惆悵謝朓詩不)
(對芳春酒還望青山郭吳均詩驅車還北郭)白水遶東城(左傳所不與舅氏同心者有如白水)
(古逸詩浩浩白水張衡賦㪺白水以為漿梁宣帝賦清流四遶吐溜悠長古詩東城高且長逶迤自相屬蕭子)
(顯詩出入東城里)此地一為别(劉繪詩江山信多美此地最為神唐太宗詩一朝辭此地四海)
(遂為家王粲詩風流雲散一别如雨)孤蓬萬里征(古詩孤蓬轉霜根鮑照蕪城賦孤蓬自振驚砂)
(坐飛江淹詩渺然萬里遊劉刪詩寄謝千金子安知萬里蓬古八變歌翩翩飛蓬征愴愴遊子懷)浮雲
遊子意(李陵與蘇武詩仰視浮雲馳奄忽互相踰又攜手上河梁遊子暮何之古詩浮雲蔽白日遊子)
(不顧返江淹詩浮雲抱山川遊子御故鄉)落日故人情(謝靈運撰征賦望新晴於落日梁簡文帝)
(詩落日芳春暮陳後主詩思君如落日無有暫還時古詩前日風雪中故人從此去任昉詩猶我故人情)揮
手自兹去(劉琨詩揮手長相謝劉鑠詩揮手從此辭史記晉世家秦送重耳至河咎犯曰臣從君周)
(旋天下過亦多矣請從此去)蕭蕭班馬鳴(詩馬鳴蕭蕭范雲詩蕭蕭良馬鳴左傳有班馬之聲)
(牛弘歌辭班馬蕭蕭蘇頲詩班馬長嘶落景催)
尋雍尊師隠居
羣峭碧摩天(劉峻山棲志羣峯叠起接漢連霞淮南子上峭山赴深谿張正見賦峯高一萬峭峙)
(三百古樂府黃鵠摩天極高飛)逍遙不計年(詩所謂伊人于焉逍遙陶弘景賦更天地之彌固終)
(逍遙以長年宋書王華傳治阿之宰不必計年王勃詩松石偏宜古藤蘿不計年)撥雲尋古道
(莊子上抉浮雲郭璞詩神仙排雲出王融詩蘿徑若披雲謝朓詩尋雲陟累榭廣韻撥理也除也)倚樹
聽流泉(莊子倚樹而吟據高梧而瞑徐陵長干寺碑遊巖倚樹宴坐經行詩觀其流泉江總詩流泉灌)
(金殿)花暖青牛卧(隋煬帝詩落花香暖衆紋紅列仙傳老子乘青牛車去入大秦神仙傳封君達)
(隴西人服煉水銀年百歲如三十許騎青牛號青牛道士嵩山記嵩高山有大松樹或百歲或千歲其精化為)
(青牛)松高白鶴眠(沈約高松賦鬱彼高松棲根得地神境記滎陽郡南有孤松千丈常有雙鶴晨)
(必接翮夕必偶影列仙傳王子喬乘白鶴住緱氏山頭)語來江色暮(古樂府浮雲多暮色徐陵)
(詩岸烟多暮色岸水帶斜暉)獨自下寒烟(江總閨怨篇池上鴛鴦不獨自謝朓詩切切隂風暮)
(桑柘起寒烟江淹詩宿草凌寒烟)
流夜郎至江夏陪長史叔及薛明府宴興德寺
南閣(唐書李白傳永王璘辟為府僚佐璘起兵逃還彭澤璘敗當誅郭子儀請解官)
(以贖有詔長流夜郎會赦還潯陽又地理志鄂州江夏郡縣江夏一統志武昌府縣江夏)
紺殿横江上(說文紺深青色江總幡贊光分紺殿采布香城楚辭横大江兮揚靈謝朓詩心事俱)
(已矣江上徒離憂吳均詩風起秋江上)青山落鏡中(謝朓詩還望青山郭梁簡文帝詩青山銜)
(月規虞世南賦鏡青山之幌澈釋惠標詩人似鏡中行虞世南詩吳趨自有樂還似鏡中遊劉憲詩樓船直在)
(鏡中移沈佺期釣竿篇人疑天上坐魚似鏡中懸)岸迴沙不盡(江賦陽侯吸硪以岸起洪濤涴)
(湧而雲迴何遜詩遠岸平沙合梁簡文帝詩迴沙溜碧水王僧孺詩沙岸淨如掃禮記西不盡流沙南不盡衡)
(山東不盡東海北不盡恒山)日映水成空(梁簡文帝頌日映金雲風搖銀草又修竹賦日映花)
(靡謝靈運詩空水共澄鮮劉楨詩寒水清若空沈約詩兩溪共一瀉水潔望如空宇文㫤詩烟生山欲盡潭淨)
(水恒空)天樂流香閣(莊子天機不張而五官皆備此之謂天樂法苑珠林北印度國有月光玉)
(塔常放神光仙花天樂古樂府太和曲國鳥尚含天樂囀梁武帝詩繚繞聞天樂周流揚梵聲禮記流而不息)
(合同而化而樂興焉唐太宗詩聲流三處管響亂一重弦庾信詩尚聞香閣梵謝偃詩逶迤度香閣)蓮舟
颺晚風(梁元帝詩蓮舟夾鶴氅畫舸覆油緹蕭子範詩蓮舟拂芰歸沈君攸曲蓮舟泛浪華又詩蓮舟)
(凌沙轉不碍孔德紹詩蓮舟泛錦磧極目眺江干范泰詩軒翼颺輕風崔湜詩曲渚颺輕風鮑照詩鱗鱗夕雲)
(起獵獵晚風遒)恭陪竹林宴(韻會陪厠也隨也增韻貳也伴也魏氏春秋嵇康寓居河内之山陽)
(縣與之遊者阮籍山濤向秀籍兄子咸王戎劉伶遊於竹林號為七賢沈佺期詩扈從行太液陪宴坐明光)
留醉與陶公(崔日用詩恩深答效淺留醉與宸暉晉書陶潛傳潛為彭澤令在縣公田悉令種秫)
(穀曰令吾嘗醉於酒足矣)
謝公亭(自注亭蓋謝朓范雲之所遊齊書謝朓傳隆昌初除秘書丞未拜仍轉中書郎)
(出為宣城太守一統志亭在寧國府城北)
謝公離别處(一統志亭即謝朓送零陵内史范雲處古詩上言長相思下言久離别李陵詩良時)
(不再至離别在須臾)風景每生愁(世說周顗與王導諸人登新亭嘆曰風景不殊舉目有江河之)
(異曹植釋愁文未知子愁每由生)客散青天月(盧照鄰詩客散同秋葉周髀天青黑為表丹黃)
(為裏張衡賦仰青天其如帶天謝莊月賦白露曖空素月流)山空碧水流(盧思道賦空山照秋月蕭)
(瑱詩澗水初流碧)池花春映日(梁元帝詩映日通風隠珠幔飄花拂葉度金池陳後主詩映日)
(花光動)窗竹夜鳴秋(謝朓思歸賦園桃春發窗竹夏涼又詩翛翛映窗竹又七夕賦素鐘登御)
(夷律鳴秋)今古一相接(關尹子其來無今其往無古謝靈運詩誰謂古今殊異代可同調杜預左)
(傳序考其時則相接)長歌懷舊遊(五經通義發聲而歌長言陸機詩長歌赴促節鮑照詩懷古復)
(懷今長懷無終極陸機詩念昔良遊于焉永歎何承天詩願言桑梓思舊遊)
御選唐詩卷十三
