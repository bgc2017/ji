欽定四庫全書
御選唐詩卷四
五言古
李白
與周剛清溪玉鏡潭宴别(原注潭在秋浦桃胡陂下余新名此潭一)
(統志池州府清溪源出洘溪山與石人嶺水合北流匯為玉鏡潭又東流經府門外復折)
(而北至清溪口入大江)
康樂上官去永嘉遊石門(宋書謝靈運封康樂公性奢豪車服鮮麗器物多改舊制)
(世共宗之咸稱謝康樂也出為永嘉太守肆意遊遨所至輒為詩遊名山志石門澗六處石門遡水上入兩山)
(兩邊石壁右邊石巖下臨澗水靈運登石門最高頂詩晨策尋絶壁夕息在山栖疏峰抗高館對嶺臨迴溪)
江亭有孤嶼(謝靈運登江中孤嶼詩江南倦遊覽江北曠周旋懷雜道轉迥尋異景不延亂流趨)
(正絶孤嶼媚中川雲日相輝映空水共澄鮮)千載跡猶存我來憩秋浦(一統志秋)
(浦在池州府城西南八十里長八十里闊三十里四時景色宛如瀟湘沿革志秋浦隋縣名池陽記秋浦帶郡)
(城南連驛道為舟楫之路)三入桃陂源千峰照積雪(九歌斲冰兮積雪劉歆遂初賦)
(漂積雪之皚皚兮涉凝露之隆霜陶潛詩袁安困積雪邈然不可千)萬壑盡啼猿(世說千巖競秀)
(萬壑爭流鮑照詩千巖盛積阻萬壑勢瀠洄水經注巴東三峽巫峽長猿啼三聲斷人腸謝靈運詩噭噭夜猿)
(啼)興與謝公合文因周子論埽厓去落葉(後漢書鄭太傅猶以烈風)
(埽彼枯葉陶潛詩空庭多落葉慨然知己秋丘遲詩檐際落黃葉)席月開清樽(陶弘景解官表)
(席月澗門横琴雲際劉苞詩清樽久不薦淹留遂待君)溪當大樓南(補注大樓山名一統志山)
(在池州府城南七十里)溪水正南奔迴作玉鏡潭澄明洗心䰟(梁元)
(帝詩月華似璧星如珮流影澄明玉堂内江淹詩何用苦心䰟)此中得佳境(陶潛詩此中有真意)
(晉書漸入佳境)可以絶囂喧(謝靈運王子晉讃王子愛清淨區中實囂喧)清夜方歸
來酣歌出平原(尚書酣歌于室左傳凡平原出水為大水上林賦馳丘陵上平原鮑照蕪城賦)
(瀰迤平原)别後經此地為余謝蘭蓀(楚詞蓀橈兮蘭旌注香草也舊唐書崔慎由傳)
(挺松筠之貞姿服蘭蓀之懿行)
望廬上瀑布水(釋慧遠廬山記山在尋陽南有匡裕先生者出殷周之際隠遯)
(潛居其下受道於仙人而共嶺時謂所止為仙人之廬而命焉其山大嶺凡七重圓基周)
(迴垂三五百里東南有香爐山其上氛氳若香烟西南石門前有雙闕壁立千餘仞而瀑)
(布流焉一統志廬山在九江府南二十五里山之陽為南康山之隂為九江)
西登香爐峯(廬山記山東南有香爐峯孤峯秀起游氣籠其上即棼藴若烟)南見瀑布
水挂流三百丈(廬山記瀑布水在黃龍西北數里水出山腹中挂流三四百丈飛湍出林表望)
(之如懸素水經注廬山北石門有雙石高竦其狀如門水導雙石中懸流飛瀑望之連天若曳飛練於天中矣)
噴壑數十里歘如飛電來(江總驄馬驅樂府萬里朝飛電論功易走丸)隠若
白虹起(禮記君子比德于玉氣如白虹天也)初驚河漢落(古詩河漢清且淺相去復幾許)
半灑雲天裏(莊子黃帝得之以登雲天謝靈運詩岱宗秀維岳崔崒刺雲天)仰觀勢轉
雄壯哉造化功(賈誼賦天地為爐兮造化為工)海風吹不斷(淮南子天下之物莫)
(柔於水斬之不斷焚之不然)江月照還空(何遜宿南浦詩違鄉已信次江月初三五)空中
亂潨射(廣韻潨水會也)左右洗青壁(晉書宋纖傳丹崖百丈青壁千尋梁簡文帝箏賦依)
(青壁而懷芳)飛珠散輕霞(謝莊詩夕天霽晚氣輕霞澄暮雲謝瞻詩輕霞冠秋日迅商薄晴空)
流沫拂穹石(莊子孔子觀於吕梁懸水三千仞流沫四十里司馬相如上林賦赴隘陿之口觸穹)
(石激堆埼)而我樂名山(書所過名山大川史記自殽以東名山五自華以西名山七)對之
心益閒(孫綽遊天台山賦遊覽既周體靜心閒)無論潄瓊液(郭璞蜂賦吮瓊液於懸峯)
(吸頳津於晨景)且得洗塵顔但諧宿所好(陶潛詩詩書敦宿好林園無俗情)永
願辭人間(史記留侯世家願棄人間事欲從赤松子遊耳高士傳宗測少靜退不樂人間遂往廬山)
(止祖舊宅)
遊太山(唐書地理志兖州魯郡乾封縣有泰山一統志太山在泰安州北五里即東岳)
(岱宗也其山屈曲盤道至絶頂高四十餘里)
四月上太山石屏御道開(本集自注天寶元年四月從故御道上太山孫綽遊天台)
(賦踐莓苔之滑石搏壁立之翠屏虞茂詩金溝低御道虞世南詩油雲隂御道)六龍過萬壑(易時)
(乘六龍以御天漢官儀天子法駕所乘曰金根車駕六龍以御天下晉書顧愷之傳萬壑爭流鮑照詩萬壑勢)
(縈迴)澗谷隨縈迴(爾雅山夾水曰澗水注溪曰谷水經注太山中溪水東南流逕東天門下出下)
(谷東流古者帝王升封處憩此水水上往往有石竅存焉蓋古設舍所跨處也一統志太山下有東中西三谿)
馬跡遶碧峯(江淹賦刻劃崷崪兮山雲而碧峯)于今滿青苔(淮南子谷之汙生以)
(青苔江淹賦嗟青苔之依依兮無色類而可方游名山志緣崖而上悉青苔無别草木)飛流灑絶
巘(孫綽遊天台賦瀑布飛流以界道謝靈運賦泉飛流以瀉空詩陟則在巘注小山别於大山也唐太宗小)
(山賦參差絶巘威紆短逕)水急松聲哀(蕭慤詩泉鳴知水急泰山記小天門有秦時五大夫松宋)
(玉高唐賦不見其底虛聞松聲鮑照詩複澗隠松聲)北眺㟧嶂竒(西都賦北眺五陵鮑照詩合沓)
(崿嶂雲)傾崖向東摧(水經注空岫隂深邃澗闇密傾崖上合恒有落勢)洞門閉石
扇(泰山記泰山西巖為仙人石門茅君内傳岱宗之洞周迴三千里名曰三宫空洞之天謝靈運詩石閭何)
(晻靄明堂祕靈篇江總文平臺累陟石扇暫履)地底興雲雷(易雷出地奮公羊傳觸石而出膚寸)
(而合不崇朝而遍雨乎天下者其泰山之雲乎)登高望蓬瀛(泰山記泰山東南巖有日觀者雞一)
(鳴時見日始出有秦觀者望見長安吳觀者望見會稽周觀者望見鎬阮籍詩登高望九州劉孝綽詩無因追)
(羽翰及爾宴蓬瀛唐太宗小山賦想蓬瀛兮靡覿望崑閬兮難期)想像金銀臺(曹植賦遺情想)
(像史記封禪書蓬萊方丈瀛洲此三神山者諸仙人存焉郭璞遊仙詩吞舟涌海底高浪駕蓬萊神仙排雲出)
(但見金銀臺)天門一長嘯(漢官儀泰山東上七十里至天門泰山記泰山盤道屈曲而上凡五)
(十餘盤經小天門大天門仰視天門如從穴中窺天窗一統志泰山有東西二天門後漢書向栩傳栩少為書)
(生不好言語而好長嘯成公綏嘯賦邈跨俗而遺身乃慷慨而長嘯)萬里清風來(成公綏嘯賦飄)
(遊雲於太清集長風乎萬里左思詩長嘯激清風)玉女四五人(漢武内傳帝閒居承華殿見一)
(女子曰我墉宫玉女王子登也至七月七日王母暫來言訖不知所在神異經東荒中有大石室東王公居之)
(常與玉女共投壺王延夀魯靈光殿賦神仙岳岳於棟間玉女窺窗而下視一統志泰山巔有玉女池)飄
颻下九垓(淮南子吾與汗漫期於九垓之外司馬相如封禪文上暢九垓下泝八埏郭璞詩飄颻戲)
(九垓)含笑引素手(齊武帝詩含笑一轉私自憐古詩纖纖出素手)遺我流霞杯(司馬)
(相如大人賦呼吸沆瀣飱朝霞揚雄甘泉賦噏清雲之流霞論衡河東項曼斯好道曰有數仙人飲我流霞一)
(杯數月不飢吳均七夕詩神仙定不及寧用流霞杯)稽首再拜之自愧非仙才(漢武)
(内傳西王母曰劉徹好道然形慢神穢雖當語之以至道殆恐非仙才也)曠然小宇宙(養生論曠)
(然無憂思孟子登泰山而小天下後漢書仲長統傳可以凌霄漢出宇宙之外矣)棄世何悠哉
(莊子夫欲免為形者莫如棄世棄世則無累成公綏嘯賦傲世忘榮絶棄人事謝朓詩耳目暫無擾懷古何悠)
(哉於按李白詩意以仙才自負俯視人間昔賀知章見白長安解金龜換酒謂白曰子謫仙人也世遂以謫)
(仙稱之此詩託興與郭璞遊仙諸詩同指而風格過之雖其淪落之餘不無感慨襟期浩然可想見其生平也)
二
平明登日觀(史記留侯世家老父謂良曰孺子可教矣後五日平明與我會此水經注太山東南)
(山頂名曰日觀峯雞一鳴時日始欲出長三丈許)舉手開雲關(王勃詩晨征犯烟磴夕憩在雲)
(關)精神四飛揚(莊子精神四達上際於天下蟠於地又齋戒疏瀹而心澡雪而精神詩載飛載)
(揚漢高帝大風歌大風起兮雲飛揚)如出天地間(易以言乎天地之間則備矣)黃河從
西來(水經河水東入塞過敦煌酒泉張掖郡南又東過隴西)窈窕入遠山(曹植飛龍篇晨)
(遊太山雲霧窈窕謝朓詩仄徑既窈窕環洲亦玲瓏)憑崖攬八極(謝靈運山居賦高居唐而胥宇)
(臺依崖而穴墀鮑照詩凌崖採三露攀鴻戲五烟謝朓詩凌崖必千仞尋蹊將萬轉列子至人揮斥八極神氣)
(不變淮南子八紘之外乃有八極陸機文賦精騖八極心遊萬仞)目盡長空閑(唐太宗詩目盡)
(結長空)偶然值青童(真詰茅山天市壇昔東海青童君曾乘獨輪飛飇之車按行此山)綠
髮雙雲鬟(神仙傳麻姑是好女子年十八九許於頂中作髻餘髮垂至腰)笑我晚學仙
(神仙傳漢武遣使者行河東忽見一女子笞一老翁俛首跪受杖使者怪問之女曰此翁乃妾之子也昔吾舅)
(氏伯山甫以神藥教妾妾教子服之不肯今遂衰老行不及妾故杖之隋書王貞傳仰而不至方見學仙之遠)
蹉跎凋朱顔(楚詞驥垂兩耳中坂蹉跎阮籍詩娛樂未及終白日忽蹉跎楚詞美人既醉朱顔酡)
(鮑照詩暉暉朱顔酡紛紛織女梭王康琚詩凝霜凋朱顔)躊躇忽不見(詩愛而不見搔首躊躇)
浩蕩難追攀(楚詞怨靈修兮浩蕩又心飛揚兮浩蕩王粲詩朋友相追攀)
三
日觀東北傾(尸子泰山上有三峯東曰日觀雞鳴時見日出西曰秦觀可望長安始皇登此西望)
(故名又西曰越觀可望會稽一名月觀以與日觀相對南史沈烱傳烱嘗獨行經漢武通天臺為表奏曰射之)
(罘於海浦禮日觀而稱功顔延之詩玄天高北列日觀臨東溟楚詞天問康回憑怒地何故以東南傾注康回)
(共工名淮南子共工之力觸不周之山使地東南傾陸機詩招搖西北指天漢東南傾)兩崖夾雙
石海水落眼前(古樂府枯桑知天風海水知天寒梁簡文帝怨歌行秋風吹海水寒霜依玉除)
(何遜七召望雲氣而款關候海水而重譯庾信齊王進赤雀表海水無波天星不動)天光搖空碧
(左傳有山之材而照之以天光張衡東京賦登天光於扶桑傅休奕詩枝燈若火樹庭燎繼天光江淹水上神)
(女賦野田田而虛翠水湛湛而空碧)千峯爭攅聚(孔稚圭北山移文列壑爭譏攅峯竦誚謝靈運)
(浮雲讃俄巳就飛散豈得復攅聚)萬壑絶凌歴(晉書顧愷之傳愷之至荆州人問以會稽山水)
(之狀愷之云千巖競秀萬壑爭流鮑照登廬山詩千巖盛阻積萬壑勢迴縈江淹詩萬壑共馳騖百谷爭往來)
緬彼鶴上仙(家語緬然長思出于四門周章遠望廣韻緬彌兖切遠也水經注幽烟冥緬非生人)
(所安支遁詩晞陽熙春圃悠緬歎時往陶潛感士不遇賦蒼冥遐緬人事無巳列仙傳王子晉好吹笙作鳳鳴)
(游伊雒間道士浮丘公接上嵩山二十餘年後來於山上告桓良曰告我家七月七日待我緱氏山頭果乘白)
(鶴駐山顛望之不得到舉手謝時人而去)去無雲中跡(神仙傳雞鳴天上犬吠雲中)長松
入雲漢(穆天子傳天子升長松之隥戰國策荆有長松文梓孫綽賦蔭落落之長松薛道衡詩簷隂翻)
(細柳澗影落長松晉書皇甫謐傳時清道真可以冲邁此真吾生濯髮雲漢鴻漸之秋也)遠望不盈
尺(楚詞遠望兮芊眠晉書羊祜傳嘗謂從事鄒湛等曰自有宇宙便有此山由來賢達勝士登此遠望如我)
(與卿者多矣雪賦盈尺則呈瑞於豐年李善文選序周巡綿嶠品盈尺之珍楚望長瀾搜徑寸之寶)山花
異人間(徐陵山齋詩山花臨舞席水影照歌牀庾信隠士詩野鳥繁絃轉山花燄火然又五張寺經蔵)
(碑皮紙骨筆木葉山花象負之所未勝龍蔵之所不盡史記留侯曰願棄人間事從赤松子遊高士傳宗測少)
(靜退不樂人間遂往廬山止祖舊宅)五月雪中白(爾雅五月為臯禮月令是月也日長至半夏生)
(木槿榮鮑照詩隂崖積夏雪陽谷散秋榮江總詩梅花色白雪中明庾信咏園花詩自紅無假染真白不須粧)
(王勃詩桂密巖花白)終當遇安期(漢書郊祀志李少君曰臣嘗遊海上見安期生安期生食臣棗)
(大如爪安期生仙者通蓬萊中合則見不合則隠郭璞詩安期煉五石)於此鍊玉液(漢武内傳)
(上藥有風實雲子玉液金漿洞簫賦朝露清泠而隕其側兮玉液浸潤而承其根江淹詩道人讀丹經方士鍊)
(玉液)
奉陪商州裴使君遊石娥溪(李白自注時欲東遊遂有此贈一統)
(志西安府商縣唐初為商州天寶初為上洛郡乾元初復為商州屬關内道按石娥溪)
(一名仙娥溪商州志仙娥峯丹青斑駁天然圖畫唐人名峯下水曰仙娥溪名勝志仙娥)
(峯洞壑幽邃李白嘗遊焉有横天聳翠壁噴壑鳴紅泉之句)
裴公有仙標拔俗數千丈(後漢書仲長統傳至人能變達士拔俗孔稚圭北山移文)
(耿介拔俗之標世說庾子嵩目和嶠森森如千丈松)澹蕩滄洲雲(鮑照詩春風淡蕩俠思多揚雄)
(激靈賦世有黃公起於滄洲怡神養性與道浮游南史張充傳飛竿釣渚濯足滄洲)飄颻紫霞想
(趙景真與嵇茂齊書飄颻遠遊之士託身無人之鄉黃庭内景經上清紫霞虛皇前注紫霞宫一名紫瓊宫陸)
(機詩輕舉凌紫霞)剖竹商洛間(晉書良吏傳論建旟剖竹漢書地理志弘農郡縣商上洛班固)
(西都賦商洛緣其隈鄠杜濱其足注商洛山名括地志商州東八十里商洛縣古之商國卨所封也)政成
心巳閒(詩豳風疏述其政教之成則為豳頌)蕭條出世表(楚辭山蕭條而無獸兮野寂寞)
(其無人陸機列仙賦夫何列仙玄妙超攝生乎世表)冥寂閉玄關(郭璞詩中有冥寂士顔延之詩)
(劉伶善閉關王屮頭陀寺碑玄關幽鍵感而遂通)我來屬芳節解榻時相悦(後漢)
(書徐穉傳陳蕃為穉特設一榻去則懸之宋之問詩一朝逢解榻累日共銜杯禮記相說以解按說與悦同)
褰帷對雲峯(後漢書賈琮傳為冀州傳車垂赤帷裳琮曰刺史當遠視廣聽何垂帷裳以自掩乎)
(命褰之江淹詩平明登雲峯杳與廬霍絶)揚袂指松雪(曹植酒賦或揚袂屢舞或拍劍清歌顔延)
(之詩山明望松雪)暫出東城邊(史記項羽紀項王乃復引兵而東至東城乃有二十八騎)遂
遊西巖前(南史雷次宗傳徵詣郡為築室於雞籠山西巖下謂之招隠館)横天聳翠壁
(梁簡文帝烏栖曲北斗横天月將落江總貞女峽賦聳翠壁以臨危)噴壑鳴紅泉(謝靈運山居賦)
(訪鍾乳於洞穴訊丹砂於紅泉)尋幽殊未歇(左傳得臣猶在憂未歇也)愛此春光發
(沈約詩春光發隴首)溪旁饒名花石上有好月命駕歸去來(世說東平)
(吕安服嵇康高致每一相思千里命駕陶潛歸去來辭歸去來兮田園將蕪胡不歸)露華生翠苔
(王儉春夕詩露華方照歲雲彩復經春說文苔蘚也在垣曰垣衣在屋曰苔邪)淹留惜將晚(楚辭)
(攀桂枝兮聊淹留)復聽青猿哀青猿斷人腸(荆州記巴東三峽歌云猿啼三聲斷)
(人腸)遊子思故鄉(漢書高帝紀謂沛父兄曰遊子悲故鄉魏文帝詩綿綿思故鄉)明發首
東路(詩明發不寐有懷二人疏夜地闇至旦而明明地開發故謂之明發也漢書韓信傳北首燕路注首)
(趣向也式究切顔延之詩振策睠東路傾側不及羣)此歡焉可忘
宿巫山下(漢書註巫山在南郡巫縣西南方輿勝覽巫峽杜宇所鑿以通江水紀要)
(在巫山縣南三十里蜀人謂之東峽以在蜀境東也)
昨夜巫山下(盛弘之荆州記西峽巫峽歸峽七百里中兩岸連山略無闕處重巖疊嶂隠天蔽日)
(自非亭午夜分不見日月也入蜀記巫山峯巒上入霄漢山脚直插江中十二峯不可悉見所見八九峯惟神)
(女峯最纖麗竒峭宜為仙真所托凝真觀後山半有石壇平曠傳是禹見神女授符書於此詩在南山之下)
猿聲夢裏長(水經注三峽每晴初霜旦林寒澗肅有高猿長嘯屬引淒異空岫傳響故漁者歌曰)
(巴東三峽巫峽長猿鳴三聲淚沾裳庾信枯樹賦對月峽而吟猿入蜀記祝史云每八月十五夜月明時有絲)
(竹之音往來峯頂山猿皆鳴逹旦)桃花飛綠水三月下瞿塘(詩桃之夭夭灼灼其)
(華禮記仲春之月桃始華漢書溝洫志河決而桃華水洋溢註三月水漲也荆州記巫峽當冬春之間則素湍)
(綠潭迴清倒影張正見樂府櫂折桃花水颿横竹箭流水經注峽中有瞿塘黃龕二灘泝沿所忌圖經瞿塘峽)
(在䕫州東一里舊名西陵峽瞿塘乃三峽之門峽口有灧澦堆古樂府灧澦大如馬瞿塘不可下方輿紀要在)
(䕫府東八里兩崖對峙中貫一江)雨色風吹去(宋之問詩雨色搖丹嶂宋玉高唐賦序巫山之)
(女曰旦為朝雲暮為行雨朝朝暮暮陽臺之下又湫兮如風淒兮如雨風止雨霽雲無處所)南行拂
楚王(詩悠悠南行襄陽耆舊傳赤帝女曰瑤姬未行而卒葬于巫山楚懷王遊高唐夢與神遇遂為置觀)
(號曰朝雲高唐賦序楚襄王與宋玉遊于雲夢之臺玉曰昔者先王嘗遊高唐怠而晝寝夢見一婦人曰妾巫)
(山之女也為高唐之客聞君遊高唐願薦枕席王因幸之註雲夢楚藪也在南郡華容縣九域志大仙廟巫山)
(神女祠也)高丘懷宋玉(高唐賦序妾在巫山之陽高丘之阻史記屈原傳楚有宋玉景荖之徒皆)
(好辭而以賦見稱王逸楚詞註宋玉郢人屈原弟子為楚大夫)訪古一霑裳(江淹詩常慕先達槩)
(觀古論得失漢鐃歌臨水遠望泣下霑衣梁元帝詩寒夜猿聲徹遊子淚沾裳)
經下邳圯橋懷張子房(一統志邳州在淮安府城西北四百五十里秦)
(置下邳縣圯橋在城東南隅漢書張良嘗遊下邳圯上有一老父直墮其履圯下顧謂良)
(曰孺子下取履良愕然欲歐之為其老乃彊忍下取履因跪進父以足受之笑而去復還)
(曰孺子可教矣後五日平明與我期此良曰諾五日平明良往父巳先在怒曰與老人期)
(後何也去後五日蚤會五日雞鳴往父又先在復怒曰後何也去後五日復早來五日良)
(夜未半往有頃父亦來喜曰當如是出一編書曰讀是則為王者師後十年興十三年孺)
(子見我濟北穀城山下黃石即我巳遂去不見)
子房未虎嘯破産不為家(王襃聖主得賢臣頌虎嘯而谷風冽漢書良家僮三百人)
(弟死不葬悉以家財求客刺秦王為韓報仇以五世相韓故)滄海得壯士椎秦博浪
沙(漢書良嘗學禮淮陽東見倉海君得力士為鐵椎重百二十斤秦皇帝東遊至博浪沙中良與客狙擊秦)
(皇帝誤中副車秦皇帝大怒大索天下求賊甚急良乃更名姓亡匿下邳師古注倉海君當世賢者之號又博)
(浪沙河南陽武南地名浪舊作狼)報韓雖不成天地皆震動(漢書良曰家世相韓)
(及韓滅不愛萬金之資為韓報仇彊秦天下震動)潛匿遊下邳豈曰非智勇(史記)
(運籌帷幄之中制勝於無形子房謀計其事無智名無勇功漢書贊聞張良之智勇以為其貌魁梧竒偉反若)
(婦人女子)我來圯橋上懷古欽英風(北山移文張英風於海甸)唯見碧流
水曾無黃石公歎息此人去蕭條徐泗空(一統志泗水出山東泗水)
(縣南流過沛縣至徐州城東北合沛水入淮)
待酒不至
玉壺繫青絲(辛延年詩就我求清酒絲繩提玉壺鮑照詩清如玉壺冰直如朱絲繩)沽酒
來何遲(史記滑稽傳武帝徵北海太守詣行在所有文學卒史王先生者自請與太守俱至宫下待詔)
(宫府門王先生徒懷錢沽酒與衞卒僕射飲日醉不視其太守禮記夫子曰賜爾來何遲也)山花向
我笑(徐陵詩山花臨舞席水影照歌牀庾信詩野鳥繁絃轉山花焰火然詩顧我則笑沈攸之詩花笑鶯)
(歌詠)正好銜杯時(劉伶酒德頌捧甖承槽銜杯潄醪)晚酌東山下流鶯復
在兹春風與客醉(魏志徐邈傳時科禁酒而邈私飲至於沈醉校事趙達問以曹事邈曰中)
(聖人達白之太祖太祖甚怒度遼將軍鮮于輔進曰平日醉客謂酒清者為聖人濁者為賢人邈性修慎偶醉)
(言耳王績詩春來日漸長醉客喜年光)今日仍相宜
望月有懷
清泉映疎松(水經注寒松上蔭清泉下注虞騫詩疎松含白水)不知幾千古(嵩高)
(山記嵩嶽有大松或千歲百歲傅玄詩世有千年松)寒月搖清波(魏文帝詩俯視清水波仰看明)
(月光)流光入窗戶(曹植詩明月照高樓流光正徘徊沈約月詩方暉竟戶入圓影隙中來郭璞詩)
(風出窗戶裏)對此空長吟(楚辭立江介而長吟兮禰衡賦長吟遠慕哀鳴感類)思君意
何深(古詩思君令人老歲月忽巳晚漢書陸賈傳陳平常燕居深念賈往不請直入坐陳平方念不見賈)
(賈曰念何深也陸機詩離思一何深)無因見安道興盡愁人心(晉書王徽之傳常居)
(山隂夜雪初霽月色清朗忽憶戴逵在剡夜乘小船詣之造門不前而反人問其故曰本乘興而來興盡而反)
(何必見安道耶梁簡文帝詩裁紅點翠愁人心庾肩吾詩樓上徘徊月窗中愁思人)
落日憶山中
雨後烟景綠(江淹惜晚春詩烟景抱空意蘅杜綴幽心)晴天散餘霞(謝朓詩餘霞散)
(成綺澄江淨如練)東風隨春歸(禮記東風解凍爾雅東風曰谷風古詩四顧何茫茫東風搖百)
(草)發我枝上花(宗懍詩鶯嗚一兩轉花發數重開張正見詩花影發新枝)花落時欲
暮(前溪歌花落逐水去何當順流還梁元帝詩獨念春花落還似昔春時詩曰歸曰歸歲亦暮止鮑照詩紅)
(顔零落歲將暮寒光宛轉時欲沈)見此令人嗟(崔融瓦松賦彼懷寶而遇賞此不材而見嗟)
願遊名山去(禮記名山大澤不以封史記孟子荀卿傳鄒衍作書十餘萬言先列中國名山大川)
(水土所殖物類所珍又報任安書蔵之名山傳之其人)學道飛丹砂(李陽冰太白詩序天子知)
(其不可留賜金歸之遂請北海高天師授道籙於齊州紫極宫劉全白李翰林碣志尚道術謂神仙可致史記)
(封禪書李少君言祀竈則致物致物則丹砂可化為黃金左思蜀都賦丹砂赩熾出其坂蜜房郁毓被其阜梁)
(武帝樂府但使丹砂就能令億萬年)
春日獨酌
東風扇淑氣(禮記東風解凍南史宋衡陽王義季傳陽和扇氣播厥之始陸機詩蕙草饒淑氣)
水木榮春暉(水經注目對魚鳥水木明瑟謝混遊西池詩景仄鳴禽集水木湛清華謝朓杜若賦)
(憑瑤圃而宣游臨水木而延佇陸機詩萍以春暉江總詩二月春暉暉雙燕理毛衣)白日照綠草
(班固答賓戲守窔奥之熒燭未仰天庭而覩白日古詩浮雲蔽白日遊子不顧返鮑照詩春吹回白日霜高落)
(塞鴻謝朓高齋視事詩餘雪映青山寒霧開白日梁昭明太子七契夾鐘之節春景依遲碧樹初蕊綠草含滋)
(徐陵與王僧辨書闢綠草於應門開青槐於武庫江總詩乍惬南階悲綠草誰堪東陌怨黃金)落花散
且飛(庾信馬射賦落花與芝蓋同飛楊柳共春旗一色梁簡文帝詩偏使紅花散飄揚落眼前劉楨詩芙)
(蓉散其花菡萏溢金塘梁簡文帝箏賦玩飛花之度窗看春風之入柳)孤雲還空山(陶潛咏貧)
(士詩萬族各有托孤雲獨無依)衆鳥各已歸(晉書穆帝紀升平四年鳳凰復見豐城衆鳥隨之淮)
(南子赤肉懸則烏鵲集鷹隼鷙則衆鳥散陶潛詩衆鳥欣有託吾亦愛吾廬謝朓詩日出衆鳥散山暝孤猿吟)
(楚辭因歸鳥而致辭兮羌迅高而難當曹植詩歸鳥赴喬林翩翩厲羽翼劉琨詩浮雲為我結歸鳥為我旋)
彼物皆有託(陸機詩女蘿亦有托蔓葛亦有尋何邵詩吉士懷貞心悟物思有託)吾生獨
無依(莊子養生主吾生也有涯而知也無涯西都賦排飛闥而上出若遊目於天表似無依而洋洋曹植)
(愁思賦原野蕭條兮烟無依)對此石上月(張正見樂府看花憶塞草對月想邊秋)長醉
歌芳菲(傅毅舞賦禮有三爵之制頌有醉歸之歌楚辭芳菲菲其彌章庾肩吾詩佳期竟不歸春日生)
(芳菲)
二
我有紫霞想(陸機詩輕舉乘紫霞)緬懷滄洲間(陶潛扇上畫贊緬懷千載托契孤遊)
(虞世基詩緬懷古人節思酬明主恩謝朓詩既歡懷禄情復協滄洲趣)思對一壺酒(北齊書李)
(元忠傳孫騰司馬子如嘗共詣元忠見其坐樹下擁被對壺庾信答王司空餉酒詩開君一壺酒細酌對春風)
澹然萬事閒(淮南子澹然無欲而民自樸禮記百官得其宜萬事得其理史記律書六律為萬事)
(根本)横琴倚高松(陶弘景表席月澗門横琴雲際庾信詩定知歡未足横琴坐石根張華賦慕隴)
(坻之高松顔延之詩惜無丘園秀景行彼高松)把酒望遠山(世說畢卓嘗謂人曰左手持蟹螯右)
(手持酒杯拍浮酒船中便足了一生矣西京雜記卓文君眉色如望遠山陳子昂詩惟見遠山青)長空
去鳥沒(唐太宗詩夕霧結長空張九齡詩歸雲納前嶺去鳥投遙邨)落日孤雲還(謝靈)
(運撰征賦望新晴於落日起明光於躋月隋煬帝白紵歌菱潭落日雙鳬舫江淹詩孤雲出北山宿烏驚東林)
(又雨絶無還雲)但恐光景晚(漢書武帝紀詔曰朕郊祀上帝見羣鶴留止薦於泰畤光景並見)
宿昔成秋顔(沈約詩宿昔減容顔王康琚詩凝霜凋朱顔)
月下獨酌
花間一壺酒(徐悱妻答外詩鳴鸝葉中舞戲蝶花間驚足南史梁世子方等傳嘗著論曰一壺之酒)
(以養性一簞之食足以怡形)獨酌無相親(陶潛歸去來辭引壺觴以自酌宋書顔延之傳身居)
(儉約不營財利布衣蔬食獨酌郊野當其為適旁若無人南史謝譓不妄交接門無雜賓有時獨酌曰入吾室)
(者但有清風禮記上下相親謂之仁)舉杯邀明月(梁簡文帝詩欲祛九秋恨聊舉十千杯謝莊月)
(賦隔千里兮共明月南史謝譓曰對我飲者惟當明月)對影成三人(列子黃帝書曰形動不生)
(形而生影後漢書崔駰傳抱影獨立與士不羣易有不速之客三人來)月既不解飲(晉書孫綽)
(傳嘗曰山濤吾所不解)影徒隨我身(說苑行非為影也而影隨之任昉詩形應影隨曩行今止)
(何遜詩齊兒敢為俗蜀物豈隨身)暫伴月將影行樂須及春(漢書楊惲傳人生行)
(樂耳須富貴何時夏侯湛春可樂賦春可樂兮樂東作之良時古詩行樂當及時謝萬春遊賦撫鳴琴而懷古)
(登修臺而樂春)我歌月徘徊(詩我歌且謠魏武帝短歌行對酒當歌謝靈運善哉行擊節當歌對)
(酒當酌曹植詩明月照高樓流光正徘徊)我舞影零亂(詩蹲蹲舞我唐太宗詩隔棟歌塵合分階)
(舞影連謝靈運詩清波時零亂)醒時同交歡(楚辭衆人皆醉我獨醒漢書陸賈傳謂陳平曰君何)
(不交歡太尉深相結)醉後各分散(北史崔瞻傳性好讀書酒後清言聞者莫不傾耳陶潛詩放歡)
(一遇既醉還休又人生無根蔕飄如陌上塵分散逐風轉此巳非常身謝靈運維摩經贊莫昵緣合時當視分)
(散日)永結無情遊(詩心如結兮晉書郭文曰思由憶生不憶故無情庾杲之與劉虯書夫山水無)
(情應之以會愛閑在我)相期邈雲漢(江淹别賦至如一去絶國詎相見期詩倬彼雲漢為章于)
(天張衡西京賦左牽牛而右織女似雲漢之無涯)
聽蜀僧濬彈琴
蜀僧抱綠綺(梁元帝纂要古琴名有綠綺司馬相如琴傅休奕琴譜序蔡邕有綠綺琴天下之名)
(器也江總詩可憐嶧陽木裁為綠綺琴嵇康書抱琴行吟)西下峨嵋峯(一統志峩嵋山在四川嘉)
(定州峩嵋縣南有大峩中峩小峩三山相連是為三峩)為我一揮手(沈烱詩為我彈清琴嵇康)
(琴賦伯牙揮手鍾期聽聲)如聽萬壑松(纂要古琴曲有河間雜歌二十一章其一曰風入松江淹)
(詩萬壑共馳霧百谷爭往來)客心洗流水(到溉詠琴詩寄語調絃者客子心易驚吕氏春秋伯)
(牙方鼔琴志在流水鍾子期曰善哉湯湯乎若江河嵇康琴賦狀若崇山又象流波)餘響入霜鐘
(陸瑜琴賦識竒響於餘烟山海經豐山有九鐘是知霜鳴郭璞曰霜降則鐘鳴故言知也纂要齊桓公琴名號)
(鐘)不覺碧山暮(梁簡文帝賦遠山碧暮水紅劉希夷夏彈琴詩碧山崒岑寂素絲何清幽)秋
雲暗幾重(柳惲詩隴首秋雲飛王儉賦下流雲而自重)
金陵聽韓侍御吹笛(一統志應天府禹貢揚州之域戰國屬楚楚威王初)
(置金陵邑因其地有王氣埋金以鎮之故名晉置江寧縣唐武德中改曰歸化尋改曰金)
(陵)
韓公吹玉笛(風俗通笛滌也所以滌邪穢納之雅正也西京雜記秦咸陽宫有玉笛長二尺三寸)
(六孔吹之則見山林車馬隠隠鱗次息亦不見名曰昭華之琯)倜儻流英音(史記魯仲連傳好竒)
(偉倜儻之畫策馮衍顯志賦既倜儻而高引兮願觀其從容)風吹繞鍾山(南史雷次宗傳徵詣)
(都為之築室於鍾山西巖下孔稚圭北山移文鍾山之英草堂之靈一統志鍾山在府東北周迴六十里吳大)
(帝為蔣子文立廟因改蔣山輿地志古曰金陵山一名北山齊周顒隠此其山磅礴竒秀比諸山特高)萬
壑皆龍吟(晉書顧愷之傳愷之至荆州人問以會稽山川之狀愷之云千巖競秀萬壑爭流鮑照登)
(廬山詩萬壑勢迴縈馬融長笛賦龍吟水中不見已截竹吹之聲相似周弘讓賦長笛吐清氣詩商聲傳後出)
(龍吟鬱前吐)王子停鳳管(列仙傳王子喬好吹笙作鸞鳳鳴沈約詩沃若動龍驂參差凝鳳管)
師襄掩瑤琴(家語孔子學琴於師襄子襄子曰吾雖擊磬以為官然能于琴鮑照詩明鏡塵匣中)
(瑤琴生網羅)餘韻度江去(王獻之桃葉歌桃葉復桃葉渡江不用楫)天涯安得尋
(古詩相去萬餘里各在天一涯)
贈黃山胡公求白鷴(元和志黃山在太平縣西南四十里上有泉水泉側)
(多黃連一統志黃山在徽州府城西北一百二十里世傳黃帝常與容成子浮丘公合丹)
(於此禽經白鷴似山雞而色白張衡西京賦招白鷴下雙鵠)
請以雙白璧(史記虞卿傳趙王賜白璧一雙鮑照詩羞當白璧貺)買君雙白鷴(西京)
(雜記閩越王獻高帝白鷴黑鷴各一雙)白鷴白如錦(世說曹毘才如白地光明錦)白雪
恥容顔(宋玉賦肌如白雪江淹詩白雪凝瓊貌)照影玉潭裏(江淹詩何時秋海上照影)
(弄長川虞騫詩泠泠玉潭水)刷毛琪樹間(梁元帝賦刷其羽毛梁簡文帝鳬詩刷羽向沙洲海)
(内西經有文玉玗琪樹孫綽天台賦琪樹璀璨而垂珠)夜棲寒月靜(嵇康鴛鴦詩朝翔素瀨夕)
(栖靈洲謝靈運詩鳥鳴識夜棲沈約詩月華臨靜夜)朝步落花閑(盧思道孤鴻賦晨沐清露安趾)
(徐步鍾嶸詩評落花依草禽經白鷴行止閒暇)我願得此鳥(淮南子一目之羅不可以得鳥)翫
之坐碧山(列子海上人有好鷗鳥者每旦從鷗鳥遊其父曰汝取來吾翫之梁簡文帝賦遠山碧暮)
(水紅)胡公能輟贈籠寄野人還(晉書王羲之傳山隂道士好養鵝羲之求之道士云)
(為寫道德經當舉羣相贈羲之寫畢籠鵝而歸)
御選唐詩卷四
