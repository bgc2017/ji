欽定四庫全書
御選唐詩卷十七
七言律
中宗皇帝
立春日遊苑迎春(禮記某日立春盛德在木後漢書禮儀志立春之日夜漏)
(未盡五刻京都百官皆衣青衣施土牛耕人於門外以示兆民離錄太極宫北冇内苑有)
(禁苑宫居都城之北内苑又居宫北禁苑又居内苑之北也禮記立春之日天子親帥三)
(公九卿諸侯大夫以迎春於東郊)
神臯福地三秦邑(張衡西京賦爾乃廣衍沃野厥田上上實惟地之奥區神臯注自古以雍)
(州積高神明之隩故立畤郊上帝諸神祠皆聚之臯局也謂神明之界局也張正見神仙篇神岳吹笙遥謝手)
(當知福地有仙才盧思道詩大川開寶匣福地下金繩史記高帝紀項羽三分關中立秦三將章邯為雍王司)
(馬欣為塞王董翳為翟王又淮隂侯傳大王舉而東三秦可傳檄而定也)玉臺金闕九仙家
(漢書郊祀歌遊閶闔觀玉臺注玉臺上帝之所居陶弘景水仙歌迎九位於金闕謁三素於玉清張正見神仙)
(篇金闕銀宫相向開列仙傳涓子著天人經四十八篇隠宕山能致風雨受伯陽九仙法沈約詩眷言採三秀)
(徘徊望九仙十洲記生洲在東海丑寅之間上有仙家數萬)寒光猶戀甘泉樹(鮑照詩寒)
(光宛轉時欲沈史記樂書漢家嘗以正月上辛祠太乙甘泉漢書文帝紀三年五月上幸甘泉注本秦林光宫)
(又揚雄傳上方郊祀甘泉泰畤后土以求繼嗣正月從上甘泉還奏甘泉賦以風左思三都賦序揚雄賦甘泉)
(而陳玉樹青蔥)淑氣偏臨建始花(陸機詩蕙草饒淑氣魏志武帝紀注帝自漢中至洛陽起)
(建始殿庾信詩建始移交讓徽音種合昏又枯樹賦開花建始之殿落實睢陽之園)䌽蝶黃鶯未
歌舞(六朝錄劉子卿居廬山有五綵雙蝶來遊花上其大如燕詩黃鳥于飛陸機詩疏今謂之黃鶯黃鸝)
(也謝偃詩黃鶯始哢即嬌人古樂府花笑鶯歌舞梁簡文帝詩蝶颺縈空舞)梅香柳色已矜
誇(鮑照詩細葉發梅香晉子夜歌梅花落已盡柳花隨風散江總詩梅花柳色春難遍又二月梅爭柳顔氏)
(家訓孫楚矜誇凌上隋書李諤傳矜誇自大)迎春正啟流霞席(古三墳雲氣流霞揚雄甘)
(泉賦噏青雲之流霞兮飲若木之露英陳子良詩流霞席上滿迥雪掌中飛)暫囑曦輪勿遽
斜(廣韻曦日光也梁簡文帝文器冇水緣方見圓曦之影劉孝威詩秦雲猶變色魯日尚迴輪顔延之曲水)
(詩序情盤景遽歡洽日斜梁元帝詩西山晚日斜)
明皇帝
春日出苑遊矚(太子時作)
三陽麗景早芳辰(書洪範三曰木疏正月為春木位也三陽己生故三為木數晉白苧舞歌)
(鳴絃清歌及三陽李嶠詩三陽偏勝節謝朓侍宴曲水詩麗景則春儀方在震虞羲春郊詩景麗鳥和春劉孝)
(綽詩麗景花上鮮梁昭明太子啟東風拂地啟青陽之芳辰梁元帝纂要春曰青陽辰曰良辰嘉辰芳辰李嶠)
(立春日詩剪綵學芳辰)四序佳園物候新(沈約明堂登歌布德焉在四序將收北齊元會)
(大享歌四序氤氲三光昭晰蕭慤詩隨時四序合晉書山簡傳諸習氏荆土豪族有佳園池簡每出遊嬉多之)
(池上置酒輒醉名曰高陽池梁簡文帝晚春賦嗟時序之迴斡嘆物候之推移虞綽詩况當此春節物候驚田)
(里杜審言詩獨有宦遊人偏驚物侯新)梅花百樹障去路(白帖大庾嶺上梅花南枝已落)
(北枝方開梁簡文帝詩絶訝梅花晚爭來雪裏窺梁元帝詠梅詩梅含今春樹庾信詩細塵障路起何遜梅花)
(詩銜霜當路發)垂柳千條暗回津(梁元帝樂府巫山巫峽長垂柳復垂楊庾信行雨山銘横)
(藤礙路垂柳低人梁簡文帝春日想上林詩柳條恒著地王褒詩楊柳拂地數千條王瑳折楊柳枝影侵雲暗)
(謝偃詩參差濃葉暗桑津)鳥飛直為驚風葉(史記老子傳孔子曰鳥吾知其能飛丘遲詩巢)
(空初鳥飛韋鼎詩一鳥忽相驚庾信詩荷風驚宿鳥陳子良詩驚鳥屢飛恒失侣梁昭明大子啟風拂林而下)
(葉)魚沒都由怯岸人(莊子夢為魚而沒於淵梁簡文帝賦鱓魚遊而不沒庾信詩懸知岸)
(上人遥振江中鼓北魏咸陽王謠洛水湛湛彌岸長行人那得渡)惟願聖主南山夀(後漢)
(書第五倫傳每讀詔書常歎息曰此聖主也一見決矣楊惲報孫會宗書伏惟聖主之恩不可勝量王褒聖主)
(得賢臣頌遇明君遭聖主詩如南山之夀王融曲水詩序上陳景福之賜下獻南山之夀梁簡文帝南郊頌序)
(南山之夀無極七百之基永固張正見樂遊苑侍宴詩願薦南山夀明明奉萬年)何愁不賞萬
年春(詩天子萬年庾信詩有慶兆民同論年天子萬鶡冠子斗柄東指天下皆春唐高宗詩方期六合泰)
(共賞萬年春)
鄭愔(字文靖滄州人年十七進士擢第天后時為殿中侍御史貶宣州司戶既遷吏部侍郎)
人日侍宴大明宫(北史魏收傳初魏帝宴百僚問何故名人日收對曰正月)
(一日為雞二日為狗三日為猪四日為羊五日為牛六日為馬七日為人雍錄唐有三大)
(内太極宫在西名西内大明宫在東名東内别冇興慶宫號南内三内迭受朝而大明最)
(數)
瓊殿含光暎早輪(南史升紫霄之丹地排玉殿之金扉謝莊宋明堂歌璇庭寂玉殿虚晉書)
(皇甫謐傳泰液含光元氣混蒸秋興賦月朣朧以含光兮露凄清以凝冷王褒詩人傳陌上桑未曉已含光梁)
(簡文帝詩夜輪懸素魄朝光蕩碧空)玉鑾嚴蹕望初晨(離騷揚雲霓之晻靄兮鳴玉鸞之啾)
(啾劉義暴白馬賦揚玉鑾之玲瓏沈約詩玉鑾隠雲霧劉禕之詩帝圃疏金闕仙臺駐玉鑾後漢書楊秉傳王)
(者至尊出入冇常警蹕而行靜室而止唐書儀衛志天子升路太僕授轡黃門侍郎奏請發鑾駕動警蹕)池
開凍水仙宫麗(禮記冰凍消釋江總詩隴水凍無聲何遜詩㶑灧故池水蒼茫落日暉南康記)
(雩都縣冇君山大風雨後聞絃歌其山謂之仙宮武后詩望駕幸仙宫)樹發寒花禁苑新
(張協詩寒花發黃采秋草含綠滋張正見詩霜雁排空斷寒花暎日鮮西都賦西郊則有上囿禁苑林麓藪澤)
(西京賦上林禁苑跨谷彌阜唐太宗詩禁苑春暉麗花蹊綺樹粧)佳氣徘徊籠細網(後漢)
(書光武帝紀望氣者蘇伯阿為王莽使至南陽遥望見舂陵郭唶曰氣佳哉欝欝葱葱然宋書符瑞志徘徘徊)
(徊雍雍喈喈南都賦彈琴擫籥流風徘徊梁簡文帝與僧正教琉璃密室自可輕風難入龍鬚細網足使飛燕)
(不過)殘霙淅瀝染輕塵(謝靈運雪賦霰淅瀝而先集雪粉糅而遂多海賦輕塵不飛纖羅不)
(動李康遊山序若流電之過戶牖輕塵之棲弱草)良時荷澤皆迎勝(李陵詩良時不再至)
(顔延之詩良時為此别漢書劉向傳聖人即天地以耀物常無私於上均德澤於下協和萬邦黎民無怨曹植)
(對酒行含生蒙澤草木茂延又表沐浴聖澤潛潤德教)窮谷晞陽猶未春(左傳日在北陸)
(而藏冰西陸朝覿而出之其藏冰也深山窮谷固隂沍寒於是乎取之嵇康詩抗首潄朝露晞陽振羽儀支遁)
(詩晞陽熙春圃)
崔日用(滑州靈昌人進士舉大足元年為宗楚客稱薦擢新豐尉神龍中附楚客三思驟遷)
(兵部侍郎兼脩文館學士復預討韋庶人謀授黃門侍郎參知機務開元中拜吏部尚書終幷)
(州大都督長史)
奉和聖製春日幸望春宫應制(雍錄望春亭在禁苑東南高原)
(之上舊記多云望春宫其東正臨滻水也一統志望春宫在西安府城東一十里滻水西)
(岸)
東郊風物正薰馨(禮記立春之日天子親率三公九卿諸侯大夫以迎春於東郊陶潛斜川)
(詩序天氣澄和風物閒美蘇武詩芬馨良夜發隨風聞我堂)素滻鳬鷖戲綠汀(潘岳西征)
(賦南冇玄灞素滻湯井温谷盧思道詩今留素滻曲夏木已成隂駱賓王詩我住青門外家臨素滻濱一統志)
(滻水在西安府城東一十五里源出藍田縣詩鳬鷖在涇傳鳬水鳥也鷖鳬屬太平則萬物衆多張衡南都賦)
(汰瀺灂兮船容裔陽侯澆兮掩鳬鷖王勃春思賦春水春魚樂春汀春鴈舉)鳳閣斜通平樂
觀(謝靈運詩朝遊登鳳閣鮑照凌雲樓序鳳閣起於漢京唐書百官志光宅元年改中書省曰鳳閣漢書西)
(域傳烏孫元貴靡願復尚漢公主天子自臨平樂觀會外國君長大角觝設樂而遣之王褒從軍行講戎平樂)
(觀學戲羽林亭)龍旗直逼望春亭(詩龍旗十乘禮記龍旗九旒天子之旌也淮南子大路龍)
(旗羽蓋垂緌梁昭明太子七契鵠蓋龍旗初不關意一統志望春亭在滻水傍)光風搖動蘭英
紫(楚辭光風轉蕙汎崇蘭些注光風謂雨已日出而風草木皆有光也南史蕭子顯傳風動春朝王融詩薰)
(風動蘭月魏文帝賦隨回風以搖動兮吐芬氣之穆清又秋胡行俯折蘭英江淹青苔賦春禽悲兮蘭莖紫)
淑氣依遲柳色青(陸機詩蕙草饒淑氣沈約三日侍林光殿宴詩淑氣婉登晨劉孝綽詩迴)
(風飄淑氣落景煥新光唐太宗春日宴羣臣詩韶光開令序淑氣動芳年梁昭明太子七契夾鍾之節春景依)
(遲碧樹初蕊綠草含滋何遜詩輕烟滲柳色鮑照三日詩氣暄動思心柳青起春懷)渭浦明晨脩
禊事(徐陵傅大士碑巖溪藴德渭浦呈祥王勃九成宫頌大輅徜徉載飛熊於渭浦一統志渭河在西安)
(府城北五十里出渭源縣曹植詩明晨秉機杼日昃不成文王羲之蘭亭序永和九年歲在癸丑暮春之初會)
(于會稽山隂之蘭亭脩稧事也)羣公傾賀水心銘(詩羣公先正晉書束晢傳武帝問摯虞三)
(日曲水之義晢進曰秦昭王以三日置酒河曲金人捧水心之劍曰令君制有西夏乃霸諸侯因此立為曲水)
(二漢相緣皆為盛集)
韋元旦(京兆萬年人擢進士第補東阿尉遷左臺監察御史與張易之為姻屬易之敗貶感)
(義尉後復進用終中書舍人)
興慶池侍宴應制(雍錄六典所記曰隆慶坊舊宅有井忽湧為小池周袤十)
(數畝常有雲氣或黃龍出其中至景雲間潛復出水其沼浸廣里中悉移居遂澒洞為龍)
(池焉開元初以為離宫後又增廣遂為南内又開元二年七月以宅為宫既取隆慶坊名)
(以為宫名而帝之二名其一為隆故改隆為興是為興慶宫也)
滄池漭沆帝城邊(三秦記漢未央宫有滄池中築漸臺張衡西京賦顧臨太液滄池漭沆注)
(漭沆寬大也劉孝綽詩滄池誠自廣張正見詩滄池聊薄遊東觀漢記河南帝城多貴臣南陽帝鄉多近親朱)
(超城上鳥樂府朝飛集帝城隋煬帝詩洛陽城邊朝日暉)殊勝昆明鑿漢年(漢書武帝紀減)
(隴西北地上郡戌卒半發謫吏穿昆明也注昆明國有滇池方三百里漢使求通身毒國而為昆明所閉今欲)
(伐之故作昆明池象之以習水戰在長安西南周回四十里江淹遂古篇漢鑿昆明灰炭全兮魏書肅宗紀治)
(歴明時前王茂軌考辰正朔奕代通規是以北平革定於漢年楊偉草算於魏世)夾岸旌旗疏
輦道(王粲詩蟋蟀夾岸鳴張正見詩槐花夾岸飛孫祖登詩新蓮夾岸紅周禮析羽曰旌說文析羽注旄)
(首也所以精進士卒也又熊旗五斿以象伐星士卒以為期釋名熊虎為旗與衆期之於下也戰國策旌旗蔽)
(空謝朓詩旌旗散容裔漢書武帝紀建章宮南立神明臺井幹樓廣五十餘丈輦道相屬庾肩吾詩疏山開輦)
(道隂鏗詩輦道乘雙闕)中流簫鼓振樓船(說苑魏武侯浮西河而下中流顧謂左右曰美)
(哉河山之固也漢武帝秋風辭汎樓船兮濟汾河横中流兮揚素波簫鼓鳴兮發棹歌庾信詩玉軸汎中流江)
(總詩北宫命簫鼓史記平準書大脩昆明池治樓船高十餘丈旗幟加其上甚壯漢書注作大船上施樓故號)
(樓船)雲峯四起迎宸幄(王融詩雲峯帝鄉起江淹詩平明登雲峯杏與廬霍絶庾肩吾詩雲)
(峯入夏池左貴嬪賦風蕭蕭而四起鮑照書旋風四起羣鳥思歸唐書禮樂志皇太子加元服前一日尚舍設)
(御幄於太極殿前釋名幄屋也以帛衣板施之形如屋也)水樹千重入御筵(范雲詩水樹饒)
(蟠枝王景和登浮圖詩綴葉披天藻吹花散御筵)宴樂已深魚藻詠(詩我有旨酒以宴樂)
(嘉賓之心又魚在在藻有頒其首王在在鎬豈樂飲酒)承恩更欲奏甘泉(庾肩吾侍宴詩)
(承恩謝命淺念報在身前徐陵詩承恩豫下席應阮獨何人漢書文帝紀三年五月上幸甘泉注廿泉在雲陽)
(本秦林光宫又揚雄傳召雄待詔承明之庭從上甘泉還奏甘泉賦以風)
蘇瓌(字吕容京兆武功人弱冠舉進士初授豫王府錄事參軍長安中累遷揚州大都督長史)
(神龍初入為尚書右丞遷戶部尚書尋拜尚書右僕射同中書門下三品進封許國公睿宗立)
(轉左僕射以正立朝獨申讜論開元中詔與劉幽求配享睿宗廟庭)
興慶池侍宴應制(雍錄京城東南角有坊名隆慶中有池後引龍首堰水注)
(池池面益廣即龍池也明皇改隆為興以為離宫有龍池殿)
金闕平明宿霧收(漢書郊祀志黃金銀為宫闕陶弘景賦迎九位於金闕張正見詩金闕銀)
(宫相向開漢書叔孫通傳漢七年諸侯羣臣朝十月儀先平明謁者治禮引以次入殿門任昉詩平明至曛黑)
(車&KR1780;詩平明發下蔡陶潛詩朝霞開宿霧鮑照詩暄霧逐風收朱超道詩雲霧四邊收)瑶池式宴
俯清流(穆天子傳觴西王母於瑶池之上神仙傳崑崙閬風苑立臺九重左瑶池右翠水邢邵詩弭蓋)
(屬瑶池詩君子有酒嘉賓式宴以樂晉書樂志我有嘉禮式宴百僚張衡東京賦上下通情式宴且盤閭丘冲)
(詩俯鏡清流仰睇天津蓮社高賢傳清流環階西都賦祛黼帳鏡清流阮瑀詩濯鱗清流)瑞鳳飛來
隨帝輦(爾雅鷗鳳疏鳳一名鷗郭云瑞應鳥雞頭蛇頸燕項龜背魚尾五彩色高六尺許漢書鳳凰集)
(上林乃立鳳凰殿以答嘉瑞書法要錄宗炳造瑞應圖有漢武神鳳古辭飛來䨥白鵠虞世南詩飛來雙白鸐)
(奮翼遠凌烟劉孝威詩高飛帝輦側楊師道詠弓詩鳥飛隨帝輦)祥魚出戲躍王舟(史記)
(周紀武王渡河中流白魚躍入王舟中漢書宣帝紀神魚舞河漢相和歌魚戲蓮葉間謝朓詩魚戲新荷動王)
(僧儒詩戲魚兩相顧張正見魚躍水花生詩方遊蓮葉外詎入武王舟)帷齊綠樹當筵密
(梁元帝文引葉成帷即樹為柱唐太宗賦樹替錦而成帷王褒詩離離嶺樹齊賀循賦得庭中有奇樹詩密葉)
(由來好作帷任昉詩綠樹懸宿根王勃文綠樹懸藤網羅丘壑鮑照詩卷幌結帷羅玉筵盧思道詩丰茸雞樹)
(密)蓋轉緗荷接岸浮(范雲詩翩翩朱蓋轉陳後主樂府蓋轉時移影香動屢驚衣謝朓詩)
(緗荷紛可襲梁簡文帝詩水烟浮岸起庾肩吾詩遥天如接岸遠帆似凌空張正見岸花臨水發詩落蕊暎江)
(浮)如臨竊比微臣懼(詩如臨深淵論語竊比於我老彭禇淵詩微臣宿多幸梁簡文帝詩)
(微臣今拜手願帝永無窮薛孝通聯句微臣信慶渥何以答華高曹植賦常戢心以懷懼牛弘表史籍是司寢)
(興懷懼)若濟追陪聖主遊(書若濟巨川用女作舟楫庾肩吾詩陪歌承睿賞沈約懷舊詩)
(攜手同歡宴比跡共遊陪王冋詩陪遊既伏心聞道方刻意淮南子下揆三泉上尋九天横廓六合揲貫萬物)
(此聖人之遊也潘尼後園頌乃延卿士從皇以遊)
岑羲(字伯華文本之孫第進士則天時為天部員外郎中宗朝同中書門下三品景雲初進侍)
(中封南陽郡公)
奉和春日幸望春宫應制(唐書地理志京兆萬年縣有望春宫臨滻)
(水西岸西京記西京禁苑内有望春宫在高原之上東臨灞滻唐書姚南仲傳王者必據)
(高明燭幽隠所以因龍首而建望春也玉海望春宫即望春亭一統志望春宫在陜西西)
(安府城東十里)
和風助律應韶年(易緯立春條風至禮記正月律中太簇注律候氣之管以銅為之中猶應)
(也漢書至治之世天地之氣合以生風天地之風氣正十二律定注律風氣成聲風和乃律吕調也又風氣正)
(則十二月之氣各應其律不失其序晉書地理志東風入律孫萬夀詩和風初應律駱賓王春日詩年華開早)
(律王融詩韶年已春仲蘇味道詩花柳發韶年)清蹕乘高入望仙(廣韻出言警入言蹕警戒)
(肅也蹕止行人也晉書載記響清蹕於常道之門王融詩衡街響清蹕沈約詩清蹕朝萬㝢三輔舊事建章周)
(迴三十里東起别風闕高二十五丈乘高以望遠雍錄望春宫在禁苑東南高原之上舊唐書憲宗紀故事建)
(福望仙等門昏而閉五更而啟與諸坊門同時雍錄望仙門在丹鳳門次東一門)花笑鶯歌迎
帝輦(沈攸之詩花笑鶯歌詠費昶詩花開似含笑盧照隣詩鶯歌白雲上漢書梁孝王傳出則侍帝同輦)
(南部烟花記洛陽進合蒂迎輦花)雲披日霽俯皇川(張衡南都賦阿那蓊茸風靡雲披王)
(融渌水曲日霽沙溆明謝靈運詩雲日相輝暎空水共澄鮮潘岳賦俯鏡泉流雍錄滻水向長樂坡長樂坡基)
(高四面山巒皆見又望春宫其東正臨滻水也)南山近壓仙樓上(雍錄終南山横亘關中南)
(面西起秦隴東徹藍田凡雍岐郿鄠長安萬年相去亘八百里而連綿峙據其南者皆此一山也乂于闐南山)
(為南山發迹之始關中南山為南山東出之終一統志終南山在西安府城南五十里一名南山長安志大明)
(宫北據高原南望爽塏觀終南如指掌在京坊市可俯而窺也史記仙人好樓居唐書食貨志韋堅於長樂坡)
(瀕苑牆鑿潭於望春樓下以聚漕舟)北斗平臨御扆前(三輔黃圖長安城南為南斗形至今)
(人呼漢京城為斗城李義府詩東城結宇瞰千尋北闕迴輿具四臨儀禮注扆如綈素屏風畫斧文以示威釋)
(名扆荷也在後所依倚也唐書百官志尚舍局掌殿庭大朝會設黼扆)一奉恩榮同鎬宴
(袁朗詩一奉章臺宴千秋長願斯劉孝威啟叨奉曲恩徐陵詩承恩豫下席江淹文蒙恩海深詩王在在鎬豈)
(樂飲酒沈約詩宴鎬鏘玉鑾又於維盛世即軒媯朝豐宴鎬復在斯)空知率舞聽薰絃(書百)
(獸率舞正義言帝德及禽獸也帝王世紀舜彈五絃之琴歌曰南風之薰兮可以解吾民之愠兮南風之時兮)
(可以阜吾民之財兮卞斌觀太常新樂詩小臣濫清耳長奉南風絃杜正倫侍宴詩湛露晞堯日薰風動舜絃)
沈佺期
龍池篇(舊唐書音樂志龍池樂明皇帝所作也帝龍潛時宅在隆慶坊宅南坊人所居)
(變為池正位後以坊為宫池水逾大彌漫數里為此樂以歌其祥也長安志龍池在躍龍)
(門南本是平地垂拱初因雨水流潦成小池後又引龍首渠分溉之至景龍中瀰亘數頃)
(深至數丈)
龍池躍龍龍已飛(易乾九四或躍在淵无咎象曰或躍在淵進无咎也古今注甘露二年龍)
(見上郡騰躍五色沈約宋書太祖為宜都王纂大位在道冇黑龍躍出負上所乘舟易乾九五飛龍在天利見)
(大人象曰飛龍在天大人造也莊子藐姑射之山有神人焉乘雲氣御飛龍而遊乎四海之外張衡東京賦龍)
(飛白水鳳翔參墟)龍德先天天不違(易見龍在田利見大人何謂也子曰龍德而正中者)
(也又先天而天弗違後天而奉天時天且弗違而况於人乎)池開天漢分黃道(唐太宗詩)
(池開照膽鏡詩維天有漢監亦有光又倬彼雲漢為章於天漢書蕭何傳語曰天漢其稱甚美又天文志日有)
(中道月有九行中道者黃道也一曰光道月有九行者黑道二出黃道北赤道二出黃道南白道二出黃道西)
(青道二出黃道東)龍向天門入紫微(漢書禮樂志天門開詄蕩蕩北史齊文宣紀從文襄)
(行過遼陽山獨見天門開餘無人見者列子清都紫微帝之所居晉書天文志紫微大帝之座也天子之常居)
(也)邸第樓臺多氣色(說文邸屬國之舍也漢書高帝紀注第謂甲乙之次第後漢書安帝)
(紀帝自在邸第數有神光照室三齊記海上蜃氣時結樓臺徐陵詩樓臺非一勢臨玩自多奇何遜詩山中氣)
(色滿)君王鳬鴈有光輝(說苑君之鳬雁食以菽粟西京雜記太液池邊皆是彫胡紫蘀綠節)
(之類其間鳬雛雁子布滿充積漢郊祀歌配上帝兮揚光輝古長歌行萬物生光輝)為報寰中百
川水(梁元帝長沙寺碑咸秩社首義盡於寰中李百藥詩聲教盡寰中莊子秋水時至百川灌河淮南子)
(百川學海而至於海丘陵學山而不至於山木華海賦嘘吸百川洗滌淮漢)來朝此地莫東
歸(書江漢朝宗於海傳二水入海有似於朝宗尊也漢書溝洫志河決率常於平原東郡聞禹治河時本空)
(此地以爲水隈唐太宗過舊宅詩一朝辭此地四海遂爲家張正見詩塗山萬國仰滄海百川歸)
侍宴安樂公主新宅應制(唐書諸公主傳安樂公主營第及安樂佛)
(廬皆憲寫宫省而工緻過之)
皇家貴主好神仙(蔡邕述行賦皇家赫而天居彰陸機詩垂慶惠皇家陸雲詩象齒南金來)
(格皇家漢書高帝紀相魯元公主亦皆貴後漢書皇后紀漢制皇女皆封縣公主儀服同列侯其尊崇者加號)
(長公主儀服同藩王漢書郊祀志燕齊方士言有神仙祭祀致福之術者以萬數漢書揚雄傳往時武帝好神)
(仙)别業初開雲漢邊(南史謝靈運傳移籍會稽脩營别業石崇思歸引序肥遯於河陽别)
(業梁簡文帝詩珠簾影空捲桂戶向池開詩倬彼雲漢為章于天阮籍詩雲漢邈無梁鮑照詩林際無窮極雲)
(邊不可尋)山出盡如鳴鳳嶺(水經注山形特秀異於衆嶽亭亭遠出唐書武后紀垂拱二年)
(有山出於新豐縣改新豐為慶山列仙傳蕭史者善吹簫秦穆公冇女字弄玉妻焉教弄玉吹簫作鳳鳴感鳳)
(凰來集一旦皆隨鳳去一統志鳳翔府有鳴鳳山舊傳嘗有鳳鳴其上)池成不讓飲龍川
(唐書安樂公主嘗請昆明池為私沼帝曰先帝未有以與人者主不悦自鑿定昆池延袤數里辛氏三秦記龍)
(首山長六十里頭入渭水尾達樊川云昔有黑龍從南山出飲渭水其行道因成土山)粧樓翠幌
教春住(盧思道詩粧樓對馳道宋文帝詩瑶軒籠翠幌唐太宗詩彤庭飛綵旆翠幌曜明璫廣韻幌帷)
(幔也庾信銘比花依樹登榭要春)舞閣金鋪借日懸(何胥詩舞閣思陽春陳子良詩綺雲)
(臨舞閣丹霞薄翠臺西都賦排玉戶而颺金鋪蜀都賦金鋪交暎張正見詩飛闥敞金鋪三輔黃圖注金鋪者)
(扉上有金花花中作獸及龍蛇鋪者以銜環也易懸象著明莫大乎日月劉楨詩仰視白日光皎皎高且懸詩)
敬從乘輿來此地(齊書豫章王嶷傳永明末車馬數遊幸惟嶷陪從鮑照啟振纓珥筆聯承)
(貴寵豈臣浮朽所可參從蔡邕獨斷天子車馬衣服器械百物曰乘輿子虚賦乘輿弭節徘徊翺翔曹植詩玉)
(馬充乘輿芝蓋樹九華劉繪詩江山信多美此地最為神)稱觴獻夀樂鈞天(亢倉子景王步)
(前稱觴為亢倉子夀傅休奕詩臨軒進爵獻夀翩翩漢書叔孫通傳上夀觴九行史記趙世家趙簡子疾五日)
(寤曰我之帝所甚樂與百神遊於鈞天廣樂九奏萬舞不類三代之樂其聲動心西京賦昔者大帝悦秦穆公)
(而覲之饗以鈞天廣樂庾信詩出豫奏鈞天)
李嶠
奉和人日宴大明宫恩賜綵縷人勝應制(荆楚歲時)
(記正月七日為人日剪綵為人或鏤金箔為人帖屏風上亦戴之頭鬢使入新年形容改)
(新賈充典戒人日造華勝相遺像瑞圖金勝之形又像西王母戴勝也雍錄大明宫本太)
(極之後苑東北面射殿也地在龍首山上太宗初於其地營永安宫貞觀九年改名大明)
(宫高宗龍翔二年就脩大明宫改名蓬萊取殿後蓬萊池為名也咸亨元年改為含元殿)
(長安五年又改為大明宫唐書地理志龍朔後皇帝常居大明宫)
鳳城景色己含韶(六典大明宫南面五門正南曰丹鳳門杜詩趙注秦穆公女吹簫降其城)
(因號丹鳳城其後言京師之城曰鳳城戴暠詩黑龍過飲渭丹鳳俯臨城本集詠城詩獨下仙人鳳羣驚御史)
(烏南史宋孝武紀三月乙未建牙於軍門其日牙立之後景色開霽鮑至詩年還節已仲舒綠氣方韶梁元帝)
(纂要春曰青陽景曰媚景和景韶景)人日風光倍覺饒(李充登安仁峯銘正月七日厥日惟)
(人策我良駟陟彼安仁謝朓詩風光草際浮江洪詩日沒風光靜遠山深無雲梁簡文帝詩樹密風聲饒江總)
(洛陽道樂府槐路風塵饒)桂吐半輪迎此夜(庾肩吾望月詩星流時入暈桂長欲侵輪吴均)
(詩疎風時吐月劉孝綽望月詩輪光缺不半扇影出將圓鮑泉望月詩此夜月將弦)蓂開七葉應
今朝(田俅子堯為天子蓂莢生於庭為帝成歴白虎通蓂莢者樹名月一日一莢生十五日畢至十六日)
(一莢去故夾階而生以明日月也述異記堯爲仁君歴草生階宋書符瑞志一名歴筴月小則一莢焦而不落)
(劉義恭頌昔在放勲蓂莢數朝薛道衡人日詩入春纔七日詩以永今朝梁簡文帝三月三日詩握蘭惟是旦)
(採艾亦今朝)魚猜水凍行猶澁(蜀志諸葛亮傳先主曰孤之有孔明猶魚之有水也左傳)
(偶俱無猜鮑照擬古詩不受外嫌猜蔡君知君馬黃樂府水凍恒傷骨蹄寒為踐霜庾信詩橋影聚行魚說文)
(歰不滑也廣韻歰又作澀俗作澁)鶯喜春深弄欲嬌(謝莊詩夭桃晨暮發春鶯旦夕喧老)
(子衆人熙熙若享太牢如登春臺潘岳閒居賦凜秋暑退熙春寒往王褒詩初春麗景鶯欲嬌謝偃詩黃鶯始)
(弄即嬌人)愧奉登高搖綵翰(漢書登高能賦可以為大夫言可以與圖政事蔡琰詩登高遠)
(眺望傅休奕詩握素管搦采箋含柔翰張衡歸田賦揮翰墨以奮藻庾信文譬其毫翰則風雨爭飛論其文采)
(則魚龍百變)欣逢御氣上丹霄(王融曲水詩序時乘既位御氣之駕翔焉張正見詩御氣)
(響鈞天庾闡詩神嶽竦丹霄梁武帝詩青城接丹霄盧思道賦承清露於丹霄)
張說
奉和春日出苑矚目應令(文選注秦法太子稱令)
禁林艷裔發青陽(班固西都賦毛羣内闐飛羽上覆接翼側足集禁林而屯聚謝朓詩高宴)
(弘敞禁林稠密何遜詩禁林終宴晚吴均詩艷裔陽之春攜手清洛濱爾雅春為青陽注氣青而温陽漢郊祀)
(歌青陽開動根荄已遂郭璞詩青陽散和氣谷風穆以温)春望逍遥出畫堂(庾信詩春望上)
(春臺袁爽詩春望動宸衷詩羔裘逍遥魏文帝詩逍遥步西園庾肩吾詩步輦暫逍遥漢書元后傳生成帝於)
(甲觀畫堂劉遵詩選奉畫堂中江總詩承華啟畫堂)雨洗亭皋千畝綠(陶潛詩微雨洗高林)
(梁昭明太子五月啟凍雨洗梅樹之中漢書司馬相如傳亭皋千里靡不被築注謂為亭堠於臯隰中梁簡文)
(帝詩風旗爭曳影亭皋共生陰柳惲詩亭皋木葉下禮記天子為籍千畝史記貨殖傳渭川千畝竹蕭子範詩)
(雨罷葉增綠)風吹梅李一園香(詩籜兮籜兮風其吹女梁昭明太子詩靡靡祥風吹庾信)
(賦晚風吹香氣隨左思蜀都賦榹桃函列梅李羅生述異記邯鄲趙王果園梅李冬花春而得食庾信詩倂作)
(一園春又人衣香一園)鶴飛不去隨青管(何劭遊仙詩連翩御飛鶴庾信詩鶴飛疑逐舞)
(拾遺記清絲流管歌玉鳬謝靈運賦奏清管之依微梁武帝歌飛管促節舞少年)魚躍翻來入
綵航(詩王在靈囿於牣魚躍庾闡詩輕舟汎飛觴鼓枻觀魚躍史記武王渡河中流白魚躍入舟中武王)
(俯取以祭吴書陸遜破曹休當還西陵公卿並會為遜祖道上賜御船一舫繒綵飾之)睿賞歡承
天保定(庾肩吾詩陪歌承睿賞魏收詩睿賞芳月色賀凱詩承歡徒聳忭詩天保定爾亦孔之固陸機)
(應令詩儀刑祖宗永綏天保)遒文更覩日重光(劉峻廣絶交書遒文麗藻方駕曹王晉書)
(文苑傳贊子安太冲遒文綺爛古今注漢明帝為太子樂人作歌四章曰日重光月重輪星重輝海重潤)
舞馬千秋萬歲樂府詞(宋書謝莊傳河南獻舞馬詔羣臣為賦莊所上)
(為佳又使莊作舞馬歌令樂府歌之唐書禮樂志明皇嘗以馬百匹盛飾分左右施三重)
(榻舞傾杯數十曲壯士舉榻馬不動每千秋節舞於勤政樓下李陵與蘇武詩嘉會難再)
(逢三載為千秋漢書武帝紀詔曰朕親登嵩高御史乘屬在廟傍吏卒咸聞呼萬歲者三)
(論衡陸賈新語每奏一篇左右稱曰萬歲漢書禮樂志武帝定郊祀之禮乃立樂府采詩)
(夜誦以李廷年為協律都尉舉司馬相如等數十人造為詩賦以合八音之調注樂府之)
(名蓋起於此李孝先樂府詩集序樂府教樂之官也於殷曰瞽宗周因殷至漢乃有樂府)
(名)
金天誕聖千秋節(漢書律歴志少昊帝曰青青者黃帝之子青陽也是其子孫名縶立土生)
(金故為金德天下號曰金天氏張衡賦顧金天而歎息兮吾欲往乎西嬉詩誕彌厥月先生如達江淹答劉休)
(範書惟岳降聖重耀函夏隋唐嘉話八月和五日明皇生辰為千秋節士庶結承露囊更相遺問)玉醴
還分萬夀觴(十洲記瀛洲在東海中出泉如酒名曰玉醴泉飲之令人長生揚雄賦飲玉醴以解)
(渴張衡賦噏青岑之玉醴兮餐沆瀣以為糧詩天子萬夀又萬夀無疆蔡邕表謹奉生頭酒九種稽首再拜上)
(千萬夀漢書叔孫通傳長樂宫成諸侯羣臣朝置法酒以尊卑次起上夀觴九行潘岳閒居賦夀觴舉慈顔和)
(後漢書班超傳超上疏曰目見西域平定陛下舉萬年之觴薦勲祖廟布大喜於天下)試聽紫騮
歌樂府(南史羊侃傳車駕遊樂遊苑少府奏新造兩刃矟成帝因賜侃紫騮馬令試之侃左右擊刺特)
(盡其妙古今樂錄紫騮馬蓋從軍久戍懷歸而作也班固兩都賦序内設金馬石渠之署外興樂府協律之事)
(注樂府聚樂之所)何如騄驥舞華岡(古詩長跪讀素書書中竟何如穆天子傳天子命駕)
(八駿之乘右服驊騮而左騄耳右驂赤驥而左白義新序閭丘卭曰驊騮騄驥天下之駿馬也班固南都賦騄)
(驥齊鑣黃間機張吴均八公山賦袖以華閬帶以潛淮詩如山如阜如岡如陵釋名山脊曰岡)連鶱勢
出魚龍變(王勃兜率寺碑雕甍湛䨴若鵬飛之麗九天丹楹連鶱如鳳翔之據千仞史記樂書三步)
(以見方注將欲舞者先舉足三頓為步以表方將舞之勢也南史梁元帝紀城壕中龍騰出煥爛五色樂動聲)
(儀風雨感魚龍漢書西域傳贊作曼衍魚龍角觝之戲以觀之注魚龍者為含利獸先戲於庭極畢乃入殿前)
(激水化成比目魚跳躍潄水作霧障日化成黃龍八丈遨戲於庭炫耀日光張衡西京賦海鱗變而成龍狀蜿)
(蜿以蝹蝹隋書音樂志煬帝總追四方散樂大集積翠池側冇大鯨魚噴霧翳日倏忽化成黃龍聳踊而出名)
(曰黃龍變)蹀躞驕生鳥獸行(吴均詩蹀躞青驪馬往戰城南畿楊師道飲馬詩蹀躞依春澗)
(聯翩度碧潯六書故蹀躞嗜進連步貌書䕫曰於子擊石拊石百獸率舞庶尹允諧易觀鳥獸之文與地之宜)
(書帝曰疇若子上下草木鳥獸僉曰益哉周禮東南曰揚州其畜宜鳥獸)歲歲相傳指樹日
(盧照隣詩年年歲歲一牀書神仙傳老子之母適至李樹下而生老子生而能言指李樹曰以此為我姓薛道)
(衡老氏碑感星載誕莫測受氣之由指樹為姓未詳吹律之本)翩翩來伴慶雲翔(詩翩翩者)
(佳烝然來恩劉孝威驄馬驅樂府翩翩驄馬驅横行復斜趨虞舜卿雲歌卿雲爛兮糺縵縵兮史記天官書若)
(烟非烟若雲非雲郁郁紛紛蕭索輪囷是為卿雲正義卿音慶漢書禮樂志甘露降慶雲出曹植五游詠九州)
(不足步願得凌雲翔傅休奕降神歌澤雲翔化風舒)
遥同蔡起居偃松篇(唐書職官志起居郎起居舍人掌錄天子起居法度)
(天子御正殿則郎居左舍人居右冇命退而書之季終以授史官貞觀中以給事諫議大)
(夫兼知起居)
清都衆木總芬榮(說文天子所宫曰都列子清都紫微鈞天廣樂帝之所居沈約松賦清都)
(之念方遠姑射之想悠然謝朓高松賦以衆木之為選貫山川而自永陳子昂詩孤松宜歲晚衆木愛芳春陶)
(潛歸去來辭木欣欣以向榮孫綽文譬若春圃載芬載敷)傳道孤松最出羣(周禮訓方氏誦)
(四方之傳道注傳道世之所傳說往古之事也楚辭邃古之初誰傳道之陶潛歸去來辭撫孤松而盤桓謝偃)
(高松賦何兹松之挺秀擢脩幹於孤林後漢書蔡邕傳拔萃出羣揚芳飛文)名接天庭長景
色(法言仰天庭而知天下之居卑也哉魯靈光殿賦高經華蓋仰看天庭鮑照詩松色隨野深江淹詩風光)
(多樹色崔融表得五方之氣象合四時之景色)氣連宫闕借氛氲(史記松栢為百木之長也)
(而守宫闕梁簡文帝頌序氛氲四照輝麗五色沈約詩氛氲屢迴沒吴均詩氛氲如冇意)懸池的的
承華露(晉中興書耆老得敬則松栢受甘露顔師古賦光風細轉清露微懸沈約高松賦既捎雲於清)
(漢亦倒景於華池李德林松詩擢秀邇華池注南子注的的明也梁簡文帝詩的的半臨池三秦記漢上林苑)
(有承露池張正見詩葉淺還承露顧煊露詩飛空猶藴狀集物始成華)偃蓋重重拂瑞雲
(玉□記千年松樹枝葉四面披起上杪不長望之有如偃蓋抱朴子天陵偃蓋之松張正見詩西北春雲起遥)
(臨偃蓋松西京雜記太液池西冇一池池上冇洲洲上有樹一株六十餘圍望之重重如蓋王儉高松賦上拂)
(天而獨遠下流雲而自重西京雜記瑞雲曰慶雲曰景雲孫氏瑞應圖捎雲瑞雲也人君德至則出若樹木捎)
(捎然也)不惜流膏助仙鼎(古詩不惜歌者苦漢武内傳藥冇松柏之膏服之可以延年玄)
(中記松膏流入地中千年為茯岑江淹詩廣成愛神鼎淮南好丹經沈佺期詩仙人六膳調神鼎)願將
楨幹奉明君(詩維周之楨傳楨幹也疏周王之國能生此賢人則是我周家幹事之臣臣能幹事)
(則國以人安晉書凉武昭王傳挺秀幹之菁蔥經歲寒而彌芳書元首明哉王粲詩結髮事明君受恩良不訾)
(按此詩舊作七言律全唐詩篇末多二句云莫此冥靈南楚樹朽老江邊代不聞遂載入徘律中今仍舊)
王維
積雨輞川莊作(舊唐書文藝傳維别墅在輞川雍錄輞川在藍田縣王維别墅)
(在焉本宋之問别圃也一統志輞川在西安府藍田縣西南)
積雨空林烟火遲(庾信詩繁雲猶暗嶺積雨未開庭杜審言詩積雨生昏霧謝靈運詩空林)
(響法鼓列子庖厨之下不絶烟火史記律書天下殷富粟至十餘錢鳴雞吠狗烟火萬里嵇康養生論意速而)
(事遲)蒸藜炊黍餉東菑(王褒頌羹藜含糗者不足與論太牢之滋味詩疏藜莖葉皆如王芻)
(蒸為茹古今注稻之黏者為黍晉書裴楷傳炊黍在甑詩饁彼南畝傳孫炎曰饁野之餉吴均詩賴此持相餉)
(爾雅田一歲曰菑謝朓詩籉笠聚東菑)漠漠水田飛白鷺(陸機君子冇所思行廛里一何)
(盛街巷紛漠漠謝朓詩遠樹曖阡阡生烟紛漠漠晉書食貨志東南以水田為業人無牛犢隋書高穎傳水田)
(早熟蕭慤詩菱潭兩飛鷺劉孝威詩白鷺隠青苗梁簡文帝詩船移白鷺飛)隂隂夏木囀黃
鸝(漢書禮樂志靈之至慶隂隂王粲思友賦夏木兮結莖春鳥兮愁鳴陶潛詩夏木獨森疎蘇頲詩黃鸎急)
(囀春風盡詩黃鳥于飛集于灌木其鳴喈喈陸璣詩疏黃鳥黃鸝留也或謂之黃栗留幽州人謂之黃鶯高隠)
(外書戴顒春日攜雙柑斗酒往聽黃鸝聲)山中習靜觀朝槿(梁書陶弘景傳自號華陽隠居)
(時人謂為山中宰相沈約詩山中有桂樹易林奇適無偶習靜獨處王勣遊北山賦聊習靜而為娱埤雅木槿)
(五月始華華如葵潘岳朝菌賦序朝菌者蓋朝華而暮落世謂之木槿江總木槿詩朝霞暎日殊未妍珊瑚照)
(水定非鮮王僧孺詩妾意在寒松君心逐朝槿)松下清齋折露葵(陶潛詩班荆坐松下又維)
(本集詩科頭箕踞長松下舊唐書文藝傳維奉佛居常疏食不茹葷血晚年長齋不衣文采真誥清齋禮太素)
(支遁詩令月肇清齋唐太宗春池柳詩會須君子折宋玉賦煑露葵之羹潘岳閒居賦綠葵含露古諺觸露不)
(搯葵)野老與人爭席罷(庾信詩野老時相望山僧或見尋唐明皇詩野老茅為屋孟子善與)
(人同老子夫惟不爭故天下莫能與之爭莊子陽子居遇老子蹵然變容曰敬聞命矣其往也舍者避席其反)
(也舍者與之爭席矣北齊書崔暹傳諸公在坐暹高視徐步而入不讓席而坐徐陵詩日斜馳逐罷)海鷗
何事更相疑(列子海上之人有好鷗鳥者每旦從鷗鳥遊鷗鳥住而不去其父曰我聞鷗鳥皆從)
(汝遊汝取來我玩之明日之海上鷗鳥舞而不下南越志海鷗在漲海中隨潮上下庾肩吾詩海鷗時出沒陶)
(潛歸去來辭樂夫天命復奚疑)
崔顥
黃鶴樓(九域志鄂州有黃鶴樓一統志黃鵠山在武昌府西南一名黃鶴山世傳仙人)
(騎黃鶴過此因名黃鶴樓在城西南隅黃鶴磯上世傳仙人子安乘黃鶴過此又云費文)
(偉登仙駕黃鶴返憩於此)
昔人已乘黃鶴去(王羲之蘭亭序每攬昔人興感之由若合一契謝晦詩功遂侔昔人述異)
(記荀環字叔偉嘗東遊憩江夏黃鶴樓上望西南有物飄然降自霄漢俄頃已至乃駕鶴之賓也鶴止戶側仙)
(者就席羽衣虹裳賓主驩對已而辭去跨鶴騰空而滅)此地空餘黃鶴樓(唐太宗詩一朝)
(辭此地四海遂為家)黃鶴一去不復返(湯惠休詩黃鶴西北去銜我千里心荆軻歌壯士一)
(去不復還庾信詩流槎一去上天池王褒詩經年一去不相聞)白雲千載空悠悠(梁昭明太)
(子詩白雲飛兮江上阻吴均詩白雲方渺渺張正見臨高臺詩飛棟臨黃鶴高窗度白雲漢書王褒傳千載一)
(會陸機賦天悠悠其彌高陶潛詩悠悠東去雲)晴川歴歴漢陽樹(袁嶠之詩俯仰晴川渙古)
(詩天上何所冇歴歴種白榆漢無名氏詩衆星何歴歴唐書地理志鄂州江夏郡有漢陽縣今爲府屬湖廣一)
(統志漢陽漢安陸地屬江夏郡隋大業初改曰漢陽)芳草萋萋鸚鵡洲(班固西都賦竹林果)
(園芳草廿木古詩蘭澤多芳草江淹别賦君結綬兮千里惜瑶草之徒芳詩維葉萋萋謝靈運詩萋萋春草繁)
(水經注江水又東逕歎父山江之右岸當鸚鵡洲庾信賦落帆黃鶴之浦藏船鸚鵡之洲一統志鸚鵡洲在武)
(昌府南跨城西大江中尾直黃鵠磯即黃祖殺禰衡處衡嘗作鸚鵡賦故地得名)日暮鄉關何
處是(說文日落草中曰暮南史柳元景傳少時貧苦嘗下都至大雷日暮寒甚頗有羈旅之歎沈約詩竚)
(立日已暮周書庾信傳雖位望通顯常有鄉關之思張說詩相逢皆得意何處是鄉關)烟波江上
使人愁(江總詩日迥烟波長唐太宗詩烟波澄舊碧謝朓詩心事俱已矣江上徒離憂吴均詩風起秋)
(江上鮑照詩夕聽江上波)
賈至
早朝大明宫呈兩省僚友(唐書地理志大明宫在禁苑東南貞觀八)
(年置高宗龍朔二年改曰蓬萊宫長安元年復為大明宫潛確類書開元中謂尚書省為)
(南省中書門下為北省又謂門下為左省中書為右省或通謂之兩省)
銀燭朝天紫陌長(穆天子傳天子之寶璿珠燭銀郭璞曰銀有精光如燭也顧野王舞影賦)
(列銀燭兮蘭房周禮春見日朝于仲文詩紫陌結朱輪)禁城春色曉蒼蒼(顔延之詩朝駕)
(守禁城謝朓詩春色滿皇州莊子天之蒼蒼其正色耶鮑照詩曀曀寒野霧蒼蒼隂山柏)千條弱柳
垂青瑣(蕭子顯詩楊柳千條共一色祖孫登詩弱柳垂江翠衛宏漢舊儀黃門郎日暮入對青瑣門拜)
(庾信賦赤墀青瑣西漢王根之宅)百囀流鶯繞建章(劉孝綽詩百囀似羣吟沈約詩流鶯)
(復滿枝三輔黃圖武帝太初元年作建章宫度為千門萬戶徐陵詩因來入建章)劍珮聲隨玉
墀步(史記高祖令蕭何帶劒履上殿禮記行則鳴珮玉鮑照詩虚容遺劒珮王融樂府丹榮照玉墀)衣
冠身惹御爐香(史記留侯世家衣冠甚偉唐書儀衛志朝日殿上設黼扆蹋席熏爐香案何遜)
(詩同惹御香芬)共沐恩波鳳池上(丘遲詩肅穆恩波被晉書荀勗傳勗久在中書專管機事)
(及失之甚惘惘悵悵或冇賀之者勗曰奪我鳳凰池諸君賀我耶)朝朝染翰侍君王(宋玉)
(高唐賦朝朝暮暮秋興賦序染翰操紙鮑照詩染翰餉君琴謝朓詩君王嗣德聲江淹詩君王禮英賢不恡千)
(金璧)
王維
和賈至舍人早朝大明宫之作(唐書賈至字幼隣擢明經第拜)
(起居舍人知制誥歴中書舍人)
絳幘雞人報曉籌(董仲舒上書執事者皆赤幘蔡邕獨斷幘者古之卑賤執事不冠者之所)
(服也漢官儀宫中輿臺並不得畜雞夜漏未明三刻雞鳴衛士候於朱雀門外著絳幘雞唱三體詩注絳幘者)
(朱冠以象雞周禮雞人夜嘑旦以嘂百官注夜漏未盡雞鳴時也說文嘂高聲廣韻古弔切庾肩吾詩刻燭驗)
(更籌虞世南早朝詩玉花停夜燭金壺送曉籌)尚衣方進翠雲裘(周禮司服中士掌王之服)
(辨其名物漢儀注泰置六尚謂尚冠尚衣尚食尚沐尚席尚書杜氏通典戰國冇尚衣尚冠之職後周有司服)
(上士二人中士二人隋改為尚衣局置奉御二人唐因之唐書百官志尚衣掌供冕服宋玉諷賦翳承日之華)
(披翠雲之表崔融嵩山啟母廟碑青霞衣兮翠雲裳)九天閶闔開宫殿(楚辭九天之際安放)
(安屬吕氏春秋天有九野廣韻九天之際曰九垠九天之外次曰九陔楚辭吾令帝閽開關兮倚閶闔而望予)
(淮南子西方曰西極之山閶闔之門說文閶闔天門也沈約詩高馳入閶闔後漢書百官志光禄勲卿一人掌)
(宿衛宫殿門戶庾肩吾詩别筵開帳殿離舟捲幔城)萬國衣冠拜冕旒(易首出庶物萬國咸)
(寧左傳禹會諸侯於塗山執玉帛者萬國後漢書鄭均傳均拜議郎告歸帝賜以衣冠北周書唐瑾傳退朝休)
(沐恒著衣冠以對妻子禮記天子之冕朱綠藻十有二旒易君子以蒞衆疏冕旒垂目黈纊塞耳沈佺期詩爽)
(氣臨旌戟明光暎冕旒)日色纔臨仙掌動(邢邵詩天高日色淺庾信詩日色臨平樂風光)
(滿上蘭史記武帝紀作柏梁銅柱仙人掌之屬廟記神明臺武帝造上有承露盤有銅仙人舒掌捧銅盤玉杯)
(承雲表之露和玉屑服之以求仙道庾信詩擎置仙人掌應添瑞露漿揚子日動而東天動而西)香烟
欲傍衮龍浮(孫綽遊天台山賦衆香馥以揚烟庾信詩香烟聚成塔花雨積為臺禮記天子龍衮)
(注畫龍於衮衣也東都賦脩衮龍之法服張正見詩香浮佳氣裏鮑照詩時見遠烟浮)朝罷須裁
五色詔(史記袁盎傳絳侯為丞相朝罷趨出意得甚唐書儀衛志朝罷皇帝步入東序門然後放仗陸)
(陲詩議曹坐朝罷尺板嗣芳徽事始石季龍置戲馬觀上安詔書用五色紙銜於木鳳口而頒行)珮聲
歸到鳳池頭(西京雜記昭陽殿織珠為簾風至則鳴如珩珮之聲潘岳西征賦想珮聲之遺響謝)
(朓詩兹言翔鳳池鳴珮多清響卞伯玉赴中書省詩躍鱗龍鳳池揮翰紫宸裏文選注鳳池中書省也)
奉和聖製從蓬萊向興慶閣道中留春雨中春
望之作(雍錄大明宫地本太極宫之後苑射殿也在龍首山上太宗初於其地營)
(太極宫以備清暑九年改名大明宮龍朔二年高宗改名蓬萊宫取殿後蓬萊池為名也)
(又大興京城東南角有坊名隆慶中冇明皇為諸王時故宅開元二年七月以宅為宫既)
(取隆慶以為宫名而帝之二名其一為隆故改隆為興是為興慶宫也開元二十年築夾)
(城通芙蓉園自大明宫夾東羅城複道由通化興安門次經春明門延喜門又可達曲江)
(芙蓉園而外人不知也)
渭水自縈秦塞曲(山海經注渭水出隴西首陽縣鳥鼠同穴山至高陵合涇水經秦漢故都)
(淮南子渭水多力宜黍庾信賦渭水貫於天門蕭賁詩前登灞陵道還曕渭水流陸雲詩郁郁寒水縈史記蘇)
(秦傳秦四塞之國也被山帶渭沈炯表西凉義衆阻秦塞而不通)黃山舊繞漢宫斜(漢書)
(地理志扶風槐里縣冇黃山宫孝惠二年建三輔黃圖黃山宫在興平縣西三十里武帝微行西至黃山宫即)
(此張衡西京賦繞黃山而歎牛首庾肩吾詩桂宫連複道黃山開廣路梁宣帝遊七山寺賦望塗山而斜繞蕭)
(子範詩光景斜漢宫横梁照彩虹)鑾輿迥出千門柳(班固西都賦乘鑾輿備法駕梁簡文)
(帝啟侍鑾輿而行幸何遜詩鑾輿和八龍史記孝武帝紀作建章宮千門萬戶班固西都賦張千門而立萬戶)
(順隂陽以開闔吴均詩出入千門扉陶潛詩梅柳夾門植)閣道迴看上苑花(張衡西京賦鈎)
(陳之外閣道相尋王筠詩閣道趨文昌三輔黃圖上林苑秦之舊苑也周袤三百餘里羣臣遠方各獻名花異)
(卉三十餘種宋之問詩源水看花入吴均詩黃鸝飛上苑庾肩吾詩迴輿上苑中盧思道詩上林花樹百枝然)
雲裏帝城雙鳳闕(謝朓詩望山白雲裏隂鏗詩雲裏望樓臺後漢書郭伋傳賢良太守去帝)
(城不遠何遜詩帝城猶隠約漢書東方朔傳起建章左鳳闕右神明千門萬戸繁欽鳳闕賦築雙鳳之崇闕表)
(大路以遐通水經注建章宫圓闕臨北道有鳳凰在闕上故號鳳闕也)雨中春樹萬人家
(洛陽伽藍記鳥鳴春樹蝶舞花叢沈約詩春風起春樹江總樂府春心自浩蕩春樹聊攀折史記年表大侯不)
(過萬家小者五六百戶庾信文戶牖萬家陳平之鄉里史記六國年表詩書所以復見者多藏人家)為乘
陽氣行時令(史記封禪書夜明者陽氣動也春夏則發秋冬則藏禮記是月也生氣方盛陽氣發)
(泄春秋繁露陽氣出於東北入於西北發於孟春畢於孟冬而物莫不應禮記季冬之月天子乃與公卿大夫)
(共飭國典論時令以待來歲之宜後漢書明帝紀詔曰百僚師尹其勉脩厥職順時令以綏兆人)不是
宸遊玩物華(李適詩禁苑秋光入宸遊霽色高宋之問詩香刹中天起宸遊滿路輝盧思道詩京)
(洛多妖艷餘香愛物華王勃序物華天寶楊炯青苔賦春澹蕩兮景物華)
勅賜百官櫻桃(唐書百官志凡王言之制冇七一曰冊書二曰制書三曰慰勞)
(制書四曰發勅五曰勅旨六曰論事勅書七曰勅牒易百官以治書惟說命總百官博物)
(志櫻桃大者如彈丸)
芙蓉闕下會千官(三輔舊事建章宫門北起圓闕高二十五丈車&KR1780;洛陽道樂府重關如隠)
(起雙闕似芙蓉庾信終南山詩長虹雙瀑布圓闕兩芙蓉史記封禪書新垣平使人持玉杯上書闕下獻之班)
(固詩上書詣闕下思古歌雞鳴荀子古者天子千官諸侯百官吕氏春秋大聖無事而千官盡能)紫禁
朱櫻出上闌(謝莊文收華紫禁注王者之宫以象紫微故謂宫中為紫禁李嶠詩白玉仙輿紫禁)
(來左思蜀都賦朱櫻春熟素柰夏成案梁簡文帝冇奉答南平王賚朱櫻詩唐本草熟時深紅色者謂之朱櫻)
(案上闌古通作上蘭三輔黃圖上林有上蘭觀)纔是寢園春薦後(三輔黃圖孝文太后孝昭)
(太后皆冇寢園禮記庶人春薦韭夏薦麥秋薦黍冬薦稻史記叔孫通傳孝惠帝春出遊離宫叔孫生曰古者)
(有春嘗果方今櫻桃熟可獻願陛下出因取櫻桃獻宗廟上乃許之諸果獻由此興李綽歲時記四月一日内)
(園進櫻桃寢廟薦訖頒賜各有差)非關御苑鳥銜殘(梁簡文帝詩非關長信别張衡西京)
(賦上林禁苑跨谷彌阜沈佺期翫雪詩灑瑞天庭裏驚春御苑中唐書張說傳御苑東西二十里外無牆垣扄)
(禁内冇榛藂谿谷禮記仲夏之月羞以含桃先薦寢廟呂氏春秋含桃注含桃鸎桃也鸎鳥所含食故言含桃)
(鮑照三日詩鳬雛掇苦薺黃鳥銜櫻梅六書故口中未茹者皆曰銜與含函嗛通)歸鞍競帶青
絲籠(庾信詩歸鞍畏日晚張說東都酺宴詩洛橋將舉燭醉舞拂歸鞍古樂府青絲為籠係徐伯陽日出)
(東南隅行圓籠裊裊挂青絲鐵鈎冉冉勝丹桂)中使頻傾赤玉盤(漢書宦者傳凡詔所徵求)
(皆令西園騶密約勅號曰中使沈約安陸昭王碑中使相望注天子私使曰中使杜審言詩禹食傳中使堯尊)
(徧下臣司馬相如上林賦其石則赤玉玫瑰琳珉昆吾魏志挹婁傳其地出赤玉好貂漢武内傳西王母以七)
(月七日降帝宫命侍女索桃須臾以玉盤盛桃七枚以四枚與帝自食三枚東觀漢記明帝宴羣臣大官進櫻)
(桃以赤瑛盤賜羣臣月下視之盤與櫻桃同色羣臣皆笑云是空盤)飽食不須愁内熱(莊子)
(無能者無所求飽食而遨遊汎若不繫之舟魏志管寧傳注有隠者焦先河東人也饑則出為人客作飽食而)
(已不取其值本草圖經櫻桃洛中南都者最勝食之調中益氣但發虚熱耳莊子葉公子高將使於齊問於仲)
(尼曰吾爨無欲清之人今吾朝受命而夕飲冰我其内熱與注食美者必内熱)大官還有蔗漿
寒(漢書百官公卿表少府屬官冇大醫大官湯官導官注大官主膳食後漢書百官志大官令一人六百石)
(掌御飲食楚辭胹鼈炮羔有柘漿些漢耆禮樂志百末旨酒布蘭生泰尊柘漿析朝酲南方草木狀諸柘一曰)
(甘蔗彼人謂之石蜜梁元帝謝賚瓜啟味奪蔗漿甘踰石蜜本草甘蔗性甘寒和中助脾除熱潤燥)
和太常韋主簿五郎温湯寓目之作(舊唐書職官志太常)
(寺主簿二人掌印勾檢稽失省署抄目博物志凡水源有石硫黃其泉則温唐書地理志)
(京兆府昭應有宫在驪山下貞觀十八年置咸亨二年始名温泉宫天寶六年更温泉曰)
(華清宫治湯井為池環山列宫室又築羅城置百司及十宅雍錄温湯在臨潼縣南一百)
(五十步在驪山西北一統志温泉在西安府昭應縣驪山庾信詩小臣欣寓目)
漢主離宫接露臺(漢武帝故事驪山湯初始皇砌石起宇至漢武又加脩飾焉三輔黃圖離)
(宫天子出遊之宫也又漢西郊有苑囿林麓藪澤連亘繚以周垣四百餘里離宫别館三百餘所司馬相如上)
(林賦離宫别館彌山跨谷漢書文帝紀嘗欲作露臺召匠計之直百金帝曰百金中人十家之産也吾奉先帝)
(宫室常恐羞之何以臺為注新豐縣南驪山之頂有露臺鄉文帝所欲作臺之處)秦川一半夕
陽開(三秦記長安正南秦嶺嶺根水流為秦川一名樊川魏明帝詩出身秦川愛居伊洛隋煬帝詩畫輪)
(途始半爾雅山西曰夕陽詩度其夕陽)青山盡是朱旗繞(江總詩綠溆明層殿青山照近)
(樓朱超詩青山麗朝景張衡東京賦高祖膺籙受圖杖朱旗而建大號注高祖立為沛公旗幟皆赤故曰)
(朱也梁元帝文朱旗夕建如赤城之霞起江總詩紅旗照島嶼鳳蓋繞林塘)碧澗翻從玉殿
來(南史隠逸傳論碧澗清潭翻成麗矚蕭瑱詩澗水初流碧南史朱异傳升紫霄之丹地排玉殿之金扉梁)
(簡文帝詩玲瓏玉殿虚雍錄驪山上湯池臺殿環列山谷)新豐樹裏行人度(漢書地理志京)
(兆新豐縣高祖七年置注太上皇思東歸於是高祖改築城市街里以象豐徙豐民以實之故號新豐庾信詩)
(遥識新豐樹李嶠詩樹暗辨新豐庾信銘樹裏聞歌詩行人彭彭謝朓詩月出行人稀)小苑城邊
獵騎迴(漢書蕭望之傳望之以射策甲科為郎署小苑東門候庾信春賦停車小苑連騎長楊又詩小)
(苑禁門開長楊獵客來李德林詩蕭關獵騎旋)聞道甘泉能獻賦懸知獨有子
雲才(漢書揚雄傳揚雄字子雲蜀郡成都人也孝成帝時客冇薦雄文似相如者上方郊祠甘泉泰畤汾)
(隂后土召雄待詔承明之庭正月從上甘泉還奏甘泉門賦以風又叙傳淵哉若人實好斯文初擬相如獻賦黃)
(庾信詩懸知曲不悮)
杜甫
奉和賈至舍人早朝大明宫(唐書賈曾傳曾洛陽人開元初拜中)
(書舍人與蘇晉同掌制誥皆以文辭時號蘇賈子至字幼鄰拜起居舍人知制誥歴中書)
(舍人乂百官志中書省舍人六人掌侍進秦參議表章起居舍人二人掌脩記言之史通)
(事舍人十六人掌朝見引納殿庭通奏雍錄唐有三大内迭受朝而大明最數唐書地理)
(志龍朔後皇帝常居大明宫高宗始大興葺曰蓬萊宫)
五夜漏聲催曉箭(漢舊儀省中黃門持五夜五夜者甲夜乙夜丙夜丁夜戊夜沈佺期詩五)
(夜曉鐘稀後漢書律歴志孔壺為漏浮箭為刻唐高宗詩巖虛傳漏聲張說詩寒更玉漏催武平一詩惟愁銀)
(箭曉相催王勃乾元殿頌序虬箭司更銀漏與三辰合運)九重春色醉仙桃(易林紫闕九重)
(尊嚴在中冠帶垂衣天下康寧張說詩銜恩向九重謝朓詩春色滿皇州梁簡文帝詩春色暎宫來先發院邊)
(梅賈至原唱詩禁城春色曉蒼蒼沈佺期詩定是風光牽宿醉李白詩絲管醉春風漢武帝内傳王母既至命)
(侍女以玉盤盛仙桃與帝酉陽雜俎仙桃出彬州蘇耽仙壇王昌齡詩昨夜風開露井桃)旌旗日暖
龍蛇動(禮記龍旗九旒天子之旌也唐開元禮大駕鹵簿道駕龍旗十二潘岳文旌旗電舒岑參詩風)
(恬日暖蕩春光唐明皇詩龍蛇開陣法又甫本集詩古壁畫龍蛇西京雜記咸陽宫有青玉五枝燈作蟠螭以)
(口銜燈燈然鱗甲皆動)宫殿風微燕雀高(後漢書百官志光禄勲卿一人掌宿衛宫殿門)
(戶六典大明宫有蓬萊殿吴均詩獵獵起微風又甫本集詩微風燕子斜班彪王命論燕雀之儔不奮六翮之)
(用阮籍詩燕雀棲下林李白詩寄言燕雀莫相啅自有雲霄萬里高)朝罷香烟攜滿袖(史記)
(越世家范蠡曰君王早朝宴罷又袁盎傳絳侯為丞相朝罷趨出意得甚上禮之恭常目送之賈至詩衣冠身)
(惹御鑪香王維詩香烟欲傍衮龍浮盧照隣詩瓊漿暎月攜齊高帝報沈攸之書殷勤攜袖李德林序加以奏)
(閣趨墀盈懷滿袖)詩成珠玉在揮毫(隋書周羅㬋傳為左衛率參宴席陳主曰周左率武)
(將詩每前成何也孟浩然詩刻燭限詩成荀子贈人以言重於金石珠玉晉書衛玠傳驃騎將軍武濟每見玠)
(輙嘆曰珠玉在側覺我形穢又甫本集詩揮毫落紙如雲烟)欲知世掌絲綸美(本集自注)
(舍人先世掌絲綸後漢書劉昆傳昆子軼為太子中庶子遷宗正遂世掌宗正焉禮記王言如絲其出如綸翰)
(林志惟翰林之司掌絲綸之命左傳世濟其美不隕其名)池上於今有鳳毛(賈至詩共沐恩)
(波鳳池上岑參和賈至詩獨有鳳凰池上客左傳絳縣人曰臣生之歲正月甲子朔四百冇四十五甲子矣其)
(季於今三之一也漢書武帝紀稽之往古制宜於今南史謝超宗傳帝謂謝莊曰超宗殊有鳳毛又甫本集詩)
(一毛生鳳穴)
宣政殿退朝晚出左掖(六典大明宫正南曰丹鳳門門内正殿曰含元)
(殿其北曰宣政門門内曰宣政殿史記天官書太微南四星執法中端門門左右掖門漢)
(書未央宫掖門注非正門而在兩傍若人之臂掖)
天門日射黃金榜(楚辭廣開兮天門史記天官書蒼帝行德天門為之開注王者行春令布)
(德澤秋天下則上應靈威仰之帝而天門為之開以發德化也天門即左右角間也淮南子排閶闔鑰天門柳)
(喜日浴咸池賦紅光下射疑萍實之欲沈神異經中央冇宫以金為牆門有金榜以銀鏤題曰天皇之宫)春
殿晴薰赤羽旗(庾肩吾詩雨足飛春殿淮南子孟夏之月天子服赤玉建赤旗宋玉高唐賦偈)
(兮若駕駟馬建羽旗注周禮曰析羽為旍謂破五色鳥羽為之也陸機詩羽旗棲瓊鑾)宫草菲菲
承委佩(卞蘭許昌宫賦丹草用隅靈木成行楊脩許昌宫賦植神木與靈草楚辭芳菲菲其彌章注菲)
(菲猶勃勃芳草貌也司馬相如上林賦郁郁菲菲衆香發越禮記主佩垂則臣佩委)爐烟細細駐
遊絲(姚察詩雲氣合爐烟劉斌詩香爐烟氣多唐書儀衛志朝日殿上設黼扆躡席熏爐香案羊球登西)
(樓賦畫棟浮細細之輕雲庾信詩洛陽遊絲百丈連梁武帝詩晻曖矚遊絲沈約詩遊絲暎空轉)雲近
蓬萊常五色(董仲舒雨雹對雲則五色而為慶庾信華林園馬射賦序正繪五采之雲漢書郊祀)
(志自威宣燕昭使人入海求蓬萊方丈瀛洲此三神山者相傳在渤海中去人不遠常有至者唐書地理志大)
(明宫在禁苑東南高宗厭西内湫濕龍朔二年始大興葺改曰蓬萊宫)雪殘鳷鵲亦多時
(晉書陶侃傳積雪始晴餘雪猶濕徐陵詩雪色故年殘杜審言詩梅花落處疑殘雪司馬相如上林賦過鳷鵲)
(望露寒三輔黃圖甘泉苑武帝置苑中起宫殿臺閣百餘所冇仙人觀石闕觀封巒觀鳷鵲觀謝朓詩金波麗)
(鳷鵲)侍臣緩步歸青瑣(班固西都賦言語侍從之臣曹植詩侍臣省文奏陛下體仁慈宋之)
(問詩花落侍臣衣湛方生詩任緩步以升降謝朓詩緩步遵委渚北史劉光伯傳緩步代車漢書元后傳赤墀)
(青瑣注孟康曰以青畫戶邊鏤中天子制也師古曰刻為連瑣文而以青塗之也後漢書百官志注黃門郎屬)
(黃門令日暮入對青瑣門拜名曰夕郎宫閣簿青瑣門在南宫陳子艮詩雍容入青瑣)退食從容
出每遲(詩退食自公後漢書楊秉傳逶迤退食足抑苟進之風枚乘賦從容安步孫綽遊天台山賦任)
(緩步之從容)
曲江對酒(司馬相如賦臨曲江之隑洲兮顔師古注曲岸之洲曲江也昔漢武帝穿)
(以為宜春苑其水曲折有似廣陵之江故名索隠隑音祈即碕字謂曲岸頭也秦中歲時)
(記二月二日曲江採菜士民遊觀者極盛隋營京城宇文愷鑿之為池又會黃渠水自城)
(外南來可以穿城而入故隋世遂從城外包之入城為芙蓉池且為芙蓉園也雍錄唐曲)
(江本秦隑州至漢為宣帝樂遊苑)
城上春雲覆苑牆(禮記城上不呼吴均詩惟聞啞啞城上烏蔡凝詩春雲處處生張正見詩)
(西北春雲起西都賦西郊則冇上囿禁苑繚以周牆四百餘里唐書食貨志韋堅於長樂坡瀕苑墻鑿潭於望)
(春樓下以聚漕舟)江亭晚色靜年芳(摭言進士榜出後宴曲江亭謂之曲江會王勃詩江)
(亭明月帶江流謝朓詩瑶池曖晚色沈約詩年芳被禁籞又麗日屬上已年芳俱在斯)林花著雨
臙脂濕(梁簡文帝詩林花初墮蔕吴均詩林花合復分古今注燕支出西方土人以染中國人謂之紅)
(藍以染粉為面色梁簡文帝詩臙脂逐臉生庾信詩濕花飛未遠隂雲歛尚低)水荇牽風翠帶
長(詩參差荇菜爾雅莕接余其葉符郭璞注叢生水中葉圓在莖端長短隨水深淺江東食之杜審言詩綰)
(霧青條弱牽風紫蔓長劉孝威詩風荇敵餘香梁簡文帝詩翠蔕留餘結)龍武新軍深駐輦
(舊唐書太宗選飛騎之尤驍健者别署百騎以為翊衛備中宗加置萬騎自開元以來與左右羽林軍名曰北)
(門四軍開元二十七年改為左右龍武軍唐書兵志左右龍武軍肅宗至德二載補元從扈從不足則取他色)
(帶品者同四軍亦曰神武天騎制如羽林黃鶴注至德二載左右神武兩軍賜名天騎今詩作於次年故曰新)
(軍漢書注駕人以行曰輦唐太宗詩崇文聊駐輦)芙蓉别殿謾焚香(唐書地理志興慶官)
(在皇城東南謂之南内築夾城入芙蓉園黃鶴注芙蓉園有殿而曲江又連芙蓉苑駕常幸其中亦有殿故曰)
(别殿甫詩云江頭宫殿鎖千門是也雍錄自大明宫夾東羅城復道又可以達芙蓉園故杜甫詩言其初時擬)
(幸芙蓉已遂留駐龍武也顔延之曲水詩序離宫設衛别殿周徼庾信賦屬車釃酒複道焚香)何時詔
此金錢會(後漢書西域傳以金銀為錢銀錢十當金錢一舊唐書開元元年九月宴王公百僚於承)
(天門令左右於樓下撒金錢許中書門下五品以上官及諸司三品以上官爭拾之)暫醉佳人錦
瑟傍(詩凡此飲酒或醉或否謝朓樂府渠椀送佳人玉杯迎上客本集趙注醉佳人傍者蓋曲江宴時賜)
(太常教坊樂也劇談錄開元中上已節賜宴臣僚會於曲江山亭恩賜太常教坊聲樂惟宰相三使北省官與)
(翰林學士登焉周禮樂器圖飾以寶玉者曰寶瑟繪文如錦曰錦瑟古今樂志錦瑟之為器也其絃五十其柱)
(如之江淹賦雕柱彩瑟九華六出)
臘日(風俗通禮傳曰夏曰嘉平殷曰清祀周曰大蜡漢改曰臘臘者獵因獵取獸祭先祖)
(也或曰臘接也新故交接狎獵大祭以報功也蔡邕獨斷臘者歲終大祭縦吏民宴飲荆)
(楚歲時記十二月八日為臘日玉燭寶典漢以戌日為臘魏以辰晉以丑)
臘日常年暖尚遥今年臘日凍全消(庾信詩常年臘月半己覺梅花闌不)
(信今春晚俱來雪裏看謝莊文雨零露湛冬暖春暄劉孝威詩節暖衣須變禮記孟春之月東風解凍又季冬)
(行夏令則時雪不降冰凍消釋管子日至六十日而陽凍釋七十日而隂凍釋梁簡文帝詩凍解池開渌)侵
陵雪色還萱草(禮記諸侯相接以敬讓則不相侵陵徐陵春情詩風光今旦動雪色故年殘詩)
(焉得諼草言樹之背註諼草合歡食之令人忘憂本草萱草一名忘憂一名療愁)漏洩春光有
柳條(左傳言語漏洩職汝之由春宴錄貴家遊賞曲江剪百花裝成獅子互相遺送以蜀錦流蘇牽之曰)
(春光且莫去留與醉人看李百藥笙賦縦勝氣之逍遥眷春光而怡逸梁簡文帝詩柳條恒著地楊花好上衣)
縦酒欲謀良夜醉(史記高祖紀還歸過沛留置酒沛宫悉召故人父老子弟縦酒七發列坐)
(縦酒蕩樂娱心郭璞遊仙詩縱酒濛氾濱禮記觀蜡注蜡者歲十二月之祭黨正屬民飲酒於序無不醉者史)
(記晉世家重耳愛齊女毋去心齊女乃與趙衰謀醉重耳載以行蘇武詩芳聲良夜發隨風聞我堂詩厭厭夜)
(飲不醉無歸)還家初散紫宸朝(庾信春賦百丈山頭日欲斜三晡未醉莫還家孫逖詩龍)
(輿下紫宸唐會要龍朔三年始御紫宸殿聽政雍錄含元之北為宣政宣政之北為紫宸五代史李琪傳唐故)
(事天子日御殿見羣臣曰常參朔望御便殿曰入閤紫宸便殿也自正衙喚仗由閤門而入百官候朝於衙者)
(因隨以入見)口脂面藥隨恩澤(景龍文館記臘日賜北門學士口脂蠟脂以碧鏤牙筩盛)
(之太平御覽盧公家範臘日上澡豆及頭膏面脂口脂梁武帝詩三月桃花合面脂禮記百日之蜡一日之澤)
(注言民有百日之勞今一日使之飲酒燕樂是君之恩澤曹植文忠臣徘徊於恩澤而不敢自棄)翠管
銀罌下九霄(拾遺記周穆王重霄寶器冇岑華鏤管穆天子傳&KR1809;之人無鳬天子賜之黃金銀罌)
(四七唐書韓偓傳臘日賜銀盒子駐顔膏牙香等繡香囊一枚庾闡詩翔虬凌九霄張淵觀象賦陟秀峯以遐)
(眺望靈象乎九霄沈佺期詩玉房九霄露)
夜
露下天高秋水清(宋玉九辯白露既下降百草兮奄離披此梧楸王勃序金風生而景物清)
(白露下而光隂晚九辯泬寥兮天高而氣清寂漻兮收潦而水清莊子秋水時至百川灌河潘岳秋興賦澡秋)
(水之涓涓兮玩遊鯈之潎潎届原漁父滄浪之水清兮可以濯我纓)空山獨夜旅魂驚(江淹)
(詩懷此書兮望空山陶弘景詩空山霜滿高烟平王粲詩獨夜不能寐攝衣起撫琴謝瞻詩獨夜無物役寢者)
(亦云寧駱賓王詩勞歌徒自奏客魂誰為招乂驚魂聞葉落危魄逐輪埋)疎燈自照孤帆宿
(玉篇鐙錠也初學記無足曰鐙有足曰錠案鐙燈通用司馬相如長門賦懸秋月以自照兮徂清夜於洞房梁)
(簡文帝與劉孝綽書夕鳥歸林懸孤帆而未息陳子昂詩古木生雲際孤帆出霧中)新月猶懸雙
杵鳴(鮑泉詩新花滿新樹新月麗新輝何遜詩庭花枝上發新月霧中生易懸象著明莫大乎日月庾信)
(詩月懸惟返照晉子夜歌佳人理寒服萬結砧杵勞庾信夜聽搗衣詩石燥砧逾響桐虚杵絶鳴唐汝詢注杵)
(即砧杵兩人對𢷬故曰雙)南菊再逢人卧病(禮記季秋之月鞠冇黃華釋文鞠本又作菊黃)
(鶴注甫以去年秋至雲安故云南菊再逢謝朓在郡卧病詩淮揚股肱郡高卧猶在兹)北書不至
鴈無情(漢書蘇武傳常惠教使者言天子射上林中得雁足有繫帛書言武等在某澤中詩期逝不至)
(而多為恤劉勰新論網無心而鳥冇情劒無情而人有心陸厥詩雁返無南書寸心何由寫)步檐倚
杖看牛斗(楚辭曲屋步櫩宜擾蓄些史記司馬相如傳步檐周流長途中宿注步櫩步廊也左思魏)
(都賦比滄浪而可濯方步櫩而有踰案櫩與檐同鮑照詩腰鐮刈葵藿倚杖牧雞豚史記天官書北宫南斗為)
(廟牽牛為犧牲注南斗六星牽牛六星並北宫之宿庾信詩龍淵觸牛斗繁弱駭天狼王勃滕王閣序物華天)
(寶龍光射牛斗之墟)銀漢遥應接鳳城(詩惟天有漢監亦冇光鮑照詩夜來坐幾時銀漢傾)
(露落雞跖集天河謂之銀漢廬照隣詩寒辭楊柳陌春滿鳳凰城沈佺期詩歌吹銜恩歸路晚棲烏半下鳳城)
(來趙子櫟注鳳城言長安)
岑參
奉和中書舍人賈至早朝大明宫(唐書賈至傳至擢明經第)
(解褐單父尉從幸蜀拜起居舍人知制誥歴中書舍人又地理志上都大明宫在禁苑東)
(南南接京城之北面西接京城之東北隅長千八百步廣千八十步曰東内本永安宫貞)
(觀九年改曰大明宫雍錄大明宫地本太極宫之後苑東北面射殿也地在龍首山上)
雞鳴紫陌曙光寒(詩雞既鳴矣朝既盈矣易林雞鳴時節家樂無憂謝莊應詔詩紫陌協笙)
(鏞劉孝綽詩紆餘出紫陌盧思道詩旌門曙光轉尹伯奇履霜操履朝霜兮採晨寒)鶯囀皇州春
色闌(陸璣詩疏注禽經曰鶯以喜囀梁元帝詩新鶯隠葉囀謝朓詩春色滿皇州梁簡文帝詩春色暎宫)
(來庾信詩春色方盈野沈佺期詩聞道清明近春聞向夕闌)金闕曉鐘開萬戶(漢書郊祀)
(志黃金銀為宫闕張正見詩金闕銀宫相向開劉禕之九成宫詩帝圃疏金闕仙臺駐玉鸞劉緩照鏡賦夜籌)
(已竭曉鐘將絶孔德紹詩臨風聽曉鐘梁簡文帝詩玲瓏朱戶開漢書東方朔傳圖起建章左鳳闕右神明號)
(稱千門萬戶西都賦張千門而立萬戶)玉階仙仗擁千官(漢書外戚傳切皆銅沓冒黃金)
(塗白玉階西都賦玉階彤庭張衡賦蹈玉階之嶢崢唐書儀衞志凡朝會之仗五一曰供奉仗二曰親仗三曰)
(勲仗四曰翊仗五曰散手仗皆帶刀捉仗立於東西廊下每月以四十六人立内廊閤外號曰内仗沈佺期詩)
(徑狹千官擁東京賦千品萬官)花迎劍佩星初落(沈佺期詩花迎宸翰發顔延之詩陸離迎)
(宵佩文中子衣裳䄡如劍佩鏘如薛道衡賦織女下而星落庾肩吾詩周星疑更落王勃賦浦涵珠而星落)
柳拂旌旗露未乾(梁簡文帝詩垂柳拂行輪沈佺期詩柳拂旌門暗蘭依帳殿生張協七命)
(旌拂霄堮注乘空而行故旌旗拂於雲霄之崖周禮交龍為旗析羽為旌詩白露未晞傳晞乾也)獨有
鳳凰池上客(杜審言詩獨有宦遊人晉書荀勗傳勗自中書監除尚書令人賀之勗曰奪我鳳凰)
(池諸君何賀耶韋承慶直中書省詩清切鳳凰池通典魏晉以來中書監令掌贊誥命以其地在禁近謂之鳳)
(凰池)陽春一曲和皆難(宋玉對楚王問客冇歌於郢中者其始曰下里巴人國中屬而和者)
(數千人其為陽春白雪國中屬而和者數十人後漢書黃瓊傳李固素慕瓊以書遺之曰陽春之曲和者必寡)
(嵇康書彈琴一曲鮑令暉詩願作陽春曲宫商長相尋宋之問詩徒斐陽春和難參艷曲餘)
高適
夜别韋司士得城字(周禮夏官司士掌羣臣之版以治其政令唐書百官)
(志上州司士參軍事一人從七品下中州司士參軍事一人正八品)
高館張燈酒復清(晉書華譚傳虚高館以俟賢謝靈運詩疏峯抗高館南史韋叡傳嘗張燈)
(達曙李白詩張燈宴華池詩爾酒既清)夜鐘殘月雁歸聲(晉書夏統傳甲夜之初撞鐘擊)
(鼓梁元帝賦響平陵之夜鐘王粲詩殘月半山低陳子昂詩殘月迥臨邊漢武帝秋風辭草木黃落兮雁南歸)
(庾信詩雁歸知向暖陶潛詩來雁有餘聲)只言啼鳥堪求侣(庾信詩只言千日飲梁簡文帝)
(詩啼鳥忽度行孟浩然詩處處聞啼鳥詩嚶其鳴矣求其友聲陸厥詩鳬鵠嘯儔侣)無那春風欲
送行(王維詩強欲從君無那老湘東王詩春日奉風過庾信詩春風滿路香孔融詩遠送新行客歲暮乃)
(來歸)黃河曲裏沙為岸(向秀賦濟黃河以汎舟兮河圖河水九曲長九千里入於渤海春秋)
(文公十二年晉人秦人戰於河曲注河曲在河東蒲坂縣南陸機賦遵河曲以悠遠岑參詩黃沙磧裏客行迷)
(王僧孺詩沙岸淨如埽)白馬津邊柳向城(史記荆燕世家漢四年使劉賈渡白馬津入楚)
(地注括地志黎陽津一名白馬津在滑州白馬縣北三十里漢書酈食其傳守白馬之津梁元帝詩山過白馬)
(津荆州記緣城堤邊悉植細柳綠條散風清隂交陌)莫怨他鄉暫離别(詩莫怨具邇古樂府)
(他鄉各異縣楚辭余既不難夫離别兮古詩上言長相思下言久離别)知君到處有逢迎
(杜審言詩知君書記本翩翩唐太宗詩春風狹斜道含笑待逢迎王勃序千里逢迎高朋滿座)
李頎
題璿公山池
遠公遁跡廬山岑(高僧傳晉慧遠見廬峯清淨足以息心遂住龍泉精舍廬山記遠法師在)
(廬阜三十餘年影不出山跡不入俗鮑照詩遯跡避紛囂課農栖寂寞梁昭明太子陶潛傳彭城劉遺民亦遯)
(跡於匡山爾雅山小而高曰岑江淹詩假乘試行遊北望高山岑)開士幽居祗樹林(徐陵)
(傳大士碑猗歟開士類此難思法苑珠林開士應真𨗳揚未教禮記幽居而不淫庾信詩幽居對蒙密梁簡文)
(帝相宫寺碑鹿苑豈殊祗林何遠金剛經佛在舍衞國祗樹給孤獨園注祗洹林樹名)片石孤雲
窺色相(蕭慤春賦巖前片石迥如樓三秦記孤雲兩角去天一握陶潛詩萬族各有託孤雲獨無依楞)
(嚴經離諸色相無分别性)清池皓月暎禪心(張衡南都賦撫輕舟兮浮清池謝莊月賦愬皓)
(月而長歌梁元帝詩澄江涵皓月水影若浮雲江淹詩禪心暮不雜蕭子良書道性天悠禪心自謐)指揮
如意天花落(張衡西京賦洪崖立而指揮抱朴子儀蕭曹之指揮羨張陳之奇畫齊書明僧紹傳)
(僧紹住江乘攝山太祖遺竹根如意筍籜冠庾信對酒曲山簡倒接䍦王戎如意舞維摩經時維摩詰室有一)
(天女見諸天人所說法便見其身即以天花散諸菩薩高僧傳梁僧法雲講次天花亂墜)坐卧閒房
春草深(法華經經行若坐卧乃至說一偈洛陽伽藍記坐卧兮於其側春夏兮其遊陟曹植七啟踐飛)
(除即閒房何邵詩閒房來清氣廣庭發暉素楚辭春草生兮萋萋鮑照詩露色染春草泉源潔水苔)此外
俗塵都不染(孔稚圭北山移文抗塵容而走俗狀沈約詩因戒倦輪飄習障從塵染王冋詩法像)
(無塵染淨住子心常無碍空有不染王融在家善門頌處塵貴不染被褐重懷珠)惟餘玄度得
相尋(續晉陽秋許詢字玄度高陽人風情簡素司徒掾辟不就與法門支遁相善世說支道林許掾諸人)
(共在會稽王齋頭支為法師許為都講支通一義四座莫不厭心許送一難衆人莫不忭舞鮑令暉詩願作陽)
(春曲宫商長相尋)
劉長卿
送皇甫曾赴工部(唐書百官志工部尚書一人正三品侍郎一人正四品下)
(掌山澤屯田工匠諸司公廨紙筆墨之事其屬有四一曰工部二曰屯田三曰虞衡四曰)
(水部)
東遊久與故人違(晉書王羲之傳頃東遊還脩植桑果今盛敷榮率諸子抱弱孫遊觀其間)
(以娱目前莊子雲將東遊過扶搖之枝而適遭鴻蒙古樂府相去萬餘里故人心尚爾詩行道遲遲中心有違)
(謝靈運文山川路邈心往形違)西去荒凉舊路微(北山移文澗戶摧絶無與歸石徑荒凉徒)
(延佇温子并寒陵山寺碑寂寞銷沈荒凉磨滅盧諶詩南望舊京路嚴武詩斗城憐舊路)秋草不生
三徑庭(孫楚詩晨風飄岐路零雨沾秋草傅玄飲馬長城窟行春至草不生期盡歎無聲晉書陶潛傳)
(聊欲絃歌以為三徑之資三輔決錄蔣詡隠於杜陵舍中三徑惟羊仲求仲從之遊庾肩吾詩三徑沒荒林)
行人獨向五陵歸(詩駪駪征夫傳征夫行人也謝靈運詩搔首訪行人漢書王嘉傳嘉奏封)
(事云惟陛下慎已之所獨向察衆人之所共疑漢書原涉傳郡國諸豪及長安五陵諸為氣節者皆歸慕之西)
(都賦南望北霸北眺五陵吴均詩子憐三緗薜我憶五陵薇)離心日遠如流水(鮑照詩非)
(同年歲意誰共别離心桓譚新論謂天盖高而聽甚卑謂日蓋遠而照甚近詩沔彼流水朝宗于海庾信詩春)
(洲鸚鵡色流水桃花香)回首川長共落暉(司馬相如封禪文昆蟲凱澤回首内向唐太宗)
(詩回首長安道方歡宴栢梁謝朓詩草含亭臯遠霞生川路長梁簡文帝序愁賦玩飛花之入戶看斜暉之度)
(寮)楚客豈勞傷此别(戰國策秦王謂甘茂曰楚客來使者多健與寡人爭辭劉允濟詩巴)
(人緩疎節楚客弄繁絲李白詩狂歌自此别)滄江欲暮自沾衣(范雲詩滄江路窮此古樂)
(府天寒歲欲暮李白詩語來江色暮獨自下寒烟漢鐃歌臨水遥望泣下霑衣)
錢起
和王員外晴雪早朝(舊唐書尚書諸司員外郎從六品上階唐書百官志)
(太宗省内外官定制為七百三十員然是時己有員外置其後又有特置同正員又吏部)
(戶部禮部左丞總焉兵部刑部工部右丞總焉員外郎各一人從六品上)
紫微晴雪帶恩光(列子清都紫微帝之所居辛氏三秦記未央宫一名紫微宫梁元帝詩柳)
(絮飄晴雪鄭康成毛詩箋為龍為光言天子恩澤光曜被及者也)繞仗偏隨鴛鷺行(周禮)
(宮正以時比宮府次舍注舍諸居守舍以諸仗直廬也唐書百官志開元初復詔脩史官非供奉者皆隨仗而)
(入位於起居郎舍人之次禽經宷寮雝雝鴻儀鷺序注鴻雁屬飛有行列也鷺白鷺也小不踰大飛有次序百)
(官縉紳之象也北齊樂曲懷黃綰白鴛鷺成行)長信月留寧避曉(史記始皇二十七年作長)
(信宫三輔黃圖漢長信宫太后之宫也從路門至周廟門有長信宫在其中蕭子良賓僚七要過哀鴻於月曉)
(何遜詠雪詩凝階夜似月拂樹曉疑春)宜春花滿不飛香(三輔黃圖宜春宫本秦之離宫)
(在長安城東南杜縣司馬相如上林賦下棠梨息宜春注宜春宫在社縣東即今曲江池梁簡文帝詩櫛比園)
(花滿王衡翫雪詩皎潔隨處滿流亂逐風迴劉孝綽詩風飄花樹香)獨看積素凝清禁(謝惠)
(連雪賦積素未虧白日朝鮮又詩積素惑原疇劉禎詩拘限清切禁傅咸賦穆穆清禁濟濟羣英)已覺
輕寒讓太陽(梁簡文帝書零雨送秋輕寒迎節張纉詩輕寒帶春序詩十月之交疏日者太陽之)
(精雪賦太陽曜不固其節)題柱盛名兼絶唱(三輔決錄田鳳字季宗為尚書郎容儀端正入)
(奏事靈帝日送之因題柱曰堂堂乎張京兆田郎沈佺期詩明朝題漢柱三署有光輝漢書黃瓊傳盛名之下)
(其實難副宋書謝靈運傳論絶唱高蹤久無嗣響)風流誰繼漢田郎(晉書王獻之傳獻之)
(少有盛名而高邁不羈風流為一時之冠庾信枯樹賦序殷仲文風流儒雅海内知名南史劉湛傳湛為侍中)
(時王華王曇首殷景仁亦為侍中文帝目送之曰四賢一時之秀同管喉舌恐後世莫繼庾信文漢主之觀田)
(鳳遂令題柱)
韋應物
寄李儋元錫
去年花裏逢君别(杜甫詩花發去年叢王融琵琶詩絲中傳意緒花裏寄春情張說宴薛王)
(山池序春將悵别愛落花之灑途)今日花開又一年(岑參詩今年花似去年好庾信詩花)
(開先自薰)世事茫茫難自料(周禮大司徒以世事教能則民不失職列子尹氏心營世事慮)
(鍾家業心形俱疲南史王延之傳清靜寡欲見親舊未嘗及世事左傳茫茫禹跡畫為九州世說對此茫茫不)
(覺百端交集杜甫詩明日隔山岳世事兩茫茫史記蘇秦傳楚王曰寡人自料以楚當秦不見勝也杜甫詩齒)
(髮已自料意深陳苦詞)春愁黯黯獨成眠(梁元帝詩春愁春自結春結詎能申宋之問詩)
(酌醴醉春愁陳琳詩黯黯天路隂梁元帝賦日黯黯而將暮范雲詩春草醉春烟深閨人獨眠)身多疾
病思田里(禮記田里不粥周禮地官遂人以田里安甿又辨其野之土上地中地下地以頒田里)
邑有流亡愧俸錢(漢書食貨志商賈無農夫之苦有仟伯之得此商人所以兼并農人農人)
(所以流亡者也溪書蓋寬僥傳志在奉公家貧俸錢月數千半以給吏民為耳目言事者岑參詩成都春酒香)
(且用俸錢沽杜甫詩俸錢時散弟子盡)聞道欲來相問訊(岑參和王員外詩聞道仙郎歌)
(白雪晉書郄愔傳王獻之兄弟常躡履問訊陶潛桃花源記村中聞有此人咸來問訊)西樓望月
幾回圓(庾肩吾詩織女入西樓崔湜詩幽尋惜未已清月半西樓李白詩卷帷望月空長嘆杜甫詩幾)
(回書札待潛夫陶潛詩迢迢新秋夕亭亭月將圓魏徵詩風高月影圓)
包何
和程員外春日東郊即事(禮記立者之日天子親率三公九卿諸侯)
(大夫以迎春於東郊)
郎官休澣憐遲日(後漢書明帝紀郎官上應列宿出宰百里孟浩然詩百城今刺史華省舊)
(郎官漢書張安世傳給事尚書休沐未嘗出唐書劉晏傳晏質明視事至夜分不止雖休澣不廢初學記漢律)
(吏五日得一休沐言休息以洗沐也晉令急假者一月五急書記所稱曰歸休亦曰休急休澣取急請急又有)
(長假併假詩春日遲遲采蘩祁祁宋之問詩彩雲歌處散遲日舞前留)野老歡娱為有年
(駱賓王文野老清談怡然自得宋之問詩野老不知堯舜力酣歌一曲太平人蘇武詩歡娱在今夕嬿婉及良)
(時班固東都賦聖上覩萬方之歡娱又沐浴於膏澤江淹詩太平多歡娱書爾厥有幹有年於兹洛詩自古有)
(年春秋桓公三年有年榖梁傳五穀皆熟為有年)幾處折花驚蝶夢(陸凱詩折花逢驛使)
(寄與隴頭人何遜詩春蘭日應好折花望遠道莊子昔者莊周夢為蝴蝶栩栩然蝴蝶也俄而覺則蘧蘧然周)
(也不知周之夢為蝴蝶與蝴蝶之夢為周與)數家留葉待蠶眠(劉長卿詩苔封三徑絶溪)
(向數家通詩隰桑有阿其葉有難四民月令三月昏參星夕杏花盛桑葉白梁簡文帝詩薄晚畏蠶饑競採春)
(桑葉庾信詩社雞新欲伏原蠶始更眠岑參詩調笑提筐婦春來蠶幾眠)藤垂宛地縈珠履
(丘遲詩藤垂島易陟說文宛屈草自覆也庾信楊柳歌河邊楊柳百丈枝别有長條宛地垂史記春申君傳趙)
(使欲夸楚為瑇瑁簪請命春申君客春申君客三千人其上客皆躡珠履以見趙使趙使大慙沈佺期詩珠履)
(奔騰上蘭砌金閨宛轉出梅梁)泉長侵階浸綠錢(岑參詩螢影侵階亂鴻聲出苑遲古今注)
(空室無人行則生苔蘚或青或紫一名綠錢沈約蕭丞相第詩賓階綠錢滿客坐紫苔生岑參詩綠錢生履跡)
直到開關朝謁去(屈原離騷吾令帝閽開關兮倚閶闔而望予後漢書清河王慶傳畏事慎)
(法每朝謁陵廟常夜分嚴裝衣冠待明)鶯聲不散柳含烟(世說戴顒春日攜雙柑斗酒人)
(問何之曰往聽黃鸝聲此俗耳針砭詩腸鼓吹梁元帝賦登樓一望惟見遠樹含烟唐太宗小山詩徑細無全)
(磴松小未含烟)
張南史
江北春望贈皇甫補闕(唐書百官志門下省左補闕六人從七品上掌)
(供奉諷諫大事廷議小則上封事)
閒園柳綠井桃紅(江洪詩閒園有孤鶴元結詩瀼溪中曲濱其陽有閒園魏文帝詩柳垂重)
(蔭綠王維詩柳綠更帶朝烟謝靈運詩原隰荑綠柳墟囿散紅桃王昌齡詩昨夜風開露井桃柳惲詩山桃落)
(晚紅)野徑荒墟左右通(楊師道詩野逕香恒滿王勃詩森沈野徑寒陶潛詩試攜子侄軰披)
(榛步荒墟張望詩荒墟人跡稀王融詩四面通寒色左右竟嚴飈袁朗詩交衢南北通)清迥獨連
江水北(鮑照舞鶴賦鍾浮曠之藻質抱清迥之明心張九齡詩清迥江城月楚辭令沅湘兮無波使江)
(水兮安流阮籍詩湛湛長江水曹植詩朝遊江北岸)芳菲更似洛城東(庾肩吾詩春日生芳)
(菲何遜詩春物自芳菲漢樂府遥觀洛陽城劉庭芝有所思古人無復洛城東)時看雨歇雲歸
岫(祖珽望海詩時看遠鴻度庾信詩烟沈冰井雨歇雲門柳𧦬詩欲知暮雨歇當觀飛旆輕謝萬春遊賦輕)
(雲晻曖以幕岫陶潛歸去來辭雲無心以出岫廣韻山有穴曰岫)每覺潮來樹起風(庾信)
(詩猿嘯風還急雞鳴潮即來隋煬帝春江花月夜潮水帶星來王維詩日落江湖白潮來天地青温子昇文川)
(有急流風無靜樹漢高祖歌大風起兮雲飛揚)聞道金門堪避世(史記滑稽傳東方朔酒酣)
(據地歌曰陸沈於俗避世金馬門宫殿中可以避世全身何必深山之中蒿廬之下注金馬門者宦署門也傍)
(有銅馬故謂之金馬門易遯之時義疏相時度宜避世而遯沈約詩避世作避諠)何須身與海
鷗同(列子海上人有好鷗鳥者每旦從鷗鳥遊其父曰取來吾玩之明日之海上鷗鳥舞而不下也謝靈)
(運詩海鷗戲春岸南越志江鷗一名海鷗在漲海中隨潮上下)
李紳(字公垂潤州無錫人為人短小精悍於詩最有名時號短李元和初擢進士第補國子助)
(教不樂輙去李錡辟掌書記錡抗命不為草表幾見害穆宗召為右拾遺翰林學士與李德裕)
(元稹同時號三俊歴中書舍人御史中丞戶部侍郎敬宗立李逢吉搆之貶端州司馬徙江州)
(長史遷滁夀二州刺史以太子賓客分司東都太和中擢浙東觀察使開成初遷河南尹宣武)
(節度使武宗召拜中書侍郎同平章事進尚書右僕射封趙郡公居四年以檢校右僕射平章)
(事節度淮南卒贈太尉諡文肅)
憶春日曲江宴後許至芙蓉園(雍錄曲江本秦隑州漢為樂遊)
(原長安中於原上置亭遊賞一統志曲江在西安府漢武帝所鑿其水曲折因名國史補)
(進士大宴於曲江亭子謂之曲江會劇談錄曲江池南即芙蓉園)
春風上苑開桃李(梁元帝纂要春風曰暄風司空圖詩太平方覺有春風西京雜記初脩上)
(林苑羣臣遠方各獻名果異卉以摽奇麗卓異記武后遊上苑名花瑞草布苑而開李憕詩林花不待曉風開)
(詩何彼穠矣華如桃李)詔許看花入御園(杜甫詩詔許歸蓬蓽何遜詩對影獨含笑看花)
(時轉側劉希夷詩看花若有情宋之問詩源水看花入南史何點傳梁武帝召之點以巾褐引入華林園)香
草徑中迴玉勒(庾信春賦一叢香草足礙人又馬射賦控玉勒而摇星)鳳凰池畔
泛金樽(晉書荀勗傳勗自中書監除尚書令人賀之勗曰奪我鳳凰池諸君何賀耶李白詩一迴日月)
(顧三入鳳凰池杜甫文池畔臨風花間度月宗楚客詩乘流羽觴泛謝靈運詩金樽盈清醑陳子昂詩金樽對)
(綺筵)綠絲垂柳遮風暗(庾信詩絲條變柳色王維詩垂柳夾朱門李山甫詩柳遮門戶横金)
(鎖北史張景仁傳景仁多疾帝每送步障為遮風寒徐陵詩綠柳三春暗)紅葉低叢拂砌繁
(錢起詩茅茨隠紅葉曹鄴雪詩拂砌花影明)歸繞曲江烟景晚(劇談錄曲江池花卉環周)
(烟水明媚江淹惜晚春詩烟景抱空意蘅杜綴幽心李白春夜宴桃李園序况陽春召我以烟景)未央
明月鎖千門(括地志未央宫在雍州長安縣西北十里郭利正上元詩九陌連燈影千門徧月華)
(韋應物聽鶯歌還栖碧樹鎖千門)
薛逢(字陶臣蒲州河東人會昌初擢進士第授萬年尉直弘文館歴侍御史尚書郎出為巴州)
(刺史復斥蓬州尋以太常召還歴給事中遷秘書監)
漢武宫詞
漢武清齋夜築壇(漢書武帝紀孝武皇帝景帝中子也漢武内傳王毋使使謂曰從今清齋)
(不閑人事至七月七日暫來史記封禪書天子始郊拜太一其祠列火滿壇壇旁炊亨具顧况詩武帝祈靈太)
(一壇)自斟明水醮仙官(說文斟勺也陶潛詩藜藿常乏斟禮記夏后氏尚明水殷尚醴周尚)
(酒漢舊儀皇帝暮視牡以鑑取水於月為明水廣韻醮祭也李商隠詩通靈夜醮達清晨武帝内傳羣仙數千)
(光曜庭宇王母既至從官不復知所在真靈位業圖主領四方各治一天在職一千六百年得補仙官)殿
前玉女移香案(武帝内傳聞雲中簫鼓之聲人馬之響半食頃王母至縣投殿前冇似鳥集又)
(帝閒居承華殿忽見一女子著青衣美麗非常曰我墉宫玉女王子登也帝問東方朔此何人朔曰是西王母)
(紫蘭宫玉女王延夀魯靈光殿賦玉女窺窗而下視唐書儀衛志朝日殿上設黼扆躡席薰爐香案元稹詩我)
(是玉皇香案吏)雲際金人承露盤(曹植七啟遊心無方抗志雲際陳子昂詩古木生雲際封)
(禪書又作栢梁銅柱承露仙人掌之屬三輔舊事建章宫承露盤高二十六丈大七圍以銅為之上有仙人掌)
(承露和玉屑飲之梁簡文帝詩定用方諸水持添承露盤)絳節幾時還入夢(武帝内傳王母)
(乘紫雲輦駕五色斑龍天仙同執彩旄之節梁簡文帝表豈止司隸絳節金吾緹騎庾信詩傳呼擁絳節神仙)
(傳帝夢與少君俱上嵩高山半道有繡衣使者持節從雲中來)碧桃何處更驂鸞(武帝内傳)
(王母命侍女以玉盤盛仙桃七顆大如鴨卵形圓青色尹喜内傳喜從老子西遊省太真王母共食碧桃紫梨)
(武帝内傳别有五十天仙側近王母鸞輿江淹賦駕鶴上漢驂鸞騰天)茂陵烟雨埋弓劒
(漢書武帝紀建元二年春置茂陵邑一統志茂陵在西安府興平縣東北一十七里崔湜詩江山距七澤烟雨)
(接三湘李白飛龍引軒轅去時有弓劒)石馬無聲蔓草寒(庾信文碑枕金龜松横石馬杜)
(甫昭陵詩玉衣晨自舉石馬汗常趨淮南子饑馬在廏寂然無聲詩野冇蔓草王僧孺詩蔓草亘巖垂沈約詩)
(秋蓬飛兮未極塞草寒兮無色)
李商隠
九成宫(唐書地理志九成宫在鳳翔麟遊縣西五里本隋仁夀宫義寧元年廢貞觀五)
(年復置更名永徽二年曰萬年宫乾封二年曰九成宫)
十二層城閬苑西(十洲記崑崙天墉城冇金臺五所玉樓十二水經注崑崙之山三級下曰)
(樊桐一名扳松中曰玄圃一名閬風上曰層城一名天庭是謂太帝之居天台山賦苟台嶺之可扳亦何羨於)
(層城庾肩吾詩閬苑秋光暮)平時避暑拂虹霓(通鑑貞觀六年上幸九成宫避暑王勃九)
(成宫頌陽靈開避暑之宫春秋元命苞虹霓者隂陽之精隂陽交為虹霓吴都賦寒暑隔閡於邃室虹霓迴帶)
(於雲館)雲隨夏后雙龍尾(李白詩君今還入楚山裏雲亦隨君渡湘水山海經太欒之野)
(夏后啟於此舞九代馬乘兩龍王融曲水詩序夏后兩龍載驅璿臺之上李白詩清晨鳴天鼓飈歘騰雙龍大)
(業拾遺記禹治水應龍以尾畫地𨗳決水之所出)風逐周王八駿蹄(梁元帝烏棲曲蘭房)
(椒閣夜方開那知步步香風逐穆天子傳八駿之乘曰赤驥盜驪白義踰輪山子渠黃驊騮騄耳庾信馬射賦)
(周王玄圃之前猶驂八駿劉孝威詩二龍巡夏代八駿馭周朝)吴岳曉光連翠巘(周禮夏官)
(職方氏正西曰雍州其山鎮曰岳山注吴岳也史記封禪書自華以西名山七曰華山薄山岳山岐山吴岳鴻)
(蒙瀆山元和郡國志吴岳在汧陽縣西南五十里李虞仲詩朣朧晨景裏明滅曉光初高士傳贊息意三年風)
(尊翠巘杜甫詩名園當翠巘)甘泉晚景上丹梯(漢書文帝紀注甘泉在雲陽本秦林光宫)
(沈佺期詩遥望甘泉道龍山隠漢宫張何文君濯錦賦晚景彌秀晴江轉春謝朓詩要欲追奇趣即此陵丹梯)
茘枝盧橘沾恩澤(晉書武帝紀咸寧二年六月薦茘枝於太廟嵇含草木狀茘枝如桂樹冬)
(夏榮茂青華朱實大如雞子白如肪甘而多汁一樹下子百斛左思蜀都賦旁挺龍日側生茘枝上林賦盧橘)
(夏熟李白詩盧橘為秦樹漢書劉向傳聖人即天地以耀物常無私於上均恩澤於下)鸞鵲天書
濕紫泥(後漢書輿服志左右吉陽筩鸞雀立衡&KR1017;文畫輈杜甫詩紫誥鸞迴紙庾信桐葉封虞贊帝刻)
(桐葉天書掌文漢舊儀天子信璽六皆以武都紫泥封之青囊白素裏兩端無縫西京雜記漢以武都紫泥爲)
(璽室加綈其上)
促漏(張衡漏水轉渾天儀志以銅為器再疊差置實以清水下谷開孔以玉虬吐漏水入)
(兩壺右為夜左為晝說文漏以銅盛水刻節書夜百刻後漢書律歴志孔壺為漏浮箭為)
(刻下漏數刻以考中星昏明生焉)
促漏遥鐘動靜聞(漢雜事鼓以動衆夜漏鼓鳴則起晝漏壺乾鐘鳴則息齊書宫内深隠不)
(聞端門鼓漏聲置鐘於景陽樓上宫人聞鐘聲早起裝飾陳後主樂府莫因朝漏促傾巵待夕筵庾肩吾詩遠)
(聽平陵鐘宋之問詩霜白宵鐘徹風清曉漏聞)報章重疊杳難分(詩雖則七襄不成報章謝)
(朓酬德賦方含意而報章迫紛埃之東騖梁武帝詩衆花紛重疊)舞鸞鏡匣收殘黛(孝經)
(援神契德至鳥獸則鸞鳥舞白帖孤鸞見鏡覩其影謂為雌必悲鳴而舞急就篇鏡籨注鏡籨盛鏡之器猶今)
(之鏡匣也徐幹詩鏡匣上塵生釋名黛代也滅眉毛去之以此代其處也白居易詩眉消殘黛臉消紅)睡
鴨香鑪換夕熏(戴叔倫詩金鴨香消欲斷魂李賀神女廟詩深幃金鴨冷唐無名氏詩金鑪灰)
(滿鴨心香西京雜記丁諼作九層博山香爐鏤以奇禽怪獸皆自然能動後漢書鍾離意傳注侍史潔被服執)
(香鑪燒熏從入臺中給使護衣服也唐無名氏詩雨滴空階曉無心換夕香庾丹詩翠被夜徒熏)歸去
定知還向月(淮南子羿請不死之藥於西王母姮娥竊之而奔月江總詩若令歸就月照見不須)
(疑乂來時向月别嫦娥)夢來何處更為雲(宋玉高唐賦昔先王嘗遊怠而晝寢夢見一婦)
(人曰妾在巫山之陽高丘之岨旦為朝雲暮為行雨朝朝暮暮陽臺之下李白詩且留琥珀枕或有夢來時)
南塘漸暖蒲堪結(西州曲採蓮南塘秋蓮葉過人頭耿湋詩春水滿南塘詩彼澤之陂有蒲)
(與菅續述征記鳥當沈湖中有九十臺皆生結蒲云秦始皇遊此臺結蒲繫馬自此蒲生則結謝朓詩離離水)
(上蒲結水散為珠李賀樂辭早晚新蒲勝綰結)兩兩鴛鴦護水紋(史記天官書斗魁戴匡六)
(星曰文昌宫魁下六星兩兩相比者江總詩長安少年多輕薄兩兩共唱梅花落詩鴛鴦于飛戢其左翼古樂)
(府入門左右顧時見雙鴛鴦劉孝威詩雙栖翡翠兩鴛鴦梁簡文帝詩水紋城上動庾信詩水紋恒獨轉)
温庭筠
利州南渡(唐書地理志利州義城郡屬山南道元和郡縣志利州本秦蜀郡地漢分)
(巴蜀置廣漢郡案今州即廣漢之葭萌縣地也蜀先主改為漢夀縣屬梓潼郡晉改為晉)
(夀梁為黎州後魏改立西益州隋大業三年改為義城郡武德七年又改為利州)
澹然空水對斜暉(李白詩澹然四海清謝靈運詩雲日相暉暎空水共澄鮮蘇頗詩空水涵)
(清暉梁簡文帝賦玩飛花之入戶看斜暉之度寮徐陵詩岸水帶斜暉)曲島滄茫接翠微
(孟浩然詩曲島尋花藥迴澤折芰荷梁元帝詩秋氣滄茫結孟津庾信詩滄茫餘落暉徐儀詩滄茫孤月上爾)
(雅釋山未及上翠微疏謂未及頂上在旁陂陀之處名翠微一說山氣青縹色故曰翠微也左思蜀都賦鬱葐)
(蒀以翠微)波上馬嘶看櫂去(徐儀詩枝間影離合波上光來往吴均詩天曙馬爭嘶庾信詩)
(塞馬暗嘶羣又馬嘶山谷響梁簡文帝詩悽悽隠去棹)柳邊人歇待船歸(杜甫詩歸院柳)
(邊迷劉禹錫詩馬嘶古道行人歇梁簡文帝詩人歸浦口暗那得久迴船)數叢沙草羣鷗散
(杜甫詩數叢芳草在堂隂嚴武詩懶眠沙草愛風湍杜甫詩雪雲虚點綴沙草得微茫又舍南舍北皆春水但)
(見羣鷗口日來唐太宗詩驚禽散翠空)萬頃江田一鷺飛(謝惠連雪賦眄隰則萬頃同縞)
(陰鏗詩萬頃溢澄波高適詩漢水堪垂釣江田耐插秧劉長卿詩江田漠漠全吳地詩振鷺于飛)誰解
乘舟尋范蠡(禮記命舟牧覆舟五覆五反乃告舟備具於天子焉天子始乘舟史記越世家范蠡)
(既報會稽之恥乃裝其輕寶珠玉自與其私徒屬乘舟浮海以行終不反高適飛龍曲江湖范蠡舟)五湖
烟水獨忘機(周禮職方氏東南曰揚州其川三江其浸五湖越語反至五湖范蠡辭於王曰君王)
(勉之臣不復入於越國矣遂乘輕舟以浮於五湖莫知其所終極史記索隠五湖者具區洮滆彭蠡春草洞庭)
(吴錄五湖者太湖之别名以其周行五百餘里故曰五湖南史孫瑒傳秋風動竹烟水驚波李嘉祐詩江皋盡)
(日惟烟水儲光羲詩達士志寥廓所以能忌機岑參詩忘機厭塵喧浪跡向江海)
許渾
咸陽城西門晚眺(史記秦本紀孝公十二年作為咸陽築冀闕徙都之三輔)
(黃圖秦孝公始都咸陽在九嵕山渭水北山水俱在南故曰咸陽一統志咸陽縣在西安)
(府城西北五十里)
一上高城萬里愁(吴均詩青山不可上一上一惆悵梁元帝詩百枝凝夕照却月隠高城杜)
(甫詩澹雲疎雨過高城漢天馬歌體容與迣萬里郭璞江賦呼吸萬里吐納靈潮)蒹葭楊柳似
汀洲(詩蒹葭蒼蒼爾雅疏蒹一名薕似雈而細高數尺葭一名華即今蘆也葦之未成者詩昔我往矣楊)
(柳依依梁簡文帝詩春堤楊柳拂河橋楚辭搴汀洲兮杜若將以遺兮遠者柳惲詩汀洲採白蘋)溪雲
初起日沈閣(原注南近磻溪西對慈福寺閣戴叔倫詩犬吠隔溪雲釋皎然詩亂踏虎溪雲潘岳)
(詩日夕隂雲起隂鏗詩霏霏野霧合昏昏隴日沈虞世南詩雕甍落日沈沈約詩送日隠層閣)山雨欲
來風滿樓(張正見詩山雨濕苔碑宋之問詩山雨初含霽江雲欲變霞陶潛詩微雨從東來好風與)
(之俱何遜詩江暗雨欲來劉孝先詩横照滿樓前)鳥下綠蕪秦苑夕(釋名海中可居曰島)
(島到也亦言鳥也物所赴如鳥之下也杜甫詩鳥下竹根行白居易詩孤城覆綠蕪三輔黃圖漢上林苑即秦)
(之舊苑也)蟬鳴黃葉漢宫秋(禮記孟秋之月白露降寒蟬鳴古詩秋蟬鳴樹間易林桑芳將)
(落隕其黃葉丘遲詩檐際落黃葉三輔黃圖五祚宫漢之離宫也蕭子範詩光景斜漢宫横梁照彩虹)行
人莫問前朝事(兵書秦雲如行人顔延之詩迢遥行人遠宛轉年歲徂徐陵文前朝舊將夙著)
(勛庸耿湋詩黃葉前朝寺無僧寒殿開)渭水寒聲晝夜流(樂府渭水從隴來王維詩渭水)
(自縈秦塞曲江淹詩罕有知音者空勞流水聲論語不舍晝夜儲光羲詩渭河秋水流)
劉滄(字藴靈魯人大中八年進士第調蓽原尉遷龍門令)
題王校書山齋(通典漢之蘭臺及後漢東觀皆藏書之室亦著述之所多當時)
(文學之士使讎校於其中故有校書之職至魏始置秘書校書郎唐制八人掌讐校典籍)
(為文士起家之良選南史謝舉傳宅内山齋泉石之美殆近自然)
猿鳥無聲晝掩扉(王融詩猿鳥時斷續陶弘景書曉霧將歇猿鳥亂鳴詩之子于征有聞無)
(聲朱超道詩冰合澗無聲陶潛詩白日掩荆扉虚室絶塵想王褒詩竹館掩荆扉)寒原隔水到
人稀(王維詩獵火燒寒原虞世南詩風花隔水來杜預水利疏往者東南草創人稀故得水田之利梁簡)
(文帝詩林空人至稀何遜詩薄暮行人稀)雲晴古木月初上(蕭子顯詩泬寥晚霖霽稠疊晴)
(雲新庾信詩雲晴即作峯江總詩古木斷懸蘿駱賓王詩層隂籠古木梁元帝詩星稀月稍上劉庭芝詩東南)
(月上浮纖手)雪滿空庭鶴未歸(岑參詩門前雪滿無行跡應是先生出未歸鮑照詩空庭)
(慚樹萱何遜詩空庭秋月華宋之問詩莫使馳光暮空令歸鶴憐杜甫詩獨鶴歸何晚)藥圃地連
山色近(王維詩荷鋤修藥圃謝朓詩渺渺蒼山色江淹詩山色與雲齊)樵家路入樹烟
微(朱异詩耿耿樵路分李白詩鳴皐微茫在何處五厓狹水横樵路鮑照詩青冥搖烟樹梁元帝賦登樓一)
(望惟見遠樹含烟)棲遲慣得滄浪思(詩衡門之下可以棲遲江總詩棲遲在一丘書嶓冢)
(𨗳漾東流為漢又東為滄浪之水李巨仁詩寄言朝市客滄浪余自安)雲閣還應夢釣磯
(班固西都賦乃搆阿房起甘泉結雲閣冠南山棗據詩矯足登雲閣相伴九華步粱元帝書握蘭雲閣解紱龍)
(樓駱賓王釣磯文余以三伏之辰行七里瀨即新安江也有嚴子陵釣磯焉杜甫詩兒扶立釣磯)
韓偓(字致光京兆萬年人龍紀元年進士第佐河中幕府召拜左拾遺累遷諫議大夫歴翰林)
(學士中書舍人兵部侍郎以不附朱全忠貶濮州司馬再貶榮懿尉徙鄧州司馬天禧二年復)
(原官不赴召南依王知審而卒)
中秋禁直
星斗疎明禁漏殘(晉書元帝紀論星斗呈祥金陵表慶謝朓詩北馳星斗正南望朝雲色說)
(文漏以壺承水刻節晝夜百刻漢雜事夜漏故鳴則起晝漏壺乾鐘鳴則止)紫泥封後獨凭
欄(漢舊儀天子信璽六皆以武都紫泥封之西京雜記漢以武都紫泥為印室加綠綈其上劉孝威詩驛報)
(紫泥書唐書舒元輿傳元輿為牡丹賦時稱其工後帝觀牡丹凭殿欄誦其賦)露和玉屑金盤
冷(三輔故事建章宫承露盤高三十丈大七圍以銅為之上有仙人掌承露和玉屑飲之周禮天官王齊則)
(共食玉注王齊當食玉屑王臺卿詩金盤代仙掌楊休之詩柔露洗金盤隋煬帝詩清露冷侵銀兔影)月
射珠光貝闕寒(沈約詩月輝横射枕白居易詩月射白沙明論衡珠光出於魚腹神異經西北)
(荒中有二金闕上有明月珠徑三寸光照千里唐太宗詩珠光搖素月楚辭紫貝闕兮珠宫謝朓詩貝闕視阿)
(宫薜帷蔭網戶王維新竹詩疎影月光寒)天襯樓臺歸苑外(隂鏗詩新宫實壯哉雲裏望樓)
(臺傅縡詩樓臺宛轉曲皆通史記田叔傳景帝以田叔爲魯相魯王好獵相嘗從入苑中王輒休相就館舍相)
(出常暴坐苑外杜甫詩苑外江頭坐不歸)風吹歌管下雲端(梁昭明太子詩霏霏慶雲動靡)
(靡祥風吹何遜詩風吹百和香周捨上靈樂樂府歌管愔愔鏗鼓鏘鏘諸葛穎詩重閣登臨罷歌管空中移枚)
(乘樂府美人在雲端天路隔無期淮南子淮南八公要道不煩參駕六龍遊戲雲端謝朓詩雲端楚山見)長
卿祗為長門賦(司馬相如長門賦序孝武皇帝陳皇后别居長門宫愁悶悲思聞蜀郡成都司)
(馬相如天下工為文奉黃金百斤為相如文君取酒因干解悲悶之辭而相如為文以悟主上陳皇后復得幸)
(庾信詩長門一紙賦何處覓黃金)未識君臣際會難(杜甫古柏行君臣已與時際會樹木)
(猶為人愛惜何遜牋昔逢際會忝申名質袁宏名臣贊序古之君子不患弘道難遭時難遭時不難遇君難)
翫水禽
兩兩珍禽渺渺溪(李商隠詩兩兩鴛鴦護水紋書珍禽奇獸不育於國陳子昂詩多材信為)
(累嘆息此珍禽宋之問放白鷴篇憐此珍禽空自知謝朓詩連連絶鴈舉渺渺青烟移顧况詩汀洲渺渺江蘺)
(短)翠衿紅掌淨無泥(禰衡鸚鵡賦紺趾丹觜綠衣翠衿謝朓野騖賦納綺綠之翠衿駱賓)
(王詠鵝詩白毛浮綠水紅掌撥清波白居易鵝贈鶴詩雪頸霜毛紅網掌杜甫詩花鴨無泥滓白居易詩沙路)
(淨無泥)向陽眠處莎成毯(湛方生懷歸謠越鳥兮向陽元稹詩向陽偏曬羽崔鈺鴛鴦詩)
(溪頭日暖眠沙穏廣韻毯毛席秦韜玉詩階前莎毯綠不卷)踏水飛時浪作梯(孟郊詩儂)
(是清浪兒每踏清浪遊沈約水鳥賦竦臆兮開萍蹴水兮興浪盧照隣詩羣飛動輕浪應瑒詩濯翼凌高梯)
依倚雕梁輕社燕(庾肩吾簷燕詩依櫩本相賀古詩依倚將軍勢王維詩燕語雕梁晚李百)
(藥詩不悟雕梁燕來疾禮記擇元日命民社注謂春分前後戊日元吉也文昌雜錄燕以春社來秋社去故謂)
(之社燕)抑揚金距笑晨雞(夏侯湛飛鳥賦玩流氣以差池弄長風以抑揚左傳季郈之雞)
(鬭季氏芥其羽郈氏為之金距劉孝威鬭雞詩距外曜金芒劉兼晨雞詩朱冠金距綵毛身昧爽高聲已報晨)
(玄中記桃都山冇樹上有天雞日初出照此樹天雞鳴天下雞皆隨之鳴陶潛詩晨雞未肯鳴)勸君細
認漁翁意(羅隠鸚鵡詩勸君不用分明語社甫詩九秋驚鴈序萬里狎漁翁鄭谷驚鷥詩漁翁歸後)
(沙汀晚飛下灘頭更自由)莫遣絙羅誤穏棲(廣韻絙急張也爾雅羅鳥罟詩鴛鴦于飛畢之)
(羅之劉禹錫詩半蘸波中水鳥棲白居易詩借鶴穏枝棲)
羅隱(字昭諫餘杭人本名横十上不第遂更名從事湖南淮潤歸錢鏐累官鎮海軍掌書記節)
(度判官奏授司勲郎朱全忠以諫議大夫召不行魏博羅紹威表薦給事中隠少聰敏既不得)
(志其詩以風刺為主)
杏花(典述杏者東方歲星之精四民月令二月杏花盛桑葉白)
暖觸衣襟漠漠香(劉孝威詩花開人未歸節暖衣須變韋莊詩素律初迴馭商飈暗觸襟孟)
(郊詩竹氣碧衣襟謝朓詩遠樹暖芊芊生烟紛漠漠元稹詩月微花漠漠温憲杏花詩店香風起夜)間梅
遮柳不勝芳(唐太宗詩參差問早梅鄭谷紅杏詩遮莫江頭柳色遮李商隠杏花詩為含無限意)
(遂對不勝繁)數枝艷拂文君酒(薛能杏花詩誰知艷性終相負唐彦謙詩杏艷桃花奪晚)
(霞辛德源芙蓉花詩文君拂艷紅史記司馬相如傳相如與文君俱之臨卭盡賣車騎買一酒舍酤酒而令文)
(君當壚相如身著犢鼻禈與庸保雜作滌器於市中庾信詩酒向文君取)半里紅欹宋玉牆
(吴融杏花詩紅輕欲愁殺杜甫詩幽花欹滿樹宋玉登徒子好色賦天下之佳人莫如臣東家女然此女登牆)
(闚臣三年至今未許也温庭筠杏花詩出牆何處隔朱門吴融杏花詩一枝紅杏出牆頭)盡日無人
疑悵望(杜甫詩綠尊須盡日家語芝蘭生於深林不以無人而不芳王胄詩庭草無人隨意綠杜甫詩)
(殘花悵望向人開温庭筠杏花詩正見盛時猶悵望)有時經雨自凄凉(王維詩草色全經細)
(雨濕杜甫詩林花著雨胭脂濕李白詩懷歸路緜邈覽古情凄凉)舊山山下還如此(謝靈)
(運詩剖竹守滄海掛帆過舊山于武陵詩洛浦少高樹長安無舊山世說桓温見諸營柳嘆曰木猶如此韓愈)
(詩豈如此樹一來玩若在京國情何窮)迴首東風一斷腸(唐太宗詩迴首長安道杜甫詩)
(我行入西川十步九迴首爾雅東風謂之谷風白居易杏園花下詩自别花來多少事東風二十四回春孟郊)
(詩還恐金石契斷為相思腸李商隠梅花詩傷離適斷腸)
王貞白
洗竹(埤雅叢竹芟其繁亂不使分其勢然後枝幹茂濯俗謂之洗非用水也)
道院竹繁教略洗(顧况詩洗竹澆花興有餘劉禹錫詩洗竹通新徑)鳴琴酌酒
看扶疎(司馬相如賦遂設旨酒進鳴琴謝莊月賦芳酒登鳴琴荐陶潛詩歡言酌春酒宋玉笛賦奇篠)
(異幹罕節簡支敷紛茂盛扶疎四布王褒洞簫賦簫幹之所生兮於江南之丘墟洞條暢而罕節兮標敷紛以)
(扶疎湘中記文竹山四面綠竹扶疎)不圖結實來雙鳳(韓詩外傳黃帝時鳳凰棲帝梧桐食)
(帝竹實劉稹魯都賦竹則翠實離離鳳鸞攸食任昉秋竹賦結實值鸞凰江洪竹詩願抽一莖實試看翔鳳來)
(柳宗元竹詩秪應更使伶倫見寫盡雌雄雙鳳鳴)且要長竿釣巨魚(詩籊籊竹竿以釣于)
(淇劉長卿竹詩嫩笋長魚竿白屈易竹詩不須截作釣魚竿李賀詩籜落長竿削玉開王褒聖主得賢臣頌沛)
(乎若巨魚之縦大壑)錦籜裁冠添散逸(白居易詩紫籜坼故錦漢書高祖傳高祖為亭長以)
(竹皮為冠及貴常冠之注應邵曰以竹始生皮作今鵲尾冠是也南史明僧紹傳齊高帝賜竹根如意笋籜冠)
(隠者以為榮隂鏗夾池竹詩皮裁薛縣冠逸南史梁忠烈世子方等傳性愛林泉好散)玉芽脩饌稱
清虚(白居易食笋詩素肌擘新玉庾信春賦新芽竹笋細核楊梅道書瑶笋千年生一芽王勣賦山脩野)
(饌蘭漿木麨漢書叙傳嚴子者清虚淡薄獨師造化而不為世俗所欲者也世說清虚日來)有時記
得三天事(武帝内傳帝見王母巾笈中有一卷書問此書是仙靈方耶王母出以示之曰此五嶽真)
(形圖也乃三天太上所出宋書律志序三天之說紛然莫辨雲笈七籖三清境者玉清上清太清也亦名三天)
(其三天者清微天禹餘天大赤天是也)自向琅玕節下書(阮籍詩朝餐琅玕實劉禹錫詩)
(傅粉琅玕節後漢書吴祐傳父恢欲殺青簡以寫經書注殺青者以火炙簡令汗取青易書)
張說
奉和聖製春日幸望春宫應制(唐書地理志京兆萬年縣有望)
(春宫臨滻水西岸西京記西京禁苑内有望春宫)
别館芳菲上苑東(司焉相如上林賦離宫别館彌山跨谷班固西京賦離宫别館三百餘所)
(離騷芳菲菲兮其彌章唐太宗詩金鞍移上苑雍錄南望春亭北望春亭在禁苑東南高原之上)飛花澹
蕩御筵紅(梁簡文帝賦玩飛花之度窗鮑照白紵曲春風澹蕩俠思多天色淨渌氣妍和王景詩綴)
(葉披天藻吹花散御筵駱賓王詩百花凝照淡虚牖似披紅)城臨渭水天河近(三輔黃圖)
(始皇都咸陽因北陵營殿端門四達以則紫宫象帝居渭水貫都以象天漢山海經渭水出隴西首陽縣鳥鼠)
(同穴山一統志渭水在陜西西安府城北五十里詩倬彼雲漢為章于天疏雲漢謂天河也薛道衡臨渭源應)
(詔詩激浪象天河)闕對南山雨露通(五經要義終南山長安南山也一名太乙關中記其)
(山一名中南言在天之中居都之南故曰中南一統志終南山在西安府城南五十里一名南山杜審言詩北)
(斗挂城邊南山倚殿前淮南子甘雨膏露以時降王僧孺表寧為天覆地長復與雨露相滋)繞殿流
鶯凡幾樹(庾信賦花乘風而繞殿沈約詩開花已匝樹流鶯復滿枝宗懍詩鶯鳴一兩囀花樹數重)
(開)當蹊亂蝶許多叢(木華海賦海童邀路馬銜當蹊謝朓詩花叢亂數蝶洛陽伽藍記鳥)
(鳴春樹蝶飛花叢)春園既醉心和樂(子夜春歌春園花就黃陽池花方渌庾信詩暫往春)
(園傍聊過看果行詩既醉既飽小大稽首傅毅舞賦騰觚爵之斟酌兮漫既醉其康樂詩鼓瑟鼓琴和樂且湛)
(易林和樂相好各得其欲)共識皇恩造化同(傅休奕朝會賦皇恩下降休氣上翔莊子以天)
(地為大鑪以造化為大冶魏志文帝紀注魏王令曰太古聖王之治也至德合乾坤惠澤均造化禮教優乎昆)
(蟲仁恩洽乎草木王羲之蘭亭詩大矣造化工萬物莫不均)
沈佺期
奉和春初幸太平公主南莊應制(唐詩紀事中宗景龍三年)
(二月十一日幸太平公主南莊唐書太平公主傳太平公主則天皇后所生后愛之傾諸)
(女神龍時與長寧安樂宜城新都定安金城凡七公主皆開府置官屬睿宗即位加實封)
(至萬戶三子封王田園徧近甸作觀池樂遊原以為盛集)
主家山第早春歸(漢書東方朔傳董偃出入主家徐陵詩主家能教舞王融詩相望早春日)
(烟華雜如霧陳子良春雪詩欲妬梅將柳故落早春中梁簡文帝詩年還樂應滿春歸思復生)御輦春
遊繞翠微(漢書劉向傳輦郎注如今引御輦郎也徐爰釋問天子御輦侍臣陪乘史記秦始皇紀皇)
(帝春遊覽省遠方逮於海隅劉遵詩仙車照丹穴霓裳暎翠微庾信詩遊客值春輝金鞍上翠微)買地
鋪金曾作埒(晉書王濟傳濟尚常山公主性豪侈時洛京地甚貴濟買地為馬埒編錢滿之時人)
(謂為金溝庾信啟王濟飲酒之歡長驅金埒)尋河取石舊支機(集林有人尋河源見婦人)
(浣紗問之曰此天河也乃與一石而歸問嚴君平君平曰此織女支機石也庾信詩河邊一片石不復肯支機)
雲間樹色千花滿(沈約詩置嶺白雲間徐陵文喬樹參於雲日何遜詩風光多樹色江淹賦)
(草自然而千花樹無情而百色庾信詩千花敷欲然梁簡文帝詩櫛比園花滿)竹裏泉聲百道
飛(劉孝先詩湍鳴竹裏泉陳子昂脩竹篇晝聒泉壑聲水經注水源方百步百泉俱出謝靈運詩泉飛流以)
(瀉空周明帝詩巖泉百丈飛)自有神仙鳴鳳曲(神仙傳蕭史秦穆公時善吹簫能致白鵠)
(孔雀以公女弄玉妻焉教弄玉作鳳鳴鳳凰來止其屋數年隨鳳飛去)併將歌舞報恩暉
(張衡南都賦坐南歌兮起鄭舞劉楨詩清歌製妙聲萬舞在中堂詩天子萬年疏臣蒙君恩無以報答故願君)
(長夀而已張嵊詩時屬清夏座恩暉亦非望)
錢起
和李員外扈從温泉宫(李員外無考元和郡縣志開元十一年置温泉)
(宫天寶六載改為華清宫雍錄温泉在驪山自秦漢隋唐人主皆常遊幸惟明皇即山建)
(宫宫殿包裹一山)
未央月曉度疎鐘(史記高祖紀八年蕭丞相營作未央宫九年未央宫成雍錄唐貞觀七年)
(從太上皇置酒故未央宫蕭子良七要過哀鴻於月曉悲夜猿於霜旻盧照隣馴鳶賦聽雞鳴於月曉侣羣鵲)
(於星暮王維詩禁裏疎鐘官舍晚岑參詩疎鐘入卧内片月到牀頭)鳳輦時巡出九重(仙傳)
(拾遺西王母乘翠鳳之輦盧照隣登封大酺歌日觀仙雲隨鳳輦沈佺期山莊侍宴詩龍旗縈秀木鳳輦拂疎)
(笻書六年五服一朝又六年王乃時巡考制度於四岳諸侯各朝於方岳楚辭君之門以九重庾信詩自有南)
(風曲還來吹九重)雪霽山門迎瑞日(吴均詩坐須風雪霽相期洛城下鄭嵎津陽門詩序)
(津陽門者華清宫之外門南局禁闈北走京道宋之問少林寺詩曙隂迎日盡春氣近烟流牛鳳及受圖温洛)
(詩瑞日波中上)雲開水殿候飛龍(劉遵詩寒雲朝始開王僧辨表九縣雲開六合清朗徐陵)
(詩荷開水殿香王昌齡詩水殿風來珠翠香易飛龍在天利見大人張衡南都賦駟飛龍兮騤騤)輕寒
不入宫中樹(梁簡文帝書靈露送秋輕寒迎節劉孝綽詩季秋弦朢後輕寒朝夕殊張說詩樓暎)
(行宫日隄含宫樹春)佳氣常浮仗外峯(杜審言終南山詩半嶺通佳氣中峯繞瑞烟張說詩)
(佳氣翊興王張九齡詩沛水祥雲泛宛郊瑞氣浮宋之問詩寒輕彩仗外春發幔城中釋名崖之高曰巖上秀)
(者曰峯)遥羨枚臯扈仙蹕(漢書枚乘傳臯至長安上書自陳枚乘之子上得之大喜拜為)
(郎西京雜記揚子雲曰軍旅之際戎馬之間飛書馳檄用枚臯廊廟之下朝廷之中高文典册用相如上官儀)
(詩扈蹕頌王遊唐高宗過温湯詩温渚停仙蹕豐郊駐曉旌)偏承霄漢渥恩濃(後漢書仲)
(長統傳如是則可以凌霄漢出宇宙之外矣王勃詩鸞情極霄漢鳳想疲烟霞謝靈運辭禄賦荷延賞之渥恩)
(在弱齡而覃惠庾信詩疇昔逢知己生平荷渥恩)
楊巨源
寄同年中書舍人(唐六典中書舍人掌侍奉進奏參議表章凡詔旨制勅及)
(璽書册命皆按典故起草進畫既下則署而行之)
晴明紫閣最高峯(潘岳閒居賦微雨新晴六合清朗陸贄賦風出谷以天霽雲歸山而景晴)
(杜甫詩紫閣峯隂入渼陂岑參詩東望白閣雲半入紫閣峯張禮遊城南記東上米坡憩華巖寺下瞰終南之)
(勝霧巖玉案圭峯紫閣粲在目前注圭峯紫閣在終南山祠之西秦系詩步虚時丄最高峯)仙掖開
簾近衮龍(沈佺期詩御柳垂仙掖杜甫詩仙掖高情客相招共一過何遜詩開簾見水動宋之問詩)
(澤國韶氣早開簾延霽天班固東都賦盛三雍之上儀脩衮龍之法服王維詩香烟欲傍衮龍浮)五色
天書詞煥爛(左傳五色比象昭其物也鄴中記石虎詔書以五色紙著木鳳凰口中銜之飛下端)
(門王維詩朝罷須栽五色詔庾信桐葉封虞贊帝刻桐葉天書掌文李白詩白鶴飛天書郭璞江賦鮮甲璀錯)
(煥爛錦斑宋書傅隆傳摛文列錦煥爛可觀)九華春殿語從容(博物志漢武帝好神仙西)
(王母遣使乘白鹿告帝當來乃供帳九華殿以待之洛陽宫殿簿有明光徽音式乾九華諸殿庾肩吾詩雨足)
(飛春殿王昌齡甘泉歌細草霑衣春殿寒史記留侯世家所與從容言天下事甚衆姚合詩黃鶯偏戀語從容)
綵毫應染爐烟細(王筠詩含毫愧文彩晉書夏侯湛贊湛稱弄翰縟綵彫煥梁簡文帝詩爐)
(烟入斗帳李庾西都賦序傳金爐之御烟開甲帳之琳琅杜甫詩麒麟不動爐烟上)清佩仍含玉
漏重(顧况詩闕下搖清佩洲邊採白蘋劉禹錫詩星河靜夜搖清佩蘇味道詩金吾不禁夜玉漏莫相催)
(崔掖詩玉漏銀河且莫催)二十年前同日喜(沈佺期詩憶昨經過處離今二十年宋之問詩)
(與君闊松石於兹二十年史記盧綰傳綰豐人與高祖同里高祖綰同日生里中持羊酒賀兩家開元天寶遺)
(事新進士及第以泥金書帖子附家書中用報登科之喜鄉曲親戚例以聲樂相慶謂之喜信)碧霄何
處得相逢(李白詩中逢元丹丘登嶺宴碧霄岑參詩長安何處在只在馬蹄下又羽蓋霓裳何處在)
(古歌謠君乘車我戴笠他日相逢下車揖君擔簦我跨馬他日相逢為君下)
錢起
山中酬楊補闕見過(舊唐書職官志左右補闕從七品上通典垂拱中置)
(補闕以掌供奉諷議自開元以來尤為清選)
日暖風恬種藥時(岑參詩風恬日暖蕩春光杜甫詩旌旗日暖龍蛇動宋之問詩風恬魚自)
(躍岑參詩種藥畏春過又種藥疏故畦)紅泉翠壁薜蘿垂(謝靈運山居賦訪鍾乳於洞穴)
(訊丹砂於紅泉梁簡文帝書紅泉含影青蓮吐芳江總貞女峽賦聳翠壁以臨危李白詩横天聳翠壁噴壑鳴)
(紅泉晉書謝安傳論褫薜蘿而襲朱組杜甫詩洞口經春長薜蘿)幽谿鹿過苔還靜(謝朓)
(詩我行雖紆阻兼得尋幽谿三輔决錄辛繕隠居弘農華隂所居旁有白鹿甚馴不畏人王智深宋紀王微太)
(保弘之弟子也棲遲環堵苔草沒階)深樹雲來鳥不知(阮瑀詩深樹猶沾裳杜甫月詩魍魎)
(移深樹唐明皇詩仙雲拂馬來李嶠詠琴詩風前綠綺弄月下白雲來張謂詩花間覓路鳥先知)青瑣
同心多逸興(張衡西京賦右平左墄青瑣丹墀注以青畫戶邊鏤中文如連瑣張九齡詩印從青)
(瑣拜易同心之言其臭如蘭古詩同心而離居王勃滕王閣序遥吟俯暢逸興遄飛杜甫詩掾曹乘逸興鞍馬)
(去相尋)春山載酒遠相隨(杜甫詩春山無伴獨相求漢書揚雄傳贊雄家貧嗜酒人希至)
(其門時有好事者載酒肴從遊學王維詩揚子談經處淮王載酒過李白詩人攀明月不可得月行却與人相)
(隨)却慚身外牽纓冕(沈佺期詩身外即浮雲杜甫詩莫思身外無窮事沈約彈文忝藉世)
(資得參纓冕隋書隠逸傳忘懷纓冕畢志丘園)未勝樽前倒接䍦(杜甫詩樽前失詩流晉書)
(山簡傳時時能騎馬倒著白接䍦庾信詩高陽今日晚應有接䍦斜杜甫詩狂遺白接䍦尹洙注接䍦巾也)
韋蟾(字隠珪下杜人大中中登進士第初為徐商掌書記咸通末終尚書左丞)
送盧尚書之靈武(盧尚書無考元和郡縣志靈州以州在河渚之中隨水上)
(下未嘗陷沒故號曰靈開元二十一年為朔方節度使理所舊唐書地理志靈州大都督)
(府隋靈武郡武德元年改為靈州總管府天寶元年改靈州為靈武郡至德元年升為大)
(都督府乾元元年復為靈州一統志靈州城在寧夏衛南唐肅宗即位於靈武即此)
賀蘭山下果園成(元和郡縣志賀蘭山與河東望雲山形勢相連從首至尾約五百餘里圖)
(經山上多有白草遥望青白駁北人呼駁馬為賀蘭故名一統志賀蘭山在寧夏衛城西六十里後漢書和帝)
(紀永元五年詔自京師離宫果園上林廣成囿悉以假貧民不收其税洛陽伽藍記華林園中蓬萊山南有百)
(果園果列作林林各有堂班固西都賦竹林果園芳草廿木)塞北江南舊有名(江總詩江)
(南有桂枝塞北無萱草杜甫詩塞北春隂暮江南日色曛韓愈與陳給事書愈也道不加脩而文日益冇名)
水木萬家朱戸暗(謝混詩水木湛清華史記功臣侯年表大侯不過萬家小者五六百戶庾)
(信文戶牖萬家陳平之鄉里韓詩外傳諸侯有德天子錫之一錫車馬再錫衣服三錫虎賁四錫樂器五錫納)
(陛六錫朱戶荀勗九錫文是用錫君朱戸以居王維逍遥谷燕集序驪山取於朱戶)弓刀千隊鐵
衣鳴(賈島詩扶侍帶弓刀左傳狄虒彌建大車之輪而蒙之以甲以為櫓左執之右拔戟以成一隊注百)
(人為隊木蘭歌朔氣傳金柝寒光照鐵衣)心源落落堪為將(顔真卿詩疏瀹滌心源後漢書)
(耿弇傳帝謂弇曰將軍前在南陽建此大策常以為落落難合冇志者事竟成也史記孫武子傳吳王知孫武)
(子能用兵卒以為將新論周亞夫嚴猛哮吼可為國之大將)膽氣堂堂合用兵(晉書周浚)
(傳宜速渡江直指建業大軍卒至奪其膽氣嵇康明膽論陳義奮辭膽氣凌雲三輔决錄田鳳為郎儀容端正)
(入奏事靈帝目送之因題柱曰堂堂乎張京兆田郎詩踴躍用兵史記貨殖傳白圭曰吾治生産猶伊尹吕尚)
(之謀孫吳用兵商鞅行法)却使六番諸弟子(舊唐書地理志調露元年置魯麗塞含依契等)
(六州總為六胡州開元初廢復置東臯蘭燕然燕山雞田雞鹿燭龍等六州並寄靈州界屬靈州都督府史記)
(項羽紀籍與江東子弟八千人渡江而西)馬前不信是書生(禮記君車將駕則僕執策立於)
(馬前左傳楚師將去宋申犀稽首於王之馬前陳子昂詩寧知班定遠猶是一書生高適詩魯連真義士陸遜)
(豈書生)
戎昱
上李常侍(唐六典左散騎常侍二人常侍奉規諷備顧問應對)
旌旗曉過大江西(釋名析羽為旌熊虎爲旗孫子夫金鼓旌旗所以一民之耳目也楚辭横)
(大江以揚舲傅休奕賦斬雙蛟於大江法言楚分江西)七校前驅萬隊齊(漢書刑法志京)
(師有南北軍之屯至武帝平百粤内增七校注百宫表中壘屯騎步兵越騎長水胡騎射聲虎賁凡八校尉胡)
(騎不常置故言七也杜甫詩心蘇七校前詩伯也執殳為王前驅張衡西京賦華蓋承辰天畢前驅王褒上庸)
(公勒功碑長戟萬隊巨艦千軸)千里政聲人共喜(漢書高帝紀上曰運籌帷幄之中决勝千)
(里之外吾不如子房魏武帝樂府老驥伏櫪志在千里後漢書杜根傳根位至巴郡太守政甚冇聲詩周邦咸)
(喜戎有良翰)三軍令肅馬頻嘶(周禮大司馬凡軍制萬有一千五百人為軍王六軍大國)
(三軍次國二軍小國一軍班固東都賦勒三軍誓將帥杜甫詩中軍待上客令肅事冇恒庾信詩馬嘶山谷響)
(杜甫詩倚杖穿花聽馬嘶)恩霑境内風初變(薛道衡隋高祖頌序恩加禽獸胎卵於是獲全)
(仁霑草木牛羊所以勿踐禮記廟中者境内之象也晉書律歴志日官司歴則頒之諸侯諸侯則頒之境内禮)
(記移風易俗莫善於樂北史儒林傳序風移俗變抑亦近代之美也)春入城隂柳漸低(宋之)
(問詩春入鳥能言孫逖詩春入鳳凰樓劉孝綽詩屏居青門外結宇灞成隂楊師道詩一御瑶池駕詎憶長城)
(隂梁簡文帝春情詩蝶黃花紫燕相隨楊低柳合路塵飛)桃李不須令更種(通鑑太后嘗問)
(狄仁傑朕欲得一佳士用之誰可者仁傑曰有張柬之其人雖老宰相才也仁傑又嘗荐姚元崇桓彦範敬暉)
(等數十人或謂仁傑曰天下桃李悉在公門矣)早知門下舊成蹊(戰國策齊人有馮煖者貧)
(乏不能自存使人屬孟嘗君願寄食門下張華詩門下多豪英史記李廣傳贊桃李不言下自成蹊梁元帝詩)
(桂潭連菊岸桃李暎成蹊)
曹唐(字堯賓桂州人初為道士後舉進士不第咸通中累為使府從事)
羽林賈中丞(漢書百官公卿表注羽林亦宿衛之官言其如羽之疾如林之多也)
(一說羽所以為王者羽翼也唐書兵志高宗龍朔二年始取府兵越騎步射置左右羽林)
(軍大朝會則執仗以衛階陛行幸則夾馳道為羽仗唐書百官志御史臺大夫一人正三)
(品中丞三人正四品下大夫掌以刑法典章糾正百官之罪惡中丞為之貳)
四十年前百戰身(王胄詩相知四十年漢書韓信傳武安君有百戰百勝之計晉書索琳傳)
(進救新平大小百戰手擒賊帥李羌王褒詩將軍百戰未封侯)曾驅虎隊掃邊塵(左傳狄虒)
(彌建大車之輪蒙之甲以為櫓左執之右拔戟以成一隊孟獻子曰詩所謂有力如虎者也唐書兵志五十人)
(為隊隊冇正淮南子雨師灑道風伯掃塵李陵書滅跡掃塵蘇味道詩伐邢知有屬已見靜邊塵)風悲
鼓角榆關暮(蔡琰胡笳十八拍日暮風悲兮邊聲四起魏武帝苦寒行北風聲正悲後漢書公孫)
(瓉傳梯衝舞吾樓上鼓角鳴於地中通典李靖兵法曰凡教旗於平原曠野登高遠視處大將居其上左右各)
(置鼓角十二漢書枚乘傳昔秦北備揄中之關注即今所謂榆關也隋書文帝紀開皇三年城榆關一統志榆)
(關在撫寧縣東三十里)日暖旌旗隴草春(江淹四時賦旭日始暖蕙草可織岑參詩風恬)
(日暖蕩春光杜甫詩旌旗日暖龍蛇動釋名旌精也言冇精光也旗期也言與衆期於下也潘岳文旌旗電舒)
(戈矛林植杜甫詩隴草蕭蕭白韓愈詩横飛玉盞家山曉遠蹀金珂塞草春)鐵馬慣牽邀上
客(陸倕石闕銘鐵馬千羣朱旗萬里注鐵馬鐵甲之馬也庾信文鐵馬冇河橋之戰禮記效馬效羊者右牽)
(之庾信詩牽馬向渭橋史記晏嬰傳越石父賢在縲紲中晏子解左驂贖之延為上客謝朓詩玉杯邀上客)
金魚多解乞佳人(唐書車服志隨身魚符者以明貴賤應召命皆盛以魚袋三品以上飾以)
(金五品以上飾以銀天授二年改佩魚為龜其後三品以上龜袋飾以金四品以銀五品以銅中宗初罷龜袋)
(復給以魚杜甫詩金魚換酒來李白對酒憶賀監詩序太子賓客賀監於長安紫極宫一見呼余為謫仙人因)
(解金龜換酒為樂按賀知章為祕書監淮南子佳人不同體美人不同面而皆悦於目李延年歌北方有佳人)
(絶世而獨立)胷中别有安邊計(莊子機心藏於胷中則純白不備司馬相如子虚賦吞雲)
(夢者八九其於胷中曾不蔕芥漢書趙充國傳選擇良吏拊循和輯此全師保勝安邊之册南史何承天傳魏)
(軍南伐宋文帝訪捍禦之略承天上安邊論凡陳四事陳子昂答韓使同在邊詩聞詔安邊使曾是故人謨)
誰睬髭鬚白似銀(古樂府行者見羅敷下擔捋髭鬚白居易詩位高方稱白髭鬚元稹詩翠)
(娥潛笑白髭鬚又白髮過於冠色白銀釘少校頷中銀)
高適
送衛縣李寀少府(類要唐時縣尉多稱少府)
黃鳥翩翩楊柳垂(詩黃鳥于飛禽經倉庚黧黃黃鳥也亦曰楚雀亦曰商庚夏蠶候也郭璞)
(黃鳥讃爰有黃鳥其鳴自呌左思魏都賦翩翩黃鳥江珙詠鶴詩猶冀凌雲志萬里共翩翩梁簡文帝詩春堤)
(楊柳拂河橋沈約詩高楊拂地垂張正見詩三陽弱柳垂)春風送客使人悲(梁簡文帝詩春)
(風本自奇楊柳最相宜沈約詩臨春風春風起春樹庾信詩結客少年場春風滿路香三輔黃圖霸橋在長安)
(東跨水作橋漢人送客至此橋折柳贈别江淹别賦帳欽東都送客金谷說苑應侯與賈子坐聞有鼓琴之聲)
(應侯曰今之琴一何悲也賈子曰夫張急調下故使人悲耳江淹别賦惟樽酒兮叙悲)怨别自驚
千里外(江淹别賦别方不定别理千名有别必怨有怨必盈謝莊月賦隔千里兮共明月江淹謝惠連)
(贈别詩方作雲峯異豈伊千里别)論交却憶十年時(說苑論交合友所以相致也梁簡文)
(帝華月詩欲傳千里意不照十年悲)雲開汶水孤帆遠(劉遵度開山塞雲朝欲開薛據詩雲)
(開天宇靜書浮於汶疏汶水出泰山萊蕪縣原山西南入濟水經注濟水又北汶水注之戴延之所謂清口也)
(兖州志東平州有汶水縣梁簡文帝書夕鳥歸林懸孤帆而未息陳子昂詩孤帆出霧中庾肩吾詩遠帆似凌)
(空)路繞梁山匹馬遲(一統志梁山在夀張縣南九十里南史侯景傳或匹馬孤行自執羈)
(紲江暉詩雪暗馬行遲)此地從來可乘興(唐太宗詩一朝辭此地四海遂為家沈佺期詩)
(為報寰中百川水來朝此地莫東歸晉書王徽之傳乘興而來興盡而返宋之問詩乘興入幽棲)留君
不住益凄其(沈后答後主詩情知不肯住教遣若為留詩凄其以風)
羅鄴(餘杭人累舉進士不第以韋莊奏追賜進士及第贈官補闕)
老將
百戰辛勤歸帝鄉(戰國策外黃徐子曰臣有百戰百勝之術晉書索琳傳進救新平小大百)
(戰張正見詩故人輕百戰南史劉懷珍傳以禁旅辛勤求為閒職韓愈詩辛勤三十年莊子乘彼白雲至於帝)
(鄉陳書吴明徹傳遷鎮東將軍吳興太守世祖謂曰吳興雖郡帝鄉之重故以相授君其勉之)南班班
裏最南行(唐書儀衛志朝日百官序班於通乾觀象門南入宣政門至閤門班於殿庭武班供奉者)
(立於横街之北次千牛中郎將次千牛將軍次過狀中郎將次接狀中郎將次押柱中郎將次押柱中郎次排)
(階中郎將次押散手杖中郎將次左右金吾衛大將軍王建田侍中歸鎮詩䕫龍班裏侍中高韓愈碑秀出班)
(行乃動帝目)弓欺猿臂秋無力(史記李將軍傳廣為人長猿臂其善射亦天性也耿湋入)
(塞曲猿臂銷弓力南史卜天與傳天與善射弓力兼倍魏書奚康生傳蕭衍聞康生能引彊弓力至十餘石故)
(特作大弓兩張送康生康生便會集文武乃用平射猶冇餘力白居易詩白露降而弓力調)劍泣虬
髯曉有霜(鮑照詩雙劍將别離先在匣中鳴淮南子寶劍之色如秋霜魏文帝歌辭歐氏寶劍何為)
(低昂白如積雪利若秋霜張東之出塞詩楚劍利如霜張說王君&KR0930;碑小頭銳上猿臂虬髯耿湋入塞曲虬髯)
(長劍威杜甫詩次問最少年虬髯十八九李白詩天河落曉霜)千古恥非書竹帛(蘇頲論激)
(清一時流譽千古墨子以其所行書於竹帛傳遺子孫吴越春秋名可留於竹帛後漢書鄧禹傳見光武曰但)
(願明公威德加於海内禹得效其尺寸垂功名於竹帛耳)一心猶是向河湟(漢書趙充國傳)
(注湟水出金城臨塞外東入河湟水之北是漢地唐書吐蕃傳湟水出濛谷抵龍泉與河合河之上流由洪濟)
(梁西南行二千里世舉謂西戎地曰河湟郡國志湟水名湟河亦謂之樂都水出青海東亂山中東南流至蘭)
(州西南入黃河韓愈書納君於唐虞收地於河湟)年年宿衛天顔近(江總詩無那年年别)
(劉緩詩年年情不窮後漢書耿秉傳為執金吾帝每巡郡國及幸宫觀秉常領禁兵宿衛左右唐書百官志左)
(右衛上將軍各一人大將軍各一人將軍各二人掌宫禁宿衛左傳天威不違顔咫尺杜甫詩天顔有喜近臣)
(知)曾把功勲奏建章(法言人道交功勲成南史庾蓽傳鄧元起功勲甚著名地卑瑣願名)
(掛士流楊炯詩丈夫皆有志會見立功勲漢書武帝紀太初元年起建章宫注在未央宮西又宣帝紀元康元)
(年置建章衛尉王褒入塞詩建章樓閣迥)
曹唐
贈南岳馮處士(書五月南巡守至於南岳如岱禮史記封禪書南岳衡山也)
寂寥深木閉烟霞(庾信步虚詞凝真天地表絶想寂寥前盧照隣詩寂寂寥寥楊子居王維)
(詩黃鸝囀深木嚴維獨孤中丞遊雲門寺詩深木鳴騶馭南史張充傳獨餐烟霞高卧風月北史徐則傳飡松)
(餌术棲息烟霞)洞裏相知有幾家(隂鏗詩洞裏閱仙書劉長卿詩桃花洞裏居人滿一統志)
(衡山盤繞八百里有七十二峯十洞十五巖楚辭樂莫樂兮新相知李陵書人之相知貴相知心李白詩湖南)
(七郡凡幾家)笑看潭魚吹水沫(庾信詩魚潭見酒船李白詩潭澄羡躍魚一統志衡山有)
(九池九潭九井抱朴子蜂窠為蠟水沫為石此皆柔脆變為堅剛梁簡文帝詩遊魚吹水沫)醉嗔溪
鹿喫蕉花(說文嗔張目也一統志衡山有二十五溪詩呦呦鹿鳴食野之苹魏文帝歌呦呦遊鹿銜)
(草鳴麑格物總論芭蕉叢生根出地面兩三莖成一簇中心抽幹作花桂海虞衡志芭蕉有數種極大者凌冬)
(不彫中抽幹長數尺節節有花王建詩零落蕉花雨打開)穿厨歴歴泉聲細(孫楚祭介子推)
(文清泉甘水充君之厨何仲誼七夕詩歴歴珠星疑拖佩一統志衡山有三十八泉張祐詩泉聲到地盡楊衡)
(夜雨滴空階詩始兼泉響細稍雜更聲促)繞屋悠悠樹影斜(陶潛詩繞屋樹扶疎陸機賦天)
(悠悠其彌高楊思玄詩寒叢樹影疎梁簡文帝詠藤詩纖條寄喬木弱影掣風斜)夜靜著灰封
釜竈(關氏易傳晝動六時也夜靜六時也傅休奕詩夜靜微風起江淹别賦守丹竈而不顧煉金鼎而方)
(堅庾信詩自可尋丹竈何勞憶酒壚雲笈七籖九丹成為仙藥之上當起火夜數十日伺候火力不可令失其)
(適又作竈屋長四丈南向中央作竈竈令四方四面開口盛藥土釡以好糠火燒之令去釜一尺許調適視火)
(勿令暴猛)自添文武養丹砂(參同契注鉛屬金其性至剛藏於坎中非猛烹極煅不能飛上)
(故用武火逼之而不可施以文汞屬水其性至柔藏於離中一見真鉛自然不動故用文火煉之而不可施以)
(武史記封禪書李少君言上曰祀竈則致物致物而丹砂可化為黃金成以為飲食器則益夀梁武帝樂府但)
(使丹砂就能令億萬年江淹丹砂可學賦信名山及石室驗青澒與丹砂)
劉威(會昌時人)
遊東湖黃處士園林
偶向東湖更向東(梁武帝詩河中之水向東流杜甫詩安西都護胡青驄聲價歘然來向東)
數聲雞犬翠微中(陶潛詩狗吠深巷中雞鳴桑樹巔人桃花源記阡陌交通雞犬相聞爾雅)
(山脊岡未及上翠微左思蜀都賦欝葐蒀以翠微崛巍巍以峩峩注翠微山氣之輕縹也沈約樂府鶴樓峻連)
(翠微)遥知楊柳是門處(王維詩遥知兄弟登高處陶潛五柳先生傳先生不知何許人也亦)
(不詳其姓字宅邊冇五柳樹因以為號焉又詩楊柳夾門植江總尋草市宅詩看柳尚知門高適詩門柳蕭蕭)
(噪暮鴉)似隔芙蓉無路通(古今注芙蓉一名荷花夏侯湛芙蓉賦臨清池以遊覽觀芙蓉)
(之麗花王維詩當軒對樽酒四面芙蓉開楚辭願陳志而無路宋之問詩迷路出花難)樵客出來
山帶雨(王僧孺書或蹲林卧石藉卉班荆不過田畯野老漁父樵客李嶠詩荒阡下樵客張正見詩山)
(雨濕苔碑庾肩吾詩雲甍猶帶雨)漁舟過去水生風(顔氏家訓五員之托漁舟王勃滕王)
(閣序漁舟唱晚響窮彭蠡之濱庾肩吾詩窗含度水風)物情多與閒相稱(杜甫詩幽居見)
(物情孫綽賦遊覽既周體靜心閒李白詩淡然萬事閒)所恨求安計不同(陸機豪士賦身)
(危由於勢過而不知去勢以求安楞嚴經心悟實相身意輕安)
皇甫冉
秋日東郊
閒看秋水心無事(莊子秋水時至百川灌河潘岳秋興賦澡秋水之涓涓兮玩遊鯈之潎潎)
(李嶠上高長史書洞庭秋水清九流於心鏡老子為無為事無事史記陳軫傳陳軫見犀首曰公何好飲也曰)
(無事也)坐對寒松手自栽(杜甫詩坐對秦山晚孟浩然詩如何春月柳猶憶歲寒松劉長)
(卿詩最憶門前柳閒居手自栽)廬岳高僧留偈别(伏滔遊廬山序廬山者江陽之名嶽徐陵)
(書峯號香爐依然廬岳一統志廬山東林寺晉僧惠遠居之三十餘年不出隋書經籍志高僧傳六卷虞孝敬)
(撰唐書藝文志道宗續高僧傳三十二卷孫逖詩異域今無外高僧代所稀徐陵傳大士碑安禪合掌說偈論)
(經韋應物詩暫與雲林别)茅山道士寄書來(南史陶弘景傳止於句容之句曲山曰此山下)
(是第八洞宫名金陵華陽之天昔漢有咸陽三茅君得道來掌此山故謂之茅山茅山志三茅君乘白鵠各集)
(山之三處時人分為大茅君中茅君小茅君三山焉一統志茅山在句容縣東南四十五里郭璞詩青谿千餘)
(仞中冇一道士李頎詩嵩陽道士餐柏實居處三花對石室庾信賦玉關寄書杜甫詩幾歲寄我空中書)燕
知社日辭巢去(文吕雜錄燕以春社來秋社去謂之社燕禮記擇元日命民社杜甫燕子來舟)
(中詩舊入故園嘗識主如今社日遠看人說文燕布翅枝尾作巢避戊巳爾雅翼以戊巳書燕巢則燕去王勃)
(文吴宫尚遠頻驚去燕之心)菊為重陽冒雨開(魏文帝與鍾繇九日送菊書是月律中無)
(射言羣木百草無有射地而生惟芳菊紛然獨榮杜甫九日詩舊日重陽日傳杯不放杯李白詩菊花何太苦)
(遭此兩重陽駱賓王冒雨尋菊序辭塵成契冒雨相邀社甫詩櫓搖背指菊花開)淺薄將何稱
獻納(禮記伋則安能疏子思自以才能淺薄不及聖祖故云庾亮讓中書令表微誠淺薄未垂察諒班固)
(兩都賦序朝夕論思日月獻納潘岳詩愧無獻納尸素已甚)臨岐終日獨遲回(鮑照舞鶴)
(賦指會規翔臨岐矩步爾雅二塗謂之岐易君子終日乾乾又見幾而作不俟終日史記孔子世家祗回畱之)
(注言祗敬遲回不能去之鮑照放歌行臨路獨遲回孟浩然詩故人今在位林下莫遲回)
御選唐詩卷十七
