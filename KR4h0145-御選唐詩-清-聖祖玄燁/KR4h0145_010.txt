欽定四庫全書
御選唐詩卷六補編
李白
登錦城散花樓(譙周益州志成都織錦既成濯于江水其文分明勝於初成他)
(水濯之不如江水也元和郡國志錦城在成都縣南十里故錦官城也一統志散花樓在)
(子城東北隅錦官城在萬里橋南因其有錦官故名猶合浦之珠官也)
日照錦城頭(梁簡文帝詩杏梁斜日照餘輝暎美人庾信詩錦城遙可望迴鞍念此時蕭子顯詩)
(洛陽城頭雞欲曙)朝光散花樓(鮑照詩碧樓含夜月紫殿爭朝光梁簡文帝詩朝光照皎皎唐)
(太宗詩高軒曖春色邃閣媚朝光)金窗夾繡戶(張超文金窗鬱律劉勰新論繡戶洞房則簔不)
(如裘江淹賦雕臺繡戶當衢横集)珠箔懸瓊鈎(漢武故事武帝起神室以白珠織為箔玳瑁壓)
(之劉孝威詩蚪簷挂珠箔梁元帝詩落月如懸鈎庾信詩幔城金麥穗瓊鈎銀蒜條)飛梯入雲中
(南史張綱設飛樓雲梯木幔板屋庾信詩飛梯聊度絳合弩暫臨汾謝靈運詩共登青雲梯陸機百年歌軒冕)
(婀娜翠雲中何遜詩去帆若不見試望白雲中)極目散我憂(王粲登樓賦平原遠而極目兮蔽荆)
(山之高岑詩駕言出遊以寫我憂)暮雨向三峽(高唐賦旦為朝雲暮為羅行雨范雲樂府暮雨潤)
(衣晉書桓冲傳樂鄉城以上四十餘里北枕大江西接三峽輿地志楚地有三峽明月峽巫山峽廣澤峽)春
江遶雙流(顔延之詩春江壯風濤劉孝綽詩欲待春江暮爭途向洛陽蜀都賦帶二江之雙流抗峩)
(嵋之重阻注江水出岷山分為二江徑成都南東流經之故曰帶也揚雄蜀都賦兩江弭其前)今來一
登望(詩今我來思雨雪霏霏曹植詩始出嚴霜結今來白露晞漢書陳湯傳每過城邑山川常登望)如
上九天遊(易雲上于天楚辭九天之際安放安屬漢書郊祀志九天巫祀九天師古注九天者謂中)
(央鈞天東方蒼天東北昊天北方玄天西北幽天西方皓天西南朱天南方炎天東南陽天也晉書樂志奮鷹)
(揚振乾威曜電光凌九天)
劉長卿
白鷺(爾雅鷺舂鉏注白鷺也頭翅背上皆有長翰毛江東人取為睫攡枚乘七發其始起)
(也洪淋淋焉若白鷺之下翔劉孝威詩白鷺隠青苗)
亭亭常獨立(水經注雷澤西南十許里有小山孤立峻上亭亭嵥峙謂之歴山魏文帝詩西北有)
(浮雲亭亭如車蓋晉書庾敳傳有遠韻處衆人中居然獨立北史盧思道傳作孤鴻賦序曰鎩翮牆隂偶影獨)
(立)川上時延頸(論語子在川上陶潛詩昭昭天宇闊晶晶川上平史記司馬相如傳南夷之君)
(西僰之長常效貢職不敢怠墮延頸舉踵喁喁然皆爭歸義欲為臣妾)秋水寒白毛(莊子秋水)
(時至百川灌河沈約攜手曲斜簪映秋水開鏡比春粧詩有馬白顛疏白顛額有白毛駱賓王咏鵝詩白毛浮)
(綠水紅掌撥清波)夕陽弔孤影(詩度其夕陽謝朓後園賦日棲榆柳霞照夕陽陶潛詩欲言無)
(子和揮杯勸孤影謝靈運詩孤影莫與諼王勃寒梧棲鳳賦月照孤影)幽姿閒自媚(謝靈運詩)
(潛虬媚幽姿古樂府入門各自媚誰肯相為言)逸翮思一騁(郭璞詩逸翮思拂霄迅足羨遠游鮑)
(照舞鶴賦逸翮後塵翺翥先路)如有長風吹(晉書宗慤傳叔父問所志慤曰願乘長風破萬里浪)
(庾信賦吹落葉之扁舟飄長風於上游詩籜兮籜兮風其吹女)青雲在俄頃(屈原九歌青雲衣兮)
(白霓裳魏志荀攸賈詡傳贊注張子房青雲之士非陳平之倫郭璞江賦倏忽數百千里俄頃)
張九齡
奉和聖製送十道採訪使及朝集使(唐書百官志注景雲)
(二年置十道按察使道各一人開元二年曰十道按察採訪處置使漢制考漢之朝集使)
(謂之上計吏謂上一年計會文書及功狀也)
三年一上計(史記范雎傳昭王召王稽拜為河東守三歲不上計通典開元二十五年命諸道採)
(訪使考課善績三年一奏漢書張蒼傳蒼以列侯居相府領主郡國上計者)萬國趨河洛(左傳)
(禹會諸侯於塗山執玉帛而朝者萬國張正見詩軌文通萬國史記封禪書三代之君皆在河洛之間張衡東)
(京賦泝洛背河左伊右瀍)課最力已陳(漢書兒寬傳寬遷左内史以負租課殿當免民恐失之大)
(家牛車小家擔負輸租課更以最唐書柳冕傳漢法三載上計以會課最班彪王命論英雄陳力羣策畢舉)
賞延恩復博(書罰勿及嗣賞延於世謝靈運賦荷賞延之渥恩)垂衣深共理(易黃)
(帝堯舜垂衣裳而天下治何遜詩垂衣化比屋吳志步隲傳賢人君子所以興隆大化佐理時務者也)改
瑟其咸若(漢書董仲舒傳譬之琴瑟不調甚者必解而更張之乃可鼓也書山川鬼神亦莫不寧暨)
(鳥獸魚鼈咸若王勃詩禮樂咸若)首路迴竹符(諸葛亮詔旍麾首路史記孝文帝紀初與郡國)
(守相為銅虎符竹使符注以竹箭五枚長五寸鐫刻篆書第一至第五)分鑣揚木鐸(晉書孝武)
(帝贊鄭叔分鑣梁昭明太子文選序分鑣並驅周禮天官小宰注古者將有新令必奮木鐸以警衆使明聽也)
(木鐸木舌也文事奮木鐸武事奮金鐸)戒程有攸往(任昉書零雪戒途非滅跡之郊梁簡文帝)
(詩絶水亟稽程易君子有攸往)詔餞無淹泊(詩申伯言邁王餞于郿陶潛詩淹留忘宵晨又前途)
(當幾許未知止泊處)昭晰動天文(鮑照樂府智哉衆多士服理辨昭晰易觀乎天文以察時變潘)
(岳閒居賦窺天文之秘奥)殷勤在人瘼(司馬遷報任安書僕與李陵未嘗銜杯酒接殷勤之餘懽)
(謝靈運樂府鄙哉愚人戚戚懷瘼)持久望兹念(東方朔七諫皇天保其高兮后土持其久書念)
(兹在兹)克終期所託(詩靡不有初鮮克有終阮籍詩人誰不善始尠能克厥終)行矣當
自強(史記楚世家伍尚謂伍胥曰子其行矣易天行健君子以自強不息禮記知困然後能自強也)春
耕庶秋穫(國語以待時耕注時耕謂立春之後漢書食貨志春耕夏耘秋穫冬蔵庾信詩谷口看秋穫)
張說
過蜀道山(水經注秦惠王欲伐蜀而不知道作五石牛以金置尾下言能屎金蜀王)
(負力令五丁引之成道)
我行春三月(詩我行其野蕭慤春賦三月春風已復流丘遲與陳伯之書暮春三月江南草長)
山中百花開(沈約詩山中有桂樹庾信詩綠房千子熟紫穗百花開)披林入峭蒨
(南史徐勉傳臨池觀魚披林聽鳥張載詩披林採新橘左思招隠詩峭蒨青蔥間竹柏得其真)攀磴陟
崔嵬(水經注石磴縈委若羊腸焉梁蕭統詩牽蘿下石磴攀桂陟松梁詩陟彼崔嵬四皓采芝操樹木莫)
(莫高山崔嵬)白雲半峯起(陶弘景詩山中何所有嶺上多白雲謝靈運詩巖高白雲屯梁簡文)
(帝詩絶嶺隔天餘長嶼横山半)清江出峽來(水經岷山在蜀郡氐道縣大江所出至巫縣故城南)
(又東徑巫峽注巫山峽而蜀水不流望帝使鼈靈鑿巫峽通水蜀得陸處)誰知高深意(魏武帝短)
(歌行山不厭高水不厭深水經注函谷關邃岸天高空谷幽深)緬邈心幽哉(陶潛閒情賦顧襟袖)
(以緬邈張正見詩披襟出蘭畹命酌動幽心)
李白
廬山東林寺夜懷(後漢書郡國志誌廬山在尋陽縣其山大嶺凡七重圓基)
(周回垂三百五里釋氏通鑑慧遠於山東建東林寺山神降靈願加資助一統志廬山在)
(九江府城南二十五里東林寺在廬山晉慧遠與同門慧永居西林學徒日衆别居林之)
(東謝靈運為鑿池種蓮號蓮社)
我尋青蓮宇(駱賓王詩物外狎招尋梁簡文帝佛像銘滿月為面青蓮在眸唐太宗立寺詔法鼓)
(所振變炎火於青蓮陳子昂詩聞道白雲居窈窕青蓮宇)獨往謝城闕(淮南子山谷之人輕天下)
(細萬物而獨往沈約詩秋風西北起飄我過城闕)霜清東林鐘(謝朓詩清霜落素枝王襃詩律)
(改三秋節氣應九鐘霜駱賓王詩風霜入曙鐘庾信詩獨聽竹林鐘)水白虎溪月(古逸詩浩浩白)
(水廬山記慧遠法師送陶元亮陸脩靜與語道合不覺送過虎溪因大笑世傳三笑圖一統志虎溪在九江府)
(城南江總賦寝處風雲馮棲水月)天香生虛空(水經注爾時諸神天人側塞空中散天香花庾)
(信浮圖詩天香下桂殿仙梵入伊笙法華經其佛嘗處虚空為衆說法)天樂鳴不歇(張衡西京)
(賦昔者大帝悦秦繆公而覲之饗以鈞天廣樂博物志漢武帝時弱水西國有人來獻香積九十餘日香猶不)
(歇)宴坐寂不動(沈約法王寺碑振錫經行祗林宴坐易寂然不動感而遂通天下之故)大
千入毫髮(華嚴經二千大千世界之中有百億須彌山江總香贊海岸相傳香流大千論衡方今聖)
(明有浸豐益美之化無細大毫髮之虧鮑照詩毫髮一為瑕丘山不可勝)湛然冥真心(王維西方)
(變畫贊湛然不動疑過於往來漢書王貢傳序獨嚴湛冥不作苟見不治苟得陳書周弘正傳凝心妙本常自)
(得于天真)曠劫斷出沒(高僧傳昔漢武穿昆明池底得黑灰問東方朔朔曰可問西域梵人後竺)
(法蘭至衆人追問之蘭云世界終盡劫火洞燒此灰是也謝朓詩出沒眺樓雉何遜七召居隠磷而出沒)
送温處士歸黃山白鵝峯舊居(元和郡縣志黃山在太平縣西)
(南四十里上有泉水泉側多黃連羅願新安志黃山舊名黟山在歙縣西北百二十八里)
(東南則歙西南為休寧西北則蔽於寧國府之太平縣唐天寶六年勅改為黃山)
黃山四千仞(新安志黃山高一千一百八十仞)三十二蓮峯(一統志黃山有峯三)
(十二水源亦三十六)丹崖夾石柱(晉書宋纖傳丹崖千丈青壁萬尋盧照隣賦疑石柱之亭亭)
菡萏金芙蓉(詩彼澤之陂有蒲菡萏張翰詩團輔圓頤菡萏芙蓉爾雅疏江東人呼荷華為芙蓉)
伊昔昇絶頂(王襃詩山窗臨絶頂盧照隣詩絶頂横臨日孤峯半倚天)下窺天目松
(魯靈光殿賦玉女窺窗而下視水經注洞溪水出吳興郡於潛縣北天目山杭州圖經天目山上有兩湖如左)
(右目故名陶潛詩泉從山中來早晚發天目)仙人鍊玉處(古詩仙人騎白鹿紫微夫人詩鍊玉)
(飛八瓊)羽化留餘蹤(晉書許邁傳邁徧遊名山後莫測所終好道者皆謂之羽化庾信碑清徽)
(令範千載餘蹤)亦聞温伯雪(莊子温伯雪子適齊舍於魯仲尼見之而不言子路曰吾子欲見温)
(伯雪子久矣見之而不言何耶王融為竟陵王與隠士劉虬書昔宣尼之見伯雪師利之往維摩豈不知相忘)
(之道哉諒有以也)獨往今相逢(江淹詩凝神任獨往古詩相逢狹路間)採秀辭五
岳(楚辭采三秀于山前東方朔文踐赤縣而遨五岳行陂澤而息名山)攀岩歴萬重(謝靈運詩)
(攀林搴落英駱賓王詩青山幾萬重)歸休白鵝嶺(北史邢昭傳性好談賞公事歸休恒須賓客自)
(伴舊注白鵝嶺在黃山)渴飲丹砂井(淮南子渴而求飲抱朴子臨沅廖氏世世壽考後徙去他)
(人居之復多夀考疑其井水赤掘之得丹砂數十斛)鳳吹我時來(梁武帝樂府丈人少徘徊鳳吹)
(方參差陶潛詩時來苟冥會宛轡憩通衢)雲車爾當整(水經注衞叔卿居華山中嘗乘雲車駕白)
(鹿見漢武帝顔氏家訓車乘衣服必貴齊整)去去陵陽東(世說去去無可復用相投宣州志陵)
(陽山在涇縣西南百里乃陵陽竇子明釣龍之處)行行芳桂叢(古詩行行重行行淮南子招隠)
(士桂樹叢生兮山之幽)迴溪十六度(新安志黃山有溪二十四潘岳詩回溪縈曲阻謝靈運詩)
(對嶺臨回溪)碧嶂盡晴空(沈約詩崚嶒起青嶂)他日還相訪(南史陶子鏘傳子鏘)
(逢謝超宗下車相訪詣建康令)乘橋躡彩虹(史記夏紀山行乘檋注檋一作橋以鐵如錐施履下)
(以上山不蹉跌也楚詞建彩虹以摽搖沈約詩標峯彩虹外)
遊南陽白水登石激作(漢書地理志南陽郡縣舂陵師古注元朔五年)
(以零陵泠道之舂陵鄉封長沙王子買為舂陵侯至戴侯仁徙南陽白水鄉水經注渭水)
(又東與豐水會無他高山異巒所有惟原阜石激而已)
朝涉白水源(楚辭朝吾將濟於白水兮晉書載記登山涉水一統志白河在湖廣鄖陽府城東北)
(源出南陽府鄧州界下入漢江)暫與人俗疎(任昉序有高世之度脱落塵俗)島嶼佳境
色(江總脩心賦望島嶼之邅迴面江源之重沓世說顧長康每食蔗自尾至本人問之曰漸入佳境)江
天涵清虛(謝莊詩烟竟山郊遠霧罷江天分漢書敘傳清虛澹泊世說清虛日來滓穢日去)目
送去海雲(嵇康詩目送歸鴻手揮五絃江總詩去雲目徒送離琴手自揮淮南子四海之雲凑千里)
(之雨至)心閒遊川魚(孫綽賦遊覽既周體靜心閒莊子若游魚者釣繳以投之潘岳詩遊魚動)
(圓波)長歌盡落日(張衡賦展清聲而長歌謝靈運撰征賦望新晴於落日)乘月歸田
廬(晉書袁宏傳謝尚鎮牛渚秋夜乘月率爾與左右微服泛江謝靈運詩乘月弄潺湲古詩長揖歸田廬)
九日
今日雲景好(陶潛詩今日天氣佳張安世房中歌芬樹羽林雲景杳冥江淹詩山川吐幽氣雲景)
(抱長懷)水綠秋山明(何遜詩水綠半含苔山江淹詩金鏤暎秋山顔延之詩明望松雪)攜壺
酌流霞(北齊書李元忠傳每挾彈攜壺遨遊里閈遇會飲酌蕭然自得揚雄甘泉賦噏清雲之流霞兮)
(飲若木之露英虞世南詩綠蟻泛流霞)搴菊泛寒榮(楚辭朝搴阰之木蘭注搴取也陶潛九日)
(閒居詩寒華徒自榮)地遠松石古(桓法闓詩當知勝地遠於此絶囂塵顔延之詩序松石峻絶蔥)
(翠隂烟)風揚絃管清(班固詩晨風揚激聲嵇康聲無哀樂論必須聖人理其絃管爾乃雅音得)
(全也孔德紹詩鈞天金石響洞庭絃管清)窺觴照歡顔(吳均樂府綠觴皎鏡華如碧梁簡文帝賦)
(照瓊顔而俯捻徐豐之詩零觴飛曲津歡然朱顔舒)獨笑還自傾(蜀志譙周傳誦讀典籍欣然獨)
(笑陶潛詩一觴雖獨進杯盡壺自傾)落帽醉山月(晉書孟嘉傳為桓温參軍九月九日温宴龍山)
(寮佐畢集有風至吹嘉帽墮落謝朓詩山中上芳月故人清樽賞)空歌懷友生(盧照隣詩寶貺)
(幽難識空歌迥易分詩雖有兄弟不如友生陳琳詩閒居心不娛駕言從友生)
天台曉望(真誥天台山高一萬八千丈周迴八百里山有八重四面如一當牛斗之)
(分上應台星故名天台一統志天台山在浙江台州府天台縣西一百一十里)
天台隣四明(謝靈運山居賦天台四明相接連唐書地理志明州餘姚縣有四明山一統志四明)
(山在浙江寧波府西南一百五十里跨紹興台州之境)華頂高百越(洞天福地記華頂峯在天)
(台縣東北六十里蓋天台第八重最高處沈佺期詩華頂居最高晉書地理志秦始皇初併天下興師踰江平)
(百越之地)門標赤城霞(孫綽天台山賦赤城霞起以建標王融詩霞如赤城起)樓棲滄
島月(一統志四明山上有石窗四穴通日月星辰之光又有石樓石鼓之類十洲記滄海島在北海中四)
(面絶海各五千里水皆滄色)憑高登遠覽(棗據詩徙倚憑高山王僧孺詩憑高且一望何宴賦)
(遙目九墅遠覽長圖晉書杜預傳曠然遠覽情之所安也)直下見溟渤(杜審言詩仰攀人屢息直)
(下騎纔通廣韻溟溟海渤渤海也)雲垂大鵬翻(莊子鵬之大不知其幾千里也又其翼若垂天)
(之雲吳都賦大鵬繽翻翼若垂天)波動巨鼇沒(張融海賦波動則星河如覆王筠詩水動連山)
(波列子渤海之中有山無所倚著嘗隨波上下往還不得暫峙帝使巨鼇十五舉首而戴之)風潮爭
洶湧(謝靈運詩風潮難具論上林賦沸乎暴怒洶湧澎湃琴賦洶湧騰薄奮沫揚濤)神怪何翕
忽(史記封禪書遣方士求神怪採芝草以千數揚子神怪茫茫吳都賦神化翕忽函幽育明注翕忽疾貌)
觀竒跡無倪(江淹詩觀竒經丙穴謝靈運詩溟漲無端倪崔國輔詩揮手入無倪)好道心
不歇(沈約詩寧為心好道直由意無窮孔稚圭北山移文林慚無盡澗愧不歇)攀條摘朱實
(古詩攀條折其榮陶潛詩黃花復朱實食之夀命長)服藥鍊金骨(論衡服藥固夀益其身年抱朴)
(子金丹鍊人身體故能令人不老庾闡詩赤松游霞乘烟封子鍊骨成仙鮑照詩自非挺金骨焉能諧夙願)
安得生羽毛(列仙傳毛女在華隂山中獵人往往見之遍身生毛自云秦宫人又偓佺采藥父也)
(好食松實體毛數寸能飛行逐奔馬曹植詩毛羽被身形)千春卧蓬闕(謝朓詩吹萬化而不喧度)
(千春而可並王勃詩芝㕓光分野蓬闕感規模)
書情寄從弟邠州長史昭(唐書地理志邠州新平郡義寧二年置唐)
(書地理志武德十年改雍州别駕曰長史高宗即位改别駕皆為長史天寶元年改刺史)
(曰太守下郡置長史一員秩從五品)
自笑客行久(鮑照詩客行惜日月隂鏗詩客行逢日暮南平穆王鑠擬古誰為客行久屢見流芳)
(歇)我行定幾時(謝朓詩我行雖紆阻兼得尋幽蹊王勃詩遊子幾時還)綠楊已可
折攀取最長枝(劉孝威詩枯楊猶更綠卧柳尚還生梁簡文帝詩楊柳亂成絲攀折上春時張)
(協賦揮長枝以揚綠祖孫登詠柳詩長枝拂漢宫)翩翩弄春色(夏侯湛賦茂樹蒼蒼纖枝翩翩)
(王儉詩黃鳥弄春飛謝朓詩春色滿皇州庾信詩春色方盈野枝枝綻翠英)延佇寄相思(離騷)
(結幽蘭而延佇古詩上言長相思下言久離别)誰言貴此物意願重瓊蕤(古詩此物)
(何足貴但感别經時陸機擬古玉顔侔瓊蕤注瓊蕤玉花也)昨夢見惠連朝吟謝公
詩(南史謝惠連傳惠連年十歲能屬文族兄靈運加賞之云每有篇章對惠連輒得佳句嘗於永嘉西堂詩)
(思不就忽夢見惠連即得池塘生春草之句大以為工)東風引碧草不覺生華池
(爾雅東風謂之谷風古詩東風搖百草陳子昂春臺引感陽春兮生碧草之油油江淹詩願從丹丘駕長弄華)
(池滋)臨玩忽云夕杜鵑夜鳴悲(徐陵詩臨玩自多竒本草杜鵑出蜀中今南方亦有)
(之狀如雀鷂而慘黑春暮即鳴夜啼達旦其聲哀切田家候之以興農事)懷君芳歲歇(陳子昂詩)
(懷君萬里别鮑照詩芳歲猶自可日夜望君歸)庭樹落紅滋(潘岳秋興賦庭樹槭以灑落兮勁風)
(戾而吹帷梁簡文帝詩庭樹吐花滋王融詩瓊樹落晨紅)
杜甫
大雲寺贊公房(唐書武后紀天授元年置大雲寺長安志大雲經寺在京城朱)
(雀街南懷遠坊之東南隅本名光明寺武后初幸此寺沙門宣政進大雲經因改名焉)
燈影照無睡(梁簡文帝誌銘智燈含影張正見詩華燈共影落法苑珠林雖蒙慧炬照愚昧猶目)
(盲詩夙夜無寐)心清聞妙香(劉勰新論神恬心清則形無累矣維摩經菩薩各坐香樹下聞斯妙)
(香即獲一切得蔵三昧)夜深殿突兀(劉瑗詩月光移數尺方知夜已深王勃九成宫頌序合殿)
(宵深歸雲納影於重廡竇臮述書賦重則突兀嵩華)風動金琅璫(南史齊宗室子顯傳風動春朝)
(陳後主詩風動萬籟答漢書西域傳註琅璫長鎖也今殿角皆有之一曰殿角懸鈴其聲琅璫)天黑閉
春院(晉書天文志天了無質仰而瞻之高遠無極故蒼蒼然譬之俯察千仞之深谷而窈黑也周禮天官)
(閽人以時啟閉王勃白鶴寺碑更起招提之院)地清棲暗芳(宋之問詩暗芳足幽氣)玉繩
迴斷絶(春秋元命苞玉衡北兩星為玉繩謝朓詩玉繩低建章鮑照賦星翻漢回謝靈運詩斷絶雖殊)
(念)鐵鳳森翺翔(班固賦鳳鶱翥於甍標咸遡風而欲翔王勃文鐵鳳連甍文王操翼翼翺翔彼)
(鳳凰兮)梵放時出寺(異苑曹思王植登魚山忽聞巖岫裏有誦經聲便效而則之今梵唱皆植)
(所造庾信詩中天梵響來劉楨詩步出北寺門)鐘殘仍殷牀(張說詩城外宵鐘徹閨門曙火殘詩)
(殷其雷傳殷雷聲也異苑沙門支法存有八尺沈香板床)明朝在沃野(戰國策蘇秦說秦惠王曰)
(大王之國沃野千里陸機詩沃野爽且平)苦見沙塵黃(梁簡文帝碑劫數沙塵寂寥誰辨王僧達)
(詩黃沙十里昏何承天樂府戰城南衝黃塵)
王維
早朝
皎潔明星高(謝靈運賦明舒照兮殊皎潔詩子興視夜明星有爛)蒼茫遠天曙(沈約)
(詩蒼茫失洲嶼張正見詩長榆接遠天)槐霧暗不開(何遜詩槐霧曉氤氲江總詩霧暗山中日)
(中論霍然若開霧而觀天)城鴉鳴稍去(河東記鵶鳴國周遞數百里其間日月所不及終日昏暗)
(常以鴉鳴知晝夜)始聞高閣聲(後漢書樊宏傳所起廬舍皆有重堂高閣張正見詩高閣暎奔)
(曦)莫辨更衣處(漢書灌夫傳坐乃起更衣稍稍去)銀燭已成行(江總詩挂纓銀)
(燭下晉書潘岳傳芻秣成行)金門儼騶馭(揚雄解嘲今吾子幸得應金門上玉堂有日矣張正)
(見詩騶馭鬱相催)
贈裴十迪
風景日夕佳(晉書王導傳風景不殊舉目多江山之異詩日之夕矣陶潛詩山氣日夕佳)與
君賦新詩(嵇康琴賦臨清流賦新詩陶潛詩春秋多佳日登高賦新詩)澹然望遠空
(揚雄長揚賦使海内澹然永無邊城之菑金革之患王勃思春賦惜青樓之望遠李白詩晴雲散遠空)如
意方支頤(庾信對酒曲王戎如意舞莊子左手支頤)春風動百草(莊子春風發而百草)
(生古詩四顧何茫茫東風搖百草)蘭蕙生我籬(離騷余既滋蘭之九畹兮又樹蕙之百晦司馬)
(相如上林賦下摩蘭蕙上拂羽蓋爾雅樊籬也註謂藩籬)曖曖日暖閨(離騷時曖曖其將逝兮結)
(幽蘭而延佇王筠有所思樂府曖曖巫山高江淹四時賦旭日始暖蕙艸可織又閨中風暖陌上草薰)田
家來致詞(漢書楊惲傳田家作苦古樂府羅敷前致詞使君一何愚)欣欣春還臯(陶潛)
(歸去來辭木欣欣以向榮宗楚客詩九重中禁啟七日早春還潘岳秋興賦耕東臯之沃壤兮注水田曰臯東)
(者取其春意)淡淡水生陂(潘岳詩綠池泛淡淡孫權遺曹公書春水方生公宜速去淮南子譬)
(若同陂而灌田其愛水均也隂鏗詩萬頃溢澄陂)桃李雖未開(詩何彼穠矣華如桃李史記李)
(廣傳贊桃李不言下自成蹊)荑萼滿芳枝(張說張司馬序室邇蘭芬族聯荑萼楚辭折芳枝與)
(瓊華兮沈約詩流鶯復滿枝)請君理還策(陶潛詩悵恨獨策還﨑嶇歴榛曲南史隠逸傳褚伯)
(玉往剡居瀑布山三十餘年丘珍孫與王僧達書曰禇先生不事王侯抗高木食有年載矣望其還策之日暫)
(紆清塵亦願助為譬說)敢告將農時(孟子不違農時陶潛歸去來辭農人告余以春及將有事)
(于西疇)
常建
西山
一身為輕舟(鮑照詩一身仕關西維摩經是身如浮雲曹植洛神賦御輕舟而上溯陳子昂詩騖)
(檝漾輕舟)落日西山際(謝靈運賦望新晴於落日晉書王徽之傳西山朝來致有爽氣耳)常
隨去帆影(何遜詩去帆若不見試望白雲中梁簡文帝詩渺渺去帆驚賀朝清詩巖巖石帆影如得)
(海風便)遠接長天勢(徐防觀濤詩稍見遠天浮駱賓王詩層巖遠接天王勃滕王閣序秋水共)
(長天一色又詩洲渚亘長天)物象歸餘清(莊子凡有貌象聲色者皆物也水經注荆門山南有)
(門象虎牙以物象受名李嶠詩金簴有餘清)林巒分夕麗(孔稚圭北山移文望林巒而有失江)
(淹賦既艷溢于時暮方照麗於霜分)亭亭碧流暗(陶潛詩亭亭凌風桂梁元帝賦巖亭亭其似蓋)
(喬知之詩下有碧流水上有丹桂香王勃詩虛巖辨暗流)日入孤霞繼(擊壤歌日出而作日入而)
(息劉孝綽詩日入江風靜孔稚圭北山移文高霞孤暎王勃滕王閣序落霞與孤騖齊飛)渚日遠隂
暎(謝靈運詩雲日相輝暎謝朓詩竹樹澄遠隂)湖雲尚明霽(宋玉高唐賦風止雨霽雲無處)
(所謝靈運詩時竟夕澄霽雲歸日西馳)林昏䠂色來(沈烱詩林烟樹下昏江淹詩風光多樹色)
岸遠荆門閉(徐堅棹歌行烟生歸岸遠水經注江水東歴荆門虎牙之間荆門山在南上合下開)
(其狀似門)至夜轉清迥(曹植詩清夜遊西園張九齡詩清迥江城月流光萬里同)蕭蕭北
風厲(楚辭九歌風颯颯兮木蕭蕭詩北風其凉晉書樂志凉風清且厲)沙邊鴈鷺泊(詩鳬)
(鷖在沙謝朓賦星迴窮紀沙鴈相飛盧照隣詩迸水驚愁鷺騰沙起狎鷗左思蜀都賦羽族紛泊)宿處
蒹葭蔽(劉希夷詩暮宿南洲草詩蒹葭蒼蒼白露為霜鮑照賦對蒹葭之遂黃視零露之方白)圓
月逗前浦(唐太宗詩照璧臺圃月飄珠箔穿露梁簡文帝詩逗浦憶辰陽陳子昂詩沙浦明如月)
孤琴又搖曳(王敬伯歌垂月照孤琴鮑照歌行搖曳高帆舉)泠然夜遂深(莊子列子)
(御風而行泠然善也王勃賦峯深夜久潭靜秋新)白露霑人袂(禮記孟秋之月白露降古詩白)
(露沾野草時節忽復易王粲詩迅風拂裳袂白露霑衣襟)
岑參
聞崔十二侍御灌口夜宿報恩寺(元和志灌口鎮在灌縣西)
(二十六里後魏置)
聞君尋野寺便宿支公房(王績詩結衣尋野路負杖入山房高僧傳支遁字道林陳)
(留人家世事佛投跡越之剡山於沃州小嶺立寺行道僧衆禀學)溪月泠深殿(王績詩清溪歸)
(路直乘月夜歌還薛道衡詩月泠疑秋夜陳後主詩殿深炎氣少)江雲擁迴廊(宋之問詩江雲)
(欲變霞異聖傳玉帝所居常有紅雲擁之王勃龍懷寺碑迴廊䆗窱自吐風飇)然燈松林靜(梁元)
(帝詩然燈疑夜火張說詩然燈美夜月初圓魏書彭城王勰傳高祖幸代都路傍有大松樹十數根令勰賦詩)
(其詩曰問松林松林經幾冬山川何如昔風雲與古同劉勰新論林之性靜所以動者風搖之也)煮茗
柴門香(六帖逸人王休居太白山每冬取溪冰琢其精瑩者煮建茗供賓客曹植樂府柴門何蕭條陶)
(潛文翳翳柴門事我宵晨)勝事不可接(南史齊竟陵王子良傳子良少有清問禮才好士善立勝)
(事謝朓詩馳暉不可接何況隔兩鄉)相思幽興長(李陵詩各言長相思謝朓詩别後能相思何嗟)
(異封壤陳子昂詩山深興轉幽)
林卧
偶得魚鳥趣(嵇康與山巨源書遊山澤觀魚鳥心甚樂之陶潛詩有客賞我趣每每顧林園)復
兹水木涼(謝混遊西池詩水木湛清華劉孝威詩臨池愛水涼)遠峯帶雨色(謝靈運遊)
(南亭詩密林含餘清遠峯隠半規朱超對雨詩落照依山盡浮凉帶雨來)落日搖川光(謝靈運撰)
(征賦望新晴於落日起明光於霽月江總詩水上動搖明盧照隣詩川光搖水箭)臼中西山藥
(易斷木為杵掘地為臼杜預疏藥杵臼澡槃熨斗釡甕銚槃鎢鋗皆亦民間之急用也魏文帝折楊柳行西山)
(一何高高高殊無極上有兩仙童不飲亦不食與我一丸藥光耀有五色沈約詩若蒙西山藥頽齡尚能度)
袖裏淮南方(古詩置書懷袖中三歲字不滅神仙傳漢淮南王劉安作内書二十二篇又中篇八)
(章言神仙黃白之事名為鴻寶)唯愛隠几時(孟子隠几而卧註隠憑也莊子南郭子綦隠几而坐)
(仰天而噓嗒然似喪其耦)獨遊無何鄉(南史陶弘景傳弘景特愛松風庭院皆植松有時獨遊泉)
(石望見者以為神仙莊子今子有大樹患其無用何不樹之于無何有之鄉廣莫之野)
劉長卿
關門望華山(一統志潼關在華隂縣東四十里名勝志潼水在關西一里關因以)
(名自函谷至斯高出雲表山海經華山其高五千仞削成而四方遠而望之有若華狀)
客路瞻太華(梁簡文帝詩客行祗念路書西傾朱圉鳥鼠至於太華西都賦表以太華終南之山)
三峯高際天(崔顥詩岧嶤太華俯咸京天外三峯削不成漢書嚴助傳三代至盛際天接地)夏
雲亘百里(顧愷之詩夏雲多竒峯謝朓詩兹山亘百里合沓與雲齊)合沓遙相連(謝靈)
(運詩巒隴有合沓往來無蹤轍魏文帝登臺賦溪谷行以交錯草木鬱其相連)雷雨飛半腹(易雷雨之)
(動滿盈左思魏都賦雷雨窈冥而未半廬山記水出山腹挂流三四百丈飛湍雲表)太陽在其巔
(詩十月之交疏日者太陽之精詩維山崔巍傳崔巍山巔也)翠微關上近(庾信詩金鞍上翠微)
(丘遲賦永展帶于關上長緝巾於林底)瀑布懸林邊(孫綽遊天台賦瀑布飛流以界道庾信詩)
(長虹雙瀑布圓闕兩芙蓉易即鹿無虞惟入於林中)愛此衆秀容(劉楨魯都賦岱宗邈其層秀沈)
(佺期詩諸嶺皆峻秀中峯特美好淮南子泰山之容巍巍然高)能令西望偏(左傳乃使公孫獲處)
(許西偏景福殿賦温房承其東序凉室處其西偏)徘徊忘暝色(甘泉賦徘徊招搖雲遲遲兮謝)
(靈運詩林壑斂暝色雲霞收夕霏)泱漭成隂烟(上林賦經乎桂林之中過乎泱漭之野顔延之)
(曲水詩序松石峻峗蔥翠隂烟)曾是朝百靈(東都賦禮神祗懷百靈李百藥詩百靈警朝宗)亦
云會羣仙(十洲記生洲上有仙家數萬王勃詩鳳琴調上客龍轡儼羣仙)瓊漿豈易挹
(楚辭華酌既陳有瓊漿些詩惟北有斗不可以挹酒漿)毛女非空傳(列仙傳毛女字玉姜秦始)
(皇宫人逃之華隂山食松柏遍體生毛故謂之毛女張九齡河上公廟篇姓名終不識章句此空傳)彷彿
仍佇想(仲長統樂志論呼吸精和求至人之髣髴傅亮修張良廟教過大梁者或佇想於夷門)幽
期如眼前(謝靈運賦石幽期而知賢張揣景而示信梁簡文帝詩偏使紅花散飄揚落眼前)金
天有清廟(唐明皇帝詩四方皆石璧五位配金天詩於穆清廟肅雝顯相上林賦登明堂坐清廟)
松柏隠蒼然(詩如松柏之茂古豓歌南山石巍巍松柏何離離陶潛詩蒼蒼谷中樹冬夏常如兹)
奉陪蕭使君入鮑達洞尋靈山寺(鮑達洞未詳出處張芸叟)
(南征錄繁昌東界有靈山寺踞山頂殿閣重複)
山居秋更鮮(南史謝靈運作山居賦并自注以言其事王維詩空山新雨後天氣晚來秋)秋
江相暎碧(李白詩挂帆秋江上陳子昂詩巖潭相映媚江淹賦水湛湛而空碧杜甫詩江碧鳥逾白)
獨臨滄洲路(北史韋夐傳臨滄洲而謝支伯謝朓詩復協滄洲趣)如待挂帆客(南史)
(鄧琬傳欲沿流挂帆杜甫詩挂帆遠色外驚浪滿吳越)遂使康樂侯(南史謝靈運襲封康樂公)
(宋受命降公爵為侯)披榛著雙屐(趙至與嵇康兄子蕃書涉澤求蹊披榛覓路南史謝靈運尋山)
(陟嶺嘗著木屐上山則去其前齒下山去其後齒杜甫詩謝氏尋山屐)入雲開嶺道(杜甫詩半)
(入江風半入雲謝靈運山居賦山磯下而回澤瀨石上而開道)永日尋泉脈(水經注提琴命友嬉)
(娛永日博物志無水之時人不知泉脈劉峻詩泉脈洞杳杳)古寺隠青冥(法苑珠林五臺山方)
(三百里中有佛光山仙華山王子塔古寺六所杜甫詩老身古寺風泠泠楚辭據青冥而攄虹兮王維詩連天)
(凝黛色百里遙青冥)空中寒磬夕(列子夫天地空中之一細物岑參詩幽磬清曉夕)蒼苔
絶行徑(謝朓詩蒼苔依砌上六帖後漢張仲蔚蓬蒿滿空惟開一行徑)飛鳥無去跡(易飛)
(鳥遺之音晉書文苑傳投魚深泉放飛鳥謝朓遊後園賦去鳥成行李白詩長空去鳥沒)樹杪下歸
人(王維詩山中一夜雨樹杪百重泉王昌齡詩南粤歸人夢海樓)水聲過幽石(陶潛别傳淵明)
(嘗聞田水聲倚杖聽之謝靈運詩白雲抱幽石)任情趣逾遠(北史李栗傳栗在道武前舒放倨惰)
(不自祇肅笑唾任情晉書嵇康傳其高情雅趣率然玄遠)移步竒屢易(唐太宗詩移步出詞林離)
(騷時繽紛其變易兮又何可以淹留)蘿木靜蒙蒙(廣雅女蘿松蘿也李白詩紫藤挂雲木仙詩壯)
(氣何蒙蒙)風烟深寂寂(楊烱詩林壑人事少風烟鳥路長何遜詩汀沙暮寂寂)徘徊未
能去(駱賓王詩風景暫徘徊洛神賦悵盤桓而不能去)畏共桃源隔(宗懔詩所言春不至)
(未有桃花源趙景真與嵇蕃書乘高眺遠則山川幽隔)
御選唐詩卷六補編
