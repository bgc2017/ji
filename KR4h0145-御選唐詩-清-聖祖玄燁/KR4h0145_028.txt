欽定四庫全書
御選唐詩卷二十二
七言律
李商隱
寄令狐學士(唐書令狐綯傳字子直大中初召為考功郎中知制誥入翰林為學)
(士)
秘殿崔嵬拂彩霓(王延夀賦立靈光之秘殿劉潛平等刹下銘序制兼秘殿何晏賦高甍崔)
(嵬飛字承霓徐陵太極殿銘偃師迴顧崔嵬德陽宋之問詩帳殿鬱崔嵬王融詩建旗拂霓爾雅霓雌虹也初)
(學記義熙二年七月彩虹出西方)曹司今在殿東西(唐書鄭虔傳明皇置廣文舘以虔為)
(博士虔聞命不知廣文曹司何在雍錄韋執誼故事曰置學士院後又置東學士院於金鑾殿之西李肇志亦)
(曰德宗移院於金鑾坡西也劉孝威詩複道東西長)賡歌太液翻黃鵠(書乃賡載歌沈佺期)
(詩賡歌樂歲豐史記封禪書建章宫北治大池漸臺高十餘丈名曰太液劉孝威詩紫川通太液漢書昭帝紀)
(始元元年春二月黃鵠下建章宮太液池中又昭帝歌黃鵠飛兮下建章)從獵陳倉獲碧雞
(漢書司馬相如傳嘗從上至長楊獵張籍詩少年從獵出長楊史記封禪書文公獲若石云於陳倉北阪城祠)
(之其初或歲不至或歲數來來也常以夜光輝若流星從東南來集於祠城則若雄雞其聲殷云野雞夜雊以)
(一牢祠命曰陳寶水經注陳倉縣有陳倉山山上有寶雞鳴祠秦文公密畤於陳倉北阪祠青帝焉漢書郊祀)
(志或言益州有金馬碧雞之神可醮祭而致注金形似馬碧形似雞崔國輔詩晴光舞碧雞)曉飲豈
知金掌迥(史記武帝紀上作銅柱承露仙人掌之屬三輔舊事承露盤高二十六丈大七圍以銅為)
(之上有仙人掌承露和玉屑飲之班固西都賦抗仙掌以承露擢雙立之金莖)夜吟應訝玉繩
低(孟浩然詩風霜徒夜吟春秋元命苞玉衡北兩星為玉繩張衡西京賦上飛闥而仰眺正睹瑤光與玉繩)
(謝朓詩玉繩低建章杜甫詩天近玉繩低)鈞天雖許人間聽(史記趙世家簡子寤語大夫曰)
(我之帝所甚樂與百神遊於鈞天廣樂九奏萬舞不類三代之樂庾信詩出豫奏鈞天後漢書魯恭傳恭閉戶)
(誦讀絶人間事潘岳賦放曠乎人間之世)閶闔門多夢自迷(楚辭倚閶闔而望予漢書禮樂)
(志遊閶闔觀玉臺注閶闔天門揚雄甘泉賦登椽欒而羾天門兮馳閶闔而入凌競岑參詩鄉遙夢亦迷)
對雪(原注時欲之東)
寒氣先侵玉女扉(詩二之日栗烈傳栗烈寒氣也古詩孟冬寒氣至陶潛詩寒氣冒山澤杜)
(甫詩御裌侵寒氣李尤函谷關銘玉女流眄而下視庾信賦倚弓於玉女窗扉宋之問詩窗搖玉女扉)清
光旋透省郎闈(庾肩吾詩清光此夜出南史王韶之傳晉自孝武以來以省官一人管詔誥住)
(西省因謂之西省郎白帖諸曹郎署曰粉署劉孝綽對雪詩浮光亂粉壁積照朗彤闈)梅花大庾
嶺頭發(梁簡文帝雪詩看花言可折定自非春梅江總詩梅花色白雪中明白帖大庾嶺上梅南枝己)
(落北枝方開一統志大庾嶺在南安府西南二十五里其上多梅又名梅嶺庾肩吾詩窗梅朝始發)柳絮
章臺街裏飛(世說謝大傅寒雪日内集與兒女講論文義俄而雪驟公欣然曰白雪紛紛何所似)
(兄子朗曰撒鹽空中差可擬兄女道韞曰未若柳絮因風起劉孝綽對雪詩柳絮亦霏霏漢書張敞傳敞無威)
(儀時罷宴會走馬過章臺街使御吏驅自以便面&KR3464;馬李白詩章臺折楊柳張正見春雪詩飛隨團扇風)欲
舞定隨曹植馬(梁簡文帝雪朝詩翻霙舞三襲曹植有白馬篇)有情應濕謝莊
衣(陶拱詩升高似有情宋書符瑞志元日花雪降殿庭時謝莊下殿雪集衣還白上以為瑞於是公卿作花)
(雪詩張正見詩櫂舉濕春衣)龍山萬里無多遠(鮑照詩胡風吹朔雪千里度龍山古詩相)
(去萬餘里)留待行人二月歸(史記以稽市物注稽留待也王融詩早望行人歸梁元帝詩欲)
(覓行人寄消息江總詩二月柳爭梅蕭慤詩二月鶯聲纔欲斷)
二
旋撲珠簾過粉墻(白居易詩白撲柳飛絮鮑照詩珠簾無隔露謝莊明堂歌構瑤戺聳珠簾陳書皇)
(后傳臨春結綺望仙三閣外施珠簾白居易詩玲瓏映粉墻)輕於柳絮重於霜(梁元帝詩)
(柳絮飄春雪易林早霜晚雪謝惠連雪贊氣遍繁霜年豐雪積)已隨江令誇瓊樹(陳書江總)
(傳至德四年授尚書令日與後主遊宴後庭謂之狎客南史張貴妃傳後主每引賓客遊宴共賦新詩其曲有)
(玉樹後庭花臨春樂等其略云璧月夜夜滿瓊樹朝朝新王衡翫雪詩瓊樹似新裁)又入盧家妬
玉堂(梁武帝歌盧家蘭室桂為梁沈佺期古意盧家少遊婦欝金堂古樂府黃金為君門白玉為君堂孫綽)
(天台山賦玉堂隂映於高隅隂鏗詩羅浮銀是殿瀛洲玉作堂)侵夜可能爭桂魄(清異錄武)
(帝宣内供奉賜食既退侵夜上獨映琉璃燈籠觀書梁簡文帝詩夜輪懸素魄唐太宗望月詩魄滿桂枝圓王)
(維詩桂魄初生秋露微)忍寒應欲試梅粧(桓譚新論元帝時漢中道人王仲都能忍寒乃)
(於盛寒日令袒衣載以駟馬於昆明池上環水而走仲都無變色金陵志夀陽公主人日臥於含章殿簷下梅)
(花落公主額上成五出之花拂之不去經三日洗之乃落宫中效之今稱梅花粧)關河凍合東
西路(史記蘇秦傳秦四塞之國東有關河謝朓歌旌節去關河李乂詩關河雲外連李益過飲馬泉詩從)
(來凍合關山路今日分流漢使前)腸斷斑騅送陸郎(江淹别賦行子腸斷百感悽惻杜甫)
(詩孤城此日腸堪斷愁對寒雲雪滿山說文騅馬蒼黑雜色一曰蒼白色陳樂府陳孔驕赭白陸郎乘斑騅按)
(陳孔謂陳暄孔範陸謂陸瑜李賀詩陸郎去矣乘斑雕人掌雲曳雪留陸郎)
辛未七夕
恐是仙家好别離(十洲記炎洲元洲多仙家生洲接蓬萊十七萬里上有仙家數萬王勃詩)
(麟洲富仙家李白詩伯陽仙家子容色如青春楚辭九歌悲莫悲兮生别離何遜七夕詩别離不得語河漢漸)
(湯湯)故教迢遞作佳期(楊炯詩相思明月夜迢遞白雲天杜甫詩清秋望不極迢遞起層隂)
(楚辭九歌與佳期兮夕張謝莊月賦佳期可以還梁武帝七夕詩妙會非綺節佳期乃涼年)由來碧
落銀河畔(度人經昔於始青天中碧落空歌注東方第一天有碧霞遍滿是名碧落李白詩步綱繞)
(碧落翟楚賢碧落賦體象皎鏡是開碧落白帖天河謂之銀漢亦曰銀河江總詩織女今夕渡銀河陳子昂詩)
(昨夜銀河畔星文犯遙漢)可要金風玉露時(梁昭明太子文玉露夕流金風時扇李密詩金)
(風颺初節玉露凋晚林沈佺期詩金風吹綠梢玉露洗紅籜)清漏漸移相望久(謝朓賦忘)
(清漏之不緩惜曉露之方晞杜甫詩清漏往時同姚合詩清漏和砧疊韋承慶詩閑宵鐘箭移魏文帝燕歌行)
(牽牛織女遙相望王筠代牽牛荅織女詩終日遙相望杜甫牽牛織女詩萬古永相望七夕誰見同)微雲
未接過來遲(徐陵關山月月出柳城東微雲掩復通孟浩然詩微雲淡河漢陸雲詩風連雲接張)
(說詩雲接楚王臺古詩思君令人老軒車來何遲漢武帝歌是耶非耶立而望之偏何姍姍其來遲陳後主詩)
(羅愇夜寒捲相望人來遲)豈能無意酬烏鵲(莊子今子獨無意焉知不足耶杜甫詩獨能無)
(意向漁樵淮南子烏鵲填河成橋而渡織女風俗記織女七夕當渡河俠鵲為橋庾肩吾七夕詩倩語雕陵鵲)
(填河未可飛)惟與蜘蛛乞巧絲(詩蠨蛸在戶注小蜘蛛長脚者俗呼喜子荆楚歲時記七)
(月七日人家婦女結綵樓穿七孔針陳瓜果於庭中以乞巧有喜子網於瓜上則以為符應宋之問詩留巧付)
(蜘蛛天寶遺事七夕宫女陳瓜花酒饌求恩織女星捉蜘蛛閉合中曉視絲希密為得巧之候杜甫牽牛織女)
(詩蛛絲小人態曲綴瓜果中)
和馬郎中移白菊見示(抱朴子劉生丹法白菊花汁蓮花汁樗汁和丹)
(蒸之服一年夀五百歲)
陶詩只采黃金實(錢起詩馬上還吟陶令詩陶潛詩采菊東籬下潘尼秋菊賦真人采其實)
(王母接其葩盧諶菊賦黃蕊星羅左九嬪菊花頌秋耀金華王筠詩菊花偏可喜碧葉媚金英杜甫詩采采黃)
(金花何由滿衣袖鍾會菊花賦芳實離離映藻煌煌)郢曲新傳白雪英(宋玉對楚王問客有)
(歌於郢中者曰下里巴人國中屬而和者數千人為陽春白雪國中屬而和者不過數十人陳琳荅東阿王牋)
(聽白雪之音觀綠水之節然後東野巴人蚩鄙益著謝希逸琴論白雪師曠所作商調曲也離騷夕餐秋菊之)
(落英鍾會菊花賦揉以玉英)素色不同籬下發(李白詩素色愁明湖戴叔倫詩繁花連素)
(色岑參詩為報使君多泛菊更將絃管醉東籬陳叔逵詠菊詩露下發金英)繁花疑自月中
生(江總詩繁花霽後發李端詩繁花勝雪天杜甫詩斫却月中桂清光應更多)浮杯小摘開
雲母(潘岳賦浮杯樂飲絲竹駢羅庾信詩殘秋欲屏扇餘菊尚浮杯陳叔逵詠菊詩但令逢採摘寧辭獨)
(晚榮謝靈運永嘉記百卉正芳時聊以小摘供日杜甫詩自鋤稀菜甲小摘為情親唐書地理志濠州土貢雲)
(母異物志雲母一名雲精)帶露全移綴水精(張正見詩帶露依深葉卞伯玉菊賦含凝露而)
(吐英魏書波斯傳多大眞珠頗黎琉璃水精瑟瑟唐書康國傳波刺斯人富饒出金銀水精李白白葡桃賦疑)
(是老僧休念誦腕前推下水精珠本草水精一名水晶一名水玉)偏稱含香五字客(漢官)
(儀尚書郎含雞舌香伏奏事魏晉世語司馬景王命中書郎虞松作表再呈不可意令松更定之中書郎鍾會)
(為定五字以呈景王王曰不當爾耶沈佺期詩五字擢英才)從茲得地始芳榮(沈約賦欝)
(彼高松棲根得地杜甫古栢行落落盤踞雖得地冥冥孤高多烈風鍾會菊花賦百卉彫瘁芳菊始榮又仰撫)
(雲髻俯弄芳榮)
温庭筠
休澣日西掖謁所知(漢書張安世傳休沐未嘗出鮑照詩休澣自公日劉)
(楨贈徐幹詩誰謂相去遠隔此西掖垣洛陽故宫銘洛陽宫有東掖門西掖門)
赤墀高閣自從容(禮記天子赤墀漢書梅福傳願登文石之陛陟赤墀之塗注以丹淹泥塗)
(殿上也韋應物詩曉拂爐烟裊赤墀張衡賦命王良掌策駟兮踰高閣之鏘鏘宋之問上陽宫侍宴序高閣重)
(甍瞰崇牖而連北斗漢書張良傳所與從容言天下事甚衆白居易詩賢侯辟士禮從容)玉女雙扉
報曙鐘(王延夀魯靈光殿賦玉女窺窗而下視李白明堂賦玉女攀星於網戶庾信賦倚弓於玉女窗)
(扉駱賓王詩風霜入曙鐘)日麗九華青瑣闥(謝靈運詩白日麗江臯沈炯詩日麗百川明魏)
(志文帝紀黃初七年築九華臺摶物志漢武帝好神仙西王母遣使告帝當來乃供帳九華殿待之漢書元后)
(傳青瑣注孟康曰以青畫戶邊鏤中也師古曰刻為連瑣文而以青塗之也漢官儀給事黃門之職日暮入對)
(青瑣門拜名曰夕郎范雲詩攝官青瑣闥吳均詩雲障青瑣闥風吹承露臺)雨晴雙闕翠微
峯(張九齡詩試上紅樓望初逢山雨晴李頎詩鸕鷀山頭微雨晴曹植樂府雙闕曜朱光孫楚賦雙闕碣以)
(峻峙貫雲氣而上征鮑照樂府雙闕似雲浮爾雅山未及上曰翠微左思蜀都賦鬱葐蒀以翠微崛巍巍以峩)
(峩陳子昂宴集序披翠微而列坐左對青山)毫端蕙露滋仙草(抱朴子吐琳琅於毫墨之)
(端沈約文究八體於毫端鮑照詩簾委蘭薰露帳含桃李風十洲記瀛洲生神芝仙草長洲有仙草靈藥李白)
(送楊山人詩爾去掇仙草菖蒲化紫茸)琴上薰風入禁松(古今樂錄舜彈五絃之琴歌南)
(風之詩曰南風之薰兮可以解吾民之愠兮吕氏春秋東南曰薰風崔湜詩只此歡娛齊鎬宴惟應率舞樂薰)
(風風俗通河間雜歌二十一章内有風入松琴集風入松晉嵇康所作也皎然風入松歌西嶺松聲落日秋千)
(枝萬葉風飀飀美人援琴弄成曲寫得松間聲斷續)荀令鳳池春婉娩(晉書荀勖傳自中書)
(監為尚書令或有賀之者勖曰奪我鳳凰池諸君何賀耶賈至詩共沐思波鳳池上朝朝染翰侍君王何遜七)
(召青春婉娩上客經過)好將餘潤變魚龍(駱賓王啟曲逮恩光滋餘潤於東里錢起詩露)
(下添餘潤三秦記河津一名龍門桃花浪起魚躍而上之躍過者為龍否則點額而還)
遊南塘寄知者
白鳥梳翎立岸莎(詩白鳥翯翯沈約詩白鳥映青疇王維詩白鳥向山翻白居易靈鶴贊白)
(翎雪開盧綸詩岸莎青有路姚合詩岸莎連砌靜)藻花菱刺泛微波(司馬相如上林賦唼)
(喋菁藻咀嚼菱藕杜甫詩弱藻舒翠縷韓愈城南聯句菱翻紫角利曹植洛神賦無良媒以接歡兮託微波而)
(通辭李嘉祐詩寒塘歸路轉清磬隔微波)烟光似帶侵垂柳(王勃滕王閣序烟光凝而暮山)
(紫耿湋詩漠漠烟光前浦晚元稹詩烟光垂碧草水經注流烟半垂纓帶山阜梁元帝樂府巫山巫峽長垂柳)
(復垂楊庾信銘横藤礙路垂柳低人王維詩君家御溝上垂柳夾朱門)露點如珠落卷荷
(梁簡文帝七勵露點密飴溜泓澄於玉掌又芙蓉詩欣隨玉露點不逐秋風催續齊諧記鄧紹入華山採藥見)
(一童子執五綵囊承栢葉上露皆如珠曰赤松先生取以明目江總詩池開半卷荷錢起詩卷荷藏露滴李紳)
(重臺蓮詩綠荷舒卷涼風曉)楚水曉涼催客早(庾信馬射賦横弧於楚水之蛟顧況詩楚)
(水飄丹楓李賀歌曉涼暮涼樹如蓋沈佺期詩小池殘暑退高樹早涼歸)杜陵秋思傍蟬多
(漢書宣帝紀元康元年更名杜縣為杜陵范雲詩還飲漁陽水歸轉杜陵蓬尹式詩遊人杜陵北送客漢川東)
(劉長卿詩何意秋風來飄然動歸思劉禹錫詩舊房閉秋月遠思吟江風白居易詩引琴彈秋思禮記白露降)
(寒蟬鳴杜甫詩寒蟬碧樹秋)劉公不信歸心切聽取江樓一曲歌(李白)
(長相思不信妾腸斷歸來看取明鏡前杜甫詩滿目飛明鏡歸心折大刀韓翃詩過江秋色在詩興與歸心李)
(益詩入夜思歸切笛聲清更哀謝靈運詩繫纜臨江樓岑參詩歸心望海日鄉夢登江樓錢起詩遙知謝公興)
(微月在江樓王建織錦曲百尺高樓一曲歌)
寄盧生
遺業荒涼近故都(漢書楊季傳有田一壥有宅一區世世以農桑為業謝靈運詩舊業横海)
(外北山移文石徑荒涼徒延佇史記項羽紀韓王成因故都都陽翟)門前隄路枕平湖(陶潛)
(詩舫舟蔭門前梁元帝詩門前楊柳亂如絲爾雅築土遏水曰隄庾信詩&KR1707;拂緣隄柳甍飄夾路花宋書桂陽)
(王休範傳此州地居形要路枕九江白居易餘杭詩州外青山山枕湖何遜詩澹澹平湖淨王褒詩平湖開曙)
(日)綠楊影裏千家月(王褒詩垂楊夾浦綠新桃緣徑紅李白詩綠楊三月時張正見詩柳)
(影緣溝合談苑景公令吏致千家之縣於晏子杜甫詩千家山郭靜朝暉王昌齡詩可憐今夜千家月銀漢星)
(迴一道通)紅藕香中萬點珠(爾雅荷芙蕖其莖茄其葉荷其本蔤其華菡蓞其實蓮其根藕)
(其中的的中薏古樂府青荷蓋綠水芙渠發紅鮮下有並根藕上有並目蓮杜甫詩茵陳春藕香春秋繁露握)
(一斤金與千萬珠以示野人野人必取金而不取珠也李白詩萬點雲峯晴陸雲詩盈盈荷上露灼灼如明珠)
此地别來雙鬢改(庾信詩煑丹於此地謝靈運詩别來經年歲庾信詩何須照兩鬢終是一)
(秋蓬杜甫詩即今蓬鬢改)幾時歸去片帆孤(鮑照詩我行詎幾時晉書陶潛傳陶潛解印去)
(縣乃賦歸去來辭何遜詩歸帆得望家李白詩疾風吹片帆日暮千里隔陰鏗詩天際晚帆孤)他年猶
擬金貂換(漢書谷永傳敕正左右齊栗之臣戴金貂臣之飾晉書輿服志武冠一名大冠左右侍)
(通服之侍中常侍則加金璫附蟬為飾插以貂毛黃金為竿又阮孚傳遷黃門侍郎散騎常侍常以金貂換酒)
(駱賓王詩不識金貂重偏惜玉山頽)寄語黃公舊酒壚(鮑照詩寄語後生子作樂當及春晉)
(書王戎傳嘗經黃公酒壚下過顧謂後車客曰我昔與嵇叔夜阮嗣宗酣暢於此竹林之遊亦與其末今日視)
(之雖近邈若山河庾信詩自可尋丹竈何須憶酒壚)
陪節度遊河亭(舊唐書地理志開元中於邊郡置節度經略使凡節度使九安)
(西北庭河西河東朔方范陽平盧隴右劒南至德之後要衝大都皆有節度唐書職官志)
(凡親王總戎則曰元帥文武官總統者則曰總管以奉使言之則曰節度使有大使副使)
(判官)
倚闌愁立獨徘徊(李白詩沈香亭北倚闌干白居易詩獨上危樓倚曲闌李白詩愁倚兩三)
(松阮籍詩徘徊蓬池上梁宣帝賦屢徘徊於閬圃)欲賦慚非宋玉才(漢書登高能賦可以)
(為大夫言可以與圖政事鮑照詩慚無獻賦才劉孝綽詩慚非楚侍濫賦雄雌孫逖詩自有西征作賦才史記)
(屈原傳楚有宋玉唐勒景差之徒皆好辭而以賦見稱杜甫詩不必伊周地皆登屈宋才)滿座山光
搖劒戟(鮑照詩絲竹徒滿座沈約詩山光浮水至蘇頲詩山光積翠遙疑逼水態含情近若空家語鑄)
(劒戟以為農器)繞城波色動樓臺(唐太宗詩冰河曲繞城張融海賦瀾文復動波色還驚沈)
(約詩輕波微動漾羽巵隂鏗詩雲裏望樓臺蕭慤詩春庭聊縱望樓臺自相隠)鳥飛天外斜陽
盡(詩有鳥高飛亦傅于天淮南子鳥飛而高魚動而下宋玉大言賦長劒倚天外晉鼓吹曲流光溢天外梁)
(簡文帝碑夕陽斜影俱成拂鏡之輝)人過橋邊倒影來(李端詩路過懸橋羽節輕陳後主詩相望渭)
(橋邊劉琨詩花將面自許人共影相連庾信詩橋影聚行魚唐太宗浮橋詩遠近隨輪影輕重映人行)添
得五湖多少恨(周禮揚州其浸五湖注太湖方百里故曰五湖吳越春秋范蠡懇於王乘扁舟)
(出三江入五湖人莫知其所適陸雲詩我在三川陽子居五湖隂江淹青苔賦吾孰知其多少王僧孺詩旅心)
(已多恨春至尚離羣)柳花飄蕩似寒梅(晉子夜歌梅花落已盡柳花隨風散陳後主樂府柳)
(花塵已暗鮑泉詠梅花詩可憐階下梅飄蕩逐風迴張正見詩芳梅映雲野發早覺寒侵王維詩已見寒梅發)
(復聞啼鳥聲)
杜牧
殘春獨來南亭寄張祜(全唐詩話張祜長慶中深為令狐楚所知楚鎮)
(天平自草薦表令以詩三百篇隨狀表進祜至京屬元稹在内庭上問之稹曰祜雕蟲小)
(巧壯夫不為上頷之由是東歸)
煖雲如粉草如茵(沈約文雲虛景暖岳秀川渟杜甫詩雲暖麝香山庾信詩秋雲粉絮結白)
(露水銀團隋煬帝詩湖上草碧翠浪通津脩帶不為歌舞緩濃鋪堪作醉人茵)獨步長隄不見
人(漢書李陵傳陵便衣獨步出營杜甫詩幽人有獨步皇甫謐序却阻長隄前臨清渠皇甫冉詩草色引長)
(隄易行其庭不見其人王維詩行盡清溪不見人)一嶺桃花紅錦黦(隋書禮儀志桃區一)
(嶺盡是琉璃禮記月令仲春之月桃始華庾信樂府桃花顔色好如馬杜甫詩不分桃花紅似錦玉篇黦黑有)
(文也廣韻紆物切音鬱黃黑色也又於歇切音謁色壊也又居月切音厥)半溪山水碧羅新
(沈約詩溪水徒自清杜甫詩洄洄山根水儲光羲詩山中有流水借問不知名中華古今注秦始皇令三妃九)
(嬪當暑戴芙蓉冠子以碧羅為之祖詠詩碧羅象天閣坐輦乘芳春岑參泛漾陂詩碧洗雲山新)高枝
百舌猶欺鳥(曹植詩好鳥鳴高枝禮記仲夏之月反舌無聲注反舌百舌鳥晉子夜歌花塢蝶雙)
(飛柳隄鳥百舌杜甫詩赤葉楓林百舌鳴又巢邊野雀羣欺燕)帶葉梨花獨送春(張正見詩)
(涵花沒淺纜帶葉動深船王勃詩桂密巖花白梨疎林葉紅李白詩梨花白雪香白居易詩梨花一枝春帶雨轉)
(愈詩吏人休報事公作送春詩)仲蔚欲知何處在(三輔決錄注張仲蔚扶風人也少與同郡)
(魏景卿隠身不仕所居蓬蒿沒人岑參詩若訪張仲蔚衡門滿草萊韋應物詩廣陵何處在)苦吟林
下拂詩塵(樂府古辭林下與歡居潘岳秋興賦序僕野人也偃息不過茅屋茂林之下晉白紵舞歌)
(質如輕雲色如銀袍以光軀巾拂塵)
李遠(字求古蜀人第太和進士歴忠建江三州刺史終御史中丞)
失鶴
秋風吹却九臯禽(曹植詩秋風發微涼梁簡文帝詩秋風吹海水詩鶴鳴于九臯聲聞于天)
(鄭箋臯澤中水溢出為坎自外數至九喻深遠也韓詩九臯九折之澤庾信鶴贊九臯遙集三山迴歸月賦聆)
(臯禽之夕聞)一片閑雲萬里心(梁簡文帝詩可憐片雲生暫重復還輕王勃詩閑雲潭影)
(日悠悠劉繪詩朝雲萬里色江洪詠鶴詩猶冀凌雲志萬里共翩翩鮑照舞鶴賦抱清迥之明心)碧落
有情應悵望(度人經注東方第一天有碧霞遍滿是云碧落李白詩步綱繞碧落注綱罡氣也劉)
(勰新論魚不畏網而畏鵜網無心而鳥有情也謝朓詩停驂我悵望杜甫詩悵望好林泉)青天無路
可追尋(茅山父老歌白鶴翔青天曹植文天路高邈良無由緣陸機文附翼雲霄雙飛天路楚辭願陳)
(志而無路庾信詩蓬萊入海底何處可追尋)來時白雪翎猶短(梁簡文帝舞鶴詩來自芝)
(田遠相鶴經大毛落茸毛生色雪白宋臨川王鶴賦羽凝素而雪映鮑照舞鶴賦驚身蓬集矯翅雪飛高適冲)
(和先生詩頭戴鶡鳥冠手搖白鶴翎杜甫詩太史候鳬舄王喬隨鶴翎)去日丹砂頂漸深
(禽經注鶴之馴養於家庭者飲露則飛去王勃文徘徊去鶴將别蓋而同飛書礪砥砮丹疏丹者丹砂淮南八)
(公相鶴經鶴之上相瘦頭朱頂鮑照舞鶴賦精含丹而星曜頂凝紫而烟華)華表柱頭留語
後(續搜神記丁令威本遼東人學道於靈虛山後化鶴歸遼集城門華表柱時有少年舉弓欲射之鶴乃飛)
(徘徊空中言曰有鳥有鳥丁令威去家千歲今來歸遂上冲天)更無消息到如今(易林春南)
(秋北不失消息薛道衡詩一去無消息駱賓王詩鴻來鴈度無消息)
贈寫御容李長史(案唐制内則左右衞以下外則大都督府以下凡管兵開)
(府者皆有長史)
玉座塵消硯水清(沈佺期詩野花飄御座河柳拂天衣宋之問詩塵消清蹕路雲濕侍臣衣)
(王羲之題筆陣圖後夫紙者陣也筆者刀矟也墨者鍪甲也水硯者城池也楊師道詠硯詩圓池類壁水輕翰)
(染烟華傅休奕筆賦濯之以清水芬之以幽蘭)龍髯不動彩毫輕(晉書郭璞傳攀驪龍之髯)
(撫翠禽之毛廣韻髯頰鬚也海賦輕塵不飛纖羅不動庾信文譬其毫翰則風雨爭飛論其文采則魚龍百變)
初分隆凖山河秀(史記漢高祖紀高祖為人隆凖而龍顔美鬚髯後漢書光武帝紀隆凖日)
(角李白詩長揖山東隆凖公隋書音樂志顯允盛德隆我前構瑤源彌瀉瓊根逾秀)乍點重瞳日
月明(世說顧長康畫人或數年不點目睛曰四體妍媸本無關於妙處傳神寫照正在阿堵中淮南子堯)
(眉八彩舜目重瞳史記項羽本紀贊吾聞舜目蓋重瞳子易日月麗乎天)宫女捲簾時暗認
(後漢書皇后紀論光武六宫稱號惟皇后貴人又置美人采女三等李白詩宫女笑藏鈎杜甫詩宮女開函近)
(御筵何遜詩珠簾旦初捲王勃詩珠簾暮捲西山雨崔湜詩捲簾雙燕入)侍臣開殿盡遙驚
(宋之問詩花落侍臣衣庾肩吾詩别筵開帳殿杜甫詩落筆四座驚)三朝供奉無人敵
(杜甫詩三朝出入榮唐書李白傳明皇召見金鑾論當世事奏頌一篇帝賜食親為調羹有詔供奉翰林唐志)
(玄宗置翰林院延文章之士下至藝能技術之流皆待詔於此杜甫詩白也詩無敵)始覺僧繇浪
得名(圖繪寶鑑張僧繇吳人天監中歴官至右將軍吳興太守以丹青馳譽於時世謂僧繇畫骨氣竒偉)
(規模宏逸而六法精備當與顧陸並驅爭先王沈魏書鄧颺鄧禹後也少得士名於京師)
許渾
贈茅山高拾遺(唐書地理志潤州延陵縣有茅山明一統志茅山在句容縣東)
(南四十五里山形如句字初名句曲山後因茅君得道於此更今名山有三峯三茅君各)
(占一峯謂之三茅峯唐書百官志門下省左拾遺六人從八品上掌供奉諷諫大事廷議)
(小事上封事)
諫獵歸來綺季歌(漢書司馬相如傳嘗從上至長楊獵是時天子方好自逐野獸相如因以)
(疏諫王勃詩前年諫獵出長安楚辭王孫兮歸來王褒碧雞頌歸來歸來漢德無疆史記留侯世家四人從太)
(子年皆八十有餘鬚眉皓白上問各言名姓曰東園公角里先生綺里季夏黃公班固終南山賦榮期綺季此)
(焉恬心古今樂錄四皓隠居南山作紫芝之歌)大茅峰影滿秋波(茅山志句曲山漢有三茅)
(君來治其上時又名茅君之山三君乘白鶴各集山之三處人有見者復因鶴集之處分為大茅君中茅君小)
(茅君三峯焉白居易詩影落杯中五老峯褚亮臨高臺詩浮光隨日度漾影逐波深楚辭嫋嫋兮秋風洞庭波)
(兮木葉下白居易詩秋波紅蓼水夕照青蕪岸)山齋留客掃紅葉(南史謝舉傳舉宅内山齋)
(捨以為寺泉石之美殆若自然庾信詩洞靈開靜室雲氣滿山齋楚辭長袂拂而善留客些盧思道詩誰能暫)
(留客喬知之詩北風掃黃葉錢起詩村落通白雲茅茨隠紅葉)野艇送僧披綠莎(張志和漁)
(父詩秋山入簾翠滴滴野艇倚檻雲依依劉長卿詩落潮迴野艇郎士元詩雲山愁送五溪僧梁元帝泛天池詩)
(葉軟風易出草密路難披馬融廣成頌樹以蒲柳被以綠莎元稹詩風吹筍籜飄紅砌雨打桐花蓋綠莎)長
覆舊圖棋勢盡(魏志王粲傳觀人圍棋局壊粲為覆之棋者不信以帊蓋局使以他局為之不)
(誤一道南史宋文帝使褚思莊與羊玄保奕戲因置局圖還於帝前覆之唐書藝文志竹苑仙棋圖一卷韋珽)
(棋圖一卷梁武帝圍棋賦局有衆勢多不可名南史到溉傳溉常與朱异韋黯於御座前校棋比勢復局不差)
(一道)遍添新品藥名多(謝莊明堂歌萌動逹萬品新江淹菖蒲贊藥實靈品爰迺輔性元稹)
(菊圃記在藥品是良藥為蔬菜是佳蔬案王融梁簡文帝元帝庾肩吾俱有藥名詩)雲中黃鵠日
千里(世說公孫度目邴原所謂雲中白鶴非燕雀之網所能羅也南史桓榮祖傳榮祖善彈見翔鵠雲中)
(謂左右曰當生取之王僧孺詩雲中鳥易識韓詩外傳黃鵠一舉千里蘇武詩黃鵠一遠别千里顧徘徊)自
宿自飛無網羅(杜甫詩自去自來梁上燕左思蜀都賦雲飛水宿哢吭清渠王維雙黃鵠歌天)
(路來兮雙黃鵠雲上飛兮水上宿淮南子飛鳥不動不絓網羅韓愈鳴鴈詩江南水闊朔雲多草長沙軟無網)
(羅)
送蕭處士歸緱嶺别業(荀子古之所謂處士者德盛者也能靜者也修)
(正者也知命者也著是者也史記信陵君傳公子聞趙有處士毛公藏於博徒薛公藏於)
(賣漿家明一統志河南河南府緱氏山在偃師縣南四十里周王子晉升仙之所宋之問)
(奉使嵩山途經詩畢景至緱嶺嶺上烟霞生石崇思歸引序更樂放逸篤好林藪遂肥遁)
(於河陽别業南史謝靈運傳移籍會稽脩營别業傍山帶江盡幽居之美焉)
醉斜烏帽髮如絲(李白詩醉看風落帽高適重陽詩豈有白衣來剥啄一從烏帽任欹斜宋)
(讀曲歌白門前烏帽白帽來白帽郎是儂良不知烏帽郎是誰杜甫詩烏帽拂塵青螺粟紫衣將炙緋衣走宋)
(之問詩卧來生白髮覽鏡忽成絲劉庭芝詩須臾鶴髮亂如絲)曾看仙人一局棋(史記封禪)
(書蓬萊方丈瀛州此三神山者在渤海中諸仙人及不死藥皆在焉古詩仙人騎白鹿髮短耳何長述異記信)
(安郡石室山晉時王質伐木至見童子數人棋而歌質因聽之童子以一物與質如棗核質含之不覺饑俄頃)
(童子謂曰何不去質起視斧柯爛盡既歸無復時人南史蕭惠基傳齊高帝使褚思莊與王抗交賭自食時至)
(日暮一局始竟劉禹錫觀棋歌有時凝思如入定暗覆一局誰能知)賓舘有魚為客久(儀禮)
(聘禮賓即舘卿大夫勞賓賓不見駱賓王贈李騎曹詩嘗序賓舘餘花遙催别酒易包有魚義不及賓也史記孟)
(君傳初馮驩聞孟嘗君好客躡屩而見之孟嘗君置傳一舍十日問傳舍長曰客何所為荅曰馮先生甚貧猶有)
(劒耳又蒯緱彈其劒而歌曰長鋏歸來乎食無魚孟嘗君遷之幸舍食有魚矣左傳季氏飲大夫酒臧紇為客杜)
(甫詩不辭萬里長為客易林貴貨賤身久留連客)鄉書無鴈到家遲(李端詩月中逢海客)
(浪裏得鄉書漢書蘇武傳常惠教使者言天子射上林中得鴈足有係帛書言武等在某澤中張正見詩終無)
(一鴈帶書回杜甫詩雖無南過鴈看取北來魚王勃採蓮歸詩不惜南津交佩解還羞北海鴈書遲)緱山
住近吹笙廟(列仙傳王子喬好吹笙作鳳凰鳴道士浮丘公接以上嵩高山三十餘年復於山上)
(見桓良曰告我家七月七日待我於緱氏山巔至時果至乘白鶴駐山頭舉手謝時人數日而去立祠於緱氏)
(山下及嵩高首焉明一統志王子晉廟在偃師縣東南)湘水行逢鼓瑟祠(水經注江水右)
(會湘水所謂江水會者也明一統志湖廣長沙湘江在府西源出廣西興安縣海陽山西北流至分水嶺分為)
(二派曰漓水流而南曰湘水流而北曰靈渠與灌水會湘猶相也楚辭遠遊使湘靈鼓瑟兮注湘靈湘水之神)
(也一統志黃陵廟在瀟湘之尾洞庭之口前代立之以祠舜二妃者二妃世稱湘君故洞庭湖君山又有湘君)
(廟王逸九歌序楚南郢之邑沅湘之間其俗信鬼而好祠)今夜月明何處宿(漢書外戚傳今)
(夜刻漏未終梁簡文帝詩今夜月光來魏武帝短歌行月明星稀烏鵲南飛謝靈運詩天高秋月明世說張憑)
(舉孝廉出都欲詣劉尹鄉里及同舉者笑之張詣劉處之下坐頃之長史諸賢來清言張言約旨遠真長延之)
(上坐清言彌日因留宿張還同侣問何處宿張笑而不荅沈約早行逢故人詩昨宵何處宿)九疑雲
盡綠參差(水經注九疑山盤基蒼梧之野峰秀數郡之間異嶺同勢遊者疑焉故曰九疑一統志湖)
(廣永州府九疑山在寧遠縣南六十里晉郭璞云其山九谿相似或云九峰參差互相隠映望而疑之故名羊)
(士諤詩霽色朝雲盡白居易詩山張屏障綠參差司馬相如上林賦望南山之參差)
送韋秀才(案全唐詩送上有凌歊臺三字唐書杜正倫傳隋世重舉秀才天下不十)
(人而正倫一門三秀才皆高第唐國史補進士為時所尚久矣其都會謂之舉場通稱謂)
(之秀才)
雲起高臺日未沈(淮南子山致其高而雲起焉史記孝武帝紀天子至梁父封泰山晝有白)
(雲起封中左思吳都賦造姑蘇之高臺謝朓詩高臺望歸翼隂鏗詩霏霏野霧合昏昏隴日沈張九齡詩復見)
(林上月娟娟猶未沈)數村殘照半巖隂(劉孝威詩聯村倏忽盡循汀俄頃回孟浩然詩竹間)
(殘照入池上夕陽浮錢起詩半巖採珉者一點如片雪梁簡文帝納涼詩斜日晚駸駸池塘生半隂)野蠶
成繭桑柘盡(後漢書光武紀建武二年野蠶成繭被於山阜庾信銘山桑野蠶足充貢賦禮記命)
(野虞毋伐桑柘晉作蠶絲曲績蠶初成繭後漢書循吏傳南陽茨充為桂陽教民種植桑柘麻紵之屬勸令養)
(蠶織屨爾雅蟓桑繭疏食桑葉作繭者名蟓即今蠶也本草棘蠶欒蠶皆各因所食之葉命名今之柘蠶與桑)
(蠶並育即棘蠺是也齊民要術柘葉食蠺絲可作琴瑟等絃清明響徹勝於凡絲遠矣)溪鳥引雛
蒲稗深(綦母潛詩窗外無人溪鳥飛僧皎然詩溪鳥逐人還杜甫詩檣燕引雛飛白居易詩池藕重生)
(葉林鴉再引雛謝靈運還湖中詩芰荷迭映蔚蒲稗相因依杜甫詩蒲稗各自長)帆勢依依投
極浦(隂鏗詩鼓聲隨聽絶帆勢與雲隣詩昔我往矣楊柳依依嚴維詩孤棹也依依屈原九歌望涔陽兮)
(極浦謝靈運賦入極浦而邅迴迷不知其所適)鐘聲杳杳隔前林(禮記鐘聲鏗鏗以立號號)
(以立横左傳吳公子自衛如晉將宿於戚聞鐘聲焉楚辭日杳杳以西頽注杳杳遠貌劉長卿詩蒼蒼竹林寺)
(杳杳鐘聲晚耿湋詩疎鐘隔山林平劉孝威詩霧罷前林見風息涌川)故山迢遞故人去(應㻛)
(詩日暮歸故山謝靈運詩故山日已遠王勃臨高臺高臺迢遞絶塵埃孟浩然詩迢遞秦京道李陵荅蘇武書)
(幸謝故人勉事聖君古詩前日風雪中故人從此去)一夜月明千里心(陳後主七夕詩惟當)
(有今夕一夜不迢迢世說劉尹云清風明月輒思玄度淮南子道德之論譬如日月馳騖千里不能改其處也)
(謝莊月賦美人邁兮音塵闕隔千里兮共明月楚辭目極千里兮傷春心湯惠休詩黃鶴西北去銜我千里心)
送郭秀才(案全唐詩有遊天台山四字)
雲埋隂壑雪凝峰(張籍詩郊原飛雨至城闕濕雲埋宋之問山池賦陽崖奪景隂壑生風韋)
(應物詩隂壑雪松埋謝莊月賦柔祇雪凝圓靈水鏡鮑照詩晨登峴山首霜雪凝未通杜甫詩暮倚高樓對雪)
(峯)半壁天台已萬重(史萬歲石城山詩鎮壓西南天半壁李白詩半壁見海日空中聞天)
(雞會稽記赤城山有天台靈岳玉室璇臺明一統志浙江台州府天台山在天台縣西一百一十里道書云是)
(山上應台星超然秀出有八重視之如一帆高一萬八千文周迴八百里蔡琰胡笳十八拍雲山萬重兮歸路)
(遐駱賓王詩青山幾萬重)人度碧溪疑輟棹(李膺笮橋贊人懸半空度彼絶壑顧況詩板橋)
(人度泉聲杜甫詩碧溪搖艇闊朱果爛枝繁謝朓詩停驂我悵望輟棹子猶夷高適詩我行倦風湍輟棹將問)
(津)僧歸蒼嶺似聞鐘(張祜金山寺詩僧歸夜船月龍出曉堂雲司空曙詩白雲秋色遠蒼)
(嶺夕陽高左傳季康子伐邾及范門猶聞鐘聲洛陽伽藍記殷暉宅内地下常聞鐘聲遂捨宅為寺)暖眠
鸂鶒晴灘草(杜祭酒别傳君曾作被暖眠不覺晏起乃歎曰暖眠使人忘起王建詩傍岸鵁鶄逐)
(暖眠臨海異物志鸂鶒水鳥毛有五色食短狐其在溪中無復毒氣謝靈運鸂鶒賦覽水禽之萬類信莫麗乎)
(鸂鶒沈佺期詩使君灘上草岑參詩水漲灘草沒)高挂獼猴暮澗松(白居易詩雲展帆高)
(挂何遜詩猿挂似懸瓜詩毋教猱升木疏猱獼猴也楚人謂之沐猴楚辭獼猴兮熊羆賈島詩鶴曾棲處挂獼)
(猴左思詩鬱鬱澗底松離離山上苗)曾約共遊今獨去(南史孔淳之傳淳之與徵士戴顒王)
(弘之等共為人外之遊武元衡詩與君寂寞意共作草堂遊岑參送王昌齡詩羣公滿天闕獨去過淮水)赤
城西面水溶溶(會稽記赤城山名色皆赤狀如雲霞天台之南門也明一統志赤城山在天台)
(縣北六里白居易新葺水齋詩繚繞府西面潺湲池北頭楚辭心溶溶其不可量兮情澹澹其若淵李華詩覆)
(溪窈窕波涵石洶溶溶)
送張尊師(杜甫題李尊師松樹障子歌老夫清晨梳白頭玄都道士來相訪)
能琴道士洞庭西(晉書戴逵傳逵少有文藝能鼓琴武陵王晞聞其能琴使召焉逵對使破)
(琴初學記太霄琅書經曰人行大道號曰道士士者理也事也身心順理惟道是從故曰道士樓觀本記曰周)
(穆王尚神仙幽逸之人置為道士水經注洞庭廣圓五百餘里明一統志洞庭在岳州府城西南)風滿
歸帆路不迷(禇亮詩蘭逕香風滿梅梁暖日斜獨孤及詩東風滿帆來五兩如弓弦何遜南還道)
(中詩遽逐春流返歸帆得望家王維詩向國惟看日歸帆但信風班固幽通賦乘高而遌神兮道遐邇而不迷)
對岸水花霜後淺(吳志周魴傳魴誘曹休牋曰今使君若從皖道進住江上魴當從南對岸)
(歴口為應晉書地理志明帝常居廣陵南與京口對岸古今注荷花一名水華何遜詩水花披未落唐太宗詩)
(水花翻照樹堤蘭倒插波楊炯詩香淺澤花疎)傍簷山果雨來低(任昉竹賦入房掃文石傍)
(簷拂象床沈趣詠雀詩傍簷葺寒草張協七命商山之果漢臯之榛杜審言詩仲冬山果熟張九齡詩交紛瑞)
(雨來杜甫詩冥冥細雨來耿湋詩晚果紅低樹)杉松近晚移茶竈(王維詩間花滿巖谷瀑水)
(映杉松韋應物詩披雲看杉松梁簡文帝詩薄晚畏蠶饑茶經竈無用突者白居易詩趁暖泥茶竈防寒夾竹)
(籬)巖谷初寒蓋藥畦(晉書阮籍傳有聲若鸞鳳之音響乎巖谷薛道衡詩鸞旗歴巖谷晉)
(子夜歌初寒八九月獨纏自絡絲謝靈運詩孟冬初寒節氣成博物志陳葵子秋種覆蓋令經冬不死春有子)
(也岑參詩小吏趨竹徑松庭侵藥畦)他日相思兩行字(論語他日又獨立古詩客從遠方來)
(遺我一書扎上言長相思下言久離别置書懷袖中三歲字不滅韋應物詩反覆相思字中有故人心晉書束)
(晳傳有人於嵩高山得竹簡一枚上兩行科斗書莫有知者李賀詩縹緗兩行字蟄蟲蠧秋芸)無人知
處武陵溪(李白詩無人知所去愁倚兩三松高士傳童馥入林慮山中家人求不知處陶潛桃花源)
(記晉太康中武陵人捕魚為業緣溪行忽逢桃花林林盡便得一山山有小口便捨船從口入屋舍儼然有良)
(田美池桑竹之屬黃髮垂髫並怡然自樂自云先世避秦時亂率妻子邑人來此絶境不復出焉張九齡詩且)
(言臨海郡兼話武陵溪明一統志湖廣常德府武陵溪在城西三十里)
再遊姑蘇玉芝觀(吳地記玉芝觀梁天監二年置)
高梧一葉下秋初(王僧孺書詠高梧而賦脩竹梁簡文帝詩避暑高梧側淮南子一葉落而)
(天下知秋駱賓王秋宴序一葉驚寒下陳柯而捲翠楚辭嫋嫋兮秋風洞庭波兮木葉下曹植詩初秋涼氣發)
迢遞重廊舊寄居(左思吳都賦曠瞻迢遞迴眺冥蒙駱賓王詩鳳樓迢遞絶浮埃汲冡周書)
(乃住五宫咸有四阿反玷重亢重廊注重亢累棟重廊累屋也向秀思舊賦經山陽之舊居漢書息夫躬傳歸)
(國未有第宅寄居丘亭)月過碧窗今夜酒(李白詩月過北窗寒杜甫詩碧窗霜露濕劉孝)
(威詩今夜月輪圓梁簡文帝詩當壚設夜酒)雨昏紅壁去年書(杜審言詩積雨生昏霧武)
(平一詩落影搖紅壁盧藏用詩題書滿古壁)玉池露冷芙蓉淺(衡山記空青岡有天津玉)
(池江洪詠荷詩移居玉池上托根庶非失隋煬帝詩清露冷侵銀兔影爾雅疏江東人呼荷花為芙蓉楚辭搴)
(芙蓉兮木末洛神賦灼若芙蓉出綠波)瓊樹風高薜荔疎(謝惠連賦林挺瓊樹庾闡遊仙)
(詩上採瓊樹花下挹瑤泉井柳宗元詩風高榆柳疎楚辭披薜荔兮帶女蘿張衡南都賦草則薜荔蕙若薇蕪)
明日挂帆更東去(孟浩然詩風帆明日遠又九日挂帆過李白詩張翰江東去正值秋風時)
仙翁應笑為鱸魚(真誥蓬萊仙翁挂九節杖而視白龍晉書張翰因秋風起乃思吳中蓴羹)
(鱸魚膾遂命駕歸李白詩此行不為鱸魚膾自愛名山入剡中)
夜歸驛樓
水晚雲秋山不窮(賈至詩洞庭秋水晚來波宋之問詩泉晚更幽咽雲秋尚嵳峩楊炯詩桃)
(源路不窮)自疑身在畫屏中(陳子昂詩遺身在白雲西京雜記昭陽殿木畫屏風文如蜘蛛)
(絲縷江淹賦曲帳畫屏)孤舟移棹一江月(陶潛歸去來辭或棹孤舟又詩渺渺孤舟逝李)
(白詩人移月邊棹盧照鄰詩江月夜臨空)高閣捲簾千樹風(潘岳秋興賦高閣連雲庾信詩)
(高閣千尋起長廊四柱連劉長卿詩青山長對捲簾時杜甫詩捲簾千樹影史記貨殖傳安邑千樹棗河濟之)
(間千樹棃杜甫詩黃葉驚山樹呼兒問朔風)窗下覆棋殘局在(藝文類聚袁羌與人共在)
(窗下圍棋殷仲堪在裏問袁易義袁應荅如流圍棋不少輟魏志王粲傳觀人圍棋局壊粲為覆之棋者不信)
(以&KR0008;蓋局使以他局為之不誤一道王筠詩照君尋覆棋後漢書張衡傳奕秋以棋局取譽司空曙詩餘棋在)
(石床)橋邊沽酒半壜空(陳後主詩相望渭橋邊淮南子酤酒買肉不離屠酤之家岑參詩祿)
(米只充沽酒資說文壜盛酒器也杜甫詩杯乾甕即空)早炊香稻待鱸鱠(晉書裴楷傳炊)
(黍在甑岑參詩主人炊新粒又香稻盈田疇杜甫詩香稻啄餘鸚鵡粒王昌齡詩忽憶鱸魚鱠扁舟往江東)
南渚未明尋釣翁(韋元旦詩銀河南渚帝城隅詩東方未明元結詩何如耕釣翁)
李紳
守滁陽深秋憶登郡城望瑯琊(唐書李紳傳太和二年以江州)
(長史徙為滁濠二州刺史一統志滁州本楚棠邑地三國吳築涂塘以限魏兵處梁名南)
(譙州隋改今名後併入江都唐復置又瑯琊山在州城南晉元帝嘗封瑯琊王山因以名)
山城小閣臨青障(庾信詩岸社多喬木山城足迥樓南史謝莊傳莊與江夏王義恭牋曰今)
(之所止惟在小閣沈約詩鬱嵂構丹巘峻嶒起青嶂孟浩然詩萬山青嶂曲)紅樹蓮宫接薜
蘿(謝朓詩紅樹巖舒青莎水被王維桃源行坐看紅樹不知遠沈佺期詩肅肅蓮花界熒熒貝葉宫謝靈運)
(詩薜蘿若在眼杜甫詩洞口經春長薜蘿)斜日半巖開古殿(梁簡文帝詩斜日晚駸駸陳子)
(昂詩斜日隠離亭錢起詩半巖採珉者一點如片雪王僧孺任府君傳時乃高闢雪宮廣開雲殿劉長卿詩山)
(風古殿開)野烟浮水掩輕波(梁簡文帝詩荒郊多野烟又水烟浮岸起何遜詩浮水暗行舟)
(杜甫詩遠鷗浮水靜鮑照觀漏賦序沈華密遠輕波潛耗李白詩寒月搖輕波)菊迎秋節西風
急(禮記月令季秋之月鞠有黃花陸雲賦炎神送暑素靈迎秋初學記秋節曰素節曰商節陶潛詩清涼素)
(秋節爾雅西風謂之泰風江淹詩風急霜露多)鴈引砧聲北思多(江淹詩氣清知鴈引梁簡)
(文帝詩城外搗砧聲李頎詩御苑砧聲向晚多宋之問詩北思日悠哉)深夜獨吟還不寐
(宋書顔延之傳深夜徹燭白居易詩詩成長作獨吟人詩耿耿不寐蔡邕賦并日夜以遙思兮宵不寐以極晨)
坐看凝露滿庭莎(王維詩坐看雲起時劉歆賦漂積雪之愷皚兮涉凝露之隆霜蕭穎士庭)
(莎賦序廳階之下蹊有莎草結根五紀緜羃庭際劉憲詩庭莎作薦舞行出)
北樓櫻桃花
開花占得春光早(沈約詩開花已匝樹流嚶復滿枝庾信枯樹賦開花建始之殿落實睢陽)
(之園梁簡文帝賦憐早花之驚節訝春光之遣寒劉懷一詩紫署春光早)雪綴雲裝萬萼輕
(杜甫岷山沲江畫圖詩雪雲虛點綴江淹詩雲裝信解黻杜甫詩紫萼扶千蕊黃鬚照萬花)凝艷拆
時初照日(李白清平調辭一枝穠艷露凝香曹植賦皎若初日照屋梁梁簡文帝詩照日乍依微)
落英頻處乍聞鶯(蜀都賦敷蕊葳蕤落英飄颻陶潛桃花源記落英繽紛謝靈運詩攀林搴)
(落英陳子昂詩聞鶯忽相訪蘇頲詩聞鶯日正遲)舞空柔弱看無力(祖孫登詩帶葉俱吟)
(樹將花共舞空淮南子柔弱者生之幹也劉希夷詩倚樹疑無力)帶月葱蘢似有情(陶潛)
(詩帶月荷鋤歸宋之問詩曙華葱蘢李頎詩松篁氣葱蘢杜甫詩落絮遊絲亦有情)多事東風入
閨闥(韓非子喜之則多事爾雅東風謂之谷風楚辭東風飄兮神靈雨魏文帝離居賦驚風厲於閨闥何)
(晏賦青瑣銀鋪是為閨闥王粲詩微風起閨闥)盡飄芳思委江城(湛方生靈秀山銘雲鮮其)
(色風飄其芳李白詩江城五月落梅花)
南庭竹
東南舊美凌霜操(爾雅東南之美者有會稽之竹箭焉王儉竹賦志東南而擅美在淇澳而)
(流音王義恭樂府揮吹傳舊美謝靈運賦樹凌霜而振綠謝惠連賦質葳蕤而懷風性耿介而凌霜沈約表玉)
(質踰潔霜操日嚴)五月凝隂入坐寒(詩五月鳴蜩李白詩松風五月寒王儉靈丘竹賦靈)
(丘深沈蔓竹凝隂張說詩混混如凝隂李邕詩流風入坐飄歌扇岑參詩盛暑翛翛叢竹寒)烟惹翠
梢含玉露(唐太宗文叠嶂參差凝烟含翠張正見詩翠竹梢雲自結叢張說詩珠囊含瑞露梁昭明太)
(子書玉露夕流金風時扇沈佺期詩金風吹綠梢玉露洗紅籜)粉開春籜聳琅玕(沈約詩萌)
(開籜己垂庾信啓入彼春林方誇笋籜阮籍詩朝餐琅玕實元稹詩琅玕褭翠梢)莫令戲馬兒
童見(博物志小兒七歲曰竹馬之戲後漢書郭汲傳汲前在并州素結恩德及後行部到西河有兒童數)
(百各騎竹馬道次迎拜)試引為龍道士看(白帖費長房隨壺公入山公以竹杖與騎至家)
(以竹杖投葛陂即化為龍蕭放詠竹詩還作葛陂龍太霄琅書經人行大道號曰道士)知爾結根
香實在(張衡南都賦結根竦本垂條嬋媛陶潛詩采采榮木結根於茲陸璣詩疏鳳凰非梧桐不棲非)
(竹實不食庾信詩祥鸞棲竹實)鳳凰終擬下雲端(詩鳳凰鳴矣于彼高岡蘇頲詩竹下鵷雛)
(繞鳳凰史記賈生傳鳳凰翔於千仞兮覽德輝而下之陸機鞠歌行朝雲升應龍攀乘風遠遊騰雲端)
海棠(沈立海棠記海棠根色黃而盤勁木堅而多節外白而中赤其枝柔密而脩暢其葉)
(縹綠色小者淺紫色其香清酷不蘭不麝)
海邊佳樹生竒彩(晉書夏統傳幼孤貧養親或至海邊拘螊&KR1209;以資養易林雄處弱水雌在)
(海邊平泉草木記凡花木以海為名者悉從海外來如海棠之類是也唐書王義方傳義方為御史時買第後)
(數日愛庭中樹復召主人曰此佳樹得無欠償乎又與之錢李白詩梧桐識佳樹漢武内傳李少君謂武帝溟)
(海棗大如瓜鍾山之李大如瓶臣以食之遂生竒光晉子夜四時歌山林多竒彩)知是仙山取
得栽(梁昭明太子詩八邑仙人山四寶神龍澳李德林詩王母仙山至夫人南嶽還王羲之須果帖知須)
(果栽便可遣取視東京賦尋木起於蘖栽)瓊蕊籍中聞閬苑(西京賦屑瓊蕊以朝餐曹植詩)
(療飢仰首吸朝霞通略叩名於仙籍賈躭花譜海棠為花中神仙庾肩吾詩閬苑秋光暮許敬宗詩風衢通閬)
(苑)紫芝圖上見蓬萊(論衡建初三年零陵泉陵縣女子傳宅内生芝五本莖葉紫色蓋紫)
(芝也四皓採芝歌曄曄紫芝可以療飢班固靈芝歌因露寢兮産靈芝象三德兮應瑞圖漢書郊祀志自威宣)
(燕昭使人入海求蓬萊方丈瀛洲三神山魯范神仙篇控鶴下蓬萊)淺深芳萼通宵換(唐太)
(宗詩綴條深淺色潘尼安石榴賦朱芳赫奕紅萼參差舊唐書裴寂傳高祖與寂有舊每延之宴語至於通宵連)
(日駱賓王詩陣照通宵月張九齡詩春賞時將換)委積紅英報曉開(謝惠連雪賦徘徊委)
(積景福殿賦叢集委積焉可殫籌沈約郊居賦抽紅英於紫蔕元稹詩艷艷剪紅英張說詩曉色御前開李憕)
(詩林花不待曉風開)寄語春園百花道(鮑照詩寄語後生子作樂當及春王僧孺詩含情寄)
(一語何遜聯句笑出春園裏望花聯褰纈子夜春歌春園花就黃庾信詩暫住春園旁虞世南詩照水百花然)
(崔湜詩披幌百花驚王淑英妻劉氏昭君怨殷勤為人道)莫爭顔色泛金杯(老子夫惟不爭)
(故天下莫能與之爭杜甫詩階下決明顔色鮮又花底詩深知好顔色莫作委泥沙李嶠菊詩香泛野人杯庾)
(信詩就中空不醉紅袖捧金杯張柬之詩含笑捧金杯)
别石泉(原注在惠山寺松竹之下甘爽乃人間靈液清澄鑒肌骨含潄開神慮茶得此)
(水皆盡芳味爾雅水源曰泉)
素沙見底空無色(杜甫詩白石素沙亦相蕩劉遵詩深潭見底清何遜詩寒潭見底清風色)
(極天淨沈約詩水潔望如空易賁無色也謝朓賦同雲映其無色)青石潛流暗有聲(水經)
(注人灘水南岸有青石夏沒冬出神仙傳王烈之太行山中見山破石裂數百丈兩岸皆是青石石穴中有青)
(泥流出如髓杜甫詩隨風潛入夜王勃詩虚巖辨暗流王融詩玉聲挹泉珠)微渡竹風涵淅
瀝(杜甫詩宫殿風微燕雀高廣韻渡過也張率詩風生竹籟響劉孝先詩竹風聲若雨王臺卿詩竹引帶山)
(風管子水之性環則中中則涵謝靈運雪賦霰淅瀝而先集孟浩然詩更聞楓葉下淅瀝度秋聲)細浮
松月透輕明(李端詩石竇紅泉細梁元帝詩虹光入浪浮祖鴻勲與陽休之書月松風草緣庭綺)
(合孟浩然詩松月夜窗虚孔稚珪文翻透無底古逸詩遊南嶽讚珠塵圓潔輕且明有道服者得長生江洪詠)
(紅箋詩灼爍類蕖開輕明似霞破)桂凝秋露添靈液(說文桂江南木百藥之長禮記東風)
(解凍疏謂之寒露者露氣寒將欲凝結陸機詩湛湛濃露凝江淹别賦秋露如珠劉孝綽詩上宫秋露結駱賓)
(王秋露詩添河滴尚微琴賦蒸靈液以播雲笙賦侵潤靈液之滋郭璞遊仙詩鍾山出靈液)茗折香
芽泛玉英(述異記巴東有眞香茗其花白色如薔薇爾雅檟苦荼疏早採者為茶晚取者為茗古樂)
(府花開堪折即須折茶譜建茶上品有御苑玉芽西溪叢話茶有十綱第三名有萬夀龍芽第四有無比夀芽)
(上品揀芽新收揀芽楚辭采鍾山之玉英孝經援神契神靈滋液則有玉英九章登崑崙兮食玉英)應是
梵宫連洞府(庾信詩尚聞香閣梵猶聽竹林鐘李頎詩花宮仙梵遠微微劉長卿詩作梵連松韻)
(焚香入桂叢隋煬帝詩洞府凝玄液靈山體自然)浴池今化醒泉清(藝文類聚顧子曰與)
(子華遊東池子華曰沐浴羣生澤流萬世仁也揚清激濁滌蕩塵穢義也莊子此之謂物化杜甫詩火雲揮汗)
(日山驛醒心泉詩原隰既平泉流既清水經注澗曲泉清李白詩惜彼落日暮愛此寒泉清)
賈島
題虢州三堂贈吳郎中(吕温虢州三堂記開元初天子思二南之風並)
(選宗英共持理柄虢大而近匪親不居時惟五王出入相授承平易理逸政多暇考卜佳)
(勝作為三堂三者明臣子在三之節堂者勵宗室克搆之義韓愈和虢州劉給事使君二)
(十一詠詩序虢州刺史宅連水池竹林往往為亭臺島渚目其處為三堂)
無窮草樹昔誰栽(鄧鏗詩春色定無窮梁武帝歌草樹非一香庾信詩草樹溷淆枝格相交)
(劉長卿詩松老問誰栽)新起臨湖白石臺(三堂記林池烟景不讓他日廣踰百畞深入重)
(扄迴塘屈盤水島交映溟渤轉於環堵蓬壺起於中庭浩然天成孰謂智及韓愈三堂月臺詩南館城隂闊東)
(湖水氣多直須臺上看始奈月明何南康記雩都君山上有玉臺方廣數丈周迴盡白石挂自然石覆如屋形)
(也陳子昂詩白玉仙臺古)半岸泥沙孤鶴立(三堂記衆木花折岸浦島織沈浮照耀其水五)
(色江賦或汎瀲於潮波或混淪於泥沙劉峻東陽金華山棲志魚居淵下窟穴泥沙隋煬帝詩孤鶴近追羣武)
(元衡劉商集序片雲孤鶴錢起詩潭靜宜孤鶴山深絶遠鐘洛神賦竦輕軀以鶴立傅休奕賦偓佺企而鶴立)
三堂風雨四門開(三堂記四眺無路三堂虚白易潤之以風雨書月之從星則以風雨詩風)
(雨凄凄國語隂陽序次風雨時至韓愈三堂渚亭詩莫教安四壁面面看芙蓉風俗通門昏閉晨開捍難守固)
(杜審言詩層城四望開)荷翻漙露驚秋近(韓愈三堂荷池詩風雨秋池上高荷蓋水繁未)
(諳鳴摵摵那似卷翻翻徐陵鴛鴦賦排荷翻而水落沈約賦池翻荷而納影庾信詩荷露似珠圓鮑照賦常貯)
(景而翻露三堂記秋之日月委皓素水涵空虛鳥驚寒沙露滴高梧朱鄴落葉賦感四序之驚秋孟浩然詩楓)
(葉早驚秋韋應物詩汎露忽驚秋杜甫詩天上秋期近)柳轉斜陽過水來(三堂記大柳起)
(風甘棠垂隂韓愈三堂柳巷詩柳巷還飛絮春餘幾許時杜甫詩斜暉轉樹腰隂鏗詩翠柳將斜日梁簡文帝)
(文夕陽斜影俱成拂鏡之暉虞世南詩風花過水來)昨夜北樓堪朗詠(梁武陵王紀詩昨夜)
(夢君歸賤妾下鳴機三堂記境隨夜深疑與世殊此則庾公西樓未足以澹神慮也韓愈三堂北樓詩郡樓乘)
(曉上盡日不能迴晚色將秋至長風送月來沈約郊居賦爛漫北樓之後李白詩誰念北樓上臨風懷謝公高)
(適詩朗詠臨清秋杜甫詩朗詠劃昭蘇)虢城初瑣月徘徊(唐書地理志號州弘農郡治盧)
(氏義寧元年析隋弘農郡三縣置貞觀八年徙治弘農天寶元年更郡名楊素詩惟有孤城月徘徊獨臨映楊)
(炯詩序魚鑰則環瑣晨開徐安貞詩銀鎖重關聽未闢三堂記日暮天霽雲開月明富嘉謨詩月出映層城張)
(若虚詩可憐樓上月徘徊)
田將軍書院
滿庭花木半新栽(梁元帝賦觀執珪而滿庭元結序松竹滿庭竇叔向詩夜合花開香滿庭)
(鮑照詩花木亂平原孟浩然詩居閒好花木採藥來城市常建詩禪房花木深梁簡文帝詩浦桂半新栽)石
自平湖遠岸來(元結詩湖岸多欹石石下流寒泉沈約賦曖平湖而漾青綠何遜詩蕭蕭藂竹)
(映澹澹平湖淨王褒詩平湖開曙日沈君攸採蓮曲衣香隨岸遠沈約啓陟無生之遠岸杜甫詩遠岸富喬木)
(古詩客從遠方來)筍迸隣家還長竹(梁簡文帝詩横階入細筍蕭慤詩池竹開初笋廣韻)
(迸散也戰國策室不能相和出語隣家未為通計也北史權會傳貴遊子弟或就其宅或寄宿隣家晝夜承間)
(受其學業杜甫詩處處隣家笛喬林慈竹賦叢篁劈開芽筍怒長劉長卿詩舊筍成寒竹)地經山雨
幾層苔(梁簡文帝詩蔽地濕輕苔杜甫詩菱熱經時雨張正見詩山雨濕苔碑宋之問詩山雨初含霽)
(王臺卿詩晨霧半層生說文苔水衣也古今注苔或紫或青一名圓蘚一名綠錢一名綠蘚李白詩白露濕青)
(苔)井當深夜泉微上(易往來井井宋書顔延之傳黶如深夜徹燭韓愈詩悄悄深夜語悠)
(悠寒月輝白居易詩深夜湓浦月易井冽寒泉食釋名井清也泉之清潔者也江逌井賦巽下火而鼎立兮木)
(上水而井成任昉詩或與歸波送乍逐翻流上)閣入高秋戶盡開(後漢書樊宏傳重堂高閣)
(沈約詩開幌望高秋張正見詩高秋藐姑射睿想屬汾川沈佺期詩明月高秋迥禮記戶開亦開梁簡文帝詩)
(桂戶向池開又玲瓏朱戶開)行背曲江誰到此(周禮凡行人之儀不朝不夕不正其主面)
(亦不背客枚乘書却背而走劇談錄曲江池本秦時隑洲唐開元中疏鑿為勝境花卉環列烟水明媚都人遊)
(翫盛於中元上已之節唐國史補進士大宴於曲江亭子謂之曲江會北史李洪之傳深居山谷王人罕到杜)
(甫詩我行何到此)琴書鎖著未朝迴(魏志徐琰以琴書自娛劉歆遂初賦玩琴書以條暢)
(王逸九思且從容兮自慰悅琴書兮遊戲何劭詩逍遙綜琴書楊炯詩序魚鑰則環瑣晨開雀窗則銅樓旦闢)
(杜甫詩朝回日日典春衣王建詩南衙班裏趁朝回)
張祜
和牧之九華見寄(唐書杜牧傳牧字牧之歴黃池睦三州刺史案牧有登九)
(華樓寄張祜詩費冠卿九華山化成寺記九華山古號九子山崛起大江之東揖灊廬於)
(西岸儼削成於天外一統志九華山在青陽縣舊名九子山)
孤城高柳曉鳴鴉(庾肩吾詩寒鳥鳴孤城庾信文月暈孤城塵驚虚援杜甫詩孤城隠霧深)
(陸機詩寒蟬鳴高柳王僧孺詩移鑾拂高柳梁簡文帝金樂歌槐香欲覆井楊柳正藏鴉王筠詩楊柳半藏鴉)
(崔峒詩五柳門前聚曉鴉)風簾半鈎清露華(謝朓詩風簾入雙燕梁簡文帝詩細簾時半捲)
(蕭詮詩珠簾半上珊瑚鈎劉瑗詩仙宫雲箔捲露出玉簾鈎杜甫詩鈎簾宿鷺起隋書盧思道傳孤鴻賦曰晨)
(沐清露何遜苦熱詩卧生清露挹孔德紹詩露華疑濯錦)九峯聚翠宿危檻(一統志九華山)
(唐李白以山九峯如蓮華乃更名九華李白詩大河挂綠水秀出九芙蓉謝靈運詩連障叠巘崿青翠杳深沈)
(鄭磻隠富貴如浮雲賦西園危檻空齊似蜃之樓)一夜孤光懸冷沙(李白子夜吳歌一夜)
(絮征袍王維詩山中一夜雨樹杪百重泉高適詩借問落梅凡幾曲從風一夜滿關山沈約湖中雁詩斝汎逐)
(孤光杜甫詩寒風耀日孤光動晉書陸機傳論高詞迥映如朗月之懸光劉孝先詩深林生夜冷梁簡文帝序)
(碧水銀沙)出岸遠暉帆欲落(廣韻岸水涯高者楊炯詩影隨朝日遠徐陵日華詩朝暉爛曲)
(池梁簡文帝樂府前觀遠帆稀庾肩吾詩遙天如接岸遠帆似凌空高適詩惆悵落日前飄飄遠帆處湛方生)
(天晴詩落帆脩江湄悠悠極長盻李白送弟詩人乘海上月帆落湖中天)入溪寒影鴈差斜
(陶弘景賦浮虛入影王由禮詩影入長城水一統志五溪水在青陽縣西二十里源出九華山五溪龍溪池溪)
(漂溪雙溪蘭溪合流北入大江庾信詩失羣寒鴈聲可憐蘇頲詩已忍節物同寒鴈唐太宗賦得早鴈出雲鳴)
(詩隔雲時亂影夏侯湛觀飛鳥賦玩流氣以差池李義甫詩征鴻晚陣斜)杜陵歸去春應早
(范雲詩歸轉杜陵蓬案杜牧京兆人晉書陶潛傳義興三年解印去縣乃賦歸去來辭江淹詩歲將暮兮歸去)
(來李白詩醉罷欲歸去唐明皇詩去年餘閏今春早)莫厭青山謝朓家(杜甫詩莫厭傷多酒)
(入唇入蜀記姑熟溪東南數峯如黛蓋青山也李太白祠堂在青山之西北青山南小市有謝玄暉故宅基南)
(望平野極目而環宅皆流泉竒石青林文篠真佳處也宅後里許有小池曰謝公池水味甘冷雖盛夏不竭又)
(有小亭亦名謝公亭下視四山如蛟龍奔放爭赴川谷謝朓詩不對芳春酒還望青山郭李白詩宅近青山同)
(謝朓門垂碧柳似陶潛)
王叡(叡元和人自號炙轂子)
詠松
寒松聳幹倚蒼岑(王績詩澗松寒轉直孟郊詩托志惟寒松沈約高松賦若夫蟠株聳幹之)
(懿含星漏月之竒張協七命據蒼岑而孤生陳子昂詩檐戶對蒼岑)綠葉分株自結隂(左貴)
(嬪松柏賦擢脩木之丸丸萃綠葉之芬葩古詩綠葉發華滋續齊諧記田真謂諸弟曰木本同株當分析便憔)
(悴杜甫雙松圖歌兩株慘烈苔蘚皮隋煬帝詠古松詩獨留麈尾影猶横偃蓋隂張九齡詩湘浦多深林青冥)
(自結隂)丁固夢時還有意(吳志孫皓傳寶鼎三年以御史大夫丁固為司徒注初固夢松)
(樹生其腹上人謂曰松字十八公也後十八年其為公乎南史蕭思話傳文帝曰相賞有松石間意)秦皇
封日豈無心(漢官儀秦始皇封太山逢疾風暴雨得松樹因覆其下封為五大夫泰山記小天門)
(有秦時五大夫松白行簡詩孤直受秦封漢書五行志五侯封日天氣赤黃陶潛歸去來辭雲無心以出岫范)
(雲寒松詩負雪見貞心)常將正節棲孤鶴(晉書袁宏傳森森千丈松雖磊柯多節自有棟)
(梁之用南史顧歡傳夕則燃松節讀書李嶠松詩歲寒終不改勁節幸多知淮南子千歲之鶴棲於松柏許渾)
(詩棲鶴未離松隋煬帝詩孤鶴近追羣)不遣高枝宿衆禽(陶潛詩卓然見高枝杜甫詩屈)
(鐵交錯迴高枝虞世南詩看夜鶴之繞枝李嶠詩樹宿摶風鳥禰衡賦配鸞鳳而等美焉比德於衆禽沈約高)
(松賦葉斷禽蹤)好是特凋羣木後(王維詩好是一生事論語歲寒然後知松柏之後凋也荀)
(子松柏經隆冬而不凋孫綽詩攀松羡後凋張說詩傳道孤松最出羣杜甫詩羣木水光下)護霜凌
雪翠踰深(莊子天寒既至霜雪既降吾是知松柏之茂荀子蒙霜雪而不變可謂得其貞矣王勃賦)
(爰有松焉冒霜停雪李德林詩寄言謝霜雪貞心自不移張華詩葱翠恒若斯杜甫詩翠深開斷壁)
詠竹
庭竹蕭疎玉質寒(北史魏收傳為庭竹賦以致已意李紳詩庭竹移隂就小齋杜甫詩瓠葉)
(轉蕭疎蕭子範詩淸疎臨夜竹吳都賦玉潤碧鮮晉書顧榮傳貞正淸貴金玉其質劉長卿詩疎影上門寒)
色包葱碧盡琅玕(釋清江詩沿洄看竹色謝靈運詩初篁包綠籜張仲方詩碧色乍葱蘢韓)
(愈詩瀟碧遠輸委注謂竹也書厥貢惟球琳琅玕玕杜甫詩留客夏簞青琅玕李紳詩粉開春籜聳琅)翠筠
不染湘娥淚(白居易新栽竹詩拂肩搖翡翠禮記如竹箭之有筠也李白詩花將色不染陸機詩)
(南接湘川娥袁彖詩湘娥洞庭發劉孝先竹詩恥染湘娥淚)斑籜堪裁漢主冠(漢書高祖)
(紀高祖為亭長乃以竹皮為冠及貴常冠所謂劉氏冠也注應劭曰以竹始生皮作冠今鵲尾冠是也到溉詩)
(文采既斑爛後漢書鄧后紀劉毅上書曰陛下為天下主永安漢室)成韻含風已蕭瑟(謝莊)
(月賦涼夜自淒風篁成韻虞羲竹詩含風自颯颯宋玉九辨蕭瑟兮草木搖落而變衰魏武帝苦寒行樹木何)
(蕭瑟)媚漣凝綠更檀欒(郭璞江賦熲彩輕漣謝靈運詩綠篠媚清漣李白詩竹色溪下綠吳)
(都賦檀欒嬋娟王維詩脩竹自檀欒)此君引鳳為龍日(晉書王徽之傳嘗寄居空宅中便令)
(種竹或問其故但嘯詠指竹曰何可一日無此君耶列仙傳簫史善吹簫作鳳鳴秦穆公以女弄玉妻焉作鳳)
(樓教弄玉吹簫感鳳來集神仙傳壺公謝遣費長房以一竹杖與之曰但騎此得到家耳房已到家棄杖葛陂)
(中視之乃青龍也劉孝威詩勿嫌鳳不至蕭放詩還作葛陂龍張正見詩翻花疑鳳下颺水似龍移陸機詩疏)
(竹醉日栽竹多茂盛)聳節捎雲直上看(劉孝先竹詩捎雲聳百尋席夔詩勁節自留春張正)
(見詩翠竹捎雲自結叢孔稚圭北山移文干青雲而直上杜甫詩野竹上青霄劉長卿詩青翠捲簾看)
朱慶餘
台州鄭員外郡齋雙鶴(唐書地理志台州臨海郡武德四年置又百官)
(志太宗省内外官定制為七百三十員曰吾以此待天下賢材足矣然是時己有員外置)
(其後有特置同正員又員外郎部各一人從六品上南史庾域傳域為懷寧太守母好鶴)
(唳域在位營求孜孜不怠一旦雙鶴來下淮南八公相鶴經鶴陽鳥也而遊於隂蓋羽族)
(之宗長仙人之騏驥也)
丹頂分明音響别(相鶴經鶴之上相瘦頭朱頂周弘正詩的的最分明杜甫花鴨詩黑白太)
(分明盛弘之荆州記衡山三峯極秀有一雙白鶴音響亮徹傅休奕詩昔吾與君兮音響相和顔延之賦始蕭)
(瑟以攢吟終嬋媛而孤别)況聞來處隔雲濤(梁簡文帝詠鶴詩來自芝田遠又鸂鶒詩飛從)
(何處來杜甫詩鶴下雲汀近曹毗賦觀雲濤之來往孟浩然詩日夕望三山雲濤空浩浩)情懸碧落
飛何晚(王羲之帖去月十一日發都情懸兼至良不可言度人經注東方第一天有碧霞徧滿是云碧)
(落翟楚賢賦其靜也體象皎鏡是開碧落詩有鳥高飛亦傅于天宣室志侯道華詩曰今日碧空飛杜甫詩屬)
(國歸何晚)立近清池意自高(劉孝威詩步近氣逾飛琴賦嚶若離鵾鳴清池蘇頲詩樹缺池)
(光近世說王長史與劉真長别後相見王謂劉曰卿更長進荅曰此如天之自高耳)向夜雙棲驚
玉漏(許渾詩向夜欲歸心萬里春秋說題辭鶴知夜半荀昶詩但見雙棲鶴吳都賦洪流響渚禽驚張衡)
(渾天制以玉虬吐漏水入兩壺蘇味道詩玉漏莫相催)臨軒對舞拂朱袍(嵇含詩臨軒樹)
(萱草杜甫詩臨軒對玉繩相鶴經鶴舞應節謝氏詩源姑蘇鶴舞橋父老相傳有一鶴在其地對舞禮記鳴鳩)
(拂其羽本事詩沈佺期遇恩復官秩而未還朱衣因内笏未宴羣臣皆歌回波詞起舞佺期詞曰身名已蒙齒錄袍)
(賜牙緋唐書輿服志五品以上緋又都督刺史品卑者假緋魚袋)仙郎為爾開籠早(儲光)
(羲詩畫省比神仙李頎詩漢宫題柱憶仙郎晉書王融傳嘗撫案歎曰為爾寂寂說文籠所以畜鳥杜甫詩在)
(家常起早)莫慮回翔損羽毛(唐書崔祐甫傳是無足慮湘中記衡山有懸泉滴瀝巖間聲泠)
(泠如弦有白鶴回翔其上王粲詩回翔遊廣囿杜甫詩世人憐復損何用羽毛竒又林棲見羽毛)
趙嘏
長安晚秋
雲物凄涼拂曙流(周禮保章氏以五雲之物辨吉凶水旱左傳凡分至啓閉必書雲物孔融)
(書觀象雲物察應寒温李白詩懷歸路緜邈覽古情凄涼庾信賦蓮帳寒檠窗拂曙張說詩拂曙攜清賞潘尼)
(後園賦甘露晨流)漢家宫闕動高秋(史記太史公自序天子始建漢家之封駱賓王帝京)
(篇秦塞重關一百二漢家離宫三十六易林宫闕堅固君安其居劉琨詩顧瞻望宫闕沈佺期詩漢家宫闕疑)
(天上沈約詩開幌望高秋杜甫詩高秋爽氣相鮮新)殘星幾點鴈横塞(詩三星在戶張華詩)
(廓落晨星稀王勃詩飭裝侵曉月奔策候殘星庾信啓落星交映連珠疎點韓愈詩漁火燦星點杜甫詩旅鴈)
(上雲歸紫塞)長笛一聲人倚樓(伏滔長笛賦序余同僚桓子野有故長笛傳之耆老云蔡)
(邕之所製也馬融長笛賦序追慕王子淵枚乘劉伯康傅仲武等簫琴笙頌惟笛獨無聊備數作長笛賦晉書)
(律歷志歌聲濁者用長笛長律元稹詩飛上九天歌一聲杜牧題元處士高亭詩何人教我吹長笛興倚春風)
(弄月明杜甫詩行蔵獨倚樓唐詩紀事嘏詩贍美多興味杜紫微愛其長笛一聲人倚樓句吟歎不已人因目)
(為趙倚樓)紫艷半開籬菊靜(嵇含菊花銘璇蕤圓秀翠葉紫莖李商隠菊詩黯黯淡淡紫李)
(益詩紫艷重開未到家梁簡文帝詩交葉半心開江淹詩故鄉籬下菊)紅衣落盡渚蓮愁
(庾信詩蓮浦落紅衣元稹詩綠萍面上紅衣落北史崔逞傳逞曰葚可以助糧過時則落盡江淹蓮花賦擥湘)
(蓮兮映渚陸機述思賦衰林愁而寡色)鱸魚正美不歸去(晉書張翰因秋風起乃思吳中)
(蓴羹鱸魚鱠遂命駕歸杜牧詩寒鱠季鷹魚杜甫詩且食雙魚美詩滔滔不歸陶潛歸去來辭歸去來兮曹植)
(洛神賦悵盤桓而不能去)空戴南冠學楚囚(左傳晉侯觀於軍府見鍾儀問之曰南冠而縶)
(者誰也有司對曰鄭人所獻楚囚也上官昭容詩側戴鹿胎巾駱賓王詩誰肯問南冠世說何至作楚囚相對)
(耶)
薛逢(字陶臣蒲州河東人會昌初進士授萬年尉直弘文館歴侍御史尚書郎出為巴州蓬州)
(刺史尋召還歴給事中遷秘書監)
詠柳
弱質驚風急自傷(張正見垂柳詩千仞淸溪險三陽弱柳垂鄭蟠隠風不鳴條賦蕩弱質以)
(婀娜視之若有播清飈之溥暢聽之則希鮑照文臨驚風之蕭條對流光之照灼劉禹錫詩花前恨風急漢書)
(應奉傳因以自傷梁武帝賦獨捬膺而自傷)暮來翻遣思悠揚(梁武帝東飛伯勞歌三春)
(已暮花從風空留可憐誰與同後漢書方術傳取遣頗偏潘尼賦蓋感時而騁思劉禹錫柳花詩故取花落時)
(悠揚占春曉)曾飄紫陌隨高下(梁元帝詩柳絮飄春雪張正見詩柳葉飄隄騎徐陵報尹)
(義尚書啓紫陌依依陳翥詩紫陌傳香遠盛弘之荆州記綠條散風清隂交陌杜甫詩遊絲正高下白居易東)
(溪種柳詩高下隨所宜)敢拂朱闌競短長(謝朓賦門拂長楊梁元帝柳詩拂簷應有意張)
(籍詩綵花廊下映朱闌元稹詩取次朱闌一片紅孟郊詩楊柳多短枝短枝多别離李白詩攀取最長枝)縈
砌乍飛還乍舞(梁元帝詩垂楊拂砌塵齊拂舞歌暢飛暢舞氣流芳王維詩桃李隂隂柳絮飛)
(宋之問詩風來花自舞)拂池如雪又如霜(白居易楊柳枝詞白雪花繁空撲地沈約詩高)
(柳拂池垂陳詡柳賦無絮花之似雪意膏露之凝霜宋之問詩洛陽城裏花如雪齊書白帝歌夜月如霜)莫
令岐路頻攀折(說林楊子見岐路而哭之謂其可以南可以北文中子我未見處岐路而不遲)
(回者梁簡文帝書白雲在天蒼波無極瞻言岐路眷慨良深王瑳詩攀折思為贈韓翃寄柳氏詞章臺柳章臺)
(柳昔日青青今在否縱使長條似舊垂也應攀折他人手白居易詩條短為經攀折頻李益詩黃昏莫攀折)
漸擬垂隂到畫堂(姚合詩偷擬白頭曕晝戟西京賦吐葩颺榮布葉垂隂梁簡文帝詠柳詩)
(垂隂滿上路結翠早知春黎逢詩漸到依依處思聞出谷鶯漢官儀黃門有畫堂之署許渾詩畫堂清樂掩南)
(鄰杜甫詩深柳讀書堂)
五峯隱者(方輿勝覽衡山五峯芙蓉紫蓋天柱石廪祝融)
烟霞壁立水溶溶(南史張充傳獨浪烟霞高卧風月北史隠逸傳飡松餌术棲息烟霞吳志)
(賀齊傳林歴山四面壁立高數十丈孫綽天台山賦搏壁立之翠屏李華詩覆溪窈窕波涵石洶溶溶元稹詩)
(壓浪白溶溶)路轉崖回旦暮中(楚辭路不周以左轉兮李憕詩三宮路轉鳳凰臺張說詩)
(石澗泉虛落松崖路曲迴劉長卿詩嶺梅同旦暮江流共風烟)鸂鶒畏人沈澗月(本草鸂鶒)
(一名溪鴨又名紫鴛鴦左雄右雌羣伍不亂謝惠連鸂鶒賦覽水禽之萬類信莫麗於鸂鶒儲光羲詩枝上嬌)
(鶯不畏人吕温賦呌飢麛於澗月温庭筠詩樵歸澗月圓)山羊投石挂巖松(說文麙山羊也)
(大而細角本草山羊似羚羊色青其角有挂痕者為羚羊無者為山羊潛山志白雲巖下有石松其松如蓋生)
(石上不知其幾百年王維詩閑花滿岩谷瀑水映杉松)高齋既許陪雲宿(杜甫詩高齋非)
(一處王季友詩聞我草堂有卧雲李白詩白雲南山來就我簷下宿)晚稻何妨為客舂(白居)
(易詩早禾黃錯落晚稻綠扶疎許渾詩霜秔野碓舂)今日見君嘉遯處(易嘉遯貞吉晉書郭)
(文傳少愛山水尚嘉遯)悔將名利役疎慵(阮籍詩繫累名利場唐書元德秀傳見紫芝眉)
(宇使人名利之心都盡白居易詩心性疎慵是野夫孟郊詩舉止多疎慵)
馬戴
宿王屋天壇(書底柱析城至於王屋注王屋山名山狀如屋一統志在河南懷慶)
(府濟源縣西八十里又天壇山在濟源縣西一百二十里王屋山北山峯突兀其東曰日)
(精西曰月華絶頂有石壇名清虚小有洞天)
星斗半沈蒼翠色(晉書元帝紀星斗呈祥杜甫詩秀氣衝星斗謝朓詩蒼翠望寒山梁簡文)
(帝南郊頌天澄翠色李白詩石壁横翠色)紅霞遠照海濤分(江淹詩紅霞旦夕生李白詩翠)
(影紅霞映朝日抱朴子海濤嘘吸隨月消長姜公輔賦海映雲而自春雲照海而生白)折松曉拂
天壇雪(賈島詩何當折松葉拂石剡溪隂白居易詩嵩山歸路遠天壇雲影松聲滿谷寒顔延之詩山)
(明望松雪)投簡寒窺玉洞雲(東齊記道家有金龍玉簡學士院撰文具一歲中齋醮投於名)
(山洞府錢起詩玉洞花明不知夕李益詩嘗聞玉清洞金簡受玄籙)絶頂醮迴人不見(王褒)
(詩山窗臨絶頂杜甫詩會當凌絶頂一覽衆山小甄正論醮者祭之别名說文注酌而無酬酢曰醮易行其庭)
(不見其人)深林磬度鳥能聞(漢書嚴助傳行數百千里夾以深林叢竹荀子芷蘭生於深林)
(姚合詩雪中疎磬度林際晚風歸杜甫詩非時鳥共聞岑參詩夜來聞清磬)未知誰與傳金
籙(隋書經籍志道家潔齋之法有黃籙玉籙金籙塗炭等齋杜審言詩寶籙鳳凰傳)獨向仙祠
拜老君(述異記瀨鄉老子祠有紫石榴紅縹李續博物志武德三年晉州人吉善行於羊角山見白衣)
(父老呼善行曰為吾語唐天子吾為老君即汝祖也高祖因立廟高宗追尊玄元皇帝明皇親註老子令學者)
(習之兩京及諸州各置玄元皇帝廟)
題廬山寺(史記河渠書贊余南登廬山觀禹疏九江後漢書郡國志注廬山在尋陽)
(縣南其山大嶺凡七重圓基周圍垂三五百里)
白茅為屋宇編荆(易藉用白茅莊子築特室席白茅晉書羅含傳含轉州别駕以廨舍諠擾)
(於城西池小洲上立茅屋伐木為材織葦為席而居洞冥記董謁家貧編荆為床聚鳥獸毛以寝其上)數
處階墀石叠成(歐陽詹秋月賦映階墀以歴歴韋元旦詩穿池叠石寫蓬壺)東谷笑
言西谷應(張載安石榴賦似西極之若木譬東谷之扶桑張協詩凄風起東谷易震來虩虩笑言啞)
(啞陸機詩婉媚巧笑言水經注南峯北嶺多結禪栖之士東巖西谷又是刹靈之圖)下方雲雨上
方晴(名山記玉筍三十六峯中有下方峯班固西都賦軼雲雨於太半庾信詩雨住便生熱雲晴即作峯)
(解琬登慈恩寺浮圖詩瑞塔臨初地金輿幸上方)鼠驚樵客緣蒼壁(史記李斯傳見吏舍)
(厠中鼠食不潔見人犬數驚之王僧孺書或蹲林卧石藉卉班荆不過田畯野老漁父樵客漢書東方朔傳上)
(使諸數家射覆置守宫盂下朔曰跂跂胍胍善緣壁是非守宫即蜥蜴岑參詩序青衣之山在大江之中屹然)
(迥絶崖壁蒼峭周廣七里)猿戲山頭撼紫檉(梁簡文帝七夕詩猿戲繞枝來杜甫詩山猿飲)
(相喚晉書蘇峻傳我寧山頭望廷尉不能廷尉望山頭古木蘭詩旦辭黃河去暮宿黑山頭爾雅檉河柳疏生)
(水旁皮正赤如綘枝葉如松羣芳譜檉柳一名赤檉李頎檉樹詩紫穗紅英曾斷目)别有一條投
澗水(陶潛詩梅柳夾門植一條有佳花李白詩一條藤徑綠爾雅山夾水曰澗)竹筒斜引入
茶鐺(吳都賦其竹則桂箭射筒杜甫詩白帝城西萬竹蟠接筒引水喉不乾煑茶小品左杓右鐺張又新)
(煎茶錄廬山招賢寺下方橋潭水第六)
劉滄
八月十五夜玩月
中秋朗月靜天河(仙傳拾遺開元中秋夜明皇於宫中翫月羅公遠奏曰陛下莫要至月中)
(看否魏文帝與吳質書白日既匿繼以朗月陸機詩朗月照閒房詩倬彼雲漢箋雲漢天河也張率詩坐望天)
(河移)烏鵲南飛客恨多(魏武帝短歌行月明星稀烏鵲南飛莊子至德之世烏鵲之巢可攀)
(援而窺江總詩南飛烏鵲北飛鴻白居易詩暮年逋客恨)寒色滿窗明枕簟(宋之問詩日落)
(西山隂衆草起寒色元稹詩暗風吹雨入寒窗謝混詩明窗通朝暉禮記凡内外雞初鳴咸盥潄衣服斂枕簟)
(洒掃室堂)清光凝露拂烟蘿(江淹詩秋日懸清光常建詩松際露微月清光猶為君摯虞思)
(遊賦聆鳴蜩之號節兮恐隕葉於凝露謝朓詩凝露方泥泥李白詩惜去愛佳景烟蘿欲暝時皇甫冉詩驅馬)
(出烟蘿)桂枝斜漢流靈魄(虞喜安天論俗傳月中仙人桂樹今視其初生見仙人之足漸)
(已成形桂樹後生晉書郄詵傳臣舉賢良對策猶桂林之一枝崑山之片玉魏武帝樂府挂杖桂枝佩秋蘭謝)
(莊月賦斜漢左界北陸南躔謝朓詩斜漢耿層臺顔延年文霜夜流唱曉月升魄魏文帝燕歌行星漢西流夜)
(未尖)蘋葉微風動細波(宋玉風賦夫風生於地起於青蘋之末梁昭明太子啓蘋葉漂風唐)
(明皇詩蘋風向晚清吳均詩獵獵起微風杜甫詩微風燕子斜南史孫瑒傳秋風動竹烟水驚波徐陵詩時從)
(高浪歇乍逐細波移梁簡文帝詩明波動見流)此夜空庭聞木落(鮑照詩空庭聚山雀何遜)
(詩高樹北風響空庭秋月華張載詩白露中夜結木落柯條森謝靈運詩鳥鳴識夜棲木落知風發)蒹葭
霜磧鴈初過(詩蒹葭蒼蒼白露為霜江淹賦聽蒹葭之蕭瑟知霜露之流滯顔眞卿詩際海蒹葭)
(色于鵠詩寒磧鐵衣聲張九齡詩暗草霜華發空亭鴈影過張說詩三秋鴈始過)
題敬亭山廟(唐書地理志宣州宣城縣有敬亭山一統志敬亭山在寧國府城北)
(十里)
森森古木列巖隈(世說庾子嵩目和嶠森森如千丈松潘岳懷舊賦柏森森以攢植江總詩)
(古木斷懸蘿駱賓王詩層隂籠古木陳子昂詩深山古木平木華海賦巖坻之隈沙石之嶔王績詩斜直碧巖)
(隈)迥壓寒原霽色開(王維詩獵火燒寒原張說詩曉色御前開)雲雨只從山
上起(詩殷其靁傳山出雲雨以潤天下謝朓敬亭詩渫雲已漫漫多雨亦凄凄)風雷多向廟
中來(易風雷益物理論風積成雷張九齡詩仙仗役風雷)三江入海聲長在(書禹貢三)
(江既入震澤底定疏吳松江錢唐江浦陽江也吳地記云松江東北行七十里得三江口東北入海為婁江東)
(南入海為東江并松江為三江柳顧言揚子江詩先聽遠濤聲)雙鶴啼天影未迴(南史庾域)
(傳域為懷寧太守母好鶴唳域營求不怠一旦雙鶴來下論者以為孝感所致曹植詩雙鶴俱遨遊相失東海)
(旁謝靈運敬亭山詩獨鶴方朝唳)花落空庭春晝晚(謝朓詩鳥散餘花落何遜詩空庭秋)
(月華王勃詩空庭不厭花白行簡賦氣爽秋曉景光春盡)石床松殿滿青苔(南史宋武帝紀)
(有人獻石床帝寢之極以為佳湘水記賈誼宅中有一局脚石床相承云誼所坐岑參詩秋殿隠深松綦母潛)
(詩松覆山殿冷王勃九成宫頌松殿來雲江淹青苔賦余鑿山楹為室有青苔焉又别賦春宮閟此青苔色李)
(白寄遠詩白露濕青苔)
登醴泉縣樓(唐書地理志京兆府醴泉縣武德元年置一統志醴泉縣在乾州東)
(北七十五里本漢左馮翊谷口縣地東漢及晉為池陽縣後魏改尼寧縣隋改醴泉縣唐)
(初析置温秀縣後省宋屬醴州金元屬乾州本朝因之)
閣上高樓時一望(蜀志諸葛亮傳劉表子琦每欲與亮謀自安之術亮輒拒塞琦乃將亮共)
(上高樓令人去梯謂亮曰今日上不至天下不至地可以言未晉書宋纖傳居酒泉南山太守馮岌造焉纖高)
(樓重閣距而不見張協賦高樓特起竦峙岧嶤謝燮詩登樓一迴望望見東陌頭高適詩亂流自兹遠倚檝時)
(一望)綠蕪寒野靜中分(白居易詩孤城覆綠蕪許渾詩鳥下綠蕪秦苑夕鮑照詩曀曀寒野)
(霧朱异田飲引屬風林之蕭瑟值寒夜之蒼茫)人行直路入秦樹(王建詩萬里湘江客到有)
(風有雨人行羊士諤詩若問山僧好風景看花攜酒幾人行書弼成五服至於五千疏五千者直方之數若其)
(迴邪委曲動有倍加之較是直路五千里也常建詩松杉引直路出谷臨前湖杜甫詩兩行秦樹直又日月依)
(秦樹)鴈呌斜陽背塞雲(魏文帝詩候鴈叫兮雲中顧況詩高闕成長望江流鴈叫哀梁簡文)
(帝招真舘碑夕陽斜映俱成拂鏡之暉杜牧詩斜陽下小樓鮑照詩薄暮塞雲起岑參詩嬌歌落塞雲賈島詩)
(值鶴因臨水迎僧忽背雲)渭水自流汀島色(蕭賁樂府前瞻灞陵岸還望渭水流王維詩渭)
(水自縈秦塞曲廣韻汀水際平沙也釋名海中可居曰島島到也人所奔到也王粲海賦長洲列島碁布星峙)
漢陵空長石苔紋(李華含元殿賦靡迤秦山陂陀漢陵姚合詩跡深苔長處陳後主詩石苔)
(侵綠蘚常建詩藥院滋苔紋)秋風高柳出危葉(沈約詩夏雲清朝景秋風揚早蟬庾信詩)
(靜夜秋風過陸機詩寒蟬鳴高柳劉刪詠蟬詩得飲玄天露何辭高柳寒潘岳西征賦危冬葉之待霜)獨
聽蟬聲日欲曛(韓詩外傳獨聽不若與衆聽之察也隋煬帝詩風急蟬聲哀杜甫詩蟬聲入古)
(寺庾肩吾詩林殿日先曛李白詩去影忽不見躊蹰日將曛)
題金山寺(一統志在鎮江府西北七里江中宋周必大筆錄此山大江環繞每大風)
(四起勢若浮動名浮玉山唐有裴頭陀於此開山得金賜名金山)
一點青山翠色危(江淹詩始獲璚瑤贈一點重如金岑參詩秦山數點似青黛陳子良詩我)
(家吳會青山遠蕭慤詩青山照落暉江淹詩山色與雲平蕭子鈞詩山翠餘烟積費昶詩雙眉本翠色江總詩)
(山斜翠磴危李洞蓮花峯詩翠拔千尋直青危一朵濃)雲巖不掩與星期(梁簡文帝賦巖)
(薄暮而雲披韓愈詩平步寸地扄雲巖又幸逢車馬歸獨宿門不掩魏文帝詩遙遙山上亭皎皎雲間星漁父)
(渡伍員歌日月昭昭乎寢已馳與子期乎蘆之碕)海門烟樹潮歸後(劉長卿詩氣混京口)
(雲潮吞海門石李涉潤州聽角詩驚起暮天沙上鴈海門飛去兩三行一統志焦山傍有海門鮑照詩青冥搖)
(烟樹韋應物詩萬家烟樹滿晴川謝靈運詩列筵矚歸潮劉長卿詩潯陽如枉渚十里有歸潮)江面山
樓月照時(韓愈南山詩微瀾動水面庾信佛龕銘冰谷銀沙山樓石柱王勃九成宫頌山樓獸矯雲)
(臺鳥次詩月出照兮張華詩晨月照幽房)獨鶴唳空秋露下(謝朓詩獨鶴方朝唳何遜詩獨)
(鶴凌空逝風土記鳴鶴戒露此鳥性警至八月白露降流於草上滴滴有聲即高鳴相警江淹詩秋露如珠劉)
(孝綽詩上宫秋露結丘遲詩露下寒葭中)高僧入定夜猿知(江總詩高僧迹共遠韋應物詩)
(雖居世網常清淨夜對高僧無一言法苑珠林六度集經云復有四禪定具足智慧一常樂獨處二常樂一心)
(三求禪及通四求無礙佛智江總題愷法師山房詩輕飛入定影落照有疎隂方干贈雪竇峯禪師詩獵者聞)
(疎磬知師入定迴鮑照詩叫嘯夜猿清梁簡文帝詩南枝吟夜猿)蕭疎水木清鐘梵(謝惠)
(連詩蕭疎野趣生謝混詩水木湛清華謝朓賦臨水木而延佇庾信詩隔嶺鐘聲度中天仙梵來陳子昂詩鐘)
(梵經行處香床入坐禪)顥氣寒光動石池(廣韻顥天邊氣說文曰白貌班固西都賦鮮顥)
(氣之清英李商隠詩綵鸞餐顥氣沈約詩寒光蕭瑟候蟲急隋煬帝詩水浸寒光鋪枕簟初學記東漢有白石)
(池)
來鵬(豫章人詩思清麗咸通中舉進士不第)
與友人遊玉塘莊
幾宿春山逐陸郎(鮑照樂府春山茂春日明園中鳥多佳聲劉孝綽詩别待春山上相看採)
(蘼蕪陳童下曲陳孔驕赭白陸郎乘斑騅)清明時節好風光(白帖春分後十五日斗指乙為)
(清明沈佺期嶺表寒食詩洛中新甲子明日是清明古詩時節忽復易杜甫詩好雨知時節當春乃發生張仲)
(素詩二月風光變柳條白居易詩抛擲風光負寒食)歸穿細荇船頭滑(經典釋文參差訓不)
(齊也今池州人稱荇為莕公䰅蓋細荇亂生有若䰅然梁元帝詩船去荇枝低庾信詩五兩開船頭長橋發新)
(浦杜甫詩風急打船頭)醉踏殘花屐齒香(白居易詩閒踏宫花獨自行梁武帝詩殘花落)
(故池楊師道詩殘花疎尚香晉書謝安傳幼度等既破堅驛書至安方對客圍棋了無喜色既罷還内過戶限)
(心喜之甚不覺屐齒之折獨孤及詩花落沒屐齒)風急嶺雲飄迥野(鮑照詩山寒野風急)
(江淹詩風急霜露多鮑照詩日落嶺雲歸庾信詩輕雲飄馬足温庭筠詩迥野韶光早)雨餘田水
落方塘(梁簡文帝詩雨餘雲稍薄王褒詩秋泉帶雨餘釋名田間之水亦曰溝溝搆也從横交搆也劉)
(楨詩方塘含清源庾信詩猶憶方塘水今秋已復歸)不堪吟罷東迴首(白居易詩時時自吟)
(咏吟罷有所思阮籍牋羌戎東駐迴首内向唐太宗詩回首長安道方歡宴柏梁)滿耳蛙聲正
夕陽(漢書郊祀志聽其言洋洋滿耳白居易詩宿君石溪亭潺湲滿耳聲南史孔珪傳門庭之内草菜不)
(剪中有蛙鳴或問之曰我以當兩部鼓吹謝朓詩幸賴夕陽下餘景及西枝杜甫詩夕陽薰細草)
御選唐詩卷二十二
