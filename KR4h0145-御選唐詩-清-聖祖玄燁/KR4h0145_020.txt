欽定四庫全書
御選唐詩卷十五
五言律
竇叔向(字遺直京兆人代宗時常衮為相引為左拾遺内供奉貶漂水令五子羣常牟庠鞏)
(皆工詞章有聯珠集行于時叔向工五言名冠時輩)
春日早朝應制
紫殿俯千官(三輔黃圖武帝起紫殿雕文刻鏤黼黻以王飾之成帝永始四年行幸甘泉郊泰時)
(神光降于紫殿鮑照詩紫殿爭朝光謝朓詩紫殿肅隂隂沈佺期詩徑狹千官擁王維詩芙蓉闕下會千官)
春松應合歡(曹植賦華茂春松漢宫闕名長安有合歡殿張衡西京賦後宫則昭陽飛翔增城合)
(歡注皆殿名)御爐香燄暖(何遜詩晴軒連瑞氣同惹御香芬沈佺期詩爐氣晨飄接御香賈至)
(詩衣冠身惹御爐香左思吳都賦飛爓浮烟傅宰博山香爐賦寒夜含暖)馳道玉聲寒(史記秦始)
(皇紀二十七年賜爵一級治馳道注馳道天子道也謝朓入朝曲飛甍夾馳道丘遲詩詰旦閶闔開馳道聞鳳)
(吹禮記古之君子必佩玉左徵角右宫羽注玉聲中也拾遺記翔風妙别玉聲言西方北方玉聲沈重而性温)
(潤佩服者益人性靈東方南方玉聲輕潔而性清凉佩服者利人精神)乳燕翻珠綴(鮑照樂府)
(乳燕逐草蟲杜甫詩鳴鳩乳燕青春深王融詠幔詩幸得與珠綴羃䍥君之楹何遜七召璧璫自耀珠綴恒響)
(梁簡文帝東飛伯勞歌網戶珠綴曲瓊鈎)祥烏集露盤(吳志孫權傳赤烏元年詔曰間者赤烏集)
(于殿前朕所親見若神靈以為嘉祥者改年宜以赤烏為元宋書符瑞志蒼烏者賢君修行孝慈于萬姓不好)
(殺生則來南史范雲傳進見齊高帝會有獻白烏帝問此何瑞靈曰臣聞王者敬宗廟則白烏至援神契德至)
(鳥獸則白烏下三輔舊事建章宫承露盤以銅為之上有仙人掌承露和玉屑飲之梁簡文帝詩定用方諸水)
(持添承露盤庾信詩露盤高掌滴風烏平翅迴)宫花一萬樹(王昌齡詩西宫夜靜百花香李白詩)
(宫花爭笑日張說詩堤含宫樹春)不敢舉頭看(晉書明帝紀舉頭見日李白詩舉頭看明月)
韓翃(字君平南陽人登天寶十三載進士第臨淄侯希逸宣武李勉相繼辟幕府建中初以詩)
(受知德宗除駕部郎中知制誥擢中書舍人翃與錢起盧綸輩號大歷十才子為詩興致繁富)
(一篇一詠朝野珍之)
題蘇許公林亭(唐書本傳蘇頲字廷碩雍州武功人隋尚書僕射威之孫左僕)
(射許國公瓌子襲封仕至同紫微黃門平章事罷為禮部尚書與張說以文章顯時號燕)
(許大手筆)
平津東閣在(漢書公孫弘傳元朔中封丞相弘為平津侯其後以為故事至丞相封自弘始也又)
(弘自起徒步數年至宰相封侯於是起客館開東閤以延賢人與參謀議孫逖詩作京雄近縣開閤寵平津爾)
(雅小閨謂之閤)别是竹林期(魏氏春秋嵇康寓居河内之山陽縣與之遊者陳留阮籍河内山濤)
(河南向秀籍兄子咸琅邪王戎沛人劉伶相與友善遊于竹林號為七賢世說謝公道豫章若遇七賢必自把)
(臂入林庾信思舊銘嵇叔夜之山庭尚多楊柳王子猷之舊徑唯餘竹林李白詩且耽田家樂遂曠林中期)
萬葉秋聲裏(陸雲頌靈根既茂萬葉垂林江淹賦一枝百頃萬葉共隂江總詩千行珠樹出萬葉)
(瓊枝長蕭慤詩野禽喧曙色山樹動秋聲周弘讓詩木葉動秋聲)千山落照時(孫綽天台山賦)
(序或匿峯于千嶺梁簡文帝詩千峯共隠天宋之問詩豈意南中岐路多千山萬水分鄉縣梁簡文帝詩密房)
(寒日晚落照度窗邊駱賓王詩掩映飛軒垂落照參差步障引朝霞)門隨深巷靜(崔顥詩夜直千)
(門靜張正見詩塵隨幽巷靜嘯逐遠風清李嶠詩巷靜遊禽入門閒過客稀王維詩洒空深巷靜積素廣庭閒)
(又詩深巷斜暉靜門閒高柳疎)窗過遠鐘遲(梁簡文帝賦玩飛花之度窗考工記鐘小而長則聲)
(舒而聞遠李白詩螢飛秋窗滿月度霜閨遲岑參詩日沒鳥飛急山高雲過遲)客舍苔生處(水經)
(注漫澗水北有逆旅亭謂之漫口客舍蔡希寂詩綿綿鐘漏洛陽城客舍貧居絶送迎王維詩客舍青青柳色)
(新梁元帝詩露出浦流紅苔生岸泉綠沈約詩賓階綠錢滿客位紫苔生)依依又賦詩(梁簡文帝)
(詩行行異沂海依依别路岐江總詩共此依依情無奈年年别陶潛歸去來辭臨清流而賦詩又遊斜川詩序)
(欣對不足率爾賦詩)
蔣渙(洌之弟擢進士天寶未為給事中永泰初歴鴻臚卿日本使嘗遺金帛不受惟取牋一番)
(為書以貽其副終禮部尚書)
和徐侍郎中書叢篠韻(唐書百官志中書省侍郎二人廣韻篠細竹也)
(張九齡詩片雲自孤遠叢篠亦清深)
中禁夕沈沈(沈佺期詩上台行揖讓中禁動光輝宗楚客詩九重中禁啟史記陳涉傳故人入宫)
(見殿屋帷帳曰涉之為王沈沈者注沈沈宫室深邃之貌上林賦沈沈隠隠沈佺期詩雲竇下沈沈張九齡詩)
(未央鐘漏晚仙宇藹沈沈李白詩月寒天清夜沈沈)幽篁别作林(楚辭九歌余處幽篁兮終不見)
(天鮑照詩幽篁愁暮見王維詩獨坐幽篁裏彈琴復長嘯郭璞蜜蜂賦迴騖林篁經營堂窟劉峻金華山棲志)
(蕙樓菌榭隠映林篁宋之問詩林篁天際密穆天子傳天子西征至于樂池乃樹之竹是曰竹林)色連
雞樹近(傅休奕賦嘉竹翠色江淹竹賦窗崢嶸而綠色世語劉放孫資久典機任獻肇心内不平殿中)
(有雞栖樹二人相謂此亦久矣其能復幾指謂放資急就篇注雞栖樹即皂莢樹北史隠逸傳雞樹騰聲鵷池)
(播美盧思道詩丰茸雞樹密)影落鳳池深(庾信銘窗銜竹影賀循詩綠竹影參差葳蕤帶曲池)
(張文琮詩影照鳳池水香飄雞樹風晉書荀勗傳勗自中書監除尚書令人賀之勗曰奪我鳳皇池何賀耶)
為重凌霜節(江逌竹賦凌驚風茂寒鄉籍堅冰負雪霜謝靈運山居賦樹凌霜而振綠北史節義)
(傳序内懷鐵石之心外負凌霜之節顧野王拂崖篠賦等貞節之歲寒張正見山中翠竹詩複澗蔵高節)
能虛應物心(老子聖人虛其心實其腹晉書王濛傳晚節虛已應物恕而後行莫不愛敬焉江逌)
(竹賦含虛中以象道劉孝先竹詩無人賞高節徒自抱貞心)年年承雨露(陶潛詩年年見霜雪)
(誰謂不知時李白詩年年桃李月羅綺自相親禮記雨露既濡君子履之必有怵惕之心江逌竹賦翕幽液以)
(潤本承清露以擢莖蕭大圜竹花賦縹枝承露緗箬來風)長對紫庭隂(後漢書皇甫規傳生長邊)
(遠希涉紫庭傅休奕詩蘭茝出荒野萬里升紫庭陸機桑賦夫何佳樹之洪麗超托居乎紫庭王融詩紫庭風)
(日好青槐枝葉新鮑照月下登樓聯句繽紛篁霧隂王儉靈丘竹賦靈丘深沈蔓竹凝隂)
崔峒(博陵人登進士第為拾遺集賢學士終於州刺史藝文傳云終右補闕大歷十才子之一)
(也詩一卷)
送師弟往台州(按全唐詩作潤州送師弟自江夏往台州一統志隋開皇中置)
(潤州大業初州廢以其地屬江都郡唐初復置潤州治丹徒又漢置江夏郡治沙羡唐為)
(鄂州天寶初改江夏郡唐書地理志台州臨海郡武德四年置一統志唐置海州尋改台)
(州因天台山為名杜甫詩台州地闊海冥冥雲水長和島嶼青)
遠客乘流去(史記天官書翼為羽翮主遠客楚辭去鄉離家兮來遠客古詩人生天地間忽如遠)
(行客賈誼賦乘流則逝兮得坻則止枚乘七發汨乘流而下降兮或不知其所止左思吳都賦汨乘流以砰宕)
(翼颸風之䬟䬟)孤帆向夜開(梁簡文帝與劉孝綽書夕鳥歸林懸孤帆而未息陳子昂詩古木生)
(雲際孤帆出霧中陶潛詩向夕長風起寒雲沒西山劉孝威詩幸息榜人唱聊望高帆開)春風江上
使(鮑照詩六樂陳廣坐組帳揚春風梁元帝纂要春風曰暄風陽風吕氏春秋伍員至江上欲涉有一丈人)
(刺小船度之問其名不告荆州記陸凱詩曰折梅逢驛使寄與隴頭人江南無所有聊贈一伎春)前日
漢陽來(古詩前日風雪中故人從此去左傳欒貞子曰漢陽諸姬楚實盡之梁武帝詩宓妃生洛浦遊)
(女出漢陽唐書地理志鄂州江夏郡漢陽縣一統志唐置沔州治漢陽縣天寶初改漢陽郡又漢水在府城北)
(五里禹貢嶓冢導漾東流為漢是也穀梁天王狩于河陽傳山南為陽水北為陽)别路猶千里
(徐陵詩青雀離帆遠朱鳶别路遙唐太宗詩深愁黃鶴孤帆遠獨歎青山别路長王勅詩去驂嘶别路歸棹隠)
(寒洲蘇武詩黃鵠一遠别千里顧徘徊陶潛詩我行豈不遙登陟千里餘謝莊月賦美人邁兮音塵絶隔千里)
(兮共明月)離心重一杯(宋孝武帝詩連歲矜離心今兹幸良集鮑照舞鶴賦心惆悵而哀離陶潛)
(詩故老贈余酒乃言飲得仙試酌百情遠重觴忽忘天晉書嵇康傳但守陋巷教養子孫濁酒一杯彈琴一曲)
(志願畢矣又張翰傳翰任心自適不求當世或謂之曰卿乃可縦適一時獨不為身後名耶答曰使我有身後)
(名不如即時一杯酒)剡溪木未落(謝靈運詩暝投剡中宿明登天姥岑李白夢遊天姥吟湖月照)
(我影送我到剡溪一統志剡溪在紹興府嵊縣治南一名戴溪即晉王徽之雪夜訪戴逵處屈原離騷惟草木)
(之零落兮恐美人之遲暮張載詩池寒稍下雁木落久無蟬謝靈運詩鳥鳴識夜栖木落知風發屈原離騷及)
(榮華之未落兮相下女之可貽)羨爾過天台(孫綽遊天台山賦序天台山者蓋山嶽之神秀者也)
(涉海則有方丈蓬萊登陸則有四明天台會稽記赤城山内則有天台靈岳玉室璇臺張正見神仙篇鸞歌鳳)
(舞集天台金闕銀宫相對開洞天福地記天台赤城山高一萬八千丈周迴五百里上應台星故曰天台一統)
(志浙江台州府天台山在天台縣西一百一十里)
張繼(字懿孫襄州人登天寶進士第大歷未檢校祠部員外郎分掌財賦於洪州高仲武謂其)
(累代詞伯秀發當時詩體清迥有道者風)
晚次淮陽(水經注淮水又東逕淮陽城北臨泗水岨于二水之間述征記淮陽太守)
(治自後置戍縣亦有廢興也一統志古淮陽城在泗州故徐城東北一百五十里晉義熙)
(中置郡)
微凉風葉下(曹植樂府秋風發微凉寒蟬鳴我側盧諶賦微凉漸屆溽暑日收孫綽詩疎林積凉)
(風虛岫結凝霄張正見詩睢苑凉風舉章臺雲氣收繁欽秋思賦風清凉以激志兮樹動葉而鼓條謝莊文秋)
(風散兮凉葉稀楚辭洞庭波兮木葉下論衡風衰葉下集于道路何遜詩樹葉下簷飛)楚俗轉清
閒(史記貨殖傳越楚則有三俗淮北西楚其俗剽輕彭城以東東楚其俗類徐僮衡山九江南楚其俗大類)
(西楚張衡賦處幽泉以閒清陸機擬古詩佳人撫琴瑟纖手清且閒謝瞻詩夕霽風氣凉閒房有餘清宋之問)
(詩竹房閒且清)候館臨秋水(周禮地官凡國野之道五十里有市市有候館候館有積九歌登山)
(臨水兮送將歸莊子秋水時至百川灌河晉書阮籍傳贊秋水揚波春雲斂映梁簡文帝賦重以秋水揚波秋)
(雲似羅庾信詩秋水牽沙落)郊扉掩暮山(顔延之詩側同幽人居郊扉常晝閉謝朓詩歲華春)
(有酒初服偃郊扉沈約詩四衢道難闢八正扉猶掩梁簡文帝詩偃蹇暮山虹王勃滕王閣序烟光凝而暮山)
(紫)月明潮漸近(夏侯湛謠星稀兮月明謝靈運詩天高秋月明抱朴子月之精生水是以月盛)
(而潮大海嶠志潮隨月盈虧楊泉物理論月水之精潮有大小月有虧盈虞茂詩鏡中看月近)露濕雁
初還(何遜詩露濕寒塘草陽休之詩露濕後園薇盧思道詩春朝露濕九芝田禮記仲秋之月鴻雁來梁)
(簡文帝賦得隴坻雁初飛詩隴狹朝聲聚風急雁行稀鮑照詩木落江渡寒雁還風送秋庾信詩稻粱俱可戀)
(飛去復飛還)浮客了無定(謝惠連詩悽悽留子言眷眷浮客心鮑照詩旅雁方南過浮客未西)
(歸陶潛詩蕭索空宇中了無一可悦梁武帝詩遠思如可取近至了無形張協詩羈旅無定心翩翩如懸旌王)
(淑英妻劉氏昭君怨一生竟何定)萍流淮海間(周禮秋官萍氏掌禁川游者疏萍草無根取名)
(不沈溺海賦或乃萍流而浮轉吳均詩瀾漫紫萍流孔魚詩木舌無時用萍流復在余書淮海惟揚州潘岳西)
(征賦漕引淮海之粟沈約詩翠鳳翔淮海史記陸賈傳﨑嶇山海間)
張南史(字季直幽州人以試參軍居揚州折節讀書深入詩境)
富陽南樓望浙江風起(漢書地理志泰山郡縣富陽晉書地理志吳郡)
(統富陽縣記纂淵海富陽漢富春縣屬會稽郡東漢屬吳郡三國吳置安東郡晉改富陽)
(隋屬餘杭郡唐屬杭州史記貨殖傳浙江南則越唐書地理志浙水出丹陽黝縣郭璞謂)
(今錢唐浙江是也其水經建德合婺溪過富春江入於海有山居江中潮水投山十折而)
(曲故云浙江)
南樓渚風起(晉書庾亮傳亮鎮武昌與諸佐史殷浩之徒乘月登南樓杜甫詩貧居類村塢僻近)
(城南樓樂府古辭新亭送客渚謝靈運詩款曲洲渚言楚辭衝風起兮横波江淹别賦乍秋風兮暫起)樹
杪見滄波(王維詩山中一夜雨樹杪百重泉王儉文鼓棹則滄波振蕩柳惲詩太液滄波起長楊高)
(樹秋)稍覺征帆上(何遜詩無由下征帆獨與暮潮歸庾信詩路塵猶向水征帆獨背關淮南子金)
(之性沈託之於舟上則浮)蕭蕭暮雨多(荆卿歌風蕭蕭兮易水寒劉向九歎白露紛以塗塗兮秋)
(風瀏以蕭蕭楊炯少姨廟碑陽臺之下暮雨潛通盧照隣詩江南飛暮雨梁簡文帝詩遠江艫舳少遥山烟霧)
(多)沙洲殊未極(薛道衡詩跳波鳴石磧濺沬擁沙洲王襃詩沙漲湧新洲陳子昂詩烟沙分兩)
(岸露島夾雙洲琴賦邈難極兮江淹詩長望竟何極)雲水更相和(杜甫詩霏霏雲氣重閃閃浪花)
(翻又詩稻穫空雲水王昌齡詩日暮蒹葭空水雲李適詩故鄉雲水地梁簡文帝七勵蘭閨寂晚曲韻相和)
欲問任公子(江總詩借問蔵書處莊子任公子為大釣巨綸五十犗以為餌蹲會稽投竿東海旦)
(旦而釣謝靈運詩目覩嚴子瀨想屬任公釣楚辭沅有芷兮澧有蘭思公子兮未敢言)垂綸意若
何(列子詹何曰投綸沈鈎手無輕重抱朴子引沈綸以拔潛鱗嵇含文圖莊生垂綸之象杜甫詩勿云江漢)
(有垂綸王叡詩海燕雙飛意若何)
奉酬李舍人秋日寓直見寄(李舍人無考詩秋日凄凄梁元帝詩)
(秋日心容與潘岳秋興賦序以太尉掾寓直於散騎之省)
秋日金華直(漢書叙傳班伯少受詩於師丹時上方嚮學鄭寬中張禹朝夕入說尚書論語於金)
(華殿中詔伯受焉初學記漢有甘泉函德白虎金華諸殿)遙知玉佩清(王維九日詩遙知兄)
(弟登高處徧插茱萸少一人詩何以贈之瓊瑰玉佩拾遺記石虎於太極殿前起樓高四十丈結珠為簾垂五)
(色玉佩風至鏗鏘和鳴清雅杜甫詩羣公蒼玉佩天子翠雲裘謝朓直中書省詩兹言翔鳳池鳴佩多清響)
九重門更肅(楚辭君之門以九重又圜則九重孰營度之庾信詩自有南風曲還來吹九重禮記)
(心莊則體舒心肅則容敬)五色詔初成(鄴中記石虎詔書以五色紙著鳳皇口中令銜之飛下端)
(門王維早朝詩朝罷須裁五色詔佩聲歸到鳳池頭文心雕龍子虛初成漢武恨不同時南史裴子野傳普通)
(七年勅子野為移魏文受詔立成)槐落宫中影(爾雅守宫槐葉晝聶宵炕疏聶合也炕張也言)
(其葉晝合夜開者别名守宫槐庾信詩濕庭凝墜露摶風卷落槐潘岳賦庭樹摵以灑落戢國策居深宫之中)
(諸葛亮表宫中府中俱為一體庾信詩槐影向窗明)鴻高苑外聲(禮記季秋之月鴻雁來賓法言)
(鴻飛冥冥儲光羲詩朝遊天苑外忽見法筵開杜甫詩苑外江頭坐不歸水精宫殿轉霏微岑參詩鴻聲出苑)
(遲)翻從魏闕下(莊子身在江海之上心居魏闕之下淮南子魏闕之高上際青雲大厦增加擬)
(於崑崙沈佺期詩不能懷魏闕心賞獨泠然)江海寄幽情(左思魏都賦流為江海結為山岳謝)
(靈運詩江海經邅迥山嶠備盈缺傅毅舞賦嚴和顔而怡懌兮幽情形而外揚班固西都賦願賓攄懷舊之蓄)
(念發思古之幽情王羲之蘭亭序一觴一詠亦足以暢叙幽情)
同韓侍御秋朝使院(唐書百官志侍御史六人從六品下掌糾舉百寮及)
(入閣承詔知推彈雜事)
重門啟曙關(易重門擊柝左思蜀都賦重門洞開張正見詩重門平旦開戰國策屈蓋為楚和于)
(秦秦啟關而聽楚使駱賓王詩碧落澄秋景玄門啟曙關)一葉報秋還(淮南子一葉落而天下知)
(秋陶潛詩空庭多落葉慨然知已秋陸機文賦悲落葉于勁秋沈約梧桐詩秋還遽已落)露井桐柯
濕(古樂府桃生露井上梁簡文帝詩飛花入露井湯僧濟詩摘花露井邊梁簡文帝詩寒疎井上桐江總詩)
(見桐猶識井王僧達詩秋還露泫柯梁昭明太子詩霜流樹條濕)風庭鶴翅閒(謝朓阻雪聯句)
(風庭舞流霰謝偃聽歌賦臨風庭而自逸世說支遁好鶴有遺其雙鶴者翅長欲飛支鎩其羽鶴乃反顧翅如)
(有懊喪意支曰既有凌霄之姿何肯為人作耳目近翫養令翮成置使飛去曹植白鶴賦得奮翅而遠游鮑照)
(舞鶴賦矯翅雪飛)忘情簪白筆(晉書王衍傳聖人忘情最下不及于情李巨仁詩忘情漆園吏)
(魏略殿中侍御史簪白筆側階而立上問此何官辛毘對曰御史簪筆晉書輿服志笏者有事則書之故常簪)
(筆今之自筆是其遺象唐書車服志七品以上以白筆代簪李白詩憶昔簪白筆)假夢入青山
(潘岳賦願假夢以通靈兮目炯炯而不寝晉書許邁傳入臨安西山眇爾自得有終焉之志鄭公超詩舊宅青)
(山遠歸踏白雲深陳子良詩我家吳會青山遠盧思道詩歸去來青山下)惆悵祗應此(後漢書馮)
(衍傳情惆悵而增傷陶潛歸去來辭既自以心為形役奚惆悵而獨悲阮籍咏懷詩惆悵念所思)難裁
語默間(後漢書左雄傳論榮路既廣&KR1333;望難裁楊師道詩兹辰悵多緒懷友自難裁陶潛詩時有語默)
(張正見白頭吟語默妍媸際高適陪竇侍御宴詩祇言殊語默何意忝遊陪)
朱灣(字巨川西蜀人自號滄洲子貞元元和間為李勉永平從事)
九日登青山(西京雜記漢武帝宫人賈佩蘭九月九日佩茱萸食餌飲菊花酒云)
(令人長夀晉書袁宏為桓温府記室嘗召遊青山飲酒歸命宏同載一統志青山在當塗)
(縣東南三十里齊宣城太守謝朓築室于山南朓詩不對芳春酒還望青山郭李白詩宅)
(近青山同謝朓)
昔人惆悵地(蘭亭序每覽昔人興感之由若合一契楚辭惆悵兮而私自憐易林内懷惆悵張衡)
(詩路遠莫致倚惆悵鮑照詩澄神自惆悵晉書郭文傳窮谷無人之地)繫馬又登臨(劉琨詩繫)
(馬長松下庾信賦倚弓於玉女窗扉繫馬於鳳皇樓柱楚辭登山臨水兮送將歸梁宣帝賦盡登臨之雅致悦)
(喧囂之暫屏庾信詩游客喜登臨)舊處烟霞在(杜甫詩不是定王城舊處常懷賈傳井依然岑)
(參詩老竹移時小新花舊處飛賈至詩共說金華舊遊處北史隠逸傳飡松餌术棲息烟霞謝朓詩烟霞潤色)
(荃荑結芳胡師躭詩烟霞亂鳥道庾信枯樹賦紛披草樹散亂烟霞)多時草木深(杜甫詩雪殘鳷)
(鵲亦多時易百穀草木麗乎土禮記天地和同草木萌動陶潛詩孟夏草木長繞屋樹扶疎魏志李典傳劉表)
(使劉備北侵至葉太祖遣典從夏侯惇拒之備燒屯去惇追擊之典曰南道狹窄草木深不可追也杜甫詩城)
(春草木深)水將天一色(梁元帝臨秋賦雲出山而相似水含天而難别又詩水際含天色虹光入)
(浪浮江淹賦水則遠天相逼浮雲共色宗楚客詩太液天為水蓬萊雪作山庾信賦楊柳共春旗一色王勃序)
(秋水共長天一色)雲與我無心(陶潛歸去來辭雲無心以出岫鳥倦飛而知還又世與我而相)
(遺兮復駕言以焉求世說我與我周旋久寧作我李白詩常誇雲月好邀我敬亭山列子亦非無心者所能得)
(近)想見龍山會(梁簡文帝詩想見夜窗開晉書孟嘉傳為征西桓温參軍九月九日温燕龍山)
(寮佐畢集有風至吹嘉帽墮落不之覺桓使左右勿言嘉良久如厠温令孫盛作文嘲嘉嘉還見即答之其文)
(甚美四座嗟歎一統志龍山在荆州府城西北二十五里今有落帽臺李白詩九日龍山飲黃花笑逐臣醉看)
(風落帽舞愛月留人)良辰亦似今(楚辭吉日兮辰良梁元帝纂要辰曰良辰東征賦撰良辰而將)
(行陸景初詩九秋光順豫重節霽良辰吕氏春秋察今則可以知古鹽鐵論道古者稽之今言遠者合之近)
張籍
送從弟戴玄往蘇州(一統志周武王封仲雍曾孫於此為吳國秦置會稽)
(郡治吳後漢順帝分此為吳郡陳置吳州隋開皇改曰蘇州唐天寶初改吳郡乾元初復)
(為蘇州宋政和初改平江府元為平江路明太祖吳元年改為蘇州)
楊柳閶門路(詩昔我往矣楊柳依依古樂府楊柳得春風梁元帝詩門前楊柳亂如絲吳越春秋)
(立閶門者以象天門通閶闔風也陸機吳趨行閶門何峩峩高閣跨連波梁元帝賦臨閶門之跨水聳重闕而)
(開都)悠悠水岸斜(詩驅馬悠悠言至于漕梁昭明太子詩悠悠道路長江總詩河梁望隴頭分手)
(路悠悠詩淇則有岸柳惲詩斜岸水依依)乘舟向山寺(禮記季春之月天子始乘舟薦鮪于寝廟)
(史記越世家范蠡裝其輕寶珠玉與其私徒屬乘舟浮海以行終不反庾信詩山寺響晨鐘孟浩然詩松門山)
(寺深)著屐到漁家(晉書阮孚傳孚性好屐或有詣阮正見自蠟屐因自歎曰未知一生當著幾量)
(屐史記龜策傳泉陽令乃使按籍視圖水上漁者五十五家劉長卿詩漁家帶夕陽)夜月紅柑樹
(梁簡文帝筝賦吟夜月而怨歌庾信詩夜月照心明南方草木狀柑有黃者有頳者頳者謂之壺柑劉韶柑樹)
(賦豐條翠葉係以丹實徐陵詠柑詩朱實挺荆南苞品擅珍淑)秋風白藕花(漢武帝秋風辭秋風)
(起兮白雲飛謝靈運詩嫋嫋秋風過江淹蓮華賦秋風駛兮舟容與梁簡文帝七勵擢素藕於石鏡爾雅荷芙)
(蕖其根藕吳地記婁門東南有華墩陂中生千葉蓮花其荷與衆蓮荷無異菡萏色白豈佛經所載者也)
江天詩景好回日莫令賒(謝莊詩霧罷江天分杜甫詩江天漠漠鳥雙去)
夜到漁家
漁家在江口(王維詩樂府裁龍笛漁家伐釣竿劉長卿詩驛路收殘雨漁家帶夕陽張正見釣竿)
(篇結宇長江側垂釣廣川潯晉書陶回傳蘇峻之役回與孔坦言於導請早出兵守江口僧法雲三洲歌三洲)
(斷江口)潮水入柴扉(左思吳都賦結輕舟而競逐迎潮水而振緡梁簡文帝詩早燈蔵石磴寒)
(潮浸水門隋煬帝詩流波將月去潮水帶星來李白詩潮水空可信天風難與期張正見詩激水入公田范雲)
(詩有客款柴扉王維詩日暮掩柴扉)行客欲投宿(古詩人生天地間忽如遠行客曹植詩悠悠遠)
(行客去家千餘里潘岳詩漫漫三千里迢迢遠行客盧照鄰詩行客見之思已深劉向九歎平明發兮蒼梧夕)
(投宿兮石城謝靈運詩暝投剡中宿宋之問詩晨拂鳥路行暮投人烟宿王維詩欲投人處宿隔水問樵夫)
主人猶未歸(後漢書耿弇傳光武指弇曰是我北道主人也長楊賦聊因筆墨之暇為文章故藉)
(翰林為主人子墨為客卿以風西都賦有西都賓問于東都主人謝靈運詩君子行未歸王融詩遊禽暮知返)
(行人獨未歸沈約詩客子方未歸高適詩主人酒盡君未醉薄暮途遙歸不歸)竹深村路遠(王儉)
(靈丘竹賦靈丘深沈蔓竹凝隂杜甫詩竹深留客處荷淨納凉時宋之問詩烟嵐出遠村杜甫詩寒食江村路)
(張衡四愁詩路遠莫致倚逍遙李百藥詩日落征途遠)月出釣船稀(詩月出皎兮劉楨詩月出)
(照園中阮籍達莊論月東出日西入謝朓有所思徘徊東陌上月出行人稀庾信詩密菱障浴鳥高荷沒釣船)
(岑參詩桑帶隠村戶蘆花映釣船)遙見尋沙岸(梁簡文帝詩還從飛閣内遙見崫山中蕭慤詩)
(遙見飛舄下懸知葉縣來姚崇詩聽草遙尋岸聞香暗識蓮李白詩相約相期何太深棹歌搖艇月中尋謝靈)
(運詩曠野沙岸淨天高秋月明王僧孺牛渚詩楓林暖似晝沙岸淨如掃祖詠詩江火明沙岸)春風動
草衣(淮南子春風至則甘雨降生育萬物蕭綜詩春風春日此時同謝朓詩四面動春風温子昇詩光風)
(動春樹北周明帝貽韋居士詩風動秋蘭佩香飄蓮葉衣後漢書崔寔傳寔為五原太守五原土宜麻枲而俗)
(不知織績民冬月無衣見吏則衣草而出說文蓑草雨衣也公羊定元年不蓑城也注若今以草衣城顔延之)
(侍東耕詩草服薦同穗)
李德裕(字文饒趙郡人宰相吉甫子也以蔭補校書郎拜監察御史穆宗即位擢翰林學士)
(再進中書舍人未幾授御史中丞出為浙江觀察使太和三年召拜兵部侍郎復出為鄭滑節)
(度使徙劒南西川以兵部尚書召俄拜中書門下平章事封贊皇縣伯貶太子賓客分司東都)
(再貶袁州刺史徙滁州開成初起為浙西觀察使遷淮南節度使武宗立召為門下侍郎同中)
(書門下平章事拜太尉封衞國公宣宗即位貶崖州司戶參軍)
望伊川(漢書地理志伊水出弘農盧氏縣束熊耳山東北流入洛按李德裕集有春暮)
(思平泉雜詠二十首在淮南作望伊川其一也平泉德裕洛中别墅名時德裕為淮南節)
(度使故思之)
遠村寒食後(梁元帝詩遠村雲裏出王維詩山下孤烟遠村歲時記去冬節一百五日即有疾風)
(甚雨謂之寒食禁火三日又據歷合在清明前二日亦有去冬至一百六日者鄴下記寒食斷火起於子推歲)
(時記據左傳及史記並無介子推事按周禮司烜氏仲春以木鐸循火禁於國中注云為季春將出火也今寒)
(食準節氣是仲春之未清明是三月之初然則禁火蓋周之舊制)細雨度川來(梁簡文帝詩冷)
(風雜細雨張正見詩細雨濯梅枝杜甫詩冥冥細雨來又雨詩驟看浮峽過密作度江來)芳草連溪
合(說苑十步之内必有芳草陸機詩芳草久已茂王維詩芳草相隠處白雲餘故岑李頎詩湖連芳草春錢)
(起詩靜與溪色連何遜詩草光天際合沈約詩徑荒寒草合爾雅水注川曰谿)梨花映墅開(劉孝)
(綽梨花詩詎匹龍樓下素蕊映朱扉庾信詩花雜映河陽沈約詩薄言出田墅)槿籬懸落照(禮記)
(仲夏之月木槿榮說文舜木槿也朝榮暮落謝靈運詩插槿當列墉沈約詩槿籬疎復密劉顯詩落日懸秋浦)
(梁簡文帝詩密房寒日晚落照度雲窗)松竹長新苔(洛陽伽藍記庭列修竹簷拂高松王勃詩)
(烟霞春早賞松竹故年心釋惠標詩松門夾細葉石磴染新苔唐太宗詩碧林青舊竹綠沼翠新苔)向夕
亭臯望(陶潛詩向夕長風起孟浩然詩向夕槐烟起漢書司馬相如傳亭臯千里靡不被築注言為亭)
(堠於臯隰中柳惲詩亭臯木葉下隴首秋雲飛揚雄蜀都賦亭臯彌望鬱乎青蔥王勃詩亭臯分遠望)遊
禽幾處迴(謝萬詩翔禽撫翰遊王融詩遊禽暮知返行人獨未歸沈佺期詩向夕林鳥還王縉詩浮)
(雲幾處滅飛鳥何時還孫逖詩忽見雲間一雁迴劉長卿詩雁迴初日暮)
許渾
赴闕題潼關驛(水經河水又南至華隂潼關渭水注之注河在關内南流潼激)
(關山因謂之潼關一統志潼關在華隂縣東四十里歷代皆為要地)
紅葉晚蕭蕭(江淹賦或採丹葉或拾翠條張正見詩秋葉奪粧紅沈約詩上林晚葉颯颯鳴楚辭)
(風颯颯兮木蕭蕭蘇頲詩雲山一一看皆美竹樹蕭蕭畫不成)長亭酒一瓢(王襃詩河橋望行旅)
(長亭送故人李白詩沙墩至梁苑二十五長亭論語一簞食一瓢飲逸士傳許由手捧水飲人遺一瓢挂木上)
(風吹有聲由以為煩去之沈炯獨酌謠不愚復不智誰當余見招所以成獨酌一酌傾一瓢)殘雲歸
太華(駱賓王詩霞殘疑製錦雲度似飄纓鮑照詩日落傾嶺雲歸梁元帝詩日照池光淺雲歸山望濃書西)
(朱圉鳥鼠至于太華山海經太華山削成而四方高五千仞廣十里班固西都賦左據函谷二崤之阻表以太)
(華終南之山一統志太華山在華隂縣南一十里即西岳也以西有少華山故曰太華)疎雨過中
條(孟浩然詩微雲淡河漢疎雨滴梧桐江總詩終南雲影散渭北雨聲過括地志蒲州河東縣雷首山一名)
(中條山唐書地理志儀鳳二年詔引中條山水溉洓隂田一統志中條山在蒲州東南一十五里此山跨平陸)
(芮城安邑夏縣解州境)樹色隨關迥(江淹江上之山賦草自然而千花樹無情而百色何遜詩)
(山烟涵樹色江水映霞暉沈約樂府關樹抽紫葉塞草發青芽王襃詩塞禽唯有雁關樹但生榆崔顥行經華)
(隂詩河山北枕秦關險驛樹西連漢畤平庾信詩塞迥翻榆葉關寒落雁毛)河聲入海遙(水經)
(注巖層岫衍澗曲崖深巨石疎崇壁立千仞河流激盪濤湧波襄雷奔雲洩震天動地木蘭辭但聞黃河流水)
(鳴濺濺書太行恒山至于碣石入于海史記封禪書七曰日主祠成山成山斗入海注成山在東萊斗入海謂)
(斗絶曲入海也唐明皇帝詩城闕天中近蓬瀛海上遙)帝鄉明日到(後漢書劉隆傳河南帝城)
(多近臣南陽帝鄉多近親陶潛歸去來辭帝鄉不可期論語明日子路行以告鮑照詩明日對鏡復已盈)猶
自夢漁樵(莊子方其夢也不知其夢也覺而後知其夢也何遜詩爾情深鞏洛予念返漁樵劉孝威)
(詩散步懷漁樵岑參詩遂躭山水興盡作漁樵言)
早秋
遙夜泛清瑟(楚辭靚杪秋之遙夜兮張九齡詩遙夜客情懸徐彦伯歌倚清瑟兮横凉琴儲光羲)
(詩時閒撫清瑟)西風生翠蘿(晉書王導傳庾亮居外鎮而執朝廷之權導内不平常西風塵起舉)
(扇自蔽曰元規塵汚人終南十志羃翠庭者峯巘積隂林蘿沓翠)殘螢栖玉露(禮記季夏之月)
(腐草為螢江總詩早露飛螢暗裏來梁昭明太子書玉露夕流金風時扇梁簡文帝南郊頌金車出野玉露霑)
(墀李白詩秋露白如玉)早雁拂金河(南史豫章王嶷子子顯傳早雁初鶯開花落葉梁昭明太)
(子詩隂池宿早雁張正見詩上林賓早雁隋書地理志榆林郡統縣三榆林富昌金河唐書地理志單于大都)
(護府龍朔三年置縣金河盧照鄰秋霖賦金河别雁銅柱辭鳶駱賓王秋雁詩陣去金河冷書歸玉塞寒)高
樹曉還密(吳越春秋秋蟬登高樹飲清露隨風撝撓長吟悲鳴自以為安顔延之詩回飇卷高樹謝)
(朓詩颯颯高樹秋劉禹錫詩清商一來秋日曉梁簡文帝詩密樹臨寒水)遠山晴更多(謝靈運詩)
(遠山映疎木儲光羲詩落日登高嶼悠然望遠山韓愈詩野晴山簇簇)淮南一葉下(淮南子一)
(葉落而天下知秋駱賓王秋宴序一葉驚寒下陳柯而惓翠李白詩梧桐落全井一葉飛銀床)自覺洞
庭波(楚辭洞庭波兮木葉下邊讓章華臺賦前方淮之水左洞庭之波謝莊月賦洞庭始波木葉微脱)
王勃
入秦川界(蜀志諸葛亮傳將軍身率益州之衆以出秦川名勝志陜之平川盡處過)
(此而東則雍之秦川也)
隴坂長無極(晉書慕容德載記欲飲馬長江懸旌隴阪張衡詩我所思兮在漢陽欲往從之隴坂)
(長應劭注天水有大坂名曰隴坂左傳女德無極晉書天文志高遠無極江淹賦紫臺稍遠關山無極)蒼
山望不窮(謝朓詩眇眇蒼山色沈沈寒水波又謁帝蒼山垂後漢書戴憑傳解經不窮戴侍中)石
徑縈疑斷(水經注巖障深高山岫邃密石徑﨑嶇人跡裁交北山移文澗戶摧絶無與歸石徑蒼涼)
(徒延佇唐太宗詩園荒一徑斷)回流映似空(陸雲南征賦若溟海之引回流岱靈之吐行雲王僧)
(孺詩交枝隠修逕回流影遙阜劉楨詩楚水清若空)花開綠野霧(梁元帝詩春花犯雪開謝靈運)
(詩春晚綠野秀巖高白雲屯虞世南詩綠野明斜日青山澹晚烟沈約詩遊絲暖如烟落花紛似霧鮑照詩曀)
(曀含野霧蒼蒼隂山栢梁簡文帝詩窗寮野霧入)鶯囀紫巖風(徐陵文春鶊妙囀必具籠筐陸)
(璣詩疏鶯以喜囀南史劉峻傳遊東陽紫巖山築室居焉為山栖志甚美王績詩幽人在何所紫巖有仙躅袁)
(淑詩縦横起岩風)春芳勿遽盡(應璩與從弟君苗君胄書結春芳以崇佩折若華以翳日陸機)
(詩遊客芳春林春芳傷客心梁元帝詩處處春芳動王融詩春盡風颯颯)留賞故人同(南史江斆)
(傳斆為丹陽丞時袁粲為尹每與宴賞留連日夜江總題永陽王齋後山亭銘叢桂留賞散金匪惜陶潛詩故)
(人賞我趣挈壺相與至又脱有經過便念來存故人謝朓詩山中上芳月故人清樽賞)
駱賓王
秋雁(禮記季秋之月鴻雁來賓江淹别賦值秋雁兮飛日)
聯翩辭海曲(魏文帝彈棋賦聯翩靃繹展轉盤縈陸機文賦浮藻聯翩若翰鳥纓繳而墜曾雲之)
(峻吳均詩别鶴尋故侣聯翩遼海間書島夷皮服傳海曲謂之島陸機遂志賦系姜叟於海曲又齊謳行營丘)
(負海曲沃野爽且平)遙曳指江干(摯虞思遊賦乘大虛而遙曳沈約詩遙裔發海鴻連翻出簷燕)
(晉書食貨志江干橘柚河外舟車)陣去金河冷(庾肩吾詩雁與雲俱陣唐太宗詩側陣移鴻影)
(隋書地理志榆林郡統縣金河唐書地理志單于大都護府龍朔三年置縣一金河上官儀王昭君詩玉關春)
(色晚金河路幾千)書歸玉塞寒(漢書蘇武傳常惠教使者言天子射上林中得雁足有繫帛書)
(言武等在某澤中漢武帝辭秋風起兮白雲飛草木黃晉落兮雁南歸庾信王昭君詩寄信秦樓下因書秋雁歸)
(書秃髮烏孤載記控弦玉塞躍馬金山沈約表旌懸玉塞貳師尚黜其功庾信詩塞迥翻榆葉關寒落雁毛)
帶月凌空易(陶潛詩帶月荷鋤歸虞世南詩帶月下虹橋何遜詩獨鶴凌空逝雙鳬出浪飛庾肩)
(吾詩天衣疑拂石鳳翅欲凌空)迷烟逗浦難(唐太宗詩散袖飄雲葉迷路飛烟鴻梁簡文帝詩逗)
(浦憶辰陽)何當同顧影(吳均梅花落何當與春日共映芙蓉池後漢書昭君顧影裴回竦動左右)
(晉書何晏傳行步自顧影謝朓詩顧影慙騑服)刷羽泛清瀾(梁簡文帝詩刷羽白沙洲沈約詩將)
(隨渤海去刷羽泛清源庾信賦浮波弄影刷羽乘風王冑賦得雁詩何如侣泛泛刷羽戲方塘郭璞客傲凌扶)
(搖而竦翮揮清瀾以濯鱗唐高宗詩誰能重操杼纖手濯清瀾)
韋承慶(字延休鄭州陽武人事繼母以孝聞舉進士官太子司議屢有諫納長夀中累遷鳳)
(閣侍郎三掌天官選事銓授平允尋知政事神龍初坐附張易之流嶺表起為秘書監授黃門)
(侍郎未拜卒)
淩朝浮江旅思(吳均詩淩朝憩枉渚吳書吳王浮江萬艘帶甲百萬)
天晴上初日(水經注隂陽石隂石常濕陽石常燥旱則鞭隂石應時雨多雨則鞭陽石俄而天晴)
(梁簡文帝詩雲穿天半晴曹植賦其始進也皓若初日照屋梁庾肩吾詩早發麗初日江總詩秦樓初日度陽)
(臺)春水送孤舟(陶潛詩春水滿四澤劉孝綽詩洞庭春水綠陶潛詩眇眇孤舟逝王襃詩孤舟)
(隠荷出輕棹染苔歸)山遠疑無樹(謝靈運詩杪秋尋遠山山遠行不近陳後主詩山遠風烟麗庾)
(信詩有城仍舊縣無樹即新村)潮平似不流(王僧孺詩瀁瀁旦潮平江總天淵池銘蘭渚潮平又)
(詩斷山時結霧平海若無流水經注池水澂渟淵而不流)岸花開且落(何遜詩岸花臨水發庾肩)
(吾詩迥岸高花發沈約詩氛氲桃李花青跗含素萼既為風所開復為風所落)江鳥沒還浮(摯虞)
(鵁鶄賦一低一昴乍浮乍沒張正見釣竿篇人來水鳥沒沈約湖中雁詩羣浮動輕浪)羈望傷千
里(水經注博水又東逕陽城縣散為澤渚至若孌童丱角弱年女子或單舟採蓮彧疊舫折芰長歌陽春深)
(愛綠水于時行旅過屬亦有慰于羈望矣楚辭目極千里兮傷春心謝朓詩已惕慕歸心復傷千里目)長
歌遣四愁(張衡觀舞賦展清聲而長歌梁簡文帝七勵長歌促節綺羅人古今樂錄平調七曲一曰)
(長歌行張衡四愁詩序張衡不樂久處機密陽嘉中出為河間相鬱鬱不得志為四愁詩)
沈佺期
夜宿七盤嶺(一統志七盤嶺在漢中府襃城縣治北)
獨遊千里外(夏侯湛贊邁邁莊周騰世獨遊陶潛時運詩序偶影獨遊欣慨交心南史陶弘景傳)
(有時獨遊泉石望見者以為仙人莊子車軌結乎千里之外漢書張良傳决勝千里之外鮑照蕪城賦直視千)
(里外沈約詩以我徑寸心從君千里外)高卧七盤西(晉書謝安傳高卧東山又陶潛傳夏月虛)
(閒高卧北窗之下自謂羲皇上人通典七盤十二䋫藍關之險路也梁元帝詩日暮徙倚渭橋西)山月
臨窗近(陶弘景尋山誌日負嶂以共隠月披雲而出山吳均詩挂月青山下庾信對燭賦山月沒客衣)
(單梁簡文帝詩迴月臨窗度庾信詩還是臨窗月今秋迥照松虞茂詩鏡中看月近)天河入戶低
(詩倬彼雲漢箋雲漢謂天河也博物志舊說云天河與海通中山王文木賦拂天河而布葉北史權會傳忽有)
(旋風吹雪入戶古樂府隴上明星高復低)芳春平仲綠(陸機詩麗服鮮芳春梁元帝纂要春曰芳)
(春吳都賦平仲君遷松梓古度注平仲之木實白如銀漢書注僻平仲木也亦云火槖木一云玉精食其子得)
(為神仙梁元帝柳詩露沾疑染綠)清夜子規啼(長門賦徂清夜于洞房魏文帝詩清夜延貴客)
(曹植詩消夜遊西園蜀記昔有人姓杜名宇王蜀號曰望帝化為子規于規鳥名禽經江左曰子規蜀右曰杜)
(宇甌越曰怨鳥一名杜鵑埤雅鶯以喜轉鵑以悲啼蕭大圜賦鵑欲啼而芷歇)浮客空留聽(孔安)
(國尚書傳浮行也鮑照詩浮客未西歸謝惠連詩眷眷浮客心辛德源歌落花從風俄度春空留可憐何處行)
(江總詩空留折桂心徐悱妻劉氏聽百舌詩注意歡留聽誤令粧不成)襃城聞曙雞(唐書地理)
(志興元府襃城義寧二年更名襃中貞元三年復故名一統志襃城縣屬漢中府在府城西北四十五里王融)
(詩綿蠻山雨聞庾信詩一羣催曙雞數處驚眠鳥王襃詩伺潮聞曙雞)
李嶠
詠笛(風俗通笛滌也所以滌邪穢納之雅正也)
羌笛寫龍聲(說文笛七孔角也羌笛三孔風俗通笛長二尺四寸七孔其後又有羌笛馬融長笛)
(賦近世雙笛從羌起羌人伐竹未及已龍吟水中不見已截竹吹之聲相似劉孝先詠竹詩誰能制長笛當為)
(吐龍吟)長吟入夜清(梁簡文帝箏賦抗長吟以靡曼魏文帝詩長笛吐清氣賀徹詩羌笛吐清)
(音劉孝綽詩凉秋夜笛鳴)關山孤月下(陸瓊關山月邊城與明月俱在關山頭徐儀詩蒼茫孤月)
(上樂府詩集大横吹部其樂器有笛樂府解題横吹曲有關山月)來向隴頭鳴(通典天水郡有)
(大坂名曰隴坁亦曰隴山即漢隴關也三秦記其坂九回上者七日乃越上有清水四注下所謂隴頭水也一)
(統志隴山在鳳翔府隴州西北六十里張正見詩隴頭鳴四注又羌笛含流咽虞羲詩羌笛隴頭鳴樂府解題)
(漢横吹曲二十八解李延年造二曰隴頭)逐吹梅花落(劉峻詩輕香共逐吹江淹詩長安少年多)
(輕薄兩兩共唱梅花落張正見詩不分梅花落還同横笛吹樂府解題横吹曲有梅花落樂府詩集梅花落本)
(笛中曲也)含春柳色驚(梁簡文帝賦草含春而色動虎世南詩春光催柳色陳後主折楊柳楊柳)
(動春情倡園妾屢驚祖孫登柳詩欲驗傷攀折三春横笛中樂府解題漢横吹曲二十八解七曰折楊柳唐書)
(禮樂志梁樂府有云上馬不捉鞭反拗楊柳枝下馬吹横笛愁殺行客兒此即横吹曲折楊柳枝也)行觀
向子賦坐憶舊鄰情(晉書向秀傳秀作思舊賦云余與嵇康吕安居止接近其後並以事)
(見法逝將西邁經其舊廬于時鄰人有吹笛者發聲寥亮追思曩昔游宴之好感音而歎故作賦劉孝孫笛詩)
(征客懷離緒鄰人思舊情庾肩吾詩廣陵餘故曲山陽有舊鄰)
張說
鳳樓尋勝地(鮑照詩鳳樓十二重四戶八綺窗霞顧野王詩鳳樓臨廣陌仙掌入烟)
(舊唐書明皇紀開元九年九月御丹鳳樓宴突厥首領)
西掖持醇酒(劉楨贈徐幹詩誰謂相去遠隔此西掖垣初學記中書省在右因謂中書為右省又)
(稍西掖鄒陽酒賦凝醳醇酎千日一醒張載酃酒賦中山冬啟醇酎秋發酒經空桑穢飲醖以稷夌以成醇醪)
(酒之始也)東山就白雲(晉書謝安傳寓居會稽與王羲之及許詢桑門支遁遊處出則漁弋山水)
(入則言詠屬文雖受朝寄然東山之志始未不渝形於言色謝靈運詩偶與張邴合久欲還東山六朝事跡晉)
(謝安寓居會稽棲遲東山後於金陵土山營築以擬東山今去上元縣二十里謝靈運詩春晚綠野秀巖高白)
(雲屯陶弘景詩山中何所有嶺上多白雲南史褚伯玉傳王僧達答丘珍孫曰褚先生從白雲遊舊矣)開
軒綠池映(張協七命望玉繩而結極承倒影而開軒阮藉詩開軒臨四野登高望所思傅休奕蓮歌)
(綠葉映長波陳子昂詩巖潭相映媚梁簡文帝春賦苔染池而盡綠桃含山而併紅)命席紫蘭芬
(禮記哀公曰敢問儒行孔子對曰遽數之不能終其物悉數之乃留更僕未可終也哀公命席曹植七啟紫蘭)
(丹椒施和必節江淹詩秋夜紫蘭生湛湛明月光梁昭明太子七契下筆蘭芬張率詩冉冉蘭麝芬)舞度
花為伴(梁簡文帝舞賦響玉砌而遲前度金扉而斜入沈約秦筝曲迎歌度舞遏歸風張衡舞賦增芙)
(蓉之紅花兮光的爍以發揚謝偃觀舞賦似兩豔之同發類雙花之偶然梁昭明太子林下作伎詩泉將影相)
(得花與面相宜)鶯來管作羣(唐太宗詩芝田初雁去綺樹巧鶯來梁昭明太子啟鳥哢芳園韻響)
(王喬之管王粲鶯賦歴長夜以向晨聞倉庚之羣鳴)太平多樂事(漢書食貨志三考黜除餘三年)
(食進業曰登再登曰平三登曰泰平後漢書謝夷吾傳堯登稷契政隆泰平魏武帝詩對酒歌太平時吏不到)
(門謝靈運詩序天下良辰美景賞心樂事四者難并)春物共氛氲(謝朓詩朋情以鬱陶春物方駘)
(蕩沈約賦看春物而懷之聞好音於庭樹何遜詩旅客長憔悴春物自芳菲謝莊雪賦散漫交錯氛氲蕭索梁)
(簡文帝序氛氲四照暉嚴五色江總詩祥露曉氛氲上林朝晃朗)
張九齡
三月三日申王園亭宴集(後漢書禮儀志三月上巳日官民皆禊于)
(東流水上宋書禮志魏以後但用三日不復用已唐書三宗諸子傳惠莊太子撝本名成)
(義垂拱三年始王恒俄改王衡陽睿宗立進王申)
稽亭追往事(晉書王羲之傳嘗與同志宴集于會稽山隂之蘭亭自為序以申其志史記太史公)
(自序述往事思來者後漢書馮異傳明鏡所以照形往事所以知今)睢苑勝前聞(九域志睢陽郡)
(有梁孝王東苑方三百里王筠詩昔入睢陽苑連步披風雲張正見詩睢苑凉風舉一統志睢州在歸德府城)
(東一百二十里晉書外戚傳序詳觀往誥逖聽前聞梁簡文帝七勵堯舜垂拱煥彼前聞又登城北望詩登樓)
(傳昔賦出薊表前聞)飛閣凌芳樹(三輔黃圖帝作建章宫在未央宫西長安城外帝以城中為小)
(乃於宫西跨城池作飛閣通建章宫搆輦道以上下洛陽伽藍記瑤光寺北有金墉城高祖在城内作光極殿)
(重樓飛閣遍城上下從地望之有如雲也崔駰七依丹柱雕楹飛閣層樓梁武帝遊女曲舞飛閣歌長生陸機)
(詩芳樹發華顛王融詩復此佳麗人含情結芳樹)華池落采雲(陸機詩移居華池邊何遜詩禁)
(林終宴晚華池物色新沈約白雲詩倒影入華池南史齊高帝紀有虞揖譲卿雲發采庾信三月三日華林園)
(馬射賦序正繪五采之雲)藉草人留酌(孫綽蘭亭集後序藉芳草鑑清流謝惠連詩藉草繞迴壑)
(江總賦經行藉草宴坐臨渠蘇武詩我有一尊酒欲以贈遠人願子留斟酌叙此平生親劉峻金華山棲志班)
(荆林下陳樽置酌)銜花鳥赴羣(梁簡文帝詩銜花落北戶劉孝孫詩銜花向玉墀曹植詩飛鳥)
(繞樹翔噭噭鳴索羣阮籍詩焉見孤翔鳥翩翩無匹羣)向來同賞處(陳書孫瑒傳每良辰美景)
(賓僚並集泛長江而置酒亦一時之勝賞焉駱賓王詩一朝心賞同)惟恨碧林曛(謝萬蘭亭詩碧)
(林輝翠萼朱异詩暮坐極林曛)
自豫章南還江上作(漢書地理志豫章郡高帝置莽曰九江屬揚州漢官)
(儀豫章郡樹生庭中故以名郡一統志江西南昌府漢始置豫章郡唐為洪州天寶初改)
(豫章郡唐書九齡出為冀州刺史以母不肯去鄉里故表換洪州都督徙桂州兼嶺南按)
(察選補使召為祕書少監集賢院學士知院事按此詩應是洪州徙嶺南時作九齡韶州)
(人故云南還也)
歸去南江水(晉書陶潛傳義興三年解印去縣乃賦歸去來辭後漢書贛有豫章水謝靈運詩啟)
(戶向南江)磷磷見底清(詩揚之水白石粼粼韻會水生崖石間與磷同浙中記浙水至清雖深五)
(六丈見底了了然陶弘景書高峯入雲清流見底吳均書水皆縹碧千丈見底)轉聞空闊處(列子)
(吾側聞之試以告語李百藥泂簫賦對吟空闊之情)聊洗滯留情(王羲之書蕩滌塵垢研遣滯慮)
(太史公自序留滯周南不得與封禪之事魏文帝詩吳會非吾鄉安得久留滯)浦樹遙相待(宋之)
(問詩浦樹浮鬱鬱禮記久相待也遠相致也江總樂府雲車欲發應相待)江鷗近若迎(南越志江)
(鷗一名海鷗在漲海中隨潮上下庾信詩野鶴能自獵江鷗解獨漁江淹詩可以狎鷗鳥)津途别有
趣(抱朴子津途殊闢傅亮表伊洛榛蕪津途久廢王融芳樹曲萱風良有趣)況乃濯吾纓(謝朓)
(詩况乃故人杯孟子滄浪之水清兮可以濯我纓李陵與蘇武詩臨河濯長纓曹植文濯纓彈冠諮諏榮貴)
耒陽溪夜行(一統志湖廣衡州府耒陽縣在府城東南一百三十五里秦置耒縣)
(屬長沙郡漢初改曰耒陽縣屬桂陽郡以在耒水之陽故名隋改耒隂唐復曰耒陽爾雅)
(水注川曰谿)
乘夕棹歸舟(何劭詩秋風乘夕起明月照高樹王彪之詩汎舟理飛棹王勃詩歸棹隠寒洲謝靈)
(運詩夢寐佇歸舟釋我吝與勞謝朓詩天際識歸舟)緣源路轉幽(謝朓詩緣源殊未極歸徑窅如)
(迷楚辭九章修路幽蔽道遠忽兮新論石泉潛流不以澗幽而不清陳子昂詩路迥光逾逼山深興轉幽)月
明看嶺樹(子夜歌秋夜凉風起天高星月明魏武帝樂府月明星稀烏鵲南飛梁簡文帝詩星芒侵)
(嶺樹月暈隠城樓)風靜聽溪流(劉孝綽詩日入江風靜安波似未流戰國策飲茹溪之流謝朓)
(詩溪流春穀泉)嵐氣船間入(江淹詩嵐氣隂不極日色半虧天說苑惠子欲之梁渡河而遽墮水)
(中船人救之惠子曰子居艘楫之間吾不如子)霜華衣上浮(謝朓詩歲遠荒城思霜華宿草陳梁)
(武帝詩衣上芳猶在梁簡文帝序氣冷金扉霜浮玉管)猿聲雖此夜(水經注巴束三峽巫峽長)
(猿鳴三聲淚霑裳謝靈運詩噭噭夜猿啼沈佺期詩何忍猿啼夜荆王枕席間謝朓詩蕙風入懷抱聞君此夜)
(琴又飢鼯此夜啼陳後主詩山花此夜光)不是别家愁(楚辭九辨去鄉離家兮來遠客有美一人)
(兮心不懌陳子昂詩違此鄉山别長謠去國愁庾信詩離關一長望别恨幾重愁)
李白
送殷淑
白鷺洲前月(楊齊賢集注秦淮與外江夾一洲曰白鷺一統志江南江寧府白鷺洲在府西南江)
(中何遜詩違鄉已信次江月初三五)天明送客回(書曰暘谷傳日出于谷而天下明故稱暘谷王)
(逸九思天庭明兮雲霓蔵三光朗兮鏡萬方史記淳于髠傳日暮酒闌杯盤狼藉堂上燭滅主人留髠而送客)
(三輔黃圖灞橋在長安東跨水作橋漢人送客至此橋折柳贈别江奄别賦張飲東都送客金谷)青龍
山後日(一統志江南江寧府青龍山在府東南三十五里又句容縣南七十里亦有青龍山江總詩霧)
(暗山中日風驚隴上秋)早出海雲來(墨子賢者之治道也早出莫入書寅賓出日疏恭敬導引)
(將出之日帝王世紀日出而作日入而息古樂府日出東南隅照我秦氏樓淮南子湯禱桑林而四海之雲湊)
(千里之雨至)流水無情去(詩沔彼流水朝宗于海北史蕭大圜傳面修原而帶流水倚郊甸而)
(枕平臯庾信詩春洲鸚鵡色流水桃花香劉勰新論魚不畏網而畏鵜復讐者不怨鏌鋣而怨其人網無心而)
(鳥有情劍無情而人有心也)征帆逐吹開(何遜詩無由下征帆獨與暮潮歸庾信詩路塵猶向)
(水征帆獨背關袁朗詩枯蓬惟逐吹墜葉不歸林劉孝威詩幸息榜人唱聊望高帆開)相看不忍
别(梁簡文帝賦回照金屛裏脈脈兩相看陸瑜束飛伯勞歌西王青鳥秦女鸞姮娥婺女慣相看詩行道遲)
(遲箋行于道路之人至將離别尚舒行江淹别賦攀桃李兮不忍别送愛子兮霑羅裙)更進手中
杯(禮記侍飲于長者酒進則起陶潛詩一觴雖獨進杯盡壺自傾梁元帝懷舊賦序清酒繼進甘果徐行世)
(說畢卓嘗謂人曰給酒數百斛船左手持蟹螯右手持酒杯拍浮酒船中便足了一生矣)
過崔八丈水亭
高閣横秀氣(後漢書樊宏傳所居廬舍皆有重堂高閣陂渠灌注潘岳秋興賦序高閣連雲陽景)
(罕曜文心雕龍秀氣成采)清幽併在君(唐明皇帝詩尋勝在清幽)簷飛宛溪水(謝朓)
(聯句玉溜簷下垂謝靈運山居賦流泉傍出潺湲於東檐劉峻詩激水簷前溜庾信詩泉飛疑度雨一統志宛)
(溪在寧國府城東源出嶧陽山其流清激)窗落敬亭雲(謝朓遊敬亭山詩兹山亘百里合沓與雲)
(齊朱异詩窗引北巖雲江總詩散漫繞窗雲又終南雲影落一統志敬亭山在寧國府城北一十里)猿嘯
風中斷(水經注三峽每晴初霜旦林寒澗肅有高猿長嘯屬引凄異空岫傳響庾信詩猿嘯風還急梁)
(簡文帝詩猿啼斷還續袁朗詩猿聲出峽斷)漁歌月裏聞(外史陸續曰續家於吳中漁釣而歌)
(以畢吾志郭璞江賦嘆漁父之櫂歌王勃序榜謳齊引漁歌互起謝莊月賦愬皓月而長歌世說桓子野每聞)
(清歌輒喚奈何)閒隨白鷗去沙上自為羣(何遜詩可憐雙白鷗朝夕水上游謝朓詩)
(鷗鳬戲沙衍張均詩寒沙聚夜鷗西京雜記太液池邊多平沙沙上鵜鶘鷓鴣鵁鶄鴻鶂動輒成羣)
孟浩然
題融公蘭若(釋氏要覽梵言阿蘭若唐言無諍一云閒靜處又浩然詩問法尋蘭)
(若)
精舍買金開(晉書孝武帝紀帝初奉佛法立精舍於殿内引諸沙門以居之經律異相須達多長)
(者欲營精舍請佛住有祗陀太子園廣八十頃可居白太子太子戲曰滿以金布便當相與長者出金布八十)
(頃精舍告成漢書直不疑傳其同舍有告歸誤持同舍郎金去已而金主覺亡意不疑不疑謝有之買金償陳)
(子昂詩山水開精舍)流泉遶砌迴(詩相其隂陽觀其流泉薛道衡賦水逶迤而遶砌梁元帝詩遶)
(砌縈流水沈佺期詩神池遶漢回)芰荷薰講席(說文芰菱也爾雅荷芙蕖離騷製芰荷以為衣)
(兮集芙蓉以為裳法苑珠林淨居天有千枝蓮華香氣芬薰齊書良政傳裴覬於聰明觀聽講不讓劉秉席)
松栢映香臺(國語松栢之地其土不肥蜀都賦松栢蓊鬱於山峯張協賦松林摻映以攅列宋大)
(始歌舞曲江波澈映石栢開文盧照鄰詩香臺接漢高宋之問詩香臺隠翠微)法雨晴飛去(法華)
(經諸飢渴衆生以法雨充滿謝靈運文仰弘如來宣揚法雨潘岳閒居賦微雨新晴六合清朗張九齡詩初逢)
(山雨晴畫史張僧繇畫龍點晴即飛去)天花晝下來(維摩經時維摩詰室有一天女聞所說法)
(即以天花散諸菩薩高僧傳梁僧法雲講次天花散墜張說詩搖揚花雜下庾信詩中天梵響來)談玄
殊未已(世說王夷甫妙於談玄庾肩吾詩談玄止谷神王勅詩日暮情何已李白序幽賞未已高談轉)
(清)歸騎夕陽催(梁簡文帝詩歸騎息金隍唐明皇詩興闌歸騎轉詩度其夕陽孫逖詩傳車春)
(色遠離興夕陽催)
宿立公房
支遁初求道(沙門傳支遁字道林河内林慮人或曰陳留人本姓關氏少而任心獨往風期高亮)
(嘗于餘杭沈思道行泠然獨畼年二十五始釋形入道李鏡遠詩求道志新堅)深公笑買山(世說)
(支道林就深公買卬山深公曰未聞巢由買山而隠沈佺期詩支遁愛山情漫切)如何石巖趣
(三輔黃圖雲陽宫東北有石門山岡巒糾紛干霄秀出有石巖容數百人晉書顧愷之傳嘗圖謝鯤象在石巖)
(裏云此子宜置丘壑中韋述詩自然成野趣)自入戶庭間(沈佺期詩天河入戶低易不出戶庭)
(无咎陶潛詩戶庭無塵雜)苔澗春泉滿(宋之問詩苔澗深不測梁昭明太子書理與春泉爭溢庾)
(闡詩手澡春泉潔薛道衡碑春泉如醴出自京師庾信詩白石春泉滿)蘿軒夜月閒(鮑照詩攀)
(蘿席中軒參同契碧潭夜月青山暮雲無非金丹法象阮籍達莊論季秋遙夜之月梁武帝詩懷情入夜月張)
(說詩瑤臺紫月閒)能令許玄度(晉陽秋許詢字玄度與支遁相善世說簡文曰玄度才情故未)
(易多有許又劉尹云清風朗月輒思玄度)吟卧不知還(後漢書曹襃傳襃慕叔孫通為漢禮儀沈)
(吟專思寝則懷抱筆札行則誦習文書晉書陶潛傳夏月虛閒高卧北窗之下陳子昂詩幽卧不知春陶潛歸)
(去來辭鳥倦飛而知還)
宿武陽川(武陽川一作武陵川未詳)
川暗夕陽盡(何遜詩江暗雨欲來庾信詩澗暗泉偏冷詩度其夕陽爾雅山西曰夕陽注暮乃見)
(日埤雅雨氣成虹朝陽射之則在西夕陽射之則在東)孤舟泊岸初(陶潛歸去來辭或命巾車)
(或棹孤舟又詩眇眇孤舟逝綿綿歸思紆王襃詩對樓還泊岸迎波暫守風)嶺猿相叫嘯(徐陵)
(銘飛猿之嶺喬木森於雲日陳後主詩風巖朝蕊落霧嶺晚猿吟木華海賦更相叫嘯詭色殊音鮑照詩嘈囋)
(晨鵾思叫嘯夜猿清王融詩滴瀝寒泉溜叫嘯秋猿啼)潭影似空虛(薛道衡詩澗影落長松莊)
(子形充空虛乃至委蛇羽獵賦勝空虛距連卷)就枕滅明燭(漢書王莽傳因凴几寐不復就枕矣)
(史記滑稽傳日暮酒闌合尊促坐男女同席堂上燭滅楚辭蘭膏明燭魏文帝詩明燭發高光)扣舷聞
夜漁(江賦忽忘夕而宵歸咏采蔆以扣舷水經注宓子治單父孔子使巫馬期觀焉入其境見夜漁者)
雞鳴問何處(詩風雨凄凄雞鳴喈喈春秋說題辭雞為積陽南方之象故陽出雞鳴以類感也焦)
(仲卿妻詩雞鳴外欲曙江淹詩獨坐東軒下雞鳴夜已晞張率詩何處訪公子讀曲歌蓮儂在何處)人物
似秦餘(吳志顧雍傳心精體密貫道達微才照人物德允衆望晉書劉毅傳少勵清節然好臧否人物)
(阮瑀詩布惠綏人物西京賦獲林光于秦餘桃花源記自云先世避秦亂來絶境問今何世)
岑參
宿嚴給事别業(唐書百官志門下省給事中四人掌侍左右分判省事凡百司)
(奏抄侍中既審則駁正違失詔勅不便者塗竄而奏還謂之塗歸季終奏駁正之目)
郭外山色暝(管子内為之城外為之郭釋名郭廓也廓落在城外也江淹詩山色與雲平謝靈運)
(詩林壑斂暝色蕭子範詩暝景促西暉)主人林館秋(西都賦有西都賓問於東都主人世說王)
(徽之字子猷吳中士大夫家有美竹欲觀之便乘輿造竹下詠嘯良久主人灑掃請坐不顧而去郭璞蓬萊山)
(贊蓬萊之山玉碧搆林金臺雲館皜哉獸禽庾信詩寒谷梨應重秋林栗更肥)疎鐘入戶内(徐孝)
(克詩晨朝宣贊偈寒夜斂疎鐘釋慧淨詩塵飛揚雅範風度引疎鐘北史權會傳會方處學堂講說忽有旋風)
(吹雪入戶沈佺期詩山月臨窗近天河入戶低儀禮特牲饋食禮主人從西面於戶内管子聚于戶内阮籍詩)
(外厲貞素談戶内滅芬芳)片月到牀頭(徐陵詩片月窺花簟輕寒入錦巾晉書王湛傳兄子濟嘗)
(詣湛見牀頭有周易問曰叔父何用此為鮑照詩牀頭恒有沽酒錢)遙夜惜已半(楚辭靚杪秋之)
(遙夜兮陶潛詩愁人難為辭遙遙春夜長淮南子雞知將旦鶴知夜半白虎通周以十一月為正色尚赤以夜)
(半為朔樂府嚴霜半夜落)清言殊未休(晉書樂廣傳廣善清言而不長于筆南史蕭思話傳子眎)
(性靜退少嗜欲好學能清言榮利不關于中北史崔逞傳子瞻酒後清言聞者莫不傾耳陶潛扇上畫贊交酌)
(林下清言究微蘇武詩歡樂殊未央謝朓詩緣源殊未極後漢書賈逵傳諸儒為之語曰問事不休賈長頭)
君雖在青瑣(漢書元后傳赤墀青瑣注青瑣者刻為連環文而青塗之也後漢書梁冀傳連房洞)
(戶柱壁雕鏤加以銅漆窗牖皆有綺疏青瑣圖以雲氣漢官儀給事黃門之職日暮入對青瑣門拜名曰夕郎)
(吳都賦雕欒鏤楶青瑣丹楹注戶兩邊以青畫為瑣文景福殿賦青瑣銀鋪是為閨闥)心不忘滄
洲(史記高祖紀豐吾所生長極不忘耳南史表粲傳粲愛好虛遠嘗作五言詩訪迹雖中宇循寄乃滄洲又)
(張充傳飛竿釣渚濯足滄洲謝朓詩既懽懷禄情復協滄洲趣)
杜甫
野望
清秋望不極(殷仲文詩獨有清秋日能使高興盡劉峻詩薊門秋氣清盧諶詩登高眺遐荒極望)
(無崖㟧謝朓詩滄波不可望望極與天平梁武帝詩長洲望不極)迢逓起層隂(謝瞻詩迢逓封)
(畿外謝靈運詩迢逓陟陘峴謝朓詩結搆何迢逓瞻望極高深江淹詩日落長洲浦曾隂萬里生陸沖詩重巒)
(有層隂)遠水兼天淨(韓子失火而取水于海海水雖多火必不滅矣遠水不救近火也隋煬帝)
(詩遠水翻如岸薛道衡詩遠水舟如葉莊子道兼于天駱賓王詩水淨望如空)孤城隠霧深(庾肩)
(吾詩寒鳥歸孤城楊素詩孤城絶四鄰謝朓詩終隠南山霧梁元帝晉安寺碑分佩隔浦艎檣隠霧)葉稀
風更落(庾成師詩憶别春花飛已見秋葉稀梁簡文帝詩亟搖故葉落陸機賦序落葉俟微風以隕)
山迥日初沈(陳子良詩峯迥雜花明沈佺期關山月樂府暈落關山迥隂鏗詩昏昏隴日沈潘徽)
(詩日沈山氣合虞世南詩雕甍落日沈)獨鶴歸何晚(謝朓詩獨鶴方朝唳何遜詩獨鶴凌空逝)
(劉峻書暮聽羈雌獨鶴班婕妤𢷬素賦哀離鶴之歸晚)昏鴉已滿林(何遜詩城隂度塹黑昏鴉)
(接翅歸鮑照詩今年陽初花滿林謝朓詩蕭瑟滿林聽輕明響澗音)
螢火(爾雅螢火即炤注螢火夜飛腹下如火光故曰即炤博雅景天螢火䗲也)
幸因腐草出(禮記季夏之月蟋蟀居壁腐草為螢疏腐草得署濕之氣故為螢梁昭明太子六月)
(啟螢飛腐草光浮帳裏之書蟬噪繁柯影入機中之髩庾信詩螢排亂草出雁捨斷蘆飛)敢近太陽
飛(說文日者實也太陽之精君象也謝莊雪賦太陽曜不固其節駱賓王螢火賦共爝火而齊息避太陽于)
(始旦沈旋詠螢火詩雨墜弗虧光陽昇反奪照梁簡文帝詩朧朧月色上的的夜螢飛梁元帝池中燭影詩度)
(渚若螢飛)未足臨書卷(晉書夏月則練嚢盛數十螢火以照法言一卷之書不勝異說焉必立之)
(師漢武内傳帝見王母中笈中有一卷書盛以紫錦之嚢帝問此書可得瞻盼否王母出以示之曰此五嶽真)
(形圖也演繁露古書皆卷至唐始為葉子今書册也)時能點客衣(庾信對燭賦龍沙雁塞甲應寒)
(天山月沒客衣單)隨風隔幔小(李嶠詩寒催數雁急風送一螢來張率白紵歌明月入牖風吹)
(幔終夜悠悠坐申旦南史柳惔傳柳惔甚重其婦頗成畏憚女妓精麗略不敢視僕射張稷為惔妻賞敬惔每)
(欲見妓恒因稷請奏其妻隔幔坐妓然後出張正見詩分簾疑碎璧隔幔似垂鈎)帶雨傍林微
(易林乘雨帶雲與飛鳥俱梁元帝詠螢火詩到來燈下暗翻往雨中然陶潛詩日入羣動息歸鳥趣林鳴任昉)
(竟陵王狀依林搆宇傍巖拓架張華鷦鷯賦形微處卑物莫之害)十月清霜重(詩九月築場圃)
(十月納禾稼又九月肅霜十月滌場史記叔孫通傳漢七年長樂宫成諸侯羣臣皆朝十月謝朓詩興以暮秋)
(月清霜落素枝薛道衡宴喜賦霜重庭蘭秋深氣寒孫萬夀詩葉落霜威重蓂疎月色殘)飄零何處
歸(謝莊雪賦憑雲升降從風飄零劉勰新論春蕊雖茂假朝露而抽翠秋葉誠危因微風而飄零盧照鄰荷)
(詩常恐秋風早飄零君不知庾信詩蓬萊入海底何處可追尋又不知何處天邊晉書謝安傳嘗與孫綽等泛)
(海風起浪湧諸人並懼安吟嘯自若風轉急安徐曰如此將何歸耶舟人承言即回衆服其雅量)
李頎
晚歸東園
荆扉帶郊郭(爾雅闔謂之扉注闔門扇也陶潛詩白日掩荆扉王襃詩竹館掩荆扉水經注遠出)
(郊郭絲楊被浦何遜詩郊郭勤二頃形體憩一廡)稼穡滿東菑(書土爰稼穡傳種曰稼斂曰穡)
(正義周禮注云種穀曰稼若嫁女之有所生然則穡是惜也言聚蓄之可惜也共為治田之事分為種斂二名)
(耳虞世南詩稼檣良所重方復悦豐年爾雅田一歲曰菑注今江東呼初耕地反草為菑謝朓詩連隂盛農節)
(臺笠聚東菑)倚杖寒山暮(鮑照詩倚杖牧雞豚庾信詩寒山無物香隂鏗詩寒山但見松江淹)
(詩悵然山中暮)鳴梭秋葉時(梁簡文帝詩鳴梭逐動釧蕭詮詩弄杼鳴梭桃織手王儉表秋葉辭)
(條不假風飇之力何遜詩幾經秋葉飛沈佺期詩落葉驚秋婦高砧促暝機)迴雲覆隂谷(庾信)
(詩山晴雲倒回又圜丘歌瞻仰迴雲顔延之詩陽陸團精氣隂谷曳寒烟)返景照霜梨(說文落光)
(返照其東謂之反景庾信詩夕陽含水氣返景照河堤急就篇梨柿柰桃待露霜)澹泊真吾事
(魏志盧毓傳注盧欽少居名位不願財利清虛澹泊動修典禮諸葛亮誡子書非澹泊無以明志非寧靜無以)
(致遠陶潛詩商歌非吾事依依在耦耕)清風别自兹(南史謝譓傳入吾室者但有清風)
殷遙(句容人天寶間為忠王府倉曹參軍)
友人山亭
故人從薄宦(古詩悵然遠相望知是故人來謝朓詩故人清尊賞禮記道合則服從賈誼文贏糧)
(而景從南史陶潛傳弱年薄宦不絜去就之迹何遜詩薄宦恧師表)往往涉清溪(後漢書班固傳)
(神池靈沼往往而在古詩涉江采芙蓉謝靈運詩攅念攻别心旦發清溪隂李白詩清溪清我心水色異諸水)
(張旭詩桃花盡日隨流水洞在清溪何處邊)鑿牖對山月(淮南子百姓穿戶鑿牖自取照焉杜)
(甫詩鑿翠開戶牖劉禹錫詩對酒青山月李白詩峨眉山月半輪秋陸機詩安寝北堂上明月入我牖)褰
裳拂澗霓(詩子惠思我褰裳涉溱陸雲詩明發有思淩波褰裳李商隠詩平時避暑拂虹蜺杜甫詩)
(川蜺飲練光江淹赤虹賦序昔登香爐峯上千接白雲今行九石山下親弄絳霓)遊魚逆水上
(張協七命遊魚瀺灂於綠波陸機文賦若遊魚銜鈎而出重淵之深枚乘七發江水逆流海水上潮史記秦始)
(皇紀八年河魚大上)宿鳥向風棲(梁宣帝遊七寶寺賦瑞鳥之所棲宿唐太宗賦露宿鳥之全翮)
(李白詩所向非徒然杜甫詩吹面受和風蕭琛詩弱柳向低風韋應物詩今將獨夜意偏知對影栖)一見
桃花發能令秦漢迷(後漢書禰衡傳目所一見易通卦驗驚蟄大壯初九桃始華王勃序)
(山人對興即是桃花之源王維詩水上桃花紅欲然劉孝威詩花發是初開杜甫詩我有江隂竹能令朱夏寒)
(史記自序推三代錄秦漢漢書張釋之傳釋之言秦漢問事文帝稱善獨孤及詩桃花迷聖代杜甫詩詣絶古)
(今迷)
丁仙芝
剡溪館聞笛(晉書王徽之傳居山隂夜雪初霽忽憶戴逵逵時在剡便夜乘小舟)
(詣之造門不前而返人問其故曰本乘興而來興盡而返何必見安道耶一統志溪在嵊)
(縣治南一名戴溪即晉王徽之雪夜訪戴安道處)
夜久聞羌笛(梁簡文帝對燭賦夜久惟煩鋏天寒不畏蛾風俗通笛長二尺四寸七孔其後又有)
(羌笛說文笛七孔筩也羌笛三孔馬融長笛賦近世雙笛從羌起羌人伐竹未及已梁元帝賦聞羌笛之哀怨)
(陳後主詩風高夜笛喧劉孝孫笛詩凉秋夜笛鳴)寥寥虛客堂(左思詩寥寥空宇内梁昭明太)
(子詩高宇既清虚堂復靜漢書陳遵傳性嗜酒每大飲賓客滿堂)山空響不散(後漢書段顃傳)
(贊段追兩狄束馬縣鋒紛紜騰突谷靜山空陳後主詩山空明月深楊炯詩山空夜猿嘯王融詩散響谷雲浮)
(沈約詩江南簫管地妙響發孫枝)溪靜曲宜長(張九齡詩風靜聽溪流劉琨扶風歌我欲竟此)
(曲此曲悲且長)草木生邊氣(禮記天地和同草木萌動宋玉九辨蕭瑟兮草木搖落而變衰陶潛)
(詩道狹草木長駱賓王詩野昏邊氣合崔泰之詩車馬生邊氣)城池泛夕凉(左傳楚國方城以為)
(城漢水以為池謝朓詩衣巾引夕凉楊師道詩雲歸起夕凉)虛然異風出(江淹詩風蕭蕭而異)
(響)髣髴宿平陽(潘岳賦目彷彿乎平素劉孝綽詩髣髴鑒窗簾馬融長笛賦序融性好吹笛而)
(為督郵無留事獨卧郿平陽塢中有雒客舍逆旅吹笛為氣出精列相和注漢書右扶風有郿縣平陽塢聚邑)
(之名也周弘讓賦得長笛吐清氣詩氣咽平陽塢傅縡笛賦殊響抑揚似出平陽庾信詩笛韻平陽塢)
渡揚子江(維揚志揚州府揚子江其源出岷山經成都下三峽而會于洞庭東過武)
(昌與漢水合過九江會為彭蠡下蕪湖又東過江寧而愈大此江之正派也其在揚子者)
(西自黃天蕩十步沙與建康為界由瓜步下小帆山入儀真縣境横亘縣束南下至鐵釘)
(港鵝鴒醮與鎮江分界東北入江都爪洲歴通泰海門而入海所謂揚子江也)
桂楫中流望(王勃書荷裳桂楫拂衣于東海之東漢書賈誼傳是猶渡江亡維楫中流而遇風波)
(漢式帝秋風辭横中流兮揚素波丘遲詩櫂歌發中流)空波兩畔明(蘇源明詩月澄凝兮明空)
(波儀禮士虞禮賓長以肝從實于俎縮右盥疏謂牙兩畔最長者關尹子重雲蔽天江湖黯然游魚茫然忽望)
(波明食動幸賜于天)林開揚子驛(華陽宫記循夀山而西移竹成林復開小徑至百數步一統志)
(廢揚子縣在儀真縣境唐永淳初置後廢置驛孫逖揚子江樓詩驛道青楓外人烟綠嶼間)山出潤
州城(李嶠詩霧卷晴山出風恬晚浪收沈佺期詩山出盡如鳴鳳嶺唐書地理志潤州丹陽郡武德三年)
(置取潤浦為州名)海盡邊隂靜(禮記注海水之所委也沈約詩中有凌風樹迴望川之隂)江
寒朔吹生(江淹賦琴柱急兮江上寒張正見詩寒蟬噪楊柳朔吹犯梧桐唐太宗詩代馬依朔吹)
更聞楓葉下(列子吾側聞之試以告語謝靈運詩曉霜楓葉丹江總詩蘆花霜外白楓葉水邊丹)
(梁昭明太子啟風拂林而葉下唐太宗詩林黃疎葉下)淅瀝度秋聲(謝莊雪賦霰淅瀝而先集)
(雪紛糅而遂多)
顔真卿(字清臣京兆長安人博學工詞章事親孝開元中舉進士又擢制科累遷平原太守)
(河朔陷獨平原城守具備即拜戶部侍郎代宗立除檢校刑部尚書封魯國公與元載不合貶)
(峽州别駕遷撫湖二州刺史載誅擢刑部尚書盧杞當國益惡之李希烈陷汝州杞奏遣真卿)
(往諭拘脅累歲不屈而死謚文忠真卿立朝正色剛而有禮非公言直道不萌于心善正草書)
(筆力遒婉世寶傳之)
登平望橋下作(名勝志望仙橋在平望鎮去縣東四十里登樓四望湖天一色)
(唐初屬吳興張祐詩一派吳興水西來此驛分平望之水源自天目山東流至荻塘會爛)
(溪而出鎮宋紹興中建南北驛堂宇百餘間專為國信使停宿之所今平望驛仍其故址)
登橋試長望(梁元帝詩登舜橋而延首瞰禹井而淹留庾信詩上橋還倚望遙看採菱船阮籍賦)
(游平圃以長望兮乘脩水之華旂庾信詩離關一長望别恨幾重愁)望極與天平(漢書蘇武傳窮)
(目極望不見所識曹植賦野蕭條而極望曠千里而無人顔延之詩息徒顧將夕極望梁陳分江淹賦水則遠)
(天相逼浮雲共色王勃滕王閣序秋水共長天一色又采蓮曲葉嶼花潭極望平)際海蒹葭色
(江淹賦平蕪際海千里飛鳥詩蒹葭蒼蒼白露為霜說文葭葦之未秀者廣韻蘆也韓詩外傳吾出兼葭之中)
(入夫子之門鮑照賦對蒹葭之遂黃視零露之方白)終朝鳬雁聲(詩終朝采綠不盈一匊老子飄)
(風不終朝驟雨不終日曹植芙蓉賦觀者終朝情猶未胡足詩將翺將翔弋鳬與雁西京雜記太液池邊皆是彫)
(紫籜綠節之類其間鳬雛雁子布滿充積劉楨詩方塘含白水中有鳬與雁隂鏗詩溜船惟識火驚鳬但聽聲)
(薛道衡詩寒夜哀笛曲霜天斷雁聲)近山猶髣髴(蕭慤詩泉鳴知水急雲來覺山近王勃詩物外)
(山川近晴初景靄新曹植賦髣髴兮若輕雲之蔽月陸機詩髣髴眼中人)遠水忽微明(薛道衡詩)
(遙原樹若薺遠水舟如葉江總詩雲前來往色水上動搖明)更覽諸公作(南史劉穆之傳尋覽)
(篇章校定文藉謝朓啟披覽神勝吟諷知厚王勃滕王閣序登高作賦是所望於羣公)知高題柱
名(後漢書嚴光傳少有高名與光武同遊學魏志何晏少以才秀知名成都記司馬相如初西去過昇仙橋)
(題柱曰不乘高車駟馬不過此橋華陽國志蜀郡城北十里有昇仙橋有送客觀司馬相如初入長安題市門)
(曰不乘赤車駟馬不過汝下也)
劉長卿
餘干旅舍(一統志餘干縣在饒州府城南一百二十里本越餘地漢置餘汗縣屬豫)
(章郡吳屬鄱陽郡隋改為餘干縣屬饒州唐宋因之)
搖落暮天迥(宋玉九辨蕭瑟兮草木搖落而變衰庾信詩搖落秋為氣凄凉多怨情王融詩如何)
(將暮天復值西歸日何遜詩天暮遠山青杜審言詩天迥兔欲落孟浩然詩清旦江天迥)青楓霜葉
稀(爾雅注楓欇天風則鳴故曰欇樹似白楊葉圓而岐高適詩責楓江上行人遠謝靈運詩曉霜楓葉丹庾)
(成師詩憶别春花飛已見秋葉稀)孤城向水閉(庾信文月暈孤城孫萬夀詩回首望孤城愁人)
(益不平庾信詩路塵猶向水征帆獨背關王昌齡詩蕭條郡城閉)獨鳥背人飛(何遜詩獨鳥赴)
(行槎鮑照詩惟見獨飛鳥千里一揚音劉孝綽詩持此連枝樹暫作背飛鴻劉斌賦得好鳥鳴高枝詩安知背)
(飛遠拂霧獨晨征)渡口月初上(丘為詩渡口水流急何遜詩薄雲巖際出初月波中上庾信賦)
(兔月先上羊燈次安徐儀詩滄茫孤月上)鄰家漁未歸(戰國策室不能相和出語鄰家未為通計)
(也杜甫詩處處隣家笛梁簡文帝詩空園暮烟起逍遙獨未歸)鄉心正欲絶(謝靈運詩楚人心昔)
(絶越客腸今斷薛道衡詩心隨故鄉盡)何處𢷬寒衣(鮑照詩何言年月駛寒衣已𢷬治庾信啟)
(平陵月夜驚聞𢷬衣又詩寒衣須及早李白詩白露催寒衣)
過湖南羊處士别業(史記信陵君傳公子聞趙有處士毛公薛公南史謝)
(靈運傳靈運祖父始寧縣有故宅及墅遂移籍會稽修營别業傍山帶江盡幽居之美)
杜門成白首(史記商君傳杜門不出後漢書李固傳杜門不交人事陸厥詩杜門清三徑史記萬)
(石君傳長子建為郎中令建老白首萬石君尚無恙又范睢蔡澤傳贊遊說諸侯至白首無所遇者所謂說力)
(少也嵇含白首賦序獨以垂立之年白首無成陶潛讀史述白首抱關)湖上寄生涯(淮南子林)
(中不賣薪湖上不鬻魚所有餘也隋煬帝望江南詞湖上月偏照列仙家又湖上酒終日助清歡張華詩人生)
(若浮寄莊子吾生也有涯沈炯詩生涯本漫漫庾信啟非常之錫乃溢生涯)秋草閒三徑(孫楚)
(詩零雨沾秋草楊炯文秋草將腓沈約郊居賦託情魚鳥歸閒蓬蓽三輔决錄蔣詡隠于杜陵舍中三徑唯羊)
(仲求仲從之遊晉書陶潛傳潛謂親朋曰聊欲絃歌以為三徑之資可乎庾肩吾詩三徑沒荒林隂鏗詩四溟)
(飛旦雨三徑絶來遊)寒塘獨一家(謝朓詩露濕寒塘水月映清淮流晉書陸雲傳雲嘗行逗宿故)
(人家夜暗迷路忽望草中有火光于是趨之至一家便寄宿王勃詩林塘花月下别是一家春)鳥歸村
落盡(梁簡文帝詩帶堞凌城雲亂聚排枝度葉鳥爭歸陳後主樂府鳥歸花復落欲去却踟蹰又螢光息)
(復起暗鳥去翻歸吳均書歸飛之鳥千翼競來史記五帝紀舜一年而所居成聚注聚謂村落也岑參詩惆悵)
(飛鳥盡)水向縣城斜(庾信詩水向蘭池泊日斜細柳營又有城仍舊縣釋名縣懸也懸於郡也)
(古今注城盛也所以盛受民物也梁簡文帝詩一水斜開岸雙城遙共雲沈佺期詩雲峯苔壁向溪斜)愛
汝醒還醉(楚辭衆人皆醉我獨醒陶潛飲酒詩序偶有名酒無夕不飲顧影獨盡忽焉復醉又詩數)
(斟已復醉陳後主詩午醉醒來晚)東籬菊正花(陶潛詩采菊東籬下宋書陶潛傳九月九日無)
(酒出宅邊菊叢中坐庾肩吾詩籬下黃花菊丘中白雪琴江總詩故鄉籬下菊盧照鄰詩南澗泉初冽東籬菊)
(正芳庾信詩菊寒花正合又停杯待菊花)
送道標上人歸南嶽(高僧傳居閒處寂為道標衡山記衡山南嶽也一統)
(志衡山在衡州府衡山縣西三十里五嶽之一也書云五月南巡守至于南嶽即此荆州)
(記衡山朱陵之靈臺太虛之寶洞赤帝館其嶺祝融宅其陽)
悠然倚孤棹(郭璞詩悠然心永懷渺爾自遐想江淹詩臨風載悠然王粲詩倚棹泛涇渭日暮山)
(河清長孫佐輔詩獨隨孤棹去)却憶卧中林(鮑照詩思今懷近憶晉書陶潛傳嘗言夏月虛閒高)
(卧北窗之下陳子昂詩茫茫何所思林卧觀無始詩肅肅兔罝施于中林曹植詩願為中林草)江草將
歸遠(孫逖詩誰知春色朝朝好二月飛花滿江草楚辭登山臨水兮送將歸祖珽詩無待送將歸楊炯詩)
(雁門歸去遠)湘山獨往深(水經注衡山東南二面臨映湘川自長沙至此七百里中九向九背)
(故漁者歌曰帆隨湘轉望衡九面庾肩吾詩郢路方遼遠湘山轉蔽虧淮南子山谷之人輕天下細萬物而獨)
(往郭璞詩縦情任獨往張衝詩欲往從之湘水深)白雲留不住(詩英英白雲唐書狄仁傑傳登)
(太行山見白雲孤飛謂左右曰吾親舍其下瞻悵久之雲移乃得去劉孝威詩聯翩終不住)綠水去
無心(阮脩詩澄澄綠水澹澹其波張華詩仰蔭高林茂俯臨綠水流李頎詩漕水東去遠岑參詩昔時流)
(水至今流萬事皆逐東流去陶潛歸去來辭雲無心以出岫)衡嶽千峯亂(南史庾承光傳嘗與)
(道士王僧鎮同遊衡岳湘中記衡山有五峯曰紫蓋密雲祝融天柱石廪小學紺珠石廪一名石囷一統志衡)
(山盤繞八百里有七十二峯杜甫詩祝融五峯尊峯峯次低昂李白詩稠疊千萬峯)禪房何處尋
(水經注陽水東逕故七級寺禪房南洛陽伽藍記景林寺中有禪房一所内置祇洹精舍形製雖小巧搆難比)
(庾信詩蓬萊入海底何處可追尋)
郎士元
送奚賈歸吳(全唐詩注奚賈富春人)
東南富春渚(梁鴻適吳詩逝舊邦兮遐征將遙集兮東南古詩孔雀東南飛五里一徘徊後漢書)
(嚴光傳除為諫議大夫不屈乃耕於富春山謝靈運富春渚詩宵濟漁浦潭旦及富春郭釋名小洲曰渚渚遮)
(也能遮水使旁回也一統志富春山在嚴州府桐廬縣西三十里一名嚴陵山清麗竒絶號錦峯繡嶺漢嚴子)
(陵漁釣處)曾是謝公遊(宋書謝靈運傳靈運為永嘉太守郡有名山大川肆意遨遊動踰旬朔輒)
(為詩賦以致其意焉杜甫詩遊山憶謝公)今日奚生去(古詩今日良宴會歡樂難具陳曹植詩今)
(日同堂出門異鄉)新安江正秋(水經注浙江東逕遂安縣南谿廣二百步上立杭以相通水甚)
(清深潭不掩鱗故名新安駱賓王文余以三伏辰行至七里灘此地即新安江口也一統志新安江在嚴州府)
(淳安縣南一名清溪出徽州至城南合婺港東入淅江張正見詩離情暫罷曲别意已經秋庾肩吾詩九江逢)
(七夕初弦值早秋)水容清過客(韋應物詩淅瀝覆寒騎飄颻暗川容駱賓王文嚴子釣磯澄潭)
(至清洞澈見底李白詩清溪清我心水色異諸水漢宣帝詔或擅興繇役飾廚傳稱過使客注賓客來者稱其)
(意而遣之令過去也李白宴桃李園序光隂者百代之過客)楓葉落行舟(謝靈運詩曉霜楓葉)
(丹夕曛嵐氣隂江總詩蘆花霜外白楓葉水前丹魏文帝善哉行湯湯川流中有行舟梁簡文帝咏楓詩花葉)
(灑行舟仍持送遠客)遙想赤亭下(楚辭步徙倚而遙思兮怊惝恍而永懷丘遲詩漁浦霧未開赤)
(亭風已颺謝靈運詩定山緬雲霧赤亭無淹薄注錢塘西南五十里有定山赤亭定山東十餘里)聞猿
應夜愁(荆州記三峡猿鳴聞者皆淚庾信賦莫不銜怨而心悲間猿而下淚陳子昂詩卧聞塞鴻斷坐)
(聽峽猿愁王僧孺詩萬行朝淚下千里夜愁積)
送元詵還丹陽舊業(一統志丹陽在鎮江府城東六十四里本秦雲陽縣)
(始皇鑿北岡使其阿曲改名曲阿縣漢屬會稽郡後屬吳郡三國吳復改雲陽晉復改曰)
(曲阿屬毘陵郡梁屬蘭陵郡隋屬江都郡唐武德初于縣置雲州又改簡州尋廢州以縣)
(屬潤州天寶初改名丹陽縣)
已知成傲吏(梁昭明太子詩已知法味樂復悦玄言清薛道衡老氏碑雖復傲吏之寓言抑亦蟬)
(蛻之微旨郭璞詩漆園有傲吏萊氏有逸妻李白詩剪竹掃天花且從傲吏游)復見改朝衣(史記)
(司馬相如傳于是歴吉日以齋戒襲朝衣乘法駕南史宋元嘉制諸王入齋閣得白服裙帽見人主唯出太極)
(四廂乃備朝衣北齊享廟樂詞禮申官次命改朝衣謝朓詩還覩司隸章復見東都禮)應向丹陽
郭(王績詩為向東溪道史記楚世家熊繹當周成王之時舉文武勤勞之後嗣而封熊繹於楚蠻以子男之)
(田姓芈氏居丹陽徐廣注在南郡枝江縣王維詩帆映丹陽郭楓攅赤岸村)秋山獨掩扉(杜甫)
(詩星月動秋山鮑照詩宵月向掩扉夜霧當空白梁簡文帝詩洞門扉未掩金壺漏已催)草堂連古
寺(金陵梵刹志草堂寺在都城外慈仁鄉宋紹興間賜額本齊周顒捨宅與慧約法師為草堂寺法苑珠林)
(五臺方三百里中有佛光山仙華山王子塔古寺六所)江日動晴暉(隋煬帝詩日落滄江靜梁)
(元帝碑銘塹柳朝綠江暉暝紅)一别滄洲遠(秦嘉詩一别懷萬恨起坐為不寧南史袁粲傳粲負)
(才尚氣愛好虛遠常作五言詩言訪迹雖中宇循寄乃滄洲蓋其志也謝朓詩既懽懷禄情復協滄洲趣陸雲)
(碑滄洲遁跡稽山辭位)蘭橈幾歲歸(九歌承荃橈兮蘭旌注橈小楫也)
釋無可(范陽人姓賈氏島從弟居天仙寺詩名亦與島齊)
冬夕寄青龍寺源公
斂屨入寒竹(廣韻屨履屬梁武帝文豈直暴蓋露冠不避寒暑遂乃戢屨杖策風雨必至梁元帝)
(詩復似凌寒竹)安禪過漏聲(張纉賦尋太傅之故宅今築室以安禪江總詩金河知證果石室乃)
(安禪王維詩薄暮空潭曲安禪制毒龍唐高宗詩路曲迴輪影巖虛傳漏聲)高松殘子落(張華)
(賦慕隴底之高松沈約高松賦鬱彼高松栖根得地顔延之詩惜無丘園秀景行彼高松洛陽伽藍記永明寺)
(庭列修竹簷拂高松列仙傳偓佺好食松實能飛行廣志千歲老松子色黃白味似栗可食宋之問詩桂子月)
(中落天香雲外飄)深井凍痕生(說文短綆不可以汲深井顧愷之冰賦上結薄映下鏡長泉庾)
(信文烟凝不動泉凍無聲張正見詩井泉含凍結魏志鄧哀王沖傳孫權曾致巨象太祖欲知其斤重沖曰置)
(象大船之上而刻其水痕所至稱物以載之則校可知矣楊炯詩風響高窗處流痕曲岸侵)罷磬風
枝動(沈炯詩馴烏逐飯磬狎獸繞禪牀梁簡文帝詩舞袖寫風枝薛道衡詩風枝響和鐘南史齊宗室子)
(顯傳風動春朝月明秋夜謝朓詩風動萬年枝日華承露掌)懸燈雪屋明(宋書樂志金枝委樹)
(翠燈佇懸梁簡文帝詩窗斜八綺燈懸百枝孫逖詩懸燈千嶂夕卷幔五湖秋世說王子猷居山隂夜大雪眠)
(覺開室命酒四望皎然法苑珠林譬如一室五百燈光明不相逼迫張正見詩燒田雲色暗古樹雪花明駱賓)
(王詩雪明書帳冷水靜墨池寒)何當招我宿(朱越詩何當上路晚風吹還騎塵詩君子陽陽左執)
(簧右招我遊房高適詩今夜只應還寄宿明朝拂曙與君辭)乘興上方行(世說王子猷曰我本)
(乘興而行興盡而返維摩詰經時化菩薩即于會前昇於上方解琬詩瑞塔臨初地金輿幸上方劉長卿詩竹)
(房遙閉上方幽苔徑蒼蒼訪昔遊郎士元詩月在上方諸品靜心持半偈萬緣空)
皇甫曾
送雲門邕上人(水經注山隂縣南有玉笥竹林雲門天柱精舍並疏山創基架)
(林裁宇割潤延流盡泉石之好法苑珠林齊永興林寺有釋弘明少出家止山隂雲門寺)
(誦法華習禪定每旦則水瓶自滿實感諸天童子以為給使也一統志雲門山在紹興府)
(城南三十里晉王獻子居此舊有子敬山亭永禪師臨書閣雲門寺在雲門山獻之居此)
(嘗有五色祥雲詔建寺號雲門)
春山惟一室(庾信詩春山百鳥啼杜甫詩春山無伴獨相求後漢書陳蕃傳蕃嘗閒處一室而庭)
(宇蕪穢曰大丈夫當掃除天下安事一室乎王維詩頽然居一室覆載分萬象)獨坐草萋萋(王維)
(詩獨坐幽篁裏彈琴復長嘯楚辭招隠王孫遊兮不歸春草生兮萋萋謝靈運詩萋萋春草繁)身寂心
成道(杜甫詩余亦師粲可身猶縛禪寂陳子昂詩水月心方寂孟浩然詩吾道貴閒寂正宗紀如來以往)
(世會然燈佛于蓮華城然燈授之記曰汝後成佛如我號曰釋迦牟尼更劫無數逮迦葉佛世迺以菩薩成道)
花閒鳥自啼(沈佺期詩閒花開石竹王維詩落花寂寂啼山鳥杜甫詩野花隨處發春鳥異方啼)
細泉松徑裏(水經注細泉輕流望川競注宋之問詩石響細泉回杜甫詩竹竿裊裊細泉分劉孝)
(先詩洞戶臨松徑虛窗隠竹叢盧照鄰詩松徑有秦官綦母潛詩羽客北山尋草堂松徑深)返景竹
林西(說文落光反照其東謂之反景王維詩返景入深林復照青苔上漢書地理志鄠杜竹林南山檀柘)
(魏氏春秋嵇康寓居河内山陽縣阮籍山濤向秀籍兄子咸王戎劉伶相與遊于竹林號為七賢庾信思舊銘)
(王子猷之舊徑唯餘竹林孟浩然竹亭詩逸氣假毫翰清風在竹林)晚與門人别(江淹别賦與子)
(之别思心徘徊徐陵雙林寺傳大士碑銘噭噭門人承師若親)依依出虎谿(庾信詩故人迎借問)
(念舊始依依王維詩田夫荷鋤至相見語依依廬山記惠遠法師送客過虎谿虎輒鳴號送陶元亮陸靜修與)
(語道合不覺送過虎谿因大笑世傳三笑圖李白詩笑倒廬山遠何須過虎谿)
衞葉(爵里無考)
晚投南村(陶潛詩昔欲居南村非為卜其宅聞多素心人樂與數晨夕)
客行逢日暮(謝靈運詩客行有苦樂但問客何行何遜詩客子行行倦年光處處華隂鏗詩蒼茫)
(歲欲晚辛苦客方行左傳日云莫矣淮南子魯陽公與韓搆難戰酣日莫援戈而撝之日返三舍王粲詩日莫)
(遊西園顔延之詩日莫行采歸物色桑榆時按暮古作莫)原野散秋暉(禮記循行國邑周視原野)
(穆天子傳曠原之野飛鳥之所解羽宋書符瑞志元嘉二十八年尋陽柴桑菽粟旅生彌漫原野謝莊文躊躇)
(冬愛怊悵秋暉何遜詩山鶯空曙響隴月自秋暉劉禹錫觀雲篇蔥蘢含晚景潔素凝秋暉)南陌人
初斷(梁武帝詩河中之水向東流洛陽女兒名莫愁十三能織綺十四採桑南陌頭王樞詩復聞南陌上)
(日暮採蓮歸陳後主採桑樂府春樓髻梳罷南陌競相隨宋樂府讀曲歌計約黃昏後人斷猶未來王湜詩雨)
(驟行人斷唐明皇詩草合人蹤斷塵濃鳥跡深)西林鳥盡歸(曹植賦刈桂蘭而秣馬舍余車於西)
(林江淹詩明月沒西林許渾詩待月西林月正圓廣庭無樹草無烟何遜詩夕鳥己西度殘霞亦半消鮑照書)
(旋風四起思鳥羣歸陳後主詩螢光息復起暗鳥去翻歸)暗蓬沙上轉(鮑照書寒蓬夕卷古樹雲)
(平李白詩閒隨白鷗去沙上自為羣杜甫詩沙上草閣柳新暗城邊野池蓮欲紅古詩孤蓬轉霜根司馬彪詩)
(秋蓬獨何辜飄颻隨風轉駱賓王詩蓬轉俱行役爪時獨未還)寒葉月中飛(何遜詩岸薺生寒葉)
(村梅落早花李百藥詩喬木下寒葉亭林落曉霜傅休奕擬天問月中何有白兔𢷬藥酉陽雜俎月中有桂樹)
(高五百丈下有一人常斫之樹隨合庾肩吾詩寒雲間石起秋葉下山飛何遜詩幾經秋葉飛驟見春流瀰李)
(白詩客似秋葉飛飄颻不言歸)村落無多在(史記五帝紀帝舜所居成聚注聚謂村落也白居易)
(詩晚出看田畝閒行傍村落)聲聲近𢷬衣(南史宋鄭鮮之傳劉毅當鎮江陵武帝會于江寧會)
(戲積錢隠人毅先擲得雉帝甚不悦良久乃荅之既擲得盧鮮之大喜徒跣遶牀大叫聲聲相續述異記搗衣)
(山在瑯琊山南絶險巖有方石昔有神女于此搗衣其石明瑩謂之玉女搗練碪籟紀𢷬衣者秋深治衣之聲)
(也庾信啟平陵月夜驚聞𢷬衣江總宛轉歌不怨前階促織鳴偏愁别路𢷬衣聲)
劉方平(河南人邢襄公政會之後與元德秀善不仕)
秋夜泛舟
林塘夜發舟(劉孝綽詩林塘多秀色江總詩鳳蓋繞林鑒塘駱賓王賦林塘改夏雲物迎秋晉書王)
(傳高風啟塗龍舟電發張說詩江妾晨炊&KR0927;津童夜濯舟)蟲響荻颼颼(顔延之詩夜蟬當夏急隂)
(蟲先秋聞陽休之秋詩夜蟲扶砌響輕蛾遶燭飛詩疏義薍或謂之荻風俗通荻筩也言其聲音荻荻名自定)
(也談苑江東蘆賤而荻賁先一年生者蘆也明年生者荻也水經注氣蕭蕭以瑟瑟風颼颼而飀飀)萬影
皆因月(陸雲詩如彼日月萬景攸正注萬景萬物之影浮言物無遺照也梁元帝詩澄江涵皓月水影若)
(天因本經月宫中有影者須彌山大洲中有閻扶提樹因此樹故名閻扶洲其樹高大影見月輪因有此影)
千聲各為秋(郭璞江賦千類萬聲自相喧聒柳𧦬陽春歌春鳥一囀有千聲周弘讓詩木葉動秋)
(聲劉孝威詩織素起秋聲蕭慤詩望知雲氣合聽識水聲秋孫萬夀詩日斜山氣冷風近樹聲秋)歲華
空復晚(謝朓詩歲華春有酒盧照鄰詩柳色摇歲華温子昇詩空復撫鳴琴詩蟋蟀在堂疏九月之時)
(是歲晚之候歲遂其將欲晚矣)鄉思不堪愁(徐陵書體中何如豈無鄉思魏徵詩日夕鄉思多梁)
(元帝詩中江離思切蓬髩不堪秋論語人不堪其憂宋玉賦愁思無已秦嘉詩愁思難為數)西北浮
雲外(古詩西北有高樓上與浮雲齊魏文帝詩西北有浮雲亭亭如車蓋王融詩浮雲自西北江淹詩懵)
(懵雲外山何遜詩日夕望高城眇眇青雲外)伊川何處流(書伊洛澗瀍既入于河注伊水出熊)
(耳山至洛陽入洛洛會伊瀍澗三水以入河梁簡文帝詩我后懷初照不與伊川同薛道衡詩驚鴻出洛水翔)
(鶴下伊川一統志伊水源出盧氏縣悶頓嶺水流經嵩縣洛陽偃師縣界入于洛水江淹詩西洲在何處徐陵)
(文何處相望山邊一樓詩如川之流)
韓翃
酬程近秋夜即事見贈
長簟迎風早(潘岳詩長簟竟牀空何遜詩北窗倒長簟王昌齡詩客來舒長簟開閣延清風張協)
(七命嶤榭迎風陶潛詩緩帶盡歡娛起晚眠常早)空城淡月華(鮑照樂府雀乳四鷇空城之阿)
(庾信賦若方鏡而無影似空城而未居孟浩然詩微雲淡河漢梁元帝烏栖曲共向江頭眺月華江淹詩露彩)
(方泛豔月華始徘徊何遜詩高樹北風響空庭秋月華)星河秋一雁(河圖括地象川德布精上)
(為星河杜審言詩宫闕星河低拂樹江淹賦值秋雁兮飛日當白露兮下時庾信詩雲歸一雁征宋之問明河)
(篇烏鵲橋邊一雁飛)砧杵夜千家(古子夜歌佳人理寒服萬結砧杵勞何遜詩砧杵鳴四鄰庾信)
(詩今夜長門月應如晝日明說苑景公令吏致千家之邑於晏子杜甫詩千家山郭靜朝暉)節候看
應晚(晉書天文志華蓋杠旁六星曰六甲可以分隂陽而配節候文心雕龍言節候則披文而見時謝靈)
(運詩衾枕昧節候王維詩舊人看新歷杜甫詩草木歲月晚)心期卧已賖(楊公筆錄宋向柳與)
(顔峻友善峻貴柳貧曰我與士遜心期久矣豈可以勢利處之任昉詩中道遇心期楊巨源詩應將清淨結心)
(期杜甫詩幽事供高卧沈約詩方悟大音賖)向來吟秀句(蘇頲詩向來無事日猶長杜甫詩向)
(來吟橘頌文心雕龍凡篇章秀句裁可百二詩品謝朓竒章秀句往往遒警)不覺已鳴鴉(孟浩)
(然詩春眠不覺曉處處聞啼鳥杜甫詩野鴉無意緒鳴噪自紛紛李白詩東方日出啼早鴉)
奚賈(富春人)
尋許山人亭子
桃源若遠近(陶潛桃花源記晉太元中武陵人捕魚為業緣溪行忘路之遠近忽逢桃花林夾岸)
(數百步芳草鮮美落英繽紛馬融賦聿皇求索乍近乍遠)漁子棹輕舟(郭璞江賦于是蘆人漁子)
(擯落江山劉孝綽釣竿篇釣舟畫彩鷁漁子服水紈陶潛歸去來辭或命中車或棹孤舟張衡南都賦爾乃撫)
(輕舟兮浮清池陸機賦泛輕舟於西川)川路行難盡(謝莊月賦臨風歎兮將馬歇川路長兮不)
(可越謝惠連詩軌息陸塗初枻鼓川路始杜甫詩去去行難盡)人家到漸幽(庾信賦名為野人之)
(家是謂愚公之谷王維詩杏樹壇邊漁父桃花源裏人家蕭子良書含真抱朴比調雲霞背谷居幽寓歡林溆)
(楊炯賦叢菊芳兮庭之幽)山禽拂席起(張正見詩秋山被旅葛夏戶響山禽杜甫詩山禽引子哺)
(紅果水經注曲池接筵飛沼拂席宋書羊欣傳嘗詣謝混混拂席改衣然後見之)溪水入庭流
(杜甫詩當時浣花橋溪水纔尺餘謝朓詩山積陵陽阻溪流春穀泉楚辭水流兮堂下顔延之詩門水環階引)
(流分席元結詩泉源在庭戶洞壑當門前)君是何年隠(庾信詩何年金竈成左思詩杖策招隠士)
(王康琚詩小隠隠陵藪庾肩吾詩仙人翻可見隠士更難尋)如今成白頭(杜甫詩飄泊到如今)
(史記鄒陽傳白頭如新傾蓋如故杜甫詩白頭行短盡渾欲不勝簪)
包何(字幼嗣潤州延陵人融之子登天寶進士第大歷中為起居舍人與弟佶齊名世稱二包)
江上田家
近海川原薄(博物志天地四方皆海水相通地在其中蓋無幾也總而言之謂之四海言皆近于)
(海也班固漢書贊中國川原以百數莫著於四瀆而河為宗也)人家本自稀(史記六國表詩書所)
(以復見者多蔵人家儲光羲詩深谷有人家梁簡文帝詩秋風與白團本自不相安杜甫詩沙邊自宿稀)&KR0927;
苗期臘酒(詩芃芃&KR0927;苗隂雨膏之謝朓齊雩祭歌族雲蓊鬱温風扇興雨祁祁黍苗遍崔寔四民月)
(令臘明日更新謂之小歲進酒尊長脩賀君師又十月上辛命典饋清麯釀冬酒以供臘祀也岑參詩臘酒飲)
(未盡春衫縫已成)霜葉是寒衣(左思詩弱葉棲霜雪謝靈運詩曉霜楓葉丹漢書寒之於衣不)
(待輕煖列子聖人衣足以蓋形以禦風寒楚辭無衣裘以禦寒古詩遊子寒無衣)市井誰相識
(史記平準書孝惠高后時為天下初定復弛商賈之律然市井之子孫亦不得仕宦為吏國語管子曰昔聖王)
(之處士也使就閒燕處工就官府處商就市井處農就田野風俗通市亦謂之市井言人至市有所鬻賣者當)
(於井上洗濯令香潔然後到市也鮑照詩擾擾遊宦子營營市井人王維詩相顧無相識長歌懷采薇)漁
樵夜始歸(何遜詩爾情深鞏洛予念返漁樵劉孝威詩散步懷漁樵王維詩山村人夜歸)不須
騎馬問(沈約詩霞衣不待縫雲錦不須織六帖謝靈運守永嘉人曰騎紫馬者太守也杜甫詩騎馬欲)
(雞栖)恐畏狎鷗飛(虞世南詩恐畏無人識列子海上之人好鷗者每旦之海上從鷗鳥遊鷗烏之)
(至者百數江淹詩物我俱忘懷可以狎鷗鳥)
鄭常(肅代間人)
寄邢逸人
羨君無外事(老子為無為事無事味無味漢書朱雲傳在田野無事且留我東閣可以觀四方竒)
(士西京雜記司馬相如為上林子虛賦意思蕭散不復與外事相關)日與世情違(陶潛詩泛此忘)
(憂物遠我遺世情陶弘景尋山誌倦世情之易擾乃杖策而尋山張說詩禪室從來雲外賞香臺豈是世中情)
(莊子方且與世違而心不屑與之俱是陸沈者也)地僻人難到(漢書南粤王趙佗傳老夫處僻)
(馬牛羊齒已長杜甫詩百年地僻柴門迥五月江深草閣寒又五盤詩地僻無網罟水清反多魚祖詠詩蘭若)
(無人到真僧出復稀)溪深鳥自飛(馬援武溪行滔滔武溪一何深鳥飛不度獸不能臨隋煬帝詩)
(蟬鳴秋氣近泉吐石溪深嵇康詩魚龍瀺灂山鳥羣飛梁簡文帝詩朝日斜來照戶春鳥爭飛出林)儒衣
荷葉老(禮記哀公問于孔子曰敢問何謂儒服孔子曰丘少居魯衣逢掖之衣及長居宋冠章甫之冠)
(復漢書桓榮傳建武十九年拜榮為博士駕幸太學會諸博士論難于前榮被服儒衣温恭有藴藉張說詩列)
(筵榮賜食送客貴儒衣楚辭製芰荷以為衣兮集芙蓉以為裳王勃文荷葉滋而曉露繁李欣詩荷葉裹江魚)
(白甌貯香秔)野飯藥苗肥(李頎詩樵者乘霽歸野夫及星飯宋之問詩石髓非一巖藥苗乃萬)
(族高適詩秋韭何青青藥苗數百畦岑參詩終日看本草藥苗滿前階王維詩鄖國稻苗秀楚人菰米肥李白)
(詩多雨紅榴折新秋綠芋肥)若問湖邊意(述異記越州鏡湖世傳軒轅鑄鏡湖邊因名)而
今憶共歸(詩惠而好我攜手同歸謝莊賦馳遙思于千里願接手而同歸)
戎昱(荆南人登進士第衞伯玉鎮荆南辟為從事建中中為辰虔二州刺史)
採蓮曲(南史羊侃傳性豪侈善音律自造采蓮棹歌兩曲甚有新致相和曲江南可採)
(蓮蓮葉何田田梁簡文帝採蓮曲香風起白日低採蓮曲使君迷)
雖聽採蓮曲詎識採蓮心(庾肩吾詩聽曲慙迴顧古詩令德唱高言識曲聽其真魏)
(文帝善哉行知音識曲善為樂方孟浩然詩歌聲識采蓮)漾檝愛花遠(謝朓詩招招漾輕檝陳子)
(昂詩騖檝漾輕舟李白詩漾檝怕鷗驚梁簡文帝採蓮賦驚舟移而花遠杜甫詩花遠重重樹)回船愁
浪深(梁簡文帝詩人歸浦口暗那得久回船崔國輔詩渡口水流急回船不自由崔顥詩汀長花滿正迴)
(船杜甫詩水深波浪闊)烟生極浦色(劉孝威詩坐觀暮潮落漸見夕烟生唐太宗詩烟生遙岸)
(隠日落半崖隂李庾西都賦戶閉烟浦家蔵畫舟楚辭九歌望涔陽兮極浦横大江兮揚靈謝靈運詩入極浦)
(而邅回迷不知其所適江淹詩停艫望極浦張融賦波色還驚)日落半江隂(謝靈運登臨海嶠詩)
(日落當棲薄繫纜臨江樓梁簡文帝詩雲斜花影没日落荷心香鮑照詩日落嶺雲歸延頸望江隂杜甫詩焉)
(得并州快剪刀剪取吳淞半江水沈約詩雲生嶺乍黑日下溪半隂)同侣憐波靜(南史江智深傳)
(上宴私甚數多命羣臣三五人遊集智深常為其首同侣未及前輒獨蒙引進洛神賦命儔嘯侣江總詩石澗)
(水流靜)看粧墮玉簪(李白採蓮詩日照新粧水底明庾肩吾詩看粧畏水動斂袖避風吹王維)
(詩愛水看粧坐羞人映花立史記滑稽傳前有墮珥後有遺簪西京雜記武帝過李夫人就取玉簪搔頭自此)
(宫人搔頭皆用玉玉價倍貴焉梁簡文帝詩散誕垂紅帔斜柯插玉簮)
題招提寺(增輝記招提者梵言拓鬭提奢唐言四方僧物後人傳寫以拓為招又省)
(鬭奢二字止稱招提即今十方住持寺院是也)
招提精舍好(翻譯名義後魏太武始光二年造伽藍創立招提之名晉書孝武帝紀帝初奉佛法)
(立精舍於殿内引諸沙門以居之魏書馮熙傳熙信佛法自出家財在諸州鎮建佛圖精舍七十二處水經注)
(豫章散原山疊嶂四周晉沙門竺曇顯建精舍于山南僧徒自遠而至者相繼焉事物紀原漢明帝立精舍以)
(處攝摩騰即白馬寺)石壁向江開(列子趙襄子率徒十萬狩于中山藉芿燔林煽黑百里有一人)
(從石壁中出隨烟燼上下火過徐行而出若無所經涉者水經注縣度之國其人山居佃于石壁陶弘景書兩)
(岸石壁五色交輝庾信銘横鐫石壁闇鑿山梁鮑至詩風光逐榜轉山望向橋開李白詩海神東過惡風迥浪)
(打天門石壁開杜甫詩柴門不正逐江開)山影水中盡(梁元帝詩波横山渡影雨罷葉生光劉孝)
(標詩月光隨浪動山影逐波流何遜詩草光天際合霞影水中浮僧洪偃詩樹高枝影細山盡鳥聲稀)鳥
聲天上來(魏明帝詩高墉多鳥聲江總詩鳥聲雲裏出樹影浪中搖庾信春賦新年鳥聲千種囀二)
(月楊花滿路飛易雷在天上大壯君子以非禮弗履庾信詩已曾天上學詎是世中生隋煬帝詩法輪天上轉)
(梵聲天上來)一燈傳歲月(王維詩不須愁日暮自有一燈然劉長卿詩一燈長照恒河沙雙樹)
(猶落諸天花劉孝綽碑欲使法燈永傳勝因長久張說詩惟傳無盡燈可使有情悟書歲月日時無易百穀用)
(成又用明俊民用章家用平康魏文帝樂府今我不樂歲月如馳嘉話錄江寧縣寺有晉時長明燈色變青不)
(熱隋平陳猶不滅)深院長莓苔(沈佺期詩誰謂此中難可到自憐深院得迴翔異苑天台山石)
(有莓苔之險孫綽賦踐莓苔之滑石摶壁立之翠屏謝靈運賦凌石橋之莓苔越楢溪之蒙紆)日暮雙
林磬(徐勉採菱曲微風吹櫂歌日暮相容與隂鏗詩客行逢日暮結纜晚洲中傅大士傳大士捨宅于松)
(下建寺因雙樹名雙林梁元帝碑俱冥四德脱屣雙林法苑珠林東晉初沙門帛道猷聞天台山梁終古無度)
(乃揭錫獨往而趣石梁將欲直度夜宿梁東便聞西寺磬聲經唄)泠泠送客回(東方朔七諫上)
(葳蕤而防露兮下泠泠而來風葛洪詩洞隂泠泠風佩清吳均書泉水激石泠泠作響史記淳于髠傳日暮酒)
(闌杯盤狼籍堂上燭滅主人留髠而送客蓮杜高賢傳遠法師居東林其處流泉匝寺下入于溪每送客過此)
(輒有虎號鳴因名虎溪后送客未嘗過獨陶淵明與陸脩靜至語道契合不覺過溪孟浩然詩客至屢緣迴)
楊巨源(字景山河中人貞元五年擢進士第為張弘靖從事由秘書郎擢太常博士禮部員)
(外郎出為鳳翔少尹除國子司業年七十致仕歸時宰白以為河中少尹食其禄終身)
長城聞笛(史記蒙恬傳秦已并天下乃使蒙恬築長城起臨洮至遼東延袤萬餘里)
(正義始皇築長城東至遼水西南至海之上)
孤城笛滿林(庾信文月暈孤城風驚虛援王褒詩關山夜月明愁色照孤城江總詩秋城韻晚笛)
(危榭引清風謝朓詩蕭瑟滿林聽輕鳴響澗音杜甫詩獨鶴歸何晚昏鴉已滿林)斷續共霜砧
(馬融長笛賦節解句斷古歌辭長笛續短笛願陛下萬夀無極隂鏗詩歌聲時斷續杜甫詩十暑岷山葛三霜)
(楚戶砧)夜月降羌淚(阮籍達生論季秋遙夜之月梁元帝詩昆明夜月光如練劉孝標出塞詩)
(絶漠衝風急交河夜月明漢書趙充國傳初置金城屬國以處降羌洛陽伽藍記後魏河間王琛有婢朝雲善)
(吹箎琛為秦州刺史羌叛琛令朝雲假為貧女吹箎而乞羌聞之皆流涕曰何故捨鄉井在山谷為寇耶即相)
(尋而降)秋風老將心(漢武帝秋風辭秋風起兮白雲飛魏武帝燕歌行秋風蕭瑟天氣涼蕭慤)
(聽琴詩絃隨流水急調雜秋風清漢書高祖紀項羽願與沛公俱西入關懷王諸老將皆曰羽所過無不殘滅)
(不如更遣長者扶義而西又趙充國傳時充國年七十餘上老之使丙吉問誰可將者對曰無踰于老臣者矣)
(王維隴頭吟隴頭明月迥臨關隴上行人夜吹笛關西老將不勝愁駐馬聽之雙淚流)靜過塞壘
遍(王襃洞簫賦其妙聲則清靜厭㥷漢書賈山傳築長城以為關塞蔡邕諫伐鮮卑議秦築長城漢起塞垣)
(杜審言詩周流朔塞旋說文壘軍壁也揚雄文蹈烏桓之壘虞世南從軍行朝摩骨都壘太真外傳上調玉笛)
(以倚曲每曲遍將換則遲其聲以媚之)暗入故關深(李白詩誰家玉笛暗飛聲散入春風滿洛)
(城盧諶詩伏軾徑入關江淹去故鄉賦泣故關之已盡儲光羲詩送客臨伊水車行出故關)惆悵梅
花落(後漢書馮衍傳情惆悵而增傷馬融長笛賦惆悵怨懟古今樂錄梅花落本笛中曲也江總詩長安)
(少年多輕薄雨兩常唱梅花落李嶠詠笛詩逐吹梅花落李白詩黃鶴樓中吹玉笛江城五月落梅花)山
川不可尋(易地險山川丘陵也班固燕然山銘考傳驗圖窮覽其山川陳子昂出塞曲星月開天陣)
(山川列地營謝靈運詩高高入雲霓還期那可尋李白詩餘韻渡江去天涯安可尋王昌齡詩横笛怨江月扁)
(舟何處尋)
秋日韋少府廳池上詠石(容齋四筆唐人好以它名標榜官稱縣令)
(曰明府丞曰贊府尉曰少府)
主人得幽石(禮記主人者接人以仁以德厚者也謝靈運詩白雲抱幽石王臺卿詩石幽銜細草)
日覺公堂清(詩躋彼公堂韋應物詩公堂日為倦幽襟自兹曠李白詩為邦默自化日覺冰壺清)
一片池上色(盧詢詩支機一片石庾信詩河邊一片石不復肯支機謝朓詩已有池上酌岑參孤)
(石詩一片他山石巉巉映小池劉長卿孤石詩一片孤雲長不去莓苔古色空蒼然)孤峯雲外情
(遠公廬山記孤峯秀起定法師詠孤石詩獨拔羣峯外孤秀白雲中王襃詩高峯白雲外惠標詩定知雲壑裏)
(併佇白雲情)舊溪紅蘚在(古今注苔或紫或青一名員蘚宋之問詩錦績織苔蘚盧照鄰詩舊)
(石開紅蘚新荷覆綠池)秋水綠痕生(莊子秋水時至百川灌河晉書阮籍傳贊秋水揚波春雲)
(斂色張均詩石痕秋水落)何必澄湖徹(王獻之帖鏡湖澄澈清流瀉注山川之美使人應接不暇)
(水經注水色澄澈漏石分沙)移來有令名(南史到溉傳溉第居近淮水齋前小池冇竒礓石長)
(一丈六尺帝戲與賭之并禮記一部溉并輸焉石即迎置華林園宴殿前移石之日都下傾城縦觀所為到公)
(石也晉書殷浩傳少標令名鮑照詩君子樹令名)
羊士諤(泰山人登貞元元年進士第累至宣歙巡官元和初拜監察御史出為資州刺史)
林塘臘候(劉孝綽詩林塘多秀色江總詩鳳蓋繞林塘史記秦本紀惠文公十二年)
(初臘始皇三十一年更名臘曰嘉平獨斷臘者歲終大祭縦吏民宴飲)
南國冰霜冷(詩滔滔江漢南國之紀江淹詩南國多異山雜樹共冬榮宋之問詩南國無霜霰鮑)
(照詩君不見冰上霜表裏隂且寒傅休奕桃賦亦有冬桃冷伴冰霜)年華已暗歸(何遜詩客子行)
(行倦年光處處華宋之問詩連年見物華梁簡文帝賦年歸氣新搖芸動塵費昶詩春隨楊柳歸李白詩寒雪)
(梅中盡春風柳上歸)閒招别館客(宋書雷次宗傳元嘉十五年徵至京師開館於雞籠山聚徒教)
(授久之還廬山二十五年又徵詣京邑為築室於鍾山西巖下謂之招隠館杜甫詩並向殊庭謁俱承别館追)
(沈佺期詩選客虛前館徵歌滿後堂李白詩招客得英才)遠念故山薇(陶潛詩中宵竚遥念謝靈)
(運詩故山日已遠宋之問詩好採舊山蔽杜甫詩繫書元浪語愁絶故山薇)野艇虚還過(釋名)
(船二百斛已下曰艇其形徑挺一二人所乘行也張志和漁父詞秋山入簾翠滴滴野艇傍檻雲依依莊子方)
(舟而濟于河有虛船來觸雖褊心之人不怒杜甫詩對君疑是泛虛舟李白詩輕舟已過萬重山)歸禽
宿更飛(陶潛詩日入羣動息歸鳥趣林鳴王維詩暮禽相與還梁簡文帝序露禽乍聚望比翼之翺翔)
(歸鳥時宿聞同心之夜響沈約詩飄薄出孤嶼未曾宿蘭渚飛飛忽云倦相鳴集池籞)忘言亦何
事(莊子得意忘言得言忘象陶潛詩欲辨已忘言孟浩然詩從此願忘言王維詩仙家未必能勝此何事吹)
(簫向碧空杜甫詩獨鶴不知何事舞)酣賞步清暉(北齊書邢邵傳終日酣賞盡山泉之致謝靈運)
(詩昏旦變氣候山水含清暉李白詩清暉映竹日翠色明松雲)
劉禹錫
鶴歎(并引)
友人白樂天去年罷吳郡(唐書白居易傳字樂天以太子左右庶子分司)
(東都復拜蘇州刺史)挈雙鶴雛以歸余相遇於揚子津(李白詩横)
(江西望阻西秦漢水東流揚子津)閱玩終日翔舞調態一符相書
(唐書藝文志浮丘公相鶴經一卷)信華亭之尤物也(陶弘景瘞鶴銘鶴夀不知)
(其幾壬辰歲得於華亭唐書地理志蘇州華亭天寶十載析嘉興置夢溪筆談鶴惟華亭之鶴窠村)
(所出為得地他雖有凡格也左傳夫有尤物足以移人)今年春樂天為秘書
監(唐書白居易傳文宗立以秘書監召)不以鶴隨置之洛陽第(漢書地理)
(志河南郡縣雒陽)一旦予入門問訊其家人鶴軒然來睨
如記相識(相鶴經軒於前故後指短桓敬道鶴賦延脩頸以軒矚)徘徊俯仰
(鮑照舞鶴賦躑躅徘徊振迅躍摧沈約夜鶴篇俛仰弄清音)似含情顧慕填膺
而不能言者(相鶴經鶴燕膺鳳翼江淹恨賦置酒欲飲悲來填膺賈誼鵩鳥賦鵩迺太)
(息舉首奮翼口不能言請對以臆)因作鶴歎以贈樂天(范蔚宗詩序客有寄)
(余雙鶴者其一揚翰皎潔響逸九臯其一翅折志哀自視缺然余因歎玩之遂為之詩)
寂寞一雙鶴(謝靈運詩心跡雙寂寞李白鶴贊長唳風宵寂立霜曉曹植詩雙鶴俱遨遊何晏詩)
(雙鶴比翼遊羣飛戲太清)主人在西京(後漢書耿弇傳光武指弇曰是我北道主人也班固西都)
(賦有西都賓問於東都主人江淹别賦惟世間兮重别謝主人兮依然帝王世紀漢高帝都長安光武都洛陽)
(時人是以謂洛陽為東京長安為西京曹植詩驅馬過西京)故巢吳苑樹(易林鳥反故巢歸其)
(室家傅休奕詩孤雌翔故巢隋書五行志烏程有樹高百尺旁無附枝上有鶴巢民欲取之不可上王維詩鶴)
(巢松樹遍杜甫詩古木松杉巢水鶴毛詩義疏鶴蒼色者謂之赤頰今吳人園中皆養之一統志長洲苑在太)
(湖北岸吳王闔閭遊獵處韋應物詩依微吳苑樹)深院洛陽城(沈佺期詩誰謂此中難可到自)
(憐深院得迴翔宋子侯詩洛陽城東路桃李生路傍庾信詩諸花舊滿洛陽城)徐引竹間步(盧思)
(道賦晨沐清露安趾徐步陳書馬樞傳鄱陽王欽其高尚别築空以處之樞惡其崇麗乃於竹林間自營茅茨)
(而居焉隂鏗咏鶴詩乍動軒墀步宋臨川康王鶴賦趾象虯以振步)遠含雲外情(水經注清暑臺)
(秀宇澄明通望周博遊者登之以暢遠情宋之問詩江樹遠含情相鶴經翔於雲故毛豐而肉疎江洪鶴詩猶)
(冀凌雲志萬里共翩翩庾信鶴贊雲飛欲舞露落先鳴)誰憐風月好(南史褚彦回傳嘗聚袁粲)
(舍初秋凉夕風月甚美彦回援琴奏别鵠之曲沈約聞夜鶴篇對此孤明月臨風振羽儀李白詩會稽風月好)
(却遶剡溪迴)鄰舍坐吹笙(原注東鄰即王家西京雜記匡衡勤學而無燭鄰舍有燭而不逮衡)
(乃穿壁引其光以書映光而讀之顔延之文伊好之洽接閻鄰舍列仙傳王子喬好吹笙作鳳皇鳴後告其家)
(曰七月七日待我於緱氏山頭及期果乘白鶴而去)
李德裕
書樓晴望(庾信文王仲宣有讀書之樓)
幽居人世外(禮記幽居而不淫杜甫詩梅發對幽居李頎詩開士幽居祇樹林潘岳秋興賦放曠)
(乎人間之世劉孝綽詩既異人世勞聊比化城樂江總瓊法師碑銘屑屑人世茫茫大千宋書孔淳之傳緬想)
(人外三十年矣文心雕龍心纏幾務而虛述人外崔顥詩寥寥人境外閒坐聽春禽)久厭市朝喧
(崔曙瓢賦許何挂而厭喧顔何飲而為樂盧綸詩嵇康本厭喧周禮夏官量人量市朝道巷門渠戰國策爭名)
(者于朝爭利者于市今三川周室天下之市朝也史記孟嘗君傳日暮之後過市朝者掉臂而不顧陸機詩遺)
(情市朝永志丘園孫綽詩交情遠市朝王維詩秋野田疇盛朝光市井喧杜甫詩始為江山靜終防市井喧)
蒼翠連雙闕(謝朓詩蒼翠望寒山崢嶸瞰平陸韋應物詩氛氳綠樹多蒼翠千山出曹植賦建高)
(門之嵯峨兮浮雙闕乎太清繁欽詩嘉樹吐翠葉列在雙闕涯鮑照樂府九塗平若水雙闕似雲浮盧照鄰詩)
(巖巖雙闕似芙蓉)微茫辨九原(陳子昂詩巫山綵雲沒高丘正微茫張九齡詩微茫空裏烟李)
(白賦試登高而望遠極雲海之微茫禮記趙文子與叔譽觀乎九原)殘虹映鞏樹(褚亮詩晴天度)
(旅雁斜影照殘虹杜審言詩日氣抱殘虹庾肩吾詩雲邊開鞏樹唐明皇詩郊明鞏樹紅宋之問詩遙憐鞏樹)
(花應滿)斜日照轘轅(虞世南詩綠野明斜日陳子昂詩斜日隠離亭梁簡文帝詩杏梁斜日照)
(王勃詩斜照移仙影李白詩日照錦城頭張衡東京賦迴行道乎伊闕邪徑捷乎轘轅注轘轅十二曲道將去)
(復還故曰轘轅庾信思舊銘原隰載馳轘轅長别劉孝孫詩清晨發巖邑車馬走轘轅)薄暮柴扉
掩(楚辭薄暮雷電廣韻薄至也魏文帝善哉行上山采薇薄暮苦飢范雲詩田家樵采去薄暮方來歸還聞)
(稚子說有客款柴扉王維詩山中相送罷日暮掩柴扉)誰知仲蔚園(三輔决錄注張仲蔚扶風)
(人也少與同郡魏景卿隠身不仕所居蓬蒿沒人陶潛詩仲蔚愛窮居遶宅生蒿蓬岑參詩若訪張仲蔚衡門)
(滿蒿萊)
東谿(本集春暮思平泉雜咏二十首之一劇談錄李德裕東都平泉莊去洛城三十里卉)
(木臺榭若造仙府遠方之人多以異物奉之一統志平泉莊在縣南三十里李衞公園也)
(有平泉樹石記)
近蓄東谿水(周禮地官稻人以瀦畜水以防止水南史劉勔傳聚石畜水髣髴丘中任昉東溪詩)
(交柯溪易隂反景澄餘映王昌齡詩谿水上蒙蘢杜甫詩溪水纔尺餘)悠悠起渌波(張說詩聞)
(道神仙不可接心隨湖水共悠悠曹植賦遂乃背通谷對綠波别賦春草碧色春水綠波李白詩芙蕖嬌綠波)
綵鴛留不去(蕭鈞詩浪隨文鷁轉渡逐綏鴛浮謝靈運詩風來不可託鳥去豈為聽李白詩白鷗)
(閒不去爭拂酒筵飛)芳草日應多(楚辭芳草生兮萋萋西都賦竹林果園芳草甘木曹植詩子好)
(芳草豈忘爾貽崔顥詩芳草萋萋鸚鵡洲古詩涉江採芙蓉蘭澤多芳草)夾岸生竒篠(水經注孟)
(門即龍門上口也夾岸崇深傾厓返棹張正見詩柳影緣溝合槐花夾岸飛隂鏗詩夾篠澄深綠含風結細漪)
(張說詩倚棹攀岸篠憑船弄波月韋應物詩岸篠復迴溪溪溪曲如月廣韻篠細竹也)緣巖覆女
蘿(孫逖詩涉澗猜行潦緣厓畏宿氛魏書李謐傳結宇依巖憑厓鑿室詩蔦與女蘿傳女蘿兔絲松蘿也爾)
(雅女蘿色青而細長無雜蔓九歌若有人兮山之阿披薜茘兮帶女蘿王昌齡詩女蘿覆古壁劉孝綽詩倚巖)
(忽迴望援蘿遂上征)蘭橈思無限(梁簡文帝采蓮曲桂檝蘭橈浮碧水江花玉面兩相似庾信詩)
(錦纜回沙磧蘭橈避荻洲唐太宗詩飛蓋去芳園蘭橈遊翠渚梁武帝詩連山去無限長洲望不極李白詩出)
(門見南山引領意無限)為感濯纓歌(孟子有孺子歌曰滄浪之水清兮可以濯我纓蘇武詩臨)
(河濯長纓念子悵悠悠劉孝勝詩羞學滄浪水濯足復濯纓)
顧非熊(元和時人況之子為盱貽尉棄官隠茅山詩一卷)
桃巖憶賈島(案文苑英華作姚巖寺路懷友)
路向桃巖去(案桃巖去英華作姚巖寺陶潛桃花源記此中人語云不足為外人道也既出得其)
(船便扶向路嚴維送桃巖成上人歸本寺詩長老歸緣起桃花憶舊巖)多行洞壑間(謝靈運詩)
(邦君難地險旅客易山行後漢書班固傳超洞壑越峻崖郭璞江賦域之以盤巖豁之以洞壑洛陽伽藍記司)
(馬張倫造景陽山有若自然深溪洞壑邐逶連接)鶴聲兼野靜(詩鶴鳴于九臯聲聞于天到溉)
(詠琴詩無勞别鶴聲隂鏗詠鶴詩乍動軒墀步時轉入琴聲韓非子時雨降集曠野閒靜)溪色帶村
閒(張融海賦瀾文不動波色還驚梁簡文帝詩窗隂隨影度水色帶風移錢起詩一逕入溪色數家連竹隂)
(廣韻村墅也增韻聚落也任昉汎東溪詩黝黝桑柘繁芃芃麻麥盛)疎葦秋前渚(詩七月流火八)
(月雈葦疏初生為葭長大為蘆成則名為葦李頎詩八月寒葦花秋江浪頭白蕭慤詩池亭三伏後林館九秋)
(前柳惲詩相思白露亭永望秋風渚李白詩秋渚晦寒姿詩江有渚傳渚小洲也水岐成渚)斜陽雨
後山(詩度其夕陽梁簡文帝招真館碑旭日晨臨同迎若華之色夕陽斜影俱成拂鏡之暉岑參詩深巷)
(斜陽暮鳥還儲光羲詩涼氣生霽後張籍詩謝家兄弟重城裏不得同看雨後山)憐君不得見
(宋玉九辨專思君兮不可作君不知兮可奈何古詩思君令人老歲月忽己晚論語君子之至於斯也吾未嘗)
(不得見也詩壹者之來箋終不得壹者之來見我)詩思最相關(韋應物詩怪來詩思清人骨門)
(對寒流雪滿山錢起詩詩思竹間得道心松下生杜甫詩幽事頗相關劉長卿詩勝事且相關)
白居易(字樂天下郢人貞元中擢進士第補校書郎元和初對制策入等調盩厔尉尋為翰)
(林學士左拾遺貶江州司馬俄起主客郎中知制誥歷蘇杭二州刺史遷刑部侍郎會昌初以)
(刑部尚書致仕)
草
離離原上草(詩彼&KR0927;離離彼稷之苗注離離垂也岑參詩棧道溪雨滑畬田原草乾王維詩迴風)
(城西雨返景原上村古詩青青河畔草謝靈運詩池塘生春草)一歲一枯榮(漢書律歷志春秋二)
(以目歲易兩儀之中也注春為陽中萬物以生秋為隂中萬物以成舉春秋以目一歲也爾雅木謂之華草謂)
(之榮左思詩俛仰生榮華咄嗟復彫枯李白詩如何同枝葉各自有枯榮王維詩霜風與春日幾度遣枯榮)
野火燒不盡(史記龜策傳野火不及斧斤不至是為嘉林曹植樂府願為中林草秋隨野火燔江)
(總詩野火初烟細崔顥詩山頭野火寒多燒司空曙詩晚燒平蕪外杜甫詩無邊落木蕭蕭下不盡長江衮衮)
(來)春風吹又生(春秋繁露聖人之為天下興利也其猶春氣之生草也江淹賦春草暮兮秋風)
(驚秋風罷兮春草生崔顥詩春風吹淺草杜甫詩春泥百草生)遠芳侵古道(崔融報李少府書院)
(草侵階而不薙為其十步有芳也庾肩吾詠草詩委翠似知節含芳如有情唐太宗詩如何仙嶺側獨秀隠遙)
(芳李白詩撥雲尋古道杜甫詩田舍清江曲柴門古道傍)晴翠接荒城(權德輿詩秋光連瀑布晴)
(翠辨香爐駱賓王詩草帶消寒翠庾信詩雖連博望苑還接銀沙城又日晚荒城上蒼茫餘落暉)又送
王孫去萋萋滿别情(楚辭王孫遊兮不歸春草生兮萋萋江淹别賦春草碧色春水綠波)
(送君南浦傷如之何謝靈運詩萋萋春草生王孫遊有情謝朓詩想折中園草共知千里情)
張祜
溪行寄京師故人道侣
白日長多事(班固答賓戲未仰天庭而覩白日也秦嘉詩曖曖白日引曜西傾太玄經斷多事喜)
(無窮金人銘毋多事多事多患)清溪偶獨尋(謝靈運詩旦發清溪隂李白詩夜發清溪向三峽又)
(宣州清溪詩清溪清我心水色異諸水杜甫詩相伴宿清溪又春草封歸恨花源費獨尋韋應物詩幽徑還獨)
(尋)雲歸秋水闊(鮑照詩日落嶺雲歸梁元帝詩日照池光淺雲歸山望濃庾信詩日落含山氣)
(雲歸帶雨餘莊子秋水時至百川灌河陶弘景賦秋水方至層濤架山劉孝威詩水闊牽牛遙賈至詩莫道巴)
(陵湖水闊劉長卿詩洞庭秋水闊)月出夜山深(詩月出皎兮劉楨詩月出照船中阮籍達莊論)
(月東出日西入杜甫詩夜深殿突兀史記貨殖傳淵深而魚生之山深而獸往之庾信詩山深雲濕衣江洪詩)
(遠山深無雲)坐想天涯去(唐太宗詩調軫坐相娛徐陵書惟桑與梓翻若天涯高適詩五畝就)
(荒天一涯李白賦寄遙影於明月送夫君於天涯高適詩意氣能甘萬里去)行悲澤畔吟(江總)
(樂府自悲行處綠苔生史記屈原傳屈原至於江濱被髮行吟澤畔張正見詩邊城少灌木折此自悲吟李白)
(詩空將澤畔吟寄爾江南管賈至詩思與朝中舊同為澤畔吟)東郊故人在(書命女尹兹東郊禮)
(記立春之日天子親帥三公九卿諸侯大夫以迎春于東郊劉憲詩春郊道上轉青旂古詩悵然遠相望知是)
(故人來吳均詩故人杯酒别謝朓詩故人清尊賞南史傅昭傳披其室其人斯在)應笑未抽簪
(梁簡文帝詩薄笑未為欣南史庾子輿傳汝若固志吾亦抽簪沈約詩將陪告成禮待此未抽簪庾信賦試偃)
(息于茂林迺久羡于抽簪)
題樟亭(名勝志錢塘江昔有樟亭可以觀濤今浙江驛是其故址)
曉霽憑虛檻(陳子昂詩曉霽望嵩丘白雲半巖足夏侯湛賦臨虛檻而褰裳陸雲賦憑虚檻而遠)
(想兮審歴命於斯堂)雲山四望通(枚乘七發山出内雲日夜不止皇甫曾詩雲山若待人王粲賦)
(登兹樓以四望江總詩山雲四面通)地盤江岸絶(杜甫詩地平江動蜀又陟巘仍萬盤又野老籬)
(前江岸迴又岸絶兩壁對)天映海門空(王維詩渭水天邊映王昌齡詩殘月生海門李中詩海門)
(吟處水雲秋馬戴詩山闊海門空)樹色連秋靄(江淹詩風光多樹色何遜詩山烟涵樹色江水)
(映霞輝岑參詩烟靄吳楚連樊宗師詩徂秋試登臨大靄屯高空)潮聲入夜風(一統志錢塘江)
(通海潮每晝夜再至羊士諤詩樟亭八月又觀濤李羣玉詩斷岸落潮聲崔國輔詩須臾遂入夜梁簡文帝詩)
(金華拂夜風)年年此光景(劉瑗詩年年情不窮王勃詩寂寂寥寥揚子居年年歲歲一床書杜)
(甫詩從此具扁舟彌年逐清景韓愈詩晴日占光景)催盡白頭翁(杜甫詩朝夕催人自白頭回紇)
(曲須臾變作白頭翁)
晚夏歸别業
古岸扁舟晚(王績詩古岸多磐石春泉足細流王昌齡詩桃花遺古岸金澗流春水李百藥詩横)
(舟石岸前史記貨殖傳范蠡乃乘扁舟浮于江湖庾信賦吹落葉之扁舟飄長風于上游高適詩寸心仍有適)
(江海一扁舟)荒園一徑微(陶潛詩開荒南野際守拙歸園田謝莊詩窮園自荒深世說張仲蔚)
(隠居平陵蓬蒿滿宅唯開一行徑裴迪詩一徑通山路行歌望舊岑)鳥啼新果熟(梁武帝詩别時)
(鳥啼戶今晨雪滿扉庾信詩野戍孤烟起春山百鳥啼北史蘇瓊傳郡人趙穎欲貢新果搜神記南康郡南東)
(望山有三人入山見山頂有果樹衆果畢植行列齊整如人行甘子正熟三人共食至飽陳子昂詩仲冬山果)
(熟正月野花開)花落故人稀(子夜春歌春風振榮林長恐花落去謝朓詩葉依黃鳥花落春池梁)
(元帝詩池紅蚤花落水綠晚苔生史記范睢謂須賈曰戀戀有故人之意任昉詩猶我故人情范彦龍詩恨不)
(具雞&KR0927;得與故人揮謝朓詩邊郊阻游衍故人盈契闊)宿潤侵苔甃(易潤之以風雨李嶠詩花)
(舍宿潤開世說王景玄棲遲環堵之室苔草沒階李頎詩白石抱新甃蒼苔依舊欄)斜陽照竹扉
(雲南志點蒼山十九峯有斜陽峯吳均詩抽蘭開石路剪竹製山扉杜甫詩野寺江天闊山扉花竹幽)相
逢盡鄉老(陳子昂詩相逢慰疇昔禮記五十養于鄉白帖漢高舉民年五十已上有修行能率衆善)
(置為三老鄉一人擇鄉三老為縣令丞尉以相教勿繇戌)無復話時機(莊子子貢過漢隂見丈人)
(為圃鑿隧入井抱甕出灌力多功寡曰有械于此日浸百畦鑿木為機後重前輕挈水若抽其名桔橰丈人笑)
(曰有機械必有機事有機事必有機心吾不為也江表傳吳太子登使侍中胡綜作賓友目精識時機達幽究)
(微則顧譚)
御選唐詩卷十五
