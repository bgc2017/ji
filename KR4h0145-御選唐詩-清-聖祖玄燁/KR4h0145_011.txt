欽定四庫全書
御選唐詩卷七
七言古
中宗皇帝
十一月誕辰内殿宴羣臣效栢梁體聯句(舊唐書中)
(宗紀顯慶元年十一月乙丑生於長安唐書高宗紀顯慶元年十一月乙丑以子顯生賜)
(京官朝集使勲一轉三輔黃圖武帝元鼎二年春起栢梁臺帝嘗置酒其上詔羣臣和詩)
(能七言者迺得上)
潤色鴻業寄賢才(帝班固西都賦序内設金馬石渠之署外興樂府協律之事以興廢繼絶)
(潤色鴻業書任官惟賢才左右惟其人晉書山濤傳甄拔屈隠搜訪賢才)叨居右弼愧鹽梅
(李嶠舊唐書本傳神龍二年代韋安石為中書令三年加修文館大學士監修國史封趙國公易林左輔右弼)
(金玉滿匱六典龍朔二年改中書省為西臺令為右相書若作和羹爾惟鹽梅傳羹須鹽醋以和之)運籌
帷幄荷時來(宗楚客舊唐書中宗紀景龍二年九月兵部尚書郢國公宗楚客左衛將軍紀處訥)
(並同中書門下三品史記高帝紀運籌帷幄之中决勝千里之外吾不如子房陶潛詩時來苟冥會宛轡憩通)
(衢)職掌圖籍濫蓬萊(劉憲舊唐書本傳神龍初自吏部侍郎出為渝州刺史俄而復入為)
(太僕少卿兼修國史加修文館學士六典弘文館學士掌詳正圖籍教授生徒又武德初置修文館復改為弘)
(文館又學者稱東觀為老氏蔵室道家蓬萊山)兩司謬忝謝鍾裴(崔湜舊唐書本傳景龍二)
(年遷兵部侍郎俄拜吏部侍郎尋轉中書侍郎同中書門下平章事與鄭愔同知選事又中宗紀二年冬西京)
(吏部設兩侍郎銓試東都又置兩銓魏志鍾會傳會字士季正始中為祕書郎遷尚書中書侍郎世說王濬沖)
(裴叔則詣鍾士季鍾曰裴楷清通王戎簡要後二十年此二賢當為吏部尚書冀爾時天下無滯才)禮樂
銓管效涓埃(鄭愔唐書中宗紀三年三月太常少卿鄭愔守吏部侍郎續漢書張奮拜太常上疏)
(言漢當改作禮樂圖書謹條禮樂異議三事願下有司以時考定六典太常卿之職掌邦國禮樂郊廟社稷之)
(事少卿為之貳說文涓小流貌又埃塵也李善上文選注表撮壤崇山導涓宗海謝朓詩散漫似輕埃)陳
師振旅清九垓(趙彦昭舊唐書中宗紀三年二月以兵部侍郎趙彦昭為中書侍郎同中書門)
(下平章事詩陳師鞠旅又振旅闐闐淮南子我與子汗漫期乎九垓之上梁簡文帝南郊頌九垓同軌四海無)
(波)欣承顧問侍天杯(李適舊唐書本傳景龍中為中書舍人轉工部侍郎後漢書章帝紀)
(朕思逢直士側席異聞皆欲置於左右顧問省納晉屮興書徐邈性好學尤善經傳補中書舍人專在西省每)
(有顧問輒有獻替十洲記周穆王時西域獻夜光常滿杯暝夕出杯以向天比旦水汁滿中甘而香美斯實靈)
(人之器張衡西京賦昔者天帝說秦繆公而覲之饗以鈞天廣樂帝有醉焉)銜恩獻夀栢梁
臺(蘇頲舊唐書本傳神龍中累遷給事中修文館學士中書舍人漢書東方朔傳朔捧觴再拜上萬歲夀顔)
(延之七繹昵賓獻夀中人奉膳謝莊賦迺命執事獻夀羞璧三輔舊事栢梁臺以香栢為之香聞數十里)黃
縑青簡奉康哉(盧蔵用舊唐書本傳景龍中為吏部侍郎又遷黃門侍郎兼昭文館學士轉工)
(部侍郎尚書右丞劉孝威詩仁祀盛黃縑禮壇優紺席蘇頲授薛稷諫議大夫制擁垣密勿字列黃縑仙闥從)
(容文飛赤管後漢書吳祐傳父恢為南海太守欲殺青簡以寫經書庾肩吾詩羽陵青簡出媯泉綠字分書庶)
(事康哉潘尼詩協心毘聖世畢力讃康哉)鮿生侍從忝王枚(李人舊唐書本傳景龍中累遷)
(中書舍人史記留侯世家鮿生教我距關通典中書舍人專掌詔誥侍從署勅宣旨漢書王襃傳襃字子淵蜀)
(人作中和樂職詩選好事者依鹿鳴之聲習而歌之上乃徵襃既至詔褎為聖主得賢臣頌上數與襃等放獵)
(所幸宫館輒為歌頌又枚乘傳乘字叔淮隂人遊梁梁客皆善屬詞賦乘尤高武帝聞乘迺以安車蒲輪徵謝)
(惠連雪賦迺命旨酒會賓友召鄒生延枚叟)右掖司言實不才(馬懷素舊唐書本傳應進)
(士舉登文學優贍科四遷左臺監察御史六典皇城在都城之西北南面三門中曰端門左曰左掖門右曰右)
(掖門漢舊儀侍御史周官也漢興因而不改掌注言語糺諸不法)宗伯秩禮天地開(薛稷)
(舊唐書本傳稷舉進士景龍中為諫議大夫昭文館學士累拜中書侍郎歴工部禮部尚書周禮大宗伯之職)
(掌建邦之天神人鬼地示之禮以佐王建邦國書天秩有禮自我五禮有庸哉)帝歌難續仰昭
回(宋之問舊唐書本傳景龍中為考工員外郎時中宗增置修文館學士擇朝中文學之士之問與薛稷杜)
(審言並膺其選當時榮之書帝庸作歌曰勅天之命惟時惟幾乃歌曰股肱喜哉元首起哉百工熙哉乃賡載)
(歌曰元首明哉股肱良哉庶事康哉傳賡續載成也詩倬彼雲漢昭回于天)微臣捧日變寒
灰遠慚班左媿遊陪(上官婕妤舊唐書后妃傳名婉兒常勸帝廣置昭文學士盛引當朝)
(詞學之臣數賜遊宴賦詩倡和漢武帝内傳景帝夢神女捧日以授王夫人夫人吞之十四月而生武帝鮑照)
(詩寒灰滅更燃漢書外戚傳成帝遊於後庭嘗欲與班婕妤同輦載婕妤辭上善其言乃止婕妤誦詩每進見)
(上依則古禮晉書后妃傳左貴嬪名芬少好學善綴文帝聞而納之奉始八年封脩儀陸機詩居陪華幄出從)
(朱輪鮑照詩陳鍾陪夕讌日唐詩紀事景龍二年十一月十五日中宗皇帝降誕内殿宴羣臣因為栢梁體)
(聯句帝謂侍臣曰今天下無事朝野多歡欲與卿等詞人時賦詩宴樂可識朕意不須惜醉大學士李嶠宗楚)
(客等跪奏曰臣等多幸同遇昌期謬以不才策名文館思勵駑朽庶裨河岳既陪天歡不敢不醉此後每遊别)
(殿幸離宫駐蹕芳苑鳴笳仙禁或戚里宸筵王門巹席無不畢從)
景龍四年正月五日移仗蓬萊宫御大明殿會
吐蕃騎馬之戲因重為栢梁體聯句(唐書中宗紀神)
(龍三年九月庚子大赦改元景龍唐書儀衞志凡朝會之仗三衞番上分為五仗號衙内)
(五衞一曰供奉仗以左右衞為之二曰親仗以親衞為之三曰勲仗以勲衞為之四曰翊)
(仗以翊衞為之五曰散手仗以親勛翊衞為之每月以四十六人立内廊閤外號曰内仗)
(朝罷皇帝步入東序門然後放仗雍錄大明宫本太極宫之後苑東北面射殿也地在龍)
(首山上太宗初於其地營永安宫貞觀九年正月改名大明宫高宗龍朔二年就修大明)
(宫改為蓬萊宫取殿後蓬萊池為名也至三年四月移仗蓬萊宫之含元殿二十五日始)
(御紫宸咸亨元年改蓬萊宫為含元殿長安五年又改為大明宫又東内大明宫含元殿)
(之北為宣政殿宣政之北為紫宸殿紫宸之北為蓬萊殿又唐都城有三大内太極宫在)
(西故名西内大明宫在東故名東内别有興慶宫號南内也三内更迭受朝而大明最數)
(玉海含元殿長安元年改為大明殿唐書地理志龍朔後皇帝常居大明宫乃謂之西内)
(高宗厭西内湫濕龍朔三年始大興葺曰蓬萊宫吐蕃傳吐蕃本西羌屬蓋百有五十種)
(散處河湟江岷間地直京師西八千里南史傅弘之傳弘之素習騎乘於姚泓馳道内戲)
(馬甚有姿制)
大明御㝢臨萬方(帝廣韻宇又作㝢荀子賦充盈乎大㝢晉書武帝紀握圖御宇敷化導民)
(沈約樂歌清蹕朝萬㝢端冕臨正陽書誕告萬方宋書樂志時齊七政朝此萬方)顧慙内政翊
陶唐(皇后唐書中宗后韋氏京兆萬年人帝在東宫被選為妃嗣聖初立為皇后沈約謝章懷慙起懼載)
(溢心顔周禮天官女史掌王后之禮以詔后治内政崔駰大理箴邈矣臯陶翊唐作士書惟彼陶唐有此冀方)
(晉書樂志巍巍蕩蕩道邁陶唐典引炳諸典謨以冠德卓絶者莫崇乎陶唐)鸞鳴鳳舞向平
陽(長寧公主唐書長寧公主中宗女韋后所生公羊傳天子嫁女於諸侯必使諸侯同姓者主之山海經鸞)
(鳥自歌鳳鳥自舞孫氏瑞應圖鸞鳥鳳凰之佐也律中五音喜則鳴舞易林龍游鳳舞歲樂民喜張正見歌鸞)
(歌鳳舞集天台金銀宫闕相向開史記曹參世家食邑平陽號曰平陽侯漢書外戚傳景帝王皇后長女號曰)
(平陽公主史記衞青傳注如淳云本陽信長公主為平陽侯所尚)秦樓魯館沐恩光(安樂)
(公主唐書安樂公主中宗最幼女姝秀辨敏韋后尤愛之列仙傳蕭史善吹簫秦穆公有女字弄玉妻焉教弄)
(玉吹簫作鳳鳴為作鳳樓夫妻居其上感鳳凰來集一夕皆隨鳳去梁昭明太子詩好在鳳樓中春秋莊公元)
(年築王姬之館于外謝朓臨海公主銘飾館東魯言歸景族詩為龍為光箋言天子恩澤光耀被及者也)無
心為子輒求郎(太平公主唐書太平公主高宗女武后所生后愛之傾諸女列子亦非無心者)
(所能得近後漢書明帝紀館陶公主為子求郎不許謂羣臣曰郎官上應列宿出宰百里非其人則民受其殃)
(是以難之)雄才七步謝陳王(温王重茂舊唐書中宗第四子聖歷三年封北海王神龍初進)
(封温王唐書中宗神龍元年二月甲戌進封北海郡王重茂為温王庾信謝滕王集序啟雄才蓋代逸氣横雲)
(魏志陳思王植字子建年十餘歲誦讀詩論及辭賦數十萬言善屬文大和六年二月以陳四縣封植為陳王)
(世說文帝嘗令東阿王七步中作詩不成者行大法應聲便得詩南史謝靈運云天下才共一石曹子建獨得)
(八斗竒才博識安足繼之)當熊讓輦愧前芳(上官昭容唐書上官昭容名婉兒西臺侍郎儀)
(之孫天性韶警善文章年十四有所制作若素搆自通天以來内掌誥命掞麗可觀中宗即位大被信任進拜)
(昭容漢書外戚傳上幸虎圈熊佚出圈欲上殿馮婕妤直前當熊而立元帝以此倍敬重焉又成帝遊于後庭)
(嘗欲與班婕妤同輦載婕妤辭上善其言而止傅休奕班婕妤畫贊斌斌婕妤履正修文進辭同輦以禮匡君)
(納侍顯德讜對解紛晉書后妃傳后承前訓奉述遺芳又遺芳餘烈煥乎可紀)再司銓筦恩可
忘(吏部侍郎崔湜唐書中宗景龍三年三月戊午中書侍郎兼檢校吏部侍郎崔湜為中書侍郎同中書門)
(下三品舊唐書中宗紀景龍二年冬西京吏部設兩侍郎銓試東都又置兩銓晉書阮放傳遷吏部郎在銓筦)
(之任甚有稱績詩胡能有定俾也可忘漢書蕭何傳上曰蕭何舉家數十人皆隨我功不可忘也劉孝綽詩故)
(居猶可忘故人安可忘)文江學海思濟航(著作郎鄭愔唐書中宗景龍三年三月戊寅太)
(常少卿鄭愔守吏部侍郎同中書門下平章事五月丙戌貶為江州司馬按舊唐書崔湜傳湜與愔同知選事)
(銓綜失序為御史李商隠所劾愔坐配嶺表湜左轉為江州司馬上官昭容密與安樂公主曲為申理乃以愔)
(為江州司馬授湜襄州刺史則愔為著作郎史無明文或雖貶而不之官故領此職也鍾嶸詩品陸文如海潘)
(藻如江拾遺記京師謂鄭康成為經神何休為學海梁昭明太子啟涵蚌胎于學海卓爾超羣藴鵲抵於文山)
(儼然孤秀張綰龍樓詩碑銘彼岸何遠津航絶濟)萬邦考績臣所詳(考功員外郎武平一)
(唐書武平一名甄以字行博學工文辭隠嵩山修浮屠法屢詔不應中宗迫召為起居舍人景龍二年兼修文)
(館直學士遷考功員外郎書協和萬邦詩綏萬邦屢豐年忠經聖君以聖德監于萬邦書三載考績三考黜陟)
(幽明春秋繁露考績之法考其所積也天道積聚衆精以為光聖人積聚衆善以為功庾信步陸逞銘考績入)
(於歲成論功書之年表晉書周馥傳馥理識清正主定九品檢括精詳襃貶允當)著作不休出
中腸(著作郎閻朝隠唐書閻朝隠字友蒨趙州欒城人景龍初累遷著作郎魏書王粲傳注應璩為侍中)
(典著作三輔黃圖承明殿著作之所也西京賦序内有承明著作之庭論衡著作者為文儒說經者為世儒詩)
(民莫不逸我獨不敢休後漢書賈逵傳逵自為兒童常在太學不通人間事身長八尺二寸諸儒為之語曰問)
(事不休賈長頭丘遲思賢賦問不休而鐘扣答無窮而座謐阮籍詩容好結中腸)權豪屏跡肅
嚴霜(御史大夫竇從一舊唐書竇懷貞德明子改名從一神龍二年累遷御史大夫張衡四愁詩序乂多)
(豪右兼并之家注有權勢豪右大家也任昉會稽郡教權豪之族擅割林池勢富之家專利山海漢書蕭育為)
(太守盜賊斷跡詩九月肅霜漢晉春秋怒如嚴霜喜如時雨潘岳西征賦弛秋霜之嚴威流春澤之渥恩)鑄
鼎開嶽造明堂(將作大匠宗晉卿舊唐書宗晉卿蒲州河東人神龍初累遷將作大匠唐書宗)
(晉卿河東蒲州人垂拱中典羽林兵宫苑閑廏内外衆作無不總開中嶽造明堂鑄九鼎左傳昔夏之方有德)
(也遠方圖物貢金九收鑄鼎象物而為之備禮記昔者周公朝諸侯於明堂之位天子負斧扆南向而立周禮)
(冬官匠人周人明堂度九尺之筵東西九筵南北七筵堂崇一筵汲冢周書東方曰青陽南方曰明堂西方曰)
(總章北方曰玄堂中央曰太廟晏子春秋明堂之制土事不文木事不鏤孝經援神契明堂者天子布政之宫)
玉醴由來獻夀觴(吐蕃舍人明悉獵唐書景龍三年吐蕃遣使者納貢又遣宗俄請昏帝以)
(雍王守禮女為金城公主妻之吐蕃遣尚贊吐明悉獵等逆公主後漢書張衡傳噏青岑之玉醴兮餐沆瀣以)
(為糧雲笈七籖食玉醴之&KR0961;飲金液之漿庾肩吾詩玉醴吹巖菊銀床落井桐禮記衣其澣帛醴醆以獻薦其)
(燔炙漢書叔孫通傳長樂宫成諸侯羣臣朝置法酒以尊卑次起上夀觴九行閒居賦夀觴舉慈顔和唐詩)
(紀事時上疑竇從一宗晉卿素不名屬文未即令續二人固請許之又吐蕃舍人明悉獵請令授筆與之悉獵)
(云云上大悦賜與衣服)
明皇帝
初入秦川路逢寒食(水經注秦水西南歴隴川逕六槃口過清水城西南)
(注清水清水上下咸謂之秦川初學記周舉魏武陸&KR1304;並云寒食斷火起於子推據左傳)
(史記並無子推被焚之事按周禮司烜氏仲春以木鐸修火禁於國中注為季春將出火)
(也今寒食准節氣是仲春之末清明是三月之初然則禁火蓋周之舊制)
洛陽芳樹暎天津(漢書地理志河南郡縣雒陽注漢火行忌水故去洛水而加佳一統志河)
(南洛陽縣居洛水之陽故曰洛陽梁簡文帝洛陽道樂府洛陽佳麗所大道滿春光阮籍詩芳樹垂綠葉陸機)
(詩嘉穀垂重穎芳樹發華巔元和郡縣志天津橘在河南縣北一統志天津橋在河南府城外西南架洛水隋)
(煬帝建晉書天文志天津九星横河中一曰天漢一曰天江)灞岸垂楊窣地新(一統志灞)
(水在西安府城東本名滋水秦穆公改名章霸功也庾信詩蒲城桑落酒灞岸菊花秋三輔黃圖長楊宫中有)
(垂楊數畝因為宫名說文窸窣聲不安梁元帝柳詩長條垂拂地輕花上逐風)直為經過行樂
處(阮籍詩趙李相經過楊惲報孫會宗書人生行樂耳車□洛陽道詩王孫重行樂)不知虛度
兩京春(唐書地理志關内道古雍州之域上都初曰京城天寶元年曰西京至德二載曰中京上元二)
(年復曰西京肅宗元年曰上都河南道古豫兖青徐之域東都隋置顯慶二年曰東都天寶元年曰東京肅宗)
(元年復曰東京)去年餘閏今春早(左傳先王之正時也履端於始舉正於中歸餘於終注朞)
(之日三百六十有六日一月之行又有遲速而必分為十二月舉中氣以正月有餘日則歸之於終積而為閏)
曙色和風著花草(蕭慤詩野禽喧曙色山樹動秋聲陸機賦熙朗日以熠耀扇和風其如波)
(陸倕詩和風雜美氣下有真人遊)可憐寒食與清明(白帖春分後十五日斗指乙為清明)
(沈佺期寒食詩洛中新甲子明日是清明)光輝併在長安道(古詩含英揚光輝沈炯詩名都)
(一何綺春日吐光輝一統志陜西西安府長安縣秦因古城名曰長安漢置為縣隋遷都于此唐因之蔡君知)
(長安道詩長安馳道上鐘鳴宫寺間)自從關路入秦川(祖孫登詩抽鞭上關路案關潼關也)
(明皇又有潼關口號曰河曲回千里關門限二京一統志潼關在河南閿鄉縣西六十里與陜西西安府華隂)
(縣分界)爭道何人不戲鞭(漢書霍光傳兩家奴爭道霍氏奴入御史府欲躢大夫門)公
子途中方蹴踘(詩振振公子史記霍去病傳其在塞外穿域蹋鞠注鞠以皮為之實以毛蹴蹋)
(而戲荆楚歲時記寒食打毬注劉向别錄曰蹴踘黃帝所造本兵勢也或云起於戰國鞠與毬同古人蹋蹴以)
(為戲也傳休奕彈碁賦序漢武帝好蹵鞠案踘古作鞠)佳人馬上飛鞦韆(楚辭聞佳人兮)
(召余將騰駕兮偕逝史記陸賈傳時時前說稱詩書高帝罵之曰乃公居馬上得之安事詩書庾信詩路高山)
(裏樹雲依馬上人古今藝術圖北方山戎寒食日用鞦韆為戲以習輕趫高無際鞦韆賦序漢武帝後庭之戲)
(本云千秋祝夀之詞也語訛轉為秋千後人不本其意乃造此字)渭水長橋今欲渡(書導)
(渭自鳥鼠同穴三輔黃圖渭水出隴西首陽縣鳥鼠同穴山東北至華隂入河水經渭水又東過長安縣北注)
(水上有梁謂之渭橋秦制也渭水貫都以象天漢横橋南渡以法牽牛橋廣六丈南北二百八十步何遜詩風)
(聲動密竹水影漾長橋庾信詩狹石分花徑長橋暎水門)蔥蔥漸見新豐樹(後漢書光武紀)
(望氣者至南陽曰氣佳哉鬱鬱蔥蔥漢書地理志京兆縣新豐高祖七年置水經注高祖王關中太上皇思東)
(歸故象舊里制兹新邑立城社樹枌榆令街庭若一分置豐民以實兹邑故名之為新豐庾肩吾長安道詩遠)
(聽平陵鐘遙識新豐樹)遠看驪岫入雲霄(一統志驪山在臨潼縣東南三里因驪戎所居)
(故名山之麓温泉所出宋之問詩驪岫接新豐岧嶤駕碧空阮籍詩寄顔雲宵間揮袖凌虛翔)預想湯
池起烟霧(唐書地理志天寶六年更温泉曰華清宫治湯井為池舊唐書職官志温泉監掌湯池官)
(禁之事北史蕭大圜傳近瞻烟霧遠睇風雲庾肩吾長安道詩合殿生光彩離宫起烟霧)烟霧氛氲
水殿開(劉妙容宛轉歌願為烟與霧氛氲對容姿梁簡文帝大法頌序氛氲四照揮麗五色柳惲詩别)
(島望雲臺天淵臨水殿徐陵詩荷開水殿香)暫拂香輪歸去來(魏武帝與楊彪書謹贈足)
(下四望通幰七香車二乘注以七種香木為車駱賓王詩香輪騖水珠為網陶潛歸去來辭歸去來兮田園將)
(蕪胡不歸)今歲清明忽己晚(古詩歲月忽已晚)明年寒食更相陪(沈約)
(詩攜手同懽宴比跡共遊陪)
春臺望
暇景屬三春(梁元帝丹陽尹傳序求瘼餘晨頗多暇景唐太宗臨層亭賦惟萬幾之暇景屏千慮)
(之巖廓嵇康琴賦三春之初麗服以時張協七命晞三春之溢露溯九秋之鳴颷)高臺聊四望
(謝朓詩積水望頳霞高臺望歸翼王粲登樓賦登兹樓以四望兮聊暇日以消憂)目極千里際
(楚辭九辨目極千里兮傷春心郭璞登百尺樓賦撫凌檻以遐想乃目極而肆運史記金城千里子孫帝王萬)
(世之業也)山川一何壯(書奠高山大川班固燕然山銘考傳驗圖窮覽其山川漢書東方朔傳拔)
(劍割肉壹何壯也沈約詩氣與三山壯)太華見重巖(書西傾朱圉鳥鼠至於太華山海經太華)
(之山削成而四方其高五千仞其廣千里晉書陸機陸雲傳贊疊意迴舒若重巖之積秀棗據詩重巖吐神溜)
(傾觴挹湧波)終南分疊嶂(詩終南何有有紀有堂毛萇註終南周之名山也五經要義太乙一)
(名終南山在武功縣蓋終南南山之總名太乙一山之别號耳梁武帝詩夕池出濠渚朝雲生疊嶂梁簡文帝)
(詩疊嶂迥參差連峯鬱相拒)郊原紛綺錯(蕭子範詩郊原共超遠林野雜依菲劉孝儀詩夜氣)
(清簫管曉陣爍郊原西都賦周廬千列徼道綺錯)參差多異状(上林賦臨曲江之隑州兮望南)
(山之參差陸雲寒蟬賦靈岳幽峻長林參差異苑温嶠至牛渚磯聞水底有音樂之聲乃燃犀角而照之須臾)
(見水族覆火竒形異状其夜夢人謂曰與君幽明道隔何意相照耶)佳氣滿通溝(後漢書光武帝)
(紀望氣者蘇伯阿望見舂陵郭唶曰氣佳哉鬱鬱蔥蔥然張衡東都賦東郊則有通溝大漕左思魏都賦疏通)
(溝以濱路羅青槐以蔭塗)遲步入綺樓(列子子華之門徒縞衣乘軒緩步闊視北史柳遐傳徐步)
(稍前曾不顧盼謝朓詩飛纓入華殿古詩交疏結綺窗虞世南詩日暉青瑣殿霞生結綺樓)初鶯一
一鳴紅樹(梁書蕭子顯傳早雁初鶯開花落葉晉書劉實傳吾之好聞竽聲甚於先生欲一一列而)
(聽之詩嚶其鳴矣求其友聲謝朓詩紅樹巖舒青莎水被)歸鴈雙雙去綠洲(漢武帝秋風辭)
(草木黃落兮鴈南歸蘇頲詩雲前旅鴈歸晉書樂志雍雍雙鴈遊戲田畔公羊傳其諸為其雙雙而俱至者與)
(述異記滄洲久視山下澄綠泉闊百餘步亦名流綠謝朓詩喧鳥覆春洲)太液池中下黃鵠
(漢書武帝紀建章宫其西則有唐中數十里其北治大池漸臺高二十餘丈名曰太液池又昭帝紀黃鵠下建)
(章太液池中西京賦前唐中而後太液西京雜記始元元年黃鵠下太液池帝為歌曰黃鵠飛兮下建章)昆
明水上暎牽牛(漢書西南夷傳昆明國有池方二百里武帝欲伐昆明作池象之以習水戰西)
(京賦乃有昆明靈沼黑水玄阯牽牛立其左織女處其右三輔黃圖秦王都咸陽渭水貫都以象天漢横橋南)
(渡以法牽牛)聞道漢家全盛日(書我聞在昔太史公自序請悉論先人所次舊聞弗敢闕)
(又天子始建漢家之封而太史公留滯周南不得與從事劉孝威詩漢家迎夏畢避暑甘泉宫漢書高帝紀贊)
(漢承堯運德祚已盛後漢書張綱傳大漢初隆及中興之世文明二帝德化尤盛班固典引竊作典引一篇雖)
(不足雍容明盛萬分之一猶啟發憤懣覺悟童蒙光揚大漢軼聲前代沈佺期從幸漢故青門詩全盛今何在)
(英雄復重論北齊元會大饗歌惟皇道升平日)别館離宫趣非一(上林賦離宫别館彌山跨)
(谷謝朓詩觸賞聊自觀即趣咸已展江總樂府綺殿文雅遒玳筵懽趣密郭璞江賦及其譎變鯈怳符祥非一)
(謝朓高齋詩紛詭諒非一)甘泉逶迤亘明光(雍錄古以甘泉名宫者三秦在渭南漢在雲陽)
(隋在鄠縣西京賦處甘泉之爽塏乃隆崇而弘敷注甘泉山名阮籍東平賦逶迤漫衍繞以大壑夏侯湛山路)
(吟道逶迤兮嵐氣侵武帝紀太初四年起明光宫辛氏三臺記加金玉珠璣為簾箔畫夜長明西都賦自未央)
(而連桂宫北彌明光而亘長樂注三輔故事桂宫内有明光殿方言曰亘竟也)五柞連延接未
央(漢書揚雄傳武帝廣開上林南至宜春鼎湖御宿昆吾旁南山而西至長楊五柞周袤數百里三輔黃圖)
(五柞宫漢之離宫也宫中有五柞樹因以為名五柞皆連抱上枝覆蔭可數畝西京賦掩長楊而聯五柞繞黃)
(山而款牛首景福殿賦階除連延蕭曼雲征范雲詩連延不可窮漢書高帝至長安蕭何作未央宫潘岳關中)
(記未央宫殿皆疏龍首山土築之禮樂志靈殷殷爛揚光延夀命永未央)周廬徼道縦横轉
(史記衞令曰周廬設卒甚謹漢書西域傳龜兹王數來朝賀歸其國治宫室作徼道周衞如漢家儀音義直宿)
(曰廬又中尉掌徼循京師謂游徼循禁備盜賊也魏文帝詩天漢迴西流三五正從横江淹詩崤函多丘墟冀)
(闕緬縦横徐陵序椒房宛轉柘館隂岑宋之問歌松移岫轉左變而右易風生雲起出鬼而入神)飛閣
迴軒左右長(三輔黃圖武帝於未央宫營造日廣乃于宫西跨城池作飛閣通建章宫江淹詩置)
(酒坐飛閣陸機吳趨行重欒承遊極迴軒啟曲阿江淹詩神颷自遠至左右芙蓉披梁宣帝遊七山寺賦清流)
(四繞吐溜悠長)須念作勞居者逸(世說謝奕作剡令有一老翁犯法以酒罰之太傅時年七)
(八歲在兄膝邊坐諫曰老翁可念何可作此晉書石勒載記勒力耕每聞鞞鐸之音歸以告其母母曰作勞耳)
(鳴非不祥也東京賦經始勿亟成之不日猶謂為之者勞居之者逸注楚子曰翟亦有臺乎使者曰翟王茅茨)
(不剪采掾不斲猶以作者太勞居者太逸也晉書嵇康傳任逸之情轉篤南史梁忠烈世子方傳性愛林泉好)
(散逸)勿言我後焉能恤(論語非禮勿言又焉能為有焉能為亡詩我躬不閱遑恤我後沈約)
(酬華陽先生詩豈忘平生懷靡盬不遑恤)為想雄豪壯栢梁(駱賓王與博昌父老書春渚青)
(山載勞延想郭璞客傲羈九有之竒駿咸捴之於一朝豈惟豐沛之英南陽之豪武帝紀元鼎二年春起柏梁)
(臺漢武舊事栢梁臺以香栢為梁香聞數十里古文苑武帝作栢梁臺詔羣臣二千石有能為七言詩者乃得)
(上座帝曰日月星辰和四時自梁王以下作詩者二十五人)何如儉陋卑茅室(古樂府長)
(跽讀素書書中竟何如晉書王彪之傳安欲更營宫室彪之曰中興初即位東府殊為儉陋元明二帝亦不改)
(制成帝更營修築方之漢魏誠為儉狹復不至陋殆合豐約之中自可隨宜增蓋修補而已陸雲諫吳王啟第)
(室之設可使儉而不陋凡在崇麗一宜節之以制論語卑宫室而盡力乎溝洫後漢書班固傳扶風掾李育客)
(居杜陵茅室土階)陽烏黯黯向山沈(蜀都賦陽烏迴翼兮高標庾肩吾詩陽烏一轉翅千)
(里定非虛參同契注寒來暑往運行於三百八十四爻兔起烏沈升降於三百八十四日梁元帝賦日黯黯而)
(將暮風騷騷而渡河劉眘虚詩柴門向山路深柳讀書堂唐太宗詩慘日暎峯沈愁雲隨蓋轉)夕鳥喧
喧入上林(沈約詩網蟲垂戶織夕鳥傍簷飛豆盧田詩朝見牧豎集夕聞棲鳥喧徐陵長安道詩喧)
(喧擁車騎非但執金吾東方朔傳上使吾丘夀王舉籍阿城以南盩厔以東宜春以西欲除以為上林苑屬之)
(南山司馬相如上林賦齊楚之事又烏足道乎君未覩夫壯麗也獨不聞天子之上林乎曹植詩歸鳥赴喬林)
(翩翩厲羽翼)薄暮賞餘回步輦(陸機詩終朝理文案薄暮不遑暝廣雅日將落曰薄暮岑)
(文本詩甲第多清賞芳辰命羽巵褚遂良詩獨有狂歌客來承歡宴餘西都賦乘茵步輦惟所息晏後漢書邊)
(讓傳旦垂精於萬幾兮夕回輦於門館宋之問和大薦福寺詩六龍回玉輦雙樹謁金仙)還念中人
罷百金(漢書文帝紀贊欲作露臺召匠計之直百金上曰百金中人十家之産吾奉先帝宫室常恐羞)
(之何以臺為梅福傳福歸夀春求假軺傳條對輒報罷)
沈佺期(字雲卿相州内黃人善屬文尤長七言之作擢進士第長安中累遷通事舍人預修)
(三教珠英轉考功郎給事中坐交張易之流驩州稍遷台州錄事參軍神龍中召見拜起居郎)
(修文館直學士歴中書舍人太子少詹事開元初卒建安後訖江左詩律屢變至沈約庾信以)
(音韻相婉附屬對精密及佺期與宋之問尤加靡麗如錦繡成文學者宗之號為沈宋語曰蘇)
(李居前沈宋比肩)
入少密溪(全唐詩作小密溪未詳處所)
雲峯苔壁繞溪斜(江淹詩平明登雲峯杳與廬霍絶顧野王虎丘山序秀壁數尋被杜蘭與)
(苔蘚阮籍東平賦逶迤漫衍繞以大壑)江路香風夾岸花(謝朓詩江路西南永歸流東北)
(騖古詞繡幕圍香風水經注夾岸崇深傾崖返捍陶潛桃花源記忽逢桃花林夾岸數百步中無雜樹芳草鮮)
(美落英繽紛張正見詩槐花夾岸飛)樹密不言通鳥道(謝靈運詩林密蹊絶蹤史記李廣傳)
(桃李不言下自成蹊南中志鳥道四百里以其險絶獸猶無蹊特上有飛鳥之道耳隂鏗詩曕雲望鳥道對柳)
(憶家園)雞鳴始覺有人家(陶潛詩狗吠深巷中雞鳴桑樹巔帛道猷陵峯採藥詩茅茨隠)
(不見雞鳴知有人)人家更在深巖口(史記司馬相如傳展鱗奮翼潛處乎深巖魏書李謐)
(傳結宇重巖憑崖鑿石)澗水周流宅前後(淮南子地平則水周流水經注池水徵渟淵而)
(周流謝靈運山居賦江水周乎舍下南史王裕之傳所居亭山林澗環周備登臨之美仲長統樂志論使居有)
(良田廣宅背山臨流溝池環匝竹木周布場圃築前菓園樹後)游魚瞥瞥雙釣童(莊子若游)
(魚者釣&KR0819;以投之潘岳詩遊魚動圓波陶潛詩臨水愧游魚王逸九思目瞥瞥兮西投釋文瞥普蔑切暫見貌)
伐木丁丁一樵叟(詩伐木丁丁鳥鳴嚶嚶爾雅注丁中莖切丁丁斫木聲王僧儒荅江琰書)
(田夫野老漁父樵客)自言避喧非避秦(沈約詩從宦非宦侣避世作避喧桃花源記自云先)
(世避秦亂率妻子邑人來此絶境不復出焉)薜衣耕鑿帝堯人(上官昭容詩人將薜作衣)
(帝王世紀帝堯時天下太和百姓無事有五十老人擊壤於道歌曰日出而作日入而息鑿井而飲耕田而食)
(帝力何有於我哉)相留且待雞黍熟(論語止子路宿殺雞為黍而食之後漢書范式傳式)
(與張邵為友式曰後二年當過拜尊親邵白母請殺雞為黍待之)夕卧深山蘿月春(詩以)
(永今夕曹植賦中宵卧而嘆息左傳深山大澤韓詩外傳禽獸厭深山而下於都澤鮑博士聯句彷彿藤蘿月)
(繽紛篁霧隂)
宋之問
寒食陸渾别業(後漢書周舉遷并州刺史移書介子推廟云中春寒食一月老)
(少不堪今則三日而已荆楚歲時記去冬節一百五日即有疾風暴雨謂之寒食唐書地)
(理志河南府陸渾縣一統志嵩縣在河南府城南一百六十里古伊闕也秦晉遷陸渾之)
(戎于此漢置陸渾縣屬弘農郡)
洛陽城裏花如雪(漢書地理志河南郡故秦三川郡高祖更名洛陽梁簡文帝洛陽樂府洛)
(陽佳麗地大道滿春光蕭子顯詩洛陽梨花落如雪何遜聯句洛陽城東西却作經年别昔去雪如花今來花)
(似雪徐陵詩欲見洛陽花如君隴頭雪)陸渾山中今始發(魏志胡昭傳轉居陸渾山中躬)
(耕樂道以經籍自娛唐書地理志陸渾山一名方山)旦别河橋楊柳風(晉書杜預傳預以孟)
(津渡險請立河橋於富平津議者以為殷周故都歴聖賢而不作者必不可立故也預曰造舟為梁河橋之謂)
(也江總詩德陽穿洛水伊闕近河橋庾信春賦擁河橋而爭渡詩昔我往矣楊柳依依梁簡文帝詩春堤楊柳)
(拂河橋)夕卧伊川桃李月(左傳秦晉遷陸渾之戎于伊川一統志伊水源出盧氏縣悶頓)
(嶺經嵩縣界入於洛謝朓詩灞池不可别伊川難重違詩何彼穠矣華如桃李)伊川桃李正芳
新(唐太宗詩獻歲啟新芳)寒食山中酒復春(盧氏雜記寒食内宴宰相賜酴醿酒陶潛)
(詩山中酒應熟詩為此春酒以介眉夀東坡題跋國史補云酒有郢之富春烏程之若下春榮陽之土窟春富)
(平之石凍春劍南之燒春杜子美亦云聞道雲安麴米春裴鉶傳竒亦有酒名松醪春乃知唐人名酒多以春)
(也)野老不知堯舜力(梁簡文帝詩都人野老雲集霧會庾信詩埜老時相訪康衢謠不識)
(不知順帝之則易黃帝堯舜垂衣裳而天下治擊壤歌帝何力于我哉)酣歌一曲太平人
(書酣歌於室陶潛詩達曙酣且歌南史徐君蒨傳飲酒數升便醉而閉門盡日酣歌庾信文故老親賓酣歌相)
(慶嵇康絶交書濁酒一杯彈琴一曲吾願畢矣論衡儒書稱堯舜之德至優至大天下太平一人不刑西京雜)
(記董仲舒云太平之時雨不破塊津莖潤葉而已)
龍門應制(太平寰宇記伊闕口俗名龍門兩京新記煬帝登北邙觀伊闕曰此龍門)
(耶一統志河南府城南二十五里兩山對峙東曰香山西曰龍門唐書宋之問傳武后遊)
(洛南龍門詔從臣賦詩左史東方虯詩先成后賜錦袍之問俄頃獻后覽之嗟賞更奪袍)
(以賜)
宿雨霽氛埃(江總詩初晴原野開宿雨潤條枚爾雅雨濟謂之霽張衡西京賦消雰埃於中宸庾)
(信碑滌蕩埃氛)流雲度城闕(謝莊侍宴蒜山詩龍旌拂紆景鳳蓋起流雲顔延之詩流雲藹青闕)
(皓月鑒丹宫又城闕生雲烟)河堤柳新翠(庾信詩夕陽含水氣返景照河堤元和志洛水自苑)
(内上陽之南彌漫東流宇文愷斜堤束令東北流江總詩蟬噪金堤柳梁元帝詩葉翠如新剪)苑樹花
先發(庾肩吾詩旌門臨苑樹相風出鳳樓劉孝綽詩葉舒非漸大花發是初開)洛陽花柳此
時濃(唐書地理志東都隋置貞觀六年號洛陽宫元和志洛陽本秦舊縣神龍初改為永昌尋復舊號一)
(統志洛陽縣河南府附郭本成周之地居洛水之北故曰洛陽梁簡丈帝洛陽道詩洛陽佳麗所大道滿春光)
(陳後主洛陽道詩銅溝飛柳絮金谷落花光隋煬帝詩是月春之季花柳相依依庾信詩鳥囀歌來花濃雪聚)
山水樓臺暎幾重(蕭慤詩泉鳴知水急雲來覺山近徐陵詩樓臺非一勢臨玩自多竒富嘉)
(謨詩禁苑池臺冰始開搖春涵渌映樓臺)羣公拂霧朝翔鳳(陳子良羣公朝還詩正值)
(康莊晚羣公謁帝迴謝朓詩拂霧朝青閣日旰坐彤闌盧思道詩拂霧揚龍節乘風遡鳥旌三輔黃圖建章宫)
(南有玉堂壁門三層臺高三十丈玉堂内殿十二門階陛皆玉為之鑄銅鳳高五尺飾黃金棲屋上下有轉樞)
(向風若翔張衡西京賦鳳鶱翥於甍標咸遡風而欲翔劉劭趙都賦峙華爵以表甍若翔鳳之將飛)天子
乘春幸鑿龍(書天子作民父母以為天下王白虎通接上稱天子者明以爵事天也禮記孟春之)
(月乘鸞輅駕蒼龍注鸞輅有鸞和之節而飾之以青輪春東方色青也漢書食貨志公卿白議封禪事而郡國)
(皆豫治道修繕故宫及當馳道縣縣治宫儲設供具而望幸張正見詩帳殿幸金輿易乾鑿度禹鑿龍門闢伊)
(闕)鑿龍近出王城外(張衡東京賦總風雨之所交然後以建王城注王城今河南也隂鏗)
(詩鷲嶺春光遍王城埜望通張正見詩兔苑移飛蓋王城列玳簪唐書地理志都城前直伊闕)羽從琳
瑯擁軒蓋(張衡東京賦樹翠羽之高蓋蔡邕獨斷凡乘輿車皆羽蓋漢書揚雄傳趙昭儀每上甘泉)
(常法從摯虞思遊賦要華電之煜爚兮佩玉衡之琳瑯張衡東京賦乘軒注屬車有藩者曰軒皆在後為三行)
(張華詩交軒樹羽蓋乘車佩玉珂鮑照詩明星晨未晞軒蓋已雲至)雲䍐纔臨御水橋(張衡)
(東京賦雲䍐九斿&KR0146;戟膠轕注雲䍐旌旗之别名也蔡邕獨斷天子前驅有九斿雲䍐梁簡文帝南郊頌序雲)
(䍐徐迴鳴鐃韻響陳後主洛陽道詩青槐夾馳道御水暎銅溝江總詩德陽穿洛水伊闕趁河橋)天衣
已入香山會(梁武帝詩天衣盡六銖庾肩吾詩天衣疑拂石大蔵經菩薩放大光明普照三千大)
(千世界天龍八部滿虛空中作天伎樂雨妙香花瓔珞天衣不可稱數庾信五張寺碑香山轍迹非復終南之)
(險修行經吾出香山之東雪山之北白居易長慶集龍門十寺遊觀之勝香山首焉一統志香山寺在河南府)
(城西南龍門法苑珠林共樹無遮之會等招無限之福)山壁嶄巖斷復連(水經注山壁高)
(聳三面特峻招隠士谿谷嶄巖兮水層波九嘆山參差以嶄巖兮阜杳杳以蔽日張衡西京賦下嶄巖以嵒齬)
(釋智炫詩絶巖低更舉危峯斷復連)清流澄澈俯伊川(劉邵洛都賦垂芳餌於清流王獻之)
(鏡湖怗鏡湖澄澈清流注瀉潘岳懷舊賦俯鏡泉流水經伊水出南陽縣西蔓渠山注山海經曰蔓渠之山伊)
(水出焉淮南子曰伊水出上魏山地理志曰出熊耳東山元和志伊水自陸渾縣流入唐書地理志龍門山)
(抵天津有伊水石堰一統志源出盧氏縣悶頓嶺水流經嵩縣洛陽偃師縣界入於洛水)雁塔遙遙
綠波上(陸倕天光寺碑可使龍城愧飾雁塔慙珍西域記昔有比丘見雙雁飛翔思曰若得此雁可充)
(飲食忽有一雁投下自殞衆曰此雁垂戒宜旌彼德于是瘞雁建塔洛陽伽藍記城南景明寺房簷之外皆是)
(山池七層浮圖一所又城南有東寺西寺俱鄰洛水各有五層浮圖一所一統志陜西慈恩寺塔亦名雁塔左)
(傳遠哉遙遙江淹别賦春草碧色春水綠波洛陽伽藍記城南青林垂影綠水為文)星龕奕奕翠
微邊(王勃莊嚴寺塔碑星龕月殿俄盈震旦之墟詩新廟奕奕爾雅山未及上曰翠微疏謂未及頂上在)
(旁陂陀之處名翠微一說山氣青縹色故曰翠微也左思蜀都賦鬱葐蒀以翠微)層巒舊長千
尋木(爾雅注山形狹長者謂之巒吳均詩沈雲暎喬樹細雨密層巒張協詩流澗萬餘丈園木數千尋庾)
(信銘百仞崖横千尋松直)遠壑初飛百丈泉(爾雅壑虛也注謂溪壑也沈約早發定山詩夙)
(齡愛遠壑晚莅見竒山謝靈運賦泉飛流以寫空周明帝詩嶺松千仞直巖泉百丈飛庾信碑華隂百丈之泉)
(豈獨高於蓮井)綵仗蜺旌繞香閣(廣韻仗器仗也唐書儀衞志太皇太后皇太后皇后出虞)
(候佽飛二十八人騎佩弓箭横刀夾道分左右以屬黃麾仗玉篇綵五綵備也周禮析羽為旌司馬相如上林)
(賦拖霓旌靡雲旗注折羽毛染以五采綴以縷為旌有似虹蜺之氣也謝偃詩逶迤度香閣顧步出蘭閨釋慧)
(淨詩法域從此搆香閣本岧嶤維摩經佛國衆香以香作樓閣)下輦登高望河洛(周禮地官)
(注輦人挽行隋書禮儀志今輦制象軺車而不施輪通幰朱絡飾以金玉用人荷之張衡西京賦恣意所幸下)
(輦成宴王僧孺詩迴輿避暑臺下輦迎風館高唐賦登高遠望韓詩外傳登高必賦尚書伊洛瀍澗既入于河)
(東京賦泝洛背河左伊右瀍曹大家東征賦望河洛之交流兮看成臯之旋門左思蜀都賦河洛為王者之里)
(一統志黃河自潼關界流入闕鄉縣境經靈寶陜州澠池新安洛陽孟津縣入開封府界又洛水源出陜西洛)
(南縣冢嶺山東流經盧氏永寧宜陽洛陽偃師鞏縣入於河)東城宫闕擬昭回(唐書地理)
(志都城西連苑北自東城而東號曰金城爾雅室謂之宫觀謂之闕班固東都賦于是皇城之内宫室光明闕)
(庭神麗洛陽記洛陽城東西七里南北九里洛陽城内宫殿臺觀府蔵寺舍凡有一萬一千二百一十九門詩)
(倬彼雲漢昭回于天)南陌溝塍殊綺錯(史記開阡陌疏南北曰阡東西曰陌劉邈詩逐伴西)
(城路相攜南陌頭周禮十夫有溝說文塍稻田之畦也班固西都賦提封五萬疆場綺分溝塍刻鏤原隰龍鱗)
(張衡南都賦溝澮脈連隄塍相輑西都賦周廬千列徼道綺錯左思蜀都賦溝洫脈散疆場綺錯)林下
天香七寶臺(維摩經如入薝蔔林中不聞他香惟聞薝蔔香庾信浮圖詩天香下桂殿仙梵入伊)
(笙又銘雷乘法鼓樹積天香文殊傳世尊之座高七尺名曰七寶蓮花臺雲笈七籖玉京山有七寶城城有七)
(寶宫宫有七寶元臺其山自然生七寶之樹聲釋慧淨詩七寶仙臺亡舊迹四彩天花絶雨)山中春酒
萬年杯(真誥楊羲夢遊蓬萊山見許主簿於夾石間仙公謂主簿曰吾為汝置酒四升在山中可往飲)
(之此太平家酒治人腸也諺云欲得長生飲太平詩為此春酒以介眉夀又天子萬年黃香天子頌獻萬年之)
(玉觴徐陵文得奉萬夀之杯預參百辟之禮)微風一起祥花落(潘岳籍田賦微風生于輕)
(幰謝靈運詩習習和風起庾肩吾詩瑞木翻無鳥祥花更少蜂)仙樂初鳴瑞鳥來(法苑珠林)
(北印度國都城北月光玉塔於齋日常放神光仙花天樂爾雅鷗鳳疏鳳一名鷗郭云瑞應鳥也禽經鸞瑞鳥)
(梁宣帝賦靈木之所自生瑞鳥之所棲泊書簫韶九成鳳凰來儀)鳥來花落紛無己(謝朓)
(詩鳥散餘花落蕭慤春賦落花無限數飛鳥排花度虞世南詩驚鳥排林度風花隔水來)稱觴獻夀
烟霞裏(詩躋彼公堂稱彼兕觥萬夀無疆漢書叔孫通傳長樂宫成諸侯羣臣朝置法酒以尊卑次起)
(上夀觴九行潘岳閒居賦稱萬夀以獻觴冊府元龜貞觀二十二年正月奏十部樂於天成殿王公稱觴上夀)
(孔稚圭文泉石移情烟霞入抱梁元帝碑簫鼔騰空烟霞相接)歌舞淹留景欲斜(詩式歌且)
(舞劉楨詩清歌製妙聲萬舞在中堂王僧孺詩妙舞駐行雲清歌入層漢左思吳都賦集洞庭而淹留劉孝綽)
(詩綢繆參宴咲淹留奉觴醳南史沈約傳直永夀省校四部圖書每旦入見景斜方出顔延之曲水詩序情盤)
(景遽歡洽日斜)石關猶駐五雲車(唐書地理志伊闕縣有伊闕關上官儀詩石關清晚夏璇)
(輿御早秋宋書禮志太皇太后皇后法駕乘重翟羽蓋金根車駕青交輅青帷裳雲靈畫轅黃金塗五采)
鳥旗翼翼留芳草(張衡東京賦鸞旗皮軒注鸞旗謂象鸞鳥也禮記車馬之美匪匪翼翼張)
(衡西京賦嘉木樹庭芳草如積洛陽伽藍記竹林魚池侔於禁苑芳草如積珍木連隂)龍騎駸駸
暎晚花(周禮馬八尺以上謂之龍梁簡文帝詩鳳管流虛谷龍騎藉春荄范雲詩輕荑承玉輦細草藉)
(龍騎詩駕彼四駱載驟駸駸江總詩大車何沓沓奔馬遂駸駸梁簡文帝南郊頌序朝葉與密露共鮮晚花與)
(薰風俱落何遜詩幽蝶弄晚花清池暎疎竹)千乘萬騎鑾輿出(司馬相如子虛賦王車駕)
(千乘選徒萬騎畋於海濱揚雄長楊賦羅千乘於林莽列萬騎於山隅張衡西京賦千乘雷動萬騎龍趨西都)
(賦于是乘鑾輿備法駕東都賦禮官整儀乘輿乃出)水靜山空嚴警蹕(莊子水靜則明燭鬚)
(眉江總詩石澗水流靜山窗葉去寒陶弘景詩空山霜滿高烟平廣韻出稱警入言蹕警戒肅也蹕止行人也)
(漢書注皇帝輦動左右侍帷幄者稱警出殿則傳蹕揚雄甘泉賦八神奔而警蹕兮振殷轔而軍裝)郊外
喧喧引看人(周禮注王國百里為郊爾雅邑外謂之郊郊外謂之牧晉書陳元達傳不能無事喧)
(喧彼自有以亮吾矣徐陵詩喧喧擁車騎非但執金吾)傾都南望屬車塵(帝王世紀天子)
(所居曰都晉書石崇傳有别館在河陽之金谷送者傾都帳飲於此又衞玠傳玠總角乘羊車入市觀之者傾)
(都左傳引領南望漢書音義大駕車八十一乘作三行漢雜事諸侯貳車九乘秦併九國兼其車服故大駕屬)
(車八十一乘張衡東京賦屬車九九乘軒並轂注副車曰屬漢書屬車之清塵注屬者言相連續不絶也顔延)
(之曲水詩序塗歌邑頌以望屬車之塵者久矣)囂聲引颺聞黃道(周禮秋官銜枚氏掌司囂)
(國之大祭祀令禁無囂鄭翼登北邙還望京洛詩囂塵暗天起簫管從風颺漢書天文志日有中道中道者黃)
(道)佳氣周回入紫宸(後漢書光武紀望氣者遙見舂陵曰氣佳哉鬱鬱蔥蔥然謝靈運賦)
(四山周回雙流逶迤唐六典紫宸門紫宸宫雍錄含光之北為宣政宣政之北為紫宸)先王定鼎
山河固(張衡東京賦昔先王之經邑也注先王謂周成王也邑洛邑也左傳成王定鼎於郟鄏卜世三)
(十卜年七百史記吳起傳美哉乎山河之固漢書洛陽東有成臯西有崤澠背河向洛此其固亦足重也晉書)
(姚襄載記洛陽雖小山河四塞之固亦是用武之地文中子登雲中之城望龍門之關曰壯哉山河之固)寶
命乘周萬物新(孔穎達春秋正義序四時序則玉燭調於上三才協則寶命昌於下可以享國)
(永年令聞長世陸雲盛德頌肅雍寶命鑒民顧天顔延之宋郊祀歌寅威寶命嚴恭帝祖易大哉乾元萬物資)
(始禮記天子者與天地參故德配天地兼利萬物)吾皇不事瑤池樂(穆天子傳觴西王母)
(於瑤池之上神仙傳崑崙閬風苑左瑤池右翠水)時雨來觀農扈春(書曰肅時雨若禮記)
(季春之月時雨將降下水上騰司馬相如封禪文甘露時雨厥壌可遊左傳郯子曰九扈為九農正註扈有九)
(種春扈頒鶞夏扈竊玄秋扈竊藍冬扈竊黃棘扈竊丹行扈唶唶宵扈嘖嘖桑扈竊脂老扈鷃鷃以九扈為九)
(農之號各隨其宜以教人事也張衡東京賦嘉田畯之匪懈行致賚於九扈注九扈農正知田事蔡邕獨斷春)
(扈氏農正趣民耕種)
劉庭琦(開元時人終雅州司戶)
奉和聖製瑞雪篇
紫宸飛雪曉徘徊(唐六典紫宸殿即内朝正衙也明皇實錄開元十二年三月宴朝集使於)
(紫宸殿二十八年有慈烏巢紫宸殿之栱唐會要龍朔三年四月始御紫宸殿聽政楚辭增冰峩峩飛雪千里)
(謝莊詠雪雜言始葐蒀以蕤轉終徘徊而烟曳謝朓詩飛雪天山來飄聚繩櫺外沈約雪詩徘徊騖情極)層
閣重門雪照開(鮑照詩層閣肅天居沈約寄懷詩送日隠層閣引月入輕幬左思蜀都賦華闕)
(雙迥重門洞開謝朓詩平明振衣坐重門猶未開)九衢晶耀浮埃盡(楚辭靡蓱九衢枲華)
(安居注九交道曰衢沈約賦雕芳卉之九衢宋之問洞庭湖詩晶照目何在瀅熒心欲無楊師道咏雨詩長筵)
(響奔溜清簟肅浮埃)千品差池贄帛來(班固東都賦庭實千品梁昭明太子七契若其珍異)
(修筵斯溢千品萬類不可詳悉詩燕燕于飛差池其羽疏謂舒張其尾翼左傳鄭公孫僑曰謂我敝邑邇在晉)
(國譬諸草木我臭味也何敢差池書五玉三帛傳玉帛所以為贄而見者)何處田中非種玉
(崔顥詩日暮鄉關何處是又長干曲君家住何處搜神記羊公雍伯性篤孝葬父母無終山山高無水公作義)
(漿於坂頭有一人就飲飲訖以一斗石子與之云玉當生其中後當得婦乃種其石北平徐氏女甚有行公試)
(求焉徐戲云得白璧一雙當為婚公至所種石中得五雙以聘徐氏遂以女妻之於種玉處名曰玉田張正見)
(詩雪夢起瓊田孫楚雪賦膏澤偃液普潤中田)誰家院裡不生梅(宗子侯樂府不知誰家子)
(提籠行採桑劉孝威擬古詩誰家妖冶折花枝梁簡文帝咏雪詩看花言可折定自非春梅何遜早梅詩衝霜)
(當路發暎雪擬寒開江總詩梅花色白雪中明)埋雲翳景無窮已(謝靈運撰征賦冐沈雲之)
(晻靄迎素雪之紛霏張安世房中歌芬樹羽林雲景冥冥周思鈞詩綺筵乘晦景高宴下陽池詩夙夜無已)
因風落地吹還起(世說謝太傅寒雪日内集欣然曰白雪紛紛何所似兄子朗曰撒鹽空中)
(差可擬兄女道韞曰未若柳絮因風起)先過翡翠寶房中(班固西都賦昭陽特盛隆乎孝)
(成屋不呈材牆不露形翡翠火齊流耀含英注翠鳥形如燕赤而雄曰翡青而雌曰翠其羽可以飾幃帳漢書)
(禮樂志神之出排玉房楊炯詩暄入瑤房裡春迴玉宇前)轉入鴛鴦金殿裏(三輔黃圖武帝)
(時後宫八區有昭陽飛翔增成合歡蘭林披香鳳凰鴛鴦等殿古樂府鴛鴦七十二羅列自成行江總詩流泉)
(灌金殿)美人含笑出聯翩(楚辭美人既醉朱顔酡曹植詩有美一人被服&KR0655;羅庾信蒙賜)
(酒詩阮籍披衣起王戎含笑來張柬之詩帶嬌移玉柱含笑捧金杯魏文帝彈棋賦聯翩靃繹展轉盤縈謝惠)
(連雪賦聯翩飛灑徘徊委積)艷逸相輕鬭容止(何遜七召妍姿艷逸淑性閒華江總詩憐)
(才殊豔逸將别更留連晉書后妃傳序房樂希聲所以節其容止又王獻之傳獻之少有盛名高邁不羈雖閒)
(居終日容止不怠)羅衣點著渾是花(邊讓章華臺賦羅衣飄颻綺組繽紛范雲樂府暮雨)
(潤羅衣裴子野雪詩落樹似飛花徐陵雪詩六出舞崇花唐太宗望雪詩無樹獨飄花)玉手摶來
半成水(曹植樂府攜玉手喜同行傅咸扇賦猥棄我其若遺去玉手而潛蔵)奕奕紛紛何
所如(謝惠連雪賦靄靄浮浮瀌瀌奕奕楚辭雪紛紛而薄木)頓憶楊園二月初(詩楊)
(園之道猗於畝丘王僧達詩麥隴多秀色揚園流好音蕭子顯詩遊望桃花初庾信詩興雲榆莢晚燒薙杏花)
(初)羞同班女高秋扇(班婕妤怨歌行新裂齊紈素皎潔如霜雪裁成合歡扇團團似明月)
(出入君懷袖動搖微風發常恐秋節至凉颷奪炎熱棄捐篋笥中恩情中道絶劉孝綽對雪詩恥均班女扇羞)
(灑曹人衣隂鏗詩可惜逢秋扇何用合歡名)欲照明王乙夜書(書明王奉若天道宋齊語)
(孫康家貧常映雪讀書)姑射山中符聖夀(莊子藐姑射之山有神人焉肌膚若冰雪綽約)
(若處子元和郡縣志平山一名壺口山今名姑射山在晉州臨汾縣西八里莊子堯觀乎華華封人曰願祝聖)
(人使聖人夀使聖人富使聖人多男子)芙蓉闕下降仙車(庾信詩長虹雙瀑布圓闕兩芙)
(蓉七召列神童於羽帳侍玉女於仙車徐陵咏雪詩明朝闕門外應見海神車)願隨睿澤流無
限(曹植求自試表沐浴聖澤潛潤德教可謂厚幸矣梁武帝詩連山去無限)長報年豐貴有
餘(孫楚雪賦肅肅三白實獲豐年謝惠連雪贊氣徧霜繁年豐雪積張正見雪詩九冬飄遠雪六出表豐年)
(易積善之家必有餘慶老子天之道損有餘補不足楚辭覽冀州兮有餘)
孫逖(河南人開元中三擅甲科擢左拾遺歴集賢院修撰改考功員外郎遷中書舍人典詔誥)
(判刑部侍郎終太子詹事謚曰丈)
山隂縣西樓(漢書地理志會稽郡縣山隂會稽山在南王羲之蘭亭序會于會稽)
(山隂之蘭亭元和志山隂縣秦舊地也隋改為會稽垂拱二年又割會稽西界别置山隂)
(一統志山隂縣紹興府附郭)
都邑西樓芳樹間(禮記仲秋之月可以築城郭建都邑張衡賦游都邑以永久嵇喜詩都邑)
(可優游何必棲山原宗懍詩接里開都邑庾肩吾詩天禽下北閣織女入西樓梁元帝纂要春木曰芳樹洛陽)
(伽藍記飛館生風重樓起霧高臺芳樹家家而築陸機詩芳樹發華顛王融詩含情結芳樹)逶迤霽
色繞江山(阮籍東平賦逶迤漫衍繞以大壑夏侯湛山路吟道逶迤兮嵐氣清何遜詩振衣喜初霽)
(褰裳對晚晴王融渌水曲日霽沙漵明諸葛亮黃陵廟記趨蜀道履黃牛因覩江山之勝慧遠廬山記匡廬大)
(嶺凡有七重風雲之所攄江山之所帶陶潛詩江山豈不險歸子念前途)山月夜從公署出
(吳均詩挂月青山下南史蕭子顯傳風動春朝月明秋夜舞賦夫何皎皎之閒夜兮明月爛以施光廣韻署廨)
(署也詩月出皎兮)江雲晚對訟庭還(楊乂雲賦江湖以之深滿謝朓楚江賦雲沈山岫風)
(蕩中川張正見詩歸雲向谷晚鮑照還都道中詩鱗鱗夕雲起獵獵晚風遒謝靈運詩虛館絶諍訟空庭來鳥)
(雀)誰知春色朝朝好(謝朓詩春色滿皇州庾信詩春色方盈野枝枝綻翠英梁簡文帝詩)
(綠葉朝朝黃)二月飛花滿江草(書歲二月東巡守至於岱宗庾信馬射賦落花與芝蓋同)
(飛楊柳共春旗一色梁簡文帝賦玩飛花之度窗看春風之入柳梁昭明太子詩江花玉面兩相似古詩涉江)
(采芙蓉蘭澤多芳草)一見湖邊楊柳風(漢書趙充國傳百聞不如一見述異記越州鏡湖世)
(傳軒轅鑄鏡湖邊因得名詩昔我往矣楊柳依依古樂府楊柳可蔵烏風土記河朔春時疾風數日一作三日)
(乃止曰吹花擘柳風)遙憶青青洛陽道(古詩青青河畔草綿綿思遠道世說潘岳少時挾彈)
(出洛陽道婦人遇者莫不連手共縈之梁簡文帝洛陽道樂府洛陽佳麗所大道滿春光)
李白
侍從宜春苑奉詔賦龍池柳色初青聽新鶯百
囀歌(漢書嚴助傳勞侍從之事沈佺期詩自喜恩深陪侍從三輔黃圖宜春宫本秦)
(離宫在長安城東南杜縣東近下杜又有宜春下苑在京城東南隅庾信春賦宜春苑中)
(春已歸披香殿裏作春衣唐會要明皇在藩邸居興慶里宅有龍池湧出日以浸廣至開)
(元中為興慶宫蕭子顯詩楊柳千條共一色何遜詩輕烟糝柳色梁元帝詩新鶯隠葉囀)
(劉孝綽百舌詩孤鳴若無對百囀似羣吟)
東風己綠瀛洲草(禮記孟春之月東風解凍班婕妤賦中庭萋兮綠草生梁昭明太子七契)
(夾鍾之節春景依遲碧樹初蕊綠草含滋史記封禪書建章宫北治大池漸臺高二十餘丈命曰太液池中有)
(蓬萊方丈瀛洲壺梁象海中神山)紫殿紅樓覺春好(三輔黃圖武帝起紫殿雕文刻鏤黼)
(黻以玉飾之成帝永始四年行幸甘泉郊泰畤神光降於紫殿王筠詩丹墀生細草紫殿納輕隂沈佺期詩紅)
(樓疑見白毫光寺逼宸居福盛唐)池南柳色半青青(南史陳武帝紀上宰膺運康救羣黎)
(鞠旅於溟池之南揚旌于桂嶺之北莊子松柏在冬夏常青青又青青之麥生於陵陂)縈烟裊娜
拂綺城(沈佺期詩梅花寒待雪桂蕊晚留烟梁簡文帝詩洞庭枝裊娜澧浦葉參差古今合璧柳樹高)
(二三丈許裊娜枝條)垂絲百尺挂雕楹(南史張緒傳劉悛之為益州獻蜀柳數株枝條甚長)
(状若絲縷梁簡文帝為南平王章摶飛九萬實假扶搖之力沖天百尺無俟剞劂之功江總山亭銘高桐百尺)
(垂楊五株張衡西京賦雕楹玉碣班固西都賦雕玉瑱以居楹魏收詩礎潤上雕楹)上有好鳥相
和鳴(曹植詩潛魚躍清波好鳥鳴高枝謝朓詩香風蕊上發好鳥葉間鳴張駿詩鳩鵲與黧黃間關相和)
(鳴何承天詩晨猿相和鳴)間關早得春風情(詩間關車之牽兮思孌季女逝兮梁簡文帝詩)
(春風復有情蕭慤詩二月鶯聲纔欲斷三月春風已復流)春風卷入碧雲去(江淹詩日暮碧)
(雲合佳人殊未來)千門萬戶皆春聲(史記武帝紀作建章宫度為千門萬戶班固西都賦)
(張千門而立萬戶順隂陽以開闔徐陵玉臺新咏序凌雲槩日由余之所未窺千門萬戶張衡之所曾賦)是
時君王在鎬京(詩朱芾斯皇室家君王又魚在在藻有莘其尾王在在鎬飲酒樂豈又鎬京辟)
(雍自西自東自南自北無思不服一統志陜西西安府鎬水在府城西北十八里上承鎬池下流合滮池水鎬)
(京城在咸陽縣西南周武王自豐居鎬即此)五雲垂輝耀紫清(董仲舒雨雹對雲則五色)
(而為慶三色而成矞宋書符瑞志慶雲五色者太平之應王粲七釋珥照夜之雙璫煥焴爚以垂暉南史齊高)
(帝紀秬草騰芳於郊園景星垂暉於清漢玉清隠書金霄鬱紫清)仗出金宫隨日轉(唐書)
(儀衞志朝會之仗三衞番上分為五仗皆帶刀捉仗列于東西廊下每日以四十二人立内廊閣外號曰内仗)
(天子出則有細仗黃麾仗崔琰遂初賦列金宫之&KR1132;嵼方玉闕之嵯峩晉書天文志黃道日之所行也半在赤)
(道外半在赤道内)天回玉輦繞花行(拾遺記穆天子御黃金璧玉之輦從朝及暮而窮宇)
(宙之内通典秦以輦為人君之乘漢因以雕玉為之方徑六尺蘇頲詩繞花開水殿架竹起山樓)始向
蓬萊看舞鶴(唐書高宗紀始制蓬萊宫諸門殿亭等名相鶴經鶴陽鳥也軒前垂後則善舞鮑照)
(舞鶴賦指蓬壺而翻翰望崐閬而揚音唳清音於丹墀舞飛容于金閣)還過&KR0581;石聽新鶯
(案&KR0581;石當作&KR0581;若班固西都賦後宫則有掖庭椒房后妃之室合歡增城安處常寧&KR0581;若椒風披香發越蘭林)
(蕙草鴛鸞飛翔之列注俱殿名)新鶯飛繞上林苑(漢書武帝紀建元二年開上林苑三輔黃)
(圖漢上林苑即秦之舊苑也唐書太宗紀貞觀十八年宴雍州父老于上林苑)願入簫韶雜鳳
笙(書簫韶九成鳳凰來儀傳韶舜樂言簫見細器之備史記樂書舜作十管韶簫長尺有二寸其形參差象)
(鳳翼所以應十日之數列仙傳王子晉好吹笙作鳳凰鳴王融詩參差聞鳳笙)
西嶽雲臺歌送丹丘子(書八月西巡守至於西岳爾雅華山為西岳一)
(統志太華山在陜西西安府華隂縣南一十里即西嶽也以西有少華山故此號太華是)
(山削成四方高五千仞唐開元記華嶽雲臺觀中方丈之上有山崛起華山志嶽東北有)
(雲臺峯其山兩峯崢嶸四面懸絶上冠景雲下通地脈嶷然獨秀有若靈臺周武帝時有)
(道士焦道廣獨居此峯辟粒餐霞常有三青鳥報未然事周武帝親詣山庭臨軒問道谷)
(口因置雲臺觀白本集元丹丘歌元丹丘愛神仙朝飲潁川之清流暮還嵩山之紫烟又)
(有聞丹丘子營石門幽居詩)
西嶽崢嶸何壯哉(廣韻崢嶸山峻揚雄甘泉賦閌閬閬其寥廓兮似紫宫之崢嶸左思蜀都)
(賦經三峽之崢嶸躡五屼之蹇滻漢書陳平傳高帝南過曲逆上其城望室屋甚大曰壯哉縣吾行天下獨見)
(洛陽與是耳沈佺期西嶽詩西鎮何穹崇壯哉信靈造)黃河如絲天際來(孝經援神契河)
(者水之伯上應天漢爾雅河出崑崙虛色白所渠并千七百一川色黃物理論河色黃者衆川之流蓋濁之也)
(一統志黃河自龍門而下歴西安府韓城郃陽至朝邑縣界稍折而東入蒲州境漢書功臣表使黃河如帶禮)
(記王言如絲其出如綸易豐其屋天際翔也楚辭天問九天之際安放安屬謝朓詩天際識歸舟易林太乙駕)
(騮從天上來張說華山銘白帝西下黃河北來)黃河萬里觸山動(爾雅河百里一小曲千里)
(一曲一直水經注河出崑山伏流地中萬三千里郭璞江賦呼吸萬里吐納靈潮准南子共工怒而觸不周之)
(山郭璞江賦觸曲厓以縈繞)盤渦轂轉秦地雷(郭璞江賦盤渦谷轉凌濤山頽水經注沿)
(波漱石環濤轂轉洞天記華山上應井鬼之精下鎮秦之分野枚乘七發混混庉庉聲如雷鼓木華海賦驚浪)
(雷奔駭水迸集)榮光休氣紛五采(詩不顯其光箋光猶榮也氣有榮光也尚書中候成王觀)
(於洛河沈璧禮畢王退俟至于日昧榮光並出休氣塞河庾信羽調曲居休氣而四塞在光華而兩旦易乾鑿)
(度聖人受命瑞應先見於河河水先清清變白白變赤赤變黑黑變黃各三日漢書郊祀志長安東北有神氣)
(成五采)千年一清聖人在(王子年拾遺記黃河千年一清至聖之君以為大瑞李蕭遠運)
(命論黃河清而聖人生)巨靈咆哮擘兩山(揚雄河東賦河靈玃踢掌華蹈襄括地志華嶽)
(本一山當河河水過而曲行河神巨靈手盪脚蹋開而為兩今脚跡在東首陽下手掌在華山今呼為仙掌河)
(流二山之間開山圖巨靈胡者偏得神仙道能造山川出江河廣韻咆虓熊虎聲哮闞也庾信詩六國始咆哮)
(縦横未定交)洪波噴箭射東海(十洲記溟海無風而洪波百丈謝靈運詩莫辨洪波極誰)
(知大壑東水經注渾洪贔怒濬波頽疊慎子河下龍門流駛如竹箭駟馬追之不及張衡南都賦總括趨欱箭)
(馳風疾孔稚珪褚先生碑飛浪突雲奔湍急箭張正見公無渡河詩櫂折桃花水颿横竹箭流山海經箕尾之)
(山其尾踆於東海)三峯却立如欲摧(述征記華山上有三峯直上晴霽可覩華山記三峯)
(南峯西峯東峯也一統志華山有芙蓉明星玉女三峯史記藺相如傳相如持璧却立倚柱郭璞江賦巨石硉)
(矹以前却又絶岸萬丈壁立赮駮廣韻摧折也史記孔子世家梁柱摧乎)翠厓丹谷高掌開
(水經注自上宫東北出四五十步有屈嶺東南望巨靈手跡惟見洪崖赤壁而已張協七命登翠阜臨丹谷張)
(衡西京賦巨靈贔屭高掌遠蹠以流河曲厥跡猶存張說華山銘青崖白谷仰見靈掌趙彦昭詩河經大禹鑿)
(山見巨靈開)白帝金精運元氣(洞天記少昊為白帝治西嶽淮南子西方金也其帝少昊)
(其神太白注少昊以金德王號曰金天庾信賦地則石鼓鳴山天則金精動宿漢書律歴志太極中央元氣故)
(為黃鍾後漢書李固傳斗斟酌元氣運平四時白虎通地者元氣所生萬物之祖)石作蓮花雲
作臺(華山記山頂有池生千葉蓮華服之羽化因名華山北上有蓮花峯視諸峯為更高薛道衡詩龍門)
(竹箭急華嶽蓮花高孔德紹行經太華詩疎峯起蓮葉危塞隠桃林)雲臺閣道連窈冥(史記)
(天官書紫宫後六星絶漢抵營室曰閣道又秦始皇紀三十五年作前殿阿房周馳為閣道自殿下直抵南山)
(方輿勝覽飛仙嶺在興州東三十里上有閣道百餘間即入蜀城老子窈兮冥兮其中有精水經注北眺巨海)
(窈冥無極宋玉對楚王問鳳凰上擊九千里絶雲霓負蒼天翺翔乎杳冥之上)中有不死丹丘
生(史記封禪書三神山嘗有至者諸仙人及不死之藥皆在焉列仙傳馬明生從安期先生受金液神丹方)
(乃入華隂山合金液不死藥楚辭遠遊仍羽人于丹丘兮留不死之舊鄉注丹丘晝夜常明也神異記盧洪入)
(山採茗遇一道士牽三青牛引洪至瀑布山曰吾丹丘子也開皇神告錄隋開皇末有老翁詣唐高祖曰公應)
(天受命當在丹丘子之後帝曰丹丘為誰曰與公近籍隠居鄠杜間帝遂袖劍詣焉伏謁于苫宇之下先生曰)
(吾久厭濁世汝羶於時者顯晦既殊幸無見忌帝愕而謝之武德初密遣太宗訪焉則其室已墟矣白本集樂)
(府岑夫子丹丘生進酒君莫停)明星玉女備灑埽(集仙錄明星玉女祠前有五石臼號曰玉)
(女洗頭盆詩灑埽穹窒我征聿至漢書班婕妤傳共灑埽于幃幄兮顔延之文灑埽中嶽致廟九山)麻姑
搔背指爪輕(葛洪神仙傳麻姑至蔡經亦舉家見之是好女子手爪似鳥經心中念曰背大癢時)
(得此爪以爬背當佳也)我皇手把天地戶(陸機功臣頌盧綰自微婉孌我皇齊書樂志於)
(爍我皇體仁苞元易闔戶謂之坤闢戶謂之乾又天地設位注天地者易之門戶西王母宴漢武帝歌大哉雖)
(寥廓我把天地戶)丹丘談天與天語(史記孟荀傳談天衍雕龍奭劉向别錄騶衍之所言)
(五德終始天地廣大書言天事故曰談天沈佺期詩經聲夜息聞天語)九重出入生光輝
(楚辭天問圜則九重孰營度之又九辨豈不鬱陶而思君兮君之門以九重注天子有九門謂關門遠郊門近)
(郊門城門皋門庫門雉門應門路門也庾信詩自布南風曲還來吹九重易利用出入民咸用之謂之神詩或)
(出入風議易君子之光其暉吉也長歌行陽春布德澤萬物生光輝范雲詩軒蓋照墟落傳瑞生光輝)東
來蓬萊復西歸(史記封禪書蓬萊方丈瀛洲三神山傳在渤海中十洲記蓬丘蓬萊山也對東)
(海之東北岸周迴五千里詩誰將西歸懷之好音長歌行百川東到海何時復西歸)玉漿儻或(全唐)
(詩作惠)故人飲(詩含神霧華山上有明星玉女手執玉漿搜神記嵩山北有大穴一人嘗誤墮穴中)
(行可十餘日見草屋中有二人對坐圍棋局下有一杯白飲墮者告以飢渴棋者曰可飲此遂飲之氣力十倍)
(半年許乃出蜀歸洛下問張華曰此仙館所飲者玉漿也魏武帝樂府驂駕六龍飲玉漿史記范睢傳綈袍戀)
(戀有故人之意古詩客從遠方來遺我一端綺相去萬餘里故人心尚爾)騎二茅龍上天飛
(列仙傳呼子先者漢中卜師夀百餘歲臨去呼酒家嫗急裝有仙人持二茅狗來子先將一與酒嫗騎之乃龍)
(也上華山常於山大呼言子先酒母在此班固答賓戲泥蟠而天飛者應龍之神也)
送羽林陶將軍(唐書百官志左右羽林軍大將軍各一人正三品將軍各三人)
(從三品掌統北衙禁兵督攝左右廂飛騎儀仗大朝會則周衞階陛巡幸則夾馳道為内)
(仗)
將軍出使擁樓船(老子上將軍居左偏將軍居右吳語十旌一將軍載常建鼓挾經漢書汲)
(黯傳夫以大將軍有揖客顧不重耶梁元帝賦趙將軍之建節辛侍中之出使史記平準書大修昆明池治樓)
(船高十餘丈旗幟加其上甚壯漢書武帝紀元鼎五年遣樓船將軍楊僕出豫章下湞水通典樓船之上建樓)
(三重列女牆戰格樹幡幟開弩窗矛穴状如城壘)江上旌旗拂紫烟(謝朓詩江上徒離憂)
(釋名析羽為旌旌精也有精光也熊虎為旗軍將所建象其猛如虎與衆期其下也潘岳文旌旗電舒戈矛林)
(植東都賦旌旗拂天鮑照詩揚芬紫烟上)萬里横戈探虎穴(漢書禮樂志體容與迣萬里漢)
(書班超傳相者曰生燕頷虎頸飛而食肉此萬里侯相也盧照隣中和樂歌横戈碣石倚劍浮津後漢書班超)
(傳不入虎穴不得虎子庾信鄭偉墓銘探虎穴而揮戈)三杯拔劍舞龍泉(唐中宗詩九日)
(正乘秋三杯興已周史記項羽本紀項莊拔劍起舞項伯亦拔劍起舞常以身翼蔽沛公越絶書楚王作劒三)
(枚一曰龍淵風胡子曰欲知龍淵状如登高山臨深淵按唐人避唐高祖諱作龍泉郭元振寶劍篇良工鍛鍊)
(凡千年鑄得寶劒名龍泉)莫道詞人無膽氣(漢書司馬相如傳贊詞人之賦麗以淫嵇康明)
(膽論陳義奮辭膽氣凌雲)臨行將贈繞朝鞭(左傳晉人患秦之用士會也乃使魏夀餘偽以)
(魏叛者請自歸于秦秦伯許之履士會之足於朝秦伯師於河西魏人在東夀餘曰請東人之能與夫二三有)
(司言者吾與之先使士會士會辭秦伯曰若背其言所不歸爾帑者有如河乃行繞朝贈之策曰子無謂秦無)
(人吾謀適不用也既濟魏人譟而還)
同王昌齡送族弟襄歸桂陽(元和郡縣志郴州本長沙郡地漢分)
(長沙立桂陽郡一統志天寶初改郴州為桂陽郡本朝改為郴州)
爾家何在瀟湘川(圖經瀟水去零陵三十步源出九疑山至永與湘水合湘水在零陵北十)
(五里其源自全來永與瀟水合二水合流謂之瀟湘曹植詩朝遊江北岸夕宿瀟湘沚謝朓詩洞庭張樂地瀟)
(湘帝子遊)青莎白石長江邊(漢書司馬相如傳薜莎青蘋注莎即今青莎草也楚辭青莎雜)
(樹兮繁草靃靡王融詩離軒思黃鳥分渚愛青莎江淹詩青莎被海月朱華冐水松詩揚之水白石鑿鑿甯戚)
(飯牛歌滄浪之水白石粲魏志文帝南征臨江見波濤洶湧嘆曰長江天所以限南北也郭璞江賦蔭潭隩被)
(長江阮籍詩湛湛長江水)昨夢江花照江國(三秦記昆明池通白鹿原原人釣魚綸絶而去)
(夢于武帝求去其鈎三日戲於池上見大魚銜索帝曰豈不穀昨所夢耶取鈎放之梁昭明太子詩江花玉面)
(兩相似庾信賦彼凌江而建國)幾枝正發東窗前(陶潛詩有酒有酒閒飲東窗謝靈運山居)
(賦闢東窗以矚近田謝朓詩高卧東窗下)覺來欲往心悠然(張衡詩欲往從之隴坂長晉書)
(謝安嘗與王羲之登冶城悠然遐想有高世之志陶潛詩采菊東籬下悠然見南山)魂隨越鳥飛
南天(古詩越鳥巢南枝曹植詩願隨越鳥翻飛南翔潘岳詩徒懷越鳥志眷戀想南枝隋書天文志夏至)
(極起而天運近北而斗去人遠日去人近南天氣至故蒸熱也)秦雲連山海相接(晉書天文)
(志秦雲如行人木華海賦波如連山謝朓詩纔見孤鳥還未辨連山極)桂水横烟不可涉
(楚辭桂水兮潺湲揚流兮津津江淹詩且泛桂水潮又桂水日千里一統志桂水在郴州城南六十里鮑照詩)
(涓涓亂江流綿綿横海烟)送君此去令人愁(莊子送君者皆自厓而返君自此遠矣江淹别)
(賦送君南浦傷如之何)風帆茫茫隔河洲(釋名帆泛也隨風張幔曰帆使舟泛泛然也繁)
(欽述行賦茫茫河濱詩關關雎鳩在河之洲酈炎詩靈芝生河洲謝靈運詩河洲多沙塵薛道衡詩疊鼓沸河)
(洲)春潭瓊草綠可折(劉繪詩春潭無與窺秋臺誰與陟隋煬帝詩春潭漾月暉十洲記方)
(丈有瓊田芝草庾闡遊仙詩瓊草被神丘江淹詩終歲如瓊艸紅華長翕赩)西寄長安明月
樓(漢書地理志京兆縣治長安班固西都賦漢之西都實在雍州名曰長安傳休奕詩所思兮何在乃在西)
(長安謝朓詩灞涘望長安北史邢邵傳邵修繕觀宇皆為之題名有清風觀明月樓李陵詩明月照高樓相見)
(餘光輝吳均詩相思自有處春風明月樓)
别山僧(自注涇縣作)
何處名僧到水西(梁書武帝紀聽覽餘閒即於重雲殿及同泰寺講說名僧碩學四部聽衆)
(常萬餘人一統志水西山在涇縣西五里下臨賞溪唐宣宗嘗遊此地有詩長安若問江南事報道風光在水)
(西)乘舟弄月宿涇溪(准南子夫乘舟而惑者不知東西見斗極則悟矣王襃四子講德論)
(膺騰撇波而濟水不如乘舟之逸也謝靈運賦卧洞房兮當何悦滅華燭兮弄明月宋之問太平公主山池賦)
(披烟弄月兮宵未歸桂枝清霧兮濕羅衣一統志賞溪在涇縣治西一名涇溪源出石埭支流出太平縣至涇)
(縣南陵宣城逾蕪湖入於江)平明别我上山去(史記留侯世家老父曰孺子可教矣後五)
(日平明與我會此漢書叔孫通傳先平明謁者治禮引以次入殿門注未平明之前古詩上山採蘼蕪)手
攜金策踏雲梯(孫綽遊天台山賦被毛褐之森森振金策之鈴鈴注金策錫杖也鈴鈴策聲謝)
(靈運登石門最高頂詩惜無同懷客共登青雲梯)騰身轉覺三天近(揚雄解難翠虬絳螭)
(之將登乎天必聳身於蒼梧之淵漢武帝内傳帝見王母巾笈中有一卷書王母出以示曰此五嶽真形圖也)
(乃三天太上所出)舉足回看萬嶺低(禮記執主器操幣圭璧則尚左手行不舉足沈約詩)
(山東萬嶺鬱青蔥張纉賦千流共歸萬嶺分狀)謔浪肯居支遁下(詩謔浪笑傲陸機七徵溱)
(洧以謔浪為歡劉孝綽詩謔浪雖云善江流苦未安高逸沙門傳支遁字道林任心獨往風期高亮世說支道)
(林許掾共在會稽王齋頭支為法師許為都講支通一議四坐莫不厭心許送一難衆人莫不忭舞)風流
還與遠公齊(晉書王獻之傳獻之少有盛名高邁不羈風流為一時之冠庾信枯樹賦殷仲文風)
(流儒雅海内知名蓮社高賢傳法師慧遠博綜六經尤善莊老至潯陽見廬山閒曠乃立精舍以去水猶遠舉)
(杕叩地清流湧出所居盡林壑之美凡在瞻履神清氣肅)此度别離何日見(古詩上言長相)
(思下言久離别)相思一夜暝猿啼(古詩著以長相思緣以結不解李陵荅蘇武詩行人難久)
(留各言長相思鮑照詩嘈噆晨鵾悲叫嘯夜猿清梁簡文帝詩北榮下飛桂南柯吟夜猿沈約詩噭噭夜猿鳴)
(溶溶晨霧合魏徵詩古木鳴寒鳥空山啼夜猿)
夜泊黃山聞殷十四吳吟(元和志黃山在太平縣西南四十里一統)
(志黃山在徽州府城西北一百二十里舊名黟山唐天寶未改今名戰國策陳軫曰王獨)
(不聞吳人之遊楚者乎楚王甚愛之病使人問之曰誠病乎意亦思乎左右曰誠思則將)
(吳吟今軫將為王吳吟)
昨夜誰為吳會吟(魏文帝詩行行至吳會吳郡志世多稱吳門為吳會)風生萬壑
振空林(淮南子虎嘯而谷風生宋玉風賦夫風生於地起于青蘋之未庾闡風詩天吳踴靈壑將駕奔)
(冥霄江淹詩萬壑共馳霧百谷爭往來褚爽賦風搖林而自清朱异田飲引屬風林之蕭瑟列子薛談撫節悲)
(歌聲振林木張協詩鳴鶴聒空林陳子昂詩幽獨空林色)龍驚不敢水中卧(庾信禹渡江贊)
(風飛鷁湧水起龍驚易雲從龍疏龍是水畜雲是水氣管子蛟龍水中之神者也馬融長笛賦龍吟水中不見)
(已截竹吹之聲相似盧照隣詩珠浦龍猶卧)猿嘯時聞巖下音(荆州記峽長七百里重巖)
(疊嶂隠天蔽日常有高猿長嘯屬引清遠又巴東三峽猿長鳴至三聲聞者垂淚鮑照詩猿嘯白雲裏庾信詩)
(猿嘯風還急沈約聽猿詩既懽東林唱復佇西巖答蕭詮猿啼詩隔岩還嘯侣江淹詩露華識猿音梁元帝賦)
(噴飛泉於天未鼓雷霆于巖下曹攄詩涓涓谷中泉鬱鬱巖下林)我宿黃山碧溪月(宋之)
(問詩獨坐山中兮對松月駱賓王詩山行明月上谿宿密雲蒸)聽之却罷松間琴(吳志張綋)
(傳晉平公使師曠作清角曠言德薄不足以聽之宋之問詩思君罷琴酌又松間明月長如此按琴曲有風入)
(松)朝來果是滄洲逸(晉書王徽之傳西山朝來致有爽氣南史袁粲傳粲負才尚氣愛好)
(虛遠嘗作五言詩言訪跡雖中宇循寄乃滄洲蓋其志也又張充傳飛竿釣渚濯足滄洲謝朓詩既懽懷禄情)
(復協滄洲趣杜陽雜編隋大業九年元蔵幾為過海使判官風飄至洲島間洲人云此滄洲去中國已數萬里)
(其洲方千里花木常如二三月晉書劉驎之傳好遊山澤志存遯逸)酤酒醍盤飰霜栗(史記)
(司馬相如傳相如之臨卭置酒舍酤酒又滑稽傳王先生徒懷錢酤酒與衞卒僕射飲漢書景帝紀大酺五日)
(民得酤酒王襃僮約有一奴名便了倩行酤酒玉篇醍酒紅色廣韻醍醐也又盤器名世說殷仲堪食常五盌)
(盤外無餘肴飯粒脱落盤席間輒食以噉之齊書崔祖思傳席五盞盤桃花米飯詩實穎實栗傳栗是穀穗成)
(就之穎左傳嘉栗旨酒養生要集稻米粒白如霜)半酣更發江海聲(史記漢高祖紀酒酣)
(高祖擊筑自為歌詩楊惲報孫會宗書酒酣耳熱仰天而歌嗚嗚左思吳都賦中酒而作注中酒為半酣也劉)
(向别錄漢興以來善雅歌者魯人虞公發聲清哀動梁塵五經通義歌之言驩也以存志意故發聲而歌長言)
(莊子就藪澤處閒曠此冮海之士也)客愁頓向杯中失(何遜聯句若非今宴適詎使客愁輕)
(陶潛詩且進杯中物駱賓王詩曲中驚别渚醉裡失愁容)
把酒問月(自注故人賈淳令予問之)
青天有月來幾時(莊子有鳥焉其名為鵬絶雲氣負青天五燈會元少林雖有月蔥嶺不穿)
(雲)我今停杯一問之(魏文帝秋胡行嘉肴不嘗旨酒停杯庾信詩跂窗催酒熟停杯待菊)
(花)人攀明月不可得(賈誼治安策高者難扳卑者易凌理勢然也古詩三五明月滿四五)
(蟾兔缺魏武帝樂府明明如月何時可掇南史謝譓傳入吾室者但有清風對吾飲者唯當明月阮籍詩薄帷)
(鑒明月清風吹我襟)月行却與人相隨(書日月之行有冬有夏詩十月之交疏月行疾日行)
(遲二十九日有餘而月行天一周追及于日而與之會鮑照詩繡甍結飛霞璇題納行月朱超舟中望月詩惟)
(餘故樓月遠近必隨人)皎如飛鏡臨丹闕(詩月出皎兮傳休奕詩皎皎明月光楊泉物理)
(論京房說月與星有形無光日照之乃有光如以鏡照日而有影見古樂府何當大刀頭破鏡飛上天王僧孺)
(發願文悟蕉蘆之非實知鏡月之虛衒張正見詩玉牀珠帳捲金樓鏡月斜傳休奕樂府絳闕紫宫崔嵬唐太)
(宗秋日詩爽氣浮丹闕秋光澹紫宫)綠烟滅盡清輝發(木華海賦朱瀲綠烟江淹詩烟滅淮)
(海見阮籍詩明月耀清輝沈約望秋月詩清輝懸洞房)但見宵從海上來(皇甫謐年歷月)
(羣隂之宗光内日影以宵耀名曰夜光鮑照詩宵月向掩扉史記孝武帝紀李少君見上曰臣嘗遊海上見安)
(期生食臣棗大如爪又魯仲連傳田單言魯連欲爵之魯連逃隠于海上)寧知曉向雲中没
(謝靈運詩夕慮曉月流朝忌曛日馳鮑照芙蓉賦飛澄華於曉月陶潛古詩明明雲間月虞騫視月詩靡靡露)
(方垂暉暉光稍没)白兔𢷬藥秋復春(後漢書天文志注月者隂精之宗積而成獸象兔隂)
(之類傅休奕擬天問月中何有白兔擣藥江總詩兔月半輪明楚辭日月忽其不淹兮春與秋其代序)嫦
娥孤棲與誰鄰(淮南子羿得不死之藥於西王母其妻嫦娥竊之奔于月戴逵閒遊贊終古皆)
(孤棲於一巖劉琨荅盧諶詩既孤我德又闕我隣朱超舟中望月詩大江闊千里孤舟無四隣)今人不
見古時月(禮記儒有今人與居古人與稽南史張融傳不恨我不見古人恨古人不見我)今月
曾經照古人(詩日居月諸照臨下土又月出照兮陸機詩濛雨之隂照月之輝詩我思古人實獲)
(我心)古人今人若流水(莊子冉求問於仲尼曰未有天地可知耶仲尼曰可古猶今也關尹)
(子能於今中視古古中視今詩沔彼流水朝宗於海馬融長笛賦爾乃發聲類形状似流水陸機賦川閱水以)
(成川水滔滔而日度世閱人而為世人冉冉而行莫)共看明月皆如此(謝莊月賦隔千里兮)
(共明月鮑照翫月詩三五二八時千里與君同庾信枮樹賦樹猶如此人何以堪)惟願當歌對
酒時(魏武帝短歌行對酒當歌)月光長照金樽裏(詩匪東方則明月出之光古詩明月)
(皎夜光謝靈運詩清醑滿金樽江淹詩金樽坐含霜)
同族弟金城尉叔卿燭照山水壁畫歌(漢書地理志金)
(城郡始元六年置注初築城得金故曰金城一統志蘭縣在臨洮府北二百十里秦為隴)
(西郡漢置金城郡唐初置蘭州天寶初改金城郡今為蘭縣唐書百官志京縣尉六人從)
(八品下畿縣尉二人正九品下上縣尉二人從九品上中縣尉一人從九品下中下縣尉)
(一人從九品下下縣尉一人從九品下分判衆曹收率課調武德元年改書佐曰縣尉尋)
(改曰正七年改縣正復曰尉南史袁粲傳引燭自照宋書宗炳傳炳好山水愛遠游凡所)
(遊履皆圖之於室)
高臺粉壁圖蓬瀛(高臺案楊齊賢補註本作高堂謝朓詩積水照赬霞高臺望歸翼謝惠連)
(詩高臺驟登踐漢官儀省中皆以胡粉塗壁紫素界之畫古烈士顧野王舞賦圖長袖于粉壁寫纖腰於華堂)
(庾信燈賦窗蔵明於粉壁柳助暗於蘭閨列子渤海之東不知幾億萬里其中有五山焉一曰岱輿二曰員嶠)
(三曰方壺四曰瀛洲五曰蓬萊所居之人皆仙聖之種拾遺記昆臺之山有垂白之叟宛若少童貌若冰雪歴)
(蓬瀛而超碧海劉孝綽詩無因追羽翮及爾宴蓬瀛)燭前一見滄洲清(揚雄賦世有黃公者)
(起於滄洲精神養性與道浮游杜陽雜編隋大業九年元蔵幾為過海使判官風飄至洲島間洲人云此滄洲)
(去中國已數萬里其洲方千里花木常如二三月)洪波洶湧山崢嶸(魏文帝濟川賦臨濟)
(川之層崖覽洪波之容裔劉勰新論懸瀨碧潭瀾波洶涌揚雄甘泉賦閌閬閬其寥廓兮似紫宫之崢嶸左思)
(賦徑三峽之崢嶸躡五屼之蹇嵼)皎若丹丘隔海望赤城(楚辭仍羽人于丹丘兮注)
(丹丘晝夜常明也謝靈運緩歌行飛客結靈友凌空萃丹丘會稽記赤城山名色皆赤状如雲霞天台之南門)
(也孫綽遊天台山賦赤城霞起而建標支遁天台山銘序往天台山當由赤城山為道徑)光中乍喜
嵐氣滅(謝靈運詩曉霜楓葉丹夕曛嵐氣隂江淹詩嵐氣隂不極日色半虧天)謂逢山隂
晴後雪(漢書地理志會稽郡縣山隂會稽山在南王羲之蘭亭序暮春之初會于會稽山隂之蘭亭世)
(說王子猷居山隂夜大雪睡覺開室命酌四望皓然)迴溪碧流寂無喧(潘岳詩迴溪縈曲阻)
(徐諼詩迴溪浚兮曲沼阻古辭清水綠碧色江淹水上神女賦野田田而虛翠水湛湛而空碧徐陵太極殿銘)
(帝旅無喧宋之問詩空山惟習靜中夜寂無喧)又如秦人月下窺花源(盧諶詩趙氏有)
(和璧天下無不傳秦人來求市厥價徒空言王勃詩林塘花月下别是一家春陶潛桃花源記晉太原中武陵)
(人捕魚為業緣溪行忽逢桃花林林盡水源得一山其間男女見漁人大驚自云先世避秦來此絶境不復出)
(焉)了然不覺清心䰟(沈佺期詩了然究諸品彌覺靜者安左傳心之精爽是為䰟魄揚雄)
(甘泉賦澄心清䰟儲精垂思江淹詩何用苦心䰟)祗將叠嶂鳴秋猿(荆州記巫峽長七百)
(里兩岸連山略無絶處重岩疊嶂隠天蔽日常有高猿長嘯屬引清遠任昉詩疊嶂易成響重以夜猿悲)與
君對此歡未歇(庾信咏畫屏風詩定知歡未足横琴坐石根謝靈運詩芳草亦未歇)放歌
行吟達明發(古樂府有放歌行楚辭屈原既放游于江潭行吟澤畔詩明發不寐)却顧海
客揚雲帆(述異記鬱林郡有珊瑚市海客市珊瑚處也謝靈運赤城進帆詩揚帆采石華挂席拾海)
(月馬融廣成頌方餘皇連舼舟張雲帆施蜺幬)欲使因之向溟渤(莊子窮髮之北有溟海者)
(天池也十州記蓬丘蓬萊山是也對東海之東北岸周迴五千里外别有圓海繞山水色正黑謂之溟海博物)
(志東海古稱渤海鮑照詩穿池類溟渤)
當塗趙炎少府粉圖山水(漢書地理志九江郡縣當塗註禹所娶塗)
(山侯國也有禹虛記纂淵海當塗本漢丹陽縣地晉分置于湖縣成帝乃僑立當塗縣又)
(僑立淮南郡治於于湖以當塗屬焉唐武德屬宣州一統志隋徙當塗於姑孰宋屬太平)
(州嬾真子縣尉呼為少府者古官名也漢百官表云大司農供軍國之用少府則奉養天)
(子亞大司農國朝之初縣多惟令尉令既呼明府故尉得呼少府也唐朝名畫錄天寶初)
(帝思蜀道嘉陵假吳道玄驛駟令往寫貌及回帝問其状奏曰臣無粉本並記在心唐書)
(崔植傳宋璟嘗手寫尚書無逸圖以獻其後朽暗乃代以山水圖)
峨眉高出西極天(益州記峩眉山在南安縣界張華博物志以為牙門山也一統志山在四)
(川眉州城南二百里自岷山連岡叠嶂延袤三百餘里至此突起三峯其二峯對峙宛若峩眉滕邁慶雲抱日)
(賦啟重霄而迥出得中道而遐征揚雄益州牧箴華陽西極黑水南流司馬相如上林賦左蒼梧右西極張衡)
(賦顧金天而歎息兮吾欲往乎西嬉唐朝名畫錄張藻員外山水之状其近也若逼人而寒其遠也若極天之)
(盡)羅浮直與南溟連(羅浮山記羅羅山也浮浮山也二山合體謂之羅浮在增城博羅二)
(縣之境舊說羅浮有七十石室七十二長溪南越志羅浮山高三千六百丈周四千三百餘里嶺十五峯三十)
(二雲笈七籖羅浮洞周五百里名朱明耀真之天是蓬萊之一島也堯時洪水浮海而來泊于羅山即抱朴子)
(葛洪鍊丹處莊子吾失我常註魚之常相與者水也又海運則將徙於南溟南溟者天池也魏文帝登臺賦溪)
(谷紆以交錯草木鬱其相連)名公繹思揮彩筆(魏志王粲傳粲曾祖父龔祖父暢皆為漢)
(三公父謙為大將軍何進長史進以謙名公之胄欲與為婚見其二子使擇焉陸雲與陳彦明書名公之舉且)
(可以為資詩敷時繹思我徂維求定李頎贈張旭詩興來洒素壁揮筆如流星潘岳賦援彩筆以為銘)驅
山走海置眼前(述異記始皇作石横橋于海上欲過海觀日出處時有神人駈石不速神輒鞭)
(之又白詩傾暉速短炬走海無停川謝靈運詩想見山阿人薜蘿若在眼南史顔延之傳鮑照曰君詩若鋪錦)
(列繡□雕繢滿眼江淹登黃蘖山詩況我葵藿志松木横眼前)滿堂空翠如可掃(九歌靈偃)
(蹇兮姣服芳菲菲兮滿堂謝莊月賦滿堂變容迴遑如失名畫記山不待空青而翠鳳不待五色而綷謝靈運)
(詩空翠難強名魚釣易為曲梁昭明太子擬古詩疏條索無隠落葉紛可埽)赤城霞氣蒼梧
烟(孔靈符會稽記赤城山名色皆赤状似雲霞天台之南門也雲笈七籖天台赤城山高一萬八千丈洞周)
(迴五百里即桐柏王真人所理葛玄仙翁得道處上應台宿故名孫綽天台山賦赤城霞起而建標瀑布分流)
(以界道文選註綽蓋圖其形而賦之也喜雨賦九光之霞冠于雲日五色之氣映於巖谿漢書武帝紀元鼎六)
(年定越地以為南海蒼梧鬱林合浦交阯九真日南珠厓儋耳郡離騷朝發軔于蒼梧兮夕余至於縣圃歴代)
(名畫記袁倩有蒼梧圖傳於前代宋之問登禪定寺閣詩揮手拂雲烟)洞庭瀟湘意渺緜
(莊子黃帝張咸池之樂于洞庭之野山海經洞庭之山帝之二女居之水經注洞庭湖廣圓五百里日月若出)
(沒於其中圖經瀟水去零陵縣三十步源出九疑山至永與湘水合湘水在零陵北十五里其源自全來永與)
(瀟水合二水合流謂之瀟湘一統志長沙府湘江在府城西源出廣西興安縣海陽山西北流至分水嶺分為)
(二派曰漓水流而南曰湘水湘猶相也言有所合漓猶離也言違湘南流湘水至永州與瀟水合曰瀟湘會衆)
(流以達洞庭謝朓詩洞庭張樂地瀟湘帝子遊江賦包山洞庭巴陵地道潛逵旁通幽岫窈窕陸機飲馬長城)
(窟行冬來秋未返去家渺以綿張九齡題畫山水障詩對翫有佳趣使我心渺綿)三江七澤情
洄沿(周禮職方揚州其川三江史記索隠按地理志有南江從會稽舊吳縣南東入海中江從丹陽蕪湖)
(縣西東至陽羨縣東入海北江從會稽毘陵縣北東入海山海經注巴陵縣有洞庭陂江湘沅水共會巴陵故)
(號三江口也子虛賦臣聞楚有七澤嘗見其一未覩其餘也臣之所見蓋特其小小者耳名曰雲夢顔延年詩)
(七澤藹荆牧詩溯洄從之毛萇注逆流而上曰溯洄書沿於江海孔安國傳順流而下曰沿謝靈運詩山行窮)
(登頓水涉盡洄沿)驚濤洶湧向何處(魏文帝滄海賦驚濤暴駭騰湧澎湃夏侯湛詩綠水)
(兮長流驚濤兮拂石劉向九歎波逢洶湧紛滂沛兮明皇雜錄開元中關輔旱上於龍池新創一殿詔少府監)
(馮紹政於四壁各畫一龍紹政先畫素龍其状蜿蜒如欲振湧設色未終有白龍自簷間出入於池中風波洶)
(湧雲雷隨起)孤舟一去迷歸年(陶潛歸去來辭或棹孤舟又詩渺渺孤舟逝又詩誤落塵)
(網中一去三十年李陵荅蘇武書丁年奉使皓首而歸)征帆不動亦不旋飄如隨
風落天邊(何遜詩無由下征帆獨與暮潮歸庾信詩路塵猶白水征帆獨背關顔延之曲水詩序天)
(動神移淵旋雲被廣川書跋周著尊文采繁縟䕫躍龍翔雷回雲紋有旋動之勢王羲之謝生帖東旋未期諸)
(情㒺㒺詩其為飄風列子心凝神釋隨風東西潘岳詩榦流隨風飄劉孝綽渡江詩天邊生岸影水上結雲隂)
(宋之問上陽宫侍宴序參光有地遊日月於天邊睥遠無窮見城池于掌上)心搖目斷興難
盡(詩中心搖搖文心雕龍物色之動心亦搖焉李嶠楚望賦目斷兮烟霧宋之問詩目斷南浦雲晉書王子)
(猷傳乘興而來興盡而返)幾時可到三山巔(子夜歌小喜多唐突相憐能幾時懊儂歌月落)
(天欲曙能得幾時眠史記封禪書蓬萊方丈瀛洲三神山在渤海中未至望之如雲及到三神山反居水下庾)
(信哀江南賦序風飇道阻蓬萊無可到之期沈約詩氣與三山壯謝靈運詩浮舟千仞壑縦轡萬尋巔)西
峯崢嶸噴流泉(華山志南峰一名岱頂登之則東西兩峯僅當腰膝之間楚辭下崢嶸而無地)
(兮上寥廓而無天廣雅崢嶸高廣貌梁元帝賦噴飛流于天末鼓雷霆於巖下江淹詩陽岫照鸞彩隂溪噴龍)
(泉)横石蹙水波潺湲(袁山松後漢書隗相養母至孝母好飲江流相常隆冬取水一朝横)
(石浮江無有難涉庾信枯樹賦節豎山連文横水蹙又白詩長風鼓横波合沓蹙龍紋枚乘七發瀄汨潺湲波)
(揚流灑謝靈運山居賦氿泉傍出潺湲於東檐桀壁對峙硿礲於西霤)東崖合沓蔽輕霧
(甘泉賦蛟龍連踡於東崖兮謝靈運詩巒隴有合沓往來無蹤轍謝朓遊敬亭山詩兹山亘百里合沓與雲齊)
(孔稚圭北山移文斂輕霧藏鴻湍江總詩翠蓋承輕霧金羈照落暉)深林雜樹空芊綿(漢書)
(嚴助傳隃領行數百里夾以深林叢竹陶潛桃花源詩序夾岸數百步中無雜樹謝朓詩阡眠起雜樹檀欒蔭)
(修竹梁元帝晉安寺碑銘鳳昱之嶺芉緜暎色謝靈運山居賦孤峯竦秀長洲芊綿)此中冥昧失
晝夜(陶潛詩此中有真意欲辨已忘言易註始於冥昧淮南子春秋有代謝日月有晝夜)隠几寂
聽無鳴蟬(歴代名畫記顧生首創維摩詰像有清羸示弱之容隠几忘言之状上聲歌四座暫寂靜)
(聽我歌上聲禮記孟秋之月寒蟬鳴梁元帝詩花餘拂戲鳥樹密隠鳴蟬)長松之下列羽客
(天台山賦籍萋萋之纖草蔭落落之長松古詩何處結同心西陵松柏下王裒詩仙童時可遇羽客屢相逢袁)
(彖詩羽客宴瑤宫旌蓋乍舒展)對坐不語南昌仙(晉折楊柳歌三伏熱如火籠窗開北戶與)
(君對蹋坐漢書地理志豫章郡縣南昌莽曰宜善又梅福傳字子真九江夀春人也為郡文學補南昌尉元始)
(中王莽專政福一朝棄妻子去九江至今傳以為仙)南昌仙人趙夫子(南史隠逸傳龔祈風)
(姿端雅容止可觀范述見之歎曰此荆楚之仙人也史記孔子世家贊中國言六藝者折衷于夫子)妙年
歷落青雲士(曹植求自試表終軍以妙年使越陳書高宗紀或耆艾絶倫或妙年異等世說周伯)
(仁嘗道桓茂倫曰嶔崎歴落可笑人也史記伯夷傳閭巷之人欲砥行立名者非附青雲之士烏能施於後世)
(哉南史衡陽王曰身處朱門而情同江海形入紫闥而意在青雲)訟庭無事羅衆賓(魏書)
(張長年傳為汝南太守有郡民劉崇之兄弟訟於郡庭謝靈運詩虛館絶爭訟空庭來鳥雀漢書平準書漢興)
(七十餘年之間國家無事儀禮衆賓之席皆不屬焉曹植詩衆賓還城邑何以慰我心)杳然如在
丹青裏(秋河賦躋攀不及限一水以心遙曠望空勞邈九宵而思杳王襃聖主得賢臣頌何必偃仰詘)
(信若彭祖呴嘘呼吸如喬松眇然絶俗離世哉晉書顧蘇愷之傳為謝鯤像在石巖裡云此子宜置丘壑中漢書)
(武傳李陵賀武曰竹帛所載丹青所畫盧照隣文翁講堂詩空梁無燕雀古壁有丹青)五色粉圖
安足珍(書日月星辰山龍華蟲作會宗彛藻火粉米黼黻絺繡以五采彰施於五色作服汝明禮記五)
(色成文而不亂名畫記古之祕畫珍圖固多散逸人間不得見之又白詩粉圖珍重五雲色)真仙可
以全吾身(舊唐書真仙有道之士皆匿其姓名無求於代錄異記鬼谷先生者古之真仙也漢書東)
(方朔傳宫殿中可以避世全身何必深山之中蒿蘆之下漢武内傳修絶穀全身之術)若待功成
拂衣去(關尹子屋宇舟車待人而成彼不自成知必有待老子功成而不居左傳叔向拂衣從之謝靈)
(運詩高揖七州外拂衣五湖裏史記晉世家秦送重耳至河咎犯曰臣從君周旋天下過亦多矣臣猶知之況)
(於君乎請從此去矣)武陵桃花笑殺人(晉書潘京傳趙廞問曰貴郡何以名武陵京曰傳曰)
(止戈為武詩稱高平曰陵于是名焉一統志湖廣常德府有桃源縣以其地有桃源故名又桃源山在縣南二)
(十里桃源洞一名秦人洞陶潛桃花源記晉太元中武陵人捕魚為業緣溪行忽逢桃花林魏收櫂歌行桃發)
(武陵岸隋煬帝詩鳥聲爭勸酒梅花笑殺人)
御選唐詩卷七
