欽定四庫全書
御選唐詩卷六
五言古
高適(字達夫渤海蓚人舉有道科釋褐封丘尉哥舒翰表為左驍衞兵曹掌書記左拾遺轉監)
(察御史赴行在擢諫議大夫節度淮南李輔國譖之左授太子少詹事出為蜀彭二州刺史進)
(成都尹劍南西川節度使召為刑部侍郎轉散騎常侍封渤海縣侯永泰二年贈禮部尚書諡)
(曰忠適年過五十始學為詩以氣質自高每吟一篇為好事者傳誦)
同薛司直諸公秋霽曲江俯見南山作(唐書百官志大)
(理寺司直六人從六品雍錄唐曲江本秦隑州至漢為樂遊苑亦名樂遊原隋鑿之為芙)
(蓉池且為芙蓉園長安中於原上置亭遊賞正月晦日三月三日九月九日京城士女咸)
(即此袚褉帟幕車馬填塞詞人樂飲賦詩一統志曲江池在西安府城東南一十里漢武)
(帝所鑿其水曲折似嘉陵江因名雍錄終南山横亘關中南面西起秦隴東徹藍田凡雍)
(岐郿鄠長安萬年相去亘八百里而連綿峙據其南者皆此一山也一統志終南山在西)
(安府城南五十里一名南山禹貢所稱終南即此司馬相如賦臨曲江之隑州望南山之)
(參差)
南山鬱初霽(潘尼詩南山鬱岑崟湛方生詩乘初霽晴之新景何遜詩振衣喜初霽褰裳對晚)曲
江湛不流(曲江記曲江湛然中停宋玉文湛湛江水兮上有楓江淹賦水湛湛而空碧)若臨
瑤池間(穆天子傳觴西王母於瑤池之上神仙傳崑崙閬風苑左瑤池右翠水劉峻詩髣髴玉山隈想)
(像瑤池側)想望崑崙丘(山海經赤水之後黑水之前有大山名曰崑崙之丘爾雅三成為崑崙丘)
(注崑崙山三重故以名之莊子黃帝登乎崑崙之丘水經崑崙墟在西北去嵩高山五萬里河水出其東北陬)
(楚辭願至崑崙之懸圃司馬相如大人賦西望崑崙之軋沕荒忽兮)迴首見黛色(徐悱詩迴首見)
(長安鮑照書從嶺而上氣盡金光半山以下純為黛色何遜聯句臨橋看黛色)渺然波上秋(馮衍)
(賦渺然覽於八荒楚辭嫋嫋兮秋風洞庭波兮木葉下)深沈俯崢嶸(夏侯湛江上泛舟歌凌波)
(兮願濟舟楫不具兮江水深沈楚辭下崢嶸而無地宋玉高唐賦俯視崢嶸窐寥窈冥庾信終南山銘崢嶸下)
(鎮)清淺延阻脩(古詩河漢清且淺謝靈運詩菰蒲冐清淺梁元帝文翻流清淺詩道阻且修張)
(載詩欲往從之道阻脩)連潭萬木影(謝朓賦蔭涼潭而影清)插岸千巖幽(晉書)
(顧愷之傳千巖競秀鮑照詩千巖盛積阻)杳靄信難測(張衡南都賦杳靄蓊鬱於谷底魏文帝賦)
(漫浩汗而難測水經注積水成潭淵深難測劉峻詩滇㴐非可辨鴻溶信難測)淵淪無暗投(管子)
(水出而不流為淵爾雅小波為淪鄒陽書明月之珠夜光之璧以暗投人於道衆莫不按劍相盻何則無因而)
(至前也郭璞詩明月難暗投)片雲對漁父(潘尼釣賦抗余志於浮雲高士傳漁父者楚人也匿)
(名隠釣於江濱南史孫緬為潯陽太守見一漁父垂綸長嘯問有魚賣乎漁父笑曰其釣非釣寧賣魚者耶)
獨鳥隨虛舟(何遜詩游魚上急水獨鳥赴行槎易乘木舟虚疏此釋涉川所以得利以忠信而濟)
(難若乘虛舟以涉川也晉書謝安傳贊太保沈浮曠若虛舟陶潛詩虛舟縦逸棹回復遂無窮謝靈運詩溟漲)
(無端倪虛舟有超越)我心寄青霞(王凝之詩冥心真寄梁武帝詩翠壁絳霄際丹樓青霞上雲笈)
(七籖上憩青霞九曲之房)世事慚白鷗(晉書阮籍傳遺落世事孫綽遊天台山賦世事都捐陶潛)
(詩棲棲世事中歲月共相疎高士傳臺佟不屏營世事以勞其精列子海上人有好鷗者每旦從鷗鳥遊鷗至)
(者數百其父曰取來吾玩之明日鷗鳥舞而不下也鮑照詩翻浪揚白鷗)得意在乘興(晉書嵇康)
(傳康嘗採藥行山澤會其得意忽焉忘反又王徽之傳徽之居山隂忽憶戴逵在剡乘船詣之造門而返人問)
(其故曰乘興而來興盡而返何必見安道耶)忘懷非外求(江淹詩物我俱忘懷可以狎鷗鳥韓)
(詩外傳義暢乎中而無外求謝靈運詩得性非外求)良辰自多暇(九歌吉日兮辰良穆將愉兮上)
(皇謝靈運鄴中詩序天下良辰美景賞心樂事四者難并陸景初詩九秋光順豫重節霽良辰荀子其為人也)
(多暇日者其出人不遠矣)忻與數子遊(劉琨詩中夜撫枕歎想與數子遊)
岑參(南陽人少孤貧篤學登天寶三載進士第由率府參軍累官右補闕代宗總戎陜服委以)
(書奏之任出刺嘉州杜鴻漸鎮西川表為從事流寓不還遂終於蜀參詩辭意清切迥拔孤秀)
(多出佳境每一篇出人競傳寫比之吳均何遜)
先主武侯廟(寰宇記先主廟在成都府西八里惠陵東七十步武侯祠在先主廟)
(西成都記先主廟西院即武侯廟廟前有雙栢古峭可愛人云諸葛手植杜甫古栢行憶)
(昨路繞錦亭東先主武侯同閟宫陸游跋古栢圖余在成都屢至昭烈惠陵此栢在陵旁)
(廟中武侯室之南所云先主武侯同閟宫者與此略無小異)
先主與武侯(鍾會檄蜀文益州先主以命世英才興兵新野蜀志諸葛亮傳詔策曰今贈君丞相)
(武鄉侯印綬諡君為忠武侯)相逢雲雷際(樂府越謠歌君乘車我戴笠他日相逢下車揖君擔)
(簦我跨馬他日相逢為君下樂府解題古辭相逢行文意與雞鳴曲同易象曰雲雷屯君子以經綸庾信銘舒)
(卷風雲之際無妨貴仕)感通君臣分(易寂然不動感而遂通天下之故顔峻詩敬恭明禮孝道)
(感通陳書章昭達傳昭達與世祖遊因結君臣之分)義激魚水契(荀子遇君則修臣下之義出師)
(表三顧臣於草廬之中諮臣以天下之事由是感激蜀志諸葛亮傳先主曰孤之有孔明猶魚之有水也)遺
廟空蕭然(陶潛文環堵蕭然不蔽風日)英靈貫千歲(北齊書文苑傳序帝天縱多能)
(斯固感英靈以特達非勞心所能致隋書李德林傳齊天統中於賓館受國書陳使江總目送之曰此河朔之)
(英靈也又文學傳序江漢英靈燕趙竒俊並該天網之中俱為大國之寶)
南池夜宿思王屋青蘿舊齋(禹貢底柱折城至於王屋元和郡縣)
(志王屋山周回一百三十里高三十里一統志河南懷慶府王屋山在濟源縣西八十里)
(山狀如屋)
池上卧煩暑(謝朓詩已有池上酌復此風中琴程曉嘲熱客詩閉門避暑卧出入不相過穆員新)
(安谷記夏之日清風入林徘徊不散若為繁暑與之竟夕)不櫛復不巾(廣韻櫛梳也禮記髮晞用)
(象櫛舊唐書虞世南傳篤志勤學或累旬不盥櫛由是聲名藉甚釋名巾謹也二十成人士冠庶人巾當自謹)
(修四教也)有時清風來(詩吉甫作誦穆如清風南史謝風瀹傳謝譓曰入我室者惟有清)自謂
羲皇人(晉書隠逸傳陶潛嘗言夏月虛閒高卧北窗之下清風颯至自謂羲皇上人)天晴雲
歸盡(梁簡文帝詩凍解池開綠雲穿天半晴庾信奉和山池詩日落含山氣雲歸帶雨餘)雨洗月
色新(張說詩雨洗亭臯千畝綠風吹桃李一園香)公事常不閒(史記仲尼弟子傳子羽行)
(不由徑非公事不見卿大夫南史徐勉傳勉嘗與門人夜集客有求詹事五品官勉正色答云今夕止可談風)
(月不宜及公事)道書日生塵(江淹自序山中無事日與道書為偶劉琨答盧諶詩澄醪覆觴絲竹)
(生塵)早年家王屋(晉書陸機陸雲傳論挺珪璋於秀實馳英華於早年)五别青蘿春
(江淹江上之山賦挂青蘿兮萬仞豎丹石兮百重)安得還舊山(謝靈運過始寧墅詩剖竹守滄)
(海枉帆過舊山)東溪垂釣綸(詩之子于釣言綸之繩說苑吕望年七十釣於渭渚三日三夜魚無)
(食者農人謂望曰子將復釣必細其綸芳其餌徐徐而投之無令魚駭隂鏗詩林寒正下葉釣晚欲收綸)
登嘉州凌雲寺作(杜確岑嘉州詩集序參自庫部正郎出為嘉州杜鴻漸表)
(職方郎中兼侍御史列於幕府無幾使罷寓居於蜀元和志嘉州即漢犍為郡之南安縣)
(地境接漢嘉舊縣因名焉邵博記天下山水之勝在蜀蜀之勝曰嘉州州之勝在凌雲寺)
(方輿勝覽凌雲寺在府之南山唐開元中僧海通於瀆江沫水濛水之會悍流怒浪之濱)
(鑿山為彌勒大像高踰三百三十尺建閣以覆之積十九年而工始備)
寺出飛鳥外(王勃舍利塔碑不殊仙造還如湧出又參詩淹留野寺出向背孤山明易飛鳥遺之)
(音魏志武帝紀注太祖才力絶人手射飛鳥謝朓詩落日飛鳥遠孔稚圭北山移文亭亭物表皎皎霞外魏收)
(後園宴樂詩束馬輕燕外)青峯戴朱樓(方輿紀要九頂山在州治東一里隔江山有九峯曰鳳集)
(曰棲鸞曰靈寶曰就日曰丹霞曰祝融曰擁翠曰望雲曰兊說山下凌雲寺海通既為彌勒大像建七層閣覆)
(之水經注重峯疊秀青翠相臨謝朓侍宴華光殿詩青磴崛起丹樓間出又逶迤帶綠水迢逓起朱樓)摶
壁躋半空喜得登上頭(唐新語嘉卭路高山凌雲深谷無景斗絶叵險不通人蹤經之)
(者必摶壁傍崖脅息而度張說詩寒山上半空臨眺盡寰中盧思道詩會待東方騎遥居最上頭)始知
宇宙闊(文子四方上下曰宇說文宙舟輿所極覆也劉孝威詩興逸烟霄上人閒宇宙中水經注南鄉)
(峽其間平地可二十許里江山迥闊陶潛詩昭昭天宇闊皛皛川上平)下看三江流(杜甫集自)
(註嘉州據蜀江外左思蜀都賦帶二水之江流方輿紀要大江在州城東俗名通江自眉州流入界又南經烏)
(尤山下為三江會流處勝覽嘉定府梁為青州取青衣水為名謝朓詩大江流日夜客心悲未央又結軫青郊)
(路迴瞰蒼江流)天晴見峨眉(梁簡文帝詩凍解池開綠雲穿天半晴蜀都賦抗峨眉之重阻唐書)
(地理志嘉州羅目縣有峨眉山十道山川考在嘉州峨眉縣西七里兩山相對望之如峨眉方輿勝覽嘉定府)
(西魏改眉州取峨眉山為名西竺千歲和尚與僧書三峨高出五嶽秀甲九州)如向波上浮(顧愷)
(之觀濤賦水無涯而合岸山孤暎而若浮)迥曠野景豁(圖畫見聞誌山川高曠謝靈運詩野曠沙)
(岸靜天高秋日明庾肩吾詩野曠秋先動林高葉早殘王藴之蘭亭詩散豁情志暢塵纓忽巳捐庾闡衡山詩寂坐)
(意虛恬運目情四豁)隂森棕柟稠(陸機詩望舒離金虎屏翳吐重隂潘岳懷舊賦柏森森以攅植張衡)
(西京賦木則樅栝棕柟梓棫楩楓長孫輔佐詩地深草木稠)願割區中緣永從塵外
遊(宋書謝靈運傳幽棲窮巖外緣兩絶又詩想像崑山姿緬邈區中緣薛稷詩睿覽出區中晉書謝安傳論)
(文靖始居塵外高謝人間何承天詩逍遙風塵外殷仲文詩哲匠感蕭晨肅此塵外軫)回風吹虎
穴(爾雅回風曰飄易風從虎庾信銘探虎穴而揮戈上魚門而懸胄)片雨當龍湫(庾信詩澗)
(底百重花山根一片雨李庾西都賦其遠也深有蛟潭派作龍湫劇譚錄華隂縣南十餘里有龍移湫自遠而)
(至碧波迴塘湛若疏鑿)僧房雲濛濛(謝靈運山居賦臨浚流列僧房佛國記于闐人民殷盛盡)
(皆奉法作四方僧房供給客僧詩零雨其濛謝朓朝雨詩空濛如薄霧王勃惠普寺碑時暄福地低落照於晴)
(暉候肅禪房泛初華於霽景)夏月寒颼颼(詩四月維夏陶潛詩孟夏草木長遶屋樹扶疎南史)
(羊欣傳嘗夏月著新練帬水經注氣蕭蕭以瑟瑟風颼颼而飀飀)迴合俯近郭(鮑照詩迴互非)
(一形參差昔相似謝靈運詩洲島驟迴合圻岸屢催奔謝朓詩還望青山郭沈亞之復戒業寺記緇衣以為居)
(近郭若遊賓乃謀遷之西岡)寥落見遠舟(世說袁彦伯為謝安南司馬都下諸人送至瀨鄉將)
(别既自悽惘歎曰江山遼落居然有萬里之勢謝朓詩天際識歸舟謝惠連詩淒淒乘蘭秋言餞千里舟)勝
槩無端倪(邵博記凌雲寺之南山又其勝也吕温地志圖序聚米擬其端倪畫地陳乎梗概莊子反)
(覆終始不知端倪)天宫可淹留(南康記雩都縣有君山大風雨後聞絃歌其山謂之仙宫梁簡)
(文帝遊光宅寺詩慈波流淨宫王融詩真心延淨境邃業嗣天宫諸葛亮書雖有淹留何損於美趣何患於不)
(濟沈約詩遇可淹留處便欲息微躬)一官詎足道欲去令人愁(謝朓詩十載猶先職)
(一官乃任真崔峒詩仙客辭蘿月東來就一官史記李將軍傳文帝曰子當高帝時萬戶侯豈足道哉庾信文)
(枚乘之望梁苑不憚棄官樂毅之求燕路無辭萬里沈約詩高臺不可望望遠令人愁)
緱山西峯草堂作(列仙傳王子喬好吹簫作鳳鳴遊嵩洛間道士浮丘公接)
(上嵩高山三十餘年往來緱氏山緱氏山近在嵩山之西也)
結廬對中嶽(陶潛詩結廬在人境詩嵩高維嶽名山志嵩高山者五嶽之中嶽也)青翠常
在門(水經注重峯疊岫青翠相臨謝靈運詩連嶂疊巘崿青翠杳深沈)遂耽水木興(水經)
(注水木明瑟謝朓杜若賦憑瑤圃而宣遊臨水木而延佇謝混詩水木湛清華)盡作漁樵言(何遜)
(詩爾情深鞏洛子念返漁樵劉孝威應令詩神心重丘壑散步懷漁樵)頃來闕章句(文心雕龍)
(宅情曰章位言曰句春秋序疏章句煩多則事情易顯漢書揚雄傳雄少而好學不為章句訓詁通而已顔延)
(之詩觀書鄙章句)但欲閑心䰟(江淹詩何用苦心䰟)日色隠空谷(江淹詩嵐氣隂)
(不極日色半虧天何遜詩風光蕊上輕日色花中亂邢邵詩天高日色淺林勁鳥聲哀詩皎皎白駒在彼空谷)
(梁武帝淨業賦若空谷之應聲似遊形之有影)蟬聲喧暮村(毛詩草木蟲魚疏鳴蜩蟬也宋衞謂)
(之蜩陳鄭云蜋海岱之間謂之蟬禮記鹿角解蟬始鳴)曩聞道士語(黃庭經仙人道士非可神)
(積精理氣以長生世說有北來道士好才理與林公相遇於瓦官寺講小品於時竺法深孫興公悉共聽此道)
(人語郭璞游仙詩青谿千餘仞中有一道士)偶見清淨源(禮記東風解凍疏物生清淨明潔史)
(記曹參世家參為齊相有蓋公好黃老術曰大道貴清淨而人自正淮南子清淨恬愉人之性也)隠几
閱吹葉(莊子南郭子綦隠几而卧束晳讀書賦垂帷帳以隠几被紈素而讀書王襃詩秋風吹木葉)
乘秋眺歸根(唐中宗九日詩九日正乘秋三杯興巳周易利用安身注歸根則寧天下之理得也)
(老子夫物芸芸各復歸其根)獨遊念求仲(夏侯湛莊周贊邁邁莊周騰世獨遊决輔錄蔣詡舍)
(中三徑惟羊仲求仲從之遊二仲皆剉廉逃名之士南史陶潛傳鄰靡二仲室無萊婦)開徑招王
孫(南史謝靈運傳嘗自始寧南山伐木開徑直至臨海山居賦翦榛開徑尋石覓崖王勃詩亂竹開三徑飛)
(花滿四隣劉安招隠士王留孫兮歸來山中不可以久)片雨下南澗(庾信詩澗底百重花山間一片)
(雨詩于以采蘋南澗之濱陸機招隠詩朝采南澗藻夕息西山足)孤峯出東原(梁書徐勉誡子)
(崧書孤峯叢薄不無糾紛之異北史盧思道傳遷武陽太守為孤鴻賦以寄其情序曰分符坐嘯作守東原尚)
(書大傳東原底平)棲遲慮益淡(詩衡門之下可以棲遲)脱略道彌敦(晉書謝尚)
(傳開率穎秀辨悟絶倫脱略細行不為流俗之事恨賦脱略公卿跌宕丈史何遜詩顧余晚脱略吕忱字林敦)
(有十二音元韻音惇敦大也陳子昂詩吾聞西方化清淨道彌敦)野靄晴拂枕(王勃普惠寺碑)
(韶光照野爽靄晴遙)客帆遙入軒(孫綽望海賦商客齊暢潮流往還各資順勢雙帆同懸姚崇詩)
(唯看孤帆影常似客心懸)尚平今何在(後漢書向長字子平河内朝歌人也隠居不仕王莽聘之)
(固辭乃止嘗讀易至損益卦喟然歎曰吾巳知富不如貧貴不如賤但未知死何如生耳建武中敕斷家事與)
(北海禽慶俱遊五嶽名山注高士傳向字作尚)此意誰與論竚立雲去盡(吳均詩竚)
(立日將暮相思忽無緒)蒼蒼月開園(隋書天文志天了無質仰而瞻之高遠無極故蒼蒼然也)
(庾信詩决渠移水碓開園掃竹林)
自潘陵尖還少室居止秋夕憑眺(一統志嵩山三尖峯東曰)
(太室西曰少室嵩其總名謂之室者以其下各有石室)
草堂近少室(唐書盧鴻傳廬嵩山開元初徵至東都固請還山賜隠居服官營草堂鴻草堂詩山)
(為宅兮草為堂參本集呈諸故人詩他日能相訪嵩陽舊草堂)夜靜聞風松(南史陶弘景傳弘景)
(特愛松風庭院皆植松)月出潘陵尖(詩月出皎兮)照見十六峯(一統志嵩山三)
(十六峯)九月山葉赤(古今注赤楊霜降則葉赤)溪雲淡秋容(古碧玉歌芙蓉凌霜)
(榮故向秋容好)火點伊陽村(唐書地理志河南府伊陽縣先天元年析陸渾置有太和山有銀銅)
(錫伊水有金沈炯詩火炬前邨發林烟樹下昏)烟深嵩角鐘(水經注岫壑冲深含烟罩霧梁元帝)
(飛流寺碑雲聚峯高風清鐘徹)尚子不可見(高士傳尚長字子平安貧樂道為子嫁娶畢敇斷家)
(事勿復相關肆意遊五岳名山遂不知所在謝靈運詩畢娶類尚子薄遊似邴生)蔣生難再逢
(三輔决錄蔣詡隠於杜陵舍中三徑唯羊仲求仲從之遊謝靈運詩惟開蔣生徑永懷求羊蹤)勝愜只
自知(廣韻愜快也又心服也謝靈運詩意愜理無違晉書王濛傳劉惔稱濛性甚通而自然有節濛曰劉)
(君知我勝我自知)佳趣為誰濃(張九齡題畫詩對玩有佳趣使我心渺綿)昨詣山僧
期(庾信詩野老時相訪山僧或見尋)上到天壇東(一統志天壇山在永寧縣西四十五里一)
(名壇屋山)向下望雷雨(易天地解而雷雨作左思魏都賦雷雨窈冥而未半皦日籠光於綺橑)
雲間見回龍(後漢書逸民傳矯慎隠遯山谷汝南吳蒼遺書曰足下審能騎龍弄鳳翔嬉雲間者)
(亦非狐兔燕雀所敢謀也)久與人羣疎(庾信詩野情風月曠山心人事疎)轉愛丘壑
中(世說顧長康畫謝幼輿在巖石裏人問其所以曰此子自謂一丘一壑過於庾亮故宜置丘壑中)心
澹水木會興幽魚鳥通(水經注大明寺池上有客亭左右楸桐負日俯仰目對魚鳥水)
(木明瑟謝混遊西池詩景仄鳴禽集水木湛清華南史劉虬傳暢餘隂於山澤托暮情於魚鳥)希微了
自適(南史隠逸傳叙道義内足希微兩忘蔵景窮巖蔽名愚谷)出處乃不同(易君子之道或)
(出或處)況本無宦情(晉書王衍傳衆共推為元帥衍辭曰吾少無宦情隨牒推移遂至於此今)
(日之事安可以非才處之)誓將依道風(任昉代范尚書讓封表乃祖玄平道風秀世)
秋夕聽羅山人彈三峽流泉(琴集三峽流泉晉阮咸所作也水經)
(注丹山西即巫山其間首尾一百六十里謂之巫峽蓋因山以為名也自三峽七百里中)
(兩岸連山略無闕處重巖疊嶂隠夭蔽日自非停午夜分不見曦月至於夏水襄陵沿泝)
(阻絶王命急宣有時朝發白帝暮到江陵其間千二百里雖乘奔御風不以疾也春冬之)
(時則素湍綠潭迴清倒影絶巘多生檉柳懸泉瀑布飛漱其間清榮峻茂良多趣味一統)
(志巫峽在夔州府巫山縣東三十里即巫山也與西陵峽歸峽並稱三峽)
皤皤峨山老(史記秦紀繆公曰古之人謀黃髮皤皤則無所過班固辟雍詩皤皤國老乃父乃兄)
(愛日齋叢抄蜀中稱尊老者為皤唐書地理志嘉州羅目縣有峨眉山一統志峨眉山在眉州城南二百里來)
(自岷山連岡疊嶂延袤三百餘里至此突起三峯其二峯對峙宛若峨眉)抱琴鬚蒼然(稽康絶交)
(書抱琴行吟弋釣草野北齊書盧詢祖傳大人蒼蒼在鬢差以自安)衫袖拂玉徽(釋名衫芟也衫)
(末無袖端也又袖由也手所由出亦言受也以受手也庾信春賦鏤薄穿衫袖稽康琴賦徽以鍾山之玉尚書)
(故實蜀中雷氏斵琴常自品第上者以玉徽次者以寶徽又次者以金螺咩徽)為彈三峽泉(左思)
(蜀都賦經三峽之崢嶸水經注三峽禹鑿通江)此曲彈未半(莊子孔子絃歌鼓琴奏曲未半有漁)
(父者下船而來左手據膝右手持頥以聽曲終陶潛閒情賦曲調將半景落西軒悲商叩林白雲依山)高
堂如空山(古辭長安有狹邪行挾瑟上高堂南史宗少文傳凡所遊履悉圖之於室撫琴動操欲令)
(衆山皆響)石林何颼飀(楚辭焉有石林何獸能言謝靈運詩流沫不足險石林豈為艱左思吳都)
(賦與風䬙颺䬀瀏颼飀水經注氣蕭蕭以瑟瑟風颼颼而飀飀)忽在窗戶間(郭璞詩雲生梁棟間)
(風出窗戶裏)繞指弄嗚咽(劉琨詩何意百鍊鋼化為繞指柔梁武帝詩玉指弄嬌絃蔡邕琴賦)
(間關九絃出入律吕屈伸低昂十指如雨王泰巫山高詩谷深流響咽峽近猿聲悲)青絲激潺湲
(嵇康琴賦絃以園客之絲又激清響以赴會王粲詩流波激清響楚辭觀流水兮潺湲謝靈運詩石淺水潺湲)
演漾怨楚雲(阮籍詩汎汎乘輕舟演漾靡所望王筠琴曲含怨復含嬌晉書天文志楚雲如日宋)
(玉高唐賦昔者楚襄王與宋玉遊於雲夢之臺望高唐之觀其上獨有雲氣)虛徐韻秋烟(詩其)
(虛其邪箋邪讀徐阮瑀箏賦不疾不徐遲速合度鮑照賦秋水兮駕波涼烟兮冐江盧照鄰詩長薄秋烟起)
疑兼陽臺雨(宋玉高唐賦妾在巫山之陽高丘之阻旦為朝雲暮為行雨朝朝暮暮陽臺之下)
似雜巫山猿(水經注三峽每晴初霜旦林寒澗肅有高猿長嘯屬引淒異空岫傳響故漁者歌曰)
(巴東三峽巫峽長猿鳴三聲淚沾裳梁簡文帝詩巫山七百里巴水三迴曲又猿啼斷還續)幽引鬼
神聽(白虎通書曰戛擊鳴球搏拊琴瑟以詠祖考來格者鬼神清虛貴淨賤鏗鏘也詩神之聽之終和且)
(平)淨令耳目便(宋玉風賦發明耳目寧體便人司馬相如上林賦所以娛耳目樂心意)楚
客腸終斷(劉允濟詠琴詩巴人緩疎節楚客弄繁絃古樂府隴頭流水鳴聲幽咽遙望秦川肝腸斷)
(絶)湘妃淚斑斑(湘中記舜二妃為湘水神故曰湘妃琴操有湘妃怨博物志舜之二妃以涕揮)
(竹竹盡斑劉孝威詩恥染湘妃淚羞入上宫琴江總琴曲湘妃拭淚洒貞筠)誰裁青桐枝(詩椅)
(桐梓漆爰伐琴瑟史記龍門有桐樹高百尺無枝堪為琴桓譚新論神農氏削桐為琴䋲絲為絃以通神明之)
(德合天人之和謝惠連琴贊嶧陽孤桐裁為鳴琴體兼九絲聲備五音爾雅翼青桐似梧桐而無子又桐有花)
(而不實堪作琴瑟者)縆以朱絲絃(淮南子小絃絙大絃緩注絙急也楚詞注急張絃也尚書大傳)
(大琴朱絃禮記朱絃疏越一唱而三嘆鮑照白頭吟直如朱絲繩注朱絲朱絃也)能含古人曲
(琴操古琴曲有詩歌五曲又有十二操又有九引又有河間雜歌二十一章稽康琴賦含顯媚以送終注含顯)
(媚之聲以送曲終也)逓與今人傳(劉孝綽琴詩幽蘭暫罷曲積雪更傳聲)知音難再
逢(禮記知聲而不知音者禽獸足也知音而不知樂者衆庶是也惟君子為能知樂是故審聲以知音審音)
(以知樂審樂以知政而治道備矣列子伯牙鼓琴志在高山鍾子期曰峩峩然若泰山志在流水曰洋洋若江)
(河子期死伯牙絶絃以無知音者韓詩外傳野鄙之人五音不知安能調琴江總彈琴詩罕有知音者空勞流)
(水聲)惜君方老年(楚辭老冉冉其將至陸機詩冉冉逝將老咄咄奈老何何遜詩少壯輕年月遲)
(暮惜光輝)曲終月已落(張衡西京賦度曲未終雲起雪飛成公綏嘯賦曲既終而響絶鮑照舞鶴)
(賦星翻漢迴曉月將落)惆悵東齋眠(馮衍賦情惆悵以增傷韻會燕居之室曰齋南史王慈僧)
(虔子也謝超宗嘗候僧虔仍往東齋候慈)
送顔平原(并序沂舊唐書顔真卿傳字清臣瑯琊臨人開元中舉進士登甲科四)
(命為監察御史遷殿中侍御史東都畿採訪判官轉侍御史武部員外出為平原太守一)
(統志德州在濟南府西北二百八十里漢置平原郡治平原縣隋置德州復為平原郡唐)
(置德州尋改平原郡)
十二年春有詔補尚書十數公為郡守上親
賦詩觴羣臣宴於蓬萊前殿(雍錄紫宸殿北為蓬萊殿殿北)
(有池亦名蓬萊池)仍贈以繒帛寵餞加等參美顔公
是行為寵别章
天子念黎庶(白虎通天子者爵稱也爵所以稱天子者何王者父天母地為天之子也後漢書崔)
(駰傳聖德滂以横被兮黎庶愷以歌舞晉書袁宏傳謝安為揚州刺史宏自吏部郎出為東陽郡祖道於冶亭)
(安臨别取一扇授之曰聊以贈行宏應聲曰敬當奉揚仁風惠彼黎庶)詔書撫諸侯(蔡邕獨斷)
(漢制天子之書一曰策書二曰制書三曰詔書四曰戒勅又詔書者詔誥也易先王以建萬國親諸侯王隠晉)
(書何曾上言郡守之權雖輕猶御千里比之於古列國之君也)仙郎授剖符(白帖諸曹郎一名星)
(郎又曰仙郎臺郎沈佺期詩並命登仙閣分宵直禮闈漢書高帝紀與功臣剖符作誓丹書鐵券金匱石室蔵)
(之宗廟東觀漢記二千石皆以選出京師剖符典千里王襃聖主得賢臣頌剖符錫壤而光祖考)華省
輟分憂(潘岳秋興賦宵耿介而不寐兮獨展轉於華省漢書循吏傳序孝宣嘗稱曰百姓所以安其田)
(里而無歎息愁恨之心者政平訟理也與我共此者其惟良三千石乎晉書宣帝紀黃初五年加給事中錄尚)
(書事天子曰此非以為榮乃分憂耳)置酒會前殿(漢書高帝紀漢王拜彭越為魏相令定梁地漢)
(王遂入彭城置酒高會司馬相如賦置酒乎顥天之臺張樂乎膠葛之宇漢書樂志凡鼔八員朝賀置酒陳前)
(殿房中又揚雄傳前殿崔巍兮和氏玲瓏)賜錢若山丘(後漢書王景傳從駕東巡狩至無鹽帝美)
(其功績拜河隄謁者賜車馬縑錢又儒林傳楊仁上便宜十二事皆當世急務帝嘉之賜以縑錢列子紀昌以)
(氂懸虱在牖南面而望之三年之後如輪覩物如山丘也張衡賦龍吟方澤虎嘯山丘孫楚賦縈深谷繞山丘)
天章降三光(詩倬彼雲漢為章于天禮記三賓象三光又經之以天地紀之以日月參之以三光)
(政教之本也)聖澤該九州(曹植求自試表沐浴聖澤李燈詩已知聖澤深無限更喜年光入睿)
(才書九州攸同周禮大司徒以天下土地之圖周知九州之地域廣輪之數)吾兄鎮河朔(書惟)
(戊午王次于河朔傳止于河之北舊唐書真卿傳清河李萼謂真卿曰河朔諸郡恃公為長城)拜命宣
王猷(書說拜稽首敢對揚天子之休命文心雕龍周鑒二代文理彌盛再拜稽首對揚休命詩王猷允塞)
(晉書桓豁傳三台麗天辰極以之增耀論道作弼王猷以之時邕張協七命王猷四塞函夏寧謐)駟馬
辭國門(漢書于定國傳始定國父于公其門閭壊父老方共治之于公謂曰少高大閭門令容駟馬高)
(蓋車我治獄多隂德子孫必有興者又韓延夀傳延夀在東郡時試騎士駕駟馬建幢棨植羽葆周禮司門掌)
(授管鍵以啟閉國門史記晉世家介子推從者懸書國門)一星東北流(晉書天文志流星天使也)
(星大者使大星小者使小)夏雲照銀印(顧凱之詩夏雲多竒峯漢書百官公卿表太守品第五秩)
(二千石銀章青綬)暑雨隨行輈(書夏暑雨小民惟曰怨咨鮑照芙蓉賦當融風之暄蕩承暑雨)
(之平渥說文輈轅也謝承後漢書百里嵩為徐州刺史境内遭旱嵩行部傳車所經甘雨輒至)赤筆仍
在篋(杜氏通典尚書郎月賜赤管大筆一雙隃糜墨一丸說文篋椷蔵也)爐香惹衣裘(通典)
(尚書郎入直給女侍史二人執香爐香囊燒薰護衣服梁簡文帝詩薰爐滅復香李嶠謝表青牛帳裏未輟爐)
(香周禮宫伯以時頒其衣裘韓非子官爵尊貴衣裘壯麗)此地鄰東溟(顔延之詩日觀臨東溟)
孤城弔滄洲(庾信文月暈孤城塵驚虛援袁粲詩訪迹雖中宇循寄乃滄洲謝朓詩既欣懷禄情)
(復愜滄洲趣)海風掣金戟(國語海鳥曰爰居止於魯東門之外三日展禽曰海其有灾乎夫廣)
(川之鳥恒知而避其灾也是歲海多大風釋名戟格也旁有枝格也後漢書輿服志公以下至二千石騎吏四)
(人皆帶劍持棨戟為前列)導吏呼鳴騶(說苑趙簡子從晉陽之邯鄲中路而止引車吏進問君何)
(為止南史到溉傳溉性不好交遊惟與朱异劉之遴張綰同志友密每歲時恒嗚騶枉道以相存魏書尒朱仲)
(遠傳仲遠加大將軍又兼尚書令請準朝式在軍鳴騶帝笑而許之孔稚圭北山移文鳴騶入谷鶴書赴隴)
郊原北連燕(蕭子範詩郊原共超遠林野雜依菲祖詠詩歡娛始披拂愜意在郊原史記召公世)
(家武王封召公於北燕注今幽州薊縣故城是也)剽劫風未休(漢書尹賞傳長安中姦猾浸多)
(城中薄暮塵起剽劫抱鼓不絶)魚鹽隘里巷(左傳魚鹽蜃蛤弗加於海漢書五行志建平四年夏)
(京師郡國民聚會里巷張博具鼓舞祠西王母後漢書劉愷傳側身里巷處約思純進退有度百僚景式)桑
柘盈田疇(禮記命野虞毋伐桑柘潘岳詩春草鬱青青桑柘何奕奕禮記孟夏之月燒薙行水利以)
(殺草可以糞田疇可以美土疆左傳子産從政一年輿人誦之曰取我田疇而伍之及三年又誦之曰我有田)
(疇子産殖之)為郡豈淹旬(漢書杜周傳兩子夾河為郡守家貲累巨萬庾信序昔二馮同德繼)
(踵當官兩杜齊名夾河為郡魏明帝詩遊弗淹旬遂屆揚土)政成應未秋(周禮小司徒之職歲)
(終則考其屬官之治成漢書循吏傳序宣帝時二千石有治理效輒以璽書勉勵增秩賜金或爵至關内侯)
易俗去猛虎(禮記移風易俗莫善於樂南史梁武帝紀鎔鈞所被變風以雅易俗陶人載和邦國)
(華嶠後漢書宋均為九江守時多暴虎設檻捕之均退貪殘進忠良去檻穽虎遂東渡江去謝承後漢書劉昆)
(遷弘農太守先是崤黽驛道多虎昆為政三年化大行虎皆負子渡河而去)化人似馴鷗(列子)
(海上人好鷗者每旦至海上鷗至者百數其父曰取來我玩之明日至海上鷗遂舞而不下隋文帝詩馴鷗舊)
(可狎)蒼生已望君(書帝光天之下至於海隅蒼生共惟帝臣左傳國人望君如望慈父母焉)
黃霸寧久留(漢書循吏傳黃霸字次公昭帝時俗尚嚴酷霸獨寬和為穎川太守得民心戶口歲)
(增治為天下第一劉安招隠士王孫兮歸來山中不可以久留)
劉長卿(字文房河間人開元二十一年進士至德中為監察御史知淮南鄂岳轉運留後貶)
(潘州南邑尉除睦州司馬終隨州刺史以詩馳聲上元寶應間權德輿常謂為五言長城皇甫)
(湜亦云詩未有劉長卿一句巳呼宋玉為老兵其見重如此)
龍門雜咏(一統志在河南府城西南三十里俗名龍門山左傳晉趙鞅納王使女寬)
(守闕塞即此一名伊闕亦名闕口大禹疏龍門伊水出其間漢服虔謂南山伊闕是也傅)
(毅賦因龍門以暢化開伊闕以達聰水經注伊水又北入伊闕昔大禹疏以通水兩山相)
(對望之若闕伊水歴其間北流故謂之伊闕春秋之闕塞焉陸機云洛有四闕斯其一焉)
(東巖西嶺並鐫石開軒高甍架峯西側靈巖下泉流東注於伊水元和郡縣志伊闕山在)
(河南府伊闕縣北四十五里)
秋山日搖落(徐陵詩猿啼知谷晚蟬咽覺山秋宋玉九辨蕭瑟兮草木搖落而變衰魏文帝燕歌)
(行秋風蕭瑟天氣凉草木搖落露為霜劉孝綽侍宴詩禁林寒氣晚方秋未搖落)秋水急波瀾
(莊子秋水時至百川灌河晉書阮籍傳贊秋水揚波春雲斂暎秋興賦澡秋水之涓涓兮玩游儵之潎潎謝靈)
(運詩傾耳聆波瀾舉目眺嶇&KR0706;)獨有魚龍氣(漢書西域傳贊作曼衍魚龍角觝之戲以觀視之水)
(經注汧水出五色魚俗以為靈莫敢采捕因謂為魚龍水)長令烟雨寒(張協雜詩騰雲似涵烟密)
(雨如散絲沈約見庭雨應詔詩非烟復非雲如絲復如霧謝朓詩切切隂風暮桑柘起寒烟阮籍賦寒雨淪而)
(下降)誰窮造化力(後漢書張衡傳論數術窮天地制作侔造化莊子以天地為大鑪以造化為大)
(冶拾遺記帝堯在位獲金璧之瑞文字炳列記天地造化之始王羲之蘭亭詩大矣造化工萬殊莫不均)空
向兩巖看(右闕口)山葉旁巖赤(謝靈運詩隨山疏濬潭傍巖藝枌梓任昉竟陵王碑)
(文依林構宇傍巖拓梁古今注赤楊霜降則葉赤張正見詩秋葉奪粧紅)千峯秋色多(謝朓望三)
(湖詩葳蕤向春秀芸黃共秋色梁元帝詩桂影含秋色桃花染春源)夜泉發清響(水經注上則風)
(籟傳空下則泉響不斷庾信詩懸厓泉溜響深谷鳥聲春王粲詩流波激清響謝萬蘭亭詩谷流清響)寒
渚生微波(鮑照野鵝賦立菰蒲之寒渚托隻影而為雙謝朓詩寒渚夜蒼蒼曹植節遊賦凱風發而)
(時鳥讙微波動而水蟲鳴謝靈運山居賦毖温泉於春流馳寒波而秋徂又柟溪賦澹瀲結寒波檀欒秀霜質)
稍見沙上月(李陵詩明月照戶樞想見餘光輝庾信舟中望月詩岸白不關沙)歸人爭
渡河(右水東渡上薛道衡詩人歸落鴈後思發在花前庾信春賦開林而競入擁河橋而爭渡家語卜商)
(反衛見讀史志者云晉師伐秦三豕渡河子夏曰非也巳亥耳易林乘篾渡河庾信詩白馬向清波乘冰始渡)
(河)寂寞對伊水(後漢書馮衍傳陂山谷而閒處兮守寂寞而存神莊子夫虛靜恬淡寂寞無為)
(者天地之平而道德之至新語寂寞而無鄰寥廓而獨寐後漢書郡國志盧氏有熊耳山伊水清水出山海經)
(虢山伊水出焉西流注于河沈約詩清晨戲伊水薄暮宿蘭池徐陵詩風吹臨伊水時駕出河梁)經行
長未還(法華經佛子住此地則是佛受用常在于其中經行及坐卧徐陵長干寺碑遊岩倚樹晏坐經)
(行楊炯盂蘭盆賦山中禪定樹下經行)東流自朝暮(書嶓冢導漾東流為漢後漢書禮儀志上)
(已官民皆絜於東流水上新語四瀆東流百川莫不從管子日有朝暮夜有晨昏隂鏗詩陽臺可憶處唯有暮)
(將朝)千載空雲山(漢書王襃傳上下俱欲懽然交欣千載一會論說無疑何妥詩小臣屬千載時)
(幸預簪纓禮記天降時雨山川出雲蔡琰胡笳十八拍雲山萬重兮歸路遐)唯見白鷗鳥(鮑照)
(詩騰沙鬱黃霧翻浪揚白鷗魏志高柔傳注貞夫一則天地可動機心萌則鷗鳥不一列子海上人好鷗鳥每)
(旦之海上從鷗鳥游鷗鳥之至者百數江淹詩物我俱忘懷可以狎鷗鳥)無心洲渚間(右福公塔)
(歸劉勰新論魚不畏網而畏鵜網無心而鳥有情也陶潛去來辭雲無心以出岫鳥倦飛而知還謝靈運詩辛)
(勤風波事款曲洲渚言沈約菰詩結根布洲渚垂葉滿臯澤)松路向精舍(張說詩雲對石上塔)
(風吹松下路釋迦譜息心所栖曰精舍精練行者之所居晉武帝初奉佛法立精舍於内殿引沙門居之)花
龕歸老僧(沈佺期詩香界縈北渚花龕隠南巒)閒雲隨錫杖(南史張欣泰傳欣泰下直)
(輒著鹿皮冠衲衣錫杖武帝曰將家兒何故作此舉止高僧傳沙門曇持一錫杖曰此是般若眼奉之可得道)
(沈炯詩楊枝生栱樹錫杖呪飛泉)落日低金繩(謝靈運賦望新晴於落日鮑照詩日落嶺雲歸)
(梁簡文帝詩雲斜花影沒日落荷心香又採蓮曲香風起白日低採蓮曲使君迷法華經黃金為繩以界八道)
(法苑珠林大川開寶匣福地下金繩)入夜翠微裏(爾雅山未及上曰翠微疏謂未及頂上在旁陂)
(陀之處名翠微一說山氣青縹色故曰翠微也蜀都賦鬱葐蒀以翠微崫巍巍以峩峩)千峯明一
鐙(右遠公龕詩曹植詩不醉無歸來明燈以繼夕劉楨衆賓會廣坐明燈喜炎光)隠隠見危閣
(易林雷君出裝隠隠西行霖雨不止流為河江鮑照詩隠隠日沒岫瑟瑟風發谷)隔河暎青林
(江總詩定言神女隔河來射雉賦陟青林以遊覽兮樂羽族之羣飛吳均詩飄飄上碧虛藹藹隠青林)水
田秋鴈下(晉書食貨志東南以水田為業隋書高熲雁傳江南土熱水田早熟晉書樂志雍雍雙)
(遊戲田畔陳後主詩樓高看雁下葉散覺山凉)山寺夜鐘深(庾信詩戍樓鳴夕鼓山寺響晨鐘史)
(記貨殖傳山深而獸往之)寂寞羣動息(楚辭山蕭條而無獸兮野寂寞而無人曹植詩閒房何寂)
(寞綠草被階庭陶潛詩日入羣動息歸鳥趣林鳴)風泉清道心(右石樓傳水經注風泉響於)
(青林之下王融渌水曲風泉動華燭頭陀寺碑文崖谷共清風泉相渙劉勰新論神恬心清則形無累矣王僧)
(達詩珪璋既文府精理亦道心)誰識往來意(易往來井井詩莫往莫來悠悠我思列子獨往獨來)
孤雲長自閒(陶潛詩萬族各有托孤雲獨無依)風寒未渡水(齊書謝超宗傳超宗)
(詣東府門其日風寒太祖曰此客至令人不衣自煖矣墨子聖王為宫室高足以辟潤濕邊足以圉風寒張華)
(詩巢居知風寒穴處識隂雨)日暮更看山(左傳日云暮矣王粲詩日暮遊西園沈約詩佇立日)
(巳暮)木落衆峯出(周禮疏鴈隨陽南北木落南翔冰泮北徂謝靈運詩木落知風發鮑照詩木落)
(江渡寒江總詩木落幾枝黃王績詩時時斷嶂遮往往孤峯出)龍宫蒼翠間(右下山仙戴逵貽)
(城慧命禪師書負笈千里歴龍宫而陸包括謝朓詩蒼翠望寒山崢嶸瞰平)日暮下山來(古樂)
(府上山採蘼蕪下山逢故夫)千山暮鐘發(江淹詩悵然山中暮沈佺期詩湛湛山川暮蕭蕭凉)
(氣稀)不知波上棹(盧綸詩月華如在白波中江淹水上神女賦唱桂棹凌衝波張協七命縱棹隨)
(風弭節乘波)還弄山中月(謝靈運賦滅華燭兮弄曉月又詩暝還雲際宿弄此石上月吳均詩)
(挂月青山下)伊水連白雲(陸機賦粲烟接以雲連漢書郊祀志天子禪泰山下阯東北肅然山)
(封禪祠其夜若有光晝有白雲出封中謝靈運詩春晚綠野秀巖高白雲屯梁簡文帝詩棲神紫臺上縱意白)
(雲邊)東南遠明滅(右渡水南古樂府陌上桑日出東隅照我秦氏樓)伊水搖鏡光
(梁武帝連珠蓋聞水鏡不以妍媸殊照芝蘭寧以貴賤異芳晉書赫連勃勃載記如彼日月連光接鏡杜審言)
(詩碧水搖空閣青山繞翠臺張九齡詩光逐露華滿情因水鏡搖)纖鱗如不隔千龕道
旁古(一統志龍門龕在府城南二十五里兩山對峙東曰香山西曰龍門石壁峭立伊水中又名伊闕壁)
(間鑿石龕石佛大小千數皆後魏及唐時所鑿中有極大者三龕唐魏王泰為長孫皇后所造岑文本有記梁)
(簡文帝大愛敬寺銘百旬既聳千龕乃設易林我有黍粱委積道旁張正見艷歌行翠蓋飛城曲金鞍横道旁)
一鳥沙上白(劉孝威詩數螢流暗草一鳥宿疎桐江總詩叢花曙後發一鳥霧中來詩白鳥翯翯)
(西京雜記白鳥朱冠鼓翼池干沈約詩紫籜開緣篠白鳥映青疇)何事還山雲(管子夫鳥之飛也必)
(還山集谷淮南子山雲草莽水雲魚鱗江總詩山雲四面通)能留向城客(右水西渡大招長)
(袂拂面善留客只陸機要覽五月三雨為留客雨)
浮石瀨(案本集湘中紀行十首之一)
秋月照瀟湘(顧愷之詩秋月揚明輝江淹别賦至乃秋露如珠秋月如珪水經注出入瀟湘之浦)
(瀟者水清深也一統志湖廣長沙府湘江在府城西至永州與瀟水合曰瀟湘謝朓詩洞庭張樂地瀟湘帝子)
(遊)月明聞盪槳(魏武帝短歌行月明星稀烏鵲南飛廣韻盪盪行論語奡盪舟古樂府艇子打)
(兩槳催送莫愁來劉孝威釣竿篇斂橈隨水脈急槳渡江湍)石横晚瀨急(謝靈運詩石横水分)
(流林密蹊絶蹤爾雅水流沙石上曰瀨楚辭石瀨兮淺淺江總詩石瀨乍深淺崖烟遞有無)水落寒
沙廣(陳後主詩沙長見水落歌遙覺浦深梁元帝詩寒沙逐風起春花向雪開)衆嶺猿嘯重
(荆州記峽長七百里兩岸連山略無絶處重巖叠嶂隠天蔽日常有高猿長嘯屬引清遠庾信詩猿嘯風還急)
空江人語響(江淹詩窈靄瀟湘空古子夜歌中宵無人語)清暉朝復暮(謝靈運詩)
(昏旦變氣候山水含清暉管子日有朝暮)如待扁舟賞(史記貨殖傳范蠡既雪會稽之恥乃乘扁)
(舟浮於江湖庾信哀江南賦吹落葉之扁舟飄長風於上游)
題蕭郎中開元寺新構幽寂亭
康樂愛山水(宋書謝靈運傳陳郡陽夏人也祖玄晉車騎將軍靈運少好學博覽羣書文章之美)
(江左莫逮從叔混特知愛之襲封康樂公宋高祖受命降公爵為侯由太子左衞率出為永嘉守郡有名山水)
(靈運素所愛好遂肆意遨遊李白詩巖開謝康樂詩心乎愛矣陶潛詩我亦愛吾廬左思詩何必絲與竹山水)
(有清音)賞心千載同(謝靈運詩賞心不可忘沈約詩寄言賞心客歲暮爾同來漢書王襃傳上)
(下俱欲懽然交欣千載一會何妥詩小臣屬千載時幸預簪纓杜公瞻詩惠連自可念況復兩心同)結茆
依翠微(本草茅有數種葉皆相似白茅俗呼絲茅可以苫蓋陶潛詩養真衡茅下鮑照詩抱鍤壠上飱)
(結茅野中宿爾雅山未及上曰翠微疏謂山未及頂上在旁陂陀之處名翠微一說山氣青縹色故曰翠微也)
(蜀都賦鬱葐蒀以翠微崫巍巍以峩峩陳子昂宴集叙披翠微而列坐左對青山俯盤石而開襟右臨澄水)
伐木開朦朧(詩伐木丁丁謝靈運傳嘗自始寧南山伐木開徑直至臨海鮑照詩伐木清江湄潘)
(岳秋興賦月朦朧以含光兮露清凄以凝冷李嶠詩朦朧烟霧曉)孤峯傍青霄(徐勉書孤峯叢)
(薄不無糾紛之異華樓迥榭頗有臨眺之美吳地記青山綠波連宵亘壑西湖志雙峯插雲張淵觀象賦陟秀)
(峯以遐眺望靈象於九霄)一徑去不窮(水經注巖鄣深高山岫邃密石逕崎嶇人跡纔交王績詩)
(山逕本幽迴淮南子遊於無窮之地何遜詩九秋時未晚千里路難窮)候客石苔上(史記孟嘗)
(君傳待客坐語常有侍史記君與客語問親戚居處宋之問詩何當遂遠遊物色候逋客南史蕭思話傳嘗從)
(遊鍾山北嶺上使於石上彈琴孫綽遊天台賦踐莓苔之滑石搏壁立之翠屏)禮僧雲樹中(蕭子)
(良淨住子次復檢身如上時刻已得幾過屈身禮佛幾拜已得幾過屈身禮法禮僧謝朓宣城詩雲中辨江樹)
(劉孝威晚雨詩雲樹交為密雨日共成虹)曠然見滄洲(漢書匡衡傳臣愚以為宜壹曠然大變其)
(俗杜陽雜編隋大業九年元蔵幾為過海使風飄至洲島問洲人云此滄洲去中國已數萬里其洲方千里花)
(木常如二三月南史張充博飛竿釣渚濯足滄洲謝朓出新林浦詩既懽懷禄情復協滄洲趣)自遠來
清風(陶潛詩微雨從東來好風與之俱又傳夏月虛閑高卧北窗之下清風颯至自謂羲皇上人南史謝)
(譓曰入我室者唯有清風古詩穆穆清風至吹我羅衣裳唐明皇詩蘋風向晚清)五馬留谷口
(潘子真詩話公卿駟馬左驂漢制九卿則二千石亦右驂太守駟馬而已其有加秩中二千石亦右驂故以五)
(馬為太守美稱古辭使君從南來五馬立踟蹰杜甫送賈至舍人詩人生五馬貴漢書溝洫志田於何所池陽)
(谷口鄭國在前白渠起後高士傳鄭樸谷口人修道靜默揚雄曰鄭子真耕於巖石之下名振京師孔稚圭北)
(山移文截來轅於谷口杜妄轡於郊端)雙旌薄烟虹(唐書百官志節度使掌總軍旅專誅殺辭)
(日賜雙旌雙節王粲文建拂天之旌何承天詩流旌拂飛霞張說詩雲峯吐日月石壁淡烟虹)沈沈重
香積(史記陳涉傳涉之為王沈沈者註沈沈宫室深邃之貌沈佺期詩天窗虛的的雲竇下沈沈維摩經)
(維摩居士遣八菩薩往衆香國禮佛言願得世尊所食之餘于是香積如來以衆香鉢盛飯與之王維詩不知)
(香積寺數里入雲峯)渺渺諸天空(謝朓詩渺渺青烟移長阿含經先於佛所淨修梵行生忉利天)
(使彼諸天益增五福楞伽經四空天名無色界關尹子一運之象周乎太空心經照見五藴皆空李白詩晴雲)
(散遠空)獨往應未遠(淮南子山谷之人輕天下細萬物而乘獨往梁武帝淨業賦序舛獨往之行)
(任縱之心謝朓詩在昔愛名山自知懽獨往陶潛歸去來辭實迷塗其未遠)蒼生思謝公(書帝)
(光天之下至于海隅蒼生晉書謝安傳諸人每相與言安石不肯出將如蒼生何李白詩謝公正要東山伎)
江中晚釣寄荆南一二相識(唐書方鎮表至德二載置荆南節度)
(亦曰荆澧節度領荆澧朗郢復夔峽忠萬歸十州治荆州)
楚郭微雨收(通雅南楚今荆州府潘岳閒居賦微雨新晴六合清朗陶潛詩微雨從東來好風與)
(之俱)荆門遙在目(一統志荆州府南一百八十里為荆門州漢為南漢臨沮當陽編三縣地晉置)
(武寧郡唐置荆門縣五代高氏為荆門軍元為荆門軍又宜都縣西有荆門山與虎牙山相對何晏景福殿賦)
(遙目九野陶潛詩在目皓已潔謝朓詩江潭良在目)漾舟水雲裏(謝靈運詩成裝候良辰漾舟陶)
(嘉月)日暮春江綠(梁簡文帝詩日暮芙蓉水劉孝綽詩日暮愁雲合庾信泛江詩春江下白帝畫)
(舸向黃牛江淹别賦春草碧色春水綠波)霽華靜洲渚(爾雅雨止為霽謝靈運詩辛勤風波事款)
(曲洲渚言謝惠連詩蕭條洲渚際)暝色連松竹(謝靈運詩林壑斂暝色雲霞收夕霏梁元帝與)
(劉智蔵書山間芳杜自有松竹之娛巖穴鳴琴非無薜蘿之致徐陵與李那書山澤晻靄松竹參差)月出
波上時(詩月出皎兮佼人僚兮江淹别賦日下壁而沈彩月上軒而飛光)人歸渡頭宿
(梁簡文帝烏栖曲採蓮渡頭擬黃河郎今欲渡畏風波張九齡詩萬井延津渚千艘咽渡頭)一身已
無累(鵩賦德人無累知命不憂江淹詩處順故無累養德乃入神張九齡詩物生貴得性身累由近名)
萬事更何欲(禮記百官得其宜萬事得其理史記兼聽萬事謝靈運詩萬事恒抱朴說苑孫叔敖)
(秀嬴多能其性無欲)漁父自夷猶(楚詞漁父莞爾而笑鼓枻而去莊子孔子絃歌鼓琴奏曲未半)
(有漁父者下船而來南史孫緬為尋陽太守見一漁父垂綸長嘯楚辭君不行兮夷猶注夷猶猶豫也謝朓詩)
(停驂我悵望輟棹子夷猶)白鷗不羈束(鮑照詩騰沙鬱黃霧翻浪揚白鷗任昉詩散誕羈鞿外拘)
(束名教裏)既憐滄浪水更愛滄浪曲(書嶓冢導漾東流為漢又東為滄浪之水孺子)
(歌滄浪之水清兮可以濯我纓滄浪之水濁兮可以濯我足甯戚飯牛歌滄浪之水白石粲中有鯉魚長尺半)
不見眼中人(魏文帝詩回頭四向望眼中無故人陸雲詩感念桑梓域髣髴眼中人)相思
心斷續(吳都賦相思之樹古今樂錄梁武帝勅法雲為相思曲庾信詩一面還千里相思那得論唐太)
(宗詩哀笳時斷續虞世南琵琶賦抑揚嘈囋聯綿斷續)
登西陵寺塔(水經江水又東逕西陵峽注夷陵縣故城南臨大江夷山在西北蓋)
(因山以名縣也王莽改曰居利吳黃武元年更名西陵也後復夷陵縣)
化塔凌空虛(張說侍宴蘘荷亭詩林園看化塔壇墠識餘封庾肩吾詩天衣疑拂石鳳翅欲凌空)
(曹植節遊賦建三臺於前處飄飛陛以凌虛莊子形充空虛乃至委蛇)雄勢壓山澤(人物志夫)
(人所處異勢勢有伸壓富貴遂達勢之伸也貧賤窮匱勢之壓也易山澤通氣嵇康絶交書遊山澤觀魚鳥心)
(甚樂之陶潛詩心念山澤居)亭亭楚雲外(張衡西京賦干雲霄而上達状亭亭以苕苕魏文帝)
(詩西北有浮雲亭亭如車蓋晉書天文志楚雲如日)千里看不隔(謝莊月賦隔千里兮共明月李)
(白詩疾風吹片帆日暮千里隔)遙對黃金臺(六帖燕昭王置千金於臺上以延天下士謂之黃金)
(臺陳子昂詩南登碣石坂遙望黃金臺)浮暉亂相射(孫楚薦傅長虞箋輝光夜射價連秦趙梁)
(簡文帝詩月暉横射枕燈光半隠牀)盤梯接元氣(王逸九思緣天梯兮北上登太乙兮玉臺漢書)
(律歴志太極中央元氣故為黃鍾後漢書明帝紀升靈臺望元氣又李固傳斗斟酌元氣運平四時)半壁
棲月嵬(庾信詩遊仙半壁畫隠士一牀書禮記月者三日則成魄參同契陽神日䰟隂神月嵬釋名魄)
(月始生魄然也梁簡文帝相宫寺碑珠生月魄鐘應秋霜虞茂詩鏡峯含月嵬)稍登諸劫盡(楞嚴)
(經儒為世釋為劫道為塵又度千百劫猶如彈指)若騁排雲翮(張載詩美人遺我雲中翮何以)
(報之連城璧盧諶詩顧此腹背羽媿彼排虛翮)向是滄洲人(阮籍箋臨滄洲而謝支伯陸雲泰伯)
(碑滄洲遁迹箕山辭位南史張充傳飛竿釣渚濯足滄洲謝朓出新林浦詩既懽懷禄情復協滄洲趣)巳
為青雲客(史記伯夷傳閭巷之士欲砥行立名非附青雲之士烏能施于後世哉謝靈運詩惜無同)
(懷客共登青雲梯李白詩灑掃黃金臺招邀青雲客)雨飛千栱霽(謝朓詩朔風吹飛雨蕭條江上)
(來爾雅&KR0891;大者謂之栱大業雜記欒櫨百重楶栱千構唐無名氏朝元閣賦飛重簷於日下疊千栱於雲間)
日落萬家夕(戰國策智伯使人請地于韓韓康子使致萬家之邑于智伯庾信崔耽碑戶牖萬家)
(陳平之鄉里)鳥處高却低(杜甫詩白鳥去邊明庾肩吾詩雙燕集蘭閨雙飛高復低)天涯
遠如逼(古詩相去萬餘里各在天一涯)江流入空翠(謝靈運過白岸亭詩空翠難強名漁)
(鈎易為曲)海嶠見微碧(梁簡文帝述羈賦遠山碧暮水紅日既晏誰與同)向暮期下
來(詩日之夕矣牛羊下來)誰堪復行役(詩嗟予子行役夙夜無已陶潛詩自古歎行役我今)
(始知之)
錢起(字仲文吳興人天寶十載登進士第官秘書省校書郎終尚書考功郎中大歷中與韓翊)
(李端輩號十才子詩格新竒理致清贍)
酬王維春夜竹亭贈别(王維集春夜竹亭送錢少府歸藍田)
山月隨客來(江總詩霧侵山扉月吳均詩懸風白雲上挂月青山下朱超詩惟餘故樓月遠近必)
(隨人)主人興不淺(禮記主人者尊賓古樂府主人前進酒晉書庾亮傳亮在武昌諸佐吏殷浩之)
(徒秋夜登南樓亮至諸人將起避之亮徐曰老子於此處興復不淺)今宵竹林下(漢書地理志秦)
(地有鄠杜竹林南山檀柘號稱陸海為九州膏腴班固西都賦竹林果園芳草甘木王勃詩野客思茆宇山人)
(愛竹林)誰覺花源遠(陶潛桃花源記晉太康中武陵人捕魚為業緣溪行忽逢桃林林盡水源)
(得一山有小口從口入數十步豁然開朗其間男女怡然自樂為設酒食漁人辭去詣太守說即遣人隨往竟)
(迷不得路)惆悵曙鶯啼(晉書習鑿齒傳徘徊移日惆悵極多鮑照詩慷慨懷長想惆悵戀音徽何)
(遜詩山鶯空曙響隴月自秋暉梁簡文帝詩鶯啼春欲駛無為空掩扉)孤雲還絶巘(陶潛詩萬)
(物各有託孤雲獨無依江淹詩孤雲清所託應瑒詩朝雲流四海暮雲歸故山張協詩登絶巘遡長風唐太宗)
(小山賦參差絶巘威紆短逕)
夢尋西山準上人(一統志西山在成都府西一名雪嶺杜甫詩雪嶺界夭白)
(又詩東郭滄江合西山白雪高摩訶般若經佛言菩薩一心行阿耨婆提心不散亂是名)
(上人)
别處秋泉聲(庾信小園賦蘇武有秋風之别王襃明慶寺石壁詩夏水懸臺際秋泉帶雨餘)至
今猶在耳(家語違山十里蟪蛄之聲猶在於耳左傳言猶在耳蜀志諸葛亮傳至今梁益之民咨述)
(亮者言猶在耳)何當(全唐詩作嘗)夢䰟去(韓非子六國時張敏高位二人友善每相思不得見)
(敏便於夢中往尋行至半道迷不識路遂迴如是者三蘇味道詩離夢當有䰟)不見雪山子(傳燈)
(錄佛於雪山入定有野鵲於佛頂置巢)新月隔林時(鮑泉詩新花滿新樹新月麗新輝江總詩)
(野火初烟細新月半輪空駱賓王詩新月照邊秋杜甫詩月林散清影)千燈(全唐詩作峯)翠微
裏(庾信詩五香芬紫府千鐙照赤城李白尊勝陀羅尼幢頌傳千鐙於智種了萬法于真空爾雅山未及上)
(曰翠微疏未及頂上其旁陂陀處名翠微一云山氣青縹色曰翠微劉繪詩翠微上虧景青莎下拂津)言
忘心更寂(莊子得意忘言得言忘象陳子昂詩水月心方寂盧蔵用文心宅於形心寂則形勝)跡
滅雲自起(枚乘書人性有畏其景而惡其跡却背而走跡逾多景逾疾不如就隂而止景滅跡絶淮)
(南子山致高而雲起焉水致深而蛟龍生焉江淹四時賦炎雲峯起芳樹未移)覺來纓上塵(莊子)
(方其夢也不知其夢也覺而後知其夢也沈約詩願以潺湲水霑君纓上塵)如洗功德水(李白)
(江上詩浦沙淨如洗王維詩荷蓧幾時還塵纓待君洗彌陀經極樂國土有七寶池八功德水充滿其中池底)
(純以金沙布地唐譯一澄淨二清冷三甘美四輕輭五潤澤六安和七除飢渴八長養諸根具八種功德利益)
(衆生也一統志八功德水在鍾山東梁有胡僧曇隠寓錫於此乏水時有龐眉叟謂曰予山龍也措之無難俄)
(而一沼沸出)
登勝果寺南樓雨中望嚴協律(史記外戚世家李延年以音幸)
(號協律都尉通典晉改為協律校尉後魏有協律郎北齊及隋協律郎皆二人唐因之)
微雨侵晚陽(潘岳閒居賦微雨新晴六合清朗陶潛詩微雨從東來好風與之俱謝偃樂府新歌)
(上客莫畏斜光晚自有西園明月輪)連山半蔵碧(水經注霞舉雲高連山隠隠陶弘景尋山誌右)
(連山而無際左憑海而齊天庾信華林園馬射賦上則雲布雨施下則山蔵海納梁簡文帝賦遠山碧暮水紅)
林端陟香榭(張充與王儉書竒禽異羽或巖際而逢迎弱霧輕烟乍林端而晻藹)雲外遲
來客(江淹詩懵懵雲外山易有不速之客三人來敬之終吉謝幼度詩登樓為誰思臨江遲來客)孤
邨凝片烟(庾信段永碑銘烟凝不動泉凍無聲)去水生遠白(薛道衡詩遙原樹若薺遠)
(水舟如葉左傳子犯以璧授公子公子曰所不與舅氏同心者有如白水南史任昉傳援青松以示心指白水)
(而旌信)但佳川原趣(詩疏中國川原以百數莫著於四瀆而河為宗楊炯李懷州誌銘度其川)
(原周公分陜之遺蹟張九齡題畫詩對玩有佳趣使我心渺綿)不覺城池夕(漢書食貨志石城十)
(仞湯池百步)更喜眼中人(何遜詩不見眼中人空想山南寺)清光漸咫尺(宋書)
(王敬弘傳敬弘清光粹範振俗淳風左傳王使宰孔賜齊侯胙曰無下拜對曰天威不違顔咫尺敢不下拜注)
(八寸曰咫徐幹答劉楨詩雖路在咫尺難涉如九關)
遊輞川至南山寄谷口王十六(唐書王維傳維别墅在輞川地)
(竒勝一統志輞川在陜西西安府藍田縣西南輞谷唐王維置别業於此蜀志秦宓傳三)
(皇乘祗車出谷口今之斜谷是也)
山色不厭遠(江淹詩山色與雲平魏武帝短歌行山不厭高水不厭深謝靈運詩杪秋尋遠山山)
(遠行不近)我行隨趣深(詩我行其野何遜詩且望沿沂劇暫有江山趣)蹟幽青蘿逕
(江淹江上之山賦挂青蘿兮萬仞竟陵王子良詩蘿徑轉連綿)思絶孤霞岑(孔稚圭北山移文使)
(我高霞孤映明月獨舉)獨鶴引過浦(謝朓遊敬亭山詩獨鶴方朝唳飢鼯此夜啼)鳴猿
呼入林(虞騫詩澄潭寫度鳥空嶺應鳴猿世說謝公道豫章若遇七賢必自把臂入林)褰裳百
泉裏(詩子惠思我褰裳涉溱陸雲詩淩波褰裳水經注百脈水水源方百步百泉俱出)一步一
清心(晉書荀勖傳省事不如清心)王子在何處隔雲雞犬音(神仙傳漢淮南)
(王劉安白日昇天餘藥器置在中庭雞大䑛啄之盡得昇天故雞鳴天上犬吠雲中也陶潛桃花源記土地平)
(曠屋舍儼然有良田美池桑竹之屬阡陌交通雞犬相聞)折麻定延佇(楚辭折疎麻兮瑤華將以)
(遺兮離居注疎麻神麻也謝靈運詩握蘭勤徒結折麻心莫展梁簡文帝阻歸賦何愁緒之交加豈樹萱與折)
(麻離騷時曖曖其將莫兮結幽蘭而延佇魏文帝賦招延佇兮良久忽踟蹰兮忘家)乘月期招尋
(晉書袁宏傳謝尚時鎮牛渚秋夜乘月率爾與左右微服泛江謝靈運詩乘月弄潺湲駱賓王詩返照下屋岑)
(物外狎招尋)
李祭酒别業俯視川林前帶雷岫
南山轉羣木(詩節彼南山維石巖巖陶潛詩採菊東籬下悠然見南山謝靈運詩羣木既羅戶衆)
(山亦對窗岑參山寺僧房詩山影搖羣木牆隂載一峯)昏曉擁山翠(歲華紀麗日月乍逼於虛)
(危昏曉正當於心昴杜甫岱宗詩造化鍾神秀隂陽割昏曉蕭子鈞詩山翠餘烟積川平晚照收庾肩吾春夜)
(詩水光懸蕩壁山翠下添流)小澤近龍居(周禮地官澤虞小澤小藪如小川之衡說苑鴻鵠保)
(江海之中厭而徙之小澤孟子蛇龍居之淮南子黑蜧神蛇潛淵而居)青蒼常雨氣(周禮冬官)
(東方水色蒼東方蒼龍七宿畫為龍曰蒼龍劉眘虛詩林山相晚暮天海空青蒼神仙傳欒巴蜀人為尚書郎)
(正旦大會巴後至賜之酒不飲而噀之詔問巴巴曰臣鄉成都市上火臣故漱酒為雨救之詔發驛書問成都)
(已奏正旦失火有大雨三陣從東北來著人皆作酒氣李嶠五月奉教作池含凍雨氣山暎火雲光)君家
北原上(南史顔延之傳何偃呼延之曰顔公延之答曰身非山公之公又非田舍之公又非君家阿公)
(何以見呼為公韓愈醉贈張秘書詩今日到君家呼酒持勸君北史王世充傳李密破化及還世充乘弊擊之)
(伏兵蔽山而上潛登北原杜甫詩願駐長安日光輝照北原水經注淇水又東北逕淇陽川逕石城西北城在)
(原上帶澗枕淇王維瓜園詩迴風城西雨返景原上邨)千金買勝事(史記吕不韋傳不韋使其)
(客著所聞集論號吕氏春秋布咸陽市門懸千金其上延諸侯遊士賓客有能增損一字者予千金史記劉敬)
(叔孫通傳贊千金之裘非一狐之腋鮑照詩千金顧笑買芳年南史齊竟陵王子良傳子良少有清聞禮才好)
(士善立勝事)丹闕退朝迴(魯靈光殿賦崇墉岡連以嶺屬朱闕巖巖而雙立唐太宗詩爽氣浮)
(丹闕秋光澹紫宫李白把酒問月詩皎若飛鏡臨丹闕國語公父文伯退朝朝其母杜甫詩退朝花底散又朝)
(回日日典春衣)白雲迎賞至(漢武帝秋風辭秋風起兮白雲飛唐書狄仁傑傳登太行山反顧見)
(白雲孤飛謂左右曰吾親舍其下曕悵久之雲移乃得去陶潛歸去來辭雲無心以出岫北齊書邢邵傳元羅)
(鎮青州邵為府司馬遂在青土終日酣賞盡山泉之致梁元帝答廣信侯書縱賞山中游心物外江淹栟櫚頌)
(烟岫相珍雲壑共賞王融曲水詩序雲潤星暉風揚月至庾信華林園賦司筵賞至酒正杯來)新晴邨
落外(潘岳閒居賦微雨新晴六合清朗杜甫詩久雨巫山暗新晴錦繡文史記五帝紀舜一年而所居成)
(聚注聚邨落也後漢書外國傳贊參差聚落紆餘岐道唐太宗題玄奘法師房詩幡虹遙合彩空外迥分暉王)
(維詩落日鳥邊下秋原人外閑)處處烟景異(杜甫涪江泛舟詩花雜重重樹雲輕處處山李白觀)
(魚潭詩日暮紫鱗躍圓波處處生又春夜宴桃李園序況陽春召我以烟景江淹惜晚春詩烟景抱空意蘅杜)
(綴幽心杜審言登襄陽城詩習池風景異歸路滿塵埃)片水明斷崖(李白詩城隅緣水明秋月)
(杜甫詩殘夜水明樓後漢書丁鴻傳夫壊崖破巖之水源自涓涓又甫詩西南萬壑滿勍敵兩崖開)餘霞
入古寺(謝朓詩餘霞散成綺澄江淨如練杜甫詩蟬聲集古寺鳥影度寒塘)東臯指歸翼
(潘岳秋興賦耕東臯之沃壤兮注水田曰臯東者取其春意歸去來辭登東臯以舒嘯謝朓詩天長望歸翼杜)
(甫詩歸翼會高風)月盡有餘意(謝莊詩庭光盡山明歸流風乘軒卷明月緣河飛吕氏童蒙訓)
(讀古詩十九首及曹子建諸詩皆思深遠而有餘意言有盡而意無窮)
韋應物(長安京兆人周逍遙公韋瓊之後天寶時扈從遊幸永泰中任洛陽丞京兆府功曹)
(大歷十四年自鄠縣令除櫟陽令建中二年除比部員外出刺滁州改刺江州迫赴闕改左司)
(郎中貞元初又歴蘇州為性高潔鮮食寡欲所居焚香掃地而坐其為詩馳驟建安已還各得)
(風韻)
同德寺雨後寄元侍御李博士
川上風雨來(論語子在川上陶潛詩昭昭天宇闊皛皛川上平書月之從星則以風雨詩風雨)
(凄凄國語隂陽序次風雨時至嘉生繁祉人民和利九辨何曾華之無實兮從風雨而飛颺)須臾滿
城闕(容齋三筆僧祇律云二十念為一瞬二十瞬名一彈指二十彈指名一羅預二十羅預名一須臾一)
(日一夜有三十須臾離騷折若木以拂日兮聊須臾以相羊劉伶酒德頌有大人先生以天地為一朝萬期為)
(頁臾詩佻兮達兮在城闕兮陸機詩名都一何綺城闕鬱盤桓)岧嶤青蓮界(曹植九愁賦登岧嶤)
(之高岑梁簡文帝詩層岑偃蹇聳觀岧嶤又佛像銘滿月為面青蓮在眸沈佺期慈恩寺應制詩肅肅蓮花界)
(熒熒貝葉宫)蕭條孤興發(淮南子蕭條者形之君寂寞者音之主也楚辭山蕭條而無獸兮野)
(寂寞而無人謝惠連詩蕭條洲渚際文心雕龍殷仲文之孤興謝叔源之閒情張九齡詩遠懷不我同孤興與)
(誰悉)前山遽已淨(謝朓詩連山周遠淨庾肩吾詩前山黃葉起)隂靄夜來歇(謝偃)
(賦霜氣斂靄夜景澂廓)喬木生夏凉(淮南子喬木之下足以適情李陵詩晨風動喬木顔延之)
(詩故國多喬木湛方生銘清蔭夏凉謝靈運山居賦夏凉冬燠隨時取適)流雲吐華月(謝莊侍宴)
(蒜山詩龍旌拂紆景鳳蓋起流雲顔延之詩流雲藹青闕皓月鑒丹宫江淹詩華月照方池)嚴城自
有限(沈約文北風未起馬首便以南向塞草未衰嚴城于焉早閉)一水非難越(古詩盈盈)
(一水間脈脈不得語劉鑠詩河廣川無梁山高路難越謝莊賦川路長兮不可越)相望曙河遠
(何遜詩相思對淼淼相望隔巍巍庾信望美人山銘何處相望山邊一樓謝朓詩秋河曙耿耿張正見詩耿耿)
(長河曙濫濫宿雲浮)高齋坐超忽(南史庾肩吾傳為晉安王常侍被命與劉孝威等十人抄撰衆)
(籍豐其果饌號高齋學士庾信周宗廟歌原祠乍超忽王屮頭陀寺碑東望平臯千里超忽盧思道聽鳴蟬歌)
(故鄉已超忽)
春中憶元二
雨歇萬井春(庾信詩雨歇殘虹斷雲歸一雁征虞世南詩雨歇連峯翠烟開野逕通漢書刑法志)
(一同百里提封萬井陳子昂謝賜冬衣表三軍叶慶萬井相歡)柔條已含綠(魏文帝柳賦修幹偃)
(蹇以虹指兮柔條婀娜而蛇伸鮑照芙蓉賦排積霧而揚芬鏡洞泉而含綠)徘徊洛陽陌(應瑒)
(詩問子游何鄉戢翼正徘徊晉書習鑿齒傳徘徊移日惆悵極多漢書地理志河南郡縣雒陽蘇頲詩朝上高)
(樓上俯見洛陽陌)惆悵杜陵曲(阮籍詩游步三衢旁惆悵念所思鮑照詩惆悵戀徽音漢書地)
(理志京兆尹縣杜陵故杜伯國范雲詩還飲漁陽水歸轉杜陵蓬雜錄樊川韋曲東十里有南杜北杜杜固謂)
(之南杜杜曲謂之北杜雍錄杜曲在啟夏門外向西即少陵原)遊絲正高下(梁武帝詩晻曖屬遊)
(絲沈約詩遊絲暎空轉庾信春賦一叢香草足礙人數尺遊絲即横路)啼鳥還斷續(庾信詩野)
(戍孤烟起春山百鳥啼范雲詩平沙斷還續虞世南琵琶賦抑揚嘈噆聯綿斷續)有酒今不同
(詩有酒湑我無酒酤我左傳有酒如淮有肉如坻陶潛詩過門更相呼有酒斟酌之孔德紹詩撫絃無人聽對)
(酒時獨斟)思君瑩如玉(古詩思君令人老歲月忽已晚詩言念君子温其如玉法言或問屈原智)
(乎曰如玉如瑩爰變丹青如其智如其智)
遊龍門香山泉(易乾鑿度禹鑿龍門闢伊闕傅毅賦因龍門以暢化開伊闕以)
(達聰水經注伊水又北入伊闕昔大禹疏以通水兩山相對望之若闕伊水歴其間北流)
(故謂之伊闕東巖西嶺並鐫石開軒高甍架峯西側靈巖下泉流東注入于伊水闕左壁)
(有石銘云黃初四年六月二十四日辛巳大出水舉高四丈五尺齊此蓋記水之漲滅也)
(元和志伊闕山在伊闕縣北四十五里兩山相對望之若闕伊水流其間故名又煬帝嘗)
(登邙山觀伊闕曰此非龍門耶太平寰宇記伊闕口俗名龍門一統志河南府城南二十)
(五里兩門對峙東曰香山西曰龍門石壁峭立伊水中出)
山水本自佳(班固終南山賦流澤遂而成水停積結而為山晉書王羲之傳會稽多佳山水南史)
(王弘之傳始寧沃川有佳山水)遊人已忘慮(沈約詩旅遊媚年春年春媚遊人梁昭明太子七契)
(居山林而不返終無慮而無營唐太宗望終南山詩對此恬千慮無勞訪九仙)碧泉更幽絶(蕭瑱)
(詩澗水初流碧謝靈運書山澗幽阻音塵闊絶又幽栖窮巖外緣兩絶)賞愛未能去(陳子昂詩)
(賞愛在須臾曹植賦攬騑轡以抗策悵盤桓而不能去)潺湲寫幽磴(謝靈運山居賦氿泉旁出)
(潺湲於東檐謝朓詩潺湲石溜寫謝靈運詩銅陵映碧澗石磴寫紅泉玉篇磴巖磴也)繚繞帶嘉
樹(謝靈運山居賦復有水逕繚繞回員瀰瀰平湖泓泓澄淵王羲之蘭亭詩序又有清流激湍暎帶左右左)
(傳晉侯使韓宣子來聘既享宴於季氏有嘉樹焉宣子譽之陸機詩嘉樹生朝陽阮籍詩嘉樹下成蹊)激
轉忽殊流(木華海賦狀如天輪膠戾而激轉南康記其水常自激涌奔轉如輪晉廬山道人石門詩)
(序清泉分流而合注)歸泓又同注(爾雅泉所出同所歸異曰肥異出同流曰瀵郭璞水贊殊出同)
(歸玉篇泓水深也水經注洛谷二源同注一壑)羽觴自成玩(漢書注羽觴作生爵形張衡西京賦)
(促中堂之陿坐羽觴行而無算晉書束晳傳周公成洛邑因流水以泛酒故逸詩云羽觴隨波謝萬賦奏羽觴)
(而交獻齊萬融三日綠潭篇公子王孫恣遊玩沙陽水曲情無厭)永日亦延趣(詩且以喜樂且)
(以永日水經注提琴命友嬉娛永日陶潛歸去來辭園日涉以成趣江淹詩晨遊任所萃悠悠藴真趣)靈
草有時香(王襃四瀆祠碑銘桃花春水靈草孤洲班固典引嘉穀靈草竒獸神禽江淹雜詩栽異木)
(而同秀種雜草而一香張衡西京賦神木靈草木實離離注靈草芝英也)仙源不知處(陶潛桃花)
(源記漁人既出便於向路處處誌之及往迷不復得水經注溯流窮覽欲知可至之處屆此而返竟不達其源)
(宋之問詩未窺仙源極)還當候圓月(陶潛詩迢迢新秋夕亭亭月將圓隋書天文志月者隂之)
(精也其形圓其質清日光照之則見其明日光所不照則謂之魄故月望之日日月相望人居其間盡覩其明)
(故形圓也)攜手重遊寓(詩惠而好我攜手同行沈約詩夾道覓陽春相將共攜手任昉啟困無居)
(止浮寓親遊王勃文我之飄寓邈矣來遊山川俯仰道義淹留)
藍嶺精舍(前漢書地理志藍田山出美玉三秦記玉之美者曰球其次曰藍以出美)
(玉故名一統志在藍田縣東南三十里又名玉山後漢書黨錮傳劉淑明五經隠居立精)
(舍講授諸生常數百人魏志太祖紀注於譙東五十里築精舍欲秋夏讀書冬春射獵)
石壁精舍高(諸葛亮黃陵廟記江左大山壁立林麓峯巒如畫熟視於大江重複石壁間有神像)
(隠見焉江淹詩極眺清波深緬影石壁素庾信佛龕銘横鐫石壁闇鑿山梁)排雲聊直上(郭璞)
(遊仙詩神仙排雲出但見金銀臺謝朓詩鍊質乃排雲濯景終不測孔稚圭北山移文度白雪以方潔干青雲)
(而直上)佳遊愜始願(陶潛詩佳遊未斁逝將離分吳志周魴傳仕東典郡始願已獲銘心立報)
(永矢無貳鮑照詩始願力不及)忘險得前賞(管子緣高出險猱猨之所長而人之所短也江淹詩)
(懷賞入舊襟王融詩結賞自員嶠移宴乃方壺)崖傾景方晦(丘遲詩藤垂島易陟崖傾嶼難傍何)
(中詩景晦良遇稀心異真賞寡)谷轉川如掌(郭璞江賦盤渦谷轉凌濤山頽釋名水决出所為澤)
(曰掌水停處如手掌中也梁簡文帝詩平衢望如掌沈佺期詩秦地平如掌)綠林含蕭條(張九)
(齡詩江南有丹橘經冬猶綠林楚辭山蕭條而無獸兮野寂寞其無人淮南子蕭條者形之君寂寞者音之主)
(也)飛閣起弘敞(三輔黃圖建章宫在未央宫西長安城外帝於未央宫營造日廣以城中為小)
(乃於宫西跨城池作飛閣通建章宫構輦道以上下班固西都賦輦路經營修凃飛閣張衡西京賦漸臺立於)
(中央赫昈昈以弘敞謝朓侍宴詩高殿弘敞禁林稠密)道人上方至(智度論得道者曰道人維)
(摩經汝住上方界分度四十二恒河沙佛土)深夜還獨往(淮南子山谷之人輕天下細萬物而)
(獨往梁武帝淨業賦序舛獨往之行乘任縦之心)日落羣山隂(謝靈運詩日落當棲泊鮑照詩)
(日落嶺雲歸延頸望江隂木華海賦羣山既略百川潛渫鮑照舞鶴賦冰塞長河雪滿羣山)天秋百
泉響(詩逝彼百泉瞻彼溥原淮南子冬日之候隂降百泉水經注百脈水出上穀縣故城西水源方百步)
(百泉俱出故謂之百脈水又沅水東為明月池上則風籟空傳下則泉響不斷)所嗟累已成安
得長偃仰(詩或栖遲偃仰韓詩外傳其言有類其行有禮其舉事無悔其持檢應變曲當與時遷&KR1131;)
(與世偃仰)
柳宗元(字子厚河東人登進士第應舉宏辭貞元十九年為監察御史裏行王叔文韋執誼)
(用事尤竒待宗元擢尚書禮部員外郎會叔文敗貶永州司馬宗元少精警絶倫為文雄深雅)
(健踔厲風發流輩推仰既罹竄逐涉履蠻瘴居閒益自刻苦其堙厄感鬱一寓諸文讀者為之)
(悲惻移柳州刺史江嶺間為進士者走數千里從遊一經指授文辭皆有法世號柳柳州)
秋曉行南谷經荒村
杪秋霜露重(楚辭靚杪秋之遙夜兮王逸注杪末也梁元帝纂要九月曰暮秋亦曰末秋亦曰杪)
(秋謝靈運詩杪秋尋遠山梁簡文帝詩玉署清餘熱金城含杪秋魏文帝詩谿谷多風霜露沾衣陶潛詩山中)
(饒霜露風氣亦先寒薛道衡宴喜賦霜重庭蘭秋深氣寒鮑照謝莊聯句風輕桃欲開露重蘭未勝)晨起
行幽谷(蘇武詩寒冬十二月晨起踐嚴霜周禮秋官司寤氏禦晨行者禁宵行者夜遊者詩出自幽谷)
(遷于喬木淮南子蘭生幽谷不以莫服而不芳南都賦幽谷嶜岑夏含霜雪)黃葉覆溪橋(易林)
(桑芳將落隕其黃葉梁簡文帝與蕭臨川書江楓晚落林葉初黃丘遲詩檐際落黃葉階前網綠苔謝靈運山)
(居賦凌石橋之莓苔越楢溪之紆縈)荒邨唯古木(玉篇邨聚坊也朱超道詩古村空列樹荒戍久)
(無棲江總卞山楚廟詩閒階薙宿薺古木斷緣蘿)寒花疎寂歷(張協雜詩寒花發黃采秋草含)
(綠滋陶潛詩寒花徒自榮張正見詩霜雁排空斷寒花映日鮮古隴西行酒上正花疎梁元帝詩竹密無分影)
(花疎有異香江淹燈賦寂歴冬暮庾信卭竹杖賦㛹娟高節寂歴無心張說詩空山寂歴道心生)幽泉
微斷續(初學記魏在洛有流杯池幽泉池蜀都賦火井沈熒於幽泉孫楚井賦幽泉騰湧津澤旁潤沈)
(約詩冬泉斷方續虞世南琵琶賦抑揚嘈囋聯綿斷續)機心久己忘(莊子漢隂丈人曰有機械)
(者必有機事有機事者必有機心盧照隣詩耕田虞訟息鑿井漢機忘)何事驚麋鹿(易林且如)
(驚鹿不能定足禮記麋鹿為菹左傳鄭之有原囿猶秦之有具囿也吾子取其麋鹿以閒敝邑若何史記司馬)
(相如傳囿騶虞之珍羣徼麋鹿之怪獸揚雄羽獵賦麋鹿芻蕘與百姓共之)
早梅
早梅發高樹(梁簡文帝梅花賦梅花特早偏能識春唐太宗柳詩縈雪臨春岸參差間早梅吳越)
(春秋秋蟬登高樹飲清露陸雲詩雞鳴高樹巔)迥暎楚天碧(隂鏗詩帶天澄迥碧杜甫詩楚天不)
(斷四時雨)朔風飄寒香(曹植朔風詩仰彼朔風用懷魏都謝朓詩朔風吹飛雨蕭條江上來案蔣)
(之翹輯註本作朔吹云羌笛也陳後主梅花落詩迎風香氣來)繁霜滋曉白(詩正月繁霜張華詩)
(繁霜降當夕悲風中夜興江總詩梅花色白雪中明)欲為萬里贈(江淹詩延佇整綾綺萬里贈所)
(思荆州記陸凱與范曄善自江南寄梅花一枝詣長安與曄贈詩曰折梅逢驛使寄與隴頭人江南無所有聊)
(贈一枝春)杳杳山水隔(廣韻杳深也寬也遠也何遜詩蒼蒼極浦潮杳杳長洲夕謝靈運賦别有)
(山水路邈緬歸蔡邕表巴土長遠山川修隔)寒英坐銷落(左思蜀都賦敷蕊葳蕤落英飄颻曹)
(植詩初秋凉風發庭樹微銷落)何用慰遠客(古詩客從遠方來遺我一端綺吳邁遠楚朝曲幽芳)
(遠客悲如何)
戲題階前芍藥(詩註勺藥香草也三月開花芳色可愛古今注芍藥一名將離)
(將别贈之亦猶相招以當歸本草芍藥生山谷及中岳仇池記揚州芍藥為天下冠梁書)
(王筠年十六為芍藥賦謝朓詩紅藥當階翻徐陵玉臺新詠序清文滿篋非惟芍藥之華)
凡卉與時謝(詩秋日莫萋百卉具腓廣韻卉百草總名凡常也易與時偕行淮南子日夜無傷而)
(與時為春南史袁湛傳論天長地久四時代謝何劭詩四時更代謝懸象迭卷舒)妍華麗兹晨
(崔氏靧面辭取白雪取紅花與兒洗面作妍華詩夜如何其夜嚮晨)敧紅醉濃露(謝靈運詩恒覺)
(白日敧謝朓詩發萼初攅紫餘采尚霏紅杜甫詩傍砌看紅藥芍藥譜深紅者名宫錦紅又三十一種有醉嬌)
(紅詩零露濃濃陸雲賦滋豐草之湛露李白清平調一枝紅艷露凝香)窈窕留餘春(夏侯湛石)
(榴賦纖條參差以窈窕兮洪柯流離以相拂梁簡文帝晚春賦待餘春於北閣藉高讌于南陂宋迪龍池春草)
(詩幽姿偏占暮芳意欲留春李白惜餘春賦惜餘春之將闌清異錄唐人謂芍藥為婪尾春者以婪尾酒乃最)
(後之杯芍藥得春亦猶是也)孤賞白日暮(徐勉誠子書中年聊于東田開營小園非存播萟以)
(要利政欲穿池種樹少寄情賞顔氏家訓自吟自賞不覺更有旁人張九齡詩春賞時將換王筠詩丹霞暎白)
(日李白文手弄白日頂摩青穹陶潛詩日暮天無雲沈約詩佇立日己暮)暄風動搖頻(梁元帝纂)
(要春風曰暄風易林動搖不安為風所吹列子汝何去來之頻宋之問詩盪舟為樂非吾事自嘆空閨夢寐頻)
夜窗藹芳氣(隂鏗詩花月分窗進孟浩然詩松月夜窗虛晉書樂志蘭風發芳氣蓋世同其氛沈)
(約詩願涉百花氣宛轉金爐前)幽卧知相親(陳子昂詩謝病南山下幽卧不知春孝經故上下能)
(相親也惜餘春賦若有人兮情相親)願致溱洧贈(南史張暢傳李孝伯傳魏主有詔借博具暢曰)
(博具當為申致詩溱與洧方渙渙兮士與女方秉簡兮又贈之以芍藥水經澮水出鄭縣西北平地洧水出河)
(南密縣西南馬嶺山注澮即鄭詩溱字一統志溱水源出密縣一名澮水東北至新鄭縣洧水亦出密縣東至)
(新鄭縣會溱水為雙泊河至西華縣入黃河唐書宰相世系表溱洧之間謂之新鄭其地河南新鄭是也陳後)
(主詩既出游伊洛可以祓溱洧)悠悠南國人(詩瞻彼日月悠悠我思爾雅悠悠洋洋思也李陵與)
(蘇武詩臨河濯長纓念子悵悠悠詩滔滔江漢南國之紀曹植詩南國有佳人庾信詩南國美人去)
崔顥(汴州人開元十一年登進士第有俊才累官司勲員外郎詩一卷)
入若耶谿(一統志若耶溪在紹興府南二十五里與鏡湖合寰宇記若耶溪在會稽)
(縣東二十八里越絶書若耶之溪涸而出銅戰國策涸若耶溪以出銅水經注溪水上承)
(譙峴麻溪下注太湖溪之下孤潭周數畝麻潭下注若耶溪水至清照衆山倒影窺之如)
(畫)
輕舟去何疾(戰國策乘夏水浮輕舟韓非子治國之有法術賞罰猶陸行之有犀車良馬也水行)
(之有輕舟便檝也陸機感丘賦泛輕舟於西川背京室而電飛隂鏗詩釣侣枻輕舟)已到雲林境
(雲笈七籖雲林宫右英夫人治滄浪山)起坐魚鳥間(阮籍詠懷詩起坐彈鳴琴後漢書逸民傳)
(論豈必親魚鳥樂林草哉南史張充傳長羣魚鳥又劉虬傳託暮情於魚鳥北史王晞傳晞詩日落應歸去魚)
(鳥見留連)動搖山水影(荀子水動而影搖人不以定美惡江總三五明月滿詩雲前來往色水上)
(動搖明南史王弘之傳始寧沃川有佳山水弘之依岩築室謝靈運顔延之並相欽重又謝靈運傳永嘉素有)
(名山水又宗少文傳好山水愛遠遊)巖中響自答(沈約碑文接響傳聲又詩既歡東嶺唱復竚西)
(巖答)谿裏言彌靜(丁仙芝詩山空響不散谿靜曲宜長)事事令人幽(陶潛詩聖賢留)
(餘跡事事在中都又晨夕看山川事事悉如昔易履道坦坦幽人貞吉)停橈向餘景(楚詞注橈)
(船小檝也陳子昂詩日落滄江晚停橈問土風潘岳秋興賦聽離鴻之晨吟望流火之餘景謝朓詩幸賴夕陽)
(下餘景及西枝)
崔曙(宋州人開元二十六年登進士第以試明堂火珠賦得名詩集一卷)
山下晚晴
寥寥遠天靜(左思詩寥寥空宇内謝靈運詩海岸常寥寥空館盈清思謝朓詩巉嵒帶遠天張正)
(見詩高柳横遙塞長榆接遠天)溪路何空濛(謝朓觀朝雨詩空濛如薄霧散漫似輕埃)斜光
照疎雨(王僧孺詩斜光隠西壁暮雀上南枝謝偃詩上客莫畏斜光晚自有西園明月輪上官儀詩晚)
(雲含朔氣斜照蕩秋光)秋氣生白虹(宋玉九辨悲哉秋之為氣也春秋繁露春氣愛秋氣嚴張)
(載詩逸響迴秋氣禮記氣如白虹天也尚書考靈耀注日旁氣白者為虹劉孝威春林晚雨詩雨日共成虹)
雲盡山色暝(劉孝威詩白雲夏峯盡青槐秋葉疎梁昭明太子啟青山暝而江湖遠盧照鄰詩山)
(暝行人斷)蕭條西北風(謝朓詩朔風吹飛雨蕭條江上來史記律書不周風居西北淮南子西北)
(曰麗風注乾氣所生江淹詩西北秋風至)故林歸宿處(王粲詩飛鳥翔故林陸機詩孤獸思故藪)
(離鳥悲舊林荀子終日言成文典及循察之則倜然無所歸宿不可以經國定分是慎到田駢也)一葉
下梧桐(淮南子一葉落而天下知秋盧思道勞生論一葉從風無損鄧林之攅植九歌洞庭波兮木葉)
(下柳惲詩亭臯木葉下詩梧桐生兮于彼朝陽)
潁陽東溪懷古(唐書地理志潁陽本武林縣析河南伊闕嵩陽置開元十九年)
(更名西北有大谷故關元和志潁陽縣西北至河南府九十里古綸氏縣本夏之綸國少)
(康邑也一統志潁陽故城在登封縣西南八十里漢置屬潁川郡又潁水在登封縣西四)
(十里源出陽乾山自項城縣界流入太和潁上等縣經陳州西華境水經潁水出潁川陽)
(城縣西北少室山又東南過陽翟縣北又東南過潁陽縣西又東南過潁隂縣西南又東)
(南至慎縣入于淮一統志堯召許由為九州長由不欲聞洗耳潁水之濱巢父牽牛上流)
(飲之今登封縣有箕山上有許由冢又巢父冢亦在縣東南後漢書逸民傳堯稱則天而)
(不屈潁陽之高武盡美矣而終全孤竹之節徐陵答周處士書潁陽巢父不曾令荐許由)
(商洛園公未聞求徵綺里郭璞游仙詩翹足企潁陽臨河思洗耳)
靈溪氛霧歇(郭璞遊仙詩靈溪可潛盤安事登雲梯孫綽遊天台賦過靈溪而一濯疏煩想於心)
(胸支遁詩靈溪無驚浪庾信過老子廟詩三門臨苦縣九井對靈溪禮記仲冬行夏令則氛霧冥冥庾信皇夏)
(歌函谷風塵散河陽氛霧稀)皎鏡清心顔(謝朓詩方池含積水明月流皎鏡沈約詩洞澈隨深)
(淺皎鏡無春冬任昉為范尚書讓封侯表奉命震驚心顔無措)空色不暎水(庾信詩泬寥空色遠)
(謝靈運山居賦花暎水而增光氣結風而迴敷何遜七召綺霞暎水)秋聲多在山(蕭慤詩野禽喧)
(曙色山樹動秋聲周弘讓詩雲天改夏色木葉動秋聲)世人久疎曠(晉書向秀傳嵇意遠而疎)
(吕心曠而放謂稽康吕安也庾信詩野情風月曠山心人事疎)萬物皆自閑(易大哉乾元萬物資)
(始莊子官天地府萬物阮籍論自小視之則萬物莫不小由大觀之則萬物莫不大戴逵閑遊贊物莫不以適)
(為得以足為至彼閒遊者奚往而不適奚待而不足陶弘景文任性靈而直往保無用以得閑)白鷗寒
更浴(說文鷗水鴞也禽經鷗信鳥也信不知用鮑照詩翻浪揚白鷗又翻波起白鷗何遜詩可憐雙白鷗)
(朝夕水上遊江總詩浴鳥沈還戲飄風度不歸韓詩外傳冬不數浴非愛水也)孤雲晴未還(陶潛)
(貧士詩萬物各有託孤雲獨無依傅奕七激仰歸雲溯游風江淹詩雨絶無還雲)昔時讓王者
(莊子讓王篇堯以天下讓許由許由不受庾信賦輸我神器居作讓王吕氏春秋昔堯朝許由于沛澤之中請)
(屬天下于夫子許由遂至潁川之陽)此地閉玄關(易先王以至日閉關商旅不行后不省方後漢)
(書章帝紀元和二年冬日南至初閉關文中子劉伶古之閉關人中說或問陶元亮子曰放人也歸去來有避)
(地之心焉五柳先生傳則幾於閉關矣王屮頭陀寺碑玄關幽鍵感而遂通般若經玄關難啟)無以躡
高步(廣韻躡登也左思詩高步追許由晉書郗詵傳詵等韞價州里襃然應詔對揚天問高步雲衢梁元)
(帝陶弘景碑昔太和中有許遠遊者乃雲霄之勝賓太虛之選客先生規同矩合實踵高步)凄凉岑
壑間(張正見詩凄凉銅雀晚爾雅山小而高曰岑廣韻壑溝也谷也宋之問詩岑壑景色佳慰我遠遊心)
丘為(蘇州嘉興人事繼母孝常有靈芝生堂下累官太子右庶子致仕給俸禄之半以終身與)
(劉長卿王維為友)
題農父廬舍
東風何處至(爾雅東風曰谷風古詩四顧何茫茫東風搖百草)已綠湖上山(李白)
(詩春草如有情山中尚含綠)湖上春已早(唐明皇詩去年餘閏今春早曙色和風著花草)田
家日不閒(魏志夏侯尚傳清河王經始為郡守經母謂之曰汝田家子仕至二千石可以止矣應璩)
(詩田家無所有酌酒焚枯魚左傳悉索敝賦以來會時事逢執事之不閒而未得見楚辭交不忠兮怨長期不)
(信兮告予以不閒又思公子兮悵忘歸君思我兮不得閒)溝塍流水處(班固西都賦溝塍刻鏤原)
(隰龍鱗注周禮十夫有溝說文塍稻田之畦也庾信詩春洲鸚鵡色流水桃花香)耒耜平蕪間
(易斵木為耜揉木為耒耒耜之利以教天下蓋取諸益禮記季冬之月命農計耦耕事修耒耜具田器梁武帝)
(籍田詩公卿秉耒耜庶氓荷鉏耰江淹詩青滿平地蕪)薄暮飯牛後(廣雅日將落曰薄暮陸機)
(詩薄暮不遑暝謝朓思歸賦歸來薄暮聊以永年莊子百里奚爵禄不入於心故飯牛而牛肥淮南子甯戚欲)
(干齊桓公困窮無以自達將任車以商于齊宿於郭門外桓公郊迎客甯戚飯牛車下扣牛角而疾商歌桓公)
(命後車載之)歸來還閉關(齊國策馮讙使人屬孟嘗君寄食門下居有頃倚柱彈其劒歌曰長)
(鋏歸來乎食無魚陶潛歸去來辭歸去來兮田園將蕪胡不歸老子善閉者無關鍵而不可開顔延之詩劉伶)
(善閉關懷情滅聞見)
泛若耶溪(水經注若耶溪水上承嶕峴麻溪谿之下孤潭周數畝麻潭下注若耶溪)
(水至清照衆山倒影窺之如畫寰宇記若耶溪在會稽縣東二十八里會稽縣志即西子)
(採蓮歐冶鑄劒之所谿旁有葛仙翁釣磯西子浣紗石越絶書若耶之溪涸而出銅吳越)
(春秋若耶之溪深而莫測)
結廬若耶裏(王績傳仲長子光隠者也結廬北渚凡三十年陶潛詩結廬在人境而無車馬喧)
左右若耶水(詩淇水在右泉源在左蘭亭叙又有清流激湍暎帶左右)無日不釣魚
(莊子若遊魚者釣&KR0819;以投之又就藪澤處閒曠釣魚閒處無為而已矣楚辭避世隠身釣魚江濱南史王弘之)
(性好釣魚常垂綸於上虞江或問得魚賣否弘之曰釣亦不得得亦不賣)有時向城市(後漢書廖)
(扶傳扶絶志世外未曾入城市謝靈運詩范蠡出江湖梅福入城市)溪中水流急(戰國策飲茹溪)
(之流食湘波之魚謝朓詩山積陵陽阻溪流春穀泉漢書溝洫志急流曰湍薛道衡入郴江詩仗節遵嚴會揚)
(舲泝急流陳後主詩山高雲氣積水急溜杯輕)渡口水流寬(孔德紹詩有霧疑川廣無風見水寬)
每得樵風便(會稽縣志樵風涇在縣東南二十五里漢鄭弘少時採薪得一遺箭頃之有神人覓)
(箭問弘何所欲答曰常患若耶溪載薪為難願朝南風暮北風後果然遂號樵風涇水經鄭弘出入溪津嘗感)
(神風送之憑舟自運無杖楫之勞邨人貪藉風勢常依隨之)往來殊不難(左傳行李之往來共)
(其乏困徐彦伯汾水新船賦若往若來無顛無躓)一川草長綠(徐安貞詩雲日明千里旌旗照)
(一川梁昭明太子七契碧樹初蕊綠草含滋吳均採蓮詩錦帶雜花鈿羅衣垂綠川張正見從籍田詩金輿映)
(綠川)四時那得辨(易與四時合其序書以閏月定四時成歲禮記如竹箭之有筠也如松栢之有)
(心也故貫四時而不改柯易葉楚辭皇天平分四時兮)裋褐衣妻兒(戰國策今有人於此舍其)
(錦繡隣有裋褐而欲竊之漢書貢禹傳糠豆不贍裋褐不完註裋者謂僮豎所著布長襦也鹽鐵論被紈躡韋)
(搏粱嚙肥者不知裋褐之寒糠&KR3678;之苦也)餘糧及雞犬(戰國策盻子謂齊王曰不如易餘糧於宋)
(吳志陸抗傳注吳晉之間餘糧棲&KR1194;而不犯陶潛詩仰想東戶時餘糧宿中田老子至治之世鄰國相望雞犬)
(之聲相聞陶潛桃花源記阡陌交通雞犬相聞)日暮鳥雀稀(王粲詩日暮遊西園左傳如鷹鸇之)
(逐鳥雀也參同契狸犬守鼠鳥雀畏鸇謝靈運齋中讀書詩虛館絶諍訟空庭來鳥雀)稚子呼牛
歸(陶潛歸去來辭僮僕歡迎稚子候門詩日之夕矣牛羊下來)住處無鄰里(翻譯名義他那)
(此云處真諦云住處周禮地官遂人五家為鄰五鄰為里)柴門獨掩扉(後漢書楊震傳柴門絶賓)
(客十六國春秋前凉錄汜勝家財五十萬悉散之於宗族柴門灌園以琴書自娛陶潛文翳翳柴門事我宵晨)
(南史袁粲傳席門常掩三徑裁通陶弘景尋山誌荆門晝掩蓬戶夜開范雲贈張徐州謖詩還聞稚子說有客)
(款柴扉)
尋西山隠者不遇
絶頂一茆茨(沈約詩傾壁忽斜豎絶頂復孤圓王襃詩山窗臨絶頂檐溜俯危松墨子茅茨不剪)
(晉書范宣傳家于豫章太守殷羨見宣茆茨不完欲為改宅宣固辭之)直上三十里(孔稚圭北)
(山移文干青雲而直上詩我服既成于三十里)叩關無僮僕(易旅即次懷其資得童僕貞案童與)
(僮同陶潛歸去來辭僮僕歡迎稚子候門)窺室唯案几若非巾柴車(周禮春官巾車)
(注巾猶衣也左傳諸侯賓至車馬有所巾車脂轄孔子息陬操巾車命駕將適唐都陶潛歸去來辭或命巾車)
(或棹孤舟江淹擬陶潛詩日暮巾柴車高士傳何點嘗躡草屩乘柴車)應是釣秋水(莊子釣於)
(濮水之上又秋水時至百川灌河潘岳秋興賦澡秋水之涓涓兮玩游鯈之潎潎)蹉跎不相見
(王襃九懷驥垂兩耳兮中坂蹉跎阮籍詩願為三春遊朝陽忽蹉跎古樂府他鄉各異縣展轉不相見吳均詩)
(踟蹰暫舉酒倏忽不相見)僶俛空仰止(潘岳詩僶俛恭朝命顔延之秋胡詩孰知寒暑積僶俛見)
(榮枯詩高山仰止)草色新雨中(王僧孺文霜銷草色風搖樹影江總詩新雨百花朝)松聲
晚窗裏(宋玉高唐賦不見其底虛聞松聲)及兹契幽絶自足盪心耳(左傳)
(於是有煩手淫聲埳堙心耳乃忘和平鮑照詩追憶棲宿時聲容滿心耳)雖無賓主意(禮記壹獻)
(之禮賓主百拜終日飲酒而不得醉焉世說許汜與劉備並在劉荆州坐共論人物許曰昔過下邳見元龍無)
(客主之意不相與語自上大牀卧使客卧下牀)頗得清淨理(淮南子清淨恬愉人之性也謝靈運)
(王子晉讃王子愛清淨區中實囂喧冀見浮丘公與爾共繽翻)興盡方下山(晉書王徽之傳常居)
(山隂夜雪初霽忽憶戴逵在剡夜乘小船詣之造門不前而反人問其故曰本乘興而來興盡而反何必見安)
(道耶南史隠逸傳南岳鄧先生名郁少而不仕隠居衡山極峻之嶺小板屋兩間足不下山)何必待
之子(詩我覯之子我心寫兮)
獨孤及(字至之洛陽人天寶末以有道舉高第補華隂尉代宗召為左拾遺俄改太常博士)
(遷禮部員外郎歷濠舒二州刺史以治課加檢校司封郎中賜金紫徙常州卒諡曰憲)
同徐侍郎五雲溪新亭重陽集作(詩話徐侍郎安貞初名楚)
(璧龍丘人開元中為中書舍人集賢院學士終中書侍郎一統志五雲溪在浙江金華府)
(義烏縣西北二十五里源出五雲山入大溪魏文帝書九為陽數日月並應名曰重陽唐)
(書貞元四年詔以九月九日令百寮宴賞為樂)
萬峯蒼翠色(謝靈運山居賦南山則羣峯參差出其間孫統蘭亭集詩時禽吟長澗萬籟吹連峯)
(皇甫冉詩長憶雲門寺門前千萬峯謝朓詩蒼翠望寒山崢嶸瞰平陸蕭子鈞詩山翠餘烟積駱賓王山行詩)
(百重含翠色一路落飛泉)雙溪清淺流(一統志雙溪在金華府城南其源一出東陽縣一出處州)
(府縉雲縣與東陽義烏二溪合流山居賦四山周迴雙流逶迤古詩河漢清且淺相去復幾許李白詩乃知蓬)
(萊水復作清淺流)已符東山趣(後漢書馬援傳援曰今見陛下恢廓大度同符高祖晉書謝安)
(傳與王羲之及許詢桑門支遁遊處出則漁弋山水入則言詠屬文雖受朝寄然東山之志始末不渝六朝事)
(蹟上元縣有兩東山一在崇禮鄉今土山是也謝安石寓居會稽棲遲東山後以土山儗之今去縣二十里一)
(在鍾山鄉蔣廟東北宋劉勔隠居鍾嶺名為東山今去縣十五里謝靈運歸舊園作偶與張邴合久欲還東山)
(世說謝太傅語王右軍曰中年傷於哀樂與親友别輒作數日惡王曰年在桑榆自然至此正賴絲竹陶寫恒)
(恐兒輩覺損欣樂之趣謝朓敬亭山詩每欲追竒趣即此凌丹梯)況值江南秋(陸機詩適值時)
(來運與子遊承華爾雅江南曰揚州史記三王世家大江之南五湖之間謝朓詩江南佳麗地孫逖詩懸燈千)
(嶂夕卷幔五湖秋)白露天地肅(王勃秋日宴集序金風生而景物清白露下而光隂晚禮記天)
(地始肅不可以嬴盧思道孤鴻賦天高氣肅搖落在時)黃花門館幽(禮記季秋之月菊有黃華)
(沈約詩門館有虛盈楊烱庭菊賦歲如何其歲已秋叢菊芳兮庭之幽杜甫詩琴瑟几杖柴門幽)山公
惜美景(晉書山濤甄拔人物各為題目時稱山公啟事又濤子簡鎮襄陽亦稱山公李白峴山懷古詩)
(醉酒懷山公謝靈運擬鄴中集詩序天下良辰美景賞心樂事四者難并今昆弟友朋二三諸彦共盡之矣陳)
(書孫瑒傳每良辰美景賓僚並集泛長江而置酒亦一時之勝賞焉陸倕寄贈京邑僚友詩娛談終美景敷文)
(永清夜)肯為芳樽留(詩噬肯適我晉書阮籍等傳論嵇阮竹林之會劉畢芳樽之友駱賓王詩)
(芳樽徒自滿杜甫尋崔戢李封詩每欲得酒傾二宅可淹留)五馬照池塘(古辭陌上桑使君從)
(南來五馬立踟蹰李頎詩逢君立五馬應醉習家塘南南謝惠連傳嘗於永嘉西塘夢見惠連便得池塘生春)
(草之句人以為工)繁絃催獻酬(蔡邕琴賦韻宫商兮動角羽曲引興兮繁絃撫陸機文賦炳若)
(縟繡悽若繁絃詩獻酬交錯儀禮特牲饋食注獻之禮成于酬陶潛詩提壺接賓禮引滿更獻酬)臨風
孟嘉帽(謝莊賦臨風歎兮將焉歇晉書孟嘉傳為桓温參軍九月九日温宴龍山參佐畢集時佐吏並)
(著戎服有風至吹嘉帽墮落嘉不之覺温命孫盛作文嘲之李白詩醉看風落帽舞愛月留人)乘興李
膺舟(晉書王徽之傳乘興而來後漢書李膺傳字元禮潁川襄城人性簡亢無所交接士有被其容接者)
(名為登龍門又郭太傅太字林宗歸鄉里衣冠諸儒送至河上唯與李膺同舟而濟衆賓望之以為神仙焉杜)
(甫詩何知愧李膺)騁望傲千古(楚辭登白蘋兮騁望謝惠連詩佳期緬無像騁望誰云愜宋之)
(問詩聖德超千古蘇頲夷齊四皓論激清一時流譽千古)當歌遺四愁(魏武帝短歌行對酒當歌)
(李白詩邀入青綺門當歌共銜杯張衡四愁詩序衡不樂久處機密陽嘉中出為河間相鬱鬱不得志為四愁)
(詩庾信賦栩楊亭有離别之賦臨江王有愁思之歌崔峒詩平子四愁今莫比)豈令永和人(王羲)
(之蘭亭序永和九年歲在癸丑暮春之初會于會稽山隂之蘭亭脩褉事也羣賢畢至少長咸集法書要錄晉)
(穆帝永和中王右軍與親友四十二人脩褉于蘭亭製序顔真卿詩少長還同宴永和)獨擅山隂
遊(戰國策中山之地方五百里趙獨擅之漢書地理志會稽郡縣山隂會稽山在南上有禹冡禹井南史張)
(稷傳稷為剡令略不視事多為小山遊)
長孫佐輔(朔方人德宗時弟公輔為吉州刺史佐輔往依焉)
山居(謝靈運山居賦序棟宇居山曰山居)
看書愛幽寂(酉陽雜俎虞鄉有山觀甚幽寂)結宇青冥間(晉書江&KR1225;傳屏居臨海棄)
(絶人事翦茆結宇耽玩載籍宋書宗炳傳結宇衡山欲懷尚平之志謝朓治宅詩結宇夕隂街荒幽横九曲楚)
(辭據青冥而攄虹兮遂儵忽而捫天梁簡文帝表延首青冥傾心紫府)飛泉引風聽(楚詞吸飛)
(泉之微液兮陸機詩飛泉漱鳴玉謝靈運詩憩石挹飛泉唐太宗詩幽澗冬暄飛泉夏冷)古桂和
雲攀(楚詞攀桂樹以淹留魏徵賞舊左右議天門已開故攀桂之歡未絶李德林入山詩天河臨飲易月)
(桂近將攀)地深草木稠(易百穀草木麗乎土禮記天地和同草木萌動陶潛詩孟夏草木長繞屋)
(樹扶疎梁昭明太子講席詩藥樹永繁稠)境靜魚鳥閒(南史張充傳長羣魚鳥畢景松阿又劉虬)
(傳暢餘隂于山澤託暮情于魚鳥)隂氣晚出谷(棗據詩玄林結隂氣不風自寒凉謝莊詩夕天)
(霽晚氣輕霞澄暮隂詩出自幽谷遷于喬木梁昭明太子啟啼鶯出谷爭傳求友之音)朝光先照
山(鮑照詩碧樓含夜月紫殿爭朝光梁簡文帝詩朝光照皎皎夕漏轉駸駸)有時獨杖藜(史記)
(留侯世家注黃石公鬚眉皆白杖丹藜履赤舄)入夜猶啟關(埤雅鸞入夜而歌鳳入朝而舞戰國)
(策甘茂約秦魏攻楚楚之相秦者屈匄為楚和于秦秦啟關而聽楚使)星昏飛鳥過(鮑照舞鶴)
(賦氛昏夜歇景物澄廓星翻漢迥曉月將落易飛鳥遺之音阮籍詩飛鳥鳴相過)火出樵童還
(范雲詩田家樵採去薄暮方來歸)神體自和志(晉書賀循傳逍遙養和怡神自足春秋繁露志)
(和而音雅則君子與之知樂)不是離人寰(鮑照舞鶴賦去帝鄉之岑寂歸人寰之喧卑)
吳筠(字貞節華州華隂人少通經善屬文舉進士不第入嵩山為道士明皇聞其名遣使徵至)
(待詔翰林天寶中堅求還山尋入會稽剡中大歷五年卒集十卷)
遊廬山五老峯(元和郡縣志廬山在尋陽縣東三十二里本名嶂山昔匡俗字)
(子孝隠淪於此漢武帝拜為大明公俗號廬君故山取號一統志在南康府西北二十里)
(其山疊嶂九層崇巖萬仞實南方巨鎮也道書為第八洞天又五老峯在廬山如五老相)
(連故名)
彭蠡隠深翠(書彭蠡既瀦史記封禪書上巡南郡浮江自尋陽出樅陽過彭蠡禮其名山川左思)
(吳都賦汎舟航於彭蠡渾萬艘而既同一統志彭蠡湖在南康府東南一名宫亭一名鄱陽謝靈運詩連嶂叠)
(巘㟧肯翠杳深沈)滄波照芙蓉(文心雕龍閱喬岳以形培塿酌滄波以喻畎澮柳惲詩太液滄)
(波起長楊高樹秋名山記芙蓉渚有聳石頭如初生芙蓉色青白初學記衡山有三峯一峯名芙蓉)日初
金光滿(漢書禮樂志沛施澤汾之阿揚金光横泰河鮑照登大雷岸與妹書從嶺而上盡作金光半山)
(以下純為黛色)景落黛色濃(何遜聯句臨橘看黛色暎渚媚鉛暉)雲外聽猿鳥(王融)
(巫山高曲烟雲乍舒卷猿鳥時斷續陳子昂入峭峽詩&KR0874;鼯寒思晚猿鳥暮聲秋)烟中見杉松
(爾雅煔似松生江南疏煔俗作杉)自然符幽情(班固西都賦願賓攄懷舊之蓄念發思古之幽)
(情嵇康琴賦誠可以感蕩心志而發洩幽情矣)瀟灑愜所從(南史太原孫緬為尋陽太守落日逍)
(遙渚際見一輕舟凌波隠顯俄而漁父至神韻瀟灑垂綸長嘯宗炳登半石山詩清晨陟阻崖志氣度瀟灑)
整策務探討(傅毅舞賦擾攘就駕僕夫正策陸機詩振策陟崇丘沈佺期詩隂壑已永閉雲竇絶)
(探討)嬉遊任從容(史記留侯世家所與從容言天下事甚衆莊子鯈魚出水從容魚之樂也張華)
(詩從容養餘日取樂于桑榆)玉膏正滴瀝(水經注廬山上有三石梁長數十丈廣不及尺吳猛)
(將弟子登山過此梁見數人為猛設玉膏山海經峚山其上多丹木其中多白玉是有玉膏博物志名山大川)
(孔穴相内和氣所出則生石髓玉膏食之不死左思吳都賦芝房菌蠢生其隈玉膏滵溢流其隅水經注乳穴)
(凝膏下垂微津細液滴瀝不斷沈約詩玉洞膏滴瀝庾信山齋詩滴瀝泉澆路)瑤草多丰茸(東方)
(朔與友人書方期拾瑤草吞日月光華共輕舉耳江淹登香爐峯詩瑤草正翕赩注瑤草玉芝也司馬相如賦)
(羅丰茸之遊樹兮離樓梧而相撑)仙人棲層崖(史記封禪書仙人好樓居釋名老而不死曰仙)
(仙遷也遷入山也故制字從人傍山也古詩仙人騎白鹿髮短耳何長水經注滱水歴南山秀鄣分霄層崖刺)
(天積石之峻壁立直上謝靈運山居賦羅層崖于戶裏列鏡瀾於窗前)道合乃一逢(曹植陳審)
(舉表昔伊尹之為媵臣至賤也吕尚之為屠釣至陋也及見舉于湯武周文道合志同玄謨通神魏收詩一逢)
(堯舜日)揮手欲輕舉(劉琨扶風歌揮手長相謝謝靈運詩揮手告鄉曲三載期歸旋嵇康詩巖)
(穴多隠逸輕舉求吾師孫綽遊天台山賦非夫遺世玩道絶粒茹芝者焉能輕舉而宅之陸機詩輕舉凌紫霞)
為余叩瓊鐘(雲笈七籖嘯歌徹玄都鳴玉叩瓊鐘)空香清人心(庾信步虛詞靈駕千)
(尋上空香萬里聞晉書荀勗傳省事不如清心劉勰新論恬和養神則自安于内清虛棲心則不誘于外神恬)
(心清則形無累矣)正氣信有宗(屈原遠遊惟因省以端操兮求正氣之所由老子言有宗事有)
(君傅亮感物賦頌三百於無邪貫五千于有宗)永用謝物累(莊子故知樂天者無天怨無人非無)
(物累無鬼責沈約東武吟霄轡一永矣俗累從此休)我將乘鸞龍(集仙錄羣仙畢集位高者乘鸞)
(次乘麟次乘龍神仙傳弄玉乘鳳蕭史乘龍吳質答太子箋摛藻下筆鸞龍之文備矣)
登廬山東峯觀九江合彭蠡湖(廬山志廬山或高或下各自雄)
(長漢陽峯最高五老次之登漢陽四望則知此山拔地無倚又山東南北據江湖之勝南)
(望鄱陽北望九江東則五老峯獅子峯九疊屏望湖中石鐘大小孤山列列如在目前一)
(統志廬山在江西九江府城南二十五里古南嶂山也山之南為南康山之隂為九江書)
(荆州九江孔殷傳江於此州界分為九道甚得地勢之中正義鄭康成謂九江各自别源)
(下流合於大江漢書地理志江自廬江潯陽分為九也尋陽記九江曰鳥白江蚌江烏江)
(嘉靡江畎江源江廩江提江菌江太康地記九江劉歆以為湖漢九水入彭蠡澤也一統)
(志尋陽江在九江府城北源自岷山至此下流四十里合彭蠡湖水東流入海書彭蠡既)
(瀦傳彭蠡澤名史記封禪書上巡南郡登禮灊之天柱山浮江自尋陽出樅陽過彭蠡禮)
(其名山川一統志宫亭湖在九江府城東南九十里一名彭蠡湖元和志江州禹貢揚荆)
(二州之境揚州云彭蠡既瀦今州南五十二里彭蠡湖是也荆州云九江孔殷今州西北)
(二十五里九江是也然彭蠡以東為揚州界九江以西屬荆州界)
百川灌彭蠡(班彪賦顧百川之分流煥爛漫以成章莊子秋水時至百川灌河)秋水方
浩浩(潘岳秋興賦澡秋水之涓涓兮玩游鯈之潎潎夏侯湛江上汎歌江水兮浩浩長流兮萬里)九
派混東流(郭璞江賦源二分於崌崍流九派乎潯陽注水别流為派又表神委於江都混流宗而東)
(會薛道衡文引雙流而分九派長四瀆而納百川)朝宗合天沼(書江漢朝宗於海詩沔彼流水)
(朝宗於海庾闡涉江賦總百川之殊勢集朝宗乎滄浪木華海賦翔天沼戲窮溟)寫心陟雲峯
(向秀思舊賦停駕言其將邁兮遂援翰而寫心張華詩是用感嘉貺寫心出中誠顔延之車駕至京口侍游蒜)
(山詩陟峯騰輦路江淹詩平明登雲峯杳與廬霍絶)縦目還縹緲(木華海賦羣仙縹緲餐玉清涯)
(注縹眇遠視之貌魯靈光殿賦曰忽瞟眇以響像)宛轉衆浦分(風土記大水小口别通為浦楊)
(泉物理論水之精氣上浮宛轉劉楨魯都賦巨海分焉傾瀉百川)差池羣山繞(江淹賦山差池)
(而鏡壑水清明而抱天木華海賦羣山既略百川潛渫梁宣帝遊七山寺賦望途山而斜繞經南湖而迴波)
江妃弄明霞(江賦冰夷倚浪以傲睨江妃含嚬而&KR1531;眇撫凌波而鳬躍吸翠霞而夭矯)彷彿
呈窈窕(楚辭存彷彿而不見兮心踊躍其若湯司馬相如賦眇眇忽忽若神仙之仿佛詩窈窕淑女君)
(子好逑辛延年詩兩鬟何窈窕一世良所無)而我臨長風(謝莊賦臨風歎兮將焉歇晉書宗慤)
(傳叔父問所志慤曰願乘長風破萬里浪)飄然欲騰矯(曹毘贊飄然跨騰鱗江淹詩思乘扶搖翰)
(卓然凌風矯孫綽遊天台山賦哂夏蟲之疑冰整輕翼而思矯)昔懷滄洲興(張協詩疇昔懷微志)
(帷幕竊所經南史袁粲傳粲負才尚氣愛好虛游嘗作五言詩訪跡雖中宇循寄乃滄洲蓋其志也謝朓詩既)
(懽懷禄情復協滄洲趣)斯志果已紹(廣韻紹繼也)焉得忘機人(莊子漢隂丈人)
(曰吾聞之我師有機械者必有機事有機事者必有機心我非不知羞而不為也陳子昂詩多謝忘機人塵憂)
(未能整)相從合魚鳥(左傳鄭伯曰其能降以相從也後漢書逸民傳論豈必親魚鳥樂林草哉)
(亦云介性所至而已嵇康絶交書游山澤觀魚鳥心甚樂之南史張充傳長羣魚鳥畢景松阿又劉虬傳暢餘)
(隂於山澤託暮情於魚鳥)
御選唐詩卷六
