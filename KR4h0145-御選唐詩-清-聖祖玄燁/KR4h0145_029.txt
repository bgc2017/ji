欽定四庫全書
御選唐詩卷二十三
七言律
崔櫓(大中時舉進士仕為棣州司馬)
岸梅
含情含怨一枝枝(王粲詩今日不極歡含情將訴誰梁簡文帝詩冬朝日照梁含怨下前床)
(說苑越使諸發執一枝梅遺梁王陸凱詩江南無所有聊贈一枝春古詩枝枝相覆蓋)斜壓漁家
短短籬(元稹詩凍壓花枝著水低史記龜筴傳泉陽令使按籍視圖水上漁者二十餘家劉長卿詩漁)
(家帶夕陽杜甫詩茅舍竹籬短梅花吐未齊錢起梅花詩村籬冷落開)惹袖尚餘香半日
(何遜詩晴軒連瑞氣同惹御香芬古詩馨香盈懷袖路遠莫致之王維六祖碑花惟薝蔔不散餘香)向人
如訴雨多時(庾信詩向人長曼臉劉長卿詩嵐烟瀑水如向人初學記梅熟而雨曰梅雨張正見)
(詩梅樹亘長虹芳林散輕雨庾信詩跂石多時望杜甫詩雪殘鳷鵲亦多時)初開偏稱雕梁
畫(劉孝威綵花詩葉舒非漸大花發似初開王維詩燕語雕梁晚隂鏗詩雕梁畫早梅張正見詩梅梁横發)
(蕊)未落先愁玉笛吹(詩桑之未落其葉沃若西京雜記高祖初入咸陽周行府庫有玉笛)
(長二尺三寸六孔吹之則見車馬山林隠嶙相次吹息則不復見銘曰昭華之琯李白詩黃鶴樓中吹玉笛江)
(城五月落梅花樂府詩集梅花落笛中曲也)行客見來無去意(孔融詩送遠新行客歲暮)
(乃歸來梁昭明太子詩行客行路遙釋名懷回也未有去意回來就之也)解帆烟浦為題詩
(宋孝武帝詩解帆憩通渚杜甫詩解帆歲云暮可與春風歸王建汎水曲載酒入烟浦方舟泛綠波孟浩然詩)
(孤嶼共題詩杜甫詩桐葉坐題詩)
李羣玉(字文山澧州人性曠遠赴舉一上而止惟以吟咏自適裴休觀察湖南延致之及為)
(相以詩薦授弘文館校書未幾乞假歸)
望月懷友
浮雲捲盡看朣朧(李陵詩仰視浮雲馳奄忽互相踰陳後主詩天迥浮雲細山空明月深隋)
(煬帝詩天淨宿雲卷羊士諤詩霽色朝雲盡潘岳秋興賦月朣朧以含光兮劉孝綽望月詩朣朧入牀簟)直
出滄溟上碧空(初學記東海通謂之滄海東海之别又有溟海左思吳都賦其東則有滄溟鯷)
(壑洪濤汗漫韓愈詩三秋端正月今夜出東溟梁元帝詩夜輪懸素皓朝光蕩碧空隋煬帝詩碧空霜華淨)
盈手水光寒不濕(陸機擬明月何皎皎詩照之有餘輝攬之不盈手戴暠月重輪行北堂豈)
(盈手西園偏照人鮑至詩岸暗水光來王維新竹詩疎影月光寒易水流濕楊衡詩月華泛灧紅蓮濕)流
天素彩靜無風(王彪之井賦月流天而霜炯謝莊月賦白露靄空素月流天沈約謝賜絹啓素)
(彩冰華陸贄月臨鏡湖賦蔽空素彩列韓愈月蝕詩寒氣眉&KR0034;頑無風)酒花蕩漾金尊裏
(孟郊詩酒花薰别顔阮籍詩人情有慷慨蕩漾焉能排劉希夷詩綠波蕩漾玉為砂謝靈運詩清醑滿金尊李)
(白詩唯願當歌對酒時月光長照金尊裏)櫂影飄颻玉浪中(李懷遠詩湍高棹影沒陸贄月)
(臨鏡湖賦棹影乍浮如上天邊之漢潛夫論隨景風而飄颻曹植洛神賦飄颻兮如流風之迴雪駱賓王啓文)
(江宿浪織玉瀲以韜霞李商隠詩月浪衝天天宇濕)川路正長難可越美人千里
思何窮(謝莊月賦美人邁兮音塵闕隔千里兮共明月臨風長嘆將焉歇川路長兮不可越隂鏗詩風)
(烟望相接川路恨成遙虞騫詠月詩佳人復千里餘影徒揮忽)
李郢
贈羽林將軍(漢書天文志北宫虛危其南有衆星曰羽林天軍軍西為壘又百官)
(公卿表郎中令掌宮門戶期門羽林皆屬焉後漢書百官志羽林郎比三百石凡六郡良)
(家選補唐書兵志高宗龍朔二年始取府兵越騎步射置左右羽林軍又百官志左右羽)
(林軍大將軍各一人正三品將軍各三人從三品)
虬髯憔悴羽林郎(說文虬龍子無角又頰上曰髯魏志崔琰虬髯對客直視屈原漁父篇面)
(目枯槁形容憔悴庾信詩今年喜夫壻新拜羽林郎)曾入甘泉侍武皇(漢書武帝幸甘泉宫)
(師古注甘泉宫在雲陽本秦林光宫後漢書百官志羽林掌宿衛侍從本武帝以便馬從獵王昌齡詩白馬金)
(鞍從武皇)鵰沒夜雲知御苑(左傳鶻鳩氏注鵰也陳叔達詩翔禽遙出沒杜甫畫鶻行側腦)
(看青霄寧為衆鳥沒王維詩回看射鵰處千里暮雲平沈佺期詩驚春御苑中)馬隨仙仗識天
香(唐書儀衞志天子駕出承天門敇侍臣乘馬又左右金吾衛將軍循仗檢校各二人執䂍稍騎從又兵志)
(羽林軍大朝會則執仗以衛階陛行幸則夾馳道為内仗王維詩畫鷁移仙仗杜甫詩常思仙仗過崆峒趙嘏)
(詩好風飄下九天香)五湖歸去孤舟月(周禮揚州其浸五湖吳錄五湖者太湖之别名以其)
(周行五百餘里故以五湖為名先賢傳勾踐滅吳范蠡乃扁舟浮五湖不返陶潛歸去來辭歸去來兮田園將)
(蕪胡不歸謝靈運詩拂衣五湖裏陶潛詩渺渺孤舟逝岑參詩江上孤舟月)六國平來兩鬢
霜(史記秦并六國案六國韓魏齊楚燕趙又蘇秦傳六國合從併力蘇秦為從約長並相六國庾信詩既無)
(六國印翻思二頃田白居易詩欺我鬢如霜)惟有桓伊江上笛(晉書桓伊傳伊善吹笛有)
(蔡邕柯亭竹嘗自吹之王徽之泊船青溪素不相識伊於岸上過客稱伊小字曰此桓野王也徽之便令吹笛)
(伊時貴顯素聞徽之名下車作三調弄畢上車去客主不通一言伊以功進右將軍封永脩縣侯劉長卿詩江)
(上何人復吹笛)卧吹三弄送殘陽(馬融長笛賦序性好吹笛獨卧平陽塢中唐書漢中王瑀)
(知音常過永興里聞吹笛問左右曰此太常工乎曰然他日識之曰何故卧吹笛工驚謝李商隠詩實自怯殘)
(陽)
嚴郭(爵里無攷)
賦百舌鳥(禮記仲夏之月反舌無聲疏反舌百舌鳥易緯通卦騐能反覆其舌隨百)
(鳥之聲)
此禽輕巧少同倫(沈約百舌賦有反舌之微禽亦班名於庶鳥祖詠百舌詩巧囀任天姿劉)
(孝綽百舌詩孤鳴若無對)我聽長疑舌滿身(杜甫百舌詩花密藏難見枝高聽轉新又知音)
(兼衆語整翮豈多身)星未没河先報曉(王褒詩落星侵曉沒李商隠詩長河未沒曉星沈劉)
(禹錫百舌詩曉星寥落春雲低初聞百舌間關啼沈約百舌詩既含意于將曉亦流妍於始旦王維聽百舌鳥)
(詩拂曙能先百鳥啼)柳猶粘雪便迎春(唐太宗柳詩縈雪臨春岸王維百舌詩入春解作千)
(般語杜甫詩重重只報春劉禹錫詩舌端萬變乘春暉)頻嫌海燕巢難定(劉兼燕詩高門)
(頻入莫爭嫌吳均詩一燕海上來說文燕作巢避戊巳日庾肩吾新燕詩登巢識故泥王建春燕詩新燕新燕)
(何不定東家綠池西家井)却訝林鶯語不眞(武平一詩黃鸝未解林間囀杜甫詩林鶯遂不)
(歌王建詩春寒囀小未分明劉禹錫百舌詩黃鸝吞聲燕無語)莫倚清風更多事(沈約反舌)
(賦因風起哢曳響生竒劉禹錫百舌吟迎風弄影如自矜梁簡文帝鴛鴦賦追清風而雙舉金人銘無多事)
玉樓還有晏眠人(楊巨源詩楊柳玉樓晴徐陵詩百舌曉驚眠劉長卿詩樓上花枝笑獨眠)
(劉禹錫百舌吟墮珥妖姬和睡聞)
譚用之(字藏用五代末人善為詩而官不達)
贈釣魚李處士(風俗通處士者隱居放言也)
罷吟鸚鵡草芊芊(禰衡鸚鵡賦序時黃祖子射賓客大會有獻鸚鵡者舉酒於衡前曰禰處)
(士今日無用娛賓願為之賦案孔融薦禰衡表亦稱處士平原禰衡嚴武詩莫倚善題鸚鵡賦崔顥詩芳草萋)
(萋鸚鵡洲廣韻芊草盛宋玉高唐賦仰視山巔肅何芊芊注芊芊青也許渾詩綠波無路草芊芊)又泛
鴛鴦水上天(詩鴛鴦在梁埤雅雄鳴曰鴛雌鳴曰鴦梁元帝賦雲出山而相似水含天而難别又)
(詩水影若浮天柳宗元詩洞庭秋盡水如天)一棹冷含楊柳雨(薛瑩詩單棹横疎雨錢起)
(詩楊柳依歸棹韓愈詩冷雨澀不晴杜牧柳詩巫娥廟裡低含雨)片帆香挂芰荷烟(李白)
(詩疾風吹片帆李適詩輕帆截浦觸荷來張九齡詩來汎芰荷香孟浩然詩潭香聞芰荷本草荷高曰芰荷)
綠搖江澹萍離岸(沈約詩搖綠蒂抗紫莖魏文帝詩萍藻泛濫浮澹澹隨風傾阮脩詩澄澄)
(綠水澹澹其波夏侯湛浮萍賦既澹澹以順流又雍容以隨風有纏薄于岸側或迴滯於湍中)紅點雲
疎橘滿川(李頎詩密葉散紅點庾信啓花落交映連珠疎點駱賓王詩疎雲瑞葉輕禹貢厥包橘柚)
(注小曰橘大曰柚張華詩橘生湘水側沈約橘詩朱苞待霜潤)何處邈將歸畫府數莖
紅蓼一漁船(何劭詩長懷慕仙類𦕈愁心綿邈唐書禇亮傳命閻立本圖十八學士亮為之讚藏)
(畫府以彰禮賢之重廣韻蓼辛草也温庭筠詩雨濕蓼花千穗紅方干詩吾家釣臺畔似此兩三莖張正見詩)
(分火照漁船顧非熊詩近水上漁船)
方干(字雄飛新定人咸通中一舉不得志遂遯會稽漁於鑑湖歿後十餘年宰臣張文蔚奏名)
(儒不第者五人請賜一官以慰其魂干其一焉)
題桐廬謝逸人江居(一統志桐廬縣在浙江嚴州府城東一百里本漢富)
(春縣之桐溪鄉吳廣武中析置桐廬縣)
少小高眠無一事(孫萬夀詩少小拙謀身韓愈詩少小尚竒偉徐陵文門前擾擾我且安眠)
(耿湋竹亭詩閑詠疎篁近高眠遠岫微白居易詩盡日後廳無一事白頭老監枕書眠)五侯勲盛
欲如何(漢書元后傳上悉封舅譚為平阿侯商成都侯立紅陽侯根曲陽侯逢時高平侯五人同日封)
(故世謂之五侯後漢書單超傳封超新豐侯璜武原侯瑗東武陽侯悺上蔡侯衡汝陽侯五人同日封故世謂)
(之五侯案璜徐璜瑗具瑗悺左悺衡唐衡也李嘉祐詩傲吏身閒笑五侯史記李斯傳聞之荀卿曰物禁太盛)
(今人臣之位無居臣上者可謂富貴極矣)湖邊倚杖寒吟苦(杜甫詩柳綻湖邊綠王維詩倚)
(杖柴門外秋興賦蟬嘒嘒以寒吟杜牧寄張祜詩仲蔚欲知何處在苦吟林下拂詩塵)石上横琴
夜醉多(宋書蕭思話傳嘗從太祖登鍾山道有磐石清泉上使於石上彈琴因賜以銀酒鍾曰相賞有)
(松石間意李白詩手舞石上月又横琴倚高松孟浩然詩抱琴來取醉宋書孔凱傳醉日居多)鳥自樹
梢隨果落(白居易詩開花寄樹梢劉商詩鳥喧殘果落許渾詩鳥驚山果落)人從窗外
卸帆過(庾信詩澗水纔窗外湛方生詩落帆依江渚李中詩沙汀月冷帆初卸孟浩然詩龍沙豫章北)
(九日挂帆過)由來朝市為真隱(王康居詩小隱隱林藪大隱隱朝市白居易詩大隱在朝)
(市小隱在丘樊宋書何尚之傳袁淑錄古隱士有跡無實者著真隱傳以嗤焉杜甫詩薄劣慙真隠)可要
棲身向薜蘿(郭璞詩山林隠遯棲玉篇薜山芹也又薜荔也蘿女蘿托松而生南史宗測傳度形)
(而衣薜蘿杜甫詩洞口經春長薜蘿)
再題路支使南亭
行處避松兼礙石(庾信詩横石三五片長松一兩株又欹松横礙馬又洞石礙横松杜甫詩)
(出入巨石碍)即須門徑落斜開(劉長卿詩門徑蒼苔合庾信賦入欹斜之小徑六帖後漢)
(張仲蔚蓬蒿滿室惟開一行徑謝靈運山居賦剪榛開徑杜甫詩柴門不正逐江開)愛邀舊客看
漁釣(謝幼度詩愛客不告疲張說詩命駕邀漁父杜甫詩舊客舟碍滯潘岳閒居賦沼池足以漁釣張載)
(濛汜池賦攬漁釣之所收)貪聽新禽駐酒杯(高隠傳戴顒春日攜雙柑斗酒人問何之曰往)
(聽黃鸝聲鮑泉詩新禽新聽好蕭瑱詩新禽爭弄響何遜詩夕駐臨卭杯杜甫詩莫怪頻頻勸酒杯)樹影
不隨明月去(王冷然賦搖樹影于青岸劉孝綽林下映月詩明明三五月垂影當高樹杜甫詩月)
(林散青影)溪聲常送落花來(陳閏詩溪聲雨聲聽不辨趙嘏詩溪聲涼傍客衣秋劉孝綽詩)
(落花浮浦出王維詩何因吹送落花來)睡時分得江淹夢五色毫端弄逸
才(梁書江淹傳淹常夢人以五色筆與之由是文思日進南史淹嘗宿冶亭夢一丈夫自稱郭璞謂曰吾有)
(筆在卿處多年可以見還淹乃探懷中得五色筆一枝以授之抱朴子吐琳瑯於毫墨之端後漢書蔡邕傳伯)
(喈曠代逸才左思詩弱冠弄柔翰)
聽段處士彈琴
幾年調弄七條絲(楊希道詠琴詩齊娥初發弄趙女正調聲廣雅神農氏琴五絃曰宫商角)
(徵羽文王增二絃曰少宮少商劉長卿聽琴詩冷冷七絲上靜聽松風寒裴儀直詩殷勤封在七條絲)元
化分功十指知(陳子昂詩深居觀元化元結樂歌元化油油兮孰知其然章孝標金丹詩隂陽)
(曾化炭造化亦分功蔡邕琴賦屈伸低昂十指如雨白居易五絃琴詩十指無定音又琴格高低心自知)泉
迸幽音離石底(李白詩拂袖白雲開素琴彈為三峽流泉音韓愈聯句泉音玉琮琤吳筠琴詩)
(代乏式微者幽音誰與論杜甫詩秋花危石底琴操河間雜歌有石上流泉一曲)松含細韻在
霜枝(王維詩更聞松韻切李白詩忽聞悲風調宛若寒松吟沈約高松賦經千霜而得拱仰百仞而方枝)
(琴操河間雜歌有風入松一曲)窗中顧兔初圓夜(何遜詩窗中度落葉簾外隔飛螢楚辭厥)
(利惟何而顧免在腹梁簡文帝詩非關顧兔沒豈是桂枝明劉孝綽望月詩扇影出將圓歐陽詹望月詩序取)
(於月數則蟾兔圓)竹上寒蟬盡散時(庾信詩竹動蟬爭散曹植詩秋風發微涼寒蟬鳴吾)
(側韋莊聽彈琴詩蟬移高柳迸殘聲)惟有此時心更靜(韋應物詩美人為我彈五絃塵埃忽)
(靜心悄然白居易詩欲得身心俱靜好自彈不及聽人彈)聲聲可作後人師(常建聽琴詩一)
(指指應法一聲聲爽神元結詩别寉聲聲怨夜絃樂府解題伯牙學琴於成連先生成連云吾師方子春今在)
(東海中能移人情乃與伯牙俱至蓬萊山曰子居習之吾將迎師刺船而去伯牙近望無人但聞海水洞滑之)
(聲乃援琴而歌伯牙遂為天下妙矣)
叙錢塘異勝(元和郡縣志錢塘記云漢時郡議曹華信立塘以防海水募有能致)
(土石者即與錢及塘成縣境蒙利是為錢塘按史記始皇至錢塘臨浙江秦時已有此名)
(疑所說為謬一統志錢塘在杭州府城南)
暖景融融寒景清(梁元帝纂要春景曰媚景和景韶景左傳其樂也融融李白詩融融白玉)
(輝映我青娥眉纂要冬景曰寒景杜甫詩春風江漢清)越臺風送曉鐘聲(水經注山隂縣)
(西門外有自來山越起靈臺於山上一統志越王臺在種山東北勾踐登眺之所竇鞏詩日暮東風芳草綠鷓)
(鴣飛上越王臺孔德紹詩臨風聽殘鐘戴叔倫詩羈旅常堪醉相留畏曉鐘)四郊遠火燒烟
月(周禮天官以九賦斂財賄二曰四郊之賦王維詩陌上新别離蒼茫四郊晦管子齊之北澤燒火光照堂)
(下李白荆門詩江陵識遙火應在渚宫城張九齡詩煙月賞恒餘劉長卿詩煙月自氛氲)一道驚波
撼郡城(岑參詩一道鳴迅湍兩邊夾連岸張衡西京賦散似驚波謝靈運山居賦湯湯驚波孟浩然詩)
(波撼岳陽城羊士諤詩槐柳蕭疎遶郡城)夜雪未知東岸綠(語林王子猷居山隂大雪夜眠)
(覺開室酌酒四望皎然因起彷徨詠左思招隠詩白居易詩夜雪有佳趣幽人出書帷水經注永建中陽羡周)
(嘉上書以縣遠赴會至難求得分置遂以浙江西為吳以東為會稽江淹詩岸綠開河柳)春風猶放
半江晴(梁簡文帝詩早得春風意春風復有情杜甫詩步屧隨春風又安得并州快剪刀剪取吳淞半)
(江水梁簡文帝詩雲穿天半晴張九齡詩試上江樓望初逢山雨晴)謝公吟處依稀在(宋書)
(謝靈運傳靈運移籍會稽每有一詩至都邑貴賤莫不競寫宿昔之間士庶皆遍李白詩臨風懷謝公杜甫詩)
(遊山憶謝公劉禹錫荆門懷古詩宋臺梁館尚依稀)千古無人繼盛名(白居易詩傳聲千古)
(後得意一時間漢書黃瓊傳盛名之下其實難副杜甫詩題柱盛名兼絶唱)
鹽官王長官新創瑞隱亭(舊唐書地理志杭州鹽官縣漢海鹽縣地)
(有鹽官吳遂名縣屬江南道一統志海寧縣在杭州府城東一百二十里吳王濞於此立鹽)
(官三國吳因置鹽官縣唐書蕭至忠傳故事臺無長官其所奏請當專達元稹連昌宮詞)
(長官清貧太守好)
指畫便分元化力(禮記凡有指畫於君前用笏後漢書馬援傳援於帝前聚米為山谷指畫)
(形勢李邕春賦驚洪濤之神用偉元化之工作李白畫贊筆鼓元化形分自然)周迴秀絶自清
機(謝靈運山居賦四山周迴雙流逶迤謝道韞登山詩峩峩東岳高秀極冲青天文心雕龍秀以卓絶為巧)
(曹攄詩清機發妙理)孤雲戀石尋常住(三秦記孤雲兩角去天一握杜甫詩孤雲亦羣遊神)
(物有所歸孔範白雲抱幽石詩白雲浮遠蓋飄飄繞石飛張華鷦鷯賦序翔集尋常之内陶潛詩相去不尋常)
(道路邈何因)落絮縈風特地飛(世說謝道韞曰未若柳絮因風起蕭子顯柳詩落絮亂從)
(風王維詩桃李隂隂柳絮飛戴叔倫詩為愛去年梅凌寒特地開)雛鳥啼花催釀酒(庾信)
(詩春山百鳥啼沈佺期詩啼鳥弄花疎魏文帝詔蒲萄釀以為酒甘於麯米)驚魚濺水誤沾
衣(盧照鄰詩魚戲不驚綸庾信畫屏風詩弓衣濕濺水王建宫詞競渡船頭掉綵旗兩邊濺水濕羅衣張說)
(詩細雨不沾衣岑參詩卷簾山對酒上馬雪沾衣)明年秩滿難將去(南史虞寄傳前後所)
(居官未嘗至秩滿裁期月便自求解退沈約詩秩滿撫遠白雲淹留事芝髓世說阮仲容先幸姑家鮮卑婢姑當)
(移初謂當留婢既發定將去仲容借騾追之)何事先教畫取歸(韓愈楸樹詩不得畫師來)
(貌取定知難見一生中錢起詩秩滿歸白雲)
送孫百篇遊天台(案孫百篇名發為台州從事見干集及陸龜蒙詩干贈孫)
(詩云御題百首思縱横半日功夫舉世名其寄台州孫從事詩又有聖世科名酬志業仙)
(山秀絶助神機句龜蒙詩云直應天授與詩情百詠惟消一日成題曰和送孫發百篇遊)
(天台即依干此詩原韻也孫綽遊天台山賦序天台山者蓋山嶽之神秀也涉海則有方)
(丈蓬萊登陸則有四明天台一統志天台山在天台縣西一百一十餘里)
東南雲路落斜行(梁鴻適吳詩逝舊邦兮遐征將遙集兮東南沈約詩都令人徑絶惟有雲)
(路通北史文苑傳序俱騁龍光並驅雲路遊天台山賦落五界而迅征注落斜行也)入樹穿村見
赤城(儲光羲華隂詩淅瀝入溪樹颼颼驚夕鴻白居易信詩失路入烟村遊天台山賦赤城霞起而建標庾)
(詩千燈照赤城)遠近常時皆藥氣(易無有遠近幽深遂知來物邵說表伏奉恩旨敕賜臣臘)
(日香藥開奩氣馥李賀詩宵寒藥氣濃)高低無處不泉聲(九華山錄回望九華横側高低)
(無一同者沈佺期詩竹裏泉聲百道飛王維詩泉聲咽危石)映巖日向牀頭沒(謝朓秋竹)
(曲從風既裊裊映日頗離離陳後主樂府映日花光動唐太宗終南山詩出紅扶嶺日入翠貯巖烟岑參詩片)
(月到床頭)濕燭雲從柱底生(薛道衡詩石濕曉雲濃郭璞遊仙詩風生梁棟間雲出窗牖裏)
(張衡西京賦跱遊極於浮柱裴讓之詩絶野寒雲生)更有仙花與靈鳥(李又詩仙花綴冕旒)
(孫逖詩仙花寒未落劉楨詩靈鳥宿水裔鮑照詩湘濱有靈鳥)恐君多半未知名(莊子春雨)
(日時草木怒生銚鎒始脩草木之封植者過半而不知其然班固西都賦軼雲雨于大半儲光羲詩山中有流)
(水借問不知名)
楊䕫
題鄭山人郊居
谷口今逢避世才(法言谷口鄭子真耕於巖石之下名振京師杜甫詩谷口舊相得管子避)
(世之道不可以進取莊子此江海之士避世之人閒暇者之所好也)入門瀟灑絶塵埃(蔡邕)
(樂府入門各自媚南史隠逸傳孫緬為尋陽太守落日逍遙渚際見一輕舟陵波隱顯俄而漁父至神韻瀟洒)
(垂綸長嘯李白古風入門上高堂列鼎錯珍羞又詩一身自瀟洒王維詩桃源面面絶風塵杜審言詩習池風)
(景異歸路滿塵埃)漁舟下釣乘風去(王勃滕王閣序漁舟唱晚王維詩蓮動下漁舟王績)
(詩東川聊下釣梁書宗慤傳願乘長風破萬里浪李白登太白峯詩願欲乘風去直上浮雲間)藥醖留
賓待月開(王昌齡詩百花仙醖能留客一飯胡麻幾度春梁簡文帝詩金張及許史夜夜尚留賓杜)
(審言詩卷簾惟待月應在醉中歸許渾詩待月東林月正圓)數片石從青嶂得(李白詩君)
(不見晉朝羊公一片石龜頭剥落生莓苔李頎詩片石孤雲窺色相沈約詩鬱律搆丹巘崚嶒起青嶂孟浩然)
(詩薄雲界青嶂)一條泉自白雲來(嵇含詩渴飲一流泉朱慶餘詩一派新泉日午時李嶠詩)
(月下白雲來鮑溶得僧書詩書下白雲來)竹軒相對無言語(杜牧詩多為裁詩步竹軒韋應)
(物詩兩山鬱相對梁簡文帝如響詩遠聞如句詠遙應成言語)盡日南山不欲迴(後漢書桓)
(榮傳詔諸生雅吹擊磬盡日乃罷杜甫詩綠樽須盡日晉書翟湯傳湯潯陽人司徒王導辟不就隱於縣界南)
(山陶潛詩采菊東籬下悠然見南山韓愈詩郡樓乘晚上盡日不能迴)
章碣
寄友人
謝家山水屬君家(南史陳顯達傳麈尾蠅拂是王謝家物王勃序非謝家之寶樹韋應物詩)
(雲林謝家宅山水敬亭祠晉書謝安傳居會稽與王羲之許詢支遁游處出則漁弋山水入則言詠屬文南史)
(顔延之傳何偃呼延之曰顔公延之荅曰非君家阿公何以見呼為公李端詩君家舊林壑寄在亂峯西)曾
共持鈎擲歲華(列子臨河持竿心無雜慮唯魚之念投綸沈鈎手無輕重物莫能亂元稹詩復)
(念佳辰擲謝朓詩歲華春有酒盧照鄰詩柳色搖歲華)竹裏竹雞眠蘚石(劉孝綽詩竹裏)
(見攢枝何遜詩竹裏見螢飛本草山菌子即竹雞也多居竹林比鷓鴣差小劉孝威詩石岸生寒蘚盧照鄰詩)
(舊石開紅蘚)溪頭鸂鶒踏金沙(王績詩更坐北溪頭臨海異物志鸂鶒水鳥毛有五色謝)
(惠連賦覽水禽之萬類信莫麗乎鸂鶒杜甫詩鵁鶄鸂鶒滿晴沙左思蜀都賦金沙銀礫)登樓夜坐
三層月(王粲賦登茲樓以四望曹植詩明月照高樓阮籍達生論季秋遙夜之月南史陶弘景傳永元)
(初更築三層樓弘景處其上弟子居其中賓客至其下)接果春看五色花(洛陽風土記花)
(之本去地五七寸許截之以泥封裹用軟土擁之以蒻葉作庵子罩之不令見日惟南向留一小戶以達氣至)
(春乃去其覆此接花之法也張九齡詩春華頻覺早宋之問詩源水看花入梁簡文帝賦序並豔千光之樹連)
(英五色之花)昨日西風動歸思(江淹詩送君如昨日爾雅西風曰泰風晉書張翰傳齊王)
(冏辟為大司馬東曹椽翰因秋風起乃思吳中菰菜蓴爵羹鱸魚膾曰人生貴得適志何能羈宦數千里以要名)
(乎遂命駕而歸陶潛詩綿緜歸思紆劉長卿詩何意秋風來飄然動歸思)滿船涼葉在天涯
(張九齡詩餘花滿客船謝莊文秋風散兮涼葉稀古詩相去萬餘里各在天一涯徐陵書天涯藐藐地角悠悠)
陸龜蒙
闔閭城北有賣花翁討春之士往往造焉因招
襲美(吳越春秋子胥曰凡欲安君治民必先立城郭設守備闔閭曰善子胥乃造築)
(大城周迴四十七里劉長卿詩春風倚棹闔閭城開天遺事都人士女每至正月半後各)
(乘車跨馬供帳於園圃或郊野為探春之宴南部新書皮日休字襲美)
故城邊有賣花翁(武元衡登闔閭城詩柳發花開映故城李白烏棲曲黃雲城邊烏欲棲夢)
(華錄季春萬花爛漫賣花者以馬頭竹籃鋪排歌呌之聲清竒可聽)水曲舟輕去盡通(晉書)
(王羲之傳清流激湍映帶左右引以為流觴曲水梁簡文帝詩水曲文魚聚戰國策乘夏水浮輕舟庾肩吾詩)
(浪湧燕舟輕白居易詩淺水橋低去盡通)十畆芳菲為舊業(詩十畆之間兮白居易池上篇)
(五畆之宅十畆之園庾肩吾詩春日生芳菲晉書桓温傳請一切北徙以實河南資其舊業反其土宇左思詩)
(金張藉舊業)一家烟雨是元功(劉長卿詩千峰寄一家崔湜詩烟雨接三湘國語以贊元)
(功後漢書二十八將論高秩厚禮允荅元功)閒添藥品年年别(王&KR0708;頭陀寺碑四照之花)
(萬品元結菊圃記在藥品是良藥為蔬菜是嘉蔬李華記種竹藝藥以佐正性華實相蔽百有餘品蔣渙詩年)
(年承雨露傅休奕李賦五色有章種别類分)笑指生涯樹樹紅(莊子吾生也有涯王績詩)
(阮籍生涯懶庾信誌銘樹樹秋聲王建詩樹頭樹底覓殘紅)若要見春歸處所(梁簡文帝)
(詩春歸思復生岑參詩長安雪後似春歸白居易詩常恨春歸無覓處宋玉高唐賦風止雨霽雲無處所)不
過攜手問東風(詩惠而好我攜手同行沈約詩夾道覓陽春相將共攜手禮記東風解凍范雲)
(詩東風柳線長)
薔嶶
倚墻當戶自横陳(本草經薔薇作墻蘼注草蔓柔靡依墻援而生故名梁元帝看摘薔薇詩)
(墻高攀不及柳惲詩當戶種薔薇枝葉太葳蕤司馬相如賦花容自獻玉體横陳梁元帝詩横枝斜綰袖)致
得貧家似不貧(北史蔡景王整傳世間貧家兄弟多相愛由相假藉劉長卿詩青苔黃葉滿貧)
(家元稹詩家有驪珠不復貧)外布芳菲雖笑日(吳越春秋内脩其德外布其道儲光羲薔)
(薇歌秦家女兒愛芳菲畫眉相伴採葳蕤賈氏說林武帝與麗娟看花時薔薇始開態若含笑帝曰此花絶勝)
(佳人笑也麗娟曰笑可買乎帝曰可麗娟遂取黃金百斤作買笑錢奉帝為一日之歡薔薇名買笑自麗娟始)
(駱賓王詩分黃俱笑日)中含芒刺欲傷人(杜甫除草詩芒刺在我眼焉能待高秋本草薔)
(薇莖多刺勒人梁元帝詩薔薇嫌刺多朱慶餘薔薇詩綠攢傷手刺)清香往往生遙吹(謝靈)
(運賦怨清香之難留劉緩薔薇詩輕香共逐吹蘇頲詩往往花間逢綵石)狂蔓看看及四鄰
(孟郊賞薔薇詩狂艷如索扶左傳無使滋蔓獨孤及詩紫蔓青條拂酒壺孟浩然詩看看似相識淮南子高懸)
(大鏡坐見四隣庾信詩昨夜鳥聲春驚鳴動四鄰)遇有客來堪玩處(易有不速之客三人)
(來陶潛詩有客賞我趣每每顧林園儲光羲薔薇歌庭影離離正堪玩)一端晴綺照烟新
(古詩客從遠方來遺我一端綺梁簡文帝薔薇詩照日吐新芽祖詠詩清明烟火新)
奉和襲美夏景冲澹作
蟬雀參差在扇紗(南史何戢傳宋武帝賜戢蟬雀扇善畫者顧景秀所畫詩參差荇菜盧照)
(鄰詩宿鳥復參差梁元帝詩團扇掩輕紗張正見詩歌扇掩團紗)竹襟輕利籜冠斜(孟郊)
(詩竹氣碧衣襟潘岳西征賦開襟乎清暑之館又詩輕襟隨風吹蔡邕彈碁賦輕利調博易使馳騁漢書高祖)
(紀高祖為亭長乃以竹皮為冠及貴常冠所謂劉氏冠也注竹皮笋皮謂笋上所解之籜耳南史明僧紹傳僧)
(紹還攝山高帝賜竹根如意笋籜冠隱者以為榮)壚中有酒文園會(史記司馬相如傳相)
(如之臨卭買一酒舍酤酒而令文君當壚又相如拜為孝文園令卓文君白頭吟今日斗酒會明旦溝水頭儲)
(光羲詩詞客向文園)琴上無絃靖節家(晉書陶潛傳潛畜素琴一張絃徽不具每朋酒之會)
(則撫而和之曰但得琴中趣何勞絃上聲梁昭明太子靖節先生傳淵明不解音律而畜無絃琴一張)芝
畹烟霞全覆穗(說文芝神草也楚辭余既滋蘭之九畹兮又樹蕙之百畆謝朓詩左蕙畹兮彌)
(望右芝原兮寫目北史徐則傳飡松餌术棲息烟霞王績賦石菌抽葉金芝吐穗)橘州風浪半
浮花(水經注湘水又北逕南津城西西對橘州杜甫詩喬口橘州風浪促庾信詩倏忽河中風浪吹異物)
(志橘白華赤實劉孝儀謝橘啓倒影陽池垂華金堞李孝貞詠橘詩白華散如雪)閒思兩地忘
名者(獨孤及詩海西望京口兩地各天末武元衡詩兩地山河分節制顔氏家訓上士忘名中士立名)
不信人間髮解華(莊子有人間世篇高士傳宗測少靜退不樂人間遂往廬山止祖田宅後)
(漢書邊讓傳幕府初開博選清英華髮舊德並為元龜新序齊國有閭丘卭年十八道遮宣王願得小仕宣王)
(曰子年尚稚未可也士亦華髮墮顛而後可用耳王適詩華髮欲成翁)
皮日休
禇家林亭
廣庭遙對舊娃宫(曹植詩豐年大置酒玉樽列廣庭隋書天文志置器廣庭則函牛之鼎如)
(釜述異記吳王於宫中作海靈館館娃閣左思吳都賦幸乎館娃之宮吳郡志靈岩山在平江府城西吳王别)
(苑在焉有館娃宮唐太宗詩丹陵幸舊宫)竹島蘿溪委曲通(李白詩野竹攢石生含烟映江)
(島孟浩然詩鬱島藏深竹又蘿月映深溪王昌齡詩女蘿覆石壁溪水幽濛朧傅縡詩樓臺宛轉曲皆通)茂
苑樓臺低檻外(左思吳都賦佩長洲之茂苑謝莊詩茂苑豈舊林徐陵詩樓臺非一勢臨玩自)
(多竒王勃詩檻外長江空自流)太湖魚鳥徹池中(書震澤注震澤吳南太湖名越絶書太湖)
(周三萬六千頃漢書司馬相如傳東注太湖注太湖在吳縣晉書嵇康傳游山澤觀魚鳥心甚樂之王豐之詩)
(感興魚鳥西京雜記積草池中有珊瑚樹)蕭疎桂影移茶具(杜甫詩瓠葉轉蕭疎梁元帝樂)
(府桂影含秋色王褒童約烹茶盡具餔已蓋蔵唐書隠逸傳陸羽嗜茶著茶經三篇言茶之原之法之具尤備)
狼籍蘋花上釣筒(史記淳于髠傳杯盤狼籍韓愈詩狂風簸枯榆狼籍九衢内劉希夷詩蘋)
(花日自新類要蘋花五出黃細而香盛于中夏案陸龜蒙漁具詩序云緡而竿者總謂之筌筌之流曰筒龜蒙)
(與日休各有釣筒詩)爭得共君來此住(南史禇伯玉傳禇先生從白雲游舊矣近故要其來)
(此冀慰日夜白居易詩洛下園林終共住)便披鶴氅對清風(晉書王恭傳恭嘗披寉氅裘涉)
(雪而行孟昶窺見之歎曰此真神仙中人也杜審言詩鶴氅競尋玉南史謝譓傳入我室者但有清風對我飲)
(者惟當明月阮籍詩清風吹我襟)
曹唐
贈南嶽馮處士(爾雅江南衡注衡山南嶽晉書天文志少微四星在太微西南)
(第一星處士)
白石溪邊自結廬(詩揚之水白石鑿鑿甯戚飯牛歌滄浪之水白石粲杜甫詩飽聞榿木三)
(年大為致溪邊十畆隂陶潛詩結廬在人境而無車馬喧唐書王績傳仲長子光隱者也結廬北渚凡三十年)
(白居易詩擬近東林寺溪邊結一廬)風泉滿院稱幽居(王融綠水曲風泉動華燭王&KR0708;頭陀)
(寺碑崖谷共清風泉相渙孟浩然詩風泉滿清聽禮記幽居而不淫杜甫詩梅發對幽居)鳥啼深樹
劚靈藥(庾信詩春山百鳥啼趙冬曦詩舊館逢花發他山值鳥啼阮瑀苦雨詩深樹猶沾裳說文劚斫)
(也十洲記仙草靈藥甘液玉英靡所不有孟浩然詩瑞花長自下靈藥豈須栽)花落閒窗讀道
書(宋子侯詩纖手折其枝花落何飄揚謝朓詩鳥散餘花落梁簡文帝詩玩飛花之度窗魏志張魯傳祖父)
(陵學道鵠鳴山中造作道書梁武帝會三教詩中復觀道書有名與無名)烟嵐晚過鹿裘濕
(賈島詩烟嵐沒曉村白居易詩晚嵐林葉暗沈佺期詩歸路烟霞晚列子孔子遊於泰山見榮啓期行乎郕之)
(野鹿裘帶索鼓琴而歌淮南子文繡白狐人之所好也而堯白衣揜形鹿裘禦寒盧照鄰詩天寒禦鹿裘祖詠)
(詩雲濕坐禪衣)水月夜明山舍虚(江總脩心賦寢處風雲馮栖水月唐太宗聖教序松風水)
(月未足比其清華左傳恒星不見夜明也子夜歌秋夜涼風起天高星月明杜甫詩四更山吐月殘夜水明樓)
(南史周顒傳雖有妻子獨居山舍又京産傳請劉瓛至山舍講書傾資供待陶弘景尋山志庭虛月映琴響風)
(哀孟浩然詩松月夜窗虛)支頤冷笑緣名出(王維詩搘頤問樵客案搘同支李白詩時人見)
(我指殊調見余大言皆冷笑白居易詩閒談冷笑接交親錢起詩安危皆報國文武不緣名)終日王
門強曳裾(易君子終日乾乾老子驟雨不終日崔駰達旨下不步卿相之庭上不登王公之門漢書)
(鄒陽傳飾固陋之心則何王之門不可曳長裾乎杜甫詩鄒生惜曳裾)
鄭谷
舟行
九派迢迢九月殘(說苑禹鑿江以通於九派灑五湖而定東海郭璞江賦流九派於潯陽鮑)
(照詩九派引滄流潘岳詩迢迢遠行客謝靈運詩迢迢萬里帆茫茫何所之詩九月授衣晉子夜歌適憶三陽)
(初今已九秋暮沈佺期詩亭傳理殘秋)舟人相語且相寬(木華海賦舟人漁子徂南極東)
(盧綸詩舟人夜語覺潮生白居易詩相逢不閒語爭奈日長何杜甫詩他鄉意緒寬)村逢好處嫌
風便(謝朓詩曖曖江村見韓愈詩最是一年春好處又盆城去鄂渚風便一日耳丘為泛若耶溪詩每尋)
(樵風便往來殊不難)酒到醒來覺夜寒(劉伶酒德頌兀然而醉豁爾而醒杜甫詩酒醒思卧)
(簟衣冷欲裝綿梁簡文帝詩寒重夜風吹李白夜坐吟冬夜夜寒覺夜長)蓼水白波喧夏口
(詩予又集于蓼傳水草也急就篇注葉長銳而薄生於水中者曰水蓼莊子白波若山海水震蕩水經注白波)
(奮流自成潭渚杜甫詩黃牛峽水喧南史何尚之傳夏口在荆江之中正對沔口通接雍梁實為津要王維詩)
(青草瘴時過夏口一統志夏口在武昌府唐稱鄂州為夏口本在江北自孫權取對岸名夏口而江北之名始)
(晦)柿園紅葉憶長安(唐書鄭虔傳虔好書嘗恐無紙慈恩寺貯柿葉數屋日取肄書久之)
(殆徧張均詩園紅柿葉稀班固西都賦漢之西都實安在雍州名曰長安傅休奕詩所思兮何在乃在西長)季
鷹可是思鱸鱠引退知時自古難(晉書張翰傳字季應齊王冏辟為大司馬)
(東曹掾翰謂同郡顧榮曰有四海之名者求退良難吾本山林間人無望於時子善以明防前以智慮後因見)
(秋風起思吳中菰菜蓴羹鱸魚膾曰人生貴得適志何能羈宦數千里以要名爵乎遂命駕歸人皆謂之見機)
(王昌齡詩忽憶鱸魚膾扁舟往江東白居易詩秋風一筯鱸魚膾張翰搖頭喚不迴)
韓溉(江南人)
松
倚空高樹淨無塵(陸龜蒙詩繡嶺花殘翠倚空陸雲詩雞鳴高樹巔顔延之詩回飈卷高樹)
(沈約賦鬱彼高松棲根得地耿湋詩山河迢逓淨纖塵曹唐詩樹入天台石路新雲和草淨迥無塵)往事
閒徵夢欲分(史記自序述往事思來者白居易詩閑徵雅令窮經史吳志孫皓傳注丁固為尚書)
(夢松樹生其腹上謂人曰松字十八公也後十八年吾其為公乎元稹詩人生同大夢夢與覺誰分)翠色
本宜霜後見(謝偃高松賦獨潔固而不渝常猗猗而結翠李德林詩歲寒無改色孟郊詩青松多)
(夀色曹毗文松以負霜稱雋陶潛詩懷此貞秀姿卓為霜下傑)寒聲偏向月中聞(沈約寒松)
(詩梢聳拔寒聲青葱標暮色謝朓高松賦懷風音而送聲當月路而留影劉得仁聽松聲詩況復當秋暮偏宜)
(在月明白居易詩蕭寥發為聲半夜明月前)啼猿想帶蒼山雨(徐陵詩猿啼知谷晚唐太)
(宗詩别鶴栖琴裏離猿啼峽中韋應物詩春潮帶雨晚來急岑參詩夜猿啼山雨)歸鶴應和紫
府雲(元結詩鄉園不見重歸鶴李嶠松詩隺栖君子樹白居易詩不見千年鶴多栖百丈松十洲記青丘)
(有紫府宮天真仙女遊於此地庾信廣成子贊治身紫府問政青丘劉孝綽詩舒雲類紫府陶潛詩雲隺有竒)
(翼)莫向東園競桃李(阮籍詩嘉樹下成蹊東園桃與李王勃詩東園垂柳徑韓愈詩邇來)
(又見桃與梨交開紅白如爭競李白詩願君學長松愼勿作桃李)春光還是不容君
(李百藥賦眷春光而怡送白居易詩時時偷眼看春光史記孔子世家不容何病不容然後見君子顧況詩為)
(報烟霞道人間久不容)
崔塗(字禮山江南人光啓四年登進士第)
鸚鵡洲即事(水經注江水又東逕歎父山江之右岸當鸚鵡洲庾信賦落帆黃鶴)
(之浦藏船鸚鵡之洲一統志鸚鵡洲在武昌府城南跨城西出江中黃祖殺禰衡處衡嘗)
(作鸚鵡賦故名列子周之尹氏有老役夫晝則呻呼而即事陶潛詩即事多所欣)
悵望春襟鬱未開(謝朓詩停驂我悵望元稹詩悵望殘春萬般意江淹詩憂襟未能整潘岳)
(西征賦開襟乎清暑之館陶潛詩凱風因時來回飈開我襟)重吟鸚鵡益堪哀(楚辭立江)
(介而長吟兮愁哀哀而累息李白詩重吟真曲和清吹後漢書禰衡傳黃祖長子射大會賓客人有獻鸚鵡者)
(射舉巵於衡前曰願先生賦之以娛佳賓衡攬筆而作文無加點辭采甚麗李白望鸚鵡洲懷禰衡詩吳江賦)
(鸚鵡落筆超羣英劉妙容歌歌宛轉宛轉凄以哀)曹瞞尚不能容物黃祖何因
解愛才(魏志武帝紀太祖武皇帝姓曹諱操字孟德注太祖一名吉利小字阿瞞又吳人作曹瞞傳後)
(漢書禰衡傳衡少有才辨氣尚剛傲曹操欲見之不肯往而數有恣言操怒謂孔融曰衡竪子孤殺之猶雀鼠)
(耳顧此人素有虚名遠近將謂孤不能容之今送與劉表視當如何于是遣人騎送之復侮慢於表表以江夏)
(太守黃祖性急故送衡與之衡為祖作書記祖大會賓客衡言不遜順祖慙恚遂殺之李白詩魏帝營八極蟻)
(視一禰衡黃祖斗筲人殺之受惡名)幽島暖聞燕雁去(陶雍詩幽島曲池相隠映王逸九思)
(風習習以和暖李益詩忽聞燕雁一聲去迴鞍挾彈平陵園荆州圖記沮縣西北平里有雁浮山高三十餘里)
(脩岩遐亘擢幹干霄雁南翔北歸徧徑其上)曉江晴覺蜀波來(温庭筠詩開屏見曉江楊)
(炯浮漚賦狀若初蓮出浦映晴江而未開江元稹詩秦人惟識秦中水長憶吳江與蜀)何人正得風
濤便(晉書王濬傳濬將至秣陵王渾遣信要令暫過論事濬舉帆直指報曰風利不得泊也王粲浮淮賦)
(于是帆風興濤征鼔若電孔德紹詩思得乘風便蕭然河漢遊)一點輕帆萬里迴(杜甫詩輕)
(帆好去便錢起詩涼吹片帆輕郭璞江賦呼吸萬里吐納靈潮南史宗慤傳願乘長風破萬里浪)
杜荀鶴(字彦之池州人有詩名自號九華山人大順二年第一人擢第復還舊山宣州田頵)
(遣至汴通好朱全忠厚遇之表授翰林學士主客員外郎知制誥自序其文為唐風)
冬末同友人泛瀟湘(水經注湘水出零陵始安縣陽海山即陽朔山也湘)
(中記曰湘水之出於陽朔則觴為之舟至洞庭日月若出入於其中也又二妃神遊洞庭)
(之淵出入瀟湘之浦瀟者水清深也湘中記曰湘川清照五六丈下見底石如樗蒲矣五)
(色鮮明白沙如霜雪赤崖若朝霞是納瀟湘之名矣)
殘臘泛舟何處好(風俗通夏曰嘉平殷曰清祀周曰大蜡漢改曰臘李頻詩零落梅花過殘)
(臘故園歸去醉新年魏明帝歌泛舟黃河隨波潺湲王彪之詩泛舟理飛棹杜牧詩借問春風何處好綠楊門)
(巷馬頭斜)最多吟興是瀟湘(李白詩鏡湖流水漾清波狂客歸舟逸興多杜甫詩吟多興有)
(餘曹植詩夕宿瀟湘沚謝朓詩瀟湘帝子遊)就舟買得魚偏美(晉書夏統傳賈充就船與)
(語其應如響杜甫詩魚知丙穴由來美酒憶郫筒不用沽張籍詩鄠陂魚美酒偏濃)踏雪沽來酒
倍香(張九齡詩不辭山路遠踏雪也相過詩無酒酤我張籍詩好酒問人沽王績詩稍覺池亭好偏宜酒)
(甕香白居易詩更愧殷勤留客意魚鮮飯細酒香濃)猿到夜深啼嶽麓(蕭顯題猿詩挂月影)
(才通猿啼迥入風徐安貞詩巴東下歸棹莫待夜猿啼劉瑗詩月光移數尺方知夜已深一統志嶽麓山在湖)
(廣長沙府善化縣西南亦名靈麓峰即衡山七十二峯之一上有嶽麓書院)雁知春近别衡
陽(劉孝綽詩洞庭春水綠衡陽旅雁歸王勃滕王閣序雁陣驚寒聲斷衡陽之浦唐書地理志衡州衡陽郡)
(本衡山郡天寶元年更名衡陽縣一統志回雁峯在湖廣衡州府雁至此不過遇春而回)與君剰采
江山景(晉書樂志遠詳經籍近采故事王勃兜率寺浮圖碑野淨川明風景挾江山之助)裁取
新詩入帝鄉(李商隠詩十歲裁詩走馬成張華詩良朋貽新詩後漢書劉隆傳河南帝城多近臣)
(南陽帝鄉多近親常建詩玉帛朝回望帝鄉杜甫詩草奏何時入帝鄉)
山居寄友人
野吟何處最相宜(許棠詩野吟聲自高陸龜蒙詩縱調為野吟梁簡文帝詩春風本自竒楊)
(柳最相宜張謂詩南園春色正相宜)春景暄和好入詩(梁元帝纂要春景曰和景梁簡文帝書暮)
(春美景風雲韶麗隋書田德懋傳春日暄和氣力何似杜甫詩日出清江望暄和散旅愁朱慶餘詩空餘孤嶼)
(來詩景)高下麥苗新雨後(國語高高下下謝靈運詩纖纖麥垂苗劉商詩麥苗縈隴雉初)
(鳴梁簡文帝詩麥雨交新溜史記日者傳天新雨道少人王維詩空山新雨後)淺深山色晚晴
時(孟浩然詩山明翠微淺宋之問賦爽氣浮兮黛壑深李白詩叠春山色郎士元詩山色知殘雨何遜)
(詩振衣喜初霽褰裳對晚晴王維詩天氣晚來晴)半巖雲脚風牽斷(温庭筠詩紫氣氤氲)
(捧半巖韓愈詩雲脚飛銀線易林北風相牽提笑言語元稹詩風牽卧柳絲朱超詩孤生若斷雲劉禹錫詩斷)
(雲發山色)平野花枝鳥踏垂(梁簡文帝銘鬱鬱翠微遼遼平野杜甫詩星隨平野闊劉孝威)
(詩隔墻花半隱猶見動花枝太平御覽鷙鳥不立垂枝)倒載干戈是何日(禮記倒載干戈)
(包之以虎皮將帥之士使為諸侯名之曰建櫜然後知武王之不復用兵也史記留侯世家偃革為軒倒置干)
(戈書傳千楯也說文戈平頭戟也)近來麋鹿欲相隨(孟子與木石居與鹿豕遊魏文帝賦)
(踐麋鹿之曲蹊聽百鳥之羣鳴杜甫詩荆扉對麋鹿應共爾為羣錢起詩春山載酒遠相隨)
蘇廣文(名字世次無考)
歸華山因寄幕府(周禮夏官職方氏河南曰豫州其山鎮曰華山注華山在)
(華隂山海經太華之山削成而四方其高五千仞其廣十里又西曰小華之山史記李牧)
(傳市租皆輸入幕府為士卒費索隠注古者出征以幕帟為府署故曰幕府)
山村寥落野人稀(王維詩山村人夜歸杜甫詩歸雲擁樹失山村王勃序琴臺遼落猶停隠)
(遁之賓元稹詩寥落古行宮庾信賦名為野人之家王季友詩野人宿在山家少杜預論水利疏往者東南草)
(創人稀王維詩寉巢松樹遍人訪蓽門稀)竹裏衡門掩翠微(李白詩竹裏無人聲杜甫詩竹)
(裏行厨洗玉盤詩衡門之下可以栖遲南史袁粲傳席門常掩三徑纔通爾雅山未及上曰翠微尹式詩山高)
(翠轉微)溪渡夜隨明月入(杜甫詩溪行一流水曲折方屢渡左傳宵涉潁注夜渡畏晉知)
(之庾信詩姮娥隨月落子夜歌冶遊步明月謝朓詩西戶月光入)亭臯春伴白雲飛(漢書)
(司馬相如傳亭臯千里靡不被築注言為亭堠於臯隰中柳惲詩亭皋木葉下隴首秋雲飛杜甫詩青春作伴)
(好還鄉隂鏗詩海上春雲雜漢武帝秋風辭秋風起兮白雲飛)嵇康嬾慢仍躭酒(晉書嵇康)
(傳嵇康字叔夜譙國銍人有竒才不自藻飾好老莊拜中散大夫山濤將去選官舉康自代康乃與濤書告絶)
(康書縱逸來久簡與禮相背嬾與慢相成濁酒一杯彈琴一曲志願畢矣白居易詩懶慢不相訪隔街如隔山)
(杜甫詩躭酒須微禄說文躭樂也)范蠡逋逃又拂衣(史記范蠡事越王勾踐二十餘年以)
(為大名之下難以久居乃自與其私徒屬乘舟浮海變姓名稱陶朱公易歸而逋其邑人三百戶晉書郭瑀傳)
(張天錫備禮徵之瑀指翔鴻以示之曰此鳥也安可籠哉遂深逃絶迹謝靈運詩高揖九州外拂衣五湖裏)
汀畔數鷗閒不起(廣韻汀水際平沙也杜甫詩但見羣鷗日日來高適詩念兹川路闊羨爾)
(沙鷗閒盧照鄰詩迸水驚秋鷺騰沙起狎鷗)只應知我已忘機(老子知我者希則我貴矣)
(李白詩杖策尋英豪立談乃知我又我醉君復樂陶然共忘機儲光羲詩達士志寥廓所在能忘機)
周朴(字太朴吳興人避地福州寄食烏石山僧寺)
桐柏觀(書導淮自桐柏風俗通南陽平氏縣桐柏大復山在東南淮水所出也水經注)
(桐柏山南有淮源廟廟中有石龜十二枚極大名勝志桐柏山在南陽府桐柏縣東南一)
(里峰巒竒秀上有玉女卧龍紫霄翠微蓮華諸峰淮水出其下)
東南一境清心目(河圖括地象西北為天門東南為地戶古樂府日出東南隅後漢書伏湛)
(傳為平原太守郡内以安平原一境湛所全也吳均詩空香清人心杜甫詩出郊已清目孫綽遊天台山賦恣)
(心目之寥朗任緩步之從容)有此千峰插翠微(梁簡文帝詩百嶺相迂蔽千峰共隱天唐)
(太宗詩碧峰插遙天劉繪詩翠微上拂景庾信詩金鞍上翠微)人在下方衝月上(南史傅昭)
(傳袁粲每經昭戶輒歎曰經其戶寂若無人披其室其人斯在李嶠文誦經則上界遙聞彈指則下方俱動杜)
(甫詩秀氣衝牛斗李白詩暮從碧山下山月隨人歸)鶴從高處破烟飛(鮑照舞鶴賦驚身蓬)
(集矯翅雲飛何遜詩連翩御飛鶴杜甫詩蘭若山高處烟霞障幾重詩有鳥高飛亦傅于天獨孤及詩遠空霞)
(破露月輪劉繪詩駕鶴乘紫烟)巖深水落寒侵骨(水經注伏陵山高峻岩障寒深隂崖積雪)
(江總詩橋平疑水落沈君道詩水落金沙淺庾信詩中流覺水寒杜甫詩北來肌骨苦寒侵)門靜花
開色照衣(崔顥詩夜直千門靜劉孝威詩花開人不歸梁元帝詩日移花色異風散水紋長高適詩)
(門前駟馬光照衣)欲識蓬萊今便是(漢書郊祀志自威宣燕昭使人入海求蓬萊方丈瀛)
(洲注此三神山者相傳在渤海中去人不遠常有至者山海經上有仙人宫室皆以金玉為之魯范詩乘空向紫府)
(控鶴下蓬萊)更於何處學忘機(劉長卿詩何處戀海鶴岑參詩忘機壓塵喧浪跡向江海)
吳融
太保中書令軍前新樓(本傳韋昭度討蜀表傳掌書記唐書章昭度)
(僖宗再狩山南昭度平李昌符遷太保兼侍中昭宗即位守中書令王建攻陳敬瑄於成)
(都以昭度為西川節度使敬瑄不受詔顧彦朗與建合兵以討拜昭度兼行營討撫使乃)
(建幢節行城下諭其衆)
十二闌干壓錦城(漢書郊祀志黃帝時為五城十二樓以候神人樂府古詞闌干十二曲垂)
(手明如玉江淹詩盡日闌干頭益州記錦城在益州南笮橋東流江南岸其處號錦里城元和郡國志錦城在)
(成都南十里李白詩日照錦城頭)半空人語落灘聲(薛道衡詩浮雲半空上清吹隔池來)
(子夜歌中宵無人語杜甫詩黃牛峽靜灘聲轉)風流近接平津閣(晉書王獻之傳獻之高邁)
(不羈風流為一時之冠王維詩風流三接令公香漢書公孫弘傳元朔中封丞相弘為平津侯又弘自起徒步)
(數年至宰相封侯于是起客館開東閤以延賢人孫逖詩開閤寵平津)氣色高含細柳營
(謝惠連詩氣色少諧和李華銘景象光徹江湖含氣漢書周亞夫傳以河内守亞夫為將軍軍細柳王維詩忽)
(過新豐市還歸細柳營)盡日捲簾江草綠(後漢書桓榮傳詔諸生雅吹擊磬盡日乃罷樂)
(府西洲曲卷簾天自高海水搖空綠孫逖詩二月飛花滿江草柳惲詩深庭秋草綠高門白露寒)有時
欹枕雪峰晴(元稹詩誰憐獨欹枕斜月透窗明李白詩江帶峩嵋雪又萬點雪峰晴錢起詩晞陽)
(瑞雪晴)不知奉詔朝天後(魏書叔孫俊傳每逢詔宣外必告示殷勤杜甫詩奉詔許牽裾)
(賈至詩銀燭朝天紫陌長劉長卿詩向日三千里朝天十二樓)誰此登臨看月明(梁宣帝賦)
(盡登臨之雅致庾信詩遊客喜登臨王建詩遇晴須看月魏武帝詩月明星稀)
禁直偶書(本傳以禮部郎中為翰林學士昭宗御南闕羣臣稱賀融最先至帝有指)
(授叠十許藁融跪作詔少選成語當意詳後遷承旨)
玉皇新復五城居(翼聖傳玉皇君居於雲房常有紅雲繞之元稹詩我是玉皇香案吏漢書)
(郊祀志方士有言黃帝時為五城十二樓以候神人李白詩天上白玉京十二樓五城劉孝綽詩佳麗實皇居)
仙館詞臣在碧虛(王褒銘明庭朝禮仙館羽衣班固兩都賦序言語侍從之臣朝夕論思日)
(月獻納唐太宗詩言談延國輔詞賦引文雄楊巨源詩雲陛臨黃道天門在碧虚)錦砌漸看翻
芍藥(盧照鄰詩封霜連錦砌防露拂瑤階詩贈之以芍藥謝朓詩紅藥當階翻蒼苔依砌上江總詩欲題)
(芍藥詩不成)鏁窗還詠隔蟾蜍(後漢書梁冀第舍窗牖皆有綺疏青瑣鮑照詩玉鈎隔瑣)
(窗韻譜瑣或作鏁西京雜記漢廣川王得玉蟾蜍腹容五合水以為書滴常衮詩綴簾金翡翠賜硯玉蟾蜍)
敢期林上靈烏語(漢書宣帝紀時鸞鳳集長樂宫東闕樹上束晳詩嗷嗷林烏受哺於子唐)
(太宗詩仙馭隨輪轉靈烏帶影飛韓愈詩朝日照屋百鳥語)貪草雲間彩鳳書(漢書武帝)
(方好藝文嘗召司馬相如等視草翰林志學士於禁中草書詔謂之視草宗楚客詩窈窕神仙閣參差雲漢間)
(事始石季龍置戲馬觀上安詔書用五色紙銜於木鳳口而頒行謝朓詩綵鳳鳴朝陽司空曙詩紫鳳朝銜五)
(色書)爭奈滄浪頻入夢(書嶓冢導漾東流為漢又東為滄浪之水一統志滄浪水在均州四)
(十里即禹貢滄浪之水任昉詩長泛滄浪水杜甫詩故人入我夢明我長相憶)白波無際落紅
蕖(莊子白波若山水經注白波奮流自成潭渚徐陵文巴漢樓船凌波無際江總賦綠芰懸插紅蕖倒生杜)
(甫詩雨浥紅蕖冉冉香庾信詩蓮衣落夏蕖)
新雁(杜牧詩為問寒沙新到雁去時還向杜陵無)
湘浦春波始北歸(水經注湘水又北左會瓦官水口湘浦也湘水左逕麓山東山北有白露)
(水口湘浦也湘水左合誓口又北至石廓口並湘浦也右合麻溪水口湘浦也謝靈運緩歌行娥皇發湘浦又)
(孝感賦起春波於寒川江淹賦春草碧色春水綠波禮記季冬之月雁北鄉杜甫詩萬里衡陽雁今年又北歸)
玉關搖落又南飛(後漢書班超傳臣不敢望到酒泉郡但願生入玉門關注玉門關屬燉煌)
(郡今沙州也吳孜詩玉關信使斷借詩問不相諳楚辭九辨蕭瑟兮草木搖落而變衰劉孝綽禁林寒氣晚方秋)
(未搖落蔡邕胡笳十八拍雁南飛兮欲寄邊聲潘岳秋興賦雁飄飄而南飛)數聲飄去和秋
色(杜牧早雁詩長門燈暗數聲來范雲詩滄流未可源高飄去何已綦母潛詩鐘聲和白雲謝朓詩芸黃共)
(秋色)一字横來背晚暉(張繼詩一行斜字早鴻來滕王宇文逌至渭源詩斜去卧天半横來)
(對始平&KR0008;記仲秋之月鴻雁來歐陽詹詩千山江上背斜暉)紫閣高翻雲羃羃(岑參詩東)
(望白閣雲半入紫閣松明一統志陜西西安府紫閣峯在鄠縣東南三十里崔湜詩雁翻蒲葉起席豫詩樹深)
(烟羃羃)灞川低度雨微微(上官昭容詩萬乘觀風出灞川明一統志陜西西安府灞水在)
(府城東庾信集池雁詩逢風時迥度逐侣乍爭飛李白詩雁度瀟湘烟曹植賦迎朔風而爰邁兮雨微微而逮)
(行陶潛詩閒雨紛微微)莫從思婦臺邊過(常建詩願與黃麒麟欲飛而莫從曹植詩明月)
(照高樓流光正徘徊上有愁思婦悲嘆有餘哀古詩思婦臨高臺韓愈詩歲晚鴻雁過)未得征人
萬里衣(楚辭九章願徑逝而未得兮詩武人東征不遑朝矣鮑照詩去歲征人還王昌齡詩萬里長征)
(人未還謝惠連詩裁用笥中刀縫為萬里衣)
憶山泉(易山下出泉謝朓詩山泉諧所好)
穿雲落石細湔湔(柳宗元晉問林立峰崒穿雲蔽日水經注激石雲洄環波怒溢宋之問詩)
(石響細泉回何承天石流篇石上流泉湔湔其波)盡日疑聞弄管絃(越絶書昔者范蠡越)
(王嘗與言盡日鮑照朗月行當戶弄清絃漢書張禹傳後堂理絲竹管絃湘中記衡山有縣泉滴瀝巖間泠泠)
(如絃音)千仞灑來寒碎玉(管子利之所在雖千仞之山無所不上枚乘七發上有千仞之)
(峰下臨百尺之谿杜甫詩雨灑石壁來韋應物詩石罅寒泉潔開天遺事岐王宫中於竹林内懸碎玉片每夜)
(聞相觸之聲即知有風陸機詩飛泉潄鳴玉)一泓深去碧涵天(白居易新葺水齋詩噴時)
(千點雨澄處一泓油裴子野文澹乎若深泉之靜管子水之性環環則中中則涵李白詩拂珠躍晴月皎鏡涵)
(空天)烟迷葉亂尋難見(劉禹錫詩揚子江頭烟景迷梁簡文帝棹歌行葉亂由牽荇絲飄為)
(折蓮白居易詩尋泉上山遠看笋出林遲盧象詩靈境信難見)月好風清聽不眠(李白泛郎)
(官湖詩當時秋月好不減武昌都白居易詩人道中秋明月好世說許掾嘗詣簡文爾夜風清月朗乃共作曲)
(室中語辭寄清婉有踰平日宋文帝詩林下夕風清李白詩倚樹聽流泉列子東極之北隅有阜落之國多馳)
(步少休息常覺而不眠)春雨正多歸未得(庾信碑文春雨潤木自葉流根謝朓詩多雨亦)
(凄凄杜甫詩白水雨偏多又故林歸未得陶峴詩白髮數莖歸未得)只應流恨更潺湲
(蔡琰胡笳十八拍七拍流恨兮惡居於此沈約詩流恨滿青松屈原九歌觀流水兮潺湲謝靈運詩石淺水潺)
(湲)
春雨(管子五政得時春雨乃來)
霏霏漠漠暗和春(詩雨雪霏霏楊雄河東賦雲霏霏而烟來迎杜甫詩寒雨下霏霏謝朓詩生)
(紛漠漠張纘秋雨賦甘泉集而溟溟油雲興而漠漠虞羲詩風遲蝶弄蘤景麗鳥和春)羃翠凝紅
色更新(終南十志羃翠庭歌曰草跗綿羃翠蒙龍李賀詩芙蓉凝紅得秋色劉孝威春林晚雨詩蝶濡)
(飛不動花沾色更紅王維詩渭城朝雨裛輕塵客舍青青柳色新)寒入膩裘濃曉睡(庾肩)
(吾喜雨詩隂雲助麥寒張籍詩瘴衣常腥膩杜甫詩塵生彤管筆寒膩黑貂裘魏志王昶傳救寒莫如重裘温)
(庭筠詩雨後牡丹春睡濃又曉睡朦朧百囀鶯)細隨油壁靜香塵(梁元帝詩雨細未沾衣後)
(漢書謝弘傳注謝承書曰弘行春大旱隨車致雨樂府蘇小小歌妾乘油壁車郎騎青驄馬蘇味道單于川對)
(雨詩己見靜邊塵楊巨源詩南陌塵香曙色分)連雲似織休迷雁(江總攝山棲霞寺碑連雲)
(出沒泄雨沈浮杜牧詩連雲接塞添迢遞李白詞平林漠漠烟如織虞騫詩細雨織斜文孟浩然詩落雁迷寒)
(渚)帶柳如啼好贈人(唐太宗小山賦岫帶柳而合雙眉石澄流兮分兩鏡白居易楊柳枝)
(曲花含濃露如啼眼三輔黃圖灞橋在長安東漢人送客至此折柳為贈韓翃姬柳氏詩楊柳枝芳菲節可恨)
(年年贈離别)别有空階寂寥事(江總詩别有仙姬入瑤臺何遜詩夜雨滴空階曉燈暗離)
(室宋玉九辨寂寥兮收潦而水清杜牧詠雨詩洒幕侵燈送寂寥)綠苔狼籍落花頻(拾遺)
(記靈帝起舘千門采綠苔而被階劉遵詩寧顧空房裏階下綠苔生史記滑稽傳杯盤狼籍堂上燭滅韓愈詩)
(狂風簸枯榆狼籍九衢内孟浩然詩夜來風雨聲花落知多少李紳詩落英頻處乍聞驚)
即事(沈約詩即事既多美孟浩然詩更聞書即事)
抵鵲山前寄掩扉(郝天挺注劉子崑山之下以玉抵鵲彭蠡之濱以魚飼犬而人不愛者非)
(性輕財所豐故也抵鵲山在荆山山出玉故名之明一統志河南河南府荆山在閿鄉縣南二十五里張正見)
(詩峰斷玉山前何遜詩蓬門己掩扉)更甘終老脱朝衣(沈約郊居賦旁闕吳娃前無趙瑟以)
(斯終老於焉消日元結詩誰能家此地終老以自全國語脱衣就功以從事於田野孟子朝衣朝冠張協詩抽)
(簮解朝衣)曉窺清鏡千峰入(戰國策鄒忌脩八尺形貌昳麗朝服衣冠窺鏡謂其妻曰我孰與城)
(北徐公美謝朓詩窺鏡比蛾眉沈佺期詩清鏡紅埃入郎士元詩一入青山裏千峰不可尋朱灣詩回潭百丈)
(映千峰李白詩遙看二桃李雙入鏡中開)暮倚長松獨鶴歸(杜甫詩暮倚高樓對雪峰王維)
(田園樂詩抱琴好倚長松穆天子傳天子升長松之隥謝朓詩獨鶴方朝唳李紳詩夕嵐生處鶴歸松)雲
裏引來泉脉細(謝朓詩望山白雲裏隂鏗詩雲裏望樓臺岑參詩引泉通竹竿博物志無水之)
(時人不知泉脉乘駱駝尋之其停不肯行之處掘之得泉鮑照詩金澗測泉脉李端詩石竇紅泉細)雨中
移得藥苗肥(杜甫詩雨中百草秋爛死階下決明顔色鮮王建詩仙藥成窠見即移宋之問遊陸)
(渾南山詩石髓非一巖藥苗乃萬族鄭常詩儒衣荷葉落野飯藥苗肥)何須一筯鱸魚膾
(白居易詩秋風一筯鱸魚膾張翰搖頭喚不回李白詩此行不為鱸魚膾自愛名山入剡中)始挂孤
帆問釣磯(南史鄧琬傳欲沿流挂帆直取白下李白詩直挂雲帆濟滄海梁簡文帝與劉孝綽書夕)
(鳥歸林懸孤帆而未息孟浩然詩釣磯平可坐李商隠詩嗟余久抱臨卭渴便欲因君問釣磯)
韓偓
殘春旅舍(左傳保于逆旅潘岳上客舍議謹按客舍逆旅之設行者賴以頓止)
旅舍殘春宿雨晴(岑參詩夜眠旅舍雨曉辭春城鴉温庭筠啓通津加歎旅舍傷懷李嘉祐)
(詩山木暗殘春江總詩初晴原野開宿雨潤條枚張九齡詩初逢山雨晴李頎詩鸕鷀山頭微雨晴)恍然
心地憶咸京(梁簡文帝六根懴文于一念中恍然入悟瓔珞四不得經菩薩心等如地李頎詩頓)
(令心地欲皈依崔顥行徑華隂詩岧嶤太華俯咸京郝天挺注秦為咸陽漢為京兆)樹頭蜂抱花
鬚落(王建江南三臺詞樹頭花落花開温庭筠詩蜂重抱香歸李商隠詩花鬚柳眼各無賴紫蝶黃蜂俱)
(有情杜甫詩清夜沈沈動春酌燈前細雨簷花落)池面魚吹柳絮行(白居易詩低風洗池)
(面斜日拆花心杜甫詩魚吹細浪搖歌翁燕蹴飛花落舞筵梁簡文帝詩柳絮飄春雪庾信詩荷風驚浴鳥橋)
(影聚行魚)禪伏詩魔歸淨域(楞嚴經清淨心中麤漏已伏名為二禪皇甫冉詩禪功久伏魔)
(灌頂經百億諸魔皆來降伏白居易詩惟有詩魔降不得每逄風月一閒吟梁簡文帝神山寺碑自非莊嚴妙)
(土吉祥福地何以標茲淨域置此伽藍柳宗元詩華堂開淨域)酒衝愁陣出竒兵(易林酒為)
(歡伯除憂來樂白居易詩驅愁知酒力庾信愁賦攻許愁城終不破蕩許愁門終不開魏武帝孫子注先出合)
(戰為正後出為竒正者當敵竒兵擊不備南史陳暄傳江&KR1460;議有言酒猶兵也兵可千日而不用不可一日而)
(不備酒可千日而不飲不可一飲而不醉)兩梁免被塵埃汚(後漢書輿服志進賢冠公侯三)
(梁中二千石以下至博士兩梁自博士以下至小史私學弟子皆一梁唐書車服志緇布冠者始冠之服也天)
(子五梁三品以上三梁五品以上二梁九品以上一梁禮記前有塵埃則載鳴鳶史記屈原傳浮遊塵埃之外不獲世之滋垢)
拂拭朝簮待眼明(南史殷景仁傳景仁卧疾五年及將收劉湛之日景仁便拂拭衣冠寢疾)
(既久左右皆不悟其意其夜上出華林園延賢堂召之吳均詩爭先拂拭生光輝鄭愔詩趨拜侣朝簮杜甫春)
(水生詩鸕鷀鸂鶒莫漫善吾與汝曹俱眼明)
鵲
偏承雨露潤毛衣(蘇碩詩細草偏承迴輦處吕氏春秋甘露時雨不私一物武元衡詩堯年)
(雨露多曹植白鶴賦同毛未之氣類蘇子卿鼔吹曲金隄麗羽翮丹水浴毛衣)黑白分明衆所
知(春秋繁露黑白分明然後民知所去就杜甫花鴨詩羽毛知獨立黑白太分明史記屈原傳衆莫不知王)
(粲詩達人共所知)高處營巢親鳳闕(梁簡文帝詩下枝低可見高處遠難知詩維鵲有蕪)
(元稹詩雙燕營巢始西别史記建章宫東鳳闕高二十丈潘岳關中記建章宫圓闕臨北道鳳在上故曰鳳闕)
(也繁欽賦策雙鳳之崇闕)靜時閑語上龍墀(白居易詩靜話多同待漏時又相逢不閒語爭)
(奈日長何說文墀涂地也禮天子赤墀)化為金印新祥瑞(搜神記張顥為梁相有小鵲飛)
(翔化為圓石顥椎破之得一金印其文曰忠孝侯印張正見賦墮鵲山之金印曹植賦殊俗歸義祥瑞混并韓)
(愈賀表風雨以時祥瑞輻輳)飛向銀河舊路岐(鮑泉詩夕鳥飛向月淮南子七夕烏鵲填)
(河而渡織女白帖天河謂之銀漢亦曰銀河江總歌織女今夕渡銀河王廙笙賦發千里之長思詠别鶴於路)
(岐韋應物詩迴車首路岐)莫怪天涯棲不穩(古詩各在天一涯劉長卿詩天涯望月自沾衣)
(魏武帝詩月明星稀烏鵲南飛繞樹三匝何枝可依杜甫詩草根吟不穩)託身須是萬年枝
(魏文帝賦跨天涯而託身陶潛飲酒詩託身己得所千載不相違謝朓詩風動萬年枝沈約詩高梨有繁露何)
(減萬年枝)
曹松
陪湖南李中丞宴隱溪
竹林啼鳥不知休(穆天子傳天子乃樹之竹是曰竹林庾信思舊銘王子猷之舊居惟餘竹)
(林孟浩然詩清風在竹林古樂府但聞林鳥啼高適詩只言啼鳥堪求侣劉琨詩有鳥翻飛不遑休息)羅
列飛橋水亂流(古雞鳴曲鴛鴦七十二羅列自成行徐陵詩飛橋對石梁趙彦昭詩飛橋象河)
(漢鮑照詩亂流灇大壑)觸散柳絲迴玉勒(隋煬帝詩逶迤風柳散枚乘柳賦吁嗟細柳流)
(亂輕絲王褒詩岸柳被青絲庾信賦控玉勒而星搖薛道衡詩卧駈飛玉勒李紳詩香徑草中迴玉勒)約
開蓮葉上蘭舟(薛道衡詩集鳳桐花散勝龜蓮葉開古樂府蓮葉何田田述異記木蘭川在潯)
(陽江中多木蘭樹魯般刻為舟張籍詩蘭舟桂檝常渡江)酒邊舊侣真何遜(盧藏用詩菊向)
(酒邊開謝靈運詩羈雌念舊侣南史何遜傳遜工詩與吳均俱得幸武帝范雲見其文大加稱賞因結忘年交)
(沈約嘗謂遜曰每讀卿詩一日三復猶不能已其為名流所稱如此杜甫詩東閣官梅動詩興還如何遜在揚)
(州)雲裏新聲是莫愁(隂鏗詩雲裏望樓臺江總詩鳥聲雲裏出古詩新聲如入神庾信詩)
(新聲入手調樂府解題石城有女子名莫愁善歌謠故石城樂和中復有莫愁聲其辭曰莫愁在何處莫愁在)
(城西艇子打兩槳催送莫愁來)若值主人嫌晝短(史記淳于髠曰主人留髠而送客錢起詩)
(山月隨客來主人興不淺古詩晝短苦夜長)應陪秉燭夜深遊(魏文帝與吳質書古人秉)
(燭夜遊良有以也陸彦章詩明月偏憐汝幽人獨夜深辛德源詩若畏春風晚當思秉燭遊)
王貞白
庾樓曉望(一統志庾樓在九江府治後晉庾亮刺江州時所建)
獨凭朱檻亦凌晨(王粲登樓賦凭軒檻以遙望兮向北風而開襟杜甫詩滂沱朱檻濕白居)
(易詩朱檻在空虛王褒詩嚴駕早凌晨唐太宗詩凌晨麗城去)山色初明水色鮮(陶潛詩山)
(色日夕佳皇甫冉六言詩山色東西多少顔延之詩山明望松雪江淹賦園桃紅點流水碧色劉孝標詩羅綾)
(文水色王勃滕王閣序秋水共長天一色李白詩紗窗曙色新)竹霧曉籠銜嶺月(鮑照詩仿)
(彿蘿月光繽紛篁霧隂梁簡文帝詩曉霧晦階前王勃詩野色籠寒霧唐太宗詩嶺含宵月桂)蘋風暖
送過江春(宋玉風賦夫風生于地起于青蘋之末唐明皇詩蘋風向晚清岑參詩風暖日暾暾司空)
(曙詩送暖初隨柳色來杜審言詩梅柳渡江春李嶠詩霞滿蜀江春)子城隂處猶殘雪(元和)
(郡國志李吉甫請脩天德舊城以安軍鎮曰西城是開元十年張說所築今河水壊其半不堪重脩其子城猶)
(堅量留千人足得居住蘇味道詩川暮廣城隂杜審言詩梅花落處疑殘雪)衙鼓聲前未有
塵(白居易詩卧聽鼕鼕衙鼓聲崔知賢詩鼔聲撩亂動杜甫詩風多雜鼓聲岑參詩石路無飛塵)三百
年來庾樓上(杜甫詩池要山簡馬月靜庾公樓獨孤及詩風前孟嘉帽月下庾公樓)曾經
多少望鄉人(李白詩此地曾經為近臣陶潛詩未能明多少章山有竒歌范雲詩延首望鄉雲李)
(益詩天晴共上望鄉樓)
李中(字有中隴西人仕南唐登仕郎守新淦縣令)
江邊吟
風暖汀洲吟興生(鮑照賦風暖凌開土昌泉動沈佺期詩風暖葉還開楚辭搴汀洲兮杜若)
(柳惲詩汀洲採白蘋日暖江南春王勃滕王閣序遙吟俯暢逸興遄飛劉得仁詩吟興忘飢凍)遠山如
畫雨新晴(謝靈運詩杪秋尋遠山儲光羲詩落日登高嶼悠然望遠山諸葛亮文乃見江左大山壁)
(立林麓峯巒如畫李白詩江城如畫裏潘岳閒居賦微雨新晴六合清朗杜甫詩新晴錦繡文)殘陽影
裏水東注(張希復詩宿雨香添色殘陽石在隂杜荀鶴詩斜陽潭影閒庾信詩夕陽含水氣詩豐水)
(東注鮑照賦波沈沈而東注王勃文滎波東注霸岸南登)芳草烟中人獨行(楚辭芳草生兮)
(凄凄陶潛桃花源記芳草鮮美落英繽紛范雲詩春草醉春烟詩獨行睘睘耿湋詩不語看芳徑悲春懶獨行)
(盧綸詩幽人好獨行)閃閃酒帘招醉客(張九齡詩閃閃青崖落鄭谷詩青帘認酒家王績詩)
(春來日漸長醉客喜年光李白詩但使主人能醉客不知何處是他鄉)深深綠樹隠啼鶯
(杜甫詩穿花蛺蝶深深見錢起詩黃鸝好鳥搖深樹沈佺期詩芳郊綠樹散春情李白詩綠樹聞歌鳥韋應物)
(詩東方欲曙花冥冥啼鶯相喚亦可聽)盤桓漁舍忘歸去(嵇康琴賦盤桓毓養從容秘翫)
(陶潛歸去來辭撫孤松而盤桓柳宗元詩漁舍茨荒草九歌留靈脩兮澹忘歸晉書許邁傳邁入臨安西山登)
(巖茹芝眇爾自得有終焉之志羲之造之未嘗不彌日忘歸相與為世外之交)雲靜高空月又
明(薛據詩雲開天宇靜月明照萬里白居易賦天泬寥而雲靜杜甫詩一雁入高空古子夜歌天高星月明)
(杜甫詩峽險江聲急樓高月迥明)
竹
森森移得自山莊(陸機賦播芳蕤之馥馥發清條之森森白居易詩玉立竹森森種樹書栽)
(竹無時雨過便移杜甫詩花亞欲移竹梁昭明太子詩命駕出山莊李百藥詩懷音自蘭室徐步返山莊)植
向空庭野興長(何遜詩空庭秋月華駱賓王文滴瀝空庭竹響共雨聲相亂杜甫秋夜詩山林)
(引興長)便有好風來枕簟(陶潛詩微雨從東來好風與之俱禮記鷄初鳴咸盥潄衣服斂)
(枕簟蕭穎士詩澗聲連枕簟包佶詩誰家枕簟清)更無閒夢到瀟湘(白居易詩朦朧閒夢)
(初成後曹植詩朝遊江北岸暮宿瀟湘沚王昌齡詩留君夜飲對瀟湘從此歸舟客夢長)廕來砌蘚
經疎雨(沈約詩桑竹垂餘廕權德輿銘疏清流廕碧蘚鄭谷詩酒醒蘚砌花隂轉岑參詩北山疎雨點)
(朝衣杜甫詩湥雲疎雨過高城)引下溪禽帶夕陽(竇常詩關關乍引禽許渾詩溪禽上釣舟)
(謝朓詩爾乃日晒榆柳霞照夕陽孤蟬已散去鳥成行劉琨詩夕陽忽西流)閒約羽人同賞
處(白居易詩晚有退閒約楚辭仍羽人于丹丘拾遺記昭王晝而假寐夢白雲蓊蔚而起有人衣服並皆毛)
(羽因名羽人江洪齋前竹詩本生出高嶺移賞入庭蹊杜甫詩竹深留客處)安排棋局就清
涼(莊子安排而去化乃入于寥天一杜甫詩安排用莊叟後漢書張衡傳奕秋以棋局取譽曹植文碁局逞)
(巧博奕惟賢杜甫詩老妻畫紙為棋局楚辭風伯為予先驅兮氛埃辟而清涼張籍詩新竹氣清涼)
題吉水縣廳前新栽小松(唐書地理志江南西道吉州廬陵郡一統)
(志吉安府縣吉水本漢晉吉陽石陽二縣地隋以二縣省入廬陵縣南唐割廬陵置吉水)
(縣宋因之)
劚開幽澗蘚苔斑(杜甫詩當為劚青冥劉孝威詩澗流急易轉溪竹暗難開江總棲霞寺碑)
(澗戶幽深湛方生賦幽澗泮冰而流清廣韻魚衣濕者曰濡菭亦作苔又蘚也獨孤及詩藥院雞犬靜酒壚苔)
(蘚斑)移得孤根植砌前(庾信詩栢谷移松樹隋煬帝古松詩孤生小庭裏尚表歲寒心沈約)
(高松賦鬱彼高松棲根得地鮑照詩根孤地寒隂梁簡文帝詩翻花滿階砌孫楚賦植茅茨之前庭)影小
未遮官舍月(謝朓高松賦高月路而留影唐太宗詩松小未含烟柳宗元詩嶺樹重遮千里目史)
(記陳豨傳豨嘗告歸過趙賓客隨之者千餘乘邯鄲官舍皆滿岑參詩海樹青官舍吳均詩何當數千尺為君)
(覆明月)翠濃猶帶舊山烟(皇甫冉詩霜淸野翠濃庾肩吾詩雲甍猶帶雨何遜詩山烟含)
(樹色顔延之詩松風遵路急山烟冒隴生)羣花解笑香寧久(卞伯玉賦傷衆花之飄落沈攸)
(之詩花笑鶯歌詠岑羲詩花笑鶯歌迎帝輦馬戴詩虚室焚香久)衆木雖高節不堅(杜甫)
(詩梔子比衆木人間誠未多詩南有樛木疏說文以朻為木高易其於木也為堅多節世說庾亮謂和嶠如千)
(丈松雖&KR1761;砢多節自有棟梁之用吕氏春秋雨不信其榖不堅)輸我婆娑欄檻内(爾雅婆娑)
(舞也王維詩婆娑數株樹南史齊高帝紀上即位後後宮器物欄檻以銅為飾者皆改用鐵庾信賀新樂表軒)
(墀弘敞欄檻眺聽)晚風蕭颯學幽泉(鮑照詩獵獵晚風遒江朝請詩桂棹及晚風陳後主)
(詩季冬初陽始寒氣尚蕭颯李白詩蕭颯古仙人了無是赤松蜀都賦火井沈熒於幽泉孫楚井賦幽泉騰湧)
(津澤旁潤)
韋莊
西塞山下作(吳志孫策傳注劉勲聞策已克皖投西塞築壘自守一統志武昌府)
(西塞山在大冶縣東九十里孫策擊黃祖於此)
西塞山前水似藍(水經注荆門虎牙楚之西塞也孟浩然詩西塞沿江島張志和漁父辭西)
(塞山前白鷺飛張正見詩峯斷玉山前白居易詩山光水色綠於藍)亂雲如絮滿澄潭(杜甫)
(詩亂雲低薄暮庾信詩秋雲粉絮結杜牧詩晴雲似絮惹低空隂鏗詩洞庭春溜滿水經注筑陽水中有孤石挺)
(出其下澄潭沈佺期詩碧水澄潭映遠空)孤峰漸映湓城北(李白詩振錫還孤峰異苑衡山)
(有三峰一峰名芙蓉峰上有泉飛派如一幅絹分映青林唐書地理志潯陽本湓城武德四年更名又别析置)
(湓城縣王維詩白頭浪裏出湓城宋之問詩杜陵城北花盈滿)片月斜生夢澤南(徐陵詩片)
(月窺花簟張若虛詩江潭落月復西斜禮記月生於西古樂府兩頭纖纖月初生書雲土夢作乂傳雲夢之澤)
(在江南漢書地理志南郡華容縣南有雲夢澤韓愈詩朝遊孤嶼南)㸑動曉烟烹紫蕨(詩執)
(㸑踖踖易暌火動而上陸機詩民動如烟劉孝綽詩朱旗曳曉烟詩七月烹葵及菽柳惲詩野蕨開初紫李德)
(裕詩飯思飡紫蕨)露和香蔕摘黃柑(謝莊表珍露呈味於禁林廣志柑有二十一種有成)
(都平蔕柑桂海果志饅頭柑近蒂起饅頭尖者味香勝庾肩吾啓仙厨始摘猶堆青玉之盤南史張暢傳太武)
(求黃柑唐書蕭嵩傳荆州進黃柑)他年却棹扁舟去(九歌桂棹兮蘭栧劉孝綽詩扁舟去)
(平樂朱超道詩扁舟已入浪孤帆漸逼天長孫佐輔詩獨隨孤棹去孟浩然詩前路舍舟去)終傍蘆
花結一菴(劉長卿詩秋傍竹花多江總詩蘆花霜外白駱賓王詩雁起蘆花晚齊書竟陵王子良傳)
(編草結菴不違涼暑續仙傳酆去奢登山結菴以居陸龜蒙傳尋僧助結菴)
羅鄴
題滄浪峽(水經注武當縣西北四十里漢水中有洲名滄浪洲地記曰水出荆山東)
(西流為滄浪之水是近楚都一統志滄浪水在均州北四十里即禹貢滄浪之水儲光羲)
(詩自有滄浪峽誰為無事人)
門向紅塵日日開(風俗通門亦昏閉晨開扞難守固應璩書紅塵蔽於几榻祖詠詩走馬入)
(紅塵梁簡文帝詩日日春禽變沈佺期詩氣衝魚鑰九關開)入門襟袖遠塵埃(儀禮士相)
(見禮主人揖入門右賓奉贄入門左古辭飲馬長城窟行入門各自媚誰肯相為言陶潛賦顧襟袖以緬邈王)
(融詩襟袖三春隔禮記前有塵埃則載鳴鳶丘遲詩野馬雜塵埃)暗香惹步澗花發(許渾)
(詩早蓮飄暗香劉孝威雜言香出衣步近氣逾飛徐摛詩岸曲斜梁阻何時香步歸古辭至今衣袖惹天香徐)
(陵詩落花承步履流澗寫行衣韓愈詩百花寥落梨花發)晚景逼簷溪鳥迴(庾信詩凄清臨)
(晚景張何賦晚景彌秀晴江轉春陶弘景尋山志夕鳥依簷敬括花萼樓賦飛鳥拂簷而斜度綦母潛詩窗外)
(無人溪鳥飛杜甫詩渚清沙白鳥飛迴)不為市朝行路近(周禮夏官量人掌建國之法營)
(國城郭營后宫量市朝道巷門渠國語大者陳之原野小者致之市朝華陽國志京師天下之市朝也潛夫論)
(君臣義重行路禮輕李嶠詩雲霞仙路近)有誰車馬看山來(禮記獻車馬者執策詩我有車)
(馬阮籍詩出門臨永路不見行車馬陶潛詩晨夕看山川事事悉如昔庾肩吾詩看山通迥枝劉長卿詩日暮)
(更看山又轉岸前山來)可憐嚴子持竿處(沈約詩且縱嚴陵釣岑參詩灘上思嚴子雲中)
(想許由列子臨河持竿心無雜慮惟魚之念徐陵書持竿而釣徵聘不來)雲水終年鎖綠苔
(杜甫詩稻穫空雲水川平對石門李頎詩鐵馬嘶雲水郭璞遊仙詩終年不華皓李商隠詩密鎖重關掩綠苔)
(拾遺記靈帝起舘千間采綠苔而被階丘遲詩檐際落黃葉階前網綠苔)
題水簾洞(柳宗元水簾詩懸爾粲成簾羅注無時休案一統志水簾洞醴陵縣及衡)
(山華山俱有水從石頂流下如簾適當洞口)
亂泉飛下翠屏中(後漢書耿恭傳飛泉湧出楚辭吸飛泉之微液兮陸機詩飛泉潄鳴玉李)
(白廬山瀑布詩飛流直下三千尺天台山賦搏壁立之翠屏唐明皇詩翠屏千仞合)名共珍珠巧
綴同(尹文子一曰命物之名方圓白黑是也洛陽伽藍記西域塔初成用珍珠為羅網覆其上李商隠詩)
(豈得珍珠始是車晉書苻堅載記懸珠簾於正殿又張駿傳窮盡珍巧任昉苦熱詩霡霂類珠綴沈約詩網軒)
(映珠綴)一片長垂今與古(庾信至仁山銘瑞雲一片仙童兩人王融聯句玉溜簷下垂關)
(尹子古之善揲蓍灼龜者能於今中示古古中示今孔穎達禮記正義序博物通人知今温古)半山遙
聽水兼風(鮑照書半山以下純為黛色王粲詩殘月半山低顔延之詩側聽風薄木遙睇月開雲張)
(正見詩影照龍門水聲入洞庭風)雖無舒卷隨人意(淮南子隂陽嬴縮舒卷淪於不測王)
(融樂府烟雲乍舒卷朱超詩舒卷聽人裁梁簡文帝詩柳枝無極軟春風隨意來又可憐年幾十三四工歌巧)
(舞入人意)自有潺湲濟物功(楚辭九歌觀流水兮潺湲江淹賦欷潺湲兮沬袖廣韻潺湲水)
(流貌張祜題御溝詩都緣濟物心無阻從此恩波處處流杜甫詩知君才是濟川功劉長卿詩名達濟時功)
每向暑天來往見(孔融詩巖巖鍾山首赫赫炎天路杜甫詩炎天避欝蒸易日往則月來月)
(往則日來王維詩今人自來往)疑將仙子隔房櫳(李白詩伯陽仙家子容色如青春李商隠詩仙子玉)
(京路主人金谷園唐明皇詩跡與塵囂隔王維詩隔窗雲霧生衣上班偼伃賦房櫳虚兮風泠泠傅亮賦鑒明)
(月於房櫳張華詩房櫳自來風梁元帝詩無因謝神女一為出房櫳)
譚用之
贈索處士
不將桂子種諸天(晉書郄詵傳猶桂林之一枝唐書五行志垂拱四年三月雨桂子於台州)
(旬餘乃止韓終採藥詩闇河之桂實大如棗得而食之後天而老駱賓王詩桂子月中落白居易詩因何栽種)
(在人家雲笈七籖一唱萬真和九徧諸天朝)長得尋君水石邊(異苑可於水際見尋棗據)
(詩高迹可尋宋書隠逸傳論巖壑閒遠水石清華范雲詩盈盈一水邊白居易詩吟詩石上坐引酒泉邊酌)
元豹夜寒和霧隠(山海經即谷之山多元豹子虛賦其下則有白虎元豹曹植昇天行元豹)
(遊其下列女傳陶答子化陶三年名譽不興其妻謂之曰妾聞南山有元豹霧雨七日而不食欲澤其衣毛而)
(成其文章故藏隠以遠害今君與此背得無後患乎白居易詩庭際蕭疎夜氣寒謝朓詩雖無元豹姿終隠南)
(山霧董思恭詩終南晨豹隠)驪龍春暖抱珠眠(莊子河上有家貧恃緯蕭而食者其子沒)
(於淵得千金之珠其父謂其子曰取石來鍛之夫千金之珠必在九重之淵而驪龍頷下子能得珠者必遭其)
(睡也使驪龍而寤子尚奚微之有哉謝靈運詩含悲忘春暖七啓綴以驪龍之珠李德裕詩碧海宵澄驪龍躍)
(出杜甫詩此時驪龍亦吐珠袁淑文抱梁而眠)山中宰相陶弘景(劉逖詩縱意在山中梁書)
(陶弘景傳弘景字通明丹陽秣陵人自號華陽隠居時人謂為山中宰相諡貞白先生南史陶弘景傳弘景止)
(句曲山梁武帝早與之遊及即位恩禮愈篤書問不絶時人謂為山中宰相)洞裏眞人葛稚
川(隂鏗詩洞裏閱仙書莊子關尹老明乎古之博大真人哉文子得天地之道故謂之真人賈誼賦真人恬)
(漠兮獨與道息晉書葛洪傳洪字稚川又傳論稚川束髮從師老而忘倦楊炯渾天賦明入於地葛稚川所以)
(有辭)一度相思一惆悵(潘岳詩歲寒守一度王翰詩落花一度無再春李陵與蘇武詩行人)
(難久留各言長相思古詩上言長相思下言久離别九辨惆悵兮而私自憐張衡詩路遠莫致倚惆悵)水
寒烟澹落花前(史記荆軻傳風蕭蕭兮易水寒庾信詩半道聞荷風中流覺水寒白居易詩烟)
(澹月濛濛舟行夜色中又天曉烟景澹劉令嫺詩落花掃更合蕭子範詩惟願落花遲張正見詩競噪長枝裏)
(爭飛落木前)
御選唐詩卷二十三
