欽定四庫全書
御選唐詩卷三
五言古
李白(字太白隴西成紀人少有逸才志氣宏放初隠岷山天寶初至長安賀知章見其文嘆曰)
(子謫仙人也言於明皇召見奏頌一篇有詔供奉翰林不為親近所容懇求還山浪跡江湖終)
(日沈飲永王璘辟為僚佐璘敗白坐長流夜郎會赦得還文宗時詔以白歌詩裴旻劍舞張旭)
(草書為三絶云集三十卷)
贈閭丘處士
賢人有素業(魏志徐胡傳評徐邈清尚弘通胡質素業負粹舊唐書虞世南傳兄世基隋時當朝)
(貴盛被服擬於王者世南雖同居而躬履勤儉不失素業)乃在沙塘陂(書傳澤障曰陂漢書揚雄)
(傳跇巒阬超唐陂注唐陂陂之有隄唐者也)竹影掃秋月(庾信至仁山銘壁繞藤苗窗含竹影)
荷衣落古池(離騷製芰荷以為衣兮集芙蓉以為裳)閑讀山海經(漢書藝文志山)
(海經十三篇隋書經籍志山海經圖讃二卷郭璞注劉潛謝賜鉢啟雕鏤海籍圖載山經)散帙卧遙
帷(南史孔惇之傳茅屋蓬戶庭草蕪徑床上惟有數帙書謝靈運詩淩澗尋我室散帙問所知廣韻書帙亦)
(謂之書衣梁元帝答劉縮書枕中之記即用為枕帷前之帙仍可為帷江淹詩鍊藥矚虛幌泛瑟卧遙帷)且
耽田家樂(楊惲報孫會宗書田家作苦歲時伏臘烹羊炮羔斗酒自勞)遂曠林中期
(張華詩隠士託山林遯世以保身世說謝公道豫章若遇七賢必自把臂入林)野酌勸芳酒(晉書)
(陶潛傳王弘密知潛當往廬山乃遣其故人龐通之等齎酒先於半道邀之潛既遇酒便引酌野亭欣然忘進)
(南史顔延之傳身居儉約不營財利布衣蔬食獨酌郊野當其為適傍若無人謝莊月賦芳酒登鳴琴薦)園
蔬烹露葵(謝承後漢書戴弘為河間相因自免歸家不復仕灌園蔬以經書教授陶潛詩歡言酌春)
(酒摘我園中蔬庾信詩披衣求木實拂雪就園蔬宋玉諷賦為臣煮露葵之羹曹植七啟霜蓄露蔡蕭大圜言)
(志詩穫菽尋汜氏之書露葵徵尹君之訓)如能樹桃李(韓詩外傳春樹桃李夏得蔭其下秋得食)
(其實焉)為我結茅茨(史記堯舜采椽不斵茅茨不剪南史馬樞傳鄱陽王築别室以處之樞惡)
(其崇麗乃於竹林間自營茅茨而居又何敬容傳會稽謝郁致書誡之曰君侯宜杜門念失無有所通築茅茨)
(於鍾阜聊優游以卒歲)
以詩代書答元丹丘
青鳥海上來(史記司馬相如傳有三足鳥為之使注三足鳥青鳥也主為西王母取食山海經三)
(危之山有青鳥居之陶潛詩翩翩三青鳥毛色竒可憐)今朝發何處口銜雲錦書
(沈約詩銜書必青鳥)與我忽飛去(薛道衡詩願作王母三青鳥飛來飛去傳消息)鳥去凌
紫烟(郭璞遊仙詩赤松臨上游駕鴻乘紫烟鮑照詩揚芬紫烟上垂彩綠雲中沈約詩紫烟鬱氛氳)書
留綺窗前(左思蜀都賦開高軒以臨山列綺窗而瞰江古詩交疏結綺窗潘岳詩明月入綺窗)開
緘方一笑(漢書薛宣傳一笑相樂斯亦可矣)乃是故人傳(史記范睢傳綈袍戀戀猶)
(有故人之意古詩相去萬餘里故人心尚爾又前日風雪中故人從此去)故人深相勗(南史王秀)
(之傳秀之從父敬弘致仕隠吳興與秀之父瓉之書深勗以靜退)憶我勞心曲(詩言念君子温)
(其如玉在其板屋亂我心曲曹植詩思子沈心曲長歎不能言)離居在咸陽(禮記吾離羣而索居)
(亦已久矣詩正大夫離居古詩同心而離居憂傷以終老史記秦本紀孝公十二年作為咸陽築冀闕徙都之)
(元和郡縣志本秦舊縣也漢興以為渭城縣屬右扶風符堅時改為咸陽郡後魏移咸陽郡於涇水北今涇陽)
(縣理是也隋開皇九年改涇陽為咸陽武德二年置縣山南曰陽水北曰陽縣在北山之南渭水之北故曰咸)
(陽)三見秦草綠(古詩迴風動地起秋草萋以綠)置書雙袂間(古詩置書懷袖中三)
(歲字不滅張華白紵舞歌雙袂齊舉鸞鳳翔羅裾飄颻昭儀光)引領不暫閒(陸機詩引領望歸旆)
(古詩眄睞以適意引領遙相睎)長望杳難見(劉向九嘆征子勞於周行兮處婦憤而長望庾信詩)
(離關一長望别恨幾重愁)浮雲横遠山(古詩浮雲蔽白日遊子不顧返沈約詩浮雲一南北何由)
(展言宴謝靈運詩杪秋尋遠山山遠行不近)
望終南山寄紫閣隠者(詩終南何有有紀有堂又如南山之夀又秩秩)
(斯干幽幽南山詩緝周都豐鎬而對南山故天保祝君斯干考室括地志終南山一名南)
(山張禮遊城南記圭峯紫閣在終南山寺之西通志紫閣峯在圭峯東旭日射之爛然而)
(紫其形上聳若樓閣然一統志紫閣峯在鄠縣東南三十里)
出門見南山(易出門同人又出門交有功陶潛詩採葡東籬下悠然見南山)引領意無
限(左傳吕相絶秦曰及君之嗣也我君景公引領西望曰庶撫我乎史記淮隂侯傳信常過樊將軍噲噲跪)
(拜送迎言稱臣曰大王乃肯臨臣信引領笑曰生乃與噲等為伍)秀色難為名(王融詩五芝多)
(秀色劉孝綽詩是日青春獻林塘多秀色漢書董仲舒傳陽以成歲為名此天意也)蒼翠日在眼
(謝朓詩蒼翠望寒山崢嶸瞰平陸謝靈運時想見山阿人薜蘿若在眼)有時白雲起(史記孝武)
(帝紀天子至梁父封泰山其夜若有光晝有白雲起封中)天際自舒卷(易豐其屋天際翔也疏如)
(鳥之飛翔於天際言隠翳之深也楚辭九天之際安放安居謝朓宣城詩天際識歸舟雲中辨江樹隂鏗詩天)
(際晚帆孤梁簡文帝馬寶頌序縉雲旦卷南風晚扇王融樂府烟雲乍舒卷猿鳥時斷續沈約詩風旆卷復舒)
(雲霞清似轉)心中與之然託興每不淺(晉書庾亮傳亮在武昌諸佐吏殷浩之徒)
(夜登南樓俄而不覺亮至諸人將起避之庾徐曰老子於此興復不淺)何當造幽人(易履道坦)
(坦幽人貞吉陶潛詩鳳隠於林幽人在丘)滅跡棲絶巘(曹植潛志賦退引身以滅跡進出世而取)
(榮謝幼度詩滅迹入雲峯詩陟則在巘廣韻巘語偃切山形似甑張協七命於是登絶巘遡長風)
月夜江行寄崔員外宗之(唐書崔日用傳子宗之好學有風檢與李)
(白杜甫相知杜甫飲中八仙歌宗之瀟灑美少年舉觴白眼望青天皎如玉樹臨風前)
飄飄江風起(梁元帝詩江風當夏清)蕭颯海樹秋(廣韻颯風聲陳後主詩季冬初)
(陽始寒氣尚蕭颯東方朔十洲記聚窟洲在西海中有大樹與楓木相似樹方花香聞數百里述異記珊瑚生)
(海底一樹數十枝謝朓詩曖曖江村見離離海樹出江總登廣州城詩海樹一邊出山雲四面通)登艫
美清夜(郭璞江賦舳艫相屬注舳舟尾艫船頭鮑照詩登艫眺淮甸魏文帝詩清夜延貴客明燭發高)
(光)挂席移輕舟(謝靈運詩揚帆采石華挂席拾海月)月隨碧山轉水合青
天流(王勃滕王閣序落霞與孤鶩齊飛秋水共長天一色)杳如星河上(杜審言詩宫闕星河)
(低拂樹殿廷燈燭上薰天)但覺雲林幽歸路方浩浩(古詩長路望浩浩)徂川
去悠悠(詩驅馬悠悠言至于漕)徒悲蕙草歇(南方草木狀蕙草一名熏子氣如蘼蕪可)
(以止癘謝朓詩無言蕙草歇留垣芳可搴)復聽菱歌愁(張協七命川客唱淮南之曲榜人奏采菱)
(之歌鮑照詩簫弄澄湘北菱歌清漢南)岸曲迷後浦(說文浦濱也)沙明瞰前洲
(爾雅水中可居曰洲江淹詩古槎横近澗危石聳前洲)懷君不可見(古樂府故鄉不可見長望)
(始此回)望遠增離憂(楚辭風颯颯兮木蕭蕭思公子兮徒離憂)
秋夜宿龍門香山寺奉寄王方城十七丈奉國
瑩上人從弟幼成令問(一統志闕塞山亦名龍門在河南府城西)
(南三十里又龍門十寺遊觀之盛香山為最)
朝發汝海東(戰國策鯨魚朝發崑崙之墟暴鬐於碣石謝惠連詩朝發浦陽汭夕宿浙江湄枚乘)
(七發北望汝海注汝水出魯陽山東北入淮海汝稱海大言之也)暮棲龍門中(莊子古者禽獸)
(多而人民少于是人皆巢居以避之晝拾橡栗暮棲木上地志闕塞山一名伊闕俗名龍門韋述東都記龍門)
(號雙闕以與大内對峙若天闕元和志伊闕兩山相對望之若闕伊水流其間故名)水寒夕波急
(山海經高前之山其上有水焉甚寒而清帝臺之漿也飲之者不心痛庾信詩中流覺水寒九歌嫋嫋兮秋風)
(洞庭波兮木葉下)木落秋山空(禮記季秋之月草木黃落淮南子木葉落而長年悲左思蜀都)
(賦木落南翔冰泮北徂)望極九霄迥(潘岳賦思託身於九霄張淵觀象賦陟秀峯以遐眺望靈)
(象於九霄沈約詩託慕九霄中)賞幽萬壑通(晉書顧愷之傳山隂道上千巖競秀萬壑爭流使人)
(應接不暇)目皓沙上月(謝莊月賦愬皓月而長歌何遜望初月詩的的與沙淨艷豔逐波輕)心
清松下風(漢官儀秦始皇封禪泰山風雨暴至休於松樹下因封其樹為五大夫南史陶弘景特愛)
(松風庭下皆植松每聞其響欣然為樂世說李元禮謖謖如長松下風劉楨詩亭亭山下松瑟瑟谷中風)玉
斗横網戶(晉書天文志北斗七星魁四星為璇璣杓三星為玉衡鶡冠子斗杓西指天地皆秋庾信)
(樂歌玉斗調元協楚辭網戶朱綴刻方連些註門扉刻方目如羅網然今亮槅也)銀河耿花宫
(白帖天河謂之銀漢亦曰銀河江總歌織女今夕渡銀河)興在趣方逸歡餘情未終
(阮籍詩娛樂未終極)鳳駕憶王子(揚雄河東賦乃撫翠鳳之駕鮑照詩鳳臺無還駕陳後主七夕)
(詩鳳駕今時度列仙傳王子喬周靈王太子晉也好吹笙作鳳凰鳴)虎溪懷遠公(高僧傳廬山東)
(林寺遠法師所居三門内有小渠名曰虎溪)桂枝坐銷歇(淮南王招隠士桂樹叢生兮山之幽)
(偃蹇連踡兮枝相樛攀援桂枝兮聊淹留晉書郄詵猶桂林之一枝鮑照詩容華坐銷歇)棣華不復
同(詩棠棣之華鄂不韡韡晉書張載張協傳贊載協飛芳棣華增暎)流恨寄伊水(沈約詩折)
(風落迅羽流恨滿青松山海經虢山伊水出焉西流注於河後漢書郡國志盧氏有熊耳山伊水清水所出元)
(和志伊水在河南縣東南十八里西自陸渾縣流入徐陵詩鳳吹臨伊水)盈盈焉可窮(古詩盈盈)
(一水間脈脈不得語)
遊敬亭寄崔侍御(一統志敬亭山在寧國府城北十里山有萬松亭虎窺泉)
(通志敬亭山古名昭亭東臨宛溪南俯城闉烟市風帆極目如畫)
我家敬亭下輒繼謝公作(南齊書謝朓字玄暉少好學有美名文章清麗出為宣城)
(太守朓敬亭山詩兹山亘百里合沓與雲齊隠淪既已託靈異居然棲上千蔽白日下屬帶迴溪)相去
數百年風期宛如昨(高逸沙門傳支遁少而任心獨往風期高亮潘岳詩念此如昨日誰)
(知己千年謝靈運詩違志已如昨二紀及兹年)登高素秋月(韓詩外傳君子登高必賦漢書登高)
(能賦可以為大夫王仲宣詩登高且遊觀梁元帝纂要秋曰白蔵亦曰素秋孫楚雁賦迎素秋而南遊背青春)
(而北息劉琨詩朱實隕勁風繁英落素秋陶潛詩和澤周三春清涼素秋節)下望青山郭(謝朓)
(詩不對芳春酒還望青山郭)俯視鴛鷺羣(沈約和宛陵王抄書詩空幸參鴛鷺比秀恧瓊芝沈)
(佺期和岑尚書詩昔陪鴛鷺後今望鵾鵬飛宋之問重赴嶺南詩還將鴛鷺羽重入鷓鴣羣)飲啄自
鳴躍(莊子澤雉十步一啄百步一飲世說張華見褚陶語陸平原曰君兄弟龍躍雲津顧彦先鳳鳴朝陽)
(謂東南之寶已盡不意復見禇生陸曰公未覩不鳴不躍者耳)夫子雖蹭蹬(海賦蹭蹬窮波注失)
(勢貌)瑤臺雪中鶴(離騷望瑤臺之偃蹇兮陸機前緩聲歌北徵瑤臺女張說玄武門侍射詩雪鶴)
(來銜箭星麟下集絃)獨立窺浮雲(易君子以獨立不懼遯世無悶楚詞表獨立兮山之上梁武帝)
(詩嬌怨獨立特為誰江淹去故鄉賦絶世獨立兮投君子之一顧蘇武詩俯觀江漢流仰視浮雲翔晉書王羲)
(之傳飄若浮雲矯若驚鴻魏文帝詩西北有浮雲亭亭如車蓋)其心在寥廓(廣韻寥深也廓空也)
(史記司馬相如傳下崢嶸而無地兮上寥廓而無天又鷦明已翔於寥廓而羅者猶視乎藪澤庾信終南山義)
(谷銘寥廓上浮崢嶸下鎮曹植詩太谷何寥廓山樹鬱蒼蒼南史謝朓傳朓寄西府詩曰常恐鷹隼擊時菊委)
(嚴霜寄言罻羅者寥廓已高翔)時來顧我笑(詩顧我則笑)一飯葵與藿(本草鳬葵)
(堪食即荇菜也莊子音義藿豆葉曹植詩處富不忘貧有道在葵藿陸機詩無以肉食資取笑藜與藿鮑照詩)
(腰䥥刈葵藿倚杖牧雞豚)世路如秋風(劉孝標廣絶交論世路險巇後漢書崔駰傳子欲勉我以)
(世路不知其跌而失吾之度也楚詞悲秋風之動容兮漢武帝秋風辭秋風起兮白雲飛魏文帝詩秋風蕭瑟)
(天氣凉)相逢盡蕭索(樂府越謠歌君乘車我戴笠他日相逢下車揖君擔簦我跨馬他日相逢)
(為君下九辨蕭瑟兮草木搖落而變衰注蕭瑟寒凉之意漢書蕭瑟輪囷是謂慶雲陶潛詩蕭瑟空宇中)
腰間玉具劍(漢書王莽傳玉具寶劍後漢書馮異傳賜以乘輿七尺具劍注具謂以寶玉裝飾之)
(東觀記作玉具劍隋書禮儀志一品玉具劍佩山玄玉)意許無遺諾(袁陽詩一朝許人諾何能)
(坐相捐)壯士不可輕(漢書壯士能復飲乎)相期在雲閣(晉書利鹿孤載記隆安二)
(年利鹿孤餞楊桓于城東謂之曰卿有佐時之器夜光之寶當振纓雲閣耀價連城區區河右未足以逞卿才)
(力三輔黃圖雲閣三世所造甘泉賦乘雲閣而上下兮紛蒙籠以混成梁元帝與蕭挹書握蘭雲閣解紱龍樓)
(棗據詩矯足登雲閣相伴步九華)
送楊山人歸嵩山(名山志嵩高山者五嶽之中嶽也釋名云山大而高曰嵩)
(元和郡縣志嵩高山東曰太室西曰少室嵩高總名山高二十里周迴一百三十里一統)
(志嵩山在登封縣北十里)
我有萬古宅嵩陽玉女峯(唐書地里志河南府登封縣本嵩陽縣紀異志嵩山之上)
(有玉女𢷬帛石瑩澈光潔山下人曰立秋前一日中夜常聞杵聲嵩高山記山北有玉女三臺陳子昂送中岳)
(真人序登玉女之峯窺石人之廟)長留一片月挂在東溪松(吳均詩懸風白雲上)
(挂月青山下)爾去掇仙草(詩薄言掇之傳掇拾也十洲記瀛洲生神芝仙草長洲有仙草靈藥)
菖蒲花紫茸(春秋運斗樞玉衡散為菖蒲抱朴子菖蒲須石上一寸九節紫花者尤善謝靈運詩)
(新蒲含紫茸)歲晚或相訪(王襃詩歲晚悲窮律他鄉念索居王績詩無人堪作伴歲晚獨悠哉)
青天騎白龍(列仙傳陵陽子明釣得白龍拜而放之後得白魚腹中有書教子明服食五石之脂)
(三年白龍來迎止陵陽山上)
秋日魯郡堯祠亭下宴别杜補闕范侍御(一統志兖)
(州春秋時為魯國戰國時為薛郡漢置兖州晉改為魯郡北齊改為任城郡隋大業初為)
(魯郡唐為兖州天寶初又為魯郡今為兖州府堯祠在城東南七里元和志在洙水之西)
(案李白堯祠送竇明府詩紅泥亭子赤闌干碧流環轉青錦湍即此)
我覺秋興逸(潘岳秋興賦序于時秋也故以秋興命篇王勃滕王閣序遙吟俯暢逸興遄飛)誰
云秋興悲(宋玉九辨悲哉秋之為氣也)山將落日去(古詩行行復行行白日薄西山)
(謝靈運詩日落山照曜)水與晴空宜(蕭慤詩蟬噪聞疑斷池清暎似空王勃滕王閣序秋水共)
(長天一色)魯酒白玉壺(淮南子楚會諸侯魯趙皆獻酒於楚王主酒吏求酒於趙趙不與吏怒乃)
(以趙厚酒易魯薄者楚王以趙酒薄遂圍邯鄲故曰魯酒薄而邯鄲圍詩清酒百壺辛延年詩就我求清酒絲)
(繩提玉壺)送行駐金羈(晏子春秋曾子將行晏子送曰嬰聞贈人以財不若以言曹植詩白馬飾)
(金羈連翩西北馳沈約詩金羈玳瑁鞍)歇鞍憩古木(謝惠連詩挂鞍長林樹飲馬修川湄庾信)
(詩樹隂逢歇馬又高堰歇金鞍江總卞山楚廟詩閒階薙宿莽古木斷懸蘿)解帶挂横枝(沈約)
(詩開襟濯寒水解帶臨清風王筠詩月至每開襟風過時解帶)歌鼓川上亭(莊子鼓歌以舞之潘)
(岳笙賦萦纏歌鼓網羅鍾律)曲度神飇吹(漢書元帝紀自度曲被歌聲王襃洞簫賦徐聽其曲)
(度兮廉察其賦歌王粲公讌詩管絃發徽音曲度清且悲梁簡文帝詩蕙風卷旌神飇擊轂江淹詩神颷自遠)
(至左右芙蓉披)風歸碧海夕(陸機賦或乃萍流而浮轉或因歸風以自反十洲記扶桑東有碧海)
(與東海等拾遺記歴蓬瀛而超碧海)雁沒青天時(謝朓詩差池遠雁沒颯沓羣鳬驚盧思道從軍)
(行長風蕭蕭渡水來歸雁連連暎天沒莊子絶雲氣負青天)相失各萬里(梁簡文帝詩早知半)
(路應相失古詩相去萬餘里各在天一涯)茫然空爾思(詩豈不爾思)
尋山僧不遇
石逕入丹壑(孔稚圭北山移文石徑荒涼徒延佇高僧傳東林寺内别置禪林森樹烟凝石逕苔)
(合孫綽太平山銘上干翠霞下籠丹壑鮑照詩天寒多顔色妍容逐丹壑)松門閉青苔(謝靈運詩)
(牽葉入松門釋惠標詩松門夾細葉石徑染新苔說文苔水衣也張協詩青苔依空牆)閑階有鳥
跡(何思澄詩閑階花蕊香江總卞山楚廟詩閑階薙宿薺古木斷懸蘿)禪室無人開(謝靈運山)
(居賦傍危峯立禪室又招提精舍詩禪室棲空觀講宇析妙理)窺窗見白拂(世說王夷甫恒捉白)
(玉麈尾與手都無分别)挂壁生塵埃(晉書陶侃傳侃漁於雷澤網得一織梭以挂於壁南史王)
(微傳終日端坐床席皆生塵埃惟當坐處獨淨)使我空嘆息(陶潛詩歌竟長嘆息持此感人多)
欲去仍徘徊(李陵詩徘徊蹊路側悢悢不能辭王粲詩徘徊不能去佇立望爾形陸雲登臺賦悵)
(將逝而徘徊)香雲徧山起(江總香贊海岸相傳香流大千縈空雜霧散迥飛烟)花雨從
天來(建康圖經梁武帝時有僧講經於長干寺天雨寶花今有雨花臺梁元帝啟高明可仰與天花而俱)
(落庾信詩香烟聚為塔花雨積成臺)已有空樂好(梁武帝詩繚繞聞天樂王筠開善寺碑寶樹搖)
(而成樂)況聞清猿哀(水經注猿鳴至清山谷傳響泠泠不絶任昉文清猿與壺人爭旦緹幕與)
(素瀨交輝謝靈運詩秋蟬鳴北澗哀猿響南巒江總詩哀猿數處愁)了然絶世事(魏氏春秋阮籍)
(曠遠不羈縱酒昏酣遺落世事南史王延之傳延之清靜寡欲見親舊未嘗及世事陶潛歸去來辭請息交以)
(絶游世與我而相違)此地方悠哉(陶弘景碑文悠哉曠矣宇宙之靈也梁簡文帝詩三界信悠哉)
下終南山過斛斯山人宿置酒(李詩補註斛斯複姓)
暮從碧山下(江淹詩悵然山中暮梁簡文帝賦遠山碧暮山紅日既宴誰與同古樂府上山採蘼)
(蕪下山逢故夫)山月隨人歸(鮑照詩懸崖棲歸月)却顧所來徑蒼蒼横翠
微(詩蒹葭蒼蒼白露為霜穆天子傳天子筮獵苹澤其卦遇訟逢公占之曰訟之繇藪澤蒼蒼莊子天之蒼)
(蒼其正色耶曹植詩大谷何寥廓山樹鬱蒼蒼爾雅山未及上曰翠微疏謂未及頂上在旁陂陀之處名翠微)
(一說山氣青縹色故曰翠微也蜀都賦鬱葐蒀以翠微崛巍巍以峩峩)相攜及田家(魏志夏侯)
(尚傳清河王經始為郡守經母謂經曰汝田家子今仕至二千石物太過不祥可以止矣應璩詩田家無所有)
(酌醴焚枯魚)童稚開荆扉(蔡邕袁滿來墓碑雖則童穉令聞芬芳梁簡文帝菩提樹頌斑白不)
(提挈童稚有謳歌陶潛詩白日掩荆扉虛室絶塵想王襃詩竹館掩荆扉池光晦晚暉)綠竹入幽
徑(孫楚登樓賦晞朝陽之素暉羨綠竹之茂隂張協詩浮陽暎翠林迴颷扇綠竹梁昭明太子詩丹藤繞垂)
(榦綠竹蔭清池江淹詩綠竹夾清水秋蘭彼幽徑)青蘿拂行衣(詩蔦與女蘿施於松上傳蔦寄)
(生也女蘿兔絲松蘿也爾雅翼女蘿色青而細長無雜蔓絲長如帶江淹江上之山賦挂青蘿兮萬仞豎丹石)
(兮百重司馬相如賦玉釵挂臣冠羅袖拂臣衣梁元帝詩臨池影入浪從風香拂衣)歡言得所憩
(陶潛詩歡言酌春酒摘我園中蔬詩蔽芾甘棠勿剪勿敗召伯所憩廣韻憩息也)美酒聊共揮
(禮記漬取牛肉必新殺者薄切之必絶其理湛諸美酒期朝而食之以醢若醯醷北史盧元明傳少時途遇中)
(山王熙歎曰盧郎有如此風神惟須誦離騷飲美酒自為佳器古詩不如飲美酒被服紈與素曹植樂府歸來)
(宴平樂美酒斗十千陶潛詩揮杯勸孤影)長歌吟松風(蘇武詩長歌正激烈謝莊月賦愬皓月而)
(長歌南史陶弘景傳特愛松風庭院皆植松)曲盡河星稀(魏武帝短歌行月明星稀烏鵲南飛)
(梁簡文帝詩天霜河白夜星稀)我醉君復樂(昭明太子撰陶淵明傳貴賤造之者有酒輒設淵明)
(若先醉便語客我醉欲眠卿可去其真率如比)陶然共忘機(陶潛詩揮兹一觴陶然自樂莊子漢)
(隂丈人曰有機械者必有機事有機事者必有機心盧照隣詩畊田虞訟息鑿井漢機忘)
安州般若寺水閣納凉喜遇薛員外(一統志湖廣德安府)
(禹貢荆州之域雲夢即此地唐改為安州尋為安陸郡案蕭士贇補註本薛員外下有乂)
(字)
翛然金園賞(莊子古之真人翛然而往翛然而來經律異相須達多長者欲營精舍請佛住有祇)
(陀太子園廣八十頃太子戲曰滿以金布便當相與長者出金布八十頃故曰祇樹給孤獨園)遠近含
晴光樓臺成海氣(史記天官書海旁蜃氣象樓臺唐太宗詩海氣百重樓巖松千丈蓋)草
木皆天香(易雷雨作而百果草木皆甲拆宋之問詩桂子月中落天香雲外飄)忽逢青雲
士(史記伯夷傳閭巷之人欲砥行立名者非附青雲之士惡能施於後世哉郤正釋譏盧敖翺翔乎玄闕若)
(士竦身乎雲霄)共解丹霞裳(黃庭經黃庭内人服錦衣紫霞飛裾雲氣羅謝朓賦厭白玉而為飾)
(霏丹霞而為裳)水退池上熱(謝朓詩已有池上酌復此風中琴)風生松下凉(南史)
(陶弘景傳特愛松風庭下皆植松)吞討破萬象(孫綽天台山賦渾萬象以冥觀兀同體於自然)
褰窺臨衆芳(漢書揚雄傳註子規常以立夏鳴鳴則衆芳皆歇)而我遺有漏(楊齊)
(賢集注梁武帝謂達磨曰朕造寺寫經有何功德對曰此但人天小果有漏之因如影隨形雖有非實)與
君用無方(易神無方而易無體)心垢都已滅(羅釋蔵經起信論衆生心未離垢法身不)
(現垢離則現)永言題禪房(洛陽伽藍記景林寺有禪房一所内置祇洹精舍)
尋高鳳石門山中元丹丘(後漢書逸民傳高鳳字文通南陽葉人也)
(少為書生專精誦讀其後遂為名儒教授西唐山中又白元丹丘歌元丹丘好神仙朝飲)
(潁水之清流暮還嵩岑之紫烟)
尋幽無前期(水經注萬象遐淵思絶根尋世說補謝康樂尋山陟嶺必造幽峻南史張充與王儉)
(書曰桂蘭綺靡叢雜於山幽松柏森隂相繚於澗側周禮具修前期註前期前所諏之期也沈約詩生平少年)
(日分手易前期)乘興不覺遠(晉書王徽之傳乘興而來興盡而返詩道之云遠曷云能來沈約文)
(爭途忘遠南史陶弘景傳仰青雲覩白日不覺為遠矣)蒼巖渺難涉(後漢書袁紹傳道出朝歌)
(蒼岩谷晉書符朗載記登涉山水不知老之將至又趙至傳與稽蕃書悠悠三千路難涉矣)白日忽
欲晚(張載詩白日隨天迴暾暾圓如規謝朓詩餘雪暎青山寒霧開白日楊師道詩登臨日將晚蜀都賦)
(志未騁時欲晚)未窮三四山已歴千萬轉(晉書顧愷之傳人問以會稽山川之狀愷)
(之云千巖競秀萬壑爭流湘中記衡山東南二面臨暎湘川七百里中有九背漁者歌曰帆隨湘轉望衡九面)
寂寂聞猿愁(樂府雜錄廣場寂寂若無一人何遜詩沙汀暮寂寂蘆岸晚脩修漁者歌猿鳴三聲)
(斷人腸陳子昂詩卧聞塞鴻斷坐聽峽猿愁)行行見雲收(古詩行行重行行張正見詩睢苑凉)
(風起章臺雲氣收虞世南詩日下林全暗雲收嶺半空)高松來好月(張華賦慕隴坻之高松沈)
(約高松賦鬱彼高松栖根得地梁簡文帝望月詩今夜月光來嵇康詩皎皎亮月麗於高隅)空谷宜
清秋(詩皎皎白駒在彼空谷家語幽蘭生于空谷不以無人而不芳後漢書郡國志南陽郡有宜秋聚殷)
(仲文詩獨有清秋日能使高興盡)溪深古雪在(爾雅注谿曰谷疏山谷中水注入澗谿也馬援)
(武溪深行滔滔武溪一何深鳥飛不度獸不敢臨蜀州志峩眉山太始雪相傳從古日積)石斷寒泉
流(詩原隰既平泉流既清又爰有寒泉水經注山頂泉流瀑布懸瀉謝朓詩寒流自清泚)峯巒秀
中天(江淹思北歸賦跨金峯與翠巒宗炳登白鳥山詩杲杲羣峯分岌岌衆巒起班固西都賦樹中天之)
(華闕豐冠山之朱堂)登眺不可盡(廬山記太史公東遊登其峯嶺而遐觀南眺五湖北望九江東)
(西肆目若登天庭焉張融海賦長尋高眺惟水與天禮記西不盡流沙南不盡衡山東不盡東海北不盡恒山)
丹丘遙相呼(拾遺記高辛有丹丘之國獻瑪瑙甕以盛甘露帝德所洽被於殊方也楚辭仍羽人)
(于丹丘兮王逸註丹丘晝夜長明也神異記盧洪入山採茗遇一道士牽三青牛引洪至瀑布山曰吾丹丘子)
(也晉書閻續傳交如布衣相呼以字)顧我忽而哂(詩顧我則笑論語夫子哂之註哂微笑也)遂
造窮谷間(左傳深山窮谷固隂沍寒謝惠連隴西行窮谷是處考槃是營風賦夫庶人之風塕然起)
(於窮巷之間淮南子邅迴州谷之間)始知靜者閑(支遁詩熙怡安冲漠優游樂靜閑詩十畝之間)
(兮桑者閑閑兮)留歡達永夜(史記淳于髠傳堂上燭滅主人留髠而送客當此之時髠心最歡能)
(飲一石何遜詩永懽常數刻高宗詩共叙一宵歡謝靈運羅浮山賦發潛夢於永夜若遡波而乘桴)清曉
方言還(王勃南郊頌屏翳清曉飛廉警旦晉書陸雲傳雲嘗夜望草中火光至一家寄宿見一年少共)
(談老子向曉辭去詩薄言還歸陶潛歸去來辭鳥倦飛而知還)
遊南陽清泠泉(南都賦耕父揚光于清泠之淵薛綜注清泠水名在南陽西鄂)
(山下)
惜彼落日暮(劉刪詩山邊歌落日陳良遊俠篇日暮河橋上揚鞭惜晚暉)愛此寒泉
清(易井冽寒泉食詩爰有寒泉在浚之下左思招隠詩前有寒泉井聊可瑩心神范雲詠井詩兼冬積温水)
(叠暑必寒泉)西暉逐流水(蕭子範詩暝泉促西暉詩沔彼流水朝宗于海北史蕭大圜傳面修)
(原而帶流水倚郊坰而枕平臯庾信詩春洲鸚鵡色流水桃花香)蕩漾遊子情(江淹詩蕩漾不)
(可期史記高祖紀謂沛父老曰遊子悲故鄉古詩遊子不顧返曹植詩遊子久不歸不識阡與陌)空歌
望雲月(補註道家步虛詞有碧落空歌盧照隣贈李榮道士詩寶貺幽難識空歌迥易分卓文君白頭)
(吟皚如山上雪皎若雲中月)曲盡長松聲(長笛賦曲終闋盡餘絃更興天台賦蔭落落之長松)
(高唐賦不見其底虛聞松聲)
挂席江上待月有懷
待月月未出望江江自流(謝朓詩大江流日夜客心悲未央)倏忽城西
郭青天懸玉鈎(楚辭倏而來兮忽而逝鮑照翫月城西詩始見西南樓纖纖如玉鈎虞羲秋月)
(詩初生似玉鈎裁滿如團扇)素華雖可攬(阮籍詩素月垂景輝雲笈七籖神公攝游氣飄飄練)
(素華陸機詩照之有餘輝攬之不盈手)清景不同遊(曹植公讌詩明月澄清景列宿正參差陸)
(雲逸民賦望靈嶽之清景兮想佳人于雲端)耿耿金波裏空瞻鳷鵲樓(詩耿耿不)
(寐漢郊祀歌月穆穆以金波謝朓詩金波麗鳷鵲注鳷鵲觀在雲陽甘泉宫外吳均詩日暎昆明水春生鳷鵲)
(樓)
登單父陶少府半月臺(一統志單縣在兖州府城南十里本魯單父邑)
(漢為縣唐屬宋州又半月臺在單縣治東北隅)
陶公有逸興(湛方生賦軒濠梁之逸興暢方外之宴適王勃賦嗣南商之逸興有東海之遐賓)
不與常人俱(司馬相如文夫非常者固常人之所異也)築臺像半月(左傳莊公三十)
(有一年春築臺于郎夏築臺於薛秋築臺於秦徐陵孝義寺碑明星皎皎流半月之光)迴向高城
隅(詩俟我于城隅曹植詩曲宴此城隅盧諶詩逍遙步城隅暇日聊游豫)置酒望白雲(司馬)
(相如賦置酒於顥天之臺曹植詩置酒高殿上親友從吾遊陶潛詩遙遙望白雲懷古意何深梁簡文帝詩白)
(雲在天蒼波無極)商飇起寒梧(禮記孟秋之月其音商張載詩秋風吐商氣蕭瑟掃前林梁簡)
(文帝詩景落商飇靜烟開四郊謐賀敳詩凉葉下庭梧王勃賦披拂寒梧)秋山入遠海(謝靈運詩)
(杪秋尋遠山吳均詩山沒清波内)桑柘羅平蕪(禮記命野虞母伐桑柘謝朓詩桑柘起寒烟江)
(淹詩白露淹江臯青滿平地蕪)水色渌且明(梁簡文帝詩水色帶風移劉峻詩羅綾文水色庾肅)
(之水贊湛湛涵綠清瀾澄濬妙質柔明雲深夜潤)令人思鏡湖(會稽記漢順帝永和五年會稽)
(太守馬臻創立鏡湖在會稽山隂兩縣界輿地志山隂南湖即鏡湖也縈帶郊郭連屬峯岫白水翠巖互相暎)
(發一統志鏡湖在紹興府城西南三十二里)終當過江去(晉書王羲之傳右軍初渡浙江便有)
(終焉之志會稽多佳山水名士多居之)愛此暫踟蹰(詩愛而不見搔首踟蹰潘岳詩徘徊不忍)
(去徙倚步踟蹰)
登太白峯(水經注太白山南連武功山於諸山最為秀傑冬夏積雪望之皓然錄異)
(記金星之精墜於終南圭峯西因號太白山一統志在武功縣南九十里即道書第十一)
(洞天)
西上太白峯夕陽窮登攀(詩度其夕陽傳山西曰夕陽疏夕乃見日故名夕陽張華)
(蕭史曲火粒願排棄霞霧好登攀荀濟詩金碧應仿彿輪鏡幾登攀)太白與我語為我開
天關(楚辭命天閽其開關兮排閶闔而望予晉書天文志東方角二星為天門其間大門也其内天庭也)
願乘泠風去(莊子列子御風而行泠然善也)直出浮雲間(魏文帝詩西北有浮雲亭)
(亭如車蓋蘇武詩俯觀江漢流仰視浮雲翔)舉手可近月(古詩舉手長勞勞兩情同依依晉白)
(紵歌高舉兩手白鵠翔)前行若無山一别武功去(古謠武功太白去天三百漢書)
(地理志右扶風有武功縣一統志武功山在武功縣南一百里)何時復更還(江淹詩遊子何時還)
遊謝氏山亭
淪老卧江海(謝靈運詩心歡賞兮歲易淪隠玉蔵彩疇識真書沿於江海莊子身在江海之上心)
(居魏闕之下韓詩外傳齊景公謂子貢曰仲尼賢乎曰聖人也曰其聖何如子貢曰不知也若臣之事仲尼譬)
(猶渴操壺杓就江海而飲之腹滿而去又安知江海之深乎)再歡天地清(老子天得一以清地)
(得一以寧)病閑久寂寞(楚辭山蕭條而無獸兮野寂寞而無人鮑照詩君平獨寂寞身世兩相棄)
歲物徒芬榮(鮑照詩歲物盡淪傷孤貞為誰立梁昭明太子芙蓉賦初榮夏芬晚花秋曜)借
君西池遊(文選謝混遊西池詩注混字叔源西池丹陽西池也混思與友朋相與為樂也山謙之丹)
(陽記西池孫登所創王筠詩扁舟汎西池)聊以散我情(王獻之帖前書云至于散情㛐疾苦療得)
(所深喜慰阮籍詩心腸未相好誰云亮我情)掃雪松下去(後漢書袁安傳注時大雪積地丈餘)
(洛陽令身出案行至安門無有行路令人除雪見安左傳松栢之下其草不殖顔延之詩山明望松雪陶潛詩)
(班荆坐松下)捫蘿石道行(水經注秦望山徑路險絶攀蘿捫葛然後能升蕭慤樂府山寒石道)
(凍葉下故宫秋)謝公池塘上(南史謝惠連傳惠連十歲能屬文靈運云每有篇章對弟惠連輒有)
(佳句嘗於永嘉西堂詩思不就忽夢見惠連即得池塘生春草之句)春草颯已生(謝靈運詩萋萋)
(春草生王孫游有情江淹别賦春草碧色春水綠波陸倕思田賦歲月忽其云暮庭草颯以萎黃)花枝
拂人來(劉孝威詩隔牆花半隠猶見動花枝張正見詩暗開脂粉弄花枝)山鳥向我鳴
(禽經山鳥巖栖詩伐木丁丁鳥鳴嚶嚶王粲詩上有特栖鳥懷春向我鳴王籍詩鳥鳴山更幽)田家有
美酒(應璩詩田家無所有酌醴焚枮魚古詩不如飲美酒被服紈與素)落日與之傾(謝靈)
(運撰征賦望新晴于落日起明光于躋月陶潛詩一觴雖獨進杯盡壺自傾)醉罷弄歸月(謝靈)
(運賦卧洞房兮當何悦滅華燭兮弄曉月鮑照詩懸崖棲歸月)遙欣稚子迎(法苑珠林遙欣大覺)
(曠矣神功陶潛歸去來辭僮僕懽迎稚子候門)
九日登巴陵置酒望洞庭水軍(水經注巴丘山在湘水右岸山)
(有巴陵故城本吳之巴丘邸閣城也漢書高祖紀漢王入彭城置酒高會水經注洞庭湖)
(廣員五百餘里日月若出沒其中一統志洞庭湖在岳州府城西南禹貢九江孔殷即洞)
(庭也晉書王濬傳臣水軍風發行有次第無緣得於長流之中回船過渾楊齊賢集註時)
(賊逼華容縣故軍於洞庭以為長沙鄂岳之蔽)
九日天氣清(宋玉九辨泬寥兮天高而氣清注秋天高朗體清明也)登高無秋雲
(柳惲詩亭臯木葉下隴首秋雲飛)造化闢川岳(莊子以天地為鑪以造化為大冶班固東都賦)
(紹百王之荒屯因造化之盪滌顔延之詩氣生川岳隂烟滅淮海見)了然楚漢分(史記酈食)
(其傳兩雄不俱立楚漢久相持不决顔延之登巴陵城樓詩江漢分楚望衡巫奠南服)長風鼓横
波(宋玉高唐賦長風至而波起張協七命登絶巘遡長風屈原九歌衡風起兮横波)合沓蹙龍
文(王襃洞簫賦薄索合沓㒺象相求吳均詩糾紛巫山石合沓洞庭瀾王勃采蓮賦望洲草兮翡翠色動浦)
(水兮驪龍文)憶昔傳遊豫(孟子一遊一豫為諸侯度江淹詩遊豫碧山隅)樓船壯横
汾(史記平準書大修昆明池治樓船高十餘丈旗幟加其上甚壯漢武故事帝行幸河東祠后土顧視帝京)
(欣然中流與羣臣飲燕乃自作秋風辭曰汎樓船兮濟汾河横中流兮揚素波)今兹討鯨鯢(孟子)
(今兹未能左傳古者明王伐不敬取其鯨鯢而封之以為大戮于是乎有京觀傅休奕詩天恩赦有罪東土放)
(鯨鯢)旌旆何繽紛(陳琳與公孫瓉書戰夫引領竦望旌旆離騷佩繽紛其繁飾兮芳菲菲其彌章)
(注繽紛盛貌)白羽落酒樽(家語赤羽若日白羽若月國語白羽之矰注矰矢名以白羽為飾後)
(漢書王霸傳賊聚衆挑戰霸方饗士作倡樂箭射營中中霸前酒樽安坐不動)洞庭羅三軍(周禮)
(大司馬王六軍大國三軍次國二軍小國一軍班固西都賦覽山川之體勢觀三軍之殺戮)黃花不
掇手(禮記季秋之月鞠有黃華詩采采芣苢薄言掇之)戰鼓遙相聞(詩擊鼓其鏜踊躍用)
(兵駱賓王蕩子從軍賦隠隠地中鳴戰鼓遙遙天上出將軍國語夜戰聲相聞足以不乖)劒舞轉頽
陽(史記軍中無以為樂請以劍舞淮南子魯陽公與韓戰援戈而麾日反三舍謝瞻詩頽陽照通津)當
時日停曛(廣韻曛日入也又黃昏時)酣歌激壯士(書酣歌於室史記樊噲傳噲直撞入)
(立帳下項羽問為誰張良曰沛公參乘樊噲項羽曰壯士賜之巵酒彘肩吳志留贊為將臨敵必先被髮叫天)
(抗音而歌左右應之乃進戰戰無不克)可以摧妖氛(高琳詩何以報天子沙漠靜妖氛)握
齱東籬下(漢書酈食其傳握齱好苛禮注握齱急促貌齱初角切陶潛詩采菊東籬下悠然見南山)
淵明不足羣(南史陶潛傳字淵明或云字深明名元亮說文羣輩也蕭士斌集註此言淵明不足)
(羣者蓋用武之時儒士必為所輕太白其以淵明自況乎)
秋登巴陵望洞庭(舊唐書地理志岳州隋巴陵郡武德四年置巴州領巴陵)
(華容沅江羅湘隂五縣六年為岳州一統志岳州府屬巴陵縣漢下雋地吳巴陵府城西)
(南為洞庭湖書九江孔殷傳始於鄂陵終于江口會於桑落洲註九江即洞庭也水經注)
(洞庭湖廣員五百餘里日月若出沒其中荆州記巴陵南有洞庭湖亦曰青草湖以湖南)
(青草山為名初學記洞庭在巴陵郡亦謂之太湖)
清晨登巴陵(楚辭泬寥兮天高而氣清陶潛詩夙晨裝吾駕啟途情已緬寰宇記羿屠巴蛇於洞)
(庭其骨若陵故曰巴陵水經注巴丘山在湘水右岸山有巴陵故城本吳之巴丘邸閣城也晉立巴陵縣於此)
(江賦爰有包山洞庭巴陵地道潛逵傍通幽岫窈窕駱賓王餞宋三之豐城序巴陵地道楓江連白馬之門)
周覽無不極(史記秦始皇紀親巡遠方黎民登兹泰山周覽東極班固終南山賦天氣肅清周覽)
(八隅詩豈敢憚行畏不能極箋極至也謝靈運詩徙倚窮騁望目極盡取討宋之問漢江宴别詩嬉遊不可極)
(留恨此山川)明湖暎天光(岳陽風土記郡冇青草洞庭巴丘三湖支曇諦賦縈以三湖帶以九)
(江東京賦消啟明掃朝霞登天光於扶桑張華祖道征西詩陶以仁化曜以天光)徹底見秋色
(湘中記湘水至清雖深五六丈見底了了然傳燈錄譬獸渡河惟大香象徹底截流梁元帝詩桂影含秋色桃)
(華染春源唐太宗詩素秋開律碧沼凝光)秋色何蒼然(詩蒹葭蒼蒼白露為霜箋蒹葭在衆草之)
(中蒼蒼然也謝朓詩寒城一以眺平楚正蒼然)際海俱澄鮮(吳均詩白雲浮海際明月落河濱江)
(淹四時賦冬隂北邊永夜不曉平蕪際海千里飛鳥謝靈運詩空水共澄鮮)山青滅遠樹(北夢)
(瑣言湘江北流至岳陽達蜀江夏潦後蜀江漲遏湘波溢為洞庭凡數百里而君山宛在水中何遜詩天暮遠)
(山青潮去遙沙出梁昭明太子開善寺詩落星埋遠樹新霧起朝陽何遜詩水底見行雲天邊看遠樹)水
綠無寒烟(江淹别賦春草碧色春水綠波謝朓詩切切隂風暮桑柘起寒烟)來帆出江
中(釋名隨風張幔曰帆何遜詩去帆若不見試望白雲中陳子昂詩孤帆出霧中陽慎從祀麓山廟詩江帆)
(得分行漢書武帝紀自潯陽浮江親射蛟江中獲之)去鳥向日邊(謝朓遊後園賦日栖榆柳霞照)
(夕陽孤蟬已散去鳥成行晉書明帝紀元帝問日與長安孰近對曰長安近不聞人從日邊來也)風清
長沙浦(宋文帝登景陽樓詩階上曉露潔林下夕風清史記項羽紀項王出之國使人徙義帝曰古之)
(帝王地方千里必居上游乃使使徙義帝長沙郴縣漢書賈誼傳誼為長沙王太傅度湘水為賦弔屈原曰恭)
(承嘉惠兮竢罪長沙舊唐書地理志長沙秦置長沙郡漢為長沙國治于湘縣武德為潭州一統志長沙郡翼)
(軫分野軫旁有小星曰長沙應其地宋之問早入清遠峽詩寂歴環沙浦蔥蘢轉石圻)山空雲夢
田(書雲土夢作乂周禮夏官職方氏正南曰荆州其澤藪曰雲夢子虛賦秋田乎青丘彷徨乎海外吞若雲)
(夢者八九於胸中曾不芥蔕宋玉小言賦楚襄王既登陽雲之臺令諸大夫景差唐勒宋玉等並造大言賦賦)
(畢而宋玉受賞王曰又有能為小言賦者賞之雲夢之田)瞻光惜頽髮(蘇武詩寒夜立清庭仰瞻)
(河漢濱又願君崇今德隨時愛景光曹植詩明月照高樓流光正徘徊劉孝標廣絶交論仰宵燭之未光郭璞)
(遊仙詩採藥遊名山將以救年頽江總詩年髮兩如此傷心獨幾時)閱水悲徂年(陸機嘆逝賦心)
(閱水以成川水滔滔而日度後漢書馬援傳贊徂年已流壯情方勇江總詩徂年若驚電别日欲成秋)北
渚既蕩漾(岳陽風土記洞庭湖西岸有沙洲堆阜隆起即青草廟下一湖之内中有此洲南名青草)
(北名洞庭所謂重湖也楚辭帝子降兮北渚江淹詩北渚有帝子蕩漾不可期)東流自潺湲(莊子)
(順流而東行後漢書禮儀志上已官民皆絜於東流水上洗濯袚除去宿垢疢為大絜楚辭觀流水兮潺湲魏)
(文帝詩谷水潺潺木落翩翩廣韻潺湲水流也)郢人唱白雪(戰國策宋玉曰客有歌於郢中者其)
(始曰下里巴人國中屬而和者數千人其為陽春白雪國中屬而和者數十人陳琳答東阿王牋聽白雪之音)
(觀渌水之節然後東野巴人蚩鄙並著)越女歌採蓮(史記楚世家右擁越女蕭統五月啟蓮花)
(泛水艷如越女之顋又白詩西施越溪女明豔光雲海又詩若耶溪旁採蓮女鮑照詩櫂女歌採蓮南史羊侃)
(傳侃自造採蓮櫂歌兩曲甚有新致相和曲江南可採蓮蓮葉何田田)聽此更斷腸(庾信詩風)
(流響和韻哀怨聲悽斷謝靈運詩越客腸今斷)憑厓淚如泉(沈佺期送司馬白雲歸天台詩憑厓)
(飲蕙氣過澗摘靈草劉越石詩淚下如流泉)
御選唐詩卷三
