欽定四庫全書
御選唐詩卷八
七言古
杜甫
短歌行贈王郎司直(古今樂錄王僧虔技錄平調七曲一曰長歌行二曰)
(短歌行舊注王司直時為蜀中御史甫贈友詩官有王司直即其人唐書百官志司直掌)
(糾劾官僚)
王郎酒酣拔劍斫地歌莫哀(世說天壤之内乃有王郎又此是王郎歌史記荆軻)
(嗜酒日興狗屠及高漸離飲於燕市酒酣以往高漸離擊筑荆軻和而歌於市左思詩荆軻飲燕市酒酣氣亦)
(震哀歌和漸離獨若旁無人後漢齊武王傳張卭拔劍擊地)我能拔爾抑塞磊落之
竒才(漢高帝求賢詔我能尊顯之南史謝方明傳必被抑塞文心雕龍磊落以使才史記公孫鞅年少有)
(竒才又周昌曰君之史趙堯年雖少然竒才也蜀志諸葛亮傳司馬宣王案行其營壘處所曰天下竒才也)
豫章翻風白日動(陸賈新語楩楠豫章天下之名木本草豫章乃二木名一類二種顔師古)
(曰豫即枕木章即樟木南史宋高祖紀精貫白日)鯨魚跋浪滄溟開(古今注鯨魚雌曰鯢)
(皆長千里眼為明月珠木華海賦横海之鯨庾信燈賦動鱗甲於鯨魚梁昭明太子集序滄溟之深不能比其)
(大)且脱劒珮休徘徊(文中子衣裳襜如劒珮鏘如袁淑傚白馬篇彯纓去函谷投珮出甘)
(泉馬融廣成頌徘徊安步)西得諸侯棹錦水(漢書王嘉傳今之郡守重於古諸侯釋名在旁)
(撥水曰棹司馬相如投卓文君書錦水有鴛漢宫有木一統志二江一名汶江一名流江經成都府城南七里)
(蜀人以此水濯錦鮮明故名錦江蜀錦譜蜀以錦擅名天下故城名以錦官江名以濯錦)欲向何門
趿珠履(漢書鄒陽書臣飾愚陋則何王之門不可曳長裾乎史記春申君傳趙使欲夸楚為瑇瑁簪刀)
(劒室以珠玉飾之請命春申君客春申君客三千人其上客皆躡珠履以見趙使趙使大慚說文趿進足有所)
(擷取桑轄切)仲宣樓頭春色深(荆州記當陽城樓王仲宣登之而作賦方輿勝覽仲宣樓)
(在荆州梁高季興建魏志王粲字仲宣山陽人獻帝西遷乃之荆州依劉表謝朓詩春色滿皇州)青眼
高歌望吾子(晉書阮籍傳籍能為青白眼見禮俗之士以白眼對之嵇康挾琴造焉乃見青眼陶)
(潛讀史述采薇高歌慨想黃虞禮記望吾子之教之也注吾子相親之詞)眼中之人吾老矣
(陸雲詩髣髴眼中人國語中行宣子謂趙文子曰惜也吾老矣)
玄都壇歌寄元逸人(十洲記玄洲在北海去岸三十六萬里上有太玄都)
(仙伯真公所治本集注玄都壇漢武帝所築在長安南山子午谷中)
故人昔隠東蒙峯(漢書霍去病傳衞青寵日衰而去病日益貴青故人門下多去事去病古)
(詩相去萬餘里故人心尚爾陶潛詩脱有經過便念來存故人論語疏顓臾主祭蒙山在東故曰東蒙一統志)
(蒙山在費縣西北七十里以其居魯之東一名東山)已佩含景蒼精龍(公孫端劒銘從革庚)
(新含景吐商抱朴子道術諸經可以却惡防身者如含景蔵形亦各有效也春秋繁露劒之在左蒼龍象也史)
(記索隠東方蒼帝其精為龍)故人今居子午谷(漢書子午道從杜陵直絶南山逕漢中注)
(子北方也午南方也言通南北道相當今京城直南山有谷通梁漢道者名子午谷一統志子午谷在西安府)
(城南一百里)獨在隂崖結茅屋(潘岳西征賦眺華頂之隂崖鮑照詩隂崖積夏雪又結茅)
(野中宿韓非子旄象豹胎必不食於茅屋之下晉書羅含傳含轉州别駕以廨舍喧擾於城西小洲上立茅屋)
(伐木為材織葦為席而居)屋前太古玄都壇(漢書朱邑傳明主遊心太古廣延茂士晉魏春)
(秋蘇門山有隠者阮籍從之與談太古無為之道玉京經玄都玉京山有七寶城太上無極大道虚皇君之所)
(治也高仙之玄都焉)青石漠漠常風寒(山海經嬴母之山其下多青石述異記利州葭萌縣)
(玉女房是大石穴前有竹數莖下有青石壇每因風自掃謝朓詩生烟紛漠漠梁簡文帝詩淇水漠漠苔浮張)
(華詩巢居知風寒齊書謝超宗傳超宗詣東府門自通其時風寒慘厲太祖謂四座曰此客至今人不衣自煖)
子規夜啼山竹裂(爾雅疏蜀王望帝化為子規禽經江介曰子規蜀右曰杜宇注甌越間曰)
(怨鳥夜啼達旦血漬草木家語南山有竹弗揉自直庾信角調曲識韻者探窮山之竹)王母晝下
雲旗翻(漢武内傳七月七日有一青鳥集殿前東方朔曰此西王母欲來也有頃果至列仙傳穆王與)
(王母會於瑤池雲旗霓裳擁簇自天而下屈原九歌入不言兮出不辭乘迴風兮載雲旗謝靈運詩雲旗興暮)
(節劉孝孫詩耀日采旗翻)知君此計誠長往(史記范睢傳誰為此計者乎潘岳西征賦悟山)
(潜之逸士卓長往而不返孔稚圭北山移文或嘆幽人長往)芝草琅玕日應長(十洲記方)
(丈洲仙家數十萬耕田種芝草課頃計畝如種稻状後漢書明帝紀永平十七年芝草生殿前書厥貢惟球琳)
(琅玕張衡詩美人贈我青琅玕漢武内傳太上之藥有廣庭芝草碧海琅玕)鐵鎖高垂不可
攀(道蔵經晉時有戍卒屯於子午谷入谷之西澗水窮處忽見鐵鎖下垂約百有餘丈戍卒欲挽引而上有)
(虎蹲踞焉王勃詩江漢深無底梁岷不可攀)致身福地何蕭爽(福地記終南山東接驪山)
(太華西連太白至於隴山周迴百里名曰福地王勃序人高調遠地爽氣清)
醉歌行贈公安顔(英華有十字)少府請顧公題壁(古今)
(樂錄王僧虔宴樂技錄平調有七曲一曰長歌行二曰短歌行荆州記吳大帝推劉備為)
(左將軍荆州牧鎮油口居此時人號為左公故名其城為公安一統志公安縣在荆州府)
(城東南七十里本漢武陵郡之孱陵縣地漢末以劉備為左公居此號公安晉置公安縣)
(黃鶴注顧公即顧八分文學名況)
神仙中人不易得(世說王右軍見杜弘治歎曰膚如凝脂目如點漆此神仙中人又孟昶在)
(京口嘗見王恭乘高輿披鶴氅裘於時微雪昶於籬間窺之嘆曰此真神仙中人史記淮隂侯傳蕭何曰諸將)
(易得耳至如信者國士無雙)顔氏之子才孤標(易顔氏之子其庶幾乎梁元帝碑文獨振)
(孤標倫類之所遠絶)天馬長鳴待駕馭(史記大宛傳大宛多善馬其先天馬子也漢郊祀歌)
(太乙況天馬下霑赤汗沬流頳梁元帝詩正月土膏初欲發天馬照耀動農祥劉琨贈盧湛詩序騄驥倚輈於)
(吳坂長鳴於伯樂知與不知也吳志張昭傳夫人君者謂能駕馭英雄驅使羣賢北史周太祖紀帝知人善任)
(能駕馭英豪一見之者咸思用命)秋鷹整翮當雲霄(淮南子秋風下霜鷹雕搏摯華覈表)
(揚虎視之威厲秋鷹之爪蘇頲詩海外秋鷹擊霜前旅雁歸史記留侯世家鴻鵠高飛一舉千里羽翮已就横)
(絶四海支遁詩孰是騰九霄不奮沖天翮晉書熊遠傳攀龍附鳳翺翔雲霄陸機詩美人何其曠灼灼在雲霄)
(阮籍詩寄顔雲霄間)君不見東吳顧文學(尹洙注顧況吳人漢書仲長統傳秦時以文學)
(徵待詔博士)君不見西漢杜陵老(班固西都賦漢之西都在於雍州實曰長安漢書宣)
(帝紀元康元年更名杜縣為杜陵水經注長安南出東頭第一門本名覆盎門其南有杜城應劭曰故杜陵之)
(下聚落也甫奉先詠懷詩杜陵有布衣老大意轉拙)詩家筆勢君不嫌(漢書藝文志凡詩六)
(家四百一十六卷歌詩二十八家三百四十四篇詩賦百有六家千三百一十八篇王羲之筆勢論略告汝子)
(敬吾觀汝書性過人仍未閑規矩今述筆勢論十篇開汝之性)詞翰升堂為君掃(南史王儉)
(傳虞正為中書舍人甚嫻詞翰陳子昂詩交遊紛若鳳詞翰宛如麟漢書藝文志如孔氏之門用賦也則賈誼)
(登堂相如入室矣)是日霜風凍七澤(後漢書盧植傳論風霜以别草木之性張衡同聲歌)
(願為羅衾幬在上衞風霜司馬相如子虛賦臣聞楚有七澤嘗觀其一未見其餘也臣之所見蓋特其小小者)
(耳名曰雲夢按禹貢疏左傳昭三年楚子與鄭伯田於江南之夢定四年楚昭王寝於雲中漢陽圖經雲在江)
(之北夢在江之南雲夢居七澤之二餘未詳)烏蠻落照銜赤壁(唐書南蠻傳邛部六姓一)
(姓白蠻五姓烏蠻廣雅日西落反照於東謂之反景水經注江水左逕百人山南右逕赤壁山北昔周瑜與黃)
(蓋詐魏武大軍處也元和郡縣志赤壁山在武昌縣西一百二十里北臨大江其北岸即烏林與赤壁相對一)
(統志在武昌府東南九十里圖經云在嘉魚縣西七十里其地今屬嘉魚)酒酣耳熱忘頭白
(史記高祖紀過沛留置酒沛宫酒酣高祖擊筑自為歌詩揚惲報孫會宗書酒後耳熱仰天撫缶而歌烏烏魏)
(文帝與吳質書酒酣耳熱仰而賦詩忽然不自知其樂也又行年已長大已成老翁但未頭白耳古樂府半白)
(半黑頭上髮)感君意氣無所惜(史記晏子傅意氣揚揚甚自得也卓文君白頭吟男兒重)
(意氣何用錢刀為)一為歌行歌主客(史記滑稽傳主人留髠而送客皇甫謐三都賦序作)
(者又因主客之辭正之以魏都折之以王道)
戲題王宰畫山水圖歌(張彦遠名畫記王宰蜀中人多畫蜀山玲瓏嵌)
(空巉嵯巧峭益州畫名畫記王宰大歷中家於蜀川能山水意出象外)
十日畫一水(周禮硩蔟氏以方書十日之號注方版也十日謂從甲至癸又考工記設色之工五)
(注摹倣物體曰畫釋名畫挂也以五色挂物上也子華子琅琊之東渤海稽天非一水之鍾也古詩盈盈一水)
(間)五日畫一石(詩五日為期禮記今夫山一卷石之多子華子太山之高非一石之積也)能
事不受相促迫(易天下之能事畢矣春秋疏促迫不暇之意參同契彼促我迫)王宰始
肯留真蹟(唐朝名畫錄王宰家於西蜀貞元中畫山水樹石出於象外曾於廳事見一圖障臨江雙)
(樹一松一柏古藤縈繞上盤於空下著於水千枝萬葉交植屈曲又於興善寺見畫四時屏風若移造化風候)
(雲物八節四時於一座之内陶弘景與武帝啟世論咸云江東無復鍾跡今諭旨云真跡雖少可得而推是猶)
(有存者)壯哉崑崙方壺圖(文中子子登雲中之城望龍門之關曰壯哉山河之固書織皮)
(崑崙疏王肅云崑崙在臨羌西鄭以崑崙為山水經崑崙墟在西北河水出其東北陬列子渤海之東有大壑)
(焉其中有山三日方壺拾遺記三壺海中三山也一曰方壺則方丈也二曰蓬壺則蓬萊也三曰瀛壺則瀛洲)
(也形如壺器上廣中狹下方十洲記方丈洲在東海中心西南東北岸正等方丈方面各五千里上專是羣龍)
(所聚)挂君高堂之素壁(左思蜀都賦置酒高堂漢官典職省中皆粉壁紫素界之畫古烈士)
(王延夀魯靈光殿賦素壁皜曜以月照洛陽伽藍記對戶交窗朱柱素壁甚為佳麗)巴陵洞庭日
本東(山海經洞庭地穴在長沙巴陵郭璞江賦爰有包山洞庭巴陵地道潛逵傍通幽岫窈窕一統志洞)
(庭在岳州府城西南每歲六七月問岷峩雪消水暴漲自荆江逆入洞庭清流為之改色唐書日本傳日本在)
(海中自言國近日所出故以為名又日本國東西南北皆際於海)赤岸水與銀河通(枚乘)
(七發凌赤岸篲扶桑郭璞江賦鼓洪濤於赤岸南兖州記瓜步山東五里有赤岸山南臨江中孝經援神契河)
(者水之伯上應天漢楊泉物理論水之精氣上浮宛轉隨流水名曰天河博物志舊說天河與海通近有居海)
(上者年年八月有浮槎來此人乘槎去至一處見一女方織一丈夫牽牛渚次問為何處曰可詣蜀問嚴君平)
(此人還問君平曰某年某月有客星犯牽牛即天河也白帖天河謂之銀漢亦曰銀河)中有雲氣
隨飛龍(易雲從龍又飛龍在天莊子絶雲氣負青天王襃聖主得賢臣頌龍興而致雲氣南康記湘源)
(下流百里有峽兩岸皆高山峽岸下數十里有蛟龍窟時時有霧氣起)舟人漁子入浦溆
(木華海賦於是舟人漁子徂南極東郭璞江賦於是蘆人漁子擯落江山薛道衡詩連旌暎浦漵疊鼓拂河洲)
山木盡亞洪濤風(左傳山有木工則度之番禺記潮水陵山觸岸湧起成濤說文亞次也張)
(衡西京賦起洪濤而揚波木華海賦洪濤瀾汗萬里無際)尤工遠勢古莫比(宣和畫譜隋展)
(子虔善畫臺閣寫江山遠近之勢尤工又顧愷之天才傑出獨步無偶妙造精微雖荀衞曹張未足以方駕也)
(世說顧長康畫有蒼生來所無)咫尺應須論萬里(南史齊竟陵王子昭胄傳賁字文奐能書)
(善畫於扇上圖山水咫尺之内便覺萬里為遥)焉得并州快剪刀(周禮職方氏正北曰并州)
(釋名并州其州或并或設因以為名也爾雅注南方人呼剪刀為劑刀釋名剪刀剪進也所剪稍進前也)剪
取吳松半江水(水經南江東則松江出焉一統志吳江在吳江縣東源出太湖一名松江又名)
(松陵江亦曰笠澤經崑山入海)謝安舟楫風還起(晉書謝安傳安嘗與孫綽等泛海風起浪)
(湧諸人並懼安吟嘯自若舟人猶去不止風轉急安徐曰如此將何歸耶舟人承言即回衆咸服其雅量書若)
(濟巨川用汝作舟楫楚辭衝風起兮横波)梁苑池臺雪欲飛(漢書梁孝王傳孝王築東苑方)
(三百餘里廣睢陽城七十里大治宫室為複道自宫連屬於平臺三十餘里如淳注平臺在大梁東北離宫所)
(在也師古注今其城東二十里所有故臺基其處寬博土俗云平臺也一統志梁園在開封府東南一名梁苑)
(梁孝王遊賞之所張衡西京賦度曲未終雲起雪飛謝惠連雪賦歲將暮時既昏寒風積愁雲繁梁王不悦遊)
(於兔園俄而微霰零密雪下)杳杳東山攜漢妓(魏志管輅傳注若俯眩深溪杳杳兮精絶)
(晉書謝安傳寓居會稽與王羲之及許詢桑門支遁游處出則漁弋山水入則言詠屬文及登台輔雖受朝寄)
(然東山之志始末不渝謝靈運詩偶與張邴合久欲還東山注東山謂會稽始寧也一統志東山在紹興府上)
(虞縣西南四十五里晉謝安高卧東山即此晉書謝安傳雖放情丘壑然每遊賞必以妓女從)泠泠修
竹待王歸(宋玉風賦清清泠泠東方朔七諫便娟之修竹兮寄生乎江潭上葳蕤而防露兮下泠泠)
(而來風枚乘兔園賦修竹檀欒池始作睢陽之苑九域志睢陽)(池水庾信文修竹夾有梁孝王東苑中有)
(修竹園西京雜記梁孝王苑中竒果佳樹瑰禽異獸靡不畢備世人言梁孝王竹園也楚辭王孫遊兮不歸春)
(草生兮萋萋)
高都護驄馬行(唐書高仙芝高麗人善騎射開元未夫蒙靈詧表為安西副都)
(護漢書鄭吉傳吉威震西域遂并護車師以西北道故號都護都護之置自吉始焉注並)
(護南北二道故謂之都說文驄馬青白雜色)
安西都護胡青驄(舊唐書貞觀十七年置安西都護府於西州顯慶三年移治龜兹國城于)
(闐以西波斯以東十六都護府隸焉後漢書桓典傳常乘驄馬京師畏憚為之語曰行行且止避驄馬御史隋)
(書吐谷渾有青海中有小山至冬冰合嘗得波斯馬放入海因生驄馬日行千里故時稱青驄海馬古詩躑躅)
(青驄馬)聲價歘然來向東(赭白馬賦聲價隆振又歘聳擢以鴻驚注歘忽也法華經歘然)
(火起漢天馬歌天馬徠歴無草徑千里循東道)此馬臨陣久無敵(史記項王謂亭長曰吾騎)
(此馬五歲所向無敵戴暠詩刀環臨陣鳴)與人一心成大功(國語勠力一心大戴禮均馬力)
(齊馬心應德璉慜驥賦展心力於知已兮史記廉頗曰我為趙將有攻城野戰之大功)功成惠養
隨所致(老子功成而不居又功成名遂赭白馬賦願終惠養蔭本枝兮)飄飄遠自流沙
至(曹植詩飄飄隨長風書西被於流沙禮記西不盡流沙元和郡縣志居延澤在張掖縣東北一千六百里)
(即古流沙天馬歌天馬徠從西極涉流沙)雄姿未受伏櫪恩(赭白馬賦弭雄姿以奉引漢書)
(李尋傳馬不伏櫪不可以趨道注伏櫪謂伏槽櫪而秣之魏武帝樂府老驥伏櫪志在千里梁元帝謝賜馬啟)
(相彼騏驥猶深戀主矧伊伏櫪彌結懷恩說苑受恩者當必報梁邵陵王謝賚馬啟戀德銘心矚恩雨淚)猛
氣猶思戰場利(宋玉笛賦悲猛氣兮飄疾西征賦何猛氣之咆哮戰國策魏之地勢固戰場也)
腕促蹄高如踣鐵(相馬經馬腕欲促促則健蹄欲高高耐險峻齊民要術馬腕欲促而大其)
(間纔容靽蹄欲得厚二三寸硬如石南都賦馬腕餘足神異經西南大宛有良馬蹄如汗腕可握日行千里至)
(日中而汗血說文踣頓也逸雅踣頓踣而前也)交河幾蹴層冰裂(漢書西域傳車師前國王)
(治交河城元和郡縣志貞觀四年於漢車師前王地置交河縣取界内交河為名交河源出縣北天山分流城)
(下一統志今為西番火州地王洙注唐安西去交河七十里顧野王詩交河冰未堅許氏說文蹴攝也楚辭層)
(冰峩峩東方朔神異經北方有層冰萬里厚百丈古兩頭纖纖詩腷腷膊膊春冰裂)五花散作雲
滿身(名畫錄開元内廏有飛黃照夜浮雲五花之乘丹元子步天歌五個吐花王良星注王良五星其四)
(星曰天駟旁一星曰王良亦曰天馬王僧孺詩散漫輕烟轉霏微商雲散)萬里方看汗流血
(天馬歌經萬里兮歸有德又太乙貺天馬下霑赤汗沫流赭漢書武帝紀太初四年春貳師將軍李廣利獲汗)
(血馬來作西極天馬之歌注應劭曰大宛舊有天馬種蹋石汗血汗從前肩膊小孔中出如血號一日千里東)
(觀漢記聞武帝歌天馬霑赤汗今親見其然血從肩膊上小孔中出梁簡文帝繫馬詩青驪流赭汗綠地懸花)
(蹄梁元帝詩汗赭疑霑勒衣香不逐風)長安壯兒不敢騎(漢書地理志京兆尹縣長安高)
(帝五年置三輔黃圖三輔共治長安城中又長安有九市八街九陌閭里一百六十西都賦漢之西都實在雍)
(州名曰長安樂府折楊柳歌健兒須快馬快馬須健兒洛陽伽藍記快馬健兒不如老嫗吹箎史記樊噲傳壯)
(士賜之巵酒淮南子畏馬之辟也不敢騎)走過掣電傾城知(梁簡文帝賦夜曠塵昏星流電)
(掣曹毘馬射賦奔電無以追其蹤謝莊舞馬賦藴浮雲之銳影戢追電之逸足顔延之天馬状遇山為風值雲)
(成電庾信謝賚馬啟流電爭光浮雲連影孫楚詩傾城遠追送注傾猶盡也)青絲絡頭為君
老(古樂府青絲纏馬尾黃金絡馬頭梁元帝紫騮馬詩長安美少年金絡飾連錢宛轉青絲鞚照耀珊瑚鞭)
(楊師道詩苔流染絲絡)何由却出横門道(漢書西域傳百官送至横門外三輔黃圖長安)
(城北西頭第一門曰横門其外有橋曰横橋水經注北出西頭第一門本名横門如淳曰音光故曰光門程大)
(昌雍錄自横門渡渭而西即是趨西域之路)
飲中八仙歌(唐書李白傳帝欲官白妃輒沮止白自知不為親近所容益驁放不)
(自修與賀知章李適之汝陽王璡崔宗之蘇晉張旭焦遂為酒中八仙人李陽冰草堂集)
(序公浪迹縦酒與賀知章崔宗之等為八仙之遊)
知章騎馬似乘船(舊唐書知章性放曠善談笑晚年尤縦誕無復規檢自號四明狂客又稱)
(秘書外監遨遊里巷醉後屬辭動成卷軸晉書山簡傳兒童歌曰山公出何許往至高陽池日夕倒載歸酩酊)
(無所知時時能騎馬倒著白接䍦史記夏本紀禹水行乘船越絶書夫越水行而山處以船為車以楫為馬蔡)
(夢弼集注浙人不喜騎馬而喜乘船杜蓋嘲之)眼花落井水底眠(張華詩三雅朱何遲耳熱)
(眼中花梁簡文帝箏賦耳熱眼花之娛千金萬年之夀吳均雜句夢中難言見終成亂眼花鮑令暉詩莫作瓶)
(落井一去無消息抱朴子余從祖仙公每大醉輒入深淵之底一日許乃出王氏神仙傳王元芝夜兄一道士)
(因隨之行在西江水底月光中不見泥沙水隨自開庾信詩遙望芙蓉影只言水底然)汝陽三斗
始朝天(唐書三宗諸子列傳讓皇帝憲子十九人其聞者璡璡眉宇秀整性謹潔善射帝愛之封汝陽)
(王唐史拾遺汝陽王嘗於明皇前醉不能下殿上遣人掖出之璡謝罪曰臣以三斗壯膽不覺至此石崇金谷)
(集序遂各賦詩以叙中懷不能者罰酒三斗)道逢麴車口流涎(說文麴酒母也魏文帝與)
(吳質書蒲萄釀以為酒甘於麴蘖道之固以流㵪咽嗌按㵪同涎)恨不移封向酒泉(三秦)
(記酒泉郡城下有金泉泉味如酒故名酒泉拾遺記羌人姚馥嗜酒羣&KR1200;呼為渴羌武帝擢為朝歌宰遷酒泉)
(太守)左相日興費萬錢(唐書宗室宰相傳李適之恒山愍王孫也喜賓客飲酒至斗餘不亂)
(天寶元年代牛仙客為左相嘗與李林甫爭權不協乃上宰政求散職以太子少保罷晉書何曾傳曾字穎考)
(奢豪日食萬錢猶曰無下箸處)飲如長鯨吸百川(左思吳都賦長鯨吞航修鯢吐浪莊子秋)
(水時至百川灌河木華海賦魚則横海之鯨突兀孤遊噏波則洪漣踧蹜吹澇則百川倒流)銜杯樂
聖稱避賢(劉伶酒德頌捧罌承槽銜杯潄醪本事詩李適之罷免意憤日飲醇酎且為詩曰避賢初)
(罷相樂聖且銜杯為問門前客今朝幾個來)宗之瀟洒美少年(舊唐書崔宗之日用之子)
(襲封齊國公孔稚圭北山移文瀟洒出塵之想何遜樂府城東美少年重月輕萬億乂詩長安美少年羽騎暮)
(連翩)舉觴白眼望青天(列子景公舉觴自罰晉書阮籍傳籍任情不羈能為青白眼見禮俗)
(之士以白眼對之列子至人者上闚青天)皎如玉樹臨風前(世說魏明帝使后弟毛曾與夏)
(侯泰初並坐時人謂蒹葭倚玉樹又謝太傅問諸子侄子弟亦何預人事而正欲使其佳車騎荅曰譬如芝蘭)
(玉樹欲使其生於階庭耳庾肩吾詩風前細塵起唐太宗度洛水詩霞處流縈錦風前瀁卷羅)蘇晉長
齋繡佛前(舊唐書蘇晉珦之子數歲知為文舉進士歴官戶吏二部侍郎終太子左庶子南史劉虬)
(精信釋氏衣粗布禮佛長齋又徐孝克蔬食長齋持菩薩戒杜修可注蘇晉學浮屠術嘗得胡僧惠澄繡彌勒)
(佛一本寶之曰是佛好飲米汁願事之他佛不愛也)醉中往往愛逃禪(孟子逃墨必歸於楊)
(逃楊必歸於儒魏書釋老志沙門惠始坐禪於白渠廣韻禪靜也)李白一斗詩百篇(唐書)
(李白傳明皇召見金鑾殿論當世事奏頌一篇帝賜食親為調羹有詔供奉翰林白猶與飲徒醉於市帝坐沈)
(香亭子意有所感欲得白為樂章召入而白已醉左右以水頮面稍解授筆成文婉麗精切無留思史記淳于)
(髠傳臣飲一斗亦醉一石亦醉晉書陸納傳出守吳興之姑熟辭桓温曰方守遠郡欲與公一醉以展下情温)
(欣然納之及受禮惟酒一斗鹿肉一柈坐客愕然燉煌張氏傳扶風孟佗以蒲萄酒一斗遺張讓即拜凉州刺)
(史孔安國尚書序典謨訓誥誓命之文凡百篇)長安市上酒家眠(三輔黃圖長安市有九六)
(市在道西三市在道東凡四里為一市漢書欒布傳布窮困為酒家保王勣詩日逐劉伶去宵隨畢卓眠)天
子呼來不上船(禮記君天下曰天子范傳正李白碑明皇泛白蓮池公不在宴召公作序時公)
(已被酒翰苑中命高將軍扶以登舟)自稱臣是酒中仙(李陽冰草堂集敘朝列賦謫仙人歌)
(凡數百首)張旭三杯草聖傳(唐書張旭傳旭蘇州吳人嗜酒每大醉呼叫狂走乃下筆或以)
(頭濡墨而書既醒自視以為伸不可復得也世呼張顛王愔文章志張伯英臨池學書池水盡黑家之衣帛必)
(書而後練草書為世所寶韋仲將謂之草聖)脱帽露頂王公前(古樂府少年見羅敷脱帽)
(著悄頭陸倕劒閣銘穿胷露頂之豪箕坐椎髻之長范曄西域傳論莫不露頂肘行東向而朝天子左傳可薦)
(於鬼神可羞於王公史記莊周傳王公大人不能器之)揮毫落紙如雲烟(高允徵士頌揮)
(毫頌德江總詩飛文綺縠采落紙波濤流潘岳楊荆州誄翰動若飛紙落如雲謝靈運詩遂登羣峯首邈若升)
(雲烟高彪詩抗志凌雲烟)焦遂五斗方卓然(唐史拾遺焦遂口吃對客不出一言醉後酬酢)
(如注射時目為酒吃語林劉伶飲酒一石至醒復飲五斗其妻諫曰非養生之道宜斷之伶曰善當祝鬼神自)
(誓耳卿可致酒五斗吾當斷之妻如其言伶祝曰天生劉伶以酒為名一飲一石五斗解酲婦人之言慎莫可)
(聽於是乃飲酒御肉塊然復醉江淹詩思乘扶搖翰卓然陵風矯)高談雄辯驚四筵(陸機)
(詩高談一何綺劉峻廣絶交論縦碧雞之雄辨謝瞻詩四筵霑芳醴)
驄馬行(甫自注太常梁卿勅賜馬也李鄧公愛而有之命甫製詩說文驄馬青白雜色)
(也後漢書桓典傳典拜侍御史執政無所迴避常乘驄馬京師畏憚為之語曰行行且止)
(避驄馬御史鮑照結客少年場行驄馬金絡頭錦帶佩吳鈎隋書西域傳吐谷渾有青海)
(常得波斯草馬放入海因生驄駒能日行千里故時稱青海驄)
鄧公馬癖人共知(唐書宗室世糸表紀王慎後鄧國公汝州刺史行休晉書王濟傳濟善解)
(馬性故杜預謂濟有馬癖)初得花驄大宛種(名畫記明皇好馬命韓榦悉圖其駿有玉花驄)
(照夜白等漢書西域傳大宛國多善馬馬汗血其先天馬子也張正見詩將軍入大宛善馬出從戎薛曜舞馬)
(篇星精龍種競騰驤)夙昔傳聞思一見(古樂府遠道不可思夙昔夢見之曹植白馬篇宿昔)
(秉良弓公羊傳所見異詞所聞異詞所傳聞異詞後漢書馬援傳臣嘗師事子阿受相馬骨法考之行事輒有)
(效驗臣愚以為傳聞不如親見視影不如察形漢書趙充國傳百聞不如一見)牽來左右神皆
竦(禮記效馬效羊者右牽之庾信昭君辭冰河牽馬渡雪路抱鞍行後漢書匈奴傳昭君豐容靚飾光照漢)
(宫顧影徘徊竦動左右潘岳射雉賦暾出苗以入場愈情駭而神竦)雄姿逸態何崷崪(傅休)
(奕鷹賦雄姿邈世逸氣横生顔延之赭白馬賦弭雄姿以奉引張協七命天驥之駿逸態超越班固西都賦巖)
(峻崷崪金石崢嶸)顧影驕嘶自矜寵(魏志何晏傳晏性自喜動靜粉白不去手行步顧影)
(列子子列子學於壺丘子林壺丘子林曰子知持後則可以言持身矣曰願聞持後曰顧若影則知之詩四牡)
(有驕梁簡文帝繫馬詩蹀足絆中憤搖頭櫪上嘶史記項羽紀贊自矜功伐左傳無怙富無恃寵)隅目
青熒夾鏡懸(張衡西京賦猛&KR1063;髬髵隅目高眶注隅目角眼視也班固西都賦琳珉青熒顔延之)
(赭白馬賦雙瞳夾鏡兩&KR0008;協月傅休奕乘輿馬賦目若曜星符采横發高顛懸日雙壁象月相馬經眼睛欲如)
(懸鈴紫焰光)肉騣碨礧連錢動(唐書五行志開元二十九年滑州刺史李邕獻馬肉騣麟)
(臆嘶不類馬何遜守風詩碨礧衝波白爾雅青驪驎曰驒注色有深淺班駁如魚鱗今連錢驄也北齊書陽休)
(之傳有觸籓之羝羊乘連錢之驄馬曹毘馬射賦體與機會動若驚風謝朓郊祀曲鏘鏘玉鑾動)朝來
少試華軒下(晉書王徽之傳西山朝來致有爽氣潛夫論馬不試則良駑疑杜摯詩騏驥馬不試)
(婆娑槽櫪間王微詩思婦臨高堂長想憑華軒)未覺千金滿高價(韓非子馬似鹿而題之千)
(金然而有百金之馬而無一金之鹿者馬為人用而鹿不為人用也漢書西域傳上遣使者持千金及金馬以)
(請宛善馬庾信詩試策千金馬來登五丈原曹植磐石篇方舟尋高價珍寶麗以通)赤汗微生白
雪毛(漢書武帝紀太初四年春李廣利獲汗血馬來又禮樂志太乙況天馬下沾赤汗沫流赭詩有馬白)
(顛疏顛額有白毛也孟子白馬之白也猶白雪之白)銀鞍却覆香羅帕(江淹别賦龍馬銀鞍)
(朱軒繡軸周弘正詩銀鞍耀紫韁唐書地理志寧州彭原郡土貢五色覆鞍氊說文帛三幅曰帕支遁詩黃裳)
(羅帕質)卿家舊賜公能取(北史袁聿修傳聿修為尚書郎未曾受升斗之遺邢邵戲呼為)
(清郎大寧初聿修以太常少卿出使邵送白紬聿修不受邵報書云弟昔為清郎今日復作清卿矣後漢書賈)
(復傳復馬羸光武解左驂以賜之穀梁傳取之中廏而置之外廏)天廏真龍此其亞(晉書)
(天文志東壁北十星曰天廏主馬之官若今驛亭也周禮注凡馬八尺以上為龍南史曹景宗傳我在鄉里騎)
(快馬如龍北史源師傳師攝祠部後屬孟夏以龍見請雩高阿那肱謂為真龍出現大驚喜師云此是龍星初)
(見禮當雩祭非謂真龍别有所降魏志䓒彧傅論荀彧賈詡庶乎算無遺策經達權變其良平之亞歟南史王)
(藉傳藉甚工草書筆勢遒放孔琳之流亞也)晝洗須騰涇渭深(張說隴右監牧頌朝刷閬)
(風夕洗天泉禮記季春之月乃合累牛騰馬遊牝於牧顔延之赭白馬賦料武藝品驍騰庾肩吾詩渥水出騰)
(駒詩涇以渭濁湜湜其沚史記范睢傳北有甘泉谷口南帶涇渭一統志渭河出臨洮府渭源縣鳥鼠山西北)
(谷東流經盩厔興平咸陽渭南至華隂界入黃河涇河發源平凉府界岍頭山經邠州醴泉涇陽至高陵縣入)
(渭)朝趨可刷幽并夜(漢書李尋傳馬不伏櫪不可以趨道顔延之赭白馬賦旦刷幽燕晝)
(秣荆越左思魏都賦洗兵海島刷馬江洲漢書地理志周改禹徐梁二州合之於雍青分冀州之地以為幽并)
(地理通釋冀州之域大於九州於是分為幽并梁元帝詩方逐幽并去西北共連翩)吾聞良驥老
始成(吳質答東阿王牋猶絆良驥之足而責以千里之任孫楚鷹賦策良驥服羔裘魏武帝詩老驥伏櫪)
(志在千里老子大器晚成)此馬數年人更驚(後漢書卓茂傳茂為丞相史常出道中有人認)
(茂馬者茂問失馬幾日對曰月餘矣茂曰然此馬畜已數年遂解馬與之曰即非所失幸至丞相府還我後馬)
(主自得馬慚媿詣茂史記滑稽傳此鳥不蜚則已一蜚沖天不鳴則已一鳴驚人)豈有四蹄疾
於鳥(莊子馬蹄可以踐霜雪曹植詩俯身散馬蹄埤雅隼鷂屬也一名雀鷹蓋迅疾之鳥)不與八
駿俱先鳴(穆天子傳天子之馬八駿赤驥盗驪白義踰輪山子渠黃驊騮騄駬左傳平隂之役先二)
(子鳴尸子戰如鬭雞勝者先鳴)時俗造次那得致(曹植詩時俗薄朱顔誰為發皓齒後漢書)
(吳漢傳漢謹厚少文造次不能以辭自達又董仲舒傳陛下居得致之位操可致之勢又有能致之資魏文帝)
(與孫權書前使於禁郭及夫所遺纖驪馬本欲使禁自致之念將軍倘欲速得今故以付徐奉往)雲霧
晦冥方降精(列子虹蜺也雲霧也風雨也四時也此積氣之成乎天者也史記龜筴傳正畫無見)
(風雨晦冥雲蓋其上五色清黃晉書天文志五星盈縮失位其精降於地為人典略神馬河之精郭璞馬讃馬)
(出明精祖自天駟白帖馬房星之精故房星為天駟春秋說題辭地精為馬十二月而生張說隴右羣牧使頌)
(水瑞感而河龍出星精應而天駟下)近聞下詔喧都邑(班固東都賦乃申舊章下明詔唐書)
(兵志開元九年詔天下之有馬者州縣皆先以郵逓軍旅之役定戶復緣以升之禮記仲秋之月可以築城郭)
(建都邑班固西都賦都都相望邑邑相屬)肯使騏驎地上行(戰國策世無騏驎騄駬王之駟)
(已備矣爾雅翼麒麟善走故良馬亦名為騏驎後漢書馬援傳行天莫如龍行地莫如馬拾遺記穆王馭八龍)
(之駿按轡徐行以匝天池之域)
渼陂行(長安志渼陂在鄠縣西十道志陂魚甚美因名之千家註以水味美故配水以)
(為名風俗通陂者繁也言因下鍾水以繁利萬物也)
岑參兄弟皆好竒(唐詩紀事至德中杜甫等薦參識度清遠議論雅正高棅品彙註子美詩)
(岑參多新詩又云高岑殊緩步參與子美非薄交也繁欽與魏文帝牋兼愛好竒)攜我遠來遊
渼陂(詩惠而好我攜手同行南齊書高測傳尋山採藥遠來至此陸機詩友朋自遠來)天地黤
慘忽異色(江淹郊外望秋詩汀臯日慘色舊注黤慘不明貌)波濤萬頃堆琉璃
(吳越春秋因揚波成濤江總詩丹水波濤汎隋書徐則傳千尋萬頃莫測其涯廣雅琉璃珊瑚皆為珠梁簡文)
(帝詩雲開瑪瑙葉水淨琉璃波)琉璃汗漫汎舟入(淮南子徙倚於汗漫之宇詩汎彼柏舟左)
(傳秦輸粟於晉自雍及絳相繼命之曰汎舟之役集韻汎通作泛)事殊興極憂思集(王羲)
(之蘭亭敘雖世殊事異所以興懷其致一也張協七命歡極樂殫迴節而旋王粲詩憂思壯難任)鼉作
鯨吞不復知(說文鼉水蟲似蜥蜴而長大廣博物志鯨魚海魚也大者長千里吳都賦長鯨吞航)
惡風白浪何嗟及(西京雜記昔人有遊束海者既而風惡何遜詩浪白風初起詩何嗟及矣)
主人錦帆相為開(曹植詩主人寂無為隂鏗詩洞庭春溜滿平湖錦帆張)舟子喜
甚無氛埃(詩招招舟子楚詞氛埃辟而清凉注氛昏濁之氣)鳬鷖散亂櫂謳發
(詩鳬鷖在涇注毛萇曰鳬水鳥也鷖鳬屬陸璣毛詩草木蟲魚疏鳬大小如鴨青色卑脚短喙鳥之謹愿者也)
(蒼頡解詁鷖鷗也列子始驚駭散亂矣方言楫謂之櫂說文謳齊謳也吳都賦櫂謳唱簫籟鳴)絲管啁
啾空翠來(前漢志絲曰絃竹曰管鮑照詩絲管感暮情禮記小者至於燕雀猶有啁噍之頃焉注噍)
(與啾同陳後主詩歇霧含空翠)沈竿續蔓深莫測(列子投綸沈鈎謝朓詩乘此終蕭散垂竿)
(深澗底王粲海賦其深不測舊注沈竿續蔓戲測水之淺深也)菱葉荷花淨如拭(古樂府採)
(蓮曲汎舟採菱葉詩隰有荷華毛詩草木蟲魚疏荷芙蕖江東呼為荷雜記雍人拭羊註拭淨也)宛在
中流渤澥清(詩宛在水中央漢武帝曲横中流兮揚素波丘遲詩櫂歌發中流子虛賦浮渤澥註)
(渤澥海之别支也)下歸無極終南黑(荀子渤海東有大壑其下無底曰歸墟謝朓詩漢廣)
(流無極詩終南何有書終南惇物至於鳥鼠一統志終南山在西安府城南五十里一名南山)半陂以
南純浸山(雍錄渼陂源出終南山)動影裊窕沖融間(江總詩動搖山水影謝靈)
(運山居賦濬潭澗而窈窕除菰洲之紆餘木華海賦沖融滉瀁)船舷暝戛雲際寺(郭璞江賦)
(詠採菱以扣舷廣韻舷船邊也長安志雲際山大定寺在鄠縣東南十六里隋仁夀元年置居賢捧日寺正韻)
(戛轢也謝靈運詩暝還巖際宿舊註謂船舷經過之聲)水面月出藍田關(詩月出皎兮唐)
(書地理志京兆府有藍田關一統志藍田關在西安府藍田縣東南九十八里本秦嶢關雍錄嶢關在渼陂東)
(南)此時驪龍亦吐珠(莊子夫千金之珠必在九重之淵驪龍頷下能得珠者必遭其睡七)
(啟綴以驪龍之珠尚書考靈曜蔵龍吐珠)馮夷擊鼓羣龍趍(江賦冰夷倚浪以傲睨註冰夷)
(水仙人也郭璞云冰夷馮夷也莊子馮夷得之以返大川淮南子馮夷服八石而得水仙洛神賦馮夷擊鼓女)
(媧清歌十洲記方丈在大海中央上專是羣龍所聚西京賦萬騎龍趍)湘妃漢女出歌舞
(史記秦始皇紀上問博士曰湘君何神博士對曰聞之堯女舜之妻列女傳二妃在湘江之間俗謂之湘君列)
(仙傳鄭交甫遊漢江見二女解珮與之洛神賦從南湘之二妃攜漢濱之遊女後漢劉盆子傳共擊鼓歌舞)
金支翠旗光有無(漢書禮樂志房中歌金支翠華庶旄翠旗注樂上衆飾有流翅羽葆以黃)
(為支其首敷散若草木之秀華也夏侯湛褉賦擢翠旗揚繁纓子虛賦覽於有無)咫尺但愁雷
雨至(左傳天威不違顔咫尺易天地解而雷雨作)蒼茫不曉神靈意(沈約詩出漲海)
(之蒼茫九歌東風飄兮神靈雨)少壯幾時奈老何向來哀樂何其多(漢武)
(帝秋風辭歡樂極兮哀情多少壯幾時奈老何世說謝太傅語王右軍曰中年傷於哀樂與親友别輒作數日)
(惡)
奉先劉少府新畫山水障歌(長安志蒲城縣開元四年建睿宗橋)
(陵改為奉先縣一統志蒲城縣在華州城北一百二十里唐改奉先縣)
堂上不合生楓樹(禮記堂上接武白虎通歌者在堂上舞者在堂下山海經黃帝殺蚩尤棄)
(其械化為楓樹阮籍詩湛湛長江水上有楓樹林)怪底江山起烟霧(匡謬正俗俗謂何物)
(為底郭璞江賦蘆人漁子擯落江山謝靈運詩江山共開曠庾肩吾詩望望江山阻北史蕭大圜傳近瞻烟霧)
(遠眺風雲庾肩吾詩離宫起烟霧)聞君更掃赤縣圖(白帖王子猷過戴安道飲安道求子)
(猷書子猷攘臂大言曰我雖辭翰不及古人與君一掃素壁史記騶衍傳中國名赤縣神州江淹詩赤縣多仙)
(靈長安志奉先縣隸京兆府開元十七年昇為赤縣)乘興遣畫滄洲趣(世說乘興而來興盡)
(而返南史張充傳飛竿釣渚濯足滄洲袁粲詩訪跡雖中宇循寄乃滄洲謝朓詩既懽懷禄情復協滄洲趣)
畫師亦無數(南史梁武帝紀百濟國求毉工畫師詔許之唐書閻立本傳太宗泛舟春苑池見異)
(鳥容與波上召立本侔状閣外傳呼畫師閻立本立本羞悵流汗薛道衡昭君辭不蒙女史進更失畫師情詩)
(萬億及秭疏言其多無數也)好手不可遇(抱朴子刻削者比肩而班狄擅絶手之稱梁簡文帝)
(書張士簡之賦周升逸之辨亦誠佳手難可復遇)對此融心神(魏書釋老志其為教也蠲去邪)
(思澡雪心神左思詩前有寒泉井聊可瑩心神)知君重毫素(陸機文賦紛葳蕤以馺遝唯毫素之)
(所擬注毫筆也縑曰素顔延之詩深心託毫素)豈但祁岳與鄭虔(畫錄空有其名不見蹤跡)
(二十五人祁岳在李國恒之下唐書鄭虔傳善圖山水好書嘗自寫其詩并畫以獻帝大署其尾曰鄭虔三絶)
筆迹遠過楊契丹(陸機謝表事蹤筆跡皆可推校南史王僧虔傳辭製既雅筆迹又麗名畫)
(記隋楊契丹官至上儀同六法備該殊豐骨氣山東體製允屬斯人)得非玄圃裂(穆天子傳乃銘)
(迹於玄圃之上以詔後世離騷朝發軔於蒼梧夕余至於玄圃水經注崑崙之山三級二曰玄圃一名閬風嵇)
(康遊仙詩飄飄戲玄圃黃老相過從國史補烟玉笛其聲清壯山石可裂)無乃瀟湘翻(圖經湘水)
(自海陽發源至零陵北而營水會之二水合流謂之瀟湘瀟湘水清深之名也)悄然坐我天姥
下(謝靈運詩暝投剡中宿明登天姥岑元和郡縣志天姥山石壁上有刊字科斗形高不可識春月樵者聞)
(簫鼓笳吹之聲聒耳元嘉中遣名畫寫狀於團扇即此山也寰宇記天姥山在剡縣東南八十里名山志曰山)
(上有楓千餘丈蕭蕭然吳錄云登者聞天姥歌謠之響一統志天姥峯在天台縣西北與天台山相對)耳
邊已似聞清猿(宜都山川記峽中鳴猿至清諸山谷傳響泠泠不絶鮑照詩叫嘯夜猿清)反
思前夜風雨急乃是蒲城鬼神入(詩風雨如晦雞鳴不已劉峻廣絶交論風)
(雨急而不輟其音沈佺期巫山高暗谷疑風雨隂崖若鬼神陸倕新漏刻銘倏往忽來鬼出神入)元氣
淋漓障猶濕(漢書律歴志太極中央元氣故為黃鍾白虎通地者元氣所生萬物之祖廣韻淋漓)
(秋雨集韻或作漓江淹麗色賦氣已濕兮曉未半)真宰上訴天應泣(老子有真宰足以制)
(萬物王筠詩還迷依善道反心由真宰陸機表鉗口泣結舌不敢上訴所天唐書五行志無雲而雨是謂天)野
亭春還雜花遠(晉書陶潛傳當往廬山刺史王弘齎酒於半道邀之潛既遇酒便引酌野亭欣)
(然忘進夏侯湛春可樂賦掇雜花以為羞集葳蕤以飾裳丘遲與陳伯之書暮春三月江南草長雜花生樹羣)
(鶯亂飛)漁翁暝踏孤舟立(傅休奕詩渭濱漁釣翁陶潛詩渺渺孤舟逝緜緜歸思紆馬周)
(詩春水送孤舟)滄浪水深青溟闊(書嶓冢導漾東流為漢又東為滄浪之水陸機詩發藻玉)
(臺下垂影滄浪泉阮籍東臯賦測虛舟以遑思兮聊逍遙乎青溟庾闡衡山詩未體江湖悠安識南溟闊)敧
崖側島秋毫末(後漢書丁鴻傳壊崖破巖之水源自涓涓水經注夾岸崇深傾崖返捍揚雄解)
(嘲江湖之涯渤澥之島趙冬曦詩孤島輕霧裏淮南子秋毫之末淪於不測莊子號物之數為萬而人處一焉)
(不似毫未之在馬體乎)不見湘妃鼓瑟時(曹植洛神賦從南湘之二妃兮挾漢濱之遊女)
(湘中記舜二妃為湘水神故曰湘妃詩並坐鼓瑟爾雅徒鼓瑟謂之步屈原遠遊使湘靈鼓瑟兮令海若舞馮)
(夷)至今斑竹臨江活(博物志堯之二女舜之二妃以涕揮竹竹盡斑唐書地理志嶺南雷)
(州土貢斑竹張載詩臨江釣春魚)劉侯天機精(莊子其嗜慾深者其天機淺傅休奕詩聰鑒盡)
(下情明明綜天機)愛畫入骨髓(世說戴安道就范宣學視范所為范讀書亦讀書范抄書亦抄)
(書惟獨好畫范以為無用不宜勞心於此戴乃畫南都賦圖范看畢咨嗟甚以為有益始重畫續晉陽秋桓靈)
(寶好蓄法書名畫史記鄒陽傳德淪於骨髓文中子神聽者學在骨髓)今有兩兒郎(徐陵烏栖)
(曲風流荀令好兒郎偏能傅粉復含香)揮灑亦莫比(張衡歸田賦揮翰墨以奮藻廣博物志浮)
(提國獻神通善書人出肘間墨汁灑地及石皆成篆隸科斗之字)大兒聰明到(後漢書禰衡惟)
(善孔融楊脩常稱曰大兒孔文舉小兒楊德祖蜀志諸葛瞻傳亮與兄瑾書曰瞻今已八歲聰慧可愛莊子目)
(徹為明耳徹為聰大戴禮高辛生而神靈聰以知遠明以察微)能添老樹巔崖裏(雲笈七籖)
(一切衆生意雖求生不持戒行假使長夀猶如老樹有何殊别張說詩零落荅故人將隨江樹老李顒雷賦起)
(偉霆於霄際摧勁木於巖巔爾雅厓内為隩外為隈抱朴子非泣血之民不能識夜光於重崖之裏)小兒
心孔開(孔融别傳四歲與兄食梨輒引小者人問其故曰小兒法當取小者漢書王温舒傳居廷尉惽)
(惽不辨為中尉則心開)貌得山僧及童子(名畫記韓幹善寫貌人物尤善鞍馬庾信詩野)
(老時相訪山僧或見尋詩童子佩觿庾信詩青衣上少室童子向蓬萊)若耶谿雲門寺(越絶書若)
(耶之溪涸而出銅水經注若耶溪水上承嶕峴麻溪溪之下孤潭周數畝麻潭下注若耶溪水至清照衆山倒)
(影窺之如畫一統志若耶溪在會稽府城南二十五里與鏡湖合水經注山隂縣南有玉笥竹林雲門天柱精)
(舍並疏山創基架林裁宇割潤延流盡泉石之好南史何子季以會稽多靈異往遊焉居若耶山雲門寺一統)
(志雲門寺在雲門山晉王獻之居此堂有五色祥雲詔建雲門寺)我獨何為在泥滓(謝靈)
(運燕歌行余獨何為志無成北史魏長賢傳士之立身其路不一皆奮身於泥滓自致青雲)青鞋布
襪從此始(列仙傳胡母班為太山府君齎書河伯河伯貽青絲履甚精巧晉令士卒百工履色無過)
(綠青白奴婢履色無過純青說文襪足衣也東觀漢記和帝召諸儒魯平與賈逵黃香等相難平善對事罷朝)
(特頒賜履襪)
高適
賦得還山吟送沈四山人
還山吟(管子夫鳥之飛也必還山集谷不還山則困晉書阮籍傳阮裕字思曠徵侍中不就還剡山有)
(肥遁之志鮑照詩還山路已遠)天高日暮寒山深(楚辭泬寥兮天高而氣清陶潛詩清氣澄)
(餘滓杳然天界高左傳日云暮矣南史柳元景傳少時貧苦嘗下都至大雷日暮寒甚頗有羈旅之苦沈約詩佇立日已)
(暮戚戚苦人腸江淹詩日暮山河清謝靈運詩桂樹凌寒山庾信詩寒山無物香又澗險無平石山深足細泉)送君
還山識君心(晉書郭荷傳張祚遺以安車蒲輪送還張掖東山江淹賦送君南浦)人生老大須
恣意(史記魏豹傳人生一世間如白駒過隙耳樂府少壯不努力老大徒傷悲揚雄解嘲矯翼勵翮恣意所存仲長)
(統詩六合之内恣心所欲人事可遺何為局促)看君解作一生事(晉書畢卓傳右手持酒杯)
(左手持蟹螯拍浮酒船中便足了一生矣陶潛詩所以貴我身豈不在一生南史張緒傳一生不解作諾又趙)
(倫之傳於人間世事多所不解)山間偃仰無不至(楚辭采三秀兮山間王羲之詩時來誰不)
(懷寄散山林間詩或棲遲偃仰道德指歸論傾側偃仰務合當世後漢書仲長統傳優遊偃仰可以自娛)
石泉淙淙若風雨(楚辭飲石泉兮蔭松柏宋玉風賦泉涌湍於石間孫綽遊天台山賦石泉)
(湧溜於隂渠說文淙淙水聲易潤之以風雨宋玉高唐賦序湫兮如風淒兮如雨沈佺期詩暗谷疑風雨幽崖)
(若鬼神)桂花松子常滿地(楚辭桂樹列兮紛敷吐紫華兮布葉嵇康詩微風動桂花梁昭)
(明太子啟桂吐花於小山之上劉向列仙傳偓佺好食松實能飛行速如走馬以松子遺堯堯不能服初學記)
(老松子色黃白味似粟可食嵩高山記嵩嶽有大松採食其實得長生梁元帝與劉智蔵書松子為餐蒲根是)
(服何遜七召春花滿野地無行者)賣藥嚢中應有錢(後漢書韓康傳常採藥名山賣於長)
(安市口不二價又張霸傳霸中子楷家貧賣藥給食江淹詩韓公淪賣藥梅生隠市門神仙傳壺公入市賣藥)
(口不二價其錢日收數萬便施與貧乏惟留三五十後漢書趙壺傳文籍雖滿腹不如一嚢錢)還山服
藥又長年(論衡凡人禀性身本自輕氣本自長中於風濕百病傷之故身重氣劣服食良藥身氣復)
(故非本氣少身重得藥而乃氣長身更輕也魏志王粲傳注嵇康性好服食常採御上藥嵇康詩採藥鍾山隅)
(服食改姿容黃帝中經養性者五常俱全百行周備雖絶藥餌足以遐年樂府主人服此藥身體日康疆魏武)
(帝樂府思得神藥萬歲為期沈約詩若蒙西山藥頽齡尚能度郭璞詩採藥遊名山將以救年頽抱朴子師言)
(欲求長生當勤服大藥管子導血氣以求長年雲笈七籖赤蔣子輿不食百穀㗖百花而長年)白雲勸
盡杯中物(陶弘景詩山中何所有嶺上多白雲蕭子良與劉虬書素志與白雲同悠南史劉穆之傳)
(今能見勸一杯酒不世說張翰曰使我有身後名何如一杯酒陶潛詩且進杯中物)明月相隨何
處眠(謝莊月賦隔千里兮共明月朱超詩惟餘故樓月遠近必隨人徐陵文門前擾擾我且安眠樂府郎)
(眠何處床)眠時憶問醒時事(沈約六憶詩憶眠時人眠彊未眠又夜聞長歎息知君心有憶)
夢䰟可以相周旋(韓非子六國時張敏與高惠為友每相思不能得見敏於夢中往尋但至)
(半途即迷不知路沈約詩夢中不識路何以慰相思莊子其夢也䰟交其覺也形開何遜夜夢故人詩客心驚)
(夜䰟言與故人同南史張充傳通夢交䰟推襟送抱江淹别賦知離夢之躑躅憶别䰟之飛揚左傳左執鞭弭)
(右屬櫜鞬以與君周旋世說我與我周旋久寧作我)
寄宿田家(楊惲報孫會宗書田家作苦歲時伏臘烹羊炮羔斗酒自勞應璩詩田家)
(無所有酌醴焚枯魚何遜詩無為淹戚里見就還田家)
田家老翁住東陂(魏文帝與吳質書行年已長大已成老翁張說詩誰念三千里江潭一老)
(翁張衡南都賦於其陂澤則有鉗盧玉池赭陽東陂漢宫殿簿長安有東陂池西陂池)說道平生
隠在兹(後漢書馬援傳援見公孫述以為當握手歡如平生嵇康絶交書時與親舊叙闊陳說平生莊)
(子古之所謂隠士者非伏其身而不見也張華詩隠士託山林王康琚詩小隠隠陵藪大隠隠朝市阮瑀為曹)
(公與孫權書良時在兹勗之而已王儉竟陵王山居贊濠梁在兹何事遐想蘇頲詩眷戀殊在兹)鬢白
未曾記日月(後漢書岑彭傳每一發兵頭鬢為白晉書王獻之傳魏時凌雲殿榜未題而匠者誤)
(釘之不可下乃使韋仲將懸橙書之比訖鬚髩盡白世說顧愷之與簡文同年而髮早白帝問其故荅曰松柏)
(之姿經霜愈茂蒲柳之質望秋先零詩日居月諸左傳絳縣人曰臣小人也不知紀年臣生之歲正月甲子朔)
(四百有四十五甲子矣)山青每到識春時(何遜詩天暮遠山青潮去遙沙出陳子昂詩惟)
(見遠山青盧照隣喬君集序桂白山青宜王孫之攀折漢文帝詔方春時和草木萌生之物皆有以自樂陳子)
(昂詩碧華暎朱實攀折及春時)門前種柳深成巷(古西洲曲樹下即門前晉書陶潛傳潛少)
(懷高尚穎脱不羈嘗著五柳先生傳曰先生不知何許人不詳姓氏宅邊有五柳因以為號焉陶潛詩狗吠深)
(巷中)野谷流泉添入池(說文泉出通川為谷詩相其隂陽觀其流泉班固西都賦原泉灌注)
(陂池交屬魏收詩瀉溜高齋嚮添池曲岸平)牛壯日耕十畝地(山海經稷之孫叔均始作)
(牛耕詩十畝之間兮桑者閒閒兮)人間常掃一茅茨(陶潛傳刺史王弘造潛稱疾不見既)
(而語人云我性不狎世因疾守閒豈敢以王公紆軫為榮耶謝靈運與廬陵王牋阮萬齡辭事就閒纂成先業)
(南史馬樞傳鄱陽王為南徐州刺史欽其高尚令使邀之築别室以處樞惡其崇麗乃於竹林間自營茅茨而)
(居又何敬容傳築茅茨於鍾阜聊優游以卒歲)客來滿酌清尊酒(易有不速之客三人來敬)
(之終吉後漢書孔融傳舉北海相拜大中大夫性喜誘益後進賓客日盈其門嘗嘆曰坐上客常滿尊中酒不)
(空吾無憂矣劉苞詩清尊久不荐淹留遂待君唐太宗詩清尊浮綠蟻雅曲韵朱弦王勃詩清尊湛不空暫喜)
(平生接)感興頻吟才子詩(蔡邕琴賦曲引興兮繁弦撫文心雕龍摛風裁興藻詞譎喻楚)
(辭立江介而長吟兮王僧達詩翰墨久謠吟晉書袁宏傳宏有逸才曾為咏史詩是其風情所寄謝尚鎮牛渚)
(秋夜乘月微服泛江會宏在舫中諷詠聲既清新辭又藻拔遂駐聽久之遣問馬答云是袁臨汝郎誦詩即其)
(詠史之作也)巖際穴中蔵鼹鼠(何遜詩薄雲巖際宿孤月波中上史記趙奢傳秦伐韓軍)
(於閼與趙奢曰道遠險狹猶兩鼠鬭於穴中將勇者勝莊子鼹鼠飲河不過滿腹鄧德明南康記鼹鼠一名隠)
(鼠形如鼠而無尾黑色長鼻)潭邊竹裏隠鸕鷀(謝朓詩塘邊草雜紅何遜詩竹裏見螢飛)
(爾雅鷀鷧注即鸕鷀也觜頭曲如鈎食魚)村墟日落行人少(庾信詩寒園星散居搖落小村)
(墟鮑照詩日落嶺雲歸謝惠連詩落日隠櫩檻謝朓詩徘徊東陌上月出行人稀)醉後無心怯
路岐(陶潛歸去來辭雲無心而出岫淮南子楊朱見岐路而泣之謂其可以南可以北也曹攄詩臨樂何)
(所嘆素絲與路岐)今夜只應還寄宿(吳均詩今夜杯酒别明朝江水邊戰國策蘇子謂李)
(兊曰今日臣之來也暮後郭門籍席無所得寄宿人田中)明朝拂曙與君辭(庾信詩明朝雲)
(雨散何處更相尋又蓮帳寒檠窗拂曙)
岑參
漁父(莊子孔子絃歌鼓琴奏未半有漁父者下船而來楚辭漁父屈原既放遊於江潭行)
(吟澤畔顔色憔悴形容枯槁漁父見而問之史記范睢傳吕尚之遇文王也身為漁父而)
(釣於渭濱耳)
扁舟滄浪叟(史記貨殖傳范蠡乘扁舟浮於江湖庾信賦吹落葉之扁舟飄長風於上流書嶓冢)
(導漾東流為漢又東為滄浪之水甯戚飯牛歌滄浪之水白石粲陸機塘上行發藻玉臺下垂影滄浪泉)心
與滄浪清(孟子滄浪之水清兮可以濯我纓劉勰新論神恬心清則形無累矣)不自道鄉
里(論語夫子自道也周禮地官黨正一命齒於鄉里後漢書馬援傳使鄉里稱善人足矣晉書華譚傳同郡)
(劉項見之嘆曰不悟鄉里乃有如此才也)無人知姓名(吳越春秋子胥解百金之劒以贈漁父不)
(受問其姓名不答南史漁父者不知姓名亦不知何許人)朝從灘上飯(左傳余姑剪滅此而後朝)
(食史記韓信傳信從下鄉南昌亭長食亭長妻苦之乃晨炊蓐食食時信往不具食)暮向蘆中宿
(吳越春秋伍員奔吳至江漁父渡之有飢色曰為子取餉子胥乃潛身深葦之中有頃父來歌而呼之曰蘆中)
(人蘆中人豈非窮士乎郭璞江賦蘆人漁子擯落江山宋玉對楚王問暮宿於孟諸水經注朝發南鄭暮宿黑)
(水劉琨詩朝發廣暮門暮宿丹水山)歌竟還復歌(陶潛詩歌竟長嘆息持此感人多隂鏗觀釣詩)
(歌聲時斷續)手持一竿竹(晉書畢卓傳右手持酒杯左手持蟹螯詩籊籊竹竿以釣于淇魏文)
(帝詩釣竿何珊珊漁父荅孫緬歌竹竿籊籊河水浟浟)竿頭釣絲長尺餘(顔之推詩螳螂)
(翳下偏難見翡翠竿頭絶易驚詩其釣維何維絲伊緡甯戚飯牛歌中有鯉魚長尺半沈約細言詩開館尺捶)
(餘築榭微塵裏李嶠詩懸泉百尺餘)鼓枻乘流無定居(楚辭漁父莞爾而笑鼓枻而去注叩)
(船舷也劉峻詩鼓枻浮大川賈誼鵩鳥賦乘流則逝兮得坻則止枚乘七發舊乘流而下降兮或不知其所止)
(何遜詩單艫時向浦獨檝下乘流詩豈敢定居一月三捷魏書賀訥傳分土定居不聽遷徙)世人那
得識深意(陸機賦世閱人而成世晉書王悦傳導嘗與悦奕棋爭道導笑曰相與有瓜葛那得爾謝)
(靈運山居賦廢張左之艷辭尋臺皓之深意)此翁取適非取魚(漢書高鳳傳潛心篤行屢)
(辟不應以漁釣自適爾雅注取魚搖動之視其鮮餒魏志帝東征吳留譙宫時表留宿衞欲遏水取魚南史王)
(弘之性好釣魚嘗垂綸於上虞江或問得魚賣否弘之曰釣亦不得得亦不賣又孫緬為尋陽太守見一漁父)
(垂綸長嘯緬問有魚賣乎漁父笑曰其釣非釣寧賣魚者耶)
西亭子送李司馬(唐書百官志上州刺史一人從三品司馬一人從五品下)
高高亭子郡城西(詩無曰高高在上陟降厥士日監在兹曹植詩高高上無極天路安可窮)
直上千尺與雲齊(孔稚珪北山移文度白雪以方潔干青雲而直上洛陽伽藍記宗正寺有)
(刹高十丈合去地一千尺古詩西北有高樓上與浮雲齊謝朓詩兹山亘百里合沓與雲齊梁元帝春别詩日)
(暮徙倚渭橋西正見流月與雲齊)磐崖緣壁試攀躋(磐崖按品彙作盤崖說文崖山邊也)
(緣循也遊名山志石簣山緣崖而上高百許丈摯虞思道賦攀招搖而上躋兮忽蹈廊而凌虛)羣山向
下飛鳥低(木華海賦羣山既略百川潛渫鮑照舞鶴賦冰塞長河雪滿羣山易飛鳥遺之音不宜上)
(宜下陶潛詩山氣日夕佳飛鳥相與還)使君五馬天半嘶(後漢書寇恂傳更始立使使者)
(徇郡國恂曰使君建節銜命以臨四方古樂府使君從南來五馬立踟蹰詩素絲紕之良馬五之潘子真詩話)
(天子六馬左右驂三公九卿駟馬左驂漢制九卿二千石亦右驂太守駟馬而已其有加秩中二千石乃右驂)
(故以五馬為太守美稱遯齋閒覽云漢時朝臣出使為太守增一馬故曰五馬新序魏王將起中天臺許綰曰)
(臣聞天與地相去萬五千里今王因而半之當起七千五百里之臺南史劉訏傳族祖孝標與書稱之曰超超)
(越俗如天半朱霞王僧孺詩高枝起天半說文嘶馬鳴也吳均詩日昏笳亂動天曙馬爭嘶)絲繩玉
壺為君提(辛延年詩就我求清酒絲繩提玉壺沈君攸詩絲繩玉壺傳綺席劉伶酒德頌動則撡巵)
(執觚行則挈榼提壺陶潛遊斜川詩提壺接賓侣引滿更勸酬)坐來一望無端倪(陳後主詩)
(春江聊一望莊子反覆終始不知端倪謝靈運詩溟漲無端倪注端倪猶言涯際也)紅花綠柳鶯
亂啼(司馬相如上林賦揚翠葉扤紫莖發紅華垂朱榮案古花字皆作華古桃葉歌桃葉暎紅花江淹石)
(榴頌縹葉翠萼紅花絳采謝靈運詩原隰荑綠柳虛囿散紅桃梁簡文帝詩鶯啼春欲駛無為空掩扉)千
家萬井連回溪(說苑晏子方食君之使者至分食而食之使者反言之景公曰夫子之家若是)
(其貧也令吏致千家之縣於晏子周禮方百里為一同積萬井其中漢書刑法志一同百里提封萬井枚乘七)
(發依絶樞兮臨回溪謝靈運石門詩疏峯抗高館對嶺臨回溪)酒行未醉聞暮雞(漢書高五)
(王傳朱虛侯章入侍燕飲高后令為酒吏章自請曰臣將種也請以軍法行酒世說陳太丘詣荀朗陵荀使慈)
(明行酒詩其未醉止威儀反反庾信春賦百丈山頭日欲斜三晡未醉莫還家詩曷至哉雞棲於塒日之夕矣)
(牛羊下來列仙傳祝雞翁養雞千餘頭皆有名字暮宿樹上晝放散之)點筆撡紙為君題
(江淹擬謝惠連詩點翰詠新賞開&KR1030;瑩所疑南史梁元帝紀雖戎略殷凑機務繁多軍書羽檄文章詔誥點毫)
(便就殆不虛手潘岳秋興賦序染翰撡紙慨然而賦)為君題惜解攜(陸機詩撫膺解攜手永歎)
(結遺音)草萋萋(詩維葉萋萋劉安招隠士春草生兮萋萋注垂條吐葉紛榮華也)沒馬蹄
(莊子馬蹄可以踐霜雪毛可以禦風寒曹植詩俯身散馬蹄吳均詩青莎沒馬蹄)
范公叢竹歌(并序)
職方郎中(六典隋開皇置職方侍郎大業去侍字唐加中字唐書職方郎中掌地圖城隍)
(鎮戍烽堠坊人道路之遠近及四夷歸化之事)兼侍御史(六典周御史亦謂之柱下史秦)
(改為侍御史漢因秦制置十五員又監察御史掌分察百寮巡按郡縣糾視刑獄通典唐侍御史四)
(人號臺端他人稱曰端公)范公乃於陜西使院内種竹(說文竹冬生草)
(也戴凱之竹譜植物之中有名曰竹又竹是一族之總名史記貨殖傳渭川千畝竹其人與千戶侯)
(等岳陽風土記五月十三日謂之龍生日可種竹即齊民要術所謂竹醉日也)新製叢竹
詩以見示美范公之清致雅操(南史柳世隆傳長子悦字文殊少有)
(清致圖繪寶鑑劉彦齊畫竹頗臻清致晉書山濤傳文帝與濤書曰足下在事清明雅操邁時又忠)
(義傳論厲松筠之雅操)遂為歌以和之
世人見竹不解愛(顔延之詩請從上世人歸來藝桑竹後漢書蔡邕傳註嘗經會稽高遷亭)
(見屋椽竹東間第十六可以為笛取用果有異聲晉書孫綽傳嘗曰山濤吾所不解詩心乎愛矣遐不謂矣宋)
(之問綠竹引老在空山人詎識)知君種竹府庭内(杜審言贈蘇綰詩知君書記本翩翩三輔)
(决錄蔣詡舍種竹下開三徑晉書王徽之傳嘗寄居守空宅中便令種竹或問其故但嘯咏陸倕授潯陽太)
(章不能使府庭生梓又參甘露詩甘露降府庭上天表無私)此君托根幸得地(王徽之傳)
(指竹曰何可一日無此君耶山海經竹六十年一易根陶潛詩托根已得所漢書地理志秦地有鄠杜竹林王)
(羲之蘭亭集序此地有崇山峻嶺茂林修竹)種來幾時聞已大(齊民要術竹性愛向西南)
(引故園東北角種之數歲之後自當滿園子夜歌相憐能幾時無名氏竹賦十圍寧申其大杜甫詩飽聞榿木)
(三年大)盛暑翛翛叢色寒(王襃聖主得賢臣頌服絺綌之淨者不苦盛暑之鬱燠詩予尾)
(翛翛註翛翛茂鬱貌謝朓詩颯颯滿池荷翛翛蔭窗竹張正見階前嫩竹詩翠竹梢雲自結叢綠竹引修竹嬋)
(娟同一色杜甫詩我有江隂竹能令朱夏寒)閒宵摵摵葉聲乾(韋承慶詩禁宇庭除闊閒)
(宵鐘箭移張九齡詩清秋發高興凉月復閒宵潘岳秋興賦庭樹摵以灑落勁風戾而吹帷說文摵摵搖曳有)
(聲也拾遺記蓬山有浮筠之幹風吹竹折其聲如鐘磬之音蔡琰胡笳十八拍塞上黃蒿兮枝枯葉乾又參詩)
(甌香茶色嫩窗冷竹聲乾)能清案牘簾下見(老子孰能濁以止靜之徐清謝靈運詩密竹含)
(餘清北史陽昭傳學涉史傳尤嫻案牘謝朓詩案牘時閒暇偶坐觀卉木晉書顧愷之為山隂令晝日垂簾門)
(階閒寂務簡而政理何遜七召隔珠簾而可見)宜對琴書窗外看(杜甫詩翠屏宜晚對江總)
(詩戶對忘憂草劉歆遂初賦翫琴書之條暢陶潛詩委懷在琴書謝朓思歸賦園桃春發窗竹夏凉秋竹曲㛹)
(娟綺窗北隂鏗賦得夾池竹詩欲見葳蕤色當來兔苑看)為君成隂將蔽日(李頎雙筍歌為)
(君當面拂雲日吳均詩多看笋成竹西京賦吐葩颺榮布葉垂隂孫楚登樓賦羨綠竹之茂隂慈竹賦影不透)
(日後漢書丁鴻傳干雲蔽日之木起於蔥青魏明帝詩丹霞蔽日彩虹帶天)迸笋穿階踏還
出(爾雅笋竹萌慈竹賦叢篁劈開牙笋怒長李頎籬笋詩東園長新笋暎日復穿籬迸出依青嶂攅生伴綠)
(池梁簡文帝詩横階入細笋蔽地濕輕苔又參詩踏地葉聲乾庾信文寒林笋出註孟宗冬入竹林而笋為之)
(出為孝感也南史謝靈運傳星星行復出)守節偏凌御史霜(左傳季札曰聖達節次守節漢)
(書王章傳贊剛直守節不量重輕吳都賦竹則包笋抽節往往縈結劉巖夫植竹記勁可以凌霜雪通典御史)
(為風霜之使崔篆御史箴簡上霜凝)虛心願比郎官筆(老子聖人虛其心實其腹植竹記虛)
(心而直無所隠蔽古詩輕筠抱虛心蜀志諸葛亮傳每自比於管仲樂毅後漢書明帝紀郎官上應列宿漢官)
(儀尚書令僕丞郎月給大管赤筆)君莫愛南山松樹枝(江淹别賦割慈忍愛詩節彼南)
(山惟石巖巖扶風歌南山石嵬嵬松栢何崔崔上枝拂青雲中心十數圍西京雜記東都隆興觀有古松樹枝)
(偃倒垂南史張譏為國子博士後主幸鍾山開善寺召從臣坐於寺西南松林下勅譏豎議索麈尾未至勅取)
(松枝手以屬譏曰可代麈尾)竹色四時也不移(李白詩竹色溪下綠杜甫詩竹光團野色)
(禮記其在人也如竹箭之有筠也如松栢之有心也二者居天下之大端矣故貫四時而不改柯易葉陶弘景)
(荅謝中書書兩岸石壁五色交輝青林翠竹四時不移賀循竹詩逢秋葉不落經寒色詎移)寒天草
木黃落盡(劉眘虛詩霽雲明孤嶺秋水澄寒天易百穀草木麗乎土禮記季秋之月草木黃落漢武)
(帝秋風辭草木黃落兮雁南歸李白詩楊花落盡子規啼)猶自青青君始知(莊子有自也而)
(可有自也而不可註天下之可不可皆本於我之自為也詩瞻彼淇隩綠竹青青陳子昂修竹篇歲寒霜雪苦)
(含彩獨青青虞世南賦竹應制詩欲識凌冬性惟有歲寒知陶潛詩自古歎行役我今始知之)
送魏升卿擢第歸東都因懷魏校書陸渾喬潭
(李肇國史補得第謂之進士漢書公孫弘傳天子擢對為第一一統志河南府唐曰東都)
(又陸渾山在嵩縣一名方山唐書百官志校書郎四人從九品上掌校典禮典籍又校書)
(四人)
井上梧桐雨(梁元帝詩樓前飄密柳井上落疎桐詩梧桐生矣于彼高岡魏明帝詩雙桐生枯井)
(枝葉自相加梁簡文帝荅張纉書秋雨且晴檐梧初下)灞亭卷秋風(史記李廣傳嘗夜從一騎)
(出從人田閒飲還至霸陵亭霸陵尉醉呵止廣按霸漢書作灞名勝志灞上有亭亭有尉主之西京送别者多)
(至此折柳送别曹植詩秋風發微凉)故人適戰勝(史記范睢謂須賈曰戀戀有故人之意任昉詩)
(猶我故人情禮記勇敢強有力者天下無事則用之於禮義天下有事則用之於戰勝謝靈運詩戰勝臞者肥)
匹馬歸山東(南史吾侯景傳匹馬孤行自執羈紲庾肩詩眷然從此去車西馬復東)問君今
年三十幾(陶潛詩問君何能爾)能使香名滿人耳(李白文僕以弱植早飲香名漢)
(書郊祀志聽其言洋洋滿耳)君不見三峯直上五千仞(一統志嵩山在登封縣北)
(一十里五嶽之中嶽也其山三尖峯東曰太室西曰少室嵩其總名北山移文干青雲而直上司馬彪詩上凌)
(青雲霓下臨千仞谷)見君文章亦如此(史記儒林傳文章爾雅訓辭深厚漢書公孫弘傳贊)
(劉向王襃以文章顯)如君兄弟天下稀(蜀志馬良傳馬良兄弟五人並有才名古樂府為君)
(豔歌世所稀)雄詞健筆皆若飛(孔融薦檷衡表飛辨騁辭徐陵讓表陳琳健筆未盡愚懷)
(潘岳揚荆州誄翰動若飛紙落如雲)將軍金印嚲紫綬(漢書蕭何傳何進韓信漢王以為大)
(將軍史記蔡澤傳懷黃金之印結紫綬於腰漢書百官公卿表相國丞相皆秦時官金印紫綬)御史鐵
冠重繡衣(漢書百官公卿表侍御史有繡衣直指出討奸猾治大獄注衣以繡者尊寵之也庾信文)
(既乘驄馬仍被繡衣六典御史大事則鐵冠朱衣以彈之)喬生作尉别來久(唐書百官志京)
(縣令一人上主簿二人下尉六人世說曹公召司馬建公語之曰孤今日可復作尉否建公曰昔舉大王時適)
(可作尉耳謝靈運詩戚戚新别心悽悽久念攅)因君為問平安不(禮記今日安不何如)魏
侯校理復何如(漢書劉歆傳陳發秘蔵校理舊文陶潛詩校書亦已勤)前日人來
不得書(古詩客從遠方來遺我一書札晉書劉弘傳得劉公一紙書賢於十部從事)陸渾山
水佳可賞(沈約詩山中咸可悦賞逐四時移左思詩非必絲與竹山水有清音謝朓詩聊恣山泉賞)
蓬閣閒時日應往(魏徵詩沈沈蓬萊閣日夕鄉思多)自料青雲未有期
(史記伯夷傳砥行立名者非附青雲之士安能施於後世哉謝靈運詩托身青雲上曹植賦蹶青雲而奮羽蘇)
(武别李陵詩相見未有期)誰知白髮偏能長(南史范縝傳縝年二十九髮白皓然乃作白髮)
(咏論衡白髮復黑齒落更生)壚頭青絲白玉瓶(梁簡文帝當壚曲當爐設夜酒劉琨詩含)
(笑酒壚前樂府陌上桑青絲為籠係支遁四月八日讃甘露凝玉瓶)别時相顧酒如傾(沈約)
(詩征鳥時相顧陶潛詩一觴雖獨進杯盡壺自傾)搖鞭舉袂忽不見(戰國策舉袂成幕阮)
(籍詩登高眺所思舉袂當朝陽)千樹萬樹空蟬鳴(曹植詩寒蟬鳴我側潘岳詩鳴蟬屬寒音)
(梁元帝詩樹密隠鳴蟬古詩秋蟬鳴樹間)
李頎(東川人家於潁陽擢進士第官新鄉尉)
送從弟遊江淮兼謁鄱陽劉太守(史記十二諸侯表楚介江)
(淮一統志饒州春秋時為楚地秦置鄱陽縣屬九江郡隋廢鄱陽改饒州隋大業初復為)
(鄱陽唐初為饒州天寶初改為鄱陽郡本朝初改鄱陽府後改饒州)
都門柳色朝朝新(張載詩藹藹東都門羣公祖二疏江淹詩太平多歡娛飛蓋東都門何遜)
(詩輕烟滲柳色薛道衡詩朝朝散霞彩暮暮澄秋色唐太宗詩未佩蘭猶小無絲柳尚新)念爾今為
江上人(謝朓詩心事俱已矣江上徒離憂吳均詩露下寒葭中風起秋江上)穆陵關帶清
風遠(左傳南至於穆陵史記齊世家注今淮南有故穆陵關是楚之境唐書地理志沂州沂水縣北有穆)
(陵關詩吉甫作誦穆如清風顔延之詩兩闈阻通軌對禁限清風)彭蠡湖邊芳草春(書東)
(滙澤為彭蠡荆州記宫亭湖即彭蠡澤亦謂之彭蠡湖楚辭王孫遊兮不歸芳草兮萋萋班固西都賦竹林果)
(園芳草甘木)泊舟借問西林寺(孟浩然詩泊舟潯陽郭始見香爐峯曹植白馬篇借問誰)
(家子幽并遊俠兒崔顥長千行停船暫借問或恐是同鄉法苑珠林釋慧遠上廬岳造西林寺重閣七間欒櫨)
(重叠光耀鮮華一統志西林寺在九江府廬山與東林寺相對)曉聽猿聲在山翠(梁元帝詩)
(寒夜猿聲徹遊子淚沾裳徐嶷詩白雲連鳥道青壁逓猿聲庾肩吾詩水光懸蕩壁山翠下添流蕭子鈞詩山)
(翠餘烟積川平晚照收)潯陽北望鴻鴈回(漢書地理志廬江郡縣潯陽郭璞江賦源二分)
(於崌崍流九派乎潯陽元和郡縣志潯陽本漢舊縣居潯水之陽故曰潯陽一統志九江府春秋為吳楚地晉)
(為武昌鄱陽豫章三郡地梁移江州治湓城即今府治唐天寶初改潯陽本朝為九江府古詩攝衣起前庭仰)
(觀鴻鴈翔陳後主詩况聽南歸鴈切思胡笳音)湓水東流客心醉(何遜詩湓水縈如帶一統)
(志湓浦在九江府西源出瑞昌縣青湓山一名湓水莊子海不辭東流大之至也吕氏春秋水泉東流日夜不)
(休劉楨詩汎汎東流水詩行邁靡靡中心如醉晉書阮咸傳太原郭奕高爽有識量少所推先見咸心醉不覺)
(嘆焉)須知聖代舉賢良(陸雲詩熙光聖代邁勲九區禮記命太尉贊傑俊遂賢良舉長大棗)
(據詩開國建元士玉帛聘賢良)不使遺才滯一方(曹植七啟舉不遺才進各異方詩所謂伊)
(人在水一方庾肩吾詩佳人遠千里乃在天一方)應見鄱陽虎符守(史記文帝紀二年九)
(月初與郡守為銅虎符應劭注銅虎符第一至第五國家當發兵遣使至合符符合乃聽受之)思歸共
指白雲鄉(陸雲歲暮賦哀年歲之攸往兮伊行人之思歸劉孝威思歸引乘鄣無期限思歸安可論)
(莊子乘彼白雲歸於帝鄉)
夏宴張兵曹東堂(後漢書百官志兵曹主兵事唐書百官志兵曹司兵參軍)
(事掌武官選兵甲器仗門禁管鑰軍防風候傳驛畋獵儀禮大射小射正授弓拂弓皆以)
(俟於東堂)
重林華屋堪避暑(鮑照凌烟樓序重林窮天通原盡日張正見詩複澗蔵高節重林隠勁枝)
(戰國策蘇秦見趙王於華屋之下世說坐則華屋行則肥馬班固扇詩來風堪避暑靜夜致清凉典略劉松與)
(袁紹子弟常於三伏之際晝夜飲酒云避一時之暑故河朔有避暑飲梁簡文帝納凉詩避暑高梧側輕風時)
(入襟)况乃烹鮮會嘉客(老子治大國若烹小鮮注烹小鮮者攪之則碎傅毅七激酌旨酒割)
(芳鮮王粲詩高會君子堂詩所謂伊人于焉嘉客又我有嘉客亦不夷懌劉楨詩采之荐宗廟可以羞嘉客何)
(遜詩日暮留嘉客相看愛此時)主人三十朝大夫(禮記主人者接人以仁以德厚者也長楊)
(賦藉翰林以為主人子墨為客卿西都賦有西都賓問於東都主人世說摯瞻出作内史年二十九王敦曰卿)
(年未三十已為萬石亦太蚤瞻曰比之甘羅已為太老周禮秋官朝大夫掌都家之國治古樂府陌上桑十五)
(府小史十六朝大夫)滿座森然見矛戟(後漢書孔融傳融雖家居而賓客日滿其門嘗嘆曰)
(坐上客常滿尊中酒不空吾無憂矣鮑照詩絲竹徒滿座舊唐書禮儀志武德之初碩學通儒森然在列詩王)
(于興師修我矛戟管子葛天廬之山發而出金蚩尤受而制之以為劒鎧矛戟漢書吾丘夀王傳注五兵矛戟)
(弓劒戈晉書裴楷傳楷有知人之鑒嘗目鍾會如觀武庫森森但見矛戟在前漢書輿服志公以下至二千石)
(騎吏四人皆帶劒持棨戟)北窗卧簟蓮心花(世說仁祖企脚北窗下彈琵琶故自有天際真)
(人想南史陶潛傳嘗言五六月北窗下卧遇凉風暫至自謂是羲皇上人梁簡文帝答餉卧簟書便可旅食南)
(館高卧北窗何遜詩北窗倒長簟庾信賦玉花簟上金蓮帳裏爾雅荷芙蕖也其花菡萏其實蓮其心菂菂中)
(薏)竹裏鳴蟬西日斜(何遜詩竹裏見螢飛庾信詩竹動蟬爭散禮記仲夏之月蟬始鳴梁)
(元帝詩花餘拂戲鳥樹密隠鳴蟬沈君攸詩日暮野風生林蟬候節鳴顔延之曲水詩序情盤景遽歡洽日斜)
(梁元帝詩西山晚日斜)羽扇搖風却珠汗(陸機羽扇賦昔楚襄王會於章臺之上大夫宋)
(玉唐勒侍皆操白鶴之羽以為扇嵇含羽扇賦吳楚之士多執鶴翼以為扇班婕妤詩出入君懷袖動搖微風)
(發傅咸羽扇賦序吳人截鳥翼而搖風勝於方圓二扇何遜扇詩搖風入素手招曲掩丹唇潘岳賦珠汗揮其)
(如雨傳咸扇賦汗珠隕以外流氣鬱結而内沈傅休奕苦熱詩珠汗洽玉體梁簡文帝初秋詩羽翣晨猶動珠)
(汗晝恒揮)玉盆貯水割甘瓜(爾雅盎謂之缶疏可以盛水即今之盆也北史齊後主紀胡皇)
(后夢於海上坐玉盆本草甜爪一名甘瓜後漢書郡國志甘州生美瓜張纉瓜賦昔東陵之甘瓜美顯名於中)
(古嵇含瓜賦乃剖甘瓜既淳且馨庾信詩美酒含蘭氣甘瓜開蜜筒魏文帝書浮甘瓜於清泉沈朱李於寒水)
(傅休奕瓜賦披以吳刀承以朱盤中割而破雖分若完北史周趙王招傳招要隋文帝至第以佩刀割爪啖)
(文帝)雲峯峩峩白冰雪(顧愷之詩夏雲多竒峯江淹賦炎雲峯起芳樹未移庾信詩雲晴即)
(作峯列子伯牙鼓琴志在高山鍾子期曰善哉峩峩若泰山楚辭斵冰兮積雪注斵斫冰凍紛然如雪也)坐
對芳尊不知熱(晉書阮籍等傳論嵇康竹林之會劉畢芳尊之友上官儀詩燕姝對明月荆豔)
(促芳尊駱賓王詩芳尊徒自滿别恨轉難勝徐摛詩此時避炎熱清尊獨未空)醉來但挂葛巾
眠(南史陶潛傳貴賤造之者有酒輒設潛若先醉便語客我醉欲眠卿可去又郡將候潛逢其酒熟取頭上)
(葛巾漉酒畢還復著之北齊書祖鴻勲傳把臂入林挂巾垂枝攜酒登巘舒席平山語林諸葛武侯與宣王在)
(渭濱將戰宣王戎服莅事使人觀武侯葛巾毛扇指揮三軍宣王聞而嘆曰可謂名士矣)莫道明朝
有離别(吳均詩今夜杯酒别明朝江水邊庾信詩明朝雲水散何處更相尋古詩以膠投漆中誰能别)
(離此李陵詩良時不再至離别在須臾)
愛敬寺古藤歌(梁書武帝紀高祖生知淳孝及居帝位即於鍾山造大愛敬寺)
古藤池水盤樹根(梁昭明太子遊愛敬寺詩丹藤繞垂幹綠竹暎清池何遜詩瀲灔故池水)
(蒼茫落日暉庾信詩定知歡未足横琴坐樹根)左攫右挐龍虎蹲(揚雄羽獵賦熊羆之挐攫)
(虎豹之凌遽張衡西京賦熊虎升而挐攫援狖超而高援王勃夫子廟碑珠衡玉斗徵象緯於天經贙據龍蹲)
(集風雲於地紀)横空直上相凌突(虞世南詩横空一鳥渡孔稚圭北山移文干青雲而直上)
(後漢書段穎傳贊紛紜騰突谷靜山空吳志諸葛恪傳丹陽地勢險阻俗好武習戰其升山赴險抵突叢棘若)
(魚之走淵猿狖之騰木也傅毅舞賦良駿逸足蹌捍凌越注言馬駿逸奔突而走相陵越也)丰茸離
纚若無骨(司馬相如賦羅丰茸之遊樹兮注丰茸衆飾貌嵇康琴賦紛文斐尾慊縿離纚注羽毛貌)
(木華海賦鳬雛離褷鶴子淋澡衞夫人筆陣圖昔秦丞相見周穆王書七日興嘆患其無骨)風雷霹
靂連黑枝(史記天官書天雷電霹歷夜明者陽氣之動也按歴同靂金陵梵刹志霹靂溝在鍾山南)
(麓梁簡文帝詩江南荳蔻生連枝庾信詩細果上連枝)人言其下蔵妖魑(左傳流四凶族)
(投之四裔以禦魑魅拾遺記方丈山池泥百煉成金鏡色青可照魑魅)空庭葉落乍開合
(鮑照詩空庭聚山雀何遜詩空庭秋月華王勃詩小徑偏宜草空庭不厭花詩蘀兮蘀兮疏蘀落也落葉謂之)
(蘀陶潛詩空庭多落葉慨然知已秋庾信小園賦落葉半床狂花滿屋木華海賦開合解圍瀼瀼濕濕)十
月苦寒常倒垂(魏武帝苦寒行北上太行山艱哉何巍巍陸機苦寒行劇哉行役人慊慊恒苦)
(寒庾信詩月懸惟返照落葉常倒垂)憶昨花飛滿空殿(張正見詩帆上錦花飛張協七命浮)
(蟻星拂飛花萍接梁簡文帝箏賦玩飛花之度窗看春風之入柳蕭子良文金簡盈於寶殿玉軸煥於神宫江)
(總幡贊光分紺殿采有香城)密葉吹香飯僧遍(陸機詩密葉承翠幄李嶠燭詩浮炷依羅)
(幌吹香匝綺茵陳與義水仙花詩吹香洞庭煖弄影清晝遲維摩經遣化菩薩往衆香國禮彼佛足言願得世)
(尊所食之餘欲於娑婆世界作佛事於是香積如來以衆香鉢盛滿香飯與化菩薩悉飽衆會謝靈運集有過)
(瞿谿石室飯僧詩)南階雙桐一百尺(謝惠連詩簪玉出北房鳴金步南階魏明帝詩雙桐)
(生枯井枝葉自相加枚乘七發龍門之桐高百尺而無枝)相與年年老霜霰(劉緩樂府江南)
(少許地年年情不窮淮南子北方之極有凍寒積冰雪雹霜霰陶潛詩常恐霜霰至宋之問經梧州詩南國無)
(霜霰連年見物華)
王維
桃源行(陶潛桃花源記晉太元中武陵人捕魚為業緣溪行忘路之遠近忽逢桃花林)
(夾岸數百步中無雜樹芳草鮮美落英繽紛漁人甚異之復前行欲窮其林林盡水源便)
(得一山山有小口髣髴若有光便捨船從口入初極狹纔通人復行數十步豁然開朗土)
(地平曠屋宇儼然有良田美地桑竹之屬阡陌交通雞犬相聞其間往來種作男女衣著)
(悉如外人黃髮垂髫並怡然自樂見漁人乃大驚問所從來具答之便要還家設酒殺雞)
(作食村中聞有此人咸來問訊自云先世避秦時亂率妻子邑人來此絶境不復出焉遂)
(與外人間隔問今是何世乃不知有漢無論魏晉此人一一為具言所聞皆歎惋餘人各)
(復延至其家皆出酒食停數日辭去此中人語云不足為外人道也既出得其船便扶向)
(路處處誌之及郡下詣太守說如此太守即遣人隨其往尋向所誌遂迷不復得路)
漁舟逐水愛山春(顔氏家訓伍員之託漁舟王勃滕王閣序漁舟唱晚響窮彭蠡之濱左思)
(吳都賦結輕舟而競逐迎潮水而振緡前溪歌花落逐水去劉孝綽詩别待春山上相看採蘼蕪)兩岸
桃花夾去津(荆州記兩岸連山略無絶處庾信詩寒沙兩岸白獵火一山紅詩桃之夭夭灼灼其)
(華禮月令仲春之月桃始華沈約詩分手桃林岸魏志公孫淵傳注浮舟百艘沈滯津岸水經注孟門即龍門)
(上口也夾岸崇深傾崖返棹張正見詩柳影緣溝合槐花夾岸飛)坐看紅樹不知遠(謝朓)
(詩紅樹巖舒青莎水被後漢書蔡邕傳潛舟江壑不知其遠)行盡青溪不見人(郭璞詩青)
(溪數千仞中有一道士易行其庭不見其人)山口潛行始隈隩(戰國策張孟談潛行而出)
(說文隩水隈崖也謝靈運詩逶迤傍隈隩迢逓陟徑峴)山開曠望旋平陸(江總詩橋平疑)
(水落石迥見山開何遜七召延袤水陸曠望東西謝朓詩結構何迢逓曠望極高深揚雄幽州牧箴伊昔唐虞)
(實為平陸盧諶詩平陸引長流岡巒挺茂樹謝朓詩蒼翠望寒山崢嶸瞰平陸)遙看一處攅雲
樹(徐陵太極殿銘函谷遙看美皇居之壯麗謝靈運詩雲中辨江樹劉孝威詩雲樹交為密雨日共成虹)
近入千家散花竹(說苑景公令吏致千家之縣於晏子庾信銘置劒千家梁簡文帝詩花留)
(蛺蝶粉竹翳蜻蜓珠梁元帝詩竹密無分影花疎有異香)樵客初傳漢姓名(王僧孺書或蹲)
(林卧石藉卉班荆不過田畯野老漁父樵客庾信詩樵客值圍棋李嶠詩荒阡下樵客野猿驚山鳥孟子諱名)
(不諱姓姓所同也名所獨也顔氏家訓童孺皆知姓名南史梁元帝紀元帝著古今同姓名錄一卷)居人
未改秦衣服(詩巷無居人又西人之子粲粲衣服禮記衣服有量必循其故宋玉神女賦整衣服)
(斂容顔)居人共住武陵源(宋史地理志常德府桃源縣乾德中析武陵縣地置宗懔詩所)
(言春不至未有桃花源庾信詩由來千種意併是桃花源張說詩桃花春徑滿誤識武陵源)還從物
外起田園(齊竟陵王子良詩託性本魚鳥棲情閒物外梁元帝荅廣信侯書縦賞山中遊心物外)
(漢書汲黯傳黯隠於田園者數年陶潛歸去來辭歸去來兮田園將蕪胡不歸)月明松下房櫳
靜(古子夜歌秋夜凉風起天高星月明陶潛詩班荆坐松下張說詩雲對石上塔風吹松下路班婕妤賦房)
(櫳虛兮風泠泠傅亮感物賦鑒朗月於房櫳張華詩房櫳自來風)日出雲中雞犬喧(詩羔)
(裘如膏日出有曜擊壤歌日出而作日入而息莊子日出於東方入於西極楚辭焱遠舉兮雲中王融樂府響)
(梵高雲中何遜詩去帆若不見試望白雲中神仙傳雞鳴天上犬吠雲中)驚聞俗客爭來集
(庾信謝啟平陵月夜驚聞𢷬衣孔稚圭北山移文靖迴俗士駕為君謝逋客禮記四方來集遠鄉皆至)競
引還家問都邑(庾信春賦百丈山頭日欲斜三晡未醉莫還家禮記仲秋之月可以築城郭建)
(都邑張衡歸田賦遊都邑以永久嵇喜詩都邑可優游何必棲山林)平明閭巷掃花開(漢書)
(叔孫通傳漢七年長樂宫成諸侯羣臣朝十月儀先平明謁者治禮引以次入殿門謝靈運詩平明登雲峯杳)
(與廬霍絶史記伯夷傳閭巷之人欲砥行立名者非附青雲之士惡能施於後世哉劉希夷詩楊葉未能攀梅)
(花待君掃)薄暮漁樵乘水入(廣雅日將入曰薄暮范雲詩田家采樵去薄暮方來歸何遜詩)
(爾情深鞏洛予念返漁樵劉孝威詩神心重丘壑散步懷漁樵管子蛟龍乘水則神立)初因避地
去人間(論語其次辟地後漢書承宫傳承宫經典既明乃歸家教授將諸生避地漢中中說自秦伯虞)
(仲已來天下鮮避地者也史記留侯世家願棄人間事從赤松子遊耳高士傳宗測少靜退不樂人間遂往廬)
(山止祖舊宅嵇康絶交書寧可久處人間耶)更聞成仙遂不還(伏知道為衡山王與婦書)
(人慚蕭史相偶成仙樂府水仙操翳洞渭兮流澌濩舟楫逝兮仙不還)峽裏誰知有人事
(荆州記宜都西南峽中有黃牛山江湍紆迴途經信宿猶望見之國語人事不起勿為之始晉書王長文傳閉)
(門自守不交人事陶潛詩野外罕人事窮巷寡輪鞅)世中遙望空雲山(庾信詠舞詩已曾天)
(上學詎是世中生周禮春官男巫掌望祀疏望祀者遙望而祀之諸葛亮梁父吟步出城東門遙望蕩隂里陸)
(機豫章行沈舟清川渚遙望高山隂嵇康遊山詩遙望山上松隆谷鬱青蔥漢書五行志雲起於山而彌於天)
(蔡琰胡笳十八拍雲山萬重兮歸路遐梁元帝詩雲歸山望濃)不疑靈境難聞見(梁簡文帝)
(神山寺碑獨有鷲岳靈境淨土不燒論衡禹王治水益記異物以所聞見作山海經顔延之詩劉伶善閉關懷)
(情滅聞見)塵心未盡思鄉縣(毘尼蔵經色聲香味觸法怨忿汚人之淨心故云六塵謝靈運)
(撰征賦忘陳錦而莫照思反鄉而有歎王僧孺詩我有一心人同鄉不異縣孫萬夀詩數載辭鄉縣宋之問詩)
(萬里還鄉縣又豈意南中岐路多千山萬水分鄉縣)出洞無論隔山水(南史王弘之傳始寧)
(沃州有佳山水弘之依巖築室又謝靈運傳出為永嘉太守郡有名山水靈運素所愛好肆意遨遊左思詩非)
(必絲與竹山水有清音)辭家終擬長游衍(後漢書上成公傳成公宓縣人其初行久而不)
(還後歸語其家云我已得仙因辭家而去鮑照詩我初辭家從軍僑榮志溢氣干雲霄詩昊天曰旦及爾游衍)
自謂經過舊不迷(爾雅郵過也注道路之所經過南史陶潛傳顔延之在潯陽與潛情款後)
(為始安郡經過潛必酣飲致醉謝混詩逍遙閱林肆願言屢經過詩天子是毘俾民不迷魏略劉雄鳴每出行)
(霧中識道不迷班固通幽賦乘高而遌神兮道遐邇而不迷)安知峯壑今來變(張華詩安)
(知慕儔侣鮑照詩安知曠士懷張說詩雲峯曉靈變風木夜虛吟曹植詩始出嚴霜結今來白露晞)當時
只記入山深(嵇康絶交書故有處朝廷而不出入山林而不返之論史記貨殖傳山深而獸往之)
青溪幾曲到雲林(梁簡文帝詩幾曲文魚聚林暝鴉鳥飛沈約白雲詩將過丹丘野時至碧)
(林垂吳均詠雲詩飄飄上碧虛藹藹隠青林宋之問詩雲林浩虧蔽)春來遍是桃花水(武平)
(一詩東郊上苑望春來漢書溝洫志來春桃花水盛必羨溢韓詩章句三月桃花水下時鄭國之俗上已袚除)
(不祥張正見詩櫂析桃花水颿横竹箭流)不辨仙源何處尋(雲笈七籖福地第四曰東仙源)
(第五曰西仙源在台州庾信詩更尋終不見無異桃花源)
寒食城東即事(風俗通冬至後百四日五日六日有疾風暴雨為寒食徐陵報)
(尹義尚書鳴蜩抱樹亟見蔵冰歸鴈銜蘆多經寒食劉庭芝詩洛陽城東桃李花飛來飛)
(去落誰家張九齡詩即事聊獨歡素懷豈兼適)
清溪一道穿桃李(水經注查浦東行二百餘里甚有良田清溪王襃詩鳥道無蹊徑清溪有)
(波瀾詩何彼穠矣華如桃李史記李廣傳桃李不言下自成蹊曹植詩南國有佳人容華若桃李)演漾
綠蒲含白芷(說文演長流也蕩漾浮游貌廣韻蒲似藺可以為席古詩青蒲綠蔕生我池中名醫)
(别錄白芷生河東川谷下澤二月八月采根暴乾楚辭綠蘋齊葉兮白芷生)溪上人家凡幾
家(史記六國表詩書所以復見者多蔵人家)落花半落東流水(鍾嶸詩品丘遲點綴暎媚)
(如落花依草梁元帝詩石闕題書字金燈飄落花庾信馬射賦落花與芝蓋同飛楊柳共春旗一色孟子决諸)
(東方則東流詩沔彼流水朝宗于海北史蕭大圜傳面修原而帶流水倚郊甸而枕平臯)蹴踘屢過
飛鳥上(漢書枚臯傳臨山澤弋獵射御狗馬蹴鞠刻鏤上有所感輒使賦之傅休奕彈棋賦序漢武好)
(蹴鞠劉向以為勞人體竭人力乃因其體而作彈棋以解之今觀其道蹵鞠道也按踘古作鞠詩有鳥高飛亦)
(傅于天漢書晁錯傳德上及飛鳥下至水蟲草木諸産皆被其澤)鞦韆競出垂楊裏(古今)
(藝術圖北方山戎寒食日用鞦韆為戲以習輕趫三輔黃圖長楊宫中有垂楊數畝因為宫名庾信詩落花灑)
(行路垂楊拂砌塵)少年分日作遨遊(北史裴果傳果從軍征討常乘黃驄馬衣青袍先登)
(陷陣時人號為黃驄少年庾信詩家住金陵縣前嫁得長安少年南史梁武帝紀始安王遙光尚書令徐孝嗣)
(右僕射江祏右將軍蕭坦之侍中江祀衞尉劉暄更直内省分日帖敕詩微我無酒以敖以遊按遨古作敖莊)
(子巧者勞而智者憂無能者無所求飽食而遨遊南史何點傳點好狎人物遨遊人間)不用清明
兼上已(漢書律歷志大梁初胃七度穀雨今日清明中昴八度清明今曰穀雨於夏為三月商為四月)
(周為五月淮南子距日冬至四十五日條風至條風至四十五日明庶風至明庶風至四十五日清明風至後)
(漢書禮儀志上已官民皆潔於東流水洗濯祓除韓詩章句三月桃花水之時鄭國之俗三月上已之溱洧兩)
(水之上秉蘭草袚除不祥顔延之曲水詩序獻洛陽之禮具上已之儀)
崔顥
七夕詞(風俗記織女七夕當渡河使鵲為橋續齊諧記桂陽城武丁有仙道謂其弟曰)
(七月七日織女當渡河諸仙悉還宫弟問曰織女何事渡河曰織女暫詣牽牛世人至今)
(云織女嫁牽牛也玉燭寶典洛陽人家七夕乞巧使蜘蛛結萬字歲時紀異七夕俗以蠟)
(作嬰兒形浮水中以為戲為婦人宜子之祥庾肩吾詩九江逢七夕初弦值早秋)
長安城中月如練(漢書高帝紀張良勸上西都長安班固西都賦漢之西都實在雍州名曰)
(長安三輔黃圖長安故城漢之舊都高帝七年方修長安宫城自櫟陽徙居此城本秦離宫也初置長安城本)
(狹小至惠帝更築之梁元帝詩昆明夜月光如練沈約詩望秋月秋月光如練)家家此夜持針
線(曹植與楊德祖書人人自謂握靈蛇之珠家家自謂抱荆山之玉荆楚歲時記七月七日人家婦女結綵)
(樓穿七孔針或以金銀鍮石為針陳瓜果於庭中以乞巧劉孝威七夕穿針詩故穿雙眼針持縫合歡扇西京)
(雜記漢彩女嘗以七月七日穿針於開襟樓六帖七夕宫人以九孔針穿五色線)仙裙玉佩空
自知(飛燕外傳成帝於太液池起瀛洲榭飛燕衣雲英紫裙歌舞歸風送遠之曲歌酣風大起揚袖曰仙)
(乎仙乎去故而就新寧忘懷乎他日宫姝或擘裙為䋫號曰留仙裙詩瓊瑰玉佩曹植洛神賦願誠素之先達)
(兮解玉珮以要之)天上人間不相見(高昂詩天上人間無可比墨莊冗錄郭翰乘月卧庭)
(中有人冉冉而下乃一少女曰吾天之織女也後夕復來翰戲曰牛郎何在那敢獨行曰隂陽變化關渠何事)
(將至七夕遂不復來數夜方至翰問曰相見樂乎笑曰天上那比人間正以感遇當爾非有他故梁元帝詩花)
(朝月夜動春心誰忍相思不相見)長信深隂夜轉幽(漢書外戚傳班倢伃求共養太后長)
(信宫上許焉班婕妤賦託長信之末流應璩詩室廣致凝隂臺高來積陽王融詩烟灌共深隂風篁兩蕭瑟世)
(說張威伯歲寒之茂松幽夜之未光王融詩幽夜有四知)玉階金閣數螢流(漢書外戚傳切)
(皆銅沓冐黃金塗白玉階班固西都賦玉階彤庭江淹詩竊愁凉風至吹我玉階樹鮑照舞鶴賦唳清響於丹)
(墀舞飛容於金閣禮記季夏之月腐草為螢沈約賦流螢暗明燭謝朓玉階怨夕殿下珠簾流螢飛復息劉孝)
(威詩數螢流暗草庾信詩露滴連珠下螢飄碎火流)班姬此夕愁無限(漢書外戚傳太后曰)
(古有樊姬今有班倢伃周弘正詩將申湘女悲宜並班姬怨徐悱妻劉氏班姬怨日落應門閉愁思百端生費)
(昶長門怨向夕千愁起)河漢三更看斗牛(博物志舊說天河與海通近世有居海渚者年)
(年八月有浮槎去來乃乘槎至一處有城郭状遙望宫中有織婦見一丈夫牽牛渚次飲之牽牛人驚問曰何)
(由至此此人為說來意問此是何處答曰君訪嚴君平則知之因還問君平曰某年某月有客星犯牽牛宿計)
(其年月正是此人到天河時也詩維天有漢監亦有光古詩迢迢牽牛星皎皎河漢女班固西都賦左牽牛而)
(右織女似雲漢之無涯晉子夜變歌三更出門去始知子夜變古詩南箕北有斗牽牛不負軛庾信賦路已分)
(於湘漢星猶看乎牛斗荆楚歲時記天河之東有織女天帝之子也年年機杼勞役織成雲錦天衣天帝憐其)
(獨處許嫁河西牽牛郎嫁後遂廢織絍天帝怒責令歸河東但使其一年一度相會)
孟浩然
夜歸鹿門歌(一統志鹿門山在襄陽府城東南三十里襄陽記鹿門山舊名蘇嶺)
(山建武中襄陽侯習郁立神祠於山刻二石鹿夾神道口俗因謂之鹿門廟遂以廟名山)
(也唐書文藝傳孟浩然襄州襄陽人隠鹿門山年四十乃遊京師)
山寺鳴鍾晝已昏(庾信詩戍樓鳴夕鼓山寺響晨鐘西京賦升觴舉燧既釂鳴鐘謝朓詩鳴)
(鐘霽幽抱)漁梁渡頭爭渡喧(水經注沔水中有魚梁洲龐德公所居梁簡文帝詩採蓮渡頭)
(擬黃河庾信春賦開上林而競入擁河橋而爭渡又詩河梁爭渡喧)人隨沙岸向江村(謝靈)
(運詩野曠沙岸淨天高秋月明王僧孺詩楓林曖似畫沙岸淨如埽謝朓詩曖曖江村見離離海樹出虞騫詩)
(長林帶朝夕孤嶺枕江村)余亦乘舟歸鹿門(詩二子乘舟)鹿門月照開烟
樹(詩月出照兮淮南子月照天下謝朓詩遠樹曖芊芊生烟紛漠漠)忽到龐公栖隠處
(襄陽記龐公者南郡襄陽人也居峴山之南未嘗入城府荆州刺史劉表數延請不能屈遂攜其妻子登鹿門)
(山因采藥不返襄陽耆舊傳龐德公隠鹿門山孔明每至其家獨拜床下德公初不令止北史徐則傳棲隠靈)
(岳五十餘年)巖扉松逕長寂寥(劉孝先詩洞戶臨松逕老子寂兮寥兮獨立而不改江淹)
(詩山中信寂寥)惟有幽人自來去(易幽人貞吉太公六韜武王問太公曰何以知敵壘之虛)
(實自來自去)
丁仙芝(曲阿人登開元進士為餘杭尉)
餘杭醉歌贈吳山人(後漢書郡國志吳郡縣餘杭一統志餘杭縣在杭州)
(府城西北七十里本秦舊縣屬會稽郡漢因之東漢屬吳郡三國吳屬吳興郡隋屬杭州)
(唐宋元仍舊本朝因之)
曉幕紅襟燕(清溪神女歌歌繁霜侵曉幕何意空相守坐待繁霜落玄中記胡燕斑胷聲小越燕)
(紅襟聲大左傳吳季子札聘於上國宿於戚聞孫林父擊鐘曰夫子之在此猶燕之巢於幕也)春城白
項烏(左傳城上有烏齊師其遁漢童謠城上烏尾畢逋小爾雅白項而羣飛者謂之燕烏世說支道林入)
(東見王子猷兄弟曰見一羣白頸烏但聞喚啞啞聲)只來梁上語(徐彦伯詩暗梁聞語燕唐太宗)
(詩舞接花梁燕李嶠歌詩梁上繞飛塵)不向府中趨(古詩盈盈公府步冉冉府中趨庾信鳥夜)
(啼御史府中何處宿洛陽城頭那得棲)城頭坎坎鼓聲曙(蕭子顯詩洛陽城頭雞欲曙詩)
(坎坎鼓我庾肩吾詩隴水哀笳曲漁陽掺鼓聲江總廬陵王德政碑去謠曙鼓來留暮歌)滿庭新種
櫻桃樹(梁元帝賦台司烜而照夜觀執圭之滿庭禮記羞以含桃注含桃今櫻桃上林賦櫻桃蒲陶羅)
(乎後宫傅咸黏蟬賦序櫻桃為樹則多隂為果則先熟故種之於廳事之前)桃花昨夜撩亂
開(謝偃詩撩亂垂絲昏柳陌參差濃葉暗桑津)當軒發色暎樓臺(白帝子歌璇宫夜靜)
(當軒織王績詩日照當軒影風吹滿路香班固西都賦蘭茝發色曄曄猗猗史記天官書海旁蜃氣象樓臺徐)
(陵詩樓臺非一勢臨玩自多竒)十千兊得餘杭酒(曹植名都篇歸來宴平樂美酒斗十千梁)
(簡文帝書黑水初旋未申十千之飲神仙傳王方平降蔡經家酒盡遣左右以千錢與餘杭姥乞酤酒須臾信)
(還得酒五斗許庾信詩美酒餘杭醉)二月春城長命杯(庾信詩正旦辟惡酒新年長命杯)
酒後留君待明月(北史崔瞻傳瞻性方重好讀書酒後清言聞者傾耳拾遺記吳椒華之房)
(貫細珠為簾幌朝下以蔽景夕卷以待月)還將明月送君回(莊子送君者皆自厓而反君自)
(此遠矣江淹詩送君如昨日庭前露已團)
御選唐詩卷八
