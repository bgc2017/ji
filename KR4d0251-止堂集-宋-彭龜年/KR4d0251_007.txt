止堂集卷八
宋彭龜年撰
經解
需繇辭
需有孚光亨貞吉利涉大川序卦曰蒙者蒙也物之穉
也物穉不可不養也故受之以需需者飲食之道也需
何以為飲食之道物之需于外者莫急于飲食故序卦
舉其大者言之也卦本以需待為義然必曰有孚者孚
實也謂實有諸此而後可待諸彼也猶之萬物必有根
本而後可需雨露之發生使無其本焉何需之云故泛
而言之必有其德然後可需時之用必用其人然後可
需世之治必事其事然後可需功之成蔑無一焉而曰
吾有所需非有孚之義也惟其有孚故光明而亨得正
而吉雖天下之大難亦可以濟矣或曰時方需也何遽
有光亨貞吉而又曰利涉大川則是欲使之見于用也
豈不害需之義乎曰不然惟其需故能如此也聖人先
言有孚則是其才足以亨且吉而濟大難者惟有此才
而時不可乃能需以待之則其光亨貞吉宜也大川之
險非有才而能需者孰利涉乎
需彖辭
彖曰需須也險在前也剛健而不䧟其義不困窮矣需
有孚光亨貞吉位乎天位以正中也利涉大川往有功
也五以剛實居中為孚之象孚謂其中之實也需之所
以光亨貞吉者政以五據天位之尊用正中之道以是
實有之理需以待之耳然則所謂需者豈徒見險不進
一無所為之謂乎以此而濟大難宜乎其往而有功也
何也人有不為也而後可以有為濟大難者决非輕于
犯險之人所能也
需象辭
象曰雲上于天需君子以飲食宴樂象取雲上于天奈
何坎為水也而升于天之上則為雲雲方升于天必待
隂陽氣和然後成雨故為需待之象其曰君子以飲食
宴樂何也畫上於天隂陽未和則尚未能成雨有需待
之義亦猶君子蓄其才德而未見于施為也君子觀雲
上于天需而為雨之象懷其道義安以待時飲食以養
其氣體宴樂以和其心志居易以俟夫命而已夫需者
蓋以其有而不用也有而不用者常懼夫心之不平而
氣之易動心之不平而氣之易動雖需亦何益哉然則
觀需之象而飲食宴樂真能盡需之道者也
需初九爻辭
初九需于郊利用恒无咎初之需于郊何也謂其遠于
險也郊為平曠安閒之地需而于是宜其吉矣而猶有
利用恒之戒何也初以陽居陽好動者也凡物生于憂
患死于安樂使迫于險猶必知所憂懼而後能需今遠
于險而性又好動難乎用恒矣處此者所以利之也爻
有以位言者有以情言者郊以位言初也利用恒者以
其情而戒之也
需初九象辭
象曰需于郊不犯難行也利用恒无咎未失常也既不
犯難自可无咎而又恐其失常奈何程子曰身雖不進
而志動者不能安其常也君子之需時也安靜自守雖
有所需而恬然若將終身焉乃能用常也蓋用常之人
不為利誘不為才役動循于理知其當需而需之初不
待迫于勢之不可尼于時之難行而後止也使迫于勢
尼于時而後止則身雖不進而常有不自己之心其動
也安保其不乖于理乎
需九二爻辭
九二需于沙小有言終吉坎為水近水者則有沙二去
險已近則為需于沙小有言者謂小有言語之傷也言
語之傷亦患難之淺者耳二近于險常患其心不寬平
心不寬平則躁急迫切無所不至是故有常者乃喜于
需寬平者乃不害于需所以初用常則无咎二衍在中
則終吉然以初比二初去險猶遠二去險已近而初止
无咎二乃終吉何也蓋初則以剛居剛而恐其不能用
常故聖人發利用恒之戒而僅以无咎許之若二則雖
剛而居柔用中是以能寬平者也故聖人直許之以終
吉以是知需之善否不在險之遠近特繋所以處之者
如何耳
需九二象辭
象曰需于沙衍在中也雖小有言以吉終也衍寬平也
人惟寬平故能需二以寬平居中安得不吉然則二何
以能寬平也二多譽者以其居下而在外自有寬平之
意而又以九居之為以剛用柔剛而能柔非寬平者不
能也
需九三爻辭
九三需于泥致宼至泥比之沙尤近于水九三以剛居
剛而在健體之上輕進易動理所必有故有致宼之象
焉險尤在外自我近之故曰致然無凶咎之辭而聖人
之于象又許以敬謹不敗者雖迫于險猶能需也但患
剛躁而不知敬謹耳敬則用心不貳謹則遇事不輕以
敬與謹而處患難喪敗可免矣夫自我致宼無復可逃
處之有道猶可免敗與夫䧟身于險不知改過以致殞
滅者豈可同日而語哉聖人憂患天下之意尤于此爻
見之
需九三象辭
象曰需于泥災在外也自我致宼敬慎不敗也其曰災
在外奈何謂在險外而未䧟于險也所以猶許其敬慎
也天作孽猶可為自作孽不可逭三之逼近于險乃我
自致之苟能敬慎則所以致災者亡矣故不至于敗也
聖人教人以去災之道如此可謂愛之之至矣
需六四爻辭
六四需于血出自穴血者隂陽爭而有所傷也穴者物
所安也四固安其所者然已居險體三陽在下陽姓好
進進而遇險無有不爭若需于是則有傷之道焉故必
出自穴而後可也穴者物所安也以六居四為以柔居
隂又在上卦之下乃安于此者而能畏避三陽出而避
之則不至于凶矣聖人教人以需而此乃教之以出奈
何必知此義而後可以需也未入險中故可以需若已
在險而需是為需于血矣
需九五爻辭
九五需于酒食貞吉五以陽剛居尊位無施不可何復
需之有而乃云需于酒食何也天下之理固有當需者
也于當需之時無所作為惟飲食宴安和平其心以俟
之此需之正者也安得而不吉人君所需其大者不過
天時之未順民心之未得諸侯之未懷夷狄之未服如
此等事使其心不和平有待而發其禍將有不勝言者
五居中守正既得需之道舍和平心志之外無他事也
故有需于酒食之辭酒食但指日用不可無者而言如
詩言民之質矣日用飲食相似以見其無所作為靜之
至也楊氏乃引小雅燕羣臣樂嘉賓之事以為說則過
矣
需九五象辭
象曰酒食貞吉以中正也此言中正奈何謂其居中得
正也既居中得正則所需何往而不遂故必如五之中
正而後可以需于酒食若謂其徒餔啜荒湎而已則所
需乃凶之道也
需上六爻辭
上六入于穴有不速之客三人來敬之終吉自初至五
皆有所需至上則居險之終當需之極險終則無所需
需極則有所得又以柔居隂宜安其處矣故為入于穴
穴物之所安也奈下之三陽本非在下之物徒以坎險
在前故需而不進今險既終矣需既極矣三陽上進不
待促之而自萊矣當是之時上將安處哉儻自知其隂
居陽上處非其位不與之校敬以待之則亦庶幾其無
失矣蓋上以柔居隂非與物競者也故敬則終吉焉大
抵需與訟義正相反需則不爭訟則爭矣惟其不爭故
雖䧟于險而亦可以免惟其爭故雖已受服猶將褫之
人當需而不能需則入于訟無疑矣可不戒哉
中谷有蓷首章
中谷有蓷暵其乾矣有女仳離嘅其嘆矣嘅其嘆矣遇
人之難難矣興也水所注曰谷蓷茺蔚也方莖白華華
生節間又名益母暵燥也仳别也嘅嘆聲蓷生谷中旱
之所難及也今暵其乾矣乾者本無滋澤易于暵也以
蓷之被暵興夫婦遭艱難而相棄故仳離之女嘅然興
歎傷已遇人之窮厄如此人蓋指其夫也
中谷有蓷次章
中谷有蓷暵其修矣有女仳離條其歗矣條其歗遇矣
人之不淑矣興也修長也物之長者先受日故易暵條
歗貎歗蹙口出聲也歗之悲恨深于嘆矣淑善也古者
謂死喪饑饉皆曰不淑蓋以吉慶為善事凶禍為不善
事也夫婦遭饑饉而相棄乃薄之甚者而詩人止曰遇
斯人之艱難遇斯人之不淑曾無怨懟已甚之詞可謂
厚之至矣
中谷有蓷三章
中谷有蓷暵其濕矣有女仳離啜其泣矣啜其泣矣何
嗟及矣興也旱甚則蓷之生于濕者亦不免矣啜泣貎
何嗟及矣言事已至此末如之何矣范氏曰世治則室
家相保者上之所養也世亂則室家相棄者上之所殘
也其使之也勤其取之也厚則夫婦日以衰薄而凶年
不免于離散矣伊尹曰匹夫匹婦不獲自盡民主罔與
成厥功故詩人舉一物失所而知王政之惡一女見棄
而知人民之困以為政荒民散將無以為國矣湯初征
自葛而至于攸徂之民室家相慶豈無為而然哉
狡童首章
彼狡童兮不與我言兮維子之故使我不能餐兮賦也
孔氏云狡童非有定名山有扶蘇指忽所美之人此蓋
指忽也童小子之稱經傳言人無所知多目之為童如
易以六五為童蒙左傳謂魯昭公十九年猶有童心之
類是也是詩以狡童指忽蓋譏其無君道爾
狡童次章
彼狡童兮不與我食兮維子之故使我不能息兮賦也
息喘息也食謂不與之食天禄也詳味此詩懇懇之意
其愛忽也至矣而終斥之為狡童何也忽不能盡君人
之道而詩人不失愛君之義目之為狡童者天理之公
也愛之至于不能餐不能息者天理之正也雖愛之至
亦不敢沒其實此所以為詩人之性情與
雞鳴第三章
蟲飛薨薨甘與子同夢會且歸矣無庶予子憎賦也夜
將旦而百蟲俱作薨薨衆也予女自謂子指其君子而
言蟲飛薨薨則東方既明之時予豈不欲與子同夢而
寢哉羣臣之會于朝者亦欲退朝而歸治其家事不可
不早作也豈可以我之故而令人憎子乎積此懇惻之
意真足以感動其君子也聖人順天地隂陽之理觀萬
物之情明而動晦而休而雞者動之最早者也故以雞
為夙夜之候凡子之事父臣之事君君子之聽朝皆于
是節焉蓋其日夜之所息平旦之氣清明湛然以觀理
則理明以理事則事治至蟲飛薨薨之時而猶留連袵
席之欲則其昏可知矣此賢妃正女所以必于是時致
其警戒之意歟毛氏曰古之夫人配其君子亦不忘其
敬語雖近而意遠真得此詩之大指也
講義
潛邸講堂王霸辨釋義
前日蒙大王出示王霸辨仰見學得其要不勝悅服但
王霸之分雖不過公私兩字亦要人别得分明如齊桓
公伐楚責之曰爾貢包茅不入王祭不共無以縮酒寡
人是徵昭王南征而不復寡人是問此舉雖然似公其
實欲假此服楚以霜諸候郤是私意所以為霸古今辨
王霸無如孟子孟子曰以德行仁者王以力假仁者霸
以德行仁者無所為而然也以力假仁者有所為而然
也且舉眼前事看今人乍見孺子將入于井皆有怵惕
惻隱之心若是自家心中真的見得孺子入井實是可
惜即是元來測隱之真心無所為而然故謂之以德行
仁若是心中欲救此孺子以納交于其父母欲要譽于
鄉黨朋友即是有所為而然故謂之以力假仁者此便
是天理人欲之分須是日用間仔細點檢若是此心發
于無所為從而充養不要間斷如此即入王道若是此
心發于有所為能自警覺不遠而復即不䧟于霸道每
于發處便下工夫大扺一日之間一念之發無所為處
絶少有所為處甚多不可不謹也王霸之分在此而已
宜春講義發辭
讀古人之書當知古人之心心也者乃聖賢傳道之實
地也苟不得其心則雖親見其人聞其言且不能無疑
而況于書乎中庸曰文武之政布在方策其人存則其
政舉其人亡則其政息夫所謂其人者非特指方策之
文武也方策之文武已亡而吾心之文武猶在是烏可
不察也哉孟子七篇之書人能誦之然知其道者絶少
非其書之果難讀也知讀其書而不知存其心耳試與
諸君舉其切近者言之其書有曰雞鳴而起孳孳為善
者舜之徒也雞鳴而起孳孳為利者跖之徒也欲知舜
與跖之分無他利與善之間也夫舜跖之聖愚易分而
一念之善利難擇孟子循其一念之差極之于舜跖之
别其所以拯捄衰世扶持人心者明白蓋如此諸君果
有意于斯乎平居暇日試察其一念之所從起如哭死
而哀見親而泚感孺子之入井而沐惕初無為而然者
無非善也而其所謂利者非特殖貨財貪名位而已凡
哭死而為生泚顙而為人見孺子之入井而欲内交欲
要譽有一毫計護之心者無非利也善則充之利則遏
之精察于毫釐之間而不忽于隱微之際則吾視聽言
動無非七篇之書而何講誦之有不然某今日之云云
蓋有所不得已也
孟子好辯章講義
詳觀孟子此章大指蓋示天下以明人道立人極之法
也夫人得天地之正氣以成形而禽獸則得氣之偏者
也人得天地之正理以成性而禽獸則得理之偏者也
人道盛則世亦從而盛人道衰則世亦從而衰此一治
一亂所以分也自古聖賢易亂為治必自此始所以堯
當洪水未平之時獸蹄鳥跡之道交于中國舉舜而敷
治焉而舜使益掌火益烈山澤而焚之禽獸逃匿使禹
平水土使稷導稼穯又恐民飽食煖衣逸居而無教則
近于禽獸也使契為司徒教以人倫父子有親君臣有
義夫婦有别長幼有序朋友有信自堯之後凡君天下
者以堯之所以治民者治民則治不以堯之所以治民
者治民則亂故夏季之君不能以堯之所以治民者治
民及湯克夏則立愛為親立敬為長始于家邦終于四
海又作三風十愆之戒以警後嗣堯之道也商末之君
不能以堯之所以治民者治民武王既克商則重民五
教惟食喪祭惇信明義崇德報功堯之道也上下二千
餘年如出一轍及至後世邪說既作人心先壞三綱五
常日就淪斁内自閨門外極四海往往皆淪胥于禽獸
之行不自知覺自孟軻而下在下者無復以王道開導
人心在上者無復以王法紀綱人道所以乍治忽亂不
能長久然其治也未嘗不由王道之明王法之行其亂
也未有不由王道之晦王法之廢而所謂王道者其要
于三綱五常所謂王法者立為品式條目維持此道者
也舍此則率天下而為禽獸亂亡無日矣孟軻之辯楊
墨政以其弊至于無父無君則于禽獸又何擇哉後之
君天下者欲識治亂之分其于此焉辨之足矣
進故事(案此首從名臣奏議補入附講議之後)
戴盈之曰什一去關市之征章臣龜年曰盈之此說乃
後世不能復古之根本也凡古制之所以壞者必有私
情蠧之私情不能去而求復古無是理也盈之既知什
一之不可重關市之不可征亦知民之不堪而古之當
復矣在戰國時如盈之用心者豈不可進而孟子闢之
如此其嚴者政恐其有所牽繋也盈之所謂今茲未能
者果何為哉不求其所以未能者先去之而徒欲少損
以收復古之名此君子所甚惡也蓋是非不兩立公私
不錯施邪正不竝用一廢則一興一消則一長所以古
人謂去惡如農夫之務去草焉絶其本根勿使能植則
善者信矣未有惡未去而能為善者也謂之今兹未能
則是其為國猶有資于横斂而但欲少損以俟來年而
後去安保來年不復矣乎奈何世之謀國者多為此論
以其易入也聽人之謀者多喜此論以其易從也若井
田法難卒行宜少近古限民名田以贍不足之說若古
人節儉什一而稅如太古難宜少倣古以自節之說世
皆以為通于世務不知自今觀之果何益哉不特謀國
如此人君于遷善改過之間而一為此論所惑則亦將
因循苟且展轉汨沒卒䧟于過失而已耳可不戒哉
止堂集卷八
