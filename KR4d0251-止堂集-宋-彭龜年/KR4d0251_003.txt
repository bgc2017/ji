止堂集卷四
宋彭龜年撰
奏疏
論車駕久不過宫無以舉記注職守疏(紹熙五年五月)
臣輙冒萬死仰控忠懇臣本無才術謬司記注近數奏
論過宫稀闊載筆難書書之則臣不知愛君不書則臣
不知守職書與不書臣皆有罪是以抗章自劾陳乞竄
逐聖恩寬大俾復故官威命一臨跼蹐就職陛下既未
許臣以去則臣安得不復修其官用敢冒昧條舉一二
陛下事親禮有常數設若壽皇有旨免到宫臣猶可書
也四月二十二日初無免到宫之旨而陛下不出使臣
如何書耶尋常問安偶免到宫猶可書也五月七日既
以壽皇聖帝聖體不和遣官奏告矣旋有旨免到宫使
臣又何如書耶然初八日免到宮既云有壽皇聖旨猶
可書也今月十五日初無免到宫之旨在朝羣臣累請
問疾乘輿已駕道路已清而復不出使臣又如何書耶
十九日為壽皇服藥肆眚天下連日都人顒望翠華之
出不啻望歲而陛下宴然不動使臣又如何書耶然此
特見之關報之粗者耳若夫道路流傳至有不堪聞者
臣雖不得而書計必有野史書之其言但有增加必無
隱諱傳之後世重累聖德臣實為陛下惜也臣竊見近
日羣臣請陛下過宮者不止一人或將順或正救或解
釋其疑亦不止一人言語忿激引類䙝慢殆不可恕而
陛下受之曾無難色一入内庭其意即異果何為而然
哉是必有誤陛下者也然誤陛下者不特間疎陛下父
子而已父子之間人所難言儻非羣臣忠愛陛下誰敢
及此今陛下外雖受其言而内實背之是必有謂羣臣
舉不足信者也謂羣臣舉不足信則是又疎間陛下之
君臣矣羣臣但見壽皇春秋已高多近醫藥恐陛下因
循不見或成不可追之悔故勸陛下太急小人知陛下
父子天性終必復還惟恐羣臣之言入而陛下之天性
復也故誤陛下愈深想其為說不一而足臣觀近日壽
皇遊幸而陛下無所效獻壽皇服藥而陛下不及省問
陛下豈忘此者是皆内侍輩自愛已甚惟恐陛下疑其
輙通重華消息故不敢以告致陛下事親之禮少虧今
小人又欲以此離外庭之臣使外庭之臣鉗口而不敢
言則陛下父子終身不可見矣豈不痛哉彼小人者既
離陛下父子又離陛下君臣使陛下孤立于上内外不
得通禍亂不得聞此其意欲何為而陛下不悟乎若此
等事法皆不利於陛下之身而陛下冒行之臣實痛心
疾首不曉其故以陛下聰明睿知纖悉必察何獨于此
略不省覺蓋小人誤陛下已深矣彼但使父子恩意之
間一日損於一日如履淤泥一步深于一步則不待更
加讒毁之言而陛下自不能已可不謂慘耶然以臣觀
之父子之性出于天命安能終于暌惟患聖心不回耳
聖心一回臣以為處此甚易也夫木本不衰有蠧則衰
一去其蠧木如初矣父子本無暌有間則暌一去其間
父子如初矣陛下今若翻然悔悟將平日為間之人揚
於王庭明正其罪則向來陛下父子之間小有所不及
之事蓋有任其責者又何足累陛下哉臣愚欲望陛下
平心下氣少察所親無使父子之恩絶而後悔小人之
間遂而後悟天下之亂作而後圖則無及矣惟陛下速
為宗社念之臣為右史輙及陛下父子之間自知必干
天誅然陛下之意不回則臣之職終不舉是以率意極
言無有所隱惟陛下幸赦其愚取進止
附日記云是年五月癸未後殿起居乞直前奏事閤
門報止引梁侍郎起居彭舍人别日宣引因思連三
日不得直前乃不離班位鞠躬奏云臣為右史而不
得直前有忠言而不得逹上惟有叩額龍墀以明臣
心因伏地叩頭久之血漬龍墀之塼後起奏云臣啟
陛下事急矣陛下為人誤陛下既不納臣之言臣當
拜辭闕廷而行乃於袖取出劄子置龍墀上再拜欲
出知閤門事韓伲胄傅旨令舍人上殿奏事乃趨出
易鞋赴班侍立竢宰執奏事退遂陞殿奏云臣蟣虱
小臣仰犯威怒罪當萬死仰蒙陛下寬仁復賜引對
容臣奏事訖下殿謝恩上云素知卿忠直卿理會甚
事奏云今日之事無大於過宫臣自三月十九以後
累有奏疏論此事未蒙開納今再有劄子奏陳上云
甚好逐叚開陳上皆以為是且云須著過去奏云陛
下在外庭與羣臣言及過宫事聖意更無齟齬且與
之約為定日及一轉入御屏此意便别此必有人誤
陛下不然必不至此上首肯之然聖意終未回也是
日余同知因開陳過宫疏閣淚告上云適來如右史
彭龜年叩額龍墀以致忠懇臣子到此豈是得已言
之甚切
明堂大禮議(紹熙五年六月)
六月二十八日准吏部牒承紹熙五年六月二十六日
都省劄子禮部太常寺狀准尚書省劄子六月二十三
日三省樞密院同奉聖旨今歲郊祀大禮係在大行至
尊壽皇聖帝喪事内可改作明堂大禮禮部太常寺檢
照國朝典故即無梓宫未發引及未祔廟親行明堂大
禮禮例欲乞朝廷下侍從臺諫兩省官禮官同共詳議
施行伏候指揮六月二十六日奉聖旨依令赴御史臺
集議右臣聞之禮經天子嘗禘郊社五祀之祭簠簋既
陳而有大喪則廢所以致壹于喪也及其既殯則惟天
地社稷為越綍而行事蓋天地社稷死者之所尊不敢
以卑故廢其所尊之禮蓋所以全致壹之義也恭惟大
行至尊壽皇聖帝升遐今已二十一日而主上尚未過
宮成服天地之理將不立而尚何郊祀明堂之有況天
子之喪菆塗龍輴而綍者其輴之索也謂之越綍云者
謂天子當親在殯之時未嘗一日離左右惟天地社稷
之祭則許踰綍以從事爾今主上尚未臨重華之喪則
何越綍之有越綍且未合于禮而乃欲議郊祀明堂之
孰從臣不知其可也臣謂今日集議當先議所以仰回
天意一出過宫以成喪禮竢喪禮既成然後議此庶得
允當謹議奏聞
請御殿施行畫一疏(紹熙五年七月)
臣輙有愚見不敢求對謹具畫一奏聞一竊聞御殿有
日此事須是先具一奏奏知太上皇緣陛下即阼已近
一月而父子尚未相見想聖心亦不能一日寧也直須
一兩日納一起居奏不問逹與不逹令泰安宮提舉官
收作一處在太上皇左右若一日聖體平和見陛下念
父子之心如此勤切亦必感動今已擬一起居奏檢乞
就來日便賜親札差人申奏泰安宮伏乞睿照一陛下
今御正殿受朝羣臣上當以向來晚出為戒前日車駕
出朝泰安自宰臣以下立侍殿廷已覺稍久必是内侍
循習舊弊先報催班候得班齊郤來奏知所以致此欲
望睿旨御藥院閤門如遇朝殿候車駕御後幄方喝排
立候宰臣已到班位方喝班齊車駕即時御殿仍駕出
駕興早晚亦先定一時候謂如五點駕興攢點御殿使
内外執以為節無不夙則暮之過不勝幸甚一自陛下
即位以來羣臣章疏朝奏暮逹下情不壅誠為天下之
福但聞邇來臣僚章疏亦有不下者若是已逹御覽其
言未合聖意亦合付之外廷使議可否不應留而不下
使未逹御覽必是有人隱匿此豈可不立法以關防之
耶臣愚欲望睿旨通進司每日臣僚所上章疏當晚具
一單子進呈開列項目如某人劄子留中即乞御批一
留字如某人劄子付出即不須批郤以此單子封付三
省樞密院檢討免為小人壅蔽聰明上累盛德今具單
子格式奏聞伏乞降付通進司逐日依此開具進入一
臣僚上殿或有進呈劄子竊聞舊制遇臣僚奏事訖駕
興入内内侍官即便收拾劄子當御前入一黃袋就封
于御屏後便請御押入内付與直筆内人伺候進呈庶
免遺墜漏泄之患伏乞睿照一御殿之後欲乞聖旨閤
門按日輪引侍從臺諫官一員奏事候引侍從臺諫官
畢日次引卿監郎官以下轉對官庶幾在列之臣皆得
一望清光雖登極以後故事若從特旨施行不特有司
啟請尤見聖主不倦接納之意右謹具進呈伏取進止
辭免中書舍人劄子(紹熙五年七月)
臣今月十二日准省劄七月十二日三省同奉聖旨除
臣中書舍人日下供職者臣聞命自天措身無地竊惟
右掖代言之職政藉明一哉之心況當聖主嗣位之初
更應用斐然之士要使訓詞之温厚必資道術之通明
苟非其人適足為累伏念臣頃叨科級不以詞章素乏
雕蟲之能焉識演綸之體猥緣末學嘗祔初潛由此推
遷恐誤差擇仰惟皇帝陛下始臨大寳廣攬羣英寧無
緯國之文可修播告何必備官如古首進凡庸欲望睿
慈亟還成命改畀賢者庶穆師言所有恩命臣未敢祇
受伏候敕旨
再辭免中書舍人劄子(紹熙五年七月)
臣七月十三日准省劄以臣辭免新除中書舍人恩命
三省同奉聖旨不允威命洊臨不勝悚懼臣近常進對
親聞玉音為潛邸人恩例當候壽皇聖帝祔廟畢日施
行臣已仰贊陛下即阼之初示人不私之意如此伏念
臣嘗叨潛邸講讀今日忽有此除若冒受之是失陛下
前日宣諭之美意實自臣始臣所以逡廵退避不敢祗
受臣前此累有劄子陳乞補外未蒙朝廷施行欲望聖
慈特降睿旨收回新除恩命與臣一在外差遣庶使天
下知陛下用人以公不為新政之累不勝幸甚伏取進
止
三辭免中書舍人劄子(紹熙五年七月)
臣今月十四日准尚書省劄子臣再辭新除中書舍人
恩命三省同奉聖旨依已降指揮不允臣控辭懇惻尚
閟俞音不避天誅再三冒黷臣近于陛下登極之日即
聞宣諭初政以收召人物為先如朱熹陳傅良皆合召
來次日同沈有開進對又復及此臣竊贊嘆陛下始初
清明登進人望若用人每每如此何憂天下之不治自
此以後召命遷除日日有之多慰人心固無可言乃十
二日潛邸講讀官五人竝蒙遷推臣亦預焉物議遂生
矣臣竊見自古人君即位之初政是力行好事之時多
為潛邸舊人攀附爭進遂致給舍繳駮臺諫論列内虧
主德外紊朝綱所關非細也是以英睿之主必先留意
于此竊聞唐太宗即位之次月房玄齡欲進官秦府舊
人太宗以為不可曰王者至公無私故能服天下之心
設官分職以為民也當擇賢才而用之豈以新舊為先
後哉若太宗可謂以天下為心者矣臣自備員講讀以
來豈止望陛下為太宗所為今若貪榮慕祿致陛下有
媿于太宗則臣之罪大矣欲望聖慈檢會臣前奏早賜
處分若陛下未能俯聽臣言自此必有援例以請者陛
下拒而不予則彼將有辭予之則倖門之開實自臣始
臣不忍也惟陛下留神思之從臣所請以尼倖門不勝
幸甚取進止
乞入内朝見奏事劄子(紹熙五年七月)
臣輒有奏禀臣見今月二十七日以後外廷臣僚累有
表請御殿臣緣陛下即阼以來幾及一月未曾一面清
光不勝臣子戀慕之情欲望聖慈許臣入内朝見庶可
奏知亦得陳過宫定省之禮不勝幸願之至
論人主用心立德用人聽言四事疏(紹熙五年八月上時為侍)
(講)
臣仰惟陛下始初清明宵旰圖治用心懇惻視古願治
之主不足多也萬口一辭皆謂太平可以立致而臣區
區之愚獨有憂焉臣聞伊尹告太甲曰今王嗣厥德㒺
不在初召公告成王曰王乃初服若生子罔不在厥初
生自貽哲命今天其命哲命吉凶命歴年臣謂今日政
陛下之初也如子之生或善或惡皆在今日是可不兢
兢業業自貼哲命乎夫用心有義利立德有誠偽用人
有邪正聽言有是非此乃命吉凶命歴年之所自出者
陛下于此政當審所取捨一有不謹吉凶便分臣敢為
陛下條列陳之惟陛下垂聽臣所謂用心有義利者大
學推明明德于天下要其極不過于正心而心之正不
正則繫乎所存義利之間耳何謂義曰出于吾心之誠
然而不能自己者是已何謂利曰不出于吾心之誠然
而有為為之者是已且如孝于父母是吾心不能已者
也義也若以不孝于父母為父母之所譴責為天下之
所譏議而後為之則是有為而然而非義矣以至親親
尊賢子庶民臨天下亦莫不爾故臣願陛下凡所舉措
凝神熟思果非有為為之也則此心之動無非義矣涵
養推廣無使間斷果有為為之耶則此心之動無非利
矣抑遏止絶無使發露如此等事時時有之但當使一
日之間一念之發有所為而為之事漸少無所為而為
之事漸多積久習熟自然去王道不遠矣何謂立德有
誠偽誠者實理也凡事從實而為之則為誠不從實而
為之則為偽書曰作德心逸日休作偽心勞日拙夫作
德之所以日休者以其實也作偽之所以日拙者以其
不實也惟其實故患難中為好事逸樂中亦為好事為
之初不待勉彊不為亦不必遮護此所以日休惟其不
實故時暫為好事久則忘之矣見人則為好事無人則
忘之矣雖勉彊而終廢雖遮護而終敗此所以日拙不
特如此而已也實則常自處以不足故聽言納諫惟恐
不及不實則好示人以有餘故文過飾非無所不至臣
仰惟陛下純實之性出于天禀與臣等語前後可覆此
固有帝王之資矣然今日既登大寳則非前日比也聲
易恣于耳色易恣于目安逸易恣于肢體芻豢易恣于
口腹耳目口體之欲一縱則惟恐迹著而人知人知而
議已則前日之實反為不實不可知也此臣所甚慮也
故臣謂陛下欲保前日之實必杜今日之欲欲不縱則
君道實矣君道實則天下安矣何謂用人有邪正臣聞
富弼曰人主無職事惟以辨君子小人為職于君子小
人不能辨則人主之職廢矣然自古人君孰不欲近君
子遠小人哉卒之各賢其臣不自知覺以君子為小人
以小人為君子如漢元帝者總總也仰惟陛下潛德王
邸固以知人為難臣嘗記陛下問臣畢竟君子小人如
何辨臣告陛下曰中庸所謂取人以身修身以道修道
以仁者此知人之要法也故人君必先治己之性情而
後能知人之性情故性情與君子近則所用者必君子
性情與小人近則所用者必小人人君欲辨君子小人
莫急于治性情所謂治性情則臣前所陳是也何謂聽
言有是非甚矣言之難聽也以為利或害焉以為善或
惡焉人君如之何其辨之也夫民衆聽之則聖獨聽之
則愚聽言者能以是察之思過半矣故云公共之言易
識私獨之言難信傳曰公生明偏生暗又曰偏聽生奸
獨任成亂政謂是也今人君出而與宰執議政既出則
有給舍省審臺諫論列何從而不公入而與近習論政
既入則置以一人之意行之宰執不能回給舍不能繳
臺諫不能論何從而不私陛下天錫睿智超冠百王初
臨大阼想無此患但以舜之聰明而猶塈讒說則在陛
下其可不謹耶臣前日親聞玉音宣諭講筵事謂内侍
輩有諒闇罷講之說陛下郤而不聽此葉公所謂不以
小謀而亂大作此社稷之福也臣願陛下聽言一一如
此則何憂天下之不治雖然臣之所陳雖曰四事其實
一原陛下儻能立此心以義則養德必誠用人必正所
聽之言必無不是故臣謂陛下今日所最要者在于以
義立心而已然義最難精心最難正陛下方增置講讀
緝熙聖學願與諸儒熟究之日就月將以為惠福天下
之本不勝幸甚
論人主當理性情疏(紹熙五年九月)
臣聞人主莫大于理性情理性情而王道畢天下可得
而治矣昔漢元帝即位之初匡衡首以此為言曰治性
之道必審已之所有餘而彊其所不足蓋聰明疏通者
戒于太察寡聞少見者戒于壅蔽勇猛剛強者戒于太
暴仁愛温良者戒于無斷湛靜安舒者戒于後時廣心
浩大者戒于遺忘必審已之所當戒而齊之以義然後
中和之化應而巧偽之徒不敢比周而望進夫治性繫
于人主而衡乃及巧偽之徒者蓋正直之人知君性之
偏則以為懼從而救正之巧偽之人知君性之偏則以
為喜從而逢迎之故欲治性者必知天欲知天者必知
人若能知巧偽之人而不為其所惑則性可得而治矣
如衡可謂知言者也臣仰惟陛下聖性質直至誠無偽
此三代令王之所難得而漢唐以來賢主之所未有也
惟是傷于太急臣侍潛邸講讀之暇每以為言亦蒙陛
下和顔開納不以為非今既踐大寳則嚬笑之間治亂
所繫尤與昔日不同今日若急則所傷多矣易稱君德
曰學以聚之問以辯之寬以居之仁以行之書稱舜曰
御衆以寬稱湯曰克寬克仁寬與急為對者也君德尚
寬則急非君德矣舜湯稱寬則急非舜湯所尚矣蓋言
急則難信行急則難久令急則難從政急則難斷此安
可不戒臣竊觀陛下自臨御以來每事從容惟近日進
退人材之際微傷于急則人已不安矣及察其黜陟先
後則若有成畫操縱取舍則若有機數傷急之中又損
陛下質直之性臣恐有巧偽之徒誤陛下也臣嘗敬讀
學官之詔曰不植黨與此言何為有哉此必有所自矣
自古小人欲空人之國者必進朋黨之說陛下亦記潛
邸所講元祐紹聖之事乎夫能言人之黨者此人必有
黨但欲黜君子之黨而後其黨始可進耳此語一出令
人寒心陛下臨政未兩月而小人已能以此惑陛下則
必是因聖性之急耳急則輕信輕信則易惑易惑則小
人之計行矣臣願陛下從此遇事毋臨之以急而寬以
察之自然聰明必能照見情偽則知近時之舉為是為
非當不待辨而自判矣臣備員勸講其職以養君德為
先偶有愚見不敢不盡直言狂率罪當萬死臣下情不
勝隕越俟命之至
論人主求言問學當務實疏(紹熙五年九月)
臣聞君道尚實君道實則天下安矣君道不實則天下
危矣恭惟陛下纂承大統以來凡有訓詞人皆傳誦而
質直之性又出天稟向在潛邸嘗親書司馬光務實之
論日夕披玩聖心所存蓋可見矣唐虞三代之治人以
其言而溯其心知其必可以至無疑也然臣今日猶有
務實之言者亦有說爾臣觀近日求言之詔既下士大
夫所上封章竝付後省看詳令擇其可行者上之三省
不為虚文則陛下求言固欲實也然今已一月所得于
臣僚封章者果何事臣近日嘗乞再令後省擇其有益
于聖德者逐旋編類以備采覽亦不蒙施行則求言之
實似不足矣講筵久開當講之日早晚兩上不講則日
輪二員以備訪問則陛下問學固欲實也然自開講之
後直日之官未聞宣召則問學之實似不足矣故臣區
區欲望陛下自茲以往出一言必求其信行一事必責
其效毋使人謂徒事虚文以欺天下不勝宗社之幸取
進止
辭免吏部侍郎劄子(紹熙五年九月)
臣今月二日准尚書省劄三省同奉聖旨除臣吏部侍
郎日下供職者臣聞命驚惕莫知所容伏念臣受材不
長賦性甚戇自登班著每觸危機幸際休明數辱甄擢
曾未一歲已歴四遷寵榮狎來進用太暴多取名器公
論不容反揣凡庸慙德無限恭惟皇帝陛下虛己求治
為官擇人有如東曹當用一世鑒裁之士豈謂不肖乃
有貳卿銓綜之登況即眞除尤非近例不特誤陛下知
人之哲抑亦動天下好進之心使臣貪榮獲罪必矣臣
愚欲望聖慈收還成命改畀時髦庶穆師言少安愚分
所有恩命臣未敢祗受謹錄奏聞伏候敕旨
再辭免吏部劄子(紹熙五年九月)
臣伏蒙聖慈以臣辭免新除吏部侍郎恩命特䧏詔書
不允者臣控辭懇切淵聽難回温詔丁寧寸心益懼敢
避訶譴而憚布陳重念臣素抱愚忠久蒙睿鑒有懷未
盡此志便違豈忍欺君徒欲徼寵蓋陛下今日用臣太
驟處臣太高而臣跡太危臣分太滿挾此四太其能自
安庶幾一言儻或垂聽凡居右史必攝掖垣近或朞年
方始眞擢有如弱植乃辱徑除己為不次之遷每切踰
涯之愧未越兩月又貳三銓有何勤勞獲此寵數若謂
軫念舊僚之故則其叨竊名器已多除授既輕僥倖必
啟此臣所謂用臣太驟一也臣入朝未久流輩甚多有
昔為同列而今尚為郎有近在其上而忽反在下較其
才學則百不及一計其名位則卑遂踰尊在朝廷必有
積薪之譏而小臣亦負維鵜之誚身為法從而物望如
此人皆賤之則國體柰何此臣所謂處臣太高二也臣
性惷愚動輒忤物世路艱險直反見疑況司演綸嘗有
駮論雖荷聖明之聽察然積仇怨以滋多臣雖不顧身
危何以報國此臣所謂臣跡太危三也臣本州縣碌碌
之才無朝省衮衮之望一丞農扈之後屢貢外補之章
請之益勤進之愈驟自知盛滿必有咎殃近日以來舊
疾數動方欲投誠于君父將祈息影于邱園忽有此除
恐不免禍此臣所謂臣分太滿四也有一于此求全已
難上不獲譴于天下必貽怒于衆陛下雖欲用臣而恐
不得其力臣雖欲報陛下而無所效其忠反覆以思跼
蹐無據但有再三之請仰祈萬一之從俾去銓曹不干
公議或于經幄尚許備員即頂踵于生成誓糜捐而報
塞所有恩命臣未敢祗受
論經筵講讀不當以官職雜壓為序奏(紹興五年十月)
臣輒有誠懇仰干淵聽臣素無學術叨侍經幄朝夕凛
凛大懼無以稱塞伏見中書舍人陳傅良煥章閣待制
朱熹竝除侍講而臣忝為吏部侍郎班著偶在二臣之
上臣之學問委是不如二臣經帷講讀政當以學問高
下為差不當以官職雜壓為序兼臣照得傅堯俞任吏
部尚書兼侍讀之日以翰林學士承旨蘇頌兼侍讀班
序在堯俞之下堯俞以頌國之老臣學識貫通非堯俞
比遂乞邇英進見居頌之次且以竝侍經幄事異外廷
崇德尚齒足以風勵天下為說其奏見堯俞集中臣愚
欲望聖慈許臣如堯俞之請當講之日令臣班傅良熹
之下非特使臣愚分少安亦于公議為允取進止
論車駕過宫編類章疏等事奏(紹熙五年十月)
臣以氣疾再作伏蒙聖慈賜告將理至今累日未能一
望清光講筵既開不得入侍每念及之神為之𢥠臣雖
抱疾苦不敢忘國偶有愚見輒畫一開具仰裨聰明伏
乞睿覽一竊見近日雨澤太過諸處水發有渰浸去處
百姓間被䧟沒非小故也至今陰曀日甚雨意未止欲
望陛下精禱禁中反躬自咨以期感應仁宗每遇水旱
多在禁中祈禱不事虚文此陛下所當遵法者也其有
合拯䘏事件亦聞羣臣各有奏請朝廷見議施行臣區
區之愚更望陛下親御宸翰批付三省朕自即位以來
大風為災霖潦交作諸州又有旱暵去處皆朕不德所
致夙夜不遑康寧今年明堂大禮乃是尊承太上皇詔
旨非朕敢以涼薄矯舉以祭可令有司于祝册赦文之
中備述朕反躬自咎之意仰祈景貺惠福生民庶使孚
誠旁逹可幾昭格一二十四日車駕必朝泰安宫若聖
意欲徑造寢閣積此至誠當能感動親心但臣愚見欲
乞陛下至日朝見之時如太上皇帝喜悦即少欵曲侍
左右若微有不悅即乞陛下為宗社大計且略行禮而
出伏乞睿照一連日輪對官所陳劄子必有仰合聖意
者更乞施行二三凡臣庶所上封事雖已有旨降付後
省看詳擇其可行者上之三省臣愚欲乞陛下再批付
三省令下後省將封事中有益望德之事編類成册進
入以備省閱庶幾或有所補亦使天下知陛下求言不
為虚文不勝幸甚
乞進忠讜遠邪佞奏(紹熙五年十月時為接伴使)
臣伏自初九日陛辭初十日出國門十一日至秀州十
二日夜至平江府從此按程前去不敢住滯迓客一事
自有故常不足重厪聖慮惟是自離國門見沿塗積潦
淹浸民田目即未收之稼已不可救已收刈者多用竹
木架閣在田連日積陰不解雨勢未已亦必損爛百姓
乏食全望麰麥以相接續而田水不去天霽未期設使
麥不入土民無所恃流移餓莩斷不可逃陛下罪已求
言倒廩賑給固足以上感天意而災變未消實有可懼
臣愚欲望陛下明詔大臣講求親切及民之事共致懇
切事天之誠每事求實不為虚文登進忠讜以壯陽德
斥遠邪佞以消隂沴庶幾聖德又新天心昭格臣遠去
闕廷取因目所親覩之事郵置以聞仰助陛下寅畏干
冒天威無任戰慄
貼黃
臣竊見漢元帝時日眚無光弘恭石顯等皆指以為
周堪張猛用事之咎及斥堪猛復有日變元帝乃召
昔言咎在堪猛者切責之陛下遇災而懼不愧宣王
然臣誠恐小人别有指陳上惑天聽施行或謬恐未
免為元帝之悔臣願陛下聽言之際更加精察擇是
而從不勝幸甚
止堂集卷四
