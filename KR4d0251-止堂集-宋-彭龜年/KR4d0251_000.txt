止堂集别集類三(宋)
提要
(臣)等謹案止堂集宋彭龜年撰龜年字子夀
清江人乾道五年進士歴官煥章閣待制知
江陵府遷湖北安撫使坐事落職尋復官以
寳謨閣待制致仕卒諡忠肅事蹟具宋史本
傳龜年官右史時面折廷諍劘切人主有古
直臣之風集中所存奏疏劄子尚五十餘篇
敷陳明確多關於國家大計其論光宗不朝
重華宫疏凡三四上至於伏地叩額血漬甃
甓光宗亦為之感動又嘗事寧宗於藩邸有
舊學之恩即位後數進讜言拳拳懇到因風
雷示變極陳小人之竊權及朱子以論韓侂
冑被絀龜年又上疏請與同斥今諸疏並在
集中其嚴氣正性凛然猶可想見史稱其學
識正大議論簡直善惡是非辨析甚嚴故生
平雖不以文章名而懇惻之忱與剛勁之氣
浩然直達語不求工而自工固非鞶帨為文
者所得絜其長短也宋史藝文志載其集四
十七卷世久失傳今從永樂大典所載益以
歴代名臣奏議所錄共得文二百二十三首
詩二百二十二首依類編次釐為十八卷雖
較原目所存祇十之四而其一生建白之大
者已略具於是矣至若祝語諸篇本非文章
正軌今刊本概從刪削焉乾隆四十九年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
