止堂集卷十四
宋彭龜年撰
啟
賀江西錢漕啟
明廷疏寵延閣陞班賞當其功人為之喜某竊謂君子
不以非分之受為義吾人貴乎不妄以予為公惟受之
以義故不敢忘皮冠之招惟予之以公故不敢徇繁纓
之請方聖天子申薦賞之令而部使者策將漕之勲名
視實而不浮位因人而愈重恭惟某官以有用之學發
名世之材入侍禁廬已罄論思獻納之益出總外計洞
知本末源流之歸今天下之利盡取以無餘而大農之
官猶以為不足當國家暇閒而若此則軍旅調發且奈
何屬前目羣竊之緩誅徵諸道勁兵而皆聚孰出木牛
之智少紓汗馬之勞佐軍而常操贏資卒藉劉士安之
術給餉而不絶糧道莫償蕭相國之功果聞異數之亟
來徑陟清資而益峻以盗賊所傷殘之地值朝廷加寬
大之恩蠲租賦以予民招流亡而復業固明君屬望之
深者必大賢加意以圖之某敬為斯民慶此實惠盡宣
德意既無遠之不通嗣聽襃嘉將繼兹而又賀
賀江西趙漕啟
祇奉細書出將隆指諸道置使所以舉天下之大綱九
重掄才必以委當代之人傑舉國相屬非公其誰竊以
本朝自創外臺以來首以轉漕為重豈獨權財穀于公
上吏不得功亦恐紊賦斂之經常民無所措乃或者不
推其本意居是官必浚其利源如向來軍旅之輸多一
時權宜之制云何月椿之目至今尚存遂使江右之民
其生益削既朝廷征取者無蓺故州縣因緣而為□能
趣辨者皆謂之才有遠慮者莫適為計勢既窮矣後將
奈何必得大賢以起斯弊恭惟某官學窮根柢德茂本
支嘗對大廷以六經為諸儒之倡謂持此道舉明主于
三代之隆向自著庭出方便郡復將餉輓之節甚鬱經
濟之懷然當俗吏以苛急治財而得賢者柄取予于公
人知趣嚮遂令義利較然民嘗困窮治决安危如此以
今日施為之梗槩即異時輔相之規模某竊以箠楚之
官窮居英簜之下行服條教如親見于古人敢飾䛕詞
以誑言于執事
賀江西李漕啟
誕布綸言就頒簜節躋榮延閣豈徒示天下之美名增
重計臣所以踵皇華之故事軺車至止屬部交觀恭惟
某官才足經綸學有根柢一時文采重新西蜀之山川
百世風流復見大蘇之父子嘗舉列聖之鉅典以為長
編之一書視魏相奏漢家之便宜惜乎未盡笑孫樵讀
開元之離報杳不可知挈此規模獨出今古殫其心志
以報國家雖衣繡之出甚榮而晝錦之榮可樂不忘修
纂遂克奏陳皆擬簮筆綴甘泉之班乃復持節按勾吳
之境惟時使事之繁劇莫若漕臺之轉輸自兵與農分
為兩途而國與民幾于交病三十鍾而致一石其費謂
何五千服之賦中邦半麋于此非得道術通明之士莫
求上下充羡之方當有竒謀不愧流馬木牛之運佇開
遠業遂為郊麟翳鳳之遊某生於戇愚出於僻左承師
問道本無尺寸之長應舉覓官偶出權衡之下嘗乘退
朝之隙得償進謁之心自去門墻寢疎啟問欣聞將命
已遂觀風幸儕奔走之隸人得受約束於下執輒修尺
牘庶少紓厦燕之情尚冀小材或可從柏馬之計
賀江西丘漕啟
恭審詔自便藩使以隆指君臣道合初不俟臨遺之煩
遠近意傾固已切諮詢之望然惠有一施歛之異則人
不無去留之私忽聞載馳方覺增喜竊以自禹任土而
荆陽之賦最下繇唐至今而東南之利遂窮張文定當
天下安集之時始能出水場賦錢之横王文正於太平
全盛之日固已憂朝廷榷利之深近攷數十年征歛之
科豈止三四培疇昔之取而况水旱之災幾於數矣公
私之積大率枵然無異哀病之人重纓寒暑之變惟國
家固以此地為根本安得不憂輟賢能以振外臺之紀
綱可見此意恭惟某官學極精微而有用行非崖異而
能高文衮衮如萬斛之泉與古争列才恢恢有遊刃之
地遇事不留雖晉用之遲回而培遠之深厚一陪右府
幾微之論屢分左苻鎮撫之勞理效輒聞知會獨異謂
遡江而上得兼知直差易耳故倣漢之制選所表以次
用之不惜一世經綸之才以重十州漕輓之寄惟計臣
自當識本末源流之所在非良弼不能明弛張取舍之
大機幸公之來乃國之福某學無自得才本不長繇進
士而得官已踰一紀奉偏親而竊禄偶落旁州方治檄
捄荒而還適乘軺將令而至遂偕屬吏同拜下風儻得
奉條教而言歸豈不甚幸又復出意見而論事直可謂
狂
賀江西尤漕啟
夙擁使華遠將帝指方天下以治財為急其術已窮以
儒者而經賦其閒此意可見民得所託國以不輕竊惟
大江之西偏實為今日之外府月椿之輸殆七百萬大
半皆無名之征中興以來輸五十年幾倍於昔者之賦
名為和買而責以折納既用差法而復劇傭錢茶有税
而又歛其租酒盡之而或誅其直至詳經制之目尚持
徐陌之籌此皆公取之可稱猶有旁緣而莫攷顧張弓
安可以不弛而漏巵每苦其難盈不有仁人孰識大體
恭惟某官博取百家而不雜獨立一世而能和發為文
章復還三代之淳古措諸事業無非六籍之精微自結
睿聖之知亟升中祕之地以志大不輕于地取故才高
寧屈于拊循旋被絲綸出持英簜以勞來還定之政固
江東王氣之神於倥偬不給之中增廬阜文風之勝觀
其施設之不苟可知經濟之有餘尚屈此行皆以為枉
然而利有盈則有縮勞不極則不更由後視前取之既
多自今圖往安可不亟于是培國家之相柢寧不在公
行且作朝廷之羽儀豈久處此某氣稟甚下材技無他
幼矜斧藻之詞以覓官壯持簿書之智而竊禄每慙數
誤莫究昨非久仰指南之車無異必東之水偶負丞于
支邑乃受察於隸人不得即賀而以書神如馳馬又復
出意而論事癡若拊驂
謝宰執啟
遠方隨牒久懷就養之私真館奉祠忽遂由衷之請雖
天地造化不遺于一物而斗筲器局莫堪于大恩詞則
有窮感無以狀竊以介之推不忍一言于晉寧與親而
俱逃陳仲子不義萬鍾于齊乃離母而獨處然當世不
以之推為不孝而君子至謂仲予為非廉盖義不當就
則飲菽而亦歡情其可居則捧檄而為善欲識人子何
以為養必知聖門所謂不違如某者行落落而與世乖
學拘拘而求古是自為士已懷四海之慮不敢作無用
之言及居官而效一日之長未嘗為苟免之計惟念親
年及耋子職非耕詰盗四封屢歎杖杜征夫之遠貳令
一邑尤懷北山從事之勞每當出身徇節之時必有臨
深登高之懼屬幸改秩當更字民豈不知積資循進之
足貪誠恐失先意承志之可樂故申將毋之諗以希錫
類之仁國爾忘家公爾忘私事上者固當如此忠移于
君順移于長觀人或于是得之敢意大鈞亦軫微類恭
惟某官貴尊三事和育羣生德盛自發于威儀功深不
露其神迹知愛其親而逹之天下不被其澤如納之溝
中切揣甄陶固能益子華五秉之粟許參詞館蓋已察
曾子三釡之心某敢不退事其親自竭其力無從倒戟
空有翳桑遺肉之懷安敢争車少替潁谷請羹之念從
今養志之日無非報功之年
再謝宰執啟
苟禄養親未能隨牒因心錫類又許奉祠雖播物之無
私若拜恩之獨厚莫任造化有靦面顔伏念某逮齠齓
而已孤長髮膚于其母去賈區而使學其教甚勤惟子
職之非耕所養或闕適當壯歲偶得一官遊宦旁州僅
免尸饔之歎小出數日尚關噬指之憂煢煢如形影之
相依惴惴懼旨甘之不繼惟古者八十舍從政之子而
近時稠疊推優老之恩未免並緣以致懇請薦容宂食
仰事慈顔俾於一喜一懼之年有以自老不待再仕再
化之後而得此心可謂倖邀敢忘攸自茲盖㐲遇某官
計安天下澤潤生民自寅亮調爕之中發正直平康之
治欲奏天子得歡心以事其親遂使匹夫無常職以食
于食某敢不敬竭饘酏之力以當香火之緣衣懷趙孟
遺母之心無以報德雖在李密養劉之日不敢忘君
謝張尚書啟
微官脱選今以為難小已辰逢人知獨異施異者未易
語報感深者不容以言試具陳之則可睹已㐲念某身
勤而事左意廣而才疎每讀書必欲求志士仁人之心
自為士已不屈王公大人之下顧如愚戇褊急之累在
性質可謂之偏而其琢磨澄汰之功于師友未有所得
出而接物動輒忤人終須察其無他始未免於不樂平
生知已焉得如公四海閱人抑安取此才非敏健而以
為可任智多昏塞而引之與言某雖妄而亦容事可行
則立决在他人一語之不偶故宦遊半世而無聞忽遭
清明如脱羈束凡胸中之所欲可悉逹矣雖天下之逹
官殆不過焉况復蒙汲引之公無不盡推挽之力必欲
亟援于塵土不知難近于雲霄已獨任于揄揚人備聞
其委曲勇于拔士誰復如今恭惟某官以魏國忠孝之
傳負本朝公輔之望每閡于郡國之小未究素懷所至
以人物為先此其大略有如此質尤費生成竟出選曹
豈非僥倖某敢不益懋舊學以酬所知學者未嘗進謝
于門情雖不稱大夫真能取人以義報豈容私強為尺
咫之書莫殫萬一之意
謝鄭尚書張京尹啟
三年予寧已絶榮望兩譽溢美忽加薦論雖公朝方聽
諸大夫之言然露章乃得一不材之吏不敢以獲于上
而喜大懼以辱所知為慙伏念某心雖甚高習已近下
自為士已懷四海之慮若不克施繇從宦以來半世于
今未有可紀載忸怩而蹈俗破崖岸以徇貧欲申養親
之私遂干無事之禄中更禍變僅脱殞糜顧退處則分
宜抑不察之罪大方揣輕重而為從違希子功之力而
入帝城初無一念之敢到以當時之言而推官屬敢意
十年而未忘至數所長尤浮于實器何足以致遠人已
病其執方事親不終又焉得孝律已無狀彼烏能廉學
徒為文政不及物是安可當執事之首薦乃欲使與英
俊而並遊或輓或推固不遺于餘力皆好皆惡終取决
于善人果以過情之言誤蒙召對之命恩出于上人推
自公恭惟某官無官不宜無才見善如出諸已貴已分
于喉舌不知我榮士必借以齒牙盖為國計致此譾薄
亦辱推揚某欲為實言非敢私謝自顧小已非長者而
辱長者之知惟竭一心待國士則為國士之報
賀王狀元啟
狀元監丞青箱嗣業紫電淬錄出烏巷之諸郎炳龍章
之峻采洞决蓺文之奥起膺物色之求旋升籍于太常
爰試言于便坐百斤置石首中于程文千佛冠名獨標
于異等被明綸而受職貳雄閫以頒條聊為吉筮之權
輿曷測宦程之高大夫何履尚持秉謙勞猥示華牋過
形盛飾永言良愧交切銘藏
賀龔參政啟
光膺一札入贊萬機既得我公相與運廟堂之籌策争
觀盛世及是明國家之政刑惠福生靈安崇宗社恭惟
某官行高而能鉅形大而聲宏惟仁義道德素藴于中
故進退動止皆有常處九萬里斯展垂天之翼尋常瀆
豈容吞舟之魚自結睿知亟躋華貫推□邪之萌蘖能
使朝廷之不輕推學術之緒餘皆信儒者之所用當江
湖之歉甚起凋瘵而肉之還定流民皆令如安堵之故
具宣德意不徒為掛璧之文人當斯時知啟遠業果有
鋒車之召遂登法從之班日對寵光居尚書喉舌之地
竟膺圖任為天子心膂之臣士氣自此少伸公論于是
復出拔援善類過於食而吐哺之勤慰藉人心若夫渴
者為飲之易然竊視今日之事勢或似良醫之設施當
疾病將去之時而氣血未充之際用人如用藥豈以既
效而弗圖畏惡如畏風定知自衛之益密盡出生平之
韜養以為不世之功名某自恨凡庸莫償知遇敢作雷
同之賀有負門牆輒申管見之私以附干瀆其為僣卒
未易貸原
賀周樞密啟
恩隆麻命班首樞密富貴非公所安寧以是喜功名為
國乃有要不可辭一身尊榮四海妥帖恭惟某官德温
醇而有本行縝密而無暇文如玄酒明水之真正氣具
足人似光風霽月之潔塵意俱亡惟平素結知于上者
深故晉用不以非道而屈若禁之夜半之素語乃當世
朝陽之一鳴小人知朝廷之不輕公道至今日而未冺
致身明白肯以利回因時卷舒乃為君起擅四禁絲綸
之地嗣三王盤詰之風學未宏施士猶共惜論道經邦
于廟堂之暇不忍詭隨于人折衝禦侮于階楹之閒自
能立表于世夫以儒者而經武斯見聖主之慮危權一
歸公論僉允協然而位尊顯則責望備時豫暇則憂防
深兵多宂食故生民之力傷將不公選故鬭士之氣沮
至若外敵之難制豈如内傷之可虞羣猺當鹽法之變
更徂伺嶺表諸蠻持馬市之上下蚍撼坤維□民或據
山海而披猖驕卒近在畿甸而凌驁天下之脉概可見
矣君子之心寧不瞿然勝固藏于亡形豈容竊料人不
知而視影安得無疑某少以戇愚誤辱提誘忍懷不盡
之意殆為入賀之言盖不學劒而學書自古有□雄之
可慮儻不以規而以頌是今為軟靡以相期豈惟失疇
昔依人之心抑恐非賢者樂善之意仰犯崇重不勝凌
兢
賀劉樞密啟
擢自坤垠入毗極樞自州牧而與政攷中興不過數人
以儒者而掌兵在今日誠為遠慮國有與立世無所憂
恭惟某官誠實無他端静不撓自為士已任天下之憂
樂其致官不為世俗而從違未嘗以家事辭王事之難
故不擇地而處所至視官物如已物之惜盖本愛民而
然履行縝密而無瑕聲名暴白而不愧在朝廷則能令
所居之官重制藩閫則必動已去之民思悶悶之政若
不快人卓卓之功每見于後邈是巴蜀當國西門外有
大敵虎視于藩籬内有羣蠻徂伺于肘腋况方饑饉之
至而有根本之虞公適遄征人解憂色不為乖崖驚異
之政百姓信之則同皆謂文翁廉平之聲近世繼之者
此趣歸右府允穆僉言仰惟治朝立國之規實在樞密
制兵之地兵之進退雖屬之將將之廢置則歸之朝儻
如身使臂而莫不從制其誰敢侮其或脛如腰而不可
信屈安得勿憂欲反泰阿之持喜歡成器而動師出以
律乃在于國家明政刑之時賢用則安豈復憂廟堂有
甲兵之問某舊遊牆仞久鬱巖瞻式逢君子之登庸竊
為蒼生而贊喜凡所謂斯世之利病繼自今以次而罷
行不得即賀而以書深慙無益復敢出意而論事姑謝
所知
除贑州謝丞相啟
恩隆起廢遽叨分竹之榮分簿挺災已被負薪之疾未
免瀆陳其弗任奈緣法守之難踰徒抱素心莫回成命
竊惟汲黯不省復收之意乃稱病于淮陽望之妄懷不
合之疑遂移疾于馮翊雖強拾古人之遺意然終非臣
子之至情所以史氏未免有褊心之譏而後世亦薄其
左遷而動此豈君臣之交泰致令誠偽之相蒙聞事不
實而實事不聞信者或疑而疑者或信雖習俗之固爾
豈為士而不然伏念某壯不如人老而益耄少日早攖
于霜露終身從事于刀圭故其羸劣之軀不勝勤勞之
責昨少疲于奔走氣已亂干降升曲荷皇明賜休湯沭
逮出守荆州之地愈不堪雲中之寒尚稽報政之期已
有乞身之請惟君父諒其素守不敢肆欺以祠官禄其
餘生毋俟再請十年退處百疢交攻方沈疴為孽之深
忽寵渥自天而下欲悉陳狗馬之狀乃薦申螻蟻之情
以避免之章難至于再三故懇祈之意莫伸其萬一尚
蒙委曲獲脱譴訶茲蓋伏遇某官獨秉國成密參天縡
凡有生之疾苦蔑有不知寧敢暑而繭裘乃可以㒺但
欲廣搜羅之意無復推姑息之仁雖在罷癃亦欲任使
某敢不免旃醫藥勵此身心儻日月之尚寬容其養病
或筋骸之復舊焉敢忘君
代袁守賀刑部周郎中啟(丁酉冬)
拜命紫宸為郎禁省刑章滋甚或者疑風俗之益偷君
子憂深謂當自本源而置力安可徒徇其末而以求勝
夫民然在上者惟恃國之法而不任人在下者惟軋人
之情而合諸法凡具獄而上者多傅文以成之儻于吏
牘而無疑雖有枉情而莫辨故聖人不以聽訟為知本
而賢者猶以得情為可矜恭惟某官智每用而益精材
遇事而立見為邦伯而伸萬物之氣情偽具知佐廷尉
而持天下之平輕重悉得顧憲部久虚于郎署宜聖皇
首屈於仁賢雖非超躐之除蓋有深遠之意歲斷獄僅
于四百昔人乃歸之養民之君律為條至于萬餘當時
不能止犯法之俗惟公可以論此斯人固有望焉某濫
守專城竊庇廈屋忽聞成命倍切懽情
止堂集卷十四
