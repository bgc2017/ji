雲陽集卷二元李祁撰
律詩絶句
和詠鶴
不學當年丁令威却從仙館暫相依日高正好看朱頂
月黑猶能見縞衣最愛池臺容妙舞却嫌松竹礙高飛
誰言仙骨從来瘦飲啄年深也自肥
老去曾看相鶴經暫從華館識伶俜幾年養就丹砂頂
竟日閑梳白雪翎萬里壮心元自許九霄清唳好誰聽
神仙舊侶知何在遥望蓬莱一點青
和劉梅南見寄
先生雅趣耽幽僻住近雲山苐幾家夜雨暗添原上草
春風晴入路傍花詞嚴自可驅蛟鱷德厚何妨宥蝮蛇
珍重先生宜夀考故應吾道有光華
居上麓和俞搃制見寄
使君走馬臨邊徼飛鞚聯翩不動塵只有韜謀能破敵
更無資力可通神風回綠柳營門靜日上朱甍府署新
更想後堂花滿架春来終日燕賓親
聽君高論懸河水洗我胸中萬斛塵大厦寬閑能庇士
小齋幽僻可頥神春風對酒情尤重夜雨談詩意最新
何日杖藜重有約定知高誼許相親
次王子讓韻
老淚縱横憶舊京夢中岐路欠分明天涯自信甘流落
海内誰堪托死生短策未容還故里片帆只欲駕滄瀛
他年便作芙蓉主慙愧當時石曼卿
城郭人民事事非空餘塵土滿征衣君猶有道堪流俗
我已無家不念歸天地晦冥龍去遠江湖寥落鴈来稀
極知此後還相憶愁見青山暎夕暉
次賀琴南韻
茅屋秋風古道傍衰容不似去年強漢庭無夢陳三策
楚水空懷賦九章落日亂雅紅樹老斷雲孤鴈碧天長
相思無限關心事不為催詩急雨忙
和青原寺長老無詰見寄
毶毶白髮舊儒臣幾見江南物候新問訊枉煩林下士
變衰秪似夢中人隔簾聽雨常經久倚戸看山不厭頻
更欲就依禪榻伴爐烟終日澹絪緼
謝無詰送山藥
山中有藥堪扶老不比尋常老芋魁生處怕逢蒼石罅
採時須向白雲堆菁茅褁就封題合石鼎烹来笑臉開
從此便應腸胃暖免教癡腹響春雷
和歐陽承旨贈醫士劉仲賓
白髮相看不記年日光長似鏡光懸連車盡載君臣藥
卧箧常留子母錢酒共山中蒼鹿飲方從海上白龍傳
秪今自笑無拘束萬頃烟波着釣船
謝孫彦能為製紫羅帶
知君念我久清羸病骨難堪革帶圍故剪紫羅相結束
要令白紵動光輝繋来城市腰慙折觧向林泉興欲飛
只恐山中人未識兒童驚喜闘牽衣
和賀琴南見寄
自從戎馬斷河關轉覺人間去住難風雨故園秋漠漠
星河孤館夜漫漫知君只憶桑榆暖愧我空懷硯席寒
安得飛鴻數来往裁詩時寄碧雲端
賀俞搃制造新衙
為惜頻年汗馬勞更開新署列官曹貔貅夜宿轅門靜
鸞鵠晨趨劒佩高月滿麗譙添雉堞雨深山寨長蓬蒿
公餘秀水橋邊路千騎鳴笳擁節旄
送非空晦之二上人歸青原
青原山氣欝盤紆去郭連村十里餘洗鉢水香晨粥後
讀書燈盡曉鍾初晴天小閣收摩衲暖日輕雲護苾芻
願得明年筋力健徑尋溪路訪深居
送周晉德之耒陽
世亂從誰載酒肴情親聊復餞西郊莫言貧賤常為客
定有英雄與結交野宿怕逢豺虎穴林棲欲近鳳皇巢
懸知别後能憐我空學楊雄賦解嘲
和鍾德恭見寄
暮年憂患苦相遭萬壑千岩信足跳江漢有人思召虎
淮淝無處覓張遼閒花野草時俱發翠竹蒼松老不凋
賴有故人情誼重馳書千里不辭遥
江湖風浪日蕭蕭鰍蠏魚蝦亂躑跳諸葛有才終復漢
管寧無計謾依遼烟消故國川原淨秋入空山草木凋
猶恨歸来相見晚暮雲春樹碧天遥
和高莘田韻
邂逅相逢便有情每從杯酒見平生老来致仕身猶健
醉後題詩意愈清萬里雲山初識面十年湖海舊知名
殷勤且共留連語别思匆匆未可輕
送吳俊傑歸江東
幕下貔貅十萬人幕中賓客罕同倫揮戈略陳天回日
點燭論兵夜向晨禾水衣冠仍草草星源文物故彬彬
知君賸有安邊策定約重来立要津
和劉子綸韻
上麓山中好隱居日長尤喜客来疎溪聲入戸寒生枕
山色窺簾綠暎書滿腹經綸終有待隨時畊稼未為迂
看君定是封侯者骨相生来本自殊
萬里山河繞帝居十年消息怪来疎故人天上千鍾祿
老子山中一卷書憂國愛民心獨苦求田問舍未為迂
耳邊昨夜初聞捷清晝傳来搃不殊
和前韻荅吳孟勤
不是衰翁愛索居只緣多病故人疎来依陸氏三間屋
勝得劉公一紙書同軰謾推年齒大後生應笑老成迂
知心賴有通家子早晚相過意迥殊
和友人見寄
碧天如水暮雲收又見江南一片秋亂後年華多荏苒
客中蹤跡故淹留露漙金井桐隂薄月上瑶階竹影脩
遥想轅門涼氣早壺漿来往百無憂
和孫彦能夜坐
知君靜夜題新句欲把瓊瑤換木桃明月照人空偃蹇
好風吹鬢更蕭騷蓬莱有路羣仙近河漢無聲列宿高
見說城頭多白骨明朝何處可遊遨
題元陽洞
昔年曾上鳳凰臺今日重尋勝地来洞口雲深龍睡穏
松梢烟暝鶴飛回蒙茸翠草山腰合璀璨瓊芝石罅開
千載何人傳相業夜深凝睇望三台
御賜恩榮宴
堂吏喧呼擁後先綵簾微動八音宣聖恩汪濊儒臣集
天語丁寧宰相傳翠葉銀旛高壓帽玉盤珍果謾堆筵
沾濡拜舞歸来晚馬上題詩不記鞭
和賀琴南
滿地干戈紛擾擾且將心事向君宣人間不有真狂客
天上誰稱老謫仙夜雨此時情似海春風何處酒如泉
與君便合長携手莫近揚雄學草玄
遊城和韻
江上春風掃積隂層城處處好登臨連城雉堞浮青嶂
近水樓臺暎碧潯野樹蒼茫供客眼春光明媚蕩人
心蒲萄滿載隨車後共賞芳菲細細吟
城外人民輻凑歸城頭車馬閙春暉花枝撲地鶯難老
草色連天犢正肥執耒遠遵姬旦禮韜戈不用魯陽揮
歸来笳鼓連山郭稚耋傾心望羽旂
和三華閣道士張葉舟見寄韻
洞裏烟霞歲月深向人無復整冠簮只因事變聊隨俗
豈為時危肯易心晝遣風雷成永嘯夜呼山鬼護長吟
衰翁乍得新詩看彷彿蓬莱聞妙音
和詠海棠韻
名花初發愛輕隂翠袖紅粧漸滿林步入錦帷香徑小
醉扶銀燭畫堂深妖嬈喜識春風面零落愁關夜雨心
多幸鳳皇池上客為抽勞思寫清吟
題蘭棘同芳圖
幽蘭既叢茂荆棘乃不除素心自芳潔怡然與之俱
題枯木竹畫
脩筠儀鳳羽枯木老龍鱗半夜聞風雨方知筆有神
為陳彦昌兄弟題蘭蕙圖
幽蘭既挺秀叢蕙亦敷榮同氣有先後悠然真弟兄
題畫四首
山路晚蕭蕭山家向寂寥歸人便杖屨安穏度危橋
列岫連蒼靄寒流漱石根灣碕有茅屋無路覓松門
人家住孤嶼来往盡通橋欲見前山色寒雲晚未銷
朝見江水清暮見江水渾網罟日日多思之誰與論
題金汝霖龍頭
大海波濤起高堂雲霧興九州望霖雨須汝一飛騰
題畫鷹
勁翮排霜戟天寒氣轉驕草間狐兔盡側目望青霄
題白鷺
翛然雙白鳥近水立多時慣識幽人意相看搃不疑
鶴
問訊孤山下梅花幾樹開客来知有約應待鶴飛回
舟
華館臨溪足輕舟繫岸頭興来無遠近到處即追遊
題杜甫遊春圖
草屋容欹枕茅亭可振衣如何驢背客日晏尚忘歸
題馬
二十年前畫如今復見之風塵雖黯慘猶是渥洼姿
題蘭石
倚石雲初起紉蘭露未晞相看情靡靡日暮澹忘歸
題蕙花
楚澤生芳草兼於蘭蕙多十年風雨暗惆悵隔烟波
題龍頭
昔年登虎榜人道是龍頭此日頻看畫清霜滿鬢秋
金汝霖為予作此偶題二十字以寄疇昔感
嘆之意麄鄙可笑也今卷以贈王君本立故
復識於此
題黃庭瑞養親卷
黃君資性厚敬養禮無違喪亂經時久猶存舊舞衣
題墨竹
偃榦横穿石騰梢上拂雲定知風雨夜迢逓更思君
題山水圖
青山千仞聳高秋山北山南水亂流欲訪川原無路入
釣魚人在碧溪頭
題風雨圖
山中老子百年餘前代衣冠只自如高閣捲簾無一事
滿天風雨坐看書
題仙隠圖
麻衣草座蒲葵扇兀爾形神搃寂寥想見華山陳處士
白雲忩戸碧迢迢
題江濤白鳥圖
白鳥颺風了不驚洪濤如雪去無聲君看半幅滄江水
中有㴞㴞萬古情
題明皇戲侏儒圖
太宗英氣隘寰區指顧羣雄定海隅何事開元全盛日
却將勲業付侏儒
題赤鯉圖
風翻雷吼動乾坤赤鯉騰波勢獨尊無數閒鱗齊上下
欲隨春浪過龍門
題畫牡丹
國色名花生盛唐畫圖留得一枝芳珠簾不動微風起
猶帶開元粉膩香
題畫馬
玉面霜蹄汗血姿黃金高價有誰知不嘶不動從羈絆
記得彤庭立仗時
題畫昭君出塞卷
千羣鉄騎連雲塞萬里金城屬漢家錯遣佳人歸北地
至今遺恨滿天涯
當年下筆人何在展卷空令感歎多記得雲陽全盛日
看書看畫飽相過
題美人剪牡丹
沈香亭北玉闌干占盡風流是牡丹揀取一枝和露剪
殷懃留向手中看
題三士圖
衣冠雖異笑言同指點樓臺杳靄中此事定應無俗語
不談玄理即禪宗
題雪景
瓊林瑶樹擁樓臺戸牖凌空晚自開一鳥不飛人跡斷
扁舟何處獨歸来
題畫兔
毛穎多年秃未更小窗題字苦難成憑誰會獵中山下
拔取霜豪付管城
題李伯時馬性圖
彭蠡湖邊錄滿堤久辭羈馽見天倪龍眠畫意由来遠
曾向南華解馬蹄
題細腰宫圖
聞道君王罷晚朝重門深殿欝嶣嶤樂聲一片連雲起
知是宫中舞細腰
題梅花下水仙花
自是孤山苐一枝閒花相倚鬭清竒雖然冰雪宜同調
若問和羹却屬誰
題畫錢塘景
靈鷲峰前碧玉流孤山山下木蘭舟十年不到西湖上
風景還應似舊不
題畫馬
九衢委棄身閒日獨樹蕭條力困時遮莫秋風吹病骨
也應還是渥洼姿
題猿
冷泉亭上呼嫌少巫峽舟中聽厭多白髮老人秋夢短
月明孤館柰君何
題雪禽
幽禽栖穏棘枝低黯慘江天雪四圍明日郊原晴爛漫
好尋芳樹弄毛衣
與地理葉梅忩
忩前不種尋常樹只有梅花興味長踏遍江南山水窟
歸来和酒嚥清香
次韻劉文貫
楚客謾勞懷璞玉燕王空費築金臺無錢買得蒲葵扇
爭柰黃塵滿面来
玄猿落日江南路白鴈西風塞北天多少故人消息斷
眼穿那得尺書傳
寄友人余承慶
滚滚紅塵客未歸秋風吹老舊荷衣幾回欲寄相思字
不見瀟湘一鴈飛
楚囚何事理南音萬里鄉關一寸心憔悴歸来還自斷
此身只合老山林
吳山迢逓越山遥辛苦時人遠見招何似釣臺臺下路
一蓑烟雨看春潮
山居首夏十首示外孫陳祖蘭
東風滿意綠周遭乍着單衣脱敝袍最愛晚涼新浴罷
坐看春笋過林高
疎篁新植二年餘附近䟽泉作小渠更約明年根節大
旋看脩影到庭除
寶峰住在嶺西頭茅屋荒寒竹徑幽莫笑老夫無脚力
往来朝暮幾曾休
出門平步是高岡迢逓山光帶水光仰面只知天遠大
低頭誰信地荒涼
青山疊疊去無窮萬古興亡在眼中閒殺舊時揮翰手
謾扶藜杖數飛鴻
老子生来似轉蓬敝裘羸馬厭西東如今獨卧空山裏
始信從前是夢中
富貴榮華豈偶然飢寒流落搃由天但令衣食隨時了
未必如今不似前
前年新覓數株梅移向庭前手自栽惆悵近来風土薄
殷勤難得一枝開
山前山後翳蒙茸荆棘藤梢謾作叢願得長年撑飽飯
自鉏烟雨種高松
半鉏新地半開荒賸喜来年歲頗穰若問先生生計事
一年慳得半年糧
釣圖
扁舟短棹意如何日暮歸来雨滿蓑妻子只貪鱸鱠美
那知湖裏足風波
題蘆鴈
黃蘆白葦意闌珊旅食羣栖暮雨寒自是江湖十年夢
只今時展畫圖看
題畫雙鈎竹
葉葉江南金錯刀琅玕當戸北忩高人間自此多炎熱
借爾清風解欝陶
題畫
石磴&KR0706;﨑滿徑蹤樓前塵土日憧憧人言别有幽棲處
知隔雲山第幾重
和王子讓
萬頃烟波一葉舟更無維楫任飄流此身自合他鄉死
爭柰狂狐憶首丘
萬木同根一氣機歲寒方見雪霜姿廬陵舊日文章手
為問如今更有誰
我逐郊原鹿豕蹤君如鷹隼挾秋風近聞鉄網連山海
不信人間有卧龍
題無詰蘭石
昔年曾向吳門住每日僧房看露叢今日却逢無詰畫
町畦全似雪忩翁
題唐三學士圍棋
唐朝内相極清華出入黃扉掌白麻承詔歸来無一事
閒尋棋局到昏鴉
題黃仲賢手卷
黃仲賢涉世多難其父以義死于兵弗克養
迺獨負其母以逃間關出危途竟獲遂其孝
義之志廬陵士多以是稱之故予亦不能已
於言爰贈以詩
父義從軍死莫追母存那得更相違但令菽水同歡笑
不管人間是與非
題畫蓮
分得西湖一畝多紅粧凌亂倚清波初疑載酒穿花去
露下月明聞棹歌
題馬
銳首高蹄耳削筒圉人騎出快如風丁寧莫向長河浴
恐解飛騰化作龍
題畫二絶
浩浩滄波天四圍秋風一鶴夜来歸秪應夢裏聞長笛
知是年時舊羽衣
町畦高下水漫漫痛惜辛勤學種田便擬明朝結長網
與翁同住浙江邊
雲陽集卷二
