雲陽集卷一元李祁撰
律賦古律詩
黃河賦(壬申湖廣鄉試)
乾清坤夷岳奠川會覽四海之縈環見黃河之如帶下
亘寰宇之區上通銀河之𣲖折九曲之迂回瀉千里於
一快想成功於當年微神禹吾誰賴觀其肇跡西土濬
源天淵浩浩湯湯翩翩綿綿或奔放而莫禦或紆徐以
夷延或騰踔奮迅激強弩以俱發或喧豗震掉雷萬鼔
而並前聳銀關之嵯峨驅鐡騎之森嚴忽洪流之浩渺
播餘波於兩壖諒一葦之難渡豈容刀之可言思昔龍
門未闢積石未導蕩斯民之衡廬為魚鼈之閫奥暨黃
河之安流嘉玄圭之錫告濟蒼生於艱危拯沉溺於閑
燥昭乎如日月之乍明廓乎若乾坤之再造此後之臨
流而歎者所以深為魚之憂而羡禹功之妙也逮從西
京治化昭明何壮心之未已復馳騖於遠征命彼張騫
使于西垠窮二水之所自至鹽澤而陸沉是雖足以知
黃河之源委要未可與神禹而並稱盖其甘心遠方疲
弊中國孰若䟽鑿功成免民魚鱉靈槎泛泛使節煌煌
孰若乘彼四載經營四方竹杖詭竒蒟醬甘好孰若水
土既平稼穡是寶吾於是知禹之功如天地之無不持
載無不覆燾者矣惟我皇元萬國一統會百川而東朝
環衆星而北共不必手腁足胝而河流無泛溢之虞不
必窮幽極遠而河源皆版圖之貢愚生南邦未獲時用
盖將振衣袂乎崑崙豁心胸乎雲夢挹黃河之餘波造
明堂而獻河清之頌
美俞公新州學詩
學校興廢有司之責也有司職理民務料賦
役出徵歛以應大府之需大府遣從事督促
相繼為有司者日夜遑遑焉敝形神以求免
其過而猶懼不給視學廢弛非不惕然思所
以興起之而慮有所不周力有所不迨雖欲
勉之其將能乎今懋齋俞公之來鎮永新也
武事既備乃撤廟學而更張之殿庭門廡悉
改舊觀黝堊丹漆並從新規州人縱觀駢首
嘉歎以為今之規橅乃自昔所未嘗有者盖
公篤志文學固能以其所能而濟有司之所
不能則為有司者亦可以少逭責矣於是相
率為歌詩以頌公之德焉詩曰
於昭新學其楹有覺其光濯濯伊誰之作於穆新宫有
嚴聖容載瞻肅雝伊誰之功番番俞公式鎮兹土靖綏
邊疆剗削巉阻四郊既平公心載寕眷我黌舍匪予曷
興爰咨爰謀爰究爰度撤兹棟梁易彼榱桷昔公未来
棟傾桷摧公既戾止實實枚枚昔公未来庭宇庫廹公
既戾止坦坦軒豁學宫既成生徒烝烝揆兹有成惟公
德馨其德彌馨其績彌久相我斯文以昌爾後吾儕視
成既忝厥職載伸頌歌以永無斁
題番人出塞圖
穹林立喬松峭壁插平地蒼茫絶飛鳥倏忽見羣騎雜
襲衣與裘蒙茸間氊毳差池鞭弭間雜遝旗麾際憶昔
從北征驅車出幽薊天時大雨雪道遠恐遂泥牛馬俱
阻寒驢騾縮如蝟所見人物殊適與此圖類當時皇風
淳聲教浃遐裔雕題與被髮商貨罔不至自從烟塵生
河海隔氛翳舟車斷往来榛莽極荒穢邂逅見此圖俯
仰今昔異矯首欲無言長空正迢逓
題水竹居圖
蒼山走平陸蕩漾水竹居寬閒百弓地延構十畝廬霧
散天倒影風生籟鳴虚居人了無事燕坐恒自如侍立
兩小童習誦詩與書從容戸牖間其樂常只且翩翩者
誰氏峩冠曳長裾意氣頗飄逸東来望門閭言笑雖未
接歡意已有餘嗟予困塵土舉足遭牽挐永懷慕芳躅
願言執其袪同遊閬風圃共入崑崙墟兹行恐不遂見
畫空踟蹰
閬山樵隱詩
閬山千仞高上有田有廬林木蔚以結石徑盤且紆持
斧伐遠揚不辨梓與樗時還得雉兔倒載懸柴車歸来
酌春酒襍以園中蔬怡然夀慈母樂意恒有餘邈哉瑶
池宴視此當何如
予以元統初元賜第一甲進士及第入翰林
應奉文字預典制誥脩國史明年還鄉丁父
憂終服以母老乞外任便養得佐守婺源乃
至元己夘間數年也計當時士章尚幼諸大
父伯仲皆列在貴顯朱紫滿庭詩書禮樂之
盛輝映前後離去凡廿有五六年心常念之
今年春乃得與士章胥會于禾水之上一見
傾倒若疇昔素所深交者予時方以羈愁老
病無聊賴而士章旦暮相視飲食醫藥罔不
畢具又從而委曲調護之以紓予憂若士章
之與人交又有出於久而敬之之外者故予
於閬山樵隱既為記之記之不足則以詩歌
之歌之不足故又為述其大槩以見予之得
與士章交游其所由来也遠矣
送汪士章歸江東
涼飈動窗戸瑟瑟鳴不已凄凄遊子情感嘆中夜起所
思在高堂白髮門屢倚承歡戀膝下况乃隔千里千里
詎云遥言歸即伊邇
聖人重名教造端慎其微丈夫各有室所願常相依一
来荷戈祋每覺歲月非蟋蟀鳴在戸行子時當歸天倫
有恩義此道不可違
為兄既不易為弟良亦難兄行匪干祿弟處寕求安承
家與國事異體同辛酸及兹幸来歸始得中腸寬怡然
共尊酒一叙平生歡
携家避憂患自古皆有之君歸既云速君来詎宜遲歲
事忽已晚願言及来兹蕭條冰雪後駘蕩春風時臨分
重凝佇執手為君期
題懸崖蘭
幽蘭厭叢薄託根附層崖崖傾石巃嵸峻極何由階我
欲往從之采英掇其荄顧無雙飛鵠此願終難諧含芳
尚韜邈不與衆草偕感彼忽自悟喟然傷我懷
畫羅漢
空山極寂閴自足斷緣想况此山中人智識已超朗坐
久忘朝晡習定非勉強豈惟人所知異類亦欽仰乃知
象教力兼用服䕫魍嗟嗟世中人擾擾向塵網叩爾寂
無言何由測深廣
同孫彦能遊山菴
緣崖涉清泚披草得幽逕蕭條雙檜閑獨立一松勁入
門聽微鐘心垢一時淨向来飽干戈棟宇兀偏正空庭
鳥雀喧壞壁龍虎瞑徒能起咨嗟無復聳觀敬三嘆復
出門乾坤幾時定
孫君方正人直道不由逕吐辭每清新得句更遒劲里
潺二三月川陸頗明淨裴回憩小菴危坐身必正嗟予
極衰老疲困目常瞑乃知英妙年才力良可敬勖哉厲
功業名譽久乃定
一鏡亭夜坐
靜夜臨深池蕭條不成寐蟾光上下浮清飈左右至潜
魚既息波幽鳥亦歛翅仰視河漢明悠然發深喟
題蘭蕙同芳圖
蘭生花葉短蕙老花葉長短長各自媚異體同芬芳但
依竹石根不羡桃李場君子有令德千載流輝光
贈楊蘭谷
蘭生在幽谷託根諒非宜林寒夕隂早氣迥朝暾遲葳
蕤竟誰采憔悴空自知寄語悠悠者此心終不移
斗室(為汪士瞻賦)
移舟向溪渚結屋依山阿從容漁釣間樂意何其多天
光入戸牖萬象皆森羅援琴奏逸響清飈振林柯亦有
素心人酒熟時相過誰云一室陋𥚹廹無逶迤所嗟今
世士締構高嵯峨畫棟隔飛鳥朱甍暎清波一朝夀命
盡嘆息將柰何日月互顯晦乾坤相盪摩願言處兹室
樂哉聊永歌
題鄱陽楊蘭谷漁樵畊牧圖
我家雲陽東衣食在漁稼朝畊白雲邊暮釣清溪下有
時逐樵牧談笑至昏夜自云此真樂此樂天所借亂離
寄他鄉奔走不遑暇蹉跎幾經年及此見圖畫蒼茫指
顧中彷彿在田舍四事苦難并苟得亦可詫何時賦歸
来鷄豚饜春社
題梅友圖
交道日非古競趨桃李時誰能守貞素對此冰雪姿天
寒歲云暮矢與同心期
和碧虚湛上人
賦性便所適常恐勞其生偶因魚鳥性遂得山水情情
忘意自惬不在形與聲如何夸毗子竟日方營營
題曉行圖
欝欎溪上松瀼瀼草頭露幽人愛清景晨起就征路翩
然厭羸驂獨往不回顧浩浩誰與期青山淡無數
和陳子尚雨中見過
涉世諒不偶悠悠詎知心窮居極幽渺詰屈誰能尋山
容易開合倏忽晴與隂子来當此時不避泥潦深慷慨
述前古衰遲陋方今白駒在空谷鳴鳳當高林發我以
遐思慰我以好音感兹意氣厚所愧桑榆侵懷哉南陽
卧寂寞梁甫吟
和周宗文用陳子尚韻見簡
古人重高義窮逹恒一心自言不枉尺豈顧能直尋天
時向寒沍微陽眇重隂君子道未復志士憂方深憂兹
可柰何自古非自今但願得良友時能訪幽林幽林近
荒僻山水無佳音青松日憔悴霰雪尤苦侵願君勿遐
棄頻来慰幽襟
題梨花喜鵲圖
吒吒復吒吒池陽有客思還家當時舉頭占鵲喜妙意
豈在東闌花舉杯祝靈鵲借爾庭前樹願爾勿嫌猜翩
翩好毛羽作巢得食哺爾雛終日庭前莫飛去
題陳所翁畫龍
千年老龍伏岩阻懶向天涯作霖雨忽逢健筆一寫之
鬛角鱗髯盡蒼古溪風蕭蕭山雨寒驕螭騰挐穉蛟舞
願君長留此畫江海間更後千年作龍祖
藤溪釣叟歌
新安金汝霖才俊之士也薄聲名而慕閒曠
從容山水間遊戲翰墨咸有深趣其自號曰
藤溪釣叟海漚道人李某為之作歌
藤溪釣叟清且竒出處不與傍人知翛然垂釣坐溪上
下上雲月相追隨朝看溪上雲暮踏溪頭月青山綠水
是生涯紅蓼丹楓共蕭瑟有時欲寫蒼龍姿雷轟電掣
風雨馳高堂素壁見揮掃澟澟毛髮寒生肌有時直向
梅花下弄筆搖毫恣描寫新條舊榦搃横斜嫩蘂疎花
亦瀟洒藤溪釣叟非釣徒遯世不見真良謨得魚沽酒
喚溪友顛倒汗漫同驩娛君釣藤溪魚我作藤溪歌風
塵澒洞豺虎出一笑奈爾藤溪何
昭君出塞圖
朔風吹沙天冥冥愁雲壓塞馬嘶鳴圉人執麾背人立
傳道單于令行急蒙茸大帽貂鼠裘誰信宫袍淚痕濕
漢家恩深幸不早此身終向邊方老此身倘負漢宫恩
殺盡青青原上草
送劉仲賓入京省兄
難兄翩翩挟芳技走馬金臺結豪貴秋風城上看孤鴻
夜雨江南憶諸弟知君此行不可遲嚴程早慰難兄思
持杯執手定何處都門碧柳春參差
奉題朱澤民先生畫山水圖
洞庭之南湘水東青山奕奕蟠蒼龍雲陽峰高七十一
欲與衡嶽爭為雄我家近在雲陽下来往看山如看畫
十年塵土走西風每憶雲陽動悲咤吳中勝士朱隱君
筆精墨妙天下聞畫圖畫出湘江水青山上有雲陽雲
雲陽山高湘水綠十年不見勞心目只今看畫似看山
萬里歸情寄鴻鵠
贈王汝賢
澒洞知誰在倉皇賴汝賢壮心抛舞劒驚膽落虚弦暮
雨滄江上春風綠柳邊高歌聊自遣世事欲茫然
題王與齡畦樂
有客依南浦長年學種畦才高宜世用性僻愛幽栖菜
甲侵腰長桑枝刺眼低不因来往熟那得自成蹊
贈周明卿歸九江
邂逅逢知已蹉跎惜暮年青山横蒼莽白髮老江天對
酒春芳歇聽詩夜雨懸片帆明日遠回首各風烟
挽劉雪峰侍御
聖主登才傑明公早奮揚繡衣春照日白簡夜飛霜獻
納心猶遠歸休力尚強只怜臺上柏回首獨蒼蒼
偶題
元日初逢雪凄然憶帝京嶣嶤銀作闕迢逓玉為城閶
闔開三殿簫韶間五韺白頭消息斷老淚不勝情
題畫蘭石
妙墨流傳久今知老更妍幽蘭分雨露危石帶雲烟采
掇香彌遠敲磨操愈堅高堂奉君子一咲已千年
和俞搃制一鏡亭韻
華亭新結構水木轉多情雲影時時度蟾光夜夜清透
簾香一縷注玉酒三行無恨登臨意悠然眼自明
元戎才思别往往見高情玉樹臨風皎冰壺照眼清大
篇連牘寫小隊出郊行己約同登覽閑看一鏡明
和汪士章詠一鏡亭韻
愛此池亭好蕭然遠世情暎空翻碧落徹底照心清展
簟支頥卧抛書信步行有時渾不寐雲水夜深明
愧我飄蓬影逢君磊磈情乾坤雙鬢老賓主一時清亭
館留連飲郊園取次行更須移小艇乘月棹空明
題梅坡
迢逓城東路梅花遶幔坡步隨山雪徧興入野雲多顧
影頭常側憐香手屢挼為君題作畫短句不成歌
贈醫士羅梅村
禾川羅公望以善醫名於時懷其藝以應人
之求有疾者競趨之隨證治療無不驗者而
尤篤慕清雅故其號曰梅村予既喜其藝之
善而又愛其號之清故為賦詩以稱道其志
云
愛梅常自種歲久忽成村亂吐香浮屋横梢影過門就
枝懸藥褁倚樹瀉芳尊不見林和靖憑誰與共論
和王子讓席上韻
衰年愁對酒壮志憶題橋遇事難開口逢人愧折腰樂
傳天上譜心逐暮歸樵宴罷驪歌發蹉跎又一朝
挽陳子尚(并序)
鄉貢士陳子尚吾茶陵之英俊者也其伯父
芳洲父雪野皆厚重老成有家學為鄉里推
敬而子尚初入學時雪野遣從予運朱墨方
是時已亹亹有逼人意予甚期之其後果以
鄉薦貢禮部聲譽大起喪亂以来朋軰彫落
已盡而予獨不幸苟存乃得與子尚相與於
流離顛沛中異鄉孤客賴子尚少自慰藉故
嘗語之曰吾老矣無復有意斯世子必勉之
然子尚性頗嗜酒少檢束故恒得羸疾予嘗
戒之且憂之曰是子他日必以酒致死嗚呼
孰知子尚之死不以酒而以兵耶子尚今年
纔三十有六吾見其進而乃如是以死則夫
衰老僵仆奄奄以待盡者當何如哉悲感悼
痛不能已已爰書此以見予情而復繼之以
詩
吾道從多感斯人可痛傷題詩憐俊逸對酒憶疎狂未
得蛟龍雨空經虎豹場暮年驚見此老淚欲沾裳
雲陽集卷一
