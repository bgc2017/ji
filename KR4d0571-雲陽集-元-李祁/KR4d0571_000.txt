雲陽集别集類四(元)
提要
(臣)等謹案雲陽集十卷元李祁撰祁字一初
别號希蘧茶陵人元統元年進士除應奉翰
林文字改授婺源州同知遷江浙儒學副提
舉以母憂解職會天下已亂遂隠永新山中
元亡自稱不二心老人年七十餘乃卒祁為
詩冲融和平自合節族文章亦雅潔有法其
初登第也元制以漢人南人為左榜蒙古色
目人為右榜(案元制尚右古元史梁增傳稱諭安南以新朝尚右之禮蒙古)
(色目人為右榜以此)祁為左榜第二人其右榜第二人
則余闕也後闕死節而祁獨轉側兵戈間嘗
為闕序青陽集以不得乘一障效死如廷心
為恨又稱世之貪生畏死甘就屈辱靦然以
面目視人者斯文之喪益掃地盡矣蓋與闕
雖出處稍殊死生各異而其惓惓故主義不
負元則大節如一昔宋理宗寶祐四年榜得
文天祥為狀元又得陸秀夫謝枋得二人是
榜得李黼為狀元又得祁與闕二人黼不愧
文天祥闕不愧陸秀夫而祁亦不愧謝枋得
是二榜者後先輝映亦可云科名之盛事矣
初明兵至永新祁中刃僵道左千戶李子茂
詢知為祁舁歸禮待之雖幸不死然洪武中
徵召舊儒祁獨力拒不起子茂重其為人祁
殁之後子茂為刻其遺集十卷至宏治間其
五世從孫東陽搜輯遺稿屬吉安守顧天錫
重鋟即此本也
國朝康熙中廣州釋大汕復以意刪削併為四
卷然大汕雖號方外實權利之流其學識不
足以知其去取深為未當故今仍以原本著
錄存其真焉乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
雲陽集目錄别集類四(元)
卷一
律賦古律詩
卷二
律詩絶句
卷三
序一
卷四
序二
卷五
序三
卷六
序四
記上
卷七
記下
卷八
墓銘表傳
卷九
雜著上
卷十
雜著下
