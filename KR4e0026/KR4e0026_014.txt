始豐稿卷十四
明徐一䕫撰
碑
故元明威將軍平江等處水軍都萬戸府副萬
戶葉君墓碑
君諱應槐字文舉後以字行世為台之臨海人曾大父
某大父某皆不仕父謙夫仕至嘉興路照磨兼承發架
閣卒扵官臨海葉氏自丞相信國公夢鼎顯扵宋季比
閭族黨以詩書相尚君之伯叔亦並以儒術起家為郡
文學君兄弟九人照磨府君捐館時君方九歲服喪如
成人親族憐之姿爽朗讀書過目成誦書翰有晉人筆
法身長七尺倜儻有氣㮣且儇捷過人善騎射至正初
海上寇起朝廷發兵殄之未捷君奮袂起曰此吾取功
名時也因結集鄉兵圖之未舉而情露寇將覆其家潛
挈家遯過浙會朝廷置水軍都萬戸府行省丞相達實
特穆爾承制募君補水軍千戶君以所部鄉兵就募駐
杭州君素諳海上利害條陳殄寇之策如指諸掌丞相
韙之尋陞水軍萬戶行省方議大出舟師而海寇欵伏
君切齒不已行省猶以防海為務調君出鎮海寧州之
園花鎮會天兵渡江南御史臺失守移治紹興御史大
夫強通選属帥守禦臺城君以所部往應命三年外兵
無敢犯境者朝廷實授明威將軍平江等處水軍都萬
戶府副萬戶強通罷去繼居臺端者非材臺城内亂先
是泰州張氏據蘇湖松秀等郡杭越猶聽行省節制扵
是遣其部將據臺城臺綱遂弛君亦失兵柄將取道扵
海入朝時海上未靖慮蹈宿憾卜之得屯之上九乘馬
班如泣血漣如卜者以為不吉遂止退處散地君雖困
抑而氣不少衰張氏臣有怒其不下已者加之以罪械
繫至蘇州將白扵其主殺之君處之自若張氏見之曰
此有用人也何至是破其械釋之然猶羈縻不遣未幾
天兵下蘇州徙凡故有官者扵河南之開封君亦在從
中既至開封人初見之曰故偏禆也頗易之及見其談
論皆本據經史曰此儒者争遣子弟來學君曰此固吾
素業為之亦何害已而人見其訓迪有法戸外之屨日
滿則又曰吾棄此久今已老安用此呶呶為哉皆謝遣
之居開封十有五年歿扵上十字街之寓舍享年六十
有五洪武十四年十月七日也前配汪氏繼配丁氏子
男三人長虎都次仕和次越生女一人適廬州李權孫
男(闕)人曰(闕)曰(闕)曰坦曰載孫女一真童汪夫人前
君十四年卒殯蘇州丁夫人前君五十一日卒殯開封
虎都越生皆籍開封仕和以君卒之明年十月十一日
奉君與兩夫人之喪至合葬扵山隂縣承務鄉包家塢
之原君雖以武弁起家而不失韋布之行治家有法嚴
扵教子稍違禮輒叱責之終日不假以辭色雖處亂世
所依以取功名者非乃心王室者不附樂扵周亟觧衣
衣人推食食人不吝且好賓友苟賓友至傾貲為具相
欵洽在開封無聊不平之鄉苟得一二同志輒相携而
出游宋氏故宫徘徊艮嶽之下呼酒引滿慷慨懷古酒
酣南望賦懷越之章擊節歌之扵悒泣下君本台人而
久居越樂其佳山水因卜築焉故其謫居也每語其子
曰以天之福得還故丘魂魄其庶安乎夫何天者不副
其願至於客死亦可悲哉余與君同里閈君戍海寧時
嘗擁騎訪余扵客館抵掌劇談終日夜余亦嘗造其軍
府已而軍事日殷不能數相見乃遂至於永訣仕和以
余為知其父持其友越人王節所為狀泣而請銘余亦
幸君之有子也乃為之銘銘曰
君之生也去文就武亦可謂瓌瑋不羣者矣柰何馬方
馳而或勒之車方縱而或柅之詎非有其志而無其時
者乎窮通得喪誰之所尸事有固然抑又何悲
王真士壽蔵碑銘
杭佑聖觀之延真館有真士曰王君景舟既豫營冡壙
于西山蓮花峰之下凡衣衾棺槨以及銘旌之類亦皆
備具而属其友毛君起宗言扵余曰死生者晝夜之道
也惟不死不生乃無晝夜而一氣之所聚則不能獨免
吾將以吾之有晝夜者為之地焉願得徐君為我誌之
庶吾未瞑目時得一覩焉亦足快也余曰異哉真士之
見也非一死生觧外膠者其能然乎余乃不辭而叙其
平生之槩為王真士壽蔵碑云真士世為錢唐人名應
瑾景舟其字也父德原母沈氏兄弟四人而真士行居
四始生時其母夢紫氣滿室稍長氣韻凝重奉祠神明
惟謹識者曰此道噐也非人家兒年十八從鸐林宫沈
日瑞度為道士佑聖觀者故宋孝宗之潛邸也地勢亢
爽林木䓗蒨飛樓傑閣在烟霞之中城府之僊都也星
冠霞珮之侣集焉真士入處其觀之延真館精究玄業
造詣出同軰上主領觀事者噐之請知庫司事金糓之
出納了無所濡陞充提舉觀事真士德譽日隆其後遂
為玄門尊宿洪武三年四十二代天師畀號教門高士
洞微真隐純一法師住持玄妙觀同領本府諸宫觀事
又三年嗣天師加授東華弘道純一法師教門真士貞
白先生住持龍翔宫兼領本府諸宫觀事此真士之履
歴也真士雖以無為為宗扵道家法所以興雷致雨者
尤盡心焉當世神師若王盤隐何東霞鄧子臯鄧仲修
皆師事之咨决法要真士心志純一日游乎神明之庭
杭地大物衆邦人或以旱乹告有民人社稷者走真士
所陳懝真士用其術發揚蹈厲鼔舞隂陽之槖籥雷作
雨至若呼而應前後二三十年之間以旱乹告者惟真
士是頼此真士之道術也真士在龍翔時以興廢補弊
為事而佑聖觀乃其業成之地頽圮尤甚凡棟宇之撓
屈者赤白之漫漶者皆撤而新之且性至孝善事父母
父母歿購地五畒扵南山之金沙塢葬其父母而為祭
享之所俾其從子奉祀所以厚其親者不以托迹玄門
而或後焉又雅好結交名勝如故楊提學廉夫張外史
伯雨俞山人子中今玘講經大&KR0008;仁講經一初或師或
友情好甚篤其崇本始敦交好又如此初真士謝龍翔
之席歸延真館䟽種藥畦作洗竹亭浚天一泉置吹笙
石築馭鶴臺而日逍遥其間曰吾聊以盡吾之有夜旦
者爾他無所為也余告之曰真士亦誠異扵人哉且吾
聞之古者王公貴人盛年而為椑歲一漆之有事則載
以從初不以蚤為諱惟夫昧者不知制事於未然故有
以為諱者一旦倉卒卒堕扵墨子之所謂薄不免為君
子所誚聞真士之風其亦少自廣乎乃為之銘銘曰
名山西來何秀特金精煥發光&KR0974;奕天日照耀菡蓞拆
下有陽崗氣攸積玄門上士操卓識坐視夜旦如一息
甲子未周卜窀穸辨方置臬龜乃食曰吾遺蛻此其宅
冡人運钁仞丈尺黃腸深錮隂□塞厖洪久閟俄洞闢
數實有待非偶適山靈藪怪紛衛翼孰敢躪之我其斥
此維有道之兆域高風不磨過者式有弗式者視兹刻
後千萬禩無終極
平山禪師塔銘
佛法至扵中國愈傳而愈盛由其度門廣大故每有辨
才福德兼備之士出乎其間以任負荷之寄時遇緣合
遂能以廢為興續佛慧命扵無窮也若平山林禪師者
蓋其人焉師諱處林字平山杭仁和王氏子母黃氏師
既誕比旦有異僧過其家持木刻梵僧像長僅尺許遺
其父曰此即汝所生兒也語訖不知僧所往其父與母
異之曰必佛種也因不茹葷肉以保佑之年十二即欲
出家學佛父母亦以其有宿因弗奪其志投禮其邑之
廣嚴寺僧廣脩為薙度師十七即受具戒頃之告其母
曰兒欲參學四方母曰此汝分内事也為治衣械使行
不數日復還見母其母亦忍愛隔壁語之曰大凡學佛
當持不退轉心何趑趄若是因痛自警省泝濤江上金
華山謁及菴信禪師扵西峯及菴一見噐之命處侍室
一夕師在左右及菴撚紙沁膏以代蠟燭因舉以示師
曰龍潭吹滅汝作麽生會師方擬荅及菴即揜其口因
是省悟會及菴遷主湖之道場禪寺師從之來遂典其
蔵鑰一夕及菴陞座參學畢集發百餘問隨問隨答如
瓴建水衆皆伏其機鋒之捷既而及菴化去師若失所
依歸聞虛谷陵禪師在仰山門庭孤峻莫有當其機者
遂往江西求印證焉師初在衆中未有知者一日有僧
持茶瓢請頌頌者滿卷其僧持呈方丈虛谷讀至師所
為頌不勝驚喜曰宗門有人不可以常職處之處以第
二座主賓之間相與激揚此事猶龍樹之待雲門久之
去游江漢湖湘間徧禮祖塔而還皇慶癸丑出世大慈
山之定慧禪寺辦香所歸遂為及菴之嗣延祐戊午嘉
興之當湖張氏新建蘭若曰福源請師開山師為創立
制度重規疊矩纖悉備具使來者有所遵守後至元庚
辰遷住中天竺禪寺三年高公納麟由樞密使出為行
宣政院使以拯教門為已任凡選住持必推有德望者
諸妄庸不得倖進淨慈禪寺杭之大方也自昔號稱五
山而廢弛為最甚公素知師有道行以謂净慈住持非
林公不可據猊揮麈之後學徒雲集動至萬指常儲不
給至募施以贍之施者向風而至乃事興造殿堂門廡
及阿羅漢殿棟梁撓屈丹琧漫漶瓴甓剥缺皆一新之
以至佛菩薩天人之像鼓鐘薌鐙旛盖之具悉皆莊嚴
如法仍作淨居菴一區為歸老之地然皆務極宏壯不
以有為法而略之而其自奉則甚薄二時粥飯必赴堂
首衆不厭麄糲寒暑則大布大帛而已不求精緻至於
勘辨學者隨機策勵皆得其歸趣一以古道自任不為
藻麗緣飾之辭以動世俗學徒或滯於文字從容牖導
曰當知佛祖西來意乃成妙覺一住十有八年始終如
一日向非時緣遇合詎至是乎靈隐遭欝攸之禍時達
實特穆爾丞相領行宣政院事以師足任起廢移住靈
隐禪寺師既領寺事首捐衣盂旋募檀施已具大佛寳
殿材是時泰州張氏自蘇州入杭國朝發兵討之未下
靈隐宿兵殿材燬焉兵事既觧一日師與左右曰吾緣
殆盡肩輿入城府别丞相及嘗所往來者還至淨居沐
浴取紙筆作辭世頌泊然而化至正辛丑五月一日也
師生于前至元已夘世壽八十有三僧臘六十有六師
頂平面圓音吐洪暢見而知為法門偉噐而其修證尤
非同袍所可及當時禪門尊宿前有虛谷陵公後有元
叟端公師分座仰山時陵公稱其定力如百鍊綱開山
福源時端公稱其提唱足為新剏楷範淨慈百廢既舉
而前代住持失其傳次師懼其堙沒無聞擬求記扵虞
文靖公師與虞公無平日之雅乃命侍者錄所為偈頌
曰淨居吟者二百餘首以寄公用表玄契虞公晚年深
造禪理得師法語讀之大喜即為秉筆且答以四偈杭
為東南都會元時江浙行省所治必命丞相領之且兼
領行宣政院事前後以丞相領院事者悉皆敬禮為師
外護而達實特穆爾丞相尤篤高麗國王遣僧十軰賫
香幣航海而來迎師至其國闡揚宗旨丞相雅不欲師
去中國乃以師年老為觧語其使曰師四會語有錄此
即其道所在也錄之還國足矣其使錄之而去師四住
名刹惟淨慈為盛且久距今聖朝更化僅閱二紀而師
之大弟子蕳公祥公又俱以碩德雅望相繼主淨慈之
席父作子述前後相輝而蕳公譽徹九重至膺聖眷長
僧司扵朝海内方袍之士倚以為重師之垂庥委祉扵
其後者不其盛哉蕳公祥公辱與余有方外之好狀師
之行業属余銘其塔上之石惟師道行大方當代鮮比
頋余泥扵世間法未嘗獲扣心要以破拘攣自揆黤昧
曷從而讃歎之哉諺云不識其父視其子亦姑以聞扵
其徒者叙其應世之迹而已若其閫奥豈余之所能言
哉銘曰
教外别傳心宗攸託千江一源在乎妙覺属當像季其
緒或微必有碩師振而起之惟净居師慧根夙植矢言
求道必見其的勇往精進如百鍊剛斬蛟剸犀不頓其
芒東陟金華西登大仰不憚其高究極無上岌彼南屏
慧日所懸坐大道場十有八年曰時與緣二者並至水
光山色皆具法意宰臣恭敬三門晏然慈風所被至扵
三韓航海來迎薌幣旁午願垂妙雲被彼東土智覺無
礙應緣有終隻履言還欲依焉從有賢法嗣與龍象嫓
大法不泯師常住世古嚴之阿宰堵巋然銘其彷彿以
告承傳
題䟦
䟦岐陽武靖王雪庭詩卷後
右雪庭詩一首并䟦尾故岐陽武靖王所製以贈杭僧
康上人者也上人精修白業解行兼至以聲音為法事
虔若見佛緇素信向初王開府鎮杭時聞其風亦加敬
焉所以親御翰墨而為之詠贊也余惟上人假雪為號
蓋即雪以觀心而王摹寫雪之為狀詞旨精詣言雪之
初天地茫然與月相貫皓旰皎潔之態表裏洞然一有
覺悟了然明白可謂知上人之造詣者矣然非王之睿
見固不足以及此不知上人何修而得此扵王也王以
戚里懿親文武忠孝起乘興運為開國功臣至膺丹書
鐵劵之錫以與我國家聫休共美扵無窮而上人得其
翰墨不亦希世之盛遇也哉一䕫聞之宋天禧中西湖
僧有省常者修華嚴净業王文穆公欽若判杭亦嘗贈
之以詩當時以為美談以上人之行業而較之省常固
若無媿以文穆公而視王之勛德則有難以同年語者
矣是宜上人得其翰墨如兼金拱壁不敢玩視也一䕫
淪落無似粗以觚翰為業初不足以取知扵人而王兼
收並蓄弗遺䟽遠若欲振之扵衰朽之餘者然則王之
待一䕫亦不後扵上人矣古人有言士為知已死一䕫
既耄且病未及下門屏之拜而王薨矣曷從而攄效死
之忱哉伏覩兹卷不勝慨歎久之
䟦吾子行墨蹟後
吾子行先生篆隸得周秦石刻之妙前軰論其字畫殆
千百年而一見此誠不刊之論其法今具扵所著三十
五舉學古之家苟得其法扵言意之表可以脫去俗習
而趨扵古獨先生之歿距今未及百年而其墨蹟已無
存者抑豈博古者寡耶崔彦暉氏工篆書雅慕先生墨
蹟而不可得一日在市肆中忽見先生篆書瘞鸖銘一
通隸書寄友人近體詩一首共一紙因購得之不啻如
獲重寳彦暉請余識于紙尾熟視久之歎曰使此紙落
扵他人之手不過故紙視耳而彦暉得之真有合哉因
為識之且慶其有此獲也先生性狷介不與俗合後不
知所終朋友招其魂葬之胡先生長[孑(焉-正+?)]誌其出處扵墓
甚悉且又無後余來杭學治鄉賢祠以其行藝可以範
俗并祠之云
䟦張貞居五帖後
貞居先生五帖蓋與其同袍毛知宫伯珪者知宫之孫
繼祖裝潢成卷請誌貞居玄門高士風度絶俗見之而
意也消仙去已久意其神遊上界出入紫虛之府邈不
可即幸其翰墨留落人世雖中間所言不過日用細事
今一見之猶得以挹其風度扵波弋之間亦一快也
䟦張貞居與毛起宗手批後
吾玄友有毛起宗者童稚時嘗侍張外史飲扵黃真人
之小蓬山庖人適薦鰣魚外史命賦之起宗即口占曰
胥江五月潮初落網得鰣魚價未平椒葉薦來風味美
不思羊炙與牛羹外史竒之批其詩曰此生不倦扵學
必有立扵吾門今起宗以玄教上士表倡大方真不負
外史之期望也哉外史名雨字伯雨風裁絶俗工扵詩
且善筆札與内翰虞黃諸公游嘗修三茆志故號句曲
外史批後復自署曰脩撰者則其教門所錫號也起宗
以此批裝潢成軸請予誌之為誌扵左方
䟦徐烈婦傳後
余觀山隂王先生所書項里徐烈婦事想其奮死之烈
未嘗不為之悚然以驚惕然以悸也烈婦本潘氏女年
二十五歸里人徐允譲至正十九年春有大兵徇地越
上烈婦從其夫走匿山谷中俄游兵至獲其舅與夫殺
之且執烈婦烈婦自度不免謀死又不得間乃紿之曰
吾夫既死吾從汝必矣獨念吾舅與夫暴屍原野誠不
忍其狼籍苟為我曳屍納土窖中聚雜木焚之使化為
燼吾無他念從汝决矣游兵信之行拾遺甓倉卒刻誓
辭擲置草間伺火燄稍熾即躍入窖中并燒死嗚呼猛
矣哉元季之亂婦人女子不汚而死者蓋有之矣談者
往往引為口實以耻凡為人臣而懷貳心者求其奮死
如徐烈婦者蓋鮮此吾所以為之悚然以驚惕然以悸
也嗚呼忠臣不事二君孰不知有此語今婦人女子乃
能蹈之而平日號稱大丈夫者乃反不能亦獨何哉
題康里公書仙都生三大字後
喀爾文憲公起世胄以文學雅望重當世而字畫尤精
用筆圓健清潤意態飛動無世俗氣觀扵此卷所書三
大字可見已仙都生者括人王桂志學也初志學讀書
仙都山中其後游學錢唐會文憲公出為浙省平章志
學獲登其門公愛其警敏書仙都生三大字以贈之當
是時得公片紙隻字寳之不啻拱璧而志學得此扵公
良足歆羡臨川危内翰題其後云仙都山有獨峰朱文
公行部浙東時有所按劾不與時合因屏居焉公號志
學為仙都生非無意也欲吾志學景行先哲云爾今志
學經明行修為縣文學訓迪有成效其亦無媿也哉
䟦楊貞姬傳後
越人陸厚季和手槖詩文一編見示發而讀之乃吳郡
大夫士以楊貞姬有賢行而稱述之也貞姬厚諸母初
厚之從父裕有才行貞姬方擇配裕適游吳遂嫁之既
嫁生男三裕病痿貞姬事之無少懈其母語之曰何用
是彼不起矣不若為他適計貞姬不荅後又數廹之一
日貞姬方食其母怒其不從痛詈之食下咽氣逆上竟
憤懑死後五日其夫亦死貞姬之賢行如此余謝厚曰
諸君之稱道貞姬者已備余復何言厚固以請曰子嘗
執筆從太史氏其言可信幸不我鄙因以貞姬之事而
較之夏侯令女蓋令女家人欲嫁令女在其夫既死之
後而令女始則斷髮中則截耳終則劓鼻以明其志而
貞姬之母欲嫁貞姬則在其夫方病之時而事之難處
有甚焉者乃至飲恨而死亦可念哉或者以謂令女毁
傷肢體不可以訓然則貞姬違母之命亦不足為訓乎
大抵君子寧過扵厚我文公先生有取扵令女者厚之
道也吾扵貞姬亦云
題出蜀行卷後
右送廬陵李德善先生出蜀序并詩皆東南士君子之
仕蜀者所作也蜀自司馬相如王褒揚雄陳子昂相繼
而出至宋為極盛故有以一門兄弟而魁天下者焉有
以一門兄弟而登制科者焉又有一州貢士多至五六
十人者焉至扵卓然以道德文學師表一世者又不乏
人當時論風俗者以蜀之文物殆過鄒魯夫何宋運中
否至端平而失蜀章縫之士幸不死扵鋒鏑者則皆奔
竄東南以依其主扵是蜀之文物掃地矣元之有蜀五
六十年之間乃始有登舍選苐奉常者至其後也倫魁
亦幸在蜀有足以風動人者然而禪續息復之機不可
得而測不意遽有至正之亂先生少負才氣以歲庚寅
入蜀居無幾何中原亂蜀據扵偽主兵戈阻絶先生弗
克東還竄匿山谷天兵取蜀首開學校守土之臣旁求
蜀儒以塞明詔而蜀儒無一存者訪得先生乃畀以學
校之事先生以天下大定而親在大江之西未知存否
請扵上官歸省意甚懇切上官念之為别致老儒扵他
郡攝理政事而先生得還此行卷之所由以作也嗚呼
蜀之禍僅百年而復見遭值更化欲得一二儒者為學
校重而不可得幸得先生扵羈旅奔播之餘楚雖有材
晉實用之豈其然乎雖然文運之隆汚有時振而起之
俾人材軰出則有今日之聖人在乎上謹識扵卷末以
俟行卷序一首詩七首作者為廬陵胡某臨川盛某豐
城黃某會稽趙某華亭虞某王某其一曰錦城七十翁
者則姚文公燧之孫亦寓公也因併識之
題黃文獻公所著墓銘初藁後
右黃文獻公所著墓銘初藁二紙其一全篇有塗注字
其一僅存其半乃四明樂君仲本既得公銘其師程先
生與其大父浹江府君之墓并得其初所属藁遂装潢
成卷蓋以公之文翰發揚其父師之潛德故敬重如此
王待制禕云公凡為文脱藁必命門生代書而碎其初
藁公字畫甚佳以秘惜故世多不傳此二紙誠不易得
樂君當寳蔵之
題穆爾古蘇保越事蹟後
余曩避地海昌之黃灣其地距越僅隔一水越人至海
昌者見輙道邁公保越方略甚悉今觀其友白君以中
所述事蹟與余所聞無有不合者信直筆也比閱元史
見邁公事已附傳苐視白君所述差略耳蓋彼附傳體
當然也欲得邁公之詳者自當扵此觀之
書鍊菴丈人傳後
有示余以鍊菴丈人傳者其人居黃巖字某别號鍊菴
人高其行稱之曰丈人傳者不著名氏叙其羣行甚詳
至叙其事母之孝然以義裁之雖若過扵中庸而有厚
之道焉余故不得不加之言蓋黃君有母年七十而瞽
徧求良醫用藥弗效仿徨不知所為有告之者曰爾當
皈依世所奉觀音大士日禮其像一千拜誦其所說普
門品一千徧爾母目自愈矣苐爾習儒不此信也黃君
曰吾方急扵捄母誠能愈吾母寧暇他頋哉黃君謹用
其言設大士像莊嚴供養且拜且誦如是者三閱月不
懈益虔一夕大士夢黃君曰吾用金篦刮汝母眼膜矣
行當自明既寤其母䨇目豁然蓋亦異矣吾嘗聞之佛
者觀音大士扵東震旦有緣以故家崇而戶信之有疾
病患難倚以為命如黃君之乞靈捄母殆不誣矣雖然
以理推之亦聖門之所不棄何以知其然孔子蓋曰觀
過斯知仁矣然則黃君之奉佛蓋為母也雖曰過於中
庸非所謂君子之過者乎吾故揭之以示凡欲為孝而
無所用其力者亦或有取焉
䟦袁鏞傳後
按宋季鄞人袁鏞嘗登咸淳辛未進士苐以憂未上官
元兵將䧟宋都鏞與寓公將作少監謝昌元華文閣直
學士趙孟博共謀死國已而游兵至鄞上鏞先二人往
覘敵奮不頋身以大義摧敵為敵所擒罵不絶口而死
其妻孥一十七人聞之亦同時赴水死獨有僕護其一
子其事類齊王蠋而又甚焉夫蠋嘗諫齊王不聽退而
耕扵野未嘗一日食齊之禄固亦齊之士耳而欲以一
邑存已亡之齊鏞雖登進士第亦未嘗一日食宋之禄
固亦宋之士耳而欲以一身存已亡之宋及事不濟則
皆繼以死亦可念哉夫為臣死忠無庸言者為士亦如
之則誠罕見千百載而上有一王蠋固足以媿夫後世
之為人臣而懷二心者矣詎意千百載而下復有如鏞
者哉蠋幸遇太史公得書其事鏞不幸不遇太史公又
其同志已叛盟事敵亦諱道其事故遂至扵無聞蓋可
知已鏞死已易代其孫廷玉有文學行誼以國子生林
右善叙事請為私傳以補宋史之缺亦孝事也余因附
其說云
題印公所著字說後
千江印公禀慈惠之資傳天台教觀之學解行兼至誠
法門之鉅噐其徒有潤上人者以玉田為字印公曰玉
出扵田則誠潤矣然止扵潤身而不能潤物非吾法自
利利他之意因易其字曰受之且著為字說印公大意
以謂法華一會誕開權乘悉歸真實功在溥潤譬如百
榖草木同潤扵雨惟夫所受不同故各從所觧而有差
别惟圓機之士能受潤不二推其所自在扵能受與否
印公為其徒制字本法華真諦反覆開示其望上人受
潤不二而溥潤扵物者可謂至矣間請余言焉而余何
足以言之雖然吾夫子設教有時雨化之者亦受潤之
功也然不知與妙教所說何如余也根噐懵闇未免執
文滯相請從汝師質之
䟦劉子高所著伯父墓誌銘後
余讀劉禮部所譔其世父養蒙先生墓誌而知先生之
卓識雅量有非衆人之所能及者焉先生經明行修為
鄉里所推重至正初嘗一試扵有司不利漠然不以為
意徐治肴蔬獨行過東湖謁徐孺子祠薦奠而還當是
時江右之士試扵有司者亡慮三千餘人而為有司所
取者僅二十二而止是求十一扵千百也故得者翺翔
通衢揚揚然有矜色不得者垂首喪氣走委巷耻見故
人先生方且歆慕高節若欲從之游而不可得者此何
可及哉此何可及哉禮部君以從子而發其世父之潛
德而及扵此真知德者矣先生之冢嗣子和以誌文示
余因表而出之以著先生之高俾後人知遡風云爾先
生諱某字某養蒙其號也禮部諱某字子高以文學知
名卒扵官
䟦李唐所畫扁鵲授方圖
此圖相傳為李唐規模扁鵲與長桑君授受大意一人
在古樹間南向坐有授說狀似是長桑君一人坐扵樹
旁回視坐樹間者頗恭似是扁鵲旁有水波沄沄即所
謂上池水也太史公紀長桑君授禁方扵扁鵲其事甚
秘世莫得而知不知唐生扵千載之下乃能得其仿佛
如此海昌郭子振氏得此圖甚加秘重請余識之子振
以世醫名故知所尚如此吾聞昔有好為詩者嘗畫杜
子美像而師事之惟謹醫家以扁鵲為宗子振之愛重
此圖亦詩人像杜子美而事之意因識而歸之
䟦張外史墨蹟
右句曲外史所書再和能仁詩一首希白玄上人之所
蔵也外史名雨字伯雨嘗修茆山志故號句曲外史以
詩名世其字畫得楊許筆意波戈飄逸自有夐塵風致
觀扵此紙可見能仁者天台法師繼公也法師博綜内
外典號稱鉅德嘗住台之能仁教寺法師寓席南山時
與外史所居相近往來甚密其稱法師不以名而稱所
住山尊其人也上人私淑扵法師而有臨池之好尤愛
外史字畫其寳蔵此紙也宜哉
䟦孟先生墓誌銘後
洪武初友人朱伯賢為余言國朝纂修元史吾郡前軰
得列扵儒學傳者二三人而止而孟長文先生居其一
焉蓋吾郡自王文憲公栢講道上蔡書院而朱子之學
始盛行扵台當時及門弟子以楊氏王氏為稱首誌稱
先生之學一以楊氏為師盡得性理之淵奥其所以得
列扵儒學傳者有由然矣先生位雖不滿其德然得正
學以垂名扵國史亦何憾哉
䟦吳縣徐氏家譜
韓文公偃王廟碑言徐子章羽既執扵吳徐之公族子
姓散處徐揚二州間余與吳縣徐良夫同姓良夫之上
世來自汳後居吳中必徐州之族余上世來自太末今
居天台則揚州族也其初蓋亦同所自出世言天下無
二徐有由然哉良夫有行誼著書立言以亢其宗余已
老學不加進行不加修有忝吾宗者也因閱良夫所著
世譜識余媿焉
䟦先德記
右先德記一通金華宋贊善為知石樓縣頋碩著也碩
之先自宋南渡後有以薦為學校前廊官者有擢進士
第為奉國軍簽判者又有以武舉第一人為殿前司同
正將者否亦以博學高行推重鄉里蓋望族也比余纂
修杭郡志扵人物得齊塩官頋歡塩官實今海寧縣歡
博學有隐操累徵不就去隐天台山開館授徒學者恒
數百人後遂終焉余少家天台莫詳歡所居處先德記
本頋氏家乘云頋氏系出歡其所居處有頋儒嶺有歡
溪可為歡所居左驗曰天台山者搃稱也因讀兹記偶
有以資余之未詳故附著之碩字景蕃有學有守為石
樓時能興學愛民表著忠臣義士蓋能亢其宗者云
䟦高士敏送季弟南歸序後
高君士敏嘗為試吏部侍郎後以事去官謫居朐山其
季士表往省之留兩月以母夫人在南為文送之還其
文反覆千餘言大㮣叙其離合之故悲喜之情而友于
之誼藹然見乎其辭夫天倫之間至親莫如兄弟詩人
有言兄及弟矣式相好矣無相猶矣柰何世之人相好
者鮮而相猶者多余亦不自知其何若方侍郎君仕顯
融時其季既往省之及其退而處扵隐約之地又往省
之此自其相好然耳非矯飾也彼視同氣得志則為翕
翕熱藉其聲勢以自張一有不然則掉臂不相頋無異
路人此非相猶而何余交高氏昆季間見其季裕其兄
扵隐約之時愈扵顯融之日嘗欲述其事告凡薄扵同
氣者今讀其文蓋有不待扵余之言者矣古稱元方難
為兄季方難為弟相傳以為美談侍郎君以文學知名
當世所以友其弟者誠難為兄矣若其季之篤扵倫理
不尤難為弟哉或謂二難并為不易得今扵高氏兄弟
見之因識扵卷後
題賈氏族譜後
天台賈氏在宋為最盛余少在鄉里所聞而知者惟知
漢州之竒有遺惠在鄉里蜀多美椒漢州觧官歸携其
種蒔之其味辛烈不减蜀産至今人稱漢州椒云由漢
州而下皆仕宋有階至承議郎承節郎者而其别出之
族有擁旄二鎮秉均兩朝者蓋甚顯矣而漢州之五世
孫前行樞密院副使嵩又顯扵元季賈氏之族代不乏
人非所謂能亢其宗者乎樞密值運去物改罷官家居
亟以修譜為事而其修之之法特詳具見于同郡葉君
夷仲所為序嗚呼人莫大扵崇本始自夫氏族之制不
講士犬夫蓋有以此為不急者矣而樞密君汲汲焉為
此其知崇本始者哉
題蔵拙齋記後
右會稽王先生為趙某著蔵拙齋記其友頋某以示余
且請題辭余讀其文大意美其知拙而能蔵也余獨以
謂巧宜蔵拙不必蔵也櫟社樹匠石過而弗睨者以其
材不足用也人之材苟不適用雖有庸有司亦未必取
之焉用蔵為故巧宜蔵拙不必蔵也不然則是大巧若
拙之士非真拙者也而况能言之士又從而文之是謂
欲蓋而彰雖加十襲無益也余言非訐試以諗諸蔵拙
者然歟不然歟
說
草庭說
昔者濂溪先生實開有宋道統之原近世大儒以元亨
利貞分别上古中古近古之統而以先生為近古之元
可謂知先生者矣先生平日&KR1440;前草生不除程伯子見
而問之先生曰與自家意思一般此可見先生胸次與
天地萬物同體當時蘇長公為先生賦濂溪詩至謂先
生豈我軰造物乃其徒蓋可見已後來朱子贊先生直
曰道喪千載聖遠言堙不有先覺孰開我人書不盡言
圖不盡意風月無邊庭草交翠所謂極盛德之形容蓋
未有踰扵此者孰謂不為近古之統之元乎新城周昉
制行不溷扵俗自謂古人可學而到又謂欲求古人之
道必觀古人之文以余亦好古者與余甚相好嘗謂余
曰吾上世相傳系出營道與濂溪先生同所自出譜牒
不存無所扵考詩曰豈無他人不如我同姓况吾同姓
乃聖人之徒乎敢竊取先生牎前草生不除之意號曰
草庭以致吾高山仰止之意余復之曰論者以先生氣
象似孔子易以感人如李初平得之扵二年王荆公得
之扵連日夜蒲宗孟得之扵三日三夜侯師聖得之扵
三日王君貺得之扵坐談之頃今雖不能得親炙之其
言之具扵太極圖與通書者固在有志之士苟潛心而
學焉將必意領神會扵數百載之上先生教人固曰士
希賢賢希聖而况子有同姓之懿哉雖然目擊道存無
乎不在春雨初霽之時庭草怒長子必自得之余也有
志扵道懵懵焉莫知所之誠有得焉其肯語我以微乎
因為之說如此
傳
何節婦傳
洪武九年三月詔天下郡縣凡孝子順孫義夫節婦事
關風教者其悉以聞扵是杭之仁和縣四隅里以何子
貴母平氏守節事上于縣縣上之郡郡上之部使者部
使者覆實以聞于朝今年十月某日得旨如律旌表其
門閭初平年十有九歸同里何富居五年而富歿富歿
之五月子貴始生時平方二十有四誓不他天養其舅
姑以撫其遺嬰夫既歿生事落甚有不堪其為生者微
諷之易天平曰吾為人妻不幸而失所天吾未亡人耳
今棄人父母而挈其遺嬰以父他人吾復何心此言非
吾所願聞也峻絶之平事其舅姑養生送死無遺禮而
撫其遺嬰卒至于成人冰蘖自守四十餘年如一日何
氏不絶如縷以平而振里之人有不幸如平者亦以平
為法曰慎勿有媿扵何母以余所見何節婦之行苐自
盡其道耳非欲求知扵人也而國家必欲表而出之翼
然綽楔一旦立扵沙潬廣斥之墟照耀其閭里其故何
哉嗚呼節義者人之大閑也見金夫不有躬易以為戒
而栢舟之篇詩則存之敦節義也有國家者扵匹夫匹
婦苟有卓絶之行不使之泯沒無聞誠以飭勵風俗之
具有在于此爾何節婦之獲被光寵扵今盛世其有以
夫爰著扵篇
席孝婦傳
山隂席昌之避兵扵錢唐也為其子祥娶錢唐吳氏女
亦既成伉儷矣兵退昌挈家還山隂而祥留錢唐生子
未晬而祥以病歿時吳氏年纔二十有六行自歎曰吾
席婦也義不當留父母家惟奉靈櫬絶濤江而東葬扵
其先塋之次從吾妯娌事舅與姑以撫吾遺嬰至扵成
人耳他無所用其心也已而一如所言一日其姑患瘍
痛甚醫者曰此為膿所苦耳有能吮之者乎吳氏在旁
吮之無難色姑瘍遂愈親戚鄉黨咸稱為節孝今朝廷
屢下制書旌表節義以訓厲風俗吳氏年已老其子尚
忠亦長大行應旌表有司將上其事云
史氏曰貞女不更二姓固亦人所難能者至扵事姑能
為人之所不肯為則又所難者也唐博陵崔氏婦至孝
有姑年高無齒每旦櫛縰笄拜于階下即升堂乳其姑
其姑不粒食而康強者數年君子取以為訓以吳氏之
孝行較之詎不謂之尤難乎哉因著扵篇
祭文
祭曹右布政使文(諱岱)
維洪武十有六年歲次癸亥二月甲辰朔越十有一日
甲寅杭州府學教授徐一䕫等謹以清酌之奠致祭扵
新逝右布政使曹公之靈曰惟公起自科名允為時彦
佐縣有聲遂領方面自謂一士忝受主知誓以所學見
之扵為喜愠不形寬嚴相濟惟務公平不尚苛細如公
之賢百一見之胡彼天者乃不憗遺歲覲甫修遽膺時
沴遂使明時失此偉噐惟昔我曹承顔接辭話言相好
不見鄙夷初謂暫違竟成永訣遡風一奠豈勝悲咽嗚
呼哀哉尚享
祭錢生鈞文
嗚呼子之材質濯濯乎如春柳之茂子之意氣翩翩乎
如俊翮之翔子之學力蓋已耕耨乎經畬子之文藻又
足以馳騁乎文場便天而與之年寧不表表偉偉扵章
縫之林鵷鷺之行胡乃二十有四而亡玉未琢而毁木
未拱而戕猗天道之茫昧殊不可得而測量自子之死
孰不盡傷而况師與友相與扵典册之側筆硯之傍一
奠永訣有淚如滂嗚呼哀哉尚享
祝文
杭學鄉賢祠增置神主祝文
緬惟兹邦以德行文學風節事功顯者代不乏人舊祠
自漢嚴先生而下惟十有六人得祠考之前志有宜祠
而失祠者六人當祠而未祠者九人通三十有二人凖
式作主本其時世之先後列其姓氏爵號而位置之以
補兹祠之未備爰擇吉日式陳明薦伏惟諸賢特賜鍳
格敢告
啓
荅皇甫知州慶初度儷語
睠言初度已越稀年方興白首之嗟乃辱華牋之贈拭
目快覩粲然瓊琚玉佩之辭反已&KR0827;思慊甚道德文章
之實誼特厪扵祝嘏分敢嫓扵逹尊伏念一䕫幸生于
今竊慕乎古學不加進行不加修嗟流年之易度力則
有限志則有餘追前人而逾遠求友已數十載遇知不
四三人自視朽材非斯道隆汙之寄乃煩鉅筆述平生
出處之詳必鍾期乃賞流水之音惟楊意肯薦大人之
賦恭惟前景州知州彦昭先軰天姿近道噐識邁倫惟
務修蔵不尚表襮擇交而處其介類郭林宗辭官而歸
其故異陶靖節偉矣簮纓之彦卓然甫掖之英詩得正
音允稱大家之作文推爾雅深知天下之言惟所造之
域既高故所趨之塗夐異式相好矣同聲相應同氣相
求受言蔵之千金非恩一語乃德詎意垂老之歲始獲
知已之交致一瓣扵南豐甚媿推崇之盛意輯五福扵
洪範願如属望之至情欣懌增加敷宣㒺既
表
代尹都指揮使謝賜醫藥表
臣某上言臣扵洪武十六年某月某日忽肺經受病欽
蒙(闕)特遣太醫院官療臣證侯其肺疾今已平
安獨左手伸縮未便已扵今年十月十一日出司署事
謹奉表稱謝者伏以聖人在位以仁育物凡在臣庶悉
荷生成中謝伏念臣某迹本䟽賤遭逄聖朝曾乏寸勞
之補已登二噐之崇榮寵方來菑厲忽至為證既重自
分難存欽惟(闕)量若海㴠恩如春育好生之德
與天地同有若細微亦蒙眷注輟名醫扵近侍出良藥
扵尚方雖尚左之猶艱幸報恩之有日僶俛視事深懼
素飡惟當竭力扵餘年以報更生之大德臣無任
代某官謝陞除表
伏以祗奉綸音進膺峻秩仰恩數之洊至頋已分而奚
堪雖被寵榮實深兢惕中謝伏念臣某迹本䟽賤材則
愚蒙蚤承教育扵成均遂獲甄收扵給舍遭逢已至補
報未能方期由中補外以竭駑材詎意一歲三遷遂登
要地拜命之後雖喜實驚兹蓋伏遇(闕)量若海
㴠仁如春育建太平之治收有用之材有若細微亦蒙
記錄臣某惟當頋寵思報恪守公勤務竭㳙埃之微仰
補乾坤之大
始豐稿卷十四
