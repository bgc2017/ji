始豐稿别集類五(明)
提要
臣等謹案始豐稿十四卷明徐一䕫撰一䕫
有藝圃搜竒已著錄朱彛尊靜志居詩話曰
大章遺稿罕傳余於京師見之新城王貽上
所凡四冊比余家藏者倍之然騐其目無詩
猶未是足本案今行世凡二本其一本六卷
當即朱彛尊家所藏此本自一卷至三卷為
前稿自四卷至十四卷為後稿皆雜文無詩
當即王士禎家所藏矣據千頃堂書目載一
䕫始豐類稿十五卷此本所佚不過詩一卷
耳其文皆謹嚴有法度無元季冗沓之習其
與王禕論修史書明史載之於本傳陳繼儒
嘗稱其宋行宫考吳越國考研核精確王士
禎又稱其錢塘鐵箭辨精於考核其歐史十
國年譜偹證一篇謂歐陽氏於吳越改元止
據寳石山制稱寳正六年為證一䕫復得錢
鏐將許俊墓磚有寳正三年字以證歐史之
不誣又謂元瓘襲位後不復改元立說皆有
根據觀其所辨始知明嘉靖間錢德洪所撰
吳越世家疑辨謂改元之事别無證據者特
為先世諱耳是又多資考證不但其文之工
也乾隆四十四年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
