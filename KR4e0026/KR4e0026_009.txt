始豐稿卷九
明徐一䕫撰
題䟦
䟦葛翁移家圖
右葛翁移家圖按洪蚤以儒學知名且好神仙導養之
術其從祖玄在吳時學道得仙號葛仙公玄以丹術授
弟子鄭隠洪就隠學遂盡得其法晉咸和初為諮議參
軍干寳薦其才堪國史洪辭不就聞交趾出丹砂求為
勾漏令遂將子姪俱行故人鄧嶽為廣州刺史止之後
竟去羅浮山煉丹久之死于其處年八十一死時顔色
如生舉尸甚輕人以為尸解云此移家圖蓋畫者貌其
入廣時行李也初洪以世儒知學周公孔子之道而不
知有神仙之說乃著書言黃白之事示人以長生不死
之訣有内外篇號抱朴子藏之名山以待識者余竊以
謂洪以儒學知名蓋嘗學乎周公孔子之道矣周公孔
子之道皆常道耳不為怪也至於死生之道猶晝夜然
無長生不死理也設使果有長生不死之說則周公孔
子為之矣周公孔子不為而洪乃謂世儒知學周公孔
子之道而不知有神仙之說何其謬哉且洪死時年八
十有一此固世夀之常無足怪者史家傳會以為尸解
夫人之所以樂生而惡死者無他以有父子之親也夫婦
之好也朋友之交也養吾生而飲食也衣服也宫室也吾
得而裕焉見諸事而仕宦也婚姻也祭祀也吾得而達焉
今曰尸解既已委其形於槁壤矣而曰吾之氣與天地
而長存無是理也人之有生形與氣之會耳未有形亡
而氣獨存者也借曰有之必不能知吾之所云不能知
吾之所云亦何為哉其後如唐之李遜歸登孟簡盧坦
李道古李虛中之徒皆惑於其說以服食為(闕)其
害至死不悟可嘆也哉同郡胡尚德甫得此圖藏之甚
秘亡友(闕)效考工記為叙述所畫人物纖悉備
具而洪之溺於丹術且貽患後世則未有破其謬者尚
德嘗為道家者流若豔洪之為而不能得其訣者吾因
本洪事闢之以歸胡云
䟦釋交書後
亡友朱長史嘗德其友周宗性為經紀其母葬事著釋
交書一通以貽之其書歷數心交市交勢交之等而謂
凡交之道以禮與情而已吾謂非特禮與情也有義存
焉盖禮言文情言好而義言實也如柳子厚以柳易播
非激於義安肯毅然不顧利害而為衆人之所不為哉
故曰有義存焉吾嘗追想其事輒加感泣而願為之執
鞭今宗性之用心上視柳州之事差若易為然自今觀
之蓋亦絶無而僅有此釋交之書所由以作也嗚呼讀
其書者視朋友死喪而不知相恤其亦有愧也夫
䟦虞道園論存省書後
道園先生嘗為其門人趙氏論說存養省察之要為書
一通其遺墨留落故都今漕使安豐吕公時為北平僉
憲得之曰先生不獨為趙氏說也學者苟會于心皆當
有益乃命楷書者錄為副本以自省而以真蹟入於北
平憲司嗟乎漕使真善學者哉昔者程伯子之教學者
曰學者於聖門弟子問處便作今日已問於聖人荅處
便作今日耳聞乃為有益漕使於先生之告趙氏如告
已然真善學者哉漕使名本字繼道安豐人
䟦吕氏孝感詩卷
右孝感詩總若干首大夫君子為故安豐處士信翁吕
先生作也初先生以不逮事其親哀慕不已於其親嘗
所寓處日設飲食供具事之如生一日晨起汲井泉滌
凡所設祭器方懸綆下汲器有黃色魚作隊入汲器中
亟掣以上乃金魚三尾先生異之用别缶盛之置於几
筵之上於是親戚隣里聚觀之皆曰天且冰鱗介潛伏
胡有此耶必吕氏至孝所感先生曰某何修而敢當此
靈貺乃復納之井中余謂魚雖微物然亦有知如晉王
祥母當冬月思食生魚祥卧冰求魚忽雙鯉為祥躍出
之是已以此論之足以明其有知先生因汲得魚實以
事死如生故也其為至孝所感也奚惑不然易何以曰
信及豚魚然以祥事攷之祥以至行身至三公先生不
食其德垂休委祉于其冢嗣遭遇聖明敡歴顯要為時
名卿嗚呼天之隂騭孝子之後也固如是夫
䟦南海行卷後
松江錢公瑄氏以洪武初元舉族謫瓊管間歲請于有
司北還松江省墓此卷蓋中朝大夫士後先被謫在瓊
管者送公瑄省墓之文與詩也文二首其一前浙省理
問孫君孟賓所作詩若干首其一前浙憲僉事潘公奉
先所作孫君與潘公同仕浙孫君先謫瓊管及潘公被
謫挈行至嶺外道遇公瑄知孫君無恙公瑄請贈喜而
為賦也公瑄還至錢塘知二人者皆辱與余交故持此
卷見示余讀之盡卷嘆曰瓊管在炎天瘴海萬里外風
氣麄厲至漢始開其域由唐迄宋因為放逐之所近世
以來雖稍被聲教而黎人習俗未盡變也今國家視遠
猶近既選有學之士以治其人而大夫士之落南者又接
踵而至聲明文物漸同中國觀於此卷可見已語有之
逃空谷者聞足音跫然而喜公瑄雖不幸在謫籍然與
諸公不約而集顧得相與於觚翰之間至其暌違也契
合之情屬望之意見於言辭者聯篇而累牘雖中國人
文之盛亦不過是不其幸歟公瑄世儒家盛年有才學
孫君簪纓之彦潘公文獻之老餘人固未嘗一見然觀
其製作皆特逹之士朝廷方急於取才顧豈以一失而
棄諸公於萬里外哉他日起自謫籍同陞於朝公瑄出
此為劵將必相視一咲而嘆離合之不偶然也
書深溪王氏家則後
浦陽深溪之上有尚義之家姓王氏同居者五世合食
至二千指王氏之長有名子覺字復之者著為家則一
卷以示後胤使世守之其友劉君養浩既為之序矣劉
君復貽書錢唐俾余書其卷末余閱之盡卷歎曰復之
甫所以遺其後胤者何其至也大抵人情至難制也雖
父子兄弟不能必其無異見是故勃谿誶語之習不獨
秦人為然欲整齊之如天子之命吏約之以法亦奚不
可而君子之見則以此可施之齊民而父之詔子兄之
教弟則非所宜然也蓋父子兄弟恩義繋焉太嚴則傷
恩恩虧則義㢮善為防範者因其彛性之懿而牖導之
達諸事為大之為經小之為紀井然有條秩然有序如
王氏之家則立為一家之政長幼卑尊耳有常聞目有
常見動作食息從容乎矩矱之内悖戾之氣消雍睦之
風行而恩義立矣如是而同居雖百世未艾也豈直五
世而已哉記曰禮者因人之情而為之節文以為民坊
者也家則之說其王氏齊家之坊也歟余觀聚族而居
至於累世者若昔之九江陳氏臨川陸氏與今之浦江
鄭氏皆有家法著而為書而鄭氏之家規則加詳焉王
氏踵美鄭氏者也其書為類凡若干為目凡若干大略
皆本之鄭氏云
書浹江樂君墓銘後
右浹江樂君墓銘一通金華黃文獻公所譔也後有臨
川危内翰䟦語蓋樂君之孫良請銘于公時未知其先
世所歴官簿值方氏築城發其阿育王山下先墓獲所
埋壙誌始知其先世嘗仕吳越錢氏累官至銀青光
祿檢挍御史大夫故請危公補書以足前銘之未備
蓋孝子慈孫昭先德垂後胤義當如此余先世亦仕吳
越譜牒所載有累官至檢校尚書贈司空者每疑錢氏
據有兩浙時然皆臣事中國其官屬例出表授固唐臣
也如吾先世所得官封已非唐舊莫可得而曉欲求吳
越備史攷之世亦無有獨五代史吳越世家言其自唐
莊宗賜玉冊之後其官屬皆稱臣則其官制不承唐舊
可知已今又見樂氏之上世所得官封如此以此觀之
錢氏之臣皆不稟命于唐無可疑者矣良字仲本博學
有文章為時所推重今被徵入朝以茲卷請識余既得
博所未見以祛平昔之疑因併著之
䟦海寕楊氏族譜序後
右海寕楊氏族譜序一通前進士榮君子仁為其從游
生琦著也榮君叙述有法大意以姓氏之學不講則譜
牒不明而世次紊琦知出此是能崇本者故榮君為之
叙述以奬進之余聞宋南渡後刑部侍郎楊由義實居
海寕有文學氣節嘗使金抗義不屈文公先生稱其忠
義大節夷夏稱歎其子九鼎帥蜀亦死金人之難吾意
琦為刑部之後今攷其所自出乃出北漢將楊無敵號令
公者非刑部後也海寕楊氏如令公之後乃有如琦者請
于名人叙入以發其先德而刑部之後乃泯焉無聞何
也忠義之家必有守其宗緒而弗墜者尚當訪之
周府君墓銘補遺
新城周昉既得宋内翰銘其先府君節孝先生之墓又
謂一䕫曰昔汴人從宋南遷時其居杭者殆不一姓獨
昉之上世卜居新城仕雖不甚顯而以禮義為家法高
祖府君嘗曰人道莫大于崇本歲時祭祀人或略之非
崇本之道也别置祭田二十畆以遺子孫儲其所入以
備時享中更多故田入於他姓我先人既理家政嘆曰
他業或可廢也至於祭田斷不可廢廢之非獨遺先志
虧人道矣乃備已帑復其田於是吾族時享之盛如初
而銘偶略之嗚呼古者士大夫之家必有圭田以供祭
祀士無田則不祭非不祭也士位卑授田有弗逮不能
備物以獻耳後世有能出私田為祭祀之資盖亦禮以
義起之意周氏之上世既克行之而節孝府君又復之
於既失之餘使時享之禮不墜厚之道也府君以至孝
稱元季之亂不屑苟祿以汚其身行應私謚至於復祭
田之事尤足為薄俗勸昉端慤有至行惴惴焉惟恐沒
其父之善銘既不及故敢不讓而為補書之
文
勸農文(歲戊午代杭州府官作)
古者長民之職凡以農事而已其故何也盖國以民為
本民以食為天非他事比也故天子有親耕之典而近
代守令至以農事繋銜我國家之興尤重茲事自京師
以達於郡縣申嚴祀事曰社稷曰山川曰風雲雷雨有
祈焉有報焉所以致如斯其誠者無非為農事尔杭領
縣九提封千數百里地勢所及東南控引江海西北接
連山谷民生其間雨暘稍愆輒以旱澇來告盖嘗登進
父老於庭而問其所以近江海則其勢平下憂恒在澇
地入山谷則其勢高亢憂恒在旱此其大較也夫旱澇
者天時也而所以備旱澇者人事也人事之不盡而委
之於天未見其可也方春東作始興為爾農者耕墾之
有日程播種之有時候爾農必為之力而慮之審矣而
所以為旱澇計者吾則為爾言之地而平下也則宜高
其圩岸以防澇高亢也則宜廣其陂池以防旱是故言
水利者在於謹蓄泄其法如是而已為農而能用力於
此將見歲入且倍雖有旱澇可無乏食之患矣吾沗佐
郡值太守去官恒慮催科頻繁而撫綏不至頼方面重
臣為之綱維二三僚友為之匡贊庶幾振其不逮歲二
月之吉勉循故常躬秉耒耜以率爾農爾尚告其隣里
鄉黨聖天子在上和氣致祥必有豐年而有備無患乃
先哲之明戒矧爾農乎爾其勉之其或不順于父不敬
于兄不睦于婣黨以賭博為賢以爭鬭為強以訟訐為
能而不務農事律有常條
祝文
昌文侯祝文
惟神以武略為宋岳武穆王飛前驅著有勛績附見宋
史岳飛傳中及王不幸被誣神用不顯其後王誣既雪
神蒙錫諡牒令廟食京學以相文化寺中舊有故牒近以
典守者不謹失去而肖像猶存一䕫至學之初咨詢故
實敬仰神庥式陳明薦敢告
祭文
祭朱長史文
維洪武九年歲次丙辰夏四月甲申朔越十有三日丙
申友生杭州府學教授徐一䕫謹以清酌時羞之奠致
祭于亡友晉相府長史朱君之靈曰惟君之材䟽通俊
邁可備顧問可禆經濟惟君之學該洽辯博上探洙泗
下泝濂洛惟君之文精確深淳遠窺姚姒近追漢秦脩
辭求道我蚤有志倀倀靡適誰其我惎求友四方君不
我棄以學則講必析其微以文則評必抉其疵以志則
礪必崇其卑我則不逮君實振之君有史才克兼三長
有事編摩非君孰當六年之秋詔修國史起君于家俾
預斯事取道而西過我論堂死生契闊話言不忘余雖
不才尋亦被召君前我後相顧一笑沉沉華舘在殿之
西執筆相從揚𣙜事辭朝言譆譆夕言詒詒偕入而出
涉歴三時自我索居垂二十載于茲合并豈不慰意我
還職教君登詞林中外相望實獲我心今年正月有書
見貽云入晉邸為王之毗寵榮有加聲聞日至顧余濩
落莫之敢企胡為一疾遽至不支始吾不聞既驚且疑
終吾有聞涕泗交頤江湖寥落故舊無幾嗚呼吾友又
至於此含哀莫宣聊以辭矣嗚呼哀哉尚享
祭陳參政文(代安布政使作)
洪武十年歲次丁已十有二月乙已朔越十有三日戊
午浙江等處承宣布政使安某謹以牲醴庶羞之奠致
祭于故河南行省參知政事陳公之靈曰邇者朝廷選
外執政公受上知往領汴省我則無能詔與公並公負
其材自持甚力有不公如弗假以色不鄙謂我見謂亮
直有論有建公倡于前我贊我襄用底罔愆經時五載
曾無間言譬之作樂金石相宣苟或慸滯則音不完公
性介㓗物莫能累每退自公寂無媵侍維我與公弗間
此彼公心弗懌酒杯相慰公體弗寕食衣是視職則同
列義則同氣興念疇昔我心實悲滄江歲晏有來靈輀
情兮繾綣矢之以辭有肉在俎有酒在巵冥靈如在庶
其鑒之嗚呼哀哉尚享
祭陳參政文
洪武十年歲次丁已十有二月乙已朔越十有三日丁
已杭州府學教授徐一䕫訓導常貞王裕謹以清酌果
脯之奠致祭于故河南行省參知政事元禮先生陳公
之靈曰惟公問學辯博器局超邁自視甚高不溷當世
其視義也若泰山之重其視財也若一羽之輕故公之
居官也冰蘖之操可以礪貪鄙其交友也金石之誼可
以託死生嗚呼材非不高也時非不遇也位非不顯也
而柰何乎天者之難憑滄江歲暮凍雲含雪靈輀在茲
曷勝嗚咽追想交游一奠為訣嗚呼哀哉尚享
祭常山長文
維洪武十二年歲次乙未閏五月丙申朔越二十有九
日甲寅杭州府學教授徐一䕫訓導何敬高譲以清酌時
羞之奠致祭于故宣公書院山長先生常君之靈曰惟
君賦性介特履行淳固蚤歲南游明經是務春秋大旨
筆削所存熟精胡氏弗媿專門吳山之隂以學以斆惟
利與鈍恬然罔較中遇漕試獲展所長聿振教鐸宣公
之鄉俄值更化奔播以旅言返舊游莫或寕處有詔興
學辟士于庠僉謂經術非君孰當童冠侁侁眷言受教
經時八年克著成效蒼顔白髮居然老成出入學校後
輩典刑偶值數竒遽嬰時沴六月徂暑奄然而逝嗚呼
常君模範是資豈謂一疾遂至于斯名止一薦年止七
袠室家遲暮箕裘零落嗟我與君相識廿年迺于茲學
復相周旋一日不見竟成永訣追念疇昔中心如怛爰
率諸生治宂與棺既曰無歸在義則然北山之麓其原
深厚庶幾魂魄永安于久嗚呼哀哉尚享
傳
鄒母傳
凡女婦修其職者非難惟動必以禮之為難禮婦人無
外事送迎不出門見兄弟不踰閾春秋之季公甫文伯
之母季康子之從祖母也康子見之䦱門而與之言仲
尼聞之以為别於男女之禮是時孔子在魯而獨有取
於公甫文伯之母則魯人之不能守此禮者亦已多矣
不意百世之下乃有如鄒確之母者焉確之母李氏登
州黃縣人性貞慧而知禮自其在父母家以至于嫁凡
所謂女婦之職如治女紅主饋食與事其舅姑與夫勤
儉恭順悉可為姊妹妯娌矜式且動必以禮足迹未嘗
出戶限一日夫族有合兩姓之好為酒食以召姻黨者
姻黨見鄒母咸愕眙相視莫識為某氏及就序乃始知
之其後其夫用門功得六品武官南戍錢唐有湖山之
勝方春時邦人士女競事游衍以為樂確與其昆弟謀
曰盍亦奉吾母為樂乎乃治游具請于母曰湖山甚佳
幸大人及時一游其母曰爾為我子乃獨不能以禮事
我吾聞婦人晝不游庭而可遠適湖山事逸樂耶確等
慙懼而退以此言之鄒母可謂以禮自守者矣使生孔
子之時其不與公甫文伯之母並稱哉鄒母又有女嫁
為同邑周仲賓妻後仲賓調贛之瑞金簿以非辜就逮
仰天歎曰吾夫死必矣吾出門安適遂投舍後池水死
談者咸謂得之母訓云因併著之
墓誌銘
平陽王公墓誌銘
平陽王公以洪武九年九月二十七日歿于里苐其孤
鐸時為浙江布政使司左參政又十有五日參政方坐
布政司涖事忽訃至驚慟欲仆地即還寓舘設位奠哭
如禮且走文書告于朝明日匍匐往弔參政在苫次輟
哀謂一䕫曰走不幸罹此大故誠蒙予告獲申情事惟
是先人之行實所以揭之墓以示久遠者惟子是託予
固辭不獲乃叙而銘之公諱思義字恭讓世居平陽府
洪洞縣之郭上里曾祖某祖某皆潛德弗耀父叔謙以
長子允恭貴贈某大夫某騎尉澤州知州母范氏繼劉
氏贈某縣君公天資樸茂不喜表襮性極孝友事澤州
府君以至行聞伯兄允恭仲兄思忠皆有材行公事之
尤謹平居未嘗有違言忤色平陽陶唐氏所都也其俗
素尚勤儉而公勤儉有加貲用日益以饒以世俗分財
異居為恥誓弗分異以為家法仲兄有子曰誠於參政
為兄公嘗語之曰爾年稍長其經紀吾家俾鐸力學且
曰吾平生未嘗為不善事以累子孫必有光大吾門者
吾聞積善之家必有餘慶作餘慶堂以自見誠亦克承
公志凡涉經紀之事一不以委其弟而參政得專意於
學會國家誕興文治參政遂以春秋貢于其鄉既至養
材胄監尋以選侍讀王宫未幾攝監察御史敭歷有聲
超授前職階中奉大夫公之餘慶於此而驗公生於大
德已酉六月二十四日享年六十有八配劉氏子男一
鐸也以某年某月某日葬于其里東岡之原公之行實
難一二舉而予之生也與公相去遠未嘗承顔接辭不
得詳也參政授余以其大者如此嗟乎為善而有餘慶
可以審其德矣雖然為之也冥冥報之也昭昭其德不
亦可述已乎銘曰
冀州之墟古帝所都遺風攸存俗朴以勤爰有善士惟
善是履垂休委祉以有令子際遇盛時爰躋膴仕謂非
為善而至於此是猶弗種而穫是俟洞嶺之陽有隆其
岡爰卜新阡以固其藏有或弗似視此刻章
元故保冲大夫江浙等處官醫提舉倪公墓誌
銘
故保冲大夫江浙等處官醫提舉倪公既歿之九年其
孤伯溫持其姻友前鄉貢進士卜埜所狀世系行實拜
而請銘曰先人有潛德而未有為不朽之託者不肖孤
實疚心焉惟先生哀而賜之銘余辭不獲乃序而銘之
公諱居敬字行簡世為杭州人其先嘗以醫仕宋而未
甚顯父諱垕號信菴為醫始著信菴府君嘗遇異人授
以秘方其法揉劑為膏用以愈瘍瘍者受其劑即愈杭
地大物衆有瘍者輒趨倪氏一時言瘍醫者莫不曰信菴
信菴云公之生也承家傳之秘府君既歿事其母徐夫人
至孝夫人嘗戒之曰爾幸承世業惟能益廣其道斯不
忝于前人公承命惟謹遂兼精岐黃之書以及諸家方
論察脉辯證究極内外之所因以探表本以驗虚實而
知疾病之候故其為醫或遇竒證輒取神效於是倪氏
之醫擅名大方矣至正中用薦補杭州路醫學正尋為
醫學教授善以其術淑人三皇廟壊則捐已資新之陞
江浙官醫副提舉階成全郎會外兵攻城附城居民奔
竄入避多依釋老宇下草栖露宿上漏下濕以故時疫
大作行省丞相逹實特穆爾捐金市藥命公枚視之公
以為已任為人切脉授藥無倦色頼以全活者亡筭改
官醫提舉階保冲大夫時行省丞相得承制行事雅敬公
以公活人功多不宜久處散地遂由官醫提舉特轉五品
流官同知江浙財賦府事換奉訓大夫以寵褒之公曰醫
吾職也固辭不受而行官醫提舉事如初杭既内附方屏
迹家居天兵下吳門士卒有犯霜露而違節宣者時開平
忠武王總兵問醫於左右有以公薦者即遣使具舟迎公
至軍前療之無弗愈者其辭還也贈白米二十石錢幣
有加公涉歴日久方將優游湖山以佚其老俄得微疾
而卒洪武四年十一月三日也享年六十有二其生
之歲則元大德已酉之四月十又一日伯溫以是月十
又一日奉柩葬于錢塘縣栖霞嶺掃帚塢之原公配宋
氏諱德原婦德母道皆備後四年卒奉以附焉子男二
長伯溫也娶龔氏次叔正娶沈氏叔正後公六年卒亦
附墓次女二長適同郡李思齊次適沈禮孫男三人長
某次某女一尚幼公天性醇篤恂恂然有古君子風官
自醫學正三轉而至提舉階自成全郎一轉而進保冲
大夫人皆榮之而公處之泊如也當顯榮時勢得致公
醫者非王公大人則高門巨族而閭閻單人窶士雖有
病劇甚莫或易致之而不知公一以濟人利物為心彼
單人窶士一走告之汲汲焉屏去騶從以袖褁藥折入
委巷徑造病家恐後病家見公至惶恐謝曰不意長者
乃肯辱臨吾門公曰非也吾道然爾公嘗築堂署曰尊
德南行臺御史大夫強通聞之曰倪公殆無媿於此者
為書三大字畀之故公之歿也街童巷叟亦痛惜之嗚
呼倪公之於醫如此而太史公稱倉公之師以富給故
不為人醫獨何心哉伯溫姿粹雅有學有守能世其醫
今選為杭州惠民藥局提領銘曰
九流之塗各適其正惟醫之設切於民命六氣之淫疇
克免之彼以富給而靳於醫如見入井而不引手相其
所存嗚呼曷有恂恂倪公為德自衷視人之疾如疢在
躬凡百病家有召即赴不以顯榮而棄單窶惻隠之發
如火始然曷肯計較以虧其全是有令子溫其如玉爰
食其施以似以續北山之原有封若堂既固且安子孫
其永昌
元故將仕郎建寕路錄事兼防禦事韓君墓誌
銘
歲行在未之十月友人韓君致用有失聲之疾既而稍
差告於始豐徐一䕫曰吾近者音吐不揚此一經受病
也吾殆不久於世子素知我能及我未死時為我著埋
銘亦足慰也余謝之曰禮無是也吾誠後死銘君未晚
何用太早計耶後一年為洪武十三年十月甲子而君
果卒年五十有九其孤師可以明年某月某日奉柩葬
于會稽縣上管鄉昌源先塋之次衰絰蹐門請銘曰先
人臨終時囑師可曰徐君嘗諾我以銘矣必得徐君銘
乃有以慰我於地下先生其勿辭嗚呼詎意吾果銘君
於一年之後哉江湖寥落失此良友尚忍不銘之哉乃
序而銘之君諱諤姓韓氏致用字也其先相之安陽人
宋司徒兼侍中尚書令魏國忠獻王琦其十世祖也靖
康之亂忠獻之曾孫朝請大夫尚書左司員外郎直秘
閣知饒州累贈金紫光祿大夫膺胄始定居于越則君
之七世祖也曾大父將仕郎桂甫大父義行先生亢宋
亡始不有禄仕博極羣書研精性理之學與其從弟莊
節先生性自相師友先後師表當世父耘之亦以文學
書翰知名母魏氏君之生也有文獻之懿耳濡目染無
非詩書禮樂之訓經史百氏博覽強記為文老蒼不作
嫵媚語然亦好古法書名畫彛器之屬以資博雅與人
交情誼周至或行檢有不謹者輒謝絶之且急於義見
人窮約若自已致必盡力振之嘗過嘉興有故人子貧
不能葬其親君惻然傾已槖葬之身饑寒不恤也力學
制行聲譽日起時天下承平大夫士之過越者必慕與
之交名公鉅人如歐陽文公黃文獻公見其文行器識
亦數為延譽而張内翰翥危内翰素待之尤厚有請必
為論著弗靳或久不相見輒枉書問候浙東部使者嘗
薦補太平路儒學正不就後王御史餘慶余御史觀薦
之于朝擢溫州路儒學教授乃稍起就職東嘉學者聞
君至爭自鼓舞曰是為義行先生之孫莊節先生之從
孫必能以經術淑我君既至首延明經士分經以教而
已坐講堂上辯析經史疑義以牖導之三年皆有成及
考乃欲引去學者爭共挽留之又居二年朝廷乃調建
寕路錄事兼防禦事階將侍郎遂移病不赴俄值更化
蒐羅舊所用士而用之君曰吾非膚敏也亦從吾志爾初
忠獻當唱苐時太史奏日下五色雲見後金紫卜宅乃
在越之五雲門君因自號五雲生其卜築鑑湖上亦名
曰五雲書屋君之歸自永嘉也書屋無恙因閉門却掃
不接人事日以著述為職業曰書屋固不負吾也晚無
他好獨好文字手抄竒文成帙時出而誦之或他適必
訪學古之家與之極論論不合輒卷而去錢塘其舊游
也素稱文物都會亦時過浙河訪之運去物改徘徊四
顧度無合者則折而過余曰斯文在子吾觀子文理粹
矣而氣加充必傳後行遠吾死必以銘累子故君之嬰
疾也即欲以銘事屬我今死矣苟弗有請吾猶當銘之
矧其孤請之固哉君平生所著述有五雲書屋藁六卷
重定先世祭式一卷彙粹魏國家集十二卷類編名人
詩文八卷名人尺牘一卷君嘗一娶有竒疾不乳而歿
遂不再娶以從兄謂之子為後即師可也師可亦嗜學
克世其家云銘曰
魏國世澤有長源其流愈遠愈弗堙錄事承之播清芬
毅然直往志不羣擯却羣飛肆孤騫曰吾不敢媿吾門
好古學慕揚子雲獨行與元德秀倫誰云今人非古人
同流合汚世泯棼斯人云亡孰可親有悲弗紓述茲文
元故將仕郎金玉府軍器提舉司同提舉夏君
墓誌銘
錢唐夏君以洪武七年甲寅六月十又二日卒其年八
月丙申葬于錢唐縣龍井義安鄉積慶山之原明年乙
夘四月十又七日其配錢氏亦卒其年五月庚申朔合葬
焉君歿八年其孤仁夀以未能昭揚先德日夜疚心於是
以郡人周昉之狀拜而請銘按狀君諱應祥字(闕)姓夏
氏世為錢唐人曾大父莊妣張氏大父億妣吳氏父良妣
曹氏君之上世俱隠德弗耀元置行諸路金玉總管府于
杭治百工之事其官屬頗盛君始用薦為其府雜造局大
使改金玉局大使稍陞軍器局提舉司同提舉階將仕
郎尋移疾去君為人端重而詳慎處鄉黨一以謙抑自持
平居無疾言遽色或倉卒臨事亦由由然自如不少變
其常度性不嗜烹宰家故饒財未嘗以口腹之欲傷物
命一禽魚之微亦不出獨意烹之或會親友珍羞異饌
一取具於市庖人至不煩操刀見人饑寒尤矜恤之所
督隸局工類多單人細戶或内府需器用急工集局晝
夜併作而有寒餓色輒戒僮僕為飲食餉之不吝君平
生切於濟人利物方其仕金玉府時以日月積勞得八
品官循資而上紆金曳紫不難至而勝國之制士以雜
流進者終不畀以民社君自度不足以逹故寕棄去恒
自誦曰匹夫而欲濟人利物無他術也惟醫藥可爾君
素習岐黃氏書諳和劑法乃聚藥材按古方書製為丸
散大開藥室于郡城之夀安坊以待凡病家之需視貧
不能自存者則施予之君又以藥材多出殊方異壤其
不易致者一藥或價直百金世醫往往以近似者代之
坐是多弗效者君恒以為病故君居藥不計價直備陸
海之所産惟所用之至於本藥性之溫凉以定君臣佐
使之宜必躬為斟酌等分而成劑其言曰此人命所繋
不可忽也故其藥劑號稱精絶服者輒效錢塘地大物
衆凡需藥劑者悉趨夏氏之門矣初君置藥室以所居
坊名其堂其意以謂吾以醫藥濟人人必夀且安也已
而如其言稱說其德者盈耳君竊自喜曰吾志遂矣乃
屬其家事于其子時時杖履逍遥山水間以為適如是
者數年而歿其歿也猶戒其子勿輕藥事君生於大德
四年壬寅十二月十又五日歿之歲蓋七十有三云其
配少君一歲淑慎有婦德善事舅姑處妯娌間有禮意
族黨稱之且克以儉素相其夫起家自其夫之歿以哀
成疾逾年亦卒子男一即仁夀也女二長適徐錫次在
室孫男二長曰時次曰禮嗚呼有濟人利物之心而位
不稱其施卒頼醫術以施其不謂之仁人君子也哉仁
夀有學有守克繼父志者也銘曰
恂恂夏君篤仁慈蘄以惠澤濟癃疲位不滿德嗇其施
六氣之淫有癘疵按證授藥以療之俾夀且安各熙熙
豈必有位乃可為施德不食報不遲積慶之原土廣夷
儲祥委祉後胤宜有欲諗之視刻辭
朱處士墓誌銘
古者士修于躬誠推其道詎止于家而已而崇教範俗
之具實有在焉成周以德行教民而賓興之漢舉孝弟
舉孝廉詔無虛歲宋處士必以科目又詔舉八行士生
其時亦可以行其道矣而勝國之制取士必以門地雜
流次之科目又次之不幸楚産之士又遭隂廢故夫里
閭之間雖有夷齊之廉曾閔之孝亦僅克施為一家之
政終不使之有位以行其道而士亦以是不能有譽於
天下後世不亦可悲也夫余觀海寕曹彦仁所狀朱處
士之行誠有如余之所悲者焉處士性介特髫齡時已
卓然有識見年十六丁外艱服闋又丁内艱年方弱冠
連遭家難克自感厲故其治喪不徒致哀而止葬祭必
以禮曰吾不能盡於大事吾弗子矣有異母兄二事之
甚恭順曰母異而氣同也同居同㸑未嘗有違言宗族
頗盛屬有親䟽居有遠近待之煦然有恩意其待外婣
亦然至於交友尤敦相恤之義元季之亂四方衣冠之士
多避地其里中貧不能存者有之喪不能舉者有之處士
頗饒於財語其子曰世事如此吾何可獨厚而不周之乎
於是貧不能存者振之喪不能舉者葬之人至稱為長者
處士之行如此使當是時選舉之制如周如漢如宋若處
士者其所見詎止如是而已然處士亦頗尚隠操以自潔
為賢嘗讀易至履之九二曰幽人貞吉處士曰貞不溷俗
故吉因自號曰貞白道人其後專制方面之人收攬材
俊以自雄長屢徵不就卒以貞白終身得年五十有二
至正廿一年某月某日也其歿也前進士嚴君瑄哭之
以詩大抵皆悲其懷德弗售而又不得上夀以歿已而
寓公遊士哀挽相繼亡慮百數十首亦足以見其為人
矣處士諱景仁族出徽國文正公五世祖始遷鹽官即
今之海寕其詳具見所著世譜故秘書卿宣城貢公實
序之大父某父某世有隠德母李氏繼陳氏其配賈氏
恭儉慈順為婦有婦道為母有母德後十二年卒得年
六十有五子男四長演次濟次浩次源女二長適賈某
次適張某孫男二曰某曰某孫女八曾孫男二曾孫女
二其孤以歿之年某月某日葬于其鄉湖塘村先塋之
次其配祔焉嗚呼士固不自衒也夫使為善者不得其
職而名之不副世必有任其咎者焉銘曰
粤惟先民所尚以德其積在躬而施于國其施伊何穆
其休風薰蒸融液化偷為忠後世賤德以爵為貴或豐
于積而嗇于施道德之意泯然于斯匪屯其躬式屯于
時有嘉處士徽國之出少失怙恃為善孔力行則多有
一命弗加厚積弗施君子之嗟有墳隆然湖塘之側吉
人斯藏過者其式
始豐稿卷九
