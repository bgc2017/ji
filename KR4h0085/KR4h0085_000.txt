玉山名勝集總集類
提要
(臣)等謹案玉山名勝集八卷外集一卷元顧
瑛編瑛有玉山璞稿巳著錄其所居池館之
盛甲於東南一時勝流多從之遊宴因裒其
詩文為此集各以地名為綱曰玉山堂曰玉
山佳處曰種玉亭曰小蓬萊曰碧梧翠竹堂
曰湖光山色樓曰讀書舍曰可詩齋曰醉雪
齋曰白雲海曰來龜軒曰雪巢曰春草池曰
綠波亭曰絳雪亭曰浣華館曰柳塘春曰漁
莊曰書畫舫曰春暉樓曰秋華亭曰淡香亭
曰君子亭曰釣月軒曰拜石壇曰寒翠所曰
芝雲堂曰金粟影每一地各先載其題額之
人次載瑛所自作題詠而以序記詩辭之類
各分系其後元季知名之士列其間者十之
八九考宴集唱和之盛始於金谷蘭亭園林
題詠之多肇於輞川雲谿其賓客之佳文辭
之富則未有過於是集者雖遭逢衰世有託
而逃而文采風流照映一世數百年後猶想
見之錄存其書亦千載藝林之佳話也乾隆
四十六年四月恭校上
總纂官(臣)紀的(臣)陸錫熊(臣)孫士毅
總校官(臣)陸費墀
玉山名勝集原序
中吳多游宴之勝而顧君仲瑛之玉山佳處其一也顧
氏自辟疆以來好治園池而仲瑛又以能詩好禮樂與
四方賢士夫遊其涼臺燠館華軒美榭卉木秀而雲日
幽皆足以發人之才趣故其大篇小章曰文曰詩間見
層出而凡氣序之推遷品彙之回薄陰晴晦明之變幻
叵測悉牢籠摹狀於賡唱迭和之頃雖復體制不同風
格異致然皆如文繒貝錦各出機杼無不純麗瑩縟酷
令人愛仲瑛既乃萃成卷名曰玉山名勝集復屬予為
之序夫世之有力者孰不寄情山水間然好事者於昔
人别墅獨喜稱王氏之輞川杜氏之樊川豈非以當時
物象見於倡酬者歴歴在人耳目乎然輞川賓客獨稱
裴迪而樊上翁則不過時召暱密往游而已今仲瑛以
世族貴介雅有器局不屑仕進而力之所及獨喜與賢
士大夫盡其歡而其操觚弄翰觴咏於此視樊上翁盖
不多讓而賓客倡酬之盛較之輞川或者過之嗟乎後
之視今亦猶今之視昔使異日玉山之勝與兩川別墅
並存於文字間則斯集也詎可少哉是曷可以無序於
是乎書黃溍序
崑山之世族居界溪者曰顧氏顧氏之有才諝者曰仲
瑛仲瑛即所居之偏闢地以為園池園之中為堂為舍
為樓為齋為舫敞之而為軒結之而為巢葺之而為亭
植以嘉木善草被之芙蕖菱芡鬱焉而陰煥焉而明闃
焉而深一日之間不可以徧賞而所謂玉山艸堂又其
勝處也良辰美景士友羣集四方之來與朝士之能為
文詞者凡過蘇必之焉之則歡意濃浹隨興所至羅樽
爼陳硯席列坐而賦分題布韻無間賓主仙翁釋子亦
往往而在歌行比興長短雜體靡所不有於是裒而第
之彙成一帙題曰草堂名勝凡當時之名卿賢士所為
記序贊引等篇皆以類附焉間嘗取而讀之高者跌宕
夷曠上追古人下者亦不失清麗洒脫遠去流俗琅琅
炳炳無不可愛吁亦盛矣予幼時讀晉蘭亭唐桃李園
序謂皆一時勝集意千載而下無復能繼及究觀蘭亭
作者率寥寥數語罕可稱誦向非王右軍一序則此會
幾泯沒無聞若桃李園之宴則又不知當時能賦者幾
人罰金谷酒數者幾人其泯沒尤甚獨賴李謫仙一序
可見耳豈若艸堂之會有其人人有其詩而詩皆可誦
耶盖仲瑛以衣冠書禮之胄好尚清雅識度宕達所交
多一時名勝故其盛如此吾故謂使是集與蘭亭桃李
園亭並傳天壤間則後之覽者安知其不曰彼不我若
耶李祁序
寄題玉山詩(張翥)
至正九年秋海道糧舶畢達京師皇上嘉天妃之靈
封香命祀中書以翥(缺)載直省舍人彰實徧禮祠所
卒事於漳還次泉南卧疾度歲乃仲春至杭遂以驛
符馳上官而往卜山於武康克襄先藏秋過吳門顧
君仲瑛留宴草堂之墅宴賓十有二人分題玉山諸景
詩皆十韻盡歡而别舟中筆硯少暇因叙事述懷累
成百韻語繁則易疵聊以記行役耳錄寄仲瑛洎席
上諸君子他日或遊崑墅當為一亭一館賦之也
治理逢熙運欽明仰聖皇至仁侔覆載上德配軒唐大
業勤弘濟元臣協贊襄賢科收俊造庭實粲珪璋入貢
徠符紱儀韶下鳳皇普天均雨露絶域總梯航每念京
師食遥需漕府糧神妃所庇護颶毋敢飛揚前隊貔貅
發先驅网象藏泠飈鼔萬柁朱火耀連檣帝敕申嘉惠
詞官按典常賞勞兼湛濊(時賜省臣漕臣酒幣甚厚)旌烈特巍煌僕
本中林士久陪東觀郎遂叨乘馹傳徧與禮靈場簜節
雕龍飾華旗畫隼翔衝流度鄞越陟險過泉漳緬彼湄
洲嶼嶄然鉅海洋蛟穿崖破碎鯨蹴浪撞搪震鼔轟空
闊奔帆截渺茫島夷迎使舸瘴霧避天香嘉薦歆芬苾
隂功助翕張精誠致工祝景貺答禎祥賈舶傾諸國輿
圖奄八荒身雖距閩嶠志已略扶桑裴洞三生夢温陵
十月涼茲遊平昔冠夙願一朝償女髻皆殊製蠻音各
異鄉地偏宜茘子人最貴㯽榔釀鹿肥漂酒蠣蠔夜滿
房招賢簇車騎揮掃積縑緗窮臘纔竣事暄春始趣裝
劍津傳警急汀賊起披猖獠穴旋戡定籓垣慎扞防思
親彌切切行役更遑遑狐死嗟奚首龜占喜允臧封崇
宴塢内木拱計峯旁(塢在計籌山即子新沂)薄宦祗牽率孤蹤易
感傷暫為江左客誰洒墓頭漿逝矣川塗阻凄其涕淚
滂南轅恰啼鴂北路復鳴螿粤若婁東邑由來漢太倉
機雲存故宅吳會畫雄疆遯跡希高士(謂有梁鴻山)遺風挹
讓王厥田尤沃衍此歲適豐穰老契張承吉新知顧辟
疆聞君占形勝築室恣徜徉鐵笛留嚴客青錢乞泰娘
杏韉紅叱撥蘭柱繡鴛鴦闢逕通佳處栽桃帶柳塘脩
梧羽葆盖美竹碧琳琅列岫濃螺色澄湖淨鏡光鳥邊
嵐漠漠魚外水泱泱鶴駐遊仙館鸞鳴種玉岡投竿釣
月檻隠几讀書牀雲結芝英秀花團桂樹蒼舫齋青篠
箔漁舍綠苔墻棟宇環相屬園池鬱在望直疑金谷墅
還似輞川莊未獲窺詩境相邀到草堂開樽羅綺饌侑
席出紅糚婉態隨歌板齊容綴舞行新聲綠水曲穠豔
大堤娼宛轉纏頭錦淋漓蘸甲觴絃鬆調寳柱笙咽炙
銀簧倚策驂聯轡鈎簾燭繞廊僰童供紫蟹庖吏進黃
麞卜晝寧辭醉留歡正未央分司莫驚座刺史欲銷腸
是集咸才彦虚懷共頡頏珠璣飛咳唾律吕應宫商鄭
老經術富于仙詞翰長琦初燈並照郯華驥同驤璧也
牋毫健吟篇綵繪彰拈題争點筆得句倏盈箱勁敵千
鈞彀精逾百鍊鋼語竒凌鮑謝體變失盧楊瑛甫早有
譽亨衢那可量扶搖搏怒翼騰踏待蜚黃既篤朋情重
仍持雅道昌披襟露肝胆刻琰播文章末契欣依托衰
蹤頓激昂盍簪承偉餞授簡藉餘芳自鄙冥搜拙徒令
對屬忙端如享敝帚何異貯奚囊談笑聊堪接賡酬曷
足當擬為覂駕馬竟作觸籓羊筋力頻馳騖功名幾慨
慷不嫌成晚合深幸際時康邂逅因斯會睽違又一方
匆匆把别袂眷眷賦河梁鴻雁清秋日蒹葭昨夜霜關
山凝朔氣星斗麗寒芒疾疢家多難歸休歲亦陽苦心
甘寂寞短髮任蒼浪漏屋愁荷盖塵衣惜蕙纕杜陵非
固懶賀監豈真狂回首長追憶緘書遠寄將乾坤浩今
古此意詎能忘
