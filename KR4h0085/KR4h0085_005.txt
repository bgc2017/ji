玉山名勝集卷五
元顧瑛編
聽雪齋題句(杜本隸顔)
夜色飛花合春聲度竹深
記
臨海陳基敬初
顧君仲瑛飾藏脩之室於所居小東山之左京兆杜徵
君用隸古題顔曰聽雪屬予為之記夫天地之氣舒而
為陽慘而為陰潤而為雨露凝而為霜雪而其所以舒
所以慘而凝且潤者亦何與人而夫人之情見雨露之
濡則神夷覩霜雪之嚴則神肅此必有為之真宰而機
括於其間者矣且歲聿云暮雨霰交集君子於此宜感
時序之代謝慨物候之變遷退而居重幄襲兼裘徵纖
歌選妙舞厲金石之響諧絲竹之音以樂其樂今也則
不然斂容以處其獨潜聰以察其微超超然若逃乎虚
空薄富貴而樂枯槁者豈夫所謂瀌瀌奕奕霏霏脉脉
颺英而屑玉緣甍而入隙者果足以悦其耳而懌其心
乎蓋歲功既成嘉瑞時應出無羇旅䟦涉之役入有琴
書咏歌之娛而又仰足以致其養俯足以盡其育蓋裕
於已者不役於物足於内者無待於外於是施施焉衎
衎焉與葛天氏之民並遊於熙洽之世嗚呼居太平之
時聽豐歲之雪其得於天者亦厚矣宜其不以人之所
樂者為樂而以已之所適者以自適然則非仲瑛亦何
足以與於此哉雖然吾聞井蛙不可以語海夏蟲不可
以語冰蓋拘於墟者猶篤於時也今仲瑛處富而不嗇
居盈而不矜持虚以守實主靜以制動蓋庶幾於不溺
此不泥彼而能與物推移者故予樂為之道也是為記
詩
會稽楊維楨廉夫
山人夜坐衆喧息大地花飛不動塵聽到天聲入無極
蟹沙蠶葉未為真
永嘉曹睿新民
公子清歌夜未闌畫簾風動雪珊珊憑君聽到無聲處
始信梅花耐歲寒
分題詩序
西夏昂吉起文
至正九年冬予泛舟界溪訪玉山主人時積雪
在樹凍光著戶牖間主人榼酒宴客於聽雪齋
中命二娃唱歌行酒雪霰復作夜氣襲人客有
岸巾起舞唱青天歌聲如怒雷於是衆客樂甚
飲遂大醉匡廬道士誡童子取雪水烹茶主人
具紙筆以齋中春題分韻賦詩者十人俾書成
卷各列姓名於左是會十二月望日也
旃&KR4500;問得夜字
我從高書記窮冬走吳下江湖風雪深千里一税駕玉
山有佳處風物美無價主人顧虎頭風韻若啖蔗春酒
奉客歡璚玉照臺榭美人狎飛觴碧盌頻行炙徘徊雙
鸞舞窈窕新鶯咤清歌久未停醉語仍無吳起坐影零
亂酣眠相枕藉厭厭竟終宵鷄鳴不知夜
陳惟義得色字
北風吹雪迷南國頗覺寒威欺酒力酒酣開戶倚高寒
但見乾坤同一色
于立得飛字
暮雪密成圍寒侵酒力微度窗聞暗響啟戶見斜飛漸
覺明書幌時來近舞衣酣歌過午夜香靄正霏霏
陸遜得花字
夜宴玉山家春風舞雪斜佳人歌白苧零亂落梅花
顧衡得合字
清夜娛嘉賓融光敞虚閤聲繁松竹深景暝瓊瑶合低
徊帶舞斜窈窕歌聲答掇英煮新茶聊以慰喧襍
虞祥得春字
東風撲天吹玉塵玉山張宴娛嘉賓鳴筝醉倚柳枝曲
深杯滿泛梨花春琪英凝寒夜光合梅蕊亞簷春色勻
酒酣大叫出門去頭上失却烏紗巾
顧瑛得聲字
虚館晝生白飛花照眼明隔簾時有影著地静無聲夾
坐人如玉深杯酒屢傾清歡竟成醉淡月破雲生
昂吉得度字
把酒臨前軒積雪滿行路清唱廻春風夜色在高樹主
人雅好客殷勤道情愫歡極座屢更杯深不知數酒闌
看雪行亭亭水中度
章桂得竹字
會飲玉山堂瓊花暎&KR0812;醁夜久寂無喧春聲在疎竹
王元珵得深字
東風吹雪夜沉沉寒沍千山玉樹林一曲落梅春思闊
金杯美酒莫辭深
至正十年十二月十九日余扁舟載雪來訪玉
山隠君宴余於聽雪齋中時快雪初晴山木清
霽雲影翳日冰華著人纖歌徹雲羽觴促席草
堂漁莊暎帶左右若在輞川圖畫間也座客藏
六道人洓水陳讓會稽外史匡山于立桐花仙
客陽羡吳善清癯生西江陳汝吉咸集焉賓筵
初秩嘯詠既雅隠君以東閣官梅動詩興分韻
各賦詩刻竹上酒酣予詩最先成蓋桐花仙客
又能倚洞簫作梅花三弄實能起予之遐思侑
尊者小瑶池小蟠桃小金縷予則雲臺仙吏吳
興郯韶也
是日以東閣官梅動詩興分韻賦詩詩成者四
人
陳讓得東字
寒鷗不下暮江空遊子生涯尚短蓬歲事暗隨殘雪去
歸心似逐晚潮東岸巾老髩從教白得酒衰顔暫借紅
賴有主人能好客草堂燈火一宵同
于立得閣字
歲晏風景異今我忽不樂閒齋掩書坐稍聞疎雨落主
人欵客懷開尊慰離索雲窗敞虚館清池瞰飛閣纖歌
煖欲浮翠袖寒禁薄嗟予山澤癯那能事羈絡豈不念
鐘鼎終期在丘壑酒酣一長嘯目盡盤空鶴
顧瑛得官字
玄陰翳陽景積雪凝深寒客行玉山裏悠然起遐觀登
高發清嘯臨流揭長竿勿云鐘鼎貴且盡樽俎歡蜀琴
彈白雪秦簫吹紫鸞人生百年間嘉會諒亦難莫嗟歲
云暮長歌夜漫漫
郯韶得興字
玉山何逶迤積雪徧行徑池閣生漣漪林木發澄瑩於
時接芳筵遐眺復觴咏歌停花入簷笛奏魚出泳若人
多雅懷起舞屢清興言歸夜未央微月逗初暝
詩不成者三人各罰酒一觥
白雲海(盧熊篆顔)
(題句缺)
記
遂昌鄭元祐明德
今年春界溪顧君仲瑛奉其母陶夫人避地於商溪商
溪在吳興之東南僻絶處人以君平昔尊賢下士雖危
險殆艱裏餱糧具舟楫以從君於商溪者相望不絶溪
之上有大慈隠寺寺僧聞君名延欵禮遇如子弟之於
父兄故夫人甘膬之味温凊之奉一切如家庭居無何
病氣決而卒君痛母客死旅次號慟頓絶事平即奉函
骨歸祔葬綽墩之先隴仲瑛念母不見結樓於碧梧翠
竹之堂後而名樓曰白雲海時時登樓躑躅四顧以為
母之骨骸雖已歸葬若夫魂氣在此乎在彼乎終天之
恨何時而已乎於赫新朝聞君才名將授君以爵秩君
以斬然衰絰辭之弗獲乃祝髮家居日誦大乘經以薦
母遂昌鄭元祐與君交久相厚善俾之為樓記昔唐狄
梁公使軺過太行見白雲孤飛念母舍其下徘徊興嘆
然狄公於時母未亡豈若君之母不存君之痛莫贖其
家封殖百年之久園池室廬書冊琴瑟悉委棄出奔母
子累累寄命草野徒以德厚在人粗畢襄事奉迎商溪
人悉能言君之喪其母也弔者相屬於道哭者相踵於
室執紼追送幾數千人噫士於此可以念君平日之為
人今既歸葬登樓以思親凝望延佇原隰演迤江湖渺
然瞻彼白雲或卷或舒或明或滅雲之意雖有盡而君
之痛若無窮於是屏却世緣以游心於清淨覺海深惟
海之大無際雲之變無窮君之所以思親也觀其英英
盤礴極海際天莫非孝思之情至其著存不忘僾然必
有見乎其位肅然必有聞乎其容聲然則夫人魂氣精
爽乘雲下上要與君接乎雲氣縹緲之間者雲與海相
無窮經曰孝弟之至通乎神明光于四海此之謂也
詩
玉山顧瑛仲瑛
虞山幾千疊千疊白雲飛出山變蒼狗入山為白衣不
能化作雙白鶴飛向白雲深處落向予能觧說前身不
是當初舊城郭
崑山郭翼羲仲次韻
青田生鶴子隨母青田飛飛向青天去玄裳縞其衣千
年歸來華表鶴鶴雛悲吟西日落好將商溪寺前雲還
家直過青山郭
歌
雁門文質
白雲深白雲深白雲深處元無心眼空瑶海一萬里山
光不動秋隂隂虚白英英啓扃牖袖拂天開落星斗盡
隨玉氣化為龍不逐西風變蒼狗道人高居白雲裏九
重丹書徵不起三生石上話因緣春夢梨花隔秋水風
塵眯目横干戈龍吞虎噬奈爾何斷蛇神器未出匣海
宇無復春光和世事紛紛為落絮百歲流光水東注白
雲與我有深期我亦相依白雲住
顧瑛次韻
白雲深白雲深白雲飛來知我心笑看觸石起膚寸斯
須變作漫天隂山人驅雲飛出牖一道龍光射南斗大
星落落小星明萬物區區等芻狗舉手招歸懷抱裏三
日顛風吹不起怒排雨脚走空來捲入銀河一泓水四
野紛紛未倒戈其奈山人不出何有時乘雲釣東海世
上空尋張志和萬松嶺上雲如絮天賜山人作霖注明
朝說與雲中君白雲之樓是常住
汝陽袁華子英和韻
白雲樓居深復深道人燕坐雲為心未逐神龍澤天下
時從倦鶴栖巖隂玉氣虹光射虚牖天逼闌干挂牛斗
始信桃源隔一塵世人但許聞鷄狗君不見茂苑長洲
荒草裏豪傑消沉呼不起功成身退高者誰一棹䲭夷
淼烟水又不見秦川公子走干戈龍顛虎踞奈渠何落
日憑高望鄉土窮愁一洗衰顔和世事興亡等飛絮莫
挽黃河水西注御風八極恣遊遨歸去還依白雲住
顧瑛再叠
白雲深白雲深高樓結在雲中心樓中之人白雲友日
日醉卧梨花隂長笑白衣對戶牖肘後黃金大於斗草
間逐兔縱得之九鼎熱油烹走狗爭如高卧高樓裏不
聽催歸聽喚起釣竿不釣北溟魚酒杯倒吸西江水何
須逐日怒揮戈其若花間雪落何空將朽索馭快馬籋
雲放轡追羲和樓外晴雲擘飛絮手拍闌干目如注青
山排闥四海來面面青山白雲住
河南陸仁良貴和韻
白雲深白雲深白雲觧結山人心朝飛玉山陽暮宿玉
山隂白雲來時入窗牖或化長虹干北斗方今海内正
風塵蕭條千里無鷄狗却怪山人玉山裏掉頭不為蒼
生起自緣金粟悟前身要接曹溪一綫水英雄空指魯
陽戈奈此西飛白日何連城之珍豈易識有刀莫刖楚
卞和白雲之白白於絮太行望絶心如注樓前梧竹已
成隂定擬雲深鳳來住
顧瑛三叠
君不見白雲在山如海深世人不觧白雲心不從神龍
降甘澤肯從靈女為朝隂又不見白雲出山飛入牖維
南有箕北有斗世人再拜仰天光多挽長弓射天狗月
明照見玉山裏不受輕風易吹起宵深飛度影娥池影
在青天天在水樓下鷄鳴夜枕戈樓頭開宴招李何雲
車遝遝衆仙下玉笙瑶管聲相和剪雲作花雲作絮浪
浪酒瀉龍頭注就中誰起夀主人倒喝飛光酒中住
柴榮智和韻
白雲深白雲深白雲深護山之心有時隨龍去滄海倏
焉天宇團秋陰英英不來入我牖直上璇霄掩箕斗或
貫日色流玉虹或漏雷聲墮天狗山人學禪草菴裏靜
看白雲朝暮起此心欲與雲俱聞又逐溪風過溪水紛
紛武士尚揮戈格鬭東南未决何安得此雲化霖雨洗
兵甲散為玉燭四海皆陽和雲兮雲兮如擘絮奈此東
流復如注山人祗在玉山中長繞山人草菴住
顧瑛四叠
玉山盤盤窈且深中有樓兮居山心白雲不斷護岩壑
下與梧竹連秋隂天風吹雲夜開牖城下烏啼擊刁斗
芒碭長途斷白蛇上蔡東門嘆黃狗主人醉坐闌干裏
雲影時時酒中起賞春不折背岩花烹茶自汲當門水
戰國紛紛競挽戈縱横辯口誇隋何黃鍾不化大雅調
五絃漫爾張雲和君不見水上浮萍元柳絮也趁桃花
流水注不似白雲日日閒只伴幽人在山住
三山盧昭伯庸和韻
白雲深白雲深愛爾深得雲之心不為霖雨散玄澤盡
休梧竹屯清隂幾點吳山落瓊牖醉握白雲㪺北斗豪
華衰歇嘆銅駝巧詐紛綸慚瓦狗我亦觀雲北軒裏薄
暮來歸朝復起為卿為矞乃不常一片閒情淡于水只
今壮士擁雕戈奈此川原百戰何願分白雲作避地會
須偃武歌時和人生百年等飛絮憑高目送江流注道
人趺坐白雲深應是此心無所住
范陽盧熊公武和韻
山中山中白雲深丈人看雲悟雲心挂冠笑傲白雲外
結樓面勢西山隂瓊戶璇題玉為牖朝暮白雲栖栱斗
下視醯鷄甕裏天車如鷄栖馬如狗崑崙方壺圖畫裏
長風吹雲海波起青鸞白鹿滿芝田目送歸雲心似水
慙余執筆比操戈塞下馳驅將奈何雨雪沾衣去家遠
寒谷正待嘘春和此身如雲等飄絮日夜歸心水東注
負郭能分二頃田我亦還依白雲住
來龜軒
(題句缺)
記
三山盧昭伯庸
至正十六年三月廿日玉山顧君仲瑛自避地吳興復
歸故第芝雲堂之東偏有軒廣不踰丈垣壁周緻家僮
啟扃鐍洒掃庭戶俄有一龜盈尺蒲伏出墀下家僮見
而駭莫究其所由來持以獻於主人主人悦且異之遂
名其軒曰來龜徵于文志之夫龜甲蟲之長天下之大
寳也原其象天地法隂陽辨是非知吉凶龜亦靈矣哉
然予嘗聞能得名龜者家必昌禮運又曰龜以為畜故
人不失是則龜四靈之一不有聖人信順之休洽若之
何而至焉是故聖人作則君子儀之以和而龜和推之
家國一理也斯其為祥也章章矣玉山顧君號吳下鉅
族東南清淑之氣磅礴而鬱積肇自爾祖樹厥德彰厥
善蕃滋演迤殆百年于兹子姪昆弟夷愉雍睦得以涵
泳乎詩書優游乎富貴家固昌矣今吾子獲名龜之來
而軒遂以名斯其為知嫓夫居蔡山節藻梲者有逕庭
矣然吾子居是時也悦是祥也藏焉修焉息焉游焉恂
恂然有餘兢兢然不足義而順禮而度持盈而勿陂也
守成而勿肆也俾爾純嘏保之於身樂之於親以施於
子孫如川之方至以莫不增則顧氏之門得不愈昌而
大矣哉龜乎龜乎其來有徵乎嘉其事可采書以為志
銘辭
淮海秦約
龜何為兮中墀俠神氛兮聿(缺)被玄文兮五色粲瑶光
兮陸離鸞廻兮鶴顧睠夫君兮媺且姱天允鍚兮爾禎
宜蕃昌兮胤祚表兹軒兮佳名厥德植兮兆其徵蘄嘘
吸兮永久介三夀兮作朋
詩
軒之主人顧瑛
予自吳興避難浮家而歸玉山佳處無一毫之
失忽於西廡空庭中有神龜大將尺餘四墻無
隙不知所來乃添一小軒扁曰來龜以符龜來
之兆及有舊犬聞囓軍士右足環柱不能脱衆
槍將及始去匿於田坂中不能得予因呼之為
阿義陸君良貴有義犬行因紀龜之靈故及犬
之義也
避亂歸來兩鬢霜春風依舊滿門墻喜看義犬眠花塢
驚見靈龜踞石牀曳尾泥塗來遠道負書蓮葉出重光
慎須勿落元君夢自笑能知世胤昌
吕城諸葛耑
清江使者過桃溪左顧還驚水石迷綠髮披披逃夜網
玄裳納納帶春泥鶴歸華表清霄闊燕入空梁落日低
珍重主人靈物至舉觴稱夀樂天倪
汝陽袁華子英
憶昔避地商溪頭畏途風雪同泛舟登樓見月思鄉淚
坐石看雲憶弟愁落花芳草青春暮東歸喜踏來時路
入門梧竹兩青青園池樹石還如故中庭有物状若能
屭贔踞石䶲生苔相驚左顧一笑粲乃是河伯使者清
江來重門複戶嚴扃鐍曳尾泥塗何處入固知異物人
所登却勝豫且網中得吾聞靈龜夀綿綿搘牀一息三
千年游從鳳麟郊外内會合龍虎風雲前舉目烽烟徧
區宇巷陌銅駝委榛莽玉山佳處屋鱗鱗鶯花春滿辛
夷塢主人當軒寫來龜邀我為作來龜詩蹇予才薄不
能賦願爾子孫金印懸纍纍
靈龜銘
河南陸仁良貴
猗甲蟲長四靈之一聖人肇卜曰維墨食大横庚庚於
昭典冊玉山之陽洵美園宅和以致祥示兹靈物厥來
孔神曰吉曰貞左脇甲子有炳玄冥鑄紐作式佩之黃
金徵爾夀考永昌子孫
雪巢題句(達兼善篆額)
花雨空青迷鶴夢窗含虚白失鷗羣
記
會稽楊維楨廉夫
雪一也而苦樂情異焉清也寒也寒者不知其清清者
不知其寒此苦樂之情辨也上古未有室廬則民有橧
巢而居者至陶唐氏之世尚有巢父之流以樹為窟與
羽族同栖者吾想其巢當霰雪之集與木稼同冰是有
雪之寒無雪之清者也後世或有借先於竇者謂之雪
窗致爽於高者謂之雪樓而又有假屋于巢假巢于雪
者謂之雪巢是有雪之清無雪之寒者也吾所謂雪巢
者崑山之片玉山人治其栖客之舍在於梧竹堂之右
偏者是也山人之居高門懸薄也而無華靡之習炎赫
之勢蓋盛而能貧腴而能清者也則其名屋於巢名巢
於雪者固宜雖然居其清(缺)
於主與客山人接物之潔也
處巢於窮隂沍寒之際一念之纊衣吾衣及人之卒歲
無衣者此又山人及物之慈之義也余辱山人觴於巢
人固尚其潔已而接而為慈為義者或懼弗及焉故因
其請記而為之言且使賦雪巢者不徒美於古人巢寒
者之義也山人為顧仲瑛氏予李黼榜進士會稽楊維
楨也
詩
遂昌鄭元祐明德
太古有積雪不在西蜀西西蜀之西雪山遠斵冰千仞
難扳躋豈知界涇之上肅侯宇虚室生白皦於楮正猶
雪積太古前表裏空明湛中處其處者誰世寡儔純淨
不涅緇塵羞素履恒因積後見冰潢夜轉銀河秋遂擬
巢居葛天氏不在木未并山頭三辰借明啟牖戶九霄
排雲通徑路吳天月明日將曙螺盤盛得金莖露借問
修梁初舉時見者喜氣盈芝眉巢成定産九苞鳳我老
為賦卷阿詩
天台陳基敬初
至正十年十二月積雪彌旬玉山主人邀余與
于匡山煮茗於雪巢為賦煮雪窩
草堂之仙人隠居玉山陲盗泉不肯飲惡木不肯栖就
山為窩山積雪雪勝玉泉茶勝芝煮以彭亨菌蠢之石
鼎燃以蹙縮擁腫之樹枝恍聞松風洶湧出澗壑化作
雲氣爛漫上欲干虹蜺匡廬道士來會稽嬉笑怒罵皆
成詩尋常一飲即一石踏破甕中天地皆醯鷄不厭陶
家滋味薄却愛玉川文字竒舉盌猛吸如鯨鯢悠然相
對如賓主窩中自來無町畦乃知混沌鑿不破縱使先
天之子亦莫窺端倪逍遥笑殺南華老夢與蝴蝶隨春
迷
附錄題桐花道人卷
巢之主人顧仲瑛
桐花道人吳國良雪中自雲林來持所製桐花
烟見遺留玉山中數日今日始晴相與同坐雪
巢以銅博山焚古龍涎酌雪水烹藤茶出壑雷
琴聽清癯生陳惟允彈石泉流水調道人復以
碧玉簫作清平樂虚室半白塵影不動清思不
能已巳道人出所擕卷索和民瞻石先生所製
清平樂詞予遂以紫玉池試桐花烟以贈之且
邀坐客郯雲同和時至正十年臘月廿二日也
石民瞻清平樂
吳郎丰度邂逅春城暮暖日晴雲花滿樹恰似故人詩
句坐中翔鳳飛霞來尋弄玉仙家說與江州司馬淚
痕不為琵琶
顧瑛和韻
鳳簫聲度十二瑶臺暮開徧璚花千萬樹纔入謝家詩
句仙人酌我流霞夢中知在誰家酒醒休扶上馬為
君一洗筝琶
郯韶和韻
湘雲微度六曲朱欄暮簾外香飄梅子樹知有王孫索
句誰將璚琯吹霞柳花飛過東家說與門前去馬斷
腸休為琵琶
春草池
綠波亭題句(篆顔缺名)
遠夢生青草芳池看綠波
詩
匡廬于立彦成
我愛玉山人結屋玉山裏窈窕接飛橋逶迤帶流水東
風入庭樹好鳥聲嚶嚶夜來過新雨池塘春草生客來
坐閒事翛然媚幽獨俯檻見青天蕩漾波光綠悠悠羣
魚泳渺渺孤鷗飛魚鳥亦有適物我盡忘機何人欸乃
歌徑度前溪去恐是武陵人來向桃源住
吳龍門山釋良琦元璞
桃溪綠水接深池芳草如雲護石磯色映湘簾春雨細
波明畫舫夕陽微最憐才子新成句因憶王孫久未歸
況有高亭更蕭爽日長留客看清暉
汝陽袁華子英
為愛玉山好放舟玉山去綠波亭邊春草池况據玉山
最佳處時當二月春正美麴塵搖波草如綺雨驚殘夢
未鳴蛙風漾飛花見游鯉大謝文章迥絶塵江郎詞賦
亦清新得句池塘懷别遠傷情南浦送行人何如此亭
樂賞適石脚插入魚龍宅臨流行酒水浮階俯檻鳴琴
光照席君不見山川極目楚囚悲北望神州淚滿衣又
不見昆明一夜飛劫灰漢代衣冠委草萊但願無事長
相見春草池頭日日來
雲門僧法堅
雪消春色滿江沱芳草纖纖覆綠波最是高陽池上客
狂歌無奈醉時何
亭前脩竹淨猗猗烟暖沙頭杜若肥一夜雨餘春水漲
白鷗日日到柴扉
天台釋至奐
為愛幽居好清池近草堂雨晴春淡沲月白夜光芒憶
弟情何極題詩興不㤀秪應無俗事濯足向滄浪
雁門文質
池上新亭好憑闌引興長朝暉生草色天影落波光雨
過鳬鷖亂春明杜若香為懷江謝趣清夢遶西堂
河南陸仁良貴
迴塘帶蘭薄曲檻暎朱甍春雨夜初至綠波池上生游
魚蕩清漣細藻承落英浩浩謝池思悠悠南浦情日夕
淡無語燕坐望寰瀛
句吳周砥履平
風漪結蘭汜澂綠汎沄沄似將楊柳絲織成縠紗紋浮
影動疎箔新晴靄微雲春草夜來長萋萋綿夕曛謝公
久不作寄懷良以勤孰知後來者亦足與斯文
吳郡顧達
春草池
浮颷偃蘭薄飛烟生水漣紅沾雨花濕翠侵衣桁鮮翡
翠晚迷徑蜻蜓酣倚船援筆攄藻思臨流懷惠連
綠波亭
碧色漲春雲圓文生暮雨稍渟楊柳岸已没鵁鶄渚錦
鱗唼萍游蘭棹隔烟語曲闌倚東風懷人渺南浦
天台陳基敬初
眼明忽見此亭新公子詩成思入神坐愛碧波千頃綠
夢回芳草一池春每傾鸚鵡留佳客欲采芙蓉寄遠人
燕子不來秋已暮倚闌無語獨逡巡
詞
金華王禕子充
有美人兮玉山之下蹇好修兮樂逍遥以容與采衆芳
兮中洲洲有杜若兮有葯在渚葯為房兮杜若為戶芳
菲菲兮襲予羌獨立兮其誰與處我懷美人兮欲往從
之水波深兮使我延佇
玉山之下兮有美一人我之懷子兮匪秋伊春水波兮
孔深涉從子兮子宜我親遺我兮幽蘭報子兮綠蘋嗟
夫人兮混濁非我與子夫誰與論願歲晏兮為期母相
忘兮水濱
分題詩序
吳興沈明遠自誠
玉山顧君仲瑛樂遊好竒聞吳興山水清遠嘗
放舟過予水竹居每與登何山汎玉湖輙盡興
而返問於予曰子安知吾鄉玉山色日接於心
目固可樂也抑豈若余来遊觀之為樂與今年
暮春予過吳舍於法流水寺仲瑛聞余至遂入
城府相見劇談數日而去秋八月十有四日仲
瑛復以書致予曰當秋高氣爽玉山中能來一
遊及予來時龍門琦元璞開士先至數日遂握
手入西園歴覽清勝是夜月魄既滿涼空一碧
天香水影交暎上下殆非人間仲瑛乃張樂置
酒於湖山樓酒半移席綠波池上同席者會積
王德輔從子倫仲瑛之季晉道仲瑛命小瓊華
調箏南枝秀倚曲舉杯屬客曰人生會合不可
常今夕之飲可不盡歡耶去年兹集如山隂道
士于彦成軰今皆在天外雖欲同此樂邈不可
得乃以銀漢無聲轉玉盤分韻賦詩元璞得銀
字德輔得漢字仲瑛得聲字予得無字詩不成
者罰酒一觥明日詩成登卷俾余為小引云余
則吳興沈明遠自誠也時至正中秋既生魄
是日以銀漢無聲轉玉盤分韻賦詩詩成者四
人
釋良琦得銀字
今宵白月滿孤輪大地山河無一塵天上分明呈玉兔
水中清切見冰鱗横簫度曲聲初轉剪葉分題意更新
却憶當時同會者相思直欲髩如銀
王濡之得漢字
丹桂發天芳涼月正秋半開筵綠波上雜佩微風散清
光麗飛閣明波溢長岸纖歌珠露零妙舞綺霞粲於焉
接觥籌況乃富詞翰賞適靡預期急景無留玩胡為羈
塵鞅高情邈雲漢
沈明遠得無字
此月玉山月清光無處無池臺帶秋水風露在冰壺翠
袖歌相並金樽興不孤厭厭醉忘返落葉響高梧
顧瑛得聲字
據牀坐看月華生水氣浮空夜氣清蜃闕珠宮寒作市
銀盤玉露靜無聲芳筵累吸杯中月彩鳳雙吹樹底笙
不見山隂狂道士相思只在越王城
龍門釋良琦元璞
避地去年因共難臨池今日喜同間晴沙草接春簾外
落日鳥鳴芳渚間詩卷一朝歸趙璧野亭百里見吳山
已知金粟真成隠約我釣船長往還
去年春予與玉山主者避難于霅上家之舊藏
書畫多失去今年二月予自松陵放舟過玉山
中時芙蓉渚之軒新成主人與予登眺其上洗
人心目不覺人情暢然與去年難中不同也及
觀所補詩卷因漫製云
玉山顧瑛次韻
去歲一春同作客今春相見却身閒亭開翠柳紅桃外
魚躍綠波春草間自笑淵明居栗里也隨慧遠入廬山
何當共下吳江釣坐向船頭話八還
夜坐口占
繆偘
夜涼團坐綠波亭月色荷風戶不扃自喜清狂如賀監
移文休詫北山靈
顧瑛
虚亭月色不勝寒況坐綠波亭上看啼斷候蟲秋寂寂
好懷正在倚闌干
記
余家玉山中亭館凡二十有四其扁題書卷皆名公鉅
卿高人韵士口咏手書以贈予者故寳愛甚於古玩好
今年春正月兵入草堂書畫無長物夏四月有軍士數百
持戈特來索予甚急時予與家累軰尚在山中由是獲
免然不知其故後三日始知為不義者誣及歸草堂而
諸卷皆為之分挈而去每與汝陽袁子英嘆諸朋軰手
澤不可復見秋八月予欲謝世緣而無策不免削髮作
在家僧一日通守馮秉中下車問訊茗供之餘遊觀諸
所為余言曰君家書卷向為軍士持去予知君好事皆
為君收得之明當奉送不數日囊貯七十餘卷以歸予
檢點諸亭館卷中惟柳塘絳雪綠波三卷不在焉嗚呼
物之聚散豈偶然哉向之大變而無所失忽罹細故皆
星散而去又得賢守于衆手中裒輯以歸使吾之亭館
愈增其顔然不忍獨使三亭館處寂寞也暇日與袁子
英馬孟昭分補其闕各書一卷予得此卷以前書鈔為
續卷因記其得失云旹丙申歲已亥月庚申日玉山顧
瑛書於綠波亭
絳雪亭(篆顔缺名)
(題句缺)
秋日海棠花開序
亭之主人顧瑛
得商鼎靈石者數軰日相玩賞以遣世慮一日同覩此
花於脱葉間露紅蓓蕾於炎風赫日中甚可驚訝後三
日而花大放乃延汝陽莒城二公炰鱉斫鱔嘗新篘蓮
花白酒與花神洗糚少焉清風南來明月東上頓思匡
山寓於越香山阻於杭龍門歸吳江而無信道路梗絶
莫知何在予子元臣孤身守忠存歿未保向之看花觴
咏者惟汝陽一人而已對花傷感漸成不樂而罷酒越
五日而河南陸仁良貴太原王楷叔正同舟泊溪上是
晚鬱蒸尤甚而此花尚留數十朵在急命書童張席露
坐樹旁相與折花劇飲各永言之嗚呼花不以寒暑而
開人而有吳越之阻世殊事異能不慨然予向時絳雪
亭詩卷兵至時為亂軍中好事者持去就俾莒城貌圖
于前予賦唐律一首于後請坐客相次以紀時丙申七
月廿八日也
顧瑛
怪底海棠能狡獪今年當暑著花鮮露粘蝶粉生珠汗
日炙猩紅上紫綿夢斷馬嵬春信遠神遊金谷晚糚妍
獨憐向歲題詩者不見燒燈花樹前
袁華
春暉樓前海棠樹七月花開殊可人紅衣飛盡欣同列
金粟吹香殿後塵白帝駕回歌吹海天孫錦織女牛津
三年花向秋冬發把酒分詩莫厭貧
陸仁
七月海棠花滿枝却思三月見花時誰燒銀燭相為樂
正是烽烟苦亂離絳雪飄搖從自落涼風愛護莫教吹
人生若此秋如許不惜沉酣倒玉巵
王楷
春去好花都落盡也憐秋見海棠開持杯爛醉紅雲底
莫把銀燈照石苔
䟦
右絳雪亭詩一卷兵入草堂時圖史散佚玉山
歸而獲此卷于池中完而可讀者惟前詩五首
耳自張師允御史至王叔正之作凡若干首皆
于名勝集中重錄于右惟御史之詩乃袁子英
所隸餘詩并七月紀時與序皆予書以補舊卷
之失丙申歲十月望日扶風馬晉記
玉山名勝集卷五
