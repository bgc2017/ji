玉山名勝集卷三
元顧瑛編
種玉亭題句(杜本隸顔)
玄圃分仙種藍田發夜光
詩
龍門釋良琦元璞
久愛幽栖似學仙山中種玉不知年綠隂分綴三危露
瑞氣飛成五色烟璞裏辨文裁雜佩囊中飡法自藍田
安知此地非蓬島月下鸞笙夜夜傳
河南陸仁良貴
彼美不自獻置之王子岡珍重保靈璞春雨欲流肪
汝陽袁華子英
採得崑岡石連雲種小亭日華閣靈雨虹影燭青冥
四明黃玠伯成
亭子迥臨池水上數峯羅立似兒孫幾年種石待成玉
終日看雲如有根東序已成周琬琰下方思見魯璠璵
當時雍伯今何在桃李春風正不言
淮海秦約文仲
玄圃乘春種温温似截肪夜光凌石脉晨采絢天章好
嫓球琳美何煩藻藉藏睠言製鳴佩待漏造鵷行
小蓬萊(趙孟頫篆顔)
鶴羣長繞三珠樹鼇背高瞻五色雲
詩
蜀郡虞集伯生賦步虚詞
步虚長松下流響白雲間華星列爟火明月懸佩
環肅然降靈氣穆若愉妙顔竹宫憺清夜望拜久
乃還
其二
朱光出東海高臺迎赤曦六龍獻陽燧九鳳保金
支煉丹軒轅鼎濯景崑崙池拜賜水玉珮玄洲共
遨嬉
其三
稽首望太霞離羅間層霄絪緼結冲氣要眇出空
謠前參千景精後引務猷猷攝衣上白鶴招摇事
晨朝
其四
學仙淮南王問道劉更生三年鍊神丹九載凌上
清日月作環珮雲霓為旆旌回首召司命零雨洒
蓬瀛
會稽楊維楨廉夫
仲瑛所藏步虚詞四章青城虞翰林所作
仙風道氣可厠之楊許間洞玄隱文也仲
瑛藏於玉山小樓余遂扁之曰小蓬萊為
書小遊仙四章
東華塵又起瀛洲十屋今添第幾籌阿母西來騎白鳳
蛾眉相見不勝秋
其二
麻姑今夜過青丘玉醴催斟白玉舟莫向外人矜指爪
酒酣為我擘箜篌
其三
曾與毛劉共學丹丹成猶未了塵緣玉皇勅賜西湖水
長作西湖水月仙
其四
西湖仙人蓮葉舟又見石山移海流老龍捲水青天去
小朵蓮峯共上遊
河南陸仁良貴賦小遊仙
陟彼靈邱上虚名小有天怡情閟清賞遡源非求仙
汝陽袁華子英
露下仙人掌雲生玉女忩千年桃結子九醖酒盈缸
四明黃玠伯成
賦小蓬萊
清淺蓬萊小更竒太平時序好園池紅牙翠袖行相引
綠酒銀甖醉不知海上烟霞瞻眺近山中日月往來遲
思君屢作尋仙想還許攜琴看奕棋
賦小遊仙
木公金母醉仙桃青鳥飛來下碧霄月帳星房元迤邐
雲車風馬最逍遥朝迎葉令雙鳬舄夜聽秦娥五鳳簫
騎竹歸來堪一笑乾坤原在藥翁瓢
淮海秦約文仲
窈窕侯神觀委蛇鍊丹房靈芝爛五色登爼何煌煌和
以空青蕤潄以瓊玉漿逌然一笑粲駕言玄洲陽玄洲
渺何許宛在海中央衝颷激流雲倒景駐扶光于以轡
蒼螭躡跡趨混茫蹇修幸憫予告誡良允臧惟應漆園
叟逍遥共相羊
又賦小遊仙
天雞鳴蟠桃赫赫朝景妍天田産嘉禾翼翼雨色鮮鷄
以警舞動禾以樂有年真境諒絶殊昧者何能傳為問
一世人何不去學仙蜺旌緱母後虎駕麻姑前蹋雲吹
參差遨遊蔚藍天振衣俯八荒蠛蠓聚蜚烟
其二
瞻彼丹谿源泉流在其下連筒手自㪺灌溉黃精圃靈
苖炫幻霞靈根蟠厚土采之盛筐筥庶以慰遲暮玄虚
萬化理惟人識其祖養生善自保奚暇慕珪組咄哉吾
道成燕坐閱衆甫
郯韶賦小遊仙
旭日三危際春烟五色開誰知大瀛海似是小蓬萊靈
鶴傳書去神魚聽瑟來仙軿如少駐花㡳注深杯
天台陳基敬初賦小遊仙
飛珮飄飄矢遠遊青藜為杖鹿為裘采芝歌逐秦遺老
辟穀心期漢列侯又見秋風歸乙鳥幾看春雨戰蝸牛
有時濯足溪頭晚一曲滄浪不動鷗
其二
幽泉怪石好栖遲鐘鼎無勞入夢思每把青章閒裏讀
細將玄牝静中推溪頭斫竹栽新管石上栽松引兔絲
去去盧敖休汗漫十洲三島與君期
其三
白雲深護他仙家千樹琪葩老歲華羽客穿林收桂實
山童和露采松花烟梳瑶草柔于髮石走蒼藤曲似蛇
記得夜來歸路險翻江風雨撼秋葭
吳郡顧達
扶桑西枝近神山左股分丹光動寥廓霞彩散氤氲霓
旌降緱母火棗受元君月明金磬響稽首誦玄文
碧梧翠竹堂題句(趙孟頫篆顔)
嶧陽古調來鸞鵠嶰谷春聲吹鳳皇
記
至正八年秋崑山顧君仲瑛於其居之西偏治别業
一所架石為山窽土為池層樓複館悉就規制明年中
奥之堂成顔曰碧梧翠竹乃馳書數百里關寄於友
人楊維楨曰堂瞰金粟沼枕湖山樓漁莊草堂相為
僎分(一作介)蓋予玉山佳處之尢閎而勝者也鴻生茂
士為予記咏者多矣茲堂之志非名鉅手不以屬
敢以請余謂仲瑛愛花木治園池位置品列曰桃
溪曰金粟曰菊田曰芝室不一足矣而於中堂焉
獨取梧竹非以梧竹固有異於纖妍𤨏馥者耶人
曰梧竹靈鳳之所栖食者宜資其形色為庭除玩
吁人知梧竹之外者云爾我觀梧之華始於清明
葉落於立秋之頃言歷者占焉是其覺之靈者在
梧而絲布琴瑟之材未論也竹之介於秋而不徇
秋零通於春而不為春媚貫四時而一節焉是其
操之特者在竹而籩簡笙篪之器亦未論也淮南
子曰一葉落而天下知秋吾以淮南子為知梧記
禮者曰如竹箭之有筠也吾以記禮者為知竹然
則仲瑛之取梧竹也盍亦徵其覺之靈操之特者
書以為取諸物者法毋徒資其形色之外者子韓
子美馬少傅之詞曰碧梧翠竹能守其業者也徒
取其形色之外而不得其靈與特者未必善守仲
瑛氏吳之衣冠舊族也有學而不屑於仕茲堂之建
將日與賢者處談道德禮義以益固其守業者其不
以吾言取梧竹乎書以復仲瑛俾仲瑛刻諸堂為記
會稽楊維楨書
後記
崑山顧君仲瑛名其所居之室曰玉山草堂築圃
鑿池積土石為丘阜引流種樹於中為堂五楹還
植脩梧鉅竹森密蔚秀蒼縹隂潤袢歊不得達其
牖羲暉不能窺其戶乃名其堂曰碧梧翠竹堂中列
琴壺觚硯圖籍及古鼎彛器非韻士勝友不趣延入
也凡自吳來者既誇仲瑛之美則必盛稱梧竹之雅
致今年八月余至崑山過仲瑛所居仲瑛延客入堂
時日已暮餘暑尚酷及坐蕭爽闃寂清氣可沐須臾
有風出梧竹之間摩戛柯葉調調刁刁泠然于喁如
耳琴筑久焉皎月自水際出光景穿漏泛漾欄檻仲
瑛出酒觴客客數人皆能詩歌談辨飲甚樂夜將半
露瀼瀼下梧竹中清光拂席凉吹襲人毛骨欲寒客
相與笑曰安得從浮丘公招青童吹靈霄之笙擊洞
隂之磬以終此樂耶飲酣客將就寢余以公事有程
不得留舟至河滸時已曙矣回望玉山之居樹木蔥
翠烟霏芊綿樓閣縹緲隱約若圖畫因嘆曰史稱蓬
萊方丈瀛洲有欲至者風輙引其船去世或疑其怪
誕然以余觀之若梧竹之勝雖欲優游夷猶而以塵
累牽掣不得少留而去况欲涉海求所謂方丈瀛洲蓬
萊者哉然則引船之風意或有之也余又觀史傳中所
載古今人物類皆功名勢位之人而以潔身遁世稱者
僅一二見豈非山林泉石之樂固少有得之者耶乃知
謝幼輿自以一丘一壑過人彼蓋深有所見也遂乃命
舟人緩移櫂且顧且去意眷眷不能舍也比至城郭車
馬雜沓塵氛滃起慨想昨昔所遊則已疑為夢中所見
矣適袁君子英來自崑山乃記其事以示子英俾以遺
仲瑛且告之曰為我語仲瑛君碧梧翠竹之樂不易得
也第安之他日毋或汨於禄仕而若予之不能久留也
至正九年九月既望永嘉高明則誠記
詩
秦溪馬琬文璧
片玉山前衆香國高秋亭館正鮮新竹間馴鶴明於雪
石上稚桐長似人庫書新置太平覽家釀屢熟羅浮春
鴻文最愛新堂記筆力端能挽萬鈞
龍門釋良琦元璞
舊種竹梧千尺強清隂碧色護新堂高岡晴發朝陽氣
淇水春沾湛露香玉田瑞液生芝菌金井迴瀾宿鳳皇
何意老騎支遁鶴與君相對坐雲牀
匡廬子立彦成
憑高戶牖鬱嵯峨奈爾虎頭癡絶何石種藍田皆化玉
水通瑶漢不生波碧梧翠竹凉隂合金井銀牀月色多
天吹忽來鸞鵠下定知仙佩一相過
延陵吳克恭寅夫
玉山秀絶炎雲凉疎簾枕簟安高堂碧梧翠竹倚蕭瑟
玉繩金井憶相將浮槎斷溜眠鸂鶒露葉成隂待鳳皇
掖垣洞門何許在正自不减輞川莊
汝陽袁華子英
疎華覆銀牀碧色被蘭渚赤日欲流金高堂不知暑
河南陸仁良貴
嘉垣遶林色高標相與清隂凉流幔入靈籟答空鳴
吳郡顧達
玉山之堂絶蕭爽梧竹滿庭深且幽出檐百尺擁高蓋
覆地六月生清秋玉繩挂樹月皎皎翠袖起舞風颼颼
石牀碧華亂如雨仙佩夜過鏘鳴球
清河張天英楠渠
八月高堂天氣新方壺圓嶠翠嶙峋階前雙樹碧如玉
竹下一鶴高於人客至壺觴長對酌夜凉燈火每相親
手招丹鳳下霄漢載我吹簫朝北辰
華亭馮濬淵如
玉山草堂玉山裏銀浦流雲護石矼掖垣綠竹高千尺
秋水錦鳬飛一雙小桃源近長洲苑百花潭如濯錦江
亭臺莫許浪題品玉堂學士筆如杠
臨海陳基敬初
玉山窈窕地仙居翠竹參差間碧梧夜静簾櫳人度曲
春深庭院鳳將雛瑤華散席侵碁局瓊露分香落酒壺
見說秋來更瀟洒四簷虚籟奏笙竽
西夏昂吉起文
爾愛小軒梧竹好雨晴添得草堂幽掛簷凉月作秋色
遶屋清隂如水流莫剪高枝留宿鳳好依勁節聽鳴璆
醉來幾度凭欄立但覺蕭蕭爽氣浮
遂昌鄭元祐明德
顧仲瑛父作堂溪滸矗矗其楹植植其礎飛甍斯鬱高
栱其楚綺疏迎陽粉扉作堵文藝之苑圖書之府爰植
梧竹翠碧之溥竹益冬榮梧因夏膴既敷其蔭又歗而
儛春暮首夏炎日當午合梧與竹繁隂在下魚跳矜肥
鸚囀命侣父既樂只坎坎其鼔載㪺清泉載陳列爼歌
聲在節絲聲合拊竹梧交枝高出雲雨賓既醉止舉觴
夀父願父夀樂以續妣祖以長孫子以養父母以承天
之祐
吳興郯韶九成
去年種桐樹綠葉高雲凉今年種新竹已與桐樹長幽
人讀書坐高堂夜間天籟鳴笙簧下堂仰視明月光照
見烏啼金井傍烏啼在何處雙飛向桐樹枝頭啞啞傳
好語明年結巢鳳來住
匡廬于立彦成補梧竹謠
雲臺外史題梧竹堂樂府多道梧而略於竹豈
愛有不同耶續其語以補其缺云
鳳來住高梧枝高梧葉老秋風吹月明夜夜栖啼烏不
如池邊竹千尺露葉霜筠照寒碧今年結實苦未多明
年實多鳳來食
太拙生聶鏞茂宣
青山高不極中有仙人宅築堂向溪路鳥啼花落迷行
迹翠竹羅堂前碧梧置堂側忩戶墮疎影簾帷卷秋色
仙人紅顔鶴髮垂脫巾坐受凉風吹天青露葉净如洗
月出照見新題詩仙人援琴鼓月下枝上栖烏絃上語
空階無地著清商一夜琅玕響飛雨
淮海秦約文仲
嘉植真堪愛清華信少雙留隂低覆井弄影半當忩翡
翠春鳴桁鵁鶄夜聚矼何由酬勝賞為爾倒銀缸
茶陵李祁
玉山園林誰比倫修梧柯密蔭當門已憐碧梧拂霄上
更愛翠竹如雲屯嶧陽風霜老巖石渭川烟水連荒村
何如高堂日無事客至有酒盈芳尊
高平瞿智
高堂背郭對青山盡日褰帷境界寬碧樹欲隨鸞影瘦
綠筠長伴鶴翎寒水晶簾動雲成片環珮聲閒雪作團
久負故人詩酒約不嫌逕去倚闌干
釋元瀞天鏡
君家子弟彬彬盛碧梧翠竹森相映聲諧琴瑟動瑤窗
秀峙鵠鸞開寳鏡高堂新暑泉石深綠隂清晝門階净
鼎彜圖史規漢章麒麟鳳皇祖虞咏人間妙絶虎頭癡
文采風流至今稱浣花潭前雙鶴翎金粟池中萬魚泳
翰林學士天上來大宴玉山舉觴政金杯行酒凉雲浮
冰盤薦鮮寒雪凝清歌妙舞意氣揚紫燕黃鸝語音競
邇來麗句江海傳坐見高名巖壑應深嚴未厭鵷鷺行
蕭散要遂麋鹿性八忩風月色更妍千畝冰霜節尢勁
誰言蒲柳秀且脆卓爾松柏獨也正元元生意本不殊
自是詞人涉疑諍
四明黃玠伯成
瀟洒碧梧連翠竹是間不著一塵紅凉隂滿地散如水
清氣有時吹作風把酒聽鶯來扇底罷琴呼鶴出樊中
最思長夏無煩暑雪藕調冰與客同
吳郡顧達
山風墮凉氣檐月隱波文翔鸞迴秋夜遊龍上春雲晏
景清有容(缺)静無紋此中遺塵思飄飄隨鶴羣
范陽盧熊公武
鳳皇鳴朝陽翡翠在高竹此中有清氣暉映崑山玉
錢塘錢惟善
露井風闌護翠寒高梧脩竹有栖鸞謝家寳樹平泉石
今在玉山佳氣看
茶陵李祁寄題
醫翳林木交肅肅簷宇静於焉脫塵鞅偶坐惬所性初
欣景物佳稍覺意想淨一與梧竹親寧忘五君詠
分題詩序
己丑之歲六月徂暑余問津桃源遡流玉山之
下玉山主人館余於草堂芝雲之間日飲無不
佳適有客自郡城至者移於碧梧翠竹之隂蓋
堂構之清美玉山之最佳處也集者會稽外史
于立吳龍門山僧琦瘍醫劉起吳郡張雲畫史
從序後至之客則聊城高晉吳興郯韶玉山主
人及其子衡暨余凡十人以杜甫氏暗水流花
徑春星帶草堂之韻分䦰各詠言紀實不能詩
者罰酒二觥罰者二人明日其一人逸去雖敗
乃公事亦蘭亭之遺意也從序以畫事免詩而
為圖時炎雨既霽凉隂如秋琴姬小璚英翠屏
素真三人侍坐與立趨歈俱雅音是集也人不
知暑坐無雜言信曰雅哉延陵吳克恭序
是日以暗水流花徑春星帶草堂分韻賦詩詩
成者七人
釋良琦得花字
今夕復何夕宴此玉山家桐隂深繡戶凉隂覆碧紗朱
絃度法曲香斝貯流霞念昔空山隂在今猶浣花風流
維子所滄海近仙槎
于立得徑字
玉山之堂俯吳甸(音盛)對酒憑高發清興碧桐翠竹晝生
隂金盌蔗漿寒欲凝亭亭雙鳳踏長筵寂寂孤鶯度深
徑請君更盡雙玉壺絳䗶銀瓶破昏瞑
郯韶得春字
高堂落新構式燕娱嘉賓華林散玉氣方池蔭清蘋魚
遊樂磐石鹿鳴懷早春陶情寄物表與子聊相親
顧瑛得星字
高堂梧與竹靉靉排空青凉颷忽飛來落我生色屏為
君燕坐列綺席吳歌趙舞雙娉婷蓴香翠縷雪齒齒蔗
漿玉碗冰泠泠人生良會不可遇况復聚散如浮萍分
明感此眼前事鬢邊白髮皆星星華亭夜鶴怨明月何
如荷鍤隨劉伶中山有酒十日醉汨羅羇人千古醒葡
萄酒玻瓈瓶可以駐君之色延君齡脫吾帽忘吾形美
人聽我重叮嚀更惜白玉手進酒且莫停酒中之趣通
仙靈玉笙吹月聲泠泠與爾同躡雙鳳翎
吳克恭得帶字
長夏梧竹隂偃薄適所愛良朋四方至敘此承嘉會雅
意幾宿昔神交一傾蓋蓮芳玉山酒芹碧松湖菜風流
五侯鯖鮮潔郎官膾高郎雅眉宇郯生富清裁短李善
長談醫緩輙雅拜張顛矜道妙僧徹持醒戒歌喉間寳
瑟舞影迴蘭旆題扇瓊英忿張筵翠屏對雜亂雖無次
妍醜各有態良遊信所惬佳賞心亦快兹會安可期明
當返予載回望玉山雲川長水如帶
高晉得草字
蘭堂俯清池虚楹麗華藻流雲度高梧書帶生春草嘉
賓式燕集幽懷為傾倒清歌一徘徊凉月翠屏小
顧衡得堂字(仲瑛子)
玉山有佳趣張筵竹梧堂翠氣動空碧綠隂生暗芳蔗
漿銀碗凍蓴縷翠絲凉最愛纖歌罷虚庭月似霜
詩不成者二人各罰酒二觥
序
予於玉山隱君别三四年間其與會稽楊鐵崖
遂昌鄭有道匡廬于鍊師苕溪郯九成吳僧琦
元璞日有詩酒之娛而其更唱迭和之見於篇
什者往往傳誦於人而予也以汗漫之役遡河
洛上嵩華歴關陕北遊而客京師度居庸計其
所䟦涉不啻萬餘里方挈挈焉觸寒暑犯霜露
之不暇又何由持杯酒濡翰墨咏歌揮洒以厠
諸子之列耶今年孟春予還自北方隱君首以
書見招過草堂為旬日之歡於是鐵崖去講春
秋於松江柳澤之上有道隱居吳城天宫裏元
璞亦歸天平山之龍門而九成則出入漕臺執
文牘以理公事朝夕與子為侣者主則隱君客
則鍊師也予竊念三四年來驅馳辛苦幸而息
肩而隱君能以水竹琴書相慰藉而諸君子况
復出處不齊不能復如疇昔雅集之盛方俯仰
寤歎慨然興懷而豫章熊松雲婁江陸良貴適
至隱君乃列綺席設芳爼於碧梧翠竹間相與
投壺雅歌飲酒歡甚且即席賦詩而以碧梧栖
老鳳皇枝為韻予探得老字餘則各有所属詩
皆輙成獨松雲子飲酣長嘯上馬馳去得栖字
不賦云臨海陳基敬初序
是日以碧梧栖老鳳皇枝為韻詩成者六人
顧晉得碧字
東軒梧桐樹萋萋長新碧愛此日夕隂於焉列華席感
兹造化心浩蕩無留迹與子酌春酒清歡聊自適
顧瑛得梧字
流雲拂綺席晴光在高梧當軒酌春酒清蔭何扶疎豈
無歌鐘樂乃爾文字娛逍遥以終夕聊復遂吾初
陳基得老字
華軒列綺席嘉樹蔭芳草愛此時雨歇綠隂淨如掃君
子謝軒冕逍遥遂幽討有瑟復有琴自鼓還自考達哉
松雲翁狂歌不知老
陸仁得鳳字
張宴池館夕酥凝酒微凍明月流綺疎華燈照隂洞翠
琯裊遺音朱絃細成弄徙倚桐花原相期聽鳴鳳
顧衡得凰字
梧竹遶高堂清音滿席凉春風人似玉芳草句生香綠
酒傾鸚鵡瑶笙引鳳凰詩成歡未徹月色轉迴廊
于立得枝字
新陽散微雪薄靄凝春姿逍遥桐軒下命侣酬芳時輕
風蕩微和酒面浮晴漪娟娟明月鈎掛在珊瑚枝
序
至正辛卯余自勾吳還會稽飲酒玉山而别當
是時已有行路難之歎矣繼而荆蠻淮夷山戎
海寇警呼並起赤白囊旁午道路驅馳鋒鏑間
又復相見因相與道寒温慰勞良苦玉山為設
宴高會梧竹堂上在座皆俊彦能文章歌舞盡
妙選客有置酒而歎者子笑曰子何為是拘拘
也夫天下之理未有往而不復器無久不用者
迨國家至隆極治幾及百年當聖明之世而不
靖於四方或者天將以武德禍亂大啟有元無
疆之休諸君有文武才將乘風雲之會依日月
之光且有日予也尚拭目以觀太平之盛何暇
作愁歎語耶玉山揚觶而起曰子誠知言哉於
是飲酒樂甚明當重九遂以滿城風雨近重陽
為韻分賦壬辰九月八日番陽蕭景微序
是日以滿城風雨近重陽分韻賦詩詩成者七
人
顧瑛得滿字
西風吹長江舟楫幾欲斷仙人遠方來羽服自蕭散頗
言官軍中殺賊盡左袒時艱會面難取醉那容緩菊開
重陽花對酒莫辭滿賡歌雜絲竹言笑亦侃侃月明梧
竹間夜夜良可歎
袁華得城字
霜露悴百草風埃闇重城冥鴻奮羽翰肅肅東南征感
時增慷慨豈不懷友生美人欣會面開觴掇秋英宴坐
適冲賞高梧含夕清湛湛樂未央璇霄珠斗傾
盧震則得風字
黃埃滿眼歎萍蹤暫對清尊樂事同絳蠟烟輕飄永夜
鎮幃犀重護香風杯行翠袖飛鸚鵡舞罷纏頭散綵虹
明日黃花重有約夜深歸去月明中
陸仁得雨字
華屋帶脩沱梧竹夾兩廡流雲蕩微隂冉冉菊花雨張
筵廣樂作彼美瑶之圃仙人紫雲裘渥頳顔孔廡逍遥
惬中賞且以樂嘉聚翩然跨黃鶴渺渺渡烟渚
于立得近字
梧竹幽深霜未隕置酒高堂洗塵坋菊英已泛紫霞觴
桂子尚飄金屑粉春潮暈臉笑顔酡遠山入眼脩眉近
顛風折岳江倒流人間何事糟丘飲
岳榆得重字
桂花開過菊花濃酣宴高堂酒百鍾帷帳覆筵香籍籍
樓臺臨水影重重艱時會合人希有籌令傳呼曲屢終
明日登高須再約只愁風雨阻行蹤
趙珍得陽字
碧梧翠竹蔭高堂堂上張筵引興長上客凌風還解珮
美人傳令更飛觴簾櫳冉冉香微動星斗沉沉夜未央
黃菊紫萸應爛漫江南風景在重陽
湖光山色樓題句(趙奕篆顔)
天連遠水三千頃雲擁晴巒十二鬟
記
前十載秋八月余嘗登羣玉之山遠見太湖西南
下繞陽山海虞麓流東滙為陽城湖湖之上有大
林壑神秀融結是為界溪隱君子顧仲瑛氏居之
是時余一至焉今八月又一至焉會稽外史出肅
客延客入坐小東山未幾由西階過别墅上芝雲
堂主人與客道故舊歡甚坐定作而曰吾有湖光
山色樓欲得子文以記之久矣子今來毋容讓於
是外史進客樓上見所居三代漢唐禮樂之器典
墳經史諸子百氏之書有古人氣象至若草堂書
畫舫浣花之亭與夫山玄水蒼之石皆列之左右
前後其地宜植物異卉珍木樹之無或不良麋鹿
羽鱗之属罔不畢致日與賢士大夫宴遊其上憑
高四望清氣逼人三山十湖宛收在目余謂凡為
天地間得其氣之盛者莫山水若也水生於天天
氣又與山接亦未始不因人而得之者也宋蘇文
忠西湖詩作而湖山之氣益清安知後五百載湖
山之勝不在彼在此矣客既醉属余歌以為夀歌
曰山蒼蒼兮水溶溶月皎皎兮羣玉之峯仙子不
來兮吾將曷從仙子既見兮我心則降歌既畢均
請志之於石清河張天英書
後記
崑山濱海為邑地平夷曼衍無山水之勝民樂於田
畝無登覧之適州治西行三十里為馬鞍山又十五
里為界溪而顧仲瑛氏居焉仲瑛素為吳著姓居溪
上蓋累世矣溪南出眞儀北流入陽城湖湖大且百
里烟波蒼莽天與水接其北則海虞之山虞仲之所
居也於是即湖壖爽塏之地有園池之勝叠石為島
激泉為湍亭館臺榭曲盡其制合而名之曰玉山佳
處其景之尤勝者則有湖光山色樓樓列古器物圖
畫及經史百氏之言日與賓客遊息其上幅巾杖履
逍遥自適風日清美憑高遠望惟見風檣往來漚波
出沒而山色蔥蘢明秀如在几格間其或水氣上行
與山氣盤礴變而成龍虎合而為烟霏千態萬状不
可盡述予謂天地清淑之氣峙而為山流而為川得
其勝絶以適我生生者亦將有待於人乎何凝藴之
資久而發輝之在斯也君曰予陋世俗之隘每登斯
樓慨思古人而不可得方將駕長風凌烟波際湖之
北登海虞之顛訪虞仲之遺跡望三山銀闕於雲濤
縹緲之中予將有所得也同我者誰哉乃歌曰水浩
蕩兮山蘢蔥幽幽而深兮馮夷之宫激長波兮駕風
仙之人兮吾從又曰日月皎皎兮波粼粼山巉巖而
嶙峋超凌厲兮無鄰我所思兮古人是為之記至正
九年九月一日匡廬于立書
詩
丹丘柯九思敬仲酒邊口占
紅顔欲醉倚高樓玉琯聲中桂子秋湖山如此不歸去
冷雲風急卧扁舟
河南陸仁良貴
朝拂崑城漲暮矚海虞孤日照簾旌裏蕭條粉墨圖
匡廬于立彦成
虎頭本癡絶雅亦愛樓居霞月流青瑣湖山迥碧虚意
閒雲與汨心在物之初不似揚雄宅城南老著書
遂昌鄭元祐明德
晴峯抹出海虞山宛在空明野水間范蠡不騎丹鳳去
仲雍仍駕彩雲還浪花光閃芝三秀霧雨寒增豹一斑
試問風颿去何許想聞環珮玉珊珊
龍門釋良琦元璞
新樓一登眺不爾見湖山興落滄洲遠心超雲物間漁
歌方互起鳥倦忽飛還牽舟成獨去清月滿虚灣
延陵吳克恭寅夫
智仁予所樂平湖仍對山神交魚鳥外興移蒲柳間閒
雲捲幔入落日櫂歌還望海躡星影秋槎來碧灣
豫章熊夢祥
移舟界溪上忽見海虞山山接空明外湖當慘淡間松
聲聽欲近帆影坐看還何處西風起漁歌下别灣
苕溪郯韶九成
兹樓頫吳甸百里見虞山雲歸飛鳥外帆落大江間河
源或可到星使幾時還因尋種桃者繫船清溪灣
汝陽袁華子英
嵐起天邊雨帆飛樹杪風湖光與山色倒影畫樓中
臨海陳基敬初
樓居仙子亦多情收拾湖山作畫屏澤國雨添千頃綠
海虞晴送四時青亭亭暮靄凝眉黛灔灔春波漲醁&KR0812;
長笛一聲賓客醉餘音猶自繞清冥
西夏昂吉起文
危樓倚天何壯哉軒忩八面玲瓏開水搖萬丈白虹氣
山横十二青瑶臺林光朝開宿鳥散帆影暮接歸雲回
坐久身如在泉石神清骨爽無纖埃
會稽楊維楨廉夫
仙家十二樓俯瞰芙蓉渚象田耕玉烟龍氣生珠雨鳳
麟遠水接空濛小瀛夜折蓬萊股蘭臺美人能楚語十
三鴈急孤鸞舞仙人醉騎黃鶴來酣揮落日使倒迴剪
取璚田一稜歸滿天鐵笛走春雷
淮海秦約文仲
快閣初延望流雲乍度檐沙明蕩瑶席山色上牙籖荇
葉浮波動桃花隔岸添隱囊西景暮坐見月纖纖
華亭吕恂德厚
水光山色樓千尺老子於中興最多手板時看雲氣好
吹簫無奈月明何鳳池上客陽春曲鐵笛仙人小海歌
二月玉溪花正好夢隨春水白鷗波
華亭馮濬淵如
仙人樓閣禁城東近水憑虚對雪峰香篆寳爐金鵲尾
酒行仙掌玉芙蓉湖波西下寒仍綠山色春來晚更濃
愧似登高能賦客懸知百尺卧元龍
四明黃玠伯成
山色湖光樓上頭闌干十二古今秋一川碧浪與天遠
滿地白雲如水流往事只聞吳苑在幽人多愛習池遊
當年風景尋常好日日芳筵爛不收
義興岳榆季堅
複道逶迤接井榦綺疏面面瞰湖山涵光直上虚無底
爽氣遥生縹緲間鷗鷺忘機閒可狎牛羊及暮自知還
欲從范蠡凌風去卧看烟鬟十二灣
口占詩
樓之主人顧瑛仲瑛
至正十年五月十八日余與延陵吳水西龍門
僧元璞匡山于外史避暑樓中時輕雲過雨霽
光如秋各占四絶句云
天風吹雨過湖去溪水流雲出樹間樓上幽人不知暑
鈎簾把酒看虞山
晴山遠樹青如薺野水新秧綠似苔落日湖光三萬頃
盡隨飛鳥帶將迴
雨隨牛跡坡坡綠雲轉山腰樹樹齊江閣晚添凉似洗
隔林時有野鶯啼
紫茸香浮薝蔔樹金莖露滴芭蕉花幽人倚樓看過雨
山童隔竹煮新茶
于立
長煙落日孤鳥沒野岸平疇新水多有客倚欄成獨嘯
白蘋洲上起漁歌
團團綠樹野人家一道官河紫楝花柳外時時啼布穀
林間軋軋響繅車
秧田已是三時雨草閣風生五月凉薝蔔開花渾似雪
枇杷著子已全黃
晚烟晴樹遶樓臺别浦荷花遠近開芳草茫茫隨地遠
野帆片片向人來
釋良琦
斷雲將雨過瑤山極浦烟開白鳥還隔水漁郎驚客意
笛聲嗚咽起空灣
迴溪斷岸柳隂疎酒舍漁家竹逕迂一片湖光暮雲隔
荷花荷葉滿平蕪
仙人自是好居樓江氣生寒雨作秋赤日長安塵沒馬
幾人回首憶滄洲
重重樓戶燕穿風曲曲紅橋綠水通薄暮鈎簾對凉雨
一時秋思在梧桐
吳世顯
一溪新水護平田高柳清風起暮蟬人在樓頭揮汗雨
行人更在夕陽邊
樓居竹樹抱溪長落日虞山煙翠凉遥想白雲招隱處
長鑱鉏雨茯苓香
雨來江閣清風滿山入吳雲紫翠分黃犢草深人窅窅
白鷗波起雪紛紛
水風楊柳疎疎綠山雨芙蓉朵朵秋樓上捲簾凉意足
玉笙時度竹西頭
分題詩引
七日初五日余會於匡山琦龍門於樓上輕風
吹衣爽氣浮動纖月既出乃移樽樓外閣橋團
飲時瑶笙與琴聲歌聲齊發泠泠天表如霓裳
羽衣落我清夢遂各賦詩以記樓之主人顧瑛
題
是日以危樓高百尺分韻賦詩詩成者三人
顧瑛得危字
樓上笙歌合奏時湖山當席最相宜風吹輕袂身疑舉
人立飛橋意不危蜃氣欲浮河漢動秋光已近女牛期
潘郎容易頭如雪且醉花前雙玉巵
于立得樓字
又見梧桐一葉秋酒豪詩客滿西樓逶迤飛閣連雲度
隱約仙槎入漢流忽聽鈞天雙奏樂炯如秋水共乘舟
竹風荷氣凉無限清夜厭厭醉未休
釋良琦得高字
何處最堪聽鳳簫夜凉閣道踏金鼇風生高士飛霞珮
月照謫仙宫錦袍豈畏秋聲催髩改且憑春酒助詩豪
清酣欲散凉如水河漢西流北斗高
七月十五元璞泛舟下婁江余與高起文先生
玉山隱君坐湖山樓上悵然有懷即所見聫句
成律于立書
樓倚清秋爽氣高(高)眼明百里見纖毫風行綠野翻清
浪(于)雨到青林起暮濤幾樹好花開别岸(顧)一雙飛鳥
趁輕舠龍門今日婁江去(高)會有新詩寄我曹(于)
至正十年冬温如春民為來歲癘疹憂嘉平之
望凝雲晝合風格格作老梟聲雨霰交下頃刻
積雪徧林野適郯雲臺自吳門張雲槎自茂苑
吳國良自義興不期而集相與痛飲湖光山色
樓上以凍合玉樓寒起粟分韻賦詩國良以吹
簫陳惟允以彈琴趙善長以畫序首各免詩張
雲臺興盡而返時詩不成者命佐酒女奴小瑶
池小蟠桃金縷衣各罰酒二觥予乃于立得樓
字賦詩於後
是日以凍合玉樓寒起粟分韻詩成者四人
顧瑛得凍字
積雪未消春意動千里登臨遊目縱月明初度影娥池
曙色稍侵鳴玉洞佳人象琯怯初寒銀瓶梅萼猶含凍
白髮休嫌舞袖長張燈夜促飛觴送
于立得樓字
凝雲變晴景積雪滿山丘公子延綺席美人迴綵舟逶
迤度飛閣窈窕接層樓微颷散輕靄寒光抱空浮勿云
歌鐘樂適為窶者憂願言均此施榮名及千秋
郯韶得寒字
玉山臘月春意動獨樹花發照江干高閣此時宜望遠
開尊與子一凭欄雪消野渚鳬鷖亂水落漁舟網罟寒
明日風帆又城市且須泥飲罄清歡
顧衡得起字
客從吳門來張宴玉山裏逶迤朱閣連散漫瓊芳委雲
迷曙光合風迴水花起杯深煖入懷弦澁寒生指飛光
不我留幽興那能已
詩不成者三人各罰酒二觥
引
界溪顧君仲瑛有樓曰湖光山色蕭爽夷曠殊
快人意憑高一覧吳東山水盡在几席下子與
諸文彦因得以適洞心駭目之觀遂即席用山
水命題賦詩以紀事時端陽前一日
是日以吳東山水分題賦詩詩成者五人
三江盧昭賦虞山
海虞之山何峩峩連岡百里青巉嵯巫咸却立在其左
芙蓉倒醮昆城波云有仲雍之古冡白虹夜燭山之阿
猗歟讓德亘不冺上與日月光相磨我昔褰裳來下拜
精英颯爽志匪頗饑鼯跳梁竄叢栗驚猿趫捷攀垂蘿
原田碁布迤衍沃檉椐互立緣坡陀水溢靈湫訪龍母
花雨丈室尋維摩冥搜遺跡慨往古我僕既痡吾力痾
只今陵谷與時變赤幟森衛曳落河繚以周垣百餘雉
夙夜嚴邏煩撝訶山靈請迴俗士駕舊遊轉瞬成蹉跎
玉山高樓隔花起邀我登覽供長哦虞山北向列几格
羣峯下侍同么䯢相看即有故人意空翠飛滿栖雲窩
憑高問山山不語大笑酹以金叵羅我酌玉山酒我歌
玉山歌歌長壺缺朱顔酡人生百年貴清賞嗤彼豪飲
如飛蛾英雄蓋世竟安在蔽野荆棘生銅駝興闌下樓
日復暝虞山虞山奈爾何
秦約賦傀儡湖
晨興東湖隂放浪隨所之日光出林散霾翳晃朗澄碧
堆玻瓈天風忽來棹謳發岸岸灣灣浴鵝鴨中峯疊巘
與雲連西墩佳樹如城匝主人湖上席更移醉歌小海
和竹枝文魚跳波翠蛟舞疑是馮夷張水嬉微生百年
何草草傀儡棚頭幾絶倒逝川一去無還期長嘯不知
天地老酒闌横被復揚舲菖蒲洲渚花冥冥鷄皮鶴髮
漫從汝且讀楚騷招獨醒
顧瑛賦陽山
别起高樓臨碧溪遶樓青山雲約齊陽山獨出衆山上
却立陽湖西復西天風吹山屼不起倒落芙蓉明鏡裏
影娥池上曲欄干遍倚秋光三百里白雲不化五采虹
化為夭矯之白龍一朝挾子上天去霈澤下土昭神功
土人結祠倚靈洞雨氣腥翻海波動紙錢窣窣蜥蜴飛
女巫擊鼓歌迎送茲山本是秦餘杭越兵盡獲夫差王
不知誰是公孫聖空谷答聲吳乃亡只今此地愁雲黑
鐵馬將軍金作勒漢蛇曷識劍雌雄秦鹿應迷路南北
山下花開一色紅花下千頭鹿養茸銜花日獻黃面老
挟羣時入青蓮宫聞道青霜落林谷斤斧丁丁驚鳥宿
千年白鶴忽飛歸失却長松舊時綠君今坐看樓上頭
拆韻賦詩浮玉舟憑高一覧青未了㡳事仲宣生遠愁
明朝更踏東山路傀儡湖中觀競渡酒花灔灔泛昌陽
醉歸扶上樓頭去
釋自恢賦崑山
馬鞍山在勾吳東山中佳氣常鬱蔥層巒起伏積空翠
芙蓉削出青天中六丁夜半石壘壁殿開煌煌絢金碧
響師燕坐講大乘虎來問法作人立天花散雨娑羅樹
一聲共命雲深處我時細讀孟郊詩興來更上龍洲墓
憶昔曾同信心友七尺枯藤長在手數年音問墮茫然
頓覺羈懷醉如酒嗟彼習俗躭歡娛錦韀細馬紅氍毺
畫船吹箾撾大鼓吳兒棹歌越女歈只今歌樂難再得
面顔已帶風塵色何如張宴溪上樓山光倒浸湖光白
我愛虎頭金粟子十載論交淡如水每懷故舊參與商
二老到門驚復喜我留玉山君即歸天風泠泠吹客衣
人生會合如夢寐焉能對酒如吁&KR1077;我歌長歌君起舞
山川洵美非吾土褰裳涉澗采昌陽且向山中作重午
袁華賦陽城湖
海虞之南姑胥東陽城湖水青浮空瀰漫巨浸二百里
勢與江漢同朝宗波濤掀簸日慘淡魚龍起伏天晦蒙
雨昏隂淵火夜燭下有物怪潛幽蹤下雉巴城水相接
以城名湖胡不同想當黃池會盟後夫差虎視中原雄
東征諸夷耀威武湖隂閱戰觀成功陵遷谷變天地老
按圖何地追遺蹤我來弔古重太息空亭落日多悲風
虎頭結樓傍湖駐忩開几席羅諸峯鳴鷄吠犬境幽閴
嘉禾良田青鬱蔥漁郎莫是問津者仙源或與人間通
時當端午天氣好故人久别欣相逢玻璃萬頃汎舟入
俯覧一碧摩青銅蓴絲鱸鱠雪縷碎菱葉荷花雲錦重
恩賜終慙鑑曲客水嬉不數樊川翁酒酣狂吟逸興發
白鷗驚起菰蒲中相國井湮烽火闇郎官水涸旌旗紅
此中樂土可避世一舸便逐陶朱公更呼列缺鞭乖龍
前驅飛廉後豐隆盡將湖水化霖雨净洗甲兵歌歲豐
玉山名勝集卷三
