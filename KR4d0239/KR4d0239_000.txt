倪石陵書别集類三(宋)
提要
(臣)等謹案倪石陵書一卷宋倪朴撰朴字文
卿浦江人居於石陵村因以為號嘗應進士
舉紹興未為書萬言擬上高宗而不果鄭伯
熊陳亮皆極賞之後為里人所搆徙置筠州
以赦得還吳師道宋濂皆為作傳師道稱其
䆒悉用兵攻守險要尤精地理著輿地會元
志四十卷今不傳傳者僅此集蓋十不存一
矣首擬上高宗書又書劄八篇書唐史諸傳
七則辯一篇大抵皆古健有法惟其觀音院
鐘刻辯論吳越所以改元者乃因梁滅于唐
不肯反面事仇奉正朔于唐為錢氏立國之
大節夫錢鏐固唐遺民也當朱温僭逆之時
羅隱之言凛然大義乃不以篡唐之梁為仇
而反以滅梁之唐為仇是非顛倒莫甚于是
朴因汴京喪亂務伸復讎之義遂併此事而
附會之可謂斯言之玷而鄭楷杜桓二跋乃
特稱是篇其言亦甚矣卷未又有吳萊一序
乃為謝翺輯朴雜著而作者獨不舉此篇其
識固在二人上也翺所輯久無傳本其序蓋
自淵穎集錄出者此本則明嘉靖丙戌麻城
毛鳳韶所輯其不曰集而曰書者鳳韶自序
謂以上高宗書為主舉所重云乾隆四十六
年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
