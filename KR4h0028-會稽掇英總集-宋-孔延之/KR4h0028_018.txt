會稽掇英摠集卷十八
宋孔延之撰
建南鎮碣記(孟簡)
太山諫卿受氣端勁為文雅拔由進士尉陽羨安定公
愛其道直延為從事是時鄙夫次受辟書故得與諫卿
遊處最密常記其撰南鎮碣彩章輝煥物象飛動當貞
元之丁丑也迨元和甲午簡自給事中蒙恩授浙東道
都團練觀察處置使荐遊此地歲十八返矣尋奉御祝
有事于鎮求當時之碣則未樹立因訪太山之故吏乃
得舊本爰徵樂石磨琢鐫刻流芳自此諫卿永貞年為
讒賊所中謫居汀州今皇帝踐阼宰臣論其冤濫故福
建廉使閻公得以上請復歴大理評事遽徵拜監察御
史未經歲臺丞上荐不次遷侍御史以言語明切將酬
相府且不入出為巴州刺史持逸羣之才略瘳疲人之
疾苦理行居最再移資州如巴之政今復為洋州課績
大著噫共戴華髮相逢幾時所不間者頃以至人實相
淨樂之法更說迭講次真空處入性海道動于世間而
不世間故可記也十年十月十日建
遊妙喜寺記(李遜)
越州好山水峯嶺重疊邐迤皆見鑑湖平淺微風有波
山轉遠轉高水轉深轉清故謝安與許詢支道林王羲
之常為越中山水遊侣以安之清機詢道林之高逸羲
之之知止雖生知者思過已半焉知其又不因外奬積
成精絜邪妙喜寺去郭二十里而近通舟而到積水四
滿樓臺在中觀其林叟漁者小艇短楫求贏而來得志
而返濯足擊汰聲滿山谷又有丹素佳禽哢吭清流劈
波投空一一遠去時與從事四五人天氣精爽同登共
覽因思羊叔子在襄陽好風景出鈴閤罷漁獵登峴山
今古在懷獨立無對存有令德殁有令名君子哉遜賴
聖時欽明寰海無波進無若人之才退獲若人之逸登
山望水思泯幽寂雲霞草樹橫在一目非敢追蹤羊公
亦復長揖王謝矣時有從事李翺僧靈徹請紀故琢于
片石云時元和八月十五日記
判曹食堂壁記(崔元翰)
古之上賢必有禄秩之給有烹飪之養所以優之也漢
時尚書諸曹郎太官供膳春秋時齊大夫公膳日雙雞
然則天子諸侯于其公卿大夫蓋皆日有饔餼有唐太
宗文皇帝克定天下方勤于治命庶官日出而視事日
中而退朝既而晏歸則宜朝食于是朝者食之廊廡下
遂命其餘官司洎諸郡邑咸因材賦而興利事取其竒
羨之積以具庖厨謂為本錢雜有遺法列曹掾史之于
郡上丞諸曹郎推本其位又諸侯大夫之比其有食也
于古義最為近之凡聮事者因于會食遂以議政比其
同異齊其疾徐會斯有堂矣則堂之作不專在飲食亦
有政教之大端焉越州號為中府連帥治所監六郡督
諸軍視其輨轂之衝廣輪之度則彌地竟海重山阻江
銅鹽材竹之貨殖舟車苞篚之委輸固已被四方而盈
二都矣其人處險而怙富易擾而難理事之紛錯差于
他州而亞于荆揚幽益諸府舊矣故其設官之制劇曹
皆二人而紀綱之職亦分為兩以統其事以其府署之
内建旆設旄之盛飛纓薦紳之衆堂皇閈閎之壯而食
堂之制陋而不稱朞年故太子少師皇甫公來臨是邦
始更而廣之居麗譙之西偏背崇墉以南嚮而其棟梁
梠桶則皆松柏楩楠縱施五筵衡容八几洞以二門夾
以四窗有爽塏之美無濕燠之患頤神寧體君子攸處
後二歲而御史大夫崔公為之備食器增食物虞人之
獻禽者必分焉故其鼎俎有芻豢之羊豕田獲之麋鹿
鼈蜃鮐魮之異橘柚筍蒲之新庶物豐矣由飲食以觀
禮由禮以觀禍福由議事以觀政由政以觀黜陟則書
其善惡而記其事宜在此堂乃列其名氏繋以年月叙
之于後各以其職相從云
鎮東軍監軍使院記(吳蜕)
昔晉文公之為盟主也崇大諸侯之館以禮賓客而前
史猶或美之而况元帥太師中書令彭城王之為藩翰
也尊天子之命廣近臣之署以宣王澤以壯軍威者哉
初乾寧單閼歲叛臣芥視生靈鼠竊位號屏王臣于湫
溢而毁撤其宮署以肆暴焉元帥彭城王以大義為心
龔行天討遂平其難帝命兼而鎮之尋詔特進左監門
衞上將軍汝南周公以監護之實欲以天子之渥澤而
渙汗于三軍也連帥有竒勲殊績忠國利人之大節皆
得以上聞以是銘盤盂鏤鍾釜免虚其授受也豈不重
歟汝南公馹騎至止軍情大洽彭城王慕其温雅特加
禮焉且曰易有大壯之義詩有斯干之美今奈何以卑
庫之棟宇而處天子近臣不營爽塏者乎乃命軍吏揆
日經始之去子來之民募宿飽之卒浹旬而材備累月
而功畢重門洞開列楹高峙奔者走者不敢仰視周垣
緻密顯敞豐博聞者驚駭見者眙&KR0787;東廂西序窈窕深
邃前廡後軒櫛比星連方塘曲沼游魚浴鳥異竹竒花
藍梢粉葩復有大厦之前木蘭特異盤隂袤丈庇于廣
庭越城之中稱為一絶當前政不軌之際忽焉凋零迨
彭城王之鎮臨也綠葉紫苞載新陽豔雖田家荆樹未
足多焉是知忠孝之感通其揆一也彭城王嘗因醼遊
形于歌詠題于屋壁聲在管絃其及物之功皆此類也
越之曩制府兵十有四旅屬郡邊戍皆出其間前賢莅
臨猶或逗撓今一府之内控弦十萬朱旗絳天長戈雪
野揮汗則雨驟吐氣則雲舒而汝南公以温恭沖澹之
德和煦之以貞正廉平之道矯厲之使三軍之士咸得
其歡心及考秩向滿連帥惜其去拜表乞留中外美之
嗚呼自兵興以來歲踰二紀唯彭城王以忠孝之節罄
翊戴之心連定金陵再清鏡水絶蘖牙之本覆妖偽之
巢而復以國家經費為憂勤修職貢航深梯險道路相
望史不絶書府無虚月當朝廷多事之際天帑充給實
有賴焉天子以是奬殊庸起賞典授雙節帥兩藩製錦
衣以頒之鏤金券以錫之復加定亂安國功臣所以昭
異數也汝南公嘗從容謂左右曰當今海内竭忠誠著
實效于國者其吳越之邦乎抑有由也昔武德初巢國
公為佐命功臣逮今二百八十載其裔孫復為定亂安
國功臣豈偶然哉在我朝之創業也有巢國公佐焉其
中興也有彭城王輔焉所謂世濟其美代不乏賢仲尼
曰積善之家必有餘慶此之謂乎汝南公深識而遠慮
博古而該今皆此類也夫如是豈止護強軍宣帝命而
已是將入輔宸極致君堯舜外有彭城王之糺率羣后
尊奬王室海内欲求不治其可得乎蜕以不才謬塵賓
介奉命紀述誠慚陋蕪庶幾勒貞珉永鴻烈用傳于不
朽以繼奚斯之頌云時天復元年歲在辛酉八月庚辰
朔二十四日癸夘記
金庭觀晉右軍書樓墨池記(裴通)
越中山水之竒麗者剡為之最剡中之山水竒麗者金
庭洞天為之最其洞在縣之東南循山趾而右去凡七
十里得小香爐峯其峯即洞天之北門也谷抱山鬭雲
重烟巒互回萬變清和一氣花光照夜而常晝水色含
空而無底此地何事嘗聞異香有時值人從古不死真
天下之絶境也有晉代六龍失馭五馬渡江中朝衣冠
盡寄南國是以瑯琊王羲之領右軍將軍而家于此山
其書樓墨池舊制猶在至南齊永元三年道士禇伯玉
仍思幽絶勤求上玄遂啟高宗明皇帝又于此山置金
庭觀正當右軍之家故書樓在觀之西北維一間而四
徘徊高可二丈已下墨池在尊殿之東北維方而斜廣
輪可五十尺已下池樓相去東西羑值纔可五十餘步
雖形狀卑小不足以壯其瞻翫而恭儉有守斯可以示
于將來况乎處所遐深風景秀異契逍遥之至理閱鸞
鶴之參差其金庭洞天即道門所謂赤城丹霞第六洞
天者也按上清經其洞天在天台桐柏山中辟方四十
里其北門在此小香爐峯頂人莫得見之有山樵夫往
往見之者或志之以竒花異草還報鄉里與鄉里同往
則失其所志也過此峯東南三十餘里又石竇呀為洞
門即洞天之便門也人或入之者必贏糧秉燭結侣而
往約行一百里二百里多為流水淤泥所阻而返則莫
湊其極也通以元和二年三月二三道友裹足而遊登
書樓臨墨池但見其山水之異也其險如崩其聳如騰
其引如肱其多如朋不過三層而謂天可昇經再宿而
還以書樓缺壊墨池荒毁話之于邑宰王公王公瞿然
徵王氏子孫之在者理荒補缺使其不朽即事題兹實
錄而已詩曰寂寂金庭洞清香發桂枝魚吞左慈釣鵝
踏右軍池此地長無事沖天自有期向來逢道士多欲
駕文螭
沃州山禪院記(白居易)
沃州山在剡縣南三十里禪院在沃州山之陽天姥岑
之隂南對天台而華頂赤城列焉北對四明而金庭石
鼓介焉西北有支遁嶺而養馬坡放鶴峯次焉東南有
石橋谿谿出天台石橋因名焉其餘卑巖小泉如子孫
之從父祖者不可勝數東南山水越為首剡為面沃州
天姥為眉目夫有非常之境然後有非常之人棲焉晉
宋以來因山洞開厥初有羅漢僧西天竺人白道猷居
焉次有高僧竺法潛支道林居焉次又有乾興淵支道
開威藴崈實光識裴藏濟度逞印凡十八僧居焉高士
名人有戴逵王洽劉恢許玄度殷融郗超孫綽桓彦表
正敬仁何次道王文度謝長霞袁彦伯王蒙衞玠謝萬
石蔡叔子王羲之凡十八人或遊焉或止焉故道猷詩
云連峯𢾗千里脩林帶平津茅茨隠不見鷄鳴知有人
謝靈運詩云暝投剡中宿明登天姥岑高高入雲霓還
期安可尋蓋人與山相得于一時也自齊至唐兹山浸
荒靈境寂寥罕有人遊故詞人朱放詩云月在沃洲山
上人歸剡縣江邊劉長卿詩云何人住沃洲此皆愛而
不到者也大和二年春有頭陁僧白寂然來遊兹山見
道猷支竺遺跡泉石盡在依依然如歸故鄉戀不能去
時淛東廉使元相國聞之始為卜築次廉使陸中丞知
之助其繕完三年而禪院成五年而佛事立正殿若干
間齋堂若干間僧舍若干間夏臘之僧歲不下八九十
安居遊觀之外日與寂然討論心要振起禪風白黑之
徒附而化者甚衆嗟乎支竺殁而佛聲寢靈山廢而法
不作後數百年而寂然繼之豈非時有待而化之有緣
耶六年夏寂然遣門徒僧常贄自剡抵洛持書與圖詣
從叔樂天乞為禪院記云昔道猷筆開兹山後寂然嗣
興兹山今樂天又垂文兹山異乎哉沃洲山與白氏其
世緣乎
修漢太守馬君廟記(韋瓘)
東漢太守馬君臻能奉漢制撫寧越封仁惠公利淑民
陶俗殊績章白書于舊史其尤異則披嶮夷高束波圜
境巨浸橫合三百餘里決灌稻田動盈億計自漢至今
千有餘年縱陽驕雨淫燒稼逸種唯鏡湖含澤驅波流
&KR1397;注于大海災凶歲榖穰熟俾生物蘇起貧羸育富其
長計大利及人如此孔子稱民之父母馬君有焉開元
中刺史張楚深念功本爰立祠宇久而陊敗今皇帝貞
元九年觀察使平昌孟公誅斷姦劫寬遂民類教化修
長氓吏畏慕嘗以馬君忠利之績神氣未滅壽宫不嚴
何以昭德十年十一月乃崇大棟梁誅翦穢梗禮物儀
像咸極絜好後每遇水旱災變輒加心禱精意所向指
期如答則知君子惠物本同于化樹功本同于治對德
相望是宜刻石二十年二月三日記
唐太守題名記
摠管龐王(武德元年十二月自右衞將軍授武德二年七月拜梁州都督)
李嘉(武德三年)
闞稜(武德四年六月九日自右領軍將軍授)
田德平(貞觀七年七月十三日自鄜州都督授)
馮大恩(貞觀九年八月授)
齊善行(貞觀十七年九月自蘭州都督授)
王奉慈(永徽二年正月自潭州都督授拜秦州都督)
于德方(永徽五年正月十七日自原州都督授)
段寶命(顯慶三年六月二十一日自洛州長史授)
唐同仁(龍朔元年五月十二日自虢州刺史授)
劉伯英(乾封元年五月自冀州長史授摠章致仕)
李孝逸(咸亨二年三月自常州刺史除授益州長史)
李孝廉(儀鳳三年二月自蘇州刺史授貶平州刺史)
崔承福(永淳二年二月十六日自淛西刺史授)
李思貞(文明元年二月九日自婺州刺史授)
郭齊宗(光宅元年十月自左衞大將軍授)
楊玄節(垂拱元年六月自撿校浙西刺史授)
李竒容(垂拱二年三月自裕府副率授拜幽州刺史)
豆盧欽望(如意元年三月自婺州刺史授拜司農卿)
錢節(神功元年自揚州司馬授)
蔡德讓(大足元年自廣州都督授)
竇懷貞(長安四年自上方監授拜揚州長史)
龐貞素(神龍元年五月自右衞將軍授)
張合慜(神龍二年七月自光祿員外郎授拜除刺史)
胡元禮(神龍三年八月自蘇州刺史拜授廣州都督)
姚元之(景龍元年十月自来州刺史授改常州刺史)
楊祗本(景龍二年七月自陜州刺史授)
尹正義(景龍三年六月自宋州刺史授其年便除相州刺史)
王希雋(景龍四年六月自相州刺史授先天二年拜京兆少尹)
王子麟(開元二年自右衞中郎將授其年拜光禄卿)
桓臣範(開元三年二月自殿中少監授改瀛州刺史)
皇甫忠(開元十年八月自杭州刺史授十一年拜許州刺史)
鄭休遠(開元十一年自汾州刺史授十五年有犯去官)
何鳳(開元十六年自右領軍將軍授十九年五月勅與替)
張涗(開元二十年自衡州刺史授二十一年拜泰州都督)
裴鼎(開元二十一年自金吾衞將軍授二十二年拜左威衞將軍)
元彦沖(開元二十二年自襄州刺史授二十六年拜衞州刺史)
敬誠(開元二十六年自台州刺史授二十七年改廬州刺史)
秦昌舜(天寶二年自通州郡太守授六年除道州太守)
杜庭誡(天寶六年授七年拜晉陵太守兼按察使)
張守信(天寶七年自杭州刺史授十五年致仕)
李處祐(天寶九年自杭州太守授十年致仕)
于幼卿(天寶十三年鄱陽太守授)
崔寓(至德二年自江夏郡太守授其年六月改給事中)
李希言(自禮部侍郎兼蘇州刺史充節度採訪使轉梁州刺史)
獨孤峻(自陳州刺史授充節度採訪使加御史中丞改金吾衛大將軍)
吕延之(自明州刺史授充節度使丁憂)
杜鴻漸(自湖州刺史授節度使加御史中丞遷戶部侍郎)
趙良弼(自廬州刺史授節度使加御史中丞改嶺南節度使)
王璵(自太子少師兼揚州長史御史大夫授充節度觀察使)
員錫(自職方郎中授充觀察團練使不之任)
殷日用(自蘇州刺史授充觀察團練使不之任)
薛兼訓(自殿中監兼御史中丞授充觀察使丁憂)
薛兼訓(自御史中丞加大夫授充節度觀察使遷太原節度使)
陳少遊(大歷五年九月自宣歙觀察使授八年十月遷淮南節度使)
皇甫温(大歷九年八月自陕虢觀察使兼御史大夫授)
崔昭(大歷十一年七月宣州觀察使授其年十月勅停觀察團練使隸入淛西属州)
王密(大歷十四年十一月自湖州刺史授建中二年十月勅兼浙江東江二道節度副使)
元亘(貞元二年十二月自楚州刺史授三年二月勅却分兩道置都團練按察使)
皇甫政(貞元三年二月自權知宣州刺史授十三年三月改太子賓客)
李若初(貞元十三年三月自福建觀察使授十四年改淛西觀察使諸道鹽鉄轉運等使)
裴肅(貞元十四年九月自常州刺史御史中丞授十五年五月加御史大夫)
賈全(貞元十八年正月自常州刺史授二十一年加檢校右散騎常侍)
楊於陵(永貞元年十月自華州防使郎授元和二年四月遷戶部侍)
閻濟美(元和二年四月自前福建觀察使授其年十月追赴闕)
薛苹(元和二年正月自湖南觀察使授五年八月除潤州觀察使)
李遜(元和五年八月自前常州刺史授九年九月追赴闕)
孟簡(元和九年九月自給事中授十二年正月追赴闕)
薛戎(元和十二年正月自常州刺史授長慶元年九月隨表朝覲)
丁公著(權知吏部銓選事檢校右散騎常侍授長慶三年九月追赴闕)
元稹(長慶三年八月自同州防禦使授太和三年九月除尚書左丞)
陸亘(大和三年九月自蘇州刺史七年閏七月除宣州觀察使)
李紳(大和七年自太子賓客分司東都授九年五月却除太子賓客分司東都)
高銖(大和九年五月自給事中授開成四年閏正月追赴闕中路除刑部侍郎)
李道樞(開成四年正月三十日自蘇州刺史拜)
蕭俶(開成四年三月自楚州團練使授會昌二年七月除給事中)
李師稷(會昌二年二月自楚州團練使兼淮南營田副使授)
元晦(會昌五年七月自桂管觀察使授大中都元年五月追赴闕中路除衛尉分司東)
楊漢公(大中元年五月自桂管觀察使授二年二月追赴闕)
李拭(大中二年二月自京兆尹除檢校左散騎常侍授三年十月追赴闕)
李褒(大中三年自前禮部侍郎除禮部尚書授六年八月追赴闕)
李訥(大中六年八月自華州防禦使授九年九月勑貶朗州刺史)
沈詢(大中九年九月自前禮部侍郎授十二年六月追赴闕其月四日遷戶部侍郎)
鄭憲(大中十二年五月自江南西道觀察使授未到任其年七月除袁王傅分司東都)
鄭處晦(大中十二年七月自刑部侍郎授大中十三年遷工部尚書充淛西都團練觀察使)
鄭祗德(大中十三年自太子賓客除檢校工部尚書授十四年三月遷檢校禮部尚書)
王式(大中十四年自前安南經略使授咸通使三年六月遷工部尚書充武寧軍節度)
鄭裔綽(咸通三年三月自權知秘書監除檢校左散騎常侍授)
楊嚴(咸通五年九月自前中書舍人授六年二月二十四日追赴闕)
王渢(咸通八年自前尚書戶部侍郎授)
李綰(咸通十一年五月自中書舍人充史館修撰授十三年十二月追赴闕)
王龜(咸通十三年十一月自同州防禦兼長春宫等使檢校右散騎常侍授)
裴延魯(咸通十五年六月自中書舍人授乾符二年十月二十一日加左散騎常侍授)
崔璆(乾符四年閏二月自右諫議大夫知匭使授五年六月加正議大夫)
柳韜(乾符六年十一月十九日自給事中除左散騎常侍授)
劉漢宏(廣明元年十一月四日自宿州刺史檢校左散騎常侍授轉至檢校兵部尚書至中和二年以)
(䜟應金刀擬生不軌擅興兵甲侵噬隣封欲據金陵之舊都復興亡漢餘裔人神共棄旋至敗亡以光啓)
(二年十一月二十二日伏誅於闤闠)
董昌(光啟二年十月二十六日自杭州刺史檢校戶部尚書授累加恩寵至檢校大尉同中書門下平章)
(事封隴西郡王至乾寕二年二月三日偽建羅平國僣登尊位奉勅削奪在身官爵委鎮海軍節度使統)
(軍討伐乾寕三年五月十六誅日收復越州城池後奉勅族)
宋太守題名記(并序)(鄭戬)
聖宋之應運赫淳耀當天統包括海㝢齊一文軫剷階
亂之本建長世之策乃罷鎮兵收節制天下郡國分遣
文吏以守之太平興國三年吳越王奉版圖歸京師太
宗皇帝始命故丞相畢公士安以宮贊右大夫典是郡
于今五十年矣更代者名氏俱存去年冬虞曹外即武
功蘇侯由臨淮遷賞能課也先是侯以棘寺丞宰蕭山
殆踰一紀復兹作守郡人榮之越明年仲春禮上摧強
照弊神鋒獨出曾未朞月威聲大振居常餘閒周治廨
舍得廳事之北壁太守題名石記腹背鑱刻他官雜叙
因命工礱之重以刊正自唐武德元年摠管龐玉而下
九十七人遷於廳之西廂我故相畢公而下三十政置
于廳之東壁尊本朝也若夫仁者廉者貪者殘者遠之
則有國史在近則請詢故老鄉先生之論披名可見無
庸悉數後之居者無忽時天聖九年四月五日
右贊善大夫畢士安(太平興國三年六月到是月移知台州)
起居郎李準(太平興國三年六月到五年十二月赴闕)
司農少卿李希連(太平興國五年十二月到七年三月丁母憂)
殿中侍御史高適(太平興國八年七月到雍熙三年十一月赴闕)
虞部郎中江正(雍熙三年十一月到端拱二年十二月赴闕)
侍御史薛智周(端拱二年十二月到淳化元年六月移知婺州)
崇儀使韓崇訓(淳化元年六月到二年二月移知泉州)
侍御史盧文正(淳化二年四月移自昇州十月捐館)
太常博士封遂成(淳化三年六月到憂是年十一月丁母)
職方員外郎王柄(淳化四年四月到至道元年四月移知秀州)
工部郎中郭異(至道元年四月移自昇州二年三月移京東轉運使司)
膳部郎中元玘(至道二年五月到咸平元年四月移知秀州)
供備庫副使馮礪(咸平元年四月到三年三月赴闕)
度支郎中裴莊(咸平三年三月移自河北轉運使五年八月赴闕)
兵部員外郎康戬(咸平五年九月到景德二年四月赴闕)
職方員外郎王礪(景德二年四月到是年坐失與離任)
職方員外郎張巽(大中祥符元年六月到三年四月赴闕)
祠部郎中王贄(大中祥符三年四月到十二月移福建路轉運使)
度支員外郎李遹(大中祥符四年八月到六年四月赴闕)
都官員外郎皇甫選(大中祥符六年四月到八年四月赴闕)
兵部員外郎直集賢院楊侃(大中祥符八年四月到天禧元年三月移淮南轉運)
兵部郎中直史館陳靖(天禧元年三月到四月移知蘇州)
刑部郎中直昭丈館高紳(天禧元年四月到三年七月以疾罷)
虞部員外郎盧幹(天禧二年十月到三年二月捐館)
屯田員外郎任布(天禧四年四月到五年十一月移知建州)
司封員外郎燕肅(天禧五年十一月到六年十月移知明州)
吏部郎中直昭文館謝濤(乾興元年十二月自御史知雜授天聖三年十二月赴闕)
屯田郎中尹錫(天聖四年三月到九月移本路提刑)
金部郎中宋可觀(天聖四年十二月到六年十一月赴闕)
度支郎中成悦(天聖六年十一月到九年二月赴闕)
比部員外郎蘇夀(天聖九年二月到明道元年十月移知歙州)
都官郎中陳覃(明道二年二月到景祐元年十月移潤州鹽稅)
刑部郎中葉參(景祐元年十月三日到二年七月赴闕)
右諫議大夫趙賀(景祐二年七月到十月移知濠州)
刑部員外郎集賢校理李照(景祐二年十二月到三年十一月移知明州)
吏部員外郎蔣堂(景祐三年九月移自淮南轉運使四年五月知蘇州)
右諫議大夫郎簡(景祐五年五月到寶元二年七月赴闕)
吏部員外郎范仲淹(寶元二年十一月到康定元年四月授天章閣待制移知永興軍)
工部郎中充集賢校理陸軫(康定元年六月到慶歷二年七月赴闕)
工部郎中直集賢院向傳式(慶歷二年七月到四年八月赴闕)
刑部郎中晁宗簡(慶歷四年八月到九月捐館)
兵部郎中馬絳(慶歷四年十二月到慶歷六年八月轉太常少卿十二月赴闕)
司封郎中陳亞(慶歴六年十二月到八年十月轉太常少卿十二月赴闕)
太常少卿富嚴(慶歷八年十二月到皇祐二年十一月轉光禄卿皇祐三年正月四日赴闕)
刑部郎中楊紘(皇祐三年正月到七月移荆湖南路轉運使)
給事中魏瓘(皇祐三年十月到四年六月轉工部侍郎充集賢院學士移知廣州)
工部郎中直昭文館王逵(皇祐四年六月五年七月遷葬)
戶部郎中充天章閣待制李兊(至和元年六月到嘉祐元年八月九日改龍圖)
(閣直學士移知廣州)
工部郎中充天章閣待制許元(嘉祐元年十月到二年二月移知泰州)
工部郎中充天章閣待制集賢殿修撰張友直(嘉祐二年四月)
(到四年七月捐館)
兵部員外郎集賢校理刁約(嘉祐五年正月到六年十二月四日赴闕)
右正言知制誥沈遘(嘉祐六年十二月到七年七月轉起居舍人移知揚州)
度支郎中張伯玉(嘉祐八年四月到治平元年十二月移知福州)
光禄卿直秘閣章岷(治平二年八月六日到四年五月十日移知福州)
太常少卿朱肱(治平四年七月十日到十二月二十日得替)
觀文殿學士尚書左丞陳升之(治平四年十二月二十日到熙寕元年正月三)
(十日就移知許州)
太常丞充集賢校理鞠真卿(熙寕元年三月二十三日到六月二日就移江西轉)
(運使)
龍圖閣直學士工部侍郎元綘(熙寕元年八月二十六日到二年正月二十日)
(移知荆南府)
資政殿學士給事中邵亢(熙寕二年四月二十三曰到十一月十二日移知鄭州)
右諫議大夫沈立(熙寕三年四月二十七日到四年正月四日就移知杭州)
會稽掇英摠集卷十八
