會稽掇英總集卷一
宋孔延之撰
州宅
州之城因種山之勢盤繞廻抱若卧龍形故取以為名
而州之宅又居山之陽凡所謂樓閣臺榭之勝者皆因
高為之以極登覧圖經云上有大夫種墓今失其處(輿地)
(志曰潮水穴山失其尸蓋子胥乘潮水取以去之今山西缺處是也)
律詩
州宅(元稹)
州城縈繞拂雲堆鑑水稽山滿目來四面無時不屏障
一家終日在樓臺星河影向簷前落鼓角聲從地底廻
我是玉皇香案吏謫居猶得小蓬萊
答微之誇州宅(白居易)
賀上人廻得報書大誇州宅似仙居厭看馮翊風沙久
喜見蘭亭煙景初日出旌旗生氣色月明樓閣在空虛
知君暗數江南郡除却餘杭盡不如
再酬復言和誇州宅(元稹)
會稽天下本無儔任取蘇杭作輩流斷髮儀刑千古學
奔濤翻動萬人憂石緣類鬼名羅刹寺為因墳號虎丘
莫著詩章遠牽引由来北郡似南州
新樓(李紳)
戎容罷引旌旗卷朱戶褰開雉堞高山聳翠微連郡閣
地臨滄海接靈鼇坐疑許宅驅鷄犬笑類樊妻化羽毛
惆悵桂枝零落促莫思方朔種山桃
杜鵑樓(樓前植杜鵑因以為名)
杜鵑如火千房坼丹檻低看晩景中繁豔向人啼宿露
落英飄砌怨春風早梅昔待佳人折好月誰將老子同
唯有此花隨越鳥一聲啼處滿山紅
滿桂樓(架州城西南臨眺於外盡見湖山别開水扉通杜鵑樓不啓重扄清夜可以開)
(宴)
為憐湖水通宵望不學樊楊却月樓唯待素規澄滿鏡
不看纖魄挂如鈎卷簾方影侵紅燭繞竹斜輝映碧流
蕭飋曉風聞水落此時何異洞庭秋
海榴亭
海榴花早開繁蘂光照晴霞破碧煙高近紫霄凝菡蓞
迥依江月伴嬋娟懷芳不作翻風豔列萼猶含泫露妍
摇落舊叢雲水隔不堪行坐數流年
望海亭
烏盈兔缺天涯迥鶴背松梢拂檻低湖鏡坐隅看匣滿
海濤生處辨雲齊夕嵐明滅江帆少煙樹蒼茫客思迷
蕭索身心俱是夢九秋應共草萋萋
橘園
江城露斂經霜早園橘千株欲變金朱實摘時天路近
素雲飄處海雲深誰同枳棘愁遷徙每抱馨香仰照臨
憐爾結根能自保不隨寒暑換貞心
南亭竹
東南共美凌霜操五月凝隂入座寒煙惹翠梢含玉露
粉開春籜聳琅玕莫令戲馬兒童見試引為龍道士看
知爾結根香實在鳳皇終擬下雲端
使院竹
莫見凌風飄粉籜須知礙石作盤根細看枝上蟬吟處
猶是筍時蟲蝕痕月送綠隂斜上砌露含寒色濕遮門
列仙終日逍遥地鳥雀潜来不敢喧
寄會稽范希文(滕宗諒)
江山千里接仁封都在東南秀氣中借問玉皇香案吏
蓬莱何似水精宮
州宅(并序)(張伯玉)
余嘗愛越中山水然未之遊慶歷初從事蘇臺時范吏
部自丹陽徙會稽余贈以越州詩云何當獨把釣竿手
笑擁一艘東去遊其時但欲放曠於漁樵間耳至和中
出倅新定越守王工部新葺蓬莱閣成畫圖来乞詩余
荅之云會須長揖浮丘伯醉聽銀河秋浪聲又欲為蓬
莱客耳去年春久病省中因乞此郡聖恩得請懷二千
石來遂為主人矣昔元微之在越有州宅詩樂天和之
余雖非其流然所居所得一也因暇日登覧輒賦一章
書于屋壁仍以寄王范二詩追次焉聊且導主人之所
適兼得以寫吾疇昔之好云
萬疊湖山煙水濱朱門畫戟間松筠登臨不踏紅塵路
燕寝長居紫府春晝静欲驂風外駕夜寒疑是月中身
我慙白首方懷紱猶得蓬莱作主人(元詩云我是玉皇香案吏謫居猶得)
(小蓬莱)
贈范吏部
海天東下越玉州碧城繚繞環山丘春晴紫翠堆綺屋
日暮煙雨藏朱樓禹祠花底金穴峻賀老門前銀漢秋
何當獨把釣竿手笑擁一艘東去遊
荅王越州蓬莱閣
書報蓬莱高閣成越山增翠越波明雲收海上天地静
人在月中金翠横游女弄芳珠作珮仙人度曲玉為笙
會須長揖浮丘伯醉聽銀河秋浪聲
蓬莱閣醉歸
蓬莱閣上醉歸時猶索芳樽步步隨啼鳥似来留翠珮
旁人笑為整花枝腰間半嚲黃金印頭上斜欹白接䍦
拍手向他賓從道使君未老莫扶持
西樓晩望
疊岫斂餘霞輕舠簇遠沙斜陽媚城郭細柳雜汀花兩
兩聮歸騎蕭蕭起暮鵶誰知故園興閒在使君家
逍遥堂寓興
疎竹間花隂了無塵土侵旌麾千騎長風月一堂深海
氣生吟榻煙香披醉襟山翁方自得莫問去留心
小樓獨酌
老去春来事事慵春隂獨酌小樓中一千里色江南岸
二十四般花信風秖有谿山迎醉目更無塵土倦樊籠
鷦鷯自得誠堪笑詩有餘狂酒有功
清思堂晝坐
堂上蕭然晝戶開澹松疎竹蔭蒼苔白雲無事不肯去
幽鳥有時還自来何處覆車迷徑路幾人緩頰走塵埃
支離得意誰知我自對庭花引一杯
西樓早望
纖纖初日射西樓樓上旌簾卷繡鈎數襞斷雲秦望曉
一聲寒鴈鑑湖秋煙波憔悴西施國風月飄零范蠡舟
莫向登臨動懷古有情多為等閒愁
蓬莱閣閒望寫懷
越絶開華國姚虞啟後昆(案州圖上虞餘姚蓋舜之後)昔聞勾允覇
今作帝王藩地得東南重山侔岳瀆尊(周官東南曰揚州其山鎮曰會)
(稽)平湖来萬壑翠岫列千門市井魚鹽合居人組繡繁
牙旗開物表州宅倚雲根(州宅在卧龍山上)六郡趨麟節(會稽東部)
(搃六州微之詩云會稽旁鎮六諸侯)三峯出雉垣(中有卧龍蕺龜三山焉)秦游前事
廢禹畫舊書存鴈鶩来還去鯨波吐復吞菱歌秋漵遠
江信暮潮渾石古寒松偃樓危晝靄昏冷光濃可截秀
色淨無痕露嫋環堤柳風飛列寺旛深林藏杞梓芳徑
雜蘭蓀巧笑花爭豔嬉遊玉鬭温畫船鵰鷁迅絳袖綺
霞翻有意皆行樂無憂可蒔萱鄉惟知爼豆士亦賁丘
樊巨舶聮艘至交衢百貨蕃敲冰呈巧手(越俗呼敲冰紙近為巧手)
織素競交鴛(繒綺最盛也)麗圃紅柑亞通畦紫芋蹲茶先春
入焙(卧龍茶冠吳越)筍帶雪黏盆(經冬食筍)異萼隨時坼清香觸處
歕吳趨慙種蠡楚些陋湘沅往事圖難盡前修孰可援
風流王與謝唱和白兼元顧我棲儒竇胡為屬使鞬迂
疎非吏法蹇淺是辭源謬覽先生策誰調伯氏塤翦裁
迷幅尺追琢昧璵璠學術何曾取名場輒屢奔(余謬擢進士第)
(又登技萃科)技甘同鼫鼠化敢望溟鯤將幕閒留滯(余從事太原凡)
(八年)烏臺誤選掄埋輪慙避俗折檻畏當軒坎壈人奚顧
羇孤舌但捫愛書疑有癖怕事欲無言薪米支離叟蹄
盂炙轂髠一為華省吏三駕使君轓(余於今三領符竹)蹭蹬慵
成性龍鍾病愈惽因懷邸中紱来訪道山園(賀監舊宅)稅鞅
紅塵外班條碧海垠披襟澄沆瀣緩帶滌潺湲樂歲歡
康洽高黌禮讓敦(到郡適值府學方盛)南宫羅俊彦東箭藹瑶琨
退食求凋弊吹毛析滯冤庖刀怯餘刃櫑劒喜平反重
禄容虚受期民肯憚煩問賢思水薤教俗飬雞豚䆉稏
西成稻逍遥北海樽史符多鶴立僚友盡鴻騫詎聽棠
隂頌聊袪缿訟諠行歌齊擊壤坐嘯比啼猨洞邃宜招
隠時清恥叫閽囁嚅揮醉筆傴僂曝晴暾躡險齎長屐
尋幽叱短轅窮通方自適語默且休論厭把詩筒發欣
逢酒帟掀桔橰肥果茹竹馬戲兒孫以此為官業何由
報主恩冰霜徒勵操淵谷可驚魂蕙帳羞逋客庭貆鄙
素餐行當解簪紱歸老白雲村
春日登望海亭
望海亭前春色深風光澹澹海沈沈潮如世路来還去
山帶城蕪古到今坐見微雲生别岸吟驚幽鳥起層隂
勸君莫苦憑高望驚動子牟千里心
留題新建五雲亭(亭占卧龍)(章岷)
卧龍東嶺冠雲霞亭面谿流對若耶秋霽獨先初夜月
春隂見盡滿城花疎篁遶檻棲寒雀喬木依簷泊暮鵶
紅燭未殘賓已醉倚風歌管到人家
春日獨登蓬莱閣
郡閣高檐半納雲危欄徙倚惜芳辰澄潮疊嶂新經雨
啼鳥開花各為春按有牋毫難賦景席無歌管懶邀賓
自憐莫厭登臨數即是葵丘代戍人
和孔司封題蓬莱閣(沈立)
拂雲高閣擬蓬莱面向稽山鑑水開文舉清尊無限樂
微之佳句不勝才屢嘗雪夜凭朱檻幾對花天醉綠杯
明主未容休退去會須重乞一麾来
同前(趙諴)
龍卧山形滴翠微翬飛閣勢搆空危六鼇不是湖中蟄
一島疑從海上移屏障牋毫吟詠處神仙羅綺燕遊時
自慙為吏非香案又躡雲梯從使麾
同前(沈紳)
三山對峙海中央(舊志蓬莱山正偶會稽)高閣新題紫翠房玉鉉
相君頒瑞地金貂仙子挂冠鄉雲隨步武鼇頭穏風滿
襟裾鶴背凉吸盡流霞不知醉直須乘月據胡牀
同前(吳可幾)
皇唐舊相元才子曾作蕃宣式燕遨郛郭上當星紀分
軒甍全壓閬風高賓僚會集簪裾盛衙隊周環鼓吹豪
不出公庭得仙館豈同徐福絶雲濤
同前(裴士傑)
山卧龍形閣枕山簷楹高起太虛間風来宛訝鳴簫瑟
客至宜聞振珮環暫賞已能消濁慮久居應不老朱顔
蒼煙渌水無窮趣絶勝塵紛走世寰
同前(孫昌齡)
突兀軒楹氣象豪使君攜客共遊遨坐来面揖湖山勝
行處身騰日月高隠約壺中露蓬島分明海上涌金鼇
宜酬絶景頻吟醉況是東南暫擁旄
同前(顧臨)
萬壑千巖滿數楹當中秦望翠開屏朝遊簫吹聞仙樂
夜散燈光堕列星聊寄蘧廬消白日何須扁舸到滄溟
飄然賦此得真意直欲乘空御鶴翎
同前(江衍)
巍據龍蟠最勝山神仙琳館落人間差差萬井庭闌布
矗矗羣峯屏障環入座湖光浮蕩漾俯簷雲影過斕斒
登臨自有飄然思便覺身同白日閒
古詩
望海亭(元稹)
海亭林木何籠葱寒光透坼秋玲瓏湖山四面爭氣色
曠望不與人間同一拳墺伏東武小(龜山别名)兩峯鬭搆秦
望雄(兩峯謂望秦秦望二山)嶔空古墓失文種(墓在州城山上圖經云潮水到山望)
(棺柩入海今所存古穴耳)骨兀怪石疑防風舟船駢比有宗侣水雲
滃泱無始終雪花布徧稻隴白日脚插入秋波紅興餘
望劇酒四座歌聲舞豔煙霞中酒酣從事歌送我歌云
此樂難再逢良時年少猶欣羨使君況是白頭翁我聞
此曲深歎息唧唧不異秋草蟲憶年十五學構厦有意
蓋覆天下窮安知四十虚富貴朱紫束縛心至空粧梳
妓女上樓榭止欲歡樂微芒躬雖無趣尚慕賢聖幸有
心目知西東欲將滑甘柔藏府已被鬱噎衝喉嚨君今
勸我酒太醉醉語不復能沖融勸君莫學虚富貴不是
賢人難變通
再題州宅(張伯玉)
昔覽微之州宅篇待將屏障寫山川更看白傅明月句
欲上高樓跨紫煙(元詩曰四面常時對屏障白詩云月明樓閣在空虚)盤紆星斗
旁六郡零落風騷三百年喬木自存人自遠可憐香案
舊神仙
清思堂曉雪初霽望飛来山
密雪曉初霽朝陽靄融融隠几高堂上坐對飛来峯梵
塔倚天半樓臺出煙中岧然金銀闕瑰碧交玲瓏漸轉
皎日高杳杳聞疎鐘天和發秀彩顥氣如騰虹况予世
慮疎久矣渟心胷更臨物外趣愈覺萬緣空
閔山詩(并序)(蔣堂)
越之府山亦名卧龍為一境形勝予視事之明日見其
竹樹零悴僅有半在問吏吏曰為昔人翦伐使然問民
民對如吏因悵然久之自謂非予守土即兹山殆將童
矣於是申約束止樵採作閔山詩云
東南亘羣山形氣或斷續兹山窮嶄絶孤峙越之腹鬱
蒼瞰城闉勝秀為民福所宜禁樵蘇主者在嚴肅不知
平昔時誰氏来班錄私庖計薪爨無時伐良木官膳利
貨財彌年翦脩竹怱怱事斧斤丁丁響川谷萬葉壞密
幄千竿倒寒玉輪囷無完枝檀欒鮮遺族戕賊殊未厭
峯巒翠將秃鶴侣怨且驚雲容慘以恧非唯挫生意抑
乃傷雅俗王者有仁恩行葦亦沾沐嗟嗟若人者忍不
思化育今予剖信符於兹憩丹轂謂山豈無靈胡為人
所黷呼吏對泉石申禁護林麓庶幾飬翹英勿使罹殘
酷来者賢使君斯言願為復
奉陪蓬莱閣賞雪賦詩謹成二十四韻呈知府
龍圖侍郎(姚勔)
一氣運轉無時停隂陽消長權相仍不有栗烈謹閉固
安得生育萬化興東南之土苦妍暖大冬往往水不冰
有時草木自發洩百蟲不蟄飛蚊蠅侍郎下車庶事飭
威行恩煦瞻風稜宿姦竄伏善民裕衆強不敢暴與陵
剛柔設施旣得理律呂感召還相應先春未臘已見雪
平地一色迷溝塍寒華浩蕩失舞鶴逸勢飄突回飛鷹
不唯盡掃氛祲息便使歲善倉箱登蓬莱高閣倚巖壁
下見羣巒千萬層其間賦象不可數一一焜耀光彩凝
會稽山水天下勝於此更可窮誇矜無風四面卷簾幕
坐上衆客羅簪朋分題行酒各壯浪浩然萬慮何泓澄
抽毫沓簡公已賦欲敵妙句誰其能小生學力最卑弱
懦氣鬱鬱唯填膺往時徽之訪安道剡谿扁舟夜獨乘
隠淪閒事至微小史筆猶為千載稱豈如公今為侍從
器業天子之股肱擁麾一方聊撫俗瑞至應節如糾繩
處之廟堂燮天下和氣自足康黎蒸良辰樂事固可紀
欲寫但愧才弗勝他年收拾入房策豈獨佳話口所騰
和(元絳)
晼晩年垂盡隂沈氣始凝雲霄方一色霰雪忽相仍何
處兹辰好吾州自古稱稽山呈刻畫鑑水弄鮮澄佛土
横銀界天文露玉繩綆珠壓簾翠礱璧累臺層崑露朝
垂木郇鹽夕滿塍濃梅明庾嶺亂蝶閙青陵舞緩来還
轉驚多下忽騰藏崖未見睍著霤即垂冰密處情何極
狂時力不勝奪鮮迷野鶴汙白絶樊繩孫幌方開卷焦
廬正曲肱悲鳴跧老驥怒擊下豪鷹顧我雖遲暮當歡
亦彊能醉懷思日富病眼喜晨興賀帳催休吏賓筵幸
得朋周詩誦文穆鄴酌對劉應賞為良辰樂高宜善賦
登鸘裘欣未至(司馬相如衣鷫鸘裘)青簡使先蒸富歲還相慶陽
春各自矜&KR0755;顔均玉氣泚墨出珪稜句待呼胡續舟期
訪戴乘長謠辱君贈珍感服吾膺
和(許安世)
南國收藏晩黅天凜烈興日行黃道市神御坎宫乘元
化初施種窮隂乍喪朋氣隨鈞外轉雲自澤中騰集霰
紛餘凜號風助峻稜紫霄零雜珮玄野碎增冰縞色坳
窊徧寒光上下凝候嚴知節應空曠覺神澄透隙還同
舞因方不待繩鴈飛朝愈急雞誤夕相應吟絮飄吳苑
禋茅秀楚塍階庭迷鶴鶩林麓蔽薪蒸瑶水三千里崑
崙九萬層檻前闚化國波際失西陵(白傅寄元浙東詩煙波起處雨點白)
(知是西陵古驛臺)舟興懷安道鱸思鄙季鷹勝遊方罕值高會
喜相仍漲海雄藩屏東侯實股肱蘂珠辭密侍阿閣賁
華稱將幕開樽俎賓筵集俊能醴杯親勸酢龍坂盡隮
登郢唱人誰繼臯謨世共矜擊轅知亂雅附驥偶同蠅
綰席塵空滿嬰衣體詎勝仰瞻雲漢麗嘉惠豈虚膺
因覽狀元節推和詩再和一首(元絳)
緹籥驚年杪鈴齋戒夙興連空集霙霰撇席命賓朋&KR0818;
閣盤虚出箯輿選勝登山川方晻藹縞素競飛騰密著
珠簾重低沈粉水澄迷藏秦洞穴刻鏤禹溝塍蓬島三
番抃瑶峯四徹繩(羣玉山四徹中繩)風傳天外籟湖寫鑑中冰
銀色三千界琳臺十二層折梅思陸凱詠絮對王凝(道韞)
(凝之之耦)妬舞輕飄燕臨書細字蠅光凌射的鶴氣壓沃洲
鷹櫂月谿翁共歌蘭楚客能瓊輈走油壁練馬頓鈎膺
澤滲陽膏動和薰氣燭蒸冬權時已正尺瑞歲將應(叶)
鄙也同民樂油然弗自勝平時陪法從長憶奉昭陵拂
旦開金殿鳴鞘下玉乘六花朝服滿萬歲壽觴稱就望
堯雲日賡歌舜股肱冰醪霑飫賜竹唱聽哀矜爾後孤
踨遠頻年老病仍兩朝違觀魏何日見觚稜
因覽蓬莱觀雪唱和謹成二首(孫覺)
重湖複嶺去連延氛靄消沈雪後天縹緲三山浮海上
參差羣玉露峯巔使君宴集仍侵曉遷客登臨欲判年
灑落塵懷對清絶向来身世兩翛然
其二
蓬莱高閣與天同雪過欄干萬里空湖海乍驚銀漢落
乾坤都在玉壺中扁舟漾漾思乘月病骨飄飄欲御風
遮莫畫圖傳北闕承明人更出江東
蓬莱行(錢公輔)
蓬莱謫居香案吏此語昔自微之始後人慷慨慕前芬
高閣雄名由此起一從圮廢知幾年棟摧礎斷埋空山
遺蹤餘址杳何處惟有竹樹荒蕪間過者徘徊遊者惜
舉頭不見谿山色寂寞無人欲問誰神仙有景真虚擲
一興一弊固有時主人旌旆来何遲下車鋩刃得優逸
痛此舊事幾凌夷呼工萃材若河決正值西成農隙月
屹然大厦立層巔百尺崇基鬼神拔虹蜺截空崖險平
一級一級煙雲生步武凌虚眉睫濕四面四面屏障迎
時攜賓佐恣吟賞笙歌輩類文章黨廻眸眩晃相顧笑
莫辨人間與天上觀風齷齪環翠低左右羅列如嬰兒
鑑湖浩渺稽嶺秀上下延揖生光輝秋日淒清春日媚
冬宜飲雪夏宜醉四時風景各一全須言不是尋常地
乃知真境未易彰神物寳護天緘藏人謀暗與鬼工合
一日剖露如騰驤越王臺榭荒凉後唐相英靈磨滅久
千巖萬壑幽隠處而今盡入人襟袖憑欄黯黯半斜陽
燒煙漁火凝寒光此時撇起千里恨使人悽哽生斷腸
隔簾依依漸明月酒氣浩蕩歌聲滑此時放出百杯歡
使人雍容重擊節惟公獨作蓬莱主夜擁琴書雜樽俎
胷中氣熖欲干斗座上辭鋒欣捉麈嗟余時作蓬莱客
賦詠登臨儒者職千日徒教混醉醒七言未觧鏘金石
蓬莱本在滄溟中那知平地别有宫方壺圓嶠咫尺是
願乘鵬翼長西東滿筵誰匪蓬莱賓闔境盡是蓬莱民
人人共結蓬莱約行行醉看蓬莱春
會稽掇英總集卷一
