會稽掇英總集總集類
提要
(臣)等謹案會稽掇英總集二十卷宋孔延之
撰原本自序首題其官為尚書司封郎中知
越州軍州事浙東兵馬鈐轄末署熙寧壬子
五月一日越州清思堂案施宿嘉泰會稽志
延之於熙寧四年以度支郎官知越州五年
十一月召赴闕壬子正當熙寧五年其歲月
與會稽志相合惟志稱延之為度支郎官而
此作司封郎中集中有沈立等和蓬莱閣詩
亦作孔司封集為延之手訂於官位不應有
誤未知施宿何所據也延之此書以會稽山
水人物著美前世而紀錄賦詠多所散佚因
博加搜採旁及碑版石刻自漢迄宋凡得銘
志歌詩等八百五篇輯為二十卷各有類目
前十五卷為詩首曰州宅次西園次賀監次
山水分蘭亭等八子目次寺觀分雲門寺等
四子目而以祠宇附之次送别次寄贈次感
興次唱和後五卷為文首曰史辭次頌次碑
銘次記次序次雜文書中於作者皆標姓名
而獨稱王安石為史館王相蓋作此書時正
安石柄政之際故有所避而不敢直書歟所
錄詩文大都由搜岩剔藪而得之故多出名
人集本之外為世所罕見如大歷浙東唱和
五十餘人今錄唐詩者或不能舉其姓氏實
賴此以獲傳其於唐宋太守題名壁記皆全
錄原文尤為具有卓識蓋逸記遺篇所来既
遠以資考證禆益良多固不徒蒐訪之勤為
可嘉尚已此書世鮮流傳藏書家多未著錄
此則明山陰祁氏淡生堂抄存本也乾隆四
十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
會稽掇英搃集原序
予常恨詩書之闕亡使善惡之戒不詳見於後代者蓋
編脫簡落不能即補之故也後之為文章自非藏之名
山副在緗帙鏤之板屋室有時而變勒之石岸谷有時
而易况火于秦莽卓于漢割裂于六朝五代則木石之
能不散蕩者幾矣若元微之白居易之吟咏撰述汪洋
富博可謂才亢力敵矣而今完缺不同者白能自為之
集舉而置之二林之藏元則悠然不知所以為計也故
題之板不如刊之石刊之石不如墨諸紙苟欲誦前人
之清芬搜斯文之放逸而傳之久遠者則紙本尚矣會
稽稱名區自周官國語史記其衣冠文物紀錄賦咏之
盛則自東晉而下風亭月榭僧藍道館一雲一鳥一草
一木覼縷而曲盡者自唐迄今名卿碩才毫起櫛比碑
銘頌志長歌短引究其所作宜以萬計而時移代變風
磨雨剥見於今者蓋亦僅有考之壁記自唐武德至光
啓為之守者幾百人其間高情逸思發為篇詠者豈無
四五而今所傳者元薛李孟數人而已或失於自著或
怠於所承此予之所以深惜也故自到官申命吏卒徧
走巖穴且攟之編藴詢之好事自太史所載至熙寧以
来其所謂銘志歌詠得八百五篇為二十卷命曰會稽
掇英摠集詩則以古次律自近而之遠文則一始於古
稍以歲月為先後無所異也噫隋珠和璞流落乎冥昧
久矣一旦鉤索寳聚夸示来世神光靈氣炯然在目東
南之美盡矣闕亡之恨消矣所以然者庶幾無負作者
之用心也時熙寧壬子五月一日孔延之序
