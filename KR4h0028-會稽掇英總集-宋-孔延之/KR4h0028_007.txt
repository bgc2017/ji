會稽掇英總集卷七
宋孔延之撰
雲門寺律詩(若耶谿附)
若耶谿在會稽東南北流入鑑湖歐冶子鑄劍之所
也戰國策曰涸若耶以取銅是也徐浩嘗云曾子不
居勝母之閭吾豈遊若耶之谿因改為五雲谿遊雲
門寺者必經是谿故附於此
寄雲門亮師(盧象)
玄度常稱支道林南山隠處白雲深一去人間長不見
千峰萬壑樹森森
同孔九泛若耶入雲門(綦毋潛)
同君此谿曲託勝在煙霞潭影竹裏動巖隂天際斜人
言上皇代犬吠武陵家借問淹留日春風滿若耶
寄靈一上人初還雲門(郎士元)
寒山白雲裏法侣自招攜竹徑通城下松門隔水西方
同沃州去不作武陵迷髣髴心知處高峯是會稽
若耶谿(西施採蓮歐冶鑄劍所)(李紳)
嵐光花影繞山隂山轉花稀到碧潯傾國美人妖豔遠
鑿山良冶鑄鑪深凌波莫借臨粧面瑩鍔當期出匣心
應是蛟龍長不去若耶秋水尚沈沈
若耶春興(僧皎然)
春生若耶水雨後漫流通芳草行無盡清源去不窮野
煙迷極浦斜日起微風數處乘流望依稀似剡中
上巳日與鮑侍御泛舟耶谿(劉長卿)
蘭橈漫轉傍汀沙應接雲峯到若耶舊浦滿來移渡口
垂楊深處有人家永和春色千年在曲水鄉心萬里賒
君見漁船時借問前洲幾路入烟花
留題雲門山雍熙院(錢惟演)
精舍依巖巘香林結薜蘿崇臺涵夕靄危閣架春波淨
饌供蒲塞真詮譯貝多幾時輝晝錦松下駐鳴珂
同前(范仲淹)
一路入嵐堆還驚禹鑿開林無惡獸住巖有好泉來雲
陣藏雷去山根到海回莫辭登絶頂南望即天台
五雲谿醉歸(張伯玉)
每日谿頭醉臉紅歸來庭院夕陽中依稀聽得家人語
扶取五雲谿上翁
若耶谿(陳舜俞)
十里澄谿谿上山谿光無際照山顔天嫌俗眼尋常見
地借羣峰左右關蓬島也應非海外瓊壺争合貯人間
維舟正欲踟蹰飲坐見蒼煙羃翠灣
同前(錢公輔)
若耶谿出若耶山浪影溶溶入醉顔仙客曾因一箭贈
樵風長到五雲關數峯蘸碧輕清外雙舸浮春上下間
料得當年乘興子為貪煙水宿前灣
遊雲門寺(趙諴)
竟夕雨聲寒黎明日氣暄峰巒添積潤谿澗漲新痕鐘
鼓連三寺杉松共一村不須遊賞徧麗句滿清軒
古詩
宿雲門寺(宋之問)
雲門耶谿裏泛舟路才通夤緣綠篠岸遂到青蓮宫天
香衆壑滿夜梵羣山空漾漾潭際月颼颼杉上風兹焉
逸嘉遁數子今莫同鳳歸慨處士鹿化聞仙翁樵徑謝
村北學井何巖東永夜豈云寐曉景忽朦朧谷鳥囀尚
澀源桃驚未紅再來期春暮當造林端窮庶以蹤謝客
開山投剡中
遊越中山水留雲門(孟郊)
日覺耳目勝我來山水州蓬瀛若髣髴四野多泛浮碧
嶂幾千繞清源萬餘流莫窮合沓步孰盡派别遊越水
淨難汚越天隂易收氣鮮無隠物目視遠更周舉俗媚
葱蒨連冬擷芳柔菱湖有餘翠茗圃無荒疇賞異忽已
還探奇始淹留永言終南山去矣銷人憂
登雲門山閣懷徐補闕(孟浩然)
我行適諸越夢寢懷所歡久負獨往願今來恣遊盤台
嶺踐苔石耶谿泛林湍捨舟入香界登閣憩栴檀晴山
秦望近春水鏡湖寬遠遊佇應接卑位徒勞安白雲無
久滯滄海時來觀故國渺天末良朋在朝端遲爾同攜
手何時方挂冠
入雲門五谿上作(六言)(顧非熊)
舟泊有時垂釣舟行不廢閒吟沿山寺寺花樹枕水家
家竹林鴛鴦晝飛谿静鸜鵒夜轉村深忽聞風動蓮葉
起見波間月沈
宿雲門寺(白居易)
昨夜有風雨雲奔天地合龍吟古石樓虎嘯生巖閤幽
意未盡懷更行三五帀
送靈澈還雲門(韋應物)
我歡長在夢無心解傷别千里萬里人祇是眼中月
入若耶谿(崔顥)
輕舟去何疾已到雲林境起坐魚鳥間動摇山水影巖
中響自荅谿裏言彌静事事令人幽停橈向餘景
宿道一上方院(王維)
一公棲太白高頂出雲煙梵流諸洞徧花雨一峰偏迹
為無心隠名因立數傳鳥來還語法客去更安禪晝涉
松路盡暮投蘭若邊洞房隠深竹静夜聞遥泉向是雲
霞裏今成枕席前豈惟暫留宿眠來將窮年
雲門符公蘭若最幽與薛八同往(孟郊)
謂余獨迷方逢子亦在野結交指松柏問法尋蘭若小
谿劣容舟怪石屢驚馬所居最幽絶所往皆静者密篠
隂路傍清泉流舍下上人亦河間塵念都已捨四禪合
真如一切皆虚假願承甘雲潤喜得慧風灑依止此山
門誰能斆丘也
酬綦母校書夢遊耶谿見贈(儲光羲)
校文在仙掖每有滄洲心况以北忩下夢遊清谿隂春
看湖口漫夜入迴塘深往往纜垂葛出舟望前林山人
松下飯釣客蘆中吟小隠何足貴長年固可尋還車首
東道惠然若南金以我採薇意傳之天姥岑
奉同徐侍郎五雲谿新亭重陽宴集(獨孤及)
萬峰蒼翠色雙谿清淺流已符東山趣况值江南秋白
露天地肅黃花門館幽山公惜美景肯為芳樽留五馬
照池塘繁絃催獻酬風前孟嘉帽乘興李膺舟騁望傲
千古當歌遺四愁豈令永和人獨擅山隂遊
耶谿泛舟(孟浩然)
落景餘清輝輕棹弄谿渚澄明愛水物臨泛何容與白
首垂釣翁新粧浣紗女相看未相識脉脉不得語
春泛若耶留題雲門寺(綦毋潛)
幽意無斷絶此去隨所偶晩風吹竹舟花路入谿口際
夜轉西壑隔山望南斗潭煙飛溶溶林月低向後生亊
且瀰漫願為持竿叟
若耶春意(許景先)
越水正逶迤豔陽三月時中有嬋娟子含怨望佳期鮮
膚潤玉澤微眄動蛾眉解珮遺中浦折芳懷所思彩色
豈不重瓌豔難久滋一歌江南曲再使妾心悲
雲門寺(僧靈澈)
湖邊歸鶴唳寥泬僧房半倚秦峰缺雲生幽石何逍遥
泉去疎林幾嗚咽天寒猛虎叫巖月松下無人空有雪
千年像教人不聞燒香獨為鬼神說
招道一上人居雲門(僧道猷)
連峯數千里修林帶平津雲過遠山翳風至梗荒榛茒
茨隠不見雞鳴知有人閒步踐其徑處處見遺薪始知
百代下故有上皇民開此無事跡以待疎俗賓長嘯自
林際歸此保天真
題雲門無側道人房(僧皎然)
越山千萬雲門絶高僧貌古還名月清朝拂石行道歸
林下眠禪看松雪
登雲門吳升亭(僧洪偃)
蕭蕭物候晩肅肅天望清旅人聊杖策登高蕩客情川
源多舊跡墟里或新名宿煙浮始旦朝日照初晴遠行
乏徒侣徐步寡逢迎信矣非吾託賞心何易并
杖策歸若耶雲門
杖策步前嶺褰裳出外扉輕蘿轉蒙密幽徑復紆威松
高枝影細山晝鳥聲稀石苔時滑屣蟲網乍黏衣澗傍
紫芝曄巖上白雲飛杉梓排煙去尚生寂弗歸窮谷無
還往攀桂獨依依
遊雲門寺留題靈運上人房(吳奎)
雲門入雲深樹密山轉幽谿亭修竹裏激激玉泉流仁
智所遐想古今為勝遊我來休沐至窮覽殊難周金碧
樓殿午寒香松桂秋清風動高興飄越不可收禪師索
題詩捉筆事冥搜欲速馳思遠頃刻歷九州象外有真
物惝怳難為求徒形陳熟言羞澀為爾留
雲門寺(蘇舜欽)
翠嶂環合封白雲中有蕭寺三為鄰(雲門梁武所作今分為三寺相連)
老松偃蹇若傲世飛泉奔薄如避人蒼猨嘯斷夜月古
丹花開逼陽崖春盤桓數日不忍去舟出耶谿猶慘神
留題雲門山雍熙院(謝景温)
耶谿欲盡山轉青中有三寺山為屏秦峰表裏植蒼翠
仰視萬木相峥嶸雪霜洗盡塵土跡龍蛇蟄處煙氛生
我攜賓友事登覽穿徑已覺毛骨輕窮幽陟險興不盡
巖房留宿神逾清寒隨隂谷一夜來酒力半酣如不勝
狂歌出門步竹逕正見谿橋雙月明幽泉亂出石竇響
松風遠送哀猿聲凌晨後嶺縱俯仰長林翠阜何縱横
獻之舊地不可辨懸崖欲斷石作坑五雲散盡遺跡滅
老僧至今傳此名憑高覽古復太息翻嗟萬事多廢興
丈夫出處固未測我於山水心難縈區區世路雖可厭
脱身向此誠獨醒豈如乘興事兹樂賞心不繫窮與亨
昔人避世非獲已我今安學禽鳥情
同前(吳處厚)
三寺峙若鼎四山合如環偷攜野人杖默叩禪翁關草
樹冬不老雲煙秋更閒飄飄物外興又逐歸禽還
會稽掇英總集卷七
