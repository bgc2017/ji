會稽掇英總集卷五
宋孔延之撰
山水下
四明山
在餘姚縣南百餘里高二百一十丈周回二百一十里孫
綽天台賦云涉海則有方丈蓬萊登陸則有四明天台云
律詩
石窗(陸龜蒙)
石窗何處見萬仞倚晴虛積靄迷青𤨏殘霞動綺疏山
應列圓嶠宫便接方諸祇有三峯客時來教隱書
過雲
相訪一程雲雲深路僅分嘯臺隨日辨樵斧帶風聞曉
著衣全濕寒衝酒不醺幾廻歸思静彷彿見蘇君
雲南
雲南更有谿丹礫盡無泥藥有巴賨賣枝多越鳥啼夜
清先月午秋近少嵐迷若得山顔住芝蒫手自攜
雲北
雲北是陽川人家洞壑連壇當星斗下樓拶翠微邊一
半遥峯雨三條古井煙金庭如有路應到左神天
鹿亭
鹿亭巖下置時領白麛過草細眠應久泉香飲自多認
聲来月塢尋跡到煙蘿早晩吞金液騎將上絳河
樊榭
樊榭何年築人應白日飛至今山客說時駕玉鱗歸乳
蔕懸松嫩芝臺出石微憑欄虚目斷不見羽華衣
潺湲洞
石淺洞門深潺潺萬古音似吹雙羽管如奏落霞琴倒
穴漂龍沫穿松濺鶴襟何人乘月弄應作上清吟
青櫺子
山實號青櫺環岡次第生外形堅綠殼中味敵瓊英堕
石樵兒拾敲林宿鳥驚亦應仙吏守時取薦層城
鞠侯
何事鞠侯名先封在四明但為連臂飲不作斷腸聲野
蔓垂纓細寒泉佩玉清滿林遊宦子誰為作君卿
和
石窗(皮日休)
穴開自真宰四達見蒼崕苔深渾成綺雲漫便當紗欞
中空吐月扉際不扃霞未會通何處應連玉女家
過雲
粉洞二十里當中幽客行片時迷鹿跡寸步隔人聲以
杖探虚翠將襟惹薄明經時未過得恐是入層城
雲南
雲南背一川無雁到峯前墟野生紅藥人家發白泉兒
童皆似古婚嫁盡如仙共作真官戶無由稅石田
雲北
雲北盡冥冥空疑背壽星犬能諳藥氣人觧寫芝形野
歇遇松蓋醉書逢石屏焚香住此地應得入金庭
鹿亭
鹿羣多此住因構白雲楣待侣傍花久引麛穿竹遲經
時棓玉澗盡日嗅金芝為在石窗下成仙自不知
樊榭
主人成列仙故榭獨依然石洞閧人笑松聲驚鹿眠井
香為大藥鶴語是靈篇欲買重棲隐雲峯不售錢
潺湲洞
隂宫何處源到此洞潺湲敲碎一輪月鎔銷半段天響
高吹谷動勢急歕雲旋料得深秋夜臨流盡古仙
青櫺子
山風熟異果應是供真仙味似雲腴美形如玉腦圓銜
来多野鶴落處半靈泉必共玄都㮏花開不記年
鞠侯
堪羡鞠侯國碧巖千萬重煙蘿為印綬雲壑是提封泉
遣狙公護果教&KR0968;子供爾徒如不死應得躡玄蹤
浙江
越之通道有四江西接錢塘曰浙江去城西四十五里
曰錢清江州之東七十里曰曹娥江餘姚縣曰姚江
律詩
越江秋晩(蕭穎士)
扁舟東路遠曉月下江濆㶑灔信潮上葱蒙孤嶼分林
聲寒動葉水氣曉連雲暾日浪中見榜歌天際聞伯鸞
常去國安道昔離羣延首剡谿近詠言懷數君
濟江問舟人(孟浩然)
潮落江平未有風扁舟共濟與君同時時引領望天末
何處青山是越中
西陵夜居(吳融)
寒潮落遠汀暝色入柴扃漏永沉沈靜燈孤的的青林
風移宿鳥池雨定流螢盡已成愁絶啼蛩莫近庭
泊姚江(王相)
軋軋櫓聲急蒼蒼江日低吾行有定止潮汐自東西
其二
山如碧浪翻江去水似青天照眼明喚取仙人来此住
莫教辛苦上層城
江潮阻風(陳堯佐)
按部谿山接海濤連天風雨泊輕舠滄溟未必全勝我
潮落潮生亦自勞
過漁浦作(刁約)
一水相望越與杭渡頭人物見微茫翩翩商楫来谿口
隱隱耕犂入富陽市肆凋疎隨浦盡山峯重疊傍江長
民瞻熊軾咸相謂太守經行此未嘗
古詩
乘潮至漁浦(陶翰)
艤棹乘早潮潮来如風雨樟亭忽已隱界峯莫及覩崩
騰心為失浩蕩目無主豗㦎浪始開漾漾入漁浦雲景
共澄霽江山相呑吐倬哉造化靈此事以終古流沫成
足誡商歌調昜苦頗因忠信全客心猶栩栩
西陵口觀潮(薛據)
浙江漫湯湯近海勢彌廣在昔胚渾凝融為百川長地
形失端倪天色潛滉瀁東南際萬里極目遠無象山影
乍浮沈潮波忽来往孤帆或不見棹歌猶響像日暮長
風起客心空震蕩浦口霞未收潭心月初上林嶼幾邅
廻亭臯時偃仰歲晏訪蓬瀛真遊非外奬
旦發漁浦潭(丘希範)
漁潭霧未開赤亭風已颺櫂歌發中流鳴鞞響沓嶂村
童忽相聚野老時一望詭怪石異象嶄絶峯殊狀森森
荒樹齊析析寒沙漲藤垂島易陟崖傾嶼難傍信是永
幽棲豈徒暫清曠坐嘯昔有委卧治今可尚
夢越州小江(在城西之三十里)(錢易)
越布縫單衾燈青月黃淺精魂渡江水適去無近遠濕
沙平朔天宿鳥踏古篆巨潮淹積石瘦白澀無蘚㯭嚮
期西陵蒼岑屏曲展夙齡賤登臨今日生健羡汀洲逢
故妾振袂指吴苑向人呼舊官血泣慙孤蹇
受代還自越中早彂赴浙江潮(王素)
三載勤吏職去思乏甿謠還随半夜月又趁五更潮騖
棹辭枉渚揚帆信歸飇山隂多勝託小隠欲相招
山水雜詠
律詩
龍井(王相)
山腰石有千年潤石眼泉無一日乾天下蒼生待霖雨
不知龍向此中蟠
其二
人傳湫水未嘗枯滿底蒼苔亂髮麤四海旱多霖雨少
此中端有卧龍無
登越山(李覯)
臘後梅花破碎香望中情地轉凄凉遊山秪道尋高處
高處何曾見故鄉
題清化山(許安世)
霜鐘清徹隔村聞南渡横塘曉色分淺淺谿流涵白石
微微山路入青雲勞生已負林泉約薄宦空增世俗紛
見說定香無受想為祛塵惑借餘薰
青蓮山(楊塤)
撥開瑟瑟青蘿帳尋淂磷磷白石梯更入雲霞最深處
忘機數日遂幽棲
郎官巖
碧玉莫嘉千嶂石黃金難買一谿雲歌鐘沸地徒誇盛
争似松風竟夕聞
碧澗亭
妙筆王維圖莫就多才康樂詠難窮樓臺一簇出雲杪
激雪浪生寒澗風
古詩
題上虞蘭芎山(陳堯佐)
巖巖一峯千萬尋微茫樓閣寒雲深廵州佐吏倚欄久
泠泠天籟清塵心
尋餘姚上林湖山(謝景初)
山水有竒秀何必耳目親兹地世未知偶游良可珍
平湖瞰其中翠巘圍四垠青松千萬植落瀑如懸巾佛
廟聳殿塔装點繪畫新清谿與斷崖水石聲磷磷峯巔
見滄海日出常先晨花草時節異寧問秋夏春陵谷千
萬古豈無稱道人得微言不信又恐遠故堙樽酒且樂
我醉来事事均
觀餘姚海氛
海上風與雨未眹先氣升澤鹵雜山雲蓊鬱相薰蒸交
語面已障安辨丘與陵衣濡帶革緩臭腥殊可憎自非
昌其陽疾癘得以乘君子却隂邪何必醫師能
餘姚董役海堤有作
五行交相陵海水不潤下處處壊堤防白浪大於馬顧
予為其長恐懼敢暫捨董衆完築塞跋履率曠野使人
安於生兹不羞民社調和隂與陽自有任責者
觀仙居山瀑布
落泉下峭壁斗絶千萬丈濺急雪片飛望若匹練廣曲
嶺隔青林三里已聞響其旁有巨石平潤可俯仰愚俗
所不道我軰偶来賞須期秋色清攀蘿將爾上
會稽山(張伯玉)
稽山何崔嵬奠此東南區羣山狀趨附萬壑流縈紆疇
昔大禹来簡計天下書諸侯率麏至萬玉争鳬趨防風
獨強梁後至行趦趄天威不可捨敗骨盈高車至今憔
悴煙惨澹藏封隅(封隅山防風邑)遂令百世後尊王無異圖乃
知聖人心賞罰盡貽謨
會稽掇英總集卷五
