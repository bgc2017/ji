會稽掇英總集卷八
宋孔延之撰
天衣寺
法華山在會稽南四十里晉義熙十三年僧曇翼棲
此誦法華經頗有靈感(晉賢見)乃置寺因以為名梁天
鑒中昭明太子送金縷袈裟紅銀缾瑠璃鉢各一副
至會昌寺廢大中復興改寺額曰天衣山有十峯雙
澗崷崪澄澈頗快登覽古今多有紀詠云
律詩
題法華山天衣寺(白居易)
山為蓮宫作畫屏樓臺迤邐插青冥雲生座底鋪金地
風起松梢韻寶鈴龍噴水聲連擊磬猨啼月色閒持經
時人不信非凡境試入玄關一夜聽
同前(元稹)
馬踏紅塵古塞平出門誰不為功名到頭争似棲禪客
林下無言過一生
遊法華寺(李邕)
山勢轉深看更好嶺霞谿霧沒樓臺異時花向隂崖發
遠處泉從青壁來世界自知千古促賢愚悉被四時催
須知此地堪終老七竅終成一寸灰
題法華寺(李紳)
花界無生地慈宫有相天化娥騰寶象留影閟金仙殿
踴全身塔池開半月泉十峯排碧落雙澗合清漣(寺前後有)
(十峯迴繞雙澗合流)藥草經行徧香燈次第燃戒珠高臘護心印
祖僧傳(此寺僧律嚴肅持經皆承師教)缾識先羅漢衣存舊福田(寺有約法)
(師水缾梁朝宫人所刺袈裟)幻身觀火宅昏眼照青蓮住學超真境
依遊渡法船化城殊百億靈跡冠三千蕭壁將沈影梁
薪尚綴煙(寺有昭明太子畫真人梁時薪火常在)色塵知有數劫盡豈無
年龍噴疑通海鯨吞想漏川(寺有梁朝銅龍吐泉銅鯨飲流以注諸院)磬疎
聞啓梵鍾息見安禪指諭三車覺開迷五蔭纏教通方
便入心達是非詮貝葉千花藏檀林萬寶篇座嚴師子
迅幢飭網珠懸極樂知無礙分身應有緣還將意功德
留偈法王前
法華寺(吳融)
寺在五峯隂穿緣一徑尋雲藏古殿暗石護小房深宿
鳥連僧定寒猨應客吟上方應見海月出試登臨
書法華寺上方禪壁(方干)
砌下松巔有鶴棲孤猨亦在鶴邊啼卧聞雷雨歸巖早
坐見星辰去地低一逕穿緣應就郭千花掩映似無谿
是非生死多憂惱此日蒙師為破迷
秦望山僧院(羅隠)
巉巉危岫倚滄洲聞說秦皇亦此遊霸主卷依纔二世
老僧傳錫已千秋隂崖水漱松根直蘚壁苔侵畫像愁
各是病來俱未了莫將煩惱問湯休
宿法華寺(僧皎然)
心與空林共杳冥孤燈寒竹自熒熒不知何處小乘客
一夜風前聞誦經
宿天衣寺(于良史)
春山多勝事賞翫夜忘歸掬水月在手弄花香滿衣興
來無遠近欲去惜芳菲更望鳴鐘處樓臺深翠微
題法華山天衣寺(曾會)
十里湖光十里松松隂路到十高峯忩看渡口隨湖月
樓聽雲門度嶺鍾梁帝鉢含山雨潤普賢臺鏁蘚花重
誰人的是忘機子香稻寒蔬養瘦容
遊天衣寺(趙諴)
世稱幽景屬金仙若是精藍豈妄傳澗湧雙泉雷出地
山圍四面管窺天唐僧手澤神毫健梁帝宸恩寶器妍
今日喜償平昔志更逢閩客此安禪
古詩
遊天衣寺(陸亘)
處世空旦夕探幽放情志長歌向閒雲引客遊古寺秦
山倚寥廓高鳥下蒼翠凝隂向杉松界法齊天地疎鐘
遠僧舍深殿有猨戲警梵千谿中真禪寂無二寒泉聳
毛髮清露遣心累省慮因悟非勞神豈為貴超然静中
見覺了愚勝智願得棲煙霞書之謝名利
登秦望山(薛據)
南望秦望山極目大海空朝陽半暘谷晃朗天際紅谿
谷争噴薄江湖遞交通而多魚商叟不悟歲月窮振緡
迎早潮弭棹候遠風予本萍泛者乘流任西東茫茫無
際帆棲泊何時同將尋會稽迹從此訪任公
應天寺
即寶林寺也寺因龜山高四十六丈周五百餘步在
山隂之東數十步遠望若龜形故曰龜山又吳越春
秋云越王築城已成怪山自生本瑯琊東武縣海中
山一夕移來故名曰怪山里曰東武里起遊臺於上
其東南為司馬門立三層樓冠山之巔曰靈臺所以
灼龜又仰望天地怪也上有石井靈鰻時或見之乾
符中改為應天
律詩
寶林寺(李紳)
最深城郭在人煙疑借壺中到梵天巖樹桂花開月殿
石樓風鐸繞金仙地無塵染多靈草室鑒真空有定泉
應是法宫傳覺路使消煩惱見青蓮
再遊應天寺聖母閣(錢倧)
越地靈蹤多少處伽藍難尚此樓臺有時風掣浪聲到
半夜月排山勢來極目煙嵐迷遠近百般花木離塵埃
可憐光景吟無盡知我登臨更幾回
登應天寺塔(潘䦘)
閒上應天寺裏塔九層突兀入幽雲下窺已覺紅塵别
低語猶疑碧落聞秦望山高如髻簇照湖水闊若甌分
野人不管興亡事空凭危欄到日曛
留題應天寺昭慶大師房(杜衍)
中懷無絆外緣閒深掩禪扉客到難勝境可曾飛錫去
好山多祇卷簾看晝升講座天花落夜步吟軒海月殘
今日逢師堪論道歸心愁思一時寬
贈應天寺昭淨法華
出俗皆言為息機性靈淨僻似師稀前山月落夜吟罷
深院菊荒秋講歸谿霧鏁忩燈焰短雪風敲竹磬聲微
會期雙闕重相見應換當年舊衲衣
題應天寺(齊廓)
寶勢聳如飛簷牙照錦翬路盤危磴出僧觸斷雲歸萬
井分塵界千巖在目圍浮生枉多事到此合忘機
同前(王昌符)
何事詩家稱翦裁跨虚相繼有樓臺水涵春碧雨初霽
山露曉青雲半開寶塔禮終僧室静粉牆題罷使車回
此時欲結香蓮社祇為陶潛醉不來(是日約會稽太博不至)
書應天寺壁(此山名飛來云自瑯琊至)(張伯玉)
城郭鏁山林自無塵土侵一峯來海上高塔起天心世
路有盈縮靈泉無淺深(塔西北楹下有石泉一泓歲時無增減)使君今老
矣閒處得閒吟
古詩
題寶林寺(徐浩)
兹山昔飛來遠自瑯琊臺孤岫龜形在深泉鰻井開越
王屢登陟何相傳詞才塔廟崇其巔規模稱壯哉禪堂
清溽潤高閣無恢炱照耀珠吐月鏗轟鐘隠雷揆余久
纓弁末路遭邅迴一棄滄海曲六年稽嶺隈逝川惜東
駛馳景憐西頽腰帶愁疾減容顔衰悴催賴居兹寺中
法士多瓌能洗心聽經論禮足蠲凶災永願依勝侣清
江乘度杯
飛來山(蒋堂)
有山昔飛來神怪安可測萬壑鼓風雷千巖為羽翼胡
為忽移徙到此無傾側靈越得奇峯瑯琊失遺跡煙雲
隨而至杉篁古所植如何草創時偶作瞿曇宅聞之有
苾芻歲久苦刓刻鑿聲響深崖火燼淬層壁(詰之州人云向有僧)
(旦暮鑿是山鐫鏨不絶又加以火灼醋淬巖崖都盡)平為土木基蔑有蒼翠色金
粟千億身窣堵百餘尺回廊盡複疊寸地無閒隙一聚
紅塵中萬瓦青煙羃成彼有為善斯可長太息我試來
尋山山形俱變易方念此嶄絶安得如往昔不謂山之
足下落言偃室知是騫翥時於兹墮巖石屹爾畫疆畔
其誰敢侵蝕隨宜得形勝觸目見&KR0886;崒小桂結濃隂清
露有疎滴巾屨日可賞琴樽雅成飾多謝對幽岑亦足
開煩臆若在祇園閒豈更存餘碧
天章寺
寺去山隂縣西南二十五里乃晉王右軍蘭亭曲水
之遺趾故書堂墨池間有存者至道中因中貴人奏
請置寺以藏太宗仁宗御書於其上賜額曰天章云
律詩
題天章寺(孫沔)
茂林修竹碧谿頭梵宇深沈鏁翠幬從此崇山頻企望
朝陽高處有松楸
泛照湖遊天章(吳奎)
秦望奇峯北天章野寺東石橋跨驚瀨雲屋麗層穹片
段磨礲密高低結構雄盤基深鑿岸飛勢聳凌空迥卻
熙蒸日虛含自遠風谿山形勝聚川陸往來通竹影摇
軒外松聲逼坐中孤煙惹樵叟輕浪濺漁翁氣象清無
比登臨杳莫窮直須圖畫看安得入神工
遊天章寺道中(蘇舜欽)
畫鷁低飛湖水平回看樓閣滿稽城人遊鑑裏山相映
魚戲空中日共明盡是荷風香不斷忽逢谿雨氣尤清
藍轝却上蘭亭路猨鳥雲蘿伴此行
遊天章寺(曾鞏)
藍轝朝出踏輕塵拂面毶毶柳色新曲水豈能留往事
南湖空解照行人最宜靈運登山屐不負淵明漉酒巾
老去飄零心未折暫須同醉海邊春
同前(顧臨)
京國久昏車馬塵舊遊重到樂如新谿山滿眼換清骨
樽俎開懷盡故人浩蕩自然閒日月疎慵便欲褫冠巾
吾儕用舍猶蟬蛻贏得湖南深訪春
同前(陳舜俞)
峻嶺崇巔千古在好風佳月逐時新簿書偶是山隂長
觴詠聊同水曲人林雀不驚笻竹杖谿雲欲傍接䍦巾
官麤合有登臨分更待巖花爛漫春
同前(許安世)
當時俯仰尚為陳千載重來感益新曲水已傷迷故迹
崇山依舊對遊人縈紆雪路聯珠騎蕭爽風亭岸角巾
祇恐瑶池歸扈宴不能修禊見深春
題天章(劉誥)
逸少蘭亭六百年别營樓閣奉金仙琅函帝賜三朝筆
猊座僧談二祖禪山怪有時渾露石地靈無處不通泉
塵心未悟真如理空爇晨鑪一篆煙
入天章道中(葉參)
帝俞荒址創毗耶茂嶺煙篁占一涯僧入定中觀水月
客來空際辯天花宸章飛動凌奎彩瀑溜清涼漲井華
不省永和年景趣飫聞虚座演三車
古詩
泛照湖遊天章(吳奎)
愁霖不肯已隂結彌二旬吾遊欲及時秉燭出城門泛
泛一畫舫密坐環親賓爽氣忽侵袂重雲稍逡巡俄頃
萬里晴鬼魅伏清晨日光涌水態照灼無涯垠輕煙緬
以沒微風飈然振菰蒲動幽響撥剌驚潛鱗浮沈戲鷗
鷺蕩漾開萍蘋榜人發櫂歌漁翁理罾緡激越自成態
蕭灑何其真清輝不可狀野思徒紛紜弭棹山之阿行
行問吾民莓苔粘側逕馬足絶纖塵青谿曲折度茅屋
經過頻川涂斗開闊夷路夾松筠右轉聳雲構廣除礱
翠珉佛殿爍金碧標榜自玉宸修廊盤磴道等級華堂
新最後敞高閣扃藏帝室珍冥心一薰拂璨璨羅星辰
大哉三聖筆天縱妙入神名家數幾百較古誰為鄰山
頭見塔影樹杪排嶙峋直上遽登造愛奇忘艱辛秋容
媚虚曠藹藹揚奇芬羣峰出圭角萬象皆縷陳森爽翠
欲滴蒼茫寒襲人遠心窮碧海逸興凌高旻躊躇下煙
麓盼眄行復詢僧言王右軍遺跡永和春蘭亭有曩基
墨池含漪淪書室閟靈像五亭餘圓囷次第與探歷畢
景頤厥因簡累脱紛滓遺榮終幅巾逍遥自得埸此節
固離倫憤恥以寄傲則非吾所遵凉飈拂修竹暮靄起
長津纓佩顧為忝城郭宜爾親回首已遥碧怳然塵世
分
禹廟
在會稽東南十餘里稽山之下禹嘗會東南諸侯計
功於此後沒因葬焉少康立祠於陵所今有禹墳窆
石猶存或曰梁時修廟欠一梁木夕有風雨漂至一
木乃梅梁也
律詩
禹廟神座傾服金紫苹自到鎮申牒禮司重加
衮冕今因祈雨偶成八韻(薛苹)
玉座新規盛金章舊制非列城初執禮清廟重垂衣不
覩千箱詠翻愁五稼微祇將蘋藻潔寧在餼牢肥徙市
行應謬焚巫事亦違至誠期必感昭報意猶希海日明
朱檻谿煙濕畫旂迴瞻郡城路未欲背山歸
禹廟(李紳)
削平水土窮滄海畚鍤東南盡會稽山擁翠屏朝玉帛
穴通金闕架雲霓祕文鏤石藏青壁寶檢封雲化紫泥
清廟萬年長血食始知明德與天齊
遊禹穴(宋之問)
禹穴今晨到耶谿此路通著書聞太史鍊藥有仙翁鶴
往的猶掛龍飛劍已空石帆浮海上天境落湖中水底
寒雲白山邊墜葉紅歸舟何慮晩日暮使樵風
題禹廟(錢倧)
千古英靈孰令論西來神宇壓乾坤塵埃共鏁梅梁在
星斗俱分劍獨存蟾殿夜寒摇翠幌麝鑪春暖酹瓊樽
會稽山下秋風裏長放松聲入廟門
同前(張伯玉)
寶穴千峯下嚴祠一水傍夜聲滄海近秋勢越山長薄
葬超前古貽謀啟後王萬靈何以報終古詠懷襄
同前(蔣白)
大禹歸天後南惟此廟存屋腥龍挂影巖黑電燒痕夜
祭雲間火春鼙浪裏門到今疏鑿水敢不向東奔
泊禹祠(潘閬)
禹廟高高萬木齊蟾蜍影裏月光低山中不慣聞寒漏
一夜猨驚與鳥啼
癸未歲秋七月禱禹廟
萬古稽山下森森大禹祠幽人來暗禱靈魄望潛知帝
慮河頻決民憂業旋移自慙無異策載拜淚雙垂
訪禹穴至陽明洞(張伯玉)
宛委山前艤畫船攀蘿漸入太霄邊因尋大禹藏書穴
深入陽明古洞天萬壑秋光含細籟數峯寒玉立蒼煙
寶函金篆久稀闊欲就皇人講數篇
禹穴(錢公輔)
一朵雲根壓衆嵐古傳深坎自天鏨藏書未必先王事
好怪惟聞太史探洞府間來何寂寞龍髯垂處認䰐鬖
近巖更剖知章字謾識奇蹤意亦甘
題禹廟(齊唐)
削斷龍門劍力閑遺祠終古鑑湖邊崑墟到海曾窮地
石穴藏書不記年春色門牆花滴雨曉光臺殿水浮煙
塗山萬國梯航集告禪靈壇豈偶然
古詩
亂後經禹廟(庾肩吾)
金簡泥新發龍門鑿始通配天不失舊為魚微此功秦
皇觀大海魏帝逐飄風去國嗟行邁頻年任轉蓬月上
關山北鄉臨天漢東申胥猶有志荀息大懷忠待見攙
搶滅歸來松柏同
謁禹廟(宋之問)
夏王乘四載兹地發金符峻命終不易報功疇敢渝先
驅總昌會後至伏靈誅玉帛空天下衣冠耀海隅旋聞
厭黃屋更道出蒼梧林表祠轉茂山阿井詎枯舟遷龍
噴壑田變鳥耘蕪舊物森如在天威肅未除玄夷屆瑶
席玉女侍清都奕奕閨闥邃軒軒仗衛趨氣青連曙海
雲白洗春湖猨嘯有時荅禽言長自呼靈歆異蒸糈至
樂匪笙竽茅殿今文襲梅梁古制無運遥日崇麗業盛
荅昭蘇伊昔力云盡而今功尚敷揆材非美箭精享愧
生芻郡職昧為理邦空寧自誣下車霰已積攝事露行
濡人隠冀多祐曷唯霑薄軀
同前(崔詞)
惟舜禪功始惟堯錫命初九州方奠畫萬壑遂横疏受
籙嘗開洞過門不下車諸侯會玉帛滄海薦圖書玄默
將遺世崇高亦厭居耘田自有鳥濬澤豈為魚家及三
王嗣殷因百代如靈容肅清宇衮服閉荒墟棗徑愁雲
暮松扉撤祭餘叨榮陵寢邑懷古益躊躇
同前(益簡)
九土昔淪墊八方抱殷憂哲王受洪範羣物承天休源
委有所在勤勞會東州稽山何峻極清廟居上頭律度
非外事辛壬寧少留歌謠自不去覆載將何求靈長表
遠績經啓著宏猷孰敢備佐命天吳與陽侯玄功餘玉
帛茂實結松楸蓋影庇風雨湖光摇冕旒質明簫鼓作
通昔禮容修騂牢設舊物洿水配庶羞深沈本建極傲
很亦思柔隂怪尚奔走靈徒如獻酬怳疑仙駕動静見
宿雲收竹樹依積潤菰蒲託清流謬兹領百越忽復歷
三秋丹懇諒可薦庶幾無年尤
拜禹廟(元稹)
恢能咨岳日悲暮羽山秋父陷功仍繼君名禮不讐洪
水襄陵後元圭菲食由已甘魚父子翻荷粒咽喉古廟
蒼煙冷寒庭翠柏稠馬泥真骨動龍畫活睛留祀典稽
千聖孫謀絶一丘道雖汙世載恩豈酌沈浮洞穴探常
近圖書即可求德崇人不惰風在俗斯柔茭色湖光上
泉聲雨脚收歌詩呈志義簫鼓凟清猷史亦明勲最時
方怒校酋還希四載術將以拯虔劉
謁禹廟(徐浩)
畎澮敷四海川源滌九州既膺玄圭錫乃建洪範疇鼎
革固天啟運興匪人謀肇開宅土業永庇昏墊憂山足
靈廟在門前清鏡流象筵陳玉帛容衛嚴戈矛探穴圖
書朽卑宫堂殿修梅梁今不壊松祏古仍留負責故鄉
近朅來申俎羞為魚知造化歎鳳仰徽猷不復聞夏樂
惟餘奏楚幽婆娑非舞羽鏜鞳異鳴球盛德吾無間高
功誰與儔災淫破凶慝祚聖擁神休出谷鸎初語空山
猨獨愁春暉生草樹柳色暗汀洲恩貸題輿重榮殊衣
錦遊宦情同械繫生理任桴浮地極臨滄海天遥過斗
牛精誠如可諒他日寄冥搜
早謁禹廟(張伯玉)
曉出五雲扃皎日麗初(闕)宿霧斂(闕)嚴
祠欵靈閟拂衽天風散不聽
曹娥廟律詩
曹娥廟碑(僧貫休)
高碑說爾孝終難彈指端思白浪間堪歎行人不迴首
前山山是苧蘿山
同前(潘閬)
曹娥廟前秋草平曹娥廟裏秋月明扁舟一夜曾無寐
近聽潮聲似哭聲
同前(姚鉉)
簫鼓聲中浪渺瀰古楓隂砌蘚封碑行人到此自恭肅
不似巫山雲雨祠
同前(錢惟岳)
曹娥廟貌樹豐碑千古行人誦色絲苦恨當年題八字
不旌賢孝祇旌辭
其二
尋屍抱柱兩俱難二子留名滿世間輕命一般同水溺
尾生泉下復何顔
同前(史温)
曹娥廟貌枕江湄南北行人合孝思有智不争三十里
千年黃絹一廳碑
古詩
留題曹娥廟(蕭闢)
屈平以楚死死濁不死清伍員以吳死死暗不死明死
者人所難一死鴻毛輕壯哉二子為留得不死名曹娥
以父死年齡童未成抱屍出洪瀾非可二子并二子諫
不從齊秦韓魏征娥若不之死父葬鱣與鯨二子死以
介娥死以孝誠于今會稽人事之如事生娥若生堯時
舜不妻女英娥若逢孔子娥名書孝經娥父若罹辜豈
止為緹縈蔡邕不知娥但愛碑上銘我來拜祠下古木
寒雲横往往大江水猶作哀哀鳴安得娥有知為我神
隂靈鼓此大江波注入四瀆平洗濯天下心皆行娥所
行
會稽掇英總集卷八
