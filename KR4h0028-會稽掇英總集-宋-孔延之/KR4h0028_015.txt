會稽掇英總集卷十五
宋孔延之撰
憶越州(陳堯佐)
稽峰倚雲千仞高澄湖倒影分秋毫當年逸賞有餘意
徘徊不忍移輕舠
又
抽毫欲賦東南竒雲山好景慙有遺平波蕩瀁照湖渌
扁舟憶得遊春時
和(張士遜)
稽山巖壑深復高思之誰妙丹青毫霜縑若得一千幅
伻圖何必乘蘭舠
又
平湖八百里多竒君曾縱賞無餘遺不知風月誰為主
夷猶未必如當時
和(晏殊)
鑑湖清澈秦望高涵虚逗碧供吟毫當時醉眼倚空闊
三江七澤才容舠
又
湖山杳渺不可狀登覽幽求無所遺高僧伴吟足清覽
見盡白蓮開落時
和(吕夷簡)
賀監湖邊山斗高水軒水塢頻抽毫吟餘清興杳無際
揭篷聽雨登漁舠
又
雲門雪竇阻清賞怳然目想心如遺前溪後溪月上處
千山萬山花發時
和(薛奎)
照湖方干吟格高搜清研竒含爛毫天中無雲水中月
虚明晶曜㤀迴舠
又
千巖萬壑争清竒天地靈秀應無遺吟舟恐在碧霄上
湖心澄波涵月時
和(王隨)
賀監賜湖名價高雲山吟賞抽江毫澄波杳渺醉欲去
煙光水月留歸舠
又
越山湖山何絶竒昔聞尋勝寧遐遺烟波無憶舊吟醉
方是致君堯舜時
題袁秀才林亭(方干)
清邃林亭指畫開幽巖别派象天台坐牽蕉葉題詩句
醉觸藤花落酒杯白鳥不歸山裏去紅鱗多自鏡中來
終年此地為吟侣早起尋君薄暮迴
觀會稽圖(禇朝陽)
良使求圖籍工人巧思饒全移會稽郡不散浙江潮夏
禹猶卑室秦皇尚斷橋宛然山水趣誰道故鄉遙
宴榮二山人池亭(孟浩然)
甲第開金穴榮期樂自多櫪嘶支遁馬池養右軍鵝竹
引攜琴入花邀載酒過山公来取醉時唱接籬歌
水寺(李紳)
煙波野寺經過處水國蒼茫夢想中雲散浦開江月迥
日曛舟暗海潮通坐看魚鳥沈浮遠静見樓臺上下同
聞道化城方便諭只應從此到龍宫
新泉(當附雲門寺)(僧靈一)
泉源新湧出洞徹暎纖雲稍落芙蓉沼初淹苔蘚紋了
將空色淨素與衆流分若對清宵月泠然夢裏聞
望越亭(史館王相)
亂山千頃翠相圍衮衮滄江去復歸安得病身生羽翼
長隨沙鳥自由飛
越上聞子規(范仲淹)
夜入翠烟啼晝尋芳樹飛春山無限好猶道不如歸
諸暨道中作(范仲淹)
林下提壺招客醉溪邊杜宇勸人歸可憐白酒青山在
不醉不歸多少非
越中五詠(林槩)
越絶烟光隠翠微蘭亭春色送行衣風清漢相鳴樵徑
臺古任公落釣磯繡被歌殘人竟遠桃花源静客忘歸
憑君莫上秦山望千古驪宫對夕暉
野亭讌集(林槩)
碧樹隂穠曲沼濱賞心何處樂遊頻東吴景物蘭亭晩
西洛煙光梓澤春香散落梅忘怨笛綠鋪幽草妬芳茵
風雲流散苦無定且學陽池倒載身
離席(林槩)
何處驪駒雜楚歌楚人歸思託雲蘿河陽望竟妾心遠
金谷别來郎恨多往事一春空物態閒情千里舊風波
歸時莫聽隴頭水腸斷不禁年少何
西村(林槩)
綠郊凝望久徘徊落日川原映古臺江上晩風三弄笛
隴頭春信一枝梅東西陌外煙光度紫翠峰前霽色開
不是羅敷莫迴首城南五馬使君來
野塘(林槩)
漠漠横塘一水通霏霏輕靄夕陽中吴娘晩唱穿菱葉
楚客春心託蕙叢煙外蒹葭閒倚路波間舴艋半凌風
江南景好遊人去二月大堤花豔紅
得越(張伯玉)
尺一除書與會稽陋儒何以報天輝豈惟大幕張紅旆
更得全家住翠微千騎晩隨龍節去一帆春送鷁舟飛
支離莫道攘空臂乞得越州金印歸
清明日(張伯玉)
每年每遇清明節把酒尋花特地忙今日江城衰病起
佛前新火一爐香
正旦呈諸僚友(張伯玉)
拂霧酴酥酒滿巡越山如鬛水如鱗日邊雖望龍庭遠
海上初傳鳳歷新好景融融來破雪和風細細欲黏人
莫言老守無心計排比賓僚醉過春
臘日喜雪(張伯玉)
臘雪常聞百厲銷今年臘日雪飄飄山公預喜明年熟
擘畫開春買酒瓢
過越(趙諮)
地有千巖與萬津霸圖無計老青春抱冰謾刷棲山恥
争奈傾吴是婦人
判官廳新建夀樂堂(沈立)
會稽四面是湖山亭在湖山勝絶間欄檻旋移芳草種
襟懷長伴白雲閒乍登頓覺詩毫健縱賞惟憂酒量慳
更是人生最榮處綵雲朝暮奉慈顔
登會稽山(孫逖)
稽山碧湖上勢入東溟盡煙景晝清明九峯争隠嶙望
中厭朱紱俗内探玄牝野老聽鳴騶山童擁行軫僊花
寒未落古蔓柔堪引竹澗入霜多松崖向天近雲從海
人去日就江村隕能賦丘嘗聞和歌參不敏冥搜信沖
漠多士期標準願奉濯纓心長謠反招隠
採蓮曲(李白)
若耶溪傍採蓮女笑隔荷花共人語日照新粧水底明
風飄香袂空中舉岸上誰家遊冶郎三三五五映垂楊
紫騮嘶入落花去見此踟蹰空斷腸
採蓮(賀知章)
稽山罷霧鬱嵯峨鏡水無風也自波莫言春度芳菲盡
别有中流採芰荷
春集皇甫秀才山亭(孟郊)
嘉賓在何處置亭春山巔顧余寂寞者謬厠芳菲筵視
聽日澄澈聲光坐連綿晴湖瀉峯嶂翠浪多萍蘚何以
逞高志為君吟秋天
題越臺(張洎)
我愛真人居高臺倚寥泬洞天開兩扉邈爾與世絶縹
緲乘鸞女華顔映綠髮舉手拂煙虹吹笙弄松月森羅
窺萬象境異趣亦别何必服金丹飛身向蓬闕
粤俗(謝景初)
粤俗嗜海物鱗介無一遺蝦蠃味已厚况乃蟹與蜝潮
來浦嶼漲遮捕張籓籬潮去沙滿灘拾掇盈籬箕殺烹
數莫記瑣碎臭且竒苟務貪咀嚼寧識暴殄悲蛟蜃吐
雲氣腹以人為飴呀口日肥大洪波誰敢窺
判官廳新建夀樂堂(蘇軾)
青山偃蹇如高人常時不肯入官府高人自與山有素
不待招邀滿庭戶卧龍蟠屈半東州萬室鱗鱗枕其股
背之不見與無同狐裘反衣無乃魯張君眼力覷天奥
能使荆棘化堂宇持頤宴坐不出門收覽竒秀得十五
才多事少厭閒寂卧看雲烟變風雨筍如玉筯椹如簪
強飲且為山作主不憂兒輩知此樂但恐造物怪多取
春濃睡足午窗明想見新茶如潑乳
雲門寺濟公上方偈(鮑防)
已酉歲僕忝尚書郎司浙南之武時府中無事墨客自
臺省而下者凡十有一人會雲門濟公之上方以偈者
贊之流也始取於佛事云
護戒刀偈
剖妄妄絶決機機壊彼堅剛刀護聲聞戒
茗侣偈(李聿)
采采春渚芳香天與滌慮破煩靈芝之侣
芭蕉偈(杜弈)
幽山淨土生此芭蕉無心起喻覺路非遙
山啄木
爾禽啄木惡蠹傷木愈木無病巢枝自足
澡瓶偈
靈圓取相塵垢是澡定水清淨救彼熱惱
山石榴偈(鄭槩)
何方而有天上人間色空我性對爾空山
漉水囊偈(杜倚)
裂素成器給我救彼密淨圓靈護生絜水
藤偈(李邕)
得彼柔性契兹佛乘豈無衆木我喻垂藤
薔薇偈(崔泌)
護草木性植彼薔薇眼根不染見爾色非
班穀杖偈
護性維戒扶身在杖動必由道心無來往
題天章寺偈(任逵)
降伏心住自在心住有心且住無心即住
會稽掇英總集卷十五
