會稽掇英總集卷十三
宋孔延之撰
傷越(陸龜蒙)
越谿自古好風煙盜束兵纏已半年訪戴客愁隨水遠
浣紗人泣共埃捐臨焦賴灑王師雨欲墮重登刺史天
早晩山川盡如故清吟閒上鄂君船
自洛之越(孟浩然)
遑遑三十載書劍兩無成山水尋吴越風塵散洛京扁
舟泛湖海長揖謝公卿且樂杯中酒誰論世上名
會二同年(白居易)
一樽聊接故人歡百歲堪嗟鬢漸殘莫見白雲容易愛
照湖澄碧四明寒
春日思歸(王翰)
楊柳青青杏發花年光誤客轉思家不知湖上菱歌女
幾箇春舟在若耶
越中攬古(李白)
越王勾踐破吳歸義士還家盡錦衣宫女如花滿春殿
只今唯有鷓鴣飛
越谿怨(後朝光)
越王宫裏如花人越水谿頭採白蘋白蘋未盡人先盡
誰見江南春復春
越中言事(咸通八年瑯琊公到任後作)(方干)
異術閑和合聖明湖光浩氣共澄清郭中雲吐啼猿上
山上花蔵調角城香起荷灣停棹飲絲垂柳陌約鞭行
遊人今日又明日不覺鏡中新髮生
其二
雲霞水木共蒼蒼元化分功秀一方百里湖波輕撼月
五更軍角慢吹霜沙邊賈客喧魚市島上潛夫醉筍莊
終歲逍遙仁術内無名甘老買臣鄉
南游感興(竇鞏)
傷心欲問前朝事唯見江流去不迴日暮東風春草綠
鷓鴣飛上越王臺
懷會稽(錢昭度)
斗牛星外翻成夢巢鳥枝南略寄身越國荷花八百里
别来誰是採蓮人
憶越州(陳堯佐)
越絶谿山第一州畫圖城郭幾淹留閒思禹廟斜迴首
髣髴雲端見郡樓
悼賢詩(并序)(劉彛)
越州剡縣超化院皇祐辛夘春予寄居是邑民方阻饑
流莩千里集於城下縣令祕丞過公彦專勸誘豪族得
米二萬斛以救民明年又饑遂出常平錢萬緡請糴於
明歸以剡價中官取其贏米幾萬斛繼續民今尚憚其
不給也乃刻俸麥七十斛為種而假超化院左僧民之
田十餘頃役饑民耕種之明年得大麥五百餘斛嗣給
流民各俾歸業熙寧己酉春余倅永嘉就移湖北道出
剡谿民有懷過公者尚皆感泣而院僧聞其云亡尤增
痛悼因書屋壁繼以詩
良疇十頃接晴煙曾假過侯救旱年俸麥一車開德濟
流民千里荷生全人嗟逝水今亡已俗感遺風尚泫然
獨對老僧談舊事斜陽春色漫盈川
越谿懷儼老(蘇舜欽)
擊槳轉山曲雲閒谿更深鳬鷗帶波起藻荇共魚沈上
國久離意故人相念心天涯逢絶景不得對清吟
越中懷古(魏庭堅)
句無亭下駐驂騑鑑水寒光照客衣張翠鄂君舟上去
浣紗西子網中歸禹祠草樹空春色秦望風煙半夕暉
王謝勝遊何處問茂林脩竹尚依依
墨池懷古(楊蟠)
書畫嘗聞晉右軍當時深遁樂天真空山寂寞人何在
一水泓澄墨尚新靈運也思輕印綬季鷹還解憶鱸蓴
高風夐古應相照共是知幾此避身
憶越(楊蟠)
蓬莱閣面對青山地上遊人半是仙漁浦夕陽横掛雨
鑑湖春浪倒垂天高城尚鎖當時月故殿空留幾處煙
長愛剡谿堪乘興雪中曾棹子猷船
過始寧故墟(謝靈運)
束髮懷耿介逐物遂推遷違志似如昨二紀及兹年緇
磷謝清曠疲薾慙貞堅拙疾相倚薄還得静者便剖竹
守滄海枉帆過舊山山行窮登頓水涉盡洄㳂巖峭嶺
稠疊洲縈渚連緜白雲抱幽石綠篠媚清漣葺宇臨迴
江築觀基曾巔揮手告鄉曲三載期還旋且為樹枌檟
無令孤願言
往臨川憶始寧山中(謝靈運)
采菱調易急江南歌不緩楚人心昔絶越客腸今斷斷
絶雖殊念俱為歸慮款存鄉爾思積憶山我憤懣追尋
栖息時偃卧任縱誕得性非外求自己為誰纂不怨秋
夕長恒苦夏日短濯流激浮湍息隂倚密竿懷故叵新
歡含悲忘春暖悽悽明月吹惻惻廣陵散殷勤訴危柱
慷慨命促管
蘇州李中丞以元日郡齋感懷詩寄微之及予
輒依來篇七言八韻走筆奉答兼呈微之(白居)
(易)
白首餘杭白太守落拓抛名來已久一辭渭北故園春
再把江南新歲酒杯前笑歌徒勉強鏡裏形容漸衰朽
領郡慙當潦倒年鄰州喜得平生友長洲草接松江岸
曲水花連鏡湖口老去還能痛飲無春來曾作閒遊否
憑鶯傳語報李六倩鴈將書與元九莫嗟一日日催人
且貴一年年入手
除官赴闕留贈微之(白居易)
去年十月半君來過浙東今年五月盡我發向關中兩
鄉默默心相别一水盈盈路不通從此津人應省事寂
寥無復遞詩筒
遣興(杜甫)
賀公雅吳語在位常清狂上疏乞骸骨黃冠歸故鄉爽
氣不可致斯人今則亡山隂一茅宇江海日凄涼
壯遊(杜甫)
往昔十四五出遊翰墨場斯文崔魏徒(崔鄭州尚魏豫州啓心)以
我似班揚七齡思即壮開口詠鳳凰九齡書大字有作
成一囊性豪業嗜酒嫉惡懷剛腸脫略小時輩結交皆
老蒼飲酣視八極俗物都茫茫東下姑蘇臺已具浮海
航到今有遺恨不得窮扶桑王謝風流遠闔廬丘墓荒
劍池石壁仄長洲荷芰香嵯峨閶門北清廟映迴塘每
趨吴太伯撫事淚浪浪枕戈憶勾踐渡浙想秦皇蒸魚
聞匕首除道哂要章越女天下白鏡湖五月涼剡谿藴
秀異欲罷不能忘歸帆拂天姥中歲貢舊鄉氣劘屈賈
壘目(一作日)短曺劉牆忤下考功第獨辭京尹堂放蕩齊
趙間裘馬頗清狂春歌叢臺上冬獵青丘旁呼鷹皂(一作)
(紫)櫪林逐獸雲雪岡射飛曾縱鞚引(一作跋)臂落&KR1175;鶬蘇
侯據鞍喜(監門胄曺蘇預)忽如攜葛強快意八九年西歸到咸
陽許與必辭伯賞(一作貴)遊實賢王曳裾置醴地奏賦入
明光天子廢食召羣公會軒裳脫身無所愛痛飲信行
藏黑貂不免敝斑鬢兀稱觴杜曲晩(一云換)耆舊四郊多
白楊坐深鄉黨敬日覺死生忙朱門任(一云務)傾奪赤族
迭罹殃國馬竭粟豆(漢有太常三輔粟豆)官雞輸稻粱舉隅見煩
費引古惜興亡河朔風塵起岷山行幸長兩宫各警蹕
萬里遙相望崆峒殺氣黑少海旌旗黃禹功亦命子涿
鹿親戎行翠華擁英(一云吴)岳螭虎噉豺狼爪牙一不中
胡兵更陸梁大軍載草草凋瘵滿膏肓備員竊補衮憂
憤心飛揚上感九廟焚下憫萬民瘡斯時伏青蒲廷争
守御床君辱敢愛死赫怒幸無傷聖哲體仁恕宇縣復
小康哭廟灰燼中鼻酸朝未央小臣議論絶老病客殊
方鬱鬱苦不展羽翮困低昂秋風動哀壑碧蕙捐(一云損)
微芳之推避賞從漁父濯滄浪榮華敵勲業歲暮有嚴
霜吾觀䲭夷子才格出尋常羣兇逆未定側佇英俊翔
還自會稽歌(并序)(李賀)
庾肩吾於梁時嘗作宫體謠引以應和皇子及國世淪
敗肩吾先潛難會稽後始還家僕意其必有遺文無得
焉故作還自會稽歌以補其悲
野粉椒壁黃濕螢滿梁殿臺城應教人秋衾夢銅輦吴
霜點歸鬢身與塘蒲晩脈脈辭金魚羈臣守迍賤
唐施肩吾仙居有感(陳堯佐)
幽居正想餐霞客夜久月寒珠露滴千年獨鶴兩三聲
飛下巖前一枝柏
觀上林垍器(謝景初)
作竈長如丘取土深於塹蹹輪飛為模覆灰色乃紺力
疲手足病欲憩不敢暫發窰火以堅百裁一二占里中
售高賈鬭合漸收斂持歸示北人難得曾罔念賤用或
棄撲爭乞寧有厭鄙事聖猶能今予乃親覘
寓懷會稽吴道子遇因師(鮑當)
隠淪與釋子時予久往還覽照不自認况復思君顔昨
日山書至乃夢雲蘿間何必風韻息始覺萬境閒
覆驗餘姚道中(王存)
一夫死非命滌驗更兩吏一囚坐法誅三覆與衆棄去
年交阯敗殺戮無賤貴江淮屢歲眚積殍溝壑穢聖人
於赤子愛重若彼至謹小以遺大誰其原帝意
范蠡(陸龜蒙)
平吴專越祸胎深豈是功成有去心勾踐不知嫌鳥喙
歸來猶自鑄良金
泊舟苧蘿山際題西施石(王軒)
嶺上千峰秀江邊細草春今逢浣紗石不見浣紗人
浣紗石上女(李白)
玉面耶溪女青蛾紅粉粧一雙金齒屐兩足白如霜
文種墳(石延年)
至忠惜甘死越塞一墳孤勾踐非王者陶朱亦大夫碑
經山燒斷樹帶海潮枯泉下伍員輩相逢相弔無
王右軍(李白)
右軍本清真瀟灑在風塵山隂遇羽客要此好鵝賓掃
素寫道經筆精妙入神書罷籠鵝去何曾别主人
越女辭(李白)
長手吴兒女眉目豔星月屐上足如霜不著鵶頭襪
其二
吴兒多白晢好為蕩舟劇賣眼擲春心折花調行客
其三
耶溪採蓮女見客棹歌迴笑入荷花去佯羞不出来
其四
東陽素足女會稽素舸郎相看月未墮白地斷肝腸
其五
鏡湖水如月耶溪女如雪新粧蕩新波光景兩竒絶
西施(李白)
西施越溪女出自苧蘿山秀色掩今古荷花羞玉顔浣
紗弄碧水自與清波閒皓齒信難開沈吟碧雲間勾踐
徵絶豔揚蛾入吳關提攜館娃宫杳渺詎可攀一破夫
差國千秋竟不還
經西施浣紗石(胡幽貞)
徘徊浣紗石想像浣紗人碧水澄不流紅顔照之頻自
惜絶世姿豈與衆女隣一朝入紫宫萬古留芳塵至今
谿邊花不敢嬌青春
越女辭(鮑溶)
越女芙蓉衣浣紗清淺水心驚春色晩不敢思君子君
子縱我思寧來遠溪裏
越谿女(于濆)
會稽山上雲化作越谿人未破吳王國徒為西子身江
邊浣紗伴還金扼雙腕儵忽不相期恩傾趙飛鷰妾家
基業薄空有如花面嫁盡綠忩人猶自盤金線
西施詠(王維)
豔色天下重西施寧久微朝為越谿女暮作吴宫妃賤
日豈殊衆貴来方悟稀邀人傅脂粉不自著羅衣君寵
益嬌恣君憐無是非當時浣紗伴莫得同車歸持謝隣
家子斆顰安可希
弔王右軍宅文(并序)(錢公輔)
晉王右軍宅于越之蕺山今為浮圖而繪像存焉好事
者猶能指墨池鵝池之遺迹而表識其上予嘗恨東南
山之佳水之勝多奪於浮圖氏而衣冠隠淪無一人得
之者既過右軍宅擲文以弔之曰
晉去今兮千齡未餘彼山峩兮晉賢人之故居故居泯
其幾時兮今變化於浮圖嗚呼傷哉絶雲巍崗葱葱蒼
蒼竹茂草美煙高氣長古松蓊兮虬盤怪石呀兮虎驤
前稽嶺之横峙兮下鑑水之輝光遠市井之喧卑兮據
城壘之低昂春可遊而縱望兮夏可息而淒涼秋可登
而感槩兮冬可處而樂康無一時之不得宜兮環一目
而周四方真孤高之所廬兮非醜族之能當生宜形體
之放浪兮死宜魂魄之棲藏嗚呼傷哉彼靈何之兮默
不聞一怪與一祥果無知兮徒結塞予之中腸果有知
兮奚坐視緇徒之賊戕將後葉之湮淪兮無能振其祖
芳抑亂離之荐遭兮百易主而百亡吾固弗得而知兮
兹涕泗而倘佯嗟道之衰兮異類蠧侵而日昌嗟越之
雄兮豈微一丈夫之勇剛如可贖兮雖萬金可捐萬室
可償胡恬夷而莫醜兮往往助資棟梁聊指文於山之
側兮將鑱石乎州之堂嗟嗟越人窮千萬春兮吾文之
弗忘
讀漢書梅子真傳(梅堯臣)
子真實吾祖耿介事炎漢權臣始擅朝忠良被塗炭羣
下莫敢言上書陳治亂是時卿大夫曾不負愧汗其文
信雄深爛然今可翫危言識禍機滅跡思汗漫一朝棄
妻子龍性寧羈絆九江傳神仙會稽隠廛閈舊市越谿
隂家山鏡湖畔唯餘千載名撫卷一長歎
會稽掇英總集卷十三
