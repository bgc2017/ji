會稽掇英總集卷四
宋孔延之撰
山水中
剡中
道經云兩火一刀可以逃言多名山可以避災也故漢
晉以來多隱逸之士沃洲天姥皆其處也
律詩
宿沃洲山寺(魏徵)
崆峒山叟到江東荷杖來尋支遁蹤馬跡幾經青草沒
仙壇依舊白雲封一聲清磬海邊月十里香風澗底松
何代沃洲今夜興倚欄來聽赤城鐘
知袁郎中破賊後經剡中山水(皇甫冉)
武庫分帷幄儒衣事鼓&KR2351;兵連越徼外寇盡海門西節
比全疏勒功當雪會稽旌旗迴剡嶺士馬濯耶谿受律
梅初發班師草未齊行看佩侯印豈得訪丹梯
舟行入剡(崔顥)
鳴棹下東陽迴舟入剡鄕青山行不盡綠水去何長地
氣秋仍濕江風晩暫涼山梅猶作雨谿橘未知霜謝客
文逾盛林公未可㤀多慙越中好流恨閱時芳
别儲邕之剡中(李白)
借問剡中道東南指越鄕舟從廣陵去水入會稽長竹
色谿下綠荷花鏡裏香辭君向天姥拂石卧秋霜
剡中有獻(并序)(秦系)
系家於剡山向盈一紀大歷五年人以文聞於鄴守薛
公無何奏系右衛率府曹參軍意所不欲以疾辭免因
將命者輒獻斯文
由來那敢議輕肥散髮行歌自採薇逋客未能忘野興
辟書今遣脱荷衣家中匹婦空相笑池上羣鷗盡欲飛
更乞大賢容小隠益看愚谷有光輝
路入剡中作(方干)
戴灣衝瀨片帆通高枕微吟到剡中掠草並花憐燕子
停橈獨飲學漁翁波濤漫撼長潭月楊柳斜牽一岸風
便擬乘槎應去得仙源直恐接星東
和剡縣陳明府登縣樓(方干)
郭裏人家如掌上簷前樹木映窗櫺煙霞若接天台地
分野應侵婺女星驛路古今通北闕仙谿日夜入東溟
綵衣才子多吟笑公退時時見畫屛
雨霽剡谿(錢昭度)
剡谿風雨霽航葦重行行到處楊柳色幾家荷葉聲噪
蟬金鼎沸游水玉壺清最喜魚梁伴歸帆的的輕
剡谿唐郎中所居(趙湘)
古柳垂谿水當門繫雪舟開池延白鳥掃樹帶清秋閣
上看華頂忩中見沃洲尋常投刺少來即是詩流
剡郊野思(林槩)
密樹芳穠碧草齊春華微度綠隂低谿連嵊水興何盡
路接仙源人自迷落絮有情風上下好花無語日東西
故園桃李經年别一望歸心遶翠蹊
丁中允宰剡(陸經)
塵土官曹幾處閒今君得邑好開顔落帆直向剡谿口
入境先登天姥山魚鳥半和風俗處雲霞多雜簿書間
雪晴須去尋安道不作經宵興盡還
自諸暨抵剡四首(吳處厚)
莫嘆塵泥汨且圖山水遊維峯天姥翠一舸剡谿秋不
見戴安道有懷王子猷西風無限意盡屬釣魚舟
其二
夷猶雙槳去莫不辨東西夕照偏依樹秋光半落谿風
高一鴈小雲薄四天低莽蕩孤帆卸水村楊柳堤
其三
秋渚横空碧秋山刷眼青排頭煙樹老撲面水風腥上
瀨復下瀨長亭仍短亭夜船明月好客夢滿流螢
其四
出得雲門路風悽日夕曛船撑鑑湖月路指沃洲雲山
色周遭見谿流屈曲分一觴還一詠誰似右將軍
古詩
剡谿行却寄新别者(朱放)
潺湲寒谿上自此成離别回首望歸人移舟逢暮雪頻
行識草樹漸老傷年髮唯有白雲心為向東山月
剡谿舟行(六言)(朱放)
月在沃洲山上人歸剡縣谿邊漠漠黃花覆水時時白
鷺驚船
晩泊嶀浦寄剡縣劉貺員外(潘閬)
曉泛剡谿水晩見剡谿山徘徊駐行棹待月思再還漁
唱深潭上鳥棲高樹間應當金石交念我無暫閒
贈剡谿桃源宫王道士(沈遘)
我昔剡谿遊道人一相遇重來十歲餘顔色宛如故顧
我病衰早鬢毛已蒼然乃知世上榮詎若山中閒道人
家東都問胡不歸北北方多風塵素衣化為黑斯言吾
所信吾志亦江湖瀟灑會稽守平生欣莫如君恩容苟
安願奉三年計幸爾數到城閒談北方事
遊沃洲山真封院(并序)(吳處厚)
越山惟沃洲最著樂天之記詳矣晉人喜曠達而尚清虚
故山水之遊一時特盛在九江廬阜則浮屠慧遠為之主
而宗雷輩十有八人從之在剡之沃洲則浮屠支遁為之
主而王謝輩亦十有八人從之要皆遁世避地相與為方
外之適耳余嘗歷九江浮潯陽過於柴桑之間訪其所為
東西二林者而慧遠宗雷之迹往往猶可辨識徬徨不能
去者久之念沃洲窟於一隅無因而至上下其心者數矣
近偶祗役於新昌初甚不慊徐而聞沃洲乃在其境遂挈
而東不憚奔走頓撼之勞欲促償其願又且幸為沃洲一
時主人也一日風甚寒天姥盛雪適會邑有移文乘興便
往値暝不及遂宿於梅林僧舍平明過真封院先至養馬
坡陟鵝鼻峯入門謁道猷影堂訪攴遁庵基觀錫杖泉前
眺放鶴峯徘徊而還大扺山川氣象皆荒替彫落非鄕時
所聞之沃洲也雖然環抱之意趣奔驟之態度尚皆一一
可愛迺知古人選勝皆有所謂唯嗜山之深者知之不可
為俗人言也因為古格長韻以紀之云
幼年曾讀樂天碑及壯亦覧高僧傳聞有沃洲風景佳脚
未能到心空羨近至新昌披縣圖此山乃在吾廏圈想像時
時掛夢魂欲一遊之念無便夜來人報天姥雪今日趁晴初
出縣酸風瞥瞥吹我鬚寒氣稜稜刮人面半膝短衫翩以輕
獨脚小&KR0034;快而健不知路入幽澗長但覺山隨白雲轉靠昏
投宿梅林村侵卯便過真封院新霜滑澾行李難一步一住
一迴眩養馬坡前秋草黃駿骨已埋無復見放鶴峯頭樹影
孤鶴不來歸雲漫漫入門觸物皆荒凉塵几蠧經三五卷䲭
鵶呌噪遶生臺野色毰毸集寒殿老杉千尺惟空腔猶有枮
藤半縈纏憶昔江左全盛時十有八人皆俊彦或吟或嘯或
遨嬉不覺回頭唾纓弁林泉耽味久成癖魚鳥留連老㤀倦
前有道猷後法潛錫杖卓泉堅志願晩則道林經構之左右
前後遂完繕煙霞一窟直幾錢買醭商量價何賤聚徒數百
日高談供有香花齋有麪歲時浸久山浸荒種粟燒畬耕堀
徧茂林髠&KR0034;無幾存奔蕩周回空一片惟餘谿水清汪灣百
匹秋光瀉寒綀古今興廢盡如斯欲去便人還戀戀
天姥律詩
登天姥(李敬芳)
天姥三重嶺危途繞峻谿水喧無晝夜雲暗失東西問
路音難辯通樵跡易迷依稀日將午何處一聲鷄
古詩
夢遊天姥峯(李白)
海客談瀛洲煙濤微茫信難求越人道天姥雲霓明滅
或可覩天姥連天向天横勢拔五嶽掩赤城天台四萬
八千丈對此欲倒東南傾我欲因之夢吳越一夜飛度
鏡湖月湖月照我影送我至剡谿謝公宿處今尚在淥
水蕩瀁青猿啼脚着謝公屐身登青雲梯半壁見海日
空中聞天鷄千巖萬壑路不定迷花失石忽已暝熊咆
龍吟殷(上聲)巖泉慄深林兮驚層巔雲青青兮欲雨水
澹澹兮生煙列缺霹靂丘巒崩摧洞天石扉訇然中開
青溟浩蕩不見底日月照耀金銀臺霓為裳兮風為馬
雲之君兮飄紛紛而來下虎鼓瑟兮鸞廻車仙之人兮
列如麻忽魂悸以魄動怳驚起而長嗟惟覺時之枕席
失向來之煙霞世間行樂亦如此古來萬事東流水别
君去何時還放白鹿青崖間須行即騎訪名山安能摧
眉折腰事權貴使我不得開心顔
題天姥(僧靈徹)
天台衆峯外歲晩當寒空有時半不見崔嵬在雲中
五泄山律詩
五泄瀑布也在諸暨西四十里有兩山夾谿造雲壁立
高二百丈廣數十丈水瀉五節故曰五泄下有龍湫歲
旱請雨輒應寺曰應乾山多竒峯或比之雁蕩云
遊五泄山(劉述)
翠屏千疊水潺潺一簇青鴛杳靄閒惜是晩年逢此境
(到任二年後方遂此遊)悔將前眼看他山瀑飛蘿磴終難畫龍蟄
巖雲秪暫閒薄宦勞人無計住可嗟歸去又塵寰
同前(唐詢)
尋徹靈潭第五源旋攀蘿蔦至山巔寒聲昔謂來天外
巨壑今知在目前峭壁無時長蔽日重巖不雨亦生煙
臨觀已覺塵心盡更欲凌雲訪列仙
其二
遊徧西潭返步遲亂雲隨履雨沾衣山形相向還相背
獨有溪流共我歸
同前(刁約)
西源窮盡到東源直注層崖五磴泉真境無繇追汗漫
勝遊聊得弄潺湲風生虎嘯層巖底月上猨啼古木顛
秖待歸休林下去來同靈默此安禪
同前(吳處厚)
煙霞一塢兩山源石壁寒垂瀑布泉人事是非空繚繞
水聲今古自潺湲月留吟客眠寒榻風送樵翁下翠巔
檀篆未消爐火燠夜長人静好談禪
招通判沈興宗遊五泄(丁寳臣)
路緣蘿蔦蔭杉松翠壁丹崖不計重天作錦屏環十里
僧開朱屋面千峯花間越鳥鈎輈語谿外秦人髣髴逢
早晩車騶到山下籃輿多日待追從
遊五泄書呈完夫節推(丁寳臣)
莫厭幽尋路險辛細思容易是山神能收地巧藏深處
不惜天竒示俗人古有少陵吟未到今無摩詰畫難真
海邊見說天童好秖待君詩判等倫(四明惟天童景號竒絶完夫言回日)
(當徧遊諸山)
和(胡宗愈)
喜陪詩伯尋幽去從此風騷覺有神明代應無高遯士
竒峯盡屬苦吟人欲名地巧題難得却恨圖經說未真
回想天童山迤邐更多形勝亦非倫
留題洞巖(宋禧)
翠巖仙洞白雲深躡石捫蘿一訪尋真馭不逢山色暝
澗風吹袂冷森森
古詩
同前(劉述)
英英洞口雲觸石纔一縷須臾徧空山霈然作靈雨萬
物一以澤孤蹤無處所我心良所珍作詩以自矩
五泄山三學院十題(并序)(僧咸潤)
予從佛業智者教動息忻山水之樂嘗聞永嘉雁蕩名
甲宇内咸平中卷衣而遊果見松石之怪峯嶺之秀綽
然天造而彌年謌詠不足且謂越中山水名而不實洎
寳元二禩中秋月因報恩智仁法師率遊郡之句無五
泄山其山去縣不遠一舍平川孤起怪峯顛巒轉入轉
幽駭悦心目不覺喟然曰予之居越而不知越有兹勝
槩者何異魯人不知仲尼之聖耶方之雁蕩諒無慚焉
遂抽軋思偶成十題雖辭理無趣姑俾坐談越絶山水
為不誣矣噫謝公白氏樂稱天下林泉而兹山吟詠無
聞者盖僻而且深匪遘昔賢之留盻爾亦猶君子守道
丘園為時之所棄者良可惜哉題成於應乾蘭若序
五泄
飛泉成五級一級一龍湫削出萬仞秀詎讓蓬萊丘
西源
造化鑿坤維千巖鬭空碧有時雲雨開殘陽落幽石
夾巖
一徑數里間巉巖鎮幽谷中夾清谿流白雲長斷續
龍井
寒井深無極人謂藏虬龍嘗聞救炎旱絲雨灑長空
石鼔
巨石平如掌天然狀鼙鼔擊之還有聲分明含太古
石門
雙峯起雲際髣髴五侯門煙霞鏁不開曾無車馬奔
石屛
峭石狀危屏截斷諸峯清白雲觸不飛仙掌空遺名
俱胝巖(有僧持誦俱胝呪於此因得名焉)
昔人持此呪巖坐歲寒深梵言不復聞雅名流至今
禱雨潭
嘗聞越邑民禱雨碧巖畔神龍如有期為霖通旱暵
摘星巖
捫蘿梯峭石直上青雲端咫尺星斗光冷射人心寒
石傘峯律詩(銘附)
玉笥山書堂石傘峯放夫銘(顧況)
亭亭石傘有物有名如盖若傾如芝一莖又如搖袂拂
著上清俯踏不平仰捫雲行石傘山東山銜日宮石傘
山西山銜月宮南巒北阜首出屹雄千里在掌五更見
日我来豫疾毛豎汗出齊侯賁趾以隠為榮往往洞穴
聞金奏聲橡栗褭險猨猴相争喬木千尋凡人幾生芳
樹冽泉懵夫惶愡螺旋錦沓鶴鳴山空杳兮神乎不宰
其功
石傘峯書堂(齊唐)
傘峯一片﨑危石枕在青冥絶壁間人作塩梅資世濟
跡留巖岫與雲閒露盤高出長年殿羽盖斜臨宛委山
藐矣諸孫媿前躅但開三徑掩柴關
同前(祖無擇)
伊人高步接䕫龍舊隠荒凉石傘峯莘野躬耕聞往事
傅巖代築見遺蹤草茅豈合淹崇業竹帛終能紀茂庸
朝暮油雲膚寸合何妨霖雨徧三農
同前(元綘)
竒峯如繖見遙青玉笥山頭地有靈三徑荒凉丞相隠
一篇清絶放夫銘孤標竦處天門近直影圓時日御停
誰躡巖梯訪遺跡遠孫高謝在鴻冥
古詩
登石傘峯(并序)(陳諫)
中書侍郎平章事高陽齊公昔遊越鄉閱翫山水者垂
三十載初棲於剡嶺後遷於玉笥自解薜此山未二紀
而登台鉉乃施舊居之西偏為昌元精舍其東偏石傘
巖付令弟秀才(推)俄而中書即世推高尚之致文行之
美與伯氏相侔至元和九年秋九月七日浙東廉使越
州牧兼御史中丞楊公洎中護軍王公率僚佐賓旅同
遊賦詩紀登覽之趣小子承命序其梗槩以冠篇竊謂
斯地也斯文也必傳於後世與蘭亭東山俱為越邦之
不朽者矣
詩(齊推)
能以郡中暇不遺塵外蹤嘯儔得鴛鷺揮策入雲松緣
徑歴空際望崖来劍峯況當會天人復此陳歌鐘賤子
固多癖偶兹安一峯步林欣有適築室幸可容寧期樵
牧處忽與軒盖逢仰荷高興屬俯慙危磴重攀幽破巖
靄踐滑觸苔封秋景山光動寒叢菊豔濃賞心愜觴酌
逸韻陶襟胷仍叨勒名氏永紀今所從
答(楊於陵)
夙志慕遐嶠偶時叨撫封幸兹秋成候得與心期從宛
在洲渚外稍躋林嶺重紫垣感嘉惠丹壑暢幽蹤之子
綽有裕結廬枕前峯亭臺互虧蔽物象分輕濃玉傘踐
危石苔枝棲古松登攀逐羣彦息偃慙衰容閶闔如可
接靈仙疑暫逢海帆去的的霜雁来噰噰赫奕護軍重
導迎禆將恭廻舟遲新月鼙吹引疎鐘
同前(王承鄴)
作鎮得良牧撫戎慙匪仁每觀龔黃化煦物如陽春政
簡自多暇遊從邀衆賓鳴騶鏡水畔捨棹耶谿津偶兹
逢勝境頓覺離囂塵丞相築室在季方結廬新登臨經
絶頂矚眺怡心神金章炤玉傘龍節陵松鱗笙歌入中
流鼙角聞城闉更吟瓊瑤篇願言書諸紳
同前(陳諫)
賢相昔未遇耶谿藏卧龍宛然東山居已韻西林鐘仲
氏亦遐曠爾来習高蹤楊公偶閒暇中貴同遊從曲渚
擁騶馭廻潭轉艨艟既登寅緣岸遂踐岧嶤峯徑側縈
巨石磴危攀茂松傘開自羅列笥閉誰緘封迥立霄漢
表俯看巖嶂重遠村暮杳杳秋海晴溶溶染翰紀勝絶
飛觴暢心胷仍聞待新月歸棹何從容
同前(衛中行)
威鳳昔未起兹山嘉氣深逶迤抱川阜蘿蔦方沈沈龍
節梢巖徑星軒伴幽尋嘗聞謝公事今嘉昭曠心絶頂
上巍峩秋晨好登臨蘆洲辨微色天籟聞虚吟支策睇
歸潮舒情凝遠岑徘徊繞靈傘登坐延芳襟谿路鏁重
扃松門交翠隂貞&KR1086;在空谷瑞色仍棲林晩靄覆廻汀
輕橈環碧潯探竒幸陪唱願繼咸池音
同前(路黃中)
總戎詣幽勝天使相追隨躋山玉笥號到峯石傘竒接
武白雲表放情玄月時恬曠薄沆瀣峻極超崦嵫平視
羲和轡俯觀朝夕池巖中復何揖坐位多所宜郁烈桂
香𦕈寅緣霞彩披孤光逗綺翼獨秀分瓊枝靈氣達心
久華容招目移遂忘日云暮登䧏不知疲眷言丘壑士
養節松竹滋感激旌盖顧于以獻貞詞
會稽掇英總集卷四
