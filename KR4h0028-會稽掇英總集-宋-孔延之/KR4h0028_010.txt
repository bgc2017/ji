會稽掇英總集卷十
宋孔延之撰
送别律詩
聽盛小叢歌贈崔侍御(并序)
李尚書夜登越城樓聞歌曰鴈門山上鴈初飛其聲激
切召至曰去籍之妓盛小叢也曰汝歌何善乎曰小叢
是棃園供奉南不嫌女甥也所唱之音乃不嫌之授也
今老且廢矣時察院崔侍御自府幕而拜李公連夕餞
崔君於鏡湖之光候亭屢命小叢歌餞在座各為賦一
絶句贈送之亞相為之首唱崔下句云獨向柏臺為老
吏皆曰侍御鳳閣中書即其程也何以老於柏臺衆請
改之崔曰某但止於此任寧望九遷乎是年秋崔君鞫
獄於譙中而終
詩(李訥)
繡衣奔命去情多南國佳人斂翠蛾曾向教坊聽國樂
為君重唱盛叢歌
奉和(崔元範)
羊公留宴峴山亭洛浦高歌五夜情獨向柏臺為老吏
可憐林木響餘聲
同前(楊知至)
燕趙能歌有幾人落花迴雪似含嚬聲隨御史西歸去
誰伴文翁怨九春
同前(封彦冲)
蓮府纔為渌水賓忽乘驄馬入咸秦為君唱作西河調
日暮偏傷去住人
同前(盧鄴)
何郎戴豸别賢侯更吐歌珠宴庾樓莫道江南不同醉
即陪舟檝上京遊
同前(高湘)
謝安春渚餞袁宏千里仁風一扇清歌黛慘時方酩酊
不知公子重飛觥
同前(盧溵)
烏臺上客紫髯公共捧天書静鏡中桃葉不須歌白苧
耶溪暮雨起樵風
送越客(張籍)
見說孤帆去東南别會稽春雲剡溪口殘月鏡湖西水
鶴沙邊立山鼯竹裏啼謝家曾住處煙洞入應迷
送朱慶餘及第歸越
東南歸路遠幾日到鄉中有寺山皆徧無家水不通湖
聲連葉雨野氣稻花風州縣知名久争邀與客同
送李評事遊越
未習風塵事初為吳越遊露沾湖草晩日照海山秋梅
市門何在蘭亭水尚留西陵待潮處知汝不勝愁
送友人遊越(杜荀鶴)
去越從吳過吳疆與越連有園多種橘無水不生蓮夜
市橋邊火春風寺外船此中偏重客君去必經年
送浙東李僕射赴鎮(劉禹錫)
建節東行是舊遊歡聲喜氣滿吳州郡人重得黃丞相
童子争迎郭細侯詔下初辭温室樹夢中先到景陽樓
自憐不識平津閤遥望旌旗汝水頭
送元曉上人歸稽亭
重疊稽亭路山僧歸獨行遠峯斜日影本寺舊鐘聲徒
侣問新事煙雲含别情應誇乞食處蹋遍鳳皇城
送元簡上人適越
孤雲出岫本無依勝景名山即是歸久向吳門遊好寺
還思越水洗塵機浙江濤驚獅子吼稽嶺峰疑靈鷲飛
更入天台石橋路垂珠璀璨拂三衣
越中送王使君赴江華(崔峒)
皂蓋春風自越谿獨尋芳草桂陽西遠水浮雲隨馬去
空山弱篠向雲低遥知異政荆門北舊許新詩康樂齊
萬里相思在何處九疑殘雪白猿啼
送王協律遊杭越十韻(元稹)
去去莫凄凄餘杭接會稽松門天竺寺花洞若耶溪浣
渚逢新豔蘭亭試舊題山經秦帝望壘辨越王棲江樹
春常早城樓月易低鏡呈湖面出雲疊海潮齊章甫官
人戴蓴絲姹女提長竽迎客閙小市隔煙迷紙亂紅藍
壓甌凝碧玉泥荆南無底物來日為儂攜
送王十一遊淛中
越州都在淛河灣塵土消沉境象閒百里油盆鏡湖水
千峯翠朵會稽山軍城樓閣隨高下禹廟煙霞自往還
想得閒吟乘畫舸幾迴明月墜雲間
送人之江東(劉商)
含香仍佩玉宜入鏡中行盡室隨乘興扁舟不計程渡
江霖雨霽對月夜潮生莫慮當炎暑稽山水木清
送裴饒歸會稽(羅隠)
金庭路指剡川隈珍重良朋自此來兩鬢不堪悲歲月
一巵猶得話塵埃家通曩分心空在世逼横流眼未開
笑殺山隂雪中客等閒乘興又須迴
遥知元九送王行周遊越(李紳)
江潮隨月盈還縮沙渚依潮斷更連伍相廟中多白浪
越王臺畔少晴煙低頭綠草羞枚乘刺眼紅花哭杜鵑
莫倚西施舊苔石由來破國是神仙
送友人尋越中山水(李白)
聞道稽山去偏宜謝客才千巖泉灑落萬壑樹縈迴東
海横秦望西陵拱越臺湖清霜鏡曉濤白雪山來八月
枚乘筆三吳張翰杯此中多逸興早晩向天台
送朱山人歸山隂别業(劉長卿)
越中初罷戰江上送歸橈南度無來客西陵自落潮空
城垂故柳舊業廢春苗閭里相逢少鸎花共寂寥
送張司馬罷使適越
時危身赴敵事往任浮沉末路三江去當時百戰心春
風吳苑綠古木剡山深千里滄波上孤舟不可尋
送李校書適越謁杜中丞
江風處處盡旦暮水空波摇落行人去雲山向越多陳
蕃懸榻待謝客枉帆過相見耶谿路逶迤入薜蘿
送荀八過山隂兼寄剡中諸官
訪舊山隂縣扁舟到海涯故林嗟滿歲春草憶佳期晩
景千峰亂晴江一鳥遲桂香留客處楓暗泊舟時舊石
曹娥篆空山夏禹祠剡溪多隠吏君去道相思
送嚴維尉諸暨
愛爾文章遠還家印綬榮退公兼色養臨下帶鄉情喬
木映官舍春山宜縣城應憐釣臺石閒却為浮名
送崔士先適越
山隂好雲物此去又春風越鳥聞花裏曹娥想鏡中小
江潮易滿萬井水皆通徒羨扁舟客微官事不同
送宣武從事越中按獄(陸龜蒙)
曉看呈使範知欲敕星軺水國難驅傳山城便倚橈秉
籌先獨立持法稱高標旌旆臨危堞金絲發麗譙别愁
當翠巘冤望隔風潮木落孤帆迥江寒疊鼓飄客鴻吳
島盡殘雪剡汀銷坐想休秦獄春應到柳條
却渡西陵别越中父老(李紳)
海潮晩上江風急津吏篙師語默齊傾首奉觴看故老
擁流争拜見孩提慙非杜母臨襄峴自鄙朱公别會稽
漸舉雲帆煙水闊杳然鳬雁各東西
南徐送丘侍御之越(皇甫冉)
時鳥催春色離人惜歲華遠山隨擁傳芳草引還家北
固潮當闊西陵路漸賒縱令寒食過猶有鏡中花
送薛判官之越
時難自多務職小亦求賢道路無辭遠雲山併在前樟
亭待潮處已見起人煙
越中送新安張少府歸秦中(孟浩然)
試登秦望望秦川遥憶青門春可憐仲月送君從此去
他時須及邵平田
送韋繇校書赴浙東幕(朱餘慶)
丞相辟書新清關獨去人官離芸閣早名占甲科頻水
驛迎船火山城候騎塵湖邊寄家去到日倍榮親
送周元範赴越(賈島)
原下相逢便别離蟬鳴關路使迴時過淮漸有懸帆興
到越應將墜葉期城上秋山生菊早驛西寒渡落潮遲
已曾幾徧隨旌旆去謁荒郊大禹祠
送朱可久歸越中
石頭城下泊北固暝鐘初汀鷺潮衝起舟忩月過虚吳
山侵越衆隋柳入唐疎自欲躬調膳辟來何府書
送人適越
高城滿夕陽何事欲霑裳遷客蓬蒿暮遊人道路長晴
湖勝鏡碧寒柳似金黃若有相思夢殷勤載八行
送朱兵曹迴越
星彩練中見澄江豈有泥潮生垂釣罷楚盡去橋西磧
鳥辭沙至山鼯隔水啼會稽半侵海濤白禹祠溪
送陸侍御入湖山(陳羽)
鶴唳天邊秋水空荻花蘆葉起西風今夜渡江何處宿
會稽山在月明中
送餘姚知縣張太博(王隨)
才名登仕路芝綍奉龍光出宰神仙邑吟辭鵷鷺行煙
波迎去棹圖籍富行裝淮月蒹葭影江風橘柚香新詩
留禹穴舊里過錢塘市井魚鹽聚亭臺水石凉雲山接
秦望花木勝河陽暫布惠和政即看鵬翼翔
送謝縝知餘姚(歐陽修)
滁南幽谷抱山斜我鑿清泉子種花故事留傳遺老說
世人今作畫圖誇金閨引籍子方壯白髮盈簪我可嗟
試問絃歌為縣政何如樽俎樂無涯
其二
喜聞嘉譽藹淮壖又送吳帆解畫船壠畝遺民談舊政
江山餘思入新篇憂傷白髮吾今爾仕宦青雲子勉旃
舉棹南風吹酒醒離傷莫惜更留連
會稽掇英總集卷十
