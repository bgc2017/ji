會稽掇英摠集卷十九
宋孔延之撰
餘姚海塘記(史館王相)
自雲柯而南至于某有隄若干尺截然令海水之潮汐
不得冒其旁田者知縣事謝君為之也始隄之成謝君
以書屬予記其成之始曰使來者有考焉得卒任完之
以不隳謝君者陽夏人也字師厚景初其名也其先以
文學稱天下而連世為貴人至君遂以文學世其家其
為縣不以材地自負而忽其民之急方作堤時歲丁亥
十一月也能親以身當風霜氛霧之毒以勉民作而除
其菑能令其民翕然皆歡趨之而忘其役之勞遂不踰
時以有成功其仁民之心效見於事如此亦可以己而
猶自以為未也又思有以告後之人令嗣續而完之以
永其存善夫仁人長慮却顧圖民之災如此其至甚不
可以無傳而後之君子考其傳得其所以為其亦不可
以無思而異時予嘗以事至餘姚而君過予與予從容
言天下事君曰道之閎大隠密聖人之所獨鼓萬物以
然而皆莫知其所以然者盖有所難知也其治教政令施
為之詳凡與人共而尤丁寕以急者其易知較然者也
通塗川治田桑為之隄防溝澮渠川以御水旱之災而
興學校屬其民人相與習禮樂其中以化服之此其尤
丁寕以急而較然易知者也今世吏者其愚也固不知
所為而其所謂能者務出竒為聲威以驚世震俗至或
盡其力以事刀筆簿書之間而己而反以謂古所為丁
寕以急者吾不暇以為吾曾為之而曾不足以為之萬
有一人為之且不足以名於世而見謂材嘻其可歎也
夫為天下國家且百年而勝殘去殺之效則猶未也其
不出於當時予良以其言為然既而聞君之為其縣至
則為橋於江治學校以教養縣人之子弟既又有隄之
役於是又信其言之行而不予欺也己為之書其隄事
因并書其言終始而存之以告後之人慶歷八年七月
日記
會稽清白堂記(范仲淹)
會稽府署據卧龍山之南足北上有蓬萊閣閣之西有
凉堂堂之西有巖焉巖之下有地方數丈密蔓深叢莽
然就荒一日命役徒芟而闢之中獲廢井即呼工出其
泥滓觀其好惡曰嘉泉也擇高年吏問廢之由曰不知
也乃扄而澄之三日而後汲視其泉清而白色味之甚
甘淵然丈餘引不可竭當大暑時飲之若餌白雪咀
輕冰凛如也當嚴冬時若遇愛日得陽春温如也其或
雨作雲蒸醇醇而渾盖山澤通氣應於名源矣又召嘉
賓以建谿日鑄卧龍雲門之茗試之則甘液華滋說
人襟靈觀夫大易之象初則井道未通泥而不食弗治
也終則井道大成收而勿幕有功也其斯之謂乎又曰
井德之地盖言所守不遷矣井以辨義盖言所施不私
矣聖人畫井之象以明君子之道焉予愛其清白而有
德義可為官師之規因署其堂曰清白堂又構亭于其
側曰清白亭庶幾居斯堂登斯亭而無忝其名哉時康
定元年三月二十日
蕭山縣昭慶寺夢筆橋記(葉清臣)
昔者昭明綴集里巷開于東府子雲著書亭構揭乎西
蜀席前修之能事崇近古之殊稱此賢者所以飛令聲
布嘉躅也若夫經星著象牽牛列于關梁周官分職司
險逹于川澤觀天根而庀事聽輿謀而順圖此作者所
以啟上功廣成務也其或流風可挹遂冺滅而無聞陳
迹有基忽廢墜而不舉斯亦平津之館永歎於屈氂宛
丘之道深譏於單子者巳淛河之東偏會稽為右郡伯
禹啓書而興夏勾踐保楯而覇越青巖交映佳山水之
秀竒茂林森蔚美竹箭之滋植地方百里者八而蕭山
居其一焉縣目伽藍者五而昭慶第為甲焉夢筆橋者
乃直寺門絶河流而建之也初齊建元中左衛江公歸
依法乘脱略塵境捨所居宅為大福田則斯橋之興與
寺偕始其賦名索義亦繇此物也自會昌流禍池臺起
傾平之愴大中再造土木極文繡之華唯造舟之制曠
日不復物豈終否有時而傾天聖紀號之二年冬十有
二月隴西李君以廷尉評實宰是邑君明習吏事詳練
理體牽絲㳂牒至必連最批郤導&KR1094;居多餘地其始至
也去害吏撫瘵民激揚頽弊&KR0719;振紘領越明年政以凝
民用寕訟無留牘漁不改夜於是以成法視文奏以暇
刻起隳圯位署必葺邑居惟新一日周爰井疆鋪觀圖籍
感釋子之能誌惜江氏之寖微且懼乎褰裳厲深為斯
民病漸帷涉難貽來者羞乃諭居僧俾募信施其㘴堂
上之客必得邑中之豪寺僧智明利眞有邦德成有章
自南同與是謀式幹斯蠱三四佛之攸種咸植善根百
千金之所直悉歸寶塔府帑不費里旅不煩山虞致木
而叢倚郢人運斤而風集經始不日而功用有成晴虹
倚空而半環浮鼉跨波而欲渡雕楹矗而端聳鉤楯繚
而横絶肩摩轂擊控夷路而下馳飛艎鳴艣貫清流而
直逝以材之豐羡稽工之簡隙又作駐楫亭于橋之北
涘艇子兩槳足以憩行者之勤傳車一封可以勞使臣
之集是知創橋以表寺先賢之遺懿益光由亭而視橋
仁人之用心兼至建一物而二美具故君子謂李君為
能若乃度羣迷超彼岸演竺乾之筏喻從善政均大患
易國僑之輿濟又豈止題柱伸馬卿之志堕履紀黃石
之書臨清水以締材徒言呂母架渭河而建利止號崔
公而己哉李君謂予春秋之流可謹歲月之實折簡馳
問託辭傳信愧無馬遷之善叙聊傳丘明之新作云爾
時巨宋天聖四年春三月甲申日記
井儀堂記(錢公輔)
天下登覧之勝有以天成者有以人為者天成必待人
為而後發人為必得天成而後會二者合并迺可謂嘉
余於會稽山水千情萬状昔嘗探而究之矣今而再至
登井儀堂環相周視恍然瓌絶殆非昔之所見視其堂
之後枕(去聲)則卧龍一山之股也視其堂之前直則亭山
與王氏之小隠山也視其堂之東則東之秀林美嶠莫
不咸在而城坊萬屋滿於眉宇故命之曰阜軒阜軒云
者以夥書也視其堂之西則西之遠峯近壑皆可指尋
而原田億計瑩乎目睫故命之曰曠廡曠廡云者以廣
書也視其堂之名則射禮之所自講也視其堂之實則
宴喜之所最宜也視其堂之兩軒則客主之所以休而
望也視其堂之高下則蓬莱閣之上望海亭之下而其
平與四徹亭等也傍而俯乎東南則西楼隠然其左也
傍而俯乎西南則西園蔚然其右也問其成之歲月則
嘉祐六年二月七日也問其作之主人則太守刁公景
純也問其常所偕游而共樂者通判沈君興宗也誰其文之
晉陵錢公輔也
志省堂記(沈起)
城之中有山以勝槩名天下者唯餘杭會稽丹陽括蒼
閩五郡焉環山以為城城廣袤四出直其南有湖湖光
平而綠山勢聳而秀則會稽又為五郡之最故微之之
詩擬之蓬萊良有以也今年夏四月予以言斥官自監
察裏使除通判會稽郡事會稽大府也所居之署皆隆
棟大梁密礎瓌材堂皇峻嚴齋居靚深則觀游之盛又
為會稽之最署之北鑿方以為池池有清泉菱芰生其
中池之左累高以為山山有怪石松杉植其上山之北
又有大亭巋然即吳越錢氏所建也訖今綿百餘祀而木
之漏者朽而蠧墻之徹者剥而壞予因取廢寺之餘材
役卒之隙工治而完之不踰月而告成自公之暇則以
琴樽几席起居於其間因名之曰志省堂盖思遷謫之
人有憔悴怨懟憤世嫉䜛癯然其色可憐者兹悖於性
而不知於天也有酣飲浩歌仰天而呼不事事以自放
者兹瘝其職而不虔於君命也若予之志志乎省吾身
也易之震君子以恐懼修省釋者以君子畏天之威則
兢兢自修以省察其過所以致福也噫省之義於君子
行己之方其至矣乎哉子故志其省之說書於石以自
勉焉爾嘉祐五年十二月二十三日
望海亭記(刁約)
越冠浙江東號都督府府據卧龍山為形勝處山之南
亘東西鑑湖也山之北連屬江與海也周遭數里盤屈
於江湖之上状卧龍也龍之腹府宅也龍之口府東門
也龍之尾西園也龍之脊望海亭也大中祥符末予侍
宦來越熟遊於此觀乎山之竒孤峯崛起亭之勝諸景
叢集惜其隘陋有負於眺覧時州將高公紳植五桂於
亭之前易其名曰五桂亭後四十五年予假守至郡爰
訪舊迹亭與桂俱廢矣止餘荒墟人迹罕及因而裒遺
材鳩羡工裁峻填坎以廣故基縱横凡增四丈餘而亭
宇始葺周覆軒廡以容左右也三開磴道以便上下也
四隅翼以石欄固其險也前墀傅以花檻飾其趣也東
西列屋四楹置宴具也亭既成邀朋僚以落之客有執
爵起而言曰東南之邦佳山水侈臺榭麗於城邑者多
矣如其嵐巘千屏煙波數帶漕帆商檝往還於前赬糊
百雉雲屋萬家鴛刹蚪簷照映於下者未見其比若其
晝之隂也繁雲舒卷起於望中楼塔高下㦯出㦯沒晩
之霽也殘照澄明瑩乎天末峯巒遠近若趨若揖盖一
日之異也如此始春也鮮葩豔卉爛漫城隅濃香襲人
迥當几席既夏也嘉樹茂林蔽虧簷外清隂覆座宛在
巖谷逮秋也木葉摇落天形盡露巨浸千里浩乎無涯
及冬也谷風號怒雪意欲霏寒空四垂混焉一色盖四
時之變也如此昔元微之罷相領浙東觀察嘗有詶鄭
從事宴望海亭詩請復亭名曰望海乃然之仍以詩附
于左方嘉祐辛丑歲仲冬既望
新修城記(毛維瞻)
天下不患乎有不可禦之寇大患乎無不可攻之備閭
井聚落間一區之舍斗升之儲猶畜尨狣設垣籬以固
守之而郡國之大不城可乎越為浙東大府戶口之衆
寡無慮十百萬金榖布幣歲入于縣官帑庾數又倍之
提封左右襟帶江湖遠扼閩嶺之衝故屯宿禁旅以備
非常州之子城頽垝邸裏亡有限隔非所以為國家式
遏海外之意也嘉祐六年春州將刁公奏乞治之詔下
得請主築者纔慮事而公被召繼以紫微沈公役方大
施又移帥杭八年夏清河張公領鎮至止恭念天子新
即位外諸侯大宜謹守備以為先務遂量功戒事儀圖
亟成役兵夫日僅萬指舂牘空遠相荅不擾市不妨農僦
而飤之無不勉者以其年冬十月新城成高二十丈面平
廣可聮數轡其趾疊巨石為臺以捍水四周累瓴甋承
埤堄以障守者挑撻覧寫而廉勢峻拔堅異他壁北因
卧龍山環而傅之連延屬於南西抵于堙尾凡長九千
八百丈其費工與材之數踰二百六十萬城之門有五而
常喜西偏西園三門既隘且弊又新之以壮其啓閉仍鳩
羡材樓於西園門之上資游觀也平湖蒼山前後涵映朝
嵐夕霏紫翠浮活樵釣謳歌魚鳥上下迤邐來與人會
襟韻灑豁迴視邑郭其身飄然若在丹霄遊氛之上此
又功外所得之餘勝也公之於是役也指蹤纖悉偕若
素慮始議者以三歲為期至是二十五旬而畢盖役不
可以翫曰法曰兵曰政亦然凡翫役則民作勞而重困
翫法則吏因緣而市獄翫寇則師逗留而速敗翫政則
民露布而亡告翫之為說眞可畏哉故余因書修城事始
末及之時治平初命元歲在甲辰云
越帥沈公生祠堂記(沈紳)
上在御之四十年揆古監觀熙神無為委成庶工克愼
付畀眷是會稽大屏東部整齊師紀坐以撫安宜得嚴
諸侯嘉祐六年十二月己未始命右正言知制誥吳興
沈公遘以府事公嘗以文學相先天下名重一時陟降
外内發舒輝光衆實偉之既至府思將大起其政以當
上意甫留神明洞見底裏所迎立剖疾甚破竹乃占屬
僚分董曺事乃簡燕遊輯完疲羸有無頼三人鄉邑魁
蠧公拉而黥之遠邇肅觀自爾戶弛禁横猾惴栗一方
風動屹然嶽立公方材育羣士遂大治學校新其宫居
而尊勸焉朝廷初以起居舍人進公公懇譲者再以紓
父譴及是七年七月壬子優詔褒加遷于江都凡邦之
耆耋薦紳秀民緇黃列校惜公之行以謂撤大厦而暴之
途奪慈母而絶其乳讙言呶呶逮無攸依相與畫公儀
形揭于永福佛寺以&KR1050;慕詹從而鋪其治行屬紳叙次
光明世聞紳迹公為政本乎愛民纔六七月而人皆愛
之不忘人知愛公而不知朝廷遷公于邇且將施之大
政矣雖深其思與古異矣若漢之中興郡國良政增賜
金爵使民尚久其惠公卿缺則選所表以進用今夫民
得良政而朝夕去之失其所安宜乎越民思公無復己
時夫以僖公善于魯人彼能請命于周史克為之頌其
聲章章不冺于兹今公之行二者既不克獲使紳不得
以鄙陋固避奉紀盛烈以慰邦人于萬斯年是歲八月
壬午尚書都官員外郎沈紳謹記
山隂縣朱儲石斗門記(沈紳)
朝廷方修天下水職乃命知山隂會稽二縣事者提舉
鑑湖嘉祐三年五月贊善大夫李侯茂先既至山隂盡
得湖之所宜與其尉試校書郎翁君仲通始以石治朱
儲斗門八間覆以行閣中為之亭以即二縣塘北之水
東西距江百有十五里揔一十五鄉溉田三千一百十
九頃有竒昔之為者木久磨齧啓閉甚艱衆既不能力
當政者復失其原每歲調民築遏以苟利騷然煩費無
紀而水旱未嘗不為之戚大夫之治如平一身之疹必
先寕其心而鍼砭以輔之誠良民醫也故邑老助教虞
元昱率門長季文用周文寵願發貲以聽命效力唯恐在後
遂擇天章寺元聳相與募財屬之成功明年秋衆以其
成請書於紳而為之辭曰越比北東兩山東湖傑石中
蹲澌流於江噤木植門自古邦侯淫霏虐陽時其畜施
衣食其腴豐公逮私歲卒無虞酣酣笑歌木腐不支築
壃以勞孰究孰惟民夷有來大夫至止手摩百疾始而
眺眎徐迹本末校書嘉聞胥抃奏勤汗肌骭塗莫我告
煩唯虞季周倡勇莫遏唯聳羣悦貲來雲委乃礱于山
壁削林立隃時門完芘有寕宇沸川闐郊萬夫聚觀勿
憂勿恫繇吾二君材美工堅曷日之單智經其初仁以
紹承司命爾民敢告後賢紳將為之記考其言扵勾踐
曰宗廟社稷在湖之中乃知後漢太守馬臻初築塘而
大興民利也自爾㳂湖水門衆矣今廣陵曺娥是皆故
道而朱儲特為宏大及觀地志與鄉先生趙萬宗石記
則謂貞元中觀察使皇甫政所造此特紀一時之功爾
後景德二年大理丞段棐為縣修之其記存焉繇漢以
來且千歲惟政棐二人名表於世而人不忘至大夫始
建不朽之績宜悉其論次章示來代以慰吾民之思是
冬十二月丙戌謹記
新昌縣石城山大佛身量記(僧辯端)
剡谿之東三十里而遠屬新昌縣有石城曰隠岳實天
台之西門去縣五六里而近雙巒駢聳状猶琢削實其
表無瑕隙而草樹不得植虛其中無翳隘而虎豹不得
入豁然若堂奥窅然若龕室誠造物者獨有意于是焉
其左右前後皆圓岑峙峰胥以環衛案劉勰舊記當永
明四年有浮屠氏厥號僧護嘗兹矢誓期三生恭造彌
勒之像梁天監十二年二月始經營開鑿之洎畢龕高
一十一丈廣七丈深五丈佛身通高一十丈座廣五丈
有六尺其面自髮際至頥長一丈八尺廣亦如之目
長六尺三寸眉長七尺五寸耳長一丈二尺鼻長五尺
三寸口廣六尺二寸從髮際至頂高一丈三尺指掌通
長一丈二尺五寸廣六尺五寸足亦如之兩膝跏趺相
去四丈五尺咸壮麗特殊其四八之相㒺弗畢具咸平
五年端東遊天台路經是岳故得雄觀其敞博崇偉且
歎仰之不暇諒嘉陵并郡石像外至於斯天下鮮可比
擬者乃詢其數量之延袤刊之于石以垂堅久庶傳于
四方之耳目俾洽于聞見也若其神異之感召事物之
竒勝悉存諸劉公之文此不當復有說矣時皇宋咸平
壬寅記
會稽掇英揔集卷十九
