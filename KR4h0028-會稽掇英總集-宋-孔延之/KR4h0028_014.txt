會稽掇英總集卷十四
宋孔延之撰
經蘭亭故池聯句(元本不注名姓於聯句下)
曲水邀歡處遺芳尚宛然名從右軍出山在古人前
蕪沒成塵迹規模得大賢湖心舟已並村步騎仍連
賞是文辭會歡同癸丑年茂林無舊徑脩竹起新煙
宛是崇山下仍依古道邊院開新勝地門占舊畬田
荒阪披蘭築枯池帶墨穿序成應唱道杯得每推先
空見雲生岫時聞鶴唳天滑苔封石磴密篠礙飛泉
事感人寰變歸慙府服牽寓時仍覩葉歎逝更臨川
野興攀藤坐幽情枕石眠翫奇聊寄策尋異稍移船
草露猶霑服松風尚入絃山遊頗同調今古有多篇
松花壇茶宴聯句
幾歲松花下今來草色平衣冠遊佛刹鼓角望軍城
亂竹邊溪暗孤雲向嶺明遶壇煙樹老入殿雨花輕
山磬人天界風泉遠近聲夜禪三世晤朝梵一章清
上砌莓苔遍緣窗薜荔生焚香忘世慮啜茗長幽情
聚土何年置修心此地成道緣雲起滅人世月虧盈
蟬噪林當曉虹生澗欲晴水流驚歲序塵網悟簮纓
池上蓮無著籬間槿自榮因知性不染更識理常精
從此應貪味非唯悔近名山栖多自愜林卧欲無營
已接追涼處仍陪問法行賞心殊未徧惆悵暮鐘鳴
尋法華寺西溪聯句
常願山水遊靈竒賞皆遍(賈弇)雲端訪潭洞林下徵茂
彦(闕允初)枕石愛閒眠尋源樂清宴(吕渭)探幽漸有趣憑
險恣流眄(張叔政)竹影思掛冠湍聲忘搖扇(鮑防)旁登樵
子徑却望金人殿(周頌)蘿葉朝架煙松花暮飛霰(闕成用)
蟬聲掩清管雲色緣素練(鄭槩)從事暮澄清看心得方
便(嚴維)攀崕屢迴互絶跡無健羨(闕允初)野客歸路逢山
僧入林見(賈弇)雲林會獨往世道從交戰(鮑防)塔廟年
代深雲霞朝夕變(周頌)潛流注隈隩觸石乍踐濺(闕成用)
逸興發山林道情忘貴賤(鄭槩)臨流日復夕應接空無
倦(嚴維)
雲門寺小溪茶宴懷院中諸公
喜從林下會還憶府中賢(嚴維)石路雲門裏花宫玉笥
前(謝良弼)日移侵岸竹溪引出山泉(裴晃)猨飲無人處琴
聽淺溜邊(吕渭)黃粱誰共飯香茗憶同煎(鄭槩)暫與真
僧對遙知静者便(闕允初)清言皆亹亹佳句又翩翩(庾騤)
竟日懷君子沈吟對暮天(賈肅)
徵鏡湖故事
將尋鍊藥井更逐賣樵風(闕允初)刻石秦山上探書禹穴
中(吕渭)溪邊尋五老橋上覓雙童(嚴維)梅市西陵近蘭
亭上道通(謝良弼)雷門驚鶴去射的騐年豐(賈肅)古寺思
王令孤潭憶謝公(鄭槩)帆開岩上石劍出浦間銅(庾騤)
興裏還尋戴東山更向東(裴晃)
自雲門還泛若耶入鏡湖寄院中諸公
山中秋賞罷溪上晩歸時(謝良弼)出谷秦人望經湖謝客
期(吕渭)日斜愁路遠風横畏舟遲(鄭槩)章句懷文友途
程問檝師(嚴維)淺沙游蚌蛤危石起鸕鷀(裴晃)落葉飛
孤戍横塘向古祠(闕允初)行行多興逸無處不相思(蕭幼和)
秋日宴嚴長史宅
北客来江外秋山到越中(鄭槩)故交多此見清興復能
同(裴晃)落木秦山近衡門鏡水通(嚴維)簷前苔繞砌籬
下菊成叢(徐嶷)泫泫花承露泠泠葉動風(鄭槩)卷簾看
彩翠對酒命絲桐(張著)戊日辭巢燕商天向浦鴻(范綘)
騫開通細雨笑語望秋空(劉全白)嬾竹霜天綠殘花醉裏
紅(闕仲昌)客游驚落葉更使恨風蓬(闕名)
嚴氏園林(六字)
策杖山横綠野乘舟水入衡門(嚴維)客來多從業縣僧
去還指煙村(鄭槩)春韭青青耐剪香粳日日宜飱(王綱)
自愧薄霑冠冕何如樂在丘園(闕仲昌)鳥散紛紛花落人
行處處苔痕(賈全)水池偏多白鷺畦隔半是芳蓀(段格)
柳徑共知歸郭暮雲誰使當軒(劉題)
柏梁體狀雲門山物序(秦瑀)
狀比也比與釋氏有藥草諭品詩家則六義之一焉義
取覩物臨事君子早辯不當有似是而非採詩之官可
得而補缺矣無以小言默無以細言棄相尚佳句題於
層閣古者稱會必賦其能闕乎星郎主文賓賦所以中
㒞也
幡竿映水出蒲檣(秦瑀)榴花向陽臨鏡粧(鮑防)子規一
聲猿斷腸(闕聿)殘雲入戶起爐香(李清)晴虹夭矯架危
梁(杜弈)輕蘿縹緲挂霓裳(袁邕)月臨影殿玉毫光(吕渭)
粉帶新篁白簡霜(崔泌)玲瓏珠綴魚網張(闕允初)高枝反
舌巧如篁(鄭槩)風搖寶鐸佩鏘鏘(秦瑀)古松擁腫懸如
囊(杜倚)雨垂珠箔映迴廊(闕聿)薔薇綠刺半鍼長(鮑防)
五粒松英大麥芒(李清)古藤蚴蟉毒龍驤(杜弈)深林怪
石猛虎藏(袁邕)古碑勒字棋局方(吕渭)山僧行道鴻雁
行(崔泌)亭亭孤笋綠沈槍(鄭槩)蜂窼倒挂枯蓮房(闕允初)
燃燈幽殿星煌煌(杜倚)
花嚴寺松潭
山下花嚴會松間水積深(張叔政)晩荷交亂影疎竹引輕
隂(嚴維)雲散千巖暮風生萬木吟(吕渭)循涯通妙理步
勝獲幽尋(賈弇)望鳥知無跡看猿欲學心(周頌)浮榮指
西景微尚寄東岑(鄭槩)待月開山閤聞鐘出石林(闕允初)
波文搖翠壁蟬響續幽琴(張叔政)永日陪霜簡通宵聽梵
音(賈弇)機閒任情性道勝等浮沈(闕成用)賞異方終古佳
遊幾度今(嚴維)自然輕執簡寧敢忘抽簮(闕允初)過見心
皆妄驅馳力未任(吕渭)從來謝公意山水愛登臨(周頌)
入五雲溪寄諸公聯句(從一字至九字)
東西(鮑防)步月尋溪(嚴維)鳥已宿猿又啼(鄭槩)狂流礙
石迸笋穿蹊(闕成用)望望人煙遠行行蘿徑迷(吕渭)探題
只應盡墨持贈更欲封泥(闕允初)松下流時何歲月雲中
幽處屢攀躋(張叔政)乘興不知山路遠近緣情莫問日過
高低(賈弇)靜聽林下潺潺足湍瀨厭聞城中喧喧多鼓
鼙(周頌)
登法華寺最高頂憶院中諸公(從一字至九字)
身心(周頌)城郭山林(闕成用)望處遠到時深(張叔政)雲崖杳
杳煙樹沈沈(賈弇)嘯侣時停策探幽或撫琴(闕)得法
小枝小葉懷人如玉如金(嚴維)月色前庭清静觀梵聲
初夜海潮音(吕渭)思君子山深不可見登高頂望遠欲
相尋(鄭槩)何事歸舟客興棹不駛君不見紅蓮綠荇沙禽
(闕允初)
會稽掇英總集卷十四
