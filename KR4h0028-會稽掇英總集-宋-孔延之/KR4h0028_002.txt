會稽掇英總集卷二
宋孔延之撰
西園
律詩
題曲水閣詩(并序)(唐詢)
吏部樂安公治會稽數月政清吏休庭無留事一日出
府署西里所歷金山祠顧神而嘻知非所宜為民祀者
促吏壞去因其宇乃廣乃闢署曰正俗亭繇亭之南地
曠宜美嬰城面湖東負于山顧瞻厥中若與意會間而
歎曰昔晉諸賢游蘭亭修禊事實在兹土世一異絶而
弗續今視得所嚮其疇與興乎亟命監兵李君文都伻
來以治並山鑿渠上引湖水悍波合注如怒如奔縈流
西行數步一折衆石回阻激為湍聲其哀泠泠㳙若鳴
玉降而北出乃滙于河即渠之南夾植文棟引梁横度
隠若虹起命之曰曲水閣緣山北嚮聚流為池至于正
俗亭又從而西奠渠之北考室其上曰流觴亭壓城之
隅治茀而基中可以望曰茂林亭旣已事我公帥官屬
集而落之絃匏相和曲奏未闋舉酒環視四阿無蔽灌
木回映鳴禽互變層巖在右流水相續方其樂甚愉愉
自得緬然蓋游於世俗之外而百慮不得奸焉噫川澤
之尤土壌之美厝于幽閒無營於世待人然後發嚮者
淫鬼宇之狂巫諛祝譁囂雜擾相與浼乎其間累世而
然卒焉發而新之祛囂為寧流汙為清蕩我奥渫即于
高明微公之來誰其經營按曲水制始永和中為盛集
歷數百祀往而幾熄今我公修之州人忭且語曰永和
事去吾遠誦舊志其傳亡髣髴吾何與焉已而復于今
固吾所睹視永和烏所謂今之侔哉公樂聞其言又嘉
其成作詩以美之監郡虞曹降及寮屬從而賦者凡二
十一篇編次如左屬吏唐詢辱命以序辭不成飾赧然
愧集景祐丁丑歲春三月日序
詩(蔣堂)
危構跨大淵淪清滌世紛飛湍逢石轉潄玉隔山聞影
亂林花落叢幽澗草薰兹為禊飲地何羨右將軍
同前(唐詢)
依山營廢壌結宇跨通溝派引平湖遠聲分幾曲流交
隂覆脩竹照影下輕鷗此日羣賢集寧疎晉世游
同前(林槩)
勝絶千巖地清涵一水濱石泉寒繞澗山木翠和春秀
入壺中望幽疑物外身賢侯足真賞王謝有芳塵
同前(劉述)
面勢俯巖隈雕軒映水開雲從棟間出人自鑑中來櫂
楫歌聲度漸裳禊事廻東山如未起好住小蓬萊
同前(邵必)
鑿石得春渠波環閣勢孤新痕漲微雨遠碧注平湖士
俗山隂舊風光洛曲殊回眸見危嶺憑檻有驚鳬墮蘂
浮旋瀨疎篁蔭疊櫨人閒多拾翠魚樂半依蒲河朔誰
觴友沂津昔詠儒遺芬知未泯追蓋此為娛
諸官詩成因書二韻於後(蔣堂)
一𣲖西園曲水聲水邊終日會冠纓幾多詩筆無停綴
不似當年有罰觥(昔蘭亭賦詩不成者十六人各罰酒三觥)
西園醉歸(張伯玉)
向晩西園飲乍闌山公酩酊上輕鞍東方千騎隨車出
南國佳人夾路看縱目漸迷山色遠廻頭猶憶水聲寒
歸來未放賓游散更賦新題刻燭觀
渌波亭(向傳式)
我愛東南郡恩容守會稽府當秦望北園枕卧龍西水
為流觴引亭因正俗題松篁清有韻桃李密成蹊一沼
開方鑑雙橋亘彩霓繞波平漾漾春草碧萋萋城上興
崇構林端露半梯(園枕郡城予因建樓於上以望湖山也)登疑青漢近坐
與白雲齊山色回頭是湖光照眼迷笙歌隨分有樽斝
逐歡攜月夜宜飛蓋花時醉似泥蓬萊風景異此地好
長棲
古詩
寄題望湖樓(蔣堂)
城上危樓勢孤峙樓頭盡見湖中水水色澄明游者多
古來雅以鑑為比家家畫舫日斜歸處處菱歌烟際起
清漣蒙潤一都會碧底涵空三百里溥哉利及鎮東人
而我常嗟馬臻死今兹使君多感慨所以望湖心不已
頻登雉堞追古往盛集賓朋為宴喜樓南極目芙蓉花
萬疊紅英照千騎
寄題西園(蔣堂)
西園昔日多遊從廻流屢泛巵酒空前亭後亭草茵軟
曉景晩景烟嵐融角巾蕭灑竹林際履綦來往花隂中
時方偃蕃適四體不料游宦如孤蓬數移五馬臨大屏
幾悵二毛成老翁昨去鄰封亦甚邇(謂守餘杭也)秪限一水
無由通錦城此舉又遠適流觴雅會何時同錢塘山色
望不見稽山況在錢塘東
賀監
古律詩
送賀秘監歸會稽序(并詩)(唐明皇)
天寶三載太子賓客賀知章鑒於止足抗歸老之疏解
組辭榮志期入道朕以其夙存微尚年在遲暮用修掛
冠之事俾遂赤松之遊正月五日將歸稽山遂餞東路
乃命六卿庶尹三事大夫供帳青門寵行邁也豈惟崇
德尚齒亦將勵俗勸人無令二疏獨光漢冊乃賦詩贈
行凡預兹宴宜皆屬和
遺榮期入道辭老竟抽簪豈不惜賢達其如高尚心環
中得秘要方外散幽襟獨有青門餞羣公悵别深
同前(李適之)
聖代全高尚玄風闡道微筵開百寮餞詔許二疏歸仙
記題金籙朝章換羽衣悄然承睿藻行路滿光輝
同前(李林甫)
挂冠知止足豈獨漢疏賢入道求真侣辭榮訪列仙睿
文含日月宸翰動雲烟鶴駕吳鄉遠遥遥南斗邊
同前(嗣許王瓘)
官著朝中貴才傳海上名早年常好道晩歲更遺榮授
籙歸三洞還車謁四明東門詔送日揮涕盡羣英
同前(褒信郡王璆)
止足人高尚遺榮子獨前詣臺飛舄日辭闕挂冠年象
服歸丹扆霓裳降紫天仙舟望不及朝野共推賢
同前(席豫)
南山四皓德東海二疏名功遂知身退心微覺道成霓
裳明主賜鶴駕列仙迎詔餞出中野朋歡留上京灞橋
春水溢稽嶺白雲生此去三千里那堪長别情
同前(宋鼎)
紫氣朝明主丹丘送老臣誰知探穴處更有散金人陌
上神仙日城東梅柳春遙知歸隠處烟浪隔囂塵
同前(郭虚巳)
白首輕軒冕黃冠重隠淪嚴陵垂釣日疏廣散金辰北
闕辭明主東門别故人以兹敦雅俗玄化盡歸真
同前(李巖)
遠節忘榮趣全真悟道微登朝四皓客辭老二疏歸聖
主欽玄德台臣餞羽衣丹丘不可接鳬舄幾時飛
同前(韋斌)
抗情遺黻冕高步出氛埃横海鴻飛遠登仙鶴語催希
微餘第宅恍惚視嬰孩桃實三千歲何當獻壽來
同前(李慎微)
有客自言狂經書仕聖唐業尊傳帝子道妙寵君王厭
俗懷仙觀思遊憶故鄉公卿祖疏廣親戚送劉綱海上
波瀾急江干煙路長蓬萊不可見何處訪霓裳
同前(韋堅)
解印辭榮禄遊真奉德音贈行天藻下餞席上台臨遠
馭仙山鶴常懷帝里心無因同執袂相望但霑襟
同前(齊澣)
君家在四明崇道復遺榮霓服辭丹禁天文詔玉京義
方延永錫真籙授長生舉手都門外白雲江上行
同前(崔璘)
軒冕朝恩盛霓裳祖帳榮倏然謝時客高步尚遺名魏
闕鴛行斷稽山鶴駕迎相期下鳬舄謁帝會承明
同前(梁涉)
尚道遺朝紱從天降羽衣儲安四皓去榮足二疏歸垂
耀珠隨轉馳軒鶴送飛輕舟鏡湖上宸翰作光輝
同前(王濬)
業盛王公秩名高絳老年遺榮謝珪組得志學神仙去
國風為馭還鄉海作田何當曳鳬舄萬里更朝天
同前(王瑀)
父子承恩日遺榮拜職辰掛冠辭聖主佩印奉嚴親舉
代稱賢智當朝勸孝仁退歸將適越攀餞乃傾秦
同前(姚鵠)
若非堯運及垂衣肯許巢由脫俗機太液始同黃鶴下
仙鄉已駕白雲歸還披舊褐辭金殿却捧玄珠向翠微
羈束慙無仙藥分隨車空有夢魂飛
同前(王鐸)
詔許真人歸舊隠為言海上憶孤峯宸庭暫别期千載
野服飄然出九重華表尚迷丁令鶴竹陂猶認葛仙龍
自憐弱羽塵埃重於此無由躡去蹤
同前(何千里)
錫鼎昇天幾萬春裔孫今復出囂塵姓名當繫上清籙
齒髮不知何代人暫應客星過世主旋歸吳市作遺民
遼東駕鶴忽飛去揮手無言辭紫宸
同前(嚴都)
廣成何必挂朝衣已奉玄珠佐萬機還躡舊來鳬舄去
不將新賜鶴書歸(先生固辭寵祿竟追成命)暫憑風馭遊清禁終泛
仙槎出紫微今(日)漢庭因少别人間無限白雲飛(將離洛都)
(歷别公卿十數&KR1200;其處皆有白雲起)
同前(嚴向)
孤雲去住本無機却指蒼梧下紫微錫鼎為傳仙族在
泛槎還入海煙歸客星一夜凌光武華表千年送令威
聞道葛洪丹竈畔至今霜果有金衣
同前(康&KR3762;)
解綬申知足歸元道益真離章垂睿作祖帳别羣臣紫
禁辭明主青谿訪羽人賞延忠孝著榮耀故鄉春
同前(韓宗)
遺老去朝行登真返舊鄉軒車成羽駕纓綬換霓裳明
主懷江外羣公祖道傍青門有前事千載共輝光
同前(郭慎微)
承明常謁帝函谷坐成仙少别商山下長探禹穴前雲
迎出關馭花待過江船欲識恩華重宸章七曜懸
同前(于休烈)
飛名紫府内抗手白雲鄉道與松喬匹榮辭園綺行夫
君旣鶴駕幼子復霓裳少别留宸藻東南歸路光
同前(齊先乂)
晩歲朝真隠皇情諒不違辭家五十載今日復東歸祖
帳臨青道天章降紫微顧嗟軒冕者誰與比光輝
同前(韋述)
二疏方告老四皓盡歸山藹藹都門别仍看衣錦還霓
裳標逸氣丹竈理童顏一遇真仙侣羣心難可攀
同前(韓倩)
子綦南國隠周氏北山居羽客輕簪綬霓裳下里閭仙
帆歸海近雲氣度關虚今日辭明主深恩寵漢疏
同前(杜昆吾)
辰象降星精登朝隠吏并求珠謝軒冕放舄指蓬瀛擲
地文章逸匡儲羽翼成江邊丹障起雲外綠輿迎落落
神仙意悽悽離别情聖恩殊未巳何獨厭承明
同前(張綽)
北闕皇恩重東門紫氣飛為看賓客去何似買臣歸迎
綬旋江國題輿入侍闈千年舊跡在七日故人非别涕
霑霓服離筵著錦衣無因伴仙羽空此羨光輝
同前(陸善經)
至貴不忘初辭榮返舊居霓裳因寵錫鶴駕欲凌虚丹
禁傾三事青門祖二疏函關遇真隠應演道家書
同前(胡嘉鄢)
帝鄉辭寵命羽服表華年地變君臣禮門榮父子仙鳳
書開紫觀鶴駕待青田歸舸蓬萊近宸章日月懸跡光
三樂美聲重二疏賢即此過函谷應留道德篇
同前(魏盈)
東門挂冠處西漢祖筵開乃是黃庭老言辭丹闕來方
稱四皓德更仰二疏才今日青谿路何時謁帝回
同前(李彥和)
遺榮辭上國解印適稽山聖主留深眷羣公祖别顏綵
帆收鑑水紫氣度函關應是遼陽鶴千年始一還
同前(張博望)
紫綬朝中貴黃冠物外高孰能知止足君獨避塵勞已
曉青霞志方從碧落遨軒車儻來物從此賤吾曹
同前(辛替否)
送君青門外遠詣滄海汜鳬舄遊帝鄉羽衣飛故里術
妙焚金鼎丹成屑瓊蘂追餞會羣寮屬文降天旨秦吳
稱異域少别猶千祀黃鶴寓遼陽應明城郭是
歌(并序)(盧象)
先生紫陽真人(闕)耳河目神氣有異年八十六而道心
益固時人方之赤松子去年寢疾累日冥然如夢長男
曾子求於神鬼長請於天竊司命之籍與鬼物相競而
角觝焉而告真人乃泠然而歸於是表請辭官乞以父
子入道俱還故鄉仍以山隂舊宅為觀焉皇帝嘉尚其
事尋而見許擇日度公與男田時公卿大夫觀者如堵
皆曰賢才也正月五日上令周公邵公洎百寮餞别青
門之内玄鶴摩於紫霄吹笙擊鼓盡是仙樂聞者莫不
增歎輕軒冕焉余與真人相知不以年不以位俱承太
公之後見賞王粲之詞悠悠此别不覺流涕輒贈古歌
辭一首庶為真人傳用之爾
君不見先生耳鼻有仙骨自號狂生中有物金華侍講
三十年兒戱公卿與簪笏青門抗行謝客兒健筆連羇
王獻之長安素絹書欲徧主人愛惜常保持每歎二疏
不足道復言四皓常枯槁去年寢疾彌數旬神鬼盈庭
謀一老長男泣血求司命少女嚬眉誦靈寶還如簡子
復歸來更與洪崖同壽考上書北闕言授籙稅駕東州
願修道初聞行路猶未信果達吾君謂之好山隂舊宅
作仙壇湖上閒田種芝草鏡湖之水含杳冥會稽仙洞
多精靈須乘赤鯉遊滄海當以羣鵝寫道經皇恩贈詩
四十字明主賜金三十鎰供帳傾朝一送歸雙童駟馬
從兹出廻看紫綬若輕塵遠别青門嗟故人鴛鷺差池
攀羽蓋虹霓夭矯翊車輪田田列侍浮丘伯曾子榮過
朱買臣余高若是有先覺滅跡歸根從大朴千載悠悠
等令威十洲漫漫思方朔歸去來青牛頓足少遲廻忽
然雲霧不相見唯有飄飄香氣來
回鄉偶書(賀知章)
離别家鄉歲月多近來人事半消磨唯有門前照湖水
春風不改舊時波
其二
幼小離家老大廻鄉音難改面毛腮家童相見不相識
却問客從何處來
經賀祕監鏡湖道士觀(朱放)
已得歸鄉里逍遙一外臣那隨流水去不待鏡湖春雪
裏登山屐林閒漉酒巾空餘道士觀誰是學仙人
送賀賓客歸越(李白)
鏡湖流水漾清波狂客歸舟逸興多山隂道士如相見
應寫黃庭換白鵝
對酒憶賀監(李白)
四明有狂客風流賀季真長安一相見呼我謫仙人昔
好杯中物今為松下塵金龜換酒處却憶淚沾巾
其二
狂客歸四明山隂道士迎敕賜鏡湖水為君臺沼榮人
亡餘故宅空有荷花生念此杳如夢凄然傷我情
重憶(李白)
欲向江東去定將誰舉杯稽山無賀老却棹酒船廻
會稽掇英總集卷二
