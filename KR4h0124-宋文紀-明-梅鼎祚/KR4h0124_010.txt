宋文紀卷十明梅鼎祚編
謝靈運(小字客兒陳郡陽夏人晉車騎玄之孫襲封康樂公文章之美江左莫逮仕晉秘書)
(丞入宋歷轉太子左衛率出為永嘉太守臨川内史坐狂悖徙廣州棄市)
撰征賦序(靈運義興中為黃門侍郎高祖北征奉使慰勞於彭城作撰征賦)
蓋聞昏明殊位貞晦異道雖景度回革亂多治寡是故
升平難於恒運剥喪易以横流皇晉受命河汾来遷吴
楚數歴九世年踰十紀西秦無一援之望東周有三辱
之憤可為積禍纏釁固以久矣况乃陵塋幽翳情敬莫
遂日月推薄帝心彌遠慶靈將升時来不爽相國宋公
得一居貞回乾運軸内匡寰表外清遐陬每以區宇未
統側席盈慮值天祚悠興昧弱授機龜筮元謀符瑞景
徵於是仰祗俯恊順天從兆興止戈之師躬暫勞之討
以義熙十有二年五月丁酉敬戒九伐申命六軍治兵
于京畿次師于汳上雲檣千艘靁輜萬乘羽騎盈塗飛
旍蔽日别命羣帥誨謨惠策法竒於三略義祕於六韜
所以鉤棘未曜殞前禽於金墉威弧始彀走鈒隼於滑
臺曾不踰月二方獻捷宏功懋德獨絶古今天子感東
山之劬勞慶格天之光大明發興於鑒寐使臣遵于原
隰余攝官承乏謬充殊役皇華愧於先雅靡盬顇于征
人以仲冬就行分春反命塗經九守路踰千里沿江亂
淮遡薄泗汳詳觀城邑周覽丘墳眷言古迹其懷巳多
昔皇祖作藩受命淮徐道固苞桑勲由仁積年月多歴
市朝巳改永為洪業纏懷清歷於是采訪故老尋履往
迹而遠感深慨痛心殞涕遂寫集聞見作賦撰西征俾
事運遷謝託此不朽
山居賦序(靈運少帝時出守永嘉稱疾去職移籍會稽修營别業傍山帶江盡幽居)
(之美作山居賦并自注)
古巢居宂處曰巖棲棟宇居山曰山居在林野曰丘園
在郊郭曰城傍四者不同可以理推言心也黃屋實不
殊於汾陽即事也山居良有異乎市㕓抱疾就閒順從
性情敢率所樂而以作賦揚子雲云詩人之賦麗以則
文體宜兼以成其美今所賦既非京都宫觀遊獵聲色
之盛而叙山野草木水石穀稼之事才乏昔人心放俗
外詠於文則可勉而就之求麗邈以遠矣覽者廢張左
之豔辭尋臺皓之深意去飾取素儻值其心耳意實言
表而書不盡遺迹索意託之有賞
羅浮山賦序
客夜夢見延陵茅山在京之東南明旦得洞經所載羅
浮山事云茅山是洞庭口南通羅浮正與夢中意相會
遂感而作羅浮山賦
歸塗賦序
昔文章之士多作行旅賦或欣在觀國或怵在斥徒或
述職邦邑或羈役戎陳事由于外興不自已雖高才可
推求懷未愜今量分告退反身草澤經塗履運用感其
心
感時賦序
夫逝物之感有生所同穨年致悲時愳其速豈能忘懷
廼作斯賦
擬魏太子鄴中集詩序
魏太子
建安末余時在鄴宫朝遊夕讌究歡愉之極天下良辰
美景賞心樂事四者難并今昆弟友朋二三諸彦共盡
之矣古来此娱書籍未見何者楚襄王時有宋玉唐景
梁孝王時有鄒枚嚴馬遊者美矣而其主不文漢武帝
時徐樂諸才備應對之能而雄猜多忌豈獲晤言之適
不誣方將庶必賢於今日爾歲月如流零落將盡撰文
懷人感往增愴
王粲
家本秦川貴公子孫遭亂流寓自傷情多
陳琳
袁本初書記之士故述喪亂事多
徐幹
少無宦情有箕穎之心事故仕世多素辭
劉楨
卓犖偏人而文最有氣所得頗經竒
應瑒
汝潁之士流離世故頗有飄薄之歎
阮瑀
管書記之任故有優渥之言
平原侯植
公子不及世事但美遨遊然頗有憂生之嗟
述祖德詩序
太元中王父龕定淮南負荷世業尊主隆人逮賢相徂
謝君子道消拂衣蕃岳考卜東山事同樂生之時志期
范蠡之舉
謝封康樂侯表(靈運祖玄晉太元中封康樂郡公安帝時靈運降封襲侯)
昔強氐暴虐恃僣歴紀既噬五都志呑六合遂陷沒西
河傾覆南漢凌藉紀郢跨越淮泗于時策畫惟疑地險
已謝咸愳君臣同泯有生無餘亡祖奉國威靈董符戎
重盡心所事尅黜禍亂功參盤鼎胙土南服逮至臣身
值遭泰路日月改暉榮落代運輸稅唐化生幸無已不
悟天道下濟鴻均曲成廼眷遐績式是興微分虎紐龜
復顯茅土鳴玉拖紱班景元勛澤洽往德恩覃来胤永
惟先蹤遠感崩結豈臣尩弱所當忝承臣聞至公無私
甄善則一皇恩遠被殘代可侔是以信陵之賢簡在高
祖之心望諸之道復獲隆漢之封觀史嘆古欽兹盛美
豈謂榮渥近霑微躬傾宗殞元心識其會酧恩荅厚罔
知所由
詣闕上自理表(靈運為秘書監解職東還鑿山浚湖功役無巳嘗自始寧南山)
(伐木開徑直至臨海從者數百人在會稽亦多徒衆驚動縣邑顗為太守與靈運積構讐)
(隟乃表其異志發兵自防靈運詣闕上表自理太祖以靈運為臨川内史在郡遊放不異)
(永嘉為有司所紏徙付廣州尋于廣州棄市)
臣自抱疾歸山于今三載居非郊郭事乖人間幽棲窮
巖外緣兩絶守分養命庶畢餘年忽以去月二十八日
得會稽太守臣顗二十七日䟽云比日異論噂&KR0689;此雖
相了百姓不許寂默今微為其防披疏駭惋不解所由
便星言奔馳歸骨陛下及經山隂防衛彰赫彭排馬槍
斷絶衢巷偵羅縱横戈甲竟道不知微臣罪為何事及
見顗雖曰見亮而裝防如此唯有罔懼臣昔沗近侍豫
蒙天恩若其罪迹炳明文字有證非但顯戮司敗以正
國典普天之下自無容身之地今虚聲為罪何酷如之
夫自古䜛謗聖賢不免然致謗之来要有由趣或輕死
重氣結黨聚羣或勇冠鄉邦劍客馳逐未聞俎豆之學
欲為逆節之罪山棲之士而構陵上之釁今影迹無端
假謗空設終古之酷未之或有匪恡其生實悲其痛誠
復内省不疚而抱理莫申是以牽曳疾病束骸歸欵仰憑
陛下天鑒曲臨則死之日猶生之年也臣憂怖彌日羸
疾發動尸存恍惚不知所陳
勸伐河北書(靈運徵為秘書監多稱疾不朝太祖諷令表陳賜假東歸臨行上書)
自中原喪亂百有餘年流離寇戎湮没殊類先帝聰明
神武哀濟羣生將欲盪定趙魏大同文軌使久凋反於
正化偏俗歸於華風運謝亊乖理違願絶仰德抱悲恨
存生盡况陵塋未幾敵人伺隙預在有識誰不憤歎而
景平埶事並非其才且遘紛京師豈慮託付遂使孤城
窮陷莫肻拯忠烈囚朔漠緜河三千翻為寇有晩遣鎮
戍皆先朝之所開拓一旦淪亡此國恥宜雪被於近事
者也又北境自染魏人窮苦備罹徵調賦歛靡有止巳
所求不獲輒致誅殞身禍家破闔門比屋此亦仁者所
謂傷心者也咸云西夷舍末遠師隴外東夷乘虚呼可
掩襲西軍既反得據關中長圍咸陽還路已絶雖遣救
援停住河東遂乃遠討大城欲為首尾而西寇深山重
阻根本自固徒棄巢窟未足相拯師老於外國虚於内
時来之會莫復過此觀兵燿威實在今日若相持未巳
或生事變忽值新起之衆則異於今苟乖其時難為經
略雖兵食倍多則萬全無必矣又歴觀前代類以兼弱
為本古今聖德未之或殊豈不以天時人事理數相得
興亡之度定期居然故古人云既見天殃又見人災乃
可以謀昔魏氏之彊平定荆冀乃乘袁劉之弱晉氏之
盛拓開吴蜀亦因葛陸之衰此皆前世成事著於史策
者也自羌平之後天下亦謂敵當俱滅長驅滑臺席卷
下城奪氣喪魄指日就盡但長安違律潼關失守用緩
天誅假延歲月日来至今十有二載是謂一紀曩有前
言况五國代興世數已届餘命盡於来年自相攻伐兩
取其困卞莊之形驗之今役仰望聖澤有若饑渴注心南
雲為日已久来蘇之冀實歸聖明此而弗乘後則未兆
即日府藏誠無兼儲然凡造大亊待國富兵強不必乘
會於我為易責在得時器械既充衆力粗足方於前後
乃當有優常議損益久證冀州口數百萬有餘田賦之
沃著自貢典先才經創基趾猶存澄流引源桑麻蔽野
彊富之實昭然可知為國長久之計孰若一往之費耶
或懲關西之敗而謂河北難守二境形勢表裏不同關
西雜居種類不一昔在前漢屯軍霸上通火甘泉况乃
遠戍之軍值新故交代之際者乎河北悉是舊戶差無
雜人連嶺判阻三關作隘若遊騎長驅則沙漠風靡若
嚴兵守塞則冀方山固昔隴西傷破鼂錯興言匈奴慢
侮賈誼憤歎方於今日皆為賖矣晉武中主耳值孫皓
虐亂天祚其德亦由鉅平奉策荀賈折謀故能業崇當
年區宇一統况今陛下聰明聖哲天下歸仁文德與武
功並震霜威共素風俱舉協以宰輔賢明諸王美令岳
牧宣烈虎臣盈朝而天威遠命亦何敵不滅矧伊頑寇
假日而已哉伏惟深機志務久定神謨臣卑賤側陋竄
景巖穴實仰希太平之道傾覩岱宗之封雖乏相如之
筆庶免史談之憤以此謝病京師萬無恨矣久欲上陳
懼在觸置蒙賜恩假暫違禁省消渴十年常慮朝露抱
此愚志昧死以聞
與廬陵王義真牋(靈運移籍會稽與隠士王弘之孔淳之等縱放為娱有終)
(焉之志弘之字方平琅邪人仕衛軍參軍解職家會稽上虞始寧汰川有佳山水依巖築)
(室淳之字彦深魯人愛好墳籍居會稽剡縣阮萬齡尉氏人亦家剡縣永初及元嘉並徵)
(不就淳之後起應命)
會稽既豐山水是以江左嘉遯並多居之但季世慕榮
幽栖者寡或復才為時求弗獲從志至若王弘之拂衣
歸耕踰歴三紀孔淳之隠約窮岫自始迄今阮萬齡辭
事就閒纂成先業浙河之外栖遲山澤如斯而巳既遠
同羲唐亦激貪厲競殿下愛素好古常若布衣每意昔
聞虚想巖宂若遣一介有以相存真可謂千載盛美也
與弟二首
聞惡道谿中九十九里有五十九灘王右軍遊此惡道
歎其竒絶遂書突星瀨于石(圖經麗水縣有惡道惡道有突星瀨謝靈運與弟書)
(永嘉記曰王右軍遊惡道歎其竒絶遂書突星瀨於石見太平御覽永嘉記以下非謝書也)
又
前月十二日至永嘉郡蠣不如鄞縣車螯亦不如北海
遊名山志(并序)
夫衣食人生之所資山水性分之所適今滯所資之累擁
其所適之性耳俗議多云歡足本在華堂枕嵓漱流者乏
於大志故保其枯槁余謂不然君子有愛物之情有救
物之能横流之弊非才不治故有屈己以濟彼豈以名
利之場賢於清曠之域耶語萬乘則鼎湖有縱轡論儲
貳則嵩山有絶控又陶朱高揖越相留侯願辭漢傅推
此而言可以明矣破石溪南二百餘里又有石帆脩
廣與破石等度質色亦同傳云古有人以破石之半為
石帆故名彼為石帆此名破石永寧安固二縣中路
東南便是赤石又枕海巫湖三面悉高山枕水渚山溪
澗凡有五處南第一谷今在所謂石壁精舍石門澗
六處石門遡水上入兩山口兩邊石壁右邊石巖下臨
澗水神子溪南山與七里山分流去斤竹澗數里
華子岡麻山第三谷故老相傳華子期者祿里先生弟
子翔集此頂故華子為稱也桂林頂遠則嵊尖疆中
從臨江樓步路南上二里餘左望湖中右傍長江
始寧又北轉一汀十里直指舍下園南門樓自南樓百
步許對横山西南有石門山兩巖間微有門形故以
為稱瀑布飛瀉丹翠交曜(廬山)
宋武帝誄
九有同悲四海等哀矧伊下臣思戀徘徊敢遵前典式
述聖徽乃作誄曰
舜潜歴巖高晦泗渚龍德而隠風積乃舉皇之遁世屯
難方阻眷此區寰閔爾淪胥太元之季權戚攜薄隆安
之初主相蒙弱嶽牧糾虔朝廷紛錯妖横乘隟蛟噴鯨
躍既擾奥區遂斥帝廛亂離斯瘼不後不先寔賴明哲
授手康旃紀度迴薄餘分成閏舊晉中微偽楚藉釁躡
彼潜機整此英陣推亡必朽固存斯振盧循負險肆慝
遐嶺殄我江豫迫我臺省民既搖蕩國將遷鼎乘騶歸
轅式固皇境弘危濟險弭難釋殆虎騎騖隰舟師漲海
傾宂尋巢窮幽測昧昔去洛汭息肩江沚世更十君年
踰百祀國絶興復家成桑梓荒默莫恤頽國誰恥夏典
載禹九道是行商誥述湯兼攻是并勤彼周流協此經
營仗鉞伐鼔赫赫明明乃敕衆師竟執戎昭誨以三略
惠以六韜雲撤周京席卷秦郊復禮前塋雪愧舊朝既
清西關將旋東道中憩徐豫兼應燕趙業盛曩代惠侔
大造澤及四海功格八表悠悠聲教緜緜川陸北獻氊
裘南貢金竹髽首冠弁穿胸歛服寒宂欣日巢栖玩屋
匪惟遐譚靈物偕就孰是人事自天所祐甘露芝草祥
雲瑞宿嘉禾連木素烏皓獸昔之所感謳頌同音今之
所應幽顯一心宋克虞德晉猶唐欽曰總八紘于兹三
齡四維開張九流昭明敦儉務素欽賢愛萌制規作訓
闡教修經禮樂已甄雲雨未弘將陟井陘薄掃白登北
朔渴望飛旌衡輣東岱靈遲玉牒金縢天地不征蒼生
寡福巳荷一遇棄我何速梁顛木頽甘殞以贖同軌畢
至率土咸哀殊方均服欒欒素縗灑淚成雨響呌如雷
史臣考卜高山開基貞龜無遠遷靈有期孠皇擗摽羣
后崩悲孰云不戚痛百在兹惟祖之夕流火始變秋月
未永飛漏急箭鳴簫哀噭金觴虚奠列駕長隧發輦華
殿華殿既謝長隧是幸雙蓋躊躇六閑引領攀援容貌
眷戀俄頃哀哀百僚長辭含哽奉教百朝執鞭三始從
履五牧年歴十祀天光下濟謬蒙眷齒愧微刀筆頗預
遊止垂幕侍講接筵餐理修曙朗夕登臺泛沼匪月匪
日無晏無早如何一旦緬邈穹昊徽容未遠聖靈超然
收淚即路含戚何言風霜蕭瑟山海蒼茫地苦情矜節
速心傷孰是幽哀實戀我皇情思如環蘐蘇豈忘
宋廬陵王誄(廬陵王義真與靈運情欵異常構扇異同非毁執政徐羡之等患之)
(出為永嘉太守奏廢義真為庶人徙新安尋使人殺之靈運為之誄又有廬陵王墓下詩)
事非淮南而痛深於中霧迹非任城而暴甚於仰毒託
體皇極銜怨至盡豈惟有識傷慨故亦率土悽心蓋出
罔巳之悲以陳酸切之事云爾誄曰
哀哀君王終仁且德在枉無言即辠有默曾是忍虐古
来一酷身微咎累痛踰酖毒何斯禍斯乃怨乃辱命如
可延人百其贖矜急景之難留悼驚波之易淪自君王
之冥漠歴彌稔於此春聆鳴禽之響谷視喬木之干雲
咸感節而興悅獨懷悲而莫申侯射隼于高墉赫王典
以正刑服二辜于北犴致九伐于南荆發酸痛于仁詔
令寵贈于哀心布悽楚于帝言攄綢繆于皇音
書袟銘
懷幽卷賾戢妙抱密用舍以造舒卷不失亮惟勤玩無
或暇逸
侍汎舟贊
汎鷁兮遊蘭池渚相委兮石參差日隠雲兮月照林風
遼泠兮水漣漪
謝惠連(靈運族弟與靈運等以文章賞會有才悟而輕薄仕彭城王法曹行參軍)
祭周居士文(蓺文為學生祭周居士文)
維君陶造化之純元侔先哲之遐蹤體無事於高尚蹈
虚素乎中庸不臣天子不事諸侯公辟弗昐王命匪酬
窮歡極樂帶索被裘
祭禹廟文
謹遣左曹掾奉水土之羞敬薦夏帝之靈咨聖繼天載
誕英徽克明克哲知章知微運此宏謨䘏彼民憂身勞
五岳形疲九州呱呱弗顧虔虔是欽物貴尺璧我重寸
隂乃錫玄圭以告成功虞數既改夏德乃隆臨朝總政
廵國觀風淹留稽嶺乃徂行宫恭司皇役敬屬暉融神
且略薦乃昭其忠
祭古冢文(并序)
東府掘城北壍入丈餘得古冢上無封域不用塼甓以
木為槨中有二棺正方兩頭無和明器之屬材瓦銅漆
有數十種多異形不可盡識刻木為人長三尺可有二
十餘頭初開見悉是人形以物棖撥之應手灰滅棺上
有五銖錢百餘枚水中有甘蔗節及梅李核瓜瓣皆浮
出不甚爛壊銘誌不存世代不可得而知也公命城者
改埋於東岡祭之以豚酒既不知其名字遠近故假為
之號曰冥漠君云爾
元嘉七年九月十四日司徒御屬領直兵令史統作城
錄事臨漳令亭侯朱林具豚醪之祭敬薦冥漠君之靈
恭總徒旅版築是司窮泉為壍聚壤成基一槨既啓雙
棺在兹捨畚悽愴縱鍤漣洏芻靈巳毁塗車既摧几筵
糜腐俎豆傾低盤或梅李盎或醢醯蔗傳餘節瓜表遺
犀追惟夫子生自何代曜質幾年潜靈幾載為夀為天
寧顯寧晦銘誌湮滅姓字不傳今誰子後曩誰子先功
名美惡如何蔑然百堵皆作十仞斯齊墉不可轉壍不
可迴黃腸既毁便房巳頽循題興念撫俑增哀射聲垂
仁廣漢流渥祠骸府阿掩骼城曲仰羨古風為君改卜
輪移北隍窀穸東麓壙即新營棺仍舊木合葬非古周
公所存敬遵昔義還祔雙魂酒以兩壺牲以特豚幽靈
髣髴歆我犧樽嗚呼哀哉
連珠
蓋聞獻技者易忽養德者難致是以子張重趼不獲哀
公之祿干木偃息不受文侯之位
蓋聞機心難湛不接異類淳德易孚可狎殊方是以高
羅舉而雲鳥降海人萃而水禽翔
蓋聞春蘭早芳實忌鳴鴂秋菊晚秀無憚繁霜何則榮
乎始者易悴貞乎末者難傷是以傅長沙而志沮登金
馬而名揚
蓋聞修己知足慮得其逸竟榮昧進志忘其審是以飲
河滿腸而求安愈泰緣木務高而畏下滋甚
雪贊(藝文類聚)
氣遍霜繁年豐雪積彼厲我和爾素子白其德懿矣玩
之庭隙權陋瑶臺暫踐盈尺
四海贊
九夷六蠻八狄七戎雕鏤異質裳臝殊風致之以德車
軌斯同
琴贊
嶧陽孤桐裁為鳴琴體兼九絲聲備五音重華載揮以
養民心孫登是玩取樂山林
白羽扇贊
唯兹白羽體此皎潔凉齊清風素同白雪其儀可貴是
用玩悦揮之衿袖以御炎熱
仙人草贊
余之中園有仙人草焉春穎其苗夏秀其英秋有貞實
冬無彫色可謂貫四時而不改者也既嘉其名而美其
質染筆作詠庶以攄述云園有嘉草名曰仙人曄曄煒
煒莫莫臻臻穎發炎暑苗秀和春竒爾靈質乃植中隣
松贊
松惟靈木擬心雲端跡絶玉除形寄青巒子欲我知求
之歲寒
目箴
氣之清明雙眸善識唯道是視瞻彼正直
口箴
宣納之由實伊樞機唯舌是出馳駟安追差釐千里君
子慎微何用口爽信在甘肥
鮑照(字明遠東海人文辭贍逸歷選中書舍人初為臨川王義慶國侍郎及臨川王子頊鎮荆)
(州為前軍參軍子頊舉兵敗遇害)
為柳令謝驃騎表
臣言伏承詔書加臣驃騎將軍餘如故顧循空薄屢墜
成命仰當天寵伏抱慙灼臣素陋人本絶分望適野謝
山川之志輟耕無鴻鵠之歎宦希鄉部富期農牧夙當
昌朝早值恩洽天綱紛横皇歴歸聖佐輪不殷良馬未
汗功半下列爵超上賞奮迹騰光參差駕服翰起雲飛
拂翼虹路雖曩之稅駕拖紫衿擔丹轂方之微臣彼安
足齒齊此而歸懼塵王度况遂頻煩重彰濫越伏願天
德曲成資始令終雨露之惠自華及殞特屈慈奬降申
愚固則綢繆之施復踰造物不勝感躍惶駭之情謹拜
表以聞
解褐謝侍郎表
臣照言臣孤門賤生操無炯迹鶉棲草澤情不及官不
悟天明廣矚騰滯援沈觀光幽節聞道朝年榮多身限
思非終報臣云云
謝秣陵令表(時為中書舍人)
臣照言即日被尚書召以臣為秣陵令臣負鍤下農執
羈末皂情有局塗志無遠立遘命逢天得汙官牒不悟
恩澤無窮謬當奬試用謝刀筆猥承宰職豈是闇懦所
能克任今便抵召違離省闥係戀罔極不勝下情謹拜
表以聞
謝賜藥啓
臣衛躬不謹養命無術情淪五難妙謝九法飇落先傷
衰痾早及遐(缺)近臨猥委存䘏&KR2096;同山嶽蒙靈藥之賜
惠非河間謬仙使之屈恩逾脯糗惠重帷席荷對銜慙
伏抱衿渥
謝永安令解禁止啓
臣田茅下第質非謝品志終四民希絶三仕邀世逢辰
謬及推擇恩成曲積榮秩兼過雖誓投纖生昊天罔極
迄無犬馬孤慙星歲加以淪節雪飇沈誠欵晦值天先
燭幽神照廣察澡疊從宥與物更禀遂晞曬陽春湔汰
秋水綴翼雲條葺鮮决沼洗膽明目抃手太平重甄再
造含氣孰比不悟乾陶彌運復垂埏飾驕迹升等改觀
非服振纓珥筆聯承貴寵豈臣浮朽所可恭從實非愚
瞢所宜循踐瑣族易灰脆漏已迫空荷載燾終責仰復
飲冰肅事懹火畢命不勝屏營之情謹啓事以聞
論國制啓
臣啟臣聞尺之量錦工者裁之袤丈之木繩墨在焉事
無巨細非法不行當今世間政睦藩國相望君舉必書
動成准式息躬聖壤十有餘載條制節文宜其備矣諸
王列封動静兼該而竊見國之處事未盡善臣之暗蔽
私心有惜伏見彭城國舊制猶有數卷雖多殊革大綱
可依愚謂宜令掌故刊而撰之上著朝典藩邦之度下
揆國訓繁簡之誼傍酌州縣寬猛之中章程久具永為
恒制豈伊今美乃足貴之將来臣忝充直員脫以啓聞
煩而非要伏追慙悚謹啓
謝上除啓
臣言被宣賜臣上除臣伏事日淺蒙荷巳豐天澤所及
且喜且懼但臣自丁常梪来塗階級非所敢冀今日榮
願直爾不少冒乞停止上除伏望重許干穢悚息
通世子自解
僕以常梪無用於世遭逢謬幸被受恩榮誠願論畢久
宜捐落仁眷篤終復獲淹停感今惟昔銜佩無巳但自
無堪尸素累載腹心之愧寤寐為憂今請解所職願蒙
矜許自奉清塵于兹六祀墜辰永往遺恩在心執紙哽
咽言不自宣
重與世子啓
奉還誨深承殷勤篤眷之重披讀未終悲愧交集僕以
常人所蒙隆厚久應知退非適今日銜恩戀德用缺進
心今者之請必願鑑許且僕棲遲無事咫尺館第餐禀
風微非旦則夕居職還私兩者無異而于僕無用有以
自處豈非仁念始終之惠重致于日彌深慙感
謝假啓二首
臣啓臣居家乏治上漏下濕暑雨將降有懼崩壓比欲
完葺私寡功力板鍤陶塗必須躬役冒欲請假三十日
伏願天恩賜垂矜許干啓復追悚息謹啓
臣啓臣所患彌留病顧沈痼自近蒙歸頻更頓處日夜
間困或數四委然一弊瞻景待化加以凶衰嬰遘慘悼
終鮮兄弟仲由所哀臣實百罹孤苦風雨天倫同氣實
惟一妹存没永訣不獲計見封瘞泉壤臨送私懷感恨
情痛兼深臣母年老經離憂傷服粗食淡羸耗增疾心
計焦迫進退罔躓冒乞申假百日伏願天慈賜垂矜許
臣違福履身事屯悴歎息和景掩淚春風執啓涕結伏
追惶悚謹啓
奉始興王白紵舞歌詞啓
侍郎臣鮑照啓被教作白紵舞歌詞謹竭庸陋裁為四
曲附啓上呈職方淟悴思塗猥局言既無雅聲未能文
不足以宣贊聖旨抽拔妙實謹遣簡餘慙隨悚盈謹啓
侍郎上疏
臣言臣北州衰淪身地孤賤衆善必達百行無一生丁
昌運自比人曹操乏端槩業謝成迹徂年空往瑣心靡
述褫轡投簮於斯終志束菜負薪期與相畢安此定命
忝彼公朝不悟乾羅廣收圓明兼覽雕瓠飾笙備雲和
之品潢汙流藻充金鼎之實鎩羽暴鱗復見翻躍枯楊
寒炭遂起烟華未識微躬猥能及此未知陋生何以為
報祗奉恩命憂媿增灼不勝感荷屏營之情謹詣閣拜
疏以聞
謝解禁止疏
臣言被宣令解臣禁止天光鄭重不可勝逢飛走知感
矧臣人類臣聞獲過于神或憑尸祝以請得罪于君可
因左右而謝臣自惟孤賤盜幸榮級闇澁大誼猖狂世
禮竒非阮籍無保持之助才愧馮衍有轁&KR0008;之困自非
聖明超然覽臣于視聽之外則今日渥澤更成妄遭来
辰萎葉終先朝草小人歲暮知能何報徒厚恩華憂懼
歎息不任下情謹詣拜疏以聞
侍郎滿辭閣疏
臣言臣所居職限滿今便收迹金閨雲路從兹自遠鮪
&KR0008;沈藏方絶光景祗戀遲迴結涕濡泗臣嚚杌窮賤情
嗜踳昧身弱涓甃地幽井谷本應守業墾疁剿芿牧鷄
圈豕以給征賦而幼性猖狂因頑慕勇釋擔受書廢耕
學文畫虎既敗學步無成反拙歸跂還陋鷰雀日晏途
遠塊然自喪加以無良根孤伎薄既同馮衍負困之累
復抱相如痟渴之疾志逐軍離事與曩合束馬埋輪絶
游息世宿福餘慶爰遘聖明煦蒸霜霰莩甲雲落得從
下走叨迹人行操勒負羇班榮扈隸矜愚訓短哀有弗
及奉此而歸足以没齒雖摩肌髮無報天德更冀營魂
還能結草不勝感戀之情謹詣闕拜疏奉辭以聞
轉常侍上疏
臣言即日被中曹板轉臣為左常侍臣自惟常人觸事
無可謬被拔擢實惟光榮臣既無髣髴上報殊絶之恩
有分每豐其過前後輕重輒得原恕奬以君子之方赦
其不閑教訓大愆不責矜澤必加是臣所以夙夜自念
知遭遇之至深至厚也末冀未望便荷今榮欣喜感悅
不敢偽讓庶保終始身命為初不勝下情謹詣閤拜疏
謝以聞
征北世子誕育上疏
臣等言臣聞本枝無疆布諸前典衆多彌貴信之華封
故德積則慶深業昌則祚廣伏承王子以中氣正月鍾
靈納和誕躬紫閣應祚朱紱弧天夙陳珪璋攸覿雲光
麗輝巖澤昭采嘉祥爰孚柔顔載晬凡在氓隸莫不忭
悅臣霑恩踰物慶倍自中不勝殊歡溢喜謹奉表以聞
謝隨恩被原疏
臣言即日被曹宣命元統内外五刑以下浩澤盪汰臣
亦預焉得從漢律故謬之辨闇遭周典肆眚之科大喜
卒至非願所圖魚愕鷄晲且悚且慙臣誠下愚不達義
方然君尊臣恭豈同犬馬且常侍臣淵穆疏草即臣所
作助人為恭猶加敬憶自巳率禮寧敢慢忘由臣悴賤
可侮可誣曾參殺人臣豈無過寢病幽栖無援朝列身
孤節卑易成論硋幸大明臨下仁道毓物澤泊翾走臣
覃末慶然古人有言楊者易生之木也一人植之十人
拔之無生楊矣何則植之者難拔之者易况臣一植之
功不立衆拔之過屢至同彼風霜異此貞脆書稱天秩
有禮易載神福在謙臣之謙禮理謝福秩仰銜俯媿行
歎坐戚即欲顛沛拜恩下庭但臣病久柴羸不堪冒涉
小得趨馳星駕登路不勝荷佩之誠謹上疏以聞
皇孫誕育上疏
兼郎中令侍郎臣等言伏承東儲積慶皇孫誕育國啓
昌期民迎福運臺禁稱祉井廬相賀伏惟聖懷載深鴻
悆不任下情謹詣閣上疏以聞
登大雷岸與妹書
吾自發寒雨全行日少加秋潦浩汗山溪猥至渡沂無
邊險徑遊棧石星飯結荷衣水宿旅客貧辛波路壯闊
始以今日食時僅及大雷塗登千里日踰十晨嚴霜慘
節悲風斷肌去親為客如何如何向因涉頓憑觀川陸
遨神清渚流涕方曛東顧三洲之隔西眺九派之分窺
地門之絶景望天際之孤雲長圖大念隠心者久矣南
則積山萬狀争氣負高含霞飲景參差代雄凌跨長隴
前後相屬帶天有匝横地無窮東則砥原遠隰亡端靡
際寒蓬夕卷古樹雲平旋風匹起思鳥羣歸静聽無聞
極視不見北則陂池潜演湖脈通連苧蒿攸積菰蘆所
繁栖波之鳥水化之蟲智呑禺彊捕人號噪驚聒紛乎
其中西則回江永指長波天合滔滔何窮漫漫安竭創
古迄今舳艫相接思寫不測修靈浩蕩知其何故哉西
南望廬山又特驚異基壓江潮峰與辰漢連接上常積
雲霞雕錦褥若華夕曜巖澤氣通傳明散綵赫似絳天
左右青靄表裏紫霄從嶺而上氣甚金光半山以下純
為黛色信可以神居帝郊鎮控湘漢者也若潨洞所積
溪壑所射鼔怒之所䝇擊湧澓之所蕩滌則上窮荻浦
下至狶洲南薄燕瓜北極雷澱削長埤短可數百里中
騰波觸天高浪灌日吞吐百川寫泄萬壑輕烟不流華
鼎振涾弱草朱靡洪漣隴蹙散渙長驚電透箭疾穹溘
崩聚坻飛嶺覆回沬冠山奔濤空谷碪石為之摧碎倚
岸為之&KR0034;落仰視大火俯聽波聲愁魄脅息心驚慓矣
至於繁化殊育詭質怪章則有江鵝海鴨魚鮫水虎之
類豚首象鼻芒鬚針尾之族石蟹土蚌燕箕雀蛤之儔
折甲曲牙逆鱗返舌之屬掩沙漲被草渚浴雨排風吹
澇弄翮夕景欲沈曉霧將合孤雛寒嘯遊鴻遠吟樵蘇
一歎舟子再泣誠足悲憂不可說也風吹雷飇夜戒前
路下弦内外望達所届寒暑難適汝專自慎夙夜戒護
勿我為念恐欲知之聊書所覩臨塗草蹙辭意不周
河清頌(并序美元嘉中河濟俱清當時以為瑞照為頌其序甚工)
臣聞善談天者必徵象於人工言古者先考績於今鴻
羲以降遐哉邈乎鏤山嶽雕篆素昭德垂勳可謂多矣
而史編唐堯之功載格于上下樂登文王之操稱於昭
于天素狐玄玉聿彰符命朴牛文螾爰定祥歷魚鳥動
色禾稚興讓皆物不盈眥而美溢金石頌聲為之而寢
詩人於是不作庸非惑歟自我皇宋之承天命也仰應
龍木之精俯協龜水之靈君圍帝寶粲爛瑰英固以業
光曩代事華前德矣聖上天飛踐極迄兹二十有四載
道化周流玄澤汪濊地平天成含生阜熙文同軌通表
裏釐福曜德中區黎庶知讓觀英遐外夷貊懷惠秩禮
恤勤散露臺之金賑民舒國傾御邸之粟約違迫脅奢
去甚泰讌無留飲畎不盤樂物色異人優游鯁直顯靡
失心幽無怨魄精炤日月事洞天情故不勞仗斧之使
號令不肅而自嚴無辱鳳舉之事靈怪不名而自彰萬
里神行飇塵不起農商野廬邊城偃柝冀馬南金填委
内府馴象棲爵充羅外苑阿紈纂組之饒衣覆宗國魚
鹽杞梓之利傍贍荒遐士民殷富繁軼五陵宫宇宏麗
崇冠三川閭閈有盈歌吹無絶朱輪疊轍華冕重肩豈
徒世無窮人民獲休息朝呼韓罷酤鐵而巳哉是以嘉
祥累仍福應尤盛青丘之狐丹宂之鳥栖阿閣遊禁園
金芝九莖木禾六秀銅池發膏畝腴宜以謁薦宗廟和
協律吕烟霏霧集不可勝紀然而聖上猶夙興昧旦若
有望而未至宏規遠圖如有追而莫及神明之貺推而
弗居也是以琬碑鏐檢盛典蕪而不治朝紳省方大化
抑而未許崇文恊律之士藴儛頌於外坐朝陪宴之臣
懷揄揚於内三靈佇睠九壤注心既有日矣歲宫乾維
月纏蒼陸長河巨濟異源同清澄波萬壑潔瀾千里斯
誠曠世偉觀昭啓皇明者也語曰影從表瑞從德此其
效焉宣尼稱鳳鳥不至河不出圖傳曰俟河之清人夀
幾何皆傷不可見者也然則古人所未見者今殫見之
矣孟軻曰千載一聖是旦暮也豈不信哉夫四皇六帝
樹聲長世大寶也澤浸羣生國富刑清鴻德也制禮裁
樂惇風遷俗文教也誅箠羯黠束顙象闕武功也鳴禽
躍魚滌穢河渠至祥也大寶鴻德文教武功其崇如此
幽明同贊民祗與能厥應如彼唯天為大堯實則之皇
哉唐哉疇與為抑又聞之勢之所覃者淺則美之所傳
者近道之所感者深則慶之所流者遠是以豐功韙命
潤色縢策盛德形容藻被歌頌察之上代則奚斯吉甫
之徒鳴玉鑾於前視之中古則相如王褒之屬馳金羈
於後絶景揚光清埃繼路故班固稱漢成之世奏御者
千有餘篇文章之盛與三代同風由是言之斯乃臣子
舊職國家通議不可輟也臣雖不敏敢不勉乎乃作頌
曰
窺刊崩石捃逸殘竹巢風寂寥羲埃綿邈鉅生大年贍
學淵聞鞶繡成景粉繢顓軒徒翫井科未覩天河亘古
通今明鮮晦多千齡一見書史登歌旋我皇駕揆景方
塗凌周躐殷蹶唐轢虞如彼七緯累璧重珠高祖撥亂
首物定靈更開天地再鑄羣生帝御三傑龍步八坰朔
南暨教海北騰聲淪深格高浹遐洞冥毚鼎遷宋玄圭
告成大明方徽鴻光中微聖命誰堪皇歷攸歸謀從筮
協神與民推廣旗西映紫蓋東輝納瑞螭玉升政衡機
金輪豹飾珠冕龍衣正位北辰垂拱南面天下何思日
用罔倦復禮歸仁觀恒通變一物有違戚言毁膳非躬
簡法厚下安宅謙德彌光損道滋益孝崇享祀勤隆耕
籍饘酎秋羊封墐春骼嬰耄兼粱鰥孤重帛體由學染
俗以教遷禮導刑清樂鬯風宣分衢讓齒折訟推田野
旌伏彦朝賞登賢儒訓優柔武節焱鷙文憲精弘戎容
犀利樞鈐明審程彠周備吏礪平端民差幸覬桴鼓凝
埃烽驛垂轡銷我長劍歸為農器閩外水鄊鄣表炎國
隴首西南渤尾東北赩赩嶺丹渾渾泉黑移琛雲勉轉
集卭𤏡狼歌薦功鳥譚陳德治博化光民阜財盛斑白
行謠清綺高詠雲表幽和物章明慶麗植雕質蠢行藻
性仁草晨莩德宿宵映海無隠飇山有黃落牛羊内首
閭戶外拓瑞木朋生祥禽輩作薰風蕩閨飴露流閤器
範神妙劑調象藥匪直也斯偉慶方溱注彼四瀆媚此
雙川伏靈遥紀閟貺遐年澄波(缺)嶽鏡流蔥山泉室凝
澱水府清涓俛瞰夷都降眡驪淵朱宫潜耀紫閣隂鮮
昔在爽德王風不昌乃溢乃竭或壅或亡潔源濫壑曾
是未央先民永慨大道悠長云何其實鍾靈我皇聞諸
師說天竦聽密分介焉如響匪遠疾矧是皇心妙夫貞
一左右天經戸牖人術訐謩布簡絲言盈室歲有綿祀
清豈崇日一人之慶吹萬稟和靈根方固脩源重波副
睿貳哲帝體皇柯景雲蔚嶽秀星駢羅垂光九野騰響
四遐輔車鼎足槃石虎牙世匹周室基永漢家泰階既
平洪河既清大人在上區宇文明樵夫議道漁父濯纓
臣照作頌鋪德樹聲
凌烟樓銘(并序王宋臨川起)
臣聞憑飇薦響唱微效長垂波鑒景功少致深是以冰
臺築乎魏邑鳳閣起於漢京皆所以贊生通志感悅幽
情者也伏見所製凌烟樓棲置崇迥延瞰平寂即秀神
臯因基地勢東臨吴甸西眺楚關奔江永寫鱗嶺相葺
重樹窮天通原盡目悲積陳古賞絶舊年誠可以暉曠
高明藻澈遠心矣夫識緣感傾事待言彰匪言匪述綿
世罔傳敢作銘曰(垂一作乘)
巖巖崇樓藐藐層隅階基天削戶牖雲區瞰江列楹望
景延佇積清風露合綵烟塗俯窺淮海俛眺荆吳我王
結駕藻思神居宜此萬春脩靈所扶(合一作含)
藥奩銘
歲霣走丸生厭隤牆時無驟得年有遐方水玉出烟靈
飛生光龜文電衣龍綵雲裳九芝八石延正盪斜二脂
六體振衰返華毛姬餌葉鳳子藏花景絶翠虬氣隠赬
霞深神罕别妙竒不揚或煩虎杖或亂蛇牀故不世不
可以服未達不可以嘗眩睛逆目是乃為良(靈飛一作神靈)
飛白書勢銘
秋毫精勁霜素凝鮮霑此瑶波染彼松煙超出八法盡
竒六文鳥企龍躍珠解泉分輕如游霧重似崩雲絶鋒
劍摧驚勢箭飛差池鷰起振迅鴻歸臨危制節中險騰
機圭角星芒明麗爛逸絲縈髮垂平理端密盈尺錦兩
片字金溢故仙芝煩弱既匪足雙蟲虎瑣碎又安能匹
君子品之是最神筆
石帆銘
應風剖流息石横波下潨地紐上獵星羅吐湘引漢歙
蠡呑沱西歴岷冢北瀉淮河眇森弘藹積廣連深淪天
測際亘海窮隂雲族未起風柯不吟崩濤山墜鬱浪雷
沈在昔鴻荒刊啓源陸表裏民邦經緯鳥服瞻貞視晦
坎水㢲木乃剡乃鏟既刳既斲飛深浮遠巢潭館谷涉
川之利謂易則難臨淵之戒曰危乃安泊潜輕濟冥表
勤言穆我戒逐留御不還徒悲猿鶴空駕滄烟君子彼
想祗心載惕林簡松栝水採龍鷁覘氣涉潮投祭沈璧
揆檢舍圖命辰定歴二崤虎口周王夙趨九折羊腸漢
臣電驅潛鱗浮翼争景乘虚衡石赬鰩帝子察殂青山
斷河后父沈軀川吏掌津敢告訪途
瓜步山楬文
歲舍龍紀月廵鳥張鮑子辭吴客楚指兖歸揚道出關
津升高問途北眺氊鄉南曬炎國分風代川揆氣閩澤
四睨天宫窮曜星絡東窺海門候景落日遊精八表駃
視四遐超然永念意類交横信哉古人有數寸之籥持
千金之關非有其才施處勢要也瓜步山者亦江中眇
小山也徒以因迥為高據絶作雄而凌清瞰遠擅竒含
秀是亦居勢使之然也故才之多少不如勢之多少遠
矣仰望穹垂俯視地域涕洟江河疣贅丘嶽雖奮風漂
石驚電剖山地綸維陷川鬭毁宫毫盈髮虚曾未注言
况乎沈河浮海之高遺金堆璧之竒四遷八聘之策三
黜五逐之疵販交買名之薄吮癰䑛痔之卑安足議其
是非
松栢篇序
余患脚上氣四十餘日知舊先借傅玄集以余病劇遂
見還開袠適見樂府詩龜鶴篇於危病中見長逝詞惻
然酸懷抱如此重病彌時不差呼吸乏喘舉目悲矣火
藥間缺而擬之
見賣玉器者詩序
見賣玉器者或人欲買疑其是珉不肻成市聊作此詩
以戲買者
宋文紀卷十
