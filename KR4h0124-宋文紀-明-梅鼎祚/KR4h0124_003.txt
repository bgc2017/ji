宋文紀卷三明梅鼎祚編
孝武帝(名駿字休龍文帝第三子封武陵王為江州刺史起誅元凶劭自立在位十一年廟)
(號世祖)
臨徐兗二州搜揚教
徐方地兼梁楚秀士攸出兗土樂頌所流風禮自古豈
不異人比肩鴻才世及或疎散山林不聞進達或栖息
閭閻懷寳待耀孝性義門明經善政者所在搜揚舉進
咸用名聞
在藩上白雉表
白體表素彩儀禀識自擾陶氣仁風練色淳露不蘄一
飲之逸不資三異之勤(下並藝文類聚)
建平王宏冠表
宏筮辰協吉撰禮備容資比成德允被休典
廣陵王誕冠表
臣誕年禮既升擇休申冠順棄有成服美任典
慶雲贊
非煙非雲曳紫流光懸華曜藻奄欝臺堂粤予休明震
乎珍祥積慶有文靈貺無疆
洞井贊
絡紀山瑞紫志川靈金膏溢曜玉樹含英端巖毓泉挹
祥吐禎彪彬仙牒揮翕詭經
清暑殿西甍嘉禾贊
維殷粤周有穗表禎祥乎合矣超瑞高甍非原非澤乃
瑞乃靈庶藉天貺廣兹化清
梨花贊
沃瘠異壤舒慘殊時惟氣在春具物含滋嘉樹之生于
彼山基開榮布彩不離塵緇
孤桐贊
珍無隠德産必有甄資此孤幹獻枝楚山稍星雲界衍
葉炎廛名列貢寳器贊虞絃
廵幸舊宫頌
惟皇敬眷永慕徐京列裝青野動軌丹廷榮和首律景
澤開年林坰發色川郊列泉沿泝遥衍登陟廻懸踐域
負外即宫臨山思申陵寢歡結枌都眇懷沛澤勤念宛
吾納夀遺老設飲先居堂序(缺)朝秀廷集閭
芳春琴堂橘連理頌
列訪神秘詳觀瑞策通柯竦秀實靈所錫離條别榦淹
一榮戚道被遐夷承我正歷
故侍中司徒建平王宏墓誌銘
含榮幼耀膺和早慧徘徊天人優遊經蓺鴻沴纔流皇
根中絶體孝盡性懷追孝烈反我宸居毁綱更結管機
凝務端朝贊契召輝才融士穎風折秘路長隂昭塗永
滅
太室牛鼎銘(陳隨隠漫錄云紹興初有獻鼎于行都上賜三茅觀高一尺三寸有)
(咫兩耳旁出三足與首皆類牛腹外周紋如篆籀腹内篆銘乃宋孝武帝孝建元年八月)
(二日肇作以享太室者)
維甲午八月丙寅帝若稽古肇宋鼎審厥象作牛鼎格
于太室從用享億萬寧神休惟帝時寳萬世其永賴(田汝)
(成西湖志載宋高宗紹興二十年出古器賜三茅寧夀觀其一漢鼎云有漢建元三年八月作牛鼎祀太室銘)
(曰惟甲午丙寅帝若稽古肇作宋器審厥象作牛鼎格于位室從用饗億寧神休惟帝時保萬世其永賴鼎按)
(建元乃漢武帝三年為癸夘宋孝武帝孝建元年甲午也且中有肇宋語志當傳訛而辭小異)
祈晴文
幽明失序就隂則滯連雨霖霪注而不替潤既違時澤
而非惠幸輟霖而吐景權停雲而歛翳照鸞輅於大郊
光龍旂於田際耒耜得施黍稷獲藝增高廪於嘉年登
十千於兹歲(蓺文類聚)
擬漢武帝李夫人賦序(殷淑儀寵傾後宫及薨進號貴妃謚曰宣上痛愛不)
(巳遂擬是賦又諷有司奏立新廟)
朕以亡事棄日閱覽前王詞苑見李夫人賦悽其有懷
亦嗟詠久之因感而會焉
大使廵省風俗詔(世祖以元嘉三十年四月自江州入討元凶至新亭即位)
(五月克定京邑逆黨伏誅下詔)
天步艱難國道用否雖基構永固而氣數時愆朕以眇
身奄承皇業奉尋歷命寤寐震懷萬邦風政人治之夲
感念陵替若疚在心可分遣大使廵省方俗
施行經給之宜詔(三十年六月)
興王立訓務弘治節輔臣佐時勤獻政要仰惟聖規每
存兹道猥以眇躬屬承景業闡揚遺澤無廢厥心夫量
入為出邦有恒典而經給之宜多違常度兵役糜耗府
藏散減外内衆供未加損約非所以聿遵先旨敬奉遺
圖自今諸可薄己厚民去煩從簡者悉宜施行以稱朕
意
舉羣善詔(三十年七月)
世道未夷惟憂在國夫使羣善畢舉固非一才所議况
以寡德屬衰薄之期夙宵寅想永懷待旦王公卿士凡
有嘉謀善政可以維風訓俗咸達乃誠無或依隠
崇約㢮禁詔(三十年七月)
百姓勞弊徭賦尚繁言念未乂宜崇約損凡用非軍國
宜悉停功可省細作并尚方雕文靡巧金銀塗飾事不
關實嚴為之禁供御服膳減除遊侈水陸捕採各順時
日官私交市務令優衷其江海田池公家規固者詳所
開弛貴戚競利悉皆禁絶
勸農舉士詔(孝建元年正月)
首食尚農經邦本務貢士察行寧朝當道内難甫康政
訓未洽衣食有仍耗之弊選造無觀國之美昔衛文勤
民高宗恭默卒能收賢巖穴大殷季年朕每側席疚懷
無忘鑒寐凡諸守蒞親民之官可詳申舊條勸盡地利
力田善蓄者在所具以名聞褒甄之科精為其格四方
孝秀非才勿舉獻答允值即就銓擢若止無可採猶賜
除署若有不堪酬奉虚竊榮薦遣還田里加以禁錮尚
書百官之元本庶績之樞機丞郎列曹局司有在而頃
事無巨細悉歸令僕非所以衆材成構羣能濟業者也
可更明體制咸責厥成糾覈勤惰嚴施賞罰
建孔廟詔(元年十月)
仲尼體天降德維周興漢經緯三極冠冕百王爰自前
代咸加褒述典司失人用闕宗祀先朝遠存遺範有詔
繕立世故妨道事未克就國難頻深忠勇奮厲實憑聖
義大教所敦永惟兼懷無忘待旦可開建廟制同諸侯
之禮詳擇爽塏厚給祭秩
諸苑假與貧民詔(二年八月)
諸苑禁制綿遠有妨肆業可詳所開弛假與貧民
惠宥辠徙詔(二年九月)
國道再屯艱虞畢集朕雖寡德終膺鴻慶惟新之旨實
深百王而惠宥之令未殊常渥永言勤慮寤寐載懷在
朕受命之前凡以辠徙放悉聽還本犯釁之門尚有存
者子弟可隨才署吏
選散騎常侍詔(初晉世散騎常侍選望甚重與侍中不異其後用人漸輕孝建)
(三年世祖欲重其選下詔吏部尚書顔竣奏薦孔顗王彧)
散騎職為近侍事居規納置任之本實惟親要而頃選
常侍陵遲未允宜簡授時良永寘清轍
顔竣奏
常侍華選職任俟才新除臨海太守孔顗意業閒素司
徒長史王彧懷尚清理並任為散騎常侍
聽申奏詔(大明元年十月)
旒纊之道有孚于結繩日昃之勤巳切于姬后况世弊
教淺歲月澆季朕雖戮力㝢内未明求衣而識狹前王
務廣昔代永言菲德其愧良深朝咨野怨自達者寡惠
民利公所昧實衆自今百辟庶尹下民賤隸有懷誠抱
志擁鬱衡閭失理負謗未聞朝聽者皆聽躬自申奏小
大以聞朕因聽政之日親對覽焉
春務貸給糧種詔(二年正月)
去歲東土多經水災春務巳及宜加優課糧種所須以
時貸給
追叙先恩詔(二年正月)
先帝靈命初興龍飛西楚歲紀浸遠感往纏心奉迎文
武情深常隸思弘殊澤以申永懷吏身可賜爵一級軍
戸免為平民
牧守䘏贈貧弱詔(二年二月)
政道未著俗弊尚深豪侈兼并貧弱困窘存闕衣裳沒
無歛槥朕甚傷之其明敇守宰勤加存䘏賻贈之科速
為條品
寬申逋亡詔(二年六月)
往因師旅多有逋亡或連山染逆懼致軍憲或辭役憚
勞苟免刑罰雖約法從簡務思弘宥恩令驟下而逃逋
猶多豈習愚為性狃惡難反將在所長吏宣導乖方可
普加寬申咸與更始
審貢賦詔(二年十二月)
夫山處巖居不以魚鼈為禮頃歲多虞軍調繁切違方
設賦本濟一時而主者玩習遂為常典杶幹瑶琨任土
作貢積羽羣輕終致深弊永言弘革無替朕心凡寰衛
貢職山淵採捕皆當詳辨産殖考順歲時勿使牽課虚
懸暌忤氣序庶簡約之風有孚於品性惠敏之訓無漏
於幽仄
賻給北討文武詔(三年八月)
近北討文武於軍亡沒或殞身矢石或癘疾死亡並盡
勤王事而歛槥卑薄可普更賻給務令豐厚
原宥徒隸詔(三年八月)
昔姬道方凝刑罰斯厝漢德初明犴圄用簡良由上一
其道下淳其性今民澆俗薄誠淺偽深重以寡德弗能
心化故知方者尠趣辟實繁向因廵覽見二尚方徒隸
嬰金履校既有矜復加國慶民和獨隔凱澤益以慙焉
可詳所原宥
依舊聽訟詔(三年九月)
夫五辟三刺自古所難巧法深文在季彌甚故沿情察
訟魯師致捷市獄勿擾漢使飛聲廷尉遠邇疑讞平決
攸歸而一蹈幽圄動逾時歲民嬰其困吏容其私自今
囚至辭具並即以聞朕當悉詳斷庶無留獄若繁文滯
劾證逮遐廣必須親察以盡情狀自後依舊聽訟
行親桑詔(三年十月)
古者薦鞠青壇聿祈多慶分繭玄郊以供純服來歲可
使六宫妃嬪修親桑之禮
皇太后觀桑禮詔(孝武王皇后傳云大明四年三月后率六宫躬桑于西郊)
(皇太后觀禮上下詔)
朕卜祥大昕測辰拂羽爰詔六宫親蠶川室皇太后降
鑾從御佇蹕觀禮綠籧既具玄紞方修庶儀發椒闈化
動中縣妃主以下可量加班錫
詳減四時供限詔(四年四月)
昔紩衣御㝢貶甘示節土簋臨天飭儉昭度朕綈帛之
念無忘于懷雖深詔有司省遊務實而歲月兼積年量
虚廣豈以捐豐從損允稱約心四時供限可詳減太半
庶裘絺順典有偃民華纂組傷工無競㕓市
䘏贍疫癘詔(四年)
都邑節氣未調疫癘猶衆言念民瘼情有矜傷可遣使
存問并給醫藥其死亡者隨宜䘏贍
閱武原赦詔(五年二月)
昔人稱人道何先於兵為首雖淹紀勿用忘之必危朕
以聽覽餘閒因時講事坐作有儀進退無爽軍幢以下
普量班錫頃化弗能孚而民未知禁逭役違調起觸刑
網凡諸逃亡在今昧爽以前悉皆原赦巳滯囹圄者釋
還本役其逋負在大明三年以前一賜原停自此以還
鰥貧疾老詳所申減伐蠻之家蠲租税之半近籍改新
制在所承用殊謬實多可普更符下聽以今為始若先
巳犯制亦同蕩然
南徐兗二州緩租詔(五年二月)
南徐兗二州去歲水潦傷年民多困窶逋租未入者可
申至秋登
雨水遣使廵行詔(五年七月)
雨水猥降街衢泛溢可遣使廵行窮弊之家賜以薪粟
修葺庠序詔(五年八月)
自靈命初基聖圖重遠參正樂職感神明之應崇殖禮
囿奮至德之光聲實同和文以均節化調其俗物性其
情故臨經式奠煥乎炳發道喪世屯學落年永獄訟微
衰息之術百姓忘退素之方今息警夷嶂恬波河渚棧
山航海鄉風慕義化民成俗兹時篤矣來歲可修葺庠
序旌延國胄庚寅制方鎮所假白板郡縣年限依臺除
食禄三分之一不給送
簡惠王畿詔(五年十一月)
王畿内奉京師外表衆夏民殷務廣宜思簡惠可遣尚
書就加詳檢并與守宰平治庶獄其有疑滯具以狀聞
大閱詔(七年正月)
春蒐之禮著自周令講事之語書于魯史所以昭宣德
度示民軌則今歲稔氣榮中外寧晏當因農隙葺是舊
章可克日于玄武湖大閱水師并廵江右講武校獵
遣祭霍山詔(七年二月)
江漢楚望咸秩周禋禮九疑於盛唐祀蓬萊於渤海皆
前載流訓列聖遺式霍山是曰南嶽實惟國鎮韞靈呈
瑞肇光宋道朕駐蹕于野有事岐陽瞻睇風雲徘徊以
想可遣使奠祭
校獵歴陽大赦詔(七年二月車駕校獵于歴陽之烏江)
朕受天慶命十一年於兹矣憑七廟之靈獲上帝之力
禮横四海威震八荒方廵三湘而奠衡嶽次九河而檢
云岱今恢覽功成省風畿表觀民六合蒐校長洲騰沙
飛礫平嶽蕩海鼖晉合序鐃鉦協節獻鬯如禮饁獸傾
郊敬舉王公之觴廣納士民之夀八風循通卿雲叢聚
盡天罄瑞率宇竭歡思散太極之泉以福無方之外可
大赦天下行幸所無出今歲租布其逋租餘債勿復收
賜民爵一級女子百戸牛酒刺守邑宰及民夫從蒐者
普加洽賚
又詔
朕弱年操製出牧阿維承政宣風薦歴年紀國步中阻
治戎江甸難夷情義實繫于懷今或練蒐訓旅涉兹境
閭故邑耆舊在目罕存年世未遠殱亡大半撫迹惟事
傾慨兼著太宗燕故晉陽洽恩世祖流仁濟畿暢澤永
言往猷思廣前賚可蠲歴陽郡租輸三年遣使廵慰問
民疾苦鰥寡孤老六疾不能自存者厚賜粟帛高年加
以羊酒凡一介之善隨才銓貫前國名臣及府州佐吏
量所沾錫人身巳往施及子孫
禁專殺詔(七年四月)
自非臨軍戰陳一不得專殺其罪甚重辟者皆如舊先
上須報有司嚴加聽察犯者以殺人罪論
敕刺史守令奉手詔詔(七年五月)
自今刺史守宰動民興軍皆須手詔施行唯邊隅外警
及姦釁内發變起倉卒者不從此例
檢糾占固山澤詔(七年七月)
前詔江海田池與民共利歴歲未久浸以弛替名山大
川往往占固有司嚴加檢糾申明舊制
秋旱賑給詔(七年八月)
昔匹婦含怨山燋北鄙孀妻哀慟臺傾東國良以誠之
所動在微必著感之所震雖厚必崩朕臨察九野志深
待旦弗能使爛然成章各如其節遂令炎精損和陽偏
不施歲云不稔咎實朕由大官供膳宜從貶撤近道刑
獄當親料省其王畿内及神州所統可遣尚書與所在
共訊畿外諸州委之刺史并訊省律令思存利民其考
讁貿襲在大明七年以前一切勿治尤弊之家開倉賑
給
貸麥種詔(七年九月)
近炎精亢序苗稼多傷今二麥未晩甘澤頻降可下東
郡境勤課墾殖尤弊之家量貸麥種
省方詔(七年九月)
昔周王驥迹實窮四溟漢帝鑾軫夙徧五嶽是皆所以
上對幽靈下理民土自天昌替馭臨宫創圖禮代天鬱
世貿興毁皇家造宋日月重光璇璣得序五星順命而
戎車歲動陳詩義闕朕聿含五光奄一天下思盡寳戒
之規以塞謀危之路當沿時省方觀察風俗外詳考舊
典以副側席之懷
車駕廵南豫州詔(七年十月)
朕廵幸所經先見百年者及孤寡老疾並賜粟帛獄繫
刑罪並親聽訟其士庶或怨鬱危滯受抑吏司或隠約
潔立負擯州里皆聽進朕前面自陳訴若忠信孝義力
田殖穀一介之能一藝之美悉加旌賞雖秋澤頻降而
夏旱嬰弊可即開行倉並加賑賜
行幸考績詔(七年十月)
賞慶刑威奄國彝軌黜幽升明闢㝢恒憲故採言聆風
式觀侈質貶爵加地于是乎在今類帝宜社親廵江甸
因覲嶽守躬求民瘼思弘明試之典以申考績之義行
幸所經莅民之職功宣于聽即加甄賞若廢務亂民隨
諐議罰主者詳察以聞
停東境雜税詔(八年正月)
東境去歲不稔宜廣商貨遠近販鬻米者可停道中雜
税其以仗自防悉勿禁
收拯東境詔(八年二月)
去歲東境偏旱田畝失收使命來者多至乏絶或下窮
流穴頓伏街巷朕甚憫之可出倉米付建康秣陵二縣
隨宜贍䘏若温拯不時以至捐棄者嚴加糾劾
廵幸賑䘏詔(初學記)
夫足踐目見實遵天命尚怨踰深甿俗未同其化自遠
幽隠不得其所故降省風俗躬撫黎元
廵狩省風俗詔(初學記)
朕聿合五色奄一天下當沿時省方觀察風俗外詳考
舊典以副側席之懷也
建明堂詔(大明五年詔有司奏依晉裴頠議但作大殿屋雕畫而巳)
昔文德在周明堂崇祀高烈惟漢汶邑斯尊所以職祭
罔諐氣令斯正鴻名稱首濟世飛聲朕皇考太祖文皇
帝功曜洞元聖靈昭俗内穆四門仁濟羣品外薄八荒
威憺殊俗南腦勁越西髓剛戎裁禮興稼穡之根張樂
協四氣之紀匡飾墳序引無題之外旌延寳臣盡盛德
之範訓深劭農政高刑厝萬物捸通百神薦祉動協天
度下沿地德故精緯上靈動殖下瑞諸侯軌道河溓海
夷朕仰憑洪烈入子萬姓皇考降祐迄將一紀思奉揚
休德永播無窮便可詳考姬典經始明堂宗祀先靈式
配上帝誠敬克展幽顯咸秩惟懷永遠感慕崩心
有司議奏
伏尋明堂辟雍制無定文經記參差傳說乖舛名儒通
哲各事所見或以為名異實同或以為名實皆異自漢
暨晉莫之能辨周書云清廟明堂路寢同制鄭元注禮
義生於斯諸儒又云明堂在國之陽丙巳之地三里之
内至於室宇堂个戸牖達向世代湮緬難得該詳晉侍
中裴頠西都碩學考詳前載未能制定以為尊祖配天
其義明著廟宇之制理據未分直可為殿以崇嚴祀其
餘雜碎一皆除之參詳鄭元之注差可準據裴頠之奏
竊謂可安國學之南地實丙巳爽塏平暢足以營建其
墻宇規範宜擬則太廟唯十有二間以應朞數依漢汶
上圖儀設五帝位太祖文皇帝對饗祭皇天上帝雖為
差降至於三載恭祀理不容異自郊徂宫亦宜共日禮
記郊以特牲詩稱明堂羊牛吉蠲雖同質文殊典且郊
有燔柴堂無禋燎則鼎俎彝簋一依廟禮班行百司搜
材簡工權置起部尚書將作大匠量物商程尅今秋繕
立
置古帝王冢戸詔(太平御覽)
先代帝王因時創業君人建國禮尊南面而歷運推移
年代久遠丘壠殘毁樵牧相趨塋兆湮蕪封樹莫辨自
古以來帝王陵墓可隨近十戸蠲其役以供守視
立闕詔(輿地志云博望梁山東西隔江相對如門相去數里謂之天門宋孝武詔仍以)
(二山立闕)
梁山天表象魏以施國形
分置吏部尚書詔(上常慮權移臣下以吏部尚書選舉所由欲輕其勢力大)
(明二年下詔分置又别詔太宰江夏王義恭於是吏部置尚書二人省五兵尚書謝莊及)
(度支尚書顧顗之並補選職)
八柄馭下以爵為先九德咸事政典居首銓衡治樞興
替攸寄頃世以來轉失厥序徒秉國鈞終貽權謗今南
北多士勲勤彌積物情善否實繁斯任官人之詠維聖
克允則哲之美粤帝所難加澆季在俗讓議成風以一
人之識當羣品之誚望沈浮自得庸可致乎吏部尚書
可依郎分置并詳省閒曹
别詔太宰江夏王義恭
分選詔旦出在朝論者亦有同異誠知循常甚易改舊
生疑但吏部尚書由來與錄共選良以一人之識不辨
洽通兼予奪威權不宜專一故也前述宣先旨敬從來
奏省錄作則永貽後昆自此選舉之要唯由元凱一人
若通塞乖衷而訴達者尠且違令與物理至隔閡前王
盛主猶或難之况在寡闇尤見其短又選官裁病即嗟
誚滿道人之四體會盈有虚旬日之間便至怨詈况實
有假託不由寢頓者耶一詣不前貧苦交困則兩邊致
患互不相體校之以實並有可哀若職置二人則無此
弊兼選曹樞要歴代斯重人經此職便成貴塗巳心外
議咸不自限故范曄魯爽舉兵滅門以此言之實由榮
厚勢驅殷繁所致設可擬議此授唯有數人本積歲月
稍加引進而理無前期多生慮表或嬰艱抱疾事至回
移官人之任決不可闕一來一去向人巳周非有黜責
巳貴難賤既成妨長寘之無所盛衰遞襲便是一段世
臣相處之方臣主生疑所以彌覺此職宜在降階監令
端右足處時望無人則闕異于九流今但直銓選部有
減前資物情好猜横立别觧本旨向意終不外宣唯有
從郎分置視聽自改選既輕先民情巳變有堪其任大
展遷回兼常之宜以時稍進本職非復重官可得不須
帶帖數過居之盡無詒怪自中分荆揚子時便有意於
此正訝改過不少容生駭惑爾來多年欲至歲下處分
會何偃致故應有親人故近因此施行本意詔文不得
委悉故復紙墨具陳
臺省相臨詔(長沙王義欣次子祗大明中為中書郎太宰江夏王義恭領中書監)
(服親不得相臨表求觧職下詔)
昔二王兩謝俱至崇禮自今三臺五省悉同此例
行幹杖詔(初五省官所給幹僮不得雜役沈統為著作佐郎坐輕役過差奏免世祖)
(下詔)
自頃幹僮多不祗給主可量聽行杖
增諸弟國封詔(大明五年)
昔韓衛異姓宗周之明憲三封殊級往晉之令典惟皇
家創典盡弘斯義朕應天命光宅四海思所以憲章前
式崇建懿親永垂畫一著于甲令諸弟國封並可增益
千戸
答太子子業(廢帝見後)
(前廢帝幼而狷急在東宫每為世祖所責世祖西廵子業啓參承起居書迹不謹上詰讓)
(之子業啓事陳謝上又答之)
書不長進此是一條耳聞汝素多懈怠狷戾日甚何以
頑固乃爾耶(宋書)
答廬江王禕(南平王鑠蚤薨子敬淵婚禕往視之白世祖借伎因答)
婚禮不舉樂且敬淵等孤苦倍非宜也
封將帥功臣等詔(世祖伐逆定亂思將帥之功下詔)
朕以不天有生罔二泣血千里志復深逆鞠旅伐罪義
氣雲湧羣帥仗節指難如歸故曾未積旬宗社載穆遂
以眇身猥纂大統永念茂庸思崇徽錫新除使持節散
騎常侍都督南兗豫徐兗四州諸軍事鎮軍將軍南兗
州刺史沈慶之新除散騎常侍領軍將軍柳元景新除
散騎常侍右衛將軍宗慤督兗州諸軍事輔國將軍兖
州刺史徐遺寳寧朔將軍始興太守沈法系驃騎咨議
參軍顧彬之或盡誠謀初宣綜戎略或受命元帥一戰
寧亂或禀竒軍統協規效捷偏師奉律勢振東南皆忠
國忘身義高前烈功載民聽誠簡朕心定賞策勲兹焉
攸在宜列土開邑永蕃皇家慶之可封南昌縣公元景
曲江縣公並食邑三千戸慤洮陽縣侯食邑二千戸遺
寳益陽縣侯食邑一千五百戸法系平固縣侯彬之陽
新縣侯並食邑千戸
追贈文帝王皇后母平樂鄉君詔
昔漢道既靈博平煇絶魏國方安嘉憲啓策皆因心所
弘酌典沿誥亡外祖親王夫人柔德淑範光啓坤載屬
内位闕正攝饋閨庭儀被芳闈問宣戚里永言感遠思
追榮秩宜式傍鴻則敬登徽序
又詔
趙蕭臧光禄袁敬公平樂郡君墓先未給塋戸加世數
巳遠胤嗣衰陵外戚尊屬不宜使墳塋蕪穢可各給蠻
戸三以供灑埽
追贈張敷詔(敷父亡以毁卒世祖即位詔贈)
司徒故左長史張敷貞心簡立幼樹風規居哀毁滅孝
道淳至宜在追甄於以報美可追贈侍中
追贈王微詔
微棲志貞深文行惇洽生自華宗身安隠素足以賁兹
丘園惇是薄俗不幸蚤世朕甚悼之可追贈秘書監
答劉懷珍詔(懷珍孝建中以破魏功拜建武將軍樂陵河間二郡太守明年啓求)
(還孝武答)
邊維須才未宜陳請
祭袁湛墓詔(大明三年幸籍田行經湛墓下詔祭)
故侍中左光禄大夫開府儀同三司晉寧敬公外氏尊
戚素風簡正歲紀稍積墳塋浸遠朕近廵覽千畝遥瞻
松隧緬維徽塵感慕增結可遣使祭少申永懷
祭殷景仁墓詔(大明五年行幸經景仁墓下詔)
司空文成公景仁德量淹正風識明允徽績忠謨夙達
先照惠政茂譽實留民屬近瞻丘墳感往興悼可遣使
致祭
䘏賜徐湛之江湛王僧綽門戸詔(三人為元凶劭所殺世祖)
(並追贈又詔三家長給廩)
徐湛之江湛王僧綽門戸荼酷遺孤流寓言念既往感
痛兼深可令歸居本宅厚加䘏賜
誅王僧達詔(僧達屢經狂逆上以終無悛心因南彭城蕃縣民高闍謀反伏誅下)
(詔即其事陷之於獄賜死)
王僧達餘慶所鍾早登榮觀輕險無行暴于世談值國
道中艱盡室願效甄其薄誠貰其鴻慝爵遍外内身窮
榮寵曾無在泮食椹懷音乃協規西楚志擾東區公行
剽掠顯奪凶黨倚結羣惡誣亂視聽朕每容隠思加蕩
雪曾無犬馬感恩之志而炎火成燎原之勢涓流兆江
河之形遂唇齒高闍契歸蘇寳搜詳妖圖覘察象緯
逮賊長臨梟餘黨就鞫咸布辭獄牒宣言虚市猶欲
隠忍法為情屈小醜紛紜人扇方甚矯構風塵志希非
覬固巳達諸公卿昭于朝野朕焉得輕宗社之重行匹
夫之仁殛山誅邪聖典所同戮諷剪律漢法攸尚便可
收付廷尉肅正刑書故太保華容文昭公宏契闊歴朝
綢繆眷遇豈容忘兹勲德忽其世祀門爵國姻一不貶
絶
與東揚州刺史顔竣詔(竣字士遜瑯琊臨沂人延之子)
(建平王宏字休度文帝第七子謙儉周慎明曉政事世祖甚信仗之歴為中書監尚書令)
(加散騎常侍薨痛悼甚至與竣詔)
宏夙情業尚素心令績雖年未及壯願言兼申謂天道
可倚輔仁無妄雖寢患淹時慮不至禍豈圖祐善虚設
一旦永謝驚惋摧慟五内交殞平生未遠舉目如昨而
賞對遊娛緬同千載哀酷纏綿實增痛切卿情均休戚
重以周旋乖坼少時奄成今古聞問傷惋當何可言
又詔
(何偃字仲弘尚之中子子戢尚山隂公主歴吏部尚書卒世祖與竣書)
何偃遂成異世美志長往與之周旋重以姻媾臨哭傷
怨良不能巳往矣宜贈散騎常侍金紫光禄大夫本官
如故
封劉延孫顔竣詔
朕藉羣能之力雪莫大之恥以眇眇之身託於王公之
上思所以策勲樹良永寧世烈新除侍中領前軍將軍
延孫率懷忠敏器局沉正協替義初誠力俱盡左衛將
軍竣立志開亮理思清要茂策忠謩經綸惟始俾積基
更造咸有勤焉宜顯授龜社大啓邦家延孫可封東昌
縣侯竣建城縣侯食邑各二千戸
詔劉延孫(延孫彭城吕人)
(初高祖遺詔京口要地非宗室近戚不得居之大明初竟陵王誕為徐州上深相畏忌不)
(欲使居京口遷之廣陵欲使腹心為徐州據京口以防誕故以南陵授延孫而與之合族大)
(明三年詔延孫徵為侍中尚書左僕射)
舊京樹親由來常凖卿前出所有别議今此防久弭當
以還授小兒
贈劉延孫詔
故侍中尚書左僕射領護軍將軍東昌縣開國侯延孫
風局簡正體識沉明綢繆心膂自蕃升朝契闊惟舊幾
將二紀靈業中圯則首贊出圖義令既舉則任均蕭寇
器允棟幹勲實佐時及累司馬兩官出内尹牧惠政茂
課著自民聽忠謨令節簡乎朕心方爕采台階永毗國
道奄至薨殞震慟兼深考終定典宜盡哀敬可贈司徒
給班劒二十人侍中僕射侯如故
賜劉延孫葬送詔
故司徒文穆公延孫居身寡約家素貧虚每念清美良
深悽歎葬送資調固當闕乏可賜錢三十萬米千斛
封龐秀之等詔(世祖入討元凶以伐逆寧亂事資羣謀大明元年下詔)
昔歲國難方結疑懦者衆故散騎常侍太子右率龐秀
之履險能貞首暢義節用使狡狀先聞軍備夙固醜逆
時殄頗有力焉追念厥誠無忘於懷侍中祭酒顔師伯
侍中領射聲校尉袁愍孫豫章太守王謙之太子前中
庶子領右衛率張淹爰始入討預參義謀契闊大難宜
蒙殊報秀之可封樂安縣伯食邑六百戸師伯平都縣
子愍孫興平縣子謙之石陽縣子淹廣晉縣子食邑各
五百戸
勞顔師伯詔(大明二年師伯節度諸將拒魏多所斬獲上嘉其功下詔)
魏肆其憑陵規暴邊塞輔國將軍青冀二州刺史師伯
宣略命師合變應機濟戍奮怒一月四捷支軍異部騁
勇齊效頻梟名王大殱羣醜朕用嘉歎良深於懷可遣
使慰勞并符輔國府詳考功最以時言上
答王元謨
(元謨遷雍州刺史加都督雍土多僑寓元謨請上斷流民又令九品以上租使貧富相通)
(境内嗟怨訛言元謨欲反時柳元景當權弟僧景為新城太守制令南陽諸郡竝發兵討)
(元謨元謨令内外晏然以觧衆惑馳啓孝武具陳本末帝知其虚馳遣主書吳喜公撫慰)
(之又答書元謨性嚴未嘗妄笑時人言元謨眉頭未曾伸故帝以此戲之)
梁山風塵初不介意君臣之際過足相保聊復為笑伸
卿眉頭(宋書)
同前(南史)
元謨啓明白之日七十老公反欲何求聊復為笑想足
以伸卿眉頭耳
同前(資治通鑑合書史語為一)
七十老公反欲何求君臣之際足以相保聊復為笑伸
卿眉頭耳
詔劉秀之(秀之字道寳穆之兄歴雍州刺史)
(惠開思話子徙御史中丞世祖與秀之詔及在任百僚憚之)
今以蕭惠開為憲司冀當稱職但一往眼額巳自殊有
所震(並宋書)
追贈劉秀之詔(秀之歴寧蠻校尉雍州刺史大明八年卒上甚痛惜下詔)
秀之識局明遠才應通暢誠著蕃朝績宣累嶽往歲臣
逆交構首義萬里及職司端尹贊戎兩宫嘉謀徽譽實
彰朝野漢南法繁民嗛屬佇良牧故暫輟心膂外弘風
規出未踰期德被西服詳考古烈旅觀終始淳心忠㮣
無以尚兹方式亮皇猷入衛根本奄至薨逝震慟于朕
心生榮之典未窮寵數哀終之禮宜盡崇飾兼履謙守
約封社弗廣興言悼往益增痛恨可贈侍中司空持節
都督刺史校尉如故
顧寳先辭郎詔(寳先大明中為尚書水部郎父琛雖為左丞荀萬秋所劾至是)
(猶在職寳先自陳不拜世祖詔)
敕違糾慢憲司之職若理有不公自當更有釐正而自
頃劾無輕重輒至私絶此風難長主者嚴為其科寳先
蓋依附世准不足問
周朗徙邊詔(朗積忤旨為廬陵内史丁母艱每哭必慟其餘多不依常節大明四)
(年上使有司奏其居喪無禮請加收治詔徙寧州於道殺之)
朗悖禮利口宜令剪戮微物不足亂典刑特鏁付邊郡
鄧琬擢給事黃門侍郎詔(琬父胤之初為世祖征虜長史歴光禄勲)
(琬二弟並以從臧質反敗誅琬時為南海太守在遠又有破蕭簡功得免復為丹陽丞大)
(明七年上幸歴陽追思蕃舊下詔)
故光禄勲前征虜長史鄧胤之體局沉隠累任著績朕
昔當藩重首先佐務心力款盡弗忘於懷往歲息璩凶
悖自取誅翦㳂恩及琬特免釁戮今可擢為給事黃門
侍郎以旌胤之宿誠
蕭惠開更授御史中丞詔(惠開入為侍中詔更授)
惠開前在憲司奉法直繩不阿權戚朕甚嘉之可更授
御史中丞
贈卜天與詔(天與元嘉末為廣威將軍領左細仗元凶入弑事變倉卒天與執刀)
(持弓射賊劭于東堂幾中逆徒擊之倒地見殺世祖即位下詔)
日者逆豎犯蹕釁變卒起廣威將軍關中侯卜天與提
戈赴難挺身奮節斬殪凶黨而旋受虐刃勇冠當時義
侔古烈興言追悼傷痛於心宜加甄贈以旌忠節可贈
龍驤將軍益州刺史謚曰壯侯
贈卜天生詔(天與弟天生世祖時為龍驤將軍攻廣陵塞塹先登苦戰移日詔賜)
天生始受戎任甫造寇壘而投輪越塹率果先騰驍壯
之氣嘉歎無巳可且賜布千匹以厲衆校
徵王素朱百年詔(世祖即位欲搜揚隠退乃下詔)
濟世成務咸達隠微軌俗興讓必表清節朕昧旦求善
思惇薄風琅邪王素會稽朱百年並廉約貞遠與物無
競自足臯畝志在不移宜加褒引以光難進並可太子
舍人
高句驪王高璉進爵詔(大明七年)
使持節散騎常侍督平營二州諸軍事征東大將軍高
句驪王樂浪公璉世事忠義作藩海外誠係本朝志翦
殘險通譯沙表克宣王猷宜加褒進以旌純節可車騎
大將軍開府儀同三司持節常侍都督王公如故
倭王世子興授爵詔(倭王濟之子興遣使貢獻大明六年詔授)
倭王世子興奕世載忠作藩外海稟化寧境恭修貢職
新嗣邊業宜授爵號可安東將軍倭國王
前廢帝(名子業小字法師孝武帝長子淫暴無道湘東王彧弑之在位二年)
即位詔(孝武大明八年閏五月崩太子即位六月詔)
朕以眇身夙紹洪業敬御天威欽對靈命仰遵凝緒日
鑒前圖實可以拱默守成詒風長世而寳位告始萬㝢
改屬惟德弗明昧於大道思宣睿範引兹簡恤可具詢
執事詳訪民隠凡曲令密文繁而作治關市僦税事施
一時而姦吏舞文妄興威福加以氣緯舛玄偏頗滋甚
宜其寬徭輕憲以救民切御府諸署事不須廣雕文篆
刻無施於今悉宜并省以酬氓願藩王貿貨一皆禁斷
外便具條以聞
舉才詔(景和元年永光元年八月改元)
昔凝神佇逸磻溪讚道湛慮思才傅巖毗化朕位御三
極風澄萬㝢資鈇電斷正夘斯戮思所以仰宣遺烈俯
弘景祚每結夢庖鼎瞻言板築有劬日昃無忘昧旦可
甄訪諸國招聘閭部其有孝性忠節幽居遯棲信誠義
行廉正表俗文敏博識幹事治民務加旌舉隨才引擢
庶官克順彝倫咸叙主者精加詳括稱朕意焉
江夏王義恭錄尚書事詔
總錄之典著自前代孝建始年雖暫并省而因革有宜
理存濟務朕煢獨在躬未涉政道百揆庶務允歸尊德
太宰江夏王義恭新除中書監太尉地居宗重受遺阿
衡實深憑倚用康庶績可錄尚書事本官監太宰王如
故侍中驃騎大將軍南兖州刺史巴東郡開國公新除
尚書令元景同禀顧誓翼輔皇家贊業宣風繄公是賴
可即本號開府儀同三司領兵置佐一依舊准領丹陽
尹侍中領公如故
手詔晉安王子勛(子勛孝武第三子)
(子勛加使持節時廢帝任凶多所誅害前撫軍諮議參軍何邁少好武頗招集才勇之士)
(邁先尚太祖女新蔡公主帝詐云主薨殺宫人代之而納主于後宫深忌邁邁謀因帝出行)
(為變迎立子勛事泄帝誅邁使八座奏子勛與邁通謀又手詔子勛送藥賜死子勛起兵)
(以廢立為名太宗定亂子勛號車騎將軍)
何邁殺我立汝汝自計孰若孝武耶可自為其所(並宋書)
同前(後魏書)
聞汝與何邁謀共廢我汝自量體氣何如孝武尋當遣
使送藥與汝
封譚金等詔(景和元年誅羣公金等並為之用帝下詔)
屯騎校尉南清河太守譚金彊弩將軍童太壹車騎中
參兵軍沈攸之誠略沈梁忠幹勇鷙消蕩氛翳首制鯨
凶宜裂河山以酬勲義金可封平都縣男太壹宜陽縣
男攸之東興縣男食邑各三百戸
封袁顗徐爰詔(顗仕孝武時盛稱太子好學有日新之美及踐位深感之景和)
(元年遷為吏部尚書又下詔)
宗社多故釁因冢司景命未淪神祚再乂自非忠謀密
契豈伊剋殄侍中祭酒領前軍將軍新除吏部尚書顗
游擊將軍領著作郎兼尚書左丞徐爰誠心内款參聞
嘉策匡贊之效實監朕懷宜甄茅社以奬義㮣顗可封
新隆縣子爰可封吳平縣子食邑各五百戸
敕巢尚之
(戴法興會稽山隂人世祖時為中書通事舍人意任隆密凡遷選誅賞皆與法興尚書參)
(懷廢帝即位法興遷越騎校尉執權日久威行内外然頗以直言忤上於家賜死敕尚之)
吾纂承洪基君臨萬國推心勲舊著於遐邇不謂戴法
興恃遇負恩專作威福冒憲黷貨號令自由積釁累愆
遂至於此卿等忠勤任事吾乃具悉但道路之言異同
糾紛非惟人情駭愕亦玄象違度委付之旨良失本懷
吾今自親覽萬機留心庶事卿等宜竭誠盡力以副所
期(宋書)
宋文紀卷三
