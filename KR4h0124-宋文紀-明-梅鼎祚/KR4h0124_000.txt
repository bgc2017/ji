宋文紀總集類
提要
(臣)等謹案宋文紀十八卷明梅鼎祚編鼎祚
所輯八代文紀卷溢三百其版行者自皇霸
至西晉而止鼎祚沒後應天巡按御史張煊
寧國府知府周維新始為次第開雕而此集
先成故卷首獨有煊及維新序宋之文上承
魏晉清儁之體猶存下啟齊梁纂組之風漸
盛于八代之内居文質升降之關雖涉雕華
未全綺靡觀鼎祚所錄可以見風氣轉移日
趨日變之故焉其編纂之體略同漢晉中間
如廬山公九錫文和香方之類鉅細兼收義
取全備猶之䱇表頭責子羽諸作咸登前牒
不能以蕪累為譏惟宋公冊封九錫禪代諸
文既為晉人所撰自當附之于晉紀移而入
宋於例殊乖又司馬越女銘詞雖發自宋年
而撰由晉代附之簡末尤無取義是則編次
之疎矣乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
宋文紀原序
宣城梅禹金先生博雅大儒也生平撰述無慮萬卷晚
節輯文紀一書肇端軒羲下訖陳隋旁羅二氏計卷三
百有竒洵通人之鴻裁文苑之鉅典矣禹金沒家貧不
能行其書後先好古者嘗節次付剞劂氏然自兩漢西
晉而止東晉宋齊以下諸紀未克盡傳頃奉簡書按部
宛陵讀而好之欲亟睹其全書以公海内廼蠲俸屬同
籍郡守周君夀之梓先成宋文紀十八卷而東晉諸紀
則復屬余宣令力任之殺青未竟嗣弁緒言兹以宋紀
既竣禹金之孫朗中伏謁請序乃先書其略于簡端曰
論文者率尚秦漢退六朝似已不知世有升降文因有
盛衰六朝之不能為秦漢也猶商周之不能不秦漢也
彼漢之東則既衰矣况下此者乎嘗聞之黃虞淳而質
唐夏質而辨商周麗而雅楚漢侈而豔魏晉淺而綺宋
訛而新齊梁以還益靡靡難觀矣夫從質追新繇新趨
靡辟之岷江既導九𣲖横流雲英初奏鄭衛敓雅泝流
而忘源踵事而增華固其所也雖然以漢眎宋則高曾
也以魏晉眎宋則祖禰也以宋眎齊梁不翅弟畜之矣
蓋宋之文追鑿經典附麗情質固過于形似而失之訛
要以銜華佩實推陳啟秀雋而不纖藻而不蕩上變兩
晉玄虚之習下駕梁陳輕險之風則宋似居六朝之介
而負前後之功咎焉且即以其世論之高祖廓清績幾
魏武元嘉善政化臻小康較諸蕭氏氣象差殊至若孝
武奮藻英多義慶著說標令劉穆傅亮經綸朝典希逸
蔚宗粉黼史冊康樂高江左之步延之有君子之心蓋
亦有可觀寀者焉奚必賓賓焉家天漢而人黃初哉禹金
參綜攟摭事辭條貫既精且博覽者試因兹紀披文論
世寧直一代典章文物之盛犂然列眉即其時治亂得
失之故亦洞如觀火矣然則又烏可不亟傳乎夫禮名
賢考遺文采風之事柱下之職也禹金業推代興宜在
著作之庭不幸巳矣當吾世而失賢者能無慨慕揚雄
云存則人亡則書文紀傳禹金不朽矣即昭代斐然之
業允其在兹余獲鋟其全書以充輶軒秘省之求良有
厚幸焉後之人善葆藏之以毋忘余逮周余諸君表章
之雅志哉時崇禎十年丁丑臘月八日賜同進士出身
文林郎巡按應天等處監察御史晉陽張煊書於姑孰
之端公堂
傳曰作者之謂聖述者之謂明聖如孔子猶曰述而不
作固知述之功比于作等耳後世綴文之士代有之若
夫整齊古今網羅佚失粲然成不刊之書蓋亦罕矣梁
昭明之文選宋宋昉之文苑英華好古者師焉然選裁
而略苑贍而蕪他若柳宗直之西漢文類裂摘班書亡
當博物姚鉉之唐文粹吕祖謙之宋文鑑銓撮頗僃文
僅夲朝往古闕如未有首黃軒迄六代鴻篇单簡旁綴
並苞如今宛陵梅禹金先生文紀之完者也頃承乏出
守嘗獲而寓目焉夫其立例審比事覈則類史具衆體
總羣碎則類集廣采冥搜裒選之遺摭集之缺則學該
詮綜同異區别時代獲麟楊隋更端唐宋則識辨於戲
斯謂集古之大成者耶惜卷冊浩衍刻夲迄晉而止宋
齊而下未傳也維新竊有意焉河東張公持斧按部篤
好是書下檄版行適與願會乃屬禹金之子士好覆挍
而壽之梓先成宋文紀十八卷公琬琰之文已弁端矣
維新何敢復贊一辭惟是公嘉惠之懿不可以巳而因
文撫世又烏能無遺感哉彼宋之襲霸江左﨑嶇戎馬
索虜訌于外簒奪舋于内師旅數興民力日攰然而甲
胄之士猶能捍圉而禦變衣冠之倫尚能含笑而吐辭
一代典文不盡榛棘今大明麗天豐芑舊地文治之隆
固宜炳焉與三代比何渠于宋而江淮之間騷然靡寧
班范之業鬱而不章然則讀是紀也豈能無振溺起衰
之慨乎惟公端紀貞憲威惠所敷罔不底定綏靖之餘
亟徵文獻美哉詩之所云文武吉甫者是矣夫古者官
其地必禮其賢者求其遺書語曰文翁倡其教相如為
之師今禹金不可作矣庶幾讀其書知其人敢自負于
古良二千石之義乎是役也寧惟是禹金後人嘉與明
德即維新亦藉手庶無溺職焉故不揆而叙其事于公
之后賜進士出身中憲大夫知直隸寧國府事前戸部
河南司郎中奉命搃理山西大同糧儲燕中周維新頓
首拜撰
