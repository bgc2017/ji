劉夢得文集卷第十五
表(並代淮南杜相公佑作)
代讓同平章事代謝平章事
代謝手詔代謝貸錢物
代謝赴行營代謝加朱鄭官
代賀赦吳少誠代賀除虔王
代慰公主薨代慰王太尉薨
代讓同平章事
臣某言高品吳千金至奉制某月日加臣銀青
光禄大夫同中書門下平章事兼徐泗濠等州
節度使觀察處置等使餘如故者初受恩榮若
登霄漢退思塵忝如履春冰臣某誠惶誠恐頓
首頓首臣聞以德詔官以勞定賞苟或虚授人
無勸心臣自守方隅累更時歲荷唐虞宣力之
寄乏齊魯報政之能愧無可稱以荅高位豈意
聖慈弘獎天澤荐加以夑贊之崇名被庸虚之
陋質懼速官謗有玷大猷伏以宰相之職安危
是注其在當否繫于慘舒惟以材昇例無平進
舉不失德則副蒼生之心苟非其人或致外夷
之哂臣雖愚昩嘗覽前言豈敢冒榮遂安竊位
輒思事理冀盡芻蕘若以汴河要津漕運所切
徐方俶擾師旅未寧謹當上稟睿謀下貞師律
剋期而進屈指可平勵衆率先是臣之志旣行
其事必在正名所加節制安敢飾讓至於銀青
貴服金鉉重名勲績無聞豈宜濫及伏乞賜寢
前命俯亮愚衷微臣有知止之宜聖朝無不稱
之服名器斯愼退讓有聞遐邇聆風孰不知勸
其新授官告謹重封進無任
代謝平章事
臣某言伏蒙獎拔超踐鈞衡慮玷大猷昩死陳
讓再奉嚴旨不令固辤恩厚命輕位高責重(中謝)
臣聞天下安危注意將相處論道具瞻之地當
緫戎作鎮之權雖恊夢而求無聞秉鉞之寄登
壇以拜不兼調鼎之榮授受惟艱伊昔猶爾況
臣庸瑣何以克堪陛下玄造曲成大明私照俾
掌戎律復參廟謨寵光之崇在臣巳格毫髮之
效於國何施謹當罄竭微誠奉遵至教仗天威
以攝不類敷聖澤以遂羣生上分旰食之憂下
塞素餐之責力誠不足心實念兹伏乞皇明俯
賜昭鑒臣恪居官次遐守藩維不獲伏謝彤庭
陳露丹慊心存闕下同犬馬之戀恩身在淮濆
仰雲天而結思無任
代謝手詔(詔後批云朕自書)
臣某言中使閭忠信至奉宣聖旨存問兼賜臣
手詔拜捧紫泥跪伸金簡承旨見聖神之略感
恩知身命之輕(中謝)臣素乏異能幸逢昌運猥當
旄鉞之寄未靖祅氛榮分台鼎之名何階啓沃
竊位斯久速尤是虞豈謂玄化曲成鴻私荐及
特紆睿思親灑仙毫降自九重粲然五色初喜
麗天之象遠燭輝光旋驚垂露之蹤曲覃霈澤
鸞鳳騫翔而變態煙雲舒卷以呈姿賦彩飛文
聳神蕩目恭惟國寶何幸家藏感極涕零莫知
上荅應緣軍旅庶務謹具別狀奏聞無任
代謝貸錢物
臣某言中使南宮懷珍至奉宣聖旨存問兼賜
臣墨詔天光下濟睿澤曲流銜恩未酬居寵彌
懼(中謝)臣受任斯極微功莫施昨以封略未寧干
戈猶動壽春固壘以備盜淮甸興師以扞姦經
費所資數盈鉅萬餽餉時久供億力殫慮始圖
終不敢緘默輒陳管見上黷宸聦伏蒙聖慈特
遂誠請遠承如綍之旨特假聚人之財軍須不
愆士氣彌振糗糧旣備永無半菽之虞襦袴足
頒遠超挾纊之感是爲悅使咸願先豋臣忝緫
戎倍百欣荷伏以上分國用俯濟軍興候清煙
塵謹備償納無任
代謝赴行營
臣某言臣自守淮濆巳周星紀虔奉朝典粗安
遐方素效未聞新恩荐及身曳兩綬寄深一隅
蚊蚋負山力誠不足鷹鸇逐鳥志則有餘臣再
授兵符夙參軍幕被堅執銳雖未經於戎行制
勝伐謀亦嘗習於事業自忝藩翰屬時淸平無
施汗馬之勞但詠櫜弓之什今則幸遇殊獎委
之專征以臣率先是臣素志況聞徐州士衆夲
無叛心倉卒之閒危疑至此臣請自臨疆場親
領紀綱裂帛繫書諭其禍福(一作悔)椎牛饗士養以
威聲冀宣皇風煦兹蠢類以忠義感脅從之伍
以含弘安反側之徒革面悛心期乎不日其楊
州留務請令行軍司馬路應權知伏乞聖慈俯
賜照鑒無任
代謝加兵馬使朱鄭官(初除侍御史續除中丞異姓王)
臣某言奏事官韋温回特蒙聖恩重賜朱鄭等
官告宸象昭回煥然下燭榮分右職光賁遐藩
(中謝)臣伏以朱鄭朴忠爲心沈毅見色當建封禦
侮之寄見張愔提孩之年昨者隷職徐州分鎮
蘄縣繹騷之際綆亮彌彰歷險而來寔繁其旅
詳探夲末有足襃稱輒具奏聞恐須獎勸伏蒙
睿鑒俯亮微誠優詔先行巳階直指之目殊私
荐至超昇獨坐之崇戶領三千爵踰五等恩生
非次感異常倫轅門有光武旅增氣遂使感激
之士希勇爵以捐軀猖狂之徒聆聖澤而悛性
風行草偃其勢必然臣忝緫戎倍百欣荷無任
代賀赦吳少誠復官爵
臣某言中使宋惟澄至奉宣聖旨存問兼賜臣
墨詔及昭示洗雪吳少誠等事天地弘覆燾之
恩雷雨施渙汗之澤瑕累咸滌危疑獲安(中謝)臣
伏以少誠擅興兵戈事生詿誤自王師致討天
威下臨曾無悖辭但聞引咎初懷疑懼雖擁衆
以偷生旋感聖神屢拜章而請命陛下仁深解
網慮軫納隍念餽餉飛輓之勤閔戰爭暴露之
苦舉兹宥過之典副彼效順之誠一方承再造
之恩九有覩惟新之化敷鴻霈而覃及蠢類鼓
仁風而臻于大和罷柝銷鋒自兹而始臣謬膺
重寄虔守遐藩不獲稱慶瑶墀陳露丹懇仰瞻
宸極倍百常情無任
代賀除虔王
臣某言中使李國眞至奉宣聖旨存問兼賜臣
墨詔鴻澤決下大明燭幽曉諭便蕃慰安稠疊
(中謝)臣伏覩天書恭承睿旨弘愛人屈巳之道酌
因時適變之宜擇賢王作鎮徐方俾張愔便主
留務上則成邦家盤石之固下則副士衆拜章
之請戚藩之寄斯重舊勲之祀獲全丕變猖狂
之徒咸躋仁壽之域旣弘在宥坐見止戈率土
人臣孰不欣悅臣素乏方略謬荷寵光猥塵將
相之名無施分寸之績遭逢若此報效蔑聞官
謗巳興渥刑宜及陛下恩深覆載道務含弘恤
公私餽餉之勤念吏士鋒鏑之苦特紆神筭昭
發德音危疑獲安制宜惟固好生宥過誠陛下
開網之仁尸(一作有)位無功重微臣素餐之責周章
跼蹐胡顔自安但以遐守藩條恪居官次不獲
叩謝雲陛陳露血誠未遂周任知止之言敢逃
臧文竊位之咎無任
代慰義陽公主薨
臣某言伏承義陽公主薨伏惟聖懷傷悼增切
伏以公主妍姿令則冠絶天人稟教皇宫巳挺
柔嘉之德降嬪卿族益彰貞粹之儀方期作範
壼闈長榮邸第豈意遘兹短曆奄謝昌辰伏慮
陛下軫念未捐深慈莫遣有虧常膳罷設宫懸
臣子之情不任愓戀況聖凡禮異家國制殊伏
願道齊殤彭理逹修短割肌膚之愛慰寰海之
心率土人臣孰不相慰無任
代慰王太尉薨
臣某言伏承成德軍節度使太尉兼中書令王
武俊今月某日薨殁伏以武俊生逢昌時天授
忠節奮揚義勇茂建勲庸秩冠朝端參夑和於
台鉉姻連戚里承嘉慶於雲霄榮掩等夷事高
今昔方膺作翰之寄遽迫歸泉之期鼎臣云亡
梁木斯壞伏惟陛下君臣義重存殁感深臨冊
禭以興懷聽鼓鼙而軫念臣恪居官守奉慰無
階悲慟之誠有加常品
劉夢得文集卷第十五
