劉夢得文集卷第十二
論
辯迹明贄
華佗天論上
天論中天論下
辯迹
客有能通夲朝之雅故者曰時之汙崇視輔臣
之用房與杜迹何觀焉建官取士之制地征口
賦之令禮樂刑法之章因隋而巳矣二公奚施
爲余愀然曰三王之道猶夫循環非必變焉審
所當救而巳隋之過豈制置名數之閒邪顧名
與事乖爾因之何害焉夫上材之道非務所舉
必的然可使戶曉爲迹也吾觀梁公之迹章章
如懸㝢矣曷然哉請借一以明之史不云乎初
太宗怒渾戎之橫于塞也度諸將不足以必取
當宁而歎曰得李靖爲帥快哉靖時告老且病
矣梁公虚其心以起之靖忘老與病一舉虜其
君郡縣其地而還夫非伐國之難能起靖之難
能也靖非不克之爲慮居功之爲慮也古之爲
將度柄輕不足以遂事重則嫌生焉是以有辭
第以見志有多産以取信有子質以滅貳有嬖
監以虞謗其多患也如是若靖者名旣成位旣
崇重失畏偪其患又甚焉微梁公之能盡材能
捍患能去忌能照私彼姑藉舊勞居素貴足矣
惡乎起哉夫豈感空言而起邪心相見久矣夫
豈飾小信而要邪道相籠久矣其後李敬玄擅
能失才臣而敗隨之林甫自便進蕃將而亂隨
之由是而言固相萬矣子方規規然窺上材以
戶曉之迹此吾之所不取也若杜萊公者在相
位日淺將史失其傳然以梁公之鑒裁自天策
府遂以王佐材許之則是又能以道籠房公者
矣房之許與迹孰甚焉客無以應而作子劉子
曰觀書者當觀其意慕賢者當慕其心循迹而
求雖博寡要信矣
明贄
古之人動必有以將意故贄之道自天子逹焉
夫芬芳在上臭逹于下而温粹無擇有似乎聖
人者鬯也故用於天子淸越而瑕不自揜絜白
而物莫能汙内堅剛而外温潤有似乎君子者
玉也故用乎諸侯執之不鳴刑之不嘷似死義
乳必能跪似知禮者羔也故卿執焉在人之上
而有先後行列者鴈也故大夫執焉耿介而一
志者雉也故士執焉視其所執而知其任是故
食愈重而志愈卑位彌尊而道彌廣耿介之志
唯士得以行之何也務細而所試者寡齒卑而
所蔽者衆言未足以動聽故必激發以取異行
未足以應遠故必砥礪以姑聞借今由士爲大
夫捨雉而執鴈其志也隨之故耿介之名不施
於大夫矣況其上乎然則爲士也不思雉之介
爲卿也能思羔之禮歟今夫或者不明分推理
而觀之則曰此居下而嗜直者是必得志而稔
其訐矣彼當介而務弘者是必處高而肥其德
矣曾不知訐當其分則地易而自遷弘非其所
則志遂而無制矣於戲責士以卿大夫之善猶
諭君以士之行爾予以執贄之道得其分苟推
分明矣求刑賞之僭濫得乎
華佗
史稱華佗以恃能厭事爲曹公所怒荀文若請
曰佗術實工人命繫焉宜議能以宥曹公曰憂
天下無此鼠輩邪遂考竟佗至蒼舒病且死見
(賢遍反)醫不能生始有悔之之歎嗟乎以操之明略
見幾然猶輕殺材能如是文若之智力地望以
的然之理攻之然猶不能返其恚執柄者之恚
眞可畏諸亦可愼諸原夫史氏之書于冊也是
使後之人寬能者之刑納賢者之諭而懲暴者
之輕殺故自恃能至有悔恚書焉後之或者復
用是爲口實悲哉夫賢能不能無過苟寘于理
矣或必有寬之之請彼壬人皆曰憂天下無材
邪曾不知悔之日方痛材之不可多也或必有
惜之之歎彼壬人皆曰譬彼死矣將若何曾不
知悔之日方痛生之不可再也可不謂大哀乎
夫以佗之不宜殺昭昭然不足言也獨病夫史
書之義是將推此而廣爾吾觀自曹魏以來執
死生之柄者用一恚而殺材能衆矣又烏用書
佗之事爲嗚呼前事之不忘期有勸且懲也而
暴者復藉口以快意孫權則曰曹孟德殺孔文
舉矣孤於虞翻何如而孔融亦以應泰山殺孝
廉自譬仲謀近覇者文舉有高名然猶以可懲
爲故事矧佗人哉
天說柳子厚
韓愈謂柳子曰若知天之說乎吾爲子言天之
說今夫人有疾痛倦辱飢寒甚者因仰而呼天
曰殘民者昌佑民者殃又仰而呼天曰何爲使
至此極戾也若是者舉不能知天夫果蓏飲食
旣壞蟲生之人之血氣敗逆壅底爲㿈瘍疣贅
瘻痔亦蟲生之木朽而蝎出草腐而螢飛是豈
不以壞而後出邪物壞蟲由之生元氣隂陽之
壞人由之生蟲之生而物益壞食齧之攻穴之
蟲之禍物也滋甚其有能去之者有功於物者
也繁而息之者物之讎也人之壞元氣隂陽也
亦滋甚墾原田伐山林鑿泉以井飲窾墓以送
死而又穴爲堰溲築爲牆垣城郭臺榭觀游䟽
爲川瀆溝血陂池燧木以燔革金以鎔陶甄琢
磨悴然使天地萬物不得其情倖倖衝衝攻殘
敗橈而未嘗息其爲禍元氣隂陽也不甚於蟲
之所爲乎吾意有能殘斯人使日薄歲削禍元
氣隂陽者滋少是則有功於天地者也繁而息
之者天地之讎也今夫人舉不能知天故爲是
呼且怨也吾意天聞其呼且怨則有功者受賞
必大矣其禍焉者受罰亦大矣子以吾言爲何
如柳子曰子誠有激而爲是邪則信辯且美矣
吾能終其說彼上而玄者世謂之天下而黃者
世謂之地渾然而中處者世謂之元氣寒而暑
者世謂之隂陽是雖大無異果蓏㿈痔草木也
假而有能去其攻穴者是物也其能有報乎繁
而息之者其能有怒乎天地大果蓏也元氣大
癰痔也隂陽大草木也其烏能賞功而罰禍乎
功者自功禍者自禍欲望其賞罰者大謬矣呼
而怨欲望其哀且仁者亦大謬矣子而信子之
仁義以遊其内生而死爾烏置存亡得喪於果
蓏癰痔草木邪
天論上(并序)
世之言天者二道焉拘於昭昭者則曰天與人
實影響禍必以罪降福必以善倈窮阨而呼必
可聞隱痛而祈必可荅如有物的然以宰者故
隂騭之說勝焉泥於冥冥者則曰天與人實相
異霆震于畜木未嘗在罪春滋乎堇荼未嘗擇
善跖蹻焉而遂孔顔焉而厄是茫乎無有宰者
故自然之說勝焉余之友河東解人柳子厚作
天說以折韓退之之言文信美矣蓋有激而云
非所以盡天人之際故余作天論以極其辯云
大凡入形器者皆有能有不能天有形之大者
也人動物之尤者也天之能人固不能也人之
能天亦有所不能也故余曰天與人交相勝爾
其說曰天之道在生植其用在彊弱人之道在
法制其用在是非陽而阜生隂而肅殺水火傷
物木堅金利壯而武健老而耗毦氣雄相君力
雄相長天之能也陽而藝樹隂而揫歛防害用
濡禁焚用酒斬材窾堅液礦硎鋩義制彊訐(一作)
(禦)禮分長幼右賢尚功建極閑邪人之能也人
能勝乎天者法也法大行則是爲公是非爲公
非天下之人蹈道必賞違善必罰當其賞雖三
旌之貴萬鍾之禄處之咸曰宜何也爲善而然
也當其罰雖族屬之夷刀鋸之慘處之咸曰宜
何也爲惡而然也故其人曰天何預乃人事邪
唯告虔報夲肆類授時之禮曰天而巳矣福兮
可以善取禍兮可以惡召奚預乎天邪法小㢮
則是非駮賞不必盡善罰不必盡惡或賢而尊
顯時以不肖參焉或過而僇辱時以不辜參焉
故其人曰彼宜然而信然理也彼不當然而固
然豈理邪天也福或可以詐取而禍或可以苟
&KR0693;人道駮故天命之說亦駮焉法大㢮則是非
易位賞恒在佞而罰恒在直義不足以制其彊
刑不足以勝其非人之能勝天之實盡喪矣夫
實巳喪而名徒存彼昧者方挈挈然提無實之
名欲抗乎言天者斯數窮矣故曰天之所能者
生萬物也人之所能者治萬物也法大行則其
人曰天何預人邪我蹈道而巳法大㢮則其人
曰道竟何爲邪任人而巳法小㢮則天人之論
駮焉今以一已之窮通而欲質天云有無惑矣
余曰天恒執其所能以臨乎下非有預乎治亂
云爾人恒執其所能以仰乎天非有預乎寒暑
云爾生乎治者人道明咸知其所自故德與怨
不歸乎天生乎亂者人道昧不可知故由人者
舉歸乎天非天預乎人爾
天論中
或曰子之言天與人交相勝其理微庸使戶曉
盍取諸譬焉劉子曰若知旅乎夫旅者羣適乎
莽蒼求休乎茂木飲乎水泉必彊有力者先焉
否則雖聖且賢莫能競也斯非天勝乎羣次乎
邑郛求隂于華榱飽于餼牢(一作牽)必聖且賢者
先焉否則彊有力莫能競也斯非人勝乎苟道
乎虞芮雖莽蒼猶郛邑然苟由乎匡宋雖郛邑
猶莽蒼然是一日之途天與人交相勝矣吾固
曰是非存焉雖在野人理勝也是非亡焉雖在
邦天理勝也然則天非務勝乎人者也何哉人
不宰則歸乎天也人誠務勝乎天者也何哉天
無私故人可務乎勝也吾於一日途而明乎天
人取諸近也巳或者曰若是則天之不相(去聲)乎
人也信矣古之人曷引天爲荅曰若知操舟乎
夫舟行乎濰湽伊洛者疾徐存乎人次舍存乎
人風之怒號不能鼓爲濤也流之泝洄不能峭
爲魁也適有迅而安亦人也適有覆而膠亦人
也舟中之人未嘗有言天者何哉理明故也彼
行乎江河淮海者疾徐不可得而知也次舍不
可得而必也鳴條之風可以沃日車蓋之雲可
以見怪恬然濟亦天也黯然沈亦天也阽危而
僅存亦天也舟中之人未嘗有不言天者何哉
理昧故也問者曰吾見其駢焉而濟者風水等
爾而有沈有不沈非天曷司歟荅曰水與舟二
物也夫物之合并必有數存乎其閒焉數存然
後勢形乎其閒焉一以沈一以濟適當其數乘
其勢爾彼勢之附乎物而生猶影響也夲乎徐
者其勢緩故人得以曉也夲乎疾者其勢遽故
難得以曉也彼江海之覆猶伊湽之覆也勢有
疾徐故有不曉爾問者曰子之言數存而勢生
非天也天果狹於勢邪荅曰天形恒圓而色恒
青周回可以度得晝夜可以表候非數之存乎
恒高而不卑恒動而不巳非勢之乘乎今夫蒼
蒼然者一受其形于高大而不能自還於卑小
一乘其氣於動用而不能自休於俄頃又惡能
逃乎數而越乎勢邪吾固曰萬物之所以爲無
窮者交相勝而巳矣還相用而巳矣天與人萬
物之尤者爾問者曰天果以有形而不能逃乎
數彼無形者子安所寓其數邪荅曰若所謂無
形者非空乎空者形之希微者也爲體也不妨
乎物而爲用也恒資乎有必依於物而後形焉
今爲室廬而高厚之形藏乎内也爲器用而規
矩之形起乎内也音之作也有大小而響不能
踰表之立也有曲直而影不能踰非空之數歟
夫目之視非能有光也必因乎日月火炎(一作焰)
而後光存焉所謂晦而幽者目有所不能燭爾
彼狸猩犬鼠之目庸謂晦爲幽邪吾固曰以目
而視得形之粗者也以智而視得形之微者也
烏有天地之内有無形者邪古所謂無形蓋無
常形爾必因物而後見爾烏能逃乎數邪
天論下
或曰古之言天之曆象有宣夜渾天周髀之書
言天之高遠卓詭有鄒子今子之言有自乎荅
曰吾非斯人之徒也大凡入乎數者由小而推
大必合由人而推天亦合以理揆之萬物一貫
也今夫人之有顔目耳鼻齒毛頥口百骸之粹
美者也然而其夲在乎腎腸心腑天之有三光
懸㝢萬象之神明者也然而其夲在乎山川五
行濁爲清母重爲輕始兩位旣儀還相爲庸嘘
爲雨露噫爲雷風乘氣而生羣分彙從植類曰
生(按尚書傳云海隅蒼生謂草木也)動類曰蟲倮蟲之長爲智最
大能執人理與天交勝用天之利立人之紀紀
綱或壞復歸其始堯舜之書首曰稽古不曰稽
天幽厲之詩首曰上帝不言於人事在舜之庭
元凱舉焉曰舜用之不曰天授在殷中宗襲亂
而興心知說賢乃曰帝賚堯民之餘難以神誣
商俗巳訛引天而敺由是而言天預人乎
劉夢得文集卷第十二
