劉夢得文集卷第十
哀挽
德宗挽歌敬宗挽歌
文宗挽歌于司空挽歌
傷柳儀曹謫居悼往
哭吕衡州遥傷叚右丞
傷桃源薛道士王思道碑堂
遥傷丘中丞傷獨孤舍人
覩華州舅氏詩袁公挽歌
代靜安佳人怨傷愚溪
見元九侍御詩傷秦姝行
悼妓詩和憶故姬
傷循州渾尚書哭龐京兆
再傷龐尹哭王僕射
傷韋賓客縝再經故元九相公宅
德宗神武孝文皇帝挽歌(二首)
出震清多難乘時播大鈞操絃調六氣揮翰動
三辰運偶昇天日哀深率土人瑶池無轍跡誰
見屬車塵
鳳翣擁銘旌威遲異吉行漢儀陳秘器楚挽咽
容全日下初陵外人悲舊劒前周南有遺老掩
淚望秦川
故相國燕國公于司空挽歌(二首)
彤弓封舊國黑矟繼前功十年鎮南雍九命作
司空池臺樂事盡簫鼓葬儀雄
隂山貴公子來葬五陵西前馬悲無主猶帶朔
風嘶漢水青山郭襄陽白銅堤至今有遺愛日
暮人悽悽
重至衡陽傷柳儀曹(并序)
元和乙未歲與故人柳子厚臨湘水爲別柳浮
舟適柳州余豋陸赴連州後五年余從故道出
桂嶺至前別處而君殁於南中因賦詩以投弔
憶昨與故人湘江岸頭別我馬映林嘶君帆轉
山滅馬嘶循故道帆滅如雷電千里江蘺春故
人今不見
謫居悼往(二首)
邑邑何邑邑長沙地卑濕樓上見春多花前恨
風急猿愁腸斷叫鶴病翹趾立牛衣獨自眠誰
哀仲卿泣
鬱鬱何鬱鬱長安遠於日終日念鄕關鷰來鴻
復還潘岳歲寒思屈平憔悴顔慇勤望歸路無
雨即登山
哭吕衡州時余方謫居
一夜霜風彫玉芝蒼生望絶士林悲空懷濟世
安人略不見男㛰女嫁時遺草一函歸太史旅
墳三尺近要離朔方徙歲行當滿欲爲君刊第
二碑
遥傷叚右丞(江湖舊游南宫交代)
江海多豪氣朝廷有直聲何言馬蹄下一旦是
佳城
傷桃源薛道士
壇邊松在鶴巢空白鹿間行舊逕中手植紅桃
千樹發滿山無主任春風
王思道碑堂下作
蒼蒼宰樹起寒煙尚有威名海内傳四府舊聞
多故吏幾人垂淚拜碑前
遥傷丘中丞(并引)
河南丘絳有詞藻與余同升進士科從事鄴下
不幸遇害故爲傷詞
鄴下殺才子蒼茫冤氣凝枯楊映漳水野火上
西林馬鬛今無所龍門昔共登何人爲弔客唯
是有青蠅
傷獨孤舍人(并引)
貞元中余以御史監祠事河南獨孤生始仕爲
奉禮郎有事宗廟郊畤必與之俱繇是甚熟及
余謫武陵九年閒獨孤生仕至中書舍人視草
禁中上方許以宰相元和十年春余祗召抵京
師次都亭曰舍人以疾不起余聞因作傷詞以
爲弔
昔別一年少今悲喪國華遠來同社鷰不見早
梅花
途次敷水驛伏覩華州舅氏昔日行縣題
詩處澘然有感
昔日股肱守朱輪兹地遊繁華日巳謝章句此
空留蔓草佳城閉故林棠樹秋今來重垂淚不
忍過西州
湖南觀察使故相國袁公挽歌(三首)
五驅龍虎節一入鳳皇池令尹自無喜羊公人
不疑天歸京兆日葉下洞庭時湘水秋風至淒
涼吹素旗
丹旐發江臯人悲鴈亦號湘南罷痎市漢上改
詞曹表墓雙碑立尊名一字襃常聞平楚獄爲
報里門高
返葬三千里荆衡逹帝畿逢人即故吏拜奠盡
霑衣地得青烏相賓驚白鶴飛五公碑尚在今
日亦同歸
代靜安佳人怨(二首并引)
靖安丞相武公居里名也元和十一年六月公
將朝夜漏未盡三刻騎出里門遇盜薨于牆下
初公爲郎余爲御史繇是有舊今守于遠服賤
不可以誄又不得爲歌詩聲于楚挽故代作佳
人怨以禆于樂府云
寶馬鳴珂踏曉塵魚文匕首犯車茵適來行哭
里門外昨夜華堂歌舞人
秉燭朝天遂不迴路人彈指望高臺牆東便是
傷心地夜夜秋螢飛去來
傷愚溪(三首并引)
故人柳子厚之謫永州得勝地結茅樹𬞞爲沼
沚爲臺榭目曰愚溪柳子殁三年有僧遊零陵
告余曰愚溪無復曩時矣一聞僧言悲不能自
勝遂以所聞爲七言以寄恨
溪水悠悠春自來草堂無主鷰飛回隔簾惟見
中庭草一樹山榴依舊開
草聖數行留壞壁木奴千樹屬隣家唯見里門
通德牓殘陽寂寞出樵車
柳門竹巷依依在野草青苔日日多縱有隣人
解吹笛山陽舊侣更誰過
碧㵎寺見元九侍御和展上人詩有三生
之句因以和之
廊下題詩滿壁塵塔前松樹已鱗皴古來唯有
王文度重見平生笁道人
傷秦姝行(并引)
河南房𨳩士前爲虞部郎中爲余話曰我得善
箏人于長安懷遠里其後開士爲赤縣牧容州
求國工而誨之藝工而夭今年開士遺子新詩
有悼佳人之目顧予知所目也惜其有良妓獲
所從而不克久乃爲傷詞以貽開士
長安二月花滿城花前女兒弄銀箏南宫仙郎
下朝晚曲頭駐馬聞新聲馬蹄逶遲心蕩漾高
樓巳遠猶頻望此時意重千金輕鳥傳消息紺
輪迎芳筵銀燭一相見淺笑低鬟初目成蜀絃
錚摐指如玉皇帝弟子常家曲青牛文梓赤金
簧玫瑰寶柱秋鴈行歛蛾收袂凝清光抽絃緩
調怨且長八鸞鏘鏘渡銀漢九雛威鳳鳴朝陽
曲終韻盡意不足餘思悄絶愁空堂從郎鎮南
别城闕樓船理曲瀟湘月馮夷躚躚舞渌波鮫
人出聽停綃梭北池含煙瑶草短萬松亭下清
風滿(北池萬松皆容州勝槩)秦聲一曲此時聞嶺泉嗚咽南
雲斷來自長陵小市東蕣華零落瘴江風侍兒
掩泣收銀甲鸚鵡不言愁玉籠博山爐中香自
滅鏡奩塵暗同心結從此東山非昔遊長嗟人
與絃俱絶
夔州竇員外使君見示悼妓詩顧余嘗識
之因命同作
前年曾見兩鬟時今日驚吟悼妓詩鳳管學成
知有藉龍媒欲換歎無期空廊月照常行地後
院花開舊折枝寂寞魚山青草裏何人更立智
瓊祠
竇夒州見寄寒食日憶故姬小紅吹笙因
和之
鸞聲窈眇管參差清韻初調衆樂隨幽院妝成
花下弄高樓月好夜深吹忽驚暮槿飄零盡唯
有朝雲夢想期聞道今年寒食日東山舊路獨
行遲
傷循州渾尚書
貴人淪落路人哀碧海連天丹旐迴遥想長安
此時節朱門深巷百花開
哭龐京兆(少年有俊氣嘗擢制科之首)
俊骨英才氣褏然策名飛步冠羣賢逢時巳自
致高位得疾還因倚少年天上别歸京兆府人
閒空歎茂陵阡今朝繐帳哭君處前日見鋪歌
舞筵
再傷龐尹
京兆歸何處章臺空暮塵可憐鸞鏡下哭殺畫
眉人
哭王僕射相公(名播時兼鹽鐵暴薨)
子侯一日病滕公千載歸門庭颯巳變風物慘
無輝羣吏謁新府舊賓霑素衣歌堂忽暮哭賀
雀盡驚飛
傷韋賓客縝(自工部尚書除賓客)
韋公八年餘位至六尚書五福唯無富一生誰
得如桂枝攀最久蘭省出仍初海内時流盡何
人動素車
再經故元九相公宅池上作
故池春又至一到一傷情鴈鶩羣猶下蛙蠙衣
巳生竹叢身後長臺勢雨來傾六尺孤安在人
閒未有名
劉夢得文集卷第十
劉夢得外集卷第十
墓誌祭文
故董府君墓誌絶編生墓表
祭柳員外文重祭柳員外文
代祭柳員外文祭韓吏部文
祭李司空文代祭李司空文
代祭王相國文祭桂尚書文
祭楊庶子文
故荆南節度推官董府君墓誌
元和七年夏四月某日前荆州部從事董府君
以疾終于故府私第年若干其孤泣書前人之
爵里耿光求我以銘于幽且先志也故重爲之
董姓出於豢龍氏至辛有而分在晉爲良史在
趙佐簡子爲能臣項羽主盟爲翟王高皇帝舉
兵漢中劫其兵衆不克其土後裔遂爲隴西人
凡稱事不稱名不待事而彰也始予謫于武陵
人多言之賢有董生爲守令客旣而以士相見
之禮成與之言能言墳典數旁捃百氏之學弱
年嗜屬詩工弈棋用是索合于貴游多所慰薦
中年奉浮圖說三乘用是貢誠于清賢乃被辟
書脫巾爲弘文館校書郎再選至大理評事咸
視眞秩而不纍其章職繫于外故也晚節尚道
故投劾於幕府治扁舟浮江沲泛洞庭登熊耳
訪浮丘以探異賦枉渚以竒傲居數歲投老于
南荆迷邦縱性委和從化逮夫寢巨室也自含
禭至于卜竁皆仁人之賻焉是歲五月十二日
卜葬于龍山之某岡外姻至矣君名侹字庶中
大父曰思簡位至汝南太守父承祖殁于試守
太子舍人始爲君求婦于鄭之族生嗣子夏卿
旣立而夭今未之從其後又娶于閻氏生二子
曰周卿雲卿婺也繐裳髽首有正家之道嗚呼
道愈冨而室愈貧志甚脩而知甚寡士以隴西
爲貴將在令名歟銘曰
學待問而文藻身藝不試兮名孰聞大道甚夷
兮非我辰何生不茂兮非我春脩門之逹兮連
岡膴膴蔓草如徒兮新墳若斧于嗟董生兮於
焉終古
絶編生墓表
顧彖吴郡人食力於武陵沅水上以讀易聞病
且死飭其子曰吾年十有五而授易于師積六
十三年于兹未嘗一日不吟乎繫象里中兒從
吾讀其文多矣死則必葬我于黨庠之側尚其
有知且聞吾書君子曰若彖者可謂志篤于學
矣因以絶編生謚之且表其墓後之讀功令者
或采焉予旣謫居是邦始至之日問能道古語
可與言者邑子以生爲對旣而執䞇請見之生
危冠大袂闊視雅拜及門知讓俟肅而后入又
肅而躋階心存聖言潤徹眉睫有野態而無苟
容問其所執曰幼學易老而尤嗜問安學曰始
聞於師晚熟于心自尼父兼三才絀八索繫詞
焉以通微言與伏犧文王竝行猶夫三辰同麗
太極秦脫火患完文顯行漢之田丁京劉而東
京有馬鄭魏之何荀兩王而吳有韋陸前者導
源後者濬之渢融混合百派犇奏唐興沙門一
行方洩天幾以探古人神友造物智斟人事制
動也有柅變道也無方曏之支流委輸于我其
他紬繹祖述三十有餘家朱藍之樸斲之爲羽
翼爲鼓吹疇咨天人之際磅礴上下騖精於攟
摭匱巧於穿鑿猶制氏之於樂鏗鏘而巳徐氏
之於禮善容而巳然而前脩之盡心也得以采
腴搴芳焉手胘於運管目䁾於臨燭而氣耗於
咏呻家居無訾不能與計偕地偏且遠無有能
晤語者心愈苦而跡愈卑寒膚嗛腹以至於耊
老微夫子之問持是安施乎他日予造其室廬
瓢簞在左汗簡在右有龜枵然有筴甚澤余㩎
蓍指骨而訊之曰是斖斖者曾不予欺乎生攸
爾而對云占先聖人知道之妙不可徒而得也
故設象以致意挮有以取無取當其粗用當其
精夫權衡所以揣輕重不爲捶鈎者設也尋尺
所以商遠邇不爲運斤者設也龜筴所以決羣
疑不爲知幾者設也幾存乎人是則以天時爲
卦體以理爲爻位外附人事以象焉内取諸身
以彖焉(一夲云内取諸身以象焉内取諸身以彖焉)得樞於寰中迎數於
象外自然之理不知其然雖欲強名措說無地
彼枯莖朽殼安能與於此乎今夫揲之以至刓
灼之以殆盡徒與夫蚩蚩者問歉穰占能虺起
訟需食亡羊喪牛之閒耳資其握粟以餬予口
烏足爲夫子道哉余以斯言邃於易故書之噫
國有太學學有館以延顓門若生者苦形役志
如是其顓也茹經于腹湮滅糞壞辟水湯湯不
聞其聲摧藏僕遬與山水同朽豈地遠然邪彼
文甲綷毛剽筋壽革嶺嶠之華實炎溟之蜃蝦
飛苞驛篚所至而貴夫豈邇也哉悅者衆故也
生之死在元和七年秋七月由死之日推而上
求直始生之辰得四百有七十甲子葬在枉渚
西石磯上其墳可隱東望里塾尚行其志云
祭柳員外文
維元和十五年歲次庚子正月戊戌朔日孤子
劉禹錫銜哀扶力謹遣所使黃孟萇具清酌庶
羞之奠敬祭于亡友柳君之靈嗚呼子厚我有
一言君其聞否惟君平昔聦明絶人今雖化去
夫豈無物意君所死乃形質爾魂氣何託聽余
哀詞嗚呼痛哉嗟余不天甫遭閔凶未離所部
三使來弔憂我衰病諭以苦言情深禮至款密
重複期以中路更申願言途次衡陽云有柳使
謂復前約忽承訃書驚號大叫如得狂病良久
問故百哀攻中涕洟迸落魂魄震越伸紙窮竟
得君遺書絶絃之音悽愴徹骨初託遺嗣知其
不孤末言歸輤從祔先域凡此數事職在吾徒
永言素交索居多遠鄂渚差近表臣分深想其
聞訃必勇於義巳命所使持書徑行友道尚終
當必加厚退之承命改牧宜陽亦馳一函候於
便道勒石垂後屬于伊人安平宣英會有還使
悉巳如禮形於具書嗚呼子厚此是何事朋友
彫落從古所悲不圖此言乃爲君發自君失意
沈㐲遠郡近遇國士方伸眉頭亦見道草恭辤
舊府志氣相感必踰常倫顧余負舋營奉方重
猶冀前路望君銘旌古之逹人朋友則服今有
所厭其禮莫申朝晡臨後出就別次南望桂水
哭我故人孰云宿草此慟何極嗚呼子厚卿眞
死矣終我此生無相見矣何人不達使君終否
何人不老使君夭死皇天后土胡寧忍此知悲
無益奈恨無巳余之不聞余心不理含酸執筆
輒復中止誓使周六同於己子魂兮來思知我
深旨嗚呼哀哉尚饗
重祭柳員外文
嗚呼自君之没行巳八月每一念至忽忽猶疑
今以喪來使我臨哭安知世上眞有此事旣不
可贖翻哀獨生嗚呼出人之才竟無施爲炯炯
之氣戢于一木形與人等今旣如斯識與人殊
今復何託生有高名没爲衆悲異服同志異音
同歎唯我之哭非弔非傷來與君言不成言哭
千哀萬恨寄以一聲唯識眞者乃相知爾庶幾
儻聞君儻聞乎嗚呼痛哉君有遺美其事多梗
桂林舊府感激主持俾君内弟得以義勝平昔
所念今則無違旅魂克歸崔生實主幼穉在側
故人撫之敦詩退之各展其分安平來贈禮成
而歸其他赴告咸復于素一以誠告君讜聞乎
嗚呼痛哉君爲巳矣余爲苟生何以言別長號
數聲冀乎異日展我哀誠嗚呼痛哉尚饗
爲鄂州李大夫祭柳員外文
嗚呼至人以在生爲傳舍以軒冕爲儻來達於
理者未嘗惑此昔余與君諭之詳熟孔氏四科
罕能相備惟公特立秀出幾於全器才之何豐
運之何否大川未濟乃失巨艦長途始半而喪
良驥搢紳之倫孰不墮淚昔者與君交臂相得
一言一笑未始有極馳聲日下騖名天衢射策
差池高科齊驅攜手書殿分曹藍曲心志諧同
追歡相續或秋月銜觴或春日馳轂甸服載朞
同升憲府察視之列斯焉接武君遷外郎子侍
内闈出處雖閒音塵不虧勢變時移遭罹多故
中復賜環上京良遇曾不踰月君又即路遠持
郡符柳江之壖居陋行道疲人歌焉子來夏口
忽復三年離索則久音貺屢傳篋盈草隷架滿
文篇鍾索繼美班楊差肩賈誼賦鵩屈原問天
自古有死奚論後先痛君未老美志莫宣邅回
世路奄忽下泉嗚呼哀哉令妻早謝穉子四歲
天喪斯文而君永逝翩翩丹旐來自遐裔聞君
旅櫬旣及岳陽寢門一慟貫裂衷腸執紼禮乖
出疆路阻故人奠觴莫克親舉馳神假夢冀獲
晤語平生密懷願君遣吐遺孤之才與不才敢
同己子之相許嗚呼哀哉尚饗
祭韓吏部文
高山無窮太華削成人文無窮夫子挺生典訓
爲徒百家抗行當時勍者皆出其下古人中求
爲敵盖寡在貞元中帝鼓薰琴弈弈金馬文章
如林君自幽谷升于高岑鸞鳳一鳴蜩螗革音
手持文柄高視寰海權衡低昂瞻我所在三十
餘年聲名塞天公鼎侯碑志隧表阡一字之價
輦金如山權豪來侮人虎我鼠然諾洞開人金
我灰親親尚舊宜其壽考天人之學可與論道
二者不至至者其誰豈天與人好惡背馳昔遇
夫子聦明勇奮常操利刃開我混沌子長在筆
予長在論持矛舉楯卒不能困時惟子厚竄言
其閒贊詞愉愉固非顔顔磅礴上下羲農以還
會於有極服之言(逸數句)𡵨山威鳳不復鳴華亭
別鶴中夜驚畏簡書兮拘印綬思臨慟兮志莫
就生芻一束酒一杯故人故人歆此來
祭興元李司空文
維大和四年月日禮部郎中集賢殿直學士劉
禹錫謹以清酌之奠敬祭于故相國山南西道
節度使贈司空李公之靈嗚呼龜靈而刳龍知
而屠古今同之天不可問公之挺生德與位并
如瞻日月豈贊其明何以致之姑話平生追懷
周旋彌四十年射策校文接武聮翩甸服同邑
明庭比肩公乘迅飊凌厲非煙愚觸駭機迸落
深泉一持化權一謫海壖夲同末異如矢別弦
雲龍井蛙勢不相見二紀迴泊一朝會面公爲
故相愚似悲翁契闊相遇淒涼萬重復以郎吏
交歡上公披襟道舊劇談命酒清洛泛舟鑿龍
攜手公入西關愚亦徵還削去苛禮招邀清間
廣陌聮鑣高臺看山尋春適野醉舞花閒忽復
登壇緫戎于外子午危棧巴梁古岸夷風傖儜
獷俗悍害隂謀密構凶黨千輩如嗾羣犬以逼
騶虞如縱炎火以焚瑾瑜時邪命邪不慮不圖
物理神道安知有無嗚呼痛哉玄天甚高上訴
何時長夜無曉斯焉永歸風淒日昏鼓咽簫悲
沈埋玉樹誰不霑衣平生故人零落巳稀委化
而盡然猶怨咨如何國禎有此遭罹挺災賦命
孰主張之有肴在筵有酒盈巵神其來歆巳矣
長辤尚饗
代裴相祭李司空文
四年月日特進守司空兼門下侍郎平章事裴
度謹以清酌少牢之奠敬祭于故相國魏郡公
之靈嗚呼玉貞而折不能瓦合鸞鎩而萎不同
雞羣生兮若浮守道不屈惟公之生福自維嵩
金石高韻珪璋德容元和之初左右憲宗以才
視草以望登庸振起直聲激揚清風實有正氣
號爲名公名成身退猶係人望入爲羽儀出領
藩方旣師百辟又副丞相道冠搢紳事參翼亮
度與公遊四十餘年風期合契禄位相先度忝
司言公持化權應同宫徵馥若蘭筌猥以姓名
稱于上前發迹從微芬芳獲宣度爲免相待罪
梁山公拜右揆來從東川極其歡娱著在詩篇
度忝三入公亦東還里門相邇賓閣常間退朝
休澣道舊開顔嗟乎山川閒之忽在旦夕豈意
倉卒遂成今昔衣冠喪氣風物含戚強魂訴天
冤血成碧嗚呼哀哉度在病中訃書始至無力
以哭不言垂淚今聞裧輤首路而歸隱几臨風
其心孔悲嘉肴百籩旨酒一巵寄此神素神其
來思嗚呼哀哉
代諸郎中祭王相國文
維大和四年月日某官等敬祭于故相國贈太
尉太原王公之靈嗚呼天以和氣鍾於貴人含
光不曜煦物如春發自貢士驟爲庭臣鴻鴈聮
行共凌青雲旣操利權兼秉國鈞食禄甚厚奉
身如貧井絡之隅益部爲大斗牛之下楊州繁
會受社臨戎油幢曲蓋印綬重疊恩華霶霈簿
領如山處之若間搉筦之權往而復還炎炎暐
暉出入二紀未曾傷物屢有薦士急難友弟謹
厚訓子顔閒熙熙不形愠喜處己無咎得君如
此若木方高盲飊歘起三台之氣變見在時五
福之來盛衰有期晚下黃閤車騎威遲夕歸華
堂言笑嘻怡詰朝愀然有恙求醫未撤琴瑟俄
懸素旂宸衷震悼朝右悽悲詔下襃崇恩殊等
夷靈轜旣駕眞宅將歸笳簫咽而復揚風日慘
而無輝玄亮等或早挹清塵或晚承泛愛昔脩
禮于門閫今纏悲于祖載幽顯雖異音徽未昧
神之格思歆此誠酹尚饗
祭福建桂尚書文
維大和六年月日蘇州刺史劉禹錫謹以清酌
之奠敬祭于故福建團練使桂公之靈鵾化鵬
征擘波沖天士逢其時捨笈乘軒始識尚書貞
元季年詣我南省䄂文一編便坐接語其容温
然星歲未幾鄙夫南遷滯留江湘魚鳥周旋尚
書遇知變化如蟬秉憲朝右剖符江壖交趾化
行容州績宣凡曰循吏莫居我先大和之初再
遂良覿分務東洛門里同陌余復郎位公爲賓
客蔚然貴臣綬紫鬚白俄俱西還列于清班來
訪書殿登樓看山見領八屯循街九關賀遷閩
越紅旆雙殷克有淑聲搢紳之閒惸[婺-矛+牙]鼓舞強
捍低跧延平古津峭壁孱顔豈意龍劒沉晶不
還復魄侯堂歸舟建浦雙表何在虎丘之下恭
承嘉命來牧吾土言念昔遊忽成千古哀哀孝
嗣率禮無違言奉几席歸乎洛師敬陳奠筵泣
對靈帷平生不志歆此一巵嗚呼哀哉
祭&KR0593;州楊庶子文
維大和六年月日蘇州刺史劉禹錫謹遣軍吏
某乙具少牢清酌之奠敬祭于故&KR0593;州楊公之
靈嗚呼利劒多缺眞玉喜折俊人不壽爲氣所
齧子之少孤率性自然早有名字結交世賢席
勢馳聲龍秋鳥屳試文再售毛翮愈鮮歷佐侯
藩拾遺君前伏閣論事侵削内權克揚直聲不
愠左遷一斥干外君門邈焉五剖竹符皆有聲
績南浦潛化巴人啞啞比陽布和戰地盡闢壽
春武斷姦吏奪魄滎波砥平士庶同適朝典陟
明俾臨夲州錫以貴綬腰金晝遊輿疾而來風
煙爲愁靜治三載卧分主憂直氣潛銷頽景不
留九天難問萬化同休嗚呼惜哉與君交歡已
過三紀維私之愛與衆無比乃命長嗣爲君半
子誰無外姻君實知己昔與君遊俱爲壯年怒
人言命笑人言天閱事未多信書太堅方階尺
木已墜九泉誦年易深潛病難痊不見南楚方
知北軒嗚呼嗟哉見機不早追悔已晚猶希耇
老容或宣展以間相期以晦相勉一丘可樂萬
累皆遣圖就散秩婆娑京輦天命不長願言莫
展嗚呼痛哉君卧弘農余來姑蘇飛書要約言
念鼎湖我車載脂爲子疾驅入境閴寂唯逢素
書發函驚視翰不自濡相去一舍豈無肩輿君
爲病嬰我爲吏拘兩不如意嗟哉命夫君今往
矣無復可道我今泛然一委玄造平生親友零
落太早無望拔茅盡悲宿草到郡浹辰君不起
聞寢門一慟其哀如焚彭彭輤車來葬洛濱敬
脩&KR0608;禮泣送行人方丈之羞薦君明魂三赤之
板寫予哀文淒涼山河慘淡風雲巳矣長別嗟
哉楊君
劉夢得外集卷第十
