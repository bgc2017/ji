劉夢得文集卷第九
樂府
泰娘歌秋扇詞
搗衣曲七夕
龍陽縣歌度桂嶺歌
插田歌畬田行
蒲萄歌鶗鴂吟
牆隂歌觀雲篇
踏潮歌百花行
春有情篇路傍曲
白鷺兒壯士行
邊風行竹枝詞
楊柳枝詞浪濤沙詞
瀟湘神詞抛毬樂詞
又楊柳枝詞又竹枝詞
紇那曲
泰娘歌(并引)
泰娘夲韋尚書家主謳者初尚書爲吴郡得之
命樂工誨之琵琶使之歌且舞無幾何盡得其
術居一二歲㩦之以歸京師京師多新聲善工
於是又損去故技以新聲度曲而泰娘名字往
往見稱於貴遊之閒元和初尚書薨于東京泰
娘出居民閒久之爲蘄州刺史張愻所得其後
愻坐事謫居武陵郡愻卒泰娘無所歸地荒且
遠無有能知其容與藝者故日抱樂器而哭其
音燋殺以悲雒客聞之爲歌其事以足于樂府
云爾
泰娘家夲昌門西門前綠水環金堤有時妝成
好天氣走上臯橋折花戲風流太守韋尚書路
傍忽見停隼旟斗量明珠鳥傳意紺幰迎入專
城居長鬟如雲衣似霧錦茵羅薦承輕步舞學
驚鴻水榭春歌撩上客蘭堂暮從郎西入帝城
中貴遊簪組香簾櫳低鬟緩視抱明月纖指破
撥生胡風繁華一旦有銷歇題劒無光履聲絶
洛陽舊宅生草萊杜陵蕭蕭松栢哀妝奩蟲網
厚如繭博山鑪側傾寒灰蘄州刺史張公子白
馬新到銅駞里自言買笑擲黃金月墮雲中從
自始安知鵩鳥坐隅飛寂寞旅魂招不歸秦家
鏡有前時結韓壽香銷故篋衣山城少人江水
碧斷鴈哀猿風雨夕朱絃巳絶爲知音雲鬢未
秋私自惜舉目風煙非舊時夢尋歸路多參差
如何將此千行淚更灑湘江斑竹枝
秋扇詞
莫道恩情無重來人閒榮謝遞相催當時初入
君懷袖豈念寒爐有死灰
搗衣曲
爽砧應秋律繁杵含淒風一一遠相續家家音
不同戶庭凝露清伴侣明月中長裾委襞積輕
珮垂璁瓏汗餘衫更馥鈿移麝半空報寒驚邊
鴈促思聞候蟲天狼正芒角虎落定相攻盈篋
寄何處征人如轉蓬
七夕(二首)
河鼓靈旗動常娥破鏡斜滿空天是幕徐轉斗
爲車機罷猶安石橋成不礙查寧知觀津女竟
夕望雲涯
天衢啓雲帳神馭上星橋初喜渡河漢頻驚轉
斗杓餘霞張錦幛輕電閃紅綃非是人閒世還
悲後會遥
龍陽縣歌
縣門白日無塵土百姓縣前挽魚罟主人引客
登大堤小人縱觀黃犬怒鷓鴣驚鳴遶籬落橘
柚垂芳照牎戶沙門草綠見吏稀寂歷斜陽照
懸鼓
度桂嶺歌
桂陽嶺下下復高高人稀鳥獸駭地遠草木豪
寄言千金子知余歌者勞
插田歌(并引)
連州城下俯接村墟偶登郡樓適有所感遂書
其事爲俚歌以俟采詩者
岡頭花草齊鷰子東西飛田塍望如線白水光
參差農婦白紵裙農夫綠蓑衣齊倡田中歌嚶
儜如竹枝但聞怨響音不辨俚語詞時時一大
笑此必相嘲嗤水平苗漠漠煙火生墟落黃犬
往復還赤雞鳴且啄路傍誰家郎烏帽衫袖長
自言上計吏年初離帝鄕田夫語計吏君家儂
足諳一來長安罷眼大不相參計吏笑致詞長
安眞大處省門高軻峨儂人無度數昨來補衛
士唯用筒竹布君看二三年我作官人去
畬田行
何處好畬田團團縵山腹鑚龜得雨卦上山燒
卧木驚麏走且顧羣雉聲咿喔紅熖遠成霞輕
煤飛入郭風引上高岑獵獵度青林青林望靡
靡赤光低復起照潭出老蛟爆竹驚山鬼夜色
不見山孤明星漢閒如星復如月俱逐曉風滅
夲從敲石光遂致烘天熱下種暖灰中乘陽拆
牙孽蒼蒼一雨後苕穎如雲發巴人拱手吟耕
耨不關心由來得地勢徑寸有餘隂
蒲萄歌
野田生蒲萄纏繞一枝蒿移來碧墀下張王日
日高分歧浩繁縟脩蔓蟠詰曲揚翹嚮庭柯意
思如有屬爲之立長架布護當軒綠米液漑其
根理疎看滲漉繁葩組綬結懸實珠璣蹙馬乳
帶輕霜龍鱗躍初旭有客汾隂至臨堂瞪雙目
自言我晉人種此如種玉釀之成美酒令人飲
不足爲君持一斗往取涼州牧
鶗鴂吟
朝陽有鳴鳳不聞千萬祀鶗鴂摧衆芳畏聞先
入耳秋風白露晞從是爾啼時如何上春日唧
唧滿庭飛
牆隂歌
白日左右浮天潢朝脯影入東西牆昔爲童兒
在隂戲當時意小覺日長東鄰侯家吹笙簧隨
隂促促移象牀西隣田舍乏糟糠就影汲汲舂
黃粱因思九州四海外家家只占牆隂内莫言
牆隂數尺閒老却主人如等間君看眼前光景
促中心莫學太行山
觀雲篇
興雲感隂氣疾走如見機晴來意態行有若功
成歸葱蘢含晚景㓗白凝秋暉深夜渡銀漢漠
漠仙人衣
踏潮歌(并引)
元和十年夏五月終風駕濤南海羨溢南人云
踏潮也率三更歲一有之余爲連州客或爲予
言其狀因歌之附于南越志
屯門積日無迴飈滄波不歸成踏潮轟如鞭石
矻且搖亘空欲駕黿鼉橋驚湍蹙縮悍而驕大
陵高岸失岧嶤四邊無阻音響調背負元氣掀
重霄介鯨得性方逍遥仰鼻嘘吸揚朱翹海人
狂顧迭相招罽衣髽首聲嘵嘵征南將軍登麗
譙赤旗指麾不敢囂翌日風迴沴氣消歸濤納
納景昭昭烏泥白沙復滿海海色不動如青瑶
百花行
長安百花時風景宜輕薄無人不沽酒何處不
聞樂春風連夜動微雨凌曉濯紅豔出牆頭雪
光映樓角繁紫韻松竹遠黃遶籬落臨路不勝
愁輕飛去何託滿庭蕩魂魄照廡成丹渥爛漫
嗾顚狂飄零勸行樂時節易婉娩清隂覆池閣
唯有安石榴當軒慰寂寞
春有情篇
爲問遊春侶春情何處尋花含欲語意草有鬪
生心雨頻唯發色雲輕不作隂縱令無月夜芳
興暗中深
路傍曲
南山宿雨晴春入鳳皇城處處聞絃管無非送
酒聲
白鷺兒
白鷺兒最高格毛衣新成雪不敵衆禽喧呼獨
凝寂孤眠芊芊草久立潺潺石前山正無雲飛
去入遥碧
壯士行
隂風振寒郊猛虎正咆哮徐行出燒地連吼入
黃茅壯士走馬去鐙前彎玉弰叱之使人立一
發如鈹交悍情忽星墮飛血濺林梢彪炳爲我
席羶腥充我庖里中欣害除賀酒紛號呶明日
長橋上傾城看斬蛟
邊風行
邊馬蕭蕭鳴邊風滿磧生暗添弓箭力斗上鼓
鼙聲襲月寒暈起吹雲隂陣成將軍占氣候出
號夜翻營
竹枝詞(并引九首)
四方之歌異音而同樂歲正月余來建平里中
見聮歌竹枝吹短笛擊鼓以赴節歌者揚袂雎
舞以曲多爲賢聆其音中黃鍾之羽其卒章激
訐如吴聲雖傖儜不可分而含思宛轉有湛濮
之豔昔屈原居沅湘閒其民迎神詞多鄙陋乃
爲作九歌到于今荆楚鼓舞之故余亦作竹枝
詞九篇俾善歌者颺之附于末後之聆巴歈知
變風之自焉
白帝城頭春草生白鹽山下蜀江清南人上來
歌一曲北人莫上動鄕情
山桃紅花滿上頭蜀江春水拍江流花紅易衰
似郎意水流無限似儂愁
江上春來新雨晴瀼西春水縠文生橋東橋西
好楊柳人來人去唱歌行
日出三竿春霧消江頭蜀客駐蘭橈溤寄狂夫
書一紙住在成都萬里橋
兩岸山花似雪開家家春酒滿銀杯昭君坊中
多女伴永安宫外踏青來
城西門前灩澦堆年年波浪不能摧懊惱人心
不如石少時東去復西來
瞿唐嘈嘈十二灘此中道路古來難長恨人心
不如水等間平地起波瀾
巫峽蒼蒼煙雨時清猿啼在最高枝箇裏愁人
腸自斷由來不是此聲悲
山上層層桃季花雲閒煙火是人家銀釧金釵
來負水長刀短笠去燒畬
楊柳枝詞(九首)
塞北梅花羌笛吹淮南桂樹小山詞請君莫奏
前朝曲聽唱新翻楊柳枝
南陌東城春早時相逢何處不依依桃紅李白
皆誇好須得垂楊相發揮
鳳闕輕遮翡翠幃龍墀遥望麴塵絲御溝春水
相暉映狂殺長安年少兒
金谷園中鶯亂飛銅駝陌上好風吹城東桃李
須臾盡爭似垂楊無限時
花萼樓前初種時美人樓上鬪腰支如今抛擲
長街裏露葉如啼欲恨誰
煬帝行宫汴水濱數株殘柳不勝春晚來風起
花如雪飛入宫牆不見人
御陌青門拂地垂千條金縷萬條絲如今綰作
同心結將贈行人知不知
城外春風吹酒旗行人揮袂日西時長安陌上
無窮樹唯有垂楊管別離
輕盈嫋娜占年華舞榭妝樓處處遮春盡絮飛
留不得隨風好去落誰家
浪濤沙詞(九首)
九曲黃河萬里沙浪濤風簸自天涯如今直上
銀河去同到牽牛織女家
洛水橋邊春日斜碧流輕淺見瓊砂無端陌上
狂風急驚起鴛鴦出浪沙
汴水東流虎眼文清淮晚色鴨頭春君看渡口
濤沙處渡却人閒多少人
鸚鵡舟頭浪颭沙青樓春望日將斜銜泥鷰子
爭歸舍獨自狂夫不憶家
濯錦江邊兩岸花春風吹浪正濤沙女郎翦下
鴛鴦錦將嚮中流定晚霞
日照澄州江霧開淘金女伴滿江隈美人手飾
侯王印盡是沙中浪底來
八月濤聲吼地來頭高數丈觸山迴須臾却入
海門去卷起沙堆似雪堆
莫道讒言如浪深莫言遷客似沙沈千濤萬灑
(去)雖辛苦吹盡狂沙始到金
流水濤沙不暫停前波未滅後波生令人忽憶
瀟湘渚迴唱迎神三兩聲
瀟湘神詞(二首)
湘水流湘水流九疑雲物至今愁君問二妃何
處所零陵香草露中秋
斑竹枝斑竹枝淚痕點點寄相思楚客欲聽瑶
瑟怨瀟湘深夜月明時
抛毬樂詞(二首)
五綵繡團圓登君瑇瑁筵最宜紅燭下偏稱落
花前上客如先起應須贈一船
春早見花枝朝朝恨發遲及看花落後却憶未
開時幸有抛毬樂一杯君莫辭
楊柳枝詞(二首)
迎得春光先到來淺黃輕綠映樓臺秖緣嫋娜
多情思便被春風長暗催
巫峽巫山楊柳多朝雲暮雨遠相和因想陽臺
無限事爲君迴唱竹枝歌
竹枝詞(二首)
楊柳青青江水平聞郎江上唱歌聲東邊日出
西邊雨道是無晴還有晴
楚水巴山江雨多巴人能唱夲鄕歌今朝北客
思歸去迴入紇那披綠羅
紇那曲詞(二首)
楊柳鬱青青竹枝無限情同郎一迴顧聽唱紇
那聲
踏曲興無窮調同詞不同願郎千萬壽長作主
人翁
右巳上詞先不入集今附卷末
劉夢得文集卷第九
劉夢得外集卷第九
表述引傳碑
論西戎表謝上連州刺史表
含輝洞述吏隱亭述
傳信方述彭陽唱和集引
唱和集後引吳蜀集引
汝洛集引子劉子自傳
王公神道碑
爲淮南杜相公論西戎表
臣某言臣一辤闕庭巳僅二載官當重任身受
厚恩旣懷子牟戀闕之心又負臧文竊位之責
思所以歌頌聖德禆𥙷箴規塵露至微不任懇
迫臣遠祖詩顯名漢代出牧南陽讜言善策隨
事獻納忠醇之至聞于中外遺風可襲有激愚
衷臣是以輒竭聞見粗陳梗槩雖不盡陛下聖
明萬分之一然臣子之心有直必獻伏惟皇帝
陛下德合天地道躋文武㢮張普博法則隂陽
氣均生成人霑亭育凡是氛沴覆以春和銷除
容納皆如聖意寬宥肆赦實賴皇明河中誅鋤
不勞兵革淮右底定不戮一人慶浹萬邦事出
千古近又西戎背約寇犯王師陛下弘貸豺狼
矜其凶悍布以恩澤果此知慙功因德成不以
兵制故詩云獫狁孔熾書稱蠻夷猾夏臣觀自
古帝王不忍小忿貽大患故竭耗中國盡力邊
陲至如滅昆明之城平大宛之種豈是發揮皇
猷增榮簡冊故賢哲之論薄衛霍之功陛下鏡
歷代無益之端修大君文德之教遂得北狄深
藏五城晏閉百蠻嚮化四海無虞惟此小蕃尚
迷聲教陛下示之大信弘以舊恩雖關防暫驚
而烽燧旋罷臣負恩方鎮初懼寇戎正於憂迫
之時果聞仁聖之諭攘却凶孽不勞干戈臣靜
思遠圖久計莫若存信施惠以愧其心歲通玉
帛待以客禮昭宣聖德擇奉誼之臣恢拓皇威
選謹邊之將積粟塞下坐甲關中以逸待勞以
高御下重其金玉之贈結以舅甥之歡小來則
慰安大至則嚴備明其斥候不撓不侵則戎狄
爲可封之人沙場無戰死之骨若天下無事人
安歲稔然後訓兵命將破虜摧衝原州營田靈
武盡復舊地通使安西國家長筭悉在於此計
熟事定舉必有功苟未可圖豈曰容易此皆陛
下朝夕倦談之事前後立驗之謀臣質性頑疎
籌畫庸近受恩非據敢忘獻忠犬馬之心實所
罄盡謹遣某官某奉表
謝上連州刺史表
臣某言伏奉去三月七日制授臣使持節連州
刺史恭承睿旨跪奉詔書皇恩重於丘山聖澤
深於雨露抃舞失次神魂再揚臣某(中謝)臣性愚
拙謬學文詞幸遇休明累登科第出身入仕竝
不因人德宗臨御之時臣忝御史陛下龍飛之
日臣忝郎官恭守章程勤脩職業權臣奏用蓋
聞虚名實非曲求可以覆視跡卑易枉無路自
明亦緣臣有微才所以嫉臣者衆競生口語廣
肆加誣㐲頼陛下至仁特從寬典舉以緣坐貶
佐遐藩屢變星霜頻經恩赦犬馬懷戀寢興匪
寧唯讀佛經願延聖壽昨蒙詔命追赴上都隨
列授官俾居遠郡在臣之分榮幸巳多伏荷陛
下孝理弘深皇明照燭哀臣老母羸疾憫臣一
身零丁特降洪恩得移善部光榮廣被母子再
生凡在人臣皆感聖德凡爲人子皆荷聖慈豈
惟賤臣獨受恩造不覺喜極至于涕零昔殷王
俯念於前禽且聞解網漢帝有哀於少女爰命
罷刑方之聖朝不足多尚感召和氣慰安羣生
非臣隕越所能上報伏以南方厲疾多在夏中
臣自發柳州便染瘴瘧扶策在道不敢停留即
以今月十一日到州上訖謹宣聖旨以示遠人
恭述詔條所期富庶無任
含輝洞述
河南薛公景晦以文無害爲尚書刑部郎中以
訕爲道州刺史居郡大理至於無事清機羡益
盡付山水一旦以書來誇曰吾得異境于近郊
自城西門竝南山俯江水有石穹然如夏屋其
左右前後又如回廊曲房藻繡雕彤之象雲生
日入怪狀迭發水石卉木香非人寰意其嘗爲
食霞御氣者之所遊息委蛻而去不知其幾千
百年逮今得諸黃冠野夫及詣而信因名其地
曰含輝洞蓋詩家流所謂山水含清輝者是巳
吾子常以詞業於世盍爲我誌焉愚得書退而
深惟若薛公者少居江湖閒遊名山東探禹穴
止四明句曲金華陽羡南過九江薄莊廬以涉
彭蠡天下山水之籍存乎胷中第其高下銖兩
不失及是而口呿不能名顧爲竒信矣若江華
者九疑三湘之佳麗地也前此二千石御史中
執法河南元次山諫大夫北平陽亢宗司刑大
夫東平吕和叔皆碩人也考盤招隱之致恒汲
汲然卒使兹境貴于異日豈地愛其寶有時而
發邪顧謂異信矣夫物之有作俟言而遠故述
焉以書于洞隂曰營陽欝欝山水第一洞有含
輝遊人忘歸忘歸孔樂請言其明先是斯境蘙
于榛薄天姿孤絶凡目所忽閟其清光有待而
發公之來思探異翫竒茇野憩林而民悅之旣
悅其至益知所嗜捫徑歷峴來適公志偶得竒
絶聿來告公駕言從之谷岸溟濛有石如門又
如垣墉憀蔓交才似綸似組乃芟乃治乃可布
武伸脰掉臂空洞無阻左右回環儼若廊廡飛
泉出竇練縋花吐觸石吹沙珮搖絃撫側逕寅
緣豁然見天有石如堂度之五筵東西二門與
日明昏奥者如室宣者如軒因其高下爰構亭
榭匠生於心隨指如化開山剪木役以私屬結
構曁茨子來嬉嬉無事而就邦人不知淑清之
辰休澣之時雅步幅巾琴壷以隨前無俗人與
白雲期年日盡適形神不羈元氣顥然觀吾朵
頥遵渚之鴻有時而飛石門之下可以棲遲此
谷而盈彼丘而夷維公之羭跡永在斯
吏隱亭述
元和十五年再牧于連州作吏隱亭海陽湖壖
入自外閒不知藏山歷級東望怳非人寰前有
四榭隔水相鮮凝靄蒼蒼淙流布懸架險通蹊
有梁如蜺輕泳徐轉有舟如翰登霞漾月若在
天漢視彼廣輪千畒之半翠麗于是與世殊貫
㵟明峭絶靃靡葱蒨炎景有宜昏旦迭變疑昔
神鼇負山而抃摧其別島置此高岸海陽之名
自元先生先生元結有銘其碣元維假符予維
左遷其閒相距十五餘年封境服人其猶比肩
天下山水非無美好地偏人遠空樂魚鳥謝公
開山涉月忘還豈曰無娱伊險且艱溪山尤物
城池爲伍却倚佛寺左聮仙府勢拱臺殿光含
霜廡窈如壷中別見天宇石堅不老水流不腐
不知何人爲今爲古石焉終堅水焉終竭不知
何時再融再結
傳信方述
余爲連州四年江華守河東薛景晦以所著古
今集驗方十通爲贈其志在於拯物予故申之
以書異日景晦復寄聲相謝且咨所以𥙷前方
之闕醫拯道貴廣庸可以學淺爲辤遂於篋中
得巳試者五十餘方用塞長者之問皆有所自
故以傳信爲目云元和十三年六月八日中山
劉禹錫述
彭陽唱和集引
丞相彭陽公始由貢士以文章爲羽翼怒飛于
冥冥及貴爲元老以篇詠佐琴壷取適乎閒讌
鏘然如朱絃玉磬故名聞于世閒鄙人少時亦
嘗以詞藝梯而航之中途見險流落不試而胷
中之氣伊欝蜿蜒泄爲章句以遣愁沮悽然如
燋桐孤竹亦名聞于世閒雖窮逹異趣而音英
同或故相遇甚歡其合面必抒懷其離居必寄
興重詶累贈體備今古好事者多傳布之今年
公在并州余守吴門相去迴遠而音徽如近且
有書來抵日三川守白君編錄與吾子贈荅緘
縹囊以遺余白君爲詞以冠其前号曰劉白集
悠悠思與所賦亦盈于巾箱盍次第之以塞三
川之誚於是緝綴凡百有餘篇以彭陽唱和集
爲目勒成兩軸爾後繼賦附于左云大和七年
二月五日中山劉禹錫述
唱和集後引
貞元中予爲御史彭陽公從事于太原以文章
相往來有日矣無何予受譴南遷十餘年閒公
登用至宰相出爲衡州方獲會面輸寫藴積相
視泫然爾後或雜賦詩贈荅編成兩軸大和五
年余領吴郡公鎮太原常發函寓書必有章句
絡繹於數千里内無曠旬時八年公爲吏部尚
書予牧臨汝有詩歎七年之別署其後云集卷
自此爲第三未幾予轉左馮公登左揆每恨近
而不見形於詠言開成元年公鎮南梁予以太
子賓客分司東都新韻繼至率云三軸成矣二
年冬忽寄一章詞調悽切似有永訣之旨伸紙
慨歎居數日果承訃書嗚呼聆風相悅者四十
年會面交歡者十九年以詩見投凡七十九首
勒成三卷以副平生之言
吳蜀集引
長慶四年余爲歴陽守今丞相趙郡李公時鎮
南徐州每賦詩飛函相示且命同作爾後出處
乖遠亦如鄰封凡詶唱始於江南而終於劒外
故以吴蜀爲目云
汝洛集引
大和八年予自姑蘇轉臨汝樂天罷三川守復
以賓客分司東都未幾有詔領馮翊辤不拜職
換太子少傅分務以遂其高時予代居左馮明
年予罷郡以賓客入洛日以章句交歡因而編
之命爲汝洛集
子劉子自傳
子劉子名禹錫字夢得其先漢景帝賈夫人子
勝封中山王謚曰靖子孫因爲中山人也七代
祖亮事北朝爲冀州刺史散騎常侍遇遷都洛
陽爲北部都昌里人世爲儒而仕墳墓在洛陽
北山其後地狹不可依乃葬滎陽之檀山原由
大王父巳還一昭一穆如平生曾祖凱官至博
州刺史祖鍠由洛陽主簿察視行馬外事歲滿
轉殿中丞侍御史贈尚書祠部郎中父諱緒亦
以儒學天寶末應進士遂及大亂舉族東遷以
違患難因爲東諸侯所用後爲淮西從事本府
就加鹽鐵副使遂轉殿中主務于埇橋其後罷
歸浙右至楊州遇疾不諱小子承風訓稟遺教
眇然一身奉尊夫人不敢殞滅後忝登朝或領
郡蒙恩澤先府君累贈至吏部尚書先太君盧
氏由彭城縣太君贈至范陽郡太夫人初禹錫
旣冠舉進士一幸而中試閒歲又以文登吏部
取士科授太子校書官司間廣得以請告奉温
凊是時年少名浮於實士林榮之及丁先尚書
憂迫禮不死因成痼疾旣免喪相國楊州節度
使杜公領徐泗素相知遂請爲掌書記捧檄入
告太夫人曰吾不樂江淮閒汝宜謀之於始因
白丞相以請曰諾居數月而罷徐泗而河洛猶
艱難遂改爲楊掌書記涉二年而道無虞前約
乃行調補京兆渭南主簿明年冬擢爲監察御
史貞元二十一年春德宗新棄天下東宫即位
時有寒俊王叔文以善弈棋得通籍待詔因閒
隙得言及時事上大竒之如是者積久衆未之
知至是起蘇州掾超拜起居舍人充翰林學士
遂隂薦丞相杜公爲度支鹽鐵等使翊日叔文
以夲官及内職兼充副使未幾特遷戶部侍郎
賜紫貴振一時愚前巳爲杜丞相奏署崇陵使
判官居月餘日至是改屯田員外郎判度支鹽
鐵等案初叔文北海人自言猛之後有遠祖風
惟東平吕温隴西李景儉河東柳宗元以爲信
然三子者皆與余厚善日夕過言其能叔文實
工言治道能以口辨移人旣得用自春至秋其
所施爲人不以爲當非時上素被疾至是尤劇
詔下内禪自爲太上皇後謚曰順宗東宫即皇
帝位是時太上久寢疾宰臣及用事者都不得
召對宫掖事秘而建桓立順功歸貴臣於是叔
文首貶渝州後命終死宰相貶崖州余出爲連
州途至荆南又貶朗州司馬居九年詔徵復授
連州自連歷夔和二郡又除主客郎中分司東
都明年追入充集賢殿學士轉蘇州刺史賜金
紫移汝州兼御史中丞又遷同州充夲州防禦
長春宫使後被足疾改太子賓客分司東都又
改祕書監分司一年加撿校禮部尚書兼太子
賓客行年七十有一身病之日自爲銘曰
不夭不賤夭之祺兮重屯累厄數之竒兮天與
所長不使施兮人或加訕心無疵兮寢於此牖
盡所期兮葬近大墓如生時兮魂無不之庸詎
知兮
唐故監察御史贈尚書右僕射王公碑
公諱倰字眞長其先乘黃帝夫大聖之後與庶
姓不同如河出崑崙潛於厚地欻焉振起奮爲
洪瀾環自天非衆川也故自黃帝八代而生舜
武王克殷求有嬀之胤滿封於陳是爲胡公十
三葉生完自以公子國難不得立乃抱樂器奔
齊桓公以卿禮接之下又十一葉和以久爲政
隂浹于人遂有齊國三代稱王至建爲秦所滅
項羽入秦封建孫安爲濟北王漢興失國齊人
謂之王家因以爲氏安子㳙仕漢爲鎮東將軍
青州牧封劇縣伯自㳙至彤几一十九代兩漢
公卿牧守如家諜然十代祖猛字景略符秦尚
書令佐秦成覇業與孔明佐蜀同功故時人爲
之王葛史云北海劇人遂著爲族望九代祖休
儀曹尚書八代祖鎮惡佐命宋武長安擒姚泓
至北齊五代祖昕七兵尚書兄弟九人時号王
氏九龍於齊史有傳高祖顗字君粹北齊著作
郎燕郡太守曾祖敬忠成州刺史大父上容高
宗封嶽進士及第歷侍御史主客兵部員外郎
累遷兵右金吾衛將軍冀州刺史靈州都督朔
方道緫管見職官儀及衣(逸二字)烈考暾宣州宣
城縣令贈工部郎中娶河東裴氏乃生僕射孝
睦餘力工爲文始以崇文生應深謀祕策考入
上第拜監察御史天之賦予莫能兩大旣敡令
名而不以景福享齡五十五葬于河南府偃師
縣亳邑鄕後以子貴累贈禮部尚書至右僕射
夫人江夏李氏祔焉李門多竒才父暄起居舍
人暄子鄘門下侍郎平章事高叔祖善蘭臺郎
崇文館學士注文選行於時善子邕北海郡太
守有重名四方之士求爲碑誌者傾天下故夫
人於盛宗禮範可法累贈至江夏郡夫人僕射
有三子長子早終次子處玄少嬰沈恙慕道士
養生之術高尚其趣強仕而没積善不試後來
果大焉季子彦威字子美始以五經登甲科歷
太常博士祠部員外郞遷屯田郎中轉戶部司
封竝充禮儀使判官弘文館學士京兆少尹諫
議大夫史館脩撰以直諫出爲河南少尹入爲
少府監司農卿改湽青節度使徵拜戶部侍郎
判度支勢逼生患出爲衛尉卿分司東都尋起
爲陳許節度使檢校禮部尚書充汴宋亳等州
節度觀察處置等使北海縣開國子食邑五百
戶娶潁川韓氏主客員外郎衢之女國子祭酒
楊頊(呼玉)之外孫夫人有三弟皆材無子早謝巳
如禮祔葬于亳邑原僕射厚德覆露之尚書丕
承之以蚤孤銳意嚮學嘗閱詩至蓼莪篇感激
流涕故其志如刃始淬及學成立朝爲鴻儒入
用爲能臣參定儀制財成經費起書生擁旌節
今又領全師鎮上游握神符垂三組皆嚮時感
發之所激也志就而學成名聞而身逹欲報無
所外榮中悲人子之孝在乎揚其先德以耀于
遠乃俾學古者書夲系所自且銘于龜趺螭首
云銘曰
山積而高澤積而長聖人之後必大而昌由聖
與賢或爲覇強建不克嗣濟北䟽疆齊人德之
其族稱王佐于符秦北海重光僕射之生負材
而起策千萬乘擢爲御史同時條對千目仰視
桂林一枝㭘芥相似名動海内夫豈不偉種德
而牙迺生令子出入鼎貴理財統師流根之澤
密印纍纍峻其追崇幽顯有輝孝嗣之志歉然
弗怡春露秋霜感傷履之時久能慕禄豐益悲
明發不寐永懷孝思攄之無窮曷若豐碑景亳
之原佳城在斯乃金石刻揭于道陲松邪栢邪
有洛之湄過者必下來觀信詞
劉夢得外集卷第九
