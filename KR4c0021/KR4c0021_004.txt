須溪先生校本唐王右丞集卷第四
唐尚書右丞贈秘書監王維
輞川集(并序)
余别業在輞川山谷其遊止有孟城拗華子岡文杏
館斤竹嶺鹿柴(去声)茱萸沜(潘上)官槐陌臨湖亭南垞(茶)
欹湖柳浪欒家瀨金屑泉白石灘北垞竹里館辛夷
塢&KR0238;園椒園等與裴迪閑暇各賦絶句云爾
孟城拗
新家孟城口古木餘衰柳來者復爲誰空悲昔人有
(復欲两語如此俯仰曠逹不可得)
同前裴迪
結廬古城下時登古城上古城非疇昔今人自來往
(未為不佳相去甚遠)
華子崗
飛鳥去不窮連山復秋色上下華子崗惆悵情何極
(䔥然更欲無言)
同前
落日松凮起還家草露稀雲光侵履跡(費力)山翠拂人衣
文杏館
文杏裁爲梁香茅結爲宇不知棟裏雲去作人間雨
同前
迢迢文杏館躋攀日巳屢南嶺與北湖(亦使得)前看復廽頋
斤竹嶺
檀欒映空曲青翠漾漣漪暗入商山路樵人不可知
同前
明流紆且直綠篠密復深一逕通山路行歌望舊岑
鹿柴
空山不見人但聞人語響返景入深林復照青苔上
(無言而有畫意)
同前
日夕見寒山便爲獨往客不知松林事但有麏麚跡
木蘭柴
秋山歛餘照飛鳥逐前侣彩翠時分明夕嵐無處所
(猶是鹿柴之餘)
同前
蒼蒼落日時鳥聲亂溪水緣溪路轉深幽興何時已
茱萸沜
結實紅且綠復如花更開山中儻留客置此茱萸(丕自木在)
同前
飄香亂椒桂布葉間檀欒雲日雖廽照森沉猶自寒
宫槐陌
灰逕蔭宫槐幽隂多綠苔膺門但迎掃畏有山僧來
同前
門前宫槐陌是向欹湖道好秋來山雨多落葉無人掃
臨湖亭
輕舸迎上客悠悠湖上來當軒對撙酒四面芙蓉開
同前
當軒弥滉漾孤月正徘徊谷口猿聲發凮傳入戶來
南垞
輕舟南垞去北垞淼難即隔浦望人家遥遥不相識
同前
孤舟信凮泊南垞湖水岸落日下崦嵫清波殊淼漫
欹湖
吹簫凌極浦日暮送夫君湖上一廽看山青卷白雲
同前
空闊湖水廣青熒天色同艤舟一長嘨四面來清凮
柳浪
分行接綺樹倒影入清漪不學御溝上春凮傷别離
同前
映池同一色逐吹散如絲結隂既得地何謝陶家時
欒家瀨
颯颯秋雨中淺淺石溜瀉跳波自相濺白鷺驚復下
同前
瀨聲喧極浦㳂涉向南津汎汎鳬鷗渡時時欲近人
金屑泉
日飲金屑泉少當千餘歲翠鳳翔文螭羽節朝玉帝
同前
瀠渟澹不流金碧如可拾迎晨含素華獨往亊朝汲
白石灘
清淺白石灘綠蒲向堪把家住水東西浣紗明月下
同前
跋石復臨水弄波情未極日下川上寒浮雲澹秋色
北垞
比垞湖水北離樹映朱欄逶迤南川水明滅青林端
同前
南上北垞下結宇臨欹湖每欲採樵去扁舟出菰蒲
竹里館
獨坐幽篁裏弹琴復長嘨深林人不知明月來相照
同前
來過竹里館日與道相親出入惟山鳥幽深無世人
辛夷塢
木末美蓉花山中發紅萼澗戶寂無人絲絲開且落
(其意亦欲不着一字漸可語禅)
同前
緣堤春草合王孫自留翫况有辛夷花色與芙蓉乱
&KR0238;園
古人非傲吏自闕經世務偶寄一微官婆娑數枝樹
(使在謝東山軰口語皆成高韵)
同前
好閑早成性果此諧宿諾今日&KR0238;園遊還同莊叟楽
椒園
桂尊迎帝子杜若贈佳人椒漿奠瑶席欲下雲中身
(首首素净)
同前
丹刺罥人衣芳香留過客幸堪調鼎用願君垂採摘
(壞尽一鍋羹)
歸嵩山作
清川帶長薄車馬去閑閑流水如有意暮禽相與還
荒城臨古渡落日滿秋山(已近自然)迢遞嵩高下歸來且閉關
歸輞川作
谷口疎鍾動漁樵稍欲稀悠然遠山暮獨向白雲歸
菱蔓弱難定楊花輕易飛東皐春草色惆悵掩柴扉
投師蘭若宿
一公栖大白高頂出雲煙𣑽流諸壑遍花雨一峯偏
迹爲無心隱名因立教傳鳥來還語法客去更安禪
晝涉松路盡暮投蘭若邊洞房隱深竹清夜聞遥泉
向是雲霞裏今成枕席前豈唯暫留宿服事將窮年
韋給事山居
幽尋得此地詎有一人曾大壑隨階轉羣山入戶登
庖厨出深竹印綬隔垂藤即事辭軒冕誰云病未能
輞川别業
不到東山向一年歸來纔及種春田雨中草色綠堪
染水上桃花紅亦然優婁比丘經論學傴僂丈人鄕
里賢披衣倒屣且相見相歡語笑衡門前
山中示弟等
山林吾喪我冠帶爾成人(别是一種)莫學嵇康懶且安原憲
貧山隂多是戶泉水在東鄰緣合妄相有性空無所親
安知廣成子不是老夫身
戲題輞川别業
柳條拂地不湏折松樹梢雲從更長藤花欲闇藏猱
子栢葉初齊飬麝香(實景)
李處士山居
君子盈天階小人丼自免方隨鍊金客城上家絶巘
背嶺花未開入雲樹深淺清晝猶自眠山鳥時一囀
韋侍郎山居
幸忝君子頋遂陪塵外蹤閑花滿巖谷瀑水映杉松
啼鳥忽臨澗歸雲時抱峰良遊盛替紱繼跡多夔龍
詎枉青門道故聞長樂鍾清晨去朝謁事(一作安)馬何從
容
山居即事
寂寞掩柴扉蒼茫對落暉鶴巢松樹遍人訪蓽門稀
嫩竹含新粉紅蓮落故衣渡頭煙火起處處採菱歸
(自是維詩)
早秋山中作
無才不敢累眀時思向東溪守故籬不(一作豈)猒尚平㛰
嫁早却嫌陶令去官遲草間蛩響臨秋急山裏蝉聲
薄暮悲寂寞柴門人不到空牀獨與白雲期
戲題盤石
可憐盤石臨泉水復有垂楊拂酒杯若道春凮不解
意何因吹送落花來
終南山
太一近天都連山到海隅白雲廻望合青藹入看無
分野中峰變隂晴衆壑殊欲投人處宿隔水問樵夫
田園樂七首
出入千門萬戶經過北里南鄰躞蹀鳴珂有底崆峒
散髮何人(無一語可俗)
再見封侯萬戶立談賜璧一雙詎勝耦耕南畒何如
高卧東䆫
採菱渡頭凮急策杖村西日斜杏樹壇邊漁父桃花
源裏人家(急一作起)
萋萋春草秋綠落落長松夏寒牛羊自歸村巷童稚
不識衣冠
山下孤煙遠村天邊獨樹高原一瓢顔回陋巷五柳
先生對門
桃紅復&KR0877;宿雨柳綠更帶春煙花落家僮未掃鸎啼
山客猶眠
酌湭會臨泉水抱琴好倚長松南園露葵朝折東谷
黃梁夜舂
田家
舊穀行將盡良苗未可希老年方愛粥卒歲且無衣
雀乳青苔井雞鳴白板扉柴車駕羸牸草屩牧豪豨
多雨紅榴拆新秋綠芋肥餉田桑下憩旁舍草中歸
住處名愚谷何煩問是非(豪杭本膏)
丁㝢田家有贈
君心尚棲隱久欲傍歸路在朝每爲言解印果成趣
晨雞鳴鄰里群動從所務農夫行餉田閨婦起縫素
開軒御衣服散帙理章句時吟招隱詩或製閑居賦
新晴望郊郭曰映桑榆暮隂盡(一作晝)小苑城微明渭
川樹楑子宅閭井幽賞何由屢道存終不忘迹異難
相遇此時惜離別再來芳菲度
輞川閑居
一從歸白杜不復到青門時倚簷前樹遠看原上村
青菰臨水映白鳥向山翻寂寞於陵子桔槹方灌園
積雨輞川庄作
積雨空林煙火遲蒸藜炊黍餉東菑漠漠水田飛白
鷺隂隂夏木囀黃鸝山中習静觀朝槿松下清齋折
露葵野老與人争席罷海鷗何處更相疑
春園即事
宿雨乘輕屐春寒着弊袍開畦分白水間柳發紅桃
草際成碁局林端舉桔槹(上句更好)還持鹿皮机日暮隱
蓬蒿
渭川田家
斜光照墟落窮巷牛羊歸野老念牧童倚仗候荆扉
雉鴝麥苗秀蠶眠桑葉稀田夫荷鋤立(一作至)相見語
依依即此羡閑逸悵然歌式微
春中田園作
屋上春鳩鳴村邊杏花白(好)持斧伐遠楊荷鋤覘泉
脉歸(一作新)燕識故(一作舊)巢舊人看新曆臨觴忽不御惆
悵遠行客(卷耳之後得此吟調)
淇上即事田園
屏居淇水上東野曠無山日隱(一作白日)桑柘外河明閭
井間牧童望村去田犬隨人還静者亦何事荆扉乘
晝關
過盧員外宅看飯僧共題
三賢異七聖青眼慕青蓮乞飯從香積裁衣學水田
上人飛錫杖檀越施金錢跌坐簷前日焚香竹下煙
寒空法雲地秋色净居天身逐因緣法心過次第禪
不須愁日暮自有一燈燃
過李揖宅
閉門秋草色終日無車馬客來深巷中犬吠寒林下
散髮時未簮道書行尚把與我同心人樂道安貧者
一罷宜城酌還歸洛陽社
與盧員外象過崔處士興宗林亭
綠樹重隂盖四鄰青苔日厚自無塵科頭箕踞長松
下白眼看他(一作君)世上人(謂白眼亦如鍾會於嵇康)
同前盧象
映竹時聞轉轆轤當牎只見網蜘蛛主人非病常高
卧環堵蒙籠一老儒
同前縉
身名不問十秊餘老大誰能更讀書林中獨酌鄰家
酒門外時聞長者車
同前裴迪
喬柯門裏自成隂散髮空(一作䆫)中曾不簮逍遥且喜從
吾事榮寵從來非我心
詶前崔興宗
窮巷空林常閉關悠悠(一作然)獨卧與前山今朝忽枉嵇
生駕倒屣開門遥解顔
濟州過趙叟家宴
雖與人境接閉門成隱居道言莊叟事儒行魯人餘
深巷斜暉静閑門高柳疎荷鋤修藥圃散帙曝農書
上客摇芳翰中厨饋野𬞞夫君第高飲景晏出林閭
與盧象集朱家
主人能愛客終日有逢迎貰得新豊酒復聞秦女筝
柳條疎客舍槐葉下秋城語笑且爲樂吾將逹此生
過福禅師蘭若
巖壑傳微遠雲林隱法堂羽人飛奏楽天女跪焚香
竹外峯偏曙藤隂水更凉欲知禪坐久行路長春芳
飯覆釡山僧
晚知清净理日與人羣疎將候遠山僧先期掃弊廬
果從雲峰裏頋我蓬蒿居藉草飯松屑焚香看道書
燃燈晝欲盡鳴磬夜方初一悟寂爲樂此生閑有餘
思歸何必深身世猶空虚
謁璿上人(并序)
上人外人内天不定不亂捨法而淵泊無心而雲動
色空無得不物物也默語無際不言言也故吾徒得
神交焉玄關大啓德海群泳時雨既䧏春物具美序
於詩者人百其言
少年不足言識道年巳長事往安可悔餘生幸能飬
誓從断葷血不復嬰世網浮名寄纓佩空性無羈鞅
夙承大導師焚香此瞻仰頽然居一室覆載紛萬象
高柳早鸎啼長廊春雨響牀下阮家屐䆫前笻竹杖
方將見身雲陋彼示天壌一心在法要願以無生獎
青龍寺曇壁上人兄院集(并序)
吾兄大開蔭中明(一作朝)徹物外(一作独)以定力勝敵以惠用
觧嚴深居僧坊傍俯人里高原陸地下映美蓉之池
竹林果園中秀菩提之樹八極氣霽萬彙塵息太虚
寥廓南山爲之端倪皇州蒼茫渭水貫於天地經行
之後趺坐而閑昇坣𣑽筵餌客香飯不起而遊覧不
凮而清凉得世界於蓮花記文章於貝葉(時寕江大兄持片石命維序之)
詩五韵坐上成
高處敞招提虛空詎有倪坐看南陌騎下聽秦城雞
渺渺孤煙起芊芊遠樹齊青山萬井外落日五陵西
(甚壯非招提本色)眼界今無染心空安可迷
同前王縉
林中空寂舍階下終南山高卧一床上廽看六合間
浮雲幾處滅飛鳥何時還問義天人接無心世界閑
誰知大隱客兄弟自追攀(好)
同前王昌齡
本來清净所竹樹引幽隂簷外含山翠人間出世心
圓通無有象聖境不能侵真是吾兄法何妨友弟深
天香自然會靈異識鍾音
同前裴迪
靈境信爲絶法堂出塵氛自然成高致向不看浮雲
逶迤峯岫列參差閭井分林端遠堞見凬末疎鍾聞
吾師久禪寂在世超人群
黎拾遺昕裴迪見過秋夜對雨之作
促織鳴巳急輕衣行尚重寒燈坐高館秋雨聞疎鍾
白法調狂象玄言問老龍何人顧蓬逕空愧求羊蹤
晚春嚴少尹與諸公見過
松菊荒三逕圖書共五車烹葵邀上客看竹到貧家
鵲乳先春草鸎啼過落花自憐黃髮暮一信惜年華
過乘如禪師蕭居士嵩丘蘭若
無着天親弟與兄嵩丘蘭若一峯晴食隨鳴磬巢烏
下行踏空林落葉聲迸水定侵香案濕雨花應共石
床平深洞長松何所有儼然天笁古先生
過感化寺曇興上人山院
暮持笻竹杖相待虎溪頭催客聞山響歸房逐水流
野花叢發好谷鳥一聲幽夜坐空村寂松凮直似秋
(略不用思)
同前裴迪
不遠㶚陵邊安居向十年入門穿竹逕留客畎山泉
鳥囀深林裏心閑落照前浮名竟何益從此願栖禪
夏日過青龍寺謁操禪師
龍鍾一老翁徐步謁禪宫欲問義心義遥知空病空
山河天眼裏世界法身中莫怪銷炎热能生大地凮
同前裴迪
安禪一室内左右竹亭幽有法知不染無言誰敢酬
鳥飛争向夕蟬噪巳先秋煩暑自兹退清凉何所求
鄭果州相過
斜日照殘春初晴草木新牀前磨鏡客林裏灌園人
五馬驚窮巷䨇童逐老身中厨辦麄飯當恕阮家貧
春日與裴迪過新昌里訪吕逸人不遇
桃源一向絶凮塵柳市南頭訪隱淪到門不敢題凡
鳥看竹何湏問主人城外青山如屋裏東家流水入
西鄰(自在)閉戶著書多歲月種松皆作老龍鱗
同前裴迪
恨不逢君出荷蘘青松白屋更無他陶令五男曾不
有蔣生三逕任相過芙蓉曲沼春流滿薜荔成帷晚
靄多聞說桃源好迷客不如高枕(一作卧)眄庭柯
春過賀遂員外藥園
前年種籬外今作藥欄成香草爲君子名花是長卿
水穿盤石透藤繫古松生畫畏開厨走來蒙倒屣迎
蔗漿菰米飯蒟醬露葵羹頗識灌園意於陵不自輕
過香積寺
不知香積寺數里入雲峯古木無人逕深山何處鍾
泉聲咽危石日色冷青松薄暮空潭曲安禪制毒龍
過崔駙馬山池
畫樓吹笛妓金椀酒家胡錦石稱貞女青松學大夫
脱貂貰桂酌射鴈與山厨聞道高陽會愚公谷正愚
河南嚴尹弟見宿弊廬訪别人賦十韻
上客能論道吾生學飬蒙貧交世情外才子古人中
冠上方簮(一作安)象車邊巳畫熊拂衣迎五馬垂手憑䨇
童花醥(一作醴)和松屑茶香透竹叢薄霜澄夜月殘雪帶
春凮古壁蒼苔黑寒山遠燒紅眼看東候别心事北
山同爲學輕先軰何能訪老翁欲知今日後不樂爲
車公
湏溪先生校本王右丞集卷第四
