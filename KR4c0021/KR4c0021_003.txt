須溪先生校本唐王右丞集卷第三
唐尚書右丞贈秘書監王維
奉寄韋大守步
荒城自䔥索萬里山河空天高秋日迥嘹唳聞歸鴻
寒塘映衰草高館落疎桐臨此歲方晏顧景問悲翁
故人不可見寂寞平林東
林園即事寄舍弟紞
寓目一䔥散消憂冀俄頃青草粛澄波白雲移翠嶺
後浦通河渭前山包鄢郢松含風裏聲花對池中影
地多齊后瘧人帶荆州癭徒思赤筆書詎有丹砂井
心悲常欲絶髮乱不能整青簞日何長閑門晝方静
頽思茅簷下弥傷好風景
寄河上段十六
與君相見即相親聞道君家在孟津爲見行舟試借
問客中時有洛陽人(容易尽情舊未有此)
寄荆州張丞相
所思竟何在悵望深荆門㪯世無相識終身思舊恩
方將与農圃藝植老丘園目盡南飛鳥何由寄一言
山中寄諸弟妹
山中多法侣禅誦自爲群城郭遥相望唯應見白雲
聞裴秀才迪吟詩因戲贈
猿吟一何苦愁朝復悲夕莫作巫峽声腸断秋江客
既蒙宥罪旋復拜官伏感聖恩竊書鄙意兼
奉簡新除使君䒭諸公
忽蒙漢詔還冠冕始斍殷王解網羅日比星明猶自
暗(俳)天齊聖壽未云多花迎喜氣猶能笑鳥識歡心
亦解歌聞道百城新佩印還来双闕共鳴珂
贈從弟司庫員外絿
少秊識亊淺強斈干名利徒聞躍馬年苦無出人智
即亊豈徒言累官非不試既寡遂性歡恐招負時累
清冬見遠山積雪凝蒼翠皓然出東林發我遺世意
惠連素淸賞夙語塵外亊欲緩攜手期流年一何駃
座上走筆贈薛璩慕容損
希世無高符絶跡有卑棲君徒視人文吾固和天倪
𬗟然萬物始及與群物齊分地依后稷用天信重黎
春凬何豫人令我思東溪草色有佳意花枝稍&KR0877;荑
更待凬景好與君藉萋萋
贈李頎
聞君餌丹砂甚有好顔色不知從今去幾時生羽翼
王母翳華芝望尔崑崙側文螭從赤豹萬里方一息
悲㦲世上人甘此膻腥食
贈劉藍田
籬中犬迎吠出屋候柴扉歲晏輸井䅋山村人夜歸
晚田始家食餘布成我衣詎肯無公事煩君問是非
贈房盧氏琯
逹人無不可忘已爱蒼生豈復小千室絃歌在两楹
浮人日巳歸但坐事農耕桑榆欎相望邑里多雞鳴
秋山一何净蒼翠臨寒城視亊兼偃卧對書不簮纓
䔥條人吏疎鳥雀下空庭鄙夫心所向晚節異平生
將從海岳居守静解天刑或可累安邑茅茨君試營
贈祖三詠(濟州官舍作)
蠨蛸挂虛牗蟋蟀鳴前除歲晏凉凬至君子復何如
高館閴無人離居不可道閑門寂巳閉落日照秋草
雖有近音信千里阻河關中復客汝潁去年歸舊山
結交二十載不得一日展貧病子既深契闊余不淺
仲秋雖未歸暮秋以爲期良會詎幾日終自長相思
輞川閑居贈裴秀才迪
寒山轉蒼翠秋水日潺湲倚仗柴門外臨凬聽暮蟬
渡頭餘落日墟里上孤煙復值接輿醉狂歌五柳前
(類以無情之景述無情之意復非作者所有)
春夜竹亭贈錢少府歸藍田
夜静群動息時聞隔林犬却憶山中時人家澗西遠
羡君明發去采蕨輕軒冕
詶前錢起
山月隨客來主人興下淺今宵竹林下誰覺花源遠
惆悵曙鶯啼孤雲還絶巘(甚不相紹)
贈東岳焦練師
先生千歲餘五岳遍曾居遥識齊侯鼎新過王母廬
不能師孔墨何事問長沮玉管時來鳳銅盤即釣魚
竦身空裏語明目夜中書自有還丹術時論大素初
頻蒙露版詔時降軟輪車山静泉逾響松高枝轉疎
攴頥問樵客世上復何如
贈韋穆十八
與君青眼客共有白雲心不向東山去日令春草深
(淡淡有情)
戲贈張五弟諲(三首)
吾弟東山時心尚一何遠日高猶自卧鍾動始能飯
(不必其人直自輸寫)領上髮未梳牀頭書不卷清川與悠悠空林
對偃蹇青苔石上净細草松下軟䆫外鳥聲閑階前
虎心善徒然萬像多澹尔大虛緬一知與物平自顧
爲人淺對君忽自得浮念不煩遣
張弟五車書讀書仍隱居染翰過草聖賦詩輕子虚
閉門二室下隱居十年餘宛是野人也時從漁父魚
秋凬日蕭索五柳高且疎望此去人世渡水向吾廬
歲晏同攜手只應君與予
設罝守毚兔垂鈎伺游鱗此是安口腹非關慕隱淪
吾生好清静𬞞食去情塵今子方豪蕩思爲鼎食人
我家南山下動息自遺身入鳥不相亂見獸皆相親
雲霞成伴侣虚白侍衣巾何事湏夫子邀予谷口真
贈裴旻將軍
腰間寳劒七星文臂上琱弓百戰勲見說雲中擒黠
虜始知天上有將軍
贈焦道士
海上遊三島淮南預八公坐知千里外跳向一壷中
(每作清素可貴)縮地朝珠闕行天使玉童飲人聊割酒送客
乍分凬(竒)天老能行氣吾師不飬空(有誤)謝君徒雀躍
無可問鴻濛(好)
贈吳官
長安客舍熱如煑無箇茗糜難御暑空摇白團其諦
苦欲向縹囊還歸旅江鄕鯖鮓不寄來秦人湯餅那
堪許不如儂家任挑逹草屩蟧蝦冨春渚
冬晚對雪憶胡居士水
寒更傳曉碧清鏡覧衰顔隔牗凮驚竹開門雪滿山
洒空深巷静積素廣庭閑借問袁安舍翛然尚閉關
至滑州隔河望黎陽憶丁三㝢
隔河見桑柘藹藹黎陽川望望行漸遠孤峯沒雲煙
故人不可見河水復悠然頼有政聲遠時聞行路傳
秋夜獨坐懷内弟崔興宗
夜静群動息蟪蛄聲悠悠庭槐北凮響日夕方高秋
思子整羽翮及時當雲浮吾生將白首歲晏思滄洲
高足在旦暮肯爲南敏儔
雪中憶季揖(雜言)
積雪滿阡陌故人不可期長安千門復萬戶何處躞
&KR3117;黃金羈
胡居士卧病遺米因贈
了觀四大因根性何所有妄計苟不生是身孰休咎
色聲何謂客隂界復誰守徒言蓮花目豈惡楊枝肘
既飽香積飯不醉聲聞酒有無断常見生滅幻夢受
即病即實相趍空定狂走無有一法真無有一法垢
居士素通逹隨宜善斗擞牀上無氊卧鎘中有粥否
齋時不乞食定應空嗽口聊持數斗米且救浮生取
贈裴卜迪
凮景日夕佳與君賦新詩澹然望遠空如意方支頥
春凮動百草蘭蕙生我籬曖曖日暖閨田家來致詞
欣欣春還皐淡淡水生陂桃李雖未開荑萼滿其枝
請君理還策敢告將農時
酌酒與裴迪
酌酒與君君自寬人情翻覆似波瀾白首相知猶按
劒朱門先逹笑彈冠草色全經細雨濕花枝欲動春
凮寒世事浮雲何足問不如高卧且加飡
與胡居士皆病寄此詩兼示學人(二首𣑽志體)
一興微塵念横有朝露身如是覩蔭界何方置我人
礙有固爲主趣空寕捨賓洗心詎懸解悟道正迷津
因愛果生病從貪始斍貧色聲非彼妄浮幻即吾真
四逹竟何遣方殊安可塵胡生但高枕寂寞與誰憐
戰勝不謀食理齊甘負薪子若未始異詎論疎與親
浮空徒漫漫汎有定悠悠無乘及乘者所謂智人舟
詎捨貧病域不疲生死流無煩君喻馬任以我爲牛
植福祠迦葉求仁笑孔丘何津不鼔棹何路不摧輈
念此聞思者胡爲多阻脩空虚花聚散煩惱樹稀稠
滅想成無記生心坐有求䧏吳復歸蜀不到莫相尤
九月九日憶山東兄弟(時年十七)
獨在異鄕爲異客每逢嘉節倍思親遥知兄弟登高
處遍插茱萸少一人
華岳
西岳出浮雲積翠在大清連天疑黛色百里遥青冥
白日爲之寒森沈華隂城昔聞乾坤閉造化生巨靈
右足踏方止左手推削成天地忽開拆大河注東𬈑
遂爲西峙岳雄雄鎮秦京大君包覆載至德被群生
上帝佇昭告金天思奉迎人祗望幸久何獨禪云亭
藍田山石門精舍
落日山水好漾舟信歸凮玩竒不覺遠因以緣源窮
遥愛雲木秀初疑路不同安知清流轉偶與前山通
捨舟理輕策果然愜所適老僧四五人逍遥蔭松栢
朝𣑽林未曙夜禪山更寂道心及牧童世事問樵客
瞑宿長林下焚香卧瑶席澗芳襲人衣山月映石壁
再尋畏迷誤明發更登歷笑謝桃源人花紅復來覿
山居秋暝
空山新雨後天氣晚來秋明月松問照清泉石上流
竹喧歸浣女蓮動下漁舟隨意春芳歇王孫自可留
(總無可點自是好)
青溪
言入黃花川每逐青溪水隨山將萬轉趣途無百里
聲喧亂石中色静深松裏演漾汎菱荇澄澄映葭葦
我心素巳閑清川澹如此請留盤石上垂釣將巳矣
崔濮陽兄季重前山興(山西去亦對維門)
秋色有佳興況君池上閑悠悠西林下自識門前山
(又别又别有道之言)千里横黛色數峰出雲間嵳峩對秦國合沓
藏荆關殘雨斜日照夕嵐飛鳥還故人今尚爾歎息
此頽顔
終南别業
中歲頗好道晚家南山陲興來每獨往勝事空自知
行到水窮處坐看雲起時偶然值林叟談笑無還期
(其資如此故自難及)
皇甫岳雲溪雜題(五首)
鳥鳴磵
人閑桂花落夜静春山空月出驚山鳥時鳴春澗中
蓮花塢
日日採蓮去洲長多暮歸弄蒿莫濺水畏濕紅蓮衣
鸕鷀堰
乍向紅蓮沒復出清浦颺(可哂)獨立何䙰褷㗸魚古查上
上平田
朝耕上平田暮耕上平田借問問津者寕知沮溺賢
(語調并高)
萍池
春池深且廣會待輕舟廽靡靡綠萍合垂楊掃復開
(每每静意得之偶然)
湏溪先生校本唐王右丞集卷第三
