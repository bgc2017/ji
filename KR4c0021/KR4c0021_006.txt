湏溪先生校本唐王右丞集卷第六
唐尚書右丞贈秘書監王維
曉行巴峽
際曉投巴峡餘春憶帝京晴江一女浣(自然好)朝日衆
雞鳴水國舟中市山橋樹抄行登高万井出眺迥二
流明人作殊方語鸎爲舊國声頼諳山水趣稍解别
離情
出塞作(時爲监察塞上作)
居延城外獵天驕白草連天野火燒暮雲空磧時驅
遼玉靶角弓珠勒馬漢家將賜霍嫖姚
自大散巳往深林密竹蹬道盤曲四五十里
至黃牛嶺見黃花川
危逕幾万轉數里將三休廻環見徒侣隠映隔林丘
颯颯松上雨潺潺石中流静言深溪裏長嘨高山頭
望見南山陽白日靄悠悠青皐䴡巳净綠樹欎如浮
曾是厭蒙密曠然消人憂
被出濟州
微官易得罪謫去濟川隂執政方持法明君無此心
閭閻河潤上井邑海雲深縱有歸来日各愁秊鬢侵
休假還舊業便使
謝病始告歸依依入桑梓家人皆佇立相候衡門裏
時軰皆長秊成人舊童子上堂嘉慶畢頋與姻親齒
論舊忽餘悲目存且相喜田園轉蕪沒但有寒泉水
衰柳日䔥條秋光清邑里入門乍如客休騎非便止
中飯頋王程離憂從此始
早入榮陽界
汎舟入滎澤兹邑乃雄藩河曲閭閻隘川中煙火繁
因人見風俗入境聞方言秋田晚疇盛朝光市井喧
漁商波上客雞犬岸傍村前路白雲外孤帆安可論
寒食汜上作
廣武城边逢暮春汶陽歸客淚沾巾落花寂寂啼山
鳥楊柳青青渡水人
宿鄭州
朝与周人辝暮投鄭人宿他鄕絶儔侶孤客親僮僕
宛洛望不見秋霖晦平陸田父草傺歸村童雨中牧
主人東皐上時稼遶茅屋蟲思機杼鳴雀喧禾黍熟
明當渡京水昨晚猶金谷(藹然恋闕之情)此去欲何言窮边徇
微(一作食)禄
千塔主人
逆旅逢佳節征帆未可前䆫臨汴河水門渡楚人船
雞犬散墟落桑榆蔭遠田所居人不見枕蓆生雲烟
使至塞上
单車欲問邊属國過居延征蓬出漢塞歸鴈入湖天
大漠孤煙直長河落日圓䔥關逢候吏都護在燕然
(亦是不用一辝)
渡河到淸河作
汎舟大河裏積水窮天涯天波忽開拆郡邑千万家
行復見城市宛然有桑麻廻瞻舊鄕國淼漫連雲霞
苦熱
赤日滿天地火雲成山岳草木尽樵卷川澤皆竭涸
輕紈斍衣重樹密苦隂薄莞簟不可近絺綌再三濯
思出宇宙外曠然在寥廓長風万里来江海蕩煩濁
却頋身爲患始知心未斍忽入甘露門宛然清凉楽
納凉
喬木方餘株清流貫其中前臨大川口豁逹来長風
漣漪含白沙素鮪如遊空偃卧盤石上飜濤沃微躬
潄流復濯足前對釣魚翁貪餌凡幾許徒思蓮葉東
済上四䝨詠
崔錄亊
解印歸田里䝨哉此丈夫少秊曾任俠晚節更為儒
遁世東山下因家滄海隅巳聞能狎鳥余欲共乘桴
成文斈
宝劒千金装登君白玉堂身為平原客家有邯郸倡
使氣公卿座論心遊俠場中秊不得志謝病客遊梁
鄭霍二山人
翩翩繁華子多出金張門幸有先人業早蒙明主恩
童年且未學肉食騖華軒豈乏中林士無人獻(一作薦)至
尊鄭公老泉石霍子安丘樊賣薬不二價著書盈萬
言息隂無悪木飲水必清源吾賤不及議斯人竟誰論
偶然作(六首)
楚國有狂夫茫然無心想散髮不冠帶行歌南陌上
孔丘與之言仁義莫能奬未嘗肯問天何亊湏擊壌
復笑採薇人胡爲乃長往
田舍有老翁垂白衡門裏有時農亊閑斗酒呼鄰里
喧聒茅簷下或坐或復起短褐不為薄園葵固足美
動則長子孫不曾向城市
五帝與三王古來稱天子干戈將揖譲畢竟何者是
得意苟為楽野田安足鄙且當放懷去行行沒餘齒
(天一作君放一作忘)
日夕見大行沉吟未能去問君何以然世網嬰我故
小妹日成長兄弟未有娶家貧祿既薄儲蓄非有素
幾回欲奮飛踟蹰復相頋孫登長嘨臺松竹有餘處
相去詎幾許故人在中路爱染日巳薄禪寂日巳固
忽乎吾將行寕俟歲云暮
陶潜任天真其性頗躭酒自從棄官來家貧不能有
九月九日時菊花空滿手中心竊自思倘有人送否
白衣携壷觴果來遺老叟且喜得斟酌安問升與斗
(但可從此止)奮衣野田中今日嗟無負兀傲迷東西蘘苙不
能守傾倒強行行酣歌歸五柳生亊不曾問肯媿家
中婦
趙女弹箜篌復能邯郸舞夫壻輕薄兒閗雞亊齊主
黃金買歌笑用錢不復數許史相經過高門盈四牡
客舍有儒生昂藏出鄒魯讀書三十年腰下無尺組
被服聖人教一生自窮苦
老來嬾賦詩惟有老相隨宿世&KR0861;詞客前身應畫師
不能捨餘習偶被世人知名字本皆是此心還不知
西施詠
豔色天下重西施寕久微朝爲溪越女暮作吳宫妃
賤日豈殊衆貴來方悟稀邀人傳脂粉不自着羅衣
君寵益嬌態君憐無是非當時浣沙伴莫得同車歸
持謝隣家子斆嚬安可希
李陵詠(時秊十九)
漢家李將軍三代將門子結髮有竒策少秊成壯士
長驅塞上兒深入單于里旌旗列相向簫鼔悲何巳
日暮沙漠陲戰聲煙塵裏將令驕虜滅豈獨名王侍
既失大軍援遂嬰穹廬恥少小蒙漢恩何堪坐思此
深衷欲有報投軀未能死引領望子卿非君誰相理
鷰子龕禅師
山中燕子龕路劇羊腸惡裂地競盤屈插天多峭崿
瀑泉吼而噴怪石看欲落伯雨訪未知五丁愁不鑿
上人無生緣生長居紫閣六時自搥磬一飲尚帶索
種田燒白雲斫&KR0238;響丹壑行隨拾栗猿歸對巢松鶴
時許山神請偶逢洞仙博救世多慈悲即心無行作
周商倦積阻蜀物多淹泊巖腹乍旁穿澗唇時外拓
橋因倒樹架柵值垂籐縳鳥道悉巳平龍宫爲之涸
跳波誰揭厲絶壁免捫摸山木日隂隂結跏歸舊林
一向石門裏任君春草深
息夫人(時年二十)
莫以今時寵能忘舊日恩看花滿眼淚不共楚王言
班婕妤(三首)
玉䆫螢影度金殿人聲絶秋夜守羅帷孤燈耿明滅
宫殿生秋草君王恩幸疎那堪聞鳳吹門外度金輿
怪來粧閤閉朝下不相迎揔向春園裏花間語笑聲
(語昏不刻而近)
晚春閑思
新粧可憐色落日卷羅惟鑪氣清珍箪墻隂上玉墀
春蟲飛網戶暮雀隱花枝向晚多愁思閑牎桃李時
羽林騎閨人
秋月臨高城城中管絃思離人堂上愁稚子階前戲
出門復映戶望望青絲騎行人過欲盡狂夫終不至
左右寂無言相看共垂淚
戲題示䔥氏外甥
怜爾解臨池渠爺未學詩老夫何足似弊宅倘因之
蘆笋穿荷葉菱花罥鴈兒㕁公不易勝莫着外家欺
冬夜書懷
冬宵寒且永夜漏宫中發草白靄繁霜木衰澄清月
麗服映頽顔朱燈照華髮漢家方尚少頋影慙朝謁
秋夜獨坐
獨坐悲双鬢空坣欲二更雨中山果落灯下草虫鳴
白髮終難變黃金不可成欲知除老病唯有斈無生
不遇詠
北闕獻書寢不報南山種田時不登百人會中身不
預五侯門前心不能身投河朔飲君酒家在茂陵平
安否且共登山復臨水莫問春凮動楊柳今人作(一作昨)
人多自私我心不說君應知濟人然後拂衣去肯作
徒爾一男兒
待儲光羲不至
重門朝巳啓起坐听車声要欲聞清佩方將出戶迎
晚鍾鳴上苑疎雨過春城了自不相頋臨堂復空情
聽宫鸎
春樹遶宫牆春鶯轉曙光忽驚啼暫断移處哢還長
隠葉棲承露排花出未央遊人未應返爲此思故鄕
聽百舌鳥
上蘭門外草萋萋未央宫中花裏栖亦有相隨過御
苑不知若箇向金堤入春解作千般語拂曙能先百
鳥啼萬戶千門應斍暁建章何必听鳴雞
題友人雲母障子(時年十五)
君家雲母障持向野庭開自有山泉入非因彩畫來
賦得清如玉壷冰(京兆府試時年十九)
藏冰玉壷裏冰水類方諸未共銷丹日還同照綺疎
抱明中不隱&KR0877;净外疑虚氣似庭霜積光言砌月餘
曉凌飛鵲鏡宵映聚螢書若向夫君比清心尚不如
劇嘲史寰
清凮細雨濕梅花驟馬先過碧玉家正值楚王宫裏
至門前初下七香車
紅牡丹
綠豔閑且静紅衣淺復深花心愁欲斷春色豈知心
左掖梨花
閑灑階邊草輕隨箔外凮黃鸎弄不足銜入未央宫
同詠丘爲
冷豔全欺雪餘香乍入衣春凮且莫定吹向玉階飛
同詠皇甫冉
巧解迎人笑偏能亂蝶飛春凮時入戶幾片落朝衣
早朝(二首)
皎㓗明星高蒼茫遠天曙槐霧欎不開城鴉鳴稍去
始聞高閣聲莫辨更衣處銀燭巳成行金門儼騶馭
柳暗百花明春深五鳳城城烏睥睨曉宫井轆轤聲
方朔金門侍班姬玉輦迎仍聞遣方士東海訪蓬瀛
菩提寺禁裴迪來相看說逆賊等凝碧池上
作音樂供奉人等舉聲便一時淚下私成口
號誦示裴迪
萬戶傷心生野煙百官何日更朝天秋槐葉落空宫
裏凝碧池頭奏管絃
口號又示裴迪
安得捨塵網拂衣辭世喧悠然策藜杖歸向桃花源
春日直門下省早朝
騎省直明光雞鳴謁建章遥聞侍中珮闇識令君香
玉漏隨銅史天書拜夕郎旌旗映閶闔歌吹滿朝陽
官舍梅初紫宫門柳欲黃願將遲日意同與聖恩長
愚公谷(青龍寺與黎昕戲題三首)
愚谷與誰去唯將黎子同非湏一處住不郍两心空
寕問春將夏誰論西復東不知吾與子若箇是愚公
愚(一作吾)家愚谷裏此谷本來平雖則行無跡還能響應
聲不随雲色暗只待日光明緣底名愚谷都由愚所成
借問愚公谷與君聊一尋不尋翻到谷此谷不離心
行處曾無険看時豈有深寄言塵世客何處欲歸臨
寓言
朱紱誰家子無乃金張孫驪駒從白馬出入銅龍門
問爾何功德多承明主恩閗雞平楽館射雉上林園
曲陌車騎盛高堂珠翠繁奈何軒冕貴不與布衣言
君家御溝上垂柳夾朱門列鼎會中貴鳴珂朝至尊
生死在八議窮逹由一言湏識苦寒士莫矜狐白温
雜詩(五首)
朝因折楊柳相見洛城隅楚國無如妾秦家自有夫
對人傳玉腕映竹解羅𥜗人見東方騎皆言夫壻殊
持謝金吾子煩君提玉壷(多少疑有誤)
双燕初命子五桃初作花王昌是東舍宋玉次西家
小小能織綺時時出浣沙親勞使君問南陌駐香車
家住孟津河門對孟津口常有江南舡寄書家中
否(与時有汶陽人皆費解說)
君自故鄕來應知故鄕事來日綺䆫前寒梅開花未
巳見寒梅發復聞啼鳥聲心心視春草畏向階前
生獻始興公(时拜右拾遺)
寕棲野樹林寕飲澗水流不用坐良肉﨑嶇見王侯
鄙㦲疋夫節布褐將白頭任智誠則短守仁固其憂
側聞大君子安問黨與讎所不賣公器動為蒼生謀
賤子跪自陳可爲帳下不感激有公議曲私非所求
上張令公
珥筆趍丹陛垂璫上玉除步簷青瑣闥方幰畫輪車
市閱千金字朝開五色書致君光帝典薦士滿公車
伏奏廽金駕横金重石渠從兹罷角抵希復幸儲胥
天統知堯後王章笑魯初匈奴遥俯伏漢相&KR0770;簮裾
賈生非不遇汲黯自堪疎學易思求我言詩或起予
嘗從大夫後何惜隷人餘
崔興宗寫真
畫君年少時如今君已老今時新識人知君舊時好
山茱萸
朱實山下開清香寒更發幸與&KR1244;桂花牎前向秋月
涼州賽神
涼州城外少行人百尺峰頭望虜塵徤兒擊鼔吹羌
笛共賽城東越騎神
哭殷遥
人生能幾何畢竟歸無形念君等為死萬事傷人情
慈母未及葬一女纔十齡泱&KR1071;寒郊外蕭條聞哭聲
浮雲為蒼茫飛鳥不能鳴行人何寂寞白日自凄清
憶昔君在時問我學無生勸君苦不早令君無所成
故人各有贈又不及平生負爾非一途痛哭返柴荆
送君返葬石樓山松柏蒼蒼賓馭還埋骨白雲長已
矣空餘流水向人間
哭孟浩然(時為殿中侍御史知南選至襄陽作)
故人不可見漢水日東流借問襄陽老江山空蔡州
哭禇司馬
妄識皆心累浮生定死媒誰言老龍吉未免伯牛灾
故有求仙藥仍餘遁俗杯山川秋樹苦牎戶夜泉哀
尚憶青騾去寧知白馬来漢臣修史記莫蔽禇生才
過沈居士山居哭之
楊朱来此哭桑扈返扵真獨自成千古依然舊四鄰
閑簷喧鳥雀故榻滿埃塵曙月孤鸎囀空山五柳春
野花愁對客泉水咽迎人善卷明時隱黔婁在日
貧逝川嗟爾命丘井嘆吾身前後徒言隔相悲詎幾
晨
哭祖六自虚(時年十八)
否極嘗聞泰嗟君獨不然憫凶纔稚齒羸疾至中年
餘力文章秀生知禮樂全翰留天帳覽詞入帝宫傳
國訝終軍少人知賈誼賢公卿盡虚左朋識共推先
不恨依窮轍終期濟大川才雄望羔鴈壽促背貂蟬
福善聞前錄殱良昧上玄何辜鎩鸞翮何事與龍泉
鵩起長沙賦麟終曲阜篇城中君道廣海内我情偏
乍失疑猶見沉思悟絶緣生前不忍别死後向誰宣
為此情難盡彌令憶更纏本家清渭曲歸葬舊塋邊
求去長安道徒開京兆阡旌車出郊甸鄕國隠雲天
定作無期別寧同舊日旋候門家属苦竹路國人憐
送客哀終進征途哭復前贈言為挽曲奠席是離筵
念昔同携手風期不暫捐南山俱隠逸東洛類神仙
未省音容間郍堪生死遷花時金谷飲月夜竹林眠
滿地傳都賦傾朝看藥舡群公咸属目微物敢齊肩
&KR0861;合同人旨而將玉樹連不期先挂劒長恐後施鞭
為善吾無已知音子絶焉琴聲縦不没終亦斷悲絃
歎白髮(二首)
我年一何長鬢髮日已白俛仰天地間能為幾時客
惆悵故山雲徘徊空日夕何事與時人東城復南陌
宿昔朱顔成暮齒湏臾白髮變垂髫一生幾許傷心
事不向空門何處銷
過秦皇墓(時年十五)
古墓成蒼嶺幽官象𬗋臺星辰七曜隔河漢九泉開
有海人寧渡無春鴈不廽更聞松韵切疑是大夫哀
故太子太師徐公挽歌(四首)
功德冠群英彌綸有大名軒皇用風后傅說是星精
就第優遺老来朝詔不名留侯常辟穀何苦不長生
謀猷為相國翊贊奉乘輿劒履升前殿貂蟬託後車
齊侯疏土宇漢室賴圖書僻處留田宅仍纔十頃餘
舊里趍庭日新年置酒晨聞詩鸞渚客獻賦鳳樓人
北首辭明主東堂哭大臣猶思御朱輅不惜汗車茵
久踐中台座終登上將壇誰言斷車騎空憶盛衣冠
風日咸陽慘笳簫渭水寒無人當便闕應罷太師官
故西河郡杜太守挽歌(三首)
天上去西征雲中護北平生擒白馬將連破黑鵰城
忽見芻靈善徒聞竹使榮空留尤氏傳誰繼卜商名
返葬金符宇同歸石&KR1038;棲卷衣悲畫翟持翣待鳴雞
容衛都人慘山川駟馬嘶猶聞隴上客相對哭征西
塗芻去國門祕器出東園太守留金印夫人罷錦軒
旌旄轉衰木簫鼓上寒原墳樹應西靡長思魏闕恩
故南陽夫人樊氏挽歌(二首)
錦衣餘翟黻繡轂罷魚軒淑女詩長在夫人法尚存
凝笳随曉旆行哭向秋原歸去將何見誰能返戟門
石&KR1038;恩榮重金吾車騎盛將朝每贈言入室還相敬
疊鼓秋城動懸旌寒日暎不言長不歸環珮猶將聽
送奚侍郎夫人寇氏(二首一無此下七首)
束帶將朝日鳴環暎牗辰能令明諫主相勸識賢人
遺挂空留壁廽文日覆塵金𧖟將畫柳何處更知春
女史悲彤管夫人罷錦軒卜塋占二室行哭度千門
秋日光能淡寒川波自翻一朝成萬古松柏暗平原
恭懿太子挽歌(五首)
何悟藏環早纔知拜壁年翀天王子去對日聖君怜
樹轉宫猶出笳悲馬不前雖蒙絶馳道京兆别開阡
蘭殿新恩切椒宮夕臨幽白雲隨鳳管明月在龍樓
人向青山哭天臨渭水愁雞鳴常問膳今恨玉京留
騎吹凌霜發旌旗夾路陳礼容金節護冊命玉符新
傅母悲香褓君家擁畫輪射熊今夢帝秤象問何人
蒼舒留帝寵子晉有仙才五歲過人智三天使鶴催
心悲四禄館目断望思臺若道長安近何爲更不來
西望昆池闊東瞻下杜平山朝豫章館樹轉鳳凰城
