吳文肅摘稿卷一
明吳儼撰
五言古詩
送高舜穆宰瑞安
嘗聞陶隱居燒丹白雲嶺所志在神僊不落死生境至
今嶺邊人相傳事幽屏出門見縣吏退避匿形影君今
往治之順俗須清静勿求上官知而乃事威猛威猛民
不堪舉目視前穽譬如汲淺井不煩用修綆又如煑小
鮮不煩用牛鼎鼎大火易燔綆長勢難整清静兩言中
味之覺雋永
題畫屏次國賢韻
少年誦詩書心恒慕伊周蹉跎成老大白髮上我頭作
羹不為梅濟川不為舟金馬石渠間強陪英俊遊去年
歸故山幸得兩月留坐石聽啼鳥持杯發清謳豈敢肆
雄辯萬物移春愁自從到京國仍懷杞人憂故山不能
見畫中容可求
長橋跨蛟溪青山繞四周聞君年少時扁舟泊溪頭臨深戒
在心坐卧不出舟於今二十年乃復思追遊追遊不可得官
職相牽留溪上採蓮曲山中採芝謳採芝貴及春採蓮貴及
秋秋無蛟龍害春無虎豹憂二者不可兼問君欲何求
譽竹
勿謂吾竹瘦竹瘦形乃竒潛龍月下影老鶴風前姿雲
丘有帝竹其種舜所遺一節可為船維楫將安施况我
未眼見傳聞猶可疑何如此瘦竹真作俗士醫挺挺若
骨立森森如直鰭萬古孰同節西山饑伯夷
靈夀杖為羅進士父賦
嘗聞靈夀杖似竹還非竹天然合尺度而自有節目漢
庭賜孔光不稱三公服今歸羅隱君始脱泥塗辱暫曳
過崆峒終携入盤谷扶顛與持危要不藉僮㒒赤藤苦
不堅桃竹頗類俗草木若有知安能不羞縮但恐君力
強棄置倚墻屋蛟螭見光怪雷電時相逐
題陳明之畫桃
蟠桃在海中去此幾萬里西横一枝來纍纍生九子九
在易之陽一乃數之始從一至百千其算猶未已陽雖
有老少中各含生理祝夀更祈男畫意或如此
湘水飛雲為徐廷用主事賦
湘水有白雲飛飛無定止朝從水東生暮向水西起東
西浩無涯要不離湘涘游子在長安去湘八千里望雲
雲不知吾寄吾思耳他山豈無雲吾親不在彼湘水豈
不遥白雲長戀此朝暮望不休變化安可擬或薄如輕
綃或積如結綺或碎如衣穿或亂如旗靡或如鳥翼張
或如魚鱗比或如馬脫銜或如車就軌或如神仙人冠
服盡竒詭或如禮法士弁冕而端委郁郁復紛紛千里
猶尺咫高山不礙目况乃隔城壘願言借長風吹我渡
湘水長風軟無力不能移步跬願言隨飛鴻直入湘雲
裏飛鴻有長翮我乃無短羽望之若可親即之又不邇
何日得依雲不以望為喜我作飛雲篇聊以代陟屺
贈浹姪
家有二頃田負郭仍膏腴城有五畆宅繞屋皆桑榆客
來一斗酒不則飯一盂僮奴足使令而不親樵蘇高眠
日晏起州縣無追呼試問舉族間盡有此樂無
國賢示和陶止酒詩因次其韻
吾飲苦不多不待戒而止止不在多言戒在方寸裏五
斗可觧酲古人紿妻子不飲固鮮歡劇飲亦何喜從容
五七行客散主亦起飲與不飲間乃自有至理獨醒似
絶人沈湎必傷已有德以將之庶幾其免矣糟丘本無
山酒池焉有涘不醉不醒人寥寥百千祀
國賢再和以止酒意出楊太常復用韻
和陶復和陶止酒亦云止君不慕子雲胡為相表裏太
常日日齋以禮拒妻子君不屬禮官胡為共悲喜紛紛
止酒人暮止朝仍起不如吾少飲終亦無醉理文士多
尚同達人惟任已趣舍既殊途發言斯異矣吾嘗夢醉
鄉曠遠無涯涘世復杜康家不廢劉伶祀
送凌志學
君性巧過人乃自謂養拙豈惡人間世紛紛學姦譎行
拙常欲方言拙常欲訥出門拙何為不學事干謁北窗
日高眠詩書自怡悅文格不隨時自咲肱三折朅來試
校職就補贊皇缺但得祿代耕莫問官冷熱况此函丈
間論議皆時哲春乘帳下風夜立門前雪豈無惡巧者
為拙傳衣鉢
竹居為子雨父賦
結廬在深巷瀕水仍栽竹豈無閒隙地可種竒花木惡
彼競春妍愛此凌寒綠主人好藏書架插三萬軸挾冊
就清隂自課諸郎讀業成獻琅玕萬言猶未足殺青日
無虚坐見長林秃
送王成憲分韻得帶字
王君名真愚惡世多狡獪千金為卜隣喜我愚相類彼
此兩忘形送迎嫌瑣碎客或不具冠主亦不束帶有時
呼濁醪對酌取同醉殽核隨有無盤飱戒奢忲古人縱
真率要不過吾輩君今别我行拂衣何綷䌨豈憶秋江
寒鱸肥正堪膾檇李有青襟一一待品裁既無州縣勞
亦鮮簿書債教育得英才君心豈不快嗟我愚無徒獨
行恐招悔賸馥與殘膏何由復沾丐臨岐對樽酒不飲
發長嘅
送徐三母舅
我觀天下人一一皆有母獨我無母兒少小依諸舅朅
來幸長成恒不侍左右微官遠鄉閭薄祿戀升斗舅從
江南來出迎急奔走扶掖上高堂百拜九頓首開樽呼
小童具饌命新婦嬰兒喜牽衣效我前為夀豈是骨肉
情天然知所厚歡聲動比隣自卯飲至酉人生百年中
此樂良不偶舅呼我來前我樂汝知不見汝猶見娣意
豈在樽酒樂極翻成悲又恐别不久䆋風吹薄衣斜陽
掛衰柳恨無魯陽戈匆匆遽分手昔日渭水陽今朝潞
河口世異情不殊所乏惟瓊玖
除夜喜丁生餉酒戱用東坡饋歲韻呈景鳴汝礪
結髮事詩書常以酒為佐買書不論錢得酒寧復貨書
多酒滿缸不慕官職大天寒研生冰飲劇缾屢卧光隂
箭脫弦豈但蟻行磨不飲復不吟落莫可能過送酒兩
隣翁對酌相賡和
送董訓導思學
董子漢大儒正誼不謀利君為幾代孫家學尚未墜下
帷誦詩書世事不挂意焚膏補日力汲汲求道義先達
每指云是必清廟器安知古鼎彛不粥今市肆計偕來
京師再就彤庭試拜官復儒冠刀筆恥為吏月俸縱云
薄尚可供糗糒何必公與卿然後可行志吾知函丈前
亦自有公事師生論議中豈獨在文字八閩善人多春
風應遠被象賢古所稱知君諒無愧
次匏菴先生版屋韻
達官宜高居胡為喜卑下豈是三命餘動欲循墻者天
予固甚豐自取恒欲寡何必大厦成而後虛三瓦無梁
架榱題無牖餙丹赭惟有窗隙中尚能通野馬鬼瞰非
所憂客來可延坐看雲數捲簾看月疑乘舸温燠不知
冬通明復宜夏有書常滿床有酒常盈斝自讀仍自斟
高情還自寫豈無數仞堂得志弗為也
處默為姚廷佐
鐘聲非不宏不扣常不鳴靈雞本司晨暮夜乃無聲自
鳴鐘不祥夜啼雞遭烹在物尚如此况為物之靈處世
有至道片言不可輕興戎與階亂聖訓何昭明十語九
中理一失禍所生所以不如默終身安且榮仰觀卷舌
星俯誦緘口銘直欲效瘖瘂匪但守如缾
浴鳬
僊人王子喬舊賜上方履雙雙化飛鳬翺翔雲霄裏吾
鳬居水中隻影不相比春風楊柳堤秋月芙蓉渚新蒲
細藻間浮游復容與朝在河之洲暮宿渭之涘孰云兩
脛短竟不致千里天然性好潔日日浴不已非是惜竒
毛不屑受泥滓彼為稻粱謀唼喋禍所倚吾自愛吾鳬
網羅知免矣
齒落
我年六十一已落第三齒若更活數年所存知有幾剛
風著唇吻利與劍戟比豈待入腹中而後疾病起譬若
建重門一扉常自啟外侮窺其間孰禦而能止又若築
長堰隙穴不容蟻今已决尋丈不竭安肯已或言死與
生其機不在此不見張相國齒盡乃食乳髫齓若編貝
或有短折死此雖釋吾憂終焉非至理齒落竟何悲不
落亦何喜但願不腫痛呌號動隣里食物有所妨肴核
宜棄置朝夕啖粥糜其味固自美出言有所妨對客宜
少語况我之所病正在傷煩易憶我初落時掩口含羞
恥只今落已慣與不落相似作詩記歲月亦漫戲云耳
同白巖諸公清凉寺避暑
寺出高城上已與塵世隔誰知眺遠人猶恨高未極睠
兹西北岑擥衣思峻陟初遶東岡行相顧戒勿亟叢篁
夾疎松蒼苔封斷壁捫蘿心尚恐踏磴足屢仄登頓自
忘疲攀援誰所迫山腰若稍平欲坐恨太窄倚樹憩重
隂於兹休足力回頭瞰其下黯闇深莫測恍聞風雨聲
疑是蛟龍宅排雲更直上從吏不能掖藤蔓直垂肩巑
岏低礙額倏忽至絶頂一覽千峰碧始覺宇宙寬八荒
無畛域不知上去天還有幾千尺長江地底來秪見一
線白豈是禹鑿餘抑乃巨靈擘不然混沌初融液已無
迹風卷白雲飛山銜紅日昃星斗懸碧空一一手可摘
飛蓋結層軒翬翬若張翼持杯復高歌沈思還對奕豁
我千里眸愈我煙霞癖且勿論廢興俯仰懷疇昔
從軍行
驅馬出長城天寒日色薄四顧寂無人黃雲暗沙漠疆
吏為予言雲中兵屢黷近入陽和川縱横恣殺掠少壯
悉奔逃老弱填溝壑安得用韓范驚彼心膽落昨聞大
將軍自比衛與霍張燈召賓御置酒縱蒱博誓封狼居
胥單于隸蕃服此意豈不佳恐遂成疏略轅門荷戈者
兩手凍如束雪深饑不餐冰堅渴難鑿靖邊未有期凱
歌何日作欲歸歸未能未信從軍樂
送陳子居主政天津收糧
粼粼海邊庾積粟半紅腐每歲猶轉輸道路日旁午簸
揚隨沙塵漂流任風雨辛勤千里來輸十不得五田家
米如珠官倉賤如土豈是入官人不知作田苦今日好
分司豈弟民父母為國仍為民豈徒為小補
送李德崇
一别二十年顔面尚如舊豈惟不改顔長貧能固守自
烹陽羨茶旋酌金陵酒聊以叙契闊為問當時友半死
半漂零所餘惟某某增予感慨懷停杯復低首翻思天
地間萬物無不朽人比物雖靈安得與天久棄置且勿
言君姑酌大斗
題畫
青青百尺松下有一畝隂南風吹松枝拂我膝上琴一
彈猗蘭操再鼓白雪音餘響入松去枝頭作龍吟
寄劉東山五首次國賢韻
去冬天苦寒平地一尺雪長安百萬家十五告糧絶誰
起劉司徒慰此民望觖莫學謝東山令我心愁結
東山歸東山東山今益高荆薪煑白石心逸亡身勞清
風不用買明月時可招今日靖節翁何必仍姓陶
雅志在山水所至輙搜竒君山十二峰高深孰似之一
峰留一月周游歲為期山花與山鳥相熟亦相思
東山有耆叟古貌復古心古人不在今今孰為知音觧
冠掛神武歸來卧山林白雲似相逆英英起前岑
白日未云暮青春先獨歸采蘭以為佩采荷以為衣釣
魚不設餌况復為釣磯鷗鳥與公狎知公本無機
月下絲桐為閻大參作下二首同
琴操古且澹殊無悅耳聲所以世俗人紛紛喜秦箏秦
箏雖悅耳安得如琴清對月一再鼔庶幾姮娥聽
藥圃晴耘
春初雨力肥藥圃發生早誰知百藥中亦自有惡草草
性易滋蔓藥苖易枯槁去草勿去遲趁此日杲杲
平蕪曉望
懷古視平蕪嘗聞少陵語今公復有懷所懷在何許前
望龍盤山道路修且阻草木鬱蒼蒼獨不見伊吕
五言絶句
東莊十八景為匏菴先生賦
東莊在東城宛似江村裏翠竹護茆簷柴門暎流水(右東)
(莊)
菱頭初刺人菱葉已零亂試問采菱歸作蔬還作飯(右菱)
(濠)
主人愛此君手植三十畆明月落空庭清風來短牖(右竹)
(田)
地僻人蹤少溪深樹影多遥看泊舟處斜日曬漁蓑(右南)
(港)
樹影連村暗荷香隔岸聞移舟向南浦驚散鶩鵝羣(右北)
(港)
雙井何人鑿村名今尚存試看欄石上或識漢文園(右雙)
(井村)
稻畦如矩方畦疎收亦寡從知道人心不是喜圓者(右方)
(田)
春暖蠶初浴柔桑綠未勻小姬持酒果來祀馬頭神(右桑)
(洲)
細雨紅初熟薰風綠滿林采時留幾顆明日飼山禽(右朱)
(櫻徑)
上岡振衣塵下岡恐還有不識岡上頭能容結茅否(右振)
(衣岡)
流水縈林外迴波繞檻前天光與雲影不得直相連(右曲)
(池)
垂楊夾古岸容我寄輕舠莫向江湖裏驚風挾怒濤(右艇)
(子浜)
青青丘隴上曄曄紫芝芳衆草驚秋色雲根不著霜(右紫)
(芝丘)
仙桂從誰折橋名是處傳人言吳季子家住水東邊(右折)
(桂橋)
家近神僊宅蒼松一徑遙閒来弄泉石無意問參寥(右全)
(真館)
古人已云徂今人思繼武應知後来人要以今為古(右續)
(古堂)
日暮荷鋤歸就此軒上息西疇猶未耕遲我養餘力(右畊)
(息軒)
煦煦依浮藻遙遙避釣鈎濠梁隠君子知樂不知愁(右魚)
(樂亭)
寄儔弟
故國青山好春来夢不真去家雖太近猶是未歸人
題陶知州菊莊
愛菊因投紱柴桑亦任真誰知千載後復有姓陶人
聞李健齋斫窗前雙桐詩以唁之
斫却青桐樹牆根自少隂流金日應鑠何物助清吟
題扇
茅屋藏深樹柴門對遠山主人多不出杖屨得常閒
五言律詩
宿安平驛
昔年逢險厄今夜宿安平流水船前過微風樹底生入
雲孤鳥影隔岸一蟬聲追憶檣傾日中宵夢亦驚
集天趣園二首
高丘構華屋物理近人情止水留雲影微風度鳥聲委
泥花有恨匝地草無名欲試登山屐﨑嶇路不平
愛客頻移席張筵復傍池酒行常引滿坐久不知疲風
動花增媚雲開石獻竒休文才最富無藉雨催詩
游觀音閣二首
石壁臨無地江流激有聲檣烏依岸宿水鳥避人行日
度松隂轉風来暑氣平要知形勝在歴歴問山名
極目江波闊驚心沙岸摧倚巖誰搆閣斷石自封苔水
鳥隨潮去風帆逆浪来江山千古恨盡付掌中杯
寄堵樂耕
兩地無千里誰能憶舊遊李邕歸北海徐穉卧南州月
出微雲斂風来宿雨收羡君雙足健獨上水西樓
路僻書難寄官閒客亦稀卧聽黃鳥哢竚看白雲飛月
暗燃藜杖風輕換葛衣南来纔一月無日不思歸
贈瀚姪
白屋無遺業青年自立家衆皆稱汝儉我獨惡人奢客
到惟供茗春来不種花有田仍負郭著意樹桑麻
春夜寒猶峭門前雪更深老予嘗獨坐謝子遠相尋共
說耕田樂能諳聚族心大家聊自足何用積黃金
(新春寒甚雨雪連日艱於行路瀚姪省予南都八日而後能至其勤甚矣侍間因問羣從治生之道)
(歴歴為我言之且為一二好游者憂其用心不亦厚乎因賦此以贈)
送引之黃門兩廣勘事
一别成萬里此懷良黯然鳥聲人語雜山色水光連禦
瘴常攜藥調琴更解弦清風盈兩袖千古激貪泉
送程瑤
一夕金風動飄然振客衣自知䆋尚早又逐燕先歸水
落江流急天寒樹影稀獨憐城上月不減舊清輝
别春
九十春光盡如君惜别何樹頭花片少林外鳥聲多撫
景頻移席怡雲獨放歌明年知此日還向客中過
次師惟明韻
西湖岸東畔上有故人居會數常憑夢情真少寄書直
鈎聊作釣大澤豈憂魚試問寒潭月年来虚不虚
聞三弟移居城中喜作
城郭依青嶂門牆帶碧流出遊無十里来往有孤舟鰕
菜隨時具詩書不遠求已聞開小閣何必更高樓
書李時馨扇
初夏天猶冷疎簾日漸長讀書窮壼奥問字識偏旁對
案常忘食摳衣屢上堂取青如拾芥老我有餘光
題沈克寅扇
功名無捷逕學問有階梯夜寢常看月晨興每聽雞要
從年少日思與古人齊老我猶看鏡衰年更噬臍
題林廷振扇
前舟泊沙汀早發不相待岸口樹隂多天邊風色改撫
几對青山何須更滄海同時採珠人今有幾人在
北望
煙火千家瘴霜風十月天羣臣不從駕八駿自巡邊日
落孤城遠雲低朔漠連翠華何日返黔首得安眠
朝天宫習儀回道中口占一首
翠華前日出戎輅幾時還綿蕞依窮塞嵩呼出遠山雲
迷青瑣闥月照玉門關漢檻嶙峋在憑誰許一攀
船窗對月
船窗看月出光彩射人眸水底魚龍避林間魍魎愁影
分雲外樹波動驛邊樓五月江湖上蕭然似早秋
送李司徒
南國佳山水悤悤未遍遊棲霞聊試屐静海暫停舟道
梗誰能進身輕不用憂勸公無入險一月住揚州
送萬生潤
至日關將閉明朝客欲歸一身依棘寺百里問庭闈水
落溪聲静霜寒樹影稀故鄉如問我老病不勝衣
聞渡江諸親遇險驚歎有作
記得江頭别悤悤又一年船開官渡口帆落寺門前不
守垂堂戒翻思彼岸懸近傳消息到令我意茫然
送唐黃門
國計勞神算邊儲輟從臣回頭青瑣近隨路綵衣新庾
嶺風迎節清湘月照人此行成萬里樽酒莫辭頻
寄王子麟潘惟喬
扁舟君送我恨不送君還雨過添新水雲飛戀舊山客
窗長畏病宦轍幾能閒雙騎何時到秋風為啟關
次匏菴先生煨橘韻
白雪枝頭蕊黃金葉底團既疑為火齊復認作冰丸
冷熱隨時改調和適口難爐中方就灼掌上復傳看
軟比雞頭肉圓如鶴頂丹瓤虚還可剖核小豈容
鑽追念致来遠還憐味帶酸殷勤重鄉味常貯水晶
盤
七言律詩
元宵應制二首
一年好景上元多又送春聲到踏歌燈照九衢通禁苑
月明雙闕近銀河虹橋影裏龍旗動琪樹隂中鳳輦過
歡樂不忘民疾苦皇華遠近布陽和
玉宇璚樓入望賖五雲長護帝王家魚龍出没燈前戲
桃李芬菲火底花鳳吹聲低風力細雲和奏罷月輪斜
兒童未識昇平象咲指祥光作曉霞
國賢憲副見寄次韻二首
留都無處不堪游何獨雞鳴與覆舟澹澹煙籠淮水月
疎疎雨送秣陵秋城邊好景看將遍野外荒祠弔未周
已約詞林諸老宿肩輿九月上牛頭
散地偏宜著菲才清時誰合過江來庭前趁雨移松栢
屋後先秋去草萊紀德謾尋前代石讀書還憶舊時臺
故人相去無多路時見虹光燭上台
聞石田遊荆溪欲觀予所藏小畫以詩迎之
畫船未泊五雲溪信息先傳滿邑知花漸飄零愁置酒
鳥猶啁哳苦催詩莫憂震澤波濤闊須信南宫筆畫竒
自掃水邊山下路候公杖屨欲追隨
次石田觀畫韻
錦標玉軸家家重任耳人多任目稀鑒藻要知顛末在
丹青只論古今非山居幽寂柴門迥溪渚蕭條野鶩飛
忽憶平南渡江日倉黃七帖尚藏衣(石田詩祗言畫而不言書故末句及)
(之)
予莊晩步
扶笻閒步洛橋東水色山光迥不同黃鳥引雛青嶂外
綠楊倒影碧波中分秧日近愁無雨刈麥時來喜有風
造物可隨人意變較量笑殺兩隣翁
和楊少宰孿子韻
屋頭不用聽靈烏聞得家人笑語呼夜半燈花長一尺
朝來日影射雙弧藍田種就連城璧滄海生成照乘珠
家學淵源知有自勿愁參魯與柴愚
送周生楷
千里尋師到石頭思鄉忽上仲宣樓道逢二鳥人争羨
賦就三都志未酬江上芙蓉花試雨岸邊楊柳葉驚秋
歸帆好趁東風便昨夜高堂夢遠遊
送李府丞乃兄某
新年莫恨客中過未有春風到薜蘿池草自成非夢得
塞鴻行斷奈愁何今宵對月同尊酒明日中流起棹歌
千里相思定何處夜深獨卧翠巖阿
次東園先生除夕韻
爆竹聲殘夜未央六隂極處轉三陽羲和自有無窮意
鳳歷因留不盡行去國兩年猶昨日縣家百里亦他鄉
換符祀竈聊隨俗自歎閒官反學忙
送馬太守還任
兒童竹馬候江邊行路人歌太守賢淮海兩堧皆赤地
合肥一郡自豐年甘棠樹底還聽訟綠柳隂中復課田
太史續書循吏傳芳名合置李離前
次東園先生齋居韻
東園新竹有新居五月長齋此屋廬(先生不出五月矣)畫省喜
瞻紅日近碧山悵望翠屏虛心存國計紆籌策道在吾
身任卷舒賓客到門俱有意案頭勿著絶交書
次東園先生春雪韻
雪花如掌暗長衢綠樹粧成白玉株屬國一心惟在漢
將軍中夜已平吳忍寒獨立階前鶴攫食羣飛野外烏
凍硯連朝未消釋詩翁莫怪有新逋
送孫少卿
殿頭供奉老鴻臚心欲求閒過舊都月請俸錢真不薄
春游山水自堪娛禮成為奏三年績家近渾無百里途
明日玉階仙仗外也應隨衆效嵩呼
哭太皇太后次鄭亞卿韻二首
地維將缺莫能支哀詔函封下玉墀任姒德音堪繼續
高曹家法可差池外廷不與當時政中壼還留舊日儀
夜夜長秋宫裏月清光慘澹似凝思
萬金方藥竟難支臣庶悲號望赤墀長樂春歸花滿地
影娥人散月當池一朝奄棄三宫養百世長存九嬪儀
聖子神孫哀罔極春來秋去不勝思
環山樓為陳太僕瑞卿作
滁陽新起見京樓樓外青山遶四周春意自催禽鳥樂
浮雲不記古今愁樹籠月色千家暝松度風聲萬壑秋
莫道諸峰能掩閉舉頭西望是皇州
夀包太守父八十
池陽太守年六十猶有八旬翁在堂白髮還為稚子舞
斑衣自學老萊裝松高百尺根如鐵菊至重陽花更黃
遠我不隨賓客後雙溪同進紫霞觴
送韓司徒
君命臨門不敢稽歲朝就道尚嫌遲春風前引朝天佩
冬日還留去國思西北軍興常告乏東南民力又堪悲
司徒自有生財道誰謂時艱未可為
挽伏羌伯
竹帛曾書大將功百年威望重西戎戰酣塞上雲連地
敵退轅前草偃風禦侮自來三策在殺身曾有幾人同
至今血染山頭石雨洗年深色更紅
夀林廷振
平市街東第一樓主人雖老尚風流六旬下夀明年是
十二同庚與宴不歌吹忽驚梁上燕起居無藉杖頭鳩
鳳雛稛載來江右一笑能消萬斛愁
夀都景章八十
已到磻溪感夢時何心更慕帝王師曾逢仙授長生訣
每遇人吟遣興詩囊裡有錢堪買酒鏡中無髮可成絲
高年誰似翁強健日日登臨力未衰
次吕太常賞牡丹韻
淺紅深綠自相承妝靚何勞粉黛凝種自洛陽城裏乞
詩從長慶後來增若誇國色應無敵欲殿春光恐未能
只此尚嫌花富貴不須更染碧金稜
侍家君遊牛首登兜率崖次青谿韻
老大登臨興尚豪遠隨杖屨竟何勞道傍雨洗松根瘦
樹杪雲連石筍高僧愛孤虛新起閣鳥嫌峻極不營巢
為休足力頻思坐欲問青天首屢搔
次前韻荅吕太常
公負詩中一世豪朝吟暮咏未言勞衰年莫作青年看
小隱還輸大隱高夜静燈殘蛾撲火春歸花落燕争巢
細評物理應長歎短髮蕭蕭不耐搔
送魏都憲
奉勅江南僅兩年蜚聲已達冕旒前何人為補中丞缺
此日還將舊政傳貪賄吏驚先解綬弄兵人散欲畊田
願公為國持三尺一歲官應見幾遷
送邦彦學士先生二首
散地偏於懶性便我來君去思悠然出門是處成三昧
視日何人記八甎夜静月移花影亂春深風度鳥聲圓
而今每憶當年樂始信瀛洲别有僊
朝陽門不比春明别遠無過是兩京名姓尚留東觀在
官銜不减北扉清船從白鷺洲邊過馬向烏衣巷口行
冠蓋幾人來送别獨予南望不勝情
沙河道中次周檢討韻
微風無力可飛沙天氣如春自可嘉勒馬問途將幾里
入門留客是誰家义魚灘淺冰初合射雉林深日漸斜
遙望萬山環拱處六陵尚有五雲遮
謁劉諫議祠
蕭蕭風木古祠前千載英靈尚凛然銳意一言能悟主
豈知無力可回天寒蟬抱樹何由化凍雀争枝未肯還
溪澗絶無蘋藻在不妨一勺薦甘泉
西望泰陵恭賦
北斗杓西是泰陵小臣瞻拜淚填膺功高堯舜曾無忝
道在詩書可並稱遏密豈知聞四海太平何必見三登
詞林老宿心思竭欲繪乾坤恨未能(時修實錄未成故云)
回至清河小憩
風静雲開天日晴草平沙軟小輿輕蒙茸虛有狐裘在
蹀躞時聞馬足聲賣藥僧歸山麓去負薪人避道傍行
倦來暫憩清河側折足鐺調骨董羹
和石學士予莊韻四首
招隱何須賦小山杜門更欲建重關采菱歌落雲煙外
打麥聲來咫尺間昔日種成松老大清晨放去鶴飛還
道人本是心無事較雨量晴亦不閒
長鑱不用斸蒿萊數月渾無一客來帶雨初移庭下竹
試花又見臘前梅月明松逕隨山轉岸仄柴門逐水開
莫道白雲飛不去有心長護讀書臺
鏡裏叢叢白髮新癡心方且學修真論文客到常辭出
問性人來不厭頻短牖南頭修竹譜曲闌東畔酹花神
夜深篝火尋芝术勉強支持此病身
矮屋低墻草樹平百年别業喜初成滿頭白髮猶忘老
對面青山不記名行路喜逄田父罵出門怪有野人迎
春禽何與農家事布榖聲聲為勸畊
艤舟蜀山候沈石田晨起聞已過悵然賦此
自到衰年常懶出終朝何事坐江干蘭槳桂橈留黃瀆
茗碗薰爐對蜀山無柰寂寥呼晩酌可堪風雨作春寒
相迎三日還相失始覺人生會面難
方山送别
遠上方山更土山尋春選勝送君還故人情重思投轄
明主恩深見賜環車騎漸分斜照裏旌旗猶在萬松間
利名自古誰能脫今日輸君破一關
請柴墟賞紫牡丹
十年前賞舊花欄幸喜重來得飽看謾插藩籬防折損
欲留富貴補酸寒竹籠無藉青絲菜畫省應憐紫玉盤
明日花前須盡醉一番風雨一凋殘
登雞鳴塔次白巖二首
浮屠高倚石頭城不信慈恩獨擅名萬里空濛看鴈過
一聲咿喔聽雞鳴長江細浪添春雨半壁斜陽弄晩晴
搔首問天知不遠碧雲深處有人聲
寶輪矗矗倚天高拾級相從豈憚勞東望風煙連魯國
西來雲雨失臨臯煩公倚壁題名氏容我凭欄散鬱陶
鈴語聽來渾不識恍疑江外落春濤
復次賞花韻
珍重名花置曲欄百年能得幾迴看未開長怕春風惡
載酒還愁夜雨寒帘幕高縣垂地碧鸞凰欲下遶空盤
詩人有意來重賞為語羣兒莫折殘
遷居後涇川以詩見惠因次韻
莫因四壁笑相如自愧無能稱此廬避雨暫為終日計
癡兒便擬百年居酒酣夜卧窗前月睡起朝繙架上書
正苦炎蒸侵病骨可堪鳳歷數歸餘
用韻荅白巖
誰說東遷意不如青山重疊遶吾廬可憐京國繁華地
還似江村水竹居蛛網未應封筆硯燕泥偏欲涴琴書
願公廣厦成千萬大庇窮人喜有餘
次荅涇川
每讀新詩意戄如虹光連夜貫吾廬山東羣盗無寧日
海内何人有定居三尺尚存腰下劍一編不廢案頭書
高軒來日能相過玉屑霏霏聽緒餘
送房參將
父子親曾授六韜十年不試怒衝霄參戎新沐君王寵
萬里寧辭道路遙潯水月明烽火熄蒼梧雲破瘴煙消
功成會見封侯日宣政門前插左貂
次白巖韻
江壖潮落水痕深江岸樓高近十尋雲鳥影從窗外度
水龍聲在樹頭吟空林雨過無三伏石竅風來有八音
自古國謀多野獲不妨乘興數登臨
次白巖西亭韻
橘中妙理不容談簾外青山自可耽鳥度方塘歸瞑樹
風吹急雨洗朝嵐詩章立就公何敏酒令方嚴我不堪
回首故園無百里對人休唱望江南
鰣魚次涇川韻
水族紛紛此獨清鸞刀欲下細無聲澄江網集波濤闊
深夜人喧炬火明食指動知嘗美味澤梁禁在說漁征
膾餘棄擲還珍重鱗甲支離覺漸生
和鵝湖留别韻
昨夜雨聲先作寒朝來那復聽鳴鑾風前莫弄桓伊笛
日下應彈貢禹冠老去著書猶未晩病中投紱始知難
人傳藥石言盈耳尚有囊中未試丹
邀鵝湖過山庄避暑
小洛橋西碧澗長濯纓不必問滄浪五湖地闊春無瘴
六月山深夜自涼池面雨浮菱葉亂門前風細稻花香
高旌暫住柴門裏音信何愁滯一鄉
送李亞卿致仕
纔看平寇歸臺省又見投簮出國門報主有心身尚健
論兵無地舌空存青山夢與紅塵隔綠野詞從白雪翻
歸路正當春景暮東風江上落花繁
送嚴州趙推官
百年琴鶴不須携兩袖清風拂釣磯晝静訟庭芳草合
春深山館落花稀隣封佩犢人猶在闔境飛芻卒未歸
安得家家千樹漆不愁無食與無衣
送列縣丞致仕
行囊不辦買山資問我先求贈别詩有子入官心自足
任人生謗怒何為門前舊種千竿竹屋後新開五畝池
賓客未來風日好乘閒獨釣大江湄
雞鳴山和鄧司徒
習静空山物物幽出關何必問青牛閣依巖構如巢小
雲過簷前似水流斷壁斜陽紅欲斂遠峯新雨翠偏稠
雞鳴獨占城西勝蓬島徒傳海外洲
和白巖再疊前韻
山城面面俯長溪萬古溪流不向西鶯逐春風林外囀
鴈歸寒渚雪中迷雨晴石上泉聲細日落巖前樹影低
老圃不須長抱甕只今新水已成畦
夀張司寇乃翁
鸞書昨夜出天扉八座貤封世所稀鐘鼎已非前日養
斑斕還著舊時衣雲留咫尺無勞望夀過岡陵不用祈
堂下有人吹玉笛分明為奏鶴南飛
夀劉尚寶克柔
留都閒静獨符臺散地何煩濟世才白髮幾年愁遠别
綵衣今日喜重來銀絲細斫秋風鱠玉液新篘雪夜醅
千里江山隨處樂夀筵何啻一時開
次西涯假山韻
秋深病起強登臺不倩人扶亦壯哉怪石立當狂客拜
新題還待醉翁來空巖泉落琴初奏斷壁雲生錦未裁
誰道岡巒真是假層層疊疊似天開
觀梅次西涯韻
帶雪移來竹外枝藏深猶恐或傷之百花頭上應先發
二月江南已過時莫向高樓吹玉笛秪宜東閣賦新詩
廣平縱使心如鐵相對寧辭酒滿巵
送田尚書致仕
一朝投紱竟何心愛國惓惓意自深老去身猶依輦轂
春來夢已在山林送迎門外無生客供具囊中有賜金
莫道二疏蹤蹟遠古人還恐不如今
送楊中書代父掃墓
辦裝曾見賜千緡乘傳何煩更問津禋祀本承明主意
出門非愛遠遊人長亭客散車塵暗舊隴春回樹色新
今日故鄉誰不羨鳳池相繼掌絲綸
皋湘書屋次西涯韻為敬所閣老作
碧欄朱檻俯沅湘不比長沙隔異鄉江上水清魚可數
逕邊霜冷菊偏香鈎簾静愛青山近撫卷閒知白晝長
昨夜客窗真夢見海陽雲樹晩蒼蒼
過歌風臺
項蹶嬴顛四海平更思壯士作長城豈知産祿初萌蘖
應恨韓彭已就烹富貴漸生亡國態英雄偏重故鄉情
風雲不作歌聲歇日暮惟聞鳥雀聲
飲仕弟淮安官署
汝到淮南已半年汝兄無夜得安眠須知此會成佳遇
莫恨相逄是别筵古樹蒼蒼留夕照斷鴻嚦嚦唳霜天
追思老祖清風在閭巷歌謠百世傳
和鄭先生病中見雪韻
春愁萬斛幾時消榖日隂雲自歲朝逐客正迷秦嶺路
詩人猶記灞陵橋草根凍合猶含潤木未花開亦旋飄
忽憶詞林諸故舊五更騎馬正趨朝
馬先生徙宅戱贈
家具能勝幾兩車車聲軋軋過前閭缾罌未卧知藏酒
行李雖多半是書雪後園林春事近夜深燈火客窗虛
悤忙好記魚軒在白髮年來恨獨居
觀史黃門蓮葉硯有感
石蓮不信世人栽太華峰移一瓣來高潔豈為盛酒器
堅貞長傍讀書臺縱然剥落傷全璧猶勝沈埋卧綠苔
寄語黃門好收護玉函珍重莫頻開
一葉芙蕖翰墨香百年故物藉珍藏換鵝人去遺書在
瘞鶴銘存舊迹亡承露尚堪毛穎飲含汚不怪客卿狂
皂囊疏草常咨爾未敢淹留在玉堂
(硯乃宜興王氏舊物其甥張雲翹得之不戒於僕遂至殘缺既而為友人所紿售於毘陵俗子李鐸)
(無所用又入方莊李氏兹歸巽仲黃門此詩蓋紀實也二十五年前予嘗見之卷中尚有彛齋雲林)
(諸公往復數書及履道銘一首未刻今皆零落獨倪迂一書存耳可歎可歎)
元宵遇雪次鄭東園先生韻
記得前年此夜中觀燈曾入建章宫三千火樹高低見
十里星河遠近通破敵有時思將帥駕虹無地覓僊翁
今宵踏雪街頭去贏得璚瑤襯軟紅
送陳黃門父還閩
白髮新封諫議歸山林巖壑盡光輝長溪水落灘聲静
遠岸秋深樹影稀雙旆清風迎紫誥滿船紅日照斑衣
天恩浩蕩應難報早遣僊郎侍瑣闈
送徐二母舅
簫鼓喧喧滿畫船路人遙指作神僊居家不必千金産
贍族先分二頃田雲影倒流歌扇底燕雛輕拂舞筵前
誰知元舅長相憶夜夜池塘夢惠連
待曙樓次西涯韻為俞黃門作
樓頭清旭斂輕霏樓下還看過客稀秉笏有人思待旦
高居無地比凝暉啼烏𦕈𦕈聲將歇彩鳳翩翩勢欲飛
今日皂囊無别事萬言意只在宵衣
吳文肅摘稿卷一
