吳文肅摘稿卷二
明吳儼撰
七言律詩
硯瓦墩為周仲鳴作
孰移龍尾晉陵來風卷波濤翠作堆高樹恍疑為象管
薄雲遙認作松煤春泉不洗千年垢秋蘚常封數尺臺
形勝眼前人未識久藏榛莽待君開
和鄧司徒遊神樂觀登醴泉亭韻二首
不學修真訪羽仙曾將詞賦奏甘泉畫龍可致千峰雨
養鶴還謀二頃田厭聽南音歌樂府笑持野䔩薦賓筵
追思四老同遊日倏忽於今十五年(壬戌秋與王東麓馬紫巖楊邃菴李)
(東莊同遊故云)
留都官府似神仙下馬閒聽石上泉但得醒心兼洗耳
不須問舍復求田黃鸝避客藏雲樹翠竹分隂入綺筵
莫道人生難聚首重遊仍約在今年
同白巖諸公清凉寺避暑二首
城西古刹倚層空鷲嶺東來有路通樵唱不知蘿徑外
梵音只在竹林中隔江鼓棹人乘月溽暑添衣客避風
(時周大理增木棉衣故云)白髮老僧殊解事問誰詩句似休公
古寺遙看入碧空竹間石徑暗相通九重宫闕雲霄裏
千里山河指顧中地迥自應消暑氣樹高偏易起秋風
翠微(陳後主亭名)舊址今安在不用殷勤問遠公
中秋夜與儔弟翫月用西涯韻
誰懸明鏡在中天把酒無從問謫仙昨日雨隨風作黨
今宵人與月俱圓對床已辦留同叔得句何煩夢惠連
弟勸兄酬須盡醉西樓一缺又明年
鄧司徒宅賞菊
折得東籬數種花白衣未到酒須賖低昂鶴頂迎風舞
零落鵝毛帶雨斜龍腦清貞香不散御袍端正色偏嘉
司徒宅裏頻來看何必陶潛處士家
夀賈鳴和乃翁
神仙誰說駐崆峒潁上親逢百歲翁語笑不談今日事
衣冠真有古人風芙蓉花發香猶淺瑇瑁筵開月正中
拜舞司成年老大膝前還看作兒童
荷花燈
分明玉井小芙蕖高蓋亭亭出翠微暫借東風開紫熖
不愁清露落紅衣六郎自怪年年熱妃子應憐步步非
笑殺詩人看不厭夜深更僕尚忘歸
小圃絲瓜叢生有一蒂三四莖者園丁以為怪一
老僕獨以為瑞來語予予曰謂之怪者非也謂之
瑞者亦非也乃賦一詩以記之
秋圃叢生瓜並蒂我知非怪亦非祥氣鍾此地偶同發
物有何心獨擅場翠蔓出墻風裊裊黃花盈架露瀼瀼
自嗟潦倒無他祝但願兒孫滿畫堂
城南曉行限韻與白巖雙溪同賦
侵晨出郭旋添衣自笑浮生未息機終日馳驅何所事
故鄉咫尺尚忘歸江空月落潮聲小野曠天低樹影微
不識饑烏底心性避人還欲向人飛
聽鄭伶琵琶
鄭伶名價重江東五百梨園技盡空子夜猿啼殘月白
上林鶯老落花紅江頭商婦愁無限塞外明妃恨不同
可惜曹綱今去遠何由兩市鬭西風
雪中送李時馨
歲暮天寒朔雪飛故鄉有客苦思歸據鞍不覺頻呼酒
對竈何妨共燎衣路比山隂清絶似人如東郭履全非
健翁久矣無消息為問年來瘦與肥
送汪海雲
浮溪之後見斯人意廣才高志未伸愁對落花先置像
喜看脩竹為傳神輕帆欲去常逢雨久病歸來正及春
要識松楸須問我洛橋西畔石嶙峋
夢予莊
夢到山莊自扣扉山人驚喜主人歸民饑莫怪牛羊瘦
歲歉誰言地土肥庭草色回春意早林鴉聲亂暝煙微
醒來何事猶惆悵水浸磯頭舊釣磯
諭驥兒二首
交游零落少知音驥子須當識我心盛酒盆埋紅杏底
采蓮舟繫綠楊隂梅開溪上千株雪橘熟霜前滿樹金
終日擊鮮應溷汝行厨多只在山林
眼底何人是賞音老年心異少年心春深倚杖聽鶯語
日午移床就竹隂倒屣自迎門外客買山無藉槖中金
平生所愛惟柑橘歸日須看綠滿林
用韻贈沈夀卿
吳人相對共吳音須信儂心即若心旅館今宵看月色
故園何日醉花隂門前不厭頻來客囊裏猶存舊賜金
吟得新詩宜自愛莫教輕易與鷄林
拜王司馬墓
海内驚聞早拂衣白鷗猶道未忘機自從禹穴探竒去
不見遼城化鶴歸人遠鳳臺春寂寞月明仙嶠露霏微
英靈耿耿知何在應附龍髯左右飛
遊土山寺用前韻
倦向雙林欲解衣入門何暇問禪機义魚稚子持竿去
賣藥山僧負米歸松逕月明樵唱遠竹林風細磬聲微
歸來輿皂心偏急遙望重門步若飛
飲魏國園亭
臺榭秋深百卉空空庭惟有鴈來紅曲池暗接秦淮北
小逕遙連魏闕東富貴豈争金谷勝文章不與建安同
上公亭館無多地猶有前人朴素風
惲憲副書約春盡會龍江驛
送客時登黃鶴樓江波日日向東流詩人謾道眼前景
老叟空懷身外憂鸚鵡洲邊春草細鳳凰山下暮雲收
故人旌節聞東下借問何時到石頭
乙卯季冬見白髮效樂天體三首
白髮新生豈少恩天教小子漸稱尊一莖便作千莖種
四十將開八十門拔去自家難諱老染來何物可除根
後生切莫輕前輩日月隨君萬馬奔(右喜白髮)
曉來對雪常梳髮鏡裏何緣得上頭豈為作詩真太苦
或因謀國有深憂官叨七品誰言貴年過三旬未識愁
莫是家庭元有種人言今日可憑不(右問白髮)
人生大率百年期四十寧當髮白時秪許頭顱留少雪
可容髭髮盡成絲恒言未敢先稱老壯志安能便服衰
春笋秋禾今已悟東坡兩語是吾師(右止白髮)
除夕景鳴餉酒戲作小詩奉謝
一詩換得兩缾罌文字年來價漸輕潤筆不知金石例
危詞長恐鬼神驚歲除狂態還依舊老去浮名敢浪争
明日衣冠隨萬國山呼不盡小臣情
元旦醉後與景鳴引之聯句戲柬國賢
醉邊倔強妄稱兄醒後心降氣亦平藏鹿隍中真是夢
伏尸蝸角竟何兵棋能不著為長勝辯到忘言更有情
忽憶木鷄因有得獨輸全德與隣生
景鳴和章欲任癡名予不敢許復次前韻
低頭真合拜吾兄兄自無言意亦平地讓一頭明退舍
(予居與景鳴第相連而退一舍)戰曾三北敢稱兵亡誇為有予真妄智
欲成愚子不情擲筆據梧聊假寐令人千載憶莊生
送馬學士
人間何處是蓬瀛翰苑相傳近玉清蒼蘚階除春雨合
綠槐庭院午風輕安眠竟夕無宣詔讀史隨人有品評
今日長卿仍姓馬又因消渴暫南行
送西寧兵備潘以正
五月霜風卷旆旌六蕃相率道傍迎只今塞外無烽火
空負胸中有甲兵校獵平原秋草碧投壺客舍夜燈明
誰知緩帶輕裘者自是官家萬里城
送王世賞雲南提學
歸向滄洲近十春始持憲節出風塵干將可合埋藏久
薏苡何妨謗語頻絶塞競看金馬客雄詞驚倒碧鷄神
他年宣室虛前席應為蒼生訪舊臣
寳應湖阻風
琉璃城闕水晶官玉局仙人到此中便覺黿鼉忙徙窟
不妨波浪直翻空隔溪茅店雞聲早千里家山月色同
明日檣烏幸無恙莫教深怨石尤風
送充道乃兄某南歸
友于一見即成别不欲緇塵上素衣霜信似催鴻鴈去
月明如送鶺鴒歸官河冰合來時路江渚烟迷舊釣磯
又恐移文先有在不容重采北山薇
挽周月窗醫者
南來北去任天真到處逢人論谷神醫不專門兼老少
藥無定法有君臣讀書窗小能留月種术堂虛尚貯春
愧我獨無遷史筆倉公傳後續斯人
和西涯先生擬卜居宜興韻三首
畫船曾泊舊城隂綵筆親題漢上襟夢卜敢忘明主意
登臨不負壯年心幽并客向沙塵老湘漢人愁草木深
陽羨溪山真不惡即今坡老是知音
一雨商巖萬里隂清時亟欲解塵襟田園有興成前約
杖屨相從是夙心玉在銅官山益潤珠藏罨畫水增深
古來風土同荆楚不用咻咻學語音
莫為槎頭憶漢隂長橋南下可開襟采芝試聽山人曲
伐木應知長者心江夏米無陽羨好巨區水似洞庭深
勿言少賤無知已草澤中間有賞音
用前韻戲柬徵伯
五雲溪傍太湖隂不藉三江遠作襟誰說市朝成大隱
要知父子本同心石能攻玉皆為礪水可容舠即是深
何事卜隣無一語疑君未欲聽南音
用卜居韻邀國賢賞雪
密雲千里夜同隂有客相邀話素襟凝結固知由地力
豐登誰識是天心紙窗外借三分白瓦隴中鋪一尺深
五鼎待君同下筯(時新作五小鼎)莫勞終日聽車音
西涯宅觀梅花
東風聊借一枝春特慰巡簷索笑人花比去年香不改
詩從今日思尤新舊傳傅老能調鼎近許逋仙為卜隣
忽憶故園千樹雪無由獨步大江濱
次敬所少宰贈傅北潭韻
重重烟樹數家村王事何須與客論老鶴風前聲更遠
孤松雪後色長存萬言不盡明公意一飯難忘聖主恩
今日鷄泉東咫尺草亭聊爾寄乾坤
送張亞卿進萬夀表分得秋字
一尊酒餞小瀛洲明日神京拜冕旒雲為從龍歸北去
水因朝海向東流清風到處迎僊旆好雨隨時送客舟
萬口山呼意難盡獨將金鏡續千秋
遊天竺
佛國誰聞有此山(門有佛國山三字故云)幽深彷彿類商顔鳥歸
故道如相引雲起前岑自不閒月落鐘鳴僧入定風吹
酒醒客忘還峰頭何處飛來石長鎖松筠苐一關
臂痛漸愈次張東海韻
三時臂痛一時瘳冠幘依然又上頭病脫偶逢醫國手
功成全藉醉鄉侯(香蛇浸酒故云)鍾山高處凭欄望淮水東偏
載月遊酒思詩情渾不减臨池興復似前不
戱築雪假山次韻
風驅滕六似哀號為恨儂家輦築勞轉日可無雙岫在
礙雲真有一峰高經營意匠輸天巧掩暎詩斑上髩毛
西蜀雪山誰是假同歸滄海作春濤
送龍致仁主政管閘
伯高何但省郎才為有詩名水部來官驛算無千里遠
斗門日放幾迴開深春尚擁藍關雪未蟄先驚夏澤雷
莫為苦吟留過客舟行到此已心灰
諸公以絲瓜詩韻險復賦一首
不向東陵學種瓜偶擕一本自隣家苞中未見青絲縷
架上先看滿眼花雙實交加垂曉露數莖蟠結掛秋蛇
天寒百卉凋零後老蔓青青更茁芽
次杭方伯夀日韻
梅花長自占先春一度相看一度新投紱正當垂老日
歸家猶是未閒身雪晴風煖笙歌細弟勸兄酬禮數頻
試問尊前稱夀者幾人榖日是生辰
世卿誦鬭草聯句戲次其韻
懶向東風看落花筠籠摘草戲相誇欲尋指佞兼醒醉
直造山巔與水涯色弄青紅根可辨味分甘苦性應差
莫因今日兒童戲便作神農註䟽家
示園丁
為我先營養老資青青雙髩欲成絲賞花壯日心猶在
抱罋當年力已衰園小不宜遺地力春深切勿後天時
綠隂如幄花如錦應共佳賓醉玉巵
夀伯舅謙齋翁
甘雨和風遍域中太山喬嶽可論功人思識面多瞻仰
天本無言自感通清淨宛如曹相國純誠全類富韓公
我於元舅無他祝鶴髮年年侍九重
送顧士廉編修父還松江
北來南去幾多時怕見緇塵上素衣斜日城隂千里别
秋風江上一帆歸鱸肥不用思張翰鶴唳誰將吊陸機
莫怪冠裳苦纏縛封章早晩到巖扉
寄師惟明
白晝遲遲玉漏沈北窗清興在孤吟半生未試屠龍技
三刖無慙獻璞心自有文章齊白璧不須籯槖貯黃金
緘書為托南飛鴈一入青冥思轉深
送郭大尹魯瞻
山隂未久又朝歌南北民風竟若何圍帶減緣勤撫字
閭閻静為緩催科棠梨花外雙鳬下楊柳隂中匹馬過
到處喜迎賢令尹兒童婦女笑聲多
夀楊方正乃翁
笑傲乾坤八十年垂垂白髮暎朱顔高情已在羲皇上
遺愛猶存召杜間清白傳來知有子利名看破覺無關
長生要訣誰能識浪說神仙煉九還
和白秉德寺中齋宿韻二首
蕭寺凄涼月色寒雪消將盡尚留殘自嗔歲月忙中過
暫借楞嚴静裏看同舍謾勞虚左席上方誰許建騷壇
明朝又入承明直依舊含香更握蘭
齋閣東西各一方燔柴同見燭天光南郊本為蒼生禱
東作先祈百榖穰隨世功名成潦倒應人文字恨劻勷
洛陽盡是紅塵地不信香山獨不忙
仁仲齋居和章盛誇僧寺之美復用前韻戱之
䥫衣自慣雪山寒笑殺詩人覓嬾殘梵語本空何足聽
天花雖好有誰看北門不信齋無室西域徒聞戒有壇
邪正分明如黑白鮑魚莫誤作芝蘭
送鄖陽太守胡天叙
昔日曾過舊草堂喜聞高論夜聯牀東曹初受司徒薦
南國新分太守章地控三方連隴蜀水流百折到荆襄
中間待哺知多少安得人人粟一囊
寄堵邦寧
碧梧翠竹水雲鄉中有幽人行最方洗耳不教聞理亂
逢人秪自說畊桑春來秉筆修茶譜花發隨時具酒觴
天與清閒渾不識登臨猶恨一身忙
寄任十
而翁與我是忘年我憶而翁願爾賢孝似曾參寧過分
弟如王覽亦當然夜深燈火宜勤學雨足郊原好種田
勿逐少年遊俠伴鬭鷄走馬縣門前
次國賢韻送浹姪
城東水竹有新居盡是前人手澤餘羣從中間惟汝長
百年譜牒至今虛北來暫假朝天夢南去還看種樹書
行役到家應自樂風波渺渺更愁予
夀德輝母某太夫人
近時王母定何居不在瑤池在帝都階下行厨麟作脯
曲中新譜鳳將雛(時德輝與其子守仁皆在朝)紅顔不假榴花暎健
步何須竹杖扶愛日恩光天假貸青官輟講助歡娛
挽吳汝礪
生為同姓客為隣每愛交遊我獨真字法近從山谷變
詩才惟許宛陵親身嘗百藥猶多病家累千金尚似貧
後日書香知未斷嬰兒風骨已驚人
次守溪少宰夜飲韻
妙句曾題邴曼容(守溪贈行詩有宦况輕於邴曼容之句)至今什襲未開
封袖中懷刺羞頻謁馬上趨朝喜暫逢仕宦心輕今更
嬾登臨興在老尤濃洞庭湖水東山路杖屨何時得遠
從
送蘇伯誠由江西改四川提學馬上作
長空雪霽朔風號送客方知去客勞蜀道莫言今日易
廬山還似舊時高璽書新換增光彩旌節長懸脫羽毛
試看青襟誰最好筆頭滚滚帶春濤
邦彦第四和章不至復用韻促之
詩人不厭六蟲號奴厭詩筒入逓勞東野久知韓子富
老坡獨數柳州高任教勍敵輕鷄肋却喜寒林得鳳毛
凍硯頻烘玄浪湧小奚誤指作溪濤
次仲實詠雪
六花莫認作飛霜疋練誰家有許長當午漸疎知避日
迎風不下欲循墻太平有意先呈瑞輕薄何須更學狂
莫與梅花較優劣縱多一出已輸香
送伍朝信省祖
記得嬉遊大父前分甘膝上是何年朗陵老去思荀彧
靈運歸來拜謝玄新製綵衣初試舞舊騎竹馬尚依然
碧桃花下稱觴處更祝靈椿夀八千
挽章恭毅公
回天力仗一封書震地雷霆我自如海内瘡痍何日起
胷中孤憤幾時攄狄公直諫安唐室商皓危言定漢儲
慙愧後公三十載無由一束致生芻
小茅山書屋
小結茅山屋數椽藏書却笑米家船長簷不解蔭歌舞
净几偏宜閣簡編蝌蚪影涵春雪裏伊吾聲落晩風前
遙看翠竹蒼松外時有虹光夜燭天
挽周尚書
入官已不為身謀壯歲聲名動冕旒執法堅如于定國
活民多似富青州官居廊廟無遺恨老去江湖有遠憂
試問近來諸老宿立朝還有此公不
送鄧生下第
壯歲才名已不羈儒冠誤子亦多時從知照乘珠難售
方信千鈞弩獨遲夜雨青燈愁客夢秋風澤國動鄉思
何年挾策重來此折取蟾宫第一枝
送段惟勤宰新城
龔黃卓魯是何人千載令人仰後塵寧拙催科書下考
莫由捷徑問通津公門似水誰嫌簡馬骨如山始信貧
三尺待君來執法觸邪還見廌冠新
夀大理陳少卿母九十
不在山間與水邊女中亦自有神仙種桃直待三千歲
屈指纔過九十年嫁日舊衣何太窄滿頭黑髮尚依然
白雲似解賢郎意片片飛來棘寺前
挽歐時舉次蘇伯誠韻
白髮瀛洲苐一仙(同年庶吉士時舉最長)王堂閒暇日如年文興
六一將衰後易究乾坤未畫前武帝不知顔駟老漢廷
偏讓賈生賢可憐才大終難用祿薄無由滿二千
少年不作探花郎老去功名心更忙白髮窮愁多夜雨
青雲得雋已斜陽殿前同對三千字門下誰持一瓣香
丹旐飛飛歸舊路旅魂彷彿記吾常
送南京張學士先生
東白文章舊有聲金縢國史誥初成南都命下新承寵
九月秋高始啓行鈴索不愁深夜警官銜猶帶北門清
石頭城外秦淮口一片輕帆挂月明
夀程宗魯父母
湘流曲折遶長沙百歲巖高石徑斜深静初疑王母宅
幽閒又道葛洪家階前袖手調青鳥花下浮觴泛紫霞
回首綵衣千里外楚山時被白雲遮
送守溪乃兄世隱東歸
難弟歸來兄亦歸高堂齊著老萊衣洞庭金橘霜前熟
笠澤銀魚雨後肥伐木有聲來戶牖采薪無伴扣巖扉
山邊水次逢人語莫道長安是與非
送體齋先生省祭
學士歸來掃墓田天風特為舞松杉鹽梅久待調商鼎
版築猶思在傅巖墓左豐碑仍舊額祠中木主換新銜
碧山不是流連地顒望春江挂錦帆
送聚上人還普應寺
鈴語遙遙紫翠間分明為報遠公還龍施法雨迎新檄
雪作天花散舊山净土未歸飛錫遠清淮初渡木杯閒
從今高卧雙松底便是淵明嬾出關
夀丘閣老先生
官居鼎鼐秪如貧贏得聲名動紫宸一代文章歸館閣
三千禮樂化成均壯年報國丹心在老去憂民白髮新
試問開元到今日匹休房杜有何人
和陳大理麻姑韻
白墮年來善竊名瀼西珍重瀼東輕富人只解藏千斛
靈藥何曾斬一莖知為老生虚左席尚留餘瀝在空罌
明朝雪滿長安道不惜衝泥問麯生
(昨汝礪選部傳示麻姑之作深以不與此會為恨及見汝礪乃云疇昔之夜所飲多蘇酒後出麻姑)
(數杯真偽未可知疑以予故而有所吝且盤餐又皆全卿餕餘殊無主客禮以是枵腹東歸作惡者)
(兩日予亟欲索飲為二家分别是非又以祈雪在齋居中因次前韻簡成甫併全卿庶來日續前盟)
(以雪厚誣無謂我為惡客也)
飲陳大理麻姑戲用前韻奉謝
夜來惡客已除名從此西人不敢輕細斫江魚成雪膾
旋燒野菜帶霜莖燭殘逗遛須明月缾罄搜尋倒别罌
公子乘閒能過我濁醪許借有隣生
齊魯觀風送熊繡衣
百里孤城海岱中鷺車隨處問民風東看蜃氣朝成市
西望天門(太山有東西二天門)暮倚空仲父塚前春草綠齊桓祠
下野花紅如何今日營丘裏村社人多拜蓋公
送李宗淵南還
文采風流阮步兵窮途猶負少年英詩因失意長懷憤
客未深知嬾出迎萬里空懷投筆嘆一時誰識棄繻生
醉邊離恨都消盡又聽鶯啼四五聲
送華文光下第南還
上林花木亂紛披正是東風力軟時羣蝶漫教争落絮
靈烏直欲占全枝側身歸去何妨遠整翮重來未當遲
萬里雲霄須自惜弋人誰識羽毛竒
夀維之父母
人間何處近蓬瀛滄海東頭第一城門外碧桃花未老
庭前丹桂子初生兩迴甲子從頭數重受官銜徹底清
白首相看無箇事含飴日日有餘情
送李孟寅下第
長安已誤看花期千里鄉園有夢思貧乏故人同卧起
蕭條官道獨凄其雲飛每恨青山隔水涸長嫌畫舫遲
試問長年何日到芙蓉秋水未開時
題新會書屋圖
百尺江流浸白沙綠隂深處是誰家雨催春去少啼鳥
風送晩來多落花架上古書編甲乙筆頭新語帶烟霞
主人素有文園渴日日濃煎七碗茶
榆錢
紛紛榆莢送殘春鵝眼成堆不濟貧白屋漫飛寧有母
朱門雖入未通神天生肉好周遭在地作罏錘鼓鑄新
秪恐貪夫看不破對人猶自欲傾身
立夏日郊行約介夫先生不至
春光纔盡落花稀追補春遊尚未遲滿地綠隂如布席
撲人飛絮似撩詩便先數日有何好再後幾時無此竒
笑殺城東草玄者獨眠高閣未曾知
送當塗張教諭子充表弟
中表文章百煉金逼人驚爾氣駸駸偶然名落書金榜
贏得官清比翰林伏櫪可能忘遠志短檠猶自識初心
明朝捧檄江城去采石磯邊水正深
送徐子仁
兩䄂披披興浩然兒童多識是髯仙(子仁號)搜竒二酉雲
生履覽勝三江月滿船無處不為詩債苦有時還向酒
家眠到頭懷土心難遣此日登樓憶仲宣
送李希賢浙江提學
十年高卧玉堂寒今日方辭苜蓿盤冠似惠文非法吏
職居廉訪却儒官芙蓉江上迎旌節鷹隼秋深振羽翰
便道過家無百里重闈尤喜問平安
觀國趨庭送介夫乃弟
誰似君家父子賢一門圭組自相傳過庭便可詢竒字
侍寢猶能問太玄紅日舉頭天尺五白雲回首路三千
伯兄此别應多恨夢裏何時見惠連
送吳先生恕
落木蕭蕭動客情寒砧又起助秋聲逐南飛鴈過江去
望北固山驅馬行贈别詩多囊槖重關心事少往來輕
到家松菊渾無恙稚子牽衣一笑迎
送李子陽歸省
自將心事奏楓宸不比尋常愛乞身清夜偶成炊臼夢
白頭還憶倚閭人旌旗壓捺潮聲小樽酒招呼月色新
問罷起居還就道東風莫戀碧山春
送張朝敬下第
春闈漫說得人多麟鳳依然漏網羅天與竒毛終奮迅
我憐逸足暫蹉跎思鱸莫認為張翰抱璞誰知是卞和
明日西風江上路芙蓉花影蕩秋波
送張大尹
青山重疊護城樓城下人家瞰碧流地盡畊桑民尚困
境多盗賊吏多愁分符未報三年政捧檄先懷百里憂
為問袁公何德化至今血食未曾休
送劉衡仲宰濬縣
此地曾迴墨子車君行切莫更躊蹰舊時風俗多酣酒
今日人家半讀書野外勸畊春雨足簾前聽訟曉星疏
嚴君治縣應留譜善政先看視篆初
送李德馨司訓饒州
白也詩豪復酒豪雲孫今日更風騷朝成百韻才猶鬱
暮飲千觚興轉高祿可代畊寧怨薄職當授業敢言勞
秋風彭蠡洲前醉筆底翻翻滚翠濤
賀屠冢宰乃翁封少保
垂垂白髮碧方瞳五見封章到浙東今日海濱無二老
古來林下少三公康強疑是神仙侣寬厚猶存長者風
莫道松窗真遯世權衡人物是誰功
送西安太守
報政歸來五馬閒停車隨處看青山舊聞民瘼還重問
新賦詩篇不再刪風送虎符歸少華雨隨熊軾過潼關
趙張已去三王遠合置君侯伯仲間
長春軒
四時花木繞欄杆倚杖朝朝帶笑看樹㡳清風能却暑
牀頭新酒可袪寒地偏客少門長閉老去心閒夢自安
睡起不知天早晩碧窗紅日正三竿
夀秦汝厲父
當門喬木碧千尋一卷先天萬古心設帳馬融無伎樂
傳經劉向在山林堂前弧矢春生影花㡳壺觴夕借隂
千里鳳雛來獻夀居家何必積黃金
重九前一日同王地官德華過袁太守山莊
匹馬來遊五柳莊主人渾不似柴桑指天論事知多憤
擊鉢催詩覺太忙丹藥未成留宿火菊花將發待重陽
醉中激烈歌聲起不放行雲過短墻
游功德寺次朝文韻二首
登高俯視亂山低山勢如攅萬馬蹄石壁倒懸霄漢外
玉泉斜注寺橋西龍從千尺淵中卧僧向三义路口迷
(時有僧隨行誤引至西直門故云)習習香風携滿袖却疑騎馬過蘇堤
野寺門前信馬過莫將塵土涴煙蘿雲蒙山頂晴猶雨
月浸潭心水不波青杏子垂珠蓓蕾紫藤花發錦曼陀
詩人興在留衣外石壁新題不厭多
用守溪韻送儉弟
布衣相見又空還好去留心几格間無月讀書方就寢
有詩題石始登山下帷董子寧思佚運甓陶公不愛閒
自恨青春皆浪過於今為爾惜紅顔
又用前韻寄三叔
曉入承明近午還未容高卧草堂間醉中病酒猶呼酒
夢裏登山始見山千古文章成底用百年冠蓋有誰閒
題詩再拜呈諸父始覺王濛益厚顔
惠卿惠詩次韻奉荅
綠隂庭院晝沈沈哽咽蟬聲助苦吟戰北夷吾非是怯
傳經劉向亦何心(惠卿秋闈不捷設帳授徒故云)燈前羣從能分韻眼
底誰人利斷金莫怪秋來少飛鴈長安西去塞雲深
山癯為張信卿作用廉伯先生韻
宦途誰憶北山薇今日君知昨日非憂在江湖人合瘦
戰殘聲利體應肥饑腸滿貯三千卷空谷偏宜百結衣
門外落花深一尺漫憑詩酒解愁圍
送仲惟馨
東風捲地落花殘倦鳥應知息羽翰春雨足時初試屐
青山好處一凴闌藥籠舊蓄三年艾金鼎新成九轉丹
醫國醫民心未巳可能高枕卧江干
賀陳方伯生子
六十年餘始弄璋熊羆先已兆禎祥高門蓬矢春生影
老蚌明珠夜吐光别鵠暗憐商穆子傳家翻笑蔡中郎
從知瓜瓞宜秋圃清露瀼瀼百尺長
樂漁為李汝璧乃翁賦
百尺清流遶碧岑黃塘遺老興何深棹歌聲落紅蓮渚
蓬屋詩成古柳隂剖粒自當輕萬戸一絲終不換千金
騎鯨本是公家事莫道漁翁秪姓任
送將樂李大尹熙考滿還任
分符遠在劍溪旁薦疏嘗聞奏建章令尹每稱民樸魯
閭閻惟說吏循良桑枝帶雨村村綠麥穗連雲處處黃
歸向石頭城下過還將治績報高堂
寒夜獨坐用前韻
床頭酒熟不須賖墻外簫聲隔幾家簷溜漸冰疑作柱
燈光無焰未成花雪山尚記形如舊月殿平看影欲斜
吟退筆尖髯凍折要將冷澹向誰誇
贊皇凌訓導書至感嘆有作
寒燈寂寞夜窗虚誰信官居似客居俸薄未能供伏臘
道存應不廢詩書燕山北去梅花少易水西來鴈影疎
莫道玉堂霄漢上故人無力薦相如
雙龍道院
雙溪曲繞雙峰下翠碧空涵老子宫朝斗壇開雲起處
步虚人在月明中石門夜濕莓苔雨蘿磴秋生劍履風
習静每來依道侣卜隣非為道相同
立春後二日通宵不寐天明乃夢到家
平生性懶長貪睡何事春宵睡未濃作意不看殘夜月
清心又聽五更鐘夜無好夢隨雙蝶眉有閒愁蹙兩峰
合眼朝來到鄉社滿溪春草綠茸茸
請同年諸公過院中齋宿
玉堂近在鳳樓東長見文光駕綵虹中夜不妨迎勅使
故人尤便逓詩筒向陽樹得春光早臨水窗涵日影紅
何事欲居蕭寺裏撞鐘擊鼓聽談空
元宵三首
天上今宵月色多人間到處有笙歌寳燈燦爛成銀樹
星斗分明落絳河萬歲山前仙掌動百花香裏輦塵過
教坊音樂應無數獨有清平調是和
莫道君門萬里賖君心如燭照民家瑶笙夜啟千門月
火樹晴連萬井花鳳闕上臨珠斗近鰲峰高礙彩雲斜
輕烟試看歸何處化作天邊五色霞
華燈淡月鬭清光玉漏遲遲夜正長韶樂奏時雙鳳舞
輦塵生處百花香綵山巧對龍樓外仙掌平分御座旁
宴賞每懷憂惕在宵衣傳授自先皇
聞命有喜
南北隨人有重輕出門何必問春明莫言游宦非鄉土
須識留都是帝京色養少酬平日願官銜不减舊時清
三千里路看山去忘却乘舟觸熱行
渡口曉行
曉色蒼蒼暑氣平綠楊深處有人行百年沙岸隨流徙
五夜風帆趁月明歸客未能離北土野禽先解學南聲
濁流到此應窮盡遙記清源是驛名
送沈夀卿
鄉園忽隔三年别京國俄成八月留夜雨窗前長對榻
秋風江上又同舟帶圍漸覺休文瘦時事新添季子愁
他日相逢定何處杏花紅滿曲江頭
過淮用渡口韻
雨收風定水波平畫槳雙敲自在行到處酒帘迎棹舞
幾船漁火隔江明峰頭柳亂旌旗影水底蛙喧鼓吹聲
屈指過淮今八度津人相見亦知名
挽徐德重
吳門昔有隱君子家住洞庭山上頭詩律深嚴唐句法
衣冠典雅晉風流閒看白鹿眠深草時許沙鷗近釣舟
萬事從今總零落獨餘明月照荒丘
送徐州蘇指揮致仕
六十年來萬慮輕眼前無物更關情碭山草綠春歸馬
泗水風寒夜洗兵野外懶窺烽火影帳前愁聽鼓鞞聲
獨懷聖主恩難報尺籍長留子姓名
送黃司空
昔年冀北公辭我今日江東我送公報政豈應如許速
愛君曾有幾人同山因剪伐材將竭民為徵求力已窮
誰向九重陳至計班行瞻望老司空
和西涯先生夜坐韻
玉堂深處不勝寒彩筆新題暎雪看有約買田來敝里
何時騎馬出長安閉門自覺賓朋遠倚杖猶稱拜起難
海内名山應有數登臨高興未應闌
送沈克寅
我視尊翁作少年爾今頭角已嶄然讀書好破三千卷
時譽應歸尺五天萬里雲霄無弱羽一家衣鉢有真傳
(從祖司空先生弱冠登科故云)自來建業由勤苦莫愛山窗日晏眠
七言絶句
元宵應制
鰲頭矗矗煙花裏鳳閣層層錦繡中月色總饒通夜白
燈光已占十分紅
雪霽雲開月色寒六街燈火萬人看檄書忽報將軍捷
夜奪崐崙第一關
送萬克修歸省
婺星錯落照慈闈趁此秋風月夜歸舊日斑衣猶在笥
一番起舞一光輝
含毫且勿賦秋聲共看新秋新月生一點清光雖似小
絶勝十五後來明
寄儉弟
露下空庭月滿除清宵憶弟意何如天邊無數南來鴈
不為儂家帶一書
客窗聞雨
宦情羈思兩悠悠落葉寒聲戰暮秋今夜蕭蕭窗外雨
無端添得許多愁
題王寳扇(寳有梅花百咏)
寒梅無意鬭春妍吟到逋翁覺已煩誰道暗香疎影外
勞君又著五千言
寄李太守
仙翁長日愛彈碁敵手於今更有誰聞說西隣姚弋仲
未曾戰北氣先衰
送陸全卿巡按福建
問君頭上是何冠到處能令暑作寒只恐馬前霜易落
荔枝五月未成丹
方山四景
千株萬株山杏開無奈開時驟雨來半委泥沙半流水
山靈亦自為花哀(右杏林春雨)
暮門斜日對寒流一片雲凝萬古愁泉底有人呼不覺
白衣蒼狗自悠悠(右覺渚寒雲)
粤王遺隴名猶在古木疎疎半已枯每到月明霜滿地
直教啼殺樹頭烏(右粤隴鳴烏)
山作圍屛對面張疎林木末掛斜陽王孫莫射西飛鶴
雲外仙人恐姓方(右方山歸鶴)
題畫二首
誰言高樹獨靡隂六月凉風自不禁相對可能無一語
含毫為調水龍吟(右哦松)
遠汲清泉溉欲深童兒那識汝翁心虞廷六管終須備
不為春來十畆隂(右灌竹)
待隱園次楊太宰韻
綠樹鶯啼春正深絮飛花落滿園林長松不改青青色
歲暮相看共此心
圉圉洋洋樂有餘誰言我獨不知魚縱教九島迴千里
那比江湖得自如
待隱園依北固山題名石在墨痕乾何時布襪青鞋去
老眼摩挲試再看
芙蓉枝上露華清楊柳隂中獨自行江上美人期未至
停歌不發更含情
洗竹從來為太繁獨留高節與人看渭川空自誇千畆
争似公家只數竿
一葉扁舟十幅蒲長竿短髮傍江湖不知渺渺煙波裏
曾見逃名范蠡無
松間石上聽鳴泉清比琴聲更自然有客欲來醒俗耳
掛冠已約在明年
清風明月兩無求花逕柴門日轉幽莫怪主人歸較晩
君王有詔欲分猷
題扇寄徐文烱表姪
東風力軟落花輕一曲離歌客未行載酒滿船還載月
坐聽啼鳥溧陽城
題沈克寅扇
綠楊黃鳥試春聲畫舫朱簾送客行醉後不知君别去
醒來猶記溧陽城
明妃詞
西風冽冽塞雲愁凍合長河水不流只恐妾顔明日改
單于輕易犯邊州
玉顔一去黃金殿香骨終埋白草原千載遊魂歸不得
至今青塚尚含冤
宫詞二首
花影疎疎月影昏沈沈魚鑰鎖重門無端步下空階立
踏破蒼苔石上痕
清簟疎簾困日長南風時送芰荷香隔窗女伴來相約
同到池頭納晩涼
塞下曲
一聲畫角起邊愁滿目黃雲暗戍樓夜半將軍傳號令
明朝要斬郅支頭
邊城九月雪飛花睥睨高寒集暮鴉今日樓蘭猶未滅
沙場戰士莫思家
送三弟東歸
燈前相對一尊同衰頰那知是酒紅醉後已忘離别恨
樓頭又聽呌霜鴻
東籬秋菊試新黃江岸蒹葭未著霜路入故鄉三百里
遙看鴈影落横塘
寄丁芝山
聞君脉理見秋毫袖裏咸陽術更高芝草滿山光曄曄
常分一葉惠兒曹
秋夜雨止風作
秋隂初散雨初晴颯颯西風夜有聲夢繞五雲溪上路
不知身在石頭城
紀夢
靈椿彫落已多時猶記當年澗壑姿昨夜夢中真想見
分明月影過南枝
大椿不駐八千秋空使孤兒日日愁獨有當時枝上月
至今還照屋西頭
示驥兒
未嘗糠覈體何肥空有便便腹十圍但願吾兒勤苦學
何愁清瘦不勝衣
夢寐分明在碧山澗泉深處洗塵顔從來只說休官易
今日誰知退亦難
送沈四舅
花外鶯啼三兩聲坐中有客不勝情縱令花落春光老
猶向垂楊樹底行
雨中與沈克寅賞蓮二絶
紅蓮花映白蓮開花影交加入酒杯疑是南威與西子
雙雙聯袂雨中來
西洴溪上萬花開季子門前錦作堆花笑主人何太俗
秋風將起未歸來
席上戲贈寫真龔士常
不寫褒公與鄂公却來吳下寫吳翁衰容老眼都相似
獨不能摸左耳聾
汪海雲為驂兒畫白雞鮮潔可愛戲題一絶
菊叢東畔石闌西素質天然不染泥玉漏未殘天未曉
莫教輕易草間啼
海雲又為駟兒寫赤雞形差小而有文復戱題一
絶
絳幘低低距未長自知不入鬭雞場宋公相對談玄處
應有旁人擬鳳凰
哭李充昭
虚堂落筆鬼神驚生縳龍蛇卧素屏莫怪遺文無諫草
白麻猶未拜延齡
題柳燕
深深庭院鎖春愁盡日珠簾不上鈎懶入茅簷定巢壘
暫時飛向柳枝頭
和國賢謝茶
雨坼靈芽我發船北風吹斷碧山煙一杯未觧文園渴
七碗何能到玉川
品茶世獨推陽羨評水人多說慧山今日相從調衆口
莫教騰沸鼎鐺間
士修惠左傳一部已為峽水所壊後加裝潢又幾
為風雨所漂因成一絶
昔年沈没黃牛峽今日漂零季子家左氏兩遭風雨厄
天公應是猒浮誇
秋江一棹
萬里長江一鏡平空林落葉戰秋聲孤舟不畏歸來晚
已見沙頭候火明
謝汝礪惠橘次韻
百顆勻圓遠寄將青虬小卵半塗黃詩人莫作多酸恨
採日應知未著霜
題猫捕蜻蜓圖
養得貍奴善匿形閒來花外撲蜻蜓不知黠鼠渾無忌
白晝徐徐出外庭
吳文肅摘稿卷二
