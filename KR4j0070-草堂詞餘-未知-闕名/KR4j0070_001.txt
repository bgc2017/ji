草堂詩餘卷一
小令
搗練子
秋閨秦少游
心耿耿淚雙雙皓月清風冷透窗人去秋來宮漏永夜
深無語對銀缸
憶王孫
春景李重元
萋萋芳草憶王孫柳外樓高空斷魂杜宇聲聲不忍聞
欲黃昏雨打梨花深閉門
夏景周美成
風蒲獵獵小池塘過雨荷花滿院香沉李浮瓜冰雪凉
竹方牀針線慵拈午夢長
冬景李重元
同雲風掃雪初晴天外孤鴻三兩聲獨擁寒衾不忍聽
月籠明窗外梅花影瘦横
如夢令
春景秦少游
門外綠隂千頃兩兩黃鸝相應睡起不勝情行到碧梧
金井人静人静風弄一枝花影
春景秦少游
鶯嘴啄花紅溜燕尾點波綠皺指冷玉笙寒吹徹小梅
春透依舊依舊人與綠楊俱瘦
春晩周美成
池上春歸何處滿目殘花飛絮孤館悄無人夢斷月堤
歸路無緒無緒簾外五更風雨
春晩周美成
花落鶯啼春暮陌上綠楊飛絮金鴨晩香寒人在洞房
深處無語無語葉上數聲疎雨
春晩李易安
昨夜雨疎風驟濃睡不消殘酒試問捲簾人却道海棠
依舊知否知否應是綠肥紅瘦
(苕溪漁隱云近時婦人能文詞如李易安頗有佳句如云綠肥紅瘦此語甚新又九日詞簾捲)
(西風人似黃花瘦此言亦婦人所難到也)
春恨晏叔原
樓外殘陽紅滿春入柳條將半桃李不禁風回首落英
無限腸斷腸斷人共楚天俱遠
冬景秦少游
冬夜月明如水風緊驛亭深閉夢破鼠窺燈霜送曉寒
侵被無寐無寐門外馬嘶人起
長相思
春閨馮延巳
紅滿枝綠滿枝宿雨厭厭睡起遲閒庭花影移憶歸
期數歸期夢見雖多相見稀相逢知幾時
秋怨李後主
一重山兩重山山遠天高烟水寒相思楓葉丹菊花
開菊花殘塞鴈高飛人未還一簾風月閒
秋懷黃叔暘
天悠悠水悠悠月印金樞曉未收笛聲人倚樓蘆花
秋蓼花秋催得吳霜點鬢稠香箋莫寄愁
錢塘白樂天
汴水流泗水流流到瓜州古渡頭吳山點點愁思悠
悠恨悠悠恨到歸時方始休月明人倚樓
(花菴詞選云居易此詞上四句皆說錢塘景并載長相思一闋云深畫眉淺畫眉蟬鬢鬅鬙雲)
(滿衣陽臺行雨廻時巫山高巫山低暮雨蕭蕭郎不歸空房獨守蓋詠閨怨也此二詞非後)
(世作者所及)
山驛万俟雅言
短長亭古今情樓外涼蟾一暈生雨餘秋更清暮雲
平暮山横幾葉秋聲和鴈聲行人不要聽
(玉林詞客云雅言之詞詞之聖者也發妙音於律呂之中運巧思於斧鑿之外工而平和而雅)
(比諸刻琢句意而求精麗者豈不遠哉)
生查子
春恨晏叔原
金鞍美少年去躍青驄馬牽繫玉樓人翠被春寒夜
消息未歸來寒食梨花謝無處說相思背面鞦韆下
詠筝張子野
含羞整翠鬟得意頻相顧鴈柱十三弦一一春鶯語
嬌雲容易飛夢斷知何處深院鎖黃昏陣陣芭蕉雨
點絳脣
春暮賀方回
紅杏飄香柳含烟翠拖金縷水邊朱戸門掩黃昏雨
燭影搖紅一枕傷春緒歸不去鳳樓何處芳草迷歸路
春閨何籀
春雨濛濛淡烟深鎻垂楊院暖風輕扇落盡桃花片
薄倖不來前事思量遍無由見淚痕如線界破殘粧面
春閨何籀
鶯踏花飜亂紅堆徑無人掃杜鵑來了梅子枝頭小
撥盡琵琶總是相思調知音少暗傷懷抱門掩青春老
秋閨汪彦章
高柳蟬嘶採菱歌斷秋風起晩雲如髻湖上山横翠
簾捲西樓過雨涼生袂天如水畫樓十二有箇人同倚
(花庵云此詞畫樓十二有箇人同倚之句曲盡閨情)
冬景汪彦章
新月娟娟夜寒江静山銜斗起來搔首梅影横窗瘦
好箇霜天閒却傳杯手君知否亂鵶啼後歸興濃如酒
詠草林君復
金谷年年亂生春色誰為主餘花落處滿地和烟雨
又是離歌一闋長亭暮王孫去萋萋無數南北東西路
(詩話總龜云林和靖不特工於詩尤工於詞如作點絳脣乃詠草耳終篇不出一草字)
浣溪紗(一名山花子)
春景周美成
水漲魚天拍柳橋雲拖鳩雨過江臯一番春信入東郊
閒碾鳳團消短夢静看燕子壘新巢又移日影上花
梢
春景歐陽永叔
小院閒窗春色深重簾未捲影沈沈倚樓無語理瑶琴
遠岫出雲催薄暮細風吹雨弄輕隂梨花欲謝恐難
禁
春暮周美成
樓上晴天碧四垂樓前芳草接天涯勸君莫上最高梯
新笋看成堂下竹落花都上燕巢泥忍聽林表杜鵑
啼
晩景賀方回
鶩外紅銷一縷霞淡黃楊柳帶棲鴉玉人和月折梅花
笑撚粉香歸繡戶半垂羅幕護窗紗東風寒似夜來
些
(漁隠叢話云詞欲全篇好極難得如賀方回淡黃楊柳帶棲鴉秦處度藕葉清香勝花氣二句)
(寫景詠物造微入妙其全萹則不逮此也)
春遊歐陽永叔
湖上朱橋響畫輪溶溶春水浸春雲碧琉璃滑淨無塵
當路遊絲縈醉客隔花啼鳥喚行人日斜歸去奈何
春
春懷歐陽永叔
雨過殘紅濕未飛珠簾一帶透斜暉遊蜂釀蜜竊香歸
金屋無人風竹亂夜篝盡日水沈微一春須有憶人
時
春恨李景
手捲真珠上玉鈎依前春恨鎻重樓風裏落花誰是主
思悠悠青鳥不傳雲外信丁香空結雨中愁回首綠
波三峽暮接天流
(温叟詩話李景有曲手捲真珠上玉鈎或改為珠簾舒信道有曲云十年馬上春如夢或改云)
(如春夢非所謂知音)
春恨蘇東坡
風壓輕雲貼水飛乍晴池館燕争泥沈郎多病不勝衣
沙上未聞鴻雁信竹間時有鷓鴣啼此情惟有落花
知
春恨晏同叔
一曲新詞酒一杯去年天氣舊亭臺夕陽西下幾時回
無可奈何花落去似曾相識燕歸來小園香徑獨徘
徊
(漁隱叢話晏元獻公赴杭州道過維揚憩大明寺瞑目徐行使侍吏誦壁間詩板戒其勿言爵)
(里姓名終篇者無幾又俾别誦一詩云水調隋宮曲當年亦九成哀音巳亡國廢沼尚留名儀)
(鳳終陳迹鳴蛙只廢聲淒涼不可問落日壁蕪城徐問之江都尉王琪詩也召至同飲又同步)
(遊池上春晚已有落花晏云每得句書墻壁間或彌年未嘗強對且如無可奈何花落去至今)
(未能也王應聲曰似曾相識燕歸來自此辟置館職)
春閨秦少游
青杏園林煑酒香佳人初試薄羅裳柳絲搖曳燕飛忙
乍雨乍晴花易老閒愁閒悶日偏長爲誰消瘦减容
光
春閨張子野
樓倚江邊百尺高暮煙收處見歸橈幾時期信似春潮
花片片飛風弄葉柳隂隂下水平橋日長人去又今
宵
春閨張子野
錦帳重重捲暮霞屏風曲曲鬭紅牙恨人何事苦離家
枕上夢魂飛不去覺來紅日又西斜滿庭芳草襯殘
花
春閨張子野
水滿池塘花滿枝亂香深裏語黃鸝東風輕軟弄簾幃
日正長時春夢短燕交飛處柳烟低玉窗紅子鬭棋
時
夏景周美成
日射欹紅蠟蒂香風乾微汗粉襟涼碧綃對捲簟紋光
自剪柳枝明畫閣戲抛蓮菂種横塘長亭無事好思
量
夏景周美成
翠葆參差竹徑成新荷跳雨淚珠傾曲欄斜轉小池亭
風約簾衣歸燕急水搖扇影戲魚驚柳梢殘日弄微
晴
秋思李後主
菡萏香消翠葉殘西風愁起綠波間還與韶光共憔悴
不堪看細雨夢回雞塞遠小樓吹徹玉笙寒多少淚
珠何限恨倚欄干
(雪浪齋日記云荆公問山谷云作小詞曾看李後主詞否云曾看荆公曰何處最好山谷以一)
(江春水向東流爲對荆公曰未若細雨夢回雞塞遠小樓吹徹玉笙寒又細雨濕流光最好又)
(南唐詞集云馮延巳作謁金門李後主云風乍起吹皺一池春水干卿何事對曰未若陛下小)
(樓吹徹玉笙寒也)
漁父黃魯直
新婦磯頭眉黛愁女兒浦口眼波秋驚魚錯認月沉鈎
青篛笠前無限事綠簔衣底一時休斜風細雨轉船
頭
(東坡云黃魯直作此詞清新婉麗聞其得意自以水光山色替却玉肌花貎此乃真得漁父家)
(風也然纔出新婦磯又入女兒浦此漁父無乃太瀾浪也)
湖上歐陽永叔
堤上遊人逐畫船拍堤春水四垂天綠楊樓外出鞦韆
白髮戴花君莫笑六么催拍盞頻傳人生何處似樽
前
(侯鯖錄云歐陽永叔浣溪紗云堤上遊人逐畫船拍堤春水四垂天綠楊樓外出鞦韆此等語)
(要皆絶妙只一出字是後人著意道不到處黃魯直云六一居士曲世所見者幾百首或謂於)
(音律小不諧此詞横放傑出自是曲子中縛不住者)
菩薩蠻(一名重疊金一名子夜歌又與醉公子相近)
春閨何籀
南園滿地堆輕絮愁聞一霎清明雨雨後却斜陽杏花
零落香無言勻睡臉枕上屏山掩時節欲黃昏無聊
獨倚門
閨情李太白
平林漠漠煙如織寒山一帶傷心碧暝色入高樓有人
樓上愁欄干空佇立宿鳥歸飛急何處是歸程長亭
更短亭
(玉林云太白此詞允為百代詞曲之祖)
秋閨秦少游
蛩聲泣露驚秋枕羅幃淚濕鴛鴦錦獨卧玉肌涼殘更
與恨長隂風翻翠幔雨澁燈花暗畢竟不成眠鴉啼
金井寒
秋閨秦少游
金風蔌蔌驚黃葉高樓影轉銀蟾匝夢斷繡簾垂月明
烏鵲飛新愁知幾許却似絲千縷鴈巳不堪聞砧聲
何處村
冬景黃叔𤾉
南山未解松梢雪西山巳掛梅梢月說似玉林人人間
無此清此身元是客小住娛今夕拍手凭欄干霜風
吹鬢寒
離别孫巨源
樓頭尚有三通鼓何湏抵死催人去上馬苦匆匆琵琶
曲未終回頭凝望處那更廉纖雨謾道玉為堂玉堂
今夜長
(玉林云孫公於元豐間為翰苑與李端愿太尉往來尤數會一日鎖院宣召者至其家則出數)
(十輩蹤跡得之於李氏時李新納妾能琵琶公飲不肯去而迫於宣命入院幾二鼓矣遂草三)
(制罷復作此長短句以記别恨遲明遣以示李)
詠筝張子野
哀事一弄湘江曲聲聲寫盡湘波綠纖指十三絃細將
幽恨傳當筵秋水慢玉柱斜飛雁彈到斷腸時春山
眉黛低
訴衷情
寒食僧仲殊
湧金門外小瀛洲寒食更風流紅船滿湖歌吹花外有
高樓晴日暖淡煙浮恣嬉遊三千粉黛十二闌干一
片雲頭
(玉林詞選云仲殊之詞多矣佳者固不少而小令為最小令之中訴衷情一調又其最盖篇篇)
(竒麗字字清婉高處不减唐人風致也)
醜奴兒令(一名羅敷令一名採桑子)
秋怨李後主
轆轤金井梧桐晩幾樹驚秋晝雨和愁百尺蝦鬚上玉
鈎瓊窗春斷雙蛾皺回首邊頭欲寄鱗遊九曲寒波
不泝流
詠雪康伯可
馮夷剪碎澄溪練飛下同雲著地無痕柳絮梅花處處
春山隂此夜明如書月滿前村莫掩溪門恐有扁舟
乘興人
(花庵詞客云順庵作此詞促養直赴雪夜溪堂之約一本澄溪作澄江又飛下同雲作吹下紛紛)
(柳絮梅花處處春作柳絮楊花觸處春既用柳絮又用楊花是關門閉戸掩柴扉也月滿前村)
(作月破黃昏既曰此夜又破黃昏意亦重複)
卜筭子(平韻即巫山一叚雲)
春恨秦處度
春透水波明寒峭花枝瘦極目煙中百尺樓人在樓中
否四和裊金鳬雙陸思纖手擬倩東風浣此情情更
濃如酒
春怨徐師川
胷中千種愁掛在斜陽樹綠葉隂隂自得春草滿鶯啼
處不見凌波步空想如簧語門外重重疊疊山遮不
斷愁來路
送春僧皎如晦
有意送春歸無計留春住畢竟年年用著來何似休歸
去目斷楚天遥不見春歸路風急桃花也似愁點點
飛紅雨
孤鴻蘇子瞻
缺月掛疎桐漏斷人初静時見幽人獨往來縹緲孤鴻
影驚起却回頭有恨無人省揀盡寒枝不肯棲寂寞
沙洲冷
(山谷云東坡道人在黃州作此詞語意高妙似非喫煙火人語自非胸中有萬卷書筆下無一)
(點塵俗氣孰能至此鴈苕溪漁隱曰揀盡寒枝不肯棲之句或云鴻未嘗棲宿樹枝惟在田)
(野葦叢間或改作寒蘆亦是但此詞本詠夜景耳至換頭但只說鴻正如賀新郎詞乳燕飛華)
(屋本詠夏景至換頭只說榴花蓋作文之法語意到處即為之不可限以繩墨鮦陽居士云缺)
(月刺明微也漏斷暗時也幽人不得志也獨往來無助也驚鴻賢人不安也回頭愛君不忘也)
(無人省君不察也揀盡寒枝不肯棲不偷安於高位也寂寞沙洲冷非所安也此詞與考槃詩)
(極相似)
好事近
初夏蔣子雲
葉暗乳鵶啼風定老紅猶落蝴蝶不隨春去入薰風池
閣休歌金縷勸金巵酒病煞如昨簾捲日長人静任
楊花飄泊
憶秦娥(一名秦樓月)
春思康伯可
春寂寞長安古道東風惡東風惡臙脂滿地杏花零落
臂綃不耐黃金約天寒尚怯春衫薄春衫薄不禁揾
淚為君彈却
閨情孫夫人
花深深一鈎羅襪行花隂行花隂閒將柳帶試結同心
耳邊消息空沉沉畫眉樓上愁登臨愁登臨海棠開
後望到如今
秋思李太白
簫聲咽秦娥夢斷秦樓月秦樓月年年柳色灞陵傷别
樂遊原上清秋節咸陽古道音塵絶音塵絶西風殘
照漢家陵闕
(花庵詞客云太白此詞及菩薩蠻二詞為百代詞曲之祖)
詠雪張安國
雲垂幕隂風慘淡天花落天花落千林瓊玖滿空鸞鶴
征車渺渺穿林薄路迷迷路增離索增離索楚溪山
水碧湘樓閣
佳人周美成
香馥馥樽前有個人如玉人如玉翠翹金鳳内家粧束
嬌羞愛把眉兒蹙逢人只唱相思曲相思曲一聲聲
是怨紅愁綠
謁金門
春思陳子高
愁脉脉目斷江南江北煙樹重重芳信隔小樓山幾尺
細草孤雲斜日一晌弄晴天色簾外落花飛不得東
風無氣力
春恨秦處度
鴛鴦浦春漲一江花雨隔岸數聲初過櫓晚風生碧樹
舟子相呼相語載取暮愁歸去寒食江村芳草路
愁來無著處
春恨韋端已
空相憶無計與傳消息天上嫦娥人不識寄書何處覓
春睡覺來無力不忍把伊書跡滿院落花春寂寂斷腸
芳草碧
阮郎歸
春景李後主
東風吹水日銜山春來長是閒落花狼籍酒闌珊笙歌
醉夢間春睡覺晚妝殘無人整翠鬟留連光景惜朱
顔黃昏獨倚闌
春景歐陽永叔
南園春半踏青時風和聞馬嘶青梅如豆柳如眉日長
蝴蝶飛花露重草烟低人閒簾幕垂秋千慵困解羅
衣畫梁雙燕棲
春閨秦少游
春風吹雨遶殘枝落花無可飛小池寒綠欲生漪雨晴
還日西簾半捲燕雙歸諱愁無奈眉翻身整頓著殘
棋沈吟應劫遲
春恨蘇養直
西園風暖落花時綠隂鶯亂啼倚欄無語惜芳菲絮飛
蝴蝶飛緣底事减腰圍遣愁愁著眉波連春渚暮天
垂燕歸人未歸
初夏蘇東坡
綠槐高柳咽新蟬薰風初入絃碧紗窗下水沈烟棋聲
驚晝眠微雨過小荷翻榴花開欲燃玉盆纖手弄清
泉瓊珠碎又圓
初夏曾純甫
柳隂庭館占風光呢喃清晝長碧波新漲小池塘雙雙
蹴水忙萍散漫絮飄揚輕盈體態狂為憐流去落紅
香銜將歸畫梁
(絶妙詞選云上苑初夏公侍宴池上有雙飛新燕掠水而去得旨賦之)
旅况秦少游
湘天風雨破寒初燈殘庭院虛麗譙吹徹小單于迢迢
清夜徂人意遠旅情孤崢嶸歲又除衡陽猶有鴈傳
書郴陽和雁無
詠茶黃山谷
歌停檀板舞停鸞高陽飲興闌獸烟噴盡玉壺乾香分
小鳳團雲浪淺露珠圓捧甌春笋寒絳紗籠下躍金
鞍歸時人倚欄
(古今詞話云觀者歎服此詞八句狀八景音律一同殊不散亂人爭寶之刻之琬琰挂於堂室)
(之間也烹愚觀山谷集有一曲詠煎茶亦名阮郎歸云茶留客駐金鞍月斜忩外山見郎容)
(易别郎難有人愁遠山殘歸去後憶前歡畫屏金博山一杯春露莫留與郎扶玉山併附于)
(此)
畫堂春
春怨徐師川
落紅鋪徑水平池弄晴小雨霏霏杏花憔悴杜鵑啼無
奈春歸柳外畫樓獨上凭欄手撚花枝放花無語對
斜暉此恨誰知
春怨秦少游
東風吹柳日初長雨餘芳草斜陽杏花零落燕泥香睡
損紅粧香篆暗消鸞鳳畫屏縈繞瀟湘暮寒輕透薄
羅裳無限思量
(古今詞話少游畫堂春雨餘芳草斜陽杏花零落燕泥香之句善於狀景物至於香篆暗消鸞)
(鳳畫屏縈遶瀟湘二句便含蓄無限思量意思此其有感而作也)
武陵春
春晚李易安
風住塵香花已盡日晚倦梳頭物是人非事事休欲語
淚先流聞說雙谿春尚好也擬泛輕舟只恐雙谿舴
艋舟載不動許多愁
青衫濕
感舊吳彦高
南朝千古傷心地還唱後庭花舊時王謝堂前燕子飛
入人家恍然相遇天姿勝雪宫鬢堆鴉江州司馬青
衫淚濕同是天涯
西江月
春日柳耆卿
鳳額繡簾高捲獸環朱戸頻搖兩竿紅日上花梢春睡
厭厭難覺好夢狂隨飛絮閒愁濃勝香醪不成雨暮
與雲朝又是韶光過了
春夜蘇東坡
照野瀰瀰淺浪横空曖曖微霄障泥未解玉驄驕我欲
醉眠芳草可惜一溪明月莫教踏碎瓊瑶解鞍欹枕
綠楊橋杜宇數聲春曉
重陽蘇東坡
點點樓前細雨重重江外平湖當年戲馬會東徐今日
凄凉南浦莫恨黃花未吐且教紅粉相扶酒闌不必
看茱萸俯仰人間今古
警悟朱希真
世事短如春夢人情薄似浮雲不湏計較苦勞心萬事
元來有命幸遇三杯酒美况逢一朵花新片時歡笑
且相親明日隂晴未定
(黃玉林云希真又有一闋云日日深杯酒滿朝朝小圃花開自歌自舞自開懷且喜無拘無礙)
(安青史幾番春夢紅塵多少竒才不湏計較與排領取而今見在此二詞辭淺意深可以警)
(世之役役于非望之福者)
勸酒黃山谷
斷送一生惟有破除萬事無過遠山横黛蘸秋波不飲
傍人笑我花病等閒瘦弱春愁沒處遮攔杯行到手
莫留殘不道月斜人散
(后山詩話云此詞用韓文公遠興詩斷送一生惟有酒又贈鄭兵曹詩破除萬事無過酒才去一字)
(遂為切對而語益峻又云杯行到手莫留殘不道月斜人散謂思相離之憂則不得不盡飲俗)
(一改為留連遂使兩句文義相失故併論之)
梅花蘇子瞻
玉骨那愁瘴霧冰肌自有仙風海仙時遣探芳叢倒掛
綠毛么鳳素面飜嫌粉涴洗粧不褪脣紅高情已逐
曉雲空不與梨花同夢
(冷齋夜話東坡在惠州作梅花詞時侍兒名朝雲者新亡其寓意蓋為朝雲作也苕溪漁隱)
(王直方詩話載鼂以道云說之初見東坡詞便知道此老須過海只為古今人不曾道到此須)
(罰教去此言鄙俚近於忌人之長幸人之禍直方無識載之詩話寧不畏人之譏誚乎)
桃源憶故人
春閨秦少游
碧紗影弄東風曉一夜海棠開了枝上數聲啼鳥粧點
知多少妬雲恨雨腰肢裊眉黛不堪重掃薄倖不來
春老羞帶宜男草
冬景秦少游
玉樓深鎖多情種清夜悠悠誰共羞見枕衾鴛鳳悶則
和衣擁無端畫角嚴城動驚破一番新夢窗外月華
霜重聽徹梅花弄
探春令
春恨晏叔原
綠楊枝上曉鶯啼報融和天氣被數聲吹入紗窗裏又
驚起嬌娥睡綠雲斜嚲金釵墜惹芳心如醉為少年
濕了鮫鮹帕上都是相思淚
少年遊
冬景周美成
并刀如水吳鹽勝雪纖手破新橙錦幄初溫獸烟不斷
相對坐調笙低聲問向誰行宿城上巳三更馬滑霜
濃不如休去直是少人行
曉行林少瞻
霽霞初散曉月猶明疎木掛殘星山逕人稀翠蘿深處啼
鳥兩三聲霜華重逼雲裘冷心共馬蹄輕十里青山
一溪流水都做許多情
青門引
懷舊張子野
乍暖還輕冷風雨晚來方定庭軒寂寞近清明殘花中
酒又是去年病樓頭畫角風吹醒入夜重門静那堪
更被明月隔墻送過鞦韆影
醉花隂
重陽李易安
薄霧濃雰愁永晝瑞腦噴金獸佳節又重陽寶枕紗厨
半夜秋初透東籬把酒黃昏後有暗香盈袖莫道不
銷魂簾捲西風人似黃花瘦
南柯子(即南歌子)
端午蘇子瞻
山與歌眉斂波同翠眼流游人都上十三樓不羨竹西
歌吹古揚州菰黍連昌歜瓊彛倒玉舟誰家水調唱
歌頭聲遶碧山飛去晚雲留
秋日僧仲殊
十里青山遠潮平路帶沙數聲啼鳥怨年華又是凄凉
時候在天涯白露收殘月清風散曉霞綠楊堤畔閙
荷花記得年時沽酒那人家
怨王孫
春暮李易安
夢斷漏悄愁濃酒惱寶枕生寒翠屏向曉門外誰掃殘
紅夜來風玉簫聲斷人何處春又去忍把歸期負此
情此恨此際擬託行雲問東君
春暮李易安
帝里春晚重門深院草綠階前暮天鴈斷樓上遠信誰
傳恨綿綿多情自是多沾惹難拚捨又是寒食也鞦
韆巷陌人靜皎月初斜浸梨花
鷓鴣天
上元向伯恭
紫禁烟花一萬重鼇山宫闕隱晴空玉皇端拱彤雲上
人物嬉游陸海中星轉斗駕回龍五侯池館醉春風
而今白髮三千丈愁對寒燈數點紅
春行即事辛幼安
著意尋春懶便回何如信步兩三杯山纔好處行還倦
詩未成時雨早催携竹杖更芒鞋朱朱粉粉野蒿開
誰家寒食歸寧女笑語柔桑陌上來
春閨秦少游
枕上流鶯和淚聞新啼痕間舊啼痕一春魚鳥無消息
千里關山勞夢魂無一語對芳樽安排腸斷到黃昏
甫能炙得燈兒了雨打梨花深閉門
(古今詩話此詞形容愁怨之意最工如後叠甫能炙得燈兒了雨打梨花深閉門頗有言外之意)
秋意辛幼安
枕簟溪堂冷欲秋斷雲依水晚來收紅蓮相倚深如怨
白鳥無言定是愁書咄咄且休休一丘一壑也風流
不知筋力衰多少但覺新來懶上樓
重陽黃山谷
黃菊枝頭破曉寒人生莫放酒杯乾風前横笛斜吹雨
醉裏簪花倒著冠身健在且加餐舞裙歌板盡清歡
黃花白髮相牽挽付與時人冷眼看
除夕朱希真
撿盡歷頭冬又殘愛他風雪耐他寒拖條竹杖家家酒
上箇籃輿處處山添老大轉痴頑謝天教我老來閒
道人還了鴛鴦債紙帳梅花醉夢間
漁父黃魯直
西塞山邊白鷺飛桃花流水鱖魚肥朝廷尚覓玄真子
何處如今更有詩青箬笠綠蓑衣斜風細雨不須歸
人間欲避風波險一日風波十二時
(山谷自序云李如篪云玄真子漁父詞以鷓鴣天歌之極入律但少數句因以玄真子遺事足)
(之憲宗畫像訪之江湖不得因令集其歌詩上之玄真兄松齡懼其放浪而不返和其漁父詞)
(云樂在風波釣是閒草堂松桂巳勝攀太湖水洞庭山狂風浪起且須還此余續成之意)
詠酒晏叔原
綵袖慇勤捧玉鍾當年拚却醉顔紅舞低楊柳樓心月
歌盡桃花扇底風從别後憶相逢幾回魂夢與君同
今宵剩把銀缸照猶恐相逢是夢中
(雪浪齋日記云晏叔原此詞云舞低楊柳樓心月歌盡桃花扇底風此等語不愧六朝宫掖體)
(而趙德麟侯鯖錄鼂無咎云叔原不蹈襲人語風調閒雅自是一家如舞低楊柳樓心月歌)
(盡桃花扇底風自可知此人不生於三家村中也)
玉樓春(一名木蘭花令)
立春毛澤民
小園半夜東風轉吹皺冰池雲母面曉披閶闔見朝陽
知向碧階添幾線小烟弄柳晴先煖殘雪禁梅香尚
淺殷勤洗拂舊東君多少韶華都借看
春景宋子京
東城漸覺風光好皺縠波紋迎客棹綠楊烟外曉雲輕
紅杏枝頭春意閙浮生長恨歡娛少肯愛千金輕一
笑為君持酒勸斜陽且向花間留晚照
(遯齋閒覽云張子野郎中以樂章名擅一時宋子京尚書竒其才先往見之遣將命者曰尚書)
(欲見雲破月來花弄影郎中子野屏後呼曰得非紅杏枝頭春意閙尚書耶遂出置酒盡歡蓋)
(二人所舉皆警策也古今詩話亦云子野嘗作天仙子詞云雲破月來花弄影士大夫多稱之)
(張初謁見歐公迎謂曰好雲破月來花弄影恨相見之晚也)
春景晏同叔
綠楊芳草長亭路年少抛人容易去樓頭殘夢五更鐘
花底離愁三月雨無情不似多情苦一寸還成千萬
縷天涯地角有窮時只有相思無盡處
(詩眼云晏叔原見蒲傳正云先公平日小詞雖多未嘗作婦人語傳正云綠楊芳草長亭路)
(年少抛人容易去豈非婦人語乎晏曰公謂年少為何語傳正曰豈不謂其所歡乎晏曰因公)
(言遂曉樂天詩兩句欲留所懽待富貴富貴不來所歡去傳正笑而悟其言之失然此詞語意)
(甚為高雅)
寒食謝無逸
弄晴數點梨梢雨門外畫橋寒食路杜鵑飛破草間烟蛺
蝶惹殘花底霧東君著意憐樊素一段韶華天付與
粧成不管露桃嗔舞罷從教風柳妬
春暮溫飛卿
家臨長信往來道乳燕雙雙拂烟草油壁車輕金犢肥
流蘇帳曉春鷄早籠中嬌鳥暖猶睡簾外落花閒不
掃衰桃一樹近前池似惜紅顔鏡中老
(苕溪漁隠曰飛卿所作晚春曲殊有富貴之致)
春睡歐陽烱
日照玉樓花似錦樓上醉和春色寢綠楊風送小鶯聲
殘夢不成離玉枕堪愛晚來韶景甚寶柱秦箏方再
品青娥紅臉笑來迎又向海棠花下飲
春恨錢思公
城上風光鶯語亂城下烟波春拍岸綠楊芳草幾時休
淚眼愁腸先已斷情懷漸覺成衰晚鸞鏡朱顔驚暗
換昔年多病厭芳樽今日芳樽惟恐淺
(玉林詞話云錢思公暮年作此詞頗極悽惋之情)
宫詞李後主
晚粧初了明肌雪春殿嬪娥魚貫列笙簫吹斷水雲閒
重按霓裳歌遍徹臨春誰更飄香屑醉拍闌干情味
切歸時休照燭花紅待放馬蹄清夜月
天台周美成
桃溪不作從容住秋藕絶來無續處當時無奈鳥聲哀
今日重尋芳草路烟中列岫青無數雁背夕陽紅欲
暮人如風後入江雲情似雨餘粘地絮
(按東坡有點綘脣詞詠天台云醉漾輕舟信流直到花深處塵綠相誤無計花間住烟水茫)
(茫回首斜陽暮山無數亂紅如雨不記來時路蓋全用劉阮天台事也今併附于此)
妓館歐陽永叔
妖冶風情天與措清瘦肌膚冰雪妬百年心事一宵同
愁聽雞聲窗外度信阻青禽雲雨暮海月空驚人兩
處強將離恨倚江樓江水不能流恨去
(按司馬槱有贈妓一詞名蝶戀花云妾本錢塘江上住花落花開不管流年度燕子銜將春色)
(去紗窗幾陣黃梅雨斷斜插犀梳雲半吐檀板輕敲唱徹黃金縷望行雲無覓處夢回明月)
(生南浦又毛澤民有贈錢塘妓惜分飛詞云淚濕闌干花著露愁到眉峯碧聚此恨平分取更)
(無言語空相覷斷雨殘雲無意緒寂寞朝朝暮暮今夜山深處斷魂分付潮回去大為東坡稱)
(賞澤民由此得名此二詞結語皆祖六一翁詞意)
離别晏叔原
鞦韆院落重簾暮寂寞春閒扄繡戸墻頭紅杏雨餘花
門外綠楊風後絮朝雲信斷知何處應作巫陽春夢
去紫騮認得舊游蹤嘶過畫橋東畔路
木蘭花令
春晚賈子明
都城水綠嬉游處&KR0726;棹往來人笑語紅隨遠浪泛桃花
雪散平堤飛柳絮東君欲共春歸去一陣狂風和驟
雨碧油紅旆錦障泥斜日畫橋芳草路
(花庵詞客云公平生惟賦此一詞極有風味)
冬景徐昌圖
沈檀烟起盤紅霧一剪霜風吹繡戸漢宫花面學梅粧
謝女雪詩裁柳絮長垂天幕孤鸞舞旋炙銀笙雙鳳
語紅窗酒病對寒冰永覺相思無夢處
鵲橋仙
七夕秦少游
纖雲弄巧飛星傳恨銀漢迢迢暗度金風玉露一相逢
便勝却人間無數柔情似水佳期如夢忍顧鵲橋歸
路兩情若是久長時又豈在朝朝暮暮
(按七夕歌以雙星會少别多為恨少游此詞謂兩情若是久長不在朝朝暮暮所謂化臭腐為)
(神竒寧不醒人心目)
七夕謝勉仲
鈎簾借月染雲為幌花面玉枝交映凉生河漢一天秋
問此會今宵孰勝銅壺尚滴燭龍已駕淚浥西風不
盡明朝烏鵲到人間試說向青樓薄倖
虞美人
風情葉少藴
落花已作風前舞又送黃昏雨曉來庭院半殘紅惟有
游絲千丈裊晴空殷勤花下重携手更盡杯中酒美
人不用斂歌眉我亦多情無奈酒闌時
離别蘇東坡
波聲拍枕長淮曉隙月窺人小無情汴水自東流只載
一船離恨向西州竹溪花浦曾同醉酒味多於淚誰
教風鑑在塵埃醖造一場煩惱送人來
感舊李後主
春花秋月何時了往事知多少小樓昨夜又東風故國
不堪回首月明中雕欄玉砌應猶在只是朱顔改問
君能有幾多愁恰似一江春水向東流
(雪浪齋日記云荆公問山谷云作小詞曾看李後主詞否云曾看荆公云何處最好山谷以一)
(江春水向東流為對荆公云未若細雨夢回雞塞遠小樓吹徹玉笙寒尤為高妙)
南鄉子
曉景周美成
晨色動粧樓短燭熒熒悄未收自在開簾風不定颼颼
池面冰澌趁水流早起怯梳頭欲綰雲鬟又却休不
會沈吟思底事凝眸兩點春山滿鏡愁
夜景黃叔暘
萬籟寂無聲衾鐡稜稜近五更香斷燈昏吟未穩凄清
只有霜華伴月明應是夜寒凝惱得梅花睡不成我
念梅花花念我關情起看清冰滿玉缾
重陽蘇東坡
霜降水痕收淺碧粼粼露遠洲酒力漸消風力軟颼颼
破帽多情却戀頭佳節若為酬但把清樽斷送秋萬
事到頭都是夢休休明日黃花蝶也愁
(三山老人語錄云自來九日多用落帽事獨東坡云破帽多情却戀頭尤為竒特)
閨情孫夫人
曉日壓重簷斗帳春寒起未忺天氣困人梳洗懶眉尖
淡畫春山不喜添閒把繡絲撏認得金針又倒拈陌
上游人歸也未厭厭滿院楊花不捲簾
妓館潘庭堅
生怕倚欄干閣下溪聲閣外山惟有舊時山共水依然
暮雨朝雲去不還應是躡飛鸞月下時時整珮環月
又漸低霜又下更闌折得梅花獨自看
雨中花
夏景王逐客
百尺清泉聲陸續映蕭灑碧梧翠竹面千步廻廊重重
簾幕小枕欹寒玉試展鮫綃看畫軸見一片瀟湘凝
綠待玉漏穿花銀河垂地月上欄干曲
(温叟詩話云余嘗觀此詞不用浮瓜沉李之事而天然有塵外凉思其詞語非觸熱者之所知)
醉落魄
詠茶黃魯直
紅牙板歇韶聲斷六么初徹小槽酒滴真珠竭紫玉甌
圓淺浪泛春雪香芽嫩蕊清心骨醉中襟量與天闊
夜闌似覺歸仙闕走馬章臺踏碎滿街月
詠佳人吹笛張子野
雲輕柳弱内家髻子新梳掠生香真色人難學横管孤
吹月淡天垂幕朱脣淺破櫻桃萼倚樓人在闌干角
夜寒指冷羅衣薄聲入霜林蔌蔌驚梅落
(苕溪漁隱云樂府雜錄云笛者羌樂也古曲有折楊柳落梅花故杜少陵詩故園楊柳今搖落)
(何得愁中却盡生此皆言折楊柳曲也復齋澷錄言古曲有落梅花非謂吹笛則落梅詩人用)
(事不悟其失余以為不然蓋詩人有因笛中有落梅花曲故言吹笛則梅落其理甚通用事殊)
(未為失且如角聲中有大小梅花曲初不言落詩人尚猶如此用之故秦太虛和黃法曹云月)
(落參横畫角哀暗香消盡梅花老者是也古今詩詞用吹笛則落梅者甚衆若以為失則落梅)
(花之曲何為笛中獨有之决不虛設也如張子野此詞蔌蔌驚梅落摭遺載梅花詩南枝向暖)
(北枝寒一種春風有兩般憑仗高樓莫吹笛大關家留取倚闌干眺次膺填入水龍吟詞云最是)
(情處高樓上一聲羌笛仗何人說與爭取倚闌看孫濟師落梅詞云一聲羌笛吹嗚咽玉溪半)
(夜梅翻雪泛觀古今詩詞用事一律可見復齋之妄辯也)
梅花引
冬景万俟雅言
曉風酸曉霜乾一鴈南飛人度關客衣單客衣單千里
斷䰟空歌行路難寒梅驚破前村雪寒雞啼破西樓
月酒腸寬酒腸寬家在日邊不堪頻倚欄
踏莎行
賞春黃魯直
臨水夭桃倚墻繁李長楊風掉青驄尾坐中有酒可酬
春更尋何處無愁地明日重來落花如綺芭蕉漸著山
公啟欲牋心事寄天公教人長壽花前醉
(山谷云余親書此詞遺祝有道云諸樂府雖有賞歎其詞而未深解其意味者故并奉寄)
春旅秦少游
霧失樓臺月迷津渡桃源望斷無尋處可堪孤館閉春
寒杜鵑聲裏斜陽暮驛寄梅花魚傳尺素砌成此恨
無重數郴江幸自遶郴山為誰流下瀟湘去
(冷齋夜話云少游到郴州作此詞東坡絶愛其尾兩句自書於扇曰少游巳矣雖萬人何贖)
(范元實詩眼云余誦淮海小詞云杜鵑聲裏斜陽暮山谷云此詞高絶但既云斜陽又曰暮即)
(重出也欲改斜陽為簾櫳余曰既言孤館閉春寒似無簾櫳山谷曰亭傳雖未必有簾櫳有亦)
(無害余曰此詞本模寫牢落之狀若曰簾櫳恐損初意山谷曰極難得好字當徐思之然余因)
(此曉句法不當重疉)
春閨寇平仲
春色將闌鶯聲漸老紅英落盡青梅小畫堂人静雨濛
濛屏山半掩餘香裊密約沉沉離情杳杳菱花塵滿
慵將照倚樓無語欲䰟銷長空黯淡連芳草
春閨寇平仲
小徑紅稀芳郊綠遍高臺樹色隂隂見東風不觧禁楊
花濛濛亂撲行人面翠葉藏鶯朱簾隔燕爐香静逐
游絲轉一場愁夢酒醒時斜陽却照深深院
離别歐陽永叔
候館梅殘溪橋柳細草芳風暖搖征轡離愁漸遠漸無
窮迢迢不斷如春水寸寸柔腸盈盈粉淚樓高莫近
危欄倚平蕪盡處是春山行人更在春山外
小重山(一名小冲山)
立春李漢老
誰勸東風臘裏来不知天待雪惱江梅東郊寒色尚徘
徊雙綵燕飛傍鬢雲堆玉冷曉粧臺宜春金縷字拂
香腮紅羅先繡踏青鞋春猶淺花信更湏催
春閨趙德仁
樓上風和玉漏遲鞦韆庭院静落花飛午窗纔起煖金
巵勻面了欄畔看春池何事苦顰眉碧雲春信斷儘
來時鴛鴦游戲鎮相隨雲霧斂新月挂天西
宫詞和成績
春入神京萬木芳禁林鶯語滑蝶飛忙曉桃凝露妬啼
粧紅日永風和百花香烟鎻柳絲長御溝澄碧水轉
池塘時時微雨洗風光天衢遠到處引笙簧
(愚按和凝為石晉宰相有喜遷鶯一詞云曉月墜宿雲披銀燭錦屏帷建章鐘動玉繩低宫漏)
(出花遲黃春態淺來雙燕紅日漸長一線嚴粧欲罷囀鸝飛上萬年枝此詞與小重山詞語)
(意相類至于薄命女一詞云天欲曉宫漏穿花聲繚繞窗裏星光少冷露寒侵帳額殘月光)
(沉樹杪夢斷錦幃空悄悄強起愁眉小此詞頗盡宫中幽怨之意倂附于此)
宫詞韋端巳
一閉昭陽春又春夜寒宫漏永夢君恩卧思陳事暗消魂
羅衣濕紅袂有啼痕歌吹隔重閽遶庭芳草綠倚長
門萬般惆悵向誰論顒情立宫殿欲黃昏
初夏蔣子雲
花過園休清蔭濃琅玕新脱笋綠叢叢語聲只在小池
東閒欹枕直面芰荷風斜日敞簾櫳輕塵飛不到畫
堂空一樽今夜與誰同人如玉相對月明中
秋閨汪彦章
月下潮生紅蓼汀殘霞都斂盡四山青柳梢風急堕流
螢隨波去點點亂寒星别語記丁寧如今能間隔幾
長亭夜來秋氣入銀屏梧桐雨還恨不同聽
佳人宋豐之
花樣妖嬈柳樣柔眼波流不斷滿眶秋窺人佯整玉搔
頭嬌無力舞罷却成羞無計與遲留滿懷禁不得許
多愁一溪春水送行舟無情月偏照水東樓
草堂詩餘卷一
