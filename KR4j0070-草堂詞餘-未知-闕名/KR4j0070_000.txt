草堂詩餘詞曲類二(詞選之屬)
提要
(臣)等謹案草堂詩餘四卷不著撰人名氏舊
傳南宋人所編考王楙野客叢書作於慶元
間已引草堂詩餘張仲宗滿江紅詞證蝶粉
蜂黃之語則此書在慶元以前矣詞家小令
中調長調之分自此書始後来詞譜依其字
數以為定式未免稍拘故為萬樹詞律所譏
然填詞家終不廢其名則亦倚聲之格律也
朱彝尊作詞綜稱草堂選詞可謂無目其詬
之甚至今觀所錄雖未免雜而不純不及花
間諸集之精善然利鈍互陳瑕瑜不掩名章
俊句亦錯出其間一概詆排亦未為公論此
本為明上海顧從敬所刊何良俊稱為從敬
家藏宋刻較世所行本多七十餘調其刻乃
在汲古閣之前又諸詞之後多附以當時詞
話汲古閣本皆無之考所引黃昇花菴詞選周
密絶妙好詞均在宋末知為後来所附入非
其原本然採摭尚不猥濫亦頗足以資考證
故仍並存焉乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
草堂詩餘原序
顧子汝所刻草堂詩餘成問序於東海何良俊何良俊
曰夫詩餘者古樂府之流别而後世歌曲之濫觴也爰
自上古鴻荒之世禮教未興而樂音巳具蓋樂者由人
心生者也方其淳和未散下有元聲則凡里巷歌謠之
辭不假繩削而自應宫徵即成周列國之風皆可被之
管絃是也迨周政迹熄繼以強秦暴悍由是詩亡而樂
闕漢興郊祀房中之外别有鐃歌辭如雉子班朱鷺芳
樹臨高臺等篇其他蘇李雖創為五言詩當時非無繼
作者然不聞領於樂官則樂與詩分為二明矣魏晉以
來曹子建怨歌行七解為晉曲所奏他如横吹相和平
調清調清商楚調諸曲六朝並用之陳隋作者猶擬樂
府歌辭體物緣情屬詠雖工聲律乖矣唐太宗以文教
開國又玄宗與寧王軰皆審音海内清宴歌曲繁興一
時如李太白清平調王維鬱輪袍及王昌齡王之渙諸
人略占小詞率為伎人傳習可謂極盛迨天寶末民多
怨思遂無復貞觀開元之舊矣宋初因李太白憶秦娥
菩薩蠻二詞以漸創製至周待制領太晟府樂比切聲
調十二律各有篇目桺屯田加增至二百餘調一時文
士復相擬作而詩餘為極盛然作者旣多中間不無昧
於音節如蘇長公者人猶以鐡綽板唱大江東去譏之
他復何言耶由是詩餘復不行而金元人始為歌曲蓋
北人之曲以九宮統之九宮之外别有道宮高平般涉
三調總一十二調南人之歌亦有南九宮然南歌或多
與絲竹不叶豈所謂土氣偏詖鍾律不得調平者耶總
而覈之則詩亡而後有樂府樂府闕而後有詩餘詩餘
廢而後有歌曲大抵創自盛朝廢於叔世元聲在則為
法省而易諧人氣乖則用法嚴而難叶兹蓋其興革之
大較也然樂府以皦逕揚厲為工詩餘以婉麗流暢為美
即草堂詩餘所載如周清真張子野秦少游鼂叔原諸
人之作柔情曼聲摹寫殆盡正詞家所謂當行所謂本
色者也苐恐曹劉不肯為之耳假使曹劉降格為之又
詎必能遠過之耶是以後人即其舊詞稍加隠括便成
名曲至今歌之猶聳心動聽嗚呼是可不謂工哉余家
有宋人詩餘六十餘種求其精絶者要皆不出此編矣
顧子上海名家家富詩書代傳禮樂尊公東川先生博
物洽聞著稱朝列諸子清修好學綽有門風故伯叔並
以能書供奉清朝仲季將漸以賢科起矣是編乃其家
藏宋刻本比世所行本多七十餘調是不可以不傳今
聖天子建中興之治文章之盛幾與兩漢同風獨聲律
之學識者不無歉焉然則是編於聲律家其可少哉他日
天翊昌運篤生異人為聖天子制功成之樂上探元聲
下採衆說是編或大有裨焉觀者勿謂其文句之工但
足以備歌曲之用為賓燕之娛爾也嘉靖庚戌七月既
望東海何良俊撰
