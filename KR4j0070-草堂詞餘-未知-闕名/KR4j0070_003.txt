草堂詩餘卷三
長調
東風齊著力
除夕胡浩然
殘臘收寒三陽初轉巳換年華東君律管迤邐到山家
處處笙簧鼎沸會佳宴坐列仙娃花叢裏金爐滿爇龍
麝烟斜此景轉堪誇深意祝夀山福海增加玉觥滿
泛且莫厭流霞幸有迎春夀酒銀缾浸幾朵梅花休辭
醉園林秀色百草萌芽
法曲獻仙音
初夏周美成
蟬咽凉柯燕飛塵幕漏閣籖聲時度倦脱綸巾困便湘
竹桐隂半侵朱戶向抱影凝情處時聞打窗雨耿無語
嘆文園近來多病情緒懶尊酒易成間阻縹緲玉京
人想依然京兆眉嫵翠幕深中對徽容空在紈素待花
前月下見了不教歸去
意難忘
佳人周美成
衣染鶯黃愛停歌駐拍勸酒持觴低鬟蟬影動私語口
脂香蓮露滴竹風凉拚劇飲淋浪夜漸深籠燈就月仔
細端相知音見說無雙解移宫換羽未怕周郎長顰
知有恨貪要不成粧些箇事惱人腸試說與何妨又恐
伊尋消問息瘦减容光
塞翁吟
夏景周美成
暗葉啼風雨窗外曉色瓏璁散水麝小池東亂一岸芙
蓉蘄州簟展雙紋浪輕帳翠縷如空夢遠别淚痕重淡
鉛臉斜紅忡忡嗟憔悴新寬帶結羞豔冶都銷鏡中
有蜀紙堪憑寄恨等今夜洒血書詞剪燭親封菖蒲漸
老早晩成花教見薰風
滿江紅
春暮張仲宗
春水連天桃花浪幾番風惡雲乍起遠山遮盡晩風還
作綠遍芳洲生杜若楚帆帶雨煙中落認向來沙嘴共
停橈傷飄泊寒猶在衾偏薄腸欲斷愁難著倚蓬窗
無寐引杯孤酌寒食清明都過了可憐辜負年時約想
小樓日日望歸舟人如削
春暮鼂無咎
東武南城新堤固漣漪初溢隱隱遍長林高阜卧紅堆
碧枝上殘花吹盡也與君試向江邊覓問向前猶有幾
多春三之一官裏事何時畢風雨外無多日相將泛
曲水滿城爭出不見蘭亭修禊事當時座上皆豪逸
到如今修竹滿山隂空陳迹
春閨周美成
晝日移隂攬衣起春幃睡足臨寶鑑綠雲繚亂未忺粧
束蝶粉蜂黃都退了枕痕一線紅生玉背畫欄脉脉悄
無言尋棋局重會而何時卜無限事縈心曲想秦箏
依舊尙鳴金屋芳草連天迷遠望寶香薰被成孤宿最
苦是蝴蝶滿園飛無心撲
(苕溪叢話蝶粉蜂黃都退了人以蜂蝶時節都退殊與下句不相屬兼卒章有蝴蝶滿園飛相)
(反後見一相識云退字乃褪字而蝶粉蜂黃乃當時宫中時粧故宋子京蝶戀花云淚落胭脂)
(界破蜂黃淺則知方睡起時宫粧褪盡所見惟一線枕痕耳此說為可據)
(鶴林玉露云楊東山言道藏經云蝶交則粉退蜂交則黃退周美成詞云蝶粉蜂黃都退了正)
(用此也而說者以為宫粧且以退為褪余因嘆曰區區小詞讀書不博者尙不得其旨况古人)
(之文章而可臆見妄解乎)
秋望趙元稹
慘結秋隂西風送絲絲雨濕凝望眼征鴻幾字暮投沙
磧欲往鄉關何處是水雲浩蕩連南北但脩眉一抺有
無中遥山色天涯路江上客腸巳斷頭應白空搔首
興嘆暮年離隔欲待忘憂除是酒奈酒行欲盡愁無極
便挽將江水入樽罍澆胸臆
詠雨張安國
斗帳高眠寒窗静瀟瀟雨意南樓近更移三鼓漏傳一
水點點不離楊柳外聲聲只在芭蕉裏也不管滴破故
鄉心愁人耳無似有遊絲細聚復散真珠碎天應分
付與别離滋味破我一牀蝴蝶夢輸他雙枕鴛鴦睡向
此際别有好思量人千里
幽居吕居仁
東里先生家何在山隂溪曲對一川平野數椽茅屋昨
夜江頭新雨過門前流水清如玉抱小橋回合柳參天
搖新綠疎籬下叢叢菊虛簷外蕭蕭竹嘆古今得失
是非榮辱須信人生歸去好世間萬事何時足問此春
春釀酒何如今朝熟
(苕溪叢話云余性樂間退一丘一壑蓋將老焉吕居仁所作此詞能具道阿堵中事每一歌之)
(未嘗不擊節也)
杜鵑康伯可
腦殺行人東風裏為誰啼血正青春未老流鶯方歇蝴
蝶枕前顛倒夢杏花枝上朦朧月問天涯何事苦關情
思離别聲一喚腸千結閩嶺外江南陌正長堤楊柳
翠條堪折鎮日丁寕千百遍只將一句頻頻說道不如
歸去不如歸傷情切
尾犯(一名碧芙容)
秋怨柳耆卿
夜雨滴空階孤館夢回情緒蕭索一片閒愁想丹青難貎
秋漸老蛩聲正苦夜將闌燈花旋落最無端處總把良
宵秪恁孤眠却佳人應怪我别後寡信輕諾記得當
初剪香雲為約甚時向深閨幽處按新詞流霞共酌再
同懽笑肯把金玉珠珍博
玉漏遲
春景宋子京
杏香飄禁苑須知自古皇都春早燕子來時繡陌漸薰
芳草蕙圃夭桃過雨弄碎影紅篩清沼深院悄綠楊影
裏鶯聲低巧早是賦得多情更對景臨風鎮辜歡笑
數曲闌干故人漫勞登眺天際微雲過盡亂峯鎻一竿
斜照歸路杳東風淚零多少
六么令
重陽周美成
快風收雨亭館清殘燠池光静横秋影岸柳如新沐聞
道宜城酒美昨日新醅熟輕鑣相逐衝泥策馬來折東
籬半開菊華堂花豔對列一一驚郎目歌韻巧共泉
聲間雜琮琤玉惆悵周郎巳老莫唱當時曲幽歡難卜
明年誰健更把茱萸再三矚
掃地遊
春恨周美成
曉隂翳日正霧靄烟横遠迷平楚暗黃萬縷聽鳴禽按
曲小腰欲舞細遶回堤駐馬河橋避雨信流去那一葉怨
題今在何處春事能幾許任占地持杯掃花尋路淚
珠濺俎嘆將愁度日病傷幽素恨入金徽見說文君更
苦黯凝竚掩重關遍城鐘鼓
天香
冬景王充
霜瓦鴛鴦風簾翡翠今年又是寒早矮釘明窗側開朱
戶斷莫亂教人到重隂未解雲共雪商量不少青帳垂
氊要密紅窗放圍宜小呵梅弄粧試巧繡羅衣瑞雲芝
草伴我語時同語笑時同笑已被金樽勸酒又唱箇新詞
故相惱盡道窮冬元來恁好
對梅花懷王侍御劉方叔
漠漠江臯迢迢驛路天教為春傳信萬木叢邊百花頭
上不管雪飛風緊尋交訪舊惟翠竹寒松相認不意牽
詩動興何心襯粧添暈孤標最甘冷落全不許蝶親蜂
近直自從來潔白箇中清韻儘做重聞塞管也何害香
銷粉痕盡待到和羹纔明底藴
燕春臺
春景張子野
麗日千門紫烟雙闕瓊林又報春回殿閣風微當時去
燕還來五侯池館屛開探芳菲走馬重簾人語轔轔車
幰遠近輕雷雕觴霞灧翠幕雲飛楚腰舞柳宫面粧
梅金猊夜煖羅衣暗裛香煤洞府人歸笙歌院落燈火
樓臺下蓬萊猶有花上月清影徘徊
滿庭芳
春景秦少游
晩色雲開春隨人意驟雨纔過還晴古臺芳榭飛燕蹴
紅英舞困榆錢自落鞦韆外綠水橋平東風裏朱門映
柳低按小秦箏多情行樂處珠鈿翠蓋金轡紅纓漸
酒空醽醁花困蓬瀛豆蔲梢頭舊恨十年夢屈指堪驚
凭欄久疎烟淡月微映百層城
夏景周美成
風老鶯雛雨肥梅子午隂嘉樹清圓地卑山近衣潤費
爐烟人静烏鳶自樂小橋外新綠濺濺凭闌久黃蘆苦
竹擬泛九江船年年如社燕飄流瀚海來寄修椽且
莫思身外長近樽前憔悴江南倦客不堪聽急管繁絃
歌筵畔先安枕簟容我醉時眠
秋思秦少游
碧水澄秋黃雲凝暮敗葉零亂空階洞房久静斜月照
徘徊又是重陽近也幾處處砧杵聲催重門外風搖翠
竹疑是故人來情懷增悵望新歡易失往事難猜問籬
邊黃菊知為誰開謾道愁須殢酒酒未醒愁巳先回憑
欄久金波漸轉白露點蒼苔
冬景康伯可
霜幕風簾閒齋小戶素蟾初上雕櫳玉杯醽醁還與可
人同古鼎沉烟篆細玉笋破橙橘香濃梳粧懶脂輕粉
薄約略淡眉峯清新歌幾許低隨慢唱語笑相供道
文書針線今夜休攻莫厭蘭膏更繼明朝又紛冗匆匆
酩酊也冠兒未卸先把被兒烘
晩景秦少游
山抹微雲天連衰草畫角聲斷譙門暫停征棹聊共飲
離樽多少蓬萊舊事空回首烟靄紛紛斜陽外寒鴉數
點流水遶孤村銷魂當此際香囊暗解羅帶輕分謾
贏得秦樓薄倖名存此去何時見也襟袖上空染啼痕
傷情處高城望斷燈火巳黃昏
(侯鯖錄云鼂無咎云比來作者皆不及秦少游如斜陽外寒鴉數點流水遶孤村雖不識字亦)
(知是天生好語也)
(藝苑雌黃云程公闢守會稽少遊客焉館之蓬萊閣一日席上有所悦自爾眷眷不能忘情因)
(賦長短句所謂多少蓬萊舊事空回首烟靄紛紛是也其詞極為東坡所稱道取其首句呼之)
(為山抹微雲君中間有寒鴉數點流水遶孤村之句人皆以為少游自造此語殊不知亦有所)
(本予在臨安見平江梅知錄云隋煬帝詩云寒鴉千萬點流水遶孤村少游用此語也予又嘗)
(讀李義山效徐陵體則更衣云輕寒衣省夜金斗熨沉香乃知少游詞玉籠金斗熨沉香與夫)
(睡起熨沉香玉腕不勝金斗其語亦有來處苕溪云無咎謂少游斜陽外寒鴉數點流水遶)
(孤村雖不識字人亦知是天生好言語其褒之如此蓋不曾見煬帝詩耳)
佳人蘇東坡
香靉雕盤寒生冰筯畫堂别是風光主人情重開宴出
紅粧膩玉圓搓素頸藕絲嫩新織仙裳雙歌罷虛櫩轉
月餘韻尚悠颺人間何處有司空見慣應謂尋常坐
中有狂客惱亂愁腸報道金釵墜也十指露春笋纖長
親曾見全勝宋玉想像賦高唐
(玉林詞選云柳耆卿有晝夜樂詞云秀香家住桃花徑算神仙才堪並層波細剪明眸膩玉圓)
(搓素頸愛把歌喉當筵逞遏天邊亂雲愁凝言語是嬌鶯一聲聲堪聽洞房飲散簾幃静擁)
(香衾歡心稱金爐麝裊青烟鳳帳燭搖紅影無限狂心乘酒興這歡娛漸入佳境猶自怨隣雞)
(道秋宵不永蓋為贈妓作也此詞麗以淫不當入選以東坡嘗引用其語故併此詞錄之)
警悟蘇東坡
蝸角虚名蠅頭微利筭來著甚干忙事皆前定誰弱又
誰強且趁閒身未老儘放我些子疎狂百年裏渾教是
醉三萬六千場思量能幾許憂愁風雨一半相妨又
何須抵死說短論長幸對清風皓月苔茵展雲幕高張
江南好千鍾美酒一曲滿庭芳
(按詩僧號晦菴者亦有一詞名滿江紅云擾擾勞生待足何時是足據見定隨家豐儉便堪龜)
(縮得意濃時休進步須防世事多翻覆枉教人白了少年頭空碌碌誰不願黃金屋誰不愛)
(千鍾粟算五行不是這般題目枉使心機間計較兒孫自有兒孫福又何須採藥訪蓬萊但寡)
(慾此詞亦是達觀之見俗以此曲與坡詞作對刊碑刻云)
吉席胡浩然
瀟灑佳人風流才子天然分付成雙蘭堂綺席燭影耀
熒煌數幅紅羅繡帳寶粧篆金鴨焚香分明是芙蕖浪
裏一對浴鴛鴦歡娛當此際山盟海誓地久天長願
五男二女七子成行男作公卿將相女須嫁君宰侯王
從兹去榮華富貴福祿夀無疆
漁舟張子野
紅蓼花繁黃蘆葉亂夜深玉露初零霽天空闊雲淡楚
江清獨棹孤篷小艇悠悠過烟渚沙汀金鈎細絲綸慢
捲牽動一潭星時時横短笛清風皓月相與忘形任
人笑生涯泛梗飄萍飲罷不妨醉卧塵勞事有耳誰聽
江風静日高未起枕上酒微醒
鳳皇臺上憶吹簫
離别李易安
香冷金猊被翻紅浪起來慵自梳頭任寶奩塵滿日上
簾鈎生怕離懷别苦多少事欲說還休新來瘦非干病
酒不是悲秋休休這回去也千萬遍陽關也則難留
念武陵人遠烟鎻秦樓惟有樓前流水應念我終日凝
眸凝眸處從今又添一段新愁
水調歌頭
春半劉改之
春事能幾許密葉著靑梅日高花困海棠風暖想都開
不惜春衣典盡只怕春光歸去片片點蒼苔能得幾時
好追賞莫徘徊雨飄紅風撲翠苦相催人生行樂且
須痛飲莫辭杯坐則高談風月醉則恣眠芳草醒後亦
佳哉湖上新亭好何事不曾來
春行黃山谷
瑶草一何碧春入武陵溪溪上桃花無數花上有黃鸝
我欲穿花尋路直入白雲深處浩氣展虹霓秪恐花深
裏紅露濕人衣坐白石欹玉枕拂金徽謫仙何處無
人伴我白螺杯我為靈芝仙草不為朱脣丹臉長嘯亦
何為醉舞下山去明月逐人歸
中秋蘇東坡
明月幾時有把酒問青天不知天上宫闕今夕是何年
我欲乘風歸去又恐瓊樓玉宇高處不勝寒起舞弄清
影何似在人間轉朱閣低綺戶照無眠不應有恨何
事長向别時圓人有悲歡離合月有隂晴圓缺此事古
難全但願人長久千里共婵娟
(東坡自序云丙辰中秋歡飲達旦大醉作此篇兼懷子由)
(苕溪漁隱云先君嘗云柳詞鼇山綵結蓬萊島當云綵締坡詞低綺戶當云窺綺戶二字既改)
(其詞益佳)
(苕溪漁隠云中秋詞自東坡水調歌頭一出餘詞盡廢然其後亦豈無佳詞如鼂次膺綠頭鴨一詞)
(殊清婉但尊俎間歌喉以其篇長憚唱故湮沒無聞焉其詞云晚雲收淡天一片琉璃爛銀盤)
(來從海底皓色千里澄輝瑩無塵素娥澹佇净可數丹桂參差玉露初零金風未凛一年無似)
(此佳時向坐久疎星時度烏鵲正南飛瑶臺冷闌干凭暖欲下遲遲念佳人音塵隔後對此應)
(解相思最關情漏聲正永暗斷腸花影漸移料得來宵清光未减陰晴天氣又爭知共凝戀如)
(今別後還是隔年期人縱健清尊素月長願相隨)
重陽韓无咎
今日我重九莫負菊花開試尋高處携手躡屐上崔嵬
放目蒼崖萬仞雲護曉霜成陣知我與君來古寺倚修
竹飛檻絶纖埃笑談間風滿座酒盈杯仙人跨海休
問隨處是蓬萊落日平原西望鼓角秋深悲壯戲馬但
荒臺細把茱萸看一醉且徘徊
詠月韓子蒼
江山自雄麗風露與高寒寄聲月姊借我玉鑑此中看
幽壑魚龍悲嘯倒影星辰搖動海氣夜漫漫擁起白銀
闕危駐紫金山表獨立飛玉佩整雲冠潄冰濯雪眇
視萬里一毫端回首三山何處聞道羣仙笑我邀我欲
俱還揮手從此去馭鳳更驂鸞
快哉亭蘇子瞻
落日繡簾捲亭下水連空知君為我新作窗戶濕青紅
長記平山堂上欹枕江南煙雨杳杳沒孤鴻認得醉翁
語山色有無中一千頃都鏡净倒碧峯忽然浪起掀
舞一葉白頭翁堪笑蘭臺公子未解莊生天籟剛道
有雌雄一點浩然氣千里快哉風
(藝苑雌黃云歐陽公送劉貢父守雒陽作長短句云平山欄檻倚晴空山色有無中平山堂望)
(江左諸山甚近或以為永叔短視故云山色有無中東坡笑之因賦快哉亭道其事云長記平)
(山堂上欹枕江南烟雨杳杳沒孤鴻認取醉翁語山色有無中蓋山色有無非烟雨不能然也)
燭影搖紅
上元張材甫
雙闕中天鳳樓十二春寒淺去年元夜奉宸遊曾侍瑶
池宴玉殿珠簾盡捲擁羣仙蓬壺閬苑五雲深處萬燭
光中揭天絲管馳隙流年恍如一瞬星霜換今宵誰
念泣孤臣回首長安遠可是塵緣未斷漫惆悵華胥夢
短滿懷幽恨數點寒燈幾聲歸雁
上元吳大年
梅雪初消麗譙吹罷單于晩使君千炬起頒春歌吹香
風暖十里珠簾盡捲人正在蓬壺閬苑賣薪買酒立馬
傳觴昇平重見誰識鰲頭去年曾侍傳柑宴至今衣
袖帶天香行處氤氲滿巳是春宵苦短更莫遣歡遊意
懶細聽歸路璧月光中玉簫聲遠
春恨王晉卿
香臉輕勻黛眉巧畫宫粧淺風流天付與精神全在嬌
波轉早是縈心可慣更那堪頻頻顧盼幾回得見見了
還休爭如不見燭影搖紅夜闌飲散春宵短當時誰
解唱陽關離恨天涯遠無奈雲收雨散凭欄干東風淚
眼海棠開後燕子來時黃昏庭院
閨情孫夫人
乳燕穿簾亂鶯啼樹清明近隔簾時度柳花飛猶覺寒
成陣長記眉峯偷隱臉桃紅難藏酒暈背人微天半嚲
鸞釵輕籠蟬鬢别久啼多眼應不似當時俊滿園珠
翠逞春嬌没個他風韻若見賓鴻試問待相將綵牋寄
恨幾時得見鬭草歸來雙鴛微潤
塞垣春
秋怨周美成
暮色分平野傍葦岸征帆卸烟村極浦樹藏孤館秋景
如畫漸别離氣味難禁也更物象供瀟洒念多才渾衰
减一懷幽恨難寫追念綺窗人天然自風韻嫻雅竟
夕起相思謾嗟怨遥夜又還將兩袖珠淚沈吟向寂寥
寒燈下玉骨為多感瘦來無一把
倦尋芳
春景王元澤
露晞向曉簾幕風輕小院閒晝翠逕鶯來驚下亂紅鋪
繡倚危欄豋高榭海棠著雨胭脂透筭韶華又因循過
了清明時候倦遊燕風光滿目好景良辰誰共携手
恨被榆錢買斷兩眉長鬭憶得高陽人散後落花流水
仍依舊這情懷對東風盡成消瘦
春閨蘇養直
獸鐶半掩鴛甃無塵庭院瀟洒樹色沈沈春盡燕嬌鶯
姹夢草池塘青漸滿海棠軒檻紅相亞聽簫聲記秦樓
夜約彩鸞齊跨漸迤邐更催銀箭何處貪歡猶繫驕
馬旋剪燈花兩點翠眉誰畫香滅羞回空帳裏月高猶
在重簾下恨疎狂待歸來碎揉花打
黃鶯兒
詠鶯柳耆卿
園林晴晝春誰主暖律潜催幽谷暄和黃鸝翩翩乍遷
芳樹觀露濕縷金衣葉映如簧語曉來枝上綿蠻似把
芳心深意低訴無據乍出暖烟來又趁遊蜂去恣狂
蹤跡兩兩相呼黃昏霧吟風舞當上苑柳濃時别館花
深處此際海燕偏饒都把韶光與
漢宫春
元宵康伯可
雲海沉沉峭寒收建章雪殘鳷鵲華燈照夜萬井禁城
行樂春隨鬢影映參差柳絲梅萼丹禁杳鼇峯對聳三
山上通寥廓春衫繡羅香薄步金蓮影下三千綽約
冰輪桂滿皓色冷侵樓閣霓裳帝樂奏昇平天風吹落
留鳳輦通宵宴賞莫放漏聲閒却
(花庵詞客云此詞伯可在慈寧殿元夕被旨作)
上元前一日立春京仲遠
暖律初回又燒燈市井賣酒樓臺誰將星移萬點月滿
千街輕車細馬隘通衢蹴起香埃今歲好土牛作伴挽
留春色同來不是天公省事要一時壮觀特地安排
何妨綵樓鼓吹綺席樽罍良宵勝景語邦人莫惜徘徊
休笑我痴頑不去年年爛醉金釵
詠梅鼂叔用
瀟洒江梅向竹梢深處横兩三枝東君也不愛惜雪壓
風欺無情燕子怕春寒輕失佳期惟是有南來歸鴈年
年長見開時清淺小溪如練問玉堂何似茅舍疎籬
傷心故人去後冷落新詩微雲淡月對孤芳分付伊誰
空自倚清香未減風流不在人知
(苕溪漁隱云此詞用玉堂事乃引用薛維翰白玉堂前一樹梅詩事或云宫苑之玉堂非也)
(又云曾端伯編樂府雅詞以此詞為李漢老作非也乃鼂叔用作政和間以獻蔡攸是時朝廷)
(方興火晟府蔡攸携此詞呈其父云今日於樂府中得一人京覽其詞喜之即除大晟府丞)
聲聲慢
夏景劉巨濟
梅黃金重雨細絲輕園林霧烟如織殿閣風微簾外燕
喧鶯寂池塘彩鴛戱水露荷飜千點珠滴閒晝永稱瀟
湘竿叟爛柯仙客日午槐隂低轉茶甌罷清風頓生
雙腋碾玉盤深朱李静沉寒碧朋儕閒歌白雪卸巾紗
樽俎狼籍有皓月照黃昏眠又未得
醉蓬萊
上巳葉少藴
問春風何事斷送繁紅便拚歸去牢落征途笑行人羈
旅一曲陽關斷雲殘靄做渭城朝雨欲寄離愁綠隂千
囀黃鸝空語遥想湖邊浪搖空翠絃管風高亂花飛
絮曲水流觴有山翁行處翠袖朱欄故人應也弄畫船
煙浦會寫相思尊前為我重翻新句
中秋謝幼槃
望晴峯染黛暮靄澄空碧天無漢圓鏡高飛又一年秋
半皓色誰同歸心暗折聽唳雲孤鴈問月停杯錦袍何
處一尊無伴好在南鄰詩盟酒社刻燭争成引觴愁
緩今夕樓中繼阿連清玩劇飲狂歌歌終起舞醉冷光
零亂樂事難窮疎星易曉又成浩歎
帝臺春
春恨李景元
芳草碧色萋萋遍南陌飛絮亂紅也似知人春愁無力
憶得盈盈拾翠侣共携賞鳳城寒食到今來海角逢春
天涯行客愁旋釋還似織淚暗拭又偷滴謾遍倚危
欄儘黃昏也只是暮雲凝碧拚則而今巳拚了忘則怎
生便忘得又還問鱗鴻試重尋消息
八聲甘州
送參寥子蘇東坡
有情風萬里捲潮來無情送潮歸問錢塘江上西河浦
口幾度斜暉不用思量今古俯仰昔人非誰似東坡老
白首忘機記取西湖西畔正暮山好處空翠烟霏算
詩人相得如我與君稀約他年東還海道願謝公雅志
莫相違西州路不應回首為我沾衣
(苕溪漁隱云晉書謝安雖受朝寄然東山之志始末不渝每形於言色及鎮新城盡室而行造)
(浮海之裝欲須經略粗定自海道還東雅志未就遂遇疾篤還都尋薨羊曇為安所愛重安薨)
(後輟樂彌年行不由西州路嘗因大醉不覺至州門左右白曰此西州門也曇悲感以馬策扣)
(扉誦曹子建詩曰生存華屋處零落歸山丘因慟哭而去東坡用此故事若世俗之論必以為)
(成䜟矣然其詞石刻後東坡題云元祐六年三月六日余以東坡年譜考之元祐四年知杭州)
(六年召為翰林學士承旨則此詞蓋此時作也自後復守穎徙揚入長禮曹出帥定武至紹聖)
(元年方南遷嶺表建中靖國元年北歸至常乃薨凡十一載則世俗成䜟之論果足信耶)
追和東坡韻鼂無咎
謂東坡未老賦歸來天未遣公歸向西湖兩處秋波一
種飛靄澄暉又擁竹西歌吹僧老木蘭非一笑千秋事
浮世危機莫倚平山欄檻是醉翁飲處江雨霏霏送
孤鴻揮手相接眼中稀念平生相從江海任飄蓬不遣
此心違登臨事更何須惜吹帽淋衣
夏初臨
夏景劉巨濟
泛水新荷舞風輕燕園林夏日初長庭樹隂濃雛鶯學
弄新簧小橋飛入横塘跨青蘋綠藻幽香朱欄斜倚霜
紈未搖衣袂先凉歡歌稀遇怨别多同路遥水遠烟
淡梅黃輕衫短帽相携洞府流觴况有紅粧醉歸來寶
蠟成行拂牙床紗廚半開月在廻廊
慶清朝慢
春遊王通叟
調雨為酥催冰作水東風分付春還何人便將輕暖點
破殘寒結伴踏青去好平頭鞋子小雙鸞烟柳外望中
秀色如有無間晴則个隂則个餖飣得天氣有許多
般須教撩花撥柳爭要先看不道吳綾繡襪香泥斜沁
幾行斑東風巧盡收翠綠吹在眉山
(玉林詞話云風流楚楚詞林中之佳公子也世謂柳耆卿工為浮豔之詞方之此作蔑矣集名)
(冠柳豈偶然哉春遊踏青一詞又不獨冠柳詞之上者也)
&KR0785;瓏四犯
春思周美成
穠李夭桃是舊日潘郎親試春豔自别河陽長負露房
烟臉憔悴鬢點吳霜念想夢魂飛亂嘆畫欄玉砌都換纔
始有緣重見夜深偷展香羅薦暗窗前醉眠葱蒨浮
花浪蘂都相識誰更曾擡眼休問蒨色舊香但認取芳
心一點又片時一陣風雨惡吹分散
雙雙燕
詠燕史邦卿
過春社了度簾幕中間去年塵冷差池欲住試入舊巢
相並還相雕梁藻井又軟語商量不定飄然快拂花梢
翠尾分開紅影芳徑芹泥雨潤愛貼地爭飛競誇輕
俊紅樓歸晚看足柳昏花暝應是棲香正穩便忘了天
涯芳信愁損翠黛雙蛾日日畫欄獨凭
(玉林詞話云姜堯章極稱賞柳昏花暝之句形容雙燕亦曲盡其妙矣)
孤鸞
早梅朱希真
天然標格是小萼堆紅芳姿凝白淡竚新粧淺點夀陽
宫額東君想留厚意倩年年與傳消息昨夜前村雪裏
有一枝先拆念故人何處水雲隔縱驛使相逢難寄
春色試問丹青手是怎生描得曉來一番雨過更那堪
數聲羌笛歸去和羹未晩勸行人休摘
瑣窗寒
寒食周美成
暗柳啼鴉單衣竚立小簾朱戶桐花半畝静鎖一庭愁
雨洒空階更闌未休故人剪燭西窗語似楚江暝宿風
燈零亂少年羇旅遲暮嬉遊處正店舍無烟禁城百
五旗亭喚酒付與高陽儔侣想東園桃李自春小脣秀
靨今在否到歸時定有殘英待客携樽俎
高陽臺
春思僧皎如晦
紅入桃腮青回柳眼韶華巳破三分人不歸來空教草
怨王孫平明幾點催花雨夢半闌欹枕初聞問東君因
甚將春老却閒人東郊十里香塵旋安排玉勒整頓
雕輪趁取芳時共尋島上紅雲朱衣引馬黃金帶算到
頭總是虚名莫閒愁一半悲秋一半傷春
金菊對芙蓉
秋怨康伯可
梧葉飄黃萬山空翠斷霞流水爭輝正金風西起海燕
東歸凭欄不見南來鴈望故人消息遲遲木樨開後不
應悮我好景良時只念獨守孤幃把枕前囑付一旦
分飛上秦樓遊賞酒殢花迷誰知别後相思苦悄為伊
瘦損香肌花前月下黃昏院落珠淚偷垂
重陽辛幼安
遠水生光遥山聳翠霽烟深鎖梧桐正零瀼玉露淡蕩
金風東籬菊有黃花吐對映水幾簇芙蓉重陽佳致可
堪此景酒釅花濃追念景物無窮嘆少年胸襟忒煞
英雄把黃英紅萼甚物堪同除非腰佩黃金印座中擁
紅粉嬌容此時方稱情懷盡拚一飲千鍾
桂花僧仲殊
花則一名種分三色嫩紅妖白嬌黃正清秋佳景雨霽
風涼郊墟十里飄蘭麝瀟灑處旖旎非常自然風韻開
時不惹蝶亂蜂狂携酒獨揖蟾光問花神何屬離兑
中央引騷人乘興廣賦詩章幾多才子爭攀折嫦娥道
三種清香狀元紅是黃為榜眼白探花郎
玉蝴蝶
春思鼂叔用
目斷江南千里灞橋一望烟水微茫晝鎖重門人去暗
惜流光雨輕輕梨花院落風淡淡楊柳池塘恨偏長佩
沉湘浦雲散高唐清狂重來一夢手搓梅子煑酒新
嘗寂寞經春小橋依舊燕飛忙玉鈎欄凭多漸暖金縷
枕别久猶香最難忘看花南陌待月西廂
春遊柳耆卿
漸覺東郊明媚夜來膏雨一洗塵埃滿目淺桃深杏露
染烟裁銀塘静魚鱗簟展烟岫翠龜甲屏開殷晴雷雲
中鼓吹遊徧蓬萊徘徊隼旟前後三千珠履十二金釵
雅俗熙熙下車成宴盡春臺好雍容東山妓女堪笑傲北
海樽罍且追陪鳳池歸去那更重來
秋思柳耆卿
望處雲收雨斷凭欄悄悄目送秋光晚景蕭疎堪動宋
玉悲涼水風輕蘋花漸老月露冷梧葉飄黃遣情傷故
人何在烟水茫茫難㤀文期酒會幾辜風月屢變星
霜海闊山遥未知何處是瀟湘念雙燕難憑遠信指暮
天空識歸航黯相望斷鴻聲裏立盡斜陽
秋思高賓王
喚起一襟涼思未成晩雨先做秋隂楚客悲殘誰解此
意登臨古臺荒斷霞斜照新夢黯微月疎砧總難禁盡
將幽恨分付孤斟從今倦看青鏡既遲勲業可負煙
林斷梗無憑歲華搖落又驚心想蓴汀水雲愁凝閒蕙
帳猿鶴悲唫信沉沉故園歸計休更侵尋
渡江雲
春景周美成
晴嵐低楚甸暖回鴈翼陣勢起平沙驟驚春在眼借問
何時委曲到山家塗香暈色盛粉飾争作妍華千萬絲
陌頭楊柳漸漸可藏鴉堪嗟清江東注畫舸西流指
長安日下愁宴闌風飜旗尾潮濺烏紗今朝正對初弦
月傍水驛深艤蒹葭沉恨處時時自剔燈花
絳都春
上元丁仙現
融和乂報乍瑞靄霽色皇州春早翠幰競飛玉勒爭馳
都門道鰲山結綵蓬萊島向晩色雙龍銜照絳綃樓上
彤芝蓋底仰瞻天表縹緲風傳帝樂慶三殿共賞羣
仙同到迤邐御香飄滿人間聞嬉笑須臾一點星毬小
漸隱隱鳴梢聲杳遊人月下歸來洞天未曉
清明劉叔安
和風乍扇又還是去年清明重到喜見燕子巧說千般
如人道墻頭陌上青梅小是處有閒花芳草偶然思想
前歡醉賞牡丹時早當此三春媚景好連宵恣樂情
懷到曉縱有珠珍難買紅顔長年少從他烏兔茫茫走
更莫待花殘鶯老恁時歡笑休把萬金換了
梅花朱希真
寒隂漸曉報驛使探春南枝開早粉蘂弄香芳臉凝酥
瓊枝小雪天分外精神好向白玉堂前應到化工不管
朱門閉也暗傳音耗輕渺盈盈笑靨稱嬌面愛學宫
粧新巧幾度醉吟獨倚欄干黃昏後月籠疎影横斜照
更莫待單于吹老便須折取歸來膽缾頓了
念奴嬌(一名酹江月一名赤壁詞一名大江東去一名百字令)
春情李易安
蕭條庭院有斜風細雨重門須閉寵柳嬌花寒食近種
種惱人天氣險韻詩成扶頭酒醒别是閒滋味征鴻過
盡萬千心事難寄樓上幾日春寒簾垂四面玉欄干
慵倚被冷香銷新夢覺不許愁人不起清露晨流新桐
初引多少遊春意日高烟斂更看今日晴未
荷花僧仲殊
水楓葉下乍湖光清淺涼生商素西帝宸遊羅翠蓋擁
出三千宫女絳綵嬌春鉛華掩晝占斷鴛鴦浦歌聲搖
曳浣紗人在何處别岸孤裊一枝廣寒宫殿冷落棲
愁苦雪豔冰肌羞淡泊偷把胭脂勻注媚臉籠霞芳心
泣露不肯為雲雨金波影裡為誰長恁凝竚
遶佛閣
旅况周美成
暗塵四斂樓觀迥出高映孤館清漏將短厭聞夜久籖
聲動書㡢桂華又滿閒步露草偏愛幽遠花氣清婉望
中迤邐城隂度河岸倦客最蕭索醉倚斜橋穿柳線
還似汴堤虹梁横水面看浪颭春燈舟下如箭此行重
見嘆故友難逢羈思空亂兩眉愁向誰舒展
解語花
元宵周美成
風銷熖蠟露浥烘爐花市光相射桂華流瓦纖雲散耿
耿素娥欲下衣裳淡雅看楚女纖腰一把簫鼓喧人影
參差滿路飄香麝因念帝城放夜望千門如晝嬉笑
遊冶鈿車羅帕相逢處自有暗塵隨馬年光是也惟只
見舊情衰謝清漏移飛蓋歸來從舞休歌罷
慶春澤
上元劉叔安
燈火烘春樓臺浸月良宵一刻千金錦步承蓮彩雲簇
仗難尋蓬壺影動星毬轉映兩行寶珥瑶簮恣嬉遊玉
漏聲催未歇芳心笙歌十里誇張地記年時行樂憔
悴而今客裏情懷伴人閒笑閒吟小桃未盡劉郎老把
相思細寫瑶琴怕歸來紅紫欺風三徑成隂
萬年歡
元宵胡浩然
燈月交光漸輕風布煖先到南國羅綺嬌容十里絳紗
籠燭花豔驚郎醉目有多少佳人如玉春衫袂整整齊
齊内家新樣粧束歡情未足更闌漫勾牽舊恨縈亂
心曲悵望歸期應是紫姑頻卜暗想雙眉對蹙斷絃待
鸞膠重續休迷戀野草閒花鳳簫人在金谷
玉燭新
梅花周美成
溪源新臘後見數朵江梅剪裁初就暈酥砌玉芳英嫩
故把春心輕漏前村昨夜想弄月黃昏時候孤岸峭疎
影横斜濃香暗沾襟袖樽前付與多才問嶺外風光
故人知否夀陽漫鬭終不似照水一枝清瘦風嬌雨秀
好亂插繁花盈首須信
(按孫濟師有落梅詞菩薩蠻云一聲羌笛吹嗚咽玉溪半夜梅翻雪江月正茫茫斷橋流水香)
(含章春欲暮落日千山雨一點著枝酸吴姬先齒寒亦是用羌笛奏落梅之事今併附見于此)
木蘭花慢
重陽京仲遠
算秋來景物皆勝賞况重陽正露冷欲霜烟輕不雨玉
宇開張蜀人從來好事遇良辰不肯負時光藥市家家
簾幕酒樓處處絲簧婆娑老子興難忘聊復與平章
也隨分登高茱萸綴席菊蕊浮觴明年未知健否笑杜
陵底事獨凄凉不道頻開笑口年年落帽何妨
桂枝香(一名疎簾淡月)
秋旅張宗瑞
梧桐雨細漸滴作秋聲被風驚碎潤逼衣篝線裊蕙爐
沉水悠悠歲月天涯醉一分秋一分憔悴紫簫吹斷素
牋恨切夜寒鴻起又何苦凄凉客裡負草堂春綠竹溪
空翠落葉西風吹老幾番塵世從前諳盡江湖味聽商
歌歸興千里露侵宿酒疎簾淡月照人無寐
金陵懷古王介甫
登臨送目正故國晩秋天氣初肅千里澄江似練翠峯
如簇征帆去棹殘陽裏背西風酒旗斜矗綵舟雲淡星
河鷺起圖畫難足念自昔豪華競逐歎門外樓頭悲
恨相續千古憑高對此漫嗟榮辱六朝舊事隨流水但
寒煙衰草凝綠至今商女時時猶唱後庭遺曲
(古今詞話云金陵懷古諸公寄調於桂枝香凡二十餘首獨介甫最為絶唱東坡見之不覺嘆)
(息曰此老乃野狐精也)
憶舊遊
春恨周美成
記愁横淺黛淚洗紅鉛門掩秋宵墜葉驚離思聽寒螿
夜泣亂雨瀟瀟鳳釵半脱雲鬢窗影燭花搖漸暗竹敲
凉疎螢照曉兩地䰟銷迢迢問音信道徑底花隂時
認鳴鑣也擬臨朱戶嘆因郎憔悴羞見郎招舊巢更有
新燕楊柳拂河橋但滿眼京塵東風竟日吹露桃
草堂詩餘卷三
