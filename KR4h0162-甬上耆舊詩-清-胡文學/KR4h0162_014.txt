甬上耆舊詩卷十四
監察御史胡文學編
胡訓導庚
字文剛少孤性明粹從鄉先生胡世佐授毛氏詩後
與里中單仲友討論益造淵博為文沖雅工律詩同
時名士過從無虛日洪武中薦授本縣訓導後調四
川安岳縣在官歴二十餘年歸里逍游山川間寓物
寫興自目為乾坤一腐儒所著雲屋集
馮灣古井
銀牀字勒宋朝年源自它山湧冽泉八角有形攅碧甃
一泓無底浸青天隂藏威鳳梧桐老影動蟠龍薜荔懸
聞說厲家多好事也須投轄重名賢
張知縣得中
字大本少孤事母孝以茂才徵奉勅往山西教民樹
藝即試其鄉中式尋舉進士歴刑工二部主事以才
改知江寧公治赤縣性勤于吏事每至丙夜寢丁夜
即起為治不求赫赫名而民安之以薦脩永樂大典
書成還職未幾以疾終公性嗜書史自起家至歴官
無日不親筆硯所著有思牧集
贈自然老人(姓張名紹宗晩年更號自然老人里中雍睦張氏其後人也)
二曜迭來往四序互推遷川流山則峙獸走禽斯鶱浮
者由其窾轉者因其圓鳬脛短自可鶴脛長亦妍悠悠
列萬象連合歸自然若人和天倪白髮垂滿肩行藏踐
實地窮達信蒼天扶犂或耕壟抱甕還灌園寧知秋葉
落不問春華妍牀頭釀麯糵架上堆簡編興來呼酒飲
醉後枕書眠既不慕富貴亦不求神仙自然以自寓高
識斯稱賢我亦㤀機者為續逍遙篇
臧御史性
字孟庠以善書徵寫永樂大典中進士出知成縣用
薦授監察御史再改知宜興所著鄞陽柏臺二稿
海外放歸渡江感懷
萬里秋風意獨長渡江方喜見吾鄉一時功業歸年少
故里親朋悉老蒼千柄藕花新過雨半天柳葉未經霜
持杯且自澆胸臆况有青山秀兩行
莊落
自剪溪茅覆小廬半耕荒畆半看書藤花落枕睡初起
燕子入簾情未疎籬畔藥苗分類種山深蕨粉帶根鉏
披蓑閒釣滄江雨趣在投竿不在魚
袁尚寶忠徹
號静思宋忠臣袁鏞之後父珙以相術干成祖舉靖
難兵拜太常寺丞遂以父蔭官鴻臚歴事三朝受眷
數進讜言位至尚寶少卿尚寶少傳父術然性好學
喜吟咏意不僅以藝名所著符臺外集鳳池吟稾
和寔郎中冏笠菴見贈
夕雲斂餘暉稍稍歸鳥集清磬林際浮樵歌峯外急懷
人南斗邊露下雲漢濕瑶草春復生深山共誰拾
題張秋蟾畫龍
張公畫龍人不識筆法遠自僧繇得挂向高堂神鬼驚
怳曶電光飛霹靂想當渤海開筆力元氣霖霪浸無極
吐吞霧雨川澤昏摩盪雷霆太隂黑江翻石轉窈莫測
雪濤卷空銅柱仄洞庭扶桑非爾誰顛倒滄溟為窟宅
乃知兹圖只數尺坐令萬里起竒色何當置我君山湖
上之高峯聽此老翁吹鐵笛
鄭訓導自強
失其字參政阜義子也舉于鄉官上杭訓導時稱其
詩沖澹有生意
留别章二珍
祖道大江西春風黃鳥啼石危山路轉地險海城低浦
樹夕陽盡人家隂霧迷孤舟今夜泊回首復淒淒
戴知縣栗
字敬之號純齋舉于鄉官知安福縣
桐川道中
向晚入桐川迢迢思惘然塵沙溪口路烟雨渡頭船野
寺明還沒村家斷復連行囊詩卷重何處息唫肩
黃知縣騏
字仲良號竹坡官知宜興縣有詩名
古意
高梧下疎雨滴瀝在銀牀美人捲簾坐金鴨自焚香風
吹綠荷葉望見雙鴛鴦
送别
為客偏憐客逢君又送君如何在行役常是惜離羣渺
渺江頭樹悠悠壠上雲物情將别意相與兩氤氲
汪訓導綸
字師古由明經官南豐訓導
丹霞洞
溪上栽桃滿洞花洞門石壁掩丹霞茫茫流水空仙逝
寂寂青山自歲華古木垂蘿還拂地野猿生子亦成家
乾坤巳入昇平久莫為秦人理釣槎
何訓導湘
字楚源以明經官古田教諭
小景
蒼蒼晚樹隂弄舟晴未巳日落江上山浮雲澹流水
即事
野曠黑風急天低寒日斜征途不可極何處是人家
陳知縣銳
字克進舉于鄉官知泰寧縣
題青山寺鍾秀閣
手開樓閣羅諸象面對湖山衛百靈玉鏡夜寒通沆瀣
翠屏秋淨倒空青避烟鶴起檐間樹行雨龍歸几上瓶
我亦逃禪雲水客便應蕭散共松扃
袁禮部孟悌
字本仁號葺齋以進士授禮部主事為人亢直不能
與世浮沈因早引年歸里為詩與堇山李先生齊名
送𧦬上人還雞鳴山
尋禮叢林罷歸心越嶠邊山迎投寺錫月照渡江船一
鉢隨身具雙趺到處禪松房依舊好長與白雲便
周知縣致
字維遠父以明經貢于鄉早卒維遠少孤出依延慶
寺為僧工于詩律方伯楊公守隅見而奇之時楊公
方為職方因命養髮攜之入京師使從學于堇山李
公李公館之得授徒自給業日益進因與寄籍牧馬
千戶所補諸生中順天鄉試時都下巳知維遠嘗為
僧争傳其事次年中進士大學士西涯李公聞而撫
掌曰此和尚竟得甲科矣出知臨淄縣有異政卒官
民為立祠初李公既館維遠復與議婚梁氏女維遠
上李公詩曰一從斂袂侍公門復我衣冠助我婚此
後有人傳故事即今無地報深恩一時俱誦之
和臧博士夏晩園居
結廬投老欲忘年物外幽栖地益偏誰與牽蘿遮短戶
向曾續竹引遙泉枝頭風暖鳩雙坐階下雲深鶴自眠
細語兒童休拍手恐驚一樹有高蟬
戴知府鰲
字時鎮號静山七歲能解書義弱冠舉于鄉中進士
出知太和縣改知興化適大祲民至相食公請粟三
萬餘石賑民二萬六千有奇瘞道莩二千三百有竒
收遺棄小兒官為哺養病者與藥田者給種逋者緩
其征荒政為時所法稍遷刑部出知尋甸府罷歸公
同母弟鯨鱀䲀皆由甲科起家兄弟相友愛海内談
以為盛公里居以敦讓教宗族謹祠事凡先廟祭器
俱經重造人以是重之卒年八十八
白蓮池
避暑茅亭下清香隔水聞白蓮棲白鷺獨坐到黃昏
叢碧亭
翠微深處一幽亭晝寢衰翁酒半醒窺戶雲來牀石潤
拂簾風過壁蘿馨高桐葉下鳥齊立垂柳塘邊馬暫停
已見小山初上月清光肻照老人星
馮通判應奎
字景神號松坡以進士官漳州府通判余初見詩括
選别駕詩僅二首及讀其松坡集亦以為然巳而其
後人鼎豐出别駕晩年所和陸放翁詩二卷喜劉松
坡與同號和其詩亦一卷俱老筆蕭疎擺落宿氣殊
為可喜始知讀先輩詩文必盡得本末方為定論而
能藏先世遺書不失真賢子孫事也
春望(下二首和劉松坡)
遲日臨郊望東風花柳妍高吟依竹杖狂飲泛樓船草
色通幽徑鶯聲入午天無端歸思急春暮欲耕田
三月山莊
春盡游情倦幽居傍水村草腥多鶴跡地僻少人言雨
過天逾碧雲生石有痕山中何所事麋鹿共朝昏
山行贈野叟(以下俱次放翁韻)
日日花邊復柳邊更看晴靄帶青烟數椽茅屋依山起
一座衡門向水連適意不知春有盡忘憂反覺酒無權
老來得遇昇平世蕭散人間獨灑然
舟至識女潭
晴光漾水濯琉璃縹緲烟峯傍日西古寺殘碑微有字
貧家頽屋半無泥千重樹色遙遮嶺十里山容盡向溪
莫怪兼程行處速一帆風迅似相攜
初冬從父老飲邨酒有作
父老懽歌共舉觴田功已畢蚤輸糧野花開處冬無雪
山果紅時夜有霜世際太平人重禮時將寒沍水成梁
年來巳入桑榆境扶醉何妨到夕陽
冬夜讀書聞雞
潦倒無能媿此生讀書翻覺負農耕山家酒熟聊三杓
野店雞醒肯再鳴童子得時争射利老夫失意浪成名
試看荒塜繁華盡衰草寒烟亦可驚
書懷
風塵今巳脱征衣無復登車問路岐一領青袍慙客久
滿簪白髮嘆歸遲鳬鷗溪上閒成侣雞犬山中愛畜雌
老我多情隨杖履小囊收拾百篇詩
小軒
野屋蕭蕭遠市城此中應得寄閒情高低林木元無數
來往溪禽各有聲玩易餘功惟卜筮濟時殘算到棋枰
山窗不閉常留月獨坐超然詩思生
静院
静院深秋覺夜凉小罏殘燼尚留香園蔬欲刈根初老
家釀方開色正黃習懶却嫌人事擾貪眠獨喜夜更長
功名巳見浮雲過任我求閒意未央
屠吏部俓
字直卿襄惠公滽子也少有異才能詩善書翰正德
中進士歴官吏部郎中
夜聞笛
夢破寒猶重更長客正愁何人吹短笛今夜在南樓脈
脈難為聽凄凄未肯收含情雙掩耳悲激淚先流
太常寺卿吳公惠
字仁甫號北川少孤性穎異絶人初作文章學蘇氏
年十七歲為三吳人師中正德辛未進士授庶吉士
再遷國子司業日會六館生說經闡所未有六館生
無不喜得師者嘉靖改元上方向用文學公在經筵
日講進學士嘗講畢勸上省無益之費停得巳之役
以惠生民次日上令輔臣問旨公一一具上大見開
納遷太常寺卿掌國子祭酒卒于官所著北川集
漁父行
東風二月楊柳青柳塘水滑魚梁平魚行水面弄日色
雙雙吸浪風還腥湖山景屬漁父久生涯日棹扁舟輕
中流布網不空舉黃金白雪輝日明得魚亦足免家累
逢人何必論滿籯瓦盆盛酒命妻酌霜刀落膾呼兒烹
我歌爾勸且相樂江湖老大終餘生君不見江下漁戶
苦差役買田粥網紓官徵安得一日如吾醉復醒
張長史懋賢
字汝隆號覃湖中正德甲戍進士歴官長史
遊上墖
舍利光存不迴巒試一登捫蘿雲在襪汲井月隨繩直
拂烏巖坐狂呼玉几憑十年遊覧興今日為君乘
徐舉人漸
字德逵號與泉白齋先生之甥也有異才為白齋所
喜授以詩法正德中舉于鄉
遊隱學寺書壁
病骨逢僧健藤牀聽佛經有雞方覺旦無鼓不知更樹
作門墻立山呈几案清昨宵松竹近頻問雨聲鳴
與前山夜酌
故人小坐闌干外亂有飛蟲觸醉顏白鶴欲鳴還待月
黑雲不動漸疑山夜深星火搖天際露冷霜華宿樹間
欲打僧門問茶信竹枝深護老禪關
遊西峰寺
雨後青山四面齊馬蹄帶過隔溪泥花間有鳥因鐘起
飛向遊人不住啼
副都御史陸公鈳
字容之號石樓按察副使偁之長子也與弟銓釴並
有名中正德甲戍進士授南車駕主事稍遷郎中出
知安慶府自逆濠之變毒于兵燹公至務以安静拊
循之郡中大治遷按察副使備兵龍里時龍猴二場
軍蠻以貿易亂公往治之故挾死囚數人同行初至
先視事即斬以徇衆望膽落遂縶首亂者殺之俱懾
服復有王景羅者集黑苖入寇公馳至檄論大義衆
憚公威名盡解去遷廣西按察使歴江西福建布政
使擢副都御史巡撫保定時帝南廵公經畫百務立
辦而中貴人與都護横索賂公亢不與遂共擠之坐
落職歸卒于家
遊仙巖寺(寺在鬼谷巖絶頂)
危磴風高欲振衣從來此地到人稀身隨孤鶴青天近
寺壓千峯碧靄飛階下峭岩斜種竹厓前深洞倒懸扉
禪堂一夜無生話回首風塵事事非
暮歸
遊徧春山不盡情石林回首翠烟生禽喧暮道還歸客
樹暝繁花不辨名邨徑小橋來市遠野塘羸馬趁沙平
塵纓未許湖山老長樂來朝聽漏聲
副都御史柴公經
字季常號松洲少有文名中正德丁丑進士授刑部
主事會帝巡游公與同曹伏闕諫詔跪五日杖三十
嘉靖改元遷雲南按察僉事改湖廣有鄭生者有司
以怨坐之死監司知鄭氏富自嫌莫為雪公獨條其
冤狀鄭生得免沅州判官某與當軸姻横酷公立按
其罪一道栗然歴遷廣東按察使四川左布政使擢
副都御史提督留都操江公法律詳整江防改觀以
攝大理治獄法曹有為言官修故怨文致人死罪公
力持不可竟出之言官銜公約同列交章論之竟坐
落職公天性孝友居官門無私謁在蜀除内臺諸所
餽贐一不受生平口不道人過喜寵薦後軰時稱長
者所著柴中丞集
西野
西野艸堂冬高風此卧龍敵寒時仗酒踏雪更扶笻書
素相賓主梅花作汝儂山隂多夜訪乘興喜能從
豐人翁坊
初名坊字存禮坐法竄吳中更名道生字人翁以書
法名人稱豐考功書亦稱南禺外史人翁少負異才
中嘉靖癸未進士授禮部主事值世廟議崇興獻禮
人翁與父學士熙同哭諫受杖闕下改南考功主事
坐事謫同知通州罷歸學士既沒戍所人翁復言其
父前諫大禮非出本意因走京師上書請崇獻皇宜
稱宗祀太廟相嵩主其議上從之然人翁竟不得錄
用歸益自誕放晚年卒于僧舍所著經學諸書持議
詭僻學者莫宗之蓋人翁生平大略若此
石倉歴代詩選於人翁傳後復載張大司馬考功集
序曰公質禀靈竒才彰卓詭論事則談鋒横出摛詞
則藻撰立成士林儗之鳳毛藝苑方諸逸駟然而性
不諧俗行或盭中片語合意輒出肺肝相㗖睚眦蒙
瞋立援戈矛相刺亦或譽嫫母為嬋娟斥蘭荃為薋
菉旁若無人罕所顧忌知者以為詭激不知者以為
窮竒也由是雌黃間作轉相詆諆出有争席之夫居
無式閭之敬鶉衣藍縷濕突不炊僮僕絶粒而逋亡
賓客過門而不入顑頷煢獨以終其身不亦悲天曹
氏曰人翁負俗多累蒙謗下流司馬持論瑕瑜不掩
使後人猶有撫卷歎息者人翁可以無憾于九京矣
弇州謂考功詩如沙苑馬恣情馳驟中多敗蹶亦就
其人定之耳其實人翁詩于步驟極閒深合古法雖
時寫牢騷殊未盡其狂也
獨漉篇
上天隂隂雲多風疾風疾尚可雲多蔽日野狐哀鳴求
匹于藪我欲殪之念其無友文彪徽縶爪牙無施我心
懷憤與之同悲魚潛在淵不見其形悲歌躑躅孰知我
情黃鳥翩翩在彼江涯凌風一舉燕雀安知
效步兵
昔偕東里子經過栗陸門先皇俄晏駕嗣君讐醳言乃
遇蒲衣輩相將遯荒原石泉辟嘉榖鶉縷負朝暄千秋
閱旦暮一竇窺乾坤形骸委大化毁譽復奚言
離詩
孤松挺穹壁下臨萬里波激湍嚙其根驚飈撼其柯紛
紛穴赤蟻裊裊纏青蘿羣攻未云已生意當如何嚴霜
一夕墜高標復嵯峩君子固窮節感慨成悲歌
十月十一日作
去國已逾紀玄節及兹臨脩晷何電逝壯懷終陸沈纍
纍寒露結慽慽悲風吟芳艸委遙澤驚鳥翔空林朝薨
尚蠅羽夕寐唯蟲音疲精有斷簡卒歲無重衾餘悰奚
足陳雲海馳余心孤燈未忍滅凄然對露襟
余羇秣陵乞休累疏而格于新令鬱鬱之懷伏
枕增劇遂效杜子美同谷體為秣陵七歌時
丙戌九月旣望也
悲哉蒼天胡有知遥遥瘴海無還期丈夫生男不如女
人間安用吾生為黃金横腰矜氣燄猩猩笑人唇未斂
狂歌九關死不開痛極慷慨思伏劍鳴呼一歌兮誰忍
歌秋風號動沅湘波
吾家鄮邑之城西百椽破屋餘竹籬前年倭奴苦殺戮
祖母垂白走且啼幸存餘生膽已裂昨日書來驚病發
别時衣線猶在身菽水山中仗誰設嗚呼二歌兮涕泗
流白日慘慘為我愁
我祖全歸鄮山穴青山如簪水如玦時殊世失民共欺
宰木千章争斬伐憶初射策酬祖願願得幽泉開笑面
那知一别五六年冢上無人澆麥飯嗚呼三歌兮情更
苦隂雲四塞飛秋雨
側身西望岷山長長天隱隱白玉堂人言士為知已死
干旌一去愁茫茫憶昔吳越幾千士青眸偏矚真父子
言猶在耳孝與忠悠悠此生堪愧死嗚呼四歌兮調轉
急欲贈瑶華將何及
有友有友來界塘温其如玉白面方步出西青日未午
握手談笑神揚揚彗搖東壁館飛鵩君身甫出鄒陽獄
嗟我生餘行路難何似當年同鬼錄嗚呼五歌兮懷管
鮑落花紛紛滿庭艸
天下窮民我最苦弟兄三四皆黃土兀然獨留多病身
退不能得進何補自從辭家空罄懸古田春草自年年
北山移文誰與勒萬古復心棠棣篇嗚呼六歌兮祗自
知欲往愬之人共疑
少年攻文恥為吏羣公謬許青雲器陸機詞賦何足奇
徒令四海知名字黃鵠鎩翼無雄飛邯鄲才人厮養妻
况復夫子有美子折腰垂首端為誰鳴呼七歌兮歌且
住春來拔劍還山去
清明日
驟雨清明日繁花半欲飛流年兼病長客舍獨春歸東
海稀魚雁西山富蕨薇何當出游衍長此謝隂菲
晩秋遣懷
身世真相棄清貧久自忘蒼苔緣破屋黃葉滿空牀飯
借僧厨米燈分佛殿光猶餘五經笥一任鬢為霜
和東沙春日言志
夢廽初隱几黃鳥忽關關静日無人到春風共我閒幽
花迷曲徑脩竹滿東山稺子慰岑寂提壺貰酒還
除夕
白髮烟江戍丹心白日懸安危付僮僕骨肉限山川有
恨思填海無言可問天蕭條愁病裏况復值窮年
李六峯侍御鄮峯草堂
落日浮窗白凌霄入院香酒醒初覺暑天曉細生涼策
蹇陪驄馬譚玄叩石桑豈無家可念身世兩相忘
己巳人日即事
春霧蒙花柳春禽語屋檐絶糧長獨榻避世只空簾藥
餌貧難致文章老更耽亦知玄覆瓿千載俟桓譚
衰病慙增歲兒童喜遇春故交驚漸少後進畏相親先
壟參天樹賓堂積寸塵豈無登覽興其奈楊中身
春日金陵懷南泉太守
借得揚雄宅春來賸物華清流魚作隊高樹鵲成家岸
幘風初煗題詩日未斜故人不可見回首望天涯
春日早朝
玉漏初殘曙欲生千官端笏候華清烟消碧瓦參差見
月晃金門上下明仙仗乍移雙扇合侍臣徐退萬花迎
孤忠自許酬真主况復簪纓際太平
春游
南風吹雨落緋桃曉岸春光柳絮飄水漏苖田青萬頃
雲生松嶺白千條鳴榔漸喜湖莊近垂釣寧辭海國遙
二紀養成麋鹿性此行非為北山招
春日登司天臺簡張惟静
芳春邂逅一登臺逸興渾疑跨九垓江遶皇州千嶂合
天行白日二儀開暖風吹面將舒柳霽雪飄襟半落梅
欲賦兩都時閣筆年來慙愧孟堅才
答俞子木見問
東海山人枉尺書問余宦况近何如青山屋上雲常起
綠柳門前葉半疎遣使花間調小馬看兒蓮下養生魚
秋光日日催詩興只是幽憂病未除
畫松
青天如羅幃明月大于掌田夫荷稻歸相見東臯上
山居
郭外柳新闇湖邊艸欲齊彈琴罷庭鶴分食到山雞
屠副使倬
字文卿號東厓簡肅公僑弟中嘉靖癸未進士官至
按察副使
寓常山贈陳令尹
艤舟溪上夕陽斜候吏相看鼓疊撾百雉山城今有色
半邨桑柘自成家月移松影臨飛幌風送泉聲襍暮笳
海國瞻天春信杳還憑驛使寄梅花
副都御史周公相
字大卿號梅厓中嘉靖癸未進士知臨川縣有治行
徵為監察御史嘉靖六年靈寶縣奏黃河清五十里
上命太常往祀以答神貺公上疏諫請罷祭告稱賀
上怒下公獄杖之六十謫韶州經歴歴遷至參政致
仕公初家居時慈人袁文榮公煒尚為諸生公一見
奇之稱以國士及袁公入相遂以遺才薦起原官遷
副都御史巡撫江西再致仕歸卒年七十六公生平
通脱有晉人風味初罷官里居郡縣長吏造門多不
得見嘗有所交某過公公款之飯其人曰縣主簿適
召飲當往公送之不即别及近縣門直入主簿廨造
其酒坐主簿倉皇脩具公遂與痛飲至夜分次日太
守令俱謂主簿曰若與周公何交得延上客主簿曰
實不識周公面也其風流多如此
信州遇陳雨泉
憶昔三巴别于今十七年聞猿同白帝放鶴各青天每
入寒山夢奇逢信水船臨岐相笑約後會十須全
明妃邨
秋風吹草萬林黃青塚遙連漠北荒烟鎖山眉顰翠黛
月臨邨口炤宫妝天邊沙磧冰霜苦馬上琵琶道路長
總為漢宫深似海千門寒日怨昭陽
張舉人鋐
字叔治號鳳山正德乙卯舉人詩與倪畏菴齊名
惜志
玄天運無停白日照中野一朝受我形萬變隨陶冶御
形固有司執心良不化願從古真人浮遊跨天馬出入
無窮門宇宙盈一把俯瞰八紘中促縮胡為者衆竅號
未休因聲寄瀟洒
撥悶(武皇南巡時作)
寂莫悲秋客徘徊去國心青天懸樹杪白日下城隂瀚
海雲初積虞淵水更深萬方瞻造父何處八鸞音
讀史
汾河簫鼓集樓船萬里巡游瀚海邊但慕蓬山連弱水
豈知㷭火達甘泉侍臣只奏凌雲賦詞客虛傳出塞篇
日暮五陵原上草古今回首一澘然
七夕詞
憶昔明皇清夜游曾誇長樂笑牽牛合歡宫裏金蓮燭
不照驪山草樹秋
析木橋邊月欲斜鳴笳疉鼓送仙查銀河水闊思歸晚
金鳳樓中燭幾花
包同知梧
字子木號白崖少有異才以舉人授判蘇州時中貴
人督織造凡郡屬俱庭謁子木獨長揖不屈且數裁
之遂為所誣奏謫同知無為州遷同知漳州府罷歸
為詩文奇軼自喜余覓其白厓集未得俟異日補之
簡少華山人
上林探石髓誤劚蒼龍耳入海登玄龜折彼珊瑚枝蒼
龍不醒夜流血破玉山前飄絳雪紺珠入手鬱嵳峩移
種瑶圃生微波少年公子天都客骯髒風塵髯似戟朝
從青海泛青槎暮宿商山餐紫霞枕中鴻秘琳瑯篆丹
砂白石成九轉山經水譜那得知赤龍鞭日迴夕曦回
首天淵路未極返君初服瑶池側
包知縣桐
字子同號同谷嘉靖戊子舉人官知縣
送屠秋官國望復任留都
寒江渺渺烟霞開揚舲西指鳳凰臺大夫十年不得調
風塵千里胡為哉銜杯日薄離亭暮拂劍霜明落木哀
璧水貫城原只尺相逢還許坐莓苔
俞知縣友行
字信甫號越厓嘉靖壬午舉人授知某縣
次孫太白幽居雜興
地僻寡生事春深漸輟耕句從雙屐得雲自一笻生茆
棟營將落瓜田種欲成何時逢石髓脱屣棄浮名
張知縣謙
字子益舉于鄉知懷寧縣
雨後看山
雨餘農務急先整舊畬田散漫初生草蒼茫欲霽天風
微高乳燕水漲急歸船更喜山頭色青葱勝舊年
舒工部纓
字振伯以進士官工部郎中有詩名石倉選其集
春興
江郭散初陽空齋曄有光草容争出砌苔意欲連墻應
候鴻登塞依人燕在梁無嗟身落莫蘭谷自多芳
山齋
小作茅齋倚翠屏林隂浦色總移形天連楚岸平宜眺
潮過吳門遠可聽澹愛禪心僧許近静無人跡鶴來停
更憐竹戶斜臨水為納春風夜不扃
山行
事去身如夢愁來酒見勲棲遲依江側漁牧喜同羣
戴工部䲀
字時化號少山以進士官工部主事四戴中惟工部
早折論者惜之
玉臺觀次蔡白石韻
赤日五雲外危樓四望晴石門通虎豹崖寺剝丹青芒
碭黃河伏崑崙北極横上方鐘磬發車馬下平明
江夜
海甸悲笳切愁仍倚柁樓沙清懸月白崕合湧江流客
淚魚龍夕邊塵鴻雁秋如逢采蓮者悽惻蕩虛舟
戎通判來賓
字孔塘以舉人判南昌府
郊居即事
作吏才偏拙為園意頗深風塵元畏路山水是知音徑
曲叢篁密堂虛澹月侵平生甘放浪自合蚤抽簪
李筠州循道
字遵行號篛谷以太學生為筠州判官
漂母祠
雲黯磯頭日未紅人間誰是惜英雄伊家尚識千金報
漢主都忘百戰功一片斷碑荒草合數間古殿舊城東
自憐飄泊天涯去何處相看進食中
楊少卿美益
字以謙進士歴官太僕少卿伯翼先生其子也
四月廿八日遲朐岡憲副邀至教場魚池亭小
集
嶂烟蒼堞曉泉響翠微空弱燕迎人語鮮榴趁席紅雲
迷天末路麥盡隴頭風倏忽更寒燠驚心鬢已翁
黃岳州元忠
字資睦號整菴以明經判岳州黃氏兄弟俱工詩整
菴更為獨步
宫山
萬石之英百藥之精埋雲浴露仙壇效靈
石蓋如張石帆如揚蒙花冒卉千古文章
獨秀峯
徂徠四十峯獨秀凌高絶雲霄上晻靄兒孫下羅列秀
色迥不羣以是名孑孑常抱出世姿似畏交遊缺時從
氣氤氲俯首引卑劣清風忽飛蕩萬物仍嶻嵲優哉浮
與沈終當從故轍
三陽
好道晩逾切幽懷在崦棲異鄉逢一勝停馬便相依獨
樹當門起千山入戶低到壇參羽客掃榻啖青薺
未晩疎鐘動玄宫早自扃蟬鳴松月闇鵶散柳風輕露
坐纔終餉高談已二更誰知浮世外馴鶴有餘生
祖關
畏炎真擬入山深出郭平堤桑柘隂野寺荷開池水碧
空堂禪定夜風侵一燈明滅傳昏旦萬竹平安到古今
人世是非殊未定幾聲清磬思難禁
丙寅季春過陳道夫看海棠
柳拂青梢一榦斜轆轤臺畔數歸鴉夜來紅雨春深路
記得江南有落花
黃僉事元恭
字資理號省菴致齋先生從子也以進士授工部營
繕主事所司職與内監相關公未嘗稍為屈一日司
禮大璫以諸曹疏下公當入領故事領疏曹官既受
疏北面揖大璫南面報揖公謂疏在若手猶可既授
我而南面報揖何也且左順門上所常御豈而南面
地竟出弗顧諸璫俱以強項郎呼之庚戌京師戒嚴
廷臣舉公將才公内脩守具奉命行視南郛址築盧
溝橋俱立辦後竟無名其功者時相嵩方擅命公疏
其狀罪乞早竄僇以謝天下疏巳入銀臺矣尚書文
公明愛其才密從司禮取公疏毁之然相嵩已稍聞
之遂坐公他事謫判漳州稍遷南兵部郎出為河南
兵備復以忤撫軍李遂罷歸卒于家所著有漫遊集
同張大司馬至茂嶼莊作
品山亭下品山人日日山中不記春一自白雲邀鶴駕
但從綠野狎鷗隣春風秋月蘇門嘯翠竹明沙錦里巾
借問巖巒誰第一欲分方丈迭為賓
袁僉事大誠
字宗正以進士歴官僉事
興化感懷十三韻
封疆嚴徼塞法紀肅天門聖世忻安壤夷風忽剖藩逢
辰山堞亂入戍郡樓諠煨燼偏憐塚瘡痍莫辨邨江聲
疑辟易地勢欲狂奔毒憤嗟開闢祲氛漫吐吞瀨溪朝
唳鶴島石夜啼猿遠客空投主殘僧獨倚垣芹宫多寂
莫桑戶幾生存路遶青春麗愁看白日昏莊生奚足嘆
賈誼豈堪論共仰烹倭烈誰成推轂恩但今風雨夕千
里賦招魂
毛副使為光
字龍伯以進士官副使
秋懷
榆莢空庭改秋光似去年林鳴風裏葉雲静水中天涼
意還誰語幽思只自懸緘書時未寄鴻雁肻輕傳
柴布政淶
字季東以進士歴官左布政使有柴方伯詩略余未
見之
和胡小渠包瑞溪署中春日聞鶯
晝静鳩鳴深院關春光一别幾時還素心自許澹如水
青鬢誰能長似山雲漢却思馴鶴舞風波不動野鷗閒
從容退食渾無事須是身兼吏隱間
黃鴻臚元肅
字資安以太學生官鴻臚序班
題雪
漠漠空無跡飄飄似有情但看林壑變誰識羽毛輕連
歲長安歉扁舟剡曲行酒邨遥不到淨掃入茶鐺
傅知事文淵
字宗静以太學生官按察知事
江樓晚眺
野色逢山斷江流抱屋斜牛羊歸落日鳬雁立平沙遠
樹將生暝寒梅未著花孤烟叢薄外隱約有漁家
知府高公萃
號南麓為諸生已有名浙中登進士就教延平稍遷
國子博士宗伯唐公文獻方滯于成均困甚公力加
奬拔期以國士果大魁天下人服其識歴官刑部山
東司郎中日本封貢議起司馬石星力主之遣臨淮
小侯李宗城往封事敗宗城逃歸上怒下之獄司馬
懼罪欲委于遼督撫公語宗城曰汝罪應死第實言
無妄及他人吾當生汝宗城具伏會廷鞫公慮有變
復嚴誡之宗城如公語得無連坐宗城亦援八議從
輕典陳太后梓宫至陵所故事一中官偕四指揮馳
報適中官馬蹶指揮直馳至宫門被劾罪死公曰指
揮固有罪然自皇城至宫門皆有守者罪宜并坐為
檄取守者姓名羣奄恐因共緩之四人得無死其善
處獄多若此出守肇慶方鉏強疏困為民興永利會
與監司忤遂解組歸以名德為里中模楷家學世傳
大中丞斗樞其長孫也
答冒伯麟
寂寂似僧居朝朝賦遂初貧因思辟榖病或至捐書麯
糵非吾事蒲團定不虛以兹甘削跡終日任頽如
因依當歲杪違闊自春初以我嘗躭寂逢君亦著書蓬
蒿生任滿花鳥性全虛忽爾投珠玉清風咏穆如
柯孝廉茂夏
字會通舉嘉靖甲子鄉薦居家以孝友聞
春日有懷
日映紗窗紅雞啼茅店曉倚杖踏春郊春光入面好柳
條曳輕烟鶯聲轉新巧關河遊子心依依視瑶草
甬上耆舊詩卷十四
