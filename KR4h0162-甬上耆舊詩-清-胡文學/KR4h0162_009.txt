甬上耆舊詩卷九
監察御史胡文學編
布政陸石溪先生銓
先生字選之按察副使偁之第二子也美風儀質
性英銳過人讀經史百家言一覽輒解解輒能不
忘操筆為文即竒氣横發率出自胸中所造直追
古人時論目為柳柳州蘇文忠一流以進士為刑
部主事值大禮議起先生哭諫廷杖幾絶而蘇尋
以才推典十三司章疏數斷大獄若繩瀋藩不法
處分哈密情罪舉朝不能决先生直以片詞折之
改武庫員外郎是歲朝廷初命内臣司外文柄先
生出主福建考稱得人轉禮部儀制郎中上方稽
古禮文更新制作創四郊親籍親蠶諸議内降旁
午先生討論陳奏須臾凡數四宗伯大臣盡倚以
為辦上特頒白金采幣旌其才竟以永嘉所忌出
為福建按察副使攝海道漳故利窟先生嚴立法
禁諸射利奸人無不斂跡遷河南參政值歲旱蝗
民多流徙先生勞心招恤所復業數百萬人尋遷
廣西按察使時弩灘猺賊侯公丁雜處胡藍二姓
間共為寇當事議大舉兵殱之先生曰是堅賊黨
而分我兵力也且順逆難盡明不若討渠首而釋
其餘弩灘果定尚書毛公秉鉞至安南知先生才
密與謀先生為畫征撫之策安南遂平隨遷廣東
布政使以内艱歸卒於家先生少負才雄視當世
豪傑每誦陳同甫人中之龍文中之虎意以自許
居官判棼解劇應之常有餘時方以豐功巨績期
之竟齎志而殁識者憾焉所著詩文集藏於家
余嘗手錄先生詩七十一首序之曰書曰詩曰志
謂詩在能宣其志所欲言也由是諧之成聲束之
中律此論詩之本也三百篇言孝子之志莫如蓼
莪七章言忠臣之志莫如北山六章彼亦盡其志
所欲言而止初不知有自我先有自我後也以至
司馬長卿所夜誦蘇屬國所贈枚生所唱歎銅雀
三祖所歌尚仍各言其志也自鍾嶸作詩品于一
人下必系曰其源出於某家形似彷彿可發一笑
後人祖其說遂謂確有所本然初未嘗顯然剽竊
也至西涯之後北地勃興一時詞人盡宗之轉相
擬議刻畫字句以能作楚相衣冠抵掌足欺新豐
犬鴨便謂得附正宗于是天下之詩俱言人所言
不復自言其志矣吾鄉諸先生恥之自白齋文懿
文定十餘家並能卓犖自持不同于流俗而吾石
溪陸先生更以竒氣激亢横絶其間先生少負異
才意歴落自許睨視一世慕古人仗節死義事所
過竒山水必登望既以廷諍大禮受杖每言及永
嘉長鬛豎儒輒欲横唾其面試讀其挽羅峯與李
中溪叙别諸詩執義忼慨聲詈並發浩然沛然直
寫其志所欲言而莫能禦正使懦夫讀之亦有起
色盖先生論詩專以性情為主嘗曰宋不能唐唐
不能漢魏其似者宋之唐唐之漢魏耳斯其持論
獨立若此以俯視世人閉氣噎聲句䜈字割畢身
作詩未得吐心吐意自作一語真&KR1029;&KR1029;可憐蟲也
仲長統曰百家雜碎請用從火唐荆川先生曰若
付祖龍當使南山竹木減價差快人意矣先生詩
惟家乘寫本一卷故詞家無知先生者其後人陸
鉁俟出此卷相示余謂家藏神劍長閉室中使龍
身虎氣不得騰出人間亦奚貴世有風胡子邪因
為手錄其詩一卷序而傳之萬生允誠曰先生方
選白齋二集今復錄石溪詩其伯仲若何余曰白
齋高士石溪竒男子風格微不同但白齋力去陳
言確以作者自命石溪則無意求工而蕪言宿氣
亦能擺落要諸兩先生真詩家之烏獲也
晉史載龍山之會風吹孟嘉落帽桓温使孫盛
為文嘲之嘉作解嘲詞致超逸四座驚歎蘇
子瞻惜其文不傳為四言補亡余讀之竊謂
嘲者以禮解者以道庶乎兩得蘇詞且非晉
語也更為補二首
聚瞻飭儀式崇侈度履薄臨深細矜返顧龍山嘉集羣
賢昭姱金石在堂儐相在阼胡愆于儀巾脱頂露僕隸
含嗤將軍薄怒璧輕于瑕楠斥于蠧桑簡避時禰狂矯
故彼非昌期乖此繩步耳目外慚周章内寤請歌相鼠
以終韶濩(右孫盛獻嘲)
至敬弗儀大道易飭在朝維臣在野維客臣道足恭客
情樂託岸帽為賢爭席為適明明我侯厭彼局束駕言
出郊以坦心腹勿弛于儀曷彰休德郭巾偶折慕之成
俗事異並傳孟可比郭亦有畏威免冠昭責免既為恭
落亦何失哂此細人從羈受勒(右孟嘉解嘲)
述懷
遇事不適意蕭然思故廬故廬久荒寂人生安所居坐
卧得率意側步心常舒寧如日束帶三騶為前驅徒爾
眩人目宛然受羈拘寄聲示僮僕洒掃吾庭除
偶感
無事久宴坐悠然生遐思白日不可留營營將何之開
卷理達言默對相嗟咨往日已莫及來塗尚可資有誰
苦相㚄何為自次且飲酒不能樂入山無舒期人生棄
所適以戚為怡怡
乾明寺與蘇齋同遊
七聖遊兹山忽迷不知路相傳幾歲年兹山尚如故在
聖迷亦奇古今問遺步我來得與君萍逢偶相聚華尊
傾山房疇昔紓衷素百意難盡宣欲言色相顧對此古
奇蹤悵然發遥慕朗晰豈不賢皦皦世所惡大道尚渾
淪退藏戒輕露乃知匪所迷冥理此中寓莞然向古人
千載藉微晤
撥悶
修途繁春雨新水馳驚湍灘聲起林杪浦色迷遠天溯
游違水性力挽苦不前歸情逐飛鳥度日長如年靜坐
快鬱思起立當帷搴前村靄雲樹汀曲只尺間候久望
益渺日暮生夕烟來船翼雙櫓中流歌鼔填一息去千
里疾若矢發弦勞逸迥倍屣遲速殊相懸事以乘機易
力因失勢難引觸思至理何獨舟行然因之停遐矚返
卧舒中煎
舍陸登舟情意甚適
馳輿罕靜思理棹沿清流眇聲聆石瀨野色䀽春柔鷗
浴潔皓羽燕語紛元游身逸佳景集道悟羣騖收昨非
悔囂境今是恬滄洲嗟予本越産水國無塵憂汲湖代
鑿井命駕惟攜舟植涯列繁翠開閣延清飂丱角狎幼
性束帶滋離愁豪心恥牛馬微息悲蜉蝣行行惬淵尚
適意將焉求
下灘
遠望灘將至俄驚水漸鳴船奔如逸馬楫擊起游鯨暗
石寒傍閃前山眩遠迎濺濤常至頰逐鳥自怡情去急
風加勁翻隂日半明傍觀俱失色獨坐只聞聲勢自難
中息舟誰可並行眼輕千里近心渺五溯平定力惟孤
舵旁扶藉衆撐樂從險處得驚向順中生灘盡重回首
長嗟事倖成
到萬安
盡日鬭風行計程百餘里水下舟自速浪峻不能弭戒
險屢停橈循岸聊倚徙日斜氣欲曛來船勢未已歸心
易動搖野泊慮不韙奮橈復同行汀曲何迤邐須臾天
際昏遠燈照村涘遥望不得前寒夜風益駛咫尺窅莫
辨暗石利如齒灘浮兩覆舟檣折帆已毁心惻不能援
冒險鑒前趾那見萬安城彷彿聞人語喧呼兩相應擲
䌫遥得艤泊岸一長吁履危不知止
度嶺後漸寒
初春戒羊城氣暖親絺葛度嶺春已杪怯風襲冬毼相
去千里間寒燠判如劃物性亦從人宜土乃易茁橘柚
常去燕梨棗不居粤植根一失所生意已先閼奚為冠
裳驅風土奪所悦六氣為人讎變息苦伺隙行行歸吾
鄉安栖養歲月
少年行
金鞍白馬長安道日日醉眼嗔春風胡姬滿前不稱意
梟盧一擲千金空赤手入市索美酒抵掌拔劒矜豪雄
傾盆倒甕不論價一醉上馬飛雲龍借問少年住何處
錦衣出入長楸宫
月湖行
我家住在湖之西中有島嶼湖之湄東風三月桃花水
清隂百丈楊柳堤寶塔浮雲聳高漢石橋流水飛雙鳬
高漢雙霓西復東往來人影綠光中狂客祠前朝酹酒
夢公堂裏夜聞鐘風起沙驚鳬鶒亂雨來聲滿荻蒲叢
何家公子好遊俠木蘭為船桂為楫輕篷細槳蕩中流
翠鈿寶髻嬌雙頰清歌一曲白雲飛朱顔百媚紅蕖落
湖前湖後何繽紛橋上人看湖上人行人但識湖船樂
遊人更羨湖光新夾岸人家門第改惟餘明月湖心在
露華曉候漁舟出星光暮入水亭待亭上主人久不歸
湖光月影徒輝輝
湘湖在蕭山縣北二里山絶頂有荒城杞檟滿
道故壘隠隠山脚名排馬人言吴勝越拘句
踐于此是日與陳見吾同遊
陳侯慷慨還風流攜我湘湖登綵舟湘湖去縣十二里
琉璃萬頃蒼波浮來商去賈不復識清風白日閒飛鷗
主人桂楫相為開萍牽芰澁何徘徊須臾山曠湖風發
船頭噴浪聲如雷酒酣日落鳬鷖亂振衣倚棹登荒臺
荒臺絶頂臨平野血崖骨壘森杞檟人言夫差敗越王
孤軍困此如飄瓦吴軍滿地喧貔貅至今山脚名排馬
聞言慘淡不欲留天風颯颯吹梧楸古來英雄競閒氣
片言不合成深讐轉盻千年僅昨日敗軍勝將同荒丘
陳侯陳侯歸去來登舟長嘯且銜杯古人弔古還成古
今人不哀後復哀眼前功名亦吴越吴越于我何有哉
陳侯陳侯歸去來
游紫雲洞歌
石竺山高高入雲芙容削立迷荆榛折茅鑿石誰為此
相傳九鯉藏其真奇岩爭出似相搏凭虚萬丈縣高閣
倒垂突出如蜂房上牽石背下垂壑我行喘□不可登
十步五坐驚崢嶸攀藤藤斷身欲仆步苔苔滑足欲傾
逡巡險度觀音巖巖欹只尺心膽寒宛轉忽入紫雲洞
洞古隂黑生烟嵐小樓斜轉深洞旁青天壁翠開明窗
諸峯萬状拱且伏溪流北遶還西横凭欄下瞰來時路
蛇行鵬翦忘其故但聞松聲謖謖響下方鳥飛貼地隨
雲霧老僧住山數十年自稱絕與人世無牽緣山收谷
採足自給童子不知有肥鮮樵夫肩疲亦不至豈有冠
蓋來山巔我聞大笑命之坐古來奇跡俱告我壁縣怪
石色如鐵擊之金石聲欲裂轉背北上有石塔石梁三
寸去路狹老僧往來健若飛凌虚直度神不懾更有丹
竈不可尋山夔密護何深深往往丹砂雨漂出仙人窅
渺傳清音嗟我興狂欲長往新著芒鞵桃竹杖太陽垂
脚不可留長嘯歸來色戃恍
嘉靖丙申閏十二月同蘇齋游南召子陵洞蘇
齋畏險不敢上余乘興獨往入洞眺視踰時
而還
南召山有子陵洞巉巖縣結山之顛怪巖倒石如熊虎
左跑右踞森相攢中有一徑導飛鳥紆迴側上還傍牽
登者膽墮中道阻洞中之景空相傳我性好山不畏險
仰頭視洞遥垂涎束衣換履奮獨上喘汗聳膝定復前
盤迴近洞幾二里突崖倒出鳴飛泉兩脚苔滑不得力
下臨無際旁無邊攀藤倚崖側身度斯須洞出開青蓮
洞中石髓成萬象宛如人立如鳥翩更有融結同床几
高可箕坐平可眠然炬直入深無底旁環古井流潺湲
下視民廬没蓬莽千村百雉同杯棬我思子陵古狂客
笑睨萬乘如浮烟解衣深卧須此洞高風千仞猶泠然
我思久留苦不得翮墜雙鳥臂脱猿蘇君愛山尤自愛
笑我蹈險情何偏蘇君蘇君吾語汝世間設險俱如天
長安更有仕宦穽薦紳失脚多傾顛擠排且欲下以石
絲牽髮引相夤緣君知其險有如此何不驚此驚山川
悲金斗(金斗山出銀礦馬山青山勝朵五朵俱山名)
噫嘻金斗何㠝岏根脈直與終南太白相牽聯蜿蜒近
若虯形走騰踊迥如鵬翅騫馬山萬疊塞門戸青山千
仞齊胷肩勝朵插天翼其右五朵蔽日屏其前白晝虎
出怒當路晴空霧起昏濛巔土民頭白未敢上樵夫斧
爛何曾攀何人浪識金銀氣一朝奉命開蒼烟斫崖鑿
石萬聲吼裹糧篝火千人懸使者催書日絡繹空山呵
衞聲喧闐斯須鑿空如覆屋紆迴水滲成流泉轆轤旋
轉斷筋力隂寒慘慄侵肌骿將崩恐崩石難測枯骸簇
簇真可憐壮丁採辦窮日夜烈火燒煉唯流鉛得無鬼
神忌多取天藏地嗇理固然我願廟堂尚樸儉太平所
守在四邊鞭笞角腦歸南畆(盜礦賊號角腦)驅收哪噠耕春田
(通番賊號哪噠)山珍水寶坐待出㪷米不須二十錢自然之利
亦無害何為舍易圖其難嗚呼堂堂大臣正當軸草茅
閉口受役夫何言
民謠
毁我十家廬構爾一郵亭奪我十家産築爾一佳城官
長尚為役我曲何時直湖有藪山有谷本是太平民豈
願作逋客男兒無罪被人縛走向深山方敢哭
誰謂邑有賢貴將奪我田誰謂邑有賊功成授我秩移
家莫近大宅居但願土風淳且熙貧賤相憐貴不欺
病中漫述
叢竹映高堂經旬卧竹牀色驚談虎變身怖觸龍傷弱
質秋先覺愁懷夜獨長病源人不識名利在膏肓
一室靜無塵徐回造化春罅風讐病骨簾日伴愁人藥
換醫心惑呼頻僕背嗔小愉聊自慰他日更沾巾
不死君王賜時和天地恩窗明舒宿寤軒近息驚魂拳
足寒塘鷺低頭暮雨鴛完軀歸故土追悔可重論
十一日出灣時張少傅同行
豈不戀明主那能黨貴臣一官瀕海國萬里寄閒身旅
思隨飛鳥漁歌起白蘋傳聞張少傅同日問江津
文衡山致仕
特召金閨籍頻章碧海私乞歸寧待老晦迹巳嫌遲越
竹成遊轎吴蠶吐釣絲百年行樂地千里故人思
嵢峽道中
﨑嶇嵢峽道度嶺復緣溪新草迷殘徑奔泉嚙故堤叢
林千壑暗絶頂萬山低策馬無停息倉皇日已西
偶出
偶出城東道天寒急莫潮亂帆爭入浦羸馬數驚橋地
鹵晴還濕江空風自饒秋高林日淡落木正蕭蕭
常山道中
驛路梅花發晴曛野色濃地經鄕國盡春送客愁重鳥
出雲中樹山青雨後峯徘徊停蓋久絶壁倚孤松
堯廟
堯山開古廟登眺及新晴分草窮泉出攀藤靜鳥驚松
風吹鬢亂岩日照衣明興劇歸來晚村烟入望横
吕梁會張玉湖次韻
數年不相見相見忽如新今古多長嘯江湖幾故人清
詩能自適濁酒且相親莫惜尊前醉斜陽映别津
登分宜縣鈐山
鈐山聞絶勝萬木碧峯高寺入千迴徑城周百轉濠聞
鐘如入定見市不驚囂極眺生遐思登臨未覺勞
袁州道中
萬山忽平地十里見高城雲黑農占雨山青客候晴樓
臺烟外景雞犬市中聲日午方酣暑霜臺駐旆旌
宣風早發
出門天未曉霧氣滿山川露濕涼侵體風微暑避軒日
從雲罅閃泉到石稜濺促騎吾知倦前村爨未烟
過鄱陽湖時旱久湖淺漁人結茅沙上
雨水春來少湖中露淺沙張帆非舊渡牽䌫有迂涯宿
草魚龍窟新茅雞犬家夜行殊不險蕭鼓月中譁
灕江二首
灕水誰云險逢春景亦妍看山朝倚櫂待月夜開船灘
急長郵近橋懸斷壑連捲簾一尊酒獨酌思悠然
連山勢不絶萬木插天青兩岸深猺窟孤墩舊哨亭巖
高午見日林密夜迷星人靜來猿嘯悽悽不可聽
自適二首
年來尋自適不覺任情偏生意栽花活忘機乳燕翩眼
寬巖上立心放醉餘眠何必離塵俗時平即葛天
曉事翻多事人心本自虚驚衰因對鏡泥古為知書不
盡盈無忌多忘悶自除從前殊費力吾愛舊迂疎
議禮下獄
事主勿欺曾學古保身明哲昧于今雲環九闕青天近
路入重圜白日隂宗廟難忘先帝德簡書不負小臣心
鋃鐺在繫終何怨城上烏啼幾正襟
獄中次季舉之韻
官非司諫終難嘿事係倫常敢顧身聖怒不妨為孝子
狂言豈敢託忠臣古槐蔭滿常霾日鵩鳥晴飛不畏人
咫尺忽傳雷雨至餘威還攝怒龍鱗
謁卧龍岡武侯廟
古柏森森落日蒼祠堂高枕卧龍岡大名早定山川重
正議終垂伏臘長三顧義同莘出處兩朝身係漢興亡
我來再拜瞻遺像麟閣雲臺盡渺茫
見邸報有感
鳳樓玉帶掛金魚意氣飛揚稷契如煗閣密宣常獨對
冰銜超拜盡親除豈無同黨傾安石未有宣言奪范雎
此日放歸真不測都門送客幾迴車
同御史李中溪遊仙巖寺寺在鬼谷岩絶頂
遥向清溪問碧空縣崖高閣白雲中共愁仙壑何能到
偶逐僧藜有路通漸覺鬚眉沾霧氣忽驚人語落天風
塵襟此日消幾盡况有高談達者同
柯山在衢州府城南三十餘里即仙人奕棋樵
夫爛柯之地
曉披晴霧上層巒百丈危梯一岸冠影暗藤蘿雲出洞
字封苔蘚石生瘢山田雨足秋仍熟石室風高夏亦寒
棋罷仙童復何處冷烟殘靄鎖㠝岏
安慶兄入覲次少石韻
出郭晨迎五馬旌公朝先得慰私情寒牀薊北頻宵夢
春草江南隔歲程尚有塵埃沾鬢髮且將肥瘦問燈檠
天倫樂事人間少故國相期接轡行
挽羅峯
抵掌朝堂百不如銜恩日日拜新除明綸在握身難繫
狡窟徒營事總虚客散不聞籬犬吠骨寒猶有史狐書
只憐舊頌青苗軰便附人言有歎歔
長鬛東甌一豎儒片言誤主擅黃樞氣凌七貴猶餘鷙
頤使千官盡若駑此後正人方貼席從前同黨幾張弧
笑君十載為公相不得徐生一束芻
東湖
湖日初晴爛曉霞竹輿披露度芳華短苗斜引溪前水
小荻新穿雨後沙馬踏落花過藥圃鶯啼脩竹到僧家
閒來不覺塵心淨坐聽鳴橈弄水涯
丁酉元日
滿城鐘鼓雜雞聲星斗闌珊天欲明萬事初新從此日
百年將半覺多情雪消春水河流急樹暖朝暄萼蕊生
處處土風欣改歲各將羅綺炫昇平
賦得家居之樂
曉晴湖日上層樓睡起梳頭對野鷗詩社筒來催夙約
山家酒熟喚春遊輕便度嶺雙肩轎小巧穿橋獨櫓舟
日暮恐迷歸去路短松脩竹認芳洲
天童寺
溪轉峯迴翠靄新諸天樓閣傍星辰深山笋熟人如市
梵戸茶香客自頻龕燭能留長夜月天花不斷四時春
共來物外舒塵縛莫厭披襟與岸巾
北固待午坡不至
柳色春深映驛樓好風江畔促行舟沙頭水急潮初落
山腹烟多雨未收高閣斷鴻欹枕倦遠村孤笛捲簾愁
相期一醉金山寺斜日中流亂白鷗
悼石樓兄
朔風吹雨雁驚鳴寂莫胡牀舊感并老去瞻依兄似父
夢回形影死猶生菊迷芳徑秋方慘鶴度千山月自明
惟有勲名垂不朽簡書含泪續鄕評
翠微花萼且相依轉眼鴒原怨落暉千里風塵常遠别
百年鴻鴈幾同飛仙家歲月清宵短鄕國衣冠白髮稀
誰向河東問三鳳鵷行思舊濕朝衣
獨坐
獨坐公庭盡日幽晚風殘日對林丘乾坤多事誰能靜
草樹無情我共休黃鳥聲稀春事去青山道在幾人游
閒來不盡蓴鱸興賴有琴書慰客愁
舟中述懷
經年持節又趨朝楚雨閩嵐萬里遥畫虎自慙為拙宦
聞雞獨起在清宵近河山好簾常捲午夜詩成燭半消
風景蒼茫春事去柴門花落草齊腰
途中漫述
曉晴紅日照樓臺睡起臨風望眼開野樹巢空驚鶴去
淺灘船動覺潮來幾年湖海王程倦萬里雲霄客夢迴
風景滿前誰共語碧山紅葉自銜杯
舒憤與中溪敘别
宦游何處濯冠纓九曲溪頭溪水清開口好談天下事
反躬常愧古人情讀書直為乾坤計按劒須令虎豹驚
今日與君相别後再添鷗鳥結新盟
不隨兒女共悲呻直是胷中見道真萬馬奔時先駐足
亂鋒攅處獨當身敢云骯髒能成事使識江湖尚有人
此意胷藏幾十載逢君不覺倍精神
龜峯有寺甚佳寺僧多逃景象落莫遊之悵然
亂峯叢起暗僧堂朵朵芙容競曉粧絶壁有松人不到
深林無主鳥相忘老僧避客嫌山好高士題詩任草荒
獨自往來看不厭好懷元不為人忙
偕李月山趙南厓游羅浮山
春日晴峯插海濤躋攀千里共忘勞水源將盡桃花落
雲氣常隨鶴影高白髮避秦何處覓赤松辭漢幾人豪
塵懷且盡今宵樂草坐流連醉濁醪
讀陳白沙集
人世紛華百計辭白沙門徑有誰知乾坤不可無高眼
風月從來屬盛時獨許巢由能見道自矜李杜不同詩
平生遺草無多字三百篇來僅有斯
自祝融峯歸至南臺寺少憩
南臺禪閣傍山隈萬木隂森石徑迴十里已從雲外上
千山初向望中開松房鐘靜無人到石鼎茶香有鶴來
我欲留詩詩不就彌明原是此中才
再和宣明館陽明先生韻
五色晴江雨後㾗亂峯雲氣月華渾邊陲萬里還通驛
盛世深山亦有村興至欲穿雙屐去愁來只對一燈昏
夜郎詩思知多少恐有當年遷客魂
贈南溪方伯致仕旋里
投老恩霑下建章黃冠已改舊時装塵埃無復侵蓬鬢
歲月從今屬草堂遂見雲中歸白鶴便從烟末聽滄浪
故園莫放梅花發留待先生進一觴
歸田再疏拂征衣白首何人解息機烟草盡知催客去
松鳬已解傍船飛嚢歸閩海添書卷家近桐江有釣磯
故里諸公翹首待扳轅猶恐滯東歸
羅源分司次壁間雙江險韻
宦轍相拘困網羅驅馳疲骨欲成瘥邑迎人吏喧鄉駃
野供行廚薦海螺狂咏正逢情放處看山其奈興闌何
敢言揚激消公事滿眼侵人荆棘多
送李明府還鎮南
長江浪急野鷗閒世事惟應賦考槃萬里碧雞雲外路
三秋青雀月中灘身輕最喜還家早道在何愁去國難
回首故人遥共憶碧梧岡上拂塵冠
惜别
渡頭微靄闇斜陽江上離愁夜未央一别動經千里闊
百年消得幾回忙相思華髮俱同軰何處青山似故鄉
此夜只聞蘆荻滿蕭蕭風雨助更長
裕州道中避雨大成寺
野寺停驂晚更幽小堂清坐對林丘好山借雨方能到
萬念逢僧覺暫休亂石甃垣青草細蒼藤纏洞白雲流
客情日日黃埃裏剰得今宵人外遊
武當山
高天絳節往來通海上三山未許同地軸半空縣北斗
山根千里接中嵩峯頭蠟照黃金屋爐内香浮白玉宫
神道自來堪設教萬年此地祝年豐
浙川道
羣峯繚繞忽平原江上孤城百雉懸嶺積重重斜取路
溪流曲曲暗通泉楚秦勢角三分地雨雪寒爭二月天
最喜山民生計活旋添茅屋不須錢
清明
清明日薄晝隂隂籬外新秧短似針縛草象人田畔立
借他風力逐飛禽
甬上耆舊詩卷九
