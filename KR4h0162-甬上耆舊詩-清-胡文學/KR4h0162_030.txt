甬上耆舊詩卷三十
監察御史胡文學編
金處士鏇
失其字與用衡齊名
題楝塘李先生隱居
佳樹森森生綠隂索居人傍小江潯煖風涼景眠畦犢
明月高枝憩水禽青子肥時春草碧紫花落盡夕流深
籜冠藜杖門前路閒引逍遙物外心
金處士銘
字用信以絶句名
山水圖
幽藤細蔓落深青虹影霞光石壁明月出山空人語静
芭蕉葉上動秋聲
悠悠客夢破寒烟明月江洲思渺然鶴背忽聞横夜笛
不知何處是君山
題畫
小茆亭子竹風涼一卷黃庭晝漏長童子不言雙鶴夢
細推甲子到陶唐
昨夜秋聲到井桐畬田香散稻花濃空山落日秋雲薄
人在秋雲第幾重
豐處士鎣
逸其字
中夜
感憤思浮海顛連正泣岐客衾孤擁夜山舍久霖時蛩
響方依壁雞聲未出塒十年薪膽意無處問要離
全處士淳
逸其字
江口浮空閣
乘興登臨意爽然巖阿懸構一壺天隔邨雞犬芒鞵底
繞屋雲山竹榻前更想高飛還跨鶴若能住久即成仙
柴門分付深深閉祗恐行雲攪客眠
秋日天王寺訪楊伯翼不遇
寒林十里聽秋聲踏入寒莎路幾層雲墮松梢邀過客
霜酣楓葉卧高僧溪舟興盡憐空返隣酒呼來醉未能
落日滿山歸去急何時揮麈共禪燈
朱處士應龍
字舜夔亦字近臣號東籬其時沈嘉則先生與葉鄭
朗論詩盧九山人與東籬論詩俱甚懽人稱為明州
四傑東籬醉飲海上乘月溺死其詩遂失傳諸家所
選東籬詩俱非其意得者余從朱氏覓得樂府一卷
為錄數首
短歌行
人生幾何樂少憂多彼逝者日如江如河(一解)歌當以
謠莫如心勞何以忘憂惟有松喬(二解)我思故人在河
之瀕欲往從之度涯涉津(三解)皎皎月明駕言宵征唯
君之故不遑自寧(四解)桂檝蘭舟汎彼中流今夕何夕
載酒遨遊(五解)臨風鼓瑟中心弗鬱弗鬱者何所懷非
一(六解)黃鵠高翔日遠故鄉徘徊中道風雲激揚(七解)
山忘其高海忘其深智哉古人實獲我心(八解)
悲歌
得書如見故人寄書如見故鄉心念久客感結自傷欲
留無親好欲歸無舟車忼愾不能默泣下沾羅𥜗
懊憹歌
白航張青帆載儂歡子去風生柳樹間飄揚落何處
桃葉歌
桃葉復桃葉下覆根與柯渡河今巳慣不復畏風波
子夜歌
相約采芙蓉來往湘江邊湘江雨方重無晴不見蓮
柴處士應聰
字仲初屠田叔先生壻也有詩名屠長卿集首載譲
柴仲初不至書即其人也所著自怡集
同王太史季孺登吳山飲大觀亭
大觀何處好絶壑俯東溟林密纔通徑天空獨有亭潮
來江氣紫雲共海峰青四顧心雄甚狂歌酒半醒
聞仲連招飲董母墓上得江字
春色正茫茫相攜上釣艭桃花迷遠渡天碧影空江古
墓苔侵碣荒祠樹作幢一時酬此恨千載重吾邦過客
都如阮山翁獨似龐古今真易改意氣最難降饌入銀
絲鱠香浮淥酒缸看松雲片片步壑水淙淙飛去花無
數啼來鳥一雙歸舟愁日暮亱雨急蓬忩
吳處士浩
字惟直吕中甫山人所稱同里論詩首舉惟直而其
集失傳俟覓補之
候潮之定海
江樓歌罷酒方醒畫艦如飛帶曉星萬浦晴暉蛟浪赤
兩關秋色虎巖青沈浮白日漂長劍汗漫神州憩小亭
白髮何人猶下釣寂無車馬到滄溟
余明經經訓
字生超文敏公之孫也少有異才年十四以明經貢
于鄉至京師與屠田叔蔡子行二先生同賦詩唱酬
屠蔡俱詞家宿老生超年少一日而與齊名今所傳
薊門游草是也未幾歸里門生超旣負才誕放娶妻
如許允婦婦死為其家所辱因客死吳下蘭摧玉折
識者哀之
感事同田叔用拙作
歲月寒仍小牛羊草不黃嚴凝看氣象明盛在隄防播
榖憂恒豫維桑計總長平生蘿薜事投足恐踉蹌
去年西土役宵旰急羣才雨雪三邊盡英靈九廟開成
功無曲突議論有登臺誰決河隍水崩城竟可哀
宫人斜
絶有蛾眉恨都從此陸沈春羅芳草合秋扇夕陽深棄
置空懷舊凄涼總屬今猶疑待恩澤存殁見天心
洪光寺
曉色尋山勝幽怡只此偏巖懸垂樹迥磴斷雜雲還信
美非塵世虚疑隔化天羣峰行欲墮曠邈識孤騫
清涼寺
鳥道盤干折松門到一區曇雲幾朝夕豐碣竟模糊殘
燒依霜葉空厨失午餔天寒增蠟淺深殿肆蒼鼯
陳文學瑛
字宣遠有詩名一時詞客以詩律相往來盡見集中
唯宣遠與仲初所傳詩絶少當更覓之
蔡子行先生見過出示新詩復對庭梅有咏奉
酬一首
冬日南忩好翻書頗自憐忽來高士駕喜誦白雲篇心
與寒花合情隨幽草偏開襟取一豁吟對夕陽前
李處士時魯
字得之沈嘉則先生與論詩延在家塾遂得交一時
名士晚年更與胡百藥孫象可唱酬其人誠可與言
詩者也
訪胡百藥任君文不遇
雙鴻度寥廓悵望白雲層脩竹迎人近高樓接樹平鬢
疎風易響衣冷酒初醒相送惟聞霰蕭蕭江上聲
無壁
茂陵徒四壁無壁更何如竹影通羣雀藤隂走螙魚日
窺空室徧風卷一床虚剩有烟霞色朝朝落卷書
沈處士公孫
字稺僑與李得之唱和
久雨
五月經旬雨愁懷何日舒螢流郊外草螙蝕篋中書綠
暗雲生樹溪平岸出魚終朝無客到把酒自踟蹰
陳山人大魯
字穎叔初余君房沈肩吾箕仲長孺諸公有甬上七
子之目穎叔其一也穎叔精于史學嘗上取羲皇迄
于元論斷其事盡為有韻之文名曰詩史聞其卷帙
甚多吾友陳子遜所藏僅首卷為錄二篇于此亦足
徵其史學矣
黃帝
軒皇初授禪弓矢事横征五十有二載遷徙衞師兵迎
日以推莢蓋天乃象形調歷六術總翼德七輔并設臺
圖入夢記言史載青染采辨章服躬祀親蠶耕桴浮制
舟楫蓬旋始服乘巢鳳徵文始游麟感木精蘂茹戒丹
書靈簡涵内經化理樂華胥端拱履昇平空同訪至道
一再如廣成採銅神鼎就騎龍云上昇屈軼尚無據烏
號未可憑愚生千載後惟聞歌德聲
巢父許由
吾道有隱見達者蹈其幽儻悉起巖廊何人卧林丘堯
舜相為貴重貽箕潁羞放情山水間四岳等雲浮一瓢
猶自多滌耳惡來求欲飲懼汙犢鞭之趨上流胡為今
昔人往往重斯儔不難官稷契未易屈巢繇
李山人先嘉
字之文家在城北偏先賓父在東偏二人並有詩名
楊伯翼詩所謂城東有李生城北有李生是也後以
子遵貴封御史
東莊即事
高天不礙四山青埜色蒼茫草木平新水秧田斜下鷺
夕陽花嶼亂啼鶯橋邊貰酒堪行樂隴上遺書日課耕
車馬不來塵市遠儘教白晝掩山楹
許處士震亨
字子長有旅游集
春日山中即事
春來長晏起林静日初晴鳥雜難憑語花多不辨名峰
巒窺戸牖臺榭枕江城忽抱鄉關念含毫賦未成
吳山人柱
字石父少工于詩嗜酒亦喜鼓琴有名于時
李景洪小山築成隨贈
滿目借雲山林泉競瀟洒主人無長物隨地栽梧檟羣
峰晩作隂萬木秋成赭適意慕漁樵放浪追風雅幽獨
本吾師榮辱何為者荒城雉堞雲落月魚鱗瓦聊作遂
初游豈尚耆英社
張處士子魚
字長鱗少工詩亦精篆書
有感
骯&KR1507;非吾事浮沈天地間道能存白日貧不妒青山歲
月容瀟散風塵任往還未能逃世外空自惜衰顔
杜文學受泰
字蒼舒少有詩名早殁余嘗見其佳事園遺草一卷
今不可覓矣
寄仲連
自愛衡門著皂冠談玄風落鏡湖干清齋對客無長物
插徧梧桐與合歡
董文學大晟
字揚明有歗廬集
曉炊
綠烟微竹裏紅葉到忩前隣舍晨炊動鳴禽喬樹巔誤
疑身共棄是否偓耶錢還問山妻道胡麻熟好便
孤山
月寒天碧浸西湖鶴影歸來半有無人在一叢香氣裏
空亭占得小山孤
楊太學德遵
字公路
步至郊園隣人有以新茗餽遺者
步轉水田鬱人來竹徑涼當池蒲正綠隔岸柳偏長鬭
雀趨藂薄啼鶯近小堂比隣何雅意新茗送余嘗
自鏡水蕩舟至小溪
窈窕澄溪路蒼涼九月天岸迴頻下葉沙擁急奔泉野
館青帘出漁家赤網懸到來山盡暝孤寺起寒烟
李處士德進
字退思號枳楊為人風儀秀朗喜言詩不拘聲律先
輩甚稱之
雨中與隱父叔獨對
雨竹淡無色庭梅癯有神鳥聲趨耳換鵠髮上頭新幽
意惟春草高懷亦古人蕭蕭相對處言笑任天真
江上
落日滄江上芙容未肯開小船乘水去孤篴趁風來作
勢當秋急移聲入夜哀相看多寂莫搔首重裴回
庭梅
昨夜東風吹動初庭梅早見一枝舒但從雪後看逾老
纔到花時影復疎地静常容窺客座歲寒終稱護吾廬
他年杖策攜雙鶴深向羅浮最上居
黃文學嘉謨
字英言
溪曉
山深日未出舟小一溪孤麥浪隨風偃松濤隔岸呼沙
明驚宿雁星没散飢烏霜鬢清潭照鬆鬆白映顱
董文學世登
字善如性至孝為諸生有名少工詩喜為竒句世居
甬江干園廬花竹家有藏書客至剪韭擊鮮欣然也
以其學世授子守諭官戸部主事是為次公先生孫
道權即吾友㢲子也遺詩數卷藏于家被火失傳僅
從詩括中錄得一首為惋惜久之
千丈巖
峭壁渺難攀仰睇殊可咤仙人撫玉掌指顧移崧華女
媧立太清日月走跨下雷雨閉烟光冰玉響空夜直堪
起乘風翛然隨羽化
董處士儁
字仲籲有亦愛廬詩
城眺
睥睨千山遠旋迴萬壑通城高不礙日樹小亦迎風極
望人烟密孤吟海月空鳥啼猶夕照踏破翠雲中
李文學德孚
字子尹善詩畫有白華軒集
除夕
客館逢除夕鄉愁覺更頻囊錢看漸少緼被力逾陳歲
換憑春酒時消併臘薪人情與客意明日一番新
有感
憶昔曾從燕市遊酒人聚飲日無愁羽林健士都虚籍
車騎材官任白頭輸輓東南真竭力經營西北豈虛謀
只今烽火頻年急便是鄉關也繫憂
虞處士伯龍
字公普有擔簦集
舟中
寥落明州客孤懷寄短篷江豚偏謔浪舟子但呼風歸
夢隨流水鄉書問去鴻不知今夜月千里可相同
陳文學來章
字士服有歗月樓集其人豪士也
醉言
客饋麯君殊太虐清明大醉鸕鷀杓舉杯問花花不言
酒正使人人可憐春隂細雨苔徑滑倉庚欲喚枯桐發
夜讀忩前萬卷書朝看室内釜遊魚李杜聲名燭天表
當時際遇何草草制科只重宋儒疏子虚長楊向誰賦
高才名德惟王公一言落筆蛇為龍亦知肉食非長慮
紛紛都向此中去青衿才士狂且貧白眼少年目攝人
春風花柳年年路埋没英雄不知數平津閣廢空落霞
誰能干謁王孫家縣官督税如哮虎蓬鬢蕭蕭坐環堵
籬脚疎篁無力種床頭雄劍強起舞不如典衣沽酒酣
青天目送碧桃花下釣魚船
憶事
萬戶秋聲到草堂去年馬首是他鄉五更霜雪欺人白
十月風塵刺眼黃貧比監門猶慕義醉從燕市不禁狂
歸來七尺渾如昨蓬鬢雄心一夜長
買小罾
小罾買出老漁家高傍長堤淺傍沙不為貪魚逐江岸
一天春送白楊花
李文學德星
字子五有栩栩集
客舍
一天潮擁海門東月照殘更樹影空啼鳥盡情催夢起
不知人在故鄉中
范文學鴻儒
字非鳧所著茗柯集此公詩殊有老氣惜未得其全
集錄之
苦雨
暝合天全黑雲垂壓短牆漏㾗成古篆雨脚立新篁黴
色侵衣桁嵐光溼印香莓苔隨地綠天氣近梅黃
夜雨憶莊天目
長歗燈花落蕭蕭獨掩門流螢依菌閣鳴雨戰山邨得
句誰酬我支頥自憶君最憐生計拙浪跡共浮雲
旅思
落日上高樹涼風吹葛巾月于今夜滿僕在異鄉親客
泪看花淡愁懷縱酒頻蕉聲與蟲語偏逐苦吟人
中秋後一日訪棲真寺
秋色徧江津菰蒲露氣新亂山迎拄杖落葉趁行人白
業吾知己青松佛作隣雲心與水性彷彿悟前身
屠文學惟忠
字文將
田家即事
小圃聮茅屋疎籬護水門寒風催落木埜色散朝暾刈
稻腰䥥出祈神社鼓喧坐看放犢去溪步入前邨
袁文學時起
字當世
秋夜
拔劍雄心在驚看去日長碧梧秋欲老虚閣夜生涼有
淚蟲吟砌無眠月到床今宵千種慮都作鏡前霜
董太學應禎
字茂先有白璧齋集
虎丘晩眺
愛此丘中勝憑欄又夕曛水深魚競集徑密篠難分枯
樹巢新鵲空臺宿老雲千人惟我坐瞻顧歎離羣
送伯齡叔就試南雍
八月仙槎向夕城西風吹捲暮潮生雲連別浦蘼蕪暗
夜泊官河絡緯鳴臺上雨花飄客思渡前桃葉送秋聲
下帷應念堂垂白蚤為江都繼令名
張文學應芝
字皇符
灘
逝此東歸急深隨春漲行不時驅雨勢無候到潮聲破
浪誰相得奔波只自驚那知雲碓裏安坐𢷬香粳
章訓導載道(誤入)
字長輿沈文恭之甥也有詩名亦工于書法所著竹
圃集
之姚江西津夜泊
夕陽辭古渡潮落且停艭雨氣紅奔電風威怒捲幢一
葦航越水百里辨姚江不寐看殘月清光逗短忩
李文學坤元
字公簡其先宋名臣禮部尚書育本青州人後徙家
于鄞凡八葉進士以孝友世其家至弘正間有曰南
塘翁益擅至行始卜宅社南人稱社南李氏公簡即
其孫也少能傳家學為名諸生性至孝事父母疾不
緩帶居喪哀毁盡禮有兄弟六人友愛備至後分居
推田譲宅惟諸兄弟所得始受其餘凡六試于鄉罷
歸乃益專心學問嘗言為學在躬行但能不愧俯仰
始足稱儒者里中俱宗之年七十三終于家後人世
多賢者
自述
兄弟嘗難得吾家有六人後先惟一母吾汝不分身花
月酬良夜琴尊答令辰扶藜偕出入此外復誰親
宿埜寺
松林日暮寺偶借一龕眠檐雨難成夢燈花亦結禪空
香分四座清磬肅諸天此夕閒相對勞生暫息肩
題扇
春山寂寂水徐迴隔岸桃花似扇開曳杖定尋紅處去
却無人過石橋來
題畫冊
山深一路樹冥冥僻處兼無鹿跡經不信有人閒布置
臨溪結得小茅亭
高文學葵
字伯陽三水令瀛之子少有才夭殁屠長卿先生叙
其遺草
山寺
此日遂幽尋空山落歗吟白雲樵徑僻黃葉寺門深十
月有春氣一僧多道心相看無別語不辨是西林
李記室德述
字子述少為名諸生能詩有經世意喜抵掌談天下
事壯歲入閩與曺能始先生徐山人&KR0958;稱詩相唱酬
因有名晩年復遊塞下為開府左公記室時與論兵
畫竒策所向有功當事方論薦于朝會以疾卒曺能
始為刻其詩閩中
莫春赴曺能始觀察酌浮山堂限韵
為踐浮山約穿林及曙晴岫雲吞更吐川路暗猶明稍
憩支笻力旋逢倒屣迎堤紆環澗曲巖迥搆臺横飛棧
通無際奔湍聽有情蟻行臨木杪雀躍見潮平漠漠隂
霾重飄飄江鳥輕摳衣參古佛瀹茗品泉清洞壑形殊
幻岡巒勢若并暫從雲磴下陡覺雨㾗生登閣將觀荔
拏舟始漾萍老檉淪浩渺平楚出峥嶸舞見松間鶴啼
聞谷口鶯柳綿看盡脱荷蓋喜新擎總羨籓籬徹時令
樵採行有容瞻廣大無競識貞誠自是天為設誰云力
可成輞川何足貴梓澤亦虚營坐密觴頻把談高語欲
驚莫烟交水榭積靉散忩楹勝集良非偶佳篇敢後賡
自兹還海上不用訪蓬瀛
寒食
十載逢寒食家家火盡然却愁窮巷裏先有斷炊烟
汪山人彦
字穆如所著曰雌溪草堂集山人晩年嘗與先公賦
詩相往來尚識其名氏觀海一篇最為詞家所傳
移家
稍于城市遠漸覺物情新溪鳥垂頭立山猿接臂親秦
宫空有樹漁父本無隣或恐桃花誤還當一問津
南越舟中懷杜言開士
把手東林別塵蹤遂遠遊千山猶落木一歲半行舟短
燭飄殘雨疎鐘應碧流知君魂夢靜尋不到羅浮
與沈源美杜言登候濤山觀海六十韻
浩淼乾坤裏緣蘿陟寶坊披軒汎容與適意縱徜徉粉
堞潮聲撼青峰練影涼九州分控帶萬里盡微茫直是
奔元氣寧容遡濫觴偶時能震地何谷不遵王受露疑
無底浮天似有傍乘衰輸巨壑避礙度迴塘險阻蛟門
設咽喉鼇柱當及秋風作浪未曉日登光形勝猶同昔
蕭森此一方數丸占漲汐跳沫走平岡白晝驚鳬夢寒
霾失雁行收鮮歸近浦濯網掛危檣積濕衝衣潤淪隂
合岸黃懸洲歌伐木鬻渡競鳴榔島闊潮雞應流深贔
屭強濤翻如峭壁瀾靜即康莊浪指尾閭洩虚傳鰌穴
張無繇窮地脈總道接天潢海味居民熟風波過客嘗
大魚吞雀舫姹女舞霓裳蜃結孤樓迥鼇擎別嶼長援
琴情易寫銜木恨難忘入水禽形化凝鞭石血藏揚塵
說清淺滿屋記滄桑方士憐徐福飛仙笑始皇當空餘
鳥道寥廓斷黿梁梵刹遺金鉢蓬瀛敞玉堂潛靈時出
没隂火暮輝煌牛啖紅蓮鐵人餐白石糧本非塵世界
只在水雲鄉肉骨少輕舉真如莫闡揚畏途正洶洶東
海自泱泱決注頻觀彗炊烟遍煮霜珍竒資奥府捆載
集行商盤淚鮫人泣冰蠶泉室將𣙜征多踞虎朝貢久
無狼遙望鯨鯢窟還憂魚鱉殃徵兵聞羽檄移汛戒艅
艎不犯斗牛象誰殱金虎&KR0621;鴻冥青漢冷龍蟄紫雲荒
一嘯陽侯遁三山神瀵香翼從沈髮北愁巳散眉眶魯
氏偏逃爵任公肯釣璜呼開關九豹吹落管雙凰所見
銀宫闕應銷土胃腸烟霞因世癖傲睨覺身妨色界冥
濛老年華搏激忙蓬飄隨泡聚機息共鷗翔薄俗渾皆
濁吾生且獨狂珠遺聊復隱蠡測那能量河伯趨堪歎
波臣語漫傷掀髯照塵幘回首問慈航桂樹搖明鏡芙
容吐碧鋩懷材方百六選勝豈尋常歴覽真都幻登臨
殊未央眼前襟曠蕩杯底興淋浪襌月頻揮麈佺期屢
據床醉來攜手去箕踞看扶桑
屠文學金樞
字西昇長卿先生子也
悼内
南國名花映夜舒亭亭猶憶碧忩虚可憐陌上遺鈿路
不得重經油壁車
沈氏天孫附
字七襄宛陵人沈君典太史第三女也太史與長卿
先生交甚懽遂通昏姻以七襄為西昇婦七㐮旣歸
屠氏日與長卿女湘靈論詩每徵事紬書分題授簡
紙墨横陳朱藍狼藉長卿夫人亦知文值有諷詠輒
就商訂焉長卿詩曰封胡與遏末婦總愛篇章但有
圖書篋都無針線箱又曰姑婦歡相得西園結伴行
分題花共笑奪錦句先成信一時之盛事也不數年
兩人相繼夭殁長卿為合刻其詩行世
同時李氏大純字貞君士人袁雍簡之婦朱氏德璉
士人吳岳生之婦也俱能詩大純病中懷夫壻有曰
煖風却怪掀簾箔涼月何心到芰荷德璉寄弟有曰
天邊雁陳都成字壁上蝸涎宛作書並佳句足傳也
自君之出矣
自君之出矣孤月鑒虚牖思君如飛花隨風不回首
子夜歌
亂雨飛翔雪凍雨催春暝不念郎身寒所畏郎心冷
游仙曲
青溪白石出胡麻香煖瑤池九影花見說元都無甲子
春光常住阿環家
宫人入道
曾住花前七寶臺守宫玉臂映蒼苔香消粉㡠晨匳廢
涼入鐙幢夜雨哀鵲鏡化為春月白鳳裙留作野花開
辟寒金在啼㾗盡却伴東華采藥來
屠文學一衡
初名玉衡字仲椒長卿先生次子也為近體詩秀色
欲掩其父
落日
旅泊真無賴羇愁任閴寥長天没歸鳥古樹自前朝谷
暝雲歸壑風清水注瓢漁梁争渡口牽挽過溪橋
涼思
瀲灧波光細空明藻荇牽清颷生几席涼思起樓船避
世疑無地尋源別有天滄浪問漁父把釣意陶然
暮烟
暝色收殘照牛羊下遠汀半籠濃淡樹微見短長亭燈
火千家社蒿萊田父扄蕭條邨巷裏牧篴不堪聽
沈文學當路
字齊卿嘉則先生子而葉鄭朗之壻也
冬日留諸友酌豐對樓
共倚高樓望渺茫一杯欵欵話斜陽簷前病葉同吾老
隴上疎梅為客香笋味初腴供瓦銚布袍半軟襯繩床
登臨此會人猶健秀句分拈得雁行
沈文學雲沖
字龍侯箕仲先生子葉鄭朗為叙其詩
桑社
歡呼桑柘裏鼉鼓弄新晴葉底清尊滿花前白髮明傲
然社祭酒何事漢公卿巳不勝杯杓鶯啼更有情
送孫象可客丹陽
天地堪為旅行蹤逐去萍亂雲迷北固斜日到孤城命
以安時達身因善飯輕射潮須努力聊慰故人情
沈文學泰漳
字士清長孺先生子也少為諸生晩年棄去屏居一
室中即家人罕接其面有詩曰玉槎集
舟進小溪
錯記邨南路循涯到北溝水扶溪石走魚冠荇花浮鳥
語争傳夕松聲乍報秋道迷何處問漁艇隔前洲
愁雨
原田垂可穫夾日雨緜緜稻是眼中飯人看頭上天囷
中虚鬨鼠爨下待生烟共向邨祠祝能晴尚有年
蔣文學之驎
字龍友余君房先生外孫也有紀游集
鹿田寺
崒嵂倚層霄山空木葉凋石僵田卧鹿寺古徑通樵折
茗甆中供前峰座上朝憑高弔玉女桂隱若為招
三河夜泊
白馬嶙峋俯睦城三河古戍舊時名夜來風雨溪聲發
似為將軍洗甲兵
戴處士興世
字日觀
登棚墟嶺
峻嶺不可極窄步難為前數里盤松蘿百折愁攀援蹈
險力巳疲獲竒心自偏雙鞵亂雲脚滿眼生高烟蒼崖
挂殘雨紅壁飛鳴泉石墮不到地峰攢盡劃天明河曏
下轉帝語從空傳□鬽白日出山䕫當道眠杳杳聞吹
笙冀得逢遊仙下嶺發長歗兩腋風翩翩拂衣坐白石
松䬞起晝寒
周文學朝俊
字夷玉少有才為詩慕李長吉亦工填詞所撰有李
丹香玉人紅梅花十餘種惟紅梅花最傳先伯父玉
海府君為蜀中營山令縣在萬山中地最僻初至縣
中士大夫具酒延令君奏樂伶人呈劇目所列三本
復前白云唯紅梅花可登場後先公官嶺外每宴客
諸伶人無不唱紅梅花者其為世盛傳若此
野田行
落日西山頭野田秋草没羣烏噪夕暉荒畦弔古穴樹
老白楊根草漬青狸血凄澁寒塘風蒼涼孤冢月當時
泉下人曾此痛死別
雪中候屠田叔先生門
白雪下葳蕤飢烏隔樹窺先生眠未起小子立多時駿
骨傷寒素春姿老凍棃癡奴不解事呵手弄冰絲
馮文學元翀
字羽上通判應奎之後也亦能詩有讀書樓草
懷舊
南郭懷陳子癡狂亦可憐儘將詩度日不問橐無錢落
日寒城古荒墳宿草纏傳家猶有業應待子孫賢
袁文學慶裕
字章卿博學有詩名所著葟荂溘然二草
餉午石門館中次壁間某工部韻
怪石截虯屯誰開霄畔門帆檣渺若駛鳶鶚儻為閽老
我乘危履迷魂失故邨清風一披拂穆爾破幽昏
楊文學德遴
號苧翁
連雲棧
艱難雲棧馬辛苦野邨餐墮膽跨三坌驚心渡七盤午
過麥飯冷更盡草牀寒遠愧王陽轍迴將膝下懽
甬上耆舊詩卷三十
