甬上耆舊詩卷二十一
監察御史胡文學編
沈嘉則先生明臣
先生起田間少負異才喜讀書尚廓落大節慕謝太
傳王猛之爲人雲間沈公愷來爲郡守先生始束髮
上書萬言沈公詫爲竒士已補諸生數試於鄉不利
專以詩自豪文章疎宕可喜會東方用兵少保胡公
宗憲開督府聞浙東有名士二人辟致幕下其一先
生一山隂徐渭也少保豁達好士微有酒失善嫚罵
先生嶽嶽不少阿唯少保亦雅憚先生遥望見爲離
席少保行部七閩燕將士爛柯山上酒酣樂作請先
生作鐃歌十章坐上詩立成釃酒高唱至狹巷短兵
相接處殺人如草不聞聲少保起捋其須曰何物沈
郎雄快乃爾即命刻石山上嘗從少保登大王峰置
酒上客四座有云某所歌姬絶麗者少保已被酒趨
命健兒爲取來須臾報姬至先生即起曰吾輩興闌
明公可以行矣少保爲強登車去其持正率如此及
少保死請室中先生走哭墓下持所爲誄徧告士大
夫頌其冤狀由是淪落湖海間益跌宕自放過太倉
一通謁弇州高坐論詩直氣凌其上弇州雖陽許爲
布衣之傑然實心憚之先生性喜衣緋常客吳中緋
衣行道上傾吳市人聚觀余太常謂先生戴罽冠被
朱衣游行吳閶嘯呼若狂當是之時實驚吳兒亦善
言先生豪矣既久倦遊歸里門時張大司馬方主文
盟最推重先生歲時伏臘非先生至不懽而先生家
諸從子姪一相國二方伯俱從先生受詩初起有盛
名及司馬既歿先生更爲耆夙每持刺報客自稱老
友一時山林失職之士單門高才俱輻輳其門遂盡
傾司馬客先生初出其詩七千有奇使從子九疇刪
定錄四千餘首行世晚年詩益多每杖策歴佳山水
過先輩隠居宿精舍小飲草市酒家輙索素紙題詩
老言愈高妙率棄去不復具草人多匿爲已有者遺
文四百餘篇藏于家先生既垂老尚思出門諸公共
相慰留先生曰使吾有薄田百畆足自老奚好游耶
諸公俱曰諾請爲先生圖之因共出錢爲置善田百
畆給朝夕先生遂得高卧豐對樓不出年近八十卒
于家先生家在南邨櫟社人稱爲櫟社長諸從尊爲
句章公學者稱嘉則先生
先生以文行高東海裒然居首龔芝麓謂萬歷中布
衣以詩豪者天下有三人其一爲先生也曺能始石
倉詩選錄豐對樓集最多爲詞苑第一先生詩已見
于世矣然余間讀先生所為序傳記數篇其文原本
班馬敘事有法不作同時詰曲語可謂卓然大家屠
長卿亦曰先生文益疎宕有竒氣生平魁瑋大節不
媿其爲文世人徒知先生以其詩且不盡也又曰近
世作者或乏長材乃詭而跳諸偏枯以爲險絶而務
掩其短每撰一篇杜門首蒙□被搆思累月穎爲秃
而出號于人曰吾能鈎玄尚竒然按覆其旨猶夫人
爾則胡不遵大路趨而﨑嶇走間道爲必若先生斯
所謂遵大路而趨者也長卿言專抑里中一古文家
而獨推先生其言最有功學者即先生之文可知矣
余嘗數求豐對樓遺文四百篇在其族人某家余友
曾盡見之即往從借鈔而某已持此本獻一當事竟
失于兵火中惜哉惜哉先生在當時喜以文寵同輩
及所傳叙先賢行事最詳今隆萬之際闕焉無徵俱
先生遺文散佚所致也至先生歿後百年中名賢高
逸僅能購其詩存其名氏而其生平大節絶無可攷
徧詢諸故老所聞略記一二蓋斯文之事壇墠久虛
遂使世逾近而文獻逾失徵殊足嘆也梨洲黃先生
謂余曰及今不爲采錄則後此益不可問矣是皆吾
輩之罪也黃先生遂歸選姚江逸詩余亦有甬上耆
舊詩之選故特于豐對樓遺文有三嘆息焉
君馬黃
君馬黃臣馬白君馬肥臣馬瘠君馬如龍臣馬躃敢忘
天王賜顔色(一解)
君馬黃臣馬赤君馬良臣馬劣君馬飛騰臣馬蹶敢望
天閑一時逸(二解)
君馬黃臣馬黑君馬德臣馬力君馬天行臣馬策敢避
馳驅死疆埸(三解)
采蓮曲
妾采蓮蓮謌聲楚楚衆愛蓮花嬌誰解蓮心苦應有苦
心人憐根直到土
豔曲
鄂君貴弟浮青雀翠被擕来覆榜人墻外木蘭宮裏樹
一枝花發兩邊春
讀曲謌
路傍柳長絲不綰心短絲不及肘
思君池上荷花落結蓮子藕深蟠在泥爛斷千絲抱香死
軍門怨
一身漂泊如楊花年年作客天之涯將軍無功寳刀賣自將
漢語翻胡笳夜光照甲月墮地萬里黃沙磧邊戍里門不出
誰家郎未寒先著狐裘長歸夢還家語妻子莫作將軍門下士
空幕燕
翟公好客客不至門外雀羅亦何事春風吹花花不香
蜂蝶紛紛飛過墻東隣明朝花亦落燕子銜泥向空幕
畫堂寂寞無客來玉階朱戸閒蒼苔世間那得人如燕
只識主人無貴賤
勸君杯
玳瑁釵頭金鳳低淺黃衫子剪銀泥麗玉寒香方二八
倚市招郎兩相匽逢花采之須及新莫待花殘空怨春
人生有酒不肯醉醒者何曾獨千歲勸君堂上且銜杯
春去一年才得回
黃犢行
蹙金飛鳳西川來五色織成羅背子君王新賜美人衣
滿眼春風雲氣紫流蘇寳幄七香車黃犢逍遥過都市
不因衛霍漢家親車下行人似流水
少年行
寳馬驕嘶引少年青絲窣地鐵連錢錦街十二春風起
吹得楊花滿繡韉
凱歌
銜枚夜度五千兵密領軍符號令明狹巷短兵相接處
殺人如草不聞聲
蘇州歌
闔廬城外木蘭舟朝泛天池暮虎丘三萬六千容易過
人生只合住蘇州
禽言七首
布穀布穀飽牛飯犢芒種及時秧青麥熟高田罷亞低
田穜稑官府不饒催租責禄汝農汝田布穀布穀
姑惡姑惡姑終不惡姑惡失慈婦言則錯婦能百事向
前作堂上看姑惡不惡
泥滑滑山深路險脚力乏急風迅雨打頭來鳥道如天
欲愁殺千里萬里行半途耳豈不聞泥滑滑
行不得也哥哥只得行也哥哥可行不行那哥哥不可
行不行那哥哥可行行那哥哥不可行行那哥哥
脫布褲無褲得脫向誰告訴舊年種桑蠶未熟還糧先
借東隣布今年有布還東隣無還請開富人庫有布不
做褲做褲那得布無布褲得脫空教脱布褲
提胡蘆提胡蘆無錢無得賒有錢有得沽沽了幾壺賒
了幾壺花前幾壺月下幾壺壺虛月落壺滿花無無時
不得賒有時不肯沽試問提胡蘆提還賒與沽
婆餅焦婆着惱婆餅不焦婆得飽婆得飽新婦好燒火
及時婆餅不焦㸑下薪乾鍋上油膏婆餅不焦新婦好
新婦不好婆餅焦
蕭皋别業竹枝詞十首
越江春水綠如羅雙女祠前發棹歌大宅北郊横鮑守
野橋南渡接陳婆
青黃梅氣㬉凉天紅白花開正種田燕子巢邊泥帶水
鵓鳩聲裡雨如烟
田小三郎唱得工七姊妹花開欲紅林静三更鷓鴣月
溪腥一陣鸕鷀風
門前竹大笋成笆江上潮來草沒沙村童探鷇綠楊樹
野艇撈魚紫楝花
東村西村姑惡啼家家麥熟黃雲齊春蠶作繭桑園綠
睡起日斜聞竹雞
雨過高田水落溝瓦橋魚上柳稍頭梅子青酸鹽似雪
櫻桃紅熟酒如油
呼雛逐婦總堪憐時雨時晴各一天厨割小鮮來海市
菜添新饌出江田
烏桕紅紅生稺葉紫蘭茁茁吐新苖龍須綠折風前笋
鳳尾青添雨後蕉
園中高樹鳥分窠門外小池錢貼荷曉散烏鴉千點細
晚歸白鷺一行多
麥葉蟶肥客可餐楝花鱭熟子盈盤家家銀磨聲初發
四月江邨有薄寒
報恩人二首
泥書纔報白頭新又向黃沙作逐臣身未拜官先上疏
如君真是報恩人
臨風一讀淚千行底事封書大慨慷海草茫茫邊月白
不知何地賜投荒
宫怨
綠滿南園桑葉肥風光欲盡柳花飛妾生不及吳蠶死
留得春絲上衮衣
問金雀釵詞(有序)
故人有妾某色甚都善歌舞寡居獨守有盼
盼之誼錦帶居士聞而異焉作問金雀釵詞
以美之
小樓日日燕飛來問妾當年金雀釵一自舞衣零落後
綠綈那敢又重開(綠綈箱也出漢書)
賦得白日照吳戈
白日照吳戈青天濺丹血冤語不可聞冤魂向誰雪入
地成野燐千年永難滅趙坑平地起秦屠當時發不知
皇天意何用此酷烈肇亂者爲何司命罔昭詧牧者饑
牛羊牛羊觸而咥御人箠騏驥騏驥亦踶&KR1029;江湖雖浩
蕩無風豈掀揭巖巒固傾敧雷震乃崩壓吾欲叩帝閽
狰獰守雙闕吾欲訴蒼昊何由上虹霓兀坐淚淫淫搦
管氣填咽
南越
行行南越中好景玩不足原野頗夷曠山川復繆縟波
澄天鏡平柔風蕩醽醁雲日逓晴隂山光互青綠谿腥
過鸕鷀天淨飛屬玉帆底坐題詩高吟應空谷
發巖鎮蔣生客次赴黃山三首
侵晨理行箧褰裳事籃輿行行歴墟井寒翠生衣裾高
舂過潛口邨巷多踟蹰西北指前路一徑當山隅峭壁
攢紫霧蒼莽浮雲舒淙淙深澗水遠近聲與俱十月霜
未降林葉青黃疎午作酒家餉炊烟薄茅居盤桓青溪
曲鑒影驚遊魚飯罷復去去漸上青雲梯修嶺頗登頓
層岡轉﨑嶇千盤入無路倏忽逢坦途人烟小成市樵
牧皆自如
投暝山市烟託宿尋蔣詡弄影向前溪霜清月如水命
駕入黃山旦日須早起爲余製短策童冠皆儔侣出門
即重岡遥岑眼前哆迴溪紫雲端陡嶺青霞崥揭厲屢
停輿攀躋每勞揮紫翠復遐征目力窮峛崺日夕向孤
村主人肅賓禮醉眠山館中湍聲枕前止
明晨入西岡山勢反舒緩顧見黃山塞蕭條立荒阪野
廟祀浮丘空壇草花滿列壁怒㟏岈羣峰插天斷迤邐
湯泉口天都緬相眄鐵光射寒暾五色頗流眩齗齶破
混茫&KR0706;巇蝕苔蘚崩崖續斷岡迴巒綰重巘高下互糾
纏峯紋細難辨攢攢紫翠叢紛紛蒼壁剪仰睇窮九霄
登陟盤百轉俯首歴磴滑躡雲躬自躽言念容成子胎
息煉玄纂致勤萬乘尊一旦捐玉饌吾生亦何爲跼蹐
徒中喘濯腸沙水溫豁目丹峯瑑奈何隔塵凢永謝軒
轅輦
怪松篇與伯玉同詠
怪松矯飛騰詭異獻百伎遺落此空山閱世幾興替下
有陳人墳歲月不可記高標拉蒼旻卑枝插黃地横梁
駕春霓或洞豁雙柱宛闢仙人扉摶鬭潛虬戲龍骨蛻
□岈霜剥蛇鱗碎盤拏攫風雲屈曲孰陶鑄朗月墮天
風明珠頷中據緬懷古昔人樹此歴千禩既捐孤生悲
永謝秦封事淵藏琥珀深隂連女蘿翳顧余丘壑姿偃
蹇慙肖似願言結綢繆重申後彫志
張大司馬茂嶼莊襍詠
撰轡頓谷口爲園控湖滣空亭宅夷曠諸山四週陳紛
紜各有獻迴合成比隣瑶華布芳席青雲錯重茵岡隴
斷以續巖岫披若紛日嶠炳明晰風林蕩氛昏天地往
已古日月來則新品隲有餘論疇能拾遺珍謝傅從泛
海拾遺空賦秦何如宗生曠卧遊任其真
武陵莊雜咏
華館敝綠野修篁壓崇垣翳然蒙水木青雲永爲樊感
時願偃息古道終龍蟠調膳餌玉屑酌醴㪺乳源被服
豈不佳結束唯蘅荃冲襟遡往古默默誰爲宣
通川繞清渠淺流激幽石乳麋漸生茸豢鶴已成翮新
術無垢氛故宇忻掃滌永懷丘壑心躬將課農織晨策
凌丹丘夕歸厭紫陌忽枉巖中篇貞心唯黍稷
望南雷懷謝居士遺塵
遺塵唐人隠于南雷皮日休陸龜蒙俱有四
明山詩九首
居士青雲人玄風邈難嗣白日空山高令人起遐思春
花吹野桃開落知何自流泉日夜流石壁挂不住深樾
有啼猿斯人邈何處高吟皮陸詩風吹響天際
遥望樊榭
樊夫人名雲翹劉綱妻也同夫仙去故有樊
榭
雲翹有遺榭言寄五霞中五霞絢天地照燿金銀宫日
月飄珮纕步搖鳴天風虹蜺作高梁白榆樹前墉粲粲
啟玉齒言笑陪仙翁豈邀萼綠華相往遨空峒或引董
雙成騎鳳凌八鴻願言蛻凢骨下汝以相從颯然回風
至眄睞空鴻濛
度錯愕嶺
錯愕復錯愕度之若升天居然蜀道險落在吾眼前三
上五迴顧十行九步顚捫雲手不定躋險脚在肩峯欲
壓面墮石疑撑背穿景奇心頗快路廹愁仍煎前得平
者笑後遭危者憐汗落不可掬息隂坐茫然
觀徐鳬巖瀑布
清晨理遥策白晝臨穹崖嶔巖怖鬼膽鬱律相喧豗無
風急飄雨潛壑犇晴雷詫目銀漢瀉心驚摧素麾凉雪
朱明濺截冰墮寒威忘疲強臨瞰劇恐神理違戰欽慄
股墜臨深誡堂垂幽貞神明持庶與同心偕
登妙高臺遠矚
西陟何崔嵬崇基夙曾構白雲蕩空階紅壁射高溜萬
嶺盤鬭蛟中區顯孤秀五色紛以披春陽逗雲岫隂霾
開昨寒迥澗迴今晝田霞耕阪疊溪霜響林潄西教肅
瞿曇獰猛馴山獸藤結秋幹龕鍚鳴秋冰甃乃兹荒穢
場蒼莽穴鼯鼬坐以息紛拏内典竟淵究神理當自超
局影多瘢垢眺望遥峯長兹心敢終負
三江亭矚眺
徼海極東陲崇城委紛矚暾然樹靈曦扶桑冐天綠近
覩餘夙悲遐瞻憺孤恧雙霍闢鴻扉翠碣三韓矗衆嶼
撒星洲諸夷奠荒服屭屓渺禆瀛神鼇綰坤軸六足負
空大九首滯盈縮萬里眉睫平天風載黃鵠鞭塞嗤祖
龍王鄞趨鬼谷夷亶不可求疇將扣徐福渤海刷春波
兹辰聊寓目
與黃山人孔昭林太守登卿登狼山支雲塔
古塔名支雲歲月卒未紀蒼茫見孤標直插青天裏山
海擁金蓮乾坤落天柱四面剛風吹白日不得止俯視
飛鳥背站站去如駛郡官破萬緡丹青煥如此秋光滿
揚州曠然見千里雕甍觸落日丹檻吸溟澨脚下走魚
龍眦前裂風雨吳楚幾大邦共此長江水隂氣青濛濛
滄桑變無已回首問海若登臨復能幾
與高李二生晚步芙蓉江上
勝侣多曠懷江皋躡斜照波平風力微重山薄層燿翠
淡青黛濃雲霞綵相冐嶠疊秋靄分峯攢晚容峭帆去
白已遐復近浦縈抱掩暎眺難窮迴複景殊妙溆曲龍
九紆巒明水千澡長謠歸路遲烟蒼野生燒何以寫清
歡持醪遠相勞醉泥芙蓉花驕成美人笑
送屠長卿十四秀才赴太末
春江沉沉雨聲歇布帆十丈明于雪迢逓青山江樹稀
送汝扁舟向姑蔑姑蔑城頭花未齊偃王廟裏鴂初啼
高灘水落舴艋急潭黑龍眠雲霧迷千峯萬峯月出際
倚樓思君讀書處讀書蚤已破三墳出語春雷轟九地
莫將草色怨王孫莫道無人日倚門定知見橘懷來早
香撲高堂春酒罇
遊善卷洞
昔聞善卷薄天子不受舜禪來逃此赤符使者何處尋
百尺清潭洗其耳遂令此洞名善卷上乾下水三洞連
幽深奇絶不可狀秦人空把桃源傳欲呼太白題長句
南山之作唯韓愈我才薄劣奈爾何落筆恐遭山鬼怒
小洞千秋玉作泉石髮十尺浮龍涎呀然一罅坼壁底
深黑獨許蛟龍穿古時墮石不敢墮玉柱下垂三萬箇
倒挂蒼藤挈巨鰲舌吐神飛膽驚破從南更轉九斗壇
壇迴陡覺飛青湍白龍蛻骨幾千段岝㠋崟㟢復萬盤
谷虛水急鍧鐘鼓崖馳壁走獅象舞欲滴不滴排乳窠
有聲無聲濕晴雨水田疊疊仙人耕玉禾金黍何年生
黝深澒洞不可測誰持照水犀而行近聞御史頗好事
束板爲桴討魑魅白日老龍不得眠厲風怒水驅軍吏
伏流倒向小洞奔却疑人世非乾坤胡麻之飯留未出
凢人豈得尋其源想當鴻濛欲判割譬之大冶洪罏熱
金鎔百沸幻泡奇漬水經風盡凝結不然胡爲妙莫窮
水晶鏤刻珊瑚空月中疑無廣寒殿海上豈有蓬萊宫
石洞参差疊樓閣巨靈六丁不敢鑿我狂欲借天斧開
割裂山皮觀厚薄上洞更竒何所無石牀丹竈金玉符
萬竅玲瓏嵌鬼面千神怒勇擲頭顱山僧把炬爲前導
顧盼茫然唯大呌奔騰飛舞詫神奇戲鬪笑哭窮天造
最怪中撐玉筍長仙鼠夜放明珠光豈是仙人未離食
米鹽尚積千年糧洞外春風寒刺骨洞裏氣蒸汗濡髮
路深火短不盡遊隔斷仙凢真恍忽出門磨石題姓名
古苔落粉青花明同曹呼酒且一醉世間萬事皆浮萍
善卷所以棄天下我亦胡爲戀鄉社拂衣從此種桃花
欲上青天騎赤馬
錢塘潮
低昂天地分高厚何年何日何人剖元氣茫茫直到今
瀛海洪波必先有大禹當時入會稽錢塘之潮古來久
不知此水孰推移地軸翩翩若摧蹂倏忽噴薄天馬嘶
往來夜日空雷吼豈是飢蛟鼓怒腮定應痛觸虬龍首
排天濁浪萬里横濺日飛濤千丈走乍驚白練亘遥空
久注銀河傾北斗海門飛動雪痕微江岸激迴山勢陡
黑雲濕壓長城頽黃沙塞斷飛狐口長風㳚漷詫神奇
急雨奔騰失前後耳驚目眩心膽雄南鵬北鵾俱莫守
端倪不測機頗玄我欲因之問莊叟只恐崑崙徙向東
四足之鼇不能負潮兮潮兮奈爾何無乃天公弄蒼狗
須臾看罷江水平一片斜陽挂衰柳
謁征西將軍廟
嘉靖丙寅冬同朱邦憲至宜興偶過謁周將
軍廟時提督軍務都御史張公使人打碑廡
下縣官又具私馬數百蹄爲驛以應部使者
臭穢不可入謁罷愴然退與朱生各賦一詩
紀之
宜興縣東城北隅蕭蕭古廟田中居入廟看碑識周處
壁間仍有晉時書陸機文羲之畫高題英烈將軍額中
丞好事來打碑墨花未透冰凝石首尾猶存數十行字
跡剥落經幾霜中間欲讀不可得使我感慨徒悲傷况
聞上司索馬騎縣官供給先點齊東西兩廡古碑下聚
卒立馬千百蹄嗚呼城中萬家邑豈無一室容馬立烏
騅赤兔向風嘶豈是將軍戰歸日摳衣上殿知英雄階
前下拜生悲風竹色松聲自虛壁積雪故照夕陽紅嗚
呼將軍一何武斬蛟射殺白額虎折節終成文武才按
劍不避權貴怒五千孤旅戰梁山弦竭矢窮知死所形
容何必丹青傳曄曄精靈照今古神遊曠八極殿宇今
摧頽屋後青山葬衣甲敗垣春雨無花開鳴呼三塜纍
纍宛相似老樹千年半凋死墓田冷落幾家畊一泓野
水秋風起同遊正與朱生來朱生慘然吾亦哀問我他
年如作令封墓式廬崇祀敬先賢廟貌委塵埃縣官不
知無乃病風紀人心國之命前典無存後何鏡却笑朱
生真太狂先向山人問爲政
爲王元美題沈啟南畫春山欲雨圖
東風送暖海氣惡黑雲摧山白雲薄眼前疊嶂埋峯頭
水北高林穿日脚鵓鳩亂啼花亂飛溪漲濃嵐雨將作
欲來不來天半昏似將混沌疑乾坤推移不識上帝意
猛虎如排閶闔門九閽不扣玉女泣天吳播蕩江湖立
電母權傾霹靂遲但見烟霏草頭濕芙蓉山前草屋低
東陽老子開剡溪筆端欲奪造化力倏忽雨氣生淋漓
詩成繪了已寥廓天高地下還清濁花明樹綠呼酒來
怪無客至相酬酢百年遺墨塵眼空神物今歸王長公
長公兄弟把相示醉後揮毫姓偶同
褚生
洞庭無雲水庭碧君山仙官起吹笛呼龍畊烟種玉禾
喚鶴開門欵丹客壇上松花黃雪積門前芝草長一尺
白石爛煑砂粒紅青精炊久罏烟黑日高垂簾誦黃庭
燕壘香泥落空壁
出獵篇爲徐記室與王將軍作
秋潦始歇天空明太平門外無人行沙岸風迴草頭短
雨脚射日黃雲平吳山南吞海壖盡百里平郊江潣潣
轅門大旗飄淺黃游擊將軍試鷹隼拜邀記室觀獵場
古之徐幹今文長夾鐙提鞭上馬去白羽插房金簳香
將軍令嚴壯士猛龍飛電掣無留影但聞壑壑兩耳聲
飛鳥應弦狐兔屏徐生氣豪心膽雄直欲萬里追長風
崆峒扶桑挂眉睫紫騮四足輕飛鴻老瞞黃鬚齷齪子
横槊賦詩安足齒學書學劍萬人敵一雙瞳神秋水碧
今爲揖客坐籌邊開口何方吐竒畫將軍夜行何所爲
短衣射獵南山陲北平太守斬醉尉胡乃盡為緣數奇
聞君亦向田間飲割鮮擊缶醉欲甚抽毫自製羽獵篇
半夜長歌不成寢
與仲足乞銅章
君昔寵我雙銅章秦篆李斯漢張蒼提之十年不去手
不羨當時會稽守余也無官頭已白權判風烟掌山澤
白衣卿相君莫嗔世人號作文章伯却嫌肘後空纍纍
再乞數顆腰間垂題詩近寄武陵長作字遥緘王母祠
請君刻鏤破心血雲書鳥篆神工絶恨無卞璧逞良師
山齋夜泣昆吳鐵
鄔氏山齋食燒蟹歌
淮霜蟹肥何崛強江沙黃甲深遯藏秋高郭索輸稻芒
海客徒誇海味長鄔家厨頭生異香纖手出自閨中良
想當臨鼎炊桂漿細刴青蔥雜椒薑玉盤高疊黃甲張
觸鼻垂涎不待嘗攘臂帣鞲恣大嚼擘開紅玉凝膏腸
須臾盤空恨指衆澆以黃流三百觥世間快事那如此
何不封我淮南王
病熱行寄葉鄭朗
赤日赭天空咄咄荒邨槐死無凉樾蒸人火雲屯不流
浸骨冰山險難歇暮沼徒饒青草蛙春江已過桃花鱖
舊有蘄州六尺簟汗沾節膩久不滑正欲眠時不得眼
蠅蚊往往來相齕思君嗟君新病起尚恐形神未超越
且掃青山白石牀晝偃涼風夜明月江東芡實字雞頭
海外茶芽名雀舌試令烹剥度炎歊空林無人堪散髮
縱有卞璞須自珍左足無令楚王刖
與吳汝復蔣季柔游黃山
吁嗟黃山兮何獨三十六峯而已乎龍蛇盤盤走千里
青蓮萬朵浮江湖元氣茫茫閟日月吐雲納霧滄溟枯
噓吸隂晴散風雨水分楚越通三吳青鸞蹲踞舞勢歇
雲門闔闢誰能呼咆哮獅子吼孤月千年桃花知有無
常聞軒轅帝容成與浮丘丹成八甲子白日昇天遊寳
函玉壺渺何所空聞三十六源春水流蔣王孫吳夫子
吾今與汝來共洗清溪耳相逢有酒當笑謌唯有劉伶
達生死吁嗟兮黃山汝胡不爲平地兮爲平川矗矗乃
在青霞顛使我側身望之徒茫然有翼無風空可憐容
成子浮丘伯喚不來招未得黃帝深深居紫極寄語世
間人莫鍊丹砂石不若手持蒼玉藤拄破青天九秋色
四明山長句
李白夢天姥烟濤茫茫走東魯隨風吹墮禹穴來萬里
心魂挂瑶圃興公賦天台赤城霞氣標蓬萊五采肝腸
濯翠海九天日月披銀臺四明之山誰所鑿天公爲我
開樓閣雙牖高看烏兔飛四窗平見星辰落青雲冥冥
豁洞天使我坐閱心茫然手捫白虹不到地眼睹綠雪
吹春烟九州點破黑子大滄海東窺一衣帶天上銀河
貼面流神遊八極吾將奈千秋閟跡人莫尋萬古靈蹤
此真快二百八十峯天簇青芙容丹山穴紫鳳赤水蟠
黃龍氣雄五岳掩天柱勢奪十洲凌閬風不周山崩誰
所觸祖龍沙丘不敢哭騎龍跨鳳訪仙曹朝向崑崙暮
王屋願呼樊夫人爲我歌且舞手拍洪崖肩醉枕赤松
股璿房瓊室七十二恐是蓬壺世難覩雙雙帝子怨蒼
梧穆王馬蹄知有無金書玉簡秘不得越水至今流禹
都
爲徐文長題九龍卷
羅刹江頭雨如注海門簸蕩搖天柱山氣稍開風稍微
黑雲漸薄疑初曙山隂故人徐孺子作客來往吳山裏
與余相違九月強一見街頭問行李邀余入山具酒漿
酒酣劇談神鬼僵拂拭松窗出縑素開卷灼爍驚電光
電光閃閃眼花亂九龍争飛在天半雲奔水走翻低昂
海若天吳競奔竄㳚漷長風肘後生崩轟霹靂天爲傾
變化隠約不可狀霧滃濤顛鱗甲明昂頭露爪令人悸
雙飛獨舞俱成勢天地爲之清濁移海嶽須臾驚捲去
徐生把酒索我題搖筆不敢輕爲詞脫巾大叫問所以
濡墨噀水知爲誰當時畫者陳公儲百世獨步誰復如
即如此卷亦不易摩挲使我空躊躇嗚呼畫龍尚可惜
魚服塵中更誰識出門長歗風雨涼萬壑淋漓翠猶滴
浴鳬池館觀朱邦憲唐子才投高壺歌呈趙太
僕時章
高館澄波沉綠雨唐生選勝邀賓處桐花未蘂燕栖梁
小錢貼池百舌語堂中玉壺高丈許兩雄對壘誇長技
矢聲落鼓春漏遲酒滿玻璃寒玉乳鏗鏘迸地墜流星
貫耳穿心驚復喜負徒就飲擸長纓飢蛟注海吞無聲
勝者張旗鼓餘勇把箭似欲摧長城伸臂仰天目不瞬
帣鞲太白仍自進咋指揚揚意獨矜邯鄲道上逢廉藺
白日欲墮芙容溪柳梢新月生天西出門賓主俱大醉
太僕先還碧玉蹄
送吕山人中父
與君同庚復同里四十五年才識爾相見翻憐在異鄉
相親頓覺如兄弟君家鶺鴒忘急難我家堂前紫荆死
一言一哭一聲悲君淚如珠我如水即今别我去何方
自言只在乾坤裏乾坤茫茫海嶽長那得扶搖大鵬起
昔年嘗走齊魯間紫霞高冠白雲履兔園上客比鄒枚
長揖侯王傲天子俠骨能令壯士香高懷可使狂生恥
酒酣詞賦欲凌雲墨客騷人盡披靡歌聲振落泰山雲
夜半登顛脫雙屣醉擊秦王無字碑長嘯大呼呼曰伱
伱是秦人爾汝稱嫚罵祖龍何有耳君乎豈是浪遊人
墮地何慙射弧矢豪傑生身天地間只合從天任驅使
乃今落魄不逢時豈肯低眉窺指眎我今沽酒對君懽
莫謂無能報知已
戲贈楊伯翼
誰家小兒楊德祖青天之鶻丹林虎氣猛翮健凌秋風
膽雄力王不受撫騷壇忽樹五丈旗自喜少年能跋扈
嗟我老大筆力衰尚然技癢鼓餘怒酒酣登壇賦大言
共說將軍老還武將軍號令選偏禆汝作先鋒領旗鼓
鶻兮虎兮誰敢侮世上凡兒何足數君不見楊德祖
以葉生太叔詩呈張大司馬
何爲寧馨葉生者新詩照乘珠滿把幽怪殊開汲冡雲
古質驚提未央瓦箭簇銅花綠血殷昆刀玉錯寒流瀉
千年古壙蝕啼痕夜半荒坑射殘斝白鼉作鼓裂天門
南山吼死洪鐘啞鬼仙已謝李王孫詭譎難誇玉川也
即今論才莫可同居然屈宋鞭箠下鯫生得士竊自奇
不敢私之老鄉社大國觀風季也聰東海泱泱推大雅
不能清廟薦圭璋獨獻飛黃向司馬
醉卧偶作
鼓刀屠狗起豐沛相將王侯多此輩販繒吹簫不解卑
射獵種瓜忘却貴丈夫提劍出國門兩眼已自空乾坤
乘時遇主取大物山河入手茅土尊風雲變化如反掌
昨日賤貧安足論嗟嗟古人乃如此刺刺秋風吹兩耳
即今四海正清平縱有經綸向誰使不如醉卧青山中
玉棺下來便堪死
孫禹鍚溪上雙藤歌
溪上古藤如許大不但一株且兩箇蒼皮萬尺病蛟纏
白骨千尋老龍蛻正值新春未作花斜盤亂結蔓如瓜
牽黃裊綠蚓不解走隙穿虛蛇入窠圈環紐玦無不有
徽索纏綿分左右低從九地飲黃泉高入五雲吸天酒
根強五石甕盤泥枝連千手佛攀梯霧蓊碧油幢蓋密
風開翠幌洞門低仙人宛矣乘風御公子遥張青錦駐
花繁葉簇鱗鬛獰風雨初來欲飛去奇柯忽引上青天
綵繩牢綰堪秋千夕陽静照百戱舞紫絲步障流春烟
丹霜夜染楓林下赤虬巧向秋空挂我欲據此彈箜篌
人不敢窺山鬼怕最愛水邊連理樹夜深曾有仙姬遇
桃花不見武陵津昔日相逢竟何處
上灘行
新安新定江水連三百六十灘在天新都縹緲高若縣
上灘三老分青錢僱值百丈牽紫烟狼牙虎鋸刀劍全
鉅者利齒小亦拳雪浪濺人雷迸船篙師著篙篙欲千
一尺一步寸莫前白日欲黑眼欲穿啼猿斷壁聞哀絃
誰家獨住青嶂邊十月花開紅可憐一聲雞叫層雲顚
雁門太守宅行
雁門太守食雁美第宅峥嶸甲閭里罘罳春罥遊絲長
簾幕晝影秋波香堂下笙歌堂上舞客起持翿主擊鼓
銀河沒盡明月無已見城頭三足烏主人沉飲呼不醒
轆轤閒挂梧桐井十年之後客重來但見井枯池涸生
莓苔大屋沉沉如夢裏姓名已易他人主銀河明月依
舊臨空聞鳥雀黃昏深眼底滄桑如反掌石田茅屋兒
孫長
大樹邨劉氏少婦打虎行
潤州城南山簇簇四月麥黃桑柘綠大樹邨頭劉氏居
短墻幽院差參屋曉炊未罷日始高卒地猛虎來咆哮
老小出門盡驚走犬亦吠虎聲嗥嗥虎聞犬聲急轉步
一口斃之如搏兔欲從虎口奪狗還老嫗抱孫逢虎怒
劉家少婦奪老姑氣猛視虎如匹雛手提鋼义刺虎目
虎血濺面紅模糊昨從大樹邨前走少婦滌場猶髽首
弱體孱然花不如徐家女子劉松婦
沽酒行
江上放船如放馬波聲不歇帆不下才發金陵又晉陵
勢傾千里龍驤者世間快事能幾何對君沽酒君唱歌
君不見昨日行人說往事惡風三月坐黃河
再題子昂畫馬歌
君不見趙王孫畫人畫馬骨力存毫端微茫不可測神
鬼歘吸愁相吞矯矯疑龍踏天截轉首忽撥春雲屯躊
躇似欲射飛鳥弦不及控非空捫想當一隼落西北又
忽一鶻東南奔青天闊遠風勢緊萬里只作秋毫論
泊下雉瀆分烏字
野泊當婁水蒼茫接太湖吳王曾射雉越客但聞烏此
夜惟明月千年空霸圖誰將一巵酒相與酹江蕪
望亭聽雪
薄暮孤帆住春波點雪輕深溪風有竹寒月夜無更枕
畔依秋葉燈前隔水聲細聽唯冥坐愁斷遠鐘鳴
夜歸
故園風物好似待野人歸白屋聞鄉語青山識敝衣水
深星影大野曠月㾗微昨日憐羣雁江天與共飛
送張丞纁赴睦下邑
君向嚴陵去雲移畫舫低驛程疎雨外山縣大江西訟
簡知花落官閒聽鳥蹄却忘身是吏隨意坐清溪
何處
何處放船好水深雲欲低流澌莎草上落日布帆西雨
脚只在樹鷗飛不過溪買魚炊白飯醉聽嶺猿啼
山行
九月猶殘暑山行怯路長日斜微送雨雲濕不生涼烟
際林深黑虹邊天半黃客衣沾白苧暮色豈高唐
除夕旅懷
人生幾除夜常作異鄉人世事復明日流年空舊春妻
孥燈下影風雪海邊身歲歲皋魚淚今宵獨滿巾
寄方三十國華
栖栖布衣者誰拂帝京塵獻賦干明主微言諷大臣雖
云不得意已作有名人何不攜妻子歸耕海上春
渡峽江
雨後趨官渡春隂野望迷江渾諸水聚雲雜亂山低樹
濕鶯猶困風酸馬自嘶王孫行處草無奈故萋萋
偶晴
半月不出戸青苔沒齒㾗乍暄蟲出樹斜照馬嘶村刈
穫空寒水樵蘇帶夕垣故鄉知此候山色滿江門
刈稻
爲農歲已晚却喜遂初衣刈稻霜天下飯魚秋水扉江
明紅葉淨潮退白鷗稀不負公私願行歌樵徑歸
夜熱
入夜猶煩暑中宵想玉潭稍辭花以北深就竹之南星
聚天殊窄江蒸水欲酣憑誰問河朔翻以醉爲堪
荒邨
送客出荒邨蕭條不可論水㾗殘半壁秋色閉雙門樹
死藤猶挂橋危石僅存蠲租雖屢詔白屋幾家恩
過雲(下五詩俱題四明山作)
縹緲路常封時時春氣濃看衣疑帶雨到寺只聞鐘不
見高秋月難捫白日峯探虛吾欲老來往藉孤笻
雲南
山陽邨戸好家枕萬峯雲共飲梅花水耦耕麋鹿羣土
風周處記日月帝堯君世路紛豺虎區中那得聞
雲北
只在白雲北重山别有家人烟散流水墟井帀桃花賣
藥通秦市分蜂識漢衙自矜吾道拙不敢獨餐霞
樊榭
夫人仙去遠樊榭尚知名月落迷妝鏡花深斷寳纓山
川今喜託天地故難憑倘是吹簫處應聞有鳳鳴
潺湲洞
潺湲吹古雪倒捲入銀河月色兼秋動山聲入夜多雲
來濕不去雷疾響難過枕石驚還起天風摧大波
行藥
行藥湖南樹清隂爲颯然微風荷葉上乳燕杖藜前草
合幽人路花深病客天所知良可待獨往信孤烟
送吳章叔遊吳
以我常遊地送君今復行晚山湖上好春水樹中生故
舊幾人在江流七郡平殷勤謝楊柳秋滿闔閭城
七月晦夕集范司馬十洲閣分吾字
盡日坐冰壺風流宛自都主尊開鑿落客劍佩昆吾秋
樹侵孤驛斜陽截半湖憑高雙醉眼一鳥去來無
尋僧
久卧交知絶尋僧出野行岸花紛委露溪竹半侵萍力
倦逢人歇林昏到寺明小橋斜處立波與夕陽平
雲間雨泊
谷口此何年孤篷聽雨眠岸風驚死燭黑月唶無天老
尚甘行旅貧猶哂執鞭稍寬身健在湖海正茫然
别母
老母三年病兒仍千里行秋風吹地冷山月照霜明未
别先下淚問歸難應聲厨頭有新婦數可問藜羹
自西口抵東口三晝夜始逹
百里東西口三當日夜經湖敧半船月天滿一帆星水
淺寒猶濁山空暮自青敢云貪利涉風色總冥冥
遇李五齋中同用晴字
夕照在花明對之生遠情蕭疎蠶月雨淡蕩麥秋晴短
逕青連幕長河綠漫城一尊歸去懶樹樹白雲平
拜雲間沈太僕公墓
城背一荒墳秋深木葉紛無言對峯泖不死是機雲土
濕門人淚泉埋相國文漫漫白霧起烏泣去猶聞
病遣
幸得貧無事因憐病不妨方書閒自檢藥裹漫曾忘刪
去詩仍改移來竹暫黃引兒初學語那敢恣清狂
霏雨
今日霏秋雨纖纖弄晚晴徒能滋蔓草不足活香粳蟊
賊除無計蜩螗沸有聲何由了公稅啜矣泣書生
茹春亭獨坐
空亭脩竹裏高坐茹春長開落花無數去來風自香孤
雲巢遍鶴羣石卧如羊獨往非無事微吟到夕陽
過淮隂
客問淮隂道人過跨下橋春風吹野樹落日照寒潮楚
漢山河改君臣恩怨銷唯應酬漂母千載奠蘭椒
留别社中諸友
明時容落魄達士任疎狂一命不挂籍百年何所忙山
川知姓氏天地借文章惟有故人淚寄書猶幾行
答鄭朗雪中見懷
釀得模糊色堪傳縞素名乾坤還大皥山水抗無情不
濕梨花雨空飄柳絮情多君懷我意只隔水盈盈
傅御史戍定海春日寄贈
遠戍海雲東扶桑近挂弓劍花吹蜃氣人語觸龍宫月
出微茫際天青浩蕩中莫言驄馬步不及古人工
鄞侯朱公臨况二首
忽聽鳴騶過言尋卧病人呼兒開白版倩客正烏巾片
語千秋上雙鳬百里春當門一束薤請爲使君陳
前邨停皂蓋近水即茅堂雲片來空闊風花去渺茫籜
冠仍挂壁松枕不離牀寄謝青雲客無能浣葯房
金山寺
地坼金鰲背潮吞鐵甕城海天真浩蕩江月自分明僧
呪黿鼉食鐘迴波浪聲遥知日光濕晚向佛頭晴
送子晉還會稽
雛燕一雙舞柳花無數飛離家未十日何事又言歸白
日空芒屩青山尚布衣請君天姥下爲我閉柴扉
與孺覺幽尋
丘壑本吾性願于之子同蘋花吹晚白梨葉戰秋紅到
枕水聲滑下庭山影空前林足幽事路與白雲通
扁舟
湖海去茫然扁舟二十年曉趨青嶂發夜領白鷗眠漂
泊孤邨雨低徊萬井烟太平甘老賤只願相君賢
夕坐江上平臺酒半分星字
夕臺臨水絶漸暝减山青天闊依孤嶼江空出大星濤
聲遥入酒漁火細分汀歌罷將何以吾曹豈獨醒
自鉏園一首爲賓父作
愛汝年來事家園起自鉏井寒知曉汲坡暖得春蔬花
雨蒙頭出松風洒面疎再須開一沼傍檻種芙蕖
好景
艱行雖可厭清絶亦堪矜三汊如分个孤峯似立僧飛
禽低掠水老樹半垂藤好景聊娛目因之去未能
十二日雪
凍雪已盈庭塵心忽自屏馬初行過路人久未來亭大
野春隂積長江夜色冥獨憐飛鳥外一點莫山青
送姚如晦遊燕
十上不得意一生唯浩歌莫言今白髮不肯渡黃河天
上故人待雲間酒伴多兩都新草賦紙價定如何
茂嶼即事二首
才到東山好身心每宴如滿浮春院酒高枕夜牀書松
響山連閣蛙喧水近居五更殘夢醒月作曙忩虛
不識尚書貴山中幽事多漁來賣鮮鯉客有饋生鵝雨
外新樓閣雲邊舊薜蘿野人成獨往醉起和農歌
集雲鄉芳潤園得亭字
閉門君自好爲我暫開扃留客花三月無人草一亭濁
醪堪世態白眼眤天青多病辭深酌非關事獨醒
汪長文同楊伯翼見過
二子何爲者青天跨鶴來把余蒼玉杖坐汝白雲臺山
色低看雨江聲遠送雷一時逢意氣日月眼中迴
答賓父江上見懷作
秋風誰晚渡爲我重相憐五里斜陽外扁舟一个前蕭
臯行欲半平楚望來全衣帶寒江水令人極惘然
邦憲榻前夜話同子喬兄弟分微字
殘日暎餘暉高樓暝色微故人俱白首侍者一青衣海
内貧交在燈前舊語稀寸心吾自許兄弟是邪非
留别海陵諸君得陽字
莽莽去淮楊孤帆道路長海風吹大雪江氣射殘陽人
世多離别吾曹獨慨慷頼君尊酒在願以醉爲鄉
寓定光寺
定光遥帶郭三畝布金初寺小無鐘鼓僧勤沸木魚一
燈青日夜雙樹綠扶疏最稱清羸客來依大士居
碧嶂
碧嶂全生竹青谿半是花客初開一徑人漸引爲家此
處風烟絶其中日月賒我來渾欲住何法可餐霞
贈崇明蘇主簿愚
翩翩蘇季子栖棘海中洲矮屋茅爲棟閒曺吏似鷗漁
竿依帶綬江草秣花騮恨識仇香晚真非百里儔
夜宿
夜宿桐江滸高天朗客星薄烟籠樹白纖月避山青岸
陡風聲逼灘長水力停隣雞難得曙伏枕柁樓聽
娛老
山僧擕偈謁野客借書抄五曲引流水三間蓋白茅青
松妻釀鰾紫芋僕供肴最喜堪娛老風塵息四郊
秋深
今歲氣殊暖秋深黃葉無雲常蒸遠嶠天只到平蕪月
不憐人老風難與病蘇癯然山澤骨蚤已要人扶
謁于肅愍公墓
空山下馬謁荒墳寢廟豐碑禮數存敢信不移鐘鼎日
便忘歸賜鐲鏤恩松楸永閟孤臣骨天地長依九廟魂
門戸誰憐房杜少守祠聞說有雲孫
陪胡公上釣臺
南陽冠蓋化秋烟桐水祠堂尚儼然九鼎不留秦伏臘
一絲分得漢山川客星太史侵晨奏帝榻何人昨夜眠
弭節清江時一眺白雲何意傍樓船
搔首
今古浮雲亦自憐中原搔首望祁連長城北繞千秋塞
大夏西開萬里天碣石宫前鹽作海玉門關外酒爲泉
秦皇漢武原英傑莫道年年但戍邊
循西山麓歴諸公卿墓道至石塘即事
郡西流水石爲塘塘上青山是北邙隂徑有霜松葉滑
陽坡無雨麥苗長溪橋送客秋蒲落野店留人晚稻香
立馬墓前翁仲老誰來取酒醉斜陽
已未上已臨顧四舍人曲水
我本蘭亭舊主人東吳曲水借青春臨文亦自悲今昔
把酒何須問主賓風動花枝山裊裊日蒸雲氣水粼粼
石前箕踞披青髮一笑明朝迹已陳
夜登包氏碧岑樓
澹月微茫江水平登樓一嘯俯空明天當盡處山長接
潮欲來時風自生閩粤帆檣通海徼魚鹽墟市隔江城
夜深坐聽漁歌起不是當年畫角聲
江上
林間江上絶風塵自向支離笑此身坐石任他蒼蘚涴
閉門只許白雲隣一枝秋色聊當座萬里青山不寄人
管領滄洲閒日月杖藜高過小烏巾
題李賓父蕭皋别業
林皋自有徵君業古碶何年别姓蕭路入青溪雙女廟
天低綠樹鮑郎橋三家隣舍能供酒十里江田不用潮
時世清平吾與汝不妨長此作漁樵
遊横山同玄白
西指横山路不遥澄波十里泛蘭橈浮雲漏日隂移樹
遠水穿林綠過橋石壁垂蓮青靄斷野田分局紫烟銷
不知顧况臺何處遥想書聲度碧霄
過夏蓋湖
一日孤帆風正長萬山晴色滿湖蒼天青鷗鷺都如雪
秋盡蒹葭未及霜漁戸半依船作舍人家多借水爲鄉
故園物候應相似蠏稻田田橘柚黃
雙塔泊長年門口移日
不因沽酒繫柴門知汝飄零戀故園水闊天高三泖路
青林白屋五家邨啼鶯出樹偏求友老竹穿籬故引孫
翹首鄉山歸未得黯然唯有一銷魂
瑶臺
萬里瑶臺接絳河九霄明月傍人多借吹天上蒼龍管
願著江東白鷺簔羅袖薄沾花氣濕玉釵輕度水風和
莫言今夕此何夕自有相思托女蘿
浮州寺作
浮州小寺水之涯橋斷隄傾路復斜積瓦霜封殘柳葉
壊墻寒覆古藤花青林送客分三島白鳥窺僧住一沙
萬室湖南烟水暮不知誰是叔倫家
江上遇友人過蘭溪因託附書抵方翁怙
桃花春過熟鰣魚買酒因君一寄書江漸依山分濲水
潮將帶雨上桐廬人須野鶴雞羣問家在寒溪埠口居
舊說方干無别島白雲隨地可躊躇
大涵山
悠然大涵山山下雲如海不因濯足來尋得漁磯在
梁王臺
日落梁王臺臺空映江水江水流不流只在鐘聲裏
潛陵
潛陵蔓草中知是誰家墓白日無迴光青山有行路
鳬池
蒲稗雨前死芙容霜後活青天卧鳬鷖秋來水空闊
送人之南都
金陵曾向酒家眠十五當壚不數錢紅版橋頭明月色
娟娟猶在玉釵前
海棠
一曲春風醉後歌白頭其奈海棠何半生自數看花伴
唯有秦淮市上多
燕子磯
燕子江邊客又來東風空憶鳳凰臺十年舊事三春夢
一日寒潮兩度迴
包十少府製苧袍贈余遊武夷
君裁白苧作山衣送我新穿入翠微坐倚青天吹鐵笛
紫雲黃鶴近人飛
青溪
窈窕清溪盡日尋雨收風歇翠沉沉一雙燕子翻花出
始覺人家住隔林
過文長故業作
水連巷口夕陽斜細雨東風濕杏花酬字堂前雙燕子
不知今日屬誰家
廢宅桃花
昔年池館似高唐猶有桃花滿壊牆夢裏春風渾不覺
一枝無語弔殘陽
武陵庄
青精作飯紫蓴羹飽後微吟水上行不道空山曾有寺
隔溪風送午鐘聲
葉鄭朗先生太叔
先生字鄭朗者蓋嘉則先生字之其後更名亭立字
介子先生生而白晳身長六尺餘眉目如畫少即靈
悟在塾中對語驚人甫十六七輒能詩詩出閭巷宿
儒縮舌而誦之年二十詩已成人或以示嘉則先生
嘉則大竒之謂諸生中何得有此人即延先生至與
定交執手甚懽且曰葉生今日李王孫也吾幸從年
少中得一伯翼復得一葉生吾足老矣時張大司馬
里居方主文柄嘉則因自為長歌以先生行卷呈諸
司馬司馬亦大驚先生遂一日名起然先生性廉潔
自持下筆為古文意岸卓犖眎一時詞家不肯&KR1029;&KR1029;
從其後故在諸生間亦不為有司甄異嘗自咏曰道
以閒能長名因傲不傳蓋實錄也先生不能飲然謂
人生豈可一日無酒意每晨起童子為置觴坐上不
注酒先生欣然舉觴若引滿者三始飯有故人為吳
中某縣令先生訪之適縣中修誌先生愛其山川人
物因與輯論書成自署卷首曰四明葉太叔著令為
先生置酒以百金夀從容曰某忝令此縣修誌事應
在令雖重煩先生手筆乞得假名氏先生拂然曰著
書千載事豈容買賣即束其藁別去初與屠長卿先
生同學每篝燈夜讀首相觸長卿心服先生嘆為異
才及長卿既貴名重衣冠輻輳先生謂其門有雜賓
遂絶不與通若未嘗識面者至長卿殁後先生乃為
詩哭其墓追述舊言其介性率如此先生年三十餘
自言居常十四善病十三事事十二治經生業得抽
其賸力于詩纔十一耳然已積逾千首會意有所傷
悉取其文草火之至盡嘉則聞之為驚惋不已惜不
見其焚時光燄作何狀已而先生頗意悔更追錄其
所記十之一行于世嘉則為作序即所傳思烟集者
也先生初見嘉則執禮北面然嘉則絶重先生呼為
小友使其子娶先生女其交懽若陶公之于張萊民
也先生晚年有蔵山稿二卷詩筆益老成俱在思烟
集後者
嘉則先生論先生詩曰鄭朗詩初成是時尚竒詭獵
異逞才心所嗜好不得若長吉語不出已而于五言
古及近體稍更之一主以雄渾深湛其格力氣骨色
味神采醖釀初盛唐諸家而歸宿杜陵至樂府七言
古則夏商彛鼎不足古玉觥金盌不足貴未央銅雀
瓦不足異神劍霹靂斧不足詭龍甲鳳毛麟角不足
竒而理不必其果有事不必其盡無語不必其可解
物不必其不生所謂劌心盋肝揉骨滌髓者彌聽滿
視嘉則所推重先生至矣余近徧詢先生晚年詩老
友周自一先生為從沈氏櫟社居得其遺詩二卷惟
五律甚多氣格高澹轉造自然遂得五言神境當置
諸右丞工部伯仲之間非復若年少李王孫也先生
初藉嘉則名起復因其後人得見晩年手筆先生可
謂得沈氏力矣
先生嘗論詩曰今日稱詩者高自隠逸貴自君公陋
自稗販賤自駔儈嗚乎稱詩而逮于駔儈是為厄詩
之際吾哀鵂鶹之盈耳也又曰今日夫人而能詩猶
夫人而能為書也即孺兒搦管從點點從畫畫其形
成斯為字矣若論所為筆法則惟張王鍾索輩擅之
今若以其點畫而槩謂能書可乎至乃祖構之士毋
事臨摹凖于心想于目迹自我脫精自我留斯勝之
勝者也意能竊之形能盜之正如埏土象物雖顔面
若生吾以為非善學者也又曰取自于我則機轉而
神融取自于人則根枯而蔕脱吾不知大唐之歌南
風之詩更誰斆耶凡先生所言俱詞家藥石當與桓
溪先生說詩並傳故幷錄之
雜謠三首
婦嬾上機婆催織布不聽婆言兒寒無袴
不剪萊路莫開我剪萊子行來
門有嘉賓室無賢婦盤有肥羊尊無美酒
城上烏
城上烏號相呼三更四更號不盡風高況又夜吹蘆再
號不忍聽城邊白草枯城上烏天曙不飛魂欲無
鴟夷子
鞭屍何補抉眼何苦入江不腐怒氣如虎我穿爾肚爾
受我弩
南門謠
父為虎踞南門每日食人人呌苦子尚為狼孫變鼠竊
食殘餘能幾許慎莫逢人人殺汝
上畱田行
孤兒苦有兄難與居我欲往東方居東方長人索人魂
不可居我欲往南方居南方巨虺㗖人髓不可居西方
旱海渴人腸北方層冰裂人膚寧與兄居兄實難與居
令我朝汲水莫舂粱兄食粟我食糠一言不合起刀槍
有兄如此不如死他鄉
行路難
行路莫登高山中多猛虎行路莫乘舟水邊多伏弩我
是行路人誰知行路苦
望夫石二首
妾心如石堅望朝復望夕夫歸儻不信全身化為石
夫歸來夫若不歸來苦死懷不開雖然化為一片石其
中亦自有靈臺
何當行
鳳為鴟兮麟為狗仲尼不聖兮顔淵富有吁來者誰兮
吾復踰垣而走
箜篌行
東家女性柔單栖不下樓容華映朝日玉指彈箜篌一
彈聲斷絶再彈聲轉咽二十五弦聲聲聲愬離别十五
嫁夫郎盈盈入畫堂觀者增嘆息齊稱雙鳳凰感郎情
懷好淡把雙眉掃不愁兩處行只憐一處老詎道中腸
變愛新故失婘傳說下江湘終朝盼不見一盼一回愁
不由人白頭西家有老女相見亦含羞
人苦不知足行
雞三號門外蕭蕭馬足高前涂若向北邙過乃知奔走
總徒勞請君還家對妻子右手持杯左蠏螯架上有衣
盎有粟人生何苦不知足
端坐
端坐臨高樓愁思安可極我友輕别離棄我往上國今
我失其羣長鳴振雙翼振翼將何為流景忽以匿思欲
求列仙三山杳莫測夀命既難持鬱鬱何所逼立言雖
可申榮名在令德
陳宣遠攜酒至竹所邀沈嘉則先生薛千仞同
到得舉字
幽居屛人徒抱痾積寒暑行藥憩高林題詩對孤嶼善
謔感在昔久敬想所與扣門報蘭朋攜尊就竹所我師
心皓皓吾徒情楚楚清響振天雲飛湍簸沙渚嘹嘹紫
雁來采采頳霞舉斜日媚西山素月挂東墅欲使念嘉
會無慙酌芳醑大雅庶同敦緒論良足咀
憤嘆
白日忽西沉明霞亦漸沒浮雲彌四野隂風轉蕭瑟魑
魅出幽叢執我夜行客感物憤嘆生晝逢多髣髴惜哉
命運屯無以脫斯戹人鬼同所歸人禍殊慘烈我今在
塵網恨恨何時歇
有所傷
貧賤迫驅人出門踐嚴霜惡風吹廣陌遊子不歸鄉寒
鳥鳴北林饑烏立東牆彼亦寒無衣彼亦饑無糧一身
不自保寡婦泣空房銀屋開綺筵玉壺盛酒漿列席難
具陳盤中薦河魴嘉賓燕高會長歌激清商不知死者
苦但言生者康死者竟何人嗟嗟良可傷
誶小儒
鵷鶵育毛羽五彩耀太陽乘猋騰雙翰翻翔窮八荒清
晨吞沆瀣日夕飲玄霜千里垂玉音匹羣唯鳳凰瞻彼
升雲翼未敢與頡頏何況鸒斯鳥啾啾蒿下翔一高復
一下形響詎相當如何不量力延頸徒仿偟
雪日朗公見過乃有此贈
薄言客天都雪花一夜厚高卧衆峯巔夢飲酌北斗忽
報朗公來使我夢却走披衣與之坐蓮花出其口靈光
寒照人空色消萬有送之出門去殘雪在枯柳
人臾予干謁為之答
人生無賢愚得勢自飛揚貴賤既以分求親反其常須
用就顔色仰視苦不遑世路有危機自愛免禍殃昔在
孔子門原憲得升堂毋謂狷者隘干求恥莫當在家貧
亦好斯語有酌量守而能勿失吾道有輝光
送王太學入京
酒煗西陵白日下平荒晚飲驕嘶馬愁雲濕柳别長河
一水茫茫風倒瀉綠蘿隠隠牽行色腸依古樹春絲直
好向天門卸短衣贈君寶劍光斜逼夢縣馬首青烟小
莎雞號寒秋乍老霜高金馬映銅龍提出宫中漏聲早
時命嘆
良玉璞為宫雙睛啼玉工世人寶石不寶玉空使光燭
銀河中君不見鉏商怪一角魯郊麒麟折左脚
野田行
河光摩天白湑湑媸蝄騎鱛作人語召怪呼精起碧㷠
或化青貍或化鼠我胡遭此鬼膽張細濺秋血坐邊霜
夜闌淚竭海天長幽州不出心茫茫生身恙世誰能唁
玄風瑟瑟饑空戰壯夫怒腹寖彭亨爛吐雄腸赤如電
赤電飛空墮作刀野田之鬼聲嗸嗸我豈腸枯神血盡
海波不動青天高
送趙給事適江西
批鱗幸不碎龍堂嚴譴朝承暮一方九江雨逗波空綠
瘦盡春芳夜度霜霜蹏馺&KR2341;平原上玉星點鐵光無恙
妖蟇子夜蝕金精伐鼓江神鋪赤浪雁聲雝雝滿秋水
秋風冷射蘭英褫大壑枯蛟縛凍冰空有肥聲壓不起
匡廬峯高君且留子巂嗁烟生旅愁寒深山鬼弔幽廌
白日昏凄石鏡流誰訊天荒坐寥寂淋漓醉入櫻花色
月生涼影起清歌平看流雲眼中碧
王郎歌送季夏京試
馬蕭蕭雲蒼蒼明月珠獻君王我獨胡為送王郎
古鏡歌
蟾蠩奔天天夜驚降作一片青銅精金烟細衮雙龍浴
土血千年浸冰玉滿庭突走白電光摩拂何須尋負局
赤砂點背綠花攢玄精半射毛孔寒自從妖犬破林慮
山魈野鬽聲無驩扣如哀口龍鱗癢雲氣淋漓凝在掌
㫚怳東西神物來跳入秋潭透清響誰教擎出咸陽宫
闚肝視膽過重瞳我欲握之爥寥霩難將黍室遁奸雄
哀内子
黑雨墮瓦舞神靈倏忽星爛雲英英秋燈冷照中閨壁
壁挂輕塵抱玉笙當時玉笙音正好少女如花嬌不老
如花一日不豔人夫子烏烏魂欲倒悲聲隠隠夢中聞
夢起芒芒不見君土入涼風冢花碧紙錢直到夜深焚
天帶平荒月孤發柏下香魂弔殘月不從隣鬼唱幽歌
只向寒冰咽青月
寄豐野人正元
今我不樂愁欲死思君磊落之竒士半生抱恨何所為
兩脚不曾入城市君家夜夜風雨鳴無乃牀頭劍作精
我亦有屋四壁静忽然霹靂令人驚拔劍斫地心愈苦
心欲言之口難吐空作東西南北人那得颺聲健于虎
羡君不出愛吟詩一片頳霞映酒巵自笑常遭俗眼白
徒將短髮報君知
楊伯翼席上送汪仲淹象先叔姪得密字
東風走紅曲水厔静綠拖寒迎白日濃光飛入生頳顔
壯夫凝恨青春溢楊子亭中無俗儒願寫清壺更促膝
是時各提一片心口吟舌語冰喉密客稱叔也賢豪人
温如玉立此其姪絳花照夜新承懽待旦魂消馬頭出
送人之白下
東方遊子軀七尺馬首流雲光欲碧越山過盡聽新鶯
春鎖吳花宫霧平子夜歌高白門月黃金不用買逢迎
紀夢
嚴霜倒飛泣冷兔宫城團團挂綠霧羲和喝使日光矗
嗸嗸鬼嫗寒空哭高風埽斷片雲揭黃須將軍衝怒髮
大呌西飛鬼嫗魂哭聲藐地須臾沒覺來不覺東方發
灘上歌
清流之下石如虎遠道之人心獨苦清流之下石如刀
遠道之人心獨勞
夜來
孤魂遊天雲路濕海脚秋蟲螙寒色烟吞暮國秋欲嗁
黃狐跳梁赤狐立瘂龍酣卧海不腥月碎長空玉兔泣
沙場露滴珠痕熠霜花細結蛇鱗甲此時旄頭掩得無
諸軍牢守金僕姑
擲花行
春膩枝頭香滿空黃鶯啼破小桃紅花底玉壺争跳入
問花長得醉東風花心摇曳愁無語扶桑漸漸日如鬻
南山忽幻作黃金難買韶尤不飛去誰令白晝永冥冥
姦狐為膽花為形石家蚤不將花擲怨血千年冢上腥
乃知花開不足喜花謝不足悲失馬折臂驚欲閷北叟
條條真我師
寒路行
天交夜半如漆光江南塞北鬼膽張跛鬽生獰索人腑
我逢未敢聲直吐憤色不收莽自走寒路聞聲但揮手
欲上嵯峨作虎嘯踏窄穿欹尾難掉冰淚青懸夢豹血
更盡一杯洗幽咽遊魂悲入雄心爛孤騎上馬到明旦
詠懷三首
寂寞秋瓜巷蓬蒿處士家夏披毛褐䘺雨墊角巾斜尚
想神龍蟄休貪白日賒不為句漏令賒處覓丹砂
羣鯤徙海去雙鯉到江遲雲水仍相得風霜要自知閉
門愁送老作賦喜探竒不意逢今日生涯酒一巵
豺狼驚忽到雲霧苦難披裋褐飛塵滿滄浪入釣遲青
蠅無舊恨白鳥有新知從此謝拘束非徒為守雌
夜過山隂
夜發山隂櫂翻思舊日經雁空聞鏡水雨自濕蘭亭孤
燭帆前闇千峯夢裏青客懷牢落甚黰鬢欲星星
多事
天地亦多事崩山與霣星饑荒連海郡盜賊散秋螢是
日愁如夢何時醉可醒絶憐無羽翼空自想安寧
病懷
肝膽向誰是閉門空廿年古今愁易得天地老堪憐一
病從藜杖三春失酒錢獨將衰謝色數到劍鋒前
閣夜
冥冥雲氣薄澹澹月華生天地愁中色江山夢裏情林
收清鶴夜閣遞遠鐘晴何必雞鳴候依稀道念萌
莫
羣動將休際荒村欲莫時川雲低汎汎海月凍遲遲萬
病藜牀滿千愁蓬鬢知庭前有宿鳥羨爾得深枝
夜起
少寐衰承損披衣影帶形隙偷孤月白壁寫一鐙青霜
重咽寒露山空走百靈世情猶半夜何計破冥冥
秋日隂
蕭瑟是何處秋風不可尋紅無江日照黑見海雲隂急
湧潮侵岸悲鳴鳥在林寥寥蘿徑裏黃葉坐來深
汎江
今晨好景氣臨汜有吾曹冬煗江心媚天清鴈翼高野
童扶畫槳山鳥認青袍但得長逢醉何須鑷二毛
雨春
新苔侵破榻積雨懣空樓濕過銜泥燕饑翻失食鷗水
兼江樹動地接海雲浮臘月寒相近龍鍾擁敝裘
閒居
身外本無緣逍遙轉自憐養生感逝水閱世學枯襌道
以閒能長名因傲不傳何妨居寂莫遣興有詩篇
諸人共步春郊
步步領春風青郊路不窮鳥聲芳樹裏人影綠波中酤
酒呼童子簪花笑老翁莫言興未盡歸及晩霞紅
遥遥空所期
容易鬢成絲遥遥空所期有懷都浩蕩無地不嶔﨑白
犬盟安得青蠅弔可知及今請一醉高枕聽黃鸝
太平寺
四野白雲屯江聲直到門地靈三佛出寺小一僧尊乞
食村非遠參禪境不喧平生苦塵網願此度朝昏
曹娥廟
秋水連江渚林花隠驛樓乾坤荒殿立今古大江流黃
絹碑重勒青山墓獨幽如龍庭下栢曾得漢雲留
過許氏山亭
亭立翠微半登登趣更長路經泉石過身到薜蘿藏近
竹衣分色迎花酒共香纖埃風不起清絶滌人腸
不覺春暮慨焉有述
今年春可怪花事忽然過直恨一心細能寘萬慮多睡
猶驚夢險老不耐貧磨空羨庭前樹青青發舊柯
久雨
種圃蔬不活登場麥已空人居雲氣裏家在雨聲中砌
蘚偏能綠庭榴未吐紅何時開苦霧杖策任西東
江亭
宴坐一江亭俄然怪獨醒抱愁人不見嘆世鬼來聽日
落山盡紫雲横天半青此時差可意白露滿孤汀
塵務稍歇復理清事
入日烟霞境辭身虎豹羣種花新帶雨選石舊栖雲敢
望坐常滿唯矜研不焚終宜置丘壑休作北山文
嬾
浮世他無戀烟霞性所存嬾成常避事客至不開門枕
上留書帙花前設酒尊百年如欲盡含笑更何言
避暑松隂偶值山叟作
逐暑想松風幽園路可通脱巾坐樹下攜杖步林中水
鳥不到岸火雲欲滿空闕然人晤語劇喜值山翁
客有嘲予寡合實同心者遠莫能致也
閉戶堅如此寧嫌衆與羣古今人事換榮賤世途分地
冷心常遠年高貌不文猶思聲氣合天際望青雲
簡隠鱗宣遠
莫說甘逃世迂疎性自便鬢從斑不鑷裘任敝常懸客
慣科頭接詩多信口傳交深形迹外實藉兩君賢
久不出籬門
久不出籬門唯堪對酒樽是非吾自曉險薄世難論老
坐青氈穏貧居白屋尊料無能報力莫易受人恩
思起
可怪寒冬夜雞聲未肯聞寤來情脈脈思起事紛紛魑
魅逢清晝親朋過薄雲數椽堪自老不作送窮文
卯飲而作
每思逢令節轉恨到衰翁惆悵琴聲裏低徊柳色中紅
顔卯飲借白髮晝眠髼幸喜謝拘束無勞學俯躬
浮生
浮生無住著幽事每相依簡略存吾拙過存任客稀採
茶春自細種藥雨初肥老眼斜陽外長林送鳥歸
心劵
愁深經百慮心劵苦多年獨是貧難逐殊非病易痊采
薇青嶂裏行藥白鷗前身老知無用名從何處傳
一室
一室真寥寂巡檐事不空兔飛憐埜窟雀困恨雕籠蠆
尾蜂窠外機心蛛網中偶然經老眼獨立意何窮
放杯
欲寐難成寐逢杯數放杯形容真小小天地本恢恢笑
狎闚籠鳥貪然近死灰却憐千萬恨盡待一心裁
讀書蕭寺
上方來誦讀幽寂故相宜借榻襌無礙分燈佛不虧梵
收子夜候鐘度乙書時夢向登臨去猶將翰墨隨
小步
柴門臨綠水小步趁斜暉親藥軀猶病扶笻力漸稀老
應憐鶴髮貧不厭鶉衣依舊深藏去逢人有是非
定國解官後見訪留酌
幾年成别後乍見即相存官罷君翻樂家貧我不言勝
懷從遠擢幽事在孤村藿食還能否情親具一尊
小築
性本躭篇籍尤憐誦絶交先生號東郭小築選西郊花
霧侵衣袂茶烟亞竹梢坐行都自適好鳥正咬咬
閒適
窮老事不至幽棲興每新得情看竹久失記檢書頻攜
杖徐徐步逢鷗欵欵親路人遙指點天地一閒身
遣興
嘆息到殘年千般非似前山頹生客笑壁立老妻憐不
賣書堪讀難交友盡捐能辭兒女累萬一穏宵眠
登野
野外可人腸登登步覺強山容雲半吐秋色雁初翔霜
犯枝頭淺風交水面長沙行雙白鷺驚見捕魚郎
轉步
花鳥送清淚詩書生闇塵窮猿欲破膽病馬強勞筋轉
步逢荆棘回頭問鬼神異時魂不滅千載抱酸辛
野遯
閉戶歴冬春凄涼寓此身蝸涎留砌蘚鼠足亂牀塵吠
犬初逢客饑烏不畏人飄零一起念無怪欲霑巾
殘年
草草共殘年何人慰眼前憂生心悄悄哀死淚涓涓情
鬱多朝飲神銷郵夜眠向來行樂處回首竟茫然
感時
嘆嗟吾自有何處問同心年往空皮骨愁來入古今歌
謠童穉巧戰伐歲時深廊廟寧無計宜從綱紀尋
行吟
地偏塵事少攜杕獨行行步起憐花影吟來答鳥情經
林萬竹立入寺一僧清只在烟村裏無人識姓名
拭淚
棄家日已遠不必淚霑巾藜藿枯腸得江山老眼親愛
清琴是友耽寂寺為隣野叟來相問才知世外人
立家
風霜頭盡白早晩眼生花海内空為客山中别立家雪
飄念東郭鯤動想南華樂處今才得從兹勿嘆嗟
送沈穉僑往東吳看妹
汝往東吳去風霜詎畏侵雙親不在眼一妹合關心臨
眺江山換悲歡骨肉親庭前有雛鳳回首聽靈音
毒熱承柴伯玉遠尋避難之地有作
逢難無人識論交君最優天炎驚遠到地僻媿淹留細
語情難益頻看淚不收後時誰執紼白馬望來投
苦熱沈丈共避樹下
逃暑得同心相攜坐樹隂風聲低度壑雲影細通林飛
鳥長空絶遊魚淺水沈誰憐田父苦目盡望甘霖
閒居招友
典籍平時涉禽魚每個親孤情屬丘壑一意避風塵古
道違澆俗良朋託老身不須煩再請來與對松筠
感懷三首
自分窮路與通津何必悲歡向客陳燕雀凌風都滿志
蛟龍失水敢稱神一杯心事思銷盡白眼人情看斬新
狀貌也應難便識英雄都是捉刀人
多少憂歡總莫真誰能蒿里試逃身自從矚目江雲歇
未必經心蒯劍貧萬里關河鈞浩蕩千峯蒼翠與嶙峋
世間何事堪羞恨最是低眉去向人
馬蹏何必踏京塵但得烟霞好結隣門外豈宜停皂蓋
鷗邊絶稱戴綸巾齒牙昔日空相借面目多年只受嗔
可有千秋在巖谷不因避世漫蔵身
漫想二首
生逢熙代是何人得見文章禮樂新萬國衣冠來玉帛
九天雨露徧沉淪風恬大海魚龍戲日暖平郊草木春
我亦今朝思鼓腹夢中倘作太平民
書生何事漫銷魂極目蕭條莫可論幾處漁歌沈白日
千家燈火隠黃昏身衰難泛滄波去囊盡猶憐破壁存
傳道聖明更美政不勝踴躍俯乾坤
時事
少時每得度春風三十年來事不同重利盡歸蒼徼外
良家多在綠林中鮮肥此日稱奢俗機杼何人號女紅
昨夜分明逢地震誰將消息達宸聰
寓懷
莫嘆星星鏡裏饒也于塵世足逍遙愛他不用存儀舌
憶昨何曾學楚腰惡草當階須自落亂雲到戶任相飄
唯嫌歴歴風聲在選向何枝好挂瓢
秋日獨居兄子仲弢送酒至
幽棲地僻少人過唯有秋光滿薜蘿出霧亂山青就頂
受風淺水碧生波蟲經露墄寒英謝鳥戀霜林落葉多
誰破寂寥心更遠阿咸進酒起高歌
曉晴
一月未曾乾一日雨聲昨夜喜初回高霞結海晨光滿
錦樹依山秋色開鳩厭舊巢將婦去鷗憐新水引雛來
清羸衰疾何時起獨抱漁竿坐石苔
倚杖
嶔﨑歴落未稱賢短髮蕭蕭又莫年綠埜色隨鳩杖底
白雲影到鶡冠前鯨波目斷三山杳鳥道心飛五嶽旋
佇立谿頭飲水罷一瓢高挂樂堯天
汎舟歸來
輕舟晴汎大江平展畫攤書過幾程白鳥窺魚若閒立
青山送客似多情領來野色秋千頃歸到家時月一更
老倦不堪成久坐就牀幸喜夢魂清
夀嘉則先生二十四韻
碩德存蓬蓽宏才出海濱百塵俱斷想萬卷獨留神貌
以烟霞得腸因道術醇花呈江氏筆雨墊郭生巾金箭
東南美文章左國倫臨池珠錯落灑翰玉璘珣衆象歸
驅逐千秋縱屈伸丹山孤鳳羽巨壑老龍鱗倒屣中郎
客披袍學士身平生唯慕古齠齔已驚人品藻俱英傑
從遊必薦紳雄心推岱嶽俠氣走燕秦木鐸勞堪任蒲
輪事未循有天恣譚笑無地展經綸用拙原非拙尋真
即是真袁閎不絶俗王烈善居隣江海稱高士乾坤數
逸民晨鳬開大道寶筏濟迷津幸忝登龍後懽逢降嶽
辰永年三叟述秘訣八公陳瘦骨渾如鶴長眉儼若銀
壺中閒歲月膝下撫麒麟競指神仙在應知甲子頻榮
期具三樂誰復嘆沉淪
山館
芳草滿中庭青苔暎四壁飛鳥不知還從誰破寥寂
旅館
風花晝涼碧雨火夜寒青神劍潛一拭雷如四壁行
客問我孰與往來答之
朝隨白雲起莫隨白雲卧深林人影稀兀然吾一箇
輓劉秀才
薶頭半世苦攻文今日空高四尺墳一片秦山秋色裏
幾人白馬哭劉蕡
林孝章賢豪人也傾蓋定交賦此為别
邂逅相逢即故知見君肝膽識君遲他時覓我家何在
綠樹橋邊露酒旗
過故人居
小衖無人徑轉賒十年重過不勝嗟門前老樹依然在
唯有斜陽管莫鴉
往自
往自幽燕道上來逢人那敢說金臺在時正值西風候
滿面黃沙撥不開
齋前地限于滋蘭而竹不可無也借隣之有以
對之
盡教除去庭前草急取幽蘭次第裁地小不堪還種竹
數枝借過短牆來
自悼
一生苦節晩多囏野鶴孤飛也未閒死後可憐薶骨地
無人知道首陽山
汪長文先生禮約
先生後字士峐號石雪大父中丞公玉父石盂山人
坦先生少負異才嗜學能讀大父父書治古文家言
工詩兼善書法先生既三世擅為文章復從學嘉則
先生之門得其指授由是名日益重雖里中宿老無
不翕然稱長文者嘗一客京師游于太學未幾即棄
歸所居曰大雷山房嵐栖雲構人望之若三壺仙宅
先生至中年即盡謝客坐卧一山樓著書雖妻子絶
不得見垂二十年少工書樓上徧置静楮筆于左偏
開一穴下置容五石大缸使人楗其外每一詩成既
書紙熟視良久輒手取捼之投穴中積歲時缸滿家
人發戶出紙好事者候得每争取之稍傳布人間余
家亦得四五紙先生自序言吾每草書成懸置壁間
卧觀之真若神龍蜿蜒健鶻翥&KR1452;欲出斯實一竒也
先生所居當四明徑口初嘉則游四明從大雷入先
宿汪氏山房搜討故事先生與同行每至一竒處輒
相酬唱有詩嘉則記其首合為四明遊籍一卷一時
詞人競相傳寫屠長卿余君房諸先生俱為作序余
謂自謝遺塵栖神此山高風軼世然徒假皮陸口中
遙相擬似未得其真宋以後詩人過相刻畫復失自
然未有善寫雲窗大闡嵐瀑若兩先生文章之麗者
也先生他著作甚多俱未行世自先生歿後數十年
大雷山房亦燬遺文散失余僅從故選家覓得遺詩
一卷四明游籍一卷因為論定以存百一每誦先子
年先生入大雷山訪汪長文隠居二百言為愾慕久
之
讀史
白日不恒處寒暑無停輪百年本斯須忽忽如流塵鬒
髮異誰昔衰顔無再春咄嗟山木夀鞅掌麋鹿羣段干
光魏國言笑偃荆榛原憲安繩樞歌聲聞四鄰萬鍾豈
不貴守道固所珍神龍蔵深淵尺蠖有時信生平困荒
蕪流藻垂千春
荆卿挾匕首身死膏秦庭子房奮狙擊千載揚高名功
成績乃著身敗名俱傾伉俠豈殊調惜哉誰諒情易水
風蕭蕭至今流不平
詠懷
昔余好冲舉長生懷遠遊遠遊與誰期羨門復浮丘揮
手謝世人一舉凌九州驅馳未終晏白日忽西流孤雁
雲中鳴萬里去悠悠不惜瑶華改但恐朱光秋獨往畢
此志咄咄復何求
婆娑宛丘下日夕懷佳人佳人渺難期路阻限河津明
星夜煌煌夭桃日蓁蓁末路有傾仄繁詞誰見陳玄鶴
東西飛寄言謝所親人情棄衰暮市道貴朝新奈何金
石交一别如流塵
雜詩
西山何鬱鬱迢遞臨重冥高松不知年下有千歲苓瑶
草正紛披華采如繁星就中白日秘安知寒暑更何者
三老翁游戲來層城綽約皆異姿矯若烟鴻驚琳館撫
方諸躡躡恣天行蒼龍翼蘭樞白鵠游珠庭青童啟雙
扉曄曄飛電生中有龍嶠經芝簡秘丹楹長跪問要言
含意了不經竦身向青霄一舉凌大清踴躍往從之雲
霧忽杳冥寤來翳山茨庶幾通精靈静處以須之嘆息
空屛營
一朝復一暮玄冬復陽春殘魄不再滿陽鳥忽已盈悠
悠天壤間誰為不死人盛年不須臾忽若風吹塵良時
不為歡遲暮嘆何因徘徊故閭里念我平生隣斗酒相
娛樂歡喜日以新華鐙永今夕上堂展殷勤何必傾庶
羞雞黍為下陳永焉保霣暮持此俟來晨
中林秋興
秋華開滿國秋思日復劇生平睠秋人自呼芙蕖客松
下涼風生竹外蕉烟白荷鉏斵朝菌鼓刀膾霜&KR2087;獨引
籬下杯醉卧溪上石寧鴂聲何悲曜靈光已夕以兹千
載情言追鹿門跡
曲轅居為沈嘉則先生賦
澤國何蒼蒼雲水共參錯縈迴綠雨澗掩映芙蓉薄蓬
嶠故相聞滄洲宛栖泊彼美林中人依隠得所託開軒
泝廣川考室遵平陸空庭列高林閒窗羅遠壑無慙南
郭隱庶展郊居樂緬彼風塵游憮然愧龍蠖
奉送邑侯翁兆隆先生述職北上
來日恨苦短去日恨苦長昔别燕市中今送西河梁俯
仰未須臾超忽三秋霜世途日多岐謦欬安能常騈筵
非宿昔正爵不盡觴落日江湛湛北風吹衣裳笳吹發
清聲旌旆遠飛揚負弩誓先驅弱植非所將安得黃鶴
羽天路同翺翔
古楓行
清溪路遶南山坳上有古楓千尺高絶壁侵雲入杳冥
盛夏六月長風䬞種之何年不知數鐵幹隂森老烟霧
山翁梵客坐不歸碧蕊香脂滿山路憶昔山頭十萬松
根株硉兀顔色同官家艨艟斬伐盡深山大澤千年空
即今樸簌雜茅葦疁火爇之衰草風嗚呼眼前世事日
堪惜重思老榦高冥濛
采藥行贈族子銘孺
朝出劚苓暮採薇白日忽落蒼烟飛荷鍤歸來倚深竹
落花清露香人衣我家阿咸頗解事提籠遠自江城至
肘後三千禁架方囊中數卷軒轅記眼前孺子總紛紛
少年提領争如君何當共爾尋仙去采藥天台卧白雲
獨酌歌
雖有西山樂不能還少年雖有平原飲不如獨酌便東
臯多收十斛秫西谷麤營一畝廛牀頭壓酒聲涓涓一
酌一歌私自憐清風白雲長作客南山北山華滿筵無
須絲與竹陶寫自泠然
獨立
漸少區中累蹉跎歲暮天烟霞常引疾犬馬欲忘年山
課松楸稅園收芋栗錢寥寥一生事獨立意翛然
東城遠眺
高城臨巨浸東望一登樓埜樹俱秋色江雲似水流三
山無日到五嶽幾時遊便欲揚帆去空波命小舟
園中雜詩
峽隠風驚急山高屋更重奔雲逐去鳥飛電落長松響
裂溪東壁人傳海上龍向來聲稍定一笑倚高舂
松下
宿昔探幽事夷猶過草塘薜衣秋去紉華佩雨來香石
菌從兒供溪蓴問客將閒雲與沙鳥一酌忘斜陽
齋夜
南山有敝廬蔓壑俯階除落葉喧筠徑明燈散竹書野
狐寒拜月溪獺夜陳魚閴寂荒村事幽竒念索居
偶作
嘿嘿竟何意栖栖常避人乾坤存一壑風雨過三春錦
帶慙居士青山作外臣衡門有尊酒長日傍松筠
夏日茅山晩眺
東山數茅屋一半是斜陽門掩垣衣老溪流石髮香歸
雲隂磴濕玄鳥暮天長莫怪忘三伏千峰夕氣涼
歸望山茨有作
秋隂自寥廓況復遠林歸一水孤舟入高天亂葉飛江
雲晴稍薄山日晚猶暉何事東溪上行吟老竹扉
秋日曉坐書懷
洞壑曉空濛清溪一望中桃源行處遠桂樹幾家同酒
熟三秋露粳香五里風吾衰任潦倒倚杖憶年豐
蓬門
蓬門臨積水小竹趁長堤經月無人事將書聽鳥啼空
林荒野北殘雪亂峯西向晚華原路寒烟古术齊
寄聞隠鱗
嵒壑年華早田家歲事成風前紫燕去露下綠葵生種
漆因樊仲為園本邵平翻思婚嫁畢五嶽幾時行
風蘤亭薄暮
山園流水故泠泠盡日無人到野亭醉看滄浪蘋葉紫
舊題風雨竹花青攜來北海仙人杖老去東方處士星
三徑蘭臯堪卒歲喜看松月夜冥冥
送吳用卿歸新安
葵葉榴花滿座看芳尊綠蟻任交歡莫言歸興依蘭槳
且引薰風醉籜冠城外青山疑故國江南秋水憶新安
那堪惜别金臺下愁聽離鴻不忍彈
參差亭
水竹小華源逍游白雲府不聞人語聲飛籜如寒雨
又
已失東山雲獨有東山月涼風何處來吹作千峯雪
寄懷
朝雲不散暮雲流溪上茆堂水竹幽忽見斜陽滿高樹
亂蟬風葉似深秋
東塘
芙蓉開徧野塘殷掩映孤亭亂竹間獨往獨來還自笑
不知何意老空山
過板障嶺(以下四明游籍詩)
余本山中人與世亦殊調跡希河上隠事仿任公釣每
託雲水歡頗愜賞心要開春氣已和杖策凌危嶠威夷
一谿駛崩奔兩崖陗竹栢媚幽戶春泉灑丹竈畟畟曉
風起寂寂千花照山驚翠濤湧雲殘海波躍攀蘿嵌絶
壁據石發孤歗高天若可捫洞壑杳難眺躭游爽經竒
搴裳竟烟奥從此駕輕鴻永謝世人誚
度錯愕嶺
萬峯青青春縹緲危巒騰鶱兩崖老石上人凌樹杪霞
六丁蹴死烟飛草大谷沉沉入南極蛛絲鳥路風吹直
杜鵑花老不歸春鬼母號天魍魎泣怪蛟窺人作人立
逬水泠泠洗雙屐隂風剪雨雲片磔峽天漏日冰花白
巨石開關起仙宅欲傾不傾走魂魄征西將軍眼花碧
蠶藂魚鳬空跼蹐
大闌山眺望懷劉伯常(劉名綱晉上虞令于此脩真后仙去)
冥鴻有竒羽清廟無遺音事往跡易閟感來念已深伊
人秉高尚脱屣謝朝簪巖扉入幽亢丹壑窮崎嶔霧斂
溟海白嵐蔵山澗隂徘徊一溪阻莽互千里岑白日任
推薄歲事空蕭森古木嘯猿猱野火生秋燐四顧獨寥
廓不辨陌與畛延賞興已極凄其難處心顧已慙獨往
悵矣千載人
從苦竹嶺山行絶頂望四明山四首
紫翠莽縱横行人不記名天遙平見日雪盡乍聞鶯絶
壁憑雲度長風吹雨晴千秋嵐氣白直擬海波生
天迥路孱顔危巒絶可攀隂風迴大壑紫氣滿千山月
彩標孤白春聲起暮關幽竒探不盡烟樹水潺湲
明山高鬱律一上一崔嵬雲捲千峯雪風傳萬壑雷扶
桑天外見初日夜中迴目斷塵凡路飄飄鸞鶴來
石棧渺烟霞春臨萬谷花人將身倒影山亦漢通槎翠
濕驚嵐落風深畏日斜扶搖今始信莽莽竟天涯
入仗錫寺
古寺高懸碧嶂餘清溪直走梵王居鐘聲曉落千林月
石色寒窺萬古書小閣峯隂晴雪擁亂山天外白雲疎
人傳飛錫何年事風送空花點客裾
游三峽
三峽名何勝人疑到蜀中千峯懸鳥道萬谷走松風響
濺青天雨寒飛紫澗虹都忘歸路晩霽色滿遙空
坐潺湲洞
霏烟織翠沙雨風珠璣逬作千年虹鳥聲不到春山空
儵忽七日開洪濛蒼水使者乘龍死玉簡金繩秘不啟
為看今日逍遙事水蕭蕭兮石齒齒
登石窗遠眺
探石訪仙都凌旦趨石壁崩崖互重阻高標起靈宅藹
藹雲霧扃奕奕瓊瑶坼乘山罕禹功逸駟無滿蹠寶笈
秘神工蒼茫落南極邈矣帶地川高哉負天石月竟三
島寬日晃五湖偪酣霞帶澗紅出雲繞空白依依寡人
徒恍恍慄心魄栖巖企昔賢入谷想今客異物狀珍怪
靈蹤隠仙籍問道無貞心百年鮮良覿何當解世羈躡
屩從所適
徐鳬巖觀瀑布泉
傾崖東峽雷霆鬭懸水魚龍起清晝驚風乍捲飛雨來
青山石上無停埃窈窕靈源深不測一望明河萬山白
輕如飛絲散如霧寒沫濛濛濕江樹人烟住比武陵溪
片水桃花自來去
發四明山中經雪竇寺登妙高臺觀瀑布杖策
下溪口買舟順流朗誦盧柟賦抵櫟社宿句
章先生明月榭旦發還南雷作
蒼山何崔嵬天籟風參差扶搖八千丈莽莽瓊瑶披下
窺滄海小遠鏡天台卑仙人依龍虎翩翩遠追隨送我
遲日曉下趨剡溪道迴合西南山春深尚衰草百里閴
無人高步尋仙真空谷不見鳥獨有烟霞親迢迢窮日
昃路轉開石壁寺古落松筠僧來訪形跡醉披水田衣
笑著登山屐亂谷浴秋聲落英封斷石水薄衣欲流山
空月初白獨鳥歸林烟藂桃眩行客客行莫早迴青春
時易頽且浮琥珀盌載上中天臺目迥萬里盡意豁千
峯開足底溪聲激泠泠清吹哀石轉驚飛流槎來銀漢
秋又疑廣陵雪噴薄錢塘丘風中等列禦濠上誇蒙周
俯仰意已適興劇歸心逸數里走石關十步想兜率逶
迤盡坡陁目勢含滄波浦近漁唱起樹密村烟和似聞
戴顆隠彷彿子猷過高蹤邈千載勝事苦蹉跎夙昔永
懷情春風吹女蘿女蘿風乍起行舟信流水空翠撲人
肌芙容開萬蕊矗矗波底寒水曲山萬盤路轉幾迴覆
出谷復入谷石淺只容舠儵忽及江皋天欹曉鏡落野
闊孤村高為把珊瑚枝欲釣任公鼇兀立四明山倒影
隨秋濤一誦盧君詩興逐流雲翺片語驚世人咄嗟揚
馬曹論文夜分坐寂莫丘園情摧頹一尊酒笑落千秋
名興極一登臺風淨高天碧疎星向客流霽月水中夕
經竒絶可憐地遠心悠然家徒四壁立何異揚雄玄余
也老侯巴生事南山田山花遲行客五柳春風顛手持
綠玉杖歸弄潺湲泉一當南雷君謂我何方旋探取虎
盤囊投贈逍遙篇異時畢婚嫁五岳終流年
江上讀盧次楩賦嘆其因才賈禍垂死無妄
懷璧狂夫罪含沙楚客傷猶傳賦白日只合死瀟湘星
劍從誰覓春江為爾長乾坤虚莽蕩無計返山陽
死去不堪呼乾坤失爾徒秦城元自隕梁獄竟誰辜才
少三千世文無十五都適來餘落魄顦顇酒家胡
一些豈招魂無章痛木門流離遼海恨蕭瑟夜郎冤絶
代空名起千秋副本存悲風吹落日無地薦芳蓀
清涼寺
鳥道盤千折松門到一區曇雲幾朝夕豐碣竟模糊殘
燒依霜葉空厨失午餔天寒僧臘淺深殿試蒼鼯
同田叔子行過摩訶菴
寶刹依林淨慈雲覆路遙客吟隨馬去僧榻許人邀鳥
下翻階葉龍回動海潮不須持半偈塵慮已全消
甬上耆舊詩卷二十一
