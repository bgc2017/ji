甬上耆舊詩卷五
監察御史胡文學編
序曰甬上古耆舊之國也方秦末博士大里黃先生
邈然避世時天下有四皓先生其一也至盛唐開元
間賓客賀季真先生為詞家舉首歸賜一曲四明逸
老名重本朝及宋慶歷朝鄞江桃源二王先生淳熙
朝禮部侍郎袁正獻公與同郡諸賢後先並著稱為
四明九先生而後吾鄉風節文章理學遂並著于天
下自洪建以來鄭李諸先生始作斯文復歸雅馴循
至成弘之際海内久治平氣淳俗厚人風益高于時
名薦紳若兵部洪公常給事盧公瑀太僕金公湜六
七人俱解組歸田因得從高士宋弘之恢張景心憬
先櫟軒諱端諸先生相結為高年詩會每值風日佳
時輒剪蔬供蔌驩共為集逍游散帶里人望之若仙
嘗追遡諸公生平洪兵部與于忠肅公為左右手有
安社稷勲晩脱虎脗益倡雅里中盧公名諫臣直聲
廉操重于一時兵部嚴公端至行軼倫復以古文名
家刑部宗公佑循吏之後于集中齒最少正術周先
生祜高士章先生珍並詞家名宿宋先生集先輩遺
詩有功文獻張先生以詩法傳其從孫琦為吾鄉詞
人之冠倪先生光善言易名比京焦金太僕與先櫟
軒先生風格更上詞賦之妙傳于朝鮮日本為中朝
增重諸公詩各擅風人之致要皆解外膠略世事身
當太平之日從容吟唱以鏗鏘盛朝四方望甬上擬
于唐履道里焉此俱本東沙張公所述再詳于郡乘
而堇山李先生更别載宋章諸高士俱裒然人師不
媿真隱凡屬會中唱酬徧傳于遠近合二公所記十
有八人俱歴然可考余因得于暇日輯諸公詩惟金
太僕倪高士俱有遺集可錄其餘諸家散見于他選
雖單章片律亦必隨鈔復慎擇其可傳者人各數首
且彙為一卷特相詮次意使太丘朗陵重聚于一堂
漢陰主客歡情更接然後諸先生音欬相聞無復契
闊即開卷讀之亦若身為其門人弟子恂恂然相從
于杖履之後也獨是堇山先生去諸公纔二十餘年
節奏可尋流風放&KR1820;而即謂社詩漸逸無從彙錄望
得如謝方石先生為赤城詩選以著一鄉之論此懷
闕然余乃更從二百年後圖相採綴于當時會中詩
豈可復得唯錄其平生遺草光響略存庶學者得自
今日仰溯西漢而下世有老成足發恭敬亦稍補堇
山先生闕然之懷云爾及余選先軰遺集上下千百
年因盡名曰甬上耆舊詩益使後人識此邦二千年
人文熾盛惟藉大里黃公後數人至此集諸先生身
後餘音幸附金石得列為四明文獻之邦也集成錄
詩凡十一人俱有傳餘七人詩失傳亦附姓名于後
通判鄒誾高士王政余賓
理問周頌袁德麟周愷
陳渭
兵部郎中洪公常
公字子經號石田性高邁強記博通家貧常從人借
書一覽輙盡中進士觀政兵部時于忠肅公為侍郎
一見竒之即薦公有經濟才特授本部主事會土木
之變忠肅進尚書一時軍事棼錯盡以相屬忠肅每
入朝公輒具筆札以從事至且語且疏即不具草立
上忠肅既幹略絶人復仗公為左右手遂得指揮定
難稍遷至郎中上皇復辟吏指公為忠肅黨上知其
名特原之陳汝言代忠肅復以事誣公欲致之死上
竟置不問後馬恭㐮公昂為尚書値西陲多事馬公
嘗面陳部曹乏人上顧問洪常安在以憂去對即命
起復公至部久之馬公疏薦公為本部侍郎忌者知
其事先劾馬公私所屬公遂力請疾歸里進階朝列
大夫公時年甫四十自念與忠肅同事特蒙上知得
不死再脱虎脗俱上所賜餘年因日與里中耆舊相
聚雅歌鼓缶以頌太平歸田歴三十餘年非歲時鄉
飲不至公所蕭然一室以文章自命晩年得所未見
書必手鈔始讀所著有勉學錄石田槀隨筆考文業
考及選定韓柳歐蘇王曾六先生集公生平履操廉
白尚義在兵部時出入常無馬武平伯陳公重其名
奉八十金為市馬至再却不受同里李主事山如清
操絶俗歿後公身為經其喪諸高義率此類
懷鄭汝誠
端居鬱無聊引領懷三益相違念一朝况兹歲屢易雲
樹渺關河之情安所適歡娛日以疎憂愁日以積緘題
寄便鴻相期崇令德
宿美古韶方丈
何處堪尋物外交羅雲丈室絶紛淆老僧掃榻應相候
童子開門不待敲花外雨腥龍出鉢松間雲暖鶴歸巢
滿懷清思渾無寐卧看流螢度竹梢
都給事中盧公瑀
公字希玉號益齋以進士授刑科給事中即劾巨璫
梁芳等竊柄引用奸僧繼曉以邪術罔上直聲大振
嘗疏罷淮陽貢賦十餘萬緡陳西北市馬積弊人俱
德之有温州衛指揮戴勲以遺孤為庶長所孽庶長
賕結當路多為其地公知狀言于尚書馬公文升事
竟得直勲後知公言奉二百金賻公母之喪公力拒
不受服闋遷工科都給事中論天變忤旨廷杖置于
獄謫判長沙稍遷同知眞定府為治善撫良詰暴吏
民愛畏之尚書王端毅公恕見所上治行旌異之遷
知廣平府廣平故牧馬地豪家數侵匿委其徵于貧
戶公至剗洗宿蠧盡反所侵地民困大起乃命起學
舍養士授以經義三輔間翕然嚮學有張參將者以
高貲甲郡中為讐家所誣繫獄前守意避嫌置不理
公按牘出之比公引年歸參將使其母密懷千金為
夀致榻上公堅謝不受其廉白始終不渝若此公為
人不輕言笑口未嘗論人過少美風儀有隣婦製一
紈袴遺之公斥去默然終身不至其門有知者重之
閨情
錦帳徹流蘇寒燈對影孤其如天上月千里炤征夫
題竹
幽人愛竹看不足更剪生綃寫雙玉瀟灑何如渭水姿
扶疎略似淇園綠初垂露葉朝毶毶乍拂雲枝春漠漠
竹根竒石一拳小共抱堅貞永相保
兵部員外郎嚴公端
公字克正號謙齋以進士稍遷南京兵部車駕員外
郎所職黃馬快船公為監凡巨璫有冐請公輒持不
許遂為積忤所中解組以歸公性至孝自歸田母年
六十公奉養歴四十餘年母年百四歲朝夕不敢離
左右母齒豁不能飱公手屑良米□粥操匕箸以進
問母有所欲輒力致之少疾即束帶至旦身嘗五藥
至母體復始就寢方母百歲時公率孫曾長跪上夀
烏紗鵠髮相炤庭除間公自視若兒孺子也見者稱
為盛事及居喪哀毁彌至公為人性樂易然持操甚
嚴家無餘財周人之急意常若不足其學貫串百氏
為詩古文詞高軼超麗自成一家凡里中有欲考議
古今多造門辯問公為隨事畫對歴歴有徵學者俱
宗之所著謙齋集藏于家
公起里中以古文名家居官為健吏處林下奉母至
四十餘年母夀歴百餘歲尚作孺子驩身列孝友傳
中此誠世所謂吉人也時稱公為詩竒俊脱俗更妙
于體物而今傳者甚少幸錄其一詩稍見風概吉人
之詞雖少而彌重也
游福德菴
湖海當年已倦游風波無地可藏舟何如今日城西寺
半醉花茵卧石頭
太僕寺丞金先生湜
先生字本清為人氣體甚高自童時輒能詩長益漁
獵史籍舉于鄉以善書法授中書舍人待詔文華殿
遷太僕寺丞督山東河南馬政初監牧者多以墨敗
士林畏居之公笑曰誰謂必廉泉方可飲耶即日乘
傳詣部盡釐剔宿奸風節大著時俱曰此公誠金鑄
人也因薦敕賜一品服宣詔朝鮮其國雅尚文學陪
臣聞公有詩名請留詞翰公即席草答數十首文義
溢發自王以下盡驚曰前天使所未有也因請公使
節所歴文章鐫諸國中名曰皇華集復選美人侍夜
公贈以小詩笑遣之諸餽貽盡却不受還朝遂請致
仕屢徵不起家居三十年足不一跡公府即族黨慶
唁亦謝不往唯里中耆舊觴咏為集居嘗坐卧一小
樓嗜學至老不衰嘗曰吾平生喜讀易闚造化之微
適有所得即渙然有餘樂他書則未然也為詩多逸
韻篆隸行草俱有漢晉人風性嗜竹因善寫竹每命
筆姿態横生率題小詩于上人稱為三絶喜杖策過
禪舍所交多高逸沙門一日口占一律示僧有謝世
語後數日果卒公事親至孝執喪盡禮待詔時以書
法薦其弟溥併入直與諸弟姪分田宅多譲肥美人
以是益高之
太僕居里門蕭然四壁風格最高每畫竹輒有一詩
楊文懿公每稱太僕先生重其筆墨謂在子瞻與可
之間晩年嘗過湖南延慶寺為老僧畫竹一紙懸諸
寺壁後時過之輒加題一絶積至十首及垂老復至
寺中見尚有素處一方即欣然命筆曰草堂南北路
高低林下相逢日又西只為詩多不礙竹幾番題過
又重題以後遂不復過今此畫為好事家所得尚傳
在人間先輩人風良足愛重也
河間府瀛海驛寫竹遂成長句
我本東南瀛海客乘興來登瀛海堂堂中開簾分廣席
四壁拂拭如秋霜老夫見此發長歗便覺清風滿穹昊
呼童捉筆破水墨胸中怳忽窺天造何須巧作鐵鉤鏁
何須苦效金錯刀大竿小挺恣揮洒千枝萬葉分秋毫
雲氣淋漓墨初濕隔忩似聽湘妃泣兔翻鶻落□鬽愁
一夜轟雷破春蟄蟄龍振起風怒號蒼烟翠霧翻波濤
鯨鯢帶雨走平陸靈鼉䟦浪聲嗷嗷從來造化不可測
呼噏陰陽在頃刻篔簹谷口冥烟開白日龍來作人立
黃堂太守人中英殷勤置酒當前庭大觥小觥迭相舉
賓僚進退如諸生我亦平生好竒絶為作長歌歌一闋
樓頭羌管落天風筆底驚蛇走冰雪歌罷出門呼驛吏
叮嚀戶牖須常閉只恐天工有使來一朝捲入空中去
題唐明皇吹玉簫圖
昭陽殿高清晝長珊瑚枕壓七寶牀珍簟平鋪碧雲冷
珠簾半捲秋風凉此時諫疏非無補君王自喜教歌舞
舞曲翻成阿濫堆别調新傳玉簫譜玉簫一曲度薰風
宫商十指何玲瓏碧沼游魚窺菡蓞丹霄彩鳳鳴梧桐
棃園弟子多白髮承宣獨喜黃旛綽手提玉板不停敲
足蹋青蒲恣歡謔雙雙粉黛誰家女霓裳細拂鮫綃縷
斂袖低眉不動塵似解烏烏曲中語從來聲色移人心
人生樂極悲亦深豈料簫聲入雲去化作漁陽鼙鼓音
過劍水有述
此地重經雨後過其如風物悵人何水忘舊澗橋梁少
路啓深山草樹多行客有懷頻問蹟土音無字易傳訛
新攜一劍千金值欲向巖前試一磨
觀劉廷美秋官草書
二王消息渺飛鴻今代劉生筆最工戱解都盧身似縮
舞看渾脱劍成風一池春水鵝羣白數屋秋霜柿葉紅
况復才兼詩畫好高名愁殺米家翁
寄大嵩舊游
孤城如斗倚岩阿疋馬曾經此地過行盡青山無虎跡
望窮滄海息鯨波雞豚里社間田少斥鹵疆場野竈多
獨記南樓同醉日落花如舞鳥如歌
游天童寺過中峰
行盡青松始見山煖風微雨露班班欲尋開士栖禪處
直到中峰疊翠間滿地竹陰人跡少四檐花氣鳥聲閒
素甆傳後悠然别不許袈裟送出關
過丁家嶺
嶺頭松樹插天青嶺下人家舊姓丁沽酒且須尋地主
將詩不必弔山靈問誰别有神仙骨顧我眞成老鶴形
回首遼陽三百里落花啼鳥晝冥冥
楊柳美人圖
簫管聲沉午夜春六宫誰尚步香塵垂楊影裏濛濛月
獨炤長門失意人
題多景樓
滚滚江流動地來重重樓閣倚天開行當草罷平羌詔
乞取青山作釣臺
題延慶寺畫竹
咫尺南湖幾度過頻將詩興付清波詩成欲寄林深客
閒放春風出薜蘿
行到山門似到家相逢不必具袈裟誰知七月秋風裏
香茗新烹薦筍茶
一竿瀟洒玉玲瓏湘圃淇園在眼中過客莫嫌枝葉少
纔多枝葉便多風
湖上禪房對竹開雨餘新水綠生苔入門聽得茶童語
昨日題詩客又來
題竹雜咏
偶騎黃鵠到人間除却吟詩只自閒兩翼清風收不住
又隨寒雨過溪山
四明山下一綸巾把筆曾為竹寫神莫笑老夫輕自許
湖州太守是前身
漠漠春風澹澹烟瀟湘江上最堪憐十年不寄平安字
一夜秋聲到枕前
卧起書忩酒未消呼兒磨墨我揮毫須臾一片湘江雨
亂逐秋風洒鬢毛
北地天寒少竹栽客居終日苦黃埃昨宵適有還家夢
直向江南貎得來
昨日投閒列竹林已看林下筍抽簪題詩為報三春雨
莫遣長梢易作陰
雨後雙鈎寫未成幾番閣筆聽秋聲琅玕本是無心物
移到詩家便有情
每見長安好事家年年栽竹似栽花誰知一過江南去
看盡山巔與水涯
城市園林多種花山中老竹自欹斜時人只解看花好
看到秋來有幾家
刑部員外郎宗公佑
字元吉父顯初知宜興有惠德時尚未有子民為聚
禱于神遂生子因名曰佑少即有文名中進士歴官
刑部員外郎以守制歸卒于家士論惜之
寫懷
無端世事幾曾諳寂寞何從問指南排戶祗應知已過
披矜未有俗人談松堪獨對髯方老菊未全開瓣尚含
漫擊鉢聲佐長歗一天風雨闇烟嵐
陰陽正術周先生祜
字立德以辟薦授陰陽正術少有詩名為一時所重
人稱栗軒先生嘗與魏雲松相倡和所聯句工力悉
敵而栗軒集竟失傳同時若薛元禮先生以司稅楊
梅讀先生以倉副使先生以正術俱小官名重今城
南有周正術墓梨花纍土行人過之猶知為詩人藏
骨處吾鄉前此公侯卿相甚多以此一坏較彼墓亭
翁仲誠不與易也
送金進士德潤與魏雲松偁作(聯句)
昭代産佳士(祜)立行卓先覺登崇願方殷(偁)追遠誠獨
確出系幸未刊(祜)征途敢辭邈華騎綠駸駸(偁)錦衣晝
濯濯冥賁徹重泉(祜)家歡罄一握争知才特竒(偁)總羡
貎純朴康藪出麒麟(祜)文岐來鸑鷟語正出咿嚘(偁)行
危齊犖嶨量容渤海深(祜)清脱沮洳濁文藉嶽崿攢(偁)
玄微繭絲𣙜詞藻或紛敷(祜)天葩靡彫斵李驚超爾神
(偁)柳見嶄然角彪文孰能加(祜)龍變不可捉允矣德言
恭(偁)久而交致慤囊槖周寠宜(祜)蒸嘗餕賓數葭莩獲
相因(偁)枝葉藉無剝䟦涉延歲元(祜)逶蛇逗秋朔我私
濟遑究(偁)我公勞㒺逴仳離心若攣(祜)岐分手仍搦檻
檻聲更和(偁)騑騑色不駁君器自軒皇(祜)我疵誰礱琢
廷猶需補裳(偁)國不遺彫璞惡芟楚畹薋(祜)芳擷香濆
葯士類易淳龐(偁)土風捐齷齪化宣放勲仁(祜)和贊鈞
天樂既哲居鼎台(偁)匪彭侍帷幄瀆詞致瀕行(祜)明達
豈孤學(偁)
送章黃門元益待漏與魏雲松偁作(聯句)
宵寤念朝趨蒼茫遲晨漏(祜)低横默屏營直簡端宿留
(偁)天北杓乍旋極東光未逗(祜)通工鵠翥繁夾掖鵷行
簉(偁)兢爾亸絲紘肅然襜綺綬(祜)王郎記遐懷杜老詩
遄懋(偁)儤馬静攢蹄司雞竦動咮(祜)樂部駐旌&KR1242;羽林
羅介胄(偁)花露零以瀼柳烟羃而秀(祜)遲遲箭刻深浸
浸壺聲驟(偁)捫衷荷錫榮委質須匡佑(祜)昧爽鼓鐘希
簪亳入祗候(偁)
哭長清李處士
長清李處士鄉國足稱賢舊德崔門重遺經伏氏傳韭
蔬四座客烟草兩湖仙今日嗟何在山庭宿雨寒
送金子還滇南戍所
西風把酒贈驪歌駐馬含愀意若何書劍又從關外去
年華半是客中過楚江樹色經寒早巫峽猿聲向晩多
到日轅門應有問為言東海靖無波
章先生珍
字文重自天順成化以來文重與張景心宋弘之先
櫟軒諸先生俱以布衣宿望為里中五經師啓後鳴
時不媿真隱先生少為文學胡平仲書法仿宋克而
變自成一家詩溯漢魏以至盛唐諸大家能造其妙
生平喜讀易有易注若干卷孤舟夜讀一卷它所著
勾章小家言二十卷並藏于家先生卒後魏雲松先
生哭之曰九原詩癖應如昨月白花開對墓門是足
使人追味也
古意
結髮游三輔垂老守一城月皎天漢流厭聽横吹聲來
時家平安于今竟何如中心徒徬徨路遠不得書長河
無波濤日暮游子歸草深山雉鳴水滿野鴨飛丘隴多
新墳其誰主蒸嘗折葵循野籬煑飯解行囊
豔歌行
和風散晴靄冷露晞春陽步出閨中姝採將陌上桑冶
容事窈窕穠豔飄芬芳髻擁黃金釵耳垂明月璫湘綺
以為衣紫羅以為裳使君愛青年下馬揖紅粧為言孤
鳳鳥欲效雙鴛鴦妾身名家女夫壻侍中郎豪氣萬人
上美軀七尺長朱門白玉階錦鞍青絲韁爾今在長坂
妻亦守空房游俠恐相繼能忍容為娼
劉生
不事魯儒文談兵動主君開弓學明月射鴈落黃雲桃
葉迷歌扇榴花醉舞裙遨遊五陵地結納李將軍
良人
良人越河關歲月忽已久灼灼庭中花菀彼庭前柳陽
春被萬物芳草亦含歡如何遠别離長江路漫漫漫漫
江河長迢遞不可逾相思發長歎視我明月珠
贈所知效陶體
峩峩青山下小屋十餘間禾黍滿東臯桑麻翳後園日
出讀我書日入高枕眠相知無心曲惟此門前山好鳥
歸深林白雲宿層巔陶然得真趣悠悠樂吾年
擬曉發五溪
舟發川中路孤吟背夕曛秋聲巫峽水冥色夜郎雲野
店青山繞溪橋綠樹分採菱歌棹遠風静有時聞
送張二貢士
烟靄散春晴亂鴉深樹鳴千山懸落日一騎出孤城急
管催離宴飛花亂旅情殷勤懷上策謁帝向承明
東湖别業
老年厭城郭湖上最相親疎雨斵山蕨東風采磵蘋鳥
啼林樹晩鹿下野塘春當路多竒士誰能訪隱淪
無題
溪橋春水生新蒲綠堪把茆屋掩松雲斜陽鳥飛下
題鄭汝誠所藏山水圖
南山春雨晴西溪春水滿孤舟釣夕陽沙明綠蒲短
宋先生恢
字弘之以經術授里中子弟及門最盛陸康僖公瑜
其最著者也先生嘗憫郡中文獻失徵因選天順成
化以來諸名士詩合為一集冡宰碧川楊公見之深
善其意因從鈔一本以授子茂清即知州芝山君也
其後參議南江戴公更從芝山處得此集因為增輯
序之曰余嘗慨想鄉賢篇什思搜訪而不可得一日
從芝山楊君所見四明雅集一編乃詩人宋弘之先
已纂輯因取諸家近詩增所未備總得六十人集成
四卷不惟吾名山之助其文獻亦有足徵者故樂為
邦人道之吾鄉有選詩本于此
教授鄭千之先生家學淵源最久其為四明文獻錄
所集宋元先輩詩僅四家自其大父蒙隱先生父以
道先生外一為奉川董秉彛一為吾鄉蔣敬之然則
所錄里中詩只一人而已余復盡讀宋元志乘所載
詩亦絶少太守沈公愷序吾郡詩曰宋元間攻尚互
異篇什不傳在當時固巳如此然亦由纂述無人致
傳者益少也至宋弘之先生始錄天順成化間名士
詩二十人曰四明雅集于是南江戴先生因所選為
廣之得五十五人仍其名東沙張先生益廣之得一
百五十一人更名曰四明風雅至崇禎中陳太僕陸
中翰諸君復耑錄吾鄞詩得四百四十七人名曰甬
東詩括盖此邦文獻之傳數百年間得世有所徵俱
宋先生祖構之功也南江謂先生詩格逼盛唐其栢
梁體最妙調高而意遠今所傳者絶少余為錄存數
章使後來學者追述先民得知其世系焉
寄洪郎中
瓊林有鳴鶴皎皎霜雪姿飄飄自遐舉雲中揚羽儀朝
飲玉池水夕啄玄圃芝發音起千仞逸響聞天衢靈雛
善相和知為心所縻安得晨風翼萬里常相隨
訪楊維立進士留贈
虛齋坐岑閒幽懷曠難任美人久不諧紆鬱傷我心出
門愛春熙濯木栖鳴禽輕舟溯長川弭櫂楓江潯高扉
俯流水竹樹蔭成陰升堂欣良晤載聆金玉音韋布分
樗散幸兹挹華簪燃燈炤行觴歗詠鏗璆琳遂忘夜漸
中天低舍後參餘興屬枕藉晨雞徹雲林分攜聊贈言
庶以酬南金
送戴使君之任雷州
有美吾鄉彦丰姿冰雪涵鴻文歸藻鑑高譽動華簪題
駕方齊右分符遂粤南朋儕分祖席徒御擁征驂騄駬
初當道青萍已拂鐔寒雲凝楚峽春樹滿湘潭執轡登
岩曲褰帷轉石龕亂山遙入桂巨海渺連儋萬井依蠻
市孤城倚瘴嵐漢儀應共仰蠻俗自徐諳設匭求新政
還珠異昔貪㯽榔非足嗜魚膾亦忘甘戶集民無訟庭
閒吏罷參清時將注用玄髮未為淹
哭長清李處士
垂白傳經鄮水東曾聞人譽重和雍天衢終嘆蒲輪杳
雲壑長哀繐帳空耆舊一時堪補傳老成百世自流風
獨憐帳下諸生在徒對高堂哭馬融
張先生憬
字景心少有詩名更善于書法時謂其詩音律沖妙
超然有復古之功同郡都御史張公楷雅以詩法自
許唯于先生最相引重晩年學道居吳山之紫陽宫
遂不復出以詩法及書傳從孫琦盡得其妙即所稱
白齋先生為吾鄉詞人之冠者也故推其家學所本
特書之
聽鶯曲
默坐湘簾垂啼鶯在高枝初啼君已去再啼君不知
挽宋龍川先生
慄慄北風勁百草腓且僵白日失中舍慘淡寒無光漫
漫愁思多激烈歌聲長浮雲結重陰俯仰内自傷揮劍
出長坂我馬玄以黃川流移東溟葵藿傾太陽端居顧
安適誰能履周行崔崔玉山岡孤墳鬱蒼蒼猗猗蕙蘭
花千古含芬芳
送友之京
金氣應高秋憐君復遠遊天涯冠蓋士雲裏帝王州鴈
下孤烟斷帆行落日收吾兄淹宦久為報别離愁
秋日宴海昌硤石東山
東山此日會詞英霜落天高秋氣清風度鐘聲諸刹近
雲開日色兩峰晴葛洪井上烟霞老顧况臺前草樹平
臨眺不須懷往事故鄉回首獨生情
倪先生光
字應奎少有文名會感土木之變復學孫吳書講劍
術既久無所合乃更杜門學易忽意思朗徹若有神
授遂盡棄世事曾一客京師名動諸公卿間大學士
萬公安將論薦于朝即日謝歸先生自讀易有得輒
能前知嘗在楊文懿公所有中貴使至先生見一雀
自庭樹集于地已還集樹即謂其使曰頃來得非失
馬耶六日當復使大驚楊公質之先生曰雀踊躍物
也去樹而集于地舍所依也還集樹復其所矣初集
自北而南水數六故曰六日當復又問馬色曰以水
色尅火當黃而近于黑語畢騐都御史王公應鵬童
子時至先生所甚竒之王適作一莊字先生曰蒙莊
書開卷輒云鵬翔童子與名合不可量也以其甥妻
之客有問媍將産者傘忽裂其人失色先生曰傘外
裂則小人見君喜得子矣其前知類如此人因以小
康節呼之學者稱味易先生唯與金太僕魏雲松先
櫟軒三先生交最深翛然人外高企羲皇年八十生
而舉殯擬陶公自祭杜牧之志墓事懸像設奠延慶
寺為詩自挽羣公俱屬和太僕先生别畫竹題一詩
相寄曰先生舉殯吾為寫生其詩有言舉世稱高士
闚天合少微先生得之大喜其作達如此
前輩謂先生古詩最工七言效初唐音格流麗近體
不減王右丞其味易詩集凡十二卷不知為何傖所
删僅存律詩二卷余往問其家前集亦不存矣因即
所選錄存二十餘首復採其佳句如秣陵道中曰路
柳官橋晩山花野店春寄金文用曰萍開魚弄日花
落蝶愁人泊瓜州曰平林藏宿霧疎雨帶春潮隱居
曰岸風落藤子晴雪上梅花宿山家曰水清溪近戶
楓老葉歸林閒居懷鄭蘭谷曰燕窺花徑暖鶴護草
堂清病起有懷知已曰海闊成鷗夢風高斷雁心幽
居曰埜雲當戶過青草閉門閒送李公子還鄉曰江
風催去櫂戍鼓接行裝過七里灘曰白石依樵㸑青
山隱釣臺遊崇法寺曰青山應作主黃鳥自留人遊
東林菴避暑曰殿凉雲氣入池午藕花開屏跡曰遠
山隨水下細雨帶雲流早春遊虎丘曰萬水浮光去
諸峰積翠來游上天竺曰萬竹岩前雙鹿卧百花林
外一鶯啼育王寺曰天垂紫氣籠雙塔路引青松入
兩廊奉寄尹天官曰陰崖短竹含霜老幽谷薌蘭背
日生題蜀中山水曰路遶山川通漢畤花明樓閣入
唐風客中書懷曰蘿偃破籬花自老門生新竹燕還
飛弔岳墳曰宋樹參天無北向吳江抱地盡東流雨
後閒行曰新水短蒲魚戲日暖風新巷蝶尋花俱氣
温詞麗真不亞盛唐也
送日本副使梵苖公
東渡海潮起瓊筵别上人帆開行漏盡香逐賜衣新月
白元無夜花明别有春雲山千萬里天遣幾相親
西陵夜宿
衝岸夜潮響客居愁自生遠汀漁火起隔岸寺鐘鳴簾
破流螢入雲移睡犬驚山螿又啼近盡夕夢何成
游紫霄觀
臺殿層霄近烟霞一徑連懸崖生古樹小洞出寒泉果
落黃猿笑花深白鹿眠玉簫吹向客鶴舞月娟娟
宿清村
地闊江流險天空山勢高望鄉雙淚落為客一身勞斜
日飛沙鳥西風動埜蒿獨舟依岸宿深竹夜騷騷
老狂
浮生自落魄非復晉風流雲卧借僧榻雪行問釣舟青
山入孤興綠酒散閒愁老去任頭白乾坤一野鷗
懷金太僕
每憶金居士交游獨見憐清風落疎竹白首問寒泉詩
社幾人在湖山空月圓此生不復見風雨泣長年
訪茅山張鍊師不遇
客中曾有約孤騎入茅山一水落天上亂雲生竹間花
深谿路遠松老洞門閒採藥不知處月高猶未還
擬唐人得日觀韻
曉入蓬萊境看門鶴一雙老松欹澗石垂蔓護山忩林
響風生島亭虛月湧江投壺人去遠烟冷酒空缸
訪靈隱寺
柳暗蘇堤路行行二月春草香隨蠟屐松影落羅巾埜
鳥近啼竹山蜂遠趁人老僧相見好留宿話前因
半村為毛廷輔賦
郡曉聞鐘漏門前人賣花郭田留野鶴庭樹宿城鴉園
逕通漁市河橋近酒家柳塘横客棹風月賦桑麻
夏日園林即事
洗竹搖雲斷看山坐日斜趁晴收野艾臨晩摘園瓜行
蟻沿枯柳羣蜂戀落花夏鶯啼不斷于此惜年華
訪仙遊觀
遙入仙源路碧雲深處幽洞門雙白鶴花徑一青牛别
境天無外長生草不秋偶逢樵者問元曰會蓬丘
上雪竇寺
垂老尋山寺山林别有春路花迎笑客埜鳥自呼人斜
日催行騎西風落醉巾到來圖畫裏天上一閒身
雨後有懷蘭谷
三畆南湖宅林香雨過時短籬邊筍早深徑出花遲問
字人攜酒尋幽客對碁野鷗共無事相近不相疑
客中寄李明府
旅館多岑寂孤燈對此身青年愁裏過華髮客中新小
雨甘黃菊西風老白蘋交游滿京國明府獨相親
病中
白頭林下病久與世相違深巷客稀到閒門雲自飛春
寒蘭葉短雨細藥苗肥若問吟邊意勞生總是非
錢塘懷古
運啓錢塘駐紫微奉天文武直金扉南來宫闕鳳初舞
北去山河龍不飛殉骨孤臣埋宿草前朝衰柳對斜暉
客行欲問葫蘆井今日西陵故老稀
石澗
何年鑿玉水潺湲倚石穿雲出柳灣雙澗夾流村北雨
一溪通滙屋前山平分月色浮簾淨相影天光入座閒
短岸桃花吟坐晩白鷗相對欲忘還
江村讀隱
茅屋深村江水流讀書長日坐江頭柴門織妾晨敲火
柳浦漁公夜寄舟籬菊淨開三逕雨渚蓮欲老半池秋
孫康未得其中趣釣月蘆花狎海鷗
看菊東村
對菊東村天氣清微吟半醉鶴隨行少年最恨花無語
白髮方知酒有情夜卧小忩寒雨過曉看深徑綠苔生
青山只在秋江上何事通宵夢不成
九日登龍門寺塔
玉堂山下龍門寺寶塔丹梯九日登歌起宿檐雙埜鶴
笑看埽葉一閒僧雲邊垂白飛巖水江上搖紅小殿燈
欲采茱萸望鄉國一行征鴈樹層層
登北高峯訪僧不遇
短衣小轎入湖村漸上高峰步步㾗經閣竹邊斜有路
僧房雲裏半開門花深洞口啼山鬼日晩巖前見世尊
欲問老禪方丈去火温茶竈一瓢存
先櫟軒先生
先生諱端字文正嗣六世祖也先生少授大父父遺
經益博學善詩古文詞為人風儀脩整進止有尺寸
郡太守重其名請為鄉校五經師從學日衆諸大人
邑子俱嚴事之前此凡以儒士試于鄉即不中式亦
得歸補學生從讀書齋舍先生以身為人師不得北
面更居弟子之列每試于鄉其歸輒謝不赴學里中
謂以傳經啓後為任若宋弘之章文重諸先生俱是
也然學者至今稱師道甚尊必首李先生焉先生既
為布衣祭酒日從里中耆舊觴詠相集更與金太僕
先生倪高士學博魏先生交最深方是時國家盛平
島外諸國率由海道入貢先至鄞鄞起嘉賓館接諸
貢使諸使至則聞先生名重俱購其文歸時得先生
所言贈行其國中以為重先生天性高淡無所嗜閒
居著書怡然俯仰然其處家益嚴足為士族法與二
弟同爨至長子孫四子諸孫各命以耕讀朝夕奉教
誨左右家居城東砌街别有草堂在東臯佳山水處
舍外善田百餘畆每春日先生至草堂輒身束帶課
耕嘗自題于壁曰四子之資有宜耕有宜讀五畆之
宅半在邑半在田誦其遺言風流猶可見也
先櫟軒先生詩有重名而家乘及諸詩選所錄僅此
越世二百年再經喪亂即後人亦無從綴拾遺文深
可嘆也家乘載里中諸公輓先生詩如范公麟曰一
笻花塢斷三雅日湖空屠公滽曰鏡中華髮無來往
庭外青山謝主賓周公相曰渡海詩傳百濟去及門
業盛五經分陳處士鵬霄曰浮白何人開韭席踏青
無地試芒鞵楊公叔通曰高舉已傳從鶴御冥心早
見製荷衣俱一時名作可傳也
即事呈倪味易居士
結廬廻衆水凴几坐來頻花嶼有餘樂草庭無限春初
烟侵壁細小鳥出林新幽興誰相洽還知愧隱淪
送日本使僧歸國
鬭場曾得識高顔杖盋蕭然世外閒已向檀林脩白業
更攜瓢史歴青山肩挑雲影江頭别衣帶天香海上還
到日賢王如有問八方職貢列朝班
題壁
敝廬不遠徑紆斜門巷蕭然處士家老圃雨中生韭葉
小庭風過發桐花扶身只合攜鳩杖過客何妨駐鹿車
日暮新詩吟未定月光似比昨來加
甬上耆舊詩卷五
