甬上耆舊詩卷二十七
監察御史胡文學編
御史李公尚默
字子靜生有異才以進士出知確山縣調桐城治
行並第一徵入御史臺出行部遼東卒于官公在
臺持風裁權貴側目及卒槖無遺金吏民共資送
其喪歸
除夕
羽檄無虚日驚心是歲除徒懷千古恨未上一封書稚
子非鄉語京華是我廬天涯悲獨客不覺賦歸與
元日
去歲今朝侍紫宸今年攬轡涅邊塵雞聲不報天門曙
馬力惟矜塞草春報國未陳安塞策思親徒慕舞衣人
遥瞻佳氣浮丹闕便有條風拂海濱
鴻臚范公大徹
字子宣性孝友喜讀書從里中名士游不間風雨
少司馬東明公欽其從父也子宣年二十餘從司
馬至長安題詩雙塔寺壁同郡袁相公煒見而奇
之延至西席因有名其後華亭徐相公階更引為
記室子宣以是得交四方奇士行卷相往來名日
益盛以太學生再試不第補鴻臚寺序班其時國
家方盛使節所臨極海内外子宣年三十七使琉
球四十二使遼東四十七使朝鮮五十三使車里
木邦緬甸大甸諸國五十七使九邊六十一再使
遼東六十五使安南凡七奉璽書進秩二品所過
名山大川流覽題詠傳于一時性酷嗜鈔書每見
人有寫本未傳必苦借之在長安邸中所養書
傭日鈔多至二三十人接几而食尤愛法書名
畫自唐宋以來名蹟及異國人所作性雅畢集家
藏搨本甚多凡初本肥本原搨贗搨硬黃紙棗木
板銀錠紋過眼即辨秋毫又以行天下遠所至得
秦漢以來圖書至四五千有奇擇善紙造硃自為
印譜常循玩不釋手既家居築室西皋復與里中
賢士大夫品書第畫垂二十年卒年八十七初司
馬公歸里于宅中起天一閣藏書極浙東之盛子
宣數從借觀司馬不時應子宣拂然益遍摉海内
異書袐本不惜重購之充其家凡得一種知為天
一閣所未有輒具酒茗佳設迎司馬至其家以所
得書置几上司馬取閱之默然而去其嗜奇相尚
若此余家與鴻臚世有姻余少時曾見其印譜一
二册及選耆舊集往從其家借書雖殘失過甚
尚有存者近更得吾友鄭梁所作鴻臚傳敘其七
使外國因愾然想見一時車書之盛而士大夫家
唯以藏書相尚四部煥然無奇不出今日追慕其
風流不可復見矣
訪謝茂秦山人不值
忽憶同懷侣遥遥下鄴臺偃扉人不值貰馬我空
來復作何門客誰憐吾輩才白楊十字口竚望幾
遲迴
陸同知澩
字夏父以舉人官至同知彰德府
隠學寺
谷口秋雲薄芙蓉一水香荒臺凝露白殘碣護苔
蒼事去留陳跡人來對夕陽百年回首意欲别更
淒涼
邵武張長公邦仁
字孺穀大司馬東沙公長子人稱為張長公少負異
才省試三中乙榜由明經授知邵武縣以不能事上
官罷歸長公少豪每出游賓客車騎過于司馬公自
白下至西陵江南千餘里無不知張長公名字者余
君房先生嘗為作贊示吳人曰長公客吳中左挾姝
右擁姝前奏趨後呼歈若無吳門也者及其訪要離
弔專諸顧瞻霸氣太息闔廬雲涌風駛潏蕩具區差
可觀吾長公乎其豪可知矣
送王幼學遊楚
此别更何名辛勤作遠行貧來無壯士老去惜平生郢
樹暮烟碧湘江秋水清孤帆風力好早過岳陽城
上方寺
一到上方寺中天寶刹開蒼茫太湖水寂寞吳王臺鳥
背夕陽下人從深樹來振衣不能去清磬更徘徊
金陵舊内
鑾輿北狩駐燕關一片鍾陵盡日閒合殿春迴芳草色
千門花落暝禽還風清輦道曾聞蹕日上觚稜幾散班
白髮中官供洒掃夢中猶自見龍顏
知縣陳清橋先生言
字伯實年十六輒通五經以明經授遵化訓導遷大
城教諭自先生至學舍凡諸生初進謁歲時所上脩
脯盡不受其入俸既少不能自給然見學徒有貧不
得葬其親者不能娶者更分俸入助之日召諸生集
館身為說經以遷知石城縣去其後大城諸生請祀
先生于學宫石城地故瘠豪大家猾吏相通為姦民
益弊先生至盡捕治之縣中以寧方先生下車先與
父老誓曰吾若横取石城一錢即不得生還自後凡
所應入耗贖槩卻之惟興利除害一意與民休養在
官四年縣大治適有直指按部索先生金先生笑謝
不應即日解官歸石城父老號泣追送為先生生立
祠既家居以行誼之重見推里中每行鄉飲禮先生
九在賓筵卒年七十七復祀于鄉賢祠
江右解綬歸憩西陵戴氏
愛菊辭彭澤看山返會稽一琴披月潤雙袖御風齊潮
迅人聲沸舟平樹色低主人安道裔訪卧却相攜
朱莒州瑩
字仲明以舉人官知莒州
西湖曲
鄂王廟前湖草生綠隂深處有啼鶯鶯聲草色春長在
何日官家議北征
鄂王廟前湖雨肥掠波燕子故雙飛空梁有壘香泥落
南渡無家何處歸
按察使楊公德政
字叔向號楚亭文懿公之後也少有文名中進士官
翰林院編修以見忤于時補外歴官福建按察使所
著夢鹿軒稿
得書字
猶是端陽節因過春水居隔花新雨至把醆故情舒卜
夜同人樂先秋大有書更欣幽事足新水上河魚
雨宿大安驛
黯黯經旬雨霏霏入座雲寒深憑酒敵春半與愁分野
鶴盤松立啼鵑隔竹聞依栖何所事羞向武夷君
河西阻風戲示同行者
失路依依獨問津楊花飄蕩撲征輪東風正似郵亭吏
只解迎人不送人
戴教授士完
字子成以明經官金華教授
滕縣
小國名猶古西風井邑寒霧吞殘雉白楓染數枝丹鳥
倦飛還急人勞夢未安賢君重民事桑土喜長乾
陸參政懋龍
字啓原進士知合肥縣徵為給事中補外歴官湖廣
參政
初入諫院寄慰肥城父老
劇縣息勞人新班立紫宸種花收薄效焚草企先臣漏
欲天同補膏憐土漸春淮西蠶麥候緩稅乞皇仁
小院
小院幽隂似井間風枝墮地點苔斑何時鏟却重檐去
露出西南一角山
侍御林公可成
字弘志中進士授知太康縣起學舍修濬河渠鉏去
縣中豪猾吏解散盜賊屢決諸疑獄治行畢舉歲有
蝗公為文遣之忽大風起蝗遮天飛出境一縣以為
神歲復祲賑老弱收其壯者給錢使繕城民不知飢
持操甚廉有饋以新茗者剖其封始笑受之治縣數
年召為南臺御史值南北洊飢公再疏請發臨德二
倉及三關歲課兩院存贖以賑俱報可時兵多譁主
帥不能治公奏請重其罪復請禁宗室不得越關姦
民多匿揭陷人或誑奏其長吏乞論如法一時傳為
名疏辛夘監應天試方操筆點名暴卒後御史彭應
參行部命立祠以祀公題曰忠勤祠
送友人之廣陵
歲晏慵為客他鄉喜見君雙帆蔽日下岐路一朝分羨
爾鶴乘去嗟余鷗失羣望空南浦樹黃葉日紛紛
張少卿邦伊
字孺覺司馬公子以父任歴官苑馬少卿司馬公家
居每三日必召客諸子率侍酒公詩成諸子與客同
步韻次第呈草唯孺覺從遊更多司馬公嘗笑謂客
曰孺子即由我故得官亦可不為俗吏矣一時以其
兄弟比于吳中四張焉
候濤山李邦臣攜尊閣上
孤峯高不極登眺意如何城郭山嵐重樓臺蜃氣多遠
天行日月大壑積江河縱飲吾狂甚鯨吞卷白波
山行次沈嘉則韻
千澗流寒水雙松控石門葛巾沾雨片蠟屐損苔痕隔
浦山疑逼臨崖樹可捫居然成異境幽意向誰論
張光祿邦侗
字孺愿東沙子以太學生官光祿署丞
江曉
江氣遠濛濛晨光一櫂通雞鳴青嶂外人語白雲中暗
樹緣崖密明霞夾日紅扶桑可晞髮吾欲溯流東
青草湖
秋霜洞庭澁秋草太湖青茅屋成三戶溪烟散一燈鴈
飛風益厲魚薄水還腥宿莽搴汀渚蒼蒼最上層
春日園居
問我年來事荒園但自鉏侵晨營井渫計日長春蔬天
暖鶯啼早林深客到疎手攜枯竹杖身世總蘧廬
長安元夕詞
湘簾不散水沈烟屏後金釵擁綘蓮寒入琵琶雙手澁
強邀明月在燈前
李光祿德繼
字子同太僕生時之子也少工詩喜從郡中名士游
能傳其家學以太學官光祿監事所著有借樹齋集
尚書定說樹藝考諸書
農父
生計在春田何須識市廛曉霑溪上雨夕蹋壟頭烟稻
結疎籬外桑遮古屋邊催租無吏擾社酒樂豐年
寒食
令節偏逢雨東風又釀寒榆烟今日斷杏雨幾家餐堤
草青猶短山花溼未乾折殘河畔柳徧插里門看
西陵懷古
西陵望處即吳關懷古情深復一攀湖上笙簫何日始
渡頭車馬幾時閒青山廟廢基空在白鶴橋傾水自潺
却問宋家蘭上里白烟如雨隔江還
懷包參軍
極目西來山色秋但聞長笛不勝愁故人家在清江上
潮滿門前月滿樓
陳通判邦訓
字彝父初居長安中順天鄉試以冒籍被黜凡二十
餘年得辯復授海鹽教諭歴官漳州通判彝父初善
詩古文詞有名及被放歸益肆力于古諸史百家多
所淹貫所著有元感軒集
閣上
雲集沙頭樹人歸浦口烟空山喧宿鳥小閣挂長川衣
短宜輕暑歌長入遠天南風吹几席不飲亦陶然
參政范公鈁
字宣卿為諸生博通經傳有文名浙中士大夫子弟
多在其門中進士授刑部主事上疏規時政闕失請
躬郊社御講筵早定儲位補曠官罷礦稅所陳俱國
家大計語極悃切不報旋改工部積資出為四川參
政致仕歸卒年七十二
再赴榮經即事
昨向金雞馳驛路又循鐵水問瀘津&KR2225;音介葛應猶昩
魋結文翁尚未馴瓦屋四時雲似幕天全三伏雪如銀
荒塵到處增新悵獨有圓輝是故人
袁主事時選
字無擇以進士官刑部主事無擇少有才工于詩屠
長卿先生一見賞之嘗曰吾身後文章之事當屬無
擇及長卿殁無擇為詩哭之極哀
電白即事
經行神電路客劍正蕭蕭海氣晴飛雨沙田低受潮種
榕成野蓋編竹補殘橋向晚還多阻悲風起泬寥
新興道中
偪側新興路逶迤傍水隈萬山迎馬合片雨逐人來邨
犢騎堪穏江鷗下不猜頻年牽物役延眺亦悠哉
行李
行李蕭蕭幾問津風塵博得鬢華新離枝圖好將貽客
椰子瓢輕不累人馬力漸疲羞款段車輪入爨識勞薪
白雲暫喜瞻親舍又擁貂裘北向秦
哭屠長卿先生
風流曾遣俗人猜幾擲千金散草萊幸舍無魚人欲去
翟門有雀客空來雨昏黃犢穿荒塚月冷青娥罷舞臺
玉樹柘枝今譜盡到頭薤露為誰哀
知事莊天目先生學曾
字仲肩生平以道學自任家居與兄弟講學于堂設
講鼓兩楹間節以金石進止揖讓俱從古禮歌雅詩
江右李見羅慕其賢稱之曰程朱後身也因題其講
處曰任仁堂以舉人授東光訓導出其俸薪課士修
葺學宫家人僅給饘粥遷知樂安縣以徵稅不取羨
耗忤上官意謫順天知事時經略尚書袁崇煥襲殺
島帥毛文龍先生上疏劾之所司匿其疏不為上忌
者方側目一夕暴卒先生初為令嘗言吾死後當表
于墓道曰天下廉吏莊天目斯可矣及卒于官槖無
遺財至不能具棺同鄉有任治中者為醵賻始得含
殮所著遵時堂集行世
閨怨
桃花紅未了又見海棠開早知花有信不遣喚郎回
舟行即事
宿雨初移岸春山欲上船度花風力小出樹鳥聲便櫂
發烟雲亂吟催日月遷應輸箕潁客龍卧老江邊
寒蟬
何限悲秋意恓恓古樹林夕陽曛正急朝露溼難禁玄
鬢愁霜入危冠抱葉深其如孤客恨迢遞歲華隂
佛日齋讀書
習靜來初地端居百慮清霧香一縷定霜瓦萬鱗明說
法從支老談玄過許生縑緗欣寓目勞者自為名
哭屠緯真先生
岐路交情闊浮生此痛深西園舊山沼今日罷登臨妝
閣連秋葉歌臺莽夕隂但聞鐘磬發悽絶為霑襟
評事葛公文炳
字星垣少留心學問舉于鄉授知江西南城縣宗藩
率攫民取利公至每謁益王輒從容陳其弊王感悟
由是犯者得先啓其罪即面決之民藉少安縣南有
烟火山七十二障民樵牧其中豪猾家詭言王府造
塋遂踞之公復白王立石分其界得歸民間縣俗尚
鬭狠多食山砒草自毒誣人凡所告殺人罪半出此
公欲識其草乃召縣中父老謂曰衙圃適種菜聞此
中有山砒草能殺圃蟲可各多取來既至公識其狀
即命取火焚之曰此物以殺蟲尚不忍況可殺人復
命凡緣堤有此本盡除之時民謠有言滿岸山砒盡
拔根訟風為衰止公使民四季輪稅冀得緩其力凡
投匱上設一銅鼓吏重其入即鳴鼓以聞常乘一小
輿行阡陌間以時主水啓閉立義館使貧士為鄉校
師他治行俱第一在縣六年遷南京大理寺評事一
年多所平反以疾歸卒于里所著曰甓園集
游信州仙巖
莫道生洲路更賒微風自引夕陽斜聲傳空谷飛黃鶴
火爇丹爐茁綠芽溪水半分一夜雨洞雲常護兩山花
逡巡昨日尋真櫂何似當年貫月查
兵部右侍郎董公光宏
字君謨少嗜學九歲能操觚從其父棻宦游南安父
卒于倅署奉喪還槖中罄盡其嫂以庶凌之至不相
容乃奉母王僦居單外益自激厲常愉色以慰母心
為文日益工中進士以刑部郎使恤刑閩中所平反
多遷河南參政時福藩初建公正身率屬彈壓不少
假諸璫咸奉約束再擢順天府尹執法不阿有大璫
乞免其莊田役不許從中擠之遂以兵部侍郎致仕
家居適寢疾沐浴具衣冠而卒年七十二所著有歴
官記錄疏草秋水閣墨副諸書
冬日海昌邸中
玄冥謝羣妍廣漠布凝威水落石齒齒山靜行人稀遠
征亦何事歲隂長未歸遥望山川積仰見鴻鴈飛南郭
自隠几東方常苦飢人生不得意容貌無光輝明月隙
中下偏照負薪衣
旅懷
司夜猶傳警羇人早拂鞍梵鐘霜後度野火霧中看髮
巳心俱短名應歲共寒翻思邨社裏臘蜡正相歡
彭城弔古
曠望寒雲故壘平亂山迢遞入荒城前朝蹟認魚龍國
霸略雄分草木兵飛雨似留歌楚淚濁河猶帶戰秦聲
古今不盡興亡恨落日啼鳶總是情
夜飲李玄白所即席奉呈
兩年五度梅溪水此日登臨正夕霞秦駐尚留三殿草
吳宫不斷六朝花路傍只拜要離墓地主重尋季子家
杯酒對君頭欲白不堪歴亂聽啼鴉
王蓀仲書來有同舟之約至幞滄先半日而發
寄詩遲之
雙旌迢遞指滄洲海色蒼茫入素秋太守相逢要秣馬
故人先去獨隨鷗空來片羽霜前字竟作千山雪裏舟
寄語長年徐放櫂青齊好共豁雙眸
趙副使世祿
字文叔中進士授刑部主事議楚藩之獄詞連大帥
執法不阿出知蘇州再擢江西按察副使備兵吉安
與鄒南皋郭青螺諸先生交執禮甚恭江右士翕然
宗之未幾引年歸卒于家
初夏同丁長孺吳玄谷姚公遠兄弟泛畫溪
蘭舟簫鼓動童稚解相迎物外窮山水尊前屬弟兄谿
浮人影出風送鳥飛輕醉裏藏名久江東老步兵
葛副使仁美
字無懷以舉人初授同知撫州署府事却𣙜稅例金
有政聲歴遷廣西按察副使所治潯寧太思諸郡土
司梗服不常公防馭周密俱奉約束恪修貢如期吏
民安之以年老致政壽終于家所著有四書悟言周
易要言徵信辯異二錄無懷集諸書
高尚澤舊居
句章一曲水雲遮狂客于今問落花獅鳳叠青留古蹟
鸕鷀滴翠瑩丹砂空江人去潮仍到遠渡舟横日自斜
高尚不須推賀監葛天從古食烟霞
余經歴詠
字永言少有文名以太學生官都司經歴
燕來
何物天邊燕隨時到海濱喃喃如敘舊涏涏欲迎人花
雨沾衣黑芹香入唾新不關愁見汝為憶故園春
陸訓導德漸
字鴻志以明經官乳源教諭
登樓示張五應韶
擁膝高樓上凭臨興故遐斷畦纔過犢灌木可藏鴉歲
計淹文史塵容老菽麻東風吹不定還發舊時花
柴知縣瑛
字華玉以舉人知長寧縣
遊智門
逓入層巒曲禪扉映夕陽盤松鬱古道雜蘚繡隂廊磬
靜僧延語燈開佛吐光佇看凡想盡一夢已清涼
知府范公汝梓
字君材博學有文名以進士授工部主事劾太監陳
永壽冒破金錢疏請東宫講學降四川酉陽經歴稍
遷同知襄陽府流賊圍南漳五日公時攝郡事固守
拒賊遷知府卒于郡公性嗜學所積四部與司馬鴻
臚略等里中士大夫藏書家必推范氏焉
采蓮曲
風吹荷葉枝枝香采蓮女兒矜豔妝棹聲驚起雙鴛鴦
雙鴛鴦何處宿白蘋灣紅蓼谷
寶劍歌贈李子年
春風駘蕩春花明李生挾策遊燕京腰間寶劍光耀日
酒酣起舞風雷生自言少年去學劍刜鐘切玉如飛電
曾罵荆軻術太疎常尋郭解讐相見昨夜仰看欃槍高
龍鳴鞘裏風蕭蕭提攜結束出門去世間知我惟豪曹
我聞此語長太息歐冶巳死誰能識請君寶愛莫輕擲
華隂赤土還堪拭待得黃金築將壇提兵直掃鞮汗山
功成一劍報知已封侯生入玉門關
工部侍郎黃公景章
字唐叔進士知平原縣以治行聞入為工部主事歴
郎中再遷湖廣按察使入覲舉卓異賜宴再擢應天
府尹引年歸卒贈工部侍郎所著有平原縣志問水
贅言
甲辰下第出都門留别家仲
幾年蕭瑟敝裘歸又見陽春藹帝畿雙劍龍蟠精久射
一鵬水激怒先飛相逢爭羨翔雲路此去誰憐逐釣磯
輦出上林承宴對願言玉樹借相依
張鴻臚邦岱
字孺宗司馬公子以太學生官鴻臚序班
山莊
翠竹蒼松白板扉日融沙暖蕨芽肥有時樹杪啼山鴂
無數楊花點客衣荒徑草深人不到空林松響鶴初歸
酒醒拂石溪邊坐搔首長吟對夕暉
施通判承芳
號賓宇本勲門後以博學善說經教授里中一時名
士多出其門由明經授石門訓導遷西川教諭擢知
貴州永從縣有治行遷貴陽府通判卒于官弟翰以
武進士官神機營都督亦有文名里中稱為文武世
家
泊新淦阻風
片帆南指泊西涯淦水縈迴照落霞江叟得魚沽白酒
埜烏覓食亂黃沙參差見影遥村樹三兩張燈近驛家
此去廬陵知不遠石尤為妬且維艖
沈尚寶泰鴻
字雲將相國一貫之子也少有麗才能詩工書法翩
翩自喜思以科名見相國抑之不使應諸生試始強
就尚寶司丞非其志也家居益與屠長卿田叔汪長
文諸先生及湖南詩僧相唱酬彷徉山水間先子年
先生以才高忤時被黜雲將與長卿先生力辯諸當
事因得白人以此益稱之雲將卒相國尚在所著有
閒止樓集
村家
茅檐亦不寒糲飯亦得飽田婦無裝束何必城中好日
斜抱犢歸喜爾無牙爪
女貞行
霜前女貞八十尺蒼皮盤礴驚虯擘我來摩挲五月寒
翠色刺天天欲滴白頭老人泣且語此柯曾結黃金子
自余垂髮驅牛來睥睨腰䥥幾回死近從若木漱扶桑
遠入桃都吸玉漿只教夜月號孤鶴誰許啼鵑泣斷腸
寒英恥為豔陽伍勁節干霄氣如虎南山松柏空亭亭
野火枯藤絆桑扈吁嗟神物不論年荒山古道流水前
高秋獨攬風林色空續蒙莊第七篇
遠宫人
幾年花貌伴殘更只有監宫問姓名鴛被未經難入夢
鳳簫遥聽不成聲當熊空抱馮媛節題葉羞傳韓女情
誰道君恩似明月不分流照向苕榮
長安雨後
京塵行處是風烟春曉長疑欲暮天惟有濯枝新雨後
江南無夢也泠然
知縣沈公鳳超
字可凡布政九疇之子也家門貴盛而持操自高所
好不在紈綺少治詩古文詞能傳其父學以進士授
知海陽縣縣故饒往者多以墨公獨介然自守不肯
入一錢飲茹麤澹人所不堪或有規其太甚者公處
之怡然上計京師歸至濟南而卒里中王莊簡公時
治河發其槖蕭然無有泫然曰是誠廉吏也為具含
殮給歸資始得返匶于里
自君之出矣
自君之出矣妝奩日掩塵君心如明鏡獨照眼前人
子夜四時歌
願郎勿似雪隨風舞零亂強將玉手團團成消巳半
織錦曲
淡蕩春風夕照涼鏡前月色妬殘妝美人機上織流黃
金梭一擲懸明光千絲萬緒牽人腸愁心不盡雙鴛鴦
彩雲欲斷俄沾裳燭花漸短玉漏長欲睡未睡羞空牀
誰攜錦字遥相將覺來中夜還傍偟
侍御李公遵
字于鴻以進士歴監察御史出為陜西按察僉事罷
歸公性高爽脫俗風味似晉人解綬後益放情觴咏
間嘗于城北起園亭為别業地既閒曠位置泉石有
若自然時鄞令王公章慈谿令汪公偉俱與公交甚
驩每汪公造郡王公即與相期過公園閉門酣飲時
徹旦次早王公暫乘輿入縣放晨衙即復來天暑時
共浴池中傾倒輒數日至今傳為佳事公嘗出登臨
歸入城乘遊山小轎數童子提杖榼隨後余猶及見
其風流也初公所闢園本楊氏舊址有作絶句曰楊
花落盡李花開李花開後復誰來公聞之欣然即名
曰來誰園其達懷若此及公殁十餘年王汪二公俱
殉國難為忠臣公園亦盡廢衰草彌望至今尚無來
者俯仰盛衰為太息久之
苕溪雪夜
作客經冬盡扁舟雪夜孤賦成飄似絮飲罷苦如荼飢
口憐喧雀拳毛對宿鳬苕隂迴棹處春草訂西湖
蔡用拙值包憲副約以首春遊西湖卻别
但息城隅搔首頻倏驚路草巳如茵君探勝蹟包山洞
我對新烟鑑水濱醉似無功陳酒德名從有道合人倫
年來細數梅花伴作意詩篇正早春
同石父長文遊天台道中
萬壑接雲來山花澗路開迎風涼欲坐啼鳥著人猜
包德州士瞻
字五衢號巖叟少有文名以太學生官同知德州江
干包氏世有詞人德州最為後來之秀
攝山與盧山人話别
故人事行役選勝命杯斝篔簹夾道周琪花覆亭榭握
手展清眺景物若相借長風萬里來玄波溔皛乍森矗
靈巖峯匡伏若陵跨清泉㶁㶁流白鳥悠悠下懷歸人
自急物態本閒暇汩没朱塵中吾徒足悲詫裊裊炊烟
生平林澹如畫
坐江閣
獨向空波坐高林自夕陽風檐翻鳥毳水檻逓荷香吳
楚雙眸盡乾坤一水涼翩翩鴻鵠志不厭芰荷香
湖上
檻霽鮮雲度穿花堤上行田田新葉翠款款白鷗輕解
帶涼風至開尊古木平湖光倏紺紫落日在山荆
同楊無宰李見瀾閣眺
山閣水為屏窗虚涼自生風來花有態春入鳥移聲芳
樹時垂屋洪波欲上城高談寄寥廓華燭坐深更
嬾園
瘦竹藤斜挂叢花草亂生林高風有態苔滑水無聲
豐知府建
字基仲考功坊之曾孫也中進士歴官知建昌府
嚴州石樓寺
空山石樓寺萬壑到松門殿塌丹青改碑殘姓字尊循
林新燕語破壁野蜂屯清淨空王法由來不耐煩
復故園
脩梅颯颯舊祠邊鐵榦凌霜歲月遷獨向空林驕晚節
肯隨衆卉競新妍鶯啼杏樹寒初卸魚唼蘆根水正鮮
似此春光難再復一編相對正翛然
全舍人大訓
字懋欽少宗伯天敘之子也以門資官中書舍人其
詩華綺有宗伯遺風
雨中山行
巖花飄路溼溪燕引雛雙密樹常留雨飛泉半入江人
家烏石嶺鳥道碧油幢欲譜淋鈴曲愁城未肯降
僧舍對榴花有感
桃李開時泛别艖禪林又見石榴花十年九客天中節
一夜千迴夢裏家驢背陸沈詩世界蠏蟄寥落酒生涯
鄉心欲碎渾難訴寄語方塘兩部蛙
春莫江行望留都作
荼䕷花滿大江邊冉冉香風送客船京口潮翻三島雪
石頭春鎖六橋烟蘆汀棹轉黿猶曝柳岸罾開鱗正鮮
會向金陵瞻王氣蒼茫宫樹老啼鵑
涪州王右仲先生嗣奭
號于越以舉人歴官知涪州會與監司忤罷歸先生
少有異才擅文名為前輩余君房先生所賞及長博
通文史尤嗜杜少陵詩嘗夢與執手共賦詩後以涪
事至錦官城過草堂拜少陵祠下仰瞻遺像仿彿夢
中及里居遂詮次其詩名曰杜臆先生喜辯晰先儒
異同有左右鏡山中天管天諸筆記于聖學深為有
得神廟末年士大夫稱博學未有過先生者
鑑湖松島歌
賀監祠前晚風發千頃湖光一輪月湖月從來缺復圓
湖風只管傕華髮松島空存舊日名蒼龍化去秋冥冥
兔絲已斷不可續何人斵得千年苓高朋滿座酒滿瓶
狂歌對酒君請聽乾坤莽蕩定誰主向來無我亦無汝
與君寬作百年期此後相逢不敢許勸君擊筑我吹竽
有酒不飲復何須一時浮名幾冰炭九原朽骨無賢愚
飄然願逐赤松去不識赤松今有無只有松間古時月
曾照幽人據高梧
普和寺
苦竹牛羊徑江干到竹扉一松留晚照萬雀訴朝飢香
蝕爐中篆苔乾石上衣僧言貧亦好過客近來稀
晚過錢清
陽光歸島映爨火破烟明烟靄蒼茫裏兒童笑語聲昔
賢嚴晚節野水帶餘榮每棹錢清路依依千載情
偪陽道中
去歲傷秋潦洪波尚淼然翳桑栖水蛤廢里過江船澤
國人烟外飢民驛路邊明霞餐不得淚眼向高天
莊教諭喬新
字無垢以明經授東陽訓導遷天台教諭歸所著有
樗寮草台雁賡草
夏鎮夜泊
金氣蕭蕭夜扁舟繫草亭鷄鳴千頃月人語五更星衣
薄寒初覺舟移夢未醒前邨風色動急為一揚舲
葉訓導逢元
字會一以明經官政和訓導
十四夜酌月
莫厭空庭坐移觴更竹前今年花盡發此夜月將圓嘗
與終古士同推陶令賢良辰忽欲過一㪷且頽然
周光祿元孚
字孚尹以太學生官光祿寺署丞有詩名家在鑑湖
之上與陸舍人寶楊高唐德周諸公相唱和卒年八
十餘里中推為祭酒
湖上
湖干卜築幾人家竹裏疎烟竹半斜曝背老翁閒捫虱
挾丸童子慣驅鴉牆東摘得黃柑熟隣北能供白酒賖
乘興不妨歌險韻待將雪意問汀花
知縣朱公應樞
字國中號荆石以貢授沙縣丞閩中向傳銀浦金沙
公獨持清操不横得民一錢縣有大洟灘屢覆民舟
公為文祭水神遂成安瀾又嘗請為民興利民因饋
公餌潛致白金其中却不受民感公德以金建亭灘
滸顏曰却金亭公聞立撤扁額曰吾寧以博名高耶
遂以異政擢為永安令有聲未幾卒于官槖中罄然
郡守賻以木方得具殮民為巷哭方公卒之夕永安
城隍祠守者夜聞騶從傳呼聲曰朱公新赴官相與
樹碑廟門曰愍德哀思之碑至今傳如羅池廟碑云
太史溪懷古(溪在沙陽城外宋李忠定公謫閩寓此至今溪名太史)
瀨流宛轉抱山城父老猶傳太史名莫道楚江曾被放
只看閩水尚增榮吳堤桃柳多搖落艮嶽鶯花幾代更
惟有高賢憩足地潺潺不盡古今情
秋日登天封塔頂
寶塔凌雲接落霞登臨秋色望中賒高疑鷲嶺三千界
俯指蛟城十萬家海割山青天外盡帆連樹杪日邊斜
凭欄更欲飛昇去直北祥輝擁翠華
陳光祿士繡
字伯綸吾鄉西皋陳氏凡三十六族最稱多才伯綸
從祖山人大魯字穎叔即撰詩史與君房三沈稱七
才子者也伯綸少時穎叔絶愛之嘗曰是兒吾家鳳
雛也及長傳其家學益有名與曹能始先生論詩其
集見石倉選中官光祿寺署丞
秋夜鑑湖即景
放櫂恩波裏追隨秘監年白浮心寺月青落鑑湖天興
到龜將酒形忘馬似船不辭狂欲死誰是謫中仙
同知張丹霞先生鳳墀
字宸宣方伯纓泉公曾孫也先生性篤孝友勵廉節
家世尚清白蓆門蕭然常教授里中悉以脩脯給昆
季陶然也婦王賢如萊婦殁後遂終身不娶未幾舉
于鄉凡三上公車罷歸適先生長子錫丁中鄉舉次
子錫麟錫寀為諸生並有名先生乃曰家學兒曹足
承之吾奚僕僕從計偕也始授官出知涪州有異政
踰年即遷同知興化府初先生曾大父纓泉公嘗為
此郡理郡人德之為生立祠及公至拜祠下益新棟
宇立遺碑每朔望必身造祠以佐郡所行焚香上告
郡中大治公復以經學授莆遊二學諸生盡稱名士
郡人俱謂先生治行足繼纓泉公雖大鄭君小鄭君
未能過也已而改調知四川大足縣甫及朞即投劾
去時里人同官蜀中者王右仲先生嗣奭知涪州先
伯玉海府君榯知營山俱以直道見忤一時解組論
者惜之先生既歸里門益身敦族誼與宗黨同有無
教子孫循循守廉讓不愧古人先生初為諸生出時
無衣及舉孝廉方製一紫花布袍服之數十年每飯
常盛一甆器僕夫偶損一角請易之先生笑曰三瓦
不全此世間豈有完物吾不與易也其風格若此余
家與張氏世有通家之好先生曾孫起宗年少稱名
孝廉與余交最善
先方伯公祠下作
先公祠廟此方存今日重來得掃門墮淚百年傳故老
遺容三世見曾孫奉嘗敢較桐鄉厚伏臘終思召父恩
澆罷蘭椒徵舊事手摩碑蘚盡堪論
解官歸里門奉酬諸公見過
不與人間軒蓋通悠然真意在籬東長蒿徑口來求仲
老棘門中覓蔣翁交友一倫今日事傳家六籍古人風
閩山蜀水頻年夢難得杯盤此夕同
甬上耆舊詩卷二十七
