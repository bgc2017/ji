甬上耆舊詩卷二十九
監察御史胡文學編
胡處士一桂
字百藥萬歷中詩人隱居不仕余初見甬東詩括載
百藥詩九首風華高綺自然可愛為錄存八首意中
欿然思得盡百藥詩徧覓久之復從友人聞惢泉所
得其四言詩一卷竒文奥義識學兼造當是焦延夀
一流為後來詞人所絶無者讀之驚賞彌日其思得
盡百藥詩文益甚旣而知百藥死久矣有子曰傳字
麟翼亦能詩周貞靖先生束茅山中麟翼常往來其
間佛燈魚鼔時與共之麟翼來則負一槖中藏百藥
遺草及所輯三百年典章四方文獻凡二十餘帙麟
翼時與人誦其父詩及它所著作欲去即負其槖去
山中人無為錄存副本者今麟翼亦死矣求其槖中
書絶不可得余每屬人入山覓百藥遺草至跪請之
近乃知麟翼有女嫁為農家婦在山中往問其家云
前四五年尚有殘藁數本在織筐中今澌裂盡矣惟
鈔得麟翼詩數首嗟夫百藥竟巳矣夫以百藥之才
格義理通古今使盡出其一生所作當有可觀而奄
然散佚使名氏亦并不傳能無惋惜雖然自數十年
以來斯文板蕩海内著述家盈篇巨策固有為天吳
所沈為祝融所虐為長恩所不守為鐵脛銅馬人所
衊其刀血遂巳過如列缺棄如野燼飄如飛廉蒼狗
無復落在人間此正不知多少今百藥猶得存此一
卷詩使後世與焦贛易辭並讀人風仿彿愾想其餘
斯猶百藥之幸也且余于百藥力亦盡矣
四言詩
殷仁殷喪辛不庸棄漢傑漢興季能展使騰蛇游霧神
龍難次騏驥阨車駑馬何異游霧傑稱阨車仁被
日出于夘兔屬兔宅斯惟兔宅月中聚積月出于酉雞
屬雞宅斯唯雞宅日中聚積隂陽之精互藏其宅
雖有玉壺必求盛擲雖有干將必求斷劃無盛之壺何
貴砥阸不斷之劍何有合伯
龜之刳腸非殼靈為麝之決腹非臍香異靈自去靈保
其殼易香自去香固其臍至藏用則宜去賢乃智
五運六氣乾坤終始于月之初五運皆起天氣先至乾
知大始于月之終六氣皆出地氣後應坤作成物
水波風激心欲物觸風息波止水性靜淥物化欲留心
不靜浴未來覬覦巳往繫束不風而波譬猶酖毒迫而
後動過而不局善治心者如水斯足
鳥不甲龜于其羽足魚不趾獸于其鬛足人曷自足自
足者足
易道扶陽隂乃是抑卦位貴中賤彼乃極陽過于極雖
剛吉匿隂得其中雖柔凶熄
闇然之章非暴使著精斂乃吐光弢則露顧鹿戴玉而
角斑素即魚懷珠而鱗紫聚誰云小物可以大喻
睎驥而驥非以力別晞聖而聖非以迹說迹睎放伐天
下心熱力睎絶景鳴鸞不節湯武焉為騕褭焉列睎驥
以德睎聖必哲
心猶明鏡昧者塵宿鑄形之初焉有塵蓄聖人洗心其
初也獨君子治心其初也復庶民任心其初也戮
玄龜食蟒餼䭘時坐飛鼠斷猿亄嗇膽破狼蝨嚙鶴䭢
&KR0008;折剉青要食虎利遴不貨在氣非形以小制大
䣯酒乳潄天乳哺侑亡殷牛飲敗楚虎酧成禮將德百
拜三授賞為歡伯懲則禍首
徱㣱勝賊捕賊能迄強圉勝虎捕虎不屈克巳成巳勝
物成物
文至周末爛汗雲列羣言之勝微言之絶師師道道争
筆戰舌物極必銷秦火乃爇
蝦蟹離象外堅内妎離中含隂隂中生害故其育也子綴腹外
問消搖游
消如陽動而冰乃消搖如舟行而水自搖消也本固動
也内饒游世若是體道其昭
狗伍突卒吠狺息歇一投以骨張牙噬齕利小人骨平
居耦厥剖心瀝䘏錙銖唐突反目争勃狠戾危卼遠小
人羣遠以利蠍
前惟孔融氣維漢歷奚與建安七子並列後有駱丞扶
唐一檄奚與垂拱並稱四傑誰為品目昧其優劣文章
藝小倬彼大節
火在井中不能燎原目在足下不可視褌國之治亂日
之明昏居高則明燭遠斯尊
虎嘯風生風生籟號虎伏風息風息籟逃止樂以敔聲
音不慅
四絃一德
勇以氣鼓聖人正色賢以義鼓暴君意激勇義曷分神
結氣即鼓者不知鼓鼓不識心手與瑟精行其側
風生于無而歸于無竅受不同人聞亦殊衆竅之鳴風
鳴之夫衆形之役化役之于風不能鳴衆竅畢逋化不
能役衆形息吁
地上陽窒客隂來脅和為雨溢地下隂密客陽來脅散
為風疾雨從天降風從地出
飛鳥為陽食也果粱天陽氣嘗走獸為隂食也芻糧地
隂氣將
吳興九里石塘即事
路出桑隂盡澄湖野望賒菱歌依岸柳舟影入蘆花烟
起迷邨白雲移見日斜異鄉風景在羈客倍思家
隱淪
白鶴山前住居然一隱淪豆苗分別圃槲葉護南隣榮
啟良多樂原思不厭貧牀頭春酒熟一醉月華新
從固陵江氏訪碩父于來氏塾中幾不得路
南風吹暑拂牆花一望葱菁麥隴斜江路有雲連別島
野田無路到山家徘徊欲問前途馬得宿慙非後至鴉
相見不嫌談夜半翻嫌此日咏蒹葭
桃源齋居
比隣喜得攜琴好笑語何愁行路難天為山人開子墨
客言幽谷是王官霜飛已失千林翠寒重猶存一葉丹
綠酒漸深詩漸老好風吹月墮闌干
寓里中何氏折而南緣崖水竹青翠交加
平生最喜尋幽勝卻羨村居近綠波水鳥每從蔬徑落
荷香偏傍竹林多小樓罨畫溪還静中夜山隂棹欲過
更喜灌園人自老家家瓜蓏翳烟蘿
秋日西行至下壩作
參差原隰短長隄蕭瑟蘆花野望迷大樹夕陽潮落半
布帆流水客來齊風塵涉歴朱顔改家計荒涼白屋低
纔一出門歸思起滿懷孤悶入新題
壬戌十二月二日即事
落魄徒然老鶡冠一宵鐘鼔坐來殘薄雲欲雨花谿暝
新月初生子夜闌客思紓迴波九曲新詩題徧竹千竿
湖邊磐石能容我且對鳬鷖盡客懽
兒寓西隣華氏先君寓華之西陸氏中限一水
時復緣涯而語
野水平橋外烟光亂鳥啼迴塘相對語只是隔東西
胡傳(附)
字麟翼百藥子也見前傳
江行
濛濛疎雨霽隔樹見人家白水侵茅屋青山隱菜花侍
童撿押韻漁火試新茶入夜孤燈夢先知到若耶
春江可憐色况復柳條青風定櫓聲細潮歸水氣腥忩
中望東海雲裏辨南屏詩思朝霞變風塵眼一醒
秋夜
欹枕獨不寐秋生明月階候蟲欺久客飢鼠怨空齋故
國渺鴻雁邊聲愁虎豺倦游輕薄子今夜苦為懷
吳山人士瑋
字潛玉號曰笨子為諸生數試有司不利遂挾其詩
客都下足跡徧吳粤豫楚間笨子負才氣喜與竒人
魁士交人亦翕然稱吳生過文江時鄒南臯先生方
歸里門笨子上詩有曰到來天地傷多事歸去江湖
尚有人一時誦之鄒先生為叙其游草曰文江詩選
笨子老客温陵食荔支酣甚數日中作詩百首名曰
荔品百咏余所見笨子詩此二種而巳聞其他著作
甚多苦覓不得見客有過余論詩者曰先生甚喜笨
子詩何句最佳余謂笨子詩如曰身老喚人看國色
此語意極佳亦極可歎余近來看年少中竒文字自
顧衰老不能為揚聲輒呼諸名士讀之坐上有名酒
以病欲飲不得使吾友盡觴望高崖峭壁患氣不能
上促同游健者造其勝俱與笨子同此懷也笨子又
曰寶刀出土懸空壁老馬隨人看種田詞義亦極慷
愾
余錄笨子荔品詩至十首其餘竒句甚多更為標出
如曰繡閣分香烏鵲腦玄房劈斧玉蟾蜍曰落日呼
童收末利晚風岸幘把琅玕曰清過葡萄應更遠味
超橄欖不須回曰眼見春花鶗鴂雨口甜秋實鷓鴣
天曰白擎龍女將珠獻紅戴雞人賽幘來曰美過豹
胎難等量香于雞舌没中邊曰軍持並解甘泉浸華
蓋重懸佛頂珠曰誇道留人多海錯還將落句劃江
烟曰南面湖中看晝夜東頭巷底語行藏曰黃颶乍
驚雷海笑紅毛未到電村虚曰燭龍照夜分珠綴天
馬行空駕火流曰髮秃桂花開後見手香橙子剖前
知曰閒情一點松燈照塵念三杯米汁移曰穿河貯
水雲為帶壘石成山霧作巾此等不可盡舉笨子時
年巳六十餘尚竒麗涌出若此聞其有品菊百咏惜
未見之
除夕(時寓雲間)
守歲為團圓曰余獨遠客酌酒至三更兩歲分一夕庭
燒榾柮紅地畫平安白雞鳴帶雨聲愁絶文章伯
聞錢孝直陳情俞旨將父歸里志喜寄贈二首
江上雙青眼因風到掖垣誰知返戈力方遂舞衣懽雲
散江樓迥春生水國寬皇恩終可恃披腹盡琅玕
地偏留朗月林響屬飛泉老去聞竒事歡來可盡年雁
行看競爽魚素識沈緜星緯原無秘曾為海客傳
歲暮思家
偶滯天之涯窮愁忘歲華三年惟有淚五十反無家旅
食同秋雁歸心愧暮鴉不禁千里夢夜夜到梅花
懷友
我輩原無事何難四遠尋布衾垂宇宙芒屩下山林出
世惟多髮憂時但有心邊關烽堠急直恐廢高吟
寄子
忍別思何處臨平下第辰兩湖容面熱獨樹守家貧場
屋無文字衣冠即鬼神可寧念衰老歲晏在風塵
憶孫
念汝兄弟好別來誰解頥應門相喚客逢食各呼伊是
出牽衣問今歸擲果遲太平仍可待老少定歡隨
苦雨
沈沈山縣雨霢霢熟梅天對食心先飽攤書坐屢遷蟻
簷皆見垤蝸壁半塗涎不出池塘蛤殷勤伴獨眠
端午
向來真寂歴誰復報佳辰苜蓿空留客菖蒲不醉人環
山梅熟雨滿室地生鱗憶昔逢迎者于今白髮新
過景福菴
旅中嫌久病行藥到禪關日落常歸鳥雲閒不蔽山塵
勞無念了般若即時還兀坐忘身世青天度白鷴
墮牙
衰徵巳中歲齒落豈相期多智慚于馬貪心待至齯醉
花吟未穩問月嘯還竒壯志何曾改從人笑老癡
歲暮雜咏
穆穆歲將晏栖栖歸未期短衣乘日補破牖任風吹防
世應如病全生莫過癡百年鼎鼎在醒者欲何為
為客只如此時時畏出門林聲寒鳥集山影宿雲屯世
味存雞肋生涯問犢褌終朝惟静坐大雪照黃昏
謾說他鄉苦他鄉也自便忘形黃閣老得意白雲篇茗
汁山中雨罏香海外烟出門狎隣叟鶴嘴就衣牽
憶自登高後仙人若我招從龍雲不斷伏鵠氣難銷仙
橘藏封蔕江魚賣縳腰安安好風景唱唱小歌謠
下榻苕溪上芙容滿戸庭憂時天欲墮說劍日為停古
誼看凌漢高譚喜建瓴還君天禄去藜火幾時青
名園時入想家釀幾回傾鳥下枝頭重花開醉眼晴憐
才皆古意悦客度新聲會得千秋事風流起後生
乘月望婁江因風命小艭斯人居北郭寄傲在南忩諾
重黃金百名齊白璧雙元龍雖豪氣一見巳心降
此夕獨愁予王孫亦索居春歸先歲底臘盡稍更餘淑
氣隨開鑰辛盤見雜菹來朝應鬢改壯志復何如
陸侍御湖上涵虚閣落成
空明無處不宜人柱史樓臺喜更新能事漫酬千載願
閒情且傍十洲親山來座右時為主月到湖頭亦作賓
莫惜倚闌同嘯傲題詩王翰在南隣
元旦試筆
今朝隨俗寫宜春未便商歌動四隣浪說補天多煉石
空傳潛地有神人漁陽守戍師真老蜀道招魂鬼又新
正恐江湖高枕處夜深雞犬亦踆踆
張韶州遺端硯答詩
筆花五采夢頻頻再拜高情贈結隣南海片雲分豹尾
西偏剩水割龍鱗風迴篠簜閒逾止雨過芭蕉静絶塵
拂拭細書江海賦誰言一字賣堪貧
初夏柬友人
滿庭青草訝簷齊倚杖同誰病眼迷象渚分龍雲自合
鼇溪無蟹月空低攢眉老子寧關酒驚骨羇人重問驪
久擅南山從不借君來別掃鑑湖西
遣懷
摩空獨鵠渾如蓋出岫孤雲更似輪米汁巳防涓滴醉
水精相戒齒牙嗔情知舊雨非新雨病過初春及末春
藥石千金猶不貴向來地主屬何人
過文江謁少保鄒南皐先生賦贈
四十餘年社稷身東山雲物獨教親到來天地傷多事
歸去江湖尚有人一疏曾聞摧虎豹千秋已見上麒麟
為園深谷無他好但種葵花就日新
贈龍華寺玄宗住持
郭外招提古木林山門一嘯遇知音題詩青竹皆無語
拄杖蒼苔各有心夜送神燈常北炤江縣螺髻獨南臨
閒來幽賞殊難徧他日猶憑夢裏尋
荔品
開門倚杖日曈曨香送千巖萬壑風抱膝樹根情巳適
枕流石上趣誰同輕翻酒帽棃花白遙見簾衣杮蒂紅
不怕四聞簫鼓沸前身領過蘂珠宫
龍目晶熒且漫題蚌胎的皪滿筐攜遠人錯認呼盧橘
詞客因之賦病棃撇卻持螯金琥珀想來捫蝨水玻璃
夜深常得催詩候月落初聲兩岸雞
呼來竹裏喫時新果識清香白蜜真願得幾回飽欲死
儘將百萬買堪貧初鮮味合江瑤柱久窨尊傾石凍春
笑謂居停金玉道蔡家圖譜欠精神
紅顔朱果醉酕醄虎視鯨吞興更豪顆落火雲排孔雀
核堆繡字作蠐螬盲風酸雨留華屋短榻長牋放弱毫
卻笑杜陵饞未得蜀人舉贈只櫻桃
交嘉朱紫爛盈筐愛喫何如細品嘗要識味全須帶露
無疑色好似經霜破除遷客隂陽火轂轆詞人錦繡腸
日到朗園吟數過聲名為感齒牙香
荷墅松風最可憐小池片石任高眠靈山倒接青棠影
丹荔平燒綠野烟櫂轉湖心波灩灩魚游浦面葉田田
倏逢僊子霞墩上喜過洪厓左拍肩
名果分嘗及二毛未曾下嚥豫揮毫明霞照水盤中玉
甘露翻為舌上濤姊妹嬌花憐並蒂弟兄幽鳥有同袍
奇情賦了無人會除是蘭陵賣酒豪
樂土炎方別有天不惟百果荔争先三收蔗課糖贏米
萬頃魚秧海作田蠔柱波&KR0008;愁鬼臉桐城日鑄霸王鞭
五陵游俠皆年少慣使通番吕宋錢(五六皆閩中土語)
攢食争先興未闌大家評跋質青山白嗔薝蔔連唇澀
紅笑檳榔著齒殷促膝雅尊盤席飲辟人深戶映花欄
懷中不律空閒過草木春秋刪又刪
翠微麗矚此新亭醉客時傾碧玉瓶河鳥一雙眠渚白
海螺數點接天青泉通屋脊晴疑雨月到巖頭醉又醒
廿載重來圖畫裏亂吞丹荔不曾停
賦得蕭郎
南山日暖北山涼兩岸花開一岸香卻怪有情梁上燕
教人好語到蕭郎
雨中懷孝廉楊元章
蕭齋有客思無涯雨浸梅根雪壓花忽記玉山頽未得
美人作意試琵琶
纖手雙鬟拍拍成佳人催到不呼名天邊鴻雁如相助
調轉瀟湘又幾聲
竹枝詞
溪上鴛鴦太煞騃三三五五濯波來沙摶龜蟹欺雞冠
溜急魚蝦夾蚌胎
題畫梅送毛君之武林
磅礴無人興自豪香風為我拂霜毫幾回細寫孤山影
絶似西陵第一橋
全公子大震
字二何玄洲學士次子也少負異才治詩古文詞精
書法身既貴公子性任誕復為吳中勢人壻婦裝數
萬二何隨手而盡里中陸文虎先生最持標格獨心
折二何與通婚姻旣七試不利家日貧落托因作客
長安中久無所遇益放浪自廢其後竟客死故人家
識者哀之余少時嘗見二何樂府七言律十餘首詞
甚横絶可喜及余客白下寓太常莊漢曉先生官舍
中見二何數造門莊先生必為設食將徹出袖中一
油楮裹其殘炙去率如是其客窮至此相去三十年
余始選甬上耆舊詩因憶二何諸作從里中徧索其
遺草所錄示率皆俳謔漫語與余向所喜絶不類久
之乃自其從弟完白所得二何存集十帙之四急發
而讀之見其詩文襍鈔略無去取即訟詞耍曲詈僕
罵鬼涕唾夾慁無不錄其中二何手題卷首謂萬不
許示人使後生輩得入其室窺見老生生平其語良
是余因念二何平日詩文旣不能自慎擇所僅傳者
又俱其晚年謔浪幾使老氣盡掩將來風雅豈尚有
二何一坐心竊傷之乃特為洗硯正席取四帙中詩
審定之唯存其本色蒼健者三十首其餘刪抹至盡
然後此老身後精響始大白于天下若自今日始得
一詩人焉憶初冬梨洲黃先生相過見余選里中詩
輒問所錄全二何多少蓋黃先生猶記文虎之言也
余時尚未得二何一詩默無以應今日始可以答黃
先生矣至余少所見二何詩終無一在者乃知所亡
六帙正有妙絶處行苦覓之苐余于二何詩即未得
盡存其可傳者而已得力去其必不可傳者此則余
愛二何宿心也即二何而在當許以此卷示人矣
四言詩
飲食之精草木之華集我丹田我丹所家我丹伊何鉛
汞丹砂客主相守如巢養鵶培以戊巳耕以赤蛇化以
丙丁滋以河車乃根乃株乃實乃華書煉于日赫然丹
霞夜浴于月皓焉素葩金丹自成曰思無邪
采蓮曲
大把荷花細把挐不愁船小日西斜香風吹得郎心轉
夢也應須一到家
菱花秀出葉丫丫翠蓋過頭戴到家葉葉裁為儂袖子
只餘儂面作荷花
送萬履安下第歸明州
鯤魚起海水瞬息千萬里偶然意不得良亦嗒然巳鈞
弩在我手摧撞胡遽靡達人營實腹志士拊空髀咄咄
深源生終焉資笑耳
雲間每欒欒始平比寥寥余最負世僇凶閔亦薦交踸
踔京邑塵玄亭莫解嘲仗子小吐氣秋空摩健鵰相與
望浮雲遂可屏牢騷復賴兹弦器為君中夜操二三弟
兄情庸得昧久要
昔聞高賢心登用乃滋懼張羅網四海章滿公車路逆
旅占掃人荷甑有不顧何至企同時起家但詞賦遠大
論樂生榮名宜少慕
禮稱重其死余生殊味寡内虧罔極義外負金石雅自
獻七見則飲泣輦轂下君來頗復同報罷惜董賈起舞
春風顛侘傺空自寫區區將母情爾我一致也水西丈
室地會有比肩者
酒壜峰歌(虔州客舍面一峰甚竒土人呼為酒壜峰余日與坐對歌以記之)
山峰隗俄矗一个我受其朝如受賀太常修齋殊少日
麯部新拜尚書大將無其下即糟丘安置風流酒人座
峰下會起黃公壚峰前試喚劉白墮嗟我中年苦酣放
那能咄咄書空坐隱几醄酕萬古醺横忩酩酊千春過
不妨自作醯雞目取便亦宜葛巾涴砭耳雙柑逐衆攜
埋身一鍤隨方荷卧銷遊絲並白日醉嚮湘靈同楚些
卻笑吚吾閉戸生尚無隣眼來窺破
京口訪王翼明遂辱三山之約
金沙舳艫千萬艘孤舟夜驚江怒號朝登浮圖觸鼇背
神仙不來為我曺城西故人有王大散步尋之正愁坐
指天畫地感慨同相憐不異淮隂餓汝家亦有三山乎
若醉莫怪全生麤登臨原是丈夫事還期努力麒麟圖
古意
相逢牛飲去夜見斗&KR0621;寒釣叟虹為綫屠家鐵作肝千
金酬死易一擲報恩拚世上螬蜍輩何曾挂舌端
舟中作
極想支機石時乘破浪帆精強虚竹杖瀟洒換春衫鸛
雀高忘倦鸕鷀急帶饞驚心惟一劍終夜不安函
加飱
每慕安貧語何人與論安狂來能捫蝨愁絶即加飱貂
毳嗟寒計風霜弔旅翰四方非靖日生事未宜完
苦憶
久作無家夢何堪兩地身小駒絲繫命(兒子阿駒)祖母鬢吹
銀霜氣催歸興燈花紿喜神故園當菜熟堂上是何人
有家
荒荒擲歲華三載蕩天涯狼藉移雙鬢間關散五蛇碪
催南浦怨風送北堂嗟夢轉雞鳴候猶知是有家
京邸步侯汝戡見留小酌韻
静榻寒尤下閒門晝亦扃烘春延襍卉聚海饌羣腥蔣
詡容開徑揚雄獨勘經片時成古道端不愧沈冥
故西川提舉玉海李府君輓章
吏隱何工拙馳驅蜀道難錦江迴大篆鹽井燭餘寒鞾
舄寧留犢巾車幾到官茂陵有遺草好付所忠看
欵客中山瓿先教主不醒斯文誰後死大雅竟沈冥肅
見元龍禮愁占太白星六峰凭几處便作異常青
歸懷
蘭亭禹穴闊音徽萬壑千巖幾振衣四海虚名原誤世
十年醜婦解忘機幾聞白石歌來爛巳惜朱顔鏡裏非
不厭避人幽意在何時管領釣魚磯
竹邊開牖復誅茅夜夜蟠虬雜怒蛟客到寒雲圍蠟燭
酒深明月照山肴何人強欲馴龍性有主還須識燕巢
容易陸沈驚歲晩新詩加意作推敲
春日集陸伯奮東樓
委巷層城瞰玉樓登臨春色共銷憂高來呼噏應須賦
闊處湖天別有洲投轄肯教虚座上捉刀若個在牀頭
欲拚十日平原飲酒力來朝未可謀
報國寺雙松
神人移植自徂徠豈是秦廷受爵材秃頂卧篩涼夜月
低柯舞襯碧階苔風霜多日隨身飽鱗甲從人對面猜
萬壑寒濤鳴謖謖雙龍長護帝城隈
謝侯十二汝容秘書屢見招尋兼于尊公中憲
追國士之感附見末韻
尊酒招尋夜似年夷門主道倒還顛春依榾柮爐邊煖
霜爛芙容匣底鮮楚調章章逢世難浮生日日為人憐
竹林曾歎山河邈知巳悲鳴倍惘然
家信至有浪傳余已應吏牒者率此感示
蛾眉羞學漢宫彎骨相寧參鵷鷺班未得捧輿先改鬢
倘教受檄或開顔那能手版論西爽似有移文累北山
夙昔扊扅殘火在月明還佇大刀環
陟屺殘編泪眼零空傳家學是韋經犠牛未悉登何廟
丘壑應須置此形白玉堂中違故簡石忩峰頂憶青櫺
可憐未報君親意只許江湖號客星
李克振新葺書樓喜贈
莫問仙源幾處花花枝豔處即君家樓檐獵獵支風軟
橋板低低趁水斜來去一年新社燕榮枯五色故侯瓜
登高須仗興公賦雉堞時容睨海霞
南閣成志喜
齋閣新成逸興長倦游心事合商量屋梢明月低還見
樹頂危巢逼不妨乞巧未堪陳几簟窺林已足管牛羊
誰嫌四壁無餘物猶喜高懸一鷫鸘
擬皖城賊遯奏捷志喜同留部諸公作
不常憂喜態言捷便欣然北上音何緩南來膝屢前駿
功馳赫濯文德協重玄草澤終麋駭山河自礪鐫桐陂
張勝壘皖口壓雄川斷後曾臨操堅中故騁權股肱分
要輔湯沐枕駢肩羣醜俄成歗諸城乍警弦久縣帷幄
劍數假便宜牋仍有王師戰寧論國鉞虔搗巢停石畫
間黨沮鉤連出没渾難測來迴杳莫牽神機貴尊俎妙
筭後戈鋋直賴鐘簴福還惟社稷緣稍防蹂晉豫復截
闖秦汧窮蹙那知地狂奔永逆天游魂迷凇霧野燒等
飄烟王氣原留楚歡聲徑達燕宵衣需泮獻露布走星
傳横賜傾周寶崇酺狹漢錢願㐮彛鼎業磐石鞏巖邊
贈汝戡
鏌耶一片向誰明擊筑聲中見不平匹馬斜陽殊作俠
過從長是問侯生
天家大事萬年籌龜坎蝸廬足自謀解道安危諸老在
如今杞國費誰憂(汝戡杞人)
狂馳直任百年中燕市流行氣作虹草莽文章終孟浪
防將時事忤三公
吳先生應雷
字鼔和號曰青寰為諸生家貧授經世居甬上凡甬
上諸生無不出吳先生門者先生雖日為諸生論說
治經生業然几上獨置杜工部集每歲以反故紙立
一冊凡有所作輒書冊中有事則藏諸巾箱方去即
其家子弟亦不知先生日何所作也久之先生故人
子及諸生與其子謀俟先生出竊發其巾箱視之則
其所作詩草也紙背中淡墨秃穎幾不可讀因各取
一冊疾書之仍置箱中此後見先生裴回戶庭間口
吟手畫始知為作詩也然終不以示人聞人論詩輒
不答唯見人以詩書扇上贈人輒蹙額曰奚自苦但
持一素扇相贈亦得生風奚重廢筆墨為竟藏其詩
至老且死終不自言嗟夫吳先生生不得與葉鄭朗
楊伯翼同時其目中所見鹿鹿誰足與語故寧抱其
詩井枯壁壞蠧魚飽死篋中終不肯使單章隻句輕
上俗人口此其力堅其志矯寧身後千百年待一人
知己始出亦可謂介之甚果之甚矣去先生二十餘
年余始錄甬上耆舊詩適允誠出宿錢氏錢氏賢者
二咸戒三即先生故人子因出向所鈔詩數本夜讀
之中有經吾友錢退山點定者允誠為驚喜錄百餘
首來賞歎彌日即余門中向與先生往來者聞其能
詩俱大詫不信嗟夫吳先生誠異人也雖然先生身
後甫二十餘年侯芭尚在巳有能讀太玄如桓君山
張河間者吾知先生更喜過望矣
感懷
惢惢山中桂乃與庶草殖螻蟻穴其根生意頗跼脊一
朝遭運會移置宫苑側敷榮日以鮮馨香當坐發風霜
亦何勁枝幹終自及君子秉本性小人量纊息美葛枯
于野嘉稷委于澤抱質豈不臧賦性任所適得失原茫
茫舉杯對明月
感興
蕩蕩仰天宇白雲横野亭人生如孤蟬須當及時鳴薄
翼領微風高樹揚清聲一旦入秋節白露肅泠泠垂緌
豈能長抱葉為乾蠳神龍有奮蟄時花一枯榮造物移
人意無然命獨醒
感懷
嚴冬天雨雪寒氣薄人體方朝尚偃卧帀蔽忩戶裏自
分衣裳單白頭忘櫛洗飢叩誰家門愁憶何王醴萬慮
一身併鬱若魚亾水天子御北辰安知窮邨士溝壑日
為隣歲莫亦云巳
游目寫中懷躋攀俯城郭江流半夕陽夕陽多野哭遠
望令我愁天風振瓦屋歲敗人烟少村寒啼鳥獨妖狐
銜髑髏白鷺起叢薄安得懷葛世忘情順里俗感喟非
一端昏歸意煩促
居恒不得志曠然興遐思遐思在三山仙侣與追隨或
跨白鹿行或挾胎禽嬉沆瀣可供飯紫芝以充飢洞壑
何閒閒彷彿雲霞栖學道恨太晚全真方自兹安能靡
塵蹤熬蟻無休期堂上考鼔鐘行樂當及時達者信其
說徒為愚者嗤
蘿蔓
蘿蔓緣桑樹樹高蔓亦長傾柯滴涼雨罥葉晞夕陽柔
勁豈偏妒枯菀相與常所嗟物候改促節入清商百卉
落顔色微質何足臧桑脱尚有枝蘿謝根亦傷儵忽棄
捐早結軫摧中腸願言駐陽和永永媚年光天意故叵
測撫事授斯章
醉哉行
吳生好飲席天地手搦寸管皆五帝帝曰怪哉敢侮予
勅使窮村閉門去閉門十日那肯静撥上南城目更騁
東窺溟渤鼇出波西極崑崙鶴翻影仙人八九彷彿記
腰繫胡蘆授丹餌食之不老百歲生風蕩入雲窅然際
年來種菊芳可餐亦聞益夀好人顔千枝萬朵惜不得
方朝采采商飇寒寒吹老鬢巳衰朽潦倒生平惟有酒
陶潛本是解音人屈平豈稱知味口爐頭時價每苦貴
眼底貧交難數對但願沈酣吸百川客滿杯浮檀板碎
撥悶
秋村蟬急槐欲黃家家刈稻早登場白首下帷誰者子
田無二頃搜枯腸大兒織屨腰力傷次兒佐織眼茫茫
更憐黃口哺糜湯顛倒學步號新孃街頭沽酒酒價貴
年年種瓜遭亢暘天蓋遠地蓋長䲭晝見龍壑藏人生
不用多歎恨且把絲竿釣晩江
多難
王國正多難書生亦解兵不堪埋虎氣一擬射狼星萬
里將軍目三杯出餞情棄繻關吏識慎爾繼榮名
送季鷹
向夕江雲起遙天帆影飛故人多意氣此別有光輝土
酒隨官驛山花上客衣前程須努力休恨鬢毛稀
誅逋
國難誅逋急年飢倒槖難爨烟風斷續愁眼雨潺湲巳
覺豳詩苦何當漢詔寬質衣兼出貸不敢怒新官
吟似太目
貧使交情闊閒看物態新白雲方閉戸紅蓼正宜人不
厭南山色相攜小甕春竹林猶有伴畢卓夜過隣
不寐
不寐伺晨發披衣月易西寒雞疑失候獨雁豈安栖壯
志成今老新詩失故題村村𢷬衣急又是暮秋期
遣懷
熟睡非吾事迴迴此寸腸秋蛩聲太切北斗柄空長祗
自愁衣褐誰堪挹酒漿百年牢落裏菊又幾枝黃
登天封塔
突兀出層空明州盡眼中下方疑作雨上界只生風西
日沈紅樹東流接海宫仰高應咫尺吾欲愬蒼穹
月蝕
誰干天道忌惜此一輪盈得序恒光發非時沴氣乘蝦
蟇何偪側桂樹本長生呼救煩愚俗終然炳夜靈
皎皎初猶見團團倏巳非雲留太隂節地閉小寒輝薄
蝕灾時有分杪數豈微臺郎如許奏警闕在垂衣
小圃
病裏過殘暑涼深小圃荒絶根除蔓草作意怒螳螂遲
豆猶無莢秋茄不滿筐暵乾能抱甕底事使人忙
起早
不寐晨興早驅兒且賃舂雨聲初歇砌日色未臨忩水
際螢三點空中鷺一雙飯匙巳飽噉且得實空缸
啜粥
飢年嗟食玉新稼喜登場薄用為糜粥貧宜惜稻粱老
夫兼煖胃黃口亦充腸一七松忩下應知意味長
寫懷
投老中懷惡長宵輾轉頻村深荒漏刻雞小學司晨秋
氣彫高柳寒聲滿四隣側身忩戶裏何事不愁人
鉏園
園功久不理蚤起把鉏時力倦應知廢年衰無可為白
花零細草赤棘拒疎籬朋舊何人到斜陽又已西
負米
負米憐兒子家貧藉舌耕頻年減研糓何塾踐師盟歲
熟門為倚秋乾場可登雲山望迢遞歸及慰衰齡
遣愁
天豈私貧我其如傲采薇風騷千古業藤蔓百年扉藉
暖吹新火防寒綻舊衣曾聞力命辨無是亦無非
雨夜
犇林風作勢徹夜雨傾盆鐘響欲沈寺雞啼如隔村將
無傷晚稼何以聚秋屯墻圯生多盜應違席掩門
撥悶
窮冬畏雨雪邨舍况頽然鳥入窺空廩人來責欠錢上
書無一字作賦有三千祗羨龐公隱兒孫覺汝賢
不肯
不肯徼鄉曲其如衆所嗔須眉看巳老要脅折何人原
憲無辭憊黔婁實可貧百年一具骨山石對嶙峋
度龍山投宿田家
躋險當龍碣穿幽狎虎隣天風驚萬樹野日側孤輪橘
柚溪邊寺雞豚邨裏人白雲秋片片半落暮江津
雨懷
冥冥江上雨風起不成乾柱礎春蒸濕炊烟曉釀寒忍
殘花片了擬放酒杯寬門外何人到飢烏立樹看
閱耕
東作家家急扶犂及早春水田新足雨山鳥慣催人未
課三年積先勞百畆身杏花邨舍近婦餉會如賓
江上
落落南山曲孤琴寄一家白雲長在戸幽鳥自啼花懷
望人俱遠登臨日每斜暮年無稱意何處問胡麻
秋夜
落木秋風夜嚴城漏點長詩篇通酒性山鬼避燈光放
筆人無老行歌道在狂不能攖俗慮天地信蒼茫
過人野居
騁望松林暮沿河到野居樓間落照裏人卧絶交餘祖
德墓門表婦賢斗酒需竹欄花事訖送客步徐徐
夕
落落寄人境夕烟生野扉竹聲風棄籜松影月留衣貧
不休詩句閒惟占釣磯所忻塵跡絶吟嘯晚成歸
山行訪人
秋草平郊路蒼茫引望迷數家依絶巘一寺隔迴溪土
俗沙田芋人烟籬落雞欲尋高隱宿斜日石門西
山中訪人
山秋來碧色步遠更前溪隨意雲孤出無人鳥亂啼石
橋臨壑起茅屋入邨低擬訪幽居處松行竹个迷
自遣
白首人間世豪雄異往年酒酣猶起舞金盡只愁眠訪
舊門多閉干時馬不前祗餘衣食累數口正蕭然
曉望
霜清野甸悄無人幾處楓林丹業新客棹倚村修晚爨
漁罾歴岸守潛鱗閒來嘯詠經初臘老去栖遲惜小春
節序漸窮朋舊隔曉天何處不沾巾
江館撥悶
江雲欲暮不歸山倒映斜陽雨半殘野水亂侵沙徑出
人家多掩竹扉閒辭春燕侣空泥壘近老儒生敝鶡冠
歲月似流心似醉何因忼慨一開顔
苦飢
數口蕭然窘殺人此生迂拙只安貧汶陽聞道蹲鴟熟
一擬移居送老身
孫山人儀
字象可世家三茅象可自田間起年十七為諸生時
櫟社長嘉則先生郡中名薦紳余君房屠長卿沈箕
仲諸公尚無恙象可徧造其門歸益精治經史學馳
騁古今習國家典故旁及禆官星緯二氏家言無不
蒐獵數試有司不利客于京師當事欲論薦其才竟
謝歸象可性廉介自持初學為詩不肯摹唐人音格
見當世所稱前七子後七子輒唾之喜在佳山水間
每所過酒家梵舍常作詩題壁不署姓名時周貞靖
先生方為孝廉偶過某寺中見壁上句一讀驚喜起
拜因日誦其詩初不知所作何人也後周先生中進
士出官嶺外聞象可名因延與同往兩人舟行相論
詩甚驩一日象可出所攜借竹樓集周先生發卷見
有題某寺壁詩即舊所誦句也更大驚喜重起拜由
是兩人恨相見晚其論詩益驩凡所唱酬有一語稍
近世人輒動色相告務力去之至于三濯髓方已周
先生方刻象可詩粤中謂我費民間數片木傳孫先
生詩亦不損廉會以事忤勢家解官遂不果象可歸
卒于家年八十餘聞所著借竹樓集甚多不得見唯
得其清海吟二本為周先生所點定余錄其不甚拗
僻者得二十首
雜詩
女大不憐母花開不戀枝蠶老上山坐燕長出巢飛阿
媪勿懊惱不憶嫁爺時
至前七日即事
仲冬粤候暄衣袷身稀適放骸藤榻間静默羣機釋爵
馴飲頮水鼠横傷巾幘牖敞入微風鼽嚏妨眠食偶聽
讀朝報時事更堪啞涉人乘破舟争坐恣搏擊澒洞波
濤中望岸殊懸隔羣懵奚足矜為此沈舟惻昌黎曾有
言所憂非我力
杏溪道中
蘭隂郭北路砂礫埡急湍白波跳垂日峭峰推碧天是
時梅雨數集澮彌原田道迷篙力窘密縴砅水牽衆艇
亂流濟排擠相屯邅盤旋滯晷刻跌足號長年須臾人
語寂始覺舟去便往來綠樹裏抵夕霞靄鮮徙倚船艙
中且玩林薄妍白頭湖海客忍性成柔綿遠途甫發軔
遑較延與遄
海口思家
今日天晴明川路淨如洗舟子撥波輕進程過所擬漸
迎甌海潮舟楫勩有底頓覺客腸紓眺原數窺倚入春
彌月餘百卉色俱起暄餘斜照曛菜麥被之喜梗蒼翠
葉妍杉松歴可指雖云習習風拂面若撥水掀篷炙老
衰緜服殊適巳因感昨在家暴陽春未巳將身就夕暉
遷坐牆東幾亂離向二載城野傳搬徙苦罹敗卒殃兒
信驚滿紙刑斂釀綠林猝變咄嗟爾老稚寡良籌奔攜
亦情理未卜破竹樓安完免抛圯屋角含桃花向誰復
旖旎春熙縱溥公人命各亨否途艱汔尾將家慮從頭
始切近切揣量坐呆飯失匕
餽爵
野田稻未熟林爵窺官厨唧啾久檐端似妨爨僕居雖
飢不苟下孰謂禽鳥愚嗟為微軀役靈蠢同飢劬固知
物性在法施規豈虚案頭有白飯適值黏書餘取之撒
庭宇聊用寬須臾
雨晨早起
署樓寡酬答宴息停繁思有空性量廓静存營衞滋宵
眠得美睡放體形氣舒夢稀嘗早寤坦襟得神怡微鐘
移枕候薄雨綏雞時旱久雖霂霢物情已自私搴帷覽
庭曙榕葉生新姿
舟次賀正
風俗他方別年華此日同異鄉朋舊合聯艇火烟通酬
酢常移酒過從只啟篷雖更新歲月猶抱畏途忡
嚴灘
江山叢建德幾許不通名一日曾垂釣千秋屬子陵亭
臺長肅穆比附亦峥嶸借問買山隱兒孫幾代更(隔岸有方)
(干墓)
秋日縣齋即事二首
無人嘗獨坐得句且微吟到處忘蕉箑行時揀樹隂怕
登頻望閣小卧必牽衾以此當康濟嵫光緩夕沈
一室戶嘗啟孤眠榻半賖鼠昏偷硯瀋蟻晝上瓶花數
飲防侵瘴徐飡畏嚼砂朋儕忘我老為插素馨斜
詠邑治之勝
龍巖仙吏宅丘壑簿書兼虧蔽樹垂蔭輪流果薦甜鳥
聲嘗到枕山翠日浮簾行路村村去花香匝帷幨
穗城氣候
孰云函載渺清海候全偏衆蝡何曾蟄羣芳不改年難
明松栢節另闢雁鴻天文字存蒙氣光華敓貝淵
晚步庭際看歸鳥
落照射榕腹羣飛歸鳥情鷹翔殊意氣爵伺善疑驚覓
食嘗窮日投棲自遠程獨懷鷗泛適浩蕩易為生
固村而上再值惡灘石瀧傾窄湍溜怒奔幾經
危栗始獲離險
水石自相噱艱危人巧投跕鳶溪失毒戒象峽方愁百
感生殘夜孤心折漏舟詩囊慶無恙且未顧衾裯
初入郡齋呈基仲
翩翩五馬渡江城花信風吹天復晴夾道争看新太守
到官只是舊書生兒童守舍供烹茗妻子留家待耦耕
抗志欲追千古事扁舟記得發錢清
自琴水度砦頭嶺至禾口次唯一韻
筍輿登頓擦&KR1713;砑晷短偏遭峻嶺賒澗度蚓形橋數丈
山分人字路三又鑿崖徑偪猱緣厠捲草蘆荒鳥作家
一度藍田原野闢陽坡霜後發穠花
恨老思家
壯遊濟勝暢平生羸老何論儕輩輕鼠伺卧堅公鬭嚙
蝨欺眼暗肆縱横冬青變白方初授臘酒迴和釀且傾
得返竹樓仍穩卧百年養拙縳柴荆
舟行口號
赫曦齎老赴南洲擬外形骸忘鬱攸入楚去吳頻計日
脱章度嶺復乘流草明屈曲山腰路樹欵逢迎水面舟
鳴鳥向人猶故國卧艙只作少文游
懷青壁山居
老來畏俗企丹丘買得雲巒幾叠幽奥壁經年惟半日
潠田十歲少全收自生竹栢樵逾茂不斷山泉熯更流
巳卜一丘繁宿草微軀瞥眼任歸休
夕望
墜日餘曛綣遠峰秋空晻靄定無風粤雲照海黑赤半
歸鳥滅没來其中
戎文學玠
字孟常為諸生工詩常與家兄戒菴同入西川舟行
所歴奇山水俱有詩晨夕唱酬工力悉敵其文足照
蜀中今相去數十年孟常墓栢已老戒菴亦為八十
公矣因出其蜀游草一卷余為錄存之得十一首
雨中度相見嶺(和工部龍門鎮韻)
鳴泉散珠沫翠霏衣裝濕風霆怒未休暴雨來何急静
聽松籟喧仰覩山雲集兩峰不相見路阻藤蘿澀滑磴
試屢危笻扶亦難及淚浥幽巖花似對勞人泣
涉溪(和杜清溪驛)
深山驟雨後瀑落無乾渚溪溪吼怒濤急流漲幾許石
窄豈容舟相持戒徒侣欹側足未定齒嗑不得語生平
慎垂堂何當此險阻辛苦達荒崕隔嶠猿聲楚
登桑洲嶺(和法鏡寺)
冒暑陟崇岡登降倍艱苦篠籜翳行跡石徑莓苔古盤
迴鳥道賒颯沓羊腸聚流汗濕衣襟似沐晴霄兩捫蘿
喘復蘇風葉相吞吐屐齒笑羣岫一一低可數絶巘費
躋攀自晨已及午倉皇飲松澗投笻竟忘取
曉度桐巖嶺(和鐡堂峽)
嶺勢如旋螺仄徑故斗絶昧爽戒前途下馬卸銜鐵蹩
&KR0887;撑崖間兩山突而裂松風振鬛來沃我隂山雪翳雲
洩曙光飛鳴衆鳥悦層巔在按膝碎石蹶九折前峰擬
暫俯攫天猶未滅何當快雨至一洗千山熱
由桐巖晚行至朱嶴(和石櫃閣)
嶂迴日欲沈霞氣幻紫赤峰尊層雲上徒行踐水石遙
睇樹杪光返照蕩層壁村農望烟歸嗟我遠行客衆鳥
飛相先烟嵐愕行跡路荒不容趾萬嶺紛相迫明滅見
遠火野店傍渚澤怖魂暫以定呼醪聊自適
曲溪
村烟生晚翠野水聚空潭雞犬逢人倨桑麻著雨甘漁
歸燈破暝僧定衲棲嵐得近前溪泊泉聲答夜談
晚霽與客登浩然樓眺錢塘江
晴色開村樹危樓俯大江潮聲翻絶岸帆影落虚忩水
與遙天合人同夕鳥雙茫茫百端集形影若為降
新月(和杜少陵韻)
江月多新意舟人厭屢看孤螢新破暝驚鵲暫偷安逗
水疑殘照窺忩釀薄寒鄉程憑夢到頻聽葉聲乾
泊巴東
昔行指川北今始詣巴東山縣無重郭江天有斷虹亂
峰雲欲暝官渡火初紅剪燭供清話蕭蕭暮雨中
大竹道中
半嶺雲封屋千家竹作扉幽泉和石語空翠帶烟飛綠
轉常侵面隂濃欲濕衣山行疲應接涼月續斜暉
度九盤嶺
間說蠶叢險今知鳥道長人傳雲外響馬濕霧中韁秋
暑蒸蠻雨山花竄異香經營男子事回馭笑王陽
董公子應震
字百里父光宏官少司馬百里有逸才工詩體中文
弱雖為貴公子不喜盛車騎往來閉門掃坐所過從
未嘗有雜客性嗜佳山水嘗與詩人泛桓溪飲它山
泉訪賀監黃冠谷高咏傳一時百里年少猶及從汪
長文聞隱鱗諸先生杖屨卒年不滿三十所傳遺詩
厪五七言律一卷
遲汪長文先生不至
草閣遥憐夕徘徊步綠莎空階木葉下疑是足音過山
鳥時窺席低雲闇拂蘿寧知天外客不肯離巖阿
固鎮道上懷聞居士隱鱗
北風吹斷雁搖落對寒暉野曠無人跡林空絶鳥飛清
霜欺短鬢朔氣薄征衣獨羨聞居士津梁巳息機
宿會亭驛有懷
旅泊傷千里嗟余馬欲瘏河魚腥晚市村雨洗寒蕪室
冷雲栖榻庭虚夜走狐美人何處在惆悵客情孤
同周斗文陳士服游溪下
春色看將晩遙岑帶夕暉青帘斜酒市白鳥掠魚磯烟
樹暝暝合風花片片飛到來思白社晏坐淡忘歸
度關山
人從盤石上身與亂峰齊卑響舂雲碓高寒怯馬蹄林
疎全見日野曠不聞雞辛苦嗟行役黃塵滿鸊鵜
贈吳養台明府
龍節何來暮謳歌徧草萊冰霜隨地嚼霖雨接天迥澤
雉依人雊山花帶郭開璽書旌異績不負佩刀才
薛千仞湖樓
高閣澄湖畔悠然思獨清看雲舒卷態聽鳥有無聲隨
意臨書幌尋常對友生更饒真興在時與白鷗盟
尋巖菴
看山意不淺扶屐且同攀樹色潺湲裏禽聲窈窕間磴
懸千尺迥僧占一峰閒歸路無愁失樵人許伴還
過孤山
萬松立寒翠一水澄湖碧年年車馬來不改孤山色
徐文學陽輝
字元暉為諸生工詩喜學張司業李義山自稱麗手
亦善填詞所著樂府數種唯青雀舫獨傳屠長卿先
生有言名妓翻經老僧釀酒將軍擅翰墨之府文士
馳戎馬之場雖非本色亦有別致元暉愛其語遂演
為全本其老僧釀酒一篇更為時所賞
過臺城
春草茫無際春禽若有情披荆問往跡知是古臺城埜
花惨不發愁雲四際平鴇鴨唼廢沼老檜作鬼聲離宫
三十六一一巢鼯鼪臺前古寺暮施食坐老僧吳翁死
不餓受粒先衆生興亡古所有有泪莫同傾
山居喜晴
積雨曉來霽便若物候好碧霑山觜嵐翠潤溪脚草無
心乍卷雲有時忽啼鳥蠶眠桑子肥麥熟雉兒飽舂響
烟外村漁唱蘆中島扶笻偶出門遙光澹渺渺
空田行
空田十月淨如掃牛背斜陽立孤鳥綠竹籬邊白板扉
一道炊烟出林杪寒鴉陣陣風蓬蓬崦西村頭霜葉紅
隔溪嘎軋水禽起漁歌聲靄暮山紫
托宿鵝鴨村家
泥沙滿面塵撲首兩日路作一日走地冥天長暝色催
亂山缺處是村口村翁見我偶停鞭便著延至茅堂前
四壁雖貧無大厦猶勝潦倒窮途邊更命家人欵遠客
網得鯉魚長一尺老瓦盆浮雪蟻香折脚鐺煮霜蠏赤
敬客還恐擾客眠教兒今夜莫打麥明發飯罷送出村
為言直北過竹墩沿江再覓便船渡頃刻可到縣西路
蘇小墓
數聲花豸垂楊外水聲決決鳴幽瀨春深花落迷孤墳
蔓草猶疑拂裠帶橋南橋北竹如烟小魂卧處亦千年
十三吳姬蕩輕楫愛向西陵唱桃葉唱入重臺應動心
心心化作孤飛蝶
漫興三首
髹几香殘蓬戶閒坐來無事且看山但逢石丈隨羅拜
每對桑郎一破顔雲縷擁花愁態斂雨絲灑竹淚枝斑
翛然倚杖疎林下興在飛鴻杳靄間
紅塵喜不到林中寂寂幽居小澗東莎岸雲深栖斷雁
柴門雨歇落疎桐傷情句為窮來巧失意愁因病後空
欲覓武陵一片地閒從洞口拾霜紅
小庭獨坐學跏趺恰稱蕭條山澤癯開帙校完訛字眼
倚闌撚斷苦吟鬚聞看曲沼盈魚婢醉聽幽忩落鼠姑
筆硯近來都廢盡笑人作論學潛夫
此集所選止于萬歷末年惟錄布衣文學之詩
有稍後之者正以諸君遺草散亡恐後人不得
其本末宜急表揚使見于世然即如孫象可晚
歲及與周貞靖先生論詩而其為諸生尚得在
沈嘉則余君房諸公之門固猶然萬歷中人也
甬上耆舊詩卷二十九
