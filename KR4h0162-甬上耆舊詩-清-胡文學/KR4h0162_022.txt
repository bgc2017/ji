甬上耆舊詩卷二十二
監察御史胡文學編
楊桓溪先生承鯤
先生字伯翼父美益官太僕卿先生少有異質嗜書
尤喜讀班馬二史工於詩年十五六為諸生沈嘉則
先生一見竒之欣然曰今日建五丈旗當以楊生居
吾前所謂猘兒難與爭鋒也因作戲贈楊伯翼詩呼
為德祖先生以是有重名為詩日益高每傳一篇諸
宿老無不嘆服先生為人守古獨行執廉隅於當世
少所許每言是是非非賢賢黜不肖此古今儒者大
權斷斷不可枉嘗以年家子謁王弇州司寇弇州見
其行卷絶驚賞先生默然竟别去退與人言以吾詩
求王先生一序有餘顧王先生博大心慈客持片楮
求譽輒津津不休即孺儒賈豎人人謂王先生知已
其知已多矣僕尚容厠其間耶又曰王先生論歴下
忠篤有餘朗鑒不足歴下持詭道所得者古人匡郭
耳聞者莫不咋舌既以太學生北上作薊門行一日
名滿京師客輻輳至不勝款對病百餘日即謝歸居
里中布袍芒屩翛然逸塵性愛佳山水不極幽險不
止嘗夜半過送骨巖霧黑林深風颯颯豎毛骨怡然
也於城南小築曰翛園日嘯咏其中與友人書云家
有遺業一區檉楓白栗隱映若碧城風濤生几席間
菱菰荷芰蹲鴟薯預之屬至死不飢伏臘之暇想足
老矣其高致若此文章高妙詩於五言律更為長城
少善法書蕭疎似晉人沙門亦多從受業其高弟曰
傳慧雲林和尚最能詩諸所從交游盡名士第一流
及先生早死哭之最慟遺集二種傳於世
先生論文自謂守古尺度滿不敢溢卑者必有當於
先民蓋先民彀率備至不入其彀即手發百函口盡
萬卷亦於斯道無當又曰古今詩文自有眞黃口執
筆字剽句竊百綴成篇遂抗手高引前無古人此不
以溺自照耳又曰今海内一二大老為聲詩未嘗不
轟轟盛顧暗中摸之知其今人詩也使讀之不謂為
今人而無一蹈乎古人斯善之善矣譬如學書然方
其精心畢力必盡肖古人乃已及其成也必盡不肖
乃成家凡先生所論俱絶精故僃錄於此里中余君
房嘗曰國家詩如伯翼有幾人屠長卿亦曰今世靈
心偉手吾伯翼是也吳門劉子威曰明卿諸君附王
李而起蠻夷大長老耳若伯翼打天下手也余謂三
君子於論伯翼斯可謂知言矣
烈士篇
東山有烈士慷慨獨不常既惜白日短復惜玄夜長巖
栖十餘載潤澤成文章囊有百里劍家散千金裝登高
覽埏極萬古何茫茫秋風洒毛髮靈曜麗清光蚊蚋各
有營溷濁固難當不惜肌骨沈所憂志行傷翺翔將何
集惋嘆沾衣裳嘗聞聖人語固窮有遺方削竹蒙銛羽
用之何不臧
白紵詞
陽春東來歸帝鄕繁桃穠李競相芳瓊筵璇室五木香
鴉黃鵲黑儼成行清尊白紵斷人腸千金為壽萬金償
玳瑁雙珠安可忘
前溪曲
花發前溪路春生舊草荄將心逐流水無處不瀠洄
家住青溪口門隣白石郎小姑洗手處豔絶獨聞香
咏史
平生牧豕處寂莫空山裏日落樵采絶秋風海濤起一
朝上赤殿布衣見天子四海識齊人側目傾朝是坐開
平津閣撲滿延多士悠悠淮南守狗馬誰相齒
七哀詩
朝發桑乾河暮宿樓桑村王氣久消落靈蹟秘陳根物色
遞遷化日月屢崩犇奈何此征夫跋涉無朝昏驅車冒
榛徑忍飢過市門餘雪照墟里頽陽藹荒村隴墳鬱相
望賢達無一存顧彼翳桑人太息涕潺湲
客行無昏曉乘月理歸軒仰視明河低畢昴正闌干繁
霜生肌骨齒戰不能言空野無人聲雞犬互悲喧羸馬
為哀鳴僕夫自辛酸行行日巳老帝鄕日已窅朔風裂
緇衣客歸苦不早燕雀懷故栖遊魚思在藻日月逝不
處誰能長美好眷我平生親言旋永相保
舟中獨酌成詩
萬牛臠為炙不如一豚蹄金罍對綺席未若臨迴溪魯
酒清且冽吳魚砍成臡一酌壺再傾海日忽已西春風
不相饒吹我顔色凄男兒重弧矢豈得念纖絓但醉莫
復歎故山雲外低
入四明山
四明緬何處窅渺望仙閣雲溪路周遭岑㠋勢奔錯出
城亘百里入谷越萬壑冰泉皓凝冱飛棧屢錯鍔隂隂
霜厓蔽浩浩雪風作晝夜遞光明天翠色相薄訪謝情
自鍾懷張興誰託徒瞻福地賞未詣洞天樂日精誰能
飡虹丹安可獲遠遊多慕思仿彿躡乘蹻
聖水山房
客遊倦登陟乘凉偃山榭松房淡容與圖級紛堪藉清
風裊蘿葛白日巖末下雲窗湛空綠水石明相亞朝光
對嶺發夜色澄湖借焚香濯塵容掬水羅冰蔗坐臥一
籧篨聊以銷永夏
北樓
由來麋鹿性本自愛丘山况此北樓上千峯當戶閒隂
晴各有態遠近如雲鬟朝日照成綺夕霞飛鳥還厓高
葛裊裊竹栢蔭其關隱者方偃仰四體有餘閒被褐懷
珠玉高標安可攀天風颯然至令我抗頽顔
再贈薛伯
在昔少年日紅顔十八九時與二三子東陵復西阜海
岳立可傾乾坤落杯酒登臨一高視千古亦何有倏忽
今幾年風塵各回首潘年我遂至范髩君未叟老驥思
遠途盤龍困塵垢蕭條穀皮巾寂莫雌黃口朅來城南
園水竹不乏取宛宛度橫塘層層見窗牖秋風吹黃茅
落日在衰柳白水揚素波丹霞入吾手顧子能歸來長
謠落郊藪
十六夜月
良會不滿意海月出已晏人生悲遲暮飛塵生素面輝
輝光如昨稍稍輪欲變草蟲有餘哀霜柯無深戀澄溪
收虛籟霽景紛寒練即事惜往晨含情懷來彥自古有
盈虧君何獨欣羡
十月一日二十六韻
當年孟冬月邊海氣多寒兹年積暘後冥雨何漫漫山
内莽出雲隴畆浩未乾田家丁穫稻泥滓登場壇小人
寂無依稼穯良獨難黔羸更不密震雷周雲端壯隂乃
發洩萬蟄苦不安東南久凋瘠比屋成痱攣徭役一何
切攻急踰千般即如今年租往年已徵完苗孽未入土
誅求早闌干往聞天王詔屢免哀瘡瘢宵旰坐玄堂悲
眷減鶉鴳借問二千石太息誰共患流亡且&KR0008;屬十家
九家殘剷削紛百出大命忽欲殫豈惟顔色枯重使骨
肉刓膏澤久銷落上下覩欺謾窮陬生意少萬竈同辛
酸勞苦歲云暮不得一日歡雞鳴望公家謝令猶在官
側目五内裂泣下如飛湍不知手足痺但保槖中胖常
恐一日潰倏忽萬變攢虛名蒙實禍此失猶未刊徒為
杞人憂憤念腐肺肝
猛虎行
北山可以遺死生上有老樹千年精樹深屋古靑壁側
盛夏五月悲風鳴牛羊下來石巃嵸猛虎怒叫山為動
村中小兒不敢啼谷口行人色相恐屋西有田東受渠
種田得穀山中居雖有猛虎猶足樂不如出山豺狼當
道除
白雲山行
入山知山美入水愛水居霏微白雲路彷彿仙人閭綠
溪掇瓊草石室窺素書洞門隂隂苔蘚濕瀑水迸流雪
花入獨行不語亦不旋虎啼谷響松風急
長歌行寄呂中甫山人
北遊歸來一何晩雪裏黃精不得飯太行句注俱眼前
咫尺青霞夢脩坂潞洲鮮紅味辛劇廣野毭&KR2733;太繾綣
瀋殿曳裙代殿同館中詞賦凌錦虹顧笑催承雪色絹
歸梢駿馬如旋風七尺豐軀三尺劍紫貂紅罽光蒙茸
一去燕雲幾回首戚家將軍汝最厚射鵰每出祁連山
走馬時經古北口日暮歸營懽宴多黃羊白雁行紫駝
琵琶怨發昭君曲羌笛哀生公主歌簾高燭明月半白
坐對盧龍雪猶積北風三日吹行雲邊城健兒不忍聞
少小離家三十年年年辛苦去防邊春寒飲馬長城窟
日落彎弧大漠天大漠隂沈風雪色蒲梢苜蓿水沙黑
亭障迢遙六千里角幹騰驤三十國皇家財賦盛東南
漢代咽喉重西北北宸北望無可期南國南歸斷消息
山人歸來感慨豪扼腕絶嘆心力勞鎮南將軍奉朝貴
靈武度支憂轉漕國家雄俊古有以吁嗟邊事加蝟毛
長鑱短扒去復樂明日種葵東廢臯
贈王思延都護
讀書十年無一字雷雨荒山走魑魅垂老不知行路難
翻向衡門紀灾異眼中五嶽分秋毫筆底風霜半顦顇
朅來燕市三日游擊筑泣下常幽憂城雲不動凍日白
對酒忽憶梁園秋信陵門下賓客盡魏王池臺烟樹愁
信陽王君鷹揚質衆中與我情常密肻將肝膽向時人
不惜皮毛見膠漆高懸大纛手自取翠羽金膏漫相失
長安大道霜日晴赤驃蹀躞黃金纓每攜斗酒慰寒谷
并問生涯憐杜蘅四郊逡巡馬常備百函矢口書還成
慷慨相逢久相别百年草草何愁絶壯士空存越石心
老妻但笑張儀舌歸去天南憶舊遊茆堂晝掩青谿雪
戲贈李之文
東城有李生北城有李生東城太長北太短兩人好古
俱天成東城磊落髮半白北城好酒兼好色按歌往往
低彩雲對酒時時欹白幘青樓冥冥高入天下臨大道
橫紫烟樓前盡是會稽竹掃石含風若寒玉盛夏五月
天毒淫雲疏雪壁常隂隂江中濤聲日在耳白蓮紫榴
開復深此時君正眠石牀層冰峩峩傾酒漿脫巾大叫
髮至地縱有狗竇誰敢望生也有舅列宿郎好道今已
歸曇陽口吟大洞已萬過猶在桃花縣中坐昔時意氣
何壯哉唾罵韓柳如駑才忽思枯槁望八極拂衣欲上
中天臺人生百年會有死白日虞淵等閒事綠筋自是
天生成世上行人若流水不如乃甥情太眞白眼不願
為仙人遙望蓬萊那能去但飲美酒驕青春
北風行
甬東十月北風烈一夜千家盡為雪天明不見江上烟
日午尚覺行人絶愁雲靉靆凍不開孩虎野麋空饕餮
東家老翁正僵臥布被如冰脚如鐵豈無曲突誰置薪
縱有鶉衣亦不熱請翁甲子今幾何依稀似畣耄與耋
白頭亂髮垂不梳欲語無聲先哽咽猶言願賜一國飢
不獨但緩千絲結朝廷委輸隂已空東南民力誰知竭
極傷赤子皆捐瘠老骨存亡眞一吷憶昔肅皇四十載
玉燭金甌實掀揭千年河清聖人出九地嵩呼天下徹
拱默遙知八世旂靈飛最慕三元訣已為神藥吸天漿
更造金莖餐玉屑龍涎夜夜通赤霄豹髓時時照丹闑
阜鄕亭上安期書栢梁臺中王母節誰知疥癬解為殃
不謂窮彝忽阽陧甌閩吳越入戰場興化明州勢更切
城南郭北悄無烟萬落千村盡流血烽火晝突甘泉宫
羽書夜射聊城臬天子按劍思頗牧百道徵兵殱蠢&KR1416;
將軍陣前衣縞出司馬轅門抱刃列材官遞盡孤兒亡
更練強兵滿江浙十萬千金一日窮課百輸千萬家滅
可憐春燕却歸巢可惜春農生計拙殺氣連天天亦昏
春風何處無離别以兹齩骨膏亦焚涕泪已乾空有舌
入國豈惟故牆高問俗大半糟糠缺二十年來勢不返
水旱飢寒重愁裂此身已知螻螘親孫子終飽豺狼穴
君復何人肻見問袒臂哀陳便永訣朔風怒號海水坼
窮戶桷葉何慘冽老夫呵呵終日嗤世事謔謔誰開說
看君一片有心人萬一他年剖忠哲
詹少府招飲湖上
綺窗臨朱欄疏雨飄飛閣芙容照水綠波寒湖上行舟
鏡中落錦帆綺席橫大湖燕姬越豔傾城孤千山蜿蜒
入手碧萬木氣與秋天蘇空翠浮光不知遠金庭玉堂
真有無談天坐嘯空王側半醉馮厓看八極青壁直下
三千仞瀑流細灑藤蘿黑巖前行人久不到輦路空悲
紫苔蝕苔深石没露華滋古人已往今人悲年代銷沈
萬事變元宫宋殿何參差君不見金沙曲岳祠猶在旌
旗出精忠不及湖上草日日偏承九天蹕
題畫
亂峯出雲氣孤嶂秋天白草亭撑拮橫翠巖主人端坐
無今昔下臨千仞不斷之迴溪上有萬丈破碎之石壁
石梁不動白石高瀑布下激青厓牢龍湫雁蕩若在眼
碧潭霜樹風蕭蕭側身南望徒心勞
題戴進山水抱琴圖歌
嗚呼清角不復見玄鶴已去悲風呼禆海齊州一反掌
乾坤莽莽知音孤曲高節疎苦欲睡白首人間空見圖
就之忽驚雲木動瀋筆欲下還躊躇千巖崢嶸萬壑趨
松檜漠漠烟雲殊前有豕麋後鹿貙琅玕翡翠紛在眼
石亭仄映山之隅中有高士牙與期縞衣黃冠七尺軀
脩眉朗照秋水珠氣和貌古合體法一仰一俯宫商俱
細看聞聲更見意似神似非驚復吁逆流千片指下墜
鳳皇忽叫將其雛嗟我有琴太古調抱之不肻向人操
幽蘭無聲自日靜畫圖雖在誰知省東陽可賣死不哀
和者既稀歸去來
江村
圭蓽長林下江村落照間夕風常滿樹秋雨不霾山捃
拾歲時晏謳歌稼穡艱芙容涼更發朝莫損紅顏
海上
滄波望不極萬里挾長風鯨膽仙人藥魚鱗海客宫山
從吹沫盡天與大瀛空南北看羣造誰開混沌功
度阿育王嶺
去去盤雲轉高高望海行到山千澗響入谷萬花明丘
壑夢常住烟霞疾未成興來還不淺翻劇子規鳴
郭外
避地江村外為園水竹間謀生千歲少倚杖幾人閒日
暮牛羊至田家薹笠還子規啼更切感激動相關
西清閣望雨
谷口沙田路垂垂雨脚平行人溼欲到歸鳥急無聲涼
益流黃簟香思白蔣羹嵓扉掩江水長日臥西清
無能
漠漠島烟合紛紛林月生小山全入霧大水半浮城鳴
櫓通晨過疎星永夜明無能逐世好懶與癖相成
秋郊
搖落秋江夕郊扉八月春歲華寒稍斂物色淡宜人蟲
螘心何赤蛟龍性不馴百年忼慨意寥廓竟誰眞
晚
亂山餘照滅千里暮霞明草長微風綠湖增積雨平壯
心逐世減褊性與年成頗怪嵇中散剛腸欲養生
苦熱
癉暑齋宫靜蒸雲鬱不收江山入大火天地且南遊臥
想隂山雪行吟楚澤秋翻思醉河朔千載望袁劉
鷹
百鳥各有隊孤鷹還自飛青冥萬里去彩臂一星歸颯
颯風毛急稜稜電目輝雄心有如此雞鶩為誰肥
豐學士五溪先生故宅
舊業平泉里荒林學士居壯心皆泯滅高義竟何如萬
死從軍日孤忠哭廟餘乾坤此輩在感激倍躊躇
林棲
古木三家市清江萬古潮野夫思御褐天子正垂綃歲
月兒童樂饑寒里俗驕林棲愧短翮未可怪鳴梟
佛跡
嶙峋石氣蒸殿塌久無僧仄徑盤雲入荒碑覆雪崩泉
飛隂磴蘚花落佛衣藤始悟生生理玄心已似冰
巖菴二首
箯輿度嶺長路盡忽聞香裂壁開天棧撑厓隱石房迴
風亂幢節滴乳潤衣裳早見孤僧瘦山深久絶糧
風高萬葉鳴葉落與人平雲起中峯白秋低衆壑清幽
隂客不到擁腫樹長生辛苦東林叟年來已世情
雨
曉雨只微細登樓不見人積來千尺壁輕溼萬家春鴻
雁終高去犂鉏日較親田歌兼餉黍一任老農眞
天井寺
萬壑趨天漢千盤到寺門遠山存殿古小姓見僧尊想
望眞龍窟尋常紫氣屯來朝上五井霜日看雷奔
寶巖寺
海雲作遠近一徑轉虛無建水千巖落鍚峯當殿紆春
蒸石佛潤香冷寺僧孤尚有蜂房割官家幸不租
江邊晚行歸草堂
風日遙知霽潮痕稍復增看人收蠏符喚僕徙魚罾月
望光相薄天高氣始冰草堂緣茂竹歸及暝烟蒸
郊園望月與田翁
月明何太甚野坐轉蒼涼爽氣臨江白屯雲入戍黃風
來妬酒薄老至恨更長笑作秦公子題詩頗自傷
曉行
落落大星動荒荒殘月新馬驕常倦夜雞小不知晨風
雨思家數隂陽紀異頻江南與江北哀疏幾回眞
寄題江心寺
勝絶江心寺江空塔影長潮痕剝斷石海氣濕危廊僧
老秋無寐鵰寒翅有霜英雄餘涕泗風雨弔殘陽
寄慧上人山居
密巖冰雪晴水石入天清古寺晚鐘出山家春霧生舊
畦烏撒飯新雨綠苔羹若共桓溪老應知不世情
閏九月九日園菊盛花同諸子陪仲氏宴集
今歲黃花酒頻驚九月觴菊應憐閏節天亦愛重陽兄
弟登高會乾坤結客場茱萸照筵席處處總經霜
送君房北上
屢憶臨歧語頻傷問字亭風塵餘涕泪天地正雷霆惜
别防頭白思家及柳青送君雙目力萬里到彤庭
越客
遂作三年客能無一字傳長安自有月銀漢不通船老
客寧忘越春鴻欲度燕即看大堤柳歸思正如烟
輓李賓父
自古憐生友人間復幾人知音空老眼不哭為傷神素
業寒泉閉豐碑宿草新脩文何處問山色獨嶙峋
郊居寄慧上人
樊圃荒城外涼風五柳斜蟲聲連鶴柵秋色老漁家露
下青荷葉寒生白藕花金山夜渡處相憶踏平沙
寄余君房儀部
海内存知已天涯寄寂寥荒村仍水國老樹且前朝風
雨孤城合行藏去路遙悲歌倚衰柳徧為結長條
小山
還山抱黃犢沙草日蒙蒙竹屋難禁雪松門不掩風香
餘栗葉火寒落桂花叢寥落清江外吾生亦有終
大水後泛舟
未能避風雨稍已近菰蒲宿網縣秋渚歸舟逗夕湖生
涯隨鬢脚世事且頭顱不道人情劇何妨醉眼孤
城雲不肯霽江路浩無隈樹裏行船入空中載酒回一
年秋欲半萬事老俱催唯有誅茆念經宵入夢來
東山草堂
冥冥揚子宅悄悄野人堂鳥下窺山果雲來宿石房閉
門楓葉赤無事竹苞黃芋菜從兒種三年免大荒
八月十五夜三江泛月
風吹甬江月萬里發城隂海白東南盡天青上下深光
從露氣溼寒逐歲華侵復憶乘槎事難㤀霄漢心
東皋
霜黃竹葉落寒日暴林柯晩稅安時畢溪風入幕多隂
陽爭角牴象緯候干戈轉見東皋子無心數渡河
有感
漠北烽烟動天東消息長乾坤看跼蹐駟牡正玄黃海
日寒無影江雲夜有光燕山八月雪塞雁欲南翔
桓溪晚歸
落葉谷風起山寒白日徂秋聲動寥廓人語入菰蒲澗
險鳴泉亂林高晩燒孤前峯斜照出昏黑遍棲烏
湖上晩望
湖遠平波黑雲低水嶼孤數家寒燒起一半夕陽無藜
蒺秋多刺桑麻歲不輸敢言憂桂玉正作老菰蒲
送百穀歸姑蘇
到來堇子國歸去闔閭城世路有吳越交情無死生(百谷)
(以弔張大司馬至鄞)風高江氣紫霜落海潮青别後遙相憶頻更
月旦評
送朱定國之吳
秋暑江門夕懸帆永夜行天兼濤氣黑潮與月華生但
益悲歌甚何曾感慨平百年潟鹵地來往不分明
穀日
海色晨初斂江烟冷不消春催花有態寒盡麥無苗狎
鳥時時近江鴻日日遙田書紀占騐遍借老農抄
答仲連
昔别梅初白今來柳忽青隂陽去浩浩風雨到冥冥鄕
里思耆舊朝廷問典型百年堪一醉愁絶幾時醒
小山歸得長文書及新詩二首兼惠茅栗如數
奉答
茅栗何年種分筐見小傒色兼霜芋早味與露葵齊數
袖呼兒子嘗新媿老妻永無懷橘日剰有萬行啼
夕
野昏江氣合回首失孤城竹冷叢梢折蘭幽細蘂生櫓
聲歸遠浦人語動殘更萬事傷垂白鳴徽空自清
錢季梁山樓燕集
花徑層層轉岑樓宛宛登江吞百谷盡風壓萬波增土
酒甘於蜜山梨冷勝冰海門餘雪在斜日玉虹蒸
滋陽道中咏烏
信宿滋陽道聯巢見乳烏卑飛常狎主覓食競將雛老
去一枝穩春歸千種呼異時驅父子不復歎羇孤
清源道中喜雨
舟楫津梁隘城隂雨乍飛未能滋土脉稍可濯春暉燕
舞高俱盡鳩鳴喜不歸三年齊魯旱似有麥苗肥
雲林和上東退居
搖落湖南寺烟波古法堂寒收石瀨淺天入海門長老
樹占風雨幽苔稔雪霜我來時宴坐心與白雲涼
寄龍君善司理
已見桃花發猶憐桂樹存不愁秦日月恐失漢乾坤山
色容高卧人情釀杜門得歸訪松檟莫忘槖駝言
翛園觀刈稻詠懷
刈稻家家出腰鎌處處同烟芒千頃白霜粒半庭紅畢
歲知牛力他時見蜡功作勞憐豎子眞愧主人翁
婦餉遙依草鳩鳴且出村霜華收晚稅霞氣散朝暾老
眼從風溼寒肌得酒溫翁衰苦筋力頭白不曾論
老覺衣裳薄寒催捃拾頻尋常村徑小來往路人新沼
靜飢魚出林卑宿鳥馴雞豚與閭巷不厭野夫貧
社鼓空蕭瑟田神半野蒿古碑荒蘚斷虛殿朔風號晚
世常多事危心久鬱陶窮村頗寥落臼杵動林皋
荅百谷
五門風雨暗花晨蠡口魚城失去津塞下三時常見雪
江南二月未知春青山寺裏紅旌絶白玉堂中翠黛頻
寂寞客愁消不得欲將煩惱問王珣
興善寺廢址
千峯矗矗海門扃幾度潮回夢裏聽畫壁已隨僧臘盡
彩幡猶繞佛燈青空牆無恙龍梢合危磴長留虎蹟腥
蛤蜊香殘瓔珞折紫檀金粟總冥冥
送卓澄父遊海上歸栖溪兼簡毛豹孫
馬首千峯不盡青行人遙指翠微亭溪雲入手寒猶峭
海雨當軒濕作鯹鏡裏飛花偏自媚柙中流水共誰聽
詩成好寄毛徵士莫更相逢老一經
澹菴
苔封石室淨無塵烏几蕭蕭作隱淪綠竹一區來寄傲
青山千里不逢人窗多槲葉堪消夏洞有梨花可釀春
眞恐世情乾没去預愁相見白頭新
贈傅侍御十韻
遠戍滄溟使全生仰聖眞曾乘金騕褭舊識石麒麟一
疏披鱗甚孤忠斬馬新謫來為海客老去逐波臣渤海
三珠樹風濤七尺身幾年看代雁每日食吳鱗勲業刀
環小悲歡劍首頻殷憂還賈誼差樂愧陳遵不負將軍
諾那堪丞相嗔秋風吹短髮慟哭望高旻
賦得殘月如新月和徐茂吳司理
渺渺空江月今宵是幾更微生大江曙反映一痕明魄
減還疑朏輪虧似欲盈纖纖欺朗宿宛宛續寒弊兔老
全無窟蓂消尚有莖猶餘半面識未改曲眉清漸覺神
烏逼虛回靈鵲情莫愁圓景盡坐待桂叢生
山風
山風吹女蘿細雨石上起溼盡石邊松還作溪中水
東山别墅待月
東溪天欲青忽辨溪間樹澗鳥却驚鳴飛入前山霧
雨晴泛湖
谷口湖全白漁家柳半青今朝好晴色都上水心亭
水遠高於席山青欲入船鸕鷀漫自在出没大湖天
紀事
青天日如赫亭午一星明不敢論玄象私心想太平
小山偶然作
煩惱世情終不休欲投空谷轉夷猶寒苔古石深溪路
種樹人歸樹已秋
不向山中卧白雲欲逃封豕畏山君山中麋鹿應相笑
只戀人間封豕羣
江樓
越酒如船醉不消臛雞烹鯉送歸潮戰場楊柳三千樹
爭向尊前舞細腰
酒幔風帘十萬家門前流水是桃花吳鹽似雪來供饌
越女如雲去浣紗
郡城屬眺偶作
蒼蒼落日照江干烈烈雄風六月寒不向海門看氣色
安知此地有龍蟠
海上青山千萬峯天晴都畫碧芙蓉城頭指點金銀闕
知在紅雲第幾重
白水青門落暮霞孤城遙指月光斜夫差舊恨空磨滅
無復甬東三百家
長春圃
朱樓碧樹影層層竹節魚鱗喜不勝翻笑金華吳孺子
鹿皮深坐古龕藤
蘆葉風乾酒乍醒起來閒步白蘋汀從他萬頃鵝肫綠
不換牀頭雀舌青
湖邊脩柳樹
舊釀山中霹靂泉醉來閒臥水樓烟不知明月湖頭樹
更有何人去繫船
雪曉懷西清田舍二首
松暗泉明澗道崩洞門秋色掩寒藤朝來茅屋無行路
雪壓幽厓第幾層
種來黃獨已如拳手劚冰膚煮澗泉酒醒雪晴無一事
竹窗炊火送新烟
讀慧上人東嘉草二首
新詩讀罷意俱閒烟海蒼茫去不還應笑桓溪老居士
碧窗終日夢青山
夢落青山百遍登綠溪黃葉路層層霜潭欲下無行跡
手拄寒厓幾尺藤
西閣雨望
閣外松間盡夕陽碧窗清晝自焚香柴門不掩寒潭綠
遙見西山雨足長
三橋詩叟李瑋
叟字偉卿家在鄞東三橋里世學為農能讀書舍北
有古松二株可五百年物蒼髯偃蹇翠雨時滴叟父
曰雙松居士其人長者齒高為鄕社祭酒喜藏書與
名士交日嘯咏此二樹下既生叟甚異居士乃發所
藏書使學之遍遊諸名士遂盡讀五經子史作有韻
之文輒得奇語及居士殁後乃思壯遊出門渡江歴
黃河大陸抵薊門瞻仰宫闕與燕市酒人唱和逾年
而歸叟在長安見時盛傳王李七子詩轉相擬議輒
歎曰此繫聲也今舉一世趨之古意日亡矣既杜門
著書自期盡洗俗學歸於大雅前後撰著積數十萬
言家有先人遺田衣食裁給樓居凡五楹臨倚水竹
中列圖書復於舍東剩地植槿為圃構一草亭蒔菊
數百本每黃花初盛輒篘白酒思與客共佳日又不
肻作折柬招但倚東扉豎一竿如酒帘狀上書曰酒
熟花開高懷者來一時所周旋故人遂俱四集叟復
云是花夜色更佳乃遍㸐燭菊中行吟坐酌不間晨
夕亭前木芍藥著花呼客亦如菊時製苧袍芒屨經
時潔白足跡罕入城市角巾敝冬月無氊罽裁藍布
一片裹敝巾上橫綫一條為巾檐豎線一條直貫其
前後儼然古儒者服閒居無事常焚香掃地而坐所
過從里中名流及高逸沙門率爾相接每極驩暢所
語惟古人出處大節評駁史籍誤處喜傳卉木藥草
藝植之法訪古祠墓津梁存毁遺蹟纚纚言之不勌
獨留心土風利病嘗著國課論東錢湖賦臚列郡國
農田水利事甚詳見者重之既年踰九十作七適一
篇自言歴九百餘甲子而神氣不衰好學如故手定
其詩文十餘卷名曰桑麻集叟性篤孝友嘗率同族
共起先世祠堂歲時伏臘身為子姓授經族人稍不
率教輒詣先祠為脩明家法與弟龍沙居士年德俱
伯仲余君房先生為賦耆友堂詩謝太僕刻其桑麻
集行世應山人臬作李先生隱居逸事三橋詩叟則
余所追謚焉
余喜讀叟逸事觀其風味宛然古隱居丈人也及讀
其集五言古詩風采華妙力能高步古人七言歌行
亦不失建籍要俱絶去陳言思以其所作易一世靡
靡之習返諸先民年近百歲此志尚不衰斯其人可
謂邈然千載矣余生既晚不及侍叟杖屨獨慕其高
風可愛為追諡之曰三橋詩叟使與溪南松圓風流
彷彿然叟詩最為近古矣
上留田
兄弟本同氣上留田舜封象有庳上留田親死有長兄
上留田乃將幼弟棄上留田兄飽弟恒飢上留田兄溫
弟無被上留田兄不仁隣人為之涕上留田
短謠三首
來無路出無門河風黑河水奔誰其障之走崑崙
雲不斂色雨不知時維鳩有婦雉逐之逐之不去雉何
為
沙多垢乃有金木多棘乃有隂離其骨月爾何心
採蓮曲四首
君如水上蓮亭亭妾所羨妾心白於藕泥中人莫見
採蓮莫採葉中有露如淚採蓮莫採藕中有相思意
採蓮盈把歸畫舫輕風送不唱齊橈歌恐散鴛鴦夢
採蓮莫採葉留蓋鴛鴦戲如何妾夜來獨臥鴛鴦被
長安有俠邪行
長安十二門可以觀萬國不知玄覽者流目隘荆棘車
馬塵漲天榮名毒於蜮上下競奔趨恩讐相起踣動履
自纏牽康莊何陫側其如幽人何常有好顔色止託一
丘中情懷空八極
戰城南
戰城南備城北草木厲風聲關河連雪色結髮死綏矢
言滅賊倚天有龍泉何地無馬革麟閣竟須上虎穴不
難探摩落日戰方酣眞飛將乃奇男鞮汗山前奏凱處
千年為雪隴西慚備城北戰城南
良月(十月望後應仲鵠見過作四字句三章)
墐戶室處月維其良有客至止乃□其裳瞻之□□即
之栩栩豈無場藿其駒在戶
翔麟有駒龍芻之美孔阜孔碩胡不千里所懷無忻與
子拓之盈觴有酒與子樂之
有酒斯衍有䔩斯臚我歌我詩寧不我愉令德無違景
光無失勖哉良圖以永今日
有所思行
側足登長坂涼風吹欲暮清曠碧天陲英蕤丹葉樹歎
息人行邁蕭蕭越川路荏苒節序移一别難復晤欲托
雁南翔凄結不堪訴搔首再躊躇自失沈吟故不信蘭
改香誰云桂受蠧良會渺難期江月明余素
城南行
叢薄聚寒鴉悲風吹隂䨴步出城南隅瞻彼區宅廢榛
莽棘庭階蘼蕪存井碓周歴問田翁欲言乃慷慨比隣
宦者家猶及見勢態數世位蟬聯幾人衣魚袋惟兹子
與孫雖有不復在隆替豈能常此理曷相貸徘徊更歎
息千載一朔晦
聞事
秋隂罥庭隅寒色淨書幌蘼蕪細生翠巴且闇飛響懶
臥漸成翁作勞不自強風痛剜股骨庭戺跬步上旱疫
致菑沴稻粒分銖兩閭閻有攤逃盜賊浸滋長忽聞詔
蠲租皇恩到林莽輿情歡欲舞扶病觀縣榜萬事莫覬
覦一區聊偃仰吾生際艱難聖世何惠養即事引長吟
涼風發蕭爽
寄應仲鵠楊賓王
巨瓠空自堅老農空自惰霖淖閉蓬門無與問寒餓憶
昔春風交高軒為我過俗情近眞率居室任堀堁飯奴
無菜茹縶駒但薦莝地溼饒青莎年荒乏黃&KR2009;若非牆
頭醪空覓稽山賀孤燈味清淡下里煩屬和一别已入
夏脩篁漆幾个瓜麮足論文會當忘措大誰云王霸賢
客去慚且臥獨餘遠懷情北望渾無那
雜咏
燕雁異來候兩蛟不同淵受氣固乃爾揆理惟其然蕩
蕩玄黃德不護覆載偏大哉堯與舜岳牧從其賢
五岳多名山鹿門多良田清風軼千古卓見先民賢昨
過城東市邂逅湖中仙授我杞菊餌以養草木年
耰鉏不出村昨日到城郭今代卿相家風韻何錯莫雕
甍飈風隤階甃苔蘚剝不復三層樓寧問四香閣青天
一鳥過片雲蒼狗落南山石巖巖化者不可作伊予亦
何情鑒之慘不樂興言盈七哀臨風謠獨酌
高士篇
丘園有高士内外辨之早内不失所性外不揚文藻瓜
芋未全貧琴書足怡老未能準箕由私懷慕綺皓爵祿
何為者春榮亦海棗李斯身致相空憶東門道淮隂樹
戰勲臨風嘆高鳥高鳥罹良弓山雲一何好
金張矜世胄氣體何軒軒麗服耀華景高蓋若雲屯勝
賞不易足樂事靡朝昏滿堂珠履宴夾廡歌鐘喧杯傳
馬酪酒盤行人乳豚貴游出其下熏炙爭趨奔君無攀
龍願何以登其門栖遲一丘足高盼邈乾坤
秋色吟浮東錢湖作
秋色滿平湖我來屬新霽天迥諸峯清波靜孤霞麗倚
櫂一長謠傳杯更流睇羣動細自嬰此身舟不繫富貴
須鹿由文章乃雉翳祗恐雷火藏豈憂太岳厲烟水本
相侔重淵浩無際何處蘆中人歌聲起鼓枻
四月一日同包敬持洪定父過天王寺慨寺之
興廢
行雨龍何勞戴山鼇欲僵何如鼈在澗遊泳更洋洋維
時猶清和平楚敷新涼世事只塵馬賞心與求羊尋僧
詣古刹攜我步橫塘狎鷗共晚坐滋菊可舂糧林間騐
虎跡竹下味龍章憮然遡往事此地令人傷攉手五十
年眼見滄與桑存者昧平生逝者亦茫茫人理既隨化
安用空名揚千戴榮期賢取樂居其常
雜詩
辭聘隱北郭卜居由東隣杯酒自滿腹一枝亦安身如
何窮巷士計作蠖求伸遊說南之楚上書西入秦百鍊
始成器一碎輒為塵性分天固定聲利害所因可逃鬭
文富莫逐揚雄貧
郊原閒步
扶杖經荒壠嗟彼泉下魄不辨賢與愚未知何代客穿
中穴封狐[田耎]次椔枯栢當年英傑氣俱付風策策是故
孟嘗悲不能保窀穸塵世有榮名於我亦何益萬事總
成虛百年纔一擲青鳥更悠悠白雲何自適
寓述
隤陽忽如許百歲將何依古人亦太慮樗里卜王畿吾
生但行法既化即獲歸得失總不覺精靈九閡飛石槨
與裸葬千古孰是非
愛彼城南園池亭藹新綠芚木儲涼颸晏坐沈煩燠黃
鳥不出林和鳴廢絲竹日有白鷺羣晨征暮來復止者
居其常知者明歸宿翔雲何所終萬里哀黃鵠
長林柘蒸霧風月開我齋飢顔擷瑤草撫已有深懷王
風去已久澆俗流無涯民萌既不悟智者崇厲階寒江
湛碧水秋海峩丹崖不識猗玗子聱□與世乖
蠶婦吟
朝採桑暮採桑不梳不洗朝夜忙待得三眠成繭後貧
家絲入富家箱蠶癡為我作絲繭妾癡為彼成衣裳將
絲賣人不足悔可憐絲賤桑葉貴君不見東隣花開任
鳥啄何不栽桑飽蠶腹
田翁樂
籬邊殘雪擁柴門田翁簷下暴朝暾箸叩瓦盆歌一曲
罏煨紫芋引諸孫粟滿篝車年歲熟長官徵税四限足
老來不識縣前街馮仗餘生醉茅屋
短歌行
湖山為主我為客尋常相見成莫逆推篷醉卧天垂青
鼓枻長歌鳥逾白松樹嶂蓬花洋清閒心地風來香未
能陶峴攜聲樂自有虛舟小洞房
五月四日春陽席上飲餞殊鱗
君不見人生百歲羊脾熟朝覩青絲暮鬢秃即今六十
坐卧多空憶當年健如犢又不見功名利害機相成五
鼎致養五鼎烹即今貧賤終自愛胡不對酒歡平生春
陽門内當佳節薰風吹動榴花纈遡思此地酌昌陽不
覺三度與君别與君别為君歌君行必道江之沱靈橋
橋上試回首江雲變態今如何
子規
子規啼山出月月沈時猶未歇却緣何事怨聲頻泣灑
春花滿山血傳言望帝失褒斜春魂化鳥不歸家不知
此地至今日凡幾得之凡幾失
田父詞
田父力田頭已白自言身與世相隔耰耝生理不出村
草莽窮鄕少來客郡城十里大江邊二十年前曾往焉
闇中憶得東門路一直長街到縣前縣前有路可不至
凡至縣前無樂事秋來有稅早輸官君不見石壕吏
元日
拜舞衣冠舊門闌歲月新岸容初過雨物色淺含春令
節吟懷暢良朋樂意眞江村無别事長作太平民
過東隣
野度暄風色沙分細草㾗小園半畆竹矮屋數家村老
賤身何得山林道自尊每尋東老醉時事且無論
田舍
廣陌度秋風田家門巷同藤花金一色豆莢箸雙紅穮
蓘存生理篝車見歲功茅柴新釀得逼社醉南翁
經五峯寺
殘寺無僧住深春有客登畫廊隂護竹詩壁雨垂藤大
法何龍象名山亦谷陵我來閒弔古吟望暮雲層
舟過殷灣寄鄭時雨
共指殷灣好人家若個邊嶺頭開鳥道門口帶漁船寒
事催收黍歌聲出採蓮浮湖多過客知有鄭莊賢
慧朗初見過
過我有名緇離羣正爾思向人皆佛語出口是唐詩得
見傷春晚遄歸欲暮時可知雲水性去住本無期
宿雲菴
雲谷含孤嶼茆堂别一家月高檐過虎沙暖路生花薤
白山中饌樵青竹裏茶時來無歷日芳草記年華
宿毘陵驛
桂櫂倚州城南歸倦晚征孤帆收月色雙杵動寒聲異
域經時變長塗閱水程思家渾不寐坐數短長更
避事
避事林間老通幽竹下門先春謀稼圃既夕數雞豚不
速人投語常賒酒隔村百年渾未卜去住信乾坤
秋圃
誅茅隨隙地治圃傍回溪露切薔薇架寒添末利泥愛
吟笻杖短避俗葛巾低幽意秋風會詩成竹上題
烟
春望何迢遞寒烟乍有無避風低罥柳雜雨淡垂湖遠
映滄洲勝新開水墨圖霏霏吹不斷何處博山罏
會丁園探得新雁
江城忽回首驚見鳥隨陽路遠來何日天清夜欲霜邊
庭方有信淮海不多行未必南征意爭先為稻粱
八月宿史樓
歲月摽人去湖山待我過百年身幸在今日酒須多會
後知誰健尊前為爾歌登高方欲罷其奈菊花何
宿隱學嶺劉安宇宅
塵勞攘攘嘆浮生雲臥山堂夜氣清竹亞隂崖常凍色
雨餘迴澗已春聲尋梅短杖從人健剪燭深杯恰意傾
隱學山中賦招隱劉安叢桂不勝情
湖上余樓書感
憶昨登臨湖上樓留情落日放歸舟捫蘿紫翠洞天暝
問事漁樵山徑幽花下相憐吾白髮人間將變此滄洲
十年不到池臺上烟鎖空門生暮愁
九日過戴成吾
雨餘風物漸蒼涼紅豆相思秋意長舟楫訪君成一醉
湖山留客作重陽纖纖逕草如迎步采采籬花細著香
可道登高忘却老為君今日落砑光
園中
百事無為俗慮消小園日涉遠塵囂輕提木罋澆菘菜
斜織柴垣護藥苗閒裏暫看高士傳興來時和太平謠
家常不必憂朝夕喜得孫能耕與樵
李賓父蕭臯别業
竹護林塘水護田水生寒月竹生烟入門景物清人骨
應有能詩李謫仙
又過屠園
生存金屋事繁華抱老鉤欄映玉花自押梨園新曲譜
教成歌舞落誰家
兩過項廷範
暄風無物不韶華鳥自嬌啼草自花鄕有善人標格好
浹旬再過項斯家
山行
風鳴羣木澗鳴泉廿里山行未遇仙知有人家住林内
竹梢浮動午炊烟
甬上耆舊詩卷二十二
