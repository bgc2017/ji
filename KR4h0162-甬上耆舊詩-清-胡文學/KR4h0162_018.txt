甬上耆舊詩卷十八
監察御史胡文學編
太保余文敏公有丁
公字丙仲為諸生家貧然營葬其父地使前可列碑
亭石馬植數萬松既得地在同谷因號同麓子嘉靖
壬戌中進士與吳門申公婁江王公廷對俱一甲三
人並入相前此所未有也在詞林每值制草曰奈何
以王言佞人且私其賄辱國莫甚焉因謝客不納一
物初公童時嘗遊崑山求執經于震川歸先生之門
先生屏不許至是公充會試同考手一卷曰是必歸
先生文也失吾不收歸先生老車上矣及發卷果歸
先生海内文章為之一變歴遷吏部左侍郎掌詹事
府江陵新歿以禮部尚書兼大學士入閣辦事公枋
國在重臣當軸後意在休息之浙兵為亂少司馬張
公出撫浙造公問計公曰此窮獸也不善處之且致
死中州徐景星為人有機略舊領此軍今失職待事
薊門但挾其人以往即指揮可定矣浙中竟平及江
陵事敗論者猶搜剔不巳至有摘舜禹之事以搖上
心太宰楊公持不可言者譁然閣臣亦俱引去公獨
入直密疏曰言官可任孰與諸大臣今以一言官故
而使諸大臣求罷非盛世事唯陛下降手札慰留以
示殷勤使大臣得安庶人心定國事明也上即從公
言人謂此回天力也未幾以疲卒于京邸入相不及
三年公素達生有高世之志喜訪故鄉佳山水所居
一日必使亭館脩整樹植蒔灌俱得其宜初以南學
士乞假歸里買山東湖中薙草得一古洞口以杖叩
之音鏗然為爇火入洞則谺然乳四垂千年伏翼觸
烟而出乃披道抗丘為湖居更依洞門築一臺受湖
光澹蕩時泛小舟往來起白鷗莊在水口每四方名
士至輒相延接與極游湖山佳處既載肴觴兼攜絲
竹唱咏傳一時江左風流自許謝安王儉至今臺基
榭址尚有存者追溯盛游蓋不勝今昔之歎焉
望岱
岱山望不極望望雨中滅雲送近山來風吹微雨歇前
村樹若薺遠溆洲如月林花紅欲然澗草香逾烈蝶翻
閒過幔鳥鳴偏近轍旁矚萬象妍遐視千里豁何異樂
游原矧乃清和節不憚衝泥行泠然清興發寄辭宦游
人隨地可怡悦
偶述
嗟余負幽癖思凌九州外一朝向中山風吹女蘿帶以
此激孤懷喟然志彌邁况乃陽春滋韶光徧巖瀨湖波
明樹間石色含烟媚開尊近魚鳥賞以崇深會拊化契
冥詮孤往復奚礙抗手謝故交飄然脫塵籟
五日曉霽山行
早出驛東門仰見朝日暾曈曨初旭忽明滅四山尚帶
雨餘痕草際烟浮濕不見亂雲巳散俄復屯堤邊弱柳
低不舉沙上輕鷗飛乍翻劃然風廻霽色開山勢迴合
來如奔繇來山靈為我邀芝駕故遣雨師灑潤清郊原
不者昨晴今却雨儵忽之間變朝昏明晨日觀峯頭宿
將披若木探天根
予在告李孝父枉顧
半月疲朝謁深慙侍從年悔非知已少愚肻受人憐司
馬貧為病嵇生懶自便歸家無不可猶喜及春前
阻風黃河寄柴方伯
黃河愁欲破落日亂啼鴉岸折疑無路春深不見花塵
沙迷賈道草色没人家北望長安處那堪老歲華
兖州逢游使君
沬水接天平回舟兩日程茒茨周俗舊邑里禹王名天
遠低垂野沙明曲抱城宦游真足適到處有逢迎
送張崌崍
客行新霽後曙色啟城頭曉徑穿雲濕春塘帶雨流江
蘺牽客思山鳥唤春愁底事新芳歇王孫不可留
城南泛舟
躡屩城南出人疑谷口耕川原隨坐得雲日並舟行世
事看羅雀幽懷屬聽鶯會當投白社此地學無生
途中
春日褰衣問翠微春郊無地不芳菲棃花雪濕白欲碎
草色雨餘青乍肥天末烟霞引前旆道傍蘿薜上初衣
翛然頓愜區中賞此日抽簪願不違
别湖莊
年來屏跡大湖濱共說先生隠是真此日忽隨青雀舫
逢人不製白綸巾烟霞應解牽行騎猿鶴終能遲主人
無奈驪駒催物役野心仍自戀湖春
舟中懷張李二山人
歸山半載又辭山小桂茸茸不可攀欲伴漁樵今未得
相從麋鹿爾何閒天涯蹤跡飛蓬外歲暮隂陽過鳥間
倚櫂不言思往事傷心容易二毛斑
即事
夜分綾被春寒重曉際花磚日影無通籍未嘗關請謁
上書何必乞江湖聖朝無闕堪焚草清署何妨獨據梧
騎馬人誰題尺牘閉門吾欲著潛夫
太師沈文恭公一貫
公字肩吾别號蛟門隆慶戊辰進士選翰林庶吉士
授編修歴官掌詹事府禮部尚書遂入直東閣累加
少師左柱國吏部尚書中極殿大學士凡入相十有
二年為首相八年年七十賜老歸里家居復九年卒
贈太傅諡文恭公建儲功諸相業俱載國史不具詳
臧氏曰戊辰史館大拜者七人以詞章擅名者東阿
鄞縣為最東阿之學殖優于鄞縣鄞縣之才筆秀于
東阿余嘗讀公全集為溯其所本蓋公少與余君房
同研席族父嘉則先生名最重公嚴事之稱為句章
公嘗曰吾學文于君房學詩于句章公門中指授同
學切劘俱深得其傳而公詩更為獨絶蓋公才實過
于君房故不煩句模字索勞其意匠而蒼然作古遂
直揜農丈人設以公之才解其詰曲導之蘇暢如良
馬下峻坂而緩轡中衢一何樂也惜夫其僅于農丈
人也若嘉則之詩渾涵博麗吐納古今公才既與相
當而更能出奇于其間嘉則如大山長河而公益以
崩崖飛瀑嘉則如茂林脩竹而公益以竒松異草故
其所造幾出于藍至公一生學問及歴年相業讀其
詩輒放&KR1820;見之每當老氣横厲顧盼自竒斯誠魁然
一世之豪也前輩謂如幽燕老將氣味沈雄足冠詞
家之首此可與論詩矣
將進酒
丈人解嚴顔四座且勿喧生不逢王子期一日難知何
稱百年填胷磊落如丘山不飲安得游神仙羅珍瀉玉
聊自憐大甖小甒翻踏天天有酒旗地酒泉虚蒙其聲
人尚傳桂精一月不兩圓白駒行地不可牽去歡居憂
生實憐
君馬黃
君馬黃我馬蒼游龍尚不顧飛鴻飛兔何言良神龍失
雲如跛牂騰蛇委霧鱗角亡請從櫪下居無厭糟與糠
有所思
妾亦有所思君亦有所思妾思在地終不移君思如天
安可知雁往燕來接栖江漘寄書零陵還謝主人誰能
長仳&KR0867;誰能長鬱陶白日不回照焚心擲山椒
長歌行
肥豕不如瘠牛貴官不如富醔少病不如老健生勞不
如死休悲歌乎斗酒不澆百憂短日不給長愁胡不歸
來海頭東日正照蓬丘
擬秋胡行
物情無象物初懸可知物情無象物初懸可知賢人逢
殃將德猶虧嵇公雖仙柳惠吾師人間難工天上易居
歌以言之物初懸可知
天地皆實人處空虚中天地皆實人處空虚中實下為
土實上為風間風間土呼為壘空動而有神變化無窮
歌以詠之人處空虚中
謂柔非沈謂柔非昏昏謂柔非沈謂柔非昏昏非脂非
韋莫然無魂不驚一羽不飛片塵欲平躁息渾渾沌沌
歌以詠之謂柔非昏昏
王可交
餘杭母酒壺公藥賣藥買酒自斟酌四明山心去復來
一往逍遥竟何託當年漾舟趙村好青玉案前栗如棗
黃衣送我落青天瀑布當門坐秋草三月三日九月九
一日辭家家在否今來又是幾春秋直得先生幾杯酒
隴頭水
秋風揚白沙夕露生寒芒鳴鳩化為鷹結束從軍行天
地判區夏一水猶分張嗟我異域人何年共衣裳搗雪
團作餈滿腹冰與霜巳對隴頭水誓言死異卿
塞下曲
長劒夜生光照耀兜鍪明鼓鼙一傳響上馬如流星萬
人皆敗死一身何用生平時訣妻子此日殉弟兄嗟嗟
幽并兒白髮難得盈
閨思二首
不省蘼蕪草惟看豆蔻花歡歸白門外猶自夢天涯
四月梅子生莫打青丸碎五月雨中熟與歡共滋味
古别離
雙魚渡江來聞君在江都乃怨山川長能令歲月殊君
處寒梅開妾處啼鷓鴣一語纔相聞數月為須臾向來
綺窗下一唾真一珠
白頭吟
兔絲附青松松高絲亦長何意秋風來委蔓隨飛霜海
行無信風春行無信時瑶軫曾悞人勿復欺新知事君
以紅顔期我以白頭有夫莫令客客心不可柔
相逢長安陌行
少為園林主老作園林客積塵暗成丘積時暗成昔别
君穆陵橋逢君長安陌星霜形貌苦陵谷姓名易故山
虎牙紅世事烏頭白長鋏何所彈短歌竟誰得春耕不
及南秋戍翻投北隣女怨寒機健兒摧暮笛豈無他人
憐終乏扶搖力積雨懸枯燈嚴霜踏穿屐貧交顔自冷
賤語意空寂爐頭值羽人為余論雲石茙藿不得充何
能待靈液
貧女行
三年成一葛五年成一絲絲比白玉纚葛比黃金緌何
乃貴如此縷縷手自治服登君子堂六親競來窺不道
新人醜盡道田家宜日入歸曲房拂拭架高椸通宵爇
藜火手疊成四規床頭文竹筐匙管常相離自非歲時
屬不識陽春姿寧為篋中陳忍作身上緇室中復長女
行當治歸資短線綻故縫顔色不改渝家貧無織絍持
此申佩褵方領曳長袖闊略無所施須憐辛苦作勿嗔
時樣非如母藏十載時來未可知
嚴子陵
漢帝思故人迢遥夢明月清晨題十行五道使車發卧
邸呼不起攬車嗟咄咄偃蹇中宵足留連舊時舌客星
猶在天肻為曹官屈至今七里灘潺湲足怡悅所以馬
伏波一見真主決投彼交讓冠樂來就簡脫古道信闊
達難為後人說
雜詩
吾聞軒轅帝膝行上空同一當廣成子與物遊無終至
陽奮黃墟至隂出玄穹變化超象外睛天飛玉龍萬靈
朝甘泉一往空後宫已無首山金但聞烏號弓精英不
可扳髣髴如夢中
止水鑑毫髮流水迷圓方稚齒䜟幾先病骨知暄涼谷
虚響乃滿天寒月有芒靜虚道之極至柔化為剛君平
有明誡強人不為王
晨凌地肺頂高歌露晞曲人生有去來此曲無離續少
殤人所憐老歸子亦哭老少既同哀脩短亦齊促豈知
蚿憐䕫一足吾亦足
太虚騰圓暉扶桑晰初目炘炘露海竇赤霄坐相燭九
關忽啟籥衆星曠不屬是時稺春啟輕寒散中谷黃鵠
何所挾雙翅兩寒玉萬靈朝昧爽駘蕩復何欲
蒿目憂世資置身鼎鑊中鼎鑊未及然豈不膏微躬位
高衆所指一雀隨千弓不能早決起徘徊弄春風彈石
巳在身啾啾哀鳴空達當威鳳翔窮當逝冥鴻粗糲足
再餐人生樂巳豐此外皆其餘何用勤若翁
渡江似春來十月鳥能巧雨收客帆起日出潮聲早釣
絲浮曙烟樵歌落天表新花紅欲綴故葉青未槁何哉
此方春去遲至偏早所以四海心獨夢江臯好
卓哉揚王孫裸葬良不惡造化生我時安得袴襦著混
沌為我衣青天為我幕誰非塊然生豈論毛與鞟誰非
寐然死豈論溝與壑南山未為錮陳絮何用斮如彼唾
與涕一落便永落湯湯濁河流空聞嘆銅雀
出門
上堂别父母下堂别昆季回首妻與女驀然拂征袂拙
耕力不任巧求智所蔽持我獨用心何方不凝滯嚴霜
被永野天秋朔風厲草稀候蟲蟄江夕哀鴻逝海上百
愁積天邊一身細烟帆宿暮雨霜鐘發曉霽歴覽雖可
樂不如守根蒂稻粱足吾謀匏瓜豈慙繫
集卞茂卿園
新雷動土脈熙陽悅草性池柳已解窺江梅巳堪贈畫
舟蘸晴波文茵坐幽徑芳辰生遠思微雲澹孤興藥標
新春奇竹藏隔年淨禽鳥初辭寒關關語相慶經時守
太玄清齋一元命何來歲華情乃知春感盛酒闌送明
月林臯自深靜
成甫示游西山詩奉酬
幾人到西山不見西山趣車殆馬復煩但見西山樹道
人廢機心舉足白雲鶩飛步送高雁決眥破沈霧刹多
境屢陳春去僧自住臨流照兩眸吾我忽焉遇顧見黃
金人仰慙白日誤高歌林樾表天籟非小賦靜者自有
真豈須聾耳寤一室吾所專神往不在屨烟霞枕上得
丘壑胷中故君游洵云美吾觀幸忘諭京洛雖多塵終
不染緇素
偶作
陶公偶然歌為求三徑資到官八十日輒賦歸來詞五
斗尚不顧一物寧肻持種秫三百畝飲者知為誰田園
有松菊桑麻雜然滋醉卧瓷甓間豾豾鹿與麋身將五
柳隠心與孤雲期許由不買山巢父不鑿池到處即吾
處故為隠者師但逢佳山水感荷主人貽能同遠公飲
忍向王弘辭
四明山
余愛四明山遂忘千金誡靉靅與日往巉絶甘行憊大
闌轡可騁箭广僕無賴棃洲與丹山尚隔流猋外醉舞
清冷天嘯歌白雲界疑無后土承獨有皇天戴驚峯激
俯漚巨海縈近紒山院罷鐘磬時禽喧梵唄緬懷秋水
人耿襲清風介戾止亦忘歸歸來愳難再
遊它山
南山暖氣偏九月猶積翠以我烟壑心觸目皆可意天
清歸鳥肅溪白游魚避雲根上枯水石衣蔽古寺危巖
可捫井怪石每驚魅不緣前山歸偶與來徑值歡賞有
羣彦情景信雙媚明月引歸槳烟霞尚生思
雜詩
凌晨趨嚴朝東日射馬首冠蓋滿道周相逢多執友君
子策高步小人亦顔厚奪我麋鹿心聊備牛馬走漢史
蔡邕筆能慚微祿否嘗疑兹事外更須謀不朽
贈别周民部元孚
不厭朝與市誰能迸林藪不厭魚與肉誰能甘薤韭久
病諳良藥長離憶初婦生無騰化術意勝雲山友吾觀
蘧伯玉卷舒一何有寄迹周行間而心結巖阜莫莫古
今道亭亭往來柳心傾車馬前目成金石後逡巡撫徒
御顧瞻别我久蘭蓀藝深谷臨風閟馨不
送范汝益
雲鳥無違翼波魚無乖鱗一入臺沼間飛遊從主人莽
莽白日高悠悠風與塵駟車杳何許長鞭炎海漘海漘
未云遠猶此籠中馴鼓翼觸四隅長鳴負三春洪覆迴
九州達生識其真勿言霜霰始日月無停輪何必胡與
越然後為參辰結交十四年與子同一身飛鴻漸于干
愊憶不可陳願子保明德萬里猶比隣
朱顔曲
朱顔非自換良為篋鏡欺篋鏡終不發朱顔終不移歌
罷月在梁影落闌干垂感君明月心不棄秋風姿猶記
覆耳髮挂君飄纓髭宛轉結不解煩君立移時
偶成
催耕盛殷勤委黍特狼戾婦愚信無知鼠老亦當計有
口不自營寧識謀年歲周鼎鑄馬履留以贍陽燧(委黍鼠婦)
(也)
訴冤大覺前笑破黃金口今昨無是非是非日生有養
交獵浮名是名不能久息交謝浮名是名亦名否堯舜
讓天下燕噲從之醜老子與韓非一傳相尾首
杞人豈其愚天墜亦時有或言天無墜有墜墜當久或
言數苟及死亡十而九相牽入黃壚誰復論好醜眼見
女媧氏煉石補柱朽
贈金伯庚
問君何所挾喜氣常津津散帙理幽尚齋心含道真雲
駛月華淡江空風色勻雖無朋知來亦有杯杓親少與
鶴背期老得鷗性馴秦隋自來去長稱羲皇民
神力
朔方有神力潛與玄冥通小敵怯于雞大敵奔神龍繞
身青赤蛇珥踐四白虹當其馬頭處開闢無秋蓬不見
眼際雲但聞耳後風膽包七尺外精入三光中左右殪
貙虎奔馳竟麽蟲萬方平一律四時銷五戎韜光淡流
水苐稱寶劒功何必麒麟畫市廛喧兒童但慙圯上老
逍遥游無終
新婦
種禾取其穡種樹取其植一日為新婦入門耀容飾三
日為主婦上堂撰飲食從此卷長襦當窗事機織貧富
皆有營埽除亦乃職將諧舅姑心欲寬夫壻責六親乃
來誇汝家得婦力寧論東西施澹然並無色
歸歟詞
三家不可仕九夷寧足居天意不在東聖圖將安如海
桴馳遠情鳳哀想皇初載䞇有濩落驅輪竟蕭疎暮春
二三子一笑欣歸歟
魯女居東隣白髮不嫁人投以雙玉環澹如秋月新匪
石安可轉貞心難緇磷不覩桃花源棄余如參辰風吹
玉笛來萬籟高青旻蓬萊亦不遠欲往無良因
苦熱
夏日空自長日長翻損功揮扇猶軟怯何云治倥偬夏
夜亦豈短遶床行不窮瀉海入漏孔淵然潛燭龍畫既
衆蠅蚋夜仍紛麽蟲共張利爪吻攢囓無瑕躬嗟爾最
纖廉慘于虎豹雄揮之既不去薰之詎能空欲往訴帝
宰閶闔屯金風將逃山澤深迢遥絶冥鴻是誰居爾徒
據時氣如虹煽彼萬方赤烹人九鼎紅甘露何年漿水
晶何處宮濕天委長淚寫恨增熱中惟藉一杯酒微吟
以從容
無題
仙人吹斷紫璚竹黃鶴偏巢夜深宿銀漢無聲秋漏長
寸寸心明剪紅燭青銅飛去孤鸞影化作冰輪兔心冷
傳得嫦娥不死方應種人間桂千頃
長安行(乙丑歲作)
長安九衢平似席甲第紛紛五侯宅繚繞香塵飛紫雲
喧豗畫轂馳春色朱門繡戶搖青槐翠幕紅絲颺舞臺
鳷鵲觀前驚鵲起濯龍門外騎龍來韓嫣副車絶馳道
張放單鞭逗歸鳥金吾擁衞巷無人丞相迴軒跡如掃
一生讀書不識丁只解吹簫與弄笙昨夜推開木門出
今朝又向章臺行章臺柳色如青玉夜夜花前剪明燭
臨淄麗女可憐聲鎮西歌童妙意曲并肩錦袖同心褵
合歡寶扇連理杯杯中只嫌天地窄扇底直使神仙迷
綠幘廬兒堪炙手青衣小郎慣使酒天寒海氣薄西山
日短雲光銷北斗黃門鉤盾空邀遮御府金錢半在家
鄧氏銅山賤越馬郭家金穴欺隋蛇自言奏有回天力
又道功多絶地脈摧盡南山樂未央翻殘北海人如昔
寧知天地一朝開寧知星漢還昭回麻紙半行變顔色
藁街十步生塵埃賓客聞聲皆走匿妻孥相對唯號哀
古來白鶴與黃犬專待豪奢公子來何如蓑笠紫泥坂
獨舉青山蓮葉杯縱非上古蓂靈樹也是蒙莊樗櫟材
楚宫曲
楚山十二芙蓉開一山獨秀高陽臺渚宫爛漫百花發
誰向君王夢裏來君王樓閣藏青春一門一戶一美人
浣沙妖姬失顔色凌波仙子收光塵安能一一承歡悅
好醜只與監宫說可憐柘枝細欲斷新裁舞袖郎當闊
魚脂照夜不得明不論顔色但論聲聲聲亂入君王耳
總付西風菰葉鳴
苦寒行二首
虬壺夜冰鼓吏死苦霧壓日日不起絳宫悔拜玄英侯
蝸縮蜺蟠滿床水窮竒守人無晦朔門外誰能閒剥啄
獨有袁家揜戶深墮瓦飄廊渾不覺
南方苦熱北苦寒燭龍近失天公歡瘃膚皸肌誰恡得
后土迸裂百餘尺長風數陣刮地起一點青藜照書几
誰將片言稍作溫獨有寸心寒似水君不見駝裘染火
四角燔酒杯落手紅霞翻燕歌趙舞聲方喧從奴欲歸
誰敢言嚴鞚四蹄立向門
侏儒行
身比侏儒長六尺俸粟一囊錢二百長飢短飽各欲死
只合中庸老通籍君不見東籬槿朝日暉暉暮飛盡莫
道羊珠可療飢若逢龍寤當虀粉
雙燕離
雙燕尾涏涏銜泥銜草雲中見百花潭上平蕪香絲絲
剪破青天練何物春風不相守不及蘭塘一回首雄去
飄飄雌獨還沙昏雲黑無青山長年結巢半不滿捲簾
待月湘痕斑湘痕斑兮竹不萎燕雛呌閽鳳皇喜
風木歌
憂來中心不可除海乾河枯水失魚冠纓不足帶有餘
耳目非故山川殊憂來中心不可絶蟾蜍食盡瓊華月
取我衣冠而褚之杜鵑夜夜啼腥血夜夜復朝朝乾坤
遥復遥冰澌電滅香缸炧慈母何人諡為妣走向空閨
問前語不待吾生待吾死死如有知尚相持死如無知
長巳矣
卜居行
冥冥深林不可居白日猛虎嘷山隅往來侁侁投人嬉
胡不拂衣歸來乎涉江休誇舟楫牢涉世休誇方術高
鸞皇孔鳳日以遠畜梟鳴鵙爭喧囂白頭仙人玉鬟女
分明共我南窗語空同路近行不難蓬瀛水淺堪輕舉
三珠樹底紫鸞遊五色芝中白鹿呦玉堂金馬已可識
何不歸來空白頭我謂仙人之語亦難信天上尊官安
可近雲襟霧幄堪徘徊胡為謫向人問來桃子不因方
叔結桃花豈為劉郎開最愁一釣六鼇盡圓方漂泊令
人哀
秋水篇
秋水灌百川不辨牛與馬河伯欣然為大觀海若視之
直土苴達人逍遥無不可何為為此栖栖者鴻鵠遵江
湖志在青雲端鳳皇戢深林一舉天門寒魯連談笑褫
秦帝棹歌不顧千金歡朱公一出吳王死扁舟五湖天
地寬丈夫之性本骯髒一龍一蛇唯所向意氣若殷勤
此心可贈君嘗思叩九閽不然死三軍蹉跎歲月不稱
意年來玩弄西山雲
與鄔汝翼勸酒歌
青袍白馬登君堂盈盈美目誰家郎燈火如山夜色好
試歌一曲柔人腸古人不飲今人酒酒到君前莫揮手
朝來停車問姓名巳知君是人中英英雄不死即不窮
生當謁帝明光宫不然羽翼凌天風安能沾沾守尺寸
虚此少年之青銅高門邃閣不可謁翠管朱絃此時發
客舍蘼蕪若亂雲官湖菡萏如明月世間萬事轉燭來
前年海棠今不開夷齊跖蹻皆巳矣何如共飲花前杯
恐君一行去為吏僕夫在前馬在轡空教滿腹流饞涎
欲飲不得下車醉茱萸灣薔薇溝到處月明船上樓清
歌一曲碧雲盡歸去長江天際流
送陸無從
楚雲釀雨東風急瘦馬江城共愁入江南詞賦子山哀
海上别離李陵泣天地生人貧賤多江頭落日如頽波
一飛九萬乃虚語百年四十今蹉跎吾觀世人今瑣瑣
似爾文章寧坎坷貧賤如海人如舟飄飄所之無不可
君不見東隣富兒耐把錢跬步不發雙戶堅又不見西
隣孺子偶竊位纆索嬰身更憔悴不如貧賤坐自驕痒
可得搔痺可搖興來五嶽恣游遨飢來乞食亦逍遥無
論伊尹困鼎調無論太公窮鼓刀即如伯鸞死吳市香
名何損于二豪男兒貧賤何憂勞
炎海行贈吳明卿還高州
祝融朝駕北戶開湯池煮日天半摧綠烟朱&KR2440;平海出
陽侯臝行迷相失蛇珠化雨翡翠雲天龍九首腰紫纁
孤鳳呌月月不語妖䨹靉靅紛向君四時總是皇天氣
平分不到炎荒地深院梧桐碧甃間不許長轅暫時繫
高涼主人笑拍手白雪題軒夢前牖冰絃續續三尺聲
一片浮雲掌上生
女貞樹為馮節婦
女貞樹鬱哉何葱青嚴霜墮地白日沒寒枝半抱秋風
生雲黝黝石齲齲雲夜愁石朝語生與為墓上木死與
為墓下土鬼車勿啼猛虎怒原上新條吾有主化為青
虬帝閽去入帝閽縆繁絃一曲湘妃魂隨風落人間聞
者嚱嘘再三歎鬱哉女貞樹何如桃李顔
晨行歌
明星尚低天未明凍日潛從海底升夜如何其起蓐食
開門車馬喧喧行人生貴賤皆有職蹇蹄請勿辭前征
投簪未必玄髮生解綬未必肘腋輕不向山田事耦耕
便從牧豎披榛荆陸沈吏隠亦不惡長飢短飽何須評
天寒日駛晝難給不加夙暮誰其營君不見南箕北斗
相縱横東烏西兔日夜爭警露之鶴不停唳失晨之雞
亦補鳴但無隂霾暗往路縱有冰雪皆夷平富平里第
無鼉更城烏不敢朝墮聲侍兒密覆將寒錦儇子謹護
初調鶯不向紗窗看曉色安知門外輪蹄情
送吳山人之天台
吳中年少今吳君睢盱不揖風塵人負圖擔簦常獨往
布袍如雪時時新來窺禹穴藏書處又向蓬山望烟霧
手持白筆搖青天貝闕瓊樓入詞賦海雲扶身身更輕
海水洗眼眼更清聳身靈飇白日舉靈飇墮處霞為城
霞城高標天影空石梁秋色人如蓬山僧若肻乞人住
為余灑埽雲中峯
再游上方寺與故人飲别
我來上方十載前桃花嬌殺春風憐酒尊清于蜀井泉
彈絲品竹集四筵我來上方十載後秋霜白盡門前柳
當年故人不半席杯中白髮多于酒故人故人復故人
何為日夜翻作新感此令人腸欲斷蕪城之賦增酸辛
博山爐中爇沈水琪花片片微風起山花為我隨意綠
山鳥從渠盡情語隋帝宫前酒旆多吳公臺下生寒波
生憎紫燕辭條去尚有流鶯斷續歌長年且勿解維開
再與諸君覆幾杯看余功成揖人主雙期赤松黃石來
不學麻姑典仙職三淺海波方一回
老鷂行
相州浮屠滅素雲佛徒四散靈光分有狐綏綏窟其頂
據危布巧張魔軍公然出入索祭賽移精屋底驚釵裙
幾村月下捲眠席驅桃鞭棘喧相聞平原公子攬游騎
意氣西來照天地翩翩從者五陵豪手拍青松暫留憩
聞兹肝腸裂秋色虎豹縱横誰耐得回看鞲上老愁胡
好去清霜試風力愁胡整束儘從容竦身三躍生剛風
老狐負嵎正眼空老鷹深目復自雄不期側翅偶失便
霜毛醉舞桃花紅道旁觀者色如土公子生蒙隴西恥
難忘一戰雪曹柯詎惜千金求郭隗詰朝載取老鷂來
金眸鐵脛非凡才一踠四天聲䎘䎘愁雲慘淡為之開
心知敵手不易摧交綏便作旋風回長鳴飄然向空去
狂魑笑破呼鷹臺不堪一辱還再辱三斷金鞭仰天哭
江花片片自飛來江鳥不飛皆掩目忽聞羣鴉繞相輪
如泣如弔聲唁唁老狐失驚小狐哭迷離欲竄無荒榛
未解天公意何者萬人欲去仍旋馬東方一道如飛龍
無數竒毛蔽天下横排鵝鸛吹觱栗殺聲欲震長平瓦
健翮當前索狐戰羣握飛沙爭撲面風塵入眼青天昏
霹靂一聲滄海變自餘小怪無煩誅攢頭亂啄充朝脯
但聞腥風萬縷汙遺腸儘足餐飢烏心感主人再三呼
激烈綢繆當報珠吾觀此鷂智勇俱不數博浪沙中鎚
似曾親授黃公符吁嗟鳥中之丈夫鳥有丈夫人則無
放歌行
古人貴清貧今人貴邪贏夜蛾赴烈火不悟飛鴻情飛
鴻逝雲端一去如跳丸誰能攀其翼百鳥方心寒憂從
中心來外物安能寬鶗鴂拾瑤草衆芳收其歡我今放
歌君試聽天地為余總愁病東隣瑶軫既有情西海明
珠豈無脛何處脩篁不受炎何處貞松自然勁繞朝敢
謂秦無人樂毅遂稱臣不佞凄雲已墮中庭隂促織空
為牀下吟穆生醴酒我當去季布髠鉗君自任願以不
肖軀長托無為國生為白日光死作青山色清泉可以
入叵羅紅蕖不劣于嬌娥竹葉飲時桃葉勸柘枝舞處
柳枝歌白眼向天天不怒悠悠萬事如予何
送臨淮侯李惟寅守南都
君侯岐陽王子孫家之哲嗣國寶臣黃符三略世所授
素業一家心更親雙霓夜渡石頭渚佩刀躍出作人語
試看遠近桑麻中盡是先王血駒所昔年組練留殘紅
此日歌謠落照中分命保釐黃紙重古來周召並稱公
金臺懷古
燕臺昔日亡薊丘燕郊駿馬無人收一朝買得黃金骨
臺前萬騎皆驊騮古來君臣不易得老死英雄難物色
眼前忘却樂毅功後世安知郭生力九日易水蕭蕭寒
行人褰裳欲渡難一時羽聲盡銷歇猶有怒髮能衝冠
至今都人好竒節白日街心落紅雪可憐昭王墓上樹
一輪光彩懸明月
四明山歌
我昔長歌天姥吟今來飛越江之深烟波浩蕩都在眼
蒼厓白鹿紛可尋游足未開意巳窘片雲隠約前村盡
適來縱入丹山赤水之洞天果爾三百八十芙蓉之峰
相鉤連沸如巨浪排九淵渴虬飢鱷崩奔泉驚魂褫魄
悸不定乃知世間安得無神仙際天但有淺黛色到頂
猶窮羽人翼謝公萬夫鑿不得支遁欲度空嘆息黃熊
近人白虎怒杜鵑半染松花碧青鞵屢穿幾悔來眼前
可即仍徘徊俄聞竹間響茶臼寺門正對雙眉開草根
敲冰持滌釜纖隂近送靈秋雨劉綱臺榭收紫綃王交
瀑布懸青組二韭三菁宛可拾東烏西兔紛來舞篆烟
雕霧無時休一雙白鶴飛何苦吁嗟乎劉郎誤入青山
圍不是忘歸不得歸薜荔滿墻皆可衣胡麻滿谷何愁
飢赤雲層層團白日任他渡口桃花飛百年三萬六千
日古今賢聖皆永畢何為容易别青山空教青山笑不
還誅茒結屋弄流水溪雲與我長潺湲
江頭春
江南春風麗如綺十萬人家種桃李鶯聲巧弄管絃新
燕子平行一江水當時喚汝作玉人悔不喚作江頭春
江頭春會年年到玉人何處流光塵
日出入金閶門行寄友
日出入金閶門朝隨明星暮紫雲素食經秋亦何意素
心空自生氤氳羣英繞轂不得前白髮蕭蕭蒙少年當
關者誰奮怒言何以處我山之巔可憐神龍不見日滿
身烟霧相隨出可憐堯舜不見人龍車遥遥度紫旻康
衢之家難上聞土階三尺深重闉相如肺病猶著書子
雲天祿寥寥居西山白雲謝逋客故園叢桂今何如
日出入金門行
昨暮日入我當出今朝日出我當入日出入兮無停輪
我亦孤征向人急轔轔雙履翻數千天街磨成寶鏡鮮
念欲且息不得息兩胥掖我高于肩汝飢不能倩我飽
汝亦劬勞堪自保世間到處有羊腸何必唏嘘歌蜀道
當時只恨隔重閽不道重閽尚有門玉皇高拱蓬萊殿
一水盈盈碧海尊
楚宫詞
可憐楚宫人空抱長飢老楊妃齒齬玉魚鮮衞娘鬢薄
金鸞小不逢一日春風吹何似村中薺花好鴝鵒難為
鳳皇舞夜深空洒霓裳雨悔不早嫁前村兒綵索牽牛
打村鼓
過故相長沙李公門
長安城中多息壤九衢歲月紛來往當年高門今矮屋
石刻狻猊坐深谷幾回傴僂始到門幾樹公槐尚垂綠
長沙公今安在海有滄田陸有海是時白龍常遠游四
海晏然朝委裘羣公方睦足嘯傲懷麓堂前操大浮我
來寒色照晴光九衢積雪如羣羊盤旋路繞千迴腸乃
知太行之險不在遠如弦之直死道旁古來三讓原不
易我今難于一辭去安得中山黃鵠舉繽翻下作空中
絮採芝採苓須黑頭課耕課織足自謀如何靡費不貲
粟未解蒼生一日憂
送金伯庚還山
槭槭西風生柳條送君入山尋藥苗藥苗巳枯實正飽
長鑱短钁憑君操山中人流光無情白日新白日不照
臣心絶高山嶻嶫石磵裂黃鳥高舉青猿呼搔頭負痛
看茱萸短歌行夜半欹枕夢不成寶劍半蝕無號聲牛
斗之間藏至精斗酒送君君便行
早秋送人北上
蘆葉壯心驚凄涼似羽聲一尊遽北發萬里竟西行蓬
梗人猶汎蓮花氣不平漸離高館下無處有平生
錢唐觀水漲
客行無樂事一步不如歸數日河魚上千溪石燕飛濤
青烟樹小風惡亂鴻微處處牛羊下天寒深墐扉
鸎脰湖
西風鸎脰湖積水曠東吳岸樹徽于點江天青欲無羇
腸終日遶客計一舟孤買酒三家市蕭蕭夾岸蘆
長安人日
三年長作客七日又為人旅館浮雙塔殘燈作四隣尚
寒花事淺近塞雁聲頻莫騁乘春意徒增百感新
輓盧九潤之(潤之老始作客客而輒死)
白骨藏何地新詩付落暉一生初作客匹馬不同歸人
世交游少詞場物色稀獨憐機事盡應化野鷗飛
陸氏莊二首
出門何所往命酒即前期驅馬翩然至流鶯總未知水
縈芳苑住天與豔陽私坐久更啼鳥清風習習吹
輭草堪留藉流泉足洗杯春餘池館在吾戴接䍦來鳥
倦羣鷗狎花遲細雨催故侯歌舞地歸騎總徘徊
送陳清橋遵化司諭
可能無尺寸虚此鬢頭花三輔試青簡諸生朝絳紗薊
雲寒竹笈邊月静年華長日談經處知君擅九家
紫闥
紫闥自生香聲華滿道傍百司方敬諾諸客又遊揚伊
吕無前軌蕭曹竟末行三光凋不盡千載樂何央
宿山家
公等領丘壑四時開茂林竹風搖壁影松月墮窗隂野
酌倨可悅病罷今巳深從來松桂裏盡是古人心
送人之雷州
庾嶺去猶賒居黎半雜華山藏椰子樹溪落蒟苗花望
月應千嶂窺天自一涯微官是何物秋雨送征車
太白山上方
拂霧躋危磴披烟數亂山一松承日起羣鳥送雲還細
溜經寒澀初苔得雨斑心馳縞衣使獨此伴僧閒
山家為王員外
浚谷幽人宅中林處士家波濤上松樹歲月滿桃花童
子調黃鶴仙人養白鴉客來何所事相對飲流霞
野坐
綠水行舟處青山命酒時片雲能載日落葉自題詩山
賈朝攜婦溪漁夜就師薄言心賞洽數悞野人期
送屠田叔還閩運司
又送鹽官去南過閩海雲馬蹄上冰響鳬影及郊分候
館疎寒柝行厨少暮葷惟應幔亭月遲爾白紛紛
若士
何來稱若士汎汎起清風詩卷留西派禪心近北宗花
明丹似女松老秃如翁前日天台去辛勤折數笻
苦雨二首
非旱即為潦皇天應棄民鴻高千里霧魚老一江蘋料
得禾多耳能令巷有人窺門猶未霽何日可回春
嘉穀報成西愁霖爛作泥山椒鳬影合木末荇花齊江
暗頻驕鱷林昏屢悮雞菜根三尺水兼巳没黃虀
月湖秋泛
秋入涵虚館天閒衆樂亭湖含七橋月人聚一船星此
地祠狂客吾今老洞庭獨憐雙鬢白點破數山青
哭楊伯翼二首
世人無達識此道只論聲獨好君家事堪高我輩名江
雲猶駐白湖水若含情今日翛園樹交交聞幾鶯(翛園伯翼)
(讀書處)
道異龍分席心同虎負荆楊生喜任俠末路彌縱横死
後詩當貴生時世莫名憐才自吾意天地亦何情
泛舟蘆頭堰
此日吾仍健諸君一小舟清風天上去落日鏡中留草
色承裾綠荷香入座幽飛鳬散江白歸興滿蘆頭
驛邸不寐
村落不知更終宵亂鼓聲荒廚無鼠入遠樹有雞鳴鼾
睡嗟僮僕歡言隔友生此時正愁絶窗月下縱横
送吳山人治歸黃山
黃山迢遞白雲飛黃鶴仙人拍羽歸過雨千家榆火熟
行春一路藥苗肥貧交落落分烟海小隠沈沈掩晝扉
惟有當年漁獵伴時來洒掃綠苔磯
甘露寺逢箕仲别
江南古寺舊知名江上相逢把臂行白浪在天揚子渡
綠隂如雨潤州城薜蘿寥落經年别黃鵠差池此日情
悵望隔江帆影動海天無路雁無聲
獄中劍寄徐文長
寶劍蕭蕭風雨鳴摩挲水雪古今情不平最有人間事
欲試曾無匣裏聲土蝕青蓮文五色人言赤堇價連城
誰能掘厥寒光淨三尺猶堪萬里行
七夕送王使君
中庭坐見七襄移靈匹今宵感會離天上定言秋是夜
人間自以歲為期東南遷次空回首西北流澌忽又馳
使者不勞將石去年來杼軸更何其
訪朱邦肅不值
馬蹄無力過重闉策蹇前來問隠淪池水巳冰難受月
梅花隔嶺不知春柴門倒鎖應高卧草閣斜開豈避人
酒禁近來尤甚緊從誰傾倒性情真
李山人賓甫讀騷軒和韻
梧隂片片落中庭無事閒門盡日扃春水微風吹度綠
曉山飛雨送來青從前大雅誰能作刪後離騷自一經
對爾不能辭酩酊酒星原是李家星
若邪溪獨往
編竹為船任所之高低白石上灘遲水波不待春生後
山色偏多雪霽時到處溪邊憐謝客誰家村裏問西施
小橋野店人争席縹緲松烟入午炊
章村道中
雪霽雲開一徑明花香日暖笋輿輕野山歴歴皆人姓
春鳥交交亦自名怪石滿溪驚駐馬柔風吹酒忽聞鶯
種苓蒔术村村好谷口何知有漢卿
扈從南郊紀事和朱于陳三館丈
行殿鐘聲霽曉雲起居方罷日纔曛貂蟬捧劍皆常侍
貔虎周廬盡北軍絡繹中廚輸豹臠焜煌内帑出麟文
近臣尤異蒙恩澤刺繡葳蕤五色分
扈駕祀方澤呈同行朱陳二館丈
天迴北陸攬羲軒日應南薰闢舜門泰折祥雲承玉陛
長安微雨待金根芙蓉丹闕鵷鸞麗楊柳青樓翡翠溫
不是六龍紛氣象萬方誰識聖禧繁
莊亭
莊亭樹色曉生寒幾處扁舟欲渡難白鷺窺人雙眼碧
倉庚呼雨一衣單東來鴟革浮天柱西去羊裘入釣竿
惟有酒旗青不捲月明搖櫓隔江看
揚州贈所知
雙燕何曾歸漢苑數螢猶自照隋堤天空月近我今到
笛短琴長人不迷砧杵頻年思塞北笙歌幾處憶關西
欣然道故何客易莫厭臨風有滑稽
塞上臘日
臘日元戎出武威西風吹角塞雲微汗溝瀉凍膠金勒
血淚凝丸打鐵衣明月乍逢孤雁去驚沙還逐片篷飛
欲尋毳帳無人說且向南山射虎歸
雜贈
故人相見眼初明一架薔薇似水平花徑微聞風後狖
草堂新聽雨餘鶯衰年久謝青藜役愁絶能無白雪聲
把酒勸君君強飲天涯華髮不重生
澄湖秋水練光開乞與詩人細剪裁小荇牽雲遊别渚
新松扶日上高臺南風習習蒲葵卧西月微微桂艇來
歲去如馳青鬢老知君雙劍亦徘徊
賦得當年憶箕仲
擊水閒歌海樹蒼東郊月吐值漁郎青山墮影過前堰
白水迴波入斷塘宿鷺洲邊江幾曲垂虹木杪雁三行
當年勝事同誰說都付春風一慘傷
山居贈客
太平時節一閒身朝出松間拾委薪漁去忽疑空大澤
樵來還可當嘉賓野心蕩漾隨流水雲影差池落近隣
溪女能歌採蓮曲鋼刀如水劊雙鱗
題鄞江先生廟
先生王姓致名君一字吾鄉有慶歷五先生為
楊先生適杜先生醇王先生說樓先生郁先生
其一也樂道安貧以行誼文章為後進師王荆
公為縣令表揚之徵秘書不赴老妻收秉稚子
拾樵晏如也廟食于郡東南里人新之予有是作
無懷藪澤一閒身有道妻兒不厭貧二仲頻來相爾汝
諸生迎拜儼君臣名將太乙青藜共廟與東華老樹隣
坎坎擊鼉君至否紛紛椒糈玉為塵
觀葬者
素翣照青燐啾啾鬼哭新園前無限地何處未來人
桃源
雞犬三家夕桑麻一葉春安知天地外别有古今人
送箕仲
微雨來過楚水前半帆斜日挂疎烟他時明月應相憶
丁夘橋邊丁夘年
山中襍詠
老樹横溪穏作橋故人慣飲不須招白綸巾上青山好
日遣松風綠酒瓢
史相墓下作
落日低垂丞相阡狐狸穿冢出平田大碑巳斷無文字
惟有山僧說歲年
余祭酒公五柳莊(莊中臺榭皆以歸去來詞語命名故詩亦用陶事)
貴游無事屢通書書滿牀頭只舊題惟有王弘粗解事
一壺相見野亭西
江湖風物醉還醒日日山行復水行縱是春來多脚疾
藍輿二子一門生
看潮曲
千艫萬艦逆潮來鼈子為門鷺作堆堤下唱歌堤上醉
看潮人待轉潮回
漢唐宋三太宗
禁裏妖星拂劍紅寢中積雪斧聲雄如何三讓為天子
只有西京一太宗
楊王孫
王孫家迎樂游原一食纔須十萬錢不管北邙山下路
白楊寒雨宿深烟
釣臺
落日扁舟訪釣臺青溪紅樹獨徘徊樵夫語我江天暗
無可久留歸去來
送遠
送爾春江落照明西山遙指片雲生也知明日當為雨
且盡今朝一日晴
送客之蜀
琵琶送酒為君彈劍葉生霜發曉寒似此出門猶不易
堪知蜀道古今難
送遠
江鳥如烟亦送春江花似水逐時新雲光雨色無非客
獨倚青山作主人
哭句章公
從此詩文失主盟海鷗飛去不留情可憐櫟社長橋月
曾照詩翁散髮行
僧院魂飛寄客哀門前白馬幾人來江村生計萊妻給
海内封書驥子開
富春江
綠轉青迴似若邪蘭橈終日亂荷花一江貯得春如海
合把漁竿薄漢家
題畫
中原幾度見興亡有客登臺弔戰場不道漁撨亦多事
坐移流水論斜陽
甬上耆舊詩卷十八
