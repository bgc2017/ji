甬上耆舊詩卷七
監察御史胡文學編
參政張白齋先生琦
先生字君王少負異才年十二即能賦詩常手古人
詩一卷其父見之投諸雪淖中先生徐徐取出暴日
下夜讀之家貧為諸生時出游吳楚間授經以所上
束脩歸養親能備甘膬每讀書至夜分稍倦則與其
徒取水交噀面使神氣復立乃更讀其勵志若此年
及艾始中進士授南大理評事歴寺正副前後所治
獄凡二萬七千餘人論駁務得其平有三人以造偽
章論死無所置辨先生視其章乃以篾布四邊中畫
字遂判曰篾作與私鑄不同减死一等司獄官落職
貧甚將鬻其女歸先生以月俸為治行得免在南都
九年吏部再薦為督學使不報出知福建興化府為
政尚簡易務正風俗與諸生說經喜以儒術飾治有
古良二千石風郡中林見素先生海内宿望日與先
生以文義往來每共登臨輒題名山壁人稱為文章
太守奏治行第一然先生性嗜林壑數乞骸骨歸老
辭義確苦乃進本省左參政致仕先生操行廉白家
無遺財人號曰白齋先生里居十六年惟以撰述為
事于詩律益工彌造高妙日怡神于林泉雲鳥間嘗
自贊曰辭譲太早似乎失利木石無虞何謂不智末
年遺教曰抱病懷殘喘寄身屬杪秋愛山一輿樂水
一舟未死微軀巳卜荒丘永謝之日不煩飾脩生也
既順死復何求卒年八十有一子嘉慶亦奇士為詩
殊有父風
余常讀先生集其自述曰予生平好學詩志慕古人
然多從實地生變化不敢為望空語今所梓行僅十
之三四耳自顛髮黑且蒼且白四方知音相遭如皮
陸固不可得晩遇見素林先生相知為獨深嘗曰夢
魂相接多在雪蒼雨碧之下谷答風響相和應亦微
哉續藁出耄言覺尤有味未知獲入梓否文字亦有
可取回首顧之度不能舉矣人以為實錄又論詩曰
自高楊張徐諸人學唐儘有好者後李西涯謝方石
張亨父及沈石田律詩甚多生意循唐人繩墨自能
傑然今盛世必有妙手不能盡知行且求之先生官
南大理在弘正之間時北地信陽名巳極盛先生仍
盛推西涯而置李何于不論之列且云必更求妙手
此其立意卓犖不回能自異于流俗隠然可見今所
傳白齋集即梓行之十三四者也竹里館集則其耄
言也合一千餘首余為選三百二十八首序之
序曰余少從家乘讀諸先軰贈先楝塘先生詩惟喜
張白齋先生琦一絶句復從戴氏書肆見白齋集四
本詩極可喜時方習制舉業未即購以歸且意謂先
軰詩文如此類必多異時當得讀之未幾余學為詩
求向所見白齋集巳絶不可得偶見王鳳洲詩評于
張琦下曰如夜蛙鳴露不離泥中架上舊有李騰鵬
詩統所選白齋詩亦注曰王鳳洲云云並欲唾之及
讀諸先軰選里中詩俱甚推重先生其論良是然南
江所錄凡二十八首東沙所錄二十二首與余向所
喜頗不類後之論詩者有稱先生嘔心刻腎務
去陳言品目甚當而所錄又只二首使就諸家所選
即鳳洲所言尚非甚過意中不平久之至前歲始從
釋悟留所得所謂白齋集四本如身客萬里外遇故
鄉良友驚喜交集釋于石又示其竹里館詩二本贈
先人絶句亦在其中而後先生之詩盡出矣余適在
患氣中且喘且讀手錄三百餘首竊謂先生詩發源
忠孝俱本于性情之正無愧風雅至其為興為比吐
咀山川驅使雲鳥草木與一時詞人絶不同間嘗于
諸體盡相題目樂府最為高手惜不多作古詩歌行
别有蒼然之色可方山陰徐文長而徐稍不及若五
七言律詩則妙矣至于五七言絶句則神矣今先生
自編其詩先絶句次律詩次樂府古詩即一詮次間
甲乙已定此可謂寸心自知者且先生歴官大理時
北地信陽方樹赤幟一時靡然風偃而先生高唱單
行不阡不陌是誠不可無一者也余因念先生生平
為詩惟晩遇林見素先生一人耳身殁以後久應論
定然其不知我者既橫相訾詬其知我者亦使與衆
人為伍略無高下其蔽反甚于毁之今先生二集遺
板俱壊徧詢里中所藏僅存三四册事固有不可知
儻更數十年此三四册亦復散去將使世間第一種
文字遂化為脈望蕩為飄風野火忽焉盡滅天下寧
有是理耶此後起者所以不得辭其責也余既錄成
日為里中諸君誦之必盡一卷方已適梨洲黃先生
過訪草堂急取共讀相與狂呼大呌聲聲相接余更
起浮白一斗謂黃先生曰請于數百年中取一詞家
足當我白齋者鄴嗣願盡此斗先生亦笑謂余言不
狂次日黃先生歸舟中語萬生允誠曰白齋詩誠不
易得但袁中郎以士大夫身負海内之望表章一山
陰布衣世始知有徐渭今杲堂乃以東海老布衣思
表章士大夫不益難耶余聞其語為悵然久之夫余
既杜門漸老不與海内詞人一通名紙况悠悠千載
亦誰為知我者乃獨此愛異賞奇若不容口遂頓㤀
其身之老且廢也雖然余不足傳而倘以傳白齋之
詩遂得并傳是終以士大夫身後之力引一布衣也
余固藉白齋先生矣
東樓
山勢彰坤厚天光薄太清臣家書萬卷換得此樓成
包氏東園
理蔓牽新綠疏泉放落紅敲門春午寂有客夏黃公
東山
飛鳥遺好音千峰不知處日出扶桑枝照見薔薇樹
杜甫遊春
萬里橋西路騎驢三十年較量春厚薄不及開元前
老子出關圖
道大無傳受騎牛西出關剛留五千字遺智滿人間
鵪鶉
朝飢下平田飽啄還飛去蒼鷹日附人肉食損高志
林下
窅谷千年樹深山五寸苔休官非絶響今見一人來
陶公小像
五馬俱何在孤雲得所哉山光悦人面豐勝未歸來
言志
得句霜鐘後怡神雪盎前莫將容易看比作藁心禪
竹雀
獨行入春竹路出鳥鳴澗長風吹予懷仰見伯夷面
海居
水窮草木稀雲間但高岫人家無寒暑海潮以為候
秋事
山邊賨布地湖外石田莊今年秋較熟大艦送官糧
省爨
省爨時推濟牽牛或助耕再須三五稔早晩義莊成
西軒
雷聽西江近簾觀太華低斜陽恰春意來照種花泥
溪船
家業計多少茶鐺及釣鈎横行烟月裏誰敢犯虚舟
雨中
綠蘚寒逾碧山鷄濕不文江檣三十丈穿上屋頭雲
貧家吟
夕陽照泥垣鷄飛欲上屋爨下無束薪夜飯炊不熟
飲酒
戒飲長防病停杯愁不禁計量輕與重愁比病還深
久旱得雨偶題畫牛
已謂秋無望今成大有年山中三尺雨騎犢上平田
清橋夜月
月隠崆峒峰世人俱未看獨憐得句客照橋三四欄
見負薪者
舉世皆新事逢人非舊顔析薪趨夜火隨鹿下秋山
柳塘風静
迴合春塘水無風一鑑平垂楊自天境多個是蟬聲
入村偶成
出郭動舟楫入村趨草樓雨來江色闇呼子鳴白牛
藥壠
地仙不愛糓種藥方橋右久雨不出門猪苓大如手
鸂鶒
不共山鷄啄雌雄自作陪寒山相對在春水幾時來
農耕
牛脊春陰惡溪風布褲單南人解占候還有種田寒
五日
蛙天五月五新水濫屋脚中有不眠人高燈聽蛙酌
題畫
雨片臨汀住斜陽赴暝收跳魚劃水面壞我一天秋
泛舟
人事山兼寂江清酒亦清晩來多少興獨槳月中鳴
西樓
啼鴉作人語孝子獨關心仰見隴頭月斜飛烏臼林
出城
東郊漸微綠騎馬忻獨往梅繁野渡晴水落春山響
山水圖
山俗尚古野五家同一村何曾苦謝客人自薄閒門
雲裏秋風候新蒸薯蕷香我客期不至潮水到寒塘
南山轉秋日歴歴忩戶裏留之不可得忽照前溪水
流水隨雲去宛然山共移乾坤安置好猶自作閒疑
聞道旌招至寒林亦或然虚聲原自起風葉走牀前
太白山
太白三千丈廬峰上與争道人閒管事終日作山評
水邊叟
水居不業漁秋深賣柚橘睡美不知晩船頭海日出
醉俠
賖酒不論價強中奪馬騎千鐘酬死士五斗醉胡姬
横石橋
地覺秋來瘦舟宜雨外晴野橋將浦樹扶得夕陽横
偶書
翠管如吾影百年長繞身北隣纏十萬夜夜賽錢神
聽止窩
彙征生不競艮止夢尤安黃屋深天寵青雲儘盖棺
偶題
藏弓安宿鳥移燭遠潜魚滿案閒居賦都無封禪書
旌陽山
晩翠横過水晴雲倒落窗得渠明分野為我截秋江
曉起雨晴
凉風入庭樹曉日飛霜鳶墮髮如白雪強欲隨青烟
秋日雨中
貧舍珠如糓荒村雨似塵日來官府峭莫怪索租人
春早
牛膝寒嶔嶔野日收蠻霧鵓鳩溪南來催人脱布袴
畫景
一棹便為家清江又白沙魚筐寒不重大半是蘆花
雪屋書生圖
世上倚冰險山中讀雪安西風鑄剛骨更送一番寒
鶻擊鷺
不守螳蟬戒俄成議後灾魚蝦足新浦飢隼自天來
菊花
醉眠屋廬下開眼菊花黃多置三百篋與花收散香
風竹圖
寫竹如草書歴亂不成行只疑風霧裏爛醉過瀟湘
偶成
微月人生影輕風船弄波明朝還夜直凉愛北湖多
春懷
老夫饒白髮背立桃花樹寄書匡廬僧春山共來去
拾薪女
風葉狂飛面霜藤短刺衣勿傷楊柳眼留取望郎歸
畫景
斜日黃公嶴清江翟子門東京塵有翼飛不到深村
西山
西山正可悦薄暮作鴉青吟苦人初瘦斜陽上竹屏
醉眠竹下作四虚吟
衣以藕絲作扇將鸞尾編酒應槽碧海人是簟青天
徐指揮畫梅
根是梁州鐵花如洛水神剛柔兩般性定我道中人
湖頭開欲過墻角一枝斜頼有長生筆為天留幾花
聞泉
心膽當年大龍門聽萬雷細泉今日志聲到竹間來
不寐
幽鼠響穿覆瓦白月寒帶初霜詩成枕上人瘦海入壺
中夜長
矮墻微照螢火玄狖入偷杮霜刓印去腰已久老懷挂
世空長
殘燭三更黑蕊白齋四壁玄霜口論庾廩虚實脚揣衿
稠短長
答俊上人惠竹
靈根過江三里淺碧遮山一重風静幽藏孔翠雨來寒
翳僧鐘
四時雜咏
蝶入梨花無色鶯過青山較黃老眼不宜繁富新詩刪
去齊梁
林邊偶饁田父池上閒呼鶩雛十日閉門坐雨荷錢大
似盤盂
黃粱作飯秋熟綠橘搓香野歸對月穎頭神健下天鵲
頂毛稀
夢魂杜陵詩史歲月黃公酒壚舊歷纔看大雪高桃又
換新符
悦茶
&KR1085;汁雪中無此美悦茶孤夢繞鐺飛直尋陽羡山頭路
春月生時負擔歸
盛水採菱舟
閶闔門前水半城采菱船去月如燈禾飄黍爛無消息
明歲農夫學種菱
竹枝詞
桃花零落柳花飛從此烏雲入髩稀舟楫無情天澹薄
載君東去未曾歸
朱端山水長圖有感
已把東山作急圖水飛雲動與神俱千峯萬壑啼黃鳥
待我歸來借一隅
題畫屏
人間舟楫舳銜艫晝販魚鹽夜采珠只有小家生意少
載船秋色過南湖
煎茄
絶無滋味假油煎慚愧三公匕筯邊到得何曾無肉食
雨厨烟屋始論錢
四皓
風裏飛花未帖然静中棋子動機權在山泉水青天色
流出人間不似前
書蘭亭記後
高竹深溪春事幽文章千古說風流我今猶恨當時筆
欠寫新亭一段愁
竹林圖
疏眉短髮開生面此是嵇公彼是劉竹外斜陽高幾許
讓他塞馬飲春流
壯遊
天涯雲月動飛旌劍逐龍駒出戸騰二十二條時務說
馬生何處拜昭陵
南寺游
手攀幽棧上青天惠遠前身定有緣斜日光中三丈石
大書太守寺游年
郡中休暇一探玄萬事關心未了然行上高臺試明目
吾民何處少炊烟
月峰山意何太古百柞千松挾雙廡歸時巷犬無警聲
長竹篝燈送明府
大雪
千峰雪片大如盂爛煮羊肪滿地罏誰肯朱門開一板
野橋西望有僵夫
雪蕉
天寒白屋竈烟遲兒女燈前夜不嬉十日賣薪三日飯
雪中誰訴縣官知
過子陵祠
漁竿不重手難持來者何人往者誰獨有西山孤竹廟
與公前殿博毫釐
搗衣婦
冰霜入糨不柔勻萬杵邊頭聞不聞二十年來辛苦手
定無春笋得還君
贈李先生楝塘
楝塘仙几在人間野氣春陰水一灣小艇不量輕與重
晩來撑出載青山
秋景圖
雨洗青天風掃塵秋來山水澹于人誰家鵝鸛鳴雙槳
直過江南採白蘋
過淮河
朔風鳴鼓下寒川西指淮流即是天十萬人家楊柳樹
半開青眼望新年
直河
白草寒烟没燒痕鸕鷀飛處有柴門直河莫道無關束
一曲河流抱幾村
梨園教曲畫
梨花千樹雨初收大内春風不盡頭新製樂章音調别
教他依舊唱伊州
晩次太湖口
落日扁舟似夢中江南人在五湖東静聽沙客行相語
明日開帆有好風
竹鄉卷子
太行山高揚子深一分平地直千金便須種竹三百个
中起詩樓卧晩陰
琴士圖
風聲水聲十指閒天地龜兹在此間留我一條携鶴路
格開黃葉問青山
唐子畏山水圖
蠻天梅雨襍江潮五月青林未可樵泥白草深歸舊隠
一支山路入中條
小仙曉色圖
曉色初分畫者稀吳生醉墨入元微千村萬落月猶在
習習雙鳩出樹飛
墓樹
作花莫作墳前樹三月清明便化泥猶道春來愁尚淺
黃昏添上子規啼
題王從事南游卷
德公鄉里亦升堂鼓篋雲山問道忙浦雨梅風南國路
萬鼃聲裏到襄陽
陳司徒與弟對牀圖
夜合燈花相映紅尚書兄弟一尊同雨風蘇髩渾相似
白者長公斑次公
偶成
半醒半醉倚繩牀枕石江樓水氣凉豆莢筯長瓜杵大
滿天秋興到南莊
山堂
馬前一鶴伴予還萬卷圖經又未閒獨喜年來堪自大
曲肱無禮對秋山
廳事後觀雨
胃強飡飲偶一盆雨勢入屋不閉門手肱曲闌眼力正
水面已沒芙蓉根
秋光
數行白鷺雪為衣雲葉蘆花作陣飛添個秋光迷物色
夕陽無處喚鵝歸
魏堂郵亭偶書
秋米纍纍㪷十錢醉顴飽腹似堯天依山小戸無禾忝
舂蔗成漿也有年
濠梁驛書事
雞鳴湖白此沙邊斜日山光忽濫川回坐壁間閒論量
半生長是逆風船
病起言志
草野歸心日夜謀青鞵布襪上扁舟蓼花東岸人西浦
相對芙蓉各點頭
閒居
不争碁道懶彈琴臨帖觀書偶用心新水鵝黃三百個
門東流過是山隂
門前小雨罨輕埃江上晴山帶薄雷我鶴比凡高一格
茶烟生處却飛來
山乘木屐水乘&KR0657;綠柳門前略似陶客亦可來無大嚼
黃雞秋壯一拳高
好酒三杯粥一盂數莖頭髮下千梳明燈矮屋松油氣
看到人間未見書
山客敲門不肯應青藤倚壁坐橫肱秋懷萬里誰知我
天目孤雲鴈宕僧
閒看舊史争閒氣身約幽人負好期寂處有喧渾不覺
竹邊牛馬齕枯萁
一飲還堪盡一升酒邊萬事不相能春來但覺詩神减
夜半烹雞祭少陵
草堂
寥落川流舊草堂開門正對杜陵莊江村早晩無占候
只試風簾影短長
雪舟湖夜
簫管紅粧擁下船風流猶記十年前老來骨硬無人愛
一篛孤篷看雪眠
秋成
五月今年不糶新土場秋糓大如塵夕陽待月藤蘿外
歸路村村有醉人
杏花巢鵲
三日營巢聚蒺藜烏鳶便欲奪高棲東風早晩來相管
吹上飛花補牖泥
扇景
勝事自知長獨往白雲無意偶同遊飛來花片尋常物
十里溪山挂杖頭
題畫有感
千秋觀下水入田木落秋晴山近天賀監宅前鸂鶒路
酒船歸去夕陽邊
有懷
南枝驚鵲北枝飛碧海青天有夢歸人在畫樓方獨坐
滿天明月白雲衣
夜夢會夏德樹同作
二月新林花滿枝攀山蹋閣遠相隨老來氣候尋常凖
海上潮生正有詩
雲莊何君山水畫
門裏芙蓉浪裏沙輞川風色似君家只將畫筆當官府
閒納秋雲一百車
春日曲
高枕傷春睡未蘇半醒殘夢繞南湖鳥無聲處妨人見
花欲低時要我扶
曉起
獨立山前半是僧數莖詩骨峭如冰忽看乳燕初飛出
觸落薔薇露一升
春詞
酒堪剛制不禁詩燕惑鶯狂未静時老筆年來愛莊整
荼䕷影裏畫烏絲
美目青江春出行白雲承襪曉常生閉門要學木居士
黃鳥相呼坐不成
愁結高城酒作兵相持三月未能平不如兩物都㤀却
散漫春窗鳥一聲
獨語流鶯春樂章梨花葉底酒洸洸百年已割半生去
一歲無如二月長
乳鶯啼過柳枝低江雨晴來草葉齊九十日中無好醉
落花如夢到棠梨
得氣春蟲篆壁遊感時黃鳥說新愁我將定性書當枕
飛過楊花不下樓
石田畫幽人
無事山中倦眼摩起來江上踏寒莎月從十五秋光滿
今夜梧桐影又多
舒嘯草堂
杜陵新樣草堂低堂下江春碧蔣齊歌嘯有懷誰我識
一鶯相對主人啼
江神
公塗海水一般情未可安然掉臂行十日江行無鴨賽
惡風吹浪入山城
六月二十八日陸行至彭城病暑改從舟
妄以千金重此生出門無蔕一身輕南風不動江流静
綠樹扁舟煮藥行
一真
已隨抱朴子同歸漸覺雕龍世事非打坐溪邊照真影
年來啖菜也豐肥
合和驛南望彌望皆白土
當時戰血有餘腥白土經年草不青留得遺民幾家在
夕陽村裏掘蕪菁
題畫
絶巘猶堪安古寺閒居定不著忙人胡僧一隻西來脚
冡嶺山頭正出神
鉤勒竹
雖無大嚼飽公卿終是西山餓骨清昨日醉眠秋影下
小風吹得紫須横
春野齋題郁君館
春風隨人出東城貴客曳踵不肯行有人短褐無羈管
脚踏飛花聽鳥聲
郡齋述懷
繁梅晴日畫屏前薄餅新菘錯進筵糲飯龐公野人性
騎牛只記隴頭天
一松
不隨桃李墮蕪萊五百年長亦壯哉聞道未央興土木
寒流石上有人來
魚畫
斷港楊花落作萍遊魚水面唼花行新抽獨繭絲多少
將下吴門釣晩晴
欹枕面山小圖
樹卧溪流人偃石野亭凉雨入脾清手横一部南華子
山轉斜陽字字明
七峰圖
七峰尖峭似陳兵江外諸山合與争天地年來愛藏用
淡雲微雨不分明
吴偉畫
秋水天長一色如小仙分割借吾廬斜陽紅葉閒留坐
推過儒書讀道書
不寐
裹衲孤眠何處村夜深吠犬若黃昏吟懷欲出尋僧去
寒月斜光未過門
悼孫允廉
萬里蒼天尺五墳天不收子地容君西風數陣南飛鴈
似學文章寫碧雲
古亭
寒潮風退磯頭白高樹紅欺葉上青飄瓦敗簷秋影老
路人題作斷腸亭
雨中出郊
魚龍江上正飛騰竹裏歸來笑不能别有好緣生眼底
水明雲白一船僧
鶴山
鶴繞青山何潔白青山近鶴轉分明不知鶴外山多少
亂數芙蓉不記名
憶山
鶴沙舊路春江上暮雨泥橋綠樹間加我廿年閒脚版
直須行遍水東山
松月圖
膝當木几耳當松夜色新生秋海東千古今宵有聲月
道人不坐寂寥中
感遇
青山花外旖旎日秋水橋邊寂歴僧眼勘百年天地裏
閒來此處幾人曾
溪家
紫絮茅花飛入門淺溪幽響出籬根當家老婦無他事
落日呼歸白鼻豚
飲舟中
虎丘山烟晩作紫虎丘山花矯起舞措笙落簫都不鳴
坐上微聞白雲語
過建灘
當年開設事難憑水裏乾坤又一層莫是女媧安不固
補天墜石亂稜稜
歸田雜興
子隨郎罷孫追翁高帽巡檐楊柳風門前泥深犢蹄白
船面日出魚尾紅
静聽秋聲卷
秋聲先到翠山堂六尺孤幃未受凉我愛静時天不静
半天飄雨掠斜陽
文徵明山水畫
天外羣峰入紫青中間有路少人行江深草閣潮如客
早晩相過不世情
一默為林本聰
鸎啼座石燕窗東居士無言木石同最有吟詩禁不住
遠携聲響到山中
南莊偶成與嘉遇
夜探魚罾朝出耕耕漁兩事是平生阿翁樓上休呼醒
方與白雲眠有情
鄮州歌
山入關門海入州海中白蜃吐高樓公家政簡民安作
細雨斜陽歸飯牛
扁舟白髮芰荷香共指前頭賀監鄉西去洞天還有路
人家兩岸種昌陽
斥鹵青陽滄海濱扶桑隔水是文身江城新市無風雪
畫鼓朱旛迎早春
瓜鼠
食瓜食實勿傷根生意微微復爾存一鼠作灾猶小耗
人間草竊正紛紛
送嚴惟中
當日高吟白鴈天寒流萬里雨燈船别來楊柳青今幾
相對鍾山說往年
二月二日
江上輕雲覆戸低杏花開好未黏泥伯勞猶更嫌春淺
背坐東風不肯啼
贈康鵬
何戡一别動經年不在梨園在賈船今夜曲中無越調
江南人怕鷓鴣天
送許習之
黃山閣外竹雞啼舴艋風前白浪齊今夜勸君多酌酒
陽關只在燭光西
雪夜齋居聞朝用吟詩西舍
寒宵有警風敲戶凍鼓無聲雪滿堂便欲乘舟下溪去
詩家只在竹西房
靜齋
此中動静互為根四壁虛齋萬象存茶竈不烟春火伏
鳥鳴竹響正開門
枕上作
山中飽飯廢三餘老眼無光懶讀書夜半不眠非有約
滿天風雨響椶櫚
楊光禄致仕歸鄉
平生付公論履道有神明世感朝雲滅心歸春草生走
沙迎故吏啼樹候殘鶯試問餘年事湖山無盡情
贈杭東鄉
白璧名方重黃金用未舒欲將南去舸收載北游書碧
草莎雞候青山荳莢初家僮得來信長篲帚烟墟
京師送沈署丞還宜興
别酒不成酣停杯放劇談雖依星斗近終念水雲堪野
漲通朝扈春山結早蠶故鄉無限興非是戀江南
有感題雲山圖
謾說歸來好蘧然一繫匏我離天漸遠秋與寺争高澗
底雲長懶人間夢亦勞畫圖飛不入餔餟近蠐嘈
出門
何處問西東乾坤亦醉中浦雲晴帶濕秋樹暖生蟲案
上行飢鼠墻頭飲絳虹期期不出口斗酒對隣翁
自述
歲月有今數乾坤多此身惡懷時避客夢語夜驚人淺
道難還古陳粳不繼新誰憐伏莽下白首病詞臣
許君春山圖卷子
山客春長醉日高呼乃醒抱沙溪鳥白飼葉野蠶青小
雨瘢晴石閒雲幕晝亭黜聰今久矣誰且詰㤀形
寄徐東隠
我性躭迂僻公今亦憚煩地偏如隔壤溪曲愈深村桑
扈春前枕蜣螂雨後門更求人境外山水謝公墩
雪隠題顧郎中卷子
芒履去無痕何人割曉昏只疑吾夢寐别在一乾坤五
石深缸酒千峰獨板門退藏猶未密花發暗香村
送王朝噐致仕還閩
劉向今身老疏公志未迂甲科三戍後勞伐兩朝餘海
物懷鮮錯川流送小車對門彭澤宰高興近何如
輓葉司訓父
人世去千載泉臺歸幾重青山埋病骨落月夢衰容屋
老來新燕田蕪剰晩菘誰將寄涕泪風雨水西鐘
飲陳氏竹林刻詩竹上
竹瘦立詩骨苔圓獻酒錢水光搖地上天影到書前老
景無千歲殘題又十年稚兒如解意伴我筍根眠
寄李誠之
淮南君尚卧吾亦到江東細札閒中寫新詩别後工晩
懷江竹雨秋髮渚蓮風莫負黃雞月山牀一醉同
冰崖
對面高崖立盤迴石幾層近天多得雪帶雨或成冰夜
皎疑游鹿溪明雜亂藤時將山脚水淅米飯隣僧
山居即事
高齋獨眠起雲午坐來虛林近憎啼鳥溪清見伏魚果
登留客喜箕踞揖人疎多少躭山癖年來覺漸除
石亭
我愛崆峒下幽亭傍石宜晝檐溪影動秋榻蘚花移聽
竹留僧久看山得句遲悄然天境裏未有世人知
石峰
莫道愛廉隅天然骨立殊不雲秋共老得月夜非孤此
脚曾登不當頭頗碍無百年吾隠几為汝有詩逋
為余君題保竹卷
豈不護枝葉深培在此根皇天應有意人竹兩多孫饞
腹空千畆清陰蓋一門興來不暇問脚眼到君園
黃翁壽日
竹祖垂垂老而翁或共庚夜書燈下眼春杖陌頭聲綺
里初歸漢龐公未入城穤田三百㪷為酒樂長生
自述
脚少扶持力東山未及登野眠孤似鶩衰鬢短于僧盎
盡愁空室星闌算故朋日抄書百紙眊眼不宜燈
西山游
廬嶽有良期登臨老恨遲索竒尋漢雋行李帶唐詩淺
澗雲流雪深山鼠學麋不須問仙訣小隠是吾師
希齋晩逸
納納上羲皇原非學楚狂罋雞天易老海鳥日高翔篾
席秋光濕瓜田雨氣凉微吟伴閒步好景在斜陽
納履何所往青天不問程割雞留客雨賣藥出門晴彭
澤偶同飯長沮非獨耕鶯花久無夢只怪近春城
送陳君還蒲陽
南閩鄒魯俗曾未薄江東覽勝横秋鶴歸程入暮鴻綠
蒲新歲事老守舊山公問信憑君寄揮毫似夢中
聞新鶯
樓角一聲知風邪雨爛時爾來長有信我老本無期越
藻青相待吴糧白恐飢南人習仁善繒弋上蛛絲
朱仲德金陵别意卷子
新安佳孫子長揖陌塵中書記春江闊詩聯上客同馬
鳴雙樹綠花蒂幾州紅離思何曾惡青山行未窮
陳復新輓詩
湖海聞高譽風神若見之化從觀物後清似在山時曉
鼓沈河樹秋塵生研池凄凉携鹿路來者復為誰
輓徐心齋
江水夢來急飛花不返魂醉鄉王績酒飯顆杜陵村格
筆横詞苑飄衣到里門故人多少泪雲月寄黃昏
送駱經幕
離思隨春色人行花亦紅帝廷趨斗北鄉里過山東天
道崇居抑雲司論有功鳥鳴杯酒裏萬里鴈毛風
菜蟲圖
閒門通翠圃野意頗芳菲土菜何青白春蟲亦走飛誰
家桃李盛此地綺羅稀合會東園老茹芝言是非
夢遊雪竇寺
木杪上丹梯何人手共携綠江飛白鸛陰洞出晴霓落
葉隨僧散浮雲入院棲疑應夢中事聽到午鐘迷
感事二首
古昔聖賢國今為鬼魅場事權投寂寞父子見凄凉地
出廉泉細天流濁渭長誰收首陽骨雪白照斜陽
感事秋雲變憂時夜雨闌到門交富客稅畆及王官屋
破雞聲晩江虚柳影寒遥聞太平信起舞夜漫漫
贈鄭崇善定海
千年真長令忠孝倚平生糓熟塗歌起官清縣鼓明禮
堤防海浪天監矚山城暫借鳴琴隙飛杯送我行
寄余潤之
直以遭時拙而深筆研功思君秋海白坐我夜樓紅暗
葉階前走清砧夢處通壯游心未巳龍劍得其雄
邢子用山居之作
青嶂插天隅堂幽美事俱谷聲隨屨近山腹繞門紆草
發春先驗溪奔意不趨大觀齊物我不是學楊朱
秋日飲佛國寺用夏德樹韻
碧殿紺園西微風吹蒺藜安禪閉深戸驚鶻墮危棲雲
為青山在蟲過白露啼重游有無得十指豈能齊
送茹貢士還京
北土來應遠南州語未便鄉心搖絳蠟别思拂朱絃海
色孤舟路春聲百鳥天還期燕市酒同醉鳳城邊
月亭
明月生東海亭開興較長樹虚通夜色雲薄漏秋光野
博聞人語山書見字行所嫌猿與鶴啼白半階霜
自貞卷子
貞節自家事兹言是確論未亾扶弱息終老樹衰門豈
為芳名激焉知薄俗敦南溪有剛石抱柱土床根
送薛世成之官湘潭
薊北三行酒湖南萬里官平分天上月獨照馬前寒野
水搖宫柳遺民說畹蘭楚鄉今大熟禾黍及征鞍
山居圖
水墨幅員裏真成前後村溪流卑似抑雲勢猛思吞突
濕烟催飯衣陳日送暄朝當迓新客春到翟公門
採芝
採芝綠林下草木映山衣獨觸輕烟去羣隨蒼鹿歸鶴
膏參夜煮茗掌共朝晞歲覺身能舉行將歴翠微
寄吴中知者
有吴季子去無蹤海上高流此再逢黑虎陳前曾族穎
白雲鄉裏懶騎龍五湖劈橘臨秋水獨寺尋花趁暝鐘
我亦乘桴來候子綠蘋深處採芙蓉
賦老
柘老桑稀繭未成懶蠶無力罷經營惡懷每向笙歌起
好句偏從牏厠生改燧鑚榆新歲事迎猫食鼠晩年情
鼕鼕縣鼓寒無凖夜半東方不肯明
齋居書懷與吳進士時在大理寺
寒肩峭壁聳孤高此日齋宫戒頗牢白土軟塵藏綠草
春空晴日見秋毫薄官未負三年學新歲剛抄一部陶
記入寺門幾元夕七番燈火照青袍
暮春偶成
餂筆揮毫不了緣放翁心事日茫然千村土犬月照雨
半夜江魚潮入田睡鶴小堂依病竹挂猿深樹繫空船
有情天地方相得未是匆匆話别年
弔岳武穆王墓
侵疆幾復捲鯨鯢一檜横遮帝眼迷直北山河㤀故土
江南烏鵲作安栖皇天此日真難問長劍何人得再提
寂寞墓前青血在一抔還覆趙家泥
恒思遊天童未及夢或到之
聞說名山近上台每憑孤夢繞崔嵬雲從貝葉文邊過
人入蓮花漏裏來大士作齋吹宿火伏龍潛水抱輕雷
一場殘寢隨鐘覺日出東方事又催
輓戴思直先生
莫將夷跖費閒評詹尹從來卜未明生有文章留檢底
死無甔石累身名乾坤自好鳥三月風雨不晨雞數聲
急水飛花鄉里淚返魂何處乞更生
讀于肅愍公傳二首
昔聞長老談公事今日分明得傳看手把一麾扶九廟
口持孤論奪千官北門鎖鑰非輕付中國鶯花不改觀
功在乾坤身殞草風吹碧血夜漫漫
尚書非樂踐危機社稷擔當合付誰終古天心初莫定
千年國是久方知汾陽舊食生前報肅愍初刊殁後碑
碧瓦廟簷春有力古松挺鐵兩三枝
越州懷古
句踐雄圖得計來苧蘿山外起高臺浮雲故堞終無盡
去國扁舟遂不回郭索上田秋水暗鸕鷀拂樹野亭開
傷心更有雲門寺頭白山僧掃劫灰
望夫石
一别夫君幾暮朝山花墮髻不粧翹眼隨斜日應難落
骨立荒江未肯銷夢裏天雞霜渺渺耳邊山鬼雨瀟瀟
業身定是靈妃化越水湘烟對寂寥
三節
練麻績雨共黃昏促膝寒燈亦自温一代蘋蘩吾與汝
百年門戸廢而存分明冰雪傳心事指點桮棬付子孫
草野寧無良史筆掇書遺事古今論
都氏節義堂
二字雙懸節義名人間此處指都卿鴛鴦早别鏡中影
母子相依兵後情令女肺肝今尚爾公孫氣骨久如生
年年一點天心在風雨階前開决明
金陵送徐少參之任浙中
參藩重寄老成優已有先聲下百州天上星辰離舊次
夢中山水作真遊江流淨練縈華髮船起清歌答素秋
南國樓臺多少事還公紙筆記先憂
送徐揮使把總南日水寨
郡樓移席更江亭南日遥看海樹青虎尾捲旗雲滿座
馬頭試矢雪隨翎酒酣不住山猺舞軍令先教水怪聽
莫把一隅當小事彈丸萬里繫朝廷
竹輿過曹娥沙書事
孝女江邊老又行菖蒲風外苧袍輕潮如愛客隨人遠
雲不過峰與樹平魚入浦船商欲動粽香田屋雨初晴
黃鸝知我歸來路先去東山報一聲
桐廬道中
諸山夾水一千重七月扁舟汗雨濃櫧葉全青秋隠浦
桐江半黯月當峯淺流見石高于象旱氣横天白似龍
來濯清風子陵廟豆無丹荔薦芙蓉
遊孤山拜和靖先生祠
先生剰住在孤峯隔世相尋尚可從青草去分春水路
畫船來貯夕陽鐘百年老子心相似一豆新魚味不重
我有白鷴公有鶴雪晴雲散共開籠
秋晩登君山
十年兩醉君山酒山下民風似昔年青帕茜裙耰麥女
銀鱸紫蠏入村船霜焦葉破猶藏寺江浦沙高未作田
病骨登臨尚強健風吹孤𠻳落秋烟
遊靈谷寺宗長官留别因飲于此
出城望谷十五里吹帽東風一面當春柳變禽驚首夏
午林騎馬忽斜陽逢僧方外衣冠薄食笋山中匕箸香
記取宗公今日别千峰鐘磬晩蒼蒼
遊雪竇寺
春寺蒼茫春鳥鳴竹輿嫋嫋上天行路藏幽竇千年雪
雲借深山半日晴乍入鼓鐘真夢寐相看麋鹿是平生
茶鐺詩卷隨身轉未信招提宿未成
南岡為朱克諧僉憲
不數前朝五柳莊物情風思在南岡乳鶯啼過紅梨熟
雄雉肥時碧笋長雙漿渡江分野色兩峯當戸轉晴光
蒼生望眼今何似未許東山不下堂
徐隠君宜晩卷
邜酒纔醒酉酒濃出門小雨洗秋容未收殘果紅棲葉
欲落斜陽紫滿峰行客有家投遠聚歸禽無序逐昏鐘
人情景物都宜晩坐把長竿拂卧龍
送劉子吉
相逢一度面猶生忽漫詩篇寫送行立馬江山正繚繞
入雲鴻鴈不分明沙城近到鄉音習布襪輕來海氣晴
人道君身是神物他時風雨看峥嶸
次韻朝用公署漫興
泠泠孤磬出烟微半面西風淡落暉人逐樹長成偶影
鳥隨雲去作高飛流年宦學徵詩稿滋味山耕憶布衣
世事巫咸何必問吾年今已過知非
五斗功名亦不微好懷長自綽陽暉酒觥老去纔知滿
筆勢春來只欲飛夕潦未乾還及履陰苔不掃或成衣
偶然詩景居然就始信西崑鑿者非
尋常莫覺此生微花外雲光柳外暉世事十年班馬逐
好懷一片白鷴飛酒當醉處呼山茗凉未生時結草衣
氣味從來有相似詩窮不信孟郊非
忽覺潮聲到枕微誰家洴澼打晴暉空雷不雨龍淵伏
乍暑新蟲蝠暝飛詩句健時心仗手遊期遠處杖牽衣
與君唱答何當了猶起更端問是非
不入城
不入城而又入城半生心跡未分明乍逢麋鹿相招去
今覺山林有路行越絶漫須悲往事吴歌且自學新聲
雪蕉霜柳垂垂在寒對衰翁亦有情
西湖遊題毋侍御卷
畫船雙槳古今同湖曲垂楊半渚宫烟逐帝魂流水上
鳥依僧夢白雲中山花欲接遊人語溪獠新歌太守功
忽漫風光容易失不勝春望小樓紅
送何舉子汝和還江西
一迴相見一迴好高論峥嶸不倦聽曉惜流光臨寳鏡
夜攤文字對華星蘼蕪野送王孫綠鳬鴨秋排河漢青
我老城居閒隠几待君春信耳驚霆
新霽和周仲鳴韻
馬踏江光動淼微雨收江上未深蹄人知舊路山藏郭
鳥悦新晴樹滿溪漁浦細帆橫翠葦野氓高壁圬青泥
謝家句法驚神鬼老我相逢下首低
趨杭夜泊湖口
詩骨峥嶸肯獨眠不禁湖雨亂喧船山低水影疑無地
海遠鷄聲若在天殘夜斷雲迎缺月昔年荒徑入新烟
探囊手測金深淺不彀揚州買鶴錢
東歸會稽道中
稽山東出鳥門斜春晩烟晴感物華十里長亭栖短樹
滿天晴日落黃沙蠶生野屋鳴桑葉水送漁舟入麥花
引手來朝指歸路小江高柳是吾家
遊天界寺次韻馮子際王叙之
焚香交襍澗花馨世界天開一戸庭客欲入山消息大
鶴聞墮石夢魂驚溪流曾點僧頭白山影横侵佛面青
風日來朝晴更好雨中先見兩三星
閒居言志
老著芒鞵猶健行閒從物外起經營土喧蚓唱連三月
春睡鷄啼過五更迎日捲簾收宿霧趁雷尋笋掘山坑
昨非今是心方定也學龐公不入城
冬夜書左氏壁
兒孫長大眼中來歲晏天深覓數杯半夜寒温灰裏火
百年灾異雪中雷事如有種生難了錢已無神去不回
相見官梅顔亦厚東風又作一番開
新正漫興
滿壁晨光不可眠地爐新燎栢枝烟案頭新紙更陳檢
門外寒江是舊年止酒有詩還自解送窮無鬼只虚傳
襟期安得二三子擬約齊山泛酒船
錢塘雨夕
歲寒風郭鬢華新暝結虚檐客舍貧千里有家難入眼
百年惟影不離身爐藏宿火吹猶活雨闇遥鐘聽未真
越鳥莫啼泥滑滑來朝江上有歸人
石假山漫興
瓦雀檐頭啁哳鳴小山幽意静邊生風泉闇激無全暑
雲日相欺得半晴石學枯禪參壁坐螘緣新蔓過溪行
百年蹤跡收來此猶恐人間有浪名
初著三峰便古蒼曲欄四面白霞光蓬萊裂地分迂叟
天姥飛雲入短墻朝士絶書金屋遠隣僧敲夢竹門凉
碞阿安個方池子小作江湖釣夕陽
石色山光照晩年城隅少地有餘天放船人誤桃花裏
乞食僧參栢子前幽侣可容浮海筏清時不用鑄山錢
傳經心事知何似七尺藤牀對崦眠
將之鄒溪過東錢湖作
眼光久誤是非機今日湖頭試道衣狎浪鳬雛依母出
衝人雉羽挾雌飛晩晴沙客歸村小春病山僧下嶺稀
不負風光答佳句前身誰是謝元暉
義興沈時明天趣卷
心想閒來清似水乾坤納納赴幽期數花溪上坐終日
逢客林中留幾時海燕未回雲占壘山童忽報雨臨池
來朝尚有天隨子相約春江下釣絲
送陸子淵還上海
白石孤城雨點斑送君恰似送春還蠶天好繭晴初結
水殿眠龍晝不關中散風流傳海上建安詞賦落人間
别愁定託江門月直映淞南第九山
書趙芝巖輓詩卷
玉立長身如見之紫芝巖下好光輝十年一别剛迴首
老淚深情又濕衣春草地紅生躑躅曉山燈暗落薔薇
故城耆舊今多少轉覺年來眼裏稀
齋居值雪感事
蒼茫何處測天倪三日清齋慮未齊雪逐春來猶是瑞
詩隨景造不安題新年樂國千家酒瘦馬行人萬里泥
閒事關心續燭坐隔湖聽到丑時雞
送朝用僉憲山西
十年大道感親聞雞鶴㤀形日與羣春逐鸎花杯裏散
江流天地眼中分客懷戀土看吴月馬意先人入晉雲
經略肯分閒筆研豈無長賦弔河汾
送儲侍郎
名世文章受竊教日光家至得新鈔應期翥鳳真千仞
利見龍飛正五爻堠吏出迎穿浦樹羣公追祖進山肴
過門淮海遑將否回首春城定倚橈
新正與朝用唱答用其韻
海霞照屋曉光高春事關心睡不牢人到百年一過客
吾當十日九揮毫時名滿地㤀消息諧謔隨宜散鬱陶
料理東風今有凖轉頭吹到使君袍
秋雲
乾坤何物寄高情檢點秋雲一片輕偶向定僧參野座
或隨飛鶴趁溪晴吴峯雨薄垂高影楚竹天深礙去程
莫道無心任飄忽年年釣石與漁争
送董啟之侍御
長揖人間鸑鷟姿大篇時復畏雄詞十年萍逸真無繫
六月瓜成似有期東國舊廬龍懶卧上都新事鵲先知
天應直候清平起五兩南風迅迅吹
送李司空
年來歸興百川東太極岧嶤有疏通栗里舊風高靖節
龍門新社得司空茗甆酒盞醒還醉雲錦風髯白又紅
蹤跡飄然肯回首弋人何處簒冥鴻
陶君柳莊詩卷
柳市南頭丈五塵却于深處得清真隔江燕影常來晩
當戸鶯啼直過春暮雨突衝無獵騎社天沈醉有歸人
遠尋二十年餘計割取東墻作我隣
寄計惟中
流漸荏冉逐行舟先後從君出帝州龍虎一時皆散地
江湖滿眼忽深秋峥嶸舊論春風座汗漫殘書夜雨樓
何日山城秋酒綠百杯飛送說離愁
送葉司訓
公事閒來恰送君萬山烟樹倚斜曛離歌對酒無三疉
殘暑先秋退一分人向别時方是客江于南去半無雲
隨君夢落西齋小坐裏春風長燕芹
落花詩次沈石田先生韻
幽歡失賞恨方新酒盞寒生饌味陳犬吠月妖江上影
馬隨風瓣陌頭人更三已遂成殘夢身百應難贖再春
庭北風光差可咏獨憐君側有人嗔
風向東來花向西風花天氣意如迷人憐嫵媚何曾掃
鳥到凄凉不肯啼響屧廊前悲越女踏歌江上舞巴㜎
餘芳未了東城興春瘦誰仍手共攜
游佛國寺次王侍御韻
山行雙耳足鶯啼春潦霑裳手自提古刹今僧相見少
新篁舊竹長來齊茗甆取水妨龍毒革履穿花得麝臍
侍御頗知吾碧眼昨來長紙送新題
泊淮陽驛訪李郡判成之不遇
依微帆影歛江干粉堞青城岸幘看山向北來多古色
路從西去有春寒陳茅野屋相連破高柳風鴉不自安
今夜使君何處在鹽城遥憶去漫漫
與孫允防司訓别久操舟夜過飲中作
枯潮不到古城邊努力篙師夜進船白髮青衫見君處
風簾細燭醉人天麒麟官舍增三子蝌蚪殘經又十年
正好相逢不相别數聲昏鼓送寒川
寄杭東卿秋官
眉采清風定如舊思君不見夕流深燕駒北赴當年市
越鳥南飛何處林客夢夜寒常懶作詩家春老亦高吟
芭蕉葉短青還在細寫悠悠别後心
寄孫吏部同年
馬前同看陌塵紅一十年來似夢中鳴鶴天聲揚日下
小桃風瓣落江東詞鋩讓鬼殊難送詩癖為城未易攻
欲問佳期天近否絳河終夜挂梧桐
送愚隠劉先生還廬陵
留都下馬能幾日纔入秋風歸思濃老去心情傍鳬鶩
晩來詩句上芙蓉盛時雲日開文繡何處烟洲信短篷
乍别仙郎定惆悵不勝江月坐初鐘
越中盛水感事
短髮扁舟越水濱斜風亂雨夢中身四更水白先疑曉
二月山寒未受春新燕舊巢來有所孤村獨樹住無隣
城隅零落殘僧影猶似吴兵過後人
竹屋
甘棠館下地如今方廣優涵竹屋深千畆笑人耽逐逐
百年著我寄陰陰溪流響至通幽籟風拂枝開見遠岑
安得與公分榻坐夕陽聯句答春禽
出郭
一部新詩一部蛙夕陽出郭路幽斜水邊地冷苔生髮
山外民貧竹有花厖犬上墻嗔過客牛羊下坂逐歸鴉
誰歌白石南山岸不是陶家是寗家
宏路驛早發
赤瓦黃茅數百間居民多事早開關濕螢熖竹火依火
疲馬出郊山復山照路野花應自笑上天雲鳥幾時還
手中秋扇難遮得梧葉風前客髩斑
質菴為黃用芳賦
犧尊不飾似迂愚人到真純事始無酒醵隣翁期盡飲
手摩孫子教相呼虚文上薄顓孫氏知已平交棘大夫
聞說東村耕事近手拖方竹耳提壺
送周茂中還鄉
寒氣江山濫不收青螺蝟縮紫髯虬殘年滯雪傳新歲
五日敲冰過一州水底龍泉能照夜雲中鵬翮要逢秋
也知鄠杜天非遠王掾年來尚黑頭
送王侍御父歸烏程
一見先生一洒然神儀如鶴在秋田袖中健筆風兼雨
身外芳尊日似年曲磴飛梯游了寺紅菱白藕夢歸天
苕東漁伴尋常有第幾灣頭洗釣船
之平海
青天欲盡海雲東遥見孤城浩蕩中紗帽白浮行地土
布輿青捲下沙風漳河盜滅憂仍在越國秋深信未通
薦黍莫愁常作客水邊來去有漁篷
天雨雪七十日偶晴得葬先妻
雨雪雲頭散積陰微晴如下葬棺金垂楊終古今朝始
芳草平田此路深老去枯骸難獨立春來寒夢日相尋
剪茅欲結思亭子與雉同飛不出林
自遣
門堂塵土不秋毫五尺新苕喜自勞綠野日中僧笠小
青天雲静鴿鈴高偶成佳句狂幾杜自漉新䤇略似陶
舉土作山纔一丈對風仄枕聽松濤
將西遊訪舊感懷
扁舟昨夜雨如塵今日微晴上綠蘋路入林低潮裹樹
山行月黑虎窺人道逢知者詩增價身到衰年酒是親
震澤白雲無恙否相思千里一勞神
古意
井中有水通天河井性何曾通浪波不知誰作轆轤綆
亂我心緒當奈何井底泉義士志昨夜東風怒捲地井
上太行吹不去
誤馬曲
郎騎白馬若練帶青絨作韁玉為轡别時馬前細屬目
郎心或改馬色在太行山頭烟霧深馬色亦似遊人心
終日出門望白馬浮雲細草何陰陰占雞卜響皆不定
鬼神那識楊花性思君白髮千丈生蘭花無香藕花病
人生不如燕子飛朝銜青蟲傍壘歸儂家花落葉滿樹
郎騎白馬西家去
吴娃曲
鴛鴦始雛羽未黃吴娃十四依母傍畫眉令作新月格
著粉教學荷花妝娃年雖少能自惜母言似良意甚慝
俟妾十五身漸長賣妾奉侍青樓客東家阿母盎無米
幼女窗前相笑喜養鳩嫁鳩禮所宜零落甘隨草木死
黃金雖多何足誇妾眎黃金如土沙寧令五十無夫家
短歌行
有翁野望泪滿眼掇衣涉水水過腕時飢野雀鳴喧啾
隨翁入屋如有求物性無過得一粟翁雖三餐百憂足
東隣鳦鳦割生鵝享賓樂客酒滂沱鳥性只求無網羅
朱門雖高不相過
寄楊名父先生
偶出國南門秋風動吳沼佳人隔扶桑日出方杲杲照
見玉雪膚德音日三澡飄飄白霞裾覆以青桂葆南北
不可㤀星辰隔昏曉彼媸不自陋鉛華以為巧豈不傷
遲暮那復事妍好夜理機上絲千端縈積抱達旦始成
章一寄萬里道
奉答德樹
童子來雪中遺我高士牘悠悠牘中語新葅咀寒綠令
人發浩興臨流取桃竹削竹勿傷手尋君曲江曲
喜雨後篇
士申祈得豐續熟望癸酉以為官府職漸舉百廢後去
冬孟仲月遠入是歲首百日不一霖天漢淨如帚民曰
吾小人立計春最厚牀頭種子白撤土日巳久滋潤不
相濟田容白&KR0008;剖予乃召民言罪在予德醜我民不吾
釋如纊挾之肘吾亦矜吾民如身卧在疚南衢畚草壤
北巷辟雞狗入山顙龍湫拜道麈楊柳林公(謂見素)真宰
心恭敬尤不苟湯餅慰飢渴士吏遍入口舁龍入雩庭
感應捷桴缶續日便得雨人稍事南畆寮屬益精虔誓
公各勿負終然動帝衷&KR1480;霈喜大授河流無高平牛馬
失來走縹縹馳雲師曳曳鳴電母千村樂新作百農應
歌吼會當起倉積且毋辨筲斗隔雨聞農談亹亹及太
守我今老且慵于汝力何有
望雲思親卷子
浮雲興大陂悠揚忽斷續遊子感時序升高振芒檋親
舍隔秋海遠入千里目我願雲有神結為雙車輻朝發
暮及庭安事騎黃鵠
錢廷節母輓詩
君昔速觀化神依獨木主辛苦四紀餘死復與君伍手
持白玉璫納君懷袖畢璫有貞節文上不愧秋日秋日
復秋日射見江水深江寒蓮葉死生子多苦心
畫蘭為朝用賦
風絮何悠揚下襍塵土飛澤蘭無情思流水澹容輝此
草久不見重我長相思客有水墨技為汝傳芳蕤一本
數百葉中花藏幽竒置君隔疏綺相對無一詞但知守
貞性焉能明素懷畫蘭不畫意蘭花不如草至今蘭與
草無人辨惡好
傷親詩
凉風起中堂蹶我骨肉親蛛絲度空幕月光照流塵雞
亦不肯鳴天亦不肯晨悠悠漆園夢千載蟪蛄春安得
東窗日重照白頭人
慈烏失其母嚥喉無好音落日雪片急低飛下丘岑隨
身幸有影與雪兩沈沈天無十日雪烏懷百年心來朝
雪自晞烏啼只荒林
金風既戒秋城空月出早砧杵西江鳴寒聲發孤小賤
子不願聽誰肯為輟搗萬戶一片月何以分惡好仰昐
石楠樹中夜落飛鳥
哲人日巳遠誰謂天有德隴樹日已長誰謂春無力春
能發樹枝樹無怨春色暖風不作花零雨下清滴啾啾
樹間鳥喚我拜寒食
由也昔未貴日負五升米為親煮饘粥親悦由起舞親
死南遊荆廩粟多如土開襟視肩痍皮色潤如乳更使
米上肩日光向西吐
糗粻纔餬口云胡道三牲五日不一肉鬵釜無腥烹所
期在末晚親豈解長生親死兒有肉唼囁如鼯鼪孝哉
潁大夫猶泣生前羹
晨雞號如故夜燈豈無光天地一昏曉悲歡異人腸往
時雞與燈聞見在高堂今日雞與燈颯如丘壠旁俯仰
百年内誰能無感傷
蕙帳吹晩風慈幃死秋竹猿鶴如有懷噭噭鳴山曲我
聞猿鶴啼猿鶴應我哭風起月色暗江流影如墨虚堂
誰與言中夜起燒燭
遊長山
偶偕羣從遊騎馬秋山冷笑語應谷聲揚鞭亂江影入
山尚未深而有山栖境紅子落長藤蒼苔覆眢井短棘
刺我衣朔風吹我領飢腹覓蕨根健步出松頂樵人四
五家炊烟忽生暝問樵何處山云是丹霞嶺黽勉越崇
岡豁然見高景飛鳥盪胸至浮雲暗生脛遥瞻泰華蓮
俯睇彌明鼎萬象紛來犇一一授公等陟高原自平可
以發深省
海漁
何物此老人殺竹南山青維以雙繭絲赤脚踏滄溟滄溟
有黿魚尾甲搖烟星長竿不易觸經年失飪烹咄咄世
間人潢汙事鱨鯖朝取或盈車暮引足充羹室以驕婦
子堂上媚賓朋老人在海上豈無羡魚情重理珊瑚竿
黃金以為繩河伯恐戒嚴無使神龍驚吾今大下手鸞
刀伐鯢鯨
廣平太守蝗出境瑞蓮生卷子
諸侯為政無大難禦灾致祥纔兩端廣平太守有神力
手迴化機如轉盤先是農夫遶田泣飛蝗下田無子粒
太守威德如馳霆一蟲不得留彊隰先是汙沼草無芽
沼中渴裂啼蝦蟆太守恩澤如雨至一蓮再出雙頭花
蝗飛出境民有飯瑞蓮花開水欲爛江北于今千百州
安得無蝗有蓮看
山人鼓琴圖歌
山中日月不論數野客何曾識去住君持琴來知為誰
我亦適然來此處一彈一奏巧相同君則為徵我為宫
風泉松葉發天聽十指不動智技空乃知萬事難自足
師襄成連俱漠漠回首溪堂夕靄高問童炊黍猶未熟
壽郭典簿父分題得魚山
魚山之色亦太古盡日晴天飛霧雨只疑方丈臨前楹
無乃終南屏深戸正月四日春一分魚山花開真為君
餘慶能無念若祖再拜東風酌白雲
送翁長官分韻得樹字
江寒鳬鴨方念羣江頭艇子不肯住衆客臨江動愁色
雲邊直指象州路願君為我立斯須高歌一曲白日暮
海邦居人曾未知東風巳動桄榔樹
風雪圖歌
晩家西山傍老姥十月作雪天惡苦斗新剪茅成小屋
只開東窗關北戸樹梢撲地落凍螭啾啾瓦雀吟朝飢
禽蟲此時若不利山客高齋今獨宜五斗秫米作酒釅
阿媍來言勿酤店鮮魚出冰黃玉光松火入突碧烟燄
我笑袁公誠老迂雪中僵卧如小夫復笑子猷好生事
夜半擊槳依風蒲不如坐對家人面酒酣高歌一曲還
敲壺
山中歌
深山古苔滿地碧淺山流泉走白石深山不接淺山雲
今人還尋古人迹漆園先生竹皮冠芙蓉衣薄秋風寒
秋風寒欲歸去昏鴉栖滿溪頭樹
郭節婦
古人見善必疾書常恐遺落無收拾况于守令司民風
重此一事更汲汲豐蔀幽茅有隠賢青天杲日何由及
且如林氏女郭家媍天性堅貞世希有初笄入門方少
年桃葉桃花纔十九姮娥在天常獨居倏忽神明敚其
偶時猶女腹無遺娠如梅未實杏未仁一心槀寒百不
動形骸已作全亾人與姑依依日相慰無女無男從寡
身嫁時釵頭發玉采今日笥底栖浮塵荼苦薺甘不自
覺眎蘗如飴亦可嚼行年三十六春秋更老百齡終媍
郭天生直絶識得明夫家尊重父家輕寧父終歲不一
往往見伯叔心怦怦節婦無言非寡情井水何曾答風
聲叔氏當朝老中丞忠貞道氣九垓横有姪女質酷相
能為女談事天為清賈充馮道日改面嗟爾男子之為
生(叔父謂見素公)
浴鳬軒為封君林太守
小江曲湖莊門幽白石硜藤來不休有鳬飄然倦雲遊
下與魚鼈争春流先生野情適相求鳬亦不去同沈浮
汝羽青青吾白頭人間日月如馳騮萬錢為買木蘭舟
千丈深淵下直鉤海翁前生曾狎鷗與物並育吾誰仇
天隨鬭鴨尚機謀還讓先生居上游
環溪歌
環溪天開三萬春六丁鑿蜀不鑿閩不雪自白山藏怪
無雷作聲龍有神谿勢若往洊又復大環縣置天地腹
西堪策杖東種竹水無驚波地有糓太丘孫子溪上仙
昔與海翁争釣船事權今日難輕謝猶寫溪山放目前
贈王廷直山水歌
我詩未工不如畫王君工畫過我詩幽谷水遠草木際
詩意未到畫盡之十年懷才近禁御天光映筆生神氣
五日一日得偃沐門中清客揮不去如我老迂無所長
愛君之畫不能寐眼中有我常十分為我用筆如用軍
黑逼太陰晴作曛白横草樹青聯雲尚恨窄幅如短帬
未足展運游無垠昔時韓幹名善畫伯時老格真其亞
當年交游最有人少陵山谷相聲價千秋萬歲作者稀
我詩頓覺無光輝何當生綃一片裏致我詩句登元微
黃子和黃灣行樂圖
笠澤深赤壁壯遊人蘇公陸魯望兩生出處稍不同筆
勢相持豈相讓黃子志騎黃鵠豪時為蘇放為陸誤落
塵網二十秋時時有夢飛黃木黃木灣扶胥口驅風行
船月載酒醉中被髮晞不乾脚踏秋江寒入肘有客東
來雙白襦身乘白雲掌有書為言太乙蓬莱住問子世
上今何如公卿紛紛多列土手執事權如執虎平生但
知虎養威為虎反噬今無數黃木灣中今可來百年灣
上無虎灾青蘭碧竹滿天地幽鳥輕雲日快哉夢中微
言猶在耳山川便覺生眼裏故鄉豈無賢者徒前輩還
招白沙子
喜雨第三篇
去年八月喜無雲我從北來憂頗殷時冬刈禾得半實
又有稗子插其真城中井泉到底竭百家出汲江之濱
我志去官箭在彀如笋謝籜未離身棄置百責無一可
倚毘一老有餘親十月寒風吹捲地魚龍結蟄無經濟
千山明峭多霽色四澤空縣斷陰氣以首觸石求石知
大冬禱雨無乃似豈期誠信無陰陽舉手加額雨驟至
海郊磥砢十丈強壼山東南土愈剛麥子下地一旬發
野人期作三月糧造化膏澤重傷惠樽櫛未肯來泱泱
春晴又復成亢烈癸酉之憂未能㤀郡前父老滿道白
謂今䃫糓錢兩百黃睛富民有紅腐翕縮不糶窺我逼
眼前飢瘡聊自捫後若更飢易子食天聽為聞作雲霧
靉靆如商雨分數終見雷霆擊東海雨點驟白無行路
野婦赤脚走遠塍歸牛翹鼻浮荒渡舍南舍北飛屬玉
禾如青油潑農目今年賈楚定不施秋米上倉敢虧斛
淮關行
北門淮關多雨霧濁流廣埜不可住風鑽破板索舟瑕
烏啄枯蘆窺水蛀雲沙茫茫日易暮絳蠟華燈在何處
黃昏緼被雨暫止半夜再作喧兩耳巴蜀漏天置我床
杜陵破屋無過此舵工疾起少良算久晴無備只長嘆
兩番織葦麤掩濕五鼓譙樓寒達旦雨細作雪如吹塵
對面相語不見人十錢一束换青薪市酒亦覺生精神
陰晴變化不可必人生遭遇理亦一事當風雨且努力
豈得前途無白日
海鷹歌
海風西來天作蒼胡鷹爪吻如劍鋩長飛萬里不見雪
回依草木觀四方妖狐黠兔頗無數或時人立直當路
鷹也側目若有思世人那得知其故鷹乎鷹乎飢乃爾
水衡珍禽飽欲死衛公使鶴鶴不行方信鷹揚當上卿
林良戲墨圖
林君寫意不寫形筆鋒賦物真天成水墨一斗沛生氣
乾坤萬類皆含情水則有聲石有影百禽争鳴日不静
短脛長吭辨族殊高飛下逐雌雄並水無射弓山無梟
弱能自立強不驕爾我相㤀齒角利觸之不怒皆囂囂
我願區中開廣域晝行夜宿無戕毒千門萬戶置此幅
風木慈烏圖
昔年堂前樹好時清陰為蓋臨軒池深根不撼地維定
夜夜慈烏來哺兒颶風一夕捲土至吹得堂前樹憔悴
樹葉落地烏以飛烏雛啞啞啼不去雛欲為烏報含食
長天茫茫海雲黑安得扶桑千丈枝風吹不動烏寧翼
黃昏步溪上見烟月可愛
明月在天烟在溪烟中看月無光輝沙禽熟眠潮未響
野火歴亂船初歸天邊楊柳誰家樹烟月相含不知數
此時幽景寄不真莫是江南夢歸路
次夜又步溪上
月夜不減昨夜好秋霽家家夜飯早蔓青芋子白酒香
土門竹舍黃花老農談悠悠静可聽皆說官家今太平
斗斛上倉不過概差船點馬無兼丁翁哺弱孫婦抱子
依依相對桑麻裏我願明月長此光不照離愁照歡喜
甬上耆舊詩卷七
