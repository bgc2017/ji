甬上耆舊詩卷十五
監察御史胡文學編
沈同知汝璋
字君重號蓮橋舉于鄉歴辰州武昌二郡推官遷同
知鄖陽歸里值倭寇薄城當事議毁沿江廬舍公力
沮其議鄉人誦之卒年九十三
次再至武陵莊韻
為覓林泉勝無辭杖屨行逢人訊仙跡對客數花名慣
狎籠中鶴常餐松下苓興來發清嘯旋覺腋風生
青山足肥遯列嶂見芙容花鳥忻為侣神仙尚可逢高
吟驚睡鶴静息伏潛龍遊覧徧形勝因之扣石鐘
次十一至武陵莊作
仙巘層層秀蘭舟故故來登臨逢鳥語倚徙看峯迴衣
濕飛花雨鞵粘匝徑苔杖藜隨所適吟罷漫傳杯
海國逢春早嬉遊足暢懷質柔憐弱柳香動惜殘梅雲
淨千峯出波澄一鑑開同行無俗客詩草付公裁
次初至東莊作
雲滿山屏水滿汀堂開綠野聚簪纓花繁不用金為谷
樹密常將雲作城歸隱蚤開黃菊徑尋幽初結白鷗盟
市廛遠隔喧囂寂松竹隂隂聽鳥鳴
包參軍大中
字庸之以太學生官運司知事有參軍集
同張司馬至武陵莊作
探幽直入武陵溪樹密烟深白鳥啼拂棹野花人不識
穿林亂水路還迷雲山半繞芳亭外茅屋偏多曲岸西
風物尚餘秦代古家家猶自飯蒸藜
李太僕生時
字孝甫號遇齋以太學主官太僕主簿
同張大司馬至茂嶼作
結屋雲間寄此身圖書四壁静為隣扶笻誰作看山侣
鼓枻偏過載酒人黃菊紫萸堪共把苔青石白不生塵
尊前漫有吟秋興况值湖天月色新
高知縣瀛
字子登舉于鄉官三水知縣
同張大司馬至茂嶼莊作
空江渺何許微茫半邨雨何當披玄雲風月來相主
白雲亦自好白雨一江秋長年陪謝傅著屐過西州
包典儀大炣
字明臣以明經官益府典儀正
同張大司馬至茂嶼莊次諸公作
三月春光暮飛花半落溪山深雲自住日午鳥頻啼問
字余將笈尋芳誰杖藜遠從司馬御此地足幽栖
十四至茂嶼莊作
沿洄遵曲渚弭棹碧山中龍卧雲長護溪迴路轉通千
林銜落日一雁下晴空謾喜同仙侣追陪得謝公
李鴻臚生容
字常甫以太學生官鴻臚序班
同張大司馬至武陵莊舟中作
入舟武陵曲為訪平泉莊綠樹臨流暗青莎繞路長一
花迎客棹諸翠擁山房咫尺名園在應同泛碧觴
楊判官持載
后江先生子也以太學生為州判官
至武陵莊作
無日無花不辨春頳霞依舊慣迎人醉來更取桃花水
旋煮胡麻旋煮芹
李萬安生源
字漸甫以太學生官萬安丞
至武陵莊作
雲拂山光一片秋武陵莊上繫扁舟涼風吹落芙容瓣
直向深溪九曲流
張少卿子瑫
字仲玉以進士官光禄少卿所著石里稿
至茂嶼莊作
幾年懷勝賞此日共徜徉幸侍東山屐忻開綠野堂迴
溪晴散碧曲徑夜生香一自離城市塵囂已頓忘
張知府子中
字伯元文定公子也以任子官知思州府所著有醯
雞鳴瓿集
至茂嶼莊作
連峯起天末積水下烟橈時菊擅殊色羣芳空復凋相
歡一尊酒共味白雲謠繾綣臨兹夕流光去莫邀
倪明經珣
字公白以歲貢于鄉司馬脩郡志公白與盧叔麟洪
謨薛晨並與焉晨號霞川亦諸生
咏歸軒(在茂嶼莊)
魯國有狂士曠然沂水濱樂景會單裌好風生暮春童
冠有佳叙邁往迷隱淪翺翔萬仞上孤鳳鮮可倫逹人
解尚友千載揖芳芬撰履陟山椒返棹即河滣朝邀烟
霞友暮引猿鶴賓玄黃曷隘寬日月偕走犇雲英契巳
遠洙泗調彌真世累遣末俗獲心在古人
咏武陵莊
尋幽秉微尚結勝得桃源桃花散紅綺流水出通泉山
中有好懷三時熟新田薄取所性足匪必避世賢停雲
白鶴嶺啟戶望春山衆卉羅珍琦好鳥雜鳬鷳天風簫
管引水氣篝蓑連采菊愛陶籬餐松候商顏佳景會不
盡畢趣同輞川
楊高士明
字誠之有白川集
奉和張大司馬莫春遊茂嶼山莊
山郭騁遐望郊原總是春帶烟芳草綠收雨碧山新鶴
引登皋杖風吹漉酒巾蓬丘移茂嶼塵世有仙人
連日淹春醉朝隂又夕曛静聽鳴澗瀑閒看度山雲舊
夢花前說新題竹下分風塵都莫問只與鶴為羣
盧文學叔麟
字周伯
和張大司馬武陵莊襍咏
束髮懷竒覽褰裳躡高蹤薜荔可裁衣竹實飢足充山
中自有家總是烟霞宫撫景慮巳滌賞心眷彌重長嘯
希阮籍塵視王侯封
瑤沚縈文瀾隂雲斷山麓中有幽人居一一占巖谷琪
樹屢生花石髓紛可掬入壑恣幽尋登岡展遐矚容與
澹忘歸明月照古屋
李太學生太
字尚甫
初夏赴武陵莊舟中作
不識桃源路今從司馬莊漁郎春已暮燕子日初長萬
樹臨流見雙鳬拍水翔就中詩意足好去拾流觴
戴良才
逸其字
雨發疃畆
拏舟違别墅載雨入漣漪後浦隨行失前山逐望疑渚
香閒綠芷林溼隱黃鸝向晩停橈處湖頭有釣絲
别茂嶼得松字
家故空山裏看山意正濃若為辭爾去又與世人逢行
處無芳草帆前失數峯定知今夜夢獨自倚孤松
同張大司馬十二至武陵莊作
西風瑟瑟水潺潺一徑烟霞盡日閒遊子踏歌慙下里
上公高興只東山亭圍細竹青流座門翳長松翠扞關
沈醉不知何處宿武陵原是隔塵寰
洪文學謨
字禹臣張大司馬修定海志禹臣與周伯復與焉
四至茂嶼莊作
梅雨晩初歇人稀山更幽撫松看鶴下撥藻見魚遊水
漫無舠繫亭開有客留仙蹤應不遠于此足忘憂
十四至茂嶼莊作
每有登臨興停舟湖嶼東雲根穿曲竇木葉墮秋空鶴
啄苔餘綠霞飛日映紅清幽人跡罕宛似輞川中
鮑文學道亨
字叔夏
三至茂嶼莊作
豈有烟霞癖尋春入翠微溪雲流樹溼山雨帶花飛引
水聲喧座巡檐香襲衣清狂何太甚竟夕欲忘歸
次韻再至茂嶼山莊
窮病虞卿學著書偶從司馬問田廬青春自混漁樵侣
何處還尋隱士居十里湖山惟有屐一丘烟月不須鉏
野猿林鶴休相訝聊以東山暫息輿
張處士&KR2252;
字平叔
三至茂嶼莊作
神仙湖上窟春日遠躋扳酌酒看明月題詩品衆山松
雲當戶落溪水到門閒洛社遺風在追陪有白綸
錢文學公逹
字子兼
秋杪同張司馬至茂嶼莊
何處神仙宅湖山啟畫圖喬松蟠古洞鳴鶴伴幽隅白
社盟初結黃花興不孤栖遲人境寂真擬學潛夫
包至
逸其字
次十五至茂嶼莊作
賸有憐春興尋芳到碧山巖花沾雨潤野鹿卧雲閒絶
壁溪為帶虛臺斗可攀十年勞夢想容與不知還
甬上耆舊詩卷十五
