甬上耆舊詩卷十一
監察御史胡文學編
薛灤州穰
字有年宋知衡州朋龜十一世孫也少資性過人
好問學舉於鄉授涿州知州涿俗素強悍兼歲大
祲盜賊多公至發廩粟賑飢親問民所疾苦力為
療之盜賊漸息民得復蘇三年用薦改知灤州灤
當孔道徵發旁午公輸供得宜不煩而事集州歲
苦河决築長堤以捍之遂為永利以請老歸里所
載槖中裝不入私室置産與昆弟共之散其餘貲
于鄉族身力為善日以白簡記其所行事博學能
文詩崇唐人書法學鍾王
劉方伯李僉憲李司空陳鹺使姚郡博同過郊居
騷壇總俊豪乘興訪同袍霜重馬蹄滑日來山影高野
青蕪染路江白雪鋪濤雞黍應堪共寧辭命駕勞
荅楊質夫秋官見寄
歸老家人舊窮居地亦偏愁多需酒散病久枕書眠兩
鬢霜中鏡孤舟江上天耆英如可會洛社在何年
晩過揚子江
舟移京口暮潮生楓葉蘆花動客情千嶂雨收羣鳥下
一江風縱片帆輕中流樹隠金山寺隔岸雲連鐵甕城
東望鄉園倍惆悵誰家砧杵亂秋聲
丁酉秋日懷歸
郡事相羈復幾春苦為鄉夢夜來頻陶潛晩節閒門柳
張翰秋風故國蓴洛社交游難待客漁陽景物易悲人
蕭條歸計看書劍何日江臯一問津
游洞山寺
傍山斜徑路難前俯瞰長流一線泉茒屋無隣雲往復
石巖有洞草盤旋行春官騎臨花外唱晩漁舟到水邊
方丈蓬來何必問人間信自有神仙
洪稼翁先生貫
字唯卿父處士性宿擅文章有重名先生少從父
受易舉于鄉除教鄧州益肆力為古文詞詩法盛
唐騷賊有楚漢人風格常自著易說以教諸生檄
主江閩省試多得名士如汪俊輩遷知從化縣復
改政和政和有紫陽西山遺跡先生為發揮以經
學風勵一時俱彬彬起然仕竟不進得下考歸因
擬杜陵秋興八首以見志傳至京師李文正公大
加賞嘆為别作春興八首盖遙和之也晩歲結廬
東臯自號稼翁日歌歗其中每一詩成好事者輒
競傳吳會間得先生文為誌墓叙牒一時增重海
寧新城江隂靖江四縣志俱出其手年至九十尚
不忘摛翰單章尺牘流布江左有周易解疑卧游
清歗錄太白山人稿五十餘卷
宫詞
花萼遥連務本樓五王文采盡風流不知凝碧池頭
宴落盡宫槐一樹秋
雙飛金鳳綠雲翹舞袖三千盡綘綃一自鑾輿西幸後
白頭如夢說前朝
露滴梧桐月滿樓天心大火已西流君門且莫愁紈扇
更有琵琶馬上愁
風雨歸舟圖
長江一夜西風作颶母翻騰勢何惡船頭白浪大如山
船尾驚濤小于屋艨艟巨艦渾欲傾長年三老神魂驚
瞿塘灧澦不可道揚瀾左蠡今身經黑雲壓山樹欲折
百尺斜牽釘樁橛破笠風飄去似萍亂蓑不掩鶉衣缺
去船得意笑娭娭七尺蒲帆如鳥飛來船逆浪不可住
打頭風急真難為風顛不息雨加驟篷底歸心如馬走
今古興亡利與名苦雨西風吊衰柳昨日東風今日西
世情翻覆亦如斯若使東風鎮長好人生那有失時悲
春畊
春膏流土脉桑扈正鳴時谷口雲千頃村邊雨一犁帶
經聊爾爾荷钁自熙熙禾黍真天禄何煩帝聘為
樵
息肩雲谷裏世事久忘機石枕梅花夢山風槲葉衣行
歌驚野鹿歸擔荷斜暉欲問吳門路于今世已非
送白齋張廷評還南省
早從研席接輝光晚讓青雲道路長故里衣冠重對酒
異鄉燈火昔聯床官居執法星辰近詩變元和骨性強
老我雙眸還似舊時看天路有翺翔
京中九日寄親舊
百年京國盛豪華四海無塵靖鼓笳黃菊紅萸三市酒
錦筝銀甲五侯家登山眺處常悲古作吏貧來且閉衙
良會重期殘臘後碧天明月看梅花
秋興(錄一)
劍閣西連鳥道斜上皇今喜到中華題情詩寄溝中葉
賣卜人歸海上槎霜冷玉樓思舊帳月明邊騎泣寒笳
秋來懷抱偏難遣城上芙蓉又著花
布政李公麟
字仁仲自為童子時作古文詞輒竒偉長益嗜學
尚論古作者兼擅風騷舉進士高第授水曹與從
弟堂同在郎署相倡和時稱為二李稍遷兵部郎
中出為江西參議奏治行最高入賀至京時逆瑾
當軸賂遺成市外吏率斂民財入獻或勸公貸貲
賂瑾當得美除且取償于民可也公正色謝曰進
退有命吾不能黷貨獵榮且取諸細民何為也時
瑾所遣旗校四布得公語以聞瑾大怒罰公米八
百石瑾敗乃釋寧藩恃勢凌倨自鎮巡以下俱折
節公獨不為屈稍遷四川參政有劉太監者奉詔
迎佛還自滇中勢張甚所至科斂無算公禁無餽
貽省費巨萬遷貴州布政使請老歸里杜門掩迹
以著作自怡士大夫上謁者與抗論今古品目一
時人物略無所私鄉論盡宗之時有所感遇逸興
駿發輒一寄之于詩人謂其風格比諸堇山無慚
伯仲有心齋集行世
柳枝詞
淡烟籠日影婆娑露葉曾經步輦過只尺宫牆看不見
年年長是别離多
簾捲青青水殿涼曉妝隨手鬭眉長含顰待與君王折
一月看花到上陽
擬古
遠客遺素書三復襟顔開上言長相思永矢金石懷許
身比稷契不謂行當乖南飛烏繞樹明月照我栖别君
久離索蹤跡同雲泥感兹雙鯉贈竽瑟何時諧名世會
有合營營道終迷勞歌停雲篇白日聲西迴
客授晉陵漫興
游子鞲上鷹低頭待人食何如山梁雉飲啄隨所適棄
捐勿復道負此乘興翮隴蜀有文禽唯恐鴟鴞得況聞
終南山狐兔正狼藉惜哉不得往徬徨竟日夕
庭前一琪樹閱歴成潦倒南枝氣已鮮北枝尚枯槁承
暉有向背發榮自遲早青陽本無私豈足縈懷抱雨露
感相培歲寒以為保
訪倪應奎徵君不遇
老去詩壇衆所尊百年高興許誰論孤城坐聽寒吹角
匹馬行吟夜到門索笑梅花雙白眼忘情鷗鳥自黃昏
不堪回首山隂雪上下天光遠近村
湖南書屋為太宰李公作
别業湖南門反關功成早已挂冠還五株綠柳遷黃鳥
十里青山放白鷳長劍倚天人境寂絶絃流水夜窗閒
傳家唯有圖書在燈火西齋手自刪
春日京師旅懷
滿地梨花細雨天心旌搖曳落風前十年塵土真成夢
一夜霜華欲上顛燕子尋泥營舊壘燧人鑽火起新烟
白雲故繞江南路遮莫東籬種秫田
御史董公鑰
字啓之以進士授上海令有聲召為監察御史在臺
數上封事論救副使楊茂元為時所重出按雲
南鎮監孫景與參將盧和交搆累按鞫莫敢决公
承旨一訊輒得其情並論死巨豪震懾劉瑾竊政
除不附已者乃矯詔逮公勒致仕瑾誅復徵竟以
疾不起
春霜吟
夜氣升春空為霜不為露幽蘭植庭隅桃李置當戶戸
暖霜不入散作庭中素巧笑衆所惑蛾眉易生妬桃李
恃芳顔幽蘭抱貞固托根苟得所奚用傷遲暮白日中
天行霜消復誰顧
疑塚
驅馬鄴城北遥見古疑塚纍纍七十二出地若丘埇草
荒翁仲滅穴崩鼠貍竦築此竟何為令人發哀恐美人
悲西陵芳心雜怨寵游魂化行雲日暮迷真壟銅雀安
在哉瓦落漳水湧
汴州元夕歌
繁星下天為火城游人沓沓如蟻行城頭雲破月半吐
光向高樓照歌舞歌舞入雲雲不凍佳氣暖烟結春夢
戚畹香車油壁明王孫寶馬連錢動千尺游繩束九逵
紙毬化作紅鴛飛紅鴛拂面金鈿落深閨兒女啼春歸
銀河欲沒巨風起萬戶千門涼色裏絃管已銷信陵宅
月明猶照侯嬴里
懶雲篇為賈節判賦
阿香抗輪輪欲折老龍噴雨涎帶血滄江有雲卧不動
瑟瑟蘆花亂驚夢江風吹起鷗共飛片片挂作松樹衣
山昏穿入樵叟洞沙晴鋪上漁人磯螮蝀吸泉妖蜃啼
阿香老龍次第歸世間水暵幾如意獨有此雲無是非
出汴城
斷雲横鐵塔殘雨落金池春淺沙猶凍年更鳥未知牛
羊登翠嶽城郭枕荒陂古蹟漂零盡蕭蕭動所思
蓮池阻風
黃河夜半馮夷舞未曉争傳白浪雄水國春殘空望雨
沙田麥細可禁風緣堤偶坐津樓上攜榼誰來野寺中
極目平原渺何際驚塵飛霧晚濛濛
内丘道中
晴原草樹弄春暉候吏重迎侯駕歸西望隔年無雁到
北行三月未花飛磧田風起沙塵滿山縣烟消井竈稀
車馬紛紛徧芳陌幾人曾不愧輕肥
禮部侍郎黃致齋先生宗明
先生字誠甫中進士官兵部曹時王文成公方論
學先生在其門稱高弟宸濠初反先生上江防三
策為大司馬喬公所重復上諫南巡疏武宗幸南
都百官服罩甲衣以朝先生約言官共奏不宜服
䙝不果即移疾歸尋起刑部會張桂諸臣方議大
禮舉朝譁之先生持論獨與合至署丞何淵請睿
宗入太廟即具疏力言不可出守吉安下車首建
白鷺洲書院以學道教諸生宸濠遺孽朱祥阻隘
歗衆白日乘肩輿横行城市中吏不敢問先生潛
發兵布賊舍左右候除夜牒郡從事他出猝至其
所賊方聚飲酣伏發立縛祥父子及其黨無一人
得脱盡斬之人謂先生計略足方文成也巨寇既
平次治奸吏次决健訟次行清里法次行團甲法
次修義倉行備荒法俱有條緒稍遷福建鹽運使
召修明倫大典晉光禄卿輯光禄須知為疏以進
略曰帝王謹德于供御飲食至為切近防奢止欲
養德養身不可不慎唯宗廟薦食所在必虔乞定
制使祀有常式薦有常品饍有常味賓賜有常格
多寡有常數使貪饞無所干利上納之著為令遷
兵部侍郎編修楊名以論權貴下獄詔窮治主者
時在議禮大獄後黨議漸生先生疏言楊名罪不
罪宜有定法然罪一楊名而必求主使之人延及
善類將盡於一網其關國家元氣不小乞得寬名
罪無窮其事上為霽威然坐是竟出為福建參政
召補禮部侍郎莊肅皇后崩廷議欲從殺禮先生
力爭之廣寧兵變復疏請擒治渠魁以昭國體論
者韙之未幾卒先生為人温恭廉静然風節最著未
嘗為貴勢所詘至其應變成務沈幾默運每確有
定力時以為傳文武之學而能見諸用當以先生舉
首焉
吕梁二首
天地有屯艱河流此扼會峽束嘶蛟鼉萬石轟崩潰犇
衝勢益雄流沫成車盖河流無時休怒嘶何時收旁觀
未噎氣丈夫掉臂游
我來屬水縮洪濤益澎湃叱咤嗔風雷喑嗚助兵愾平
生好竒心顔魄頗驚悸俄頃出其間安流歸下瀨水静
意亦閒寂寞收震籟獨坐自頌思沈吟發長喟向來喜
懼情逐物俱吾害
駕出郊省牲
帝德一無雜純毛亦尚牲妖鼷逃鬼護氛氣闢天晴萬
馬通宵出千官夾道迎追陪惟勉勉臨照自明明
延平别誠齋盛中丞
每懷清節自當年此日相依不偶然宿霧盡時千嶂月
萬山深處一溪船幽蘭香芷迎歸旆白鷺芳洲媚遠天
獨立江南望江北不堪吳楚暮雲連
王蘖谷中丞以詩憫余南遷守凍時王亦緣事
南遷次韻奉答
芧屋行歸葺短垣滄江無慕大鯨翻誰甘清世同魚服
自愧微班隔獸樽鼓枻已知違帝里緘書應許到家門
幾年來往風波險畏見黃河濁水奔
甬上歌二首
不知何地是瀛洲日月湖光淨不流秋到萬家黃葉亂
玉簫人倚月明樓
越王宫館上青天棟宇參差宿斷煙水漫湖西洲島没
踏歌人聽打魚船
知府華石窗先生愛
字仁卿少慕四明山更號石窗自童子時輒嗜學
以儒士舉于鄉中進士授官刑曹善决獄取平歴
遷郎中改兵部出守桂林桂林俗獷民喜訟擊獄
多久不决先生至日為論報决遣月中獄一空田
州岑氏作亂發兵郡中苦轉輸民負租積百萬先
生盡心區畫與民相緩急報課得最入覲命復原
郡先生意不欲更赴官強之行數遷延不上竟坐
劾即解組歸性篤孝友與人交温恭有藴藉意味
蕭然常置勢分于度外人望之癯然一布衣也既
歸田日以著述為事歲不一入城市有所請謁每
杖策所之見雲蒸霞起草木向榮輒欣然自喜間
與二三故人游于日嶺雪竇之間攀蘿拊石吟嘯
相酬自謂得騷人逐客之樂無與同者為詩學杜
工部王右丞二家幾入其室書法尤重一時每下
筆斐亹得者寶之竟以感微疾不藥而死年甫四
十三名士大夫聞之俱哭失聲所著石窗集墨妙
傳世甚多
寄題信州南巖
我聞南巖勝憑高紆曲磴山深不見人松飈滿清聽洞
壑裊烟霞幽花遶蹊逕古寺雲中開泠然發孤磬層臺
俯石澗坐使心神瑩游子疲道途攬衣起遐興山水江
南竒碣石此猶剰上有仙子居因憶瑶華贈
下灘
江路厭灘流潺飛雪花白我來戒疾行水中紛亂石或
俯若蹲鴟或峭如列戟或攅若蓮開或散如葉淅波流
迷淺深衝激互漰湱歴亂愁無因放舟乘竇隙迴幹捷
有神長年豈用力幸無覆溺憂終然奪人魄我本湖海
儔十年踏鯨脊縱浪悅鳬鷗扶危仗忠赤一尊強自斟
庶慰風雨夕
葦航卷(亭名)
駐馬試幽尋烟霞接亭隧細竹浮疎隂空泉滴秋泌結
搆借城埤孤撑偶因地編葦一任真聊作湖海寄虚訝
郢州船中可植荷芰松壑翻秋濤褰裳染濕翠涼月委
金波開窗漾晴媚藴真失所遭滄浪動遐思千古激遺
音芳筵裊清吹心賞知幾人一飲復霑醉山簡數過從
荆州足高誼
舟中望廬山
望望廬山高矗上青雲杪下醮彭蠡波蒼龍出溟沼羣
峯勢若趨九水故縈繞嵐光隠約間雲霞分窈裊南北
望不殊青蒼邈未了昔有藏修人千秋儼師表我行不
及登仰止空懷抱孤舟莽風烟迸目飛雙鳥
與泉卷為徐德安題
絶壑駛驚濤窮探不可及遺跡嗟茫茫天根任敷翕垂
空鳥度愁落澗雲飛濕觸石乃作聲静定固所執長趨
渺江海百折期歸集清比在山同潤及羣生濈澹交既
以神道器本相入千古濯纓心褰裳試新汲
長相思
長相思路阻艱美人一去何時還移燈夕聽窗前雨卷
幔朝看湖上山蘭房秋静金刀歇懶把紈繒為君裂縫
紉未得上君身絲欲斷時心已絶蓮塘碧水翻鴛鴦花
開並蒂芙蓉香香風如挹美人面露冷泥深空自傷
宿南渡
出郭離塵事相將仙子槎晴帆南渡港晚飯野人家風
至鳴谿篠潮迴吐岸沙好山看漸近應共爾餐霞
隠潭
峭壁欹誰鑿谽谺小有天下探翻仄石仰睇落飛泉坐
久衣裳冷闚虚雲日偏詩成不敢吐生恐觸龍眠
日嶺
硉矹中天出孤虚兀拄撑石魚緣罅入雲幔拂崖生歸
鶴岩扉暝先雞海曙明仙靈頻倚望佩濕露華輕
值雨
黑雲將雨至晚去宿誰家遠溜奔崖白驚飈逗竹斜主
人初具榻穉子旋烹茶自愛身霑濕猶看帶紫霞
東溪卷
乾坤佳致本依然寫出江南一輞川天與水光相上下
鳥隨山勢共周旋四時風景長如此百折清流却似前
有客乘舟學高隠幾迴酣墨落風烟
送楝塘李先生遊杭東歸
百丈烟霞作伴行更于湖海乞芳盟暖風猶訝千人醉
梅雨曾無半日晴攜鶴上船詩欲就載琴歸路夢還清
山靈有意重招引水月梅花幾度生
憂旱
六月江南絶雨痕轆轤聲斷此溪村却緣病渴頻回首
只合憂時早閉門百里風塵空白晝千家雞犬共黃昏
無勞史氏書民隠郡邑今朝有杜君
磚河夜遲洛原舟不至
本同行坐向江天驀越孤舟却汝憐如此月明那可住
更兼風正不須牽室家翻詫為行累書劍應知與客便
今夜一尊期共醉滄洲城郭莽寒烟
初入挂林憩觀音閣
梵王樓閣俯江隈門外諸峯罨畫開滿徑烟霞僧獨往
隔溪風雨我初來香消石鼎寒光逗茶熟山房午夢回
暫弭旌麾聊問俗可堪搖落望鄉臺
全州道中
郊坰柳外問長亭吹面東風減宿酲雊雉平原芳草沒
浴鳬新水暮烟生欲嫌俗客山花笑又見村童竹馬迎
茅屋幾家春正暖即從南畝看深耕
春日書懷簡張東沙
碧溪新水遶柴荆遠餉聊為隴上耕地僻不聞時黜陟
身閒兼廢日將迎烟籠曉徑蘼蕪合雨過春山麋鹿行
花落只防漁父見桃源本是不知名
雪竇寺
路入崇山草樹薰半空佳氣碧氤氲隂崖尚積千山雪
絶坂猶耕百畝雲鳥度深林啼落日僧歸幽澗煮香芹
恐驚猿隺悲來晚幸喜烟霞得共分
武城道中
武城縣前沙渚平草衰霜落蟪蛄鳴片帆欲下江南路
卧聽風聲雜水聲
題畫
卧隠松林懶出山洞門長鎖白雲閒杖藜曉起山前
望秋在翠微黃葉間
花柳晴光處處春天涯芳草轉愁人畫船載酒歸何
晩家在江南湖水濱
都督萬鹿園公表
公字民望别號鹿園居士先世定遠人以開國勲
世為寧波衛指揮僉事因家於鄞性篤孝友禀絶
異讀書目數行下體中文弱被服固儒者而其氣
自蓋一世年十七襲職即屏居西臯外每晝出騎
射夜歸則燒燭讀書慕諸葛武侯為人志在經營
天下中武舉第一會試對策論任將曰將係于相
天下未嘗無將特患無相耳主者欲置第一以所
言多忤時改十八擢都指揮督浙運所立法盡為
轉漕畫一至淮值歲大飢千里無炊烟公愾然曰
民呼噏垂盡豈能待請吾何惜此一身易萬姓之
命即發所督運米賑之已竟得免以浙江司閫稍
遷漕運參將再起為左軍都督漕運總兵前後歴
漕于河漕利害洞若披掌初二洪水涸議者謂黃
河改流公著論折之又有議欲由渦河鑿陽武以
通衛河為便者公復力言其不可他如論海運論
輕齎議本折通融議召開荒田及奏處異常水害
漂流糧米諸奏議前後凡數千萬言俱係國本至
論詳在會典及經濟文錄中已由南京都督僉書
請病歸常居武林寄跡西溪山水間適倭亂起東
南日騷然公念國家承平久士不識戰平生喜從
方外游惟少林釋徒最善格鬭精悍可備緩急用
因盡與相結納至是賊猝犯赭山當事倉皇無可
禦俱問策於公公乃精選所識僧得二百人使少
林釋孤舟統以出薄賊營縱火前擊之賊敗走復
乘勝破之省下解嚴由是公所部名著遠近賊犯
太倉操江蔡公遣使從公乞師浙中當事方恃為
長城不肯發公别募月空等十八僧往且屬蔡公
使以公書聘少林釋天員為將當可破賊時天員
方登曲座說經及得公手牘為罷講先報書曰此
非山僧事但須為知已一出遂集所教僧八十餘
人蛇山十人併月空為一軍各精治兵械下山與
賊遇于翁家港諸僧俱歸袈裟持杖口含澱藍及
見賊各誦佛號伏地即盡卸其衣以藍塗面及四
體奮起前擊賊初賊遥望諸僧狀貎衣爛爛已大
疑之及自地上躍起俱臝鬼前搏大驚以為有神
而僧結陳使兵器相間先用長矛衝前隨夾以弩
矢下持鈎槍掣其足仆則以杖掊之刀割其首賊
遂大敗餘走嘉興之白沙灘追及盡殺之自倭深
入我兵望風未嘗敢與鬭至是始知賊可殺士氣
為一奮俱用公所結客也然倭數為患由姦人王
直導之公策其麤莽可用間得直除之則倭自去
而里中有蔣洲其人辯士多計略且能得直要領
可使因日與當事謀遣直俱逡巡未果其後胡少
保竟用公言使洲誘直至斬以徇東南遂晏然一
時竒功亦出公所畫策也朝論共推公復起都督
僉書南京中府道經蘇州猝遇賊楊涇橋所從惟
帳下健兒孤軍與力戰得出身中流矢義兒一人
戰殁至南都下血數斗即具陳固守京畿之策上
大司馬以書報家人曰家世死戰惟吾持文墨議
論未嘗身將今晚年增一箭瘢可不恨矣竟以病
劇請歸再推浙直海防總兵不起公留心天下大
計凡有建畫俱垂為定制其論邊事益詳嘗謂古
今二大患内河外邊公籌之歴歴皆如目中聞家
國有急輒思以身赴之為死傳一時事即為精思
其後而卒未竟所用所著書凡十餘種文章敷陳
條暢為詩有孟韋風味一時王汝中唐應德羅逹
夫三先生以理學名于世公議論與相上下分晰
秋芒各相悱發先輩謂古名將以文學飾勲名亦
間有之然未有研精道學與儒林宿老相顔行則
屈指古今不易見也卒年五十有九是夕大星霣
于庭公殁後人時見公採藥名山中至前歲有客
入閩山漸造深巖遇一叟風貌非常留客與語三
日夜客發其几上書俱署鹿園居士作客親與余
言之
公生有異相玉色方頤額上有三文相者以為劉
青田一流初先忠毅公最擅風儀疎眉目體長玉
立里中有故老望見曰李司馬真天人也自吾所
識先輩風貌總戎萬公而後此復一人矣其足追
慕如此萬氏以開國勲有四忠三節一義至公更
由對策起家再綰將印子孫相繼為大將至曾孫
泰乃以治易舉于鄉為名孝廉二十餘年天下和
雍盡歸品目即江南所稱履安先生者也先生有
子八人俱傳其學長孫言更擅文章盖勲門之盛
于斯極矣
江南曲
客從潮陽來夜泊秦淮口鄉語人不知兒童聞拍手
錢塘八月時潮來高百尺三五弄潮兒戲舟若梭織
絡緯夜夜吟吟時驚妾心征衣猶未寄只恐曉寒侵
君比天邊月妾比江中水願月上鍾山照江清徹底
除夕宴隣宅
弱冠辭鄉早并州久滯身乍歸翻作客欲别更相親臘
向宵分盡春隨曉霽新寒暄君莫問千里尚為隣
初夏自姑蘇返櫂過嘉禾宿萬夀山作
游興隨緣變歸帆信晚風樹隂沈水碧霞彩散波紅落
日城初背前村寺忽逢吾心忘厭悦莫訝屢西東
重宴楊水部容閒閣
涼暄雖異序烟月共斯樓又覺一年謝空憐兩度游行
雲仍駐曲密柳更移舟留客何須醉忘情但狎鷗
元夕後宿應嶴山莊
幾宵燈下醉暫向隴頭醒隔歲梅猶白經春竹更青就
雲移石榻迎日啓山扃入郭非吾好塵勞鬢易星
宿應嶴山樓
窈窕蒼霞裏登樓愛隠居水聲孤枕近山色四窗虚林
静朝看鹿心閒夜對書獨將躭寂意覺與世情疎
病中西溪山中漫述
豈如陶令荒三徑幾見雲封滿薜蘿抱病却嫌辭禄晚
入山猶厭識僧多蟬聲兩樹經年謝心緒千端奈老何
安得盡排人世事白雲流水和樵歌
燕子磯作
燕子磯前風滿臺倦飛高鳥識歸來波漂雲影江心渡
帆帶山光寺外迴病足倩扶將弱息衰顔難駐付金罍
鄉關日暮猶堪指北極恩深首重回
新正十日自善卷還吳興山中遇雨作
夜宿玉潭逢客醉曉經川嶺共僧行深村未雨四山暝
樵徑無人一鳥鳴節近元宵思故里心隨流水急歸程
亦知聞道希形役沾濕那堪又暮征
清道觀感懷
綠樹隂隂石磴遥碧岑丹宇倚青霄廿年不到歸何晚
一月初晴雨復飄薜茘雲深窺洞府竹松風度訝仙韶
客懷幽勝偏多感不盡江聲伴寂寥
副使陸公釴
公字舉之甫能言母楊太淑人命以字百試不爽
稍長神智銳發讀書數行下中進士廷試一甲授
翰林編修益盡覽中秘書意馳騁古今館中宿老
俱下之少勵名節自許古人不肯&KR1029;&KR1029;從俗時議
禮諸臣驟貴俱傾心于公欲引為重公漠然卒不
應其人以為少已深銜之會大禮告成議禮者已
當軸遂出公為湖廣按察僉事治江防其官新設
凡簿書文牒盡屬草創公定制俱足為後法外臺
諸君相顧曰陸君自史館來其治才即老吏莫及
也稍遷江西參議治糧儲其于轉輸能酌諸郡贏
縮騐物産之登耗與時損益之人以為便再遷山
東督學副使敦尚風俗易郡中所奉神祠崇祀先
賢諸生有文而行篤者引之若肺腑士習為變山
東舊無通志公慨然曰聖賢百世之師也泰山五
嶽之宗也六經斯文之祖也此一方文獻而天下
古今之事備焉志奚可廢也遂彙古採今補遺正
陋窮日夜力不懈踰年書成而公病矣遂上書乞
骸骨不報卒于官公性温厚口未嘗言人短而正
氣不撓卒與時忤位終于外臺天下惜之長兄都
御史鈳號石樓次兄布政使銓號石溪公號少石
時稱陸氏三石並擅文章所著少石子集十三卷
公之前崑山陸釴字鼎儀中天順癸未進士一甲
第二公姓名適同中正德庚辰進士一甲第二鼎
儀自史館出為太常被疾乞歸公亦自史館出為
外臺被疾乞歸兩公並有文名年位未稱俱適相
合斯亦一竒也
建昌道中
赤阪揚塵霾朱飈轉炎熾下有修竹林清泉蔭涼翠行
子苦鬱蒸居者自幽憩豈為躁静分亦緣身世異東門
瓜已疎南山荳堪藝回車理故岑願言遂高致
愛峯篇
愛山愛孤峯峯高不可即誅茅卧其旁憑軒看空碧裊
裊金芙蓉海霞蕩日夕下有蛟龍盤波濤起淵宅我思
天柱遥漢江渺竒蹟亦有匡廬幽誰能奮羽翮對此聊
自怡冥搜但只尺浮雲倏蔽虧白日慘無色蔽虧良有
時我情自不易請看石上蘿綢繆永為適
妙高臺
石徑入迂迴高臺出林杪遠岫迎歸雲層巒礙飛鳥崖
崩樹交撑壇寂花誰掃凌風一振衣清曠絶塵抱仰接
烟霞重俯視樓觀小安得鞭蒼虬翛然下蓬島
魚臺歌
魚臺縣前秋水高洪濤拍天風怒號野外平原變江海
城中萬戶生蓬蒿崖崩岸坼疾如雨安得回潮射強弩
黃河噴沫赤虬驕白晝閃日蒼龍舞可憐樹杪棲人家
忍飢父老相悲嗟漂零已分葬魚鼈征科況復愁雞蛇
府帖朝來促堤築築聲悽斷林猿哭千夫蟻聚空苦辛
一夜鯨翻盡傾覆我來泊舟魚臺旁柁楫顛危魂魄傷
然燈嘆息坐中夜觸目流離增感傷豐衣美食千萬厦
天寒誰庇蒼茫野重閽日遠不得知歌罷秋風淚盈把
申將軍歌
申將軍氣横八極呑滄溟金吾奕葉名帝京慷慨獨存
燕趙種縱横少學孫吳兵憶從射策明光殿腰縣斗金
誰不羨東海牙旗建柳營北關鐵騎驅沙甸虎符再握
來瀟湘樓船蔽日魚鳥張畫角寒吹漢口月寶刀夜閃
荆門霜將軍才略兼文武紫髯白羽揮尊俎秋雨蕭鈴
静虎貔春風緩帶歌鸚鵡檄書昨夜到轅門禁中頗牧
須召君漢騎材官本驍勇唐家神策號親軍君家甲第
長安道十二龍樓春色早豹尾香隨玉輦塵貂裘翠染
金坡草邇來西北愁備邊登壇誰為勒燕然紈袴衣冠
盡驕脆氍毺歌舞空妖妍丈夫志氣要磈磊射鵰飲馬
思青海叵平終見玉關開薦勲先奏金門凱楚江落日
風怒號羨君行色壯秋濤狂歌擊劍為起舞回首麟閣
横中宵
哀朱生詞
塾南祠堂鴛瓦碧塾南父老相嘆息嘆息朱郎誰復如
二十書生已廟食憶昨前村喧鼓鼙天昏日落豺狼馳
蒼茫野哭走兒女黯淡殺氣衝潢池朱郎此時挺身出
憑陵大叫探虎窟酈生掉舌機已危杲卿罵賊死不屈
古來壯士思解紛朱郎救焚翻自焚寶劍精光忽夜蝕
乾坤誰與清妖氛湘水村童擊鼉鼓共采幽蘭薦芳醑
英魂時駕黃隺來祠下松杉泣風雨
酒亭歌贈盧子
徐山蒼蒼入烟霧泗水滔滔日東注芒碭龍氣收紫雲
雲去還留泗亭樹泗亭虚迹埋草萊土花秋碧歌風臺
當年亭長提三尺疾呼百萬驅雲雷西走強秦南辱楚一
日韓彭盡醢俎壯士何能守四方况復儒生棄如土山
中老嫗猶夜啼沛上小兒歡擊鞞赤帝炎光倏如電西
風木葉同悲悽使君懷古意慨慷駐馬尋碑泗亭上英
雄塵土堪歎嗟登臺一眺散泱莽
錢塘懷古
黃屋南遷日蒼山結鳳樓可憐江海地曾是帝王州草
樹沈宫怨笙歌喚客愁寒潮自來往難雪古今愁
山寺
桂楫聊停渚芒鞵上碧空谷深平見寺村午靜聞鐘篆
跡殘碑蘚林香滿澗松王程不可住僧話未從容
遣興
遠水泛孤槎天寒戀物華片雲殘照雨衰菊半籬花野
靜聞玄鶴江清麗碧沙飄然湖海興鳬鴈汝為家
旅夜紀懷
旅館寒宵坐春愁日自昏角聲三鼓月野哭數家村養
拙韜龍劍含悽愧鹿門時艱諸老在好為定乾坤
湖口
湖口荒村渡人家落照邊遠看彭澤樹羞上洞庭船草
色迷芳甸江聲起宿烟此身隨物役空羨白鷗眠
立春登臺
澤國春生早陽臺豈故丘攜壺聊引望秉燭幾同游山
色晴催柳江聲煖泛鷗漢宫傳彩勝無復殿東頭
劉侍御謁陵還
千嶂回臺殿諸陵紫翠間金銀浮王氣鼓角到重關驄
馬溪雲度龍髯夜月攀萋萋宫草白愁絶侍臣顔
獄與七兄同床
棘墻鎖館暗青梧跼蹐連床氣未蘇海内冠裳今並寄
天涯手足自相扶枕邊風雨情交切夢裏池塘興不孤
天外數聲鴻雁侣祗緣羅畢散江湖
楚藩燈讌
鳳館歌鐘春宴開虹城千炬遶星臺遥分漢苑青榆火
長照梁王白雪杯七寶香塵花外結雙蛾舞袖月中迴
清光却憶金蓮送午夜何妨銀箭催
芳洲草堂
濠水寂寥千古興輞川今復見高情泉花映檻自爭發
沙鳥背人時一鳴石瀨雲搖書幌動木蘭波擁釣絲輕
狂吟五夜魚龍駭枕畔如聞風雨聲
入郭有感
東風應識宦遊情剛入城門草不生歸袖尚含青嶂色
到家還說碧雲名朱樓翠館春先醉赤日金羈路未平
為語諸君一惆悵壯懷今夜舞雞聲
春雨
隂雲漠漠浮天際鳴雨垂垂度苑墻石燕沙鳩愁太劇
岸花汀柳濕何妨霏微仙闕鯨鼉杳縹緲寒江舟楫長
春色紛披不知處祗疑烟浦對瀟湘
送范廷儀守廣州
長憶南泉范司寇把麾湖海更愁予攀崖拾蚌蠻方俗
度嶺穿梅使者車陶侃功名惟運甓羊公心事在懸魚
秋深瘴雨連衡岳鴻雁能傳萬里書
贈唐萬陽
仙郎卜築秦人洞作令來看海甸花但使桃源流赤水
何須句漏覓丹砂陸機草閣慙文賦賀老香祠近酒家
不道春筵逢白雪醉歌庭樹落烟霞
滕王閣晚眺
樓上烟霞迴浦照樓中簫鼓暮銜杯江光半隠漁燈亂
木葉驟鳴山雨來萬井兵戈餘野哭千家帶礪倚荒臺
古今帝子俱銷歇俯仰風前空爾哀
謁文山祠
丞相名高宇宙垂螺江合有報恩祠運移諸葛身殱日
義盡睢陽力竭時戎馬中原空北泪松林異代尚南枝
彌天碧草傷春色楚賦招魂有所思
出塞曲贈申將軍
金闕星馳奏捷文玉關昨夜羽書聞將軍不畫麒麟閣
沙漠誰空豺虎羣
參議戴南江先生鯨
字時鳴以進士知番禺縣有治行歴南京工刑二
曺出為江西按察僉事與勢家忤謫判鄧州歴官
福建左參議歸老于家先生持操廉白歴官三十
年惟餘薄田一頃居家以孝友名自先世伏臘祭
器俱為增修垂老好學日坐東白樓手一編不置
自成化以後郡志闕然未修先生因續為蒐補考
諸先輩所言述而不斷名曰四明志徵又從芝山
楊公所見高士宋弘之所輯四明雅集因增所未
備序而傳之又合為四明文獻錄俱有功學者先
生年八十七體尚健杖履所至里巷聚觀太守歲
行鄉飲酒禮必首請先生在賓筵幾三十年鄉論
謂涇泉陳公後先生一人而已所著閩廣集東白
樓稿俱藏于家
先生所續四明雅集郡守沈鳳峯先生序之曰少
參南江戴公號博洽平居亢潔不輕許與故其所
選甚精張大司馬曰吾友戴南江氏早謝塵鞅屏
居寡營愾日月之易邁懼文獻之失徵爰取郡中
諸文人學士所著篇什積歲月而詮次之先生於
里中先賢亦已勤矣而其詩絶不傳諸家所選僅
一二首又不稱意中深恨之近始從其家得所鈔
雅集一編至卷末已附錄先生遺草一卷俱雅健
可喜為其姪光選者所載他本俱無之即戴氏子
孫盡不知也余喜先生詩没而幸傳故為詳記之
江上行贈費子二首
涼飈凛高秋君子戒行役結髮事弓弩應絃猛獸剨萬
里苦血戰論功每不馘綿蕞魯兩生天人二三策行當
獻朝廷躍馬人辟易臨岐發浩歎金聲終一擲
明發不可攀謁帝承明廬秋隼快霄漢玉花立庭除忠
義良耿耿物極理當舒走也先著鞭君才更何如
贈曾龍山大尹祈雨有應
吁嗟甬東郡頻來苦多事狼烽夕照紅水腥白骨漬村
甿苦軍需買刀輸老牸野屋聞哭聲苗青不堪蒔況復
旱魃凶百里苦若熾七月南風高原埜幾憔悴倉皇走
元黎何由祛菑祟真宰憐赤子罷征勤撫字跣足拜龍
湫精誠天挽視一雨清囂氛再雨蘇顛躓三雨江河流
山光渥青翠野老盡歡騰庶免填溝澻上足供需求次
得望委積感兹迴天誠盡屬曾侯賜奚為霖雨才牛刀
淹小試稽首陳山謠才薄未能繪笑彼暴尫人空搥土
龍碎
春游
微風桃李夕是處鬭春華湖海平三月邊城活萬家土
肥秧得意日暖草能芽須識東皇意歸來一徑斜
日出東山上相從郭外游青青千頃麥泛泛一扁舟水
鳥窺魚倦山花倩蝶留到來無限意猶許續風流
哭壻吕舜臣
消息非虚訝斯人忽杳茫天低空洒淚江近只枯腸素
幔隨流水丹銘望故鄉爾家太荼毒何故問蒼蒼
應鐘之月偶得盆菊五色並植漫吟一首
郡齋無事日長生菊色空庭照眼明遂見游蜂翻片片
況聞小鳥立嚶嚶思將正色常留世肯使幽人獨擅名
絶愛此花吟晚節霜黃露白更峥嶸
出内鄉城登白雲峯寺眺望(峩公啞女洞泉名)
峯高積翠白雲寒健翮初登怯羽翰象外風光蒙澗道
天邊星氣宿闌干峩公僊御應猶在啞女紅泉竟不還
待月招雲意未了長留丹地與人看
夀伯兄静山先生二首
歸向山中三十春自矜骨相最嶙峋青雲岐路非關我
白鳥風光正戀人豈為後生瞻几杖須知吾道卷經綸
于今珍重他年事共羨孤標也絶塵
泬寥八月烟水平兩洲花發自分明主人開閣披圖見
高客過門載酒迎静裏傳經心獨發雲邊積樹夢猶清
此時歌歗聞笙寉長對南山作舊盟
題畫
移家近住釣魚灣楚水南邊白石灘忽見桐風飄一
葉半崖秋氣落新寒
參議楊后江先生言
先生字惟仁年十六為諸生即開門授弟子經中
進士以行人使于代王故好學聞先生名重因從
受易且疏留使授代諸生經其高弟後多為名臣
先生甫復命而代亂王出奔上再使往安代王得
歸國遷禮科給事中時議崇興獻禮既定復有進
世室之說即抗疏言陛下考獻帝而祀之觀德殿
明親親也不復躋于太廟以干正統明尊尊也斯
協諸義而協者也獻帝雖有聖德非若周文武之
興王創業也而欲襲世室名舛矣我太祖太宗既
正祀世室而復參以獻帝可乎若以獻帝為所自
出之帝是前無祖宗也以獻帝為禰而宗之是近
無敬毅也諸所云云俱為不經陛下前既罪醫士
劉惠之言而今乃納署丞何淵之言前既俞禮卿
席書之議而今乃咈書之後議臣不知其何說也
臣非不知陛下順旨則喜逆旨則怒不逢喜而逢
怒豈臣之情但義有不可即殞首闕下臣必不敢
奉詔未報凡三疏争之會廷臣亦多諫者事得已
他如諫張璁不可為兵部侍郎諫璁萼不可典兩
都鄉試諫楊一清不可召還内閣因天變極陳六
科失職致用人行政顛倒已又獨為楊公廷和訟
冤曰先帝晏駕時江彬挾邊軍四萬圖為不軌内
外洶洶元輔楊廷和不愛其死用密謀誅之頃刻
間尋定大計以倫序迎立陛下此社稷之勲非止
開國佐命者也即使有罪尚當十世宥之今以姦
人之言既褫其爵矣又逮其子若壻矣乃又聽百
戸王邦竒之誣而盡逮其鄉里誣為蜀黨聖明之
朝何意忽有此舉臣謂若編修葉桂章輩唯有自
憤無辜非縊則刎耳至言費宏石瑶之隂私曾無
左證豈小人之言必可聽大臣之行必盡可疑耶
唯陛下裁察不以無藉曖昧之詞辱陷社稷重臣
為聖世大累書奏上大怒刑鞫于午門至折指終
不易詞謫判宿州以知溧陽三遷至吏部郎稍稍
起矣而忌者傾之再謫知彛陵州三遷至湖廣參
議又稍稍起矣而忌者復傾之竟落職歸先生所
在有治行溧陽夷陵皆為生立祠初在蜀傳恩詔
至有曰唯議禮諸臣不赦先生題詩驛亭志感讀
者灑淚次宿一驛夢有客綠衣相迎曰忠良亦來
此耶次日詢之即編修葉公桂章就逮自縊處盖
先生前疏所云其人必感憤自殺者也年七十五
卒於家郡人稱其居曰忠諫里所著集行世
讀先生疏草忠憤之氣塞於兩間而其詩宛秀明
麗幾近子房之貌余既錄詩十三首復採其佳句
曰月落明漁火風輕稳釣舟曰短竹生幽響高松
落午隂曰沙寒稀荻雁木落露松虬水漲鷗移渚
芹香燕獵泥曰孤舟虛白日雙鬢落青絲並足傳
也
言事被訊折指
貫索有明星湘纍獨繫囹云何捐臂指率爾忤雷霆瘦
骨憑誰惜貞心只自銘浮雲欣不蔽果日竟當庭
當陽得李六峯侍御書
歲久憶湘魚欣逢只尺書封緘急自啓顔色儼同居岐
路遥憐汝行藏獨愧余衡陽西峽近猶恨鴈來疎
雲樹牽離思經秋似更催洪都三載别楚館一書來南
嶽鳴驄馬西陵徙諫臺何時尊酒夜明月對君開
泊宜城
楚陌開新署東風媚遠遊山根懸細路石髮洗清流鶯
出寒雲谷龍吟古洞湫飄零千里客無計伴浮鷗
坐雨
瀟瀟囱外雨寂寂客中秋芹渚眠鷗起花泥宿燕啾地
偏誰載酒人遠獨登樓日落諸山暮能無動旅愁
玉莊驛
春仲一到此郊原入望遥沙浮山脉動溪曲漲痕高車
轂驅羸馬風塵闇敝袍乾坤嗟孟浪吾義更難逃
途中感知
物色饒三月郊原入望新馬迴紅雨路舟泛白雲津事
業憐知已江湖寄竄身二毛漸稀落遥憶故園春
漢川劉家驛
客路懸輕騎江雲闇國城直須憐去住未識理隂晴鶯
語逢春滑花香入夜清行蹤慚物色無計結長纓
訪湖中吕上人
曉日問庚桑行行溪路長天高浮野色山靜落松涼坐
草分鷗席登崖取蜜房有僧疑惠遠徒倚咏滄浪
行舟次朱雲岩
迢迢山嶂月寂寂雁汀秋百丈垂三老千峯送一舟魚
龍驚出没鳬獺競沈浮不是巫山路空餘楚客愁
楝塘詩為陳君
江南春信花爭發雙楝塘迴開獨遲流水小村飛白鷺
細香醴酒語黃鸝東陵遺事瓜三畝彭澤歸心菊一籬
寄傲君家更竒絶狎鷗深處綠隂堤
江夏驛
望江樓前西風顛寒雲江上窺無邊扁舟擬渡不得渡
急雪報乾猶未乾江梅紅見三春信野嶠青開一處天
莫嘆長途行脚險山深隨地有林泉
塞北感懷
秋風迢遞晉陽田遙望關河一鴈前西域未通元有地
北門深鎖足扶天江梅夜落聞霜角塞草春稀感暮烟
莫訝鐵衣寒到骨千金須記買龍泉
先侍御六峯先生
諱循義字時行鄴嗣高祖也以所居草堂面六峯
學者因稱六峯先生年十四為名諸生聞里中大
參劉君家有藏書多未行世者乃手刺造門欲借
其書劉君視先生風器非常因詭曰吾家書不傳
少年但能造觀當不惜先生如言每晨往裹糒及
暮而歸劉君因款先生午餐數月遂謝去劉君曰
失禮少年奚遽輟讀耶先生謝曰已誦之矣劉君
驚為叩諸書大義盡答如響因大相嘆服嘉靖二
年中進士對策已定第一當事忌其言切直置三
甲出為池州推官郡中有王氏豪為讐所告前司
理喜擊大姓遂盡按王氏死數人所繫尚十餘人
罪俱重其後郡太守司理以前吏能鋤豪且恐冒
受贓遂不覆案然其罪固有疑先生知其冤狀乃
喟然曰為吏自避嫌此其宿行不信耳且治獄惟
論罪重輕非謂陶朱公子日可殺也即召兩家集
庭下好謂曰王氏固非無罪然其家破有死者罪
巳足償今理官為兩家釋其怨各抆拭自新如何
時告家訟久亦悔盡感泣先生即手書札子數千
言立决遣十餘人傳書論報郡中歌之曰李公來
晩使冤不遣李公旦來圜扉夜開司李三年凡攝
旁郡二攝旁大縣三皆有績召入為御史首上議
郊社禮疏奉命督倉陳便宜十餘事俱定為法又奏
濬通惠河省輓費歲以萬計上以故知先生先生
素有威重在臺諸權貴盡側目人呼所館曰李御
史衚衕嘗以事繩中貴人益恨之思得陷先生會
出按江右乃潛遣人乘夜焚先生船失印及精微
批文具疏請罪上既知先生名即命更鐫御史印
趣巡方竟無罪先生念上恩益厲氣所過百城震
竦豫有豪曰趙公子本尚書家兒劫人妻某御史
女為姦創其夫亡匿父宅俱不可得先生至並遣
人破戶出之治以法行部至高安其鄉吏部郎况
氏宅近學宫日稍侵宫旁[田耎]地為其家園先生至
展廟諸生數百人具牒訟之先生行視立判諸生
詞尾千言即毁况氏垣反其侵地况氏終身不得
與薦紳齒前後斫論薦豫章人才如熊浹歐陽鐸
鄒守益詹泮諸公俱後為名臣天下所重時夏公
言首當軸新治第欲茯第旁十餘家益大其宅乃
私書屬任其事先生不可由是與夏公有郤時嚴
相嵩方齮齕夏公聞之喜即遣人口約使論夏公
啟邊釁罪當從中下之先生曰不幸見忤當軸然
其復封疆議正某不敢毁大臣以媚大臣使者還
報嵩意慙即出公守衡州奏治復最會以病告歸
卒於家得年五十六先生無他嗜好獨喜積書遇
典籍善本雖家有此編重副必得聞人工詩善書
法遠購極千里在長安時日命諸小史曰若齎素
一幅分乞某公某公詩索其自書若往上書即長
跪面請使退則借手矣小史素畏公如約長安諸
君戲相語曰行行且止避蘭臺小史畏面索書也
所著鄮溪集行世
當世宗朝夏公持國秉最幸已而嚴嵩進一時廷
臣不左袒夏則右袒嚴耳或曰夏公固賢者嗟夫
身為國諫臣持正議難惑以非即賢相國且不附
况肯比大姦耶是可為人臣法矣
過釣臺有懷嚴先生
懷古平生說釣臺片帆過此暫徘徊山青七里公猶在
雲白千年我復來友道直須輕萬乘客星應不譲三台
可憐文叔英雄網觸手先遺天下才
書陳氏孝感卷
夜來新得銅官志殘蠟收光對雪看三子有心廬墓哭
六年無語問家安野塘龜聽長驚蟄獨樹花開不避寒
起望晴江天未曙欲馳封事向朝端
奉挽張敬亭先生
白髮中丞謝病歸法星黯已向南微精靈復作山河氣
遺事猶爭星日輝憲寺不傳開府節蒼宫長護敬亭扉
我來再拜先生墓肅肅寒風自拂衣
送丁某之官粤幕
曉日都門送遠行秋風滿眼喚愁生東藩雄衛應無敵
後府參軍舊有聲歸鳥沙頭衝雨滑放舟江上受風輕
羅浮茘子紅千樹一顆分甘萬里情
同鄭沙村使君過阿育王寺
鄮峯幽處青蓮刹寶樹珠林護紫霞刺史從容詢土俗
老僧顛倒著袈裟山龍遶鉢歸深井埜鹿聞經卧落花
尚有前朝碑版在摩挱只愛宋諸家
阿育王寺次高瓦屋使君作
逍遥幸得及秋晴靄靄遥瞻五舍精雲卧澗聲蕭閣冷
月明山影客衣清佛珠炯炯諸天集梵鼓殷殷下界迎
我復來朝塵市去誰能此地不忘情
宿張鍊師卧雲居
為識荆州過括蒼更從世外宿雲房疎簾捲雨諸天近
高樹生風六月涼為喜新蟬招客遠獨憐老鶴倚人長
羽衣盡有翛然致坐論霞篇到夕陽
題森森亭
先人遺墓在城東二里至大父櫟軒先生附
葬四世古柏鬱然墓傍丙舍題曰森森亭其
柱聯曰匝地虬龍盤墓道百年豺獺在人心
為續成一詩
草亭郭外鬱森森華表遥瞻門世深匝地虬龍盤墓道
百年豺獺在人心階前自映蒼苔色葉底頻傳好鳥音
却憶沛中提劍日太平祖臘到于今(墓為吳元年造)
歸田後作
六峯盡日對開扉仍掃先生舊石磯仕路十年嫌馬瘦
歸田百畝喜牛肥常來鷗鷺非争席自種芙蓉可製衣
稍待秋登新榖好草堂從此有光輝
自題耕讀堂
吾家世授有遺經五畝東田束帶耕盤谷新秋香稻熟
墨莊深夜短檠明門迴綠水懷先澤坐仰高山得自名
祖訓須知栽苦木人生勤業豈無成(自註曰先君手植楝于門曰此苦木)
(也吾以示子孫)
薛馬湖治
號曲泉嘉靖辛夘舉于鄉歴官馬湖府同知公生
平博古尤留心于經學所著五經發揮七十卷雜
著八卷曲泉集十二卷在南中與揚升菴先生相
倡和記所歴山川土物有杜陵風槩余僅從薛氏
家乘錄此一卷詩其餘著述苦索不可得洵足嘆
也
登鎮南關昭德臺頒交趾勅印
山設重重險關門閣道開皇恩隨地到使節自天來遠
眺窮蠻域高登儗鳳臺至今銅柱下猶有伏波才
龍州江見瘴
圖經隨處問往往見清川不入風波路安知瘴癘天有
雲山作雨無火夜生烟村酒能袪毒徐斟萬壑前
夜抵况村登舟
火滿黃昏路山間不計程人從絶徼至舟趁順流行客
日從今短歸心自此輕萬峯雲外迥何處是梧城
曉發北流觀獨秀峯
清曉天邊色竒峯一點寒獨尋西粤秀乍向北流看高
使嵐常避青疑露不乾莫教呼片石霄漢儘容干
曉行之馮祥
高旌拂秋露遥出嶺雲西不辨山中樹來聽雨後谿峯
端知地迥木末見天低毒瘴蠻方路行行轉自迷
答楊用修太史
幽棲官閣静鐘鼓動江濱風雨初長夜乾坤未老身思
君千念起作客二毛新賦草煩常寄才華擬洛神
過玀&KR0624;村
抱病入層巒王臣敢避難毒風吹鬢白危路見心丹渴
趁蠻溪飲飢從猓寨餐來朝仍裹藥天際去身單
深入普歹覓山來
秋氣入山清肩輿鳥道行去程難計里過地不知名雲
到衣裳濕烟銷竹樹輕夕陽青似染復見萬峯迎
蕉園對月寄用修
萬里懷歸客三年薄宦情瘴雲秋樹白烟月夜溪清愁
益羈人瘦嘶聽倦鳥驚寒暄八行字先達錦官城
謝家坪厰中除夕(時苦大水難徙役夫多死者)
車蓋駐村墟臣心鹿豕知一年終此夕萬里對諸夷雨
雪人銷後杯盤吏散時愁如燈下影行處不曾離
王令至得張仲玉光禄見寄詩懷之
輕舉王喬兩片鳬碧雲此日下蒼梧故人不見藍田玉
新句還傳滄海珠露重草痕秋點點風高樹杪暑蘇蘇
安知于役關南客萬里懷君踏綠蕪
過馮祥最高山思蒼梧
秋風萬里動南荒夢裏蒼梧若故鄉深入高厓當虎穴
下看徑路遶羊腸樹枝半熟無名果花氣徐來有異香
獨喜此身嘗險熟不愁毒霧洒衣裳
紀行
漠漠天南烽燧清三千幕府教精兵猿啼忽下新秋淚
虎嘯頻聞白日聲深樹夾山通使路重嵐入戶濕行旌
浮生蹤跡浮名裏滿目風塵損宦情
曉坐太平寺絶頂山房答楊用修太史
危岑八月曉來天山日高升尚黯然鳥識樹頭安似夜
嵐過檐底重于烟頻思舊契人形夢忽得新詩意在篇
薄宦苦為王事役不知秋色到君邊
自藺州寨入嚮堡
伐棘鉏茅徑始開客衣輕露洒珠來雲中細入仙人境
天際遥看白帝臺樹果垂垂秋色老山猿攘攘暮聲哀
行窮浮世難行路故國滄洲未得回
江行即事八韻
銅標猶未覩水道指關南有地皆垂蔓無林不是柟秋
波千里縠曉氣萬重嵐去處將風採行囊盡藥擔猿啼
山下櫂蛇挂樹邊菴許國寧辭苦思親欲進甘客悰迷
徼路歸夢趁江潭一卷離騷晚掀簾頌再三
月夜過漁埠口
霜風吹鬢急王程野水寒宵度月明不及蘆中老漁父
扁舟長篴傍江城
止山寨
地無五榖與桑麻欲覓人烟未有家夜半月明山鬼嘯
風吹竹戸滅燈花
山行聞鳥鳴哥哥仔細
秋山曉上露華清有鳥雙雙深樹鳴不是為人愁路險
肯教仔細向高行
羿村
日午行旌過羿村羿蠻稽首引兒孫不知何處多喬木
指點雲頭是劍門
雨後山行
雨後山程困僕夫即看晚日送啼烏隔溪欲就人家宿
□子然芻引去途
甬上耆舊詩卷十一
