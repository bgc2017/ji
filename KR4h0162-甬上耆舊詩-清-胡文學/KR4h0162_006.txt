甬上耆舊詩卷六
監察御史胡文學編
訓導魏先生偁
先生字達卿别號雲松父安以世勲為寧波衞指揮
先生少負異才讀書日記數千言上自六經下至諸
子史俱肆力而闡索之遂以文章名世為諸生次貢
廷試第一授石城訓導一時奉為人師會有贑寇當
事知先生才使將兵禦險賊不敢犯弘治初以秩滿
告歸初里中諸名公卿若屠襄惠公滽楊康簡公守
隨俱深相推重每稱雲松先生至是乃共奉為耆會
祭酒以詩文相和答前後二十年同里重之先生性
篤孝友動以聖賢為法生平事本于義而以其學濟
之與人交温然易接未嘗有疾詞遽色至以利誘勢
怵則屹然山立不可動既博極羣書常精考古今得
失而騐之于身持論未嘗無本文章務法唐宗大家
不喜為詰屈年至垂慕尚以立言自許學者宗焉先
生初與堇山李公交最善既疾革李公候之先生強
起正容與相對既退謂子敖曰吾得無昏憒失言取
愆于君子耶其始終不亂有如此初李公嘗與黃南
厓先生溥共約先生為四明詩文選未幾而先生病
矣以致前輩文章散軼實在此時益知纂述之不可
後時也先生前在石城時諸生日誦其詩因刻以行
世所謂松雲詩略是也他所著若讀史編經書僅悟
閒見類纂小史諸書藏于家
余讀諸家所選雲松詩意謂先生名重其妙當不止
此後從范氏天一閣得雲松詩略始嘆一時名公卿
共推重先生為不誣也但歐陽鵬所選于三千餘首
中止錄三百四首其所遺必多佳者至先生歸田二
十餘年與耆舊諸公所相倡和俱在詩略以後竟不
復得傳然則即先生詩其存者亦以僅矣
君馬黃
君馬黃臣馬斑導君馬躋太山君馬輕趫臣馬臨險艱
艱哉巖棘路石磴夷可陟力未豗頽奈何致行惻虎狼
羣躍鼯猩競咷正途不復臣馬其凋雖君馬良不可以
久勞
白苧詞
新裁白苧衣白苧白于雪佳人舞香風白鳬綠水驕秋
月佳人顔色如桃花系出楚邑東隣家清歌妙舞無與
偕誰錫紫玉九雛釵不錫釵情較可馮姬遭妬誰將妥
檀口自激揚柳軀徒婀娜寧若舜牀之側二女果
燕銜泥
燕燕不木栖何事飛銜泥飛銜泥欲生子人家梁上營
巢壘往來傍主飛不止百鳥俱避人唯燕與人親秋社
領雛去春還尋舊主主家縱是貧屋在仍相處君不見
富貴歸心貧即變吁嗟不若銜泥燕
夢仙歌
紅雲何處盤五城洞房夜半連蓬瀛石楠瑶草徑曲折
斜飛露脚天風輕顔若苕榮金骨老駐鸞借問遊深島
寶殿千官粲作行朱硃煉得無為道十二樓開珠翠藂
玉妃驕笑迎黃龍俯見齊州塵九點何如秋著酣芙蓉
王生喚日吹鵝管紫河車子歸心斷欲發靈臺一粒丹
人間萬象空春暖
王昭君
王嬙有豔色天下花不如飭身不自衒寂歴閒宫居此
時漢皇方召幸丹青託人謂如鏡誰知宫女輕黃金圖
像增妍偏稱心妾名一朝去妾身留不住琵琶馬上斷
愁腸漢日迴看淚如注妾命薄冒黃塵慎勿勞吾皇神
畫工誤妾何足算世有妨賢病國人
寒夜行
寒月蒼蒼度青冥寒光徹地寒如冰冰山雪嶺競崚嶒
美人何處留雲軿獨掩蘭房滅孤燈朔風故紙悲窗櫺
擁衾愁思無所憑無所憑情轉悲月中雙鴈鳴相隨此
身中路當暌離
少年行
櫜弓插羽氣如虹白馬翩翩過市中解射飛鵰向沙磧
姓名近報建章宫
十八灘上歌(選三)
萬古青山青不休白雲常是戀山頭人生莫似灘中水
日夜滔滔只下流
水中亂石立森森急溜盤迴一派深山鳥任呼行不得
舟行自古到如今
鸕鷀百數暴沙洲飽食溪魚得自由若被老漁收拾去
千拘萬束日生愁
竹枝詞
綠竹繞江江水流朝朝暮暮只如秋不知世上炎凉異
有鳥幽栖在上頭
幾處行船幾處商瞿塘如馬險難當船行可避瞿塘險
自是人心不可防
鵁鶄對對戀蒲茸郎去家門不記儂野李野桃飄落盡
上灘莫遇石尤風
好花到處引商船月子三迴缺又圖郎逐水流常不返
儂如百丈為郎牽
宫詞
著霜宫樹錦離離強捲珠簾泪暗垂欲寫愁懷秋葉上
風飄恐被外人知
答栗軒周立德先生見寄
園林對芳菊慊慊增别懷遊人在遠路歡燕不得偕俯
聽螻蛄鳴仰視鴻鴈飛氣候忽復易斂袵起裵徊寓形
一世間離合固難齊清尊沈綠醑采芳欲遺誰叩門有
遠客言從海上來贈以瑶華音諭以長相思相思兩意
然杳杳各天涯嘉會良有日崇德以為期
襍詩
達人有大觀僻處胡局促遥登太行山欲騁千里目緩
策遵正途岐徑咸紆曲褰裾執我斧去穢生嘉木鴟鴂
呌藂薄虎豹嘷深谷矢心良弗諼歲暮期歸宿
寶劍篇贈章給事元益
雄劍須鐵英良工鍛鍊成銛鐔淬碧水瑩鍔發堅硎差
差動陰縵耿耿開陽精奇名劣紫電碩價羞青萍龍光
遠繚繞虎氣高峥嶸手持慨無敵腰佩誇有靈君子願
自衞萬鎰勤相徵豈容韜玉匣蚤見歸彤庭飾以黃金
鞘絡以赤絨纓剸彼邃山犀斷彼滄海鯨鬼母悲斂跡
神奸慄藏形昕夕置左右天下歌雍平匪徒異三尺巨
闕奚足稱
憲副黃公自立四友亭
友道日湮落桃李情紛如息駕遂常分養晦田園居脩
竹八九本勁松一二株山梅亦其伍幽樹縱橫舒茅亭
何小小翼然臨清渠古色照窗几高香散座隅遂斷塵
煩紲偃仰甘與俱物性契我情澹然非相疎天真自不
易莫景恒猶初洞察齊物理斯類俱吾徒
常山縣至玉山縣山行七十里
軋軋舁肩輿沙徑平如案紆迴萬山下景色佳可玩石
隙泉琴悲苔文岩綺粲澗花炫日吐谷鳥逐人喚山開
衍平畬麥秀青霞散峽隘樹陰曖嵐深愕黎旦絡繹旅
人行纍纍狀珠貫我非名利徒曷足興遐歎
寄永豐范教諭冕先生
炎首雨生凉莎雞作秋語荒寂亂山中氣候殊吾土子
宦同一方去路幾何許相望不得親晨夕縈愁緒溪月
如我期谷雲為我侣綴文豈徒然青冥棄遐羽知音諒
此懷落莫將誰處
盤谷圖
亂峯疉嶂高接天蒼樹白雲斷復連岩磴盤迴到深谷
茂林噴沫飛寒泉泉甘土肥乃佳處自昔何人此中住
愿也獨忘名利情巾車裋褐隨烟霧列壑可樵溪可漁
石田種樹兼著書陸海風波險不及夜窗夢與巢由居
鴻飛冥冥弋何慕世人少有知其故桃源遐躅豈為仙
盤谷只今誰問路
董孝子墓古栢為暴風雨盡壞枝柯嘆
孝子祠傍老松樹蒼然獨守漢時墓連蜷勢作蛟龍騰
蓊鬱隂蒙鬼神護勝日每出城南遊愛看故物偏遲留
半天凉意散原野五月六月疑深秋歲時世道幾回改
拔地摩空鎮常在能敵連年風雨狂可堪昨夜枝柯毁
夜來颶惡山為傾蔽牛怪木皆縱橫望中巨幹直不仆
太息乾坤無盡情
題雲山晩景圖
南山夜雨芙蓉碧半壑浮雲弄晴色宛在匡廬欲曙時
溪流漠漠無行客小村社樹八九家蓽門静掩山月斜
遠寺僧鐘響初歇烟消藂薄啼春雅
石城寄故鄉親友黃貳憲諸公
豫章一水到贑州正在十八灘盡頭溪迴逆溯石城去
激灘險瀧百餘處亂山起伏千萬層石城天上攅雲樹
翠峭丹巒四面圍野花逓發山鳥飛縣道荒荒土城小
人家落落晨星稀素王宫殿城北山講堂門徑榛莽間
恭視僕夫效芟埽談經不許諸生閒少師楊公此發跡
文皇召相姚宋匹風雲變化良有時一曲長歌楚天碧
得興聊為山水遊瘴嵐滅盡嘉雲幽天馬岩南石笋拔
仙姑嶺背温泉流騁望直凌烏石嶂陸海接天山疉浪
四明咫尺欲奮飛故人不見空惆悵即將裂素傳信音
勁風吹落鄞江潯也知官冷著書暇無奈懷鄉千里心
百舌吟
晨星睒睒殘月低衆禽尚睡雅未啼樹頭春鳥復何事
多舌能令聞者迷間關反覆來相嬲學盡諸音猶弄巧
不須斷舌勝寒臯任爾能言異吉了飛來庭角向人鳴
我厭如簧不忍聽由來佞舌易入耳讒人在側家國傾
我欲訴天除此禽此禽有時終革音夜聞善哉晨賀世
堯庭舜陛鸞鳳吟
為陳秀才悼内詞
鳳冠疉翠懸明珠織金羅服紅繡襦簟茀歸家禮相接
小桃春暖蓁蓁葉藁砧未作青雲人蘭炬照書夜向晨
機上香絲合歡錦願製公衣朝主君南塘鸂鶒關關鳥
白頭擬藉蘼蕪草暮雨凝寒帶雪飛凋紅墜綠孤棲早
刺繡遺囊蘇合香觸鼻翻教酸入腸謾道流光如走電
一日含啼三二遍婉娩幽情永不遐洞房月照相思花
贑城次韻再答梁邑宰孔昭
壓帳棃雲詩境幽腥涎濡殼慚蝸牛心交小李不惜寶
雷電駭騰蒼海虬朗吟行軒洒蘭雪懷得半規天上月
渭樹江雲遥入顰一絲情繫萬程春
秋蘆翡翠圖
葦花散紫秋塘坳魚虎窺魚坐葦梢水清魚見容易捕
饞心未足愁日暮魚恣食身不肥虚負娟娟好毛衣寧
不為鸞鳳悲
至定海作
江水逼城流城當大海頭浦雲長入市風物早成秋日
出山如染潮來地欲浮扁舟一相過浩興不徒遊
山居即事
傍壑敞茅堂寥寥引興長石崖蜂釀蜜雲碓水舂糧烟
鳥窺人語潭花伺午香柴門客稀到岩徑薜蘿荒
灤州太守薛有年城南别墅春遊用唐人春晩
山莊韻(選一)
竹樹漫成隣名家莊上春客今移畫舫主近脱青綸絡
戶亂藤密巢堂飛燕頻琴尊當此地棲息百年人
舟中遣興與隨行黃吉温繼輩
篷底看書莫登艫散寂寥沙頭催縴僕山下問歸樵朽
木粲如火啼禽聲若貓古人觀物趣多向靜中邀
秋日飲石城黃義官濬清樓上乃子嶽彈琴醉
後因索詩走筆
凉雨過城隈樓頭對酒杯溪連琴操響山作畫屏開白
髮情何繫黃花景自來題詩乘醉興寧待主翁催
漫成
閒來臨白水獨立向青蕪貰酒留高客題詩避俗夫野
花皆有趣山鹿可相呼萬事由人作吾貧守一愚
薄暮散步
學寮寂寂倚林坰半隠先生養性靈好客未來同瀹茗
殘經已了自開扃紫萍斷處水偏碧白鷺飛邊山更青
遠契羲皇千載上為迎新月步中庭
輓長清李處士
芒鞵竹杖謝風烟江郭南頭卧一廛别館花開人醉酒
小窗月照客成篇誰圖栗里高風散唯有龍門盛會傳
惆悵故人思舊處數聲隣笛夕陽天
江東楊氏半村居
小隠東村第幾家依依負郭置生涯官橋側對柴門静
驛路微通草徑斜近野月臨飛市鶴疎林日出見城雅
著書有暇田園裏笑課兒童學種瓜
追和梅讀楊先生除夕之作翰林維新公索次
韻
年華又向一宵過大地春迴氣漸和佳景得歡宜盡醉
盛時無疫不須儺送窮尚憶唐韓愈高壽空聞蜀李何
最是賢郎觀手澤青衫幾度淚痕多
曹娥廟
樹色參差山下村漢時孝女廟猶存雲寒故塜留雅語
雨濕殘碑剔蘚痕大義自垂千載重遺名長擅一江尊
悲歌未斷西風起正有潮聲已打門
六月十二日即景投示金舉人唯深輩
雨添濕熱火雲騰客舍無從逃鬱蒸空憶仙家五鬛樹
欲求番國千年冰葛巾挂壁敢科頂筠簟鋪軒聊曲肱
想應對景亦如此更惡撲人多亂蠅
晴十韻書示鄧麒楊貢諸生
山野照初暾天晴勝事繁浮光搖遠樹淑氣散多門絶
島雲猶濕高灘水自喧農蓑收谷畈漁網晒江村懊惱
春將盡芳菲景尚存冶花迎客笑奇鳥像人言落絮隨
風轉遊絲映日翻欲尋元亮宅奚慕辟疆園得句題蕉
葉娛情飲竹根生成皆有分何必問乾坤
冬暖
冬半如春暖疎花滿路開敝裘須補綴容易有寒來
雨後山園偶成
久雨閉園扉未識春深淺啼鳥破微晴茸茸草如剪
山農圖
山村雲樹幾人家暑雨新晴亂沸蛙農子田頭笑相語
冬青開到第三花
謝贑郡章貳守惠炭
北風吹雨晝模糊笑撥烏薪擁地爐萬戸千門春乍轉
又分餘暖及寒儒
題枝上白頭鳥圖贈石城耆士鄭良頊
雲卧高人鬢欲秋世情都付水東流閒中最愛岩枝鳥
不受樊籠到白頭
初秋早起作
缺月當空夜未央荷風細細襲衣香半牀卧聽南溪雨
釀得山居一夜凉
太保屠襄惠公滽
字朝宗號丹山少才氣銳發為文下筆千餘言折其
同輩中進士試監察御史王襄敏公鉞重公才使總
諸道章奏且薦公可大用即擢僉都御史歴右都御
史時占城國為安南所侵其王子來奔公受勅處分
定其國難使人護王子歸國因以金寶器異香為報
公不受其國人至以疏請上命公受之再辭乃止會
吏部尚書闕上手書公名付内閣公黜陟至愼值考
察見以憂去官者非大過不黜註選至瘴遠地多濡
筆不下務以土俗稍宜者補之奏著為令復請起王
端毅公恕與之共事以班在馬忠肅公文升上奏請
後之時多内降官公疏言天下士竭其心力有積數
十年不得官而白身之人緣借蒙幸如拾芥不可以
為訓因得稍減有請開納馬例者公疏言内藏與太
僕見積尚多忽開此例是使人疑國用大耗也恐不
可以示遠議遂格戸禮刑工諸部尚書俱為言官所
論去位公面陳諸大臣不宜輕遂其去執對甚力遂
併致仕歸里正德改元勅召公以吏部尚書掌院時
逆瑾盜政將大起羅織之獄公執不可瑾必欲置劉
忠宣公大夏死公曲為保護得减論當軸二年度勢
終不可回堅請致仕公達治體論事俱得機要生平
耑以愛護人才為重處心遜厚自謂手持此筆論獄
生死惟恐誤殺一人掌銓衡進退惟恐誤黜一人嘗
坐部堂令辦事官奉硯公初衣白綾甚澤其人誤傾
墨汁衣上匍伏請罪公笑揮曰去去吾方惡其太白
亦何罪人以方韓魏公有鄉人冐稱屠公子于道請
謁郡縣其怨家發之公呼至但相戒曰汝甘為吾子
置而翁何地耶國法可畏後慎勿為此諸居鄉盛德
事甚多不能具載
題葡萄歌
有客乘槎到西域携將佳種歸中國遥從天上落人間
無間江南與江北插枝容易分根難引蔓何妨多接竹
初看葉吐金忽訝叢堆粟蛇虺縱復橫蛟龍往仍復薰
風自南來雨腳收三伏水晶倒垂驪珠奪目馬乳千堆
鴛漿百斛味兼醍醐價重&KR0812;醁久渴既枯高卧方足請
進一柈目饞于腹憶昔陳叔達嘗親感主哭復有李元
臣持獻表芹曝千載忠孝名後世誰能續鄙哉孟扶風
一斗換州牧張讓亦何人姓氏汚簡牘横涇陳公名太
守賢孫磊落人如玉傳家既巳飫詩書更有餘閒工戲
墨殷勤寫贈友梅翁屬我題詩詩滿幅咀毫不覺口流
涎忽報翁家酒新熟
至永定衞
遠見太行聳翠鬟馬蹄穿過萬重山幾家樓閣寒雲裏
十里城垣夕照間村市烟微商客少柳營人静甲兵閒
夜來驚起還家夢猶記猿啼百丈關
題涵碧亭
一池新水碧于苔搆得幽亭傍水開六月不知天有暑
四時長喜地無埃倚欄下看星芒轉捲幔先迎山翠來
何用别求仙藥去此中風景即蓬萊
壽沈石田先生八十
昔年曾擅筆中花載酒詩成句句佳到處奚囊堆綺繡
有時出語帶烟霞曺劉墻短通三昧李杜壇高共一家
瑟縮寒童過橋日幾多詞客盡驚誇(公自註曰先生題景有瑟縮寒童懶)
(過橋之句為詞家所誦)
讀此詩知公與沈先生詩韻往還其相企重久矣初
弘治中公為太宰上以從岷王所奏命逮知州劉遜
科道龐泮等交章諫阻上怒盡繫之獄時碧川楊公
為宫詹移公書謂科道一時被繫公大臣即當論救
不宜遽使官攝其事後六日上竟從公言釋泮等于
獄而楊劄則巳傳于世矣至正德中公再掌院從都
下見沈石田集有咏楊宫詹與屠太宰論事劄子語
多相刺公一笑為具述其事次韻答之末曰我欲到
虎丘携酒追吟蹤願言保遐壽待我談始終蓋公和
石田詩在十年後時石田年八十二至次年九月公
解組過吴門而石田已于八月捐館矣余因嘆石田
以一布衣能直論當軸元老無所諱然公與石田雅
舊既見所刺雖答詩解嘲而復願石田遐壽欲面陳
始終得生白于長者前輩風流俱足重也其詩今不
備載
太子少保工部尚書楊康簡公守隨
公字維貞號貞菴性強樸師大父栖芸先生事兄文
懿公友弟碧川先生問學出一門以進士授監察御
史他御史有在權貴人門為相招延公謝不往數上
陳時事劾奏姦僧繼曉妖術㒺上之罪直聲大震出
按江西有大猾李孜省者能變幻為暴于鄉里公按
其罪當戍遣孜省脫身走京師結中貴以左道惑上
遂得幸公服闋赴京孜省已為太常寺丞公復劾奏
孜省罪人不宜典郊廟百神之祀改上林苑監然孜
省益貴得用小簡奏百官賢否竟以事誣公斥守南
寧弘治初遷應天府尹以治守偹太監蔣琮罪反為
所噬謫廣西參政七年不調巳而歴遷至大理寺卿
進工部尚書掌寺事與劉公大夏馬公文升韓公文
並朝野之望各勵風節正德初年巨璫劉瑾等在上
左右日擅政會中旨取戸部餘鹽四十萬充内用韓
公率九卿廷諍傳旨此何大事遽爾伏闕公退謂諸
大臣曰果然天下事甚有大于此者今八虎相扇為
惡恣行不軌勢危社稷奈何舍此不言韓公乃更具
疏會衆伏闕下請治瑾等罪得旨處分命瑾掌司禮
監諸璫出筦機要公曰禍益大矣乃專疏曰臣等力
陳諸璫之罪謂必立正國法今反授以政事根本之
樞兵財機務之地陽為遠放而隂近之名為疎斥而
實親之政柄一入其手將來事勢必有不可言之事
伏願陛下乾綱獨斷立誅此數人遠鑒延熹既往之
愆無使臣蹈蕃武已覆之轍不報瑾積銜入骨遂傳
旨勒公致仕即日乘小車就道瑾怒不已矯詔罸公
出米千石輸邊削奪官秩追繳出身以來誥勑再罸
米二百石公家無餘財至粥先人遺田請貸兄弟一
簪一衣不得留尚輸不給瑾伏誅復公原官臺省交
章論薦公竟不復出惟與里中諸高年結為耆會幅
巾絛履日徜徉山水間身敦禮義為士族法得年八
十有五卒之日士大夫走哭父老聲鐘相弔詔贈太
子少保諡康簡
將赴應天府丞家兄維新出餞深溝寺和韻
送别招提境紛紛車馬闐酌先論去客醉後愛逃禪池
草方成句天花亂入筵他年來報政依舊雁行聯
按察副使張公昺
公字仲明號楝莊又曰寓菴生有奇質性剛自為諸
生時已能自樹立中進士出知鉛山為治勵心勤力
時縣中有加稅田數百畆歲輸至數石公以為不平
乃身出視田疏請均諸縣中方公出見界上有大樹
下蔽二十餘畆不得耕公謂蕪田可惜當伐之從吏
父老俱諫謂此樹神叢不可犯公怒擇日具鼓吹甲
而往手揮巨斧砍之血隨斧出三日樹始斷其巔有
巨巢墮三婦人絶而蘇自言為風吹至樓上與三少
年俱不知身在樹巢也驅之還家縣俗尚巫有巫厲
人能隠形吏莫敢捕公遣伺馳至其家以縣印加背
上衆箠之立死公乃盡毁諸淫祠逐巫移文道路使
享祀以禮有節婦子為虎噬具牒控虎公即移檄于
神與約五日繫虎至及期有二虎伏門外公挾弓矢
出遥咒虎曰誰殺吾民當受死無罪者免其一虎即
歛尾去一虎仍伏公抽矢三發俱貫虎首遣人舁虎
尸歸節婦家一縣稱為神君諸異政甚多不可盡錄
秩再滿徵為南京監察御史益勵風裁時威寧伯王
鉞挾其武力與保國公朱永太監汪直將挑釁北邊
公曰是為國家害不小即抗章論之復劾守僃太監
蔣琮鬻放軍伍罪琮等遂誣公擅作威福謫通政司
經歴尋以魏國公薦遷四川按察僉事進副使同事
馬太監信姦人周慧為能治黃白將進之朝公驚曰
是唐之柳泌也即捕慧論罪徙之極邊公自度終不
為世容乃和歸去來辭力請老定家于鄞之楝莊舍
壁蕭然出入惟徒步即糠籺時不給而杜門著書雍
容自得都御史王公璟以賑至奉公百金公再辭不
得乃受下戸飢民例一分以答其意郡守周公坤過
訪見堂設敝牀嘆曰國有顔子公之謂矣鄞令丁君
鉛山人至即以父禮事公晨夕候興居為具蔬食公
謝曰吾誠不給芋栗奈何以此煩令君堅不受久之
炊烟屢絶家人至不能忍餓其夫人乃出一金珥易
米公問所從來夫人曰此令君奉我無預公事公紿
取視之投于河卒年七十有八至含殮不具郡守令
共經紀其喪所著有歸田集楝莊集寓鳴集經史訓
戒一百二十卷
余嘗覽古為政若西門豹投巫童恢治虎罪得一異
輒傳之史册今讀張公異政錄至不勝書斯所謂神
明之宰矣公生平胷懷如冰雪不可小汚利害禍福
無待解遣而自不能滯其中喜奬勵後軰常以道義
相期通政余南湖先生本親炙侍教有年及公疾革
余先生尚侍側更張目眎曰善自愛方今人才肯自
勵者少若能扶持一日是培國家士氣一日也其立
身報國之誠至死不倦豈不誠卓犖大丈夫哉即百
世而下得聞斯言猶當感激強自立者也徒傳公異
政抑末矣
答家大人(公為令時父錦衣公以一詩戒之公和答即用其起末句知公所承家訓)
(矣)
阿昺為官出宰鉛蕭然消息祗虚傳敢圖魯令傳三異
應效劉公取一錢故國桑榆留晩歲浮雲名位聽高天
種瓜未必東陵好賴有遺安數畆田
寫懷
溪邊岸幘醉酴酥此後殘年有亦無中夜静聞風雨過
只將燭影照身孤
山色
層層雲起上峰顚花樹叢開鳥路鮮我欲問春何處去
不知春色在山前
按察副使黃公隆
先生字自立以進士授南刑部主事初提牢夜坐庭
中有從垣外投一青囊入先生不發次日持白尚書
楊公寧發視俱白金乃湖州糧長求釋繫者由是知
名遷廣東按察僉事甫浹旬流賊入境公盡力禦之
賊遯去撫軍葉公盛甚稱其材略改福建再以治行
受璽書旌異時中貴黃賜勢焰侵人公卿俱為其母
上壽先生獨不往遷四川按察副使到官謂治蜀當
以趙清獻為法即立祠本司門左日得仰止松潘與
土番接壤轉輸内地率費十致一先生議開屯田以
内糧易銀軍民稱便遭父喪歸里遂不出先生性剛
直生平持操若一未嘗緇一塵家居二十餘年手種
竹栽梅花十餘本間以蒼松與已而四乃築四友亭
日觴咏其中年七十三卒所著曰南谷集
吾鄉前後耆舊會俱一時詞家而所傳詩未嘗有及
會事者近得南谷先生一詩有曰耆英會數常忘約
始知當時諸老會期甚數而詩俱失傳此李司空所
以太息也
和屠中丞朝宗見贈即事
年華轉眼似飛蓬投老無心戀萬鐘數畆青山看不厭
半窗紅日卧猶濃耆英會數常忘約故舊書閒未啓封
幾信楝花風又到莫辭携酒更相從
甬上耆舊詩卷六
