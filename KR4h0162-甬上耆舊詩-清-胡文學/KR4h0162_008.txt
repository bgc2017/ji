甬上耆舊詩卷八
監察御史胡文學編
序曰嶽有五天下之望也而于其所鎮之地瞻仰益
親詩曰泰山巖巖魯邦所瞻是則先為其國之望而
後為天下之望也然尤藉維嶽降神篤生聖賢名士
大夫以表其國始足重于天下泰山得長羣嶽共推
為宗以有吾夫子在也觀夫子作歌直以身繫泰山
存亡蓋夫子道在萬世不亡即泰山為萬世所瞻仰
也其餘名山數千百分列天下各與所生人物相為
引重吾四明高一萬八千丈丹山赤水名列第九與
蓬丘大谷相接其上兩曜星辰通光四穴故號曰四
明張衡孫綽諸人稍往來其間名跡未顯自天寶皇
帝送太子賓客賀知章歸四明先生歸作四明山註
釋客經吾鄉俱曰賀監舊山川而後四明始名重于
天下雖前有孔祐後有謝遺塵俱以高士風格栖跡
此山而其文章無所見不足為兹山之重也及鄞江
桃源五先生起慶歷中舒袁四君子起淳熙中其德
行道學裒然人師時稱為四明九先生合薦于一堂
以啓來者至成弘之間楊文懿屠簡肅張文定諸公
俱上卿宿老身擅斯文余亦稱為四明九先生合鈔
其詩為一卷以鳴再盛于是吾鄉道德文章蔚然俱
起遂若四明㠑嵬亦因而孟高斯豈維浙東所瞻固
天下之所共翹企者也況當文懿文定時東里西涯
並以國家大臣遞主文柄諸公繼起參錯公卿間相
與應鐘呂協宮商以鏗鏘節奏使磬筦在宗廟鼔鐘
在朝廷金石在朋友琴瑟在夫婦此誠盛朝之音也
余嘗謂大家之文亦如名山嶽然其嵯峨獨立未嘗
相競為高而吐翕雲霧自藴靈奇此山之所以大也
即其小者雖一丘一巘亦各具體故曰泰山之于培
塿亦類也若後來詞家惟知竊冒形狀剝裂膚體便
欲自附于正宗此猶思叠石以為嶽聚土以象二崤
者也求其布雲歛雨豈可得乎然則世之為偽者即
培塿亦笑之況一萬八千丈者哉詩曰高山仰止惟
讀九先生之詩有焉
禮部尚書楊文懿公守陳
公字維新母張太夫人夢大星入懷乃姙及公生
天庭有黑子七如北斗五歲讀書五行下舉於鄉
第一以進士入翰林五品十六年不調當軸有欲
相援者公謝不往私曰吾猶婺婦也今老矣豈至
白頭改節孝宗出閣充日講時太子以奉制立聽閣
臣請殿下坐講官宜跪講公執不從文華大訓成
進講凡事涉中官俱削去公曰此不足訓為跡其
善惡具錄以進諸因事開陳冀感上意在侍俱竦
然退語曰楊學士真講官也孝宗即位閣臣忌公
擬遷南京吏部侍郎上手除南京二字下之次年
改元二月公上勸學聽政疏略曰陛下御極以來
聽納忠諫躬覽題奏人謂可幾堯舜臣愚過慮若
内養未深外資未博豈能始終如一伏願遵祖宗
遺制開大小經筵以講學御早午二朝以聽政慎
擇講官與之徵詰疑義曲賜清問左右惟置經書
及祖宗典訓輪閣大臣嘗值殿右廂備顧問必使
居文華之時多居乾清宫之時少則所得於内者
深矣午朝章奏俱親為裁決有大政則召諸大臣
面諭得失使各盡謨議諸臣俱得進言常用天下
之耳目為一人之聰明則所資於外者博矣内外
交養日深以宏即堯舜何遠之有若日講午朝徒
應故事章奏並付司禮積弊未革臣竊憂其所終
上温旨報聞次月即御經筵午朝後數年上時召
輔臣論政人謂孝宗十八年聖治俱公一疏發之
公在部與三原王公恕左右共持正論為閣臣所
忌公因屢疏請老且言吏部進退百官衆怨所集
尚書恕老成公忠然且不免於臣何有蓋為閣臣
發也詔以本官兼詹事專職史館乃太息言國家
史事有三大闕未舉靖難後不記建文帝事使當
時朝政與方黃死事諸臣皆闕落無傳及今蒐采
尚可輯補景帝已復位號英宗實錄猶書郕戾王
附宜改正凡疏留中者即有可傳例不登實錄宜
宣付史館擇而書之疏巳具病不果上適金星犯
進賢占者謂賢臣當厄公竟卒上聞訃驚悼贈禮
部尚書謚文懿公生平孝友方直喜論著為五經
四書私抄常以所見立說務求其是不盡從先儒
傳註文章力追大家所著有晉菴藁桂坊藁鏡川
藁東觀藁金坡藁銓部藁行世維風編載公為洗
馬乞假歸里次一驛其丞與公抗坐卒然問曰公
職洗馬日洗幾何公漫曰勤則多洗懶則少洗忽
有一御史乘傳至則公門人也跪而起居此丞乃
匍伏請死罪公笑使去其雅量復如此
公自為兒時作詩輒能吐竒語在史館遂以文章
名世李文正公稱其博採深詣典則沉厚自成一
家言而愛君憂國感事寫物則得諸三百篇者深
蓋公詩裒然大家為宗匠所推重固如此矣
送何廷秀赴閩臬
鷺車駕言邁南望路逶迤原田厭狐鼠側佇秋鴈飛軒
裳速追餞供張臨路岐握手獨何贈良無金玉辭高爵
豈傒卜盛名顧難居誓言厲姱節皓首不能虧
藥園幽趣
卜屋遠囂俗僻在燕城隅開園藝仙藥數畝躬自鉏靈
根入膏土抱罋臨清渠逶迤古墻曲依微春雨餘牙甲
日以長芊芊華葉敷采蘭露濡履斵苓雲滿裾香徑步華
月歸誦黃虞書此外安所營身心常宴如
黃鶴寄周先生
黃鶴在人世恥與雞鶩羣翩然出埃壒歸巢故山雲琅
珢九臯韻玉署時一聞羽儀不可見南望勞我神願采
瓊田草寄之大茅君悠悠歲華晚渺渺江海春
夏日内館燕坐感事述寄同官王惟臣
丹禁迥幽邃内館肅沉沉疎簾捲清晝隱几獨長吟洪
鐘委半野時雨度荒岑徙倚步庭曲綠樹放繁隂歌吹
起長樂間之鐘梵音浮雲翳初旭俯仰惻中襟念彼時
棲鳥鎩羽依故林黃鶴伺同舉關河阻以深莪蒿有永
悵松栢多苦心因風寄遥訊慎保雙南金
贈魏孔淵
皎皎越溪女奉帚君子堂珠翠為首飾玉顔炫朝陽寸
帛繡河嶽指間織流黃攘袖主中饋五味薦鼎烹有亡
一黽勉淺泳深乃方十年采葑菲一旦為參商掩鼻竟
逢怒束緼誰照亡蛾眉本招嫉況乃兼衆長羡彼厲而
騃端居以專房葆爾金玉體秉心冽冰霜鉛紅畀嫫母
疏布以為裳謙謙待諸娣婉婉奉尊章無言藁砧遠愁
嘆損容光白璧汚蠅矢積久自昭彰喪茀有勿逐鳳鳴
終鏘鏘
題畫
雲壁隱峩峩滄浪漫修渚竹樹鬱蕭森山風洒疎雨新
鴈下湘雲幽人渺何許
史館感懷三首
在古左右史言動悉分書由漢至國初有官注起居不
知自何歲史職曠成虛有故始闢館編纂亦紛如新人
叙陳事何啻闊且疎善慝有難審執筆空躊躇
國史明是非將以垂萬世匪果具三長曷由通五志為
冠必待工錦使人學製惡羊能敗羣薰猶可同器誰謂
天閑中不擇駑與驥
崔杼弑其主直筆遭刑誅二弟相繼死南史猶欲書古
人守一職往往思捐軀可憐今世士利害論錙銖
書事
公孫歌虞殯莊生稱紼謳挽歌續遺響百代良悠悠濫
觴一以溢遂作滔天流有死必有挽庶人達王侯三良
與田横古罕今何稠惜哉操觚士半為諛墓謀徇俗苦
難免拒物恒招尤毫端有造化萬物自春秋純冕與獵
較孔聖亦何求
銀豆謠
景泰朝宫中頗事奢侈嘗以銀豆金錢等物
撒地使近侍爭拾為笑公因作此謠諷之
四方金銀入天府堆積如山賤如土尚方承詔役良工
冶銀作豆凡幾顆顆顆勻圓兩銖重朱圅進入蓬萊宫
御手親將十餘把琅琅亂灑金階下萬顆珠璣走玉盤
一天雨雹敲鴛瓦中官跽俯魚鱗集兩手如耘競前拾
拾多拾少曾盈袖金璫半墮羅裳縐嬴得天顔一笑懽
拜賜歸來坐清晝聞知昨日六宫中翠娥拾得黃金豆
别有銀壺薄如葉并刀剪碎盈丹匣也隨銀豆灑金階
滿地春風飛玉蝶每月中官拾幾回豆將盈斗葉成堆
日用奢華不曾惜滿函猶似雪皚皚誰知此是民膏血
一黍半銖非易得内中寶藏固如山懸溜能穿太山石
君不見民餐木皮和草根夢想豆食如八珍官倉有米
無銀糴操瓢盡作溝中瘠明主由來愛一嚬安邦只在
恤窮民願將銀豆三千斛活取枯骸百萬人
送人赴臨洮
秋日皜皜霜露稀秋江水落鳬鴈飛遠客孤舟下南浦
臨風解纜情依依問君西流向何處云向臨洮戍城去
洗馬初翻浙海波鳴鞭漸拂秦山樹秦山西連隴山道滿地
黃雲和白草鳥鼠三春雨雪深魚龍十月凝冰早冰雪
連營歲巳殘將軍猶欲歴重關彎弓邏逤城頭路挂劍
條支海上山君時談笑青油幕夜枕交戈曉横槊功成
凱奏拜侯封衣冠畫在麒麟閣
題秋江别意
蛟門九月天雨霜潦盡潭清水痕改鴻雁來時月滿洲
蛟龍蟄處雲連海君在蛟門客舍中卧聽落葉鳴悲風
萬里愁心雙闕下十年歸夢五湖東今朝拂樹臨江涘
病馬蕭蕭挂行李斷霞猶照竹山坡新煙正隱梅墟市
古渡烟深水滿堤敗荷枯葦共凄凄緣江客棹將搖櫓
隔岸人家尚掩閨總戎出郭來相送驛路鳴珂擁賓從
楊柳風高鼓吹喧蒹葭露濕旌旗重官亭置酒敞雲扉
酒釅蓴香鱸蠏肥黃花晚對瓊筵落白鳥寒衝玉帳飛
驪歌乍逐菱歌斷更促繁絃隨急管舟人時報晚潮生
坐客翻嫌晴漏短酒罷臨岐對夕陽可憐一别成參商
虎蹲山南海蕩蕩馬阻匯北天茫茫蒲帆片幅隨風去
知向前江泊何處路指東湖雨後山天横冀北烟中樹
舊日三鱣下講堂明朝駟馬謁明光春風被酒看花處
莫忘秋江别意長
題李御史琨山水圖
有山突起何崢嶸下帶疉巘紛縱横泰岳千峰表日觀
天台萬仞開霞城平林窈窕連長麓遠近人家幾茅屋
幽亭不見客經過芝草琅玕春自綠石梁横去水涓涓
一出前山勢渺然彭蠡晴波九江入吳松春漲五湖連
孤舟一葉中流渡散盡沙頭羣白鷺舟中疑是繡衣人
四面青山隨指顧繡衣今去遠觀風大江南北廣西東
何處江山如此畫歸來說與鏡川翁
題畫馬
房星委地光如虹渥洼水與銀河通漫說千金大宛種
爭看八尺滎河龍乘風一躍臨空谷鳳臆龍鬢耳批竹
紫豔煌煌迥射人紅光赫赫長歕玉霜蹄蹴踏薊門秋
誓與八駿驅仙輈不知伯樂竟何在盡謂駑駘翻見收
幾年伏櫪柴門裏空向西風時掉尾饑腸誰飼玉山禾渴
喉謾想瑶池水由是低頭逐蹇驢不堪憔悴走泥塗壯
心尚自輕千里逸氣由來凌九區天閑十二知何處明
日長鳴籋雲去一顧當空萬馬羣金鞍玉勒隨龍馭
過開河
客途一路長淮北萬里平湖曠無極風埃稍静一推篷
忽見湖光與山色平湖萬頃際遥天露葦風荷共渺然
紅鱗亂躍多逃網白鳥羣飛不避船遠山無多纔數點
雨餘秀色濃于染幾升螺黛暖初勻半額蛾眉嬌不歛
對此停舟笑且談兩堤青蔭柳毿毿更聽漁歌引杯酒
不須回首羡江南
題翠鳥
敗葦蕭蕭秋幾月花吐黃雲未成雪小鳥飛從何處來
踏著寒枝帶霜折黃腹充盈丹喙長青綃為衣白玉裳
美人嬌愛不可見雲水萬里天茫茫
山水圖
青山萬仞高插天晴嵐暖翠浮雲連何人結屋在平麓
藥欄蘚徑柴門偏潺湲一曲清蘋水石矼隱若脩虹起
竹杖芒鞵白髮翁長裾步屐松隂裏遥岑一帶遠蒼蒼
上有樓臺是寶坊赤髭白足知何在門掩綠蘿眷晝長
題畫
一區勝景知何許山色濃如初過雨酒旗茅屋稻花田
漁網竹篙蘆葉渚水邊高屋客來過坐對楸枰逸興多
捻子連年不曾下旁人爛盡幾樵柯
朝陵往還即景
出郊時極目禾黍徧村畦雁入層雲小天圍曠野低風
沙連塞北烟樹接遼西去去前村近槐隂聞午雞
原隰杳無際遥岑倚半霄淡烟新野店斜日古河橋北
望三關近南看萬里遥行行到城郭笳鼔襍鳴鑣
早發西溪往萬竹村即景
深谷人家住松風散午烟雲封數間屋石甃幾層田牽
犬登山上尋魚到水邊共言生事足樂此太平年
遊虎丘
出城纔數里已到白雲間但見門臨水那知寺有山鐘
鳴僧出定林動鶴飛還石磴行行遍花宫盡啟關
書齋即事
性懶過從少朝回日掩關道情雲外鶴詩興雨中山把
盞新花發鈎簾乳燕還紛紛市朝裏能見幾人閒
寧波襍咏
山顛帶海涯竹樹映禾麻雪挹猫兒笋雷驚雀觜茶瑞
香金作葉茉莉玉為葩六月楊梅熟城西爛紫霞
下邳早發
客夜耿無寐雞聲促去舟日從平地出天入大河流宇
宙雙雄劍風霜一敝裘老人能復出孺子願從游
安港阻風
一泊幾晨暮風濤未可涯荒汀如邑里聯舫是隣家野
廟鴉啼竹村莊犬護花鄮山猶不遠臨眺獨含嗟
西園襍咏
雨歇水平堤園香翠色齊唼蘋鳬母健拂柳燕雛低馬
武伊吾北張騫大夏西吾衰無復夢宅畔且鉏犂
夏日東禁道中
碧空朱夏日流暉清禁無塵暑氣微香藻滿渠新鯉躍
高槐夾道乳烏飛金鞍御馬追涼出繡服中官走解歸忽
聽蹕聲花外起黃旗紫蓋入彤闈
冬日西禁道中
霜風萬戶夕嚴凝禁籞寒光拂曙增琪樹有花山已雪
玉田無稼海初冰虎城欲啟晨調馬兔穴將空晚放鷹
回首凍雲應散盡鳳凰樓上日高升
贈周廷參張邵齡二知己
客窗情思渺無涯麥隴蔬畦浥露華白屋三間連野寺
青苔一徑入隣家晴烟亂繞庭中樹夜雨微沾戶外花此
地幽徧可乘興馬蹄來去豈嫌賖
送張弘正
孤舟明發片帆斜路入松江便是家細雨原田瓜巳蔓
淡烟籬落荳初花好携蠧簡宵隨月怕引螺杯曉泛霞
莫道弓裘容易學幾人名譽動京華
碧川
碧溪流下廟灣東一片藍光遠近同黃枳涯間深映月
紅蘭港外闊涵空五橋冠履行天上萬戶樓臺入鏡中
直到星洲垂盡處數行花柳散春風
癸巳清明謁陵往還之作
一路看花過梵宫從人皆插數枝紅惹添歸思緣春草
消盡餘酣愛晚風啼鳥喚人耕壟上好山隨我入城中
候門童稚歡相語留得榆餈待獻翁
到錢塘
繁華自古說錢塘罨畫樓臺錦繡坊過客盡諳吳俗語
閨人猶學宋宫妝雨連江海波濤壯春入湖山草木香
于此正堪窮勝賞笙歌隨處醉壺觴
躬耕
桑樹陰陰布糓啼綠萍新水漲芳畦大卿橋畔雲千頃
孝子墳前雨一犂春草竹筐頻飲犢午烟茅屋遠鳴雞
卧龍別却南陽後禾黍年年屬老奚
客居書事
雨餘流潦漫橫塘庭樹垂蘿覆短牆新闢荒畦雲半濕
舊開花窖土猶香酒酣與客聽黃鳥書罷呼童樹綠楊
一徑蒼苔眠白鹿誰知城市有山莊
平坡寺
梵王宫殿倚青冥野色山光滿戶庭樵採松花來供佛
僧披槲葉坐談經綵雲不雨東西畆金谷空蟠大小青
酒罷吟鞍入城去數聲鐘磬遠泠泠
到江南
一到江南域蕭然萬象清雨餘青巘秀雲外碧流明竹
色朱門徧荷香畫舫盈舂鉏藏葉下鸜鵒傍花鳴稚子
青荷傘厨人紫芋羹山機成細葛野碓熟香秔酒幔連
珠箔菱歌雜鳳笙風沙千里客疑此即蓬瀛
北河道中寄唯立
馬上雨初晴隂涼慰我行纔經潞河驛稍望直沽城萬
戶人無病千村糓有成水風消暑氣林木動秋聲作客
身逾健臨流思倍清裁書報賢弟兼慰細君情
疊石巖
别山猶愛山疊石事如戲注水學泉聲焚香作雲氣
春江曲
春山雨過春江滿菱葉長長蒲葉短柳絲一把繫郎船
好語東風莫吹斷
感懷
韶光欲半柳初芽雪盡青山萬里賖遥憶小湖春水闊
東風開徧十洲花
湖郊即景
桃梅初熟芰荷齊綠樹隂隂鳥亂啼北渡幾潮楊葉鮆
南村一雨稻花雞
春城遊宴詩
蝤蛑石首和椒橙新笋香甘帶肉烹非是老饕偏愛此
十年不飲故鄉羹
太子少保吏部尚書碧川楊先生守阯
公字維立學者稱碧川先生六歲受經傳即通大
義以兄文懿公為師於書無所不讀然必以六經四書
為宗篤行力脩不專事文藝中進士廷試一甲第二
授國史編修在館九年適從兄康簡公為姦人所中
謫外遂併出公南京公怡然就道曰此吾家盛事何
懟耶孝宗即位召充日講官每進言進君子退小人
為治亂之機言甚激切上改容聽之冄出為南京吏
部侍郎以星變陳五事上嘉納焉復召脩會典記載
精詳史氏莫不推之年七十力請老進吏部尚書致
仕公孝友天至終其身少事文懿公比歿為位哭奠
者三年目視為不良兄弟三人長文懿次公少弟與
婦俱早世所遺二孤養之逾於已出同爨者三世巳
而食指益衆請分食公乃以上田十餘畆奉父祀文
懿公諸子受田九十餘畆弟遺孤受田六十八畆公
自受十九畆人俱謂不均公曰吾兄早宦今薄田多
其所置少弟不禄早世二子孤貧稍以此資之吾尚
有一官可望也公初歸田有積俸隸四百金將分授
二子適康簡公為逆瑾罰輸米千二百石苦無措公
盡出與之夫人少有靳色公怒曰兄弟急難豈暇顧
其子耶公性重默與人語温温易接若義有不可輒
怫然終莫能奪家居有貢使造謁公上座置之席隅
與語甚嚴正既退客謂公宜少霽顔色公曰吾大臣
不可失中國體御史張君公門士也初按郡乘夜先
詣公公問曰御史未謁廟何先枉臨張君屏左右曰
恐有所賜教耳公正色曰疑老夫以事相干豈待我
意耶遂默不答張君惶恐而去嘗與郡守褚公從兄
康簡公出送屠太宰行康簡曰特具小羔奉餞褚守
笑謂公曰若老先生當直言小羊耳公怫然曰先兄
初發解予忝繼之人皆呼余小解元及俱為學士人
亦呼小學士後俱為吏部侍郎人復稱小侍郎未聞
直以小楊見呼公何從得此語褚守至謝罪乃已正
德七年公年七十七其生辰七月七日公命諸子置
酒陳鼓樂盡召同族數百人歡飲竟日别去公徐曰
此會後未可期也衆茫然至中秋先生無疾而逝所
著詩文集及他撰述十餘種
初楊氏里中花木往往有連理雙瓣者里人竊異之
不知其何祥也既而公與兄守陳皆舉鄉試第一皆
甲科高等官翰林對掌兩京學士位並少宰方知其
兆余嘗按公家乘三世大父栖芸先生範贈吏部右
侍郎生三子長自懲公父贈吏部侍郎子守陳進士
禮部尚書諡文懿次即公進士太子少保吏部尚書
次自悆公仲父贈大理寺卿子守隨進士太子少保
工部尚書諡康簡少自忞公季父贈兵部員外郎子
守隅進士廣西布政使文懿公二子茂元進士刑部
右侍郎茂仁進士四川按察使而公壻陸偁進士按
察副使三外孫長鈳進士副都御史次銓進士廣東
布政使少釴一甲第二山東按察副使次壻李堂進
士工部侍郎蓋公少傳文懿之學一門次授七業俱
成並為國家名臣及陸氏諸外孫俱經指授能世外
大父科名蓋東南文獻於斯為極盛矣
古詩
焚書有禁令博士書不焚蕭何收圖籍不知收典墳項
氏火秦宫博士書始燔殘編出孔壁天未喪斯文修𥙷
漢儒手亦各尊所聞寥寥千載下先後亂其真全經久
已失其罪非一秦
范蠡大夫種同謀終霸越蠡去思全身種留欲全節楚
人仕越中翩然誰能遏種居父母邦何忍便永訣蠡以
尺書招種病不朝謁烏喙信讒言屬鏤賜之決哀哉大
夫死尺書為之孽上天徒蒼蒼千載猶憤結
歸思
鵬摶萬里餘不如沙上鳬鳳翔千仞表不如屋上烏鳬
雛能傍母慈烏能反哺鵬鳳雖高舉二鳥之不如我為
浮名累别母來京都定省一以曠音問亦云疎不勝孺
慕情淚下沾衣裾如何天性恩乃為名利渝拂衣便東
歸慰我堂上慈懷哉鳬與烏吾與爾為徒
贈别王原常
西北有高樓逶迤上千仞廻欄俯綠水阿閣凌青雲中
有絃歌曲知者識其真自云良家子選擇趨嚴宸佩玉
曳羅裳欲以充下陳朱顔俗不薄燕趙多美人無鹽逐
鄉里毛施亦逡巡容華恐消歇撫心一以矉明德苟不
虧燕婉終相親芙蓉湛秋水桃李熙陽春隨時愛容輝
無為長苦辛
賦得洞庭湖送侯公矩僉憲
我聞洞庭湖遠在巴陵道含山復呑谷洪波際天杪古
來題咏人無如杜陵老朝陽一鳳鳴千古喑百鳥如彼
黃鶴樓李白不復道吾才非謫仙下筆為壓倒況未臨
此湖狂唫何草草所志不在詩因之寄懷抱願君胸次
間與湖同大小百川盡傾輸萬象皆明瞭秋濤動山岳
春波潤枯稿浩氣蒸作雲為霖施八表
喜雨次沈侍郎韻
方春苦恒暘衝風起浮壒田疇拆龜紋洿澤枯蚶蛤鬱攸復
為灾熛忽不可㷈曲突朝徙薪防虞夜移榻縱隂北門開閉
陽南門闔仲舒今秩宗問之笑不答但云人意誠自與天
心合糾衆各致齋端居在深閤獸錦易素衣馬銜脱金匼
分祀徧雩壇俯躬伏蒲蓋索神靡不舉占天敢容襍垤蟻
移新封巢鸛鳴古塔一雨初未厭三日竟已帀麥苖潤回
青藤花溼挂衲農樂呼烏烏女紅歌踏踏畢方杳無蹤飛
廉亦衰颯南都百萬家歡笑聲襍遝東作自此興省耕重
相拉行厨有宿煤代薪寧用蠟當呼田父來喜雨共傾榼
喜雨之作人各二篇因再次前韻
旱久雨乍晴街衢走囂壒花殘失蝶蜂草潤鳴蛙蛤皇
州春正深燕寢香未㷈題封山公啓對坐陳蕃榻詩筒
時往來尺牘互開闔司空歌陽春寡和誰能答平生館
閣儔高興符節合太宰李杜壇好賢公孫閤矢口唾成
珠筆史漢流匼宗伯今董狐瀛洲舊推蓋(登瀛學士有蓋文達)才
華老愈新志慮純不襍翰長有馬融同年登雁塔長城
擅五言破敵圍三帀嗟予韈線才無足綴短衲詩人有
冠冕能不棄革踏志喜慕歐陽牧民思衞颯催耕布穀
鳴勸課輪蹄遝麥秀綠方滋桑柔青可拉賓從皆蘭金
貎言匪梔蠟莫誤尚書期還傾侍郎榼
喜雨之作承教再三重以上已詩見賜復次前韻
奉答
我觀古韻書字無土從盍壒字于蓋翻協音不同蛤蒼頡
九方臯眼電誰能㷈牝驪報牡黃偏倚誤臨榻得精或忘粗
開口音反闔沈約譜四聲天子親問答平仄毫髮分清濁宮
商合豈若蛙黽鳴無謂祗閤閤水木有本源衣裳有冠匼
誰知百世後車蓋混茅蓋司空休文裔家學精不襍聲律
永明體字書多寶塔用韻公豈訛閱書吾未帀坡仙非鈍
根玉帶博禪衲韓詩逸旁韻飛黃恣騰踏羣疑宿霧消
兩腋清風颯喜雨賡未休上已吟復遝無煩問舌存豈
慮傷齒拉欣然觴咏間刻燭銷紅蠟吟成一字安直抵
千金榼
大兄和東坡龍鍾三十九詩見寄次韻奉答
先世本儒宗環堵圖書半傳家嶧陽桐一唱而三歎吾
兄博羣書禮樂勤服玩開口韶鈞鳴下筆雲霧散一舉
冠同鄉結交青雲伴制策對天人名聲騰月旦朝趨金
馬門日食青玉案汗簡手編摩一一書治亂詩文馳四
方應酬失櫛盥先後十年餘一階遷陟緩節操冰霜同
忠誠日月貫行年未四旬志強力不愞胡為詫龍鍾置
我腸中炭願保千金軀逍遥在三館夏宜葛苧涼冬宜
狐貉煗重為皇家珍饔飱加白粲
奉賀家大人署德化縣
瓦礫創殘地春來土不毛士風忘俎豆民俗競錐刀文
廟檐穿棘公廳柱結蒿于焉施政教朝暮不辭勞
撫綏纔兩月犬足已生毛有地皆牽犢無人更佩刀閒
栽庭外柳漸見獄中蒿從此居官逸都忘案牘勞
陳方伯邀觀惠山泉
古廟三賢在方塘一鑑開水流螭吻出源發鷲峯來樹
影波心見茶香雲外栽竹爐有風味醒却紫霞杯
甲子元日
去年正月候朝參此日瞻天北斗南新喜歲華逢甲子
早傳家事付丁男避賢未許六旬九祝聖惟呼萬歲三
重祿坐叨無以報伐檀每誦不勝慙
和武靖侯趙公賞花詩韻
花萼堂前鵲噪檐怡怡情興為誰添朱門急遞書函到
白絹斜封印色黏入眼新詩皆似錦驚心險韻莫如鹽
吾兄信口天然妙愧我詩才撚斷髯(與大兄同和)
傘蓋三檐兼兩檐輪蹄偏為賞花添鳥啼深樹千聲轉
蜂掇花英兩股黏玉液醉人甘似蜜粉花當面白如鹽
興來就此題詩句龍劑流香兔秃髯
宿霧初收雨過檐侯門池館綠隂添波間香餌金鱗出
葉下黐竿翠羽黏謾遣易牙調異饌不教符朗識生鹽
酒闌夜色清如水露滴松梢濕老髯
嶺南荒醜擾窮檐仗銊遥征竈日添横石剗開無復阻
大藤劃斷不教黏首功何但三千級軍石曾資十萬鹽
共說圖麟充國胄軼倫重比漢家髯
戎衣重甲鎧重檐曾向沙場銳氣添刁斗夜鳴霜氣逼
牙旗凍裂雪花黏赤霑轡上龍流血白蘸盤中虎作鹽
聞道當時宣露布天顔一笑動龍髯
五色祥雲擁殿檐太平祥瑞近來添牙旗玉帳閒無事
紫氣黃塵迥不黏振旅何嘗忘俎豆籌邊已免税茶鹽
詞林正遂天倫樂忽漫相招展笑髯
數仞門墻百尺檐登龍聲價幾人添詩書元帥身將老
竹帛功名墨尚黏對酒還教停鼓吹烹茶不許入薑鹽
承歡侍宴羣公子白面腰黃頰未髯
春深滿耳鳥鳴檐景物撩人興趣添柳外貂蟬金翠閃
花間毬馬紫紅黏龍綃細舞垂垂手象板輕歌昔昔鹽
主客情親歡宴久一簾風色動蝦髯
南坡高臥北窗檐眄睞庭柯晚翠添斂翮來歸知鳥倦
升高不返見蝸黏醉吟詩句敲銅鉢病檢醫方鍊石鹽
却憶壯年提一劍功名如摘頷間髯
燕罷歸來向晚檐一門和氣笑聲添竹林涼月琴尊待
棠棣春風萼蔕黏賡詠盡諧音與律妍&KR1126;無論絮和鹽
諸孫問事誰嗔喝膝下嬌兒也挽髯
與楊廷俊同齋
同官同姓又同階同作宮僚共宿齋四壁寒聲風刮戶
一簾清影月侵階奚童秉燭燒香篆侍史收衣護祭牌
坐久話闌心似水塵氛無路入襟懷
别墅
廛市西頭别有天芋區桃圃近相連繞城春水魚浮沼
負郭秋風鶴在田書幔影飄荷葉外酒爐香入稻花邊
主人高步瀛洲上猶自哦詩憶輞川
飲大理家兄宅時駕部弟秋官姪及君美御史
時升府丞兩壻皆在席醉吟一首
幾年離索重相逢笑語哄堂意氣濃薛氏弟兄三附鳳
桓家女壻兩乘龍竹林更有青雲器棘寺新開綠蟻封
家慶合歡蒙帝德勉圖勲業佐時雍
上元後一日前客再次童太常韻
座擁紅爐雪未消清卿詩就倡諸寮狂吟筆訝長虹短
劇飲杯嫌太白么六出花明天作月九華燈迥夜如朝
酒闌客散長安道萬井瑶光映玉貂
上元後與維新維貞二兄小酌時維貞以應天
府丞入覲
聯騎珂聲疊里閭紫荆花底解金魚蘇家宣政同朝久
謝客東嘉述職初酒啓黃封中禁出燭銷紅蠟上元餘
良宵漫叙天倫樂月轉觚稜映綺疏
到家喜入新第
新居門瞰日湖邊一脈南來自碧川爽塏更新齊相宅
清寒依舊廣文氊無何文字五千卷有此辛勤三十年
歌咏落成貽後世能師吾儉是為賢
次韻寄姪茂仁郎中
南國移居有竹衙平安消息報京華傍籬已見新生笋
穿徑還侵舊種麻每對此君思小阮無繇縮地與陵霞
重懷文懿歸遊處啼鳥驚心泪濺花
壽直菴黃君七十
納涼夜對老人星兒輩前趍適過庭言說貢生家有父
年過萊子鬢猶青孟春初度三蓂莢清世高風一草亭
我為題詩遥上壽鶴飛南去入滄溟
凍筆
章臺穎脱出羣倫日染龍香劑潤身涉署冰銜頭欲秃
題封山啓蹟還新中心正直端應壯小字模糊大轉神
莫話秦人少恩事不遺黎老咏皇仁
閒居漫興
公署抽毫每隔旬私居終日樂閒身滿床黃卷為師友
排闥青山作主賓一任漫天風絮亂祗憐匝地雨苔新
日高卧聽鶯聲巧不喚雞鳴待漏人
壽史母一百一歲
峩峩珠翟翠雲稠堂北高居壽最優大衍再周重挂一
平壺百刻又添籌賢孫及第傳金帖令子懸車尚白頭
屈指古今能有幾題詩更祝八千秋
竹茶罏次吳原博諭德韻
渭濱蒼翠隔雲泉誰取編排事茗煎鳳閣舍人工創物
秋靈公子巧模前火紅松葉湯初沸月白桃花客未眠
飲罷雪香三弄笛閒中清趣幾人全
視篆後二日得孿子
日出東城啼乳烏檐前乾鵲又相呼判花公署方投筆
坐草私門又挂弧自笑秋瓜生並蔕休嘲老蚌出雙珠
多男且得寬懷抱未計將來賢與愚
紙帳
楮生平素懶談玄只學垂帷到暮年午蝶有時同寤寐
秋蚊無路得夤緣虚中唯見室生白覆下何愁屋有天
自笑夢中翻識路月明曾到故人邊
得請喜復原韻
去歲蜩鳴入覲來今年鶯囀出金臺四時有序成功退
六十猶癡了事回鍾阜曉山青抹黛秦淮春水綠于苔
濯纓還向江東去免得風吹撲面埃
園亭家宴次大兄韻
風吹香徑晚菲菲落盡紅芳蝶過稀卻是蔓青花獨秀
春深猶解駐清暉
應制賦苔
禁苑初收宿雨天玉階輦道碧苔鮮君王自是稀遊幸
一任飛花點翠錢
工部右侍郎堇山李先生堂
公生時父夢人抱兒從日湖陸司寇家來及生果
異八歲日記數千言每出語輒驚坐客及冠先輩
洪石田先生字曰時升為說以勵之舉于鄉坐南
太學與麻城李文祥俱以詩名時稱為二李中進
士授工部主事監稅蕪湖中官宋昂指取御木困
商人其勢張甚公至力尼之寬商課嚴立籍記昂
蟊獵無所深銜之自後中官遂不踵差遷營繕郎
中值清寧宫灾為太皇太后寢所上手詔營建公
請發内帑無徵民以答天戒衆議工費既定公請
減十之五及告成尚贏其十之三詔進公二階公
三疏力辭謂營繕乃臣本職錢穀出入尤士類名
檢所關不敢膺殊典以招物議次年重建禮部脩
闕里俱取給前積益為司空倚重復奏省元宵燈
火縻費取回燒造窑器内臣痛抑寧藩濫請及罷
吉鄭諸府非時造作公私賴之遷應天府丞會歲
饑盜賊蠭起相聚公單騎諭以禍福惟斬其首亂
者餘盡解散當軸俱謂公可屬大事應天鄉試有
賄通得舉者公提調為奏黜三人歴遷工部右侍
郎督修徐汴河鎮守河南太監廖堂與逆瑾表裏
深嫉公竟為所中因力請疾歸里詔許公乘傳痊
日有司勸駕乾清宫灾朝議起之不果公歸里十
餘年築堇山草堂著書其中每云吾自十五至三
十學為仕也皆皮膚自三十至五十仕而學也皆
土苴四十乞身五十得請冀由史而經即事求道
辯疑衍義以待後之人所著有正學類編四明文
獻志堇山全集學者稱堇山先生
擬古
謫龍乖雨令洊雷失帝威蟇藏月乃食蜃毒星掩輝顛
風坤噎氣擊雹物遭痱獸驚嶽搖震鯨奔海沸飛觸山
天維缺射日陽光微誰為咎沴氣感召隨化機王禎百
靈順咸若彛典徽憂懷嘆杞國何事獨沾衣
蝜蝂亦微蟲貪心若不足金䭾欲聚陵黍登願彌谷寧
知稊米軀一芥巳盈腹不鑒海賈愚腰纏竟沉覆亦如
紫峯駝脊負馳岡陸千金輸阿誰終為翠釡肉吁嗟激
水鵬海運風雲逐扶搖九萬程翼巨不容粟
擬古送儀部楊君謙致仕歸東吳
朔風吹華髮驅車出都門雪消原野潤爽肅無塵昏行
行望吳會白雲依遠村俯憐丘壑姿仰銜海嶽恩身完
道乃立志適理斯存達人會有見耿耿胡具論
南行歌
勸君莫唱南行歌幽夕聞歌更嗚咽潞河錦䌫指天津
載滿魚鹽沽海竭田畝樵蘇屋宇薪千里帆檣宮府列
所司貢獻立程規器皿厨珍懲莽裂觸禁愆期條例新
入金贖罪可即雪乘時行令玩物華弋獵遨嬉忘歲月
守衞鞕驅撫按趨齊魯淮陽勢如爇長江天塹布龍舟
平履金山登&KR1005;嵲瓜步千官戎服鮮駕近留都咸伏謁
六軍萬騎塞閭閻隨處觀風矜瑣屑劇戲搶攘法從先
入城百技喧舊闕宣傳苖狩起鍾山麋鹿潜蹤鳥避節
龍江彩綺鬭划船角撼金鉦鼓撾羯網罟星羅玄武湖
浪說吞舟魚可截甲胄躋攀牛首遊士馬輿屍觸炎熱
長干兵器動哀鳴晉石訛言自消滅皇朝景命比天齊
杞國何須泪垂血翠華歸馭忽倦勤導俑羣姦膏斧鉞
山陵北拱眼成枯貞白臣心何處揭
題家藏堇山莊小景圖歌
四明四面山列屏佛頭螺髻咸獻形直與扶桑接天盡
遠粧近抹千里青堇山居士眼何小甘倚一拳藏拙老
赤堇原分烏喙名豈不慙芝愧瑶草拙翁聞笑但低頭
腐朽未許汙岡丘秦漢因兹起封邑敢與岩壑論春秋
適然先世遺薄田結屋可望山之顛課農乘興即長往
安流五里歸放船半生京宦淹南北曾假丹青寓心目
賜還骸骨又幾年今日山莊懸此幅看來不辨山與圖
晴峯潤墨争模糊溪籟松簧送繁奏此身如在冰玉壺
烹鮮開釀香滿屋醉眼呈書信口讀心期粒飽秋日黃
更願桑垂春雨綠莊前曉霽嵐霧消堇山橋去不斷橋
直向天童躋太白東尋玉几攀金鰲沙溪菴弔深寧墓
史相大墳僧闖戶採得靈峯方竹笻趙陵幾塚榛迷路
探奇欲再力不勝闔門坐聽山鳥鳴欲示兒童假圖景
回江遠泝溟渤清
武基道中
野館夾通津看花駐馬頻暖風廻宿麥甘雨及殘春雀
乳羣相咏鶯雛語未真亦知歸路晚詩景苦留人
堇山莊雜咏
嬾步出柴扉心情與世違偶逢樵父語漸覺故人稀窗
啓流螢亂梁空乳燕歸遊仙空有夢骸骨本來非
紅葉亂紛紛秋光到小村莫憐蒲柳脆幸與菊松存猿
狖饕山果牛羊戀蓽門石牀涼不寐流水激籬根
步覺行雲緩人驚白髮新水聲宜入夜樹老不禁春欲
與山為主還留月送賓終南非捷徑何處不容身
薜荔隱山家層巒入徑斜著書人未老習静思無涯雨
意收黃霧雲容暖白沙課耕詢税額欲免吏如麻
甬江
出郭偶乘風天終吾道東醒心還愧影謝事每書空水
鳥依人白江花信意紅餘年詩譜在寂莫酒杯中
江柳愧先秋風光即柳州潮聲疑舊雨暝色弄新愁獨
喜天青眼人驚浪白頭微陽方布暖莫遣瘴雲浮
登天封塔
瑶空露玉簪試脚上危尖日近光搖幌嵐清翠入檐天
風涼颯颯花雨晚纖纖笑指雲霄逼星辰手可拈
風暖正雲閒危欄怯近攀眼中分世界鳥外列江山南
斗雲霄上東溟浩渺間乘槎餘逸興高處不愁寒
病起
久静成枯石栽松記鶴年舊遺非草芥時輩見曾玄井
泥泉乖雨風高爵避鸇椰榆人鬼夢凡骨本非仙
春夜聽雨志喜
為悉灌園情挑燈聽雨聲四郊春雨足一枕夜堂清紅
憶花如染青憐樹欲晴明朝南郭外沙軟馬蹄輕
夏日遊翠山寺尋張即之秘閣遺事
五月桃源路山深不見花綠肥梅薦玉黃實蔓垂瓜磴
伏雲根斷溪長鳥道賖梵宮天設險僧飯熟胡麻
正德丁卯冬以府丞應召寓德州永慶寺奉寄
仁仲家兄商決去就之懷用蘇集韻(二首)
江湖蹤跡嘆參商夢入明光覓舊行自笑天涯身未穩
何如林下日還長三間白屋書充棟十畝紅粳業在鄉
獨坐客窗風雨急無由縮地卜行藏
客中懷抱幾回開心事都憑雁往來當路有岐應惜往
畏途知止合憐才正愁門外塵封睫且覓床頭酒暈腮
千里鄮江晴漲綠幾時蕩槳亦奇哉
山莊謾興
輕風吹袂步晴堤曉樹拖嵐路欲迷茅屋可容溪月小
釣船不礙石橋低原田布糓催春草籬落炊烟報午雞
寂莫逋仙千載後何人真隱上新題
重游天童和同行王侍御韻
長風十里散雲圍登盡危峯思欲飛路夾青山天有障
林飄紅葉鳥無衣玲瓏石應千巖響太白岡通一線微
幽谷驚傳驄馬使不妨老稚款柴扉
秋江漫興
涼風一夜發東溟庭葉聲催客鬢星露重更憐秋月白
烟輕倍見海天青喬松積歲期成珀老鶴長鳴忽墮翎
過眼風華何足問謾臨池面數浮萍
溪山春暮呈魏雲松先生
閒坐溪頭看落霞飛來片片點晴沙春歸不了鶯花夢
節去還留燕子家稚女攀桑收野繭老人燒竹焙山茶
小堂面面流寒玉風景依稀似若耶
東錢湖絶句
東湖風景過西湖史相祠宮列畫圖不用舟人頻指點
留詩欲弔岳墳孤
相公囊括宋山河鑿石穿雲作補陀若見厓山還好景
慈元宮殿碧嵯峨(游補陀洞天)
深山何物仆穹碑石穴金丸禍已隨莫歎師王空一槨
穆陵遺事更堪悲(僕碑)
梵王宫殿七浮圖殿趾層層漫綠蕪幸有老松人不剪
滿林落日正啼烏(大慈寺)
太子太保兵部尚書張文定公邦竒
公字常甫母沈太夫人方姙夢神人奉玉笈寶籖
相授及生公有雲如蓋降于庭少資性絶人于書
無所不讀精思善學期造為聖賢年十四即能著
作十七舉以明經計偕中進士改庶吉士内閣劉
文靖公李文正公每稱公不容口由是名重館閣
問正德初年進簡討時逆閹劉瑾擅政朝士多附
其門公居常憤憤著張騫乘槎賦以見意蓋以瑾
喻西域以騫喻附瑾者也竟力請補外以便迎養
出為湖廣提學副使公至楚修岳麓明山二書院
身為諸生說經且下令曰學不師孔顔行不希曾
閔即有文如雄褒吾且斥之世廟時在安陸藩欲
就學告試公為别設一臺課文送入學至今張提
學名重楚中未幾竟致仕嘉靖改元冄起為四川
福建提學歴國子祭酒南京吏部侍郎居父憂帝嘗
奉章聖皇太后過天夀山謁諸陵言及擇相太后
曰先王嘗言提學張邦竒器識他日必為太平宰
相其人安在帝謝曰尚未用也即不竢公服闋召
為吏部侍郎帝每閱公章奏輒稱善以指書公名
衣帶間宫監數望見以白公公答曰上用我當以
堯舜之道進舍我亦有田可耕此非吾所關心也
諸璫為色沮帝常與翊國郭公内閣李文康公論
及人才二公謂公學行文章當世第一帝欣然曰
朕意亦然時公遷左侍郎攝太宰故事選部除擢
率先白政府公曰黜陟自有至公今乃覘當軸為
用舍豈國家設銓衡意耶遂不往白李公心不平
適主斷詔獄翊國夜舁金四萬詣公第請寬其家
人罪公不受曰法者天下所共即天子亦不得私
之況我曹耶卒入其罪翊國更深銜之及帝欲遷
公太宰此二人竟尼之且别使人攝公不為動帝
數欲相公都尉崔公秉一陶真人俱帝所最幸聞
其語因各遣人道意但一枉臨即可得相公謝終
不往裕景二王冊封朝議謂秦晉齊楚建國甚多
今宜營浙閩以均民力公獨不可曰江南財賦所
出且接壤留都國初封吳王即改於周二百年來
誰敢復建此議事遂寢帝慕道於無逸殿改稱永
光宫欲令内直大臣簪冠如道家内閣夏公謀之
公答曰使我等背聖人不能從也母老久思故鄉
今日乞歸有名矣諸公任為之帝聞乃止同里部
郎豐坊坐廢家居數從公求復用公不可乃輯世
統謂聖祖系出文王宜建明堂封禪以示萬世為
圖說成帙獻之帝惑其言心動召所幸諸大臣與
語俱請退諮於公公曰其人少有文學行多不檢
聖朝豈乏此一人今郊廟土木大興疆場不靖若
復有此舉海内何堪諸大臣以復帝更召公賜問
公答如初帝乃止坊候久冄上卿雲頌以伺意帝
終念公言但宣付史館而已坊竟不用太后將合
葬獻陵帝召諸大臣曰廷臣惟張邦竒至孝可授
禮部尚書兼都御史以行翊國奏曰張某雖誠謹
然其才不足大用且年淺嚴相嵩久嫉公亦奏曰
國家禮卿無兼憲職例帝默然而罷公復以母年
踰九十力請改南乃出為南京兵部尚書然帝常
念公輒曰張某何在數欲召公入相嵩更具密劄謂
公性至孝母老不樂北來即強之必不為用也帝
頗信之會熒惑入南斗留都雷震中夜星殞於江
公謂天變異常宜嚴武備占者曰應在德望重臣
次日公不能冠櫛卒年六十有一是日鄞江潮赤
涌起高丈餘帝聞訃驚悼數曰可惜張某可惜張
某即面諭輔臣遣恤俱謂例應自請乃止後閣中
擬謚以文恪文敏進帝於疏右御書云人謂張邦
竒真道學抹去原擬四字大書定字於後贈太子
太保
苦雨
孟夏乃淫雨朱光轉凄其出門泥淖深平疇漫成池雨
龍一離窟癡雲挾遨嬉淫淫翳空下滔滔無厭期靈湫
至大頂蛭螾鳴其涯風波倘失據卼臲當告誰梭懸雖
復奮魚腹終堪疑吁嗟望歲心閔閔誰能知
迎春
二曜遞升降隂陽互推移隂陽各異致平均乃其歸君
看至賾裏象數無偏奇凝寒既已極冉冉生光暉庶形
自終始誰能測其機蒼天不自言知天一何希
去冬大江南積雪平茅屋經年理絲者褐短不掩腹惟
見貂裘子環爐向&KR0812;醁一飲千黃金棄置紈與縠沉思
終永夜感嘆淚盈掬青春獲我心暖氣先窮谷
閉門終日坐不知天地春鴻鈞一以動百物相鮮新憶
昨彫落時梅李各有仁如今發生氣亦復資絪緼太和
絶渣滓太虛無私親達人均四海愚者分比隣嗟予二
三友歡會當及辰我有一尊酒可以陶吾真
惑興
明主錄忠良鼎餗酬明德世運一以遷有時榮藿食藿
食非所榮清修表孤特如何眯目子勢利紛相射緹䌌
空十重卞璞委荆棘矯矯皇甫規超然分玉石呼卿問雁
門倒屣迎縫掖
送王宜學編修謫官三河驛(二首)
悠悠天地間萬里亦人世人世無險夷所貴展心意況
子抗忠言投荒本非愧何事當别離使我心如醉豈為
兒女情徒滋生别泪收淚發狂歌傍人鮮能會明月懸
高秋照我心中事
若華照四海靄靄凝浮隂揮之不可得憂心日欽欽嶺
南多佳樹隆冬見青林去去遠垢氛聊以澄煩襟綠衣
無怨言白華多苦心願子崇明德永言終令音
次惟静叔韻
茅堂對東壁遠天明黛額渺然思丹砂何勞歌白石岸
柳生微風池荷弄圓碧中庭閴無人明月暫嘉客招邀
未成眠對酒忽心惕焉得假流光乘之登太液
吾廬傍東溟萬里一片月羣仙或來過散風如飛雪長
空杳靄中到處笙歌發盧敖于下界悵望清影没輕駕
思暫停長風吹未歇北海與南山瞬息一飛越崔嵬閬
風顛恣意覧奇絶
遊方廣寺簡嚴太史(寺在衡岳足宋朱張二先生嘗遊咏于此)
勝會臻名流奇探極幽藪但覓方廣真不問崕蹊隄越
險倩松喬躋危病賁黝巘絶疑天低阬深詫坤厚隂風
潑地寒清溪挂崖吼燕石晴復飛虬藤凍還走羣峰角
低昂亂石相牝牡獲勝古所歡行疲君莫咎君看廢寺
中釡塵僧骨朽朱張獨何人智勇名斯久
祝融峯
危峯踰萬仞衆峯不敢並到此得大觀超然稱心境捫
星或低頭望日不引領分明見圓儀怳惚凌倒景時月
當坤隂霜林肅而静雷池日夜乾雲雷殊未醒我欲回
陽春叩此祝融頂
送張蒙泉上舍還天台
寒林曉色静遊子信南征紋峯漾晴彩疎松暢鴻聲别
家既二載歸笥惟一經瞻雲北都思倚門南郭情知子
不可留執手心怦怦天台控三島石脈通四明況復雁
宕山峥嶸連赤城將呼赤松子并拉安期生大宇月為
燭天衢雲作軿相期弄瀑布周游下蓬瀛
雨後過東鄉即事
盆浦收夜雷老龍仍卧矣雨色生夏寒晨風薄羅綺携
舟向遠山村店類廛市波恬若鋪席倚篷如隱几濯濯
江柳長森森冡松穉新苖刺平疇麥秀曠盈視樹覆川
更幽鳥呼雲欲起鳬鷖自浮沉岡巒漫推倚憶昨游全
荆歲馳千萬里衡山五方嶽洞庭天下水吾鄉此山川
大小非倫擬幽事亦不稀觸目總元理滄溟在東南茫
洋大無比有興欲乘桴誰為由也喜
樓外鵲巢始成
當樓烏桕樹高可五丈餘乾鵲來經營晨夕看拮据不
待施斧鑿又不事杗樞驚飈萬木撼孤懸常晏如歸栖
何彊彊戢左右復舒豈徒睦中冓亦以防外虞宇宙萬
夥類物物各有居蕩子行不返使我淚盈裾
下峽
乘桴下三峽山水分峥嶸支危攫虎豹逐駛奔蛟鯨灘
聲混晴雨峯影淆晦明不見星月光但聞猿狖聲迢迢
甬東路凄凄湘水情庭闈屬遥想魚雁久沉冥緬懷易
播人古道今誰并
蟠龍山
登蟠龍兮高絶塵十轉百轉回回新小橋巖壑迸流水
中有石室居仙人斜陽在樹白鶴鳴長峯短峯殊晦明
須臾洞口隂風起吹作瑶空飛練聲
題畫(内書館為中監走筆)
垂楊拂水波粼粼清秋意象何鮮新翠禽一個立危杪
雎鳩兩兩鳴相親鷺絲雖好心匪仁腥我滄洲之綠蘋
幽林落日爾飛去慎勿重來窺紫鱗
鷹逐鷺圖
我觀羣鳥中除却蒼鷹盡凡羽君不見黃金眸白玉距
凌空一下急于雨鷺絲何不早竄伏到此驚奔向何許
憶昔在林臯翻飛矜羽毛羽毛雖好不中用憑君識取
真英豪
題畫
鳩性愛雨花愛晴同倚東風不同情春光二月濃于酒
雙鳩醉寐不復鳴雙鳩不鳴花相語無令鳩醒呌天雨
題扇面圖贈且翁叔
金峩雪竇高入雲西有萬頃田畇畇下頭莊邊香稻熟
風景依稀似鹿門小舟棹入焚修橋釣絲搖曳風蕭蕭
槎湖新水綠于酒擬築糟丘千仞高
小寒食綿州同兵備憲副曾鳳陂登春酣亭
春風吹上春酣亭江山圖畫開新晴尊前柳花如雪舞
樹杪淑氣催鶯聲憶昨空亭人嘆息凋盡芙蓉秋水碧
使君一日下綿州遂有樓臺高百尺我亦明山舊隱淪
歇馬溪頭問春色一杯破盡寒食寒似醉繁花露濃夕
曾公曾公本英志見汝先朝幾封事近日談玄復有神
聽之動我凌雲思涪江淨洗白鷗心柱史隱動青牛氣
何必區區懷故山此中亦有君平肆
冬日雜咏次東沙叔韻
雲外蒹葭冷山亭盡日幽百年雙鬢改萬古一塵流隴
樹知今臘籬花誤昨秋獨醒誰似侣湖上片峯悠
草枯連野曠牛飽背童歸獨鶻飢偏厲孤雲凍不飛松
風哀澗玉苔石曳寒衣霜白鳴鴻遠潭光濺竹扉
地僻少人事柴門偶一開山農鎌糓去漁父賣鮮來物
色全歸竹霜威或貫苔路岐吾自諗不作阮生哀
房村閘下阻淺答屠東明韻
河伯爾何在黃塵又烈風堪嗟今日路不與昔年同滿
飲事皆足浩歌心自通平成留禹績誰復纘前功
望望舞雩近況兹春暮風臨流酒伴在登陸射夫同源
水渟還決人生蹇是通五丁真自力一雨會收功
題畫牛
碧樹肩斜日兒童縱寢多坳塘初注水平野正肥荷西蜀
表衣使南山短布歌聖皇躬藉罷春雨萬烟蓑
欲入巴峽久雨水漲不果改由夷陵新開山路絶險
客子愁無路秋霖漲蜀川舍舟凌絶巘披棘度寒烟俯
視雲如水翻疑地似天偶然逢帝謫直此作扳緣
西山汪氏積慶菴
衝雨入西㠗松堂迥隔塵烹泉汲岩骨斸笋抉沙唇細
柳千溪暝新禽萬壑春故家文獻在散帙見前人
贈何積夫兄弟
君家好兄弟秋水出芙蓉故國一相見春風千樹舂溪
晴雲隔寺山静月流鐘短閣厭厭夜荆花入座濃
遊西山溪隱菴題壁
捫蘿覓溪隱愛竹坐禪關霽日樹頭樹淡烟山外山登
橋窺爛漫入谷聽綿蠻無限東君意芳尊夜未還
和人宿碧雲寺之作
谷口樹連寺深林天色微溪晴羣馬渡岩暝一僧歸鳥
語喧將宿星芒動欲飛夢醒鐘磬後風雨是耶非
郊齋次紫巖冡宰韻
禁城楊柳欲垂絲聖主親將大輅時雲拂紫宮雙彩佩
日臨黃道幾華旗條風擬應人多福瑞雪先占歲不飢
遥想穆清通帝德五方靈貺九重知
翠壁修篁映小齋翹瞻宸極正虚懷靈壇夜月趨羣辟
清蹕春風静六街明水自聯蒼璧瑩黃鐘尤與上辛諧
由來一德天心格霽日卿雲處處佳
早入承天門見鴉
啞啞慈烏拂曙飛羣來魏闕似迎暉鸞臺鳳閣頻相見
珠樹瑶池任所歸屋集主恩推更好幕栖邊事報仍稀
繞心不用勞三匝風静喬枝正可依
新修官舍後池橋構草亭其上扶慈闈登憩
喜見慈齡九十三板橋登降力猶堪引流淮水成方沼
分翠鍾陵結小菴香繞軒輿風滿院影翻衣綵日當檐
聖朝河海皆清晏夢得公餘樂事兼
次韻答嚴侍讀見懷之作
從别衡山有夢親孤懷何日向君陳秣陵城闕新承寵
甬水園廬舊食貧風雨晝驚南史筆烟花秋老北扉身
應憐琪樹青陽節生傍隂厓不見春
遊慈溪清道觀
將尋仙跡野江濱解䌫江潮捷有神修竹墻頭雲甃石
老松門外蘚封鱗路窮危磴渾忘俗山向深秋欲瘦人
白髮洪厓終日笑為呼玄鶴下風塵
大雷山懷舊
維舟村寺踏平灘纔到山中便改觀一夜雨過鳴澗壑
半空雲墮失峯巒人家有徑蒼苔滑蕭寺無僧翠竹寒
此日故人千里隔欲扳高頂望長安
遊天竺
澹烟微雨羃蘇堤佳伴相携任馬西花竹静看人斷續
樓臺清映樹高低兩峯春氣催黃鳥九里松濤下碧溪
最是山僧知愛客夕陽渾欲住招提
次韻寫懷
春雨蕭疎老紫荆磽田下潠自留耕林中果熟呼兒摘
谷口人來聽鶴迎江郭好風吹月上海樓晴日看雲行
關門令尹今誰似隨處青牛得避名
登天封塔
玉笋稜層矗畫圖興來輕步倩誰扶東窺溟渤惟青靄
西接崑崙有紫衢星月一天人嘯起風烟萬里鶴飛孤
凌虛如在金莖表携取方平十二壺
雨後訪戴秉誠
南河積雨漲成江閒放輕舟過野杠剡水風烟渾屬戴
鹿門禾黍久淹龐過墻竹篠鳩呼獨滿徑蒼苔鷺下雙
别去不知天欲暝醉看涼月倚西窗
寫懷次李堇山韻
茅廬新構倚滄溟地域仍分織女星東去波光兼月白
北來山色渡江青碧溪道士春無夢黃鶴仙人舊有翎
舟泛木蘭天不礙烟中鳬鴨水中萍
丹徒旅泊懷萬鹿園西溪
聞說西溪景物賖故人相引入烟霞白雲山腹半藏寺
青靄石橋深護花龕影夜堂含舍利磬聲高閣飯胡麻
大江回首今千里飛夢時時到九沙
晚霽登山
斜日鄮城西籃輿渡碧溪遠峯收宿雨深樹出晴霓歴
險還長屐躋危但瘦藜泉清沙露篆天静月懸圭蕭寺
寒無賴荒碑舊有稽岩濤終日吼山烏為誰啼列闕遥
堪睇諸台近可梯勝遊專邃古美境最東鞮獨鵠來何
暮羣仙望不迷且窮今日興千載看留題
送王石沙侍御按閩
清熏冠蓋下金門一騎青驄萬疊雲明到閩山正秋色
玉簫吹向武夷君
午風亭為序菴太史
青草池邊綠樹枝晴空白日颺遊絲湘簾半捲飛花入
正是午風吹客時
淮角樓
歴盡湖山興未降袁宏何處倚吟艭夜深淮角樓邊月
直照東南揚子江
京口書懷
宦情羈思水雲鄉翹首天閽路渺茫山鳥自鳴花自發
滿船風雨度瀟湘
送葵軒叔祖之南京
青龍山遶鳳皇臺二月烟花處處開官舍曉鐘清夢裏
白雲千里渡江來
少保兼太子太保左都御史屠簡肅公僑
字安卿中進士以才授御史出巡居庸關時承平
日久武備俱廢公至周覽關險愾然曰此國家之
北門也因繕治城堡障隧實軍伍火器嚴舉刺諸
邊將常若臨大敵同事多謂公喜事公不為止武
廟命公擒生虎使者日數輩公抗疏曰虎惡獸也
生致之必攖其爪牙陛下徒取玩一時固不惜民
命耶且非萬乘所宜近語甚切直事得寢命按江
右寧庶人濠蓄異謀既久賕結中外顧獨心憚公
使所厚鎮守畢真賫重装自浙餽之公怒責其使
拒不納至則與撫軍孫忠烈公深相結謀先鋤其
逆黨會以憂去嘉靖改元入臺首疏請日視朝接
羣臣親賢圖治諸論列慷慨標持甚峻會與選曹
忤出公知保定府陽曰畿輔重地非屠御史往不
可耳公至即按治大猾有總兵陳瑾横甚役使郡
縣公曰國典具在太守固非總兵屬吏也不為屈
黨瑾者遂調公知延平歴外至廣東布政使俱有
廉直名凡入覲者四未嘗持一物餽遺留為光禄
卿數遷至刑部尚書改左都御史自公執邦憲益
以風裁自持凡遣御史出務擇其人還臺嚴稽功
實不徒應虛文諸御史無敢犯者平居提挈綱維
涵蓄細碎至於臨大事決大疑屹然嶽立苟係國體
以身當之無沮色人以趙清獻吳文恪二公擬之嘉
靖乙卯元日大霧水盡冰占曰灾在大臣是日公感
疾不起上痛惜諡贈祭葬甚厚自後欲用都御史輒
問曰能似屠僑否其見重乃爾所著詩文若干卷
公諡簡肅為襄惠公族子俱以進士為御史自尚
書改都御史晉宫保東沙張公亦為文定公族父
俱以提學歴官南京兵部尚書並稱名臣亦一時
之盛也
寫懷
仲夏天鬱蒸梅雨苦不歇何處望高堂清晨梳白髮為
客已如家經年不以月生涯謀道疎身世逐塵沒何當
凌風舉兩手揮巨闕
平谷南山早行
與山違日久忽遇洒我神黃鳥出谷鳴悠然江南春晴
峯倚崔嵬空翠來氤氲盤旋山壑裏不見人間人
作馬廐
草草立四圍驥良不以廐寸地千里心範圍自天授凡
物必有居美惡豈在覆嗟彼徒步人薜蘿窮巷陋
十月五日過餘干阻風野泊
風逆江頭坐維舟野竹邊荒村無物色落日少人烟盡
室憂途夜疎燈照客眠一鈎新月白光景為誰憐
水東驛道中
炎海東來路龍川曲避沙江村孤驛舍竹屋幾人家地
瘠春無菜山稠樹少花瘴烟愁未已汗漫薄天涯
龍川山行
龍江謝舟楫東麓事晨征寒雨初開霽春山未老晴烟
霞迎日暮草樹隔年榮暝目肩輿裏徐收溪谷聲
次文卿清明日老軍塘阻風志感
水逆兼風逆難窮汗漫程船頭折楊柳客裏過清明江
壟凄烟雨天涯遠弟兄相悲重相别愁絶海雲横
中秋將臺玩月是日盧都閫為會
幾度中秋月皆從客裏看山川照齊魯南北聚衣冠玉
笛鄉心遠金尊露氣寒人間此良夜應共百年歡
園門曉望
曉日園門暗長波逝遠空山雲寒帶雨霜柳弱搖風郭
索秋江老鵜鴣水信豐甬東跨海勝原自有龍宮
鄮山橋
望城三十里野市鄮山橋廢壘官奴縣殘碑至正朝青
山初欲暮秋水未全消坱北風烟裏扁舟思寂寥
寫王天錫扇面
落木風色淡江涵萬里秋青山出波末飛鳥近船頭執
卷懷千古澄心無一憂長須此乘興城北是東洲
會飲暮歸
巖城已有柝醵飲獨遲歸月闇馬知道風高塵滿衣樹
烏驚自語雲閣渺何依稚子不知漏殘燈半掩扉
攬潭泊懷廣城寮舊
艤舟沙樹合望暝水雲同夕浦漁烟碧春山野燒紅空
江鳴急瀨高月動微風回憶羊城舊孤懷清夜中
次韻東橋方伯九月八日萬松山亭邀飲夜歸
高嶺登秋杪衰年感物華一尊同報節四海正為家幽
洞松宜月新亭竹勝花酒闌還惜别餘興浩無涯
大庾山口晚興
高山屏西日未晚溪欲昏百丈援灘勢叢篙避石根火
明依岸宿人静聽沙喧家室天涯共扁舟憶故園
建寧山行宿大横驛
路轉千溪曲泉分萬壑聲溪雲横夕景山館息炎程院
立雙松古林栖百鷺清乘涼多暝思種種舊遊情
新嘉驛草亭次韻
草亭依傳舍幽事坐中新水曲池通井花繁夏續春風
塵為客倦泉石寄情親杯酒雙蓬鬢乾坤此是真
舟懷
濟水猶餘二百里吳山不計一千程山多勝事歸無日
水共離人去有聲燕子風前芹正暖楊花春後雨初晴
逢時不用多惆悵汗漫孤舟自在行
常山臺署用韻
有客遥從劍浦來故鄉風景此徘徊山田活水千家稻
梅雨清江兩岸苔蟬響未秋催暑去榴花如火照人回
宦遊廿載雙蓬鬢報國空慙襪線材
過寧波寺登覧
落日川橋野寺幽風篁雨蔓碧遭周居連一舍今方到
勝接三江昔未遊門外滄波飛白鳥殿前紅葉偃深秋
雞聲隔竹啼寥寂僧在薜蘿宮裏頭
登映江樓
解綬歸來獨上樓百年今日是真游江横鴈影清霄外
路入桃花碧海頭自此山川隨我樂漫于今古共人愁
閒心一寄凭欄月滿地雲浮與水流
贈棟塘李先生
楝樹蒼蒼我白頭林塘無事比滄洲主人自分調三業
野老相從話四休涼月滿江秋放鶴夕陽平壟暮歸牛
謀生此意為真訣浮世聲華等一漚
送友人遊靈谷寺出朝陽道中
勝事靈山願一償春城十五出朝陽日邊雲布梅時雨
馬首風吹栢子香涉夏酒多新市白占年麥喜過人長
陵宫寂寂朱欄護龍卧深山萬古藏
訪同年陶奉川舟發城南
小雨城南動曉船長春門外柳如烟客情淡泊觀流水
行色蕭條憶往年江麥纖纖留燕語汀花冉冉足鳬眠
推窗漫數修程事看盡人家雨後田
江頭晚步
薄晚江行意若何夕陽微影漏林柯緣厓白鳥沙痕淺
隔岸青山樹影多下網人聽潮外語入村船載渡頭歌
觀瀾不用登遐絶百里蛟門送海波
五月梅雨
纔見迎梅又送梅榴花五月雨中開江南芒種田家候
白下端陽客子杯古壁腥涎蝸角上空階青引石衣來
離腸何苦淹淹滴用愧當年濟旱才
高郵晚泊
水雲佳處此經頻楊柳菰蒲遠近津明月驛樓常照客
長河舟楫幾閒人盂城地重咽襟處甓社珠遺草木春
旅泊不勝延頸意太平魚稻足斯民
重登鼔山絶頂
春山有約客重來雲盡高峯面面開靈洞近窺三島路
碧霄平築列仙臺風烟傲睨人千古天地滄茫海一杯
樂事何堪追往日斯文殘刻掃莓苔
閱清泉口
迤邐因山曲曲行白雲青樹轉溪聲居民漫說羊龍事
隘道傷心巳巳兵(正統巳巳北狩)風散諸嵐聞虎歗天清孤壘
照霜明將軍下馬經營地千里黃塵咫尺情
陽武道中
漠漠郊原物色稀田家秋後彘雞肥長風馬驟塵如海
落日僧眠寺不扉一月逾旬塗力困百年強半宦情微
從今此路須回首千仞岡頭早振衣
二漁負罾圖
夜飯未得熟風濤不可繪柴門桑竹雨妻子候寒燈
聞鳩
臺署沈沈晚色多春鳩一送雨聲過有如寄我江南信
花柳園林雨正和
夜行至塘栖遇風雨
出關彌望凍雲低畫鷁迎春未試題四十五程燈火夜
一川風雨泊塘栖
題畫
白石橋西綠竹林青松亭外白雲岑何人閒睡三千日
鳬鴨碧波江水深
副都御史王定齋先生應鵬(太淑人金氏附)
先生字天宇少為諸生即學古論經濟以豪傑自負中
進士知嘉定縣居官廉白未嘗妄取一紙魏國弟
徐淮以豪横行州縣間先生執其黨治之吳郡通
判縣丞索長税金先生發其贓巨萬徵拜御史武
宗喜微行先生以死爭之詔取烏思藏佛復力諫
直聲大著出按山東持大體决疑獄數十剔蠧剷
邪所過長史悚息帝南行公從容籌應無不辦徙
督學畿内力以正士風為已任常面誡諸生曰學
莫先立志近來士習但見儕輩中有尚學好古或
以修身名世輒指摘非議必欲於無過中求其有
過其尅忌私小庸劣無志徒自絶於君子耳又曰
國初氣化渾厚士有實學故發而為文論事析理
足禆世教近時文體衰薄動以古書句字相模擬
求其中則索然無有不惟文不成體學不成章往
往居官任職乖理僨事俱學術之禍也畿内士習
為一變冄遷大理少卿嘉靖改元進僉都御史撫
畿内以討平王朝相賜金綺先生疏辭曰願陛下
留以待有功適晉寇起官軍數敗帝震怒特改命
巡撫山西賊久聞先生名即解散先生至斬其首
亂者聲震晉陽遷副都御史攝憲臺上條陳時務
疏謂當今國事未定人心未一譬若大病初解元
氣尚微正宜休養生息以俟其充議者昧此徒知
事機可乘而不知求治不可太速徒知積弊宜革
而不知荒穢不可不包一時異議紛然綜覈之嚴
翻成刻核傷渾厚之體失悠遠之圖使陛下頻年
望治曾不得享一日安靜和平之福内閣方公獻
夫見其疏嘆曰此真當今藥石王業之基也未幾
以臺愆下獄免歸里居名益重御史張君為起定
齋書院於江東以風示學者臺省舉天下耆逸忠賢
數以先生名薦將召用會卒於家所著詩文集行世
定齋先生詩渾涵高脱即置諸開元之際可謂大
家及觀其眎學畿内所告誡諸生以為學先立志
不得輕議正人長者自絶於名教文章無徒仿摹
句字其中索然致貽學術之禍一何深中後來學
者之病痛切其言之也今日里中諸君子皆知束
身學古文章取法大家浙河東西彬彬並作余故
為詳叙先生之言使學者益知自勵先民遺訓誠
所謂高曾之規矩百世不祧者也
和淵明雜詩(有小序)
歲甲戍余應召北征舟次讀淵明雜詩十二篇雜
詩咏懷也淵明之懷曠而且真余將齪齪然日趨
於偽也感而和此
空江飛木葉秋水濯炎塵起坐明月光娟娟照此身盈
盈河漢水邈邈不可親放勲久徂落遺響悲臣隣欲因
長風發獨往懷良晨我生百世下誰為千載人
兩牛鳴東臯白日匿西嶺崕草搖秋風睠焉惜光景夜
深天象高露下衣裳冷盛年不重來令名未能永澄江
止不流可以鑒吾影所貴斯道存焉用紛馳騁遑遑尼
父心動中逾得靜
草木已變衰青山獨不老營營逐世子榮名以為寶天
命非可移人心徒急躁至理闕講求見之未能早秋江
揚素波玉宇傾煩抱夜半發孤吟西風吹長道
神京四千里遥途今已逼楊柳何蕭蕭秋風吹長陌雲
深塞草黃露重秋江白仰視天宇寬俯覺微軀窄對景
斯悵神當秋頻作客忽憶四明山山中有舊宅
藹藹王朝士謀國如苞桑良糓非不多焉用存粃糠愾
昔宣尼子栖栖亦絶糧鼎烹不足致時運有隂陽義命
倘如此飢來非所傷白雲思故都皎月明東方安得夙
心人共此今夜觴
客子不能寐起坐秋風涼明星燦牛渚欲濟河無梁依
依涉長道望望懷故鄉盈盈堤上柳冉冉驚秋霜時節
不待人感慨何其長
翳昔冇靈均曰惟楚公子平生秉忠節同列不足倚覺
君賦離騷哀怨皆至理
靈巖寺次鮮于公韻書感
東方使者乘朱轂使事不理胡碌碌憶昔青山臥已堅
誰遣鳴騶出空谷封書曾達九重天巨浸滿盼無秋田
假令誅求猶未巳不如短壑還清烟靈巖老僧訴且揖
雲遊法子俱無跡自言生長八十年今年飢饉原非前
椒田千頃亦不熟惟飲山中甘露泉聞之惻惻雙淚下
古人惠政誰其亞悠然獨上兩高峯但敞岩扉坐清夜
兹遊本欲暫怡神須知逸樂在閒身峯頭白鶴存高志
不肯來依巖畔人
東方篇贈某公
東方盜起顔神鎮鑿山偷鑛争相奮官兵動地下濟城
流入河南掠州郡河南州郡無夙備卒然有警俱奔潰
長吏只圖得倖免豈敢勒兵與之對賊勢長驅日以張
揭竿蜂起全無畏羽書中夜報未央天子震怒矜居氓
詔令司馬選將士立殄此賊無周章將軍魯某衆所舉
低頭受策謁烏府老兄首言當截屠慎勿驅之變王土事在沉
舟并破釡舊時劉家兩兄弟殺人流血日滿地後來雖云
湛海中凡其所經何酷凶余也此時亦在座聞之不覺興
愚懦將軍能不負所言頃刻便將賊鋒挫人知將軍走狗功
豈知定策為老兄昨朝萊蕪盜復起云是王堂之舊旅
公然刦庫復攻城縣令束手民無倚朝臣聞之俱蹙悸
又恐流入河南去余獨軒然發一笑老兄既在何足慮
事無左騐信者稀從頭又說將軍事未幾三日有捷音
乃聞此賊都成擒若非老兄霹靂手依違之輩其能任
縱賊出境有時令老兄申誡人心定中丞建節更東來
把截正喜諸道並釡魚尚欲歸故巢伏兵已據蒙山高
是時王常窮萬巘督戰況為呂與蕭諸公經略皆人豪
協謀何足袪纖妖設使此賊袪不力民之向背猶未的
我昔攬轡曾東巡年飢眼見民相食況是武皇駕南征
遂使公私無寸積賑文乞帝帝曰可白金賜出三千顆
六郡何民不腹枵勺水豈救方然火只今旱勞又頻年
横征暴索還依然固知此賊當早戮不知此賊亦可憐
此賊亦是吾赤子吾何使其至于此老兄自咎巡無狀
謙光益盛誰不諒若論弊政所由來如我無狀真當譲
重貽危事今已安更賴圖危遺保障君不見治國如治
病東方之病懸微命渙邪不若元氣勝
次瓜州有述
鑾輿將出狩邏騎已先征淮北三年水江西六月兵已
應經睿覽未許括蒼生直北天王地星河永夜横
元夕懷上都
皎皎月如水遥天入斗微火雲三殿合清禁六鼇飛樂
事何妨盛民風到處非夜來雙玉佩明白夢垂衣
易州察院書壁
旅食京華久嗟嗟始願違早時思補衮今日望垂衣北
極天長拱東都事已非桑田無一寸何以奠郊畿
次栗齋道長
細雨長江急青燈入夜深静看三尺劍深負百年心響
落雲中鴈愁添夢後碪扁舟依古岸蟋蟀正秋吟
送沈元啓之善化
聞說湘江水蘭舠春可乘波搖紅日出山霽碧雲層庭
樹添新植官租減舊徵誰言崔少尹能不負兹丞
送周天德
旅館重逢日悽然感歲年酒從燕市醉書到洛陽傳位
薄逢時泰民淳與政便鶯花簇官路騎馬豔陽天
擇陽寺
仄徑穿雲上名山此地尋偶因六月暑來坐萬松隂樹
杪飛晴瀑林間起夕禽平生勞役念争似野人心
元日
元日晴湖春事微水雲沙鶩兩依依新交南國知仍少
舊約青山意轉非獨客有人吟楚怨北書無鴈向南飛
王師見說收洪郡又欲長江耀武威
曉發淮口
春江歴歴水悠悠一夜東風五兩收花信不知何地早
鄉書猶憶故園秋年來國是誰能定病起詩懷祗自愁
昨日六飛巡幸後已將寬法遍南州
次灤江先生迎聖母之作
武皇當日詔南征手執元黃我亦曾滿地秋風成舊感
一時遺老喜同升慈恩似海真難報江水如人亦自騰
中使夜來傳詔語聖心常為白雲凝
次李空同學署對菊之作
即看寒菊枝枝秀寧畏嚴風剪剪來幽徑汝當為小隱
上林誰不是高才花無豔質偏宜賞地有靈根豈待栽
尊酒正逢陶令節月明須倒接䍦廻
送方先生還棠陵
東風楊柳潞河潯料理扁舟載短琴良月便從今夜得
好詩還到故山吟峯頭白鶴赤松樹雲裏黃茅翠竹林
臨别教兒供苦節太平丘壑是吾心
沙河道中次灤江先生韻
船頭白浪打西風萬里長江逆短篷獨倚飛鴻悲落日
漫將新句和秋蟲人情意外多翻覆國是年來頗異同
極目楚天無限思片雲縹緲出高峯
栖真山懷古舊誌梅福藏修之處
元始年來漢欲東曾于青史仰高風不知舊日藏修處
可在雲峯想像中日擁湖光長瀲灧雨來山色更朦朧
清時久負蒼生願試與漁人乞釣篷
西曹燕集
風日晴和稱小春菊尊常負賞心人郤嗟湖海經年别
始得官齋半日親尺五有天同注目兩間無地可逃身
夜來東井星躔異封事連篇上紫宸
送王廷直
一别青山二十年白雲長在草堂前曉辭雙闕東風裏
夜見繁星北斗邊花鳥夾堤春似織江湖一艇水如天
詩成為送王摩詰烟雨深桑入輞川
除夕
美人相見不相忘為惜年華感嘆長百物豈皆金作鑄
一冠原以鐵為梁人于竹葉情無極月到梅花夜未央
雲外忽聞雙鴈度正疑消息過衡陽
偕朱奉化遊雪竇
山色模糊雨欲飛入山心事出山非秋風絶頂何人到
明月雙松待寉歸羡爾之官還對萄與師言别更留衣
他時尚有重來約錦鏡桃花樹樹緋
天童寺
十里青松接翠微梵王遥見白雲霏鐘聲出岫客初到
月色滿庭僧未歸偶有閒情依静土竟無塵念瀆天機
他時尚有登高興千仞岡頭一振衣
武夷
夜半仙人吹玉簫羽衣何處獨飄飄風從絶澗來高樹
月抱孤峯上碧霄多病欲辭長路險昔年曾說此山遥
若為黃鵠迢迢志一舉終能不受招
寫懷
苒苒流光負十春舊丘今見夏苖新雙溪水石原無主
一雨柴門為洗塵道往未能興絶學客來猶喜及良辰
古今勝槩江山在登賞還須屬幾人
重遊雪竇懷陳明府不至
萬峯迢逓碧雲深松徑香清滿石林白鶴未歸僧已定
名山不改我重臨即看翠壁飛蒼雪更轉花臺憩夕隂
元亮欲來來未得舊時蓮社與誰尋
登育王上塔
病眼年來慵未開強持筋力上高臺野花正在林間發
海鶴初從何處回天際兩峯飛白日雲中萬壑起晴雷
無端一霎冥冥雨疑是雙龍聽法來
送周鍊師謁選歸長洲
秋風草閣天平寺别後停雲幾咏思昨夜萬山飄雪處
是誰雙屐到門時兩梁未脱顔何厚五粒深餐骨尚奇
歸去洞中尋舊侶月明還抱玉簫吹
題翎毛
迢迢清夜夢應到集靈臺翠羽涼風發還從水殿來
好是遷喬日春風集羽儀柳塘西面樹不是萬年枝
春日過王汝文宅
江州三月是花天日泊門前載酒船朝雨忽聞啼布糓
獨開桑牖課春田
張白齋席上次韻
竹里先生竹作扉白雲長傍小山飛江雷忽送冥冥雨
又有新涼生翠微
久知名筆重南金白首相看即此心竹院已高亭午日
又移書榻過槐隂
龍馬
自從龍馬出人間不說君王十二閑昨日玉關深閉後
却携弓矢過隂山
太淑人金氏(附)
名文貞少嗜學工詩教其子應鵬成大名歴封太
淑人享年八十有二自浙東推閨範母儀必首稱
焉所著有蘭莊集
余常怪從來錄閨秀詩每與方外同集且雜收女
娼所作有志者恥之余此集獨定以三從之義若
王太淑人附應鵬是以母從子也陳恭人附后岡
先生則以婦從夫也屠瑶瑟附儀部以女從父也
于義為甚正然後閨中之音仍足列于國風矣
送鵬兒應試
槐生秋意雨生涼庭下叢蘭有國香觴泛北堂催越櫂
宿開東壁照錢塘携書一卷青箱舊仗劍千金紫氣長
臨别更無多囑付會知人有倚門望
春日旅館偶成
陌上原頭楊柳纖東風消息在江南故園門徑曾栽五
明日時光更起三春盛杜鵑空自怨枝深鸚鵡許誰談
晝長公館清如水坐聽鳴琴久欲酣
夏日送大卿君赴任武岡
麥秋春去客程初遠逐湖南萬里餘人静夜鵑啼有韻
道偏秋鴈唳無書簷蛛網就絲難盡梅豆丸成苦未除
伯樂自來何處覓錯將良驥駕鹽車
宦邸寒食
細細催花雨若絲異鄉寒食故鄉思采蘋士女榆烟暮
鬭草兒童杏酪遲兩岸綠楊當古道一羣白鷺點晴漪
東風昨夜還家夢泣向仙姑酌酒巵
夏夜
雲斂星稀碧漢高清風涼席思偏饒蚊雷避榻人初靜
螢火燒籬草不焦竹院新詩題午夜松亭明月挂良霄
幾重香氣穿珠箔風送蓮塘隔岸遥
兵部右侍郎屠公大山
公字國望生時適從大父襄惠公以泰山摩厓碑
遺其家因名曰大山為兒即絶異襄惠公常摩其
頂曰兒他日復大吾門稍長美風儀好魁磊之節
倜儻自喜中進士出知合州為治尚寬持大體喜
與士大夫父老常言民所疾苦以故一州事無不
聞有巫以其術為奸擾州民公以計取之掠數百
不中公悔曰吾適以智獲彼故彼能禦我次日公
盛威嚴繫巫至正色叱之有書從巫腋墜出立杖
殺之歴刑部郎出知吉安府鄉薦紳尚書王公在
朝諸公子稍横里中公取其蒼頭助虐者治之諸
公子因折節稱儒生王公嘗謂人曰使我諸子得
比於人數不覆吾宗俱屠使君教也世兩賢之遷
按察副使備兵徐州值流賊大發掠州縣千里為
墟公身督兵與戰賊敗走歴遷副都御史撫湖廣
酉陽蠻界思州自新建王公蕩平後稍竄伏不出
至是苗民吳黑輩更擁衆破城郭數殺官軍遠近
戒嚴公出竒兵設伏左右翼盡殱之楚中平人謂
功不在新建下遷工部右侍郎冄撫湖廣奉詔修太
嶽太和宫成璽書慰勞討斬妖賊馬三兒晉兵部
右侍郎總督湖廣川貴軍苖首亂者龍氏潭氏歗
結共擾楚公以計間之使相攻各滅其族因以大
兵乘之苗悉平時公在楚久宣力行間朝議方召
公為兵部右侍郎而嚴相子世蕃數有覬於公人
或諷公少賂入即得内召公曰吾老矣復鉛粉為
容無乃違三十年素耶卒不為通世蕃大銜之欲
置公死會倭賊大舉入犯所過積屍骨如山乃降
授公巡撫應天公適病奮曰國家不幸有事臣不
愛死甫至官而援勦參將許國與倭戰大敗世蕃
遂嗾言官并劾公繫問上知公舊勞赦其罪公歸
里門翛然為布衣耕東海田凡二十餘年朝廷既
復公官致仕當事薦公可大用竟不復出卒年八
十公初登泰山遇異人青羊橋遂若有得及垂殁
自贊曰斷念斷意混天合炁外緣蕩滌内景密閟
寂照煌煌無隙可覷天地勿違鬼神盡避人謂公
既得道矣
長卿先生序公集曰公少天才豪逸自命作者既
起家為大吏經營天下三十餘年卒為世蕃所中
幸脱虎脗歸田後與里中故人縱飲酒酣以往時
援筆為曼歌了不求工而往往神來是為雄豪大
人之章固非隅曲詞人所嘔心枮影而得之者也
可謂善言公詩矣
秋日雜詩
晷運迅推斥零露凝前庭木葉半銷落感嘆何時平年
往莫可追白髮皓已盈事業耿夙念中道輈輪傾紫蘭
秀幽谿風雨常晦冥采掇忍朝飢馨香竟何成蟋蟀爾
何知唧唧來悲鳴秋日慘晴暉志士多苦情草莽可安
居咄嗟復奚營
庭中有綠竹翛然厲清響雖非絲竹音天律謝人奬喧
濁既已袪涼隂始云長衣食寡所嗜蝸居自潛養横琴
奏古調華月復東上世界入瑶空瞻玩足幽賞安問烏
與兔追逐迅飛鞅
襍咏
古路有蒺藜行者戒經過新路富桃李過者肩相摩桃
李不可攀蒺藜不可羅古路日已微新路日已多江河
東悠悠嘆息將如何
從宦踰三紀恬澹罕所求既闕經世用秉廉期寡尤棲
遲郎署間偃蹇郡與州漸陪臺部端恒負軍旅憂才微
積愆釁褫袚還山丘恭承先世慶田廬謝營謀志願既
已足動息常優游藝圃不盈畝鑿池非容舟花木競敷
榮魚鳥亦相投時有親舊人桑麻話田疇或枉賢達顧
歌咏既淹留園蔬充几案尊酒歡勸酬逸興凌九霄偃
臥忘三秋衆惡永消釋獨樂良有由自非皇澤寬何以
免竄流草莽竊稽首萬歲長垂旒
鷹鸇凌雲漢六翮一何勁營營圖所食時與鳥鵲競取
物良已宏志願曷云竟星月交相馳毛羽有衰盛慎爾
摶攫才勿謂黃雀哀
偶然吟
櫛沐啓衡門中心甚悦懌不知所悦何春暘蕩林澤綠
苔布青原脱幘枕溪石麋鹿引其麑禽鳥鳴不息樂意
無相關幽情兩相適
白髮映綠水僊僊一何妍有屨不踏塵有巾不負天三
春足餘樂萬事無拘牽自笑山澤癯竊比羲皇前
富貴不如願退身非養高凍餒苟不憂輕肥安足饕弋
釣非所喜耕鑿誰能勞時時縱遠目悵然步江臯倦來
返林廬尊酒聊自陶
閒來闢幽園近傍江城側卑棲發高吟貧居富春色不
種無實花不筵遁情客人去事已遲白髮覆爾額吾意
非至言但求情性適衰壯不甚遥安用大分析少年自
相譏野老自相憶所好且從吾世態任翻易
春日襍詩
連歲海揚波兹秋息烽燧畎畝餘稻粱農夫亦憔悴借
問胡乃爾共言苦徭税額外當征需丁壯死無罪晨夕
冒霜露奔馳靡賤貴閭巷何蕭條雞犬亦顛沛四序互
推遷數口寡所慰白日乃高懸霾霧默茫昧風威徒怒
號安取驚聾瞶秋深室如磬何以能卒歲
藿食懷隱憂遥夜寢無寐星漢一何高風飈正凌厲水
旱帀多方盜賊起如蝟黔黎靡安居樵蘇恐無計處世
事有關誰云忌出位逸馬失園葵漆室非無謂
青州瀑布泉歌
山神愛奇天帝憐倒捲海水懸山顛海神欲爭不敢言
怒觸山頂通黝淵白龍騰攫挂紫烟疑挽神河瀉九天
力微路迥絶夤緣迸落萬丈鳴濺濺化為晴空碧玉鞭
飛聲兩道雲光鮮山神受䀨忘晏眠徙置十里蒼崖肩
坐令林麓偉麗捐頗費探討添煩冤我來聞此心冷然
斂裳欲訪塵霧牽望中彷彿璚幕褰冰肌玉骨争清妍
誰能移還大道邊報爾萬鎰黃金錢
早春漫興
辭臘梅全放迎春柳半榮雲寒猶住鴈風煖欲流鶯烟
靄岩前碧波流沙際清幽尋無不可聊復得吾生
欲識遊雲屐稀逢媚眼花泮冰穿稚藻疎木集雛鴉露
葉抽初短風絲捲乍斜幸餘筋力在何憚歴烟霞
中秋東明招遊月湖
華堂遲初月蘭槳泛秋光城角湖偏朗波心夜轉涼水
深星可摘荷老氣猶香俯仰愁天曙誰言更漏長
秋月初昏白湖光四望多杯行天上酒人坐鏡中波岸
語驚仙棹空音響醉歌非君謀徙席良夜柰愁何
和張司馬戲簡全司空避客阿育王寺
聞道招提客投閒未得閒賓朋隨杖履觴榼滿秋山冒
雨荒涼外逢僧醉夢間談禪何所悟徒見鬢毛斑
歲暮
數日餘寒歲又新江山長許著閒人但令濁酒堪娛客
不用輕裘此稱身草閣晝眠生物色霜郊徐步斷風塵
却嫌交際曾多事里巷猶知讓逐臣
渡江晴望
北望雲程憶屢遊幾回風雨暗江流退身此日閒臨水
訪舊晴村數泛舟野店魚鹽分海市官橋車馬映城樓
烟波到處皆堪玩不願乘槎見斗牛
和東沙秋穫
憶昔腰䥥出五更愛聽山鳥自呼名村居世久渾無厭
農事家貧始盡明司馬書來同意味老夫讀罷報親朋
田間未足供行樂湖上真堪共此生
知君不厭入山深督稼還應出近林秋隴餉餘人肅肅
小車行處樹隂隂香分溪水清荷蓋花折山茅白玉簪
阡陌功成須賀喜壺觴晨候碧江潯
答東沙
采苓秋谷晚雲蒼白柄長鑱身自將身計雖能全不顧
人生那得一無長喜令麋鹿為朝侣畏使金銀宿夜囊
疎放容予惟故舊年來心迹兩相忘
喜晴
映日吟詩喜不微濕雲片片盡歸飛由來天地原難蔽
回首江山忽已輝從此送秋吹笛好錯教連夜見星稀
錦溪繡陌酧人願布襪芒鞵與世違
和東沙春日
風熙芳甸不生塵矚目山川處處新晴日林香花勸酒
幽溪苔輭鹿隨人閒來自聽桑間曲老去長逢海上春
藜杖豈能尋鳳闕蘭舟只合艤江濱
昭君怨
入宮幾載閉宮門夜月春光默斷魂非惜黃金輕畫筆
從來天賜未沾恩
副都御史戴公鱀
公字時重號東石少有文名中進士為刑曹督獄
見滯囚惻然使櫛沐以蘇癘他給卹有方遷四川
按察僉事備兵安綿前龍州土官多以賕結監司
恣行不法至與同餐燕公以法束之俱貼服涪江
當孔道風浪洶厲民苦渡公適至見覆十餘艘急
命赴救得活者百四十二人出屍三十公嘆曰此
有司之過也即戒工造舟三十二為梁四十餘丈
横其上立法守之公初南下有以議大禮驟貴者
道遇公欲挽與語公解維直去其人深銜之及為相
乃以事奪公職家居八年時宰死乃復起歴河南
江西藩臬備兵饒州復以事忤後相坐罷四年冄
起副使備廣西府江兵值猺獞嘯亂幕府謀大舉
討之公畫策曰此不足煩大兵也為選將提銳卒
數百授以方略使深入仙迴馬尾諸山繞出賊腹
猝攻大破之斬首百餘級俘其豪磔之於市江道
遂平幕府欲上公功力却之遷山西按察使有閹
豎殺人匿宗室家吏莫敢問公捕得即付獄巨商
持當軸書來告宿逋公怒曰豈有朝廷監司乃為
賈豎責劵耶焚書杖而遣之歴遷副都御史巡撫
四川為治盡革煩苛凡所隸諸部雖極杳險必輕
車駐節勞問民所疾苦故老謂撫軍旌節二百年
僅一見也而會有舊僚嫉公者中以飛語公遂歸
三年一日端坐而逝年六十七公少擅經世才負
氣高亢居官四十餘年關節不至其門權貴俱心
憚之竟坐此三起三黜不得盡其用論者惜焉
中丞遺詩僅一百五十一首時稱其老健蒼涼可
當詩壇大將余謂讀中丞集只覽其詩題便知是
一作手詞家俱以為然
感興
梧桐有良質斲為雙綺琴疏絃映金徽泠泠發佳音一
彈薰風至更彈江月沉大雅久以寂志士寄幽吟坐令
衆喧息洞見太古心
田父晨驅牛叱耕還自喟力作雖苦勤不能救憔悴去
年田事登僅以了租税昨夜縣帖來徵派動如蝟哀哉
石上茆鉏刈日尋綴苟免憂目前何用計卒歲
蘭蕙種不長荆棘日以滋青青野中蔓引身百尺枝春
風一吹拂垂垂得其宜夭桃開上苑苦李道傍遺賦命
固如此物情胡不怡托根各有所聊用以自持
離離庭樹花風日正妍好翻翻辭枝葉忽已及秋杪君
子百年心小人計昏曉道謀俗不諧事業滿懷抱行當
屬吾徒究竟見稍稍請君平生志慎勿事温飽
過萬善驛登太行山晚至星軺雷雨暴至衣盡
濕
朝躋太行巔暮宿太行麓層巒入青冥百里立蒼玉凌
風一停車冀豫俱在目茫茫平野開直見黃河曲維南
有崧高賓對稱仲叔秀色分天中神功奠坤軸石徑緣
岧嶤顛崖俯蒼木古來重設險三城接雲矗因之千載
懷壯志非轅跼誰能静邊塵再覩堯風俗斜陽隂雲興
急雨過傾覆沾濡不足云震雷動予屋
光山道中見插秧者但少蓄水午渡淮河至息
縣雷雨俄作三日阻宿漫記其事
我行淮水濱赤日正停午農事喧近村炎氛轉林莽插
秧夏已深氣候異南土少婦乃力田老翁紛擊鼓決渠
清泚遥荷鉏復舉戽田高半拆龜塘小幾涸鮒斜陽隱
聞雷一雨忻入莫人方慰有年予亦藉袪暑信宿隂雲
垂溝漲成溆浦安知羇旅愁但煩爾地主佳邑自息名
封圻尚連楚淹留天如何高歌更懷古
息縣阻雨二日方趨真陽十一日達汝寧道中
低下處便成巨浸肩輿渡水得十二韻紀所
見
酷暑如吏苛驅除雨之德涼氣幸有餘暫霽見山色拂
衣晨出門懸知埃氛釋得失理莫齊淖濘乃行惻望望
還欲晴中夜轉蕭瑟淮汝增濁波良疇頗衝射乃知周
道旁倏忽成陂澤瀉澗鳴急湍壞橋驚轉石老農聚室
愁下處害秋穡因思聖王理勤民事溝洫百川各有歸
萬井安利食云胡遂人亡經畫固無策我生一何愚奔
走空役役索途屢倉皇即事聊太息
龍洞
側身上高岡俯視寒水碧連峯截浮雲有洞呀石壁林
疎澹晨光却立屢廻策僕夫指顧予云兹龍所宅喧闐
萬壑趨溟滓入地脈潛流逗前山波翻洪濤拆含弘恣
虚受慘澹懼幽塞焉知泛濫虞應識神明力臨河結長
思知是禹遺跡融奇自乾坤通氣實山澤崖傾古木樛
路絶隂霧積蒼茫問征途旌旆照日色茅廬隔塵沙微
泉注阡陌遠憐朱夏時旱甚千里赤靈物豈無意雲雨
竟莫測欲往不可得臨風一嘆息
滎澤渡河
大河走中原神物難名狀混混自古今朝宗只東放烈
風況不休日夜波蕩漾涇渭疇能分砥柱翻激壯并吞
衆流盡勢若争伯王有時失隄防涯涘安可量滎澤行
問津張帆日初上俄驚山半摧仍喜沙平漲憶昨渡九
江奔瀾未應讓候人鼓角喧北首瞻太行(叶去聲)
秋旱雩禱仲月五日雲雷垂垂微雨即霽有感
二十韻
秋旱走羣望炎蒸逼周廬萬心鬱胥焚伐鼓紛朝雩中
宵雲物改輕雷殷城隅晨風碧海立簸蕩騰天吳商聲
入庭樹朔氣傳郊墟垂垂玄隂合洒洒鳴檻疎新涼稍
快意一雨甘所須狼籍見黍秫讙呼劇童愚終然涸溝
澮忽已明桑榆遂令黃道間驕行三足烏祝融侵軼後
風伯刑誅逋鹵汐變清泚分流決汚渠農事競涓滴神
功諒荒蕪直恐藿食病豈得糟牀濡明明精誠聚上帝
仍高居四時孰迴斡九關多睢盱感嘆激衷懦即事思
良圖行水有蓄泄作俑將罪湖隄防哲人計餘潤還膏
腴吾歌自永夕執熱誰能除
道中漫述二首
夙志本怡曠浮蹤困羈拘首春覩象魏末歲從簡書僕
夫起嚴駕相顧何躊躇投荒信萬里行當向炎墟風襜
中夜息霜郭凌晨趨役役未能已緇塵盈素裾
久客困彈鋏長安常曳裾平明跨羸馬欲出焉所如裘
葛各已敝日月還居諸一朝蒙遠徙飄泊萬里餘持憲
非言薄奉詔恩猶殊但自媿虛謬何能靖邊隅魯姝亦
有念杞人固應愚抗手謝親友孤心終不渝
東阿汶上屢值大風效昌黎聊訟風伯
薰風動地歊暑浮小窗入夜聲颼颼黃石祠前榖城下
揚沙攪樹何時休我行徐郊及齊魯平原莽莽無來牟
僕夫相顧色憔悴為言不雨生煩憂玄冬涉今夏且半
杲杲日御挾赤虬粟田豆隴盡蕪没乾死安得翻鉏耰
況乃頻年旱驅虐辛苦逋欠多瘡疣使君請視野如赭
逃屋十九頽道周我聞停車重感嘆端思此咎將誰尤
昨夜滕陽望鄒嶧巄嵷騰曉雲油油褰帷深擬待飄洒
要令清泚瀰芳洲俄驚旭高雨不作號噫萬竅羣隂收
雲蒸霧溽忍吹薄嗟爾風伯良汝由皇天分時授百職
長養庶物功均侔五風十雨兆豐稔霈以德澤奚其優
汝獨憑陵煽朱焰屯膏縱魃為民仇雲輜潜厓靡觸石
雷電熻赫更拘囚南箕簸揚實汝好暵燥下土成焦丘
天高任汝持號令致兹恒亢非嘉謀古來汶泗通地脈
飛泉匯濟馳波流却聞泌沸縮沙礫漕渠那復移檣舟
呂梁之水縣百仞石出齒齒同潢溝縣官發民塞渦口
道河開鑿連數州水衡大僚困籌策神都轉運需千艘
汝猶鳴條愈震掉排閶請帝應度劉何如少輯醖甘澍
坐消灾沴還懽謳
自軍山舖中趨龍陽道中風雨甚苦用夏桂洲
壁間韻
荒山盤迴幾千疉没脛深泥滿阡陌朔風凄雨更昏昏
僕夫相顧無顔色隔林雨歇聞鳴雞夾輿青青桃竹齊
日午破亭炊野飯天寒古渡走荒藜誰家茆屋雲深處
不識隂晴掩關住
石兒背
夷陵江前石兒背連江石壁緣江臯蒼雲劃開幾千尺
沙石大小相粘包下有激湍聲怒號舟子攀躡輕猿猱
徑微磴絶不可度寒風颯颯吹霜濤半壁流泉濕裊裊
隂崖孤樹青高高忽然突轉疑墮裂洞門蘚合荇薇毛
岩頭亦有數叢竹歲晚江空猶自綠
滹沱河行
曉行恒山道復渡滹沱水滹沱兩岸平沙黃寒日射波
朔風起輿梁如砥中流清來輪去轂穏不驚川浮晴野
孤城迥旆拂霜枝雙戟明憶昔乘秋嘗鼓枻魚龍駕濤
無涯涘舟子常依楊柳堤居人盡失桑麻地十年迴首
夢寐間遲回只覺增衰顔乃知夷險詎能計所以古人
太息再歌行路難行路難何偪側衆呴能漂山貞心殊
轉石君不見三峽奔濤崖石墮方舟撇漩猶捷過又不
見太行九折盤巑岏驅車直上青雲端人間畏途豈在
他誰令同室還操戈從來善宦固有術吾聞流行坎止
如命何
題枯木雙鷹圖
商飈夜捲萬木空蒼鷹雙飛來海東悲臺黃雲色悽慘
是誰呼墮寒枝叢平蕪狡兔走三窟志行萬里立突兀
何不翻倒摩高秋並向層霄見毫忽畫師有意憐雄姿
寫入鵝溪時一披廣庭風清晝欲静對此猛氣掀霜髭
吾聞疾鳥猶疾諛寧知梟鳳從來殊嗟爾毒爪莫漫驅
天際恐有圖南雛
為陳德洪題山海圖
長安逢君今幾年綠袍玄鬢如神仙横山萬里歸朝天
更話夙昔驚華顛歲寒忽憶故園樹春風已買江南船
四明城東山水窟赤洞滴乳丹砂泉仄岩噴瀑芝薇長
老檜傍壑藤蘿懸峯頭躡屩看海日谷口散杖衝溪烟
有時相呼白鶴下到夜索笑梅花前翻思宦轍苦馳逐
而祖道術期相傳大兒能讀石室篇青眼往往聞時賢
歲晚歸來開壽筵霞觴映酒顔酡然閒中歲月寧有幾
盛世擊壤謳歌喧望瀛只尺是蓬島坐見斥鹵成桑田
弔長平
風吹山霧日杲杲驛吏候我長平道長平千年愁不掃
殺降坑上生青草暴有若秦愚若趙四十萬人骨齊槁
古來謀國士誠寶當時但說廉頗老至今君臣愧嫗媪
相如引車料已早嗟彼暴秦毒何剿皇皇今古歴可考
不嗜殺人天所保
内丘道中
隂隂高柳静宿雨忽驚秋沙日晴初散風塵澹欲收山
青連上黨堞隱辨中丘無奈思鄉念蟬聲傍驛樓
至徐洪分司愴然悲感(余八弟水衡主事分司徐洪卒于署數峯青弟)
(所題軒額)
水部開山署泉臺隔歲華河流失故道槐杪結新花舊
吏愁相問深庭静不譁數峯青尚在搔首對天涯
新嘉驛草亭和沈鳳峯壁間韻
古驛歊塵裏幽然著此亭四簷山盡碧一眺眼為青高
蔭閒移日芳尊或聚星振衣成小憩促駕喟勞形
大龍驛曉發喜晴用夏桂洲壁間韻
風檐發古驛寒潦没征車徑轉憐行惻山明喜霧除香
傳郵卒茗青見野人蔬萬里歲華晚掀髯午食餘
酆都除日即事
携家巴子國守歲楚人舟爆竹還通俗椒花對遠遊情
親童穉語節換雪霜留萬里憐初志聞雞更攬裘
戊戍歲二月廿三日餘干江上聞報解官二首
用拙難諧俗行年近覺非此心原自信吾道不相違海
曙雲霞動江清水石依無勞致投杼正得返初衣
滄江問歸路春事及芳菲柳浦漁歌出桃谿燕子飛鄉
山雲漸白蕨笋雨應肥吾汝皆鷗鷺休煩詰是非
送陳掌教遷太學助教
道重宜矜國官閒不計程秋清為客壯江闊載書輕山
色連吳地星光動越城獨歸寒雨暗愁帶夜潮生
自鄢城過麗陽中途午飯見楊后江壁間句
細讀后江句歸心到海涯江鄉雖洵美歲月但驚賖野
樹聊停馬山雲不礙鴉蒼梧竟何處吾欲問重華
丙午五月廿六日自建昌趨德安少憩東林寺
十年夢作廬山遊五月星駕東林留青嶂遥開石耳出
白雲近傍香爐浮向午峯隂連小閣落溪巖瀑入平疇
會招五老天池上手擷芙蓉倚素秋
宣風公館作家書後用壁間陽明先生韻(明日冬至)
雲外微紅見燒㾗道邊寒水入溪渾此時日落楚山館
後夜月明何處村已近閉關猶道路偶逢傳札念晨昏
獨燒官燭看妻子臥聽郵更驚夢魂
宿清化驛
澧水城頭短髮蓬靈均應笑此萍蹤每從落日驅羸馬
更指層霄接大龍古驛小窗頻刻燭遠山何寺忽鳴鐘
不慙虚薄猶縻祿欲向清時強奮庸
過湯隂武穆祠
雲樹蕭森武穆祠晴沙秋日尚含悲中臺一德初開閣
内殿精忠漫賜旗河北不聞經略計江南已草受書儀
廿年洒泣看遺傳式里重吟板蕩詩
再過武穆祠
再拜重瞻武穆祠凄雲衰柳不勝悲瓣香幸致經行日
雙淚嘗懸讀史時主已忘讐安可責天如棄宋亦何為
最憐一曲西湖地英爽能忘故里思
六月既望同時化弟謁甬川太宰還舟中述懷
放舸城南觸熱新濯纓欲傍滄江蘋濕雲挾雨時過水
晴鷺將雛翻趁人偶向竹洲緣窈窕徑須松壑上嶙峋
秪今多病兼樗散浩蕩輕鷗覺汝親
湘潭渡江後遇雪至黃茅館已一更矣用禁體
蘭橈渡湘水層雲散朝隂沙明馬首路霽愜行人心俄
然集飛霰忽已迷高岑纖纖漸依竹密密仍穿林輕同
敗葉隕急赴寒塘沉暫止似羞縮少縱還浸滛履破幾
没淖衣霑遂盈襟每踰籬落入故向茅簷侵因石巧增
突隨風或填坑原疇失横縱崖谷無嶇&KR0706;枝垂懼遭折
啼寂疑盡喑遥墟草笠斷晚市炊烟深映瓦如欲曙飄
窗静聞音貧臥怨衾鐵豐徵欣雨金矚曠愁晃眩徑幽
氣蕭森扶輿下泥坂反旆循溪潯黃茅近可辨敝館寒
難禁爐紅聊兀坐酒綠還時斟羇懷憶所歴襆被猶豪
吟
行臺雨後紅葵盡開但蛙蟬頗聒耳
園葵吐高紅庭蟬噪深綠客意忽驚時故鄉新稻熟
自界河至光山一水廻環經涉凡四十八渡
遠山近山無數青四十八渡水迴瀠侵晨杖策歇停午
叱馭還從九折行
楚山盡處水分雙北入淮流南入江觸石抱村沙岸斷
曉來新雨過漁矼
兵部尚書東沙張先生時徹
先生字維静幼時就外𫝊俱以常兒畜之從子文
定公年長顧獨竒先生先生師事之遂成名而先
生亦年十七為人師弟子數十曹俱年在先生上
二十舉於鄉中進士歴官南曹郎以副使督學江
西簡才汰不肖甚嚴關說無所入會宫廟灾嫉公
者遂謂副使苛諸生所致左遷備兵臨清歴河南
左布政使晉都御史巡撫四川討白草番平之
會中蜚語罷歸冄起撫江西召為兵部右侍郎
時聶公豹為尚書值楊公繼盛劾相嵩十惡内有
子孫冒邊功事下兵部覆聶公謂諸司曰功俱實
不虛可具以覆諸司俱曰公今日當為萬世持公
論未易覆也聶公怫然起先生入謂聶公曰諸司
殊藉藉公激之則恐事生禍且復延縉紳公何不
說嚴公使自辭軍賞則部曹可無覆即公論亦得
不廢也聶公悟卒如公言時謂公善處事也大將
軍仇鸞怗寵焰如火先生獨持不下及鸞死疏訟
都御史商公大節冤上怒下詔切責奪二俸先生
以此名益重居憂會倭犯留都召先生墨衰為南
京兵部尚書到官甫踰月寇突至遣將禦之不克
相嵩從中批之遂歸老時年五十五尚茂齒既不為
世用乃益精思著撰為詩古文詞及他說林家言凡
數十卷輯洪建以來大家名文為文範别為文苑
撰郡誌續四明風雅既以標格自持益好士數寵
薦後輩諸君凡經其門後俱為名士大夫所執友
義重死生始為進士時有騎馬來定交者曰王激
子揚快士也子揚死為刻鶴山集豐人翁以落魄
死為刻考功集陳后岡先生早歿既刻其集復為勒
石墓門家有别墅在東臯曰茂嶼草堂在西臯曰
武陵莊時引上客共觴咏其間即單門年少一經
品目俱藉以揚聲至先生殁後數十年士有鬱弗
無所見者尚愾然曰吾恨不與張大司馬同時耳
蓋吾鄉士大夫壇墠於斯極盛自後欲少衰矣
余嘗觀諸家論先生詩當時若沈鳳峰謂名家易
大家難惟先生足當大家皇甫百泉謂以蘇李為
宗而綜括三唐體大兼美楊升菴謂沖淡穠粹沈鬱
雄壯匠意鑄詞色具體備近時若陳大樽謂樂府意
調古質近體宛倩麗佚如層臺佚女意帶烟霞合諸公
之論可定其詩使先生當軸甄陶風雅當是李文正一
流惜乎三黜而中止也然吾鄉最稱東沙先生焉
獨漉篇
獨漉獨漉上陵入谷谷深無底陵高無躅玉在璞中孰
别純疵鳥在林莽孰辨雄雌閉門養蜂自求其螫出門
種桂翻樹之棘集菀者驕集枯者恥纆牽纍纍何由千
里豎兒無知握策馳驅馬驚車敗叫天號呼蜋能捕蟬
蚌則伺鷸懷機使詐水清石出
梁父吟
朝上泰山鬱何盤盤崩崖嶭嵥石齒斕斑虺蛇横樹虎
豺當關憭哉慄慄曷以盤桓(一解)
暮上泰山白日西匿前有榛莽後有鬼蜮道險天寒饑
不得食欲見雲君何由可得(二解)
泰山巍巍魯邦所宗智矣齊相七國之雄二桃何甘以
殺三士惟其忍心嗟嗟晏子(三解)
虞羅藏機蜂蠆致毒爾口雖微慘慘戈戟屈公問天賈
生弔水嗟嗟晏嬰實為禍始(四解)
采葛篇
種葛南山下春風吹葛長二月吹葛綠八月吹葛黃腰
䥥逝采掇織作君衣裳經以長相憶緯以思不忘出入
君篋笥長得近輝光層冰布河水中野皓凝霜吳羅五文
采蜀錦雙鴛鴦君恩當斷絶歎息摧中腸中腸日以摧
葛葉日以衰願留枯根株化作萱草枝
長安道
曙動開長樂鸎鳴遶建章龍媒馳道出鳳吹彩旌揚繡
陌生朱霧銅溝映綠楊渭橋春水漲日日汎鴛鴦
古别離
春思已無那如何又早秋偏將一片葉飛作萬重愁鳳
枕蘭香細瑶階霜杵柔暗揮雙淚眼一望大刀頭
子夜四時歌
朝朝聽鵲報日日掩重闈莫踏門前柳留蹤待郎歸(春)
日出望車塵徘徊至日曛拾得紅蒨草歸染石榴裙(夏)
凄凄復凄凄月出光尚微郎衣猶未綻何得理儂衣(秋)
河水結層冰疾風吹曠埜嗟爾衣裳單獨宿在車下(冬)
隴頭流水歌三疊
隴水下隴頭東西南北流浮萍逐隴水一去不復收
隴版廻九折七日乃得越如何下隴水瞬息成決絶
殘月寶刀白微霜隴樹黃笛中聞折柳那得不思鄉
俠客行
登君堂把君酒生從衛霍遊復與金張友主讐尚不報
肝膽向誰剖脱下鷫鸘裘换得新豐酒千錢作使邯鄲
倡北斗闌干挂朱牖平明走馬長安市翻身戲折章臺
柳
結襪子
岳不言高海不言深周公下白屋天下乃歸心月之從
星不損其明龍之蟄淵斯耀其靈王侯雖云貴貧賤未
可陵士易詘名難成嗟爾漢庭之人慎莫驚漢庭何有
爾公爾卿得則九鼎重失則鴻毛輕皇皇黼黻奕奕華
纓彼駕車而馳馬譬若朝菌之揚英結襪子禮王生張
廷尉名乃成漢廷之人慎莫驚
陌上柳
陌上柳陌上柳春風拔拂短長條攀條不識誰人手為
問去年折柳人今年柳發歸來否雉朝飛車轔轔柳花
飛飛愁殺人
原上歌
虎電電狼狺狺帶刀彀弩行逡巡械爾虎阱爾狼原上
草青牧牛羊
幽澗泉
幽澗泉飛珠玉道傍白花細如粟繩樞小戶架山麓翁
折薪母煑粥小兒敲冰斷青竹風吹草屋寒肅肅
舟人嘆
予自北旋阻于荆門目擊運舟之苦
大風折樹河乾見底五步十宿一夕九起河塞不開水
乾不來自顧無羽翼安得東西南北飛裂篷且為薪賣
櫓且為糜什九不得歸得歸官府相鞕箠噫嗟嗟羊腸
之險猶可越人無遭際那可活
逃民歌
來逋逃來逋逃茹藿烹藜腹顑頷以枵出門豪家打縛
入門妻子煎熬昔飢官府賑我今飢官府禁我來逋來
逋率彼曠野野死飫鴟鳶獄死飫蟲鼠野死僥倖尚可
脱獄死則死誰貰汝
空城雀
空城索索鼠穴狐栖白骨不葬悲風凄凄嗟爾黃雀何
不去此逃朝鳴啾啾夕呼嗷嗷慊慊長苦飢爾生一何
勞雀聞心中苦口噤不能語大澤饒風波其上鴟鳶多
東人挾彈西家張羅各自懷機智愛惜田中禾覆車之
粟人尚收官倉之儲寧汝由何如闒蹋空城裏草根木
實無人主經年不見有行蹤蓬蒿跳踉誰禁汝蚩蚩爾
黃口慎莫生咨嗟待得毛羽成努力自為家
留郎曲
三月以來無一晴郎今欲行猶未行日日鳥啼行不得
郎心不定妾心驚芳華盡被雲雨妬出門只尺迷毒霧
風吹白浪立如山勸郎莫問江頭渡哀猿呌月不可聞
妖蜮含沙詎知數深林魑魅巧弄人百尺長蛇斷行路
黃金之印大如斗數奇不得縣君肘有時錯悮犯刑書
咄嗟那復保身首此時遊魂何處歸此時空房難獨守
不如炊黍且蒸藜相對繩樞與甕牖
宛轉歌
明星燦露華泫宛轉歌歌宛轉月白烏夜啼絃長曲何
短綠水芙蓉夜夜開芭蕉落葉心常卷
有糓
有糓志貽謀也章氏子起家進士追念先人
之訓爰名其堂
田有嘉糓后皇所殖心之糓矣時維懿德易我疆畝其
耕澤澤既曰耕只曷遂播只其實纍纍施于孫子
古我先民遵皇之極遵皇之極以燕以翼不菑胡畬不
稼胡穡凡爾君子夙興是力
其力云何荼蓼是除載蕃載滋百千其儲無逸斯逸匪
哲伊愚敬念不替茀祿是俱
秋懷
虎兕狎曠野鱒魴懷廣池如何遊客子飄蕩無返期朝
發扶桑阿夕息望崦嵫山谷屢阻遷寒暑互推移艱難
經百務鬒髮變成絲腰帶不盈束中心惄如饑
木落尚可榮水涸尚可盈如何蓬蒿士抱藝竟無成神
龍制螻蟻斥鷃嗤鵾鵬小大各有遇得失安可憑達將
連駟騁窮即蓬虆行
北征雜咏
客寢不能寐舊慮雜新思申且雞初鳴呼童理裳衣初
日照疎牖倉皇臨路岐風塵塞四野車馬若雲馳去者
未云息來者復如斯鼎鼎百年内形神空爾疲顧彼蓬蒿
士旦暮掩荆扉蒸藜以為食編茅以為衣不知有朝市
豈復辨雄雌芳餌非所羨網羅安得施
養鳥莫養鸞藝麻莫藝蘭芳香難為用過美多憂患田
甲賤死灰白日摧冰山時運有來去禍福無定端周道
蕩如砥朱門競彈冠咳唾生風波誅奪在一言二曜不
常盈人生豈得安棲棲巖穴士無為恥泥蟠
白日麗高天萬古鈞炤臨但能炤人影不及炤人心人
影有時離人心終不移如何申椒芳化為菉與葹感此
長歎息淚下忽沾臆願將白日光來炤金與石
犁牛不為麟西施不負薪貴賤各有尚知者察其真周
公下白屋天下乃歸仁田竇相傾奪玉石俱見焚大雅
秉明哲富貴成浮雲昨日趨蹌地今為灰與塵濟濟鴻
都士何者結交親我欲竟此曲此曲難具陳
東澗結層冰西澗涵清泠北枝方委葉南枝已含榮本
是一氣物炎涼不同形何況雲間翼翻飛豈能并朝客
孟嘗門日夕投信陵得意膠漆歡失意尋戈兵仇多終
自賊豈獨喪其朋不念王貢交千載揚芳名
相逢行貽甬川祭酒
與子同根樹枝幹夙所依東西互飄泊寒燠歴遷移交
遊盛宇内何如我所思長風戾羽翰夢想覯容儀豈期
薊門駕改轍復來兹水深秦淮氾草長鍾山陂相逢擥
衣帶歡極難為辭盛衰鑑毛髮人代多參差金罍酌旨
酒列席薦芳粢中庭擷萱草庶以飫周飢
君房下第歸
在在有芳草處處有青山君去與之去君還與之還燕
臺空駿骨漢宮擯朱顔自古有如此沉冥且閉關
積雨簡嘉則
隂風吹宿雨隂霧羃庭墀畏寒花委砌避濕鳥分枝天
暝非因夜泥深不辨谿親朋斷來往孤負黃流巵兀坐
悄無聊一賦愁霖詩詩成再三嘆四顧將寄誰為語雲
栖者啓戶當知之
郊居
朝出野田遊暮向林臯宿策杖入蓬門溪雲猶在足頳
霞鳥背翔皓月江心浴樵釣共為徒庶幾鄭子谷
幽居屏煩喧觸目恣遐眺烟霞茁屢奇峰巒互騰踔宿
鳥競陽枝寒泉迸隂竅欣兹十畝宮托跡亦䆗窱
村居何所有歴歴多修竹明星閣樹頭白雲飽溪腹釣
月引鱒魴樵霞臥山麓枯槁固所耽飲啄亦自足
籬菊欲辭榮林楓亦隕赤芳醑湛盈尊園果繁以碩隣里
相勸酬酣歌擊白石俯視池中魚仰睇雲間翼
寄遯匪云遠清溪即故栖崇樓邀月近列岫泄雲齊鳥
至自相悦人來乍欲迷言訪蓬瀛客丹丘尚可梯
積禾已堪炊種蔬已堪摘梧竹儼成行信是幽人宅鳥
篆文苔階雲衣罥蘭澤翹首望長空青山淨如拭
伏枕不成寐側聽司晨嘷嚴霜切重衾疾風梳敗蕉寒
燠固有常龍蛇由所遭集菀本非羡白首甘蓬蒿
江上行
東風乍雨還乍晴十里百里聞流鶯春波淼淼淨素練
春山簇簇行畫屏江上飛花已如霰澤中蒲柳何青青
五陵俠客金騕褭瀟湘美人瓊玉筝珊瑚寶玦炤碧草
飛絲急管喧層城繡服凌雲翡翠動香輪壓霧鴛鴦驚
日中鬭雞馳道塞日暮撾鼓紛吹笙金陵美人鸚鵡斝
桂櫂蘭舟不計傾相看莫放赤日落白石沙清無限情
鳳凰臺上烏初下白鷺洲前笛一鳴歸途況值明月出
回首猶聞白苧聲
城南閭將軍宅同萬民望屠國望訪楊維仁分
韻
江苑莓苔夕春風玉漏長異鄉今日會明月故人觴甸
樹圍山郭溪雲帶草堂來朝與君别兩地莫相忘
飛來峯
疉石圍青壁澄湖映赤城峯迴雲盡入洞轉日初明窈
窕丹丘秘逍遥玉女行山中有真隱長坐說無生
春日舟行四首
出郭便如意春光盡眼中雲衣浮石淡樹杪著霞紅野
渡新添水村禽各占叢桃源在何許宛轉未能窮
為愛春流好初晴即放船林臯青帶雨江路淡生烟漁
唱因風亂鶯花鬭日妍瀛洲應不遠凝望轉堪憐
空聞玄圃勝何似碧溪行積雪千峯白斜陽一鏡平艣
移頻墨藻岸轉只聞鶯信是滄浪好中流試濯纓
青雲將畫舫步步可憐春野草風吹綠山峯雨洗新花
枝初綴蝶燕語故招人村叟亦何意逍遥傍水濱
答顧子病中見訊
伊昔盟心久那堪握手稀白雲繁作舍黃葉静蒙扉齒
髮先時落芳華復爾違眷兹林際鳥晨出暮同歸
省中雨興
何處多芳草春江日爾思高臺雲出没雙燕雨差池水
絡清溪宅花飛白石堤長安三月盡車馬至何遲
夏日吟
積雨連昏旦隂雲被日隄柴門芳草合新水綠蒲齊野
竹藏青鳥藤蘿引碧雞著書經歲月來往小齋栖
村中即事
數畝柴桑宅依然白水涯雲深不礙路秋老尚餘花翠
壁簷端出青霓樹杪斜村中無酒價客至便教賖
十二至戊嶼莊作用樓字
只愛青山好添成百尺樓青泉梳石髮紫霧羃松頭刻
燭賡新句持杯憶舊遊中庭明月至遽起上簾鈎
題候濤山和豐大
浩淼疑無地何年此落星洪濤舂日白遠樹貼天青暘
谷收漁舶崦嵫列畫屏山僧有真悟對客說元經
十六至茂嶼莊作
迷却桃源路千章夏木稠青峯排漢出白浪挾雲流樵
唱風前亂桐花雨後收最憐河畔柳慣繫木蘭舟
白鹿洞
平臺開絶壁西望五峯高暝樹栖山燕春臺繡石臯魚
遊吹淺浪龍臥起驚濤莫學任公子垂綸釣巨鼇
次南禺見新月有懷
衡門緣徑啓花榭倚雲成照水月初出近人蟲自鳴疎
鐘風外落碧漢樹頭平無限傷秋意同誰次第評
簡敖子發
朝搴石上英遺子白門亭作吏知時最著書何日寧土
花雲助碧山木鳥分青猶共南宮柳時時迓客星
戊午元日
山中更甲子海上卜星躔漫道新添算翻悲漸減年風
舒彭澤柳日暖鹿門田泉石應如舊朝來頓可憐
鳳凰臺
春江白雲起俄與鳳臺連雙燕肘間出百花杯下然炊
烟多度水雉堞已窺天昔日吹簫客清歌誰為傳
九仙山
高臺凌紫極面面出烟霞寺古松生甲林深石繡花朱
闌懸海蜃玉笛動雲牙自是神仙宅蓬瀛未足誇
訊余君房讀書大慈山房
豈是逃禪客棲遲湖上峯看書親佛火旅食借僧舂夜
坐頻邀月晨興每候鐘自便塵市遠日日斷過逢
楊蔡二子至留酌
有酒一斟酌相看即故人清溪落日静輕燕蹴花頻薄
餉新炊霧高懷得借春誰憐仲蔚第碧草細生塵
曉起
晨星開曙色風鐸響檐端白髮綈袍敝青山病骨寒畦
蔬雞啄亂園果鳥銜殘竹裏收遺籜新裁處士冠
春日舟行次韻
春郊芳草色步步引扁舟未試登山興先為載酒遊輕
雲籠過鳥斜日趁歸牛最喜天初霽羣峯翠欲流
廣陵曉發
征夫逐草露夜夜月中眠霧擁玄猿嘯風吹白鴈旋有
江能繪樹無路不生烟初日秋光澹芙蕖亦可憐
竹墟宅
誰下陳蕃榻青山有逸民來從芳草引坐與碧山隣中
酒無虚日尋花及好春相看莫相笑同是竹林人
隱居
島嶼春常在桃源路不迷山禽衝霧落野鹿抱霞栖蔓
引青松弱崖懸碧草齊逍遥堪避世從此覓丹梯
清平道中
山城拂曙動行韉古樹蒙茸襍瘴烟野鳥向人名不辨
僕夫無譯語難傳青霞漫簡高賢傳落日長歌古劍篇
芳草不須懷故土壟雲溪月亦堪憐
潯陽歌
九江江水九流盤彩鷁朱旗霄漢間七十二峯今夜月
龍門相對駱駝山
錦雲堆樹浪花長桃李飛來片片香打鼓鳴鐃何處客
怪來驚散兩鴛鴦
初秋
一聲漁唱海天秋素練初飛白鷺洲亦有芙蓉自開落
何人解識漢宮愁
甬上耆舊詩卷八
