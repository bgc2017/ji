甬上耆舊詩卷十九
監察御史胡文學編
禮部屠長卿先生隆
先生别字緯真亦號赤水少時其家少司馬竹墟公
數稱為異才司馬嘗夜夢蒼龍入室及旦起先生適
至心益竒之日與大司馬東沙張公共相延譽名益
重中進士除潁上知縣調青浦在官建二陸祠延接
吳越間名士沈嘉則馮開之諸公泛舟置酒青簾白
舫縱浪泖浦間以仙令自許然于吏事不廢嘗有部
使者入縣言霪雨久苦令日行水啟閉得田苗無恙
先生對曰公所見負郭者耳他汙邪渰沒甚多今何
敢隠民疾苦以此欺公使者絶嘆服稍遷禮部主客
司主事進郎中其在曹好客益甚而槖中屢空時解
帶付酒家稍取供客王季夏太史為作銷帶行紀之
西寧宋小侯少年好聲詩相得懽甚兩家為曲宴杯
闌燭滅每極子夜遂中白簡解組歸過吳中由拳父
老為斂田千畝奉故侯請從泖浦卜居先生但與飲
數日謝歸自束髮名高睥睨當世為詩文任心縱口
以此自豪嘗集詞人四座戲為葉虞叔咏松齋李之
文咏芙蓉池各限數百字言笑中須臾巵酒二詩並
成又與客對奕口誦詩文我誦彼書書不逮誦自叙
其所作以為姿敏而意疏姿敏故多疾給意疏故少
精堅今所傳由拳白榆采真南游諸集皆未嘗具草
之筆也既不仕乃遨遊吳越間歗咏山川自矜出世
已而溯旴江登武夷窮八閩之勝阮堅之為晉安司
理以癸夘中秋大會詞客于烏石山之隣霄臺名士
宴會者七十餘人而先生為祭酒棃園數部觀者如
堵酒中樂止先生幅巾白衲奮袖作漁陽摻鼓聲一
作廣場無人山雲怒飛海水起立林茂之年少下坐
先生起執其手曰子當作撾鼓歌贈我快哉此夕千
古矣已稍倦游歸里門客益輻輳每置酒不過一更
輒更然燭坐齋中填樂府詞十餘紙命善歌者王子
長為定點拍唱之隨去其繁者自脫手至上口時所
存率十之四有御史行部遣吏白旦日早臨家人請
脩具然先生實無一錢且偃卧榻上家人不敢復請
日向昃適西陵某公遣使者來購文以白金具札為
壽先生即起召使者入問發緘立撰文併作報書遣
使出門日景未盡即以金盡付家人不啟視及晩年
家益貧更出游人間阻凍金閶作歌從李叔玄乞米
自嘲自戱讀者憐之復留連虞山狼五間判年始還
未幾遂寢疾先是吳人孫榮祖挾乩仙稱慧虚子先
生篤信之及疾革猶扶牀凝望幾慧虚飇輪迎我悵
怏而卒得年六十三其未行世詩文名絳雪樓集尚
數十卷藏于家
先生異才天縱横視古今里中父老傳其飲中下筆
杯影尚搖歌聲初轉一揮已滿四座盡傾莫問得傳
千載只言取快一朝亦既極詞人之豪矣先生論詩
謂杜陵自有高妙獨立處今人徒尚其麤樸豈為知
杜陵者可稱篤論生平北面沈嘉則先生推其七言
古詩海内獨步故先生于此體步驟亦適相近當其
意得處山奔海立斯亦一奇也余嘗謂錄古人詩要
當于彼法取其獨擅者耳近家選長卿僅存一律復
非其所意得使前人才氣于何得伸竟陵錄溫李詩
欲全以我法掩彼風華然溫李亦何可掩也余既定
屠先生集合于虞山所選讀之始一快時謂李供奉
而後先生一人而已正以其才略同也
短歌
喬木多隂曠士多懷憂來無端西風鳴哀(一解)
無登高臺以望絶遠浮雲紛馳白日何短(二解)
晨登崑崙以臨具茨四海雖廣不容鬚眉(三解)
太行可登海水難測裋褐行歌若出金石(四解)
善哉行
來日大難地耄天荒花開不飲葉墮空傷(一解)
秦望三山以臨洪波金棺之下白骨峩峩(二解)
富貴無常霏雲流霞時移運謝王侯布瓜(三解)
人有美酒天有良宵何以為驩打鼓吹簫(四解)
暢適豈誕沈冥不昏客來笑歌客去偃門(五解)
世人無稽盛言八公起眎茫茫白雲在空(六解)
震旦篇寄吕充符
吾聞九州外别自有神庭二曜未曾到四照花常明瑤
臺萬玉戶玉戶開峥嶸蒼虎守階戺桂樹夾兩楹靈藥
無不有瑤草冬夏青神人何曠朗幡幢光爛盈容顔冰
雪皎衣裳雲霧輕所語非世事恍忽而噌吰口不設毁
譽心不藏愛憎吻距靡傷害澹然寡攖營但感滄海變
不問人代更昧者謂迂誕曲局安足傾此土本穢濁傷
哉朝菌榮何當煉金骨白日翔太清
臨淮曉發
行邁一何早驅馬出郭門馬足踐嚴霜北風厲寒原時
方屬青陽褐衣苦不溫側身望四際烟沙莽相屯落月
白無色天星麗以繁山川曠蕭條霜露空草根何人驅
馬來疾如流星奔但各東西馳不復交一言傷哉行路
難逖矣勞心魂
聞沈嘉則先生與汪長文游四明山作
四明迥竒絶獨立東南州上與元氣合下見滄海浮烟
霞日莽互何人窮其幽二君策高足能為十日游白雲
度千嶺青天開雙眸捫星帝座近得句山靈愁倦來臥
蘿月海風吹蕭颼洞天閟瑤草何時尋丹丘
南滁大雪歌
昨日何日故人一尊虎丘月今日何日馬頭十丈南滁
雪昨日何日金陵管絃喧酒家今日何日關山石裂穿
寒沙從來雨雪多江北回首江南淚沾臆所以古人憶
河梁昨日之尊那可得西風太有權濁酒都無力冷如
鬼手捉馬鞭狐裘蒙茸亦何益寒山日落牛羊眠往往
茅屋見人烟茅屋人家絶可憐黃茅颭出青松顛自住
山上屋還耕山下田童子撈魚溪冰邊女兒賣酒工數
錢三家五家自來往年深不問城市遷門前雪花大如
手萬片瓊瑤寫枯柳火煨榾柮啖蹲鴟藜羹麥飯地黃
酒生游死葬寒山下一生不向長安走而我胡為冰雪
中馬蹄踏破行千峯繁華富貴轉眼空山中之人笑殺
儂
沛縣登歌風臺弔漢高祖
彭城沛邑漢帝宫山川峭拔風土雄三月驅車猶烈風
高天捲沙白日蒙牛羊散野城郭空我來不見隆準公
但見平原草綠寒花紅隆準公英雄哉亭長去帝王來
去時蕭蕭提一劍來時千騎萬乘驅雲雷椎牛置酒燕
湯沐黃屋左纛虹霓開前殿歌風氣逾猛後宫擊筑聲
復哀百官歡呼父老醉酒酣日落登高臺當時王氣收
豪傑霍然起他人裂土握重兵公也倉皇奔迫不得止
須臾劍光奮義旗指函谷一破子嬰死鴻門不能驚巴
蜀不能喜黃石為之用白帝當之靡韓彭如狙項如豕
往來大業五載耳世上英雄有如此吁嗟乎咸陽宫殿
空蒼烟彭城故都無墓田神州赤縣掌上懸公也歸來
奏管絃管絃歡娛歡不足急雨飄風一何速沛上山河
巳非漢邑中父老死相續故宫曾無片瓦覆藤蘿倒挂
野人屋歌風之碑烟霞磨滅不可讀遙望芒碭鬱乎高
丘青天不動黃河流大雲垂垂幕其上龍蛇虎豹紛蚩
尤千秋萬歲後魂氣當來遊
山中吟
我家海上之青山山頭白雲時往還藤捎細月行花裏
水濺空巖洒竹間仙源有路春常入石屋無門夜不關
踏花只共野人語蕩槳真如沙鳥閒自從奔走江南道
馬蹄半入紅塵老生平耳目非我有俯仰眉嫵向人好
歲月其如石火何却逐浮名喪至寶昨夢丘中人題書
寄深省既報青山空復言白雲冷山空雲冷胡不歸荒
猿呌破秋天暝四明迴合無風塵八窗高敞開星辰洞
簫泠泠響空碧凌雲一喚樊夫人樊夫人偕雲華不知
何年栖紫霞十洲三島俱為家粲然忽啟玉齒笑笑我
不歸寂寞羞桃花桃花爛漫紅映天垂楊婀娜春風前
野麋亂飲幽澗水仙鼠倒挂洞門烟偶因騎馬衝泥去
憶得鋪花掃石眠
劉御史歌
丞相怒烈士戍驄馬來烈士灾隂風蕭蕭神靈哭不止
黃沙荒荒烈士死吁嗟乎劉御史遼陽天黑白日沒下
有猰㺄上有鶻磨牙鑿齒據其窟山鬼不敢弔河伯不
敢出妻子那及收骸骨嗚呼噫嘻何人殺孔融何人殺
臧洪男兒出身報天子俯首屈死蓬蒿中雲旗獵獵紅
滿空天兵下來衝烟虹將軍十道開寶弓誰當迎御史
上帝特遣關龍逢關龍逢握公手釀天河挹北斗拂公
塵埃飲公酒人間䧙巇天上否遊戲白玉堂逍遙黃金
牖椒山青霞亦公友自公去矣廓氛霾天清地朗雲霧
開墓前銅雀化為灰塞外金雞謫戍回公不在矣使心
哀我哀何為公不答仰視高空寒颯颯白雲蒼茫九關
合乾坤轉轂人事遷天子下詔褒忠賢鬼蜮射人虹霓
障天殲我烈士古路邊榮以大官寵大篇子孫仍賜緜
上田蕙殽桂醴焚紙錢年年寒食墓門烟
青谿道士吟留别京邑諸避好
青谿道士餐白石掃地焚香坐空碧月映蒹葭秋水寬
雪覆栟櫚暮雲坼山深路僻無人烟沙冷天空留虎跡
可惜一朝不自堅來作朝中蘭省客烈日騎馬堀堁中
搔首乾坤嗟迫迮下筆連蜷雌霓氣吐舌夭矯丹霞色
雄心不除俠骨存十年學道亦何益何物美器横相加
藉藉聲滿長安陌長安大道連平沙王侯戚里紛豪華
銀臺畫閣三千尺繡箔珠樓十萬家省郎卜居窮巷裏
車馬趨之若流水争設瓊筵借彩毫朝入西園莫東邸
摛詞盡道李王孫執轡皆稱魏公子主人轟飲醉向天
淋漓紅燭落花前銀漢半斜沈夜柝繁霜歌罷彈哀弦
有客醒然不御酒獨擁香爐對暝烟吁嗟乎美服人所
指器盈神理殃為歡尚未畢含沙已在旁匹夫睚眦脩
匕箸惡聲狺狺安可量子蘭讒屈平登徒毁宋玉請奏
相如琴未滅淳于燭禰生鼓吏慙未能幼輿丘壑無不
足青天何高高白日去莽莽出門眼看北邙山令人萬
事抛漭瀁玉柙珠襦寒雨中金罍寶瑟高堂上不聞黃
鵠遊洿池豈有神龍挂魚網我欲掩口笑古人古人英
雄亦不達子房赤松待興漢范蠡五湖須霸越即如蒙
莊與灌園安用雲臺懸日月馬蹄雞肋空有無欲休即
休何所圖亦不用百官祖道集征鹵亦不用君王詔書
賜鑑湖一騎蕭然下風雪空壕斜日啼城烏恥為執虎
子寧待車生耳懶視張儀舌不問待詔齒是非野鶴鶱
孤霞恩怨金鳷擘海水脫我今日之黃塵還我舊時之
白雲王績罷官因坐酒介推身隠詎須文風雷不能為
之驅隂陽不能為之鑄竒鷹翻然掣金鎖碧落茫茫墮
秋霧銅馬當年悔陸沈自憐黑髮早抽簪當年楊柳黏
天碧繞屋松杉滿地隂故人他日如相訪萬樹桃花何
處尋
韓蘄王花園老卒歌和吳淵穎
中原煙塵漲天起汴城日落大旗靡翠華北去泥馬南
坐擁西湖衣帶水蘄王徒步起行間百戰馳驅劍光駛
金牌晝分玉塞昏三字獄成岳飛死王也搤腕氣衝冠
鳥盡弓藏痛脣齒飄然角巾歸西湖自號清涼老居士
湖邊花園春色妍亭亭百卉紅燒天守園老卒鬢髮短
白首閒就花隂眠蕉鹿呦呦蝶栩栩石頭為枕苔為氊
黑甜正熟履綦響王來蹴起始矍然頭顱若此隙駒過
長日如何只高卧相公勿輕灌園人渭濱垂釣淮隂餓
龍泉補履鎌刈葵閒却英雄無事做王歎此叟氣何豪
與爾十萬金錯刀青雀樓船貫月上紅牙歌吹遏雲高
少女如花雜賓從鬅鬙白髮炤錦袍口銜叵羅海霧捲
手揮如意江風颾酒酣指點挂帆去鳴笳疊鼓凌波濤
夷王倒屣迎上客帀地氍毺布瑤席光生珠貝蛟人探
寒透冰綃龍女織趙氏璧玉連十城石家珊瑚高數尺
歸來大艑韓王欣豪傑計倪少伯倫胷中之竒聊一見
游戲仍臥花隂春吁嗟乎古來英雄何可測駿骨往往
埋埃塵尉遲微時曾鍜鐵王猛不遇行負薪為龍為蛇
古所嘆從此不敢輕相人
重過桃江别業
當時落拓不足論挾書醉眠桃花村黃鸝呌斷春雨色
白鷺窺破新水痕身世溟涬游太上風物依稀似陸渾
何人喚我出門去匹馬蕭蕭南北路兩足皸皺涉冰沙
雙鬢凋殘櫛烟霧燕臺駿骨雖見收漢宫蛾眉易生妬
幻泡浮雲擲一官親蒙天子賜黃冠入山面壁終有日
對酒逢花且盡懽此地重來恣笑謔十載羇栖宛如昨
悽愴似隔武陵雞須臾亦是令威鶴紅桃碧柳風正柔
野浦迴塘水亂流輕橈鐵笛吹欲裂錦罽銀筝彈不休
伯倫生著酒德頌無功自署醉鄉侯古人多好託此物
但言澆愁吾不愁
汪長文芰荷亭歌同吳茂倩董陽明葉虞叔
山家樓閣沿溪入複道層階上千級青崖寒嵌丹房深
栖鶻巢鷹手可拾夜臥不知雲霧多朝來但見衣裳濕
排空一步一崔嵬陡然絶頂孤亭開金沙細湧花源出
玉蝀横穿樹杪來亭前日午桐陰墮解衣烹茗焚香坐
山花蹢躅紅半殘野谷篔簹綠萬个濺濺響水到池平
池上田田荷芰生斜光冷浸玻瓈闊倒影晴窺鬚髮明
一時同游總廖廓玄超名理兼清謔腥風挾雨聞虎羆
絶磴將雛下猿玃談宜松外麈尾懸碁愛花間子聲落
此時散髮夢羲皇世界不知何處著布袍方冠意蕭野
主人恐是避秦者樊榭人歸霞自青葛玄沙冷泉猶赭
舊是仙都好卜隣把杯共酌松杉下與爾將營采藥乎
為余先種桃花也
神鉤篇贈李子年
吳人鑄劍天下無二子精靈雙可呼雷鳴電擊勢飛動
夜深妖血猶模糊水犀十萬壓羅刹光閃吳鉤白如雪
提攜在手鬼夜愁横行東南摧越絶仰抉浮雲六合昏
俯斫海水蛟龍奔李生才氣有如此無乃古鐵之精魂
君不見荆卿匕首往不回終作秦王柱下灰子房偃蹇
遇黃石滅楚興劉起三尺古來英雄真不同意氣横天
貫白虹
阻凍金閶從李叔玄乞米歌
金閶城邊暮飛雪朔風如刀凍欲割靈胥無靈怒濤死
沙頭黃狐弔黑獺鴐鵝僵仆秃鶩愁層冰膠舟不得發
長年膚粟生寒瘡舟中布衾冷于鐵都城豪華萬戶連
朱樓紅罽霜滿天公子貂裘匼匝外佳人寶袜氍毺前
繡閤温温二三月飛觥行炙紛流泉興到輕身便走馬
醉來纖指猶調絃黃冠道人獨蕭瑟孤舟十日斷火烟
此時趺坐政暝寂内餐元和嚥金液隣船翁媼無歡聲
顧我僮奴有飢色僮奴啞然向我笑終年蒲團詎得力
浪說成丹丹不成空談辟穀穀未辟道旁揶揄多鬼市
天上逍遥幾仙籍棄世何羨丁令威誤人大是浮丘伯
滿口沆瀣腹枵虚秦皇漢武飽可圖瘦得形骸已骨立
乘鸞控鶴何時乎寧為執鞭厮養卒不願拂蓋神仙奴
大官巨舫泊河滸日日吹笙復撾鼓道人轉受僕輩瞋
汝亦為官竟何補昔恐侏儒良以卑今向監河更自苦
前身無乃若敖鬼此日誰為翳桑主滿城盡是陶壺奴
何處得有謝仁祖
夏日懷友人
松風消大暑長日坐高林路斷千峯合天垂萬木隂偶
然成客夢一半是鄉心得句無人賞年來欲廢吟
春日懷桃花别業
緩步踏江村沙晴晩日暄偶然逢野老相送出柴門曲
岸隠漁吹平橋落水痕歸來坐長薄星月飯黃昏
潞河晩泊
迴浦落帆盡長堤帶郭斜暮烟平吐樹春雨薄沈沙白
艇藏漁市黃茅覆酒家一瓢雲水外不復問年華
同胡明府登佛塔寺
風急高天迥孤亭落日閒松聲疑卷壑雲氣欲沈山古
佛疎藤合層城獨鶴還馮兹問寥廓吾意薄塵寰
幽栖
獨愛無人處幽栖不用名竹雞啼午寂松鼠落枝輕芳
草初平路春溪欲上城蕭然吾亦得擾擾自勞生
游澱山湖
扁舟凌紫氛蕭洒絶人羣浦暗遙吞樹湖空不碍雲浪
推沙鳥出風挾寺鐘聞故有滄洲癖徘徊眷夕曛
彭城渡黃河
彭城臨廣岸俯仰霸圖空白日照殘雪黃河多烈風所
嗟人向北不似水流東回首滄溟曲山山雲霧中
元夕集司馬公宅
同是春宵醉今宵樂未央花明天不夜塵煗月生香人
語朱樓細簫聲碧海長絳河低欲没猶進九霞觴
鳬園
信是歸來好江東舊布衣池成蛙自聚金盡客應稀家
以栽花冗身因食蕨肥野鷗飛不去吾性本忘機
自知官况薄何以鬢毛斑才退名兼損家貧身轉閒禁
方留石室副本托名山詎有飇車降翛翛天壤間
再送龍君起
結屋傍漁家春溪浮落花雲中漢雞犬野外晉桑麻但
使心無累寧憂生有涯遊仙事非誕真見棗如瓜
送張君明入楚
楚國亦千里君行入郢烟僧廬衡嶽雨騷客洞庭船雁
氣初沈日鷗容盡寫天江蘺應可擷把酒聽哀弦
旅懷
蹤跡寄浮萍江湖老客星吾懷猶莽蕩天意使飄零閱
世頭堪白看山眼獨青故園丘壑在歸去學沈冥
正好乘涼坐胡為觸熱行一瓢成浪跡五嶽亦虚名赤
日林間出黃埃馬首迎有身真大患七尺役吾生
足下九州屐囊中五岳圖生平負意氣不必問頭顱陵
寢周秦道衣冠梁宋都故園朋舊在飽飯對妻孥
野曠紫叱撥山深黃栗留本為乞食去兼作采真遊汗
漫凥乘馬逍遙杖剜鳩乾坤容放達何處不莵裘
聞田叔罷官
薄宦二千石危途三十年猶嫌歸巳晩誰道罷堪憐亟
問栽花徑先尋種秫田吏廉聞似水行李定蕭然
羽書西事急烽火達郊關牢落悲行役艱虞想故山無
煩嘆宦拙且喜得身閒生計團蕉在憐君鬢髮斑
重熙洞
古洞千年閟靈山一夕開入門嵐作霧擊石鼓如雷地
脈窮難盡天光照却迴孤亭當澗戸徙倚坐寒苔
潤州懷古
潮滿空濠集暮檣雁衝寒樹下迴塘清霜畫戟新屯壘
碧血妖燐古戰場地肺三茅通白下江心一葦限朱方
山川無恙英靈盡讀罷殘碑又夕陽
哭張大司馬
江海凄涼易夕曛東南靈氣走氤氳門前馬散留青樹
湖上尊空弔白雲雙涕可能酬鮑叔寸心原自許徐君
欲揮赤電捫羣帝閶闔門深哭不聞
賦得烏衣巷送周使君之金陵
春風深巷舊豪奢駿馬銀鞍日未斜朱第空梁曾海燕
白門垂柳自宮鴉草香輦路銷金粉花發江城問酒家
君去定尋王謝宅大帆明月向天涯
嵩澤弔袁將軍
黃霧春天海浪驚斜陽江上哭殘兵野禽飛上將軍樹
田父來耕滬瀆城劍蝕土花秋後老血侵鬼火夜深明
羊曇清唱桓伊笛并入蕭蕭暮雨聲
永明寺與伯貞先生坐語
寺門瓦落挂霜藤閒與君侯說廢興秋老紫苔生卧佛
日斜黃葉映殘僧蠧魚古壁銷千藏風雨空堂暗一燈
解識此中須悟後昆明劫火向無憑
酬鄔汝翼見贈之作
婆娑吴越問前朝來往空江送落潮佳句全從僧舍得
雄心半向酒家銷寒山到處容雙屐野艇無人挂一瓢
不為西風傷歲暮亂雲歸去卧金焦
新鸎
初來閣外弄春暉上下花間試學飛小語未全調玉管
薄寒深自護金衣龍池萬柳栖應怯紫殿千門見總稀
九十韶華愁易老啼殘紅藥綠應肥
慈會寺贈于悅海支二上人
九月鹽官客思增偶來蕭寺得高僧寒潮滿郭喧秋梵
老樹當門照夜燈萬頃鷗鳬連海筏千家烟雨散漁罾
閒房一宿清如水夢踏蓬萊第幾層
贈李本寧廉訪
生平恥附夜郎名斗大東方堇子城楚澤于今真浩蕩
越兵自古號縱横分予一半龍門客讓汝千年牛耳盟
况已泛舟香水浦避公近或在蓬瀛
石渠虎觀舊師儒共說今官非故吾人望文星高北斗
天教仙吏長西湖六橋松栢埋弓劍十里荷花泛舳艫
名重李邕丰采異出門士女看傾都
送長吉諸孫東還
年來何日不思鄉却送君歸欲斷腸聞道小園剛半畝
不愁無地種垂楊
女瑤瑟(附)
瑤瑟字湘靈長卿先生二男長金樞次玉衡女即湘
靈俱能詩金樞娶宛陵沈氏天孫亦有才先生每詩
成輒競相寫和所填樂府詞立唱之兼被絲竹人謂
先生可方謝太傅家庭笑樂亦古今佳事也湘靈嫁
為黃生玄覽婦早卒先生誌其墓刻詩曰留香草
採蓮曲
六橋垂柳兩邊分日暮吳歌隔岸聞祇解蓮花如粉面
不知荷葉是蓮裠
澄湖日暮芰荷風白面郎君寶玦逢野水夜搖青雀舫
却迷歸櫂水雲中
聞大人自潁上抵金陵作
靈跡從來擅建康才高多愛水雲鄉石頭城下蘆花白
燕子磯前江月涼夜露未寒當七夕秋葵初發候朝陽
登樓極目關山渺腸斷蝦蟆金粉場
秋思寄玄覽
澄光涼露白商節氣蕭森愁逐朝雲亂思因夜雨沈春
羅沾别淚秋練搗寒碪鳥宿人烟暝螢飛松影深閨帷
懷遠夢關塞憶歸心賦就長門怨歌成團扇吟蒼茫河
漢邈迢遞客星臨縱有高山調徒懸綠綺琴
太常少卿余漢城先生寅
先生本字君房晩年謂古君房盡非人改字僧杲學
者稱漢城先生自兒時即異里師授句讀每為所屈
及壯益喜讀秦漢以前書倡為古文凡為名諸生二
十餘年孝廉十二年始舉進士官水曹督製賜俺荅
妃三孃子袍𥜗及犒邊士錦衣日有支發未嘗干一
錢凡省縑及金俱貯所司人謂余水部真如水也方
檢校六科廊廊故有庋閣上貯絲綿先生嘗假息其
下忽聞閣上大聲云余主事遷去可惜然閣上實無
人次日命下遷禮部員外郎先生嘗謂國家一銖一
粟俱有神明護之守者蔑視必不祥蓋指此也進郎
中上正風俗十事疏出以按察副使視學陜西請謁
一無得入即御史所首錄士考居下下最慎鄉賢名
宦二祠謂鄉先生非國中大賢豈得冒祭于社循吏
尤不易得必若所祀郿令諸葛京斯不愧召杜矣京
蓋諸葛丞相次孫也稍遷左參政改山東居官所信
者心所謹守者法宿講求國朝典故灼有定畫及臨
事更問憲章若何持操廉白期為國家節用監司俱
以費不給請先生獨否人雖陽服之而心齟齬不堪
也遂以積忤時上疏乞骸骨再起福建再乞休故事
凡以病賜告病巳得召用若進官即不更出時遂加
先生太常少卿致仕意尼使不復用也先生性亢厲
受不黨之氣狷然獨行與同鄉顔御史鯨孫觀察光
祖並以氣伏一時家衣食裁足性顧慕義倡置田百
畝奉社祭酒沈嘉則先生養其老既里居身擅文章
之事然恥以其筆札資身樹交養聲名所從交游甚
寡歲時往來惟老諸生朱一誠及羣從子弟數輩與
沈文恭公少同研席及文恭枋國先生意漠如也至
垂死乃以一劍一書贈文恭曰别我老友初先生夢
人與語君命若孔子至七十三竟無恙後二年奉川
産一麟持獻郡中太守使吏來白先生曰吾其死矣
未幾遂卒文恭銘其墓曰君持此道游于世宜偃蹇
能卷猶可不卷辱將大故吾不悲其不合而幸其能
卷雖然先生之不合天也非盡天也其善卷而去之
果幸耶抑不幸耶悲夫
余嘗讀農丈人集論其文既詳言之矣至先生之詩
癯而堅質而峭介然之色絶似其人足自成一家而
先生顧欿然自謂于詩涉其藩未能窺其奥意專以
其古文詞上追千載然則先生所欿然自謂不必傳
者正其所必可傳者也
木州嶺謠(為某嫠婦作)
莫登木州嶺嶺高天地迥悲風日夜深豺虎紛來騁豈
無一心人上帝不曾省(一解)
上帝不省妾有夫上帝不省妾有姑有夫不作庭上人有姑不
作旦暮身一呼上帝怒再呼上帝嗔上帝聰明妾不辰(二解)
知汝雖飡花知汝雖茹草不飡並蒂花不茹合歡草嶺
脚水粼粼嶺頭石皓皓一死表吾真區區焉足道(三解)
木州嶺下無名村中有石闕悲黃昏不願紅顔當日存
但留白骨今人論風雨為汝冤葛藟為汝尊誰家婦滿
人口木州嶺一何厚(四解)
獨鵠篇(為馬節婦作)
吾聞女荀郎四鐙挂空壁衣帶柔自纏粉書不成畫文
姬蓬跣何殷勤酸詞片片落高雲彈出笳聲對笳語莫
遣河東夫壻聞白骨寧有知妾心良不欺使君慎勿前
致詞獨鵠獨鵠使我危心不忍哭
自西渡至姚江作
夕發西關津薄烟羃洄渚安漫延其波無冒剛濤怒遙
光忽暝滅歸翮亞相旅輕帆信雨飛坐久失煩暑山椒
襍野燐夜深照石虎歴歴貴者封名卿入荒土去者集
灌木來者藝叢楚齷齪自有徒幽憂不如鼠
贈别黃說仲
長安陌上人如螘不辨風霾日常紫男兒無賴七尺強
白晝相看昏黑似天台黃君泃且美赤城霞氣差可擬
一經何足了吾生獨挈昂藏走燕市騶衍不作劇辛死
碣石空宫入流水孤塾經年没野蒿絶大鱏魚尺有咫
由來倒屣都漫語英雄欺人那有此丈夫何處不伸眉
何必侯門躡朱履况君正是青年紀萬事俱從雙鬢起
行矣黃君善自喜
太息行送姜太符黃門北上謁補太符嘗以言
謫廣昌邊尉既服闕乃北
太息復太息霜風疾如織急霰墮隂崖涕下不可拭英
雄流浪若漂梗神采不發空項領憂來匕箸忽欲墮且
爾進前呼舴艋我自揶揄人人亦睚眦我何能剖向渠
許大真礧砢往年曾問昭餘祈可憐無水照鬚眉飛狐
關外黃鼠肥朝餔夕餔徒自嘻量移忽經具區澤皇天
降割真太迫草土微臣祗皮骨扶向人前欲誰藉長安
道上多倥偬不似當時行步工湛盧黯慘色屏營天子
正坐飛廉宫飛廉可望不可即羇旅傷心看列戟狂霾
終歲沈薊丘易得蹉跎在京陌丈夫如海任流澌安能
窮守妻與兒雙眸浩蕩有如此得意雲霄竟是誰
傅侍御行(有叙)
傅御史言事得罪詔杖謫戍定海徐給事喬李二
御史俱以奔救貶官三等徐信州人與余厚善
傅御史纍綬都官正自此何獨東來泛江氾澤國荒唐
泣泰隂絶與周廬不相似山川呵護縱有靈巳走風塵
四千里今人皆言御史好君為御史官不保信州給事
我友人急難疾于風雨蚤喬君李君真丈夫憂來萬事
青天孤乃知富貴不足有昨日内召今泥塗禺&KR1888;之神
黃帝子掌我東海萬年祀歲歲馮夷供肅將玄幢出沒
波濤駛蛟螭充巨割黿鼉當小鮮江豚紛百拜窫窳贊
大賢焦釜漏無極柱在洪荒前綠字大于斗高頌三山
鐫驟爾聞之魂直灑君來對之何不可爾時溟漲倍往
日天吳横决崩雷疾水府茫寒未易尋咫尺吁嗟風又
失燭龍之事毋爾為又況不在東南陲崑崙使者傳雙
翼今年未訊扶桑枝勸君且飲東海水勸君且飱東海
米朝廷恩數良巳多放君白日來蹉跎
送戴仲德游秣陵得高字
烟雨積江臯江聲日夜勞春方開浩蕩客自美遊遨六
代存黃鳥千山上白袍古人都寂莫轉使酒杯高
贈陳處士
古道已嶙峋鴻濛信有真樂貧甘一世守拙讓千人有
酒堪彝鼎無名自鳳麟因憐抱罋者終日漢江濱
浦口别周國雍戶曹
卒卒竟何情靡靡自不平亂山高執手孤樹遠吞聲精
爽邀鴻鵠芳香托杜蘅那能輕此日不與重吾生
少司馬范公邀遊谿隠二首
杳杳知何處飄飄不自持精神知地别耳目恨來遲莽
蕩千峯出虚空萬象披晩來嵐氣合不辨有推移
窟宅儼仙真雲霞亦是塵山川勞起伏日月借嶙岣大
海遙光起高空爽氣新薄寒猶戶牖清夢滿松筠
魯橋村
半景臨墟塢雙榆闢里門秋風吹巷陌落日散雞豚野
外桑麻闊山中父老尊喧喧村釀集賽鼓正黃昏
沈嘉則李賓父攜尊枉餞賦别再用涯字
君意尊罍近吾心道路賖暫時燒短燭一醉失天涯烏
桕全無葉款冬正著花更欣篇翰好多贈不為奢
雨後灘行
雲帆未可賒雨外更天涯日日緜蠻鳥山山蹢躅花松
根青艓子溪水綠人家見說灘頭濁朝來幾尺沙
從張大司馬湖上雨歸
冒雨憐于邁從公又雨還萬山知汝健雙屐笑人閒窮
海玄隂積空堂朔氣班登樓高自遣猶得俯塵寰
輓楊憲長
前路明如畫如公未可歸山川紛雨泣天地忽霜飛博
碩皇家榦丰稜海國威無端雙白鬢坐使萬情違
癡絶一首示文融
霜影無端白烟叢有意青漫將閒歲月強作老娉婷苦
縣人難遇雍門淚易零生來癡絶甚肻使一朝醒
汪長文治具湖堂對菊
逸興大湖飛蒼茫上白衣地行人共老霜與菊同肥遠
氣通秋壑幽暉散夕扉杯行天漢轉直犯啟明歸
聞祝曼期客燕都寄贈
九霄空闊若為諧漫說長安十二街醉後只曾談古俠
飢來絶不告吾儕有時偏袒金襴衸何地狂呼繡纈鞵
曩日諸豪都莫問夕烟衰草自荒厓
九日沈徵父周國雍二選部邀遊清涼山寺
指點禪關處處清偶因佳節作山行無端秋滿祇陀樹
有漏人投舍衞城白草不知殘照合青山忽放大江平
此中舊事君休問我輩今來足主盟
七旬生日蒙諸君詩贈奉答兼有追慨
寂寂寒灰故不然星星宿火絶無端齒牙未必真相借
髀肉何須苦自歎皦日行空都莽蕩閒雲在水自汎瀾
故人真是天留住不記田間舊竹冠
愁來何事好開襟微雨初收正薄隂百道詔書山海使
萬年天步野人心黃河命脈安如昨紫塞風烟淨到今
太祝祠官俱望幸幾時清蹕翠華臨
世事何曾賴木強俗情端不羨疎狂從來一節堪天壤
未必千秋在廟廊海谷投竿雲總綠江壖披襫雨初黃
看來不是神仙相琥珀空勞發夜光
送包明臣之任潮陽簿
閩甌南並古明州莽蕩風烟漲海頭溪洞水腥常作霧
桄榔葉暗不知秋琵琶洲畔蛟為窟甲子門前蜃是樓
只有羅浮山色好蕭齋長得破孤愁
送定于柴公觀察江右
曠度長才總總殊早從茂齒握專符雲深廬嶽飛長瀑
天盡鄱陽出大孤青帝元神開首路蒼生大命在前驅
殷勤更切平生淚未敢臨風洒白毹
舒倩入閩懷贈
翠水蒼厓鬱未開君從何處訪蓬萊桓伊得意唯三弄
畢卓埋聲祗一杯荳蔲有香閩土在鷓鴣無夢越王回
有人地下都相恨何日封泥到夜臺
沈嘉則見過賦贈
園林初霽較精神扶杖來過滿地春故作烟霞供鳥語
急收風雨為花嗔疎篁入戶閒相得片石當軒狎幾巡
慣著緋袍憐白髮尊前更比絳桃新
侍司馬公發疃畮至茂嶼十六韻
遵渚有餘清看人白鳥明遙分平野色乍入大江聲旋
旋空濛失嶷嶷積翠生短檉當岸立老鸛逐陂行進艇
枯河澀扶笻絶巘輕危巒驂别榭神瀵墮前楹日月頻
揮擲山川暫合并雙眸凝不極一嘯意難平壮志聽鶗
鴂高懷訊杜蘅交情多&KR0008;巇世事太縱横珍重鰣魚膾
尋常竹笋羹奕過天再旦卧至日西傾有地恣幽討無
時解宿酲乾雲栖老石苦霧罩荒坪萬慮緣于俗千年
好是名滄洲鷗鷺在敢愒舊時盟
遊四明山二十四韻
澤國高寒氣秋旻廓落情山經標特勝仙籍侈多旌凌
厲眇三島遵循隘九瀛剛風鼓蓬勃朗宿錯經營窈窕
谿初發趦趄嶺欲驚翠濤儲萬斛紫霧羃千楹瀑迅昨
宵雨雲乾此日晴牂羊愁䠥躠俊鶻快縱横珞琭開屏
勢琮琤引吹聲八紘真汗漫五岳浪鏗鍧自作擔簦去
難論戴釜征葛洪原有約禽慶獨何名孤嘯神霄半雙
眸大海平華旛通太乙藜杖倚長庚鳷鵲遥相劈鵾雞
午乍鳴青菁炊作餉白襪裹為程喜劇歊氛絶驕多袷
袂輕紆行蛇出谷小坐雁分坪矯首徇靈塔緣袪聳化
城芝童紛出瞷毛女怳來迎許寂劍何往劉綱榭巳傾
荒荒都信足默默但盱衡猶隘寰中在何時海外盟偓
豐應咫尺薦我以雙瓊
哭思質王中丞絶句
漲海連天無盡期子胥日夜泛鴟夷西風作浪鯨鯢泣
潮去潮來總自知
曾提一劍大荒西落日旗翻太白低石馬墓前高幾尺
蕭蕭風雨夜聞嘶
渡滹沱
一片桑乾水氣昏白雲空磧大河吞馬頭帶得衝星劍
夜夜回看古薊門
沈肩吾太史屠田叔比部餞别郊外時余下第
東歸
劇人最是艷陽天何地春光不可憐君自慨慷吾自醉
忽無言語只揮鞭
沈嘉則客海陵于高生之往也作絶句寄焉
白髮毿毿映水遥一生長寄木蘭橈蓬萊山下深無極
聞道年來只及腰
後夜長虹下燭溪寒江不動萬峯齊楚天只在繁星外
一望同君一倍低
送李廉甫節推鳳陽
海薄峯迥龍虎扶古塗山國是中都此間父老今何似
定憶高皇舊賜酺
甬上耆舊詩卷十九
