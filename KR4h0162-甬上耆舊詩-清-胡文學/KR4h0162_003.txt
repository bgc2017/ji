甬上耆舊詩卷三
監察御史胡文學編
大德至大間以袁文清公為制作手馬易之產自回
鶻以從學來居甬上遂稱江南一絶此亦一竒也今
合所錄十二家為一卷
訓導鄭先生芳叔
字德伸家貧嗜學嘗從人假讀輒自繕寫積數十百
卷元初徧遊遺老之門搜輯故事日識見聞所從游
門下甚多經其指授俱有師法再任郡學訓導卒所
遺詩文四十餘篇
菜詩
粱肉人間夢寐空坐間猶得誦涪翁一簞樂意虀鹽足
五畝生涯菽粟同剪韭未能忘夜雨思蓴豈必待秋風
但知不厭其中味日有春生老圃中
學士袁文清公桷
字伯長袁氏最為世族公少負異才讀先世遺書至
窮日夜初事戴剡原稍長在王深寧先生之門復從
舒岳祥游盡傳諸公之學既家有賜書又親見中原
文獻得接風流故其學最為有本以辟茂異授麗澤
書院長用薦入國史院歴翰林院直學士侍講早引
年歸里公在翰林三十年上郊祀定制十議纂脩三
朝大典酌定憲令疏請購宋遼金三代遺書一時制
詞碑版高文典冊多出公手家居以後脩闢南園故
址結小亭讀書其中翰墨所傳極于海内卒年六十
二贈行參知政事陳留郡公自宋南渡而後吾鄉學
者以多識相尚文清得王氏之傳其于近世禮樂之
因革官閥之選次朝士大夫之族系九流諸家之略
錄俱能溯源執本得其旨歸淛河以東于斯為盛公
嘗言余少讀書有五失泛觀而無擇其失博而寡要
好古人言行意常退縮不敢望其失懦而無立纂錄
故實一未終而屢更端其失勞而無功聞人之長將
疾趨而從之輒出其後其失欲速而好高喜學為文
未能蓄其本其失又甚焉者也公所自責俱深中學
者之弊故具述之至公歿二十餘年會脩宋遼金三
史遣使者求郡國遺文故事唯公家上藏書數千卷
足備典實至今袁氏尚盛余初選此集其後人即手
鈔世傳遺草見示數百年文獻未墜于地斯可謂故
家矣
飲酒雜詩
夜黑雪初白高卧益自怡起看庭前柳冉冉青春姿長
松在西山鬚髮流銀澌豈不念歲苦老壯當固持事至
無獨戚時來詎人為得酒且深醉淵明果吾師
京中二十載酒中有深歡大雨即閉戶朔風嘗解鞍客
至輒笑之是豈宜居官振容筮神蓍鴻飛漸于磐百歲
苦世短萬鍾非我干所以東方生吏隠神益完
陽鳥乘南雲飄飄振竒翮迫此稻粱謀居移遂成客愧
我食京塵誓墓志未得雙峯十丈松下有千歲魄當年
侍蓬瀛香芸森寶冊高齋集遺編朱墨猶手澤戰兢愧
匪承永念在行役
少欲觀滄海下取珊瑚枝穹龜負竒文靈鰌揚朱鬐盪
舟不能往寶氣時紛披有客方壺來授簡雲差差一以
參太極九以師包犧振衣海神泣舉觴山鬼移
少觀五岳形五性各有殊神州養深知百靈受馳驅申
申安樂翁定洛為中居契孫乃九遷舜詎平陽都神京
屹金臺五雲玉芙渠始知天經旋積氣為堪輿
家隣天台山云有二子巖巍峩太古石纖脩矗雲尖上
棲西竺僧雪色垂須髯二子與之游作詩清且嚴乳花
散素甆瀑布飛銀簾醉醒夢見之謂我何留淹
南檐孤竹生歲暮何青蒼豈不念道里因之摧雪霜夷
齊盧龍居胡為乃名揚入水蛤有文踰淮枳彌芳受性
諒匪移臨風浮吾觴
弱冠不飲酒篝燈横玉繩或云酒中趣湛湛浮雲蒸棄
書試其言果若烏輪升天根轉暗雷堅城為之崩妙言
粲瓊屑逸興追飛鷹醉鄉倘可居無功乃真朋
醉中發莊語爛如錦中花急急抱蘆雁肅肅投林鴉欲
别意深省瞑目不復譁愧彼獨醒人揣摩生咄嗟下馬
暮入門雙目含飛沙醉者忽復悟振衣正烏紗
江梅生空林歲晏美無度挈身踰朔陽愧獨此室處氊
房望朝陽耿耿不得語雕籠粲珍禽悵望秦鄉樹爰居
東門止盛饗非素茹臨風嗅其英雅志懷故土
嵯峩白雲阡種松在山腰散之不盈掬離離如麥苗迎
陽潄靈津參差拂雲霄露重碧天净玄鶴時來巢俛仰
三十年鬢齒日以彫寄聲謝玄鶴相期躡岧嶤
次韻虞伯生夜坐二首
炎晶爍草露木末望西顥静躁誰為尸翕忽紛寸抱志
士法天運炳燭不在老羣經固其郛積神以為寶陋彼
多言生希名太玄草山林詎心違歲月付幽討擾擾徒
為名努力在此道
地氣環中州槖籥均宇内中宵炎溽頻露坐猶憒憒遠
窮太古雪欲往終有徠馳神極寥廓我筆不可載栖形
竹素園萬化等歴塊相期江湖深慎弗寒暑礙秋風起
天末紉蘭結幽佩
渡淮寄養浩
竹清寒房静殘月在西壁悄悄燈影微尸坐棄枕席井
華飲蟾蜍玄雲成五色明知非世謀精詣在六籍我行
長淮浪凍樹挾春碧夢子白紵寬雙眸炯空激書來屢
在手此意何的的數回不成歡遠别乃復惻歸雁臨風
翔先之寄深憶
送友教授閩中
蔚蔚太古樹藂生散琅玕盛時炳陽德寥落欻歲寒天
風西北來東海繁層瀾芳朽各有性盛衰詎無端貿貿
冰上屨黯黯塵中冠宿志不得酧奮飛輯其翰伊南蹇
一士羈鴻河之干手持大雅篇八音佐王官墻隂卧朝
日薄飯不滿盤邂逅喜我同金石生肺肝出處非故意
低佪耿相看閩山渺雲海東望通三韓居夷聖有在取
琴為君彈
懷伯生
春雨消露塵春風散林纈蕩蕩長門中客子千萬轍城
隂有一士淡食羹不啜采彼松上露煮石化晴雪沉冥
護真性觴至那復說向來舌本談今作耳根熱維南有
樛枝巖溜滋百結在德良自昉居屯詎為折念此長夜
深寒光吐殘月
育王珙禪師示寂二紀嶼上人回山中因寄塔
主
石塔累荒土月落冰稜稜永懷跏趺叟松風吹不譍山
房舊净供素壁一枝藤語寂絶禪觀機深超祖乘擊石
并新火諸天化為燈上有白玉峯丹梯杳難登黃流鉅
野漲虎嘯懸厓崩斯道倘未泯微言足搜徵
董生噩上人以叔載韻見貽再次韻
關河一轍迹耿耿明大江五方各異俗中州誠駿厖吾
欲上帝閽帝閽不敢撞終然返初服養佚歸海邦
鞾帽成戚施逆耳風其喈昂然望南山愛彼日夕佳朝
來何所見萬馬盈天街所以巢居子終然養澄懷
噩師禪林秀宛在諸天閣當其調護時危石繫朽索作
賦極剪裁衆物各有託氤氲荆山玉洋洋咸池樂
玄圃有琪樹不使枝葉繁譬彼績學人芟蕪養天根歲
暮雪霜至銅柯生晏温一為梁棟才落落縣金門
吾師深寧翁屹屹太華高佳□時一遊不使凡羽翺方
壺貯神藥變為五色膏服之生羽翰陋彼東方桃
少壯忽自摧振容上詞場鵜膏淬寒鋒談笑摩堅疆藉
以襍纖羅貯以白玉堂辱贈莫知報因之結中腸
芳思亭
大父尚書公治圃南郊有堂亭凡十五方池脩廊屈
折便宜雨甚亦無礙遊事逮今荒廢踰四十年故基
陳迹不可復考近築一亭襍植花木廣不踰畝髣其
萬一名之曰芳思玩其英華將以紬繹志興翰墨有
紹是則先公之志作詩示瓘瑾并求親友同賦
侃侃尚書公投紱理泉石五堂適寒暑十亭送昕夕瓊
英玄圃秀美蔭佳樹碧脩廊不受雨來往随履舄紅雲
漲方塘丹霞耀翠席嘉魚黃金掌瞥見渺莫測辛勤三
十年深逝晦朝迹遺訓示子孫樹藝比其德浮雲變須
臾百幻倏消蝕空餘鄭公莊耕稼給衣食緬彼行樂時
衆植各有職以兹一畝園髣像見疇昔幽葩與羣卉生
意日不息朝陽漱靈根三咽妙紬繹曠懷事幽賞誓矣
躬六籍
送邵元道四首
仲連匡世姿揮手却秦軍掩袂停白日登車抗浮雲射
書誠草草孤城死生分辭榮敦厚俗矯抗離其羣
虞卿日轉丸揣事精微茫士危見交態窮愁名益光黃
金散逝水白璧凝飛霜丈夫有定志得失非豫防
梅生一尉微喋喋正天紀道心洞玄化削跡無妻子龍
變孰為馴蟬蜕乃真止松迴風謖謖水落石齒齒
襄陽孟浩然拂衣歸故山逍遥巖壑深流咏遺人閒舉
袖林花發擊楫江鷗還鹿門看碧流入夢日潺潺
越船行
越船十丈青如螺小船一丈如飛梭平生不識飄泊苦
旬日此地還經過三江潮來日初晩九堰雨慳河未滿
當時却解傍朱門醉眼看天話長短年來官府催發綱
經月辛苦鬢巳霜布裘漫作解貂具入門意氣猶猖狂
自古魚鮭厭明越明日今朝莫論說買魚沽酒不計錢
被髮江湖傲明月勸君莫作越船婦一去家中有門戶
沙上攤錢輸不歸却向隣船盪雙艣
挽王尚書四首
秋水雙蓮孕英英吐異芬詞章納雲夢禮樂訂河汾丹
詔三軍泣清名四海聞西峯傾落日乘鶴叩蒼雲
晩歲艱難意衡門老病身蜀山迷望帝楚澤痛靈均皮
弁終辭召深衣晚任真蓋棺今巳定千載有遺民
燕說經生濫齊諧學究輕微言空有意獨拍巳無聲墨
澤雞林貴青氊虎觀榮新銘前進士幽抱付誰明
再世登龍舊淵源許管窺西山遺正緒東澗結冥知腹
笥名空在眉棃夀竟違重歌妾薄命含淚滴塵瓻
送蘇子寧赴嶺北行省郎中
貂帽護寒沙冰天閱歲華斷溪駝聽水密雪犬行車雲
盡難尋雁春深未識花昔人竒絶處八月解乘槎
往歲經遊地寒蕪碧燐深雲開山後陣水咽隴頭吟雪
白氊房重天清羽檄沉重華新雨露悲喜候車音
書懷寄從子瑛二首
越公舊築鄞江宅風捲飛花劫火新子竟尋真餐白石
我方作史玩青春金張螭綬元欺世王謝烏衣亦可人
誓墓政湏堅晚歲雙峯擁髻碧嶙峋
當年羣從玉參差炙轂談天不數竒剪葉舞空山鬼泣
唱籌量日歷人疑深春柳下争飛騎小雨花前鬭奕棋
我最少年惟閉戶篝燈煮藥學題詩
送王繼學馬伯庸
玉京高處雪流脂連轡雞翹綠鬢垂蹀□有泥歌獨漉
琵琶無夢說相思黑河巨樂催填譜白海名花擬進詞
羽獵上林俱罷賦卿雲何以報熙時
淺波平疊磧漫漫拂嶺青帘罨畫看氊屋起營羊胛熟
土房催頓馬□乾桐官走驛傳金椀水正分奩貯玉盤
莫上鄉臺望南北白雲微處是槍竿
送華山隠者
黑髮祠官佩水蒼萬松深處響琳瑯黃柑有法能為酒
紫术無飢可代糧喚鶴舞空山月冷檄龍吹雨海風凉
瑶池欲問長生訣碧澗研珠寫綠章
游護聖襌寺
獨秀峯前倚檻看翬飛樓閣出巑岏荒墳虎葬唐僧骨
古井龍窺漢尉丹荷沼秋枯霜鏡净松林風撼夜濤寒
年年四月黃梅熟猶憶調羹齒頰酸
葛仙翁移居圖
翁媪相攜入翠微轉頭猶有可憐兒丹砂不是神仙藥
句漏歸來鬢已絲
龍挂詩
黑雲壓江江水躍乖龍時挂青旗脚須臾捲水上青天
蛺蝶蜻蜓雨中落
春俠口號
松林縱獵金毛鷹花街行春銀面馬夜宿娼樓酒未醒
飄風吹落鴛鴦瓦
袁處士裒
字德平文潔公爕之後善書法常撰書學集要亦工
詩隠居沙家山不出與文清公為族兄弟常因游東
湖作聯句千餘言而其餘詩失傳亦足歎也
東湖聯句
舊學蕪三史新居隘一㕓煎熬魚煦轍奔竄鳥驚弦擬
整登山屣(桷)須乘破浪船出關塵巳遠(裒)過埭意争先
歸舶攢桅聚(桷)浮梁斷鎖懸潮渾江葑沒(裒)塍破岸藤
纏戍柵依樟密(桷)官隄砌石平機閒蛬喚織(裒)砧響雁
傳箋乍静喧煩耳(桷)猶欣輾轉眠鶻橋華屋廢(裒)鵝滙
曲河連稇實閒農具(桷)鹺嚴絶竈烟急裝紅蔽膝(裒)辮
髮黑垂肩估客編文具(桷)村家緯木棉生涯疲割剥(裒)
世路窘迍邅龕室休行客(桷)郵亭歎逝川韝鷹圍獵罷
(裒)聯騎縱遊旋路轉分支港(桷)川明幻别天鄮城花巳
闇(裒)甬水恨空傳數堠搜唐刻(桷)題詩紀宋編會堂夫
子像(裒)汲井隠居泉海眼藏龍窟(桷)山心射鹿田水鳴
知棹急(裒)岸走訝途遷隠見岡巒近(桷)低昂橘柚鮮青
山猶五里(裒)綠樹巳千年歸犢如雲擁(桷)閒花似火然
苧裳游女淨(裒)蘆管野伶妍繫纜披團氅(桷)循溪捨竹
箯徑香幽菊傲(裒)土薄假山偏燈火精廬古(桷)衣冠故
物全登門論子姓(裒)對坐敘姻聯金魄篩窗影(桷)丹砂
養井淵螢光飛熠熠(裒)鶴唳翼娟娟斗室横烏几(桷)方
牀藉素氊魂清時入夢(裒)意得竟忘筌過墓成扄戶(桷)
遵湖復扣舷滄洲遠秀麥(裒)真隠拱朱椽碧洞諸天杳
(桷)蒼珉帝畫鐫梯危頻縮武(裒)像寂且擎拳紫府商林
歇(桷)丹書漢澤宣銅鋪苔暗蝕(裒)徑庋燕新穿倦鳥辭
枯柳(桷)游龜戴旱蓮古奩開㶑灔(裒)斜縠縐漪漣淤塞
茭排劍(桷)洲乾蓼糝鈿官徵都尉粟(裒)漁納水衡錢玉
絶山靈泣(桷)祠荒野老憐紙旗靈社閙(裒)草广曲河填
此去真聊爾(桷)斯言信偶然柏幽藏魍魎(裒)潭暗衮蜿
蜒雅興呦呦鹿(桷)勞生跕跕鳶攬芳真㗖蔗(裒)寫絶擬
和鉛轍迹蕪青翳(桷)麻綦枲耳緣貞娥欎龍虎(裒)胄相
紹貂蟬宰木分神隧(桷)思亭列石筵風霜翁仲老(裒)香
火釋迦專楚些招歸魄(桷)王官慨昔賢拜峯誰控勒(裒)
篆水自書玄屈曲東西路(桷)縱横南北阡繁華眸轉電
(裒)得失口垂涎絮酒悲宗老(桷)嚢空想地仙(闕)連梵
唄(裒)市近接漁膻破露生衣濕(桷)登坡弱足腁卧牛遺
扁暗(裒)眠鹿繪容虔金刹從兹訪(桷)塵纓合少蠲伐山
靈運躁(裒)衝雪子猷顛檜煖蜂偷蜜(桷)蘆寒鳥啄緜蟹
稀螯數百(裒)樵夥斧論千淡日收人影(桷)空風漲土埏
蒲葵遮望眼(裒)繭紙論吟篇除道家僮懶(桷)偷程地主
儇蟻封徒曲折(裒)駒隙漫拘攣碎石行行直(桷)脩篁个
个員深藂驚雉翠(裒)夾徑聳楠楩濯錦芙蓉豔(桷)飄香
桂子駢雕楹回複道(裒)斜閣布陶磚刻畫功難盡(桷)翬
飛勢欲翩奉常陳劍履(裒)尚服賜紘綖幰織鮫人網(桷)
帷凝罽國旃妖姝汚粉頰(裒)土偶聳高顴袪石當時力
(桷)臨淵昔日權只今留舊業(裒)何處覓幽禪燕頷風雲
會(桷)龜蚨星日躔蛛窠緣衮服(裒)風迹上朱籩累僕供
朝沃(桷)因僧進午餐佳城蹲五鳳(裒)素業廢三鱣勝巳
窮蘭若(桷)名猶慕偓佺臺空霞佩冷(裒)殿寂羽幢蔫觀
主何年住(桷)真官永世鍵畫梁誰復葺(裒)美蔭久頻朘
木巳非真李(桷)僧宜賤夀籛悲來雲幕幕(裒)恨極水潺
潺重嶺藏椒屋(桷)斜暉拾蕙櫋暫歸心未稳(裒)欲去眼
空眩憶昔窮誅闢(桷)如今猛棄捐慈山名轉赫(裒)困墺
恥誰湔積翠林霏悄(桷)流波海月涓遠鐘催宿鳥(裒)横
笛挂烏犍柱笏風騷夐(桷)攜壺主僕牽情懷同黍醴(裒)
臭味比香荃圓澤休論舊(桷)華胥復記前乳彪號澗側
(裒)哀狖嘯雲巔惇族盤餐盛(桷)通家笑語闐鵁青歸槳
熟(裒)舴艋逆風沿濟勝應難促(桷)臨流且賦遄鴟夷歌
逝矣(裒)漁父卜終焉紫槿遮籬角(桷)丹楓壓廟堧鍊形
金骨化(裒)團礎土砂堅破屋啼山鬼(桷)荒碑立老鸇歲
時羞野賽(裒)水旱禱靈篿西帝澄金宇(桷)東湖鑄玉璿
凉颸舟泛泛(裒)晴日草芊芊射鴨縈長弋(桷)义魚擊短
鋋酒廬横野甕(裒)屠几列肥牷衒市僧袍麗(桷)招虚販
鼔鼘登臨難婉戀(裒)想像費平銓更欲南窺海(桷)誰能
北跨燕同心雙繭緒(裒)徇俗走珠蠙朗鑒詞聯寫(桷)玄
談茗更煎翺翔誠放浪(裒)匍匐類狂孱巳乏凌雲句(桷)
時思縮項鯿還家如夢寐(裒)共點曉霞邊(桷)
薛同孫
失其字官宣教郎所著甬東野人語四卷
獨坐
獨坐蓬窗雨炊烟出竹新病愁思謝客盗賊敢驚人白
首開新社青山列舊隣不知江海上猶有未清塵
樓生攜酒過新莊田舍
寂寞江村路何煩命駕過求羊忘地遠松竹到門多野
外常無酒田間别有歌洗杯深酌處落日在滄波
薛知縣觀
一名燾字景旬一字處静少讀書強記為詩文多不
具草至治癸亥舉於鄉官沄江主簿有治名引年授
知丹陽縣致仕所著有學箕集三卷
曹娥江候渡
曲曲曹娥水山高日欲晡到江行李亂隔岸渡船孤樹
黑收嵐靄沙寒集雁鳬荒荒誰氏子不及釣魚徒
門人江漢縣齋夜集
縣裏經行日桃花遠近村師生一夕誼治亂百年論吊
古投燕壁看邊出薊門天涯游宦迹離索仗君存
教諭鄭先生覺民
字以道蒙隠先生子也積學篤行與程畏齋齊名其
所學自經史傳記下及百氏之言無不究覽學者翕
然尊之郡守王元恭將行鄉飲酒禮先生為酌定禮
儀隣郡取以為法性至孝母常患目日以舌䑛之即
愈復病痱侍朝夕不敢解帶既定日葬父適病痞甚
人謂不宜臨壙先生泣曰幸從先人訖大事即道死
不憾返而差以薦為龍游教諭三月即謝歸詔徵遺
逸授處州教授適疾卒有求我齋集三十三卷
送王叔載教諭象山(名原孫深寧尚書之孫也博洽與以道齊名)
蓋壤邈今古羲娥明旦夜動靜既有殊顯晦亦相謝奚
為至多物好惡迷取舍離方乃遯圓取密或遺罅安得
天下士定論萬物價
恭惟尚書公道輝燭乾坤望古浩千萬摭拾恣咀吞坐
值時運移閉門守深根春陽熙九㝢英曜日盛蕃後學
競奔走衆屬此文孫
明州稱多賢文獻聚如積須臾見海桑晨漢星歴歴戾
契徒自強脂韋竟何益毋寧念本始述祖承典則邈哉
彼高棲俯瞰無文尺
迢迢明月夜灝灝長風晨晤語一握手四空閴無人作
者不並世哀歌淚霑巾豈徒彼善之益懼大亂真撫背出
門去川水日沄沄
象山海中居象泉何冽清泉以鑒妍醜山以見虧盈相
望五十年羔雁各逢迎送别固有禮怡悦尤多情春深
照花溪爛爛雲物晴
蔣訓導宗簡
字敬之少有才名初從天台應伯璋受經及程畏齋
歸里復執弟子禮居門下數年盡傳其學嘗一試有
司罷歸輒棄去勵志古學與其友王叔載鄭以道日
以文義相賞析人笑謂蔣君壯年乃希學古文詞徒
自詭何益敬之笑曰使吾義明氣充於發策决科何
有得不得命也文有古今之異耶乃益杜門自勵嘗
再為郡學訓導有師法翰林待制柳公貫見其文驚
異方論薦於朝會卒年三十一人以顔子方之
送徐使君入覲效古(徐君用宏以進士為鄞縣丞)
徐侯鉛山來德性真希差(去聲)蒼頭及白鶴麈尾而犀把
郊原父老歡道里兒童迓或道今卓茂相期古黃霸憶
昔隱韋布巳自紛誇詫朝歌擊竹枝夜讀燒松樺學問
窮奥窔文章整間架騕褭終獲售娉婷必宜嫁何有孔
鸞羞孰作啕河嚇當夫一鼔行但覺諸人罷豈知金僕
姑乃妙參連射得雋快哉還兜鍪暫時卸主人甚見嘉
恩光乃相借令侯出丞鄞侯拜于陛下三年秉貞心百
里弘元化山島樂烏鳶野田豐䆉稏纖草隠於莵翠竹
眠香麝樵唱歸鎌遲社酒盈缸醡致此有自來我侯每
閒暇盤登置馬甲餖飣紛蝦䖳吚吚小垂手豔豔白玉
斝胡為又及瓜使我失噉蔗青梅結子初黃柳飛花乍
銀鞍當時披白馬庭前駕上馬别長官亦復謝僚亞公
孫本牧豕范雎出拉骼此等不足慕高材還善價願將
五色石上升補天罅(右效韓退之)
銀海照光空欲滴偃月伏犀生腦額徐侯不是尋常人
異日金章凍梨色白魚歴歴枯芸香翠雲暗結方花箱
手將白玉書細字珊瑚碧樹枝交相古燕上界仙人府
翠駁銀蹄踏烟霧殿中曾見雉飛來插花笑對仙人語
海風栗栗句章邑老蛟飛舞神鼉立我侯擊劍生銅聲
三尺妖狐望山泣古堤柳花噴香雪雀啄花行看人别
侯今去去不可留青鸞遠破春雲熱(右效李長吉)
鄮山袁先生士元
字彦章德祐忠臣鏞之孫也性至孝父澤民嘗患背
疽先生吮之立愈少嗜學講誦至廢寢食既長益沉
博以御史薦授本縣學教諭調鄮山書院長危素薦
為翰林國史院檢閱官力引年不赴晚年築城西别
墅種菊數百本自號菊村學者所著書林外集七卷
和大章雪裏送詩
山翁卧雪寒且飢敲門有客來送詩詩中一字煮不得
妻兒争怒吾獨竒閒粘素壁時一見怳若此老來茅茨
洛陽賢令久難覯剡溪故人多别離寒窗得此真自慰
絶勝贈我珠與璣呼童索筆追和欲走謝天隂地遠出
入愁無驢
題慈隠菴
高僧以慈隠遠在石橋西地接支郎寺門臨孝子谿松
隂斜落徑竹影亂侵畦不見中岩老荒村獨杖藜
和松石齋寒食客中
王孫歸未得芳草接平蕪邊報不時有鄉書絶跡無馬
憐橋外洗猿憶洞中呼客底又寒食故園天一隅
編脩馬易之
本郭囉洛氏譯言馬也名迺賢以字行世居唐回鶻
部後為南陽人至易之兄塔海仲良始登進士易之
少篤學志尚高潔不屑作制舉文字尤長于詩力能
追步古人嘗持其行卷謁貢御史曰此心泊然無他
好所好而得之者盡在是矣其標格若此既從兄宦
游江浙間吾鄉鄭以道先生師法甚嚴乃齎粮從游
門下得傳其學遂卜居於鄞巳復與會稽韓與玉金
華王子充同至京師與玉能書子充善古文易之以
詩名時稱為江南三絶而易之詩名尤重每作一篇
即傳誦士大夫間久之歸鄞聘為東湖書院山長以
薦授翰林編脩出參僧格實哩軍卒于官
余嘗讀金臺集輒歎易之産自金臺數萬里外身獨
以詩名既雅慕四明山水家于吾鄉其詩遂日工誠
崛生異人也既而讀鄭以道先生集有贈門人馬易
之二序黃溍宇文公諒書其後謂四明鄭先生所贈
弟子序以規不以譽師道足重而易之持其師說徧
示諸賢士大夫意在不負所教始知易之詩法有深
得于鄭先生者也豈僅四明山川之助哉
劉蕡祠
入郭日巳暝慘淡楓葉赤鞠躬荒祠下低徊想遺直劉
君素忠憤伏闕論邦國痛陳腹心禍竟罹考功斥餘子
盡騫騰鬱鬱負慙色鄉人仰高誼千載崇廟食悲歌風
蕭蕭感慨情惻惻出門無行人凉月照東壁
居庸關
疊嶂緣青冥峭絶兩厓束盤盤龍虎踞岑巘互迴伏重
關設天險王氣輿坤軸皇靈廣覆被四海同軌躅至今
豪俠人危眺屢驚縮﨑嶇棧閣峻縈紆岡澗曲環村列
虚市鑿翠構廬屋溪舂激岩溜山田襍稌菽絶頂得幽
勝人烟稍聯屬浮圖壓廣路臺殿出層麓白雲隠疎鐘
落日帶喬木豈湏歎蜀道政可夸函谷居人遠念我叩
馬苦留宿恐辜殷勤情解鞍看山瀑
李老谷(谷中多杜鵑)
高秋遠行邁入谷雲氣暝稍稍微雨來漸怯衣裳冷縈
紆青崦窄杳窱烟林迥峯廻稍開豁夕陽散微影霜葉
落清澗寒花媚秋嶺途窮見土屋人烟襍虚井平生愛
山癖愒此愜幽靜月落聞子規懷歸心耿耿
檐子窪
朝發牛羣頭夕憩檐子窪高秋得清曠野蔓多幽花黃
雲翳日脚草色浮天涯山荒樹寂寞寒陂落昏雅頗喜
盗賊平塞田盡禾麻至今將軍壘日落聞清笳我生久
羇旅﨑嶇涉風沙天寒道路遠曛黑投山家
羽林行
羽林將軍年十五盤螭玉帶縣金虎黃鷹白犬朝出游
翠管銀筝夜歌舞珠衣繡帽花滿身鳴騶斧鉞驚路人
東園擊毬誇意氣西街走馬揚飛塵湖南昨夜羽書急
詔趣將軍遠迎敵寶刀繡澀金甲寒馬上彷徨苦無力
美人牽衣哭向天將軍執别淚如泉安得天河洗兵甲
坐令澣海無塵烟君不見關西老將多戰謀數竒白髮
不封侯據鞍矍鑠尚可用誰憐射虎南山頭
北邙山歌(白樂天賜第履道坊既葬北邙勅命游人至墳所者必酹酒至今墓前隙)
(地泥潦)
北邙山高雲嵯峩山前日日聞挽歌千金買穴望卿相
不道洛陽人葬多長安歸來錦衣客昨日城南起新宅
雕欄華礎滿前楹盡是當年墓邊石墓邊野老鬢如絲
自言曾見築墳時轉頭石馬卧荆棘白楊蕭颯秋風悲
白日西流水東逝眼見君家葬三世舊時隧道盡為田
新墳苦作千年計寄語洛陽諸少年對酒莫惜黃金錢
縱有穹碑勒勛業文章誇靡誰能傳君不見履道坊中
白太傅留客高堂醉歌舞至今三月看花人載酒去澆
墳上土
劉舍人桃花馬歌
青絲駿馬桃花色翠鞍玉轡黃金勒奚奴牽出不敢騎
道上行人争愛惜往時曾遇李將軍汗流赤血氣如雲
朝刷黃河暮南粤沙場百戰成竒勛歸來無心伏槽櫪
頓轡長鳴思奮力東家白面繡衣郎千金買去游南陌
昨朝校獵向南隅萬人争說天下無夜歸不怕灞陵尉
玉鞭醉打蒼頭奴畫燭銀屏歡徹曙一朝金盡賓朋去
可憐驕馬屬誰家斷韁猶繫階前樹君不見西家款段
三十年青芻滿櫪菽滿田老翁不識城下路騎看射獵
南山邊
贈空谷山人徐君歸武當
五更鐘鳴天未曙六街馬蹄聲如雨露華滿屨霜滿衣
束帶争趨丞相府千鍾之禄萬戶侯幾人空負平生愁
鏡中綠髮漸垂素窗間白日如奔流誰念幽人在空谷
癭木為冠草為服小罋春風紫术香長鑱落日黃精熟
行歌偶到黃金臺坐看世事如浮埃長衢甲第換新主
舊時燕子愁歸來忽憶紫霄峯下路倒跨青鸞獨歸去
松華釀酒一千石結廬招我南山住
田家留客圖為四明劉師向先生賦
客來田家當六月主人相留樹邊歇呼兒牽馬飲清泉
厨裏新漿解君熱郎君出城幾日前城中米價今幾錢
昨夜南村三尺雨不知還到城壕邊勿厭儂家茅屋小
棘門新編土墻繞來朝蚤飯莫匆匆雞鳴送君出官道
送王公子歸揚州
玉雪王公子歸鞍向竹西水清淮白上天闊海青低瓊
樹春前發烏絲醉後題何湏問勛業名與爾翁齊
送楊復吉之遼陽學正
八月松亭萬木空著鞭又向黑河東穹廬頓宿供羊胛
部落晨炊爨馬通行看築臺招郭隗豈教執戟老揚雄
門生衣袂多狐貉來聽談經絳帳中
次段吉甫助教春日懷江南韻
華底開尊待月圓羅衫半□酒痕鮮一年湖上春如夢
二月江南水似天脩禊每懷王逸少聽歌却憶李龜年
卜隣擬住吳山下楊柳橋邊艤畫船
羅稚川山水圖十韻為甬東應可立題
平生丘壑趣偶向畫中傳雨氣千峯外江流落日邊䕷
蕪青滿渚芳樹綠參天渺渺溪雲淨娟娟石溜縣崖顛
何處閣谷口小家烟漁唱來秋浦僧鐘落夜船瞥驚飛
鳥過疑有蟄龍眠竹徑能留客桃源竟得仙丹青跨絶
代賦咏藉名賢千古滄洲意含情憶稚川
次韻趙祭酒城東宴集
碧草纖纖藉翠茵酴醿釀熟十分春移尊更近池邊樹
漉酒先生待挂巾
十騎聯鑣入郭遲從教斜日過棠棃候門稚子牽衣笑
今日先生有好詩(國子監散學候日影到堂後梨樹)
薛提舉明道
失其字官至提舉有瑞堂藁七卷
浮淮
千里風催櫂三春客度淮却憐鄉國異祗與僕夫偕芻
豈防河貴魚應入饌佳不堪舒病目杼軸轉傷懷
挂席
挂席春風任我之鬢毛雖白氣猶竒欲將碧落開成路
遂取黃河瀉作辭槎到漢津須幾日桴乘滄海竟何時
鷺身本有高飛具也立汀洲有所思
竹隠
風日蕭然掩蓽門竹深幾輩長兒孫閒中拾籜冠堪製
寬處行根筍易繁解帶水邊棲綠影科頭林下倒清尊
為園自喜初衣遂遮斷塵情不用論
徐處士本原
失其字本奉化人後徙家於鄞隠居不仕與陳子翬
高壘鄭奕夫諸君相倡和所著有思剡集
隠學寺
訪古叩襌關招提盡日閒鳥啼青嶂裏僧語翠微間今
日棲真地前朝隠學山石壇芳草碧墓道落花殷德洽
民心服身罹國步艱代周知遜位命楚反羞顔鳳去彭
城路龍潛越水灣惟留翁仲在不見令威還碑蘚應難
認烟蘿巳倦攀隴雲同杳杳澗水自潺潺暝合千峯紫
香殘一徑斑夕陽歸興緩清磬隔塵寰
文質
字學古為詩學長吉體客于婁江與楊鐵崖顧仲英
諸賢相倡和
和韻奉寄顧仲瑛二首
我愛虎頭公子賢高懷歴歴瀉長川酒尊花底分秋露
茶竈竹間生白烟日落漁莊聽雨坐風微草閣看雲眠
西凉進士曾留别應說相逢十日前
玉山之堂風日好高居共喜值清時紫簫曲度頻行酒
綵扇分題即賦詩溪樹積隂疑雨過水花留影若雲移
白頭有約漁磯上我亦歸來理釣絲
甬上耆舊詩卷三
