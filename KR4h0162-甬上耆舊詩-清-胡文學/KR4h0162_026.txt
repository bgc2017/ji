甬上耆舊詩卷二十六
監察御史胡文學編
光祿寺卿吳公禮嘉
字會之萬歷中以進士歴監察御史時國本論起臺
省俱具合疏諫公方出按宣府臺中知公同志并列
其名遂俱賜罷家居與周文穆全學士諸公為雅集
賦詩形于圖畫一時傳之泰昌改元錄建言得罪諸
臣公已前卒贈光祿寺卿所著太白樓稿行世
即事
晝長初卧起侵幌篆烟微烏府閒中靜青山雨後肥庭
花擎日午檐鳥曳雲飛無那東西警愁城忽四圍
途中遇雨
霢霢春膏細桃源路欲迷山巾籠翠樹石髮亂香泥岐
麥欣苗秀鳴泉雜鳥啼悠然恣吟賞霞采忽明西
周文穆公應賓
字嘉甫號寅所初中進士廷試已擬第一人内閣余
文敏公以同里引嫌置二甲選庶吉士授翰林院編
修神宗將立太子復改傳三王子並封公率同官疏
諫請先正東宫後封二王不報歴遷吏部右侍郎在
講筵多所諷諫以憂歸里居十六年光宗立召為南
禮部尚書五疏乞休加太子太保歸里公少嗜學目
數行並下老而彌篤所著有舊京詞林志九經考異
識小内外編月湖草諸書詩人葉鄭朗先生負才氣
亢世不合公獨與申布衣之好吾黨賢之
去婦詞
故人昨日新新人明日故同是機中人何必問縑素
閨詞
蓮葉出田田何人不采蓮偶然逢並蔕雙淚寄君前
入山
緣山曲水洄入谷盤山繞前邨雞犬鳴漸入人家道處
處藝桑麻家家懸桔橰婦子舂黃粱丈夫刈紅稻忽驚
客子來几榻皆傾倒應對操土音衣冠尚純縞與之較
隂晴五行頗能曉乃知山谷中淳風猶未掃
種圃
種樹青門裏東陵跡巳湮虚堂空乳燕僻巷少行人風
雨愁將夕鶯花憶舊春長鑱聽苦調歎息百年身
林居
梅雨初晴䆉稏天偶行樹下聽新蟬鬚眉雪白誰家叟
扶杖邨西看水田
按察副使周公應治
字君衡文穆公族弟也以進士出知分宜條上十六
事治縣有名擢南吏部主事歴遷湖廣兵備副使會
楚中華越之變公被傷遂引疾歸家居事大母母能
盡色養年六十餘卒于家所著玉几山房集行世
夏日游牛首山寺
凌飈討幽巒憩石停孤策直路引松杉蒼厓渺難測梯
雲躡層岑横亘象緯逼芙蓉秀中天面面若可摘隂泉
印虎蹤古洞藏龍跡崔嵬天闕聳蜿蜒長江射紀勝有
今古覽景無旦夕意以神理超情因曠視適湛然冥真
心雲卧景俱寂
過盤山
盤紆躋磴曲迢遞入雲烟絶壁疑無路危崖更有天人
家蒼翠外鳥道蔚藍間性僻躭幽險寧辭屐齒艱
副都御史丁公繼嗣
字國雲以進士授刑部郎歴遷湖廣參議薦布衣瞿
九思孝廉鄧元錫于朝晉副都御史撫閩中日本詐
為琉球貢使突入會城瞰虚實公疑之使核其貢物
果皆日本所產乃獨留其使柏壽候旨而盡遣所從
歸國如是積三歲日本計卒不行公為人坦厚善善
意長人言其開府有薦無劾終不失長者所著蒼虬
館集行世
寒食後行役
春事行將暮羇愁且未宣蘭餚過冷食槐火試新烟吏
立松花下馬嘶藤葉前鬭雞人滿道轉憶帝城邊
參議林公祖述
字道卿進士選庶吉士改授監察御史在臺嘗劾巨
璫張鯨救廷杖給事中李沂為時所重歴官貴州參
議以子貴贈刑部右侍郎
天迪見贈和答
解組辭農署誅茅搆水亭手支調鶴杖案置種魚經愛
客時浮白看山晚送青巖栖君覺是吾亦願沈冥
禮部右侍郎全公天敘
字伯典號鐵菴少司空元立孫也進士改庶吉士授
編脩萬歷中皇長子出閣充日講官公詞旨高暢睿
聽曉然嘗小疾屬同官代直輒顧問全先生何在歴
官侍讀學士以母楊在京邸不習苦寒力請使得奉
母歸里門公自以兩世載筆為侍從之臣務持大體
嚴重人望而畏之竟坐此得謗改官留都卒于家天
啓改元贈禮部右侍郎所著鐵菴集
寧國與史郡公登北樓
自昔宣城守青山獨有緣捲簾通晚翠把酒滴吳烟婚
嫁含情切功名治郡先閒庭雙鶴好愛客舞蹁躚
曉望
巖壑開新霽清容倍可憐雲中聞水碓竹裏出炊烟捷
鼠穿松徑飢烏啄芋田閔農知感激瘠土幸豐年
天門
山腰石裂翠微開不放紅塵下界來老樹托根何歲月
羣仙駐足盡樓臺金攴倒射晴溪晩珠箔輕聞雨洞雷
鶴馭鸞笙渺何許凌風好進紫霞杯
杜郡丞辭官書來有放鷳語吟以口號
日共兒童盼使君清淮水接海東雲好從物外閒司馬
來訊山中舊廣文放却白鷳真早計養成蒼鹿故同羣
題書結想千餘里只對烟霞與夕曛
都督僉事萬公邦孚
字汝永號瑞巖鹿園先生之孫也少為諸生不耑守
一經已襲爵指揮凡三領漕最有名遷山東都司僉
書入衞值三殿灾公率三千人夜從大司馬救火上
命毁五鳳樓以保承運庫公曰樓為國家象魏不可
撤臣請併力衞庫乃令軍士各持溼絮被覆屋運水
灌之樓得並存會援朝鮮公出督龍江水師守鴨綠
江通饋運晉參將守溫處閩盜詐稱商入浙地殺掠
揚帆而去莫可詰公命分閩浙海界商舶不得越境
閩商入浙則乘浙舟浙商入閩亦如之遂著為令再
遷以都督僉事總福建兵脩戚武莊遺法壁壘一新
有外島舟失風被獲當事欲駢誅報首功公持不可
曰借風濤之力以膏吾刃吾不忍為也所獲三十五
人盡釋之去未幾聞有營求其地者遂引疾歸里居
十有九年築數椽櫔食日與諸公觴咏為娛卒年七
十五所著一枝軒稿行世
括蒼道中
山繞疑無路溪迴别有天四圍開峻壁百道涌飛泉鼓
楫臨青翰乘檣破白烟更看回首處雀室幾相連
春日過西皋别業
卜築依阡陌柴扉傍水城幽兼山翡翠色借樹從横日
出僧初飯林開燕出楹呼童尋筍蕨佐酒看春耕
東省率班軍入衞賜宴
百萬貔貅衞帝京御廚分饌曉星明春深内苑黃鶯囀
疑是雲中簫管聲
大理寺卿徐公時進
字見可號九瀛少發憤力學自為童子輒不屑章句
家貧晨夕不給晏如也自舉于鄉十七年始中進士
益杜門讀經史志操逾勵初授南工部主事稍遷職
方郎中時援高麗兵奉虎符横索糗大譁公獨與面
示利害衆遂懾出守岳州時采𣙜使四出楚璫暴尤
甚郡縣畏之如虎公獨遣吏前通刺璫謂他郡無敢
均禮可速更刺來公如不聞命騶訶直抵舫次亢顏
相對璫亦憚其嚴整即解舟去調守荆州免沙市稅
舟清宗祿詭籍者罷單民門稅築長堤甓龍陂荆民
德之再擢廣東副使以水陸兵攻海盜破其舟商艘
得通入賀萬壽遂乞歸公居里門名益重天啓初起
公南光祿少卿改太僕少卿晉大理卿致仕三遷俱
未嘗赴官卒年八十四所著鳩兹集啜墨亭草逸我
堂餘藁諸書行于世
徐鏐歌為隠士徐翁賦
剡溪東下舊坑邨千古高人舊宅門詫見徐鏐雲卧裏
山中太古今猶存閒占晴雨羲文易遞長兒孫老瓦盆
一年穜稑幾番收一片松篁遠蔽樓葛衫芒履黃皮褶
長生木瓢高頂笠我行我意自逍遥垂垂石磴蒼莓襲
前川月漾釣竿罷荷鉏迂叟迎人話老妻烹蕨待晚餐
欲歸猶息長林下一生不上里正廳倩人輸稅不敢停
有馬不騎閒在野有鳩不杖任天行名喚徐鏐字亦鏐
并欲逃名訪白鷗人生何必躭朝市杜郎賣藥早時休
送叔氏之廣陵
天畔蕪城樹影横一帆送客暮潮平多年鬚鬢疑交契
逐日沙洲似世情柳眼巳占賓駕至鱘簔正美主人羹
故園花事猶相待莫戀王孫十日晴
壽都督萬瑞巖七十
舊是朱門宅家承竹素書禁方龍藏出丹井海雲儲夢
穏風塵外身閒老病餘時平埋劍氣釀美薦江魚煮石
過新火栽萸半故廬興來看齒髮報國幾躊躇
右中允陳公之龍
字士燮號渤海以進士歴官右中允公為人簡易有
東晉風味前是吾鄉袁文榮公全玄洲學士在翰林
過自引重待門生多不以禮公心非之及分考出就
邸即戒門者本房新進士造謁立為通無使候門下
豫為大被與諸門生飲極驩即聯被同寢其簡脫若
此一時稱之
觀石照
度嶺入雲林滿目生奇峭靈壁起層巒鳴泉瀉幽竅行
行上高亭巖頭標石照清瑩似玉壺空中矚窈窕衆睨
從旁窺顧影各相肖試問劫火因世邈詎可料大道尚
含章造物忌光耀用晦存貞明感兹悟要妙
除夕立春
薪火傳無盡春從臘底生合分知歲序斷續似交情柏
葉隨儺鼓椒花帶爆聲客中渾得醉此夕有餘情
送友人使金陵
皇華遥指鳳臺遊選勝無如問十洲花草不惟春爛漫
衣冠兼似晉風流竹枝遥落秦淮月楊柳凄其燕子秋
傳道吾宗新釀好何時把握上牛頭
同知松江朱公勲
字定國少為諸生有名吳中王弇洲先生嘗為二子
擇師張肖甫司馬因與言甬上有朱定國者其人國
士也及公造謁弇洲一見曰朱先生人如玉潤文則
金聲誠吾輩人也因留館中使逸季房仲並師事之
王文肅公亦言江南文人無踰朱定國者由是公名
重吳中未幾舉于鄕謁授靖江令數斷疑獄䟽河渠
罷無名之征靖田多瀕江坍漲不常公履畆度之賦
其漲以代坍者民俱悦服遷同知松江善治盗除郡
中大猾治行赫然為同官所忌罷歸公性嗜古善鑑
所居五岳軒購先代彝噐名蹟充其中博古家所載
某物在四明朱氏即五岳軒也公家居日與里中名
薦紳相倡和布衣葉鄭郎李子年二先生俱負高才
横睨一世公獨與定交相接意甚歡即其人可知矣
醉葉鄭郎宅
擕酒意何如深村久獨居臨流數浴面看竹當吾廬天
入三秋爽雲来四壁虚敢言知爾者詩自逼黃初
趙郎中體仁
字存劬尚書端簡公子也以父任歴官刑部郎中持
身潔素居官俸入不私常鬻産自資惟懼玷先人清
白鄉論賢之後人世有顯者
送陳用吉分教夏津
才名早歲擅登壇此日官仍苜蓿寒暫借傳經開絳帳
終期射策動金鑾夏雲直接河汾近津樹應齊岱嶽看
君去我留堪寂莫一尊聊自酌更殘
甬上耆舊詩卷二十六
