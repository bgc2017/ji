甬上耆舊詩卷一
監察御史胡文學編
吳越春秋稱越地東至於鄞即所謂甬上也自後遷
置不常一時人物與句章餘姚各相引重今錄其定
為鄞人者四家以冠此集之首
文大夫種
字會鄞人(見吕覽高氏注)越滅吳其謀居多見越絶諸書既
以伏劍死越人哀之葬于重山一年其神去與子胥
共出沒江海間晝夜兩至今浙水之潮前揚波者伍
子胥後重水者大夫種里中王深寧先生論之曰世
多謂大夫不能從五湖游謂不知幾不知保身義也
致身亦義也使種蠡俱逝國誰與守且蠡楚人可以
去越大夫即越人婓婓遲遲不忍去父母之邦忠臣
之志也斯可謂善論古人矣
越王句踐五年入臣于吳羣臣送至浙水之上
臨水祖道大夫種前為祝其辭曰
皇天祐助前沉後揚禍為德根憂為福堂威人者滅服
從者昌王離牽致其後無殃君臣生離感動上皇衆夫
悲哀莫不感傷臣請薄脯酒行二觴
大王德夀無疆無極乾坤受靈神祇輔翼我王厚之祉
祜在側德銷百殃利受其福去彼吳庭來歸越國
越王既滅吳伯諸侯置酒文臺羣臣為樂大夫
種進祝酒其詞曰
皇天助祐我王受福良臣集謀我王之德宗廟輔政鬼
神承翼君不忘臣臣盡其力上天蒼蒼不可掩塞觴酒
二升萬福無極
我皇仁賢懷道抱德滅讐破吳不忘返國賞無所恡羣
邪杜塞君臣同和福夀千億觴酒二升萬歲難極
大里黃先生
鄞人(見會稽典錄)秦博士遭時坑廢儒術因與諸博士東
園公綺里季夏甪里先生避世隠於商山漢高帝時
遣人聘之四公不甘仰天歎而作歌謂之采芝歌高
帝欲廢太子留侯為畫策禮請此四人共輔太子入
見上四公年俱八十餘鬚眉皓白故謂之四皓太子
卒得不廢事詳留侯世家後黃公歸老于鄞卒葬大
隠山亦稱黃墓樂府載琴集曰採芝操四皓所作也
其詞曰皓天嗟嗟深谷逶迤樹木莫莫高山崔嵬巖
居穴處以為幄茵曄曄紫芝可以療飢唐虞往矣吾
當安歸其詞與崔鴻所載不同今並存之
采芝歌
漠漠高山深谷威迤曄曄紫芝可以療飢皇農邈遠余
將安歸駟馬高盖其憂甚大富貴而畏人不如貧賤而
輕世
禮部尚書賀先生知章
字季真行九生小溪之響巖證聖初中進士超羣拔
類科初授國子四門博士歴遷禮部侍郎兼集賢院
學士一日併謝時稱兩命之榮又充皇太子侍讀正
授秘書監開元中從封東嶽奏定儀注先生性放曠
善談笑自號四明狂客又稱秘書外監每醉輒屬詞
筆不加點俱斐然可觀為學士時每與人燕語好事
者輒随筆鈔記俱堪參詠天寶三載因病疏請度為
道士放還鄉里上許之仍拜其子典設郎曾為會稽
郡司馬使得侍養御製詩以寵行皇太子以下咸就
執别先生歸後築室四明之鹿亭樊榭時往來稽山
卒年八十六葬于會稽肅宗以侍讀之舊贈禮部尚
書初神龍中先生與越中賀朝萬齊融楊州張若虚
邢巨湖州包融俱以吳越之士名揚上京人間往往
傳其文獨先生最貴晩年李杜二公益相推重奉先
生為宿老此所以名冠一代詞人之首也自後稱四
明輒曰賀監舊山川盖詩人名重本朝未有過先生
者
史家稱唐中葉將相有功帝室惟鄴侯郭汾陽先生
之識鄴侯李翰林之識郭汾陽此豈當時詩人所能
及耶
開元十三年禪社首山祭地祇樂章
迎神用順和
至哉合柔德萬物資以生常順稱厚載流謙通變盈聖
心事能察增廣陳厥誠黃祇僾如在泰折俟咸亨
皇帝行用太和
肅我成命於昭黃祇裘冕而祀陟降在斯五音克備八
變聿施緝熙肆靖厥心匪離
登歌奠玉帛用肅和
黃祇是祗我其夙夜寅畏誠潔匪皇寧舍禮以琮玉薦
厥茅藉念茲降康胡寧克暇
迎爼用雍和
夙夜宥密不敢寧晏五齊既陳八音在縣粢盛以潔房
爼斯薦明德惟馨尚茲克徧
皇帝初獻用夀和
惟以明發有懷載殷樂盈而返禮順其禋立清以獻薦
欲是親於穆不巳裒對斯臻
皇帝飲福用福和
穆穆天子告成岱宗大裘如濡執珽有顒樂以平志禮
以和容上帝臨我云胡肅邕
皇帝還宫用太和
昭昭有唐天畀萬國列祖應命四宗順則申錫無疆宗
我同德曾孫繼緒享神配極
送神用靈具醉(代順和)
神具醉杳熙熙靈將往眇禗禗顧明德吐正辭爛遺光
流禎祺
奉和御製春臺望
青陽布王道玄覽陶真性欣若天下春高逾域中聖神
臯類觀賞帝里如縣鏡繚繞八川浮岧嶤雙闕映曉色
徧昭陽晴雲卷建章華枝的皪丹青樹顥氣氤氲金玉
堂尚有靈蛇下鄜畤還徵瑞寶入陳倉自昔秦奢漢窮
武後庭萬餘宫百數旗回五丈殿千門連綿南隥出西
垣廣畫螓蛾誇窈窕羅生玳瑁象昆崙乃眷天情興隠
恤古來土木良非一荆臨章觀趙叢臺何如堯階將禹
室層欄䆗窱下龍輿清管逶迤半綺疏一聽南風引鸞
舞長謠北極仰鶉居
望人家桃李花
山原夜雨度仙家朝發東園桃李花桃花紅兮李花白
照灼城隅復南陌南陌青樓十二重春風桃李為誰容
棄置千金輕不顧踟蹰五馬謝相逢徒言南國容華晩
遂歎西家飄落遠的皪長奉明光殿氤氲半入披香苑
苑中珍木元自竒黃金作葉白銀枝千年萬歲不凋落
還將桃李更相宜桃李從來露井傍成蹊結影矜豔陽
莫道春花不可樹會持仙實獻君王
曉發
江臯聞曙鐘輕栧理還&KR1956;海潮夜約約川露晨溶溶始
見沙上鳥猶埋雲外峯故鄉杳無際明發懷朋從
送人之軍中
常經絶脈塞復見斷腸流送子成今别令人起昔愁隴
雲晴半雨邊草夏先秋萬里長城寄無貽故國憂
奉和聖製送張說廵邊
荒境盡懷忠梯航巳自通九攻雖不戰五月尚持戎遣
戍徵周牒恢邊重漢功選車命元宰授律取文雄胄出
天弧上謀成帝幄中詔旂分夏物專討錫唐弓帳宿伊
川右鉦傳晉苑東饔人藉蕡實樂正理絲桐岐陌涵餘
雨離川照晩虹恭聞詠方叔千載舞皇風
奉和聖製集賢書院成送張說上集賢學士賜
燕得謨字
西學垂玄覽東堂發聖謨天光燭武殿時宰集鴻都枯
朽霑皇澤翾飛舞帝梧跡同游汗漫榮是出泥塗三歎
承湯鼎千歡接舜壺微軀不可答空欲詠依蒲
題袁氏别業
主人不相識偶坐為林泉莫漫愁沽酒囊中自有錢
回鄉偶書
少小離鄉老大回鄉音無改鬢毛衰兒童相見不相識
笑問客從何處來
離别家鄉歲月多近來人事半銷磨惟有門前鏡湖水
春風不改舊時波
采蓮曲
稽山罷霧欝嵯峩鏡水無風也自波莫言春度芳菲盡
别有中流采芰荷
答朝士
鈒鏤銀盤盛蛤蜊鏡湖蓴菜亂如絲鄉曲近來佳此味
遮渠不道是吳兒
咏柳
碧玉妝來一樹高萬條垂下綠絲絛不知細葉誰裁出
二月春風似剪刀
吳商浩
耆舊詩前三十卷刻成巳在校讐萬生允誠趨白余
曰頃錄四唐人詩及吳商浩僅載其名氏餘不詳至
所錄詩塞上篇末曰分明更想殘宵夢故國依然在
甬東然則商浩定為甬上人也當附錄賀監後余因
念宋史藝文志集部有鄞人詩九卷應是宋全盛時
所輯豈耑錄其本朝人耶抑及唐以前耶但其詩得
藏諸内府應自足傳而今絶不可得正未知當時所
列何人所錄何等詩以吾里中先賢而茫茫千年前
不見作者每念及此輒為廢寢食後錄方外耆舊詩
至噩夢堂尊者徧覓諸方僅得三首適吾友明介禪
師自吳中來云曾于梵舍值一僧出其槖中詩二冊
一為吳門釋法杲雪山草一為甬上噩夢堂集且曰
此法門二寶也可識之介公間為余言余聞之驚喜
遂屬介公他日若更相值當耑鈔夢堂詩而介公云
亡併為一慟悲矣夫世間有竒文字每苦不得留即
幸得留天地間而徒一二人愛護亦復何益使論衡
未傳彼中郎誠非俊物也余故為具述於此倘海内
學士家有藏宋人選鄞詩九卷及方外諸公收得夢
堂尊者集遥憫求者苦心不惜郵寄以全一方文獻
當十倍償之他涉甬上詩文有在此集之外者俱同
前例嗟乎浦江之人物可徵赤城之遺詩不墜故國
人風愾然夢寐唯藏書家留意焉
塞上即事
身似星流跡似蓬玉關孤望杳濛濛寒沙萬里平鋪月
曉角一聲高捲風戰士沒邊魂尚哭名王獵處火猶紅
分明更想殘宵夢故國依然在甬東
長安春贈友人
繁華堪憶帝城春粉堞青樓勢礙雲花對玉鈎簾外發
歌飄塵土陌邊聞幾多遠客魂空斷何處王孫酒自醺
各有歸程千萬里東風時節恨離羣
宿山驛
文戰何堪功未圖又驅羸馬指天衢露華凝夜渚蓮盡
月彩滿輪山驛孤岐路辛勤終日有鄉關音信隔年無
好同范蠡扁舟興高挂一帆歸五湖
北邙山
北邙山草又青青今日銷魂事可明綠酒醉來春未歇
白楊風起柳初晴岡原旋葬松新長年代無人闕半平
堪取金爐九還藥不能随夢駐浮生
秋塘曉望
鐘盡疎桐散曙鴉故山烟樹隔天涯西風一夜秋塘晚
零落幾多紅藕花
泊月
身逐烟波魂自驚木蘭舟上一帆輕雲中有寺在何處
山底宿時聞磬聲
水樓感事
高柳螿啼雨後秋年光空感淚如流滿湖菱荇東歸晩
閒倚南軒盡日愁
甬上耆舊詩卷一
