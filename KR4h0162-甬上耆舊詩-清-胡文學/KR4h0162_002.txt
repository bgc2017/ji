甬上耆舊詩卷二
監察御史胡文學編
甬上文獻至宋而始盛凡中進士者六百九人位至
執政者十八人今所錄僅二十四家唯樓宣獻公得
其選集薛氏有世編故錄之為詳餘俱從諸舊乘陳
言腐什中節取一二而巳其全集俱苦覓未見至如
鄞江王先生致桃源王先生說城南樓先生郁正獻
袁先生爕此所謂郡中九先生其四出於鄞者也他
文學名臣若學士豐清敏公稷正言陳文介公禾侍
御林公保司業高憲敏公閌學士陳公顯御史黃公
龜年僕射魏文節公杞學士汪莊靖公大猷侍制趙
公粹中學士陳文懿公居仁越公袁公韶太常臧先
生格直閣樓先生昉太常陳文定公㮣少傅趙清敏
公與懽司業陳公塤直閣史公彌鞏學士張公即之
直閣王公撝侍講趙公逢龍博士陳先生著教授史
果齋先生蒙卿諸公則併單章一律亦不可得見矣
此吾黨今日所以彷徨太息唯恐采錄之後時也兹
特列其名氏附于二十四家後倘有藏書故家能收
其遺集當更力購之錄遺補亡尚有待焉
中大夫周公鍔
字廉秀銀青光禄大夫師厚長子也生有異禀十歲
如成人十四入太學力學勤苦登元豐二年進士初
調桐城尉愾然曰古人學優乃仕吾昔所治科舉耳
遂辭不赴官益精研六籍及諸子百氏書盡著論其
本旨為文踔厲競爽追古作者不以雕飾字句為工
務期于有用旁至占緯相地家言靡不該博嘗遊潁
昌訪其舅氏范忠宣公時文潞公司馬温公富韓公
俱在數得造請問益其學逾進至京師上書言事同
里國子祭酒豐稷給事中范祖禹交薦之出知南雄
復以言邊事忤時相名入黨籍因退居西湖作四休
堂與弟承奉銖籃輿野榜徜徉山水間風格宛如晉
人間為詩以自娱客至具肴簌随其所有終日談論
古今未嘗及官事紹興元年轉中大夫朝廷方用之
而公老矣卒年七十五所著文集二十卷承宣集一
卷明天集六甲竒書各一卷尚書右丞胡公宗愈翰
林學士王公覿並重其才識相繼以女妻之蔡京作
黨人碑舅甥翁壻俱在籍中後人以為盛事焉
佛跡巖
靈山名大蓬香水靄薝蔔龍祗久覆護雲物翳深谷拂
衣向刦中神斧斷蒼玉至今天人尊靈跡印金粟頗聞
開士䜟飛錫隠巖麓坐令湖海間香貢走川陸巍巍虔
報地色相儼金屋緬想舊巾瓶猶能慰心目籃輿訪蓮
社一笑欣自足撫事動幽尋疇能念榮辱松爐裊如見
餘力付棋局更覺夢中身翛然百無欲
題金氏萬金樓
幾年江上夢黃鶴意悠悠百尺獨臨水萬金難買秋杵
聲喧藥市欄影浸漁舟應有湖中客分身向此游
澄輝閣
雄建俯空闊下瞻霄漢浮眼將雲漠漠心寄水悠悠日
暖鳥飛鏡月涼魚弄鈎行期分此景家在甬西頭
和郡守彭吏部西湖
使君脩禊與民游千里笙歌水面浮動地風從雲外起
截天霓向雨中收登臺巳有難并樂擊壤能無寡和憂
却憶内家新賜火海棠無數出墻頭
牛鞭初動囀新鶯夢覺池塘選勝行水鑑光中千騎合
山屏影裏萬艘横雲從布穀原頭過雨向催詩筆下生
藻繪昇平知有待閣梅先巳入調羹
薛處士唐
失其字隠居不出所著田間集一卷後贈朝議大夫
田舍作
世業存五畝家風守二南適情無過睡幽事不妨貪母
老厨增肉朋來樹選柑每慙躬稼穡未及野農諳
秋眠
涼色正堪弄新碪絶可憐况兼梧葉響槭槭到牀邊羣
雁呌遠渚孤雲停莫天郊居迎送寡秋日足高眠
書壁
自甘藜藿不求魚大笑馮生出想車才子座中悲鄴下
高篇社裏厭黃初不臣未遂忠君志生子猶能讀父書
酒後放言揮秃管元龍豪氣本難除
直閣王公廷秀
字穎彦由慈徙居鄞初入太學與龜山楊先生游其
學上述旁搜不屑趨時好復學詩于黃太史庭堅文
詞卓犖登政和上舍歴官州縣以侍御史李光薦改
御史臺檢法官宣和靖康朝進言忠懇張邦昌僭號
獨公執節不屈後御史中丞上其事拜監察御史奏
乞威斷出于人主所遣宣諭官當令兼舉廉吏又言
刑名有疑慮者州郡法官應具申憲司閱實取裁遷
殿中侍御史臺綱益肅論黃潛善為相時恃寵賣官
潛善責授秘書少監明受之變與鄭瑴力争不宜去
帝號事遂止復論吕頥浩奏擬不當出知筠州右正
言吕祉奏上以論大臣罷一言官即明日大臣有失
誰敢復言者遂召入為吏部郎改左司言朝廷比來
深疾貪吏然州縣中豈無介操自將久屈下僚者宜
命五使所至以廉潔清修可表率吏士者具上其名
更參諸公議不次遷擢以勵士風從之進檢正中書
門下省諸房公事與宰相議多不合力引疾求去詔
直秘閣主管崇道觀歸所著有航海記磨衲集
同舍弟泛舟西湖登晝錦堂步至紫翠亭望懶
堂景物懷故龍圖舒先生
城中十頃湖雲水相演漾春風破冰谷拍岸新流漲平
鋪鴨頭綠澹沲蒲萄釀朱甍媚孤嶼梵宇麗相向萬瓦
生新暉千花聫錦帳晨曦照炯烱芳氣浮泱泱日暮姿
態妍烟霞渺空曠誰將水仙鏡聊借詩人仗卧護五羊
城追懷老詩將微吟示清野鏖戰得閒放變化無端倪
虚無落名狀坐令湖上景勝絶神宇王當時經行地藻
麗随屨杖斯人今則亡物色亦摧喪他年牛馬走曾拜
丈人行塵埃久飄泊歲月成漫浪問訊懶堂居松竹欣
無恙尚意壁間聲時賡朱絲唱撫事重興嗟陳迹徒悵
望哦公十洲詩風月為悽悵
少卿汪公思温
字汝直大父元吉以縣從事為范文正公所知王荆
公來鄞亦稱為廉平吏父洙以春秋教授里中人稱
曰汪先生公登莫儔榜進士授雄州教授調餘姚令
築堤浚湖吏民愛信之欽宗以諸王就傅擇除贊讀
公與弟思齊並命除吏部員外郎出守三衢有自稱
祁王過郡府吏請避正堂以舍公微察其偽不許巳
而其人果敗御史中丞徐俯入朝道由郡公以部使
者禮見不為設厨傳俯憾之劾以他罪中丞辛炳為
疏辯得白遷司農大府少卿知臨安府淛河以漁舟
濟人每中流故弭楫索客多出錢或風暴至舟輒覆
善汩者競取其錢物登岸公悉捕繫以殺人罪論更
作大艦載客餘盡禁之相秦檜以故人屬薦公謝曰
使其可薦誠不待相公諭如不才即相公言無益也
有旨營政府檜欲以相府儀制稍異執政府公益持
不可檜積怒罷直顯謨閣食祠禄凡十八年卒年八
十有一
三江亭和郡守韻
危亭聳觀與雲侵勝槩何勞杖履尋回合江山真有意
去來鷗鷺本無心歡聲洋溢均千里好句清新抵萬金
四海正需經濟手豈容長對白頭吟
知衡州軍薛公朋龜
字彦益政和八年進士授仙居縣尉值歲飢道殣相
望剽掠者四起公請于郡發廪粟賑民解散盜賊境
内悉平改楚州司錄適靖康之變楚師勤王者歸道
州境郡守薄其供一軍盡譁公馳往諭以國法立發
帑犒之軍始定巳擢為奉議郎去官民遮道泣曰我
輩巳為爼上肉藉使君活我至馬首不得行監司上
其狀再擢監行在登聞檢院兼權工部郎中守直不
阿所彈劾使權貴斂手以左朝奉大夫出知衡州致
仕在里門與汪汝直諸公結社林下後輩多從杖屨
相造請時稱為四明五老焉所著彦益先生集二十
卷子孫世有賢者
自南宋以來氏族之盛莫過於吾郡而鄞又甲于他
縣一時推史鄭樓豐四大家而薛氏以義門瑞室共
推顔柳遂得相頡頏讀世風一編列詩家二十六人
亦可見其盛矣
岱嶽篇雪中送華山人東遊
七十二君巳綿邈乾坤只今留岱嶽烟書雲篆弔秦碑
萬聖千靈朝漢朔白日雕旛路相望夜深仙樂張天上
日觀天門踴躍登芒作雙鞵藜作杖匹練吳門見幾人
向來寂寞空山春溪花谷樹忽生色一朝若為山人新
君行正直年華謝山雪紛紛向君下去看九州玉削成
孤高始信岱嶽名若趁長風竟飛舉鵝毛柳絮同身輕
江船
夜色千山白扁舟獨進遲鄉心共帆急世路與波随性
野禽魚習官寒故舊知江梅如愛客早放歲寒枝
露
乘興訪村家微微見露華暗滋三徑草晴濺一庭花夢
入關河濕涼生更漏賖清江千萬里何處點蒹葭
見雁
寒衣九月授他鄉遂見征鴻序一行秋色未深先避雪
邊聲忽到又随霜曾愁天路罹繒繳只想中原食稻粱
漢使不歸書不繫至今塞有客沾裳
剡中别吳客
百道飛流向剡飛高田不歉下田肥吳人只道吳山好
黃獨如拳也救飢
安撫王公伯庠
失其字登紹興二年進士試教官第一歴遷殿中侍
御史出為䕫路安撫使公性博記過人䕫地絶遠為
手圖其險要所部俱不能欺巴俗多掠子女出境公
特嚴其禁遂莫敢犯所著有歴山集雲安集宏詞集
要䕫路圖經諸書
三江亭和郡守韻
使君不受二毛侵杖屨逍遥得勝尋撥遣簿書聊永日
登臨山水一何心殘梅墜雪垂垂白弱柳搖風淡淡金
倚矚大江供一笑幾多襦袴在謳吟
直閣薛公居實
字去華知衡州朋龜之子也歴官守莆陽更起學宫
遷提舉福建路常平茶鹽值歲飢救荒有績所在俱
以治行稱自祠宫召對除倉部員外郎陞郎中再擢
淮東安撫使直秘閣卒于揚州所著有薛安撫集十
五卷
故舊相送出城門
策馬國門南行役感時節唧唧寒螿亂皎皎層巒潔脩
途遵廣川衰林夕陽滅含情不忍語眷舊詎忍别抱疴
謝紱冕寄情戀巖穴樹臨越海潮山背吳門雪各勉疇昔
心音書戒遼絶倘訊幽栖子杜關理丹訣
皇太后輓歌
夾日光先業寒星聚夜臺慈名千古重哀詔九天來地
底鷄人少雲中鶴使催宫門芳草遍從此不須開
秋日看雲
曉雨沾山路秋雲看野亭薄從川上起低向屋邊停合
處山林白消來天地青人生無定迹不止是浮萍
老妓自稱汴京宫人泣而贈之
薄粧自叙老深宫一曲悲歌聽不終黑髮尚霑梁苑雪
素衣還帶上林風殘春柳葉蕭條綠破國桃花冷落紅
收拾琵琶蹙眉黛教人同在淚痕中
薛知縣靖
失其字紹興二年進士官某縣令所著有南枝集十
卷南枝續集八卷
歲久旱喜雨
東南苦亢陽吳越重罹厄流徙罄村墟入夏地尚赤詎
無溝中人矧乃急往役賴兹天心慈弗終閟膏澤凱風
將雨至蓬蓬亘昕夕水勢千澗呼雲隂四郊積祁祁沾
洒均歡聲遍南陌秋秧布有種萬一償春麥相率理長
鑱幸可謀擔石我亦歌豳風憂心庶幾釋
望金山用唐人韻
一柱支空立濤聲春寺聞消來巴地雪飛到潤州雲寂
寞江山色縱横盜賊羣不堪形勝裏北望涕紛紜
薛郎中揚祖
字元祖歴官知漳州以治行召為大理丞漳舊有土
城高僅五尺公至京師以脩築請于朝遂詔守臣趙
汝讜經畫如其言漳人賴之遷刑部郎中以疾請外
得池州所著有閩志編三卷
與張樞密話舊作
羸軀苦善病日與藥裹親藉彼參苓功扶此憂患身思
君若飢渴相憐同病人余身本蒲柳寧竢秋風晨君誠
松栢姿何患不長春容面一若丹鬢髮一若銀來日安
可期往事曷足陳不能罄君罍奚以浣我塵吹笙將鼔
瑟慚余非嘉賓
郊居寫志
過庭聞曲禮在野習王風世亂思休否兒愚藉發蒙雲
霞海色裏烟火雨聲中所喜田間事比隣自昔同
送表弟朱拙夫以縣尉赴新安
散金結客不求償落落生平此熱腸七尺許君何慷慨
一朝用世果循良滿城山色侵官舍徧地溪聲度女墻
邑長若逢潘岳輩肯教名獨起河陽
薛循祖
失其字官掌機宜文字所著有吷音一卷
秋園詠物詩
怪爾知時節逢時輒自鳴空階一夜響短榻幾人驚唧
唧催寒色蕭蕭助葉聲無人悲物意徒語不堪情(蟋蟀)
風急翅紛紛遥空自作羣到來秋塞月鳴入暮江雲亂
起千行字俱飛一片文高樓有思婦嘹嚦豈堪聞(雁)
題采藥圖
江上竒峯雨後多千層飛瀑灑青蘿扶笻亦覺溪橋滑
尚有幽人採藥過
少師資政殿大學士樓宣獻公鑰
字大防大理評事郁之五世孫也隆興初進士中教
官科調温州教授會刪定淳熙法議者欲降太學釋
奠為中祀公曰乘輿臨幸于先聖則拜武成則肅揖
其禮異矣豈得鈞體乎適用薦遷太常博士時閩蜀
士大夫各植黨公入對歴言東漢黨錮唐朋黨元祐
黨籍之弊孝宗曰唐人主謂去朝廷朋黨難朕嘗笑
之此特主聽不聰耳再遷宗正丞出知温州光宗嗣
位召對奏曰人主初政當先立其大者至大莫如恢
復然當先強主志進君德今日網密甚矣望陛下軫
念元元以設禁為不得巳凡創意增益者寢而勿行
以保養元氣除考功郎兼禮部時吏銓並緣為姦多
所壅底公盡革去之擢起居郎兼中書舍人公立螭
頭登左掖繳奏無所回避禁中或有私請上曰樓舍
人朕亦憚之不如且巳會慶節上夀扈從班集乘輿
未出巳而玉牒聖政會要書成將進重華又屢更日
公言臣屢歲随班見陛下上夀重華宫歡動宸極嘉
王日趨朝謁恪勤不懈竊料夀皇望陛下之來亦猶
此也又言聖政之書載夀皇一朝之事玉牒會要足
成淳熙末年之書幸速定其日無復再展以全聖孝
于是上感悟進書成禮試中書舍人兼直學士院光
宗病不能持喪傳位皇太子公草詔有曰雖喪紀自
行於宫中然禮文難示於天下人服其婉寧宗既受
禪遷給事中公兼掌内外制論正太祖東向之位朱
熹為侍講以言事除職與郡公言熹始除宫祠深駭
視聽今復除職是聖意不在熹也熹大儒碩學難進
易退陛下閔其耆老當此隆寒立講不便且俾内祠
脩史少俟春和復還經筵庶君臣之義備不報時韓
侂胄用事日貴臺臣希旨論趙汝愚言定鼎乘龍之
夢語涉不道公曰嘗聞汝愚言夢先帝賜以金湯壺
即謂之定鼎可乎又嘗夢朝會見白龍升天未幾上
衰服嗣位即謂之乘龍可乎吏部侍郎彭龜年入内
殿力言侂胄擅權漸不可制上大怒黜龜年外除侂
胄與祠公與林大中疏言嘉邸舊臣惟龜年尚在不
宜使出乞留侍講筵與侂胃一外祠龜年竟去公遂
出外尋復奪職告老家居凡十三年杜門著書侂胄
嘗與客言樓大防善士何無一札入都門且使諭意
客至公家述其語公默然子弟相顧輒索具紙筆公
從庋中取顔氏家訓言士大夫晚歲名節事置紙上
即起入内客疑公援某事取視之俱大愧撤去紙墨
公湏臾就坐客不敢言公亦不復問舉酒言笑如平
時其從容持正若此侂胄誅起公翰林學士遷吏部
尚書兼侍講適趙汝愚子崇憲奏雪父冤公乞正趙
師召之罪重蔡璉之誅毁龔頥正續稽古錄以白誣
謗公年過七十精敏絶人每詞頭下立進草院吏驚
詫歴遷同知樞密院參知政事力以年乞身進資政
殿大學士歸卒於家贈少師謚宣獻公學問精博中
原師友源本悉窮其淵奥經訓小學並精据可傳信
初罷官里居聚書東樓踰萬卷皆手讎校稱善本性
尤樂易客有願鈔其書輒欣然啓帙以授初定注春
秋未脱藁及在永嘉見陳傳良書巳成即焚巳草特
為叙其書嘗薦真德秀掌内制德秀每言得與樓公
清言竟日或極論徹旦退而書紳不為塗人之歸皆
公教也公扁所居曰攻媿齋自稱攻媿主人有文集
一百二十卷行世
求仲抑招遊山歸途遇雨
竹輿遶湖濱宿霧尚厭浥徑到玉岑下坐久客始集起
穿靈石山萬松介而立梅天氣清潤空翠行可挹古籐
幾百年枝蔓兩山及見說暮春時花紫紅熠熠直疑老
潛虬初起夜來蟄俯玩歲寒泉齒冷不敢吸相將上龍
泓塵鞅謝羈&KR0919;洞有靈獸居臨深心岌岌魚遊明鏡中
巨浪無三級寒苔載水去萬頃潤原隰濛濛山雨來歸
僕飛鳥急野興殊未巳日昃不暇給衝泥上湖船雨陣
遽奔襲飄風將急點回旋驚四入中流盖蕩兀短篷不
當笠停篙亦久之怒勢不少戢我徒方嘯歌弗為改豪
習但恥缾罍罄莫問衣裳濕
題孟東野聽琴圖因次其韻
誰與住前溪夜深幽琴鳴天高衆氣肅月斜映疎星橡
林助蕭瑟泉聲激琮琤彈者人定佳能使東野聽束帶不
立朝遥夜甘空庭龍眠發妙思神交窮杳冥不見彈琴
人畫出琴外聲郊寒凛如對作詩太瘦生恨不從之游
撫卷空含情
王成之給事囿山堂
烟雨望麗陽前山羅紫翠照水挹南明不與巾子對朅
來登囿山一覽萬山會蓮城山固多此地要稱最主人
意軒豁物景供曠快山椒湧華屋迥出風埃外一物無
遁形所在見纖芥清霜肅天壤佳樹隔闤闠俯仰随取
舍左右從盼睞門墻尋故步杖屨許從邁怳然至絶頂
更覺宇宙大樽酒屢勸酬棋枰更勝敗秋高月色皎浮
雲了無礙不俟攀仙掌徒手吸溪瀨兹堂極崇敞意若
欠深邃先植易生木徐待松栢兑望遠仍可喜意滿聊
自晦無使山下人或得窺外内但恐趣賜環樹藝或不
逮先生味斯言一笑相領解吾將飭園丁随處添翳薈
他時遶扶疎吾廬益可愛
題范寬秋山小景
山高最難圖意足不在大尺楮渺千里長江浸横翠人
家雜烟樹惝怳徒意會苟或森三尺便若俗子對此畫
格律嚴興寄獨超邁洗眼映窗明妙處乃不昧流泉見
原委著屋分向背推車度危橋指路向關隘輕舟最渺
茫浦嶼如有待山稜瘦露骨汀洲横若帶木葉黃欲脱
秋容儼然在霜餘無片雲歴歴數沙界搜尋目力疲欲
賦無可奈近山才四寸萬象紛納芥欲識無窮意聳秀
更天外
送從弟叔韶尉東陽
阿連少也爽孤立生氣燄壯年淬詞鋒傾心事鉛槧膠
庠困虀鹽世科終稳占再興聫桂堂爾祖真不忝況將
尉東白士友尚歆豔惟我愛子深老矣猶不厭固知為
子喜頗亦動吾念贈子當以言苦口當鍼砭此邑子舊
遊歴歴數行店棠隂見郎君遺老喜窺覘其民最服義
情偽靡容揜莫恃采棒威要使慕巾墊子文多立就詞
采更華贍吾聞恃俊者塞門差反坫前賢最加謹臨用
更重檢他時可待取天庭得錦□吾家有素風耳目久
濡染母庸慕豪舉助廉先以儉湎酒更宜戒平地有深
塹酣暢當以時勿習杯㶑灎將論毋過高斯言却防玷
立節母務竒躐等恐成僭外物思過分檢身但多欠勿
嫌一尉卑封清尚為傔仕途固嶮巇大要進以漸不須
苦求知真知奏應剡向來湖海豪四十可收斂寧為處囊
錐莫作露刅劍匆匆摻袪别魚鮮酒方釅刮目待子歸
罔俾吾言驗
送元衛弟赴長亭鹽場
阿連生向秀二親所甚愛仲兄勤撫養遇事輒加誨幹
蠱静而辦胷次無卑隘今焉職牢盆官宇臨渤澥毋謂
官為小要使所居大毋言才可了檢身到纖芥門戶重
衣冠家風緜數代當以誠心求子親勿自懈亭民亦良
民孰謂居無賴官吏既擾之兼并責逋債熬波亦良苦
樂歲色猶菜輸鹽不得錢何以禁私賣所在積蠧久良
法浸多壊吾閒不無術更當審利害熟視不為謀空餐
愧難蓋不應行一切遽使絶稱貸富者能寡取倍息久
仍在貧者庶少寬公私可緩帶母年登九十家居幸康
泰其家不從政禮經有明戒幸子去不遠時時可歸拜
小别不足惜輕裘送前邁
次韻翁處度同遊北山
兩夫持鎌行我先巧尋徑路其智專我扶枯藤衣短後
意氣巳出層峯顛何郎鮑叔飽經歴勝處一一手自編
我擕舊記訪陳迹正恐急景不得延何當共登青雲梯
今日邀我共擊鮮始觀神龜闖青泚上有石壁來飛泉
隠青遺基不可坐下顧亂石如磨鋋懸崖雙瀑灑空雪
來自一握孤雲天却從下流泝深險﨑嶇直到清潭邊
朝陽射光破幽閟斷虹上下遮潺湲傳聞高山更高處
雅有行路從西偏同行無乃深好事杯酒自犒脚力全
誅鉏荆棘從鳥道欲進不得意愈堅旋呼童僕累危石
笑採野菊聊盤旋捫蘿騰身上苔磴往往歡呼争著鞭
側行危步汗浹背石角或使衣裳褰少焉身在雙瀑上
又見高派衝泓淵自笑泉石成膏肓愛賞不減蟻慕羶
巉巖數峯巧遮護妙處二老初無傳脱迹塵埃到此地
便覺神思飄飄然回首江南塵一聚城郭歴歴眼欲穿
相期更看流水處步履未倦夸輕翩一上千尺窮山椒
碧澗靡迤流蒼烟尋源不能且望返石猊巍距驚神鐫
退求歸逕惘難問藤蘿所在相縈纏我方踟蹰風煙表
披披衣袂身欲仙晩歸招提各痛飲讀盡屋壁長短篇
截筒環山覽清駛竅出珠穗心亦憐碁枰相與論瓜葛
横琴不妨揮五絃人生易老費扶掖勝具大率須少年
伊余歴騁佳山水愛竒竊慕太史遷明年炎暑襲故步
與君共枕清流眠
題高麗行看子
高麗賈人有以韓幹馬十二匹質于鄉人者題曰行
看子接處黃綾上書韓幹馬表飾以綾尾以精紙皆
麗物也聞其懷金來取因命工臨寫而歸之再用東
坡韻書臨本之後
竹披雙耳風入蹄霜鬛剪作三花齊相随西去皆良種
撼首勢竄迎風嘶丹青不減陸與顧麗人傳來驛通語
裝為横軸看且行云是韓幹非虚聲圉人乘馬如乘鶴
人馬相諳同呼啄中有二匹真游龍爬梳迥立綠楊風
賈胡攜金贖此馬亟呼工人臨舊畫我詩無意到三韓
寫向新圖時自看
再題行看子
先引護欄毬子驄九馬近遠俱相從黑駒騧黃騅素騮
亦有當面仍銀騣夏國一種青于藍五明錯靴皆如龍
或驂或引恣馳驟坐覺隠耳聲瓏瓏人間安得有此輩
一一必自天閑中不惟骨相異凡馬圉人貴介多雍容
三花剪鬛自官樣空鞍更以香羅幪中間二者蓋天馬
齒雖巳老氣尚雄不知幾出横門道雙立柳下青隂濃
擡韁捽頷刷背膂旋梳騣尾搖清風人人生意馬欲動
態度曲盡各不同韓生去我幾百年藻色尚濕青與紅
不知何時堕雞林萬里遠在東海東賈人攜來得寓目
一見絶歎丹青工千金可買真不惜忽復攜去何匆匆
急令臨寫得形似如此神駿那得逢開元内外馬盈億
色别為羣從登封韓生所見定傑出七尺為騋八尺駥
向來鶯邊繫金絨歸乘欵段頭巳童伏櫪寧能志千里
却笑區區據鞍矍鑠翁
次韻趙子野石城釣月圖
石城江頭可憐月曾照六朝清夜獵古往今來知幾何
長江滚滚蕭蕭葉謫仙去後詩盟寒三孫詩瘦清欒欒
詩情浩蕩坐無奈扁舟笑把磻溪竿江平風輕波瑟瑟
宿靄卷空天一色東風吹句入長安一卷風流座中得
初讀神意清再讀胷次平回頭明月祇如故世上廢興
徒紛更想君一葉方掀舞夜静水寒誰與語船頭有酒
且孤斟莫向金陵重懷古
它山堰
它山堰頭足竒觀百萬雷霆聲不斷誰把并州快剪刀
平剪波濤成兩段四明山深水源遠衆壑會溪長漫汗
滔天狂潦不少留瀉入長江勢奔竄賢哉唐家王長官
欲圖永利輸長算想得慘淡經營時下上山川應飽看
西偏千嶺相屬聫惟有兹山擁東岸遂于此地築横埭
截取衆流心自斷斟酌利害不全取高下參差僅強半
水大十分七入江徐挹三分供溉灌支流瀰瀰穿郡城
脈絡貫通平且緩旱時反此水亦足坐使千年忘旱暵
無窮廟祀報元功像設森嚴人敢玩梅梁夭矯有冥助
大患於今尚能捍前輩所作多神靈日月真成赤心貫
後人小智枉更易仰望先賢重興歎老木號風波湛碧
畫屏俯仰丹書煥更湏積雨看驚湍濡足褰裳何足憚
去家不遠時一遊短艇垂綸流可亂八月倘有仙槎來
便欲乘之泝天漢
湖亭觀競渡
涵虚歌舞擁酆君兩兩龍舟來往頻閏月風光三月景二
分烟水八分人錦標贏得千人笑畫鼔敲殘一半春薄
暮遊船分散去尚餘簫管遶湖濱
海潮圖
錢塘佳月照青霄壯觀仍看半夜潮每恨形容無健筆
誰知收拾在生綃蕩搖直恐三山沒咫尺真成萬里遥
金闕岧嶤天尺五海王自合日來朝
行香聞杜鵑
墻西綠柳杜鵑聲老我何堪側耳聽我自賦歸歸不得
不湏苦語更丁寧
小谿道中二絶
簇簇蒼山隐夕暉途看野雁著行歸久之不動方知是
一搭碎雲寒不飛
後衕環村儘溯游鳳山寺下換輕舟舟人努力雙篙急
引得清溪逆岸流
過從子澤家
楚楚初篁脱綠苞城居約略似荒郊土膏更得春風力
直引薔薇上竹梢
監庫張先生良臣
字武子一字漢卿家洪州父避地來鄞遂家焉先生
少善為詩高潔清厲能擺落凡俗音節磊落讀者悲
壯尤長於唐人絶句語盡而意益遠論者謂詩至盛
唐極矣杜牧之李商隠晚出以絶句為專門至宋王
安石力倣之然終不能似黃庭堅以造句為工律吕
乖忤而詩益變陳與義多援古語不牽引事物似黃
而益竒詩之變無餘藴矣風雅道衰獨先生徹幽内
明復唐聲律一時江南詩家共推為過江詩祖以至
方外諸禪人吟誦其體競相宗尚而詩稍復其變焉
先生于舉子業非所長隆興元年試南省同里魏文
節杞時為參詳攜三策以見知舉張燾曰此文拙古
必故人張武子所作公欲得士願以進燾許之撤卷
果先生也先生官止監左藏庫輒罷歸魏文節晚居
小溪山中先生時從倡酬其詩或終歲不出一語有
集十卷至咸淳間甥徐直諒始裒刻於廣信郡
先生詩時謂其一變宋音復還唐雅至推為過江詩
祖正不僅甬上眉目巳也而其詩刻於江右吾鄉傳
者絶少嘗與黃梨洲先生共相嗟歎黃先生云西湖
志中刻有絶句一首即秉燭徧繙得之始服其絶句
之妙嗟夫先輩遺文使後人不能盡讀誠一恨事也
過清脩嶺
膽失巖上人心怖巖下人履道自坦坦何在不問津人
生貴得意毋容矯吾真淵明兀餘年漉酒乃一巾
南渡曉行
七點五點星斗落一聲兩聲鐘磬清路入小橋和夢過
埜花深處草蟲鳴
西湖
帖帖平湖印晚天蹋歌遊賞錦相牽都城半掩人争路
猶有胡琴落後船
高萬竹先生元之
字端叔武烈王瓊之七世孫也建炎間衣冠南渡因
定家於鄞家貧無書得易編口誦不輟數月忘盥櫛
隣生有書深憐之稍借以觀後受易春秋學于沙随
程迥時傅伯成為郡教授少所許可獨折節與先生
交由是鄉學者數百人俱師事先生嘗作變離騷九
篇曰愍畸志曰臣薄才曰惜來日曰感回波曰力敶
曰危衷曰悲蟬蜎曰古誦曰繹思行于世宋人擬騷
俱莫能及也集春秋說三百餘家號義宗悉本經旨
凡百五十七卷易詩論語後漢歷志解各一卷詩三
千襍著五百號茶甘甲乙集先生事親孝貧能輕財
復喜言兵事凡隂陽方技九流諸書盡能究其指歸
五上禮部卒不第而及門多至顯官將死手屬書樓
宣獻公以歐陽公南省白襴求志文貧不能葬門人
會莖于桃源鄉蔣山買田立祠于寳巖院歲時祀之
稱曰萬竹先生
大小晦山
大晦出小晦過盡山峯翠寒雲抱幽石枯卉老壖瀨沿
流逕偪側當道屋破碎却立重回首瀑布瀉雲背
飛雪亭
危亭上拂烟霞光蒼崖深倒蛟螭穴天河飛來破山翠
寒入疎林風自發翻珠錯玉無時歇岩前散作千秋雪
寒聲蕭蕭凛毛髮白雲片片翔空滅飛流濺珠入毫端
天然一詩為題絶
長汀即事
楊花剩得晴方好榆莢其如世上貧花向喜中看更好
分明春色解欺人
薛進士澄
乾道二年進士所著有家塾自藏六卷
效朱公叔絶交詩
東山有梟不祥其名惡木是息惡聲是鳴食不棄腐飲
不擇清宜飛求伏以晦為明凶殘滿志嗜欲惟攖伸頸
招鳳使鳳自驚豈有鳳口而和梟聲奈何伊人弗審物
情請從此别各自謀生
賦得一年將盡夜
可惜惟兹夕須臾即舊年人間歲窮處客館夜分邊應
逐銀缸謝聊憑玉漏延曉風雖未至殘臘幾時天
立夏
漸覺風光燠徐看樹色稠蠶新教織綺貂敝豈辭裘酷
有烟波好將圖荷芰遊田間讀書處新笋萬竿抽
高處州似孫
翰林學士文虎之子也為禮部郎守處州所著有緯
略騷略等書
石橋
一石上負昆侖柱一水西奔牛女渚玉榦獰鱗萬松古夜
夜神光干帝宇石滑苔危水一縷四海長依開闢雨月
落未落半規吐雨足敲泉龍擺舞
蔡山渡
江上人家破竹門潮來水長浸籬根鮆魚一尺枇杷小
放溜船來酒滿尊
薛縣尉師點
嘉定元年進士官某縣尉所著有從政工餘二卷
酧畣張安撫伯玉先生
寡交率天性積疴攻妙藥干禄念烝嘗著書恣談謔永
矢離畏途何况縻好爵感子故人意屏吏延鈴閣時剖
千秋心兼訂三山約風流張平子文采謝康樂潜魚媚
幽潭高鳥昵林薄物類既參差天地亦寥廓但愁霜霰
多石出兼水落
少傅通奉大夫袁正肅公甫
字廣微正獻公爕之三子也嘉定七年進士第一授
秘書省正字上殿劄子言賢才用舍可懼民生安危
可懼衆情閉塞可懼羣情逸豫可懼乾斷不行可懼
辭甚愷切遷校書郎轉對言邊事之病不在外而在
内偷安之根不去規模終不立壅蔽之根不去血脈
終不通忌嫉之根不去將帥終不可擇欺誕之根不
去兵財終不可治祖宗之御天下政事雖委中書然
必擇風采著聞者為臺諫敢於論駁者為給舍所以
戢官邪肅朝綱也今日誠體是意以行之可無偷安
壅閉者矣出通判湖州增積貯核隠産增附嬰兒局
再遷著作佐郎知徽州治先教化崇學校訪便民事
上之蓄常平義倉備荒興脩陂塘剏築百梁遭父憂
服除知衢州立旬講歲撥助養士千緡郡有義莊買
良田二百畝益之提舉江東常平適歲旱給發庫庾
遣官分行賑濟醫療又告于朝給度牒百道助費提
點本路刑獄兼提舉移司番陽時霜殺桑諸郡被水
連請于朝給度牒二百道賑恤之都城大火上封事
言上下不交以言為諱天意人心實同一機願下哀
痛之詔以回天意詔求直言復上疏言災起都邑天
意盖欲陛下因其所可見察其所不可見大行黜陟
與天下更始行部問民疾苦薦循良劾去墨吏決滯
獄所至詣學宫講說復取孝經衍其義告于屬邑立
書院於貴溪之南祠陸象山身講授學者歲大旱請
于朝得度牒緡錢綾紙以助賑恤疫癘大作剏藥院
療之前後持節江東五年所活無算諸郡德之俱為
生立祠轉將作監領事如故彗星見詔求直言上疏
言皇天震怒由貪冐成風致愁苦之民衆願一變上
下交征之習帝親政以直徽猷閣知建寧府明年轉
福建轉運判官閩鹽隸漕司綱運供費增益無紀又
丁米錢久為漳泉興化民患公皆奏捐之遷秘書少
監入見帝曰卿久勞於外篤意愛民每覽所陳備見
懇惻公奏陳無逸之義且請力守更化以來求賢如
不及之初意遷起居舍人兼崇政殿說書于經筵奏
剛之一言最切於陛下陛下徒有慕漢宣吏治之名
乃更堕元帝文宗柔弱不振之失總由不識剛德之
真所謂真剛者當為必行不當為則斷在勿行又乞
專意經訓養育精神務令充實上與天一下合人心
今上意欲全功臣之世詔自今中外臣僚奏事母得
攟摭以奏是消天下讜言之氣其謂陛下何兼中書
舍人時相鄭清之以國用不足履畝使輸券公奏避
貴虐賤有力者頑未應令而追呼迫促家業破盪者
率皆中下之戶乞加哀恤嘗講罷帝問近事公奏惟
履畝事人心最不悦適講漢高入關辭秦民牛酒民
俱大悦今日横科若此民心喜乎怒乎本朝立國以
仁陛下為此舉仁乎否乎帝為惻然時朝廷以變事
為憂史嵩之帥江西力主和議公奏曰臣與嵩之居
同里未嘗相知而嵩之父彌忠則與臣有故嵩之易
于主和彌忠每戒其輕易今甘用父子異心之人即
朝廷亦未免易於用人也疏入不報遂乞歸不允授
起居郎兼中書舍人未幾擢嵩之刑部尚書公復奏
曰臣于嵩之本無仇怨但國事所係誼難緘默嵩之
誥命終不與書行乃出甫知江州尋改知婺州不拜
嘉熙元年遷中書舍人入見帝問邊事甫奏當以上
流為急和議恐誤事又奏備邊四事嵩之移京湖沿
江制置使知鄂州甫奏曰嵩之輕脱難信去年在淮
西王檝由淮西而來北軍踵之今又併湖南付之臣
恐其復以悞淮西者誤湖南疏留中不行翼日權吏
部侍郎引疾至八疏賜告一月遂歸從臣復合奏留
之屢命俱辭不拜遷兵部侍郎入見奏江潮暴湧旱
魃為虐楮幣蝕其心腹大敵剥其四支危亡之禍近
在旦夕乞秉一德塞邪徑遷吏部待郎兼國子祭酒
日召諸生課其問學時邊檄日至甫條十事至為詳
明權兵部尚書暫兼吏部尚書致仕卒于家贈少傅
謚正肅公少服父訓知為學當師聖人以立志為先
後問道於楊文元公告之曰學貴自得此尊公之訓
也心明則本立矣由是慨然以斯道自任居官切于
愛民所至有惠政立朝正色無所阿附王深寧先生
謂近日科名有益世道者惟公一人而巳所著有孝
說孟子解後省封駁信安志江東荒政錄防拓錄樂
事錄及蒙齋文集行于世
題陳和仲觀聚堂詩
習菴築室扁曰觀聚堂前何有萬象可睹山如郛郭烟
雲吞吐草木沃若春光媚嫵脩篁漫山不知隆暑何况
秋空呼日入戶朔風吹雪松聲如怒上天下地四方曰
宇物生其間何可勝數我于是觀樂哉斯土随意作室
不華不窳買山旋添稍葺園圃得趣幽閒不入城府良
朋偶來傾倒肺腑不及時事惟談鄒魯朋去何為周易
一部消息盈虚窮今亘古觀乃自觀寂無一語
題陳和仲尊明亭
非德不尊非道不明爰取斯義以名吾亭亭在山巔氣
象巍然山從何來蜿蜿蜒蜒我坐亭上極目一望羣峯
畢朝尊無與抗我撫亭下萬狀難寫一一分明入我醆
斝有時攜笻偕二三朋莫知我心獨撫孤松
丞相魏郡鄭忠定王清之
字德源嘉定十年進士初官國子錄丞相史彌遠引
為魏惠憲王府教授理宗立以定策功不十年位至
宰輔歴進太傅左丞相封魏國公卒贈尚書令魏郡
王諡忠定凡四登相位端平間召用真德秀魏了翁
崔與之袁甫諸賢數十人時稱小元祐及暮年再相
充位而巳
宋南渡後吾鄉位至執政者十八人其詩存者絶少
固有惜其不傳者亦有幸其得不傳者今得列此卷
僅二人樓宣獻詩以未見其全集所錄十七首鄭忠
定詩為舊乘所載所錄五首嗟夫詩文在世其傳與
不傳亦天也
可齋陳大卿政成之暇蒐討河渠為鄉國長久
慮開萬世利非君侯其孰屬因效一德以廣
盛心焉
四明瀛海壖大田沃多稼三江納行潦九穀偏畏夏治
水宜講行時哉及閒暇方當暑如惔孰謂晴可乍十雨
非所憂一暴良巳怕東有錢湖浸寒玉渺無價西有它
山源盈科通晝夜唯此兩支邑厥田俱下下問之何因
爾水道無所舍河伯空望洋旱魃巧乘罅緬思井田規
畎澮分漵汊培浚倘高深怒潮敢雄跨官但督賦輿誰
肯趨田駕六輔能即功百泉豈難壩願言均此施利澤
侔造化盡復淮南坡端可儕杜亞
再用韻
孔明本躬耕樊遲請學稼力田乃有秋暑雨敢咨夏聖
賢本憂民孔墨不遑暇因思比歲饑可謂越俗乍豈惟
農夫驚亦使達官怕倉無矯制發米湧在東價若然望
豐年譬彼求時夜畫壤來福星上熟壓中下二麥騰割
雲五彩紛遶舍苗根舒薤本黍莟拆榴罅龍麟原鏤塍
燕尾水分汊毨獸將西成秧馬豈虚跨劭農收竒勲省
歛不更駕預為鄞鄉謀復廣它山壩功比昔賢倍政随
時雨化願刻可齋詩端與雅頌亞
湖上口占
賣葑千艘底處藏媧天濯熱卧湖光山雲既雨猶相逐
水草無花亦自香埜徑偏穿人借問僧茶旋點客先嘗
反思舉世趨炎者誰識蘋風五月涼
咏六和塔
經行塔下幾春秋每恨無因到上頭今日始知高處險
不如歸卧舊林丘
題東山寺
謝公雅志在東山一入黃扉不復還公去我來山屬我
為公償却半生閒
薛縣尉師傳
紹定五年進士官某縣尉所著有雪蓑集
六橋閒步二首
出郭青岑近臨流白鳥飛笙歌春雨歇草樹夕陽微山
色邀藜杖湖風颭葛衣虚舟林處士不見鶴來歸
向晩西湖路烟霞淡水汀垂楊拂波綠芳草幔堤青地
僻漁樵聚山深殿閣扄平生卜投老夢寐有南屏
薛郡判師魯
不詳
苦雪
六出夫何甚經旬散野堂喜心翻作厭瑞物恐為殃歲
晚思新火天寒望太陽荒村風雪裏賴有隔年糧
過王處士竹莊
臨流結屋植琅玕中有高人詠考槃一曲秋烟青欲滴
滿林春雨翠堪看山僧過乞歸雲杖漁父來分釣月竿
千古王猷惟此癖但知此外别無歡
禮部尚書王深寧先生應麟
字伯厚與弟應鳳同日生九歲通六經父撝性嚴急
每授題設高座命先生兄弟坐堂下畫燭為期少緩
輒怒呵之由是先生為文益敏疾年十九舉進士由
衢州西安簿再調揚州教授先生嘗愾然謂今日業
舉子者耑以沽名既得便一切委棄制度典章漫不
知省非國家所望於通儒也遂閉門發憤假館閣書
盡讀之手輯玉海二百四卷遂與弟應鳳相繼舉博
學宏詞科添差浙西安撫司幹辦開慶元年策進士
召入為覆考檢點試卷官先生得一卷曰是卷古誼
若龜鑑忠肝如鐵石臣敢為得人賀遂定第一及唱
名乃文天祥也稍遷太常寺主簿面對上愀然曰邊
事甚可憂公言無事深憂臨事不懼願汲汲預防毋
為壅蔽所欺時丞相丁大全方以會計得幸先生復
極言邊信若此重斂必失軍民心遂出判台州初大
全欲引先生為御史不應及大全敗一時附和者俱
禁錮而先生迄召為太常博士擢秘書郎彗星見應
詔極論執政侍從臺諫之罪積私財行公田之害遷
著作佐郎湯文清公漢為少卿與先生居隣墻晨夕
講道先生論關雒濓閩江西之同異永嘉制度沙随
古易蔡氏圖書經緯西蜀史學通貫精微剖析幽渺
湯公歎曰吾閱士甚多惟伯厚甫為真儒使真文忠
在願同在弟子列會湯公耄年力引去遂薦先生于
丞相賈似道理宗崩度宗嗣位攝禮部郎掌丞相箋
表故事聽政御正殿丞相上四表即允一夕百官會
臨宫中丞相命省吏致命於臨次曰嗣君入纂大綂
讓禮宜加多願郎中賸多三表先生即臨次操筆吏
拱立以竢須臾具進丞相大驚兼攝學士院侍經筵
時丞相耑拜平章左右相葉夢鼎江萬里俱避去闕
相數月似道遂亦數求去邀上上惴恐不知所以先
生奏言孝宗時亦嘗闕相逾年上如先生所言慰諭
之似道大疑上安得此語後知從經筵所授深忌之
會冬雷先生疏言十月之雷惟東漢數見命令不耑
奸邪並進卑踰尊外凌内之象當清天君謹天命休
天德回天心守成必法祖宗御治必總威福巳又直
前奏事謂用人當先察君子小人似道積怒使臺臣
駁之出知徽州先生父撝嘗知是郡其父老俱曰此
吾清白太守子也先生治郡摧豪右省租賦一年大
治會掌制乏人衆論合推先生似道亦曰固非伯厚
不可召為秘書監仍兼中書舍人又極言邊事似道
更謀逐之會以憂去似道敗復起兼直學士屢疏國
家大計日食言荅天戒五事陳備禦十策俱不及用
時國事日壊史院無人凡封拜將相偏行諸房詞命
皆出先生手從容應當忠義之心溢于言表轉禮部
尚書給事中階鄞縣開國伯丞相留夢炎用徐裳為
御史黃萬石除江西朱禩孫禩江陵夢炎猶除拜二
帥不止先生徼奏論裳為夢炎同鄉有私人之嫌萬
石等誤國罪大夢炎舛令愎諫今日賣除者多其任
用之人疏入不報即引歸家居凡二十年自號深寧
老人及宋亡益杜門不出所著述只書甲子晩歲自
為誌銘有曰其仕其止如偓如圖卒年七十四所著
深寧集一百卷玉堂類藁十三卷掖垣類藁二十二
卷詩考五卷詩地理考五卷漢藝文誌考證十卷通
鑑地理考一百卷通鑑地理通釋十六卷通鑑答問
四卷困學紀聞二十卷蒙訓七十卷集解踐祚篇補
注急就篇六卷補註王會篇小學紺珠十卷玉海二
百四卷詞學指南四卷詞學題苑四十卷筆海四十
卷姓氏篇六卷漢制考四卷六經天文篇六卷小學
諷詠四卷
先輩言古今撰述之盛前無如葛稚川所著書六百
餘卷其次即先生所著六百八十九卷亦極盛矣先
生歿後其書刊布者玉海困學紀聞詩考詩地理考
漢藝文志考通鑑地理通釋諸書共十五種惟玉海
盛行于世先生少從鄉先輩王埜受學得真西山先
生之傳源緒精密故其玉海䟦語曰余幼好竒耕獵
詞圃麗澤西山詒我萬撫北山之鈔西齋之目披華
啓秀歴歴載腹竊吹六經叨榮兩制汗顔前脩皓首
曲藝斵輪不傳屠龍無用緘之青箱以詔洛誦觀先
生所自述可見矣
挽袁進士鏞詩
天柱不可折柱折勢莫撑九鼎不可覆鼎覆人莫扛袁
公烈丈夫獨立東南方欲以一巳力代國相頡頏適遭
宋阼移恥為不義戕奮然抱志起誓欲掃欃搶拔劍突
前麾手回日月光賊勢愈猖獗山摧失忠良嗚呼絶倫
志不得騁才長妻孥悉從溺枯骨誰為襄忠烈動天地
游魂為國殤山水倍堪悲抱恨徹穹蒼穹蒼幸一息庶
幾紀星霜西風白楊路哀猿號崇岡解劍挂墓柏泣下
沾衣裳惜哉時不利抽毫述悲傷
薛知縣琦
所著有自笑編
題荆浩畫青山白雲卷
渺渺山上山隠隠樹邊樹鷄犬不聞聲居人在何處扁
舟載酒來相尋古木蒼苔一徑深白雲不飛青山舞誰
悟荆生點筆心
舟泊五聖祠前
葉落古祠前村安許宿船人聲齊到客月色獨歸禪野
火明秋渚山鐘出寺烟推篷不成寐霜氣覽江天
史唐卿
與兄蒙卿同中咸淳元年進士
鳳鳴洞
何年雷斧鑿山裂六月蒼崖瀉飛雪孤鳳一聲去不聞
海水桑田幾興滅我知仙去仙當存時見真形坐岩穴
青天半夜玉簫寒喚醒幽人弄明月
楊再十一君
失其名氏吾鄞名族前有史鄭樓豐後有楊陸張屠
君即楊氏之始祖也少有詩名至德祐以後自以世
為宋臣遂高隠不出作咏史詩以自見子孫守其訓
俱以傳經世其家所稱鏡川之楊執義不仕者也後
七世而為文懿公兄弟始大顯于世
書感
楓江渡口草萋萋桃浦橋邊夕照低惟有舊家雙燕子
年年飛繞綠楊隄
潦倒江南一布衣家貧歲晚寸心違不堪倚杖楓江路
手種青松大十圍
甬上耆舊詩卷二
