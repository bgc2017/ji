養吾齋集卷二十八元劉將孫撰
行狀
登仕郎贑州路同知寧都州事蕭公行状
公諱宗大世為吉州吉水文昌鄉虎溪人虎溪望吉水
南蕭氏相傳自長沙徙譜牒墳墓可考者既十二世貢
舍科第自慶元至近年尤盛紹定壬辰峒寇猋起横肆
江湖間官軍不支獨敗於虎溪同義民論功授官兄弟
三錫命總幹公邁仕柳仕黃仕鄂受知賈忠肅王然俛
首右列非其志也刻意教子拳拳詩書為興門二子長
怡軒了翁讀詩李龍巖來新讀賦東西兩塾各致名士
極一時選怡軒皓首窮經龍巖入太學景定壬戌以賦
魁南宫至咸淳丁夘鄉漕詩賦交捷一門文物稱衣冠
盛事怡軒雖不達而二子表表聞於時吾先君須溪先
生銘之丹山翁樞密題其墓公怡軒次子也初試登仕
名南翔故字如翰丁夘以觕名貢于鄉字巳習不復改
新居方山之下以方山表書室識不識知稱方山少與
兄南壽如山共師詩大宗豳廬蕭先生符與其弟惟清
廷直友頡頏同經中每鄉校試藝如深山沈紆蒼然欲
不可極公明徹流暢語必達其意往往各如其為人(原缺)
玉暎皆一時之秀時暘坡張監丞居中同默翁俞御史
浙稱(原缺)司遇知賞者必有以自異每榜帖虎溪二蕭姓
名班班先後繇是稱大小君者又不獨以鄉漕交貢為
盛也豳廬紹陵龍州魁本經廷直第甲戌而公兄弟丁
夘冬即居怡軒府君憂淹䘏久之始試禮闈儻科不廢
者其燄燄豈不與師友相望哉然干戈澒洞中一鄉為
樂土壹倚公為重書牎吾伊賓客雍容晏如平時季父
伯氏掩關燕譽壹恃公為外拒東村西里潰決不可近
輙談笑揮解之又無不以公為歸雖不獲蚤達於盛年
而批患折難解紛補蔽艱於平世什倍至元己夘舉能
治劇授將仕郎廣州香山鹽司副提舉辛夘閩廣選開
誦公才美者如指改授卲武路卲武縣尹兼勸農事前
舉者為今廣西廉訪使忍齋温都爾公後用者則參政
容齋東平徐公也二公以無私聞海内其得於二公也
不以私二公之舉而用之也有以辭於人而邵武之政
之廉著於閩部足以不負知己雖不大試於當世而所
為推擇論薦壹非有所馮依詭獲是則未嘗不遇也元
貞丙申官滿歸隨得羸疾少豐腴玉表中因父喪毁病
癯瘠累年長午食不下咽久始復常然卒以此疾不可
起暨銓命下升同知贑州寧都州事循登仕階已不及
拜往邵武秩滿儒學提舉交舉以自代廉臺省闥熟公
名僉曰實宜選定而為有力者奪之去邵武總管趙公
德輝同知布哈公皆出今御史大夫門下皆稱蕭縣尹
可監察既大夫公入臺數數誦之尤惜公已死不能用
公天然爽朗遇事感激有不可回之勇而閨門肅睦依
依父兄之愛規旋矩折常退然無能重義惜交寒暑燥
濕有不可易之性而聞過必規見不可必急責委曲情真
語雖過而無敢怨事兄如父婉轉承意調娛消息柔剛
緩急旁通曲暢適得中和一齋對雨喘息相聞四十年
不異㸑諸姓日長大先廬偪仄更之爽塏鞅掌出入惟
母志是寧兄命是恭白頭兄弟未嘗有間言失色蓋死
而能使兄思之痛欲絶致病素鍾愛於母鄧夫人怡愉
膝下每熙然捃拾一笑奉慈顔之歡歲時問遺二舅雖
遠宦跡狎至待親戚以情愫時其不足而矜其不及以
是親者益親宗族外侮顧大體不肯坐視惟力所至或
以是及自累不悔于所行鄉人有爭惟其理所在以曲
直平之期於安靜不自䘏疑謗公府徵需不謂力有在
已上者覬私薄供億必首倡交游當路勞費不憚非以
為已利己而衆共賴之亦不以為德或姦貪不得逞於
其人移怨興訛公田之禍勸農使者必欲繇公以根株
其族公力辨曰身已誣矣又以誣族且自為誣吾不忍
也族賴以免而身疲於責索蕭然若吾命適相值者不
追尤其端幾微先見洞識情偽而不恃智以防變周旋
倥偬壹以至誠待物而人亦不忍欺也小心博議唯是
之從不衒能以求勝是以纏綿造次風雨憂患而人不
之畔也甲戌章貢跡捕之獄丁丑(原缺)比雜揉之兵壬辰
盡縛窟穴之盜叵測間髮酬應參差身(原缺)焉公内謀之
熟悉外不露於芒角因極控援以濟登兹今鄉閭生齒
烟火茂密苐謂諸賢當日福澤未艾豈知其間伸縮開
闢危疑變化一埤獨勞有難言者哉固間以直情而見
議奉公而不見諒者矣然震撼擊撞雷電水火之交至
挺身不復顧又未有不以為難也紛紜蠭午未易縷析
而理解者片言雪釋又未有不心服之也其任理若可
憚其任事若何苦而為此然死之日知友痛之宜也未
嘗識面者亦唶且歎曰惜哉斯人鄉隣感之宜也並境
山谷之氓何與於休戚而亦悵然懷之曰吾無依矣惠
利未必足以相及而哀思之者愈遠而如新世故有致
身於公卿而無以見其父兄子弟者矣即其脩於身行
於州里可稱者如此復何以加焉初至卲武分司僉事
趙公弘道正苦治獄無可委囚積二百餘起見公書生
樸素悉以属之謾言十日必盡決果如期辦趙公清嚴
號難事獨喜公稱之不置自後郡有疑獄必以委一無
冤者有上官者祖孫居孫不可祖意乃復立其甥而訴其
孫不養未幾祖遇盜死其孫既誣服獄證具公自外歸
訊獄囚稱冤驗考信立出之盜久不獲咸謂乘快失出
憲府按治疑亦謂必得真盜乃可已迺有囚緣他事繫
間私許獄卒賄俾索諸一彭氏卒詣彭不見與恚掠囚
急囚怒罵彭曰是嘗邀我殺上官者遂質囚囚如言逮
彭彭服蓋實與知狀悉致之法則一府驩服屬邑建亭
僻在萬山間諸(原缺)不能以時傳至府歲分府僚一人往
涖之決先期輙等第(原缺)如干以待既至則視成受讞返
公受委吏怛惕無敢以例進視牘巧無一實乃躬閱别
白之深山父老始信法畫一可恃縣廨為官軍所據無
敢攖拂之者寄治倀倀力爭復之新廳事繕獄戶民不
知役邑學燬且十二年衿佩蕭疎始至蹵然文風之不
振既捐俸為賞試示激厲復倡修學禮殿庠門既完既
美多出於私財政成民信則取戶版考正之先是賦籍
燬於兵歲科率高下積弊告訐繁滋公念官賦之乾沒
隱于民生之不易覈既得實寬分行之公私交利政不
求赫赫名同寮他邑桀健為雄張飾外觀要譽一不以
動意懇欵自好然歲饑勸分諸邑致訟訟者皆願得邵
武蕭縣尹來其隱然動於人心者如此爪哇軍行諸護
送者奉頭竄獨邵武境上無譁前趙侯師友之親愛之
如故舊雖家事諮焉新馬侯悍鷙剽轢初政發硎獨公
從容風解稍裁霽其威公既去而馬亦遄敗其善於一
邑淺耳然而婦人孺子稱其廉吏民走卒諒其誠無賢
不肖知其公至今邵武之人遇江西行者問其起處猶
咨嗟嘆息曰好長官也以其鄉之人懷思之猶爾則其
施於官者可知己豈弟君子民之父母公庶幾有焉公
長身聳峙疎髯明秀笑口連頤眉間無顰蹙意望其姿
宇知其為豁達人也遇分辨事情戟手極論曲折閡礙
理順冰釋暴鷙降心平生為人多於自為惟疾惡别白
扶善良鋤兇惡不以後患易意顧非有心為之輕財周
急尤於人物具眼湖海之舊場屋之雅傾蓋終身窮交
厚望予取予求婉娩不厭有為之起屋者間或負負不
咎其忘已苐我無愧足矣他時再見歡如初交素不喜
華靡衣服飲食取具寒饑止耐勞無倦居官戴星出常
過午始飯僮僕或饋公廨相失致後殊不怒奔馳期會
暮歸悠然供客草草酌杯酒道一日行事歷歷率過二
鼓乃睡精神不衰謙厚磊落遇兒童與語笑言俯就如
恐逆其意待僮僕不聲色而嚴撫接恩勤能得人死力
嘗有貧士與寇隣怨家縱指其弟牘既具而其人不足
也倉皇走館中赴公愬公憫然歎曰子何足以堪此立
召捕吏告之曰斯人兄弟豈寇黨哉計若所利者財耳
若得所願足矣揮袖予之退揖其人歸館其人彷徨出
數葉袖間曰吏不可虚也公曰使子有所費焉用我蓋
公死而其人始感泣自言至此他牽連比伍無辜絓誤
或耳目所及或坐客誦言辭鎸理折且捐費援出之者
又何可勝數也鄉村愚民或輕生以尤人毋論親疎苐
得之所聞必召其骨肉以禍福文法教訓辨告其愚不
聽者為官誦之治如臯繇是鄉無尤死之患者十餘年
公入閩而破家者有矣府公邑僚聞名願交終更不替
既别愈篤壹由誠心平直忠告得失官吏頼之嗚呼任
事難任鄉黨之事又難也處變難處世變之交愈難也
當承平暇日讀書績文所學所志豈識兵間馬上轉側
翕忽之故哉人之言曰才以用而見才則才矣而投之
非其用奈何若夫屹砥柱於涇渭亂流之衝濟激水於
山澤焚烈之日非其動悟捷出為圓機忼慨感變如移
神亦何能運之如臂指挈之如裘領達之邦也如在家
達之官也如在邦世又或自訾謂必不可為若公者亦
安往不可為哉生才之難難矣幸而有生且賢者其遇
合命也然百里之望一族之雋一時之標要不可謂非
其澤也施雖狹觀其事之有利害事雖淺要其力之有
難易公之存也高榦下枝森然林立但覺宇下之有餘
芘而不知桂樹之為何功日月幾何宗門耆舊相隨凋
謝渺其遽盡喬木懷易世之悲棟榱增無人之歎夫豈
一身百年之哀而已哉或謂公之未生也鄧夫人嘗禱
南祠有徵應故兄弟之終始皆一年相後先嗚呼其生
也若有所為其沒而不忘也又若此信其有所自來矣
生嘉熙庚子七月二十有一日沒於大德丁酉九月二
十有四日年五十八配周夫人禮部侍郎直方諸孫淑
慎有婦德母儀先七年卒子男二祁韶州路曲江縣主
簿次復女二劉參鄧蘭孫其壻孫男四元孫二孫女四卜
以己亥十二月十三日庚申葬于里之高陂盤古離山
向子癸先葬二子泣且言曰先君無祿生平知己惟須
溪先生已不得一言傳千載乃三世之好姻親之誼幸
有所託願圖不朽將孫往歲辛未讀書龍巖西塾繇是
公與為忘年交又風簷雨檠談何不盡季弟晚為公壻
閩山游宦邵武接畛於公行事皆所睹記惟惜其發舒
不弘未有以昭明一世所為盡心與力之勤且苦者假
且得傳亦僅藉浮辭見隱志大人君子其忍使之不聞
顧斯文零落無所屬筆而使區區者承乏論著重悲斯
人之不幸然知公之悉無所可辭謹叙次反復存其梗
槩庶幾他日有名世者出發潜闡幽或有感於斯焉大
德三年十一月日謹狀
定光圓應普慈通聖大師事狀
定光圓應普慈通聖大師法名自嚴俗姓鄭氏泉州同
安人也祖仕唐為四門斬斫使父為同安令師生而奇
異年十一出家依建興寺契緣法師席下十七得業遊
豫章至廬陵於西峯寳龍參圓淨禪師雲豁頓得法慧
蔵修五載悟證具足繇是神通時現所至靈異離廬陵
過太和懷仁江中孽蜃江水暴漲即投偈淵中水落洲
出迨今稱龍洲遂行汀贑間擇地卜道場望盤古山作頌
誌三百年後一佛為法月去之至汀之武平睹梁山愛
其峯巒聽水聲甚適曰留遺後人頌亦作二百年後禪
關諾宋乾德二年三月入南安巖杖錫駐焉書偈云八
龍歸順起峯維虎嘯巖前左右迴好與子孫興徒衆他
時須降鶴書來憑高遐囑見十二峯列巖右復作偈曰
天柱落龍飛堆金積玉歸一巖獅子吼十二子相隨乃
自誓曰如來猶蘆穿膝鵲巢頂然後成道我今亦願委
身此地證佛所證不者隕碎為塵初至巖數夕蛇虎交
至了不為動山神啟曰吾眷屬為師守此久師旣來吾
將何適師曰此荆棘荒穢非汝棲止山前地寬平吾為
汝卜居焉是夕鄉人咸見秉炬負載老幼扶携自巖而
出先是巖為巨黿窟宅呼為龍穿洞自是遷於十二峯
下為龍潭深不可測師遂留巖中巖有二洞窈窕虚曠
石張覆如簷宇下地砥平左角側聽若有風水澒洞聲
中有小石室在洞右僅數尺許高可坐乃師曲肱隱卧
處東巖由左側旁通比正洞差隘而石龕結密師每燕
坐其間石柱中屹如枝如拄四環有類龜者龍者虎者
獅者象者猫者鼠者鐘者鼓者或蟠或踞或睨而顧或
攀而止或縣而侍大小彷彿各具意態中穿為天窗嵌
嵓空明天光委照又東為小巖平行步級曲轉可直上
東巖之頂俯天窗而下瞰之西則復有西巖泉流無源
涓滴相繼是歲益旱不竭師盥濯取足於此因號端泉
師既即巖以居鄉人即為平夷犖确蒐翳補闕運土覆
岡隱隱隆隆師種竹巖上冬月盤翠遶望紛披如獅毛
毶毶雨暘嗣續疾病妖孽趨禱奔赴師隨其因緣吉凶
善否已往未來無不忠告隱微畢露驚聳感動雲合輻
凑或懼其太甚師曰只消吾不語於是閉口不復言如
是者一年民有代巖院輸布者監官張倅曄閱布布中
有師手札以白之郡守歐陽程謂為幻惑逮師問狀師
至不言如故守倅益怒使褫其衣焚其帽火燼而帽不
焦愈以為左道血澆蒜薰益之以火而衲縷逾潔乃謝
遣使去師於是白衣而不褐如是者又三年乃復言然
猶白帽道衣屈指擎拳終其身當時稱白衣巖主景德
初南康波利禪師道場迎住山(原缺)年復返南巖大中祥
符四年汀守趙遂良表其異勅下賜汀州武平縣石巖
院額為均慶又四年除夕為偈付囑侍者大詹小詹後
六日為八年正月六日申時入寂集衆云吾此日生今
日正是時汝等當知妙性廓然本無生滅示有去來更
疑何事言訖偃右脇而逝年八十二僧臘六十五衆收
舍利遺骼塑像巖中熙寧八年守許當之禱雨感應初
賜均慶禪院開山和尚號定應大師至崇寧二年守陳
粹言白衣菩薩木雕真相紹聖三年於額上連眉間生
白毫百餘莖毫末各有舍利至四年面上右邊及後枕
再生白毫有旨加號定光圓應仍許遇聖節進功德疏
回賜度牒一道紹興三年以江西轉運司奏虔州南安
巖定光圓應大師於虔之虔化縣塔上放五色毫光驚
破劇賊李敦仁收復二縣乃賜普通二字乾道三年再
以福建轉運司奏汀州祈禱列上實蹟復加賜八字師
號為定光圓應普通慈濟大師嘉熙四年敇以師像留
州治後庵賜後庵額曰定光仍於封號内易一聖字云
師超邁奇特不為言語文字不以機鋒談說為道其說
心偈云萬法本無心於心何處尋成就一切義無古亦
無今與觀音大士偈微異蓋悟入同也諸禱求者輙為
作偈語皆擺落文義幽替隱奥不可以常意探索字亦
迥别不盡依偏旁點畫幾如梵葉貝書增減不測每偈
後必書贈以之中四字而投筆出口呼吸立應神於天
地而妙於陰陽其效驗不可勝紀最其所共傳者惠州
河源縣洲上有巨艦插沙岸祥符初南海郡僧造磚塔
叩於師曰此艦甚濟事然不可取願師方便師曰此船
已屬陰府矣僧再三懇請師書偈與之僧持往船所應
手拔出運磚畢事有巨商假之運米即為惡風漂去不
知所往嘗經梅州黃楊峽行渴求水土人曰無之師微笑
以杖遙指溪源溪遂涸徙流數里外至今為乾溪又嘗
化禪果院佛殿日既卜匠請曰材雖備而溪曲多山牽
挽數日方可達殆不能應期師往視之曰果然當奈何
迺以拄杖指山咄曰權過彼岸山即隨杖中斷時趙守
遂良聞師名延之郡齋結庵州後以為往來憩息地因
旱禱枯池曰勞師出水投偈而水溢名曰金乳取偈中
語也有潭魚為民害亦投偈遣之趙守為請院額以此
宋真宗皇帝嘗齋千僧對御一榻無敢坐者上命進坐
一僧荅曰此以待佛祖師從天窗飛錫往赴頃之白衣
衲帽儒履結拳徑就此坐上問何來曰汀州復問何時
離彼曰今早問守為誰曰屯田胡咸秩上異之齋罷命
賜齋汀守臣至郡授郡守齋温然如坐上者即奉表謝
驗其日與齋會同當時御賜周通錢一千後雖久如新
鑄胡守以閔雨請師自巖中書偈付吏吏至郡雨隨至
胡歸朝歷歷言之自丞相王冀公欽若趙參政安仁諸
公之贈詩以此他呼泉泉湧請雪雪作蓋不盡書當淳
化間師去巖十里許結茅廬以牧牛夜嘗有虎監之繼
遷牧於泠洋徑師住巖中一日倏云虎傷牛日暮報至
如言師至其處削木書偈厥明虎斃於路復有一青獼
猴為之牧居三年猴忽抱木死夜入夢乞名師與之名
曰金成王仍為之立廟趙守之請入郡庵也正對語次
蛙閙喧聽守意色不樂師迎謂曰易耳顧左右取磚石
誦偈投之自爾悄然師往來宿郡東横版橋有沈安者
每迎至館宿因以蛙蚊喧聲為告師曰蝦蟆勿譁蚊蚋
别去應聲如言其遊戱物怪者每如此若其所自來者
則有證不誣南康盤古山波利禪師從西域騰錫開山
有泉從石凹出嘗有記云吾滅後數百年南方有白衣
菩薩來住此山井當湧泉已而穢濁源忽澄清而期適
及聞師白衣之異請主法席以應昔記師許之遂往江
有槎樁不知年歲每害人船師手撫之曰去去莫為人
害是夕無雨而漲樁隨流逝及至山見井泉竭以杖立
叩云快出快出中夜聞落泉濺厓之聲旦而湧溢有識
者云盤古定光佛出則師之應世五百年前波利者知
之矣先是汀有葉師慧寬得大禪悟號伏虎禪師道場
在長汀平原山建隆三年示化與師相去五六十年師
嘗語云吾滅百年後伏虎師兄道化當行同吾利物及
淳熙間郡守吕翼之曲從民志迎武平真相入郡後庵
以便祈禱均慶屢請還巖郡不能奪及行百夫輿之至
中途竟莫能勝復載歸郡則輕駛如初迺迎平原廣福
伏虎師像並坐而侑迄今延平臨汀所在精廬二師迭
為賓主必不相捨梅陽有魏師開山闍維之地生桐株
郡人雕以為像師嘗讃之如有舊故則師之一會有儼
然如靈山者矣此皆師未化前事也若其化後香火之
盛棟宇之崇其威光顯赫不可殫載巖介乎閩廣之間
前五里為梅州境幽篁曠野極目無居人寇盜之所出
沒然數郡士女結白衣緣赴忌日會肩駢踵接巖寺屹
然道不拾遺無敢犯者其默化陰隲有功於國蓋甚大
紹興戊午羅動天破武平縣入巖致敬其徒悉剽四方
所施&KR0903;玩動天者不知也夜夢師曰速歸吾物當有招
安不然即誅夷矣旦搜部伍中物悉以歸寺果受招而
散辛酉賊劉四姑乘勢入于寺内賊付監院僧永茂命
以醫療賊去茂以送官其徒大恨即縛茂期剖其心一
夕賊無不患赤目夢師戒責旋釋茂而去紹定庚寅磜
寇挻動犯州城勢迫甚于往時師已移駐郡治之後庵
賊屯金泉寺忽大雨水不可渡晨炊粒米不熟賊抱饑
以戰望雲間有師名旗驚愕奔潰此其見於禦捍表表
者他如起疫癘解冤詛盲者視跛者履獵者悔過機械
者息心夢寐肹蠁遷善遠罪起死回生無遠弗届師素
慈悲廣大人與為緣有一農家相與結契指一柿樹曰
吾與汝契此柿無核若有核時吾契亦已故其存也無
小大皆稱之曰和尚翁親之也其後凡仕於此者或未
來而先見於夢或既去而事之如在其處南劔有陳秘
書膺為士時食息必禱迺其升天府擢甲科皆夢師有
所指示及兵變周其死事尤異廬陵西峯凡病而禱者
捧紙香上良久可得藥藥五色紅黃者即愈褐者緩黑
者不可為或輕如爐灰或實如粟粒此又耳目之近東
西州之遠所可證者故闔郡自示寂以來通稱之曰聖
翁敬之也自江以西由廣而南或刻石為相或畫像以
祠家有其祀村有其庵原師之神變恢漠至於不可究
詰大而化聖而不可知無言句可索而於村甿鄭安之
事若露毫髮長汀農家有木牌上顯鄭安二字師所書
也鄭本無嗣懇求於師師曰來年有之吾當命名如期
生子作牌請師書名其牌以四寸木為之下一寸餘則
以繋繩師題次歎曰何不大做其人曰不過二字師曰
汝之子孫皆當豐富第壽不長其人請易之則曰此出
汝心不可易也於是而萬法本於心之體於是贈之以
中之用可槩識矣巖中境趣峭拔師之遺跡顯現不可
泯者有池可二畆許前無所來而泓澄深黮殆不可測
或謂師嘗出寺木於此至今冬夏如一無敢釣者或釣
得鯉則比比而來相次如貫不可絶必有風雷隨之腥
穢無敢觸有卒屠牛濯水次池沸湧歕溢旁皆地震池
下為石碓相傳師所造至今惟寺米則舂他則否所引
水則池水也至元丁丑以來巖當孔道鉅寇出沒寺悉
毁撤有比丘寳興來自龍濟重新如初舊向或謂其不
利宜改而歲月未恊乃微改一字卜云吉寺以是日興
迨癸夘去吉向近會軍民官奉旨誦經咸集興公誦地
理家言衆論未決而卜宅者適自贑來乃枚以著筴之
一莢如卜者言讙然而定且大改為之當十倍於前有
巨石在法堂右正礙登陟數年前興欲擊去之纔意欲
之而未言也旦而視其上示履迹三一全而二半如印
印泥在頑石上類鑱刻然此則近年之章灼著明者也
其偈頌凡百一十七首二十二首乃親書舊有臨本及
章太守祈雪後庵禪床上字如生時筆山谷黃太史梁
谿李丞相皆有詩頌及記尤可傳將孫之先君子須溪
先生之未生也先祖於西峯禱焉夢古佛曰我當自行
且有他年宦轍來汀之約已而寤考夢及初筮擬汀教
以母老闕遠不獲遂旋亦改教京庠及國學請倅補郡
宜必得而宋鼎遷矣詎意後夢之六十七年將孫繇南
劔教驛上之部暨成命下迺教臨汀會官且滿徑走巖
下踐宿約長老興公於先君子為方外道契既俾之記
新寺重為告曰古佛行狀舊不備有行程記尤俚感子
既於南巖有世緣宜改為之予也蓋不得辭顧傳聞於
三百年之後不能不借神通以寓諸形容者則於其跡
求之於其事言之而所可見者僅如是也是則予之陋
也若師之所為在世出世者師且不言筆墨文字何足
以識之謹因故記叙次記實不敢增一辭于以告四方
傳千載云爾謹狀
