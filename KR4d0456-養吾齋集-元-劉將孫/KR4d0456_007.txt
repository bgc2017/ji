養吾齋集卷七元劉將孫撰
五言絶句
古興三首
井深泉始冽綆短空勞心不悟綆不及但怨古井深
弓強力苦弱挽極意廢然不道力不逮反咎弓性偏
新絃上古桐挂壁三十年不省久不彈更且求新絃
六言絶句
和宜可感懷
路傍王孫勿泣南冠君子莫啼鈴語占胡洛度童謠聽
拉颯栖
有客太息太息東風一年一年越女歸來化石秦人大
半成仙
坐閱燕來鴻去寂無虎鬭龍爭雕欄玉砌何在高臺曲
池未平
焉能忍此終古與女遊兮九河嬋媛為予太息夫君不
來奈何
得酒但須徑醉有詩何用鐫頑斯文自萬古事一醉又
一日閒
年年三月鴈去日日五更雞啼玉關不見生入會稽誰
念愁栖
海上一十九歲車中三十六年逢人不敢開口避世除
是飛仙
天道非耶莫問人生到此何爭銅輦荒凉無夢葉溝嗚
咽難平
事去劍空斫石悲深淚漫懸河彈棋有不平處飲酒如
作病何
東方小兒狡獪長樂老子癡頑署大傳作履歴挼北斗
似等閒
七言絶句
春日即景
急雨驚雷短夢過晚晴草色静如何一溪新綠無人管
付與鳬雛飽弄波
紅紫元知只軟塵不堪日夜竟時新回風珍重思歸鳥
又向人間送一春
深綠啼鶯清似琴轉丸流水自天成王孫公子雕籠内
憔悴何緣得許聲
布穀知時苦勸耕農貧謀種更關情不知聒得田家厭
夜夜村村叫徹明
城闕荒凉秋復春青林高下歲時新亂山野水斜陽路
漸覺沙鷗不避人
天風梅雨盡新亭誰寄遥遥貞觀孫滿眼兒童新宇宙
已無父老說開元
布穀子規啼暮春春山蠶箔更清新教人却恨南蠻舌
不似禽聲字字真
楊柳隂隂梅子酸燕泥雨濕落花乾東君也作人間别
特地花開幾日寒
桑葉青肥蠶再眠低雲疎雨晚春天筍輿睡覺山新濕
流水斷橋聞杜鵑
山路茶香觸鼻清不須煎焙入甆瓶摘來帶雨徐徐嚼
也得籃輿午困醒
和宜可感懷
六朝舊跡餘淮水百尺荒城感石頭不用題詩悲往事
後來自有後來愁
鋒車使節欲空班昨日平章出北關斷送乾坤消幾許
一邱荒草木綿山
連雲偉觀千般巧賽錦頭船十樣長只恨裏湖遊不到
裏湖到了外湖荒
長羡馬城城畔叟油窗眩目四時花如今邸第難依傍
旋問山農學種瓜
狎客有樓貪午夜幽人露坐惜芳樽風流彼此無消息
無雨無風早閉門
絳紗玉斧瞻天表雉尾龍旂破曉雲萬事由來誰料得
天涯今日甬東君
撤了明堂詔舉賢大州論萬小州千如今不用人圍棘
滿地荆榛雜草芉
贊祀轉廳頒邑厚宣麻歸衮賜金多太平宰相平安在
聞說翩翩北渡河
孤山大小屹江心最愛危亭隠樹深粉壁半頽詩客盡
一江憔悴到焦金
閒說承平似昨朝回頭何事不魂銷珠簾繡幕争迎駕
金鼓紅旗看弄潮
山居苦
村深無藥又無醫旋斫生柴晚未炊風雨連朝人跡斷
鹽無來處菜枯時
夜半星炊起飯田月明績露趁簷前囊衣缾粟粗能遣
草薦藜牀亦可憐
長官入境費逢迎縣吏敲門早縱(去聲)横不但過軍能色
變夜間吠犬亦心驚
故京道上
百年吴會朝天路抛却筠州行信州二十年來信州斷
黃河通得兩淮舟(原注誠齋詩云筠州舊是朝天路七十年來行信州)
舊日三更有夜行公郵私餉走如輪可憐白塔山頭路
白日堂堂少過人
石板長街化亂蹊連甍華館改雞栖塵埃壞壁依稀字
猶有咸陽一德題
和城山見賀遷城隠六絶
江山草草成萬古天地悠悠今五年猶能東住移西住
尚勝南遷與北遷
處士竟誰分晉宋小兒不復辨曹劉游塵漠漠能成海
洪水湯湯盡化漚
龜策安能卜爾居悠悠忽忽復為娱假饒夜夢千億種
豈有天風九萬圖
夜光處處閟竒珍閒却千年有用身落落風雲無勝槩
悠悠天地總孤臣
蜀鳥尚思前日蜀錢塘不是舊時錢何堪世事分今古
惟有江流送歲年
茫茫世俗盡成猜敢向人間自詭才江闊波清鷗自在
山空雲暗鶴歸來
村平閒日與青山賭詩各得數解
簷隂緩轉厭呼茶手倦圑綃坐半斜忽聽一蛙鳴草際
呼童著屐探荷花
綠隂啼鳥不知名午睡醒來獨自行山下行人應羡我
誰知愁是此中生
飛鳥帶將梅子落癡蟲打得紙窗聲莫嫌獨坐愁如海
滿眼新詩拾得成
竹林風定日流金人似遊魚抱釡鬵道是無情如有意
時時一霎放輕隂
日長談倦厭拈棋怕惹閑愁嬾賦詩忽憶故人天外去
綠隂濃處立多時
莫將幽夢攪天涯珍簟凉厨鎖碧紗自愛竹牀趺坐久
起來薝蔔已開花
田間即事
力作朝飡苦易飢眼穿婦饁已多時隔田又見鄰先餉
遥問儂家底事遲
夢語
芙蓉誰賞玉腰圍香霧何人煖鳳棲寂寞一窗殘夢醒
滿山明月杜鵑啼
和趙定宇欲遊武夷訪道
匡阜只今無太白華山未必有希夷節食服藥差少病
閉戶焚香取次嬉
戍婦詞
幸自清宵遠夢稀何人遞得近書歸不知山上人成石
猶說天寒更寄衣
汪水雲復索西湖一曲櫂歌如諸公例十首走
筆成此
東橋西橋春水生南高北高春日明畫船四望遥指點
何日兩峯高處行
朝見去棹波鱗鱗暮見歸舫泊層層斷橋橋邊初弦月
大佛頭裏一點燈
第一橋東嫩柳黃第四橋外烟微茫舟中何處窈窕女
岸上誰家遊冶郎
柳堤點點照紅粧畫樓歴歴盼倚窗淨慈寺前僧三五
湧金門外船幾雙
當年兩度别西湖湖固依然客自疎歲歲城中出遊賞
鴈飛不帶上林書
捩淚休窺葛嶺邊停橈莫近裏湖前當時眼見都如昨
一夢人間三十年
清明時節下湖天富貴中官百戱船就裏最誇水爆杖
如今秪有掌喧闐
春燕弟子頭船棝三學諸齋日日爭寶祐坊街無角伎
西湖書院有書生
連雲偉觀想飛埃豐樂樓基又劫灰珍重書生數間屋
慈(原缺)元曾架樑來
迍賤羈臣感舊遊蕭然樂叟出春愁道人閱世心如鐵
受用西湖到白頭
别龍仁夫返浙八首
十載如雲取意飛一行似鴈忽先違江西生長江東老
又說江東正是歸
歴落江湖一束書平生浩蕩志何如高懷健論消磨盡
敢向人間說遂初
此世懸知不我親平生更覺白頭新不知落月空梁夢
四海鍾情合幾人
杭州客舍望歸情歲晚鄉關忽去心欲問再來愁出口
十年一别到如今
膝下嬌兒語帶吴眼中冰玉託崔盧把鋤相對吾無望
時節澆松子念無
煙雨樓臺蒼莽中建章禾黍塔西東可憐舊日明光手
想像招魂補楚風
欲說思吴思悄然君遊不及竟寧前平安只有西湖水
每歲春風著畫船
老鶴飄然遂故丘一壺何日泊中流如何季子貂裘敝
只在春風燕子樓
延平謁告歸省塗次雜紀
珍重延平八面山一年著我翠微間終然不滯看山福
又共東風作往還
往日驪駒意已灰年時鐵錯鑄難回可憐夢夢西江去
漫道重來似未來
當年病客倚空齋破屋西風自感懷誰信再來開絶景
溪山亦若為安排
二十年無進士科新愁舊學久消磨一官乞與閒無奈
徙倚庭前自放歌
水遶山圍故有情舊鷗新鷺總成盟東風獨作鄉人意
一雨綠波相送行
北南從昔意難侔清濁相逢復異流何事郵亭一杯酒
殷勤也作弟兄愁(原注高提控良臣張司獄仁卿)
十年白屋遽青雲轉眼練裳愴客程使國不亡那至此
臨岐一慟不緣卿(原注劉淵德時相送過順昌盖蒙川元樞子也)
我亦安能振子衰徘徊百里淚如揮江雲淛雨無他祝
好做温州一布衣(原注淵德别於吉舟舖持杯再&KR1381;而泣夲瑞安人)
萍梗相依忽一年相於相密豈非天未歸只道歸時樂
及至臨分更黯然
把做玄都小夢回自飜公案絶驚猜劉郎臨别丁寧意
但有桃花一任栽
題婁易窗北行詩卷
送盡高人侍尚方金門羽客意堂堂箇中也有悠悠者
萬里歸來詩一囊
金掌仙人去不辭秋衾銅輦夢無誰可憐華髮玄都客
風雪龍沙自詠詩
送劉師復道士隨主人進京并寄蕭與道
烟雨空濛一鶴輕又隨人去上瑶京三山明月聊須看
莫望花枝傍輦行
移棹纔過桑落洲滿前今古到中州且尋故老談成史
未用題詩莽說愁
百年寤寐想中原輸與閒人恣北轅萬里故人煩問訊
可憐溝壑但寒暄
詩餘
踏莎行
閒遊
水際輕烟沙邊微雨荷花芳草垂楊渡多情徙倚忽成
愁依稀恰似西湖路血染紅牋淚啼錦句西湖豈憶
相思苦只應幽夢解重來夢中不識從何去
阮郎歸
舟中作
斜陽江路柳青青傳杯那放停上船不記送人行南風
吹酒醒江曲曲路縈縈月明潮水生送將殘夢作浮
萍角聲何處城
南鄉子
重陽效東坡作
山色泛秋光點點東籬菊又黃歲月欺人如此去堂堂
一事無成兩鬢霜佳節共持觴無限杯供有限狂明
月明年詩句苦茫茫細把茱萸感慨長
八聲甘州
九日登高
不看萸把菊對名山無帽壓西風渺四海故人一尊今
雨萬里長空宇宙此山此日今夕幾人同舉世誰不醉
獨屬陶公當日白衣幾許漫凄其寄興落日籬東撫
停雲六合借醉托孤蹤弔古不須多感古人那得共杯
中拚酩酊明年此會誰似從容
和人春雪詞
看東風天上放梅開經歲又新成笑柳眼迷青桃腮改
白蝶舞塵驚任是萬紅千紫無力與春爭想建章鳷鵲
猶是殘霙不比臘前憔悴賸寒爐榾柮茶薄煙清快
玉龍戰罷四野迥收兵望紅光扶桑國裏玉瓏玲海天
平晴窗下疎疎花雨滴滴春聲
送春
又江南三月更明朝便已是南風擬強駐韶光狂追柳
絮卧占殘紅早向尊前沉醉莫聽五更鐘贏得春公笑
惱殺渠儂只道東風不改年來歲去柳密花濃但沈
腰潘鬢無復舊時容春還是多情多恨便不教綠滿洛
陽宫只消得無情風雨斷送匆匆
滿江紅
建安戲用林碧山韻
正好花時忍辦得悤悤來去道一往無情却又别顰愁
嫵細說雲鬟高樣髻長思紅袖行分路怪近來不怨客
氊寒嬋娟誤黃花約終難據曾未肯清園住只晝思
夜夢淺斟低訴蓮子擘開誰在薏徐娘一笑來何暮又
爭知寂寞白頭吟寒機素(原注碧山劒人仕建安詞中雲鬟紅袖皆建近景蓮薏徐)
(何皆建故有名妓戲存具其姓名知者可一笑也)
和李圓嶠話别
南浦綠波只斷送行人行色雖則是鵬摶九萬天池春
碧鸞侣鳳朋争快覩鷗盟鷺宿空曾識到玉堂天上念
西江今非昔公去也寧懷别人感舊情空切但歲寒
松柏相期茂悅好在莫償塵土債風流寧可金門客俯
人間大暑少清風多炎熱
改調滿江紅
五日風雨蕭然獨坐偶撿康與之伯可順庵
詞見其中櫽括金銅仙辭漢歌自謂縛虎手
殊不佳因改此調雖不能如賀方回諸作然稍
覺&KR0685;妥長日無所用心非欲求加昔人也
千里酸風茂陵客咸陽古道宫門夜馬嘶無迹東關雲
曉牽上魏車將漢月憶君清淚知多少悵土花三十六
宫牆秋風嫋衰蘭露啼痕繞畫闌桂彫香早便天還
知道和天也老獨出携盤誰送客劉郎陵上烟迷草悄
渭城已遠月荒凉波聲小
摸魚兒
己卯元夕
又悤悤一番元夕無燈更愁風雨人間天上無歸夢惟
有春來春去愁不語漫淚濕香綃茅草人何許百年勝
處還更有琉璃春棚月架萬眼蝶羅否風流事辜負
後來兒女可憐薄命三五千金無買吴獃處更說龍飛
鳳舞今又古便剰有才情無分登樓賦春醪獨撫也難
覓阿瞞肯容狂客醉裏試酣鼓
甲申客路聞鵑
雨蕭蕭春寒欲暮杜鵑聲轉山路東風於汝何恩怨強
管人間去住行且去漫憔悴十年愁得身成樹青青故
宇看浩蕩靈修徘徊落日不樂復何故曾聽處少日
京華行路青燈夢斷無語風林颯颯雞聲亂摇落壯心
如土今又古任啼到天明清血流紅雨人生幾許且贏
得劉郎看花眼慣懶復賦前度
用前韻調敬德
甚平生風流謝客刀頭夢送酸楚不堪聽得花間曲猛
憶雲英霜杵閑情賦誰催就月眀雲鬢犀梳吐才情幾
許待遺策重来吹簫一弄鸞鳳共輕舉留春住買斷
綠波南浦黃金𣪚如土薔薇洞口三生路無奈風光頓
阻新情緒也待見東隣花艷墻低處東風看取便嬌送
飛梭半摧編貝笑詠尚高古
金縷曲(用稼川韻)
老我無能矣歎人生得開笑口一年間幾去景悠悠如
有待白髮已非春事便一笑何曾是喜我本漁樵孟諸
野向舉家盡歎今如此空自苦有誰似堆堆獨坐文
書裏是無能愛閒愛静清時有味出處古今無真是往
往君言有理看攘臂後來鋒起戴晉唐虞一杯水只魯
連猶未知之耳况碌碌共餘子
梅花引
和子昂題水仙花卷
雲濤白鳳賀瑤妃仗葳蕤路芳菲十月温湯賜浴卸羅
衣半點檀心天一笑瓊奴弱玉環肥風流誰合壻金
閨露將晞雪争暉貝闕珠宫環珮月中歸誤殺洛濱狂
子建情脈&KR0899;恨依依
江城梅花引
登高
明霞回雨霽秋空笑難逢步城東直上翠微客有可人
同回首向來輕節序筋力異心猶在媿鬢蓬悲年冉
冉江滚滚騎臺平蒋陵冷天高年晚山河險煙霧冥濛
一幅烏紗閒著傲西風古往今來只如此便潦倒渺乾
坤醉眼中
六州歌頭
元夕和宜可
天涯倦客如夢說今宵承平事車塵漲馬鳴蕭火城朝
狂歌間嬉笑平康客五陵俠間相待沙河路灞陵橋萬
眼琉璃目眩去閒買一剪梅燒數金娥綵蝶簇帶那人
嬈說著魂銷掩鮫綃波飜海塵換世銅仙淚鐵心嬌
渺何地趿珠履解金貂步宫腰瑶池驚燕罷瓶落井箭
離弨燈樓倒吴兒老絳都迢點點梅梢殘雪似東風吹
恨難銷悄山村漁火風鬢立春宵夢繞寒潮
水調歌頭
敗荷
摇風猶似旆傾雨不成盤西風未禁十日早作背時看
寂寞六郎秋扇牽補靈均破屋風露半襟寒坐感青年
晚不但翠雲殘歎此君深隠暎早闌珊人間受盡炎
熱暑夕幾憑闌待得良宵灝氣正是好天良月紅倒綠
垂乾摇落從此始感慨可能閒
沁園春
近見舊詞有隠括前後赤壁賦者殊不佳長
日無所用心漫填沁園春二闋不能如公哨
遍之變化又局於韻字不能效公用陶詩字
作詩之精整姑就本語捃拾排比以自遣云
壬戌之秋七月既望(原注望效公予懷望平讀)蘇子泛舟正赤壁風
清舉杯屬客東山月上遺世乘流桂棹叩舷洞簫倚和
何事嗚嗚怨泣幽悄危坐撫蒼蒼東望渺渺荆州客
云天地蜉蝣記千里銜艫旗幟浮歎孟德周郎英雄安
在武昌夏口山水相繆客亦知夫盈虚如彼山月江風
有盡不喜更酌任東方既白與子遨遊
十月雪堂將歸臨皐二客從坡適薄暮得魚細鱗巨口
新霜脱葉步影行歌有客無肴有肴無酒如此風清月
白何歸謀婦得舊藏斗酒重載婆娑登虬踞虎嵯峨
更憑醉攀翻栖鶻窠曾歲月幾何江流斷岸山川非昔
夜嘯捫蘿孤鶴横江羽衣入夢應悟飛鳴昔我過開戶
視但寂寥四顧萬頃煙波
大橋名清江橋在樟鎮十里許有無聞翁賦
沁園春滿庭芳二闋書避亂所見女子末有
埋冤姐姐銜恨婆婆語極俚後有螺川楊氏
和二首又自叙生楊嫁羅丙子暮春自涪翁
亭下舟行追騎廹間道入山卒不免於驅掠
行三日經此橋睹無聞二詞以為特未見其
苦乃和於壁復云觀者毋謂弄筆墨非好人
家兒女當諒此情詞雖俚近而首及權奸誤
國又云便歸去嬾東塗西抺學少年婆乂云
錯應誰鑄皆追記往日之事甚可哀也因念
南北之交若此何限心常痛之適觸於目因
其詞為賦一詞悉叙其意詞不足而情有餘
悲矣
流水斷橋壞壁春風一曲韋娘記宰相開元弄權瘡痏
全家駱谷追騎蒼皇彩鳳隨鴉瓊奴失意可似人間白
面郎知他是燕南牧馬塞北驅羊啼痕自訴衷腸尚
把筆低徊媿下堂歎國手無棋危塗何策書窗如夢世
路方長青塜琵琶穹廬笳拍未比渠儂淚萬行二十載
竟何時委玉何地埋香
