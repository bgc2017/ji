養吾齋集卷二十元劉將孫撰
記六
明善堂記
四端五常生之謂性百行萬善充之謂道秉彝好懿尊
德行而道問學豈獨希聖希賢稱善人而已乃所以自
愛其身愛其身乃所以事其親也人孰不知愛其身哉
有以外物為愛者有以欲利為愛者不知反身而誠天
之所以與者無不善致知而格物窮理而盡性萬物皆
備於我無入而不自得樂莫大焉人孰不知事其親哉
有以致養為事者有以顯榮為事者不知誠身眀善俯
仰無愧而盡菽水之歡家庭肅睦而有不與天下之樂
守身而身安悦親而親悦事孰大焉夫語事親而本之
於誠身而本之於明善宜若不相似然者而古今才賢
志士所以墮其身而危其親者往往以善為之而不知
其害以納於敗然後知善之不明不獨學問之累莫切
於身莫切於親身不可得而保親不可得而安惟不明
善故至此豫章徐氏以明善名其堂其佳子弟為楚材
請記於予則其家傳之教所以揭此名者固有其本矣
嗟夫善之不明也我知之矣譬若大路然不能以無蹊
徑而蹊徑者必捷事有取疾而利速者頃焉之擇便以
為無害於大體而不明者在此矣明之不行也我知之
矣譬如飲酒然未嘗不惡旨而亦以飲醇為可味非不
知剛制無憂而謂解憂之不可無是則不行者之害與
不明者相去幾希是亦不明耳為人父者不可以不之
明也愛有惑而不見嚴有蔽而不聞為人子者不可以
不之明也起敬而心不白懼慚而志愈違為人兄者不
可以不之明也帥正者不通私情篤慈者若養於惡為
人弟者不可以不之明也抗直者類於不讓和易者嫌
於小狎以及遠之事君邇之取友私而齊家公而從政
其間是非疑似之形善利跬步之境抑又何限然善非
難知也明非不足也以學問為學問而不體之於身心
於是不能盡事物之情偽躬行為迂闊政學歧兩途擇
非不精執非不固而知有未至故不達則不明智非不
足以嚴操舍而守之不篤見非不足以辨得失而行之
不力纏綿於因循而牽制於顧慮卒其後悔餘憾者皆
在此故不剛則不明物格知至而後能達意誠心正而
後能剛善明而知所止於善何獨誠身事親而已徐氏
之善既著矣使其升斯堂也睹斯名也思夫天之所以
予我而祖若父之所以望我者心體而身驗之抑何善
之不明予獨取人生家庭日用間意為斯堂記之特以
感發其無涯之良心云爾而未暇精言之也
止善堂記
釣臺張公一飛服勤戎幕升掾省闥周旋過江之役星
霜馬上涉歷江湖以忠實沈毅受知元宰倚重留後幾
務繁夥小大究懷如是者逮二十年每慨然王事之獨
勞而偃息之未有涯也寧造物所命則然嘗以語平遠
宣慰趙公平遠以止善名其堂且以寓優游之有其所
而志念之遂其樂也既繇潜水令遷長蘄府選佐七閩
宣慰以名堂之意俾予著之予復於公曰止善者大學
之極功而中庸之所自出也大學之道主於至善中庸
之無過不及者止之所也古今忠賢志士其事之善有
倍於古人而所以不逮於聖賢未免於議論者往往皆
過於中庸聖人之道至平至實人皆可以為堯舜者謂
愚夫愚婦皆可以與知與行而其極也聖人有所不能
盡非不能盡也知止於其所止無過不及則足矣然世
之論者常求其過也中庸無奇而流俗多好異此止之
所以難言而中庸之所以鮮能也今語人以為聖為賢其
事遠其言長若語人以為善誰不欲之善之道不可極
隨其性之所近情之所鍾無節文以為之閑無中道以
為之度觀過雖足以知仁制行不知其無節亦不得為
盡美也止慈止孝止敬止信人生之常理人事之近情
如是而為善行而不已如繇門庭而造閫奥升培塿而
及九仞起足下而達萬里必然之理必至之勢夫是之
謂至而又何加焉後之言善者則異是矣君父之道勿
論臣道止於敬如子産之事上夫子許之矣孟子之陳
仁義自以為人莫如也敬不出於此矣或者乃必待如
申生之無所逃而後謂之恭石慶之懼書馬而後為之
謹則敬本不如是也子道止於孝閔子騫不間於父母
昆弟之言曾子之養志孔孟皆以孝歸之矣或者乃必
欲如卧冰而得鯉汲井而移江乃得謂之孝則孝有不
必爾也南容之三復白圭子路片言可以折獄聖門之
言信亦如是而已而為尾生為白公為田光者每喜談
而樂道之未已則信之理不自知其為可疑矣為善之
志不可後而善之道各有其當為善之道不可盡而善
之事必得其中不可止者吾心也止於其所止者亦不
得而不止也中庸之言曰所求乎為子以事父未能也
所求乎為臣以事君未能也所求乎朋友先施之未能
也此與大學之至善相為發揮於是而見曾思之同道
夫常有未能之心則止有所不能止而何過之有哉有
餘不敢盡有不及不敢不勉拳拳乎得中而後止而至
善無以踰是矣公好古博雅老成歷練遇事明敏論說
有方其於為善若饑渴所至皆可紀雖用未酬其勞而
諸子皆好學自立長者才望如其家君盛年已繼踐入
荆省為名掾是堂之名將後人之興用之猶有餘裕且
將與江漢並傳吾記之以俟方來云
後記
東漢李郃以隠德不仕前輩謂不饗之報在其子固古
今之興家也何不然哉嘗浩歎夫隠德之初未有非艱
虞之日而窮約之秋惟其力不副於心事不行於勢乃
回折於無可為之中嚅呴於苟可及之域人者有不可
知而天者念之矣然推之而無可陳也感之而無所驗
也蓋善人之善每如此故報之及也不能于其事于其
身而常施于其人之天及其著也儻能思其先世植立
之勤人事反復之故則其報也愈遠而其慶也方長若
因其獲而以為已能侈其逢而謂人莫已若不知木之
方盛而根之已撥水之方漲而源之不繼若此者往往
而是也若張公之述是可謂世有其德矣張公不饗而
旉遺其子孫今止善公由蘄水幕升佐宣帥子之掾湖
南者選掾于省去余君之述幾何年而新灼加焉後此
又可知矣余君繇俘為止善行軍所獲以屬對知其為
儒繇是登之上坐師禮之乃其素志不願得子女玉帛
願得一南士以教子並如其意今止善階庭森然皆講
於詩禮恂恂無求多於人未艾者固在此即是一事其
所積有加于張公之隠德者幾倍張氏其可涯哉予既
執筆書之復記其後如此
適安堂記
人情於所安者不能忘而安不可常得往辟兵離城居
顧念戀戀孰非所素安故人飾華屋迎奉待還顧慨然
不如故廬之為適間清風明月思舊家竹樹雖清景有
過之而不予適也一日戈矛迫之走暮夜穿荆棘心搖
搖不自寧所過深密柴門抖擻苟團欒相保意未嘗不
羨之及歸而得故處欣然安之有過于其舊也於是思
所謂惟適之安語古人類閱世而為斯言也吾等儻非
逢不意得暫逸安知其味哉日西英以適安堂記請予
蓋悠然當日之意而為之記適非其所固有也而適亦
非常境常意孰不飲食也日用而相尋而適得其宜者
常終歲可數孰不安居也朝與夕相禪而適得其趣者
亦一往不常得足之於屨也熱之於濯也偶然而得之
偶然而忘之者多矣未有識其所以安也脱憂患而安
平可以為適矣寢驚而夢噩境固以為適矣而神未得
謂之安也惟安其安者無往而不適惟隨適而適者亦
無往而不安杜子美歷鐵硤石龕之餘視羌村猶如夢
浣溪花竹欣然樂之如故鄉過從鄰里比於少長杜曲
何所獨無芳草兮吾何懷乎故宇若此者亦不能不安
之也東坡當承平盛時三遷未已至往復渡海慨然有
乘桴之歎泛合浦下蒼梧他鄉清夜共方外蕭條賦詩
對月乃知天壤間何人不清安若此者又不得而安之
者也今予與西英皆嘗倀倀於四達之衢而皇皇於一
葉之泛固無足以為安者彼山居雲角柵險鳥道者自
以為莫予勝也今其存者有幾蒼廬螘附形勢兔狡自
以為無與奪也今其效竟何若則斯堂也雖不得遂其
初志而在枌榆相望苟無逖遠偶得安居子孫少長吾
伊歲晚坐念昔人漂搖歷落如子美之亂喪東坡之流
浪非意及此抑昌黎辛勤屋廬非喬木之故歐公思潁
歸老無土思之音則造物者之惠我為有餘矣即他日
雲仍磅礴如南北阮東西李所至而適安揭焉推其所
以始者固世故之所驅而安其所以存者同適之味也
斯堂斯記亦豈不足以貽永久而無不足邪西英本幢
橋劉氏居城亦二十年其家君昭叔甫予蓋舊交云
天咫齋記
誰謂天去地一億一萬六千七百八十一里半者齊諧
者臆之以為怪詭誦之如東西若干里某至某強半纖
悉仰而眩焉者信以為厥若有神告不誣異哉言天者
也天日夕爾左爾右之不知而謂其荒且遠若是方之
外者于以誕而愚若狂者肆焉或曰若是則蒼蒼者非
耶惡而以為蒼蒼耶則吾見其昭昭而已至虚者天也
固也至實者莫如天而未有識之者也隂陽日用流動
充滿一舉首而參乎吾前一瞬目而臨乎吾上其喜怒
變化而聲而形無一有隠于我我日與之周旋而乃欲
以耳目之區區不聞不睹者若遠若近以欺之可乎哉
繇是有以尸居而龍見淵默而雷聲者如神人焉則亦
其誕我于蟬翳而愚我于雲霧也然則天惡在謂天在
爾心自事其心者也猶隠而不可知也吾謂天無不在
吾日所見者皆是也陽明者天道也吾晨興而東方粲
然四塞之室亦必有一隙之明焉窮居偪仄亦必有尋
尺之虚焉仰而瞻不必有接于視俯而視地上者無非
天也天在咫尺之間出入游衍曰明曰旦嗚乎曷其奈
何不敬以斯心至所在而見之尺地之盤桓無以廣于
四達之衢一室之磅礴無以大于大荒之野幽之而鬼
神原始要終而生之說死之故屈伸之情狀昭布森列
知其說者之於天下也遠之而事君冰天桂海如其城
南之尺五所在而如凌紫霄躡青雲玉關萬里無往而
非威顔之在望玉階之方寸地也蓋退而無不足於心
進而無不滿之望以之隠約以善其身以之優游以卒
吾歲以之自律以遺其後人以待夫天之察焉自求多
福在我而已非耶吾宗友字昭甫老屋市間低徊一窗
取昔人君家近市所得天咫尺語名其齋吾家君須溪
先生為書之而未有記乃為發天咫之義備數義之言
依蘇氏三槐之敘敘而銘銘曰
天遠乎哉一仰而足毋曰高高視下于目毋曰茫茫無
隠爾伏天之于我如我觀天一動一靜帝臨汝前無地
不有無時不然蒼蒼匪雲雲亦何有九關非高九萬非
厚于觀于游慎爾舉首
思齋記
東平孫誠子中州儒家少負俊譽所事皆文獻大老所
交多臺閣英流恂恂言行和慎篤敬故前輩親之如師
弟子朋游愛之如已昆季館于相門而人不知其為貴
客職為元幕而蕭然無異于儒生予自客授臨汀君提
綱總府公退無一日不相從談論聞見講貫商確相知
為深又七年相遇三山食貧守次閉門教子不妄交往
偶訪舊共載同卧起者月餘慨然語我吾名以信而字
以誠其為吾齋一言何如予于君厚自不得而辭也抑
君之為人于名若字可謂應是二德矣予復何以為贊
予讀中庸孟子於其一字之異若有以得于誠之所以
誠者為君陳之則名君齋以思而為思齋記曰中庸曰
誠者天道誠之者人道孟子曰思誠者人之道子思之言渾
涵而有未用之處孟子發以思誠而誠之之旨乃明人
之為道為有所依矣誠者天道至一而不雜至實而不
偽不必委曲而無不中不假忖度位置而無不合人則
安能非不能也為之而有所不可也我與之無心彼不
與我為無心我與之行道彼不與我為行道况夫人情
險于山川世變浩于江河金石可入而愚嚚者有不可得
而化神明可通而姦偽者有不可得而測彼方捷出而
爭馳吾乃守方而執固感之而有不動行之而有不達
則吾之道無所施矣所以誠之者思也事至物來揆之
于義者如此度之于人者如彼在彼無惡也在此無斁
也而何不可行之有以此事上孔明魚水之樂也以此
使人東山忘死之說也以此處友晏平仲與人交之善
也以此臨民召父杜母之不可忘也以此奉親曾子之
養志也以此齊家元方一門之雍熙也以此待兄弟温
公視其兄之寒饑也以此處同寮子産歎他日見蔑之
面而子皮今而後知僑之心也以此進諫觸龍之所以
寤也以此處變謝安石之所以全其弟也天下無不可
為之事亦無不可行之理患勿思耳彼守正而必為任
理而明辨其心豈不誠乎為善哉然由扞格而為參差
由勝負而立黨與古今忠賢之禍往往相望于覆轍其
後也以身殉之而已一無補于事則竟何益哉不誠未
有能動者也誠而不思誠則誠矣所以行之者有未盡
也誠子之審恪其有得于斯乎毋亦予淺之論誠也
春谷記
文瑞於予同姓又世交往又婣親也其醫稱最於吾廬
陵城中審謹而有思巧悟而有守居衆中恂恂不眩耀
暮夜寒暑風雨赴人急不憚煩遊諸公貴人間不借聲
以高視同輩輕車肥馬意氣自洋溢泊如也迺親友相
呼必曰文瑞予久客乍歸四坐每稱文瑞爰以春谷顔
其藥室則記春谷曰谷者生生之所聚所以為此春者
也嘗聞之燕地有谷居於極寒而鄒律吹焉黍於是乎
生是谷者乃所以胚陽春而胎百穀者也由是而勾萌
甲拆暢達茂遂紅奇紫巧競芳逞秀而不可涯也由是
而荏菽禾穟麻麥瓜瓞方苞發秀堅好穎實千倉萬箱
而不可極也其繁衍盛大如此而春意之所肇皆自於
此谷已而芸芸歸根木凍地裂雪霜凝沍而九地之陽
自回碩果無餘而一氣之春有在是谷之所以生生不
息往過而來續者無往而非春也夫兹谷之所以得擅
於此春何哉豈無高山大川而不足以蓄此春豈無窮
林喬嶽而不足以養此春蓋谷者以不爭為郛郭以能
下為方隅故老子曰谷得一以盈又曰知其辱為天下
谷彼其所以遠於春者魁然以為大放焉以為驕故也
是則予以春谷為文瑞稱者豈不與其天性近耶且自
得以為春者未有如醫之為可樂也與一藥一病愈彼
病者不可測而吾藥有常驗是不可謂我非春也耶不
亦可樂耶昔有仙人董奉善醫其愈者人種杏一株每
杏熟時隨買者寘榖取杏去有虎監之稱為杏林夫杏
有開有落有密有疎方外一壺之景非攬萬象以為春
者也美哉春谷吾願與子相倚於歲寒
