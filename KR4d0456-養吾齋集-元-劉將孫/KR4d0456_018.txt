養吾齋集卷十八元劉將孫撰
記四
真定鄭侯德政碑記
士大夫奉命出使未有如按獄慮囚之為快也當幽閉
展轉望脫去無日一旦逢别白定罪否出門恍然再覩
天日無復恨此其人父母妻子宗族鄰里問勞感聳為
當何如而吾以片言得專縱舍無牽掣左右一事竟一
獄减吏奉卷藏故府卒解纏勾禁籍顧不快哉况受寬
條雪冤滯誼得辨是非略微薄久禁者蚤决株連者不
蔓為惡者服而為善者勸觀聲騰為協氣協氣蒸為太
平理有固然昔周公之作書也再三以庶獄庶慎之勿
悮所以長我王國為祈天永命之本盛哉得奉命於此
亦與有其樂矣朝廷分遣使節於曠恩之後所至親歴
焉蓋惟刑之恤者宜若此瑞陽同知真定鄭侯實受命
行省副玉節郎行江廣暨至廬陵則侯前治所也父老
驩迎如舊父母所决遣平亭道路傳誦以廬陵之所見
聞他郡從可知矣以劇繁如廬陵無留冤餘獄如此則
他所不足治已昔侯之佐此郡也嘗以選涖重囚東廣
訖事無一冤而此郡不與理者興冤獄侯之明之仁之
材豈待今日而歡詠之哉漢于定國以治獄無冤至卿
輔唐狄梁公為寧州有遺愛他日他處囚得公釋去者
道過寧州德政碑下而泣故老曰爾迺吾使君所活耶
侯德政在江西盛德被南海坡公所謂使國家無疆之
福而明公之子孫亦與饗其報者斯言也侯應是矣予
也杜門聽輿人之誦於侯之在事無門下之跡於兹之
行部無繼見之因獨以公論所屬筆而著其端視諸君
子所稱道為尤信
李運副德政碑記
鹽䇲之利資於天下之經費盛於漢尤盛於唐國家因
前世之舊立轉運司以綜其務兩浙轉運司理杭州所
統闊遠每歲分官案治諸路紹興東州大郡列場伍為
鹽五萬餘引民貧額重當其任者尤以盡職為難元統
三年轉運副使李侯分治明越期年之間官課趣辦齊
民不擾越之父老相與稱贊侯之功德疏其實績俾為
之記將刻諸石以示永久辭不獲則為之言曰鹽課國
家所甚重故其立法至詳至密奉行得人官民均便其
選任常不輕若李侯可謂能盡其職而不負朝廷之選
者矣亭民伐薪&KR0034;具牢盆日夜力作而官本之給或刻
減於吏胥之手亭之長吏又從而擾之以耗其力是以
日煎月辦有不能及者洎侯之来屏斥騶從飲食之資
取於裝槖吏屬畏其清嚴莫不屏息自勵唱名給本無
毫分之損亭民感惠趨事竭作以赴期程比至庚伏而
課之登者十八九官事趣辦非侯之功歟私鬻罪釱無
賴之徒既抵於罪誣引於民以肆其毒而吏以縱谿壑
之欲為幸民死徒相屬田里蕭然洎侯之来犯禁者引
問面審立為斷遣不使有所指引於是無罪之人得安
其業民之不擾非侯之德歟夫民國之本也民不失業
而食鹽者衆則商賈無淹滯之憂而官課之及額易矣
有德於民所以有功於國也嗟夫侯之能居其職而不
負朝廷之選益推而廣之豈特鹽䇲之利而已哉侯名
守中字正卿世為潁州人由中書掾出為令為守所至
有遺愛有子四人仲子藻國子生釋褐第三子黼泰定
丁夘進士第一人起家義方之訓為然而亦積善之餘
慶也為之詩曰浙河之陽其土廣斥李侯涖止司正鹽
䇲櫛風沐雨飲茹冰蘖夙夜亶亶爰究厥職列亭萬夫
老弱聚庸官與牢盆散給以公民忘其勞與海分功先期趣
辦繄侯之功敢有私鬻以干成辟有惻其愚有伸其抑
大慰齊民以田以宅聚廬不擾繄侯之德我聞裕財莫
若厚生民生既安商賈攸行維侯克稱轉運之名宜廣
其施以輔太平天錫吾侯世濟其美彯纓蟬聯躋於膴仕
我述民情作為歌詩其永勿忘式爾後来
申屠致遠博古堂記
東平申屠公往以御史出使江西一日而斯文生氣當
時士大夫幽遠傳誦想望風采恨不得相見吾先君子
須溪先生尤為吾道吾世有斯人喜山窗表君自金陵
歸又能言談論氣象一家父子講貫琢磨古書積疊他
無嗜好名堂博古客来終日煮茗談坐前橋後梓交發
輝映蓋欣然未見如既見也客有請曰博古何如則為
之言古之不可以不博者山窗請曰是可以為堂記矣
則曰他日未憗也緒言如昨於今距至元甲申相與語
時十有七年矣而山窗慨然復語此因俾述為記志不
得辭則為博古記曰古之人古之人未有不博於古者
也計其幼而學之者無一非此聞見涵蓄窮原探本苟
不傳習無問遐僻取為師友雖吾夫子之聖問禮問樂
且猶之杞之宋考徵不足以至問官名而信其學此在
後人皆以為不必詳者故專車之何異萍實之何祥接
於目者如所覩記想其胸中包羅蒐括鴻荒以来開闢
而後人事物理書墳史乘横陳歴落觸而發者千百之
一二其不及見而不可聞者何可測也子産實沈臺駘
之對梓慎五正之答傳於書傳之所不傳而不疑其為
異知於衆人之所不知而不惑於所眩其問也非意所
及其應之也如響竊意一時講貫本末往往皆知及而
質近倉卒考質此撞彼待適如合契不特對者之博亦
聽者之辯也此非專對敏給之比也然此猶學問間事
若決大疑處大議非依於經貫於史疑有辨折有當則
雖子孟之忠或䧟於無術長孺之直或誚其無學况是
非得失成敗利害雖姦猾變化創新出竒無不前有轍
而古有鑑並事而觀賢於臆度指效而數捷於滕說功
力難易從違逆順相去倍蓰古患不能博耳世或訾儒
者曰知古而不通今此未嘗學者之論也士惟不知古
是以不通於今若知古之事君為臣治民行政理財治
兵其難如此無非吾事者則何今之不通又或自量以
為言曰古今不同制此不通之論也事至於理而止古
之所以傳至於今者何以哉理而已順之則治悖之則
亂未有古之所不能行而能行於今者也雖然古亦豈
易言哉周禮太平之書也再用之再以為口實而論語
之半部或二言者以之開國以之治天下而有餘若此
者又或不以博為能也古人之所謂博其取諸人者非
口耳之謂也後来者非載籍無以為學博者博於此而
已然且猶有不及博者也故博為貴然審思明辨之功
精神心術之妙紙上者猶糟粕也故博之外猶有事也
是乃所以為博也公方負南北重望向用於時而階庭之
名且日起世以韋平事業期於方来者遠且大故為斯
堂言者豈直書生之博云哉公名致遠字大用以忍名
齋人皆稱忍齋先生其子名伯騏字子夔才俊卓犖堂
蓋随所寓而揭之云
劉氏勤有堂記
謂詩書勤乃有者韓公訓子姪語也彼未嘗識有之趣
故望之以勤若既勤而得其有矣而猶揭之以名若西
山劉君之稱其用意豈不可感哉劉君教吾郡永豐凡
為士者皆矜喜於得師迺其家尊君耆年宿學為里大
宗居西山之下洪崖天寶列其左右簫臺臨其上築堂
奉親且對床聽雨其間惟念詩書歴世辛勤插架倦遊
歲晚家庭至樂翁季從容弟兄頡頏吾伊往返考質講
論慨然平生以有此有故取韓公語為之名且俾後人
之不忘其所以有者也間以諮於余請為勤有堂記予
歎曰有未易言也勤而不能有者有之矣有而非所有
者亦有之矣回思隋唐科舉幾二千年富貴利達山林
皓首各不相為謀或欲盡見未讀書不可得或一往遂
於書有不暇讀此則勤而不能有者也東坡嘆士方田
野有志莘渭出試大謬如芻狗之不重陳蓋自子政以
来及王介甫輩若此者多矣此則有非其有者也是
猶所謂能有其有也復有不必有而有者鄴侯牙籖萬
卷新若手未嘗觸安陸連艦輦蔵一箧供一炊飯彼得
之不以勤有之而無所付者如此又有不當有而有者
成都之經驅之以版築黃樓之刻沒之以泗水有之非
其任而敗喪之無何有者又如此嗟乎知勤之可有知
有之可味獨書生可耳而書不能盡聚有不能盡包世
事之相違也必若此則君之斯堂寧不使予感哉人有
常言曰父師方其在父師之日朝夕鞭策或且以為厲
婚宦館榖而父師日以遠矣兄弟無故一樂也出處離
合有不得不然而兄弟之樂亦幾希矣而况夫呻吟緩
翟之異趣﨑嶇吴蜀之相望復有非常情所及哉斯堂
是父是子難兄難弟與居與稽俯仰今昔清風白日黃
卷素心天禄何之善和屢易不知四海之内六經之外
頗復有人否若予者明發之懷愈遠歴變之感愈長故
於記君之堂歎羡之未終而感慨係之矣雖然此皆人
事之所不能無也則君之堂也不愈有餘也哉
桂隠堂記
桂之於木也生於江南深遠之地山林之姿風露之氣
幽人之所晤賞而隠者之所盤旋也是以騷人取之以
味其芳小山賦之以表其趣科舉興而桂乃疲於攀折
累於升沉若昔唐世非不以此取士然有欲斫之以多
得月者有歎寒而願以為薪者猶未為場屋牽率也自
燕山一語特借以喻五子而桂司文之造化者幾三百
餘年廣寒之幻遊月影之彷彿亦不能不符人事以答
時好幾與昔之染柳汁者同夢久矣夫桂之不得與於
隠明矣天地間草木隠顯亦若有運數離合行乎其間豈
獨好尚之殊時哉梅在古殷首以為相業久乃有何遜
杜陵寥寥焉意屬之孤山數語直怳然相與於世外而
後来清事非梅不談苟欲與清流無不強附於梅若富
貴者望塵而猶若涴吾常為梅而歎桂本何與於利達
而直為此擾擾也於是桂不得以遂其隠者非一世矣
吾乃以記吾劉君聖則之桂隠如稱小山爰以隠之事
為桂也張之巢由遯而水不足以飲牛四皓出而山不
免為捷徑龔生之蘭或惜其以香自累淵明之菊或謂
其初不為世故竹林之遊不免俗物敗意橘中之樂終
不得固蒂而深根而兹桂也偃蹇於通達之中傲兀於
零落之後婆娑乎歲晚貫四時而不改色芳菲乎天末
不與時葩竒卉而争妍其隂森也未有非百年之德數
世之澤其為喬木也足以閱故國之廢興留雲仍之嘉
話蓋未嘗不在人間而隠然者同於世外古稱大隠朝
市若此者又不待朝市而為大隠者也三十年前為聖
則詠歌此桂寧能不以名為期今而談隠之有餘味桂
乎桂乎豈不以予為知已乎哉或曰聖則之桂久矣而
聖則又種之種之方来之孫枝未有涯也聖則隠矣其
不以此為王氏槐耶予謹謝曰吾姑記桂隱云爾使謝
安石聞此言又當掩耳
志樂堂記
族諸孫潛自五羊府以公事驛至洪省予因寓書故人
熊天慵氏天慵善篆不輕為人作也於其歸得其志樂
堂三大字請曰願有以記之予為之言志曰士尚志不
可不有所尚者此志也而不可涯者亦此志也聖門教
學者必曰盍各言爾志又曰亦各言其志也而門弟子
之於聖人亦曰願聞子之志聖人之與人與人之於聖
人也皆以為問何哉不言誰知其志言猶有所不盡也
其藴而不可知者在此而浩乎其不可涯者亦在乎此
也况於樂則尤有未易言者孔顔之樂前修之所講師
友之所習未有知其處者則兹之樂也何居人不能以
無所樂也志之所在則樂之所寓也矣人情有所望而
未得也則志至焉得之如其思則樂極焉人有常言曰
得志至於得志未有不樂也而其志何如哉嗟夫樂者
人之情也人性之剛柔緩急清濁也異而心之所之也
亦不同樂未有不囿於物以物交物而引之心唯甚卑
汚淺陋者固患於志之不立而高遠廣大者又不能以
無弊也則志之所在亦不可以不審矣莊周有言知士
無思慮之變則不樂辯士無談說之序則不樂察士無
凌評之事則不樂此皆極人情世態而言之也夫觀於
聖門之教也若此推之物理之變也若彼則志其所可
志樂其所可樂亦何以加焉斯堂也吾宗孫子之堂也
潛也方於此乎發身方於此乎事親以其能行於四方
一出而遇斯文知已或推之或輓之遂掾大府自是以
儒飾吏功名可冀也惟勤惟謹迄於成名歸拜其親斯
堂之上弟兄相視各以其才奮舉觴一笑其不惬志矣
乎其不謂樂乎潛字季剛今以字行於行為季諸兄皆
自植其父道亨名文鳳明練宜有子云
尋樂堂記
安成王學顔為予言其先人名之以所學也教之曰先
儒謂尋顔子樂處所樂何在安分而已人生每論所學
惟為人而無愧於人可以稱人矣足於分而無過求是
之謂無愧每凛乎斯訓之墜蓋愈老而愈不敢忘也故
廬僻逖晚得今居敞為一區揭尋樂二字匪獨示不辱
先人之教且以遺於子孫請記以言予曰孰有踰於家
訓者哉而猶待附益之耶然吾嘗反復不改其樂之章
與所學所樂之意竊歎夫世之學者未有能知其樂處
者也是樂也非以陋巷簞瓢為樂也後之言樂者尋之
於陋巷簞瓢之間於是以處貧為樂則已失其趣矣迺
相率而為偽者出焉麄衣糲食敗窗塵几以蕭然為至
其所謂樂乃其所大不堪而矯揉之所為豈復有從容
之意久而亦無所揜也於是又有以忘貧為樂地則又
非其意矣迺相與為欺者出焉高談闊論糠粃一世若
他有可知之味存乎其間不可以言傳而我之所獨得
其跡乃有類於方外之秘而卒亦不能守也是樂也尋
於陋巷簞瓢之間固非也尋於陋巷簞瓢之外者亦未
睹其得也即陋巷簞瓢之中而適於陋巷簞瓢之趣樂
在是矣所謂不改其樂者非樂是貧也貧不可去而樂
吾所安是所謂不改者也人見其陋巷簞瓢而我不知
其可憂即一日榱題數尺八珍方文若固有之我不知
其可樂人惟有一念之微出於強揠而力制者必不能
以無固我意必不能以無隠見當其貧賤無素而行之之
心則遇富貴之来遂欲以貧賤加乎富貴雖浮雲視之
高出物表而終未得其所以樂亦必有遺累焉謝安石
東山高卧絲竹自遣而一時已有如蒼生何之歎與真
憂不起者同其調安石亦自謂政恐不免王介甫垢敝
枯槁者終其身而蘇明允已疑其不近人情他日於勢
位是非之際何如其逆行也安石之樂非出於自然介
甫之枯槁偏於執一以是觀之亦可以自省矣若夫子
所許顔之陋巷簞瓢曾之浴沂詠歸所謂與上下同流
所謂致中和而天地位萬物育而求顔者於貧求曾者
於放蓋胥失之孟子推顔子同於禹稷即天下不為泰
而後之喜言顔子者不過癯然與原憲振履而歌商者
並是烏足以識顔子哉分之所在即天之所命求加於
分者抗天求勝於分者傲天惟無入而不自得知止於
其所止者樂天者也而非以貧為樂也學顔之先人可
以言能教為士如學顔可謂之不負所教矣来者復何
必他求以為尋哉學顔之是似焉可也
絜矩堂記
絜矩堂者永豐曾氏義翁記其先訓於此者也義翁之
言曰先君子霜月先生四十年場屋不得志晚逢科廢
辟地東西轉側深僻間惟教子日篤他事俱不謂切浮
沉娱嬉處異鄉如故里玩馬上如鄰曲語見大夫如平
生交一惟是中慤平易油然俱化幾不復有逆境暨事
定返舍扁廳東偏曰絜矩使諸子讀書其中嘗謂義翁
兄弟曰儒吾世慎毋輕墮斯業且必為通儒矩方也規
圓也人以方非所以處世吾則謂方乃所以為圓斯義
也如有合於予心已所不欲勿施於人他人有心予忖
度之可以持身可以待人吾生平所歴非守此方以應
於圓詎能及今日耶汝謹識之邑火堂廢依城以居義
翁念茲不敢忘欲復堂如舊力不逮即屋西小室加塗
堊揭舊扁焉爰著先人之教請記之以示子孫予觀義
翁練而謹介而通不以文采襮而意象灑然信能守其
家學者記無過此者矣予又安能於儒先格言之外溢
出於足下家君身體之驗而他有深切著明者哉抑嘗
讀君家子輿書而有所觸者亦願於此乎講也是書之
用力處誠之者為慎獨學之者為格物用之者為絜矩
獨也物也矩也人之所同也慎也格也絜也我之所以
為我也慎猶自修之道若格與絜將無事不有無物不然
所謂無不用其極也中庸之致中和致亦是物也故致
中和而天地位萬物育絜矩之道舉之而天下平而天
地變化草木蕃茂莫非其效一方一圓理有自然特患
人不絜而度之耳苟以是心度未有不睹其故也人心
之好惡能蔽於愛憎之私而無以加於本心之愧雖外
之縱横變化移白黑易左右而旦晝之交血氣之定霜
降水涸之見未嘗無一隙之明而一念之復倘其初嘗
絜而後處豈復有後悔餘憾哉嗟夫矩無形事無體物
無方吾欲為矩而彼不與我為矩吾揆之則矩矣而捷
出者常在其外古語有之難平者事也夫世之所謂圓
機者非不知所謂矩也特出於隨世遷就之心以為曲
且有成而未害吾事而不知展轉而無以自久彼所謂
執方者知圓之害矣然見已之理而不足以盡物之情
其擇而執者乃犯世忌諱而惡於左右上下之交是皆
未能絜者也絜者所以用是矩也昔者曾子於夫子之
道曰忠恕而已矣謂如此而足也而論者以為未盡大
學之絜矩忠恕之事也迺復若以為未極於忠恕舉斯
加彼亦善推其所為而已予豈敢通之為一哉抑大學
之道亦夫子之道也而於此乎語為當家義翁之先訓
既簡而當矣予獨為絜也言之以斯心至甚易知甚易
行義翁之才識宜為時用顧歴試鄉校有實迹方待選
無汲汲心後有用者執是矩以往
覺是堂記
尹氏心甫書自茶陵来曰吾上世居城北為雙江口兵
燬入城今復歸故園為耕桑謀作屋三間其右迎陽者
命以初陽取復意也後老屋如之西面雲陽紫微諸峰
羅立則先君子須溪先生丙申所書紫微峰揭焉南室
為窗扁之覺是以見歸来志合而記之何如予曰是特
未定也莊周氏於是也反復之而卒不得其所當特終
之以莫若以明之一言此其故何哉我之所謂是者人
之所謂非我之所謂非者人之所謂是昔之見自以為
定於前矣而後之見又視昨之見如有所未足也蘧伯
玉五十而知四十九之非是猶在非是之間者也孔子
行年六十而六十化則幾於兩忘而今而後得其所以
為我者矣而未易言也毋亦未六十之前而猶有伯玉
五十之累也耶蓋是與非對未有無非之是見昔之為
非然後覺今之為是覺未有已也淵明為衣食之故脫
然求彭澤種秫未及一醉而蕭條去之其自悟一出之
非者誠非也去而違之即是矣若君之昨也非有出之
累也非有去之故也私淑艾而立教開門而授徒招諸
生立講下夫何非之有昨未嘗非而今亦何是也初陽
之望其於天地民物之春人物世道之盛猶未能以無
意也紫微峰之參前神仙豪傑之意山川今昔之懷其
亦悠然而在目則今之所覺者彼乎此乎必有一於此
矣吾非與君辨也是之道實然而覺亦政復在此雖然
舉世混混醉馳而夢驟而覺者希矣認非為是枕迷而
藉惑而是遠矣如君之覺此世幾人然乎然不然乎不
然可乎可不可乎不可即然不然可不可之間而是亦
於此乎見矣嗟夫予言淺矣君之所是未必予之所知
也亦願與君分席而講所是也君嘗正鄉州學未幾以
憂去繇是無當世意其覺者謂是而公論之屬君者特
未已也
