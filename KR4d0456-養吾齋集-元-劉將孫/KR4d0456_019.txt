養吾齋集卷十九元劉將孫撰
記五
晚香堂記
攸州之故家雅士稱李君照叔文獻篤守子孫競爽華
髮雍容賓客觴詠共為備福名堂曰晚香而其廬陵之
舊客謂予記之予曰君亦知之乎是香也有鉅貴人之
所不得而華其晚也秋芳寸草野外寒根枯槁之所顧
懷風霜之所偃蹇當淵明柴桑栗里間誦停雲感時雨
平路伊阻駕言懷人豈六合之不寬吾誰與玩此芳草
其所謂感賞於泬寥而周遭於遲暮者亦會無所可為
而徘徊以此若魏公之功銘彛鼎勒聲詩播金石夸晝
錦乃獨於兹香自以為甚愛而不能忘者焉此其意端
可識矣士大夫出身用世極其聰明強力砥礪磨淬盡
分寸自見冐風埃忘饑渴花間酒下寧無興者顧意有
在而人事之參差宦途之巇嶮灰心忍事霜鬢蚤衰幸
而全名大節歸休林壑仰今俯昔逍遥永日而年歲之
不吾與如流水之不復東顧念蕭條有感懷者矣人以
魏公之詩為相業美談予獨味其詞情嗒然興寄香何
心於予晚而晚乃得與於此香愛之之深乃感之之切
也非耶若君之兹堂有山林之平生以寄其傲有春秋
之暇日以閱其變楚鄉湘畹藝之擷之坐念昔人所為
彷徨於夕露欣悲於尊酒其興於變衰之故豈不與吾
世同而棟宇之安賓燕之適撫兹芳其未艾森玉樹兮
芝蘭所謂不同其憂同其樂其真有足玩乎此也古今
功名人物風流興致無不有所託以為晚而晚豈易遇
哉謝安石東山海道欲一日遂其志不可得荆公暮年
栽花種樹顧前事悠然於心亦不能以無所憾斯魏公
之所為愛者亦自幸其無媿於此香也孰非晚也花時
以秋為晚人事以老為晚若夫通千載為旦暮則晚未
央也一歲之香有時而來世之芳無已彼花也亦惟特
立於三時而有以待於歲寒儻為之質者皆如此花則
其香者以歲年而復以世也吾聞李氏之子孫多秀而
文記君晚香既以君之所得於此香者有過於昔賢以
頌君晚復以香之引而長者望之方來使稱李氏者曰
斯晚香堂之子孫也不更香耶
存耕堂記
茶陵彭嗣翁本吾吉安人也繇祖融教官歸居茶陵於
是三世矣日者來見粹然無圭角浮露望而知其自勉
於為善人君子者也以堂名存耕請記是可以稱存矣
近年取方寸語為號若扁者往往而是雖談笑相與語
無不以是為勸且戒要亦人情所近誰不為子孫願之
者雖然亦未有悟者也凡局於世故塞於人事無不以
是自解而力之所不及勢之所無奈何無不以是自幸
及事過而忽忘者有矣一旦得意而不復念者有矣以
是為小且不足計而吾他多為厚足以遺之者有矣人
之為善誰不如我雖復天性與小人近亦寧無一念之
近於厚當其汨没勢利為身謀者皆所以為子孫地即
其經營變化亦無不自以為其能及此而彼之所積若
負於造物而吾有以得此於天者槩以其智有所不盡
用利有所不極取吾之所存仰不愧俯不怍愛子弄孫
政復何憂而後人食吾之舊德者未有已也人生志意
各欲自慰席已成者用之如不既力自致者得之又恨
晚撫今懷昔顧後悲前方悼往者之無所益而慨來者
之庶有瘳則其所謂不爭不校以為厚者乃其蓄而無
所於泄而隠然者有過於攘臂者矣及其所以為圖存
者從可知也同是田也有禮以鋤之者義以耨之者仁
以培之者亦有勇以吞之力以圖之智以守之者而此
之迂者見利遠彼之捷者得便多淵明不肯仕宦不事
生業然兒軰饑寒之慙柴水之勞歲晚言之不忘於心
而韓子束書三十年之所成猶不無德色於妻子此皆
賢逹且不能不以之興懷豈非人情所繋哉天地間物
理常相待而造化之報也報其人之天今之有餘者未
有非前人之所不足者也惟其有所不足者存於前是
以留其有餘者遺於後儻當其有餘常若不足則方來
者每有餘也而或者惟見其不足也所不足者又有在
也若是則存焉者寡矣嗚呼予言非謂不能存者也而
存之道有不言而喻者矣天不與吾爭時地不與吾爭
利寸吾寸也尺吾尺也春耕而秋穫吾視風雨寒暑常
不給於赴吾之用吾幸而有可用吾力者不此之竭而
又何圖四民各一業無業者謂之無恒之民燕晉之棗
栗岷蜀之蹲鴟要不可以易五榖登枝逐末歲也奚尤
嗟乎此耕說也彭君既存所存以待之矣使君之後皆
以是為志則亦存之道也故以是為斯堂記融教字文
伯淳祐丁未自大學以春秋魁别後没於官遠不能歸
葬茶陵嗣翁以儒飾吏頗以廉稱湖湘間
中和堂記
中和者天地間之元氣也隂陽以調寒暑以正四時以
化萬物以生人得之以為人聖賢充之以為學問措之
以為事業雖洪纖高下精微廣大其極至於不可知而
無物不有無時不然日由之而與之俱化盛哉以言乎
宇宙之情則備矣而知者鮮矣今夫熙然而春也人知
其為春而已不知其所以春者也春者陽之中也亢則
夏溢則秋降則冬然就其時言之流風麗日山明川媚
未及則隂曀之來往小過則煙霧之横斜即其夏其秋
亦必有夜旦之間適其宜者焉即四序為冬雪霜申之
而寒燠之節亦必有不改其度者焉此所謂中也中在
此則和在此矣和者所以生殖長養成就而收藏者也
故百昌之芳有不專於三春而一氣之清猶足以傲於
歲寒中者所以為和和而天地萬物之理不可以復加
矣人生一天地也吾身立而子孫著焉兄弟並焉條分
彙列而莫不各遂其生焉近來遠說而莫不各盡其心
焉非中和何以哉人身一天地也呼吸運動既與元氣
者相表裏充周流動猶有以補造化之所不及燥濕之
推移不足以動素定之體流峙之變化不能有加於保
合之用非中和何以哉天下之大本逹道如此而其端
其究不過家庭之間日用之常人情之不能無物理之
所必至者内而父子兄弟長幼之各盡其分外而酬酢
出入泛應曲當之各中其節擴而充之乃彌綸之用至
此中和一理非二物而道常並行中未有不和和又必
致其極吾以元氣體之豈不油油然如鳶天魚淵意哉
虎溪之上蕭德高之堂以中和名謁記於予乃以是記
之德高昆弟並興至子姪競爽光於前人枝茂根蕃雍
容輯睦方來未艾則所以名斯堂者蓋有得於其意矣
抑斯義大前修固云家有家之中和在充之而已中無
定體隨事有中和無止法隨時有和致中和者推而極
之之謂致吾為一家一堂言之則積即致也有此積則
無不可推中錫福和致祥福如其事事稱其心有必至
者則凡居斯堂也仰斯顔也其必有以自勉而自廣乎
哉
見心堂記
天地之所異於人者無形體之累也而奚獨有心人心
之不同所謂不可知者也人者如不可知而天地者乃
可見然則非也聖賢之心即天地之心故指其可見者
以啓後之人夫豈獨見其心而已其隠其賾深極而幾
研其至也與之同流故曰乾者天之性情也情性猶可
識而况心乎天地之心一言而可以盡者生意也然生
意者不在於春而在於冬聖賢之所謂見之者不以泰
而以復復之所以為心者以雷不以乾而復之為雷者
又潜於地而未升於天吾嘗求是心於隂陽升降之間
而知天地之不得已者往往而如人也造化莫大於隂
陽而隂陽之極為水旱水旱之亢若恒所以變動而開
闔之者莫神於雷而其事亦勤且苦矣夫水隂極也方
時茫茫而濛濛者六合而一雲其蘇蘇隠隠亦欲披重
霾而舒陽采然沈冥之氣隔而在下者逾積則或不能
以出日而適以增雨夫旱陽亢也如惔如焚片雲者興
焉或隂不足以敵火霹靂之所回旋常五合六聚垂垂
欲澍而一離一散卒不能為霡霂之潤當其驅風走電
傾河倒海之不足而寂然悄然亦若無可奈何而聽之
若數蓋天地之心於是而可感而復之道亦若是矣閉
塞之不得不然隂陽循環之不可以已猶水旱之不能
以遽平也天地豈欲以隂陽為人間沴哉直一氣之積
偏勝者有所不免而入於過及其過也天地之力不能
使之回而雷未嘗不經營是間此所謂心也復之為道
非失而後為得無而後為有也特一往一來一消一長
之間於其動而悟其本然者焉此所謂心也古今運數
之推移治亂之反覆仁人志士之所為驅馳展轉聖賢
憂患之所為不改其操亦以待於茫茫俟百世而不惑
者皆有見於此也微此心亦且無以為此世豈獨雷也
哉吉文劉見心篤厚學者也天地隂陽之理無不講風
霆志氣之妙無不通於虚舟羅公為師友潛心合道出
天入神以見心名堂四方歸之者如虚舟吾嘗連日夜
與處静愿而不炫沉深而純守即其脩於身養於中有
以為之本矣是堂也吾先君子湏溪先生書之許之記
而未及作也間以屬我抑君之所見君所自知也猶不
可以言傳予也敢與之哉予言特得其所可見者而已
於其不可見而見者亦不能得於言也昔康節伊川談
雷之起而曰起處起人皆以斯言已得其微予獨疑此
語也如有所不及竟也知天地之心之所起則知雷之
所起矣而復者見其心處也又非其所以起也君既深
於其理而知其情狀矣必見其所以起者尚願從君於
斯堂之上而講之也君名朝瑞字祥叟世家吉文之江
口云大德十年丙午下元壬子
可懶堂記
山間劉君園林擇勝亭榭環清揆名寓興竒秀不凡聞
其題顔灑然超詣中為新堂扁之可懶時賢詩客誦詠
交極客或以語予曰以山間之才之年之時斯文斯世
如有待也而可懶乎哉予曰不然人不可以無此意也
古今名賢風致樹之千載雖功名震世而使人想望如
不可及往往皆以此意得之子房願棄人間事從赤松
遊孔明蕭然成都桑田之念王茂宏角巾烏衣之懷謝
安石東山高蹈之志李鄴侯白衣山人初意淺淡誠急
流勇退終以富貴縶維爵禄終始何能一日遂其逍遥
之樂而當時異世莫不聳敬特以其與於人事也如不
得已而欲遺其身於物外者不可謂無其意也不可懶
者其責無所遜而可懶者其志未始忘彼弘式之牧豕
光禹之妾婦廣戎之糞土其位豈不與諸賢同而其名
醜而謗長者徒以未嘗一日有此意而已人生情性雖
各不同亦必各有所好或好於勢利或好於嗜欲充其
所好雖欲懶不可得也雞鳴而起晝夜僕僕以至夢猶
化為役夫蓋終其身不克拔以及於悼悔蹉跌凄其晚
悟或欲聞鶴唳不可得使其蚤有一念之及於懶亦安
至此人欲不懶若是者又可願之耶世間惟學問不可
懶而非有懶趣者亦不能以遂其學問之功何則志有
所分於彼則力不得以盡之此也掩關永晝約束俗塵
黃卷陳編細論新益非懶之效不至是然風日佳時花
草芳處舉觴屬客前倡後酬較遲速一笑或將畫倦奕
事忘情較一着覆殘局至杯行忘接待食屢煖是間樂
意不能以無此等則謂之懶得乎曰所謂可懶者政復
在此若予者徒能知其趣而不能遂其意者也因是堂
之名竊美且喜以是為堂記山間詩詞有卓然語多清
事雅興於名堂也可以觀其人焉
明明齋記
茶陵陳汲作齋汲古堂後扁之曰明明齋寄聲來閩其
為我記之先君子須溪先生固嘗記君汲古君於講貫
密矣其明也明矣猶有待於予言也耶抑斯義也有一
言而可以盡有千萬言畢精竭智而不得於辨一言而
可以盡者明明德是也吾儒之說也有千萬言而不能
得於辨者佛氏之所謂明也彼其指明以示人者未嘗
不與吾儒同而欲明其所以明者由明分暗由暗分塞
見聞覺知種種成礙汗漫竒詭經論充棟而卒不得其
指歸吾夫子一語曰在明明德四字而止始知擇精而
守約者固如此也明者自明也本然者無不明也自然
者無非明也明德者本心之天也明明德者但明之而
已無不明也大學之教如親民如格致誠正脩齊治平
皆致力之道無所不用其極而於明德特曰明明而已
豈顧於此不用力哉蓋欲用其力而不可得也他氏之
說乃抽絲析縷以索之則愈惑而已矣夫粲然於天地
之間者明也一舉目而見矣明孰如天然隂陽之變何
限其雜至於雲烟杳靄千態萬狀其晦者固所以掩之
其光采發耀要亦適以滓其清也然其體湛然非必假
於風霆之汛掃河漢之倒洗而復得其蒼蒼之正色日
之行於天也亦然風雨昏之霧氣匿之薄蝕間之而皆
不足以增損之也唯一隙以為光者可得而漏亦可得而
障爝火以為照者可得而起亦可得而息無他本無其
體而有待於物也明明者如夢之覺也方其夢也不動
於耳目而已矣耳目自若也夢無不覺覺而知覺運動
有不期然而然者矣明明者如坐之起也方其坐也無
所事乎手足也已而起起而信縮往來有不自知其所
為者矣虛靈知覺者天命之謂性而人得之為心應事
接物者心所以為神而性所以為用性吾性也心吾心
也非失而復得也非去而復還也不求以明之是知垢
而不以濯也心有所資以求其明是懷寶而外索也是
明者在物而不在我也明明者明之而明無加於本然
者也本然者已爾雖欲竭吾力以脩之治之而亦不可
得而加也即充其明德以至於為聖為賢而皆其固有
也譬之毛嬙之美也施朱加白增分减寸有無所用其
巧者矣今是齋也息而古學游而客談仰而瞭然俯而
廓然證之而本心貫之而經傳參之而物理無所往而
非此明也静而養之擴而充之出而兹齋之外也事異
宜物異趣道異觀喜怒哀樂異情剛柔緩急異施迺能
使是心如兹齋參前倚衡者迺能使是心如醻應未發
之前者則明明德於天下者不過於此矣予舉字義為
君言之若是先君子每稱汲古善學其然不然乎夫予
也離羣而索居亦已久矣
勤窗記
譚履常以勤窗請記曰譚之著於雲陽者遠矣往巽齋
已酉貢於鄉曾大父丁卯繼魁漕鄉之文風相觀而盛
視國老老人之初基有光焉往巽齋建樓江上曰臨清
慨然宗黨子弟孰不願其賢顧力不給矧暇擇師哉乃
作堂樓側曰義方買田蓄書聘碩師使族後進願學者
有所歸束脩飲食一不以煩之蛟峯方尚書書其扁齎
志弗集大父南山每携過臨江舊址舉先志三太息曰
昔人望之宗族者猶若此已乃作書舍於居右俾讀書
其間教以先世興立之囏難謂吾所望惟汝可不勤哉
受言不敢忘遂以名窗宣慰趙太初公為書之是窗雖
讀書處而國老以來十數世以及巽齋由巽齋而詩書
之傳及於我乃老人大父之志不可以不存也願記兹
窗使一言而朝夕觀省焉亦不負於前人且以勖子孫
予聞履常盛年清才有志於斯文贄予書楚楚其師尹
微峯吾先子之與也觀於所立勤之效可睹已尚何言
吾嘗讀書開卷有得如追亡捕逐惟恐弗及又惟恐其
盡少選爽然莫逆於心欣然而快玩之而不忍舍不知
饑渴之累而駒隂之速也又嘗作文紛綸營度蓋膏繼
焚燭屢䟦而意之所使樂而忘疲晨雞已鳴而亦未始
倦也旁觀者以我為勤而我不自知也因以為斯窗記
曰勤以心不以力勤以趣不以事宰予之晝子貢之息
競於力者也陶士行之運甓卞望之庾季堅矯風流而
理煩碎勞於事者也運於心者自強而不息涵千古而
撫六合適於趣者天機之神遇學習說而朋來樂知其
味者勤固有所不能已也雖然此猶學問間意也古人
正心誠意必逹之修身齊家又推之而治國平天下後
之學者所謂勤者不過朝吟過午夜諷及卯而以為勤
也士生斯世孰非事者身之修者格物致知之效家之
齊者治國平天下之規也履常既知勤矣又常志於體
立而用行者則斯窗之下不為徒用其力而先世之所
望者端有在矣
寶熙齋記
予往歲己巳於昭文翹館得熙明殿新賜墨二笏蓋古
心江文忠公拜左相正謝宣賜也藏之四十年以遺予
壻曾以立嘗為長歌載其事會以立求硯於我家有大
歙石背刻緝熙殿詩字中上品陂陀圍可五尺許得之
楊中齋左丞所中齋穆陵朝副車也爰以此硯予之以
立得是二美作室以庋求所以名者且請記予以米元
章寶晉齋例名之以寶熙蓋穆陵書殿號緝熙紹陵繼
緝熙為熙明自乙酉訖甲戌二熙始終之前是未有也
元章京口之園以一硯易之稱研山園所藏晉帖故齋
名寶晉後來刻米帖亦以寶晉冠之此風流嘉話也爰
記寶熙曰往者不可及已古之人愛其人猶封殖其木
以無忘角弓賢者之文獻徘徊而懷思者且爾况兩朝
文治之盛哉東坡銘龍尾黼硯謂是章聖之所嘗御以
賜外戚而坡得之以遺蒲傳正其辭以為雲蒸霧滃祥
符之澤二臣更寶之見者必作後山賦晁無斁李墨謂
是睿思之餘熙寧之故物證以潘谷之再拜秦少游得
之王四學士之為余以為明窗净几風和日暖萬斛之
愁才八斗耳彼龍尾之黼非若玉堂之大也又非有緝
熙之識也又非有字號之品目也半瓦之嚢非若盤龍
之䨇笏也又非待竒識之識竒也又非不為文理而分
伯仲之子侄也且其時天球河圖之藏無恙流落於人
間者可得瑶琨砥礪之貢方來錫予之匪頒者可待也
橋山弓劔歲月逾邁故宫禾黍舊事無譚於斯時也點
校研磨於雲漢為章之餘小試揮翰於明光先入之後
斯世斯文其有加於此寶者乎彼以一研易一園惟其
好而已四境之内其有若此者乎東南之美其有具是
者乎有其一者已夸矣其有兼兩者乎昔賢鋪張飛白
以為抱烏號之弓寶曲阜之履俱有所不若或藏名山
或流四方見者皆當聳然而作如望旄頭之塵而聽屬
車之音夫以其時為斯言也宜若此兹硯兹墨流傳至
此不逾可寶矣乎緝熙熙明遠矣文不在兹乎嗚呼後
來者不得與於斯也兹齋之可傳者在是矣
