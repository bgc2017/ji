養吾齋集卷二十二元劉將孫撰
記八
湖山隠處記
西湖在三百年前特隱者之所盤旋自坡公築堤種柳
遂為遊賞處自過江京都宫闕遂成富貴窟然三十年
來烟雲莽蒼雖舫嬉如故而感慨係之豈無山水佳處
著方外遊蹤顧昔之覽者意豈在是後之來者去而他
之山水依然吾意造物者亦厭是久矣且復如其初使
高人勝士得覽而有之固其所也而誰與領此僊翁釋
子方各治公事而名山大川類光寵過人間於是東南
無隱處矣况湖山間哉水雲汪氏盛年以詞章給事宫
掖如沉香亭北太白中歲從八駿宴瑶池如奉天陸九
鳳翔韓致堯燕雲朔雪抱琴來歸如還自會稽之庾肩
吾繩橋棧道使禱羣望又如乘槎之博望侯於是棄塵
事稱道人復尋古杭舊築於豐樂橋五步外作小樓五
間上題湖山好景紫微史公書也下題水雲隱處本心
文樞密書也樓後船亭十一間本心公書西湖一曲在
焉乃昔者奉親所其址則春谷趙卿所畀者船軒回環
刻諸名士櫂歌十數未已請記水雲隱處指點虚無結
契以示予真復怳然如再至其處則為之記曰此疇昔
盛處也南北兩峯在紅雲島嶼間所謂飛龍而舞鳳者
也畫船來往此禁籞邸第所不能得見臺觀登而杳茫
望者也右而斷橋之曲折大佛頭之竒詭西太乙四聖
之先後第一橋之風月此穿紅繞綠塗金湧碧宫省領
而禁旅衞者也左而萬松籟之欎蒼湧金之出入淨慈
之岧嶤隱約第六橋之烟浪此畫圖屏障摹幽寫勝横
斜高下而不能盡得之於筆墨者也在他時為隱處得
乎若昔遭逢隆盛尚方加賚貴公名宰分地題顔亦豈
意為今日隱處哉水之今昔不見其改雲之來去邈不
可留俯仰對之得無有觸目而興懷者乎何所獨無芳
草兮何懷乎故宇抑吾聞之大隱朝市若兹隱處又以
朝市之變而隱者也隱者誰獨無其意哉固有不可隱
與不得隱者矣馬上之去笳遼東之化鹤雖欲隱而去
之得乎憶開天者想月宫之遊疑巫山者繼陽臺之夢
雖欲於此而隱得乎若水雲之隱也則閱其常也如水
之無味玩其變也如雲之無心澹與泊相遭而晦與明
不異逍遥乎四方而湖山無不在目歸休乎四望而宇
宙之大總不出几案間是足以隱矣嗟乎却後百年徘
徊其處者觀於予又以悉水雲之平生其亦可永慨矣
乎抑但以為觀覽之勝而已也雖然水雲不與知也水
雲名元量字大有其家尊名琳字玉甫生甲申於今八
十一七子明白燦逸清遠皆從元水雲其三各取號於
水以月天霞相玉樓為序與中峯鳳山𣪚人俱稱其競
秀如此宜水雲之得以遂其隱也
自有樂地記
宇宙間樂地往往人不得而有彼非境則物人者適寓
其間樂其樂而彼不與吾隨則固安得而有之也况夫
山水之雄傑本不預人事雖如歐公於滁東坡於百步
洪自以為樂矣然或内不得於意而外託以自寬談笑
之中有景景者焉燕酣之外有鬱鬱者焉地與人不相
屬也若乃揚州明月特歌舞之聚蚊山隂莫春慨風流
之過隙一往而今昔非重尋而時物異境則依然而誰
實有之至於物則尤不可常者也鈞天萬舞樂可以忘
生而夢之所逢境不可以更索牛山四顧樂足以極意
而情之所遷歡不足以勝悲地與物不與謀也厥或金
谷去來笑石友之安在燕樓俛仰賦紅粉之成灰當其
作調於千年何但娛志於一餉若是者豈非已有而竟
莫之有也然則樂地果不得有乎盖有者不以境而樂
者不以物則我之所居有餘地矣簾垂而塵遠語渴而
茶香壁畫可以卧遊書籖可以神悟不必理登山之屐
具乘興之舟而樂亦不可名也浩歌而風雪飛長嘯而
鸞鳳合長前少後意行心會浴沂舞雩不足以慰其暢
也山晴禽哢天清蟲吟洞庭雲和不足以喻其適也矧
清風而親友來夜雨而兄弟集寤言一室之内周旋萬
象之觀婉愉而無媿辭說豫而無餘憾此又閨門之雍
穆天性之好合是地也雖強争力奪不能以侵其疆雖
巧傾智覆不能以闖其域雖塵昏路阻亦不能使之分
且裂也謂非我之自有也可乎吾廬陵曾氏文章禮法
家也以立又特建其志以自有樂地名其堂乃本之人
心察之事理以語之不但指名教而言而名教已具是
矣
半隱記
永豐鄧聖任屢求記半隱於我半隱其自號也或曰隱
可半乎予曰古今固無全隱也巢由之隱古矣而其言
其跡與被衣老龍吉者傳之後世語之當時竟亦與立
功立言者何異於是塵埃之中想望之如不及山林之
表咏嘆之為無涯則其隱之本心不免於以名未必不
見笑於綿上之老媪也而好事者遂從而傳隱逸傳逸
民傳高士熾然而起隱然與史冊同其流芳而夷考之
而有所不盡然也則遂壹反之曰大隱朝市嗟夫棄人
間之樂從物外之遊所求何志所望何事毋亦自放於
烟霞稍遠於名利寧不有可諒者乃猶未免於責備不
亦可悲矣乎以是言之雖謂古今無隱者可也人不能
高飛遠舉不能不在人間四皓商山隱處政在長安不
遠一日安車聘之即隨之而起入侍稱觴功參良平是
半世隱而半世顯也嚴子陵富春釣臺則臨江當道又
非他深密比服羊裘以自異後來鄴侯辟穀名山所願
如子陵客星之動天文則子陵之隱又以半自表鄴侯
之隱又不能以半也約略言之聖任得處於其半亦足
矣天下事未有如半之可樂也莊生有言緣督以為經
斯半之說也仕不仕之間可以玩世飲不飲之中可以
全生此隱非隱之半真足以存我也浮湛娛嬉以為混
亦可蕭條散朗以為逹亦可黃埃赤日視之如青山白
雲石田茅屋處之如通都大衢至是則半隱者無往而
不遂亦不待隱之迹矣聖任方事親授館盛年非隱之
時所謂半者有其意則於人間世非厚望而我之蹤跡
亦得以自藏矣昔有過深山中見隱者自云五十年不
出戶明日乃遇之市問何故則曰有事使人疑隱者皆
若此半隱固日與人相從也但相遇呼半隠則對曰諾
是真半隠矣
蘭友記
人皆謂蘭為離騷之君子靈均楚鄉故所好尚采擬在
此不知蘭固天地之嘉草聖賢比物之志百昌之芳不
列於易而同心之言乃有取於蘭吾夫子弦歌杏壇之
上浩乎天地不足以動於意而獨於猗蘭有感焉蘭之
國香其表表著見於千載之上者如此豈必以靈均重
哉予為王君植翁記蘭友植翁清修雅持取友於蘭爰
舉蘭之盛者以大其所友且夫友也者友其德也芳深
翳密幽遠自好蕭條山澤之間不即人而人即之此其
德也徐孺子龍隠於西江謝安石鳳舉於東山出處不
同而一時之所植有相似者是可以言德矣友者莫逆
於心者也人心之不同如其面然耳餘以利王貢以市
豈所謂友哉澹蕩邱壑之姿傲兀風日之操其清也可
玩而不可䙝其香也愈遠而愈不衰郭大業追逐羊叔
子三日不能已劉真長清風明月輙思許玄度十年人
物風致如此適可幾許是則可以言莫逆於心者矣此
所謂不言而飲人以和者此所謂薰其德而善者三友
之歲寒清則清矣而風霜孤高潔比於華子魚之獨坐
風月之與居山水之與游高則高矣亦如烟子霞子稱
於太白藐乎與人無與也兹蘭也未嘗不在人間亦未
始非耳目之近矯然而如遠悠然而若近與善人居如
入芝蘭之室久則與之俱化昔人所謂經時不見黃叔
度則鄙吝之心復生友之有益未有若此者矣芝蘭玉
樹欲其生於階庭間封胡羯末他日淮淝事業所立揭
揭為世道重此豈風流之晤賞襟度之清適哉豈曰友
之云乎至是則與蘭友而我為蘭矣蘭不止於知心而
且見於用世亦兹芳之遇也
如心畫室記
黃庸之濬發天巧自得成趣不繇師傳丹青水墨花木
竹石禽鳥人物神鬼仙佛圖障山水目過手就無不滿
意又工傳神老少妍醜雖童兒不問知為誰何以如心
名其畫室而請記焉予曰道與藝一也未有得之於
心而繇師傳者非其至者也傳之於人者無非效人者
也於吾心何有哉傚人者極於其人則無以加矣心不
可極藝亦不可極也故善教人者必旁喻遠引待其困
而忽悟然後驗其然否徵其淺深然藝成而下所自出
者必不能以大異何則所以傳者不過是物也書畫一
也自昔以書擅稱者未有蹈襲者也章草興而至逸少
若無以加矣而素旭之倫以及滄浪山谷化未有已也
即畫言之顧虎頭之筆謝安石以為蒼生以來未之有
然不聞虎頭誰歟師者周昉後來兼能移人神氣情性
笑言之姿同時韓幹僅得狀貎至昉不必師虎頭而精
入神品傳神畫之一耳其高出且爾况畫之理何可既
哉莫神者心也莫巧者心也心之所向必求所以如吾
心何事之不能而何能之不妙哉矧畫物求其似而已
粲乎吾目者横斜高下皆吾畫本也参乎吾前者精神
談笑皆吾畫意也得之心應之手心欲其似而手如吾
心以吾之心為彼之面吾既如吾心而彼面豈有不似
者耶人心之不同如其面然吾之心則一而已吾心之
一必欲其如不變於貴賤不改於清濁眉目此眉目也
顴頰此顴頰也一體有一體之動一面有一面之韻吾
神遇其趣而道攬其英吾所欲如寧患其不如吾心而
見者亦以為甚如彼以之寫妍媸者此心也以之點阿
堵者此心也以之經營惨淡者此心也以之臨摹點染
者此心也貎萬不同而吾一欲肖之心境異而物殊而
吾一必類之心若此者固非師友講之所及形迹踐之
所進也是以吳道子學書不成而攻畫或謂僧繇之後
身盧稜伽一旦筆力忽似其師知其精爽之已盡豈非
心通而解捷者與造化同其倏忽師承而積學者雖超
詣不過極似而才力俱竭矣以此言之畫之生意不可
盡者心之生道不可得而測也昔東坡作畫說載子由
之言以為鬼魅易工而狗馬難好固以為至言而韓非
子已云然矣虎頭嘗云人物最難其生動可狀須神韻
而後全此又非坡語大略止吾為庸之記如心取其所
自得者甚言心之師勝人之師而古今名手之所自出
者皆具是焉予嘗於名畫記喜其一言曰書畫皆須意
氣而成亦非懦夫所能作此心說也夫為如心言推之
於學問則大有說矣獨為庸之精藝歷舉予之所得於
畫之說者以表庸之之心當徐熙畫盛行黃筌遂作脱
骨氣韻迥出熙上夫固非黃氏家法耶庸之廬陵城南
人年方盛進固未已
菊隠記
人未有不有所託以隠者也山林朝市各繫於志之所
存花木山水亦寓於興之所適乃或幽閒獨往之懷功
名餘事之樂物於物者固然而不可易我之為我悠然
其間者夫所以寄所寄也東籬婉娩高人物外為千載
之盛德自靈均芳䬸仙露而柴桑依約之味南山徘徊
之情寥寥乎相望於宇宙景景乎壹往為襟期可以為
至矣孰知老圃秋容寒花晚節收歛彛鼎絃歌之神功
晝錦相州之事業何所獨無芳草而獨懷乎此也於是
所以華此菊者不但隠者之所盤旋鉅公元夫亦浩然
俯仰而隠是間矣稱菊隠也維舊或曰是方嚮用於時
而何必於隠松栢之姿而梁石之望而何愛於菊予曰
不然丈夫生世豈欲為隠哉寸草而春暉拱把而干霄
天之所以厚其成者固所以降是任也厥既培植敷腴
之昌於逢珪璋特逹之與於時而顧曰吾隠豈所以靈
承天寵抑隠之意不可以不之存也留侯不願三萬戶
欲從赤松黃石之約謝公功成名遂而慨然於東山海
道之歸隠之迹終南之佳處或以為仕宦之徑隠之心
金馬門亦或以為避世之地也六一公以其一者隠於
六物之間不隠之隠隠之得趣物特寄焉而已濓溪以
菊為花之隠逸與蓮之君子並而牡丹之富貴鼎二而
三東坡以朱遜之取黃為菊之正色稱美之為正人况
於適隠之興其深有意於菊者襟懷趣味可知已吾記
兹隠若隠非隠秋英佳色宛其矜麗不知菊之有待於
人歟人之重此菊也見菊也如見人見人也如見菊舉
杯一笑而仰彭澤之高風咏安陽之盛事為斯菊願之
者未渠央也
風月吟所記
清風明月在宇宙間無處不有獨無能得而專之漁夫
樵父江中山外可以有之矣而其人類非能言者解賞
惟騷人墨客邂逅傾倒以其一言直為千載風月亦賴
以自壯斯其所以為吟所者歟古今稱太白子瞻飄然
如仙而二公之得意語正在風月間清風明月不用一
錢買者太白之神情猶可想見惟江上之清風與山間
之明月取之無盡用之不竭是造物者之無盡藏者東
坡之淋漓放浪固如在目中也此風此月千古常新吾
吟吾所絶塵奔軼二仙者精意浮動吟風弄月如將見
之陟青雲以汜濫遊兮悲古人之不吾與雖然苟有其
意亦必有以異於流俗者矣萬安祐聖觀道士蕭獨清
以詩行四方為名公先進所稱嘗提玄學西山滕玉霄
大書獨清嬾拙人予之徑遊廬阜又繇此遨遊四海意
未憖也以風月吟名集山房扁風月吟所要予記抑風
月也在此所外子以吟得而所之者幾何而所之外
無涯者又孰得有哉誰争子所風月惟無邊故不可盡
將在在皆所而何特是間雖然東坡有切月批風語吾
亦為子試新發之硎清心還近道涉世即多憂甚本色
能如此容不自是故吾非甚有往復流水落花何處鶯
聲飛過垂楊不深不淺予約略著之所見無非風月者
自是而無全風月也則是所也得其所哉
