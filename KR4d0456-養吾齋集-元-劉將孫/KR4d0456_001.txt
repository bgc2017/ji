養吾齋集卷一元劉將孫撰
賦
黑猿賦(并序)
當庭之前楹豐草隂隂有猿時而游息以為
公娛命曰黑猿以嫓赤鳳并為之賦曰
參躔之精劍翁之孫潛心子雲之易參色道妙之門黑
可以鑑黔過於漆染煙化蒼裁雲守墨體崑崙之童烏
面玉毫之團白臂通盧弓之長皮鬭鬒髮之澤龍戰野
之合氣黿裏骨之戴色豈烏孫之異種抑元夫之靈質
霧養潤而削黳日舒光而藏碧墨卿之翠欲流黑靈之
冥逾鐡青玉環之返䰟醉道士之變石或騰而升或盤
而嬉聯絡東西之步扶摇下上之枝衣被泓穎之光發
舒老蒼之竒團鴉色之颺采淡螺丸之弄姿惟兹之儔
自表於羣白教射於矢人赤駭夢於步兵青表道康之
童金記峽山之英每與人而相即浩變化之留名况夫
與天一同其體返無色幽其光固湼之而不可緇亦闇
然而有餘章門列山房之玩庭止文字之祥勿長嘯而
懷寥廓勿捷走而志飛揚優游右軍硯池之上食息笑
啼墨竹之旁幸不為河東先生之所憎是可繼玉堂仙
人之所謂黑衣郎也
騷
寒巖詞
余來延平首識沙陽張寒巖題其詩去之十
八年忽相遇於劍溪之上出舊題一笑且示
以寒巖圖邀予為之賦溪山渺然相視白首
余固栖遲俛仰無以自異於昔而君亦蕭條
獨往方欲托之此以老也其能無所感耶因
倚風而為之詞曰
巖之上兮風蕭然蒼蒼之木兮與我齊年東風過之兮
碧葉華鮮歲寒兮伴我我不遐兮載笑載言巖不寒兮
以我我之寒兮吟肩我不厭其寒兮巖乎巖乎吾與爾
兮周旋
巖之下兮春草既綠風日豈不煖兮十寒一暴不改吾
容兮植杖兮巖之曲豈不懷兮四方之人兮如玉寧此
寒兮我獨秋風兮卷芳巖不動兮吟客比屋寒不可加
兮如此而足笑四方兮春夢斯巖兮寧不我卜
山悠悠兮入雲𦕈荒荒兮無木仙之人兮何之浩東西
兮何所於屋我欲從之兮石齧我足白雲兮遐矚毋我
逝兮於我乎宿
仙之人兮何年昔仙未來兮山與誰兮周旋仙不知其
氏名兮山乃以仙而傳儻非是山兮仙亦泯然他山無
仙兮亦浩蕩而蟬聯仙不少留兮山空而雲怨欲招仙
兮問山山蒼蒼兮不能言
我昔對山兮三霜忽别山兮十五年而強我知我俗兮
不敢與仙兮翺翔美人兮招我月露為之旌兮雲錦為
之囊仙之人兮來思儻分我兮餘芳
五言古詩一
感遇
六經之為文其文汪以洋浩然如河漢萬古流清光斯
文一變史理絀氣始張竒字抉幽𦕈陳說極焜煌豈不
雄千古洪水之湯湯耳目雖可駭意象焉得望况如佔
畢者呐呐豈文章凄其懷古心宇宙何微茫
讀書初何為耿耿各有意精神在宇宙沙滓為文字聖
賢不自遇存此俟來世悠悠空言載未墜猶既墜徒然
三千年竟未見行事誰知此空言亦復有時廢來者愈
難知傷哉聖賢志
道本無一言無言乃為天傳心不傳言所謂以是傳回
愚參也唯由賜未足賢多言固破碎不言非空玄向非
載六籍何用行千年沉酣文義間于此求大全赫然廢
興統欲奪王伯權何斯黃面老不立言語禪悟入得近
似捷解馳聯翩盡驅諸夏豪墮落彼中邊悄悄八九公
一二挽百千書多言自長心苦辨愈堅至今講糟粕未
得離蹄筌
王言貴深渾此道何久荒斷從西漢下偶儷為辭章剪
截鬭纖巧何異于優倡代言襲一律設科號詞場个字
誇歇後廋詞競遺忘綴拾蟻注字套類蜂分房謂此臺
閣體哀哉虞夏商我欲揭古書使識謨洋洋又恐倣大
誥句字摹偏旁
文章猶小技何况詩云云沛然本情性以是列之經賡
歌五字始雅頌譜律聲蘇李非騷客醻倡流中情噫嘻
建安來雅道日以湮晉人善語言其言明且清少許勝
多多飄蕭欲通靈使其入韻語豈但諸子鳴安得三謝
辭遠與陶阮并唐風晚逾陋宋作高入論遂令後來者
末流騁縱横高者傚選體下者唐作程
古興呈簽事王朋益
鳳凰擇朝陽千仞不下視羣狡鳳無能百鳥鳳獨貴丹
山有梧桐中夜降甘露苟無饑與渴潔身故為瑞
猛虎嘯隂風百里為慘凄深山復長谷獵者安所施威
行豈顧穽變或所不疑養威貴善用慎勿輕出之
豺狼煽為羣朝暮據路岐樵蘇不敢度吮血為之肥噬
吞各飽去遠引如能飛朝朝南山獵獨得狐兔歸
蜘蛛結小網密密覆修竹徐行罥我巾仰視眩我目跼
蹐不能言低徊入復出天明屬不照風雨曷無力
孔雀出炎海毛羽異復馴舒翼為光采娛我主與賓置
之雕籠中撫玩誠足珍詎知毛羽異其毒能殺人
鶻或好義者鷙搏有異才同類有不平極力為䧟摧江
南多蝮蟒盜摶情可哀蕭條呼鷹臺安得爾一來
一烏延秋啼百烏畢逋應山中傾鵲巢横絶無敢競飛
鳴啄腥腐意得志逾逞哀哀失巢鵲飛鳴不能進
巢蜂巢高高時出撓行客撲之不能盡彈之愈飛集舉
火往攻之颺去不留迹蜂雖暫得息喬木損可惜
蠧生文字間終老無所遷方冊穿欲罄滯死不得僊年
年七月曝薄福亦莫延不飲復不食性命絶可憐
海燕重歸來春風漫能語故人渺何之今人不我處風
塵正眯目荆棘動成阻安得畫堂成銜泥入君戶
記夢
縹緲蓬萊宫夜夢僅能至幸曕金華伯手授瓊笈記文
辭雜篆籀反覆未了義侍臣撫掌笑正坐汝識字
凡骨未易換十年巢名山服食學龜蛇沆瀣充朝餐道
逢洞中仙哂我枯槁顔與我一頓飯火食如人間
嚴嚴青華君英英蘂宫仙靈房數千間玉姬美於蓮按
歌節金玉微粲傾嬋媛棄家漫學道仰視心悽然
洞府不可探棄命窮其深踐地狎虎吻攀藤陟遥岑贏
糧久欲盡微覺徑可尋疾步得平處乃在故山隂
驂鸞越溟渤飛逹靈芝宫羣仙有公事期集東海東問
言何當還劫籍校未終俛坐默有悟猶在運數中
明明三山近每恨風引去多生得幸會乃一至其處仙
公賜巵酒辭謝飲非素顧謂速遣歸不飲安可度
避喧入山深松下有棋者旁觀記頃許歸視家巳謝始
知逢仙人問道乃未暇不曉局何長一子久不下
白首讀丹經傳秘作丹竈辛勤道未成夢謁三神島稽
首願開度摇手謬探討節食省妄想全生以為寶
傳藥不傳火至人有微言銖兩刻進退屯蒙時朝昏自
謂得道妙見笑於野人子心火未滅火候安得論
瀛洲隔弱水丹表奏玉墀共惟普度慈曷不通一岐天
顔蹙臣過仙伯怒臣癡儻非間絶許久已郡縣之
感興
飄風集亂雲頃刻墨四垂疾雷馮震電奔赴如恐遲咫
尺不自辨混闢俱可疑海水當已立茅屋凜不支大聲
纔數點夕陽已逶迤區區不成雨何以作勢為
厥或抱危疾荏苒醫屢更既傷烏喙毒又以鍼砭并峻
補力已微養痾證復驚何人號國手參苓聊和平但令
具衣冠不必完神明始知良醫訣不死亦不生
叢祠閟荒毁草蔓森如束偶坐猶衣冠半體失腰腹規
摹結構在風雨暗青綠倘無動人者何以有此屋謂此
信有神今者一何蹙家國有廢興何况於土木
一水西來清一水東去渾清者綠波泚渾者黃流昏交
流不相入一線各一痕風掀不能混波激不能分百里
猶固然到海始可呑人言水無定孰識有定存
河流瀉奔洪瞬息不可駐夾岸為洄波逆上可徐遡卷
沙怒噴薄力盡成回互使皆如中流往者歸無路束急
極得寬兩密疎有處物理無不然人心自難悟
雜詩
楚水浩浩白楚山悠悠青人生自失路山水初何情重
華入愁雲閶闔環峩纓快然各千載笑汝空一生長風
渺湘波屈恨何由平
興衰晝夜事反覆今昔同可憐仁人心忍死不忍從明
知力不及誰遣身適逢販鬻有竒利守方無駿功一餓
西山西一覇東海東
人生無智愚用舍隨其向儻能采葑菲往往見所長
當其未得意百計無一望因依豈非命遇合如有相張
良本為韓陳平亦事項
才難聖所嘆千百不一全能言未易得况復可繼傳大
官老於事肉食偷目前方當竊光寵肯顧擇後賢絳灌
苐一語老死賈少年
事主敢不忠忠乃特未易捐軀欲奚為中道咄非意是
非或有局忠邪亦易位一時容異見千古尚倒置嗚呼
東市車此豈晁家事
大厦亦既顛一木何能扶况乃非棟梁曾不比&KR0008;櫨彼
皆無責備此獨有遺誅公卿置何地文字累老儒寂寞
揚子雲見稱莽大夫
小兒必解事老父何足記頃時床下拜終古眼中媿新
交陰郭家平視壽張氏風生臺閣上寵列諸王次固宜
伏波翁歲晚困帝媚
人或恃故素安可知平時誓忠益一語成嗔癡布衣忽
逢青雲友舊意更先疑子陵作故態鼎足無益辭狂奴
固當爾君房殊可兒
狂俠世共喜事敗有餘德咄哉皆惡子坐致人死力風
塵豈純臣饑虎傅健翼君看刦昏者此豈嘗失職時平
一偷兒世亂兩漢賊
俗下未易居浮沉不可諧諛之為見玩嘿謂我不儕但
平或可刦好語猶亂階不能皆逹人誰當恕中懷德操
尚可事逢人好復佳
百年未易料何往非失身功名固震世亦復多誤人中
道失知已小兒共經綸千年出師表磊磊悲如新一笑
孝正語此豈高光倫
勲業各有天才智竟無與伯符志不遂公瑾年忽暮高
臺銅雀春黃屋臺城路赤壁固依然江東兩抔土二喬
幸遇君君亦二喬誤
英雄有惑志百鍊居然柔驅馳一世倦歴落身後愁遺
言教賣履想見訣涕流美人内隱笑世子外回眸何待
伏魄時已忘西陵丘
大緩人所有小靳非人情乘危作險語何能不疑嗔君
心人豈知君語非所陳造然豈友道餘悔不蔽身暮年
王茂弘流涕周伯仁
遂非何不至中媿鮮自道誰能當末路未肯忘始好初
心盛德事日暮行顛倒古人有風致語竟見懷抱處仲
思伯仁桓公念阿浩
名輩不可高同流何濁清名猶天所忌况乃自立名邂
逅有相逢恩怨不自明虚裁了何益實患安可嬰平生
庾元規晚拜陶士行
士貧患無主事主欲親已親猶恨不密密獲全者幾奸
雄志負國疑忌及妻子此猶凜不保爾乃何足恃吐茵
岌殆哉窺牘噫死矣
少年輕前輩新貴喜失序虚名隨位起流俗浪交許英
賢意寥落鼠子成乳虎歲寒何足較人事亦多故向來
王逸少坐愧小懷祖
山河向寂寂喬木嗟久衰雲間昔汜濫洛下相娛嬉朝
遊王和同莫宿劉樂隨身猶先一輩事已被一時低徊
波江來乃識蔡充兒
人生有邂逅所托非所願物論極無情心迹誰與辨噫
嘻落帽狂豈有入幕戀髯參與短簿談笑入文獻孟嘉
盛德人老續桓温傳
六合方内外意賞各一尚朱門玩海鷗故覺神氣王高
屐遊塵間談辨雄坐上或云古無有彼道焉得放不見
元嘉間嘗有黑衣相
六姓更逐鹿南北沸問鼎熾然臚九錫紛若夢一頃何
者非奕棋乃有愧未冺姪嘲子廬墓史誚士不遜如何
千年齒獨笑彦回冷
晉陽家化國首事子推父擒充又戮竇平杲遂誅武東
宫漫長嫡統業誰基緒縱無元武門可但天策府頗笑
魏鄭公歡取萬餘虜
語言誰不美肝肺鮮如流貫高對滕公令伯念母劉千
年真寥寥情語罕其儔靈武黃瓜辭蓬萊家事謀吾評
唐名相三歎李鄴侯
知士明觀火仁人心持衡宦閹禍東都以權不以兵大
歷衰失馭神策監專征伾文固姦朋易置亦忠君崛彊
昌黎公曷賦永貞行
論勢不論理盜或非所憎苟安不慮遠事有願因循涓
涓既成河滔滔愈無津固知多荆棘長此待何人不曉
白樂天風諫平藩鎮
宦海古風波高位危竿伎况復間亂離安所盡命義一
朝姓七八忽起年三四富貴不掩身瞬息無噍類漫令
馮瀛王得證佛地位
淵明節高世甲子書微茫子美窮念君同谷歌悲傷可
憐天復末羈絏圍困場故官署庚子事苦無名章得非
韓致光坐累香奩香
遣興以韓詩名浮猶有耻味薄真自幸為韻
小窗兀然坐十月聞啼鶯高林已變衰四顧難為情風
日豈不佳終非春晴明風流廹遲暮荏苒餘虛聲過時
雖見采亦復可憐生
吾衰未四十鬢已先秋秋如何百年内長負千載憂讀
書或垂涕聞惡深已仇經營欲濟世衣食不自謀大哉
天壤間毋乃吾生浮
吾嘗内攻惡於世宜悔尤佳客纔周旋勝處必夷猶俗
子殆糞土鄙言如穢羞時宜與我違富貴不我儔及我
所知愛窮乃與我侔
端居閱世變反覆何不有金錢驕窟郎白首笑馮叟失
時巧或拙顔貎姸亦醜紛紛外交惑往往顔不厚吁嗟
自廉貞寂寞為誰守
平生所甚媿䟦涉漸不耻我已悼本心人猶謂狂士不
知謟諛者何物為心髓豈伊天又地别賦毛與裏悄悄
自如疑茫茫安敢鄙
吾生長過慮於世本寡味况復事遠遊屈身傍權貴冷
看望塵拜顧我猶得氣人品亦何殊宦途豈非畏善寶
千金軀勿犯世忌諱
朝日照盤蔬草具殊不惡書生多乖迕揆分合窮薄勿
言一囊粟已有素餐怍清談得飽食可復忘高閣君看
風塵中幾人能寂寞
吾慕吾真長撥皮意皆真詎知深情子愛作多事人高
標樹夷齊挾術包儀秦面如九秋霜心事百摺輪而彼
必得志汝乃誰肯信
空庭得客語初月光滿地意賞未渠央浮雲遽何自須
臾驚枕雨破夢不成睡蒼茫三更頃撩亂千古事何者
非偶然維天正無意
臨風勿悵悵撫事勿耿耿人事十年間若此已僥倖高
之汝安能卑之汝多幸一官固落拓舊夢閑自省長詠
秋風歌孰非滹沱警
釋悲
我嘗釋人悲我悲誰釋之我悲不自釋始悟釋人非悲
來如春江泛泛愈渺瀰倏忽為滔天歸海茫無期三生
余何業皇降于百罹陽春如我擇霜雪獨我為平生懷
耿耿嘗企古人齊人間尋常樂今羡東家兒悠悠皆勝
我黯黯似我誰何意二十二為此憂患衰
與參議史文彬
聖賢所甚恨于世不兼濟著書著其心留以竢來世豈
非徒嘐嘐反覆事文義千年非無人位德不兩致浮沉
落州縣俯仰媿名誼皇皇大行臺上幕用佳士平生父
子間館穀抱竒字周旋屬何為耿耿亦有志庶幾行其
言不負聖賢意
聖賢分易畫其道必貴中位以中為近道以中為隆至
哉居此位可以收元功號呼俾上逹潤澤得下通和之
為甘雨化之為祥風天乎惠西江惠之以我公
乾德一六合千古莫或先功業既如此扶持頼諸賢東
南所以壊貪黠胥官聯甘言謾墻壁實害流林泉原推
商監失此即周命延法度貴尚明文武各不偏備官必
惟人以之為民天經綸有公等草野徒多言
風氣各不同情偽未易識膚受浸潤之明者或昡曲獄
雖天下平冤或不能直死者不復生斷者不復續罪疑
情可亮哀矜必三復在昔有仁人夜坐閱庶獄為言求
其生不得意始足餘澤在子孫廊廟位接跡永命吁在
兹豈獨一人福
斯文天未喪人者自喪之興衰世所有此道寧相隨紛
紛各改化更謂此一時讀書既自誤不忍復誤兒所憂
十年後識字將亦稀長官至學校惠顧豈不私低徊不
能振欲怨當歸誰此道凛未墮豈非逢良師
與龍仁夫共坐永業寺門信意成十詩
悠悠清江水一去何當歸東流已云急况乃風送之古
塔臨寺門閱水幾盈虧相看共千載水塔兩無知感此
忽自悟戚戚吾何為
颯颯松下風適從何方來向當炎熱時汝獨安在哉太
虛本無有一氣閉或開當其不得志亮亦如吾儕蕭然
持此念已足玩劫灰
峩峩百尺松一旦摧為炊主人豈不惜風力已拔之喬
木臨東偏夭矯更崔嵬外貌謾如許中空竟何為奈何
談仙者每欲千歲期
粲粲飯如雪光滑照瓦盆安坐擇精美媿之不能飱已
憐力作者汗血為朝昏矧惟有大化何功勞營營天公
甚辛苦人媿何可論
團團庭中桂盛夏旉其榮微風飄拂之一葉為琤琤深
根正生息薄命先凋零因依不堅固風亦初何情置之
勿復念有酒還當傾
促促籠中鷄交競相飛鳴洒血不自顧盛氣何崢嶸區
區共握粟彼我安所爭賦命湯火中旦夕誰長生嗟汝
尚若此奈何人心平
栖栖梁間燕辛苦營其居秋風一吹去南北不可知重
來擇故壘渺復容阿誰大化相推遷顛倒隨所之哀哉
不任運而乃苦心為
薄薄一樽酒雖薄亦足歡千年知者少誰為君一歎紛
紛何易醉耿耿醉獨難况有不能飲視此為憂端安得
二三子擕之醉鄉間
唧唧壁間蛩長夜悲漫漫如恐言不盡歲月忽已闌惜
時心獨苦受命風露間低徊初何求守節不敢閑物性
有如此於人何獨難
明明雲間月萬里共此光雙闕高入雲空街惨如霜故
人九地下飛魄懷故鄉天山直海角歌哭逓茫茫惟有
杯中物與月長相忘
病中寄興
病中百無為寂寞惟可嬾開窗對遠山隨意作料揀平
生磊磈胷閱世極磨剷惟餘豪髮在摇落歲年晚南遊
兒戱耳漫欲舒困眼及兹掉頭去未許牽袖挽乾坤志
願違日月晝夜趲天機何當息逝水不可反亭亭萱草
花臨風為予粲我無憂可忘獨復寄深嘆
