養吾齋集卷十元劉將孫撰
序三
曾御史文集序
東南百五十年來廬陵文字為盛胡澹庵竒博如彛欵
鼎識周益公典裁如金科玉度楊誠齋清峭如冰松雪
栢二三大老風流相望大啟迪於後人楊東山以衍裕
承家曾撙齋以藻洽啟秀毅齋以醇茂華國近年黃廬
東之簡則劉玉淵之精雋歐陽巽齋之天趣理致又往
往出彌高盛哉豈獨四方不敢望唐所謂三百家盖風
斯下矣唐文雖變於韓柳然同時樊宗師皇甫湜輩未
免囏棘求如李習之杜牧之劉夢得者四方落落僅可
數而偶儷事實之敝至西崑猶未憗也歐蘇一變而議
論皆本心關洛嗣興而詞華兼義理師友之淵委胷襟
之本源雖場屋試藝亦丈從字順不媿古作者尚論一
代文字所自出歐陽公罔極之賜也則吾廬陵之盛宜
哉故御史東軒先生曾公則生乎歐公之里接於毅齋
秘監之風而於巽齋又如東坡之遇歐門也自少參諸
老浩然自任於斯文天資高朗一往超詣入太學魁公
闈升舍選稱名進士初分教即入閫幕婉畫章檄稱才書
記兩佐春官所得皆宿士稱明有司分察德祐論不合
即去稱不阿時御史此集凡五十餘卷其雍容也祥麟
威鳳不鷙搏而羣狡服其雅正也清廟朱絃不于喁而
衆音希其剖决也楚鍾周鼓不章采而制作備其明麗
也青天白日不炫焯而萬景呈至於以少少許勝多多
許幽蘭芳芷不足喻其清也紆餘曲折辭極意足晴春
風景不知而使人欲醉也嗚呼此豈眩世以為竒駭俗
以為工者哉先是公之長子復初與其族叔舜咨彙而
編之今益初巽初刻梓以成集昔公之以賦魁公闈也
巽齋歐陽先生實校文其發粟長沙也古心江文忠公
於是為知己而先子與公同時六館公闈同試聯魁亞
壬戌同第於巽齋同師古心同門平生心同道同相知
為深迺巽初兄弟以序引為屬亦唯是斯文纏綿之好
雖非其任而亦無所可諉也且公實知我竊推論斯文
之盛以至於公者豈獨為廬陵望哉文獻之徵宜有考
於此也公名睎顔字逹聖學者稱東軒先生毅齋其族
今益初兄弟又以文世其家云
蕭逹可文序
太史公作史記筆力神志專在世家列傳方創體變史
法自為一家言藏之名山大川不假金匱石室得以獨
行其志是非去取俯仰談笑第如閱世老人歴歴聞見
或旁及微隱或中絶參差其為贊特以足一傳餘意嬉
戲彷彿或無足更論漫借他事著一語如為言高帝功
臣之興皆若此如世無善畫者莫能圖何哉無問大人
物大功業總只裏許但使人爽然意足眉目倡歎如對
當日班孟堅以精密勝之而優孟不復似孫叔敖矣此
古今文章之第一流也而學者第以史視之以叙事讀
之可歎也昌黎得其精變發之金石絶出千古且出竒
為毛穎一傳乃或為人嘲病是殆子長所謂未易為俗
人言者耶然昌黎造意為之矜重刻露若不自然不知
使肆於唐史當何如也後來誰不知尊史記知學韓丈
然語人學文讀史記為文效毛穎傳非灼然動悟心領
者鮮矣吾友蕭逹可盛年以時文稱已有古意涉古文
即玄思深構凝穎而作諸起興運意即不落&KR3041;逕窠臼
至韻語亦楚楚非時世粧真所謂戛戛乎陳言之務去
或者誚之惟吾家君須溪先生一見之即喜嘗以語門
生兒子輩曰此其入處異乎諸子之撰如人學道參頓
悟禪即不成佛已離初地逹可每求一言以自信遲之
又久間歎曰吾日俟其亹亹且逼當猶不止此也已矣
誰當知者逹可茫然徵緒言於篇端掩袂相視謂猶當
有以益我顧皆君之所以蓄積尚奚言哉抑君之作也
其皆感於中而溢於言乎抑不免於矯其情性以徵其
事也莊子之長於譬喻也愈下愈近愈逹故不厭太史
公之鼓舞變化類常事小節他人以為不足傳者君不
患不竒不患不古獨不能使君不為竒不為古學古人
如傳神有得其形者有得其神者即神似雖形不酷似
猶似也吾言如東坡燈下模壁上顴骨君得無以為卑
之無甚也乃所願則共學
瞿梧集序
冕山熊先生門人新刊瞿梧集成以寄其承學劉某於
臨汀郡泮某别先生且三十年得而讀之爽然如侍鶴
臯而從明秀不知歲月之遠而今昔之異也作而言曰
斯文之得喪天也聖賢以來往往皆以所遇之不遂其
志而千載者亦在於此六經諸子其孰不然顧所遇之
時有淺深而所發之辭有隱顯洙泗轍環憔悴以及其
徒諸所論著既極開物以來正大之情而無學問之可
入漆園氏於孤憤長往是以一人而自為名字混天地
造化四方内外而一之不待見於論議而某某者無不精
義存焉雖假物以鳴亦深造其微蓋所遇已極而所發
愈竒嗚呼孰知後三千年而遂以瞿梧名吾冕山之集
也哉悲哉乎梧也昔者豈非鳳之所棲而朝陽之所往
來者乎忽崦嵫其歲暮寓四海於一枝雖未嘗非潭潭
之千仞而聞其聲者有感其木者矣吾固自處於瞿鵲
之間而入於耳觸於心者未嘗不以為前日之鳳也歐
公謂蘇梅待太平而生者與致太平之功等抑初志孰
不願此撫一代之百年問梧年之何許豈鳳之願乎毋
亦梧之衰也或曰是為瞿梧言則然矣後之評斯集者
何如謹以東南之言著之曰冕山先生在太學程文變
一時文體考官得之者如六一遇東坡其教廬陵也得
人才不减湖學而文采過之其碑銘記序詩賦雜傳變
化莊列混涵瞿曇嬉笑顰歎卓然自為一家然皆其粗
也當其提教授兵解舟蒼然亭下志念何許耆舊凋零
靈光晚燭及使門人弟子執筆叙致先生之不遇而斯
文之幸也故曰天也某年十七以試藝見異於先生今
髮亦種種白矣編集論次責也顧適外流落僅能寫其
感慨之私如此先生東陽澹圃先生之子父子兄弟科
第文字直冠冕當世家君須溪先生嘗叙藻思流春惜
辛未上三人不能致自廬陵教授國子正掛冠去遂為
清虛道人
清權齋集序
予嘗嘿有感於詩之故而壹非語言文字間意也五言起
二卿以少卿提數千人横行絶域意氣何如而纏綿婉
孌不睹英氣曹孟德豪傑變化妙出羣雄上豈功業不
建而音韻低黯殊不見下馬横槊之姿下至韋蘇州悠
然者如秋泊然者如水乃自陳往者共楊開府豪俠跌
宕豈獨如兩人嗟乎不知其人誦其詩可乎松瀑黃可
玉廬山西坡先生家也猶及接於古心昭文家庭問學
之趣文獻典刑之存懷抱至一之性感慨蒿目之悲其
景景者凄其諸葛之望其倀倀者薇歌之不任四方上
下之無足以懷而託之此也往從吾先君子講悟期之
為太玄之一足今讀其詩者共知其可味而未有知其
為人者也知之者亦知其為高尚士而曾何足以知其
心之所存哉予庶幾知君者而亦恫然於言之也蓋君
之自藏也久矣嗚呼因言以見志而志有不著於言吾
豈敢謂昔人之言與志異哉抑屈折於文字不得不俛
仰低鬱而掩抑者亦在是矣是則雄伉者往往皆偽而
情性之深密非以其人索之其骯髒者未易識也於是
詩之音遠也而其故可感也予懼觀斯集者以為昌黎
之張東坡之晁而以為足也故反復映發著之嗟乎可
玉其使予與若如此為知而已也還當三千秋更起鳴
相醻長歌遠望命也柰何
譚村西詩文序
文以氣為主非主於氣也迺其中有所主則其氣浩然
流動充滿而無不逹遂若氣為之主耳故文之盛也如
風雨驟至山川草木皆為之變如江河浩渺波濤平駭
各一其勢大之而金石制作歌明堂而頌清廟小之而
才情婉孌清白雪而豔陽春古之而鼎彛幼𦕈陳淳風
而追泰古時之而花柳明媚過前川而學少年故昌黎
之古文其小律小絶無不精妙東坡之大才其回文麗
句各極體裁或有謂能文不能詩能詩不能文者皆其
主弱而氣易衰也茶陵村西譚明望寄予以其文若詩
其書記序誌浩蕩竒偉之中有節制嚴密之意雜著諸
賦在古雅磅礴之外得優游含蓄之思詩文精整磊落
屬對巧而寄興遠凡其翩翩邁往而截截暢逹者豈非
其得所主耶昔韓公於東野有昌其詩語而東坡二百
後自昌身昌詩昌氣而極於昌誌予亦於氣為主之言
而竊願有所益也主者同而所以為主者異輙欲更之
曰文以理為主以氣為輔村西其有得於是耶故為村
西舉此
九臯詩集序
九臯者幽閒深遠處也而鶴則樂之夫豈其上林梧桐
之不可以栖息然其聲之所極雖雝雝喈喈翔仞而覧
輝者未必如其清徹而無旁豈非去人愈遠於世若疎
其聲之不可聞而天者遂與之一此遠則彼近也此疎
則彼密也而非耳目間意也嗟乎天地間何往而非聲
也天籟莫如風而翏翏而調調可爾而嘑而譹而激而
叱披靡之不給而聽者有厭之者矣鶯之綿蠻也燕之
呢喃也寧不可愛而過之也有忘之者矣若夫感賞於
風露之味暢適於無人之野其鳴也非以為人媚其聞
也非其意而得之縹緲者無不回首蕭然雖肉食之鄙
夫筝笛之聾耳將亦意消而神媿則惟九臯之鶴聲為
然故曰聲聞於天非天不足以知之凡聲者不過聞於
人而已孰能聞於天九臯何許天高聽下復何以加焉
物之負清氣出乎其類者如此人聲之精者為言言之
又精者為詩使其翩翩也皆如鶴其詩之矯矯也如其
鳴於九臯將人欲聞而不可得聞詩至是始可言趣耳
夫詩者所以自樂吾之性情也而豈觀美自鬻之技哉
欣悲感發得之油然者有淺深而寫之適然者有濃淡
志尚高則必不可凡世味薄則必不可俗故淵明之冲
寂蘇州之簡素昌黎之竒暢歐之清遠蘇黃之神變彼
其養於氣者落落相望皆如嵇延祖之軒軒於鷄羣宜
其超然塵埃混濁之外非復喧啾之所可匹儕凡學詩
者必不可以無此意也而未之見也迺見薛君卬夫焉
卬夫以公侯胄子人門家地如此顧蕭然如書生厲志
於詩名其集曰九臯此其志意過流俗遠矣余閱之盡
卷飄飄乎如青田之君子立乎吾前泠泠乎如華表之
仙人戛然於吾側爽兮如飲金莖醉玉液不知其驂蓬
萊而夢赤壁也雖然九臯者無求於世而不能使其聲
不聞於天摶扶摇而遡紫清者其遊也其亦不可以已
也下視臯壌之舊其猶足存也吾聞天門九重仙人終
日追陪惟鶴之與侣吾等且將一聞其聲不可得矣安
得不周遭反復於茲集也哉
蹠肋集序
老杜有新詩改罷自長吟之句蓋其句有未足於意字
有未安於心他人所不知者改而得意喜而長吟此樂
未易為他人言而作者苦心深淺自知正可感也他年
聞吾鄉羅磵谷李三谿徐西麓胡古潭諸賢各以詩為
日用四方行李每為會期遠者二三歲一聚近者必數
月相見無雜言必交出近作相與句字推敲有未穩處
或盡日相對無一言眉間欎欎參差倚闌行散餽食不
知問事不應如是者數日以至踰旬乃别雖其詩格律
高下難以槩論而一時用心與力之勤繇今舉之豈非
風流文獻哉每見作詩者言之易其疵病前輩也過目
如不存竊嘗私恨於此是賈長沙所為流涕於三年之
二句也以立每寄詩輙進余每俟而勁之然其可取在
於詩外者詩來輙請改勤甚此其意象異乎諸子之撰
進之不可已者在是矣然詩有可改者不可改者篇中
之句句内之字可改者也長篇之曲折不可改者也長
篇兼文體或從中而起或出意造作不主故常而收拾
轉換竒怪百出而作詩者每不主議論以為文人之詩
不知各有所當諸大家固有難言者如昌黎東坡真以
文為詩者而小律短絶回文近體往往精絶後山簡齋
詩律嚴密而七言古體終似微欠吾豈敢病昔人哉然
此亦不得而隱者也以立於長篇得其意矣吾故重喜
而舉於此改者既得之矣得其意者以吾所云者於諸
家索焉無不可以有發所謂付子以二百年者何幸於
吾王郎得之也皇慶癸丑七月望日養吾齋書於光澤
是為以立詩第二序云
牛蓼集序
學詩如學仙時至骨自換此語非無為言之也予固身
體而心驗之矣往嘗寫字恨不能如意長者教予曰久
當自熟當時嘗以俗語反之云傭書者不已久耶既而
寫愈久愈多筆下忽覺轉換如移神方悟其趣詩亦若
此非可以顰齲效而得之也久不見以立詩往年見其
老意可喜近歸得此小卷亹亹來逼人凡吾數十年用
力得趣處忽已收攬而枕籍之矣律詩用事用意似對
不對古句出竒嚴整浩蕩收歛無不合作詩何必多倘
由此而擴充之名家不難予故欣然識之東坡嘗游戲
云不知又有王郎子吾封胡羯末無可人意歲寒不孤
獨喜有此郎耳是當别為一卷此題其端養吾齋老人
乙邜中秋書
如禪集序
詩固有不得不如禪者也今夫山川草木風煙雲月皆
有耳目所共知識其入於吾語也使人爽然而得其味
於意外焉悠然而悟其境於言外焉矯然而其趣其感
他有所發者焉夫豈獨如禪而已禪之捷解殆不能及
也然禪者借滉瀁以使人不可測詩者則眼前景望中
興古今之情性使覺者咏歌之嗟歎之至於手舞足蹈
而不能已登高望遠興懷觸目百世之上千載之下不
啻如自其口出詩之禪至此極矣而詩果能此地位者
幾何人哉雖然學者不可以不有此志也蓋積之不厚
則其發之也淺發之不禯則其感之也薄彼禪者或面
壁九年雪立齊腰後之學詩者其工夫能爾耶廬陵易
成已示予詩一編於閩山中曰如禪集予自閩手之不
釋至歸江西數月而後叙之其汪洋大篇有不可極之
勢其簡净短賦有不可盡之情推此而為禪宗可也抑
詩但患不能禪耳儻其徹悟真所謂投之所向無不如
意往聞湯晦静接後進每舉喜怒哀樂未發两語無能
契答者一日徐徑畈以少年書生徑詣請晦静復舉此
徑畈云請先生舉某當荅晦静舉云如何是喜怒哀樂
未發之謂中徑畈云遲日江山麗又舉如何是發而皆
中節之謂和應云春風花草香師友各以為自得而徑
畈平生學問大旨不出此予舉以叙詩禪禪乎禪乎獨
詩而已也哉
