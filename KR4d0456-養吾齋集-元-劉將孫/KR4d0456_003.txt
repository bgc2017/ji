養吾齋集卷三元劉將孫撰
七言古詩一
淮之水
淮之水為王節山而作也節山嘗從趙冀忠
靖公掦州補鎮江戶曹掾於是因其人思其
所主及其地以發其生死之哀也
淮之水中潤揚揚之流美洋洋金蟠焦踞瓜洲横大江
滔滔兮日夜未央江東注人西去大江依然兮斯人一
往不見且為土
淮之水銅揚州揚之山天悠悠當年三城江為溝祖鞭
不神兮風木幽幽營星哭銅揚踣楚雲荒凉兮平山客
盡秋草春自綠
淮之水江流平江既平淮水清空山無人月滿城歸來
兮景景平生蒼蒼者山翳翳者木于躬不贏于後爾福
寓言
益友不能善其朋孝子不能諫其親而况下土蟣蝨臣
乃欲取必於其君彼其生深宮長婦人豈比講貫道義
明制六合重萬鈞左右順適候笑顰奈何布衣事摩拂
欲去所愛捐所珍甚者使其好色不敢好旨酒不敢斟
誰無便嬖無私愛乃眷不克保志不克伸吁非人情偶
逢伶優詭故實悠然有感於予心龍逢比干固俊物人
非堯舜何能有所益早已亡其身
天道遠人道邇古人事天但修已旁推巧測求其理聖
賢遠災異起六經䜟緯紛不軌洪範五行經有之附以
象數真無謂庚午辛夘四字止其初不過以實紀詎知
穿鑿漢翼李隂陽邪正百怪詭孝經亦復神左契遂令
不信不如已天道悠遠偶然耳吁嗟伏羲堯舜氏之不
作衰久矣
稷狐不灌社鼠不熏古語以比於近君既欲擇所重得
不置所輕及其禍敗成國亦或以傾何況稷與社又安
得存嗟哉當其盛時此事難以口舌爭
倡優貴戰士屈一笑傾城又傾國但道佳人難再得未
應三寸脚踏倒長安千丈壁馬嵬坡下淋鈴雨琵琶膝
上何王府頗得回思向來否人間又看新歌舞
河濟左泰華右長江天塹三復九劒閣崔嵬一夫守潼
關天上井陘口高者如登天下者如投井險者不可徑
與舟萬里提封億兆貔貅自非天崩地陷當何憂孟津
河上步逐螢金城驛中卧無燈奉天袴寒華州粥蕩隂
貸錢食瓦盆嗚呼胡為至此極曾乃不若塗之人
塢中金三四萬斤成就臍中一炬連日夜達明胡椒一
物八百石贏得夫婦相對泣當年惟恐子孫貧轉眼已
不知何人彼貪宜禍不足責投欲爭獻窺伺之諂子厥
罪均此徒往往僥倖免所以前傾後覆轍迹如相尋
女自媒非貞士自薦者輕伊尹五就要割烹孔孟轍環
老於行良平鄧竇房杜固隨世比之綺皓子陵不可同
日論功名雖云道義視此輕事亦安得不與人使其材
不愧其位計雖少貶亦人情惟其得之不以道既得無
可稱遂使山林之士鴻冥冥
淵明不肯折腰向小兒棄去五斗歸來兮却來柴桑不
救饑緣門乞食感賦詩至欲冥報以相貽等為一食俱
鄉里何忍於此不忍彼人生安往非口腹不仙不去聊
爾耳淵明政爾無奈何東籬日晏愁孔多笑渠飽食腹
皤皤效陶采菊行婆娑
燕南垂趙北際惟有此中可避世十重塹十丈樓鑄鐵
為門穀成丘地中舞天上鼓美人無聲淚如雨易京傾
夜大明百樓營櫓轉眄平噫吁嘻非避世乃致人
松耶栢耶客耶昔者之客今誰家必復以我為口實謂
我不能盡其力吁嗟又當敗一國古有敗主無敗客事
已爾吾何云願天勿生此人願人皆無此心
有天眼有肉眼天眼除非世外人非佛非仙無此神肉
眼雖凡猶是眼眼前好惡猶能揀無如俗眼最可憎瞠
若兩目元昏盲
人生何用侯萬戶不如稚子生紈袴人生何用家千金
不如愚兒坐守成人生福智不兼得富貴經營總勞力
壯年苦辛老僥倖欠伸未快夢中失少年氣盛安所知
苐可縱横快一時便教顛倒盡失計早已極意無足悲
千年興廢多如此何但膏粱二三子高堂往往好老公
政復業奴豚犬耳珊瑚七尺八九株胡椒八百如蓄租
彼非貪賄曷至此千古萬古嗤其愚雖然盜亦有道者
不亦天命賦予殊使其無獲難錙銖使其無力無巧圖
不見巧者拙更痡不見窮者錐亦無是雖借彼觀須臾
豈得坐饗逃天誅取所不應皆一趨不獨今也古有諸
一匹絹或以死一錢盜或棄市玉川一宿永寧里
佛說大藏八萬卷猶有祕密藏不傳臨終說偈法非法
無一个字名為禪自禪以來又幾藏隔皮吹調如風烟
標宗異派各賢聖抽戈拔劒絲命懸名山鐘鼓飽食坐
所講何事消天年末流假託不一種動謂其力能回天
空餘一藏誰肯看反使文士窮蹄筌殺生聚穢過世俗
頂戴服御親乃冤深山鐺脚誰共煮括糠擇米交熾然
佛乎見耶亦不見爾步何用黃金蓮
莽兮秋雲不知其何所極泬兮凉風不知其何所息望
之渺渺斷予目思之嫋嫋感予臆獨欲隨之出塵外浮
六合意者可以快然而有所得顧安所而致六翮不如
低頭掩關坐悠悠高遠非我力
五更鐘一更鐘風雨霜雪昏曉同嬾者卧貪者起神仙
也少能閒底若使希夷真个睡華山驢上笑不墜一年
中秋今夕望今夕何人舉杯賞雲間漫自十分圓寂寞
清光委林莽昨夜無月人人愁有月不計既望不便教
一二分不滿亦自滿意斷送秋庾樓黃鶴兩寂寂世態
人情看歷歷能知解賞已無誰落後攙前都可惜書窗
坐對月正中齋居對酒空情濃月乎有情偏照我我亦
隨身移坐相追從
題天開圖畫歌
晉朝羊公一片石千年過者猶涕流南陽諸葛已無廬
至今圖畫代不休古今宰相幾千百何獨二公感人得
彼猶始終都哀榮况復東南堅鐵壁當年山水天畫圖
匹馬領客荒寒區何嘗泉石著歌舞惟有筆墨相嬉娛
東山棋殘無喜屐海天風惡神龍鬱漫留一卷舊山川
付與人間作陳迹李生生長鄭公鄉徘徊收拾得散亡
人雖已遠迹未熄草木矜持猶蒼蒼畫圖天成何異昔
惟有英靈何處覓不知襞積幾百年復為乾坤再生一
當年摩詰圖輞川後來山莊畫龍眠此圖世道有關涉
珍重此筆傳之異代千百年
題江山春色圖
錦城繡嶺花為雲金明太液波揚塵沈香亭北牡丹醉
長安水邊多麗人東風如酒花滿眼千點萬染還一真
浮青換綠野浩浩新潮宿雨光鱗鱗峩眉彷彿大面近
浣溪曲折瀟湘鄰東林西林互出没前臺後臺高嶙峋
柳隂船隔人待渡石磴沙斷村連津虹橋重屋閉寂寞
野水略彴行逡巡佛廬杳靄木杪見晴竹遠近烟竿新
翠眉濃淡秀欲語桃葉浩蕩招難親窅然世與流水遠
著我畫作孤烟身茅亭蔽樹可招隠漁網列柵誰垂綸
篷回谷合路忽盡川平浪遠天無垠數帆落落已煙霧
遠岫杳杳同飄淪却知人間真豔麗不要妝束添精神
紅顔正嫌脂粉汚天然何必丹青勻不知住此者誰子
輞川詞客當絶倫不知何處有此景子瞻買田願為氓
當年畫手極點綴絲縷想像幾暮晨蒼然水墨見妙趣
直與元氣同化醇展圖早覺心目醒何况遂作桃源民
林巒夏綠圖
妖紅豔紫飛成土颯颯南風入清暑秋千院落閉重簾
寂歷黃梅新過雨千峰如洗青欲滴萬樹入雲深幾許
萋萋幽草徧天涯嫋嫋芳洲到鷗渚綠隂流水勝花時
葉不驚風日停午此時秀野偏得趣正在紅塵難到處
料渠長安市上客方堕黃粱夢中苦炎埃赤日倦無漿
逐馬隨車汗如煮豈知穹林間絶壑别開勝境疑仙宇
高巖下石澹明潤舊翠新黃競清楚泉紳瀑練界烟碧
葉幄蘿帔叢山圃村墟靜閉若無人野徑獨行非俗侶
重樓複閣知誰住遠塔微鐘難覓戶潮生港漲渡船遲
登高忽見漁郎浦人人在在有此景山水于人元不阻
世外日月開清境自是人生多齟齬只言盡日長苦短
如許日長誰領取低徊熱惱空難息汝自不去誰縛汝
開圖往往意蕭然轉眼不知身靡所蹇予平生丘壑興
正坐失計悔可數不辭誦詠深自憐萬一觀圖有人悟
江山秋意圖
遙岑湧翠聮林丘遠水兼碧環滄洲荒荒野淨日凄薄
索索葉語風蕭颼誰家複閣臨流閉何許華屋撑巖幽
重關接棧蜀山道孤城隠霧峽中州懸崖峻阪喬木外
平沙疎柳古渡頭連檣漁艇尋别浦板橋茅舍通層樓
抱琴策杖豈高士絶頂依竹疑仙儔香臺翠嶺半天出
丹楓白荻連峰稠縈迴鷗渚四五曲開闔屏岫百折周
西風塵銷天漠漠長空雁過雲悠悠穹林絶壑濃淡趣
回川亂石清淺流不須烟雨添莽蒼坐覺俯仰懷夷猶
少陵平生故人夢仲宣落日他鄉愁凭闌星霜感齒髮
舉目草樹增離憂思吳吟越興晼晚悲屈弔賈情綢繆
何曾黃落寫枯悴豈必桑化傷沈浮滿前繁密無異昔
觸境攬致何能休此如彈琴不彈字泠泠絲倡桐自醻
聲文天成辭抑末趣味玄徹神與謀四時惟此心會景
難於色見於音求此畫有詩詩有畫詩成如在畫中遊
雪晴圖
輕輕盈盈積復疊晃晃耀耀明不滅蕭蕭條條天野接
點點綴綴心目徹煙籠不盡霧不遮月照無痕野無缺
亂石崩騰添浪綴枯木稜層供眼纈小亭孤撑突以兀
重櫩一片平如截烏鳥影斷雲不夜墟里煙沈路迷轍
江流無波色暗奪石壁分岐驚聞裂近村遽失費指點
遠浦平鋪混邱垤重林如蘇没又露遥樹疑塔昭若揭
何人杖策訪山寺底處寒舟藏石蕝堆山積阜大富貴
張天幕地真陳設嚴風不動澹傲兀斜月微照增蕩潏
恍然立我通明前直可泛之河漢碣蒼茫一棹者誰歟
毋乃山隂清興切人生對景各有情相憶相求隨所悦
王孫公子誇燕賞志士幽人尋勝絶到頭歌舞一夢散
秪有風流千古說穹廬窖裏太苦辛灞橋驢上嗟窮拙
茫茫對此幾魂銷落落可憐人事别故人便遣長相憶
遠道何能心百折四方安道豈無人難覓子猷能泛雪
子卿歸漢圖
隂山隂大澤北雪花如席雲如墨寒漫漫野荒荒漢天
何遠塞天長當年出關頭漆黑節旄與髮各丈八如今
秃髮似斷旄歸拜茂陵陵上栢生妻去房兒僅存官霍
搆怨兒無孫老孤通國訪消息李陵當笑漢少恩南使
解鞍誇誚漢戎傳歸鞍談轡緩可憐萬死一生身畫盡
酸寒與君看
春日郊行和城山
春懷滿眼不可道安能寂寞為愁老蹉跎情緒自匆匆
浩蕩春光非草草等閒一出便成賦誰向山中書第考
初春最喜晴色久山市况試新燈早尊中有酒杯有月
歸路何辭玉山倒風流心曲自相知亦有癡兒笑何好
醻君豈須青玉案行處不必紅雲島一杯兩杯評酒淡
三首五首添詩惱但教每歲賞春晴定遣旁人圖綺皓
送五羊區善叔買書
五羊士區善叔奉廣東憲府檄乘傳詣江閩
浙買書實尊經閣過廬陵求所以贈因記坡
公送楊次公遊錢塘謂其以王事而從方外
之樂今善叔亦以公事而從文字之樂敬和
坡韻寫坡詩于前以紀其兹遊之勝絶云
南海去觀北海日炎曦靡憚黃埃赤搖官船去買官書
樂意不減商山橘幾年身謀誇九九流俗溺人劇於酒
一朝科復夢驚回却恨穿楊無妙手從今經笥不愁虚
正可胷中著石渠翻思往日幾書閣何恨牙籖飽蠧魚
由來讀書無别法心廣眼開誰得敵輸君收攬徧東南
天壤應無此閒客
送王實甫
廬陵實甫垂髫流落從其母於鹵獲俘隸之
中卒從賣身得贖并贖其母以歸故鄉然為
貧逐食復奉母依其所為主於南海上母遽
死焉可哀也已因為賦長句反覆古今之痛
以慰之嗚呼實甫有讀吾詩而悲涕者即有
以處吾子於死生患難之間矣
絶裾兒將母絶域伏劒兒相母無骨功名何用寧馨兒
不如之子髫齓哭相隨堂上老公呼脱足閤下郎君駭
還目天哀神合幾見稀不如之子賣身并贖歸雲飜雨
覆落干戈巢破卵碎同網羅斷箏啖臂不得死織履賣
燭吁奈何謂天不仁若予祐萬里母前容子後幾多駱
谷散全家又看故琴執兒手謂天至仁憐此兒單車歸
母江之湄風霜伶仃母良健一食南海母棄之瘴雲憔
悴天不語今古人間一抔土全歸葬處尚江南何限杜
鵑啼血苦蕯保錦袍哀久羈建中望斷沈婆兒更憐歲
晚黃龍骨癡待南風到北吹
送李生
劒南詩老文章公一生隔絶江以東時時夜夢出關塞
滎河温洛恍惚中人生材命不相合本志歷落空辭雄
一衣帶水又百載九州今乃吾世同昔人夢遊所不及
皆可杖屨舟連通如何閉置守鄉里仰屋偪仄如塗窮
坐令小兒競得志躍躍鞍馬欺盲聾山河奇傑須俊句
我輩不往誰當上東南人才墮衰弱正坐顧慮懷土風
向來豈無英特士偷安未肯陳範鴻賈生不奉宣室對
江充來見犬臺宮居然時論卑南土更俾方士隨旌弓
生兒朝氣正幾許二十寒暑顔非紅青年不蚤快奮翼
白首何恨如飛蓬蘇君激發貴張儀馬周受用窮新豐
藉令富貴不可倖不負雙眼一覽空李君昔年乍相見
高視肯顧斥鷃叢十年再會萬山底筆墨意氣光搖虹
我衰固無當世用君亦四十未就功披腹正欲呈琅玕
意行直且登華嵩逢時金臺曳珠履寓目匹馬遊無終
贈言何敢懷不已所慮濡滯年匆匆往時借手所推轂
先鞭或已誇犀童可能不貴復不去東西湖海添詩筒
愛君願君一吐氣他日為我談渢渢
送平陽李漢臣
南垂北際天地合朝馳夕秣萬馬踏牛車龍軸遍梯航
玉佩金腰遡閶闔就令嶔崎可笑人亦復輕肥照耀春
吳嬌越麗金買屋山飛海步魚襲鱗何人嬉遊但娛目
何人蕭散不累俗諸公去者輒翩翩今我何為長碌碌
異哉此君何逍遥長身如鶴之飄蕭閒談不知劇暑去
清坐能令客意消我行鑄錯氈未穏君吟瘦顆饑可忍
窮塗執手自相憐過午呼茶不嫌冷高翔百鳥爭風香
眼中見此孤鳳凰往時鄴下劉公幹此日江南穆伯長
人間往往難留盼泛愛虚名徒足歎蛇行貢禹有彈冠
鉤直子輿無裹飯悠悠薄俗久厭之人生作客真何為
擔頭第惜二萬卷一字不療寒與饑此中無定留君住
君亦塵間無住處山中猿鶴望歸來个裏燕鴻相避去
萍蓬相遇知何年欲别未别心茫然長安市上倘重見
更賦匡山第二篇
書生何用三寸舌嘲風戲雨晴飛雪等閒日食米二升
比似常人倍磨折書生枉費頭上冠同流合汚良獨難
俗人固已嗤鄙我吾黨亦在瑕疵間人生誰遣稱書生
詐憐偽喜中實憎十人共語九不應一語不中謗已騰
書生薄命為詩人嘔心刳胃供笑嗔千金誰要長門賦
萬首不捄哭雪貧早知所遇有如此恨不投筆棄脱屣
秪今鬢影半蒼凉正在塵中不生死惜君所嚮非鄭莊
歎我裹飯徒子桑江湖魚命自相弔宇宙蝸角爭何長
為君感發嗟薄命我亦風塵老孤夐金蓮何限兩足尊
我爾三生寧好徑明年我亦歸去來君遊汜濫塗方開
江空年晚黯執手他年須記此銜杯
古梅先生不遠數百里特為我來以斯文故此
誼厚甚復枉贄篇臨别走筆依韻為之語短不
能盡情也
秋霖濛濛客西上慘澹江山供意匠塵侵短策叩城門
寂寞行人問何向明經當家推幾文舊日題名千佛藏
秪今輜駕欠蒲輪空餘講部尊鳩杖出門乘興彊為起
如此西風行道里奈何遠記徵山香亦遣河伯夸秋水
此賓此主可人人我愧我稱君子子書窗一榻塵又懸
秋鴻數點天如紙
石麒麟
堂堂麒麟驛邊路東西相望數百步莓苔荒裂形象存
云是六朝陵寢處公卿琢石為虎羊别作麒麟表帝王
山平陵圮隧道没平疇晚風禾黍長相逢老翁荷鋤耕
借問老翁何處陵遥指隔田稚子立此處往往留其名
我生猶及聞祖父此田又復幾易主何况千年廢帝陵
只有麒麟知處所我聞此語淚霑襟人生反復理難尋
陵遷谷變誰料得便房幽戶何用深中原百年生荆榛
清談歌舞為君臣珠襦玉匣賊不討金鳬銀鴨恨又新
麒麟落落得為石千年猶存舊蹤跡不如變滅都無餘
免使行人三歎息
中秋與青山露坐口占長句
今宵之月天下無天下有月無吾徒吾庭數丈為庭除
不許一木來扶疎齋居無肉陳盤蔬高歌乃有吟客俱
杯行授簡詩須臾急起迭奏聲烏烏吾不負月月負吾
滿城閉戶如幽都去年之客今年殊欲飲此酒可得乎
東家之君萬石租西家之室二八姝肆筵設席我不如
豈有一語能形模羣仙瓊樓宴天厨龍肝麟脯玉醍醐
酒酣雜擊抽簪瓐青冥之上為天衢蟾光俯踏照六虚
坐狂一語干天誅謫下生世為凡愚况敢縱飲狂歌呼
嗚呼此月豈獨天下無
