養吾齋集卷十二元劉將孫撰
序五
送閻子濟應奉翰林序
漢士特起寓直承明廬待詔金馬門奏薄伎從官之内
第賦游幸奉燕侍間受旨意具制草未專職代王言也
至唐玉堂最重典策悉資焉至參密議號内相士或由
布衣召後來雖東坡盛名以制科高等試民庸歲滿格
當試館職人主欲徑命入翰林如唐故事韓魏公賢相
且知己猶斤斤不可豈非位望清華職親而地近為世
所貴重不可驟致之選哉如吾子濟君一命而入為編
修再命而進為應奉盛唐待太白不啻過矣斯人斯文
聞者以為宜或尚恨晚盛時慶會可謂珪璋特達之遇
抑文字因依之託得不甚幸於君之任此事哉典謨之
渾噩遠矣殷盤周誥聱牙詰屈經生學士迨今絫詁譯
而猶不能以通之如流水之順然當時萬姓乃無不如
見一哉之心稱大哉之言則其懇盡惻怛出於其中者
有油然者矣斯其所以為至也先漢制詔雍容反復之
而輙有餘味至所質責震怒亦無不藹然厚道得君人
之度東都光武匆匆一二詔即高峻竒聳下至曹孟德
諸令猶彷彿遺音四六嗣興特以便傳宣句讀而古意
自此遠矣然苟能發之以沈着痛快如宣公奉天赦書
尚能使武夫悍將感悔泣下辭之動人固如此尚恨其
有所顧畏未極其趣至詞科盛而叢事實類典故飾字
對豈復識所謂一札十行明見萬里之外者哉於戲昭
示四方傳著千古為一代典章豈比書生絺章繪句稱
雄一二語而止而彼方以是相傳為體製為師法或厭
而離之而疎而浮而樸拙而直致久矣夫降之不可復
升離之不可得合也若君之學之文之時之位果足以
起數百年之陋而一洗之矣此吾黨士之望也斯文之
福也邦家之光也君之素所蓄積固於此有餘裕矣相
遇西江之上喜君子之得輿懷舊交之贈策情不自已
敢送以言得無嫌於教玉人琱琢玉哉雖然其或亦有
取於此也
送贑州路治中金侯序
章貢府治中金侯之為政也吏服其公民歸其仁士譽
其文寮屬安其平所過問先賢徵文獻公退掩關讀書
共佳士商名理精神滿腹竹破刃解治且美成而閒居
者久之自其郡之士君子若小人無不咨嗟歎息使客
之出於境土聞父老兒童之歌詠又無不愀然私憫惜
之乃今昉得去亦竟無一瑕可指則咸誦其前美以及
東西州詩文交屬為序予也往從汀歸過贑實聞一時
道路之言則慨然而起曰古今論之不直天道常相之
倘非茫茫者若有為於隂隲世豈復有公論哉自古高
材絶俗所遭不偶往往皆屈於一時者也天定而公論
歸之以是為不朽而使物論常公而人事無忤亦無所
於見人物古人云難平者事也豈非變化之不可知而
直道之不必信哉公論所以扶人才也人才邂逅蹉跌
何所不有古人常以一善掩百瑕而後來輙以一瑕不
復問百善思前修身為公論明難明之謗雪不可雪之
冤于其人不于其事非必皆故舊之私也固終已無他
而當時仰穹俯厚恨執我不力亦復壹鬱而與誰語此
公論之所以不足恃而人才之所以不振也雖然于是
乎有天道予於侯固未識所為反覆志其感者亦以泄
千載之所不平一世之所共憾此其所以為公論也將
聞者亦有所感也侯方盛年美才當一日進用何不極
所施益弘所行亦自勵其修以公論與天道為可信而
勿自惑哉
贈新城丁景曾序
今翰林閣老雪樓公廉按兩道拔擢士最多而旴之俊
造仕于閩于湘楚者往往出公門下新城丁景曾以翹
楚受知版授沅陵郡學錄其明年官期且及會得得為
光澤來且别求贈言予何言哉沅陵故楚也山川風氣離
騷之遺音存焉浦蘭汀若靈均之佳致寓焉其地其望
他會府有不得與于斯也八十年前魏鶴山謫居靖州
是州也于靖為近士之接言論經指授者又與洙泗之
餘波等其學問人物豈無傳苞而守玄者又非他邦比
也君行吟楚澤當盛明之世有佩衿之樂而無離放之
戚搴芳擷秀無不足以自樂席間函丈在師友之間當
講論之責而非遷客之比蒐遺引緒寧無過於所聞仕
而相攸有過此者乎予之無言以贈君者蓋謂此也雖
然斯言也足以壯斯行矣是為贈
贈河間王侯序
河間王侯以隨朝吏最出任大府推事繇贑而吉政聲
著兩路既代誦詠歴歴考其行事信其有以得此於人
也蓋辨枉濫不以姦宄憚争罪疑不以權勢屈明冤抑
不以劫攘避正婚義不以巧文徇具有其目可一一數
也長官之貪鷙難語者其見之竽瑟則微辭以開之其
性之枘鑿則正言以警之遇警敏有志者勸之以除弊
啓之以布新汰吏卒稽訟牘下不能欺人以為之譽皆
隂有以發之他幕僚傲執嚚暴則以明法鐫之以情理
裁之雖不能沛然如志而終亦無不條順日計歲計又
不可數舉也侯嘗從事宣政院知僧之所為横露章言
司存必不可再立省韙之以聞其于職掌之外忠直不
私有如此者或忿嫉于頑命五伯重其杖侯庭訊之曰
法有常制古人蒲鞭猶恨其重彼自犯法如法止耳何
仇視之無不誦其美言省憲交委東西郡無虚歲及今
而列屬僂指以歎曰是三年間雪釋者幾繇重讞輕者
幾流刺原減者幾殆百餘人矣父老誦言而慨曰吾廬
陵獄囚繫常數百自侯在事所不得不成獄者每六七
人止前是所未睹也嗟乎是可以言仁人君子矣昔賢
嘗夜讀獄書曰吾求其生而不得則死者與我俱無憾
而世嘗求其死也侯之所以稱于時者豈獨求其生而
已哉其藉以生者已如此其衆也以吾郡三年之所就
推之其平生施于敭歴者可想也以今之一府者自是
而大其用則惠及于元元者又可知也感頌侯之德者
願有以記之予敘其實不溢辭以為紀實者所以傳信
亦固不可得而盡也
送鎮陽王廷秀廬陵縣尹序
官莫古於宰莫正於尹今言三代之官舉聖門之教不
過宰之職存焉耳雖推之天下亦同此名也同此理也
而重輕則有間矣自昔有志於愛民者未有不重此官
也至有以郎官出為之者後來或指為灘為債巧避不
屑為仁人君子宜不如此也士大夫出身從政豈不欲
分寸及物若政近民而民受賜其未有若宰之便也事
得行而志得遂足以表見於世者又未有若尹之順也
即上而府大而監司而上至廊廟是非不能以奪一窣
而利害不能即達之民而寬之一分解絃急而甦釡熱
又未有若宰之得賢尹也故古今才賢多以邑令著名
而取人才擇六察必以縣最為首然弱者或不獲乎上
下健者或不順乎民心興利者或以害好名者特私自
為其間簿書期會慢誅急索飛釣箝制非此復無以自
全於是邑之難治宰之未易為亦多故矣若鎮陽王君
廷秀為吾廬陵也豈不恢恢乎游刃綽綽乎餘裕哉廬
陵西江最北縣亦最劇處訟牒文牘山積吏卒蠭聚魚
貫糧斛數萬計府儼然臨之諸曹毛舉牽制豪猾馮陵
格禁憲部臨按輙四五月過使客終歲不絶類無不取
具廬陵者君不為赫赫名而自治辦田里無愁歎上官
無瑕疵庭無留訟獄無冤囚循循然棼梳而滯滌暇日
從學校課生徒亦無不整一歴數前後諸令弱喪而強
敗者相望也君豈惟勝之殆無能踰者矣君昔為上猶
有政聲廬陵豈直十上猶哉而稱道之者如上猶是則
難能也詩曰豈弟君子民之父母若君者應是豈弟矣
君昔自上猶歸吾先君子湏溪先生嘗誦其美廬陵政
成為士者將詠歌之絃誦之屬予為序是安得辭君名
筠士大夫稱竹居云
送劉岳申序
吾友岳申繇諭教永豐得代且踰年始能詣選别且言
曰何以贈我託我宗盟相視如兄弟為舉昌黎薦侯喜
語若自有名聲又託形勢此乃市道之事今待舉有司
誰能踰岳申者岳申所下視數等格當授無不得矧岳
申之材又應格是為贈岳申慨然曰吾豈患無見知者
獨平生師友間意如後山古來妾薄命事主不盡年者
九亰武子之不作嗚呼曷歸予謹謝曰我言之嗟乎岳
申吾歐門先進弟子子也蚤事心遠聶先生為師宗家
門下大生林立晚特推岳申無雙寡二復誦之吾家君
湏溪先生已而見於家君驚歎敬愛倍聶先生焉岳申
雍容兩家文獻朝扶桑而夕玄圃不知歲月之晼晚一
日心遠病病十年猶談論不衰不二三年而與吾家先
生相望棄諸生岳申蓋嘗欲為其師請銘墓著交際遊
從本末固屢許苐來日未渠央也忽其中野千古不贖
吾知岳申所為悵悵於過化之蹊而栖栖於徐起之後
者其中之憬憬重有恨也嗟乎岳申古稱師死而遂背
之與改面他門毁變其所以學以詭遇一時者往往而
是厚哉子之壹也不可解於心所謂求忠臣於孝子政
復在此昔歐陽公於慶歷皇祐間為一代人物宗主王
介甫吕吉甫無不遊門下暮年得二蘇於四海九州之
大乃為斯文千載之託平生聖俞子美隣幾無黨不得
與於斯也吾家君之門固無歐公之力能振寒素然潤
色退之扶豎項斯與凡為士者口誦其文家有其書孰
非所啟發然抗並行者有矣彎射羿者有矣俗媮誼薄
古今一體無足道者顧其所期待厚望安知吾子之不
眉山若也固吾廬陵文獻也士固為吾所自重者而已
方二蘇以少年起遠外其意氣之盛豈得比中州韓吕
家哉文章如精金美玉固决不冺于瓦礫抑藉用白茅
不得不交有所借也前史稱徐孺子生於江南卑薄之
域傑出角立以是居一時名士之先固以為難矣富貴
與利達常相因惟士之致身也其難如登天及所周旋
因依類皆如河汾之隠約不得如叔孫子之遇合故吾
道之窮者昔猶今也今猶昔也予也苐能言子之篤於
舊耳抑吾家君望子久矣其孰能使聞京氏而求梁丘
懷公幹而進季重也邪無亦或者憮然一歎而止也
送趙青山序
青山趙先生宜可父以六十之年獨行歲晏馳驅於千五百
里之延平負其死弟元簡二十年客葬之骨歸而規二
穴以藏以待他日而合念平生擕持同進同患與之同
出魂魄猶與之同歸也傷哉斯志人世間孰無兄弟孰
無死生其有若青山之與元簡者乎語之塗人猶悲况
為之類若友且舊者乎嗚呼元簡年十九第甲戌同時
青山升太學一時文氣雲龍如二蘇復出俯仰幾何回
風往日忽其不復茫茫中野之無所容兄先弟後重趼
間道負羈以從此豈有功名富貴念邪何天道之悠悠
而直為此夢也予猶憶秋塵赤日青山手竹枝歌數首
索家君和寄天山文人匆匆一揖出門去當時相視眞
長翼大翮之生身何意﨑嶇歴落席未暖而患及杲卿
死别於平原干將飛堕於鐔水却後二年與青山相對
荒寂之濱每憑高望遠同吟共語意未嘗不在鉅鹿下
連牀清夜嘗獨泣不忍聞然亦何意棲遲偃仰猶有今
日無道塗之不虞霜露之不幸以酬君耿耿之素志也
哉六年前余客授延平知元簡墓在焉久廼從前服膺
生林碧山仁初父物色得其處延平學正與鳳山對朝
暮凝望心目愴然已而得君書寄詩弟墓約且為此來
也墓雖落尚可得耆宿雖凋謝猶可問寺上人長素食
寫華嚴慈心可情愬然君方為東西邀迎不果來今春
過清江别且言曰吾年六十不可緩日尚能步五六十
里不可緩吾昔以子為可恃今已不相値獨恃碧山而
碧山踰六望七不可緩吾必秋晚行矣吾無三飡之資
行行以累四方之知我計二十年藁葬幸無恙亦銷釋
惟骨在吾墨其次第囊負之幸我健尚堪此事惟子知
我閩士知子其為我言往復水陸何便狀且叙吾所為
行者嗟乎青山昔太白之友武十七鍔慕要離之風冒
兵以致其愛子伯禽唐郭仲翔感吳保安之恩走彭山
蕭寺啓窆骨墨記其節盛練囊徒跣親負之以至魏郡
漢會稽陳文理求其兄遺骨於亂骸中刺臂血以試然
後得之今君之行也幸有必得之理顧無仲翔之於死
友武鍔之於生客者而使君白首徒步䟦履山川以在
此也劍山溪石皆余熟經行處想君貿貿蕭條犖确何
能為情託君斯文兄弟之誼恨無以相事已矣無過傷
山行晏起日半蚤休遡劍溪可渡樵及石岐買舟峭石
直扶盱徑抵君家步下其間陸行百五十里止耳予止
此矣若相君之誼比於鄧伯道孔文舉殆過其誰不感
動聞君之來又如陳孟公驚坐王潜夫在門怪何能至
此其誰不倒屣余非能相君者能言此而已
送張碧牎序
碧牎張廣文當盛年平世為長安中五侯家君卿為揚
州牧之嘉賓為貞元前韋應物布衣揖客馮陵意氣朱
門曾不若蓬戶周旋玩世寧知人事多態白首江湖方
泛泛不知所止息蓋荆州仲宣之不可久浣花子美之
不能歸而天台鄭公之重失路也於是以前鷺洲長選
諭教興國當路交勸勉彊起亦忻然謂出處不足復計
姑優游以忘吾憂嗟乎碧牎使二十年前相遇豈意當
蓬蔂而行三江五湖之不足以容遂爼豆子於萬山間
哉抑君平生所閱多矣平川章貢騷國也士無不矜持
好修嗜吟事為日用君横經之暇為言元方康成間聞
見間及京華故實如開元遺事指畫西湖孤山林處士
墓水仙王祠曲折風致何似使嘗遊者爽然如令威之
化歸鶴不及見者矍然如聞海上之有蓬萊俯而弔仰
而賦興酣酒倦斜陽斷笛如洞簫嗚嗚君蕭然其間亦
足以不落寞矣寄謝諸君恨我不能往作坐中客耳
送南劍二章生序
余客授南劍往來凡五閱歲索居塊獨惟湯中山先生
年七十時時相過譚詩亹亹以紓余懷蓋後村集中所
謂喜其詩若長短句者也每徘徊日暮極論未了頓足
閣道何年何人復傾倒至此臨别悵悵於未必再見也
余嘗叙其詩致恨意歸來又兩春其凝其盲落然宰樹
之隂有客二生征衣而來問其名居則劍士二章君也
驚何以來曰不遠千數百里拜耐軒先生問何相見晚
曰生且長尤溪萬山間未省有城市跡也問於劍士誰
識曰嘗事林碧山余爽然如見我碧山焉碧山亦中山
友也喜作詩詩頃刻就及將行以其西江行藁及所得
周耐軒曾立齋二序索予言以别余謝曰子之跡未始
及四方也一出而詩成帙一出而得二翁之言皆子之
鄉先達大夫士白首不一遇者子之歸足以稱於其鄉
曰詩人矣余何言抑嘗聞七閩之稱劍士也輙曰劍氣
是氣也未易言也九峯之刻峭以凝其鍔二水之湍激
以淬其鋒千巖萬石之磊塊以聚其礪其精貫斗牛其
神超汗漫詩之變化也宜若此矣西江之寳氣干將之
所潜息也延平之鐔津二龍之所出没也吾聞於劍父
老之二龍者固周旋客於豐城豫章間子以劍士游西
江得二翁之贈如二寳歸而以吾言從中山碧山講於
九峯二水之下求所謂氣者吾知夜光五色必横亘於
子之室矣余也幽憂憔悴之餘也於劍士得無情哉而
一無以贊子矣歸見故人幸道無恙亦必有所感發以
益吾子也重論何日回首戚然
送倪龍驤序
安成之俊士倪龍驤以晏山心甫送行之序若詩來别
且曰山心俾我以示子何如非我輩人勿出也子必有
以復贈我余開卷啞然適有感於客之言也與山心之
歎也因請陳以為别客之言曰日吾黨士之東下者舟
相望所可知者已百許人何如其多也母亦使人厭且
賤之邪余歎曰異哉子之以是為已多也往年場屋終
場動萬計鄉漕凡十八九等臨軒親策諸科南廊賜袍
笏浮千百豈其太平一統事事超古昔上而獨士之盛
乃不及偏方時如必以為此在所不必盛則藹藹吉士
不稱於周冠帶之萬計不著於漢矣士之盛國之盛也
士未必無用也而類自訾曰何用東南百年一隅偪仄
長三邊不得休息其間捃拾倥偬文貌鉅麗養兵贍禄
撑拄興發不見耗矣哀哉之歎微白面書生不及此武
夫健將以是屈其下卒其所以亡者乃在彼不在此士
何負於世哉而方且患其多疑其厭以及於賤哉天地
間惟生意不可盡天之所以為天春之所以可愛者生
生也人材之於世豈其不若草木哉獨奈何平津之貴
人既以翹材馬厩為當然而博山之先進復以不引門
生為得體於是横議叢生以少年賤才畯以親私脅當
塗是洛陽之才子不若槁項黃馘而山東之文山西之
武永無茅茹之望也可不可也崔貽孫一除而吏八百
李贊皇聽裴宏中崖略數三十輩月日遷擢都盡此皆
賢相事業也用人不當如是邪至哉唐先正文貞公之
言也曰非親非故安知其材有意於人物者亦可以自
信矣悲哉老蘇公與光範之書也曰豈天下之官以某
故冗邪士之進而無所入退而無所容至此有可念者
矣龍驤行乎哉余無可求者也故言之不為妬且意萬
一聞者之有益也亦以吾龍驤卜之也
送彭庭蘭序
蓋余嘗嘻然於近世之論士者也自三代舉才聖門取
人未知以年為限自昔英偉傑特之士以功名才學見
知當世流芳千載其人類皆以盛年自致青雲之上大
略崖舉諸葛孔明周公瑾年不滿三十後來科舉盛如
王君貺汪聖錫才十有八歐陽公東坡兄弟周益公楊
誠齋皆參差二十餘邇年文丞相二十有一朱晦菴吕
東萊豈必擢第然成名皆未及三十使在今日固當以
年少之邪然所植立論議前無古人使兹之自詭前輩
者及門傴俯曾不足以望游夏之塵而魁然以齒角裁
量一世何其劣也余意私心悼恨惟其未識先進推賞
後進之盛心故其意隘而言肆以余之少賤所見鉅公
長德猶不爾也政亦何能加於士之所以輕重獨閔其
胸中漸無生意無以樹流風以竢後來為可哀耳夫天
之生才也難矣自其嬰兒能言以至於通古今識義理
以至於能文詞蓋千百之一二意者造物猶以為難也
廼顧望而以行輩折之靳而以許可格之私而以同異
排之東閭子為相六年而晚行乞或問其故自悔曰吾
惟不薦賢故至此嗚呼此又豈獨不薦賢之過哉蘇老
泉慨然於天之與我者而以不我用皆歸之逆天用不
用猶有所制而中自挾以塞當世之罪其逆天又何如
也安城彭弘深清材雅士吾家君湏溪先生之所許可
其子庭蘭冠而有文一試而拔尤於同輩將問津洪都
别求所以贈者余以其少也才之望之又懼或者之議
如余所歎者焉因上下古今名勝反復以宏論者之度
而非為有位用人言之也其或者余言亦可以為解也
余也年過四十流落無聞企前修已遠故望於方來者
至切而不知其辭之過然亦不及厚者之言也而非黨
少年者也
