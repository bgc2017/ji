養吾齋集卷四元劉將孫撰
七言古詩二
題南鄭尹良臣(時用)萃貞堂詩
人道以萃為大成天道以貞為一終否睽離渙浩難聚
榮敷華實收其功貞如循環起元亨萃至於廟功乃崇
非亨莫萃安得貞萃乃異彼豫與豐彼盛彼大物常理
物理有極貞無窮世人視祖若渺茫君子以身為棟隆
方興備禮猶或有已墜蒐緒誰歟同美哉南鄭尹氏孫
此堂繼志宣祖宗森然名德叙昭穆遠矣光寵如新蒙
里人縱觀興孝義信史採摭揚休鴻外喪力舉十不憚
孤姪代死神猶恫功緦聽長世謹率翠華幸燕恩湛洪
廢興奈何厄運數神具相爾仍樂融新堂翼翼煥楹桷
舊刻濯濯芟蒿蓬後來稱說萃貞始又似推本七世翁
天於倫紀極留意忠孝如種生芃芃子孫蕃衍族復合
餘報貽答幽顯通人間此事何處得千古相望四五中
長歌揚厲端有觸如美泱泱風渢渢
客中歲宴
朝暮三年葱復醋未若辛酸歲晚路何况連年作宦遊
隻影蕭然山上往一更鐘斷蒙頭睡五更鐘動半枕寤
下方市合久見日四望峯環猶是霧荒涼過客常無人
來往閒庭自徐步前山望雨十里來半溪雲看隂晴度
時驚潦水屢贏縮夜聽灘聲靜喧怒怪禽飛鳴作人語
山蛩閉蟄猶啼露我行遊戱乃久留輾轉簡書無可訴
平生迂意竟何許讀書長笑為儒腐文經武略固非長
世事心期豈無素十年奔波成百拙一朝推擇偶相遇
重來鑄錯不可改時復望雲嗟巳誤秖今憔悴經節物
何愛别離走荒戍人言微官勝家食我媿長勤負初賦
奈何憂患久侵凌兼復兒女迫昏娶低徊豈獨隠身世
浮沉聊以應門戶十年出處未易言百念悲辛自狂顧
亦知貧賤寧所少如此飄流屬何故天地四時有消息
風月三生感回互寒氊寂寞固其所青燈忼慨空無數
寄鄭義山
萬山之間春日長春山之外雲蒼茫客來叩門稱清江
袖書上有鄭字章廣文先生初入庠聞有束擔汀之陽
寄緘丁寧携報襄得之倒抽心慨慷喜極疾讀淚數行
四坐驚怪旁觀旁謝客卷書行倀倀晝立夜坐中彷徨
書辭僅百語非詳一紙雖短情永傷上言北行子南裝
中言出處還江鄉感昔霞佩相頡頑今專一席各一方
幸不變化鬢巳蒼重遊麗澤臨修廊俯仰陳迹一葦航
携手倚醉闌干狂今我衣冠領洋洋此會二紀又半強
惟君記省平生嘗使我回首悲行藏往者驅馳翰墨場
君廿有七顒卭卭我纔十入俱翺翔君先十載名聲揚
我後突出高與亢榜帖先後姓字香餘子側目汗走僵
先軰歛袵才葩滂咸曰二人且騰驤此豈泥塗老風霜
酒樓濤翻九霞觴揚州飛挾琵琶倡或惜書記私皇皇
或憎阿瞞謗浪浪一笑美惡孰在亡襟期何許虚名彰
夢未合眼炊熟粱僅為人作春衣裳誰數馬周推君房
彼如鐵榜誇裝潢今我白衣媿粃糠長憶過君滄洲芳
迎門笑謂里卜祥兆曰貴客來徜徉君期我為鳳若凰
我媿君如秋後螿年二十看田海桑亂餘無誰哀淪喪
惟君見我涕泗雙我坐無計蓬風颺吹落閩嶠棲幽篁
君詩戱靳念渠央君行萬里排雲閶我逃墓廬望兄岡
平素熱交頃刻涼誰閔練裳哀羸尫儻不自植甘括囊
蹴踏蹈藉勇且剛東鄰高樓穴埽墻西舍泮岸池侵隍
豈無他日爾許忙畏哉人心過劒鋩我始避爾南之疆
藉此一官走屠羊豈比君錦榮且光泛家上冡夜發艎
携兒講坐朝升堂大江前陳風泱泱高樓吟嘯漁鳴榔
親友上謁洽酒漿清江之上嘉榖秧清江之友楩楠樟
昔有典則叔度黃梅洞磅礴河汾王高風特達圭璧璋
如心博雅珩琮璜人間此士不可常可惜抑鬱如干將
大秀蒿目談虞唐想已金華鳴鏐鏘若此未收柱與杗
君宜誦如君家莊毋計彼欲與彼商我懷可人心内痒
我友豈念我遯荒滕兄攬轡四牡彭原章一生志始償
前趨後謁東西廂狂奴故態敢厚望(原注自謂)故人何用中
書郎誰夢太白落月梁孰為伯樂空冀良捩眼不泊思
曠傍捷路慣走甚若麞巧聾善瞽美舌簧蛇信蠖屈頭
地搶我拙疎遠極自量人生有命定低昂所不宜得徒
披猖及得雖巧命適當以此於心澹平康更拚數年耗
官糧昏嫁事畢脱絡韁祝君青雲日益壯致身事業行
煒煌一洗廿載閒愁腸因君感念著不忘作詩宣心寫
悢悢百書安能盡毫芒詩成樓鼓三擊鏜風燈影亂雨
打窗
紫山為瑞陽鄒氏賦
向來夕陽行萬山晃耀閃爍霏微間煙耶霞耶遠奪目
老者少者驚換顔其隂半壁仍翠浪其上咫尺鎔金盤
騰如虹霓宛激射璨如火齊堆絡環鬱葱勃湧劒衝斗
冲融蕩漾海浴丹慶霄倒暈去入采靈熖嘘吸透九關
摩尼水波珠氣王通明風定爐煙閒居然隔我埃壒外
豈可不作蓬萊看始知畫手真亂色點染極力何能攀
忽聞此山錦江上四時朝暮總一般聞名見詩憶所見
轉使想像心骨增清寒
广石行(原注石在建昌道上)
巨靈斜劈山半壁一半飛空去無迹至今枯骨不生皮
撑拄稜稜骸赤立傾崖東西首相擊錢路井窺天一匹
劃開束峽臨清曠特聳屏幃蔽風日斜崩覆壓如重簷
横展平鋪幾百尺旁蹲側踞森鬼怪醜臥竒奔隨散擲
猿猱攀緣定難上燕雀礨孔時容入淨無寸草點空碧
惟有溜痕留舊濕可憐道周不遭遇斗大浯溪二三筆
秪今荒寒誰願省莓苔不沒狂題蹟當年中興藐靈武
湘水何所山水窟海樓雲氣儻成龍此地東西正行驛
大書深刻待名手過車下馬留爭席惜哉山靈不努力
五陵蕭瑟三神泣茫茫六合一片石誰向天涯海濱覓
青原門外夜飲口占
青原寺前門已閉青原門外歌如沸歌聲不是繞梁聲
東坡之詩動鬼神松風吹露月當空一世巳入醉夢中
吾徒之狂不在酒借酒放歌歌愈有人間何許無月明
誰肯作此山中行此山此地寧無客曾有夜中驚破月
東坡正爾不自聊長歌有淚如吳潮我聞歌聲忽掩泣
文字生前那得力諸賢能狂勿惜狂持杯未識能斷腸
自憐我巳無狂態坐負山中月明海
爛柯圖為福寧州尹殷周卿作
福寧州尹殷公往貳三衢府事為爛柯圖名
士叙詠成卷予昔以郡文學獲事公於閩憲
知公嘗用是以消日乃為爛柯圖詩曰
神仙閒日無處消借棋對着聊逍遥蓬萊光景無晝夜
頃刻坐見年光凋信安山中亦塵世樵夫來往朝復莫
偶然觀奕出世間遂號柯仙無再遇廼知仙境只眼前
三山弱水非桑田仙乎終日與我即我自不見吁無緣
清風明月時時有空山無人夜如晝蕭然有客聽松風
却怪旁觀柳生肘我評二奕證樵夫此樵三世名金書
儻非仙骨當發舒柯且爛矣安得渠
題明皇按樂圖
華清選勝春迎鑾内家小隊雙琱鞍虹橋風清直馳道
玉座按曲樂未闌換頭促拍知幾許髻偏釵嚲嚬無語
繡茵賜坐列瓊枝似是霓裳第三部龍顔撚髭記紫雲
部頭喚起調更新展縑奏譜意未愜指擪沉吟思入神
嬌棠含露波脉脉藕腸知為誰絲結東風一笑萬花香
端正樓頭端正月犢車先道指玲瓏何人曳裾御路中
輜軿深閉八貴人紫衣毋乃冰山公人間樂事隨風散
只有開元畫供玩太平天子五十年釀成人間一離亂
題譚梅屋所藏楊妃上馬圖
萬花御路東風香六龍攬轡回扶桑芙蓉煖夢醒來晚
端正晨裝未肯忙趣持步輦四輩急貴人嬌癡故遲出
欲行未行望何遥待來不來意如失仙韶一片下層霄
寶&KR1707;重幃降鵲橋鳳尾扇開晴日早龍珠節動暗塵銷
先驅欲似明駞使期解君王凝竚意翠華晼晚又西來
分隊如花立千騎從官侍衛總前瞻矯首紅雲斷復連
天顔脉脉未回笑列仗肅肅何當旋逡巡步障開煙霧
玉座圍春按歌舞至尊屢顧不勝情侍兒奉上新翻譜
古今謾說絶傾城風流未必並世生太平天子妙晤賞
絶代佳人不負名遂令圖畫極精藝一一當時意中事
笑他赤鳳温柔鄉僅得老樊談擁髻人生正爾聊稱心
世故反覆無定形千年百代興亡事何必宫中有太真
題張萱寫虢國出遊圖
平明朝天澹掃眉温泉午浴侵暮歸意行盡歡丞相府
天街蹋騎宵遊嬉不知禁漏今幾許憑醉晚粧鞭緩步
籠妨嫌殺樺煙香九萬青天明月炬羅巾三角低髻雲
姨㜮嬙倦蒼廬英堆鬟不省子兮粲聯鞚交暎苕之榮
驚鴻飛鷰何曾畫高足大鞍雄善跨若教畫墜爛五花
肯但素姿從七馬人生反覆後昔今馬嵬倉猝投竹林
三郎忍淚玉環别仗外那知虢與秦韓生把筆雙絲絹
追寫百年如目見明眸皓齒巳三生煙埃彷彿春風面
南唐北汴印斑斑江東遺墨冄送官垂芳遺臭等寂寞
總得千年百世看
題天師畫梅
當年夜泛剡曲船三更酒醒心茫然推篷雪壓不勝重
半露一抹洲明煙船舷戛岸露地白枯梢老幹横中堅
上者不見空濛玄下者不見根盤旋腰支正對婉孌處
笑靨適映鬚眉邊美人背面猶可憐况此明媚停嬋娟
繇此移棹回前川已見安道不復前此畫此筆通靈仙
寫來妙相無與傳秪今王戴已相識但玩此圖非雪非
月長千年
贈黃庸之傳神
人心不同如其面人面千百日所見可能一目阿堵中
古怪清竒隨電轉世間人物不可知是邪非邪任渠疑
眼前衆裏面對面頗似不似安可欺山川草木晴復晦
古貌前賢無定在難將活脱戱虚空却向人前施五采
坡公顴骨真復真至今想像謫仙人形容似否亦閒事
描寫政恐羣兒嗔人生好惡何足數不似丹青留畫堵
時花美女有人玩擲瓦盈車誰要汝庸之庸之汝誠能
縱横筆墨皆巧心短圖大幅恣簸舞寸田尺宅存古今
如何模寫亦到我壁上童兒驚似頗酒酣醻贈作長歌
我可定無渠不可
以立此來遂不得會以予心之悵然知必倍我
之懷因寫竹米詩再用韻為一行公案
道旁石人笑盧胡誰遣嗜好流俗殊曷不深居寧子軀
擔簦負笈携行厨粉兒騃子交嗤愚古人遠矣乃欲俱
雕玉刻楮為葩柎嘔心撚髭欲立枯森若武庫戈矛戵
淨洗不作鉛華膚自詫明月如意珠頃刻欲使花滂敷
鄙薄無鹽誇子都衣裾不憚醉墨濡吹嘘槁乾榮華荂
連晝分夜忘其孥食寒屢煖饑靡須以苦為甘瘦為腴
行歌拾穗如美稃囊盛筒走急急符猶謂未及三一隅
劇欲面覿搜枯蕪此間真有龍鳳雛雲開日明非糢糊
誰知交臂失異途天公捉遣差特銖一彼一此何之乎
自憐濩落錐欲無十年遠宦無蓄租飢欲使哺寒欲襦
人情落落秦越俘宇宙莽莽四望孤能不錄錄慚丈夫
吾行聊爾誰忍誅子雖虚返勿厭儒任彼衝衝復扶扶
(原注衝衝與扶扶皆玄爻辭語)循飾自好東門荼不作花奴與玉奴
禽笑八首
鸚鵡南飛異風土巧尋人意知賓主喚茶慣道小玉名
吟詩時學長城句秪緣觜角矜小黠未忍鳴號雜凡羽
如何人面介葛盧不肯隨人作人語
鼠鳩形醜百無肖縮頭閉目充戱調隔林衆鳥噪相看
連架黏竿捕如釣網羅豈必在高密同類機張非復料
世間大有面如藍第一相逢未須笑
鷓鴣悲啼瘴雲黑一馬南來一馬北深林叢薄自相呼
水遠山迢正無極南人斷腸北人笑故家兄弟嗟何及
近來海外也堪行只有山中行不得
白鷴毛羽文且澤條疏縷密分黑白如圖如畫遠可觀
不鳴不啼百無益主人以冗多見棄童僕得閒時惡劇
信知文采無補人故可人間作閒客
烏啼何嫌鵲何喜嫌烏好事不到耳佛言烏眼乃有神
洞視隂靈粲如指或以其睛點人目變化幽通當若此
怪君說事非眼前元是烏睛長見鬼
飢蛇望蛤奔欲啖蜈蚣見蛇寧肯逭包藏二毒適遭逢
反覆三义交畏憚可憐顛倒無竒術捉將一處共嬉玩
滿前相制不相吞所喜無災且無患
癡兒愛鴨好綠頭強驅作鷹駕以韝草間放飛乃低走
羈絆欲困猶怒投悲鳴自愬此脚手抓沙何以供追求
故人拊掌笑阿浩何以當年莫上樓
雉媒驅雉虞發機由鹿誘鹿足折踦歸來籠檻飽飲啄
視爾鼎爼相追隨物情豢養或失性人事恩怨何難知
他年布弟劉玄德坐上徐稱董太師
禽言六首
不如歸去歸去無處江南旅魂招不歸汝獨啼向江南
路東風千年吹落花蠶叢而後往往皆天涯願後身世
世勿生天王家
郭公郭公何人誤殺此老翁至今哀鳴於雲中世間可
惜好活計長安公家舊宅墓聚六州八十四縣鐵鑄不
能成受人誤
婆餅焦阿婆惜殺孫兒嬌白頭望孫收我骨誰知孫兒
不得力斷送阿婆無餅喫孤魂猶記孫面目孫又不知
何處哭
把禾籮榖人生無足去年榖熟不償債今年糴榖如食
肉朝相催暮相催秧田水放三兩回尚待誰家借榖來
泥滑滑春雨多行不得也哥哥長岡峻阪君奈何驛塗
横陳八九尺馬蹄踏裂深沒膝滑達滑達君勿驅安得
飛來助君力
提葫蘆村村處處無酒酤去年驛騎乘鋒車江淮酒課
江西敷江西之水不得力若問沽酒江西無
