養吾齋集卷十一元劉將孫撰
序四
黃公誨詩序
蓋余嘗憮然於世之論詩者也標江西競宗支尊晚唐
過風雅高者詭選體如刪前綴襲熟字枝蔓類景軋屈
短調動如夜半傳衣步三尺不可過至韓蘇名家放為
大言以㮣之曰是文人之詩也於是常料格外不敢别
寫物色輕愁淺笑不復可道性情至散語則匍匐而倣
課本小引之斷續卷舌而譜雜擬諸題之磔裂類以為
詩人當爾吾求之三百篇之流麗卜子夏之條暢無是
也詩與文豈當有異道哉子曰辭逹而已矣辭而不逹
誰當知者故縮之而五七言鬯之而長篇發之而大制
作孰非文也要於逹而止鵬之大也斥鷃之小也羽翼
同心腹手足無不同一不具則非其物矣詎有此然而
彼不然者往往窘步者借之以蓋慚而效矉者因之而
喪我甚可歎也渝黃公誨過廬陵示余莊山小草詩文
具在詩不為某家某體雖社友講習各隨性所近情景
盡興已極刷洗楚楚如清風之泛春服文無論時文古
作而才力不乏語必不俗摩厲飛動弄姿多態粲粲如
時花之照晴日幸哉言詩者之有如公誨也每見昌黎
諸詩凡小家數矜持稱能者其中無不有第小絶雜賦
則精至此老狡獪特使人不可測東坡神邁千古至回
文作詞語更可愛于以見文人於詩皆寢處而活脫之
宜詩人者之望而媢之魏公舒之射素知者尚有不能
盡而尹夫人之絶世自不可使相見而並立也以公誨
之能何患他日之不極吾之望公誨者猶不止如今所
觀也公誨一門中郎則有如西月焉東家規矩則有如
梅洞焉之二君者余畏友也宜公誨之不凡余復何以
贈公誨哉
彭宏濟詩序
天地間清氣為六月風為臘前雪於植物為梅於人為
仙於千載為文章於文章為詩冰霜非不高㓗然刻厲
不足翫花柳豈不明媚而終近婦兒兹清氣者若不必
有而必不可無自風雅來三千年於此無日無詩無世
無詩或得之簡遠或得之低黯或得之古雅或得之怪
竒或得之優柔或得之輕盈往往無清意則不足以名
世夫固各有當也而後出者顧規規然效之於其貌焉
耳而曰吾自學為某家不亦馳騁於末流而詩無本矣
乎清以氣氣豈可揠而學攬而蓄哉目之於視口之於
言耳之於聽類不知其所以然而然有得於情性者亦
如是而已夫言亦孰非浮辭哉惟發之真者不冺惟遇
之神者必傳惟悠然得於人心者必傳而不朽彼求之
物而不求之意鍊於辭而不鍊於氣何如其遠也吾先
君子須溪先生之說詩其不可於衆可也若甚嚴其獨
賞於人棄也若甚異然廓然而雲霧開犂然而神境會
一日而沛然發於情性者清才軰出晤言賞歎自慰暮
年如葯房彭宏濟又其傑也既於印證發其凡顧其集
尚多新作日富間携示余曰師門之緒言在願有序予
反復三日夜不厭如月明聞笛疑有飛仙如蟬鳴綠隂
風日妍寂從中而起又如驚啼過樹矯然林表轉眄驚
絶因物所感高山流水遏契琴趣混合自然眼前意中
宛然不食煙火談笑有風骨少少許勝他人多多許五
七字而有數十言之味方盤礴而寢處之旁午而弛張
之未憗也余何足以序君詩哉有印證在繇印證而證
之此編爽如也夫豈張皇吳江楓哉
高紺泉詩序
高玄度詩陶冶精鍊不在言語文字間匆匆隨物指葉
知根槩非想像依微景趣松栢之姿鐡石之意比於華
子魚面目所至獨坐然非特異時時一笑能使皮襲美
歎廣平作嫵媚語詩雖一技其難得有過於文世人第
以平仄對偶者為詩往往如土偶人耳目非不具而神
明不運及稍識入處白堅墨守望塵拾唾襞裙龋齒嘔
啞啁哳簔笠瀾浪各自以為絶世迺不得如作文即至
淺者文從字順亦足以達詩於五七字中見意於千百
言外見趣甚不易得也一言幾於道猶且難之而况於
玄度之亹亹哉玄度詩本從霶霈入初見來贄二篇關
涉宏闊俛仰有態先君須溪先生即援筆點如雨和詩
深致其意自是從容論議傾倒契悟行吟提携夜坐共
賦一朝出同門諸子上或媢且疾而先生益親之嘗嘿
自笑曰吾具眼豈輕許可耶一日得其見寄閩歸詩几
間取朱筆賞記熒煌復笑曰其以示羣兒爾囂囂自尊
大曾當吾意如此耶自揆造語嘗有此吾靳不賞耶嗟
乎玄度得此語可以傳其詩矣詩題東見後藁其亦有
所自得而不可忘者哉床下之談未了身後之玄誰知
斯文未喪所志何許渺然緒言不可得聞者何限一恨
也䟽遠班荆敝帚借重朝夕親承而未得一言示千載
二恨也苶然未死其亦何以叙君詩也哉則叙宿昔之
音旨於此嗟乎玄度吾家先生所為欣賞若此者豈獨
以其詩哉玄度少時即時文有聲嘗見知於文山信公
名其齋曰紺泉先君後二十年記之能得此於當世是
亦足以不朽矣
彭丙公詩序
往年侍先君子須溪先生居高山絶頂一日昧旦起見
萬山之外微明湛然遠如水光已而紫翠金彩稜露百
疊良久則雲收天澹山尖如染其下霧氣方冥濛如晦
心竊如有所省因請曰詩宜得如此景趣意者畫手猶
難之也先君子欣然證之曰詩道具此矣濃者欲其愈
濃淡者不厭其更淡繇是觀於諸家始略得濃淡真處
嘗歴舉唐詩至黃鸝深樹春潮過雨急進見問曰此入
何畫品對曰水墨迺掉首否否此生色畫也良久乃悟
然未悟固不識其妙既悟亦不能得於言欲舉以語人
誰當領此者特為吾友丙公發之丙公初以采詩見於
先君子一見喜其質可深造繇是傾囷倒廩以付之雖
足下家君相與上下論議且語之曰吾此脈賢子得之
矣其厚願之如此今集中半經當日許可者然丙公之
悟入欲持以語人政亦如予之呿也丙公之勝我蓋又
審密能思既神變於親承復隅反於紙上故其趣味不
但形似止乃猶索一言叙其集顧方媿君歎君瞠若君
後獨著宿昔交際始末而讀君集者當别具眼矣文章
皆技也詩又小然一言幾乎道有平生白首不能得予
與君皆願學者也因舉初入語相贊發其覽者不誚我
輩之如禪哉晉人有云政復索解人不可得耳
魏槐庭詩序
先子每為將孫言甲子秋彗出柳會大比當發策類觀
望喑噫所取策亦然是時適留古心公三山館中古心
方銳意作士氣八郡取上章册一一閱視惟三山教槐
庭魏公取擢士皆盡言懇切與策問俱高即日舉以厲
當路且欲明揚以賞直顯抑以戒諛直者惟魏公章已
具會有穆陵之變不及上猶及見傳寫册本渢渢乎洋
洋乎正大切直之作也嗚呼今三十四年矣乃得復讀
公詩蓋讀未盡卷如聞先子當日談公直氣不自知其
慷慨激烈而繼之以感咽也嗚呼詩者固仁人志士忠
臣孝子之所為作也豈直章句之巧而風月之尚哉古
所謂驚風雨泣鬼神非以其竒崛突兀以其志也刺心
血以食無母之鳳雛者杜陵之所以一飯不忘者也呼
穹穹與厚厚者李習之所以識苦語之動神理者也天
若有情天亦老者長吉之所以使金銅墮淚而能言者
也此身無處哭田横玉川子之怨魄所以痛絶於玉泉
之會者也白草建康宫反袂哭途窮者徐騎省之所以
辟言易世而無忍疵之者也二千年間此語有數亦所
遇至此予於公詩反復再四不知所以評之獨歴載古
語所嘗感發者以發之而公之詩之志㮣可睹矣嗚呼
天其以公耆年閱世厚其悲慨而發其感觸寫其今昔
而紓其博洽使來世知無不可賦之事而無不可言之
情亦使千古所無之恨有一人一言存之無涯而不歎
於一世之無人也公今年八十又四筆力不减盛年耆
壽蓋未有艾此集特選其最者以傳
胡以實詩詞序
文章之初惟詩耳詩之變為樂府嘗笑談文者鄙詩為
文章之小技以詞為巷陌之風流㮣不知本末至此余
謂詩入對偶特近體不得不爾發乎情性淺深疏密各
自極其中之所欲言若必兩兩而並若花紅柳綠江山
水石斤斤為格律此豈復有情性哉至於詞又特以塗
歌俚下為近情不知詩詞與文同一機軸果如世俗所
云則天地間詩僅百十對可以無作淫哇調笑皆可譜
以為宫商此論未洗詩詞無本色夫謂之文者其非直
致之謂也天之文為星斗離離高下未始縱横如一水
之文為風行波鱗鱗洶湧浪浪不相似聲成文謂之音詩
乃文之精者詞又近自吾家先生教人始乃有悟者然
或謂好竒或謂非規矩繩墨惟作者證之大方而信對
以意稱者重於字字以精鍊者過於篇篇以脈貫者嚴
於法脫落蹊徑而折旋蟻封狹袖屈伸而舞有餘地是
固未易為不知者道誠不意婣親中有以實詩若詞也
凡天趣語難得以實自證自悟故一出而高其遠者矯
首發於寥廓近者悠然出於情愫意空塵俗徑解懸合
所謂詩若詞之妙横中而起者顛倒而出之者與離而
去推而遠者如墮如吐如拾而得了莫之測者往往有
焉即此能使予駭而敬况其年之不可幾而學之不可
既哉故予於題其集端也尚深望之
須溪先生集序
於是先君子須溪先生棄人間世十六年矣迺皇慶壬
子泉江文集刻本成遠徵為序嗚呼如之何使孺子僣
妄重貽笑於大方也抑歲月不可以不之志述其所以
刻者而感慨係之矣蓋嘗竊觀於古今斯文之作惟得
於天者不可及得於天者不矯厲而高不浚鑿而深
不劉削而竒不鍛鍊而精若人之所為高者虚深者蕪
竒者怪精者苦三千年間惟韓歐蘇獨行而無並兩漢
以來六朝南北盛唐名家豈不稱雄一時而竟莫之傳
者天分淺而人力勝也先生登第十五年立朝不滿月
外庸無一考當晦明絶續之交胷中之欝欝者壹泄之
於詩其盤礴襞積而不得吐者借文以自宣脫於口者
曾不經意其引而不發者又何其極也然場屋稱文自
先生而後今古變化義理沉著皆有味之言至於今猶
有遺者師友學問自先生而後知證之本心遡之六經
辨濓洛而見洙泗不但語錄或問為已足詞章翰墨自
先生而後知大家數筆力情性盡掃江湖晚唐錮習之
陋雖發舒不昌不能震於一世之上如前聞人而家有
其書人誦其言隱然掇流俗心髓而洗濯之於以開將
來而待有作嘗論李漢稱韓公摧䧟廓清之功雄偉不
常比於武事東坡推歐公同於禹抑洪水周公之膺懲
千載無異詞抑佛老人知其為異端也西崑體世之所
謂時文也未有若學問之平沉而文字之瀾倒也且視
韓蘇所遇為何如哉而振拔一時至此則先生之文豈
不有關於氣運力難而功倍而其不幸則可感者在是
矣往年侍側嘗授以詩卷俾為選次謹排比一卷以呈
不以為不然丁酉以來深懼散佚編彙成集季弟参之
婿項逢晉篤志願學乃其父時楙審而授之今刻為詩
八十卷文又如干緒言如昨荒忽隊忘不能有所發明
顧無以慰刻者之意誠知其不韙不贖而亦無所逃也
是歲十月之望癸夘嗣子將孫謹書於昭武之光澤
從孫千林小草序
文章稱天下公器非一家之私也然私而師友於家庭
公而可傳之於天下顧豈父兄之所不願哉意者願焉
而不可得也子弟之賢不肖所為繫於天者望千百之
選於一二固宜其難若同宗同時聚指輙千數亦豈無
嶄然小異者而古今文字家絶少見坡公晚愛養直初
不同派收之為吾家意若自慰夫一言之幾於道常曠
一世百世而不可同豈惟後生得遇大宗師為之長上
者為甚幸而一時一姓得可人者相與共兹事亦有幸
也此固非一人之私也為他人評論則有高自稱道過
為品目者矣為家人言而不為私者公之而無以為過
也傳之而無不信其所自也嗟乎試求之若此有幾昔
吾先君子須溪先生之門以詩若文進者衆矣而族孫
公永自往年以時文銳然請益再見頓異自後日異時文
廢肆力於詩古文每見每進吾家先生固嘗對客稱此吾
家寡二者又嘗厚望之以老而成深而道今所刻千林
小草半經點定抑以吾題公永集端復何以張皇為獨
記吾家先生之言於此文章固公器無私傳然疏密遠
近安有愛結於心而語適得其髓者如東坡所謂吾文
如萬斛泉不擇地而出所可知者行乎其所不得不行
而止乎其所可止此亦為其姪言之也非坡自語其姪
至此雖欲探坡之所自得者更千萬言亦不能得此語
之髣髴也然則公永之得於所受與後之求公永而觀
於此者亦如吾所舉坡語者矣吾乃得著之於此又何
幸也公永名迴共六公山祖而下於吾為再從孫
