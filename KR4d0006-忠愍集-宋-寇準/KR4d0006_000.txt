錄藏宋萊國忠愍寇公詩集引
惟有天下之大才斯成天下之大務所謂天下
之大才前代姑置弗論若宋萊國忠愍寇公者
非其人與其相真宗也虜犯澶淵勸上親征不
動聲色而措天下於泰山之安非成天下之大
務與竟以䜛譛謫居遐荒齎志以沒人皆冤之
尋詔歸葬洛師又詔復官爵又詔節惠易名又
詔史臣述功行以垂後世卒於公無所損而公
之名愈彰彰於世矣承𥙿年甫三十餘讀公之
詩知其有劉長卿元微之之風格於是錄而藏
之時時展讀則公平生爲人之大槩未嘗不往
來於胷臆間也時弘治庚申歲夏四月平川王
承𥙿書
萊國寇忠愍公旌忠之碑
參知政事孫抃奉
勑
上祀合宫之明年夏四月召兩府臣諭之曰故
太子太傅萊國公寇凖方嚴鯁亮有文武偉才
在
太宗
真宗朝建大功立大節輸謀納忠誠貫白日不
幸以譴終朕甚歎嘉之其敕史氏譔揚勲烈具
誌于石用垂示來世遂以命臣抃翌日又下詔
賜旌忠之額且親篆以賁寵焉臣承命恐悸謹
拜手稽首書其事公諱凖字平仲其先出上谷
昌平盖春秋時司寇蘇公有勞於王室因官以
命氏後世率多聞人若東漢恂子翌漕河内破
蘇茂畫像雲臺爲中興勲臣曾孫侍中榮以辨
絜亡匿宗黨潜散它土故譜諜亡傳又數世有
徙居馮翊者籍于三峯下遂爲華州下邽人曾
祖賓祖延良以唐末亂不仕父湘慱古嗜學有
文章名晉開運中登甲科冠多士後應辟爲魏
王記室終焉知人者惜之以公貴封燕陳晉三
國公贈官至太師尚書令曾祖母白氏祖母鄭
氏母趙氏封許陳曹三國太夫人凖始生風骨
峻爽與常童不類及從師入學校趍隅占對毅
然有成人風采旣冠讀左氏公羊糓梁傳不俟
講說不循注䟽三家異同之說輙援筆剖析以
辨明之辭遒理正沛若大手先儒老生曰是真
所謂宿習者年十九一舉擢進士第解褐授大
理評事知歸州巴東縣時太平興國五年也後
三歲𥙷大名府成安軍三遷殿中丞調兵食于
西夏還差通判鄆州得召見稱旨遂給札試禁
中授右正言分直東觀中謝日賜緋袍銀魚罷
汶上之命充三司度支推官俄轉䀋鐡蠲司判
官公事會詔百官邊事凖極䟽利病天子噐之
擢署尚書虞部郎中充樞密直學士賜金紫判
吏部東銓未幾丁曹國太夫人憂有詔權奪不
得巳起視事淳化改元授左諫議大夫充樞密
副使尋改同知樞密院事封上谷縣開國男是
年十月領青州明年九月召赴闕守本官參知
政事中進封上谷郡開國侯至道二年閏七月
知鄧州
真宗皇帝嗣位遷尚書工部侍郎咸平元年五
月移河陽軍二年八月改同州三年夏朝京師
行次閿鄕就授鳳翔府五年五月詔詣行在轉
刑曹權知開封府六年六月遷兵部充三司使
進封開國公時始復塩鐡度支戶部爲一使景
德六年特授守本官同中書門下平章事集賢
殿大學士二年十一月加中書侍郎兼工部尚
書三年二月罷相進刑部尚書知陜府祥符初
扈從東封回遷戶部尚書知天雄軍四年四月
改兵部尚書車駕幸亳權東京留守六月遷檢
校太尉同中書門下平章事充樞密使八年四
月罷機務授同中書門下平章事持節鄧州諸
軍事行鄧州刺史充武勝軍節度鄧州管内觀
察處置使知河南府兼西京留守司移判永興
軍天禧元年二月換節襄州三年四月詔赴京
六月特授行中書待郎兼吏部尚書同中書門
下平章事充景靈宮使集賢殿大學士十二月
改尚書右僕射四年六月罷相授太子太傅進
封萊國公九月降授太常卿知相州八月移守
安州途次棗陽貶道州司馬乾興元年二月再
貶雷州司戶參軍凖䟽通慱𥙿果敢沈毅能斷
大務不循細檢喜風幹善議論與人無城府接
物無崖岸顧大義可爲者必奮厲翔躍以身先
之其勇若賁獲至於外險中艱斬然涯垠亦坦
坦無退衂意聞一善薦道推輓不進用不巳附
離苟合者疾之如仇讎初𥙷吏治二邑推至信
部中會期賦役止計鄕里姓名諭寺門民赴之
無毫髮稽遲者本道論薦至有以魯恭卓茂爲
比嘗奏事
真宗言切直上怒起凖以手攀帝衣復御座持
議益勁固神色瞭然事既决乃退上曰此真將
相才吾得之若唐文皇倚魏鄭公爾歲大旱上
問政闕失凖對曰在洪範天人之際若影響是
固刑有所不平爾祖吉王維皆陛下朝臣頃曲
法受財各伏萬計吉伏誅家具籍没維止校于
私室仍領濠之定遠簿盖參知政事沔同母弟
也陛下重輕如是亢熯之咎殆天所以誡告上
嗟悟者久之咸平景德中契丹頻歲犯塞多縱
遊騎剽略小不利即引去僞徜徉無闘意凖曰
是狃我也願朝廷練帥領簡驍銳分據要害地
以捕之是冬果大舉舉國來寇越瓦橋攻高陵
直抵于澶魏將飲馬河瓀
真宗憂之召群臣議或曰寇深入矣宜戒嚴京
城益重兵守衛或有西南之幸準止之曰淺議
方今聖德明備上合天心將臣恊和參講師律
若帝馭順動一舉而北彼黨類自當遁走設未
然則出兵以撓其謀堅守以老其衆顧主客勞
逸之状我得勝算必矣上悦於是大駕北征至
澶南城中外獻言願駐蹕以觀形勢凖曰不過
河則人心未寧虜氣未懾非所以取威决勝也
且王超領勁兵屯中山以扼其亢李繼隆石保
吉以大兵扼其左右肘四方征鎮赴援日至何
慮而不進固爭之連頓首於上前意氣詞語憤
然感慨是日幸北寨御北樓觀視營璧撫勞部
伍軍民歡叶自近及遠聲振千數郡虜相視怖
駭不能成列俄而勁弓伏發殄其元帥因密奉
書以請盟朝廷始遣曹利用往成之御史缺凖
取沈毅敢言士塞詔同列者不悦屢白吏持例
文進凖曰宰相所以噐百官今用例則所謂進
賢退不肖乃虚語耳命去之故士擢用在凖持
衡時得人爲多先帝倦庶政丁謂曲姦迎合結
權倖以用事凖請問便殿數其姓名曰某與某
皆壬人異時不可輔少主願更擇方亮大臣爲
羽翼矧皇太子睿德天縦英聲日茂延師傅議
經史默識古今成敗事見臣僚决機務周知天
下安危計雖周之成漢之昭殆難以擬議陛下
胡不恊天人之係望講宗社之正謀引登大明
敷照重霄固祖宗萬世之基本言訖俯㐲嗚噎
議未下明日黨人以急變聞飛語密中凖凖坐
此得罪旣行過零陵踰大陂護兵從騎先後不
屬溪夷乘間鈔掠而去巳而酋長召告之曰聞
寇凖在道若等柰何竊賢相行橐神明其祐若
乎趨遣種人持所掠還凖伏道下引罪且拜公
慰遣之至南海晨旦朝謁從事如常時謂其子
曰守法奉正士人常操以窮通成敗易之者非
吾意先是署東偏屋凡數楹陋不庇風雨凖完
基訪材構爲層楼置凡榻其間經史老莊及天
笁書環列前後暇或看誦之賓至則憑高瞰虚
笑語燕燕若初無廊廟之貴者嶠南山水峻絶
其道路往往斬崖瀕澗曲折高下馬不能平進
郡縣官有伐竹爲輕輿以迓凖者凖謝曰吾罪
人騎馬足矣冐炎溽捫險阻日行百里左右爲
之泣下凖昂然無隕穫容色其度量過人如此
及雷陽吏以圖獻閱視之首載郡東南門抵海
岸凡十里凖恍然悟曰吾少時有到海秪十里
過山應萬重之句廼今日意爾人生得喪豈偶
然耶自是色空夢幻深詣諦法危坐終日寂無
他營天聖元年閏九月移授銀青光祿大夫檢
校國子祭酒行衡州司馬是月七日以疾終於
貶所年六十三嗚呼非常之功遇非常之噐業
然後成不世之節待不世之忠賢然後立且凖
初繇計府入輔屬三聖紹統四隅和晏上方講
稽儒術尊右文教以成太平之形容敵人睢盱
出我不意衆號百萬北方騷然文紳武綏策慮
倒置凖抗難犯之色建不拔之議天威燀揚霆
激而雷掣大惠鋪迪春熙而日融民焉息肩土
也卷甲憬彼氛祲凝爲至和逮今三紀矣而羽
書不馳烽燧不舉義信惇結古無與鄰凖之功
馬㐲波周尚父之功矣洎自秦川再相時闈閫
親政猾憸當路恟恟中外靡遑底寧凖密圖本
元深遏萌漸毅氣一吐形于謨明排邪斥疑濱
死不顧聞凖之風者心魄駭裭而後知大正不
可干大奸不可肆大名不可取大噐不可窺佞
夫忠懦夫有立志及
真皇棄天下倖黨歛手畏伏忠義兩宫坐朝庶
政平一輔翊慈惠卒隆寶圖凖之節霍子孟狄
梁公之節矣凖篤志于學而晉公亡歲時祠祀
感激涕淚泫然若孺慕者終其身不易在成安
兄弟以卜葬爲請凖曰未也父爲士子爲大夫
葬則士祭則大夫吾先人以文學中高第卒事
王藩若追贈未逮則陪臣矣吾豈忍以士禮葬
旣通顯乃護二喪還成安太子遣中貴人勉諭
賵恤恩數踰等大爲搢紳榮初丁崖貳政以諼
冒自任又能陽爲戚施伺人顔色密圖忌間之
漸一日會食政事堂羹瀝準鬚謂起以䄂徐拂
之準正色曰公忝國大臣乃曲躬爲官拂鬚耶
謂大愧其後邪正寢戾甚於冰炭簧言營營日
肆媒孽準簡固醇挺未始一疑於心故及南遷
之難至今天下皆冤之無幾何謂敗得竄道繇
海康準從者有欲釋憾謀不利於謂準知之陳
大席一廡間設戲具悉召坐且命之慱弈因隱
机觀焉聞謂行乃罷平生著𫐠於章䟽尤工國
政民事亡巨細鈞校利害爲上悉陳之其旨粹
其言簡故多所開益餘藁都焚滅棄去雖至戚
不得見好爲詩警策清悟有劉夢得元微之風
格其氣𦦨竒拔則又過之凖起諸生兩朝内外
更委幾四十載其間較評詮選揔决浩穣主財
利之煩膺居留之重助敷密畫參告大猷剖符
十藩持節二鎮一踐樞弼再豋宰輔小則紏逖
逋隱刷除弊欺嚴之以關防正之以繩墨差立
定格牢不可踰大則鼓動賢業彌綸帝載朝家
系之休戚政教關之治亂表正四海斷焉一德
凡累封戶萬二百真二千七百爵上公階勲極
品功臣始賜推忠佐理加推誠保德崇仁忠亮
翊戴人臣之遇其亦至矣然而不置私第不營
田園所得俸賜皆分給宗黨故舊去之日家無
餘資及
朝廷許葬洛師獲還之費僅能完給久之詔復
舊官爵賜謚曰忠愍公前娶許氏故給事中仲
宣之女不及凖而亡再娶宋氏故左衛上將軍
邢公延渥之女封晉國夫人凖無子以弟之子
隨爲後隨勁介有履行終于殿中丞女四人長
適樞密使尚書吏部侍郎同中書門下平章事
王曙次適太府卿畢慶長次又爲畢氏繼室次
適司封員外郎直史舘張子皐孫四人長諲贊
善大夫次誦誠並大理評事次諭未仕君子謂
公慮已也輕以約謀國也勇而固義在則死不
足畏義亡則生不足惜勢無以移其操利無以
疚其心出處始終孚合大正昔之垂勲名載簡
編者有幾宜乎沒世三十年而完天子思之生
民懷之搢紳景行之古風穆然炳炳如在詩云
樂只君子邦家之基凖之謂也銘曰
太宗膺圖章聖御極丕昭武經誕布文德凖起
孤童遂階貴籍歴事兩朝荐釐庶職剛嚴俊明
篤厚直直非義不蹈非忠不迪開𥙷治具桓桓
智力指陳機宜侃侃容色遼人猖狂入犯王域
蟻結魏南狼跳燕北凖抗一言群類惕息天嗣
繼照閫慈參翊猜萌搆險佞間投隙凖矢一謀
姦人踧踖晏晏萬務愉愉四國如石之堅我社
我稷如山之安我疆我埸亮節高峙䜛言衆惑
勞旣不圖咎從而得風濤暮涉瘴嶺晨陟氣凌
飛雲誠貫白日至于隕世曾靡憂戚道無久否
帝用近惜申詔在庭俾書其實海田變更陵谷
遷易凖之大名時萬時億
新開寇公詩集序
道州介乎湖南廣西之兩間江山廻合秀潤所
鍾風俗淳厚其民尊賢樂善爲兩路甲自昔聞
人如陽亢宗元次山吕温薛伯高等相繼爲州
刺史邦人榮之經數百年至今祠事不忘也次
山嘗節度荆南又經略容管等八州矣然世必
曰元道州而獨道州祠堂在焉丞相萊國公以
元勲大德歴事
太宗
真宗二帝膏澤滲漉衣被天下方其盛時出入
將相雄藩鉅鎮分閫授節濟民利物随在周洽
暮年遷謫始至道州其在道州也躊躇退縮卷
而蔵之固無向時之施設也然百餘年間求其
遺迹而諸鎮之客舘皆丘墟矣惟道州有寇公
樓尚繪公像事之豈非尊賢樂善之俗然乎宣
和壬寅次翁受命假守既至拜父像凛凛若見
其人方且朝夕磨勵取公師法施之郡政顧樓
久不葺廼命工易榱桷之腐朽者完甓砌之頽
闕者飾堊雘之漫漶者旣煥然一新矣又得公
詩三卷凡二百四十篇爲校正其訛錯鏤板傳
久且公之事業焜燿竹帛與日月争光非待詩
而後傳也盖以慰邦人無窮之思而么麽趢趢
亦庶幾託公詩以不朽乎宣和五年十二月朔
濟南王次翁序
忠愍公詩序
金紫光祿大夫行尚書戸部侍郎知河陽軍
州事上柱國范雍述
混茫之始判而異焉騰爲輕清降作重濁著之
顯者從其類矣是故三辰晶明委照萬㝢風雲
縹緲周流八極附於天也培塿成垤因之原隰
潢汙積派随其窪窳從其地也其間萬物悉由
禀焉若禀之清者飛則爲鸞鳳鵰鶚走則爲騏
驎駔駮茂則爲芝蘭茞芷植則爲松桂筠篁引
而伸之不可勝數人爲物之靈也是以得乎輕
清則爲賢爲聖爲明爲哲爲君仁而睿爲臣正
而肅爲父慈而温爲子恭而順發爲事業則惠
愛同濟聦敏純慤形于文章則典切淵奥鴻慱
麗正斯蓋出乎異禀忠愍公所謂輕清之降靈
焉其鍾體質也温粹莊厲和氣襲物其立臣節
也端亮平直英風可尚其施政教也寬簡明裕
視民如傷其爲文章也優贍微婉屬意綿密尤
工於詩曲盡風雅藻思宏逸峻格高遠因興發
詠必根於理得騷人之旨趣焉故所成篇詠膾
炙衆口傳寫寶秘恨不多得鴻筆奥學靡不欽
歎故樞相文康即公之壻寔有道之士焉志公
之墓叙初知巴東曰詩家者流目爲寇巴東以
方前代羅江東趙渭南也錄公警策之篇若遠
水無人渡孤舟盡日横到海只十里過山應萬
重(此詩二全篇也)等句又謂公之爲詩必本風騷之旨而
以感傷爲主嘗爲江南春二絶其一曰波渺渺
柳依依孤村芳草遠斜日杏花飛江南春盡離
腸斷蘋滿汀洲人未歸其二曰杳杳煙波隔千
里白蘋香散東風起日落汀洲一望時愁情不
斷如春水人曰少貴無不足者其攄辭綺靡可
也氣熖可也惟不當含悽爾今而思之迺暮年
遷謫流落不歸之意詩人感物固非偶然時以
爲文康公之知言也大約公之爲詩多有此意
又如聞杜宇云曾爲深冤無處雪長年江上哭
青春平林雨歇殘陽後愁殺天涯去國人此非
先詠南行之事乎公平昔酷愛王右丞韋蘇州
詩吟味斯則過矣(雍)頃爲公倅常從游讌多聞
其得意之句情思閑雅聽之忘倦随錄簡牘才
數十篇今守三城會監軍趙侯(臨)即公之中表
也日與游接時道公詩因請於公家盡錄昔所
存紀得二百餘篇并前之所錄不在此數者及
謫官後趙公所記共二百四十首類而第之分
爲上中下三卷其餘流落無復求購懼歲久磨
滅因序以成編此第言公之詩也若大節賢行
則有追謚詔旨存焉亦錄于集首俾開卷者不
獨仰騷雅之道爾
贈謚誥知制誥丁理行
勑夫徇義保躬賢哲罕兼其致原心觀行褒沮
得伸其公惟節惠之舊章寔經世之明勸不有
正議孰旌遺烈故開府儀同三司太子太傅上
柱國萊國公寇凖噐質莊重風猷簡貴感會先
聖綢繆上司明心若丹直道如矢逮余主鬯之
日實乃秉鈞之秋圖惟恊恭罔有二事遘盗言
之噂呇挾危法以中傷白璧易汚貝錦難辨再
罹遐謫遂及云亡終悲寒露之歸徒軫幽泉之
痛間雖游伸澄雪追賁寵嘉而誄功易名尚闕
恩禮沉謀秘畫淪于疑論逝者莫愬朕甚閔之
謚法有危身奉上曰忠佐國遭憂曰愍合是休
典慰其熒魂宜特賜謚曰忠愍
忠愍公詩集
