忠愍公詩集卷上
開府儀同三司太子太傅贈太傅中書令
上柱國萊國公寇
奉和御製中秋翫月歌
戒井銅龍漏水平玉輪初滿物華清光連南極
星輝正影泛中天帝宇明風來蘋末披輕霧香
濕蘭叢浥零露絳河横度燦雲章靈鵲群飛遶
宫樹法久照兮慶昌時樂芳宴兮忘疲敷睿文
兮玩澄景當嚴更兮漸永九門秘邃敞堯宸靄
靄金波矚目頻進牘豈能抽鄙思賡歌深媿預
朝倫
奉聖旨賦牡丹花(時正言直舘)
栽培終得近天家獨有芳名出衆花香逓暖風
飄御座葉籠輕靄襯明霞縱吟宜把紅牋襞留
賞惟張翠幄遮深覺侍臣千載幸許随仙仗看
穠華
奉和御製南郊禮成
荐降靈符昭瑞命交脩盛則薦清衷朝真曲里
揚丕烈類帝圓壇報昊穹述職萬邦咸執玉來
庭異域恊占風禹功高大天無極尭德明如日
正中福浸含生臻富夀澤流綿宇霈龐鴻粢盛
豐潔神皆饗金石和平政本通鬱鬱雲煙當晝
麗熙熙景物共春融群臣抃蹈瞻宸扆願比南
山祝夀躬
奉和御製真游殿上梁
敦崇妙本膺丕貺濬發鴻源示永年吉語密傳
當乙夜粹儀祗覿擁祥煙皇心翼翼精齋至祖
德綿綿道誨宜誕集純禧彰錫羡交修茂典表
欽先爰稽大壮新瓊宇仰法殊庭設綺筵山積
瓌村咸備矣神扶華棟見巍然元龜獻兆良辰
恊哲匠施勤庶藝全四柱如翬循寳勢觚稜削
玉燦珠躔黼帷夙設宸居麗翠葆躬臨聖志虔
昭答明靈陳盛會睿詞敷暢煥雲牋
奉和御製郊外觀稼
天苑清塵宿雨收翠華觀稼慶盈疇氣和玉燭
成豐歲露冷金莖凛素秋日麗鮮原平杳杳煙
含嘉榖欝油油共知省歛敦農事信史騰芳紀
聖遊
瑞慶園觀稼奉聖旨次韻
善苗捿𤱔昭靈貺禁苑鳴鑾值素秋歛籍神倉
符禮本采詩良耜慶農收宴開雲幄皇慈洽日
駐天衢睿賞留千載逢辰增嶽抃清塵叨從屬
車遊
應制賞花
上苑經春雨宸遊屬盛時花光籠寳檻柳色暗
龍池㶑灔雕觴滿融和暖日遲共歌成至樂千
載播聲詩
應制太清樓觀書
仙禁開書府神毫紀格言簡編包舜禹圍範緫
乾坤稽古崇邦教斯文闢聖門從遊觀奥秘何
以報宸恩
御製乃眷儲闈方崇學術錫群書於冊府
勵至業於承華日命近班同觀盛事七言
十韻詩一首奉
聖旨次韻
景命昭彰佑德基元儲敦𥙿恊祥期寢門劭至
嘗無怠學肆多聞詎有疑金玉騰音鏘睿律簡
編申錫振良規河圖奥秘言誠訓藝圃優柔善
益資玉宇風清傳密詔蓬山雲委錫芳蕤天顔
不遠回宸眷肉味都忘聽寳辭燕翼詒謀欣教
盛上庠隆道慶才竒叨逢華旦居黃閣久侍宣
遊近赤墀恩厚荐承三晝接力微寧致百工熙
東闈䟽問英猷遠聖慮乾乾更念茲
御製慶先后升祔禮成七言六韻奉和
天錫靈符興寳祚澤流綿宇福含生蒸蒸至孝
咸歸厚翼翼精衷尚執盈順考漢儀彰道廣欽
崇周典闡文明豆籩合饗豊盛備管磬同和雅
奏成愛景融輝昭善應非煙絢采恊殊禎尊升
茂典光惇史稽古鴻猷振帝紘
應制賞花釣魚
龍禁含佳氣鑾輿下建章碧波微蕩漾紅萼竟
芬芳玉斝春醪滿金波晝漏長逢時空竊抃萬
㝢正懽康
和御製降聖節内中道埸覩瑞鶴神雀
歌
秋殿霜凝當永夕靈埸齋潔方無斁高真諄誨
昔親聞上帝休禎今再覿欝葱兮卿雲仙鶴兮
不群肅清兮采席神雀兮振翼香飄華燭熖亭
亭風度翠簾聲歴歴嘉應紛綸寳運昌聖人功
與天無極
奉和御製奉祀述懷謌
巍巍至德充綿㝢翼翼宸心臨兆庶覆育懷生
動法天講求茂典皆師古恊和神化踵唐堯彬
蔚頌聲踰吉甫赫奕皇威振八荒清夷王度綏
中土豊年朝野正懽康溢牒充圖福紀祥睿聖
繼明恢大業禎符錫祚降穹蒼省方展寀宣邦
職登岱銘功舉國章睢上埋牲專事地漢唐故
實存聞記精靈昭感果潜通瑞應昭臻知所自
飈羽光臨神告彰洪源肇啓僊游暨瀨鄕舊壤
闢珍詞&KR0833;謁齋莊敦睿意譙都奏牘逹彤庭耆
耋雲趍共瀝誠順考皇儀尊妙道再脩盛節徇
輿情聲明文物當興運申命群儒究禮經秩秩
德音咸布惠穣穣景福必求成恭虔毖祠爲齋
久企仰真風志克勤肅奉蕭薌嘉薦備廣覃慶
賜湛恩頻式揚丕烈心彌潔祗上鴻名道益伸
將覩虞巡陪法從幸同鳬藻樂昌辰
大安殿致齋
國陽崇大報王宇藻多儀散致尊王度懷柔祝
帝禧儲精通合漠玩志恊微夷律正風來迥宵
長月上遲漏筒聲淅瀝陛戟影流離夙戒群倫
序交懽百慮怡星繁陳法仗雲密蔭平逵傳曉
鳴梢動威容罄率祗
大安殿酌獻天書
聖運昭惟永高真恊降祥方嚴泰壇祀先薦釡
山章典禮官無曠㳙辰筮有常中天華闕秘象
衮睟容莊宵迥星河燦風微羽衛揚獻酬靈契
接陟降寳儀彰顧諟欽元命寅恭逹上蒼彌文
輝竹帛備物儼蕭薌尊道宸心至登春雅俗康
猶將奉齋潔禔福俟穰穣
西垣致齋日因成一章呈二相公
攝事脩雩祀齋居近紫庭千門夏雨歇高樹夕
陽生更散掖垣静風來鍾漏清巖廊慙舊德書
殿愧群英白髮將何𥙷丹心忽自驚敢言陪邴
魏三接奉休明
瓊林苑應制
鳳蹕出重城宸遊順物情檻花紅蘂盛苑樹綠
隂成雨過池塘静風來殿閣清樂和堯酒滿千
載樂昇平
和御製祀后土
臨晉迎清蹕靈壇備克禋薦誠祠后土求福爲
蒸民展義王猷遠推恩慶賜均千官陪漢祀萬
國奉虞巡仗衛明初日郊原麗上春花飛凾谷
路柳暗大陽津宿麥深蔵雉柔桑遠映人河流廻
二陜山勢壯三秦蕭鼓聞睢上旌旗過渭濱天
聲野兵氣懾邊隣在鎬皇懽洽横汾睿藻
新周南慙滯迹空想屬車塵
述懷
吾家嗣儒業奕世盛冠裳桂籍冠倫軰天下知
聲光有才無其命不得步玉堂余亦好古者詩
禮承餘芳赴義忘白刃奮節凌秋霜垂衣遇聖
主射策遭時昌十九中高第弱冠司國章棘寺
陪法吏奉使安殊方薄才難變俗賤節惟勤王
務簡忽興念不覺心徬徨慈親違萬里瘴雨悲
南荒端居增浩歎離恨銷剛腸木落多異感蟬
鳴非故鄕長思千萬乘奉職昇周行步武親玉
陛獻納有忠良功成自高退散髮遊滄浪
古别意
水螢光淡曉色寒庭除索寞星河殘清樽酒盡
豔歌闋離人欲去肝腸絶露荷香散西風驚征
車漸遠聞鷄鳴深閨從此泣秋扇夢魂長在遼
陽城
江南春
波渺渺柳依依孤村芳草遠斜日杏花飛江南
春盡離腸斷蘋滿汀洲人未歸
追思柳渾汀洲之詠尚有遺妍回書一絶
杳杳煙波隔千里白蘋香散東風起日落汀洲
一望時愁情不斷如春水
遠恨
敗葉亂如雨暮蟬聲似哭感物悲昔心佳期悵
難續雲山雖阻歎韶華若在目深情染綵牋密
密空盈幅温瘴鴈不來游魚隠深谷羽鱗孰可
憑音書安可復焚灰寄長風字滅魂亦逐
雜言
我徒曠逹由胸臆耻學鯫生事文墨蛟龍長欲
趁風雷騏驥焉能制啣勒鏘金佩玉良有時丐
色䛕言盡虚飾功名富貴非偶然楊子草玄徒
默默椘蘭罷秀足蓬蒿青松委幹多荆棘爭如
一醉度流年免使悲懽蕩情域
秋興呈裴李二同年
秋興逐凉吹䬃然驅煩襟人悲故鄕遠葉落空
山深楚俗傷去恨秦城稀來音何當返煙渭自
樂于園林
歲晚亂山外野望誰能同寒沙明夕照敗葉驚
西風孤煙瞑汀樹霜氣高秋空徘徊念前事旅
恨良難窮
暇日遊建平三閭故里廟貌荒凉慘動耳
目噫賢者之祀世不絶享郡無正人遺棄
若是感事傷俗因留斯句
人生苦遠遊多是悲豋眺况復念三閭遺蹝良
可弔道直出章華才高逐邊徼冤聲噴夜江愁
色迷煙嶠斷碑沒敗莎古木吟荒廟祠正少來
奠岸峻稀停棹神容漬老苔壊璧通殘照舊徑
失朱門空庭起寒焼餘基雖索寞清問長光耀
旌賢誰再興勿使過者誚
水閣晨起
板閣常晏眠偶獨起清旦月落&KR0585;鳥語煙開客
舡散長江色自澄汀樹聲空亂群動又復然勞
勞可長歎
晚望有感
出門望寒野四顧惟椒坡憶昔楚大夫還此情
如何殘陽半明雨水落西風多因同下蔡恨不
學增悲歌
庚辰歲將命至巴東時巳秋序霜荷索然
偶賦是章用遣幽恨
乘軺偶將命撫俗煙江湄地僻接窮峽務簡稀
公期秋信任無趣野懷良自宜月白夜蟬響池
暗風荷衰溪雲入破牗山菊開疎籬貰酒不能
醉鄉園空結悲徘徊獨凝望目極長天涯
成安感秋
蟬噪木葉下遠客忽驚秋凝恨悲晚候萬緒皆
如抽芳時同夢幻急景如奔流念我何爲者年
來生百憂貧居負勝事壮歲傷羈遊臨民慙墨
綬垂釣思滄洲逹則濟天下窮當守一丘胡能
效時軰&KR0804;冐随沉浮
感興
憶昔金門初射策一日聲華喧九陌少年得意
出風塵自爲青雲無所隔主上棆才登桂堂神
京進秩奔殊方墨綬銅章竟何用巴雲瘴雨徒
荒凉有時扼腕生憂端儒書讀盡猶飢寒丈夫
意氣到如此搔首空歌行路難
暇日
江樓晝静春隂變日午簾空飛乳鷰帆稀客散
野岸空隠隠遥峯望中見
又
郵亭落日多飛絮音重江春暮坐久凝眸
欲斷腸梅雨如煙瞑村樹
南浦
春色入垂楊煙波漲南浦落日動離魂江花泣
微雨
長郊雨餘遠樹减翠新蟬忽鳴激耳嘹唳
久客孤坐情如何哉形之于文聊以自遣
遥山夏雨歇遠樹凉風至憑欄偶開襟新蟬動
秋思沙溪潔細流庭木驚疎翠節候又復然幽
憂斯所萃芳歲若奔流羲光不停轡感物悼前
期誰知此時意
雪霽池上
雪霽池上亭晴光照泉石暖覺岸冰銷静聞簷
溜滴務簡身暫閑景幽心自適極目望南山圭
峯露微碧
有寄
金陵煙草綠玉塞霜天白萬里隔關山年來斷
消息
忠愍公詩集卷上
