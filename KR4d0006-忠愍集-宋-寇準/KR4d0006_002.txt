忠愍公詩集卷中
春日登樓懷歸
高樓聊引望杳杳一川平遠水無人渡孤舟盡
日横荒村生斷靄深樹語流鶯舊業遥清渭沉
思忽自驚
秋思
秋氣動天地恍然情未窮故園應墜葉昨夜又
西風白草侵危堞寒濤接遠空搘頥當此景無
語夕陽中
再歸秦川
阮路何方盡西歸興未勞河流經陜狹山色入
秦高返照明秋壘孤村接暮濤還如丁令至故
里滿蓬蒿
秋夜獨書勉詩友
西風驚萬木危坐思悠哉故國經年别秋鴻半
夜來人應多弃善天豈不怜才休學嚴夫子荒
凉老釣臺
長安書事
一從洛邑移秦甸三見東郊綻早梅蓮府晝閑
鈴閣閉柳營春暖射堂開齋壇首冠慙諸將相
印兼營接上台何事燕公輕仗鉞却言分閫是
麤才
重陽登高偶作
務閑留上客佳節值重陽旨酒浮仙菊清歌遶
畫梁高城明落日疎樹覺微霜且盡登臨興餘
歡尚未忘
塞上
春風千里動榆塞雪方休晚角數聲起交河冰
末流征人臨迥磧歸鴈别滄洲我欲思投筆期
封定遠侯
寓居有懷(時年十四歲)
疎林頻落葉孤僻繼離騷獨坐聞鴻遠閑吟見
月高夢回更自永思苦夜何勞寂寂西郊内披
衣聽海濤
重到進公院
伍年重到支公院物態人情盡不同唯有寒檉
暗秋色依然蟬噪夕陽中
野步
幽景恣追尋遲遲傍柳隂静思非世務孤立是
閑心村迥遥峯出溪明返照侵片沙招野步白
鷺伴高吟積雨廻塘漲微晴疊翠深春鳩鳴古
寺煙草入平林迸笋行無定飛花勢不禁凝然
客亭上鄉思獨沉沉
秋日原上
蕭蕭古原上景物感離腸遠嶠收殘雨寒林帶
夕陽溪聲迷竹韻野色混秋光吟罷還西望平
沙起鴈行
江上晚望懷所知
遲遲迷遠信閑立大江隅遊子在何處秋風吹
五湖潮迴沙鳥聚岸闊釣舡孤歸去還堪嘆田
園半巳蕪
秦中感懷寄江外知巳
念子隔江海浩然時巳秋蟬鳴關外樹人在水
邊樓髮白猶搜句時清尚旅遊遥思當永夜不
寐向孤舟
水村即事
虛齋臨遠水吟釣度朝晡葦岸秋聲合莎亭鶴
影孤片雲藏疊巘野燒起寒蕪獨步時吟望離
人隔五湖
暮秋感興
苒苒前期遠窮途一可傷有時聞落葉不語立
殘陽塞草秋先白溪沙晚更光那堪望天末燕
鴈又成行
秋夜感興寄吳順之
耿耿不成寐楚鄊經暮秋故人遥海嶠寒月滿
江樓閉戶生蒼蘚安閑到白頭如何太平日獨
不出汀洲
夜坐有懷寄張士遜
清秋吟更僻况復古亭間少夢蟲聲碎無風樹
影閑月華澄曲沼霜氣滿空山不見張夫子誰
人共往還
送人下第歸吴
鶯老計還失負書歸故鄊杏園無近路澤國有
高堂白鳥迷幽浦寒猿呌夕陽離懷休堕淚春
草正茫茫
秋訪江上友生所居
苔石斗寥落坐來生遠愁故人應罷釣寒業自
驚秋村隔平沙瞑江和暮靄流徘徊不能去此
處有扁舟
冬夜旅思
年少嗟羈旅煙宵未進能江樓千里月雪屋一
龕燈透信憑邊鴈孤吟寄嶽僧爐灰愁擁坐硯
水半成冰
貽趙少府
夫君何感命拾載困風塵薄宦湏流落孤吟更
苦辛山寒泉易凍邊近草難春珍重常招隱慙
非孟子鄰
春日懷張曙(時年十六歲)
不見張夫子巖花幾度新久閑空賦命遠别更
傷春雨艇秋天末煙蓑隱渭濱應嗟年未冠巳
作異鄊人
初夏雨中
綠樹新隂暗井桐雜英當砌墜疎紅重門寂寂
經初夏盡白垂簾細雨中
感興寄蓮嶽一二詩禪友
西風傷遠别前計競成非芳草此時暮故山何
日歸禪應同雅道貧合長天機飜憶雲溪伴無
憀對落暉
贈隠士
夫子才名重貧居志未勞吟當寒夜苦閑到白
頭高心地通禪寂田園近海濤不知千載後誰
更續離騷
湖上作
極目望南浦望中生遠思鴈況芳草渡燒斷夕
陽陂歲月寒萍梗江山念别離猶餘清夜夢暫
與白雲期
有懷
秦川春婉晚漢水路迢遥不待凭危檻離魂巳
暗銷
送李生歸秦中
酒闌還執手之子擬歸秦風雪過殘歲山川近
早春久遊詩思苦遠别柳條新後會知何日空
餘淚滿巾
書懷寄韋山人
萬事不關慮孤吟役此生風騷中旨趣山水裏
心情衆木彫寒色空江噴暮聲終期謁君子同
遶綠苔行
閑夜圍碁作
歸山終未遂折桂復何時且共江人約松軒雪
夜碁
紙鳶
碧落秋方靜騰空力尚微清風如可託終共白
雲飛
春雨
散亂縈花䲧空濛暗柳堤望廻腸巳斷何處更
鸎啼
夜坐懷故友
西風起窮巷衆木又彫零蕙浦月華白竹窗燈
影青故人難重見鄰笛不堪聽行傍秋池上孤
吟對遠星
南陽帝上各賦玉蝴蝶花一絶
堪賞東君造化竒装成蝴蝶滿纖枝粉融輕翅
攅花蘂疑是尋芳未去時
鄴北旅中懷友人
浮世多塵事悠悠難定期夢闌懷遠夜秋盡望
鄊時道在應無悶風澆自業詩何當歸釣渚搘
肘一沉思
弔任瓘處士
一生長抱恨終亦是貧居遺信留孤鶴營墳賣
古書竹齋無俗物秋圃有寒蔬福善何言昧悠
然望太虛
秋懷
落日留不住默然空淚零敗莎侵陋巷疎葉滿
閑庭有趣窮風雅無機敵杳冥浮榮安足戀歸
去亂山青
送友生下第南歸
頻頻退禮闈此去欲忘機霄漢貧難逹江湖老
獨歸程遥秋浪疊村瞑夜燈微應使爲儒者翻
悲苦業非
邊城春望
獨望原西路離襟倍黯然青山遮故國絶塞度
新年風聚沙迷岸煙開燒滿川歸心正無際驃
騎莫留連
草
獨步高原上依依動所思無人尋蕙徑落日滿
江湄楚澤晴芳處秦川晚翠時此中興廢事千
古復誰知
送左眉州之任
分官離法署承命守眉州山舘鄰孤寺春城過
亂流江雲長映日蜀魄似悲秋到郡揚清政遺
黎病必瘳
楚江夜懷
西風生遠水蕭颯度吟臺明月夜還滿故人秋
未來寒蛩啼暗壁敗葉下蒼苔誰念空江外年
年首重廻
春日書懷
曾讀前書笑古今耻随流俗信浮沉終期直道
扶元化敢爲虚名役片心默坐野禽啼晝景閉
門官柳長春隂世間事了湏先退不待霜毛漸
滿簮
離京日作
離歌豈忍罇前聽别恨無由醉裏消(余久不飲酒故有是)
(句)惟有夢魂歸北闕不知京洛路迢遥
夜泊江上
歲暮峽中村維舟古樹根群峯初落日夜後獨
聞猿流水自無盡客愁郍可論平明離楚岸迢
遞指吴門
新蟬
寂寂宫槐雨乍晴高枝微帶夕陽明臨風忽起
悲秋思獨聽新蟬第一聲
寄獻廣南許虞部
南國江山五十州星郎從此播芳猷詩窮雅道
皆清唱官重名曹未白頭望斷蠻村煙樹遠吟
殘嶺月海風秋三年政滿迎丹詔諫署重膺仄
席求
送吉上人
新鴻并落葉正逐朔風飛此地仍分首何山是
所歸問程雲棧遠宿舘雨燈微莫恨天涯别重
尋志未違
秋夕書懷
官路時風漸識情一悲前計遠愁生深秋寒氣
侵燈影半夜疎林起雨聲縣印終年拘吏役煙
蓑何日避浮名窮通休問巢蓮骨大抵無徒是
至清
春郊閑望
風騷高處謝知音公退何妨縱野吟弱柳不能
牽别恨片雲應念識閑心沙平古岸春潮急門
掩殘陽暮草深凝望江皐動幽興數聲鍾磬出
西林
雨中書事
一雨起前浦霏微向暮秋誰方眠釣艇我獨在
江樓山晦峯巒隱煙凝島嶼幽何當見晴旭一
得泛迴舟
夜懷寄友生
遥夜獨無趣怳然思故交泉聲飛石壁星影動
林稍志壮難低俗情閑任獻嘲秋山雖入望猶
不似衡茅
秋夜懷歸
背䆫寒燭影沉沉楚客鄉思欲不禁板閣漏殘
人自遠水螢光淡夜方深牢愁聞雨眠疎屋歸
夢隨雲徹故林憶着煙村舊風景柿紅時節又
鳴砧
夏夜閑書
雨濛村落野梅黃茅閣長吟水氣凉幽鳥遠聲
來獨樹小荷疎影占前塘閑心終不忘魚釣澹
水真宜習老莊報國自知無世用煙蓑何日臥
清漳
秋興浩然追憶舘殿幽致偶成長句寄徐
休學士
軺車南去詠江天閑憶群賢倍黯然御水莎青
孤立鷺宫槐煙冷數聲蟬石渠吏散簾風静鳳
闕雲歸霽景鮮幽致不知何日共思君唯賦帝
京篇
宿江西寺
獨宿西林夜凝然静擁袍巫雲秋瞑峽楚月冷
生濤莎敗蛩猶噪鄊遥夢亦勞霜風開落葉還
欲續離騷
聞杜宇
曾爲深冤無處雪長年江上哭青春平林雨歇
殘陽後愁殺天涯去國人
巴東寒食
春雨蕭蕭寒食天遠行猶在楚江邊人思故國
迷殘照鳥隔深花語斷煙薄宦未能酬壯節良
時空自感流年因循未學陶潜興長見孤雲倍
黯然
春晚書事
春盡江天景寂寥思鄊還共楚雲遥林花經雨
香猶在堤柳無風絮自飄水國獨慙臨縣邑煙
郊爭合負漁樵青梅時節遲歸計且逐餘芳殢
酒瓢
月夜懷故人
清夜月初滿蘚庭吟更幽梧桐疎影老蟋蟀亂
聲秋舊國情何極空江思欲流故人今底處危
坐獨凝愁
和趙(瀆)監丞贈隠士
不愛簮裾陪盛列終年深隱飬天機静聞風雨
眠漁艇閑稱林泉掛道衣門接水村多野色鶴
當莎徑立殘暉高吟幽賞無羈束始覺趍時事
事非
雨夜書事
離人聽積雨滴滴動鄕心故國程猶遠重門夜
正深氣昏濛燼燭巢冷語棲禽遥想江南岸餘
花委故林
歸州留别傅君
楊柳如絲拂畫橋此中留語欲魂銷還愁别後
巴東舘獨聽空江半夜潮
秋晚閑書
吟情自覺都無趣况復離居感物華厭讀群書
尋野徑閑收落葉煑山茶燒殘寒菊花猶在霜
過香橙味轉加因想前期重搔首不堪秋思極
長沙
聞笛
平野人歸後孤城日落時西風聞一笛惆悵憶
桓伊
縣齋春書十二韻
縣幽無俗事公退只高吟江到荆門闊山連蜀
國深峽雲長映日蠻雨易成霖群雀鳴春院饑
猿呌夜岑庭荒多古木地僻見沙禽印鏁殘陽
後人歸疊翠隂思鄊空索寞素分信浮沉樂静
稀塵累甘閑負壯心衰容常懶櫛病髮豈勝簮
寡欲慵求友訪邪每自箴澆風終耻合前事固
難諶望斷天涯外離魂欲不禁
予頃從穣下移涖河陽洎出中書復領分
陜惟茲二鎮俯接洛都皆山河襟帶之地
也每凭高極望思以詩句状其物景久而
方成四絶句書于河上亭壁
堤草惹煙連野綠岸花經雨壓枝紅年來多病
辜春醉惆悵河橋酒旆風
蟬鳴日正樹隂濃避暑行吟獨杖笻却愛野雲
無定處水邊容易聳竒峯
岸闊檣稀浪渺茫獨凭危檻思何長蕭蕭遠樹
疎林外一半秋山帶夕陽
暮天寥落凍雲垂一望危亭欲下遲臨水數村
誰畫得淺山寒雪未銷時
秋夜懷洛下一上人
遊宦忘機久心源亦自澄夜聽吳苑雨秋憶洛
城僧木葉驚棲鳥寒䆫暗静燈何時過竹院一
得問三乘
題花
繁花昨夜香苞裂露裛風吹照野時能與離人
添悵望一時留與子規啼
春望書事
因晴每日向吟臺縱目山城景象開白鳥静投
沙浦去落花閑逐野泉來客愁巳被楊煙染春
色難甘蜀魄催看即流芳無處問但將餘興殢
黃醅
秋日懷友生
寂寂感離群前期何足云人從秦嶺别蟬向楚
江聞村送孤煙起山空白日曛更逢疎葉落愁
續轉紛紛
春初夜書
水國淹留歲月空雲山東去阻千重欲令遥夜
春愁薄湏頼黃醅臘酒濃南浦有潮舂柵鏁西
䆫無睡怯巖鍾誰家幾點畬田火疑是殘星掛
遠峯
江上
古岸蕭蕭聞去鴈平蕪杳杳更斜暉空江極目
望不盡楓葉半紅人未歸
夜望
南亭閑坐欲忘機望久前村島嶼微數點寒燈
起煙浪江艇應見夜漁歸
送人
客亭殘照裏歌闋獨南行芳草無斷色離人多
别情遠塗方不極長笛更飛聲莫動鄕關念徒
令白髮生
早春
溪冰覺暖微凾碧山杏經春半吐紅不向此時
捹一醉到頭無計柰春風
寄漳川隱士
志高長說耻鳬趍歲晏園林戀隠居陋巷自甘
棲短褐侯門終不曳長裾夜吟雪屋冥搜句春
結煙蓑老釣漁爲我紅塵偶爲吏近來還寄絶
交書
又
慵趨大厦戀山薇立志由來與世違溪上有時
逢静釣雪中長日掩閑扉自知天爵高人爵不
愛朝衣換布衣我逐浮名任飄泊清泉難得共
忘機
題巴東寺
寺在啼猿外門開古澗涯山深微有徑樹老半
無枝望遠雲長瞑談空日漸移恐朝金馬去還
失白蓮期
贈隠士
夫子住東野經年不到城愛吟無俗趣貧静得
閑名荒徑侵山影虚堂出燕聲我慙爲俗吏泉
石負幽情
南亭晨望寄唐知印
夢覺偶晨起南軒還獨過曉光生遠樹露氣冷
疎荷䆫白遊塵少風清静興多遥知江郡守幽
趣在煙波
殘月
半夜沉清影宵殘猶半吟巳甘垂樹杪由得掛
天心淡色迷蓬戸餘光映宿禽誰家傷早别凝
思共沉沉
又
光随春偏細影共夕煙流若近明河沒還疑墜
玉鈎
巴東有感
長歲天涯悲斷梗逢君無處不傷情郍堪日落
紅樓伴更聽蕭蕭杜宇聲
省夏書事
䆫戸經初雨風清野景饒閑庭猶戲蝶高樹巳
鳴蜩世態貧中覺鄊思醉裏銷縱吟還獨步時
復過溪橋
和李逢同年水閣閑望
務簡凭危檻疑然感物華孤村經野燒極浦見
漁家灘急舟難渡山高日易斜明時如道在焉
復痛懷沙
塞上秋懷
未識窮邊苦今遊信有之秋林殘照後關路獨
行時磧迥風長急天寒鴈度遲離心巳無頼更
聽戍樓&KR0911;
送人歸吳
忽憶湖山景㳂流興不窮孤舟將去夜絶塞巳
來鴻白髮前期近滄川舊業空明時方道在莫
更學漁翁
秋日
江天物候潜衰變氣爽初疑夏景餘雨漬亂苔
侵古壁風飄紅葉滿荒渠晚雲連嶽幽藏寺秋
水澄江静見魚昔歲一鳴無所恨綠槐金蘂任
蕭疎
寄贈笠澤處士
笠澤漁人高節竒白頭猶自着蓑衣吟過竹院
僧留宿釣罷煙江鶴伴歸花落砌邊春雨歇酒
醒林際夕陽微中朝名士皆知巳多說東來信
亦稀
柳
曉帶輕煙間杏花晚凝深翠拂平沙長條别有
風流處密映錢塘蘇小家
喜吉上人至
鄴北至䕫城三千里外程勞尋苦吟伴獨入亂
山行楚水秋無際巴猿夜有聲逢師不能寐因
話故鄕情
早秋(二絶)
年光苒苒暗推移坐惜流年感舊期獨聽早蟬
秋色裏潘安初見二毛時
一聽早蟬響坐悲芳歲闌新秋空索寞前事但
心酸
秋日武關道中
行塵漠漠起西風來往征軒似轉蓬駐馬幾多
愁思苦亂蟬衰柳武關中
早春
日暖經冰泮潜回律管春初驚柳色重漸見草
芽新罇酒留懽少雲溪入夢頻惟應五侯地行
樂及芳辰
書山舘璧(時年十九)
秋作西南使千林覆去程四時無日影終夜有
猿聲路入溪雲過人穿鳥道行不堪孤驛望風
雨動鄊情
送趙主簿之任惠安
蕭蕭征騎立長亭遥指天涯萬里程尊酒欲闌
人欲别夕陽絲管盡離聲
秋氣凛然庭木將墜道謙上人有南征之
役賦詩祖行
洪府多佳致師今欲此行寒山連楚遠白浪浸
吳平煙雨經秋迥霜鴻入夜鳴到時春未暮閑
聽鷓鴣聲
酒醒
勝遊懽宴是良圖何必淒淒獨向隅深院酒醒
春日晚只聞芳樹語提壼
南陽春日
水滿池塘花遶城日斜南陌暖風輕千門柳色
春煙淡獨倚高樓聞暮鶯
春日長安故苑有懷
唐室空城有舊基荒凉長使後人悲遥村日暖
花空發廢苑春深柳自垂事著簡編猶可念景
随陵谷更何疑入梁朝士無多在誰向秋風詠
黍離
送人遊邊
遠行當歲暮冰雪路難分疋馬陽關外邊聲落
日聞
惜花
深謝暖風傳馥郁長憂夜雨暗催殘黃昏欲放
笙歌散更逸朱欄子細看
微凉
高桐深密間幽篁乳燕聲稀夏日長獨坐水亭
風滿䄂世間清景是微凉
帝城秋望
登臨秋向盡千里見王畿過雨山逾翠經霜菊
漸稀平原夕靄起高樹宿禽歸一望關河道空
令詠式微
禁中偶書所懷呈内翰同年同院二學士
朝回内省中默坐對西風秋色澄寒沼朝陽上
古桐龍墀慙近待魚浦憶疎蓬會待酬恩了煙
蓑伴釣翁
新秋
孤吟遶桐砌時節又西風悵望新秋在歡娱往
事空柳條微减翠蓼穗巳飄紅正是多傷感仍
將别恨中
春書
年長追遊興漸凋况兼巴峽景蕭蕭閑齋爲謝
楊花到時拂殘書慰寂寥
秋日晚晴池上作
雨歇南山積翠明淡雲消盡遠天晴漪漣不動
秋塘静獨拄寒笻遶岸行
夏日
離心杳杳思遲遲深院無人柳自垂日暮長廊
聞燕語輕寒微雨麥秋時
留題郡樓
千里關河一望間登臨長到夕陽還欲驅征旆
歸朝去更倚高樓看暮山
青州西樓雨中閑望
海上秋添寂寞情萬家煙樹瞑重城蕭蕭細雨
遥天暮獨向空樓聞笛聲
中書秋日有懷青社舊遊因書一首
掖垣秋色生鷄樹忽憶青丘感舊情曾倚西樓
吟暮雨數峯寒碧遶高城
贈寳上人
重城蕭寺雖留滯野鶴由來性本閑寒磬終宵
鳴竹院虚䆫盡日對秋山旋移怪石資吟賞應
有孤雲共往還自笑紅塵成底事幽期長是負
松間
雨夜許氏第會宿各賦四韻
雨夜銷煩暑林塘向夕幽庭虛惟欠月樹冷欲
生秋河北嗟新别罇前念舊遊若非逢勝會何
以解離憂
水閣夜望書懷
水閣中宵動寥寥起遠思秋風生折葦星彩動
寒池白社孤前約青雲少舊知苦吟空自歎風
雅道由衰
離京作
致君才業本無能戀闕情懷老不勝欲過龍津
重回首朣朧初日上孤稜
洛陽道中感懷
文陛初辭咫尺顔恩深猶綴輔臣班漢庭舊友
彫零盡獨擁雙旌人武關
初到長安書懷
荐承丹詔撫彫殘適值年豐萬井安舊職尚兼
黃閣貴前驅新擁碧油寒净冷風竹經宵聽老
愛山雲盡日看魂夢不知關塞外有時猶得到
金鑾
遊花巖寺
寺對南山積翠濃水村鷗鷺下遥空層樓望盡
樊川景恨不凭欄煙雨中
寄京兆向相公(敏中)
九萬鵬霄振翼時與君同折月中枝試思淳化
持衡者得到如今更有誰
和向相公見寄
玉殿登科四十年當時交友盡英賢歲寒唯有
君兼我頭白猶持將相權
送轉運梅學士詢巡邊郡(四首)
悵飲惜離群窮邊去路分雪深山舘夜孤鴈背
燈聞
絶塞程方遠窮隂歲欲殘石城歸夢斷隴月照
人寒
水遠沉來信山長疊去愁夜深關月白休凭驛
邊樓
夙駕巡邊徼歸程隔亂山長安花木麗春苑待
君還
春晝偶書
白晝偶成芳草夢起來幽興有誰知風簾不動
黃鸝語坐見庭花日影移
秋夜懷歸
渭水苔磯阻舊遊夢回空舘却凝愁一聲江笛
巴雲瞑半夜山風楚樹秋星落古池孤影動燈
搖疎壁冷光幽遲明不昧空搔首蹤跡何田得
狎鷗
憶洛陽
金谷春來柳自黃曉煙晴日映宫牆不堪花下
聽歌處却回長安憶洛陽(古歌云金谷園四柳春四柳春來似舞腰)
(郍堪風景好獨上洛陽橋)
長安春望感懷
㶚岸春波遠秦川暮雨微凭高正愁絶煙樹更
斜暉
春晝
午晝花隂静春風數蝶飛坐來生遠思深院燕
初歸
𡵨下秋書
碧樹微凉露氣清感愁懷舊獨含情西樓月夜
明如水只欠桓伊一笛聲
憶𡵨下小池
長憶西園清夜景酒闌無不獨臨池可怜隴月
三更白誰見紅渠露滴時
𡵨下西園秋日書事
務簡群吏散披襟幽興長松篁經晚節蘭菊有
清香水净澄秋色山高見夕陽身閑心自泰何
必濯滄浪
秋懷
輕雲不動日微隂高樹無風秋色深獨聽暮蟬
臨水坐十年林壑阻歸心
秋
自古名高衆毀歸又應身退是知機林風驚斷
西窗夢一夜愁聲憶翠微
冬日北齋
寒風颯颯響庭槐愛日明䆫坐北齋閑憶故山
歸未得舊遊時展認雲崖
秋齋
霽景有誰同遠望秋懷無柰只悲歌雲收遠嶠
凝嵐翠雨歇空庭敗葉多
洛陽有懷𡵨山舊遊
綠鬢年來已漸彫舊遊芳草路迢迢山横遠翠
疑歌黛柳拂輕梢認舞腰秦甸夢回空有恨洛
城吟斷獨無憀斜陽更上高樓望始覺離情一
倍饒
憶𡵨下舊遊
二年岐下假諸侯事簡民安選勝遊花寺水村
時駐馬暮天秋雪獨登樓静眠鈴閣聞羌笛閑
酌松醪引越甌别後幾回空有恨葉飛蟬噪動
離愁
無題
金甲珠𥜗鏁繡扄杜城殘月葬娥英春風候舘
花如雪空有鶯傳度曲聲
秋日登後樓
遠山重疊故關遥公退乘閑上麗譙今日登臨
秋思苦雨荷風葉共蕭蕭
早春
星紀周天運微陽氣候新郊原初度臘梅柳暗
驚春故國無書久孤峯入夢頻年加自多感况
復送歸人
南陽夏日
綠楊隂密覆回廊深院簾垂晝景長人静獨聞
幽鳥語風來時有異花香世間寵辱皆嘗遍身
外聲名豈足量閑讀南華真味理片心惟只許
蒙莊
夏日有懷
庭樹隂隂夏景遲閑房愁對暮簾垂因思往歲
陪天仗正是瑶池賜宴時
途中作
秋末楚雲端行侵苔蘚斑愁腸不厭酒病眼豈
逢山遠路有時到宦遊無處閑却思清渭北煙
柳掩柴關
喜吉上人至
喜師來訪我幽會興何長清論都無倦鄕愁頓
欲忘疏林秋色暮虛閣水風凉久坐慵言别微
陽下短牆
書黃山舘壁
殘日住孤舘遲遲行古臺大河連野去白鳥背
城來離恨渾如結鄕心漸欲灰山花半寥落猶
在社前開
巴東驛秋日晚望
楚驛獨閑望山村秋暮天數峯横夕照一笛起
江舡遣恨湏言命冥心漸學禪遲遲未回首深
谷暗寒煙
掩卷
掩卷頻秋望無人共展眉殘陽留古樹白鳥下
寒池簮組心還倦風騷志未衰登臨一長嘆還
失渭川期
巴東書事
鄉思終日有孤淡厭琴樽衆木侵山徑寒江逼
縣門浪沉灘見眷雨過壁生痕憔悴悲蘭蕙因
思楚屈原
池上秋書
虚齋獨語復書空閑對林塘思少同霜葉聲乾
飄夕照露荷香冷泣秋風時平偶作青衫吏心
老渾如白髮翁昨夜渭川歸好夢一舡煙雨打
孤蓬
書懷寄郝監軍
索居終日學忘機深嘆高堂飬獨遲自問江村
紆墨綬何當煙浦坐魚磯夢廻渭水秦雲斷望
盡巴山蜀魄飛好怪多才郝夫子道孤俱未及
輕肥
南平驛
心随流水還鄊國身向青山上屈盤秋夢不成
秋雨細西風一夜客亭寒
悶書
秋憶故鄊魂欲斷晚臨寒浦思如流歸來古屋
寒燈暗能較騷人幾處愁
秋寄江上吟僧
掛錫在荆楚杜門無往還潮聲到孤寺月色遍
前山一鴈驚幽思西風慘病顔何當重携手高
步白雲間
江上晚望
寒鍾來極浦古寺隔重巖斜日搘頥坐天涯落
月帆
金陵懷古
極目望吳甸野煙凝亂流夜來榆塞鴈呌斷石
城秋舊苑荒餘草平川半古丘遲遲獨廻首落
日一蟬幽
暮春感事
春至又春暮閑心成古心花光随雨薄草色共
煙深粉蝶稀狂影黃鸝送好音餘芳留不得還
共夕陽沉
秋興
窮秋九月西風高疎林木落聲蕭騷出門長望
無所適唯見空江生暮濤
春日閑望有感
水鄊春氣變新正風物光榮異帝城閑步偶尋
芳草色空林獨聽野鶯聲煙霞未得從幽興吟
賞潜悲减舊情燕麥楊花自搖蕩不知離客困
南征
江上聞鷓鴣
水村煙樹與雲平閑倚孤舟念遠行無柰鄊心
倍寥落殘陽中有鷓鴣聲
醉題
榴花滿瓮撥寒醅痛飲能令百恨開大抵天真
有高趣騰騰湏入醉鄊來
和趙監丞春江送别
孤舟東去水煙微久客郍堪更送歸三月江頭
春盡日片帆輕絮共紛飛
送李生二絶句
愛君白髮無羈束命駕常爲千里遊一夜春江
又廻棹當時風雨滿汀州
又
晴色半和行色遠江頭别來欲何之數杯酒盡
又南去正是落花春暮時
與詩友會宿
此夕南軒宿論詩萬慮忘苦吟秋信近寂坐漏
聲長空静燈光暗桐疎露氣凉幽懷聊自遣山
&KR3058;頻浮榮何足貴幽别轉難伸終憶歸清渭林
泉卜舊鄰
東歸再經峽口
復命經三峽波瀾極目愁片雲生斷壁孤石礙
中流道路連巴塞風煙接楚丘重來登望處因
念昔年遊
江上晚行
秦川不得却歸耕奉詔年來在楚城孤寺殘鍾
催夕照汀洲疎葦送秋聲西風獨起湖山思久
客應知寂寞情野鶴漸無驚弋意對人孤立水
煙平
初秋即事
古邑端居夏景移炎飈經雨自收威蓮衰小渚
秋光淡蟬噪平林夕照微冷句每招江客和深
心終約嶽雲歸晚凉却近南亭立獨看沙鷗向
浦飛
蓮
數柄疎荷出小池幽香深謝好風吹曉來秋氣
疑清露似學湘妃怨九嶷
望都雨夜
孤驛蕭條風雨夜夜深䆫竹動秋聲離魂無睡
難成夢却遠長廊獨自行
成安秋望
八月西風蟬噪時蕭蕭疎葉巳辭枝煙村物景
都無頼况是登臨有所思
夏日晚凉
微凉天氣似秋期風觸疎簾影自移遠夢有時
尋水寺孤吟終日對莎池笋梢成翠堆輕籜梅
實飜黃壓嫩枝兀兀騰騰聊自遣此懷深謝野
僧知
輦下書懷
身名長似夢家計盡蕭然旅宦遊梁苑歸心滿
渭川郊原秋變色桑柘晚生煙願得長閑去何
妨老一&KR1185;
冬日偶書
戸庭初過雪鳥雀亦聲稀天淡雲容結林寒日
影微虚名何足道前是旋成非簮紱全忘念終
湏掃澗扉
巴東縣齋秋書
訟庭終日静琴鶴亦長閑晚樹生凉吹秋思在
遠山水穿吟閣過苔遶印床斑幸有江雲看何
湏卜往還
江行書事
孤棹㳂流岸凝懷似舊遊朝雲生嶽頂斜月動
江流賤節難干世離心易感秋因思六朝事千
古有遺愁
題楊氏别墅
門巷枕江濆疑將俗境分湖山晴後見天籟静
中聞徑僻苔空老林寒日漸曛高懷無一事長
歲似孤雲
再到鄴下有感
漳濱勝地皆牢落晚歲重來恨莫收極浦寺藏
雲樹老故人門鏁雨苔秋煙霄得路輸時彦泉
石忘機阻舊遊今日重思昔年事放懷惟上夕
陽樓
成安秋望有懷
年加心地轉如灰書篋經旬亦懶開詩句偶吟
皆感事文章無用獨傷才秋蟬殘韻搖疎樹夕
照寒光下古臺閑遶岸莎看野水暗流紅葉不
重回
書懷寄唐工部
不才曾忝吾君選紫殿科名志巳酬孤立敢言
逾素分高吟深愧預清流西風獨見江籬暮紅
葉還思苑樹秋多謝明公知賤節每貽清句緩
牢愁
鄴中和崔邁著作
虚室疑愁厭夜眠長吟静對欲凉天夢迴故國
人空遠望斷重城月自圓時泰未能抛組綬性
孤終是憶林泉明朝奉詔遐方去何處煙江寄
客舡
獨倚空樓畏景殘凝眸魂斷楚雲端猿清好雜
江聲聽山遠宜和霽色看鳥掠平蕪堪入畫風
來危檻欲生寒蕭蕭前浦歸帆静落日長吟且
凭欄
漢上偶書
謫仙唐室遊茲郡花下聽歌醉眼迷今日漢江
煙樹静更無人唱白銅堤(李白常有歌云日欲落峴山西遊客醉歸)
(花下迷鹿門小兒齊拍手攔街争唱白銅鞮)
舂陵聞鴈
蕭蕭疎葉下長亭雲淡秋空一鴈經惟有北人
偏悵望孤城獨上倚樓聽
又
危欄秋盡偶來凭霜落秋山爽氣澄誰道衡陽
無鴈過數聲殘日下春陵(衡州有回鴈峯云鴈止于衡陽不得)
贈魏野處士
人間名利走塵埃惟子高閑晦盛才歆枕夜風
喧薜荔閉門春雨長苺苔詩題遠岫經年得僧
戀幽軒繼日來却恐明君徵隱逸溪雲誰得共
徘徊
忠愍公詩集卷中
