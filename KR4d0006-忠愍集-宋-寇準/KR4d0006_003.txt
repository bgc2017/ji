忠愍公詩集卷下
荆南秋望
西風吹戸牗猶自客荆蠻積水浮秋漢微陽淡
遠山蟬稀疎葉盡雨歇片雲閑何日忘簮紱深
居石室間
江上送别
浪疊春江遠樹微落花風雨共淒淒愁人此際
腸湏斷况是登臨更送歸
送人往嶺表
炎光君此去旅恨杳何窮海樹瘴煙黑蠻村山
路中
秋日
柳衰蟬噪寒煙淡地迥山遥暮雨收宛是昔年
秋氣味只添多病與離愁
留題洛北羅漢閣
地高閣迥宜閑望望盡雲山首懶迴林下野僧
應笑我半年旌旆四曾來
判都省懷感
昔爲學士掌三銓屈指年光三十年秋雨滴階
桐巳老白頭重到倍依然(余頃年手植桐樹在省有朽者)
輦下春日
雨餘宫闕麗春隂三月花光照上林誰倚青樓
望歸騎日斜南陌柳煙深
南宫宿齋静思陜城東閣竹
南宫向夕景彌清風竹蕭然動遠情憶到陜城
東閣伴拂䆫敲砌送寒聲
途次方城
方城舊路四曾過此度偏饒悵望多獨倚客亭
思往事南陽何異夢南柯
經郴州永興驛
昔擁雙旌在㪷城今朝孤舘語同名天遥秦樹
無因見極目空饒悵望情
臨海驛夏日
嶺外突蒸當盛暑雨餘新舘覺微凉最怜夏木
青隂合時有鶯聲似故鄊
海康西舘有懷
風露凄清西舘静悄然懷舊一長嘆海雲銷盡
金波冷半夜無人獨凭欄
長安春日
淡淡秦雲薄似羅㶚橋楊柳拂煙波夕陽樓上
山重疊未抵愁春一倍多
病中書
多病將經歲逢迎故不能書惟看藥錄客只待
醫僧壮志銷如雪幽懷冷似冰郡齋風雨後無
睡對寒燈
長安春書
務閑公府都無事騎吏前驅引馬行雨霽晚街
官柳色日長春寺講鍾聲雲山巳有終南秀泉
石猶思洛下清聞道曲江新水滿欲携歌管出
重城
宫詞
長門秋夜雨䆫外滴寒聲悔不先辭輦應無别
恨生
柳
絲翠最宜經宿雨絮飛爭忍逐香塵簾垂獨院
無人處一樹風搖日午春
杜陵
燕有情還至花無主亂開杜陵人不見夜月自
徘徊
左馮寺樓閑望
閑思至道年中事獨倚左馮城外樓目斷平皐
人不見暮天無際水悠悠
偶書
往事都如夢流年只斷魂不堪春盡日細雨欲
黃昏
途次鄧州
南陽西去見遺基駐馬平郊遠樹微自笑平生
撫所着不如山鳥解思歸
春雨
漠漠霏霏着柳條輕寒爭信杏花嬌江南二月
如煙細誰正春愁在麗譙
感舊
長思密勿侍甘泉丹地翺翔獨少年重到文昌
倍惆悵秋風霜鬢共蕭然
途次(二絶)
秋風故關路蟬噪日斜時有客驅征馬茫茫天
一涯
大澤荒草闊行人心慘悽邊雲時斷續流水自
東西
沙闊戍樓迥風高邊日清遲遲驅疋馬何處問
歸程
冬日偶成
正是旅愁悲遠宦况逢邊塞向殘年輪蹄影絶
冬深路鳥雀聲稀雪後天探騎經旬無使客戌
樓終日有烽煙病來無復拈罇酒獨向虚䆫盡
日眠
九日群公出遊郊外余方卧郡齋聽水因
寄一絶呈諸官
菊老東籬人病酒西風黃葉滿荒田不知今日
登高興何似虚堂聽水眠
春日偶書
柳岸花塘慵獨賞閉門春盡阻閑遊少年多故
心先老却彼人疑似白頭
送温尚書入洛
蕭蕭紅葉馬前飛又送王孫晝錦歸却到舊遊
應悵望故溪秋蘚滿魚磯
小韓店
昔從鄴下遊梁苑孤店曾經十數廻歲月暗移
人事改白頭重到小寒來
虚堂
虚堂寂寂草䖝鳴欹枕難忘是舊情斜月半軒
疎樹影夜深風露更凄清
憶樊川
閑想舊遊都似夢别來秦樹又西東高秋最憶
樊川景稻穗初黃柿葉紅
東䆫
徙倚東䆫夜未明悄然幽舘獨凝情燈搖古壁
秋䖝怨露下疎林宿鶴驚道在任從時態薄年
加潜覺睡魂輕待酬北關君恩了歸聽冰泉落
石聲
九日不飲
雲淡長空日欲斜永邊衰柳噪寒鵶病來不飲
空凄感獨遶東籬詠菊花
和人春暮
流年賦分長多感盡日長思立短亭猶謝海棠
花始發似留春色向凋零
又
昔曾過洛浦遺恨寫蒼苔往事詩空在春深我
獨來
早行
嚴鍾將報曙遊子巳登途野火時明滅殘星似
有無
忠愍公詩集終
