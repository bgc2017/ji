義豐集
宋王阮撰
詩
古意二首
西風策策飜葉鳴錦機停梭人暗驚歸心欲附潮頭去
潮頭不肯到湓城
洞庭九月湖水乾倒影夜瞰星斗攅水官籋浪蹴寒玉
船過兩耳聲珊珊
明妃曲一首
黃塵漠漠風捲沙明妃馬上彈琵琶琵琶一曲思歸譜
明妃淚盡邊人舞邊人不道思歸苦更問漢宫餘幾許
古來和戎人似鐵漢家和戎人似雪午忩一抹春山横
萬里關河不須設燕支寒帳秋復春翠被不禁愁殺人
人生不可無黃金無黃金兮死沉淪明妃也莫怨青塚
死有佳名生有用君不見秦樓當日卷衣女一一空隨
宿草腐
續湖隂一首
王敦稱兵内向明帝微行湖隂故樂府有湖隂
曲然亡其詞也余泊舟堂下誦温庭筠補亡惜
意未盡因為續焉
華林鳴蛙私邪官金陵指顧成長安唾壺一曲玉如意
聲斷石城鋒鏑寒從來龍化中興主不似黃鬚阿奴武
當時斬鞅心下事今日揚鞭目中敵黃埃散漫重瞳微
雨師不灑疑人知夢回日轉驚已午馬驕風疾那容追
一聲吉語禁門静萬國笙歌丹仗整山傾海動忽燃臍
地闢天開誰問鼎長江十里真險哉煌煌晉業流秦淮
江濤一洗妖氛息湖隂千古琉璃碧
代胡倉進聖德惠民詩一首(并序)
臣竊惟先王盛時大夫從事於外必有聲詩道
其不遑寧處之情而極夫節物之變耳目所接
託興喻物一於心聲發之非以自矜其功也以
為君臣之際天下真情所在序其情而閔其勞
君子之道云爾恭惟陛下康濟懷保如周文王
臣於此時得從大夫之後備使一方敢不激勵
奮發以求不負陛下臨遣之意用集所見與其
所聞因其方言間以俚語稍加櫽括比為近體
詩一百韻走驛請通進司投進冀塵一覧文詞
鄙陋不足發揮至德之光臣則有罪若夫字字
必實言言不誣舉可覆視當堯章煥乎之日犯
狂簡斐然之戒仄身覆燾實無所容冒犯天威
臣無任俯伏竢命之至
平楚皆膏壤成湯忽旱年人知聖慮切恩遣使臣宣乙
卯飢荒後長沙富庶全紀年四十載斗米二三錢(潭州自紹)
(興五年一旱後豐稔三十八年)縣縣人煙密村村景物妍朱蹄驕柳陌
金鐙麗花鈿(長沙自唐號小長安朱蹄金鐙杜甫所云)習此民成懶加之吏
不虔力耕終苟且勸課或遷延綠野田多曠潢池惡未
悛曷嘗修稼政但見飾賓筵豐稔時難保盈虚理有還
自應成赤地安得咎蒼天義廪真良法(常平)皇家以備先
積倉何止萬存數僅餘千(潭州每歲正苖三十八萬石每石收義倉一斗自乙夘至)
(辛夘當有百萬石臣到任點檢僅存四萬石)濫以疎庸迹來司歛散權一身
初扺此四顧但茫然奏發常平弊財蒙内帑捐敢云呈
敏手幸免奮空拳蔑問秦輸閉專稽稷懋遷陸資流馬
運水作汎舟連凢属災傷事深將利害研兼并勤告諭
商旅漸喧闐市直雖翔踴官收却痛蠲北來因鼎粟南
至出渠船(分路招糴廣米自靈渠出)稍稍收成廪紛紛出著鞭起於
衡嶽趾環厥洞庭舷湖北疆參錯江西境接聯里雖千
萬遠身亦再三遄必務經行徧深防賑給偏規模頒羣
吏出納謹鄉賢敢避風兼雨周爰陌與阡有時沉水㡳
鎮日上山巔不復通舟楫寧容坐馬韀屐多穿石仄裳
慣濕河壖江步時時到村虚日日穿(楚語以江岸為步村市為虚)救
頭方甚急援手詎辭腁疇昔雖多病馳驅却自痊已成
迷曉夜不復憚山川松逕行時盖楊花坐處氊光華雖
備使蕭散類登仙林密花頻剪途窮木可緣石欹行恐
壓溪漲涉疑漩昔出正初吉今經六下弦(以正月出廵七月還司)
奔忙馳似箭來往轉如圜王事歌苞杞歸心却杜鵑力
雖疲險阻志務報陶甄憶昨初行日蕭然亦可憐餓羸
皆偃仆疾疫更牽纏詎止家徒壁多遺屋數椽葛根殫
舊食竹米繼新饘(去冬人食葛根今春又食竹米)略救朝昏急終非肺
腑便聲音中改變形質外羸孱氣薾胷排骨神昏眼露
圈步欹身欲仆頭褪髮俱卷婦餒心成疾兒啼口墜涎
亂花生目睫炎火亢喉咽裊裊渾無力昏昏只欲眠盡
攣持耒手頓削負薪肩象貌已成鬼號呼幾亂蟬獸窮
思曠野魚困想清泉山僻無人到惟驚有使褰初聞争
欲走稍定使來前爾俗飢雖困吾君施體乾知民方疾
苦遣吏撫迍邅置院收鰥寡分場賑市㕓貸糧招復業
散種使耕田(臣常乞以米五萬石依條給貸四等以下戶又以榖三萬分諸縣借給)寒給
衾裯煖(給紙襖)春頒藥劑煎凢今嚴吏責皆是恤民編稍
見兒童集徐看父子牽共争扶杖聽咸樂置郵傳茶獻
迎門禮香浮夾道煙耳聞身鼓舞心切涕潺湲坐定徐
言此從來未見焉一時愆潤澤萬里奏艱鮮灌溉非無
桔精虔亦有牷畬乾終損粟池涸竟枯蓮詩駭周宣魃
經書魯國蝝坐令民皥皥飜作淚漣漣平日安豐稔今
朝乍疾顛老羸如病馬壯健若飛鳶忽見皇恩沐親馳
使命專聽言初挾纊拜賜悉鳴絃新歲天心格經時雨
勢綿東臯耕澤澤南畆溜濺濺坎豆皆勤作根涯悉勉
旃水耕榮唪唪陸種茂芊芊件件絲盈軸方方麥薦籩
(楚語以種物為坎豆勤苦為根涯以疋為件以三升為一方)指知食欲動目望酒先
撋舍北行歌暢村南伐鼓淵魚占何必夢斗覆已明躔甲
子晴尤好嘉平雪記埏自今知歲歲王道永平平撫已
叨逢主占星幸備員耳親聞擊壤手敢廢題牋農事修
其職邦基賴以堅但令倉廪實何必鼎鐘鐫商克周飢
止邢存衛雨愆定知豐稼穯端在講戈鋋足食繄兵法
行糧詠雅篇願陳王朴論一稔遂平邊(王朴邊策一稔可以平邊)
上九江唐舍人(文若)一首五十韻
江左承南渡潯陽控上流平時稱用武今日更防秋六
代規摹古三江險阨周高憑隆屏翰下瞰握襟喉呼吸
聞吳楚封疆矗斗牛循良渡虎跡神武射蛟遊勝事餘
蓮社風光足庾樓倚天開峻極倒影湛飛浮鼎敗香山
往官輕靖節休義門十世美將業二王優頃歲承平久
斯民習俗修究心依學校服力事田疇獄净苔荒砌山
深麥掛丘共知忠義篤肯陷矯誣羞不料戈鋋起能令
日月幽雲屯滿赤縣天意卒鴻溝郡邑生荆棘江湖識
冕旒竟捐形勢地聚作虎狼陬(紹興初李成盗此)昔計何勝辱
羣生亦暫偷竒功思赫赫内治頗悠悠法令中間弊流
移不可留(經界法行始有交居之弊産去税存德安一縣歲逃移千七百戶)未經真撫
恤還已困虔劉對壘緣淮甸長蛇集戟矛(金兵南下其臣有欲首取)
(江州者)雷聲忽天狗旗尾又蚩尤隔岸幾航葦孤城亦綴
斿兵戈閒耒耜戰艦奪松楸天下雖同擾江西又不侔
宿師惟此地(江南獨此屯戍)履畆倍他州(曹翰治江州獨用偽唐全税)諸將
紛紛是攸司日日掊文符競旁午膏血罄誅求戰鬭連
年永瘡痍幾日瘳蘖芽終作梗氣習遂成媮情動穿墉
鼠風行借父耰(風俗舊淳今狡)秉彛均物則失德自乾餱近世
凢臨政何人解撫柔帝為輟近侍人喜得賢侯父子文
章偉君臣契分投王言資潤色國事仗謀猷詩似丘傳
鯉書如固續彪鳳毛宜鸑鷟驥種自鞾騮增重依蓮幕
尤煩借箸籌折衝皆婉畫賜履又分憂奕奕長江上源
源數路頭若非煩柱石何以鎮貔貅南土驚新事西清
擁碧油春風回野色江月静簾鈎地借長城望塵清奕
世讎有生皆固結無土不冥搜(公下車之始即問姓名)立國須才
用聞公銳意收龍門如可上敢請與荀儔
瑞麥謠一首
淮海宜麥舊矣瑞我聖世疉出濠梁淳熙戊戌
得兩岐者一守臣張士元記其異紹熙甲寅又
得之益以三岐者守臣黃萬石再播頌聲慶元
戊午夏四月壬申牧兒丁道僧越五日丙子農
者京太谷獻如紹熙之數又廿日丙申民兵統
領李道裒雙穗者馳丁夫蔡進以獻多至三十
有八和之至也是歲五糓熟為大有年守臣某
仰體謙制不敢以聞亦不敢替厥事賦瑞麥謠
紀聖治也
稗草化稻疑談空我有異麥真年豐三岐鼎足如争雄
兩岐對秀攅眉峯棣華英粲花影重黃雲列陣飜春風
問此厥初何所從塗山之陽一牧童手持足接復一翁
三十八雙來無窮慶元道大天下公漸漸擢芒瑞時雍
不生内地生邊封天以德致驚諸戎周家之始西徂東
彼疆為密此界崇已而率育四海同帝命盖自貽牟通
漁陽昔當漢之隆亦有此瑞堪形容氓謠不上甘泉宫
私以譽守疑非恭濠梁獻祥不一逢一生二生重熙中
今年分外佳氣濃疆吏豈敢貪天功歸禾擬奏區區忠
仄聞聖德方謙沖班春於郊但勸農諭以種麥莫懶慵
大麥更戒細細舂明年從駕廵崆峒此飯要到滹沱供
和陶詩六首(并序)
古詩不和唐始有之亦未有追和古人者雪堂
先生始出新意盡𢋫淵明詩彼誠有感云爾隆
興二年余浮家東吳僦居日糴大水入室無所
容其軀妻孥嗷嗷至絶煙火羇旅憔悴如雪堂
之在嶺外而淵明之棄彭澤也由是宦情日薄
而歸志日濃矣暇日讀淵明詩不能盡和也事
類意感輙繼和焉懼觀者不我赦也故序其意
云
和歸田園
皇天亦愛我生我匡廬山勉承父母志功名期少年既
無取日手遠去窮虞淵又無謀生才廣有負郭田富貴
兩不諧胡為乎世間春言旉原居宛在瀑布前野曠易
得月谷虚常帶烟行歌紫芝曲醉上香爐巔念此百年
身有此足以閒若乃不決去使彼山悽然
和飲酒
竹門固無鏁俗客自不開而欲挾彼態使我變所懷鄉原
善同俗於德則有乖乃知違世人所貴在幽棲客有愛
我甚命駕來衝泥憐我與俗異欲我與世諧甚知客言
是甚知余心迷淵明飲酒詩𢋫以遺客回
和乞食
淮隂漂母事不謂身見之長歌淵明詩益信非虚詞余
嗟客長安十載無休期一飽不自足况敢謀酒巵曳裾
富門兒丐食酬一詩逹於公卿間喧喧謂余非雖知責
我至終亦無所貽
和貧士
吾聞戴安道不對王侯琴當時豈不能低眉求賞音一
曲朝得聞千金夕來尋捨之不肯顧輕重得所斟小人
一時快君子百世欽貧士繄此辨士乎當正心
和雜詩
遑遑行路難汲汲艱食廹井田邈不再兼并蔽阡陌永
懷先父祖遺我以清白出門無所容疑此天地窄秋風
瘦遥山凉意惬行客江南記舊遊不歴岐王宅
又和
淵明棄彭澤歸與在柴桑我里亦其側俯視世粃糠顧
瞻無所憂所憂在絶糧敢辭躬耕勞耒耜山之陽惜哉
命之窮仍歲螟□傷去為游手民足迹已四方拂衣却
歸去焉用祖離觴
陪晦翁登妙高峯一首
千崖盤屈曲一塔矗空濛他處只山好此中兼水洪縱
觀疑犯斗飛上覺凌風常恨天難近今朝路已通
送晦翁十首
精微元不在河汾原道辭雄亦淺聞自得正心誠意論
始知天未喪斯文
淵泉溥博與天大土苴緒餘聊覺民千古濓溪好風月
一回拈出一回新
武夷山下孤高節五老亭中撫字心出處本來無二致
詎分鐘鼎與山林
靈臺一似大圓鏡妍醜自分吾不知秋殺春生天道爾
先生喜怒一何私
去年民食十分灾一力先生盡救回今日手攀轅下者
人人都是翳桑來
移苖時節雨連天白水青苖滿大田天欲先生歸去後
故留遺愛在豐年
忌口年來積漸除君王方信是真儒稍移全活一州手
再使江西十郡蘇
白鹿堂中巧鑄顔天留一派在廬山他時沂水春風裏
笑我於中獨自頑
糟粕從來空自忙筌蹄今幸得師忘明年重即韓門去
拈出胷中一辦香
平生自謂此心剛不信離樽可斷腸今日江邊兩行淚
更無情緒折垂楊
同張安國遊萬杉寺一首(寺有昭陵御書)
昭陵龍去奎文在萬歲靈杉守百神四十二年真雨露
山川草木至今春
重九再到張已隔世書詩牌後一首
碧紗籠底墨纔乾白玉樓中骨已寒淚盡當年聯騎客
菊花時節獨來看
六言一首
秋色染成碧水夜凉瘦落青山樹頭宿鳥歸盡天外行
人未還
避暑烟水亭與王景文回文聯句一首
顔舒且對清樽酒(景文)晝永方濃翠幄隂(南卿)環珮響
溪寒浪急(景文)畫圖藏谷繡烟深斑生石潤苔紋亂(南)
(卿)碧度雲飛鳥影沉(景文)閒館邃風來迥野(南卿)隔林
斜日轉疎林(景文)
虚飄飄一首
虚飄飄雪花逢日照柳絮入春摇腐草偏浮屋游絲織
綵綃老蚌三更光射月風鳶一片紙干霄虚飄飄比人
富貴猶堅牢
滄洲閣集句二首
滄洲有竒趣(劉禹鍚)吾道付滄洲(杜甫)樹影中流
見(張祜)船燈照島幽(司空圖)轉思江海上(王介甫)
却著土山頭(賀涉)野水無人渡(寇莱公)乘桴學
聖丘(韓退之)
又
洲島驟回合(謝靈運)冥冥菰蒲中(王安石)清流中
落鳥(張祜)遵渚有歸鴻(謝瞻)水作青羅帶(韓退之)
脚踏赤鯶公(蘇東坡)蓬壺雖遼絶(李白)長嘯激
清風(方太沖)
新昌書座右屏一首
私罪不可有公罪不可無退作陶淵明進學何易于但
願列循吏寧甘為鄙夫禍福置不問吾民其少蘇
新昌留别一首
奉命誅求下戶貧抗章懇白上官嗔與其重歛毒千室
寧以深文終一身吏務循良邦有頼士雖貧賤氣宜伸
空烟亭下桃花水好送扁舟欲去人
龍舒朱獻賓主漢陽簿棄官以歸子亦不合丐去
為賦一首
浪作鸞棲去驚隨鶴怨還無心漢江水有節皖公山此
事真堪話諸公寧厚顔嗟予亦興盡昨夜已投閒
題靖節先生祠一首
督郵行縣先生去之某始未諭以為接之或可
同寅焉在未見遽謂小兒去之哉晚得一邑親
見羣兒挾權規利難與為仁而後敬嘆先生何
其辨之早也夫薄則固其資而傲有所恃昂昂
而來以督郵則非尊彭澤則為客知令之賢不
能以禮先之坐待其迎責以束帶傲薄備矣欲
其同寅難矣哉斤之於未見之先避之於未辱
之始至矣先生之明也且督郵𤨏𤨏無以議為
也獨惜而長用非其人卒使銜命者負擠賢之
辜出令者貽同惡之誚一舉而賓主交譏焉非
類聚乎流弊千載凢一小吏出必以迎謁責人
吏多患失竭民力以奉之先生耻之某亦耻之
乃賦歸去來以彰立懦時淳熙七年六月廿五
日也
先生新布政誰遣小兒來爾面何須識其心端可猜有
名高日月無力救氛埃百世千秋後聞風亦遽回
昌國偶成一首
諸邑皆山可夜馳海中昌國力難施風潮阻渡由天地
期會申嚴限日時願以老身從此免漫將人命逼諸危
交門山下須臾死肉食諸公知不知
㽜别昌國五首
妄意絃歌學子游迄無三異比中牟叮嚀今夜東風雨
添起潮頭急去休
全家雖脱海波危舊治無人咏十竒孤奉明恩顔似甲
却嗔兒女笑嘻嘻
三山月淡白銀闕九老春閒紫石宫(出十洲記)此去能争幾
許地恨無仙骨到其中
當時底事乞身歸萬物何曾與我違最是臨行更腸斷
海鷗猶自掠船飛
扶桑曾見日騰空老去歸田不復東一覺短簷他日夢
起來惆悵晚忩紅
昌國秩滿次陳紏祖行韻一首
昔之督郵逐彭澤今之督郵眷昌國不令自賦歸去來
更以新詩祖行色開緘墨濕雨濛濛細讀字字含清風
塵埃三載足昏塞一聽妙語還醒鬆持歸柴桑有茅舍
揭之其間作佳話非惟可詫陶淵明亦愧當年督郵者
題四羊圖一首
三百維羣世不見乃以四羊為一圖人言此圖出韋偃
不知韋偃有意無巖巖參天一古木下有輕荑滿郊綠
雲髯隠約黑昏中沙肋微茫筆端足昔聞韋侯畫馬工
杜陵長歌歌古松孰知畫羊更如此世間絶藝誰能窮
蘄春太守好事者珍藏有此希世畫嗟予得此雙眼明
此一轉語久難下三年遊戲若草茵一羊輙登枯木根
安得添我作牧人為公鞭此一敗羣
白楊花一首
天河秋來有時見秋江人去無還期南風北風日争吹
三十六宫空淚垂塞鴻已作隨陽去社燕寧論故巢住
安得胡越為一家春風來訪紅桃花
題東林一首(并序)
遠公示寂䜟記曰後七百年當有肉身大士革
創吾道場晉義熙十二年八月六日也元豐三
年先襄敏公請於朝照覺總公崇成法席中燼
野燒今復一新敬賦古風仰致讃嘆
屏迹敷淺原注目香爐峯飽聞送客溪鼎新古梵宫緬
懷結社人豈止避俗翁一念薰戒香千年仰玄蹤蜂房
始義熙鳳歷當元豐果有大士出一與遺言同堂堂照
覺師赫赫襄敏公徹彼毗尼藏揭我臨濟宗元曰立成
佛玻曰僧中龍少林來於西雙林振以東冥數其理暗
野燒中宵紅天遣真道人夜役衆鬼工幻出翬飛簷化
成雷吼鐘神運儼若初佛法豈有終余生慕真乘願力
愧祖風再窺拈花座駿嘆折草功請續香山堂老此平
臺中白撫生池蓮青友夾澗松永劫不出門寂照涵虚
空
館娃宫一首(相傳吳王故宫)
釋越來妖艷窮吳事儁遊笑談遺廟社繪罽及山丘鵷
宿離宫瓦龍移别浦舟楯陳金制巧牀瑩玉光浮破雨
驚楓落馳烟入虎流蓴羹摘千里荷盖擁長洲緩緩花
開陌彎彎月照州輕風香逕煖微步屧廊幽紅喜鱸堪切
黃嗔蟹不收池痕測潮汐鄉思屬温柔祗顧山銜日何
知鉺帶鈎味於重處减心記捧時謀鯨鬛飜溟渤金星
犯斗牛六千君子銳二八國人憂泰伯三稱讓姑蘇一
戰休共沉那有井獨墜苦無樓人去扁舟遠僧來野寺
修宫烏今駭散臺鹿任鳴呦月為雕欄暗山含翠黛愁
燭殘新别淚泉咽舊歌喉一代仇人事千年壯士羞東
門抉眼在怒氣溢潮頭
丙午寒食題淨土寺一首
方見繁紅繡小園已隨流水渡前村人於醽醁真無分
雨共鞦韆似有冤投老故應諸事懶問春能得幾分存
不須便作匆匆散更把松梅子細論
再題用前韻一首
十年不到此祗園乂為岐郎暫出村犬認行蹤增踴躍
燕增離恨苦埋冤鬢邊但覺新絲長璧上惟餘舊墨存
但問桑麻添幾許世間萬事不須論
洞庭題詠十一首
太湖
微生已覺漸休閒老矣何心世路間盡把蟲魚束高閣
且拏雙槳泛湖山
林屋
玉柱金庭鎻洞天更將琳館鎮山川碧簷委地剥風雨
不賜錢來今幾年
仙壇觀(壇有朝真松)
羽盖霓旌入絳霄偃松長向古壇朝我來欲討金丹訣
試著枯槎上斗杓
宿靈佑觀謝沈君(并引)
聞林屋之勝久矣客姑蘇四十年欲至不可得
紹熙辛亥歸自寶陀山始遂此志山在太湖中
意其一島耳而岡重嶺複四野廣袤鷄鳴犬吠
中設井邑道宫佛刹鐘磬相和應接不暇莫知
所適沈君伯仲一見傾盖相導以往意色不倦
乃得遍歴昔王逸少在越常欲一至閩嶺竟以
事奪故前輩山水遊放之樂為人生難必之事
自今而言不亦幸乎為賦二詩略紀所見以謝
二君焉
鳳翅出滄溟(海船遇風順則正張二篷謂之鳳翅)扁舟過洞庭銀河萬頃
白螺髻兩山青凡隔幽虚洞神傳嶽凟經不須尋上界
只此是青冥
水遠通天上山浮似海中四圍銀色界一簇畫屏風秋
熟漁樵市雲連佛老宫我來迷所指多謝主人翁
龜山釣魚臺
鬼力人工劈石開水邊因作釣魚臺若為未有嚴光到
留得絲綸待我來
廣福上真宫
水色碧蒼茫山勢青周遭壯哉杳渺峯據此第一高蕭
梁古道場歲月湮蓬蒿有來天師孫遠與朱葉曹十年
悉力營萬瓦一手操連甍集紫烟開忩俯洪濤枸杞號
千年夜鶴鳴九臯坐令會丹爐安此神火熬英英文章
伯所至秃千毫何此老鍊師不著衮字褒(謂范石湖於此獨無留題)
我汎重重湖歘得片片桃深窮草逕來敢憚足力勞其
徒以為耻謂我不可逃試補華黍詩妄意續離騷
橘圃
外貎千層綠中心一暈紅封侯吾不願頗羨木奴豐
又
懷歸空有感包貢則無因跳入商山去添予作五人
水月院
秦邸承遺恨滄浪足勝遊一篇水月記照徹五湖秋
小湖寺
去年禱雨旃檀林慈雲賜我三日霖今日包山小湖寺
更得因緣禮大士小湖氣象似寶陁怪石列岸騰嵳峩
近山一抹横脩蛾遠山點滴浮青螺四方上下皆滄波
清秋一片銀為河風平如鏡著水磨有時粼粼緯碧羅
傾覆變動一刹那蟄雷震起千蛟鼉吾聞天形象雞子
大地為黃白為水太湖沉沉九地底小湖絶頂懸崖裏
信哉山澤通一氣激而行之或可使湖山固是人所樂至
人亦復酷愛此浮海而來開精藍蓮以草化紅臺三願
分一枝入西土令我滅度生其間
洞庭留别
嶺松歲古欲無根水石秋深未有痕無限好山將不去
又依帆影過前林
題瑞昌藍田寺覧秀軒一首
無心軒冕難招我到眼雲山輙起予不必凭欄更清賞
此身原在此山居
陪陳師登孺子亭一首
獨善非忘世高風自有靈東湖山上色長為此人青
上巳日雁汊阻風呈宋彦起一首
往來定是一年一時節長逢三月三天氣未佳宜且住
樹猶如此我何堪花飛與客渾無與酒好招人只自慙
安得惠風和暢景與君方櫂看淮南
長風沙次宋丈韻一首
已將身世等河沙又泛春江看浪花錦䌫牙檣君送酒
蓑衣蒻笠我浮家淹留日覺青春暮飄泊風兼細雨斜
安得崑崙能探水試教來奏小琵琶
投周益公三首
余宰新昌日丞相周公東閣君綸為征官以名
姓聞於公當是時公方柄用不欲往見其後南
北道阻且長御李識荆此望絶矣慶元二年偶
因督運道出廬陵公方釋位放意綠野而某吏
役適相值豈天以此行從人欲耶奉投三首
洛中九老後林下一人閒蘚篆易鐘鼎泉聲先珮環禪
從止水定詩挽正風還却為午橋惜惜無螺浦山
二
有錦雖當晝無心侈賜銘笻拖雲際綠箬戴雨中青國
老甘鄉老台星復客星不須添入畫麟閣自圖形
三
公相昔宜避公閒今可從分無先覩鳳情有後凋松一
辦今拈出三熏敢不恭誰書御李事為我贊登龍
瓜時有感一首
籬邊方對菊花黃又報文移出草堂三宿敢云桑下戀
四翁終願橘中藏泉縈去路常低咽酒向離亭不肯香
聖代多才焉用我明年重上乞身章
有感再作三首
出去夢中事歸來酒後醒外貪垂老逸中樂放心寧花
氣忩前入禽聲枕上聽自憐無此分明日又飄零
二
頓覺衰殘甚難勝委寄隆驚惶牛喘月悵望馬依風忍
看丹爐壊終憐蕙帳空明年花慢發待我轉來紅
三
石壁連綿静松風自在清只知有此樂不謂老於行室
鵩從何入山猿累爾驚回天誰有力祗願作淵明
次陸務觀韻寄王景文一首(時張丞相薨)
朔風摇楚水國步益艱辛往事忽成夢遠人何日臣凡
今天下士皆属座中人北望中原地縱横淚洒巾
訪晦翁不遇一首
陳良千里赴周公正值商山去一鴻腸斷膝行來處路
舞雩空過一翻風
題武夷冲佑觀一首
九摺湍溪九摺山玉簮羅帶互回環若為脱得紅塵網
來結疎茒一兩間
都下病起呈王樞密一首
不解雕蟲賦逐貧乂無饒舌論錢神遭逢此鬼今翻瘧
零落吾生有限身舊學試温渾易忘新書欲謹自難真
時危壯士乃如此為報堂堂有位人
龍塘晚遊一首
五湖千里吞吳天館娃宫殿何悠然銀山鐵壘挽不動
萬丈夕陽如血鮮野人固陋元不識光茫奪眼眼無力
長安路遠人不來信道舉頭惟見日煌煌火德千載期
赤帝之子張赤旗歲寒水冷自可畏豈必夏盾同冬衰
馮夷舞歸驚且悦幽壑沉沉忽金闕媚川謾道水含珠
照冰詎誇虹貫月何處扁舟飛片帆中有西子輕紅衫
想像玉顔人不遠杖頭星斗寒相參
謝趙宰拜襄敏墓并留題二首(并序)
惟先襄敏公受知烈聖神文之時學古入官獻
太平詩制書名在第一裕陵伐叛受命西征闢
國萬里全師獨克百年夢奠丘墓幽遠無有知
者知縣趙公多識前言往行獨深知之奉詔出
宰實部九原乃因勞農特枉三步盡尊賢之意
存追古之心風示諸侯事關政教非特先烈感
遇而已某不肖既獲躬執耒耜被撫田間又獲
奉承薦酹感泣墓下敬賦二詩跪謝下執
班春故事亦年年公獨推誠遠布宣麗日借黃催麥壠
惠風吹綠散秧田衆魚入夢蓑衣下異雉飛馴桑蔭前
好詠十竒歸樂府聖朝方採下民篇
二
河湟人去鎖春蕪三步遥勤一束芻盛事發揮千古烈
英祠噓動百年枯故家不落今朝遇此段孤高近世無
地下結成無限草待公肅甲破幽都
讀浯溪碑一首
浯溪之頌士大夫高之與風雅並行三百年矣
參政王公之望始謂文簡詞費而紫薇舍人范
公成大更疑其體與三頌戾論者譁然以余攷
之二公評文爾未正結之失也謹按春秋為尊
者諱諱之為言忠於所事云爾魯娶同姓孔子
諱之以明臣子之誼今靈武之事唐所宜隠也
而動輙訕焉始兩京平册告宗廟稱嗣皇帝顔
真卿曰上皇在蜀可乎其文放生池碑也中言
問安侍膳不改家人之禮以愧肅宗結其同志
者也相與大書特書亦異於夫子矣且天寶之
亂明皇既棄厥位父老遮道請留太子幸人心
未厭唐爾使二子而執史筆尤當婉而成章為
尊者諱今乃出位倡言必曰至德改元不以正
則有伯夷故事不食其粟可也委質為臣退而
後言難以欺識者矣
魯惡吳同姓唐嫌肅撫軍仲尼諱不語元結謗於文子
固當承父臣其可訕君空令忠義士歎息異吾聞
蘭亭一首(并序)
晉寧遠將軍王公逸少始以咸康六年為江州
刺史愛廬山紫霄峯居其下墨池在焉今歸宗
寺是也永和六年徙為會稽内史盡十一年然
則蘭亭之集盖公在官之日也時晉政不綱春
行秋令書曰天朗氣清得春秋之旨矣蕭統不
悟不以入選坡公云拙於文而陋於識莫統若
也其斯之謂與某家世九江視公為遠祖因過
亭下尋訪遺迹莫知是否敬賦小詩以明公志
金行中否野多遺越褉諸賢不受羈天朗氣清書上已
春行秋令紀當時九原寂寞不可作一水縈回或在兹
歸去廬山定相問為公關報紫霄知
送沈侍郎二首
獻納論思玉笋班間因忠讜忤龍顔一朝錦水連江水
萬里河山與汴山道大可能忘濟世名高那得鎮投閒
天教一似蘇門下先到筠陽却詔還
二
重入修門已有期趣&KR1149;聊此著征衣帝思宣室名儒對
人喜玄都舊客歸高節不難全晚歲亨途未必盡危機
願公且為蒼生起莫向苕溪戀翠微
次韻范石湖北忩書懷一首
驕陽重鬱結凉飈驚豁開排戶始奔突轉隙少徘徊仄
聞風伯言敬為邦君來邦君著之詩快吾心已灰獨念
暑耘人斯時若為懷所願均此施醒然與之偕有水何
心漿有瓮何心醅莫吹天上雲要洗田中埃高枕謝北
忩披襟笑登臺伏讀旨意大倍使吾容齋
用太白韻贈報恩南老一首
上人片雲孤賤子亦萍蹤南枝同社蓮千歲後凋松今
年九華山去年五老峯江南好風景但願長相從
次韻酬李周翰一首
大江固茫茫一葦即可越鄉來江與蘄孰使我輩隔温
温李夫子粲粲謫仙格蕭然一竹關白眼謝俗客蚤充
觀國賓百中應百發我玉堂自良彼怒輙反掇歸嘆儒
冠悞盡把氣習撤收藏萬丈焰不受一夫决纍然駑馬
中倍覺驥騏别嗟余偶傾蓋辱許共映雪快哉生平心
清風濯炎熱今惟仄席秋正採鄉評月豈無識真人識
君此竒節春雷震一聲指日看甲坼
廬江道中二首
處處雲山異時時氣象同官程嚴有限王事冗無窮晚
色烘西日霜威釀北風人生真夢幻底用苦匆匆
二
老大添身倦飄零减性豪路塵知旱苦山瘦覺秋高苦
有持衡分慚無汗馬勞九原如可作公瑾笑吾曹
題嚴陵釣臺一首(并序)
題釣臺多矣大槩高之爾未有明其志者也光
武既定天下深懲王氏之禍原於張禹孔光之
流故昔之所謂坐論者一切吏之時或叱咤侯
霸等俛首而已先生道高千古豈能堪此雖以
禮聘不以禮答項枕卧語又從而蹸踐之使知
已之不足驕士卒不可留古語云使騏驎可係
而羈兮豈云異夫犬羊此則先生之志也其首
陽之流乎為賦小詩以發千載一笑
西都庸庸生禍胎東都切切繩公台平生故人苦畏辱
坐定白雲那肯來沉幾深略滿帝腹且憩先生一雙足
使知天上麒麟兒不似犬羊甘豢畜渭濱老叟不自持
為人人以鷹名之豈識桐江一竿竹依舊秋風漁正肥
古來賢者亦避世往往適逢天地閉得如建武亦不惡
又值首陽難降志山木隂隂江面寒此天别在壺中寬
幾曾流出桃花去寶氣自駭人間觀當時不願世知己
稱到於今却如此塞馬得失天好還千駟齊侯不窮理
禹穴一首(并序)
昔鯀治水汨陳五行至禹反之天錫九疇得於
龜負儒者紀述詳矣至遁甲開山圖乃謂宛委
之神奏玉匱之書十二卷禹未及持其四入泉
其四上天餘乃圖也用以治水已乃緘之洞穴
而道家者流謂為靈保玉札符經就使有之按
黃帝玄女兵法載黃帝有負圖之勝六甲隂陽
之遁藏之會稽之山坎深千尺鎮以盤石又似
非禹緘之抑禹之緘者又非此書耶
綠綠煌煌錫禹疇厥初龜負即天休轉為玉札符經論
果有藏書此穴不
禹廟一首
萬世衣裳脱介鱗一祠寧足報恩深長教天下江河順
始慰腁胝手足心
禹陵一首
禹駕黃龍入九霄空山應有百神朝翠微不用熊羆守
乞與遺民共採樵
寄題識山堂一首
山體如如即我身眼高纔是箇中人錦囊忽上玉樓去
誰復如公更識真
題龍寺一首
傍石尋幽徑窮源得梵城塔光侵地發龍氣逼山清是
處堪吾老何年遂此生霜林知客意一夜戰秋聲
出郊訪洗洞主一首
抖擻塵埃暫出郊一藤先訪羽人巢風翻翠浪催禾穗
秋放殷紅著樹梢萬里家山懷五老千年活計却三茅
明朝便好乘風去不學浮屠更打包
瀑布二首
吟咏瀑水衆矣大抵比况爾未有得於所見鑿
空下句為興詩者太白獨曰海風吹不斷江月
照還空氣象雄傑古今絶唱而疑是銀河之句
亦或比焉戲述二篇興比各一
造物小兒不任事一天元氣從淋漓雲中雨降自應爾
山上水行誰激之幽林洶洶虛籟作赫日粲粲寒光垂
謫仙獨步得興體此外篇篇俱比詩
二
萬仞青空不可攀天將飛瀑掛其間一雙玉塔倚絶壁
兩道白雲騰半山覆噐以欹嗟魯廟設瓴而建笑秦關
春風一卷出山去萬里青秋抱甕閒
曹娥廟一首
英哉神女此江干德與餘姚舜一般碧草凄凄埋玉冷
清風凛凛矗天寒求生古患為仁害誓死今知得所難
我自徘徊不忍去非干潮小故盤桓
題高遠亭一首
小携樽酒作清遊行到方壺最上頭山在斷霞明處碧
水從白鳥去邊流苦無妙句窺天巧賴有名亭慰客愁
從此江南添勝景未應獨數庾公樓
過東竹弔沈文伯一首
苕霅雖幽事燕雲亦壯遊寧虞就日館不返渡淮舟死
節千年在私家萬事休重來聯句地清淚接溪流
次韻庸齋納凉一首
招提竹鑰不曾關容我追凉突兀問石甃隂生寒水玉
天燈爍散火雲山葛巾當晝何庸脱葵扇非秋却暫閒
所愧岑參聊爾耳強將詩與少陵班
彭澤道中二首
世路日益險道根終自深因勞踏石足倍起愛山心地
冷雪常在歲窮天更隂今宵投宿處知度幾層林
二
兹日定何日前山連後山吾曹凡事懶此去幾時還復
辟尚英爽棄官真等閒異時懷二子惆悵此山間
溪山堂三首
地勝年年别人閒事事幽水流縈檻角山奮入簾鈎舊
好空馳馬新盟但狎鷗故人皆得路何日共兹遊
二
出去真危道歸來適醉鄉田分禾穗合江落木隂凉璇
極隨心闊銅壺入夢長一從輕卓魯方悟有羲黃
三
簷敝祛紅日忩虚挹白雲水痕一雨失花氣午風薰寂
寂心無事紛紛耳不聞只須添道力底用戰魔軍
尋真觀一首(并序)
唐蔡真人乘鸞處盖五老峯側九疊屏下也記
云詠真洞天在龍潭底
鸞昇天上五峯青龍住山中九疊屏知有洞門藏水底
倚闌吾欲跳清泠
延真觀一首(并引)
唐女道士李騰空葬科簡乘鸞處也騰空李林
甫女故太白詩羡君相門女學道愛神仙
偃月堂成竟斲棺延真人只葬衣冠浮雲眼見成雲騎
不似抽身穏跨鸞
挽張舍人安國四首
天上張公子人間第一流浮雲狨覆座愕夢玉成樓草
蔓湖隂宅松封壙口丘忠魂招不返欲問楚江頭
二
志氣周瑜俊謀謨賈誼佳早先天下士共服驥中驊瞬
息桑田改傾摧嶽柱斜傷心大手筆零落紫薇花
三
忤世無如我知音獨有君時陪文字飲議列鸛鵝羣未
脱雲間戍先修地下文天心終吝此不復更從軍
四
近別逾旬朔俄傳訃問來初疑餘子謗漸沸使人猜竟
作青黃木終成怨怒雷數行衰淚盡吾意獨憐才
池陽道中一首
日月狂風裏悠悠小艇還遶身衣帶水堆眼劍鋩山歲
月吾生老烟塵客路艱一天霜氣重今夜碧蘆灣
江上一首
朔馬秋來健吳儂水底藏荻花江面冷草色岸頭荒揚
子真天險淮南盡日忙邊隅今夜甲吾願莫飛霜
泛舟一首
霅川荷葉浦彭蠡石榴頭此地皆竒絶平生所爛遊從
來貪水國老去只漁舟更有乘桴便何人從我浮
雲居還值旱懷舊遊寄楊文仲二首
憶扶湘竹杖共叩趙州關山好不容住水流今載還却
從天上下似出鏡中間笑問楊夫子何時再得閒
二
四野盡龜兆一天常火雲夜凉清似水晝旱氣如焚龍
懶渾無用天高寂不聞我無田可慮只慮衆紛紛
郊居即事一首
涉世足悔吝杜門安退藏謗從閒處省樂向静中長薜
荔日緣壁琅玕春透墻近來無事作渾以醉為鄉
謝長安國相過一首
元戎驅小隊来赴野人期山静傳呼遠風輕遊賞宜飛
羅穿杖履芳草煥旌旗好借絲綸手雕鐫一小詩
宿淮南岸一首
一昔淮南岸兩旬揚子江山川總極目天地偶為邦竟
日師虞老何年敵自降心知除是月夜夜照篷忩
贈尹氏子一首(并引)
尹氏有俊子當代貴游多贈以言勉勵期望必
曰禄位南軒先生獨曰無以利欲誘之因贈小
詩
有兒聰慧了羣書底用金門與石渠幸甚先生矜小友
一言端以正其初
南至日呈詹司諫一首
消息盈虚理甚明積隂盡處一陽生孤根莫厭風霜甚
昨夜春雷坼甲聲
入山遇雨宿開先寺二首
擺落塵埃步入山與僧相對浹旬問鶴林却笑題詩客
只得浮生半日閒
二
雨漲泥痕卒未乾斷橋無策濟歸鞍山靈有意留儂住
不作尋常俗駕看
龜父國賓二周丈同遊谷簾三首
偶然得意挹珍流二妙欣然共勝遊怪得坐間無俗語
谷簾泉水建茶甌
二
萬斛跳珠撒一空水晶光透影&KR0785;瓏籃輿不是歸來早
安得携瓶到此中
三
一飲清泠體便輕絶知真液是長生歸來世事都忘盡
惟記白雲堆裏行
寄鄭噐先一首
與子如兄弟為人痛疾仇暫時離别去且欲謗讒休敢
忌秦方瘠深知越共舟少須三逕就他日再追遊
冬日見桃一首
梅意猶藏萼桃腮已放花地疑時候惡律恐統元差寒
漲漁舟水春明道觀霞老來無賞玩癡坐惜年華
遊洞霄宫一首
洞天若限仙凡路九鎖山前不易尋尚有匡廬山下客
玉皇恩詔與登臨
鐡柱觀一首
西晉旌陽令南昌鐡柱宫人間依道庇天上擢隂功江
静蠻夷漲爐存造化工我來如有遇舉袂欲凌風
九日有感一首
舉國無人分智囊滿川龍血戰玄黃百年馴致文明地
一日盡為荆棘場關輔渴思王鎮惡蜀人猶喜杜黃裳
小臣試草中興頌凖擬還京奉上皇
和戴倅韻寄苖侯一首
靈壁歸師憤已平黃河戍役又虛聲人言萬事總由命
天設五材難去兵國有典型元老在地無形勢大江横
西風若得淮南信煩致空山慰客情
八月遇西林一首
似應沙鷺有前期&KR0724;點秋原景最宜落雨敗梧隨沆瀣
牽風寒藻舞淪漪流旋碧玉渠初滿剥盡黃花稻已衰
海裏是非休惱苦不如學取步兵癡
蓬屋一首
長簷千尺庇堂東疎漏從來盡是篷日影碎如秋葉下
雨聲灑似夜舟中竹因蠧盡多垂地箬到枯時半掩空
此處想非人所競衆雄應是不來攻
詹林宗携文見過一首
疇昔吾詹子文章已足稱近携新作至遠比舊來增迅
灑行行雨清嚴字字冰桃花春浪近坐看九霄鵬
佚老堂二首
洛中九老後林下一人高此去自當佚向來誠獨勞東
湖歸踐履南浦薦風騷尚念匈奴在家山未可褒
二
擺落鈞衡地追尋汗漫期馬閒無用處鷗玩不驚時人
樸山林古天全日月遲可無劉白伴時獻午橋詩
早春示陳元逹一首
北陸藏冰後東風入律和梅因三弄少麥賴六花多簮
盍思喧馬燈遊羡閙蛾躬耕吾不倦其奈没田何
余門羅雀久矣今日池内有鷗戲為小題呈叔夏
一首
門冷人誰到機忘物自知舊來羅雀地今是狎鷗池身
静紅塵遠心閒白日遲本來無事說拈出戲為詩
宿五步港一首
兩岸各風物四年三往還舟中五步港雲外九華山路
遠虞衣闕囊空慮食艱大江吾隘爾天地一漁灣
出豐城一首
摇摇旌旆出洪都彌望田疇總廢墟羸馬不前身突兀
耕夫相視笑軒渠倚松茅屋斜開戶近水人家半賣魚
蒲葉向冬猶未割臨風遥憶路温舒
宿祖印寺一首
下馬杉松石徑幽暗泉一帶抱山流長廊隠隠丹青古
香霧濛濛日夜浮缺月有情還委照羇人無語獨登樓
急呼老瓦招歡伯為寫胸中萬斛愁
投吏部汪尚書一首
銓選仍多弊今年得偉人衣冠歸藻鑑草芥倚陽春冡
宰天官貴山公啟事新請收才傑士預作鳳池賓
遊三峽一首
玉淵真水府三峽跨長虹萬斛鎔銀瀉千撾戰鼓雄倚
天危石立透地密泉通四海思霖雨龍奚久在中
訪子虚不遇一首
曉入千山與萬山白雲深處欵幽關仙翁不許凡人識
走出紅塵不肯還
寄范石湖五首
殊庭詔禄佚忠勤祕殿升班寵舊勲試向午橋諸第問
有誰别墅得奎文
二
銀山鐡壘洞庭秋又見鴟夷一葉舟且是雲仍高一著
祗將山水事清遊
三
湖山奔輳黛眉攅湖水晶瑩鏡面寒𥙷衮之絲元未盡
西風吹上釣魚竿
四
近來能辟千年糓歸去非思一筯鱸聊示維摩隠几相
要教獅子致文殊
五
彭澤歸來我自安壺中尤覺太虚寬世間萬事都忘盡
只有公盟不敢寒
遇流民有感一首
行盡江南處處山無錢歸去買山閒自憐不在施為地
空對流民數汗顔
過桃川萬夀宫二首
人共桃花事一空兔葵無數舞春風傷心俯仰成今古
知與劉郎事不同
二
甕子洞頭魂黯黯桃川山上目悽悽自憐終失邯鄲步
不是重來舊路迷
題惠山泉一首
惠山泉似雪初消不數松江第四橋解挹清泠洗氛祲
何時再有李文饒
上巳日青龍道中一首
身倦尋春事心懷結夏清猶臨曲水序莫續麗人行世
態與吾異生涯何日成殷勤獨相送江上五湖平
舍弟凂余為燈火計已而余出夜夢其以詩來感
嘆賦一首
吳頭望楚尾兩處各窮愁萬事吾皆失三冬汝自修人
情千仞險春事九分休夢斷依然處天涯一釣舟
金市大水一首
日氣方穿戶風潮忽及門郊原雨脚密忩牖浪花翻船
係家家屋帆飛處處村江南一羇客微命託乾坤
犇牛閘遇使者議和一首
浩浩水千里層層限幾重誰為此過顙曲障爾朝宗浪
散忽成雪潭昏那見龍浮山何足論聖德務含容
題金山廟一首(并序)
博陸侯驂乘宣帝背負芒刺李衛公行事宣宗
亦曰近我者太尉耶每頋毛髮森豎俱不善終
大抵人臣功高非身之福余來雲間疑博陸之
祠在此問之邦人莫有知者三月二十一日夜
半小船一潮抵廟下乃知錢氏忠懿王嘗夢侯
曰我漢之霍某也王欲保此東南當為外護故
廟以祠之夫侯之英靈能庇他人之國不能保
其家豈用心廣大者寧身之不顧耶
事業生扶漢英靈死庇吳明知盖世烈亡速闔門誅日
月夷黃道乾坤衍赤符空令百世下歎息用心無
九日獨汎松江一首
松江牢落一舟歸中有人驚歲月違太一自期蓮葉是
白衣何恨菊花非水收四面郊原闊霜入千山草木稀
已分滄洲付吾道便應從此下漁磯
九日陪金市諸友登高陽山二首
窮途已負菊花期尚得諸公慰所思不道白衣持酒至
共將烏帽入風吹紫萸秋淺浮觴少黃葉山高策杖遲
却恨社中人闕一未將湯餅共追隨
二
讀書懷古恨難逢不謂斯時乃有公心自對談名利外
士知尊價品題中一樽此地論文樂三逕何年結社同
待得塵蹤去留决别將消息寄東風
龍塘久别乘月再到奉呈同社一首(在姑蘇)
龍塘疇昔擅雲烟破月重來倍爽然浮玉北堂三萬頃
扁舟西子二千年青山識面争迎櫂白鷺知心不避船
華髮翛翛更何往一茅終在此橋邊
再用前韻一首
已無功業上凌烟且泛扁舟逐計然自喜兹遊勝平日
不知今夕是何年横空蝃蝀聊欹枕滿袖嬋娟永共船
同社賢豪多載酒坐添清興浩無邊
姑蘇泛月一首
夜來誰共泛靈槎飛上牽牛織女家但覺滿身天雨露
絶無一點世塵沙秋將寒玉清風陣月借鎔銀潑浪花
投曉歸來互相告等閒休向俗人誇
九月六日汎舟航村而舟人不審誤抵道場之麓
越二日登焉因過何山漫賦一首
千巖矗空濛一水還葱蒨寺從馴虎立山作盤龍轉嗟
予千里來適此十年願初拏蓮葉舟誤逐桃花片重遺
九節笻上盡百結線隂崖滴翠寒竹韻含風戰樹色争
煙霏泓甃靡旱熯載窺窣堵尖平視蒼狗變樓閣撑山
光城郭瞰波面未覺髀肉酸先苦銀海眩晚尋一溪曲
更得何山便平疇翠浪湧返照金色現回首笑月亭消
息真已薦
留别金市諸友一首
扁舟昔東下徒步却西歸久客幸無恙諸公皆可依途
窮須暫哭鳥倦不能飛他日相尋地江南一翠微
都昌㳂檄黟歙遇春一首
忽忽年華換悠悠客路長春聲先水響山氣欲花香何
𥙷公家事空隨吏役忙白雲知此意一片直都昌
陪諸公登廣福觀下望彭蠡一首
水遶一圍帶山横八字眉壯哉極目地慰此凭欄時剡
縣可乘興渼陂真好竒相逢休務日因得數言詩
題落星寺一首
島石是處有星辰曾霣無莊嚴成淨土怪誕出浮屠蜃
氣樓穿海龍堆沙擁湖盡除金碧像吾欲舍吾徒
傳舍中竹一首(并序)
都昌傳舍之竹其始數枝而已護之三年遂滿
一軒懼予既去為人所伐作詩示代者後人盖
同年云
浪蘂浮花不足看歲寒獨與此君觀籜龍滿野今千變
翔鳳何時下一餐日對吏文瀟洒在天生官地保全難
明年我亦江湖去尚祝同年乞釣竿
除夕有感一首
不是功難立其如興自闌為貧沾寸祿漸喜得閒官天
下兵戈滿壺中日月寬慇懃除夜雪衰謝莫能歡
秋日寄舍弟一首
一從婚宦别家鄉又見西風雁作行卧念昔言乘欵段
夢尋新句得池塘猿驚鶴怨草三尺楚尾吳頭天一方
歸去兒童定相笑秋容已上鬢邊霜
九日途中有感一首
九日登高是故常只今何事負年芳紫萸欲佩憑誰繫
黃菊無人只自香開拓愁邊須酒陣包羅風景入詩囊
遥應親老持杯夜肴核横陳畫燭光
湖南道中三首
失脚南來又兩年故山猿鶴祗凄然瀟湘不是無佳景
終覺壺中别有天
二
已分餘生老一丘尚因微禄少遲留夢魂不待山資足
先入江南問釣舟
三
萬壑千巖我一家别來空自鎻烟霞閒雲不放行雲望
故向東南角上遮
登衡嶽三首
陣雲戰雨沸中原五嶽之中四嶽昏節義衡山獨不辱
萬年千載戴明恩
二
白衣蒼狗飛揚盡翠巘蒼崖杖履間獨到上封雷雨處
退之元未識衡山
三
絶境當須著好詞衰懷已覺不勝竒煩君寄向仙家問
怕有彌明更解詩
題淡巖一首
浯溪已借元碑顯愚谷還因柳序稱獨有淡巖人未識
故煩山谷到零陵
雪竇瀑布一首
碧空無雨忽潺潺此水何人激在山塔現玉光依石側
柱因冰凍瀝簷間長風浩蕩更相和元氣淋漓挽不還
欲究本來源出處湘江誰借一枝斑
試院二首
老催人去樂滄浪十幅輕帆便可張尚有選材王事在
夜深來此校文章
二
雨浸霜華冷作秋廣文官舍益窮愁夢魂却似知人意
偏到廬山脚下州
竹齋二首(并引)
唐德明有竹軒訪余丐詩視其人有可壯者懼
其移於貧也作二絶以堅之
一圍寒綠鎻城闉中有茅簷更絶塵千戶封侯千畆是
可憐燕頷虎頭人
二
清隂翠色滿湘山月下風前極目間第一莫汚兒女淚
失身嫌作杖頭斑
見梅有感一首
十月瀟湘盡放梅南枝仍避北枝開客愁無奈春消息
腸斷江南驛使來
次德和韻寄談李二丈二首
心在淮山下身行湘水中喜抛餘子去恨不故人同舊
隠勞征夢浮名任化工衡陽春漸煖終欲伴歸鴻
二
喜脱諸公忌愁違李與談離羣江以北弔影楚之南世
故更千萬心胸只二三果能容我與終共結茒庵
次韻葉教二首
但有形如槁元無貨可珍四方長逆旅一念即明神漫
仕緣將母非才敢教人無功叨廪禄祗覺蠧吾民
二
汨汨誠甘分空空敢自珍樂雖思泮水愚恐累溪神怨
謗從餘子稱揚獨故人功名非我事自是葛天民
次韻來梓見贈一首
無心糓璧陪蒲璧有分山光映水光子賤假令宜單父
淵明終合在柴桑為氓且盡今生力責子寧須後代昌
為問故人緣底事不來同醉酒醅香
薦福寺一首(并序)
乾道初余領番易貢事實棘薦福寺以試堂下
巖桂盛開為護持之人淳熙八年再至為賦一
首
十七年間一夢迷重來渾不辨東西院中誰識前時客
莫莫堂前老木犀
普陁山觀音巖祈雨一首
南風不為雨躬即寶陁求地勢到此盡天河相接流鼇
升千丈背蜃吐數層樓念彼觀音力楊枝灑有秋
陳彌高惠詩次韻言謝一首
南來日日訪人才始得清詩副所懷我計已成桴入海
君行初似橘踰淮十年旅夢思乘興千里征塵忽及階
見說又為勲業去獨能無意侣洪崖
勸農題吉祥寺一首
傍石尋幽徑窮源得梵城潮聲四面合山色一團清農
合廵門勸僧煩倒屣迎明年吾更健來此伴中耕
劉致政家東岡池蓮甚盛昔常飲焉賦此叙别二
首
一枝曾吸碧筩杯萬丈潮頭忽見催斜倚闌干獨惆悵
明年應是不能來
二
世路東西自此分酒樽何日再論文虎蹲山下一回首
望斷東岡是海雲
浙江觀潮一首
水向東南聚氣鍾子午間大洋一沸鼎衆溜各循環高
岸忽為谷疾雷驚破山三年浮海客見此悟生還
廣中南華寺一首
一水透南粤高人憶老盧如何拈不起只為本來無匍
匐三千里披攘五百徒都來些子事焉用爾區區
廣中二首
黑金不肯化青金奉命來催膽水淋山骨舊疑天鑿透
溝流唯待雨來深丹無九轉如方士政有三官出上林
却謝黃茅除白髮為酬平日做僧心
二
南來風土已安之事已當還敢故違銅柱略無功可錄
玉關空幸死前歸眼看餘劑憐猶在力凭征鞍覺漸微
此去上還官印綬却來傳受祖師衣
黃公灘一首
贑名三百里中有大小黃公灘與萬安縣對無
甚險惡坡公誤聽以為惶恐遂對喜歡慶元二
年十一月十四夜余宿灘下夢人絳衣素冠辨
論呶呶略記其旨似謂不願人畏余應之曰灘
指石爾水何與焉其人有喜色意者黃公耶
水泝安流舟不難人心自畏石頭頑黃公誤聽作惶恐
玉局先生盖謂灘
廬山太平宫一首(并序)
某生長此山中往來紫元景曜之下謂非遊客
不當留題族子南震醮歸啟曰副宫老仙頗以
為言惟歐陽公者遊嵩山見石上蘚書神清之
洞而同來者不之見也公喜寄陸子履有醉翁
今已作仙翁之句某非其人也敬賦短章折衷
於真君云
貝闕岧嶤不可攀遥分絳節下人間起元立道幾千歲
擇勝棲神第一山膏雨應時豐綠野真風與世養紅顔
山前老叟非仙骨悵望丹崖蘚篆斑
義豐集
