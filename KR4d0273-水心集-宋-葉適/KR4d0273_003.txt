水心先生文集卷之三前集
奏議章貢黎諒編集
法度緫論一
欲自爲其國必先觀古人之所以爲國論者曰古今
異時言古者常不通於今此其爲說亦確而切矣雖
然天下之大民此民也事此事也疆域内外建國立
家下之情僞好惡上之生殺予奪古與今皆不異也
而獨曰古今異時言古則不通於今是擯古於今絶
今於古且使爲國者無所斟酌無所變通一切出於
苟簡而不可裁制矣故古今異時之論雖不可廢然
臣有獻於此願陛下深思之蓋陛下之欲自爲
其國者必將因其巳行襲其舊例聽其巳然而不加
振救之術以日入於積壞則不可謂之自爲其國苟
爲不因巳行不襲舊例不聽巳然而加之以振救之
術則如之何而可必將以意行之以心運之忽出於
一人之智慮而不合於天下之心則其謀愈謬而政
愈疎矣故臣所謂有獻於此請陛下先觀古人之
所以爲國夫觀古人之所以爲國非必遽傚之也故
觀衆器者爲良匠觀衆病者爲良醫盡觀而後自爲
之故無尼古之失而有合道之功且古之爲國具在
方無而巳其觀之弗難也陛下幸進臣而教之指
數策畫不終朝食而古人爲國之大槩森然見於目
中矣陛下深覧太息作而深惟以斷自聖志則不
待食頃而所以自爲其國者可决意行之而無難矣
夫以封建爲天下者唐虞三代也以郡縣爲天下者
秦漢魏晉隋唐也法度立於其間所以維持上下之
勢也唐虞三代必能不害其爲封建而後王道行秦
漢魏晉隋唐必能不害其爲郡縣而後覇政舉故制
禮作樂文書正朔律度量衡正名分别嫌疑尊賢舉
能厚民美俗唐虞三代之所謂法度也至於國各自
行其政家各自專其業累世而不易終身而不變攷
察緩而必黜陟簡而信此所以不害其封建而行王
道也秉威明權簿書期會課計功效核虚實驗勤惰
令行禁止役省刑清秦漢魏晉隋唐之所謂法度也
至於以一郡行其一郡以一縣行其一縣賞罰自明
予奪自專刺史之問有條司隷之察不煩此所以不
害其郡縣而行覇政也論者所謂古今異時言古不
通於今者謂王覇之未易分唐虞三代之未易復而
巳若將得其法度以制四海之命不去其所以害是
者而劫劫然惴惴然害之愈深守之愈固膠而不解
滯而不通此豈有古今之異時哉盖古人之所以爲
國者雖各繫其德之厚薄化之淺深世祚之長短然
陛下即而觀之豈有欲其行之而乃從而害之者乎
然則今世之法度其害之者重大而難去深遠而難
知矣視古之無害而求去今之害則陛下之國其
大方數千里舉而自爲以復祖宗之舊雪百年
之恥無不可者矣
法度緫論二
昔人之所以得天下也必有以得之其失天下也亦
必有以失之得失不相待而行是故不矯失以爲得
何也蓋必有眞得天下之理不俟乎矯其失而後得
之也矯失以爲得則必喪其得唐虞三代皆有相因
之法而不以桀紂之壞亂廢湯禹之治功漢雖滅秦
亦多因秦舊然大抵天下之政日趨於細而法日加
密矣惟其猶有自爲國家之意而不專以懲創前人
之失計矯而反之遂以爲功且東漢之末四方分割
壞亂甚矣魏武雖嚴科條審律令以重足屏息操制
羣下而截然使人各得自盡以行其職守者猶在也
至晉之敗尤甚於漢南北角立逓興逓滅及其崛然
自見者猶皆自有爲國之意使其下無飾非養過之
心人存政舉隨其所立亦或瞭然可見及隋之末年
喪亂蠭起廱疽潰裂而太宗一旦立法定制䟽明簡
直上下易遵然則魏不以諱漢之失爲興唐不以懲
隋之亡爲強夫興亡治亂各有常勢欲興者由興之
塗將敗者趍敗之門此其所以不相待而非出於相
矯也唐末之亂重以五代雖生人之無寧歲久矣然
攷其所以禍敗亦何以遠過於秦漢晉隋之亡盖國
之將亡則其形證固已若此矣而本朝所以立國
定制維持人心期於永存而不可動者皆以懲創五
季而矯唐末之失策爲言細者愈細密者愈密搖手
舉足輙有法禁而又文之以儒術輔之以正論人心
日柔人氣日惰人才日弱舉爲儒弛之行以相與奉
繁密之法遂揭而號於世曰此王政也此仁澤也此
長久不變之術也以仁宗極盛之世去五季遠矣
而其人之懲創五季者不忘也至於宣和又加遠
矣其法度紊失而亦曰所以懲創五季而已况靖
康以後本朝大變乃與唐末五季同爲禍難之餘
紹興更新以及於今日然觀朝廷之法制士大夫
之議論隄防扄鐍孰曰非矯唐末而懲創五季也哉
夫以二百餘年所立之國專務以矯失爲得而眞所
以得之之道獨弃置而未講故舉一事本以求利於
事也而卒以害是事立一法本以求利於法也而卒
以害是法上則明知其不可行而姑委之於下下則
明知其不可行而姑復之於上虚文相挻浮論相倚
故君子不可用而用小人官不可任而任吏人情事
理不可信而信法惟其惻怛寬平粗得古人之意而
文具亡實亦獨何以異於周秦之弊哉於是中原分
剖而不悟其由請和仇讎而不激其憤皆言今世之
病而自以爲無療病之方甘心自處於不可振救以
坐視其敗據往鍳今而陛下深思其故者豈非真
所以得之之道未講歟誠講之而行之當舉者舉當
廢者廢昔之密者今爲疎昔之細者今爲大今日出
令而明日丕變矣何俟於卒歲之久哉
法度緫論三
所謂舉一事求利於事而卒以害是事立一法求利
於法而卒以害是法者何也今朝廷之法度其經
久常行不可改變者十數條而已而皆爲法度之害
故用人以資格爲利而資格爲用人之害銓選以考
任爲利而攷任爲銓選之害薦舉以關陞改官爲利
而關陞改官爲薦舉之害至於任子則有數害自員
郎致仕即得蔭𥙷爲一害太中大夫待制以上蔭𥙷
得京官爲一害一人入仕世爵無窮爲一害今者汰
其謬濫限其員數又爲一害科舉亦有數害取人以
藝既薄於古今併與藝而失之爲一害古者化天下
之人而爲士使之知義今者化天下之人而
爲士盡以入官爲一害解額一定多者冐濫少者陸
沉奔走射利喪其初心於今之法又自壞之爲一害
一預鄕貢老不成名以官錫之既不擇賢又不信藝
徒曰恩澤官曹充滿人才敗壞又爲一害夫京師之
學有考察之法而以利誘天下州縣之學無考察之
法則聚食而巳而學校之法爲害制舉所以求卓越
方聞之士而責之於記誦取之以課試所言不行所
習不用而制科之法爲害博學宏詞昔以罷詞賦而
進人於應用之文耳美官要職遂爲捷徑一居是選
莫可退解而宏詞之法爲害募役之法本以免天下
之爲役者耳今也保正長之弊通天下皆患之而役
法爲害昔之勑律緫核萬事朝廷隨時制宜定爲
新書以一條貫有出意見莫知推行但曰檢坐申嚴
而巳而新書爲害國家本患州縣之過失不得上
聞故置監司以禁切之今也禁切監司之法又甚於
州縣之吏豈以監司爲非其人乎抑惟其人而必用
是法乎而監司之法爲害府史胥徒所以行文書給
趨走雖堯舜不能廢也而今也植根固本不可搖動
大官拱手惟吏之從而胥吏爲害又因以推昔之所
行行經界則經界爲害行保甲則保甲爲害行方田
則方田爲害行青苗市易則青苗市易爲害學事立
法無非所以求利而事立法行則無非爲害上下内
外亦舉皆知其爲害矣然而賢者則以爲是必不可
求之害庸愚者則恃其有是害也足以自容而其小
人則或求甚於所害天下皆行於法度之害而不蒙
於法度之利二百年於此日極一日歲極一歲天下
之人皆以爲不知其所終陛下將何以救之哉故
臣願陛下揭其條目而治之去害而就利使天下
曠然一日得行昭昭之塗雖三代以上遠而未易言
兩漢及唐之盛世可必致也
資格
請言資格爲用人之害以賢舉人以德命官賢有小
大德有小大而官爵從之一定而不易此堯舜以來
之常道也無有所謂自賤而歴貴循小官之次而後
至於卿相如遠世之所謂資格者然堯舜以來遠矣
未可遽復則資格用人未可遽廢至於不能得資格
之利而受資格之害資格之害深則人皆弃賢而爲
愚治道日壞而不自知此不得不因今之法而少變
之也夫計日月累資攷雖堯舜三代則亦有然者而
不以是待天下之賢才有德之人何者賢才有德之
人以此官而稱此人可也豈可疑其資格未至而姑
遲之哉至漢人則巳患苦其弊守相列侯爲九卿九
卿爲三公天下之賢才伏而俗吏用矣伊呂周召之
儔非其不爲秦漢以後出而法度使之然也唐太宗
雖以戰伐取天下而用人能盡其才不拘攣於常格
以起一時之治尚有可喜蓋資格者生於世之不治
賢否混并而無可别故以此限之耳而本朝遂以
治世而行衰世之法藝祖太宗所用猶未有定
式惟上所拔間得魁磊之士至咸平景德初資
格始稍嚴一寇凖欲出意取天下士而上下群攻之
故李沆王旦在真宗時王曾吕夷簡冨弼韓琦在
仁宗英宗時司馬光吕公著在哲宗時數人以
謹守資格爲賢名重當世惟王安石破資格以用人
一時所謂名士力争而不勝其後章厚蔡京王黼秦
檜相踵效之然而進小人而亂天下者此五人也由
五人之所用則當以不守資格爲諱雖然資格非善
法明矣而李沆十數人者以守資格得名而其時亦
以稱治何也盖能别其流品以分君子小人之塗以
定清濁高下之序彼其號爲德度智略足以居大位
者亦巳素許之矣特欲其履歴以實之而已矣故其
人有自小官而其望巳足爲卿相至其久也亦卒爲
之若此者可謂得資格之利也今也不然無有流品
無有賢否由出身而關陞由關陞而改官知縣由改
官知縣而爲四轄六院由四轄六院而爲察官由察
官而爲卿監由卿監而爲侍從由侍從而爲執政大
臣或由知州監司而爲郎由郎而爲卿監侍從執政
資深者序進格到者次遷而已矣若是而欲以舉賢
才起治功其可得乎侍從不薦士宰執不舉賢執資
格而進曰此足以任此矣陛下雖欲責之以事詢
之以謀彼安所從知乎此臣所謂受資格之害也且
本朝廢資格而用人無若王安石章厚蔡京王黼秦
檜之爲相守資格以用人無若李沆王旦王曾呂夷
簡富弼韓琦司馬光呂公著之爲相然攷其功效驗
其人才本朝以資格爲用人之利也故臣欲
陛下審乎資格之實念今日人才衰乏巳甚稍加變
通號召收拾以終成資格之利而不受資格之害且
天之生才也甚難人主之得才也亦甚難毋夭閼摧
折之使至於盡盖今世猶有可用之人誠使朝廷
之資格一出於人才之所當用則有資格之利而無
資格之害矣
銓選
何謂銓選之害甄别有序黜陟不失者朝廷之要
務也故自一命以上皆欲用天下之所謂賢者而不
以便其不肖者之人竊怪人主之立法常爲不肖者
之地而消靡其賢才以俱入於不肖而巳而其官最
要其害最甚者銓選也吏部者朝廷喉舌之處也
尚書侍郎者天子貴近之臣也處之以其地任之以
其官與之以甄别黜陟天下士大夫之柄而乃立法
以付之曰吾一毫不汝信也汝一毫不自信也其人
之賢否其事之罪功其地之遠近其資之先後其禄
之厚薄其闕之多少則曰是一切有法矣天下法度
之至詳曲折詰難之至多士大夫不能一舉措手足
不待刑法而自畏者顧無甚於銓還之法也嗚呼與
人以官賦人以禄生民之命由此而出矣使加之意
天下不於此乎望治風俗不於此乎求厚人才不於
此乎責實而將安所取之柰何舉天下之大柄而自
束縛蔽蒙之塵坌蠧折乃爲天下大弊之源乎雖然
是幾百年於是矣其相承者非一人之故學士大夫
勤身苦力誦說孔孟傳道先王未嘗不知所謂治道
者非若今日之法度也及其一旦之爲是官噤舌拱
手四顧吏胥以問其所嘗知之法令吏胥上下其手
以視之其人亦抗然自卞曰吾有司也固當守此法
而巳嗟夫豈其人之本若是陋哉陛下有是名噐
爲鼓舞群動之具與奪進退以叙天下何忍襲數百
年之弊端泪没於區區壞爛之法以消靡天下之人
才而甘心以便其不肖如此則治道安從出而治功
安從見哉况自唐中世以前吏部用人之意猶有可
攷今之所循者乃其衰亂之餘弊耳百王之常道不
容於陛下而不復也夫曰私曰偏曰怨曰謗曰動
衆曰招權此末世之庸人所以恐喝其上而疑壞治
道於將興之時者也陛下深考昔人之巳行毅然
不惑於衆因今之銓選一二人而付之盖今之大臣
與人以堂除者乃昔日銓選常行之事大臣不知其
職任有大於此而止以堂除爲宰相之大權堂除爲
宰相之大權則無怪銓選爲奉行文書之地也使今
日銓選得稍稍自用若堂除之選盡歸銓部然後大
臣知職位而銓選亦能少助朝廷用人尚書侍郎
者不虚設矣
薦舉
何謂薦舉之害使天下之大吏得薦舉天下之卑官
宜若爲善法矣而今乃爲大害且關陞令錄職官改
官京官若陞朝官又轉而至員郎此朝廷自設限
隔以分貴賤而使人非舉不得入若三考若四考有
舉者三人若六考若七考有舉者五人則關陞則改
官朝廷之立是法也豈不曰吾不徒與以賢能而
與賢能不自知以薦而知乎然則朝廷歲與人以
關陞改官者豈曰此誠賢與能者乎大吏歲舉人以
改官者亦豈曰此誠賢與能乎其人之得關陞改官
者又豈曰吾誠賢與能者乎上不信其舉人者舉人
者不信其求舉者求舉者不以自信必曰是皆不可
知而朝廷之法旣巳如此則不得不出於此朝
廷亦曰吾之立法既巳如此則不得不聽其如此然
則是上下相與爲市均付於不可知而巳故奔競成
風干謁盈門較權勢之輕重不勝其求若此者不特
下之人知之上之人益知之矣方其人之未得出乎
此也卑身屈體以求之僕隷賤人之所恥而不恥也
此豈復有其中之所存哉及其人之既得脫乎此也
抗顔莊色以居之彼其下者又爲卑身屈體之状以
進焉彼亦安受之而巳相承若此則以此見舉以此
舉人陛下之人才壞而生民受其病無足疑者嗟
夫其始則或不至是矣而流弊之極皆固守而不思
變且京朝官者巳爲天下之所貴而朝廷亦自貴
之矣不自貴而使天下亦不知貴之宜在朝廷無
不可爲而計今或未之能也今合多而考累而任使
其積日計月而無在官之過者可以循至於次第之
京官毋必舉焉其誠可舉者因今之法而舉之與之
以今之所與之官若是則庶幾乎士之稍自重者知
有常途之可由而不汲汲焉爲是卑身屈體以求之
則僕隷賤人之所耻者亦或知耻矣其舉人者不困
於求者之多庶幾乎知所自立而或能眞舉其賢能
以報上矣解舉官之急姑用是要以風俗稍善治道
稍明循次而進必無俟乎舉者而大吏或以舉其才
則朝廷信而用之拔於常調此薦舉之正也然此
有司之事執政大臣之所當請而後行朝改夕定非
若兵財之有所難也睥睨隱忍而不爲之遂爲天下
之大患亦可悲也
任子
何謂自員郎致仕即得蔭𥙷爲一害人臣以子任官
亦國之重事也其與之宜當於義而稱於恩使朝
廷錄功紀舊之意有所表見今自舉主而改官率十
餘年而至員郎由常調入仕不過佐郡而止其功業
未有以異且從而官其子豈以爲是庸庸無所短長
之士而必使繼世爲之邪且又其仕而顯者職任功
效或見稱於天下而不幸其官止於員郎則所以得
任其子弟者亦無異於常調而至此者此所謂其義
不當而恩不稱也
何謂自太中大夫待制以上蔭𥙷得京官爲一害京
官者朝廷之所貴重使天下士大夫更六七考用
舉主五六人而後得之今闕遠而待之者多入仕久
者至三十年始得改官疾病憂患公私愆犯有終身
不得者或一人特與改官上下相目以爲異事今至
使其爲太中大夫待制者即以京官任子弟何重於
彼而不惜於此邪豈爲侍從大臣之子則無俟乎舉
主考第而巳能度越天下之賢士大夫者歟重之則
其法窮而不能變輕之則其恩濫而不能變所謂輕
重彼此不相應也
何謂一人入仕世官無窮爲一害古者裂地分茅以
報人臣之有功使其子孫嗣之所以醻祖宗垂後裔
也至於官使必有所宜不可以一夫官簿之所至苟
應法令而直與之以爲恩則濫以爲法則弊以爲義
則悖且朝廷不尚賢而尚貴朱紫混然夷跖雜處
崇觀以来七八十年人臣不以道而得貴仕者在
其元身則自宜削奪而今也子孫仕䆠不知藝極驕
侈無忌自稱世家將使世之賢者何以勸焉
何謂今者汰其謬濫限以員數爲一害且朝廷向
之所以盡與之者不知其謬濫而姑爲是無窮之恩
也今也知而汰之而徒限以員數則亦不可夫爲上
者使其下以知義而巳義所可與雖盡與之吾何所
得吝不然與其一而弃其一曰此在吾限員之外耳
此不得獨賢彼不得獨愚義理愈蔽而人紀隳矣故
員郎非朝廷所甚重之官其常調而至此者可復
勿與其果有勤勞或賢有德聞於上者與之可也京
官爲朝廷之所貴柰何以與從官執政之子第以
今之所與員郎卿監者與之可也計其入官之世次
攷其所任之多寡以稽其人有功無功賢與不賢爲
之止法可也如是則可與者與之何必以員數限之
乎雖然因今之法而有所變改不得不出於是若舉
公卿大夫之子弟而飬之於學校擇天下之明師良
友以成就之使其材品卓然可以爲家國用則於此
官使之而昔之法煩前衝後皆可一决而去而先王
之意見矣
科舉
何謂今併與藝而失之爲一害盖昔之所謂俊乂者
其程試之文往往稱於世俗而其人亦或有立於世
今之所以取者非所以取之其在高選輙爲天下之
所鄙笑而鄕曲之賤人父兄之庸子弟俯首誦習謂
之黃冊子者家以此教國以此選命服之所賁者乃
人之所輕且夫世之所重者豈必知重其人哉亦或
其藝文之可稱者耳此固不足以卜其内今其可稱
者又莫之獲而人之所輕者乃反得之然則上之求
士而用之公卿大臣由此塗出豈有始於爲人之所
輕而終也乃足爲國家之所重者乎
何謂化天下之人爲士盡以入官爲一害使天下有
羡於爲士而無羡於入官此至治之世而兔罝之詩
所以作也盖羡於爲士則知義知義則不待爵而賞
不待禄而冨窮人情之所歆慕者而不足以動其自
守之勇今也舉天下之人緫角而學之力足以勉強
於三日課試之文則囂囂乎青紫之望盈其前父兄
以此督責明友以此勸勵然則盡有此心而廉隅之
所砥礪義命之所服安者果何在乎朝廷得斯人
者而用之將何所頼以興起天下之人才哉
何謂解額一定爲一害百人解一承平之世酌中之
法也其時閩浙之士少有應書而爲解之額狹矣今
江淮之間或至以僅能識字成文者充數而閩浙之
士其茂異穎發者乃困於額少而不以與選奔走四
方或求門客或冒親戚或趁糴納夫士之爲學其精
至於性命之際而其用在於進退出處之間然後
朝廷資其材力以任天下之重今也以利誘之於前
而以法限之於後假冒干請無所不爲然則以其有
是士之可取也而取之此其義理之當然者耳則觧
額之狹扵彼者何不通之使與寬者均乎
何謂一預鄕貢以官錫之爲一害古之取士也取之
四五而後定其終身而本朝之法不然其鄕貢也
一取之而已一取而不復弃其人三十年之後憐其
無成而亦命之官盖昔藝祖之初憫天下士有更
五代困於埸屋而猶不得自還者因以爲之賜今也
士人充塞偶然一得何足爲言則安用此而遂爲常
法乎夫士者人才之本源立國之命繫焉四患不除
而朝廷於人才之本源戕賊斵喪不復長育則宜
其不足於用也去四患得四利所謂飬之於始自拱
把而至於桐梓古人之言不可忽也
學校
何謂京師之學有考察之法而以利誘天下三代漢
儒其言學法盛矣皆人耳目之所熟知而不復論若
東漢太學則誠善矣唐初猶得爲美觀本朝其始
議建學久而不克就至王安石乃卒就之然未幾而
大獄起矣崇觀間以俊秀聞於學者旋爲大官
宣和靖康所用誤朝之人大抵學校之名士也及
諸生伏闕搥鼓以請起李綱天下或以爲有忠義之
氣而朝廷以爲倡亂動衆者無如太學之士及秦
檜爲相務使諸生爲無廉恥以媚已而以小利㗖之
隂以拒塞言者士人靡然成風獻頌拜表希望恩澤
一有不及謗議喧然故至於今日太學尤弊遂爲姑
息之地夫秉義明道以此律巳以此化人宜莫如天
子之學而今也何以使之至此盖其本爲之法使月
書季攷校正分數之毫氂以爲終身之利害而其外
又以勢利招徠是宜其至此而無怪也
何謂州縣之學無攷察之法則聚食而已往者崇
觀政和間盖嘗攷察州縣之學如天子之學使士
之進皆由此而罷科舉矣此其法度未必不善然所
以行是法者皆天下之小人也故不久而遂廢今州
縣有學宫室廩餼無所不備置官立師其過於漢唐
甚遠惟其無所考察而徒以聚食而士之負俊氣者
不願扵學矣州縣有學先王之遺意幸而復見將以
造士使之俊秀而其俊秀者乃反不願於學豈非法
度之有所偏而講之不至乎今宜稍重太學變其故
習無以利誘擇當世之大儒久於其職而相與爲師
友講習之道使源流有所自出其卓然成德者朝
廷官使之爲無難矣而州縣之學宜使攷察上於監
司聞於禮部逹於天子其卓然成德者或進於太學
或遂官之人知由學而科舉之陋稍可洗去學有本
統而古之文憲庶不墜失若此類者更法定制皆於
朝廷非有所難顧自以爲不可耳雖然治道不明其
紀綱度數不一一揭而正之則宜有不可爲者陛
下一揭而正之則如此類者雖欲不爲亦不可得也
制科
用科舉之常法不足以得天下之才其偶然得之者
幸也自明道景祐以來能言之士有是論矣雖
然原其本以至於末亦未見有偶然得之者要以爲
壞天下之材而使之至於舉無所用此科舉之弊法
也至於制科者朝廷待之尤重選之尤難使科舉
不足以得才則制科者亦庶幾乎得之矣雖然科舉
所以不得才者謂其以有常之法而律不常之人則
制科庶乎得之者必其無法焉而制舉之法反密於
科舉今夫求天下豪傑特起之士所以恢聖業而共
治功彼區區題目記誦明數暗數制度者胡爲而責
之而又於一篇之策天文地理人事之紀問之略徧
以爲其說足以酬吾之問則亦可謂之竒才矣當制
舉之盛時置學立師以法相授浮言虚論披抉不窮
號爲制科習氣故科舉既不足以得之而制策又以
失之然則朝廷之求爲一事也必先立爲一法若
今制科之法是本無意於得才而徒立法以困天下
之泛然能記誦者耳此固所謂豪傑特起者輕視而
不屑就也又有甚此者盖昔以三題試進士而爲制
舉者以荅策爲至難彼其能之則猶有以取之自
熙寧以策試進士其說蔓延而五尺之童子無不習
言利害以應故事則制舉之策不足以爲能故哲
宗以爲今進士之策有過此者而制科由此廢矣是
以八九十年其薦而不得試者其試而不見取者其
幸而取者其才凡下往往不逮於科舉之俊士然且
三年一下詔而追復不俟科舉之歲皆得舉之將何
所爲乎設之以至密之法與之以至美之名使其得
與此者爲急官爵計耳且天下識治知言之人不應
如是之多則三歲以策試進士使肆言而無所用是
誠失之矣今又使制舉者自其所謂五十篇之文泛
指古今敷陳利害其言煩雜見者厭視聞者厭聽且
士人猥多無甚於今世挾無以大相過之實而冒不
加之名則朝廷所以汲汲然而求之者乃爲譏笑
之具今宜暫息天下之多言進士無親策制舉無記
誦無論著稍稍忘其故步一日慨然天子自舉之三
代之英才未可驟得亦不至如近世之冗長無取非
惟無益而反有害也
宏詞
法或生於相激宏詞之廢久矣紹聖初既盡罷詞
賦而患天下應用之文由此遂絶始立博學宏詞科
其後又爲詞學兼茂其爲法尤不切事實何者朝
廷詔告典冊之文當使典直宏大敷暢義理以風曉
天下典謨訓誥諸書是也孔氏錄爲經常之辭以教
後世而百王不能易可謂重矣至两漢制誥詞意短
陋不復髣髴其萬一盖當時之人所貴者武功所重
者經術而文詞者雖其士人譁然自相矜尚而朝
廷忽略之大要去刀筆吏之所能無幾也然其深厚
温雅猶稱雄於後世而自漢以來莫有能及者若乃
四六對偶銘檄贊頌循㳂漢末以及宋齊此眞两漢
刀筆吏能之而不作者而今世謂之竒文絶技以此
取天下士而用之於朝廷何哉自詞科之興其最
貴者四六之文然其文最爲陋而無用士大夫以對
偶親切用事精的相誇至有以一聮之工而遂擅終
身之官爵者此風熾而不可遏七八十年矣前後居
卿相顯人祖父子孫相望於要地者率詞科之人也
其人未嘗知義也其學未嘗知方也其才未嘗中器
也操紙援筆以爲比偶之詞又未嘗取成於心而本
其源流於古人也是何所取而以卿相顯人待之相
承而不能革哉且又有甚悖戾者自熙寧之以經
術造士也固患天下之習爲詞賦之浮華而不適於
實用凡王安石之與神宗往返極論至於盡擯斥
一時之文人其意曉然矣紹聖崇寧號爲追𫐠
熙寧既禁其求仕者不爲詞賦而反以美官誘其巳
仕者使爲宏詞是始以經義開迪之而終以文詞蔽
䧟之也士何所折衷故既巳爲宏詞則其人巳自絶
於道德性命之本統而以爲天下之所能者盡於區
區之曲藝則其患又不特舉朝廷之高爵厚禄以
與之而巳也反使人才䧟入於不肖而不可救且昔
以罷宏詞而置詞科今詞賦經義並行久矣而詞科
迄未有所更易是何創法於始而不能考其終何自
爲背馳也盖進士制科其法猶有可議而損益之者
至宏詞則直罷之而巳矣
役法
自熙寧爲募役法盡官府之役官自募之官受其
病而民獲其利官當其勞而民居其逸雖然官豈能
自爲其病與勞哉故差役之患雖去而募役之患方
興故役錢者募役之患而今之保副正長者又募役
所不能行之患也役錢則不可復論保副正長者乃
役法之一事耳而仐爲大患窮天下之能言者日夜
相與謀之而不能自出一說也盖昔者保伍其民而
有保正副將以兵法部勒其下而其法曰募有材勇
及一都之内物力最高者戶長則以催科耆長則以
追胥而皆有雇直熙豊之法其分畫詳明如此然
猶紛紛而不能定其後艱難用度日鈌講利源者無
所取財以爲耆戶長雇錢者官未嘗盡支而爲耆戶
長者亦不願請故取其窠名以起發上供而耆戶長
之役盡以歸於保正副然則今之保正副募法未嘗
不存而未嘗不強差之也其計較物力推排先後流
水鼠尾白脚歇替之差鄕胥高下其手而民不憚出
死力以争之今天下之訴訟其大而難决者無甚於
差役蓋朝廷之上其於庶事條目纖悉委曲動有
法禁而所謂保正副者乃獨無法何爲其無法也名
募而實差是以若此其不齊也而近世淺夫庸人之
論不過仇疾於官戶誅抉於詭産其說有自宰執而
與編戸齊役矣而詭産半天下其弊安可絶且不咎
州縣之以差保正副長困民而區區然姑欲治官戶
詭産何哉今復以耆戶長雇錢還州縣使二稅呼集
之役有所分而隷之於保正副則差役之害太半巳
去矣使一都之内誠有材力可以服衆智勇可以率
人者遵用舊法使爲保正若副而除其一戶二稅之
半要使保正副者人欲争爲之而不可而不使強委
巳而不願也夫如是天下豈復以差役爲患哉又如
是則雖官戶無問新故亦皆可爲之而何以此督責
官戶哉且今世爲民之意何其薄而辦官之事何其
至也且京師有諸道諸道有諸州諸州有諸縣自縣
而後親及於民也其勢宜使什伍比閭里黨而後逹
於縣令則擇其人而爲保正副者正所以親切於民
服習其小争而無使至於大闘教民使不犯省刑罰
之先務也若此者其官事何所不可辦而今顧未嘗
爲之施甚陋之意以與民較至下之策民愈争而不
知悔則鞭笞隨其後是獨何益哉是其行之非有所
難而不思去者何也
新書
何謂新書之害本朝以律爲經而勑令格式隨時
修立自嘉祐熙寧元豐元祐紹聖大
觀政和紹興皆自爲書近者乾道淳熙巳
再成書矣以後衝前以新改舊凡朝廷上下之所
恃以相維持相制使者奉行此書而巳且天下以法
爲治久矣臣豈敢遽議新書之爲害如晉叔向之所
以告鄭子産者乎然而有三害最近不可不知凡天
下之事無不備於此書而人之智慮不能出於此書
之外者一害也書既備矣而事復弊法旣具矣而令
不行則宜有說焉今止謂之各巳有見行條法止於
檢坐申嚴而巳明知法不足恃而欲強委之二害也
人才因此浸以頽惰掎摭利害汎然推廣及其終也
不過亦曰臣愚欲望申嚴巳行之法而巳以法爲弊
猶可言也以人爲弊不可言也三害也至於朝省
之前後批六部之勘當諸司州郡之照條施行又其
相習公爲欺誕以度歲月害之小者耳夫以法爲治
今世之大議論豈可不熟講而詳知也蓋人不平而
法至平人有私而法無私人有存亡而法常在故今
世以人亂法不亂爲常語此所以難於任人而易於
任法也雖然人則未易任也以唐虞三代之盛王至
誠一意以相與而後其人可任今則安能至於不任
人而任法則必任其足以行吾法之人而不任其智
不足以知法與力不足以行法者而後法可任此易
見之論也而今則亦未之能何也夫使是書而果巳
備天下之事則將何取於人蓋是書之所備者備其
文不備其實備其似不備其眞也夫使見行條法誠
巳皆具而天下何爲尚有犯法而生弊者然非無其
法之罪而無其人之罪也審矣今不改其人而曰檢
坐申嚴以諄複其法然則法終不行矣故任人而廢
法雖誠未易論而任人以行法所以助法之不能自
行者非必若今之所謂檢坐申嚴批狀勘當照條之
類而已也不任人以行法而止於檢坐申嚴批状勘
當照條之類以煩天下之耳目使其人聦明憒眊智
慮不知所出求以應故事而塞章奏則亦讙然願助
陛下之申嚴此法令之所以日壞而人才之所以日
消日用飲食而不能自知法爛道窮暫相縻繫而無
經久固結之道國威之所以不振強虜之所以憑陵
也臣故欲陛下縱未能任人而廢法以行唐虞三
代遠大之政姑欲任人以行法使法不爲虚文而人
亦因以見其實用功罪當於賞罰號令一於觀聽簡
易而信果敢而仁若漢以來者可矣
吏胥
何謂吏胥之害從古患之非直一日也而今爲甚者
蓋自崇寧極於宣和士大夫之職業雖皮膚蹇
淺者亦不復修治而專從事於奔走進取其簿書期
會一切惟吏胥之聽而吏人根固窟穴權勢熏炙濫
恩横賜自占優比渡江之後文字散逸舊法往例盡
用省記輕重予奪惟意所出其最驕横者三省密院
吏部七司戶刑若他曹外路從而傚視又其常情耳
故今世號爲公人世界又以爲官無封建而吏有封
建者皆指實而言也且公卿大臣之位其人不足以
居之俛首刮席條令憲法多所不諳而寄命於吏此
固然也然雖使得其人而居之如昔之所謂伊尹傅
說之儔而以夫區區條令憲法仍爲不曉而與是吏
人共事終亦不可然則今世吏胥之害無問乎官之
得其人與不得其人而要以爲當革而巳矣府史胥
徒自有國以来所同有也然必使上不侵官下不病
民以自治其事而聽命焉而秦漢之弊法屈天下之
豪傑由刀筆選而至三公今幸巳甄别品流而其餘
弊未盡去且又皆以天下經常之事立爲成書以付
之彼吏得知之而官不得知焉此其爲害又過於秦
漢何者今百司之吏其爵其禄往往有士大夫之所
不敢望漢之公府掾諸卿主事辟召皆天下名士其
權柄足以動搖守相者今之所謂都錄行首主事之
類是也此直以鞭撻戮刑待之而高爵厚禄若是何
哉今官冗而無所置之士大夫不習國家臺省故事
一旦冒居其位見侮於胥今胡不使新進士及任子
之應仕者更迭爲之三考而滿常調則出官州縣才
能超異者或遂錄之若此則有三利士人顧惜終身
畏法尚義受財鬻獄必大减少吏曹清則庶務舉且
因以習士夫使之有才而無至於今世之偷惰一利
也更迭爲之無根固窟穴之患無保引私名之弊而
封建之勢因以去矣二利也增員百餘稍去冗官之
患待闕擇地争奪伺候之風亦漸衰息三利也得三
利去三害此亦非有勞民動衆之難者京師紀綱之
首吏曹清則諸司州縣之吏蠧亦必少異於今日盖
結託干請有所不行與决衆事整齊簿書不爲疑玩
則下知畏故也
監司
何謂監司之害朝廷之設官也必知其所以設官
之意其用是人也必先知其所以用是人之說州郡
衆而監司寡謂州郡之事難盡察也故置監司以察
之謂州郡之官難盡擇也故止於擇監司亦足以寄
之自漢以後所謂監司者亦若是而巳未暇及于岳
牧相維之義也且其若是則奉行法度者州郡也治
其不奉行法度者監司也故監司者操制州郡者也
使之操制州郡則必無又從而操制之此則今世所
以置監司之體統當如是矣今也上之操制監司又
甚於監司之操制州郡緊緊恐其擅權而自用或非
時不得廵歴或巡歴不得過三日所從之吏卒所批
之劵食所受之禮饋皆有明禁然則朝廷防監司
之不暇而監司何足以防州郡哉且不責其大而姑
禁其細何哉是謂不知設官之意用人之說而㳂微
文以立法一失也故監司弛惰人反以爲寬大上亦
以爲知體監司之舉職人反以爲侵權上亦以爲生
事此真大謬戾者也夫監司者以法治下以義舉事
者也今轉運司則以剗刷州縣之財賦候伺其餘羡
衮雜其逋欠爲一司歲計之常提舉司則督責茶鹽
用法苛慘至常平義倉水利民田則置而不顧提刑
司則以催趣經緫制錢印給僧道免丁由子爲職而
刑獄冤濫詞訴繁滯則或莫之省焉是監司之不法
不義反甚於州縣故今之爲州縣者相與聚而嗤笑
監司之所爲豈監司之本然哉是謂不以法治不以
義舉之權付之而使監司之所操者在州郡之下矣
二失也且不以法不以義則所爲付之事功者固宜
得其實焉今也轉運司徒報上供之數於戶部而轉
輸運致之實則無之則其所以緫一路之財計者將
何所用也茶鹽則巳受其剰利於榷務都埸而提舉
司受其掯留掌其住賣督其煎煑爲之索逋理債而
巳經緫制錢州郡各巳趁辦上供而提刑者徒文移
知通收索季帳稽考綱解以報戸部而已是三司者
以此爲職徒飬資攷多人徒憑意氣作聲勢以便其
私可也國紀民命何頼於此是謂旣無法無義而事
功又不得實三失也至於還轉運之權以清戶部之
務罷提舉之事以一轉運之權又皆今日之甚急者
昔人謂止擇十道使猶患不得人則監司者盖甚重
矣豈以爲例差循致之用哉
水心先生文集卷之三
