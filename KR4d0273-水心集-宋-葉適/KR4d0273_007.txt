水心先生文集卷之七前集
古詩章貢黎諒編集
送林孔英
東堂質疑匙啓鑰西廂坐講水赴壑夲朝合選經博
士萬里那投郡文學東風吹散石門冰吳人送去蜀
人迎雪山峩峩大江滿柂樓過之清又清
贈巖電隱士
近時術人多莾蕩要把虚名隨妄想神王雖去形不
拘尺直湏防尋有枉從来鍾鼎無山林老去豈復少
年心若言部位許虧闕巳早騰踏非埋沉
送謝學賓
衰年嬾看客十卧適一起謝子何許来我屐屢折齒
貌閑神又肅論事静而理紛然嘲&KR1116;際莞爾諧宫徵
麟獲無怒角鳳去愁遯尾正應晚聞道不受血氣使
山頭蕨芽老未鎌庭中桂枝春巳添巢由亦有蔵身
地小壓聲名傍屋簷
何倫秀才親喪不能舉冀其親戚故人有知
之者
两母久未葬魂冷常夜嘶病婦槌心號血盡身爲泥
我死不自惜少忍賦有甓何當深九仞更與崇四尺
蜂兒榧歌
平林常榧啖俚蠻玉山之産升金盤其中一樹斷崖
立石乳蔭根多歲寒形嫌蜂兒尚麤率味嫌蜂兒少
標律昔人取急欲高比今我細論翻下匹世間異物
難並兼百年不許贏栽添餘甘何爲滿地澁荔子正
復漫天甜浮雲變化嗟俯仰靈芝醴泉成獨往後来
空向玉山求坐對蜂兒还想象
趙子容任温州司法終日看冊子而事自理
又新廩儲粮功利可傳也爲賦讀書行率諸
友同作
法曺冗散人不管聞道自要紛華損常平築敖米山
積讀書豈知米塵滿歸来依舊茅蓋亭焉得捨斈干
時卿不然天上讀書去蓬島瀛洲無限清
登北務後江亭贈郭希吕
壁上陋室銘門外剪茅亭小市魚蝦散寂寂大江風
浪来冥冥郭翁雖老猶貌澤腹貯今古心和平只應
獨將笏拄頰清坐都不掛毫髮何必隨逐欄頭奴日
招稅錢三萬億前靈運後延年桑麻舊國常宛然城
頽路闕緫令好不知於人安穏否
送程傳叟
茂苑臺高春日明君顔如花楊柳青蕭條别離風雨
外楊柳自青君貌改誰知仰天愬天公三辰五星在
心中老作海頭新主簿蜃氣錯雜迷西東去年無禾
雖種菽乞命只指今年熟家人未可便喜&KR0794;少待上
司催結局
送徐景大
桃湖避秦之遠孫繞湖桃葉遮桃根父子聲名動場
屋綠衫手扳桃花村相隨入南訪靈迹九日山重海
深碧韓公文高大冊印秦系詩清小塼刻我巳衰殘
書不成有語安能爲重輕子今自出瓊瑰句南伯南
侯倒屐迎
題五畏齋
曺勝亦據南面權坐衙吏貼羣趨先敢云威福自我
出下有赤子高蒼天聖人迭興建皇極付祝長官尤
惻惻前碑持立示銘誠後榜七條垂訓釋冰清王令
來調琴四事未畏先畏心常將方寸勤管攝不與外
物相虧侵情防驕麤意防滿萬事湏还畏爲夲君不
見匹夫膽大氣如山風浪只在須臾間
懷遠堂
祖后昔尊御忠邪初混茫詖行揚于庭直詞招自旁
尽鉏新法穢还拯疲民康白頭失路者冠服煇以煌
尤工抑外家减官卑輪箱纍然两孤姪賦禄上團防
賜書課熟讀歛袵常敬莊盤筵化蒲莧歌舞諱姬姜
堂開瞰遠野惟見條山蒼不知天何意反掌異存亡
何人致顛覆使我同披猖胡雲半點黑汴水千里黃
飄蕭離宫殿零落趁傖荒三吳通葦岸中禁隔龍光
曾孫更寂寞泥裏弄耕桑風掀炊饁竈雨爛曬禾場
稍復卓墟墅漸能滿囷倉舊居重回首欲詣川無梁
哀哉血腥涴狐兔久埋蔵想其屡易主指說故侯王
時運從代謝形神終慘傷翁今垂八十徤悍嗔扶將
句中青玉案壁上烏絲行細抄四簷動繞看三伏凉
渚清蓮葉曉露淨菊枝芳鶴籠翅羽闊漁艓波浪長
&KR1006;懷南狩日駭潰非一方當由后請命所以再隆昌
籲俊雖草莽象賢本虞唐不應女堯舜早巳墜簮裳
勸翁善眠食神道分否臧會湏詔飛下洗沐朝建章
報德庵
王孫生長安仁宅親見宣仁靖家國艱難身後苕水
頭㪯目湖山非舊識孩兒負土成新阡手種拱把皆
參天皇天報德無窮年蟠根翳葉蔵雲煙
露星亭
斗杓點翠爲此城四郊環拱来遥青知君欲覧衆山
小取塼磨就天上亭身心合於高處着萬象不語森
湊泊古今月色遞淺深志士可惜虛光隂
送高仲發
細君吁久寂季弟猶長貧棄我涉遠道策策傷心神
舍西三畆畬作急老自耘稻熟曾未割歸趁秋風新
明覺寺
雲山尖頭海潮湧九月天雪山葉重道人高絶但危
坐山魈野虎皆趋拱住山三載两遭荒侍者餓損扶
參堂㳂村索米未爲恥莫令禾魚化龍鍾透水
送蒋少韓
昔子岳陽去我病不能吟久抛風煙句永結江湖心
子今岳陽歸惠我過始覿日月無蔽虧空水互摧激
濯足洞庭浦晞髮君山顛誰驚瘦到骨所要清為天
蔀家豊屋永新縣象牀金簟春風轉提壼未許勸人
留求言待上茅茨殿
寄題鍾秀才詠歸堂
鍾君文武隨所求馬上檄草兼詞頭五兵鑄就殺氣
動却寫三賦祥光流左踰隂山右絶漠漢地自厭胡
沙惡聖門歴歴宫牆深風乎不知詠歸樂作堂雖窄
海浪寬沂水何止八九吞當年曾點見真趣推琴難
挽由求論課兒讀易夜參五香燼銷沉澄莾鹵東家
夢熟幾時知還有漁人歎良苦
鹿鳴宴詩
鹿鳴著周雅取士各惟時永嘉近千載文物盛於斯
賢侯奉明指荐棘鎻秋扉&KR1545;寶難驟識獨鍳防群嗤
誠云得之慰重爲失者悲鄙夫素寡學已老謾將知
仰欣多材聚俯愧隻影踦晴霜萬里粛威鳳正高飛
朝陽羽翽翽春梧綠蕤蕤新榮忌輕覓苦節誓終期
潘廣度
秦聲鳴嗚何處村楚些行歌愁断魂光風自汎靈草
碧朗月豈受頑雲吞坐具平鋪佛义手空劫以前人
緫有一文全捨絶乘除得福便過崐崘渠
送楊通判
花稀譲林稠苗疎與田遠共欣永日寬更咲餘寒𥚹
窮閻多樂事粲粲翠幄展惜君盍少假忽泛江流𬗟
三年綱紀地一意圭玉琬臞儒道義深傲吏威&KR0994;淺
山鞋蠟巳就畫筆枯未吮不上鴈蕩峯何由寄高蹇
哀鞏仲至
老衰哭無淚行歎復坐嗟荒凉鶴鳴村尚友初萌芽
當時各年少涉世迷騼騧中天懸明月争欲伸手拏
朝語日再昃夜談更五檛君文蚤貴重蜀錦載胡車
離離三千首雅正排淫哇石碑冨規製玉策垂芬葩
簡牘尤妙美一字不可加笑我自山野悲君混泥沙
古稱騷人窮留與後代誇昨誰寄音信巳受南㙜衙
俄然被彈射翻燎北塢畬季也守大玉千里畦稻麻
請登小芙蓉萬仞&KR1272;煙霞兹遊隱者事亦乃期屢差
書来病良慰誓言指春華秉我烏臼燭瀹以蒋富茶
那知是絶筆楊柳空白花頗疑魂氣升彷彿天之涯
多生註周易遥認草玄家
送王通判
左原冡孫産巴東山靈地秀兼長雄自小赤心天與
通可惜五十方治中北風吹沙暗中渡不合吹君落
南去水有子魚山荔枝借我箸食前籌之
贈林秀才
乃翁掩親醵州里自云先世曾如此汝今謀葬無置
錐况有滿族喪纍纍春風未回萬山赤秋霜忽至凋
寸碧鴟鳶利觜魄凛然聞者應垂最後憐
送徐洞清秀才入道
方老昔爲儒仁義自愁煎决策從道士擺落科場緣
神仙事茫昧良得日高眠徐生嗣其風永謝負郭田
白襴已回施黃&KR0769;猶索錢書籍棄塵案笙磬来鈞天
看鏡胡獨難超俗諒非少異花改林秀孤翮移漢矯
月華滿庭蕪閴沉霜宇峭親交生離絶空歎眞游杳
自羅浮行田宿華嚴寺
浮山昔飛至與羅合其巔嚴冬樹色改青松耀紅鵑
不種自生植屢伐常蒼然我病不暇耕行復觀我田
呼扶偃蹇後倩護龍鍾先僮客四面集畦畽相勾連
敢云歲晏休翻犂趁晴暄民政今古殊憂樂豈異源
收身卧荒刹朗月前夜圓鵲懶附枝靜鼯飢嗅床穿
爲農悔不早時發棹歌旋
送鞏仲同
花溪初逄日苦短橘洲重尋意更長天催鶺鴒玉楼
去漱流不並龍洲旁春風忽高行旆起酒盡何如添
野水古来交契看老時與公安得輕别離
送林退思四川分司茶馬幹官
棄繻詆關吏廣殿射高名方從媚子引豈料䜛天傾
京師恩暮降蜀道險朝升執手郭西門惻愴難爲情
有山擎空雪有谷匝底冰鳥樂謾後噪猿孤定先鳴
漢中王覇地從古鋒鏑争崩摧韓信壇闕落張魯營
感子奮衣去客猛意自輕笑我老何怯萬里今横行
送周明叔王成叟併上昌甫仲正二兄
成叟自成身明叔志明時二士湗村下飲醇棄糟醨
湗村去綿邈二士天所遺琢琱而佩環染夏爲裳衣
高岡無長松結根空兔絲渚行枉又直帆掛昂復低
飯彼章泉蔽羡以南澗葵沐浴明月珠簸弄芙蓉旂
两邦意氣合一唯萬論微羌余抱兹獨安得往從之
陳伯明建讀書堂於仙都巖盖縉雲最勝特
處市書名田役大費巨當用衆力一家不能
專也余爲作仙都行以堅其成
東萊龍川師道起一時話言猶在耳我輩勤苦常刳
心後生懶惰自迷己聞君相取黃帝鄕石簡中間穏
上梁搜翹索楚尋舊學關雎師摯声洋洋書惟見多
參互觧食要良田宜廣買俚翁有語人未知醬裏投
鹽事終在君不見衡廬嶽麓天與靈逹士必垂千載
名山高海深産竒物他年古文屋壁出
送龔叔虎
寺暗莓苔深歲潦雷雹麤問胡旅窮舍鑚燧煑莱蕪
荅云自孩童蚤識竈下梧逡廵四十載翻着火上爐
今昔豈異能聞見終殊途德衰嗟教薄筆退怜詞枯
何以充我求往衆歸装孤子文如繡鞶子行如冰壺
世惟春華翫爾用秋實餔去從孔鵉翔勿受斥鷃呼
贈趙季清縣丞
多生有竒姿名巳在仙籍朝遊風后館暮返旌陽宅
五月凉如秋照夜干將白飬之鋒鋩餘參魯柴亦愚
趙成父築亭上饒即用東里舊圃牓曰魚計
秦僑洛寓隨南公新條復欲無開封亭名若有土断
法鄭圃豈在章泉中舊魚遥應化龍去今魚且復波
間住人爲魚計魚未知今樂莫忘昔日悲
孔復君架楼貯書䟽池累石花藥環列
老夫一編未得妙頗以書多爲世咲舊友從余不復
疑楼藏萬卷猶嫌少書中之理甚周徧可惜有眼何
時見管葛褊陋空礙塞周孔深微常運轉樓東兼水
更兼山四時紅翠交飛翻付與兒孫好門戶光芒應
射斗牛間
送蔡子重
憐子昔參江上僚前功如日鬢蕭蕭莫輕小縣深谷
裏續絲運軫琴方調薄冰未隨野梅結和風巳催山
杏發廋文露巧衆術同一心之純天與通
許敬之用余言作松山草堂然游山之意猶
未巳也申以爲箴
許子家住松山邊門開路闢登山巔千年茂樹不改
葉百尺甘井常流泉堂中悄然人境絶時有剥啄延
臞仙天下之山皆若此捨而外求徒喪巳卑能藴高
而爲謙高能生明是爲賁芒鞋價長今安之撰屨欠
伸吾老矣
送蔡子壽
彼友蔡氏子任也堪將相唯儔亦異材朗立萬人上
吾嘗扣其微事詣理亦暢雨露待堅成風波豈凋喪
醯鷄發淺覆監虎背新樣侵尋堕老醜闒茸屡監當
繁霜生野色行李正悽愴恐子復未平因書寄無恙
寄柳祕校
頗聾早謝葛亮辟少吃善著楊雄書籬風索索苦瓠
晚山雨重重甘菊疎今人相輕多匿笑古人自許堪
同調咀芹嚼藻泮有宫先生手提終化龍
魏華甫鶴山書院
蒼崔有頂我爲廬日君月妃霍下趨梳風洗雨耳目
醒玉帝詔許瞻宸居周公仲尼在左右勘點六籍開
凡愚曾經秦禍多散闕鄭箋毛傳悲紛如精神感通
若親授損益殷夏還其初憶君低回校天禄高論自
遣陳言鋤况今卓絶離人境妙悟豈可常情拘飄零
每疑夢魂到戃慌忽堕西南書韓吕之相以類聚程
張之師以道俱業調甘酸嗜秦䏑肯逐象罔迷玄珠
分明憤發貫篇首端的鏤寫傳吾徒乃知山中新所
得慢簡閑編皆棄餘脩林遠嶺秋映蔽濃花近院春
扶疎彫胡巳饋豆籩静黃獨未斸筐籃孤垂竿桐江
笑短弱負鼎莘野嫌豪麤岷峨崔嵬留後拒灔澦突
兀催前驅莫嗔猿鶴不觧事與民由之誠丈夫
寄李季章參政
袞衮入蜀者借公兄弟名每求歸載滿預屏去橐傾
鷃飛雖地控龍卧常天升借哉坐時運久欎時士情
文章何崛竒冬䨓夏增冰德業又宏濟雉登應牛鳴
巳著鼎飪利不共水火爭我窮未得死破釡斗粟營
誤蒙兼金重自視一羽輕唯當刮老眼雲雨看施行
送陳夀老
天台鴈蕩車接軫青田又促半潮近冠巖帶壑無俗
情秋幹春荑競時盡老窮望絶華軒過其誰幽尋穿
薛蘿更抽竒筆向雲射破的疊中千駕鵝古今文人
不多出元祐惟四建安七性與天道亦得聞伊洛尋
源未爲失閬風招手游太玄麻頭制尾中興年黃金
鑄印肯輕佩定把堯舜陳王前我家罄懸仰見斗簸
君紅旗魑魅走密房㷔短夜苦長雪高冰深去無鄕
題鄭大惠詩卷
憶從草廬赴鄰炊澁雪攪筵糟涌糜要當醺酣活膚
湊不許雕刻妨肝脾何年兒孫錦棚裂金塗門扉玉
爲切吟中得眼萬象通浪吹狂歌緫休歇两家至今
住連牆讀書聞鷄夜相將經明先入韋平室句好還
升李杜堂
送孫偉夫
我友睎顔人造道最勇决智校一驛敏書贏萬籖閱
吐詞春嶽麗景行寒泉㓗良工制瑚簋夲爲郊廟設
便留刊字正稍上禆衮闕遠尋豊城劒虛負歴山月
發嫌梅柳催到恨桃杏歇親年過八袠輿致經九折
紙迷版簿内稅役半緣絶云此新進士銓限凛難越
&KR0550;荒茅壓項饌惡芹縮舌哿矣無情游自傷垂老别
端午思遠樓小集
憑高難爲觀樓居勢盡傾思遠地不遠空復生遐情
上惟山遶圍下惟溪環縈此實檀清境豈以曠朗名
土俗喜操檝五月飛駭鯨鼓聲沉沉来起走如狂酲
不知逐臣悲但恃勇氣盈衰翁繭帳卧南風吹作稜
孔鍊士話龍虎山之勝於其行因以送之
羣嶂倚天傍四環中峯受拱低伏蹲雲錦交流紫團
外却注彭蠡如傾奔道陵已去丹竈冷今代符行妖
鬼靜孔師何事亦逃儒爲愛冰林雪蒙頂我居無山
冬不雪只受虚空滿輪月子能作意肯重来更待墻
東笋堪掘
會昌觀小集呈坐上諸文友
兹邦異氣候十月陽屢暴清霜云幾何累日困袢燠
病羸諳冷暖衣屨迷单複上印自懸車来諗蒙擊轂
東池屬草創斤斧聲未縮野蔓翳前庭中凾數株菊
呼鋤不受柄善惡憂两覆賓筵煨苦蕷憐我歲不熟
諸豪藹時彦靈美競龜玉學山留一塵到海空百瀆
慙無歌舞伴漫有鍼石勖意闌各東西微月耿疎木
送胡衍道
庭松雪外青檻梅水裏白正堪頻把玩何忍驟離拆
我老如蛻蟬隨葉飄重泉欣君整佩出直上穹穹天
卓茂冠天下王祥歌海沂奉璋承大糦籲俊迪深知
情胡萬難齊理或一未貫中道不及伸偏質徒受亂
同人當同羣不止同其門衆金鑪鞴合一匠杗桷分
惜民當惜農不止惜其傭客主两無怨政刑會時雍
三年心所親臨别語甚的巳去寧再逢懷哉展其力
送吕子陽自永康携所解老子訪余留未久
其家報以細民艱食急歸發廪賑之
收纓古蜜浦抱袂生薑門九九書自註邀余綴篇端
久衰余學廢弥隱子道尊時維冬雷數雲雪常晝昏
火把起夜色丁鞵明齒痕小邦肥羜闕鰕蛤濫充盤
椒橙失滋味糁絮勞傾吞詰朝報家問剪書徵阿孫
苦陳鄕人饑采蕨啖其根倉封井花滿淘米安得渾
覓翁如覓父願假東飛翰念之不遑處喟焉整歸鞍
我老澹百慮身世两莫存欲私一壠潤豈救大地乾
西城柳搖摇北寺江漫漫勿令嗟來死以慰行路難
送葉任道教授之官靜江
太學奏文夸第一國子先生裏行立嶺南梅花太枯
澁花豈喚人人底急爐亭雪深呌孤鴻傳書爲愬明
光宫雲翻雨覆古来有不如堂堂金石守
送趙季清兼謝所惠詩
纍珠貫冰絲耿光發沉淵二千八百字字字合管絃
想櫕風前眉應聳雪後肩又言謫匡山五老湮霞鮮
著書滿破篋官冗鹽未煎少遅了上信别用綵繩聮
送陳漫翁
笠澤老龜蒙蛹卧絲自裏君從蓮葉畔親領末後語
憐我未得聞獨繭授長緒因兹服英悟郁郁副竒許
士於淪胥中搏手架欄柱一瓦不漂零百世保風雨
轉圜信無難滅木猶有懼高翔要深泳厚積堪重負
狂波浸三伏回壑萬流阻旅情方夷猶霽色待舒吐
樵峯濃黑散蓼岸微紅聚進舟石門灘小泊看佳處
送戴漢老
隠侯之郡成公宅辭流屈注回理窟前輩淵騫晚凋
謝後進由求蚤超絶聖朝論士皆公卿千乘何足留
高名春風無㾗萬情化盡付雙溪舞雩下
孫祖佑觧元世友堂
雀尋屋角穿燕繞簾櫳窺共賀新宇就生物欣有依
含德厚乃祖義完嗟利隳最憐常熟令櫝韞不盡施
温恭化羣從遜悌流深規一絲必同袍粒黍無異炊
感零天上露潤浹園中葵魚蟹雖芳鮮不如此菜肥
凉風送佳音桂林自生枝借子赤霄羽登君文石墀
樸斵吁巳勤礱密審所宜諒爲前峯近長映客星垂
丁氏東嶼書房
朝納櫺上光千㠸亂抽翻夜挑窗下明一字究夲源
舊師蚤傳習新友晚聞見隣里疎聚頭江海勤會面
勿愛好鳥羽勿玩芳樹林書亦且置之獨自觀此心
茫茫未生前寂寂巳死後萬變隨雲浮朗月住中彀
何物粲陳列所從定何時孔顔雖去遠聞道命如絲
白屋無怨難朱門不驕易每留先人樸不忝素士志
鴈蕩長麓南北峙两門委和被多稼永祚延餘昆
紅綠脩岸容冰雪淨空界蕙轉蘭亦回誰賦晝房外
端午行
仙門諸水會流下瓦窑溝中有吊湘客西城南北樓
旗翻稻花風棹澁梅子雨夜邏無騷音絳紗蒙首去
虎長老修雙峯
九州大麓標山經早與天地同垂名鴈蕩初傳晚唐
世掩抑衆嶽夸神靈豈非龍伯所播遷海水枯竭久
乃成窮鎪石怪呈萬巧宛取物似羅千形隂湫陽嶺
何恍惚紫光碧𦦨長磨縈夜隨王喬玉簫發曉答矩
那金磬清聞者未到意已傾往往夢想驅風霆胡僧
猶嫌憩寂寞便房曲檻頻招迎強夫墜閣接雲漢却
𥙷壊壁回丹青来車去馬謾孔總亭主自住誰爲情
毛希元隱居廬山卧龍瀑
毛子罵吳曦蜀山眇孤墳五老急扣聘延留如大賓
龍分自眠地蕙帳饒珠蠙巖花開恨晚谷鳥鳴先春
吊古一沉思千載多逸民登高一長望萬里皆積雲
子勇書印曆憂憤著弥綸曷不草露布從容靜風塵
低頭汲澗曲煑豆箕爲薪沮溺上之恥昔賢終賤貧
趙振文在城北廂两月無日不游馬堘作歌
美之請知振文者同賦
馬堘東西花百里錦雲繡霧參差起長安大車喧廣
陌問以馬堘云未識酴醿縛籬金沙墻薛荔樓閣山
茶房高花何啻千金直著價不到宜深藏青鞋翩翩
烏鶴䄂嚴勞引首金蒋後隨園摘蘃煎凍酥小分移
床獻春酒陳通苗傳昔弄兵此地寂寞狐狸行聖人
有道賁草木我輩栽花樂太平知君巳於苕水住盡
日艣聲搖上渚無際滄波蓼自分有情碧落鷗偏聚
追逐風光天漫許抛擲身世人應怒君不見南宫載
寶回何如趙子穿花去
周純臣子去病淑慧而短折賦以哀之
周子百未遇有兒慰眼前敢誇材調别自喜禀賦全
其守過老蒼其行通變權共看成蚤歲何意夭初年
汝昔透胞絡衝風著筯攣和丹和乳燕煨附加塩煎
所投烈藥盡始獲竒痾痊隋和絶代寶氣命百分憐
問汝今何之幻影来無緣不許爺執捉壞滅同埃煙
此悲信無益此愛倍難捐不見趙幾道泣淚迸幽泉
不見孟良甫呌吻聒穹天汝爺自爲銘志欲金石傳
兼求我詩去刻在墓門邊
送盧簡夫
子昔葦間從我游未曾一語相報酬文杏將非廟廊
具澗蘋况是王公羞子今歘往西湖上靈雨綵雲供
筆仗深思直道佐明君蟄雷震空天下聞
贈祈雨妙闍黎
雨慳水澁從季秋倏忽春半河斷流有僧了妙能禱
祈直云天閟非人求朝誦呪夜安禪十隂九暗来纖
纖呪光禪寂轉相發潤澤徐乃通幽潜我老拜請良
獨難春烟欝薄重霄間旁搜潭洞攪龍蟄鞭雷走電
開天關天意豈令一犁緩人心正待百渠滿𥙷天不
及人未知禪心况寂嗟爾爲
寄題朝宗新樓
昔時師友尚草創憶子諸父勤磨礱春㙜自令車馬
絶桂樹末厭鈴旗重侵雲切月絳一炬擁坐非簷青
幾峯莫云空洞豈無物讀徧五車江水東
和汪提刑祈雨
感格誰知汪仲舉步虚未了龍来語會稽秦望都洗
清越人喚作提刑雨我慙老惰無精勤累月喚龍龍
不聞水南早禾貪結實一夕爛死為泥塵
祭尚書挽詞二首
緫角都鼇頭老生甘伏膺白首參豹尾後出夸先登
東流看到海比風忽成冰茫茫落&KR0585;花窮巷猶短檠
撥沙得黃金百鍊寫光影飛行日月上瑩徹肝膽醒
空山慘馬鬛何意重爲鑛余哀不浪施留寄長夜烱
題處州翔峯閣
九盤在州中萬山来四遠納於牀第近尋丈未為𥚹
日光既熙䴡風氣亦清展悠然不離席所得甚宏闡
隱峯招伏岫騰躍俱赴眼下視田中禾藁粒猶可見
臨觀要親切亦復貴眇𬗟峽山絲線窄嶽極瀛海眩
君看齊雲上往往無際限何當躡蓬萊一汍五湖淺
讀王德甫文卷因送省試
瞢頭攵之病敖脚最所患軒其奮勇果搨復堕衰懦
伊人殆天力卓地挺脩幹歘入巖雲幽焂出星極爛
儼如姑射女娣姒俱整粲皎如珊瑚樹塵垢拭杯案
昔夸新龍首伏吕較蚤晏又推舊菑川耄老終佐漢
况今未六十急用豈爲晚行當奏苦䟽朗壓諸儒冠
王宗卿荅春堂
春以喻母慈慈深春不如兒欲荅母恩恩重荅無餘
華堂頓有雲嶺隔夢裏分明與親劇阿連進奉新批
勑翠裘黃簡緣兄得朝騰巽章乞祠官願身暮歸怡
母顔老農邀君勿輕去萬紅千紫扶春住雨田自種
晴田收好是天留荅春處
送葉路分
徭啾獠唧聞鳴琴十指如玉無哀音應憐聽者未洗
耳衡山高兮湘水深君今幅巾鵷鷺行切勿着帶貔
虎傍軟荷刺少離棹短柝桐多班露長
荅李制置
鼓槌恨不投淮流復傳侯摯能校謀西州卧龍出長
筭朝汎清洛暮營丘禹跡芒芒草萊遠實邊正在耕
耘滿中庭雅歌自有節豈效夷声催煞衮北平漸車
淖不通白檀可越時未同待公刻就燕然頌我亦嚴
駕期無終
林叔和見訪道舊感歎因以爲贈
與子異州壌取友四十年狂心蚤探索出語乾道前
向來朱建安拊手笑淵源小心承父昆刻意晞回騫
不求壠斷登有路直如絃計其所不爲敵富逾百千
衆駿跨險遠獨鵠超眇綿謂當共驂服可以争聮翩
誰知竟大謬寸影孤雲邊南省無姓名俛眉自愁煎
家𬞞僅掩豆野蝗来蔽天過我城西隅相視各華顛
寒菊巳收花枯井未回泉人生寓地上蟻垤交折旋
中間較得失區區等浮烟喜君佳兒姪放筆追奔川
許身若卧龍斬蛟透重淵所虞氣力豪未受規矩䥴
過翁非止肖奕世始稱賢從今掩蓬蓽同賦歸來篇
上灘
篙師上灘時面作石蟠樣及其進尺寸乃在一偃仰
神禹不到地狂流終播蕩逆順本天力人謀不相讓
苦戰排三軍勢壓票姚將身在亂石中傾覆堪指掌
誰云荷天衢鼠俓斷還往
五言律詩
高宗皇帝挽詞二首
何止超前代功隆道更尊幾同造區夏還復外乾坤
黃屋堯年度青山禹穴昏遺民猶望幸淚血洒中原
河濟初開府江淮晚視師纉戎由子聖永命獨天知
鶴唳空虚警雲生仗自移(時厭代之夕都下相傳有綵雲翔鶴之意)上哀何以
称卒代繼周時
孝宗皇帝挽詞二首
儉德加文意雄才自武宣道終遺萬乘喪制盡三年
暫乞狂胡命常持復漢權全將一孝字高謚百王前
昔年叨上殿歎息動宸襟豈不人思奮其如天意深
帝王猶遇合南北限升沉尚有登遐日諸軍特賜金
吉州刺史蔡直之挽詞二首
領閤號親貴光宗始用儒諒惟醫國手果驗活人書
負郭可税駕行田宜蹇驢相看滿川月無計遣長鬚
能事實偉甚謙終猶罕聞忘身賓出日歛手避浮雲
天欲消胡運人誰靖楚氛未刊千字誄長掩一丘墳
陽復
陽伏兵潜動雲衰日界明近傳新詔綍重起舊簮纓
斗極回東指軍容直北營龍蛇多變化旋日看超昇
送鄭丈赴建寧五首
過家鄕里敬將母士夫榮得失從人論行藏獨自明
百年中古少一笑萬金輕廉士吾何敢新茶可擷英
有志雖身健開心在歲寒一時諸老盡多見大名難
湖海方連旱甌閩適少寬爲州人不乏千萬強加餐
清廟圖書寶熙朝雅頌音類繁三節召荏苒二毛侵
衣飲家纔足丘園意亦深臥聽床下士時作武侯吟
海内言華萼功名動搢紳十年長隱吏一語必驚人
酒量新來减交情老更親公知如促膝剰把古書陳
屏棄誠愚分牢愁更索居若逢知巳問猶解課兒書
地僻門長閉年飢菜自鋤相望無一事不是故情疎
哭鄭丈四首
道義秦城重聲名冀馬空河汾談聖制鄒魯振儒風
有學堪經世無官可效忠浮雲公豈計吾道自怜窮
誰謂居今世無由見古人事親曾閔上遊世葛懷民
德盛天爲侣慈薰物與春清風如尚想猶足洗囂塵
插架軸三萬撑腸卷五千京都通百郡𬈑渤匯群川
深淺人隨汲東西意各便後生無復見媚學謾蹮蹮
憶在諸生列曾窺太史書泉蒙煩濬達槁質費吹嘘
外宅寧成相生芻早吊閭臨風兩行淚愁絶向輀車
何參政挽歌
退食勤稽古當朝動引經人心喜偏側國脉要勻亭
二府早聞政三孤晚告靈羔裘惜光彩不肯到頭廳
晞髮滄浪上灘聲近廣騷綠圍齊長柳紅糝半含桃
欲寡堪增壽閑多更養高佳哉鳳凰壠悲甚付烏號
宿昔叨殊眷尋常欵直廬聽鷄催謁駕立馬待紬書
零落誰存者追尋昨夢餘何曾嗔石介韓愈自狂疎
送陳粮料
萬里渥注出行天絕比倫能參大關鍵莫用小精
神鍾鼎身雖貴簞瓢道未貧梅情兼雪意留住
恰芳春
題費肅校書遣事
欲識隱居者當年費懿恭却辭金馬直歸卧錫山峯
兩詔終不起一瓢長自從兒孫盡登第勿剪舊栽松
送鄧諫從制幹
援引亦未力聲名空復傳終攜太平策還上蜀江船
帆色掛曉月艣音穿夕烟滄波不盡興收拾浣花邊
題柳山人壁二首
水北柳六一家傳擲卦靈秋清演漁曲春近著牛經
掩肆花竹秀排門柑橘馨應憐喜功者虛要峴山銘
我病屢穆卜山人不面謾常言千日厄未許一朝安
地上庸醫滿天邊惡曜攅歸根與復命自笑此何難
致政通直錢公挽歌詞
蕭瑟梅花瓏豪華不復還好兒湏萬石廣厦剰千間
盡與詩書癖勿令紈綺攀傳家自翁始留筆紀池山
亡友項子謙兄挽歌詞
疇昔省君病小車隨酒壷心惺賞文句語謇困喑嗚
念子堪垂泣纍然失壯圖唯應看幻子空手縳於莵
待制中書舍人陳公之亡以山宅湏利既遷
殯而未葬也後五月乃克葬焉二首
可怕隂陽惡還驚日月遒終成埋壁去不作坐禪留
雨洗一簞淨風翻千橘愁門前繋船撅宿鳥漫啁啾
嗟我與公同澹泊一生一死又凄凉經綸傳世止於
此老病着身行自當掛壁斷弦從别調拂天野水渡
新航暮春未有風雩伴且閤遺編住家傍
西山
對面吳橋港西山第一家有林皆橘樹無水不荷花
竹下晴垂釣松間雨試茶更瞻東掛綵空翠雜朝霞
看柑
窈窕隨塘曲酸甜在橘中所欣黃一半相逐樹無窮
習啖成真性悲歌記土風慙非美人贈採摘恣村童
贈杜幼高
杜子五兄弟詞林俱上頭規模古樂府接續後春秋
竒崛令誰賞羈捿浪自愁故園如鏡水日日抱村流
待制湯公挽詞
繅藉知良玉虀塩是大儒單傳合上相小却但尚書
蠧簡同歸處遺簮任翳如西風好溪雨漲淚濕塗芻
吳參議挽歌詞
冉冉試百巧栖栖終一丘死期甘慟哭時事不勝憂
貧只藏書在恩將别業酬看君用意絶身後令名留
冲佑大夫鮑公挽詞
幽人眇何在高閣鎻重關梅冷橋邊月氣殘籬外山
可憐清絶地長憶笑談間寂寞私塩港漁樵自往還
雪後思遠楼曉望
臘盡凍初合風花江欲平急從高處賞巳向歲前情
莫與鬢争白試將身比清楼頭接遠岫歴歴正分明
宿覺庵
宿覺未謝殘山今尚存暫開雲外宅不閉雨中門
麥熟僧常餓茶枯客謾吞荒凉自有趣衰病遣誰言
贈勝上人
近日能吟者黃巖說勝師語生兼老筆體重帶幽姿
遣臘冰千筯勾春柳一絲方山最高頂不擬到茅茨
朱文昭母楊氏挽詞
文昭有賢母白首教篇章義並三遷峻書成百卷長
古今歸石室筆削紀萱堂鹿優烏馴處森森宰樹蒼
冲佑安撫郎中張公挽詞
誰憐張太守思職更憂邊濠水中間月光山盡處天
人應迷往事我獨採遺編莾莾乾坤裏冥知想慨然
縣尉林公挽詞
恨取一官晚公人未展衙空傳讀書苦留與後生誇
有子䏈三俊成名王两家會須酬貴骨野燎報宣麻
陳侍郎挽詞
生死悲懽地長嗟付短吟北門晨鵲趁西甸晚鴉尋
三品官名重千年墓色深廣東正思憶淚激海潮音
太令人胡氏挽詞
巳刻溪西誌澘然淚滿祛軻喪嫌後侈参養要前餘
甫里送錦纜館頭迎布車爲題楓葉往蟲籕不成書
題張提舉園
竹外萬雲合荷心一鴈來若無歌舞閙應有鬼神猜
野岸鋤難遍凼根煖易栽前山未放入好閣更南開
送謝希孟
白頭趍幕府早巳負平生未放鵬舒翼應煩驥歛程
驛梅催凍藥柁雨送春聲爲語常平使開懷待子荆
送周子静
地深湘渚浪天遠桂陽城故里楸花别諸生柳絮迎
一䕫開跡後六舞待時行子自調新律吾衰閟舊声
林處士挽詞
尚平接馬弟髣髴記前身海闊元隨浪山高别領春
難招古渡外空老夕陽濱順性無生滅君應了正因
錢知縣挽詞
送子三爲邑十年嗟往來誰言債難了不與命同回
卓魯終留愛龔黃豈蔽材雲愁且暮雪雪打又添哀
送潘景參
久自知潘令經曾薦禰衡居慚薄氣力何以助聲名
松栢非無歲塩梅會有羔又從沙際别把酒候潮生
贈徐靈淵
歐虞兼禇薛事遠跡爲塵今日觀来翰如親見古人
盡歸嚴號令富有活精神碑板荒唐久遄看走四鄰
戴肖望挽詞
巖巖蕭太傳謇謇鄭尚書可惜流光晚翻無急詔除
交情梅蘃盡哀意柳芽疎只有安江滿長涵夜月虚
老夫平生友悲尋路轉迷水肥應返釣田瘦合歸犂
草與地䔥瑟雲垂天慘凄無因再商略短日送寒鷄
徐靈淵挽詞
自卜西南宅始聞幽賞多山供暎門樹水献捲簾荷
近局碁頻睹隣芻酒屢歌誰云祕此樂抛擲與流梭
包顒叟挽詞二首
風沙江上宅斥鹵望中村密竹元遮徑崇蘭早映門
笑談看磊落材力可騰掀誰復知心事滄波霧雨昏
養志諸郎事專經永夜殘雖云綠衫易更覺綵衣難
客散碁奩閉庭虚酒盎乾無言慰孤苦持此問漫漫
林敬之挽詞
雜遝新河市酸寒處士廬甘辭魯穆饋獨著孟軻書
籬壊從兒𥙷禾荒付客鋤永嘉新有志莫遣姓名疎
王運使挽詞
種虜昔逾塞三邊各受師共傳君善守能護國西陲
卿秩恩雖早即班詔已遲湏將未盡賞酬折在豊碑
薛子舒罷官久無所授端明得謝始換承務郎
男子行蔵地自求難問天空多賈誼學突過馬周年
願改京官後常趍黼扆前太平如致了别造會昌船
贈吕縣丞
自得長宫後邑人詩轉工批書月屢滿覓薦歲常空
柳巳如藍碧桃元勝錦紅終歸剡溪上舉棹謝東風
詹魯山解元以壽母求詩
九十人稀有追懽盡橐金猶嫌兒舞拙不怕酒行深
寄鮓未垂訓設鷄先賞音維舟橘花晚霧兩噀前林
贈蔡茂材貫之子與
蔡家五千卷蔵向石庵中講誦令幾日飄零隨隕風
隔垣孤響度别井暗泉通安得無爻象與將吾道東
余知府挽詩二首
壽者福之首中兼典郡来聖知天上事磨盡世間材
此際靈龜往何方化鶴回所親都不恨有識自興哀
憐我抱空意鬢間饒白絲巳從真率集那復少年時
柳糝春前葉松鎪雪後枝建炎無故老難話省方悲
趙知縣挽詞
僧舘經年學書籖盡日抽空聞割鷄笑不見化鳬留
瘴月曉還落蠻雲冷未收西華夜来雨淨洗一生愁
趙清叔挽詞
昔我共筆硯知君賢弟昆門邀百客醉嚢諱一金存
忽與鍾聲盡長悲磬色昏多年趙家府銷减惠王孫
贈聽聲歐陽承務
無心立臧否有術驗榮哀舉世聲中動浮生骨帶来
彈輕知福地欬小應靈臺咲我老何及是身惟死灰
送包通判兼寄滕季度
風雨逍遥地衙排印簏新鈿車分路闊寶瑟聽歌頻
燈市曉侵月花田晚占春却過張翰宅方信有閑人
趙尚書挽詩
材業將時偶聲名闘寵新文昌留不住大尹政通神
力說和戎好從撩相國嗔春花插秋鬢還得自由身
江北江南曲吟高許和同相迎黃篾浪失笑白蘋風
老病猶貪活漂零各隕空長懷洞庭橘買宅傍墻東
周宗夷東山堂
城嶂標辰極誰家特有山偏憐東崦好只對此堂閑
動石低簷住流鶯拂檻還仙關鎻瓊海幽夢或時攀
丘安人挽詩
左司遺事遠介婦古風存業廣添新宅儒多起舊門
眞亭留壽影雲物護山原我欲攀車别衰殘阻故園
題郭希吕劉詠道游鴈蕩詩後
隱劉甘隱淪老郭亦離羣自鎻魚亭月同穿鴈蕩雲
排峯造龍質懸水迸簾紋百種聚竒怪從君句裏分
送戴宣子
爲愛千竿玉垂隂似古城弟兄俱挺立文獻各標名
握粟親年晚浮家越浪輕相期早得意還伴此君清
題仰孝廉事實後
孝子久傳名誠通物表靈當年虎失猛此日竹還青
墓墾無留菽庭荒枕舊廳惟存古題誌寶惜勝如經
贈盧次䕫
家住東郊深能詩人共尋冰梭間道錦玉軫断文琴
城漏宵添滴牎花晝减隂新凉白頭句淸甚費悲吟
送趙幾道邵武司戸
無灘秋水平有句官曺清楊柳欲落盡菊花愁晚生
書多前益智文古後垂名功到闊深處天教勤苦成
常德郎中林公挽詞
結佩聲名遠懷沙興託深惜無長綆繋終使夕陽沉
蘭省空頻召桃源不再尋雖傷有北毀難减是南金
贈鄭秀才
文苦意尤切色低聲轉微三生住淺土一竁阻深歸
藝圃筆鋒掃侯門麈柄揮何慚素車集回繞絳旌飛
贈李秀才順之
怒漲爭茅竹安流節斗門行苗存水則縮板護河源
士李昔陳義守奚能聽言便當生廟食禾熟賽鷄豚
送侯居父
宅古竹隂晚書殘燈熖稀深知静者趣轉益宦情微
别殿行催甲休工坐掩屝御前清切地重得薦皇闈
贈高竹有外姪
娶女巳爲客參翁又别行相隨小書卷開讀短燈檠
野影晨迷樹天文夜照城須將遠遊什題寄老夫評
贈夏肯甫
自識賢尊熟常將遠到期忽傳千古信虚抱一生疑
恨菊来何久愁梅去轉遲應留起春蟄詞落未堪悲
趙知府母齊安郡太夫人挽詩
生死巳無憾杭人休淚傾惟留不盡德常動故鄕情
霜淨水方落風高山轉清閑思與令子幕府再同盟
沈氏書堂
應與石渠竝文疑金匱存曬書天象切浴硯海光翻
我老行罷讀君材重細論猶言無一字大道始歸根
薛子舒墓
悒悒西門路樵歌占晚雲燐迷王弼宅篙長孟郊墳
少病憐醫錯題書與父分又言重把筆兼欲使余聞
項君先有幽興堂其子木即以名庵
平生意外事身後有誰知魄靜雲稀出神游月共移
春茶翠旗展霜荔錦檐垂更欲添幽興惟消桂幾枝
施翔父掌教長沙
蓍蔡羲前識簫韶舜後音追回賈誼貶喚起屈原沉
湘水汀烟闊梅花署雪深余行陳迹久因子一微吟
送劉幾道惠安尉
少年嘗苦節從我北城隈麗日明文苑繁星讓斗魁
垂垂緣綬晚冉冉白絲催更莫游仙去鯨波奏凱回
送陳約甫知永豊
四十未朝蹟三經綰縣章嫁頻知子熟醫老悟身嘗
菊趁行時色梅催到日香還欣肺氣减中熱變爲凉
王祕監令人挽詩
頗憶朝除禫俄驚夜徹帷自堪從子住何用與夫歸
起隧新藤茁重轝宿菵排通家只今盡老淚逐風揮
奉送周知錄术叔袐監其舅也
謝傳悵何遠羊甥良自嘉帝卿沉迹顯囹戶衆縲誇
釣吟客星雪林疎處士花衰年怕分手閑發岸頭沙
葉路分居思堂
葉媪開新學同人飯野𬞞明經傳一相考古付三餘
苔色迷青簡蟲文蝕素書君能葺遺址堂宇勝於初
苦說諸梁後簮纓富遠孫白袍雖屡捷黃榜未霑恩
淡沱磨冰硯蕭條倚帳門嗟余忝宗末老病不堪論
葉文翁再薦不中第駐兵永嘉暇日必從予游博
聞善論而恂恂衆人中無異寒士初衞國夫人黃
氏君之五世妣丞相顒高祖也少而[婺-矛+牙]居建義斈
以教後進丞相既貴以爲夫人之報焉君因義斈
故基作居思堂請予賦之嘉定十四年六月
王通判挽詩
祖德風規近詩流句法超巳多山邑政恰少省郎招
旅館身俱寂傳家道未消長令漢楊震名逐左原標
林簽判挽詩
作邑有何好利民翻害身怕回湘水月驚失象臺春
暮草巳多碧園花空復新更嫌鶯自語幽憤不勝陳
送張知錄
門閥飛龍後家声入館前身饒太常第客欠廣文氊
流落無先譽遭逢有宿緣炎洲路多少謾數去鴻邊
水心先生文集卷之七
