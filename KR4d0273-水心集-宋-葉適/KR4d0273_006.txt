水心先生文集卷之六前集
古詩章貢黎諒編集
馮公嶺
馮公此山民昔開此山居屈盤五十里陟降皆林廬
公今去不存耕鑿自有餘風篁生谷隧雨旆來岩虚
人隨亂雲入咫尺聲相呼四時草木香異類菓蔌腴
採薪得崖花結綴成襟裾此亦佳窟宅可對幽人娛
何必種桃源始入仙者圖甌閩两邦士洶洶日夜趍
辛勤起芒屩邂逅乘輪車山人老白首名氏不見書
我獨何爲者拊身念居諸
吳江華嚴塔院贈了洪講師
具區以爲瀦吳江以爲裨自專一方浸盡納海所遺
逝川無發歎麗澤可求師昔人會心地今爲魚鳥資
飛者自無極遊者自無涯造物不諄諄亦莫分何誰
此時余與子相遇相諧嬉曾觀烟雨外未滿蒼茫思
復来秋風後重有騷屑悲不及日月入爛焉墮輪規
尚見波濤驚纍然擁丘坁况彼瑣細者蒲菼争紛披
當年吳季子德合無醇疵范蠡之所矜視之眇毫厘
末路張季鷹適意亦見推人才非一端事近苦易移
常恐後生輩風流日凌遅縣憂公家迫俗陋棟宇卑
子將跨大閣對此連天瀰英雄久銷歇枯槁乃光輝
寘余一榻處析理定興衰
送趙景明知江陵縣
吾友趙景明材絶世不近䟽通無流連豪俊有細謹
尤精人間事照見肝鬲隱忽然奮鬚髯萬事供指凖
漢士興伐胡唐軍業誅鎮久巳受褒封誰能困嘲擯
四十七年前時節憂患盡去作江陵公風雨結愁愠
昔称長官貴今歎服勞窘夜光儻無因早晦行自引
田園多遯夫未必抱竒藴勉發千鈞機一射強虜殞
送鄭景元
兄弟同升難高材自摧角官多復不記四載禮南嶽
一朝盡室去菲食遭歲惡丈夫軒豁意快緊出鷹鶚
忍事得無慚信有古人學建安雖閩壤桂樹美可樂
合抱更連理叢生蔭州郭歲月歴悠長根株見齦齶
終當作大厦積功在雲壑尚友如此君蒼天未爲薄
題賈儼不忘室
賈子好脩士躬耕鹿岩阿茂木俯青泉幽處堪逶迤
有室净棐几圖史參前羅獨能取我語標榜相巍峩
我語不必記子意故足多物之徇外者迅若横流波
當其一念覺腁胝駐崩渦神丸起痿瘵厚纊還暄和
倫類苟通明軌轍寕舛訛但憂所見弱繚如附松蘿
輿薪豈不暏柰此斤斧何勿令學高山所至纔獻坡
如於衆稊稗收拾同穎禾雖云善端在坐悼良時過
子先發曹掾仁義躬濯磨活人不知數一善禳衆瘥
每識飯牛下有作寗戚歌至今鄕里敬墓栢垂霜柯
子質復粹美藻火兼佩珂中夜再三歎警策自詆訶
未合者參辰巳逝者江河所願天爵尊非必貴决科
陳同甫抱膝齋二首
昔人但抱膝將軍擁和鑾徒知許國易未信蔵身難
功雖愆歲晚譽巳塞世間今人但抱膝流俗忌長歎
儒書所不傳群士欲焚刪譏訶致囚箠一飯不得安
珠玉無先容松栢有後艱内窺深深息仰視冥冥翰
勿要两脾消且令四体胖徘徊重徘徊夜雪埋前山
音駭則難聽問駭則難荅我欲終言之復恐来尊沓
培風鵬未高弱水海不納匹夫負獨志經史考離合
手捩二千年柔條起衰颯念烈儻天回意大湏事匝
偶然不施用甘盡齋中榻寧爲楚人弓亡矢任挽踏
莫作隋侯珠彈射墜埃壒
超然堂
晨興詣曹參使馹傳呼趍庭頭頸屈退歸闔戶胥吏
玩過門掉臂不入室宅舍空荒轉頽漏騶僕藍縷常
寒乞此堂豈可更超然乍可鞅掌中怫欝每憐莊周
齊物論遣詞曠蕩違經律獨称松栢受正命舜何人
哉盡倫匹萍實浮沉江漢遠劒氣騰擲牛斗出招徕
鳳麟巳悠緩琢磨圭璧強堅密檐擎自貴竭人力起
倒相因廢天質古今問學滿天下分寸毫厘難細詰
以兹凛凛觀萬事口不敢言心自失今朝幸續省倉
米且以糜煎飽時日
再過吳江贈僧了洪
回颷掩夾浦勢與黑樓頏連𬒮上長橋身弱屡見扛
苟無傾覆憂恣横未易當坐定互驚愕師云乃其常
有時氣力雄駕浪拍此邦熟風無失舟小艇來茫茫
始悟寡所諳論改色據張衒小以爲大空令事難量
玩變不覩微亦乖智之方巳矣勿復云聞鍾過石塘
靈巖
穹窿右俛眉天平左垂鬢吳人宅沮洳兹山抑其鎮
陡起爲表著突兀數尋仞樛松頗堅瘦立石乃榮潤
兼有千里陂杳靄来遠韻宜乎登椒丘擺落思奮迅
亡王未亡時絶色舘孤峻歌聲妙欸乃爼品窮蛤蜃
援琴固停咎解甲仍轉瞬終歸寂寞人破釡煑枯堇
陳迹不足吊新締何勞問三年姑蘇驛空望此塔近
適當熟食節煖氣無巳吝豪風增春愁異雪損花信
聊以壯遊衍歸受兒女囅
葑門
遺墨固蔵神希聖非立我斷後輒無前實右即虚左
品定賦纖洪義明分勇懦端木語衛文洙泗皆卿左
孔子叙夷齊後進尚嵬瑣從来一大事幾作鴻毛荷
知非言所及結網魚受課誰持空空質放縱無不可
兹門小精廬荒寂衆萬過欣余二三子拙力守饑卧
楊花安得攬飛去天隅唾唯有露垂垂滿畦紅藥堕
還華賢良九經說賢良進卷語林等
華君官五世人物樸而重窮經不辭難著論何其勇
編排過百帙装&KR0869;高一冡見聞頗驚訕吟玩自欣悚
余本空疎人盛刺勤遠捧津般俾之讀涉岸滄溟洶
誰知畏浩博敢復議煩冗芄蘭恨柔蔓櫟社嫌擁腫
誰令獨管吹而爲衆竿恐楊墨岐路迷服鄭丘林拱
西鄰黃策子簡要獲天寵君兮幸持歸卧看雲生壠
齊雲樓
天下雄諸侯蘇州數一二都會自昔称陪京今也貴
奕奕撰重樓岧岧立平地虚景混空蒼囂聲收遠肆
闉闍雖散闊欄檻皆堪記向非土木力焉能快高視
湖山西南維江海東北塈舒緩未爲愚䟽逹終多智
窮民一宵燈細巧雜紋織豪士三春卉妖䴡亂名字
侈甚見精誠冨餘輊講肄先朝豐䂊日應奉稽古義
花綱飛入汴石林鬼浮泗天然造生活始者行賑施
王公占上腴邸觀角竒致是邦聚璀璨四顧盡憔悴
狂胡誤濡足遺爇等交臂艱難屡省方薄遽虧頓置
因循堕和好俛仰銷年歲翻憐井邑盛又使編氓匱
頗云魚蝦微亦巳困征稅人生賤苟免所尚剛強氣
呼鷹飽何待暴虎怒斯易吁嗟久悒悒胡爲長惴惴
夜聞踏歌喧激烈動哀思吳俗固捷疾吳兵信蠭利
項梁起讎秦子弟奮投𬒮功成湏力到豈必資黠慧
寕羡鵲居巢盍如蛉有類未發忌先聞因詩良自喟
虎丘
虎丘之名歲二千虎丘之丘何眇然衆山争高隱日
月笑此拳石埋平田雖然培塿疑異物劃開隂崖十
丈懸冡中有恨索遺劔亭上無語傳枯禪偏是吳人
愛山急逐面分方誇凭立屋承陏唐良穏稱墨題熙
豊尚新濕松梢莫遣風雨横石盤自添苔蘚澁(春來春去吳人游足蠒層巔踣應泣)
北齋
頻年寄全吳𪠘宇雜營保前廳久傾壓後舍岌欹倒
常因霖雨後壁壞不容掃跳蛙浴漏瀦野榖媚穿杲
以兹違色飬先還媿親老低頭謾商歌瞪視豁愁抱
當身良易足遺後非長道幸今脩整畢楹桷正完好
晴窗閑晝永夜榻初良早友朋坐雍雍燕雀鳴草草
居室君子後蓽門固爲寳矧伊澤國士敗棟威塗潦
繆充使者属職思振枯槁人之所歆羡未必天能造
卷蔵姑罷歸蠧簡說剛浩
人情無終極匪陋則求佳寝處既少安游燕豈不懷
惟思舊酒務糟酵荒榛埋破瓶聚隆垤新甃連長階
種竹夾超然移花遶北齋及爾風露清忽感意象諧
幽深容浪蘃潤澤長芳荄亭亭两高梧買自婁門街
俟以歲屢寒窅若萬仞崖吾留能幾日齪齪強安排
方嫌樹影瘦復慮地勢&KR0992;世間香味悅每與腥羶偕
雅故使鄭淆法語仍進俳俯同侏儒笑但恐好惡乖
莫窮有限物徇此未腐骸
題椿桂堂
九官八士古之良靈椿丹桂後騰芳馮公詩意雖短
陋閭里傳誦終難忘君家同生五兄弟短檠伴夜東
方啓黃旗两記張慶闈紵袍三號趨文陛辭華標角
人力能科名均齊天所興作堂不湏棟梁好但種此
木高千層透日垂隂香未歇滿庭車騎同時列更將
磊砢替團團留與北風觀壮節
嘉禾莫氏兄弟五人元忠若晦似之若拙若冲自
紹興庚辰以来相先後登進士第縣以五桂名其
坊又自揭所居堂曰椿桂姑蘇通守與余同僚屬
賦此詩
贈訥相
柯山訥相醜形模以相獲妍如子都每將氣色較官簿
初若摶影終探符劉公實陞提刑丘宗卿加龍圖就
中两說最称驗余耳所逮非人誣汎言心事依勸戒
多假名噐煩邀呼君門九重遠萬里求者争道分榮
枯一身暫寄百骸聚楦彼朱紫誰頭顱子其惜術無
浪許恐負西山之餓夫
送鄭虞任赴京西檢法官
春風逝無涯夏潦生未巳思君遡江漢行銳業難止
事繁絲唾亂神静魚鱗理前年浙東幕借助獲專美
邊頭值閑暇人物盛儲畤荒村魚米場孤戍花藥市
雅知足禪味翫世失憂喜但疑柳上白時雜髯間紫
豈非久不遇感歎妨隱几回首舊隆中畦壠長薿薿
張氏東園送王恭父得殿字
燕鴻不相湏進趣自求便余来君其舘乃復當我餞
一春三月雨亭樹欝霧殿絮重厄飛楊花蔫堆紫茜
縱有百壼清何能一笑遣爲郎昔同甲四海初會面
凛然抱英特霜宇摶温霰雄辭推落筆一語不可選
重來更純粹玉琢金就鍊漢家闡道術四逹詔群彦
談經石渠觀會議白虎殿通方要歸宿立異豈夸衒
子行若微罪天意委深眷以其今固辭可信非始戀
楚熱宜縐絺峽漲難短牽回舟泊書林及此未掩卷
奉賦德修西充大夫成都新園詠歸堂二首
浣花炫春澨濯錦絢晴浦成都信繁會此水工媚嫵
豈無濠上亭蹙步難仰俯誓言違市朝卜宅近幽阻
沃沃葵莧畦㷔㷔棠杏塢朝曦濕淺瀨暮色生遠渚
循涯詠未厭引流絡其圃蘋荇依籬樊鳬鴈宿庭戶
長松百里外物象争渺莾時平乏隱淪蓑笠自歌舞
岷江志東向激射走吳楚胡爲滯淫之習坎聖所許
我生海旁州古言江來鋪力浮萬頃盡坐識一溜初
之子酌彼源紺㓗玉斗&KR1893;雅韻舒煩憂逸駕陵趦趄
詠歸有何意豈亦歌風乎湛湛遊無梁滔滔濟無桴
縱横洄伏中暮齒將焉需三間始開闢十畆終耘鋤
東西两莊舍兄弟相譍呼𬗟哉趨前規更作郤後圖
顧思曲肱樂一身匪求餘我獨無家歸羡子鐫自迂
送馮傅之
我乞来荆州足未曾出門明明楚漢迹莾莾風塵昏
兹復罷著書𣑽譯專討論頽然對白法諸有不得存
傅之京口別歲暮始窮源帆張飛動勢䌫繫棲泊痕
相固舉杯酒醉極沮漳翻儒生慕傑氣赤手誅鯨鯤
將軍建實壘寸甓宜自攅于時雪五尺遣卒問江干
荅言屈大夫横肆羣魚吞豈如衛寗蘧舒卷常温温
聞此重嗟嘆恐堕禍福觀禜禳用國寳誰能免沉燔
要令德性脩乃挽江海渾我今材力盡拙計東南坤
尚餘春秋志欲執左袵奔念子獨柰何葺屋𥙷墻藩
梅花一两拆春意到草根倘見南枝榮折寄隨驚湍
送李郛
盖代寸難看獨手衆參聞見其来久流風莫盛元祐
時崛起誰當紹興後嗟君探討窮一生心通文字難
力争雀啄雪籬閣筆坐蟲吟露草繙書行巳輕富貴
湏臾尔萬一姓名傳野史只愁垂老絶知音自送青
編滿朝市余之視君尚少年題玉爲碈何所賢期君
更盡未死日舉世不信方知天
送喻太丞知處州
喻公策名自先朝奉常冬官始見招何因歛退爲泉
石可惜垂欲排雲宵處州不城山作堵百嶂千峯自
翔舞孤高上頭天一柱中有秀句湏公取
送劉德修
羣航弭安流未脫孤帆厄獨板亂横潰始負衆舟責
蟄雷正湏時春雨宜滿澤勇夫攻堅退智士倒戈獲
去年北關路永歎出處隔俄欣鳳儀雅緩彼梟博磔
發覆洗塗糊召和開𥚹迫一日期萬年倏眒展長策
居然西州道千仞歛歸翮鬢髮何用青肝膽元自白
古聖豈不勞築此英俊宅誰令閉榛莾回曲用蛮貊
天門昳蕩蕩瑶實連蔓摘種玉如有方從今空櫝索
題李君亮義㮣堂
分飱人所能多至踰萬億一朝可趣具寒暑三十易
古之轑釡者其始盖未惜懷哉西方士義重見寡特
招呼幾州氓歲歲青黃食雷聲匕筯動雲湧床座窄
昔我手行粥今也愆膂力憶汝身自孩又抱兒子喫
豈有不足歎幸無嗟菜色天爲産厥孫文射最高策
勞君太史令乞彼峨眉伯出處善知時教訓陶美澤
築堂事遺像雅頌鐫衆墨我歌則後矣猗歟綴周什
醫工歎重贈柳山人
柳生洲居濠北邊繇辭質野誰所傳不曾入城行賣
卜有問災福湏呼船歎我竒疾何頻年其初過清肌
凛然已忽腹拒遭拘攣一身盡異形質變恍若土木
徒人言蚤知定性不生滅今安得尔庸非天醫工刃
人死無律妄談標本從何出𥙷勞護弱轉凝聚排寒
盪濕加淫欝挾風上行關膈失迸肉糜皮併爲一猶
云無傷乃餘疾生雖憐我謬時命豈悟顛倒緣此物
彼蒼應有司殺者授抦於工無乃悖我勞萬事明當
休自古零落歸山丘但疑未死復不活熟視重爲諸
醫羞餘聦殘明不可留治命已乖妻子謀執訊空貽
友朋憂柳生聽罷掉頸笑既有主對非吾尤山歌静
夜聲宛轉更着此曲歌中流
宿石門
好溪瀉百壑南北傾萬峯山凢堆阜俗映岸羞爲容
石門忽秀出老幹蔭渟洪捨舟從口入便巳離塵中
衆芳拱窟宅環㟠獻竒穠藤蘿異態度尺寸疑施功
錦茵翠織成照耀無春冬水行千丈高歕薄不可窮
更有洗頭盆雲深霧常封昔年謝康樂築居待其終
継作者丘裴語言亦称雄依然百世後未忝騷人風
栖栖三羽衣日晏齋厨空云子歇過槳暫洗氛埃胷
自歎苦淹留寂寞不易供嗟我老無用侫山久成翁
結廬會昌側勢落魚鰕叢種竹似束葦栽松如断蓬
小兒餖盆盂何時至周公會當同此住代輸助之舂
月谷
昔從東萊吕太史秋夜共住明招山正見谷中孤月
出倒影挼碎長林間憑師記此無盡意滿掃一方相
並閑
禱雨題張王庙
夏至老秧含寸荑平田回回不敢黎羣農無計相聚
泣欲將淚點和乾泥祠山今古同一敬籖卦分明指
休證傳言杯珓三日期注綆翻車連曉暝龍神波后
何慘愴昔睡今醒喜䔥爽人云天上行水曹取此化
權如反掌浙河以東盡淮壖哀哉震澤幾爲原願王
頓首玉帝前請賜此雨周無偏
開禧三年春不雨江河淺狹田野皆枯裂夏至秧
老憂不得入土禱於祠山庙期以三日逾夕而雨
大降插種畢猶有餘澤乃作此詩刻於庙廡建鄴
守龍泉葉適
寄黃文叔謝送真日鑄
建溪疑雪白日鑄勝蘭芳誰知真苦澁黯淡發幽光
騎省可正論農卿今則亡懷人坐太息泉竭鼎無湯
往歲詹元善屡以建溪真茶寄余所謂常品甘白
者云此侯辣撻葉爾日鑄世以香爲貴亦尚白而
文叔餉真芽色不白且無香然則物之不僞者豈將
悅人於聲色臭味之外耶抑且姑全其本質而巳耶
送黃竑
有客家住寳劒窟將身自比夜明簾見我立談盡肝
鬲駭視世俗徒沾沾千年豪傑供指使笑撻胡虜如
奴鉗嗟予病衰絶少韻只欲炙背依茅&KR0585;勸子持難
復居易吕梁之舟先歴試焦桐邂逅㸑下薪良玉磋
磨庙中噐誰言怒海鯤鯨悪别有晴川鷗鳥戲心亨
習坎行自孚安流儻寄相思字
淨光松風閣
城中雲日如火催净光行食聲轉雷不知何處白蘋
起便有滿坐清風来莫言作樓非急務翁當運斤兒
執鋸待得三間着此風病叟扶携上楼去
送蔡夢得
寸步旱黏楫千里脂染輪四國嚴諸侯江沙渺無津
翁今去何之緣樹羞鬢銀惟應苦吟徹龍室報以頷
珠光比日
和荅錢廣文蘭松有剛折之歎
蘭居地之隂藹藹含華滋此本不以剛而爲剛者師
松無棟梁具何用稼冰雪終風撓長林常恐浪摧析
願子比令德一薰容衆蒿笑我非實材千載空獨高
趙振文傳借琉璃燈鋪寫山水人物一燭發
明百巧呈露畫師精妙者不能過也
古稱淨琉璃物現我常寂胡爲自争妍照耀出痕迹
坐有求心客駭目不忍看願息終歲勞留作袖手安
和荅徐斯遠兼簡趙昌甫韓仲正
江東文士稱數人寳冠霞珮朝靈君盧敖善游指天
去吕望應招離海濱有書不止問無恙平生懷抱陳
案上會看作意鳴朝陽隂狐夜短空惆悵
徐仁父先大夫詩卷指其改𥙷鍋八句曰願
有請因䟽下方
江南隱君子琢語冰叚清彼美𥙷鍋篇義遠有勸懲
烹飪一餉止操持千載成未湏誇染指歲晏期曲肱
題孫季蕃詩
子美太白常住世佳人栩栩夢魂通瀉落天河澆汝
舌移来不周盪汝胷千家錦機一手織萬古戰場两
峯直孰南孰雅喚莫前虛簘浪管吹寒烟
石經春秋一代竒寳王氏爲熙豊學廢不用
瑞安沈彬老蠟而有之後世孫体仁閣以&KR0869;
焉余爲名曰深明
喟昔洛門初上石未久翻邅禁書厄沈公祕蔵百載
餘高閣突兀共堆積萬物散聚常横陳汀花岸草從
紛紜海雲化雨龍正起想象向来悲獲麟
贈二葛友
飛飛下荒村渺渺集蕪城振衣出虹蜺覆簣超丘陵
魯衛百世腴夷齊萬年清翻然捨我去東風初渙冰
吕子陽辭蘭谷家園却就石泉精舍
子陽意高希古人文如行空無定雲清明未容詩酒
汚放曠自許漁樵親故園好木日夜長友逝兄淪不
同賞改綠移紅自若何躡磴捫蘿心獨往我昔迷津
經上吕闘出飛亭壓行路石影參差研匣寒花隂回
薄書奩莫離家十里山轉深琅玕滿地芝成林竹鷄
睡去月當午閑聽孫登長嘨音
永嘉端午行
行過橋東峙巖北大舫移家住無隙立瓶叵羅銀價
踴冰衫雪袴胭脂勤使君勸客親付標兩朋予奪懸
分毫起身齊看船勢側撓安不動濤頭高古来峥水
闘勝負湖邊常羸豈其數岸騰波沸相隨流回廟長
歌謝神助只今索莫何能爲敗鼓攪壕觀者稀千年
風土去不返醉裏冤讎空展轉
題掃心圖
大心覺也無虧成小心漚也隨滅生道人常與箒柄
行遇其歘起湏掃清世間亦有無根樹又言朗月當
空住劫塵顛倒不自由只笑本来無掃處
後端午行
一村一舡遍一邦處處旗脚争飛揚祈年賽願從其
俗禁断無益反爲酷喜公與民還舊觀樓前一笑滄
波遠日昏停棹各自歸黃瓜苦菜誇甘肥
贈朱承務
顛倒八八卦流轉三百六前民此何神占險空屡瀆
以病既當止以年自當休春泥不𥙷裂莫謾任虚舟
尼童何了詵從道一長老六年一忽捨去莫
知所之或云在天目山也詵甚喜將薙落從
之可少助乎
一師今何去天目萬丈雲着我麤袈裟對住大茅君
著存亭
馴烏得食常好鳴靈茅無種還自生魂浮魄散莾何
極耿若有見悲難平山脉迢迢繡峯住墓氣騰騰縷
雲去蛟人抱寳夜出游指點今來著亭處
寄題運使方公祠堂
投村宿店破鞍韉乞鹽放酒心拳拳南荒走遍得痟
渴玉井無藕何由痊令子名高壓蘇武暫來重覩經
行處追思往事空泫然榜墨尚新墻壁護佛幢五丈
留衣冠大書刻記詞辛酸神来正值荔枝熟神去還
愁桂子寒吁嗟嶺民未知禮因君始拜令顙泚從今
簘鼓祭春秋福我如生首長稽
鄱陽董季興往游懷玉山捐田入寺爲民禱
雨君既道其本末又示山中五章請余賦之
然比来霖潦淹月種爛乃未秧也方幸數日
晴霽爾
懷玉湫龍懶心性六月困眠祈未醒廣文偶來亦同
病買田施食慇懃請誰知領縣春風邊嗔蛟怒鰐腥
熏天湏君一念晴雨若遮莫雇僧輸俸錢
改東門出二首
百步鑿新征千年開舊池值此盈月雨川流&KR1071;溟濔
蕪深草色碧雜卉華衆枝魴潜警夜躍鷺起衝晨飛
我老皮骨銷扶行歎逶遅安得有遠志畢願蔵郊扉
左方擁崇岡昔也重嶙峋自我護樵牧林光稍敷紛
與菊明疎秋堕桃照穠春本求平野立八荒辨燕秦
終限分寸珠僧磬通比隣面墻雖飬蒙意生豈名身
中塘梅天下之盛也聊伸鄙𫐠啓好游者
幽花表窮臘病叟行村墟所欣一蕊吐安得百萬株
上下三塘間縈帶十里餘荒茨各尊貴野徑争扶疎
愁雲忽返旆急霰仍回車蒼然歲將晚陡覺大象舒
羣帝胥命游衆仙&KR0770;相趨龍鵉變化異笙笛音製殊
物有據其會感召驚堪輿妙香徹真境態色疑虛無
問誰始種此豈自開闢初至今闕勝賞浩劫隨榮枯
兒童候黃堕捧拾紛筐盂熏蒸雜煙煤縛賣傾江湖
臙脂蘸羅縠綘艷生裙𥜗和羹事則巳甘老山中臞
以兹媚婦女又可爲嗟吁夜闌燭燼短月淡意躊躇
林逋與何遜賦詠徒區區
王氏讀書堂
誰能採桑談誰能帶經鋤古人讀書地妙理出窮閭
矧今治華室山翠湧前除風烟聚景趣花竹成畫圖
主人烏紗帢子弟繍羅𥜗新装蠒紙印上記開闢初
展卷忽有得欣如奏齊芋勉哉造其微勿逐皮毛麤
王簡卿侍郎以詩贈王孟同王成叟之姪也
輒亦継作
季父昔從我寒燈聽微更強扶瘖聾和誤策蹇跛行
坐令两銷落無復一峥嶸宜汝逝不留出門訪咸英
大溪逢侍郎拆洗心胷清新詩發妙意說盡文字情
侍郎盖代豪平蛮蚤垂名覧書五行下援筆千人驚
點化謝琱刻涵濡透晶熒林黃橘柚重渚白兼葭輕
褰裳念數往歲晏霜雪零
余頃爲中塘梅林詩他日来游復作
側聞中塘好曾賦勸游篇凌江入枉浦聊復信所傳
化工何作強耿耿不自憐山山高相映塢塢曲相穿
林光百道合花氣十村連風迎亂駊騀日送交嬋媛
天回祖隂後地轉升陽前初如别逃秦䟽附恥獨賢
又疑未興周掩擁欣俱全惜哉見之晚重尋畏彫年
一省三嘆息十步九折旋詩家詫梅事槁乾陋肥鮮
常於寒角曉愛彼明冰懸疎枝澁冷豔小窗露孤妍
吟悲䏑留嗛句喜珠離淵忽兹遇衆甫欲彀羞断弦
無以寄美人千室炊莫烟明朝指行處霧雨空迷田
送葛元城
數年之留能浩浩一日之别還草草念子身名两未
遂令我衰病無一好古人探道從妙年今人重耳輕
且前不愁好龍龍不下只愁愛玉酬石價
送白鄷還蜀
翻翻文若秋江生幽幽詩如寒澗鳴前歲淹徊下巴
峽今年憔悴出京城憑問天邊五色羽何事飛来復
飛去昔人但苦樊籠悲豈知此日籠無處
朱娘曲
憶昔剪茅長橋濱朱娘酒店相爲鄰自言三世充拍
戶官抛萬斛差長貧毋年七十兒亦老有孫更與當
壚否後街新買雙白泥凖擬設媒傳歸好由来世事
隨空花成家不了翻破家城中酒徒猶夜出驚歎落
月西南斜橋水東流終到海百年糟丘一朝改無復
歡歌撩汝翁回首尚疑帘影在
翁誠之挽詞
西方之人美無度眷此南邑朝陽鳴如錐出囊擬砭
國似璞有價空連城三仕郎官老將及一去郴州喚
不譍朔風吹潮没復湧渡口野梅飛碎瓊
送曺噐遠
曺子苦心懷百憂古人遠矣思同流平生未得雄豪
力今日便肯卑微休麻源洞裏瓊葉雨南草市上蘆
花秋十年老語爲誰了西望滄江空白頭
送丁子植
婉孌好少年憶昨十五餘割慈避父母遜志親師儒
巳上破荒第猶勤見未書平生烟雨外秋浦荷菼初
屬官號高士議政關慘舒吟情且勿放民隱諒少攄
送方書記兼簡府主
我昔防江之下流獨許蔡子專軍謀未能奏效累絲
髮巳復負謗叢山丘小范兵精思慮遠片言坐折群
疑滿幕僚無過只論功登秩薦賢来衮衮上流蜀接
更吳通桑麻滿里炊烟同鸚鵡洲前長笛晚黃哀蘄
怨何時終
偉叔蔡兄来永嘉屡辱投贈於其歸也輙奉
俚歌爲謝兼叙離索
慶曆故家忠惠後性酷喜文疎嗜酒飄風驟雨蛙蚓
寂草玄獻頌龍蛇走古人道大何不容回空賜殖同
升堂若遇韓門親指畫豈有不在籍湜行水心可憐
地如掌讀罷君詩一惆悵文星今直正莆中去覓掀
天無底浪
送戴料院
質如金石堅文比錦繡新利錐亦穎透大樸終還淳
憶昨慨其離早合儀朝紳于今悄復去柰何猶選人
西風管搖落黃菊别有春范范九衢内白汗沾紅塵
誰抛連城富却買徑寸珍世路豈云極念子行李頻
幽賞
禪房裏花窠静與水石會春禽更語默夏日逓明晦
紛然衆竅殊趺坐凛無對
梁父吟(并序)
諸葛亮生初平建安時值何董交亂豪傑並争皆藉
王室爲辭知其勢非代漢不巳又自量其材非有超
世之度者亦莫能用也耕於荆山之陽以苟免不聞
爲事其甘窮約而不厭者將終焉然自是遂與劉備
周旋於長坂武林之間使備得益州而相之立禪丕
制天下之命雖功業不䆒然秦漢以来可謂人臣之
盛未有若此者亮之未没也自表後主曰成都有桑
八百株薄田十五頃子弟衣食自有餘饒至於臣在
外任日别無調度隨身衣食悉仰於官不别治生以
長尺寸臣死之日不使内有餘帛外有餘財以負陛
下及卒如所言余讀至此未嘗不太息也使亮終巳
不遇而抱孫長息以老於隆中者其躬耕之獲豈少
此哉何故自親漢魏之勞至今遺恨以死是殆以天
下厚其身者乎當幼孤之際不潔其名處富貴之隆
不安其利伊尹周公盖庶幾焉豈與管仲能合諸侯
則三歸反坫蕭何保關隴乃頼田宅貰貸以自汙比
哉史記亮耕隴畒好爲梁父吟身長八尺余既高孔
明之行事而想見其詠歌之思於是追𫐠其意爲梁
父詞以傳于後使讀是詞者孔明之心猶有考也詞曰
依大麓之遺址兮儲后土之神靈樂天地之休嘉兮
皇㳙㓗而薦誠集后土之雍容兮刺百聖之禮文卻
大輅而御蒲秸兮惟儉德之是崇端一心而燔燎兮
卜仁義乎永年刻玉檢而請命兮何事秘而弗傳嘉
梁父之草木兮被赫然之寵榮咨梁父之遺老兮悲
怱不覩乎穆清維千乘萬騎之雜沓婐婉兮猶彷徨
其行聲夫天運之適合兮雖聖其猶莫知彼河之洋
洋兮雖美而不濟泰山之椒既風雨又艱險兮乃登
封以類告豈其不可一兮伊所遇之獨異也雖伊周
之輔世兮曾何足以自喜喟余生之孔棘兮邈不及
夫七十二君日月幽而不明兮遭玄夜之方長競鈇
鉞而日弊兮逐亡鹿而裂其髀肩漢氏之爲的兮而
不遺其餘民余既朴陋而不能謀兮又怯耎而畏兵
搢珽瑁於盗賊兮何不杇之可幾曾死亡之幾何兮
苟亂世以自免幸此土之平樂兮依鎮南之不遠余
耕兮隆中地沃衍兮宜稑穜相原隰而下上兮町厥
壤之百畒彼二代之民樂兮豈不愛其皆有此偷予
腹之獨飽兮視歲行其在酉天既溉之以雨露兮余
又滋之以澮畎禾穰穰而同穎兮或一稃而二米霜
露下此秷兮余與牧之竪被之雀鼠敗其秉穗兮
余與鄰之父刈之貢龠合於許下兮尚玉食之萬一
俾君父之啓魏兮相祀事而勿失昔文王之盛德兮
奔走商之暴虐蔑君臣而自恣兮吾何用乎此粟黻
冕兮茅蒲衮衣兮襏襫余力耕而腁胝兮藉豐草而
一息扣牸角而長歌兮聲中雲門之律歴山巳蕪兮
鳥下喙其鳬芘有莘之臣日以遠兮野老鋤其故泥
計其食此兮月不能一鍾恥一夫之釋耒兮故爲無
所用於耕嗟聖賢之心兮余或識其微隱余誠遺望
不可逮兮復嗣歲之將興
剡谿舟中
浙江大浪如履空鏡湖挾天雨復風我行獨到勾踐
國寒溪一溜蜿蜒通蟄龍巳臥潭谷底濕螢不照蒲
葦叢山林卑陋無栝栢霸氣埋没惟蒿蓬是時初冬
未凝沍天地蒼莽日常暮涉江芙蓉不復採緣道野
菊誰能顧飢烏遠鴈長追隨夜聞悲鳴朝見飛前村
鷄犬護籬落此復何苦號其栖自傷憔悴少筋骨半
生逆旅長太息王家少年未省事扁舟往来何所自
百年有意存禮樂一飽未足謀通塞且能對酒長酣
歌聖賢有命可若何
新移瑞香舊曾作文忘之因今追憶云
一株當三春名花不易得百年等尋丈不博千乘國
野人三十本強賣青銅百應怜跗蘤具苦爲薪米迫
移栽向明陽妃媛&KR0770;行列士膏合根性功用成宿昔
除香出淺紫泣露輕脙脉含愁欲誰訴折去情更惜
方求蔽芾隂未受搔擢厄嗟余自羈旅何以慰新客
慇勤深夜來少待山月白
送薛子長
藏冰待炎威織裘禦冬霰彼此互有適用舍空屢變
蘭菊倚戶出松栢參天見美質不必同偉幹非世便
薛生静而敏噐宇絶幼愿能文乃天姿脫穎酬始願
衆技逐高卑雜學徒貫穿趨聖由一途任重工自勸
古人文巳立後世皎難衒媿余莫負荷期子幸無倦
送陳彦羣
雨洗蝗蝻餘凉生癘瘧後今朝江上峯淨失棼霧垢
舉觴忻有囑餞我同年友平居多契闊遠別方嗟咎
大郡得師儒高文興孝秀雍容入儒雅磨錯見瓊玖
衆儒治六學厥志存不朽量空計尋丈汳海論升斗
因之入簮組併欲垂篆籕公才賦超卓傑立氣愈厚
火宿無餘煙菓實甘衆口書來幸細評副此頻矯首
題人扇
外德欲晦面目自蔽内德欲耀肝膽畢照二法相除
我則有餘穆如清風用之不窮
與英上人游紫霄觀戲𫐠短歌
野水隨路曲東風得木鳴景物巳和柔川原倍敷榮
茂桑高既條細草亦叢生眷言雲外士及此塵中行
南臨大陂出波面與心平道旁古精廬黃茅間荆榛
會集傾遠村裳衣自鮮明銀釵插山丹歌笑喧嚶嚀
何以勞比鄰粔籹雜餦餳去年谷不飽白骨今縱横
等爲造化役未䆒悲忻情歸來日巳夕舊徑成溝坑
大車者誰子不寐方宵行死䰟未滿眉擿埴將安程
感此良自哂抱谷非鸝鶊
白紵詞
有美一人兮表獨處陟彼南山兮伐寒紵挑燈細緝
抽苦心冰花織成雪爲縷不憂絶枝無人學只愁不
堪嫁時着鄭僑吳札今悠悠争看買笑錦纏頭
王木叔祕監挽詞
美人昔来美蓉傍山爲發靈水吐芒美人今歸在何
處簫哀鼓悲葬前岡我欲從之似雲出友風子雨游
四方夢魂無憑不可挽坐攬衰涕終摧蔵
月波樓
下林百菓春自花屋藏汀隂泉着沙光風膩雪誰汝
惜煩江蜜翠空欺斜愛君樓高出江上百里江山開
四向峻屏森聳遠更寒紋練萦回静猶浪孤潮夜卷
西頭来海門推出冰摧嵬豈知星河遭映奪只使鸛
雀常驚倩此村風淳且魯接樹移花今復古勸君
種學化兒孫不湏佇妓呈歌舞
送陳子雲通判(劉全之太守陳子雲通判胡衍道知縣求嘉其有福周能臣語也)
周子也復可憐人憂民憂世語轉新每妬吾州何巨
福通判乃得陳子雲
臨餐吐食嗟無餘幽情慘鬱時一舒感君善意過於
令周子之語良非虚
三月召龍頻鼓鑼喜作小雨恨不多移苗未了君巳
去更借後福書歸禾
賦董季興玩書巖
玩書巖裏刻成真水簾花髮春復春一朝歛策去何
所來者對之如古人美哉骨清神亦爽西瞻匡廬東
雁蕩滿車圖畫常載行到處名山留塑像
水心先生文集卷之六
