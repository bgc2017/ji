水心先生文集卷之二十四前集
夫人王氏墓誌銘章貢黎諒編集
夫人臨海王氏嫁為朝奉郎知池州趙善臨妻嘉泰
四年六月二十二日卒九月壬午合葬餘杭縣景信
里東塢子五人曰汝談汝譡汝䚱汝諿汝詁汝詁繼
善勝後女四壻曰奉議郎龍遊知縣潘自收進士黃
鎮承務郎監隆興府苗米倉吳彌昭奉議郎太社令
王夢龍孫崇䂊成忠郎監衢州比較務崇陶將仕郎
崇龔初大宗正崇國公不惪與校書郎王衟名義相
友善如弟兄二家求永好故夫人歸池州祖姑曹性
剛嚴姑鄭奉事莊慄不敢惰夫人助鄭旦暮上食飲
扶侍左右終曹之世崇公仕湖湘䕫蜀川舟陸館淹
泊累載欲常候毋動息婦姑同一室處嬉遨諧劇不
用常禮其和樂又如此而池州晝夜父側參論議治
文書房舍稀聞履聲各以孝敬分職非世俗間子婦
比也崇公既主留務任公族大長賜宅供帳池州倅
輦轂下用行能薦登朝廷門戶益伸氣而節以恭儉
約以詩禮賓師必於名士諸子恂恂退守諸孫惟筆
硯得親近絶不知京洛可喜玩事而汝談汝譡有異
材文藻蔚發韓篇杜筆高出於時朝士咸仰重不獨
夫人之産多賢良亦其家法素修故致此爾趙丞相
欲驟進汝談汝譡風厲宗室然崇公及曹鄭夫人相
次薨池州毀不勝喪亦早殁韓侂胄䜛逐趙丞相二
子并坐斥矣當是時夫人去之餘杭山中居無廬食
無田芟鋤荒榛經始耕稼迎婦送女細碎罄竭辛苦
淡薄十餘年侂胄敗死汝談爲館職出湖北常平知
温州汝譡寺丞使數路汝䚱汝諿改官知連江泰寧
縣祥委順合如崇公在時人固以不及夫人之飬爲諸
子恨而尤以不預諸子之榮為夫人惜也盖夫人則
象崇公規矩曹鄭位夫婦男女之正而安行乎家道
之常雖豊悴不齊而中微後顯夫理必復如霜露零
落而春陽之生發已具矣賢者慮百世身之預不預
何計欣戚哉夫人每記宣政宴安靖康禍亂時時為
子婦道說常曰始吾為婦衣食外不用錢一室環丈
許不覺隘今汝輩不足耶銘曰父實南士家垂範
模爰從羅甥教始詩書冡於趙宗人無間言女淑在
閨男秀盈門雲雷方屯失匕致難有物有常星斗其
爛彌高極深一緩萬尋益培後昆尚單厥心
滕季度墓誌銘
滕宬字季度来南籍蘇州吳縣曾祖友知鄂州祖康
權知三省樞密院父珙知道州君初見余謁入字却
寫線上衆皆笑余異其沉敏學未久坤闔乾闢無不
洞逹雖不喜時文習制舉一年而成太守薦直言極
諫孝宗問知世家甚悅宰相亦言識君父兄住子
城後某橋庭有某樹皆是主相論合既召試命文漂
疾午漏不移晷已就考官疑輕已大怒遂以四通非
近法罷鹽司再薦即日復召會内禪不果然後薦者
累累不巳韓侂胄方擅事尤忌君故為軟語逗歲月
君窹笑曰吾得守一技足矣焉用溟涬風波間余爲
奏授廉靖處士侂胄猶靳侮不誠與自是薦者遂絶
哀哉自三代取士法壊獨賢良最近古所得瑰竒卓
偉之士不可計未有以為無用而忽之者至王安石
始廢章厚又廢侂胄又廢而君偶當之夫人主以惻
怛思治之心特下書聘召豈為應科者地哉柰何後
國慮而先其人於是有難荅之問易窮之學然猶止
於四通謂之及格而君顧以受擯又其所謂不通者
非不能通也特不當通爾是科久斷不續有司茫然
不涉門戶於是以其不當問責於不當通群誚聚毁
如詰影幻而君以慣暇逄倉猝整習遇草野厭冠而
返可謂無妄之辱矣是皆不足云也天子好士與夢
巖卜渭等固宜獲異材衆略輻湊君獨智穎脫固宜
在左右備顧問不幸氛霧閉隔失國之良寶此余所
以深惜也嘉定十一年九月某日年六十五卒某年
月日葬吳洲兩縣華山赤石原娶董氏子曰曑國子
進士亦應賢良方正曰杲早夭女曰嫁廣濟知縣
盧櫄曰昇嫁監臨安府都作院夏似孫孫男伯祥孫
女懿君晚居齊門窮僻處官於吳者知其賢多就見
之清語終日不及私銘曰事抑道揚身隱名彰磅
礴氤氲復歸其真嘉定十二年十二月
國子祭酒贈寶謨閣待制李公墓誌銘
李公名祥字元德曾祖遠祖通父贈中大夫揚常州
無錫人隆興元年登進士苐主錢塘縣簿皇城司妄
告密威脇吏成其罪武臣子謗訕鞠於臨安公偶懾
錄參亟閉獄戶邏者求入吏白舊例得監視皆不許
既而所告無實知府姚憲驚曰上命無實乎公謝曰
即坐譴自甘憲曰上何知是君公曰尹言過矣上至
明豈重邏輕尹哉小人姦罔宜有懲艾憲具論如公
意上駭曰朕幾誤卿吾争臣遂賜憲出身為諫大夫
預政矣調濠州錄事參軍安豊守胃民田訟屢改監
司以委公還之民未幾其人易守濠換司理廬州守
出改官奏為勸留者公曰無吝民田幸矣薦何敢主
管戶部架閣文字太學博士國子博士司農寺丞樞
密院編修官兼刑部郎官大宗正丞軍器少監言忝
蹟八年外賢材不勝衆願更出迭入由臣始出提舉
淮東鹽淮西運判入郎倉部檢詳樞密院諸房文字
兩淮鐡錢比不定大商喪億萬浮細失什伯且亂公
再䟽乞官賜錢米銷濫惡者廢定城興國漢陽監更
鑄紹熙新錢從之淮人以安遷國子司業宗正少卿
國子祭酒慶元元年二月丞相趙汝愚免公争議曰
頃壽皇崩兩宫隔絶喪無主留正棄印亡國命如髮
汝愚不畏滅族决策立陛下風塵不摇天下晏然
社稷之臣也柰何無念功誠意忽體貌常典精忠巨
節怫欝黯闇何以示後世除直龍圖閣湖南運副言
者怒劾公罷之於是太學諸生楊宏中周端朝六人
固留公併得罪悲夫禍所從来遠矣世方絀道學而
柄路艱用材周丞相執政久士多貌若愿不心與也
忮者已怨相與擊逐喜曰道學散群矣趙丞相特
用材銳甚清官重職往往世所標指謂道學者忮者
尤怨幸其有功生異起說枝連葉綴若組織然謗成
而趙公亦逐則又喜曰趙學結局矣凢經趙公識面
坐語無不迹絶影滅也盖道學於公塗閭巷揖無及
門之𣢾趙公於公序進次𥙷無踰級之遷也一旦正
色抗辭殄行䜛說猶勢蟲之遇震霆莫能測焉何哉
沖然無去来而為心者公心也漠然無重輕而為言
者公論也公本於公心以發公論趙公之誣頼以明道
學之禁頼以觧殆天意非人力也既歸無錫客或扣
前語掉頭不對常時禄入緣手散親舊悉盡家人憂
之更賣田起宅數間而巳再主沖佑觀再請老以直
龍圖閣致仕嘉泰元年八月十八日卒年七十四夫
人戴氏有淑行能助公為施者也十月十四日葬開
元鄉崋㠠村山曰横山明年戴氏殁合于墓子曰綸
先卒曰維某官曰約某官壻曰趙繹某官孫曰慤曰
愈曰思孫女四人其後上既於趙公備褒䘏之禮謚
曰忠定而公亦贈寶謨閣待制賜謚肅簡焉公義順
而理和塤唱箎應璋判圭合得於自然是非邪正豫
定於心不待擇而知趨捨避就行其所安不待辨而
明也古今歎材難有二不能必行難也不能必言難
也能必行者執政大臣之選也能必言者諫官御史
之選也今人共稱趙公事是其一驗爾其言於孝宗
曰唐虞稱盛治者君臣和也今猜防收攬雖幹官亦
親擢陛下不和也政事堂多存形迹不肯恊同
輔相不和也大將宿衞當清苦孤立今黨援封殖大
殘也閹侫給使當沉伏奔走今名聞鼎貴大賊也騎
淮常作過扞邊何有而長此隳信誓武舉試七書韜
略安在而重此輕儒臣箴痛過砭石矣又特奏五劄
子故淹緩晷刻以廣上意余以是知其能必言也言
恢復衆矣未有循其本者公言預買匹十餘千秋苗
斛兩大碩秫麥尤重經緫無名本先撥也皆曰不可
損今歲損一二來歲損一二不可乎為博士為寺丞
為編修官爲提舉朝辭始終一志前後一念皆復讎
也氣泰神静本未有序余以是知其能必行也然而
其上不爲執政大臣其次不爲諫官御史材非果難
也銘曰超天門之嶪峩兮衆外逐而侜諼奚夫子
之並登兮獨内秉而塞淵建驚世之華旗兮載駭俗
之高軒遏䜛慝之横潰兮扶忠良之阸艱訊曰山浮
蒼兮水涵清深復深兮窈斯銘嘉定十三年六月日
周鎮伯墓誌銘
曾祖宗道祖德元父宲永嘉人君諱鼎臣字鎮伯勤
志廣學大書叢卷多數百者親手傳寫記憶略遍未
冠與鄭景望同登名譽正等既而川壅澤流山止谷
進諸弟迭起各取科目争爲聞家然皆由君教也授
漳浦主簿文牘間判疑雪枉筆勢若飛不可遏有以
民爲劫冐賞獄上矣君覆而冤之一食頃放散數十
人傳聲&KR0794;呼徹於比郡州使行視四縣盡荒遠不到
地龍巖瘴毒深厚號烏脚溪者左足未投右脛已騂
黑君特館其處村落所急便宜不請白蒲延大掠流
鵝灣同廵檢輕戰而潰君代尉馳往三日中生縛其
酋二剚賊無遺發寄納倉賑傷死召奔迯歸業差次
將卒功状無敢不平而不自言也姿敏决剛峭不可
屈前守材其爲無不聽後守惡其直不盡從也監司
欲薦未及以淳熙十三年三月二十九日卒年六十
一十五年十二月二十三日葬建牙鄕渚浦夫人王
氏子曰籲曰端朝省試第一今宣教郎太學博士君
卒後二子出入里中指曰周鎮伯兒也外家初與田
不取弟多分財不較也細人或歎曰異日主簿有酒
常飲我今亡矣或泣曰我性傲無禮主簿輙避我他
大人咄撻不我恕也故僮使曰去官人久見則教我
好伏事牢拾飰椀未嘗墜此言也余旣廬松臺下而
周氏居二百年矣山之先儒故老莫如君者其學也
惰者可殖其行也薄者可化也銘曰闊視宇宙隘
回慮几席安古来賢逹流何必用捨間活人烏脚溪
殺賊流鵝砦雖無舊史傳幸有新銘載嘉定十三年
六月日
兵部尚書徽猷閣學士趙公墓誌銘
七世祖德昭太祖子也王於燕曾孫世恬四世孫令
晙師友皆名士雖秉旄節恭約如寒人六世和州防
禦使伯驌高宗在國邸游最舊中興久乃召歸居
禁中卜椽堂以文藝侍左右生公名師&KR0759;字從善𥙷
平江府司戶兩浙轉運司屬官中淳熙二年進士第
薦授司農簿大理丞遷正將作少監兼戶部金部郎
孝宗念公族家故人子贍智蚤立異顧待屢奏事殿
上漏常下數刻所論意合無不肯可言左右曹度支
金倉各掌邦賦名類析裂每有會計徧走五司文籍
複重吏出没爲姦利不便請立總計司併錢物一之
弊可絶上大喜亟命操筆者前甫離御榻已批外
行矣執政迎勞驚曰何速也防禦喪免於時廬陵名
難治前守比不勝任選知吉州治有餘益施與减征
商十三四减苗耗十五六屬縣解板帳量留之窮鄕
不幸病死為給費民感其意即城隍敞大堂分建十
一祠祝嘏薦獻如神明焉鑄錢以貫數積三十萬
復選都大提點取銅廊埸鑛再變而成宿逋歲課俱
足贏銅錢數萬鈞著寶司撮要五卷上尤喜召為戶
部郎官出淮東緫領光宗立進太府少卿奏宜令
成閔皇甫倜入宿衞問中原形勢方蒐陳雜役佐正
兵厚立賞格激其退惰拔偏將董世雄馮琪莊松等
三十餘人事頗有緒會修楚州城多異議移江西提
刑不就提舉雲臺觀知秀州未行改淮南運判私鐡
錢聚淮東數百萬掩遏鹽利八州閉肆逾月樵蘇路
阻公亟出令恣民挾私錢交市如其故請於朝用度
僧牒官會椿積米收而鐍蔵之盡乃止又請造交子
行於江南諸州稍流通官錢第功直祕閣鹽場官有
贓負既劾治反為所䧟罷除太府少卿淮西紹領軍
人被差擘生券不削本俸自公始游士乞索不厭毀
矩公復罷提舉雲臺觀除直祕閣兩浙轉運副使以
司農卿知臨安府權工部侍郎爲真仍兼臨安齊國
夫人疾病待制華文閣知鎮仁府辭提舉興國宮釋
服知楊州陞龍圖閣賜正透犀以帶在楊三年入權
工部尚書尋權戶部既而落權皆兼臨安府兩繁增
劇閑整如平日人服其難時嘉泰末開禧初也韓侂
胄將北伐密謀累歲有聞不敢問問或不敢荅公還
自廣陵建預防素備八事且言今日當以蔡謨之憂
爲憂侂胄殊不快言無見從者一日侍從官集侂胄
所公固守前議聲色俱厲侂胄大駭故雖以二難倚
公而不能留也明年皇甫斌敗郭倬李爽潰退江淮
處戒嚴公由紹興府廬州再爲工部尚書知臨安府
募京畿將兵三千人衣製等仗皆如大軍蔽浙江而
營以壮軍容對人說邊事悲憤感激形於涕泣侂胄
愈怨讕者謂其崇飾小信大聲疾呼自是與公絶矣
又明年侂胄死起知京口麥折價無過㪷二百琢石
示永利除寶謨閣學士知江陵府制置京湖辭未聽
給舍不悅改直學士提舉萬壽宫三爲工部尚書知
臨安府力辭學士院無荅詔亦止俄復以夏官兼爲
十餘年中四知臨安府廋情匿姦懸見立剖猝需冗
求趣具曲應巷夫街叟夷贊相續皆曰長安門戶百
萬若趙尚書親履其家我曹情僞如山海非趙尹豈
能徧識至今其論猶然詩曰商邑翼翼四方之極鄭
氏曰商邑之禮俗翼翼然四方所則傚王化所以自
京師始也周人合公卿大夫之賢通治六鄕信厚馴
美横猾消伏記曰古之欲明明德於天下者先治其
國夫王畿固天子之所自治也漢以来獨任京兆尹
彼名豪巨俠蹙虐貧細所在市滿非設方略廣耳目
何以迹捕不嚴擊斷敢誅殺豈爲哀止哉然而智進
則德退術勝則道微用之殊方流品亦異故蕭望之
嫌張敞材輕非師傳之噐公乘興訟王尊功伐前所
未有名將不及毀譽之不同若此亦各以其所試言
之也公奏陛下始緣都城褚賤米貴牽挽用臣
今雖褚稍重而賤之源猶在糴漸平而貴之根自若
懼終不足寄委上不能奪解府事兼詳定敕令連
自乞退十餘䟽言者因曰可許矣遂歸吳凡五年然
後以寶謨閣學士提舉萬壽宮提舉之二年嘉定十
年也其二月初八薨于私第年七十初秦國夫人生
公而終憶念至老常涕泣奉齊國孝敬公休私佚清
早深暮無不在側飲食寒暖必營護與弟師弇篤愛
終始有無多少必均壹遺命善事叔父如吾在時淑
人蔡氏先公卒子希蒼某官保義郎希虞早卒希祐
某官二壻楊訓某官詹乂民某官孫曰添孫某官曰
桂老某官孫壻曰莫幼成某官四月庚午葬吳縣長
洲鄕鹿山余與公同淮漕同緫領希蒼再從余金陵
自公殁即遣客候余閱數年不倦余欲附公於敞尊
之次而本朝憲令平無前世輕重之患錢塘民俗愿
無京兆悍強之習然則公之材智容有不盡施者也
銘曰公遇孝宗冠阼方初策畫雲興母疾少徐
自浙北南暨淮東西衆大之居獨以能推有漸農扈
有赫冬卿八座尚書五繇尹升北伐大議爲時力争
誰云觸忤籍甚其名材品素分物論先且豈如王尊
歘毀忽譽毀勿與門譽勿與鄰惟孝及友兼爾後人
嘉定十三年九月日
長潭王氏墓誌銘
承奉郎贈朝奉郎王君名思文字煥之王氏譜曰晉
丞相導長子悅十世齊輔國將軍山容後兩世三爲
剡縣令又八世梁武毅將軍超孫又二世隋剡縣戶
曹元顗其基記曰武毅夫人杜氏葬於長潭戶曹葬
於剡剡之南胡塍官塘西上金西北小遁數十百里
大抵王氏家也譜不能别其居墓不能紀其世合譜
與墓則王氏家長潭自梁而基陳隋而蕃矣承命每
獨念曰祥覧以上推王世子受始之姓導悅以下審
超孫顗定居之實長潭之王言貴種也余一身所承
豈不重哉然自唐迄曾祖璇三世莫能仕顯而又有
甚急者方臘叛祖徽死之父迪功郎迥哀痛沉劇未
暇及生理君幼尚束髮即能任父事𥙷拾焚壊䟽淺
累狹以致深廣迪功嘆曰吾家命脉也非此兒不興
矣族人長老加敬愛新剡中語生子何獨不如煥之
然君常不自喜曰柰何以近利傷遠成其恭孝和敏
先人後巳通有共無出於天性竒書善本輒貴售屬
其子必於清論聞流意未嘗不在譜諜間也巳而夢
龍登進士第猶疑曰先緒眇微甚矣今一青衫手板
便扶起否後知龍游縣縣人持安車來迎謝不往曰
吾豈以無益身慕餘榮於篤老之日哉夢龍遂歴御
史入宗寺爲卿直中秘書出守永嘉諸孫継有科目
稍復晉梁之舊如其志焉嚴子陵葬越墓側皆嚴也
阮遥集葬婺山旁皆阮也彼非賢者之裔胄耶時遠
則念息地寒則慮短此高人曠士之所以失其世也
君聦朗開逹上顧千歲已不及用而子孫頼之矣盖
嘉定之壬申年七十九而以六月戊子卒甲戌十一
月丙申柩葬彩烟鄕山曰鼇峯夫人袁氏子曰夢庚
夢龍夢良夢錫壻曰史必端夢庚夢良皆巳卒女亦
先卒夢龍在永嘉時受命寶復還夢錫持表賀授迪
功郎麗水縣主簿孫男女十五人余既以譜次君事
而史稱悅子混混子嘏嘏子恢譜乃言嘏子偃無恢
者誤也然邵之子名恢而嘏復以名其子乎史亦誤
也自懷成四世皆稱陳至景暄始復稱梁字誤也晉
九十餘年導傳三世梁五十餘年懷成傳九世亦誤
也惟杜氏葬長潭戶曹葬剡不誤故表曰長潭王公
而銘之銘曰山回水複昔誰爰宅晉相梁卿蕃衍千
百有篤王公追念世德勿爲崛升不如繼興仆壠摧
丘淑綬彯纓我能新之賁此銘稱
故樞密參政汪公墓誌銘
乾道七年四月十二日簽書樞密院事兼權參知政
事汪公勃薨年八十四十月巳酉葬會昌鄕蜀里北
庄村嘉定十三年曾孫綱以墓上之銘來請公字彦
及徽州黟人年十八州薦士稱首試辟廱太學鋒銳
涉敏同舍畏伏尊以宿舊垂三十年紹興三年類省
試饒州二年登進士第主嚴州建德簿池州建德丞
京口置㳂江安撫辟爲屬十三年除太常寺主簿高
宗厭戎馬久思壹休息既定和親罷諸將兵而名士
大夫皆謂父兄讎未報兵未當罷上患之擇耆艾質
厚不與趙張同好惡者居紀綱地共持國論公自御
史臺檢法官爲監察御史奏事殿中上方書孝經公
奏顯仁后歸孝之大也請刊石摹以賜群臣諸生示
天下子道又言新學初建科場適開萬方趨嚮於是
乎小學者不粹然一出於孔氏而以專門曲學亂之
可乎上曰此所以正人心也詔有司凡私意臆說盡
黜之大理少卿朱斐對上指大理寺爲詔獄公論斐
不目知職業何事不學無識竟罷斐蔡攸家人至行
在公歴陳靖康禍變臣子不忍聞上讀䟽悲憤亟命
臨安還之所貶州京子孫不用赦令内徙進侍御史
言陛下近以各郡土俗利害隨宜增損𥙿養民力其
節目甚多給舍條上矣宜令監司以方鏤之徧下州
縣使百姓戶曉而劾其稽違者由是上益以公爲知
大體明治道擢授諫議大夫兼侍講押班趙轍憑寵
作勢妄占人廬舍公奏斥之外上曰逐一内侍而其
類皆竦人知畏矣愈竒公可大用也遷御史中丞十
八年遂以端明殿學士副密院事叚拂罷兼攝東府
事自秦檜志得悪同列偪巳始廢序遷之制甫簽署
或參知巳遂去俄復竄謫公上所屬任非檜引者每
造前傾接俞咈旋首下殿目送必與檜鈞禮檜瞬息
間喻意相縻歲餘未有以逞公顧檜忮忍欲有所建
白答上恩遇常沮塞不得間則嘆息曰此豈伴食處
哉及賜檜犀帶忽問樞密有否使者言帶二一賜樞
密檜憮然曰上果厚汪樞哉彌不平公亦慨然曰吾
可以去矣即告上陛下幸哀臣母老病得退就田里
上雅如公爲檜發也重慰薦以舊職食宮觀禄終檜
在不敢動摇公者上力也檜死起知湖州廉儉至骨
不費公使一物内屏燭反撚■代燎政以慈愛爲主
勸兩訟勿争詞致殷重其人感悅合掌結歡而散霅
上相語莫激惱這佛將老上終始念公超秩三等制
曰爲民借留葉義問故人也有隱憾上章毀詆奪學
士孝宗初特詔復與言者未巳命再格又詔復龍
圖閣而公已薨遂追復焉盖當檜亡後一時黨援剗
薙焚沃不啻草莾獨公老成重德人無異詞雖爲義
問排毀公者後亦卒自悔恨而二宗眷眷於公如此
嗟夫是非賢否之實豈終不可定哉汪氏望於黃陂
世序甚遠然未有仕者公始贈曾祖昌齡太子少保
祖惟立少傅父才貴太子太師在饒州也張琪兵突
黟縣家遁潰不相知母舒氏䧟賊幾不脫寇退邑落
死走十三四而公奏名以歸長幼各聚數里内無一
亡失鄕人驚異曰是公素孝謹天殆活之既貴封舒
氏延康郡逮西府之養云贈其配曰祝氏高平曰唐
氏南昌皆郡夫人四子作礪湖北提刑作舟監行在
都茶埸作霖京西安撫司幹官作又清江丞孫十一
人義和侍御史義榮大理丞義端徽猷閣待制義質
蘄春簿義的太學内舍生義路義處義方義實義善
義準曾孫綱直祕閣浙東提刑紀贑縣丞統通判楚
州絃監平江府贍軍庫絳知龍陽縣縝知永興縣綬
知豊城縣繹通判安豊軍公誠篤欵盡自少至老不
欺無妄尤簡樸安同異行疇壠中農坐桑語爾汝如
一人歲侵倒廪下其直巨姓皆曰樞密尚减價我何
敢求&KR1151;故市糴常平黟人亦以爲佛也公在時諸孫
巳取高第後侍從相踵至綱三世卓然異材宜於内
外善類合一追𫐠祖德銷熄誣謾太史公所謂忠信
行道以奉主上世家之流也不止銘墓而巳銘曰
治古君臣與道合離卜用一相至公匪私舜命伯禹
稷契參之迹不存家心國是毗翼翼高宗進臣以恭
獨我偃我爾無尚同斷斷汪公輔君以忠臣豈不比
比曰君是從事往論移群訕一聲雖與檜異難於自
明惟两聖人深照厥成始黜終復生冤死榮墳彼北
㽵其下靡刻蜀笋仍存翁仲猶默碑銘新特綱也念
德碑堅有&KR1575;銘堅無感十二月日
陳同甫王道甫墓誌銘
志復君之讎大義也欲挈諸夏合南北大慮也必行
其所知不以得喪壮老二其守大節也春秋戰國之
材無是也吾得二人焉永康陳亮平陽王自中亮字
同甫童幼時周參政葵請爲上客朝士白事參政必
指令揖同甫因得交一時豪俊盡其論議隆興再約
和天下欣然幸復蘇息獨同甫持不可婺州方以觧頭
薦著中興五論奏入不報後十年同甫在太學睨埸
屋士餘十萬用文墨少異雄其間非人傑也棄去之
更名同復上書至再天子始𣣔召見倖臣耻不詣巳
執政尤不樂復不報又十年親至金陵視形勢復上
書陛下試一聽臣用其喜怒哀楽之權鼓動天下上
顧内禪决矣終不報由是在庭交怒以為怪狂前此
鄕人爲讌會末胡椒特置同甫羔胾中盖村俚敬待
異禮也同坐者歸而暴死疑食異味有毒巳入大理
獄矣民吕興何北四毆吕天濟且死恨曰陳上舍使
殺我縣令王恬實其事臺官諭監司選酷吏訊問數
歲無所得復取入大理衆意必死少卿鄭汝諧直其
冤得免未幾光宗策進士擢第一既知爲同甫
則大喜曰朕親覧果不謬授建康軍簽判同甫雖據
高第憂患困折精澤内耗形體外離未至官病一夕
卒哀哉葬家側龍窟馬鋪山世所謂陳龍川也自中
字道甫岸谷深厚山止時行所歴雖知名勝人或官
序高重逆占其無憂當世意直嬉笑視不與為賓主
禮一日赴丞相坐有餽鹿至請賦之韻得方字摇膝
朗唱曰世間此物多謂馬寶匣還宜出上方相慘愠
亟入復出出入數四客皇恐不自得道甫神色不異
飲啖自若以此甚不悅於流俗乾道四年議遣歸正
人伏麗正門争論且言今内空無賢外虚無兵當綱
羅英俊廣募忠力爲中原率坐斥徽州每應試皆陳
實策無一語類時文或笑曰此劄子也然竟亦得乙
第中書舍人王藺薦於上藺上所厚得召對上壮其
貌親其言改官爲籍田令又使舉其所知將用矣以
諫官蒋繼周䟽罷上徐悔差通判郢州道知光化軍
還朝光宗曰壽皇以卿屬朕姑爲郎相伴乎公
謝臣已累壽皇不敢復累陛下固請知信州復
召以正恬䟽罷知邵州以謝原明罷知興化軍以高
文虎罷是其人之於二公非有睚眦激發之憤膚奏
噆螫之苦也相傳以嫉望風而忌爾然二公自料苟
其人志不復君之讎慮不足絜諸夏合南北固不與
並立矣則進退離合之不相容亦其勢也然黨偏而
方隅亂說勝而白黑混至使旁觀不敢平論後世不
能分别又足悲夫道甫既罷興化而死始道甫樂仙
壇山北之原即其葬焉外戚擅事累世必其危漢者
劉向耳䆠官擅事累世必其亡唐者劉蕡耳以窮鄕
素士任百年復讎之責余固謂止於二公而已彼舅
犯先軫識略猶不到公子勝新垣衍奚由知之余固
謂春秋戰國之材無是也雖然上求而用之者也我
待求而後用者也不我用則聲蔵景匿而人不能窺
必我用則智運術展而衆不能間若夫疾呼而後求
納說而後用者固常多逆而少順易忤而難合也二
公之自處余則有憾矣同甫稱信州韓筯抑骨筆研
當獨步自謂不能及又嘆今日人材衆多求如道甫
髣髴邈不可得盖亦指文墨少異者言之猶前意也
今同甫書具有芒彩爛然透出紙外學士争誦惟恐
後則既傳而信矣道甫乃獨無有是信而不傳也鮑
叔管仲友也鮑卑而管貴美在叔也王猛薛強友也
王顯而薛晦過在強也同甫得無以死後餘力引而
齊之使道甫亦傳而信乎是以併誌二公使兩家子
弟刻於墓若世出則碑隂叙焉銘曰哦彼黍離孰
知我憂竭命殫力其爲宗周嘉定十四年正月日
故知樞密院事資政殿大學士施公墓誌銘
淳熙十五年知樞密院事施公師點引疾辭位逃寵
畏盈敷露懇切上疑訝抑首蹙眉請間諭公曰卿輔
朕事巳有緒柰何欲棄朕還其奏五六公徑出六和
塔俟命上不得巳以爲資政殿大學士知泉州固辭
州提舉洞霄宫光宗田禪詔曰卿冲人舊學也何
以啓告朕公即䟽言仐民貧兵餒將愚而敵詐虜懼
有伏宜熟察審處使初元之政足以竦厲而陛下
心術之微又有當自謹者知隆興府放逋賦十八萬
逹冤䟽壅微細必親半歲復求去不許紹熙三年二
月乙未薨于豫章年六十九口自爲表謝略曰念民
情難保監天命靡常憂國勢所可憂用人材所當用
上覧奏悲惻四年十一月戊寅葬永豊縣冨成鄕西
塘山提㪯福建市舶椷來曰先人蒙國大恩贈死䘏
狐一用舊礼階崇二列謚美正憲盖哀榮略備矣獨
墓道之碑未立非敢慢也有待而然竊惟淳熙中天
下治安天子恭已群臣遵職中都官貴重留久者尤
幸甚執政至十餘年公一旦乞身不及顧竟得請將
行𥚹謁朝士舊故諸客送登舟人人把手笑語盡歡
而别行路聚觀咨歎傾挹雖疎廣受無以尚之夫耽
位敗高節懷禄失令名然則縻於進者非公之志而
果於退者公之勇也豈不賢哉公字聖與信州玉山
人三世褒叙安與少保舜則太傅實太師紹興二十
七年太斈上舍中第教授復州魏國夫人終喪王樞
密綸欲以舘職薦公曰父年高迫近禄人子私願也
無考任而躐華選懼爲僥倖之倡教授臨安府陳丞
相康伯遂以館職薦召對言頃中外人情急於得和
無故裂四郡奉虜是欲和也非欲久也陛下發憤
逐宰相諫官主議者示以必載而後和可成然猶未
也因陳備虜五事及他便宜甚衆曰如是則有備備
堅而和可久矣故終孝宗世以和爲形以備爲實
虜卒不敢背約策自公始授正字兼聖政檢討校書
郎兼吳益王教授國史編修官又言法爲天下信事
爲天下功臣下争欲變法各求立事不参覈而遽從
巳變遄復暫立忽廢此功信所以隳國權所以去也
又言治盗賊當委牧守但責廵尉何以禁暴事多施
行公起疎外論建樸率不擇深淺而功機凑的深中
利害雖老於臺閣不能及上方嚮用言者不樂罷
主管崇道觀知筠州太師終喪知池州入奏今日用
人未有毫髮效驟遷輕改視職守如流上美其意
曰卿謙退靖重除祕書丞考功郎官國子司業祕書
少監兼左諭德中書舍人兼右庶子既升監俄正知
制誥兼左庶子禮部侍郎進給事中增詹事爲二兼
焉在後省言吳淵小人被劾不可雜學士潘景珪無
學法吏不可權侍郎張說子薦贓敗不可收叙宋鈞
罷黜不可真俸郭倪李安禮他日一轉九官不可宣
贊而明州民汪伋獻稻萬餘助賑䘏戶部謂不應賞
格朝廷令湏歲稔還之亦極論其非使女真班定典
儀以虜王子且至退公位公曰立巳定何退爲屡請
不改白其相曰南大使不肯動王子竟徙他班虜相
與愕顧歎伏公初見上固默許任屬及請乞戶四
等以下積欠謂非卿不聞此至引書三宅三俊欲先
重職事官之選然後次𥙷而上皆有其人爲愈用愈
不匱之術則曰公輔器也及封駮不避&KR0825;對有守益
嗟異郊祀以備顧問輦由側升上念公魁傳使陟
降從御道有司曰非故典也遂詔衞士扶掖於是人
知上决意用公十一年除端明殿學士簽書樞密
院事其九日兼參知政事既而以參政同知樞密院
又知樞密院事凡六載與同列開陳上前有不中
理未嘗不反覆執諫退無異言上數勞勉曰異時
宰相奏事參署噤不一語朕圖回天下日周徧常再
三卿盡言若此真慰朕懷也公益感勵奮發以薄聚
歛厚捨施為巳任大關出内藏錢激犒而除其窠名
爲民病者六十萬罷昭州貢金盡蠲經緫制宿負鉅
億萬而旱饑有一州放至六十萬者皆公所建白戶
部立上供比較法且請不待歲終行之既畫降公力
辨遂追寑至於寬釋威怒保護善良鍳訴材傑舒拔
淹滯上常目公言一聽可至今人多稱誦而公不
自以為德也于時法度尊明民物豊樂公喟然曰以
寵利居成功古人之深戒也决去不回有識壯之内
行尤淳備喪魏國日侍太師夜即墓廬以宿喪太師
如魏國任𥙷先其姪政府恩悉推與族人禆窮乏有
倒廪助婚喪有傾槖待人質而篤處巳約而𥙿不鳴
善以收譽不衒薦以市恩每謂諸子進退以義士之
節也枉道于進士之恥也汝第戒之子栝上舍甲科
福建帥司幹官枱通判福州椷椐通判沅州&KR3401;通判
撫州壻劉㑂知南劒州趙汝談西外宗正栝枱椐㑂
皆已卒孫沆京西提舉兼提刑通判汶監蘄口鎮洙
承務郎江陵縣主簿浚承務郎渷瑞安縣尉洽將仕
郎濆登仕郎而洙浚亦已卒曾孫鍳鎡雄峴童小大
餘未名而鎡雄皆將仕郎也余讀公講筵故事審時
所急能因時正救而納之於道東宫故事擇義所明
能先事豫防而引之於善及前後章奏累百數大扺
權實兼舉雅俗並伸切而不偪廣而不緩至於科舉
制科之外有安貧樂道經明行修者欲詔州郡特舉
而官之則又未嘗不大公之志㦤公之識而惜其不
遂相哉銘曰
迪惟阜陵載競載勤淳熙末年求治愈新不自聖智
推賢其臣其臣施公左右有民文獻舉之貨財與之
泰道并包勿猜沮之嚴嚴廟謨虚巳以咨令如雷風
鼓舞四馳我無上欺上惟我信律吕必應心手
同運祈歸故國草木華潤世韙其退有考其進公既
返正帝亦禪止古稱明良母或逮止幽堂久寂遺耀
未紀君臣之逢以播來史嘉定十四年二月日
水心先生文集卷之二十四
