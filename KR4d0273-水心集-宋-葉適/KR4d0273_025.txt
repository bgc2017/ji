水心先生文集卷之二十五前集
宋廏父墓誌銘章貢黎諒編集
宋駒字廏父自宣獻公微事見其父峽州誌時諸儒
以觀心空寂名學徒默視危拱不能有論詰猥曰道
巳存矣君固未信質於余余爲言學之本統古今倫
貫物變終始所當䆒極忽昂然負載如萬斛舟如食
九奏大牢先設而醯醬不遺如賜大宅百室皆備從
門而入也識益增智愈長千歲前成敗是非之跡紏
結者條理欝闇者昭灼破竹迎判乎伐柯睨遠乎常
掩卷歎曰世孰能爲我師家居或盡一史露抄雪纂
踰月不出門野宿或專一經山吟水誦兼旬不返舍
每與余言自謂樂甚非人所知具其趨捨不同流知
奚用爲盖余友如君比不過數人爾數年間相繼死
悲夫無以寄余老矣君殁嘉定十三年五月丙申年
六十二十二月巳未夫人黃氏子永孫壻任獻可即
山隂縣承務鄕之陳摀葬焉一女未行孫曰慧孫君
有科第四十年任徽州司戶知壽春縣其爲兩浙轉
運帳司六部架閣文字淮西緫領所浙西提刑司幹
官皆不赴余嘗考次洙泗之門不學而任材者求也
遺學而求道者叄也學而近於名者商也學而近於
利者師也嗚呼余無以命之矣銘曰
以爲誠好學則孔氏之所稱顔回而巳以爲非好學
則天下之滔滔又將誰是咨爾後人勿怠勿止尚君
之似嘉定十四年四月日
朝奉大夫知惠州姜公墓誌銘
君名處度字容之仕南康尉鄱陽丞知隨清流二縣
通判南雄州守惠州而卒紹熙二年十月二十二日
年立十六三年正月辛酉袝于臨海西溪東奥山君
在南康屢縛巨寇不自言功監司異之名由此起惠
州有母訟子者從容着狴中日引出與語發明慈孝
更相感動意終不置於法歸舟過其家母迎拜謝曰
兒能事我矣聞者以爲庶幾古人也特練吏術得其
隱姦如欵司善出入人罪宜同推吏厚給禄胥徒貲
産中役者當先罷而後募皆人所未知也君七子三
女而以盛強之年喪夫人龔氏閫閾素嚴戶外絶行
跡夜設燈火相對教書史課紡織皆有成立而君蕭
然一榻終死無姬媵人服其清姜氏淄州長山人也
姜齊姓也淄齊郡也田常既篡齊舊公族浮沉邑里
千餘年不再見繇稱有嬀之後將育于姜竞奪而王
之豈師尚父桓公之烈而遂無傳哉君七世祖沼始
爲右贊善大夫沼子昭範經行最高弟遵被遇天聖
中至樞密副使宋丞相郊言漢以豪傑徙姜氏天水
後葉復貫淄右李輸林淑亦言由漢陽徙淄川再爲
甲姓按史漢徙齊諸田於關中無姜氏徙者蜀姜維
唐萎謩雖出天水不載其所從二公博通古事其徙
天水及後世徙而復還殆必有據依而云也昭範子
從簡用副樞密任將作監主簿不肯任范文正公備
禮邀請亦不往從簡子希顔知雍丘縣希顔子筠通
判全州是爲曾祖筠子仲謙有文名著樂書百卷終
廣東運副君父詵以吕丞相頥浩世姻許秦檜遲於
吳十四年高宗既歎其屈而孝宗尤噐其材遂擢
工部侍郎寳文閣直學士君繼善承德宜其世家身
苦而志約事集而能顯子注知邵武軍本規矩服憲
令治行甚脩余嘗爲寮知其賢也姜氏盛矣故詩曰
必齊之姜與周並稱故傳曰雖有姬姜然自小白卒
齊無令侯故孔子謂民無得而稱焉而一惠欒高以
亢没恭非庇其宗者也然則民之去姜而歸陳豈舜
使之哉君與父祖起寂寥息歇之後貴近赫奕八世
相接皆有稱𫐠過於先君盖惟賢可以下失其世惟
仁可以益大其後爾方家長山時甲舘上腴幾半一
縣患難漂泊旅於台州不克自返悲夫余固憂夫雲
海島嶼之間浸遠而忘則後生晩出不復知其爲齊
之姜也故詳錄之以遺注焉注長也曰郊知餘杭縣
曰邽監沙市鎮曰郯曰郛曰鄒皆先卒曰鄼今爲承
信郎壻曰知華亭縣陳鋾監雜賣埸門趙汝鑑簽判
南康軍詹懷祖孫曰霆曰安祖和祖彌大充實彌壯
仁實彌遜智實夢實孫壻曰黃鍾承奉郎曰陳泂將
仕郎銘曰大公表東海齊都古臨淄綿綿百世下
子孫未嘗離樞密佐真宗侍郎貴淳熙有美惠州
牧邁善與家宜勵我清苦志絶彼驕吝疪素風落朱
榮旅葬台之湄長山蔚故壠何時復言歸嘉定十四
年五月日
陳處士姚夫人墓誌銘
余求近世文人可以繼元祐並稱者得陳君耆卿既
叙而信之矣然竊怪與君壤地同鄕里接何昔未聞
而今始見也豈非特立獨出不繫於家門耶君俛而
不肯久乃言曰吾胄出太丘長寔從婺徙台貽範貽
序著名神宗朝二大父并賓皆儒先生傳數十世
吾父諱昺字叔明吾母姚氏亦臨海儒家人謂嫁娶
適當也吾父之學勤矣載籍累萬數易惑難統衆所
怠忽而必盡力焉其致思深矣根萌不能逹於枝葉
派流不能復於源本則不已焉其研味外之味樂矣
竹閣之寂寥雪風之寒清不以告人而人亦莫之扣
也其藝業敏矣經義詞賦人擅其一而疎我兼其二
而工也其教人之功用捷矣昏能使明懦能使強銳
者抑畫者進時吾亦旁立常曰謹識之勿惰也於是
吾母以儉治貧而吾父忘其不足也以豫治猝而親
賓疑其有餘也左腕乳褓右手縫緝男以冠女以笄
而不知其生育之爲素狹也悲夫豈在人者不可期
耶春秋小比吾父無不高選而三歲薦士乃不一用
豈在天者不可期耶慶元之丁已吾父年纔五十三
而以八月十四日卒矣子一而女四貧窶迫猝尤甚
於吾父在時於是吾母終以儉治而不使其子之無
依也終以豫治而不使其女之無歸也且吾父之訓
必曰師友於古吾母之誨必曰視汝父曾謂可獨立
特出乎士志於利家門何有不然不肖孤懼不任矣
謂不繫於家門亦非也雖然吾有憾焉父夭而母壽
幾養之有施也不幸嘉定庚午吾母五十九耳五月
之九亦不克壽是人與天果皆不可期而吾無以地
上爲也故子雖誤於論而吾■開說焉木可抱也
亦可踣也山可絙也亦可谷也惟銘罔極也所以示
家門之重而父母訓誨之流澤也子儻有意乎余既
媿其言又考其鄕大夫之狀則知叔明未艾而鄕人
固尚其德矣不獨以文稱也叔明旣亡而姚夫人固
代之教矣不獨以家能也然則所謂未聞者余寡陋
之罪爾者司馬遷班固稱𫐠父業皆不借他手君不
自援筆而余何敢盖叔明葬以巳未八月十四日姚
夫人葬以辛未十二月庚申壻曰何革姚衍吳夢齡
耆卿從事郎教授舒州孫男女各三人銘曰
義誠之鄕戲龍之山陳氏自古族冡居間吁嗟叔明
手㘽檜杉印湏室人一往不還獨遺厥子翠竹孔鸞
其文爛爛永也不刊嘉定十四年七月日
孟逹甫墓誌銘
孟導字逹甫從其兄學於余葑門幽寂紅藥被野如
菜俊流數十論難捷起良甫酬接甚簡時然後言逹
父尤簡或終席不一語衆謂良甫以道自命當爾猶
未測逹甫所至余間與偶坐則縱言細民疾苦田里
愁嘆吏賢不肖無一不中側聽者皆服知其於時事
最精切也監崑山鎮金華丞幹辦浙東提舉司公事
通判臨安府整棼割蠧職務大起諸使及同僚交譽
争薦或言資敏明弊山訟海皆究微或言性孤㓗絲
餽縷謁不逮門且曰戚家后壼有人焉遂爲將作簿
軍器大理丞遷正知巖州臨江軍每將議擇材能臣
理劇繁事未嘗不在選中然逹父老退食閑居隱几
嘘嗒驗學有常業講德有常友以財聚爲諱以察冤
爲急詰姦無枝葉之濫得情無鈎距之巧或以爲是
大儒先生所爲非吾所謂材者故雖不在選中而卒
亦不果用也夫事雖材而後集然必撓材以赴事材
雖事而後顯然必生事以示材此常人之同患非知
道者不能免也今夫逹父能飬其材而不困於事因
於事而不過其材則庶幾古人之意矣在金華浚培
塘陂八百三十役夫二十萬勸相慰勉而巳無朴罰
也嚴州時山潦屢浸屋極水突扉則舟楫具茇舍備
糗粮給民遷如歸忘其墊昏耶律𥙿治城壁於六合
厚遇新附者軍人不悅妄稱緫管細作也大譟臠食
盡招討郭倪脅𥙿子臣友上之六理逹父曰囚筆楷
着行黏紙皆勻同此習本也果得誣枉狀韓侂胄誅
堂後官五人給舍以爲當隨坐逹父承推争曰以隨
爲權則信以隨爲反則非請先罷吏竟免死逹父之
材不困於事如此會子減賤不行曰必子母相權而
後可店鋪抑兊鹽賈科貼乃流通淺術不用也治臨
江以儉交貨燕賄皆削去通判挾所重亟沮止終不
聽曰爲之詭遇豈不能恐事過吾材爾既連黜两州
世味益薄知南康自列親嫌不往改江隂軍未上卒
嘉定十三年七月二十七日年六十一孟氏墓于無
錫富安鄕山曰梧桐十四年四月庚申夫人丁氏子
從政郎楊州錄事參軍繼勲文林郎繼勤修職郎監
臨安府都稅院繼勇葬逹父墓東五里幼子一孫未
名初大父信安郡王父特進浮寄僑處篋無留藏窖
無積陳逹父兄弟瘦僮羸馬僅免徒步視貴豪不萬
一比余始授以齊氏治生法酸寒枯落歲縻月累然
後粗立田宅畏公上尊法令里社節臘賓親邂逅恩
意傾洽戒其子曰昔宣仁簡錄我先后以繼塗姒遭
家多難再興宋室俯仰百年而隆祐之澤遠矣若等
衣食其力無敢齒八姓仕必由乎進學必依癯儒麤
糲適口而膏梁疎毳褐附身則綺紈贅矣諸子敬奉
教從進士貢有司入孝出悌朝經暮史閭巷之間循
循焉然則孟氏方進而未巳歟銘曰
以爲道耶既許其兄逹父事耶亦道之行事來而理
事往而止合不傷物離不喪巳世方用我謝曰不能
我所甚難功利刑名信安維墳巳南無北尚其素風
梧桐之側嘉定十四年七月日
黃觀復墓誌銘
承事郎提領所幹辦公事黃章字觀復余友禮部尚
書名度仲子檢身一以正不中於規矩繩墨不行也
與人一以恕不著於親和愛敬不止也講學必於師
友不足以逹於道德性命不求也應事必於法義雖
足以通於變故倉猝不用也父母信之兄弟順之鄕
黨朋友皆悅而訓之樂其寬而畏其嚴慕其廣而遵
其儉久而卿大夫國人又皆允之將進矣嘉定十三
年正月初八日卒官下年五十五十四年十二月壬
申葬小江尚書墓側百餘步夫人謝氏先卒再曰趙
氏子元護承務郎元眞通仕郎二女子未行弟凖来
請銘按昔無銘人三世者疑未聽凖曰不然銘吾父
祖以及吾兄一於善而巳非三也讀是銘者悲吾兄
以及吾父祖一於善而巳非三也嗚呼余果不祥耶
黃氏果不幸耶銘曰人乎觀復永百秋斗褐嶽佇
江河流天乎觀復豈其仇聲滅影絶何所游怛哉銘
乎炯厥幽嘉定十四年十二月日
修職郎監和劑局吳君墓誌銘
郭氏父子與於學余記𫐠巳詳同時吳君文炳學尤
壯給費廣蘭溪徐畸字叔範弓两斛力射命中文得
歐曾筆外法莫有知者吳君獨備禮請主學趣諸子
敬事畸由此顯名金華唐仲友字與正博學宏詞著
作郎知台州江西提刑吳君亦盡禮請一旦絜生員
百餘應聘至遠近驚愕不意其爲吳君屈也悲夫士
亦何常哉易曰虎視耽耽其欲逐逐無咎世有能操
養士之柄而恣其衣食之求則威望自尊而士靡靡
從之何咎之有君名葵字景陽文炳辰子自曾祖臻
祖泉雄於東陽君旣以學佐其父所講必儒術所行
必善意儔經彙史豪俗痛改外弟傅寅字同叔博通
古書特有隱趣君嚴奉如師遜愛如兄多出資用紀
理其家相與終身不失尺寸淳熙大荒礼匝其居數
十里養生喪死廪無留陳𥙷歙縣西尉通山薄尉建
炎後尉無公署訪遺址發私錢更造益募兵教軍律
如素熟民逋負綶於縣廡復以私錢貸輸曰後勿爾
皆驩呼聽命攝大冶縣慕其德聲不言而化差監和
劑局歎曰吾本無進心前十年僅免盗亡匿今又十
年當嘉定丁丑七十三矣方欲辦藥良苦柰何其長
亦隂爲所親地故使食祠廟禄買■孤山下將遂留
止有寒疾而歸九月某日族人並集扶床徧視曰珍
重乃瞑初君愛水白潭之原曰以是葬我後四年正
月某日竟掩棺焉娶陸氏宗氏子敬子魯子壻陳黻
陳桂曹弼湯康年鄂州教授胡似孫興慶嘉慶君之
父智能知徐力能致唐宜銘也君能厚於傳樂成其
名宜銘也君好善而喜遊意有不適短棹獨往一覧
數州余仕江淮間君輒來握手匆匆飯數巳徑去問
其所爲笑而不答然則非游也其中有所存不偶於
世而寄焉爾銘曰
以財活人以儒活身謂仁不富虎也妄云山樵水漁
新道獵德視余此銘仁者之獲嘉定十五年正月日
戴佛墓誌銘
嘉定中黃巖戴木以詩集句見愛其意正留與宷居
目不流盻足不窘步歛身降首惟書之徇於是父丁
年七十二矣有上氣疾疾巳復至俄又疾作芒屨夜
發及門而丁殁十四年四月丁巳也哭旣卒攝衰復
至明年猶未行余累趣之木曰二月壬寅葬日也繁
昌鄉戴奥葬地也必得銘行矣木言人未有不漁獵
貧弱以求冨強者怨謗近而易感故業不永命不長
雖暫永長衆不謂是也木之先高洵曦曾舜文及祖
秉器關市調直銖&KR1371;必平不平寧棄與里人同辭贊
重曰嘻此佛也先人繼之無故其度亦曰嘻此佛也
佛者里人尊敬之極稱也我不誑彼彼故誠我雖不
漁獵而富強之道存焉然而人力爲彼不爲此何也
族祖垕無子以木弟括爲子久矣會其親從有子先
人曰彼當立使括亟歸垕驚泣曰彼讎也委吾財於
壑焉用盡立賣契以卑我先人不聽垕竟自費之十
一付其讎示不絶而巳從父澹病且死子始一歲歎
曰託孤幼莫如吾兄華父華父先人字也舉家貲半
請弟栩爲之子先人曰不受無以安吾弟澹死妻丘
能寡愛其子如巳出先人曰是庶幾矣即以劵還丘
二産直皆餘萬緡昔孟軻省食羔形色千乘好名之
論夫始不以一胾動其心多則變矣王介甫語蘇子
瞻曰行一不義殺一不辜而得天下不爲也人必知
此而後可以有爲矣蘇公笑曰較半年磨勘雖殺人
爲之也王公不能荅噫彼固公卿之簞食豆羔歟若
夫二産之獲則匹夫之千乘巳君非好名而能不取
豈非賢哉娶毛氏子楷木栝栩女嫁内舍生毛仁厚
曾建大幼未行孫宜老雙老大老冲老孫女二銘曰
始由信立一錢不欺終以義斷萬金不私豈無長林
何必高岡棣華連理伯季同藏嘉定十五年正月日
趙孺人墓誌銘
嘉定十四年九月丙午王夢龍葬其妻於臨海縣重
暉鄕石門真如山使來告曰婦貴夫所倚也夫冨婦
所安也此固世俗與宗室爲婚者之常也趙氏家及
中外皆王公將相貴盛矣然我士人義不倚爲重而
又貧不能使之安方緫䯻巳出遠京師且千里其室
處市僦而僧假其衣食斗儲而尺聚我試迭勝負無
慮數十每時睽歲隔彼兒字女育突然成長我未有
及知者然此亦士人妻之常也趙氏忘其爲貴宗室
女樂其爲貧士人妻見桑而求蠶行田而學稼巷婆
里嫂偶坐無怍色䟽翁族姆却立無惰容葵糈瓠菹
枯羸僅足而名人勝士邂逅集語輒重觴黑爼殷勤
勸勞客驚喜留連不忍去也其規慮深密以力自致
必將成我爲士人家而今巳矣余觀近世惟西橋宗
室女有賢行擇對多士人儒先生子弟有挈之太學
者能敬夫何止如賓諸生皆自以其家不及也夫麟
趾信厚公子也未見公女也君名汝議字履巽由父
池州而上爲濮國嫁王氏卒年三十九於是夢龍自
太常簿通判婺州二子毅洪三女長壻監嚴州比較
務趙崇陶君母王氏校書郎衟女寺簿姑也校書有
兩姓詩禮之澤故其甥皆以文字擅名於世寺簿幼
而英發池州獨竒愛謂似六哥故以君歸之卒用克
苦立王氏家余嘗謂智能兼南北之俗者必大其門
盖收歛損約根本也䟽逹朗暢枝葉也合而成德家
道具焉銘曰需險當前震笑居後載烝載釋靡登
靡豆曰夫奚悲噫艱爾思曰子奚肯噫教之永嘉定
十五年六月日
朝請大夫提舉江州太平興國宫陳公墓誌銘
公永嘉陳氏名謙字益之曾祖璿祖敏昭父敦化贈
太中大夫幼專苦迅捷初得通監錄本坐敗敖晝夜
讀數日略巳盡又論著其要衆咸駭異入太學時尚
踵秦檜故禁文氣卑弱公理勝而筆豪其體一變中
乾道八年甲科授福州司戶陳丞相俊卿推誠聽公
輸苗許自㮣量民以爲公賜也教授寧國府未行史
丞相浩薦主管刑工部架閣遷國子錄勑令所刪定
官樞密院編修官爲孝宗陳中興五事至李綱議
建鎮范宗尹趙鼎置鎮撫上遽曰綱何足道公曰
然陛下用大臣審出綱上綱何足道宜如聖諭今顧
出綱下遠甚柰何上蹙然遂極論踰數刻因以公
語詰責執政孝宗尋内禪厶即求𥙷外與軍壘不
就通判江州慕白氏之游自號後司馬留二年知常
州地迫蘇潤望輕爲守未嘗得舉職俚俗謂此監司
出氣處也公以義勝姦扶善抑惡据正而行監司俛首
遜公所爲州人至今言陳編修神明也不再見矣移
提舉湖北辰州傜蒲闕口掠辰沅邵武岡以叛公偶
攝憲事親行邊稍經略之會除䕫路運判而帥司荆
鄂軍討捕久無功兩路恫恐安撫使王藺奉留公就
遷提刑率正兵丁兵三千直擣賊冘䧏誅八十餘峒
凡七十五日傜人自是不復反進直煥章閣於是紹
興五年也慶元二年以戶部爲湖廣緫領緫司先造
會子價益賤减省百纔直五十命曰短錢相承莫能
革更規以自利公集卓子鋪日付錢爲千者五百使
以七十兊焉傾損無愧器用崇侈者還之金銀以市
軍儲分遣官屬士卒逃死者木其隱占以正軍籍皆
昔所未有統制不悅過客多觖望然黨論方大起貶
斥不勝計而公亦隨去矣後四年知袁州高文虎程
松持不可又四年黨論漸止提點成都路刑獄造李
冰石堰嘉州繩橋皆施便巧堅久耐實褒禮耆彦待
以師友翰墨許與流布岷峨間蜀人加敬愛移京西
轉判復煥章閣開禧元年襄陽前帥李奕後帥皇甫
斌密受韓侂胄意謀先事優虜縱亡命劫界外斌建
令獻馬者𥙷官得馬三千匹緫豪皆破家先騎士浮
客無所仰耕又糴米隨郢州歲惡至欄米搜糴民食
頓竭由是七州民無強弱相扇爲盗縱横入虜地復
歸自寇商販路絶㳂漢近山之木皆盡而鄧城鎮屯
田莊府東門處處殺掠城扉晝掩侂胄不知其情將
遂出師公謂侂胄復讎大義伐國重事也豊儲實邊
教而後戟古人成筭既不講添大軍給綱馬射鐡簾
盖寨屋今日常文又不用乃倚群盗剽奪行之豈得
以敗亡爲戲乎既屢論斌奕罪力陳四不宜動且求
罷侂胄患之彌年不决二年薛侍郎叔似以往諭指
恊和帥漕留宣撫京湖公復以戶部郎邊司農少卿
緫領湖廣遂去襄陽斌師大出不用宣撫令初敗支
池何再敗方城而郭倬至宿李爽至壽皆大潰金州
秦世輔未及行而潰盖開禧所謂用兵如此在襄陽
也度虜必至至則襄爲兵衝襄人汲於漢冬涸掬泥
而飲公陂北城爲地道溝江貯之三百尺茭芻藁稈
皆備綱舟被係千餘盡釋之既至鄂凡米悉運赴襄
又曰安陸亦兵衝也併發所部自夏迄秋襄得斛百
餘萬安陸七十萬又分光黃土兵效用成五關募守
安州三關三關者魏將元英所攻韋叡救之者也及
两州被圍卒頼三關兵救安陸而五關不可攻虜既
觧去㐮城米未食者十五萬薪水不乏竟完二城皆
如公策除宣撫司參謀辭虜兵深入䧟應城盗焚漢
川漢陽空城走或言虜巳拆鳳棲寺趙太尉宅爲栰
渡江矣武昌震懾公方待制寳謨閣副薛公宣撫即
日置司北岸虜絶南河亟命上豪趙觀覆之中流人
馬溺死甚衆餘兵皆及走而孝感屯兵亦夜斫賊營
軍勢欲振矣會德安教授陳之經見侂胄言州無援
師僞爲慟哭可憐者侂胄不知其詐也怒㐮陽都統
趙淳忌宣撫司統制吕渭孫誣其殺副統制魏友諒
輒殺之薛公不敢劾遂奪職俱罷然虜卒不窺漢陽
收兵北遁公力也虜實困弊然外示不和之形侂胄
懼復以公知江州備警益嚴又以餘力完署舍浚溝
洫中流晏然侂胄死嘉定元年五月虜巳决和不樂
者乘時毁公復罷自是不復用八年始提㪯興國宫
九年八月朔無疾卒年七十三十年正月丁酉葬建
牙鄉鵬飛里令人胡氏先公十年卒子曰臨早夭曰
觀宣教郎知益陽縣女曰縝嫁建康府戶部贍軍中
庫薛師董孫曰起宗郊祀皆任兄弟之子貴州錄叁
頤彭澤薄巽新漢陽簿履將仕郎損而女之嫁者六
人矣公軒邁朗豁純識獨到人情共畏不知其難荒
蹊絕徑匹馬先至洪波駭浪扁舟夜涉惟意所向若
或助之故動必有成而人亦莫能測也初隆㒷乾道
中浙東儒學持盛以名字擅海内數十人惟公才最
高其在易庵集文最勝然公未嘗自異於輩流輩流
亦不知異公也開禧之役四十年大事公獨先見
李弈皇甫斌敗證告於朝及㐮城安陽獲全功又最
著然無分銖之賞萬以爲罪公亦不自明也夫挾三
最世不異復不賞巳置不論矣至庸人之謗公則有
甚可哀者公之使湖北也岳復二州人愬曰緫所歲
糴我米不與我錢我非官戶也非士人也非義勇也
三者幸而免使我併受緫取我一縣又倍之傳子至
孫不能脫也公移書緫領張抑再三抑盛怒不許既
而公爲抑代遽奏罷之抑慙恨誣公所以去者用此
至令吳琚檢校公在時錢物然反多抑七十餘萬後
人以抑昉為䜛因佐佑其說比罷副宣撫復令項安
世校公後緫時錢物然一錢一粟不謬二籍至今藏其
家嗚呼世言䜛人能以白爲黑止於所䜛而巳不䜛
者固素定也人素定故也免岳復永世之糴二州祭
祠至今不絶人不素定乎琚安世不相謀也檢校若
合符人不素定乎今䜛者往矣不䜛者可以定矣古
人謂舜與跖之分嗟夫不定則無分而舜爲跖矣銘
曰選愞遲魯儒之常患質少文多流俗所訕天門
開闔孰知公賢千里獨行振𬒮無前蠢爾闕口覆波
若電開禧挑敵最爲先見輦粟萬倉卒全两邦虜不
至江又公之庸凡可陳力奮無易劇零功碎績所存
歴歴汲綆千尋不盡其深以淺疑我䜛夫之浽或棲
連崗或汎長流霞友雲朋造物與游建牙之鄉鵬飛
之里公游遠矣公譽方起
陳民表墓誌銘
郭之西有隱君子陳君名燁字民表或問君以何稱
曰道衰教失士遁其常守而旅於分域之外抗而爲
異行衆矣俛而爲常德鮮焉離其撲於文衆矣反其
華於質鮮焉若夫屡變有司之法益簿而知自厚又
加鮮焉况於群千萬人而進而求其一二之能止者
殆將絶矣君之所稱應是四目平生著書甚工然每
一篇就輒重篋累緘不欲以詞藻競於時也揣摩世
事甚精然對客語常深默不觧惟恐以聦察矜於物
也譽之不如無毀也招之不如無麾也非其耕不食
非其織不衣非其好不與游而久也無悲愁愠忿生
於色無怨尤非怒加於人自余幼從君至老驗其所
行無不然者嘉定七年年八十八十月二十三日卒
世爲永嘉人曾祖粹祖仲遠父晟祖及父里人命曰
吳氏至君暮年始復正之夫人王氏先卒女嫁徐宗
之亦巳卒三子孫男五孫女六九年正月葬于孝義
鄕吳平山初君戒其子曰昔人患進士浮靡議罷之
察孝廉雖不果然薦送必由州縣比鄕舉里選猶近
也今走四方買姑姨借族姓以趁寬額可乎先王擇
司徒俊選使升之入太學既有聞其辨論皆屬司馬
於成德逹材何速也今縻歲月捐父毋棄室家以爭
優校可乎得喪命也若慎無然其子遵行之必鄕貢
不太學後皆登進士第增臨海令埴豊城薄止善靖
安尉銘曰埴之友沈僴實卜其兆日吳平一州地
脉所從分也葬此者子孫貴且蕃噫使其信然以君
之賢宜有後哉嘉定六月日
宋葛君墓誌銘
君姓葛氏名自得字資深曾祖及祖藻父天民由建
從台爲黃巖人世儒家蓄書千卷皆父祖手筆君兼
通數術喜爲方所處療十得八九以上二子孩孺迎
師數百餘里費盡出於醫及長自能問學則謝醫不
復行田園甚狹而以力治不少惰人頗笑之君曰古
今言方寸地謂此心也吾得留遺子孫足矣何以多
爲因名其居曰留耕嘉定八年十月卒年六十七九
年八月某日葬留耕之後原娶劉氏子曰成大方大
壻曰項附實余師禹余夷甫周冕夫儒而匿於醫可
銘也醫不以冨而以教可銘也或曰不冨則無醫之
利雖教而未獲子之報柰何夫君知復於儒而巳奚
報之求雖然充其道則可以報矣使遂獲之可銘矣
銘曰留耕之閭有伉其門留耕之墓有崇其墳人
心如馳易逝難留勿昧勿浮其永之休嘉定九年七月日
毛夫人墓表
故朝奉郎知珍州毛檝妻孺人詹氏從其子爲秦司
買馬幹官卒葬衢州江山縣南臺寺綠秀山是時吳
曦斷東道自王方平慮其國忘其家先其君後其親
以節聞天下他年自廬山来永嘉渚上請余爲夫人
表于墓余曰史有状壤有銘具矣復欲何所道且必
言子罵賊是自表也方平泣愬曰誠然吾待大罪於
母四本以故急升斗禄爾乃浮江縴湖上一綫之峽
遭狂賊僣亂震動倉猝留無計去無從是不擇便近
地危其親罪一也曦盗蜀無假南士不凾東下益西
寄拏議使者坐縱口罵曦激士大夫心爲賊囚守雖
曦自斃蜀復定而母以憂憤終是不量官守高卑於
親何益罪二也曦死用乏方增賦佐諸費吾數語有
位治叛國當明逆順今籍隂通賊十數大家貲數千
萬何不給而重歛疲民皆張目縮舌不敢應吾因大
怒題絶印紙不可納考功是不度事難易妄發母巳
無益毛氏祭之祭由是闕焉罪三也既失仕耕廬山
追憶吾母暑風清冬曰燠或牽軟車婦扶前孫挽後
山巔可休水澨可息今不及游矣刲一蕷魁剥一豆
筴妻子皆得飽吾母不及享矣古人以代耕之禄不
及爲親恨吾以代禄之耕不及爲親悲罪四也夫忠
不獲其上謗鬱於下孝不全其親罪積於身故揭書
之使過而讀者無不彰也雨漬風裂石苟未漫而吾
罪猶未巳也所以戒天下爲人子者焉余謂君前事
幸未至䧟胷碎首雖然亦烈丈夫矣而其辭約其義
隠如此是可表也
母杜氏墓誌
夫人姓杜氏父某祖某温州瑞安縣人也杜氏世爲
縣吏外王父不願爲吏也去之居田間有耕漁之樂
其後業衰而夫人生十餘年則能當其門戶勞辱之
事矣孝敬仁善異於他女子始葉氏自處州龍泉徙
於瑞安貧匱三世矣當此時夫人歸葉氏也夫人旣
歸而歲大水飄没數百里室廬什器偕盡自是連困
厄無常居隨僦輒迁凢迁二十一所所至或出門無
行路或棟宇不完夫人居之未嘗變色曰此吾所以
從其夫也於是家君聚數童子以自給多不繼夫人
無生事可治然猶營理其微細者至乃拾滯麻遺紵
緝之僅成端匹人或笑夫人之如此夫人曰此吾職
也不可廢其所不得爲者命也窮居如是二十餘年
皆人耳目所未嘗見聞者至如國風所稱之婦人不
足道也親戚共勸夫人曰是不可忍矣何不改業由
他道衣食幸易致夫人曰然不可以羞吾舅姑之世
也夫人嘗戒適等曰吾無師以教汝也汝善爲之無
累我也又曰廢興成敗天也若義不能立徒以積困
之故受怜於人此人爲之繆耳汝勉之善不可失也
故雖其窮如此而猶得保爲士人之家者由夫人見
之之明而所守者篤也乾道八年夫人生之四十七
年也始得疾甚異上滿下虚每作驚眩輒死某等不
知所爲但相聚環旁泣耳夫人少定曰汝勿恐吾未
死也又曰吾疾非旦暮愈也而汝所謀以養者在千
里之外汝去矣徒守我亡益也間獨嘆曰吾雖忍死
無以見門戶之成立矣淳熙五年春夫人卧疾七年
矣一日忽自能行履洗面櫛目既而無苦如平人者
親戚子姪交相慶而某亦偶得進士第以歸人皆謂
夫人及見某之有成而疾瘳其可以償疇昔之不遇
而爲某喜者以爲昔苦致養而不足今庶幾可以禄
仕飬也居六月疾復作不可救閏月二十三日竟卒
天乎痛哉是所以照臨諸孤之不孝而使之終無以
自贖者也某年某月某日家君以夫人之喪葬于某
縣某鄕某山子四人逮適過還幼飬潘氏女一人許
嫁矣先葬某號泣而請于家君曰極天下之物以爲
養而不足以言報者人之親也極庶人之勤瘁以終
其身而不及於一日之樂以致其養者夫人之爲親
也夫人之德可以爲婦可以爲母而無其家業德不
克施天地不可愬夫人不得壽而抱永疾以死使幸
而有可以施其德之勢而卒不克遂也若此者皆某
之不孝且不肖也尚何言哉今啓殯屋以從幽兆則
萬事殞裂而終巳於此矣惟夫人之志所嘗以訓飾
其孤而他日庶幾奉以不忝者猶有天下之名義而
巳以某之不孝酷罰不爲神物所祐則恐不能終喪
而從夫人以死幸而免於死而氣力寡弱不足以服
行遺訓又恐以終無自見於世也使其幸而免於死
不死而人子之義能終有以自見然後夫人之志明
而可以乞銘於世之君子以誦其哀矣顧今未有述
也家君曰然其以命汝用敢略序始末塪名於墓隅
水心先生文集卷之二十五
