水心先生文集卷之二十三前集
墓誌銘章貢黎諒編集
宣教郎夏君墓誌銘
夏庭簡字迪卿曾祖咸祖克修父思恭世家台州黃
巖慶元五年登進士第黃巖浙河東大邑賦當其州
太半魚稻之饒被鄰境喜讓善施温克多異材然自
隋唐設進士諸科而其地寂寥湮没無以名稱者宋
興且百年始一見又百年始再見又或始二人或越
數舉積而至於君然後始贏十人嗚呼何其少而難
也昔王元之蘇子由皆病進士取人猥多得者濫易
無益治道余初以爲篤論然以黃巖觀之廣地且百
里衆民過萬室累數百餘歲矣苟有以取之其得宜
不止此然則果欲爲治豈輕絶其人使不得仕耶古
人各治其國士必先自足於私朝而後及上勢不得
多且易也今盡取於上復分以涖其下雖多猶少雖
易猶難爾且隋唐貴進士號異科尤異者山人制策
勢亦不得多且易也今無以差等壹命爲進士審如
二公意必於取士之法大有所改故余因黃巖進士
之少夏君獲預十人之難疑其論猶未篤也君初𥙷
定海尉連遭二喪授長溪簿益讀書明習今古親仁
敬士林叔和趙幾道皆愛之往來長溪必過余退然
下席隨所遇若素稔語不妄發問則傳辨余亦愛之
既而聞其在閩思不出位而以事至者常立决是非
少所徇諸司及士民亦愛之調臨安府都鹽倉未久
嘉定十一年某月某日無疾卒年四十六八月丙申
葬靈雲南麓娶柯氏子二人曰紹堂紹基三女子余
固悲君成於艱地而列於稀稱若將有以遇之也不
幸死則終無傳銘曰文無害行有恥載六百贏十
士慨不逢表幽里嘉定十二年六月日
兵部尚書蔡公墓誌銘
公温州瑞安新城里蔡氏名幼學字行之曾祖昌祖
廷直父贈通議大夫端卿中乾道八年進士第初同
縣陳君舉聲價喧踴老舊莫敢齒列公稚甚獨相與
鴈行立比三年芮國瑞呂伯恭連選拔輒出君舉右
皆謂文過其師矣孝宗親策將爲上首公乃言
陛下始即位冀太平旦暮至也柰何仐十年愈益壊
乎語諄切如家人父子又宰相虞允文梁克家飬虚
譽苟容而張說姨子預兵柄有許史丁傳之漸
孝宗初不過也或疑天子聖德方日新公少年論諫
盍順導婉逹由是不得高第教授廣德軍通議卒待
潭州教授闕執政言蔡幼學未登朝可惜孝宗遽
肯首問年幾何矣何以名幼學施參政奏孟子云
幼而學之壯而欲行之故幼學其名行之其字上佇
思慨然曰仐壯矣可行也巳差勑令所刪定官對語
如策孝宗喜曰觧卿意欲令朕立規摹爾甚善然
後知上不以言咎臣下而公亦未嘗變所言也碩人
黃氏卒除太學錄未行或請武學叄用儒臣爲其博
士久乃爲太學博士召試祕書省正字兼實錄院檢
討官遷校書郎著作佐郎朝廷念輩流多要地猶滯
館下議進擢公歎僞學禍巳成朋類將散求外𥙷特
提舉福建常平茶事御史劉德秀果言公嘗迕
孝宗罷再主冲佑觀凢八年知黃州福建提刑未上
召爲吏部郎官國子司業兼權中書舍人宗正少卿
遷中書舍人兼侍講韓侂胄死餘黨尚梗塞正路公
一掃絶竄免尤衆號稱職除刑部吏部侍郎兼直學
士院趙師&KR0759;以冬官知臨安府公當不允奏師&KR0759;之
人與其行事衆耳目素具也於是四典京邑非臣所
知不允必有褒詔臣無辭以草遂止改兼侍讀師&KR0759;
命復下除龍圖閣待制知泉州尋提舉興國宮知建
寧府福州寬而不犯肅而不殘治居天下最提刑喜
聲威不以獄市還州縣客謂公名盛體峻何得許公
笑曰此小節耳不足校也命吏報應無失期會民侍
公少安提舉使民以田高下蔵新會子按不如令者
沒入其貲公駭曰此大害也昔吾在朝論從民便爾
不許第多其兊易而巳民頼公獲免然提舉善士也
後知其誤卒皆巳之除寶謨閣直學士提舉萬壽宫
嘉定十年召權兵部尚書修玉牒兼太子詹事其六
月有疾夢神告曰可歸矣隕星屋西南七月二日薨
年六十四先碩人林氏今碩人鄭氏子曰籥承奉郎
仙居丞爲二弟後者節策節迪功郎浮梁簿策補致
仕官曰範從政郎監鎮淮酒庫孫曰紹老孫女四人
十一年四月十八日葬于永嘉吹臺鄕洋奥山公内
負實力而憂世至深憤恥復讎無悠悠碌碌之論節
減與民無竒竒怪怪之策所知必立所立必遂不前
銳而後挫不外強而中弱雖於孝宗君臣之交未
合自謂愛君惜日當如是矣昔子産增賦渾罕致譏
冉有倍粟仲尼鳴鼓蓋據末反本之難也非公師友
深慮而知化孰能考次熙寧而後節歛目取民困兵
驕所以致患之由而告於上哉若夫不别夷夏不分
正閠恬其仇我俛焉並立甚至以爲戎狄之德黎民
懷之若天眷命而然則尤公師友之所諱也初我幣
巳入值虜有難不暇受稍定則以兵扣邊索中外恫
懼無不言當亟與公爲尚書即日請對明其不然始
詔與虜絶因請固本根以弭外虞示意向以曉衆志
公汲引而材謀奮審懷附而南北親條序簡捷士皆
驚誦謂何勇之决也上方倚以經度西北而公病矣
嗚呼豈亦所謂鞠躬盡力死而後巳乎雖幼以文顯
無浮巧輕豔之作既長益務關教化飬性情花卉之
炫麗風露之凄爽不道也詞命最温厚亦不自矜貴
惟於國史研貫專一朱墨義類刊潤齊整各就書法
爲續司馬公卿百官表年曆大事記備志辨疑編年
政要列傳舉要等百餘篇今代之完書也資凝重危
坐竟曰或不通一詞龍窟陳同甫言吾常與陳君舉
極論往往擊桮案聲撼林木行之在旁邈若無聞吾
頗訥之衆亦云素無短長於間也一日客盡散忽語
吾道一爾奚皇帝王覇之云吾方辨數而行之横啓
縱闔援今證古釐爲十百聚爲一二抵夜接日若懸
江河吾謝不能乃巳則復寡言默默如故故雖並舍
連榻不知也然則昔人謂得人於眉睫定士於俄頃
亦豈盡然歟盖公之深中隱厚可驗於是矣故并記
之銘曰智過於師道始可傳有佞無仁奚其禦焉
蔡公直方不習而利寂含吾音璞具六器夜半東升
曀于方中執德不回終以顯融君能責難民病能寬
夷狄邪氣莫能我干木居甚安瓢飲何有世故雲化
三者墨守昔余從公一字之謙諸子示我書何滿奩
大典既備法嚴義粹玉琰其版金縢其匱雖貴有巳
雖年有止維書無窮以貳遷史嘉定十二年六月日
福建運使直顯謨閣少卿趙公墓銘
公名彦倓字安卿由宣祖四世彭城侯叔褧爲曾祖
直祕閣知池州尚之爲祖知饒州公廣爲父調溧陽
尉縣民潘兄弟横猾積爲公私患號三虎邑官莫敢
聣公具以白留守陳丞相陳公默不答者累月一日
忽委公曰信矣潘悍僕數百挺刃自衞公開示禍福
皆縮却聽命遂縛三虎正其罪移楊州司戶有告主
藏吏盗錢千萬以上適兼獄掾鞠之吏涕淚滿頥請
死公察其情屏人問故則諸吏所共貸也使視筆帖
盡首服一日而足帥大喜然猶欲逮諸吏公&KR0548;言某
固與約後將無以信帥爲抑止差平江軍節推攝令
宜興縣以牧馬劵料爲負自南狩則然常預用二年
後稅民以此德其令傲不軌法公請諸司合奏釋舊
逋禁預借百年弊事絶矣知於潜縣大胥結臺省吏
弄權自恣公列其姦械送府而臺吏果欲未减即力
爭乞先罷御史僤之獄得不變浮橋迫市區水數敗
人溺死公疊石跨巨梁堅成至今民愛之留其像橋
旁公不聽曰蘇公昔所游也因撤以祠通判臨安府
台州知興國軍歲旱蝗而開禧兵難作公緩經賦弛
山澤通細微村樵賤鬻苦不酬益增錢入之貴則損
其直以利城郭永興令吳格失上供尤多公坐貶秩
格愧謝公曰有事時寬民租根本計也一官何吝且
歎曰眞賢令矣又薦之虜分道進江以南動駭不自
保濆卒千人謀據城外千秋觀爲亂公募能相捕斬
者未幾以其首至餘黨驚散人心大安興國雖小郡
而介江鄂中流備守夙設器用犀銳東西依爲重蔽
故江淮荆湖兩司皆論公當遷以勸艱難勤力之臣
由是既轉官復减磨勘遂入將作監爲丞出知袁州
湖南運判羅孟傳反累載毒甚郴桂陽公曰徭昔自
相讐而闘我主斷不平激使叛逆巳前誤矣今株營
兀戌彌漫山谷戰無决勝退虞尾襲誤不可再國之
憂也若密間巧說隂誘顯擊彼肘腋疑顧腹心猜防
則還自相讎而滅亦其勢矣帥漕議恊卒降孟傳進
直祕閣考功郎浙東提刑初朝廷患開禧會子輕僅
賣半價悉改造及元陌止公扶法以便民雖有重比
不敢試也巳乃陞寶謨閣知紹興府然後盡所以流
通之術苗之移於司農者爲之代輸而折會於民會
之滯於州庫者爲之轉糴而資錢於市錢會常相權
民無貴食肆無虚劵越事力弱而守以貴人相趨於
簡陋久則不貲省謂當然鹿鳴禮壊不知何時公始
行之儲其永費曰興賢莊築捍海石塘亦爲莊以虞
漏穴廟學士館城池壘壁素毀敗者加茸飾麗好比
將去不雨數月野草黃赤免下三等戶稅上二等半
免湖藉田米不輸舉緡錢四十萬爲荒政助饑羸相
扇羣聚陂湖中令尉言且亂公取死囚羃其首刖兩
足號於衆曰此劫菱藕者也其仁智不忍而能靖民
如此公雖以徽猷閣再任而旋即用爲太府少卿然
不樂居中暫入即求退以顯謨閣知太平州改漕江
西緫領使綱運隷其所者皆直逹勿團併公曰若此
則轉運可罷矣引古今事以辨朝廷是公言如其故
然意益不樂復求退移漕福建公三奉使皆稱提會
子所行皆如浙東州縣不煩民不病也嘉定十一年
十月九日疾卒于建安年六十四夫人樊氏江氏仲
氏皆先卒十二年某月日子成忠郎監徽州酒稅宓
夫迪功郎嚴州司理宏夫迪功郎温州司戶崇夫與
爲伯晟後者從事郎眞州錄事參軍師雩葬公於武
康縣上栢山壻曰宣教郎知楊子縣曾黯尼曰悟空
大師孫時泰將仕郎孫女三人幼也始饒州殁而被
譴公泣愬十年不避風雨上爲感動復所削奉母孝
撫庶弟友愛親善人喜聞過頓悟立改以材取知無
所隨附其治果敢䟽逹而歸於平恕自小官所至著
聲績而會稽之政特見獨出近世未有也然余常怪
越中陸海衍沃山水明秀冠於東南家不營而給人
不令而服晉唐牧守嘯歌飲酒永夕而巳若夫趣辦
救過而以不足日爲歎複賦倍輸而以不頼生爲感
則未之聞也然則何歟天反時歟地反物歟其難易
得失昔異而今不同必有故矣故公焦心疲力自末
反本而民譽之以手扣額而未巳也銘曰
時所謂材如刃作稜習砥於人以割爲能趙俟&KR0548;&KR0548;
如母哺兒豈無威嚴用之孔時發名開禧收實嘉定
恩涵澤濡在越尤盛累閣而進猶梯級間一以卿
招遂殞不還慨其生存孰與死滅岸谷有遷兹銘是
揭嘉定十二年八月日
故寶謨閣待制知平江府趙公墓銘
秦悼王四世惠州防禦使叔侯生訓之知永豊縣有
惠政軍興數調發而民不煩孟太后幸江西衞卒
反攻縣與賊闘而死贈直祕閣邑人哀之廟祀至今
訓之生公渙朝奉大夫公渙生公名彦橚字文長乾
道巳丑進士崑山主簿樂清尉大旱令索租急而以
故事禱雨盛服湏公公不往曰損歛巳責古人所以
召和於隂陽也令不得巳爲罷催雨尋樹足改建康
府推官郡議復台衣稅公言地爲桑既稅之桑爲絲
絲爲帛又皆稅之帛爲衣且故敝矣又可稅乎且又
昔之所廢其可復乎帥異其言止諸司多薦公者輒
推以授同僚章侍郎森鄭尚書僑薦福建運司幹官
諸縣欠賑鹽本錢數千萬般賣零落令佐積窮餒公
請於長一棄除之舉員及舊例用親嫌去公曰無親
安去卒待滿而行知晉陵縣慶元初浙西饑三十縣
餓死待盡獨公能活二十萬又以羡錢爲五等戶代
輸由是擢監登聞檢院時政出韓侂胄朝士無不造
門公歎曰諸人今枉此足易後復直之甚難添差通
判江州彭澤縣妻殺夫州逮夫之父公曰此縣獄所
無也而使其父子併爲滛婦死乎爭累日乃巳知汀
州嫉諸司不薦名士勉而薦者猶板置庸不肖中是
辱賢也乞詔自今傑材湏特薦母得與凢流雜葉八
子千人聚汀贑間約日破淸流縣公始至以策授廵
尉悉捕滅提點廣西刑獄仕畏入瘴地多依阻幕属
幸日月盡遣還本舉潯守廖德明廉守劉炳顯於朝
設抵當庫廪落南無食者公念廣西重困盖承平時
湖南北助歲用或賜封樁錢中興艱難皆廢矣官自
鬻鹽利十分奉運司六充郡費四然溝司常取其八
而州以不足者責之縣吁既甚矣且其出納之數視
中州何有而經緫錢乃過正賦數倍此民所以尤病
也遂奏减經緫還二分鹽息於郡庶幾稍蘇上是之
即除公運判以憂歸侂胄死召爲戶部郎樞密院檢
詳文字朝論謂公材臣將選知臨安公笑曰此豈孤
拙所堪遷太府少卿湖廣緫領遷卿修撰右文殿知
鎮江府辭召仍太府權戶部侍郎未幾三引疾修撰
集英殿知建寧府改太平州辭提舉萬夀宫知平江
府於是年七十矣公曰吾昔不起今告老而起義安
在固辭未聽女真寇邊軍書日數十警慨然曰國有
急不敢以既老辭也崑山並大洋盗出沒不可蹤跡
以其半置嘉定縣鑿錦帆涇百港縷絡之所宗也又
將增隍爲城未及而邊遽少緩公亦病復辭猶不聽
使待制寶謨閣以明年七月戊寅卒嘉定十一年也十
一月丙申子迪功郎臨安縣主簿炬夫承務郎監臨
安府粮料院㷆夫合公與令人陳氏之柩於無錫縣
冨安鄕蒼峴山葬焉孫男一女三公質剛而行良先
難後獲貴義賤利以治道隆替消長爲身否泰以善
人進退用捨爲巳憂樂侂胄始得志鬱挫天下士使
不自容後頗悔曰此輩豈可無喫飰處耶稍收拾銖
寸與之士甘其晩悟未深慮也侂胄既亟敗忌者反
指爲黨疑似鋤剥不少借公常痛憤謂始坐僞學廢
終用兵端斥苟欲錮士何患無名而益友之類絶矣
材盡而求不獲有國之公患冤甚而謗不息非士之
私恥也每進退未嘗不懇激爲上言又以凢在近臣
皆當規諷𥙷切夫巳見上殿侍從也直前奏事左右
史也故又懇激爲同舍言母曠素業隳舊典而公自
以不得其言汲汲去位恐不速再命爲州終不行一
時聞風皆悚慕後相繼稍有言者自公發緫領號脂
膏地甚虚籍爲大蠹雖廉能自守而明不足撿覈隱
糧剰鏹大將專有之十無慮四三公令軍别爲籍兵
逸七馬倒斃皆即報參伍其少多匿不自占輒詰問
或傳軍中狼顧離立族語公曰此時主帥不便爾士
卒何損持愈堅三年間籍在人亡嬴三萬减錢百萬
緡用遂寬比其去餘七百萬而諸路累積逋負猶四
百萬盡蠲之余嘗患雅士不親錢榖而自喜析秋豪
者必外爲苛歛若夫不出度程之中而自足於經常
之内則昔人所未講也夫虚其一心以樂與當世之
賢豈非吉人盛德哉然是人也於世務常多闕短而
精通流速者挾巳長以玩物矣若夫兢兢於道德之
意而亹亹於事物之實則前輩所難能也在廣西柴
中行宋億他司屬官也察其賢迎薦之門生謝啓皆
削投前二十年祠季子晉陵市將沒請余記曰晉陵
之先文名胡也節名鄒也皆逹人也宿道而婉其俗
者未也銘曰嗚呼文長道遠曷尋嶽可量高海可
算深黼黻爲章宫徵成音經綜緯錯其行欽欽中全
一剛以折百壬有畫者碑蒼峴之林嘉定十三年二
月日
孺人周氏墓誌銘
夫人括蒼周氏著作佐郎夢祥之女材任家事偶于
三山陳垓婦道修飾君教永嘉方傾身與士接夜誦
滿廊戶烹菜攪糜鼓三伐共食巳乃揖就睡夫人常
鬻假稱具無難色士譽君之賢則及夫人將别小學
子翹敏者懷以果餌儲以方筆或緫其角或束其帶
顧戀依依尤以夫人爲有恩嘉定十二年九月十九
日卒年四十十三年三月二日葬麗水縣南明山任
塢女曰恩娘男曰虎孫君悲夫人不盡年莫助爲善
思有刻於墓而一郡士亦皆慘慘惻惻自致其請噫
未見以法爲師弟子而能交相愛若是也豈合於古
之道者固不異今之法歟銘曰青靑者𬞞婦手所
擇以羔以菹成士之德棄我頃畚追彼石兮
故大理正知袁州羅公墓誌銘
羅公名克開字逹父家吉州龍泉縣乾道八年進士
贑縣西尉父喪免肇慶府司法浙西提刑司檢法官
知廣昌縣監進奏院國子監主簿軍器監丞大理正
知郴州袁州嘉定二年七月晦卒年六十九五年四
月丁酉葬萬安縣官屯山宜人梁氏子曰晟郴州司
理壻曰鍾如阜孫銍李燔胡焞周約禮未嫁者一女
孫曰佀將仕郎曰仍初公五世祖而不及其羣祖官
相接至州倅縣宰旁房比院策名數十號一州聞姓
而曾祖衡祖革父襲雖有文學不預於仕公每痛慨
任爲巳責他日主司摽其文壁間夸同列曰此當一
經首必如是者乃為次則公之凡濬也既上省復當
一經首士由此屈羅氏嶺外荒貊吏用法怱恣有私
假他印文得賕者守欲以偽造符印坐之公争曰此
於法欺騙爾入重柰何守大怒戒通引官即司法至
謁勿入公徑抵案前執愈堅守氣奪竟從公議治廣
昌察而有恩民空縣遮監司乞留問知縣何所長民
雜應曰不要錢不信公人不苦百姓此知縣三長也
監司愛其語樸歎息而去公詳重孤耿立朝不倚援
力論事篤而堅多人廣席疑難所聚聲怡色温必伸
其說而後止執政憚其楚楚不敢狎而亦不能親也
然公常無久住意會巨豪競沙田數百頃計累訟至
大理丞評將没入之為貴人德公持不可遂遷於郴
入辭勸上事親匪懈而巳郴山阻水涸㪷米尺絹皆
自齎詣郡公憐之爲代輸直數萬廢永豊銀坑還社
倉於民其在袁州開禧兵役猝起方取常平啖邊軍
廣和糴以續饋輓公出郡錢移於鄰境常平獨完又
上言袁無藏粟俵戶停炊洶洶無告和糴亦免約歲
用&KR1151;縮立凖備庫軍之百湏具焉袁人不知也兩州
善政爲一時冠民繪事以祠公止之曰口成碑足矣
龕貯像奚爲又嘗自詠曰撫摩二字圭三復公直一
心衡不欺嗚呼若斯言者可以驗其志矣始余游吳
爲憲属檢法偶無官諸生息蔭空廨中街卒俄報新
檢法官到烏鵲橋矣亟起迎之舟纔勝二十斛青衫
手板外無餘裝余固歎其質易不作官人體然余旦
旦挾書坐曹帖牒漫不省胥史顧失笑而公齊比欵
證覆慮明審無不畏服也暇則從余評論往反余摘
其文句尤驚麗者吳士交誦公日益有名後八九年
公掌國子余適来爲僚又五六年奉使湖外值公居
郴二十年出處大略必相與佐佑其間有隆無降也
今老至而休四方友朋零落幾盡而公之逝久矣嗟
夫振三世之幽緒跨一宗之顯爵好仁悪佞善士傾
與而余又特厚之不幸前死銘余職也况晟請之勤
耶銘曰以身爲旌以宗爲成以法爲平以民爲生進
非所重退非所輕要其終歸有倫有經念昔吳下暮
春堅冰姑蘇之高天池之清舊游雨散新壟雲横孰
憐我衰尚力斯銘
夫人錢氏墓誌銘
同年劉使君與余素舊其守永嘉常咸騎數出支坐
熟語良楽也一日忽悽然灑涕而稱曰吾母臨海錢
氏三王之孫也而以儒顯外妣早喪祖曰家事惟女
之任事益理矣然而舅若姨皆曰恩我者姊也故爲
女而孝吾父信書而巳至生業則曰惟爾毋之聽業
益進矣然而伯叔娣姒各有承禀不目巳出也故爲
婦而順諸子方携抱所習經皆口授不以煩師其從
師質訊反復曰某善也某未善也師不敢慢子不敢
惰頼以有立故爲母智而明凢此略皆實行不敢增
損云也不幸以紹熙辛亥卒明年而葬於黃巖縣龍
鳴山三十年矣然而哀不止悲不釋何謂也吾母卒
時壽八十矣兄允元不及仕允迪定海丞弟允武吳
江簿而允濟掌教婺州甚哉年之高飬之薄也今不
肖孤忝母餘澤有蹟於朝假使者節從二千石後而親
不吾待矣一朝之榮聚&KR0818;也一餉之禄稊未也於吾
母不加毫末若夫宰木岑翳山雲興伏而闕不以詔
斯則罪之大者是故深慘懲痛而謁於子不知淚之
横臆也余不識夫人而識其夫曰承務郎諱祐兼力
衆善篤斈至老不以家自浼者也識允迪厚而敏識
允武果而通若使君信道執德終始不變則固余畏
友矣異術而用材異用而同方井毓其源而䟽之曷
至是夫人之賢信矣夫蓋允元之記曰必求精扵理
䆳於文者噫理本也文末也余不精其本安邃其末
銘曰葬也久銘始有德成扵先論定扵後
朝議大夫祕書少監王公墓誌銘
公諱柟字木叔故順州王民石敬瑭叛賄其地扵伙
遷永嘉亭山為温州人曾祖震祖延齡父贈朝議大
夫輅及其先三世皆儒者不得仕公(總兩髻賦一舉空朝廷語壓場屋人謂必興王氏矣既冠以春)
秋中乾道丙戌進士第婺州推官孝宗疑諸州上
供得無滲漏乎漕司遽令婺州增斛二萬守以下不
敢争公獨言今苗畆七升羅匹十餘千較他郡偏重
矣又無故增二萬何以共命會新守周權且至走書
白權䄂以進上愕曰朕未嘗加賦也由是凢議滲
漏者皆免移台州推官處州張彭殺人謾謂奴當罪
弟張泗佐之獄四五不承公令泗畫地狀奴所以擊
死者泗失對泣與兄訣曰昔勘官皆先鞠奴欵定泗
和之爾今忽先問泗吾不知所荅兄真殺人矣彭遂
伏罪一州稱明教授黃州義烏縣丞州索畸零税帛
一分一尺米一勺一升公歎曰就整不失零法巳苛
矣况百倍誅之乎三言於州乃巳東陽俗素悍公攝一
月威信大立决事千章滯案皆盡民不敢帶刀矩步
而出頑鄕遠逋争自輸委又請其守别置尉統焉知
績溪縣江以東績溪歛最厚民最薄鑿山壘畆乾瘠
大半公積錢買田爲新塘六十八堨六浚舊陂百頃
歲得美熟無以旱報者監進奏院太府太常寺簿坐
僞學罷知江隂軍蔡涇者江海之交也皇祐中嘗一
䟽治填淤久水不能勝舟公私患之公開渠港五百
餘里漕輓通流灌注一郡民事瘟神謹巫故爲隂廡
複屋塑刻詭異使祭者凛慄疾愈衆公鞭巫撤祠壊
其像病良巳遷大理丞禮部員外郎提舉江東常平
茶鹽開禧之役㳂江上下警備洶洶置池州不問公時
兼守池言頃歲有金花帽一籃卦住此累年矣近孟
思齊至符離其人忽指而誚曰汝池州城甚惡姑自
完何必來思齊軍相顧失色始悟其諜也且虜何畏
不乘吾虚一處得入則江南震矣不報募張飛英獻
緡錢八萬請城池州又不許不得巳𥙷尤穿穴者深
其壕水環之抽裏兵守江岸辟劉積中副緫管委以
軍政池人少安召爲吏部郎中兼樞密院檢詳文字
國子司業祕書少監國史實錄院編修檢討官兼侍
立罷主冲佑觀知袁州未行知贑州先禮教後刑罰
贑人在元祐黨十有四公徧諭耆老曰汝州多正人
如此將百世稱之後生可不勉乎民感公意相戒勿
犯居數月夜或不閉戶矣俗喜麻苧鮮絲纊公課種
桑多者減役贖罪贑廣間常以歲杪販鹽空聚落往
返號鹽子所過輒殺傷官軍故有鹽子獄公奏申嚴
保伍湏行者給憑乃聽是歲鹽子獄十省八九提刑
者新進少年嗜兵而攪事意不合毀公於朝復主冲
佑觀贑人雪涕前後擁不得行公曰太守數易古矣
今不去後當去耳焉用無益之留賦詩而別贑人刊
而祠之連告老未下以嘉定十年五月戊戌卒年七
十五十一月葬于亭山西原娶何氏封宜人子曰煒
從事郎東陽縣主簿曰爚將仕郎曰熊壻曰承事郎
知宜興縣戴桶孫曰僧賢孫女三人公愛民如子母
食父訓惻惻若有失建其實利不崇虚譽位置處崖
峭獨特不輕徇物自謂理所到更百折必往或以勢
見屈過萬鈞不受也在婺數以職忤其守守貴人也
去而再相不一顧周丞相聞其名請見之雖不拒啜
茗清坐終無所言在禮部頗久次蘇師旦諸使見巳
而後遷公歎曰吾義不交匪人今其止是乎鄧友龍
勸北伐祈公幸少助要官可立得又曰前日某人發
十策驟用矣公力言無草草國與身將俱不利友龍
愠曰公壹退怯女子之貞也吾何望哉竟取宣撫去
俄而敗書聞韓侂冑死緣坐竄流衢信道中不絶至
無檐夫可雇公歸未煖席即奏言權利所趨如䏑在
鼎朵頤染指何世無人追仇既多復怨必甚秦確新
州可爲永鑒滋蔓未巳非朝廷福執政善之不能改
也初尤尚書袤知台州公爲其屬相繼同僚者樓參
政鑰彭仲剛石宗昭郡人石&KR1488;逸民應恕林憲之流
皆聚焉頗依友朋箴切不隨吏文督廹名一時勝
會遠近傳之錢丞相象祖戚家子有淳行尤慕公嘗
笏履到門公亦爲折屐傾盡錢公既相用常法叙進
公亦用常禮旅謁而巳無所請也然揣摩者私料公
厚錢甚&KR0945;忌者因椅公以撼錢公既去錢愧悔曰吾
本以能簿望輕不敢白用王君疑似難明今反累之
何尸此位爲因固求罷故錢以公退公不以錢進也
公四調官方脫侍左三入朝猶在散地雖事多違已
而志不舍命雖道欲成民而天不與時噫不知柳下
惠之賢耶亦素所蓄積然耶余稚從公至耄歲月相
靡而士之變故繁矣若夫所謂大節者於其去就窮
逹之際可以考焉銘曰王先朔方棄地南徂公雖
南産繄北之餘忠爲幹骸義爲肝脾彼夸者子膚革
是肥欣入不容戚出不惰寧其失物母寧失我既以
此始亦以此終尚無死生安有窮通有兼亭山有洊
岷淵人歟怱亡德也永存
郭伯山墓誌銘
君東陽郭氏名江字伯山始余因君請記一時學術
之變在其父良臣語中或咎余不當爲郭氏輕言道
德又預疑學廢憂憤深切非所謂感人心而和平也
學之初興敏和捷應君父兄最有力四方豪俊不逮
門者無幾及好惡異議論激奔迸迷匿苟脫譏謗同
時爲精舍者皆塞向改室或束書敖蕩自棄於庸人
矣惟君治故館率子弟鄕里紬繹舊業無替旁州比
縣自我而有科目大官數十焉學雖不以利言也久
而不怠則效固從之矣然則戴翼於光顯之時接扶
於微歇之後護名士流俗之毀而好以重幣徇州閭
榮第之欲而援以先登斯郭氏常德歟君本有佐世
材用既習熟師友大指芒銳銷盡不復伸吐勘古餘
日小緣陂塘疎著竹樹阻曲薄粗蔽映爾然余卧病
不出十餘年聞君管押三江袋鹽監穿山破鹽埸盱
眙軍錄事參軍又於其間監泰州支鹽倉車輅院烏
江舒城令辟書四来君不暇答也方鹹鹵下濕盆夫
竈叟爾汝詬病其弊事千蠧百穴君著爲條式使後
有矩象城盱眙十二里陡山高危谷汲險遠君浚荇
葉池銅山崦披剔暗井水泉充溢尤爲人所称惜其
不蚤得試而今老矣盖舉改官者垂足而以嘉定十
年十一月十九日卒年六十五嗟夫當學術未變時
君之品目豈不素定哉柰何晚歲墮落貿貿塵埃中
豈若岸巾南堂雲卧月起樂故所聞之道而終其身
也十一年十一月十六日夫人何氏子楷檢彬爲弟
後者桂女淑孫男寧宇孫女三葬君於孝順鄕羅靑
原彬守郭西濠上不去曰先人食舊德惟子是望噫
余亦死矣將復使不知者咎余耶學者千萬世之傳
而新美其業以繼父祖者楷等之責也銘曰
菽也筥之薪也斧之不厭不歆神錫予之其子其孫
其仍其昆其學惟實不惟其文
竹洲戴君墓誌銘
君戴姓名龜朋字叔憲台州黃巖人祖舜欽宣和中
進士上書危言天子不怒賜同出身南康軍司戶
父秉中亦有材氣𥙷進義校尉不仕嘗自贊其像爲
時所稱君生六十二開禧三年五月某日卒娶蔡氏
子曰樅曰周孫皆先死以從弟温之子大本爲子一
女嫁林珍嘉定十三年二月某日葬太平鄕黃仙山
蔡氏姪滂請余銘滂父鎬余友也不得辭滂言戴居
南塘山易材海易漁田易稼聚旅數十冨樂累世自
君父祖皆知名而君及從叔秉器尤爲邑里所敬有
鉅人長者之德族人新爲宅者將立門以出秉噐故
有大圊正直門處族人不敢謀秉噐知之中夜毀圊
夷其地旦而門立則坦然無有族人殊不自意秉器
亦不復言盖其平生行事如此甚衆君少苦學取友
必勝巳文記詩歌務爲竒卓清簡無俗間鄙腐意性
介特未嘗輒以私謁人而人急難若巳痛疾救之不
暇喘僦宿者與廬露殯者與山然力不逮秉噐故所
施亦狹而心無不至也殁既久懷其恩者語則涕下
不自禁余既聞二載事而思天下之廣人類至多其
爲善宜不絶可傳而不得傳者不爲少也然則君之
得傳豈偶然哉銘曰象物之㓗以竹自環洲縈渚
穿萬其琅玕昔王逸少寄於蘭亭脩竹茂林千載猶
青竹洲在亡視其子孫竹耶銘耶孰詔以存
包顒叟墓記
包君年五十淳熙九年十月某日卒十一月某日葬
永嘉縣塘下原君之子履常思其父之久而存謂有
以銘其壙者以爲請十二年八月丙辰始克文之而
壙閟不可銘乃刻記其墓上君諱昂字顒叟曾祖某
祖某世籍鴈池考某愛樂清之柳市徙居之館頭樂
淸之間路不堠壕無梁行旅無舍蓋柳市稍有聚落
大姓而君以賢聞君和厚平恕以早遜韜其材力時
發於事之難者壯勇敢决已力強黨破散隂類消伏
衆皆推君爲能問學知大義所止不爲異人之行人
亦莫有指其過温之士幾萬人其觧選拘於舊額最
號狭少以幸爲得爾如君之賢既遺落不偶而君無
暇與新進爭所知退而教子讀書擇古人之義耽玩
傳寫中論反覆陶然有以自樂初君之子與其鄕黨
周旋通於令長以任利害之政凶饑有賙征歛有損
施設惠愛尚多可紀而余獨以爲君既不幸不得見
其大者於世用則其小者豈必以此求知於衆人故
余亦存其大略而已矣夫人翁氏七男子履常履端
履冰履道履遠履大履言一壻張自得二女笄未適
也孫曰安娘履常爲迪功郎新建昌軍學教授與余
同高氏壻云
資政殿學士參政樞密楊公墓誌銘
唐静恭坊楊氏尤貴盛入本朝至公七世皆有顯
人由公而上北海主簿符都水使者曼駕部郎中宿
皆以公贈東宫師保公諱愿字原仲宣和末自太學
錄上書陳九事女眞聞其名聘之北行匿民間上書
執政請迎復元祐皇后奔濟州勸進辟元帥有屬
高宗即位授修職郎仍學錄議將遷金陵復上書幸
楊州御營使辟機宜文字丞新昌縣越州辟觀察判
官參政秦檜薦授樞密院編修官中紹興二年進士
第遷計議官召試舘職䜛者謂公因元帥府得仕則
右選也當罷宰相趙鼎明不然乃巳主管崇道觀吳
郡陳夫人喪免除祕書郎䜛者猶在通判明州潘良
貴素善公事常咨而後行公亦爲之盡除祕書丞監
察御史司封右司員外郎起居舍人兼中書舍人初
修玉牒以選命公除中書舍人賀金人正旦於是始
用年號兼侍講給事中直學士院揍伴虜使完顔暲
於是始揖暲於淮中流舟行以賓主爲次御筵口宣
設案拜舞南人驟覩曠禮泣下沾襟除御史中丞未
幾除端明殿學士簽書樞密院事兼權參知政事時
紹興十四年十二月也十五年十月御史論韓公裔
語微及公即乞䟽五上以端明提舉太平觀知宣州
玉牒書成遷資政殿學士知建康府守郡四年政以
簡治以静不數令不興役刑罰罕用榖麥滋熟二十
二年十一月二十八日薨于州年五十二配曰永陽
夫人王氏公世家楚吳郡之殁也公葬之於越二十
四年三月七日子右奉議郎新江州通判祐遂葬公
會稽縣五雲鄕之何山孫若干某官孫女若干壻某
官公孝友賓睦大祀恩徧任兄弟及妹之子敬賢
與善後進單文獨藝禮待必均始在太學年尚少文
甚敏行與文稱恂逹而矩嚴重而通祭酒楊時印信
諸生二千人皆伏受令學禁齊肅不敢踰越也論王
安石學術之禍精於元祐者不能過也分別徐處仁
吳敏李綱功罪無不曲當也歴指宣和致亂靖康弊
風窮大極小無不激烈也又曰謀以活國者國常存
而身隨之安謀以活身者國常存而身隨之危今一
舉而遷金陵求活身也非活國也虜既滅吾國矣
陛下將活其國以自存乎將活其身而國終於亡乎
今盗賊滿天下隨而爲兵亦滿天下而天子侍衞
乃不過三千非滿二萬安能主令也蕭山戶萬九千
其九家自爲守萬取千人爲兵方李抱真則損其十
方李德𥙿則加其百通之天下不勝兵矣夫酒稅房
廊頭子雜名之錢皆漕計也增取其三别屬經制漕
計甚緩經制愈急善良窮蹙姦猾怨憤倉猾之變何
必唐建中哉前後累數萬言文武大略經緯條理遠
有賈陸遺思近有歐蘇新意時材不能及也宰相以
爲州縣常人耳不顧省檜獨首薦登於朝及趙張更
迭重任士徒步拔引翕忽鼎貴然亦不能用檜卒用
之起祕書丞數年預政嗚呼公之不幸檜之幸也在
易之頥所以爲頥者初也賢也而以自飬爲吉四者
頥之顛也而以所飬爲吉夫養必以正而不以應古
人之戒深矣檜能用公而公爲檜用此明於頥者所
以爲公惜也雖然余有疑焉檜歸自虜人皆曰請立
趙宗也許還母后也又曰收悍將也緫利柄也天下
望檜與趙張等而或以爲過之士游其門與趙張等
而未有以爲不及也張丞相罷高宗問代卿者檜
乎張不對固問則曰近與共事方覺其闇上曰然則
趙鼎也檜惘然不知所出而秦與趙張之憾不可解
矣夫同在廊廟徒晚覺於十年之後公疎遠也而責
其蚤覺於十年之先乎豈公自以爲上九之由頥而
明於頥者特未之及耶公後六十餘年㮤持其家傳
泣曰善實者有徵也故𫐠有據世異者無黨也故筆
無私子奚捨諸公嘗賦東山三疊其詞曰雲遡風而
上征兮鳥擇木而高翔然則公擇之者歟故併次以
為銘若夫陽爲噴飯玩也公不爲玩也留其表弟厚
也公爲厚也其差誤鄙淺不足復辨也銘曰
東山之久兮孰爲征東山之高兮誰實登一周孔之
譽慕兮百共鯀之怨憎失類而行道遠且艱人有其
寶不如何山瞻彼何山言樹之麓豹文而隱龜夀而
依瞻彼何山言息其巔星不離經水皆滌源繡裳蕭
蕭白壁沉沉揭兹墓門五雲之深嘉定十四年閏十
二月
水心先生文集卷之二十三
