水心先生文集卷二十七前集
書章貢黎諒編集
與趙丞相書
某皇恐再拜上書大丞相閤下某往歲集英之對山
林樸野言無可采相公時在政府實拔異之使某由
此有聞於世雖嘗奉啓陳謝而不敢叙道其感戴之
私甫還里舍禍變不測先妣傾喪方痛苦號呼而聞
相公進位上宰獨荷重任天下企竦以觀新政某又
不得以銜茹荼毒之餘與縉紳群士同致其詠歌比
者免喪不死亦幾年矣則又以爲州縣卑冗之官不
宜輒通妵名作文字以于宰相而自取於僭冒棄絶
之罪盖相公之經緯密勿在於政事之幾進退百官
在於人才之賢不肖其功業之著見在於民心而爲
國家長遠宏大之規在於邪正消長之際固非一士
之言語能私致其輕重而某所以輙疎遠自外於門
下者直欲自明其區區之義而已顧今日之勢非一
吐露情欵於相公則區區之義不足以自明不當復
以疎遠自外爲言者亦惟相公有以察之某之不肖
甚矣欲強學也而質不敏欲力行也而心不逮雖有
其志而才能不踰於中人顧嘗坦然而内恐望古人
而不可復反也今者少師史公以得還之謝薦逹海
内之賢而使若某者獲與十五人之中主上以史
公之重例令審察而使若某者遽在陞擢之數相公
出命廟堂招納英俊而使若某者得以收召而察其
才之所堪聞命之日慚汗悚仄不能出聲氣盖前日
之忝切科第視其等倫巳超越甚矣使不服勤幕職
嘗試吏事而遂躐他途以希進取則不惟喪失名義
而他日之法令事功疎拙曠廢將有面墻之羞以辜
朝廷噐使之意而况今之武昌以格待次有問學讀
書之閑使不能𥙷治其所不足而驟以未習之學施
之於用則必有迂闊不通之譏二者揆之於私無一
而可此某所以欲行而不敢也某又復思念史公採
虚名之譽以足其所薦而已不必以爲真可舉主
上之恩相公之命不欲於史公之薦有所擇而巳不
必以爲真可察而某幕僚得試吏之勤待次有爲學
之暇可以自守其義而無負朝廷噐使之意則相公
不必責其當至也夫可辭而猶不辭則人必以爲冒
不可辭而猶辭人必以爲矯今未至於矯而有近於
冒則以相公長飬人才之心而惜其去就進退之義
宜不憚於敷陳以聽其所乞也故已具公狀申省而
又以其私告相公煩瀆皇恐死罪死罪秋序浸凉伏
乞為國自重
上西府書
某歐粤之鄙人行年二十有五於今世最爲不肖雖
少曾讀書頗涉治亂而言語遲鈍意向迂闊自度無
以求知於當世君子在京逾年未嘗有所詣今者收
拾廢放將就隴畆然而伏念天子明聖親御明堂布
德施教潤澤海宇猶懼閭閻之隱或不自得於是屢
下直言之詔招採山巖遁逸之士狂捐朴野之人凢
天下之大政師旅刑賦之本末道德法制之先後至
於宮掖之議民伍之情宰相之所未及行諫言之所
未暇言者咸得極陳於前無有所諱而某雖不肖實
治其學伏惟執事英傑俊偉材智特異忠勇並昭
嘗以再期之年行數千里盡守上流要塞之處今又
近掌地官不盈月而在右府天下想望風采日觀盛
德位尊責厚愛深慮遠然則今天下之事非某誰實
言之非明公誰能聽之且盡言而無利害之心與聽
言而求盡天下之利害非明公與某而誰望故願求見
左右略䟽一二惟明公深思之無忽某聞古之所謂英
雄豪傑之士者必能見天下之勢故能因人之未定
以收其權因天下之不足以成其功昔者光武起於
聖公假立之中受節濟河羣盗相王成等未立及鄧
禹納說則收二郡取河北祀漢配天業侔西京其後
元德以摧敗之餘寄命新野而羣雄若崩厥角北面
曹氏當是之時巳爲無復争矣然孔明一起則河東
合從曹公奔遁劉璋失國連荆益之衆東向以争天
下漢幾復興今夫天下多才勇敢之士居於可以有
為之地而終於無以建立或反以敗亡隨之者此無
他不能見天下之勢而䧟溺於流俗之習也請遂言
今天下之勢夫使民無嗜戰之意而亦無畏戰之心
外可以立功而内不失為無事鄙後世鞍馬之勞而
生收三代揖遜服人之獲此豈非今日之所願欲哉
夫郤藥於瞑眩而愈疾於至危此亦病者之所願欲
也然而實難自唐末五代之禍天下生死於兵藝
祖因人心之患苦削而損之其後太宗下太原勢可
以定燕代而不果真宗幸澶淵力可以破契丹而
不聽乃反黜幣賜金自詘不校以懷服之至於仁
宗遂專以偃兵不戰持守天下當時元老大臣以和
親避狄爲上策學士大夫以因循苟簡爲正論犯樂
喜之譏成子木之詐晏然自以爲仁義之勲莫能易
也是故元昊智高雖號桀黠計其強武曾何足以方
冒頓頡利之十一二而吾士馬全盛生民安業然一
方有警天下震動羽檄日奏無戰不衂天子爲之憂
愧太息引咎鎮撫然後少安兵寢事竟則謀議之臣
動色相賀以爲萬全不自知其恥也畏戰無勇之俗
於是成矣使其民便於擊刺狃於兵革遂悍而不反
若秦人之末世固爲非也如使一切不計以求苟安
侵膚及骨扶服拜起將成二周之餘俗文武之先君
固如是乎熙寧元豊之際始稍變其習思有以振起
之然天下之心終以不服至於邪正相非朋黨相援
大壊極弊以及靖康之憂女真小胡棄靺羯踰易水
長驅勾吳之地如入穹廬之鄕所過屠戮郛郭不可
勝計而其父兄子弟藍縷竄伏迄不敢怨若無復有
血氣之知者又况乃加之以列淮之守四十年之辱
也哉厥今天下大義不明趍身之便偷惰耳目春秋
之作小雅之廢嘻笑諧謔以爲當然雖有忠良謀智
之士學於聖賢其陋更甚剛心勇氣無復存矣執事
以爲今日之勢何如也夫以江淮之弱而兼西北之
強鼓思退之卒而戰自奮之兵輕腹心之忠而樂簡
策之䛕求駑駘於千里抱鼠璞以待價此智士所以
寒心雖然治亂無常勢成敗無定謀獨往獨來乃凝
於神事成功立莫識其門弱可強也怯可勇也穰苴
之勝戰巳敗之師勾踐之覇奮垂亡之國用今之民
求今之治則亦變今之勢矣然而非其人無以使下
非其言無以諭衆其名不正其辭不順雖作於色發
於身天下猶未從也易敗素者必以紫籍圭璧者必
以綈必入胡佑之肆莫能名其噐而唯衒其美則萬
金之直可至矣今也燦然陳於前人獨邈之而不顧
者何哉且今天下之患其深大宏遠者某不敢遽言
也言其所易知而最甚者亦有三而巳朝廷之上陋
儒生之論輕仁義之學則相與擯賢者而不使自守
以高世庸人詆道以從時舉縫而仇視者盖半天
下而名實之辨亂矣夫事有逆順命有禍福爲善未
驗或蒙其尤此時之常也而天下之人消沮悼慄遂
以爲不復有所就且上有復九廟安中國之心帝王
之盛節也而羣臣不能將順聖意左右推挽庶幾有
成而皆以爲當一切無事而巳君子則拂之以求名
小人則悅之以求利積此之患其本不立其末皆廢
矣天作水旱地爲溝澮非良農之疾也蟊賊之不除
螟螣之蕃滋則后稷亦畏之故善醫者未論疾之虚
實而先察其受病之處儻在於此伏惟執事誠有意
於今世乎方明主虚心以待執事者宜無不聽則當
酌古今之變權利害之實以先定國是於天下然後
收召廢弃有名之士斥去大言無驗之臣闢和同之
論息朋黨之說據歲入之常以制國用罷太甚之求
以紓民力廣武舉之路無限其任保多制科之選無
必其記問責州郡以薦士則士林之氣增委諸路以
擇材則士卒之心勇四分上流之地以命羊陸之帥
厚集荆楚之郊以求宛洛之績仍舊兵之數以嚴蒐
練耕因屯之田以代軍輸稍寬閩浙之患無曠江南
之野重臺諫而任刺史崇舘閣以親講讀遴儲佐之
材分幕府之寄凢今之急政要務不待朝夕而行之
者其大略在是矣而委曲細故皆足以兆治亂之端
者又不可悉數則又在篤意以求之平心以思之人
效其說士程其技則無遺矣行之不可以不公守之不
可以不信受之不可以不廣變巳成之弱勢去方至
之三患推之以年數也而少康之復夏宣王之興周
有不論矣自昔中興之功江左之策盖未有高焉者
也雖然其所以行此者則又有三焉一曰誠二曰賞
三曰罰夫發號出令無有巨小必思生民之大計而
不徇乎一身之喜怒是之謂誠愛人之功求人之善
舉之公卿之上而忘其疎賤之醜是之謂賞懲人之
過明人之悪加之竄殛之戮而遺其忠近之厚是之
謂罰執事居得致之位而值可爲之時蕭曹房杜之
流非有他也爲之而合行之而至矣某之於執事未
之見也執事之於某未之聞也而深言當世之故遂
至於此宜若彺且易者然今天下之士其不以得至
於公卿大臣爲悅者鮮矣不以得至爲悅而以利言
者鮮矣不以利言而言能盡天下之利見天下之勢
者亦鮮矣某不佞自以爲無三者之患而獨有憂世
之心且其外下至於不當言者是以遂言而無憚伏
惟執事思其所以處此而一賜言之否使執事有以
慰天下之望而某亦不爲失人幸甚
寄王正言書
某再拜人之所以貴於君子者以其存心也心之所
存高出於道德卑弱扵功名旁逹於技藝而微極於
幽遠舉無非是心者盖亦博矣然大要皆以社稷生
民爲主而一身之利害不參焉自昔唐虞三代之君
子隨世就功因事用力其存心有小大故所成就有
厚薄不可掩也孟子曰有事是君人者以事是君爲
容悅者也有安社稷臣者以安社稷爲悅者也有天
民者逹可行於天下而後行之者也夫所謂天民者
吾不得而見之矣視今之士崇飾詐巧造作成敗緩
則專利於巳而急則歸過於君自以爲身之用舍无
與於君之安危則猶未得爲能事是君也而所謂安
社稷者尚安能之今夫利有便於民而决爲之計有
所不合於衆而勇行之昭然號於人曰此吾君之所
欲天下莫能違也然利興而民怨計行而衆誹社稷
危矣而君誰與安是以昔之君子言不苟徇必依於
道事不苟悅必顧於理其所以慨然而力争堅守而
不變者凢皆以爲社稷也社稷苟存而君尚誰與亡
所謂社稷臣者必至於此然其干君之所忌嬰禍之
所聚亦巳甚矣時有變興道有用舍不能以盡然也
君子於此則亦盡其心而巳所患者才不足以副其
心而道不足以周其才果於靖難而於天時人事人
情物理之微有所未察則不免以其身與社稷俱斃
其發而不中而爲仁人義士之所哀若陳蕃李固之
流盖患是也夫由其前以行其志而又思其後以全
其功亦可謂難矣伏惟執事才噐之剛果學術之正
大議論之閎遠脫身亳宋中間閱草棘來見天子爲
諫官時值朝廷有大廢置立殿陛上語移數刻奄人
侍䆠股慄失氣當是時忠義之氣盖天下及其屛居
田野一室蕭然不聞國家之論然發言措辭慷慨明
白語及社稷事輒憤激流涕其於飲食衣服盖有若
不得巳然者聞之於人以爲今之君子未始見也嗚
呼非其心之所存何以及此某一生多難學爲世嗤
誓將去甌閩之上鑿井築室有以自老於仐天下之
事無所復置其念矣惟其深悲於孟子之言而有感
於執事之意故所願有謁焉伏惟執事安佚以養其
身和平以養其心發而中節以飬其言崑崗之炎碔
砆皆燼則所謂良玉者可不深藏而自愛乎昨舟行
過秀州詹望君子近在咫尺有病不能自力既去始
大悔故一作此道其區區拜見無期惟千萬爲國自重
與黃岩林元秀書
上覆元秀國材二兄尊友姚君俞之行附訊必逹忽
領來教慰喜不可言也冬中凝沍伏惟侍奉有相尊
履萬福候官事簡而閩中縣多佳非江浙費力之比
但益入南非有志者所宜往耳自君舉要覓福倅某
有此說渠不以爲然今亦從此論也添創屋巳畢否
且喜國材親事有期見從黃岩來者皆云國材近日
學問之規模甚嚴而此訊乃不曾說及何耶向亦曾
說及子静事不知曾記憶否世之所謂無志者混然
隨流俗頽墮於聲利而巳矣及其有志則又以考之
不詳資之不深隨其所論牽䧟於寡淺缺廢之地此
自古之所患是與無志者同爲流俗也與二君親厚
非復他人之比每願相聚數日講學其所當言而事
役參差竟不一遂將如之何牒試俟到官不容不盡
力有即報矣或因此得早來吳中豈非幸會改習尚
書甚好取人差寬又省力耳某今歲家事勞費又倍
於前時所謂久之無間然者外間之說是誠如此然
二兄未知其故也新婦曾有娠數月而失婦女兼後
生當此艱難百罹内外極覺無意况但業如此無可
論者浙西之行巳取此月二十八日就道臨期轉行
李於妻家一霄鄰舍火作生生之具燔爇略盡尤可
嘆笑也某行役兼之灾變頗復擾冗未能别有所言
頃到吳復作書萬先生事曾屬象先矣恐未易集奈
何老兄不可不類惠書餘祝自厚不宣
興吕丈書
春初因章端叟到婺草草附一書計湏呈徹自後鈌
便弗獲嗣遣實勞詹問仲夏届時伏惟讎挍雍容神
相萬福某授徒僧舍凢百粗遣應酬雖無觀書之暇
然亦務索居也去冬之書輙自陳道大抵以乍出坑
谷忽見天地日月不覺欣躍驚詫過於高快自接報
報益用力其間乃知天地儘大日月儘明緝熙工夫
無有窮巳其智愈崇其禮愈卑向時平實之語乃今
始知味矣更惟有以進之不勝顒俟同志林百順依
君舉兄爲學志况頗堅平時願叩門墻而不可得想
今巳獲趍拜當蒙與進也未由親承臨風耿耿
戴少望書
少望兄足下奉别忽巳三改月詹望詹望日來伏惟
起居佳勝十日前及陳傅良遇於黃岩說足下决以
此月初三日行天下求世外之道欲抵書巳無及徒
益悵恨昨日里人來知尚因循未果行始在韓丈時
屢聞少望此言心謂戲耳不識誠有之少望天下竒
才於今世不過數人造物者所庇惜柰何以少得喪
一不當意遂爲此等絶世自好蒼莾不可知之事驚
驚怪怪切計諸公巳有爲少望留行者若猶未也則
願進其愚往時陸惟忠學内外丹法東坡先生謂之
曰子神淸而骨寒其神可以仙其寒亦可以死惟忠
學之每幾乎成物輙有以害之則嘆曰吾真坐寒而
死矣今爲足下言不可出之故不但寒耳古之至人
未有聞也未有行也必疲筋骨極精神甘賤役甚至
侮蛟龍冒鋒鏑竟其死而不知倦然猶有不間聞之
而不行者吾料足下是數者皆不能盡平時揀求美
便斥棄酸醎尊夫人賢兄佳愛故曲徇其所欲耳步
行至十里外足弱不能前而反非舟車不能越鄉將
遂舍之而去道里甚遠荆襄江淮土俗嗜好不同東
浙即不幸一日有飢寒勞苦之間風雨霧露之氣從
而乘之疾病且作旁無親黨藥物不至則爲之柰何
無乃賊其所愛之身失天生賢之意廢於賢母兄之
望乎想少望一讀至此可以遂釋前念也列仙者必
用心於寂寞篤學於無爲巳而道充其中大發乎外
是以旦暮於吳越之區飛翔乎秦漢之郊縱意所如
無留焉者足下猶未能充也遂肆然發之摟取其名
而不思其難恐力窮氣盡則必有俟之者焉故爲少
望計當杜門端居危坐深念時用參同契九龠之書
老氏道德言以增益其所未定道引關節屏閑思慮
以遠去少年之習高人長者當襲武而至矣僕舊讀
柳子厚文獨愛其序送婁圖南極有理使世之君子
畔其道以從異學勞而無成者可以自鏡正惟不勞
而成固與龜蛇木石無以異耳願足下深思惟忠之
事而反復子厚之意救世俗之失正諸子之非明聖
人之經是所期於少望者鄙言可聽不可忽歲行盡
矣寒苦惟厚自愛
荅少詹書
某雖薄多難自少粗聞義理之大方所願守常道不
踰乎中庸之德雖其間氣質有徧不能盡合然要當
修爲充擴勉而中道每見少詹厲志篤意欲一日千
里未嘗不贊嘆及見少詹欲自負太過慕爲豪傑非
常之行輕鄙中正平易之論而多爲驚世駭俗絶高
之語又未嘗不太息也凢所謂豪傑者卓然興起者
世間常理也君臣父子夫婦朋友賓主之大倫也慈
孝恭敬友悌廉遜忠信之大節也所謂豪傑者卓然
興起不待教詔而自能不待勉強而自盡通逹無間
而可以顯仁藏用者故孟子謂不待文王而興此某
所以願望於朋友而少詹若不相信反以不肖者爲
隱藏埋伏不能盡切嗟琢磨之道此某之所以疑愧
而不敢深言也夫不能共由此道則當各行其志而
巳至於以機變爲經常以不遜爲坦蕩以窺測隱度
爲義理以見人隱伏爲新竒以跌蕩不可羈束爲通
透以多所疑忌爲先覺此道德之棄才也爲之必不
成行之必不遂讀書之博祗以長傲見理之明祗以
遂非故不願少詹如此而不敢深言也若少詹番然
相聽信知此爲忠愛之極厭勉之至只循常理有日
新之功孔子所謂吾爲爾宰也則憂患急難豈有不
相告之理乎少詹旣未能從人而舍己又疑人之不
相與而以爲外巳所以枝葉横生意見多疑不得與
一世之賢者遊於大中至正之途實非鄙野之人敢
有自外於門下也更望深思詳察某巳取此月二十
九日畢親平生雖不妄逋負人然就省約中亦自有
理柑子巳領貺錢二十千謹用回納窮冬苦寒千萬
爲學自愛
代人上書
某投迹山林居閑歲久今者祠禄滿罷又當造朝方
明天子登拜二三大臣作新庶事以圖中興天下更
易觀聽庶幾成效少𥙷萬分而某昔者盛年志銳喜
論世事比及晚暮心志彫落又以未嘗施用撫巳自
疑輒布所聞幸垂采擇盖天下之計遠有在於疆界
之外則不可豫言近在閫奥之内則不足深論惟其
墻垣之固障蔽所加若舍而不營則内外俱喪其或
經畫稍定防變既周内可以安國家外可以滅讎虜
詩曰自室徂基自羊徂牛鼐鼎及鼒此言行之有本
末而施之有次第然而當世之士於凢遠者則或侈
大其說以爲竒於凢近者則亦苛碎其辭以爲切至
於所當後先衆所共知則反以爲古今常談文墨之
舊事因循掩覆受患巳深誠恐垣墻頽圯障蔽有鈌
空言曼衍至計莫施則天下之事所損多矣伏惟相
公留聽而深思之不以爲熟爛而無取也游士大夫
争爲恢復之說久矣言東事者則曰取魯取齊言西
事者則曰取秦取壠又自淮直北以至京師自襄陽
指武關擣河中以抵函谷甚者欲遣間刺招熟戶納
豪傑繞海復出以結遠夷潘落之援其日夜思索惟
恐不精若此者某所謂在疆界之外不可預言者也
天下大事廟堂之上當有成謀豈容紛紛苟爲虚論
抗顔高議朝往暮隨無所責成徒亂人意勿聽可也
若乃興利之臣轉對之日所謂閩浙湖廣之間更易
茶鹽稅役之法至於創建官司網羅遺利鑄山煑海
無所不言向者禦盗之畫遍及内地烽燧相望煩優
無益某以爲若此者皆閫奥之内而不足深論者也
朝廷法令之大備每患太煩利巳窮盡不可損益舉
其大㮣惟在弔民區區之談謭刻過矣相公宜聽而
置之不宜聽而行之也若執此二端巳得其要則規
摹可言政事可修惟是垣墻障蔽之地未有條畫夫
兩淮國之墻垣江之障蔽也宜在過爲防慮嚴設捍
衛而觀今之所以措置疆界不知其何故也三國争
利南比戍守尺寸之地莫不建城築塢坐分要害今
其遺址具在策書爰自通和之久例作尋常州郡一
差遣廬楊置帥僅存虚名列城具官厚禄坐食其間
貴人子弟因緣請託遂爲饋遺脯醢之地不惟措置
未盡其術而邊政日以隳矣且夫障蔽厚則室家完
墻垣固則外患息紹興三十餘年江淮無一日之政
故逆亮驟來而江左震動人不自保此淮不固則江
不安之驗也且其地廣人寡平野莾然朝廷屢議勸
耕固嘗輕理夫農田之政非有他巧止在委任朴厚
英茂才力之士堅久盡心若民得安居土壌盡闢則
有增稅之利若官自募人耕作則儲米窖穀倉廪盈
積可以待外敵之變而無倉卒艱匱之憂前人施設
皆有成效今但止於間遣命使或乃暫付守臣至有
給空名告身奪農人牛具犂伐之地草萊隨長立意
苟且兒戲是同信妄人之浮言求一成之定計如此
則其土不可得而食民不可得而居險要不可得而
守實藩籬以安内地其勢不可得而成也故願相公
惜之重之不以爲常人之所共知而加忽不以爲朝
廷之所巳行而不問謂當别爲修畫參考古今選擇
能臣專一委任至於二路大帥不可止緣虚名無所
節制必與支郡相臨相統貴令脉理貫通士馬防戍
招懷撫納咸聽號令雖不能盡如前世舉以付之其
人猶湏久任五七年之間俾有績狀乃令代易若乃
初耕之策不可外選使人客寄其地勢力孤弱心志
睽乖難以責功易以敗事惟當精擇賢令俾滿十年
自然土壤盡闢冨實可考如使幅員千里粗有成規
隱然垣墻外禦牢密自北而南江左固無可慮自此
而北中原然後可圖聖上方且倚留於二三大臣欲
令見功成筭近在歲月惟願務實而行不至汗漫而
無統也某來下郡聞見寡淺自念不可以見相公而
爲是書生之談論固不足以動心而役慮矣雖然天
下之計有决不可易者則又安可諱避而不稱一日
有事起而謀之其可及乎執事毋以督過幸甚
答劉子至書
寄示新詩吟玩不能暫釋友朋聞皆為之傳說盖自
風雅騷人之後占得大家數者不過六七蘇李至庾
信通作一大家而韋蘇州皆兼有之陶元亮則又盡
弃衆人家具而獨作一大家者也從來詩人不問家
數大小皆模楷可法■淵明蘇州縱極力倣像終不
近似惟韋詩中有數首全似淵明者江淹作淵明田
居語若類而意趣全非今子至以平日研精之深一
旦悟入自然得其七八可謂古今至難之事若由此
進而不巳渾脫圓成繼兩大家真爲盛矣近世獨李
季章趙蹈中筆力浩大能追古人雖承平盛時亦未
易得然子至遂謂如天機自動天籟自鳴不待琱琢
證此地位則其不然如子至得從來下功深之力有
今日弟其間尚有短之未堅等滓垢未明净者以下
功猶未深也若便要放下隨語成章則必有退落反
不逮琱刻把竊湏審詳當使内外兩進未可
内外而忘也雖淵明詩亦自有工拙絶好者十居三
四爾蘇州局面多却儘應副得過此亦他人所不能
知也其間曲折非紙上可盡
荅吳明輔書
往陳壽老言其表弟齒甚少文墨穎異超越軰流思
見未獲也忽承枉示牋翰兼惠篇什意特新語特工
韻趣特高遠雖昔之妙齡秀質其終遂以名世者不
過若是何止超越輩流而已哉慰甚幸甚垂諭道學
名實真僞之說書惟學遜志務時敏厥修乃來允懷
于兹道積于厥躬言學修而後道積也詩日就月將
學有緝熙于光明佛時仔肩示我顯德行言學明而
後德顯也皆以學致道而不以道致學道學之名起
於近世儒者其意曰㪯天下之學皆不足以致其道
獨我能致之故云尔其本少差其末大弊矣足下有
志於古人當以詩書爲正後之名實僞真毋致辨焉
更與壽老講求之可也許將見臨尚俟面盡
上執政薦士書
國家之用賢才必如飢渴之於飲食誠心好之求取
之急惟恐不至口腹之獲惟恐不盡及其醉飽之餘
嗜好衰息方復調適衆味和劑八珍祈懇而後進勉
強而後餐其不棄去者寡矣故上有失士之患而士
有不遇時之悲至使官職曠闕治功陵夷雅俗隳壞
遺風不接由其始用之非誠心善人之類遭厭薄而
散漫也竊以近歲海内方聞之士志行端一才能敏
強可以卓然當國家之用者宜不爲少而其間雖有
巳經選用不究才能嘗預薦聞未蒙旌擢亦有巳罹
憂患恐致沉淪既得外遷因不復入以一疑而傷衆
信用浮華而傷實能又况其自安常分無所板援復
貽頽年永絶榮進者乎每一思之深切痛悼伏惟丞
相國公晉當國柄所宜察饑渴飲食之時體盡誠好
士之心急求力取博選亟用以爲國本民命永遠之
地以報明主之遇以塞多士之責某等見聞所親不
相爲比所愛不相爲私疎以公相信遠以義相昭昔
班固奏記東平王蒼薦者六人國爲得才不專幕府
而蒼納之裴伯爲李吉甫䟽三十士吉甫藉以舉用
而當時翕然称其得人某等濫膺朝列叨竊禄食常
愧聽聞短狹知賢不多無以禆𥙷萬一不勝慚愧謹
自陳傳良以下三十四人冐昧以聞伏候採擇
陳傅良劉清之勾昌泰祝環石斗文陸九淵沈煥王
謙豊誼章穎陳損之鄭伯英黃艾王叔簡馬大同呂
祖儉石宗昭范仲黼徐誼楊簡潘景憲徐元德戴溪
蔡戡岳甫王柟游九言吳鎰項安世劉爚舒璘林鼐
袁謇廖德明
奏薦滕賢良
臣聞國家之求材因其欲進而與之進則臣職修因
其欲退而與之退則士節勵二者皆於治道有益而
退爲難能臣伏見平江府布衣滕宬權知三省樞密
院事康之孫少有絶識文行兼茂外示湻樸及與之
斟酌世故動中機微淳熙中以賢良召閣試肆通爲
考官排沮孝宗惜之降旨再試會内禪而止比歲近
臣又加論薦士人歎息以爲近世科目淹久無如宬
者而宬廉靖自樂不競不述年踰五十絶意仕進蕭
然一㕓甘於退老迹其清裁可以範世臣愚伏望
聖慈念孝宗延登之勤嘉宬操行之美特賜一處士
名目以旌冲尚臣干犯天威不勝震懼伏候勑旨三
月一日奉聖旨賜廉靖處士
啓
賀葉丞相
伏審誕敷明命寵陟上台宗杜所臨獨當眷賚之厚
臣工是式庶幾觀聽之新伏惟慶尉國家若稽治本
灼見俊心考其盛衰之原必關用舍之際三傑未臣
於高帝秦項方争十夫既翼於成王商奄斯剪雖異
世每煩於興嘆而並時嘗患於不遭惟管仲之相齊
與孔明之佐蜀皆以偏隅之地坐收強霸之勲盖上
之相信無枘鑿之乖故巳得專行有符節之合事罔
間以儒陋之學功不逾於素定之謀維時真人勃興
昌運亟更元宰卑房社而不庸夢想天民宜稷契之
自至伏惟某官噐鍾嵩岳之厚才配唐虞之難從容
煩亂之中有如踴躍功名之會動中事幾體坤順以
承天躬謙勞而接下遹樊子男之服入均卿士之尊
漕輸江淮屏翰吴楚擢參華近密契聖神地官兼掌
貳之隆政府歴東西之峻未能獨任容有累於設施
命以仔肩固顯示於德行方今内康四海外㹅六師
劉晏得君財苟匱而何患吉甫任政官雖冗而自清
欽聞卓異之居一洗因循之陋某衰舛自屏欣幸滋
深外合縉紳之公言内慰鈞陶之私願不腆緘謄之
敬莫伸庭著之儀怩喜兼懷敷陳奚旣
賀龔參政
伏審獨由上旨參貳國鈞渙號初頒交慶仁人之用
尋綱肆舉益振本朝之尊伏惟歡尉切觀賢俊之所
立無如出處之最難自其飬望於具僚之中則有致
身於上宰之意苟惟逹志建國無窮之基庶幾得君
俾民與被其澤自期甚厚成效罕聞時益變遷既乖
所學之素事乃叢委或違應務之周而又氣不足以
行其言節不足以徇其道黽勉積禄沉酣奉身功名
之垂逝云邈矣社稷之固將何諉焉然物之萃者勢
必升隂之剥者陽必復天地交泰君臣會通是生命
世之英出任天下之重某官德博而道大體備而用
全元化運於四時莫測機緘之際善馭調於八駿靡
勒銜勒之勞屹然公輔之資蚤著諫垣之日惠流舊
楚聲冠中都民具十年之瞻帝求一德之賚果發大
議分别忠邪多舉訓詞旁招俊乂豈徒因陋就簡襲
制度於漢唐之餘必將用夏變夷復版籍於祖宗之
故竚超鼎鉉大布甄衡某頃參御史之僚老領偏郡
之乏茫茫其遠深愧大夫之從斷斷無他尚冀黎民
之保忽聞新命喜倍常倫木德方亨水行未殄伏乞
爲時自壽少尉羣情
謝宰執登科
羣士並進未知孰賢特恩所加忽爲異等下有慚於
朋友上或累於朝廷惟先王度德以任官司徒命鄕
而論秀必使行義巳著天下豫知其人然後車服肆
頒國家始頼其用固無以動世俗之耳目斯可以爲
治道之楷模科舉之興古今殊制考之以無所統一
之言語寄之於不可測度之權衡靡人不求惟藝是
擇雖復方州論薦宗伯選掄以至親煩明主之尊屈
訪大廷之問防隄量密謂非不肖之可容條對甚多
庶幾實才之出此猶且士無定品家有冀心方其想
望於進讀之時側聽於傳呼之際曾莫識其素守遽
超越於軰流市井嘆驚鄕黨夸耀習慣既久見聞謂
何况如某者少經歴於賤貧學不專於師法悔尤未
盡禄仕爲難是以私自退藏甘心農役之賤復無田
里可供公上之求雖黽勉而應書每旁皇而却顧不
謂錫以過分之寵拔於偶然之中集衆人之所榮爲
一身之厚愧始迷弗悟徐揆厥由此盖伏遇某官蹈
履中庸左右皇極聖賢相遇持守泰寕之基忠厚成
風力行寬大之政思皇多士咸造在廷以爲篤意於
舉賢未若無心而得俊遂令凢陋致此叨踰某不敢
恃以自強因之有立追觀前軰之盛莫匪能臣之流
豈伊勲庸可踐軌躅尚庶幾於十一以報荅於萬分
上趙運使
文字爲官巳逾望始邦邑至重互忝命書稽參功緒
之成周知貢賦之等上嘉計使式厚民生伏念某自
知之愚舉世無取少而干禄本埸屋之空文誤薦虚
名覧周秦之藏史未嘗試吏自靖便親假榮渥之若
斯盖超踰而巳甚然而州處甸官之外地當甌粤之
窮取金於山嗟鑛鏷之既隱食鹽於海嘆滋味之不
充善政不施得財何所此盖伏遇某官身爲權量道
筦盈虚益下而惠之以仁正辭而設之以義眷六飛
行幸之所而供億兆之原國取具而人不勞生者衆
而食常寡是用廢舉官吏肅振紀綱不專責於有無
姑務戒其苛虐坐令疲懦盡力撫綏昔周三監厥有
保惠之道𬗟惟漢使始專刺舉之權古人與稽何遠
之有
上苪提刑
外君之始領郡過優延見吏民周覧風俗共惟大使
繄時上臣姑願察其愚衷敢自飾於辭令伏念某少
而朴陋發憤藝文迄無寸長可當世用頃叨中秘之
論定許以便親而告歸休其數年之勞假以一城之
守蒙恩若此思報謂何然而以歲計功曾何日月之
積引經泥古不求法令之師邈爲山谷之生食於草
木之實嗟猿狖之與取尋刀斧而相仇仁義未明寬
猛交病息争而治無訟爲難此盖伏遇某官首公以
身惟義爲質弟兄師保俱爲天下之望人門戶儀刑
方觀天下之論道周行江漢親至鄕閭比出六卿復
使三輔深知上意之所向常持中興以與民豈惟伏
念於囚辜盖嘗教誨其官属有所庸瑣敢不奉承助
成必世之仁以靖一人之獄過此以往未知所裁
上張安撫
載㳙良日祗合左符受要會於司存上起居於大府
顧憂忝冒有愧趍承伏念某學朴而無竒行訐而遺
俗圖書之舘猶或採其虚名民社所關切非利其所
據乃眷古枯爲今近州文物聲名沾漬已久山川風
雲夷險不除惟其險而難通是以淳而寡訟哀此淳
獨稍寬㗸轡庶幾從容有𥙷萬一此盖伏遇某官逢
世以泰保能以謙先王勤勞固巳載之彛鼎後嗣賢
業兹盖大其烝嘗爲帝信臣鎮國東屏奎文寶訓待
天日之粹容錫盾琱戈增郊畿之重勢豈惟寵極而
人不忌抑亦民信而政易成矧是属城有不成德盖
方伯之職王政相維世室之卿所見者遠教其不逮
恃以自安區區之心斷斷若此
上韓提刑
誤頒恩典弗量智力之堪方懼譴訶巳及政刑之謬
有嚴王命肅告使臺伏念某才短易窮事劇難勝自
頃塵於仕籍久叨領於書林忽被郡除莫知事本惟
法令制時之要而經術飾治之餘二者之間久焉難
居一成不變無乃過中眷惟山谷之窮民亦有父兄
之善意争訟差簡可使向方鞭撻過多祗傷和氣顧
如不肖難以論兹此盖伏遇某官以義行仁本身及
物天姿仁恕宜委重於事權世故通明莫致文於欺
罔王都而近浙水以東億萬維民動息待命方冕旒
之興嘆輒殿省之所親吏多侵冤人則奚罪仰遵寬
大粗免滋章操造父之轡銜疾徐不失蹈公輸之規
矩巧拙可施過此以還未知所措
上陳提舉
昨奉詔恩許承人乏拙無他斷賤不獲辭惟日之良
上事如式㐲念某學無通變之益生禀遲鈍之資筮
仕之初以身自效悔不更於州縣巳叨寘於朝廷行
誤擇以及兹悅不知其所措矧是古括素稱陋邦金
鐵所藏有山脉夷傷之患魚鹽通饋仰海潮枯竭之
餘分財於鄰無他自食靖言𥙷報之萬一敢復聚歛
於毫釐此盖伏遇某官誠明粹和剛毅篤實大音不
震律吕既調元氣無私草木自遂有懷乾道之御史
上繼先朝之巨公信道益堅得名甚寵臨遣之際上
意可知盖京邑之爲恩振根本而益厚愛惜官吏使
各極其所長闊略簡書非務出其不測况辱趍承之
舊倍深傾盡之誠過此以還未知所措
上李簽啓
伏番顯膺制命榮緫樞庭儒者得時天下幸甚切以
右府本兵之地六師平國之威制牙璋玉節之符董
熊士虎臣之用智其策畫必將難任而易疑詭以勲
庸亦或邀功而生事繄上拔舉係時翕張博觀前世
之用人無若本朝之中道肆擇通儒之俊使知秉義
而飬威耀於屢試之餘欲其更變而明審望實既著
姦宄自消然以仁而遂其謀允文而奮於武兼兹二
任厥惟艱哉自非才德之全莫寄安危之大某官易
簡而知險阻清和而化寬廉赤璧黃琮上禋穹昊豫
章文梓表立明堂庭争犯顔凛純忠之外著燕居若
祛薿沈勇之内昭赤心佐王華髮在服甄才冢宰九
等定人物之評勸學經筵六藝致帝王之用除書甫
下士論巳傾謂當彙進之時匪特逓遷之舊宜更新
於百度以震懾於四夷某比接周行嘗陪末議忽聞
超序倍切忻愉盖神兵在於不争而太平見於無象
式欽竒略自尉頽齡
與交代啓
講學丘園居昧論交之素佐刑畿路契敦展事之先
在疲懦之所蒙固依承之甚幸共惟交代某官噐質
方雅才識敏明恢舊德之名家擅能官之美譽宜膺
專任快剖决以無留尚俾属人豈徊翔而有命既屢
申於疑獄乃多積於隂乃發迹自兹亨途何遠途作衢
至如某者未愖從䆠徒沾策名叨被近除非官序之
當得俯將就職量分義以自慙智者之後利而因循
拙者之初鈍而難習或可施於警告願勿棄於疎庸
方戒寒疑倍綏德履
水心先生文集卷之二十七
