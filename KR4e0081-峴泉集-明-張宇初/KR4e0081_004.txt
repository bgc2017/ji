峴泉集卷四
明張宇初撰
題跋
潘默成先生書跋
宋稱道學最明凡業儒者皆有踐履之實雖片言一字
使後世歆慕不已而良知或有警發者豈泛然也哉今
觀默成先生潘公遺新州太守手帖首戒廉謹不苟為上
俯仰無愧怍正自可樂末及澹然無欲之心為至大至
剛之炁躬行之外又以告之後學誠古君子之用心也
已豈不使貪夫庸士有所感愧而興起耶然讀其言而
不能身踐之視仕而每墮是者為何如哉宜考亭朱夫
子文獻黃公待制柳公皆推仰若此其非嘉言善行有
足為千載模範而至是也夫惜世之知之者鮮矣予留
京獲觀喜而敬題于後
應化錄跋
右三十代祖虚靖真君應化錄止堂易真人所述天樂
柯講師論讚者也真君生有異徵長而敏悟以髫齓襲
教而遭際徽廟崇道之至若治蛟解水馘祟内庭暨禱
禳呵禁之神已非有道者所不能而其忠君愛國之實
且累形于辭數騐於兆使徽廟具造道之見度禍於未
萌亦豈不于宋朝運祚有所禆益者乎而乃使耳聞面
覿之言卒成虚遇豈不深可感哉然真君之道行卓卓
垂之後世不泯非國之存亡可得而繫焉况世運既否
一旦示化若脫懸觧久之復顯幻川蜀間或謂仙之說
虚誕是可謂之誣哉此吾道之盛由真君而特著也凡
世家所載率或遺略惟是書為詳抑止堂非有見聞苟
失譔次遂亦缺墜而天樂富於問學不加贊述以傳之
久永復何稽焉然歲久罕存某忝膺宗緒仰止無補因
校遺文壽梓以廣其傳非足以盡報於其先也而四方
知識者願聞之若即所見則真君之神功妙行亦庶幾
不泯也乎
檜堂奏稾跋
古今國之賢良鄉閭之才士山林之英傑皆乘一代運
興而生自非氣質庸下力學所能至也吾家自漢相傳
迄今二千載凡國運更立主教者必有過人之資山中
翼副之士皆器識魁特舉措必異於常故玄德克修家
聲無墜盖有自矣元初高祖簡齋天師赴召時君臣遭
際皆英偉卓絶而相成者又多通道能文其顯赫一時
光耀前後宜矣崇禧院檜堂黃尊師時侍行凡箋表
供醮之文皆所撰述辭意温雅志行純篤非惟姑存典
實以備後日觀覽讀其言亦足見當時寵遇尊隆之至使
後之人知所祖述者也如愚張公暇日出以示焉獲睹
先世之盛烈豈不有興發者乎然山林凋悴日甚觀此
尤重感惜而已元逮今已百載其遺宗故老若蘭雪如
愚皆篤實有文故能珍襲彌久視彼文獻故家多片墨
不保存者為何如哉後之繼者尚無墜其志庶副所託
焉
王達善先生梅花詩跋
右錫山名儒王君達善和中峯禪師所賡馮翰林梅花
詩百首予趍京道過其地出求予言夫詩之賦情詠景
各由所得而成如馮居苑闥遭時貴顯乃獨意於梅或
其處家山故林興味有所不忘而感發然也中峯融造
禪妙才氣縱逸走筆成賦故不難矣二公相去今百年
間罕續其後達善以學業之富必有契夫孤高迥絶者
宜其詩思有不能自已而韻度清贍宜成章之麗也
然古今尚梅者衆矣必求夫操行之潔有所自同則不
徒嗜其清標而已矣予亦愛梅者遂為之題
何滄洲竹譜跋
予嘗稽諸畫法竹之始於唐及五代皆鈎扐設色法也
故崔趙輩雜以花鳥擅名特不過殘坡野渚間風枝雨
葉曲盡妍態而已求之高林竒芳老嫰晴雨之狀交錯
互映而汀煙水霧幽思畢具大而怪崖顛壑清冽怒號
層見疊出使俯仰屋壁若行其間者絶未之見也唐末
李頗始作墨竹至南唐後主李煜為盛逮宋文同倡其
神悟而蘇黃繼之墨竹之大成集矣善學者代不一二
間惟得渾濁之氣纖媚之姿自成壯弱之筆者皆然逮
金惟黃華父子頗飄逸出羣元初高房山趙松雪李息
齋柯丹丘一時競出各擅所長其名耀一代豈偶然哉
息齋竹譜傳世已備刻本學者必由而入先師壺公天
挺竒資寫竹尤工其高弟何君伯度少與予同門師焉
克造三昧善繼絶學者也暇日為仲氏湛碧圖是譜
雖枝葉榦節皆同息齋尤稍增益之而雄逸過焉所
謂高林竒芳怪崖顛壑者舉備諸體使吾湛碧穎敏
之資力進而擴充之有不惟是而已哉装池就索題
其末而先師之學獲家承而人習之豈不私自喜快
焉遂為識
李氏族譜跋
予嘗觀古今士人之家盛衰存亡固係乎德積而善著
之若何哉而文獻之後乃多淪弭無聞豈必德善有不
足焉然其秀鍾粹發頓長則驟息理不可測者抑近世
雖通都大邑趨馳凡千百里求故家大姓之足徵者不徒
叩其風俗之美子孫之盛而於學行之歸亦甚鮮矣此
非氣習有使然哉番陽李氏為饒之著姓吾山李君仲
治敦厚而文於族為長急於究其氏姓之源嘗示徽饒
會譜之略按其始唐德宗建中間因盗叛乃南遷於新
安逮僖宗廣明間黃巢叛故避地黃&KR1921;有諱仲臯者則
肅宗時李衛公靖後也仲臯生三子初遷徽之新門嘗
卜以從田為吉故一居新門之敷田一居浮梁之界田
一居婺源之嚴田皆代至顯宦在宋元為尤盛而詩禮
之風藹然可尚者今且猶然其諱仕言者宋嘉定間自
浮梁遷番陽為萬源始祖仲冶其十一代孫也觀其源
流之衍不啻宗家望戚之盛其非有德善之素而然哉
予雖不及盡識而仲冶篤於求本惟恐有所顛墜其志
之賢可槩知矣豈不使嗣之者有所興勉焉因其請遂
感而為書其末
定武蘭亭跋
予觀晉永嘉義熙之末時距一二載興衰相續朝同
而夕異皆一時乖於禮度誼烈之風習於狂放其視國
之重器身之大節猶空浮土苴故移其廟廊宇社之心
一置諸嘉山美流而弗之顧豈時之不可為而遂勿為
也哉故傳之久因有頼於標韻者宜矣王右軍禊帖為
書法本傳之著而愈重雖視王陶温謝勲跡有殊而於
書之久亦過於泯然堙腐者焉世傳數體有梅花定武
諸辨而求之逮古者絶所少見若時遷代異多唐宋摸
搨於石者故各相淆雜雖豐瘠逸伏亦始離而間合
代之蓄者非善辨不能也予友吴君志德博雅嗜書搆
此本於姻生王氏家王仕于元凡翰墨多所藏襲宜為
搨之佳者以予尤嗜之篤&KR1019;池畢屬識其故校予所藏
奎章虞公所跋本則甚類矣使志德之書既善尤潜味
於此其所得之不已尚予所可及哉幸世珍之
趙文敏真書千文跋
魏國文敏公為宋宗裔以書擅于元雖時之相去上下
世莫不本之予嘗讀公状銘其得肆志於翰墨凡晉唐
諸名迹每臨摹不下千百次是使其故王孫宗室餘神
末度傳之不泯者亦豈非元之寬平隆盛有以養其氣
習者然哉凡目所歷或家藏而人襲者真書為最少見
而其可刻石者尤為書之最難予友吳君志德藏此有
年體畫楷細毫髮無不至是所以人之争愛而垂之宜
久也然或謂公書始法李邕雖後力入鍾王而終有類
邕者間亦參之邕書公大有過焉抑善學者由是而入
之黃庭方朔間若履階而升必達於閫奥豈可若恃盈
肆者一并之庸腐而不暇論哉此厭常嗜古之士不得
不辨焉志德既習之久善充其所造詣者矣因示之遂
為識其末
書俞烈婦傳後
予嘗觀劉向傳列女遺事深足扶綱厚俗為百世法而
於節行峻卓者讀之使人髮立神悚果豈易得哉盖
為女婦之持節也於貧賤顛沛者為難而遭時喪亂
冐兵刃無辱者尤難以資力自全者固不足取矣矧
以貴富而迺失持者哉抑由天質之素剛勁不折者
有之而或歸於世家大姓聞詩書之化能省立者有
之及其以一婦人凜凜然有烈丈夫志與清冰烈日
比潔並明傳之不泯豈不偉哉嚴陵烈婦俞童士淵妻
也值元季兵亂顛連奔竄間官軍剽掠以身翼姑與子
且累逼汙之雖折肱皮面義不辱身繼以無辱告其夫
而卒其不媿所天者果何如哉此古之為難也況世降
俗薄而能自持不屈如是哉是必由天質之素而又蒙俞
氏詩書之化孝姑事夫已見之平時而一旦從容就義
視不難矣然詩書之教惟行義是先若俞氏世以文
學相授受而有是烈婦適足以彰其學業之實於俞之
光有不惟是而已矣宜流馨史册於無窮也其子英才
來試邑弋陽為吾郡之有聲者嘗以徐太史傳請題予誦
之敬歎者再能無一言哉是所以為不泯者慶焉
艸堂八詠卷跋
右草堂八詠先師柏承夏先生所蓄當時賢俊題詠之作
也先生少從鄉先生長者遊皆一時知名者是以其問學
淵粹文行端純有非他所可同日語也其先英公遺裔
始家番陽後遷安仁元季兵興復遷吾里因家焉艸堂
作於乙已歲先生受知先君子冲虚公予伯仲皆從之
遊凡道德詞章之學莫不切聞而篤訓也惜予駑下無
似不足以副其琢礪未足見其有成也而其銘心盛德
豈能少忘也哉無何先生以壽終冢子亦繼往此予深
抱無窮之悲也其於始終道義得不有愧感者焉孫護
嘗請字於予予雖欲撫而成之使其克立以昌大其後
未知異日何如也暇日因識此卷不能不重予之悲焉
因念兒時侍先生之側凡優於詞翰者畢具於此及予
長或師或友之豈不私切自幸焉今相去不二十年十
無一存者是尤增予之悲也護也尚珍藏之凡一展玩
其手澤乃心祖訓以志顯揚則予之望於先生之後者
可竢矣故識于卷末
張長史帖跋
右張長史旭艸書十七字迺唐人硬黃搨本也世稱顛
素為草聖盖其筆勢翩翩險怪莫測霆鼓電馳蛟騰豹
躍之勢非心手融放所不能至也信不誣矣或者不求
風神變化之玅而特以飄逸之過為嫌又豈真知書者
哉予學書三十餘年嘗臨摹千文墨刻愧不能造其三
昧雖間探其遺意雄度尚何足以名家傳遠也哉因觀
是書并識其感夫世鮮知者而愧已學之弗逮也彦益
素嗜博雅不妄示人其亦知書者乎宜珍之至矣
姚少師書蘇文忠公書跋
右蘇文忠公遺寳覺佛印二禪師書少師姚公書以贈
金山適中禪伯者也文忠公以文翰雄一時數百載之
下猶仰之若岳峻川奔其垂之不泯也亦宜&KR0008;於禪悅
法喜之好尤深當是時禪林巨擘有若寳覺佛印者豈
不與之默識心通也哉而我少師公今以雄才博學光
際皇上龍飛之日寵賚彌厚又以元勲宿德贊輔青宫
其穹爵令望又豈彼二禪師者可比儗哉使獲與文忠
公罄同堂共席之論其歆豔禮敬尚當何如也且少師
公書札精妙與文忠公之辭珠聯璧合照耀先後其以
遺適中也猶足以見其下賢導後之篤固非以貴富自
重者豈能若是耶予也山林疎朽嘗辱知於公獲一披
玩敬羡無已適中其世珍之豈不為禪門之一盛典也
哉是識於左方
俞紫芝草書千文跋
予齒及冠而少三齡時嘗侍先子遊錢塘紫芝先生俞
公趙魏公高弟也於晉唐諸書體悉通凡所臨贋去古
人毫髮無異遂名浙右予獲執筆從公遊時年將八旬
而康健其風度標格玉堂餘韻藹如也凡書法之玅幸
盡究之而得公之書居多久稍逸去未幾公捐館矣數
年往來京師或見一二令人愛不釋手草書千文一卷其
里禇文煥氏所藏尤為佳者雖臨倣之工而出入諸體
中若鸞停鳳翥之粹風馳電躍之神靡不備矣昔人謂
如淮隂出師多多益善者此也考公書時去予從遊特
四載耳轉盼之頃凡二十餘年矣而錢塘凋謝故友殆
盡撫卷不勝悲慨公不可作矣文煥尚善珍之因為書
之右而并致予之感焉
楊氏族譜跋
予嘗讀史觀三代世表十二諸侯年表皆歷譜牒而後
詳焉自殷以前諸侯不可得而譜周以來乃始可著孔
子因史文治春秋序尚書則紀元年集世紀五帝三代
以來終始五德之傳尤可考也及讀蘇子古史則譏太
史公之失亦不少矣蓋代遠事湮有不完焉故譜牒之
製而後帝王世序乃明春秋之後興壊不常至漢法古
之製尤存凡學士大夫家乃人各為譜而官設局以掌
者廢益久矣以是大宗故姓莫知有考者多矣華陽楊
氏在漢亦泉矦喜太尉震始見傳記楊氏之顯者率宗
焉歷唐尤盛遂分華隂蜀浙閩四派皆世顯宦由華隂
而居醴陵仕唐宰于高安除臨江刺史遂居新淦者六
樓翁也三子俱仕仲子諱正唐景雲元年來守撫州開
元初寓臨川小邾里宋開禧丁夘六世孫浩復遷金谿
之印山由是分為上下派莫善於印山也譜皆可考證
焉予少讀顯民詩知楊氏世以儒名及交孟頊其家
學源委從可知矣近世稱著姓者子孫弗克繼其業使
故家遺俗一旦顛墜不舉者常有矣如楊氏以穹爵令
望著于代其後又克大之豈苟然哉宜當世之士具有
稱述者因為題其後以勉諸來者
邵典籍詩文跋
國子典籍邵公原性瑰琦偉特士也曩遊吾山挹其言
論味其詞章卓然以氣節自尚恨見之晚於是定交焉
辱公不鄙而公適間關道途而顛倒之戚恬不形于辭
色相去凡八九載每惜江海舊遊求如公者絶未之見
也前秋忽會于京文益竒而氣益壯相與抵掌旅邸懽如
平生已而幸會之數而麗澤之益有焉間秩其詩文若
干篇示焉伏而讀之若夫蛟騰豹躍之氣霆奔川遡之
音珠明玉瑩之質鑑鍧炳煥照耀文林間不可得而形
似者淵泫浩蕩動千萬言皆足以植世教翼經史者也
其非發乎悲憤感慕而然哉宜乎一時元夫碩士莫不
推許之而每以剛介不偶於時迨晚方受知明主此故縉
紳縫掖之士所深惜而公亦邈無介焉昔韓子謂非三代
兩漢之書不觀故蘇文忠公以為文起八代之衰韓子
法於千萬世直欲方駕孟荀而董賈未足多也而公氣
識雄深使其才驅氣駕亦將繼武者耶斯其一以古學
自任而舉世少所契許也哉予也山林荒落何足以知
之辱公雅厚能無言乎然世不求捐介蹇愕之士則已
如苟求之非公而誰歟是書以歸之
祭文
先祖妣胡氏元君遷葬祭文
惟川岳之英毓秀令門物必有所歸頼焉嗚呼天錫淑
姿生風憲之後配我神明家其處躬柔惠蒞衆寬和
母儀婦則持踐克篤遭元盛教興爵位穹赫飾華耀綺
他莫與倫而内則相助教樞協承寵渥樹植鄉衆凡廿
又八年内外戴之其若舉弊益嗇濟困扶傾一時皆德
之至於嗣生晚噐食德之報實隂有自焉無何罹變位
移撫鞠弱孤匡家畢葬時羣黨争銳危甚一髮卒以和
順將成保時固本仁愛結心嚴介立節遂歸者復衆晚
值兵興且募義保障遠邇賴寧不數載位返教崇先
君光際天朝均被顯榮安享耆壽於甲第已而綸言
薦降榮者朝野非德博智明足以回天寬璧尚克是哉
比遷居三載而壽告終福備德全足慰後人之心啓當
時之羡斯亦至矣不謂前兆弗宜厝柩壽藏之側不逾
數年而先君仲父繼逝若婦若孫仰藉祖宗休靈襲武
無墜矧以多故不獲隨構佳城愧罪曷眚兹卜地南山
先隴相望幽宅信吉靈輿將以舉道哀不自勝追思遺
德厚恩言孰能喻謹陳觴以告惟至神昭赫垂鑒于兹
尚相我後人嗚呼尚享
祭周經歷文
維某年某月某朔日友人張某謹以清酌之奠致祭于
亡友後軍都督府經歷周公之靈而言曰惟公之生同
里而學同門予在未冠其相切磋也猶馳於駿奔及以
薦辟而仕雖始不忍别復遂會以究論嘗兩告歸以憂
省實喜溢於誨諄果慰平生者研泳古道於斯文故出
入班馬韓歐浸灌陶謝韋陳豈非以其所長又厭沃於
縉紳盖當世之凋謝若我同軰猶晨星之麗秋旻宜其
志趣之合非籖帙之間則雲水之濱況即其所踐者廓
然並見乎寸心其居職也能温篤自持以格於聖神而
蒞事之謹又能不屈於移淪繼不勝於旅擢也實繁夥
之必親雖恐慮之莫計意必籌練於熟循豈謂終乃長
遊值予會以具陳予之處朋友之分而情親義篤寧不
力勉於自新曷期二旬之聚忽死生之要一付其屈伸
世雖謂或不得其正而公自視者足以守道而全身
然遠邇知識皆惜公才學之懿以若用之弗宜是曠視
於歸真愧予不足以盡其託而忍銘之以文惟抱耿耿
乎中者徒愴慨於塵氛期彰公之宏文麗藻足示永以
弗湮兹乃封窕以訣别其永違於九原惟靈昭昭之弗
昧千載曷泯于斯言此慟予之嗟感惟吾道之孰存是
潔誠於一觴其來鑑乎吾聞尚享
祭紹菴龔先生文
嗚呼先生竟遂已乎其生也育質名胄授業良模在昔
平盛方駕坦途問學該貫味道之腴允紹遺光世賓我
塾於昔先猷貞純淵穆是畫是持維矜維勖克廣玄休
實禆化育人惟求舊足副厥資醇篤其訓温粹其辭凡我
女侄令善由基方期久齡豈曰遽衰雖苦疾疚或作或
愈伊此别懷傾我中緒繼兹壽康適欣且慰旋聞困痾
驚惻罔喻亟趨以奔湯液具陳日企夕望莫療其源既
以面訣尤懷必存終殞斯疾媿義靡敦曙星麗天曷翳
其明芳蘭在谷曷揜其馨斯文凋謝甚若攴傾矧復云
亡傷哉斯情世豈無友孰厚且仁再更晨昏靈旐兹舉
惟我伯仲曷忘素誼酹此一觴泣涕如雨清明孔昭來
格其至嗚呼先生哀慟何已嗚呼尚享
祭曹道錄文
惟公篤生令宗才識純裕儒玄具師探索淵䆳恢度益
閎辭華豐銳從禩帝庭衡嶽穹峙玄教聿興百司佐隸
宏玅闡微誠感神至矧贊以文猶啓冥戾克大琳宫珠
輝玉麗百工告成金奏旋備廣錄宣儀幽遠咸類帝曰
爾誠優眷彌譽雖其寅寮寵渥靡預予忝襲宗匡翊實
美篤厚友情淳誠道義被囏際榮忻躍恐懼凡厥巨微
忠深愛屢世謂膠漆炎凉莫諭違别五載馳情益累詞
札往還疇滌懷睇且期晤言疎晦是傅曷云歲阻驚聞
哀訃摧動寢興形神罔顧吾道何萎遽失儀羽不亡者
存千齡非駐皇詞天漿寵際特御山林被光度越前世
柰此凋謝孰庸陶鑄仙靈孔昭千里歸祔祖道郗歔悲
感交注再瞻神容明德冲豫永垂休聲以緜□祚嗚呼
哀哉
祭胡贊教文
嗚呼代之輔吾教者必才能卓立足以翼贊其成也惟
公生於名胄挺秀玄門早輔我先君克成教爵其遭際
天朝而陳綱振紀凡經籙科典靡不竭力相衛焉歷職
玄幕累遷再擢故其元勲茂跡在一時同輩未可倫儗
暨先君示化予即襲教其力於協持視往弗怠故予事
之猶邦家之元老未嘗一有慢易而衆益加尊信焉曩
貳丈席温静不苟未幾朝廷精異符籙護以銅章首命
掌之豈非其恭默有以至焉及累升首席力讓未遑而
亡何誣搆横至竟殞於行是豈天之吝全其終耶而生
化之機囿於運數而然耶嗚呼使予聞訃顛沛摧慟哀
無所容何奪之太速而禍之遽甚也哉然公夙探玄奥
超曠之言其無累乎中視生滅乃反真之遊又豈足傷
其明哉矧其佳言麗藻宜與冥鴻遼鶴騰神廓寥之境
是乃不死者存尚何悲歟兹歸神幽宫永隔千載是一
觴決别以致其哀惟靈其鑒之
祭傅仙官文
嗚呼外方之學超逸是尚翊教之得才必名宗而貞亮
當前元之運否慨山林之凋喪我先子之聿興值皇明
之大暢首推慕於玄風競雲從而川向際真主之龍興
密清光於天仗敷辭藻於文林著靈蹤於四望早侍祠
以顯庸校玄科而綢剏暨予襲乎教樞力匡持而協相
煥黃籙之標儀振瓊音於簠鬯累遭際以錫還澹夷猶
於峯嶂主丈席以儀刑屹耆英之足仰敞宏構之清輝
鬱仙壇之穹壮俄微疾以愆和候返真乎鯨上甚名山
之頽靡空撫感而悒怏兹靈輀之介道陳一觴以别餉
神其鑒之情辭益愴
青詞
己巳年酬醮宿啓青詞
伏以天壽趨朝仰效國恩之報教宗負任惟依帝造之
宏况奏陳懷預患之憂而禍咎有横貽之變夙攄醮禱
允藉終全潔芹藻之一誠畣聖真之鴻澤俯膺中惕密
徹丹忱伏願聰鑒昭明睿慈溥博釋愆瑕於既往咸錫
陶鎔集安裕於邇來悉垂涵育冀欵言之上格資靈貺
以潜敷教脈延禧協春和而日茂皇圖介福回陽候以
時雍
張宇明薦父青詞
自天降質情有禱于玄穹由父生身恩敢忘於幽壤攄
忱請命惕過陳詞伏念先考某生際時昌歿逢家難襁
懷綺綉早罹失怙之哀步陟荆榛粗遂賁園之託屆誕
之辰適近云亡之日乃先親違終養之嗟而弟有溺淵
之恨累欲陳於醮拔竟連阻於塵羈爰致薦修俾階超
悟伏願丹書釋罪青簡垂慈性地朗明悉洗無涯之沉
滯泉扄洞照普資已往之迷淪凡屬含靈均齊解脫
酬醮早朝青詞
乾道統天為凡世民彛之主宰皇中建極啓玄科請禱
之梯航秉叩夙符陳情昭謝伏念臣某傳宗未冠襲職
孔艱灾非鼎沸之屢貽繼嗣淵臨之數見志實乖於脩
滌躬有頼以祈禳時歷因循圓寳臺之萬遍恩垂罔極
畣睿澤於一誠仰懷高厚之慈尤冀回旋之造朝儀曉
肅盟欵是酧伏願釋宥無方矜容有在仙曹錄命早育
秀於春陽玄教增暉日齊明於景曜洪禧誕布巨澤咸
濡
正醮青詞
乾坤覆載時倏屆於誕辰科範昭宣齋并酧於素欵
仰希靈貺恭致謝言伏念臣某嗣職年踰撫躬夕惕
駈馳非訟幸身衆之復安昭事宗祧感繼承之未遂晨
夕之懷憂甚切省修之勵已維新蕆醮禱於冲科竭忠誠
於宸鑒伏願皇猷鼎固教脈珍符曰壽曰康介萱席春
暉之永宜家宜室開蘭闈晝日之長是慶衍於仙基至
恩臨於悃愊年齡益茂髫稚咸寧
本宫大殿慶成正醮謝恩青詞
伏以易昭大壮是宫室之由興道煥重離喜殿廷之遂
構仰依覆造恭致謝忱伏念臣某嗣職有年省躬無補
上承帝渥幸錫賚之寵頒周率衆誠頼施金之咸集歲
月之稽縻良久斧斤之經始惟艱獲棟宇於落成磬衷
盟於醮悃伏願皇圖天廣教範春輝宜民宜人介萬姓
壽康之祉爰清爰静安一山寧謐之基及慶衍於宗傳
至恩覃於鼎固百靈拱衛五福攸同
懴紫微臺青詞
伏以北極拱辰宰乾坤之生育中天御政司人世之權
衡恭叩真科敬陳衷悃伏念某忝承宗緒仰拜綸恩千
里趍朝國社適逢於繼統一心祀帝醮修有命於薦先
矧川途驅役之囏多星運遲留之慮是欵寳臺之虔禱
幸符金籙之圓成庸致懴忱并伸酬謝伏願紫微昭煥
潜回吉曜之暉黃道開明茂衍遐齡之慶教模增顯眷
序咸寧
懴臺早朝青詞
維皇上帝總司主宰之機欽若昊天式重權衡之任懼
灾衰之罔測嘗懇禱以預禳禮誥周圓攄誠懴謝伏念臣某
嗣承越歲乏歷多艱頋罪業之彌深致憂危之疊見照
臨有赫庸敷首過之祈降鑒無違是罄朝元之典馳忱
綠奏畣欵玄穹伏願皇極昭回帝心簡在教範光而家
道泰壽考益寧萱闈永以眷緣昌宗祧協慶愆尤冰釋
福祉春融
甲申普度酬醮滿散青詞
伏以維皇建極幸歷事於三朝上帝降衷愧未脩於一
德攄誠答欵首過陳情伏念某早嗣仙宗累逢昌運愆
尤山積致貽灾否之屯疾疚日深猶切室家之難請禱
之忱兩叩安寧之喜再生符關雎正始之期協中饋閑
家之望庸敬酬於素欵并追拔於先靈爰潔蘋羞上祈
藻鑒伏願帝臨有赫天聽孔昭丹簡標名回禎祥於否
曜玉符度命起沉滯於幽扃教範安隆眷緣寧逸
普度早朝薦拔青詞
天高地厚惟德澤之難忘日往月來倏古今之代謝攄
誠請命竭已陳情伏念臣某襲爵懷慚省躬悔過追報
幸資於遠邇傷悼彌深超遷仰及於幽冥謝酧敢後所
懼愆尤之莫首必祈懴滌以均消爰潔清朝并周素欵
伏願九幽拔罪五苦停酸保命生根咸證逍遥之果登
真樂界全回發育之春教範光亨眷緣協吉
齋意
己巳酬醮齋意
宿慶幸基早嗣宗傳之爵國恩是荷歲趍聖壽之朝慮
接對之孔艱念風濤之涉遠仰祈醮禱已沐玄庥昨陳外
累之除實藉終全之祐忽罹横撓旋遂安還嘗殫禳叩
之皈并畣資扶之造伏願帝臨在上靈降有嚴鑒人欲
之衷誠宥積愆之瑕垢皇圖鼎盛日增教統之光家祉春
融克協宗風之振門庭彌永寧謐咸孚
本府年經齋意
歲歷云周幸叨安於四序教樞是荷惟昭畣以一誠況
云為多積於悔尤而修進常疎於惕勵若灾非土木之
干并人事疾痾之患每陳皈叩屢沐保全庸遵餞臘之
規敬致酬恩之悃伏念某均依祖澤仰戴國恩缺温凊
於晨昏念憂勞於寒暑匪資懴釋曷遂首禳伏願忱&KR0548;
上通康寧洊錫聖域咸春至化克揚於宗教福基開泰
祥符允協於家庭凡冀未來之祐悉希大造之仁壽永
蘐華榮齊棠棣
圓臺酬醮齋意(洪武二十五年降香華蓋山)
帝君寵臨為儲君而請福微躬疾困頼慈母以祈安況
官非誣横之干有遠涉風波之慮省已宜於恐懼希恩
必以祈禳神祐默扶醮盟是踐伏願天錫洪庥星輝
景緯家慶日增於遠大仁夀同躋邦基時協於隆平
睿慈克廣萱闈椿永棣鄂蘭馨
建普度齋意
伏念某早嗣仙宗累承帝渥祖宗功德愧未報於初心
言行愆尤慨莫修於寸善各從傾逝㒺測升沉兼酧祈
懇之誠益重勲勞之念庸資薦拔并遂首禳惟大德之
好生實不言而善應伏願東極垂慈南炎受煉玉符金
簡即開五戸之明丹界朱陵洞煥九幽之燭恩覃有造
澤被無窮
甲申普度酬醮齋意
伏念某忝承仙緒叨歷聖朝極慚罪業之深莫遂愆瑕
之滌顧病痾之久困致家室之靡寧叩兩欵以攄誠幸
一忱之有格恭陳菲醮上答宸庥伏願聖造昭回帝心
簡在悔尤蠲釋旋否癘之亨通幽壤開明運慈悲而超
悟教風鞏固家慶蕃昌凡在甄陶均祈生育
圓臺建醮誠意
日照月臨皆機衡之所囿陽消隂長恐憂患之靡寧仰
期潜回厄運之屯敬致上籲昊天之禱禮誥懼稽於四
載始生特畣於一誠報欵愆期酬恩俟命伏願皇覽
昭明帝慈溥博教統永隆於山嶽五福咸臻宗風益茂
於蘅薇百祥駢集灾非冰釋嘉慶春融
上梁文
三清殿上梁文
伏以三境神洲珠黍現虛無之上界五陵福地宗壇開
龍虎之名山昨逢塵劫之推移復覩龍虎之壮觀帝
恩罔極道化無方欽惟皇帝陛下乾坤同大日月並明
經綸正始於萬方文軌會歸於四海豐功盛德大成至
治之基聖子神孫益廣皇猷之永玄門推重華構維
新仰惟三清三境天尊虛無至真上帝位三界之元
尊為萬天之主宰玄元始成文而有象梵清景結氣於
無窮紫檢丹書闡十極九霄之内典金科玉律衍七
經八緯之文章是龍文鳳篆之彰致虎衛鸞驂之會
象貝闕琳宫之遐仰聳旋臺蘂閣之雄瞻不日而成於
斯為盛再惟神樂觀仙官本宫住持提點傅蓬閬仙姿
煙霞儀表振青瑣紫宸之步領雲門大頀之音多貴達
之經營實山林之柱石再惟道錄司主領提點左演法尊
師曹黼黻文章宰玄綱之樞轄嘘呵風雨握祕笈之機
衡日承寵錫之繁深竭謀為之力又惟住山提舉李玉
韞山輝珠藏淵潤探玄科於法海輔教席於清都暨總
務之羣才及施金之多士佳聲俊望嘗光霽於明時美
譽芳馨共清揚於化日斯神道之設教而風霆以流形
煥然繡柱雕甍凌空耀日偉矣彩楹綺戶擁霧迴風高
明合景於始青空洞混真於大赤竒峯靈岫儼蛟騰
鳳翥之儀疊轂高幢聳霞繞雲蒸之勢宜萬靈之環
拱實千載之宏規爰舉脩梁敬陳善頌
梁之東五雲瑞氣靄空蒙日華烜耀金銀闕山嶽交
輝萬壽崇
梁之南千峯萬岫翠堆藍霓旌羽節浮空下一黍高
懸北面參
梁之西瓊林瑶草白雲齊靈岩列秀青城表萬劫丹
光接太微
梁之北象麓圓高天一色漢壇玉局萬靈尊福著皇
釐朝萬國
梁之上霧輦霞車鸞鵠仗玉京縹緲太清家神明區
奥非無象
梁之下洞訣神經遵妙化虛皇壇上月華圓靈璈四
擁真仙駕
伏願上梁之後皇圖益廣玄教增輝四宇八荒均被涵
濡之澤羣黎萬姓咸資清静之風道域無窮仙宗有永
勅建祖師殿上梁文
伏以炎漢教興龍虎乃神仙之官府留矦系出圭璋為
世胄之典儀夙崇天道之歸寧拒劫塵之换人謀注久
帝力維新欽惟皇帝陛下九五開圖一元正統宏模巨
智立皇極以建中盛德豐功總天官而授歷湯武之鴻
基益振漢唐之茂績斯彰懷禹貢以來庭集虞韶而制
禮而儲器正元良之望兼親王隆國社之安宜華夷咸
樂於雍熙而道域特沾於殊渥謀猷日廣柱石天開恭
惟祖師正一冲玄神化静應顯祐真君道尊玄省教闡
清都神氣風霆實冠冕三山之重簮裾劔佩著源流奕
世之宗累歛福於邦民是培芳於嗣胤矧際天朝之優
眷頓宏神宇之雄瞻千載洪規一時壮觀再惟將相良
才閫垣英質及四方之碩德同一代之休光斯道其有在
焉至神而無方也六合天經而地緯五城日烜以雲從嘗
驅龍吏以運偉材旋捧鶴書而求碧瓦竒木既成於月
府南金時至於雲庭紫府十二天幻成蓬閬瑤京三萬
戸移自方瀛宛然貝闕丹臺廓矣蕊階瓊殿鳳麟洲
渚春融三島而回鸞鵠旌幢樂徹九清而下駢虹駕霧
耀電摩霄非山川壯麗無以表師相之尊由地位高明
足冠人天之仰故靈祗拱衛風雷長挾於仙都而珠璧
鮮張星漢上通於帝所瓊書琳札惟許葛之可方璧薤
金莖或茅丘之足擬當披承四十三傳復建立千五百世
雖神運之有孚亦地靈之所至因時而就不日而成六
偉敬陳雙梁用舉
梁之東氣分光嶽道猶龍春回歷象朝暾麗盡在春
風長養中
梁之南塵湖高與華衡參雲旌霧節非才空翠日護長
生白玉函
梁之西仙臺岩岫與雲齊碧池瓊樹煙霞表時有天
書降紫泥
梁之北道祖飛神超莫測綘衣魚鬛儼層霄漢家自
古神明宅
梁之上列帝高居千仞廣靈璈時謁太清遊玉府樞
機傳世掌
梁之下虎衛龍翔羅鳳駕玉書光照五雲中億劫空
同非晝夜
伏願上梁之後聖壽天長皇圖鼎盛輔東儲之光大濟
寰宇之謐寧勲名期將相於蕭曹家業冀士民於楊郭
福瀰川海玄風克振於丕基德著璠璵教脈益隆於震
器宗壇有永道化無方
三門上梁文
伏以龍虎名山著清虛之福地鳳麟别島開廣大之法
門昨經离焰之災是復鼎新之建道摸克顯神化用昭
仰惟三境高尊十方列聖祖師正一冲玄神化静應顯
祐真君啓正一之宗風闡玄元之玅化得山峙川流之
形勝弘天經地緯之規繩寳訣瓊文衍千五百年之仙
冑珠宫貝闕崇二十四治之神功門通日月之往來戸
象乾坤之闔闢奐輪斯美陟降是臨再惟住持提點神
樂觀仙官傅北闕歸來領烟霞之舊席東山燕息衣雨
露之殊恩嘉煥號之顯榮實玄門之儀表再惟住山提舉
尊師玉質金聲上謁龍章之黼黻明珠完璧儼居鶴署
之經綸其贊畫於大成尚謀猷於有永又惟道錄提點尊
師左演法曹文史清襟風霆偉度寵錫金鏞之重恩覃
寳閣之尊尤匡贊於山林是相成於棟宇暨神寳之職
司及良工之才轄豐功偉迹宜光輔於玄樞美擢佳聲
共大膺於清選惟人有物而有則盖神無體以無方赫
然綺閣雕楹排雲擁霧倏爾璇題璧繪飛電騰空琅璈
協駕於霓旌閣道降靈於羽節琳峯琪樹藹龍翔豹躍
之姿雲珮霞裾儼鶴佇鸞趍之步斯百靈之拱衛乃萬
姓之瞻依快舉雙虹特陳六律
梁之東日華朝聳海暾紅靈壇儼有風雷護紫氣浮
關曙彩中
梁之南丹輿綘節下鸞驂明庭遠錫天香降帝闕綸
音耀寳緘
梁之西瓊林爽氣藹岩霏瑶壇夜燭丹光徹金井靈
泉嚥紫微
梁之北蕊殿朱楹開瑞色虚皇真境聳中天琅函遍
度羣靈格
梁之上雲漢昭回來彩仗玉京縹緲五雲浮邦國鴻
釐符有象
梁之下羽佩朝珂須並駕玄風四海啓民瞻五福咸
歌均聖化
伏願上梁之後皇猷天廣玄德春輝百福千祥均戴陶
鎔之澤五風十雨悉皈覆育之中道化丕彰真風益振
正堂上梁文
伏以周穆建草樓仙品位尊於上爵漢高賜大第邑封
顯著於列侯由大教之始彰得兹山之最勝代思偉觀
繼作維新耆山高士早振玄綱洊蒙天眷演濟世神明
之化襲傳家静謐之宗紫禁楓宸累際天顔之優渥瓊
函蕊笈嘗披祕典之精微宿志有符高風足挹脫穎謂
出羣之驥處錐猶履薄於冰念報國之在躬職勤頌禱
顧匡家之是任意必恢弘涵泳滄溟究性命本源之學
菑畬淵海探古今子史之言千燈無處非禪一麈忘言
是道鍊已得丹中符火康時猶掌上風霆悅古多金石
之文詞資學每縉紳之言論丹青特胸中丘壑毫墨乃
筆下虯龍居客盈門家藏充棟因悚王侯之愛敬莫辭
朝野之聲華詞林錯比於鄭虔冊府敢追於張烈富貴
盖源流相續謀謨在胷宇所鍾得失與時而盈虚剛柔
視易之終始此非曠視於高明是乃怡情於閑雅言葺
其宇寧無穹簷廣厦之足居有悅乎心别愛翠水丹崖
之可鞠信可樂也其有待焉况為留國之故基永頼川
靈之默相幸成輪奐喜就謀謨仰惟聖主洪恩王庭大
德内緘之寵錫歲承再惟玄門上宰烈祖休光殊澤之
滋腴日至惟麈湖峯若帝座尊其華山麓如雲屛秀孰
匪千生之慶允祈百世之昌清恬有契於輞川錦繡何
慚于金谷游岩歸隠寧期高帝之招于頔山居不吝戴
符之價汀梅雪霽覽重洲遠渚之衡湘簷桂秋高對絶
巘層巒之嵩華月露清華雲烟吞吐總是詩情文思波
瀾起伏水木蒼森都存道味天機送飛鴻招黃鵠寫懷
聊適於冰絲鏘羽佩度瑤笙洗耳間聞於靈籟曷儗追
周柱下史敢自謂羲皇上人孰不云賢配之助多其勿
訝後昆之託晚山川用回佳運歲月允協良辰且美且
完爰居爰處必效南華經肆竒言而道大須如鶡冠子
栖深谷以書成嘉猷遠播於流芳先範有光於前席且
桓榮藉稽古之力故陸䞇有克家之稱為我嗣焉必吾
志也今則立柱迎霄舉梁耀日衆陳六偉之章敢布一
言自述助為巴唱以發郢歡
梁之東象山積翠日華中此心瑩徹如淵鑑千古無
傳玅理同
梁之南塵湖高聳碧堆藍翠峯萬疊争朝拱奕世簮
纓與並參
梁之西圖書萬卷照青藜方瀛只許仙家住一曲川
流即剡溪
梁之北上界星河繞樞極爐燻朝夕耿丹心百代清
芬戴君德
梁之上幻出仙都非罔象雲宫天闕望非遙吾道虚
空與同量
梁之下絃誦雍熙美朝夜紫芝瑶艸遍崆峒琹書自
足娱清暇
伏願上梁之後皇圖鼎盛萱壽春榮慶衍宗祧福祉所
綏之有永壽綿家室禎祥懋集之天來瑤華茂蘭玉之
芳神構冠宇寰之仰束書雲塢其樂只於玄珠授訓雪
庭尚資崇於文憲道隆川嶽德著璠璵
後堂樓上梁文
伏以地位清高留國著仙家之第宅天基廣厚漢壇開
道統之謀謨偶崇樓閣之瞻適壯山川之觀皇恩罔極
祖澤彌深耆山逸士師友淵源琴書興味風霆炁脉抱
一極於黃中海嶽矜情擅一丘於方内許葛之玄蹤莫
繼班楊之儒雅益勤懷帝握於寬閒仰先猷於静謐爰
輯奐輪之美構式符燕處之良辰馬周市宅來棟宇於瀛
洲徐鉉盡貲易林丘於玄圃訓子尚容於晚節館甥允
協於明時言優片玉何招議於郗超義重千金曷足慚
於裵楷松柏色輝於璧府楩楠煥彩於丹丘宛然芝館
薇垣宜此雀屏鴈幣花臨綺席陽回鶴圃之春菊綻瑶
階雨霽鵝池之月飛雲擁霧麗日干霄非溪山勝槩無
以盡登覽之雄由圖籍駢繁是足極探研之用故衣翩
鶴氅招楊許於三神而曲度鸞笙候佺期於八表無偏
無黨庶王道之可遵有德有言其斯文之是重高興豈
倫於庾亮宏襟尚美於陳蕃多懿範之匡維亦忠誠之
贊畫遂吾託矣不日成之快舉雙虹用陳六偉
梁之東日華烜彩五雲中春回川岳和風動佳氣從
今長鬱蔥
梁之南溪山列秀翠於藍地靈拱衛雄今古鳳翥蛟
騰降旆驂
梁之西蓬島瑶華接太微天祿圖書開璧府神光五
夜照青藜
梁之北山聳蘅薇戴留國琪花瓊樹四時春氣勢何
須並秋色
梁之上烈祖休光垂上相雲霞星漢接空冥孫枝世
世居蓬閬
梁之下奎璧文章光照夜繼承端在振家聲清白應
殊珠玉價
伏願上梁之後睿算天齊萱齡日永家室遂燕安之樂
宗枝蕃嘉慶之祥真風益振於熙朝盛業遠垂於名代
箕裘奕世福祉千春
普說
三元傳度普說
太虚沖漠玄範幽微至極難言玅亦難思夫無聲無臭
無形無名溟涬大棾寥廓毋光當爾之時文宇未立不
可思議莫可度量自赤明開圖生天生地萬有畢具百
千萬重道炁結為雲篆發為靈文然後萬範開張五篇
敷落保制劫運與天長存真聖相傳為道則一蓋自元
始說經於黍珠空懸之景衆真監度以授玉晨道君大
範始張開皇之後復授靈寳大乘之道紫微飛天十部
之書實元始洞玄靈寳赤書玉篇混洞太无靈文元始
鍊之於洞陽之館治之於流火之庭乃元始靈寳之玄
根空洞自然之真文生天立極開化神明施鎮五嶽安
國康民是以太上演說玉局靈文誕布而我漢祖天師
降生應化昔於上皇元年正月十五日無極大道太上
老君修注上化八治無極元年七月十五日修注中化
八治無極二年十月十五日修注下化八治漢安二年
正月十五夜朝金闕後聖玄元道君降而蜀鶴鳴山授
正一盟威都功修真延生飛化祕籙肘後經訣是年七
月十五日修立二十四治以付嗣師又於十月十五日
建四治以應二十八宿故治有二十四氣炁有二十四職
男官女官二十四官男職女職二十四職受任之後依
按科格領戸化民其有好道樂法心專志一者度厄延
年攝邪歸正除害去妖濟生度死大可以飛神躡景度
品登真使三五之教永劫無窮正一之風流傳不息是
以授受之者對治度神臨壇分劵以表盟誓之重也盖
聞道君曰吾昔降蜀都其二十四治皆二十八宿之獄
謂之隂景黑簿之司乃開紫陽南宫玉宸正一内殿授
正一盟威都功祕籙遂得籙中交乾履斗之道三步九
跡之要嘗告祖師真君曰正一之道生於混沌一炁玄
黃未形純素尚結至太樸將散澆風日侵吾憂道民為
邪所亂一氣混雜鬼魔相纏灾害横生不得道真天年
不竟而為中傷吾所降盟威諸籙盟誓外邪内正一炁
故號正一叩者觀之不失一源之道故吾此法為衆法
之門上清靈寳十變九化大丹隠書三九素語也祖師
真君亦嘗授王真人曰混元之炁本一一生二二生三
謂之三元三生四四生五是謂五行此三元五氣者經
綸天地變化萬物是故正一之法本一炁而生動化於
五故號三五法也奉其法者帝君三元静位五行守理
日月貞明隂陽順序雷霆无非震風雲无妄興萬物滋
澤天下無征伐之勞人民無疾疫之苦則奉正一之法
大感也真君始居嵩陽遂歷江東名山沿流巨壑乃入
蜀戰鬼降魔分幽獄為二十四福庭降鬼帥為二十四
陰官遂遇玄元道君復授以正一盟威之道三八飛仙
延生之術拜真君為泰玄都正一真人攝玄元後聖之
位為玄中大法師封泰玄都正一平炁宫主者由是六
天魔鬼平治俱息修煉功成三天命下遂白日上昇位
賓九清矣故二十四品祕籙之傳皆攝邪皈正大興靈
化以福萬民降二十八宿之炁脩二十四炁之治佩法
籙之符章役治炁之將吏功滿德備二官保舉刻書玉
名尸觧變遷位登真人七祖父母超升福堂由是三洞
四輔經籙之傳宏衍祕玅普度无窮上所以保鎮國祚
與天長存下則福利存亡普天稱慶其於紫陽内宫玉
晨正一祕典開闡玄微良有以也迄今四十三傳仰蒙
聖眷流演宗壇兹遇上元令節天官校錄之辰都壇首弟
子某齎金效信祈降玄恩十方參佩之士雲集宗壇是
以法海高朋講延清衆洗滌身心欲聞至道嘗聞經曰
虚元自然道所從出真一不二體性湛然圓明自足不
墮諸見遠離塵垢學無所學修無所修於中了然不去
不住無死無生是真觧悟豈不深切著明也哉内而脩
之乃金液返還三五之道外而施之即靈寶十回真一
之玅演之為紫樞飛梵之文赤書靈圖之錄普度天人
其功無量是以太上諸品經籙之傳出自是者其感通
應化之道於兹備矣盖知造化之津可以化吾之民若
天降地升環之以日月發之以雷霆推測機緘之運行
不言可以利羣生是知具夫人者非智愚之可加損在乎
反求諸已則本有之善念念皈真純一不二而後抱玄
守一復樸全真則盡性致命之道具矣是以萬殊一本
與天地並行而不違也故虚無恬淡寂寞无為乃吾道
之本而修之家國施之天人元適不可其感應無間皆
自真文靈笈有以回祥弭患誠有自也夫若是則不徒
福利存亡而已沐我太上涵濡之惠信無窮也兹夕陞
此法座上帝高真為作證盟六凡四聖咸所聽聞略為
敷揚願臻玄悟一切善信人民凡在有情均躋仁壽無邊
幽滯道岸同登久立珍重
靈寳鍊度普說
伏聞洞真妙戒靈寳玉符上保國祚於萬年下超苦爽
於浩劫威禁至重神力難思今對道前依科傳度尚慮
亡靈宿違真道甘受輪廻先當普宣法乳開明真性俾令
解悟出離冥途原夫无極之始大梵冲漠溟涬無朕由
是而大樸始散陰陽始分生天立極發育萬物三才並
立人居其中陽變陰合而五行混凝二氣周布萬物與
天地並生均稟一氣而有形形生而性具乃天命之流
行若三光並明五岳分峙雷霆之威霜露之教無洪纖
巨細皆有生知之全無一物不具此太極也神道設教
度世化人者惟此而已故曰天地之道其為物不二在
孔孟曰仁義在釋迦曰圓覺在莊列曰虚无在荀揚曰
權衡在班馬曰文辭流而為千工百藝不離寸心特殊
途同歸萬殊一本也柰何天地與萬有俱屬形氣囿于
生滅聚散榮枯成壞者皆然人之有生智覺一動晝夜
頃刻交擾紛紜無一息之寧耳聽目染口味心思莫非
欲蔽情纏境奪物誘盖性流為情情熾為念念積為慮
慮久為識故七情六慾五蘊三毒凡貪填憎愛欣怨横
逆纏縳互至愈深愈固遂溺於根塵縳於執想甚至恩
愛情慾或生有所負致結冤仇遂為眷屬一切眷屬妄
認冤親冤親相纏互相報復乃緣隨境起境逐心生凡
一切逆順好惡境緣動成障礙物之有形自一念之萌
逐妄迷想百千萬劫流轉不已東升西沒頭出頭入雖
木石無情亦嘗感化皆由一念之差遂種千生之苦使
已之靈昏沉漂蕩散亂顛倒無有出期初則受想行識
卒入成住敗空是有天堂地獄之報皆由心造而然㒺
知地水火風四大假合一切聲色盡是空花一切有相
皆是幻妄自從曠大劫來一段無相圓明永劫自昧九
幽長夜苦惱无邊由是太上有好生之德開方便門起
大慈悲接引一切使之捨妄皈真均證無上道果獲福
无量永出沉迷謹按元始天尊在始青天中懸一寳珠
登引千真說經演妙以授玉宸靈寳道君而靈寳三品
之道遂出次傳五老上帝妙行真人又命玉清真王開
朱陵火府出破地獄符命青華大帝開青華左府出九
龍符命韓君丈人開朱陵右府出拔幽䰟符命三佐真
人開黃籙院出黃籙真符由是上古三師以黍珠經法
演成煉度玄文超死魂澤及羣品靈寳天尊傳之太清
道德天尊次傳之大羅无極神公鬱羅翹真定光三真
人流演以及徐葛鄭三真人大振其教而飛天十部玉
字隠書由是發其微奥源源相授至漢我祖天師授太
上正一之傳其文猶闡矧龍漢之初混洞赤文梵氣彌
羅天真皇人按筆所書皆洞章靈符上以保制劫運度
厄消灾下則死䰟受煉生身受度普告三界無極神鄉
北都泉曲疾除罪簿落滅惡根然後魔王保舉地秪送
迎拔出地戸登真度命惟此元量玅旨昨自世降俗薄
靈文奥典祕於天府信乎玄科四萬劫一傳自非宿植
靈根常培善果少能契遇實以玄襟至重豈洩慢之能
造其微玅哉然靈寳之妙出於度人度人之功備於靈
寳嘗聞仙師曰靈寳即金丹金丹即靈寳若木金間隔
水火潜飛安得性命混融還元返本必立乾坤之鼎器
煉坎離之藥物擒兩曜之烏兔會二炁之龍虎採先天真
一之氣為根基取隂陽運行之機為法象動則起於陽
九静則循於隂六按六十四卦為周天之火候體三百
八十四爻為升降之符節顛倒之玅逆順之機母隠子
胎砂中取汞雖億千萬言不能載故毫髮差殊不能成
妙在三五歸一之道啓偃月運天根循黃道行周天取
西四之金於北一之水而制東三之木於南二之火復
歸五土之中追二炁於黃道會三性於元宫然後隂剝
陽純脫胎神化玄珠成象太乙皈真矣昔无上元君得
九五之道而五雷君得三一之道與此無殊蓋河洛二
圖所同實天地生成之本也其謂之靈寳也神凝為靈
炁聚為寳亦必採混元杳冥之炁煉日魂月魄之精歷
南箕涉東井動至陽之真火降太陰之黃華使坎戊月
精離已日光會融五氣周天一匝無質生質逕上朱陵
是乃普受開度死魂生身魂度朱陵受煉更生即虚一
以象太極復皈於无也故至人修之以煉已推之以度
人實乃天地之真陽點化隂魄時刻升遷矣是知靈寳
亦金丹之異名也汝等沉魂苦趣歷劫有年今以會首
某修建無上大齋千生慶會得沐道慈頓令開度如上
妙義一歷耳根永為聖種惟汝自性法身本無垢濁無
生死自緣染着幻妄无有觧悟經曰三界衆生本無輪
轉真一道炁本無生滅苦海無邊回頭是岸故曰了即
業障本來空未了應須還宿債如智者或有聞見惡知
惡覺亦須掃除愚者全毋趍向昧性冥行猶須猛省居
富貴者念念纏縳處貧賤者念念攀緣造此業因豈逃
輪轉是故前代師德休去歇去如寒灰死火枯木頑石
只為息此一念方能照了諸妄不着一塵况來無其始
去無其終生本無生死本无死一靈玅有亘古長存盖
由結愛為根積想成業故有種種受生種種儻報千生
輪轉萬劫苦惱轉轉不息罔自覺知座下四衆受度亡
魂我以非舌言汝以非心聽向非言非聽處猛烈悟來
畢竟不落萬緣超出萬幻則三業六根一時淨盡回頭
頓省向來一切苦樂纏縳了不可得於此直下體認昔
本無生今未嘗死求向繋縛尚不可得況一切有無亂
想尚何有哉不可認生前具此死後已無不問出劫至劫
舍身入身汝應無壞但汝自昧若了明自性觀汝玅汝
明心昭昭靈靈底不落語默動静不著有無際畔如垢
盡鑑明波澄月現不空之空真空無念之念正念頭頭
動徹念念圓通真所謂千江有水千江月萬里無雲萬
里天若不打破藩籬終存窩臼直須覿面承當更莫當
場蹉過百千法門无量玅義盡向一機會悟從此一念
不生萬緣俱寂塵沙罪業亦遂滅除惟此本來面目便
是真仙佛祖尚何地獄惡道苦輪不息之繋哉究竟至
此畢竟萬幻俱空一真獨露太空無相乃汝實相大衆
聞此法音頓然觧悟識自本真絶輪回道慎無退轉常
自護持則廓然圓明了無罣礙視彼色相竟復何有是
乃超凌三界逍遥上清矣其或下界沉滯之魂於此尚
未洞契真常故宜傳以戒法免致淪墜敬以九真玅戒
逐一宣傳是用先皈依三寳庶有依憑咨示衆魂各
宜遵奉
授法普說
原夫太極之初溟涬始判陰陽由是而分天地位而萬
物育五行兆而萬化生以是而生生化化無窮焉五行
一陰陽也陰陽一太極也以天命之流行而賦與萬物
為之性性萌而理具于中理著而情見乎外皆由乎陰
陽之生殺五行之升降所以水火相激雷霆相薄剛柔
相摩八卦相盪鼓之以雷霆潤之以風雨而行乎隂陽
二氣者神主之宰乎萬物之消長者帝主之然而動静
無端陰陽無始在人心則曰主宰謂之帝妙用謂之鬼
神天地之大隂陽隸焉孰毋以主宰之乎是謂帝者此也
吾道玄元之宗由元始天王於開皇之後以靈寳大乘
之道紫微飛天十部之書授玉宸大道君暨神霄九宸
上帝後降峨嵋山授天真皇人是出鍊度之法龍漢之
初九陽自然之氣元始命天真皇人按筆成文祕之於
洞陽之館及開朱陵火府遂以起死回生之文付之是
以黍珠經法演成煉度之文又於龍漢劫中授道君以
清微玅玄之道授老君以玄初應運内法以是靈寳天
尊授妙化天帝清微通玄至式太上授之吾祖漢天師
口口相傳是為清微正宗及元上侍宸一輝祖元君然
後合之是曰清微靈寳道德正一是也太極徐真人修
真成道奉太上命授靈寳十部妙經徐真人授之三佐
真人凡濟度之事悉隸焉三佐真人授之太極左宫仙
公由是靈寳之派流芳演派倡其說者若杜陸寗張最
為大盛而流之後世者莫詳於林白二宗師焉是曰洞
真出書度人強名元始洞玄嗣教易曰靈寳洞神演教
名曰道德三者雖殊其實一致昔元始天尊命玉清真
王開朱陵火府命青華大帝開青華左府韓君丈人開
朱陵右府三佐真人開黃籙院出玉清破地獄等符若
三簡五符之文凡行持鍊度告下幽關莫不開悟是曰神
霄自清微而下皆其文也故高上神霄玉清真王長生
大帝專制九霄三十六天三十六天尊惟大帝統領元
象主握隂陽以故雷霆之政咸隸焉昔无上玄君得九
五之道是以經曰得九五之道者而帝雷霆也五雷君
乃得三一雷霆之道三乃東之祖數一乃北之生數仙
師曰太一元君泄至真顯宣三五度凡人在靈寳言之
天地之大日魂月魄升降隂陽而不息其所以死魂受
鍊生身受度之道以我陽神鍊彼陰魂然後交姤陰陽
而歸太極混合性情而返真元故曰凝神為靈聚炁為
寳神即性也氣即命也盖空洞降靈大虛生神空氣金
胎真中之真故藏神氣於三田五藏之中取在天三光
五行之氣直不過攝情還性攝性歸根水火既濟性命
之道備矣是以道取自身之日月法取水火之法象以
已陽明之性覺彼陰靈之魄假九霄九陽之氣煉質蕩
形乘上帝之慈光開九泉之幽暗然後罪滅神全而化
生矣夫東三之木合南二之火是龍反生於火也西四
之金合北一之水虎反生於水也戊已乃中意之土三
五合一之玅正所謂坎離既濟悉歸中到此方知三五
功其於符篆簡咒科法儀文則法門之品格所以為入
道之梯航求真之逕路而已苟不求諸已其能以度已
之功度人也哉稽之至理未始不一夫五雷君得三一之
道乃二斗之妙用即河圖之數故三一無殊於九五盖
樞陰機陽雷善霆惡陽雷陰霆總攝雷霆七十二司故
魁罡為檄雷召霆之司以雷霆者得天地之中氣甲庚
為雷霆之號令即九五之用壬為雷霆之局丙為雷霆
之會子為雷霆之宗故子為雷局卯為雷門戊癸為雷
火之司所以雷霆之威榮枯萬物生滅四時皆由合乎
九五之妙也由火師汪真君侍宸王真君得雷姥之傳
而盡泄矣人稟一靈並天地而為三才一身之造化陰
陽與天地並行而不違也我之一點靈明輝天朗地亘
古亘今了毋人識儒曰虛靈不昧釋曰玅净明心直下
悟取非心非法非道非禪覿面相逢煞機在我經曰天
發煞機龍蛇起陸人發煞機天地反覆天人合發萬變
定基其所謂天人合發者豈非樞陰機陽也哉人之合
乎天者冲炁以為和鬼神者二炁之良能以我縱閉之
機役之則此感彼應始乎大梵冲漠混洞赤文之先然
後五篇敷落萬範開張則五文開廓普植神靈故無文
不度无文不生也大可以保鎮國祚證道成真小可以
保已寧家濟人利物皆一炁之往來五行之生尅以我
曠劫之元神役虛无之神神靈炁合氣至將靈故不離
當處常湛然覓則知君不可見其為法門之設曰神霄
者若掌心之包褁隂陽斬勘之發號施令使者之斗激
天河雷門之交運水火洞玄之開合隂陽社令之策役
神祗箭煞之冲激星耀下而酆岳之文一炁一訣皆出
身中玅用非徒紙上之文故曰萬法一法也萬神一神
也蓋道乃法之體法乃道之用故法行先天大道將用
自己元神充之則彌滿六虚斂之則不盈一握豈不一
神動而萬神隨哉仙師曰法法皆心法心通法一通能
通乎心則知夫收為胎息用為竅此是法中真要妙故
參學者必須先究夫玄關玅用水火真源歸根復命之
玅則可會萬于一百慮而一致矣苟不内明性天道法
心地雷霆其能静則金丹動則霹靂乎然必戒行為之
志節精勤為之蹊閫師曰真中有神誠外无法是以存
誠養氣之為體洞玅握機之為用果能抱元守一御炁
凝神六識淨消一真獨露我即雷霆大法王尚何符咒
罡訣云乎哉雖上賓三境超出萬幻亦不難矣其為濟
利之功泥丸蓑草皆可寓炁栖神是故譚笑風霆特
吾餘事耳然而授受之奥符文之祕皆雲篆天書金科
玉册必自盟天而傳庶無始勤終怠之患是以天真玅
寳按劫以傳實天真元降科條盟誓至重今壇下弟子
千生慶幸獲陟仙階今者上聞高厚依科付度是用宣
演靈詮使知源舍流求本棄末則反求諸已有餘師矣
必毋致輕泄漏慢有違禁條惟宜精脩戒行探究玄微
久而進功不怠物我俱忘神明合一得不躡景登真與
太虚同體矣畢竟天地未分之前從何下筆萬法皈一
一歸何處爾各勉旃佩受毋忽
䟽
演法觀修造䟽
本觀始於漢季創自唐初暨元盛改剏以來歲久凋
弊已嘗修葺功力浩繁敬叩賢門幸思補報以成勝
事
伏以祖天師以魁星降世嘗孕瑞於蘅薇雲錦山乃梁
楚鍾靈固儲祥於龍虎廟宇始崇於漢世殿庭曩建於
唐朝歷今千二百年真風益振由昔二十四治道脈彌
尊禁風雨之震零致廊廡之頽圯雖教統所當修葺亦
真徒之合結緣筆下生春會見王長桃再熟目前願力
指看趙朗鼎重輝幻成貝闕珠宫不異丹臺紫府名著
長生籙等霑福慶之綿綿功顯大有書咸覩祥禎之秩
秩玄風有永國祚無疆
靖通庵題緣䟽
靖通庵者三十代天師虚静真君修煉處也真君
生宋熙洽之時嘗結圜山頂功行既著迨崇寧間徽
廟崇道尤篤同王侍宸文卿林侍宸靈素遭際特甚
禱祠禜禬皆有異徵未幾宋社既遷而真君皆先後
坐脫凡其超辭茂蹟具載紀述而菴之建於宋元者
歷經兵燹劫灰更創非一矧以歲久日遠不無傾圮
雖本山之修葺宜先而力之弗逮必假衆緣是持短
䟽遍千好施長者揮金以成勝事庶幾真君靈貺同
垂不冺云
伏以道尊漢室正三十代之仙傳教闡宋朝悟五千言
之祕奥屬徽廟尊隆之日協侍宸顯著之功立勇將于
殿庭揭妖蛟於潮汐蒼龍白虎猶翠竹而碧梧赤馬紅
羊仍青編而紫閣既飾皈崇之道敢忘葺弊之勤爰
欲圖新必千衆助鶴歸遼海還瞻瓊館翬飛舄化泗州
喜見瑶臺傑出共資宸貺均被靈休
本山上清市修路疏
伏以上清勝槩肇跡冠于東吳龍虎名區儲祥始自西
漢屬聖治昭明之日當玄風盛大之時雜冠盖于通衢
壮閭閻于廣市綿延巨路正浮渚以臨溪浩蕩洪濤乃
傾圮而磔岸匪葺飄零之暴幻成久遠之規爰居正工
必于樂助鄭涯治道復看砥柱一新管仲失途共喜街
逵四闢尚資善力同積福田
上清市五通廟題緣䟽
伏以五顯靈官嘗著靈於徽婺三山勝境獨占勝於仙
都昔由元運之興遂纏唐祠之建晨鐘暮鼓壯福地於
東隅春祀秋祈鎮名山於西序道尊龍虎景著鳳麟昨
因風雨之震零兼以劫灰之變幻致兹摧弊必仗一新
自非遍叩於賢豪豈獲成工於土木施泉貨擲金聲慶
衍源源之祉種善因揮兔穎福增步步之高安樂公何
須托跡於王瑜道鎔師從此顯靈於史卞即覩棟梁之
煥爛竚看金碧之輝煌國有禎祥民臻康泰
臨川寳應寺題緣修造䟽
伏以臨川絶境名推擬峴之溪山寳應禪林法演筆峯
之勝槩蜀僧伽如尚在晉浮圖已何存徒聞真卿有說
戒碑謾記靈運遺繙經石劫緣所遇修葺乘時筆下目
前便是見世來世中布種人間天上要於即心非心處悟
求無量福因河沙功德
南唐虎溪東林寺題緣䟽
本寺始自虎溪一脈相傳故名東林古稱大刹昨毁
於兵燹已復從新剏建道場塑立佛像緣功力未圓
莊嚴靡備必資喜捨果願同圓
伏以龍樹佛現自在身如滿月輪无相實相虎溪寺得
袈裟地若大千界不空亦空本南竺之心宗實東林之
勝跡曩因業海揚塵也作劫中飛燼幸資一念已結衆
緣但百丈金身尚資陪於妙色更千年寳藏未照耀於
河沙成廣殿唱梵音悟在一彈指次升高堂演大乘證
於三繞座間大檀越生信向法寳心諸菩提報布施功
德念求之往古之善因種此現前之良果即看寸筆春
生便使長河注酪福皈至願恩畣鴻禧謹䟽
神霄雷閣長明燈䟽
伏以无上玉清王持九天炁六院宰神霄雷祖帝為羣
生父萬靈師位為貞明大聖相贊雷師皓翁蕊閣宏開即
鬱蕭彌羅之館蘭膏普照乃紫極曲密之房燈燈相續
於無窮月月可隨而有禱一點之光不昧千生之業俱
空主一府總四司實由鞭策風霆司五雷臨三界斯
其統攝聖嶽將盡種現前善果便揮筆下春風灾祻不
萌吉福來萃興居協慶晝夜長明謹䟽
南城縣南山圓明寺佛殿像堂䟽
伏以南山勝地禪林昔創於唐朝東土法門佛脈俱流
於漢代惟此圓明之巨擘獨遺旴水之靈蹤殿宇震陵
幻相亦空於定劫川源壯觀真如必顯於明時大檀那
共成歡喜緣小衲子同種慈悲果指廩捐金於筆彩結
緣建業於福田即看丈六金身輝天朗地便見百千寳
閣麗日干霄修方便因獲无量祉
資國寺題緣修造䟽
伏以徵君山雄秀冠於吴楚資國寺高深始自宋唐固
文安之遺簡尚存儼馬祖之靈蹤猶著奈殿堂之傾圯
念風雨之震零古木寒藤雖躋攀之可歷頹簷壞砌實
栖息之難容既承信向之勤敢後葺修之舉必千衆力
願遂良緣大檀那點額春生兔穎小衲子安單穩坐烏
巢佇看翠竹黃花即幻珠宫寳地廣修善果均證福田
謹䟽
賦
澹漠賦
粤太初之沖漠兮紛萬彙之資生爰混沌之始鑿兮列
儀象以為經根動静而始畫兮迭竒耦以五行曰圖書
之是則兮立三極以權衡時俯仰於浩眇兮互消長乎
生成維二五之玅合兮宛歷環樞而内凝絪縕以坱圠
兮煌燿而恍惚漠虚静而恬逸兮求玄珠於象罔湛一
黍之空懸兮儼雲蒸而霓朗抱規中以潜淵兮廓浮游
以&KR1697;瀁旋乾坤之復姤兮協降升以轅輞濯暘谷而遹
皇兮乘扶搖兮沆漭策茞旆聯蕙纕兮謁靈君於輝晃
嚥玉液與桂漿兮翳綝纚之鬱泱乃授而曰惟混茫兮
超澹漠乎寥閴是庸滌此淟涊兮返玄精於藴質駕黔
羸之曖曃兮御六氣之豐蔚貫離明以實坎晦兮乃弭
節而運一息何周始之無端兮曰涫灊而有淪期羡得
而遐舉兮由乃味乎醇真松喬矯而壽考兮奚椿柏之
與隣彼豈信儉生兮潛崖谷之囏辛志冰霜之高節兮
眇幻有若漏塵豈紛華之謂美兮溺麤穢何由論慨予
生之蹇鈍兮徒留志乎昔芬澷先訓之紛糾兮悒余中
之莫伸怡惝&KR0008;樂大化兮薠蘅槁而隱綸棄訑謾而釋
茦兮叩厖鴻乎問津絶桑濮之蛩嘒兮大音浩乎若聞
胡康匏之見寳兮又何顧乎商敦慨枘鑿之鉏鋙兮若
異質於□薰向可眷㸌煟兮每希榮而歎悴孰不固予
之操兮抑老列之猶貴伊揚雄之守玄兮且美根而密
閟矧屈子之遠遊兮亦中存其灝炁濬沉濁以虛待兮
聊漱鑿而猶豫遠姱嫽觀隅隈兮宜殉潔以蟬蛻惟賈
誼之哀鵩兮了死生以奚慮孰若御厥泠風兮造列缺
之何繋外爾躬之附贅兮豈為物之蟊蝟薄辰星之寥
落兮徒餘光之衍洩悲埃壒之阨陋兮獨惶惶而憯惻
紉蘭佩而欲遺兮搴薜蘿以謇釋睇芳躅之欲追兮邈
高騫而岞峈粲露華於菊英兮感質䪥而形踖齊物我
於稊米兮曠窮達而奚恤仰威鳳之高翔兮曷德輝之愔
嫕愳跛鼈之跬躪兮騎膠轕而靡軾將求之以叩丹丘
兮詎知無言之玄默
求志賦
繄予生之抱志兮惟慎&KR0870;以自持託衡門以偃息兮情
卓犖而不羈廓予心之芒昧兮仰千古之同蹊曷乾坤
之汝隘兮眇莫知其所為嗟垢氛之擁翳兮託桑甕而
潛逸斯求志於隱居兮爰栖遲以沉鬱絶流俗之便佞
兮躭素履以貞吉莽榛棘之塞途兮涉宕冥其蕩潏衝
嶮巇之阨隘兮號封狐之跌軼獗磔虺之啖人兮疾驅
馳且徒怖慄仰嶱&KR2083;以浩歌兮&KR0008;剛飇以箕膝奚矯翮
之霄峥兮尚嘯羣而墜矰弋彼饕狼之肆摧抑兮懽梟
鶚之是儔羌搆類以結族兮曾蟻蛭之遑羞挾奸媮而
骯髒兮窮巣穴之探摉幸高蹈於沍涸兮藉鶉&KR0008;以為
裘慨往轍之緜邈兮歘悲風之颼飀頫源泉之不舍兮
櫹操繄夫崇丘曠杳眇其遐覽兮仰明德以慎修合絪
緼於恍惚兮庶一氣之周流守中扄而寂默兮又適以
夷猶徒組綬之蟬聯兮愧中赤之莫投孟軻之鄙臧兮
猶歎魯之弗遇董子之正義兮卒江都而永棄彼蓬麻
之鮮儷兮徒拳拳而結緒播蒼蠅之簧鼓兮感白珪而
曷睇聖且有是阨困兮矧予兹之若寄何窮達之累中
兮曰媺人之遐逝激頽波之顛仆兮徒鬱悒乎奚語侣
漁樵之閒逸兮林壑閴其靚深踞潺湲之曲澗兮臨絶
壁之嶔崟傲箕潁以容與兮沕淵潛之靡禁耻睢盱其
惋媚兮快若趨乎浸滛暏下泉之清冽兮蔚苞蕭之蒨
隂豈膏肓之忘返兮柰網縶之我侵足僶俛以蹩&KR0008;兮
志又奚能以斯任冠章甫而縫掖兮聊采苓於高岑哀
道之行廢兮惟明命之莫諶駕言勖此貞素兮庸孰契
夫我心
騷
停雲辭(有引)
晉處士陶潛嘗尹彭澤不能為五斗米折腰遂賦歸去
來辭謝官歸耕以詩酒自適其亦寓憤世嫉邪之感而
然也歟其曰停雲者思親友而作以序其園田之樂朋
游之思也後之慕夫閑雅静退者率慕其為人雖然或
遭時不同用舍之異而其沉溺乎寂寥枯槁之濱固安
於恬逸而寧無親友之懷也乎予卧疾黃箬山中寄跡
於高蹈遠引者久矣暇日用廣其意以識其思焉辭曰
停雲之思兮思不能已只予兮斯栖有山有林有園有田只山
崖卓拔居輙拮据只林木蔽芾時而濛翳只丘樊衍沃味所茹
蓄只田疇嶕嶢食以菑畬只仰瞻扶輿宇宙隨所寓只來今往
古焉有窮只予兮斯栖復吾廣居只仰止昔人返吾誠只道以
為逕由適趍只德以為宅直而方止體仁為防遵義為範只大
中至和心之醇只閎文鉅章道所載只持敬弗愆主厥一只溥博
其淵慎兹獨只制以衡轍為德輿只操其淄潾增澡礪只執中
無隅神无方只心君湛然淨以虚只聖哲同皈永矢蹈只停
雲而思遠遡遊只麗澤其鮮胡盍簮只澆風頽波曰漂宕只
孰偕寤言中心樂只平陸修阻慨邈悠只舟車莫從奚促
席只洞視千古等須臾伐木以歌悵吾悲只
儗鞠歌
鞠歌奚儗兮感斯道之莫信情鬱悒兮無語兮&KR0870;黯黯
焉慨將乎自珍乘騏驥兮靈氛駑駘竭蹷兮惟敬修以
書紳託空言以述古兮或庶幾乎芳澤肥遯為心兮乃
循循其以明德軼駕兮軾曷憑數千百載兮邈乎靡勝
道豈實萎兮則予孰得纉緒末馨
操
耆山操
山之顛兮莫瞻龜魯山之木兮莫中斤斧山之幽兮祗
以栖處志之遺兮世獨予忤皇初有作兮嗟予焉覩
歸樵操
我巣於林孰覿其憂伊我遐慕曷敢不繇懷古之人惟
守我常樵斯我採胡使我傷彼牛有蔚我往曷銍世莫
予心奚悲我音
佩蘭操
蘭之芳兮其質漪漪我將佩兮孰覿我思&KR1140;其遠兮霜
雪靡澌陟其邇兮榛棘維滋我植而晦兮悲其潛斯潛
兮潛兮無揚爾馨兮無華爾姿
歌行
槖籥子歌
太虚无垠浩磅礴孰使隂陽兆開鑿皇皇真宰執化樞鼓
蕩吹嘘槖中籥由來萬有同一源玉檢瓊編祕經略玄元聖祖
啓玅機百萬微言示冲漠廓然茫昧天地先無名無象皆
自然百鍊精金返真液龍虎烏兔相縈纏古來至士亦罕
遇至人珍祕億劫傳祝融之孫得異說垢足麻衣叩雷穴自
言縱閉司雨暘霹靂鞭驅隨奮烈少曾飛步金馬門聖嗣
勲卿盡傾結翻然不受簮佩羈直駕風霆走吳越是時金璧羅
英豪豈意風塵頓愁絶韶華滿眼總灰燼傲睨芳尊肆談閱歸
來且識真主顔仙岩鬼谷思盤桓掃花釣水弄清嘯塵世
俗慮毋毫干洞觀向來去就不足數登我石磴之上洗耳聽
潺湲昨言忽憶桑梓里天冠之壇久蕪弛雕甍畫棟
勞經營越歲前圖復雄峙削空兩璧峨帝宫石室雲床
蓄雷雨我亦尋山築茅屋琵琶諸峯美如玉嘗聞大藥
宜早營煉就丹光遍空燭洞庭彭蠡波滄溟黃鶴一去
安飛行汞鉛顛倒豈細事為我剖决乾坤精誰云洞天
别有書洞中之天惟虚无既非皇人所筆廣丈餘又非
元始所說空懸珠煩君鼓槖訊然否請括溟涬大塊歸
元初
題郭熙秋烟平遠圖歌
畫中五代俱匠師荆關董李稱絶竒河陽昔居祕閣内
神宗眷遇重一時手圖屏障遍宫府古來籖軸不足數
金壺玉椀留墨香湘雲華岳生毫楮是時館中千百卷
越世相傳不多見劫灰一息江海空彩素因之昧高遠
丹丘自是蘇米徒此筆妙絶當時无風烟黯淡秋樹晚
短橋斜屋行人孤遠黛晴嵐隔墟里山村路暗寒鐘起
僧舍人歸别水津鳬鷖聲散漁歌裏河陽時在圭璧間
意態落筆渾溪山使人對畫欲絶世閑情倦思懷躋攀
我思昔人今有年放曠日已俱抛捐北苑薊丘獲模寫
猶好鍾陵僧巨然世傳粉繪競妍醜澹冶人情藴瓊玖
歲寒枯淡見蒼森指顧風標凌不朽滄洲玄圃事莫期
蔬飡茅棟臨東菑霜林石磵足栖逸賈公寧有冰鑑知
晴囱展圖為之惜落寞浮名在編籍賞心&KR0870;憶雲林翁
皓首從誰翫空碧
題何滄洲象山高節墨竹歌
唐家畫法竹最多榦葉每貴施青螺崔徐唐趙雜花鳥
五代變更初李頗閻梁諸作皆妙絶獨許蘇文成一窠
元盛先稱趙李軰房山京兆俱名代當時聲耀動林府
脫穎壺仙猶狡獪壺仙昔自燕吳歸氣吞雲夢光陸離
三湘七澤隘胸宇尺璧寸珠安苟施滄洲老人探骨髓
腕臂一掃秋風隨遂令毫楮盈四座快飲肆意令人嗤
昨為黃郎寫高節緣追卓勁猶竒絶六經百史意莫傳
建安青田事明滅幽繁但詫充棟辭寂寞秋潭寫空月
况此超塵涇渭空斷崖絶壁春雨藂黃州嶰谷今幾種
落筆獨我先推雄雲籜風根象麓趣&KR1915;扁撥鐙俱蠶蟲
夏山百疊水千尺夜雨蕭騷太隂黑展卷挑燈謁我題
尚恐風雷驚四壁勿謂長竿无釣綸滄洲白頭猶我惜
題王右丞雪霽江行圖歌為陳無垢作
希夷之孫䫉若仙卧雲不出動十年揮毫自比荆李軰
舊藏卷軸皆精傳王維此圖更幽絶澷空積雪愁雲天
茆屋誰家舊籬落前山後渚相縈礴袁安屋舍風正寒
老木蕭條榦盤錯放舟應有曉行者竹梅亞地溪聲惡
烟霏溟漠漁網静亂絮飛花夜鳴薄尺圖景物興難盡
小塢橋通足深隱絶類君家象麓居龍湫石磴蛟蛇影
瓊林柯葉冰欲觧飛瀑顛崖兩峯頂客來掃雪開晝門
凍葉滑屨篷簷温坐懷方薛試春茗故舊凋謝今誰存
黃塵沸熱未清泠何事酒罏燒竹根白頭偃卧意未倦
會須共筆山南村
題湖山春翠圖歌為倪晉明作
春江漲流夜喧作霖雨如膏滯山郭新圖坐閱類經行
金彩湖山肆遊樂誰家門巷柳烟叢别渚舟帆花霧幕
清都阡陌酒罏春絲管相催鶯燕頻小船風送殘音曲
月榭歌幃蒲藻濱黃金買笑輕鄉土白髮朱顔改秋水
懽筵宜厭棾臺鐘晚市何憎荻花雨當時珠璧爛京華
湖水荷香今幾家古來消長電驚目莫怪寒潮悲暮笳
自緣粉黛擅蒼翠心跡燻酣動忘歲記我林逋鶴隊行
江聲海色歸帆尾浦樹汀雲送瞑鴻閑情盡付嚴灘句
漢家倪掾帶經鋤故業尤存圖與書多君白首素賢裔
高卧松筠躭自娱要知楊鄭等榛礫清白傳芳看有無
題琵琶雲氣圖歌為張彦弘作
岱輿之山走靈骨化作劫外千竒峯此峯立我茅舍北
潑墨許我滄洲雄滄洲酒酣肆揮掃章達高情尤絶倒
浮雲浩蕩隨有無期爾來巣拾瑶草蒼烟積雨龍怪居
雲屛石磴相縈紆碧澗紅泉恍疑似夢遊尚記仙人都
况是清修久閑適燕景空濛潄瓊液坐來黃葉墜西風
對此令人重相憶
題宋復古溪山積雪圖歌
空山積雪動千尺太白嵯峨遽今昔墨圖尤儗輞川莊
價重南金世珍惜袁安高卧慣深扃孟嘉獨蹇餘空跡
歸棹寧忘赤壁鱸幽禪共讌雲岩夕荒亭落木正凝寒
磵道冰流墅橋逼巣屋老居固隂崖破凍飛泉洒銀壁
我亦滄浪把釣徒曠睨乾坤微一息怡情皓素欲誰侔
静裏春陽惟内溢披圖渾覺滌纖埃霽黛何妨幻空碧
只今毫墨謝衰遲詩情澷逐冰絲滴
題吳至靈葆和藏董元寒林重汀圖歌
曾讀屈騷語悵然懷遠遊空山高卧日慵起對此宛歷
江湖秋重汀回抱别淑隱洞庭木落湘妃愁不將巧趣
混天真寒林杳靄迷烟氛鳬翳散亂已冥邈漁舍兩三
知幾春江南此景興莫比霜冷蒹葭長新水長松影落
空籟鳴小艇殘陽歸鴈尾吳網近著風霆脈雲笈深藏
窺莫得野渚平川憶故園林原入夢經年隔顧我曾追
老畫師層巒疊嶂探幽竒荆門雅澹推董李隋珠定價
今誰知明日京華理歸漿空闊神情夢中想月際潮生
晚思多菰蒲過雨寒風響
好静軒歌奉教賦
太始混開闢玄黃敷判初人文兆三極乾蓋包坤輿宇
宙循環渺无間萬有吹息周盈虚至人調元視浩劫
豈止區區了生滅静根於動動復静互運隂陽赴車
轍賢王富積萬卷書漢獻才優獨修潔夙探好静道
之基清静正民民乃悅高軒不貴飾紛華岷峨為嶂
芬瑶花儼持藩屏輔親國忠孝誠明惟帝家執中之
妙皆静力舜禹相傳由建極聖賢確示仁義途湛徹虛
明豈沉寂道存編帙千萬辭方寸斂之無别歧冰壺秋
月皎中夜渥洼綠耳停奔馳璧水為鑑靈臺是居黃
輿廓象玉液流酥天根來往自晝夜赤水象罔浮玄珠
坐燕鴻濛游太古仁夀有躬滋樂土曷誇泛海覓佺期羲
農至治驚談麈俯愧微臣林野儔累蒙宸眷被鴻庥
敢辭蕪陋為軒祝忝竊遺宗遵内修蒼崖曲磵卧秋
水谷鳥巖泉苐盈耳寂然真宰貯一源風葉雲蘿老烟
雨仰懷廷闕五雲栖鸞鵠翔驂霞珮躋獨慚攀附渺何
及睿算日瞻天與齊綸章飛墜瓊林曲洞吏天姝環拱
肅竒英麗藻爛羣芳夢繞鈞天夜光燭餘光烜耀動九
埃寂寞幽滯頓爾心顔開願趍璿臺翠岫千萬丈一洗
朽腐之凡才謁侍軒居圖史側六合凝虛晝生白道之
樞帝之則浩漠玄機啓淵默鵾鵬神化歸毫芒埏埴甄
陶聊一息坐來囊括溟涬會一元千古皇圖光簡册
題方壺真人竒峯雪霽圖歌
岷峨太古雪萬劫崑崙巔壺仙灑墨總冰玉劍閣㠝岏
西極天層峯浪湧何竒絶暖動魚龍湘水裂霽色初分
欵叚橋松濤夜度峨眉月滄江老屋山之幽極浦隂崖
廻凍流袁安門巷三尺白古木煥爛珊瑚鈎笑我支離
卧丘壑瓊樹瑶芳翳溟漠大澤重裘霧霰深春風漸轉
梅花角衰倦謝毫端披圖意忻愕輞川遺興邈復追静
對孤光隱寥廓
清熙亭同諸玄幕賞紫牡丹即席賦歌
洛陽花品傳芳秩姚魏名花皆異植劫換塵氛見每稀
譜英辨質探遺籍清都自是有天根萬片晴霞飄國
色積雨園林麗日和艷先桃李東風逼虚亭澷足少娱
春真賞欣諧總玄職韡萼聯翩况共懽文彩猶多老賓
客枝擎翡翠瀉銀河色蕩玻瓈泛金液育秀全資造化
功流輝不讓天孫織陳觴稍面畫楹間列席傍依彩檐
側悅鳥分明度咲歌好山高下融衿臆饌香蘭馥錦雲
披杯面蓮垂珠露滴却愧妍心慕邵程寧期眩俗追何
石怡安尚冀並芳叢歲歲看花醉今夕如此韶華奈
興何賓筵為樂情无極
送别王仲縉先生歌
為學貴師友斯文追大宗江湖近凋落王子欣相逢昨
我髫童慕儒業尊君卓起推文雄先子嘗從謁明主文
光萬丈騰奎府固宜英嗣繼休聲雲夢滄溟隘吞吐華
川鍾秀山岳竒辭源自昔專吳楚一朝輝彩動賢王九
苞鳳羽鳴朝陽鵷行倚馬千萬語班賈曹劉焉足方我
聞王書積萬卷探索朝夕高虞唐珠璣金玉非嗜好聖
訓皇謨世為寶自緣天縱皆宿成况此賢才臻輔導漢
唐藩屏知學稀千古鴻名亘穹昊却愧山林庸鈍資累
蒙恩眷徒心馳逢君備語仁睿德執報未能歡欲趨空
山積雨交夏綠聫璧獨肯過茆茨濕雲到地繞原隰啼
鳥深林晝隂寂翠荷斜帶碧篁妍殘花低亞清泉急蒲
葉傾尊五月凉離情緩逐長淮入錦囊卷帙探遺言禁
苑驪珠光四懸極譚精蘊深啟沃述作幸紀名山川世
聞久枯木寒泉冰雪情千金難遇論杯酒玉堂金馬虚
位方待賢直覩高騫動星斗品藻慚加樵牧音大雅寧
遺鳳麟藪岷峨蒼翠仙者都莫惜因風慰駑朽
題方壺寶晉雲烟圖歌
昔與奉常軰丹青躭妙年披圖且覽句撫慨心茫然壺
仙胸宇丹青府燕趙歸來隘吳楚襄陽逸法訴荆關
海岳風流雄萬古自緣宿契海岳情雲烟浩蕩窮滄溟
山浮羣樹清瀨遠雨洗半峯孤墖明濕嵐餘靄紛夏綠
墅渚輕風散鳬鶩移家願卜水雲㘭長竿獨倚清溪曲
奉常高弟俊彦流泮水横經今幾秋鵝湖秀色賦真賞
對此宛卧滄江幽畫意非苟精神情會應少落月秋空
江海思浪擬浮槎度林杪北海高風須力追清衿氣吐
雲烟姿曹劉沈謝興莫比溟鯤一躍凌天池
題方壺真人墨竹歌
方壺之山倚空勢隂壑長竿動千歲壺子衿情海鶴
閑墨華縱寫雲烟趣遂令倍價重南金怒髮揚眉鮮輕
與只今寥落散驪珠太息鯨濤渺仙逝我昔瓊臺立雪
時每許餘光發騏驥廿年弄翰興莫追春籜秋筠覧蒼
翠雲卧丹丘不記年短笻幾顧滄波棄儗招六逸卜芳
隣曠芳浮緣衰懶至坐閱孤標共歲寒冰霜豈折凌霄
炁蚤慕還丹煉汞鉛静探雅操消塵繫束書須叩劉長
生怡悅何如澹中味
題松隂授道圖歌為王景山賦
緱嶺仙人結屋瓊林東巣雲道者為寫百尺之長松見
山堂前蔭高盖根盤鐵石枝虬龍自言泥丸古仙子昔
者授道瓊山翁有如靈壇燕白石長蘿秋籟吟天風上
摩九霄錯落之雲漢下接三山渺漠之星虹泥丸之道
視曠劫直與偃蹇蒼翠窺鴻濛緱仙昔跨嶺頭鶴閩海吹
笙訪名岳故人喜是仲父尊回鷗溪枕梅花閣嘉定雄
詞百煉兵細語情深古方朔道山文彩嗟寂寥振翮超
騰足鯨角憶過溪上停歸船釃酒松隂溪月圓縱横鱗
影落空翠杳靄竽聲廻溟川喬木疎篁不堪寫撫今感
昔心茫然畢宏韋偃稱絶筆&KR0870;許壺仙踵芳蹟雲孫宜
更追令名磵水林峯暮寒碧後凋之木梁棟材陰崖霜
雪應稀擇笑我放歌蘭蕙藂欲剪松花釀春液舉首共
招陳白二老仙醉卧雲濤弄秋色
古硯歌答觧性初高士贈寳晉齋硯而作
空峒山人居嶰谷擁翠成軒種羣玉生平好古陋流俗
垂釣揚江岍山曲昔嘗授道袁安門立雪瑶臺書萬束
珍圖異玩皆絶竒雲錦為囊善牧蓄時來桂館聞鈞
天握手論交踰十年相知不怪有清癖每贈毛穎兼陳
玄石鄉雅制來即墨藴質含章尤礪堅銘詞重是寳晉
物枝蔓瓜瓞相連綿南塘硯品每無價龍尾洮溪未容
詫端歙猶推西北岩青逼琅玕紫如赭襄陽本是南宫
仙自許蘇黃堪並駕海嶽菴前銕甕城愛石應須拜其
下駑駘過謂追名騮封題遠寄滄江頭磨礲愈鈍鄙
精銳體方用静心與侔窮經朝夕謾披寫臨池一掃春
雲浮梧竹軒窗共清夜冰綃雲霧騰蛟虯京華苦惜久
離别痼疾翻成卧松雪秦淮春漲鱠思吴京口秋高潮
梦越支離晚契松喬蹤價忝楊休賦應劣願子空峒壽
與齊緩調笙鶴梅花月
題董北苑秋江待渡圖歌為汪大椿賦
山幽幽水悠悠喬林落落依崇丘夕陽在地鳬鷖散二
三歸客呼行舟清霜被野晚風急白露帶袂寒江流蒹
葭遠渚飄葉赤浦溆荒橋亂山碧廻汀迷岸幾漁家霽
月遙天兩飛翼古來畫法惟荆關北苑猶推李郭間不
粧巧趣合天造雲煙澹漠江南山汪子才華出羣驥文
墨有成探畫意珍藏此幅動十年肆筆鮫綃每丰勢愧
我少年遊越吳壺仙潑墨傾金壺風潮雨瀨盈尺素易
畫稍窺龍馬圖久遺毫墨藉雲卧喬木重是青珊瑚
雲中山天際水昔欲壯遊今倦矣錦城春色繡圍空畫
閣晴光香霧洗湘水閒情蘭蕙叢剡溪逸興林巒許
愛子芳年咲我衰琴書滿座娱清暉青雲高步矯馳
翮煥耀家聲光陸離得失幾何紛代謝遺墨蕭條動
无價塵世驅馳待渡人谷靄川霏競高下嚴灘釣艇
一葉微鱠鱸得味輕王霸
題華山仙掌圖歌
太華峯古名嶽元氣扶輿兆磅礴根盤西極嵩岱尊萬
丈蒼崖倚寥廓斜傾半月指掌明側掛銀河碧空落摩
霄岋嶫張峻屏培塿羣山從良霍天子巡方幾幸臨荒
祠古宇凌千尋斷橋遠帶墟渚静老木低亞川源深
浮雲似隔鐘鼔暮銕索高懸渺烟霧中有仙人王子喬
虎豹為關石為戸我朝望秋當隆平遍遣羽士逼精誠
遙壇瞻謁莫敢登歸復金門馳聖情雄辭玅刻照千古
秦漢徒誇禪梁父山靈川后降禎祥宗社安隆固天府
巨靈劈石通川流明星玉女栖丹丘黃河盤渦出天際
白帝金精熒彩周車箱箭括通天路我欲因之與天
語儗招馬衛駕鹿升翠崖丹谷知何許手携九節杖咲
拍洪崖肩饑飡落雁霞渴飲玉井蓮紫衣朱鬢或相遇
借我茅龍飛復旋壺仙白首驚畫絶贔屭遺蹤豈磨
滅泠風一息九萬程底須醉向峨嵋月
豫章秀才歌
豐城古劍氣化作豫章木上摩牛斗墟下蔭湖湘曲吳
剛鍾秀山岳英入地深根拔蒼玉綠髮窮經會化機博
究儒玄盡膏馥中罹兵革涉艱危花鳥春深林谷非故
園無處覓歸棹琹寓幽尋薌水涯授業黌宫藹佳譽
一朝薦剡光彤墀束書祕閣環帝胄藩府歘受賢王
知晉祠雄峙太行北燕樹秦峯護今昔我王嗣位煥文
明鴻寳珍圖羅貢職聖主深愉孝友情宸衷歲注駢
繁錫花萼相輝古所稀多君輔導聯圭璧誰誇袁粲梁
棟材獨許王儉如珉瓌儒冠早際盛明世紫泥赤紱來
天階幾遂東還覓桑梓太行古雪飄飛崖山家夜對紫蘿
月班荆石磴歌庭槐袖出賢王珍翰美豫章翻風炁莫比
詞源百斛粲驪珠先帝恩濃寵綸語盤根孕秀烟霧
深直幹凌空霆電起遺芳快覩千里駒塞漠尤期甲兵
洗别緒渾添渭北思翻疑夢繞西山雨西山之高峯羣
仙挾飛珮欲擷南浦雲神交躡吳滙張華預識劒津龍
夜光直射銀濤碎冰雪高標傲歲寒清都儘許尋鱸鱠
約我玄洲掃白雲㡳須釣海尋鰲背君不見孔明老柏
高倚天柯葉翠蔓垂千年芳名願與懸宇宙故人應寄
歸來篇
野舟行
翩翩一葉舟蕩蕩廣漠野大幻視八紘烟波為六馬始
從振翮沅湘間荆門聲動争揮詫試業黌宫未有年曳
裾每重王公前岷峨覽轡入巴蜀劍閣崔嵬高插天一
朝令譽達明主美政推賢著天府精忠浩蕩三峽源俊
德輝光百川武錢塘潮落海門秋豸冠驄馬來南陬澆
風鄙俗頓除滌湖光萬頃烟氛收自謂天心眷吳越調
官復補洪都缺花覆烏臺劍炁寒冰凝鐵柱凌高節昨
過瓊林風雪隈和風暖日姿顔開歡呼倒屣即知已醽
醁細傾歌落梅浮生總類轉篷急櫓棹帆檣幾張翕縱
柁長江白練寬雄吞七澤湘妃泣我亦滄洲把釣徒輕
浮一葦窮天吳渭川嚴灘儻相值握手一咲哦菰蒲知
君南浦多魴鯉不啻空山卧烟雨紫闕青雲俟遠期白
頭共釣瀟湘水
題方壺真人淇箓堂墨竹行
方壺子仙之徒烟霞炁度冰雪膚青年適志走燕趙
胸吞雲夢隘八區手調玄黃仙掌露華岳崑溟肆吞
吐貝闕金門汗澷期照耀奎章渺三顧振衣便作江南
歸江雨湖雲春滿衣鶴髮仙翁愛蓬首丹光久與雲龍
飛絶崖一咲天地驚顛倒銀河横玉繩狂瀾浩蕩作霖
雨碧玉萬疊泠風生人間謂竹總形似太隂黑入淵龍
怒滄海揚塵塹劫空此幅自是風雷護方壺子天與遊
琅玕忽墮鳬仙裔鐵網珊瑚銀漢秋平津劍躍尤神變
夢斷鈞天日華遠吳楚湖山阮謝情篔簹翠黛平湖淺
淇箓高堂意綿邈溪靄林霏濕空闊夜聞天籟繞舍鳴
惱我囊琴與鯨角浮生轉燭江海空荒岡野渚喧寒蛩
赤縣滄洲不可圖坐聽落葉聲悲雄欲假長竿釣秋水
獨漱寒泉時洗耳浩歌漫有千古思高卧空山紫蘿雨
懷友行寄水北楊雲溪
昔喜館西清今嗟乏東易鍾陵楊君文獻家奕世詩書
貫胸臆宫亭湖口春漲號水北溪頭晚峯碧日卧柴扄
人跡稀秋聲坐繞寒蛩夕憶昨論交倏有年下榻賓帷
絶塵役蒼蠅白璧寧足嗤天藻雲葩爛珠璧貳室館甥
儒雅流從君立雪春雲陬五經六藝富探討風雅百氏
追源悠詠雩經史益鑚仰迎刃窺光如觧牛聖哲遺言
猶菽粟味澹涵和厭粱肉風辰細語玉樹前月夜高歌
翠微麓一别更秋日爽期切思麗澤盈膏馥悒怏離情渺
去鴻蹇予薄世羈榮辱翫幾知患故預圖豈意迂疎墮虞
蹙鴆媒曷足達衷誠豺虺揚嗔肆夷腹妖氛翳空晦曙
明簧鼓潜期務藩觸東歸卧疾松桂藂脫屣浮塵課樵
牧悵懷屈賈亦何悲用舍隨時恒自足雲溪子儒之徒
藏器乃肥遁含章謝馳驅願從冰壑侣漁釣奚復君門
獻子虚
孝節行為黃貞婦賦
黃門有令婦孝節今古稀未嫁知事親既嬪猶在閨家
承忠烈素儒裔女則閫儀知所持姑嫜剛毅善容止侍
養晨昏具甘美繼宗聘娣遽失天絲枲訓兒欣卓起孀
居自抱冰柏貞指日不改攄精誠孰云墮井殞狂易翼
刃保孤終有承危存兩世甚垂綫横逆艱摧困餘喘高
堂白髮屆稀年食報寧嗟信幽遠賢仍富學趍神都
染翰累載名中書清光密邇侍明主文彩煥爛青藍如
我來忽遇輦轂下帶月侵星語官舍簮紱雲蒸曉珮
鳴卷籖霧擁春窗暇示我羣公金玉篇凜然行義招
重泉綱常誠足敦薄俗青史必覩芳名傳嗚呼采蘩
之事柏舟誓宜共母劉光百世
題青巖隱居圖歌
青巖之峯幾千尺中有隱居山别翼龍門高插勢穹
窿宛與齊山並蒼碧澗南澗北環兩溪沃壤平原美泉
石翠蒲瑤草鬱芬芳屹立雙楹面森戟徵君素非隱者
徒涵泳膏腴富千億華川名胄世儒宗師友囦源重今
昔文章光熖煥驪珠詞藻聲華爛和璧偶欣林壑寄閒
情豈比烟霞滯飛舄皇明真主聿龍興卓起幡然應先
辟佐州裁史冠文林寵渥駢蕃照淪跡遠使邊夷執節
傾精忠耿耿明胸臆漢家馬援誓革尸曷愧荒榛秋露
滴佳嗣超騰早曳裾永繼文聲光史籍天朝繼統際仁
明太學高遷宜遽陟曩過空山索我圖為寫潺湲勉相
憶夢追清瀨聽猿啼落月高懸當絶壁萬里岷峨别四春
京華忽喜離情滌爛漫雄文應墨新不慚班馬傳芳蹟
繼志寧忘梓澤情白頭終許從安適黼黻皇猷正邇期
坐對青岩猶目歷
謝蜀府賜口衲歌
岷峨高峯幾千丈西蜀雄藩勢尤壯賢王久著忠孝名
巫峽川流屹相向始當茅土立儒玄沐恩庥觧衣每下
士道義非塵侔嗟予疎野曷侍遊渺漠萬里何乃遠惠
五彩之重裘京華拜領增拾襲片片雲霞相蕩浮自
慚樗散為時棄久託林泉卧榛翳五銖不啻芰荷輕王
門敢儗長裾曳盛服俄驚降大庭鶴禁封題遠緘至凝寒
陋質變春和沍凍空山消顥氣華陽之仙人文德並前
烈拯濟羣黎凍餒除國社安隆仰明哲遂令眷渥及山
人亦被輝光起迂劣晏嬰衣被十載忘范叔號寒一朝
撒儗營大藥窺洪厖正爾宜擷雪羽雲姿裳行穿蘚澗
墮晴雪坐倚林籟鳴秋霜千金裘世稀有宫錦袍仰
君壽李白狂歌詩百篇應悅丹砂駐衰朽蕭條山谷
絶世期緬想青城勞夢思扁舟倘遂涓滴報拭目相
從天一涯
題吳處淵畫山水歌
我有江海思倦為江海遊空山久高卧煥耀疑丹丘清
都道士家在塵垢外家有雲巣衆峰會白衣蒼狗任往
還乃倚西晉仙人舊松檜方壺外史昔授李郭之丹青拂
袂便作江湖行湘漢盡探山水秀盈尺繪畫歷歷窺蓬
瀛停策瓊林初話别二十四岩紛嶻嶭馭風彭蠡駕飛
蓬雲濤萬傾浮空雪曉泛宫亭十里湖夜醉潯陽萬艘月黃
鶴磯頭江渺茫岳陽城東臺閣張千波萬波帆葉赤十
點九點山微蒼江陵墟景四隣集赤壁扁舟漲流急雲
雨昏冥十二峰洞庭梧暗湘妃泣嵯峨陽臺山積雪天
際白滄溟倒瀉巫峽來巴蜀層峰削秋色篙師努纜攀
洑流星落苔磯亂川側曹劉功異失吞吳楊馬才優漫
詞客賢王藩屏近所都殊恩尤眷山澤臞儒玄滿坐劇
譚笑霞珮幅巾聯曳裾青羊瓊館深烟霧露顆冰漿出
宫樹濯錦江邊赤履飛蛾眉月裏瑶笙度我祖靈蹈最
漢中曾驅魑魅昭神功青城化跡千萬丈幾復夢遊安
爾從歸來且展圖為語川途興一覽何須汗澷遊應嗟
海舶誇雄勝人生去住俱浮雲净掃舊巣呼鶴羣盈虛
洞了人間世天池一息南溟鵾鍊真祇儗栖蓬閬霧屩
風飄隨放曠脫屣寧懷聞達期幽尋寫向松蘿障
雪蓬歌為典籍邵原性作
雪蓬先生紫綺裘曠視八極輕王侯蚤研經史博探索
雲梦烟霞相蕩浮華川之高峯秀色並廬霍中有羣碩
生文光等川岳世探淵藪時繼作盛代多君振凋落艱
途萍梗付虚舟浩炁盈衿耻悲愕昔過空山瓊樹隈論
交泉石傾尊罍雄詞讜論驚滿座玉麈揮雪行雲開間
關江漢幾經涉授業侯門卑草萊一朝聲譽動明主萬
卷英華馳儁才成均富高堂束書雪蓬側夢寐江湖
興不忘吳樹秦淮送秋色日招坐客總簮裾畫舫烟波
照編册晚風蒲葦斷鴻西凍靄綸蓑巨溟北渭川嚴灘
傲世徒羊裘熊夢知何如數罟争投溉鬵急長竿澷倚
遊鱗疎白銅鞮歌莫止金叵羅為君起玄隂大澤閟
春和松柏堅貞歲寒美我本清湘理釣緡直欲憑虚與
天語闕下相逢後有期共醉梅花雪蓬裏
題讀書松桂林圖歌
高夫子儒之英妙年卓犖馳俊聲結巣松桂究經史研
思探賾皆鴻生一朝聞望光祖武盛代高超列簮組聖
朝嗣位擢詞林八澤三湘隘呑吐愧我山林韋布姿幸
從金馬曕風儀南金和璧不待價盡推高適今昌黎復
向容臺協昭祀肅陳典禮名當時尺圖雅淡珍藏久詞
藻聯翩粲瓊玖幽馨滿卷繞屏維濕翠盈編到囱牖寥
寥古往聖賢心眯目塵情歲寒守多君自是董賈流夙
承文獻嘉謀猷長林落雪驚舞鶴遠瀨迎空回素鷗掃
花席月足涵泳豈比皓首徒探摉高夫子美襟度幽栖
勿念松桂佳廊廟方期佐明主經綸不在鐘鼎貴風月
寸懷隨出處謝别還山理釣綸願企文光照千古
題清真軒歌
右軍昔得清真趣蘭樹留芳總賢裔君侯振起自天朝
恩重椒房冠穹貴華軒正面松筠開玉作簷楹金作臺
松風墮雪響晴菌筠霧迎春侵曉梅琴書插架牙籖束
斜月闌干醉絲竹珠履球纓滿席珍不嗔玉漏催醽醁
五侯七貴雄當時飛甍傑閣凌光輝披露彤墀聽鳴鳳
簮星紫禁聞朝雞輦轂新承臨甲第玳筵綺食繁歌吹
千金寶帶五雲裘一朝頒寵傳丹陛世德由來忠孝家
相傳簮組俱才華聖朝累代蕃寵錫許史金張奚足誇
丰姿温雅信奎璧鳳劵鸞章煥今昔頗牧功成萬戶侯
願尊聖主隆勲蹟愧我山澤臞清真愜幽適山隂羽客
未籠鵝掃素何由寫空碧嘗謁高軒翠樹藂落花細雨
回青驄廣庭瀟洒塵不到春色繞簾啼鳥風只今齒暮
慚衰槁刷羽高騫羡青昊貴胄恒看奕葉繁醉向鵝池
卧芳草
次姚少師茶歌韻
昔我雲卧惟丹丘鶡冠既弊嗟狐裘聿來京國際真主
綺食瓊筵歡眷留當時故舊鮮知遇客邸養痾空息喉
王蒙素謂有茶癖累載憶别方從遊夙聞我師佐幃幄
六龍御極乘樛流中官持節詔趨辟象教頓使叢林稠
金張接武肆清賞茗椀細滌鶯花柔龍團洗翠逐風響蟬
翼凝芬和露柚片甲分香顧渚外酪奴衣彩㴩湖頭囊
收餘瀝傾玉兔乳面一掃浮雲收陸羽嘗為竟陵第上
公况與聯鳴球揮錢寧效季卿鄙盛世豈獨高巣由頗
儗樵青煑荻葉應憐陶榖羞銀篝松風落雪響清籟竹
雨澹烟吹薄飀誰誇何石萬錢費肯比卜相儲金甌乳
窟蒙陽盡真味著書自足消窮愁王公掎角每英傑何
俟庖丁窺觧牛應副華歆忽黃閣偏宜曹壽今瓊樓輦
轂時倍玉堂賜恩榮卓冠踰神州鍾繇白首竟中輔竇
固青眉宜列侯京畿異跡富靈液況汲揚江千丈湫愧
我嘗追後塵末天葩麗藻知難酬標格清雄豈阮謝詞
華逸邁過楊劉累承愛遇甚投轄矧被清光多運籌東
歸拂石藉林壑感仰澷使枯腸搜願戴皇圖廣惠澤高
騫奕世蒙天休
送鄭教授叔度之蜀歌
東風破暖楊花密夜雨翻簷漲流急鄭樸肩輿晝叩扃
朝簮猶帶嵐光濕我昔知歆孝義門聚廬合食皆温醇
良金粹玉美昆仲文獻流風欣討論闕下相逢藹辭色
東朝恩冠春坊德景慕踰深託素知王門况值賢賓客
旌異東南猶昔時丹楹彩筆張高楣鐘鳴鼎食系千指
内箴外訓嚴規儀五百餘齡同一日應慚劉李争矛戟
巨碣豐碑金石文豈誇張柳相雄軼仙華山秀淛水東
文藪詞源為代宗仁聲義澤世薰漬偉望豈亞青芙蓉
多君令譽遭明主曳裾發軔趍藩府朝鳳鳴陽絶後塵
逸駒脫轡鳴前武巴蜀㠝岏秀插天繩橋劍閣相鈎連
我王祚土建藩屏孰讓漢獻稱才賢君行職教過桓馬
絳帳銀燈論璧犖浣花飛遍錦官城灧澦雲濤半空灑
王門富積書萬籖不啻珪璧光淵潜璿源玉葉重當世
紬繹萬古窺洪纖我慚荒陋叨寵錫報德何由致涓滴
空羡高騫勢莫攀日方葛杜偕心跡儻眷栖遲山澤臞
為言齒暮徒迂疎祖道陽關悵離緒柳條綰帶增躊躇
蘭金交義知應幾離棹匆匆泛江水願挹清芬並昔賢
蒼蒼泰華横秋宇
題趙魏蘭石歌
吳興玅年冰雪姿鷗波水暖清漣漪醉揮兔穎盡書法
密竹幽蘭蒼玉枝湘濱楚畹烟霧濕我欲佩之將何適
千載孤芳烈士風一調朱絲對寒碧
題五龍圖歌
至陽之精善神化倏忽雲雷動驚詫波濤洶湧萬里奔變
態百狀雲為駕九五其位居至尊尚書賢偉宜攀鱗蒼
生正資作霖澤拂拭此圖禆聖仁
題中山草堂歌
鴈蕩高峯連石橋草堂别構凌山椒赤城霞氣浮五彩
竒峯疊嶂争岧嶤盧遨芳躅素儒裔富積詩書佐明
治哦松月夕動遐思官舍清風落空翠
題積雪觀梅圖歌
王猷才炁凌冰雪貞白高居抱孤潔梅卉中含天地心
重隂不受風霜烈芳縟羞同艷冶姿蘧廬晝暖春陽熙
久知陶謝每同調静對曲囱千古思
題翠濤亭歌
翠微之山美如玉面山築亭傍溪曲長風吹下萬松聲
百頃雲濤恍心目手揮五絃歌紫芝兩耳天籟凌空飛
人間衆竅不足和羊裘雪滿遲來歸
題雪江獨釣圖歌
衰柳蕭條斷流急短蓑釣雪風烟濕大江渺漠去不還
萬頃瑶光浸寒碧林侯重是三山英烏臺久共冰蘖貞
俯仰乾坤竦毛骨巨鰲一撤凌空行
詞
沁園春(登真)
溟涬鴻濛肇自先天无極之初暨隂陽分判乾坤定位
循環動静真宰中居一點靈明輝天朗地亘古圓融無
智愚塵緣斷看碧潭鏡淨月瑩心珠八荒洞照毋隅
中宵永冰壺玉液酥正真鉛投汞坎離交姤火龍水虎
槖籥吹嘘白雪凝輿黃芽滿鼎雷震崑崙徹太虚功成
後俟胎圓神化同赴天衢
水龍吟(法海)
先天無象始父母未生前一真獨露光明亘古著靈源
縱閉隂陽内運顛倒五行攅簇浩炁養三田發用殺機
處雷電震无邊既非心又非法亦非禪幽微奥妙千
金不與世人傳莫認符塗咒訣直悟玄關宗祖將在自
神全瓦礫兼莎草濟世自超然
風入松(問學)
十年燈影夜相親寒暑迭催頻短忩幾度停犀管殘編
盡知味何人簾外雪深風緊梅花偏旺詩神千經萬
史足經綸學業志彌淪天根月窟問今古文章事多少
迷津收斂虚靈瑩徹杖藜隨處陽春
無俗念(參究)
麈湖峯下結雲松巣子動忘昏曉浮世衰榮无限事一
咲浪漚萍蓼翠竹黃花水聲山色此味知多少湛然瑩
徹色空俱自明了天光雲影徘徊寫長空色一鏡澄
清沼春去秋來心自在付與野情魚鳥海闊江平月明
風細清籟傳音杳便須飛步滄溟朗吟天表
水調歌頭(内工)
至道无言說寂默守規中杳冥恍惚周流一氣運元宫
採取金精木液真土内擒鉛汞頃刻顯神功測爻符
鳴槖籥震雷風坎離顛倒火飛碧海煉真空太乙含真
有象玉鼎流珠凝結神化合玄通歸去蓬瀛路曠劫玩
鴻濛
滿庭芳(山居)
折郤烏藤便尋茅屋誰知剩水殘山鑿池種樹梅竹任
縈環芳草閒花覆地烟霞裏蘚徑柴關無人到春風秋
月松菊伴幽潺簞瓢隨分過無榮無辱樵路漁灣與
林猿谷鳥暮樂朝歡掃淨情塵業垢披衣坐真息養還
丹優游處孤琴隻鶴霜露不凋顔
蘇武慢(消閑)
悟幻尋真參求幾載自誓頓超生滅風抄雪纂夜讀朝
吟探究古今賢哲道玅禪宗萬殊一本勘破底須分則
這堂堂無礙真空非與太隂圓缺堪咲處竹椅蒲團
松窗桂牖返步便同高潔塵世相違水雲為伴高卧故
園風雪駿馬貂裘翠䄂紅螺過目浮華閒說速回頭是
岸簾幃光透性天心月
滿江紅(閱世)
憶昔少年行樂處都非舊景聽海添潮落綺繡四城春
永歌舞樓頭憎日暮管絃席裏嗔酣省看目前榮悴幾
光隂愁難整夢魂醒塵慮并澷堪嗟空自警慨蘭橈
荻閣水寒烟冷無分江湖中緒斷天心月到澄潭影念
浮生識破悲歡川波静
酹江月(江湖)
曾隨釣艇弄秋波見盡江湖浩漠兩岸白蘋洲渚外露
泠荻花楓落半夜潮聲中天月色更轉梅花角推篷試
問故人隨處蕭索發棹牧浦漁村夕陽城畔歸雁鳴
偏數綠酒黃花烟雨際幾夢故園林壑壞塔風高海門
山小春盡垂楊郭歸來林下振衣高視寥廓
望梅花(絶交)
浮世無邊塵累勘破幻緣能幾億劫冤親千生契識薄
似片雲情義空自愧奸巧機關逞英雄徒增業翳用
盡深謀詭計奔競是非名利造物无私靈臺自昧苦海
沉津如熾淨抛棄野水疎林絶行蹤月明風細
解紅(了悟)
本來真性體虚空遍界圓明現情塵揜翳心珠暗溺重
淵靈光不昧一點煇煌元非遠掃浮雲萬象無遮礙天
心見野花啼烏閒中舒卷看滄海桑田幾清淺衰榮代
謝常消息盡愁山苦海流浪難轉猛省來乾坤總妙
玄松筠畔寂寞細玩真源曹溪路口無隂樹非法非禪
直待一陽生坎光騰如波捲誰會取静飲刀圭浮慮遣
視無形聽無聲言毋辨這落魄逍遙真可羡白雲堆裏
容癡倦共寒泉枯木高隱壺天
風入松(和虞學士韻)
江城淹病酒難酣疎髩訝朝簮暑消已覺秋光遍紅塵
遠斜日回驂蕙帳累留殘宿青霜猶濕春衫秦淮潮
定碧如藍歸燕息呢喃白雲幃幔寒偏早更誰問雁字
魚緘早晚棹聲歸也黃花白酒村南
峴泉集卷四
