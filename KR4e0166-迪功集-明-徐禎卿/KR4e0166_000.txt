迪功集别集類五(明)
提要
(臣)等謹案迪功集六卷附談藝錄一卷明徐
禎卿撰禎卿字昌穀吳縣人弘治乙丑進士
官大理寺左寺副坐失囚降國子監博士卒
年三十三平生論詩宗旨見於談藝錄及與
李夢陽第一書如云古詩三百可以博其源
遺篇十九可以約其趣樂府雄高可以厲其
氣離騷深永可以禆其思然後法經而植旨
繩古以崇辭或未盡臻其奥吾亦罕見其失
也又云繩漢之武其流也猶至於魏宗晉之
體其弊也不可以悉據其所談仍北地摹古
之門逕特夢陽才雄而氣猛故枵張其詞禎
卿慮澹而思深故密運以意當時不能與夢
陽爭先日久論定亦不與夢陽俱廢蓋以此
也王士禎稱黃庭堅自定其詩為精華錄僅
三百首禎卿自定迪功集亦三百首此本凡
樂府四十四首贈答詩十六首遊覽詩二十
五首送别詩四十首寄憶詩二十一首詠懷
詩十二首題詠詩二十一首哀挽詩三首共
一百八十二首不足三百之數而五卷以下
則為雜文二十四篇題正德庚辰刊前有李
夢陽所作序亦稱六卷當是原本不知何以
與士禎所言不符豈士禎所見别有一本歟
乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
迪功集原序
徐迪功集六卷并談藝錄子容寄我豫章予即豫章刊
焉印傳同好意表迪功文云初迪功亡京師也予在梁
子容訃予曰昌榖遺言子序其遺文於是手其文歔欷
久之曰嗟乎予忍序吾友文耶麟鳳芝寶世所希遘見
遘見之而遽夭滅亡也天生之故奪之邪抑生不生生
而脩或短非天所諳哉迪功以文賦起吳中十數年間鷟
翔而虎變彬彬乎出人士前矣然竟轗軻夭滅亡也凡
此天果弗諳之邪乃予觀李唐人李杜轗軻勃賀則天
未始不憐才流涕也然猶異代足寬解孰謂親遘見之
如迪功者云客曰氣積久斯漓三代以後聖人罕生孔
子以周末故不得位觀其大可占其細若是則魏徵將
為鬼魅之說非邪客曰羣體迪功奚以之也予曰談藝
錄備矣夫追古者未有不先其體者也然守而未化故
蹊徑存焉雖然辭榮而躭寂浮雲富貴慷慨俯仰迪功
所造詣予莫之竟究矣今詳其文温雅以發情微婉以
諷事爽暢以達其氣比興以則其義蒼古以蓄其詞議
擬以一其格悲鳴以泄不平參伍以錯其變該物理人
道之懿闡幽剔奥紀記名實即有蹊徑厥儷鮮已修短
細大又曷論焉不載迪功履歷以别有志述北郡李夢
陽序
