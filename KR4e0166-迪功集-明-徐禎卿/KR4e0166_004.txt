迪功集卷四明徐禎卿撰
詠懷一十三首
太宰召補職被疾不赴齋中作
阮生嬰組緤陶子去東皋簡性輕物務牽役使心忉緬
余沈中疚偃息悦蓬蒿嘉薦忝章句虛劣愧時髦雖釋
負擔勤所患職司勞案牘殊停滯觚管間時操昨者銓
衡召辭謝未云遭緜薄懼遺諐繩憲安可逃履貴常近
辱執要思戒撓古人亦何求抱關竊所饕申誡周任言
寫心輸素毫將貽沮溺哂無為謝徂薅
懷往二首
昔我逢休景結交共雲翔秦客穆脩矩魯生蔚令章同
聲展言笑四座發芬芳北牖湛清酒明月出西方廣署
滅流塵蘭燈揚朱光極意連篇翰良夜殊未央歡宴豐
時豫千秋焉可忘流光一朝絶撫膺增慨慷
穴蟲測序改客鳥知時晏嚴風振中野凝霜薄飛觀褰
裳啓東戶河星出有燦耿耿不遑寐沈思汨回亂何以
終遥夕明燈且濡翰自我違之子菀藻絶流玩郢斤不
存目流俗恥堊墁塊處空堂中誰為發言粲感嘅申微
詞佇立倚長嘆
雜述
緬求先民迹體德異通玄自非孔聃志所造孰無諐伊
余實闇劣秉算昧幾先言念恭人德惴惴戒重淵徒隆
守已樸罔達濟時權順正不尤物任道故樂天務光以
潔湛梅生智自全箕子狂為奴何必屈父賢未周羣物
情且復徇已偏人命幾何時金石忽以遷永言保貞素
庶明松栢堅眷念攜手益用嗣北風篇
雨霽庭藥芬郁
炎曦代暮節溽景布萋陰迎風抗高館䟽牖匝重林百
卉熙嘉月洽土重豐霖中庭始及霽芳蕤忽以森即事
寡喧垢投足類幽深朝藝植余杖時還散我襟處世常
希寂委順故怡心何必東山下考築始投簮
庚午歲九日始見二毛
常年搖落不知悲九日今年感鬢絲綠醑滿眼竊自壽
黃花插頭從帽敧孤心久寄風霜外生意長含日月私
已息塵機甘退斥猶將筆硯愧支離
歲除貽廷實太常子容同年
歲寢物務寧時昏羣化伏勞人嘅寤歌旅者懷出宿倚
徙窮陰沍屏居夜氣肅游星迴素郊嚴霜下庭木玄黰
忽變節衰株遂臨復徂生苦鮮歡運往悲志促前軌修
已侵後塗諒當卜嗟爾同行子及此荃蕙馥
中秋夜不見月兼邀儲太僕不至
今夜中秋月雲端空復情人間同寂寞天外獨分明桂
子飄何處邊鴻度有聲他鄉對家醖愁絶為誰傾
五月五日
怡悦經故園芳菲值良節風俗猶自存念我久離别葵
榴綴時穠蒲荷散幽洌莫謂暄景滋湘江坐鳴鴂
對月有懷
夜氣泛虛爽灘聲來自遲繫舟南斗下翫月西江湄對
酒忽不御茫然空爾思
調太學博士
弱齡釋負擔浮沈游國都久知意不愜眷言返田區無
為好爵縻衣錦享我芻顧非騂栗資何用辱鼎酺天羅
汰迃散移署厠文儒攝齊升孔堂慚非由也徒藹藹青
衿子鬱鬱含華珠上理羲皇文下則述唐虞暮春西水
涯温藻穆敷愉童冠從我游詠歌聊以娛辟雝何崇崇
崇崇䴡天樞周王亮有造賢者濟弘圖小子發斯謠聊
與擊壌俱
與太學諸僚宴集
藝苑開三徑閒僚散竹林絃歌一以暇春服共相尋薄
采漪皇澤臨風欵道襟高梧無雜蔓呦鹿有佳音藉草
時傾酒披衣或鼓琴何妨慚點也吾醉獨狂吟
題詠二十二首
偶述二絶句
聖人嘉禮在元年内使新從十道還欲遣鸞儀迎月姊
禁中宣勑會金錢
雙馬黃韉白玉羈蕃王遥貢立彤墀聖恩俄許歸天廏
内使牽來不敢騎
觀田魏二廷尉射歌
魏子手挽高麗弓氣滿兩石開青虹田郎亦自號猛手
談笑彎弓自裹肘秋風繫馬古原下合耦翩翩習步射
眼中何有百步的彊幹慣使千年柘共驚二子手法利
突如流星中如樹側身仰視秋雲開飛鳥顧之不敢度
壯哉二子氣如虹左揮右霍真兩雄燕山秋高太白動
寒日獵獵吹邊風前時出軍大同壘紅纓白馬多乳子
柔絲斗弩不解持吹竽之濫誠可嗤彼乳子者何足道
可惜王師直為老吁嗟田魏二子真雄才高壇大纛何
有哉
月
故園今夜月迢逓向人明只自懸清漢那知隔鳳城氣
兼風露發光逼曙烏驚何事江山外能催白髮生
酬李員外贈古鏡歌
關西故人惜我别贈我古鏡光如雪感君意氣特相許
爰披肝膽照清徹盪日摩空恍虛暎奥室青瞳閃宵晣
妙質精凝水土深丹煙碧霧生華纈圜銘髣髴不可讀
蚓屈蟲蠕細糾結腰間錦嚢故所佩請脱繩絲置扄鐍
當令明月入我懷精光夜夜隨虹霓故人卓犖信才傑
蒼鋩炯炯豈相劣嗟予蓬穢何所似對此不覺心内熱
湘江溟洞入無滓衡嶽凌空鬱岑嶻山行應使魈魅逃
水宿能令蛟怪滅古物由來孕神秀靈光不譲三尺鐵
憐君至寶不自惜何以報之嗟菲蔑護藏但使鏡莫缺
與君交情世不絶
月
落日桃源口迢迢望楚邦煙霏靜夜色棹響繞空江看
月生西浦穿雲度北窗高樓有羈羽照影不成雙
江夏題王守城南精舍
林步不覺遠溪流隨興長悠然深竹裏獨往綠蘿莊山
色佳南郭平疇連北堂野人來荷鋤蠶月百草芳寤愜
白雲賞載謠叢桂章垂楊足池鯉閒牖有壺觴念此牽
情性何勞緇素裳
日蝕
王春啓元祚陽德麗方升光華奄薄蝕陰厲故相乘精
祲信交盪貞悔邈何徵千官祗對越聖席𦕈虚憑周詩
舊陳戒麟編薄示懲昭象蓍龜合殷憂茲日承微臣限
江漢延佇意何勝
觀鴛鴦贈客
網羅豈孤避志命願雙沈唯應合歡被為刺白頭吟
女晬日
去年生汝日吾病始人扶風俗傳針縷家貧亦履襦避
寒猶在襁愛母未能呼女性從遲鈍無教勝丈夫
觀唐生寄贈子容洞庭山圖因求作廬山障子
丹巒氤氲拂空起素練平鋪洞庭水迴谿笑指毛公家
忘却滄江幾千里我隔廬峯夢紫煙嘗騎白鹿上青天
煩君貌出仙人障西寄長安向日邊
沅溪潘進士在長安逆旅中見庭下山丹花詰
其主云是沅中移来感而賦詩命予嗣響
故苑花空發他鄉鶯自啼主人孤館裏斜日楚雲西
曹别駕畫山鷄歌
東昌曹侯擅丹青天機觸手隨風雲戲貌山鷄&KR1554;出草
錦毛霞翅回繽紛蹩距昂頭勢欲移似猜羅網立還遲
家鷄突見甘一決對此凝然仍自疑
題潘進士贈謝昌邑雪山圖
誰謂咫尺勢宛如觀九疑狂風吹白雪片片落天池雲
氣遶半壁煙光昏四維髣髴湘君廟如聞猿狖悲颯沓
凌冬樹點綴有餘姿楚客善毫素游燕人未知北窗遇
陶令大醉雪寒時凍灑丹青筆長歌歸去詞它日看圖
畫難忘剡水思
寄題瀘州韓道人霞外山居
霞嶺新刊處由來古洞天仙人煉金液蜕此百餘年其
事竟莫述丹書空秘玄忽有飛霞子誅茅卧紫烟虛府
澂物滓靈根歸自然蒼龍守神室白虎伏階前遊心碧
海外高詠閬風巔孤流振往𣲖絶理悟真詮余讀相如
賦飄飄竊慕焉欲跨青牛去思飡金屑泉至道豈虛想
銘心非薄緣瑶池應有會瓊笈願相傳
題唐氏園池
堂上琴書暇名園愜宴游綠陰交樹石白水散田疇林
步常驚鳥沙眠且狎鷗開軒桑柘接當徑草花幽野老
時相過村醪擬共酬陶然菊松下乘興足淹留
鳳凰山園雜詠
鳳鳴亭
鳳鳥期不來瑶華幾銷歇唯有山中人吹簫弄明月
月軒
石室月已滿青林人未眠向月步溪水白雲遥在天
香圃
露華散平林月明在寥廓時有天風來泠然桂花落
奕臺
仙人好博奕時下綠雲中一片蒼苔石落花長自紅
彩雲巖
出巖初嫋嫋映日乍暉暉倏若陽臺女隨風化雨飛
十六夜月
乍滿虧俄及緣明晦易侵不愁妨玉兔常恐近浮陰白
露丹楓急清光紫闥深如何鴻鴈意噭噭有驚音
哀挽三首
瞻文温州畫像
浮生此世隔過位恍然疑直訝風雲動俄驚泰華隳巖
廊不可起英爽儼如遺白首通羣略雄才沮一麾徒教
涕泗闊共惜羽毛遲堂几蕭蕭在丹青漠漠垂典刑歸
此老江海寄餘思有忝吹噓力無忘沃酹辭風煙久搖
落魂氣復何之躑躅庭除下伸衷托短詩
挽劉大夫瀚
耆舊日云瘁斯人今則亡高門自喬木清望惜吾徒久
厭揮金譽遥傳奉使圖勤勞中外洽醇介始終孚歷軄
參廷尉紆金列大夫俄聞去秦隴早已憶江鱸自恥為
名累非關索杖扶角巾聊宴樂園徑忽榛蕪令子中朝
貴青雲奮翼俱蒼茫凶問遠浩蕩國恩殊紫璽加封舊
黃金賜葬逾死生三品遇伉儷百年須走送連童穉飛
旌出市衢夜臺渾寂寞霜雪正膏塗永與交親隔何言
歲月徂野風吹客淚腸斷更踟蹰
亡女旅櫬南泉寺
月滿花宫不見人殤魂獨宿網流塵那因得借金輪力
白玉光中現爾身
迪功集卷四
