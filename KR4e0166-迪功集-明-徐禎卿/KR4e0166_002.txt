迪功集卷二明徐禎卿撰
贈答一十八首
學謝靈運賦華子崗詩贈趙建昌
朱巒蔚靈奥雲海互盤旋隂霞絢石室夾篠蔽清漣翠
羽紛啁哳瓊蘂合芬妍桂嶺屯蒼靄桃蹊迷紫烟朝登
郡樓望佳氣鬱葱芊挹景企嘉客臨風懷羽仙冥賞非
偶愜神理豈虛傳建德寡民務山水發清絃順性奚矯
迹知道在忘筌非君秉淵尚兹理誰為宣
詶贈方周二子
弱弄寄觚翰中歲慕沈玄浮章粲華囿精理密真詮
弘述允大道忘言亦自然常恐良時暮蘭苕豈久鮮游
情倦素藝委志脱玄蟬流觀宇宙内尚友羲皇前方生
振文綺周子攬冥筌清論澂秋水温藻發春泉跂予慕
二美猗子企前賢乃愜同棲志忽枉瑤華篇氣感聲必
合跡異理無愆永保日新願均期善自全
寄壽前冢宰王公三十韻
乾化昭於穆炎明浹世仁涵濡存一德覆載表英臣伊
昔稱專柄公才獨邁倫沛霖孚碩望柱石秉鴻鈞補衮
山明火為賢甫及申真能壽元氣何啻觸龍鱗苦節深
盤錯孤心契靖寅蒼生多起涸時俊總依塵利澤江河
運威靈泰華峋台衡惟直道社稷一微身歲序成功去
林泉此志伸人心思几杖吾道卷經綸皓首歌淇澳青
雲絶渭濱中軍傳午子綠野蔭霜筠繫國安危舊逢時
繼易新培生賴天地属望在庭宸存問王言渥玄纁禮
數頻高星臨寵使窮谷播陽春慶舞狂童穉詞章湧縉
紳優游不知耄弧矢忽兹辰箕子推洪範莊周記大椿
形骸全矍鑠學術愈精純梁木咸傾仗元龜識泰屯已
能回眷注還擬下蒲輪愚也東南士叨為髫齔民甘棠
徒自倚品藻託無因諫草占心赤丹青得貌真山中煉
金石霞外隱麒麟漢相久辟穀應侯長謝秦悠哉瞻佇
迥北斗挂天津
古意二首贈劉子
空為郢中客不見郢中吟美人高堂上自奏山水音帝
子葬何處瀟湘雲正深寂寥誰共賞江上獨傷心
楚妃一失寵獨宿楚江陰雖念容華落終憐繾綣心聞
說章臺畔畋游歡自淫今日宫中事不言䜛妬深
贈錢元抑
錢郎毛髮鬈且䰄秀骨插鬢蒼厓開驊騮黯黯有竒
氣一蹴萬里空長埃今之畫工不可數畫馬無過曹韓
武吳生落魄筆有神不求貌馬求貌人英物由來豈殊
相麟鳳聖賢俱絶倫却恨丹青損真趣獨事玄毫拂紈
素生象蠕蠕指間出大巧無乃遭神怒故人三歲不相
見開圖忽訝錢郎面小兒八歲快目睛問之咥然呼姓
名嗚呼畫馬雖工只畫形風雲道路俱冥冥豈知錢郎
貌如此馮馮大腹儲滄溟高蹄昔蹶未可輕今日近前
凡馬驚吳江之湄浙之涘我行於南從此始掉頭不見
眼中人寂寞行歌向湘水
贈張注先生
蚤得投簮理緬欽遺俗情丘園白日静眉宇紫芝明上
德綏多祉賢孫復令名道全身愈泰慮澹物俱輕壽酒
山人勸柴車縣尹迎坐臨沖逸境於此學無生
靈隱寺贈靜公
聞有千年寺長松信許深沖虛半樓閣落日更登臨舟
檝窗中小藤蘿天際陰江流明暮靄石澗響空林蟠據
雄都會風烟異古今幽真余有慕詩義爾能尋雲翼無
言健淵魚本自沈終期白蓮社來就玉山岑
答沈休翁所問因成贈章
六齡識姓字十歲弄歌章十二失慈母嬉戲道路傍十
七學干禄跅&KR1375;空徬徨幸逢黃河清昭映白日光聖心
勤草萊猋逐雲羅翔謬以跌宕資寘之枳棘場雖有魯
連節濩落無所將揣摩笑蘇秦况乃章句行不見樊籠
羽冥心在八荒飄颻碧雲緒夢寐嵩山陽飲水心自足
懷哉桂樹芳朅來荆巫渚傲然稱楚狂夫子挺喬嶽時
人呼鳳凰一隱不世見鄰父徒窺牆而我愛逸調談笑
登其堂永符金龜契豁以歲年忘予今入衡山訪道躡
飛梁倘遇洪崖子遥傳紫汞方與君變白髮攜手共徜
徉
王敬止御史始竄海南繼移永嘉令自燕中迎
養
珠厓昔長竄連州始量移借問東甌土何如南海湄霞
標建台嶽桃源帶武夷鴈山榮桂樹象浦合珠漪玉羶
非一族海錯被珍竒金盤湛碧露(酒名)黃柑滿綠枝歡此
三春日復愜暮秋時鳴琴坐高館撫景臨華池迎輿侍
潘令進酒舞萊兒頋以今時笑還瞻昔朝離豐澤亨雷
雨瑶草變芳蕤永嘉多懋宰建德易絃絲昔慕文翁化
(文宗儒昔宰永嘉有聲)今蒙葉尹慈長沙非舊謫宣室契前思光
華冀一接胡越詎能追河東欲有獻及此汾陰祠
對雪贈客
雜絮下璚霙飛滿洛陽城仙人深雪裏獨戴鹿皮行高
卧思安道攜琴就阮生竹林陪素蟻兔苑玩流英誰言
剡水棹今日在瑶京
酬邊太常於燕山見憶之作
故人惠思我百里寄瑶音獨在山中宿松齋清道心霜
鐘流夜壑曲澗入幽深寂寞悲千古橋陵梓橡深
石川子歌
石川子隱於魯門之西長牽青牛飲素溪有時駕之驂
文貍驂丈貍乃至岱宗之巔弱水之湄石門迢迢上通
天玉京金闕光陸離過謁太山君道逢赤松師授以長
生說鍊氣服食除三尸青泥丹鼎子善治玉柈他日如
相贈共爾商山歌紫芝
贈王淵之(并序)
淵之故游濩落廿年頃來京師將從卑宦霜霰被
鬢風塵改容飲以巵酒并為歌以贈之
君不見十月狂風吹白雪長安城中地欲裂朱門酒爐
紅炙天空裏瓊花旋消滅由來都國盛繁華青雲絡繹
滿仙車浪說黃金賜寒士爭言白璧謁侯家驕矜意氣
遥相羨片善朝推蒙夕薦待詔虚沈金馬門傳宣直上麒
麟殿王郎濩落爾何求千里乘驢被黑裘空論作賦稱
才子未肯低眉事貴游知君不得逢楊意終愧明時老
督郵
答顧郎中華玉
昔居長安西今居長安北蓬門卧病秋潦繁十日不出
生荆棘牽泥匍匐入學宫馬瘦翻愁足無力慵疎頗被
諸生譏虛名何用時人識京師賣文賤於土飢腸不救
齏鹽食去年作吏在法曹月俸送官空署職牀頭一甕
不滿儲嚢裏無錢作沽直歸來困頓不得醉兒女荒凉
婦嘆息今年調官去懊惱苦笑先生禄太嗇釡中粟少
作糜薄白碗盛來映膚色丈夫但免溝壑辱日飲藜羹
勝羊肉平生富貴亦何有羸軀幸自弛耕牧但願時豐
民物安官府清廉盜賊伏人歌鼓腹厭梁菽先生雖病
甘苜蓿一朝雷雨濯亨衢坐見諸公執中軸先生翛然
卷懷退茆齋歸向南山卜
各賦隱士得魏仲先贈金陵顧徵士
何處蓬山宅汾陰傍漢宫冥棲紫芝客長嘯綠雲中忽
佇甘泉駕遥尋河上公玄風那可掇大道本難窮夫子
金陵隱心將靜者同瓊枝無以獻歌此寄喬嵩
答獻吉
花發平章宅鶯啼省樹春殷勤花鳥意愁殺獨游人
王員外不解參同契但索一詩許以遺我率爾
戲之
王烈持洞章茫然不能讀石氣銷紫煙十年秘空簏從
來楚史識三墳阮籍焉能辨赤文一自華陽窺妙訣緱
山夜夜鶴相聞
游覽二十五首
入沛
落日徧草色游子入沛鄉如何緬兹土能令心慨慷道
逢守津吏問客來何方一為陳風俗三歎久傍徨前者
貳尹家會客具酒漿遣吏出市物吏私入已嚢尹訊卑
以紆吏言伉以張回身赴入河尹懾親扶將矯矯鷙悍
風重忿復輕亡由來英雄氣儻盪出芒碭余聽此言立
側想大風章撫劎一為歌春宇無精光原野厲長飇飛
鳥不遑翔瞿瞿蟋蟀歎悽惻感陶唐
謁嚴子陵祠
言訪羊裘隱荒臺迹宛然巖崖祠屋綴天漢客星懸伊
昔風雲感丘園束帛戔神龍不可係造化獨深全去矣
孤蹤邈懷哉大澤偏釣竿何嫋嫋石瀨故濺濺郡以高
名著山依汗簡傳餘風猶激懦聖代更招賢圭組誰憐
辱襟期本尚玄終焉赴空谷寤寐白駒篇
彭蠡
茫茫彭蠡口隱隱鄱陽岑地湧三辰動江連九派深揚
舲武昌客興發豫章吟不見垂綸叟煙波空我心
與江夏尹餞于舍人于黃鶴樓
未有干戈地能令棟宇全乾坤餘壯觀荆楚鬱山川鶴
唳寥天迥江深禹廟前舟檣控南北節鎮此旬宣令尹
乘時暇使君同祖筵炎蒸飄不到虛爽境何偏乃繼登
臨迹空懷作者賢風煙一回首今古共凄然握手將安
適經秋未擬旋迢迢沙際月遥憶桂陽船
在武昌作
洞庭木葉下瀟湘秋欲生高齋今夜雨獨卧武昌城重
以桑梓念凄其江漢情不知天外鴈何事樂南征
廬山
豫章山水郡廬嶽此深蟠吳楚開雄鎮東南表巨觀中
天浮黛色百里曖晴巒漸近雲消豁俄驚勢鬱盤錦屏
圍合沓玉笋屢叢攅詰曲群形變登臨萬象寬風高六
月雹氣慄九江寒石鏡明花外香爐出霧端劍芒遥矗
矗龍脈故丸丸瑶草幽難掇青蓮秀可餐赤城虛瀑布
彭蠡更波瀾禹跡於兹盛崇功振古刊壯懷凌絶頂倦
鳥息飛翰霄漢心何有沈冥性所歡將脩梵門術欲上
羽人壇净社花垂白名巖竈覆丹昔賢非不達於道自
相安愛勝真忘返遺榮亦未難聊須偃松竹遂可掛纓
冠祗為懷佳侶淹留獨寤歎
江上逢許員外
杖策下天門揚帆楚江水長風吹客心倏忽堕千里千
里何青青離家幾日春忽逢天上使云是故鄉人褰帷
一共笑宛爾平生親聞子金陵來衣滿歷陽塵握手起
情慰依依多所陳君家石橋下與我十室鄰海内各分
散白頭常若新葉散根株連諧合固有因由來吾黨士
多作帝鄉臣况爾發靈裔吳山傳秀神感此不見遺肯
與凢礫倫邂逅一草草馳驅還苦辛君發李陽河予留
貴池口脈脈兩情遥胡寧棄我後昨日到同安青山待
余久解我碧雲裘長松掛虛牖雙童進草飯遇我情彌
厚庭中好鳥聲嚶嚶自求友春風吹綠楊十日暫分手
予今發武昌早晩下瀟湘仙人黃鶴樓待子洗壺觴君
乘山公馬訪俗過蘄陽還呼黃鶴仙醉舞雙徊翔八月
涼風發君言及豫章三春煙景暮余定達吳閶男兒衣
錦貴那不歸故鄉為君邀族人出郭具壺漿徑須愁痛
飲别後莫相忘
曉下廬山
下山鼯鼠啼藤竹使人迷多謝東林月殷勤過虎溪
登支硎山樓遲游侶
谷寺憐幽密茲樓表麗觀煙雲塞壑動竹樹入門寒獨
往迷前徑憑高遲所歡時聞有清磬遥出暮林端
登半塘寺閣
夙有山水慕苦為形役拘澹兹夏日永聊得狎浮圖攀
雲凌廣閣靄靄見吳都諸川散林上平野鬱芬敷法花
垂縹緲晴采動虛無煙火下方雜昏明時態殊境超自
生樂疲心忽重蘇因傷人世子擾擾即長途
曉思
月落晨渚前鷄舞春檣側榜人起蓬垢折薪候炊食疎
樹發東光熠熠汎水色關吏始通津起柁指鄉域攬衾
渺余望垂鬢深不測浩歌忽以仰夷猶羨雙翼
吳舍人園亭
新年風景地休沐竹林人魚藻含泉動楊園聽鳥新夕
陰連九陌喬木俯千鄰虛負高陽興多慚酩酊身
長陵西望泰陵二首
新宫猶藹藹白露已蒼蒼詎識神靈遠徒悲劎舄藏陰
風振大漠落日照漁陽稽首攀松栢雲天灑淚長
昔送宫車出長悲西雍門今來寒食節獨望灞陵園杳
杳仙城閉萋萋封樹繁當時侍從客慟哭幾人存
九日遊眺三絶句
頻年搖落寄邊州無賴今晨強出遊從教烏帽欺人髮
不耐黃花亂客愁
北來隴野太蕭條旅客登臨思易消天入燕關真自迥
雲開碣石未為遥
西門沙丘頽欲崩思望芒山強自登正愁隴樹糢糊甚
更著浮雲蔽泰陵
秋日過故尚書吳公池館二首
平泉舊時里秋日永亭開苑樹澗陰合魚梁山照來野
人臨逸釣公子進新醅興盡何須謝垂鞭醉即回
不見尚書履階陰空綠苔菊荒三徑在棗熟衆禽來跡
為憐幽駐圖因好事開秋風懸劍處落日首重回
晩過獻吉齋所
端居聞子肅清修吏散鴉啼省署幽芳草不知人獨往
空山何意鳥相求開軒歷歷明星夕隱几蕭蕭古木秋
自昔風塵堪吏隱浮生莫遣有離憂
嘉禾道中
檇李城何在蕭條草樹存未醒吳苑酒已動越鄉魂問
水來天目看桑過石門愁聞鶺鴒語寧聽楚山猨
浙江驛下作
自嘆南浮客﨑嶇驛嶺遥川途澹斜日鉦鼓遠揚橈水
勢含滄海山形折落潮夷墟不可問徒使旅心搖
舟懷
天曠多樹林日赤溪路永我行一何勞窈窕泝川嶺湍
流好石鬭沙礫與舟鯁行行指前栖望望不得逞火雲
漸曖滅蟬鳥空山靜奄忽青松間了了掛圓景一與幽
賞遇遂使煩慮屏先書謝廬僧為掃香爐頂
過梨雲精舍
遠師躭宴寂趺坐石牀深留客開香積談玄就竹林煙
藤結暝翠雲磬下空音净現青蓮色懸知出世心
漢陽逢故人
銀鞍白馬渡江來江上相逢一笑回若&KR0146;漢江無咫尺
思心何事日悠哉
迪功集卷二
