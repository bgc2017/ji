宗玄集别集類一(唐)
提要
(臣)等謹案宗玄集三卷附錄元綱論一卷内
丹九章經一卷唐吴筠撰筠字貞節華隂人
隠於南陽天寶中召至京師請為道士居嵩
山復求還茅山東遊會稽往來天台剡中與
李白孔巢父酬唱大歴中卒弟子私諡曰宗
玄先生新舊唐書皆載隠逸傳此本為浙江
鮑氏知不足齋所鈔末有原跋云收入道藏
中世無别本然文獻通考云吴筠宗玄先生
集十卷前有權德輿序列於别集諸人之次
則當時非無傳本此跋題戊申歲不著年號
疑作於通考後也卷首權德輿序稱太原王
顔類遺文為三十卷後又有吴尊師□亦德
輿撰乃言文集二十卷均與文獻通考稱十
卷者不合考德輿序稱四百五十篇而此本
合詩賦論僅一百十九篇則非完書矣又舊
書筠本傳云魯中儒士也新書本傳云華州
華隂人德輿序稱華隂人而傳又云魯儒士
序稱受正一法於馮尊師上距陶宏景五傳
傳又云受正一法於潘體元乃馮之師亦相
乖刺考舊書李白傳稱天寶初客遊會稽與
道士吴筠隠於剡中而傳乃言禄山將亂求
還茅山既而中原大亂江淮多盗乃東遊會
稽與詩人李白孔巢父詩篇酬和不知天寶
亂後白已因永王璘事流夜郎矣安能與筠
同隠此傳殆出於依託序又稱筠卒於大歴
十三年卒後二十五歲乃序此集其年為貞
元十九年德輿於貞元十七年知禮部貢舉
明年真拜侍郎故是年作序系銜云禮部侍
郎其文與史合而金丹九章經後又載筠自
序一篇題元和戊戌年作戊戌乃元和十三
年距所謂先生化去之年又隔四十年後且
云元和中遊淮西遇王師討蔡賊吴元濟避
亂東嶽遇李謫仙授以内丹九章經殆似囈
語然則此序與傳同一偽撰矣据新舊唐書
皆有元綱三篇語則卷末所附元綱論三篇
自属筠作至内丹九章經核之以序偽妄顯
然以流傳已久姑併錄之而辨其牴牾如右
乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
宗玄集原序
道之為物無不由也無不貫也而况本於玄覽發為至
言言而藴道猶三辰之麗天百卉之麗地平夷章大恬
澹温粹飄飄然軼八紘而泝三古與造物者為徒其不
至者遺言則華涉理則泥雖辯麗可嘉采真之士不與
也宗玄先生吴君其知言者歟先生諱筠字貞節華隂
人也年十五篤志於道與同術者隠于南陽倚帝山閎
覽古先遐蹈物表芝耕雲卧聲利不入天寶初玄纁鶴
板徵至京師用希夷啟沃脗合玄聖請度為道士宅居
於嵩陽丘乃就馮尊師齊整受正一之法初梁貞白陶
君以此道授昇玄王君王君授體玄潘君潘君授馮君
自陶君至於先生凡五代矣皆以隂功救物為王者師
十三年召入大同殿尋又詔居翰林明皇在宥天下順
風祈向乃獻玄綱三篇優詔嘉納志在遐舉累章乞還
以禽魚自况藪澤為樂得請未幾盜汙三川羽衣虚舟
泛然東下棲匡廬登會稽浮浙江息天柱隠機埋照順
吾靈龜有時放言以暢天理且以園公歌詠於紫芝弘
景怡悅於白雲故屬詞之中尤工比興觀其自古王化
詩與大雅吟步虚詞遊仙雜感之作或遐想古理以哀
世道或磅礴萬象用冥環樞稽性命之紀達人事之變
大率以嗇神挫銳為本至於奇采逸響琅琅然若戛雲
璈而凌倒景崑閬松喬森然在目近古遊方外而言六
義者先生實主盟焉至若總論谷神之妙則有玄綱哀
蓬心蒿目之遠於道也則有神仙可學論疏瀹澡雪使
無落吾事則有洗心賦岩居賦脩胸中之誠而休乎天
君則有心目論契形神頌其他操章寓書贊美叙别非
道不言言而可行泊然以微妙卓爾而昭曠合為四百
五十篇博大真人之言盡在是矣大歷十三歲歲直鶉
首止于宣城道觀焚香返眞於虚室之中門弟子有邵
冀玄者率籲其徒寧神於天柱西麓從其命也冀玄徧
得先生之道如槁木止水刳心遺形太原王顔嘗悅先
生之風自先生化去二十五歲顔為御史丞類斯遺文
為三十篇拜章上獻藏在秘府厥後冀玄得其本以授
予請序引其逕庭庶傳永久别有辯析世惑之論不列
於此編至若挺神竒祛物怪告鍊脫之地合肸蠁之符
皆備刻於金石者之說今徒采獲斯文以序崖略且俾
後學知道者必知言云權德輿序
