宗玄集卷上
唐吴筠撰
巖棲賦
感玄聖之垂訓悟已親而名疎言可放而從默身應卷
而勿舒愛鷦鷯之巢林在一枝而有餘性所悅而難違
託兹山以結廬果棲遲而我惬即逍遙之靈墟觀其繚
崇巒横峻谷激泌泉羅森木後巍嶷以縈紆前參差而
聳伏追隂壑之夏涼偃陽崖之冬燠美勁節於松筠翫
幽芳於蘭菊虚籟清耳閒雲瑩目因海鶴以警夜任晨
鷄以知旭慮靜於無擾神恬於寡慾於是歌考槃於詩
人諷嘉遯於大易遠浮俗之艱險消毁譽之損益蹈方
外之坦途信可免於兢惕既即隂以息影由不行而滅
跡雖區中之末計實世表之長策人所棄而已收故處
約而恒適覽無見以收視聽無聲以返默和匪專於旨
酒樂奚必於絲桐焚清香以鍊氣啟玉檢而擊蒙期遣滯
於昭曠庶延真於感通筌太虚之有象覈妙用之非空
朝天甚簡採藥多暇形猶資於吐納意已屏於將迓知
道無廢興而物有存謝故挹生本而常生體化宗而不
化蕭蕭絶塵誰與為隣跡遠而朋從益曠機忘而鳥獸可
馴韻靡叶於當時心常依於古人仰巢由浩浩之逸軌
詠羲農默默之化淳師黃老之玄奥友喬松之道真慙
無功之逮物良獨善於吾身祇所幸其自得敢韜精於
隠淪
竹賦
惟坤靈之播育何備物之實繁偉兹竹之標挺得造化
之清源契道合虚表貞示節葉森散以翠錯莖鮮脩而
瓊潔爾其和風流暢萬彙昭陳楊葩曄其密苑荑柳藹
于通津不郁馥以啟曜但葳蕤而有筠亦未之為異也
至如殺氣凌厲凝霜蕭瑟覽平楚之蒼茫窺衆林之如
失冒冰霜之涸沍逾青熒以鬱密若是則殊可重焉故
詩曰如苞書稱厥貢猗兹淇園美彼雲夢昔在軒后肇
官隂陽俾伶倫於嶰谷伐脩竹之珍篁裁六律以協氣
調八風而順常然後成竽籥以備樂其聲濫而彌長笙
鏞以間鳥獸蹌蹌諒自然之純粹曷羣材之可方若乃
渭川千畆山陽數林會稽方潤於碧玉羅浮比色於黃
金上黕黕以雲翳下泠泠而風吟祛赫曦之燠景納凄
清之涼隂王子所以嘯詠嵇生為之幽尋召嘉賓及令
友暢醁醴與鳴琴美遊盤之逸趣清寂寞之遠心若乃
夾滄江倚丹崿蓄水霧之沈沈搖岩煙之漠漠湘妃有
揮涕之感楚謠興防露之作或挺鼔吹之嶔崟或垂天
門之磅礴皆鸞鳳之所翔集孔翠之所棲託豈獨嬋娟
於廣漠之壤亦有璀璨於蓬萊之峯結實珠粒敷花紫
茸拂皓粉以飛雪摧紺莖以韻鍾固列仙之攸翫匪吾
人之所從也亦有化雉吴國成龍葛陂容人篔簹育蟲
桃枝一筍明其胤嗣三節獲乎嬰兒縈燈纂以感孝茂
窗櫺以表竒篲冡壇以塵滅環石牀以蔭滋皆靈變之
譎怪良難得而備知爾其衆彙非一則有篥簩䈥籩&KR0034;
筒箖箊&KR0034;&KR0034;菰箠之肅矗龍鍾雲母之扶疎箬箭浮色
以縹煥菡&KR0034;綷文而繡攄方志之所遺載山經之所闕
書者安可得而詳矣靡不勁堅其性蔥蒨厥色不規而
圓不揉而直故高皇製冠以寶位孝文剖符以表職博
望侯傳於大夏之外穆天子封於玄池之側推此類以
彌廣匪斯文之可極
逸人賦
粤真隠先生者體曠容寂神清氣沖迥出塵表深觀化
宗偃太和之室詠玄古之風收人之所不寶棄人之所
必崇以道德為林囿永逍遙乎其中有翫世公子思發
其蒙乃詣先生之所舍詢出處之異同於是稽首跪而
稱曰僕聞士之生也備百行榮九德静為物軌動為人
則可見故不隠可言故無默使上叶唐虞之化下安仁
夀之域既兩儀交泰九有不攜然後分人之土執人之
珪故伊尹負鼎而去有莘太公釋釣而出磻磎朝淪洿
泥夕步丹梯若喬木之集鵷鳳清流之躍鳬鷖何必矯
抗斯慕中和見睽躡跡巢許追蹤夷齊膏屯於骨肉和
勦於甿黎損坦蕩之脩衢履幽廢之荒蹊潄寒泉之泠
泠藉青草之萋萋悲林風之夕振厭山鳥之晨啼始支
離而餒息終臠卷而寒棲信行藏之足騐唯名實之可
稽願一聞其至言俾向方而不迷也先生宇合寥天心
凝帝先冺禍福之境杜樞機之權將有言而中止不得
已而應焉曰夫洪荒之際物靡艱阻上如崇丘下若平
楚高卑定位各暢其所賢愚同條智詐罔舉孰為出孰
為處孰為默孰為語迨乎時遷朴散質變淳訛升沈異
躅明暗殊科剛柔相軋曲直相摩或貪餌以吞鉤或横
飛以觸羅惟皇王之愍俗爰拯溺於洪波乃自揖讓迄
于干戈雖政教之異宜誠法令之滋多欲遏亂以求理
譬招風而静柯遂飾禮以邀敬修樂以導和雖聖哲之
區區卒傾頽而奈何於是上有淫君下彰忠臣龍逄之
列萇弘之倫苟徇義以成名竟違天而殺身秖足以增
惡聲於暗主竭惠澤于生民故全德之士韜精保真悟
歷數之在運知存亡之匪人將扶危而翼顛猶一髮之
擢千鈞塊壤之壅長津所以守嘉遁之元吉從少微之
隠淪於是洪崖廣成肇其端子州善卷緒其後汾水見
傲帝之賓潁陽聞洗耳之叟以鴻名為糟粕以大寶為
塵垢情蠲於取舍意適於林藪不刳心而無慾非吐納以
永夀眄江河為畎澮謂嵩岱為培塿故天子不可得而
臣諸侯安可得而友豈作者之唯艱誠歴世而可久莫
不道貫通於古今跡無繫於竒偶鎮末代之偽薄使向
風而歸厚若乃子高之規夏禹臧叟之誨周文仲連之
却秦師干木之蕃魏君弦高俛仰以成績四皓從容以
立勲初混世以表用竟超然而絶羣既抗志於青霞聿
棲身於白雲兹乃無封滯於萬物時撫俗以解紛者矣
若乃顧推讓有泰山之重視富貴若鴻毛之輕則孤竹
之子王季之兄甘食薇於首陽之下悅採藥於句吳之
坰柱史歸居而道闡關尹去職而真成晨門藏名於抱
關沮溺避世而耦耕漢隂抱甕以忘機漁父乘流而濯
纓於陵灌園以逃相莱氏負戴以辭卿南華漆園以寓
跡列子鄭圃以消聲楚狂隠晦蜀嚴湛冥丞相推堂於
蓋公廷尉結韈於王生故文景尊黃老之術國既富而
刑清季主卜筮以訓俗文通訟田以穢名顔闔鑿坯以
避聘伯休潛遁以脫榮龐公課妻以耘鋤嚴光拂衣於
帝庭啟期三樂以達意梁鴻五噫以抒情尚子平之持
操畢婚娶以長往許叔玄之守節遺伉儷以遐征聽蘇
門之永嘯若鸞鳳之和鳴見夏統之長歌歘雲飛而雪
零至于焦先瞿硎郭文董京天機符於太素淵默會於
真精寂爾無悶則子真仲蔚確乎不拔有臺佟管寧或
琴書以自娱或澹漠以無營此則同人者體貌異人者
神明抱不易之純粹含自然之孤貞道取怡於閒放業
故失於屯平曉物理之尚簡知天道之惡盈彼鴻飛於
寥廓奚弋者之能縈故寵章焉得而見累悔吝何由而
相傾哉爾其隂德密庸玄功潜著不慼其所毁不欣其
所譽為無為以成性事無事以澹慮洞希夷之可察涉
恍惚而斯據託松涓以結友忽駕景而飛去兹乃隠道
其誰能測無何鄉之處乎是以朝廷之士一入而不出
山林之客宜往而勿還若沽名於白賁衒跡於青山覬
蒲輪於谷口希束帛於雲關非岩泉之養正實丘壑之
藏姦繄末世之鄙薄曷清流之可攀或因兹以幸達詎
不藴終身之厚顔矣夫徼福之萌禍胎祈昌之結衰根
故不韋之識竒貨獻孕妻以密言呂公之辯龍顔謀納
女以永尊計克從而事捷排天路以騰翻遽變生而殃
搆招釁罰以鍾門霍氏之翼三后謂伊周之復存何赫
奕於當時亟殄殱其子孫鑒興亡之體勢實異代而同
源已覆敗于前車又傾摧於後轅秦肆坑儒之毒漢流
黨錮之冤衆君子欲修名顯著乃貽戚於塋魂仰天居
之悠迥誰克叶於帝閽固知祥風依於蓬蓽沴氣襲於
華軒吾方將友汗漫師玄元默生死同乾坤當愈幽憂
之疾所以秉斯道而彌敦也先生之言既畢公子拜手
而謝曰小子久耽淺近之常議幸沐精微之奥論可謂
滌除遺滓披拂重昏願澡雪其形神以遊夫子之末藩
而已矣
宗玄集卷上
