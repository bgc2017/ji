提要
芸菴類稿六卷别集類三(宋)
(臣)等謹案芸菴類稿六卷宋李洪撰洪姓名
不著于史諸家書目亦未載有是集惟永樂
大典頗散見其文又别出陳貴謙原序一篇
稱洪為李正民之子又稱為藤州使君知洪
官止知藤州集中又有扈從朝德夀宫景靈
宫詩則曾為京朝官有在温州題其父手澤
詩稱嗣子守官於此則曾知温州其他不可
復考矣正民本揚州人南渡後僑寓海鹽故
洪集中如烏龍井廟迎送神詞之類皆在海
鹽所作而卜居飛英坊一首乃云束書辭都
門整棹還苕川則洪後又移居湖州乃兩郡
紀流寓者俱不及其父子則由遺集散佚徵
文獻者罕及也洪所作詩雖骨榦未堅而神
思清超時露警秀七言律詩尤為工穩足以
嗣響正民陳貴謙序稱原本二十四卷而今
所掇拾僅得詩詞三百九十餘首文三十首
視原集祗十之三四亦云僅矣據所存者釐
為五卷而以雜文一卷附之略具梗概俾不
致終就泯沒焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
大隠先生李公侍郎諱正民在中原時以文章名天下
渡江南來扈從巡守參為名命條畫軍國大計于艱危
時最號忠力諸所論撰亦既盛行于時其子藤州使君
諱洪則有芸庵類稿二十卷貴謙得而讀之因竊有歎
昔者士君子之學皆以養氣為本文章者蓋氣之所寓
而氣非專于為文也侍郎君殁且八十餘年讀其文凛
然猶有生氣若使君所著該括衆體每于草木鳥獸之
微有可寄興以為忠邪賢否之辨者未始不反覆致意
仰寇萊公之忠大顔平原之節慕陶淵明之隠斥盤谷
李愿之汰而知韓子有為言之也其視前所謂凛然者
似之非耶夫長江大河迤延浩汗雖其包納深廣要亦
發源之遠與衆水異爾古之人不以著姓世禄為賢而
以立功立言為不朽蓋謂是也使君長子吏部直養嘗
以使事至襄陽兵間風績甚偉次子直柄今守湖南望
郡有治理行見世其家者殊未艾也觀是篇者又可以知
其傳矣陳貴謙序
