芸庵類藁卷二宋李洪撰
五言律詩
雪中問梅
雪擁前村路梅花次第芳月邊誰索笑溪斷忽吹香老
眼經年别醒魂異昔狂何時真載酒翠羽伴飛觴
宿龍泉院有外氏陳戸曹墳隂德記
外家多積慶絶歎戶曹賢隂德神能告潛光世更緜龍
泉依古寺馬鬛近封阡欲篆蒼崖古慙無筆似椽
喜雨呈二兄
北風吹急雨洗盡旱埃氛河伯驚秋水山君借雨雲苗
心應免揠禾把尚能分及此民無殍憂勤實聖君
凍雨排銀竹垂簷一萬條新凉生枕簟餘潤到枯焦静
聽欣傾注塵心快洗澆長河從此足不用借鹹潮(久旱河流)
(斷絶方議放海潮云)
和趙德孚春日
南國春回早梅殘已換年郊原青入眼老境雪侵顛欲
和歸田賦仍吟止酒篇苦無遊宦樂此興寄林泉
和鄭康道春日三首
寄興滄洲上平蕪綠又春忘機時傲睨燕坐默存真鐡
硯心逾壯金樓鑄自新年來孤節物懶惰復誰倫
内樂同顔子高樓慕隠居紫苔沿砌合紅糝綴條疎謾
聽平戎操閒尋種樹書吾曹清净業所好在三餘
弱柳低垂戶小桃初著花春風無管束貧巷亦矜誇老
覺桑榆迫悲傷棠棣華勞生皆有役常苦思無涯
人日
開歲逢人日今朝又復陰昏霾疑是瘴淫雨欲成霖客
裏年華改愁邊疾病侵遣懷詩與酒小醉且長吟
己巳正月十八九間雪復大作不止
早衰常畏雪况復在江干三日不能出數年無此寒捲
簾驚滉漾下榻覺蹣跚稚子應憐我孤吟興未闌
探梅
帝所春先到西湖梅自開横斜窺水鑑想像下瑶臺青
女嚴霜侍嫦娥借月來景陽鐘漏晚翠羽勿須催
甌粤千山外清愁只箇般澹煙增態度飛霰鬭高寒鄭
圃乘風馭孤山傍水看少陵詩興動題品信知難
幽姿矜冷淡别占一家春摩詰聞禪女登伽善幻人解
愁空索笑能賦更疑神乞與水仙品誰持上玉宸
赦後分祀禹廟有感
禹廟依山麓江濤日到門黎甿半樵牧祝史潔罍樽菲
食雖王意齋祠致主恩人誰思帝德空感習之言
廨舍乃潘閬巷而俗譌為潘堂其地亦俞氏青
士園也作詩記之
寓屋詩人巷攜鉏青士園琴書能自足車馬絶無喧松
頂凌雲秀蕉心聽雨繁幸無官長罵穉子且譍門
秋日遣興二首
時序循環速還驚一葉飛草衰山自瘦雨罷水增肥芡
嚼鮫人淚荷凋楚客衣鱸魚不易得張翰正思歸
倦憎秋暑熾閒喜雨餘清箇箇螢相照娟娟月獨明濕
蝸粘壁死寒草上階生吟詠徒愁思嗚咽不得平
沈氏小玲瓏二首
試躡登山屐來尋雲外峰題詩喜脩竹長嘯倚孤松怪
石疑蹲虎深湫有蟄龍慚無濟勝具樽酒且從容
十載經行舊松扉静不關巖空覷天巧心遠覺身閒古
洞無扄鎻飛泉雜珮環何須採芝去此地似商顔
十七夜玩月
宿昔妖蟇磔(昨夕月蝕)仍圓顧兔靈桂華滋白露輪玉碾青
冥倦翼翻烏鵲愁腸念鶺鴒獨謠成短韻酸楚不堪聽
臞庵
獨擅東南勝能全山澤臞舊傳纏錦襻兼寫輞川圖心
逐江天遠胸吞雲夢無夫君有丘壑寧復慕陶朱
九日效少陵體
異縣黃花節愁邊白髮生茱萸朝士賜粔籹楚鄉情鴻
雁何時到霪霖未肯晴今朝一杯酒獨酌似淵明
寂寞
寂寞傷吾道寧為梁甫吟霜威凌客鬢雪意動梅心酒
盡兵無備愁牢病不禁簡編聊寓目未覺歲時侵
十一月十九日瑞雪應時百寮入賀僕以病告
翌日從駕朝德夀宫馬上口占
拂曉開閶闔來朝萬玉妃遥知花六出爭瑞日重暉入
賀鵷鴻綴迎鑾錦繡圍鞏梅春最早香透赭黃衣
挽劉刑部詩二首
憲部為郎久琳宫解組歸賜章三品貴眉夀八旬稀橘
向前洲種金難故里揮凄凉薤露曲淚濕老萊衣
東海于公老當年大里門身為二千石恩及四兒孫富
夀懸車日悲傷易簀言佳城今日啓松栢閟高原
宿寳寧寺
畏暑征塗倦僧窗借榻眠聚蚊雷隠隠夢蝶晝翩翩喜
斷梅黃雨慵參栢樹禪潮生富春渚重泛謝公船
夜宿護國寺
積雨長塗淖禪房卧枕書松風醒耳目梅雨上衣裾誤
着謝公屐寧宜仲舉輿前山聊細數何事擁犀渠
十六夜待月溪濱風露浩然宵中不寐
昨夜中秋月高唐妬素娥憑誰脩玉戶未覺減金波練
淨前溪水銀侵左界河浩然風露爽通夕祗長哦
過東里
林迥蒼煙古籬疎橘柚黃天高風落木歲晏稻登場無
復老盆飲空餘鄰笛傷征鴻摩曉月鎩翮犯嚴霜
别姚江
古埭潮迎楫蒼山翠募耕人煙半漁釣方物雜蠻荆宿
雨迷梅塢過雲望四眀匆匆理歸柂未暇膾長鯨
次韻薛士昭琴室
抗志青霞上高情復見今五言冠詩眼三疊翫琴心世
業含香地傳衣翰墨林朝端方籲俊正始有遺音
丙寅元日
年年元日雨常是一春愁客子詩多感梅花信已休春
風吹柳眼海霧暗沙頭聊舉椒觴酒萱蘇豈釋憂
元宵雨十六日晴二首
每恨元宵雨收燈遽喜晴喧闐雖倦逐勃窣漫徒行入
夜寒無賴隨人月有情旅懷忘晤賞擁鼻有詩成
衢路人駢疊春來樂未曾初圓新歲月競賞上元燈秉
燭遊還懶敲門喚不譍沃愁須底物况有酒如澠
宿鹽田驛用黃大聲韻
使節經行地南訛夏日長盾威知畏仰暑雨助清凉叱
馭登閩嶠鳴珂入帝鄊拂塵來者敬妙墨尚淋浪
黃大聲見和再用韻
樓船欣集事籌畫見優長倦雨休征旆披襟納晚凉輶軒
同諭蜀晝錦暫還鄊何幸貽珠玉流傳過樂浪
比至武原省侍叔父二兄因成二詩
竝海風煙古重來歲月侵竹林追勝具棠棣接清隂酒
聖連宵醉詩魔鎮日吟鳳雛欣競爽家學豈籯金
越角倦游客貧婆行脚僧畏寒便白㲲尋壑倚烏藤是
處記遊釣老來無友朋求田兼問舍豈復愧陳登
送武廣叔遊浙東二首
六載交情篤安貧見子難學窮栒邑鼎篆逼嶧山刊歧
路傷輕别金蘭義肯寒浙東仍歲儉持底勸加餐
嬴相去千載規摹筆勢難空興黃絹語誰把翠珉刊並
海歲云暮耶溪春更寒知君四方志無璧薦盤餐
含暉亭
寳相山前住山中樂可涯鶯啼答春谷犬吠隔山家麗
句題雲葉幽情醉澗花林香與巖氣日夕此亭佳
水口泛舟
染棹摇澂碧推蓬擁翠嵐夜濤喧枕席朝雨暗梅柟客
裏將迎倦田家興味甘秋風開病翼歸夢大江南
過瑞林院
薄暮丹洋宿嵌巖下百層飢鳶鳴獨木鼯鼠抱寒藤壞
屋惟餘佛空廊不見僧古人經世志客寢每宵興
次韻子永雨中排悶
社燕已成乳吳蠶一再眠哦詩聊度日無客倦談天夜
雨短檠夢春愁錦瑟絃蕭然似僧榻香霧散沉煙
次韻仲信雨中見簡
蛙黽幾争席霪霖苦未乾煙花三月暮風柳萬絲寒缸
面醅初撥床頭易懶看客愁無處著何地覓心安
宿臨平寺
客裏疲奔走禪關暫&KR0712;舟顛毛成種種身世信悠悠天
路辭鴻鵠江湖狎鳥鷗依然庭下栢立雪伴冥搜
錦溪坦上人出示浩然齋詩
一室纔方丈容安亦晏然雨花飛燕几繆篆散沉煙軟
語欣投芥安心不離禪老夫慙鑿齒談麈對彌天
送家叔通守光山二首
籍甚賢通守吾家叔父尊暫淹紆舊綬久合擁朱轓楚
甸重分刺邊城已息屯前驅須少佇天子有恩言
彼美光山郡風流楚相城寢丘聞漢志潘國尚侯名泥
軾䟽榮渥楓宸眷老成側聞頒一札持橐奉承眀
次韻子都寄示和大監叔西湖早春
白蓮尋淨社紫氣覘幽關吏隠無公事鷗盟俯碧灣泉
聲襍鳥哢雲卧愛僧閒更欲支笻去過溪多好山
五言長律
送莫子齊知温州十韻
左省塗歸地嶄然德望優夕辭清禁月高掛白蘋洲丹
扆深求舊東嘉慶選侯玉堂曾視草滄海豈乘桴(叶韻)奕
葉甘棠在中州雪浪浮讙謠五馬貴題賞大龍湫顔謝
宜方駕龔黃以上求側聆宣室召寧效賈胡留賤子嘗
羈宦名山悔夢游黃柑仁夀酒猶足助觥籌
芥庵自述
不厭城隅僻新成芥子庵負暄真化國空想極毗嵐日
月須彌頂風雲鈷鉧潭冬窮數九九玄旨扣三三何假
維摩榻偶同彌勒龕㲲巾方縱解驪頷或深探處遯心
無悶居貧實不貪微塵無盡藏安住我伽藍
次韻子都兄大暑
遶屋扶疎樹吾廬粗勝陶去來梁燕語旦夕女蟬號蕙
槁蘭將敗蕭鉏艾亦薅侵簷添綠竹映日繾紅桃得友
人皆面哦詩語未高飲泉蔭松栢直欲廣風騷
臘雪
寂寞江村客彌漫大雪天愁雲紛密羃虚籟極饕顛坐
聽天窗落時將書幌褰胎禽羞潔白閒客失眀鮮勢急
鵝毛墮寒欺鴈翅翩鼠形方誚璞蠟貌遽摧鞭鮫室綃
盈軸陽公玉種田蝶衣勻膩粉蠶繭剥吳綿近柳横飛
絮穿榆併墜錢後庭迷玉樹清禁覆花磚帝子剪湘水
銅仙泣淚鉛銀床漫辱井粉水媚房川繁麗真難比縈
盈似乞憐玉京樓十二金界地三千秦國占烏白遼東
獻豕豜尺圍飄洛浦席大記幽燕憶昨逢殘臘呈祥慶
有年冷侵東郭履寒逼廣文氊喜極塤箎和吟餘鹽絮
聯長城歸大阮巨軸屬羣賢思跨藍關馬將乘剡曲船
恨拘崇讓里思逸灞橋邊㪺酒觴慵舉烹茶鼎旋煎尋
盟淡生活凍筆尚如椽
偶成律句十四韻
白雪人誰和朱絃世所輕薄才慙吐鳳豪氣欲騎鯨豈
有江山助應無風雨驚雕龍寧可學刻鵠歎無成韻險
元非絮詞新敢效顰何如一杯水難比五言城七步才
空敏千言敵必勍固羞鶴膝病莫繼鳳雛清徒溢牛腰
軸誰題鴈塔名清新希庾信巧律漫隂鏗鳥過言難補
魚勞尾自頳只憂生白髮有志撫青萍伯樂方知駿鍾
期善聽聲敢將嘔心作試就屑談評
東嘉倦雨遣興有懷浙右兄弟二十韻
南國地卑濕兼旬雨不停氣昏江練白雲蔽石崖青倦
聽涔涔霤全遮渺渺汀柳低齊戶牖竹密亞窗櫺壊壁
蝸成字衡門犬守扃莓苔侵座榻鳥雀聚寒廳欹卧淮
南枕淋漓座右銘向空書咄咄搔首歎星星乳燕穿簾
入子規和恨聽消憂須酒聖破睡問茶經異俗徒雞卜
鄉書賴鵲靈蓴羹懷笠澤鶴唳憶華亭旅夢驚蝴蝶原
情念鶺鴒彈冠即臺閣通籍在朝廷徼福成虚誕忘機
契杳冥蛙喧私鼓吹蚊鬭幻雷霆藥裹開空籠山泉汲
小缾研蜍臨古蠒香篆讀黃庭林屋連蒼弁松根長茯
苓江湖長在眼何日遂揚舲
次子清貧居十韻因以述志
貧病同原憲輕肥誚子華耽書秪糟粕學海淼津涯孤
嶼亭何遠葵丘戌復賖捄窮無髻寳絶粒餌胡麻壯歲
徒干禄兒時不稱家已諳蕉覆鹿何預鳥銜花世態多
讒疾心安免怨嗟幕巢同社燕雉堞接昏鴉當食思頗
牧遺忠想尚奢安能效狡獪擲米變丹砂
子永弟寄都下大雪律詩
快雪頻占瑞饕風併助豪白銀天上闕組練浙江濤拓
地龍沙遠瞻山羣玉高齊宫延孟叟楚些誦離騷絶塞
綿應折深閨蠒獨繅半穿東郭履盡落漢臣旄光射埋
豐劒銛藏切玉刀月楂迷犯斗嵌洞漫尋嶆禪几巾翻
㲲書帷冊散絛詩盟頻敗北酒醵屢逋逃客去氊鋪坐
梅顰萼尚彫圓壇足珪邸夜獵滿弓韜阿閣來儀鳳滄
溟復斷鼇三英陪兔苑五騎聚神臯蠖屈深拳跼龜腸
更鬱陶烏飢聲嚄嚄狐聽響溞溞漁父擁蓑笠園公扶
桔橰翩翾振鷺集排拶孔鸞翺内集詩聫謝回風舞逐
曹鵠鮮形誚鶩狐白袖垂羔素髮瞻商皓粉袍踵弁髦
藍關無去馬剡曲有回舠佛刹瓔鬘墜仙庭鸛鶴號寂
寥閒自適澹泊喜相遭目眩花空委頭童手獨搔觀空
翻貝葉淪茗侍方袍家窶羹憂絮賓稀釜肯轑投人真
拱璧屬和秃纖毫夢到湖邊寺重尋觀裏桃東郊宜擇
勝聫騎許追遨
