芸庵類藁卷四宋李洪撰
七言律詩
叔賜迎侍以詩餞之且趣其來
折檻雲孫擅後聲暫棲蓮幕不談兵論詩更欲壓競病
痛飲何須分濁清東閣梅殘縈旅夢北堂萱茂動歸情
重來肯放韶光晚叱馭加鞭莫計程
僧惠白蓮
逃暑追凉蔭碧蘿清池咫尺阻經過眼前喜見芬陀利
鼻觀重參乾闥婆綽約漢宫黃傳額依稀洛浦韈凌波
遠公自結廬山社一笑拈花意若何
拄頰看山暑頓空修眉横嶂障晴空太真姊妺温泉浴
竇氏兒郎丹桂風古驛荒凉征騎速里居好事古人同
明年更有秋風便淡墨聯名冠法宫
寒食懷西湖去歲遊從
去年寒食醉西湖山色空濛暮有無風急落花隨步積
雨昏垂柳要人扶偶携勝友尋泉石俱有新詩入畫圖
越絶故人應念我明年春好會皇都
和叔賜對榴花
安石榴開夏已深動人絳萼綠成陰色空喻火宜知戒
伐性如斤莫浪侵半吐蹙巾傳麗曲同尋雙葉寓歡心
老來體物辜詩興種種霜顛媿玳簮
送子都兄赴建康糧料三首
三年待次喜瓜期别酒春風勸一巵欲試發硎稽古力
稍從連茹中興時徒勞人耳猶州縣可識荆兮復别離
深念對床聽夜雨情懷作惡不成詩
留都萬雉最繁雄人物風流古所同玉樹玉笙亡國恨
桃根桃葉劫灰空重新觀闕青冥外依舊山川王氣中
好把清吟追太白龍蟠虎踞美江東
霸業衣冠事莫論秦淮潮汐自潺湲新詩必有江山助
故國應無喬木存宅施雞園鍾阜遠塔蔵鳥瓜道林尊
登臨懷古情何限想對三茅憶弟昆
伯封同遊霅上事畢遽索别次韻
同來我復似鄒遊新詠君應勝杜秋已飫蒸葫汝南饌
盍為麄糲浣花留殘樽且醉菖蒲酒去棹聊停杜若洲
不厭村居能少駐蘭香萬斛頓銷愁
春晚疾後臨眺
遊絲横路網春暉落絮飄揚未肯歸綠滿郊園梅子熟
晝長庭院燕雛飛登臨供賦山分繡扶病經時帶减圍
更向江天買魚具輕蓑絶勝芰荷衣
次韻陸子望欲假家集
先子詞科蚤擅場中興首擢紫微郎湧泉制冊留綸閣
砭世膏肓有皂囊北斗仰之千古事泰山所集一毫芒
楹書拂拭增悲慟追誦龍蛇感卒章
陪朱德應泛舟
乘興揚舲意未窮俊遊真有古人風朱陳親契當年少
李郭仙舟此日同山色遠看空翠裏笑聲高徹水雲中
賢關求士方虚席得雋行聞冀北空
聞季叔被召小詩為迓
郢人比屋慶循良忽捧絲綸雨露香騎竹方迎使君馬
賜環已趣舍人装好刊棠杕追嘉頌應有陽春播樂章
歸侍玉皇香案側願將五色補垂裳
簡月闍黎
吏隠他年並海漘倦游悔現宰官身誰知西子湖邊寺
重見東林社裏人堆案楞伽三昧勝談經優鉢一花新
老來無復論詩樂政欲相從寂寞濱
送野上人遊西山
詩名翰墨獨兼全海上從游十許年進退兩忘中有德
律禪不礙任隨緣岫雲又作無心出桃塢何勞一笑妍
好把經行寫新詠他時寄我小山篇
贈妙源
上人輟&KR0688;卧禪庵萬論千經思盡覃未與釋迦分半座
只應彌勒且同龕兔甌潑乳清塵慮麈柄揮犀發妙談
我亦乘間聊問道安能遺世學瞿曇
送薦福恩老
二老相從寂寞濱往來藜杖特情親白頭廬阜閒司馬
杜口毗耶彼上人知見普薰金斗域伽陀語别霅溪瀕
紅梅已露西來意要看全提祖令新
送隨公
蓮社談經閱幾年住山活計儘隨緣銜花百鳥未忘物
露地白牛誰着鞭得計深居飡老栢勿疑古澗與寒泉
他時要伴芸庵隠竿木逢場不離禪
贈思溪覺悟寺淨因師
思溪渺渺泛蘭舟檥棹臨津得自留蓮社不知三伏熱
竹林獨占一庭秋蒲葵喜接高人語茗盌能消旅客愁
所恨塵緣驅逐去漫留名姓記曾游
贈法傳
栴檀林下老支郎偶汎溪邊般若航齋鉢分摶香積飯
午忩對卧淨名牀雲山宴坐千春木(庵名靈椿)塵境難留三
宿桑欲結他年蓮社友空門氣味覺優長
宿天寧示&KR3335;老
又扶殘醉渡溪橋飲散南園夜寂寥炬火照山疑犯斗
松風動地欲平潮觀河自嘆塵容老就日那能鬢雪消
煨芋擁鑪談妙道階梯佛祖直須超
和子召見寄
獨泛滄浪一釣舟未償尋壑與經邱霜清叵怯吳江冷
酒賤難從越女留遊鹿臺荒人既往採香逕遠宿湏投
客遊空羡齊雲勝辜負韋黃詩酒州
和尚善韻
出郭尋幽興自長叢林梅子未全黃問禪欲契風幡話
宴坐聊參知見香觸念未通成繫撅安心無法是還鄕
却憐石岊送迎處潮落潮生有底忙
再用韻
風罥遊絲百尺長蜂房釀蜜露微黃翠榕一半委陳葉
紫奈十分留暗香盧橘帶酸歸老圃側生未熟去閩鄕
浮雲出岫初無戀靜看卷舒何太忙
和仲信留别韻
歲首相逢四序遷風饕雪虐忽凋年少而慕藺心何壯
老矣依劉誰復憐邂逅難陪十日飲分擕却上五湖船
雪梅可折還相送目斷離雲思黯然
送趙德莊右司江東漕二首
帝胄英英秀本支名駒千里衆難睎馳聲小選衣冠地
振職中臺政事機禮樂光華持節寵綸恩獻納賜環歸
朝廷俊傑如公少凖擬重來伴紫微
宰士雍容望最優便期簮筆侍凝旒暫勞省戸彌綸手
稍緩關中饋餉憂寓直文謨高内閣褰帷仁政被南州
龍蟠虎踞登臨勝天險防邊得細籌
伯封書中叙去歲七夕之樂因寄
去年此夜對芳樽今日栖栖歎失羣茅屋只餘燈伴我
酒爐應有月尋君愁將從事青州去風共禪師白足分
料想紫梅溪上客也應回首一看雲
送仲彌性赴蘄水
中興岳牧任詞人分虎初班楚澤春四紀才名文價重
一麾江海璽書新眷深丹扆虚前席祖意黃梅試問津
報政寧需外庸訖遄歸清禁掌絲綸
午日寓圓果院苦河魚以詩紀節
老來百事與心違節物殊非少壯時細葛宫中曾被賜
楊梅粽裏未容窺浪求醫國三年艾空弔沉湘五色絲
蕭寺更同摩詰病玉堂帖子要新詩
送滕彦道赴浙東參議
輟自鵷行第一流笑譚幕府卧青油蘭亭陳迹猶堪賦
禹穴竒書尚可求丞相開藩多暇日省郎為介借前籌
獨憐無用溝中斷深羡千巖萬壑遊
陳丞相誕日
鳳紀千齡遇聖君扶持宗社不無人欣聞東魯真儒相
本是中興舊學臣玉燕投懷文冠世天麟呈瑞夀嘉辰
中書更倍汾陽考宰枋重歸轉大鈞
壺山和氣儷神崧間世鍾賢應尹躬小試經綸安鼎鼐
更恢韜略靖華戎力陳致主千秋鑑夢恊遐年八十公
不用安期覓瓜棗蓬萊清淺照方瞳
蟬冕金貂侍帝廷格天勲業不譚兵曾聞楊綰無榮利
果見周公致太平晝錦歸來安綠野宣麻重起繫蒼生
民歌有衮巖瞻切要使輿圖復兩京
兩兩台符逼斗魁就盈彌月早春回細斟靜治曹參酒
重放和羹傅說梅山立時行錫難老鸞停鵠峙喜多才
千鍾未足為公壽盡挹滄江入壽杯
衮繡于蕃鎮九僊香凝森戟靄非煙願同吉甫頌申伯
請繼東坡壽樂全銅狄摩娑五百歲蟠桃花實一千年
蚤窺東閣觀竒士再入陶鎔豈偶然
送子南兄參選
我李柯條世有人如兄器業自超倫豈容被褐常懷寶
好上煙霄早致身天氣未佳欲寒食朝廷有道政青春
觀光勿作遲遲去桂玉何勞嘆楚薪
雨寒
昏昏海氣助朝寒風雨蕭蕭盡日間室似陳蕃塵不掃
門如陶令晝常關惟憑茗盌消磨睡更把詩筒斷送閒
悄悄絶無車馬至方知顔巷似深山
至東林謁回仙人像
罨畫溪山杳靄中為尋遺事訪禪宫回嵓故迹依然在
渭水非熊恍似空綠薜侵衣餘手澤遺榴輝壁想仙風
溪邊東老家何處尚有孫礽話乃翁
次韻曾仲躬初入鴈蕩
阡陌經行早布春承明天語耳親聞詩情本自凌康樂
墨妙何勞法右軍雪後西岑山競秀潮來孤嶼浪中分
蘐堂扁榜名仁壽鴈序娛親羡使君
池水久涸雨後生蓮偶作
遶郭荷花泛畫船枯池忽見葉田田艱生頗似石間柏
罕喻真成陸地蓮要看露香明菡萏不辭汲水弄漪漣
况逢小雨臨清曉已見瓊珠碎又圓
次韻林子長巖桂
凉入千巖趣更幽廣寒月府恍神遊斷崖流水韻清古
冷雨凄風聲凛秋要補離騷衙宋玉豈期仙袂挹浮邱
却思勝集湖邊寺搴取芳枝鎮日留
賦丞廳連理木
老槐鉅竹儼墻陰斯立詩情冠古今連理並柯真創見
澡身浴德信同心蟬吟永夜傳清韻鶴唳中宵和好音
不日除書下丹禁瑞圖頻展錦窠深
赤目
元晏先生病久妨經旬未省下禪床瞿曇善說空華喻
張湛新傳損讀方對客不須分眼白愛官寧復羡腰黃
會逄妙解金篦術漸恐封疆限醉鄕
再賦簡李尉
滿院秋英獨傲霜恨無醇酒變春江門前催取麻姑榼
席上驚傾道士缸學蹈丘軻難合俗詩如曹鄶不成邦
埋蔵自比豐城劒射斗難占紫氣雙
子都兄寄子濟兄詩借韻奉寄
緘題千里候寒暄悵恨郊荆獨我班目斷檣烏五兩遠
書憑河鯉一雙還金陵風月供吟嘯鍾阜烟蘿想縱攀
盡把錦囊新詠句小胥抄寄勿令慳
子都錄示近作成白體一首奉寄
别日江梅半透春梨花開後獨愁人欲將芳草萋萋恨
寄向滄江六六鱗兩處吟當看雪夜數篇抄值落花晨
未輸謝客池塘夢千里𢋫酬句要新
寄沈時仲
故人為别又經年幾度臨風思黯然赤縣暫陪珠履客
青衫空負小山篇壯時之武無能用老矣揚雄只守玄
何日西湖追舊約淡煙疎雨泛湖船
論交肺腑獨深知手札勤渠慰我思郭泰墊巾頻念舊
休文减帶最能詩常懷勝集無三友坐想高談彼一時
明月扁舟過苕霅蘋汀重理釣魚絲
次韻子詠弟見寄
春殘逆旅賦歸歟桂玉囊空欲趁虚懶效梁鴻五噫曲
未逢黃石一編書刺漫屢簉門行馬志拙寧堪鼎拄車
數畆荒田臨霅水好披龍具去携鋤
次韻陸元量見寄
醉别壺中太乙天寥寥雲海已經年倦游復索長安米
壯志寧求負郭田一歲九遷看布武千巖萬壑莫留連
同時僚舊重相遇幸有蓬瀛列二僊
奉寄子濟兄
一紙平安附驛筒打門三印啓斜封䜛言勿辯萋兮菲
舊隠猶存菊與松豈有文章傳李漢當今人物少南容
扁舟遠踐龍池約共聽潺湲遶碧峯
次韻子都兄見寄
栖栖異縣歎飄蓬暫釋牢愁頌酒功失馬忽悲居塞上
卧龍有待起隆中匪躬直道寧憂辱巧舌如簧固易窮
况有知音居鼎鉉豈隨笠澤著書叢
五色徒誇補衮工百年痴作蠧書蟲塵纓黧貌慙衰相
窽木號風逼歲窮酌酒漫為蛇畫足覆蕉今悟鹿成空
江村且索梅花笑獨有幽人影伴紅
冬至前
隠居慵出入嫌癖樂靜安閒秖自憐忩眼白駒催短晷
案頭黃卷遣長年南枝春信應先透北陸寒凝勢更堅
地下一陽何日復千林枯木已欣然
至後二日至東禪
至後陽和已發生野梅官柳動詩情偶為尋壑經邱計
故作穿雲渡水行近郭好山皆可隠隔林疎磬有餘清
他時粗免微官縛歸去深謀谷口耕
醫僧慧昌小軒
小池綠淨數游魚高柳蟬嘶暑氣虚露臉清真雙菡萏
風標閒雅一舂鋤囊中時曬君臣藥肘後新抄和扁書
只此便為安穏處何湏林下與山居
余寓王園適當春殘尚有小桃臨水追想昔時
繁麗無復存者借仲信桃花韻
兔葵摇曳雨濛濛尚有夭桃出舊叢輕薄不禁三月浪
飄零常恨五更風燕泥亂啄粘香蕊漁艇猶疑趁落紅
惆悵眼前興廢事靈雲今已悟真空
送客乘騾足跛口占示同行
欲趁江頭送客風蹇騾難強逐驕驄漫誇歴塊過燕市
自笑乘船似越儂從此上車慙著作肯令折臂老新豐
釣車魚具平生樂得失真宜付塞翁
子清弟冒暑見過
瓢飲今希陋巷顔忽聞佳客欵柴關風生荷芰青蘋末
詩寄煙波疊翠間伏櫪常懷千里志在原相望幾人閒
新篘紅友明朝熟肯放扁舟取次還
劉子履見懷小橋竹籬屢入夢寐因寄
寂寞荒郊野水濱竹籬茅舍舊比鄰誰知綉斧文章伯
尚念漁蓑潦倒人采菊佩萸思共賞落霞孤鶩興尤新
關中小試鄼侯績却掌絲綸侍帝宸
九日奉懷子濟兄
霜天寥落鴈行孤九日還能行樂無料想山風吹醉帽
也應溪女解携壺賞心樂事今難偶弟勸兄酬歎莫俱
籬下黃花應笑我獨哦短韻看茱萸
寄子都兄兼呈上饒使君趙有翼
十驛征塗雪塞川玉溪乍到意醒然家聲盍繼舍人樣
臺治遥分刺史天感慨壯遊詞絢錦笑談登最地流錢
邦侯儻記論交舊應有新詩寄日邊
橘
皇樹擅芳傳楚頌厥包錫貢紀荆揚踰淮易質從為枳
書尾重題未降霜四老何須隠商嶺千奴誰為種龍陽
遥憐陸績懷嘉實歸奉慈顔滿袖香
次韻子都兄鮑庵芍藥
春歸鶯老禁無音天為紅芳著意深姝色自應傾一國
多情向惜費千金如迎如舞緣風拆不淡不深愁雨侵
宜與花王為輔佐欲傳彩筆繼高吟
國香淪落在天涯常畏人知使護遮雅韻曾翻西掖砌
佳名宜亞子亭花野僧好事勤栽植北客思鄕倍歎嗟
安得花前還醉倒可憐不屬五侯家
中春二十七日車駕躬請太上皇帝出郊獲觀
盛事次大監叔韻
禁籞芳菲歲又新兩宫行樂及良辰雙瞻黃繖天回笑
並御花騘雨灑塵漢殿捧巵稱萬壽葛天張樂和千人
歡聲試採康衢詠帝力熙熙物自春
擬和御製郊祀詩
郊禋饗帝就圜丘誠格蒼穹靈既留夜陟紫壇飈馭下
天臨黃道矞雲浮槐林雙闕恩方渙禾黍三登歲有秋
幸覩𢋫歌千載遇慙無銀筆贊洪猷
又
聖代彌文考九丘寅威郊見故遲留黃琮蒼玉神娭燕
月璧星珠瑞應浮禮洽漢山呼萬歲事殊唐鑑獻千秋
侍臣誰薦揚雄賦豈使甘泉播令猷
六龍駐蹕温州先公軄列西掖扈從至此手澤
具載一時之事三十三年嗣子洪守官於此因
成感事詩
從龍浴日仰光輝萬里鯨濤扈六飛晉國曾聞四蛇宇
周家親覩一戎衣東廵王氣隨天仗西狩麟經在紫微
江海孤臣孝忠志大恩未報重歔欷
雨中過幽居寺
柳眼青葱桃萼紅東皇試手放春功峰巒矗矗孤雲聳
澗壑㳙㳙細水通出谷抗塵身已去登高能賦思無窮
驅車更過幽居寺暫聽猿吟杳靄中
次韻施少路春日
拂面和風喜及辰宫幡未賜岸烏巾冰消水濼簫韶韻
雪過湖漘茞若春詩律自憐心尚在宦情難與世趨新
從兹排比尋芳計况是湖山舊主人(少路舊尉錢塘)
萬壽觀重萼梅
天街倦踏軟紅塵喜見宫梅漏泄春千葉剪瓊多態度
九英照日倍精神香清暗馥維摩榻韻勝全疑姑射人
好是孤山臨水看廣平能與賦清新
會稽偶作二首
去年行遍浙東山越絶重來豈偶然秦望雲深縈客恨
鏡湖月白結詩緣鷓鴣處處啼篁竹舴艋家家泛釣船
行役自應多感慨故山如許好風煙
西陵渡口望吳山獨策羸驂興惘然竹樹幽深皆可老
江山信美秪隨緣知章得請千秋觀太白狂歌一酒船
更擬遲留探禹穴梅梁風雨暗雲煙
垂虹亭
十年滄海慣騎&KR1706;秋入垂虹豁眼明雲氣蓬萊底難到
洞天林屋沒多程漁歌三唱客愁破鴈字一行秋影横
他日若能追魯望釣車魚具送餘生
贈李守
宗衮英名壓搢紳傳家濟美不無人採詩于蒍承親擢
樂職中和著牧民鳳入潁川宜卜相梅開東閣趁班春
九重側席求竒士尺一行頒覲紫宸
朱叔賜來自都城云梅已放因思每歲飲賞之
樂
曾酌孤山園裏梅至今魂夢憶花開纖腰冷逼江煙瘦
素臉全疑曉雪催南國相逢心恅愺西湖遥想月徘徊
惜無妙語酬佳麗頼有詩仙鳳闕來
尚善喜雨用元夕韻
軟紅塵土沒東華未若為農樂叵涯耕隴一犁欣已足
生春六夜喜非賖頓回繭館柔桑綠漸落峒山細麥花
惟覺空階聽更爽齋居無睡轉河車
喜雨用知宗韻呈陳丞相
旱意初憂病圃場霈然甘澤起羸尫穹蒼既格由孚信
德教從來本抑強再熟言觀競藨蓘千倉行見詠豐穣
帝虚左揆思良弼霖雨重期澤萬方
至日宿藍田驛感舊
至日天涯感慨同曾陪鴛鷺大明宫催班别殿春雷繞
駐輦蓬萊曉日紅聳聽鳴鞘馳魏闕歡傳放仗醉新豐
誰知獨木荒村裏扇影爐煙入夢中
奉簡潘師原澄江使君
話别都門歲再除歸田猶復帶經鋤春朝結佩同迎駕
夜雪寒忩並直廬東閣何堪薛宣吏長安久絶子公書
故人江上新開府一笑樽前氣少舒
和王侍郎中春即事
溪頭飛絮白氊鋪五馬班春計不疎泛宅浮家行樂勝
浪花雲葉賦詩餘競傳畫戟凝香什莫望高軒織翠裾
碧落承明分厭直水晶宫闕更誰如
清明自釋
異鄉節物又清明懶復追遊年少行愁慘松楸十年淚
雨昏花絮數聲鸎高紅遠綠俱無那客恨春風兩不平
強課新詩作寒食不堪重憶故園餳
望孤嶼
縹緲風煙島嶼孤朱樓丹閣欲凌虚浩然逸興成陳迹
康樂清吟足起予鰲頂蓬萊無鴈塔龍宫蠖濩擁宸居
平生李杜空遐想我欲投竿學釣魚
漫成
能安寂寞興何長自覺無機稱坐忘一漑成功心尚在
五禽為戱學無方病來乍怯衣裳裌秋至新嘗橘柚香
欲識道人真靜處南華一卷是醫王
