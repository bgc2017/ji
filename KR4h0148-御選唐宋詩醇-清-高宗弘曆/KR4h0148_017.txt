御選唐宋詩醇卷七
隴西李白詩七
送楊山人歸嵩山
我有萬古宅嵩陽玉女峰長留一片月挂在東溪松爾
去掇仙草菖蒲花紫茸歲晚或相訪青天騎白龍
蟠逸氣於短言彌覺竒健
劉辰翁曰超然天地間可以不死豈獨不經人道哉
送殷淑
痛飲龍笻下燈青月復寒醉歌驚白鷺半夜起沙灘
送范山人歸泰山
魯客抱白鶴别余往泰山初行若片雲杳在青崖間高
高至天門日觀近可攀雲山望不及此去何時還
送友人
青山横北郭白水遶東城此地一為别孤蓬萬里征浮
雲遊子意落日故人情揮手自兹去蕭蕭班馬鳴
首聯整齊承則流走而下頸聯健勁結有蕭散之致大
匠運斤自成規矩
沈德潜曰蘇李贈言多唏嘘語無蹶蹙聲知古人之
意在不盡矣太白猶不失斯旨
送友人入蜀
見說蠶叢路﨑嶇不易行山從人面起雲傍馬頭生芳
樹籠秦棧春流遶蜀城升沉應已定不必問君平
此五律正宗也李夢陽曰叠景者意必二闊大者半必
細極得詩家微指此詩頷聯承接次句語意竒險五六
則穠纖矣頷聯極言蜀道之難五六又見風景可樂以
慰征夫此兩意也一結翻案更饒勝致
送張秀才謁高中丞(并序)
余時繫潯陽獄中正讀留侯傳秀才張孟熊藴滅胡
之策將之廣陵謁高中丞余嘉子房之風感激於斯
人因作是詩以送之
秦帝淪玉鏡留侯降氛氲感激黃石老經過滄海君壯
士揮金槌報讐六國聞智勇冠終古蕭陳難與羣兩龍
争鬭時天地動風雲酒酣舞長劎倉卒解漢紛宇宙初
倒懸鴻溝勢將分英謀信竒絶夫子揚清芬胡月入紫
微三光亂天文高公鎮淮海談笑却妖氛採爾幕中畫
戡難光殊勲我無燕霜感玉石俱燒焚但灑一行淚臨
岐竟何云
餞校書叔雲
少年費白日歌笑矜朱顔不知忽已老喜見春風還惜
别且為歡裴回桃李間看花飲美酒聽鳥臨晴山向晚
竹林寂無人空閉關
落落有風致
與諸公送陳郎將歸衡陽(并序)
仲尼旅人文王明夷苟非其時聖賢低眉况僕之不
肖者而遷逐枯槁固非其宜朝心不開暮髮盡白而
登高送遠使人增愁陳即將義風凜然英思逸發來
下曹城之榻去邀才子之詩動清興於中流泛素波
而徑去諸公仰望不及連章祖之序慚起予輙冠名
賢之首作者嗤我乃為撫掌之資乎
衡山蒼蒼入紫冥下看南極老人星廻飈吹散五峰雪
往往飛花落洞庭氣清嶽秀有如此郎將一家拖金紫
門前食客亂浮雲世人皆比孟嘗君江上送行無白璧
臨岐惆悵若為分
起擅勝勢
賦得白鷺鷥送宋少府入三峽
白鷺拳一足月明秋水寒人驚遠飛去直向使君灘
竒思古調
宣州謝朓樓餞别校書叔雲
棄我去者昨日之日不可留亂我心者今日之日多煩
憂長風萬里送秋雁對此可以酣高樓蓬萊文章建安
骨中間小謝又清發俱懷逸興壯思飛欲上青天覽日
月抽刀斷水水更流舉杯銷愁愁更愁人生在世不稱
意明朝散髮弄扁舟
遥情飈䜿逸興雲飛杜甫所謂飄然思不羣者此矣千
載而下猶見酒間岸異之狀真仙才也
吳昌祺曰亦從明遠變化出來
涇川送族弟錞
涇川三百里若耶羞見之錦石照碧山兩邊白鷺鷥佳
境千萬曲客行無歇時上有琴高水下有陵陽祠仙人
不見我明月空相知問我何事來盧敖結幽期蓬山振
雄筆繡服揮清詞江湖發秀色草木含榮滋置酒送惠
連吾家稱白眉愧無海嶠作敢闕河梁詩見爾復幾朝
俄然告將離中流漾彩鷁列岸叢金羈歎息蒼梧鳳分
棲瓊樹枝清晨各飛去飄落天南垂望極落日盡秋深
暝猨悲寄情與流水但有長相思
送崔氏昆季之金陵
放歌倚東樓行子期曉發秋風渡江來吹落山上月主
人出美酒滅燭延清光二崔向金陵安得不盡觴水客
弄歸櫂雲帆卷輕霜扁舟敬亭下五兩先飄揚峽石入
水花碧流日更長思君無歲月西笑阻河梁
筆情蕭爽自是太白本色
登黃山凌歊臺送族弟漂陽尉濟充泛舟赴華隂
得齊字
鸞乃鳳之族翶翔紫雲霓文章輝五色雙在瓊樹棲一
朝各飛去鳳與鸞俱啼炎赫五月中朱曦爍河堤爾從
泛舟役使我心魂悽秦地無碧草南雲喧鼓鼙君王減
玉膳早起思鳴雞漕引救關輔疲人免塗泥宰相作霖
雨農夫得耕犂静者伏草間羣才滿金閨空手無壯士
窮居使人低送君登黃山長嘯倚天梯小舟若鳬雁大
舟若鯨鯢開帆散長風舒卷與雲齊日入牛渚晦蒼然
夕煙迷相思定何許杳在洛陽西
起有竒氣說轉漕處見得關係鄭重數語内包括頗廣
得古人贈言之義送别一段情景並到沈摯軒豁非大
家未易有此
送儲邕之武昌
黃鶴西樓月長江萬里情春風三十度空憶武昌城送
爾難為别銜杯惜未傾湖連張樂地山逐泛舟行諾為
楚人重詩傳謝朓清滄浪吾有曲寄入櫂歌聲
健筆凌空如列子御風而行泠然善也
沈德潜曰以古風起法運作長律太白天才不拘繩
墨乃爾
早秋單父南樓詶竇公衡
白露見日滅紅顔隨霜凋别君若俯仰春芳辭秋條泰
山嵯峨夏雲在疑是白波漲東海散為飛雨川上來遥
帷却卷清浮埃知君獨坐青軒下此時結念同所懷我
閉南樓看道書幽簾清寂在仙居曾無好事來相訪賴
爾高文一起予
首尾辭義自相關照中間逸氣湧出海之波瀾山之嶙
峋得不嘆為竒絶
山中問答
問余何意栖碧山笑而不答心自閒桃花流水窅然去
别有天地非人間
自是君身有仙骨世人那得知其故
楊萬里曰此李白詩體也
許顗曰賀知章呼太白為謫仙人余觀此詩信之矣
答友人贈烏紗帽
領得烏紗帽全勝白接䍦山人不照鏡稚子道相宜
小有情致
答長安崔少府叔封游終南翠微寺太宗皇帝金
沙泉見寄
河伯見海若傲然誇秋水小物昧遠圖寧知通方士多
君紫霄意獨往蒼山裏地古寒雲深巖高長風起初登
翠微嶺復憩金沙泉踐苔朝霜滑弄波夕月圓飲彼石
下流結蘿宿溪烟鼎湖夢淥水龍駕空茫然早行子午
關却登山路遠拂琴聽霜猨滅燭乃星飯人烟無明異
鳥道絶往返攀厓倒青天下視白日晚既過石門隠還
唱石潭歌涉雪搴紫芳濯纓想清波此人不可見此地
君自過為余謝風泉其如幽意何
神似謝靈運
酬崔五郎中
朔雲横高天萬里起秋色壯士心飛揚落日空歎息長
嘯出原野凛然寒風生幸遭聖明時功業猶未成奈何
懷良圖鬱悒獨愁坐杖策尋英豪立談乃知我崔公生
民秀緬邈青雲姿制作恭造化託諷含神祇海嶽尚可
傾吐諾終不移是時霜飈寒逸興臨華池起舞拂長劎
四座皆揚眉因得窮懽情贈我以新詩又結汗漫期九
垓遠相待舉身憩蓬壺濯足弄滄海從此凌倒景一去
無時還朝遊明光宫暮入閶闔關但得把長袂何必嵩
丘山
吳昌祺曰起亦聳拔通首無軟語
金門答蘇秀才
君還石門日朱火始改木春草如有情山中尚含綠折
芳愧遥憶永路當自勖遠見故人心平生以此足巨海
納百川麟閣多才賢獻書入金闕酌醴奉瓊筵屢沗白
雲唱恭聞黃竹篇恩光照拙薄雲漢希騰遷銘鼎倘云
遂扁舟方渺然我留在金門君去卧丹壑未果三山期
遥欣一丘樂玄珠寄象罔赤水非寥廓願狎東海鷗共
營西山藥棲巖君寂滅處世余龍蠖良辰不同賞永日
應閒居鳥吟簷間樹花落窗下書緣溪見綠篠隔岫窺
紅蕖採薇行笑歌眷我情何已月出石鏡間松鳴風琴
裏得心自虚妙外物空頽靡身世如兩忘從君老煙水
寫閒居之況幽静可愛入後頗窺道妙吐屬亦臻妙境
答高山人兼呈權顧二侯
虹霓掩天光哲后起康濟應運生䕫龍開元掃氛翳太
微廓金鏡端拱清遐裔輕塵集高嶽虚點盛明意謬揮
紫泥詔獻納青雲際讒惑英主心恩疎佞臣計彷徨庭
闕下歎息光隂逝未作仲宣詩先流賈生涕挂帆秋江
上不為雲羅制山海向東傾百川無盡勢我於䲭夷子
相去千餘歲運闊英達稀同風遥執袂登艫望遠水忽
見滄浪枻高士何處來虚舟渺安繫衣貌本淳古文章
多佳麗延引故鄉人風義未淪替顧侯遠語默權子識
通蔽曾是無心雲俱為此留滯雙萍易飄轉獨鶴思凌
厲明晨去瀟湘共謁蒼梧帝
直寫胸懷一豁憤惋稍更騷人面目矣末路淒婉猶有
楚調若其骨氣英特可以直追正始
游南陽白水登石激作
朝涉白水源暫與人俗疎島嶼佳境色江天涵清虛目
送去海雲心閒遊川魚長歌盡落日乘月歸田廬
赤石石壁諸作有此清境
游南陽清泠泉
惜彼落日暮愛此寒泉清西輝逐流水蕩漾遊子情空
歌望雲月曲盡長松聲
尋魯城北范居士失道落蒼耳中見范置酒摘蒼
耳作
雁度秋色遠日静無雲時客心不自得浩漫將何之忽
憶范野人閒園養幽姿茫然起逸興但恐行來遲城壕
失往路馬首迷荒陂不惜翠雲裘遂為蒼耳欺入門且
一笑把臂君為誰酒客愛秋蔬山盤薦霜梨他筵不下
筯此席忘朝飢酸棗垂北郭寒瓜蔓東籬還傾四五酌
自詠猛虎詞近作十日歡遠為千載期風流自簸蕩謔
浪偏相宜酣來上馬去却笑高陽池
鍾惺曰起得空遠若不著題然相關之妙在此
譚元春曰入門且一笑是失路真境
遊泰山六首(自注天寶元年四月從故鄉道上泰山)
四月上泰山石屏御道開六龍過萬壑澗谷隨縈廻馬
跡遶碧峰於今滿青苔飛流灑絶巘水急松聲哀北眺
崿嶂竒傾崖向東摧洞門閉石扇地底興雲雷登高望
蓬瀛想象金銀臺天門一長嘯萬里清風來玉女四五
人飄颻下九垓含笑引素手遺我流霞杯稽首再拜之
自愧非仙才曠然小宇宙棄世何悠哉
吳昌祺曰筆力矯健亦從景純游仙來
清曉騎白鹿直上天門山山際逢羽人方瞳好容顔捫
蘿欲就語却掩青雲關遺我鳥跡書飄然落巖間其字
乃上古讀之了不閑感此三嘆息從師方未還
琅琅數語真覺飄然欲仙風格最高
平明登日觀舉手開雲關精神四飛揚如出天地間黃
河從西來窈窕入遠山憑崖攬八極目盡長空閒偶然
值青童綠髮雙雲鬟笑我晚學仙蹉跎凋朱顔躊躇忽
不見浩蕩難追攀
白性本高逸遇復偃蹇其胸中磊砢一於詩乎發之泰
山觀日天下之竒故足以舒其曠渺而寫其塊壘不平
之意是篇氣骨高峻而無恢張之象後三篇狀景竒特
而無刻削之迹盖浩浩落落獨往獨來自然而成不假
人力大家所以異人者在此若其體近游仙則其寄興
云爾
清齋三千日裂素寫道經吟誦有所得衆神衛我形雲
行信長風颯若羽翼生攀崖上日觀伏檻窺東溟海色
動遠山天雞已先鳴銀臺出倒景白浪翻長鯨安得不
死藥高飛向蓬瀛
日觀東北傾兩崖夾雙石海水落眼前天光遥空碧千
峰争攅聚萬壑絶凌歴緬彼鶴上仙去無雲中跡長松
入雲漢遠望不盈尺山花異人間五月雪中白終當遇
安期於此鍊玉液
朝飲王母池暝投天門關獨抱綠綺琴夜行青山間山
明月露白夜静松風歇仙人遊碧峰處處笙歌發寂静
娛清暉玉真連翠微想像鸞鳳舞飄颻龍虎衣捫天摘
匏瓜恍惚不憶歸舉手弄清淺誤攀織女機明晨坐相
失但見五雲飛
宋史天文志匏瓜五星在離珠北天子果園也光明
則歲豐
下終南山過斛斯山人宿置酒
暮從碧山下山月隨人歸却顧所來徑蒼蒼横翠微相
擕及田家童稚開荆扉綠竹入幽徑青蘿拂行衣歡言
得所憩美酒聊共揮長歌吟松風曲盡河星稀我醉君
復樂陶然共忘機
此篇及春日獨酌春日醉起言志等作逼真泉明遺韻
鍾惺曰起似右丞曲盡星河稀寂然有景
陪從祖濟南太守泛鵲山湖
水入北湖去舟從南浦回遥看鵲山轉却似送人來
宿鄭參卿山池
爾恐碧草晚我畏朱顔移愁看楊花飛置酒正相宜歌
聲送落日舞影廻清池今夕不盡杯留歡更邀誰
止是及時行樂之意而吐屬自饒情致
游謝氏山亭
淪老卧江海再歡天地清病閒久寂寞歲物徒芬榮借
君西池遊聊以散我情掃雪松下去捫蘿石道行謝公
池塘上春草颯已生花枝拂人來山鳥向我鳴田家有
美酒落日與之傾醉罷弄歸月遥欣稚子迎
若非前段不能忘情却有春風舞雩氣象矣其澄澹處
足兼韋柳
把酒問月(自注故人賈淳令予問之)
青天有月來幾時我今停杯一問之人攀明月不可得
月行却與人相隨皎如飛鏡臨丹闕綠烟滅盡清輝發
但見宵從海上來寧知曉向雲間沒白兔𢷬藥秋復春
嫦娥孤棲與誰鄰今人不見古時月今月曾經照古人
古人今人若流水共看明月皆如此唯願當歌對酒時
月光長照金樽裏
竒思忽生曠懷如見共看明月皆如此令延之見之又
當失笑
金陵鳳凰臺置酒
置酒延落景金陵鳳凰臺長波寫萬古心與雲俱開借
問往昔時鳳凰為誰來鳳凰去已久正當今日廻明君
越羲軒天老坐三台豪士無所用彈絃醉金罍東風吹
山花安可不盡杯六帝沒幽草深宫冥綠苔置酒勿復
道歌鐘但相催
意在語言之外其暢適處正是牢騷處耳眼前景意中
事若隠若顯風人妙指
陪侍郎叔遊洞庭醉後
船上齊橈樂湖心泛月歸白鷗閒不去争拂酒筵飛
剗却君山好平鋪湘水流巴陵無限酒醉殺洞庭秋
吳昌祺曰起是竒語如子美斫却月中桂也
蕭士贇曰木華海賦鏟臨崖之阜陸夾陂潢而相浚
首兩句意出於此鏟與剗義通杜亦曰意欲鏟叠嶂
今韻引此詩於剗字之下
夜泛洞庭尋裴侍御清酌
日晚湘水綠孤舟無端倪明湖漲秋月獨泛巴陵西過
憩裴逸人巖居陵丹梯抱琴出深竹為我彈鵾雞曲盡
酒亦傾北窗醉如泥人生且行樂何必組與珪
譬之於雲有無心出岫之意明湖漲秋月與月湧大江
流同一寫景之妙
張齊賢曰鵾雞曲名古琵琶絃用鵾雞筋
陪族叔刑部侍郎曄及中書賈舍人至遊洞庭
洞庭西望楚江分水盡南天不見雲日落長沙秋色遠
不知何處弔湘君
即目傷懷含情無限二十八字不減九辯之哀矣解者
求之於形迹之間何以會其神韻哉
敖英曰綴景宏闊有吞吐湖山之氣落句感慨之情
深矣
蔣仲舒曰與白雲明月弔湘娥恭看
鍾惺曰末句正形容秋色遠耳勿誤認用湘君事
南湖秋水夜無煙耐可乘流直上天且就洞庭賖月色
將船買酒白雲邊
鍾惺曰寫洞庭寥廓幻杳俱在言外
洞庭湖西秋月輝瀟湘江北早鴻飛醉客滿船歌白苧
不知霜露入秋衣
唐汝詢曰秋月未沈晨雁已起舟中之客霜露入衣
而不知豈真樂而忘返耶意必有不堪者在也
帝子瀟湘去不還空餘秋草洞庭間淡掃明湖開玉鏡
丹青畫出是君山
登單父陶少府半月臺
陶公有逸興不與常人俱築臺像半月廻向高城隅置
酒望白雲商飈起寒梧秋山入遠海桑柘羅平蕪水色
淥且明令人思鏡湖終當過江去愛此暫踟蹰
襟懷高曠人如其詩
天台曉望
天台鄰四明華頂高百越門標赤城霞棲棲滄島月憑
高登遠覽直下見溟渤雲垂大鵬翻波動巨鼇沒風潮
争洶湧神怪何翕忽觀竒跡無倪好道心不歇攀條摘
朱實服藥鍊金骨安得生羽毛千春卧蓬闕
焦山望寥山
石壁望松寥宛然在碧霄安得五彩虹駕天作長橋仙
人如愛我舉手來相招
杜陵絶句
高登杜陵上北望五陵間秋水明落日流光滅遠山
登太白峰
西上太白峰夕陽窮登攀太白與我語為我開天關願
乘泠風去直出浮雲間舉手可近月前行若無山一别
武功去何時復見還
亦率胸臆而出形容峰勢之高竒語獨造
秋日登揚州西靈塔
寶塔凌蒼蒼登攀覽四荒頂高元氣合標出海雲長萬
象分空界三天接畫梁水搖金刹影日動火珠光鳥拂
瓊簾度霞連繡栱張目隨征路斷心逐去帆揚露浴梧
楸白霜催橘柚黃玉毫如可見於此照迷方
聲色壯麗一經點入情景便覺通體皆靈此亦詩中之
金針也
吳昌祺曰凌字讀如凌隂字音此詩有似初唐非太
白本色
登瓦官閣
晨登瓦官閣極眺金陵城鍾山對北戶淮水入南榮漫
漫雨花落嘈嘈天樂鳴兩廊振法鼓四角吟風筝杳出
霄漢上仰攀日月行山空霸氣滅地古寒隂生寥廓雲
海晚蒼茫宫觀平門餘閶闔字樓識鳳凰名雷作百山
動神扶萬栱傾靈光何足貴長此鎮吳京
山空地古一聯撐拄有力小謝和伏武昌詩無此傑句
登梅岡望金陵贈族姪高座寺僧中孚
鍾山抱金陵霸氣昔騰發天開帝王居海色照空闕羣
峰如逐鹿奔走相馳突江水九道來雲端遥明沒時遷
大運去龍虎勢休歇我來屬天清登覽窮楚越吾宗挺
禪伯特秀鸞鳳骨衆星羅青天明者獨有月冥居順生
理草木不剪伐烟窗引薔薇石壁老野蕨吳風謝安屐
白足傲履韈幾宿一下山蕭然忘干謁談經演金偈降
鶴舞海雪時聞天香來了與世事絶佳遊不可得春風
惜遠别賦詩留巖屏千載庶不滅
登金陵鳳凰臺
鳳凰臺上鳳凰遊鳳去臺空江自流吳宫花草埋幽徑
晉代衣冠成古丘三山半落青天外二水中分白鷺洲
總為浮雲能蔽日長安不見使人愁
崔顥題詩黃鶴樓李白見之去不復作至金陵登鳳凰
臺乃題此詩傳者以為擬崔而作理或有之崔詩直舉
胸情氣體高渾白詩寓目山河别有懷抱其言皆從心
而發即景而成意象偶同勝境各擅論者不舉其高情
遠意而沾沾吹索於字句之間固已蔽矣至謂白實擬
之以較勝負并謬為搥碎鶴樓等詩鄙陋之談不值一
噱也
蕭士贇曰此因懷古而動懷君之思抑亦自傷讒廢
望帝鄉而不見乃觸景而生愁亦可哀也
劉辰翁曰其開口雄偉脫落雕飾俱不論若無後兩
句亦不必作出於崔顥而特勝之以此
胡應麟曰崔作及此詩但略點題面未嘗題黃鶴鳳
凰也神韻悠然絶去斧鑿宋元雖好用事亦間有一
二未若近世之拘
陸賈新語曰邪臣蔽賢猶浮雲之蔽日月也
望廬山瀑布水二首
西登香鑪峰南見瀑布水挂流三百丈噴壑數十里歘
如飛電來隠若白虹起初驚河漢落半灑雲天裏仰觀
勢轉雄壯哉造化功海風吹不斷江月照還空空中亂
潨射左右洗青壁飛珠散輕霞流沫沸穹石而我樂名
山對之心益閒無論漱瓊液還得洗塵顔且諧宿所好
永願辭人間
五六以淺得工至海風吹不斷江月照還空可吟賞不
置矣
胡仔曰海風二句磊落清壯語簡而意盡
日照香鑪生紫烟遥看瀑布挂前川飛流直下三千尺
疑是銀河落九天
蘇軾曰僕初入廬山有以陳令舉廬山記見示者且
行且讀見其中有徐凝和李白詩不覺失笑開元寺
主求詩為作一絶云帝遣銀河一派垂古來惟有謫
仙詞飛流濺沫知多少不為徐凝洗惡詩
登廬山五老峰
廬山東南五老峰青天削出金芙蓉九江秀色可攬結
吾將此地巢雲松
純用古調次句亦秀削天成
江上望𤾂公山
竒峰出竒雲秀木含秀氣清宴𤾂公山巉絶稱人意獨
遊滄江上終日淡無味但愛兹嶺高何由討靈異默然
遥相許欲往心莫遂待吾還丹成投迹歸此地
鸚鵡洲
鸚鵡來過吳江水江上洲傳鸚鵡名鸚鵡西飛隴山去
芳洲之樹何青青烟開蘭葉香風暖岸夾桃花錦浪生
遷客此時徒極目長洲孤月向誰明
偶書數語覺其對此茫茫百端交集矣
劉辰翁曰猶是鳳臺餘韻情景覺稱此以正平弔正
平者
秋登巴陵望洞庭
清晨登巴陵周覽無不極明湖暎天光徹底見秋色秋
色何蒼然際海俱澄鮮山青滅遠樹水綠無寒烟來帆
出江中去鳥向日邊風清長沙浦山空雲夢田瞻光惜
頽髮閱水悲徂年北渚既蕩漾東流自潺湲郢人唱白
雪越女歌採蓮聽此更腸斷憑厓淚如泉
寫望中景物與題相稱次聯即空水共澄鮮之意以下
四聯極闊極切細意熨貼登覽中佳製也
與夏十二登岳陽樓
樓觀岳陽盡川迥洞庭開雁引愁心去山銜好月來雲
間連下榻天上接行杯醉後涼風起吹人舞袖廻
登巴陵開元寺西閣贈衡嶽僧方外
衡嶽有闡士五峰秀真骨見君萬里心海水照秋月大
臣南溟去問道皆請謁灑以甘露言清涼潤肌髮明湖
落天鏡香閣凌銀闕登眺餐惠風新花期啟發
語言清妙如霏玉屑
傳燈錄慧可大師宴坐香山一日頭痛空中曰此乃
換骨非常痛也師視其頂骨如五峰秀出矣
與賈舍人至於龍興寺翦落梧桐枝望㴩湖
剪落青梧枝㴩湖坐可窺雨洗秋山淨林光澹碧滋水
閒明鏡轉雲繞畫屏移千古風流事名賢共此時
秋登宣城謝朓北樓
江城如畫裏山曉望晴空兩水夾明鏡雙橋落彩虹人
煙寒橘柚秋色老梧桐誰念北樓上臨風懷謝公
風神散朗五六寫出秋意鬱然蒼秀
吳昌祺曰此種自堪把臂元暉
沈德潛曰中間實寫處正是如畫
望天門山
天門中斷楚江開碧水東流至北廻兩岸青山相對出
孤帆一片日邊來
對結另是一體詞調高華言盡意不盡不得以半律議
之
胡應麟曰此及朝辭白帝等作俱極自然洵屬神品
足以擅場一代
過崔八丈水亭
高閣横秀氣清幽併在君簷飛宛溪水窗落敬亭雲猨
嘯風中斷漁歌月裏聞閒隨白鷗去沙上自為羣
之廣陵宿常二南郭幽居
綠水接柴門有如桃花源忘憂或假草滿院羅叢萱冥
色湖上來微雨飛南軒故人宿茅宇夕鳥棲楊園還惜
詩酒别深為江海言明朝廣陵道獨憶此傾樽
中間氣味與王孟相近
客中行
蘭陵美酒鬱金香玉椀盛來琥珀光但使主人能醉客
不知何處是他鄉
太原早秋
歲落衆芳歇時當大火流霜威出塞早雲色渡河秋夢
繞邊城月心飛故國樓思歸若汾水無日不悠悠
健舉之至行氣如虹
唐汝詢曰唐人汾上作必用秋風辭太白曰雲色渡
河秋便無溪徑
奔亡道中
淼淼望湖水青青蘆葉齊歸心落何處日沒大江西歇
馬傍春草欲行遠道迷誰忍子歸鳥連聲向我啼
荆門浮舟望蜀江
春水月峽來浮舟望安極正是桃花流依然錦江色江
色綠且明茫茫與天平逶迤巴山盡搖曳楚雲行雪照
聚沙雁花飛出谷鶯芳洲却已轉碧樹森森迎流目浦
烟夕揚帆海月生江陵識遥火應到渚宫城
上三峽
巫山夾青天巴水流若兹巴水忽可盡青天無到時三
朝上黃牛三暮行太遲三朝又三暮不覺鬢成絲
質處似古謠惟其所之皆可以相肖也爽直之氣自是
本色
田雯曰青蓮善用古樂府昔人曾言之如烏啼白門
柳三朝見黃牛又春風復無情吹我夢魂散皆自古
樂府來如李光弼將郭子儀軍旌旗改色又如禪僧
拈佛祖語信口無非妙諦
自巴東舟行經瞿唐峽登巫山最高峰晚還題壁
江行幾千里海月十五圓始經瞿唐峽遂步巫山巔巫
山高不窮巴國盡所歴日邊攀垂蘿霞外倚穹石飛步
凌絶頂極目無纖烟却顧失丹壑仰觀臨青天青天若
可捫銀漢去安在望雲知蒼梧記水辨瀛海周遊孤光
晚歴覽幽意多積雪照空谷悲風鳴森柯歸途行欲曛
佳趣尚未歇江寒早啼猨松暝已吐月月色何悠悠清
猨響啾啾辭山不忍聽揮策還孤舟
於敘次中見寄託詞意沉鬱盖白當憂患之餘雖豪邁
不減而懷抱可知故言多楚聲吟皆商調中間遥情忽
往不勝魏闕之戀猨啼月上於邑誰語其所感深矣其
詞歛而不肆讀者以意逆之可也
早發白帝城
朝辭白帝彩雲間千里江陵一日還兩岸猿聲啼不住
輕舟已過萬重山
順風揚帆瞬息千里但道得眼前景色便疑筆墨間亦
有神助三四設色托起殊覺自在中流
胡應麟曰古大家有齊名合德者當虚心易氣各舉
所長偏重一隅便非論篤况以甲所獨工形乙所不
經意何異寸木岑樓鈎金輿羽哉正如朝辭白帝乃
太白絶中之絶出者而楊用修舉杜歌行中常語以
當之然則秋興八首求之李集可盡得乎李杜二家
其才本無優劣但工部體裁明密有法可尋青蓮興
會標舉非學可至
沈德潜曰入猨聲一句文勢不傷於直畫家布景設
色每於此處用意
秋下荊門
霜落荆門江樹空布帆無恙挂秋風此行不為鱸魚鱠
自愛名山入剡中
輕秀運古入化絶妙好辭
江行寄遠
刳木出吳楚危槎百餘尺疾風吹片帆日暮千里隔别
時酒猶在已為異鄉客思君不可得愁見江水碧
字字真至情至而文亦至
御選唐宋詩醇卷七
