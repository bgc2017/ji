御選唐宋詩醇卷十三
襄陽杜甫詩五
冬日洛城北謁玄元皇帝廟(原注廟有吳道子畫五聖圖)
配極玄都閟憑虚禁籞長守祧嚴具禮掌節鎮非常碧
瓦初寒外金莖一氣旁山河扶繡戸日月近雕梁仙李
盤根大猗蘭奕葉光世家遺舊史道德付今王畫手看
前軰吳生遠擅場森羅移地軸妙絶動宫牆五聖聯龍
衮千宫列雁行冕旒俱秀發旌旆盡飛揚翠柏深留景
紅梨迥得霜風筝吹玉柱露井凍銀牀身退卑周室經
傳拱漢皇谷神如不死養拙更何鄉
鉅麗冠冕得頌揚之體擬諸清廟明堂其氣象似之唐
人崇祀老子事屬不經貽譏千古甫為當時之臣推崇
固應如此其典重中帶飄逸精工中有排宕則大手異
人處也
陳師道曰叙述功德反覆申意事核而理長
李因篤曰此篇乃公開手長律鳳羽初舒九苞煥采
宜其雄視一代也
浦起龍曰典重高華據事直書不參議論純是頌體
錢箋語語指斥意非不善也但學者不善會之偏於
譏刺一邊看去則失之遠矣
唐書高宗乾封元年幸亳州詣老君廟追尊為玄元
皇帝開元二十九年制兩京諸州各置廟天寶元年
置廟於天寧坊東都於積善坊臨淄舊邸二年改為
太清宫東都曰太微宫
投贈哥舒開府翰二十韻
今代麒麟閣何人第一功君王自神武駕馭必英雄開
府當朝傑論兵邁古風先鋒百勝在略地兩隅空青海
無傳箭天山早挂弓廉頗仍走敵魏絳已和戎每惜河
湟棄新兼節制通智謀垂睿想出入冠諸公日月低秦
樹乾坤繞漢宫胡人愁逐北宛馬又從東受命邊沙遠
歸來御席同軒墀曾寵鶴畋獵舊非熊茅土加名數山
河誓始終策行遺戰伐契合動昭融勲業青冥上交親
氣槩中未為朱履客己見白頭翁壯節初題柱生涯獨
轉蓬幾年春草歇今日暮途窮軍事留孫楚行間識吕
蒙防身一長劔將欲倚崆峒
胡應麟曰排律沈宋二氏藻贍精工太白右丞明秀
高爽然皆不過十韻且體在繩墨之中調非畦逕之
外惟社陵大篇鉅什雄偉神奇如謁先主廟贈哥舒
等作闔闢馳驟如飛龍行雲鱗鬛爪甲自中矩度又
如淮隂用兵百萬掌握變化無方雖時有險樸無害
大家
上韋左相二十韻
鳳歷軒轅紀龍飛四十春八荒開夀域一氣轉洪鈞霖
雨思賢佐丹青憶老臣應圖求駿馬驚代得麒麟沙汰
江河濁調和鼎鼐新韋賢初相漢范叔已歸秦盛業今
如此傳經固絶倫豫樟深出地滄海闊無津北斗司喉舌
東方領搢紳持衡留藻鑑聽履上星辰獨步才超古餘
波德照隣聰明過管輅尺牘倒陳遵豈是池中物由來
席上珍廟堂知至理風俗盡還淳才傑俱登用愚蒙但
隠淪長卿多病久子夏索居頻回首驅流俗生涯似衆
人巫咸不可問鄒魯莫容身感激時將晚蒼茫興有神
為公歌此曲涕淚在衣巾
沈德潛曰從朝廷用人說起與前篇同是高屋建瓴
之法
奉贈太常張卿二十韻
方丈三韓外崑崙萬國西建標天地闊詣絶古今迷氣
得神仙迥恩承雨露低相門清議衆儒術大名齊軒冕
羅天闕琳琅識介珪伶官詩必誦䕫樂典猶稽健筆凌
鸚鵡銛鋒瑩鸊鵜友于皆挺拔公望見端倪通籍踰青
瑣亨衢照紫泥靈虬傳夕箭歸馬散霜啼能事聞重譯
嘉謩及遠黎弼諧方一展班序更何躋適越空顛躓遊
梁竟慘悽謬知終畫虎微分是醯雞萍泛無休日桃隂
想舊蹊吹嘘人所羡騰躍事仍睽碧海真難涉青雲不
可梯顧深慙鍜鍊才小辱提携檻束哀猿呌枝驚夜鵲
棲幾時陪羽獵應指釣璜溪
投贈詩皆工於發端此篇尤有氣象當是贈張垍者垍
以尚主置宅禁中故假神仙之象以誦美之錢謙益引
妙實真符之說謂中含諷刺不免穿鑿且與甫贈詩望
薦之意不合
奉贈鮮于京兆二十韻
王國稱多士賢良復幾人異才應間出爽氣必殊倫始
見張京兆宜居漢近臣驊騮開道路鵰鶚離風塵侯伯
知何等文章實致身奮飛超等級容易失沉淪脱略磻
溪釣操持郢匠斤雲霄今已逼台衮更誰親鳳穴雛皆
好龍門客又新義聲紛感激敗績自逡巡途遠欲何向
天高難重陳學詩猶孺子鄉賦念嘉賓不得同晁錯吁
嗟後郄詵計疎疑翰墨時過憶松筠獻納紆皇眷中間
謁紫宸且隨諸彦集方覬薄才伸破膽遭前政隂謀獨
秉鈞微生霑忌刻萬事益酸辛交合丹青地恩傾雨露
辰有儒愁餓死早晚報平津
甫之應詔而被黜獻賦而仍置皆李林甫為之相臣以
進賢為職知人為務唐以詩賦取士而杜甫白衣古人
所以感士不遇也隂謀忌刻寫出林甫奸狀彼讀駱賓
王檄而曰宰相安得失此人者猶當媿之
蔡夢弼曰時明皇詔天下有一藝詣闕就選李林甫
恐士或斥已建言請委尚書先試問遂無一中者公
應詔退下是為林甫所沮故下有破膽隂謀之語也
王士禄曰計疎疑翰墨時過憶松筠語有餘味
贈特進汝陽王二十韻
特進羣公表天人夙德升霜蹄千里駿風翮九霄鵬服
禮求毫髮惟忠忘寢興聖情常有眷朝退若無憑仙醴
來浮蟻奇毛或賜鷹清關塵不雜中使日相乘晩節嬉
遊簡平居孝義稱自多親棣萼誰敢問山陵學業醇儒
富辭華哲匠能筆飛鸞聳立章罷鳳騫騰精理通談笑
忘形向友朋寸長堪縷綣一諾豈驕矜已忝歸曹植何
知對李膺招要恩屢至崇重力難勝披霧初歡夕高秋
爽氣澄樽罍臨極浦鳬雁宿張燈花月窮游宴炎天避
鬱蒸硯寒金井水簷動玉壺冰瓢飲惟三逕巖棲在百
層且持蠡測海况挹酒如澠鴻寶寧全秘丹梯庶可凌
淮王門有客終不媿孫登
胡應麟曰贈汝陽哥舒李白韋見素等作格調精嚴
體骨勻稱每讀一篇無論其人履歷咸若指掌且形
神意氣踴躍毫楮如周昉寫生太史序傳逼奪化工
而杜從容聲律間尤為難事真古今絶詣也
鄭駙馬宅宴洞中
主家隂洞細烟霧留客夏簟清琅玕春酒杯濃琥珀薄
冰漿椀碧瑪瑙寒悞疑茅堂過江麓已入風磴霾雲端
自是秦樓壓鄭谷時聞雜佩聲珊珊
拗體全用古調亦覺過苦正喜其蒼秀
仇兆鰲曰頷聯叙事濃麗腹聯寫景蕭疎
重題鄭氏東亭
華亭入翠微秋日亂清暉崩石欹山樹清漣曳水衣紫
鱗衝岸躍蒼隼護巢歸向晩尋征路殘雲傍馬飛
題張氏隠居
春山無伴獨相求伐木丁丁山更幽澗道餘寒歷冰雪
石門斜日到林丘不貪夜識金銀氣遠害朝看麋鹿遊
乘興杳然迷出處對君疑是泛虚舟
善寫幽居之致旨趣俱遠固不得以涉理路落言筌議
之
天寶初南曹小司寇舅於我太夫人堂下累土為
山一匱盈尺以代彼朽木承諸焚香瓷甌甌甚安
矣旁植慈竹蓋茲數峰嶔岑嬋娟宛有塵外致乃
不知興之所至而作是詩
一匱功盈尺三峰意出羣望中疑在野幽處欲生雲慈
竹春隂覆香爐曉勢分惟南將獻夀佳氣日氛氲
李因篤曰三四承上虚狀二句體極生動
龍門
龍門横野斷驛樹出城來氣色皇居近金銀佛寺開往
還時屢改川水日悠哉相閱征途上生涯盡幾回
奉寄河南韋尹丈人(原注甫敝廬在偃師承韋公頻有訪問故有下句)
有客傳河尹逢人問孔融青囊仍隠逸章甫尚西東鼎
食分門戸詞場繼國風尊榮瞻地絶疎放憶途窮濁酒
尋陶令丹砂訪葛洪江湖漂短褐霜雪滿飛蓬牢落乾
坤大周流道術空謬慙知薊子真怯笑揚雄盤錯神明
懼謳歌德義豐尸鄉餘土室難說祝雞翁
與任城許主簿遊南池
秋水通溝洫城隅進小船晩涼看洗馬森木亂鳴蟬菱
熟經時雨蒲荒八月天晨朝降白露遙憶舊青氊
仇兆鰲曰公詩善記時節此詩晨朝降白露明日白
露節也他詩露從今夜白今日白露節也
登兖州城樓
東郡趨庭日南樓縱目初浮雲連海岱平野入青徐孤
嶂秦碑在荒城魯殿餘從來多古意臨眺獨躊蹰
安雅妥帖杜律中最近人者故後人多摹此𣲖
李夢陽曰疊景者意必二闊大者半必細此最律詩
三昧如浮雲連海岱平野入青徐孤嶂秦碑在荒城
魯殿餘前景寓目後景感懷也如詔從三殿去碑到
百蠻開野館穠花發春帆細雨來前半闊大後半工
細也唐法律甚嚴惟杜變化莫測亦惟杜
趙汸曰公祖審言登襄陽城詩云旅客三秋至層城
四望開楚山横地出漢水接天迴冠蓋非新里章華
只舊臺習池風景異歸路滿塵埃公此詩實本於其
祖
對雨書懷走邀許十一簿公
東岳雲峰起溶溶滿太虚震雷翻幕鷰驟雨落河魚座
對賢人酒門聽長者車相邀愧泥濘騎馬到階除
王士禄曰驟雨落河魚亦是即目妙境
已上人茅齋
已公茅屋下可以賦新詩枕簟入林僻茶瓜留客遲江
蓮搖白羽天棘蔓青絲空忝許詢軰難酬支遁詞
房兵曹胡馬詩
胡馬大宛名鋒稜瘦骨成竹批雙耳峻風入四蹄輕所
向無空闊真堪託死生驍騰有如此萬里可横行
孤情迥出健思潛搜相其氣骨亦可横行萬里此與畫
鷹二篇真文家所謂沈著痛快者
趙汸曰咏物詩戒粘皮帶骨此詩矯健豪縱飛行萬
里之勢如在目中所謂索之於牝牡驪黃之外者區
區模寫體貼以為咏物何足語此
李因篤曰五六如咏良友大將此所謂沈雄
畫鷹
素練風霜起蒼鷹畫作殊&KR1143;身思狡兔側目似愁胡絛
鏇光堪擿軒楹勢可呼何當擊凡鳥毛血灑平蕪
王士禄曰命意精警句句不脱畫字
朱鶴齡曰起句與縞素漠漠開風沙義同末因畫應
而思真者之搏擊則進鵰賦意也
仇兆鰲曰每咏一物必以全副精神入之故老筆蒼
勁中時見靈氣飛舞
過宋員外之問舊莊(原注員外季弟執全吾見知于代故有下句)
宋公舊池館零落守陽阿枉道祗從入吟詩許更過淹
留問耆老寂寞向山河更識將軍樹悲風日暮多
夜宴左氏莊
風林纖月落衣露淨琴張暗水流花徑春星帶草堂檢
書燒燭短看劔引杯長詩罷聞吳詠扁舟意不忘
寫景穠至結意亦遠杜律如此種氣骨有餘不乏風韻
雖雅近王孟尤為盛唐高步
顧宸曰一章之中樂事皆具而時地景物重疊舖叙
却渾然不見痕迹
黃生曰夜景有月易佳無月難佳三四句無月時寫
景語更精切
送蔡希曾都尉還隴右因寄高三十五書記(原注時哥)
(舒入奏勒蔡子先歸)
蔡子勇成癖彎弓西射胡健兒寧鬭死壯士恥為儒官
是先鋒得材緣挑戰須身輕一鳥過槍急萬人呼雲幕
隨開府春城赴上都馬頭金匼匝駞背錦糢糊咫尺雲
山路歸飛青海隅上公猶寵錫突將且前驅漢使黃河
遠涼州白麥枯因君問消息好在阮元瑜
杜牧詩射鵰都尉萬人敵黑矟將軍一鳥輕雖本此詩
然語意天然遜子美遠矣
歐陽修曰陳舍人從易偶得杜集舊本文多脱誤送
蔡都尉詩身輕一鳥其下脱一字陳公與數客各用
一字補之或云疾或云落或云下莫能定後得一善
本乃是過字陳歎服以為雖一字諸君亦不能到也
春日憶李白
白也詩無敵飄然思不羣清新庾開府俊逸鮑參軍渭
北春天樹江東日暮雲何時一尊酒重與細論文
李杜交誼於白集中論之詳矣此詩傅會尤多所謂以
小人之心度君子之腹甫無是也頸聯遂為懷人粉本
情景雙關一何藴藉
朱鶴齡曰公與太白皆學六朝前以李侯佳句比之
隂鏗此又比之庾鮑蓋舉生平所最慕者以相方也
王安石謂少陵於李白僅比以庾鮑隂鏗則又下矣
或遂以細論文譏其才疎此真瞽說公詩云頗學隂
何苦用心又云庾信文章老更成公之推服諸家甚
至則其推服太白為何如哉
贈陳二補闕
世儒多汨沒夫子獨聲名獻納開東觀君王問長卿早
雕寒始急天馬老能行自到青冥裏休看白髮生
寄高三十五書記
歎息高生老新詩日又多美名人不及佳句法如何主
將收才子崆峒足凱歌聞君已朱紱且得慰蹉跎
詩必有法古今通義子美最深於法嚴羽云少陵詩法
如孫吳太白詩法如李廣是也
送裴二虬作尉永嘉
孤嶼亭何處天涯水氣中故人官就此絶境興誰同隠
吏逢梅福遊山憶謝公扁舟吾已就把釣待秋風
浦起龍曰起用倒勢如凌虚御風而來
贈田九判官
崆峒使節上青霄河隴降王欵聖朝宛馬總肥春苜蓿
將軍只數漢嫖姚陳留阮瑀誰争長京兆田郎早見招
麾下賴君才並入獨能無意向漁樵
風格遒□所謂神理縱横而凖繩最密此種體製惟老
杜擅長詩本望田薦已故宛馬句以比為賦微領此意
五六語勢如轉丸珠仇兆鰲謂阮瑀為指高適不為無
見不徒送蔡都尉詩以阮比高也
贈獻納使起居田舍人
獻納司存雨露邊地分清切任才賢舍人退食收封事
宫女開函近御筵曉漏追趨青瑣闥晴忩點檢白雲篇
揚雄更有河東賦唯待吹嘘送上天
陪鄭廣文遊何將軍山林十首
不識南塘路今知第五橋名園依綠水野竹上青霄谷
口舊相得濠梁同見招平生為幽興未惜馬蹄遙
古人紀游之作佇興而言興盡而止故有餘味而無長
語此詩多至十首蓋游宴既久情景迭見故乃綜括始
終分攄懷抱絶去羈束而自成阡陌若不經營而自行
條理所謂言之不足故長言之反復咏歎以寄其情者
也十首中風致蕭疎氣體深穏元亮之冲太冲之逸康
樂之清明遠之俊彙而有之至其章法次序則大家結
搆評者類能言之
王嗣奭曰起句是十首起法末拈幽興為十首之綱
百頃風潭上千章夏木清卑枝低結子接葉暗巢鸎鮮
鯽銀絲鱠香芹碧澗羹翻疑柂樓底晚飯越中行
蔡寬夫曰卑枝一聯乃疊韻對如樂天戶大嫌甜酒
才高笑小詩要因其語意偶合輒成就之不以是為
工也
萬里戎王子何年别月支異花開絶域滋蔓匝清池漢
使徒空到神農竟不知露翻兼雨打開拆日離披
王士禄曰十首中宕此一首最見章法
旁舍連高竹疎籬帶晚花碾渦深沒馬藤蔓曲藏蛇詞
賦工無益山林跡未賖盡捻書籍賣來問爾東家
剰水滄江破殘山碣石開綠垂風折笋紅綻雨肥梅銀
甲彈筝用金魚換酒來興移無灑掃隨意坐莓苔
王嗣奭曰散漫寫去無起束呼應另是一格亦緣十
首自有大起結此首如中聯也
風磴吹隂雪雲門吼瀑泉酒醒思卧簟衣冷欲裝綿野
老來看客河魚不取錢只疑淳朴處自有一山川
棘樹寒雲色茵陳春藕香脆添生菜美隂益食單涼野
鶴清晨出山精白日藏石林蟠水府百里獨蒼蒼
浦起龍曰野鶴一聯刻意生色
憶過楊柳渚走馬定昆池醉把青荷葉狂遺白接䍦刺
船思郢客解水乞吳兒坐對秦山晚江湖興頗隨
牀上書連屋階前樹拂雲將軍不好武稚子總能文醒
酒微風入聽詩静夜分絺衣挂蘿薜涼月白紛紛
幽意忽不惬歸期無奈何出門流水注迴首白雲多自
笑燈前舞誰憐醉後歌秪因與朋好風雨亦來過
趙汸曰凡一題而賦數首者須首尾布置有起有結
每章谷有主意無繁複不倫之失乃是家數觀此十
章及後五章可見
王嗣奭曰合觀十首分明一篇游記有首有尾中間或
賦景或寫情經緯錯綜曲折變化用正用竒不可方物
李因篤曰末章是十首結語老氣横空直使後五首
可接
重過何氏五首
問訊東橋竹將軍有報書倒衣還命駕高枕乃吾廬花
妥鸎捎蝶溪喧獺趁魚重來休沐地真作野人居
五首皆著意重過其大致疎落不復次第舖叙正所以
别於前游此亦詩家之微指也盧元昌以野人居三字
為諷當時第舍之侈又或以前第九首此第四首為諷
明皇黷武將帥好兵前第三首為刺明皇任蕃將寵禄
山無端牽引破碎支離黃庭堅謂棄其大旨於所遇林
泉人物草木魚蟲以為物物皆有所託如世間商度隠
語者則子美之詩委地矣讀甫詩者當以為戒
山雨樽仍在沙沉榻未移犬迎曾宿客鴉護落巢兒雲
薄翠微寺天清皇子陂向來幽異極步屣過東籬
李因篤曰五六宕開惟大家有此筆力
落日平臺上春風啜茗時石欄斜點筆桐葉坐題詩翡
翠鳴衣桁蜻蜓立釣絲自今幽興熟來往亦無期
首篇五六及翡翠二句穠至中别有幽趣不減蟬噪林
逾静鳥鳴山更幽也
頗怪朝參懶應耽野趣長雨抛金鎻甲苔卧綠沉槍手
自移蒲柳家纔足稻粱看君用幽意白日到羲皇
到此應常宿相留可判年蹉跎暮容色悵望好林泉何
日霑微禄歸山買薄田斯遊恐不遂把酒意茫然
冬日有懷李白
寂寞書齋裏終朝獨爾思更尋嘉樹傳不忘角弓詩短
褐風霜入還丹日月遲未因乘興去空有鹿門期
與亦有梁宋游相期拾瑤草正相照應
贈翰林張四學士
翰林逼華蓋鯨力破滄溟天上張公子宫中漢客星賦
詩拾翠殿佐酒望雲亭紫誥仍兼綰黃麻似六經内分
金帶赤恩與荔枝青無復隨高鳳空餘泣聚螢此生任
春草垂老獨漂萍儻憶山陽會悲歌在一聽
前幅工麗
送張二十參軍赴蜀州因呈楊五侍御
好去張公子通家别恨添兩行秦樹直萬點蜀山尖御
史新驄馬參軍舊紫髯皇華吾善處於汝定無嫌
陪諸貴公子丈八溝携妓納涼晚際遇雨二首
落日放船好輕風生浪遲竹深留客處荷淨納涼時公
子調冰水佳人雪藕絲片雲頭上黑應是雨催詩
雨來霑席上風急打船頭越女紅裙濕燕姬翠黛愁纜
侵堤柳繫幔卷浪花浮歸路翻蕭颯陂塘五月秋
結皆入勝次作尤有逸致
贈高式顔
昔别是何處相逢皆老夫故人還寂寞削跡共艱虞自
失論文友空知賣酒壚平生飛動意見爾不能無
深情高調起句中無限蒼涼
王士正曰篇中論文友指高適適卒於永泰元年此
詩當在改元之後
故武衛將軍挽歌三首
嚴警當寒夜前軍落大星壯夫思敢決哀詔惜精靈王
者今無戰書生已勒銘封侯意疎闊編簡為誰青
劉會孟曰詞意上下含蓄有美有恨
舞劔過人絶鳴弓射獸能銛鋒行惬順猛噬失蹻騰赤
羽千夫膳黃河十月冰横行沙漠外神速至今稱
李因篤曰詩意沈雄悲壯足慰鬼雄此篇尤有生造
之力
哀挽青門去新阡絳水遥路人紛雨泣天意颯風飈部
曲精仍銳匈奴氣不驕無由覩雄略大樹日蕭蕭
官定後戲贈(原注時免河西尉為右衛率府兵曹)
不作河西尉淒涼為折腰老夫怕趨走率府且逍遙耽
酒須微禄狂歌託聖朝故山歸興盡迴首向風飈
九日藍田崔氏莊
老去悲秋強自寬興來今日盡君歡羞將短髮還吹帽
笑倩旁人為正冠藍水遠從千澗落玉山高並兩峰寒
明年此會知誰健醉把茱萸子細看
意頗頽唐筆則老健頸聯撐拄自是截斷衆流之句
劉禹錫曰詩中用茱萸字者凡三人杜子美云醉把
茱萸子細看王右丞云遍插茱萸少一人朱倣云學
他年少插茱萸更三君所用子美為優
陳師道曰頷聯文雅曠達不減昔人故謂詩非力學
可致正須胸中度世耳
崔氏東山草堂
愛汝玉山草堂静高秋爽氣相鮮新有時自發鐘磬響
落日更見漁樵人盤剥白鴉谷口栗飯煮青泥坊底芹
何為西莊王給事柴門空閉鏁松筠
甫集特多拗律然其聲調自有一定之法如此詩及西
岳崚嶒竦處尊錦官城西生事微掖垣竹埤梧十尋城
尖徑仄旌旆愁諸篇以古調入律所謂蒼莽歷落中自
成音節者然此及西岳篇收入律調為正法如後一篇
八句全拗又拗體之變格不易學也若并不識七古聲
調而以語拗體難矣他如澗道餘寒歷冰雪傳語風光
共流轉及映階碧草自春色九江日落醒何處諸聯乃
單拗雙拗正法宋人胡仔謂平仄固有定體衆共守之
然不若時用變體如兵之出竒變化無窮以驚世駭目
王世懋則疑為變風變雅皆恍惚之語耳
王嗣奭曰藍田詩悲壯東山詩渾成不煩繩削自有
蕭散之致
對雪
戰哭多新鬼愁吟獨老翁亂雲低薄暮急雪舞迴風瓢
棄樽無綠爐存火似紅數州消息斷愁坐正書空
月夜
今夜鄜州月閨中只獨看遥憐小兒女未解憶長安香
露雲鬟濕清輝玉臂寒何時倚虚幌雙照淚痕乾
王士正曰不言思兒女情在言外
浦起龍曰悲婉微至
黃鶴曰天寶十五載八月公自鄜州赴行在為賊所
得時身在長安家在鄜州故作是詩
遣興
驥子好男兒前年學語時問知人客姓誦得老夫詩世
亂憐渠小家貧仰母慈鹿門携不遂雁足繫難期天地
軍麾滿山河戰角悲儻歸免相失見日敢辭遲
王嗣奭曰愛隔情深語寬心急
春望
國破山河在城春草木深感時花濺淚恨别鳥驚心烽
火連三月家書抵萬金白頭搔更短渾欲不勝簪
司馬光曰古人為詩貴於意在言外使人思而得之
近世惟杜子美最得詩人之體如此詩言山河在明
無餘物矣草木深明無人矣花鳥平時可娛之物見
之而泣聞之而悲則時可知矣他皆類此不可徧舉
憶幼子
驥子春猶隔鶯歌煖正繁别離驚節換聰慧與誰論澗
水空山道柴門老樹村憶渠愁只睡炙背俯晴軒
喜達行在所三首
西憶岐陽信無人遂却迴眼穿當落日心死著寒灰霧
樹行相引蓮峰望忽開所親驚老瘦辛苦賊中來
李因篤曰抗賊高節而以老瘦辛苦四字櫽括之所
謂藴藉也
愁思胡笳夕淒涼漢苑春生還今日事間道暫時人司
隸章仞覩南陽氣已新喜心飜倒極嗚咽淚霑巾
劉會孟曰問道暫時人五字可傷即云旦暮人耳暫
時更警
死去憑誰報歸來始自憐猶瞻太白雪喜遇武功天影
静千官裏心蘇七校前今朝漢社稷新數中興年
肺腑流露不假雕飾論甫者謂其一飯不忘君況斯時
情境乎所以寫欣喜處語極悲痛性情所至妙不自尋
觀其真摯如此其生平大節可知矣
趙汸曰題曰喜達行在所而詩多追說脱身歸順間
關䟦涉之情狀所謂痛定思痛逾於在痛時也
得家書
去憑遊客寄來為附家書今日知消息他鄉且舊居熊
兒幸無恙驥子最憐渠臨老羇孤極傷時會合疎二毛
趨帳殿一命侍鸞輿北闕妖氛滿西郊白露初涼風新
過雁秋雨欲生魚農事空山裏眷言終荷鋤
入後清逸翛然意遠
奉贈嚴八閣老
扈聖登黃閣明公獨妙年蛟龍得雲雨鵰鶚在秋天客
禮容疎放官曹可接聯新詩句句好應任老夫傳
奉送郭中丞兼太僕卿充隴右節度使三十韻(英乂)
詔發西山將秋屯隴右兵凄凉餘部曲燀赫舊家聲鵰
鶚乘時去驊騮顧主鳴艱難須上策容易即前程斜日
當軒蓋高風卷旆旌松悲天水冷沙亂雪山清和虜猶
懷惠防邊不敢驚古來於異域鎮静示專征燕薊奔封
豕周秦觸駭鯨中原何慘黷餘孽尚縱横箭入昭陽殿
笳吟細柳營内人紅袖泣王子白衣行宸極祅星動園
陵殺氣平空餘金捥出無復繐帷輕毁廟天飛雨焚宫
火徹明罘罳朝共落棆桷夜同傾三月師逾整羣胡勢
就烹瘡痍親接戰勇決冠垂成妙譽期元宰殊恩且列
卿幾時迴節鉞戮力掃欃槍圭竇三千士雲梯七十城
恥非齊說客秪似魯諸生通籍微班沗周行獨坐榮隨
肩趨漏刻短髮寄簪纓徑欲依劉表還疑厭禰衡漸衰
那此别忍淚獨含情廢邑狐狸語空村虎豹争人頻墜
塗炭公豈忘精誠元帥調新律前軍壓舊京安邊仍扈
從莫作後功名
言有倫脊義歸忠愛昔謝安論毛詩以訏謨定命遠猷
辰告為佳語此類篇章有其意矣
王嗣奭曰本送郭之隴右而語意輕外重内亹亹而
談正以感激中丞使知急也後云幾時回節鉞又云
安邊仍扈從蓋深以討賊大事望之矣
送楊六判官使西蕃
送遠秋風落西征海氣寒帝京氛祲滿人世别離難絶
域遥懷怒和親願結歡勅書憐贊普兵甲望長安宣命
前程急惟良待士寬子雲清自守今日起為官垂淚方
投筆傷時即據鞍儒衣山鳥怪漢節野童看邊酒排金
盞夷歌捧玉盤草輕蕃馬健雪重拂廬乾慎爾參籌畫
從兹正羽翰歸來權可取九萬一朝摶
仇兆鰲曰羅大經云子雲清自守今日起為官假雲
對日兩句一意按元白劉賓客輩汝洛唱和集九日
送人清秋方落帽子夏正離羣假對之工本於杜句
朱鶴齡曰舊唐書云至德元載吐蕃遣使和親願助
國討賊二載三月遣給事中南巨川報命楊蓋贊巨
川以行
月
天上秋期近人間月影清入河蟾不沒𢷬藥兔長生只
益丹心苦能添白髮明干戈知滿地休照國西營
晚行口號
三川不可到歸路晚山稠落雁浮寒水饑烏集戍樓市
朝今日異喪亂幾時休遠媿梁江總還家尚黑頭
盧元昌曰有春燕巢於林木之感
行次昭陵
舊俗疲庸主羣雄問獨夫䜟歸龍鳳質威定虎狼都天
屬尊堯典神功恊禹謨風雲隨絶足日月繼高衢文物
多師古朝廷半老儒直詞寧戮辱賢路不﨑嶇往者災
猶降蒼生喘未蘇指麾安率土盪滌撫洪鑪壯士悲陵
邑幽人拜鼎湖玉衣晨自舉鐵馬汗常趨松栢瞻虚殿
塵沙立暝途寂寥開國日流恨滿山隅
氣象嵬峩規模宏遠華茂典重之中有沉雄悲壯之概
陸游所云清廟生民伯仲間也貞觀之治三代以後所
僅見其行政用人納諫進賢亦非後代所及文物四句
能舉其要不特此也明皇勵精為治開元政化上嫓太
宗不能持盈保泰任用宵小蔽塞聰明以致天寶禍亂
向非太宗之靈則唐室墟矣流離之餘徘徊瞻眺撫時
傷往流恨山隅想開國之盛而所以致亂之故隠然言
外深廣無端波瀾萬狀今古詩人絶無倫比甫祭房相
文云培塿滿地崑崙無羣可取以評此詩
許顗曰文物多師古四句見太宗智勇英特武定天
下而能如此最盛德也
黃鶴曰按天寶五載詔天下通一藝者詣京師公自
東都西歸應詔故道經昭陵也
沈德潛曰玉衣二句猶騷所云神之來兮夾兩旗言
神靈陟降也
重經昭陵
草昧英雄起謳歌歷數歸風塵三尺劍社稷一戎衣翼
亮貞文德丕承戢武威聖圖天廣大宗祀日光輝陵寢
盤空曲熊羆守翠微再窺松柏路還見五雲飛
渾舉贊頌義無不包與前篇皆可直追三頌
何景明曰用經史入詩絶不見斧鑿痕使他人道之
未免拙滯
鍾惺曰陵廟之作典古悲涼說功業無竹帛氣說神
靈無松杉氣
張遠曰末句即五陵佳氣無時無之意
喜聞官軍已臨賊寇二十韻
胡虜潛京縣官軍擁賊壕鼎魚猶假息穴蟻欲何逃帳
殿羅玄冕轅門照白袍秦山當警蹕漢苑入旌旄路失
羊腸險雲横雉尾高五原空壁壘八水散風濤今日看
天意遊魂貸爾曹乞降那更得尚詐莫徒勞元帥歸龍
種司空握豹韜前軍蘇武節左將吕虔刀兵氣回飛鳥
威聲沒巨鼇戈鋋開雪色弓矢尚秋毫天步艱方盡時
和運更遭誰云遺毒螫已是沃腥臊睿想丹墀近神行
羽衛牢花門騰絶漠拓羯渡臨洮此輩感恩至羸俘何
足操鋒先衣染血騎突劍吹毛喜覺都城動悲憐子女
號家家賣釵釧只待獻春醪
壯浪豪邁寫得喜字意出可作討賊檄文亦可作報捷
露布
王嗣奭曰字字犀利句句雄壯真是筆掃千軍者
唐書至德二載九月丁亥廣平王俶將朔方等軍及
回紇西域之衆十五萬發鳳翔壬寅至長安城西與
賊將安守忠戰於香積寺北賊大敗張通儒走陜郡
大軍入京師甲辰捷書至鳳翔
收京
生意甘衰白天涯正寂寥忽聞哀痛詔又下聖明朝羽
翼懷商老文思憶帝堯叨逢罪已日霑灑望青霄
汗馬收宫闕春城鏟賊壕賞應歌杕杜歸及薦櫻桃雜
虜横戈數功臣甲第高萬方頻送喜無乃聖躬勞
一喜一痛忠愛之誠藹然而見此始收兩京之作錢謙
益語語文致喜為傅會而不覺其以後釋前為大謬也
御選唐宋詩醇卷十三
