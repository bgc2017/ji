御選唐宋詩醇卷十五
襄陽杜甫詩七
蜀相
丞相祠堂何處尋錦官城外栢森森映階碧草自春色
隔葉黃鸝空好音三顧頻煩天下計兩朝開濟老臣心
出師未捷身先死長使英雄淚滿襟
老杜入蜀於孔明三致意焉其志有在也詩意豪邁哀
頓具有無數層折後來匹此惟李商隠籌筆驛耳世人
論此二詩互有短長或不置軒輊其實非有定見今略
而言之此為謁祠之作前半用筆甚淡五六乃寫出孔
明身分七八折轉而下當時後世悲感並到正意注重
後半李詩因地興感故將孔明威靈撮入十四字中寫
得十分滿足接筆一轉幾將氣燄掃盡五六兩層折筆
末仍收歸本事非有神力者不能二詩局陣各異工力
悉敵悠悠耳食之論未足與議也
劉會孟曰一字一淚寫得使人不忍讀故以為
至
卜居
浣花流水水西頭主人為卜林塘幽已知出郭少塵事
更有澄江銷客愁無數蜻蜓齊上下一雙鸂鶒對沈浮
東行萬里堪乘興須向山隂上小舟
黃生曰結聫暗用孔明子猷語融會入妙
梅雨
南京犀浦道四月熟黃梅湛湛長江去冥冥細雨來茅
茨疎易濕雲霧密難開竟日蛟龍喜盤渦與岸迴
為農
錦里煙塵外江村八九家圓荷浮小葉細麥落輕花卜
宅從兹老為農去國賒遠慚勾漏令不得問丹砂
有客
幽棲地僻經過少老病人扶再拜難豈有文章驚海内
漫勞車馬駐江干竟日淹留佳客坐百年麤糲腐儒餐
不嫌野外無供給乘興還來看藥欄
直舉胸情掃絶依傍
顧宸曰詞人聲價高士性情種種具見
朱瀚曰一主一賓對仗成篇而錯綜照應極結構之法
狂夫
萬里橋西一草堂百花潭水即滄浪風含翠篠娟娟靜
雨裛紅蕖冉冉香厚禄故人書斷絶恒飢稚子色淒涼
欲填溝壑惟疎放自笑狂夫老更狂
盧元昌曰因草堂而興感詩成之後用末句狂夫為題
堂成
背郭堂成蔭白茅緣江路熟俯青郊榿林礙日吟風葉
籠竹和煙滴露梢暫止飛烏將數子頻來語燕定新巢
旁人錯比揚雄宅懶惰無心作解嘲
語意寬閒頷聫託興風趣絶佳
西郊
時出碧鷄坊西郊向草堂市橋官柳細江路野梅香傍
架齊書帙看題檢藥囊無人覺來往疎懶意何長
王安石曰老杜之無人覺來往下得覺字大好暝色
赴春愁下得赴字大好若下見字起字即是小兒言
語足見吟詩要一字兩字工夫
所思(原注崔吏部漪)
苦憶荆州醉司馬謫官樽俎定常開九江日落醒何處
一柱觀頭眠幾回可憐懷抱向人盡欲問平安無使來
故憑錦水將雙淚好過瞿塘灔澦堆
如此詩可謂古真悲涼矣其性情真至自然流露又在
語言文字之外所以高視天壤獨稱作者
盧世㴶曰突兀崚嶒有拔劔斫地之意
野老
野老籬前江岸迴柴門不正逐江開漁人網集澄潭下
賈客船隨返照來長路關心悲劔閣片雲何意傍琴臺
王師未報收東郡城闕秋生畫角哀(原注兩京同南都得云城闕也)
劉會孟曰前半句句洗削
黃生曰前摹晚景真是詩中有畫後說旅情幾於淚
痕濕紙矣
遣興
干戈猶未定弟妹各何之拭淚霑襟血梳頭滿面絲地
卑荒野大天遠暮江遲衰疾那能久應無見汝時
五六悲慨之言又極沈雄
南鄰
錦里先生烏角巾園收芋栗不全貧慣看賓客兒童喜
得食階除鳥雀馴秋水纔深四五尺野航恰受兩三人
白沙翠竹江村暮相送柴門月色新
申涵光曰秋水纔深四五尺野航恰受兩三人語疎
落而不酸今人作七律堆砌排耦全無生氣而矯之
者又單弱無體裁讀杜諸律可悟不整為整之妙
出郭
霜露晚凄凄高天逐望低遠煙鹽井上斜景雪峯西故
國猶兵馬他鄉亦鼓鼙江城今夜客還與舊烏啼
過南鄰朱山人水亭
相近竹參差相過人不知幽花欹滿樹小水細通池歸
客村非遠殘樽席更移看君多道氣從此數追隨
恨别
洛城一別四千里胡騎長驅五六年草木變衰行劔外
兵戈阻絶老江邊思家步月清宵立憶弟看雲白日眠
聞道河陽近乘勝司徒急為破幽燕
老筆空蒼任華所云勢攫虎豹氣騰蛟螭者尺幅中能
有其象至於直捣幽燕之舉未嘗無計及者而良謀不
用莫奏膚功甫詩蓋屢及之此用兵得失之機足見甫
之識略矣若建都荆門甫尤以為非計彼其流離漂泊
衣食不暇而關心國事觸緒輒來所謂發乎性止乎忠
孝者尋常詞章之士豈能望其項背哉
朱鶴齡曰李光弼傳乾元二年冬十月光弼悉軍赴
河陽大破賊衆上元元年進圍懷州通鑑上元元年
三月光弼破安太清於懷州城下四月又破史思明
於河陽西渚
寄賀蘭銛
朝野歡娛後乾坤震蕩中相隨萬里日總作白頭翁歲
晚仍分袂江邊更轉蓬勿云俱異域飲啄幾回同
寄楊五桂州譚(原注因州參軍段子之任)
五嶺皆炎熱宜人獨桂林梅花萬里外雪片一冬深聞
此寬相憶為邦復好音江邊送孫楚遠附白頭吟
王嗣奭曰氣勢流走字句空靈詩之不縛於律者
和裴廸登新津寺寄王侍郎(原注王時牧蜀)
何限倚山木吟詩秋葉黃蟬聲集古寺鳥影度寒塘風
物悲遊子登臨憶侍郎老夫貪佛日隨意宿僧房
建都十二韻
蒼生未蘇息胡馬半乾坤議在雲臺上誰扶黃屋尊建
都分魏闕下詔闢荆門恐失東人望其如西極存時危
當雪恥計大豈輕論雖倚三階正終愁萬國飜牽裾恨
不死漏網辱殊恩永負漢庭哭遥憐湘水魂窮冬客江
劔隨事有田園風斷青蒲節霜埋翠竹根衣冠空穰穰
關輔久昏昏願枉長安日光輝照北原
仇兆鰲曰當時房琯分建之策與吕諲建都之請前
後事勢迥不相同安史首亂時陷中原破兩京剪宗
室逼乘輿唐室孤危極矣故分建子弟之議足使賊
子膽寒其後長安既復兵勢復張惟河北未平故須
專意北向以除禍本若建都荆門虚張國勢迂疎甚
矣且東南本無事而勞民動衆恐反生意外之虞此
作詩本意也錢箋附會兩事致詩意反晦今辯正之
和裴廸登蜀州東亭送客逢早梅相憶見寄
東閣官梅動詩興還如何遜在揚州此時對雪遥相憶
送客逢春可自由幸不折來傷歲暮若為看去亂鄉愁
江邊一樹垂垂發朝夕催人自白頭
幽情婉調别有風神
黃生曰此詩直而實曲樸而實秀其暗映早梅婉折
如意往復盡情筆力横絶千古
楊德周曰必如頷聯方不墮咏物劫王元美以為古
今咏梅第一
散愁二首
久客宜旋旆興王未息戈蜀星隂見少江雨夜聞多百
萬傳深入寰區望匪它司徒下燕趙收取舊山河
聞道并州鎮尚書訓士齊幾時通薊北當日報關西戀
闕丹心破霑衣皓首啼老魂招不得歸路恐長迷
王士正曰首篇頸聯不至蜀者不知其確
客至(原注喜崔明府相過)
舍南舍北皆春水但見羣鷗日日來花徑不曾緣客掃
蓬門今始為君開盤飱市遠無兼味樽酒家貧只舊醅
肯與鄰翁相對飲隔籬呼取盡餘杯
朱瀚曰首句用在水一方詩意次句用海翁狎鷗故
事
遣意二首
囀枝黃鳥近泛渚白鷗輕一逕野花落孤村春水生衰
年催釀黍細雨更移橙漸喜交游絶幽居不用名
申涵光曰一徑孤村二語高岑秀句也
簷影微微落津流脉脉斜野船明細火宿雁聚圓沙雲
掩初弦月香傳小樹花鄰人有美酒稚子夜能賒
浦起龍曰二詩輕圓明秀集中另是一種
漫成
江臯已仲春花下復清晨仰面貪看鳥回頭錯應人讀
書難字過對酒滿壺頻近識峨眉老(原注束山隠者)知予懶是
真
仇兆鰲曰頸聯寫出應接不暇之意朱子引為心不
在焉之證亦斷章取義耳
春夜喜雨
好雨知時節當春乃發生隨風潛入夜潤物細無聲野
徑雲俱黑江船火獨明曉看紅濕處花重錦官城
近人評此詩云寫得脉脉綿綿於造化發生之機最為
密切是已然非有意為之蓋其胷次自然流出而意已
潛會所謂不涉理路不落言詮者如此若有意效之即
訓詁語耳江亭詩亦同此意尤為活潑潑地
春水
三月桃花浪江流復舊痕朝來没沙尾碧色動柴門接
縷垂芳餌連筒灌小園已添無數鳥争浴故相喧
江亭
坦腹江亭暖長吟野望時水流心不競雲在意俱遲寂
寂春將晚欣欣物自私故林歸未得排悶強裁詩
薛瑄曰水流心不競雲在意俱遲從容自在可以
形容有道者之氣象寂寂春將晚欣欣物自私可
以形容物各付物之氣象江山如有待花柳更無私
唐詩皆不及此氣象
村夜
蕭蕭風色暮江頭人不行村舂雨外急鄰火夜深明胡
羯何多難漁樵寄此生中原有兄弟萬里正含情
寫難狀之景如在目前
早起
春來常早起幽事頗相關帖石防隤岸開林出遠山一
丘藏曲折緩步有躋攀童僕來城市瓶中得酒還
方回曰杜此等詩乃晚唐之祖千鍜百鍊似此者極
多尾句別換意亦晚唐所必然者
可惜
花飛有底急老去願春遲可惜歡娛地都非少壯時寬
心應是酒遣興莫過詩此意陶潛解吾生後汝期
烈士暮年壯心不已不如次句之有包含
落日
落日在簾鈎溪邊春事幽芳菲緣岸圃樵爨倚灘舟啅
雀争枝墜飛蟲滿院遊濁醪誰造汝一酌散千憂
起語天然工妙
謝榛曰五律首句用韻宜突然而起如落日在簾鈎
是也
寒食
寒食江村路風花高下飛汀煙輕冉冉竹日淨暉暉田
父要皆去鄰家閙不違地偏相識盡雞犬亦忘歸
浦起龍曰風致何減桃花源
遊脩覺寺
野寺江天豁山扉花竹幽詩應有神助吾得及春遊徑
石相縈帶川雲自去留禪枝宿衆鳥漂轉暮歸愁
後遊
寺憶新遊處橋憐再渡時江山如有待花柳更無私野
潤煙光薄沙暄日色遲客愁全為減捨此復何之
頷聯忽然而來渾然而就妙處只在眼前
題新津北橋樓(得郊字)
望極春城上開筵近鳥巢白花簷外朵青柳檻前梢池
水觀為政厨煙覺遠庖西川供客眼唯有此江郊
江漲
江發蠻夷漲山添雨雪流大聲吹地轉高浪蹴天浮魚
鱉為人得蛟龍不自謀輕帆好去便吾道付滄洲
落落寫來極有聲勢他人一經模畫便覺與題不似
晚晴
村晚驚風度庭幽過雨霑夕陽薰細草江色映疎簾書
亂誰能帙杯乾可自添時聞有餘論未怪老夫潛
江上值水如海勢聊短述
為人性僻耽佳句語不驚人死不休老去詩篇渾漫興
春來花鳥莫深愁新添水檻供垂釣故著浮槎替入舟
焉得思如陶謝手令渠述作與同遊
吕居仁曰陸士衡文賦立片言以居要乃一篇之警
策此要論也文章無警策則不足以傳世盖不能竦
動世人如杜子美及唐人諸詩無不如此但晉宋間
人專致力於此故失於綺靡而無高古氣味杜詩云
語不驚人死不休所謂驚人語即警策也
野望因過常少仙
野橋齊度馬秋望轉悠哉竹覆青城合江從灌口來入
村樵徑引嘗果栗皺開落盡高天日幽人未遣迴
浦起龍曰逐層引出景事情意俱到
奉簡高三十五使君
當代論才子如公復幾人驊騮開道路鷹隼出風塵行
色秋將晚交情老更親天涯喜相見披豁對吾真
送韓十四江東覲省
兵戈不見老萊衣歎息人間萬事非我已無家尋弟妹
君今何處訪庭闈黃牛峽靜灘聲轉白馬江寒樹影稀
此別應須各努力故鄉猶恐未同歸
悲涼雄渾謝膚澤而敦骨力世人穏順聲勢當知大家
此等氣格
劉會孟曰此子美自謂深悲極怨者
朱瀚曰氣韻淋漓滿紙猶濕
草堂即事
荒村建子月獨樹老夫家霧裏江船渡風前逕竹斜寒
魚依密藻宿鷺起圓沙蜀酒禁愁得無錢何處賖
唐書肅宗紀上元二年以十一月為歲首月以斗所
建辰為名建子月朔上受朝賀如正旦儀
王十七侍御掄許携酒至草堂奉寄此詩便請邀
高三十五使君同到
老夫卧穏朝慵起白屋寒多暖始開江鸛巧當幽徑浴
鄰雞還過短牆來繡衣屢許携家醖皂蓋能忘折野梅
戲假霜威促山簡須成一醉習池迴
朱瀚曰真率如話而矩度謹嚴
陪李七司馬皂江上觀造竹橋即日成往來之人
免冬寒入水聊題短作簡李公
把燭成橋夜迴舟坐客時天高雲去盡江迥月來遲衰
謝多扶病招邀屢有期異方乘此興樂罷不無悲
贈花卿
錦城絲管日紛紛半入江風半入雲此曲秪應天上有
人間能得幾回聞
絶句獨主風神此則音韻鏗然矣
仇兆鰲曰風華流麗頓挫抑揚雖太白少伯無以過
之其首句點題而下作承轉乃絶句正法也李白蘇
臺覽古云舊苑荒臺楊柳新菱歌清唱不勝春只
今唯有西江月曾照吳王宫裏人亦然
少年行
馬上誰家薄媚郎臨階下馬坐人床不通姓字麤豪甚
指點銀瓶索酒嘗
仇兆鰲曰少年意態神情躍躍欲動是善於寫生者
憑何十一少府邕覓榿木栽
草堂塹西無樹林非子誰復見幽心飽聞榿木三年大
與致溪邊十畝隂
贈别何邕
生死論交地何由見一人悲君隨燕雀薄宦走風塵綿
谷元通漢沱江不向秦五陵花滿眼傳語故鄉春
起極沈著五六醖藉有味
贈別鄭鍊赴襄陽
戎馬交馳際柴門老病身把君詩過日念此别驚神地
闊峨眉晚天高峴首春為於耆舊内試覓姓龐人
奉和嚴中丞西城晚眺十韻
汲黯匡君切廉頗出將頻直詞才不世雄略動如神政
簡移風速詩清立意新層城臨暇景絶域望餘春旗尾
蛟龍會樓頭燕雀馴地平江動蜀天闊樹浮秦帝念深
分閫軍須遠算緡花羅封蛟蝶瑞錦送麒麟辭第輸高
義觀圖憶古人征南多興緒事業闇相親
仇兆鰲曰杜詩佳句如地卑荒野大天遠暮江遲與
地闊峨眉晚天高峴首春工力相敵若地平江動蜀
天闊樹浮秦更是函盖乾坤
嚴中丞枉駕見過(原注嚴自東川除西川勅令兩川都節制)
元戎小隊出郊坰問柳尋花到野亭川合東西瞻使節
地分南北任流萍扁舟不獨如張翰皂帽還應似管寧
寂寞江天雲霧裏何人道有少微星
廣州段功曹到得楊五長史譚書功曹却歸聊寄
此詩
衛青開幕府楊僕將樓船漢節梅花外春城海水邊銅
梁書遠及珠浦使將旋貧病他鄉老煩君萬里傳
送段功曹歸廣州
南海春天外功曹幾月程峽雲籠樹小湖日落船明交
趾丹砂重韶州白葛輕幸君因旅客時寄錦官城
絶句漫興
手種桃李非無主野老牆低還似家恰似春風相欺得
夜來吹折數枝花
陸游曰白樂天用相字多作思必切如為問長安月
如何不相離是也此詩相欺亦當從入聲讀
懶慢無堪不出村呼兒日在掩柴門蒼苔濁酒林中靜
碧水春風野外昏
李東陽曰少陵漫興諸絶句有古竹枝詞意跌宕竒
古超出詩人蹊徑韓退之亦有之
江畔獨步尋花絶句
稠花亂蘂裹江濱行步欹危實怕春詩酒尚堪驅使在
未須料理白頭人
東望少城花滿煙百花高樓更可憐誰能載酒開金盞
喚取佳人舞繡筵
黃師塔前江水東春光懶困倚微風桃花一簇開無主
可愛深紅映淺紅
黃四娘家花滿蹊千朵萬朵壓枝低留連戲蝶時時舞
自在嬌鶯恰恰啼
絶句
無數春笋滿林生柴門密掩斷人行會須上番看成竹
客至從嗔不出迎
老杜七言絶句在盛唐中獨創一格論者多所訾議云
非正派當由其才力横絶偶為短韻不免有蟠屈之象
正如騏驥驊騮一日千里捕鼠則不如狸狌不足為甫
病也然其間無意求工而别有風致不特花卿龜年數
首久推絶唱即此諸作何嘗不風調致佳乎讀者故當
别具隻眼不為耳食
朱鶴齡曰斬新上番皆唐人方言元詩飛舞先春雪
因依上番梅則上番不專為竹也獨孤及詩舊日霜
毛一番新亦讀去聲
戲為六絶句
庾信文章老更成凌雲健筆意縱横今人嗤點流傳賦
不覺前賢畏後生
庾信傳贊揚子雲有言詩人之賦麗以則詞人之賦
麗以淫若以庾氏方之斯又詞賦之罪人也
楊王盧駱當時體輕薄為文哂未休爾曹身與名俱滅
不廢江河萬古流
縱使盧王操翰墨劣於漢魏近風騷龍文虎脊皆君馭
歴塊過都見爾曹
浦起龍曰上抑下揚極有分寸
才力應難誇數公凡今誰是出羣雄或看翡翠蘭苕上
未掣鯨魚碧海中
王洙曰第三詩借盧王反復言之以謂縦使不及漢
魏風騷畢竟皆異材也注謂指盧王為爾曹是全失
前後語氣數公謂上所指也翡翠蘭苕極絶巧之態
不薄今人愛古人清詞麗句必為鄰竊攀屈宋宜方駕
恐與齊梁作後塵
李因篤曰中原七子大言相高其病正坐此
未及前賢更勿疑遞相祖述復先誰别裁偽體親風雅
轉益多師是汝師
以詩論文於絶句中又屬剏體此元好問論詩絶句之
濫觴也六朝四子之文自是天地英華不可磨滅其所
成就雖遜古人要非淺薄疎陋之徒所可輕議宜甫之
直言訶之也翡翠蘭苕鯨魚碧海所見何其高闊上親
風雅轉益多師觧人不當爾耶此六詩固不當以字句
工拙計之
王嗣奭曰此亦公之自道也公詩祖述三百而旁搜
諸家以集其成如楚騷漢魏樂府鐃歌齊梁以來甚
多倣傚而公獨無之然讀其詩皆三百之嫡派古人
之雁行也其所師可知矣如孔子識大識小無不學
而賢不賢皆師矣不如是何以謂之集大成哉
浦起龍曰後生輕薄附遠而嫚近盖遠者論定既久
不敢置喙至於近人則哆口詆訶以高自誇詡剽竊
古人影響博其談資究於古人所謂師承派别之源
流茫乎未有聞也少陵痌焉而作是詩有慨乎言之
也
鸂鶒
故使籠寬織須知動損毛看雲莫悵望失水任呼號六
翮曾經剪孤飛卒未高且無鷹隼慮留滯莫辭勞
花鴨
花鴨無泥滓階前每緩行羽毛知獨立黑白太分明不
覺羣心妬休牽衆眼驚稻粱霑汝在作意莫先鳴
顧宸曰鸂鶒遣留滯也花鴨戒多言也此雖詠物實
自詠耳
畏人
早花隨處發春鳥異方啼萬里清江上三年落日低畏
人成小築褊性合幽棲門逕從榛草無心走馬蹄
遠遊
賤子何人記迷方著處家竹風連野色江沫擁春沙種
藥扶衰病吟詩觧歎嗟似聞胡騎走失喜問京華
野望
西山白雪三城戍南浦清江萬里橋海内風塵諸弟隔
天涯涕淚一身遙唯將遲暮供多病未有涓埃答聖朝
跨馬出郊時極目不堪人事日蕭條
孫僅所云夐邈高聳若鑿太虚而噭萬竅此類是已流
連光景何足語此
朱鶴齡曰按史是時分劔南為兩節度而西山三城
列戍百姓罷於調役高適嘗上疏論之不納公詩當
為此作故有人事蕭條之嘆
水檻遣心
去郭軒楹敞無村眺望賖澄江平少岸幽樹晚多花細
雨魚兒出微風燕子斜城中十萬戶此地兩三家
葉夢得曰詩語忌過巧然緣情體物自有天然之妙
如老杜細雨魚兒出微風燕子斜此十字殆無一字
虚設細雨著水面為漚魚嘗上浮而淰若大雨則伏
而不出矣燕體輕弱風猛則不勝惟微風乃受以為
勢故又有輕燕受風斜之句
屏跡
用拙存吾道幽居近物情桑麻深雨露燕雀半生成村
鼓時時急漁舟箇箇輕杖藜從白首心跡喜雙清
訏謨定命遠猶辰告謝安石愛之如此頷聫允為雅人
深致
晚起家何事無營地轉幽竹光團野色舍影漾江流失
學從兒懶長貧任婦愁百年渾得醉一月不梳頭
洪仲曰末聯以曠達寓悲涼也
奉酬嚴公寄題野亭之作
拾遺曾奏數行書懶性從來水竹居奉引濫騎沙苑馬
幽棲真釣錦江魚謝安不倦登臨費阮籍焉知禮法疎
枉沐旌麾出城府草茅無徑欲教鋤
仇兆鰲曰嚴詩欵曲殷勤公詩和平委婉觧者指嚴
為語多譏刺指公為始終傲岸兩失作者之意
嚴公仲夏枉駕草堂兼携酒饌(得寒字)
竹裏行厨洗玉盤花邊立馬簇金鞍非關使者徵求急
自識將軍禮數寬百年地僻柴門迥五月江深草閣寒
看弄漁舟移白日老農何有罄交歡
飲真茹強老筆紛披
嚴公廳宴同詠蜀道畫圖(得空字)
日臨公館靜畫滿地圖雄劔閣星橋北松州雪嶺東華
夷山不斷吳蜀水相通興與烟霞會清樽幸不空
直是氣象不同
奉送嚴公入朝十韻
鼎湖瞻望遠象闕憲章新四海猶多難中原憶舊臣與
時安反側自昔有經綸感激張天步從容靜塞塵南圖
迴羽翮北極捧星辰漏鼓還思晝宫鸚罷囀春空留玉
帳術愁殺錦城人閣道通丹地江潭隠白蘋此生那老
蜀不死會歸秦公若登台輔臨危莫愛身
盧世㴶曰氣象規模雅與題稱末復法言忠告令人
肅然子美真古人也
送嚴侍郎到綿州同登杜使君江樓(得心字)
野興每難盡江樓延賞心歸朝送使節落景惜登臨稍
稍烟集渚微微風動襟重船依淺瀨輕鳥度層隂檻峻
背幽谷忩虚交茂林燈光散遠近月彩靜高深城擁朝
來客天横醉後參窮途衰謝意苦調短長吟此會共能
幾諸孫賢至今不勞朱戶閉自待白河沈
奉濟驛重送嚴公四韻
遠送從此别青山空復情幾時杯重把昨夜月同行列
郡謳歌惜三朝出入榮江村獨歸處寂寞飬殘生
一往情深足見嚴杜交誼
九日奉寄嚴大夫
九日應愁思經時冒險難不眠持漢節何路出巴山小
驛香醪嫩重巖細菊斑遙知簇鞍馬迴首白雲間
蔡夢弼曰公九日在梓登臨時嚴武還朝尚在蜀棧
道中也
王嗣奭曰通篇不說憶嚴只寫其客行之景與思已
之情正是深於憶者
黃草
黃草峽西船不歸赤甲山下行人稀秦中驛使無消息
蜀道兵戈有是非萬里秋風吹錦水誰家別淚濕羅衣
莫愁劔閣終堪據聞道松州已被圍
氣格蒼健五六乃如老樹著花必求其事以實之徒增
紛紛
懷舊
地下蘇司業情親獨有君那因喪亂後便有死生分老
罷知明鏡悲來望白雲自從失詞伯不復更論文
所思(原注得台州鄭司戶虔消息)
鄭老身仍竄台州信始傳為農山澗曲卧病海雲邊世
已疎儒素人猶乞酒錢徒勞望牛斗無計斸龍泉
不見(原注近無李白消息)
不見李生久佯狂真可哀世人皆欲殺吾意獨憐才敏
捷詩千首飄零酒一杯匡山讀書處頭白好歸來
三詩真朴若自胸臆流出所謂文生於情不求工而自
至
題玄武禪師屋壁
何年顧虎頭滿壁畫滄洲赤日石林氣青天江海流錫
飛常近鶴杯度不驚鷗似得廬山路真隨惠遠遊
黃生曰三四本極竒險看似尋常以竒在立意而句
法渾融也
客夜
客睡何曾著秋天不肯明卷簾殘月影高枕遠江聲計
拙無衣食途窮仗友生老妻書數紙應悉未歸情
王嗣奭曰何曾不肯四字愁懷畢露所謂愁人知夜
長也
客亭
秋忩猶曙色落木更天風日出寒山外江流宿霧中聖
朝無棄物老病已成翁多少殘生事飄零似轉蓬
野望
金華山南涪水西仲冬風日始凄凄山連越嶲蟠三蜀
水散巴渝下五溪獨鶴不知何事舞飢烏似欲向人啼
射洪春酒寒仍綠目極傷神誰為攜
壯士拂劍浩然彌哀五六情雖間入氣自孤行此殆非
人力可幾
張溍曰三四自然壯麗七子之祖
聞官軍收河南河北
劔外忽傳收薊北初聞涕淚滿衣裳却看妻子愁何在
漫卷詩書喜欲狂白首放歌須縱酒青春作伴好還鄉
即從巴峽穿巫峽便下襄陽向洛陽(原注余田園在東京)
驚喜溢於字句之外故其為詩一氣呵成法極無迹末
聯撒手空行如懶殘履衡嶽之石旋轉而下非有伯昏
瞀人之氣者不能也
王嗣奭曰一氣流注而曲折盡情絶無粧點愈樸愈
真他人決不能道
浦起龍曰八句其疾如飛題事只一句餘俱寫情神
理妙在逼真杜老生平第一首快詩
唐書寶應元年冬官軍進克東都河南平次年正月
史朝義死於廣陽李懷仙斬其首以獻河北平
御選唐宋詩醇卷十五
