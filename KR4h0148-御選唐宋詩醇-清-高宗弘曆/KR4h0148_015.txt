御選唐宋詩醇卷六
隴西李白詩六
獻從叔當塗宰陽冰
金鏡霾六國亡新亂天經焉知高光起自有羽翼生蕭
曹安&KR1160;屼耿賈摧欃槍吾家有季父傑出聖代英雖無
三台位不借四豪名激昂風雲氣終協龍虎精弱冠燕
趙來賢彦多逢迎魯連善談笑季布折公卿遥知禮數
絶常恐不合并惕想結宵夢素心久已冥顧慙青雲器
謬奉玉樽傾山陽五百年綠竹忽再榮高歌振林木大
笑喧雷霆落筆灑篆文崩雲使人驚吐辭又炳煥五色
羅華星秀句滿江國高才掞天庭宰邑艱難時浮雲空
古城居人若薙草掃地無纖莖惠澤及飛走農夫盡歸
耕廣漢水萬里長流玉琴聲雅頌播吳越還如泰階平
小子别金陵來時白下亭羣鳳憐客鳥差池相哀鳴各
拔五色毛意重泰山輕贈微所費廣斗水澆長鯨彈劎
歌苦寒嚴風起前楹月銜天門曉霜落牛渚清長歎即
歸路臨川空屏營
贈汪倫
李白乘舟將欲行忽聞岸上踏歌聲桃花潭水深千尺
不及汪倫送我情
楊齊賢曰白遊涇縣桃花潭村人汪倫常醖美酒以
待白倫之裔孫至今寶其詩
安陸白兆山桃花嵒寄劉侍御綰
雲卧三十年好閒復愛仙蓬壺雖冥絶鸞鶴心悠然歸
來桃花嵒得憩雲窗眠對嶺人共語飲潭猨相連時昇
翠微上邈若羅浮巅兩岑抱東壑一嶂横西天樹雜日
易隱崖傾月難圓芳草換野色飛蘿搖春煙入遠構石
室選幽開上田獨此林下意杳無區中緣永辭霜臺客
千載方來旋
此等篇詠與鮑參軍謝宣城自是神合不徒形似
淮南卧病書懷寄蜀中趙徵君蕤
吳會一浮雲飄如遠行客功業莫從就歲光屢奔廹良
圖俄棄捐衰疾乃綿劇古琴藏虚匣長劎挂空壁楚冠
懷鍾儀越吟比莊舄國門遥天外鄉路遠山隔朝憶相
如臺夜夢子雲宅旅情初結緝秋氣方寂歴風入松下
清露出草間白故人不可見幽夢誰與適寄書西飛鴻
贈爾慰離析
亦是宣城一派視移病還園示親屬詩有過之無不及
也
楊慎曰太白渡荆門詩仍連故鄉水萬里送行舟送
人之羅浮詩爾去之羅浮余還憩峨嵋及此詩國門
遥天外四句皆寓鄉思
楊慎曰趙蕤梓州人精於數學蘇頲薦西蜀人才云
趙蕤術數李白文章宋人注李詩遺其事
望終南山寄紫閣隠者
出門見南山引領意無限秀色難為名蒼翠日在眼有
時白雲起天際自舒卷心中與之然託興每不淺何當
造幽人滅跡棲絶巘
淡雅自然處神似淵明白雲天際無心舒卷白詩妙有
其意
秋夜宿龍門香山寺奉寄王方城十七丈奉國營
上人從弟幼成令問
朝發汝海東暮棲龍門中水寒夕波急木落秋山空望
極九霄迥賞幽萬壑通目皓沙上月心清松下風玉斗
横網戶銀河耿花宫興在趣方逸歡餘情未終鳳駕憶
王子虎溪懷遠公桂枝坐蕭瑟棣華不復同流恨寄伊
水盈盈焉可窮
沙丘城下寄杜甫
我來竟何事高卧沙丘城城邊有古樹日夕連秋聲魯
酒不可醉齊歌空復情思君若汶水浩蕩寄南征
白與杜甫相知最深飯顆山頭一絶本事詩及酉陽雜
俎載之盖流俗傳聞之說白集無是也鮑庾隂何詞流
所重李杜實嘗宗之特所成就者大不寄其籬下耳安
得以為譏議之辭乎甫詩及白者十餘見白詩亦屢及
甫即此結語情亦不薄矣世俗輕誣古人往往類是尚
論者當知之
鍾惺曰一片真氣
沈德潜曰有餘地有餘情此詩家正聲也浮淺者以
為無味
淮隂書懷寄王宗城
沙墩至梁苑二十五長亭大舶夾雙艣中流鵝鸛鳴雲
天掃空碧川嶽涵餘清飛鳬從西來適與佳興并眷言
王喬舄婉孌故人情復此親懿會而增交道榮沿洄且
不定飄忽悵徂征暝投淮隂宿欣得漂毋迎斗酒烹黃
雞一餐感素誠予為楚壯士不是魯諸生有德必報之
千金耻為輕緬書羇孤意遠寄櫂歌聲
一起真有萬夫之禀吕本中稱此篇與關山月為氣雄
一世非虚言也
聞王昌齡左遷龍標遥有此寄
楊花落盡子規啼聞道龍標過五溪我寄愁心與明月
隨風直到夜郎西
胡應麟曰此詩及下江陵洛陽聞笛望天門山等作
真有揮斥八極凌厲九霄之意
沈德潜曰即將心寄明月流影入君懷之意出以搖
曳之筆語意一新
憶舊遊寄譙郡元参軍
憶昔洛陽董糟丘為余天津橋南造酒樓黃金白璧買
歌笑一醉累月輕王侯海内賢豪青雲客就中與君心
莫逆廻山轉海不作難傾情倒意無所惜我向淮南攀
桂枝君留洛北愁夢思不忍别還相隨相隨迢迢訪仙
城三十六曲水廻縈一溪初入千花明萬壑度盡松風
聲銀鞍金絡倒平地漢東太守來相迎紫陽之真人邀
我吹玉笙餐霞樓上動仙樂嘈然宛似鸞鳳鳴袖長管
催欲輕舉漢中太守醉起舞手持錦袍覆我身我醉横
眠枕其股當筵意氣凌九霄星離雨散不終朝分飛楚
關山水遥余既還山尋故巢君亦歸家渡渭橋君家嚴
君勇貔虎作尹并州遏戎虜五月相呼度太行摧輪不
道羊腸苦行來北涼歲月深感君貴義輕黃金瓊杯綺
食青玉案使我醉飽無歸心時時出向城西曲晉祠流
水如碧玉浮舟弄水簫鼓鳴微波龍鱗莎草綠興來携
妓恣經過其若楊花似雪何紅粧欲醉宜斜日百尺清
潭寫翠娥翠娥嬋娟初月輝美人更唱舞羅衣清風吹
歌入空去歌曲自繞行雲飛此時行樂難再遇西遊因
獻長楊賦北闕青雲不可期東山白首還歸去渭橋南
頭一遇君酇臺之北又離羣問余别恨知多少落花春
暮争紛紛言亦不可盡情亦不可極呼兒長跪緘此辭
寄君千里遥相憶
白詩天才縱逸至於七言長古往往風雨争飛魚龍百
變又如大江無風波浪自湧白雲從空隨風變滅誠可
謂怪偉竒絶者矣此篇最有紀律可循歴數舊遊純用
序事之法以離合為經緯以轉折為節奏結構極嚴而
神氣自暢至於竒情勝致使覽者應接不暇又其才之
獨擅者耳
唐汝詢曰此篇敘事四轉語若貫珠又非初唐牽合
之比長篇當以此為法
吳昌祺曰長篇步步竒崛蒼勁亦天然筆力也
楊齊賢曰唐地理志亳州譙郡有鄼縣鄼才何切蕭
何子孫所續封何所封音贊漢屬南陽郡
月夜江行寄崔員外宗之
飄飄江風起蕭颯海樹秋登艫美清夜挂席移輕舟月
隨碧山轉水合青天流杳如星河上但覺雲林幽歸路
方浩浩徂川去悠悠徒悲蕙草歇復聽菱歌愁岸曲迷
後浦沙明瞰前洲懷君不可見望遠增離憂
可謂工於發端警句亦直逼二謝
宿白鷺洲寄楊江寧
朝别朱雀門暮棲白鷺洲波光搖海月星影入城樓望
美金陵宰如思瓊樹憂徒令魂入夢翻覺夜成秋綠水
解人意為余西北流因聲玉琴裏蕩漾寄君愁
節諧語警
新林浦阻風寄友人
潮水定可信天風難與期清晨西北轉薄暮東南吹以
此難挂席佳期益相思海月破圓影菰蔣生綠池昨日
北湖梅開花已滿枝今朝東門柳夾道垂青絲歲物忽
如此我來定幾時紛紛江上雪草草客中悲明發新林
浦空吟謝朓詩
起勢竒崛寄懷處不勝晼晚之歎
寄韋南陵冰余江上乘興訪之遇尋顔尚書笑有
此贈
南船正東風北船來自緩江上相逢借問君語笑未了
風吹斷聞君携妓訪情人應為尚書不顧身堂上三千
珠履客甕中百斛金陵春恨我阻此樂淹留楚江濱月
色醉遠客山花開欲然春風狂殺人一日劇三年乘興
嫌太遲焚却子猷船夢見五柳枝已堪挂馬鞭何日到
彭澤長歌陶令前
語笑末了風吹斷畫出兩舟相遇情景鍾惺極賞其工
題情深樹寄象公
腸斷枝上猨淚添山下樽白雲見我去亦為我飛翻
古意然必有所謂不必強解或以白雲為白虎引周處
射虎事實之更屬紕繆
北山獨酌寄韋六
巢父將許由未聞買山隠道存跡自高何憚去人近紛
吾下兹嶺地閒喧亦冺門横羣岫開水鑿衆泉引屏高
而在雲竇深莫能凖川光晝昏凝林氣夕凄緊於焉摘
朱果兼得飬玄牝坐月觀寶書拂霜弄瑶軫傾壺事幽
酌顧影還獨盡念君風塵游傲爾令自哂
鮑謝集中高作
寄東魯二稚子
吳地桑葉綠吳蠶已三眠我家寄東魯誰種龜隂田春
事已不及江行復茫然南風吹歸心飛墮酒樓前樓東
一株桃枝葉拂青烟此樹我所種别來向三年桃今與
樓齊我行尚未旋嬌女字平陽折花倚桃邊折花不見
我淚下如流泉小兒名伯禽與姊亦齊肩雙行桃樹下
撫背復誰憐念此失次第肝腸日憂煎裂素寫遠意因
之汶陽川
范杼曰天下喪亂骨肉分離此老杜詠懷入門號咷
以下意也然彼合此離彼有哭其死此則憐其生彼
兼時事此乃單咏要皆憂思之正者也
沈德潜曰家常語𤨏𤨏屑屑彌見其真
廣記曰太白於任城縣造酒樓其居在酒樓前
獨酌清溪江石上寄權昭夷
我携一樽酒獨上江祖石自從天地開更長幾千尺舉
杯向天笑天廻日西照永願坐此石長垂嚴陵釣寄謝
山中人可與爾同調
禪房懷友人岑倫(自註時南遊羅浮兼泛桂海自春徂秋不返僕旅江外書情寄)
(之)
嬋娟羅浮月搖艷桂水雲美人竟獨往而我安得羣一
朝語笑隔萬里懽情分沉吟綵霞沒夢寐羣芳歇歸鴻
渡三湘遊子在百粤邊塵染衣劎白日彫華髮春風變
楚關秋聲落吳山草木結悲緒風沙淒苦顔朅來已永
久頽思如循環飄飄限江裔想像空留滯離憂每醉心
别淚徒盈袂坐愁青天末出望黃雲蔽目極何悠悠梅
花南嶺頭空長滅征鳥水闊無還舟寶劎終難託金囊
非易求歸來儻有問桂樹山之幽
稱心而言意足而止情深語摯老筆紛披
廬山謠寄盧侍御虚舟
我本楚狂人鳳歌笑孔丘手持綠玉杖朝别黃鶴樓五
嶽尋仙不辭遠一生好入名山遊廬山秀出南斗傍屏
風九叠雲錦張影落明湖青黛光金闕前開二峰長銀
河倒挂三石梁香爐瀑布遥相望廻厓沓嶂凌蒼蒼翠
影紅霞映朝日鳥飛不到吳天長登高壯觀天地間大
江茫茫去不還黃雲萬里動風色白波九道流雪山好
為廬山謠興因廬山發閒窺石鏡清我心謝公行處蒼
苔沒早服還丹無世情琴心三叠道初成遥見仙人綵
雲裏手把芙蓉朝玉京先期汗漫九垓上願接盧敖遊
太清
天馬行空不可羈紲
桂臨川曰全篇開闔軼蕩冠絶古今即使工部為之
未易及此高岑輩恐亦脅息其襟期雄曠辭旨慷慨
音節瀏亮無一不可
春日歸山寄孟浩然
朱紱遺塵境青山謁梵筵金繩開覺路寶筏度迷川嶺
樹攅飛栱嵒花覆谷泉塔形標海月樓勢出江煙香氣
三天下鐘聲萬壑連荷秋珠已滿松密盖初圓鳥聚疑
聞法龍參若護禪媿非流水韻叨入伯牙弦
方回曰太白負不羈之才樂府大篇翕忽變化而律
詩乃工夫縝密如此杜審言宋之問相伯仲
道經三天者清微天禹餘天大赤天也
流夜郎至西塞驛寄裴隠
揚帆借天風水驛苦不緩平明及西塞已先投沙伴廻
巒引羣峰横蹙楚山斷砯衝萬壑會震沓百川滿龍怪
潜溟波俟時救災旱我行望雷雨安得霑枯散鳥去天
路長人愁春光短空將澤畔吟寄爾江南管
自漢陽病酒歸寄王明府
去歲左遷夜郎道琉璃硯水長枯槁今年勅放巫山陽
蛟龍筆翰生輝光聖主還聽子虚賦相如却與論文章
願掃鸚鵡洲與君醉百場嘯起白雲飛七澤歌吟淥水
動三湘莫惜連船沽美酒千金一擲買春芳
平生飛動意見爾不能無胸懷正復如此
江夏寄漢陽輔錄事
誰道此水廣狹如一匹練江夏黃鶴樓青山漢陽縣大
語猶可聞故人難可見君草陳琳檄我書魯連箭報國
有壯心龍顔不廻眷西飛精衛鳥東海何由填鼓角徒
悲鳴樓船習征戰抽劎步霜月夜行空庭徧長呼結浮
雲埋沒顧榮扇他日觀軍容投壺接高宴
早春寄王漢陽
聞道春還未相識走傍寒梅訪消息昨夜東風入武陽
陌頭楊柳黃金色碧水浩浩雲茫茫美人不來空斷腸
預拂青山一片石與君連日醉壺觴
秀骨天成偶然涉筆無不入妙
江上寄元六林宗
霜落江始寒楓葉綠未脱客行悲清秋永路苦不達滄
波眇川汜白日隠天末停櫂依林巒驚猿相叫聒夜分
河漢轉起視溟漲闊涼風何蕭蕭流水鳴活活浦沙淨
如洗海月明可掇蘭交空懷思瓊樹詎解渴勖哉滄洲
心歲晚庶不奪幽賞頗自得興遠與誰豁
涇溪南藍山下有落星潭可以卜築余泊舟石上
寄何判官昌浩
藍岑竦天壁突兀如鯨額奔蹙横澄潭勢吞落星石沙
帶秋月明水搖寒山碧佳境宜緩櫂清暉能留客恨君
阻歡遊使我自驚惕所期俱卜築結茅鍊金液
早過漆林渡寄萬巨
西經大藍山南來漆林渡水色倒空青林煙横積素漏
流昔吞翕沓浪競奔注潭落天上星龍開水中霧嶢巖
注公栅突兀陳焦墓嶺峭紛上干川明屢廻顧因思萬
夫子解渴同瓊樹何日覩清光相歡詠佳句
游敬亭寄崔侍御
我家敬亭下輙繼謝公作相去數百年風期宛如昨登
高素秋月下望青山郭俯視鴛鷺羣飲啄自鳴躍夫子
雖蹭蹬瑶臺雪中鶴獨立窺浮雲其心在寥廓時來顧
我笑一飯葵與藿世路如秋風相逢盡蕭索腰間玉具
劎意許無遺諾壯士不可輕相期在雲閣
自金陵泝流過白璧山翫月達天門寄句容王主
簿
滄江泝流歸白璧見秋月秋月照白璧皓如山隂雪幽
人停宵征賈客忘早發進帆天門山廻首牛渚沒川長
信風來日出宿霧歇故人在咫尺新賞成胡越寄君青
蘭花惠我庶不絶
白寄人之詩大致泛濫於元嘉以還此前諸篇皆是也
白嘗謂建安以來綺麗非珍盖亦大概言之至其間表
表諸人曷嘗不歴閫入室相與周旋出入乎特才實邁
古故大而化之其淵源有自來矣杜甫亦復如是詞人
落筆往往過當甫嘗云陶謝不枝梧他日則云安得思
如陶謝手令渠述作與同遊後人過尊二家或欲盡薄
從前非通論也
秋日魯郡堯祠亭上宴别杜補闕范侍御
我覺秋興逸誰云秋興悲山將落日去水與晴空宜魯
酒白玉壺送行駐金羈歇鞍憩古木解帶挂横枝歌鼓
川上亭曲度神飈吹雲歸碧海夕鴈沒青天時相失各
萬里茫然空爾思
飄然而來戛然而止格調高逸有如鵬翔末息翩翩而
自逝
胡震亨曰太白詩押宜字韻者凡五見此其一也他
如月色望不盡空天父相宜謔浪偏相宜置酒正相
宜春風與醉客今日乃相宜韻致俱勝
段成式曰李集有堯祠贈杜補闕者老杜也
别魯頌
誰道泰山高下却魯連節誰云秦軍衆摧却魯連舌獨
立天地間清風灑蘭雪夫子還倜儻攻文繼前烈錯落
石上松無為秋霜折贈言鏤寶刀千歲庶不滅
與堯祠宴别二詩皆極清健太冲挺拔景純豪儁非潘
陸諸人之比
劉辰翁曰上六句意象高迥自切事情結末古意選
語
夢遊天姥吟留别
海客談瀛洲煙濤微茫信難求越人語天姥雲霓明滅
或可覩天姥連天向天横勢拔五嶽掩赤城天台四萬
八千丈對此欲倒東南傾我欲因之夢吳越一夜飛度
鏡湖月湖月照我影送我至剡溪謝公宿處今尚在淥
水蕩漾清猨啼脚著謝公屐身登青雲梯半壁見海日
空中聞天雞千巖萬轉路不定迷花倚石忽已暝熊咆
龍吟殷巖泉慄深林兮驚層巔雲青青兮欲雨水澹澹
兮生煙列缺霹靂丘巒崩摧洞天石扇訇然中開青冥
浩蕩不見底日月照耀金銀臺霓為衣兮風為馬雲之
君兮紛紛而來下虎鼓瑟兮鸞廻車仙之人兮列如麻
忽魂悸以魄動怳驚起而長嗟惟覺時之枕席失向來
之煙霞世間行樂亦如此古來萬事東流水别君去時
何時還且放白鹿青崖間須行即騎訪名山安能摧眉
折腰事權貴使我不得開心顔
七言歌行本出楚騷樂府至扵太白然後窮極筆力優入聖
域昔人謂其以氣為主以自然為宗以俊逸高暢為貴咏之
使人飄揚欲仙而尤推其天姥吟遠别離等篇以為雖
子美不能道盖其才横絶一世故興會標舉非學可及
正不必執此謂子美不能及也此篇夭矯離竒不可方
物然因語而夢因夢而悟因悟而别節次相生絲毫不
亂若中間夢境迷離不過詞意偉怪耳胡應麟以為無
首無尾窈冥昏默是真不可以說夢也特謂非其才力
學之立見顛踣則誠然耳
范杼曰夢吳越以下夢之源也次諸節夢之波瀾也
其間顯而晦晦而顯非太白之胸次筆力亦不能發
此
高棅曰白遠别離長相思烏栖曲鳴臯歌梁園吟天
姥吟廬山謠等作長篇短韻驅駕氣勢殆與南山秋
色争高可也
王世貞曰歐陽公自謂廬山高明妃曲李杜所不能
作非公言也無論其他只半壁見海日空中聞天雞
率爾語公能道否
留别廣陵諸公
憶昔作少年結交趙與燕金羈絡駿馬錦帶横龍泉寸
心無疑事所向非徒然晚節覺此疎獵精草太玄空名
束壯士薄俗棄高賢中回聖明顧揮翰凌雲煙騎虎不
敢下攀龍忽墮天還家守清真孤潔勵秋蟬鍊丹費火
石採藥窮山川卧海不關人租稅遼東田乘興忽復起
櫂歌溪中船臨醉謝葛強山公欲倒鞭狂歌自此别垂
釣滄浪前
金陵酒肆留别
風吹柳花滿店香吳姬壓酒喚客嘗金陵子弟來相送
欲行不行各盡觴請君試問東流水别意與之誰短長
言有盡而意無窮味在酸醎之外
黃庭堅曰學者若不見古人用意處但得其皮毛所
以去之甚遠如此詩若人復能為首句亦未是太白
至於次句壓酒字他人亦自難及三四句益不同五
六句乃真太白妙處當潜心焉
鍾惺曰不須多亦不須深寫得情出
贈别鄭判官
竄逐勿復哀慚君問寒灰浮雲本無意吹落章華臺遠
别淚空盡長愁心已摧二年吟澤畔顦顇幾時廻
黃鶴樓送孟浩然之廣陵
故人西辭黃鶴樓煙花三月下揚州孤帆遠影碧空盡
唯見長江天際流
語近情遥有手揮五弦目送飛鴻之妙
唐汝詢曰目力已極離思無涯悵望之情俱在言外
留别賈舍人至
大梁白雲起飄颻來南洲裴回蒼梧野十見羅浮秋鼇
抃山海傾四溟揚洪流意欲託孤鳳從之摩天遊鳳苦
道路難翺翔還崑丘不肯銜我去哀鳴慙不周遠客謝
主人明珠難暗投拂拭倚天劍西登岳陽樓長嘯萬里
風掃清胸中憂誰念劉越石化為繞指柔
秋風吹胡霜凋此簷下芳折芳怨歲晚離别悽以傷謬
攀青瑣賢延我於北堂君為長沙客我獨之夜郎勸此
一杯酒豈惟道路長割珠兩分贈寸心貴不忘何必兒
女仁相看淚成行
深於比喻乃騷人之遺意其音哀婉情景正合
渡荆門送别
渡遠荆門外來從楚國遊山隨平野盡江入大荒流月
下飛天鏡雲生結海樓仍連故鄉水萬里送行舟
項聯與杜甫之星垂平野闊月湧大江流句法相類亦
氣勢均敵胡震亨以杜為勝亦故為低昂耳
南陵别兒童入京
白酒新熟山中歸黃雞啄黍秋正肥呼童烹雞酌白酒
兒女嬉笑牽人衣高歌取醉欲自慰起舞落日争光輝
游說萬乘苦不蚤著鞭跨馬涉遠道會稽愚婦輕買臣
余亦辭家西入秦仰天大笑出門去我軰豈是蓬蒿人
結句以直致見風格所謂辭意俱盡如截奔馬
江夏别宋之悌
楚水清若空遥將碧海通人分千里外興在一杯中谷
鳥吟晴日江猨嘯晚風平生不下淚於此泣無窮
登高而呼衆山皆響
胡震亨曰項聯與達夫功名萬里外心事一杯中似
皆從庾抱之悲生萬里外恨起一杯中來而達夫較
厚太白較逸並未易軒輊
胡應鱗云高雖渾厚易到李則超逸入神
南陽送客
斗酒勿為薄寸心貴不忘坐惜故人去偏令遊子傷離
顔怨芳草春思結垂楊揮手再三别臨岐空斷腸
從古詩十九首脫化而出詞意俱古咏至五六可謂藴
藉風流矣
鍾惺曰項聯是客中送客語說得渾然不覺
送張舍人之江東
張翰江東去正值秋風時天清一鴈遠海闊孤帆遲白
日行欲暮滄波杳難期吳洲如見月千里幸相思
方回曰一雁孤帆之句亦以寓吾道不偶之歎下句
引白日滄波而云行欲暮杳難期意可見也
送王屋山人魏萬還王屋(并序)
王屋山人魏萬云自嵩宋沿吳相訪數千里不遇乘
興遊台越經永嘉觀謝公石門後於廣陵相見美其
愛文好古浪跡方外因述其行而贈是詩
僊人東方生浩蕩弄雲海沛然乘天遊獨往失所在魏
侯繼大名本家聊攝城卷舒入元化跡與古賢并十三
弄文史揮筆如振綺辯折田巴生心齊魯連子西涉清
洛源頗驚人世喧采秀卧王屋因窺洞天門朅來遊嵩
峰羽客何雙雙朝携月光子暮宿玉女窗鬼谷上窈窕
龍潭下奔潨東浮汴河水訪我三千里逸興滿吳雲飄
颻淛江汜揮手杭越間樟亭望潮還濤卷海門石雲横
天際山白馬走素車雷奔駭心顔遥聞會稽美且渡耶
溪水萬壑與千巖峥嶸鏡湖裏秀色不可名清輝滿江
城人遊月邊去舟在空中行此中久延佇入剡尋王許
笑讀曹娥碑沈吟黃絹語天台連四明日入向國清五
峯轉月色百里行松聲靈溪恣沿越華頂殊超忽石梁
横青天側足履半月忽然思永嘉不憚海路賖挂席歴
海嶠廻瞻赤城霞赤城漸微沒孤嶼前嶢兀水續萬古
流亭空千霜月縉雲川谷難石門最可觀瀑布挂北斗
莫窮此水端噴壁灑素雪空濛生晝寒却思惡溪去寧
懼惡溪惡咆哮七十灘水石相噴薄路創李北海(李公邕昔)
(為括州開此嶺路)巖開謝康樂(惡溪有謝康樂題詩處)松風和猨聲搜索
連洞壑徑出梅花橋雙溪納歸潮落帆金華岸赤松若
可招沈約八詠樓城西孤岧嶤岧嶤四荒外曠望羣川
會雲卷天地開波連浙西大亂流新安口北指嚴光瀨
釣臺碧雲中邈與蒼嶺對稍稍來吳都裴回上姑蘇煙
綿横九疑漭蕩見五湖目極心更遠悲歌但長吁廻橈
楚江濱揮策揚子津身著日本裘(裘則朝卿所贈日本布為之)昂藏
出風塵五月造我語知非佁儗人相逢樂無限水石日
在眼徒干五諸侯不致百金産吾友揚子雲弦歌播清
芬雖為江寧宰好與山公羣乘興但一行且知我愛君
君來幾何時僊臺應有期東窗綠玉樹定長三五枝至
今天壇人當笑爾歸遲我苦惜遠别茫然使心悲黃河
若不斷白首長相思
就彼所述鋪敘成文因其曲折緯以佳句大有帆隨湘
轉水到渠成之致
胡震亨曰佁一作儓儓儗言癡也司馬相如賦仡以
佁儗丑吏魚吏二切又音態礙注不前也雖似俗語
其來已久
送友人尋越中山水
聞道稽山去偏宜謝客才千巖泉灑落萬壑樹縈廻東
海横秦望西陵遶越臺湖清霜鏡曉濤白雪山來八月
枚乘筆三吳張翰杯此中多逸興早晚向天台
桂臨川曰太白天才飄逸長律雖法度整嚴而清骨
不泯
魯郡堯祠送竇明府薄華還西京(自注時久病初起作)
朝策黧眉騧舉鞭力不堪強扶愁疾向何處角巾微服
堯祠南長楊掃地不見日石門噴作金沙潭笑誇故人
指絶境山光水色青於藍廟中往往來擊鼓堯本無心
爾何苦門前長跪雙石人有女如花日歌舞銀鞍繡轂
往復廻簸林蹶石鳴風雷遠煙空翠時明滅白鷗歴亂
長飛雪紅泥亭子赤闌干碧流環轉青錦湍深沉百丈
洞海底那知不有蛟龍蟠君不見綠珠潭水流東海綠
珠紅粉沉光彩綠珠樓下花滿園今日曾無一枝在昨
夜秋聲閶闔來洞庭木落騷人哀遂將三五少年軰登
高遠望形神開生前一笑輕九鼎魏武何悲銅雀臺我
歌白雲倚窗牖爾聞其聲但揮手長風吹月度海來遥
勸仙人一杯酒酒中樂酣宵向分舉觴酹堯堯可聞何
不令臯繇擁篲横八極直上青天揮浮雲高陽小飲真
𤨏𤨏山公酩酊何如我竹林七子去道賖蘭亭雄筆安
足誇堯祠笑殺五湖水至今顦顇空荷花爾向西秦我
東越暫向瀛洲訪金闕藍田太白若可期為余掃灑石
上月
起滅在手變化從心初曷嘗沾沾於矩矱而意之所到
無不應節合拍歌行至此豈非神品
金鄉送韋八之西京
客自長安來還歸長安去狂風吹我心西挂咸陽樹此
情不可道此别何時遇望望不見君連山起煙霧
魯郡東石門送杜二甫
醉别復幾日登臨徧池臺何時石門路重有金樽開秋
波落泗水海色明徂徠飛蓬各自遠且盡手中杯
無限低徊有說不盡處可謂情深於辭
㶚陵行送别
送君㶚陵亭㶚水流浩浩上有無花之古樹下有傷心
之春草我向秦人問路岐云是王粲南登之古道古道
連綿走西京紫闕落日浮雲生正當今夕斷腸處黃鸝
愁絶不忍聽
古之傷心人别有懷抱是詩之謂矣
送裴十八圖南歸嵩山
君思潁水綠忽復歸嵩岑歸時莫洗耳為我洗其心洗
心得真情洗耳徒買名謝公終一起相與濟蒼生
沉刻之意以快語出之可令聞者驚竦
同王昌齡送族弟襄歸桂陽
秦地見碧草楚謠對清樽把酒爾何思鷓鴣啼南園余
欲羅浮隱猶懷明主恩躊躇紫宫戀孤負滄洲言終然
無心雲海上同飛翻相期乃不淺幽桂有芳根
蕭士贇曰細味此詩非一飯不忘君者乎議者何厚
誣太白之不如杜也
爾家何在瀟湘川青莎白石長沙邊昨夢江花照江日
幾枝正發東窗前覺來欲往心悠然魂隨越鳥飛南天
秦雲連山海相接桂水横煙不可涉送君此去令人愁
風帆茫茫隔河洲春潭瓊草綠可折西寄長安明月樓
桂臨川曰情出至悃詞調警絶
送崔度還吳(自注度故人禮部員外輔國之子)
幽燕沙雪地萬里盡黃雲朝吹歸秋雁南飛日幾羣中
有孤鳳雛哀鳴九天聞我乃重此鳥綠章五色分胡為
雜凡禽雞鶩輕賤君舉手捧爾足疾心若火焚拂羽淚
滿面送之吳江濆去影忽不見躊躇日將曛
哀痛之音篤於故舊自見深情
金陵送張十二再遊東吳
張翰黃花句風流五百年誰人今繼作夫子世稱賢再
動游吳櫂還浮入海船春光白門柳霞色赤城天去國
難為别思歸各未旋空餘賈生淚相顧共悽然
張翰雜詩青條若總翠黃華如散金
御選唐宋詩醇卷六
