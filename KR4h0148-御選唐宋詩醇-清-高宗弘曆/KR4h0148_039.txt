御選唐宋詩醇卷十八
襄陽杜甫詩十
草閣
草閣臨無地柴扉永不關魚龍迴夜水星月動秋山久
露清初濕高雲薄未還汎舟慚小婦飄泊損紅顔
江上
江上日多雨蕭蕭荆楚秋高風下木葉永夜攬貂裘勲
業頻看鏡行藏獨倚樓時危思報主衰謝不能休
頷聯抑欝無聊却說得如此含蓄宜宋真宗之亟稱之
也
中夜
中夜江山静危樓望北辰長為萬里客有媿百年身故
國風雲氣高堂戰伐塵胡鶵負恩澤嗟爾太平人
江漢
江漢思歸客乾坤一腐儒片雲天共遠永夜月同孤落
日心猶壯秋風病欲疎古來存老馬不必取長途
趙汸曰中四句情景混合入化
胡應麟曰含闊大於沉深高岑瞠乎其後
吾宗(原注衛倉曹崇簡)
吾宗老孫子質朴古人風耕鑿安時論衣冠與世同在
家常早起憂國願年豐語及君臣際經書滿腹中
胡應麟曰寓神竒於古澹儲孟莫能為前
有歎
壯心久零落白首寄人間天下兵常鬭江東客未還窮
猿號雨雪老馬怯關山武德開元際蒼生豈重攀
有慨乎其言之是為匪風下泉之緒
中宵
西閣百尋餘中宵步綺疏飛星過水白落月動沙虚擇
木知幽鳥潛波想巨魚親朋滿天地兵甲少來書
頷聯名雋比之月映清淮之句真復相似
南極
南極青山衆西江白谷分古城疏落木荒戍密寒雲歲
月蛇常見風颷虎或聞近身皆鳥道殊俗自人羣睥睨
登哀柝矛弧照夕曛亂離多醉尉愁殺李將軍
獨坐
白狗斜臨北黃牛更在東峽雲常照夜江月會兼風曬
藥安垂老應門試小童亦知行不逮苦恨耳多聾
遠遊
江闊浮高棟雲長出斷山塵沙連越嶲風雨暗荆蠻雁
矯銜蘆内猿啼失木間弊裘蘇季子歴國未知還
情致纏綿却有寬閒之意
夜
露下天高秋水清空山獨夜旅魂驚疎燈自照孤帆宿
新月猶懸雙杵鳴南菊再逢人卧病北書不至雁無情
步檐倚杖看牛斗銀漢遥應接鳳城
宛轉關生渾然無迹
范杼曰善詩者就景中寫意不於意中尋景如杜詩
無端落葉蕭蕭下疎燈自照孤帆宿殊方落日元猿
哭諸聯即景物之中含蓄多少愁恨意若說出便短
淺矣
返照
楚王宫北正黃昏白帝城西過雨痕返照入江翻石壁
歸雲擁樹失山村衰年肺病唯高枕絶塞愁時早閉門
不可久留豺虎亂南方實有未招魂
日暮
牛羊下來久各巳閉柴門風月自清夜江山非故園石
泉流暗壁草露滴秋根頭白燈明裏何湏花燼繁
八月十五夜月二首
滿目飛明鏡歸心折大刀轉蓬行地遠攀桂仰天高水
路疑霜雪林棲見羽毛此時瞻白兔直欲數秋毫
起句突兀可謂工於發端
稍下巫山峽猶銜白帝城氣沉全浦暗輪仄半樓明刁
斗皆催曉蟾蜍且自傾張弓倚殘魄不獨漢家營
十六夜翫月
舊把金波爽皆傳玉露秋關山隨地闊河漢近人流谷
口樵歸唱孤城笛起愁巴童渾不寢半夜有行舟
胡應麟曰咏物起自六朝唐初沿襲雖風華競爽而
獨造未聞唯杜公諸作自開堂奥盡削前規如咏月
則關山隨地闊河漢近人流咏雨則野徑雲俱黑江
船火獨明咏雪則暗度南樓月寒深北渚雲咏夜則
重露成涓滴稀星乍有無皆精深竒䆳前無古人
十七夜翫月
秋月仍圓夜江村獨老身捲簾還照客倚杖更隨人光
射潛虬動明翻宿鳥頻茅齋依橘柚清切露華新
李因篤曰只仍圓夜三字說十七夜巳足再添便為
俗筆
月
四更山吐月殘夜水明樓塵匣元開鏡風簾自上鈎兔
應疑鶴髮蟾亦戀貂裘斟酌姮娥寡天寒奈九秋
起聯之妙不可形容東坡稱為絶唱不虚也
姚寬曰塵匣二句本沈雲卿月詩臺前疑挂鏡簾外
自懸鈎之句
雨
微雨不滑道斷雲疎復行紫崖奔處黑白鳥去邊明秋
日新霑影寒江舊落聲柴扉臨野碓半得搗香秔
黃生曰前半不煩繩削後半極力經營自起句外止
霑影二字著雨其餘俱是襯說此文家避實擊虚法
也
楚雨石苔滋京華消息遲山寒青兕呌江晚白鷗飢神
女花鈿落鮫人織杼悲繁憂不自整終日灑如絲
夜
絶岸風威動寒房燭影微嶺猿霜外叫江鳥夜深飛獨
立親雄劍哀歌嘆短衣煙塵繞閶闔白首壯心違
反照
反照開巫峽寒空半有無己低魚復暗不盡白鹽孤荻
岸如秋水松門似畫圖牛羊識僮僕既夕應傳呼
物色在有無之間可謂善於寫照
向夕
畎畆孤城外江村亂水中深山催短景喬木易高風鶴
下雲汀近鷄棲草屋同琴書散明燭長夜始堪終
深情畢露三四用字體物入微
曉望
白帝更聲盡陽臺曙色分高峯寒上日疊嶺宿霾雲地
坼江帆隠天清木葉聞荆扉對麋鹿應共爾為羣
李因篤曰寫景最工天清木葉聞更為微妙
雷
巫峽中宵動滄江十月雷龍蛇不成蟄天地劃争迴却
碾空山過深蟠絶壁來何湏妬雲雨霹靂楚王臺
熟食日示宗文宗武
消渴游江漢羈棲尚甲兵幾年逢熟食萬里逼清明松
栢邙山路風花白帝城汝曹催我老迴首淚縱横
不著一字悲感無窮惟真故妙耳
社日
陳平亦分肉太史竟論功今日江南老他時渭北童歡
娛看絶塞涕淚落秋風鴛鷺迴金闕誰憐病峽中
仇兆鰲曰慨古傷情其自負原不淺也
九日
重陽獨酌杯中酒抱病起登江上臺竹葉於人既無分
菊花從此不湏開殊方日落玄猿哭舊國霜前白雁來
弟妹蕭條各何往干戈衰謝兩相催
悲塞矣而聲情高亮後人九日詩無及之者
黃生曰岑參詩云見雁思鄉信聞猿積淚痕與五六
意同而此之融會藴藉更過彼十字也
大歴二年九月三十日
為客無時了悲秋向夕終瘴餘䕫子國霜薄楚王宫草
敵虚嵐翠花禁冷蘂紅年年小搖落不與故園同
黃生曰題作特書之體記為客之歲月便自具文見
意
浦起龍曰起法跳脱
小至
天時人事日相催冬至陽生春又來刺繡五紋添弱線
吹葭六琯動飛灰岸容待臘將舒柳天意衝寒欲放梅
雲物不殊鄉國異教兒且覆掌中杯
憶鄭南玭
鄭南伏毒寺瀟灑到江心石影銜珠閣泉聲帶玉琴風
杉曾曙倚雲嶠憶春臨萬里滄浪外龍蛇只自深
五六可謂鬆秀晴烟沙苑樹曉日渭川帆雖佳猶為習
見語
仇兆鰲曰吳若注云玭疑作玼玉色鮮潔也按鄭南
華州鄭縣之南詳詩意只是憶鄭南寺舊遊耳
愁(原注強戲為吳體)
江草日日喚愁生巫峽泠泠非世情盤渦鷺浴底心性
獨樹花發自分明十年戎馬暗萬國異域賓客老孤城
渭水秦山得見否人今罷病虎縱横
黃生曰沈憂莫寫對物生憎皆是愁人實歴之境草
生花發水流鷺浴皆喚愁之具愁從中來微物之故
則亦強戲言之而己
即事
暮春三月巫峽長皛皛行雲浮日光雷聲忽送千峯雨
花氣渾如百和香黃鶯過水翻迴去燕子銜泥濕不妨
飛閣捲簾圖畫裏虚無只少對瀟湘
即事
天畔羣山孤草亭江中風浪雨冥冥一雙白魚不受釣
三寸黃甘猶自青多病馬卿無日起窮途阮籍幾時醒
未聞細柳散金甲腸斷秦川流濁涇
朱瀚曰孤亭風雨不免有長鋏之歎
喜觀即到復題短篇二首
巫峽千山暗終南萬里春病中吾見弟書到汝為人意
答兒童問來經戰伐新泊船悲喜後欵欵話歸秦
三四語自衷發本色到家
待爾嗔烏鵲抛書示鶺鴒枝間喜不去原上急曾經江
閣嫌津柳風帆數驛亭應論十年事愁絶始星星
第五弟豐獨在江左近三四載寂無消息覓使寄
此二首
亂後嗟吾在羈棲見汝難草黃騏驥病沙晚鶺鴒寒楚
設關城險吳吞水府寬十年朝夕淚衣袖不曾乾
聞汝依山寺杭州定越州風塵淹别日江漢失清秋影
著啼猿樹魂飄結蜃樓明年下春水東盡白雲求
舍弟觀赴藍田取妻子到江陵喜寄
馬渡秦關雪正深北來肌骨苦寒侵他鄉就我生春色
故國移居見客心剰欲提携如意舞喜多行坐白頭吟
廵簷索共梅花笑冷蘂疎枝半不禁
盧世㴶曰次聯還題明淨而意更温深
黃生曰浣花溪裏花饒笑肯信吾兼吏隠名言其不
信巳衷廵簷索共梅花笑冷蘂疎枝半不禁言其善
會人意此嚴滄浪所謂詩有别趣非關理也
陪栢中丞觀宴將士
繡叚裝簷額金花帖鼓腰一夫先舞劍百戲後歌樵江
樹城孤遠雲臺使寂寥漢朝頻選將應拜霍嫖姚
得第三聯方見風格非尋常公宴語也
七月一日題終明府水樓
宓子彈琴邑宰日終軍棄繻英妙時承家節操尚不泯
為政風流今在茲可憐賓客盡傾蓋何處老翁來賦詩
楚江巫峽半雲雨清簟疎簾看奕碁
蘇軾曰參寥子言老杜詩云楚江巫峽半雲雨清簟
疎簾看奕碁此句可畫但恐畫不就耳僕言公禪人
亦復愛此綺語耶寥云譬如不事口腹人見江瑶柱
豈免一朵頥哉
季秋蘇五弟纓江樓夜宴崔十三評事韋少府姪
峽險江驚急樓高月迥明一時今夕會萬里故鄉情星
落黃姑渚秋辭白帝城老人因酒病堅坐看君傾
過客相尋
窮老真無事江山巳定居地幽忘盥櫛客至罷琴書挂
壁移筐果呼兒問煮魚時聞繫舟楫及此問吾廬
孟倉曹步趾領新酒醬二物滿器見遺老夫
楚岸通秋屐胡牀面夕畦藉糟分汁滓甕醬落提擕飯
糲添香味朋來有醉泥理生那免俗方法報山妻
二詩本色愛其涉筆成趣饒有逸致
柳司馬至
有使歸三峽相過問兩京函關猶出將渭水更屯兵設
備邯鄲道和親邏些城幽燕唯鳥去商洛少人行衰謝
身何補蕭條病轉嬰霜天到宫闕戀主寸心明
黃鶴曰大歴二年九月十月京師以吐蕃入寇兩戒
嚴故作此詩
謁真諦寺禪師
蘭若山高處烟霞嶂幾重凍泉依細石晴雪落長松問
法看詩妄觀身向酒慵未能割妻子卜宅近前峯
三四與泉聲咽危石一聯相似特意近自然耳
送李八秘書赴杜相公幕
青簾白舫益州來巫峽秋濤天地迴石出倒聽楓葉下
櫓搖背指菊花開貪趨相府今晨發恐失佳期後命催
南極一星朝北斗五雲多處是三台
寫楓葉菊花語極工細
送李功曹之荆州充鄭侍御判官重贈
曾聞宋玉宅每欲到荆州此地生涯晚遥悲水國秋孤
城一柱觀落日九江流使者雖光彩青楓遠自愁
孟浩然擅名之句贈送中乃有其氣象
見螢火
巫山秋夜螢火飛簾疎巧入坐人衣忽驚屋裏琴書冷
復亂簷前星宿稀却繞井欄添箇箇偶經花蘂弄輝輝
滄江白髮愁看汝來歲如今歸未歸
結聯點入見字便覺通體皆活
吹笛
吹笛秋山風月清誰家巧作斷腸聲風飄律吕相和切
月傍關山幾處明胡騎中宵堪北走武陵一曲想南征
故園楊柳今搖落何得愁中却盡生
吞吐含芳安詳合度極頓挫之妙而高雅絶人明人何
景明七律全本此種千載而下固有合續弦膠者也
孤雁
孤雁不飲啄飛鳴聲念羣誰憐一片影相失萬重雲望
盡似猶見哀多如更聞野鵶無意緒鳴噪自紛紛
師氏曰鮑當孤雁詩云更無聲斷續空有影相隨孤
則孤矣豈若此詩孤之中仍有不孤之意乎
白小
白小羣分命天然二寸魚細微霑水族風俗當園蔬入
肆銀花亂傾箱雪片虚生成猶拾卵盡取意何如
王嗣奭曰此詩起結藹然有萬物一體之念
鹿
永與清溪别蒙將玉饌俱無才逐仙隠不敢恨庖厨亂
世輕全物微聲及禍樞衣冠兼盜賊饕餮用斯湏
顧宸曰中郎之於董卓中散之於司馬及禍雖異其
以微聲致累則同也苟全性命於亂世不求聞達於
諸侯隆中所以獨高千古二語感慨甚大
見王監兵馬使說近山有白黑二鷹羅者久取竟
未能得王以為毛骨有異他鷹恐臘後春生鶱飛
避暖勁翮思秋之甚眇不可見請余賦詩
雪飛玉立盡清秋不惜竒毛恣遠遊在野只教心力破
干人何事網羅求一生自獵知無敵百中争能恥下鞲
鵬礙九天湏却避免藏三穴莫深憂
儼然為異人寫照竒傑之士亦復干人何事國家必求
之者有以取之也使負其岸異而不就網羅亦終無用
於世此詩引而伸之義可旁通知此可與言詩
王嗣奭曰氣魄雄偉不落纖巧家數
朱鶴齡曰太白詩神鷹夢澤不顧䲭鳶為君一擊鵬
搏九天義與此同
大歴三年春白帝城放船出瞿唐峽久居䕫府將
適江陵漂泊有詩凡四十韻
老向巴人裏今辭楚塞隅入舟翻不樂解纜獨長吁窄
轉深啼狖虚隨亂浴鳬石苔凌几杖空翠撲肌膚疊壁
排霜劍奔泉濺水珠杳冥藤上下濃淡樹榮枯神女峯
娟妙昭君宅有無曲留明怨惜夢盡失歡娛擺闔盤渦
沸欹斜激浪輸風雷纏地脉冰雪耀天衢鹿角真走險
狼頭如跋胡惡灘寧變色高卧負微軀書史全傾撓裝
囊半壓濡生涯臨臬兀死地脱斯湏不有平川決焉知
衆壑趨乾坤霾漲海雨露洗春蕪鷗鳥牽絲颺驪龍濯
錦紆落霞沉綠綺殘月壊金樞泥笋苞初荻沙茸出小
蒲雁兒争水馬燕子逐檣烏絶島容烟霧環洲納曉晡
前聞辨陶牧轉眄拂宜都縣郭南畿好(原注路入松滋縣)津亭
北望孤勞心依憩息朗詠劃昭蘇意遣樂還笑衰迷賢
與愚飄蕭將素髮汨沒聽洪鑪丘壑曾忘返文章敢自
誣此生遭聖代誰分哭窮途卧疾淹為客蒙恩早厠儒
廷争酬造化樸直乞江湖灧澦險相迫滄浪深可逾浮
名尋已巳懶計却區區喜近天皇寺先披古畫圖(原注此寺)
(有晉右軍書張僧繇畫孔子泊顔子十哲形像)應經帝子渚同泣舜蒼梧朝士
兼戎服君王按湛盧旄頭初俶擾鶉首麗泥塗甲卒身
雖貴書生道固殊出塵皆野鶴歴塊匪轅駒伊吕終難
降韓彭不易呼五雲高太甲六月曠摶扶回首黎元病
争權將帥誅山林託疲苶未必免﨑嶇
處處刻劃間以情思其體則班彪潘岳之征行其情則
王粲之登樓也隊仗整肅骨力雄健長律最可學者
泊松滋江亭
紗帽隨鷗鳥扁舟繫此亭江湖深更白松竹遠微青一
柱全應近高唐莫再經今宵南極外甘作老人星
行次古城店汎江作不揆鄙拙奉呈江陵幕府諸
公
老年常道路遲日復山川白屋花開裏孤城麥秀邊濟
江元自闊下水不勞牽風蝶勤依槳春鷗懶避船王門
高德業幕府盛才賢行色兼多病蒼茫汎愛前
風蝶一聯寫物色何其新雋
書堂飲既夜復邀李尚書下馬月下賦絶句
湖月林風相與清殘尊下馬復同傾久拚野鶴如霜鬢
遮莫鄰鷄下五更
野鶴如霜鬢正云霜鬢似野鶴如前云黃鵠高於五尺
童化為白鳬似老翁正云五尺童高如黃鵠化為老翁
似白鳬耳此詩家用筆之妙
舟月對驛近寺
更深不假燭月朗自明船金刹青楓外朱樓白水邊城
烏啼眇眇野鷺宿娟娟皓首江湖客鈎簾獨未眠
以四句了題舟夜遣懷詞意清麗乃爾
江南逢李龜年
岐王宅裏尋常見崔九堂前幾度聞正是江南好風景
落花時節又逢君
言情在筆墨之外悄然數語可抵白氏一篇琵琶行矣
休唱貞元供奉曲當時朝士己無多劉禹錫之婉情鈿
蟬金雁皆零落一曲伊州淚萬行温庭筠之哀調以彼
方此何其超妙此千秋絶調也
黃生曰此詩與劍器行同意今昔盛衰之感言外黯
然欲絶見風韻於行間寓感慨於字裏即使龍標供
奉操筆亦無以過乃知公於此體非不能為正聲也
官亭夕坐戲簡顔十少府
南國調寒杵西江浸日車客愁連蟋蟀亭古帶蒹葭不
返青絲鞚虚燒夜燭花老翁湏地主細細酌流霞
清麗奪目可謂老樹著花
暮歸
霜黃碧梧白鶴棲城上擊柝復烏啼客子入門月皎皎
誰家搗練風淒淒南渡桂水闕舟檝北歸秦川多鼓鞞
年過半百不稱意明日看雲還杖藜
盧世㴶曰全首矯秀無一點悲愁溽氣讀去如竹枝
樂府七言律中散仙也
公安送韋二少府匡贊
逍遥公後世多賢送爾維舟惜此筵念我能書數字至
將詩不必萬人傳時危兵甲黃塵裏日短江湖白髮前
古往今來皆涕淚斷腸分手各風煙
公安縣懷古
野曠吕蒙營江深劉備城寒天催日短風浪與雲平灑
落君臣契飛騰戰伐名維舟倚前浦長嘯一含情
黃生曰章法最整
公安送李二十九弟晉肅入蜀余下沔鄂
正解柴桑纜仍看蜀道行檣烏相背發塞雁一行鳴南
紀連銅柱西江接錦城憑將百錢卜飄泊問君平
宴王使君宅
汎愛容霜髮留歡上夜關自吟詩送老相勸酒開顔戎
馬今何地鄉園獨舊山江湖墮清月酩酊任扶還
英華辯証世傳杜子美不避家諱兩押閑字其實非
也或改作夜闌又不在本韻卞圜集杜詩自是留歡
上夜關蓋有投轄之意上字訛為卜下字訛為閑耳
泊岳陽城下
江國踰千里山城僅百層岸風翻夕浪舟雪灑寒燈留
滯才難盡艱危氣益增圖南未可料變化有鯤鵬
登岳陽樓
昔聞洞庭水今上岳陽樓吳楚東南坼乾坤日夜浮親
朋無一字老病有孤舟戎馬關山北憑軒涕泗流
元氣渾淪不可凑泊千古絶唱
劉會孟曰氣壓百代為五言雄渾之絶
唐庚曰子美岳陽樓詩不過四十字耳其氣象閎放
涵蓄深遠殆與洞庭争雄所謂富哉言乎者
仇兆鰲曰金玉詩話云洞庭天下壯觀自昔騷人墨
客鬭麗搜竒者尤衆然莫若氣蒸雲夢澤波撼岳陽
城則洞庭空曠無際雄壯如在目前至讀杜子美詩
則又不然吳楚東南坼乾坤日夜浮不知少陵胸中
吞幾雲夢也
方回曰嘗登岳陽樓左序毬門壁間大書孟詩右書
杜詩後人不敢復題劉長卿云疊浪浮元氣中流沒
太陽世不甚傳他可知矣
陪裴使君登岳陽樓
湖闊兼雲霧樓孤屬晚晴禮加徐孺子詩接謝宣城雪
岸叢梅發春泥百草生敢違漁父問從此更南征
宿青草湖
洞庭猶在目青草續為名宿槳依農事郵籖報水程寒
冰争倚薄雲月遞微明湖雁雙雙起人來故北征
宿白沙驛
冰宿仍餘照人煙復此亭驛邊沙舊白湖外草新青萬
象皆春氣孤槎自客星隨波無限月的的近南溟
萬象皆春氣五字闊大中有實在處精神正在一句
湘夫人祠
肅肅湘妃廟空墻碧水春蟲書玉佩蘚燕舞翠帷塵晚
泊登汀樹微馨借渚蘋蒼梧恨不盡染淚在叢筠
王嗣奭曰臣望君不啻妻望夫蒼梧之恨不為夫人
發也
祠南夕望
百丈牽江色孤舟泛日斜興來猶杖屨目斷更雲沙山
鬼迷春竹湘娥倚暮花湖南清絶地萬古一長嗟
秀色中含老氣何景明之淵源也
歸雁
聞道今春雁南歸自廣州見花辭漲海避雪到羅浮是
物關兵氣何時免客愁年年霜露隔不過五湖秋
黃生曰五六本屬結意却作中聯矯變異常
入喬口
漠漠舊京遠遲遲歸路賖殘年傍水國落日對春華樹
蜜早蜂亂江泥輕燕斜賈生骨巳朽悽惻近長沙
江閣對雨有懷行營裴二端公
南紀風濤壯隂晴屢不分野流行地日江入度山雲層
閣憑雷殷長空面水文雨來銅柱北應洗伏波軍
千秋節有感二首
自罷千秋節頻傷八月來先朝常宴會壯觀巳塵埃鳳
紀編生日龍池塹劫灰湘川新涕淚秦樹遠樓臺寳鏡
羣臣得金吾萬國迴衢尊不重飲白首獨餘哀
御氣雲樓敞含風綵仗高仙人張内樂王母獻宫桃羅
襪紅蕖艷金羈白雪毛舞階銜壽酒走索背秋毫聖主
他年貴邊心此日勞桂江流向北滿眼送波濤
極哀樂之情包理亂之故妙有含蓄
登舟將適漢陽
春宅棄汝去秋帆催客歸庭蔬尚在眼浦浪己吹衣生
理飄蕩拙有心遲暮違中原戎馬盛遠道素書稀塞雁
與時集檣烏終歲飛鹿門自此往永息漢隂機
舟中夜雪有懷盧十四侍御弟
朔風吹桂水朔雪夜紛紛暗度南樓月寒深北渚雲燭
斜初近見舟重竟無聞不識山隂道聽鷄更憶君
遂為咏雪粉本賦物如此乃能使氣格超勝
黃生曰不摹雪之狀而寫雪之神此化工之筆
樓上
天地空搔首頻抽白玉簮皇輿三極北身事五湖南戀
闕勞肝肺論材媿杞柟亂離難自救終是老湘潭
浦起龍曰聲情激越
送魏二十四司直充嶺南掌選崔郎中判官兼寄
韋韶州
選曹分五嶺使者歴三湘才美膺推薦君行佐紀綱佳
聲期共遠雅節在周防明白山濤鑒嫌疑陸賈裝故人
湖外少春日嶺南長憑報韶州牧新詩昨寄將
忠告欵欵得古人贈言之義凡為使者當書紳佩之
燕子來舟中作
湖南為客動經春燕子銜泥兩度新舊入故園常識主
如今社日遠看人可憐處處巢君室何異飄飄託此身
暫語船檣還起去穿花落水益霑巾
盧世㴶曰比物連類有身世無窮之感却又一字不
說出讀之但覺滿紙是淚
歸雁二首
萬里衡陽雁今年又北歸雙雙瞻客上一一背人飛雲
裏相呼疾沙邊自宿稀繫書元浪語愁寂故山薇
欲雪違胡地先花别楚雲却過清渭影高起洞庭羣塞
北春隂暮江南日色曛傷弓流落羽行斷不堪聞
楚調悽然深情無限
小寒食舟中作
佳辰強飯食猶寒隠几蕭條帶鶡冠春水船如天上坐
老年花似霧中看娟娟戲蝶過閒幔片片輕鷗下急湍
雲白山青萬餘里愁看直北是長安
黃庭堅曰船如天上坐人似鏡中行船如天上坐魚
似鏡中懸此沈雲卿詩也老杜此詩第三句乃祖述
佺期語次句蓋觸類而長之也
顧宸曰詩眼謂公詩多本沈語無一字無來歴余謂
少陵所以獨立千古者不在有所本也讀書破萬卷
偶拈來即是耳詩三百篇豈必有所本哉
清明
此身飄泊苦西東右臂偏枯半耳聾寂寂繫舟雙下淚
悠悠伏枕左書空十年蹴踘將雛遠萬里鞦韆習俗同
旅雁上雲歸紫塞家人鑽火用青楓秦城樓閣煙花裏
漢主山河錦繡中風水春來洞庭闊白蘋愁殺白頭翁
風致自足氣亦逸宕何可妄加訾議
發潭州
夜醉長沙酒曉行湘水春岸花飛送客檣燕語留人賈
傳才未有褚公書絶倫高名前後事迴首一傷神
楊慎丹鉛錄以此頷聯為賈島逸句所本然在杜集亦
尋常句耳郊島輩非無警句而氣體寒餒以視李杜大
家真類蟲吟草間矣
聞惠二過東溪特一送
惠子白駒瘦歸溪惟病身皇天無老眼空谷滯斯人崖
蜜松花熟山杯竹葉新柴門了無事黃綺未稱臣
洪芻曰劉路左車言嘗收得唐人雜編詩册有老杜
送惠二歸故居詩即此也
舟泛洞庭
蛟室圍青草龍堆擁白沙護江盤古木迎櫂舞神鵶破
浪南風正收颿畏日斜雲山千萬疊底處上仙槎
一氣湧出筆筆老健非子美不能辦也
王直方曰此老杜過洞庭湖詩也潘淳云元豐中有
人得此詩刻於洞庭湖中不載名氏以示山谷曰子
美作也今蜀本己收入
遣憂
亂離知又甚消息苦難真受諫無今日臨危憶古人紛
紛乘白馬攘攘著黃巾隋氏留宫室焚燒何太頻
吳曾曰唐顧陶大中丙子歲編唐詩類選載此詩世
所傳本杜集皆無之
巴西聞收宫闕送班司馬入京
聞道收宗廟鳴鑾自陜歸傾都看黃屋正殿引朱衣劍
外春天遠巴西勅使稀念君經世亂匹馬向王畿
鄭繼之曰詩之妙處正在不必寫到真說到盡而其
欲寫欲說者自宛然可想斯得風人之義此詩有不
真不盡之興矣
去蜀
五載客蜀郡一年居梓州如何關塞阻轉作瀟湘遊世
事己黃髮殘生隨白鷗安危大臣在不必淚長流
錢謙益曰二篇朝奉大夫員安宇所收
御選唐宋詩醇卷十八
