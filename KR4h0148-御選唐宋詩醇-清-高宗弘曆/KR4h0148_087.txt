御選唐宋詩醇卷四十二
山隂陸游詩一
三百篇之後自楚騷漢魏六朝以至於唐而詩之變盡
矣變有必極則所就亦以時異故宋人繼唐之後不規
規模擬前人要以自成一家而止然其體製雖殊而波
瀾未嘗二也耳食之流未窺古人門戶於一代大家横
生訾議而不善學者又徒襲其聲貌亦兩失之矣宋自
南渡以後必以陸游為冠當時稱大家者曰蕭楊范陸
楊萬里則曰尤蕭范陸至劉克莊乃曰放翁學士似杜
甫又曰南渡而下放翁故為一大宗朱子與徐賡載書
放翁詩讀之爽然近代惟見此人為有詩人風致今諸
家詩具在可與游匹者誰也觀游之生平有與杜甫類
者少歴兵間晚棲農畆中間浮沉中外在蜀之日頗多
其感激悲憤忠君愛國之誠一寓於詩酒酣耳熱趺蕩
淋漓至於漁舟樵徑荼椀爐熏或雨或晴一草一木莫
不著為咏歌以寄其意此與甫之詩何以異哉詩至萬
首瑕瑜互見評者以為譬之深山大澤包含者多不暇
剪除蕩滌非如守半畆之宮一木一石可屈指計數可
謂知言矣若捐疵纇存英華略纖巧可喜之詞而發其
閎深微妙之指何嘗不與李杜韓白諸家異曲同工可
以配東坡而無愧者哉茲所存者僅逾二十之一直使
天青木響水落石出其有以破拘士之見而守劍南門
戶者亦知所取則也夫
寄酬曾學士學宛陵先生體比得書云所寓廣教
僧舍有陸子泉每對之輙奉懷
庭中下乾鵲門外傳遠書小印紅屈蟠兩端黃蠟塗開
緘展矮紙滑細疑卵膚首言勞良苦後問逮妻孥中間
勉以仕語意極勤渠字如老瘠竹墨淡行疎疎詩如古
鼎篆可愛不可摹快讀醒人意垢癢逢爬梳細讀味益
長炙轂出膏腴行吟坐卧看廢食至日晡想見落筆時
萬象聽指呼亦知題詩處綠井石髮麤公閑計有客煎
茶置風爐倘公無客時濯纓亦足娛井名本季疵思人
理豈無居然及賤子媿謝恩意殊幾時得從公舊學鋤
荒蕪古文講聲形誤字辨魯魚時時酌井泉露芽奉瓢
盂不知公許否因風報何如
送曾學士赴行在
二月侍燕觴紅杏寒未坼四月送入都杏子已可摘流
年不貸人俯仰遂成昔事賢要及時感此我心惻欲書
加餐字寄之西飛翮念公為民起我得怨乖隔遥遥䟦
前旌去去望車軛亭鄣鬱將暮落日澹陂澤敢忘國士
風涕泣效臧獲敬輸千一慮或取二三策公歸對延英
清問方側席民瘼公所知願言寫肝膈向來酷吏横至
今有遺螫織羅士破膽白著民碎魄詔書已屢下宿蠧
或未革期公作醫和湯劑窮絡脉士生恨不用得位忍
辭責併乞謝諸賢努力光竹帛
前篇學宛陵此遂并近工部道義相勖辭意俱古
唐書劉晏傳州縣取富人督漕輓謂之船頭主郵遞
謂之捉驛稅外横取謂之白著
新夏感事
百花過盡綠隂成漠漠爐香睡晚晴病起兼旬疎把酒
山深四月始聞鶯近傳下詔通言路已卜餘年見太平
聖主不忘初政美小儒惟有涕縱横
風調清蒼立言得體直是通達治理非尋常嘲風弄月
者比
王士正曰劉公㦷論詩云七律較五律多二字耳其
難什倍譬開硬弩袛到七分若到十分滿古今亦罕
矣予因思唐宋以來為此體者何翅千百人求其十
分滿者唯杜甫李頎李商隠陸游及明之空同滄溟
二李數家耳
文集曾文清公誌銘泰上懲秦士專政之後開言路
奬孤直應詔論事者甚衆
留題雲門草堂
小住初為旬月期二年留滯未應非尋碑野寺雲生屨
送客溪橋雪滿衣親滌硯池餘墨漬卧看爐面散煙霏
他年遊宦應無此早買漁蓑未老歸
度浮橋至南臺
客中多病廢登臨聞說南臺試一尋九軌徐行怒濤上
千艘横繫大江心寺樓鐘鼓催昏曉墟落雲煙自古今
白髮未除豪氣在醉吹横笛坐榕隂
頷聯寫浮橋語頗偉麗五六雄渾中興象自遠有涵蓋
一切之氣
還縣
霽色清和日已長綸巾蕭散意差強飛飛鷗鷺陂塘綠
鬱鬱桑麻風露香南陌東村初過社輕裝小隊似還鄉
哦詩忘却登車去枉是人言作吏忙
三四閑雅可愛畫手有不能寫處
航海
我不如列子神遊御天風尚應似安石悠然雲海中卧
看十幅蒲彎彎若張弓潮來湧銀山忽復磨青銅飢鶻
抗船舷大魚舞虚空流落何足道豪氣蕩肺胸歌罷海
動色詩成天改容行矣跨鵬背弭節蓬萊宮
東陽道中
風欹烏帽送輕寒雨點春衫作碎斑小吏知人當著句
先安筆硯對溪山
送七兄赴揚州帥幕
初報邊烽照石頭旋聞胡馬集瓜州諸公誰聽芻蕘策
吾軰空懷畎畆憂急雪打窗心共碎危樓望遠涕俱流
豈知今日淮南路亂絮飛花送客舟
五句承上但覺忠憤填胸不復論其造句之警此子美
嫡嗣他人不能到也
以石芥送劉韶美禮部劉比釀酒勁甚因以為戲
古人重改陽城驛吾軰欣聞石芥名風味可人終骨骾
尊前真見魯諸生
草木名物見好賢之意風人微旨可以風世厲俗
元微之陽城驛詩商有陽城驛名同陽道州陽公沒
已久感我淚交流祠曹諱羊祜此驛何不侔我欲避
公諱名為避賢郵
寄張真父舍人
諸公方衮衮無地著斯人萬里䕫州守中朝禁省臣孤
帆秋上峽五馬曉班春想見懷明主登臨白髮新
病中簡仲彌性唐克明蘇訓直
移疾還家暫曲肱依然耐久北窗燈心如澤國春歸雁
身是雲堂旦過僧細雨佩壺尋廢寺夕陽下馬弔荒陵
小留莫厭時追逐勝社年來冷欲冰(原註三君皆有歸志故云)
晚泊慈姥磯下
山斷峭崖立江空翠靄生漫多來往客不盡古今情月
碎知流急風高覺笛清兒曹笑老子不睡待潮平
格力殊健起勢尤為挺拔
夜宿陽山磯將曉大雨北風甚勁俄頃行三百餘
里遂抵雁翅浦
五更顛風吹急雨倒海翻江洗殘暑白浪如山潑入船
家人驚怖篙師舞此行十日苦滯留我亦蘆叢厭鳴艣
書生快意輕性命十丈蒲帆百夫舉星馳電騖三百里
坡隴聯翩雜平楚船頭風浪聲愈厲助以長笛撾鼉鼓
豈惟澎湃震山嶽直恐澒洞連后土起看草木盡南靡
水鳥號鳴集洲渚稽首龍公謝風伯區區未濤煩神許
應知老去負壯心戲遣窮途出豪語
王士禎曰南渡惟陸務觀為大宗七言遜杜韓蘇黃
諸大家正坐沈鬱頓挫少耳要非餘人所及
送全州趙都曹
霜桑無停聲脂車有行色正悲南浦秋又送清湘客啼
飢兒頰紅待養親髮白努力事上官世路日已廹
發端清妙後幅語帶憤激矣
病中作
豫章瀕大江氣候頗不令孟冬風薄人十室八九病外
寒客肺胃下濕攻脚脛俗巫醫不藝嗚呼安託命我始
屏藥囊治疾以清静幻妄消六塵虛白全一性三日體
遂輕成此不戰勝長年更事多苦語君試聽
醉中歌
吾少貧賤真臞儒貪食嗜味老不除折腰歛版日走趨
歸來聊以醉自娛長缾巨榼羅杯盂不湏漁翁勸三閭
牛尾膏美如凝酥猫頭輪囷欲專車黃雀萬里行頭顱
白鵝作鮓天下無潯陽糖蟹徑尺餘吾州之蔊尤嘉蔬
珍盤餖飣百味俱不但項臠與腹腴悠然一飽自笑愚
顧為口腹勞形軀投劾行矣歸園廬莫厭糲飯嘗黃葅
上已臨川道中
二月六夜春水生陸子初有臨川行溪深橋斷不得渡
城近卧聞吹角聲三月三日天氣新臨川道中愁殺人
纖纖女手桑葉綠漠漠客舍桐花春平生怕路如怕虎
幽居不省遊城府鶴軀苦瘦坐長飢龜息無聲惟默數
如今自憐還自笑歛版低心事年少儒冠未恨終自誤
刀筆最驚非素料五更欹枕一悽然夢裏扁舟水接天
紅蕖綠芰梅山下白墖朱樓禹廟邊
隨意
隨意上漁舟幽尋不預謀清溪欣始泛野寺憶前遊豐
歲雞豚賤霜天柿栗稠餘生知有幾且置萬端憂
起句之妙正以不著意得之
遊山西村
莫笑農家臘酒渾豐年留客足雞豚山重水複疑無路
柳暗花明又一村簫鼓追隨春社近衣冠簡朴古風存
從今若許閒乘月拄杖無時夜叩門
有如彈丸脫手不獨善寫難狀之景
雨霽出遊書事
十日苦雨一日晴拂拭拄杖西村行清溝泠泠流水細
好風習習吹衣輕四鄰蛙聲已閤閤兩岸柳色争青青
辛夷先開半委地海棠獨立方傾城春工遇物初不擇
亦秀燕麥閉蕪菁薺花如雪又爛漫百草紅紫那知名
小魚誰取置道側細柳穿頰危將烹欣然買放寄吾意
草萊無地蘇疲氓
閒閒即目有鳶飛魚躍之意末句一轉便追風人非大
家烏能有此
上虞逆旅見舊題歲月感懷
舴艋為家東復西今朝破曉下前溪青山缺處日初上
孤店開時鶯亂啼倦枕不成千里夢壞墻閒覓十年題
漆園傲吏猶非達物我區區豈足齊
題十八學士圖
隋日昏曀東來傾雷塘風吹草木腥平時但忌黑色兒
不知乃有虬鬚生晉陽龍飛雲滃滃關洛萬里即日平
東征歸來脫金甲天策開府延豪英琴書閒暇永清晝
簪履光彩明華星高參伊呂列佐命下者才氣猶崢嶸
但餘一恨到千載高陽繆公來竄名老奸得志國幾喪
李氏誅徙連孤嬰向令亟念履霜戒危亂安得存勾萌
衆賢一佞旤尚爾掩卷涕淚臨風横
自古知人不易一經指出便為炯戒此詩之有關政治
者筆亦勁直無比
唐書秦王使閻立本圖像文學禇亮為之贊題名爵
里號十八學士圖
夜聞松聲有感
清晨放船落星石大風吹颿如箭激回頭已失廬山雲
却上吳城觀落日夜深龍歸擘祠門入木數寸留爪㾗
明朝就視心尚慄腥風卷地雷霆奔歸船買酒持自慰
性命生平驚屢戱固知神怒有定時波紋蹙作魚鱗細
如今衰病卧林坰霜覆茒簷月滿庭松聲驚破三更夢
猶作當時風浪聽(原註余丙戌七月自京口移官豫章冒風濤自星子解舟不半日至吳城)
(山小龍廟)
十二月一日
東風吹斗柄暖律變嚴凝草色迷殘燒溪流帶斷冰兒
書春日牓女翦上元燈莫笑蒲龕睡山翁怯歲增
宿楓橋
七年不到楓橋寺客枕依然半夜鐘風月未湏輕感慨
巴山此去尚千重
所謂一番拈起一番新也
雨中泊趙屯有感
歸燕羈鴻共斷魂萩花楓葉泊孤村風吹暗浪重添纜
雨送新寒半掩門魚市人煙横慘淡龍祠蕭鼓閙黃昏
此身且徤無餘恨行路雖難莫更論
潘問竒曰三四風景颯然五六亦稱
入蜀記大風解船經皖口至趙屯未朝日已行百五
十里而風益大乃泊夾中趙屯有戍兵亦小市聚也
夜雨
秋風
秋風吹客檣節物嘆遐方歲事忽云莫吾行殊未央霜
清漢水綠日落楚山蒼此去三巴路無猿亦斷腸
前四句疎宕五六撑拄得起結有餘力逼真盛唐格
律
重陽
照江丹葉一林霜折得黃花更斷腸商略此時湏痛飲
細腰宮畔過重陽
王士禎曰偶與友人論宋人絶句若放翁照江丹葉
一林霜舟中一雨掃飛蠅江上荒城猿鳥悲諸篇皆
可直追唐音
入蜀記九日泊墖子磯求菊花於江上人家得數枝
芬馥可愛為之頽然徑醉
沙頭
游子行愈遠沙頭逢莫秋孫劉鼎足地荆益犬牙州鼓
角風雲慘江湖日夜浮此生應衮衮高枕看東流
雄渾悲壮直摩浣花之壘
移船
沙際舟銜尾相依作四鄰暮年多感慨分路亦酸辛折
竹占行日吹簫賽水神無勞問亭驛久客自知津
將離江陵
莫莫過渡頭旦旦走隄上舟人與關吏見熟識顔狀癡
頑久不去常恐遭誚讓昨日到檣竿今日聯百丈買薪
備雨雪儲米滿瓶盎明當遂去此障袂先側望即今孟
冬月波濤幸非壯潦收出竒石霧卷見叠嶂地嶮多崎
嶇峽束少平曠從來樂山水臨老愈跌宕皇天憐其狂
擇地令自放山花白似雪江水綠於釀竹枝本楚些妙
句寄悽愴何當出清詩千古續遺唱
入蜀記九月二十日倒檣竿立艫牀蓋上峽惟用
艫及百丈不復張帆矣百丈以巨竹四破為之大如人
臂予所乘千六百斛船用艫六枝百丈兩車
滄灘
百夫正讙助鳴艫舟中對面不得語湏臾人散寂無譁
惟聞百丈轉兩車嘔嘔啞啞車轉急舟人已在沙際立
露歛蘆村落照紅雨餘漁舍炊煙濕故鄉回首已千山
上峽初經第一灘少年亦慕宦遊樂投老方知行路難
松滋小酌
西遊六千里此地最凄凉騷客久埋骨巴歌猶斷腸風
聲撼雲夢雪意接瀟湘萬古茫茫恨悠然付一觴
五六翛然意遠兼有沈雄之氣孟浩然云獵響驚雲
夢漁歌激楚詞妙處故應遜此
晚泊松滋渡口
小灘拍拍顱鷀飛深竹蕭蕭杜宇悲看鏡不堪衰病後
繫船最好夕陽時生涯落魄惟躭酒客路蒼茫自咏詩
莫問長安在何許亂山孤店是松滋
繫舟下牢溪游三游洞二十八韻
舊觀三峽圖常謂非人情意疑天壤間豈有此峥嶸畫
師定戱耳聊欲窮丹青西游過沔鄂莽莽千里平昨日
到峽州所見始可驚乃知畫非妄却恨筆未精及兹下
牢戍峰嶂畢自呈下入裂坤軸高騫插青冥角勝多列
峙擅美有孤撑或如釜上甑或如坐後屏或如倨而立
或如喜而迎或深如螺房或疎如窗櫺峨巍冠冕古婀
娜髻鬟傾其間絶出者虎搏蛟龍獰崩崖凛欲墮修梁
架空横懸瀑瀉無底終古何時盈幽泉莫知處但聞珩
珮鳴怪怪與竒竒萬狀不可名久聞三游洞疾走忘病
嬰竇穴初漆黑傴僂捫壁行方虞觸蟄蛇頫見一點明
扶接困僮奴恍然出瓶罌穹穹厦屋寬滴乳成微泓題
名歐與黃雲蒸蒼蘚平穿林走驚麕拂面逢飛鼪息倦
盤石上拾樵置茶鐺長嘯畣谷響清吟和松聲辭卑不
堪刻猶足寄友生
語竒句老頗近昌黎視南山蓋具體而微爾
秋風亭拜寇萊公遺像
江上秋風宋玉悲長官手自葺茅茨人生窮達誰能料
蠟淚成堆又一時
感慨繫之其風調致佳
王士禎曰詩意以蠟淚成堆為公貴後事按后山叢
談所記則自其微時已然既為宰相乃所謂無地起
樓臺相公也此萊公英雄本色所以不可及
入蜀記巴東謁寇萊公祠登秋風亭下臨江山是日
重隂微雪天氣飂飄復觀亭名使人悵然始有流落
天涯之歎
聞猿
瘦盡腰圍不為詩良辰流落自成衰也知客裏偏多感
誰料天涯有許悲漢塞角殘人不寐渭城歌罷客將離
故應未抵聞猿恨况是巫山廟裏時
排宕開闔波瀾無限格調自李商隠得之故自青出於
藍
瞿塘行
四月欲盡五月來峽中水漲何雄哉浪花高飛暑路雪
灘石怒轉晴天雷千艘萬舸不敢過篙工柂帥心膽破
人人隂拱待勢衰誰敢輕行犯竒禍一朝時去不自由
山腹空有沙㾗留君不見陸子歲暮來䕫州嬰塘峽水
平如油
入蜀記入瞿塘峽兩壁對聳上入霄漢其平如削成
仰視天如疋練然水已落峽中平如油盎
蹋磧
鬼門關外逢人日蹋磧千家萬家出竹枝慘戚雲不動
劒器聯翩日將夕行人十有八九癭見怪何曾羞顧影
江邊沽酒沙上卧峽口月出風吹醒人生未死信難知
顦顇䕫州生鬢絲何日畫船搖桂檝西湖却賦探春詩
鄉中每以寒食立夏之間省墳客䕫適逢此時悽
然感懷
手持綠酒酹蒼苔今歲何由匹馬來清淚不隨春雨斷
孤吟欲和暮猿哀皂貂破敝歸心切白髮凄凉老境催
誓墓只思長不出松門日日手親開
風雨中望峽口諸山竒甚戲作短歌
白鹽赤甲天下雄拔地突兀摩蒼穹凜然猛士撫長劒
空有豪健無雍容不令氣象少渟滀常恨天地無全功
今朝忽悟始歎息妙處元在煙雨中太隂殺氣横慘澹
元化變態含空濛正如竒材遇事見平日乃與常人同
安得朱樓高百尺看此疾雨吹横風
竒思横出傑語迭見
晚晴聞角有感
暑雨初收白帝城小荷新竹夕陽明十年塵土青衫色
萬里江山畫角聲零落親朋勞遠夢凄凉鄉社負歸耕
議郎博士多新奏誰致當時魯二生
游嘗與范成大論東坡遥知叔孫子已致魯諸生句謂
為意深語緩此詩結意雖顯亦有不盡之致
畏虎
滑路滑如苔澀路澀若梯更堪都梁下一雪三日泥泥
深尚云可委身餓虎蹊心寒道上跡魄碎茆葉低常恐
不自免一死均豬雞老馬亦甚畏愶愶不敢嘶吾聞虎
雖暴未嘗窺汝棲孤行莫不止取禍非排擠彼讒實有
心平地生溝谿哀哉馬新息薏苡成珠犀
得詩人激刺之旨截然徑住彌健彌深
隣水延福寺早行
化蝶方酣枕聞雞又著鞭亂山徐吐日積水遠生煙淹
泊真衰矣登臨獨惘然桃花應笑客無酒到愁邊(原註酒偶)
(盡市酤不可飲)
著語之工視四更山吐月殘夜水明樓一警健一細緻
大安病酒留半日王守復來招不往送酒解醒因
小飲江月館
江驛春酲半日留更煩送酒為扶頭柳花漠漠嘉陵岸
别是天涯一叚愁
曉發金牛
客枕何時稳怱怱又束裝快晴生馬影新㬉坼花房沮
水春流綠嶓山曉色蒼阿瞞狼狽地千古有遺傷(原註自金)
(牛以西皆明皇幸蜀路)
山南行
我行山南已三日如繩大路東西出平川沃野望不盡
麥隴青青桑鬱鬱地近函秦氣俗豪鞦韆蹴鞠分朋曹
苜蓿連雲馬蹄健楊柳夾道車聲高古來歴歴興亡處
舉目山川尚如故將軍堂上冷雲低丞相祠前春日暮
國家四紀失中原師出江淮未易吞會看金鼓從天下
却用關中作本根
和高子長參議道中
梁州四月晚鶯啼共憶扁舟罨畫谿莫作世間兒女態
明年萬里駐安西
翩翩有俠氣
次韻張季長題龍洞
我昔謁紫皇翳鳳驂虬龍俯不見塵世浩浩萬里空謫
墮尚遠遊忽到漢始封西望接蜀道北顧連秦中壯哉
形勝區有此蜿蜒宮雷霆自鞺鞳環玦亦璁瓏石屋如
建章萬戶交相通來者各有得盡取知無從憑高三嘆
息自古幾英雄老我文字衰揮毫看諸公
慨然遠望落想在耳目之外
太息(原註宿青山舖作)
太息重太息吾行無終極冰霜廹殘歲鳥獸號落日秋
砧滿孤村枯葉擁破驛白頭鄉萬里墮此虎豹宅道邊
新食人膏血染草棘平生鐵石心忘家恩報國即今冐
九死家國兩無益中原久喪亂志士淚横臆切勿輕書
生上馬能擊賊
閬中作
殘年作客遍天涯下馬長亭便似家三疊凄凉渭城曲
數枝閒澹閬中花襞牋授官相逢晚理鬢熏衣一笑譁
俱是邯鄲枕中夢墜鞭不用憶京華
遊錦屛山謁少陵祠堂
城中飛閣連危亭處處軒窗臨錦屛涉江親到錦屛上
却望城郭如丹青虛堂奉祠子杜子眉宇高寒照江水
古來磨滅知幾人此老至今元不死山川寂寞客子迷
草木搖落壯士悲文章垂世自一事忠義凛凛令人思
夜歸沙頭雨如注北風吹船横半渡亦知此老憤未平
萬竅爭號泄悲怒
傷今懷古懷抱略同愾焉寤歎如見其人亦以寫其胸
臆耳
歸次漢中境上
雲棧屛山閱月遊馬蹄初喜蹋梁州地連秦雍川原壯
水下荆揚日夜流遺虜孱孱寧遠略孤臣耿耿獨私
憂良時恐作他年恨大散關頭又一秋
才氣慷慨不詭風人
南沮水道中
磑舍臨湍瀨罾船聚小潭山形寒漸瘦雪意莫方酣久
客情懷惡頻來道路諳家山空悵望無夢到江南
長木夜行抵金堆市
夜行長木村重霧雜零雨溼螢粘野蔓寒犬吠雲塢道
壞交細泉亭廢立遺堵時時過農家燈火照鳴杼嗟予
獨何事無歲得安處即今窮谷中性命寄豹虎三更投
小市買酒慰羈旅高詠東山詩悵望懷往古
赴成都泛舟自三泉至益昌謀以明年下三峽
詩酒清狂二十年又摩病眼看西川心如老驥常千里
身似春蠶已再眠莫雪烏奴停醉帽秋風白帝放歸船
飄零自是關天命錯被人呼作地仙
頷聯自佳近人朱彝尊乃謂比興之體可以偶見摭其
相類之句以為前後稠叠何乃吹毛求疵
王士正曰蜀道廣元縣蜀王弟葭萌所封古苴侯國
城西二里有烏奴山陸游詩莫雪烏奴停醉帽秋風
白帝放歸船是也
雪晴行益昌道中頗有春意
杜陵雁下歲將殘疋馬西遊雪擁關顦顇敢忘雙闕路
淹遲遍看兩川山春回柳眼梅鬚裏愁在鞭絲帽影間
安得黃金成大藥為人千載駐頽顔
劔門道中遇微雨
衣上征塵雜酒㾗遠遊無處不消魂此身合是詩人未
細雨騎驢入劔門
盧世㴶曰筆墨之氣脫化殆盡
劍門城北回望劍關諸峯青入雲漢感蜀亡事慨
然有賦
自昔英雄有屈信危機變化亦逡巡隂平窮寇非難禦
如此江山坐付人
劉禪庸主譙周庸臣七字中含多少感慨
綿州魏城縣驛有羅江東詩云芳草有情皆礙馬
好雲無處不遮樓戱用其韻
老夫乘興忽西遊遠跨秦吳萬里秋尊酒登臨遍山寺
歌辭散落滿江樓孤城木葉蕭蕭下古驛灘聲㶁㶁流
未許詩人誇此地茂林修竹憶吾州
東津
歲莫涪江水歸壑白沙渺然石犖角蜀天常燠少雪霜
綠樹青林不搖落闌干詰曲臨官道煙靄參差望城郭
打魚斫膾修故事豪竹哀絲奉歡樂樂莫樂於新相知
美人一笑回春姿四方本是丈夫事安用一生無别離
深情老筆視少陵二作雖未敢旗鼓中原亦當鴈行同
時諸子豈敢望其項背
東山
今日之集何佳哉入關劇飲始此回登山正可小天下
跨海何用尋蓬萊青天肯為陸子見姸日似趣梅花開
有酒如浩綠可愛一醉直欲空千罍駞酥鵝黃出隴右
熊肪玉白黔南來眼花耳熱不知夜但見銀燭高花摧
京華故人死太半歡極往往潛生哀聊將豪縱壓憂患
鼓吹動地聲如雷
高風跨俗真骨凌霜高作也
綿州錄參廳觀姜楚公畫鷹少陵為作詩者
我來訪古涪之濱不辭百罔冀一真走馬朝秦海㯶館
斫膾夜醉魴魚津越王高樓亦已換俯仰今古堪悲辛
督郵官舍最卑陋棟撓楹腐知幾春巋然此壁獨亡恙
老槎勁翮完如新向來劫火何自免叱呵守護疑有神
妖狐九尾穴國中共置不問如越秦天時此物合致用
下韝指呼端在人會當原野灑毛血坐令萬里青煙塵
老眼還憂不及見詩成肝膽空輪囷
西郊尋梅
西郊梅花矜絶艷走馬獨來看不厭似羞流落蒙市塵
寧墮荒寒傍茆店翛然自是世外人過去生中差一念
淺顰常鄙桃李學獨立不容鶯蝶覘山礬水仙晚角出
大是春秋吳楚僭餘花豈無好顔色病在一俗無由砭
朱欄玉砌渠有命斷橋流水君何欠嗟余相與頗同調
身客劍南家在剡凄凉萬里歸無日蕭颯二毛衰有漸
尚能作意晚相從爛醉不辭杯㶑灧
因險出竒却不落小家數
海棠(原註范希元園)
誰道名花獨故宮(原註謂故蜀燕王宮)東城盛麗足争雄横陳錦
障闌干外盡吸紅雲酒醆中貪看不辭持夜燭倚狂直
欲擅春風拾遺舊咏悲零落瘦損腰圍擬未工(原註老杜不應)
(無海棠詩意其失傳爾)
孫勷曰末句妙於翻案如此著意自爾無陳非新
驛舍見故屛風畫海棠有感
厭煩只欲長面壁此心安得頑如石杜門復出歎習氣
止酒還開慙定力成都一月海棠開錦繡裹城迷巷陌
燕宮最盛號花海霸國雄豪有遺迹猩紅鸚綠極天巧
疊萼重跗眩朝日繁華一夢忽吹散閉眼細思猶歴歴
憂樂相尋豈易知故人應記醉中詩夜闌風雨嘉州驛
愁向屛風見折枝
結尾點題含情無限通首俱成波瀾矣夜聞松聲有感
與此同調蓋其作用熟也
登荔枝樓
平羌江水接天流凉入簾櫳已似秋喚作主人元是客
知非吾土強登樓閒憑曲檻常忘去欲下危梯更小留
公事無多厨釀美此身不負負嘉州(原註薛能詩不負嘉州只)
(負身)
凌雲醉歸作
峨嵋月入平羌水歎息吾行俄至此謫仙一去五百年
至今醉魂呼不起玻瓈春滿琉璃鍾(原註玻璃春眉州酒名)宦情
苦薄酒興濃飲如長鯨渴赴海詩成放筆千觴空十年
看盡人問事更覺麴生偏有味君不見蒲萄一斗換得
西凉州不如將軍告身供一醉
醉中感懷
早歲君王記姓名即今鷦&KR0008;客邊城青山猶是鵷行舊
白髮新從劍外生古戍旌旗秋慘澹高城刁斗夜分明
壯心未許全消盡醉聽檀槽出塞聲
盧世㴶曰三四無限感慨
玻璃江(原註眉州共飲亭蓋取東坡共飲玻璃江之句追懷舊遊戱作以補西川樂府)
玻瓈江水千尺深不如江上離人心君行未過青衣縣
妾心先到峨嵋隂金罇共釂不知曉月落煙渚天横參
車輪無角那得住馬蹄不方何處尋空憑尺素寄幽恨
縱有綠綺誰知音愁來只欲掩屛睡無奈夢斷聞疎碪
(原註古樂府安得雙車輪一夜生四角唐人詩云長安塵土中馬蹄圖重重郎馬蹄不方何處認郎蹤)
清便宛轉别成風調視范成大作奚啻牀上下之别
送客至江上
多事經旬不出城今朝送客此閒行郊原遠帶新晴色
人語中含樂歲聲天際歛雲山盡出江流收漲水初平
故園社友應惆悵五歲無端棄耦耕
如此頷聯較之繞郭烟嵐滿山樓閣以相誇耀者獨有
雅人深致
九月十六日夜夢駐軍河外遣使招降諸城覺而
有感
殺氣昏昏横塞上東並黃河開玉帳晝飛羽檄下列城
夜脫貂裘撫降將將軍櫪上汗血馬猛士腰間虎文韔
階前白刃明如霜門外長戟森相向朔風卷地吹急雪
轉盼玉花深一丈誰言鐵衣冷徹骨感義懷恩如挾纊
腥臊窟穴一洗空太行北嶽原無恙更呼斗酒作長歌
要遣天山健兒唱
成都行
倚錦瑟擊玉壺吳中狂士遊成都成都海棠十萬株繁華
盛麗天下無青絲金絡白雪駒日斜馳遣迎名姝燕脂
褪盡見玉膚綠鬟半脫嬌不梳吳綾便面對客書斜行
小草密復疎墨君秀潤瘦不枮風枝雨葉筆筆殊月浸
羅韈清夜徂滿身花影醉索扶東來此歡墮空虛坐悲
新霜點鬢鬚易求合浦千斛珠難覓錦江雙鯉魚
一結見意詩體如是
初寒
江路常逢雨山城早得寒蘭凋初解佩菊老尚加餐(原註)
(嘉陽有崇蘭以八九月盛開)節物知何負情懷自鮮歡浮生看已熟
不必夢邯鄲
木山
枯楠千載遭風雷披枝折幹吁可哀輪囷無用天所赦
秋水初落浮江來嵌空宛轉若耳鼻峭瘦拔起何崔嵬
珠宮貝闕留不得忽出洲渚知誰推書窗正對雲洞啟
叢菊初傍幽篁栽是間著汝頗宜稱摩挲朝莫真千回
天公解事雨十日洗盡泥滓滋莓苔一丘一壑吾所許
不湏更慕明堂材
十月一日浮橋成以故事宴客凌雲
隂風吹雨白晝昏誰掃雲霧升朝暾三江水縮獻洲渚
九頂秀色欲塞門西山下竹十萬箇江面便可馳車轅
巷無居人亦何怪釋耒來看空山村竹枝宛轉秋猿苦
桑落㶑灧春泉渾衆賓共醉忘燭䟦一徑却下緣雲根
走沙人語若朝巷争橋炬火如星繁肩輿睡兀到東郭
空有醉墨留衫㾗十年萬事俱變滅點檢自覺惟身存
寒燈夜永照耿耿卧賦長句招羈魂
觀大散關圖有感
上馬擊狂胡下馬草軍書二十抱此志五十猶癯儒大
散陳倉間山川鬱盤紆勁氣鍾義士可與共壯圖坡陁
咸陽城秦漢之故都王氣浮夕靄宮室生春蕪安得從
王師汛掃迎皇輿黃河與函谷四海通舟車士馬發燕
趙布帛來青徐先當營七廟次第畫九衢偏師縛可汗
傾都觀受俘上夀大安宮復如貞觀初丈夫畢此願死
與螻螘殊志大浩無期醉膽空滿軀
忠憤蟠鬱自然形見無意於工而自工
御選唐宋詩醇卷四十二
