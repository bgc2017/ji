御選唐宋詩醇卷二十九
昌黎韓愈詩三
薦士
周詩三百篇雅麗理訓誥曾經聖人手議論安敢到五
言出漢時蘇李首更號東都漸瀰漫派别百川導建安
能者七卓犖變風操逶迤抵晉家氣象日凋耗中間數
鮑謝比近最清奥齊梁及陳隋衆作等蟬噪搜春摘花
卉沿襲傷剽盗國朝盛文章子昂始高蹈勃興得李杜
萬類困陵暴後來相繼生亦各臻閫奥有窮者孟郊受
材實雄驁冥觀洞古今象外逐幽好横空盤硬語妥帖
力排奡敷柔肆紆餘奮猛卷海潦榮華肖天秀捷疾逾
響報行身踐規矩甘辱恥媚竈孟軻分邪正眸子看瞭
眊杳然粹而清可以鎮浮躁酸寒溧陽尉五十幾何耄
孜孜營甘旨辛苦久所冒俗流知者誰指注競嘲慠聖
皇索遺逸髦士日登造廟堂有賢相愛遇均覆燾况承
歸與張二公迭嗟悼青冥送吹噓強箭射魯縞胡為久
無成使以歸期告霜風破佳菊嘉節迫吹帽念將决焉
去感物增戀嫪彼微水中荇尚煩左右芼魯候國至小
廟鼎猶納郜幸當擇珉玉寧有棄珪瑁悠悠我之思擾
擾風中纛上言愧無路日夜惟心禱鶴翎不天生變化
在啄菢通波非難圖尺地易可漕善善不汲汲後時徒
悔懊救死具八珍不如一簞犒微詩公勿誚愷悌神所
勞
孟郊一詩流之幽逸者耳殊未足踵武諸大家而退之
說士乃甘於肉其自謂嗜善心無寧者此也横空盤
硬語妥帖力排奡十字中尤妙在妥帖二字樊宗師文
最竒崛而退之以文從字順許之其亦異乎世之所謂
妥帖者矣
王安石曰吟詩各有所得清水出芙蓉天然去雕飾
此李白所得也或看翡翠蘭苕上未掣鯨鯢碧海中此
杜甫所得也横空盤硬語妥帖力排奡此韓愈所得也
彦周詩話曰六朝詩人之詩不可不熟讀如芙蓉露
下落楊柳月中疎鍛鍊至此自唐以來無人能及也
退之云齊梁及陳隋衆作等蟬噪此語吾不敢議亦
不敢從
又曰退之云横空盤硬語妥帖力排奡蓋能殺縳事
實與意義合最難能之知其難則可與論詩矣此所
以稱東野也
隱居詩話曰孟郊詩蹇澁窮僻琢削不暇真苦吟而
成觀其句法格力可見矣其自謂夜吟曉不休苦吟
鬼神愁如何不自閒心與身為仇而退之薦其詩云
榮華肖天秀捷疾逾響報何也
竹坡詩話曰韓退之薦士詩云孟軻分邪正眸子看
瞭眊杳然粹而清可以鎮浮躁余嘗讀東野下第詩
云棄置復棄置情如刀劍傷及登第則自謂春風得
意馬蹄疾一日看盡長安花一第之得失喜憂至於
如此宜其雖得之而不能享也退之謂可以鎮浮躁
恐未免過情
李光地曰此薦孟郊之詩而首段叙詩源委極其簡
盡李太白便謂建安之詩綺麗不足稱杜子美則
自陳梁以下無貶詞故惟韓公之論最得其衷雖然
陶靖節詩蟬蜕汚濁六代孤唱韓公略無及之何也
此與論文不列董賈者同病猶未免於以辭為主爾
顧嗣立曰公此詩歴叙詩學源流自三百篇後漢魏
止取蘇李建安七子六朝止取鮑謝餘子一筆抹倒
眼明手竦識力最高唐初格律變於子昂至李杜二
公而極所謂李杜文章在光燄萬丈長知公平生最
得力於此也後以東野繼之似猶未足當此若公之
才大而力雄思沈而筆銳則庶乎可以配李杜而無
慙矣
全唐詩話曰李翶薦孟郊於張建封云兹有平昌孟
郊正士也伏聞執事舊知之郊為五言詩自前漢李
都尉蘇屬國及建安諸子南朝二謝郊能兼其體而
有之李觀薦郊於梁肅補闕書曰郊之五言詩其有
高處在古無上其有平處下顧兩謝韓送郊詩曰作
詩三百首杳默咸池音彼三子皆知言也豈欺天下
之人哉
古風
今日曷不樂幸時不用兵無曰既蹙矣乃尚可以生彼
州之賦去汝不顧此州之役去我奚適一邑之水可走
而違天下湯湯曷其而歸好我衣服甘我飲食無念百
年聊樂一日
史記韓信傳曰農夫莫不輟耕釋耒褕衣甘食索隱曰
恐滅亡不久故廢止作業而事美衣甘食此篇結意類
此可謂長歌之哀深於痛哭矣
胡渭曰詩云幸時不用兵此必貞元十四年以前作
也十五年則吳少誠反而大發諸道兵以討之矣本
譏賦役之困民無所逃却言時不用兵正宜甘食好
衣相與為樂辭彌婉而意彌痛山樞萇楚之遺音也
樊汝霖曰安史亂後方鎮相望於内地大者連州十
餘小者不下三四兵驕則逐帥帥強則叛上不廷不
貢往往而是故託古風以寓意觀詩意當在德宗之
世與烽火詩意相為表裏云
嗟哉董生行
淮水出桐柏山東馳遥遥千里不能休淝水出其側不
能千里百里入淮流夀州屬縣有安豐唐貞元時縣人
董生召南隱居行義於其中刺吏不能薦天子不聞名
聲爵禄不及門門外惟有吏日來徵租更索錢嗟哉董
生朝出耕夜歸讀古人書盡日不得息或山而樵或水
而漁入厨具甘旨上堂問起居父母不慼感妻子不咨
咨嗟哉董生孝且慈人不識惟有天翁知生祥下瑞無
時期家有狗乳出求食雞來哺其兒啄啄庭中拾蟲蟻
哺之不食鳴聲悲傍徨躑躅久不去以翼來覆待狗歸
嗟哉董生誰將與儔時之人夫妻相虐兄弟為讐食君
之禄而令父母愁亦獨何心嗟哉董生無與儔
神味古淡節族自然集中寡二少雙唯琴操間有近之
者
俞瑒曰古詩長短句盛於太白如蜀道難遠别離等
篇實為公所取法者其竒横偏在用韻處貫下一筆
然後截住以足上意如盡日不得息亦獨何心等句
是也
山石
山石犖确行徑微黃昏到寺蝙蝠飛昇堂坐階新雨足
芭蕉葉大支子肥僧言古壁佛畫好以火來照所見稀
鋪床拂席置羹飯疎糲亦足飽我飢夜深靜卧百蟲絶
清月出嶺光入扉天明獨去無道路出入高下窮烟霏
山紅澗碧分爛漫時見松櫪皆十圍當流赤足蹋澗石
水聲激激風吹衣人生如此自可樂豈必局束為人鞿
嗟哉吾黨二三子安得至老不更歸
以火來照所見稀與嶽廟作神縱欲福難為功略同於
法則隨手撇脫於意則素所不滿之事即隨處自然流
露也
某氏曰東坡詩云犖确何人似退之意行無路欲從
誰宿雲解駮晨光漏獨見山紅澗碧時皆采公此篇
中語也
顧嗣立曰七言古詩易入整麗而亦近平熟自老杜
始為拗體如杜鵑行之類公之七言皆祖此種而中
間偏有極鮮麗處不事雕琢更見精采有聲有色自
是大家元遺山論詩絶句云有情芍藥含春淚無力
薔薇卧晚枝拈出退之山石句始知渠是女郎詩真
篤論也
汴泗交流贈張僕射
汴泗交流郡城角築場千步平如削短垣三面繚逶迤
擊鼓騰騰樹赤旗新秋朝凉未見日公早結束來何為
分曹决勝約前定百馬攅蹄近相映毬驚杖奮合且離
紅牛纓紱黃金羈側身轉臂著馬腹霹靂應手神珠馳
超遥散漫兩閒暇揮霍紛紜爭變化發難得巧意氣粗
讙聲四合壯士呼此誠習戰非為劇豈若安坐行良圖
當今忠臣不可得公馬莫走須殺賊
神采飛動結有忠告便比雉帶箭高一格
顧嗣立曰曹子建白馬篇仰手接飛猱俯身散馬蹄
杜子美詩走馬脱轡頭手中挑青絲捷下萬仞岡俯
身試搴旗側身轉臂語意本此發難得巧即雉帶
箭所謂將軍欲以巧伏人盤馬彎弓惜不發是也舊
注難作去聲引張良發八難解大謬
某氏曰公集有諫張僕射擊毬書此詩云此誠習戰
非為劇豈若安坐行良圖蓋諷之也
鳴鴈
嗷嗷鳴鴈鳴且飛窮秋南去春北歸去寒就暖識所依
天長地闊棲息稀風霜酸苦稻粱微毛羽摧落身不肥
徘徊反顧羣侣違哀鳴欲下洲渚非江南水闊朝雲多
草長沙軟無網羅閒飛靜集鳴相和違憂懷惠性匪他
凌風一舉君謂何
王伯大曰公在徐州與孟東野書有曰去年脱汴州
之亂遂來於此主人與余有故居余苻離睢水上及
秋將辭去云云主人謂建封公在徐鬱鬱不得志見
於書與詩者如此蓋託鴈以自喻也
雉帶箭
原頭火燒靜兀兀野雉畏鷹出復沒將軍欲以巧伏人
盤馬彎弓惜不發地形漸窄觀者多雉驚弓滿勁箭加
衝人决起百餘尺紅翎白鏃隨傾斜將軍仰笑軍吏賀
五色離披馬前墮
篇幅有限而盤屈跳盪生氣遠出故是神筆
容齋三筆曰昌黎雉帶箭詩東坡嘗大字書之以為
妙絶予讀曹子建七啓論羽獵之美云人稠網密地
逼勢脅乃知韓公用意所來處
野雉畏鷹出復沒方嵩卿本作伏欲沒朱子考異云
雉出復沒而射者彎弓不肻輕發正是形容持滿命
中之巧毫釐不差處改作伏欲神采索然矣
顧嗣立曰將軍欲以巧伏人盤馬彎弓惜不發二句
無限神情無限頓挫公蓋示人以運筆作文之法也
至其全首波瀾委曲細微熨貼王留耕所謂寫物之
妙其狀如在目前信然信然
沈德潜曰李將軍度不中不發發必應弦而倒審量
於未彎之先此矜惜於己彎弓之候總不肻輕見其
技也作詩作文亦須得此意
條山蒼
條山蒼河水黃浪波沄沄去松栢在山岡
桃源圖
神仙有無何眇芒桃源之說誠荒唐流水盤迴山百轉
生綃數幅垂中堂武陵太守好事者題封遠寄南宫下
南宮先生忻得之波濤入筆驅文辭文工畫妙各臻極
異境恍惚移於斯架巖鑿谷開宫室接屋連牆千萬日
嬴顛劉蹶了不聞地坼天分非所恤種桃處處惟開花
川源近遠烝紅霞初來猶自念鄉邑歲久此地還成家
漁舟之子來何所物色相猜更問語大蛇中斷喪前王
羣鳥南渡開新主聽終辭絶共悽然自說經今六百年
當時萬事皆眼見不知幾許猶流傳爭持酒食來相饋
禮數不同罇俎異月明伴宿玉堂空骨冷魂清無夢寐
夜半金雞啁哳鳴火輪飛出客心驚人間有累不可住
依然離别難為情船開棹進一迴顧萬里蒼蒼煙水暮
世俗寧知偽與真至今傳者武陵人
一起一結善占地步
彦周詩話曰退之桃源行云種桃處處皆開花川源
近遠烝紅霞狀花卉之盛古今無人道此語
俞瑒曰公七言古詩少用對句此篇諸對亦甚竒偉
沈德潜曰玉堂即金堂玉室意以神仙目之
東方半明
東方半明大星沒獨有太白配殘月嗟爾殘月勿相疑
同光共影須臾期殘月暉暉太白睒睒雞三號更五點
與鐘鳴漏盡意同
韓醇曰此詩與煌煌東方星興寄頗同蓋指順宗即
位不能親政而憲宗在東宫之時也
某氏曰時賈眈鄭珣瑜二相皆天下重望王叔文用
事相繼引去此詩所以喻東方半明大星沒也韋執
誼為叔文汲引此詩所以喻獨有太白配殘月也順
宗己厭機政執誼叔文尚以私意更相猜忌所以有
嗟爾殘月勿相疑同光共影須臾期也及憲宗立而
叔文執誼竄猶東方明而殘月大白滅此詩所以喻
殘月暉暉太白睒睒雞三號更五點也意微而顯誠
得詩人之旨
謁衡嶽廟遂宿嶽寺題門樓
五嶽祭秩皆三公四方環鎮嵩當中火維地荒足妖怪
天假神柄專其雄噴雲泄霧藏半腹雖有絶頂誰能窮
我來正逢秋雨節陰氣晦昧無清風潜心默禱若有應
豈非正直能感通須臾靜掃衆峰出仰見突兀撐青空
紫蓋連延接天柱石廩騰擲堆祝融森然魄動下馬拜
松栢一逕趍靈宮粉牆丹柱動光彩鬼物圖畫填青紅
升階傴僂薦脯酒欲以菲薄明其衷廟令老人識神意
睢盱偵伺能鞠躬手持杯珓導我擲云此最吉餘難同
竄逐蠻荒幸不死衣食纔足甘長終侯王將相望久絶
神縱欲福難為功夜投佛寺上高閣星月掩映雲朣朧
猿鳴鐘動不知曙杲杲寒日生於東
東坡所謂能開衡山之雲者本此
沈德潜曰横空盤硬語妥帖力排奡此詩足當此語
王伯大曰公兩謫南方初自陽山北還過衡在永貞
元年八月過潭適當殘秋陪杜侍御遊湘西寺詩云
是時秋向殘是也今云我來正逢秋雨節故知此詩
是陽山還時作後自潮州還移刺袁州則元和十五
年十月蓋未嘗過衡據袁州謝表云去年正月貶授
潮州刺史其年十月凖例量移云云即自潮徑當來
袁又未嘗遇秋雨節時也蘇東坡觀市詩云潮陽太
守南遷歸喜見石廩堆祝融觕言之耳
永貞行
君不見太皇亮隂未出令小人乘時偷國柄北軍百萬
虎與貔天子自將非他師一朝奪印付私黨懍懍朝士
何能為狐鳴梟噪爭署置䁑睒跳踉相撫媚夜作詔書
朝拜官超資越序曾無難公然白日受賄賂火齊磊落
堆金盤元臣故老不敢語晝卧涕泣何汍瀾董賢三公
誰復惜侯景九錫行可歎國家功高德且厚天位未許
庸夫干嗣皇卓犖信英主文如太宗武高祖膺圖受禪
登明堂共流幽州鯀死羽四門肅穆賢俊登數君匪親
豈其朋郎官清要為世稱荒郡迫野嗟可矜湖波連天
日相騰蠻俗生梗瘴癘烝江氛嶺祲昏若凝一蛇兩頭
見未曾怪鳥鳴喚令人憎蠱蟲羣飛夜撲燈雄虺毒螫
墮股肱食中置藥肝心崩左右使令詐難憑慎勿浪信
常兢兢吾嘗同僚情可勝具書目見非妄徵嗟爾既往
宜為懲
前幅天昏地暗中間日出冰消閱至後幅又如凄風苦
雨文生於情變幻如是
蔡寬夫詩話曰子厚禹錫於退之最厚善然退之貶
陽山不能無疑赴江陵途中寄三學士云同官盡才
俊偏善柳與劉或慮語言泄傳之落冤讐二子不宜
爾將疑斷還不及其為永貞行憤疾至云數君匪親
豈其朋又曰吾嘗同僚情可勝則亦見其坦夷尚義
待朋友始終也
困學紀聞曰少陵善房次律而悲陳陶一詩不為之
隱昌黎善柳子厚而永貞行一詩不為之諱公議之
不可掩也如是
顧嗣立曰此詩前半言小人放逐之為快後半言數
君貶謫之可矜蓋為劉柳諸公也舊注專指夢得似
未必然然夢得貶連州而公曾令陽山以具書目見
句為證於義亦通姑存其說以俟考
鄭羣贈簟
蘄州笛竹天下知鄭君所寶尤瓌竒攜來當晝不得卧
一府傳看黃瑠璃體堅色淨又藏節盡眼凝滑無瑕疵
法曹貧賤衆所易腰腹空大何能為自從五月困暑濕
如坐深甑遭烝炊手磨袖拂心語口慢膚多汗真相宜
日暮歸來獨惆悵有賣直欲傾家資誰謂故人知我意
卷送八尺含風漪呼奴埽地鋪未了光彩照耀驚童兒
青蠅側翅&KR2275;虱避肅肅疑有清飈吹倒身甘寢百疾愈
却願天日恒炎曦明珠青玉不足報贈子相好無時衰
偼伃怨歌云常恐秋節至凉風奪炎熱此云却願天日
恒炎曦同一語妙
顧嗣立曰此詩每用反襯意見竒如攜來當晝不得
卧却願天日恒炎曦等句也賦物之妙直從細瑣處
體貼而出
沈德潜曰却願天日恒炎曦與攜來當晝不得卧俱
透過一層法
樊汝霖曰唐孔戣私記云退之豐肥善睡每來吾家
必命枕簟而沈存中筆談亦云世畫韓退之小面而
美&KR1046;著紗帽此乃江南韓熙載爾熙載諡文靖江南
人謂之韓文公因此遂誤以為退之退之肥而少&KR1046;
此詩有腰腹空大及慢膚多汙之語二說信然
贈崔立之評事
崔侯文章苦捷敏高浪駕天輸不盡曾從關外來上都
隨身卷軸車連軫朝為百賦猶鬱怒暮作千詩轉遒緊
搖毫擲簡自不供頃刻青紅浮海蜃才豪氣猛易語言
往往蛟螭雜螻蚓知音自古稱難遇世俗乍見那妨哂
勿嫌法官未登朝猶勝赤尉長趨尹時命雖乖心轉壯
技能虚富家逾窘念昔塵埃兩相逢爭名齟齬持矛楯
子時專場誇觜距余始張軍嚴韅靷爾來但欲保封疆
莫學龐涓怯孫臏竄逐新歸厭聞閙齒髮早衰嗟可閔
頻蒙怨句刺棄遺豈有賢官敢推引深藏箧笥時一發
戢戢己多如束筍可憐無益費精神有似黃金擲虛牝
當今聖人求侍從拔擢杞梓收楛箘東馬嚴徐己奮飛
枚臯即召窮且忍復聞王師西討蜀霜風冽冽摧朝菌
走章馳檄在得賢燕雀紛拏要鷹隼竊料二塗必處一
豈比恒人長蠢蠢勸君韜養待徵招不用雕琢愁肝腎
牆根菊花好沽酒錢帛縱空衣可準暉暉簷日暖且鮮
摵摵井梧疎更殞高士例湏憐麴蘖丈夫終莫生畦畛
能來取醉任喧呼死後賢愚俱泯泯
可憐無益費精神為千古文人喟息
漁隱叢話曰立之詩有不工處故退之以蛟螭雜螻
蚓譏之
送區宏南歸
穆昔南征軍不歸蟲沙猿鶴伏以飛洶洶洞庭莽翠微
九疑鑱天荒是非野有象犀水貝璣分散百寶人士稀
我遷於南日周圍來見者衆莫依俙爰有區子熒熒暉
觀以彛訓或從違我念前人譬葑菲落以斧引以纆徽
雖有不逮驅騑騑或採於薄漁於磯服役不辱言不譏
從我荆州來京畿離其母妻絶因依嗟我道不能自肥
子雖勤苦終何希王都觀闕雙巍巍騰蹋衆駿事鞍鞿
佩服上色紫與緋獨子之節可嗟唏母附書至妻寄衣
開書拆衣淚㾗晞雖不勅還情庶幾朝暮盤羞惻庭闈
幽房無人感伊威人生此難餘可祈子去矣時若發機
蜃沈海底氣昇霏彩雉野伏朝扇翬處子窈窕王所妃
苟有令德隱不腓况今天子鋪德威蔽能者誅薦受禨
出送撫背我涕揮行行正直慎脂韋業成志樹來頎頎
我當為子言天扉
分散百寶人士稀道盡西南邊徼地脉風氣柳州所謂
少人而多石也雖不勅還情庶幾語意深婉遊子讀此
可以聽於無聲矣
張耒曰古人作七言詩其句脈多上四字而下以三
字成之退之乃變句脈以上三下四如落以斧引以
纆徽雖欲悔舌不可捫是也
方崧卿曰九疑言鑱天洪濤言舂天皆竒語也李光
地曰公在陽山有區册在江陵又有區宏皆相從不
忍舍故宏之從公於京而歸也詩以送之惓惓訓勖
歸於正直可咏可感
三星行
我生之辰月宿南斗牛奮其角箕張其口牛不見服箱
斗不挹酒漿箕獨有神靈無時停簸揚無善名己聞無
惡聲己讙名聲相乘除得少失有餘三星各在天什伍
東西陳嗟汝牛與斗汝獨不能神
俞瑒曰竒趣却從大東之詩來變化自妙用韻凡五
轉似古歌謠
東坡志林曰韓退之詩我生之辰月宿南斗乃知退
之以磨蝎為身宫僕以磨蝎為命宫平生多得謗譽
殆同病也
剥啄行
剥剥啄啄有客至門我不出應客去而嗔從者語我子
胡為然我不厭客困於語言欲不出納以堙其源空堂
幽幽有秸有莞門以兩版叢書於間窅窅深塹其墉甚
完彼寧可隳此不可干從者語我嗟子誠難子雖云爾
其口益蕃我為子謀有萬其全凡今之人急名與官子
不引去與為波瀾雖不開口雖不開關變化咀嚼有鬼
有神今去不勇其如後艱我謝再拜汝無復云往追不
及來不有年
方崧卿曰韓文與多作以他文見者非一詩之子歸
不我以注以猶與也朱子考異云按陸宣公奏議亦
然如云未審云云以否之類是也然當作與為正
某氏曰公被讒出為陽山至是召還又有謗之者故
三星行云名聲相乘除得少失有餘剥啄行云我不
厭客困於語言欲不出納以堙其源各有所激云爾
歐陽文忠擬剥啄行寄少師云剥剥復啄啄柴門驚
鳥雀故人千里駕信士百金諾云云公遠讒避謗欲
謝客以堙其源故深其塹堅其墉要為不可干者而
歐陽則歸老故鄉欣然喜客之至是以其辭不同如
此
孟東野失子(并序)
東野連産三子不數日輙失之幾老念無後以悲其
友人昌黎韓愈懼其傷也推天假其命以喻之
失子將何尤吾將上尤天女實主下人與奪一何偏彼
於女何有乃令蕃且延此獨何罪辜生死旬日間上呼
無時聞滴地淚到泉地秖為之悲瑟縮久不安乃呼大
靈龜騎雲款天門問天主下人薄厚胡不均天曰天地
人由來不相關吾懸日與月吾繫星與辰日月相噬齧
星辰踣而顛吾不女之罪知非女由因且物各有分孰
能使之然有子與無子禍福未可原魚子滿母腹一一
欲誰憐細腰不自乳舉族長孤鰥䲭梟啄母腦母死子
始翻蝮蛇生子時坼裂腸與肝好子雖云好未還恩與
勤惡子不可說䲭梟蝮蛇然有子且勿喜無子固勿歎
上聖不待教賢聞語而遷下愚聞語惑雖教無由悛大
靈頓頭受即日以命還地秖謂大靈女往告其人東野
夜得夢有夫玄衣巾闖然入其戶三稱天之言再拜謝
玄夫收悲以歡忻
龜筴傳祝詞云假之玉靈夫子而上行於天下行於淵
詩以大靈發端本此
王伯大曰黃魯直嘗書此詩遺石君美君美失子云
時以觀覽可用亂思而紓哀究觀物理其實如此大
槩因果耳退之救世弊故并因果不言然此一段文
意乃是湼盤經中佛語退之嘗言不能無所不讀未
有能為大儒者其弗信矣乎魯直所云如此
俞瑒曰用韻本主先字兼入真文元寒刪諸韻是古
韻也與此日足可惜一首同法
顧嗣立曰按孟東野集有悼幼子詩云負我十年恩
欠爾千行淚杏殤詩略云兒生月不明兒死月始光
此誠天不知翦棄我子孫又云病叟無子孫獨立猶
束柴其詞甚可哀也
御選唐宋詩醇卷二十九
