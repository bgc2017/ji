御選唐宋詩醇卷四十六
山陰陸游詩五
散步有懷張漢州
扶杖村東路秋來始此回寒鴉盤陣起野菊卧枝開憂
國丹心折懷人雪鬢催房湖八千里那得尺書來
將軍行
將軍入奏平燕策持笏榻前親指畫天山熱海在目中
下殿即日名烜赫馳出都門雪初霽直過黃河冰未坼
繡旗方掠桑乾渡羽檄己入金臺陌勇士如鷹健欲飛
孱王似兔何勞搦戎服押俘獻廟社正衙第賞頒詔册
端門賜酺天下慶御觴尚恨滄溟迮從來文吏喜相輕
聊遣濡毫書竹帛
古别離
孤城窮巷秋寂寂美人停梭夜歎息空園露濕荆棘枝
荒蹊月照狐狸迹憶君去時兒在腹走如黃犢爺未識
紫姑吉語元無據况憑瓦兆占歸日嫁來不省出門前
魂夢何因識酒泉粉緜磨鏡不忍照女子盛時無十年
詞意俱老絶去摸擬之迹而與古為化
望夫石
送君遠戍出河北男兒自以身許國不能彎弓騎惡馬
欲隨君去何由得登山矯首西北雲形容雖變心猶存
月明夜夜照淚痕鐵心石腸輸與君
不煩刻劃而意已獨至
古别離
君北遊司并我南適熊湘邂逅淮陰市共飲官道傍丈
夫各有懷窮達詎可量臨别一取醉浩歌神激揚勲業
有際會風雲正蒼茫亂點劒鋒血苦寒芒屨霜死即萬
鬼鄰生當致虞唐丹雞不須盟我非兒女腸
構思深出語警不獨摩洗花之壘亦兼入青蓮之室
偶懷小益南鄭之間悵然有賦
西戍梁州鬢未絲嶓山漾水幾題詩劒分蒼石高皇迹
(原註嶓冢廟傍有高皇試劒石中分如截)巖擁朱門老子祠(原註三泉道上有老君洞景趣)
(幽䆳)燒兔驛亭微雪夜騎驢棧路早梅時登臨不用頻悽
斷未死安知無後期
欲出遇雨
東風吹雨惱遊人滿路新泥換細塵花睡柳眠春自嬾
誰知我更嬾於春
我更嬾於春五字新鮮
看鏡
凋盡朱顏白盡頭神仙富貴两悠悠胡塵遮斷陽關路
空聽琵琶奏石州
七十衰翁卧故山鏡中無復舊朱顏一聯輕甲流塵積
不為君王戍玉關(原註馬正惠公喜功名每曰幸未甚衰若有邊警願預征行得良馬數疋)
(輕甲一聯足矣)
盧世㴶曰少陵勲業頻看鏡彼簡而饒此盡而暢
夜分不寐起坐園中至旦
凉氣蘇衰疾幽情入杖藜月驚孤鵲起天帶衆星西松
菊今彭澤山川古會稽清吟殊未惬喔喔已晨雞
頷聯對句似竒語道出正可一粲等閒言語變瑰竒殆
謂是耶
步至湖上寓小舟還舍
病墮支離境閒尋漫浪遊湖平天鏡曉山峭石帆秋賖
酒家家許看花處處留歸途倦扶杖却上釣魚舟
箜篌遥寄季長少卿
庭樹非不榮霜實萬葉枯朋友豈我棄漸遠勢自疎中
夜起太息發篋覓舊書塵昏蠧食損行缺字欲無一讀
色已變再讀涕淚濡卷書置篋中寧使飽蠧魚
悶極有作
貴已不如賤狂應又勝癡新寒壓酒夜微雨種花時堂
下藤成架門邊枳作籬老人無日課有興即題詩
三峽歌
乾道庚寅予始入蜀上下三峽屢矣後二十五年歸
畊山陰偶讀梁簡文巴東三峽歌感之偶作
十二巫山見九峰船頭彩翠滿秋空朝雲暮雨渾虛語
一夜猿啼明月中
我遊南賓春暮時蜀船曾繫掛猿枝雲迷江岸屈原塔
花落空山夏禹祠
取境清絶一洗陽臺慣語為巫山生色
贈道流
憶在長安爛漫遊大明宫闕與雲浮今朝偶上慈恩塔
北望芒芒禾黍秋(原註唐含元殿與慈恩塔南北相直)
贈道流而及此蓋自性情流出者
三杯兀兀復騰騰服氣燒丹總不能借問生涯在何許
孤舟風雨伴漁燈
艾如張
錦膺繡羽名山雞清泉可飲林可栖稻梁滿野棄不啄
雖有竒禍無階梯東村西村煙雨晚蕭艾離離林薄淺
翩然一下駭機發汝雖知悔安能免漢家天子南山下
萬騎合圍窮日夜犬牙膺爪死不辭觸機折頸吁可悲
寓意深至意凡三折李賀作不能及也
郊行夜歸書觸目
老翁病起厭端居隨意東西不問途霜野草枯鷹欲下
江天雲濕雁相呼空垣破竈逃租屋青帽紅燈賣酒壚
未畏還家踏泥潦園丁持炬小兒扶
歲暮感懷
我家釋耒起遠自東封前詩書守素業蟬聯二百年長
老日零落念之心惕然每恐後生輩或為利欲遷我少
亦知學蹭蹬及華顛訟過豈不力壽非金石堅
我壯已早衰晨鏡每惆悵藥物姑自持耆老曷敢望造
物有乘除貧悴博無恙歸鄉更多感朋舊盡凋喪客來
多避席謂我丈人行此意詎敢忘報子以直諒
士生始志學固為聖人徒人人可稷卨世世皆唐虞仰
事與俯育治道無絶殊孔孟之所傳世俗顧謂迂申韓
尚刻薄老莊競虚無爾車非不良盍行九軌途
在昔祖宗時風俗極粹美人才兼南北議論忘彼此誰
令各植黨更仆而迭起中更夷狄禍此中猶未已臣不
難負君生者固賣死儻築太平基請自厚俗始
學有根柢故體製肅括意指宏深大家風力非徒事吟
咏者流也
文集論選用西北士大夫劄子天聖以前多取北
人南方士大夫沈抑者多仁宗照知其弊公聽並
觀兼收博采無南北之異及紹聖崇寧間取南方人
更多而北方士大夫復有沈抑之歎陳瓘獨見其弊
昌言於朝曰重南輕北分裂有萌嗚呼瓘之言天下
之至言也
山園雜詠
殘春終日在林亭散髮披衣醉復醒科斗已成鼃閤閤
櫻桃初結子青青魚遊滄海寧濡沫禽慕雕籠即翦翎
薄晚東風吹小雨笑携長鑱伴畦丁
意雖刻露語自新穎
雨夜書感
宦遊四十年歸逐桑榆暖皇恩念黎老一官猶置散春
殘桃李盡風雨閉空館有懷無與陳萬事付酒椀近代
固多賢吾意終不滿可憐杜拾遺冐死明房琯慷慨詎非
奇經綸恨才短羣胡穴中原令人歎微管
以古喻今當為張浚而發本傳云言者論游力說張浚
用兵免歸則浚之罷游未必不為之言故以甫之救琯
自比浚之與琯僨事如一富平再敗與陳陶青坂何以
異詩深歎其才短固不誣也
春晚雜興
池面萍初紫牆頭杏已青携兒撐小艇留客坐孤亭相
法無侯骨生年直酒星正須遺萬事莫遣片時醒
方回曰留客坐孤亭雖非竒句却極有味五六亦新
異
夜歸
疎鐘渡水來素月依林上煙火認茅廬故倚船篷望
妙語似王融江臯曲
三月十一日郊行
到處人家可乞漿槐陰巷陌午風凉水陂漫漫新秧綠
山壠離離大麥黃父子力耕春漸老婦姑共績夜猶長
堯民擊壤雖難繼芹美懷君未敢忘
路傍曲
凄凉路傍曲朱門人不知秋街槐葉落正是斷腸時
秋夜
燈欲殘時酒半消斷碪疎雨共無憀老來萬事渾非昔
惟有詩情似㶚橋
舍北晚眺
紅樹青林帶暮煙並橋常有賣漁船樊川詩句營丘畫
盡在先生拄杖邊
自然入畫
初冬感懷
落葉埽還積斷鴻飛更鳴羸軀得霜健老眼向書明水
瘦河聲壯萁枯馬力生竟為農父死白首負功名
聞雁
霜高木葉空月落天宇黑哀哀斷行雁來自關塞北江
湖稻梁少念汝安得食蘆深洲渚冷歲晚霰雪逼不知
重雲外何處避畢弋我窮思遠征羡汝有羽翼
意入風騷格逼漢魏與杜陵相當真乃不復多讓
枕上偶成
放臣不復望修門身寄江頭黃葉村酒渴喜聞疎雨滴
夢回愁對一燈昏河潼形勝寧終棄周漢規模要細論
自恨不如雲際雁南來猶得過中原
舍北閒望作六字絶句
潘岳一篇秋興李成八幅寒林舍北偶然倚杖盡見古
人用心
善畫似真以對面取之用意微妙
雨夜有懷張季長少卿
放翁雖老未忘情獨卧山村每自驚鼎鼎百年如電速
寥寥一笑抵河清梅初破藟行江路燈欲成花聽雨聲
正用此時思劇飲故交零落愴餘生
潘問竒曰河清如此用形容殊苦
客言來自上臯道中以其語作一絶
日曬霜融作淺泥酒家却在斷橋西五陵今代無豪傑
獨卧茅簷聽午雞
殘臘
殘臘無多日吾生又一年林塘明夕照墟塔淡春煙山
色危欄角梅花綠酒邊歲時元自好老病獨悽然
懷舊
翠崖紅棧鬱參差小益初程景最竒誰向毫端收拾得
李將軍畫少陵詩
張完臣曰又是一蜀道佳話
幽居初夏
湖山勝處放翁家槐柳陰中野徑斜水滿有時觀下鷺
草深無處不鳴蛙籜龍己過頭番筍木筆猶開第一花
歎息老來交舊盡睡餘誰共午甌茶
寫得幽字意出
潘問竒曰頸聯對句更勝
晨起
齒豁不可補髮脱無由栽清晨明鏡中老色蒼然來餘
年亦自惜未忍付酒杯抽架取我書危坐闔復開萬世
見唐堯䕫龍獲親陪寥寥三千年氣象挽可回豈以七
尺軀顧受世俗衰道在無不可廊廟均蒿萊
約旨植義真力彌滿清晨十字亦有蒼然之氣
六月二十四日夜分夢范至能李知幾尤延之同
集江亭諸公請予賦詩記江湖之樂詩成而覺忘
數字而已
露箬霜筠織短蓬飄然來往淡煙中偶經菱市尋谿友
却㨂蘋汀下釣筒白菡蓞香初過雨紅蜻蜓弱不禁風
吳中近事君知否團扇家家畫放翁
風流自賞夢中亦應得意五六調新采麗淺薄者議其
未穩真可一噱
題韓運鹽竹隱堂絶句
塵埃車馬日駸駸誰解從君一散襟待我清秋有閒日
抱琴來寫萬龍吟
舟中詠落景餘清暉輕橈弄溪渚之句蓋孟浩然
耶溪泛舟詩也因以其句為韻賦詩
獨鶴還故鄉巋然但城郭出門無與遊所至苦寂寞褁
飯事幽討此計殊不惡薄暮宿漁家蒼煙帶墟落
維舟入谷口信步造異境隔籬雞犬聲滿地梧楸影瓦
甑炊香稻石泉汲新井人間苦偪仄愛此須臾景
老圃髮如霜見客能廢鋤與坐使之年自云八十餘老
身六朝民草舍數世居力守遠祖言一字不學書
沿溪得茅店酒旗出柴荆杖頭錢已空一醉何由成主
人語鄭重手把甕面清勸我姑小留溪魚亦可烹
秦皇酒甕邊古有釣魚磯我來必竟日時挈雙鯉歸白
鷺真可人常先孤棹飛高詠江練句令人憶元暉
鏡湖三百里風止鏡面平持以照吾心俗塵安得生散
髮鷗鷺間萬事秋毫輕誰能拂東絹寫我孤舟橫
朝發雲根寺暮宿煙際橋冷螢濕不飛潛魚驚自跳菱
船歌裊裊狄浦風蕭蕭平明宿鳥起我亦理歸橈
古寺照滄波老木閟雲洞輕舟不搖檝正用一風送汲
井漱甘液掃榻寓幽夢所恨山未深城笳聽三弄
禹穴探斷簡樵風泛清溪倒影森松桂避船散鳬鷖座
中有異境十里青玻瓈高塔忽招人湖邊日未低
溪行已清秋還舍尚殘暑天公為解圍簾櫳過疎雨青
蔬喜小摘紅粒亦新杵一飽坐北軒蘋花泣煙渚
作者詩以萬計閒適之什往往出之率易亦復數見不
鮮沙中金屑每苦難披十詩直舉胷情清真古澹妙處
在神味之間不可以貌求之
秋夜紀懷
北斗垂莽蒼明河浮太清風林一葉下露草百蟲鳴病
入新凉減詩從半睡成還思散關路炬火驛前迎
方回曰中四句語意至工
舍北搖落景物殊佳偶作
屋角成金字溪流作縠紋斜通小橋路半掩夕陽門孤
艇衝煙過疎鐘隔塢聞杜門非獨病實自厭紛紛
方回曰放翁此題凡五首所謂筆端有口新冬景物
搜抉無遺屋角成金字本出北史斛律金傳以對溪
流作縠紋亦竒
夜坐
杳杳霜鐘十里聲娟娟江月半窗明陳編欲絶猶堪讀
微火相依更有情九曲煙雲新散吏(原註時方被命再領武夷祠祿)百
年鉛槧老諸生頽然待旦君無笑尚勝聞雞賦早行(原註)
(温岐詩云雞聲茅店月人迹板橋霜蓋唐人早行絶唱也)
隴頭水
隴頭十月天雨霜壯士夜挽綠沉槍卧聞隴水思故鄉
三更起坐淚數行我語壯士勉自彊男兒墮地志四方
裹尸馬革固其常豈若婦女不下堂生逢和親最可傷
歲輦金絮輸胡羌夜視太白收光芒報國欲死無戰場
有古直悲涼之氣
書志
往年出都門誓墓志已决况今蒲柳姿俛仰及大耋妻
孥厭寒餓鄰里笑迂拙悲歌行拾穗幽憤卧齧雪千歲
埋松根陰風蕩空穴肝心獨不化凝結變金鐵鑄為上
方劔釁以佞臣血匣藏武庫中出參髦頭列三尺粲星
辰萬里靜妖孽君看此神竒醜虜何足滅
幻想竒文不可磨滅
書憤
白髮蕭蕭卧澤中祇憑天地鍳孤忠阨窮蘇武餐氊久
憂憤張廵嚼齒空細雨春蕪上林苑頽垣夜月洛陽宮
壯心未與年俱老死去猶能作鬼䧺
方回曰悲壯感慨不當徒以虚語視之
鏡裏流年兩鬢殘寸心自許尚如丹衰遲罷試戎衣窄
悲憤猶爭寶劒寒遠戍十年臨的博壯圖萬里戰臯蘭
關河自古無窮事誰料如今袖手看
小舟遊西涇度西岡而歸
小雨重三後餘寒百五前聊乘瓜蔓水閒泛木蘭船雪
暗梨千樹煙迷柳一川西岡夕陽路不到又經年
穩中帶秀此境正不易到
王復禮曰較太白梨花千樹雪楊柳萬條煙似勝一
籌但水衡記以五月為瓜蔓水此屬一時誤用
春行
九日春陰一日晴強扶衰病此閒行猩紅帶露海棠濕
鴨綠平隄湖水明(原註杜子美曉看紅濕處花重錦官城李太白蜀日紅且明用濕字明字)
(可謂奪造化之功世未有拈出者)酒賤柳陰逢醉卧土肥稻壟看深耕
山翁莫道渾無用解與明時說太平
方回曰引少陵太白謂奪造化之功却是世未有拈
出者前輩用功如此
閒身
炊煙漠漠閉柴荆聊用閒身答太平重碧飛觴心未老
硬黃臨帖眼猶明吳蠶滿箔含桃熟壠麥登車搏黍鳴
補劓息心今有地問君何處用虚名
舍北行飯書觸目
落雁昏鴉集遠洲青林紅樹擁平疇意行舍北三义路
閒看橋西一片秋小婦破煙撐去艇丫童橫笛喚歸牛
形容野景無餘思自怪癡頑不解愁
盧世㴶曰先寫景而後入事句句宛肖
雪夜感舊
江月亭前樺燭香龍門閣上䭾聲長亂山古驛經三折
小市孤城宿兩當晚歲猶思事鞍馬當時那信老耕桑
綠沉金鎻俱塵委雪灑寒燈淚數行
調極清和頷聯斵句工緻可愛
吳喬曰放翁壯時有志經世故有晚歲猶思事鞍馬
當時那信老耕桑之句
雜感
志士山棲恨不深人知已是負初心不須先說嚴光輩
直自巢由錯到今
故舊書來訪死生時聞剥啄叩柴荆自嗟不及東家老
至死無人識姓名
蘭
南巖路最近飯已時散策香來知有蘭遽求乃弗獲生
世本幽谷豈願為世娛無心託階庭當門任君鋤
為幽人寫照寓意深遠作者别調
感舊
夜涉南沮水朝過小益城梯山天一握度棧土微平雨
近秦雲暗霜高隴月明至今孤夢裏喝馬有遺聲(原註喝馬)
(皆七字韻語聞之悲愴動人)
凛凛隆中相臨戎遂不還塵埃出師表草棘定軍山壯
氣河潼外雄名管樂間登堂拜遺像千載媿吾顏
我思杜陵叟處處有遺蹤錦里瞻祠栢綿州弔海棕蹉
跎悲櫪驥感會失雲龍生世後斯士吾將安所從
游久居蜀地於孔明子美企想獨深二詩渾成老健蓋
程形賦音與其人相稱也
露坐(原註立秋前五日)
旋削甘瓜進酒巵斷雲漠漠斗離離北臨積水風來壯
東恨長林月上遲秋近不堪聞急杵夜凉已復怯輕絺
天孫老抱河梁恨豈獨人生事可悲
新秋
殘暑無多日幽居近小江酒醒中夜起松月入山窗
秋風昨夜來聲滿梧桐樹故人渺天末此夕誰與度
妙語得自直尋亦清晨登隴首明月照積雪之比
秋夕露坐作
銀河半落露華清斗南闌干斗北明冉冉方悲老將至
纖纖又歎月初生酒牀細滴香浮瓮衣杵相聞聲滿城
萬卷讀書無用處却將耕稼報昇平
感秋
秋色關河外秋聲天地間壯士感此時朝鏡凋朱顏一
身寄空谷萬里夢天山噫嗚怒眥裂憤激悲涕澘古來
真龍駒未必置天閑長松倒澗壑委棄同蓁菅得志未
可測談笑濟時艱凛然出師表一字不可删
新凉
菰首初離水薑芽淺漬糟粳香等炊玉韭美勝炮羔露
下殘蕪濕風生萬木號從今更何事痛飲讀離騷
豐歲
豐歲歡聲動四鄰深秋景氣粲如春羊腔酒擔爭迎婦
鼉鼓龍船共賽神處處喜晴過甲子家家築屋趁庚申
老翁欲伴鄉閭醉先辦長衫紫領巾
點綴嫵媚煞有風致
小舟過吉澤效王右丞
澤國霜露晚孤村煙火微本去官道遠自然人迹稀木
落山盡出鐘鳴僧獨歸漁家閒似我未夕閉柴扉
不必似王自饒清致
文集跋王右丞集余年十七八時讀摩詰詩最熟今
永晝再取讀之如見舊師友恨間闊之久也
秋晴見天際飛鴻有感
新晴天宇色正青羣鴻高賽在冥冥兒童相呼共仰視
我亦扶杖來中庭豐年到處稻梁滿胡不暫下栖沙汀
應須江海寄曠快肯為霜雪嗟飄零書生可笑不自喜
憔悴久翦籠中翎鷗波萬里每媿杜鶴化千載知非丁
風前哀號漫激烈月下孤影常竛竮詩成欲寫復懶去
誦似溪友聲泠泠
遣調流麗曲盡心手之妙
戊午重九
朋舊相望天一涯登高結伴只鄰家秋風自欲吹紗帽
衰髩何曾泥菊花藥市神仙思益部餻盤節物記京華
自憐病後歡悰薄小醉歸來日未斜
舟中
柂邊潮水落還生篷底寒燈滅復明約束長年牢繫纜
報人風雨有鼉鳴
不必有寄即事自佳
蕭蕭風雨小江秋不是愁人亦合愁忽聽疎鐘知寺近
笑尋沙路上牛頭
冬日感興十韻
霧雨天昏曀陂湖地阻深蔽空鴉作陣暗路棘成林有
客風埃裏頻年老病侵夢魂來二豎相法欠三壬舊憤
開孤劍新愁感斷砧唐衢惟痛哭莊舄正悲吟瘦跨秋
門馬寒生夜店衾但思全舊璧敢冀訪遺簪樓上蒼茫
眼燈前破碎心長謠傾濁酒慷慨壓層陰
菴中晨起書觸目
暉暉初日上簾鈎漠漠清寒透衲裘雪棘並棲雙鵲瞑
金環斜絆一猿愁廉宣卧壑松楠老王子穿林水石幽
戲事自憐除未盡此生行欲散風漚(原註唐希鴉畫鵲易元吉畫猿廉宣)
(仲老木王仲信水石皆菴中所挂小軸)
設色妍麗似晚唐人佳句
春日小園雜賦
市塵不到放翁家繞麥穿桑野徑斜夜雨長深三尺水
曉寒留得一分花悶從鄰舍分春瓮閒就僧窗試露芽
自此年光應更好日驅秧馬聽繅車
夜雨一聯鬆秀可愛
沈園
城上斜陽畫角哀沈園非復舊池臺傷心橋下春波綠
曾是驚鴻照影來
張完臣曰寫得幽豔動人
夢斷香消四十年沈園柳老不吹綿此身行作稽山土
猶弔遺蹤一泫然
張完臣曰又深一步其痛愈深
紹興郡刻本題下註此放翁憶其前妻作也妻以失
歡於姑被遣後於沈園見之未幾下世翁再遊此地
追感賦詩凄苦不忍多讀
讀晉書
諸公日飫萬錢厨人乳蒸豚玉食無誰信秋風雒城裏
有人歸棹為蓴鱸
不著議論而指意躍然咏史上乘
春晴自雲門歸三山
乍行春野眼增明漸減春衣體倍輕人賣山茶先穀雨
鴉隨墦祭過清明柳塘水滿雙鳬戲稻隴泥深一犢行
晚到三橋泛舟去掩關不復畏重城
夜聞姑惡
湖橋東西斜月明高城漏鼓傳三更釣船夜過掠沙際
蒲葦蕭蕭姑惡聲湖橋南北煙雨昏兩岸人家早閉門
不知姑惡何所恨時時一聲能斷魂天地大矣汝至微
滄波本自無危機秋菰有米亦可飽哀哀如此將安歸
讀前輩詩文有感
我無前輩千鈞筆造物爭功謝不能己分文章歸委靡
可憐意氣尚憑陵鸞旗廣殿晨排仗鐵馬黃河夜踏冰
此事要須推大手蟬嘶分付與吳僧
巧構形似之言要非詣力所臻不能道來親切乃爾
讀隱逸傳
終南處士入都門少室山人補諫垣畢竟只供千載笑
石封三品鶴乘軒
不以議論傷格律比勘亦自允協
秋陰
淡日披朝霧輕雲結暮陰菰蒲溪路暗松竹草堂深妙
墨雙鈎帖竒聲百衲琴古人端未遠一笑會吾心
秋懷
皇天本無心萬物各有時飛鴻何預人南翔每如期仰
看霜露墜俯歎草木衰英英籬下菊秀色獨滿枝豈無
一樽酒相與斟酌之耋老天所佚行歌復何疑
改朔甫再宿月見西南隅纖纖一銀鈎挂空疑有無我
行青楓岸遠水浮雙鳬新寒入短衣感此風霜初頗欲
呼小艇東村行芋區衣薄且言歸煙火望吾廬
閒淡有味
秋思
日落江城聞𢷬衣長空杳杳雁南飛桑枝空後醅初熟
豆莢成時兔正肥徂歲背人常冉冉老懷感物倍依依
平生許國今何有且擬梁鴻賦五噫
冬晴與子坦子聿遊湖上
海山山下百餘家垣屋參差一帶斜我欲往尋疑路斷
試沿流水覓桃花
齋中弄筆偶書示子聿
左右琴樽靜不譁放翁新作老生涯焚香細讀斜川集
候火親烹顧渚茶書為半酣差近古詩雖苦思未名家
一窗殘日呼愁起裊裊江城咽暮笳
少陵云語不驚人死不休放翁云詩雖苦思未名家文
人之豪故自各有著力處今人未涉其境而漫以雕琢
直率置之可乎
祖應世曰放翁七律無一字效顰四唐而獨開蹊徑
别有一天何嘗寄人籬下
陳訏曰昔蘇長公教人作詩曰字字覓竒險節節累
枝葉又曰法度法前軌後山亦云要當攻石堅勿作
搏沙散放翁詩至萬首疑其無復持擇而改詩鍊句
每形篇什數公之於詩亦列子之御風而行靈均之
桂舟玉車也而其言顧如此
夢中作遊山絶句
霜風吹帽江村路小蹇迢迢委轡行忽到雲山幽絶處
穿林啼鳥不知名
北望感懷
榮河温洛帝王州七十年來禾黍秋大事竟為朋黨誤
遺民空歎歲時遒乾坤恨入新豐酒霜露寒侵季子裘
食粟本同天下責孤臣敢獨廢深憂
有名論非尋常所及
人日東園
歲首未入春風氣已稍和我睡意慵起如此鳴禽何駕
言之東園落梅亦己多江南無堅冰綠池生微波挹彼
蒲萄醅酌我鸚鵡螺雖無絲與竹倚樹自高歌矯首東
南望稽山鬱嵯峨兒曹幸力穡老子得婆娑
枕上作
山雨蕭蕭過沙泉咽咽流夢中無遠道醉裏失孤愁貧
賣相如騎寒思季子裘兒童報新霽裹飯出閒遊
夢中無遠道五字亦未經人道游又有句云夢移鄉國
近則更竒矣
長干行
裠腰綠如草衫色石榴花十二學彈箏十三學琵琶寧
嫁與商人夫婦各天涯朝朝問水神夜夜夢三巴聘金
雖如山不願入侯家鄣袖庭花下東風吹鬢斜
小橋
漠漠輕陰隱隱雷石榴半落點莓苔小橋西北闌干角
獨岸綸巾待雨來
觀畫山水
古北安西志未酬人間隨處送悠悠騎驢白帝城邊雨
挂席黃陵廟外秋大網截江魚可膾高樓臨路酒如油
老來無復當年快聊對丹青作卧遊
示友
道向虚中得文從實處工凌空一鶚上赴海百川東氣
骨真當勉規模不必同人生易衰老君等勿匆匆
十月
十月霜侵季子裘吾詩又送一年秋風回斷續聞樵唱
木落參差見寺樓久已浮雲看富貴固應華屋等山丘
江邊海際多幽致擬跨青騾處處遊
集中有木落寺樓高之句與此頷聯各有佳致
梅花
春信今年早江頭昨夜寒已教清徹骨更向月中看
對酒戲詠
淺傾西國蒲萄酒小嚼南州豆蔻花更拂烏絲寫新句
此翁可惜老天涯
盧世㴶曰雋麗不可名狀
先少師宣和初有贈晁公以道詩云奴愛才如蕭
穎士婢知詩似鄭康成晁公大愛賞今逸全篇偶
讀晁公文集泣而足之
士不逢時勇退耕閉門自號景迂生遠聞佳士輙心許
老見異書猶眼明奴愛才如蕭穎士婢知詩似鄭康成
早孤遇事偏多感欲續殘章涕已傾
追感往事
諸公可歎善謀身誤國當時豈一秦不望夷吾出江左
新亭對泣亦無人
千年而後如聞嘆息之聲善謀身一言尤中庸臣病根
潘問竒曰此詩雖欠含蓄然亦可知南渡後雖周伯
仁亦難得
文集䟦吕侍講歲時雜記年運而往士大夫安於江
左求新亭對泣者正未易得撫卷累欷
御選唐宋詩醇卷四十六
