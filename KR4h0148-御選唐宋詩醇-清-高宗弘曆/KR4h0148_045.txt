御選唐宋詩醇卷二十一
太原白居易詩三
病假中南亭閒望
欹枕不視事兩日門掩關始知吏役身不病不得閒閒
意不在遠小亭方丈間西簷竹梢上坐見太白山遙媿
峯上雲對此塵中顔
神韻酷似淵明西簷二句亦摹採菊東籬下語意
官舍小亭閒望
風竹散清韻煙槐凝綠姿日高人吏去閒坐在茅茨葛
衣禦時暑蔬飯療朝饑持此聊自足心力少營為亭上
獨吟罷眼前無事時數峯太白雪一卷陶潜詩人心各
自是我是良在兹迴謝爭名客甘從君所嗤
太白雪陶潜詩隨意所會綴而成文不相合而相合
和錢員外禁中夙興見示
窗白星漢曙窗暖燈火餘坐卷朱裏幕看封紫泥書窅
窅鐘漏盡曈曈霞景初樓臺紅照耀松竹青扶疎君愛
此時好迴頭特謂余不知上清界曉景復何如
松聲(自注修竹里張家宅南亭作)
月好好獨坐雙松在前軒西南微風來潜入枝葉間蕭
寥發為聲半夜明月前寒山颯颯雨秋琴泠泠弦一聞
滌炎暑再聽破昏煩竟夕遂不寐心體俱翛然南陌車
馬動西隣歌吹繁誰知兹簷下滿耳不為喧
清境可想
禁中寓直夢遊仙遊寺
西軒草詔暇松竹深寂寂月出清風來忽似山中夕因
成西南夢夢作遊仙客覺聞宮漏聲猶謂山泉滴
酷似摩詰
秋山
久病曠心賞今朝一登山山秋雲物冷稱我清羸顔白
石卧可枕青蘿行可攀意中如有得盡日不欲還人生
無幾何如寄天地間心有千載憂身無一日閒何時解
塵網此地來掩關
題楊穎士西亭
靜得亭上境遠諧塵外蹤憑軒東南望鳥滅山重重竹
露泠煩襟杉風清病容曠然宜真趣道與心相逢即此
可遺世何必蓬壺峯
秋遊原上
七月行已半早涼天氣清清晨起巾櫛徐步出柴荆露
杖笻竹冷風襟越蕉輕閒擕弟姪輩同上秋原行新棗
未全赤晚瓜有餘馨依依田家叟設此相逢迎自我到
此邨往往白髮生邨中相識久老幼皆有情留連向暮
歸樹樹風蟬鳴是時新雨足禾黍夾道青見此令人飽
何必待西成
樸實說去一片真趣流行非徒擬王儲田家詩也
閒居
深閉竹間扉靜掃松下地獨嘯晚風前何人知此意看
山盡日坐枕帙移時睡誰能從我遊使君心無事
蕭疎藴藉
遊悟真寺詩(一百三十韻)
元和九年秋八月月上弦我遊悟真寺寺在王順山去
山四五里先聞水潺湲自兹舍車馬始涉藍溪灣手拄
青竹杖足蹋白石灘漸怪耳目曠不聞人世喧山下望
山上初疑不可攀誰知中有路盤折通巖巅一息幡竿
下再休石龕邊龕間長丈餘門戶無扄關俯窺不見人
石髮垂若鬟驚出白蝙蝠雙飛如雪翻回首寺門望青
崖夾朱軒如擘山腹開置寺於其間入門無平地地窄
虚空寬房廊與臺殿高下隨峯巒巖㠋無撮土樹木多
瘦堅根株抱石長屈曲蟲蛇蟠松桂亂無行四時鬱芊
芊枝梢嫋清翠韻若風中弦日月光不透綠陰相交延
幽鳥時一聲聞之似寒蟬首憩賓位亭就坐未及安須
臾開北戶萬里明豁然拂簷虹霏微遶棟雲回旋赤日
間白雨陰晴同一川埜綠蔟草樹眼界吞秦原渭水細
不見漢陵小於拳却顧來時路縈紆映朱闌歴歴上山
人一一遙可觀前對多寶塔風鐸鳴四端欒櫨與戶牖
恰恰金碧繁云昔迦葉佛在此坐涅槃至今鐡鉢在當
底手跡穿西開玉像殿白佛森比肩斗藪塵埃衣禮拜
冰雪顔疊霜為袈裟貫雹為華鬘逼觀疑鬼功其跡非
雕鐫次登觀音堂未到聞旃檀上階脱雙履歛足升淨
筵六楹排玉鏡四座敷金鈿黑夜自光明不待燈燭燃
衆寶互低昂碧珮珊瑚幡風來似天樂相觸聲珊珊白
珠垂露凝赤珠滴血殷點綴佛髻上合為七寶冠雙瓶
白琉璃色若秋水寒隔瓶見舍利圓轉如金丹玉笛何
代物天人施祇園吹如秋鶴聲可以降靈仙是時秋方
中三五月正圓寶堂豁三門金魄當其前月與寶相射
晶光爭鮮妍照人心骨冷竟夕不欲眠曉尋南塔路亂
竹低嬋娟林幽不逢人寒蝶飛翾翾山果不識名離離
夾道蕃足以療饑乏摘嘗味甘酸道南藍谷神紫繖白
紙錢若歲有水旱詔使修蘋蘩以地清淨故獻奠無葷
羶危石疊四五&KR1041;嵬欹且刓造物者何意堆在巖東偏
冷滑無人跡苔點如花牋我來登上頭下臨不測淵目
眩手足掉不敢低頭看風從石下生薄人而上摶衣服
似羽翮開張欲飛騫&KR1128;&KR1128;三面峯峯尖刀劔攅往往白
雲過決開露青天西北日落時夕暉紅團團千里翠屏
外走下丹砂丸東南月上時夜氣青漫漫百丈碧潭㡳
寫出黃金盤藍水色似藍日夜長潺潺周迴繞山轉下
視如青環或鋪為慢流或激為奔湍泓澄最深處浮出
蛟龍涎側身入其中懸磴尤險艱捫蘿踏樛木下逐飲
澗猨雪迸起白鷺錦跳驚紅鱣歇定方盥潄濯去支體
煩淺深皆洞徹可照腦與肝但愛清見底欲尋不知源
東崖饒怪石積甃蒼琅玕温潤發於外其間韞璵璠卞
和死己久良玉多棄捐或時洩光彩夜與星月連中頂
最高峰拄天青玉竿&KR2794;&KR2332;上不得豈我能攀援上有白
蓮池素葩覆清瀾聞名不可到處所非人寰又有一片
石大如方尺甎插在半壁上其下萬仞懸云有過去師
坐得無生禪號為定心石長老世相傳却上謁仙祠蔓
草生綿綿昔聞王氏子羽化升上玄其西㬠藥臺猶對
芝术田時復明月夜上聞黃鶴言迴尋畫龍堂二叟鬚
髮斑想見聽法時歡喜禮印壇復歸泉窟下化作龍蜿
蜒階前石孔在欲雨生白煙往有寫經僧身靜心精專
感彼雲外鴿羣飛千翩翩來添硯中水去吸巖底泉一
日三往復時節長不愆經成號聖僧弟子名揚難誦此
蓮花偈數滿百億千身壊口不壊舌根如紅蓮顱骨今
不見石函尚存焉粉壁有吳畫筆彩依舊鮮素屏有
禇書墨色如新乾靈境與異跡周覽無不殫一遊五晝
夜欲返仍盤桓我本山中人誤為時網牽牽率使讀
書推挽令效官既登文字科又忝諫諍員拙直不合時
無益同素餐以此自慚惕戚戚常寡歡無成心力盡未
老形骸殘今來脱簪組始覺離憂患及為山水遊彌得
縱疎頑野麋斷羈絆行走無拘攣遊魚放入海一往何
時還身著居士衣手把南華篇終來此山住永謝區中
緣我今四十餘從此終身閒若以七十期猶得三十年
洋洋灑灑一氣讀去幾於千巖競秀萬壑爭流目不給
賞矣就其中細尋之則步驟井然一絲不紊首四句點
清因遊寺而登山並年月日俱細叙出去山四五里至
置寺於其間寫寺外之景曲折靈異迥隔塵世如入仙
境妙在以回頭寺門望四句作一頓遂覺心神蕩漾宛
是初到神情入門無平地一句作提筆至聞之似寒蟬
叙寺中路逕之逶迤樹木之蒼鬱首憩賓位亭至可以
降靈仙細叙寺中所歷之境與相傳之法物開北戸而
前行又回顧而見來路是以對多寶塔也玉像殿觀音
堂皆寺西界是時秋方中至竟夕不欲眠摹寫夜中之
景與八月月上弦一句相映又作一束曉尋南塔路至
欲返仍盤桓歴叙連日所遊之境變化出之由南而東
而中而上不言北者自入寺門大抵皆向北行也其間
有神像有峯巖有水有怪石有白蓮有祠有臺有畫有
書細細寫出日落月上復帶叙次日由晝入夜之景更
不拖沓寫經僧誦經弟子只虚寫在傳聞上叙出靈境
與異跡四句作一總束一遊五晝夜又與八月月上弦
照應我本山中人至末收足遊字意四十餘三十年又
與元和九年照應細玩全詩分明以作記序手筆用之
於詩韓愈南山詩以竒肆勝此以秀折勝可謂匹敵謝
靈運遊山詩柳宗元山水記素稱竒搆以彼方此不無
廣狹之別矣
朝回遊城南
朝退馬未困秋初日猶長回轡城南去郊埜正清涼水
竹夾小徑縈迴繞川岡仰看晚山色俯弄秋泉光青松
繫我馬白石為我牀常時簪組累此日和身忘旦隨鵷
鷺末暮遊鷗鶴傍機心一以盡兩處不亂行誰辨心與
跡非行亦非藏
機心既盡行藏自如居易一生真實受用在此
舟行(自注江州路上作)
帆影日漸高閒眠猶未起起問鼓枻人己行三十里船
頭有行竈炊稻烹紅鯉飽食起婆娑盥潄秋江水平生
滄浪意一旦來遊此何况不失家舟中載妻子
遷謫遠行絶不作牢騷語非實有見地者不能如謝靈
運初發石首城便云苕苕萬里帆茫茫將何之豈復成
胷襟耶
泛湓水
四月未全熱麥涼江氣秋湖山處處好最愛湓水頭湓
水從東來一𣲖入江流可憐似縈帶中有隨風舟命酒
一臨泛舍鞍揚棹謳放迴岸傍馬去逐波間鷗煙浪始
渺渺風襟亦悠悠初疑上河漢中若尋瀛洲汀樹綠拂
地沙草芳未休青蘿與紫葛枝蔓垂相樛繫纜步平岸
回頭望江州城雉映水見隱隱如蜃樓日入意未盡將
歸復少留到官行半歲今日方一遊此地來何暮可以
寫吾憂
寫景如畫
晚望
江城寒角動沙洲夕鳥還獨在高亭上西南望遠山
小詩極有氣勢集中尤難得者
遊石門澗
石門無舊徑披榛訪遺跡時逢山水秋清輝如古昔常
聞慧遠輩題詩此巖壁雲覆莓苔封蒼然無處覓蕭疎
野生竹崩剥多年石自從東晉後無復人遊歴獨有秋
澗聲潺湲空旦夕
汪立名曰按石門澗有二處一在江州太平寰宇記云
石門澗在廬山西懸崖對聳形如關當雙石之間
懸流數丈有一石可坐二十許人一在杭州西湖咸
淳臨安志云武林山石門澗陸羽二寺記云南有巉
巖舊有卧龍石横澗石慈雲法師種松於此然詩中
有慧遠題詩語自是江州作西湖志亦收此詩誤也
香鑪峯下新置草堂即事咏懷題於石上
香鑪峯北面遺愛寺西偏白石何鑿鑿清流亦潺潺有
松數十株有竹千餘竿松張翠繖盖竹倚青琅玕其下
無人居悠哉多歲年有時聚猿鳥終日空風煙時有沉
冥子姓白字樂天平生無所好見此心依然如獲終老
地忽乎不知還架巖結茅宇斸壑開茶園何以洗我耳
屋頭飛落泉何以淨我眼砌下生白蓮左手攜一壺右
手挈五弦傲然意自足箕踞於其間興酣仰天歌歌中
聊寄言言我本野夫誤為世網牽時來昔捧日老去今
歸山倦鳥得茂樹涸魚返清源舍此欲焉往人間多險
艱
草堂結搆四圍景致詳於記中此詩只淡淡寫去自具
朴老之致
草堂記匡廬竒秀甲天下山山北峯曰香鑪峯北寺
曰遺愛寺介峯寺間其境勝絶又甲廬山元和十一
年秋太原人白樂天見而愛之若遠行客過故鄉戀
戀不能去因面峯腋寺作為草堂明年春草堂成三
間兩柱二室四牖廣袤豐殺一稱心力洞北戸來陰
風防徂暑也敞南甍納陽日虞祁寒也木斷而己不
加丹牆圬而己不加白墄階用石羃窗用紙竹簾紵
幃率稱是焉堂中設木榻四素屏二漆琴一張儒道
佛書各三兩卷樂天既來為主仰觀山俯聽泉傍睨
竹樹雲石自辰及酉應接不暇俄而物誘氣隨外適
内和一宿體寧再宿心恬三宿後頽然嗒然不知其
然而然自問其故答曰是居也前有平地輪廣十丈
中有平臺半平地臺南有方池倍平臺環池多山竹
野卉池中生白蓮白魚又南抵石澗夾澗有古松老
杉大僅十人圍高不知幾百尺修柯戞雲低枝拂潭
如幢豎如蓋張如龍蛇走松下多灌叢蘿蔦葉蔓駢
織承翳日月光不到地盛夏風氣如八九月時下鋪
白石為出入道堂北五步據層崖積石嵌空垤塊雜
木異草盖覆其上綠陰蒙蒙朱實離離不識其名四
時一色又有飛泉植茗就以烹燀好事者見可以永
日堂東有瀑布水懸三尺瀉階隅落石渠昏曉如練
色夜中如環珮琴筑聲堂西倚北崖右趾以剖竹架
空引崖上泉胍分綫懸自簷注砌纍纍如貫珠霏微
如雨露滴瀝飄灑隨風遠去其四傍耳目杖屨可及
者春有錦繡谷花夏有石門澗雲秋有虎谿月冬有
鑪峯雪陰晴顯晦昏旦含吐千變萬狀不可殫紀覼
縷而言故云甲廬山者噫凡人豐一屋華一簀而起
居其間尚不免有驕穏之態今我為是物主物至致
知各以類至又安得不外適内和體寧心恬哉昔永
遠宗雷輩十八人同入此山老死不反去我千載我
知其心以是哉矧予自思從幼迨老若白屋若朱門
凡所止雖一日二日輙覆簣土為臺聚拳石為山環
斗水為池其喜山水病癖如此一旦蹇剥來佐江郡
郡守以優容而撫我廬山以靈勝待我是天與我時
地與我所卒獲所好又何以求焉尚以冗員所羈餘
累未盡或往或來未遑寧處待予異時弟妹婚嫁畢
司馬歲秩滿出處行止得以自遂則必左手引妻子
右手抱琴書終老於斯以成就我平生之志清泉白
石實聞此言時三月卄七日始居新堂四月九日與
河南元集虚范陽張允中南陽張深之東西二林寺
長老湊朗滿晦堅等凡二十有二人具齋施茶果以
落之因為草堂記
長慶二年七月自中書舍人出守杭州路次藍溪
作
太原一男子自顧庸且鄙老逢不次恩洗拔出泥滓既
居可言地願助朝廷理伏閣三上章戅愚不稱旨聖人
存大體優貸容不死鳳詔停舍人魚書除刺史冥懷齊
寵辱委順遂行止我自得此心於兹十年矣餘杭乃名
郡郡郭臨江汜已想海門山潮聲來入耳昔予貞元末羈
旅曾遊此甚覺太守尊亦諳魚酒美因生江海興每羡
滄浪水尚擬拂衣行况今兼祿仕青山峰巒接白日煙
塵起東道既不通改轅遂南指自秦窮楚越浩蕩五千
里聞有賢主人而多好山水是行頗為愜所歴良可紀
策馬渡藍溪勝遊從此始
中間以舊遊一層作襯推波助瀾致有曲折
白文公年譜云時河朔復亂居易數上疏論其事天
子不能用遂求外任盖穆宗荒縱宰相蕭俛杜元穎
崔植等皆齷齪無遠略宜公之不樂居朝也時汴軍
亂路不通故由襄漢赴任
自蜀江至洞庭湖口有感而作
江從西南來浩浩無旦夕長波逐若瀉連山鑿如劈千
年不壅潰萬里無墊溺不爾民為魚大哉禹之績導岷
既艱遠距海無咫尺胡為不訖功餘水斯委積洞庭與
青草大小兩相敵混合萬丈深淼茫千里白每歲秋夏
時浩大吞七澤水族窟穴多農人土地窄我今尚嗟歎
禹豈不愛惜邈未究其由想古觀遺跡疑此苖人頑恃
險不終役帝亦無奈何留患與今昔水流天地内如身
有血脉滯則為疽疣治之在鍼石安得禹復生為唐水
官伯手提倚天劔重來親指畫疏河似剪紙決壅同裂
帛渗作膏腴田蹋平魚鼈宅龍宫變閭里水府生禾麥
坐添百萬戶書我司徒籍
議論竒闢筆力亦渾勁與題稱集中此種絶少頗近昌
黎其源亦從杜甫劍門一篇脱胎
立春後五日
立春後五日春態紛婀娜白日斜漸長碧雲低欲墮殘
冰坼玉片新萼排紅顆遇物盡欣欣愛春非獨我迎芳
後園立就暖前檐坐還有惆悵心欲別紅爐火
遇物盡欣欣二句即茂叔不除忩前草之意
別元九後咏所懷
零落桐葉雨蕭條槿花風悠悠早秋意生此幽閒中况
與故人別中懷正無悰勿云不相送心到青門東相知
豈在多但問同不同同心一人去坐覺長安空
初與元九別後忽夢見之及寤而書適至兼寄桐
花詩悵然感懷因以此寄(自注元九初謫江陵)
永夀寺中語新昌坊北分歸來數行淚悲事不悲君悠
悠藍田路自去無消息計君食宿程己過商山北昨夜
雲四散千里同月色曉來夢見君應是君相憶夢中握
君手問君意何如君言苦相憶無人可寄書覺來未及
說叩門聲冬冬言是商州使送君書一封枕上忽驚起
顛倒著衣裳開緘見手札一紙十三行上論遷謫心下
說離别腸心腸都未盡不暇叙炎涼云作此書夜夜宿
商州東獨對孤燈坐陽城山館中夜深作書畢山月向
西斜月下何所有一樹紫桐花桐花半落時復道正相
思殷勤書背後兼寄桐花詩桐花詩八韻思緒一何深
以我今朝意憶君此夜心一章三遍讀一句十回吟珍
重八十字字字化為金
一意百折往復纏綿極平極曲愈淺愈深覺兩人覿面
對語無此親切也杜甫於李白居易於元微之皆友誼
中最篤者故兩集中贈答詩真摰乃爾悲事不悲君
一句見從前之上章論救不係於私情也此是篇中眼
目
舊唐書本傳居易與河南元稹相善同年登制舉交
情隆厚稹自監察御史謫為江陵府士曹掾翰林學
士李絳崔羣於上前面論稹無罪居易累疏切諫不
報
秋江送客
秋鴻次第過哀猿朝夕聞是日孤舟客此地亦離羣濛
濛潤衣雨漠漠冐帆雲不醉潯陽酒煙波愁殺人
溪中早春
南山雪未盡陰嶺留殘白西澗冰己消春溜含新碧東
風未幾日蟄動萌草坼潜知陽和功一日不虚擲愛此
天氣暖來拂溪邊石一坐欲忘歸暮禽聲嘖嘖蓬蒿隔
桑棗隱映煙火夕歸來問夜飡家人烹薺麥
通首寫早春之景一結言外有情悠然不盡
渭村雨歸
渭水寒漸落離離蒲稗苖閒傍沙邊立看人刈葦苕近
水風景冷晴明猶寂寥復兹夕陰起野思重蕭條蕭條
獨歸路暮雨濕村橋
意致簡遠極似韋應物
寄微之三首
江州望通州天涯與地未有山萬丈高有江千里闊間
之以雲霧飛鳥不可越誰知千古險為我二人設通州
君初到鬱鬱愁如結江州我方去迢迢行未歇道路日
乖隔音信日斷絶因風欲寄語地遠聲不徹生當復相
逢死當從此別
君遊襄陽日我在長安住今君在通州我過襄陽去襄
陽九里郭樓雉連雲樹顧此稍依依是君舊遊處蒼茫
蒹葭水中有潯陽路此去更相思江西少親故
去國日己遠喜逢物似人如何含此意江上坐思君有
如河嶽氣相合方氛氲狂風吹中絶兩處成孤雲風迴
終有時雲合豈無因努力各自愛窮通我爾身
清空一氣如話三首直如一首反覆讀之令人心惻惻
殊難為懷似古樂府似蘇李河梁詩似杜甫夢李白二
章要自成為香山之詩惟其真也詩文到真處則千古
流傳不可磨滅矣
孟夏思渭村舊居寄舍弟
嘖嘖雀引雛稍稍筍成竹時物感人情憶我故鄉曲故
園渭水上十載事樵牧手種榆柳成陰陰覆墻屋兔隱
豆苖肥鳥鳴桑椹熟前年當此時與爾同遊矚詩書課
弟姪農圃資童僕日暮麥登場天晴蠶拆簇弄泉南澗
坐待月東亭宿興發飲數杯悶來棋一局一朝忽分散
萬里仍羈束井鮒思反泉籠鶯悔出谷九江地卑濕四
月天炎燠苦雨初入梅瘴雲稍含毒泥秧水畦稻灰種
畬田粟已訝殊歲時仍嗟異風俗閒登郡樓望日落江
山綠歸鴈拂鄕心平湖斷人目殊方我漂泊舊居君幽
獨何時同一瓢飲水心亦足
村居之樂寫來神往歸鴈平湖風景亦自不惡而煙波
江上之愁己盡此十字中足抵一篇登樓賦
南湖晚秋
八月白露降湖中水方老旦夕秋風多衰荷半傾倒手
攀青楓樹足蹋黃蘆草慘淡老容顔冷落秋懷抱有兄
在淮楚有弟在蜀道萬里何時來煙波白浩浩
早秋晚望兼呈韋侍御
九𣲖繞孤城城高生遠思人煙半在船野水多於地穿
霞日脚直驅鴈風頭利去國來幾時江上秋三至夫君
亦淪落此地同飄寄憫默向隅心摧頽觸籠翅且謀眼
前計莫問胷中事潯陽酒甚濃相勸時時醉
司馬宅
雨徑綠蕪合霜園紅葉多蕭條司馬宅門巷無人過唯
對大江水秋風朝夕波
瀕江冷署如在目前
寄王質夫
憶始識君時愛君世緣薄我亦吏王畿不為名利著春
尋仙遊洞秋上雲居閣樓觀水潺潺龍潭花漠漠吟詩
石上坐引酒泉邊酌因話出處心心期老巖壑忽從風
雨別遂被簪纓縛君作出山雲我為入籠鶴籠深鶴殘
悴山遠雲飄泊去處雖不同同負平生約今來各何在
老去隨所託我守巴南城君佐征西幕年顔漸衰颯生
計仍蕭索方含去國愁且羡從軍樂舊遊疑是夢往事
思如昨相憶春又深故山花正落
前後叙交情中間忽作比體格調頗近建安一結有風
致
送客回晚興
城上雲霧開沙頭風浪定參差亂山出淡泞平江淨行
客舟已遠居人酒初醒嫋嫋秋竹梢巴蟬聲似磬
江城風景逐層寫得凄凉筆墨之外逼出一愁字
東樓竹
瀟灑城東樓遶樓多修竹森然一萬竿白粉封青玉卷
簾睡初覺欹枕看未足影轉色入樓牀席生浮綠空城
絶賓客向夕彌幽獨樓上夜不歸此君留我宿
娟淨可愛
東坡種花二首
持錢買花樹城東坡上栽但購有花者不限桃杏梅百
果参雜種千枝次第開天時有早晚地力無高低紅者
霞豔豔白者雪皚皚遊蜂逐不去好鳥亦來栖前有長
流水下有小平臺時拂臺上石一舉風前杯花枝蔭我
頭花蕊落我懷獨酌復獨咏不覺月平西巴俗不愛花
竟春無人來唯此醉太守盡日不能迴
東坡春向暮樹木今何如漠漠花落盡翳翳葉生初每
日領童僕荷鋤仍決渠剗土壅其本引泉溉其枯小樹
低數尺大樹長丈餘封植來幾時高下齊扶疎養樹既
如此養民亦何殊將欲茂枝葉必先救根株云何救根
株勸農均賦租云何茂枝葉省事寬刑書移此為郡政
庶幾甿俗蘇
前一首細寫種花之趣靜觀物理及時行樂獨善之義
也後一首推廣言之與柳宗元郭槖駞種樹說同意兼
濟之志也妙在說得極纖悉極平淡乃具真實本領宋
儒謂杜子美情多得志必能濟物亦是此意陳蕃不事
掃除一室而欲經營天下宜其志大而才疎也勸農均
賦省事寬刑豈獨治一郡哉雖以治天下可矣
二老堂詩話曰蘇文忠公不輕許可獨敬愛樂天屢
形詩篇盖其文章皆主辭達而忠厚好施剛直盡言
與人有情於物無著大略相似謫居黃州始號東坡
其原必起於樂天忠州之作也
步東坡
朝上東坡步夕上東坡步東坡何所愛愛此新成樹種
植當歲初滋榮及春暮信意取次栽無行亦無數綠陰
斜景轉芳氣微風度新葉鳥下來萎花蝶飛去閒攜斑
竹杖徐曳黃麻屨欲識往來頻青苔成白路
容齋隨筆曰東坡居黃州始自稱東坡居士其意蓋
專慕樂天而然如贈寫真李道士云他時要指集賢
人知是商山老居士贈善相程傑云我似樂天君記
取華顛賞遍洛陽春送程懿叔云我甚似樂天但無
素與蠻入侍邇英云定是香山老居士世緣終淺道
緣深去杭州云出處依稀似樂天敢將衰朽較前賢
則公之所以景仰者不止一再言之非東坡之名偶
爾暗合也
竹窗
常愛輞川寺竹窗東北廊一別十餘載見竹未曾忘今
春二月初卜居在新昌未暇作廐庫且先營一堂開窗
不糊紙種竹不依行意取北簷下窗與竹相當遶屋聲
淅淅逼人色蒼蒼煙通杳靄氣月透玲瓏光是時三伏
天天氣熱如湯獨此竹窗下朝迴解衣裳輕紗一幅巾
小簟六尺牀無客盡日靜有風終夜涼乃知前古人言
事頗諳詳清風北窗卧可以傲羲皇
御選唐宋詩醇卷二十一
