御選唐宋詩醇卷十七
襄陽杜甫詩九
移居䕫州郭
伏枕雲安縣遷居白帝城春知催柳别江與放船清農
事聞人說山光見鳥情禹功饒斷石且就土微平
黃庭堅曰好作竒語自是文章一病但當以理為主
理得而詞順文章自然出羣拔萃觀子美到䕫州後
詩退之自潮州還朝後文皆不煩繩削而自合矣
宿江邊閣
暝色延山逕高齋次水門薄雲巖際宿孤月浪中翻鸛
鶴追飛静豺狼得食喧不眠憂戰伐無力正乾坤
仇兆鰲曰何仲言詩尚在實處摹景此只轉換一二
字間便覺點睛欲飛
西閣口號呈元二十一
山木抱雲稠寒江繞上頭雪崖纔變石風幔不依樓社
稷堪流涕安危在運籌看君話王室感動幾銷憂
三四刻畫中雅調後半則無窮忠憤不覺觸之即動矣
西閣
巫山小搖落碧色見松林百鳥各相命孤雲無自心層
軒俯江壁要路亦高深朱紱猶紗帽新詩近玉琴功名
不早立衰病謝知音哀世非王粲終然學越吟
閣夜
歲暮隂陽催短景天涯霜雪霽寒宵五更鼓角聲悲壯
三峽星河影動搖野哭幾家聞戰伐夷歌數處起漁樵
卧龍躍馬終黃土人事依依漫寂寥
音節雄渾波瀾壯闊不獨五更鼓角三峽星河膾炙人
口為足賞也
杜修可曰西清詩話云作詩用事要如水中著鹽飲
水乃知鹽味此說詩家秘藏也如子美五更鼓角聲
悲壯三峽星河影動搖人徒見陵轢造化之工不知
乃用故事也
李因篤曰壯采以朴氣行之非泛為聲調者可比
瀼西寒望
水色含羣動朝光切太虚年侵頻悵望興遠一蕭疎猿
挂時相學鷗行炯自如瞿塘春欲至定卜瀼西居
發端甚工
入宅
奔峭背赤甲斷崖當白鹽客居愧遷次春酒漸多添花
亞欲移竹鳥窺新捲簾衰年不敢恨勝槩欲相兼
亂後居難定春歸客未還水生魚復浦雲暖麝香山半
頂梳頭白過眉拄杖斑相看多使者一一問函關
暮春題瀼西新賃草屋
久嗟三峽客再與暮春期百舌欲無語繁花能幾時谷
虚雲氣薄波亂日華遲戰伐何由定哀傷不在兹
此邦千樹橘不見比封君養拙干戈際全生麋鹿羣畏
人江北草旅食瀼西雲萬里巴渝曲三年實飽聞
綵雲隂復白錦樹曉來青身世雙蓬鬢乾坤一草亭哀
歌時自短醉舞為誰醒細雨荷鋤立江猿吟翠屏
頷聯情在言中耐人諷味結語深秀
黃生曰江猿吟翠屏即白鷗元水宿何事有餘哀意
而含蓄較深永
秋野五首
秋野日疏蕪寒江動碧虚繫舟蠻井絡卜宅楚村墟棗
熟從人打葵荒欲自鋤盤飱老夫食分減及溪魚
王嗣奭曰棗從人打則人己一視葵欲自鋤則貴賤
一視食及溪魚則物我一視此皆見道語
易識浮生理難教一物違水深魚極樂林茂鳥知歸吾
老甘貧病榮華有是非秋風吹几杖不厭北山薇
用龐公語得委運之旨與遣興篇不同
禮樂攻吾短山林引興長掉頭紗帽仄曝背竹書光風
落收松子天寒割蜜房稀疎小紅翠駐屐近微香
遠岸秋沙白連山晚照紅潛鱗輸駭浪歸翼會高風砧
響家家發樵聲箇箇同飛霜任青女賜被隔南宫
三四目擊道存中藏感興又與次篇殊旨字法精稳句
有氣象
身許騏驎畫年衰鴛鷺羣大江秋易盛空峽夜多聞逕
隠千重石帆留一片雲兒童解蠻語不必作參軍
浦起龍曰五詩俱見安貧適志氣象此變風之正聲
課小豎鉏斫舍北果林枝蔓荒穢淨訖移牀
籬弱門何向沙虚岸只摧日斜魚更食客散鳥還來寒
水光難定秋山響易哀天涯稍曛黑倚杖獨徘徊
自瀼西荆扉且移居東屯茅屋
白鹽危嶠北赤甲古城東平地一川稳高山四面同烟
霜凄野日秔稻熟天風人事傷蓬轉吾將守桂叢
東屯復瀼西一種住青溪來往兼茅屋淹留為稻畦市
喧宜近利林僻此無蹊若訪衰翁語湏令䞉客迷
東屯月夜
抱疾漂萍老防邊舊穀屯春農親異俗歲月在衡門青
女霜楓重黃牛峽水喧泥留虎鬭跡月挂客愁村喬木
澄稀影輕雲倚細根數驚聞雀噪暫睡想猿蹲日轉東
方白風來北斗昏天寒不成寢無夢寄歸魂
月挂客愁村極刻畫之妙
黃生曰首尾見羈旅之意妙在先安首五字覺全篇
字字寫景字字寫情
暫往白帝復還東屯
復作歸田去猶殘穫稻功築場憐穴蟻拾穗許村童落
杵光輝白除芒子粒紅加飡可扶老倉庾慰飄蓬
邵寳曰三四見仁民愛物之意
刈稻了咏懷
稻穫空雲水川平對石門寒風疎落木旭日散鷄豚野
哭初聞戰樵歌稍出村無家問消息作客信乾坤
上白帝城
城峻隨天壁樓高更女墻江流思夏后風至憶襄王老
去聞悲角人扶報夕陽公孫初恃險躍馬意何長
上白帝城
江城含變態一上一回新天欲今朝雨山歸萬古春英
雄餘事業衰邁久風塵取醉他鄉客相逢故國人兵戈
猶擁蜀賦歛強輸秦不是煩形勝深慙畏損神
慮世㴶曰起四句見天地之心知雨暘之性窮新舊
之變領山水之神俱能朗朗寫出
武侯廟
遺廟丹青落空山草木長猶聞辭後主不復卧南陽
十字中包括武侯一生行跡不涉議論彌淡彌高
八陣圖
功蓋三分國名成八陣圖江流石不轉遺恨失吞吳
遂使諸葛精誠炳然千古讀之殷殷有金石聲
錢謙益曰先主征吳敗還至魚復孔明歎曰法孝直
若在必能制主上東行不至傾危矣公詩意亦如此
世傳子瞻云云坡無此言纖兒偽託耳
謁先主廟
慘澹風雲會乘時各有人力侔分社稷志屈偃經綸復
漢留長策中原仗老臣雜耕心未巳歐血事酸辛霸氣
西南歇雄圖歴數屯錦江元過楚劍閣復通秦舊俗存
祠廟空山泣鬼神虚簷交鳥道枯木半龍鱗竹送清溪
月苔移玉座春閭閻兒女換歌舞歲時新絶域歸舟遠
荒城繫馬頻如何對搖落况乃久風塵孰與關張並功
臨耿鄧親應天才不小得士契無鄰遲暮堪帷幄飄零
且釣緡向來憂國淚寂寞洒衣巾
格調莊嚴氣骨渾厚有典有則長律當以此為正宗其
開局雄渾以包舉見力量至於閭閻幾換而歌舞自新
寫百世不忘之意可謂善於形容矣關張耿鄧四語若
云仍切先主固屬重複即云自叙亦欠分曉蓋世亂身
窮故於君臣遇合之感功名建樹之難撫時思古反覆
寄慨收歸己身以完謁字之意如此則收拾精神立意
乃有歸著
仇兆鰲曰以弔古之情寫用世之志激昂悲壯感慨
淋漓足令千年上下英雄墮淚烈士撫膺不獨記叙
廟貌處見其古色斑斕哀音悽愴也此詩全以議論
成章他人無此深厚力量
灔澦堆
巨石水中央江寒出水長沉牛荅雲雨如馬戒舟航天
意存傾覆神功接混茫干戈連解纜行止憶垂堂
立意宏大
李祥長曰少陵劍閣以前皆五古瞿塘以後多五律
各盡山水之竒每讀一句令人如目見山水而又得
山水之所以然總由源本深厚窺見廣大意無有窮
極耳
灔澦
灔澦既沒孤根深西來水多愁太隂江天漠漠鳥雙去
風雨時時龍一吟舟人漁子歌迴首估客胡商淚滿襟
寄語舟航惡年少休翻鹽井擲黃金
葉夢得曰詩下雙字極難水田飛白鷺夏木囀黃鸝
摩詰添漠漠隂隂四字精彩數倍不然但是詠景耳
要之當令如老杜無邊落木蕭蕭下不盡長江滚滚
來與江天漠漠鳥雙去風雨時時龍一吟等句乃為
超絶
王士正曰真有萬夫之禀頓挫悲壯兩有之
白帝
白帝城中雲出門白帝城下雨翻盆高江急峽雷霆鬭
翠木蒼藤日月昏戎馬不如歸馬逸千家今有百家存
哀哀寡婦誅求盡慟哭秋原何處村
白帝城最高樓
城尖徑仄旌旆愁獨立縹緲之飛樓峽坼雲霾龍虎卧
江清日抱黿鼉遊扶桑西枝對斷石弱水東影隨長流
杖藜歎世者誰子泣血迸空迴白頭
筆勢險絶與題相配
王嗣奭曰此詩真作驚人語是緣憂世之心發之以
自消壘塊
黃生曰微見其詞翻成激楚悲壯之響變聲第一
諸葛廟
久遊巴子國屢入武侯祠竹日斜虚寢溪風滿薄帷君
臣當共濟賢聖亦同時翊戴歸先主并吞更出師蟲蛇
穿畫壁巫覡醉蛛絲歘憶吟梁父躬耕也未遲
峽口二首
峽口大江間西南控百蠻城欹連粉堞岸斷更青山開
闢多天險防隅一水關亂離聞鼓角秋氣動衰顔
時清關失險世亂戟如林去矣英雄事荒哉割據心蘆
花留客晚楓樹坐猿深疲苶煩親故諸侯數賜金(原注主人)
(栢中丞頻分月俸)
蘆花楓樹一聯隠然蒼秀
天池
天池馬不到嵐壁鳥纔通百頃青雲杪層波白石中鬱
紆騰秀氣蕭瑟浸寒空直對巫山出兼疑夏禹功魚龍
開闢有菱芡古今同聞道奔雷黑初看浴日紅飄零神
女雨斷續楚王風欲問支機石如臨獻寳宫九秋驚雁
序萬里狎漁翁更是無人處誅茅任薄躬
瞿塘兩崖
三峽傳何處雙崖壯此門入天猶石色穿水忽雲根猱
玃鬚髯古蛟龍窟宅尊羲和冬馭近愁畏日車翻
故作竒語畫出險峻之勢
䕫州歌
中巴之東巴東山江水開闢流其間白帝高為三峽鎮
䕫州險過百牢關
赤甲白鹽俱刺天閭閻繚繞接山巔楓林橘樹丹青合
複道重樓錦繡懸
瀼東瀼西一萬家江北江南春冬花背飛鶴子遺瓊蘂
相趁鳬雛入蔣牙
蜀麻吳鹽自古通萬斛之舟行若風長年三老長歌裏
白晝攤錢高浪中
諸作亦自成風調存之以備一體
偶題
文章千古事得失寸心知作者皆殊列名聲豈浪垂騷
人嗟不見漢道盛於斯前輩飛騰入餘波綺麗為後賢
兼舊列歴代各清規法自儒家有心從弱歲疲永懷江
左逸多病鄴中竒騄驥皆良馬騏驎帶好兒車輪徒巳
斵堂構惜仍虧漫作潛夫論虚傳幼婦碑緣情慰漂蕩
抱疾屢遷移經濟慚長策飛棲假一枝塵沙傍蜂蠆江
峽繞蛟螭蕭瑟唐虞遠聯翩楚漢危聖朝兼盜賊異俗
更喧卑鬱鬱星辰劍蒼蒼雲雨池兩都開幕府萬㝢插
軍麾南海殘銅柱東風避月支音書恨烏鵲號怒怪熊
羆稼穡分詩興柴荆學土宜故山迷白閣秋水隠黃陂
不敢要佳句愁來賦别離
文章千古事得失寸心知其識解可謂廣大精微前輩
飛騰入餘波綺麗為則操觚秘要覺陸機文賦為繁昔
元稹為甫志曰上薄風騷下該沈宋言奪蘇李氣吞曹
劉掩顔謝之孤高雜徐庾之流麗盡得古今之體勢而
兼文人之所獨專其推許誠不為過要未及此二十字
之包括也甫他詩云讀書破萬卷下筆如有神與此參
觀而微會之於甫之能事思過半矣
王嗣奭曰公詩嘗言文章本小技於道未為尊此湏
識其道之所尊者安在得所尊則文垂千古失所尊
則文止小技初無二義也
仇兆鰲曰前半論詩文以文章千古事為綱領後半
叙境遇以緣情慰漂蕩為關鍵漫作潛夫論虚傳幼
婦碑隠以千古事自期矣不敢要佳句愁來賦别離
仍以慰漂蕩自解矣其段落整嚴脉理精細如此
秋興八首
玉露凋傷楓樹林巫山巫峽氣蕭森江間波浪兼天湧
塞上風雲接地隂叢菊兩開他日淚孤舟一繫故園心
寒衣處處催刀尺白帝城高急暮砧
王嗣奭曰秋興八章以首章起興而後章俱發隠衷
或起下或承上或互發或遥應總是一篇文字
浦起龍曰首章八詩之綱領也
黃生曰杜公七律當以秋興為裘領乃公一生心神
結聚所作也八首之中難為軒輊
䕫府孤城落日斜每依南斗望京華聽猿實下三聲淚
奉使虚隨八月查畫省香爐違伏枕山樓粉堞隠悲笳
請看石上藤蘿月巳映洲前蘆荻花
仇兆鼇曰張性演義拈夔府京華為主以聽猿山
樓應䕫府以奉使畫省應京華逐層分頂非作者本意
千家山郭静朝暉日日江樓坐翠微信宿漁人還汎汎
清秋燕子故飛飛匡衡抗疏功名薄劉向傳經心事違
同學少年多不賤五陵衣馬自輕肥
陳廷敬曰前三章詳䕫州而略長安後五章詳長安
而略䕫州次第秩然
聞道長安似奕棋百年世事不勝悲王侯第宅皆新主
文武衣冠異昔時直北關山金鼓振征西車馬羽書遲
魚龍寂寞秋江冷故國平居有所思
陳廷敬曰末句猶云歷歷開元事分明在目前此結
本章以起下數章
黃生曰下數章皆故國事特詳言之以舒其悲感耳
或謂寓譏明皇神仙游宴武功之事是猶人方痛哭
流涕而誣其嬉笑怒罵豈情也哉
蓬萊宫闕對南山承露金莖霄漢間西望瑶池降王母
東來紫氣滿函關雲移雉尾開宫扇日繞龍鱗識聖顔
一卧滄江驚歲晚幾迴青瑣點朝班
仇兆鼇曰或謂上四句用宫殿字太多五六似早朝
語今按賦長安景事自當以宫殿為首公以布衣召
見感荷主知故追憶入朝覲君之事若必全首說秋
景則筆下有秋意中無興矣
瞿塘峽口曲江頭萬里風煙接素秋花萼夾城通御氣
芙蓉小苑入邊愁朱簾繡柱圍黃鵠錦纜牙檣起白鷗
迴首可憐歌舞地秦中自古帝王州
王嗣奭曰城通御氣前則敦倫勤政苑入邊愁後則
躭樂召憂見一人之身而理亂頓殊也
陳廷敬曰此承上章先宫殿而後池苑也下繼昆明
二章先内苑而及外城也上下四章皆前六句長
安後二句䕫州此章在中間首句從瞿唐引
端下六句則專言長安事具見章法變化之
妙
昆明池水漢時功武帝旌旗在眼中織女機絲虚夜月
石鯨鱗甲動秋風波漂菰米沉雲黑露冷蓮房墜粉紅
關塞極天唯鳥道江湖滿地一漁翁
楊慎曰隋任希古昆明池詩回望牽牛渚激賞鏤鯨
川見太平氣象今變為織女石鯨云云荒煙野草之
悲見言外矣西京雜記太液池彫菰鳬雁唼喋其間
三輔黃圖宫人泛舟採蓮為巴人櫂歌見人物嬉遊富貴今
變為波漂露冷云云兵火離亂之狀見矣杜詩妙能翻古語
昆吾御宿自逶迤紫閣峯隂入渼陂香稻啄殘鸚鵡粒
碧梧棲老鳳凰枝佳人拾翠春相問仙侣同舟晚更移
綵筆昔曾干氣象白頭吟望苦低垂
近體以七律為難唐代名家人不數首其量固有所止
也獨至杜甫天授神詣造絶窮微卓然為千古之冠如
此八首根源二雅繼迹騷辯思極深而不晦情極哀而
不傷九曲迴腸三叠怨調諷之足以感蕩心靈直使九
天之雲下垂四海之水皆立其所自云足以喻矣又况
拳拳忠愛發乎至情有溢於語言文字之表者哉錢謙
益箋十得八九擇其合者錄之餘人尚有雌黃抑亦不
知量耳
浦起龍曰卒章之在京華無專指於前三章外别為
一例此則明收入自身遊賞諸處所謂向之所欣已
為陳迹情隨事遷感慨係之此秋興之所為作也為
八詩大結局
劉孟會曰八詩大體沈雄富麗哀傷無限盡在言外
故自不厭確實小家數不可彷彿耳
吳渭曰詩有六義興居其一凡隂陽寒暑草木鳥獸
山川風景得於適然之感而為詩者皆興也老杜秋
興八首深詣詩人之閫奥興之入律者宗焉
張綖曰秋興八首皆雄渾豐麗沈著痛快其有感於長安
者但極摹其盛而所感自寓於中徐而味之則凡懷鄉戀
闕之情慨往傷今之意與夫風俗之非蒨盛衰之相尋
所謂不勝其悲者固已不出乎意言之表矣卓哉一家
之言夐乎百世之上此杜子所以為詩人之宗仰也
陳繼儒曰雲霞滿空回翔萬狀天風吹海怒濤飛湧可
喻老杜秋興諸篇
郝敬曰秋興八言富麗之詞沈渾之氣力扛九鼎勇
奪三軍真大方家如椽之筆王元美謂其藻繡太過
肌膚太肥造語牽率而情不接結響奏合而意未調
如此諸篇往往有之由其才大而氣厚格高而聲宏
如萬石之鐘不為喁喁細響河流萬里得不千里一
曲子美之於詩兼綜條貫非單絲獨竹一戛一擊可
以論工商者也
陳廷敬曰秋興八首命意鍊句之妙自不必言即以
章法論分之如駭鷄之犀四面皆見合之如常山之
蛇首尾互應蓋合子長孟堅如一手者也
詠懷古跡五首
支離東北風塵際漂泊西南天地間三峽樓臺淹日月
五溪衣服共雲山羯胡事主終無頼詞客哀時且未還
庾信平生最蕭瑟暮年詩賦動江關
以庾信自比情事恰合
搖落深知宋玉悲風流儒雅亦吾師悵望千秋一灑淚
蕭條異代不同時江山故宅空文藻雲雨荒臺豈夢思
最是楚宫俱泯滅舟人指點到今疑
顧宸曰李義山詩云襄王枕上元無夢莫枉陽臺一
叚雲得此詩之旨
羣山萬壑赴荆門生長明妃尚有村一去紫臺連朔漠
獨留青塜向黃昏畫圖省識春風面環珮空歸月夜魂
千載琵琶作胡語分明怨恨曲中論
破空而來勢如天驥下坂明珠走盤詠明妃者此為第
一歐陽修王安石詩猶落第二乘
蜀主窺吳幸三峽崩年亦在永安宫翠華想像空山裏
玉殿虚無野寺中古廟杉松巢水鶴歲時伏臘走村翁
武侯祠屋常鄰近一體君臣祭祀同
諸葛大名垂宇宙宗臣遺像肅清高三分割據紆籌策
萬古雲霄一羽毛伯仲之間見伊吕指揮若定失蕭曹
運移漢祚難恢復志决身殱軍務勞
劉克莊曰卧龍沒已千載而有志世道者皆以三代
之佐許之此詩儕之伊吕伯仲間而以蕭曹為不足
道此論自子美發之考亭南軒近代大儒不能廢也
諸將五首
漢朝陵墓對南山胡虜千秋尚入關昨日玉魚蒙葬地
早時金盌出人間見愁汗馬西戎逼曾閃朱旗北斗殷
多少材官守涇渭將軍且莫破愁顔
韓公本意築三城擬絶天驕拔漢旌豈謂盡煩回紇馬
翻然遠救朔方兵胡來不覺潼關隘龍起猶聞晉水清
獨使至尊憂社稷諸君何以答升平
洛陽宫殿化為烽休道秦關百二重滄海未全歸禹貢
薊門何處盡堯封朝廷衮職誰争補天下軍儲不自供
稍喜臨邊王相國肯銷金甲事春農
廻首扶桑銅柱標冥冥氛祲未全銷越裳翡翠無消息
南海明珠久寂寥殊錫曾為大司馬總戎皆插侍中貂
炎風朔雪天王地只在忠臣翊聖朝
錦江春色逐人來巫峽清秋萬壑哀正憶往時嚴僕射
共迎中使望鄉臺主恩前後三持節軍令分明數舉杯
西蜀地形天下險安危須仗出羣材
骨力如馬班議論如董賈特緣以韻語耳既已精理為
文亦復秀氣成采讀者於此沿洪流而窮深源然後知
甫之所以度越千古也其詩本自分明說者紛争殊為
多事
郝敬曰此以詩當紀傳議論時事非吟風弄月登眺
游覽可任興漫作也必有子美憂時之真心又有其
識學筆力乃能斟酌裁補合度如律其各首縱横開
合宛是奏議訓誥與三百篇並存可也
黃生曰有感五首與諸將相為表裏大旨在於忠君
報國休兵恤民安邊而弭亂其老謀碩畫欵欵披陳
純是至誠血性語
秋日䕫府詠懷奉寄鄭監審李賓客之芳一百韻
絶塞烏蠻北孤城白帝邊飄零仍百里消渴已三年雄
劍鳴開匣羣書滿繫船亂離心不展衰謝日蕭然筋力
妻孥問菁華歲月遷登臨多物色陶冶頼詩篇峽束滄
江起巖排石樹圓拂雲霾楚氣朝海蹴吳天煮井為鹽
速燒畬度地偏有時驚疊嶂何處覓平川鸂鶒雙雙舞
獼猴壘壘懸碧蘿長似帶錦石小如錢春草何曾歇寒
花亦可憐獵人吹戍火野店引山泉喚起搔頭急扶行
幾屐穿兩京猶薄産四海絶隨肩幕府初交辟郎官幸
備員瓜時猶旅寓萍泛苦夤緣藥餌虚狼藉秋風灑静
便開襟驅瘴癘明目掃雲煙高宴諸侯禮佳人上客前
哀筝傷老大華屋艷神仙南内開元曲常時帝子傳法
歌聲變轉滿座涕潺湲(原注都督柏中丞筵聞梨園弟子李仙奴歌)弔影䕫
州僻回腸杜曲煎即今龍厩水莫帶犬戎羶(原注西京龍厩門苑)
(馬門也渭水流苑馬門内)耿賈扶王室蕭曹拱御筵乘威滅蜂蠆戮
力效鷹鸇舊物森猶在凶徒惡未悛國湏行戰伐人憶
止戈鋋奴僕何知禮恩榮錯與權胡星一彗孛黔首遂
拘攣哀痛絲綸切煩苛法令蠲業成陳始王兆喜出於
畋宫禁經綸密台階翊戴全熊羆載吕望鴻雁美周宣
側聽中興主長吟不世賢音徽一柱數道里下牢千(原注)
(鄭在江陵李在夷陵)鄭李光時論文章並我先隂何尚清省沈宋
歘聯翩律比崑崙竹音知燥濕絃風流俱善價惬當久
忘筌置驛常如此登龍蓋有焉雖云隔禮數不敢墜周
旋高視收人表虚心味道玄馬來皆汗血鶴唳必青田
羽翼商山起蓬萊漢閣連管寧紗帽淨江令錦袍鮮東
郡時題壁南湖日扣舷遠遊凌絶境佳句染華牋每欲
孤飛去徒為百慮牽生涯已寥落國步尚迍邅衾枕成
蕪沒池塘作棄捐(原注平生多病卜築遣懷)别離憂怛怛伏臘涕漣
漣露菊斑酆鎬秋蔬影澗瀍共誰論昔事幾處有新阡
富貴空迴首喧争懶著鞭兵戈塵漠漠江漢月娟娟局
促看秋燕蕭疏聽晚蟬雕蟲蒙記憶烹鯉問沉綿卜羡
君平杖偷存子敬氊囊虚把釵釧米盡坼花鈿甘子隂
凉葉茅齋八九椽陣圖沙北岸市暨瀼西巔(原注峽人目市井泊)
(船處曰市暨江水横通山谷處方人謂之瀼)羈絆心常折棲遲病即痊紫收
岷嶺芋白種陸池蓮色好梨勝頰穰多栗過拳勅厨唯
一味求飽或三鱣兒去看魚笱人來坐馬韉縛柴門窄
窄通竹溜涓涓塹抵公畦稜(原注京師農人指田遠近多云幾稜稜音去聲)村
依野廟壖缺籬將棘拒倒石頼藤纏借問頻朝謁何如
稳醉眠誰云行不逮自覺坐能堅霧雨銀章澀馨香粉
署妍紫鸞無近遠黃雀任翩翾困學違從衆明公各勉
旃聲華夾宸極早晚到星躔懇諫留匡鼎諸儒引服虔
不過輸鯁直會是正陶甄宵旰憂虞軫黎元疾苦駢雲
臺終日畫青簡為誰編行路難何有招尋興已專由來
具飛檝暫擬控鳴弦身許雙峯寺門求七祖禪落帆追
宿昔衣褐向真詮安石名高晉(原注鄭高簡得謝太傳之風)昭王客
赴燕(原注李宗親有燕昭之美燕周之裔)途中非阮籍查上似張騫披拂
雲寧在淹留景不延風期終破浪水怪莫飛涎他日辭
神女傷春怯杜鵑淡交隨聚散澤國遶迴旋本自依迦
葉何曾藉偓佺鑪峯生轉盼橘井尚高褰東走窮歸鶴
南征盡跕鳶晚聞多妙教卒踐塞前愆顧凱丹青列頭
陁琬琰鐫衆香深黯黯幾地肅芊半勇猛為心極清羸
任體孱金篦空刮眼鏡象未離銓
長䄂善舞多錢善賈洋洋大篇為後人伐山導源雖不
免鋪叙之迹未可輕議也豐碩而不失之繁雜流動而
不失之輕儇汪洋曼衍後人正未易學步
盧世㴶曰此是集中第一首長詩其中起伏轉折頓
挫承逓若斷若續乍離乍合波瀾層叠竟無絲痕真
絶作也風流善價惬當忘筌即可取此語以評此詩
仇兆鰲曰詩有近體古意衰矣近體而有排律去古
益遠長篇排律起於少陵多至百韻實為後人濫觴
此篇典雅工秀才學既優而部伍森嚴章法尤為精
密
贈李八秘書别三十韻
往時中補右扈蹕上元初反氣凌行在妖星下直廬六
龍瞻漢闕萬騎略姚墟玄朔迴天步神都憶帝車一戎
纔汗馬百姓免為魚通籍蟠螭印差肩列鳳輿事殊迎
代邸喜異賞朱虚寇盜方歸順乾坤欲晏如不才同補
衮奉詔許牽裾鴛鷺叨雲閣麒麟滯玉除文園多病後
中散舊交疎飄泊哀相見平生意有餘風煙巫峽遠臺
榭楚宫虚觸目非論故新文尚起予清秋凋碧柳别浦
落紅蕖消息多旗幟經過歎里閭戰連脣齒國軍急羽
毛書幕府籌頻問(原注山劍元帥杜相公初屈幕府參籌畫相公朝謁今赴後期也)山
家藥正鋤(原注秘書比卧青城山中)台星入朝謁使節有吹嘘西蜀
災長弭南翁憤始攄對敭抗士卒乾沒費倉儲勢藉兵
湏用功無禮忽諸御鞍金騕褭宫硯玉蟾蜍拜舞銀鈎
落恩波錦帕舒此行非不濟良友昔相於去旆依顔色
㳂流想疾徐沉綿疲井臼倚薄似樵漁乞米煩佳客鈔
詩聽小胥杜陵斜晚照潏水帶寒淤莫話清溪髮蕭蕭
白映梳
黃生曰時諸將連兵討崔旰勝負未决杜鴻漸以節
度使讓旰而使諸將各罷兵公蓋深憤此事故於贈
李詩中寓詞告杜蓋深諷其處事之草草也
解悶
商胡離别下揚州憶上西陵故驛樓為問淮南米貴賤
老夫乘興欲東流
一辭故國十經秋每見秋瓜憶故丘今日南湖采薇蕨
何人為覓鄭瓜州(原注今鄭秘監審)
黃生曰連環勾搭亦絶句弄筆之法大家時一為之
耳
復憶襄陽孟浩然清詩句句盡堪傳即今耆舊無新語
漫釣槎頭縮項鯿
王士正曰子美與浩然詩不同調此詩可謂具眼次
篇亦具眼公論古人不必苟同也
不見高人王右丞藍田丘壑漫寒藤最傳秀句寰區滿
未絶風流相國能(原注右丞弟今相國緡)
先帝貴妃今寂寞荔枝還復入長安炎方每續朱櫻獻
玉座應悲白露團
仇兆鰲曰寄諷微婉
憶過瀘戎摘荔枝青楓隠映石逶迤京中舊見無顔色
紅顆酸甜只自知
王嗣奭曰涪州有茘枝園相傳充貢貴妃者涪去京
師尤遠今讀公詩知出瀘戎者是傳稱置驛傳送數
千里色味未變此駁其無是理也
復愁
今日翔麟馬先宜駕鼓車無勞問河北諸將覺榮華
仇兆鰲曰有感詩云大君先息戰不當息而息也此
云無勞問河北當問而不問也俱屬諷詞
任轉江淮粟休添苑囿兵由來貔虎士不滿鳳凰城
盧元昌曰當時漕運取給江淮故史有唐得江淮濟
中興之語若宿衛冗軍不裁立見其匱也至唐制府
兵最為近古自張說建議召募宿衛更番上下兵農
遂分神策軍尤為非古時魚朝恩以神策軍屯禁中
居北軍之右公詩隠述祖制以諷時事
承聞河北諸道節度入朝歡喜口號
澶漫山東一百州削成如桉抱青丘苞茅重入歸關内
王祭還供盡海頭
李相將軍擁薊門白頭雖老赤心存竟能盡說諸侯入
知有從來天子尊
朱鶴齡曰按史李懷仙先以范陽歸順是時為檢校侍
中幽州盧龍等軍節度使但未有說諸侯入朝事夢弼謂
是李光弼近之光弼在元肅朝嘗加范陽節度使又嘗
兼幽州大都督府長史雖止遥領其地亦可謂之擁薊門也
十二年來多戰場天威己息陣堂堂神靈漢代中興主
功業汾陽異姓王
推功李郭足為史筆
仇兆鼇曰自天寳十四載至大歷二年首尾十二年
其間討安史父子却回統吐蕃平僕固懷恩斬周智
光等皆子儀百戰而息兵獨以二姓王配中興主見
其君臣一德始終無間也
洞房
洞房環珮冷玉殿起秋風秦地應新月龍池滿舊宫繫
舟今夜遠清漏往時同萬里黃山北園陵白露中
洞房宿昔諸篇風調清深詞意悽惻純是忠臣孝子之
心自然流露俯仰盛衰含情無限自是子美絶作
劉會孟曰語不廹切而意獨至悲慨滿目情致黯然
宿昔
宿昔青門裏蓬萊仗數移花嬌迎雜樹龍喜出平池落
日留王母微風倚少兒宫中行樂秘少有外人知
黃生曰此章略見風刺然其詞微而婉如禄山宫裏
虢國門前之句非唯失風人之意亦全無臣子之禮
矣
能畫
能畫毛延壽投壺郭舍人每蒙天一笑復似物皆春政
化平如水皇恩斷若神時時用抵戲亦未雜風塵
平平叙去論斷亦允自古國家未有不失政而後致亂
者使明皇卒任姚宋九齡諸人即此二者誠屬細事至
於所任非人林甫國忠繼進而鬭鷄舞馬與一切喪志
之具罔不類聚而大亂隨之矣甫蓋身歴治亂之交故
言之切當如此
黃生曰政平明斷自指開元之治從半腰說起轉折
方不費力若將此意頓在前叙事必拖沓矣
鬭鷄
鬭鷄初賜錦舞馬既登牀簾下宫人出樓前御柳長仙
遊終一閟女樂久無香寂寞驪山道清秋草木黃
浦起龍曰前後轉關處述明皇兩頭事中間播遷一
段泯然隠起盛衰存沒之間滿目淚痕矣假使單讀
此詩似明皇無失國之慘者此意非元白所曉黃生
云不以荒宴直接播遷則有傷痛而無譏刺是温柔
敦厚之遺教洵篤論也
鸚鵡
鸚鵡含秋思聰明憶别離翠衿渾短盡紅觜漫多知未
有開籠日空殘舊宿枝世人憐復損何用羽毛竒
顧宸曰分明有才人失路託身異族之感
歴歴
歴歴開元事分明在眼前無端盜賊起忽己歲時遷巫
峽西江外秦城北斗邊為郎從白首卧病數秋天
驪山
驪山絶望幸花萼罷登臨地下無朝燭人間有賜金鼎
湖龍去遠銀海雁飛深萬歲蓬萊日長懸舊羽林
黃生曰此章即申首章園陵宿露之感而言更深切
提封
提封漢天下萬國尚同心借問懸軍守何如儉德臨時
徵俊乂入莫慮犬羊侵願戒兵猶火恩加四海深
忠君愛國直攄讜議自是告戒當時他詩云不過行儉
德盜賊本王臣與此正合非謂代宗之時可以罷兵不
用也
王嗣奭曰堂堂正正即孟子所以告齊梁之君者自
許稷契以此
黃生曰諸詩述開元以來之事借古喻今美惡不掩
風人之旨盡於此矣他時有連及者固無譏刺之意
以為是非具在國史非臣子所得而私議至受恩先
帝沒齒不忘深思慨慕則時有之後人不能推公之
意毛求影捕輙謂有所譏刺失子美之志矣
仇兆鰲曰秋興及洞房諸詩有關國家治亂興亡寄
託深長秋興氣象高華聲節悲壯讀之令人興會勃
然洞房諸詩意思沈鬱詞旨淒凉讀之令人感傷欲
絶此皆少陵聚精會神之作故能舌吐風雲筆參造
化千載之下猶可歌而可涕也
御定唐宋詩醇卷十七
