御選唐宋詩醇序
文有唐宋大家之目而詩無稱焉者宋之文足可以匹
唐而詩則實不足以匹唐也既不足以匹而必為是選
者則以唐宋文醇之例有文醇不可無詩醇且以見二
代盛衰之大凡示千秋風雅之正則也文醇之選就向
日書忩校閱所未畢付張照足成者兹詩醇之選則以
二代風華此六家為最時於幾暇偶一涉獵而去取評
品皆出於梁詩正等數儒臣之手夫詩與文豈異道哉
昌黎有言氣盛則言之短長與聲之高下皆宜然五三
六經之所傳其以言訓後世者不以文而以詩豈不以
文尚有鋪張揚厲之跡而詩則優游饜飫入人者深是
則有文醇尤不可無詩醇也六家品格與時會所遭各
見於本集小序是編彙成梁詩正等請示其梗概故為
之總敘如此
凡例
一唐宋人以詩鳴者指不勝屈其卓然名家者猶不
減數十人兹獨取六家者謂惟此足稱大家也大
家與名家猶大將與名將其體叚正自不同李杜
一時瑜亮固千古希有若唐之配白者有元宋之
繼蘇者有黃在當日亦幾角立爭雄而百世論定
則微之有浮華而無忠愛魯直多生澁而少渾成
其視白蘇較遜退之雖以文為詩要其志在直追
李杜實能拔竒於李杜之外務觀包含宏大亦猶
唐有樂天然則騷壇之大將旗鼓舍此何適矣
一大家全力多於古詩見之就近體而論太白便不
肯如子美之加意布置昌黎竒傑之氣尤不耐束
縛東坡才博又似不免輕視故篇體常近於率惟白
陸於古今體間庶無偏向耳意向既殊多寡亦異
而選詩者之進退因之正不強為均齊也
一六家詩集中白陸最大别擇較難斷以風人之義
多取其有為而作者錄之顧其憂深思遠隨處感
發寄興之作亦美不勝收佳處領要則又芟其複
而拔其尤探得驪珠固不屑屑於一鱗片甲耳
一李杜名盛而傳久是以評賞家特多韓白同出唐
時而名不逮韓之見重尤後於白則品論之詞故
應遞減蘇陸在宋年代既殊名望亦復不敵晚出
者評語更寥寥矣多者擇而取之少者不容傅會
折衷一定聲價自齊燕瘦環肥初不以粧飾之濃
澹為妍媸也
一評語悉準唐宋文醇之例色别書之但其中有援
據正史雜說用資考訂疏解者與古今人評詩之
語義各有在文醇未經區别今於藍筆之外另作
綠筆書以便閱者燦若列眉
一舊時評語考證有錯謬者例應削去特恐沿襲既
久或謂是編偶不及載而終不識其非轉致遺誤
無巳故仍錄之而加駁正焉
