御選唐宋詩醇卷二十五
太原白居易詩七
秋池二首
身閒無所為心閒無所思况當故園夜復此新秋池岸
闇鳥栖後橋明月出時菱風香散漫桂露光參差靜境
多獨得幽懷竟誰知悠然心中語自問来何遲
朝衣薄且健晚簟清仍滑社近燕影稀雨餘蟬聲歇閒
中得詩境此境幽難說露荷珠自傾風竹玉相戛誰能
一同宿共翫新秋月暑退早凉歸池邊好時節
中隠
大隠住朝市小隠入丘樊丘樊太冷落朝市大囂諠不
如作中隠隠在留司官似出復似處非忙亦非閒不勞
心與力又免饑與寒終歲無公事隨月有俸錢君若好
登臨城南有秋山君若愛遊蕩城東有春園君若欲一
醉時出赴賓筵洛中多君子可以恣歡言君若欲高卧
但自深掩關亦無車馬客造次到門前人生處一世其
道難兩全賤即苦凍餒貴則多憂患唯此中隠士致身
吉且安窮通與豐約正在四者間
胸中無罣礙乃得此空明灑脱之境
葺池上舊亭
池月夜凄凉池風曉蕭颯欲入池上冬先葺園中閤向
暖窗戶開迎寒簾幕合苔封舊瓦木水照新朱蠟軟火
深土爐香醪小瓷榼中有獨宿翁一燈對一榻
翫止水
動者樂流水靜者樂止水利物不如流鑒形不如止凄
清早霜降淅瀝微風起中面紅葉開四隅綠萍委廣狹
八九丈灣環有涯涘淺深三四尺洞徹無表裏淨分鶴
翹足澄見魚掉尾迎眸洗眼塵隔胷蕩心滓定將禪不
别明與誠相似清能律貪夫澹可交君子豈唯空狎翫
亦取相倫擬欲識靜者心心源只如此
見理透體物精晉人無此分寸宋人無此灑脱
聞崔十八宿予新昌敝宅時予亦宿崔家依仁新
亭一宵偶同兩興暗合因而成詠聊以寫懷
陋巷掩敝廬高居敞華屋新昌七株松依仁萬莖竹松
前月臺白竹下風池綠君向我齋眠我在君亭宿平生
有微尚彼此多幽獨何必本主人兩心聊自足
池上夜境
晴空星月落池塘澄鮮净綠表裏光露簟清瑩迎夜滑
風襟瀟灑先秋凉無人驚處野禽下新睡覺時幽草香
但問塵埃能去否濯纓何必問滄浪
遊坊口懸泉偶題石上(自注時為河南尹)
濟源山水好老尹知之久常日聽人言今秋入吾手孔
山刀劔立沁水龍蛇走危磴上懸泉澄灣轉坊口虚明
見深底净綠無纖垢仙櫂浪悠揚塵纓風斗藪巖寒松
栢短石古莓苔厚錦座纓高低翠屏張左右雖無安石
妓不乏文舉酒談笑逐身来管絃隨事有時逄杖錫客
或值垂綸叟相與澹忘歸自辰將及酉公門欲返駕溪
路猶迴首早晚重来遊心期罷官後
中幅刻畫山水景致頗近選體起結香山本色
詠興五首(并序)(錄三首)
七年四月予罷河南府歸履道第廬舍自給衣儲自
充無欲無營或歌或舞頽然自適蓋河洛間一幸人
也遇興發詠偶成五章各以首句命為題目
出府歸吾廬
出府歸吾廬靜然安且逸更無客干謁時有僧問疾家
僮十餘人櫪馬三四匹慵發經旬卧興来連日出出遊
愛何處嵩碧伊瑟瑟况有清和天正當疎散日身閒自
為貴何必居榮秩心足即非貧豈唯金滿室吾觀權勢
者苦以身徇物炙手外炎炎履冰中慄慄朝飢口忘味
夕惕心憂失但有富貴名而無富貴實
胸有真得信手拈来自饒天趣此種詩境的是從淵明
脱化而出但不無繁簡古近之别必以字句形迹求之
是耳食之見也
池上有小舟
池上有小舟舟中有胡牀牀前有新酒獨酌還獨嘗熏
若春日氣皎如秋水光可洗機巧心可蕩塵垢腸岸曲
舟行遲一曲進一觴未知幾曲醉醉入無何鄉夤緣潭
島間水竹深青蒼身閒心無事白日為我長我若未忘
世雖閒心亦忙世若未忘我雖退身難藏我今異于是
身世交相忘
四月池水滿
四月池水滿龜游魚躍出吾亦愛吾池池邊開一室人
魚雖異族其樂歸于一且與爾為徒逍遙同過日爾無
羡滄海蒲藻可委質吾亦忘青雲衡茅足容膝况吾與
爾輩本非蛟龍匹假如雲雨来祗是池中物
會心不遠熟讀蒙莊方有此悟境
秋凉閒卧
殘暑晝猶長早凉秋尚嫩露荷散清香風竹含疎韻幽
閒竟日卧衰病無人問薄暮宅門前槐花深一寸
嫩字竒當是從秋老想出却從未經人道
代鶴
我本海上鶴偶逄江南客感君一顧恩同来洛陽陌洛
陽寡族類皎皎唯兩翼貎是天與高色非日浴白主人
誠可戀其奈軒庭窄飲啄雜雞羣年深損標格故鄉渺
何處雲水重重隔誰念深籠中七換摩天翮
比意深遠
立秋夕有懷夢得
露簟荻竹青風扇蒲葵輕一與故人别再見新蟬鳴是
夕凉飈起閒境入幽情迴燈見棲鶴隔竹聞吹笙夜茶
一兩杓秋吟三數聲所思渺千里雲水長洲城
琢句清雅似王維
秋日與張賓客舒著作同遊龍門醉中狂歌凡二
百三十八字
秋天高高秋光清秋風嫋嫋秋蟲鳴嵩峯餘霞錦綺卷
伊水細浪鱗甲生洛陽閒客知無數少出遊山多在城
商嶺老人自追逐蓬丘逸士相逄迎南出鼎門十八里
莊店邐迤橋道平不寒不熱好時節鞍馬穏快衣衫輕
並轡踟蹰下西岸扣舷容與繞中汀開懷曠達無所繫
觸目勝絶不可名荷衰欲黃荇猶綠魚樂自躍鷗不驚
翠藻蔓長孔雀尾彩船櫓急寒雁聲家醖一壺白玉液
野花數把黃金英晝遊四看西日暮夜話三及東方明
暫停杯觴輟吟詠我有狂言君試聽丈夫一生有二志
兼濟獨善難得并不能救療生民病即須洗濯塵土纓
况吾頭白眼已暗終日戚促何所成不如展眉開口笑
龍門醉卧香山行
南池早春有懷
朝遊北橋上晚憩南塘畔西日雪全銷東風冰盡泮簁
簁魚尾掉瞥瞥鵝毛換泥暖草芽生沙虚泉脈散晴芳
冒苔島宿潤侵蒲岸洛下日初長江南春欲半時光共
抛擲人事堪嗟歎倚櫂忽尋思去年池上伴
妙于體物息心靜觀得之
北窗三友
今日北窗下自問何所為欣然得三友三友者為誰琴
罷輒舉酒酒罷輒吟詩三友遞相引循環無已時一彈
愜中心一詠暢四肢猶恐中有間以醉彌縫之豈獨吾
拙好古人多若斯嗜詩有淵明嗜琴有啓期嗜酒有伯
倫三人皆吾師或乏儋石儲或穿帶索衣絃歌復觴詠
樂道知所歸三師去已遠高風不可追三友遊甚熟無
日不相隨左擲白玉巵右拂黃金徽興酣不疊紙走筆
操狂詞誰能持此詞為我謝親知縱未以為是豈以我
為非
猶恐中有間以醉彌縫之濁醪妙理如是正從三日不
飲覺形神不復相親語化出有三友便有三師涉筆成
趣
裴侍中晉公以集賢林亭即事詩二十六韻見贈
猥蒙徵和才拙詞繁輒廣為五百言以伸酬獻
三江路千里五湖天一涯何如集賢第中有平津池池
勝主見覺景新人未知竹森翠琅玕水深洞琉璃水竹
以為質質立而文隨文之者何人公来親指麾疏鑿出
人意結搆得地宜虚襟一搜索勝㮣無遁遺因下張沼
沚依高築階基嵩峰見數片伊水分一支南溪修且直
長波碧逶迤北館壯復麗倒影紅參差東島號晨光杲
曜迎朝曦西嶺名夕陽杳曖留落暉前有水心亭動蕩
架漣漪後有開闔堂寒溫變天時幽泉鏡泓澄怪石山
攲危春葩雪漠漠夏果珠離離主人命方舟宛在水中
坻親賓次第至酒樂前後施解䌫始登汎山遊仍水嬉
沿洄無滯礙向背窮幽竒瞥過遠橋下飄旋深澗陲管
絃去縹緲羅綺来霏微櫂風逐舞迴梁塵隨歌飛宴餘
日云暮醉客未放歸高聲索彩牋大笑催金巵唱和筆
走疾問答杯行遲一詠清兩耳一酣暢四肢主客忘貴
賤不知俱是誰客有詩魔者吟哦不知疲乞公殘紙墨
一埽狂歌詞維公社稷臣赫赫文武姿十授丞相印五
建大將旗四朝致勛華一身冠臯䕫去年才七十決赴
懸車期公志不可奪君恩亦難違從容就中道俛僶来
保釐貂蟬雖未脱鸞鳳已不羈歴徵今與古獨步無等
夷陸賈功業少二疏官秩卑乘舟范蠡懼辟穀留侯飢
豈若公今日身安家國肥羊祜在漢南空留峴首碑柳
惲在江南祗賦汀洲詩謝安入東山但說攜蛾眉山簡
醉高陽唯聞倒接㒿豈如公今日餘力兼有之願公壽
如山安樂長在兹願我比蒲稗永得相因依
三江路千里至夏果珠離離詳叙林亭結搆之勝公来
親指麾五句特筆提寫平章風月行所無事是大作用
人閒中經濟也主人命方舟至不知俱是誰極言宴飲
之樂客有詩魔者至鸞鳳已不羈入到自已歴叙裴之
功名出處數行一筆寫出歴徵今與古至餘力兼有之
又歴舉古人作襯見其兼有衆美願公壽如山四句以
祝頌意作結洋洋大篇一氣呵成又復莊重得體真絶
大手筆亦惟度足以當之
新唐書裴度傳度治第東都集賢里沼石林叢岑繚
幽勝午橋作别墅具燠館凉臺號綠野堂激波其下
度野服蕭散與白居易劉禹錫為文章把酒窮晝夜
相歡不問人間事
晚歸香山寺因詠所懷
我年日已老我身日已閒閒出都門望但見水與山關
塞碧巖巖伊流清潺潺中有古精舍軒戶無扃關岸草
歇可藉徑蘿行可攀朝隨浮雲出夕與飛鳥還吾道本
迂拙世途多險艱嘗聞嵇吕輩尤悔生疎頑巢悟入箕
潁皓知返商巅豈唯樂肥遯聊復祛憂患吾亦從此去
終老伊嵩間
劇談錄曰樂天為少傅分務洛師情興高逸盧尚書
簡辭有别墅近枕伊水冬日與羣從子姪同游倚欄
眺嵩洛俄而霰雪微下情興益高因話廉察金陵常
記江南煙水每見居人以葉舟浮泛就食菰米鱸魚
近来思之如在心目良久忽見二人衣簔笠循岸而
来牽引篷艇船頭覆青幕中有白衣人與衲僧偶坐
船後有小竈安桐甑丱角童煮茗泝流過于檻前舟
中吟嘯方酣問之乃是白傅與僧佛光自建春門往
香山精舍此一段可謂天然圖畫
洛陽有愚叟
洛陽有愚叟白黑無分别浪迹雖似狂謀身亦不拙點
檢盤中飯非精亦非糲點檢身上衣無餘亦無闕天時
方得所不寒復不熱體氣正調和不飢仍不渴閒將酒
壺出醉向人家歇野食或烹鮮寓眠多擁褐抱琴榮啓
樂荷鍤劉伶達放眼看青山任頭生白髮不知天地内
更得幾年活從此到終身盡為閒日月
苕溪漁隠曰放眼看青山任頭生白髮其超放如此
閒居自題
門前有流水牆上多高樹竹徑繞荷池縈迴百餘步波
閒戲魚鼈風靜下鷗鷺寂無城市喧渺有江湖趣吾廬
在其上偃卧朝復暮洛下安一居山中亦慵去時逄過
客愛問是誰家住此是白家翁閉門終老處
菩提寺上方晚望香山寺寄舒員外
晚登西寶刹晴望東精舍反照轉樓臺輝輝似圖畫冰
浮水明滅雪壓松偃亞石閣僧上来雲汀雁飛下西京
閙于市東洛閒如社曾憶舊遊無香山明月夜
真畫景畫家却無下筆處
小臺
新樹低如帳小臺平似掌六尺白藤牀一莖青竹杖風
飄竹皮落苔印鶴迹上幽境與誰同閒人自來往
似王亦似韋
池上作(自注西溪南潭皆池中勝處也)
西溪風生竹森森南潭萍開水沉沉叢翠萬竿湘岸色
空碧一泊松江心浦派縈迴誤遠近橋島向背迷登臨
澄瀾方丈若萬頃倒影咫尺如千尋泛然獨遊邈然坐
坐念行心思古今莵裘不聞有泉沼西河亦恐無雲林
豈如白翁退老地樹高竹密池塘深華亭雙鶴白矯矯
太湖四石青岑岑眼前盡日更無客䣛上此時惟有琴
洛陽冠蓋自相索誰肯来此同抽簪
小閣閒坐
閣前竹蕭蕭閣下水潺潺拂簟卷簾坐清風生其間靜
聞新蟬鳴遠見飛鳥還但有巾挂壁而無客叩關二疏
返故里四老歸舊山吾亦適所願求閒而得閒
起四句颯然而来紙上有聲
遊平泉宴浥澗宿香山石樓贈座客
逸少集蘭亭季倫宴金谷金谷太繁華蘭亭闕絲竹何
如今日會浥澗平泉曲杯酒與管絃貧中隨分足紫鮮
林筍嫩紅潤園桃熟采摘助盤筵芳滋盈口腹閒吟暮
雲碧醉藉春草綠舞妙豔流風歌清叩寒玉古詩惜晝
短勸我令秉燭是夜勿言歸相攜石樓宿
和夢得洛中早春見贈七韻
衆皆賞春色君獨憐春意春意竟如何老夫知此味燭
餘減夜漏衾暖添朝睡恬和臺上風虚潤池邊地開遲
花養艷語嬾鶯含思似訝隔年齋如勸迎春醉何日同
宴遊心期二月二(自注此日出齋故云)
開遲花養艷語嬾鶯含思十字刻畫工絶寫春意變虛
為實尤竒
李盧二中丞各創山居俱誇勝絶然去城稍遠来
往頗勞敝居新泉實在宇下偶題十五韻聊戱二
君
龍門蒼石壁(李所有也)浥澗碧潭水(盧所有也)各在一山隅迢迢
幾十里清鏡碧屏風惜哉信為美愛而不得見亦與無
相似聞君每来去矻矻事行李脂轄復裹糧心力頗勞
止未如吾舍下石與泉甚邇鑿鑿復濺濺晝夜流不已
洛石千萬拳襯波鋪錦綺海珉一兩片激瀨含宫徵綠
宜春濯足淨可朝潄齒繞砌紫鱗游拂簾白鳥起何言
履道叟便是滄浪子君若趁歸程請君先到此願以潺
湲聲洗君塵土耳
夢上山(自注時足疾未平)
夜夢上嵩山獨攜藜杖出千巖與萬壑遊覽皆周畢夢
中足不病健似少年日既悟神返初依然舊形質始知
形神内形病神無疾形神兩是幻夢寐俱非實晝行雖
蹇澀夜步頗安逸晝夜既平分其間何得失
一片悟境形病神無疾五字尤有至理
錢塘湖春行
孤山寺北賈亭西水面初平雲脚低幾處早鶯爭暖樹
誰家新燕啄春泥亂花漸欲迷人眼淺草纔能沒馬蹄
最愛湖東行不足綠楊隂裏白沙堤
西湖晚歸回望孤山寺贈諸客
柳湖松島蓮花寺晚動歸橈出道場盧橘子低山雨重
棕櫚葉戰水風凉煙波澹蕩搖空碧樓殿參差倚夕陽
到岸請君回首望蓬萊宫在海中央
句法挺健由字法生新也重字戰字搖字倚字俱下得
警拔遂覺全首生動故曰鍊句不如鍊字
杭州春望
望海樓明照曙霞護江隄白蹋晴沙濤聲夜入伍員廟
柳色春藏蘇小家紅袖織綾誇柿蔕青旗酤酒趁梨花
誰開湖寺西南路草綠裠腰一道斜
入字藏字極寫望中之景落句結足春意
汪立名曰按能改齋漫錄云劉次莊樂府解題曰錢
塘蘇小歌蘇小非唐人世見樂天夢得詩多稱詠遂
謂之同時耳按郭茂倩所編引廣題曰蘇小小錢塘
名娼也蓋南齊時人西陵在錢塘江之西故古詞云
何處結同心西陵松栢下
湖亭晚歸
盡日湖亭卧心閒事亦稀起因殘醉醒坐待晚凉歸松
雨飄藤帽江風透葛衣柳堤行不厭沙輭絮霏霏
孤山寺遇雨
拂波雲色重灑葉雨聲繁水鷺雙飛起風荷一向翻空
濛連北岸蕭颯入東軒或擬湖中宿留船在寺門
餘杭形勝
餘杭形勝四方無州傍青山縣枕湖繞郭荷花三十里
拂城松樹一千株夢兒亭古傳名謝教妓樓新道姓蘇
獨有使君年太老風光不稱白髭鬚
江樓夕望招客
海天東望夕茫茫山勢川形闊復長燈火萬家城四畔
星河一道水中央風吹古木晴天雨月照平沙夏夜霜
能就江樓銷暑否比君茅舍校清凉
高瞻遠矚坐馳可以役萬景他人有此眼力無此筆力
江樓晚眺景物鮮竒吟翫成篇寄水部張籍員外
澹煙疎雨間斜陽江色鮮明海氣凉蜃散雲收破樓閣
虹殘水照斷橋梁風翻白浪花千片雁點青天字一行
好著丹青圖畫取題詩寄與水曹郎
起句便是極好畫景中四句四面摹寫總為鮮明二字
設色落句以圖畫結足歸到寄詩之意篇法極緊
晚興
草淺馬翩翩新晴薄暮天柳條春拂面衫袖醉垂鞭立
語花隄上行吟水寺前等閒消一日不覺過三年
春題湖上
湖上春来似畫圖亂峯圍繞水平鋪松排山面千重翠
月點波心一顆珠碧毯線頭抽早稻青羅帬帶展新蒲
未能抛得杭州去一半勾留是此湖
畫圖二字是詩眼下五句皆實寫畫圖中景以不舍意
作結而曰一半勾留言外正有餘情
别州民
耆老遮歸路壺漿滿别筵甘棠無一樹那得淚澘然税
重多貧戶農饑足旱田唯留一湖水與汝救凶年(今春增築)
(錢塘湖堤貯水以防天旱故云)
後四句經濟政績具見其中慈惠之意藹然言表必如
此留心民事方許詩酒遊遨彼長日惟消一局棋者那
得借口風流也
西湖留别
征途行色慘風煙祖帳離聲咽管絃翠黛不須留五馬
皇恩只許住三年綠藤隂下鋪歌席紅藕花中泊妓船
處處回頭盡堪戀就中難别是湖邊
答微之誇越州州宅
賀上人回得報書大誇州宅似仙居厭看馮翊風沙久
喜見蘭亭煙景初日出旌旗生氣色月明樓閣在空虚
知君暗數江南郡除却餘杭盡不如
中二聯叙越州風景微之所誇也結句戲以折之樂天
自誇也
酬微之(自注微之題云郡務稍簡因得整集舊詩并連綴刪削封章諫草繁委箱笥僅踰百)
(軸偶成自歎兼寄樂天)
滿袠填箱唱和詩少年為戲老成悲聲聲麗曲敲寒玉
句句妍辭綴色絲吟翫獨當明月夜傷嗟同是白頭時
由来才命相磨折天遣無兒欲怨誰(自注微之句云天遣兩家無嗣子欲)
(將文字付誰人故以此答之)
陸龜蒙有云滛畋漁者謂之暴天物天物且不可暴又
可抉摘削露其情状乎天能不致罰耶長吉天東野窮
玉溪生官不挂朝籍而死正坐是哉由此觀之元白之
無後未必非天之致罰也玩落句意香山其自知之矣
微之整集舊詩及文筆為百軸以七言長句寄樂
天樂天次韻酬之餘思未盡加為六韻
海内聲華併在身篋中文字絶無倫遙知獨對封章草
忽憶同為獻納臣走筆往来盈卷軸除官遞互掌絲綸
制從長慶詞高古詩到元和體變新各有文姬才穉齒
俱無通子繼餘塵琴書何必求王粲與女猶勝與外人
答微之見寄(自注時在郡樓對雪)
可憐風景浙東西先數餘杭次會稽禹廟未勝天竺寺
錢湖不羡若耶溪擺塵野鶴春毛暖拍水沙鷗濕翅低
更對雪樓君愛否紅欄碧甃點銀泥
腹聯先將雪意寫透結句點出好景如畫
得湖州崔十八使君書喜與杭越隣郡因成長句
代賀兼寄微之
三郡何因此結緣貞元科第忝同年故情歡喜開書後
舊事思量在眼前越國封疆吞碧海杭城樓閣入青煙
吳興卑小君應屈為是蓬萊最後仙(自注貞元初同登科崔君名最在後)
(當時崔自詠云人間不會雲間事應笑蓬萊最後仙)
逐句相承篇法綿密却滅盡針線之迹由其律熟而氣
厚也
汪立名曰按紀事崔元亮刺湖州時白公刺杭元微
之以觀察刺越有唱和詩號三州唱和集
贈侯三郎中
老愛東都好寄身足泉多竹少埃塵年豐最喜唯貧客
秋冷先知是瘦人幸有琴書堪作伴苦無田宅可為隣
洛中縱未長居得且與田蘇遊過春
善以文言道俗情本色語倍覺雅馴
履道新居二十韻
履道坊西角官河曲北頭林園四隣好風景一家秋門
閉深沉樹池通淺沮溝拔青松直上鋪碧水平流籬菊
黃金合窗筠綠玉稠疑連紫陽洞似到白蘋洲僧至多
同宿賓来輒少留豈無詩引興兼有酒銷憂移榻臨平
岸攜茶上小舟果穿聞鳥啄萍破見魚遊地與塵相遠
人將境共幽汎潭菱點鏡沉浦月生鈎厨曉煙孤起庭
寒雨半收老飢初愛粥瘦冷早披裘洛下招新隠秦中
忘舊遊辭章留鳳閣班籍寄龍樓病愜官曹靜閒慚俸
祿優琴書中有得衣食外何求濟世才無取謀身智不
周應須共心語萬事一時休
竟體穏洽拔青松直上一聯鍊句尤挺健
夢行簡
天氣妍和水色鮮閒吟獨步小橋邊池塘草綠無佳句
虚卧春窗夢阿憐
習用語妙于點化
渡淮
淮水東南闊無風渡亦難孤煙生乍直遠樹望多圓春
浪棹聲急夕陽帆影殘濤流宜映月今夜重吟看
自到郡齋僅經旬日方專公務未及宴遊偷閒走
筆題二十四韻兼寄常州賈舍人湖州崔郎中仍
呈吳中諸客
渭北離鄉客江南守土臣涉途初改月入境已經旬甲
郡標天下環封極海濱版圖十萬戶兵籍五千人自顧
才能少何堪寵命頻冐榮慚印綬虚奬負絲綸候病須
通脈防流要塞津救煩無若靜補拙莫如勤削使科條
簡攤令賦役均以兹為報效安敢不躬親襦袴提于手
韋弦佩在紳敢辭稱俗吏且願活疲民常未徵黃霸湖
猶借寇恂愧無鐺脚政徒忝犬牙隣制誥誇黃絹詩篇
占白蘋銅符抛不得瓊樹見無因警寐鐘傳夜催衙鼓
報晨唯知對胥吏未暇接親賓色變雲迎夏聲殘鳥過
春麥風非逐扇梅雨異隨輪武寺山如故王樓月自新
池塘閒長草絲竹廢生塵暑遣燒神酎晴教曬舞茵待
還公事了亦擬樂吾身
中幅極盡理煩治劇之略蓋到郡經旬而規模已定矣
一結即先憂後樂意乃知居易實具經世之才而當時
未竟其用為可惜也分司以後時不可為不得已托詩
酒以自娛耳救煩無若靜補拙莫如勤十字凡為守令
者當錄置座右
故衫
闇澹緋衫稱老身半披半曳出朱門袖中吳郡新詩本
襟上杭州舊酒痕殘色過梅看向盡故香因洗齅猶存
曾經爛漫三年著欲棄空箱似少恩
所詠止一衫而衫之色香襟袖衫之時地歲月歴歴清
出并著衫之人身分性情亦曲曲傳出却又渾成熨貼
無一點安排痕迹亦絶不假一字纖巧雕琢此香山擅
場處李商隠輩豈能辦此
泛太湖書事寄微之
煙渚雲帆處處通飄然舟似入虛空玉杯淺酌巡初匝
金管徐吹曲未終黃夾纈林寒有葉碧琉璃水淨無風
避旗飛鷺翩翻白驚鼓跳魚撥刺紅澗雪壓多松偃蹇
巖泉滴久石玲瓏書為故事留湖上吟作新詩寄浙東
軍府威容從道盛江山氣色定知同報君一事君應羡
五宿澄波皓月中
病中多雨逄寒食
水國多陰常嬾出老夫饒病愛閒眠三旬卧度鶯花月
一半春消風雨天薄暮何人吹觱篥新晴幾處縛鞦韆
綵繩芳樹長如舊唯是年年換少年
頸聯何其藴藉宋人年年不帶看花眼不是愁中即病
中之句便覺徑直少味
重答劉和州(自注来篇云蘇州刺史例能詩西掖吟来替左司又云若共吳王鬭百草不如)
(唯是欠西施)
分無佳麗敵西施敢有文章替左司隨分笙歌聊自樂
等閒篇詠被人知花邊妓引尋香徑月下僧留宿劔池
可惜當時好風景吳王應不解吟詩
不敢替左司但可傲睨吳王即蘇軾云識字劣能欺項
籍也
城上夜宴
留春不住登城望惜夜相將秉燭遊風月萬家河兩岸
笙歌一曲郡西樓詩聽越客吟何苦酒被吳娃勸不休
從道人生都是夢夢中歡笑亦勝愁
六月三日夜聞蟬
荷香清露墜柳動好風生微月初三夜新蟬第一聲乍
聞愁北客靜聽憶東京我有竹林宅别来蟬再鳴不知
池上月誰撥小船行
一片空明詩境至此纔許當一清字直是天分高絶鈍
根人何從學步
晚起
卧聽鼕鼕衙鼓聲起遲睡足長心情華簪脱後頭雖白
堆案抛来眼校明閒上籃轝乘興出醉回花舫信風行
明朝更濯塵纓去聞道松江水最清
河亭晴望(九月八日)
風轉雲頭斂煙銷水面開晴虹橋影出秋雁櫓聲来郡
靜官初罷鄉遥信未迴明朝是重九誰勸菊花杯
氣味近老杜
夢蘇州水閣寄馮侍御
揚州驛裏夢蘇州夢到花橋水閣頭覺後不知馮侍御
此中昨夜共誰遊
吳郡志戴顒宅北禪寺唐司勲郎中陸洟嘗居之有
花橋水閣
太湖石
煙翠三秋色波濤萬古痕削成青玉片截斷碧雲根風
氣通巖穴苔紋護洞門三峯具體小應是華山孫
律法渾成腹聯刻畫絶警結句陡健有力
秘省後廳
槐花雨潤新秋地桐葉風翻欲夜天盡日後廳無一事
白頭老監枕書眠
寄殷協律(自注多叙江南舊遊)
五歲優游同過日一朝消散似浮雲琴詩酒伴皆抛我
雪月花時最憶君幾度聽雞歌白日亦曾騎馬詠紅裠
吳娘暮雨蕭蕭曲自别江南更不聞
無限感慨冶語更凄凉
臨都驛答夢得六言二首
揚子津頭月下臨都驛裏燈前昨日老于前日去年春
似今年
謝守歸為袐監馮公老作郎官前事不須問著新詩且
更吟看
節短音長
春詞
低花樹映小妝樓春入眉心兩點愁斜倚欄干背鸚鵡
思量何事不回頭
艷體妙于藴籍
送敏中歸豳寧幕
六十衰翁兒女悲傍人應笑爾應知弟兄垂老相逢日
杯酒臨歡欲散時前路加餐須努力今宵盡醉莫推辭
司徒知我難為别直過秋歸未訝遲
情景一湧而出清空如話倍覺沉著深摯惻惻動人棣
華雁影浮詞不掃自去
池窗
池晚蓮芳謝窗秋竹意深更無人作伴唯對一張琴
送鶴與裴相臨别贈詩
司空愛爾爾須知不信聽吟送鶴詩羽翮勢高寧惜别
稻粱恩厚莫愁飢夜棲少共鷄爭樹曉浴先饒鳳占池
稳上青雲勿回顧的應勝在白家時
腹聯便是一生得力處豈徒贈鶴兼可風世正與送崔
考功赴闕意同
馮斑曰比興忠厚
烏夜啼
城上歸時晚庭前宿處危月明無葉樹霜滑有風枝啼
澀飢喉咽飛低凍翅垂畫堂鸚鵡鳥冷暖不相知
夜景刻畫極警一結托興尤深
送東都留守令狐尚書赴任
翠華黃屋未東巡碧洛青嵩付大臣地稱高情多水竹
山宜閒望少風塵龍門即擬為遊客金谷先憑作主人
歌酒家家花處處莫空管領上陽春
汪立名曰按寶歴二年敬宗欲幸東都諫者皆不聽
已使按修宫闕賴裴度婉言而罷明年為文宗太和
元年令狐楚以三年春留守東都故公首句及此蓋
文宗方勵精圖治盡反敬宗弊政未東巡之語有微
辭焉
想東遊五十韻(并序)
太和三年春予病免官後憶遊浙右數郡兼思到越
一訪微之故兩浙之間一物以上想皆在目吟且成
篇不能自休盈五百字亦猶孫興公想天台山而賦
之也
海内時無事江南歲有秋生民皆樂業地主盡賢侯郊
靜銷戎馬城高逼斗牛平河七百里沃壤二三州坐有
湖山趣行無風浪憂食寧妨解䌫寢不廢乘流泉石諳
天竺煙霞識虎丘餘芳認蘭澤遺詠思蘋洲菡萏紅塗
粉菰蒲綠潑油鱗差漁戶舍綺錯稻田溝紫洞藏仙窟
玄泉貯怪湫精神昂老鶴姿彩媚潜虯靜閱天工妙閒
窺物狀幽投竿出比目擲果下獼猴味苦蓮心小漿甜
蔗節稠橘苞從自結藕孔是誰鎪逐日移潮信隨風變
櫂謳遞夫交烈火候吏次鳴騶梵墖形疑踊閶門勢欲
浮客迎攜酒榼僧待置茶甌小宴閒談笑初筵雅獻酬
稍催朱蠟炬徐動碧牙籌圓琖飛蓮子長裾曳石榴柘
枝隨畫鼓調笑從香毬幕颺雲飄檻簾褰月露鉤舞繁
紅袖凝(去聲)歌切翠眉愁絃管寧容歇杯盤未許收良辰
宜酩酊卒歲好優游膾縷鮮仍細蓴絲滑且柔飽餐為
日計穏睡是身謀名媿空虚得官知止足休自嫌猶屑
屑衆笑太悠悠物表疎形役人寰足悔尤蛾須遠燈燭
兔勿近罝罘幻世春来夢浮生水上漚百憂中莫入一
醉外何求未死凝王湛無兒老鄧攸蜀琴安膝上周易
在牀頭去去無程客行行不繫舟勞君頻問訊勸我少
淹留(自注自此後並屬微之)雲雨多分散關山苦阻修一吟江月
别七見日星周珠玉傳新什鵷鸞念故儔懸旌心宛轉
束楚意綢繆驛舫粧青雀官槽秣紫騮鏡湖期遠泛禹
穴約冥搜預埽題詩壁先開望海樓飲思親履舄宿憶
並衾裯志氣吾衰也風情子在不應須相見後别作一
家遊
洋洋纚纚一氣轉旋細意熨貼層次井然起伏照應極
變化斷續之妙
將至東都先寄令狐留守
黃鳥無聲葉滿枝閒吟想到洛城時惜逄金谷三春盡
恨拜銅樓一月遲詩境忽来還自得醉鄉潜去與誰期
東都添箇狂賓客先報壺觴風月知
詩境忽来還自得蕭子顯所謂須其自来不以力搆也
杜甫詩成覺有神亦是此意
晚桃花
一樹紅桃亞拂池竹遮松蔭晚開時非因斜日無由見
不是閒人豈得知寒地生材遺校易貧家養女嫁常遲
春深欲落誰憐惜白侍郎来折一枝
比意深婉總從一晚字生情寒地生材句自是主意以
貧家養女句更切桃花故仍以上句作陪律法極細
阿崔
謝病卧東都羸然一老夫孤單同伯道遲暮過商瞿豈
料鬢成雪方看掌弄珠已衰寧望有雖晚亦勝無蘭入
前春夢桑懸昨日弧里閭多慶賀親戚共歡娛膩剃新
胎髮香綳小繡襦玉芽開手爪酥顆點肌膚弓冶將傳
汝琴書勿墜吾未能知壽夭何暇慮賢愚乳氣初離殼
啼聲漸變雛何時能反哺供養白頭烏
寫小兒初生端詳入細一結喜極不覺慮其將来軟語
心酸逼真老人情景此種自讓香山獨步
御選唐宋詩醇卷二十五
