御選唐宋詩醇卷三十五
眉山蘇軾詩四
除夜大雪留濰州元日早晴遂行中途雪復作
除夜雪相留元日晴相送東風吹宿酒瘦馬兀殘夢蔥
曨曉光開旋轉餘花弄下馬成野酌佳哉誰與共須臾
晚雲合亂灑無缺空鵝毛垂馬[騣-凶+(鬯-匕)]自怪騎白鳳三年東
方旱逃戶連欹棟老農釋耒歎淚入飢腸痛春雪雖云
晚春麥猶可種敢怨行役勞助爾歌飯甕
即雪霽以致重粟勤民之意壯厲忼愾不藉侔色揣稱
矜抽秘騁妍之殊絶
送范景仁游洛中
小人真闇事閒退豈公難道大吾何病言深聽者寒憂
時雖蚤白住世有還丹得酒相逢樂無心所遇安去年
行萬里蜀路走千盤投老身彌健登山意未闌西游為
櫻筍東道盡鵷鸞杖屨擕兒去園亭借客看折花斑竹
寺弄水石樓灘鬻馬衰憐白驚雷怯笑韓蘚書標洞府
(自注歐陽永叔嘗游嵩山日暮於絶壁上見苔蘚成文云神淸之洞明日復尋不見)松蓋偃天壇
試與劉夫子重尋靖長官(自注劉几云曾見人嵩山幽絶處眼光如猫意其為靖長)
(官也唐末五代人得道不死)
景仁能累疏詆王安石致安石持其疏而手顫固是豪
傑之士而通篇乃盛稱洛中之勝舉仙蹤神境以𨗳之
語值玄微然正是詩人温柔敦厚遺意
烏臺詩案曰此詩言小人真闇事閒退豈公難意以
譏今時之小人闇於事理以進為榮以退為辱范鎮
賢者難進而易退小人不知也又云言深聽者寒謂
范鎮舊日多論時事其言深切聽者為恐意言范鎮
所言為當時事多不便也
苕溪漁隠叢話曰東坡送范景仁游洛中詩蘚書標
洞府松蓋偃天壇注云歐陽永叔嘗遊嵩山日暮於
絶壁上苔蘚成文云神清之洞明日復尋不見又六
一居士集有戲占唐山隠者詩我昔曾為洛陽客偶
向岩前坐盤石四字丹書萬仞崖神清之洞瑣樓臺
蓋紀此事余謂二公人物文章俱為天下第一自是
神仙中人應居紫府閬苑固宜所夢所見之異也
次韻景仁留别
公老我亦衰相見恨不數臨行一杯酒此意重山嶽歌
詞白紵清琴弄黃鐘濁詩新𦕈難和飲少僅可學欲參
兵部選有力誰如犖且作東諸侯山城雄鼓角南游許
過我不憚千里邈會當聞公來倒屣髮一握
書韓幹牧馬圖
南山之下汧渭之間想見開元天寶年八方分屯隘秦
川四十萬匹如雲烟騅駓駰駱驪騮騵白魚赤免騂皇
䮧龍顱鳳頸獰且妍竒姿逸德隠駑頑碧眼胡兒手足
鮮歲時剪刷供帝閑柘袍臨池侍三千紅粧照日光流
淵樓下玉螭吐清寒往來蹙踏生飛湍衆工䑛筆和朱
鉛先生曹覇弟子韓廐馬多肉尻脽圓肉中畫骨誇尤
難金羈玉勒繡羅鞍鞭箠刻烙傷天全不如此圖近自
然平沙細草荒芊綿驚鴻脫兔争後先王良挾策飛上
天何必俯首服短轅
馬詩有杜甫諸作後人無從著筆矣千載獨有軾詩數
篇能别出一竒於浣花之外骨幹氣象實相等埒篇
中騅駓駰駱驪騮騵蓋本昌黎陸渾山火詩鴉鴟雕鷹
雉鵠鵾之句王士禎謂並是學急就篇句法由其氣大
故不見其累重之迹即如此詩本是則傚少陵而此二
句乃全似昌黎亦不覺也
烏臺詩案曰意以騏驥自比譏執政大臣無能盡我
才如王良之御者何必折節干求進用也
送魯元翰少卿知衞州
冗士無處著寄身范公園桃花忽成陰薺麥秀己繁閉
門春晝永惟有黃蜂喧誰人肯擕酒共醉榆柳村髯卿
獨何者一月三到門我不往拜之髯來意彌敦堂堂元
老後亹亹仁人言憶在錢塘歲情好均弟昆時於冰雪
中笑語作春温欲飲徑相覓夜開叢竹軒搜尋到篋笥
鮓醢無復存每愧烟火中玉腕親炮燔别來今幾何相
對如夢魂告我當北渡新詩侑清樽坡陁太行麓洶湧
黃河翻仕宦非不遇王畿西北垣斯民如魚耳見網則
驚奔皎皎千丈清不如尺水渾刑政雖首務念當養其
源一聞襦袴音盗賊安足論
始述近事中敘舊遊末段見網驚奔等語本指新法言
之亦是元翰本事然却隱而不言但以作贈行者勸勉
之詞氣味深厚如此而龜山語錄乃謂坡詩只是譏誚
怒罵何耶
施元之曰公自密移守河中至京師改徐州時有旨
不許入國門寓城外范蜀公園故首句云云魯元翰
名有開乃肅簡公之姪自知南康代還王介甫問江
南如何元翰對新法當為異日患介甫怒僅得倅杭
公時亦為杭倅與魯同官魯先代去前有壽星院餞
魯少卿詩即元翰也
和李邦直沂山祈雨有應
高田生黃埃下田生蒼耳蒼耳亦己無更問麥有幾蛟
龍睡足亦解慙二麥枯時雨如洗不知雨從何處來但
聞吕梁百步聲如雷試上城南望城北際天菽粟靑成
堆飢火燒腸作牛吼不知待得秋成否半年不雨坐龍
慵共怨天公不怨龍今朝一雨聊自贖龍神社鬼各言
功無功日盗太倉榖嗟我與龍同此責勸農使者不汝
容因君作詩先自劾
每於轉接處見其筆力之竒矯如二麥枯時雨如洗以
下忽接不知雨從何處來際天菽粟以下忽接飢火燒
腸作牛吼神鬼言功以下忽接無功日盗太倉榖波詭
雲屬殆是莫可思議昌黎云不待彈劾還耕桑此詩
云因君作詩先自劾賢者惟時深食禄之恥所以政事
多卓然可觀
烏臺詩案曰此詩言本因龍神懶惰不行雨却使人
怨天公以譏執政大臣不任職不能調理陰陽却使
人怨天子以天公比天子以龍神社鬼比執政大臣
及百執事某自言無功竊禄與大臣無異
東欄棃花
棃花淡白柳深青柳絮飛時花滿城惆悵東欄二株雪
人生看得幾清明
濃至之情偶於所見發露絶句中幾與劉夢得争衡
容齋隨筆曰張文潛好吟東坡棃花絶句每吟一過
必擊節賞嘆不能已文潛蓋有省於此云
次韻荅邦直子由四首(錄二首)
簿書顛倒夢魂間知我疎慵肯見原閒作閉門僧舍冷
病聞吹枕海濤喧忘懷杯酒逢人共引睡文書信手翻
欲吐狂言喙三尺怕君嗔我郤須呑(自注邦直屢以此見戒)
君雖為我此遲留别後凄凉我已憂不見便同千里遠
退歸終作十年遊恨無揚子一區宅懶臥元龍百尺樓
聞道鵷鴻滿臺閣網羅應不到沙鷗
自寫疎慵潦倒令人意惻
司馬君實獨樂園
靑山在屋上流水在屋下中有五畆園花竹秀而野花
香襲杖屨竹色侵盞斝樽酒樂餘春棋局消長夏洛陽
古多士風俗猶爾雅先生臥不出冠蓋傾洛社雖云與
衆樂中有獨樂者才全德不形所貴知我寡先生獨何
事四海望陶冶兒童誦君實走卒知司馬持此欲安歸
造物不我捨名聲逐吾軰此病天所赭撫掌笑先生年
來效喑啞
言景如畫言情如話令人神遊其地想見其人時錢
公輔在鄞縣建衆樂亭司馬光贈以詩曰使君如獨樂
衆庶必深顰蓋獨樂之與衆樂道本同然此詩云雖云
與衆樂中有獨樂者最得其意兒童誦君實走卒知
司馬二句以姓對字唐賢所未有然非無本也劉越石
詩云宣尼悲獲麟西狩泣孔某謝惠連詩云雖好相如
達不學長卿慢正此詩所則傚其他史傳所載如萬事
不理問伯始天下中庸有胡公甑中生塵范史雲釜中
生魚范萊蕪之類尤不勝指數矣
烏臺詩案曰司馬光在西京葺一園名獨樂園作詩
寄之此詩言四海望光執政陶冶天下以譏見任執
政不得其人又言兒童走卒皆知其姓字終當進用
緣光曾言新法不便某亦曾言新法不便既言終當
進用光意亦譏新法不便終用光改變此法也又言
光却瘖默不言意望光依前上言攻擊新法也
澠水燕談曰司馬文正公高才全德大得中外之望
士大夫識與不識稱之曰君實下至閭閻畎畆匹夫
匹婦莫不能道司馬公身退十餘年而天下之人日
冀其復用於朝子瞻獨樂園詩蓋紀實也
子由將赴南都與余會宿於逍遥堂作兩絶句讀
之殆不可為懷因和其詩以自解余觀子由自少
曠達天資近道又得至人養生長年之訣而余亦
竊聞其一二以為今者宦游相别之日淺而異時
退休相從之日長旣以自解且以慰子由云
别期漸近不堪聞風雨蕭蕭巳斷魂猶勝相逢不相識
形容變盡語音存
但令朱雀長金花此别還同一轉車五百年間誰復在
會看銅狄兩咨嗟
二詩惟語語解慰乃益見别恨之深低回欲絶
冷齋夜話曰用事琢句妙在言其用而不言其名此
詩云猶勝相逢不相識形容變盡語音存是用事而
不言其名也
蘇轍逍遥堂詩序曰轍幼從子瞻讀書未嘗一日相
舍旣壯將遊宦四方讀韋蘇州詩至那知風雨夜復
此對牀眠惻然感之乃相約早退為閒居之樂故子
瞻始為鳳翔幕府留詩為别曰夜雨何時聽蕭瑟其
後子瞻通守餘杭復移守膠西而轍滯留於淮陽濟
南不見者七年熙寧十年二月始復會於澶濮之間
相從彭城留百餘日時宿於逍遥堂追感前約為作
二小詩
容齋隨筆曰東坡守彭城子由來訪之留百餘日而
去作二小詩曰逍遥堂後千尋木長送中宵風雨聲
誤喜對牀尋舊約不知漂泊在彭城秋來東閣涼如
水客去山翁醉似泥困臥北窗呼不醒風吹松竹雨
凄凄東坡以為讀之殆不可為懷乃和其詩以自解
至今觀之尚能使人凄然也
過雲龍山人張天驥
郊原雨初足風日清且好病守亦欣然肩輿白門道荒
田咽蛩蚓村巷懸棃棗下有幽人居閉門空雀噪西風
高正厲落葉紛可掃孤童臥斜日病馬放秋草墟里通
有無垣墻任摧倒君家本冠蓋絲竹閙隣保脫身聲利
中道德自濯澡躬耕抱羸疾奉養百歲老詩書膏吻頰
菽水媚翁媪飢寒天隨子杞菊自擷芼慈孝董邵南雞
狗相乳抱吾生如寄耳歸計失不蚤故山豈敢忘但恐
廹華皓從君好種秫斗酒時自勞
垣墻任摧倒以上村落園林摹繪如見昔人謂詩中有
畫畫猶有所不能到詩則無所不到也然非具四通六
明之力亦豈能以達之
初别子由
我少知子由天資和而清好學老益堅表裏漸融明豈
獨為吾弟要是賢友生不見六七年微言誰與賡常恐
坦率性放縱不自程會合亦何事無言對空枰使人之
意消不善無由萌森然有六女包裹布與荆無憂頼賢
婦藜藿等大烹使子得行意靑衫陋公卿明日無晨炊
倒牀作雷鳴秋眠我東閤夜聽風雨聲懸知不久别妙
理難細評昨日忽出門孤舟轉西城歸來北堂上古屋
空崢嶸退食悞相從入門中自驚南都信繁會人事水
火争念當閉閤坐頽然寄聾盲妻子亦細事文章固虛
名會須掃白髮不復用黃精
轍為軾題像贊則云人曰吾兄我曰吾師軾此詩亦云
豈獨為吾弟要是賢友生想見兄弟間自相師友極天
倫之樂事也至於不見而恐放縱不自程旣見而使不
善無由萌讀之令人凛然若無此數句而但有後幅敘
述家常之詞即與凡俗何異
趙次公曰南都則南京也時子由從張文定簽書南
京判為此别也
河復(并序)
熙寧十年秋河決澶淵注鉅野入淮泗自澶魏以北
皆絶流而濟楚大被其害彭門城下水二丈八尺七
十餘日不退吏民疲於守禦十月十三日澶州大風
終日旣止而河流一枝巳復故道聞之喜甚庶幾可
塞乎乃作河復詩歌之道路以致民願而迎神休蓋
守土者之志也
君不見西漢元光元封間河決瓠子二十年鉅野東傾
淮泗滿楚人恣食黃河鱣萬里沙回封禪罷初遣越巫
沈白馬河公未許人力窮薪芻萬計隨流下吾君仁聖
如帝堯百神受職河神驕帝遣風師下約束北流夜起
澶州橋東風吹凍收微淥神功不用淇園竹楚人種麥
滿河淤仰看浮槎棲古木
賦古事以證時事不更加論斷而於中間入題處提曰
吾君仁聖如帝堯則知瓠子築宫有不足道矣更挽一
筆云神功不用淇園竹以與前文相呌應其沈雄雅健
要與瓠子二歌不同其音調而同其氣骨
王宗稷東坡先生年譜曰熙寧十年徐州水患大作
七月十七日河決澶州曹村埽八月二十一日及徐
州城下先生治水有功至十月五日水漸退城以全
朝廷降詔奬諭作河復詩
黃河
活活何人見混茫崑崙氣脈本來黃濁流若解汚清濟
驚浪應須動太行帝假一源神禹跡世流三患梗堯鄉
靈槎果有仙家事試問靑天路短長
黃河渾渾泡泡從天而來非此才筆賦之不稱
韓幹馬十四匹
二馬並驅攢八蹄二馬宛頸騣尾齊一馬任前雙舉後
一馬却避長鳴嘶老髯奚官騎且顧前身作馬通馬語
後有八匹飲且行微流赴吻若有聲前者旣濟出林鶴
後者欲涉鶴俛啄最後一匹馬中龍不嘶不動尾搖風
韓生畫馬真是馬蘇子作詩如見畫世無伯樂亦無韓
此詩此畫誰當看
韓子畫記只是記體不可以入詩杜子觀畫馬圖詩只
是詩體不可以當記杜韓開其端蘇乃盡其極敘次歴
落妙言竒趣觸緒橫生真堪獨立千載
容齋五筆曰韓公人物畫記其叙馬處云馬大者九
匹於馬之中又有上者下者焉行者牽者奔者涉者
陸者翹者顧者鳴者寢者訛者立者齕者飲者溲者
陟者降者痒磨樹者噓者嗅者喜而相戲者怒相踶
齧者秣者騎者驟者走者載服物者載狐兔者凡馬
之事二十有七焉馬大小八十有三而莫有同者焉
秦少游謂其敘事該而不煩坡公賦韓幹十四馬詩
之與記其體雖異其為布置鋪寫則同誦坡公之語
蓋不待見畫也
贈寫御容妙善師
憶昔射策干先皇珠簾翠幄分兩廂紫衣中使下傳詔
跪奉冉冉聞天香仰觀眩晃目生暈但見曉色開扶桑
迎陽晚出步就坐絳紗玉斧光照廊野人不識日月角
彷彿尚記重瞳光三年歸來真一夢橋山松檜淒風霜
天容玉色誰敢畫老師古寺晝閉房夢中神授心有得
覺來信手筆巳忘幅巾常服儼不動孤臣入門涕自滂
元老侑坐䰅眉古虎臣立侍冠劍長平生慣寫龍鳳質
肯顧草間猿與麞都人踏破鐵門限黃金白璧空堆牀
爾來摹寫亦到我謂是先帝白髮郎不須覽鏡坐自了
明年乞身歸故鄉
許顗論此詩似深實淺詩以射策干先皇起以先帝白
髮郎結考嘉祐辛丑軾應制科其冬赴鳳翔簽判任及
治平甲辰還朝不得復見仁宗故中有三年歸來真一
夢之語詩雖為妙善而作而意則眷戀先皇無句不是
惓惓忠愛之忱此即軾所謂發乎情止乎忠孝而不僅
止乎禮義者也
許顗詩話曰此詩美甚美矣然不若丹青引微而顯
得春秋之法
哭刁景純
讀書想前輩每恨生不蚤紛紛少年場猶得見此老此
老如松柏不受霜雪槁直從毫末中自飬到合抱宏才
乏近用千載自枯倒文章餘正始風節貫華皓平生為
人耳自為薄如縞是非雖難齊反覆看愈好前年旅吳
越把酒慶壽考扣門無晨夜百過迹未掃但知從德公
未省厭丘嫂别時公八十後會知難保昨日故人書連
年喪翁媪(自注景純妻先亡)傷心范橋水漾漾舞寒藻華堂不
見人瘦馬空戀皂我欲江東去匏樽酌行潦鏡湖無賀
監慟哭稽山道忍見萬松岡荒池沒秋草
老成凋謝為世道之憂不僅一人交情而己此詩言之
最為真切沈痛按刁約齒長於軾者四十二年而相與
為友忘年之義不同流俗前有寄題景純藏春塢詩云
白首歸來種萬松又和岡字韻贈景純詩有為翁栽插
萬松岡之句萬松岡即在所居藏春塢前是詩稱此老
如松柏而結之以忍見萬松岡非但不忘其居亦緣其人
實有卓爾貞松之操故足悼也
施元之曰刁景純名約丹徒人少卓越刻苦學問能
文章始應舉京師與歐陽永叔富彦國聲譽相高下
天聖二年登進士第屈於為郎施不大耀士友歎惜
而景純未嘗以為恨好急人之難海内識與不識多
歸之不治産業賓客故人常滿其門尊酒燕娛無虛
時重義輕施有古人之風壽八十四
荅吕梁仲屯田
亂山合沓圍彭門官居獨在懸水村(自注懸水村吕梁地名)居民
蕭條雜麋鹿小市冷落無雞豚黃河西來初不覺但訝
淸泗流奔渾夜聞沙岸鳴罋盎曉看雪浪浮鵬鵾吕梁
自古喉吻地萬頃一抹何由吞坐觀入市卷閭井吏民
走盡餘王尊計窮路斷欲安適吟詩破屋愁鳶蹲歲寒
霜重水歸壑但見屋瓦留沙痕入城相對如夢寐我亦
僅免為魚黿旋呼歌舞雜詼笑不惜飲釂空缾盆念君
官舍冰雪冷新詩美酒聊相温人生如寄何不樂任使
絳蠟燒黃昏宣房未築淮泗滿故道堙滅瘡痍存明年
勞苦應更甚我當畚鍤先黥髠付君萬指伐頑石千鎚
雷動蒼山根高城如鐵洪口决談笑郤掃看崩奔農夫
掉臂免狼顧秋榖布野如雲屯還須更置軟脚酒為君
擊鼓行金樽
全詩分列三段黃河西來以下紀河决也歲寒霜重以
下紀河復也宣房未築以下則言將伐石築城為民捍
禦尤為淋漓盡致或疑詩有歌舞詼笑之句謂不於此
時殷憂惻怛而以行樂為言似為失體然此語乃在河
復之後幸不勉為魚黿因而飲釂固是人情所有正見
其率真不作妄語耳
張寺丞益齋
張子作齋舍而以益為名吾聞之夫子求益非速成譬
如遠游客日夜事征行今年適燕薊明年走蠻荆東觀
盡滄海西涉渭與涇歸來閉戶坐八方在軒庭又如學醫
人識病由飽更風雨晦明滛跛躄瘖聾盲虛實在其脈
静躁在其情榮枯在其色壽天在其形苟能閱千人望
見知死生為學務日益此言當自程為道貴日損此理
在旣盈願言書此詩以為益齋銘
似記似銘核其大旨只是老子為學日益為道日損二
句而巳却先以遠游譬之又以學醫譬之此文章離合
變化之法
送李公恕赴闕
君才有如切玉刀見之凛凛寒生毛願隨壯士斬蛟蜃
不願腰間纏錦絛用違其才志不展坐與胥吏同疲勞
忽然眉上有黃氣吾君漸欲收英髦立談左右俱動色
一語徑破千言牢我頃分符在東武脱略萬事惟嬉遨
盡壊屏障通内外仍呼騎曹為馬曹君為使者見不問
反更對飲持雙螯酒酣箕坐語驚衆雜以嘲諷窮詩騷
世上小兒多忌諱獨能容我真賢豪為我買田臨汶水
逝將歸去誅蓬蒿安能終老塵土下俯仰隨人如桔橰
選詞琢句多出昌黎激宕雄竒得骨得髓不可皮相也
虔州八境圖八首(錄六首)
濤頭寂寞打城還章貢臺前暮靄寒勌客登臨無限思
孤雲落日是長安
白鵲樓前翠作堆縈雲嶺路若為開故人應在千山外
不寄梅花遠信來
朱樓深處日微明皂蓋歸時酒半醒薄暮樵漁人去盡
碧谿靑嶂遶螺亭
郤從塵外望塵中無限樓臺烟雨濛山水照人迷向背
只尋孤塔認西東
烟雲縹緲鬱孤臺積翠浮空雨半開想見之罘觀海市
絳宫明滅是蓬萊
回峰亂嶂鬱參差雲外高人世得知誰向空山弄明月
山中木客解吟詩
漫叟詩話曰東坡作虔州八境詩云山中木客解吟
詩十道四蕃志記虔州上洛山有木客鬼與人交甚
信未嘗言能作詩也後得續法帖記木客詩云酒盡
君莫沽壺傾我當發城市多囂塵還山弄明月方知
得句之因徐鉉謂鄱陽山中有木客自言秦時造阿
房宫採木者豈鉉未嘗見十道四蕃志耶
讀孟郊詩二首
夜讀孟郊詩細字如牛毛寒燈照昏花佳處時一遭孤
芳擢荒穢苦語餘詩騷水清石鑿鑿湍激不受篙初如
食小魚所得不償勞又似煑彭&KR1209;竟日嚼空螯要當鬭
僧淸未足當韓豪人生如朝露日夜火消膏何苦將兩
耳聽此寒蟲號不如且置之飲我玉色醪
我憎孟郊詩復作孟郊語飢腸自鳴喚空壁轉飢鼠詩
從肺腑出出輒愁肺腑有如黃河魚出膏以自煑尚愛
銅斗歌鄙俚頗近古桃弓射鴨罷獨速短蓑舞不憂踏
船翻踏浪不踏土吳姬霜雪白赤脚浣白紵嫁與踏浪
兒不識别離苦歌君江湖曲感我長羇旅
郊詩佳處惟此言之親切前作孤芳水清四句道其體
格風調繼乃比之食小魚煮彭&KR1209;聽寒蟲號者軾蓋直
以韓豪自居也後作自云作孟郊語讀之宛然郊詩如
詩從肺腑出出輙愁肺腑二語非郊不能道觀銅斗歌
全用其語愛之深矣郊寒島瘦千古奉軾語為定評顧
島豈得與郊抗衡哉
隠居詩話曰孟郊詩蹇澁窮僻琢削不暇真苦吟而
成觀其句法格力可見矣其自謂夜吟曉不休苦吟
鬼神愁如何不自閒心與身為仇而退之薦士詩云
榮華肖天秀捷疾愈響報何也
與梁左藏會飲傅國博家
將軍破賊自草檄論詩說劍俱第一彭城老守本虛名
識字劣能欺項籍風流别駕貴公子欲把笙歌暖鋒鏑
紅旆朝開猛士噪翠帷暮卷佳人出東堂醉臥呼不起
嗁鳥落花春寂寂試教長笛傍耳根一聲吹裂階前石
欲把笙歌暖鋒鏑語竒而未亮得紅旆二句以申言之
精彩煥發矣後來作邊城將少年行等詩者每彷彿其
詞總不逮是詩之豪岸逸蕩
續麗人行(自注李仲謀家有周昉畫背面欠伸内人極精戲作此詩)
深宫無人春日長沉香亭北百花香美人睡起薄梳洗
燕舞鶯嗁空斷腸畫工欲畫無窮意背立東風初破睡
若教回首郤嫣然陽城下蔡俱風靡杜陵飢客眼長寒
蹇驢破帽隨金鞍隔花臨水時一見只許腰肢背後看
心醉歸來茅屋底方信人間有西子君不見孟光舉案
與眉齊何曾背面傷春嗁
題是背面欠伸詩却以回首嫣然想見其情致更不用
珠壓腰衱字面尤工於避俗
苕溪漁隠叢話曰東坡續麗人行詩韓子蒼用此意
題伯時所畫宫女云睡起昭陽暗淡粧不知緣底背
斜陽若教轉盼一回首三十六宫無粉光終不及東
坡之偉麗也
菊坡叢話曰陳後山寄曹州晁大夫詩云墮絮隨風
化作塵黃樓桃李不成春只今容有名駒子困倚闌
干一欠伸自注云周昉畫美人有背立欠伸者最為
妍絶東坡所賦麗人行也
起伏龍行(并引)
徐州城東二十里有石潭父老云與泗水通增損清
濁相應不差時有河魚出焉元豐元年春旱或云置
虎頭潭中可以致雷雨用其說作起伏龍行
何年白竹千鈞弩射殺南山雪毛虎至今顱骨帶霜牙
尚作四海毛蟲祖東方久旱千里赤三月行人口生土
碧潭近在古城東神物所蟠誰敢侮上欹蒼石擁巖竇
下應淸河通水府眼光作電走金蛇鼻息為雲擢烟縷
當年負圖傳帝命左右羲軒詔神禹爾來懷寶但貪眠
滿腹雷霆瘖不吐赤龍白虎戰明日(自注是月丙辰明日庚寅)倒卷
黃河作飛雨嗟我豈樂鬭兩雄有事徑須煩一怒
興雨是龍致雨是虎首四句從虎說起更不說及雷雨
次點出久旱次言龍之神靈而以懷寶貪眠二句煞住
突接赤龍白虎戰明日四句結盡全篇怪怪竒竒不可
方物
嘉話錄曰南中久旱即以長繩繫虎頭骨投有龍處
入水即掣不定俄頃雲起潭中雨亦隨降龍虎敵也
雖枯骨猶能激動如此
次韻荅劉涇
吟詩莫作秋蟲聲天公怪汝鉤物情使汝未老華髮生
芝蘭得雨蔚靑靑何用自燔以出馨細書千紙雜真行
新音百變口如鸎異義蠭起弟子争舌翻濤瀾卷齊城
萬卷堆胷兀相撑以病為樂子未驚我有至味非煎烹
是中之樂吁難名綠槐如山闇廣庭飛蟲繞耳細而清
敗席展轉臥見經亦自不嫌翠織成意行信足無溝坑
不識五郎呼作卿吏民哀我老不明相戒無復煩鞭刑
時臨泗水照星星微風不起鏡面平安得一舟如葉輕
臥聞郵籖報水程蓴羹羊酪不須評一飽且救飢腸鳴
固是源泉湓湧然無字不經稱量而出柏梁體詩最難
似此精渾
聞辯才法師復歸上天竺以詩戲問
道人出山去山色如死灰白雲不解笑靑松有餘哀忽
聞道人歸鳥語山容開神光出寶髻法雨洗浮埃想見
南北山花發前後臺寄聲問道人借禪以為詼何所聞
而去何所見而回道人笑不荅此意安在哉昔年本不
住今者亦無來此語竟非是且食白楊梅
昔本不住今亦無來說來真是無縛無脱較聞所聞而
來見所見而去更上一層矣鳥語山容開五字尤有神
助
咸淳臨安志曰嘉祐末守沈文通以為天竺起於司
馬晉時踰七百載而觀音發跡西峰甫及百年遂分
為二所謂上天竺也住持海月以辯才法師元淨為
其主仍請於朝以教易禪賜名靈感觀音院元淨
於潛人十歲出家年二十五賜紫衣及辯才號沈遘
治杭命住上天竺師增室至萬礎重樓傑閣冠於浙
西學者數倍居十七年有奪之者遂還於潛逾年復
歸天竺三年謝去老於南山龍井之上
僕曩於長安陳漢卿家見吳道子畫佛碎爛可惜
其後十餘年復見之於鮮于子駿家則己裝背完
好子駿以見遺作詩謝之
貴人金多身復閒争買書畫不計錢巳將鐵石充逸少
(自注法帖大王書中有殷鐵石字鐵石梁武帝時人)更補朱繇為道玄(自注世所收吳道子)
(畫多朱繇筆也)烟薰屋漏裝玉軸鹿皮蒼璧知誰賢吳生畫佛
本神授夢中化作飛空仙覺來落筆不經意神妙獨到
秋毫顛昔我長安見此畫歎息至寶空澘然素絲斷續
不忍看巳作蝴蝶飛聯翩君能收拾為補綴體質散落
嗟神全誌公髣髴見刀尺修羅天女猶雄妍如觀老杜
飛鳥句脱字欲補知無緣問君乞得良有意欲將俗眼
為洗湔貴人一見定羞怍錦囊千紙何足捐不須更用
博麻縷付與一炬隨飛烟
以殷鐵石為王逸少以朱繇為吳道子書畫鑒賞之難
今古同然真不值一笑粲也覺來落筆不經意神妙獨
到秋毫顛寫吳生神授處洞入玄微末云不須更用博
麻縷似用孟子麻縷輕重同之語若云不須更論價之
輕重耳王注謂博麻縷似祖語麻三斤之類未免曲解
書畫史曰蘇子瞻家收吳道子畫佛及侍者誌公十
餘人破碎甚而當面一手精彩動人點不加墨口淺
深暈成故最如活
雨中過舒教授
疎疎簾外竹瀏瀏竹間雨窗扉静無塵几硯寒生霧美
人樂幽獨有得緣無慕坐依蒲褐禪起聽風甌語客來
淡無有灑掃涼冠屨濃茗洗積昏妙香淨無慮歸來北
堂闇一一微螢度此生憂患中一餉安閒處飛鳶悔前
笑黃犬悲晚悟自非陶靖節誰識此閒趣
一種逸趣閒情鍛鍊而出自具無上妙諦
次韻答舒教授觀余所藏墨
異時長笑王會稽野鶩羶腥汙刀几暮年郤得庾安西
自厭家雞題六紙二子風流冠當代顧與兒童爭愠喜
秦王十八巳龍飛嗜好晚將蛇蚓比我生百事不挂眼
時人繆說云工此世間有癖念誰無傾身障簏尤堪鄙
一生當著幾緉屐定心肯為微物起此墨足支三十年
但恐風霜侵髮齒非人磨墨墨磨人缾應未罄罍先恥
逝將振衣歸故國數畆荒園自鋤理作書寄君君莫笑
但覓來禽與靑李一螺點漆便有餘萬竈燒松何處使
君不見永寧第中擣龍麝列屋閒居清且美倒暈連眉
秀嶺浮雙鴉畫鬢香雲委時聞五斛賜蛾緣不惜千金
求獺髓聞君此詩當大笑寒窗冷硯冰生水
脫然畦徑處處作感觸喚醒之語善談玄理何必晉宋
間人
苕溪漁隠叢話曰東坡云阮生言未知一生當著幾
兩屐吾有嘉墨七十枚而猶求取不己不近愚耶是
可嗤也石昌言蓄李廷珪墨不許人磨或戲之云子
不磨墨墨將磨子余嘗有詩曰非人磨墨墨磨人此
語殆可淒然云東坡前詩乃和舒教授觀所藏墨又
云吾蓄墨多矣其間數枚云是廷珪所造雖形色異
衆然歲久墨之亂真者多皆疑而未决也
容齋四筆曰東坡題潭帖云庾征西初不服逸少有
家雞野鶩之論後乃以為伯英再生今觀其書乃不
逮子敬遠甚正可比羊欣耳案庾亮及弟翼俱為征
西將軍坡所引者翼也坡又有詩曰暮年却得庾安
西自厭家雞題六紙蓋指翼前所歷官云
施元之曰永寧第中擣龍麝唐永寧里王涯第也或
云李駙馬第今士大夫家有墨其上有永寧賜第四
字即是也意或用此
答仲屯田次韻
秋來不見渼陂岑千里詩盟忽重尋大木百圍生遠籟
朱絃三歎有餘音淸風卷地收殘暑素月流天掃積陰
欲遣何人賡絶唱滿階桐葉候蟲吟
芙蓉城(并引)
世傳王迥子高與仙人周瑶英游芙蓉城元豐元年
三月余始識子高問之信然乃作此詩極其情而歸
之正亦變風止乎禮義之意也
芙蓉城中花冥冥誰其主者石與丁珠簾玉案翡翠屏
雲舒霞卷千俜停中有一人長眉靑炯如微雲澹疎星
往來三世空鍊形竟坐誤讀黃庭經天門夜開飛爽靈
無復白日乘雲軿俗緣千劫磨不盡翠被冷落淒餘馨
因過緱山朝帝廷夜聞笙簫弭節聽飄然而來誰使令
皎如明月入窗櫺忽然而去不可執寒衾虛幌風泠泠
仙宫洞房本不扄夢中同躡鳳凰翎徑度萬里如奔霆
玉樓浮空聳亭亭天書雲篆誰所銘遶樓飛步高竛竮
仙風鏘然韻流鈴蘧蘧形開如醉醒芳卿寄謝空丁寧一
朝覆水不返缾羅巾别淚空熒熒春風花開秋葉零世
間羅綺紛羶腥此身流浪隨滄溟偶然相值兩浮萍願
君收視觀三庭勿與嘉榖生蝗螟從渠一念三千齡下
作人間尹與邢
大指採摭傳略而歸之於收視三庭保生嘉榖首言石
與丁見福地之有宰持終言尹與邢恐塵寰之多墮落
中間叙述處仙蹤縹緲夢景迷離覺入不言兮出不辭
乘回風兮載雲旗未足喻其超詣
許顗詩話曰詩人寫人物態度至不可移易元微之
李娃行云髻鬟峨峨高一尺門前立地看春風此定
為娼婦退之華山女詩云洗粧拭面著冠帔白咽紅
頰長眉青此定是女道士東坡芙蓉城詩亦用長眉
靑三字云中有一人長眉靑炯如微雲淡疎星便有
神仙風度
苕溪漁隱叢話曰東坡此詩最為流麗故秦太虛與
東坡簡云素紙一軸敢冀醉後揮掃近文并芙蓉城
詩時得把玩以慰馳情
六一居士詩話曰石曼卿卒後其故人有見之者云
恍惚如夢中言我今為神仙也所主芙蓉城欲呼故
人往游不得忿然騎一素騾去如飛
括異志曰慶歷中有朝士將曉赴朝見美女三十餘
人靚粧麗服兩兩並馬而行丁度觀文按轡於其後
朝士驚曰丁素儉約何姬之衆耶有一士最後行朝
士問曰觀文將宅眷何往曰非也諸女御迎芙蓉館
主俄聞丁卒
胡微之芙蓉城傳略曰王迥字子高初遇一女自言
周太尉女語王曰我於人間嗜欲未盡緣以冥契當
侍巾幘自是朝去夕至凡百餘日周云即預朝列王
曰朝帝耶不言其詳由此倏去不來者數日忽一夕
夢周道服而至謂王曰我居幽僻君能一往否喜而
從之但覺其身飄然與周同舉須臾過一嶺及一門
珍禽佳木清流怪石殿閣金碧相照遂與王自東廂
門入循廊至一殿亭甚雄壯下有三樓相視而聳廊
間半開周忽入王少留須臾周與一女郎至周曰三
山之事息乎曰雖己息奈情何於是拊掌而去逡廵
東廊之門啟有女流道裝而出者百餘人立於庭下
俄聞殿上捲簾有美丈夫一人朝服憑几而庭下之
女循次而上少頃憑几者起簾復下諸女流亦復不
見周遂命王登東廂之樓上有酒具憑欄縱觀山川
清秀梁上有碑題曰碧雲其字則真誥八龍雲篆王
未及下一女郎復登是樓年可十五容色嬌媚亦周
之比周曰此芳卿也與我最相愛芳卿蓋其字耳夢
之明日周來王語以夢周笑曰芳卿之意甚勤也王
問何地周曰芙蓉城也曰憑几者誰三山之事何謂
周皆不對問芳卿何姓曰與我同王感其事作詩遺
周周臨别留詩云久事屏幃不暫閒今朝離意尚闌
珊臨行惟有相思淚滴在羅衣一半斑
和鮮于子駿鄆州新堂月夜二首(自注前次韻後不次)
去歲游新堂春風雪消後池中半篙水池上千尺柳佳
人如桃李蝴蝶入衫袖山川今何許疆野己分宿歲月
不可思駛若船放溜繁華真一夢寂寞兩榮朽惟有當
時月依然照杯酒應憐船上人坐穩不知漏
明月入華池反照池上堂堂中隠几人心與水月涼風
螢巳無迹露草時有光起觀河漢流步屧響長廊名都
信繁會千指調絲簧先生病不飲童子為燒香獨作五
字詩清絶如韋郎詩成月漸側皎皎兩相望
新堂之勝在池故兩首皆以池為言前言春雪之消後
言秋月之入而以惟有當時月二句為兩首通脈胳寫
池月返照之景清沁脾腑宋文鑑載有鮮于侁新堂
夜坐詩云秋風動微涼天雨新霽後閒齋獨隠几明月
在高柳新堂景色與此所言略同前一首即次夜坐韻也
中秋月三首
殷勤去年月㶑灧古城東憔悴去年人臥病破窗中徘
徊巧相覓窈窕穿房櫳月豈知我病但見歌樓空撫枕
三歎息扶杖起相從天風不相哀吹我落瓊宫白露入
肺肝夜吟如秋蟲坐令太白豪化為東野窮餘年知幾
何佳月豈屢逢寒魚亦不睡竟夕相噞喁
六年逢此月五年照離别(自注中秋有月凡六年矣惟去歲與子由會於此)歌
君别離曲滿坐為凄咽留都信繁麗此會豈易擲鎔銀
百頃湖挂鏡千尋闕三更歌吹罷人影亂清樾歸來北
堂下寒光翻露葉喚酒與婦飲念我向兒說豈知衰病
後空盞對棃栗但見古河東荍麥如鋪雪欲和去年曲
復恐心斷絶
舒子在汶上閉門相對清(自注舒煥試舉人鄆州)鄭子向河朔(自注)
(鄭僅赴北京戶曹)孤舟連夜行頓子雖咫尺兀如在牢扄(自注頓起)
(來徐試舉人)趙子寄書來水調有餘聲(自注今日得趙杲卿書猶記余在東武中)
(秋所作水調歌頭)悠哉四子心共此千里明明月不解老良辰
難合并回頭坐上人聚散如流萍嘗聞此宵月萬里同
陰晴(自注故人史生為余言嘗見海賈云中秋有月則是歲珠多而圓賈人常以此候之雖相去萬里他)
(日會合相問則陰晴無不同者)天公自著意此會那可輕明年各相望
俯仰今古情
首作雖以郊寒自况嘯歌裵回其風流則頡頏乎太白
矣次篇專為懷轍而作三作雜述所思不避紛沓翻成
錯落
苕溪漁隠叢話曰漫叟詩話云南唐僧謙明中秋得
句云此夜一輪滿清光何處無先得上句次年秋方
得下句嘗見使燕錄云惟中秋天色陰晴中外皆同
東坡中秋詩云嘗聞此宵月萬里同陰晴說與使燕
錄相合
中秋見月寄子由
明月未出羣山高瑞光萬丈生白毫一杯未盡銀闕涌
亂雲脫壊如崩濤誰為天公洗眸子應費明河千斛水
遂令冷看世間人照我湛然心不起西南大星如彈丸
角尾奕奕蒼龍蟠今宵注眼看不見更許螢火争淸寒
何人艤舟臨古汴千燈夜作魚龍變曲折無心逐浪花
低昂赴節隨歌板(自注是夜賈客舟中放水燈)靑熒滅沒轉前山浪
颭風迴豈復堅明月易低人易散歸來呼酒更重看堂
前月色愈清好咽咽寒螿鳴露草卷簾推戶寂無人窗
下吚啞惟楚老(自注近有一孫名楚老)南都從事莫羞貧對月題
詩有幾人明朝人事隨日出怳然一夢瑤臺客
起四句寫月未出初出之景著紙生輝次乃言星次乃
言燈以至寒螿露草無非旁側鋪襯而一片澄明之境
與對景懷人之情令人諷誦流連而不能巳蓋月不可
摹摹其在月中者自見即謝莊月賦其佳處固在木葉
風篁數韻一切鏡光輪影之詞反是滓穢太虛耳此
亦次韻和轍之詩轍自南京寄詩有云南都從事老更
貧羞見靑天月照人此詩云南都從事莫羞貧對月題
詩有幾人所以荅其意今集作寄子由者誤
與頓起孫勉泛舟探韻得未字
窗前堆梧桐牀下鳴絡緯佳人尺書到客子中夜喟朝
來一樽酒晤語聊自慰秋蠅己無聲霜蟹初有味當為
壯士飲眥裂須磔蝟勿作兒女懷坐念蠨蛸畏山城亦
何有一笑瀉肝胃泛舟以娛君魚鼈多可餼縱為十日
飲未遽主人費吾儕俱老矣耿耿知自貴寧能傍門戶
啼笑雜猩狒要將百篇詩一吐千丈氣蕭條歲行暮迨
此霜雪未明朝出城南遺跡觀楚魏西風廹吹帽金菊
亂如沸願君勿言歸輕别吾所諱
潦倒多才起四句尤凄其動色軾詩工於發端每以偶
語標其峻整
御選唐宋詩醇卷三十五
