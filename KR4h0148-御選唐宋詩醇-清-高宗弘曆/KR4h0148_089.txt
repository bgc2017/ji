御選唐宋詩醇卷四十三
山隂陸游詩二
十月十九日與客飲忽記去年此時自錦屏歸山
南道中小獵今又將去此矣
去年縱獵韓壇側玉鞭自探南山雪今年痛飲蜀江邊
金杯却吸峩眉月竹枝歌舞新教成凄怨傳得三巴聲
城頭築觀出雲雨峨眉正與闌干平酒酣詩就擲杯去
醉蹋玻璃江上路懸知幽磵斷橋邊已有梅花開半樹
長門怨
寒風號有聲寒日慘無暉空房不敢恨但懷歲莫悲今
年選後宮連娟千蛾眉早知獲譴速悔不承恩遲聲當
徹九天淚當達九泉死猶復見思生當長棄捐
忠厚悱惻深於言怨
斷碑歎(原註興元姚節度園以折碑為石筍文猶可識蓋梁蕭懿墓碑簡文為太子時撰書)
(法遒美可愛)
二蕭同起南蘭陵正如文叔與伯升至今人悲大蕭死
齎恨不見梁家興崇崇之陵久為谷豈惟羣盗分珠玉
斷碑槎牙棄道邊文字班班猶可讀剝剜苔蘚一悽然
俯仰人間幾變遷世人作碑君勿咽千載園林湏石筍
簡峭
蜀酒歌
漢州鵝黃鷥鳳雛不鷙不搏德有餘眉州玻瓈天馬駒
出門已無萬里塗病夫少年夢清都曾賜虛皇碧琳腴
文德殿門晨奏書歸局黃封羅百壺十年流落狂不除
遍走人間尋酒壚青絲玉瓶到處酤鵝黃玻瓈一滴無
安得豪士致連車倒瓶不用杯與盂琵琶如雷聒坐隅
不愁渴死老相如
醉後草書歌詩戲作
朱樓矯首隘八荒綠酒一舉累百觴洗我堆阜崢嶸之
胸次寫為淋漓放縱之詞章墨飜初若鬼神怒字瘦忽
作蛟螭僵寶刀出匣揮雪刃大舸破浪馳風檣紙窮擲
筆霹靂響婦女驚走兒童藏往時草檄喻西域颯颯聲
動中書堂(原註余嘗草丞相魯公以下與夏國主書於政事堂)一收朝迹忽十載
西掠三巴窮夜郎山川荒絶風俗異賴有美酒猶能狂
醉中自脫頭上幘綠髮未許侵微霜人生得喪良細事
孰謂老大多悲傷
醉墨淋漓暢然滿志忽移商調凄焉改色矣柴升所謂
浸滛奔放於詞翰之中以遂其放浪蕭散不溺不淄之
槩者取諸此也
十二月初一日得梅一枝絶竒戲作長句今年於
是四賦此花矣
高標已壓萬花羣尚恐嬌春習氣存月兔𢷬霜供換骨
湘娥鼓瑟為招魂孤城小驛初飛雪斷角殘鐘半掩門
盡意端相終有恨夜寒皴玉倩誰温
梅花詩最為難工中四語頗有逸致
十二月十一日視築隄
江水來自蠻夷中五月六月聲摩空巨魚穹龜牙鬚雄
欲取闤市為龍宮横隄百丈卧霽虹始誰築此東平公
今年樂哉適歲豐吏不相倚勇赴功西山大竹織萬籠
船舸載石來無窮横陳屹立相叠重置力猶在水廟東
我登高原相其衝一盾可受百箭攻蜿蜿其長高隆隆
截如長城限羌戎安得椽筆記始終插江石崖堅可礲
游修覺寺
上盡蒼崖百級梯詩囊香椀手親携山從飛鳥行邊出
天向平蕪盡處低花落忽驚春事晚樓高&KR1233;覺客魂迷
興闌掃榻禪房卧清夢還應到剡溪
潘問竒曰第三句真登臨妙語
祖應世曰曲江有一水雲際飛之句竟陵評云若入
俗手定作一雲水際飛矣此頷聯若作鳥從山邊出
更有何味
塞上曲
三尺鐵如意一枝玉馬鞭笑把出門去萬里行無前當
道何崔嵬云是玉門關方當置屯守征人何時還馬色
如雜花鎧光若流水肅肅不敢譁遥望但塵起日落戍
火青煙重塞垣紫回首五湖秋西風開芡觜
蟠竒氣於簡古著鮮華於老健不徒作悲凉語氣體絶
似太白
苦筍
藜藿盤中忽眼明駢頭脫襁白玉嬰極知耿介種性别
苦節乃與生俱生我見魏徵殊媚嫵約束兒童勿多取
人才自古要養成放使干霄戰風雨
周密曰世傳涪翁喜苦筍嘗從斌老乞苦筍詩云南
園苦筍味勝肉籜龍稱冤莫採錄煩君更致蒼玉束
明月風雨吹成竹嘗賦苦筍云苦而有味如忠諫之
可活國放翁又從而奬之云我見魏徵殊媚嫵約束
兒童勿多取於是世以諫筍目之殊不知翁嘗自跋
云余生長江南里人喜食苦筍試取而嘗之氣苦不
可於鼻味苦不可於口故嘗屏之未始為客一設及
來黔中黔人各掘苦筍萌於土中才一寸許味如蜜
蔗初春則不食惟僰道人食苦筍四寸餘曰出土尺
餘味猶甘苦相半以此觀之涪翁所食乃取其甘非
貴於苦也
月下作
畏暑不巾襪步月搘短笻瘦身髮鬅鬙顧影如孤松徑
幽螢開闔池漲魚噞喁飛泉穿北垣珠玉相撞舂東湖
更竒絶百畆銀初鎔但能抱琴往絶恨欠鶴從重露傾
荷盤微風墮芙蓉歡言笑清夜縹緲吹疎鐘空中飛僊
人粲然冰雪容笑我老塵世不記瑶臺逢
清麗寄意處妙無迹相
過大蓬嶺度繩橋至杜秀才山莊
度筰臨千仞梯山躡半空濕雲朝暮雨隂壑古今風亭
觀參差見闌干詰曲通柳空叢篠出松偃翠蘿蒙負籠
銀釵女鉏菑鶴髮翁何由有餘俸小築此山中
東湖新竹
插棘編籬謹護持養成寒碧映淪漪清風掠地秋先到
赤日行天午不知解籜時聞聲簌簌放梢初見葉離離
官閒我欲頻來此枕簟仍教到處隨
集中詩類此者頗多往往膾炙人口然頷聯不過斵句
工巧作者佳處殊不在此今擇其華淨少累者存之以
備一體其有句無篇者汰之若矜尚字句之巧以為得
放翁家法所謂微之之識碔砆耳
夏日湖上
烏帽笻枝散客愁不妨胥吏雜沙鷗迎風枕簟平欺暑
近水簾櫳探借秋茶竈遠從林下見釣筒常向月中收
江湖四十餘年夢豈信人間有蜀州
同何元立賞荷花追懷鏡湖舊遊
少狂欺酒氣吐虹一笑未了千觴空凉堂下簾人似玉
月色泠泠透湘竹三更畫船穿藕花花為四壁船為家
不湏更踏花底藕但嗅花香已無酒花深不見畫船行
天風空吹白紵聲雙槳歸來弄湖水往往湖邊人已起
即今憔悴不堪論賴有何郎共此樽紅綠疎疎君勿歎
漢嘉去歲無荷看
怡齋
東湖仲夏草樹荒屋古無人亭午凉萱房微呀不見日
筍籜自解時吹香野藤蟠屈入窗罅濕菌扶疎生屋梁
跨溝數椽最幽翳漲水及檻雨敗墻静涵青蘋舞藻荇
閒立白鷺浮鴛鴦芙渠雖瘦亦瀰漫照眼翠蓋遮紅妝
水紋枕簟欲卷却團團素扇嬾復將天風忽送墖鈴語
喚覺清夢遊瀟湘
龍湫歌
環湫巨木老不花淵淪千尺龍所家爪㾗入木欲數寸
觀者心掉不敢譁去年大旱綿千里禾不立苗麥垂死
林神社鬼無奈何老龍欠伸徐一起隆隆之雷浩浩風
倒卷江水傾虚空鱗間出火作飛電金蛇夜掣層雲中
明朝父老來賽雨大巫吹簫小巫舞祠門人散月娟娟
龍歸抱珠湫底眠
湏臾慰滿三農望斂却神功寂若無此詩亦有其意
蒸暑思梁州述懷
宣和之末予始生遭亂不及遊司并從軍梁州亦少慰
土脉深厚泉流清季秋嶺谷浩積雪二月草木初抽萌
夏中高凉最可喜不省舉手驅蟁蝱藏冰一出賣滿市
玉璞堆積寒崢嶸柳隂夜卧千駟馬沙上露宿連營兵
胡笳吹墮漾水月烽燧傳到山南城最思出甲戌秦隴
戈戟徹夜相摩聲兩年劍南走塵土肺熱煩促無時平
荒池昏夜蛙閤閤食案白日蠅營營何時王師自天下
雷雨澒洞收欃槍老生衰病畏暑濕思卜鄠杜開柴荆
古意
紲足飼飢鷹鷹飽意未平伏櫪豈不安老驥終悲鳴士
生固欲達又懼徒富貴素願有未伸五鼎澹無味茅屋
秋雨漏稻陂春水深長歌傾蜀酒舉世不知心
身分極高語亦落落入古
寓驛舍(原註予三至成都皆館於是)
閒坊古驛掩朱扉又憩空堂綻客衣九萬里中鯤自化
一千年外鶴仍歸繞庭數竹饒新筍解帶量松長舊圍
惟有壁間詩句在暗塵殘墨兩依依
題宇文子友所藏薛公鶴
仙人騏驥絶世稀卵生凡禽似而非宮保妙筆窮化機
縞衣元裳真令威千年華表聊一歸回首幸脫乘軒譏
喙吞不恨菰米微從吾曹遊安得肥
晨至湖上
園古逢秋好身閒與嬾宜空堂賞疎豁重閣望參差竹
粉有新意松風含古姿低回慙祿米官事少於詩
聽琴
疎簾曲檻蘋風凉細腰美人藕絲裳綠藤水紋穿矮牀
玉指纖纖彈履霜高林鶯囀日正長幽澗泉鳴夜未央
哀思不怨和而莊有齊淑女禮自防世人但惑青樓倡
琵琶箜篌雜胡羌試聽一曲醒汝狂文姬指法傳中郎
於韓歐蘇黃諸家外自樹一幟泠泠清音欲滿人耳視
諸子正未肯作邾莒
龍眠畫馬
國家一從失西陲年年買馬西南夷瘴鄉所産非權竒
邊頭歲入幾番皮崔嵬瘦骨帶火印離立欲不禁風吹
圉人太僕空列位龍媒汗血來何時李公太平官京師
立仗慣見洼渥姿斷縑歲久墨色暗逸氣尚若不可羈
賞竒好古自一癖感事憂國空餘悲嗚呼安得毛骨若
此三千匹銜枚夜度桑乾磧
文集跋韓幹馬大駕南幸將十八年秦兵洮馬不復
可見志士所共嘆也觀此畫使人作關輔河渭之夢
殆欲霣涕矣
山中得長句戲呈周輔并簡朱縣丞
鶴鳴山空無鶴來青霞嶂深天壁開千巖角逐互吞土
一峰拔起矜崔嵬曰光微漏潭見底(原註清霞嶂碧玉潭皆霧中佳處)
水氣上薄雲成堆幽禽飛鳴報客至竒樹璀璨知誰栽
花藤怪蔓白晝暗犇猿落狖無時哀路窮尚躡一千級
忽見密竹藏樓臺共言神僧昔住此至今光景如天台
搘笻負笠出復沒喜動婦人驚提孩高人何至作狡獪
無乃翫世聊相詼不然學道窮實際詎捨正大崇竒瓌
儒林丈人學擅世餘事尚壓蔡與崔名山未死可再到
此士一失難重陪贊府摘山事如織擺撥領客何竒哉
境幽神愴不可住歸倩玉手傳金杯(原註朱君有侍兒許為客出)
唐書劉建鋒傳高郁教馬殷教民得自摘山收茗算
募高戶置邸閣居茗
長歌行
人生不作安期生醉入東海騎長鯨猶當出作李西平
手梟逆賊清舊京金印煌煌未入手白髮種種來無情
成都古寺卧秋晚落日偏傍僧窗明豈其馬上破賊手
哦詩長作寒螿鳴興來買盡市橋酒大車磊落堆長缾
哀絲豪竹助劇飲如鉅野受黃河傾平時一滴不入口
意氣頓使千人驚國讐未報壯士老匣中寶劍夜有聲
何當凱還宴將士三更雪壓飛狐城
遊三井觀
三井久知名暇日偶一訪棟宇壞欲盡基址尚閎壯畫
牆皆國工煙雲儼天仗旌旄亞戈戟佩玉雜弓韔太古
實傑作筆落九天上吳生名擅世睥睨未肯讓規模遠
有考意象豪不放最竒老癯仙骨立神愈王石恪雖少
怪用筆亦跌宕兩姝澹蛾眉非復火食狀塵埃久侵蝕風
雨無蓋障好事未易逢寧能久亡恙雍洛劫火餘妙迹
盡凋喪斯遊恐難繼佇立增悄愴
因畫生慨妙得子美家法筆力樸堅亦復相近
臨别成都帳飲萬里橋贈譚德稱
成都城南萬里橋蘆根蘋末風蕭蕭映花碾草鈿車小
駐坡驀澗青驄驕入門翠徑絶窈窕臨水飛觀何岧嶤
判無功名著不朽惟仗詩酒寬亡聊迎霜早已足雉兔
微冷便欲思狐貂喜看縷膾映盤箸恨欠斫蟹加橙椒
坐中譚侯天下士龍馬毛骨矜超遥烏犀白紵謫僊樣
但可邂逅不可招今年一戰馘餘子風送六翮凌青霄
美人再拜乞利市醉墨飛落生鮫綃我衰於世百無用
十年不趁含元朝華纓肯傍蕭颯鬢寶帶那束龍鍾腰
祝君好去事明主日望分喜來漁樵遊談引類亦細事
寄酒且解相如消
丈人觀
黃金篆書扁朱門夾道巨竹屯蒼雲崖嶺劃若天地分
千柱躭躭壓其垠纓冠肅謁丈人君廣殿空庭吹寶熏
摩挲畫橋手為皸異哉山蔸與土羵物怪齾齾冠丘墳
仙人佩玉雜帨帉手整貂冠最不羣欲去不忍恨日曛
道翁采藥晝夜勤松根茯苓獲兼斤人之植立彊骨觔
狗杞羣吠聲狺狺山爐小甑吹幽芬朱顔不飲常自曛
我亦宿誦五千文一念之差隨世紛逝將從翁走如麋
隠書秘訣何由聞
硬語排奡自見妥帖
本集七律自註丈人觀孫太古畫范長生作舉手整
貂蟬像神氣尤竒逸
儲福觀(原註唐玉真公主修真之地)
路轉屏風疊雲藏帝子家窮幽行犖确息倦倚槎牙綠
蘚封茶樹清霜折藥花世無勾漏令誰此養丹砂
不少新色亦逼唐調
離堆伏龍祠觀孫太古畫英惠王像
岷山導江書禹貢江流蹴山山為動嗚呼秦守信豪傑
千年遺跡人猶誦决江一支溉數州至今禾黍連雲種
孫翁下筆開生面岌嶪高冠摩屋棟徙木遺風雖峭刻
取材尚足當世用寥寥後世豈乏人尺寸未施讒已衆
要官無責空賦祿軒蓋傳呼真一閧竒勲偉績曠世無
仁人志士臨風慟我遊故祠九頓首夜遇神君了非夢
披雲激電從天來赤手騎&KR1706;不施鞚
以騷人之才發志士之感獨立蒼茫自詠詩正使生平
藴結藉此一攄
登灌口廟東大樓觀岷江雪山
我生不識栢梁建章之宮殿安得峩冠侍遊宴又不及
身在榮陽京索間擐甲横戈夜酣戰胸中廹隘思遠遊
泝江來倚&KR2165;山樓千年雪嶺闌邊出萬里雲濤坐上浮
禹迹茫茫始江漢䟽鑿功當九州半丈夫生世要如此
齎志空死能無歎白髮蕭條吹北風手持巵酒酹江中
姓名未死終磊磊要與此江東注海
平羌道中望峩眉山慨然有作
白雲如玉城翠嶺出其上異境忽墮前心目久蕩漾别
來二百日突兀喜無恙飛僊遥舉手喚我一稅鞅此行
豈或便屏迹事幽曠何必故山歸更破萬里浪
王士禎曰九盤山臨青衣江遥望大峩秀出天半雲
嵐萬狀積雪晶然中峩如傴僂少峩如拱揖北來諸
山蜿蜒起伏爭趨峩下放翁詩白雲如玉城翠嶺出
其上異境忽墮前心目久蕩漾身未到此不知語意之工
次韻何元立都曹贈行(原註元立用陳後山送蘇公詩韻)
嘉榮東西川此别不為遠徘徊凌雲守决去未遽忍登
高望故人煙樹參差見懸知今日夢不隔重城鍵平生
相從意百年有未滿結巢青城雲期子在歲晚
澄澹入古
初到榮州
亂山缺處城樓呀雙旗蕭蕭晚吹笳煙深綠桂臨絶壑
霜落殘瀨鳴寒沙廢臺已無隠士嘯遺宅尚有高人家
鈴齋下榻約僧話松隂枕石放吏衙杯羹最珍慈竹筍
缾水自養山薑花地爐堆獸熾石炭瓦鼎號蚓煎秋茶
少年遠遊無百里一飢能使行天涯豈惟慣見蓬婆雪
直恐遂泛星河槎故巢肯作兒女戀異境會向鄉閭誇
一杯徑醉幘自墮燈下髮影看鬖髿
醉中懷眉山舊遊
勁酒少和氣哀歌無歡情故鄉不敢思登高望錦城錦
城那得去髣髴蟇頥路遥知尊前人指我題詩處我雖
流落夜郎天遇酒能狂似少年想見東郊携手日海棠
如雪柳飛綿(原註漢嘉術者袁牧童謂予明年春分後當還西州)
如瓶瀉水如珠走盤相見酒間揮灑之樂
齋中夜坐有感
荒山為城溪作壕風鼓巨木聲翻濤鴟梟乘屋彈不去
狐狸欺人怒豎毛雨來紅鶴更可惡爭巢一似嬰兒號
城孤屋老草木茂正坐人少此軰豪急呼五百具畚鍤
欲掀窟穴窮腥臊忽然語罷却自笑殘年何至與汝鏖
浣花紅色綠如黛春波灧灧浮輕舠行當繫纜柳隂下
仰聽鶯語傾香醪
晚登黃溪閣
樓鼓聲中日又斜憑高愈覺在天涯空桑客土生秋草
野渡虛舟集晚鴉瘴霧不開連六詔俚歌相答帶三巴
故鄉可望應添淚莫恨雲山萬疊遮
淒其欲絶哀厲彌長被之歌喉可以繞梁三日
高齋小飲戲作
梅花又發鬼門關坐覺春風萬里寬荔子隂中時縱酒
竹枝聲裏強追歡丁年漢使殊方老子夜吳歌昨夢殘
白帝夜郎俱不惡兩公補處得憑欄(原註予五年間自䕫客榮)
太液黃鵠歌(有引)
漢始元元年春二月黃鵠下建章宮太液池中公卿
上夀賜諸侯王列侯宗室金錢予夜讀漢書追作歌
一首
建章宮裏春風寒太液水生池面寬中人馳奏黃鵠下
龍旗豹尾臨池看芹香藻暖鵠得意左右從官呼萬歲
湏臾傳詔宴公卿歡聲如雷動天地時平宮省遊樂多
黃鵠刷羽涵恩波小臣珥筆龍墀下願繼前朝天馬歌
託興深遠承靈威兮障外國猶是夜度桑乾之意
夜聞浣花江聲甚壯
浣花之東當筰橋犇牛齧橋橋為搖分洪初疑兩蛟舞
觸石散作千珠跳壯聲每挾雷雨横巨勢潛借黿鼉驕
夢回聞之坐太息鐵衣何日東征遼銜枚度磧沙颯颯
槃槊斷隴風蕭蕭不然投檄徑歸去短篷卧聽錢塘潮
謁諸葛丞相廟(原註彌牟八陣原上)
漢終四百天所命老賊方持太阿柄區區梁益豈足支
不忍安坐觀異姓遺民亦知王室在閏位那十天統正
公雖已沒有神靈猶假賊手誅鍾鄧前年我過沔陽祠
再拜奠爼衰淚迸潔齋請作送迎詩精忠大義神其聽
能道孔明心事辭意警絶善於包舉
醉中長歌
闌千斗柄搖天東人間一夜回春風注桃染柳歲相似
惟我衰顔非昔紅可憐逢春不自感更欲使氣驚兒童
煙郊射雉錦臆碎水亭供膾金盤空歸穿南市萬人看
流星突過連錢驄高樓作歌醉自寫墨光燭焰交長虹
人生未死貴適意萬里作客原非窮故人夜直金鑾殿
偃卧獨聽宮門鐘
春感
少時狂走西復東銀鞍駿馬馳如風眼看春去不復惜
只道歲月來無窮初遊漢中亦未覺一飲尚可傾千鍾
义魚狼藉漾水濁獵虎蹴蹋南山空射堋命中萬人看
毬門對植雙旗紅華堂却來弄筆硯新詩醉草誇坐中
劔關南山纔幾日壯氣摧縮成衰翁雪霜蕭颯已滿鬢
蛟龍鬱屈空蟠胸隣園杏花忽爛漫推枕彊起隨遊蜂
遶看百匝幾嘆息吹紅洗綠行怱怱莫年逢春尚有幾
常恐春去尋無蹤青銅三百尚可辦且判爛醉酤郫筒
花時遍遊諸家園
宣華無樹著啼鶯惟有摩訶春水生故老能言當日事
直將宮錦裹宮城
於海棠寓荒滛之警獨有深味
題明皇幸蜀圖
天寶政事何披猖使典相國胡奴王弄權楊李不足怪
阿瞞手自裂紀綱八姨富貴尚有理何至詔書褒五郎
(原註天寶末下詔雪張易之兄弟)盧龍賊騎已洶洶丹鳳神語猶琅琅
人知大勢危纍卵天稔竒旤如崩牆臺省諸公獨耐事
歌詠功德卑虞唐一朝殺氣横天末匹馬西犇幾不脫
向來謟子知幾人賊前稱臣草間活劍南萬里望秦天
行殿春寒聞杜鵑老臣九齡不可作魚蠧蛛絲金鑑篇
筆墨老横有如高牙大纛堂堂正正摧堅而折銳一結
尤得立言之旨
春殘
石鏡山前送落暉春殘回首倍依依時平壯士無功老
鄉遠征人有夢歸苜蓿苗侵官道合蕪菁花入麥畦稀
倦遊自笑摧頽甚誰記飛鷹醉打圍
盧世㴶曰項聯有髀肉復生之慨
對酒
閒愁如飛雪入酒即消融好花如故人一笑杯自空流
鶯有情亦念我柳邊盡日啼春風長安不到十四載酒
徒往往成衰翁九環寶帶光照地不如留君雙頰紅
遊圓覺乾明祥符三院至暮
成都再見春事殘雖名閒官實不閒門前車馬閙如市
案上文檄高於山有時投罅輙徑出略似齊客偷秦關
日斜僕夫已整駕顧景欲駐愁嘲訕豈知今朝有此樂
放浪一笑開衰顔抽身黃塵烏帽底得意翠木清泉間
褰裳危磴窮犖确洗耳古磵聽淙潺豈惟頓覺宇宙廣
政爾一散腰脚頑似聞青城縹緲處待我歸綴仙官班
俊鷹解絛即萬里豈比倦翼方知還
食薺
小著鹽醯助滋味微加薑桂發精神風罏歙鉢窮家活
妙訣何曾肯授人
小有風致
幽居晚興
借鉏斸藥喜微香汲井澆花趁晚凉胸次何曾横一物
尊前尚欲笑千場錦江秋雨芙蓉老笠澤春風杜若芳
歸去自佳留亦樂夢中何處是吾鄉
行雲流水之趣眼前語頗能道出
書歎
三代藏寶器世守參河圖埋湮則已矣可使列市區文
章有廢興蓋與治亂符慶歴嘉祐間和氣扇大鑪數公
實主盟渾灝配典謨開闢始歐王菑畬逮曾蘇大駕初
渡江中原皆避胡吾猶及故老清夜陪坐隅論文有脉
絡千古著不誣俯仰四十年綠髮霜蓬枯孤生尊所聞
秉節不敢渝久幽士固有速售理則無世方亂珉玉吾
其老江湖
文章與時隆汙自古而然後生小子偭規矩而改錯豈
知老成之有淵源耶太白歎大雅久不作少陵云文章
千古事高情遠識可以並讀
文集答邢司戶書近時頗有不利場屋者退而組織
古語剽裂竒字大書深刻以眩世俗讀之使人面熱
此等果可言文章乎如唐韓氏柳氏吾宋歐氏王氏
蘇氏以文章擅天下者徒以在場屋時苦心耗力凡
陳言淺說之可病者已知厭棄如都市之玉工珉玉
雜治積日既久望而識之矣一旦取荆山之璞以為
黃琮蒼璧萬乘之寶珉豈可復欺耶凡今不利場屋
而名古之文者往往多未嘗識珉者也又安知玉哉
月下醉題
黃鵠飛鳴未免飢此身自笑欲何之閉門種菜英雄老
彈鋏思魚富貴遲生擬入山隨李廣死當穿塚近要離
一樽強醉南樓月感慨長吟恐過悲
盧世㴶曰三四自是壯語
銅壺閣望月
銅壺閣上看明月身在千尋白銀闕十年肺渴今夕平
皓然胸次堆冰雪恨無仙掌出雲表更取墜露和玉屑
夜闌三嘆下危梯明日人間火雲熱
夜宴即席作
宣華輦路牧牛羊摩訶龍池草茫茫宮殿犁盡餘繚牆
南風遠吹禾黍香草間白骨横秋霜何由喚起釂一觴
癡人走死聲利場我獨感此惜流光蘋花開時風榭凉
美人縹緲如鸞翔堯年舜日樂未央非子之故為誰狂
芳華樓夜宴
射虎將軍老不侯尚能豪縱醉江樓笙歌雜沓娛清夜
風露高寒接素秋少日壯心輕玉塞暮年幽夢墮滄洲
人間清絶沅湘路常許靈均作許愁
歲晚
歲晚城隅車馬稀偷閒聊得掩荆扉征蓬滿野風霜苦
多稼連雲雁騖肥報國有心空自信結茅無地竟安歸
浣花道上人誰識華表千年老令威
頷聯真風人語歎惋無盡妙有含蓄
數日寒頓減頗有春意感懷賦短歌
微隂寒不力破臘春暗動林梢報梅白水際聞鳥哢羈
鴻漸整翮一一勞目送應憐飛蓬客猶作浣花夢平生
江淮間裘馬事豪縱豈知老畏死齋鉢受蔬供忍饞每
自笑小飲未敢痛何以慰寂寥卧聽壓春甕
梅花
冰崖雪谷木未芽造物破荒開此花神全形枯近有道
意莊色正知無衺高堅政要飽憂患放葉何遽愁荒遐
移根上苑亦過計竹籬茅屋真吾家平生自嫌亦自許
妙處可識不可誇金尊翠杓未免俗篝火為試江南茶
另開生面全是寓言
萬里橋江上習射
坡隴如濤東北傾胡牀看射及春晴風和漸減雕弓力
野迥遥聞羽箭聲天上欃槍端可落草間狐兔不湏驚
丈夫未死誰能料一笴他年下百城
出塞曲
佩刀一刺山為開壯士大呼城為摧三軍甲馬不知數
但見動地銀山來長戈逐虎祁連北馬前曳來血丹臆
却回射雁鴨綠江箭飛雁起連雲黑清泉茂草下程時
野帳牛酒爭淋漓不學京都貴公子唾壺麈尾事兒嬉
偶過浣花感舊遊戲作
憶昔初為錦城客醉騎駿馬桃花色玉人携手上江樓
一笑鈎簾賞微雪寶釵換酒忽徑去三日樓中香未滅
市人不識呼酒仙異事驚傳一城說至今西壁餘小草
過眼年光如電掣正月錦江春水生花枝缺處小舟横
閒倚胡牀吹玉笛東風十里斷腸聲
樓上醉書
丈夫不虛生世間本意破敵收河山豈知蹭蹬不稱意
八年梁益凋朱顔三更撫枕忽大呌夢中奪得松亭關
中原機會嗟屢失明日茵席留餘澘益州官樓酒如海
我來解旗論日買酒酣博簺為歡娛信手梟盧喝成采
牛背爛爛電目光狂殺自謂元非狂故都九廟臣敢忘
祖宗神靈在帝旁
縱筆直書却有沈鬱頓挫之妙范成大贈游云高興餘
飛動孤忠有照臨非虛語也
初春出游
春風初來滿刀州江水照人如潑油犢車芳草南陌頭
家家傾貲事遨遊萬里橋西繫黃騮為君一登散花樓
半年長齋廢觥籌興來忽典千金裘小桃婀娜弄芳柔
紅蘭茁芽滿春洲壚邊女兒不見愁鬭草纔罷還藏鈎
可憐世人自拘囚盎中乾坤舞蜉蝣百年苦短去日遒
問君安用萬戶侯
張園海棠
洛陽春信久不通姚魏開落胡塵中揚州千葉昔曾見
已歎造化無餘功西來始見海棠盛成都第一推燕宮
池臺掃除凡木盡天地眩轉花光紅慶雲墮空不飛去
時有絳雪縈微風蜂蝶成團出無路我亦狂走迷西東
此園低樹猶三丈錦繡却在青天上不湏更著刀尺裁
乞與齊奴開步障
不著凡語為海棠生色從來咏海棠者多矣以此為最
登劍南西川門感懷
自古高樓傷客情更堪萬里望吳京故人不見莫雲合
客子欲歸春水生瘴癘連年湏藥石退藏無地著柴荆
諸公勉畫平戎策投老深思看太平
盧世㴶曰此首極似杜陵讀者自辨之
眉州作
扁舟久不泛蟇津常恐黃塵解汚人爛醉破除千日懣
(原註予不至眉山三年矣)狂吟判斷四州春(原註此行自成都歴永康唐安至眉山)汀
洲漸歎蘋花老風露初嘗荔子新便欲騎鯨東海去勝
遊未忍别峩岷
江樓
急雨洗殘瘴江邊閒倚樓日依平野沒水帶斷槎流𢷬
紙荒村晚呼牛古巷秋腐儒憂國意此際入掻頭
隨意詠懷不覺近杜其由來深矣
訪楊先軰不遇因至石室
訪客客已去追凉成獨行衣冠嚴漢殿草木拱秦城古
甃蒼苔滑空庭落日明出門還戃恍列屋打碑聲(原註墻東)
(即石經堂)
感秋
西風繁杵𢷬征衣客子關情正此時萬事從初聊復爾
百年彊半欲何之畫堂蟋蟀怨清夜金井梧桐辭故枝
一枕凄凉眠不得呼燈起作感秋詩
王士正曰玉階蟋蟀閙清夜四語小說載此為蜀中
某驛卒女詩放翁見之納以為妾為夫人所逐又有
卜算子詞不合畫春山依舊留愁住云云按劔南集
此詩乃放翁在蜀時所作本七律玉階作畫堂閙作
怨後人稍竄易數字輙傅會或收入閨秀詩可笑也
白鶴館夜坐
竹聲風雨交松聲波濤翻我坐白鶴館燈清無晤言廓
然心境寂一洗吏卒喧䄂手哦新詩清寒愧雄渾屈宋
死千載誰能起九原中間李與杜獨招湘水魂自此競
摹寫幾人望其籓蘭苕看翡翠煙雨啼青猿豈知雲海
中九萬擊鵬鵾更闌燈欲死此意與誰論
此與書歎一篇見此老識力亦後學良則所以為南渡
之冠
南津勝因院亭子
南江平無風如鏡新拂拭漁舟不點破瀲瀲千頃碧闌
干西北角雲散山争出坡陁競南走翠入窗戶窄江山
不世情作意娛此客豈無尊中酒豪飲非宿昔明當還
成都塵土埋馬迹後巖在眼中飛去無羽翼(原註後巖在鳳凰山)
(後七八里山水尤竒絶)
書寓舍壁
天與癡頑不解愁未埋病骨且閒遊山於拄杖横時看
路到芒鞵破處休初擬燒丹住南嶽却因學劔客西州
秋風巾褐添蕭爽又作臨卭十日留
御選唐宋詩醇卷四十三
