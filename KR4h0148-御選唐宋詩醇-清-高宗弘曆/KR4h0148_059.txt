御選唐宋詩醇卷二十八
昌黎韓愈詩二
赴江陵途中寄贈王二十補闕李十一拾遺李二
十六員外翰林三學士
孤臣昔放逐血泣追愆尤汗漫不省識怳如乘桴浮或
自疑上疏上疏豈其由是年京師旱田畮少所收上憐
民無食征賦半已休有司恤經費未免煩徵求富者既
云急貧者固己流傳聞閭里間赤子棄渠溝持男易斗
粟掉臂莫肻酬我時出衢路餓者何其稠親逢道邊死
佇立久咿嚘歸舍不能食有如魚中鉤適會除御史誠
當得言秋拜疏移閤門為忠寧自謀上陳人疾苦無令
絶其喉下陳畿甸内根本理宜優積雪驗豐熟幸寬待
蠶麰天子惻然感司空歎綢繆謂言即施設乃反遷炎
州同官盡才俊偏善柳與劉或慮語言洩傳之落冤讎
二子不宜爾將疑斷還不中使臨門遣頃刻不得留病
妹卧牀褥分知隔明幽悲啼乞就别百請不頷頭弱妻
抱稚子出拜忘慙羞僶俛不迴顧行行詣連州朝為青
雲士暮作白首囚商山季冬月冰凍絶行輈春風洞庭
浪出沒驚孤舟逾嶺到所任低顔奉君侯酸寒何足道
隨事生瘡疣遠地觸途異吏民似猿猴生獰多忿很辭
舌紛嘲啁白日屋簷下雙鳴鬭鵂鶹有蛇類兩首有蟲
羣飛游窮冬或搖扇盛夏或重裘颶起最可畏訇哮簸
陵丘雷霆助光怪氣象難比侔癘疫忽潛遘十家無一
瘳猜嫌動置毒對案輒懷愁前日遇恩赦私心喜還憂
果然又羈縶不得歸耡耰此府雄且大騰凌盡戈矛棲
棲法曹掾何處事卑陬生平企仁義所學皆孔周早知
大理官不列三后儔何況親犴獄敲搒發姦偷懸知失
事勢恐自罹罝罘湘水清且急凉風日脩脩胡為首歸
路旅泊尚夷猶昨者京師至嗣皇傳冕旒赫然下明詔
首罪誅共吺復聞顛天輩峨冠進鴻疇班行再肅穆璜
珮鳴琅璆佇繼貞觀烈邊封脫兜鍪三賢推侍從卓犖
傾枚鄒高議參造化清文煥皇猷協心輔齊聖政理同
毛輶小雅詠鳴鹿食苹貴呦呦遺風邈不嗣豈憶嘗同
稠失志早衰換前期擬蜉蝣自從齒牙缺始慕舌為柔
因疾鼻又塞漸能等薰蕕深思罷官去畢命依松楸空
懷焉能果但見歲已遒殷湯閔禽獸解網祝蛛蝥雷煥
掘寶劒冤氛銷斗牛兹道誠可尚誰能借前籌殷勤謝
吾友明月非暗投
此自陽山量移江陵而寄王涯李建李程意在牽復耳
有求於人易涉貶屈而齒缺鼻塞等語借失志衰換寫
意似有懲創然只以詼諧出之固知倔強猶昔不肻折
却腰骨也意纏綿而詞悽婉神味極似小雅
舊唐書愈轉監察御史德宗晚年宫市之弊愈嘗上
章數千言極論之不聽怒貶為連州陽山令量移江
陵府掾曹
洪興祖曰貞元十九年公自博士拜監察御史是時
有詔以旱饑蠲租之半有司徵愈急公與張署李方
叔上疏言關中天下根本民急如是請寬民徭而免
田租天子惻然卒為幸臣所讒貶連州陽山令幸臣
李實也舊書云云疏今不傳則公之被黜坐論此兩
事也
方崧卿曰公陽山之貶寄三學士詩叙述其詳而行
狀但云為幸臣所惡出宰陽山神道碑亦只云因疏
關中旱饑專政者惡之則其非為論宫市明矣然行
狀且謂為幸臣所惡而公詩云或自疑上疏上疏豈
其由則又未必皆上疏之罪也又曰同官盡才俊偏
善柳與劉或慮語言洩傳之落冤讎又岳陽樓詩云
前年出官由此禍最無妄姦猜畏彈射斥逐恣欺誑
是蓋為王叔文韋執誼等所排矣憶昨行云伾文未
揃崖州熾雖得赦宥常愁猜是其為叔文等所排豈
不明甚特無所歸咎駕其罪於上疏耳
此日足可惜一首贈張籍
此日足可惜此酒不足嘗捨酒去相語共分一日光念
昔未知子孟君自南方自矜有所得言子有文章我名
屬相府欲往不得行思之不可見百端在中腸維時月
魄死冬日朝在房驅馳公事退聞子適及城命車載之
至引坐於中堂開懷聽其說往往副所望孔邱歿已遠
仁義路久荒紛紛百家起詭怪相披猖長老守所聞後
生習為常少知誠難得純粹古已亡譬彼植園木有根
易為長留之不遣去館置城西㫄歲時未云幾浩浩觀
湖江衆夫指之笑謂我知不明兒童畏雷電魚鼈驚夜
光州家舉進士選試繆所當馳辭對我策章句何煒煌
相公朝服立工席歌鹿鳴禮終樂亦闋相拜送於庭之
子去須臾赫赫流盛名竊喜復竊歎諒知有所成人事
安可恒奄忽令我傷聞子高第日正從相公喪哀情逢
吉語惝恍難為雙暮宿偃師西徒展轉在牀夜聞汴州
亂遶壁行傍偟我時留妻子倉卒不及將相見不復期
零落甘所丁驕女未絶乳念之不能忘忽如在我所耳
若聞啼聲中途安得返一日不可更俄有東來說我家
免罹殃乘船下汴水東去趨彭城從喪朝至洛還走不
及停假道經盟津出入行澗岡日西入軍門羸馬顛且
僵主人願少留延入陳壺觴卑賤不敢辭忽忽心如狂
飲食豈知味絲竹徒轟轟平明脫身去决若驚鳬翔黃
昏次氾水欲過無舟航號呼久乃至夜濟十里黃中流
上灘潬沙水不可詳驚波暗合沓星宿爭翻芒轅馬蹢
躅鳴左右泣僕童甲午憩時門臨泉窺鬭龍東西出陳
許陂澤平茫茫道邊草木花紅紫相低昂百里不逢人
角角雄雉鳴行行二月暮乃及徐南疆下馬步堤岸上
船拜吾兄誰云經艱難百口無天殤僕射南陽公宅我
睢水陽篋中有餘衣盎中有餘糧閉門讀書史窗戸忽
已凉日念子來遊子豈知我情别離未為久辛苦多所
經對食每不飽共言無倦聽連延三十日晨坐達五更
我友二三子宦遊在西京東野窺禹穴李翺觀濤江蕭
條千萬里會合安可逢淮之水舒舒楚山直叢叢子又
捨我去我懷焉所窮男兒不再壯百歲如風狂高爵尚
可求無為守一鄉
追溯與籍結交之始至今日重逢别去而其中歴叙已
之﨑嶇險難意境紆折時地分明摹刻不傳之情并覼
縷不必詳之事倥偬雜沓真有波濤夜驚風雨驟至之
勢若後人為之鮮不失之冗散者湏玩其勁氣直達處
數十句如一句尤湏玩其通篇章法搏捖摻縱筆力如
一髮引千鈞庶可神明於規矩之外
六一詩話曰退之筆力無施不可而嘗以詩為文章
末事故其詩曰多情懷酒伴餘事作詩人也然其資
談笑助諧謔叙人情狀物態一寓於詩而曲盡其妙
此在雄文大手固不足論而予獨愛其工於用韻也
蓋其得韻寬則波瀾横溢泛入傍韻乍還乍離出入
回合殆不可拘以常格如此日足可惜之類是也得
韻窄則不復傍出而因難見巧愈險愈竒如病中贈
張十八之類是也余嘗與聖俞論此謂譬如善馭良
馬者通衢廣陌縱横馳逐惟意所之至於水曲蟻封
疾徐中節而不少蹉跌乃天下之至工也聖俞戲曰
前史言退之為人木強若寬韻可自足而輒傍出窄
韻難獨用而反不出豈非其拗強而然歟坐客皆為
之笑也
漁隱叢話曰唐子西謂退之作古詩有故避屬對者
淮之水舒舒楚山直叢叢是也
某氏曰按此篇押二光字二鳴字二更字二狂字胡
仔謂退之好重疊用韻以盡巳之意蓋不恤其為病
也
容齋四筆曰退之此首贈張籍凡百四十句雜用東
冬江陽庚青六韻及其亡也籍作詩祭之凡百六十
六句用陽庚二韻其語鏗鏘震厲全倣韓體所謂乃
出二侍女合彈琵琶箏者是也李光地曰首叙與籍
相遇之初中言汴州之亂避難至徐復與籍相見而
惜其去也按詩易書春秋及秦漢以上古文用韻東
冬江為一部陽一部青一部庚則半入陽而半入青
也蒸自為一部支微齊佳灰為一部而支韻字半入
歌歌麻為一部而麻韻字半入虞魚虞為一部蕭肴
豪尤為一部尤韻字又以其半入支與虞焉真文元
寒刪先為一部侵覃鹽咸為一部此長洲顧寧人氏
所區别凡十部以合古韻其援据詳明而證騐的確
矣顧氏譏韓公不識古韻蓋謂此詩及元和聖德之
類然顧氏之學以質於詩書古今合者為多至聲氣
之元歌樂之用古人所以協律同文之本則似有未
能明者蓋東冬江陽庚青蒸七韻原為一部以其元
乃一氣所生而用之以叶歌曲則收聲必同故也真
文元寒刪先及侵覃鹽咸皆然至支微齊魚虞歌麻
諸韻又各部之根凡各部中字生音起韻皆從此而
得應自為一部而通同之欲其源派分明故亦別為
三部歌麻也魚虞也支微齊也然魚虞之韻能生蕭
肴豪尤故蕭肴豪尤與魚虞同一收聲而可以通用
支微齊能生佳灰故佳灰與支微齊同一收聲而可
以通用也至歌麻與魚虞雖別部而尤相近蓋古人
讀魚虞字皆如模字讀麻字皆如歌字緣歌模兩字
相近其收聲亦頗同則魚虞可通於蕭肴豪尤者歌
麻亦可通矣如東冬七韻真文六韻侵覃四韻雖亦
支微魚虞齊歌麻所生然翻轉於齒舌唇鼻間而得
之非喉音直切所生如蕭肴豪尤佳灰者比故各自
為部而不可相通也退之此詩正用東冬等一部聖
德詩則用歌魚虞尤等上聲一部謝自然詩則用真
文等一部皆極本窮源得古韻之精意其學博而見
卓矣且三代秦漢古書如此者頗衆苐主於先入則
不察耳歐公以為有意泛入旁韻以見竒又或以為
當以叶聲求之此固淺近之論而顧氏之顯為譏斥
亦未免苟訾也
顧嗣立曰洪興祖謂此詩雜用韻又疉用韻俞瑒云
此詩用韻非雜也古庚陽二韻原自相通觀鹿鳴采
芑之詩自見却非俗說通用轉用之例也其入東韻
者桑中之詩亦然按少陵飲中八仙歌嘗疉用韻此
詩中間叙次亦仿彿彭衙北征光景
歸彭城
天下兵又動太平竟何時訏謨者誰子無乃失所宜前
年關中旱閭井多死飢去歲東郡水生民為流屍上天不
虛應禍福各有隨我欲進短策無由至彤墀刳肝以為
紙瀝血以書辭上言陳堯舜下言引龍夔言詞多感激
文字少葳蕤一讀己自怪再尋良自疑食芹雖云美獻
御固巳癡緘封在骨髓耿耿空自竒昨者到京師屢陪
高車馳周行多俊異議論無瑕疵見待頗異禮未能去
毛皮到口不敢吐徐徐俟其巇歸來戎馬間驚顧似羈
雌連日或不語終朝見相欺乘閒輒騎馬茫茫詣空陂
遇酒即酩酊君知我為誰
憂時傷亂感憤無聊騎馬空陂不減途窮之哭周行俊
異數語風刺微婉所謂中朝大官老於事詎肻感激徒
媕娿也刳肝瀝血句從少陵鳳凰臺詩化出又庾信
經藏碑有皮紙骨筆之句退之雖不喜用釋典然運化
前人詞語自無嫌也
醉贈張秘書
人皆勸我酒我若耳不聞今日到君家呼酒持勸君為
此座上客及余各能文君詩多態度藹藹春空雲東野
動驚俗天葩吐竒芬張籍學古淡軒鶴避雞羣阿買不
識字頗知書八分詩成使之寫亦足張吾軍所以欲得
酒為文俟其醺酒味既泠洌酒氣又氛氲性情漸浩浩
諧笑方云云此誠得酒意餘外徒繽紛長安衆富兒盤
饌羅羶葷不解文字飲惟能醉紅裠雖得一餉樂有如
聚飛蚊今我及數子固無蕕與薰險語破鬼膽高詞嫓
皇墳至寶不雕琢神功謝鋤耘方今向泰平元凱承華
勛吾徒幸無事庶以窮朝曛
石林詩話曰韓退之贈張籍云君詩多態度藹藹春
空雲司空圖記戴叔倫語云詩人之辭如藍田日暖
良玉生煙亦是形似之微妙者但學者不能味其言
耳
顧嗣立曰東野二句即薦士詩所謂敷柔肆紆餘與
榮華肖天秀是也張籍二句即調張籍詩所謂騰身
跨汗漫不著織女襄是也亡友犀月嘗謂東野文昌
兩君所得極不相似而同為公所許足見公之才大
可謂知言矣
西清詩話曰張文潛云東坡嘗言退之詩長安衆富
兒盤饌羅羶葷不解文字飲惟能醉紅裠疑若清苦
自飾者至云豔姬踏筵舞清眸射劍戟則知此老子
箇中興復不淺文潛戱答曰愛文字飲者與俗人沽
酒同科
趙堯夫曰或問魯直阿買是退之何人答曰退之姪
必有所據而云
送惠師
惠師浮屠者乃是不羈人十五愛山水超然謝朋親脫
冠剪頭髮飛步遺蹤塵發跡入四明梯空上秋旻遂登
天台望衆壑皆嶙峋夜宿最高頂舉頭看星辰光芒相
照燭南北爭羅陳兹地絶翔走自然嚴且神微風吹木
石彭湃聞韶鈞夜半起下視溟波銜日輪魚龍驚踊躍
呌嘯成悲辛怪氣或紫赤敲磨共輪囷金鵶既騰翥六
合俄清新嘗聞禹穴竒東去窺甌閩越俗不好古流傳失
其真幽蹤邈難得聖路嗟長堙迴臨淛江濤屹起高峨
岷壯志死不息千年如隔晨是非竟何有棄去非吾倫
凌江詣廬嶽浩蕩極遊巡崔崒沒雲表陂陀浸湖淪是
時雨初霽懸瀑垂天紳前年往羅浮步戞南海漘大哉
陽德盛榮茂恒留春鵬鶱墮長翮鯨戱側脩鱗自來連
州寺曾未到城闉日攜青雲客探勝窮崖濱太守邀不
去羣官請徒頻囊無一金資翻謂富者貧昨日忽不見
我令訪其鄰奔波自追及把手問所因顧我却興歎君
寧異於民離合自古然辭別安足珍吾聞九疑好夙志
今欲伸斑竹啼舜婦清湘沈楚臣衡山與洞庭此固道
所循尋嵩方抵洛歴華遂之秦浮游靡定處偶往即通
津吾言子當去子道非吾遵江魚不池活野鳥難籠馴
吾非西方教憐子狂且醇吾嫉惰遊者憐子愚且諄去
矣各異趣何為淚霑巾
送靈師
佛法入中國爾來六百年齊民逃賦役高士著幽禪官
吏不之制紛紛聽其然耕桑日失隸朝署時遺賢靈師
皇甫姓胤胄本蟬聯少小涉書史早能綴文篇中間不
得意失跡成延遷逸志不拘教軒騰斷牽攣圍碁鬭白黑
生死隨機權六博在一擲梟盧叱迴旋戰時誰與敵浩
汗横戈鋋飲酒盡百&KR0678;嘲諧思逾鮮有時醉花月高唱
清且緜四座咸寂默杳如奏湘絃尋勝不憚險黔江屢
洄沿瞿塘五六月驚電讓歸船怒水忽中裂千尋墮幽
泉環迴勢益急仰見團團天投身豈得計性命甘徒捐
浪沫蹙翻涌漂浮再生全同行二十人䰟骨俱坑填靈
師不掛懷冒涉道轉延開忠二州牧詩賦時多傳失職
不把筆珠璣為君編強留費日月密席羅嬋娟昨者至
林邑使君數開筵逐客三四公盈懷贈蘭荃湖游泛漭
沆溪宴駐潺湲别語不許出行裾動遭牽鄰州競招請
書札何翩翩十月下桂嶺乘寒恣窺緣落落王員外爭
迎獲其先自從入賓館占恡久能專吾徒頗攜被接宿
窮歡妍聽說兩京事分明皆眼前縱横雜謠俗瑣屑咸
羅穿材調真可惜朱丹在磨研方將斂之道且欲冠其
顛韶陽李大守高步凌雲煙得客輙忘食開囊乞繒錢
手持南曹叙字重青瑶鐫古氣參象繫高標推太玄維
舟事干謁披讀頭風痊還如舊相識傾壺暢幽悁以此
復留滯歸驂幾時鞭
退之闢佛却頻作贈浮屠詩前篇但叙其放浪山水後
篇則干謁飲博無所不有其所以稱浮屠者皆彼法之
所戒良以不拘彼法乃始近於吾徒且欲人其人而已
并未暇明先王之道以道之也二僧遊走諸方行止亦
略相似而兩作各開生面絶不雷同是其匠心布置處
某氏曰按後漢明帝夢見金人問羣臣或曰西方有
神名曰佛其形長丈六尺而金色於是遣使天竺問
佛道法圖畫形象以歸其教因流入中國此詩據漢
明帝時言之耳故其佛骨表云自後漢時流入中國
又云漢明帝時始有佛法也漢武故事昆邪王殺休
屠王來降得其金人之神置之甘泉宮則是佛入中
國始自漢武至成哀間已有經矣杜致行守編亦曰
漢武作昆明池掘地得黑灰東方朔云可問西域道
人西域道人佛之徒也又開皇歴代三寶記云劉向
稱予覽典籍已見有經可知周時九流釋典秦雖爇
除漢興復出則先漢之前逆至於周有佛有經其來
也遠范曄胡以為明帝之時佛始入中國邪退之一
世大儒非承襲謬誤者將由心惡其教不復詳考其
源流所自耳
縣齋有懷
少小尚竒偉平生足悲咤猶嫌子夏儒肻學樊遲稼事
業窺臯稷文章蔑曹謝濯纓起江湖綴珮雜蘭麝悠悠
指長道去去策高駕誰為傾國媒自許連城價初隨計
吏貢屢入澤宫射雖免十上勞何能一戰霸人情忌殊
異世路多權詐蹉跎顔遂低摧折氣愈下冶長信非罪
侯生或遭罵懷書出皇都銜淚渡清灞身將老寂寞志
欲死閒暇朝食不盈腸冬衣纔掩髂軍書既頻召戎馬
乃連跨大梁從相公彭城赴僕射弓箭圍&KR0008;兔絲竹羅
酒䏑兩府變荒凉三年就休假求官去東洛犯雪過西
華塵埃紫陌春風雨靈臺夜名聲荷朋友援引乏姻婭
雖陪彤庭臣詎縱青冥靶寒空聳危闕曉色曜修架捐
軀辰在丁鎩翮時方䄍投荒誠職分領邑幸寬赦湖波
翻日車嶺石拆天罅毒霧恒熏晝炎風每燒夏雷威固
己加颶勢仍相借氣象杳難測聲音吁可怕夷言聽未
慣越俗情猶乍指摘兩憎嫌睢盱互猜訝秪緣恩未報
豈謂生足藉嗣皇新繼明率土日流化惟思滌瑕垢長
去事桑柘斸嵩開雲扄壓潁抗風榭禾麥種滿地棃棗
栽繞舍兒童稍長成雀鼠得驅嚇官租日輸納村酒時
邀迓閒愛老農愚歸弄小女姹如今便可爾何用畢婚
嫁
仄韻排律名手所希似此組織精工頓挫悲壯在集中
亦自成一格塵埃紫陌一聯與梅花灞水句同一風
致
顧嗣立曰公詩句句有來歴而能務去陳言者全在
於反用如醉贈張祕書詩本用嵇紹鶴立雞羣語偏
云張籍學古淡軒鶴避雞羣送文暢詩本用老杜每
愁夜中自足蝎句偏云照壁喜見蝎薦士詩本用漢
書強弩之末力不能入魯縞語偏云強箭射魯縞嶽
廟詩本用謝靈運猿鳴誠知曙句偏云猿鳴鐘動不
知曙此詩結語本用向平婚嫁畢事偏云如今便可
爾何用畢婚嫁真令舊事翻新解得此祕則臭腐皆
化為神奇矣
某氏曰貞元十九年十二月公以監察御史上天旱
人飢疏貶陽山令辰在丁謂上疏之日也
陪杜侍御遊湘西兩寺獨宿有題一首因獻楊常
侍
長沙千里平勝地猶在險況當江闊處斗起勢匪漸深
林高玲瓏青山上琬琰路窮臺殿闢佛事煥且儼剖竹
走泉源開廊架崖广是時秋之殘暑氣尚未斂羣行忘
後先朋息棄拘檢客堂喜空凉華榻有清簟澗蔬煮蒿
芹水果剥菱芡伊余夙所慕陪賞亦云忝幸逢車馬歸
獨宿門不掩山樓黑無月漁火燦星點夜風一何喧杉
檜屢磨颭猶疑在波濤怵惕夢成魘靜思屈原沈遠憶
賈誼貶椒蘭爭妒忌絳灌共讒諂誰令悲生腸坐使淚
盈臉翻飛乏羽翼指摘困瑕玷珥貂藩維重政化類分
陜禮賢道何優奉巳事苦儉大厦棟方隆巨川檝行剡
經營誠少暇遊宴固己歉旅程愧淹留徂歲嗟荏苒平
生每多感柔翰遇頻染展轉嶺猿鳴曙燈青睒睒
從獨宿寫景生情先以客堂華榻引起猿鳴燈睒仍就
獨宿上結章法一綫
岳陽樓别竇司直
洞庭九州間厥大誰與讓南匯羣崖水北注何奔放瀦
為七百里吞納各殊狀自古澄不清環混無歸向炎風
日搜攪幽怪多冗長軒然大波起宇宙隘而妨巍峩拔
嵩華騰踔較健壯聲音一何宏轟輵車萬兩猶疑帝軒
轅張樂就空曠蛟螭露筍簴縞練吹組帳鬼神非人世
節奏頗跌踼陽施見誇麗隂閉感悽愴朝過宜春口極
北缺堤障夜纜巴陵洲叢芮纔可傍星河盡涵泳俯仰
迷下上餘瀾怒不己喧聒鳴甕盎明登岳陽樓輝煥朝
日亮飛廉戢其威清晏息纖纊泓澄湛凝綠物影巧相
况江豚時出戱驚波忽蕩瀁時當冬之孟隙竅縮寒漲
前臨指近岸側坐眇難望滌濯神魂醒幽懷舒以暢主
人孩童舊握手乍忻悵憐我竄逐歸相見得無恙開筵
交履舄爛漫倒家釀杯行無留停高柱送清唱中盤進
橙栗投擲傾脯醬歡窮悲心生婉孌不能忘念昔始讀
書志欲干霸王屠龍破千金為藝亦云亢愛才不擇行
觸事得讒謗前年出官由此禍最无妄公鄉採虛名擢
拜識天仗姦猜畏彈射斥逐恣欺誑新恩移府庭逼側
厠諸將于嗟苦駑緩但懼失宜當追思南渡時魚腹甘
所葬嚴程迫風帆劈箭入高浪顛沈在須臾忠鯁誰復
諒生還真可喜剋己自懲創庶從今日後粗識得與喪
事多改前好趣有獲新尚誓耕十畮田不取萬乘相細
君知蠶織稚子己能餉行當掛其冠生死君一訪
寫景兩段陽開隂閉范希文岳陽樓記似從此脱胎
說文云芮芮草生貌又水涯也詩芮鞠之即箋水内曰
芮水外曰鞠此云叢芮謂洲渚之地水草之間也
俞瑒曰此詩前半首寫景後半首述事却用追思南渡
時數語挽轉真有千鈞之力且有此一段才見前此
鋪張非漫然也可見公布局運筆之妙
送文暢師北遊
昔在四門館晨有僧來謁自言本吳人少小學城闕己
窮佛根源粗識事輗軏攣拘屈吾真戒轄思遠發薦紳
秉筆徒聲譽耀前閥從求送行詩屢造忍顛蹶今成十
餘卷浩汗羅斧鉞先生閟窮巷未得窺剞劂又聞識大
道何路補剠刖出其囊中文滿聽實清越謂僧當少安
草序頗排訐上論古之初所以施賞罰下開迷惑胷窙
豁斸株橜僧時不聽瑩若飲水救暍風塵一出門時日
多如髮三年竄荒嶺守縣坐深樾徵租聚異物詭製怛
巾韤幽窮共誰語思想甚含噦昨來得京官照壁喜見
蝎况逢舊親識無不比鶼蟨長安多門戸弔慶少休歇
而能勤來過重惠安可揭當今聖政初恩澤完䎀狘胡
為不自暇飄戾逐鸇鷢僕射領北門威德壓胡羯相公
鎮幽都竹帛爛勲伐酒場舞閨姝獵騎圍邊月開張篋
中寶自可得津筏從兹富裘馬寧復茹藜蕨余期報恩
後謝病老耕垡庇身指蓬茅逞志縱獫猲僧還相訪來
山藥煮可掘
就北道主人作歆動語純是聲色貨利事昌黎胸次何
等乃作此腐鼠之嚇耶緣其惡異學甚於鄙俗情也
李光地曰先叙文暢求言而當日作序極陳古義以
破其惑即今集中送文暢序是也中言被貶陽山自
幸還見親識而僧之往來尤密後乃勸其逃墨來歸
以詩文為緣足以自致且與為異日相從之約
俞瑒曰公諸長篇用險韻都不傍借正所謂因難見
巧不獨贈張十八一首也但江字韻為尤窄耳
聞見錄曰歐陽公於詩主退之不主子美劉仲原父
每不然之公曰子美老夫清晨梳白頭玄都道士來
相訪有俗氣退之决不道也仲原父曰亦退之昔在
四門館晨有僧來謁之句之類公賞其辯
樊汝霖曰蘇内翰聞騾䭾試筆余謫居黃州五年今
日離泗州北行岸上騾䭾聲空籠意亦欣然蓋不聞
此聲久矣退之照壁喜見蝎不虛語也又嶺南歸云
己脫問鵩之變行有見蝎之喜皆取諸此
答張徹
辱贈不知報我歌爾其聆首叙始識面次言後分形道
途緜萬里日月垂十齡浚郊避兵亂睢岸連門停肝膽
一古劒波濤兩浮萍漬墨竄舊史磨丹注前經義苑手
祕寶文堂耳驚霆暄晨躡露舄暑夕眠風櫺結友子讓
抗請師我慙丁初味猶噉蔗遂通斯建瓴搜竒日有富
嗜善心無寧石梁平侹侹沙水光泠泠乘枯摘野豔沈
細抽潛腥遊寺去陟巘尋徑返穿汀緣雲竹竦竦失路
麻冥冥淫潦忽翻野平蕪眇開溟防泄塹夜塞懼衝城
晝扃及去事戎轡相逢宴軍伶觥秋縱兀兀獵旦馳駉
駉從賦始分手朝京忽同舲急時促暗棹戀月留虛亭
畢事驅傳馬居安守窗螢梅花灞水别宫燭驪山醒省
選逮投足鄉賓尚摧翎塵祛又一摻淚眥還雙熒洛邑
得休告華山窮絶陘倚巖睨海浪引袖拂天星日駕此
迴轄金神所司刑泉紳拖修白石劍攢高青磴蘚澾拳
跼梯飈颭伶俜悔狂己咋指垂誡仍鐫銘峨豸忝備列
伏蒲愧分涇微誠慕横草瑣力摧撞筳疉雪走商嶺飛
波航洞庭下險疑墮井守官類拘囹荒餐茹獠蠱幽夢
感湘靈刺史肅著蔡吏人沸蝗螟點綴簿上字趨蹌閤
前鈴賴其飽山水得以娛瞻聽紫樹雕斐亹碧流滴瓏
玲映波鋪遠錦插地列長屏愁狖酸骨死怪花醉䰟馨
潛苞絳實坼幽乳翠毛零赦行五百里月變三十蓂漸
階羣振鷺入學誨螟蛉苹甘謝鳴鹿罍滿慙罄缾冏冏
抱瑚璉飛飛聯鶺鴒魚鬛欲脫背虬光先照硎豈獨
出醜類方當動朝廷勤來得晤語勿憚宿寒廳
排律用拗體亦是變格調古而詞豔不徒叙致之工
筆墨閒錄曰劉僴云答張徹一詩尤竒麗梅花灞水
一對極有風味
顧嗣立曰此詩通首用對句而以生峭之筆行之便
與律詩大别少陵橋陵詩便是此種
隱居詩話曰李肇國史補載韓愈游華山窮極幽險
心悸目眩不能下發狂號哭投書與家人别華隂令
百計取之方能下沈顔作聱書以為肇妄載豈有賢
者輕命如此余觀退之贈張徹詩云洛邑得休告華
山窮絶陘悔狂己咋指垂戒仍鐫銘則知肇記為信
然而沈顔為妄辯也
御選唐宋詩醇卷二十八
