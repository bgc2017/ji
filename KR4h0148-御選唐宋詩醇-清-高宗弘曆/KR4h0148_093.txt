御選唐宋詩醇卷四十五
山隂陸游詩四
秋興
樵風溪上弄扁舟濯錦江邊憶舊遊豪竹哀絲真昨夢爽
砧繁杵又驚秋墜枝橘熟初堪剪浮瓮醅香恰受篘莫
道身閒總無事孤燈夜夜寫清愁
三江舟中大醉
志欲富天下一身常苦飢氣可吞匈奴束帶向小兒天
公無由問世俗那得知揮手散醉髮去隠雲海涯風息
天鏡平濤起雪山傾輕帆入浩蕩百怪不可名虹竿秋
月鈎巨鼇倘可求滅迹從今逝回看隘九州
擬以太白便覺去人不遠
樊江晩泊
碧雲吞日天欲暮城西捩柁城東路蓴羹菰飯香滿船
正是江頭落帆處荻洲漁火遠更明煙水蒼茫聞雁聲
不是綠尊能破悶白頭客路若為情
秋夕
羇魂虚仗些詞招病骨那禁積毁消亂葉打窗寒有信
昏燈照幔夢無聊棧邊老驥心空在㸑下殘桐尾半焦
百感忽生推枕起碧霄銀漢正迢迢
深於比興怨而不怒
秋雨排悶十韻
今夏久無雨從秋却少晴空濛迷遠望蕭瑟送寒聲衣
潤香偏著書蒸蠧欲生壞簷聞瓦墮漲水見堤平溝溢
池魚出天低塞雁征螢飛明闇廡蛙閙雜疎更藥醭時
須焙舟閒任自横未憂荒楚菊直恐敗吳秔夜永燈相
守愁深酒細傾浮雲會消散鼓笛賽西成
方回曰字字工穏
寄題朱元晦武彛精舍
先生結屋綠巖邊讀易懸知屢絶編不用采芝驚世俗
恐人謗道是神仙
身閒剩覺溪山好心靜尤知日月長天下蒼生未蘇息
憂公遂與世相忘
惟朱子稱此詩惟此詩可寄朱子所云詩中有人者
長安道
千夫登登供版築萬手丁丁供斵木歌樓舞榭高入雲
複幕重簾晝燒燭中使傳宣騎飛鞚達官候見車擊轂
豈惟炎熱可炙手五月瞿唐誰敢觸人生易盡朝露晞
世事無常壞陂復士師分鹿真是夢塞翁失馬猶為福
君不見野老八十無完衣歲晚兆風吹破屋
言抵藥石體合風雅
村舍
空谷人稀到新寒病頓輕晨霜催小獵宿雨潤新耕草
莽秦馳道雲煙越故城千年不磨滅惟有暮山横
有俯仰千古之感句法亦逼老杜
幽居感懷
偶傍楓林結數椽東歸也復度流年汀洲雁下依殘水
墟里人行破夕煙十月風霜欺客枕五更鼓角滿江天
散關清渭應如昨回首功名一愴然
遲暮
遲暮固多感况此歲崢嶸霜霰忽已集夜聞絡緯鳴青
燈不解語依依有餘情銅瓶煮寒泉中作笙簫聲沈憂
能傷人一夕白髮生蓬萊渺雲海金丹幾時成
自若耶溪舟行杭鏡湖而歸
換馬亭前煙火微鬭牛橋畔行人稀雲山慘澹少顔色
霜日清薄無光輝新酒篘成桑正落美人信斷雁空歸
高樓何處吹長笛清淚無端又濕衣
詞意清婉風調致佳
骨相
骨相元知薄功名敢自期病侵彊健日閒過聖明時形
勝輪臺地飛騰瀚海師江湖雖萬里猶擬綴聲詩
意自深深非關骨相
感憤
今皇神武是周宣誰賦南征北伐篇四海一家天歷數
兩河百郡宋山川諸公尚守和親策志士虚捐少壯年
京洛雪消春又動永昌陵上草芊芊
大聲疾呼氣浮紙上諸將五首之嫡嗣也
盧世㴶曰南渡樂於徧安誰能念此
晩出偏門
一段新愁帶宿醒半欹烏帽策驢行村墟香動梅初破
裘褐寒輕雪未成渡口人爭紅日晩沙邊雁帶碧煙横
悠然又覓長堤路腸斷城樓畫角聲
過杜浦橋
橋北雨餘春水生橋南日落暮山横問君對酒胡不樂
聽取菱歌煙外聲
莊器之作招隠閣項平父諸人賦詩予亦繼作
諸公共賦反招隠細宇斜行肯見傳語到淮南小山作
人如江左永和年一窗蘿月禁春瘦萬壑松風撼晝眠
我亦尚嫌林谷淺因君更擬斸雲煙
溪上醉吟
行行不知溪路深但怪素月生遥岑不辭醉袖拂花絮
與子更醉青蘿陰
雨中泊舟蕭山縣驛
端居無策散閒愁聊作人間汗漫遊晚笛隨風來倦枕
春湖帶雨送孤舟店家菰飯香初熟市擔蓴絲滑欲流
自笑勞身成底事黃塵陌上雪蒙頭
春潮七字與蘇州各成妙句
初夏遊凌氏小園
水滿池塘葉滿枝曲廊危榭愜幽期風和海燕分泥處
日永吳蠶上簇時閒理阮咸尋舊譜細傾白墮賦新詩
從來夏淺勝春日兒女紛紛豈得知(原註庾信詩云夏淺却勝春鏡湖遊)
(人至立夏而止)
題少陵畫像
長安落葉紛可掃九陌北風吹馬倒杜公四十不成名
袖裏空餘三賦草車聲馬聲喧客枕三百青銅市樓飲
杯殘䏑冷正悲辛仗内鬭雞催賜錦
初冬雜題
莫嫌風雨作新寒一樹青楓已半丹身在范寬圖畫裏
小樓西角剩憑闌
小雨
細細濕春光霏霏破夕陽卧聞驚倦枕起看入虚堂映
葉鶯猶囀爭泥燕正忙閒愁無遣處誰與共飛觴
工於賦物不落纖巧
題徐淵子環碧亭亭有茶山曾先生詩
茶山丈人厭囂譁幅巾每訪博士家小亭談笑不知暮
往往城上聞吹笳興來傑作粲珠璧歲久妙墨亡龍蛇
郎君弟子多白髮回頭日月如犇車徐卿赤城古仙子
十年四海推才華覽觀陳迹喜不寐施補罅漏支傾斜
曲池還浸古來月叢莽忽見當時花重題舊句照高棟
力振風雅排滛哇席間紵袍已散鵠堂上講鼓初停撾
速宜力置竹葉酒不用更瀹桃花茶(原註桃花茶見曾公詩)
臨安春雨初霽
世味年來薄似紗誰令騎馬客京華小樓一夜聽春雨
深巷明朝賣杏花矮紙斜行閒作草晴窗細雨戱分茶
素衣莫起風塵嘆猶及清明可到家
頷聯團轉脱口而出一涉凑泊失此語妙
瞿佑曰陳蕳齋詩云客子光隂詩卷裏杏花消息雨
聲中陸放翁詩云小樓一夜聽春雨深巷明朝賣杏
花皆佳句也葉靖逸詩云春色滿園關不住一枝紅
杏出牆來戴石屏詩云一冬天氣如春暖昨日街頭
賣杏花句意亦佳可以追及之
盧世㴶曰三四有唐人風韻
方回曰臨安春雨初霽一首劍南集編在嚴州朝辭
時所作後村詩話乃謂妙年行都所賦思陵賞音似
誤
飲張功父園戲題扇上
寒食清明數日中西園春事又匆匆梅花自避新桃李
不為高樓一笛風
寓意雖刻自足風調
盧世㴶曰翻案妙有諷意
小舟過御園
聖主憂民罷露臺春風别苑晝常開盡除曼衍魚龍戲
不禁芻蕘雉兔來水鳥避人横翠靄宫花經雨委蒼苔
殘年自喜身強健又作清都夢一回
善於立言
春遊絶句
一百五日春郊行三十六溪春水生千秋觀裏逢急雨
射的峰前看晩行(原註自秦望山而北合三十六溪水為若耶溪)
雨後
礎潤還成雨雲收旋作晴巖花分日發林筍逐番生筆
硯行常具軒窗晩更明塵埃幸不到那得廢詩情
夜汲
酒渴起夜汲月白天正青銅瓶響寒泉聞之心自醒井
邊雙梧桐映月影離離上有獨棲鵲細爪握高枝我欲
畫團扇良工不可求三歎拊庭楯浩然風露秋
落落有古意
新霽城南舟中夜興
身是江湖不繫船雨餘隨處一翛然浮雲盡歛出青嶂
孤月徐升行碧天收網漁歌移别浦隔城塔影落前川
明朝閒就平洲飲巾履追凉又一年
丙午五月大雨五日不止鏡湖渺然想見湖未廢
時有感而賦
朝雨暮雨梅正黃城南積潦入車箱鏡湖無復鍼青秧
直浸山脚白茫茫湖三百里漢訖唐千載未嘗廢陂防
屹如長城限胡羌嗇夫有秩走且僵旱有灌注水何傷
越民歲歲常豐穰泆湖誰始謀不臧使我婦子饜糟糠
陵遷谷變亦何常會有妙手開湖光蒲魚自足被四方
煙艇滿目菱歌長
有關國計民生非尋常歌詠可比
山隂志鏡湖綿跨二縣周迴三百五十八里東漢馬
臻始築塘蓄水溉田九千餘頃迄於宋民甚利之祥
符以來並湖之民盜湖為田熙寧中遣使至越不能
復湖後遂盡廢為田皆已陞科議復古以興水利者
常惜之而勢不可行
會稽志張元忭曰忭按諸家所論前乎漢而無海塘則鏡
湖不可不築後乎宋而有海塘則鏡湖可以不復近者三
江之閘其益百倍於海塘惟時其啟閉以常謹水利之大
綱而於外塘務完之内流務濬之以時修水利之細目則
受利不止一會稽矣又何鏡湖之足論乎
早自烏龍廟歸
殘漏聲中聽曳鈴翩翩吹帽出郊坰雨餘澗落雙虹白
雲合山餘一髮青鐵馬蹴冰悲昨夢朱顔辭鏡感頽齡
歸來獨對空齋冷鳥迹蒼苔自滿庭
齋中閒咏
風號萬物作濤聲雲截千峰似几平多病支離仍老境
暮秋蕭瑟更山城燕觴久罷塵㾗積庭訟全稀蘚暈生
莫道齋中日無事焚香掃地又詩成
六句可謂深穏
秋雨北榭作
秋風吹雨到江濆小閣疎簾曉色分津吏報增三尺水
山僧歸入萬重雲飄零露井無桐葉斷續煙汀有雁羣
了却文書早尋睡檐聲偏愛枕間聞
方回曰此嚴陵郡圃也三四極工而活
焉耆行
焉耆山頭暮煙紫牛羊聲斷行人止平沙風急捲寒蓬
天似穹廬月如水大胡太息小胡悲投鞍欲眠且復起
漢家詔用李輕車萬丈戰雲來壓壘
焉耆山下春雪晴莽莽惟有蒺藜生射慶食肉飲其血
五穀自古惟聞名樵蘇切莫近亭障將軍卧護真長城
十年牛馬向南睡知是中原今太平
園中絶句
溪北溪南飛白鷗夕陽明處見漁舟憑誰為剪機中素
畫取天涯一片秋
晨過天慶
蘿月挂團壁松風號急灘孤燈經院曉殘雪醮壇寒賸
欲閒扶杖何妨醉墮冠詩成興不盡萬里跨青鸞
三四語意工絶與棋聲花院靜幡影石壇高不可軒輊
出城
翩翻烏帽出林坰掠面風微酒半醒戍火難尋玉關夢
衣塵空愧草堂靈天晴山雪明城郭水漲江流近驛亭
客髮不如堤上柳數枝春動又青青
夜燈千峰榭
夷甫諸人骨作塵至今黃屋尚東巡度兵大峴非無策
收泣新亭要有人薄釀不澆胷壘塊壯圖空負膽輪囷
危樓插斗山銜月徙倚長歌一愴神
從空而下氣象高遠歸咎王吕自是千古公論
潘問竒曰劍南詩操觚家奉之如拱壁然一時所為
翕然者不過喜其陶寫風雲流連月露而已而其惓
惓宗國悱惻纏綿顧未有及之者予為一一標識之
使知先生當日傷半壁之無依痛兩宫之不返終天
歎悼不徒區區景物間也比少陵庶幾一飯不忘之
誼云
秋興
孤城寂寞近江干處處疎碪送早寒水綠纔餘半篙綠
霜高初染一林丹民租屢減追胥少吏責全輕法令寬
偶有一樽聊獨醉強挼黃菊助清歡
余年二十時嘗作菊枕詩頗傳於人今秋偶復采
菊縫枕嚢悽然有感
采得黃花作枕嚢曲屏深幌閟幽香喚回四十三年夢
燈暗無人說斷腸
少日曾題菊枕詩蠧編殘稾鎻蛛絲人間萬事消磨盡
只有清香似舊時
黯然自傷與沈園二絶所感同而詞亦並工蓋發乎情
者深也
東吳女兒曲
東吳女兒語如鶯十三不肯學吹笙鏡奩初喜穉蠶出
窗眼已看雙繭成庭空日暖花自舞簾卷巢乾燕新乳
阿弟貪書下學遲獨揀詩章教鸚鵡
絶似皮陸
有為予言烏龍高嶮不可到處有僧巖居不知其
年予每登千峰榭望之慨然為作詩
樵子向予說有僧巢翠微巖扉雲共宿錫杖鶴同飛日
暮松明火天寒槲葉衣棄官從此逝非子尚誰歸
楚宫行
漢水方城一何壯大路並馳車百輛軍書插羽擁修門
楚王正醉章華上璇題藻井窮丹青玉笙寶瑟聲冥冥
忽聞命駕遊七澤萬騎動地如雷霆清晨射獵至中夜
蒼兕玄熊紛可藉國中壯士力已殫秦寇東來遣誰射
妾命薄(原註太白作此篇言長門宫事予反之)
妾命薄早入天家侍帷幄君王勤儉省宴遊寶柱朱弦
塵漠漠日長别殿承恩稀旰昃猶聞親萬機宫中雖無
珠玉賜塞上不見煙塵飛不須悲傷妾命薄命薄却令
天下樂
高處立闊處行
四鼓酒醒起步庭下
酒解夜過半出門步中庭天高河漢白月澹煙霧青重
滴竹杪露疎見樹罅星壞甃啼寒螿深竹明孤螢秋晩
雖未霜蠧葉時自零四序逝不留慨然感頽齡平生茅
一把不博帶萬釘䲭溝謝拍拍鴻路追冥冥
秋霽
灝氣明山川霽色滿天地西風吹我衣忽有萬里意中
原運當平所要在得士餘年猶幾何棄置復棄置
短幅森嚴中極頓挫之妙
採藥
篢子編成細箬新獨穿空翠上嶙峋丹砂巗際朝暾日
狗杞雲間夜吠人絡石菖蒲蒙綠髮纏松薜茘長蒼鱗
金貂謁帝我未暇且作人間千歲身
塞上曲
將軍許國不懷歸又見桑乾木葉飛要識君王念征戍
新秋已報賜冬衣
自合唐音
送潘德久使薊門
崑崙東分一枝渾犇蹴砥柱經龍門羲皇受圖撫上古
神禹治水開中原三靈實扶藝祖業萬國共仰東都尊
羣兒撞壞吁可歎顧使殘虜今遊魂因君試求出師路
孟津白馬應如故不須更議繫河橋北風正可乘冰渡
頗聞盧龍已數盡復道飛狐合屯戍轅門倘駐拂雲祠
烽火應過明妃墓君歸解鞍藉芳草細談塞北忘予老
讀書飲酒待賊平萬丈旄頭方下掃
老驥伏櫪志在千里游豈須臾忘恢復者况觸事感懷
耶端莊雜流麗剛健含婀娜可以語此詩之妙
夜歸塼街菴書事
近坊燈火如晝明十里東風吹市聲遠坊寂寂門盡閉
只有煙月無人行誰家小樓歌惱儂餘響縹緲縈簾櫳
苦心自古乏真賞此恨略與吾曹同歸來空齋卧凄冷
燈前病骨巉巉影獨吟古調遣誰聽聊與梅花分夜永
送張野夫寺丞牧滁州
皇天方憂九州裂建隆真人仗黃鉞陣雲冷壓清流關
賊壘咿嚶氣如髮逋誅猾虜入檻車北風吹乾草頭血
一龍上天三百年舊事空聞遺老說金印斗大誰作州
公子玉面蒼髯虬賦詩健筆挾風雨論兵辯舌森戈矛
别君帳飲灞橋頭長歌為君寬旅愁戰場遺迹儻可畫
尺素寄我關河秋
唐之子孫不能以天下取河北志士之慨於言外見之
夜歸偶懷故人獨孤景略
買酒村場半夜歸西山落月照柴扉劉琨死後無竒士
獨聽荒雞淚滿衣
觸緒長嗟言在此而意在彼十四字中波瀾甚闊賀裳
詩話乃謂務觀才具無多意境不遠惟善寫眼前景物
豈非但見方隅者耶
月下小酌
草樹已秋聲郊原喜晩晴風生雲盡散天闊月徐行下
箸槎頭美傳杯甕面清追歡猶可勉徂歲不須驚
鄰曲有未飯被追入郭者憫然有作
舂得香秔摘綠葵縣符急急不容炊君王日御金華殿
誰誦周家七月詩
親民之官莫如守令與人主共養百姓同休戚者其惟
良吏乎漢治之稱文景有以也
題湖邊旗亭
春色初回杜若洲佳人又典鷫鸘裘八千里外狂漁父
五百年前舊酒樓渡口遠山顰翠黛天邊新月挂瓊鈎
回頭笑向紅塵說也有閒愁到此不
落筆豪俊宋人常問人云君詩中有幾酒樓此亦一酒
樓也
寓懷
脱粟未為飢短褐未為寒衆毁心自可身困氣愈完茒
屋雖三間趺坐則已寬濁酒不滿瓢浩歌有餘歡禄食
妻子樂功名後人看成敗兩蝸角貴賤一鼠肝芒芒百
年夢底物堪控摶不如學餐霞駐此雙頰丹行披終南
雲飛渡黃河湍巋然過空城人言古長安霜露蒙荆榛
喟然增永歎
國恥未雪此老終身大恨固其忠義所結然言之頻數
亦為筆墨之累此乃别有波瀾言盡而意不盡
題千秋觀懷賀亭
河湟使典珥左貂曲江相君謝不朝宫中玉環狐作妖
黠虜旁窺心已驕天維欲絶地軸搖有識凜凜憂宗祧
賀公託言師松喬黃冠徑歸侣漁樵老馬立仗不自聊
去如鸞風冲煙霄傾都祖餞擁渭橋賢哉大夫脱塵囂
揚州渡江木蘭橈入東夜聽錢塘潮我來故祠竹蕭蕭
黃冠野服傳生綃詞卑媿匪英瓊瑤空采蘋藻奠桂椒
虚堂斷香閉寂寥遺魂零落何由招
論古别有見解
樊江
手中一卷養魚經又向樊江上草亭朝雨染成新漲綠
春煙澹盡遠山青榜舟不厭頻來往岸幘常須半醉醒
賦罷新詩自高詠滿汀鷗鷺欲忘形
自饒雅韻
練塘
微風吹頰酒初醒落日舟横杜若汀水秀山明何所似
玉人臨鏡暈螺青
歸次樊江
芳草東西路綠楊長短亭人生豈匏繫吾志本鴻冥征
䄂朝霑雨歸帆夜戴星長魚幸能買且復倒殘瓶
泛湖至東涇
春水六七里夕陽三四家兒童收鵝鴨婦女治桑麻地
僻衣巾古年豐笑語譁老夫維小艇半醉摘藤花
村居初夏
天遣為農老故鄉小園三畆鏡湖傍嫩莎經雨如秧綠
小蝶穿花似繭黃斗酒隻雞人笑樂十風五雨歲豐穣
相逢但喜桑麻長欲話窮通已兩忘
盧世㴶曰此景真不可多得
東關
煙水蒼茫西復東扁舟又繫柳隂中三更酒醒殘燈在
卧聽蕭蕭雨打篷
七月一日夜坐舍北水涯戲竹
兀傲胡床酒半醒釣筒收盡數舟横風生細葛無三伏
月上疎林正四更北斗離離低欲盡明河脉脉去無聲
斥僊豈復塵中戀便擬騎鯨返玉京
以星河供點染少加運用便有景有情
以事至城南書觸目
十里西風吹帽帬江城衣杵遠猶聞路如劍閣逢秋雨
山似爐峰鏁暮雲原上老翁眠犢背籬根小婦牧羊羣
百錢且就村場醉舌本醇醨莫苦分
感舊意正以不露為佳
梅花絶句
憶昔西戍日夜宿僊人原風吹野梅香夢繞江南村
低空銀一鈎糝野玉三尺愁絶水邊花無人問消息
題瑩上人二畫
天地又秋風谿山憶剡中孤舟幸閒著借我訪支公
右剡谿
曉聽楓橋鐘暮泊松江月斯人亦可人淡墨寫愁絶
右吳江
山家暮春
遶屋清陰合緣堤綠草纖起蠶初放食新麥已磨鎌苦
筍先調醬青梅小蘸鹽佳時幸無事酒盡更須添
𤨏事老筆
自詠
萬事不挂眼終年常避人荒畦荷鋤晩環堵結茒新病
馬何勞斥輕鷗未肯馴雖慙市門卒聊作葛天民
蓬萊館午憩
驛門繫馬聽蟬吟翻動平生萬里心橋畔笛聲催日落
城邊草色帶煙深關河歷歷功名晩歲月悠悠老病侵
憶戍梁州如昨日憑闌西望一霑襟
盧世㴶曰悲壯
夢遊散關渭水之間
平生望眼怯天涯客裏何堪度歲華但恨征輪無四角
不愁客路有三义驛忩燈闇傳秋柝關樹煙深宿暮鴉
叱犢老翁頭似雪羡渠生死不離家
完題簡净
秋夜
清夜不成寐出門還浩歌斷雲微翳月薄露不傾荷絡
緯知時早梧桐奈汝何非關老懷惡秋物感人多
荷花
風露青冥水面凉旋移野艇受清香猶嫌翠蓋紅粧句
何况人言似六郎
隨手翻新居然佳語
秋興
老子雖貧未易量風流猶在小茅堂蒲萄錦覆桐孫古鸚
鵡螺斟玉瀣香千點荷聲先報雨一林竹影剰分凉秋
來便有欣然處新種蓴絲已滿塘
新晴
積雨已凄凉新晴還少和稼收平野闊木落遠山多土
潤朝畦菜機鳴夜擲梭時清年歲好吾敢歎蹉跎
盧世㴶曰頷聯自是佳句
舍北望水鄉風物戱作絶句
西風沙際矯輕鷗落日橋邊繫釣舟乞與畫工團扇本
青林紅樹一川秋
禹跡寺南有沈氏小園四十年前嘗題小闋壁間
偶復一到而園已易主刻小闋於石讀之悵然
楓葉初丹槲葉黃河陽愁鬢怯新霜林亭感舊空回首
泉路憑誰說斷腸壞壁醉題塵漠漠斷雲幽夢事茫茫
年來妄念消除盡回向禪龕一炷香
周密曰放翁娶唐氏於其母為姑姪而不相得出之
後改適趙士程嘗以春日出遊相遇於禹跡寺南之
沈氏園唐以語趙遣致酒肴翁悵然久之為賦釵頭
鳳詞題園壁間集中紅酥手黃藤酒一闋是也唐氏
見而和之未幾下世
小園
窄窄柴門短短籬山家隨分有園池客因問字來携酒
僧趁分題就賦詩晨露每看花藟坼夕陽頻見樹隂移
(原註此二事非閒寂不知也)拂衣司諫猶忙在此趣淵明却少知
盧世㴶曰閒情逸事惟世外人知之
夜讀范至能攬轡錄言中原父老見使者多揮涕
感其事作絶句
公卿有黨排宗澤帷幄無人用岳飛遺老不應知此恨
亦逢漢節解沾衣
南渡之不振實由於此扼腕而言自成高調
醉卧松下短歌
披鹿裘枕白石醉卧松隂當月夕寒藤夭矯學此書天
風蕭森入詩律忽然夢上百尺顛綠毛邂逅巢雲仙相
携大笑咸陽市俯仰塵世三千年
造語入妙
探梅
我遊東村衝暮煙斷橋流水鳴濺濺欲尋梅花作一笑
數枝忽到拄杖邊高標元合著山澤絶豔豈復施丹鉛
定知曾授餐玉法不爾恐是凌波仙錦江賦詩忽萬里
蓬山把酒今三年相逢風味宛如昨人生何者非前緣
頗思取醉極清賞杖頭幸有百許錢但判插破烏紗帽
莫記吹落黃金船
趣極自然調亦清婉
題四仙像
世上年光東逝波咸陽銅狄幾摩挲神仙不死成何事
只向秋風感慨多
冬晴閒步東村由故塘還舍作
紅藤拄杖獨相羊路遶東村小嶺傍水落枯萍粘蟹椵
(原註鄉人植竹以取蟹謂之曰椵)雲開寒日上魚梁洛陽二頃言良是
光範三書計本狂歷盡危機識天意要令閒健返耕桑
方回曰五六善用事蟹椵句尤新
盧世㴶曰𤨏事寫來亦新緻
祖應世曰一路細細領略淺&KR0997;人安能有此
夜聞湖中漁歌
夢回一燈翳復明卧聞湖上漁歌聲嗚嗚乍低忽更起
嫋嫋欲斷還微縈初隨缺月墮煙浦已和殘角吹江城
悲傷似繫漸離筑忠憤如撫桓伊箏放臣萬里憂國淚
戍客白首懷鄉情峽猿失侣方獨宿沙雁垂趐猶遐征
巴巫竹枝短亭曉瀟湘欸乃孤舟横世間此恨故相似
使我百感何由平
一氣排宕有風雨驟至之勢只用一語收結老氣無敵
村夜
寂寂山村夜悠然醉倚門月昏天有暈風軟水無痕迹
為遭讒遠身由不仕尊敢嗟車馬絶同社自雞豚
潘問竒曰風軟水無痕未經人道
野意
隄長逾十里村小只三家山客弛樵擔溪翁鳴釣車花
深迷蝶夢雨急散蜂衙衰疾新年減青鞵上若耶
憶昔
憶昔西征日飛騰尚少年軍書插鳥羽戍壘候狼煙渭
水秋風夜岐山曉雪天金鞿馳叱撥繡袂舞嬋娟但恨
功名晚寧知老病纏虎頭空有相麟閣竟無緣壯士埋
巴峽(原註獨孤策)孤身卧海壖安西九千里孫武十三篇裘
嗼蘇秦弊鞭憂祖逖先何時聞詔下遣將入幽燕
筆力健舉
感懷
卜居鏡湖上一菴環翠屏竹林藏谽谺嶺路蟠青冥騫
騰立竒石嶄絶瞻危亭車馬雖埽迹猿鳥與忘形我行
半九州蹋盡芒鞵青豈知雪滿鬢於兹敞雲扃丹砂收
箭鏃茯苓斸人形遼天渺歸鶴一瞬三千齡
殘年迫衰謝嬰疾歸鄉枌諸賢渡江初總角幸有聞才
非楚倚相亦能讀典墳夫豈或使之後死與斯文世儒
鑿戶牖道術將瓜分孤陋守一說百氏殆可焚後來豈
無人鼻堊誰揮斤巍巍貞觀治房魏出河汾
文集答劉主簿書前輩之學積小以成大以所有易
所無以能問於不能故其久也汪洋浩博該極百家
而不可涯涘諸名勝渡江去前輩尚未甚遠故此風
猶不墜三二十年來士自為畦畛甚狹已所未知者
輒訕薄之以為不足學詆窮經者則曰傳註已盡矣
詆博學者則曰不知無害為君子嗚呼陋哉
御選唐宋詩醇卷四十五
