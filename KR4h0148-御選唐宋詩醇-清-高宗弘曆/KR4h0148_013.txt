御選唐宋詩醇卷五
隴西李白詩五
襄陽歌
落日欲沒峴山西倒著接䍦花下迷襄陽小兒齊拍手
攔街争唱白銅鞮傍人借問笑何事笑殺山翁醉似泥
鸕鷀杓鸚鵡杯百年三萬六千日一日須傾三百杯遥
看漢水鴨頭綠恰似葡萄初醱醅此江若變作春酒壘
麴便築糟丘臺千金駿馬換小妾笑坐雕鞍歌落梅車
傍側挂一壺酒鳳笙龍管行相催咸陽市中歎黃犬何
如月下傾金罍君不見晉朝羊公一片石龜頭剝落生
莓苔淚亦不能為之墮心亦不能為之哀清風朗月不
用一錢買玉山自倒非人推舒州杓力士鐺李白與爾
同死生襄王雲雨今安在江水東流猿夜聲
意曠神逸極頽唐之趣入後俯仰含情乃有心人語韜
精日沈飲誰知非荒宴亦同此懷抱耳子美云長鑱長
鑱白木柄我生託子以為命語竒矣此詩云舒州杓力
士鐺李白與爾同死生苦樂不同造語正復匹敵
歐陽修曰落日欲沒峴山西四句此常語也至於清
風明月不用一錢買玉山自倒非人推然後見太白
之横放其所以驚動千古者固不在此乎
黃庭堅曰李白歌詩度越六代與漢魏樂府争衡
彭乘曰歐陽公題滄浪亭云清風明月本無價可惜
只賣四萬錢與太白致辭雖異然皆善言風月
古今樂錄襄陽樂宋隨王誕作襄陽蹋銅蹄者梁武
西下所製沈約又作其和云襄陽白銅蹄聖德應乾
来
江上吟
木蘭之枻沙棠舟玉簫金管坐兩頭美酒尊中置千斛
載妓隨波任去留仙人有待乘黃鶴海客無心隨白鷗
屈平詞賦懸日月楚王臺榭空山丘興酣落筆搖五嶽
詩成笑傲凌滄洲功名富貴若長在漢水亦應西北流
發端四語即事之辭也以下慷當以慨雖帶初唐風調
而氣骨迥絶矣反筆作結殊為遒健
侍從宜春苑奉詔賦龍池柳色初青聽新鶯百囀
歌
東風已綠瀛洲草紫殿紅樓覺春好池南柳色半青青
縈烟嫋娜拂綺城垂絲百尺挂雕楹上有好鳥相和鳴
間關早得春風情春風卷入碧雲去千門萬戶皆春聲
是時君王在鎬京五雲垂暉耀紫清仗出金宫隨日轉
天回玉輦繞花行始向蓬萊看舞鶴還過茝石聽新鶯
新鶯飛繞上林苑願入簫韶雜鳳笙
清圓流麗可以鼓吹休明千門萬戶一語氣象頗大全
篇格調想見初唐餘響
范德機曰此賦物詩格調既高法度又謹妙而易見
者也
蕭士贇曰蓬萊茝石當時宫苑名
沈德潜曰西都賦後宫則有茝若椒風作茝石者誤
也
西嶽雲臺歌送丹丘子
西嶽峥嶸何壯哉黃河如絲天際來黃河萬里觸山動
盤渦轂轉秦地雷榮光休氣紛五彩千年一清聖人在
巨靈咆哮擘兩山洪波噴箭射東海三峰却立如欲摧
翠厓丹谷高掌開白帝金精運元氣石作蓮花雲作臺
雲臺閣道連窈冥中有不死丹丘生明星玉女備灑掃
麻姑搔背指爪輕我皇手把天地戶丹丘談天與天語
九重出入生光輝東來蓬萊復西歸玉漿儻惠故人飲
騎二茅龍上天飛
健筆凌雲一掃靡靡之調
梁園吟
我浮黃河去京闕挂席欲進波連山天長水闊厭遠涉
訪古始及平臺間平臺為客憂思多對酒遂作梁園歌
却憶蓬池阮公詠因吟渌水揚洪波洪波浩蕩迷舊國
路遠西歸安可得人生達命豈暇愁且飲美酒登高樓
平頭奴子搖大扇五月不熱疑清秋玉盤楊梅為君設
吳鹽如花皎白雪持鹽把酒但飲之何用孤高比雲月
昔人豪貴信陵君今人耕種信陵墳荒城虚照碧山月
古木盡入蒼梧雲梁王宫闕今安在枚馬先歸不相待
舞影歌聲散綠池空餘汴水東流海沈吟此事淚滿衣
黃金買醉未能歸連呼五白行六博分曹賭酒酣馳輝
歌且謠意方遠東山高卧時起來欲濟蒼生未應晚
懷古之作慷慨悲歌興會飈舉范傳正有云李白脱屣
軒冕釋羈韁鏁自放宇宙間飲酒非嗜其酣樂取其昏
以自穢好神仙非慕其輕舉欲耗壯心遣餘年作詩非
事其文律取其吟咏以自適三誦斯篇信然
桂臨川曰太白樂天知命感今懷古備載此詩
阮籍詠懷詩徘徊蓬池上還顧望大梁渌水揚洪波
曠野莽茫茫
歸藏啓筮曰有白雲出自蒼梧入於大梁
鳴臯歌送岑徵君(自註時梁園三尺雪在清泠池作)
若有人兮思鳴臯阻積雪兮心煩勞洪河凌競不可以
徑度冰龍鱗兮難容舠邈仙山之峻極兮聞天籟之嘈
嘈霜厓縞皓以合沓兮若長風扇海湧滄溟之波濤玄
猨綠羆舔舕崟岌危柯振石駭膽慄魄羣呼而相號峯
峥嶸以路絶挂星辰於巖㟼送君之歸兮動鳴臯之新
作交鼓吹兮彈絲觴清泠之池閣君不行兮何待若反
顧之黃鶴掃梁園之羣英振大雅於東洛巾征軒兮歷
阻折尋幽居兮越巘㟧盤白石兮坐素月琴松風兮寂
萬壑望不見兮心氛氲蘿冥冥兮霰紛紛水横洞以下
渌波小聲而上聞虎嘯谷而生風龍藏溪而吐雲寡鶴
清唳飢鼯嚬呻䰟獨處此幽默兮愀空山而愁人雞聚
族以争食鳳孤飛而無隣蝘蜓嘲龍魚目混珍嫫母衣
錦西施負薪若使巢由桎梏於軒冕兮亦奚異乎䕫龍
䠥&KR0887;於風塵哭何苦而救楚笑何誇而却秦吾誠不能
學二子沽名矯節以耀世兮固將棄天地而遺身白鷗
兮飛來長與君兮相親
作騷體便覺屈原宋玉去人不遠其不規規步趨處正
是其才高氣逸為之耳望不見兮一段寫出幽居寂寞
之況興起下文脈絡相貫陳繹曾謂白詩祖風騷宗漢
魏善於掉弄造出竒怪驚動心目忽然撇出妙入無聲
其知言者乎王世貞以為歌行縱横往往強弩之未間
以長語英雄欺人是不知其錯落變化自有天然節奏
而輕議之也
晁補之緝變離騷敘此篇曰鳴臯歌者唐翰林供奉
李白之所作也白天才俊麗不可矩矱然要長於詩
至鳴臯歌一篇本末楚辭也而世誤以為詩因為出
之其略曰蝘蜓嘲龍魚目混珍嫫毋衣錦西施負薪
此諄諄效屈原卜居及賈誼弔屈原語而白才自逸
蕩故或離而去之云
范德機曰此篇稍長而詞意易見亦楚人之流也惟
其有蝘蜓魚目巢由䕫龍等語故前輩嘗稱之然此
實非太白之用意處妙不在此
吳昌祺曰玄猿綠羆叠四句而以五句為一韻非騷
人法且多對仗亦太白之古詩耳雞聚族争食以下
乃白感岑之歸隠而發歎與岑無關
一統志鳴臯山在河南嵩縣東北四十里
横江詞
横江西望阻西秦漢水東連楊子津白浪如山那可渡
狂風愁殺峭帆人
横江館前津吏迎向余東指海雲生郎今欲渡緣何事
如此風波不可行
梁簡文烏棲曲云郎今欲渡畏風波白用其語風致轉
勝若其即景寫心則託興遠矣
范德機曰此篇氣格合歌行之體使人嗟咏有無窮
之思
胡應麟曰尚是樂府古調
趙執信曰横江館前一首此樂府也問余何事一首
此古詩也
白雲歌送劉十六歸山
泰山楚山皆白雲白雲處處長隨君長隨君君入楚山
裏雲亦隨君渡湘水湘水上女蘿衣白雲堪卧君早歸
吐語如轉丸珠又如白雲卷舒清風與歸畫家逸品
秋浦歌
秋浦長似秋蕭條使人愁客愁不可度行上東大樓正
西望長安下見江水流寄言向江水汝意憶儂不遥傳
一掬淚為我達揚州
觸物懷人抑鬱誰語澤畔行吟深情宛露自是騷人之
緒
㳂革志秋浦隋縣名唐置池州
秋浦猿夜愁黃山堪白頭清溪非隴水翻作斷腸流欲
去不得去薄遊成久遊何年是歸日雨淚下孤舟
秋浦錦駝鳥人間天上稀山雞羞渌水不敢照毛衣
兩鬢入秋浦一朝颯已衰猿聲催白髮長短盡成絲
秋浦千重嶺水車嶺最竒天傾欲墮石水拂寄生枝
竒境如畫
千千石楠樹萬萬女貞林山山白鷺滿澗澗白猿吟君
莫向秋浦猿聲碎客心
周南采蘋章連用六于以字十九首青青河畔草連用
六叠字句白詩祖之
邏人横鳥道江祖出魚梁水急客舟疾山花拂面香
江行真景
白髮三千丈緣愁似个長不知明鏡裏何處得秋霜
突然而起四句三折格力極健要是倒装法耳陳師道
云白髮緣愁百尺長語亦自然王安石云繰成白髮三
千丈有斧鑿痕矣
唐汝詢曰託興在意象之外
秋浦田舍翁採魚水中宿妻子張白鷴結罝映深竹
似輞川詩
當塗趙炎少府粉圖山水歌
峨眉高出西極天羅浮直與南溟連名公繹思揮彩筆
驅山走海置眼前滿堂空翠如可掃赤城霞氣蒼梧烟
洞庭瀟湘意渺綿三江七澤情洄㳂驚濤洶湧向何處
孤舟一去迷歸年征帆不動亦不旋飄如隨風落天邊
心搖目斷興難盡幾時可到三山巔西峯峥嶸噴流泉
横石蹙水波潺湲東厓合沓蔽輕霧深林雜樹空芊綿
此中冥昧失晝夜隠几寂聽無鳴蟬長松之下列羽客
對坐不語南昌仙南昌仙人趙夫子妙年歴落青雲士
訟庭無事羅衆賓杳然如在丹青裏五色粉圖安足珍
真仙可以全吾身若待功成拂衣去武陵桃花笑殺人
寫畫似真亦遂驅山走海奔輳腕下杳然如在丹青裏
又以真為畫各有竒趣康樂之模山範水從此另開生
面
漢書梅福為南昌尉棄官去至今傳以為仙
上皇西廵南京歌
誰道君王行路難六龍西幸萬人歡地轉錦江成渭水
天廻玉壘作長安
渭水長安隐寓故都之感且以幸其早還非誇成都佳
麗也
胡震亨曰王弇州以地轉錦江等句不異宋人東狩
錢塘封事夫太白亦詩酒自娛跌宕一生者耳安能
顧語忌拘教義為是屑屑者哉詩人各自寫一性情
各自成一品局固不得取錦袍豪翰強繩以瘦笠苦
藻必同籥吹為善也
劎閣重關蜀北門上皇歸馬若雲屯少帝長安開紫極
雙懸日月照乾坤
述當時事何等明白可作詩史有謂肅宗當避位以請
上皇復辟者有謂惑張良娣徙上皇於南内者皆傅會
之說
沈德潜曰二句上皇三句少帝而以末句總收格法
又别
唐書天寳十五載六月帝幸蜀七月太子即位於靈
武尊帝為上皇天帝改元至德二載十二月上皇至
京師大赦以蜀郡為南京
峨眉山月歌
峨眉山月半輪秋影入平羌江水流夜發清溪向三峽
思君不見下渝州
但覺其工然妙處不傳
劉辰翁曰含情悽惋有竹枝縹緲之音
王世貞曰二十八字中有峨眉山平羌江清溪三峽
渝州使後人為之不勝痕迹矣益見此老鑪錘之妙
江夏行
憶昔嬌小姿春心亦自持為言嫁夫壻得免長相思誰
知嫁商賈令人却愁苦自從為夫妻何曾在鄉土去年
下揚州相送黃鶴樓眼看帆去遠心逐江水流只言期
一載誰謂歴三秋使妾腸欲斷恨君情悠悠東家西舍
同時發北去南來不逾月未知行李游何方作箇音書
能斷絶適來往南浦欲問西江船正見當壚女紅粧二
八年一種為人妻獨自多悲悽對鏡便垂淚逢人只欲
啼不如輕薄兒旦暮長相隨悔作商人婦青春長别離
如今正好同懽樂君去容華誰得知
曲盡怨别之情絮絮可聽豈無膏沐誰適為容末句正
用此意
清溪行
清溪清我心水色異諸水借問新安江見底何如此人
行明鏡中鳥度屏風裏向晚猩猩啼空悲遠遊子
佇興而言鏗然古調一結有言不盡意之妙
贈孟浩然
吾愛孟夫子風流天下聞紅顔棄軒冕白首卧松雲醉
月頻中聖迷花不事君高山安可仰徒此揖清芬
見京兆韋參軍量移東陽
潮水還歸海流人却到吳相逢問愁苦淚盡日南珠
贈韋侍御黃裳二首
太華生長松亭亭凌霜雪天與百尺高豈為微飈折桃
李賣陽豔路人行且迷春光掃地盡碧葉成黃泥願君
學長松慎勿作桃李受屈不改心然後知君子
見君乘驄馬知上太山道此地果摧輪全身以為寳我
如豐年玉棄置秋田草但勖冰壺心無為歎衰老
古道照人得朋友交勉之誼勖君青松心努力保霜雪
立言如此可以不朽
贈裴十四
朝見裴叔則朗如行玉山黃河落天走東海萬里寫入
胸懷間身騎白黿不敢度金高南山買君顧徘徊六合
無相知飄若浮雲且西去
吳昌祺曰有如生龍活虎非世人所可駕馭天實授
之豈人力耶
贈清漳明府姪聿
我李百萬葉柯條布中州天開青雲噐日為蒼生憂小
邑且割雞大刀佇烹牛雷聲動四境惠與清漳流弦歌
詠唐堯脱落隠簮組心和得天真風俗猶太古牛羊散
阡陌夜寢不扃戶問此何以然賢人宰吾土舉邑樹桃
李垂隂亦流芬河堤繞綠水桑柘連青雲趙女不冶容
提籠晝成羣繰絲鳴機杼百里聲相聞訟息鳥下階高
卧披道帙蒲鞭挂簷枝示耻無撲抶琴清月當戶人寂
風入室長嘯無一言陶然上皇逸白玉壺冰水壺中見
底清清光洞毫髮皎潔照羣情趙北美佳政燕南播高
名過客覽行謠因之頌德聲
天開青雲噐日為蒼生憂似范仲淹一流人物心和得
天真以下循良之實藹然可覩為民牧者直當書之於
座右
贈新平少年
韓信在淮隂少年相欺凌屈體若無骨壯心有所憑一
遭龍顔君嘯咤從此興千金荅漂毋萬古共嗟稱而我
竟何為寒苦坐相仍長風入短袂兩手如懷冰故有不
相恤新交寧見矜摧殘檻中虎羈紲韝上鷹何時騰風
雲搏擊申所能
鍾惺曰屈體二句可與老杜嚴僕射詩開口取將相
小心事友生並看寫出英俠本色屈伸之妙
口號贈徵君鴻(自註此公時被徵)
陶令辭彭澤梁鴻入會稽我尋高士傳君與古人齊雲
卧留丹壑天書降紫泥不知楊伯起早晚向關西
格調高朗盧鴻屢徵不起故白詩云爾末句言其當應
召也以伯起期之位置殊高
范德機曰律詩須守規矩此等五言何其嚴哉
唐書本傳鴻博學善書籀廬嵩山開元初備禮徵
再不至五年再詔徵至東都拜諫議大夫固辭還
山
秋日鍊藥院鑷白髮贈元六兄林宗
木落識歲秋瓶冰知天寒桂枝日已綠拂雪凌雲端弱
齡接光景矯翼攀鴻鸞投分三十載榮枯同所歡長吁
望青雲鑷白坐相看秋顔入曉鏡壯髮凋危冠窮與鮑
生賈饑從漂毋餐時來極天人道在豈吟嘆樂毅方適
趙蘇秦初說韓卷舒固在我何事空摧殘
寫懷抱於實境約縱逸於苦調即此可以上軼鮑謝起
句本之淮南子語意竒古
憶襄陽舊遊贈馬少府巨
昔為大堤客曾上山公樓開窗碧嶂滿拂鏡滄江流高
冠佩雄劔長揖韓荆州此地别夫子今來思舊遊朱顔
君未老白髮我先秋壯志恐蹉跎功名若雲浮歸心結
遠夢落日懸春愁空思羊叔子墮淚峴山頭
落日懸春愁自是千古雋句
對雪獻從兄虞城宰
昨夜梁園雪弟寒兄不知庭前看玉樹腸斷憶連枝
劉辰翁曰此詩首二語小夫賤隸誰不能道而學士
大夫或愧之矣古今甚深密義往往於淺易得之藹
然惻然可以感動
贈昇州王使君忠臣
六代帝王國三吳佳麗城賢人當重寄天子借高名巨
海一邊静長江萬里清應須救趙策未肯棄侯嬴
如五六語乃為不負重寄末以侯嬴自比寓意救趙盖
在天寳初亂後也
贈别從甥高五
魚目高泰山不如一璵璠賢甥即明月聲價動天門能
成吾宅相不減魏陽元自顧寡籌略功名安所存五木
思一擲如繩繫窮猿櫪中駿馬空堂上醉人喧黃金久
已罄為報故交恩聞君隴西行使我驚心魂與爾共飄
颻雲天各飛翻江水流或卷此心難具論貧家羞好客
語拙覺辭繁三朝空錯莫對飯却慚冤自笑我非夫生
事多契闊蓄積萬古憤向誰得開豁天地一浮雲此身
乃毫末忽見無端倪太虚可包括去去何足道臨岐空
復愁肝膽不楚越山河亦衾裯雲龍若相從明主會見
收成功解相訪溪水桃花流
首道贈意繼敘别情白盖與高最厚善者自笑我非夫
一段開豁心胸遐矚曠覽沈鬱頓挫意近杜陵從此一
氣雙收聲情倍振使無後幅之雄健則氣味衰颯矣大
家風格如是
醉後贈從甥高鎮
馬上相逢揖馬鞭客中相見客中憐欲邀擊筑悲歌飲
正值傾家無酒錢江東風光不借人枉殺落花空自春
黃金逐手快意盡昨日破産今朝貧丈夫何事空嘯傲
不如燒却頭上巾君為進士不得進我被秋霜生旅鬢
時清不及英豪人三尺童兒重廉藺匣中盤劎裝䱜魚
閒在腰間未用渠且將換酒與君醉醉歸託宿吳專諸
有觸而鳴微露憤意醉後披寫自饒天趣
蕭士贇曰此太白少年任俠之作
李白上裴長史書曰昔東游維揚不逾一年散金三
十餘萬有落魄公子悉皆濟之
贈秋浦柳少府
秋浦舊蕭索公庭人吏稀因君樹桃李此地忽芳菲搖
筆望白雲開簾當翠微時來引山月縱酒酣清暉而我
愛夫子淹留未忍歸
其人有為政之實於一起見之
中丞宋公以吳兵三千赴河南軍次尋陽脫予之
囚參謀幕府因贈之
獨坐清天下專征出海隅九江皆渡虎三郡盡還珠組
練明秋浦樓船入郢都風高初選將月滿欲平胡殺氣
横千里軍聲動九區白猿慙劍術黃石借兵符戎虜行
當翦鯨鯢立可誅自憐非劇孟何以佐良圖
劉辰翁曰句句壯末韻更佳
范德機曰發端雄渾而嚴真長律起辭也
胡震亨曰排律起句極宜冠冕雄渾不得作小家語
如此篇之類最為得體
流夜郎贈辛判官
昔在長安醉花柳五侯七貴同杯酒氣岸遥凌豪士前
風流肯落他人後夫子紅顔我少年章臺走馬著金鞭
文章獻納麒麟殿歌舞淹留玳瑁筵與君自謂長如此
寧知草動風塵起函谷忽驚胡馬來秦宫桃李向明開
我愁遠謫夜郎去何日金雞放赦回
中間轉捩處甚健
蕭士贇曰向明者向陽花木之義指同時儕類如辛
判官之輩因兵興之際不次被用為人桃李我獨遭
謫也
贈常侍御
安石在東山無心濟天下一起振横流功成復瀟灑大
賢有卷舒季葉輕風雅匡復屬何人君為知音者傳聞
武安將氣振長平瓦燕趙期洗清周秦保宗社登朝若
有言為訪南遷賈
一往饒清剛之氣
贈易秀才
少年解長劎投贈即分離何不斷犀象精光暗往時蹉
跎君自惜竄逐我因誰地遠虞翻老秋深宋玉悲空摧
芳桂色不屈古松姿感激平生意勞歌寄此辭
不屑屑排比聲律氣骨清蒼自成高調空摧芳桂色不
屈古松姿所謂冠佩芳澤而昭質未虧露本色處故可
諷詠不置
經亂離後天恩流夜郎憶舊遊書懷贈江夏韋太
守良宰
天上白玉京十二樓五城仙人撫我頂結髮受長生誤
逐世間樂頗窮理亂情九十六聖君浮雲挂空名天地
賭一擲未能忘戰争試涉霸王略將期軒冕榮時命乃
大謬棄之海上行學劎翻自哂為文竟何成劎非萬人
敵文竊四海聲兒戱不足道五噫出西京臨當欲去時
慷慨淚沾纓歎君倜儻才標舉冠羣英開筵引祖帳慰
此遠徂征鞍馬若浮雲送余驃騎亭歌鐘不盡意白日
落昆明十月到幽州戈鋋若羅星君王棄北海掃地借
長鯨呼吸走百川燕然可摧傾心知不得語却欲棲蓬
瀛彎弧懼天狼挾矢不敢張攬涕黃金臺呼天哭昭王
無人貴駿骨騄耳空騰驤樂毅儻再生於今亦奔亡蹉
跎不得意驅馬還貴鄉逢君聽弦歌肅穆坐華堂百里
獨太古陶然卧羲皇徵樂昌樂館開筵列壺觴賢豪間
青蛾對燭儼成行醉舞紛綺席清歌繞飛梁歡娛未終
朝秩滿歸咸陽祖道擁萬人供帳遥相望一别隔千里
榮枯異炎涼炎涼幾度改九土中横潰漢甲連胡兵沙
塵暗雲海草木搖殺氣星辰無光彩白骨成丘山蒼生
竟何罪函關壯帝居國命懸哥舒長戟三十萬開門納
兇渠公卿如犬羊忠讜醢與葅二聖出遊豫兩京遂丘
墟帝子許專征秉旄控強楚節制非桓文軍師擁熊虎
人心失去就賊勢騰風雨惟君固房陵誠節冠終古僕
卧香爐頂餐霞潄瑶泉門開九江轉枕下五湖連半夜
水軍來潯陽滿旌旃空名適自誤廹脅上樓船徒賜五
百金棄之若浮煙辭官不受賞翻謫夜郎天夜郎萬里
道西上令人老掃蕩六合清仍為負霜草日月無偏照
何由訴蒼昊良牧稱神明深仁恤交道一忝青雲客三
登黃鶴樓顧慙禰處士虚對鸚鵡洲樊山霸氣盡寥落
天地秋江帶峨眉雪川横三峽流萬舸此中來連帆過
揚州送此萬里目曠然散我愁紗窗倚天開水樹綠如
髮窺日畏銜山促酒喜得月吳娃與越艷窈窕誇鉛紅
呼來上雲梯含笑出簾櫳對客小垂手羅衣舞春風賓
跪請休息主人情未極覽君荆山作江鮑堪動色清水
出芙蓉天然去雕飾逸興横素襟無時不招尋朱門擁
虎士列戟何森森剪鑿竹石開縈流漲清深登臺坐水
閣吐論多英音片辭貴白璧一諾輕黃金謂我不愧君
青鳥明丹心五色雲間鵲飛鳴天上來傳聞赦書至却
放夜郎廻暖氣變寒谷炎煙生死灰君登鳳池去忽棄
賈生才桀犬尚吠堯匈奴笑千秋中夜四五歎常為大
國憂旌旆夾兩山黃河當中流連雞不得進飲馬空夷
猶安得羿善射一箭落旄頭
白之從璘辟也蘇軾辨其由於迫脅論甚平允此篇歴
敘交遊始末而白生平蹤跡亦略見於此十月到幽州
一段盖白自被放後北遊燕趙觀聽形勢知禄山之必
叛尾大不掉之害欲言不能述之猶覺痛切至於潼關
失守江陵煽亂與白之為璘所脅受累遠謫無不明如
指掌結尾一段慮廟堂之無人憂將帥之不一而賊之
不得速平與前遥相照應通篇以交情時勢互為經緯
汪洋灝瀚如百川之灌河如長江之赴海卓乎大篇可
與北征並峙
胡震亨曰太白永王璘一事論者不失之刻即曲為
諱失之誣惟蔡寬夫之說為衷其言云太白非從人
為亂者盖其學本出縱横以氣俠自任當中原擾攘
時欲藉之以立竒功耳其詩曰空名適自誤廹脅上
樓船又曰南風一掃胡塵淨西入長安到日邊亦可
見其志矣大抵才高意廣如孔北海之徒固未必有
成功而知人料事尤其所難議者或責以璘之猖獗
而欲仰以立事不能如孔巢父蕭穎士察於未萌斯
可矣若其志亦可哀矣斯言也起太白於九原儻亦
心服
贈漢陽輔錄事
鸚鵡洲横漢陽渡水引寒煙沒江樹南浦登樓不見君
君今罷官在何處漢口雙魚白錦鱗令傳尺素報情人
其中字數無多少祇是相思秋復春
煙江風景登樓所見即此發端接出懷人之意最有氣
格
贈盧司戶
秋色無遠近出門盡寒山白雲遥相識待我蒼梧間借
問盧躭鶴西飛幾歲還
高調妙於省淨
譚元春曰起二句後代清語領此一派
贈從弟南平太守之遥
少年不得意落魄無安居願隨任公子欲釣吞舟魚常
時飲酒逐風景壯心遂與功名疎蘭生谷底人不鋤雲
在高山空卷舒漢家天子馳駟馬赤車蜀道迎相如天
門九重謁聖人龍顔一解四海春彤庭左右呼萬歲拜
賀明主收沉淪翰林秉筆回英眄麟閣峥嶸誰可見承
恩初入銀臺門著書獨在金鑾殿龍駒雕鐙白玉鞍象
牀綺席黃金盤當時笑我微賤者却來請謁為交歡一
朝謝病遊江海疇昔相知幾人在前門長揖後門關今
日結交明日改愛君山岳心不移隨君雲霧迷所為夢
得池塘生春草使我長價登樓詩别後遥傳臨海作可
見羊何共和之
炎而附寒而去自是俗情之薄翟公書門殷浩咏詩白
何見之晚耶蘭生谷底二句逸韻可賞復有深味末四
語用古入化别具清新之致
流夜郎半道承恩放還兼欣剋復之美書懷示息
秀才
黃口為人羅白龍乃魚服得罪豈怨天以愚陷網目鯨
鯢未翦滅豺狼屢翻復悲作楚地囚何日秦庭哭遭逢
二明主前後兩遷逐去國愁夜郎投身竄荒谷半道雪
屯蒙曠如鳥出籠遥欣剋復美光武安可同天子廵劎
閣儲皇守扶風揚袂正北辰開襟攬羣雄胡兵出月窟
雷破關之東左掃因右拂旋收洛陽宫廻輿入咸京席
卷六合通叱咤開帝業手成天地功大駕還長安兩日
忽再中一朝讓寳位劎璽傳無窮媿無秋毫力誰念矍
鑠翁弋者何所慕高飛仰冥鴻棄劎學丹砂臨鑪雙玉
童寄言息夫子歲晚陟方蓬
引罪自咎無怨尤之心有睠顧之誠不失忠厚本旨
宿清溪主人
夜到清溪宿主人碧巖裏簷楹挂星斗枕席響風水月
落西山時啾啾夜猨起
竒語得自眼前
巴陵贈賈舍人
賈生西望憶京華湘浦南遷莫怨嗟聖主恩深漢文帝
憐君不遣到長沙
可謂深婉蕭士贇以此與前篇為非白作觀其氣味非
白不辦
贈從弟宣州長史昭
淮南望江南千里碧山對我行倦過之半落青天外宗
英佐雄郡水陸相控帶長川豁中流千里瀉吳會君心
亦如此包納無小大搖筆起風霜推誠結仁愛訟庭垂
桃李賓館羅軒盖何意蒼梧雲飄然忽相會才將聖不
偶命與時俱背獨立山海間空老聖明代知音不易得
撫劎增感慨當結九萬期中途莫先退
陳情贈友人
延陵有寳劎價重千黃金觀風歴上國暗許故人深歸
來挂墳松萬古知其心懦夫感達節壯士激青衿鮑生
薦夷吾一舉置齊相斯人無良朋豈有青雲望臨財不
苟取推分固辭讓後世稱其賢英風邈難尚論交但若
此友道孰云喪多君騁逸藻掩映當時人舒文振頽波
秉德冠彛倫卜居乃此地共井為比鄰清琴弄雲月美
酒娛冬春薄德中見損忽之如遺塵英豪未豹變自古
多艱辛他人縱以疎君意宜獨親奈何成離居相去復
幾許飄風吹雲霓蔽目不得語投珠冀相報按劎恐相
距所思採芳蘭欲贈隔荊渚沈憂心若醉積恨淚如雨
願假東壁輝餘光照貧女
披露胸懷不作齪齪之態敘乖隔處極為微婉得風人
之意
贈錢徵君少陽
白玉一杯酒綠楊三月時春風餘幾日兩鬢各成絲秉
燭唯須飲投竿也未遲如逢渭川獵猶可帝王師
登敬亭山南望懷古贈竇主簿
敬亭一廻首目盡天南端仙者五六人常聞此遊盤谿
流琴高水石聳麻姑壇白龍降陵陽黃鶴呼子安羽化
騎日月雲行翼鴛鸞下視宇宙間四溟皆波瀾汰絶目
下事從之復何難百歲落半途前期浩漫漫彊食不成
味清晨起長歎願隨子明去鍊火燒金丹
經亂後將避地剡中留贈崔宣城
雙鵝飛洛陽五馬渡江徼何意上東門胡雛更長嘯中
原走豺虎烈火焚宗廟太白晝經天頽陽掩餘照王城
皆蕩覆世路成奔峭四海望長安嚬眉寡西笑蒼生疑
落葉白骨空相弔連兵似雪山破敵誰能料我垂北溟
翼且學南山豹崔子賢主人歡娛每相召胡床紫玉笛
却坐青雲叫楊花滿州城置酒同臨眺忽思剡溪去水
石遠清妙雪盡天地明風開湖山貌悶為洛生詠醉發
吳越調赤霞動金光日足森海嶠獨散萬古意閒垂一
溪釣猿近天上啼人移月邊櫂無以墨綬苦來求丹砂
要華髮長折腰將貽陶公誚
竒辭絡繹行以蒼峭之氣直達所懷絶無長語謝朓驚
人此故不減
楊慎曰梁虞騫詩落暉散長足細雨織斜文太白亦
用其字然其驚人泣鬼則劉勰所謂自鑄偉辭前無
古人者乎
吳昌祺曰悲壯處亦七哀之遺
御選唐宋詩醇卷五
