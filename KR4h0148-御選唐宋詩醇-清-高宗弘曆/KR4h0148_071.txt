御選唐宋詩醇卷三十四
眉山蘇軾詩三
韓子華石淙莊
絳侯百萬兵尚畏書牘背功名意不己數與危機會我
公抱絶識凛澟鎮橫潰欲收伊吕迹遠與巢由對誓言
雖未從久巳斷諸内區區為懷祖頗覺羲之隘此身隨
造物一葉舞澎湃田園不早定歸宿終安在彼美石淙
莊每到百事廢泉流知人意屈折作濤瀨寒光洗肝鬲
清響跨竽籟我舊門前客放言不自外園中亦何有薈
蔚可勝計請公試回首歲晚餘蒼檜
此蓋嫉世之貪位冐禄者軾通道藏嘗撰廣成子解故
有取乎老莊知足不辱之旨非為韓絳有手疏之詞遂
順其意而稱道之也
施元之曰韓獻肅公名絳字子華父忠憲公名億平
日嘗語子弟進取在於止足寵祿不可過溢以故子
華服闋誓墓年五十遽請謝事最後手疏言昔晉王
羲之去郡不仕嘗自誓於父母墓前朝廷以其誓苦
不復召之臣今志願雖與羲之頗殊然誓於先臣墓
前則無異矣區區之志中外士大夫多有知者即非
臣今日輕有去就妄干退閒也章屢上終不允後拜
觀文殿學士元祐二年以司空檢校太尉致仕此詩
多用子華表意
立秋日禱雨宿靈隱寺同周徐二令
百重堆案掣身閒一葉秋聲對榻眠牀下雪霜侵戶月
枕中琴筑落階泉﨑嶇世味嘗應遍寂寞山栖老漸便
惟有問農心尚在起占雲漢更茫然
禱雨而曰百重堆案掣身閒幾與嵇康書中言性不耐
煩而以游山澤觀魚鳥為樂者無異矣有末二句一証
出心事遂覺滿紙閒情俱成警色
病中遊祖塔院
紫李黃瓜村路香烏紗白葛道衣凉閉門野寺松陰轉
欹枕風軒客夢長因病得閒殊不惡安心是藥更無方
道人不惜階前水借與匏樽自在嘗
不須矜才使氣興會所到後人自百摹不到筆底定有
神力護持
徐一䕫曰大慈定慧禪寺者唐寰中禪師之道場也
宋太平興國中寺以南泉願臨濟元無著喜趙州諗
巖頭奯雪峰存俱至兹山與中禪師激揚宗旨故又
名祖塔院元祐間蘇長公守桂有詩見於家集
柏堂
道人手種幾生前鶴骨龍姿尚宛然雙幹一先神物化
九朝三見太平年忽驚華構依巖出乞與佳名到處傳
此栢未枯君記取灰心聊伴小乘禪
雙幹句人所能道也九朝句對法不測之至九朝施注謂
自陳隋唐五代至宋也
孤山二詠序曰孤山有陳時栢二株其一為人所薪
山有老人自為兒已見其枯矣然堅悍如金石愈於
未枯者僧志詮作堂於其側名之曰栢堂堂與白公
居易竹閣相連屬
與述古自有美堂乘月夜歸
娟娟雲月稍侵軒㶑㶑星河半隱山魚鑰未收清夜永
鳳簫猶在翠微間凄風瑟縮經絃柱香霧凄迷著髻鬟
共喜使君能鼓樂萬人争看火城還
起二句乃月夜恒有之景寫來却自引人入勝魚鑰二
句夜歸也凄風二句乘月也讀之氣和音雅令人神遊
於時世之昇平覺詩中魚鑰鳳簫絃柱髻鬟等都無一
字泛設而以萬人争看使君之歸作結又見為政風流
極一時之勝賞矣
有美堂暴雨
遊人脚底一聲雷滿座頑雲撥不開天外黑風吹海立
浙東飛雨過江來十分㶑灧金樽凸千杖敲鏗羯鼓催
喚起謫仙泉灑面倒傾鮫室瀉瓊瑰
寫暴雨非此傑句不稱但以用杜賦中字為采藻鮮新
淺之乎論詩矣且亦必有浙東句作對情景乃合有美堂在郡
城吳山其地正與海門相望故非率爾操觚者唐賢名句中惟
駱賓王靈隠寺詩樓觀滄海日門對浙江潮一聯足相配敵
西清詩話曰少陵文自古奥如九天之雲下垂四海之
水皆立其語磊落驚人東坡有美堂詩云天外黑風
吹海立盖出此也
容齋四筆曰東坡在杭州作有美堂會客詩頷聯云
天外黑風吹海立浙東飛雨過江來讀者疑海不能
立黃魯直曰是蓋為老杜所誤因舉三大禮賦朝獻太清宫
云九天之雲下垂四海之水皆立以告之一者皆句語雄傑前無古
人坡和陶停雲詩有雲屯九河雪立三江之句亦用此也
登玲瓏山
何年僵立兩蒼龍瘦脊盤盤尚倚空翠浪舞翻紅罷亞
白雲穿破碧玲瓏三休亭上工延月九折巖前巧貯風
脚力盡時山更好莫將有限趁無窮
用紅罷亞對碧玲瓏集内律詩每用此體遂為後人開
一門逕三休九折即是山中巖亭之名故緊接玲瓏句
為題正面結處别作喚醒語流韻悠然
臨安圖經曰玲瓏山兩山屹起盤曲九折上通絶頂
名曰九折巖行百許步有亭下瞰百里名三休亭
宿九仙山
風流王謝古仙真一去空山五百春玉室金堂餘漢士
桃花流水失秦人困眠一榻香凝帳夢遶千巖冷逼身
夜半老僧呼客起雲峰缺處湧冰輪
後四句磊砢妥帖便入錢劉集中亦稱警策
宿海會寺
籃輿三日山中行山中信美少曠平下投黃泉上靑冥
綫路每與猿猱争重樓束縛遭澗坑兩股酸哀飢腸鳴
北渡飛橋踏彭鏗繚垣百步如古城大鐘橫撞千指迎
高堂延客夜不扃杉槽漆斛江河傾本來無垢洗更輕
倒牀鼻息四鄰驚紞如五鼓天未明木魚呼粥亮且清
不聞人聲聞履聲
自行路而宿自宿而天明直記叙一時事耳不聞人聲
聞履聲寫幽寂之致颯颯紙上
漫叟詩話曰嘗見陳本明論詩云前輩謂作詩當言
用勿言體則意深矣若東坡詩言冷則云可嚥不可
潄言静則云不聞人聲聞履聲之類本明何從得此
徑山道中次韻荅周長官兼贈蘇寺丞
年來戰紛華頗覺夫子勝欲求五畆宅灑掃樂清淨學
道恨日淺問禪慙聽瑩聊為山水行遂此麋鹿性獨遊
吾未果覓伴誰復聽吾宗古遺直窮達付前定餔糟醉
方熟灑面呼不醒奈何效燕蝠屢欲争晨暝不如從我
遊高論發犀柄溪南渡橫木山寺稱小徑幽尋自兹始
歸路微月映南望功臣山雲外盤飛磴三更渡錦水再
宿留石鏡緬懷周與李能作洛生詠明朝三子至詩律
嚴號令籃輿置紙筆得句輕千乘玲瓏苦竒秀名實巧
相稱九仙更幽絶笑語千山應空巖側破罋飛溜灑浮
磬山前見虎迹候吏鐃鼓競我生本艱竒塵土滿釜甑
山禽與野獸知我久蹭蹬笑謂候吏還禦虎吾有命徑
山雖云遠行李稍可併頗訝王子猷忽起山陰興但報
菊花開吾當理歸榜(自注太平寺俗號小徑山)
一往平叙不復作沈鬱頓挫之勢後忽從山前見虎迹
發出議論竒文蔚起匪夷所思
初自徑山歸述古召飲介亭以病先起
西風初作十分凉喜見新橙透甲香遲暮賞心驚節物
登臨病眼怯秋光慣眠處士雲菴裏醉倚佳人錦瑟傍
猶有夢回清興在臥聞歸路樂聲長
九日尋臻闍棃遂泛小舟至勤師院二首(錄一首)
湖上靑山翠作堆蔥蔥欝欝氣佳哉笙歌叢裏抽身出
雲水光中洗眼來白足赤髭迎我笑拒霜黃菊為誰開
明年桑苧煎茶處憶著衰翁首重迴(自注皎然有九日與陸羽煎茶詩羽)
(自號桑苧翁余來年九日去此久矣)
此篇乃己至勤師院而作承前一首結句扁舟又截平
湖去欲訪孤山支道林說來但前首東閣郎君之句殊
嫌無著不似此篇之開拓頓宕也笙歌雲水一聯尤為
卓立傑出
九日舟中望見有美堂上魯少卿飲以詩戲之二
首(錄一首)
指顧雲間數點紅笙歌正擁紫髯翁誰知愛酒龍山客
卻在漁舟一葉中
西湖志曰咸淳臨安志有美堂錢氏初建江亭於此
當在吳山最高處左江右湖故為登臨之勝東坡有
舟中望見有美堂上魯少卿飲處詩言舟中望見則
必西湖舟中也舊志言堂在郡城内又可見古城介
在吳山外矣此堂故址當在吳山無疑西湖遊覽志
載有美堂在鳳凰山者誤也
次韻周長官壽星院同餞魯少卿
瑠璃百頃水仙家風静湖平響釣車寂歴疎松欹晚照
伶俜寒蝶抱秋花困眠不覺依蒲褐歸路相將踏桂華
更著綸巾披鶴氅他年應作畫圖誇
寶山新開徑
藤梢橘刺元無路竹杖㯶鞋不用扶風自遠來聞笑語
水分流處見江湖回觀佛骨靑螺髻踏遍仙人碧玉壺
野客歸時山月上棠棃葉戰暝禽呼
明雋淸圓兼得象外之趣
和錢安道寄惠建茶
我官於南今幾時嘗盡溪茶與山茗胷中似記故人面
口不能言心自省為君細說我未暇試評其略差可聽
建溪所産雖不同一一天與君子性森然可愛不可慢
骨淸肉膩和且正雪花雨脚何足道啜過始知真味永縱
復苦硬終可錄汲黯少戇寬饒猛草茶無賴空有名高
者妖邪次頑懭體輕雖復強浮汎性滯偏工嘔酸冷其
間絶品豈不佳張禹縱賢非骨鯁葵花玉&KR1639;不易致道
路幽嶮隔雲嶺誰知使者來自西開緘磊落收百餅嗅
香嚼味本非别透紙自覺光炯炯粃糠團鳳友小龍奴
隸日注臣雙井收藏愛惜待佳客不敢包裹鑽權倖此
詩有味君勿傳空使時人怒生癭
建茶以比君子草茶以比小人君子和且正者也和故
可愛正故不可慢小人體輕而性滯但有妖邪頑懭而
己記曰其言明且清易曰其言曲而中詩兼有之
烏臺詩案曰錢顗在秀州監稅舊曾作臺官始於秀
州與之相見後錢顗作詩送茶來某作詩謝之草茶
無賴二句以譏世之小人若不謟媚妖邪須頑懭狠
劣也體輕性滯二句以譏小人體輕浮而性滯泥也
其間絶品二句以譏小人如張禹雖有學問細行謹
飭終非骨鯁之人也收藏愛惜四句以譏小人有以
好茶鑽求富貴權要者見此詩當大怒也
歸田錄曰臘茶出於建劍草茶盛於兩浙兩浙之品
日注為第一自景祐以後洪州雙井白芽漸盛近歲
製作尤精囊以紅紗不過一二兩以常茶十數斤養
之用避暑濕之氣其品遠出日注上遂為草茶第一
夜至永樂文長老院文時臥病退院
夜聞巴叟臥荒村來打三更月下門往事過年如昨日
此身未死得重論老非懷土情相得病不開堂道益尊
惟有孤栖舊時鶴舉頭見客似長言
善說無生可知坐在立忘未是西來大意
除夜野宿常州城外二首
行歌野哭兩堪悲遠火低星漸向微病眼不眠非守歲
鄉音無伴苦思歸重衾脚冷知霜重新沐頭輕感髮稀
多謝殘燈不嫌客孤舟一夜許相依
南來三見歲云徂直恐終身走道塗老去怕看新歴日
退歸擬學舊桃符烟花己作青春意霜雪偏尋病客䰅
但把窮愁博長健不辭最後飲屠蘇
令節羈情孤燈遥夜所感愴者深而以温柔敦厚出之
依依脈脈味以淡而彌長
容齋續筆曰今人元日飲屠蘇酒自小者起相傳已
久然固有來處後漢李膺杜密以黨人同繫獄值元
日於獄中飲酒曰正旦從小起時鏡新書晉董勛云
正旦飲酒先從小者何也勛曰俗以小者得歲故先
酒賀之老者失時故後飲酒初學記載四民月令云
正旦飲酒次第當從小起以年小者起先顧况云還
丹寂寞羞明鏡手把屠蘇讓少年方干云纔酌屠蘇
定年齒坐中皆笑鬢毛斑然則尚矣東坡亦云但把
窮愁博長健不辭最後飲屠蘇其義亦然
古纏頭曲
鵾絃鐵撥世無有樂府舊工惟尚叟一生喙硬眼無人
坐此困窮今白首翠鬟女子年十七指法己似呼韓婦
驚帆渡海風掣迴滿面塵沙和淚垢靑衫不逢湓浦客
紅袖謾插曹綱手爾來一見哀駘陀便著臂韝躬井臼
我慙貧病百不足強對黃花飲白酒轉關濩索動有神
雷輥空堂戰窗牖四絃一抹擁袂立再拜十分為我壽
世人只解錦纏頭與汝作詩傳不朽
亦為琵琶女子而作却不規橅江州琵琶行古有名作
須變調以勝之并題目亦隱其名曰古纏頭曲特於結
處表出作詩之意以見實有其人與事不是寓言十九
也白以排蕩宛轉入情此以簡净遒鍊入古
惠山謁錢道人烹小龍團登絶頂望太湖
踏遍江南南岸山逢山未免更留連獨擕天上小團月
來試人間第二泉石路縈回九龍脊水光翻動五湖天
孫登無語空歸去半嶺松聲萬壑傳
有橫絶太空之槪灑豁襟抱亦如聽蘇門長嘯響動林
谷
虎丘寺
入門無平田石路穿細嶺陰風生澗壑古木翳潭井湛
盧誰復見秋水光耿耿鐵花秀巖壁殺氣噤蛙黽幽幽
生公堂左右立頑礦當年或未信異類服精猛胡為百
歲後仙鬼互馳騁窈然留清詩讀者為悲哽東軒有佳
致雲水麗千頃熙熙覽生物春意破淒冷我來屬無事
暖日相與永喜鵲翻初旦愁鳶蹲落景坐見漁樵還新
月溪上影悟彼良自咍歸田行可請
作虎丘詩者多是緣情綺靡若此詩則但見其幽折
閒静耳是非時會不同乃其命筆取材别開生徑觀前
此白居易於東武丘有怪石千僧坐靈池一劍沈之句
於西武丘有搖曳雙紅旆娉婷十翠娥之句烏鵲黃鸝
紅欄綠浪唐時已極繁華艷冶矣故知此詩是有意避
喧力求岑寂也
趙次公曰清遠道士與沈恭子同遊虎丘寺有詩歴
論商周及近代二千年事顔真卿為之刻石又鬼詩
云靑松多悲風蕭蕭淸且哀白日徒昭昭不照長夜
臺李道昌為刺史奏其事陸龜蒙皮日休松陵唱和
皆及之
常潤道中有懷錢塘寄述古五首(錄一首)
草長江南鸎亂飛年來事事與心違花開後院還空落
燕入華堂怪未歸世上功名何日是樽前點檢幾人非
去年柳絮飛時節記得金籠放雪衣(自注杭人以放鴿為太守夀)
慨當以慷憂思難忘此詩結句集内有放鴿為壽之
自注趙堯卿遂引唐譚賓錄言天寶宫中呼白鸚鵡為
雪衣此詩借呼鴿為雪衣然考田汝成西湖志稱東坡
有真蹟云杭州營妓周韶能詩子容過杭述古飲之韶
泣求落籍子容曰可作一絶韶援筆立成曰隴上巢空
歲月驚忍看回首自梳翎開籠若放雪衣女長念觀音
般若經韶時有服衣白一坐嗟歎遂落籍此詩寄述古
蓋指此事故曰記得金籠放雪衣雪衣正用白鸚鵡事
不必借呼放鴿也詩作如是解與前後數詩亦正相類
然軾自注故作隱語豈其避謗歟
金山寺與柳子玉飲大醉臥寶覺禪榻夜分方醒
書其壁
惡酒如惡人相攻劇刀箭頽然一榻上勝之以不戰詩
翁氣雄拔禪老語清軟我醉多不知但覺紅綠眩醒時
江月墮摵摵風響變惟有一龕燈二豪俱不見
豪放精悍全是規倣頌酒之篇
大風留金山兩日
塔上一鈴獨自語明日顛風當斷渡朝來白浪打蒼崖
倒射軒窗作飛雨龍驤萬斛不敢過漁艇一葉從掀舞
細思城市有底忙郤笑蛟龍為誰怒無事久留童僕怪
此風聊得妻孥許灊山道人獨何事夜半不眠聽粥鼓
明日顛風當斷渡七字即鈴語也竒思得自天外軒窗
飛雨寫風浪之景真能狀丹靑所莫能狀末忽念及灊
山道人不眠而聽粥鼓想其濡墨揮毫真有御風蓬萊
汎彼無垠之妙
冷齋夜話曰對句法詩人窮盡其變不過以事以意
以出處具備謂之妙如荆公曰平日離愁寬帶眼迄
今歸思滿琴心又曰欲寄荒寒無善畫賴傳悲壯有
能琴乃不若東坡微意特竒如曰見說騎鯨遊汗漫
也曾捫虱話酸辛又曰龍驤萬斛不敢過漁艇一葉
從掀舞以鯨為虱對以龍驤為漁艇對大小氣焰之
不等其意若玩世謂之秀傑之氣終不沒者此類是
也
游鶴林招隱二首
郊原雨初霽春物有餘妍古寺滿修竹深林聞杜鵑睡
餘柳花墮目眩山櫻然西窗有病客危坐看香烟
行歌白雲嶺坐詠修竹林風輕花自落日薄山半陰澗
草誰復識聞香杳難尋時見城市人幽居惜未深
二作風格清腴絶似韋柳
無錫道中賦水車
翻翻聯聯銜尾鴉犖犖确确蛻骨蛇分疇翠浪走雲陣
刺水綠鍼抽稻芽洞庭五月欲飛沙鼉鳴窟中如打衙
天公不見老翁泣喚取阿香推雷車
只是體物著題觸處靈通别成竒光異彩想當施手時
巨刃摩天揚此之謂也賦物得此神力罕匹
過永樂文長老巳卒
初驚鶴瘦不可識旋覺雲歸無處尋三過門間老病死
一彈指頃去來今存亡慣見渾無淚鄉井難忘尚有心
欲向錢塘訪圓澤葛洪川畔待秋深
寄感嘆於解脫輓長老合作如是語
聽僧昭素琴
至和無攫醳至平無按抑不知微妙聲究竟從何出散
我不平氣洗我不和心此心知有在尚復此微吟
是真識琴中意者朱絃疏越可以釋躁平矜
僧惠勤初罷僧職
軒軒靑田鶴欝欝在樊籠旣為物所縻遂與吾軰同今
來始謝去萬事一笑空新詩如洗出不受外垢蒙淸風
入齒牙出語如風松霜髭茁病骨飢坐聽午鐘非詩能
窮人窮者詩乃工此語信不妄吾聞諸醉翁
能不為外垢所蒙不待罷職而詩乃工也惠勤先為歐
陽所知故又舉詩窮益工之語以諷之與序惠勤詩集
同意
遊靈隱高峰塔
言遊高峰塔蓐食治野裝火雲秋未衰及此初旦涼霧
霏巖谷暗日出草木香嘉我同來人久便雲水鄉相勸
小舉足前路高且長古松攀龍蛇怪石坐牛羊漸聞鐘
磬音飛鳥皆下翔入門空有無雲海浩茫茫惟見聾道
人老病時絶糧問年笑不荅但指穴藜牀心知不復來
欲歸更徬徨贈别留匹布今歲天蚤霜
霧霏日出未舉足而景象旣殊古松怪石及經行而應
接不暇漸聞鐘磬音飛鳥皆下翔十字畫出古寺清晨
登高覽勝之妙入門以後但記一時與道人留連贈荅
語盡便住象外傳神正復無際
邵長蘅曰三國管寧常坐一木榻積五十餘年未嘗
箕股榻上當膝處皆穿按穴藜牀似用其意故王注
引此存之
志林曰靈隱寺後高峰塔一上五里上有高僧不下
三十餘年矣
新城陳氏園次鼂補之韻
荒凉廢圃秋寂歴幽花晚山城巳窮僻况與城相遠我
來亦何事徙倚望雲巘不見苦吟人清樽為誰滿
淡而能腴王韋後絶無僅有
與毛令方尉游西菩提寺二首
推擠不去己三年魚鳥依然笑我頑人未放歸江北路
天教看盡浙西山尚書清節衣冠後處士風流水石間
一笑相逢那易得數詩狂語不須刪
路轉山腰足未移水清石瘦便能竒白雲自占東西嶺
明月誰分上下池黑黍黃粱初熟後朱柑綠橘半甜時
人生此樂須天賦莫遣兒郎取次知
首作不露刻斵經營之迹自成高唱五六用毛玠方干
貼二人姓此本古法少陵集中多有之僧祖可謂毛令
是毛玠之後或并疑方尉是方干後人妄矣次作白雲
句承石瘦來明月句承水清來黑黍黃粱池旁之所見
也朱柑綠橘嶺上之所植也錯雜寫來自然合拍惟其
才大而氣雄故雖清白黑黃等字叠見不嫌其複
張安國曰案於潛縣圖經毛君寶同尉方君武與東
坡於熙寧七年八月廿七日同遊西菩提山明智院
石刻存焉
聽賢師琴
大絃春温和且平小絃廉折亮以清平生未識宫與角
但聞牛鳴盎中雉登木門前剝啄誰叩門山僧未閒君
勿嗔歸家且覓千斛水淨洗從前筝笛耳
聽穎師琴詩曲中疾徐之節聽賢師琴詩别傳離合之
神兩詩足以並峙義海俗工譽韓毁蘇復齋漫錄直以
不學斥之最堪砭愚擊蒙
西清詩話曰三吳僧義海以琴名世六一居士嘗問
東坡琴詩孰優東坡荅以退之聽潁師琴公曰此祗
是聽琵琶耳或以問海海曰歐陽公一代英偉然斯
語誤矣退之深得其趣未易譏評也東坡後有聽惟
賢琴詩詩成欲寄歐公而公亡每以為恨客復以問
海海曰東坡詞氣倒山傾海然亦未知琴春温和且
平廉折亮以清凡絲聲皆然何獨琴也又特言大小
絃聲不及指下之韻牛鳴盎中雉登木㮣言宫角耳
八音宫角皆然何獨絲也聞者以海為知言余嘗考
今昔琴譜謂宫者非宫角者非角又五調迭犯特宫
聲為多與五音之正者異此又坡所未知也
復齋漫錄曰元微之詩爾生不我待我願裁為琴宫
絃春似君君若春日臨商絃廉似臣臣作旱天霖蓋
取史記騶忌子聞齊威王鼓琴而為說曰大絃濁以
春温者君也小絃廉折以清者相也西清詩話乃云
東坡聽惟賢琴有大絃春温和且平小絃廉折亮以
淸之句至謂東坡未知琴趣不獨琴為然殊不知亦
取騶琴之事耳可謂不學
除夜病中贈段屯田
龍鍾三十九勞生己強半歲暮日斜時還為昔人歎(自注)
(樂天詩云行年三十九歲暮日斜時)今年一線在那復堪把玩欲起強持
酒故交雲雨散惟有病相尋空齋為老伴蕭條燈火冷
寒夜何時旦倦僕觸屏風飢鼯嗅空案數朝閉閤臥霜
髮秋蓬亂傳聞使者來策杖就梳盥書來苦安慰不怪
造請緩大夫忠烈後高義金石貫要當擊權豪未肯覷
衰懦此生何所似暗盡灰中炭歸田計已决此邦聊假
館三徑麤成資一枝有餘暖願君更信宿庶奉一笑粲
除夜無聊病中落寞因得段書遂一氣寫出讀暗盡灰
中炭五字尤覺黯然神凄
容齋五筆曰白樂天作詩述懷好紀年歲蘇公素重
樂天故間亦效之如龍鍾三十九勞生己強半歲暮
日斜時還為昔人歎正引用其語又四十豈不知頭
顱畏人不出何其愚我今四十二衰髮不滿梳憶在
錢塘正如此回頭四十二年非行年四十九還此北
窗宿吾年四十九賴此一笑喜嗟我與君皆丙子四
十九年窮不死五十之年初過二衰顔記我今如此
白髮蒼顔五十三家人強遣試春衫先生年來六十
化道眼已入不二門紛紛華髮不足道當返六十過
去魂我年六十一頽景薄西山結髮事文史俯仰六
十踰與君皆丙子各已三萬日翫味莊重便如閱年
譜也
喬太守見和復次韻荅之
百年三萬日老病常居半其間互憂樂歌笑雜悲歎顛
倒不自知直為神所玩須臾便堪笑萬事風雨散自從
識此理久謝少年伴逝將遊無何豈暇讀城旦非才更
多病二事可并案愧煩賢使者弭節整紛亂喬侯瑚璉
質淸廟嘗薦盥奮髯百吏走坐變齊俗緩未遭甘鷁退
並進恥魚貫每聞議論餘凛凛激貪懦莫耶當自躍豈
復煩爐炭便應朝秣越未暮刷燕館胡為守故丘眷戀
桑榆暖為君叩牛角一詠南山粲
二公再和亦再荅之
寒雞知將晨飢鶴知夜半亦知老病客遇節嘗感歎光
陰等敲石過眼不容玩親友如搏沙放手還復散羈孤
每自笑寂寞誰肯伴元達號神君高論森月旦紀明本
賢將汨沒事堆案欣然肯相顧夜閣燈火亂盤空愧不
飽酒薄僅堪盥雍容許著帽不怪安石緩雖無窈窕人
清唱弄珠貫幸有縱橫舌說劍起慵懦二豪沈下位暗
火埋濕炭豈似草玄人嘿嘿老儒館行看富貴逼炙手
借餘暖應念苦思歸登樓賦王粲
雪後書北臺壁二首
黃昏猶作雨纖纖夜静無風勢轉嚴但覺衿裯如潑水
不知庭院巳堆鹽五更曉色來書幌半夜寒聲落畫簷
試掃北臺看馬耳未隨埋沒有雙尖
城頭初日始翻鴉陌上晴泥己沒車凍合玉樓寒起粟
光搖銀海眩生花遺蝗入地應千尺宿麥連雲有幾家
老病自嗟詩力退空吟冰柱憶劉义
尖叉韻詩古今推為絶唱數百年來和之者亦指不勝
屈矣然在當時王安石六和其韻用及諸天夜义交戟
义頭等字支凑勉強貽人口實即軾謝人見和因再用
韻二詩亦未能如原作之精采方回謂再和尤佳者非
也至於玉樓銀海典故流傳其說不一蓋皆得自傳聞
而所稱作道書者究無人知其出何道書方回稱是黃
庭一種亦臆度語耳軾嘗讀道藏千函有詩紀其事要
之玉樓為肩銀海為目必作如是解詩意乃通若集中
詩尚有雪中過淮謁客詩云萬頃穿銀海次韻仲殊雪
中遊西湖詩云玉樓己峥嶸則又不當與此一例解也
石林詩話曰詩禁體物語此學者類能言之歐公聚
星堂雪詩舉此令坐客皆閣筆但非能者耳若能者
則出入縱橫何可拘礙鄭谷亂飄僧舍茶烟濕密洒
歌樓酒力微非不去體物語而氣格如此之卑蘇子
瞻凍合玉樓寒起粟光搖銀海眩生花超然飛動何
害其言玉樓銀海
苕溪漁隱叢話曰蝗遺子於地若雪深一尺則入地
一丈麥得雪則資茂而成稔歲此老農之語也東坡
皆收拾入詩句殆無餘藴矣
方回曰坡知密州時作年二十九歲偶然用韻甚險
而再和尤佳或謂坡詩律不及古人然才高氣雄下
筆前無古人也觀此雪詩亦冠絶古今矣雖王荆公
亦心服屢和不己終不能壓倒
侯鯖錄曰東坡作雪詩後見荆公云道家以兩肩為
玉樓目為銀海是使此事否坡退曰惟荆公知此出
處
次韻章傳道喜雨(自注禱常山而得)
去年夏旱秋不雨海畔居民飲鹹苦今年春暖欲生蝝
地上戢戢多於土預憂一旦開兩翅口吻如風那肯吐
前時渡江入吳越布陣橫空如項羽(自注去歲錢塘見飛蝗自西北來極)
(可畏)農夫拱手但垂泣人力區區固難禦撲緣&KR0008;毛困牛
馬啖囓衣服穿房戶坐觀不救亦何心秉畀炎火傳自
古荷鋤散掘誰敢後得米濟飢還小補常山山神信英
烈撝駕雷公訶電母應憐郡守老且愚欲把瘡痍手摩
撫山中歸時風色變中路己覺商羊舞夜窗騷騷閙松
竹朝畦泫泫流膏乳從來蝗旱必相資此事吾聞老農
語庶將積潤掃遺孽收拾豐歲還明主縣前己窖八千
斛(自注今春及今得蝗子八千餘斛)率以一升完一畆更看蠶婦過初
眠(自注蠶一眠則蝗不復生矣)未用賀客來旁午先生筆力吾所畏
蹙踏鮑謝跨徐庾偶然談笑得佳篇便恐流傳成樂府
陋邦一雨何足道吾君盛德九州普中和樂職幾時作
試向諸生選何武
古語時情錯雜寫來可謂博誕空類至結穴推本盛德
寓規於頌盡遣竒詞奥旨俱歸雅頌之音
惜花
吉祥寺中錦千堆(自注錢塘花最盛處)前年賞花真盛哉道人勸
我清明來腰鼓百面如春雷打徹涼州花自開沙河塘
上插花回醉倒不覺吳兒咍豈知如今雙鬢摧城西古
寺沒蒿萊有僧閉門手自栽千枝萬葉巧剪裁就中一
叢何所似馬腦槃盛金縷杯而我食菜方清齋對花不
飲花應猜夜來雨雹如李梅紅殘綠暗吁可哀(自注錢塘吉祥)
(寺花為第一壬子清明賞會最盛金盤綵籃以獻於座者五十三人夜歸沙河塘上觀者如山爾後無復繼也)
(今年諸家園圃花亦極盛而龍興僧房一叢亦竒但衰病牢落自無以發興耳昨日雨雹如此花之存者有幾)
(可為歎息也)
語不斵削似無意求工而頽放處正復淊滔清絶
送春和子由
夢裏青春可得追欲將詩句絆餘暉酒闌病客惟思睡
蜜熟黃蜂亦懶飛芍藥櫻桃俱掃地(自注病過此二物)鬢絲禪
榻兩忘機憑君借取法界觀一洗人間萬事非(自注來書云近)
(看此書余未嘗見也)
酒闌句是賦蜜熟句是比對句却從上句生出作手大
家即一屬對不易測識如是
方回曰酒闌病客惟思睡我也情也蜜熟黃蜂亦懶
飛物也景也芍藥櫻桃俱掃地景也鬢絲禪榻兩忘
機情也一輕一重一來一往所謂四實四虛前後虛
實又當何如下手至此則知繫風捕影未易言矣坡
妙年詩力頗寬至晚年乃神妙流動
西齋
西齋深且明中有六尺牀病夫朝睡足危坐覺日長昏
昏旣非醉踽踽亦非狂褰衣竹風下穆然中微凉起行
西園中草木含幽香榴花開一枝桑棗沃以光鳴鳩得
美蔭困立忘飛翔黃鳥亦自喜新音變圓吭杖藜觀物
化亦以觀我生萬物各得時我生日皇皇
目見耳聞具有萬物各得其所氣象昔人稱淵明為古
閒淡之宗此則升堂入室矣
寄劉孝叔
君王有意誅驕鹵椎破銅山鑄銅虎聯翩三十七將軍
走馬西來各開府南山伐木作車軸東海取鼉漫戰鼓
汗流奔走誰敢後恐乏軍興汙資斧保甲連村團未遍
方田訟牒紛如雨爾來手實降新書抉剔根株窮脈縷
詔書惻怛信深厚吏能淺薄空勞苦平生學問止流俗
衆裏笙竽誰比數忽令獨奏鳳將雛倉卒欲吹那得譜
况復連年苦饑饉剝齧草木啖泥土今年雨雪頗應時
又報蝗蟲生翅股憂來洗盞欲強醉寂寞虛齋臥空甒
公厨十日不生烟更望紅裙踏筵舞故人屢寄山中信
只有當歸無别語方將雀鼠偷太倉未肯衣冠挂神武
吳興丈人真得道平日立朝非小補自從四方冠蓋閙
歸作二浙湖山主高蹤己自雜漁釣大隱何曾棄簪組
去年相從殊未足問道己許談其粗逝將棄官往卒業
俗緣未盡那得覩公家只在霅谿上上有白雲如白羽
應憐進退苦皇皇更把安心教初祖
始陳政令之弊繼悼饑饉之臻而中以詔書惻怛吏能
淺薄為詞可謂立言有體後言己不能如孝叔之高蹈
蓋其志在救時有未肯挂冠神武者特詩中不可以顯
言乃以雀鼠太倉故作慙謝故人之語温厚和平與詩
人之旨宛合一切譏誚躁妄之詞其不可同年而語明
矣
烏臺詩案曰此詩君王有意四句為是時朝廷遣使
諸路點檢軍器及置三十七將官多張皇不便也南
山伐木十句以譏諷法令屢變事目煩多吏不能辦
也况復連年十二句意言近日饑饉蝗蟲之甚以譏
諷政事闕失并新法不便之所致也又言酒食無備
齋厨索然以譏諷新法減削公使太甚也公事旣多
旱蝗又甚公使窘廹所以言山中故人寄語令歸某
貪禄未能便挂衣冠而去也又云自從西方冠蓋閙
歸作二浙湖山主以譏諷近日提舉官所至苛碎生
事故劉述乞宫觀歸湖州也
施元之曰劉孝叔名述神宗擢侍御史知雜數論事
剴切會與王安石争獄事不合出知江州踰歲提舉
崇禧觀東坡倅杭與孝叔會虎丘有詩紀事吳興六
客堂孝叔其一人也此詩首言征伐之意熙寧三年
十一月詔京畿河北京東西路置三十七將將官遂
與州郡長吏爭衡故云聯翩三十七將軍走馬西來
各開府又立保甲法令諸州籍保甲聚民而教之禁
令苛急往往去為盗郡縣不敢以聞故云保甲連村
團未遍五年立方田均稅法詔司農以條約并式頒
之天下歲以九月委令佐分地計量乃書戶帖連莊
帳付之以為地符故云方田訟牒紛如雨七年吕惠
卿建手實法使民自上其家之物産而官為注籍奉
使者至析秋毫天下病之至八年十月乃罷故曰爾
來手實降新書又曰平生學間止流俗者是時安石
凡議其新政者皆以流俗謂之也
邵長蘅曰資斧資字當是質字之訛質與鑕通史記
范睢傳臣之胷不足以當椹質而要不足以待斧鉞
又一語無效請伏斧質又石慶傳罪當伏斧質又漢
書梅福傳雖伏質橫分臣之願也諸本旣譌資舊注
因並作資斧解極無謂
懷西湖寄鼂美叔同年
西湖天下景游者無愚賢淺深隨所得誰能識其全嗟
我本狂直早為世所捐獨專山水樂付與寧非天三百
六十寺幽尋遂窮年所至得其妙心知口難傳至今清
夜夢耳目餘芳鮮君持使者節風采爍雲烟清流與碧
巘安肯為君妍胡不屏騎從暫借僧榻眠讀我壁間詩
清涼洗煩煎策杖無道路直造意所便應逢古漁父葦
間自延緣問道若有得買魚勿論錢
知其妙處難傳便是能識其全者妙處旣不可傳故令
讀壁間詩使自得之又令直造意所便以庶幾所至有
得耳
祭常山回小獵
青蓋前頭點皂旗黃茅岡下出長圍弄風驕馬跑空立
趁兔蒼鷹掠地飛回望白雲生翠巘歸來紅葉滿征衣
聖明若用西涼簿白羽猶能效一揮
此似規橅右丞風勁角弓鳴一詩馬立鷹飛宛然草枯
鷹眼疾雪盡馬蹄輕之句也白雲紅葉亦是千里雲平
遺意特其才大不露靑藍冰水之迹耳結以謝艾自況
想見下筆時顧盼自雄躊躇滿志
烏臺詩案曰知密州日因祭常山回與同官習射放
鷹作詩意取西涼州主簿謝艾本是書生却善用兵
意以自比言聖朝若用某為將不減謝艾也
和文與可洋川園池三十首(錄七首)
湖橋
朱闌畫柱照湖明白葛烏紗曳履行橋下龜魚晚無數
識君拄杖過橋聲
横湖
貪看翠蓋擁紅粧不覺湖邊一夜霜卷却天機雲錦段
從教匹練寫秋光
荷盡而水益光明寫得景色澄静不似老杜斫却月中
桂清光應更多徒豪語耳
蓼嶼
秋歸南浦蟪蛄鳴霜落横湖沙水清臥雨幽花無限思
抱叢寒蝶不勝情
待月臺
月與高人本有期挂簷低戶映蛾眉只從昨夜十分滿
漸覺冰輪出海遅
過谿亭
身輕步穏去忘歸四柱亭前野彴微忽悟過谿還一笑
水禽驚落翠毛衣
篔簹谷
漢川修竹賤如蓬斤斧何曾赦籜龍料得清貧饞太守
渭川千畆在胸中
文與可畫篔簹谷偃竹記曰篔簹谷在洋川與可嘗
令予作洋川三十詠篔簹谷其一也予詩云云與可
是日與其妻游谷中燒筍晚食發凾得詩失笑噴飯
滿案
寒蘆港
溶溶晴港漾春暉蘆笋生時柳絮飛還有江南風物否
桃花流水鮆魚肥
寄題刁景純藏春塢
白首歸來種萬松待看千尺舞霜風年抛造物陶甄外
春在先生杖屨中楊柳長齊低戶暗櫻桃爛熟滴階紅
何時郤與徐元直共訪襄陽龐德公
三四一聯句法獨創後人效之未免學步邯鄲至五六
一聯軾乃脫化張謂春園家宴詩櫻桃解結垂檐子楊
柳能低入戶枝之句今注詩者乃引白居易夢游春五
言云門柳暗全低簷櫻紅半熟而不引張詩既為未諳
源委且奈何舍盛唐而述中唐也
王直方詩話曰東坡作藏春塢有年抛造物陶甄外
春在先生杖屨中而秦少游作俞充哀詞乃云風生
使者旌旄上春在將軍爼豆中余以為依倣太甚
寄黎眉州
膠西高處望西川應在孤雲落照邊瓦屋寒堆春後雪
峨眉翠掃雨餘天治經方笑春秋學好士今無六一賢
(自注君以春秋受知歐陽文忠公公自號六一居士)且待淵明賦歸去共將詩酒
趁流年
施元之曰王介甫素不善春秋目為斷爛朝報時介
甫方得志故云治經方笑春秋學公為眉人黎方守
眉故有淵明歸去之句
志林曰黎希聲治春秋有家法然為人質木遲緩劉
貢父戲為黎檬子黎以為指其德不知檬子真是木
也一日聯騎出市人有鬻之者大笑幾落馬
次韻周邠寄鴈蕩山圖二首
指點先憑採藥翁丹靑化出大槐宫眼明小閣浮烟翠
齒冷新詩嚼雪風二華行觀雄陜右九仙今已壓京東
(自注將赴河中密邇太華九仙在東武竒秀不減鴈蕩也)此生的有尋山分己覺温
台落手中
西湖三載與君同馬入塵埃鶴入籠東海獨來看出日
石橋先去踏長虹遥知别後添華髮時向樽前說病翁
所恨蜀山君未見他年㩦手醉郫筒
鴈蕩為自古圖牒所不記祥符中因採官木始見之此
雖覽圖未歴其地故但以小閣浮烟翠一語形容其妙
以所得見之二華九仙作陪按周邠生於西湖而官於
鴈蕩軾生於蜀山而官於西湖次作稱西湖同遊蓋因
其所見以致未見之思結更以蜀山君未見為恨匪自
矜以傲人蓋其交誼反覆纏綿盎然言表
施元之曰周邠字開祖錢塘人東坡倅杭三年與開
祖數從湖山之遊見於酬唱故云西湖三載與君同
是時開祖為樂清令鴈蕩山實在境内
和鼂同年九日見寄
仰看鸞鵠刺天飛富貴功名老不思病馬己無千里志
騷人長負一秋悲古來重九皆如此别後西湖付與誰
遣子窮愁天有意吳中山水要清詩
以西湖對重九一時凑泊其妙不當於字句求之
賀裳曰譚友夏評此詩云游止山水好景每尋替人
不得况坡老開濬西湖何等關情决不忍交付與俗
人矣此評亦好但作詩時子瞻自杭州通守轉密州
西湖尚未開也
送喬施州
恨無負郭田二頃空有載行書五車江上青山横絶壁
雲間細路躡飛蛇雞號黑暗通蠻貨蜂閙黃連採蜜花
共怪河南門下客不應萬里向長沙(自注喬受知於吳丞相而施州風土)
(大類長沙)
善談風土衮衮可喜頗似宗元在柳州諸詩
董儲郎中嘗知眉州與先人遊過安丘訪其故居
見其子希甫留詩屋壁
白髮郎潛舊使君至今人道最能文隻雞敢忘橋公語
下馬來尋董相墳冬月負薪雖得免鄰人吹笛不堪聞
死生契闊君休問灑淚西南向白雲
死生契闊四字括盡上六句意無語不典核而出以便
利情味灑然
藝苑雌黃曰按國史補云舊說董仲舒墓門下人至
皆下馬謂之下馬陵故東坡詩云下馬來尋董相墳
御選唐宋詩醇卷三十四
