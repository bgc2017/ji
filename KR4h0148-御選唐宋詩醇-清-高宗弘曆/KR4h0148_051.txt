御選唐宋詩醇卷二十四
太原白居易詩六
江州赴忠州至江陵以來舟中示舍弟五十韻
昔作咸秦客常思江海行今來仍盡室此去又專城典
午猶為幸分憂固是榮箳篁州乘送艛艓驛船迎共載
皆妻子同遊即弟兄寧辭浪迹遠且貴賞心并雲展帆
高掛飈馳櫂迅征泝流從漢浦循路轉荆衡山逐時移
色江隨地改名風光近東早水木向南清夏口煙孤起
湘川雨半晴日煎紅浪拂月射白沙明北渚寒留雁南
枝暖待鶯駢朱桃露萼點翠柳含萌亥市魚鹽聚神林
鼓笛鳴壺漿椒葉氣歌曲竹枝聲繫纜憐沙静垂綸愛
岸平水餐紅粒稻野茹紫花菁甌泛茶如乳臺粘酒似
餳膾長抽錦縷藕脆削瓊英容易來千里斯須進一程
未曾勞氣力漸覺有心情卧穏添春睡行遲帶酒酲忽
愁牽世網便欲濯塵纓早接文場戰曾爭翰苑盟掉頭
稱俊造翹足取公卿且昧隨時義徒輸報國誠衆排恩
易失偏壓勢先傾虎尾憂危切鴻毛性命輕燭蛾誰救
護蠶繭自纏縈斂手辭雙闕回眸望兩京長沙抛賈誼
漳浦卧劉楨鶗鴂鳴還歇蟾蜍破又盈年光同激箭鄉
思極搖旌潦倒親知笑衰羸舊識驚烏頭應感白魚尾
為勞赬劎學將何用丹燒竟不成孤舟萍一葉雙鬢雪
千莖老見人情盡閒思物理精如湯探冷熱似博鬭輸
贏險路應須避迷途莫共爭此心知止足何物要經營
玉向泥中潔松經雪後貞無妨隠朝市不必謝寰瀛但
在前非悟期無後患嬰多知非景福少語是元亨晦即
全身藥明為伐性兵昏昏隨世俗蠢蠢學黎甿鳥以能
言&KR0008;龜緣入夢烹知之一何晚猶足保餘生
議論與叙事相間而行才氣瀾翻潮湧一筆掃就
題岳陽樓
岳陽城下水漫漫獨上危樓凭曲闌春岸綠時連夢澤
夕波紅處近長安猿攀樹立啼何苦雁點湖飛渡亦難
此地惟堪畫圖障華堂張與貴人看
結語振竦洞庭之險更不待實寫
入峽次巴東
不知遠郡何時到猶喜全家此去同萬里王程三峽外
百年生計一舟中巫山暮足霑花雨隴水春多逆浪風
兩片紅旌數聲鼓使君艛艓上巴東
量移涉險非樂境也中兩聯寫舟行之苦落句偏結得
有氣色
容齋隨筆曰杜子美詩夜足霑沙雨春多逆水風樂
天巫山隴水二句全用之
郡齋暇日憶廬山草堂兼寄二林僧社三十韻皆
叙貶官以來出處之意
諫諍知無補遷移分所當不堪匡聖主只合事空王龍
象投新社鵷鸞失故行沉吟辭北闕誘引向西方便住
雙林寺仍開一草堂平治行道路安置坐禪牀手版支
為枕頭巾閣在牆先生烏几舄居士白衣裳竟歲何曾
悶終身不擬忙滅除殘夢想換盡舊心腸世界多煩惱
形神久損傷正從風鼓浪轉作日銷霜吾道尋知止君
恩偶未忘忽蒙頒鳳詔兼謝剖魚章蓮静方依水葵枯
重仰陽三車猶夕會五馬已晨裝去似尋前世來如别
故鄉眉低出鷲嶺脚重下蛇岡漸望廬山遠彌愁峽路
長香鑪峯隠隠巴水字茫茫瓢挂留庭樹經收在屋梁
春抛紅藥圃夏憶白蓮塘惟擬捐塵事將何答寵光有
期追永遠無政繼龔黃南國秋猶熱西齋夜暫涼閒吟
四句偈静對一爐香身老同丘井心空是道場覓僧為
去伴留俸作歸糧為報山中侣憑看竹下房會因歸去
在松菊莫教荒
一路順叙熨貼中鍼線細密宛轉斡旋無一毫痕迹此
種長律正不易得
隂雨
嵐霧今朝重江山此地深灘聲秋更急峽氣曉多隂望
闕雲遮眼思鄉雨滴心將何慰幽獨賴此北窗琴
送蕭處士遊黔南
能文好飲老蕭郎身似浮雲鬢似霜生計抛來詩是業
家園忘却酒為鄉江從巴峽初成字猿過巫陽始斷腸
不醉黔中爭去得磨圍山月正蒼蒼
音節悲涼聞清歌應喚奈何也
竹枝詞四首
瞿塘峽口水煙低白帝城頭月向西唱到竹枝聲咽處
寒猿闇鳥一時啼
竹枝苦怨怨何人夜静山空歇又聞蠻兒巴女齊聲唱
愁殺江樓病使君
巴東船舫上巴西波面風生雨脚齊水蓼冷花紅簇簇
江蘺溼葉碧淒淒
江畔誰人唱竹枝前聲斷咽後聲遲怪來調苦緣詞苦
多是通州司馬詩
聲韻悠揚最合竹枝之體
唐汝詢曰冷煙斜月之景竹枝悲咽之聲即寒猿暗
鳥尚不勝情況可使愁人聽之邪
巴水
城下巴江水春來似麴塵軟沙如渭曲斜岸憶天津影
蘸新黃柳香浮小白蘋臨流搔首坐惆悵為何人
别種東坡花樹兩絶
三年留滯在江城草樹禽魚盡有情何處殷勤重回首
東坡桃李種新成
花林好住莫顦顇春至但知依舊春樓上明年新太守
不妨還是愛花人
深情達語
别橋上竹
穿橋迸竹不依行恐礙行人被損傷我去自慚遺愛少
不教君得似甘棠
太平樂詞二首
歲豐仍節儉時泰更銷兵聖念長如此何憂不太平
湛露浮堯酒熏風起舜歌願同堯舜意所樂在人和
閨怨詞三首(錄二首)
珠箔籠寒月紗忩背曉燈夜來巾上淚一半是春冰
關山征戍遠閨閣别離難苦戰應顦顇寒衣不要寬
二詩意在言外有盛唐人遺意
長洲苑
春入長洲草又生鷓鴣飛起少人行年深不辨娃宫處
夜夜蘇臺空月明
憶江柳
曾栽楊柳江南岸一别江南兩度春遥憶青青江岸上
不知攀折是何人
一氣直下節促而意長
初除主客郎中知制誥與王十一李七元九三舍
人中書同宿話舊感懷
閒宵静話喜還悲聚散窮通不自知已分雲泥行異路
忽驚雞鶴宿同枝紫垣曹署榮華地白髮郎官老醜時
莫怪不如君氣味此中來校十年遲
居易以元和十年貶江州司馬十五年冬自忠州召還
拜尚書司門員外郎轉主客郎中知制誥在外凡六年
矣撫今追昔無限感慨悲喜二字為一篇綱領第三句
悲第四句喜第五句喜第六句悲末二句喜中有悲其
實悲之意多於喜深厚藴藉細玩自知居易非沾沾於
禄位者故曰聚散窮通不自知蓋其安命素矣
見于給事暇日上直寄南省諸郎官詩因以戲贈
倚作天仙弄地仙誇張一日抵千年黃麻勅勝長生籙
白紵詞嫌内景篇雲彩誤居青瑣地風流合在紫微天
東曹漸去西垣近鶴駕無妨更著鞭
蔡寬夫詩話曰唐制諫議大夫班給事中上中書舍
人班又次之然自外入為諫議者歲滿始遷給事中
歲滿始遷舍人蓋以下為進故有上坡下坡之說樂
天贈于給事詩雲彩誤居青𤨏地四句雖以為戲亦
當時實事也
西省北院新構小亭種竹開忩東通騎省與李常
侍隔窗小飲因題四韻
結託白鬚伴因依青竹叢題詩新壁上過酒小窗中深
院晚無日虚檐涼有風金貂醉看好回首紫垣東
蘇軾曰元祐元年予為中書舍人時執政患本省事
多泄漏欲於舍人廳後作露籬禁同省往來予白諸
公應須簡要清通何必栽籬插棘諸公笑而止明年
竟作之暇日讀樂天此詩乃知唐時西掖後作窗以
通東省而今日本省不得往來可嘆也
送客南遷
我說南中事君應不願聽曾經身困苦不覺語丁寧燒
處愁雲夢波時憶洞庭春畬煙勃勃秋瘴露冥冥蚊蚋
經冬活魚龍欲雨腥水蟲能射影山鬼解蔵形穴掉巴
蛇尾林飄鴆鳥翎颶風千里黑䕭草四時青客似驚弦
雁舟如委浪萍誰人勸言笑何計慰漂零慎勿琴離膝
長須酒滿缾大都從此去宜醉不宜醒
將欲詳說南中之苦而先著君應不願聽五字曲折深
摯中幅鋪叙風土物産末結出送之之情此詩與前送
客遊嶺南同一機局然彼係宦遊故規以不貪此係遷
謫故進以自遣義各有取爾
方回曰樂天一貶洱州司馬移忠州刺史後歸朝為
中書舍人出知杭州召復為蘇州未嘗遠貶其殆借
此為題以誇筆端之富妙于鋪叙南土之景歟
舊房
遠壁秋聲蟲絡絲入檐新影月低眉牀帷半故簾旌斷
仍是初寒欲夜時
平平寫景悽然欲絶此種意境非三唐以後所能到
新昌新居書事四十韻因寄元郎中張博士
冒寵已三遷歸朝始二年囊中貯餘俸園外買閒田狐
兔同三徑蒿萊共一㙻新園聊剗穢舊屋且扶顛檐漏
移傾瓦梁敧換蠹椽平治繞臺路整頓近階甎巷狹開
容駕牆低壘過肩門閭堪駐蓋堂室可鋪筵丹鳳樓當
後青龍寺在前市街塵不到官樹影相連省吏嫌坊遠
豪家笑地偏敢勞賓客訪或望子孫傳不覓他人愛惟
將自性便等閒栽樹木隨分占風煙逸致因心得幽期
遇境牽松聲疑澗底草色勝河邊虛澗冰銷地晴和日
出天苔行滑如簟莎坐軟於緜簾每當山卷帷多待月
褰籬東花掩映窗北竹嬋娟迹慕青門隠名慚紫禁仙
假歸思晚沐朝去戀春眠拙薄才無取疎慵職不專題
牆書命筆酤酒率分錢柏杵舂靈藥銅缾漱暖泉鑪香
穿蓋散籠燭隔紗燃陳室何曾埽陶琴不要弦屏除俗
事盡養活道情全尚有妻拏累猶為組綬纏終須抛爵
禄漸擬斷腥羶大底宗莊叟私心事竺乾浮榮水劃字
真諦火生蓮梵部經十二玄書字五千是非都付夢語
默不妨禪博士官猶冷郎中病已痊多同僻處住久結
静中緣緩步攜笻杖徐吟展蜀箋老宜閒語話悶憶好
詩篇蠻榼來方瀉蒙茶到始煎無辭數相見鬢髮各蒼然
鋪叙新居詩中有畫或議其俚俗瑣碎然不可及處正
在此入他人手必不能如此詳細過求詳悉必不能如
此位置妥帖竹頭木屑皆非棄物亦顧其用之者何如
耳
勤政樓西老柳
半朽臨風樹多情立馬人開元一株柳長慶二年春
不著一字盡得風流
偶題閣下廳
静愛青苔院深宜白髮翁貌將松共瘦心與竹俱空暖
有低檐日春多颺幕風平生閒境界盡在五言中
喜張十八博士除水部員外郎
老何歿後吟聲絶雖有郎官不愛詩無復篇章傳道路
空留風月在曹司長嗟博士官猶屈亦恐騷人道漸衰
今日聞君除水部喜於身得省郎時
一氣呵成句句轉筆筆靈章法亦本杜甫不襲其貌而
得其神故佳宋人如楊廷秀輩有意摹仿此種徒成油
腔滑調耳
方回曰何遜以詩名老杜頌之曰能詩何水曹張
籍是除樂天賀之五十六字如一直說話自然條
暢
晚庭逐涼
送客出門後移牀下砌初趁涼行繞竹引睡卧看書老
更為官拙慵多向事疎松窗倚藤杖人道似僧居
梨園弟子
白頭垂淚話梨園五十年前雨露恩莫問華清今日事
滿山紅葉鏁宫門
暮江吟
一道殘陽鋪水中半江瑟瑟半江紅可憐九月初三夜
露似真珠月似弓
寫景竒麗一幅著色秋江圖
聽彈湘妃怨
玉軫朱絃瑟瑟徽吳娃徵調奏湘妃分明曲裏愁雲雨
似道蕭蕭郎不歸(自注江南新詞有云暮雨蕭蕭郎不歸)
逢張十八員外籍
旅次正茫茫相逢此道傍曉嵐林葉闇秋露草花香白
髮江城守青衫水部郎客亭同宿處忽似夜歸鄉
重到江州感舊遊題郡樓十一韻
掌綸知是忝剖竹信為榮才薄官仍重恩深責尚輕昔
徵從典午今出自承明鳳詔休揮翰漁歌欲濯纓還乘
小艛艓却到古湓城醉客臨江待禪僧出郭迎青山滿
眼在白髮半頭生又校三年老何曾一事成重過蕭寺
宿再上庾樓行雲水新秋思閭閻舊日情郡民猶認得
司馬咏詩聲
全首著意重到二字落句意與神會情景逼真
題别遺愛草堂兼呈李十使君(自注李亦廬山人常隠白鹿洞)
曾住鑪峯下書堂對藥臺斬新蘿徑合依舊竹窗開砌
水新開&KR1177;池荷手自栽五年方暫至一宿又須回縱未
長歸得猶勝不到來君家白鹿洞聞道亦生苔
草堂記中有清泉白石實聞斯言之語縱未長歸得二
句殆自為解嘲耶
遯叟詩話曰白樂天用斬新亦出杜斬新花橤未應
飛斬字正形容其新在可解不可解之間
舟中晚起
日高猶掩水窗眠枕簟清涼八月天泊處或依酤酒店
宿時多伴釣魚船退身江海應無用憂國朝廷自有賢
且向錢塘湖上去冷吟閒醉二三年
前四句即目之景皆退身無用實事也第六句忽接云
憂國朝廷自有賢此豈無意於國悻悻然漫諉之他人
者蓋言既不用乞身遠出繫心不忘觸境生感不覺衝
口而出既而思之無可如何且惟冷吟閒醉而已命意
深厚直與杜甫同調非劉禹錫輩輕薄者所及
晚興
極浦收殘雨高城駐落暉山明虹半出松闇鶴雙歸將
吏隨衙散文書入務稀閒吟倚新竹筠粉汙朱衣
夜歸
半醉閒行湖岸東馬鞭敲鐙轡瓏璁萬株松樹青山上
十里沙堤明月中樓角漸移當路影潮頭欲過滿江風
歸來未放笙歌散畫戟門開蠟燭紅
次聯已盡西湖之景五六從空中摹擬而得潮頭欲過
滿江風較許渾山雨欲來風滿樓句更為闊大
汪立名曰按西湖蘇白隄相傳二公始築新書亦云
居易為杭州刺史始築隄捍錢唐湖此公初到杭州
詩已有十里沙隄句又錢唐湖石函記但云修築河
隄加高數尺别杭民詩注云增築湖隄築不自公始
明矣或以公詩有綠楊隂裏白沙隄為白隄所自來
然公詩如護江隄白蹋晴沙亦用白沙不獨湖隄也
況公所修湖隄在湖之東北接連下湖舊志近昭慶
有石函橋溜水橋是其故址即李泌設閘洩水引灌
六井處今杭人率指蘇隄之西為白隄益不相涉又
有指石徑塘為白隄者不知張祜已有斷橋荒蘚合
之句矣白詩誰開湖寺西南路草綠帬腰一道斜自
注云孤山寺在湖洲中草綠時望如帬腰正指今石
徑橋也
臘後歲前遇景詠意
海梅半白柳微黃凍水初融日欲長度臘都無苦霜霰
迎春先有好風光郡中起晚聽衙鼓城上行慵倚女牆
公事暫閒身且健使君殊未厭餘杭
郡齋暇日辱常州陳郎中使君早春晚坐水西館
書事詩十六韻見寄亦以十六韻酬之
新年多暇日晏起褰簾坐睡足心更慵日高頭未裹徐
傾下藥酒稍爇煎茶火誰伴寂寥身無絃琴在左遥思
毘陵館春深物嫋娜波拂黃柳梢風搖白梅朵衙門排
曉戟鈴閣開朝鎖太守水西來朱衣垂素舸良辰不易
得嘉會無由果五馬正相望雙魚忽前墮魚中獲瑰寳
持玩何磊砢一百六十言字字靈珠顆上申心𣢾曲下
叙時轗軻才富不如君道孤還似我敢辭官遠慢且貴
身安妥勿復問榮枯冥心無不可
遥思毘陵館至佳會無由果一段先托起一層以下再
叙入寄詩便曲折有致行文最忌直遂詩亦何必不然
學者參此思過半矣
題小橋前新竹招客
雁齒小紅橋垂檐低白屋橋前何所有苒茸新生竹皮
開坼褐錦節露抽青玉筠翠如可餐粉霜不忍觸閒吟
聲未巳幽翫心難足管領好風煙輕欺凡草木誰能有
月夜伴我林中宿為君傾一杯狂歌竹枝曲
筠翠一聯寫得浮筠膩粉光動紙上曲盡新竹姿致
病中逢秋招客夜酌
不見詩酒客卧來半月餘合和新藥草尋檢舊方書晚
霽煙景度早涼窗戶虛雪生衰鬢久秋入病心初卧簟
蘄竹冷風襟卭葛疎夜來身校健小飲復何如
洛下卜居
三年典郡歸所得非金帛天竺石兩片華亭鶴一隻飲
啄供稻粱苞裹用茵席誠知是勞費其奈心愛惜遠從
餘杭郭同到洛陽陌下擔拂雲根開籠展霜翮貞姿不
可雜高性宜其適遂就無塵坊仍求有水宅東南得幽
境樹老寒泉碧池畔多竹隂門前少人迹未請中庶禄
且脱雙驂易(自注買履道宅價不足因以兩馬償之)豈獨為身謀安吾鶴
與石
清況可掬却是抒寫真趣非矯語鳴廉也鶴石分承細
寫一句結足不曰點綴新居而曰安鶴與石妙甚
郡中西園
閒園多芳草春夏香靡靡深樹足佳禽旦暮鳴不已院
門閉松竹庭徑穿蘭芷愛彼池上橋獨來聊徙倚魚依
藻長樂鷗見人暫起有時舟隨風盡日蓮照水誰知郡
府内景物閒如此始悟喧静緣何嘗繫遠邇
妙諦從心遠地偏悟出
九日宴集醉題郡樓兼呈周殷二判官
前年九日餘杭郡呼賓命宴虚白堂去年九日到東洛
今年九日來吳鄉兩邊蓬鬢一時白三處菊花同色黃
一日日知添老病一年年覺惜重陽江南九月未搖落
柳青蒲綠稻穟香姑蘇臺榭倚蒼靄太湖山水含清光
可憐假日好天色公門吏静風景涼榜舟鞭馬取賓客
掃樓拂席排壺觴胡琴錚鏦指撥刺吳娃美麗眉眼長
笙歌一曲思凝絶金鈿再拜光低昂日脚欲落備燈燭
風頭漸高加酒漿觥琖豔飛菡萏葉舞鬟擺落茱萸房
半酣憑檻起四顧七堰八門六十坊遠近高低寺間出
東西南北橋相望水道脈分棹鱗次里閭棋布城冊方
人煙樹色無隙罅十里一片青茫茫自問有何才與政
高廳大館居中央銅魚今乃澤國節刺史自古吳都王
郊無戎馬郡無事門有棨戟腰有章盛時儻來合慚媿
壯歲忽去還感傷從事醒歸應不可使君醉倒亦何妨
請君停杯聽我語此語真實非虛狂五旬已過不為夭
七十為期蓋是常須知菊酒登高會從此多無二十場
以九日起以宴集結中幅鋪叙吳中山水人物城市之
勝可作圖經
霓裳羽衣歌(自注和微之)
我昔元和侍憲皇曾陪内宴宴昭陽千歌百舞不可數
就中最愛霓裳舞舞時寒食春風天玉鉤欄下香案前
案前舞者顔如玉不著人家俗衣服虹裳霞帔步搖冠
鈿瓔纍纍珮珊珊娉婷似不任羅綺顧聽樂懸行復止
磬簫箏笛遞相攙擊擫彈吹聲邐迤散序六奏未動衣
陽臺宿雲慵不飛中序擘騞初入拍秋竹竿裂春冰坼
飄然轉旋迴雪輕嫣然縱送游龍驚小垂手後柳無力
斜曳裾時雲欲生煙蛾斂略不勝態風袖低昂如有情
上元點鬟招萼綠王母揮袂别飛瓊繁音急節十二遍
跳珠撼玉何鏗錚翔鸞舞了却收翅唳鶴曲終長引聲
當時乍見驚心目凝視諦聽殊未足一落人間八九年
耳冷不曾聞此曲湓城但聽山魈語巴峽惟聞杜鵑哭
移領錢塘第二年始有心情問絲竹玲瓏箜篌謝好箏
陳寵觱栗沈平笙清絃脆管纖纖手教得霓裳一曲成
虚白亭前湖水畔前後祗應三度按便除庶子抛却來
聞道如今各星散今年五月至蘇州朝鐘暮角催白頭
貪看案牘常侵夜不聽笙歌直到秋秋來無事多閒悶
忽憶霓裳無處問聞君部内多樂徒問有霓裳舞者無
答云七縣十萬戶無人知有霓裳舞惟寄長歌與我來
題作霓裳羽衣譜四幅花牋碧間紅霓裳實錄在其中
千姿萬狀分明見恰與昭陽舞者同眼前髣髴覩形質
昔日今朝想如一疑從魂夢呼召來似著丹青圖寫出
我愛霓裳君合知發於歌詠形於詩君不見我歌云驚
破霓裳羽衣曲又不見我詩云曲愛霓裳未拍時由來
能事皆有主楊氏創聲君造譜君言此舞難得人須是
傾城可憐女吳妖小玉飛作煙越豔西施化為土矯花
巧笑久寂寥娃館苧蘿空處所如君所言誠有是君試
從容聽我語若求國色始翻傳但恐人間廢此舞妍蚩
優劣寧相遠大都只在人擡舉李娟張態君莫嫌亦擬
隨宜且教取
我昔元和侍憲皇至唳鶴曲終長引聲叙霓裳羽衣之
節奏聲容也當時乍見驚心目至聞道如今各星散叙
自己之仕途遷移而選伎以教霓裳也今年五月至蘇
州至似著丹青圖寫出叙微之之寄霓裳羽衣譜也我
愛霓裳君合知至末以和詩意作結而言此舞之不可
失其傳也曰就中最愛霓裳舞教得霓裳一曲成無人
知有霓裳舞恰與昭陽舞者同但恐人間廢此舞叙次
分明層層照應可當一篇霓裳羽衣記情致纏綿往復
極一唱三歎之妙
夢溪筆談曰葉法善引明皇入月宫聞仙樂及上歸
但記其半遂於笛中寫之會西涼府都督楊敬述進
婆羅門曲與其聲調相符遂以月中所聞為散序用
敬述所進為其腔而名霓裳羽衣曲其說出鄭嵎津
陽門詩注與公自注不同又蒲州逍遥樓楯上有唐
人横書類梵字相傳是霓裳譜字訓不通莫知是非
或謂今燕部有獻仙音曲乃其遺聲然霓裳本謂之
道調法曲今獻仙音乃小石調耳未知孰是
韻語陽秋曰霓裳羽衣舞始於開元盛於天寶今寂
不傳矣賴有白詩可見一二爾虹裳二句言所飾之
服也散序二句及繁音二句言所奏之曲也而唐會
要謂破陣樂赤白桃李花望瀛霓裳羽衣總名法曲
今世所傳望瀛亦十二徧散序無拍曲終亦長引聲
若樂奏望瀛亦可髣髴其遺意云
小童薛陽陶吹觱栗歌(自注和浙西李大夫作)
翦削乾蘆插寒竹九孔漏聲五音足近來吹者誰得名
關璀老死李衮生衮今又老誰其嗣薛氏樂童年十二
指點之下師授聲含嚼之間天與氣潤州城高霜月明
吟霜思月欲發聲山頭江底何悄悄猿聲不喘魚龍聽
翕然聲作疑管裂詘然聲盡疑刀截有時婉軟無筋骨
有時頓挫生稜節急聲員轉促不斷轢轢轔轔似珠貫
緩聲展引長有條有條直直如筆描下聲乍墜石沉重
高聲忽舉雲飄蕭明旦公堂陳宴席主人命樂娛賓客
碎絲細竹徒紛紛宫調一聲雄出羣衆音覼縷不落道
有如部伍隨將軍嗟爾陽陶方穉齒下手發聲已如此
若教白頭吹不休但恐聲名壓關李
全是摹老杜觀舞劎器行而變化出之筆力峭勁詞意
奇警在集又高一格
汪立名曰按李德裕有霜夜對月聽小童陽陶吹觱
栗歌羅隠詩平泉上相東征日曾為陽陶吹觱栗吳
江太守會稽侯相次三篇皆俊逸太守謂公會稽侯
謂元也然元相集中已失此詩
桂苑叢談曰咸通中姑臧公自梁移鎮淮海郡寡勝
遊之地且風亭月觀既已荒涼於戲馬臺連玉鉤道
開剏池沼建亭臺既畢號曰賞心有浙右小校薛陽
陶監押度支運米入城公喜其姓名試詢之果是舊
人及問往日蘆管之事有朱崖陸暢元白所撰歌篇
一軸公益喜之以蘆管奏於兹亭其管絶微每一篳
栗管中常容三管聲聲如天際自然來云
雙石
蒼然兩片石厥狀怪且醜俗用無所堪時人嫌不取結
從胚渾始得自洞庭口萬古遺水濱一朝入吾手擔舁
來郡内洗刷去泥垢孔黑煙痕深罅青苔色厚老蛟蟠
作足古劎插為首忽疑天上落不似人間有一可支吾
琴一可貯吾酒峭絶高數尺坳泓容一斗五絃倚其左
一杯置其右窪樽酌未空玉山頽已久人皆有所好物
各求其偶漸恐少年場不容垂白叟迴頭問雙石能伴
老夫否石雖不能言許我為三友
觸手明通游戲自在此種詩境開自居易而蘇軾效之
軾集中楊康功石一首本此
和微之四月一日作
四月一日天花稀葉隂薄泥新燕影忙蜜熟蠭聲樂麥
風低冉冉稻水平漠漠芳節或蹉跎遊心稍牢落春華
信為美夏景亦未惡颭浪嫩青荷重欄晚紅藥吳宫好
風月越郡多樓閣兩地誠可憐其奈久難索
喜雨
圃旱憂葵堇農旱憂禾菽人各有所私我旱憂松竹松
乾竹焦死眷眷在心目灑葉溉其根汲水勞僮僕油雲
忽東起涼雨淒相續似面洗垢塵如頭得膏沐千柯習
習潤萬葉欣欣綠千日澆灌功不如一霢霂方知宰生
靈何異活草木所以聖與賢同心調玉燭
千日澆灌功不如一霢霂口頭尋常語却是至理喜字
意纔寫得盡末四句推廣言之小中見大蓋濟人利物
之心無時或忘也
六年春贈分司東都諸公(時為河南尹)
我為同州牧内媿無才術忝擢恩已多遭逢幸非一偶
當榖賤歲適值民安日郡縣獄空虛鄉閭盜奔逸其間
最幸者朝客多分秩行接鴛鷺羣坐成芝蘭室時聯拜
表騎間動題詩筆夜雪秉燭遊春風攜榼出花教鶯點
檢柳付風排比法酒澹清漿含桃嫋紅實洛童調金管
盧女鏗瑶瑟黛慘歌思深腰凝舞拍密每因同醉樂自
覺忘衰疾始悟肘後方不如杯中物生涯隨日過世事
何時畢老子苦乖慵希君數牽率
偶當榖賤歲四句先將境内承平之況吏治之善特筆
提寫以下接入宴遊之樂便自不妨此其所以可幸也
儻四境不治而從事宴遊是曠官也方自媿之不暇何
以幸為韋應物詩云邑有流亡媿俸錢與此作兩得之
矣
和微之詩二十三首(并序)(錄三首)
微之又以近作二十三首寄來命僕繼和其間瘀絮
四百字車斜二十篇者流皆韻劇辭殫瓌奇怪譎又
題云奉煩只此一度乞不見辭意欲定霸取威置僕
於窮地耳大凡依次用韻韻同而意殊約體為文文
成而理勝此足下素所長者僕何有焉今足下果用
所長過蒙見窘然敵則氣作急則計生四十二章麾
埽並畢不知大敵以為何如夫斸石破山先觀鑱迹
發矢中的兼聽弦聲以足下來章惟求相困故老僕
報語不覺大誇況曩者唱酬近來因繼已十六卷凡
千餘首矣其為敵也當今不見其為多也從古未聞
所謂天下英雄惟使君與操耳戲及此者亦欲三千
里外一破愁顔勿示他人以取笑誚樂天白
和三月三十日四十韻
送春君何在君在山隂署憶我蘇杭時春遊亦多處為
君歌往事豈敢辭勞慮莫怪言語狂須知酬答遽江南
臘月半水凍疑如瘀寒景尚蒼茫和風已吹嘘女牆城
似竈雁齒橋如鋸魚尾上奫淪草芽生沮洳律遲太簇
管日暖羲和馭布澤木龍催迎春土牛助雨師習習灑
雲將飄飄翥四野萬里晴千山一時曙杭土麗且康蘇
民富而庶善惡有懲勸剛柔無吐茹兩衙少辭牒四境
稀書疏俗以勞來安政因閒暇著仙亭日登眺虎丘時
遊豫尋幽駐旌軒選勝迴賓御舟移溪鳥避樂作林猿
覷池古莫邪沈石竒羅刹踞水苗泥易耨畬粟灰難鉏
紫蕨抽出畦白蓮埋在淤萎花紅帶黯溼葉黃含菸鏡
動波颭菱雪迴風旋絮手經攀桂馥齒為嘗梅楚坐并
船脚攲行多馬蹄跙聖賢清濁醉水陸鮮肥飫魚膾芥
醬調水葵鹽䜴絮雖微五袴歌幸免兆人詛但令樂不
荒何必遊無倨吳苑僕尋罷越城公尚據舊遊幾客存
新宴誰人與莫空文舉酒強下何曾箸江上易優游城
中多毁譽分應當自盡事勿求人恕我既無子孫君仍
畢㛰娶久為雲雨别終擬江湖去范蠡有扁舟陶潛有
籃轝兩心苦相憶兩口遥相語最恨七年春春來各一
處
和韻竒險正自章妥句適寫景歴歴如畫引人入勝但
令樂不荒何必遊無倨分應當自盡事勿求人恕尤見
道之語
和酬鄭侍御東陽春悶放懷追越遊見寄
君得嘉魚置賓席樂如南有嘉魚時勁氣森爽竹竿竦
妍文煥爛芙蓉彼載筆在幕名已重補衮於朝官尚卑
一緘疏入掩谷永三都賦成排左思自言拜辭主人後
離心蕩颺風前旗東南門館别經歲春眼悵望秋心悲
(自注已上叙嘉魚)昨日嘉魚來訪我方駕同出何所之樂遊原
頭春尚早百舌新語聲椑椑日趁花忙向南坼風催柳
急從東吹流年敞怳不饒我美景鮮妍來為誰紅塵三
條界阡陌碧草千里鋪郊畿餘霞斷時綺幅裂斜雲展
處羅文紕暮鐘遠近聲互動暝鳥高下飛追隨酒酣將
歸未能去悵然迴望天四垂生何足養嵇著論途何足
泣楊漣洏胡不花下伴春醉滿酌綠酒聽黃鸝嘉魚點
頭時一歎聽我此言不知疲語終興盡各分散東西軒
騎分逶迤此詩勿遣閒人見見恐與他為笑資白首舊
寮知我者憑君一詠向周師(自注周判官師範蘇杭舊判官去範字叶韻)
整麗疎宕七古正則
和順之琴者
隂隂花院月耿耿蘭房燭中有弄琴人聲貌俱如玉清
冷石泉引雅澹風松曲遂使君子心不愛凡絲竹
御選唐宋詩醇卷二十四
