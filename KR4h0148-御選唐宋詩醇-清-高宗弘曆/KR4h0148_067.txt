御選唐宋詩醇卷三十二
眉山蘇軾詩一
詩日杜韓以後唐季五代纖佻薄弱日即淪胥宋初楊
億劉筠錢惟演之徒崇尚崑體祇是温李後塵嗣是蘇
舜欽以豪放自異梅堯臣以高淡為宗雖志於古矣而
神明變化之功少未有能驂駕杜韓卓然自成一家而
雄視百代者必也其蘇軾乎軾之器識學問見於政事
發於文章史稱言足以達其有猷行足以遂其有為節
義足以固其有守皆志與氣為之也惟詩亦然地負海
涵不名一體而核其旨要之所在如云我詩雖云拙心
平聲韻和此軾自評其詩者也作詩熟讀毛詩國風離
騷曲折盡在是此軾自以其所得教人者也且夫精深
華妙則蘇轍稱之矣公如大國楚吞五湖三江則黃庭
堅稱之矣天才宏放宜與日月爭光則蔡絛稱之矣屈
注天潢倒連滄海變眩百怪終歸渾雅則敖陶孫稱之
矣前之曹劉陶謝後之李杜韓白無所不學亦無所不
工同時歐陽王黃猶俱遜謝焉洵乎獨立千古非一代
一人之詩也而陳師道顧謂其初學劉禹錫晚學李太
白母乃一知半解歟但其詩氣豪體大有非後哲所易
學步者是以元好問論詩有云只知詩到蘇黃盡滄海
横流却是誰又云蘇門果有忠臣在肯放坡詩百態新
蓋非用此為譏議乃正以見其不可摸擬耳其與軾並
世之人漫為評論者如張舜民有仔細檢點不無利鈍
之言而楊時至謂其不知風雅之意後來嚴羽更以其
自出己意為詩之大厄創大言以欺世夫豈可為篤論
哉是編所錄挹菁拔萃審擇再三殆無遺憾其生平豐
功亮節與夫兄弟朋友過從離合之跡及一時新法之
廢興時事之遷變靡不因之以見詩凡五百餘首古體
則五言稍多於七言近體則七言數倍於五言要歸本
於六義之旨亦非有成見也
辛丑十一月十九日既與子由别於鄭州西門之
外馬上賦詩一篇寄之
不飲胡為醉兀兀此心已逐歸鞍發歸人猶自念庭闈
今我何以慰寂寞登高回首坡隴隔惟見烏帽出復没
苦寒念爾衣裘薄獨騎瘦馬踏殘月路人行歌居人樂
僮僕怪我苦悽惻亦知人生要有别但恐歲月去飄忽
寒燈相對記疇昔夜雨何時聽蕭瑟君知此意不可忘
慎勿苦愛高官職(自注嘗有夜雨對牀之言故云爾)
軾與其弟轍友愛特至時軾赴鳳翔簽判之任既别而
作此詩起句突兀有意味前叙既别之深情後憶昔年
之舊約亦知人生要有别轉進一層曲折遒宕軾是時
年甫二十六而詩格老成如是
許顗詩話曰燕燕于飛差池其羽之子于歸遠送于
野瞻望弗及泣涕如雨此真可泣鬼神矣東坡詩云
登高回首坡隴隔惟見烏帽出復没遠紹其意
王方直詩話曰東坡喜韋蘇州詩寧知風雨夜復此
對牀眠之句故在鄭别子由云寒燈相對記疇昔夜
雨何時聽蕭瑟又初秋子由與坡相從彭城賦詩云
誤喜對牀尋舊約不知飄泊在彭城子由使遼在神
水館賦詩云夜雨從來對榻眠茲行萬里隔湖天坡
在御史獄有云他年夜雨獨傷神在東府有云對牀
定悠悠夜雨今蕭瑟其同轉對有云對牀貪聽連宵
雨又曰對牀欲作連夜雨又曰對牀老兄弟夜雨鳴
竹屋此其兄弟所賦也相約退休可謂無日忘之然
竟不能成其約其意見於逍遥堂詩叙云
過宜賓見夷中亂山
江寒晴不知遠見山上日朦朧含高峯晃蕩射峭壁横
雲忽飄散翠樹分歴歴行人挹孤光飛鳥投遠碧蠻荒
誰復愛穠秀安可適豈無避世士高隠鍊精魄誰能從
之遊路有豺虎迹
孤冷巉削具縋幽鑿險之能
紀年錄曰嘉祐四年荆州上王兵部書曰自蜀至楚
舟行六十日過郡十一縣二十有六公由水路至嘉
州入嘉陵江由瀘渝涪忠䕫等州入峽江故作過宜
賓泊牛口入峽出峽等詩
夜泊牛口
日落江霧生繫舟宿牛口居民偶相聚三四依古柳負
薪出深谷見客喜且售煑蔬為夜飱安識肉與酒朔風
吹茅屋破壁見星斗兒女自吚嚘亦足樂且久人生本
無事苦為世味誘富貴耀吾前貧賤獨難守誰知深山
子甘與麋鹿友置身落蠻荒生意不自陋今子獨何者
汲汲強奔走
不見可欲使心不亂於此悟出艱難中骨力孰謂陋室
荒村不可以學道
夜行觀星
天高夜氣嚴列宿森就位大星光相射小星閙若沸天
人不相干嗟彼本何事世俗強指擿一一立名字南箕
與北斗乃是家人器天亦豈有之無乃遂自謂廹觀知
何如遠想偶有似茫茫不可曉使我長歎喟
掻首問天通以玄解是即道不可名強名曰道之旨也
八陣磧
平沙何茫茫髣髴見石蕝縱横滿江上歲歲沙水齧孔
明死己久誰復辨行列神兵非學到自古不留訣至人
已心悟後世徒妄說自從漢道衰蠭起盡姦傑英雄不
相下禍難久連結驅民市無烟戰野江流血萬人賭一
擲殺盡如沃雪不為久遠計草草常無法孔明最後起
意欲掃羣孽崎嶇事節制隠忍久不決志大遂成迂歲
月去如瞥六師分未整一旦英氣折惟餘八陣圖千古
壯䕫峽
後幅評論孔明數語惜之至服之至也八陣圖壘人所
共知其箕張翼舒之形無煩鋪叙放懷今古歴歴千年
氣成虹霓詞出金石意豈獨為武侯嘆絶
水經注曰江水又東逕諸葛亮圖壘南石磧平曠望
兼川陸有亮所作八陣圖東跨故壘皆累細石為之
自壘西去聚石八行行閒相去二丈因曰八陣
入峽
自昔懷幽賞今茲得縱探長江連楚蜀萬𣲖瀉東南合
水來如電黔波綠似藍餘流細不數遠勢競相參入峽
初無路連山忽似龕縈紆收浩渺蹙縮作淵潭風過如
呼吸雲生似吐含墜崖鳴窣窣垂蔓綠毶毶冷翠多崖
竹孤生有石楠飛泉飄亂雪怪石走驚驂絶㵎知深淺
樵僮忽兩三人烟偶逢郭沙岸可乘籃野戍荒州縣邦
君古子男放衙鳴晚鼓留客薦霜柑聞道黃精草叢生
綠玉篸盡應充食飲不見有彭耼氣候冬猶暖星河夜
半涵遺民悲昶衍(自注孟昶從此入覲王衍亦蜀主)舊俗接魚蠶版屋
漫無瓦嵓居窄似菴伐薪常冐嶮得米不盈甔歎息生
何陋劬勞不自慙葉舟輕遠泝大浪固嘗諳矍鑠空相
視嘔啞莫與談蠻荒安可駐幽䆳信難妉獨愛孤棲鶻
高超百尺嵐横飛應自得遠颺似無貪振翮游霄漢無
心顧雀䳺塵勞世方病局束我何堪盡解林泉好多為
富貴酣試看飛鳥樂高遁此心甘
用險韻作長律盡如其意之所出最稱擅長首二句虚
籠以作起局長江六句又作總挈其入峽十二句峽中
之景物也絶㵎十二句峽中之人事也氣候八句則言
人居峽之陋歎息八句則言已入峽之勞至獨愛孤棲
鶻以下十二句前六句寫孤鶻横飛自得之樂後六句
寫自已局束塵勞之態兩相對照作開閤之勢知高超
之樂則知高遁之甘矣章法明嫿如觀遠岫列秀青青
太平寰宇記曰瞿塘峽在䕫州府城東舊名西陵峽
兩崖對峙中貫一江灧澦堆當其口乃三峽之門巫
峽在巫山縣明月峽在夷陵州懸崖閒白石如月黃
牛峽在夷陵州西
三峽記曰三峽連亘七百里重巖叠嶂隠蔽天日非
亭午夜分不見日月水經云杜宇所鑿
出峽
入峽喜巉巖出峽喜平曠吾心淡無累遇境即安暢東
西徑千里勝處頗屢訪幽尋遠無厭高絶每先上前詩
尚遺略不錄久恐忘憶從巫廟回中路寒泉漲汲歸真
可愛翠碧光滿盎忽驚巫峽尾岩腹有穿壙仰見天蒼
蒼石室開南嚮宣尼古廟宇叢木作幃帳鐵楯横半空
俯瞰不計丈古人誰架構下有不測浪石竇見天囷瓦
棺悲古葬新灘阻風雪村落去攜杖亦到龍馬溪茅屋
沽村釀玉虛悔不至實為舟人誑聞道石最竒寤寐見
怪狀峽山富竒偉得一知幾喪苦恨不知名歴歴但想
像今朝脫重險楚水渺平蕩魚多客庖足風順行意王
追思偶成篇聊助舟人唱
險境發以雄詞須看其意思閒暇蕭散處
神女廟
大江從西來上有千仞山江山自環擁恢詭富神姦深
淵鼉鼈横巨壑蛇龍頑旌陽斬長蛟雷雨移蒼灣蜀守
降老蹇至今帶連鐶縱横若無主蕩逸侵人寰上帝降
瑶姬來處荆巫間神仙豈在猛玉坐幽且閒飄蕭駕風
馭弭節朝天關倏忽巡四方不知道里艱古粧具法服
邃殿羅烟鬟百神自奔走雜沓來趨班雲興靈怪聚雲
散鬼神還茫茫夜潭靜皎皎秋月彎還應搖玉珮來聽
水潺潺
徐徊神境仿像仙蹤不襲用玉色頩顔及望帷褰幬一
切猥瑣漫䙝之語范成大巫山圖及巫山高二詩亹亹
力辨何不緣軾詩巫山神女二作為証耶
吳船錄曰下巫峽三十五里至神女廟十二峰皆在
北岸前後映帶不能足其數所謂陽臺高唐觀在來
鶴峯上亦未必是神女之事據宋玉賦本以諷襄王
後世不察一切以兒女子䙝之今廟中石刻引庸城
記瑶姬西王母之女稱雲華夫人助禹令鬼神斬石
疏流有功見紀今封妙用真人
巫山
瞿塘迤邐盡巫峽崢嶸起連峰稍可怪石色變蒼翠天
工運神巧漸欲作竒偉坱軋勢方深結構意未遂旁觀
不暇瞬步步造幽䆳蒼崖忽相逼絶壁凛可悸仰觀八
九頂俊爽凌顥氣晃蕩天宇高崩騰江水沸孤超兀不
讓直拔勇無畏攀緣見神宇憩坐就石位巉巉隔江波
一一問廟吏遥觀神女石綽約誠有以俯首見斜鬟拖
霞弄修帔人心隨物變遠覺含深意野老笑吾旁少年
嘗屢至去隨猿猱上反以繩索試石笋倚孤峰突兀殊
不類世人喜神怪論說驚幼稚楚賦亦虚傳神仙安有
是次問掃壇竹云此今尚爾翠葉紛下垂婆娑綠鳳尾
風來自偃仰若為神物使絶頂有三碑詰曲古篆字老
人那解讀偶見不能記窮探到峰背採斫黃楊子黃楊
生石上堅瘦文如綺貪心去不顧㵎谷千尋縋山高虎
狼絶深入垣無忌洪濛草樹密蔥蒨雲霞膩石竇有洪
泉甘滑如流髓終朝自盥潄冷冽清心胃浣衣挂樹梢
磨斧就石鼻徘徊雲日晚歸意念城市不到今十年衰
老筋力憊當時伐殘木牙蘖已如臂忽聞老人說終日
為歎喟神仙固有之難在忘勢利貧賤爾何愛棄去如
脱屣嗟爾若無還絶糧應不死
帶阜纓巒屯雲積氣析之則句鍊字琢合之則悠悠乎
與顥氣以俱而莫得其涯
入蜀記曰巫山峰巒上入霄漢山脚直插江中議者
謂太華衡廬皆無此竒然十二峰者不可悉見所見
八九峰惟神女峰最為纖麗竒峭宜為仙真所托
荆州十首(錄三首)
南方舊戰國慘澹意猶存慷慨因劉表淒涼為屈原廢
城猶帶井古姓聚成村亦解觀形勝昇平不敢論
朱檻城東角高王此望沙江山非一國烽火畏三巴戰
國淪秋草危樓倚斷霞百年豪傑盡擾擾見魚鰕
柳門京國道驅馬及春陽野火燒枯草東風動綠芒北
行連許鄧南去極衡湘楚境横天下懷王信弱王
俯仰陳跡懷古者所同悲壯慷慨則唐賢得意筆也
嘉祐庚子軾侍其父洵自荆州浮大梁此詩當在鄭州
西門作之前
太白山下早行至横渠鎮書崇壽院壁
馬上續殘夢不知朝日昇亂山横翠幛落月澹孤燈奔
走煩郵吏安閒愧老僧再游應眷眷聊亦記吾曾
次聯是早行景色妙從首句殘夢二字生出故日月字
不嫌雜見王世貞之論似密實疎
藝苑巵言曰劉駕馬上續殘夢境頗佳下云馬嘶而
復驚遂不成語矣蘇子瞻用其語下云不知朝日昇
亦未是至復改為瘦馬兀殘夢愈墜惡道
留題延生觀後山小堂
溪山愈好意無厭上到巉巉第幾尖深谷野禽毛羽怪
上方仙子鬢眉纖不慙弄玉騎丹鳳應逐嫦娥駕老蟾
㵎草巖花自無主晚來胡蝶入疎簾
三句觀後之景四句小堂之景唐時文安潯陽平恩邵
陽永嘉永安義昌安陽諸主皆先後丐為道士築觀在
外玉真師事道士史崇元此詩中二聯較之李義山不
逢蕭史休回首莫見洪崕又拍肩之句更為語隠而意
微
趙次公曰延生觀後上小山有堂是唐玉真公主修
道遺跡
青城山記曰玉真公主肅宗之姑也築室丈人觀玉
真金仙二公主真容見在
石鼻城
平時戰國今無在陌上征夫白不閒北客初來試新險
蜀人從此送殘山獨穿暗月朦朧裏愁渡奔河蒼茫間
漸入西南風景變道邊修竹水潺潺
揮霍如意五六一聯深沈雄健景中有情蒼茫二字
俱讀從上聲前人所未有此自軾詩創用唐人如韓詩
讀張王為去聲白詩讀曨&KR0008;為上聲後人不審所出遂
謂前賢自我作古恐不盡然耳
趙次公曰石鼻寨即武成鎮也戰國指言蜀與魏也
諸葛亮作此城以拒郝昭自北來而入蜀者至此漸
入山故曰試新險自蜀來而趨京洛者至此已出山
故曰送殘山自此地前往寶鷄為入西南矣
病中大雪數日未嘗起觀虢令趙薦以詩相屬戲
用其韻答之
經旬卧齋閣終日親劑和不知雪已深但覺寒無奈飄
蕭窗紙明堆壓簷板墮(自注關中皆以板為簷)風飇助凝冽幃幔
困掀簸惟思近醇醲未敢窺璨瑳何時反炎赫郤欲躬
臼磨誰言坐無氊尚有裘充貨西鄰歌吹發促席寒威
挫崩騰踏成逕繚繞飛入座人歡瓦先融飲雋缾屢卧
嗟予獨愁寂空室自困坷欲為後日賞恐被遊塵涴寒
更報新霽皎月懸半破有客獨苦吟清夜默自課詩人
例窮蹇秀句出寒餓何當暴霜雪庶以躡郊賀
和韻詩峻拔瀏利如彈丸脱手大蘇所長
歲晚相與饋問為饋歲酒食相邀呼為别歲至除
夜達旦不眠為守歲蜀之風俗如是余官於岐下
歲暮思歸而不可得故為此三詩寄子由
饋歲
農功各已收歲事得相佐為歡恐無及假物不論貨山
川隨出産貧富稱小大寘盤巨鯉横發籠雙兔卧富人
事華靡綵繡光翻座貧者愧不能微摰出舂磨官居故
人少里巷佳節過亦欲舉鄉風獨唱無人和
别歲
故人適千里臨别尚遲遲人行猶可復歲行那可追問
歲安所之遠在天一涯巳逐東流水赴海歸無時東隣
酒初熟西舍彘亦肥且為一日歡慰此窮年悲勿嗟舊
歲别行與新歲辭去去勿回顧還君老與衰
即古詩所遇無故物焉得不速老意而暢言之頓挫淋
漓有對此茫茫百端交集之概
守歲
欲知垂盡歲有似赴壑蛇修鱗半己没去意誰能遮况
欲繫其尾雖勤知奈何兒童彊不睡相守夜讙譁晨雞
且勿唱更鼓畏添撾坐久燈燼落起看北斗斜明年豈
無年心事恐蹉跎努力盡今夕少年猶可誇
前六句比中六句賦結句猶可誇者非幸詞正以見去
日之苦多而盛年之不再也此與别歲一首佳處不減
魏武短歌
和子由論書
吾雖不善書曉書莫如我苟能通其意常謂不學可貎
妍容有矉璧美何妨橢端莊雜流麗剛健含婀娜好之
每自譏不謂子亦頗書成輒棄去繆被旁人裹體勢本
闊落結束入細麽子詩亦見推語重未敢荷邇來又學
射力薄愁官笴(自注官箭十二把吾能十一把箭耳)多好竟無成不精安
用夥何當盡屏去萬事付懶惰吾聞古書法守駿莫如
跛世俗筆苦驕衆中強嵬騀鍾張忽己遠此語與時左
論書實自道其所得端莊剛健一聯及體勢結束一聯
宛然見軾書法也中閒插入學射一段軒然波起凌厲
無前
韻語陽秋曰東坡與子由論書云吾雖不善書曉書
莫如我苟能通其意常謂不學可故其子叔黨跋公
書云吾先君子豈以書自名哉特以其至大至剛之
氣發於胷中而應之以手故不見其有刻畫嫵媚之
態而端乎章甫若有不可犯之色少年喜二王書晚
乃喜顔平原故時有二王風氣俗手不知妄謂學徐
浩陋矣觀此則知初未嘗規規然出於翰墨積習也
鳳翔八觀(并序)(錄五首)
鳳翔八觀詩記可觀者八也昔司馬子長登會稽探
禹穴不遠千里而李太白亦以七澤之觀至荆州二
子蓋悲世悼俗自傷不見古人而欲一觀其遺蹟故
其勤如此鳳翔當秦蜀之交士大夫之所朝夕往來
此八觀者又皆跬步可至而好事者有不能徧觀焉
故作詩以告欲觀而不知者
石鼓歌
冬十二月歲辛丑我初從政見魯叟舊聞石鼓今見之
文字鬱律蛟蛇走細觀初以指畫肚欲讀嗟如箝在口
韓公好古生己遲我今况又百年後強尋偏傍推點畫
時得一二遺八九我車既攻馬亦同其魚維鱮貫之柳
(自注其詞云我車既攻我馬亦同又云其魚維何維鱮維鯉何以貫之維楊與柳惟此六句可讀餘多不可通)
古器縱横猶識鼎衆星錯落僅名斗糢糊半已似瘢胝
詰曲猶能辨跟肘娟娟缺月隠雲霧濯濯嘉禾秀莨莠
漂流百戰偶然存獨立千載誰與友上追軒頡相唯諾
下揖冰斯同鷇㝅憶昔周宣歌鴻鴈當時籀史變蝌蚪
厭亂人方思聖賢中興天為生耆耉東征徐鹵闞虓虎
北伏犬戎隨指嗾象胥雜沓貢狼鹿方召聯翩賜圭卣
遂因鼓鼙思將帥豈為考擊煩矇瞍何人作頌比崧高
萬古斯文齊岣嶁勲勞至大不矜伐文武未遠猶忠厚
欲尋年歲無甲乙豈有名字記誰某自從周衰更七國
竟使秦人有九有掃除詩書誦法律投棄俎豆陳鞭杻
當年何人佐祖龍上蔡公子牽黃狗登山刻石頌功烈
後者無繼前無偶皆云皇帝巡四國烹滅彊暴救黔首
六經既己委灰塵此鼓亦當遭擊掊傳聞九鼎淪泗上
欲使萬夫沈水取暴君縱欲窮人力神物義不汙秦垢
是時石鼓何處避無乃天工令鬼守興亡百變物自閒
富貴一朝名不朽細思物理坐歎息人生安得如汝壽
雄文健筆句竒語重氣魄與韓退之作相埒而研練過
之細玩通篇以冬十二月四句起以興亡百變四句結
起倣北征詩體結亦悠然不盡若韓詩起四句未免平
率結云嗚呼吾意其蹉跎又何衰颯也中閒分三大段
第一段自細觀初以指畫肚至下揖冰斯同鷇㝅鋪叙
石鼓之文詞字蹟實景實事所與韓公不同者在此故
詳述於前且正是初見時情狀古器縱横六句詳寫石
鼓之竒古固非文字鬱律蛟蛇走一句所能盡缺月嘉
禾視韓詩鸞翔鳳翥珊瑚碧樹之詞又出一竒也漂流
百戰四句作轉軸起下二段意憶昔周宣歌鴻鴈至豈
有名字記誰某推原溯委鋪述典重自從周衰更戰國
至無乃天工令鬼守憑弔古今却以六經九鼎作陪瀾
翻無竭筆力馳驟中章法乃極嚴謹真足嗣響少陵
苕溪漁隠叢話曰韋蘇州石鼓歌云乃是宣王之臣
史籀作退之石鼓歌初不指言史籀所作永叔集古
錄云至於字畫亦非史籀不能作此蓋原蘇州之歌
而云爾蘇長公石鼓詩云憶昔周宣歌鴻鴈當時籀
史變蝌蚪亦原於蘇州也
趙次公曰先生詩後段云憶昔周宣歌鴻鴈當時籀
史變蝌蚪則石鼓之字蓋蝌蚪之變韓愈有科斗書
後記一篇云李陽冰之子服之授余以其家科斗孝
經漢衛宏官書兩部合一卷且曰古書得其據依蓋
可讀如是則退之宜識科斗書者石鼓歌乃云辭嚴
義密讀難曉字體不類隸與科而先生今詩乃能通
其六句則先生為精於字學矣歐陽集古跋尾蓋謂
韋應物以為文王之鼓韓退之以為宣王之鼓不知
何所據而然卒以退之好古不妄者為可信然未嘗
載其文至子由和先生詩乃云形雖不具意可知有
云楊柳貫魴鱮先生詩注云維鱮維鯉而子由云魴
鱮豈各以所辨之字言之乎
朱彝尊曰楊用修謂從李賓之所得唐人拓本多至
七百有二字叉言及見東坡之本人多惑焉攷賓之
石鼓歌中云家藏舊本出棃棗楮墨輕虚不盈握拾
殘補缺能幾何以一涓埃裨海嶽夫以歐陽薛胡諸
家所見止四百餘字若賓之本有七百餘字拾殘補
缺亦己多矣賓之不應為是言也子瞻之詩曰韓公
好古生己遲我今况又百年後強尋偏旁推點畫時
得一二遺八九子由和之有云形骸偃蹇任苔蘚文
字皴剝因風雨字形漫汗隨石缺蒼蛇生角龍折股
夫用修之本既得自賓之傳自子瞻是子瞻克見其
全子由亦得縱觀子瞻子由又不應為是言也
王維吳道子畫
何處訪吳畫普門與開元開元有東塔摩詰留手痕吾
觀畫品中莫如二子尊道子實雄放浩如海波翻當其
下手風雨快筆所未到氣己吞亭亭雙林閒彩暈扶桑
暾中有至人談寂滅悟者悲涕迷者手自捫蠻君鬼伯
千萬萬相排競進頭如黿摩詰本詩老佩芷襲芳蓀今
觀此壁畫亦若其詩清且敦祗園弟子盡鶴骨心如死
灰不復温門前兩叢竹雪節貫霜根交柯亂葉動無數
一一皆可尋其源吳生雖妙絶猶以畫工論摩詰得之
於象外有如仙翮謝籠樊吾觀二子皆神俊又於維也
歛袵無閒言
以史遷合傳論贊之體作詩開合離竒音節疎古道子
下筆入神篇中摹寫亦不遺餘力將言吳不如王乃先
於道子極意形容正是尊題法也後稱王維只云畫如
其詩而所以譽其畫筆者甚淡顧其妙在筆墨之外者
自能使人於言下領悟更不必似畫斷鑿鑿指為神品
妙品矣
許顗詩話曰老杜作曹將軍丹青引云一洗萬古凡
馬空東坡觀吳道子畫壁云筆所未到氣己吞吾不
得見其畫矣斯評也二公之句各可以當之
東湖
吾家蜀江上江水綠如藍邇來走塵土意思殊不堪况
當岐山下風物尤可慙有山秃如赭有水濁如泔不謂
郡城東數步見湖潭入門便清奥恍如夢西南泉源從
高來隨波走涵涵東去觸重阜盡為湖所貪但見蒼石
螭開口吐清甘借汝腹中過胡為目耽耽新荷弄晚涼
輕棹極幽探飄飄忘遠近偃息遺佩篸深有龜與魚淺
有螺與蚶曝晴復戲雨戢戢多於蠶浮沈無停餌倏忽
遽滿籃絲緡雖強致瑣細安足戡聞昔周道興翠鳳棲
孤嵐飛鳴飲此水照影弄毿毿(自注此古飲鳳池也)至今多梧桐
合抱如彭耼彩羽無復見上有鸇搏䳺嗟予生雖晚好
古意所妉圖書已漫漶猶復訪僑郯卷阿詩可繼此意
久已含扶風古三輔政事豈汝諳聊為湖上飲一縱醉
後談門前遠行客劫劫無留驂問胡不回首無乃趁朝
參予今正疎懶官長幸見函不辭日游再行恐歲滿三
暮歸仍倒載鐘鼓已韽韽
前幅寫東湖之勝而曰湖所貪曰目耽耽匪直摹景而
已入後自寫閒遊實有懷抱觀古今之意扶風古三輔
政事豈汝諳二句意最深厚得簡兮詩人之旨沈屈下
僚勾檢簿書無由得盡其才不得已而為湖上之遊詎
與尋蹤探勝者比攷是時軾為鳳翔判官陳希亮為府
帥以屬禮待之或謁入不得見軾壯年氣盛不相下其
客位假寐作有云同僚不解事愠色見髯鬚雖無性命
憂且復忍須臾此詩末復云予今正疎懶官長幸見函
無聊不平時一發露於辭氣故必知其人論其世而後
可與言詩後人注詩者俱未見及此客位之作編入通
守錢塘時併其年譜中次序亦錯謬矣
真興寺閣
山川與城郭漠漠同一形市人與鴉鵲浩浩同一聲此
閣幾何高何人之所營側身送落日引手攀飛星當年
王中令斫木南山赬寫真留閣下鐵面眼有稜身強八
九尺與閣兩崢嶸古人雖暴恣作事今世驚登者尚呀
喘作者何以勝曷不觀此閣其人勇且英
蒼蒼莽莽意到筆隨中閒側身送落日引手攀飛星十
字竒警奪目可與老杜七星在北戶河漢聲西流相匹
敵
趙䕫曰此詩用古人意而不取其字杜子美登慈恩
寺塔詩云秦山忽破碎涇渭不可求俯視但一氣焉
能辨皇州
李氏園(自注李茂貞園也今為王氏所有)
朝遊北城東回首見修竹下有朱門家破墻圍古屋舉
鞭叩其戶幽響答空谷入門所見夥十步九移目異花
兼四方野鳥喧百族其西引溪水活活轉墻曲東注入
深林林深窗戶綠水光兼竹淨時有獨立鵠林中百尺
松歲久蒼鱗蹙豈惟此地少意恐關中獨小橋過南圃
夾道多喬木隠如城百雉挺若舟千斛陰陰日光淡黯
黯秋氣蓄盡東為方池野鴈雜家鶩紅棃驚合抱映島
孤雲馥春光水溶漾雪陣風翻撲其北臨長溪波聲卷
平陸北山卧可見蒼翠閒磽秃我時來周覽問此誰所
築云昔李將軍負險乘衰叔抽錢算閒口但未㩁羹粥
當時奪民田失業安敢哭誰家美園囿籍没不容贖此
亭破千家鬱鬱城之麓將軍竟何事蟣蝨生刀韣何嘗
載美酒來此駐車轂空使後世人聞名頸猶縮(自注俗猶呼皇)
(后圍蓋茂貞謂其妻也)我今官正閒屢至因休沐人生營居止竟
為何人卜何當辦一身永與清景逐
叙園中景物委析詳盡自西而南而東而北一一點睛
宛似柳州小記後以感慨之情寓通曠之見令人意愜
五代史李茂貞本姓宋名文通唐禧宗閒以功拜鳳
翔隴右節度使賜姓名昭宗景福元年反犯京師加
拜尚書令封岐王後唐莊宗同光二年卒
七月二十四日以久不雨出禱磻溪是日宿虢縣
二十五日晚自虢縣渡渭宿於僧舍曾閣閣故曾
氏所建也夜久不寐見壁有前縣令趙薦留名有
懷其人
龕燈明滅欲三更欹枕無人夢自驚深谷留風終夜響
亂山銜月半牀明故人漸遠無消息古寺空來看姓名
欲向磻溪問姜叟僕夫屢報斗杓傾
夜色蒼涼撫景懷人想見竟夕裵回之致
二十七日自陽平至斜谷宿於南山中蟠龍寺
横槎晚渡碧㵎口騎馬夜入南山谷谷中暗水響瀧瀧
嶺上疎星明煜煜寺藏嵓㡳千萬仞路轉山腰三百曲
風生饑虎嘯空林月黑驚麏竄修竹入門突兀見深殿
照佛青熒有殘燭媿無酒食待游人旋斫杉松煑溪䔩
板閣獨眠驚旅枕木魚曉動隨僧粥起觀萬瓦鬱參差
日亂千巖散紅綠門前商賈負椒荈山後咫尺連巴蜀
何時歸耕江上田一夜心逐南飛鵠
顔謝以後古詩多有對偶終篇者入唐遂以有聲病者
為律無聲病者為古至於七言古體亦時一有之若少
陵之霜皮溜雨四十圍黛色參天二千尺子規夜啼山
竹裂王母晝下雲旗翻昌黎之大蛇中斷喪前王羣馬
南渡開新主何人有酒身無事誰家種竹門可欵硬語
排奡視唐初四子及元白諸家之宛然律調者不可同
曰語也若其自首至尾無句不裁對無對不瑰偉絶特
則惟軾集中有之實為創格此作亦其一也其中寫景
處語刻畫而句渾成讀之可怖可喜筆力竒絶
是日至下馬磧憩於北山僧舍有閣曰懷賢南直
斜谷西臨五丈原諸葛孔明所從出師也
南望斜谷口三山如犬牙西觀五丈原鬱屈如長蛇有
懷諸葛公萬騎出漢巴吏士寂如水蕭蕭聞馬檛公才
與曹丕豈止十倍加顧瞻三輔間勢若風卷沙一朝長
星墜竟使蜀婦髽山僧豈知此一室老烟霞往事逐雲
散故山依渭斜客來空弔古清淚落悲笳
不著議論而鬱拔縱横之氣自寓語澹味長最是高格
邵長蘅曰蕭蕭聞馬檛詩車攻篇蕭蕭馬鳴毛傳言
不讙譁也公詩用此意
三國志曰建興十二年諸葛亮悉大衆由斜谷出以
流馬運據武功五丈原與司馬仲達對於渭南分兵
屯田為久住之基耕者襍於渭濱之閒而百姓安堵
軍無私焉
趙次公曰案長安志引水經注曰斜水北歴斜谷過
五丈原亦謂之武功水又曰武功蓋在渭水南郿縣
北是今先生禱雨於虢縣之磻溪故所經由望見郿
縣之五丈原
和子由記園中草木十一首(錄五首)
荒園無數畝草木動成林春陽一已敷妍醜各自矜蒲
萄雖滿架困倒不能任可憐病石榴花如破紅襟葵花
雖粲粲蔕淺不勝簪叢蓼晚可喜輕紅隨秋深物生感
時節此理等廢興飄零不自由盛亦非汝能
種柏待其成柏成人己老不如種叢篲春種秋可倒陰
陽不擇物美惡隨意造柏生何苦艱似亦費天巧天工
巧有幾肯盡為汝耗君看藜與藿生意常草草
萱草雖微花孤秀能自拔亭亭亂葉中一一芳心插牽
牛獨何畏詰曲自牙蘖走尋荆與榛如有宿昔約南齋
讀書處亂草曉如發偏工貯秋雨歲歲壊籬落
蘆笋初似竹稍開葉如蒲方春節抱甲漸老根生䰅不
愛當夏綠愛此及秋枯黃葉倒風雨白花搖江湖江湖
不可到移植苦勤劬安得雙野鴨飛來成畫圖
我歸自南山山翠猶在目心隨白雲去夢遶山之麓汝
從何方來笑齒粲如玉探懷出新詩秀語奪山綠覺來
巳茫昧但記說秋菊有如採樵子入洞聽琴筑歸來寫
遺聲猶勝人閒曲(自注八月十一日夜宿府學方和此詩夢與弟游南山出詩數十篇夢中)
(甚愛之及覺唯記一句云蟋蟀悲秋菊)
前四首俱是雜寫花木隨處拈出竗諦非見道忘山者
不能獲此圓通也末首則别為一調秀語奪山綠一句
情味備至每於稱許轍處想見其友于式好有怡怡之
樂此數詩格調柴桑淡遠修武倔竒殆兼擅其勝
司竹監燒葦園因召都巡檢柴貽勖左藏以其徒
會獵園下
官園刈葦歲留槎深冬放火如紅霞枯槎燒盡有根在
春雨一洗皆萌芽黃狐老兔最狡捷賣侮百獸常矜誇
年年此厄竟不悟但愛蒙密爭來家風廻熖卷毛尾熱
欲出巳被蒼鷹遮野人來言此最樂徒手曉出歸滿車
廵邊將軍在近邑呼來颯颯從矛叉戍兵久閒可小試
戰鼓雖凍猶堪撾雄心欲搏南㵎虎陣勢頗學常山蛇
霜乾火烈聲爆野飛走無路號且呀迎人截來砉逢箭
避犬逸去窮投罝擊鮮走馬殊未厭但恐落日催棲鵶
弊旗仆鼓坐數獲鞍挂雉兔肩分麚主人置酒聚狂客
紛紛醉語晚更譁燎毛燔肉不暇割飲啖直欲追羲媧
青丘雲夢古所咤與此何啻百倍加苦遭諫疏說夷羿
又被賦客嘲滛奢豈如閒官走山邑放曠不與趨朝衙
農工已畢歲云暮車騎雖少賓殊佳酒酣上馬去不告
獵獵霜風吹帽斜
從燒園指出物性愚迷語直而曲廵邊將軍以下十四
句以議論叙事颯颯灑灑具有聲色此段既極竒横故
主人置酒以下更為紆徐以暢其氣結用獨孤側帽事
恰合會獵情景而役使無痕但覺有餘韻逸趣其才真
能吞若雲夢者八九其於胸中曾不芥蔕也
秀州僧本瑩靜照堂
鳥囚不忘飛馬繫嘗念馳靜中不自勝不若聽所之君
看厭事人無事乃更悲貧賤苦形勞富貴嗟神疲作堂
名靜照此語子謂誰江湖隠淪士豈無適時資老死不
自惜扁舟自娛嬉從之恐莫見况肯從我為
厭事人無事更悲說來絶倒即就起動相以証真諦之
寂然何必坐斷千崖乃得慧眼無見
送安惇秀才失解西歸
舊書不厭百回讀熟讀深思子自知他年名宦恐不免
今日棲遲那可追我昔家居斷還往著書不復窺園葵
朅來東遊慕人爵棄去舊學從兒嬉狂謀謬算百不遂
惟有霜鬢來如期故山松柏皆手種行且拱矣歸何時
萬事早知皆有命十年浪走寧非癡與君未可較得失
臨别惟有長嗟咨
送其失解歸而乃勉以讀書朋友切偲之義莫過於此
董遇百遍見義熟讀之謂也王筠重覽興深深思之謂
也讀書之法亦莫過於此安惇初從軾遊末流乃與
元祐諸賢為難當時至有童謠曰大惇小惇殃及子孫
蓋大惇謂章惇小惇謂安惇也然則安惇乃正世之狂
謀謬算者此詩知其他年名宦恐不免而始終以熟讀
舊書為箴規固早有以窺其微矣
許彦周詩話曰古人文章不可輕易反覆熟讀加意
思索庶幾其見之東坡詩云舊書不厭百回讀熟讀
深思子自知僕嘗以此語銘座右而書諸紳也
送劉道原歸覲南康
晏嬰不滿六尺長高節萬仞陵首陽青衫白髮不自歎
富貴在天那得忙十年閉戶樂幽獨百金購書收散亡
朅來東觀弄丹墨聊借舊史誅姦強孔融不肯下曹操
汲黯本自輕張湯雖無尺箠與寸刃口吻排擊含風霜
自言靜中閱世俗有似不飲觀酒狂衣巾狼籍又屢舞
傍人大笑供千場交朋翩翩去略盡惟我與子猶徬徨
世人共弃君獨厚豈敢自愛恐子傷朝來告别驚何速
歸意已逐征鴻翔匡廬先生古君子挂冠兩紀鬢未蒼
定將文度置滕上喜動鄰里烹猪羊君歸為我道名姓
幅巾他日容登堂
謂恕借舊史以誅姦強即是軾借舊史以刺執政恕乃
剛直者詩固不嫌明目張膽而道之至於恕歸而匡廬
色喜言外有直道難容之嘆匪直幸其無恙遄歸也
按恕為渙之子治平間司馬光編纂資治通鑑薦恕為
局僚詩内所指舊史者此也匡廬先生則指其父渙言
之
施元之曰劉道原名恕筠州人介甫執政道原在館
閣欲引置條例司固辭是時介甫權震天下人不敢
忤而道原憤憤欲與之較又條陳所更法令不合衆
心者至面刺其過介甫怒變色道原不以為意或稠
人廣座對其門生誦言得失無所避遂與之絶此詩
端為介甫而發以孔融汲黯比道原曹操張湯况介
甫又云雖無尺箠與寸刃口吻排擊含風霜益著其
面折之實也
次韻張安道讀杜詩
大雅初微缺流風困暴豪張為詞客賦變作楚臣騷展
轉更崩壊紛綸閱俊髦地偏蕃怪産源失亂狂濤粉黛
迷真色魚鰕易豢牢誰知杜陵傑名與謫仙高掃地收
千軌爭標看兩艘詩人例窮苦天意遣奔逃塵暗人亡
鹿溟翻帝斬鼇艱危思李牧述作謝王褒失意各千里
哀鳴聞九臯騎鯨遁滄海捋虎得綈袍巨筆屠龍手微
官似馬曹迂疎無事業醉飽死遊遨簡牘儀刑在兒童
篆刻勞今誰主文字公合抱旌旄開卷遥相憶知音兩
不遭般斤思郢質鯤化陋鯈濠恨我無佳句時蒙致白
醪殷勤理黃菊未遣没蓬蒿
初讀之但覺鋪叙排比詞氣不減少陵耳詳味其詞乃
見下筆矜慎之至蓋題是次張安道韻則先有張詩在
意中非泛然為少陵作贊頌也地偏四句但將從來詩
道之弊廣譬曲喻轉入杜陵只用傑字一言之褒而其
起衰式靡立極千古者己意無不盡此下只是嘅其遭
際更不論詩即軾平日所云發於情止於忠孝者亦不
一及又俱借謫仙為陪以與下開卷知音一聯情事相
映合結仍用比喻以應前文大含元氣細入無閒其一
一次韻天然又不過汗漫之餘技矣
傅堯俞濟源草堂
微官共有田園興老罷方尋隠退廬栽種成陰十年事
倉皇欲買百金無先生卜築臨清濟喬木如今似畫圖
鄰里亦知偏愛竹春來相與護龍雛
堯俞本鄆州須城人徙居孟州濟源嘗有讀書詩云吾
屋雖諠卑頗不甚蕪穢置席屋中閒坐卧羣書内觀此
則知詩稱畫圖良非虚譽
潁州初别子由二首
征帆挂西風别淚滴清潁留連知無益惜此須臾景我
生三度别此别尤酸冷念子似先君木訥剛且靜寡辭
真吉人介石乃機警至今天下士去莫如子猛嗟我久
病狂意行無坎井有如醉且墜幸未傷輒醒從今得閒
暇默坐消日永作詩解子憂持用日三省
近别不改容遠别涕霑胸咫尺不相見實與千里同人
生無離别誰知恩愛重始我來宛丘牽衣舞兒童便知
有此恨留我過秋風秋風亦己過别恨終無窮問我何
年歸我言歲在東離合既循環憂喜迭相攻語此長太
息我生如飛蓬多憂髮早白不見六一翁
前首留連知無益惜此須臾景即李陵長當從此别且
復立斯須之意用作發端語覺悲愴切至更為過之後
首本是直抒胸臆讀之乃覺中心菀結之至者此漢魏
人絶調也
烏臺詩案曰此詩云至今天下士去莫如子猛為弟
轍曾差在制置三司條例司充檢詳文字爭議新法
不合而罷既美弟轍去之果決則意亦是譏新法不
便也
施元之曰神宗青苖法既行子由度不能救以書抵
介甫指陳其決不可者且請補外介甫大怒將加以
罪同列止之除河南推官會張安道知陳州辟為教
授東坡是時亦以論新法為介甫所嫉通判杭州出
都來陳子由送至潁且同謁歐陽公而别蓋熙寧四
年也
歐陽少師令賦所蓄石屏
何人遺公石屏風上有水墨希微蹤不畫長林與巨植
獨畫蛾眉山西雪嶺上萬歲不長之孤松崖崩㵎絶可
望不可到孤烟落日相溟濛含風偃蹇得真態刻畫始
信天有工我恐畢宏韋偃死葬虢山下骨可朽爛心難
窮神機巧思無所發化為烟霏淪石中古來畫師非俗
士摹寫物象略與詩人同願公作詩慰不遇無使二子
含憤泣幽宫
長句磊砢筆力如虬松盤屈真可匹敵杜陵
御選唐宋詩醇卷三十二
