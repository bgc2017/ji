御選唐宋詩醇卷十一
襄陽杜甫詩三
乾元中寓居同谷縣作歌七首
有客有客字子美白頭亂髮垂過耳歲拾橡栗隨狙公
天寒日暮山谷裏中原無書歸不得手脚凍皴皮肉死
嗚呼一歌兮歌已哀悲風為我從天來
舊唐書時榖食踴貴甫寓居成州同谷縣自負薪拾
梠兒女饑殍者數人
長鑱長鑱白木柄我生託子以為命黃獨無苖山雪盛
短衣數挽不掩脛此時與子空歸來男呻女吟四壁静
嗚呼二歌兮歌始放鄰里為我色惆悵
仇兆鼇曰山谷云陳藏器本草載黃獨遇霜雪枯無
苖蓋蹲鴟之類蔡夢弼引別注云黃獨歲饑土人掘
以充糧公詩屢用黃精不必作黃獨按公詩若太平
寺泉眼及丈人山皆為引年而發此歌則為救饑而
言主黃獨為是
有弟有弟在遠方三人各瘦何人強生別展轉不相見
胡塵暗天道路長東飛駕鵝後鶖鶬安得送我置汝旁
嗚呼三歌兮歌三發汝歸何處收兄骨
趙傁曰公四弟曰穎觀豐占各散在他郡惟占從公
入蜀
有妹有妹在鍾離良人早歿諸孤癡長淮浪高蛟龍怒
十年不見來何遲扁舟欲往箭滿眼杳杳南國多旌旗
嗚呼四歌兮歌四奏林猿為我啼清晝
朱鶴齡曰猿多夜啼今啼清晝極言其悲也解作竹
林穿鑿難信
四山多風溪水急寒雨颯颯枯樹濕黃蒿古城雲不開
白狐跳梁黃狐立我生何為在窮谷中夜起坐萬感集
嗚呼五歌兮歌正長魂招不來歸故鄉
仇兆鼇曰此歌忽然變調寫得山昏水惡雨驟風狂
荒城晝暝狐羣嘯頓覺空谷孤危萬感交廹招魂於
生前收骨於死後見存亡總不能自必矣
南有龍兮在山湫古木巃嵸枝相樛木葉黃落龍正蟄
蝮蛇東來水上遊我行怪此安敢出拔劍欲斬且復休
嗚呼六歌兮歌思遲溪壑為我迴春姿
王道俊曰前後六章皆自叙流離之感不應此章獨
譏時事蓋詠同谷萬丈潭之龍也郭知達引蘇注云
此詩南有龍喻明皇在南内東坡必無是言
男兒生不成名身已老三年饑走荒山道長安卿相多
少年富貴應須致身早山中儒生舊相識但話宿昔傷
懷抱嗚呼七歌兮悄終曲仰視皇天白日速
慷慨悲歌足以裂山石而立海水殆所謂自鑄離騷者
史遷云人勞苦倦極未嘗不呼天也疾痛慘怛未嘗不
呼父母也甫之遇為何如哉流離困頓轉徙山谷仰天
一呼萬感交集而筆之竒氣之豪又足以發其所感淋
漓頓挫自成音節自古及今不可有二宋祁云莫肯念
亂小雅怨自然流泣袁安愁此之謂矣歌中思及弟妹
字字至情南有龍一篇感時憫亂實有寓意若謂為明
皇而作則不免牽合耳
李廌曰太白遠別離蜀道難與子美同谷七歌風騷
極致不在屈宋之下
胡應麟曰杜七歌亦倣張衡四愁然七歌竒崛雄深
四愁和平婉麗漢唐短歌各為絶唱所謂異曲同工
王嗣奭曰七歌創作原不倣離騷而哀實過之讀離
騷未必墮淚而讀此不能終篇則以節短而聲促也
仇兆鼇曰七歌結語皆本蔡琰胡笳曲
水會渡
山行有常程中夜尚未安微月沒已久崖傾路何難大
江動我前洶若溟渤寬篙師暗理楫歌笑輕波瀾霜濃
木石滑風急手足寒入舟已千憂陟巘仍萬盤迥眺積
水外始知衆星乾遠遊令人瘦衰疾慙加餐
仇兆鼇曰曹孟德詩星漢燦爛若出其裏與杜句可
參看
飛仙閣
土門山行窄微徑緣秋豪棧雲闌干峻梯石結構牢萬
壑欹疎林積陰帶奔濤寒日外淡泊長風中怒號歇鞍
在地底始覺所歴高往來雜坐卧人馬同疲勞浮生有
定分饑飽豈可逃歎息謂妻子我何隨汝曹
龍門閣
清江下龍門絶壁無尺土長風駕高浪浩浩自太古危
途中縈盤仰望垂綫縷滑石欹誰鑿浮梁裊相拄目眩
隕雜花頭風吹過雨百年不敢料一墜那得取飽聞經
瞿塘足見度大庾終身歴艱險恐懼從此數
石櫃閣
季冬日已長山晚半天赤蜀道多早花江間饒竒石石
櫃曾波上臨虚蕩高壁清暉回羣鷗暝色帶遠客羇棲
負幽意感歎向絶跡信甘孱懦嬰不獨凍餒廹優遊謝
康樂放浪陶彭澤吾衰未自安謝爾性所適
暝色帶遠客造語入妙光祿坂行云暝色無人獨歸客
雋致減矣
桔柏渡
青冥寒江渡駕竹為長橋竿濕烟漠漠江永風蕭蕭連
笮動嫋娜征衣颯飄颻急流鴇鷁散絶岸黿鼉驕西轅
自茲異東逝不可要高通荆門路闊會滄海潮孤光隱
顧眄遊子悵寂寥無以洗心胸前登但山椒
劔門
惟天有設險劔門天下壮連山抱西南石角皆北向兩
崖崇墉倚刻畫城郭状一夫怒臨關百萬未可傍珠玉
走中原岷峨氣悽愴三皇五帝前鷄犬各相放後王尚
柔遠職貢道已喪至今英雄人高視見覇王并吞與割
據極力不相讓吾將罪真宰意欲鏟疊嶂恐此復偶然
臨風默惆悵
危時之慮與劔閣銘固自有異若李商隱井絡一首乃
用銘意者
江盈科曰少陵秦州以後詩突兀宏肆迥異昔作非
有意換格蜀中山水自是挺特竒崛獨能象景傳神
使人讀之山川歴落居然在眼所謂春蠶結繭隨物
肖形乃為真詩人真手筆也
胡夏客曰劍門詩因劍閣銘而成但銘詞出以莊嚴
此詩尤加雄肆用古而能勝於古人方稱作家
朱鶴齡曰蜀為財賦所出自明皇臨幸供億不貲民
力盡矣民力盡而寇盗乘之晉李特流人之禍可為
明鑒此詩故有岷峨悽愴與英雄割據之慮也
成都府
翳翳桑榆日照我征衣裳我行山川異忽在天一方但
逢新人民未卜見故鄉大江東流去遊子去日長曾城
填華屋季冬樹木蒼喧然名都會吹簫間笙簧信美無
與適側身望川梁鳥雀夜各歸中原杳茫茫初月出不
高衆星尚爭光自古有羇旅我何苦哀傷
語意多本古人較途中諸作雖氣度少舒而憂思未嘗
忘也初月兩語上承中原一句王應麟以謂肅宗初立
盗賊未息最為得解蓋至此身事少定不覺念及朝廷
甫豈須臾忘君者哉
石犀行
君不見秦時蜀太守刻石立作三犀牛自古雖有厭勝
法天生江水向東流蜀人矜誇一千載泛溢不近張儀
樓今年灌口損戶口此事或恐為神羞終藉隄防出衆
力高擁木石當清秋先王作法皆正道詭怪何得參人
謀嗟爾三犀不經濟缺訛只與長川逝但見元氣常調
和自免洪濤恣凋瘵安得壮士提天綱再平水土犀奔
茫
斥不經之談歸之正道筆力傑奡不落言筌視石笋行
尤為擅勝
題壁畫馬歌(原注韋偃畫)
章侯別我有所適知我憐君畫無敵戱拈秃筆掃驊騮
歘見騏驎出東壁一匹齕草一匹嘶坐看千里當霜蹄
時危安得真致此與人同生亦同死
屹然健筆轉出命意乃詩人之旨
戲題畫山水圖歌(原注王宰畫宰丹青絶倫)
十日畫一水五日畫一石能事不受相促廹王宰始肯
留真跡壮哉崑崙方壺圖挂君高堂之素壁巴陵洞庭
日本東赤岸水與銀河通中有雲氣隨飛龍舟人漁子
入浦溆山木盡亞洪濤風尤工遠勢古莫比咫尺應須
論萬里焉得并州快剪刀剪取吳松半江水
無名氏西清詩話曰梁蕭文奐善畫於扇上圖山水
咫尺之内便覺萬里為遙老杜云尤工遠勢古莫比
咫尺應須論萬里乍讀似非用事如男兒既介胄長
揖別上官用介胄之士不拜婦人在軍中兵氣恐不
揚用軍中豈有女子乎皆用其事而隱其語
題李尊師松樹障子歌
老夫清晨梳白頭玄都道士來相訪握髮呼兒延入戶
手提新畫青松障障子松林靜杳冥憑軒忽若無丹青
陰崖却承霜雪幹偃蓋反走虬龍形老夫平生好竒古
對此興與精靈聚已知仙客意相親更覺良工心獨苦
松下丈人巾屨同偶坐似是商山翁悵望聊歌紫芝曲
時危慘澹來悲風
戲為雙松圖歌(原注韋偃)
天下幾人畫古松畢宏已老韋偃少絶筆長風起纖末
滿堂動色嗟神妙兩株慘裂苔蘚皮屈鐵交錯迴高枝
白摧朽骨龍虎死黑入太隂雷雨垂松根胡僧憩寂寞龐
眉皓首無住著偏袒右肩露雙脚葉裏松子僧前落韋
侯韋侯數相見我有一匹好東絹重之不減錦繡段已
令拂拭光凌亂請公放筆為直幹
題畫諸篇刻意冥搜積思獨造與太白觀粉圖山水諸
篇並駕齊驅遂為此體之祖至於思業高竒縋幽鑿險
則杜老又似稍優者蓋其詣力所近更覺良工心獨苦
也
沈德潛曰突兀起不妨平接如堂上不合生楓樹下
云聞君掃却赤縣圖是也平調起必驚語接此詩是
也學者於此求之思過半矣
病栢
有栢生崇岡童童狀車蓋偃蹙龍虎姿主當風雲會神
明依正直故老多再拜豈知千年根中路顔色壞出非
不得地蟠據亦高大歲寒忽無憑日夜柯葉改丹鳳領
九雛哀鳴翔其外鴟鴞志意滿養子穿穴内客從何鄉
來佇立久吁怪靜求元精理浩蕩難倚賴
託喻之言可垂鑒戒
葉夢得曰此詩為明皇而作
病橘
羣橘少生意雖多亦奚為惜哉結實小酸澀如棠梨剖
之盡蠧蟲采掇爽其宜紛然不適口豈只存其皮蕭蕭
半死葉未忍別故枝玄冬霜雪積况乃迴風吹嘗聞蓬
萊殿羅列瀟湘姿此物歲不稔玉食失光輝寇盗尚憑
陵當君減膳時汝病是天意吾諗罪有司憶昔南海使
奔騰獻荔支百馬死山谷到今耆舊悲
因病橘而回憶荔枝婉轉言之多少慨歎
枯㯶
蜀門多㯶櫚高者十八九其皮割剥甚雖衆亦易朽徒
布如雲葉青黃歲寒後交横集斧斤凋喪先蒲柳傷時
苦軍乏一物官盡取嗟爾江漢人生成復何有有同枯
㯶木使我沈嘆久死者即已休生者何自守啾啾黃雀
啅側見寒蓬走念爾形影乾摧殘沒藜莠
仇兆鼇曰詩中詠物之作有就本題作結者此章是
也有借客意作結者病橘枯柟是也可悟詩家擒縱
之法
枯柟
楩柟枯崢嶸鄉黨皆莫記不知幾百歲慘慘無生意上
枝摩皇天下根蟠厚地巨圍雷霆拆萬孔蟲蟻萃凍雨
落流膠衝風奪佳氣白鵠遂不來天鷄為愁思猶含棟
梁具無復霄漢志良工古昔少識者出涕淚種榆水中
央成長何容易截承金露盤裊裊不自畏
四詩皆託物起興風人之嗣音也
葉夢得曰此詩當是為房次律而作
浦起龍曰四詩寄託遙深歛鋒鍔為之力追古作者
戲作花卿歌
成都猛將有花卿學語小兒知姓名用如快鶻風火生
見賊唯多身始輕綿州副使著柘黃我卿掃除即日平
子璋髑髏血糢糊手提擲還崔大夫李侯重有此節度
人道我卿絶世無既稱絶世無天子何不喚取守京都
收筆婉轉自如所謂意愜關飛動者不獨子璋一句凛
澶有生色也
唐書上元二年四月梓州刺史段子璋反襲東川節
度使李奐於綿州自稱梁王五月成都尹崔光遠率
將花驚定攻拔綿州斬子璋
柟樹為風雨所拔歎
倚江柟樹草堂前故老相傳二百年誅茅卜居總為此
五月髣髴聞寒蟬東南飄風動地至江翻石走流雲氣
幹排雷雨猶力爭根斷泉源豈天意滄波老樹性所愛
浦上童童一青蓋野客頻留懼雪霜行人不過聽竽籟
虎倒龍顛委榛棘淚痕血點垂胸臆我有新詩何處吟
草堂自此無顔色
勢取矯厲意主樸真
茅屋為秋風所破歌
八月秋高風怒號卷我屋上三重茅茅飛度江灑江郊
高者掛罥長林梢下者飄轉沉塘坳南村羣童欺我老
無力忍能對面為盗賊公然抱茅入竹去唇焦口燥呼
不得歸來倚杖自歎息俄頃風定雲墨色秋天漠漠向
昏黑布衾多年冷似鐵驕兒惡卧踏裏裂床床屋漏無
乾處雨脚如麻未斷絶自經喪亂少睡眠長夜沾濕何
由徹安得廣厦千萬間大庇天下寒士俱歡顔風雨不
動安如山嗚呼何時眼前突兀見此屋吾廬獨破受凍
死亦足
極無聊事以直寫見筆力入後大波軒然而起疊筆作
收如龍掉尾非僅見此老胸懷若無此意則詩亦可不
作
朱鶴齡曰白樂天云安得布裘長萬丈與君都蓋洛
陽城同此意
天邊行
天邊老人歸未得日暮東臨大江哭隴右河源不種田
胡騎羌兵入巴蜀洪濤滔天風拔木前飛秃鶖後鴻鵠
九度附書向洛陽十年骨肉無消息
苦戰行
苦戰身死馬將軍自云伏波之子孫干戈未定失壯士
使我歎恨傷精魂去年江南討狂賊臨江把臂難再得
別時孤雲今不飛時獨看雲淚横臆
情溢乎詞音長節短
述古
赤驥頓長纓非無萬里姿悲鳴淚至地為問馭
者誰鳳凰從東來何意復高飛竹花不結實念
子忍朝饑古時君臣合可以物理推賢人識定分進退
固其宜
唐汝詢曰驥無良馭則踠萬里之能鳳無竹實則高
飛而不下君臣相合之義當以此理推之賢者固知
所自守而用人者可不加之意乎
市人日中集於利競錐刀置膏烈火上哀哀自煎熬農
人望歲稔相率除蓬蒿所務榖為本邪贏無乃勞舜舉
十六相身尊道何高秦時任商鞅法令如牛毛
比賦相兼名論不朽蘇軾以末四句為稷契輩人語信
有其意
朱鶴齡曰是時第五琦劉晏皆以宰相領度支鹽鐡
使𣙜税四出利析錐刀故言為治之道在乎惇本抑
末舉良相以任之不當用興利之臣以滋民偽也
觀打魚歌
綿州江水之東津魴魚鱍鱍色勝銀漁人漾舟沉大網
截江一擁數百鱗衆魚常才盡却棄赤鯉騰出如有神
潜龍無聲老蛟怒回風颯颯吹沙塵饔子左右揮霜刀
膾飛金盤白雪高徐州秃尾不足憶漢陰槎頭遠遁逃
魴魚肥美知第一既飽歡娛亦蕭瑟君不見朝來割素
鬐咫尺波濤永相失
又觀打魚
蒼江漁子清晨集設網提綱萬魚急能者操舟疾若風
撑突波濤挺义入小魚脱漏不可記半死半生猶戢戢
大魚傷損皆垂頭屈強泥沙有時立東津觀魚已再來
主人罷鱠還傾杯日暮蛟龍改窟穴山根鱣鮪隨雲雷
干戈兵革鬭未止鳳凰麒麟安在哉吾徒胡為縱此樂
暴殄天物聖所哀
指事言情詞意簡遠如龍門之桐百尺無枝又如萬石
洪鐘不作細響此所以為大家
仇兆鼇曰從竭澤而漁處寫出慘酷可憐之狀具見
愛物仁心
黃生曰前詩寓感此詩寓規體物既精命意復遠
越王樓歌
綿州州府何磊落顯慶年中越王作孤城西北起高樓
碧瓦朱甍照城郭樓下長江百丈清山頭落日半輪明
君王舊跡今人賞轉見千秋萬古情
泠泠雅調或謂倣王子安滕王閣而風致小遜非也
冬到金華山觀因得故拾遺陳公學堂遺跡
涪右衆山内金華紫崔嵬上有蔚藍天垂光抱瓊臺繫
舟接絶壁杖策窮縈回四顧俯層巔淡然川谷開雪嶺
日色死霜鴻有餘哀焚香玉女跪霧裏仙人來陳公讀
書堂石柱仄青苔悲風為我起激烈傷雄才
通泉驛南去通泉縣十五里山水作
溪行衣自濕亭午氣始散冬温蚊蚋在人遠鳬鴨亂登
頓生曾陰欹傾出高岸驛樓衰柳側縣郭輕烟畔一川
何綺麗盡目窮壮觀山色遠寂寞江光夕滋漫傷時愧
孔父去國同王粲我生苦飄零所歴有嗟嘆
眼前景色寫出自有佳致
過郭代公故宅
豪俊初未遇其跡或脱略代公尉通泉放意何自若及
夫登衮冕直氣森噴薄磊落見異人豈伊常情度定策
神龍後宫中翕清廓俄頃辨尊親指揮存顧託羣公有
慚色王室無削弱迥出名臣上丹青照臺閣我行得遺
跡池館皆疏鑿壮公臨事斷顧步涕横落高咏寶劔篇
神交付冥漠
仇兆鼇曰俄頃辨尊親推其决幾之明壯公臨事斷
服其應變之敏二語能寫出代公身分荀彧之失身
誤於不能辨陳竇之僨事失於不能斷杜詩論人必
具特識推此可見
短歌行(原注贈王郎司直)
王郎酒酣拔劔斫地歌莫哀我能拔爾抑塞磊落之竒
才豫樟翻風白日動鯨魚跋浪滄溟開且脱佩劔休徘
徊西得諸侯棹錦水欲向何門趿珠履仲宣樓頭春色
深青眼高歌望吾子眼中之人吾老矣
劉會孟曰豪氣激人堂堂復堂堂
盧世㴶曰突兀横絶跌宕悲凉
桃竹杖引
江心蟠石生桃竹蒼波噴浸尺度足斬根削皮如紫玉
江妃水仙惜不得梓潼使君開一束滿堂賓客皆歎息
憐我老病贈兩莖出入爪甲鏗有聲老夫復欲東南征
乘濤鼓枻白帝城路幽必為鬼神奪拔劔或與蛟龍爭
重為告曰杖兮杖兮爾之生也甚正直慎勿見水踴躍
學變化為龍使我不得爾之扶持滅跡於君山湖上之
青峰噫風塵澒洞兮豺虎咬人忽失雙杖兮吾將曷從
竒變酷似大白老杜真乃無所不有
朱鶴齡曰此詩蓋借竹杖以規諷章留後也既以踴
躍為龍戒之又以忽失雙杖危之其微旨可見
仇兆鼇曰宋之問騷體詩有嵩山天門歌杜詩此篇
所自出然杜之靈竒却勝於宋之雋麗
韋諷錄事宅觀曹將軍畫馬圖
國初已來畫鞍馬神妙獨數江都王將軍得名三十載
人間又見真乘黃曾貌先帝照夜白龍池十日飛霹靂
内府殷紅馬腦盤婕好傳詔才人索盤賜將軍拜舞歸
輕紈細綺相追飛貴戚權門得筆跡始覺屏障生光輝
昔日太宗拳毛騧近時郭家師子花今之畫圖有二馬
復令識者久歎嗟此皆騎戰一敵萬縞素漠漠開風沙
其餘七匹亦殊絶迥若寒空動烟雪霜蹄蹴踏長楸間
馬官厮飬森成列可憐九馬爭神駿顧視清高氣深稳
借問苦心愛者誰後有章諷前支遁憶昔廵幸新豐宮
翠華拂天來向東騰驤磊落三萬匹皆與此圖筋骨同
自從獻寶朝河宗無復射蛟江水中君不見金粟堆前
松栢裏龍媒去盡鳥呼風
蒼莾歷落中法律深細前從照夜白叙入即伏未段感
慨中間錯綜九馬文勢跌宕可謂毫髮無遺憾波瀾獨
老成矣七古至於老杜浩浩落落獨往獨來神龍在霄
連蜷變化不可方物天馬行空脱去羈靮足以横睨一
世獨有千古東坡書韓幹牧馬圖猶非其匹况他人乎
丹青引(原注贈曹將軍覇)
將軍魏武之子孫於今為庶為清門英雄割據雖已矣
文彩風流猶尚存學書初學衛夫人但恨無過王右軍
丹青不知老將至富貴於我如浮雲開元之中常引見
承恩數上南薰殿凌烟功臣少顔色將軍下筆開生面
良相頭上進賢冠猛將腰間大羽箭褒公鄂公毛髮動
英姿颯爽來酣戰先帝天馬玉花驄畫工如山貌不同
是日牽來赤墀下迥立閶闔生長風詔謂將軍拂絹素
意匠慘淡經營中斯須九重真龍出一洗萬古凡馬空
玉花却在御榻上榻上庭前屹相向至尊含笑催賜金
圉人太僕皆惆悵弟子韓幹早入室亦能畫馬窮殊相
幹惟畫肉不畫骨忍使驊騮氣凋喪將軍畫善蓋有神
必逢佳士亦寫真即今飄泊干戈際屢貌尋常行路人
途窮反遭俗眼白世上未有如公貧但看古來盛名下
終日坎壈纏其身
起筆老横開元之中以下叙昔日之遇正為末段反照
丹青之妙見贈言之義明矣通篇瀏灕頓挫節奏之妙
於斯為極
許顗曰老杜丹青引一洗萬古凡馬空東坡觀吳道
子畫壁詩筆所未到氣已吞二公之詩足以當之
沈德潛曰畫人畫馬賓主相形縱横跌蕩此種篇法
得之於心應之於手有化工而無人力莫能贊歎其
妙
發䦘中
前有毒蛇後猛虎溪行盡日無村塢江風蕭蕭雲拂地
山木慘慘天欲雨女病妻憂歸意速秋花錦石誰復數
別家三月一得書避地何時免愁苦
寄韓諫議
今我不樂思岳陽身欲奮飛病在牀美人娟娟隔秋水
濯足洞庭望八荒鴻飛冥冥日月白青楓葉赤天雨霜
玉京羣帝集北斗或騎騏驎翳鳳凰芙蓉旌旗煙霧樂
影動倒景搖瀟湘星宫之君醉瓊漿羽人稀少不在旁
似聞昨者赤松子恐是漢代韓張良昔隨劉氏定長安
帷幄未改神慘傷國家成敗吾豈敢色難腥腐餐風香
周南留滯古所惜南極老人應夀昌美人胡為隔秋水
焉得置之貢玉堂
朱鶴齡曰韓諫議不可考其人似李鄴侯必肅宗收
京時嘗與密謀後屏居衡湘修神仙羽化之道公思
之而作惜其留滯秋水而不得大用也
浦起龍曰源本楚騷亦近太白
憶昔
憶昔開元全盛日小邑猶藏萬家室稻米流脂粟米白
公私倉廪俱豐實九州道路無豺虎遠行不勞吉日出
齊紈魯縞車班班男耕女桑不相失宫中聖人奏雲門
天下朋友皆膠漆百餘年間未災變叔孫禮樂蕭何律
豈聞一絹直萬錢有田種榖今流血洛陽宫殿燒焚盡
宗廟新除狐兔穴傷心不忍問耆舊復恐初從亂離說
小臣魯鈍無所能朝廷記識蒙祿秩周宣中興望我皇
灑血江漢身衰疾
居然變雅治亂相形極其沉痛
王嗣奭曰百餘年間二句蓋言法度之存亡關乎國
家之理亂先叙此二語隨用豈聞二字轉下如快馬
驀澗何等筆力
仇兆鼇曰明皇當豐亨豫大時忽盈虚消息之理致
開元變為天寶流禍兩朝而亂猶未已此詩於理亂
興亡之故反覆痛陳蓋亟望代宗撥亂反治復見開
元之盛焉
冬狩行(原注時梓州刺史章彛兼侍御史留後東川)
君不見東川節度兵馬雄校獵亦似觀成功夜發猛士
三千人清晨合圍步驟同禽獸已斃十七八殺聲落日
迴蒼穹幕前生致九青兕馲駝&KR1041;峞垂玄熊東西南北
百里間髣髴蹴踏寒山空有鳥名鸜鵒力不能高飛逐
走蓬肉味不足登鼎俎何為見羈虞羅中春蒐冬狩侯
得同使君五馬一馬驄况今攝行大將權號令頗有前
賢風飄然時危一老翁十年厭見旌旗紅喜君士卒甚
整肅為我迴轡擒西戎草中狐兔盡何益天子不在咸
陽宫朝廷雖無幽王禍得不哀痛塵再蒙嗚呼得不哀
痛塵再蒙
大義凛然及今誦之如見其壯顔毅色
申涵光曰草中狐兔盡何益二句即賈生不獵猛敵
而獵禽獸意
王洙曰代宗在陜詔徵天下兵時程元振用事無一
人應詔者故章末感激言之
別唐十五誡因寄禮部賈侍郎
九載一相逢百年能幾何復為萬里別送子山之阿白
鶴久同林潜魚本同河未知棲集期衰老強高歌歌罷
兩悽惻六龍忽蹉跎相視髮皓白况難駐羲和胡星墜
燕地漢將仍横戈蕭條四海内人少豺虎多少人慎莫
投多虎信所過飢有易子食獸猶畏虞羅子負經濟才
天門鬱嵯峨飄飄適東周來往若崩波南宫吾故人白
馬金盤陀雄筆映千古見賢心靡他念子善師事歲寒
守舊柯為吾謝賈公病肺卧江沱
梅堯臣曰飢有易子食二語含蓄甚深殆不可模倣
閬山歌
閬州城東靈山白閬州城北玉臺碧松浮欲盡不盡雲
江動將崩未崩石那知根無鬼神會已覺氣與嵩華敵
中原格鬭且未歸應結茅齋看青壁
閬水歌
嘉陵江色何所似石黛碧玉相因依正憐日破浪花出
更復春從沙際歸巴童蕩槳欹側過水雞銜魚來去飛
閬中勝事可腸斷閬州城南天下稀
二詩著語竒秀覺空翠撲人冲襟相照
草堂
昔我去草堂蠻夷塞成都今我歸草堂成都適無虞請
陳初亂時反覆乃須臾大將赴朝廷羣小起異圖中宵
斬白馬盟㰱氣己麤西取卭南兵北斷劒閣隅布衣數
十人亦擁專城居其勢不兩大始聞蕃漢殊西卒却倒
戈賊臣互相誅焉知肘腋禍自及裊獍徒義士皆痛憤
紀綱亂相踰一國實三公萬人欲為魚唱和作威福孰
肯辨無辜眼前列杻械背後吹笙竽談笑行殺戮濺血
滿長衢到今用鉞地風雨聞號呼鬼妾與鬼馬色悲充
爾娛國家法令在此又足驚吁賤子且奔走三年望東
吳弧矢暗江海難為遊五湖不忍竟舍此復來薙榛蕪
入門四松在步屧萬竹疎舊犬喜我歸低佪入衣裾鄰
舍喜我歸沽酒携胡蘆大官喜我來遣騎問所須城郭
喜我來賓客隘村墟天下尚未寧健兒勝腐儒飄颻風
塵際何地置老夫於時見疣贅骨髓幸未枯飲啄媿殘
生食薇不敢餘
記離亂事可補史氏之闕
黃鶴曰公昔去成都因送嚴武入朝未幾徐知道反
遂入梓州繼以吐蕃入寇陷松維州勢迫近蜀此詩
首言成都之亂似專指羌人而羣小賊臣因之為亂者也
劉克莊後村詩話子美草堂舊犬喜我歸鄰舍喜我
歸大官喜我來城郭喜我來四韻其體從木蘭詩中
得來
太子張舍人遺織成褥段
客從西北來遺我翠織成開緘風濤湧中有掉尾鯨逶
迤羅水族瑣細不足名客云充君褥承君終宴榮空堂
魑魅走高枕形神清領客珍重意顧我非公卿留之懼
不祥施之混柴荆服飾定尊卑大哉萬古程今我一賤
老裋褐更無營煌煌珠宫物寢處禍所嬰歎息當路子
干戈尚縱横掌握有權柄衣馬自肥輕李鼎死岐陽實
以驕貴盈來瑱賜自盡氣豪直阻兵皆聞黃金多坐見
悔吝生奈何田舍翁受此厚貺情錦鯨卷還客始覺心
和平振我麤席塵媿客茹藜羹
因小見大殊有關於典制足以正人心而厚風俗
浦起龍曰前言珍貴之品不宜以非分受後言奢侈
必敗聊以守分終史稱武在蜀肆志逞欲窮極奢靡
公在幕下作此諷諭至舉李鼎来瑱以深戒之按題
中無答謝却等字亦事後感賦自存箧衍非以與張
者
杜鵑
西川有杜鵑東川無杜鵑涪萬無杜鵑雲安有杜鵑我
昔遊錦城結廬錦水邊有竹一頃餘喬木上參天杜鵑
暮春至哀哀叫其間我見常再拜重是古帝魂生子百
鳥巢百鳥不敢嗔仍為餧其子禮若奉至尊鴻雁及羔
羊有禮太古前行飛與跪乳識序如知恩聖賢古法則付
與後世傳君看禽鳥情猶解事杜鵑今忽暮春間值我
病經年身病不能拜淚下如迸泉
古調微辭集中題凡再見知其寄慨者深矣其集外一
篇則偽也至於發端四語不關詩之工拙謂必如是乃
合樂府亦固哉之論
王士祿曰興觀羣怨讀此慨然有得
客堂
憶昨離少城而今異楚蜀舍舟復深山窅窕一林麓棲
泊雲安縣消中内相毒舊疾廿載來衰年得無足死為
殊方鬼頭白免短促老馬終望雲南鴈意在北別家長
兒女欲起慚筋力客堂叙節改具物對羈束石暄蕨芽
紫渚秀蘆笋綠巴鸎紛未稀徼麥早向熟悠悠日動江
漠漠春辭木臺郎選才俊自顧亦已極前軰聲名人埋
沒何所得居然綰章紱受性本幽獨平生憩息地必種
數竿竹事業只濁醪營葺但草屋上公有記者累奏資
薄祿主憂豈濟時身遠彌曠職循文廟算正獻可天衢
直尚想趨朝廷毫髮禆社稷形骸今若是進退委行色
水閣朝霽奉簡嚴雲安
東城抱春岑江閣鄰石面崔嵬晨雲白朝旭射芳甸雨
檻卧花叢風床展書卷鈎簾宿鷺起丸藥流鸎囀呼婢
取酒壺續兒誦文選晚交嚴明府矧此數相見
選體青山捫蝨坐黃鳥抱書眠極力追擬去之彌遠
蔡天啟曰荆公每稱老杜鈎簾宿鷺起丸藥流鶯囀
以為用意高妙五字模楷
蠶榖行
天下郡國向萬城無有一城無甲兵焉得鑄甲作農器
一寸荒田牛得耕牛盡耕蠶亦成不勞烈士淚滂沱男
榖女絲行復歌
有慨乎其言之
古柏行
孔明廟前有老柏柯如青銅根如石霜皮溜雨四十圍
黛色參天二千尺君臣已與時際會樹木猶為人愛惜雲
來氣接巫峽長月出寒通雪山白憶昨路遶錦亭東先
主武侯同閟宫崔嵬枝榦郊原古窈窕丹青戶牖空落
落盤踞雖得地冥冥孤高多烈風扶持自是神明力正
直原因造化功大厦如傾要梁棟萬牛迴首丘山重不
露文章世已驚未辭剪伐誰能送苦心豈免容螻蟻香
葉終經宿鸞鳳志士幽人莫怨嗟古來材大難為用
情深文明眼空筆老千載而下如聞太息之聲
王嗣奭曰公生平極贊孔明蓋竊比之意孔明才大
而不盡其用公嘗自比稷契而人莫之用故篇終結
出才大難用此作詩本旨發興於古柏者也
李因篤曰武侯廟柏自不得作一細語如太史公用
尚書為本紀厚重乃爾
縛雞行
小奴縛雞向市賣雞被縛急相喧爭家中厭雞食蟲蟻
不知雞賣還遭烹蟲雞於人何厚薄吾叱奴人解其縛
雞蟲得失無了時注目寒江倚山閣
齊物之旨
師厚曰天下利害當權輕重除寇則勞民愛民則養
寇與其養寇孰若勞民與其惜蟲孰若存雞此論聖
人不易天下亦無難處之事始知浮屠法不可治世
蔡正孫曰步里客談云古人作詩斷句輙旁入他意
最為驚策如老杜云雞蟲得失無了時注目寒江倚
山閣是也黃魯直作水仙花詩坐對真成被花惱出
門一笑大江横亦是此意
牽牛織女
牽牛出河西織女處其東萬古永相望七夕誰見同神
光意難候此事終蒙朧颯然精靈合何必秋遂通亭亭
新粧立龍駕且曾空世人亦為爾祈請走兒童稱家隨
豐儉白屋達公宫膳夫翊堂殿鳴玉淒房櫳曝衣遍天
下曳月揚微風蛛絲小人態曲綴瓜果中初筵&KR0008;重露
日出甘所終嗟汝未嫁女秉心鬱忡忡防身動如律竭
力機杼中雖無姑舅事敢昧織作功明明君臣契咫尺
或未容義無棄禮法恩始夫婦恭小大有佳期戒之在
至公方圓苟齟齬丈夫多英雄
借題發議正而不腐起處作疑詞李商隱七夕詩所自
出也
張綖曰易言物不可以苟合故借牛女無私會之事
以興男女無苟合之道又因男女無苟合之道以比
君臣無苟合之義觸類旁通高古嚴正可見古作詩
者之意
殿中楊監見示張旭草書圖
斯人已云亡草聖秘難得及兹煩見示滿目一淒惻悲
風生微綃萬里起古色鏘鏘鳴玉動落落羣松直連山
蟠其間溟漲與筆力有練實先書臨池真盡墨俊拔為
之主暮年思轉極未知張王後誰並百代則嗚呼東吳
精逸氣感清識楊公拂篋笥舒卷忘寢食念昔揮毫端
不獨觀酒德
形容草書竒語獨造
趙次公曰逸氣感清識謂張旭之逸氣感楊監之清
識
課伐木(并序)
課隸人伯夷幸秀信行等入谷斬陰木人日四根止
維條伊枚正直挺然晨征暮返委積庭内我有藩籬
是缺是補載伐篠簜伊仗支持則旅次於小安山有
虎知禁若恃爪牙之利必昏黑樘突䕫人屋壁列樹
白菊鏝為墻實以竹示式遏為與虎近混淪乎無良
賓客憂害馬之徒苟活為幸可嘿息已作詩示宗武
誦
長憂無所為客居課奴僕清晨飯其腹持斧入白谷青
冥曾巔後十里斬陰木人肩四根已亭午下山麓尚聞
丁丁聲功課日各足蒼皮成委積素節相照燭藉汝跨
小籬當仗若虚竹空荒咆熊羆乳獸待人肉不示知禁
情豈惟干戈哭城中賢府主處貴如白屋蕭蕭理體淨
蜂蠆不敢毒虎穴連里閭隄防舊風俗泊舟滄江岸久
客慎所觸舍西崖嶠壯雷雨蔚含蓄墻宇資屢修衰年
怯幽獨爾曹輕執熱為我忍煩促秋光近青岑季月當
泛菊報之以微寒共給酒一斛
槐葉冷淘
青青高槐葉采掇付中厨新麪來近市汁滓宛相俱入
鼎資過熟加餐愁欲無碧鮮俱照筯香飯兼苞蘆經齒
冷於雪勸人投比珠願隨金騕褭走置錦屠蘇路遠思
恐泥興深終不渝獻芹則小小薦藻明區區萬里露寒
殿開冰清玉壺君王納凉晚此味亦時須
隨事徵其忠欵所謂一飯不忘君者信然
朱子語錄曰文字好用經語亦一病東坡寫此詩至
路遠思恐泥云此不足為法
行官張望補稻畦水歸
東屯大江北百頃平若桉六月青稻多千畦碧泉亂插
秧適云已引溜加溉灌更僕往方塘决渠當斷岸公私
各地著浸潤無天旱主守問家臣分明見溪畔芊芊炯
翠羽剡剡生銀漢鷗鳥鏡裏來關山雪邊看秋菰成黑
米精鑿傳白粲玉粒足晨炊紅鮮任霞散終然添旅食
作苦期壯觀遺穗及衆多我倉戒滋蔓
黃生曰杜田園諸詩覺有傲睨陶公之色其氣力沈
雄骨格蒼勁本色自不可掩
上後園山脚
朱夏熱所嬰清旭步北林小園背高岡挽葛上﨑崟曠
望延駐目飄颻散疎襟潛鱗恨水壯去翼依雲深勿謂
地無疆劣於山有陰石榞遍天下水陸兼浮沈自我登
隴首十年經碧岑劔門來巫峽薄倚浩至今故園暗戎
馬骨肉失追尋時危無消息老去多歸心志士惜白日
久客藉黃金敢為蘇門嘯庶作梁父吟
杜田曰榞音原木名皮可食或云善本止是石原
驅竪子摘蒼耳
江上秋已分林中瘴猶劇畦丁告勞苦無以供日夕蓬
莠獨不焦野蔬暗泉石卷耳况療風童兒且時摘侵星
驅之去爛漫任遠適放筐亭午際洗剝相蒙羃登牀半
生熟下筯還小益加點瓜薤間依稀橘奴跡亂世誅求
急黎民糠籺窄飽食復何心荒哉膏粱客富家厨肉臭
戰地骸骨白寄語惡少年黃金且休擲
仇兆鼇曰膏粱徒飽而黎民苦飢傷在居人富家食
肉而戰場暴骨傷及征夫此嘆物力之宜惜也
秋行官張望督促東渚耗稻向畢清晨遣女奴阿
稽竪子阿段往問
東渚雨今足佇聞粳稻香上天無偏頗蒲稗各自長人
情見非類田家戒其荒功夫競榾榾除草置岸旁榖者
命之本客居安可忘青春具所務勤墾免亂常吳牛力
容易並驅動莫當豐苖亦已穊雲水照方塘有生固蔓
延靜一資隄防督領不無人提携頗在綱荆揚風土暖
肅肅候微霜尚恐主守疎用心未甚臧清朝遣婢僕寄
語踰崇岡西成聚必散不獨陵我倉豈要仁里譽感此
亂世忙北風吹蒹葭蟋蟀近中堂荏苒百工休鬱紆遲
暮傷
御選唐宋詩醇卷十一
