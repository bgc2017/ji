不繫舟漁集卷四目錄
七言古詩
題空明道人卷
題十八學士圖
題取履圖
山中讀書圖
牛圖
題太白納凉圖
啄木鳥
贈相士王伯善
青山白雲
促織鳴
螳蜋捕蟬
無絃琴與鄭玉孔正夫劉景玉周元浩分題席
上賦
白頭吟
折楊柳
我馬黃
折花詞
食蓮詞寄同年諸公
别林文懋
海日出東方
題牛圖二首
海水波問友人
元日醉歌
雲松巢為許雲隱賦
不繫舟漁集卷四元陳高撰
七言古詩
題空明道人卷
委羽山之東海東空明洞天山之中乾開坤闢幾千載
異境不與人間同日月長明天澹澹風雨不到春融融
丹霞翠霧相掩映瓊樓玉宇開玲瓏碧桃空花自結實
紫芝長葉還成叢其中居者盡仙子安期羨門與韓終
指揮玄鹿使朱鳳左右玉女前金童洞門深閉隔塵土
凡人欲至無由通神仙所都信幽秘靈竒詭怪誰能窮
傳聞當時劉道士遯世曾此收玄功丹成九轉火候足
身騎鶴背摩蒼穹鶴翎飛隨雨白雪至今異事驚盲聾
桑田滄海幾變化白鶴一去何匆匆空明道人學仙者
志慕輕舉追遐風生來風骨迥自别瞭然碧眼明方曈
少年簿書逐吏役一旦衣冠隨埜翁傳方已嘗宿王子
問道直欲登崆峒黃庭誦罷白日靜步虚聲遠青山空
飽餐朝霞飲沆瀣肌膚不老腴而豐坎離鉛汞媾龍虎
夜半光射泥丸宮終當羽化上仙去親朝玉皇躡彩虹
世人紛紛浪生死追奔利欲勞其躬非無嘉禾與靈草
往往蠧蝕生螟螽嗟哉斯人不可及青天萬里飛冥鴻
題十八學士圖
弘文學士十八人風流儒雅何彬彬瀛洲高步擬仙客
爭依鳳翼攀龍鱗一時秦府風雲叶三百餘年開帝業
就中房杜才最優簡册功名光煒赫天生英賢何代無
委棄還同草木枯明良相遇古難得試觀圖畫成長吁
題取履圖
子房取履圯橋下絹素何人巧摹寫忽看圖畫雙眼明
英雄之心孰知者俯從呵責不敢嗔老人自是非常人
素書一旦授兵法佐漢興王誅暴秦憶昔報仇事狙擊
壯氣何曾受摧抑他日運籌帷幄中方知豪俠非良策
漢家三傑垂無窮蕭繫韓誅悲大風全身獨棄人間事
端藉當年進履功
山中讀書圖
遠山如藍近山綠前門蒼松後門竹幽人讀書棲石根
有客拏舟訪溪曲白雲冉冉落虛忩清風泠泠散飛瀑
林泉深處隔紅塵便欲相依結茅屋
牛圖
有牛齧草古樹傍牧兒枕石眠斜陽牛馴不動牧睡稳
山無猛獸煙蒼茫春耕已畢政閑暇寧復驅馳勤服箱
昇平爾牛尚云樂何須更問民物康年中欃槍照中野
原隰邱陵多虎狼食人之肉以為糧草間况有肥牛羊
楊家貲産久零落渤海政治今凄凉臨風覽畫長太息
莫說桃李更斷腸
題太白納凉圖
六月炎天飛火烏土焦石爍河流枯邇來衰病更畏熱
呼呌欲狂揮汗珠飲冰嚼藕廢朝夕小室如爐眠不得
閑將畫圖懸四壁漫想深山好泉石就中此圖尤絶竒
青林飛瀑吹凉颸何人展席坐蒼蘚乃是謫仙初醉時
露頂裸裎投羽扇仰看雲生成白練松隂如雨毛骨寒
豈識人間袢促&KR0786;祗今匡廬道阻修雁蕩天台近可遊
便欲置身邱壑裏掛巾石壁繼風流
啄木鳥
啄木鳥啄樹枝頭紅如血口如錐終日啄木嘗苦飢木
心有虫不肯啄天生爾禽復何為吁嗟乎啄木鳥佳木
蠧盡知不知
贈相士王伯善
王生年少有竒術江海風流走霜露胸中記得許負書
眼底閱人不知數忽來見我闔閭城紛綸辨口輕風生
自言相將入京邑曳裾甲第干公卿我聞古人相有道
相形不如相心好大官大邑惟論德奚問顔腴色枯槁
君不見李將軍援臂舍矢追奔雲一朝降卒化為血白
頭不立封侯勛又不見裴丞相半世飢寒苦飄蕩還犀
感動天公知置身台衡九天上貧窮富貴雖在天禍淫
福善非偶然重瞳或以剛暴死蒙倛削瓜多聖賢如何
邇來事非昔天意蒙蒙真莫測規行矩步厭藜羹蜂目
狼聲甘肉食王生王生良苦辛我歌爾聽慎勿嗔不如
歸山讀書史飽食黃精看白雲
青山白雲
山幽幽兮露溶溶山之谷兮惟吾之宮吾行兮四方思
青山兮心忡忡歲既晏兮吾將曷從覽白雲兮俯孤松
暫歸來兮山中
促織鳴
促織鳴鳴唧唧懶婦不驚客心悽惻秋夜月明露如雨
西風吹凉透絺苧懶婦無裳終懶織遠客衣單恨砧杵
促織促織無復悲鳴客心良苦懶婦不驚
螳蜋捕蟬
螳蜋捕蟬蟬鳴聲悲捕我一何急令我不得飛與我同
類初不爾疑爾何不仁捕我將食之我身無肉不能充
飢我體無血啗我不肥吸風飲朝露終日棲高枝嗟哉
螳蜋爾胡捕我為嗟哉螳蜋爾胡捕我為
無絃琴與鄭玉孔正夫劉景玉周元浩分題席
上賦
我有綠綺琴而無朱絲絃無絃何以彈蠧蝕底孔穿軒
轅鈞天久不作有虞南風竟茫然越裳岐山嗟寂寞猗
蘭將歸復誰傳自從鍾期死伯牙絶之今幾年太音聲
本希至樂樂其天妙理無成虧鬼神不敢窺幾先何用
勞指爪移宮轉羽揮商弄徵錯襍空喧闐兒女喋囁訴
恩怨百禽啁唧春風前聽之徒令人悲不如無音音白
全琴無絃無絃乃真琴秦箏熱耳琵琶蠱心桑濮亡國
鄭衞哇淫孰若無絃琴中有太古音終日聽此不知倦
但覺世上萬物皆聾瘖嗚呼我琴無絃我琴有聲不調
自和不鼓自鳴大聲塞天地小聲殷雷霆百怪辟易魑
魅驚西方之人渺何許安得奏之天帝庭琴無絃絃非
無知音誰羲皇徒
白頭吟
試聽白頭吟漫飲尊中酒古來悲白頭人情苦難久結
髮為夫妻百年期白首容顔衰落相棄捐何况君臣與
朋友漢高寬大主蕭何開國功讒言一以入幾死天獄
中陳餘與張耳刎頸同生死一朝爭相印讐讐世無比
周文呂望不再見管鮑結交寧復聞玄德孔明若魚水
膠漆孰如雷與陳斯人自此日以少今世求之更無有
談笑尋干戈那能托身後聽吾歌歌白頭勸君飲君莫
愁日月有時而剥蝕世態誰能終不易
折楊柳
折楊柳送别離朝朝送人遠别離門前楊柳折還稀今
年折楊柳來歲復生枝奈何離别子一去無回時
我馬黃
我馬黃君馬蒼君馬不如我馬強黃馬終日嚼枯萁蒼
馬食豆飽不飢我馬不如君馬肥莫把兩馬相馳逐肥
馬行遲瘦馬速
折花詞
道傍海棠花顔色如臙脂美人花下過信手折花枝長
枝既折盡短枝仍折歸好花不合開當路非但捐枝還
捐樹
食蓮詞寄同年諸公
曉食盤中蓮忽思水中藕蓮菂苦如荼藕甘能爽口甘
苦雖不同同生泥水中得蓮薦籩實采蓮歸藥籠奈何
蓮有菂貴人終不食藕絲雖長難繫蓮蓮抱苦心空自
憐
别林文懋
我昔山中來牆梅花正開吾今别君去枝頭實無數光
隂東逝波百歲能幾何有酒且須飲莫聽别離歌歌聲
使腸斷欲醉千愁散但令酩酊㤀分擕明朝相憶各東
西
海日出東方
海日出東方照見千萬里飛騰到中天晶輝正無比蹁
蹁躚躚三足烏何年飛到日宮裏奮翅生雲烟啄物成
渣滓朝引羣烏天上來飛翳日光靁虺虺高岡鳳凰不
敢鳴鴟鳶爭食乘時起可憐羲和為御在日傍不能擊
烏令之死我有利矢新刮磨手持長弓彎九弧欲仰射
天恐傷日吁嗟奈爾駿烏何
題牛圖二首
耕牛息樹隂身老筋骨疲牧夫鞭之起強起力不支噫
嘘&KR1077;世無葛盧哀鳴徒爾為道傍問喘今有誰
牧子晨出牧原野露未晞牛嚙松下草露甘春草肥草
肥食飽牛力強城南飢牛還復箱
海水波問友人
海水波波茫茫浸若木兮淪扶桑河伯嗟咨空望洋海
波無時乾賈客來往愁斷腸海水波連天河海止行人
舟楫多馮夷奮怒驅蛟鼉海波高如山嗟爾行人愁奈
何
元日醉歌
今日元日風雨不可以出門苦寒坐對椒花尊尊中有
酒飲不竭醉裏凍色回春温浩歌張眼望天地地遠無
極天高難捫天地生我為人在世間胡為碌碌乃同羝
觸藩既不能高飛逐黃鵠又不能變化隨鵬鵾自從折
桂蟾宮還愁聞戎馬彌中原解脱簮纓委泥土五年養
痼尚邱園我思古來豪傑士卓卓犖犖不與時俗渾或
攀龍鱗附鳳翼致君堯舜上手擎日月扶乾坤或懷瑾
瑜潜棲傍巖穴聲名輝赫照耀人目如朝暾古人已矣
不復見世上餘子紛紛奚足論東西南北滿地長荆棘
遠遊何處推吾轅我將駕赤豹乘文鵷度弱水登崑崙
長揖西王母笑擕赤松羨門與之相攀援玄圃去天纔
咫尺馭風直上叩天閽稽首玉帝前敷袵跪陳忠謇攄
煩冤帝為萬方主胡乃降淫虐久困吾黎元願遣飛廉
與豐隆掃蕩八極煙塵昏盡殛豺狼貙虎誅鷹鸇要使
騶虞鸞鳳生育蕃湛露降厭浥萬國沾天恩四海蒼生
既躋乎壽域我乃歸臥青山根一年釀酒一千甕日日
醉飲烹羔豚人間此樂不可言人間此樂不可言
雲松巢為許雲隱賦
昔者太古初未嘗營棟宇巢穴以為居羽毛並棲處自
有宮室幾千年樓臺厦屋蜂房聯丹楹藻梲鬭華巧誰
復營巢青樹顛我聞碧山中乃有巢居者危枝髣髴似
僧巢雲影松隂在其下高當初表凌玉清五月六月寒
風生游龍曉出山雨暝白鶴夜歸秋月明纖塵不到喧
啾隔神仙時來作賓客閑遊子晉吹鳳簫醉對安期擘
鱗腊世間滄海成桑田邇來滿地驚烽烟誰似山中巢
隱士長年松頂伴雲眠武陵桃源已無路南嶺豺狼不
知數吾將從爾結巢居更覓雲松最深處
不繫舟漁集卷四
