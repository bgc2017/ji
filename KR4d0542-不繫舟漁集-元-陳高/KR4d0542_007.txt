不繫舟漁集卷七目錄
七言律詩
丁亥冬感懷時聞雲南有擾
客黃山三首
送王公毅清流尉
桐江舟中
送鄭汝玉歸莆關
懷賈陵州
送孔子充赴戊子會試
正旦
次易剛中韻二首
落日
易剛中來訪
元日括溪舟中
雲松巢為曾東白賦
江亭獨坐圖
甲午歲濱州道中
三月十三日錢成夫壽旦諸公會飲城南文秀
園
羇思十首次謝純然韻
懷信州彭仲愈
桃山小港
寄題葉氏皆山樓
寄亨元峰
辛丑元日
詠雪三首
寄陳彦卿
寄顧仲明教授
題中峰樓
贈陳性初
寄高晦叔兼簡衍道源
送馮升伯航海歸
獨坐
挽許兹父處士
贈醫士陳宗正
送陳與公入京
題聚禽圖
濯足秋風圖
謝戴文瑰僉院惠草帽
遊林家園
遊靈山寺
東林院在陳家塋
送孔正夫赴會試
趙氏祖墓大樟木
黃河
自明回温留寓郡城不得遂歸田之願述懷有
作
幽居晚興就簡榮子仁都事
寓鹿城東山下
庚子歲元日
立春
過青華山訪曾子白不值留宿僧舍
冬日夜夢中得句因續成之
劉山驛
題白鶴寺瀑布
客南塘作四首
和陳君從中中秋對月二首
楊建德名其居曰竹泉求予賦
不繫舟漁集卷七元陳高撰
七言律詩
丁亥冬感懷時聞雲南有擾
溪上梅開花可憐看花祗欲卧溪邊非關景物他鄉異
自是愁思觸處牽南鄙寇戎當此日中原饑饉已連年
吾徒漂轉成何事只合滄江買釣船
客黃山三首
自到黃山十餘日終日飽飯只昏昏誰家搗練不停杵
俗吏抱書長在門天寒鴻雁滿南國歲晚梅花開故園
客裏謾將詩慰藉遣懷不用酒盈樽
山高冬曉不見日海近晴天多出雲何處魚蝦爭到市
小溪鵝鴨自成羣農家政苦征租急縣吏還聞出郭勤
獨坐幽忩生百感風前落葉更紛紛
正憐山頭雲霧微俄復細雨下霏霏他鄉作客經時久
滄江買船何日歸堂上愁親髩髮白天末故人音信稀
似聞西橋風景好擬將愁眼看鷗飛
送王公毅清流尉
琅邪之山繞郡青清風千古醉翁亭故人作尉殊不惡
寇盜於今况已寧畫舫入淮乘夜月琱弓行道見秋星
到官尚想多幽興白日金鞍掛玉瓶
桐江舟中
桐江昨夜春雨作孤舟灘上風力強老夫船頭看山色
何人烟際歌滄浪紅桃幾樹開照水白鳥一雙飛過檣
作客天涯恰三載深憑景物送還鄉
送鄭汝玉歸莆關
莆關深入海東南日出先看曙色酣李愿歸耕盤谷土
杜陵思樂百花潭到家三月山礬白入饌千林竹筍甘
愧我天涯尚羇旅鄉愁因爾不能堪
懷賈陵州
凄然作客海東頭幾度登山憶賈侯在昔文章蒙許可
祗今詩句費賡酬五湖春水村村長三月吴花樹樹幽
遥憶畫船頻載酒此身那得伴清遊
送孔子充赴戊子會試
先師之後悉賢良今子秋闈復擅場賸喜飛騰同大阮
更憐文采繼元方天高金闕星辰動春暖瓊杯雨露香
尚想東風得意日宮花斜插照林觴
正旦
正旦每年長作客今年新歲得還家鄉閭禮數生疎葚
故舊過從笑語譁椒酒懽來尊屢盡菜盤醉後味偏嘉
南州土暖春光早怪見紅桃滿樹花
次易剛中韻二首
腰帶多因病裏寬晨興無賴俯流湍轉蓬獨客空滄海
折桂羣公在廣寒白酒可令終日醉青山那似故鄉看
期君共買雙溪艇高掛風帆上碧灘
年年湖海歌長鋏渺渺乾坤寄此身近到荒村經數月
得逢佳士作比鄰東風齊落花千樹凉夜新年月半輪
策杖好來同煮茗題詩何用苦懷人
落日
秋郊慘淡落日微西風蕭蕭吹客衣殘霞紅葉自相映
獨鶴孤鴻何處歸中州塵暗鼓鼙急滄海恨高舟楫稀
回首東山月未上怪看星影弄輝輝
易剛中來訪
一月過門無好客故人底事到茆齋相看萍梗悲華髮
共語干戈感客懷籬菊有花堪對酒盤餐無物旋煎鮭
情真正擬留君宿童僕催歸忽滿階
元日括溪舟中
元日舟中眠復坐盪槳下灘多北風椒花栢葉負佳節
紗帽布衣隨短篷溪山可人空滿眼歲月催我恐成翁
臘底還家今未到新年思溪情最濃
雲松巢為曾東白賦
雲松深處何人住東白先生結構幽可但巢居同太古
祗疑仙隱是丹邱凉生牖戶濃隂合氣潤琴書曙色浮
不有歸來雙白鶴月明誰得伴清秋
江亭獨坐圖
老翁獨坐江上亭遠山近山青復青白波東流天渺渺
碧樹自古天冥冥目送飛雲渡水去嘯引神蛟出穴聽
此意世人誰到得除是謫仙初酒醒
甲午歲濱州道中
驅車北行值新歲濱州城西官道長遠山殘雪映日白
曠野飛沙如霧黃身世百年徒汗漫頭顱四十愈疎狂
已判今夕到無棣爛把酒杯澆客腸
三月十三日錢成夫壽旦諸公會飲城南文秀
園
城南園館小橋東柳色青青花樹紅此日杯盤追勝事
一時冠盖集羣公美姬舞罷歌金縷醉客歸遲並玉驄
莫遣春光空老去明朝歡會更須同
羇思十首次謝純然韻
雪風吹帽髮全枯多病兼愁懶步趨身寄他鄉年又盡
吟看衰草日將晡故園消息沉天表舊日交游隔海隅
祗有濁醪堪遣興擬從鄰舍典羅襦
山骨倚天霜落後湖光沃日雨晴初何緣碧樹千尋起
誰遣流波萬頃瀦眺望豈無佳景致羇棲不似舊閻閭
草堂憶在清溪曲竹裏幽忩可讀書
夜中見月渾忘寐曉起看山祗獨吟那得文章垂不朽
已知衰老故相侵天寒大澤龍蛇蟄歲晚荒郊雨雪深
有客可人吾邑子往來時得一開襟
客居無事日從容只有傷心似酒濃金馬玉堂成寂寞
田翁漁子慣迎逢坐看同輩聲名起羞見諸生禮數恭
淮北近傳兵甲滿且須歸去撫孤松
晚來濯足向清湍遠客無朋總不懽彈鋏高歌還自笑
開樽一醉未能拚散材豈必同樗櫟薄俗誰令愛茞蘭
父老相逢情更惡為言租税未輸官
盛世賢才皆進用野人漂泊更何悲無由省闥聮鴛序
且向江湖食肉縻劉向重登天禄閣荀公再入鳳凰池
腐儒只解談今古豈有功名勒鼎彝
淮西盜賊成羣起攻奪城池殺害多保障誰能為尹鐸
折衝未見有廉頗南來羽檄時時急北向官軍日日過
賈誼治安空有策九重深遠欲如何
落木飛鴻冬月暮短衣烏帽五湖濱思親夜夜生歸夢
作客年年笑此身犬吠競猜南越雪鶯啼未聽上林春
世間誰是知音者青眼相看只故人
遥憐雁蕩天台秀雨過羣峰翠黛凝崖瀑高懸千丈雪
洞門深積萬年冰幾回夢想題詩到何日歸來拄杖登
擬拉仙人酌仙酒醉看明日海東升
漢朝儒雅江都相唐代文章吏部郎萬古斯人如日月
祗今餘子但膏粱蕭條自恨生予晚追逐何由到汝旁
俯仰乾坤一長嘯不知身世在他鄉
懷信州彭仲愈
盜賊攻破信州城傳聞殺戮及孩嬰故人經年無信息
此時無地避刀兵風雨每驚鄉夢短鶯花偏喚客愁生
蘭溪船上看紅葉長憶同歸載酒行
桃山小港
江流深入亂山堆山隨江轉勢縈迴天雨天晴龍出没
潮落潮生舟往來遥看縹緲雲烟起疑是神仙洞府開
豺虎縱横不可到行盡水源空復回
寄題葉氏皆山樓
聞道居家樓絶竒青山重叠開罘罳嵐氣能令忩几濕
日光映出樹林遲二月三月雨晴後千峰萬峰雲起時
想見登臨足幽賞倚欄留客共題詩
寄亨元峰
見說元峰亦有年墨名儒行最堪憐山中到老應長健
筆下能文非浪傳習隱徑存陶令菊尋盟社結遠公蓮
何時釋我塵纓縛來伴閒雲聽說禪
辛丑元日
新年覽鏡白髮多老將至矣可奈何雲霄飛騰無壯志
山林懶拙抱沉疴江西江東地流血村北村南人荷戈
生逢此世有何樂屠蘇飲罷強高歌
詠雪三首
連年臘月不見雪今日開門對雪山滕六飛花自天上
仙翁種玉滿人間淮西戰士無消息剡曲扁舟誰往還
試看梅花故無恙且將濁酒破愁顔
積雪徑自白未消紛紛又見六花飄野蠶繭熟堆千頃
雲鶴毛輕散九霄草屋曉來寒凛冽江村歲暮景蕭條
題詩最苦無佳句那得騎驢過灞橋
昨夜苦寒不可當曉起雪浸三尺強江上光摇瓊玉樹
空中碎剪白霓裳征夫賈客廢行路草舍席門愁絶糧
來歲農穣預可卜吾儕猶及見時康
寄陳彦卿
樓屋遊山東海頭翠雲影落小忩幽登臨昔日同諸彦
羇旅經年憶舊遊故國鶯花春入夢滄江風雨夜生愁
不堪老去悲離别歲月無情如水流
寄顧仲明教授
長憶青華翠色寒北忩對酒幾同看鼎煎浦口罾魚白
盤簇簷頭樹果丹來往正期娱晚景亂離俄嘆失清歡
故園回首江山異落日閩南獨倚闌
題中峰樓
中峰之樓風景幽山花滿屋翠雲流海天日出蓬萊近
月夜烟清沆瀣浮溪上松隂歸曉鶴簷前花樹語春鳩
齊州渺渺黃塵裏此日登臨是勝遊
贈陳性初
髯朱别後正作惡忽見吾宗喜欲狂他人何如同姓好
流俗多緣聲利忙道義交游追古昔文章品藻出尋常
青雲期爾飛騰早館閣諸公髩已蒼
寄高晦叔兼簡衍道源
每憶西齋竹色深東風新筍想成林一春彈鋏梁溪上
何日移船漢水隂高子平生偏愛客衍公於我最知心
相期白首交情在歲晚鷗盟可重尋
送馮升伯航海歸
江頭木落晚蕭蕭送客滄江萬里潮過海青天纔咫尺
開帆白雁共飄颻故鄉霜後魚蝦熟十月山中蕷栗饒
思爾到家無限樂歲寒清隱可能招
獨坐
獨坐東南日向晡風高雪盡雁行孤青山天際連於越
白水秋來滿太湖海内干戈猶爛漫舍間園圃近荒蕪
文章未必能經世深愧飄蓬歲月徂
挽許兹父處士
豺虎縱横滿故丘少微星殞避旄頭骨仙生托旌陽夢
羽化今從長史遊池上鳳悲春雨黑松閒鶴去暮雲愁
誄文賴有燕公筆解使清名身後留
贈醫士陳宗正
吾宗雅愛北山居几上常攤素問書橘葉秋香浮石井
杏林春綠滿庭除宋清焚劵誰能似扁鵲回生信不虛
海内即今成痼疾問名醫國計何如
送陳與公入京
掾郎文采吾宗彦泛舸之京意氣雄碧海五更看北斗
錦帆六月掛南風九天宮闕祥雲合萬國車書此日同
看汝飛騰方綠髮烟簔應笑白頭翁
題聚禽圖
幽禽無數雜雌雄畫筆能追造化工白鷺彩鴛洲渚上
班鳩錦雉樹林中雙雙上下飛相逐箇箇分明態不同
安得小亭依綠水朱欄盡日倚東風
濯足秋風圖
千峰翠影落孤舟高人濯足滄江流遠天光動玻璃碧
西風水落瀟湘秋渺渺乾坤大瀛海悠悠今古一浮漚
崑崙玄圃在何處從此乘風萬里遊
謝戴文蹪僉院惠草帽
細結夫須染色新使君持贈意偏真玉川便易煎茶帽
元亮還抛漉酒巾影墮水波浮晚照黑遮霜髩隔秋塵
深慚欲報無瓊玖感戴寧忘拂拭頻
遊靈山寺
舊聞海上有神山今見樓臺島嶼間鰲背千年開佛國
鯨波十里隔人寰風吹僧影浮杯渡雲送龍身聽法還
避世擬從支遁隱塵簮吾已久投閒
東林院在陳家塋
佛子神功世莫殫空中擁地作峰巒貝宮萬叠金銀爛
琪樹千章紫翠盤白日風雷生樹底青天化雨散雲端
何當伴我烟霞隙一榻寧辭野閣寒
送孔夫正赴會試
冬日江頭梅蕊新鹿鳴歌輟送嘉賓把文南省已驚俗
對策明堂定絶倫桐樹朝陽鳴彩鳳桃花春浪化金鱗
高堂白髮俱強健早聽芝泥出紫宸
趙氏祖墓大樟木
翠拂蒼穹藹綠烟地靈一氣萃山川孤枝直聳三千尺
奕葉曾經幾百年詩禮培根資伯仲衣冠席廕續曾玄
三槐門巷應相似何似君家慶澤綿
黃河
河流九折自崑崙海内川渠此水尊勢走東南無日夜
聲喧雷雨動乾坤禹功曾鑿三門險漢使寧窮萬里源
千古英雄爭戰處舟人指點尚能言
自明回温留寓郡城不得遂歸田之願述懷有
作
西風落葉送清秋力疾凭欄寄遠愁正慕陶潜歸栗里
翻為王粲客荆州山峰近郭東西起江水通潮日夜流
景物年年只依舊獨憐白髮鬢邊稠
幽居晚興就簡榮子仁都事
花間疎雨夕陽明竹外幽堂夏氣清飢鼠窺人緣石走
小禽啄食下階行哦詩不惜生華髮把酒真堪慰客情
從事擬尋邱壑勝也須騎馬出江城
寓鹿城東山下
大隱從來居市城幽棲借得草堂清鳥啼花雨疎疎落
鹿卧巗雲細細生石眼汲泉煎翠茗竹根鋤土種黃精
艱危隨處安生理何必青門學邵平
庚子歲元日
曉風吹雨漏聲殘野徑青泥濕不乾椒酒聊從新歲飲
梅花猶似去年看生逢兵革空流涕老向田園已掛冠
遥望金門天萬里羣公獻納在雲端
立春
前日愁看人日雨今朝喜見立春晴土牛鞭動驅寒氣
玉燭調和想太平片片雪梅忩外落絲絲白髮鏡中生
年來貧病添衰老節物關心負酒觥
過青華山訪曾子白不值留宿僧舍
青華山根紫石洞僧家結構林泉幽為憶看書坐白日
相從策杖來清秋烟霞滿目共誰賞猿鶴有情邀客留
尚擬書燈對今夕逢君煮茗話離愁
冬日夜夢中得句因續成之
今日冬至陽始回客中無賴廢持杯乾坤萬里風塵滿
南北何時道路開白髮頻添隨繡線壯心都冷類葭灰
中興早看雲臺築老去何妨卧草萊
劉山驛
馮公嶺頭樹可數劉山驛前花正開白日同行如夢寐
長年作客暫歸來生涯漫倚青藜杖羇思都憑濁酒杯
野店老翁驚再至自憐不是棄繻才
題白鶴寺瀑布
白鶴寺前看瀑布舟霞洞口坐莓苔千古萬古流不盡
前山後山何處來風吹散作晴天雨客夢幾聞半夜雷
我欲挽歸霄漢上徧令六合洗塵埃
客南塘作四首
亂離作客最間關目送歸鴻老淚澘咫尺家鄉成異域
朝昏烽火映前山學仙無路遊三島避地何時到百蠻
獨立風前梳短髮懶將明鏡照衰顔
春來日日起西風吹送浮雲過海東花落名園芳草滿
燕歸華屋故巢空陶潜解印閒居久王粲登樓作賦工
舊日交遊多白首時時相見慰途窮
雨霽南塘春水多日光浮動綠生波風前無數蜻蜓舞
柳底成羣白鷺過垂釣老翁真可畫盪舟女子最能歌
眼看景物渾依舊飄泊風塵奈老何
江頭無計問歸舟抱病羇棲古寺幽風雨鶯花成寂寞
干戈詩酒廢賡酬衰年白日愁邊度故國青山夢裏遊
見說王師向淮甸早須傳檄定南州
和陳君從中中秋對月二首
海風吹月上江頭碧落沉沉白露秋對酒何人開綺席
題詩有客在江樓一天星斗光全沒萬古山河影不收
極目南溟仙島近乘槎欲放釣鰲鈎
每恨中秋對月難天時人事總堪歎幾年愁向他鄉見
此夜欣逢故里看光射玉龍鱗甲動影翻翠鳥羽毛寒
已拚醉倒金樽側百歲光隂若逝湍
楊建德名其居曰竹泉求予賦
綠竹流泉帶草廬眼中得此稱幽居荷笻移屧清無比
開徑穿渠計未疎書帙翻風驚翠羽釣絲牽雨出文魚
棲遲自得邱園樂不羨人間駟馬車
不繫舟漁集卷七
