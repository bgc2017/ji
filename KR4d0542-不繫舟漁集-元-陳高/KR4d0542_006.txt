不繫舟漁集卷六目錄
五言排律
丁酉歲述懷一百韻
題周氏二代碑銘
讀茂林徐處士墓銘賦十韻
同諸友遊宴豊山
閱故同年吴善鄉書悲傷賦十二韻
桃源春曉
不繫舟漁集卷六元陳高撰
五言排律
丁酉歲述懷一百韻
屯蹇悲吾道蕭條客異鄉謀疎多忤俗性直遂逢殃鷙
鳥纏羅網翹材受斧斨世無知己者誰識此心臧悵望
天同遠憂來水共長百年千變態一日九迴腸憶昔年
華壯居貧學業荒讀書慙老大操筆欲顛僵發憤光隂
逝研思寢食忘雨天燈火夜冬曉鬢毛霜書字蠅頭綴
歌詩玉韻鏘心懷冰蘖苦佩結茝蘭芳兔笑株傍守蛙
憐井底藏拂衣迷道路仗劍遠遊方景趣多佳麗江湖
信渺茫吴甌秋浪白淮楚暮雲黃野寺金鋪屋樓船錦
繫檣臺荒麋引子邱暝虎成行瞻眺窮幽勝交遊得俊
良跡雖萍梗泛名藉藻詞揚古道槐花發清秋桂子香
梯高雲路迥殿廣月華凉進逐英髦俊躋攀翰墨場偶
然收鄙野亦得步康莊上國春光早明時帝運昌皇居
城萬雉禁苑柳千章對策披閶闔陳忠補衮裳臚傳天
咫尺鵬化海汪洋玉陛聯班序瓊林被寵光花簮紅映
帽酒賜綠浮觴草色沾零露葵心映太陽委心從此始
憂國未渠央造化功深厚雲霄志激昂初非縻好爵亦
足慰高堂奉使為民牧宣威到海旁鄮鄉傳載籍藩閫
重金湯江抱孤城轉山含遠樹蒼天高連太白日出上
扶桑土俗何多訟編氓半是商由來難撫字况復際劻
勷早出星當戸宵迴月滿墻勤勞非敢憚倚杖最難量
僧舍屯戈甲田家出糗糧但聞施箠楚不顧乏糟糠南
北修途梗滄溟巨艦航貴人紛往返終歲費迎將分省
官曹盛行臺紀律張聮翩驄馬至絡繹使車煌孰問瘡
痍苦惟躭燕樂搶幽花籠綺席疎柳媚紅妝下筯萬錢
費揮金一笑償珍珠兼水陸容冶陋姬姜風靡瞻儀表
波頽缺禮防近人跳鼠獺當道舞豺狼爭詫堆金塢寧
聞返衆牀紛紛慕羶蟻衮衮轉丸蜣讒搆蠅棲棘吞圖
雀捕蜋負荆廉藺遠刎頸耳餘猖清白甘飢餓輕肥恣
陸梁滑稽吾獨拙枘鑿衆胥戕鯨困遭螻蟻鴟翔逐鳳
凰無聊悰慽慽欲去瞽倀倀公冶羈縻魯靈均放逐湘
一身奚足恤萬事總堪傷粤自羣兇起于今七載強釁
端萌汝穎滋蔓匝荆㐮處處蜂屯盛時時豕突狂食人
肝作脯掠野犬驅牂霧翳車塵暗雷轟礟石磅絳巾明
爝火白骨積崇岡天狗昏騰啄攙搶曉吐芒黍田荒出
草蒿樹大如楊天府惟吴會王州說建康粟儲供海漕
栢列凛臺綱陷沒俄相繼分崩遂莫當重臣誰抗節方
伯罕勤王將帥推門閥謀謨出廟廊捷音空陸續賊勢
愈跳踉夜靜吹笳急霜寒擊鼓鏜徒羹黔首肉詎斧赤
眉吭險嘆連城失全憐壯士亡關河天漠漠江漢水湯
湯海卒乘文鷁苗軍跨驌驦立功期克復畜銳尚彷徨
疾養終成痼醫招不療瘍民生遂塗炭泉冽浸苞稂厄
運丁陽九何時見一匡淳龐懷昊頊揖譲想虞唐俛仰
窮今昔謳吟發慨慷乾坤旋磨古歲月逝波忙露白寒
蛩泣秋高客雁翔盛時愁易集遯世困何妨駿足悲槽
櫪珍禽謝稻粱塞翁徒失馬臧榖總亡羊脱略千鈞重
消磨百鍊剛悶憑詩暫遣病倚藥頻嘗閑散思投紱韜
潜貴括嚢陶公能委運梅尉蚤知彰故土多薇蕨春江
有鯉魴歸與理簔笠從此釣滄浪
題周氏二代碑銘
藉甚周康惠才猷衆所欽致身居顯要愛國秉忠忱介
特猶山立鶱騰肯陸沉鑿磯江失險破械獄無淫岐麥
人人頌甘棠處處隂揚名光父祖承訓守規箴諸老朝
章異推恩帝澤深追封榮二代報本遂初心彤管書勛
業豐碑照古今慶延瓜瓞遠有子繼徽音
讀茂林徐處士墓銘賦十韻
處士邑之彦典刑人所宗立身當弱齒護母犯鋸鋒平
糴濟飢色推財無靳容彭耼懷向慕嵇阮樂遊從生達
契玄理死期知令終龍湫千丈瀑玉甑萬尋峰幽覽成
陳迹清遊悵舊蹤逝川何日返玄室白雲封考德觀賢
子鐫銘對古松歌詩續哀誄嗚咽和淙淙
同諸友遊宴豊山
至正戊子春正月七日甲辰永嘉陳高與黃巖商尚
敬施謙訪朱君伯賢于臨海之鳳嶼越翼日乙巳伯
賢與其季伯良持酒俎邀予登豊山時黃君順德章
君子皓陳君大章欣然從遊已而陳師聖張子材偕
弟子温亦至遂相與上絶頂望巨海還飲浮圖寺席
既撤復舉盞松樹間酒酣因賦二十八韻
新歲多幽興清遊出縣城故人留欵曲好友復逢迎整
屐當清曉登山寄遠情嵐光寒不起樹色寂無聲徙倚
巗邊憩逶迤谷底行路蹊窮屈折峰頂上崢嶸俛瞰滄
溟闊渾疑地軸傾天光連浩淼海氣變隂睛沙鳥雙雙
白風帆葉葉輕波瀾看浩蕩島嶼見分明宇宙真無極
虛浮嘆此生似堪扳若木可擬即蓬瀛眺望移時立稽
留半月程那知身是客但覺思逾清古寺藏深竹禪忩
蔭白檉倦依林樾坐靜聽鼓鐘鳴高論窮千古彈棋謾
一枰旋呼茶滿椀賸出酒盈甖珍重開華席頻煩勸兕
觥嘉蔬烹筍韮異味雜螺蟶浩飲俱勍敵沉酣及老成
狂吟驚虎豹至樂謝竽笙忽返青林興其如白日征扶
擕重舉盞真率遂班荆自笑何為者空傳漫浪名梗萍
慙獨客冠盖動羣英勝賞真堪紀高懷孰與并明朝歸
北郭回首暮雲平
閱故同年吴善鄉書悲傷賦十二韻
命殞艱危日人推節義雄志期吞逆賊變忽起狂童鳳
殪梟羣底麟傷獸穽中乾坤含怒色日月耿孤忠萬里
長城壞東風保障空血藏應化碧柱立未鐫銅恨滿江
湖水悲生草木風三軍空縞素鄰郡遂巾紅憶昨蟾宮
步曾追驥足同死生成永訣交道嘆今窮魚腹緘題在
銀鈎畫字工忍將秋雨淚洒向剡溪東
桃源春曉
武陵源上景自古閟幽遐風物圖中見煙雲洞口遮藍
堆山色近練捲瀑流斜露菌莖莖碧春桃樹樹花丹砂
昇曉日紅錦散川霞野老衣冠古何人殿宇華漁郎迷
舊路塵世隔仙家榮辱槐根螘紛爭草底蝸蓬萊環弱
水商嶺渺黃沙此地如堪覓孤舟便欲拏
不繫舟漁集卷六
