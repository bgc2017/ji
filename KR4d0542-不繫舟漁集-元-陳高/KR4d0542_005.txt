不繫舟漁集卷五目錄
五言律詩
懷友
寄劉仲宣
坐嘆
元日客黃岩懷何汝樵三首
寒食寓興次黃宗魯二首
夢同彭仲愈剡九成會廣化寺
夜半舟發丹陽
家書不至
太湖
遊天香院
醉後在林長卿家戲作
初十夜月
得子
水竹軒
送林景元
竹屋
獨客
城西虎跑寺
悼劉肅王二首
甃井
寫懷
贈章以元昆仲
歲暮客中二首
送陳伯尚使還山東
惠遠寺詠懷
近山樓
送胡希元歸江西
舟發蘭溪
丙午元日
題劉元芳只如是齋
四月十六寓玉環喜家童來住至
病中遣懷五首
乙未歲元日三首
懶拙
入山
過李家坑
覽鏡
閒愁
讀常九成哀詞
立秋後送竹扇與穎達太常
戴元載送野禽以詩酬之
浮生
新歲憶曾子白
贈周元帥
遊雅山寺二首乃吴德大長者所建
孔宜人挽章二首
琴書所
懷崑山諸鄉友六首
題彭氏雲松亭二首
寄竹趣
悼圭姪
懷焦信中
送别
橋上
送益上人
舟中風雨懷邵文伯
送旌德教諭馬彦遠
元日
重登近山樓
題顧文學幽居三首
不繫舟漁集卷五元陳高撰
五言律詩
懷友
作客黃山下思君漢水濱愁牽清夜夢吟瘦老夫身漂
泊誰知我交遊獨此人春來尋小艇江上問通津
寄劉仲宣
遥憶劉公子才華孰與俱昔時樽屢對此日信全無月
上潮生海樽開雪滿湖客懷應不惡詩筆想頻呼
坐嘆
坐嘆黃昏後愁生白髮新清宵誰共語明月自相親江
海成何事乾坤謾此身故鄉無信息歸計尚因循
元日客黃岩懷何汝樵三首
令節催我老新年憶汝深江湖同汗漫書問久湮沉舊
事真如夢何時遂盍簮相知多滿眼孰與細論心
謾把椒花看慵將竹葉傾親朋各異處天地愧浮生多
士紛冠盖吾儕尚梗萍太湖春水闊思爾欲西征
蹤跡同羇旅東西各滯淹為儒生計拙久客僕夫嫌道
路何時已年華故自添定知相見遠乾鵲不曾占
寒食寓興次黃宗魯二首
浩蕩乾坤大羇棲歲月深他鄉對寒食愁思滿淮隂詩
句慙孤詠春花孰共尋相逢同郡子時復一論心
去歲清明節天台看杏花凄凉今日事漂泊野人家淮
楚風塵暗鄉山道路賖倚門親白髮友哺媿林鴉
夢同彭仲愈剡九成會廣化寺
地僻交遊絶情親夢寐通盍簮遊古寺呼酒向新豐燈
火相依語雲萍一笑同覺來驚異縣庭樹起秋風
夜半舟發丹陽
舟子貪風順開船夜半行天寒四野靜水白大星明長
鋏歸何日浮萍笑此身柁樓眠不穩起坐待雞鳴
家書不至
久望家書至不聞南雁聲幾回愁爛漫直欲泪縱横骨
肉三年别鄉關萬里情且無拘束苦即擬問歸程
太湖
浩溔吞吴會微茫接洞庭流應合萬水勢欲小東溟天
宇浮空闊風帆入杳冥蛟鼉成窟宅白浪晚吹腥
遊天香院
小徑入深竹幽居出上方開忩山日靜布席午隂凉細
細雲生石鮮鮮菊繞牆得逢高士語渾與世相忘
醉後在林長卿家戲作
醒時筵秩秩醉後舞傞傞爾汝㤀形甚喧譁出語多兒
童紛笑舞婢僕定嗔呵戒酒從今始親朋永勿過
初十夜月
映水銀梳缺懸空寶鏡分光能凌太白勢却碍行雲出
沒何時已圓虧自古聞佳人恨離别倚檻泪紛紛
得子
得子雖云晚開懷始自今敢誇萬事足聊慰一生心襁
褓看渠長箕裘屬望深貧家湯餅具獨有典瑶琴
水竹軒
軒楹如意敞水竹近人幽波影浮蒼雪林光映碧流釣
魚供客饌護筍引龍遊歲晚投簮笏閑居百不憂
送林景元
雨後驚秋暮江頭送客歸孤舟行遠水烏帽映斜暉到
屋看黃菊趨庭服彩衣不能隨汝去目斷白雲飛
竹屋
竹屋何年構筠忩四面開簟鋪凉吹集簾捲翠隂來靜
可攤書卷幽宜具酒杯王猷居儘好俗駕幾番回
獨客
獨客悲清夜高秋托異鄉月侵忩影白風度角聲長野
戰生新鬼邊烽照近彊歸耕吾計决不必問行藏
城西虎跑寺
石勢虎蹲伏山形龍屈盤寺開唐殿閣墳掩宋衣冠幽
澗泉聲細斜陽塔影寒近城多戰鼔棲息此中安
悼劉肅王二首
死别成終古遊從記昔年才名方綠髮魂魄竟黃泉水
涸臨池墨堂空坐客氊斯人早凋喪誰與問蒼天
鶴化歸遼海狐亾首故邱諸兄絲作泪慈母雪盈頭日
夜川東逝乾坤世若浮小屏山下路風色晚颼颼
甃井
伐山移白石甃井畜清泉冷浸天光碧深通地脉玄闌
低收繘易圃近灌蔬便亂世謀生理何能慮未然
寫懷
經世慚無策歸田且避喧干戈隨地有故舊幾人存餌
藥扶衰病持杯慰弟昆不因來往客終日閉柴門
贈章以元昆仲
相見談經史江樓坐夜闌風聲吹屋響燈影照人寒俗
薄交遊盡時危出處難衰年逢二妙亦得悶懷寬
歲暮客中二首
今年五十二客鬢已蕭蕭天地孤蓬轉江山萬里遥望
鄉愁白日懷友夢清宵那復同看月論心坐石橋
自嘆飛蓬轉年隨爆竹殘人煙兵後少風雪夜深寒止
酒愁嚢竭思家得信寬牆梅空自好不似故園看
送陳伯尚使還山東
騰喜山東使相逢海上村賢勞行百里勛業活中原地
入南溟遠星還北極尊别離情黯黯鵰鶚看孤鶱
惠遠寺詠懷
古寺夜沉沉殘燈對夜深老僧誰共語客子自成吟霜
重悲城角風逥亂水禽吴山逢歲晚愁折故鄉心
近山樓
樓居元自好况復近青山雲氣簾櫳外松聲几席間倚
欄宜雨過拄笏及朝閒酒興兼詩思忩扉夜不關
送胡希元歸江西
落日烏紗帽西風白布裘吏才兼翰墨羇旅亦風流聽
雨留僧寺看雲憶故邱他鄉同泛梗那忍送歸舟
舟發蘭溪
水送憑風順舟行不用牽寒林紅自媚飛鳥白相鮮澗
轉疑無路山開别有天往來今覺老湖海嘆經年
丙午元日
元日居山寺梅花照酒樽病餘玄髮少酒後壯心存天
地腥膻隔江淮蜂蟻屯誰施洗兵雨吾欲叩天閽
題劉元芳只如是齋
萬事只如是百年能幾何乾坤旋磨古蠻觸搆兵多結
屋依松樹鳴禽在澗阿閑居送日月雲影共婆娑
四月十六寓玉環喜家童來住至
數月思家信今朝喜汝來妻兒憐吾遠懷抱向誰開山
谷多峰燧田園半草萊大軍消息近故里尚堪回
病中遣懷五首
臥病玄冬半羇棲碧海邊風塵方滿野戎馬已經年下
邑供軍食何時發漕船薄才無寸補自合賦歸田
亨衢通碧海此日嘆窮途遠愧陶潜達那同甯武愚菊
英寒不落草色暮全枯愁至思清酒無錢何處沽
貴人乘海舶日日報佳音藩省東南大朝廷倚望深金
樽春螘泛寶劍夜龍吟寵錫來天上寧孤報國心
生理居官廢空聞禄代耕僕嫌裘褐敝妻笑甑塵生欲
去乾坤窄無成歲月更故人清要地應解樹勛名
久臥思登眺扶衰謾倚樓山紅斜日映江白曉煙浮竹
直書空雁帆欹入浦舟病身慚食禄長羡五湖遊
乙未歲元日三首
元日將堪喜今年賊定平天心占節候人事厭戈兵召
虎征淮甸周王在鎬京遥思鴛鷺集北闕望馳情
獻歲同諸弟庭闈喜色新禮儀隨習俗來往有比鄰處
世為儒拙還家勝客貧去年無棣縣行道憶兹辰
暖氣南州早梅花滿屋簷春隨椒酒至雪向鬢毛添烽
燧今猶警山林未可潜平生愛書册多病亦須拈
懶拙
懶拙從人棄行藏與世違陶潜辭米去張翰憶蓴歸垂
釣貪春水看花愛夕暉便須開竹逕還製芰荷衣
入山
入山驚道險上嶺覺天低日礙危峰過雲依翠壁棲幽
花如血染怪鳥學兒啼避世須來此桃源路已迷
過李家坑
鳥道高千丈雲山入萬重汗流愁赤日力倦倚青松羣
僕頻相失行人竟不逢人家何處有僧寺隔前峰
覽鏡
覽鏡吾衰矣飛霜入鬢毛乾坤戎馬徧淮海戰塵高性
僻謀生拙時危涉世勞幽棲無賴甚遣悶強揮毫
閒愁
日日聽春雨閒愁過却春亂離書總廢多病藥相親溪
柳青依竹園花色媚人索居無意緒空負物華新
讀常九成哀詞
吏治剛還折人情白易汙終憐嘔血死詎免受金誣遺
事傳南土遊魂返故都但令公論定世道尚堪扶
立秋後送竹扇與陳穎達太常
竹扇台州出新看製作工織文生翠浪入手起清風篋
笥終難棄蒲葵迥不同勿嗔秋後寄暑氣近猶隆
戴元載送野禽以詩酬之
故人專僕至擕贈兩幽禽雖在樊籠裡終懷霄漢心羽
毛真可愛鼎鑊忍相尋縱爾從鷗鷺前村春水深
浮生
浮生近五十多病老相將諸事今年懶閑居白日長春
隂連舊臘殺氣滿遐荒何日干戈靜乘槎意不㤀
新歲憶曾子白
經月愁聞雨新年苦憶君青華為客久白髮著書勤酒
共鄰僧飲蔬從野老分何時共登眺整屐待晴雲
贈周元帥
經濟人才重功名伯仲齊驅馳朝上馬感激夜聞雞海
漕輸燕北王師出陜西&KR1060;弓今日有更望撫遺黎
遊雅山寺二首乃吴德大長者所建
野寺春逾靜禪房晚更幽山花將雨落松影共雲流悟
法知生幻觀身是夢遊池蓮如吐白止酒亦何愁
上方殊勝地長者給孤園掛壁袈裟淨生階草秀繁樓
光凝晚照樹色映前村法食干戈際真知象教尊
孔宜人挽章二首
配德神明胄宜家婉娩姿能供蘋藻職早賦栢舟詩令
子榮王爵臺臣重母儀鸞章來沒後風木有餘悲
孟母機能斷陳姑饌必豐令名今古並貞操雪霜同老
憶中州遠身悲逝水東海邦封馬鬛松栢起凄風
琴書所
一室清如許琴書樂意長調絃春日靜開卷雨天凉俗
客那容入機心自覺㤀小童偏解事洒掃爇爐香
懷崑山諸鄉友六首
老病成羇旅妻兒總異鄉賣文常困乏生計媿農商盲
廢書猶著憂深世未康兵戈何處避悵望海雲黃(右陳公潜)
(先生)
襟期曾憶共離别奈愁何作客經年住題詩近日多風
塵經浩蕩歲月嘆蹉跎舊宅青松樹春來施女蘿(右鄭季明)
(先生)
近得吴中信傷懷獨倚樓故人逃野外盜賊滿江頭老
益妻孥累閑尋藪澤遊道傍爭按劍明月向誰投(右曹新民)
支郎詩法妙林下昔曾親契闊俄經歲光隂似轉輪春
來多寇盜海口漲沙塵錫杖知何處懷思為損神(右莊蒙泉)
(上人)
久報遊江左仍聞入海湄梗萍無畔岸兵馬滿潢池綠
鬢愁應久青雲志豈移越城樓上月别後幾回思(右林伯庸)
(先生)
故人江海上似汝我應憐羇旅風塵際生涯豺虎邊年
華添白髮家業僅青氊親老雙雛小來歸理石田(右林希顔)
(先生)
題彭氏雲松亭二首
亭屋依先壟雲松寄永思昔年翁所好此日志寧虧觸
石濡春雨干霄長舊枝九泉呼不作感物泪如絲
雲在親曾翫松長手自栽夜臺人去遠華表鶴歸來細
影生青石寒隂護碧苔歲時陳酒食瞻望思徘徊
寄竹趣
五月不見面幾回思寄書艱危人事廢懶拙友朋疎白
槿開池畔黃梅熟雨餘感時驚久略何日訪幽居
悼圭姪
圭姪吾猶子温良幼稚年俯身迎客揖低語近人前駒
殞空良馬雛傷失彩鵷吾宗衰已甚為汝每澘然
懷焦信中
巾山風雨夜憶汝夢頻生燈火憐孤坐詩章孰與評交
遊都造次春事又清明早晚南歸日相過兩慰情
送别
平生幾兩屐邱壑每窮探訪鶴青田曲穿雲雁蕩南老
成儕輩服姓氏衆人談相見復相别題詩興不堪
橋上
落日清溪上凉風梓樹秋北來船竟泊南去水空流宇
宙終無極干戈未肯休野人無意緒獨立數歸鷗
送益上人
一雨新秋爽千山細路遥林泉歸此日天地颯驚飈訪
鶴穿松樹觀魚俯石橋幽棲輸爾樂高隱肯予招
舟中風雨懷邵文伯
寒雨晚凄凄孤舟出郭西翻風白浪急隨地黑雲低客
計真漂蕩離懷重慘悽思君那得見開篋玩新題
送旌德教諭馬彦遠
山縣流泉碧黌宮杏樹青春風看采藻白日坐談經市
酒醅浮蟻湖魚鱠斫鯖宦情應不冷覓句想微醒
元日
元日風兼雨蕭條野外村過門車轍遠記節酒杯存戰
伐看今歲棲遲且故園兵戈如未息身世豈須論
重登近山樓
羇旅歸來日危樓得再登山如前歲好雲向小忩凝種
木看今長藏書比舊增題詩增感慨我老愧何能
題顧文學幽居三首
幽構郊墟迥清隂竹樹連隔江山近牖遶屋水通船簮
紱前朝盛詩書世澤綿何年居此地遠自建隆前
龐老南山隱淵明栗里居紅收闌外果青種舍傍蔬愛
客頻沽酒辭官獨著書黃塵滿城市來往迹全疎
齋室東偏闢書忩北向開竹林宜夏簟瓦爵泛春醅難
弟居同樂鄰翁至不猜吾廬稍迢遞杖履數能來
不繫舟漁集卷五
