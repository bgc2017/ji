不繫舟漁集卷一目錄
四言古詩
采蘭
漢水贈别也
樹風堂
送徐勉之為慈湖書院山長
息菴為孔魯茂先生賦
不繫舟漁集卷一元陳高撰
四言古詩
采蘭
采蘭采蘭于彼江渚悠悠我思在彼山下采蘭采蘭爰
采其杞我之所思可與晤語采蘭采蘭以葉以蘂以葉
以蘂以贈君子
漢水贈别也
瞻彼漢水其流潺湲之子于邁言采其蘭嚶嚶好烏集
于林間娟娟美人可以晤言我思美人在漢之水秉心
久臧威儀楚楚聿求厥德將子是與慎爾優游成爾譽
處南山有玉琢以為琚北山有梓規以為輿君子好修
始終弗渝
樹風堂
肖貌兩間具人之形父母遺體實全其生鞠育拊復思
莫與京乾覆坤載不可以名相彼鳥矣反哺飛鳴夫何
人斯而敢㤀情竭力報德惴惴弗勝或徯萬鍾願彼餘
齡年歲弗與日邁月征辟樹欲靜風乃不停人子之心
曷其自寧美哉沈君獨懷惕兢曰予祿仕將以親榮親
以日耄我志靡成歸築我室耕我邱塍菽水朝夕其樂
則贏嗚呼沈君古人是徵養志為大奚庸三牲願我當
世率由以行
送徐勉之為慈湖書院山長
北風蕭蕭冬日荒荒之子振轡歲暮有行子行何之于
甬東鄉維甬東鄉慈湖湯湯有嚴先哲厥廟煌煌往主
其祠文教以昌懿被先哲其道允臧如星如漢耿耿其
明尸而祝之千載有光伊世之昧如瞽倀倀乃多其岐
而亡其羊孰法孰師以祛其盲嗟嗟遺文湮鬱弗揚之
子之往春秋薦饗翩翩佩琚來遊來翔之子之往淑其
俊良蔚彼鳴鳳宜集高岡胡戢其羽而下于傷維屈乃
伸有弛必張善爾令聞終履康莊高也作詩其言匪狂
式慰子懷于以送將
息菴為孔魯茂先生賦
維山之阿幽幽其室有美君子爰息而逸其息伊何為
美實多以寢以興以居靡他翛然忘世匪遯而逝時止
則止聊以舒憩者遊而驅今息我車者仕而趨今息我
軀我息我交我友日遠我息我心我慮斯遣庸庶勞生
我息無營羣愚逐逐我息迺寧澗有鳴泉櫩有啼鳥我
息而聽達彼膠擾庭有嘉樹巖有停雲我息而觀謝彼
紛紜坐則怡怡臥則熙熙如丸在區如水不波息而勿
息中為物役息焉而息息乃真得人耄勿息我息是耄
在古賢達或與同好行者止蔭倦翼知還於兹息焉永
矢勿諼
不繫舟漁集卷一
