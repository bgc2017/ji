不繫舟漁集卷十目錄
序
族譜序
易書二經通旨序
四書管窺序
顧氏文錄序
王季脩字序
吳氏世譜序
徐氏族譜序
山中白雲詩序
望雲圖詩序
太史氏家譜序
美陳國英脩堰詩序
不繫舟漁集卷十元陳高撰
序
族譜序
族之有譜所以别宗支叙昭穆定長幼辨親疎也流派
雖分而其原同出乎一子孫雖衆而其祖未嘗有二以
吾祖之一身而為子孫之千百非譜曷以明之然觀今
世昌盛之家族之無譜者固多矣有譜而汎及乎遠者
矣族而無譜則不知其本始之所自忘其祖也有譜而
泛及乎遠則指他人之先以為吾之先誣其祖也為子
孫而忘其祖非仁也為子孫而誣其祖非智也二者君
子之所不與也陳氏有虞帝以來不知其幾百世矣而
吾族則在五季時自閩之長溪赤岸避亂遷居平陽今
已四百餘年入宋為鄉之望族族舊有譜亡失於大德
丁酉風潮之變高生也後志在修輯而無所考見乃廣
詢諸族之故老及檢尋先世遺簡殘幅略得其宗派流
傳之一二因次序之以為陳氏之族譜焉失其名者則
缺之而猶著其字傳疑也得其實者則謹而書之傳信
也斷自始遷以下而又及夫居閩之世蓋不忘其祖而
亦不敢誣其祖也嗟夫先王之時人人親其親長其長
推而至睦其族在上者既立之宗以繼之又有不悌不
睦之刑以糾之故服雖有降而凡同族之人無有不相
親愛而未始相背棄也降及後世澆偽日滋而上失其
政富貴而驕勢利而争甚而手足同氣猶相視如途人
而况於服之窮乎况於十數世之遠者乎為吾族之子
孫者盍亦思法古人之厚而戒今世之薄乎此為所為
作譜之意也
易書二經通旨序
予友趙君伯起著易書二經通旨取經文意義之近似
者比類而條析之或會而同或别而異大而天文地理
細而制度名物微而為性命道德隂陽鬼神以至於先
儒之訓詁凡有所疑靡不辨决嗚呼亦勤矣朝廷設科
以明經取士而試以經義經義之文易用程氏朱氏書
用蔡氏之說二經及傳疏數十萬言學者諷誦尋繹或
自少至老不能究一經及就試場屋主司發難則握筆
瞠視不敢措辭者往往有焉趙君獨能研精探賾貫穿
融會解其肻綮剖其盤錯使習是經者得而觀之如獲
指南之車不待問途而越裳可至其於答主司之問也
何有然則是編之有益於學者固不少矣雖然士之明
經豈專為科舉計哉聖人之道非經不傳學者讀聖人
之經則當求聖人之道是故明吉凶消長之理知進退
存亡之幾而動不違乎時則深於易者也觀二帝三王
之心考唐虞三代之治而以之脩已治人則深於書者
也若夫迷溺於文字之支離而徒以是為進取之媒者
亦豈趙君之所望於後學也哉
四書管窺序
聖賢之言夫豈徒言而已哉道所存也故凡求道者不
可不得於其言不得其言而欲以明道譬之適國而不
由其途未有能至焉者矣然聖賢之於言也或近而指
遠或約而義微大而無乎不周細而無乎不貫載諸方
册宏深簡奥而其理實具於吾心學者不可以其易而
觀之亦不可以僻而求之也夫以易而觀則鹵莽而疏
略以僻而求則穿鑿而牽附若是則日誦其言而不達
其意其於求道也不亦遠乎孔曾思孟之書載道之言
也自朱子為集註章句釋其義理要其指歸而其說大
明于世其辭詳以密其趣悠以長天下學士所共尊信
至於受業私淑之徒又為之發其緒餘演釋增廣紛然
間見而層出背而違者亦或有焉文日繁而辨日起岐
愈多而道愈幽使讀之者不舍源而尋流則棄同而即
異君子蓋病之也吾鄉鄉先生史君文璣苦求於學篤
信堅守朱子之說反覆研究殆三十年遂取諸家纂輯
之編而去取焉乖戾者折而闕之隠昧者引而伸之旁
道曲暢著於簡牘名曰管窺抑可謂有功于朱子也已
嗚呼立異以為高好竒以為尚為學之大弊也管窺之
作蓋為是歟孟子曰博學而詳說之將以反說約也學
者由是以明朱子之說然後自詳而反約以究聖賢之
言則其為道也庶幾矣
顧氏文錄序
顧君仲明錄其先世雜文凡若干篇編次成帙題曰顧
氏文錄而俾高序其端序曰太上立德其次立功其次
立言古之君子死而不死者有所立也立德立功尚矣
而言之可傳於世夫豈易乎哉言之不文則其傳也不
遠此君子所以貴乎文也文之載乎道者蓋難言之矣
指事陳辭摛章摘句雖若異乎古之立言者然其稱述
議論往來唱酬藻思縱横才華發越有以誇美於人而
流傳於後固亦當世之所重也吾鄉望族蓋非一姓而
顧氏尤為時所宗自他姓而觀其位固有顯焉者矣其
貲固有厚焉者矣其子姓支派亦有蕃衍衆多焉者矣
然而文人才士彬彬輩出未有盛於顧氏者也嘗聞之
長老言其在前朝時試藝場屋者比肩駢首策名進士
前後不乏而通經博古馳騁詞翰為鄉人所推重者乃
至八九十人然則顧君之所錄特存一二於千百耳簮
纓世族務以爵位相高一冄傳後冺沒無聞其有可稱
者鮮矣蓋顯榮於一時者卒不免於草木同腐而垂殾
後世則在此而不在彼也觀文錄者亦可以自勵矣是
編以錢唐主簿君上蕭侍郎書為首書中所論朋黨事
著明深切直氣凛凛足以廉頑立懦使讀之者千載而
下猶可以想見其為人此又顧君托始垂訓之深意也
豈徒曰文詞云乎哉
王季修字序
王君福慶其字曰季修翰林承旨庫庫公為作大字書
而當代名公敷繹其義以為說言夫修德致福之道詳
矣季修揭諸座右以朝夕觀省焉夫男子冠而字所以
尊其名而責其以成人之道則為之字也得不寓夫儆
戒之意乎於字而寓夫警戒之意則聞朋友之稱之也
其心豈不惻然思有以踐其實乎古人盤有銘几席刀
劍戶牖有銘蓋所以自警也今也耳朋友稱已之字而
目諸公訓告之辭無有師保如臨父母比之銘盤几席
刀劍戶牖以自警者奚以異若以朋友之稱字為尊乎
已而衒諸公之文以誇乎人夫豈季修之意哉
吳氏世譜序
古之人尊祖而敬宗敬宗而睦族民俗之所以厚也夫
自一人之身支分派别而為千百及其久也有富有貧
有貴有賤服與親盡於是始相視如途之人歷世愈遠
疎者益疎甚至於富而役貧貴而奴賤遂令同宗共祖
之人而為傭奴役隸之屬其故何哉由圖譜之不明也
是故族必有譜然後知夫派之别也而其源同支之分
也而其本一貴而不敢遺賤富而不敢忘貧則民於是
乎不偷而俗且歸於厚矣然則族譜之作乃所以序昭
穆辨長幼别親疎而尊祖敬宗睦族之道舉在於是其
所繫顧不重歟嗚呼王政不行宗法廢久世道下淪日
趨於偽簮纓胄胤降為皂隸故家舊族有譜存馬者寡
矣而凡同姓之中或貴且富則以貧若賤者為非其族
而藐焉不之恤故吾每觀人之族譜未嘗不興感於斯
也吳氏之先自閩遷平陽今十有六世矣其顯名于世
則有太常博士白齋先生藴古及登仕籍者若干人世
譜所載支派非一而疎遠弗遺後世子孫於吉凶合族
之際考諸圖譜以明尊卑夫豈有富貴貧賤之相棄而
不相睦也哉此蓋古者敦厚民俗之遺意固君子之所
尚也因為之序其端使覽吾文者或有警焉則孝悌之
心豈不油然而生乎
徐氏族譜序
譜所以紀世糸也氏所以辨宗族也族之則世遠世遠
則親疎非譜以記之則同宗相視為途人曷知所自之
本於一原哉晉宋以来遂分差次歐陽公用漢年表法
蘇老泉取禮大小宗為次自高曾至孫五世而一遷蓋
以上下雖或不可見而知之亦可以聞而知之庶不失
於虚無之誚也坊郭徐氏一十七世孫士琦明蔡氏書
肄進士業出家譜屬予序之予惟故家舊族之子孫所
以歷年愈久而愈繁者皆由祖先積慶累仁而致之也
徐氏自晉天福間於閩之秦川徙居平陽縣西其後散
居不一獨邑居蕃衍登名桂籍代不乏人故志稱昆山
下孔徐多青紫則其世族可知矣今士琦復能修葺舊
譜使根株枝葉燦然後人遡流求源可坐而致是亦孝
之大者也吁祖宗以孝義之積而致族繁子孫以孝義
之推而修典偹古今致重於斯詎不信乎若士琦者可
謂賢矣於是乎書
山中白雲詩序
天下之物凡可以適意娛情者苟非其所有則必將盡
心力以求求而且不能必得苟得矣又慮夫攘竊之患
重固扄鑰惟恐其有窺而伺之者而人方且因而肆為
爭奪使之不得以有其有是則物之可愛可玩者適足
以累夫人耳若夫不勞心而得不用力而有得之而人
不譽有之而人不争此山中白雲所以為可貴也然世
之人鮮有知愛之者惟方外清幽之士時有取焉浮屠
宗旨南居玉環之靈山遺塵垢絶世紛金璧珠璣之寶
錦綺罽翠之華象齒犀角琛貝外國之珍乃世之所愛
所玩者舉不足以易其性情汨其心意而獨扁所居室
曰山中白雲其好尚可謂異矣且夫雲之為物其來無
方其去無迹舒卷自如變化靡常或隠而藏或散而雨
千態萬狀若有若無可玩焉而不可執可望焉而不可
即旨南閒居是室結跏而坐由禪定起觀白雲往來於
山谷中漠漠乎與身同虚湛湛乎與世同寂浩浩乎與
之俱遊於鴻蒙之上悠然獨得其趣而豈世俗之所能
知哉旨南既以之自樂又求能詩者歌咏之且徵言於
予故為之序引使知旨南者觀於是詩而有以見其志
之所在其不知者亦可因是而得其為人矣
望雲圖詩序
凡為人子之愛其親也在乎左右則敬養之禮備違乎
膝下則思慕之情深故雖顛沛流離之際耳目不及夫
形聲之接而所以思其親者曷嘗頃刻㤀哉昔者詩人
於行役之勞而不得終養也則有陟岵之篇蓼莪之賦
發之於性情形之於歌詠使後世讀之者感慨之意猶
不能已又况於身處其地而親歷其事者乎常熟繆侃
叔正世居海虞山之陽至正丙申春二月江城陷叔正
避地荒野時父仲素君為掾江浙故父及弟皆寓居杭
秋七月寇犯杭城二弟相繼殁於兵若疾叔正携妻子
入杭省覲居無何三關有警乃奉母渡浙江僑居會稽
之柯山既而杭城克復母氏復返父所叔正方從事浙
東帥府縻於職守弗獲歸侍而仲素君於己亥歲丁大
父憂自杭歸常熟之故里明年庚子叔正且自四明從
君來温去家千里道途阻兵父子相望各天一涯十餘
年間其得在侍側者僅留杭數月耳叔正每以不獲奉
温凊進脩㵦為恨對人言之則欷歔太息乃取唐狄梁
公望白雲思親舍故事俾洪元質畫其故鄉雲山之景
及所居之室曰猗猗堂者以為圖題曰望雲而士大夫
之相知者又為賦詩以述其志并寫於上叔正朝夕掛
圖寓所想像白雲親舍之似而諷誦朋友所賦之詩儼
然若身處乎虞山之下而聆謦欬於父母之前可謂不
忘其親而切於思慕者矣嗚呼孝者百行之本而身者
父母之遺體也叔正之思親如是則孝敬之心常存而
所以奉父母之遺體者必將無所不至矣况虧其行以
辱其親乎予故為之題辭抑亦古人序詩之意云爾
太史氏家譜序
自因生賜姓之後生齒日繁而居族日衆由是以字為
氏遂以為族周末秦漢乃用氏族為姓或以國或以官
而姓氏之源流益難别矣故有同宗而異姓亦有本異
而末同若虞陳胡田之同出於姚商殷宋孔之同出於
子與夫周魯鄭衞同出於姬之類凡此皆同宗而異姓
者也王姓出周太子晉而魏信陵君之後亦為王馬始
出趙馬服君奢而馬矢氏之後亦為馬劉出劉累為堯
之後而項伯婁敬賜姓曰劉劉聰亦自姓為劉至元魏
高齊後周隋唐以迄於今或賜以國姓或改從華姓或
往隨母族凡此皆本異而末同者也是則族之廣者益
多混淆而莫考其實矣又况近世家乘族譜之作往往
夤緣攀附忘其先而冒其祖吾其敢盡信乎若太史者
其支派傳次譜雖弗完而族亦稀少然初未嘗有雜而
亂之者也按太史得姓自齊子餘始見載記其後顯者
戰國有齊大夫敫三國時有建昌言都尉慈吳郡太守
亨蕭梁時有揚州文學叔明都尉初從江南文學居吳
興傳至承事府君基復還臨安承事之玄孫曰玄出其
所著家譜以示予且曰自吾先世得姓以來今已二千
餘年矣文學之後迄無聞人且世次之微久將湮没而
後嗣無所考見此譜之所以作也嗚呼玄之用心亦可
謂遠也已夫盛衰消長理若循環太史氏之微也久矣
焉有微而弗著者異日蕃衍盛大其必在玄之子孫乎
美陳國英脩堰詩序
温之平陽濱海為州州之南為長港港之南有田四萬
餘頃皆膏腴也當山斷處津渠通潮汐所往來並海之
鄉田不可稼宋嘉定中鄉人林君居雅始為堰八十丈
於津流入海之衝外障海潮内蓄清流數鄉之人咸賴
其利元至正三年堰壞屢修治弗克完農民失業歲以
薦饑越五年岳侯伯仁來知是州將居民致其役州人
陳君國英素有孝義名聞之奮然以為已任乃率衆趨
事散財募工晨夜戮力勞之逾時堰成而尋復壞衆且
縮手君獨勞心殫慮百計作治至於不遑寢食不避風
雨靡怠益勤竟獲僝功舊規克復於是鄉之父老咸曰
其自今歲且有望我無患飢矣陳君之惠其可忘哉而
文士遂相率為詩以稱道之予既美陳君之勞而嘉吾
鄉之蒙其利澤也故為序之而係以歌曰悠悠巨海兮
漭漭洪波山斷水交兮潮汐奈何溢於川源兮甘泉為
鹺自古有田兮不可以禾昔人經始兮陻以沙土堰其
要衝兮以防以禦爰得清流兮溉吾禾黍食吾農兮實
吾庾歲既遠兮决壞饑饉薦至兮為吾農害思昔人兮
誰復繼惟兹有土兮為吾農惠沈土萬簣兮下石千艘
再毁再成兮其役孔勞隠以金椎兮既完且牢斷截黿
鼉兮捍遏鯨蛟誰實為此兮利我農畝前有林公兮陳
君在後自今以始兮歲其大有吁嗟斯人兮惠我孔厚
不繫舟漁集卷十
