不繫舟漁集卷十六目錄
附錄
陳子上先生墓誌銘
祭陳子上先生文
跋陳子上書
寄陳子上錄事詩
子上自識
不繫舟漁集卷十六
附錄
陳子上先生墓誌銘豫章揭汯伯防撰
先生諱高字子上世為永嘉平陽著姓先生幼讀書日
記千言所請問即出人意表擢至正十四年進士第授
慶元路錄事明敏剛决吏不敢易民不敢欺聲名赫赫
一旦忽移去及方氏至欲招致之而無從得矣再授慈
溪縣尹亦不起方民善與平陽周從道搆兵嘗一出而
解兩家之難平陽陷棄妻子往來閩浙間蓋欲人不知
其所在二十六年冬東西浙陷明年春先生走中州夏
謁河南王太傅中書右丞相於懷慶論江南之虚實陳
天下之安危當何以弭已至之禍何以消未來之憂適
關陜多故未之用士大夫聞其至皆願與友丞相亦喜
即欲官之知其非志亦不強數月而疾以八月十八日
卒於邸以是月二十日葬於懷慶城南其疾也丞相留
河南遣醫往問其卒也遣官致祭贈賻甚厚其葬也中
書平章政事鎻鑄先生同年也實經理之四方之士凡
自南而來者皆會哭先生生於乙夘十一月某日享年
五十有三先生為文上本遷固下獵諸子先生為詩上
遡漢魏而齊梁以下勿論也先生為行潔已而不同於
俗抗節而不屈於物意所與惓惓焉不能舍赴其急水
火不避也所不與欲其一語一字不可得所至合則留
不可則去自號不繫舟漁者銘曰志非不在於用世才
非不足於匡時是何節之苦而遯之肥果人之為耶抑
天之為耶
祭陳子上先生文前人
嗚呼先生有高世之志而不得遂有匡時之才而不得
施抱耿介而莫屈負卓犖而莫羈志志乎進古之作怫
怫乎疾今之為當早年而少試即擢第於當時任錄事
於四明乃僅歷乎兩期方政平而訟理忽解綬而去之
及再授而不拜竟東遯而西馳或排難而一出又翩翩
而我違念頽波之日靡故乍合而乍離當丁未之仲春
謁總戎而北來論天下之大計陳閩浙之安危無一毫
而已為豈好爵之可縻自徂暑而得疾氣奄奄而就衰
雖藥石之日進竟推謝而勿治望故鄉而萬里魂怳怳
而何依嗚呼先生狷有似於仲連清有慕於伯夷法遷
固以為文祖漢魏以為詩仁者而勿壽賢者而數竒豈
世道降而致然抑天道遠而難推吾儕昔同處乎中土
今一旦而别兹或素慕乎高義或常接乎容儀或托交
於金石或見及於文詞共再拜而哭酧用致𨗳於靈輀
跋陳子上書眉山蘇伯衡
嗚呼重其身愛其妻子不能忘其墳墓去其鄉里人之
情也至違鄉里捐墳墓棄妻子而置身於艱險之地則
以所重者甚於身所愛者甚於妻子所不可忘者甚於
墳墓所不可去者甚於鄉里也身非不重也而有重於
身者焉妻子非不愛也而有愛於妻子者焉墳墓非能
忘也而有不可忘於墳墓者焉鄉里非能去也而有不
可不去於鄉里者焉夫安得不舍彼而取此哉然非識
輕重之人亦烏乎能之吾讀陳子上遺謝復元書未嘗
不嘆其於輕重也明其於取舍也審而又悲其適丁斯
時也使子上不丁乎斯時則固重其所重愛其所愛不
忘其所不能忘不去其所不可去若尋常矣嗚呼子上
何其不幸也耶子上余友也同薦於鄉同試於禮部後
一再見於四明而遂永訣矣曩在京師從揭兵部伯防
得其所著子上埋銘讀之而高其行而偉其志念讀此
二書愈信其行之高其志之偉雖去之二十年餘而生
氣猶凛凛焉嗚呼子上真賢乎哉錢用壬傅子敬趙時
泰唐元嘉皆子上同年進士也彼惟重所重而不重其
所不可不重愛所愛而不愛其所不可不愛不忘所不
能忘而忘其所不可忘不去所不能去而去其所不可
去卒之殞身忘家墳墓無主而為鄉里羞然則子上之
不幸固未若彼四人之不幸也子上雖客死山東然喪
葬以禮墳墓妻子皆無恙而鄉里與有榮耀然則子上
豈真不幸也耶甚矣輕重之當明而取舍之當審也雖
然向非復元子上安能决去而其墳墓妻子亦安能保
全是故子上之遂其去志而墳墓妻子之獲保無他虞
者以復元能為曲調護之爾嗚呼復元真子上友哉復
元真賢矣哉
寄陳子上錄事詩金華胡翰
東甌有一士周遊吳楚間一歲一歸養四十來作官人
生貴得意寄書忽長嘆芳蘭委蔓草霜露復摧殘寸心
欲焉托相望隔山川出門道路惡起復千萬端直性不
得遂此道自古然寄書當路者下流良獨難
子上自識
至正癸夘十二月廿七日平陽失守余時在郡城回至
州南聞變倉卒同江浙行省都事王銓伯衡夜尋山徑
泥塗中﨑嶇行六十餘里至麥城得漁舟浮海達安固
不及(闕)至南塘二月至樂清之玉
環迤邐道途隨處留寓念余以布衣舉進士辭禄歸隠
已八年矣守拙耕田歸老而罹此變間關遁逃非有所
為也求無媿於心而已矣困厄顛沛之餘觸物興感率
爾成詩聊筆諸簡册以示不忘間有應俗所作詩文亦
并錄之其妍醜不暇擇也至正二十四年春二月乙丑
朔旦書
不繫舟漁集卷十六
