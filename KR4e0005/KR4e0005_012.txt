誠意伯文集卷十二
明劉基撰
寫情集二
摸魚兒(晚春)
悄寒生沉沉院宇不知春在何處逢春漸老能多少惟
有暗愁無數春又暮但碧草和煙綠葉漫飛絮畫梁燕
語還是舊音聲烏衣巷陌轉盼幾今古天涯路流水
青山如故離魂長在郊樹夜深月暗蒼梧遠化作杜鵑
歸去人不見桃花自落空階上東風未許吹夢過藍橋
關河滿目波浪渺南浦
玉樓春
春來觸處花成綺春去可憐花委地催耕布穀彊知時
去國杜鵑空有淚雙魚不見人千里落絮牽愁和夢
起芭蕉多事惹東風故作雨聲驚客耳
惜餘春慢(詠子規)
隴水沈沙巴猿咽雨淚盡瀟湘竹死多情怨魄何處飛
來聲在萬重雲裏腸斷行吟放臣去國佳人地遥天邇
悄空山月冷風清惟見野棠如綺記向日瓊戸珠簾
櫻唇簧舌吹商呵徵朱顔尚在十二闌干回首不堪重
倚滄海桑田有時海若未枯愁應無已到明朝贏得浮
花滿樹錦殷霞碎
金人捧露盤
水如藍山如黛草如絲正去年雙燕來時衡門晝掩日
長惟有睡相宜午風吹破北窗夢簷影參差李花開
梅花謝榴花放杏花稀枉教人兩鬢霜垂馮闌竚立空
將愁眼盼斜暉斷雲迢遞趁征鴈直到天涯
水調歌頭
雨過百花盡綠葉自成帷翛然驚破殘夢何許一黃鸝
獨上高樓凝望不見陽春去處惟見草離離且喜畫梁
燕還傍舊巢歸理紈扇清竹簟試單衣莫思身外閒
事有酒便須揮螻蟻王侯同盡何用名標竹帛留與後
人疑坐久暮天碧月在綠楊枝
玉樓春
江城雨熟黃梅後樓閣清高虛永晝階前夕露寶珠呈
葉底夜蟬金石奏蒼苔不受殘紅覆市徑沿牆欺組
綬老來於物總忘情漫為青山開北牖
歸朝歡
紫燕成雛辭舊宇紅日滿庭鷄唱午披襟起遡北窗風
綠楊葉底聞鶯語故人音信阻白蘋吹盡滄江雨倚闌
干悠然獨笑暝色下平楚浮生百歲真羇旅富貴繁
華萍梗聚重瞳隆凖等丘墟紫髯桑盖俱塵土坐來天
欲暮鳥鴉立遍城頭樹看雲頭金盤湧出身在廣寒府
傳言玉女(詠蝶)
為問韓憑何事化為蝴蝶妬風羞雨一身輕似葉園苑
書永麗日晴烟相接舞回柳眼拍翻花頰殢粉迷香
困酣猶自未愜錦雲深處更愁濃露浥何况素秋枝上
曉霜披鬛秪應無奈翠銷紅厭
好事近
雨過却斜楊虹外遠山猶濕獨據槁梧高坐待北窗風
入可人嘉樹有清隂蟬噪一何急倦暑盼秋來又恐
芳時輕戢
虞美人
東風過了南風起節去如流水日長門掩燕交加可惜
紅葵落盡雨中花人閒只願花長好花謝人催老老
來空有愛花心無奈斜陽不為駐光隂
訴衷情
相思日日上高樓還是去年秋無情梁上雙燕棄我忽
如讐蟲嘖嘖葉颼颼夜悠悠闌干漫倚塞北江南何
地無愁
御街行(秋夕)
梧桐滴露鳴金井夜耿耿如年永月明棲鳥數移柯有
似佳期不定華年迅速碧霄迢遞别恨空心領青鸞
怕見單棲影任網遍盤龍鏡盈盈一水隔雙星腸斷羽
迷鱗暝消愁憑酒惟應無奈酒與愁同醒
浣溪沙(槿花)
可怪西園木槿花強將孤豔鬭輕霞不知門外夕陽斜
應有斷魂隨蛺蝶豈無悠恨寄寒鴉那堪横被綠苔
遮
玉漏遲(詠鴈)
渺長空萬里西風動地鴈來無數早發榆關暮入楚江
烟雨逝水浮花去遠但滿眼黃蘆飛絮腸斷處雲深夢
澤月寒湘浦樓上有個佳人悶倚遍闌干翠眉雙聚
淚濕鴉鬟化成素絲千縷一望一回惆悵又燈暗網蟲
垂戸天路阻誰知此情愁苦
滿庭芳(重九)
雨歇凉生天高氣爽又是一歲重陽鴈聲來處雲白草
茫茫黃菊知人無酒也不惜椷死幽芳龍山上西風暝
靄落日下牛羊登樓何限興一齊分付絡緯寒螿把
古今閒事莫更思量坐到銀河案戶城角盡月轉空牆
凝眸久驚烏蜚起零露濕衣裳
花心動
牆下紅葵向斜陽猶開那時顔色半捲繡簾獨倚雕闌
淚眼為誰長滴九疑煙霧連蓬島蜚魚去渾無蹤跡舊
游處空餘滿地綠苔堆積百歲真如過客待落蕊重
榮不知何夕鏡掩素塵香歇羅衣此恨怎生消得夜凉
月轉梧桐影青燈共疎螢寥寂正憔悴飢蟲又啼暗壁
小重山(詠月)
始暎西軒似玉鈎想應容不得一些愁娟娟斜倚鳳凰
樓窺朱戶應自半含羞今夜正悠悠玉池金岸總是
瀛洲人間天上一般秋銀潢水何事獨西流
一剪梅
機杼無聲絡緯多天净雲收月在銀河相思迢遞隔關
山雁短人遥可奈何身世悠悠似逝波夢裏嗟咨鏡
裏婆娑欲回西日掛扶桑惆悵陽公不解揮戈
南柯子(詠蓼花)
汀荇青絲盡江蓮白羽空翠蕤丹粟炫芳叢總把秋光
管領屬西風豔敵秦川錦鮮欺楚岸楓鯉魚却下水
仙宫肯放斜陽更向若華東
如夢令
昨夜五更風雨吹盡一汀紅樹曠野寂無人漠漠淡烟
荒楚日暮日暮誰與暝鴉為主
六么令(詠露)
淡雲收盡月在蒼龍角霏霏似烟非霧空裏無聲落漢
殿仙人掌冷桂影篩高閣玄蟬皓鶴相呼相喚𠻳嚥華
滋笑丹藥寒螿不分命薄永夜驚離索絡緯也共莎
鷄吟盡傷心曲只恐韶年易晚辜負蓬萊約秋容寂寞
憑君著意染取楓林賽紅萼
憶舊遊(詠燈花)
正良宵過雨玉漏傳聲羅幌無風夢覺青釭裏有金葩
璀璨瓊蕊瓏璁翠翹隠暎丹鳳搖曳碧雲中似瑞靄含
星輕霞暈月霽景摛虹離人最多感况四壁蕭條惟
有吟蟲想像長門殿怨佳期冰泮芳意煙空強將片影
相對清淚濕鉛紅但暗自灰心朱顔判却成老翁
聲聲慢(詠愁)
無蹤無跡難語難言依依只在心曲雨冷雲昏日暮海
涯天角輕衾夢回酒醒夜悠悠蟲響燈綠事去也縱相
憐不是那時金屋鏡裏清揚婉娩凭朱檻知他為誰
顰蹙鳳老桐枯慘淡九峯青矗湘江淚㾗未盡有哀猿
相伴幽獨向此際更那堪懷古送目
念奴嬌(紅樹)
霜風弄巧把秋林一夜吹成春苑炎帝騎龍來絳闕紫
鳳三千乘輦電幟揮雲火旗爇雨赮佩隨瓊幰碧山流
水窅然迷却劉阮堪笑舊日隋園綺羅虛剪蝶與蜂
俱怨對此令人心耿耿如在欝華宫殿若木重暉靡蓱
四照日漾驪珠暖憑高凝睇赤城相去不遠
採桑子
雁來不帶天邊信莫上高樓新月如鈎一度看來一度
愁人間無恨傷心事覆水難收風葉颼颼只是商量
斷送秋
夜飛鵲
中天舊時月還照元宵山疊疊水遥遥碧雲日暮去無
際玉人何處吹簫東風尚憐故苑儘鶯含脆管柳舞纖
腰憑高望斷旋添清淚作春潮欲問廣寒音信鯨浪
湧魚蜚不到層霄芳徑蒼苔漸滿瓊軒珠綴空掩蠨蛸
幾時再得海棠花底候鳴鑣但長煙綠樹青蕪暝靄相
對魂消
賣花聲
門外綠楊堤有個鶯啼聲聲傳恨入幽閨閨裏佳人驚
睡起淚濕眉低莫把此情題天也悲悽滄江東下夕
陽西華髮不知人别苦隨意萋萋
阮郎歸(怨情)
河梁携手愴離分悲嘶聲入雲長門疎雨滴黃昏昭陽
歌吹聞懷故國呌愁魂淚花紅欲焚蒼梧苦霧壓湘
筠猿啼不見君
搗練子
烟漠漠日隂隂山色蒼茫草色深客裏不知春又半倚
闌無語聽鳴禽
阮郎歸
寥寥庭館暮寒時四簷鳴雨垂博山沉水吐遊絲玉釭
花燼微蟾影淺漏聲遲愁多成夢稀客行雖好不如
歸有懷當語誰
賣花聲
樓上倚闌干月在雲端輕烟蜚盡碧綃寒腸斷夕陽芳
草外山海漫漫柳嫩不堪攀欲寄應難盤龍塵匣怨
孤鸞可惜嬋娟今夜月好共誰看
長相思
風颼颼雨颼颼風雨凄寒似九秋釀成千斛愁花事
休春事休漫把花枝插滿頭勸春須少留
玉樓春
東風白下橋邊道不見百花惟見草隂雲結暝燕來難
宿雨留寒春去早渚蒲汀荇無煩惱舞葉吹香隨處
好相思一夜楚江空滿地綠苔蜂蝶老
醉落魄
東風太惡夜來盡把花吹落餘寒燕子烏衣薄對語空
梁似歎人離索江山滿眼今非昨無情芳草年年綠
霧雲不見遼東鶴野鳥聲聲只呌思歸樂
解語花(詠柳)
依依旎旎嫋嫋娟娟生態真無比細腰宫裏和烟重組
繪滿園桃李佳人睡起畫未了横雲嫵媚輕步還憐掌
中身不自勝紈綺長想渭城雨後恨繁絲難綰陌上
征騎陽關歌罷香塵遠枉把翠柔折寄鴉啼向晚羅幕
掩數行清淚一任他花作浮萍漂蕩隨流水
驀山溪(詠簷鐸)
夜闌人静鳴玉傳聲小歴歴透紗窗悄空閨衾寒夢杳
凄凄切切如共旅魂言流水咽過雲停一日腸千繞
金莖月轉烏尾訛將曉欲斷又還連渺烟霄羇鴻相吊
憑誰細寫此意入朱絲呼郢客招湘靈添作江南調
梅花引
晚雲凝晚烟横烟草茫茫雲樹平杜鵑聲不堪聽别淚
暗傾良宵空月明冰蠶絲斷琅玕折湘妃竹死青冥
裂短長亭幾十程歸計未成愁隨江水生
浣溪沙(愁思)
細雨斜風拂面來草黃雲白雁聲哀滄江東去幾時回
楓葉有霜纔可愛菊花無酒不須開百年多病莫登
臺
憶舊遊(聞砧)
掩重門夜静庭戸幽幽驀地聞砧杳不知何處是雲間
過響空外傳音故鄉未卜歸棲日薄愧飛沈漫對月興
懷臨風起歎惻愴傷心登高盼來雁想此際孤幃幾
度停針想帶圍寬减向誰人借問無計追尋但將數點
清淚滴在紫羅襟更倚遍朱闌滿頭素絲應自今
浪淘沙(閨怨)
白日墮林端庭宇生寒黃蘆風急雁來難階下露珠眉
下淚相賽汍瀾寂寞掩重關坐到更闌月華雖好不
堪看舊恨新愁都有幾地窄天寬
望江南
黃昏雨滴瀝四簷聲陡為衾禂添宿潤都來肺腑作愁
城惟覺寐難成單棲鳥幾度繞枝鳴金獸有烟飛不
起玉蟲無燄翳還明誰識此時情
搗練子
人寂寂夜沈沈風滿中庭月滿林欲挽銀河湔淚眼銀
河清淺淚㾗深
臨江仙(閨怨)
織女機邊如鏡月夜深長照空幃玉笙簧冷鳳孤飛苔
階行遍霜露剥裳衣華表柱頭雙白鶴不知何日來
歸故山今在故人稀沈思似夢垂涕掩朱扉
尉遲杯(水仙花)
凌波步怨赤鯉不與傳椷素空將淚滴珠璣脈脈含情
無語瑤臺路永環佩冷江皋荻花雨把清魂化作孤英
滿懷幽恨誰訴長夜送月迎風多應被彤闈紫殿人
妬三島鯨濤迷天地歡會處都成間阻凄凉對冰壺玉
井又還怕祁寒凋翠羽盼瀟湘鳳杳篁枯賞心惟有青
女
滿路花
山烟掠草低江月披雲濕柝聲宵未了鐘聲急寒鴉何
事獨在枝頭立老來諸病集客裏光隂駛如馳馬難縶
懷新思故記一長遺十頽墉圍廢宇憑誰葺階前冷
露似向離人泣歲暮蛟龍蟄干將掛壁任他苔鏽生澀
喜遷鶯(梅花)
凍雲初啓看的皪梅花俯窺清泚膏澤無加鉛華不御
應與素娥争麗豔浥蘂宫露冷香引瑤池風細夜耿耿
想飛瓊欲下縞衣搖曳驚慨猶記得月榭春宵錦障
開芳砌倚樹聯詩擷英浮酒左右翠翹珠帨今日故人
何在腸斷白波東逝向此際但含情獨立為伊凝睇
水龍吟(夜聞銅鉼湯響作)
玉釭開盡丹葩畫簷深宿蟾蜍影門掩清宵聲來何處
堂空人静如竹梳風如荷過雨如泉發井向羅幃細細
如歌如語還如暗蟲相命繡被沈薰正暖夢雲車紫
鵷雙並洞庭曠野九韶齊奏殷天笙磬别有蛾眉鼓琴
彈瑟江鳴山應待翛然睡覺爐存餘灺鷄啼窗冏
雨中花
月入疎松光的皪淡烟𤨏江城夜寂問何處無愁人間
今古莫作他鄉客月裏青鸞空有翼杳不見姮娥消
息但北斗從横銀河清淺重露成涓滴
菩薩蠻
冰澌著樹成雲朵林梢白月欹將墮月下有啼烏如悲
良夜徂蘭芳銷翠被凄惻驚眠起起坐待天明飛霜
入鬢清
怨王孫
鱗羽路阻佳人何處木落山寒江空歲暮明鏡飛上青
天照無眠海風裂地鯨魚死三萬里水擊蓬萊徙不
禁清淚暗裏灑向孤燈結成冰
錦堂春
牆角含霜樹静樓頭作雪雲垂鈎簾鵲噪空庭&KR0008;坐看
月來時異域書迷雁足幽閨鏡掩蟲絲一宵兩地腸
千轉惟有夢魂知
浣溪沙
烟慘雲黃天雨沙葉疎枝冷呌棲鴉峭風凝霧作琪花
灃浦空捐遊子佩河源不返客星槎夜吟坐聽鼓三
撾
玉燭新(夢歸)
羇魂悲别久但悶曉憂昏感新懷舊任他萬壑千峰阻
徑度不勞回首樓臺側畔記向日新栽花柳斜照裏一
帶青山山前翠浮瓊溜佳人倩笑來迎有野舞村歌
齓童鮐叟故池半甃風葉動攪亂數升科斗周章未了
早畫角吹殘更漏翻惹起無限愁端中心自受
臨江僊
樓外西風將雨過重門又掩黃昏金鳬香息被無温繁
思牽宿恨愕夢愴離魂往事都隨流水去傷心欲共
誰論故家耆舊幾人存相思芳歲盡霜雪滿乾坤
清平樂
春風欲到小草先知道黃入新荑顔色好圖遣王孫歸
早興來策杖微行枝間布穀初鳴喜見兒童相報牆
根薺菜先生
錦堂春
鵲噪輕隂乍霽鳩鳴吟雨還來不知春到多時了渾未
見花開老景夕陽有限華年逝水無回相思一夜蘭
膏歇清淚滴瓊瑰
蘇幕遮
雨瀟瀟風嫋嫋柔夢相牽不覺春牎曉雁到衡陽回去
了鏡裏離鸞獨對琴臺老楚天長秦樹杳山蹙愁眉
江學回腸繞滿地蒼烟連碧草弱水三千人隔蓬萊島
蝶戀花
白水茫茫烟渺渺原野高低觸處生芳草草綠花紅人
自老有情争似無情好喪亂餘身歡意少腸斷江山
不肯留殘照門掩黃昏寒料峭角聲吹起雙棲鳥
洞仙歌(春夢)
濛濛漠漠杳不知根蒂蕩漾春光去無際盼神仙縹緲
烟藹蒼茫身到處惟有天風引袂故人千萬里驀地
相逢忘了關山路迢遞聚散未分明雨眩雲酣空回首
已迷塵世但擁被追尋恍如遺憯不覺雞鳴若華東啓
風入松
一天烟靄醖愁隂庭宇沈沈晝梁燕子來何晚薄寒猶
戀羅衾但道青春未謝不知芳徑苔深少年歡笑夢
中尋落得傷心蒼梧鳳去幽篁死斷絃空繫瑤琴莫更
登高望遠杜鵑聲在雲林
祝英臺近
問青青河畔草能得幾時好春去難留鏡掩鸞空老凄
凉深院黃昏新愁陳恨趁風雨一齊來到霧雲杳漫
有千丈遊絲那堪繫殘照羅幕寒生哽咽子規呌斷腸
只是緣愁柔腸數寸怎禁得許多煩惱
摸魚兒
斷腸花已隨流水青苔空鎻深院知人不似花重好莫
怪為花留戀花不管任啼鳩悲鳴霞錦成霜霰水遥山
遠淚滴翠綃寒滿天風雨寂寞送書雁傷心事縱是
生來見慣那堪芳歲先晚孤雲目盡蒼梧野留得竹枝
歌怨簾莫捲斜照裏荒烟白草愁何限情長意短蟲響
又黃昏沈沈夜永惟有月華滿
小重山
月滿江城秋夜長西風吹不斷桂花香碧天如水露華
凉人不見有淚在羅裳何許雁南翔堪憐一片影落
孤房百年浮世事難量空回首天闊海茫茫
點絳唇
昨夜三更井梧葉上聞鳴雨夢魂空去不到思量處為
問燈花底向愁人吐花無語星河滿樹白髮三千縷
菩薩蠻
月華泛灩秋塘草羇蟲露泣芙蓉老空館夜聞砧難為
客子心故鄕何處在雲白天黏海天海共蒼茫何時
還故鄕
一萼紅(送别)
白蘋洲有蘆花似雪人在木蘭舟祖帳方開驪歌未闋
斜照半入江樓話不了纏綿意緒早歸鴻相喚落沙頭
紅蓼丹楓青烟碧草總為供愁此去幾時重見悵穠
華易謝零雨難收洛浦波空渭城柳盡欲飲還又回眸
恨只恨無情海水趁歸風輒向西流畢竟難留一宵長
似三秋
生查子
蜘蛛網畫簷一日絲千轉紅燼落寒釭心死無由見湖
上采蓮歸苦意知何限引領望佳期征旆天邊遠
霜葉飛
簟凉宵永紗窗外琅玕飄墜金井欲眠深恐寐難成彊
起看星影悄不覺天回斗柄封狼弧矢相輝暎對此默
消魂又露落青冥漸漸濕透衣領河漢有客乘槎清
都非遠可惜魚羽無定桂華吹散廣寒風兔老蟾蜍冷
但唧唧飢蟲啼暝中心撩亂誰能整坐待䧺雞三唱颯
颯霜髭怕臨青鏡
浣溪沙
半畝荒園自看鋤雨中時復擷新蔬不須彈鋏歎無魚
早息機心勞役少懶聞世事往來疎清風明月總贏
餘
擣練子
雲淡淡月娟娟雲月朦朧照不眠寧是不眠休作夢夢
時歡喜覺時憐
擣練子
吳苑樹楚江楓一樣秋光兩不同莫道衰榮長定在落
花終古怨東風
江神子
城頭吹角夜沈沈有棲禽出疎林衝落滿庭珠露滴衣
襟身在吳江家在越南北事兩關心人生莫遣二毛
侵病相尋老駸駸漫好青山綠水懶登臨千古鍾期今
已矣空慘愴對瑤琴
南柯子(送别)
送别滄江水傷心落日曛寶筝絃斷雁離羣最苦愁濃
酒淡不成醮黃葉凄凉月丹楓索漠雲重來此地却
思君但覺驪歌猶在耳中聞
桃源憶故人
淵明籬下黃金蕊還共空尊憔悴今古這般滋味想得
都相似牛山落日悲風起回首舊歡無幾長夜清凉
如水獨立星河裏
六么令
杪秋遥夜人卧羣喧息明河漸低庭戸戸有蠨蛸織何
許飛來雁陣衝入寒烟碧相思何極悲來空自目斷雲
霄羨歸翼青鐙獨照暗壁脈脈羈魂寂堪恨冷夢難
長欲見無由得年少不知過了老去徒嗟惜追尋疇昔
愁如流水渺渺茫茫趁潮汐
一剪梅
征雁來時木葉紅淡淡秋光嫋嫋西風江南江北短長
亭烟草低迷落照中浮世生涯一轉蓬今日韶顔明
日衰翁五丁難挽逝川回千古英雄此恨都同
蝶戀花
冷雨凄風昏白晝庭院幽幽秋草沿牆秀何處無愁仍
有酒可憐彭澤門前柳老去情懷難似舊貌異言殊
轉使人看醜漫摘黃金花在手寒烟滿眼空回首
浣溪沙(詠雞冠花)
絳幘雞人紫綺裘彤墀欲報五更籌不勝嬌冶立清秋
日影却穿雲氣入虹光猶帶露華流三千紅粉總凝
眸
風流子(詠草)
雪盡水平津萋萋處風景最愁人想金勒未歸繡幃深
閉玉顔自老芳意徒新送日挽烟千萬里迤邐際蒼旻
蜀魄呌迷楚魂思殢碧雲如夢眉黛空顰凄凉長門
殿飛花與清淚共滴華茵惟有亂螢時來夕砌相親恨
此身不化柔條弱蔓暗隨靈雨得到楓宸窗掩黃昏一
生幾度青春
蘭陵王
問明月何苦纔圓便缺青冥裏風慘露凄長向人間照
離别玄隂凋暮節瑤井冰凘暗結闌干外河漢漸低星
影輝輝動城闕重裘冷如鐵看頭上春雲都作飛雪
銀缸花落銅壺咽傷懷已無奈暝鴉多事啼遍寒枝未
肯歇寸心自摧折忉怛望天末恨正抵滄江烟浪空
闊文魚翼短沈書札淚滴在衣袂盡成清血羇愁恰似
庭草枯了又更茁
踏莎行(詠遊絲)
弱不勝烟嬌難著雨如何綰得春光住甫能振迅入雲
霄又還旖旎隨風去高拂樓臺低黏花絮如狂似醉
無歸處黃蜂粉蝶漫輕盈也應未敢窺芳樹
青門引
采采黃金蘂遥見晚山横翠重門深掩一庭風沽來淡
酒能得幾回醉草黃雲白鴻千里落日寒烟起相憐
自有明月照人肺腑清如水
浣溪沙
不寐凄寒剥瘦肌聞鐘驚起攬裳衣恰如久戍得歸時
斜漢隔山牽月落小禽出樹掠霜飛濛濛輕藹暈朝
暉
浪淘沙
門外幾多春特地愁人紅英都作馬蹄塵只有青青河
畔草一似相親極目楚江濱流水無津野猿山鳥怨
芳辰呌雨呼雲昏復曉天也傷神
疎影(分韻詠荷花得實字)
琴薰應律有細烟冒雨濃露晞日洛浦波生湘渚風交
霓裳水&KR0008;争出姮娥欲共青鸞舞颺錦幕香霏紈質喚
海童齊捧驪珠豔色蕩搖鮫室遥想麻姑壇上翠霞
與縞袂相伴蕭瑟妖冶珊瑚柔媚昌宗敢汚天然清謐
西峰玉井秋河近看葉底蜂房成蜜為君摘向金尊壓
倒楚江萍實
花心動
烟雨池塘盼花枝垂垂向人如泣燕子乍歸簾幕餘寒
語困畫梁雙立曉光搖帳驚眠起鶯簧猶澁斷腸處絲
繁絮亂子規聲急只恐芳時易戢便不待秋風粉銷
香浥半掩綺窗深鎻重門天静月華將入素琴彈盡離
鳳調凄風與愁雲交集夜迢遞羅襟舊痕又濕
卜算子
白日下層岑青靄生寒水水遠山長不見人月上風微
起何許一孤鴻飛去瀟湘沚欲採蘋花寄所思無處
尋雙鯉
瑞龍吟
秋光好無奈錦帳香銷綉幃寒早鈎簾人立西風送書
過雁依然又到故鄉杳空把淚隨江水夢縈池草何
時賦得歸來倚松對柳開尊醉倒衰鬢不堪臨鏡鏡
中愁見蓬飛絲繞門外遠山青青長帶斜照石泉澗月
辜負夜猿嘯傷心處楓凋露渚荷枯烟沼燕去玄蟬老
滿天細雨鳴羇鳥花蔓當簷裊庭院静遥聞清砧聲擣
擁衾背壁一燈紅小
渡江雲
西風吹楚甸四山净綠萬籟起秋聲捲簾當晚霽倚遍
闌干慘惻望鄉情紫桑舊菊為誰猶擢金英愁對他一
江流水衮衮向東傾凄清天邊孤雁甚處飛來到中
庭落影雲路遥歸程難計離恨空縈斜陽冉冉低喬木
但暝色搖動簷楹還又見花間露滴瑤瓊
帝臺春
凉雨新沐秋花遍牆角門對遠山山帶斜陽蔥蘢相屬
明月今宵已自滿又争奈素娥幽獨向天涯望月興懷
愁多如簇年歲促歡去速意易足事難續鏡掩懶重
開縱春風也不鮮染黃成綠隴首孤雲去無際草上露
華白如玉且深下紅簾倒金樽醽醁
浣溪沙
嫋嫋西風吹草黃疎疎零雨泫花粧驚寒鸚鵡喚人忙
雁影兩行衝月落蟲聲一部和更長博山煙冷思茫
茫
千秋歲(送别)
淡烟平楚又送王孫去花有淚鸎無語芭蕉心一寸楊
柳絲千縷今夜雨定應化作相思樹憶昔歡游處觸
目成前古良會知何許一杯桑落酒三疊陽關句情未
了月明潮上迷津渚
驀山溪
三更鳴雨濕透桃花臉珠箔未登鈎早飄落猩紅數點
碧雲如夢人去已無蹤金泥鳳玉蟠龍寂寞蛛絲檢
玄華柔軟總被秋霜染夜擁寒衾耿青鐙膏凝暈閃銅
壺漏水應是接天河一聲去一聲來空把重門掩
長相思(嘉興道中)
草青青麥青青草穗高低麥穗平黃花相間明山禽
鳴水禽鳴禽鳥與人同有情不堪聞此聲
浣溪沙
春半江城不見花也無楊柳可藏鴉青煙碧草到天涯
過雨郊原啼布穀始雷池沼出鳴蛙清明寒食客思
家
摸魚兒
洒軒窗數聲疎雨霎時驅退殘暑碧江風過龍鱗起天
際白雲如絮人老去但說道秋來先自傷心緒故鄕何
處望不見淵明菊荒三徑盡日漫凝佇新凉夜兔影
澄清漢渚寥寥鴻雁飛度莎雞絡緯閒相妬催得鬢絲
千縷芳草渡還又是蒼烟綠水連紅樹榮名幾許隨分
莫求多五湖有路波浪未應阻
祝英臺近
翠烟收珠露下星漢共瀟洒桂影徘徊白雪粲簷瓦故
鄉渺渺青山茫茫綠水又争奈流年如瀉嫩凉夜尚
有萱草餘花芳菲臺榭銅篆香殘絳蠟散輕灺漫說花
解忘憂憂多花少更不分被風吹謝
怨王孫
兔魄又滿天長雁短露槿驚寒夜蟬怨晚知有多少閒
愁在心頭白雲飛盡秋無際花滿砌鐘鼓重門閉前
年舊事轉盼已逐東流水悠悠
二郎神
捲簾邀月漸夜永凉生珍簟看露出青莎煙凝碧樹的
皪殘螢數點老景逢秋兼多病怎免得長懷短念辜負
却故園千山松桂一池菱芡門掩寂寥滿地餘花紅
糝睠翠被香收玉觴塵涴背壁蘭缸自閃馬角不生烏
頭難素心佀風旌長颭休怪他敗葉寒螿相應替人悽
慘
霜葉飛(七夕)
鯉魚風起津梁斷盈盈一水難渡藕花相向自成蓮誰
道中心苦又不覺明星在戸鵲橋横跨黃姑渚怕喜極
悲生似那日匆匆再把歡笑辜負堪恨桂闕姮娥乘
雲驂霧便踏龍尾先去碧雞啼罷鳳樓寒早漏聲催鼓
盼油壁香車駕了踟蹰欲上頻回顧但暗滴真珠教向
人間散成飛雨
少年遊
清風收雨輕雲滿月凉氣入幽窗亂葉吟朝飢蟲啼夜
各自奏新腔孤鴻又向天邊落歸夢阻滄江百結愁
腸兩行絲鬢寂寞對清缸
小重山
說道多憂解瘦人眼中雙别淚怕沾巾白蘋紅蓼滿江
濱空搔首何處是歸津感舊却怜新情懷都不似少
年春野花園柳共埃塵盈尊酒取醉莫辭頻
漁歌子(為趙德懷賦)
麥秀蔪蔪野雉飛沙頭新柳葉如眉風澹蕩水漣漪正
是溪魚上釣時
二月桃花紫錦香一聲啼鴂萬蜂忙歌欸乃濯滄浪有
酒無愁醉不妨
烟雨樓前溪水生少微山下雜花明楊柳岸小舟横綠
隂如幄聽啼鶯
漠漠風花撲面飛萋萋烟草送人歸彭澤菊首陽薇白
酒蒼苔獨掩扉
雨聲一夜水漫沙垤鸛長鳴蟻出窠汀荇葉石榴花隨
意漂流擁釣槎
蒼嶺松花結子成南明山色翠相迎游客思故人情不
是陽關墮淚聲
三寸時魚碧玉鱗滿汀芳草綠羅茵楓葉渚荻花津笑
殺黃埃馬上人
滿庭芳(清明)
積雨沈春昏烟酣晝不知還又清明榆錢柳絮相逐鬭
輕盈芳徑莓苔漸滿青蘋與白芷俱生疎籬畔海棠間
竹有箇鵓鳩鳴寬心應是酒酒衝愁陣彊似竒兵愛
星星白髮知我生平底用登樓看鏡誤身世只是虛名
空凝佇落花如雪雲霧鎖高城
誠意伯文集卷十二
