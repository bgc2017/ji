誠意伯文集卷八
明劉基撰
覆瓿集八
說
天說上
或曰天之降禍福於人也有諸曰否天烏能降禍福於
人哉好善而惡惡天之心也福善而禍惡天之道也為
善者不必福為惡者不必禍天之心違矣使天而能降
禍福於人也而豈自戾其心以窮其道哉天之不能降
禍福於人亦明矣曰然則禍福誰所為與曰氣也曰氣
也者孜孜焉為之與曰否氣有隂陽邪正分焉隂陽交
錯邪正互勝其行無方其至無常物之遭之禍福形焉
非氣有心於為之也是故朝菌得濕而生晞陽而死蘼
草得寒而生見暑而死非氣有心於生死之也生於其
所相得而死於其所不相得也是故正氣福善而禍惡
邪氣禍善而福惡善惡成於人而禍福從其所遇氣有
所偏勝人不能禦也曰然則天聽於氣乎曰否天之質
芒芒然氣也而理為其心渾渾乎惟善也善不能自行
載於氣以行氣生物而淫於物於是乎有邪焉非天之
所欲也人也者天之子也假於氣以生之則亦以理為
其心氣之邪也而理為其所勝於是乎有惡人焉非天
之欲生之也朱均之不肖而以為子非堯舜之所欲也
蟯蛔生於人腹而人受其害豈人之欲生此物哉曰然
則天果聽於氣矣曰否天之氣本正邪氣雖行於一時
必有復焉故氣之正者謂之元氣元氣未嘗有息也故
其復也可期則生於邪者亦不能以自容焉秦始皇王莽
是已曰跖之夀操懿之得其志而子孫享之豈天之有
所私耶曰氣之復也有遲有速而人之生也不久故為
惡之人或當其身而受罰或卒享福祿而無害當其身
而受罰者先逢其復者也享福祿而無害者始終乎其
氣者也以懿繼操以裕繼懿不於其身而於其後昆謂
天之有所私不可也故見禍福而謂之天降于人者非
也氣未復而以禍福責於天亦非也不怨天不尤人殀
夀不貳脩身以俟惟知天者能之
天說下
或曰天灾流行隂陽舛訛天以之警於人與曰否天以
氣為質氣失其平則變是故風雨雷電晦明寒暑者天
之喘汗呼嘘動息啟閉收發也氣行而通則隂陽和律
吕正萬物並育五位時若天之得其常也氣行而壅壅
則激激則變變而後病生焉故吼而為暴風鬱而為虹
蜺不平之氣見也抑拗憤結迴薄切錯暴怒溢發冬雷
夏霜驟雨疾風折木漂山三光盪摩五精亂行晝昏夜
明瘴疫流行水旱愆殃天之病也霧濁星妖暈背祲氛
病將至而色先知也天病矣物受天之氣以生者也能
無病乎是故瘥癘夭札人之病也狂亂反常顛蹶披揭
中天之病氣而不知其所為也雖天亦無如之何也惟
(闕)
古帝制刑以為天下均故執刑如執權因罪之輕重而
前知之又不敢專而聽於天曰天討也夫是之謂贊天
地之化育今曰天又自以震戮人罪吾不知天之所自
戮者以何等罪乎謂其積之極人不能勝而戮之耶則
天下之為人子而不孝為人臣而不忠為人長而不慈
為人幼而不孫為人友而不義為人妻而不順賊義而
戕仁縱私而滅公倚勢而行姦乘約而肆淫人言而獸
心隂懆而陽和磨牙吮血朘膏刮骨擅威作福殘害正
直而逭於司寇之誅者不為不多矣豈司雷者有所畏
乎乃不一有戮而庸天乎戮焉使彼有以覘天之意而
謂天之所怒在彼而所容在此也則恃以不忌是天以
震勸逆而濟禍也豈天道哉必不然矣曰然則雷何物
也曰雷者天氣之鬱而激而發也陽氣團於隂必迫迫
極而迸迸而聲為雷光為電猶火之出礮也而物之當
之者柔必穿剛必碎非天之主以此物擊人而人之死
者適逢之也不然雷所震者大率多於木石豈木石亦
有罪而震以威之耶
雷說下
或曰雷有神焉有諸曰人曰有之曰然則雷神所為而
非氣矣曰否雷與神皆氣之所為也氣也者無所不能
為也忽而形倏而聲為雷為神或有或無不可測知人
見其忽而形也而謂之神夫神也者妙萬物而無形形
則物矣是故有形而有質者有形而無質者有暫者有
久者莫非氣所為也氣形而神寓焉形滅而神復於氣
人物鬼神或常或變其歸一也曰既為神也而曰不能
戮人罪何耶曰神形而暫者也彼且不能以其形惡能
求罪人而戮之
醫說贈馬復初
或稱醫藥出於上古聖人神農黃帝皆身為之其果然
乎儒者疑之懼世之以是小聖人也孟子稱堯舜憂民
而不暇耕夫耕后稷實親為之豈以是為非聖人之所
事哉天下之事不止於耕教之者有其官業之者有其
人則堯舜之憂不在耕而有大焉者此孟子之意也天
地闢而人生蠢蠢焉聖人出而後異於物於是垂衣裳
造書契作為舟車網罟弧矢杵臼之器載在易經不可
誣也凡可以前民用者聖人無不為之而况於醫乎辨
隂陽於毫毛决死生於分寸其用心之難又豈直舟車
網罟弧矢杵臼而已哉吾固有以知其作於神農黃帝
無疑也聖人之道包天地括萬物一體而毫分焉莫非
道也故天之大也分而為日月為星為雲為雨為雪為
霜為露莫非天也而後各形其形焉地之廣也結而為
山融而為川生而為草為木為石為玉為金銀銅鐵為
五穀莫非地也而後各形其形焉故見其形而不知其
出之原非知道者也是故知醫之不為以盡聖而不知
其為聖之事非知聖者也今有酌海于杯曰海也人皆
知其不可也而謂之非海出也可乎哉天下之術多矣
惟醫以救死扶生為功效故志之者可以存其不忍人
之心而於道為有益至於節嗜欲調隂陽時寒暑去邪
養正流通血脉其為道也引而伸之治天下不能外致
遠而不泥其斯而已矣紹興馬復初以醫藥從左丞特
哩特穆爾公招輯海寇其為人也粹而温其於術也精
以造其劑之所投無宿疾也子甚敬之懼其日用而不
知也作醫說以贈之
師子圖說
狻猊天下之猛獸也而人能擾之人亦靈矣哉世有人
而為獸所食者是不能靈其靈者也人不能靈其靈不
惟不能以擾獸而反食於獸雖為人不如獸矣吁靈不
如獸而欲以制獸則不為獸所食鮮矣哉
解
拙逸解
建業冷繼先以拙逸自名徵予言作拙逸解以遺之其
詞曰
濩落先生蓬廬蓽門徑不通人庭不容車與人言如不
能發口食已則臥衣敝而不能補帶結而不能解人皆
笑之以為拙莫之與往来耀華公子過而問焉朱輪五
十乘驪駵騏駱困於枳枸之根登丘而呼先生方熟寐
矍然而起無能取於其塗窺垝墻而見客公子曰噫悲
哉拙乎夫人之生參天與地抱智含仁挺為物先出類
超羣厥維上聖飛龍九五為民立命大賢以下德各有
倫乃棐乃翼以臣以鄰公侯伯子岳牧師長下逮百工
農商藝術巫師馬醫莫不有能以用於時吁嗟先生獨
何為乎齒髮其生而土石其歸乎先生不答公子趨翼
而前揖而言曰楚國有鳥三年不蜚蜚則冲天三年不
鳴鳴則驚人僕聞大巧若拙今夫先生無乃是耶僕也
不才五歲誦詩七歲誦書上貫三墳下通百家晨興習
禮宵坐肄樂射御星歷隸首所作方程勾股卜筮農圃
孫吳申韓扁鵲俞跗九流六藝靡不究極緫角而成弱
冠而升為公為卿躋于王庭是故出則駟馬高車前後
塞途入則大屋華堂陳鼎擊鐘銀鞍金絡執鞭以候僕
者數百騎通門列肆待僕而食者數百家政令非僕不
行法度非僕不立禮樂非僕不作訟獄非僕不决軍旅
非僕不治庶民非僕不親賓客非僕不悦賢不肖非僕
不能進退君王之心非僕不能一日安於巖廊之上吾
願與先生言之先生俯而咍仰而歎睢盱却立而謝客
曰公子過矣吾聞鉛刀不可以割羊朽籜不可以樹墻
王良不強駑駘以驂服而匠石不責樸&KR0554;以棟梁公子
過矣萬物並育巧拙參焉巧者為之拙者随之天之道
也故諺有之巧者拙之奴也是故乾鵲拮据鳲鳩養雛
倉鷹搏鹿螻螘食血由此言之豈不信哉是故仲尼多
能坐不煖席墨却雲梯走不黔突豈有他哉巧害之也
是故神龜焦於先知渾沌死於鑿竅原伯魯不獲承祀
而沈竈産鼃之難亦不與焉巧之與拙何得而何失哉
故大禹治水手腁足胝而虞甸之氓皥皥熙熙文王即
功日不暇食而周野之蒙不知帝力亦獨何哉巧與拙
也今予無所知也而天下之慮無役於予心無所能也
而天下之務無加于予身起而食偃而臥順天之生而
無所矯揉焉予之逸也予之拙也予又何所求哉已矣
公子君子巧之小人拙之君子勞之小人逸之彼巧而
勞此拙而逸再拜謝客塞門不出
文
送窮文
余夢有物兮龍首人身蓬頭鼠目兮其音若呻跳踉睒
冶兮若遠而親歘往砉来兮忽笑以顰覺而異之乃具
糗芳潔豆觴過老郭而問之曰是何祥也郭子褎然啟
櫝拂蓍密沕而筮之遇困之兑其繇曰困于堬穴中有
狐舉趾躡胡毁踵及顱其泣嬰如恣睢䑏&KR2214;孔隙以窺
如垢如脂彳亍追隨求速得遲郭子釋策而笑曰是窮
鬼也其為物也入山山空入澤澤荒人而遭之窮不可
當載祓載禳遣之他方可以無殃余曰苟然矣遣之何
居郭子曰子第為之所我請為子逐之余曰唯唯乃致
詞曰嗟爾窮鬼兮無處我廬八牎洞朗睿以虚陟釐兔
穎有圖書虀葅糲食菽與蔬守分自足不求餘汝不可
留阻步趨左有鬱壘右有荼葦索縛汝飼老烏嗟爾窮
鬼兮無泊我市九衢四達平若砥高樓大屋鬱雲起冠
裳濟濟集俊士謀謨折衝格遐邇汝不可往耗儲偫山
川靈神歆穆祀孟徐司刑伐爾死嗟爾窮鬼兮無依我
城垣墉睥睨高不可陵溝湟深浚栫以荆重門擊柝鐘
鼓訇斥堠謹肅列旗旌汝不可往構妖獰健兒披甲眼
若星長戈勁箭穿爾形嗟爾窮鬼兮無適我野田疇井
井治而不苴禾蔴豆麥梧梓檟菶菶蔚蓊被窿䵦歲時
禋祀達方社汝不可往原隰赭朱衣赤郭騎駮馬執汝
臠肉燔其躶嗟爾窮鬼兮無上天高明行健覆八埏轉
旋日月照幽玄温凉嘘吹寒暑煎陶冶萬物成歲年汝
不可往亂星躔黔羸憑怒施椎鞭破骸碎骨喪爾元嗟
爾窮鬼兮無下地博厚載物生育庶類江河順流山岳
峙融結蓄洩百寳出洪纖蠢頑各奠位汝不可往坤軸
臲黃示土伯咸震恚艾殄爾種灰厥骴嗟爾窮鬼兮無
潜于山巖嶅石核立鍵關丘林陵麓産植蕃閡隔風氣
限夷蠻頷雲腹雨濡旱乾汝不可往鼓神姦涉&KR0034;泰逢
毛虎斑噬膚嚼肉流血殷嗟爾窮鬼兮無入于水大瀛
包納川瀆委䟽煩洩穢通脉理魚鹽蟹鰕奏鮮旨蛟鼉
龜黿藏譎詭汝不可往陵谷圮天吳九頭插九尾磨牙
吮血糜爛爾已大泊蕩蕩無涯垠青冥杳茫不見人瞢
瞢漠漠混昏晨瀉之不虚壅之不堙不甘不苦淡以淳
汝往居之寂無鄰乘騎光景入絪緼保全爾軀絶詬嗔
汝不寤兮滅為塵急急如律令
言語對問
賣柑者言
杭有賣果者善藏柑涉寒暑不潰出之煜然玉質而金
色置於市賈十倍人争鬻之予貿得其一剖之如有烟
撲口鼻視其中則乾若敗絮予怪而問之曰若所市於
人者將以實籩豆奉祭祀供賓客乎將衒外以惑愚瞽
也甚矣哉為欺也賣者笑曰吾業是有年矣吾頼是以
食吾軀吾售之人取之未嘗有言而獨不足子所乎世
之為欺者不寡矣而獨我也乎吾子未之思也今夫佩
虎符坐臯比者洸洸乎干城之具也果能授孫吳之略
耶峩大冠拖長紳者昂昂乎廟堂之器也果能建伊臯
之業耶盗起而不知禦民困而不知救吏姦而不知禁
法斁而不知理坐縻廪粟而不知恥觀其坐高堂騎大
馬醉醇醲而飫肥鮮者孰不巍巍乎可畏赫赫乎可象
也又何往而不金玉其外敗絮其中也哉今子是之不
察而以察吾柑予默然無以應退而思其言類東方生
滑稽之流豈其憤世疾邪者耶而托於柑以諷耶
樵漁子對
樵漁之為業賤而且勞有嗜之若將終身者察其私非
頼是以生盖隠者也人有問之曰夫嵩岱之木不朽心
而液節者固將應棟梁之需也幽冀之馬不曳蹄而蹶
膝者固將駕瑶象之車也天地之間莫大乎人觀子之
容坦坦施施神氣盈宇又偉且竒方今聖明在上旁搜
俊賢纖芥之善畢舉寸尺之長不捐是故懷德抱材之
士莫不龍躍九淵鳳翥高雲傅巖無版築之老磻溪起
垂釣之民藏器待用者維其時矣方當豹變風雲接武
龍䕫施澤於民以措時宜不此之圖顧守汚卑翳薈山
澤没齒何為赬肩汗體跋履崖谷銛觚覃刺鑚膚如鏃
蹈蛇觸虎動貽荼毒清泠之川大魚不處鰌鱔瑣瑣雜
以蝦蜅窮日之力所獲幾許朱門晨啟歌鐘聒天先生
之竈冷而無烟銀鞍駿馬照映狐貉先生之袍長不蔽
足徒懷荃而佩茝長蕪沒于丘壑甚無謂也隠者笑曰
子不見夫炎洲之翡翠乎巢居絶島之中棲息乎陵苕
之上飲石底之流泉食葭下之纖鱗蔚羅不能加弓弩
不能及也一旦乘風遠逝汜濫乎江湖之間飽魚蝦而
飫稻粱洋洋焉不知其所歸虞人罔而撤其毛羽焉向
使守分而居孰得而致之哉故曰貴賤命也窮通時也
是以鷃雀不思霄漢之翔麋鹿不羡攀緣之能故能全
其身今子之云是欲剡蒿以射犀札植菰蔣于千仞之
崖而冀其實也且今之遇于世者何如耶附勢趨權病
於深谷之頳肩憂讒畏讟過於蛇虺之螫毒學古入官
試用有司責任何弘俸祿何微苟虚名之日著亦奚救
於寒飢若夫高屋大厦百鬼所闞妖服賈禍先哲時鍳
是豈野人之所願欲哉来山林以食力釣清泠以自適
日高而起日入而臥目不接市肆之塵耳不受長官之
罵俯石泉以瑩心搴芳蘭以為藉榮與辱其兩忘世與
身而相謝若是者吾庸多矣吾又何所求哉問者退而
言於予予惟其言近乎道故志之隠者居桐江不知其
名人謂之樵漁子云
答鄭子享問齒
單閼之歲招搖指于乾維鄭子與客過予速酒登肴踐
豆揚巵載爵載呞齦齶輷輘有聲砉然上通崑崙天旋
霧濛倏爍晝昏顛倒室廬衆賓愕眙憯不知其由有神
羅呑跼跳而前曰予神也實司子牙今予之居泐矣龜
兆拆矣予無所宅矣吁予厄矣子且何以處我予未及
應而鄭子代予為文浩浩湯湯噴雲披風予憊弗能答
也酒盡客去予呼老羅而誚之曰子為神乎含靈有牙
將子是司子擇予居予弗子辭相彼牧夫牛羊是守虎
狼搏噬伊誰之咎大木將顛本必先撥寤而築之庶其
不㪍子實司齒而不我扶不我夙告以俾我瘏鍵腐樞
摧閽何為乎子名為神而不保乃宅以亢乃身弗攘垢
以自訟而語余以云云子去矣子之醜莫大矣夜分就
寢老羅左執鞭右引葦索縛一小鬼其狀蝡蝡蜎蜎赤
首虺身頭若枳傷曰是所謂蟯蚑者也實蝕子牙請戮
之以釋我尤於是斧鑚既陳且訊以言曰来女蟯蚑人
齒女居弗齒曷依齒固女活齒潰女絶曷其弗察列鼎
之家熊蹯豹胹梅酢姜辛青蚨味醎桂蠧米蛆蜜唧蜂
蚳滲液腥涎蒼橘黃橙木瓜作酸鑚堅磷剛砭剥女膚
知女所在桃女剔女鈎女摘女蜀椒鶴蝨浸漬攻刺索
女于室縻潰女質拔其枵殼投之瓦礫植以駞骨女悔
曷及今我之牙䟽芳潄清吐辭蘭馨乾胏弗噬腊肉弗
嘗白鹽赤米虀汁泔淡含咀天和康女以居女實予依
予不女虞胡弗臧乃心以作慆淫用䃣析女家以離予
之輔車今當艾爾元殘爾軀劓殄滅爾種爾罪有餘蟯
蚑聞言蒲服頓伏脞首觸地仰而嘘天唹咿而言曰微
生罔知寄命先生匪牙曷居豈其弗思而自絶于居停
主人主人戮我以罪我弗敢避雖然願得一言而死死
且不朽先生獨不聞夫穆天子乎天子驂盗騮之駟服
翠黃之乘造父為御西遊瑶池觴王母于帝臺靡靡娭
娭窮年歲而忘歸天下睢睢如鳥失棲造父大諫天子
弗聽造父乃埋其輪而朽之以示天子天子始寤疾馳
而還則半四海之諸侯已委贄于鵠倉氏之庭矣是謂
僨車之轍故其知者以造父為忠不知者以為不恭由
今觀之是耶非耶今先生之生四十有一年矣心隨物
遷志與景赴日復日暮復暮泯泯然與草梗同腐而不
知隙駒之度朝華迎霜以為冥靈蟪蛄吟秋以為神龜
外彊中乾奄為枯椔而猶不覺為我聞孔子大聖四十
不惑聲律身度永世作則孟子四十而不動心知言養
氣垂名至今今夫先生之心憒憒忳忳飄若浮烟言交
於前躁吉罔甄氣憑於中蓬勃熛夭激物動懷以滑而
魂者日不知其幾矣且夫四十無聞君子恥之先生閉
門而坐冊不離目筆不離手日著千言而不章於人口
傳之身後以覆醬瓿徒何為乎玄華衒容藻襮以夸丹
元冥迷偷以為安羅公知之而不辰告微生獨不能忍
且恚且悼竊願有陳而閉錮堅確牢不可發乃鑚乃齧
掘坼以出不然其得見於先生耶且先生之齒三十有
四而未嘗以之嚌大肉截大胾芹藻葑菲柔脆輭美餂
之以舌可使成膏又惡用是三十二齒為哉吾今遠慕
造父近效史魚使先生因齒脱而知邁感齒剛而知戒
日乾乾乎彌厥愆乎以踵屬於聖賢乎則走也有功於
先生多矣乃不蒙賞而以為戮言未既劉子惕然大寤
酹而醮之書其言以自警
愁鬼言
歲次玄枵律中林鍾北山起雲南溟来風土潤溽暑蒸
靉靆而為虹岑峯先生獨處不懌筋嬾肉緩體倦志&KR2325;
形神枯瘁精氣消鑠頹乎岸塌湱爾冰泐口不能言心
意迷惑盿盿泯泯若有求而不得龍門子使賈生診之
賈生曰異哉乎先生之疾病也若陽非陽若隂非隂没
没淫淫倏浮忽況其来無蹤其去無迹吐之不出下之
不泄汗之不液針不能刺艾不能灼其在丹元之宫爽
靈之室乎龍門子怪而伺於其寢是夕也玄雲往来月
色黯□凄風吹衣隂氣肅穆颯颯率率恍若有物入自
壁隙閃閃魘魘唏唏㛍㛍肸肸歘歘若滅而没如有形
質龍門子使保兒招而問之曰女何祥也昊蒼賦形至
靈維人遊魂為變歸鬼伸神女其神耶將德是憑廟貌
血食福善禍淫正直聰明享于克誠胡不召而自至蹈
穢䙝而爽德馨其鬼也耶形氣殊途幽顯異致女身安
屬女神曷寄冥乎漠乎非我族類胡為来哉吁可畏乎
憎於人也於是其物&KR0008;&KR0008;而前跮跮而却睢盱舔舕載
踸載蹻咿唹嚄唶而致詞曰我愁鬼也生於昧瞶之野
而長于鬱厄之鄉其出無朋其動無常其去無方飢無
以為食渴無以為漿風雨颯灑無以為居廬霜雪凌冽
無以為衣裳恒曀曀以儽儽忳愲愲其如傷或乃噫氣
成城嘘憂為陣當之者蒙蒙中之者暈暈巫陽見而哀
之為我請於上帝上帝惻然乃詔咎繇審厥愆申命巫
陽賜我六窮之符使遊人間帝命若曰惟鬼無依將人
是依王公大人積德為基運亨福宏女不可窺猗頓陶
朱大屋高垣徐儀守門女不可干逹人大觀知命不憂
與女異志女不可投赳赳武夫無所畏懼大膽如瓜見
女必怒㿕㿕痁痁載柔載纖旖旎沾黏則不女嫌低首
下氣如膏如膩喑嗚涕泗則不女忌女往自擇無有差
迕既得女所順與之處我乃再拜稽首受命以還聿求
同志以為依歸久矣未能得也聞嘗乘子之虚入子之
廬歴相羣公下逮僕夫莫不笑語嬉嬉步履舒舒喜色
著于眉宇精神滿於身軀諦所尚之鑿䄲知不可以與
俱於是逡巡却立曳足欲逝微風入耳忽聞罄欬委靃
呷喢嘆緩憊帶迫而視之得一人焉華髮半秃發言遲
滯舉趾局促頹乎若將覆之墻瘨乎若不食之鵠面蹙
薰瓠膚凋槁木憂容不霽痗氣可掬伺而知其岑峯先
生也於是因彭矯以見先生於宵寐先生果憐而收我
舍我於靈府之中食我以丹田之瓊糜飲我以華池之
芳泉方期與我出處以終其天年龍門子大驚亟呼左
右挺劍擊之其鬼黯然而消乃命賈生發囊傾瓢作大
齊以投之岑峯先生汁然汗出妯然而知詰旦魂返魄
定歸神聚氣筋骨植立不知沉疴之去體也
記
杭州富陽縣重修文廟學宫記
至正九年永嘉洪元誠典教富陽縣明年冬泰興丁君
良卿受命来尹兹土廟謁之明日集諸儒于講堂命之
曰學校以敷教化作興賢良必宏其規非欲以為夸也
譬之於人必正其衣冠端其容貌不如是不足以攝惰
慢敦鄙薄矣今者殿宇雖設棟楹欲傾櫩不蔽影戶不
留風雀鼠穿突絃歌無聲此士氣之所以不振而教鐸
之所以不鳴也吾將為子新之何如衆喜曰諾而學田
歲入鮮不足以具瓦木君遂及監縣各以其俸先之於
是邑士之好義者咸願致助明年六月百廢備舉廟有
新室學有新舍教官有廳文昌有祠垣廊蕪門靡不中
度奕奕如也廼以狀達於劉基俾為之記夫教政之本
也知本斯知政矣可無述乎按富陽為杭屬縣縣學剏
始于唐歴宋三百有餘年興廢莫能悉國家混一海宇
二十有八年而學圮縣尹李君質作而新之歴十有九
年復圮而夏君賜繼作之又十有六年而圮至於今歴
年十有二其間凡五修卒大壞不可支君既新其廬遂
返故豪民所奪江隂里田一百有六畝及望仙里田八
十畝又益以新漲田百畝有竒由是歲有恒産而學事
可無堕矣惟國家以武定九有而守以文故京有胄監
郡縣皆有學至於海隅日月之所出入罔不知尊孔子
之道皇皇剡剡照映天地亘古所未有也慎擇守令非
名實素加才德兼美者不與在列學校興替居考績之
一為守令者可不夙夜欽承之哉夫為其事者必有其
功華其外者必實其中是故籩豆既具禮以將之鐘鼓
既備律以諧之必有事焉非徒設也詩曰豈弟君子令
德来教言必有其實也是以率之以身教之道也人之
責也典教者之所職也今之食其食而能盡其職者天
下幾人哉吾聞富春之山嚴子所耕其高風勁節播為
元氣東都節義之士莫非其餘波也必有能繼之者抑
豈隠而未光耶振而出之其在諸君子矣大學曰一家
仁一國興仁使教化之行由一邑而達于遠上以副朝
廷之委任而下以發高賢之潜德不亦偉哉
杭州路重修府治記
國家撫有四海輿圖廣斥民物蕃廡猶慮政教有所未
被乃大選守令舉重臣之有才德聞望者居其職以杭
為東南大郡故以中憲大夫福建憲副寳珂公為其總
管公受命来杭未及朞月威惠大行百廢咸舉吏民順
令如臂使指遂作新三皇孔子廟以尊聖道明教化既
底厥成乃集僚佐吏而謂之曰大江之南郡莫大於杭
行省所在他郡於是乎取則而郡治仍宋故物以至于
今榱桷朽腐瓦木將壓今因陋就簡以至頹仆而後役
民為之工用必倍是養患以貽民戚也吾欲理而新之
若何衆皆應曰諾惟公命於是出俸錢之餘以先之僚
佐以下皆致俸焉乃命知事丁鉞董其役曰堅者仍之
蠧者易之傾者植之頗者直之缺者完之隘者寬之卑
者塏之實其基址鮮其塗塈華勿過侈儉勿致陋工用
之需一自有司無以煩於民工興民亦相謂曰我公以
德懷我滋我息我恐勞我力趨事赴功我之職也我乃
弗為而以憂我公他邦之人其謂我何皆踴躍請自效
不數月而工畢其視事之堂即其舊名曰宣化其偃息
之樓名之曰明新宣化者宣明天子之化布政之謂也
明新者明德以新其民脩教之謂也政教並舉治民之
道備矣明年公以除去而府判劉克忠以其事言于基
請記焉夫頌前人之美將以為後人之式非徒作也公
之政不赫赫而使人有去後之思有古循吏之風焉来
者尚踵其發而思其意出則思善其政入則思善其教
使斯民觀感而化以不負斯堂而無忝乎名樓之義則
公之心益遠而無遺矣公字惟賢高昌人至正壬辰春
正月日記
尚友齋記
尚友齋者趙郡吳以時之所居室也尚友之云出自孟
子其義則習章句者能言之矣而以時之取以名其室
抑必有其故哉曾子曰君子以友輔仁天下之大倫五
友居其一人不可以無友也孔子曰毋友不如己者以
時抱英俊之才勤學而好問直諒而多聞天下之士如
以時者不多矣而又求友以自益其不如以時者以時
弗與友也則必求勝以時者而友之則不尚論古人而
徒求於今取諸我則善柔便佞可以甘人心而蠱予智
取諸人或得鄉原焉其為損也不少夫何為而不懼哉
凡物之相從必以類氣之所感不召而集故豐山之鐘
得霜而鳴陽燧之火見日而烜是故文王作而伯夷太
公歸闔閭起而子胥孫武至魏文侯為君而卜子夏田
子方段干木之徒出焉人而尚友天下之友以類来矣
猶以為未足則必尚論古之人古之人有顔淵者得一
善則服膺而弗失我則以之修吾德有季路者人告之
以過則喜我則以之去吾慝有成湯者與人不求備檢
身若不及我則以之處已而接物也夫如是其庶幾哉
嗚呼天下未嘗無善士也孔子曰十室之邑必有忠信
而况於天下也哉一人之身未嘗無一善也屈子曰尺
有所短寸有所長而况於一鄉一國也哉詩曰他山之
石可以攻玉孔子曰三人行必有我師焉勖哉以時無
徒嘐嘐然曰古之人古之人也
友梅軒記
星亭之山有隠者焉以友梅字其軒環其居皆梅也或
曰友者人倫之名也君子以友輔仁人求其友必於人
焉可也梅卉木也人得而友之乎生於世為人焉舍斯
人弗友而卉木乎取之斯人也不既怪矣乎劉子曰否
彼固有所激而云也夫彼所謂隠者也不周乎人而隠
彼固自絶於世之人而卉木之為徒也彼固以斯世為
不足乎已而隠以為高彼固謂人不足與友而卉木良
我友也彼誠有所激哉世之如管鮑者希矣刺于谷風
嗟于桑柔臏于㳙賣于寄累于灌夫蠅營狗苟于拜塵
之人友之而不為損者鮮矣哉人不可以無友彼將何
所取哉梅卉木也有歲寒之操焉取諸人弗得矣舍卉
木何取哉且此物非徒取也凌霜雪而獨秀守潔白而
不汚人而象之亦可以為人矣昔人有揖怒蛙而勇士
至氣類以感之直諒多聞之友不遠千里来矣然則斯
人也弗怪矣隠者聞之曰子知予請書之遂書以記于
軒隠者王其姓昶其名記之者栝蒼劉基也
海寧應氏墓菴記
至正辛夘冬十有一月予既銘應君和卿之墓矣其子
元亨又以賈希賢之書来請曰元亨之先人隠居于鄉
不求聞于公卿先生不遺草莱而賜之銘今死者已即
安于土中謹築于其傍為間十有二買田以供祭祀為
畝十有九懼来者之弗獲承也心竊悼焉先生幸不遺
予願卒記之惟古建國民以族葬其域中之室墓大夫
守之自周為秦法廢久矣室其墓而置守焉孝子之良
心也斯可以記遂為之詞曰維海寧以州隸杭面山負
山厥土廣斥塗泥民質以良有鄉長平里曰皇岡應氏
居之世載德以昌弗競弗求惟田惟桑教子弟以書炳
炳琅琅肅肅蹌蹌以不愆于義方不詭其逢而守其常
乃耆乃康戴玄履黃七十有八年皥皥洋洋遊葛天而
泳陶唐有子克承既妥厥靈以固乃蔵繼斯述斯有躋
勿顛以䓇以揚其墓伊何樹之以楊其室伊何玄楹堊
墻象設有嚴訶禁不祥伐石鐫辭以識歲年子子孫孫
以永不忘
杭州實菴和尚福嚴寺記
杭州屬縣曰仁和縣北三十里有溪焉曰義谿故宋嘉
定中有姓陳氏名迥者廬于溪上好清淨不偶于流俗
遂捨身為浮屠名其廬曰福嚴有弟子二人曰如春明
皓江南既平之明年始賜院額既而迥與春俱卒卒後
皓為僧司都綱領教門事乃以其衣食之餘貿民田廣
其院皇慶二年冬朝廷賜額為福嚴寺命其徒以甲乙
相授受泰定乙丑皓始建佛閣閣成而皓卒皓有弟子
三人曰崇實崇志崇行實繼皓卒崇志始刻優曇花
於閣志卒崇行始新僧堂後至元庚辰乃建大雄寳殿
壬午構圓通殿甲申作庫院丙戌新作山門廊廡鐘樓
軒廳丈室塔院期堂以及庖湢圊溷無不備具於是舡
有坊工有室松門石徑繚繞紆鬱丹堊金碧日閃月映
朗朗如也奕奕如也盖自迥師至行積勤纍勞五六傳
而始就可謂難矣非繼志者之得其人能如是乎至正
辛夘寺成將樹碑求文以誌其所自介杭人之識予者
以請予時臥病江滸介以遠弗逹而倩于人為文假予
名歸于師師覽其言詞太鄙陋弗稱心甚不懌而不知
其果為予作與否業已請不欲易也將勒石命褚奐書
之奐嘗從予校文棘闈中頗知予力辨其妄乃與師偕
詣予求真文予時已具舟將歸倉卒不克就會饒信告
急聲洶洶予狼狽上道遂不能記明年予以事至杭師
聞即来猶礲石待予言嗚呼予之言何足為世重輕至
有偽為之者而師之求必於予曠歲月以俟之愈久而
志愈固使余不幸死於道路又未知斯石樹耶否耶浮
屠氏之學予不及知而師之堅忍不二則於是乎見矣
師號實菴皓師號東巖記之者括蒼劉基而書之者武
林褚奐也
飲泉亭記
昔司馬氏有廉臣焉曰吳君隠之出刺廣州過貪泉而
飲之賦詩曰古人云此水一㰱懷千金試使夷齊飲終
當不易心其後隠之卒以廉終其身而後世之稱廉者
亦必曰吳刺史焉有元憲副吳君為廣西時名其亭曰
飲泉慕刺史也而憲副之廉卒與刺史相先後至正十
四年憲副之孫以時以故徵士京兆杜君伯原所書飲
泉亭三字徵予言予舊見昔人論刺史飲泉事或病其
為矯心甚不以為然夫君子以身立教有可以植正道
遏邪說正人心揚公論皆當見而為之又何可病而譏
之哉人命之脩短繫乎天不可以力争也而行事之否
臧由乎已人心之貪與廉自我作之豈外物所能易哉
向使有泉焉曰飲之者死我乃奮其不畏之氣冒而飲
之死非我能奪也而容有死之理而彊飲焉是矯也是
無益而沽名也則君子病而不為之矣大丈夫之心仁
以充之禮以立之驅之以刀劍而不為不義屈臨之以
湯火而不為不義動夫豈一勺之水所能幻而移哉人
之好利與好名皆蠱於物者也有一焉則其守不固而
物得以移之矣若刺史吾知其决非矯以沽名者也惟
其知道明而自信篤也故飲之以示人使人知貪廉之
由乎内而不假乎外使外好名而内貪濁者不得以藉
口而分其罪夫是之謂植正道遏邪說正人心揚公論
真足以啟愚而立懦其功不在伯夷叔齊下矣番禺在
嶺嶠外去天子最遠故吏於其地者得以逞其貪貪貪
相承習為故實民無所歸咎而以泉當之怨而激者之
云也刺史此行非惟嶠外之民始獲沾天子之惠而泉
亦得以雪其冤夫民天民也泉天物也一刺史得其人
而民與物皆受其賜嗚呼偉哉以時尚氣節敢直言見貪
夫疾之如讎故凡有禄位者多不與相得予甚敬其有
祖風也是為記
遊雲門記
語東南山水之美者莫不曰會稽豈其他無山水哉多
於山則深沉杳絶使人憯悽而寂寥多於水則曠漾浩
汗使人望洋而靡漫獨會稽為得其中雖有層巒複岡
而無梯磴攀陟之勞大湖長谿而無激衝漂覆之虞於
是適意遊賞者莫不樂往而忘疲焉曩余行江浙間聞
會稽有雲門若耶之勝思一遊不可得甲午之歲始至
越以事弗克遊明年春天台朱伯言自浙西来乃與東
平李子庚會稽富好禮開元寺僧玄中皆往遊則知所
謂雲門若耶果不謬於所聞於是慨然有留連徘徊之
意而人事不偶不能如其願遂自廣孝寺度嶺至法華
山而歸至於普濟明覺諸寺名山古跡多不得一寓目
而余之興終未已也其年六月乃復與靈峰奎上人往
頗得觀所未歴而向時同遊之人俱不在焉予每怪古
人於歡會之際輙興悲感於此觀之良非過矣昔唐柳
先生謫居嶺外日與賓客為山水之遊凡其所至一丘
一壑莫不有記夫嶺外黃茆苦竹之地有一可取猶必
表而出之而况於雲門若耶以山水名於天下者哉惜
余之荒陋不足以發揚之也雖然嶺外之地各擅一竒
而不能皆譬之於人取其長不求其全故陳文子取其
清令尹子文取其忠臧武仲取其智尾生取其信務光
卞隨取其廉孟賁夏育取其力慶忌專諸北宫黝之徒
取其勇如斯而已矣若夫雲門若耶則又不可以與此
同條而共貫也故但記其足之所至目之所及聊以志歲
月云若其昔遊之地則伯言已記之不重述也
出越城至平水記
舟出越城東南入鏡湖四里許為賀監宅宅為今景福
寺又東南行二里許為夏后陵陵旁為南鎮祠又東可
二里入樵風徑東漢鄭巨君采薪之所也徑上有石帆
山狀如張帆又折而西南行二里為陽明洞天其中有
峯狀如傘名曰石傘之峯其東為石旗秦皇酒甕在焉
又南入若耶之溪循宛委玉笥泝流三里至昌源有故
宋廢陵盖理宗上皇之所葬也其上有山狀如香爐名
曰香爐之峯入南可四里曰鑄浦是為赤堇之山其東
山曰日鑄有鉛錫多美茶又南行六七里泊于雲峯之
下曰平水市即唐元微之所謂草市也其地居鏡湖上
游羣小水至此入湖於是始通舟檝故竹木薪炭凡貨
物之産於山者皆於是乎會以輸于城府故其市為甚
盛開元寺僧有菴在市中是為機上人祖故上人邀宿
其所菴側有小軒俯耶溪而上自秦望之陽分趨雲門
北下者至此而止其南自舜田陶山刺浮若耶東下者
則皆在其外歴歴可數諸簷楹間故雖居市中而不黷
首春水涸舟不得深入登岸行一里餘乃至坐久覺清
爽機上人因請名其軒莫能定比至法華山伯言好禮
乃議其名曰溪麓以其在溪之上山之足也且俾予為
記乃明日入城府俗事又至思遂遏至于今今予来時
機上人為育王書記適自四明歸復送予至菴所時雨
新霽舟直抵橋下予出城前一日友人招飲大醉明日
入舟比登岸且醉不能醒乃臥溪麓軒中明日機上人
辭還育王予獨至靈峰尋奎上人時至正十五年六月
二十二日也機上人即開元寺僧圓中也
活水源記
靈峰之山其上曰金雞之峰其草多竹其木多楓櫧多
松其烏多竹雞其狀如雞而小有文采善鳴寺居山中
山四面環之其前山曰陶山華陽外史弘景之所隠居
其東南山曰日鑄之峰歐冶子之所鑄劍也寺之後薄
崕石有閣曰松風閣奎上人居之有泉焉其始出石罅
涓涓然冬温而夏寒浸為小渠冬夏不枯乃溢而西南
流乃伏行沙土中旁出為四小池東至山麓瀦為大地
又東注于若耶之谿又東北入于湖其初為渠時深不
踰尺而澄澈可鍳俯視則崕上松竹華木皆在水底故
秘書卿白野公恒来游終日坐水傍名之曰活水源其
中有石蠏大如錢有小鰿魚色正黑居石空中有水鼠
常米食之其草多水松菖蒲有鳥大如鸜鵒黑色而赤
觜恒鳴其上其音如竹雞而滑有二脊令恒從竹中下
立石上浴飲畢鳴而去予早春来時方甚寒諸水族皆
隠不出至是悉出又有蟲四五枚皆大如小指狀如半
蓮子終日旋轉行水面日照其背色若紫水晶不知其
何蟲也予既愛兹水之清又愛其出之不窮而能使羣
動咸来依有君子之德焉上人又曰屬歲旱時水所出
能溉田數十畝則其澤又能及物宜乎白野公之深愛
者也
自靈峰適深居過普濟寺清遠樓記
出靈峰徇溪而上至雲門近十里取道禾黍中二三界
為普濟寺外視甚峻絶若無所容陟石徑數十步忽平
廣而寺始見入其中則松柏幽茂徑路窈窅似不在人
間世問之則晉時鴻明禪師講經之所將軍何充常詣
聽講有何胤讀書之室故又謂之何山寺寺西廡有樓
焉其扁曰清遠昔剏之者雲峰和尚而今居之者砥上
人也客至上人邀客坐樓上日色方甚熾上人出茶瓜
酒食延客開戶左右眺則陶山刺浮柯公秦望紫霞諸
山皆在眼底有泉出竹根流入于樓下其聲琅琅然又
有白石岡在樓外其石色皆白如玉上人見客喜因請
為詩詩成又求叙清遠之義予笑曰樓之名予與之也
我安能知子意哉且盈目前皆山水也我不知其孰為
清孰為遠也今夫天清而望遠無遠之弗見也及其雲
雨晦冥則所謂遠者安在哉請無求諸目而求諸心上
人不應既而躍然曰命之矣
發普濟過明覺寺至深居記
是日未午已大熱砥上人固欲留客宿有来告曰浮休
公待于其深居且甚久予曰浮休公老人也不可使久
待雖熱必速往遂亟辭出上人持其酒追至寺門外亭
上臨池水坐更盡四五杯忽有雲自西方飛来翳日奎
上人拊掌曰可行矣乃登輿度何山嶺上刺浮至明覺
寺雲去因相視大笑時日方懸天中氣如爐炭乃皆坐
松下石上俯視澗水風出松水間淅淅作凉意少頃有
僧出揖客乃偕上後山麓謁千歲和尚塔觀洗骨池於
東廡下盖當山之巔而有水能為池雖大旱不乾謂之
靈跡或可信也而予特愛其前三澗自三方来皆會石
壁下正與寺門對鹿頭龜鶴之山隔澗水若拜其下而
柯公陶山木禾鵝鼻諸峯咸外列如屏障故寺雖高不
露人言天下名山水多為浮屠所佔豈虚語哉觀覧久
之乃降自前嶺絶磵少憩道側雲復自巖中上冉冉欲
作雨趣行至深居道上凡三憩每行皆適當雲起時以
語浮休公浮休公亦大笑歴觀古人未有觸熱游者盖
自奎上人與予始云
深居精舍記
深居精舍者雲門廣孝寺上人浮休公退居室也上人
名允若字季蘅以文行聞于時賢士大夫無不與交號
之曰若耶谿因其名而配以地也深居去雲門十里而
贏初入谿口有竒石拔起沙水中狀如折桂其下者如
伏獸其名曰釣臺其石罅皆有樹自釣臺泝谿入谿色
湛碧兩岸皆秔稻風過之其香菲菲然有三山鼎足列
狀如三獅子九墩錯其間為九毬深居在三獅子中其
背山曰柯公之山山上有潭潭中云有白龜有龍恒出
作雲雨歲旱禱輙應其右山曰化鹿之山亦曰鹿頭相
傳葛稚川既化為仙有木几亦化為鹿在此山其外山
曰秦望其左山曰木禾木禾視羣山為最高其前山曰
鵝鼻之峰其高與木禾等峰頂大石突起望之如鵝鼻
大海在鵝鼻東北其上云有秦時碑今亡之矣鵝鼻北
下小山曰望秦秦望在望秦北又北曰天柱曰玉笥又
東北為陽明之山是為禹宂其下維湖予既至深居與
浮休公語極相得又愛其有美木佳水石花竹且静僻
無妄人跡雖隆暑不汗因留八日出既出而心恒思之
松風閣記
松風閣在金雞峰下活水源上予今春始至留再宿皆
值雨但聞波濤聲徹晝夜未盡閱其妙也至是往来止
閣上凡十餘日因得備悉其變態盖閣後之峰獨高于
羣峰而松又在峰頂仰視如幢葆臨頭上當日正中時
有風拂其枝如龍鳳翔舞離褷蜿蜒轇轕徘徊影落簷
瓦間金碧相組繡觀之者目為之明有聲如吹塤篪如
過雨又如水激崕石或如鐵馬馳驟劍槊相磨戛忽又
作草蟲鳴切切乍大乍小若遠若近莫可名狀聽之者
耳為之聰予以問上人上人曰不知也我佛以清淨六
塵為明心之本凡耳目之入皆虚妄耳予曰然則上人
以是而名其閣何也上人笑曰偶然耳留閣上又三日
乃歸至正十五年七月二十三日記
横碧樓記
天下之佳山水所在有之自有天地以迄于今地不改
作也或久晦而始彰其有數乎抑亦繫於人也故蘭亭
顕于晉盤谷顯於唐乃與右軍之記昌黎之序相為不
朽物之遇也果有待於人哉會稽山隂之柯橋即古之
柯亭也有寺曰靈秘有上人曰守基愛其山水之佳無
讓於人所稱者而惜其不能與東山雲門並揚于時也
乃相其南偏作樓焉出羣室之上憑之而覿山之峙者
蒼然俯之而矚水之流者淵然或挺而隆或靡而馳如
龍如虎如蛟如蛇如烟如雲如藍如苔如帶如屏遠近
高低縈紆蔽虧舉不逃於一覧於是其地遂為甲觀恨
未有高世之人為發之也至正甲午用章師自浙西来
過而竒之以其兼山水之美也山與水皆以碧為色故
命其名曰横碧而俾予為之記師今世之高人也予於
是乎喜斯樓之遇自此始也予又聞柯亭有美竹可為
笛風清月明登樓一吹可以来鳳凰驚蟄龍真竒事也
上人能之乎吾將往觀焉
孝友堂記
堂曰孝友敦人倫也善父母為孝善兄弟曰友陶君忱
仲及其子凱俱有孝友之行於是臨川葛元哲請以孝
友名其堂按書言君陳惟孝友于兄弟詩言張仲孝友
是皆天子之大臣則不舉其事業而以孝友稱之盖以
脩身齊家為治國平天下之大本也故曰其為父子兄
弟足法而後民法之孝友也者所謂懿德之首陶君者
台之臨海人也舊為巨室生八年而母卒繼母弗能愛
及長娶吳氏相與謹事母母終不能容君乃與妻出居
于外力勤苦織績以為食晨夕入定省弗曠而父與繼
母自治其産業不使君與聞久之家日匱父又且老繼
母所生弟妹皆無以具婚嫁君乃迎父及繼母於己養
以其資為弟娶婦嫁其妹咸得所由是繼母大感悔君
益虔門庭之内穆穆如也吳氏早喪父其母沈無以養
君亦迎養之以夀終于陶氏凱讀書有文行為貧故恒
出外以經學教授弟子弟子自四方来從者甚衆故得
以其束脩之入佐父治喪葬供祭祀悉如禮上世墓域
有奪于勢家者咸贖而表之凱無他兄弟惟一妹適顧
氏早卒凱為育其子及女以成人如己子故鄉黨之稱
孝友莫不曰陶氏父子而士大夫又皆為詩以歌詠之
於是括蒼劉基既叙其事復為之言曰詩不云乎天生
烝民有物有則民之秉彛好是懿德夫孝友之在人心
不求諸外而民鮮能者欲昏之也世教既衰彛倫攸斁
於是有借耰鋤而德色取箕帚而誶語如賈子之云者
况敢望其能奉不愛己之繼母於艱苦之餘哉又敢望
其施及於異産之弟妹哉若陶君者真可以當孝友之
名矣乎方其家之富也見棄于親甘遠身而不失於禮
及其貧也弟妹無所託又竭力自任而不貽父母憂鳴
呼難哉若陶君可謂能盡孝友之道矣抑亦可謂能處
人倫之變矣君陳張仲皆以孝友施于政而逹于天下
陶君無其位不得流其澤於民而獨行於家至其子又
克類大將昌陶氏乎子類父孫類子繩繩焉而不絶能
無昌乎善之有後天之道也凱字中立今之鄉貢乙科
為永豐縣教諭與余善是為記
白雲山舍記
物之出于山惟雲為神靈而士有類焉其發也如縷浩
浩然盈天下士之達而用于世者類之歛其色密其跡
忽然而生泯然而潜其形士之隠而不用于世者類之
是故悠然而風行滃然而晦冥砉然而震霆蛟龍乘焉
鬼神憑焉人皆駭之洩洩潏潏清凉炎熱容容汁汁沛
為膏澤人皆仰之神矣哉人莫得而窺也或冒于石或
棲于木或起或伏揚蕤擢葉靡漫巖谷或隆或窪或舒
或葩布濩交加旖旎紛拏拂水浮沙上騰為赮㸌乎成
光蔚乎為章合散五色變化無極而士之文者類之夫
既類於人矣則人之好之宜也大章上人居天台之五
峰命其室曰白雲僧舍求予記夫天台南紀之名山也
山以出雲為神靈南紀之山以神靈稱者莫天台若也
雲之所發所聚千態萬狀無不備有則不取夫青黃赤
黑而獨取其白者何耶山之阿澗之濱洋洋漠漠惟意
之適雲之處而未出者也上人方外之士無役世之志
則惟澹而不華素而不雜者可以適吾情也今夫雲人
莫不見而鮮能知之惟日夕與處而於其動静有默契
者斯知之矣故觸石而出膚寸而合不終朝而雨天下
者雲也其始也白而已矣然則上人其知雲哉不可以
不記也於是乎記
怡怡山堂記
怡怡山堂者任君伯大兄弟别業之所也任君居越之
蕭山家世讀書父母具慶年過七十而伯大亦年五十
有餘矣乃以其二親之命預卜葬地于北幹山之陽去
郭四五里室其旁以為遊息之地所謂怡怡山堂是也
其為堂也背負崇岡左廻右環衆木扶疎脩篁来風前
迤平疇夏麥秋禾芁芁離離遥望越山矯若游龍帶以
長渠舟楫通焉滙以清池石泉洩焉聽之泠泠如筑如
琴赤鱗之魚氾濫藻荇憩之沉沉泳之熙熙景與心融
莫知其疲於是天清日明二老乃泛輕舟乘板輿從以
諸孫斑裳綵衣徜徉乎其中不知其忘昏晨而樂以終
永年也雖然此特其娛乎外者也人徒見伯大之以是
奉其親而親誠悦之謂悦親之道惟在是矣而不知伯
大之兄弟交愛篤于心無間于家人之言以能稱父母
之所願欲而父母無不悦矣又何俟於此哉伯大之子
元與予善邀予游而請以名其堂吾故究其本而以怡
怡山堂名之孔子曰兄弟怡怡詩曰兄弟既翕和樂且
湛宜爾室家樂爾妻孥孔子舉而贊之曰父母其順矣
乎宜兄宜弟事親之本也請以是而揭諸堂以示任氏
之子孫俾知其祖父家法之所自而則之效之以世其
德於無窮庶其不為無益而有助矣
棣萼軒記
至正十四年春二月予以事至蕭山過故人包與善留
舍于其棣萼之軒明日予還居越無何與善以書来言
曰大同之先舊為山隂人今徙家蕭山三世矣先人孑
身無兄弟而大同之兄弟五人先人因以棣萼名其軒
且卒遺命無負吾所以命名之意願先生為我記之按
棣萼之義出自小雅周公不幸遭管蔡之變故作棠棣
之詩極天下之人情以致儆於世之為兄弟者今包君
之命其軒不亦遠哉夫兄弟一氣之分也兄弟不親亂
之本也雖有家室將焉保之先王之教不行此義不明
於人心久矣血氣之欲流為忿争簞食豆羹不能相讓
由是干戈尋於門庭鬪䦧作於戶牖然後手足化為豺
狼而人道絶矣夫父母之生子無不願其人人昌且熾
也父母沒而兄與弟不相容死者之目其不瞑於地下
矣包氏兄弟能無忘其先人取詩人之旨而服膺焉去
其所戒而敦其所勸使祖考慰於上而子孫法於下吾
見其世澤之未艾而方隆也昔者湯以日新銘其盤武
王以敬義書其几杖器用朝夕見之以啟其心迪其德
學聖人者師焉然則兹軒之扁當無愧於古人矣吾子
勖哉
魚樂軒記
至正癸巳番陽程邦民以進士授官判紹興之餘姚州
明年春奉府檄至郡理鈔法及賑濟事寓永福寺之東
軒東軒者上人善啟之所居也其廣不盈丈而清明不
煩有榻可息有花木竹石可翫軒之前甃瓦石為小池
有魚六七十頭皆長五六寸赤鱗錦章出入薀藻中悠
悠焉或泳或翔或吹而漚或施而漣與與焉不啻如處
江湖而乘秋濤也程君觀而悦之命其軒曰魚樂之軒
或難之曰詩不云乎魚在于沼亦匪克樂今此無乃又
迫于沼而非魚之所樂乎程君曰吁果然哉子見其一
而未見其二也夫惡憂患而樂無害凡物之同情也是
故性遷于習習貫而樂生焉豈惟魚哉野鳥之處籠中
其始至也憧憧焉聞聲而躍見動而惕如不能須臾生
也及其久而馴也則雖舉而之野縱之而不逸驅之而
不去徘徊盤旋恐違其所離之則悲以鳴狂頋而疾赴
焉於是籠其家而樂在是矣夫山野之優游豈不勝樊
籠之局促哉彼既習而躭之矣我局促而彼優游之矣
又烏得不樂哉今夫洿澤之間數罟不禁繒罔如雲鮫
人蜑夫鼓檝生風獱獺鶖鶬鶩鷺成羣利觜長骹沒淵
泉撇波濤無隠弗届鯤鮞登于庖厨鯫鱻殈于胎卵患
害日至而無所避優游云乎哉則又曷若處此之為樂
也難者無以應遂書以為記吾聞釋氏好生而戒殺雖
蚤蝨蚊蠍必思所以完之然則是魚之得上人以為依
宜其有樂而無憂矣
養志齋記
事親莫大於養志孟子之言至矣華亭唐伯讓書而扁
諸室盖將以朝夕觀省而致孝於其父母屬予言以記
之夫孝百行之首也為人子而志於孝夫奚為而不淑
哉孔門弟子以孝稱於聖人而揚於天下後世者閔子
曾子而已游夏之徒則各有所虧缺而曾子亦不能以
是傳於子何耶甚哉孝之難也今世之養親者以飲食
供奉為至足而不知戚其戚欣其欣至於違其情而不
顧又烏知所謂養志之云乎唐氏東吳之巨室也華亭
在松江之濱勝地冠于浙右烏程之釀巨口細鱗之魚
秋菘春韭之菜芳菰精稻晨鳬露雞之臛所以適口充
腹者無不有矣其為室也東望三泖九峰之山西望具
區山光水色遠近輝映翠霞晨飛玄鶴宵警松篁衆本
花鳥靡曼所以娛耳悦目者無不備矣白髮坐於堂上
綵衣戲於庭下欲有與随所命欲有適僕夫版輿觀望
頥指不呼而集其斯所以稱夫養志之名矣雖然予之
所求於唐君則有大於此者夫父母之愛其子心無窮
也痛痒疾疢如己受之否泰榮辱憂喜鍾焉可不念哉
人知愛其身不愛其親為不孝而不知愛其親不愛其
身亦為不孝世固有盡心力以奉父母而不謹其身以
陷于刑辟者其於道又何如耶是故時言慎行由義履
禮使父母之心不以我而勞尊賢友仁脩慝辯惑使父
母之名不以我而汚和其兄弟親其姻族睦其隣里鄉
黨使父母之澤流于子孫而不墜所謂養志其庶幾乎
唐君勉之閔子曾子亦人也
裕軒記
會稽王元實於其居之傍作小室名之曰裕軒予既為
銘之矣而元實復請記焉夫裕者寬廣之謂也今元實
之室大不盈丈高不踰仞庭不容拱把之木徑不通一
馬之足櫛櫛密密藩籬逼塞不見孔隙而謂之裕可乎
盖人之裕在物而王子之裕在我人以物裕我也王子
知我裕而不知物之裕不裕於是我裕而物從以裕其
斯所以為裕乎今夫人憂思鍾乎情好樂牽乎心我欲
富也金谷珊瑚不為多西蜀銅山不為饒陶朱倚頓之
積不為豐我欲貴也通侯牧守不為尊大車駟馬不為
榮萬鍾五鼎不為屬厭我欲娛樂也食前方丈不為奢
歌舞靡曼不為淫弋獵馳騁不為荒珍禽竒獸充斥亭
館不為侈麗則必竭力以求之有所不獲則食不甘寢
不安若是雖履汗漫之野登穹窿之丘將無所容其身
而可謂之裕乎而王子則不然飯一盂而飽酒一升而
醉無求多於口腹而吾之心裕如也夏一絺而凉冬一
裘而温無求多於衣服而吾之心裕如也誦吾詩讀吾
書適吾情則游足則息倦則臥無求多於盤樂玩好而
吾之心裕如也足不踐訟獄之庭耳不接市肆之言目
不耽佳冶之容口不談官政之是非無求欲尚人而吾
之心裕如也一榻之小容身之外非吾庸一室之卑蔽
風雨之外非吾憂僮僕之愚子弟之癡任使令之外非
吾誅然則何往而不裕哉故軒之不裕而得裕名焉以
王子為之主也甲午之歲予辟地於越主王氏知王子
之為人與之交而善於是乎為之記
尚節亭記
古人植卉木而有取義焉者豈徒為玩好而已故蘭取
其芳諼草取其忘憂蓮取其出汚而不染不特卉木也
佩以玉環以象坐右之器以欹或以之比德而自勵或
以之懲志而自警進德脩業於是乎有裨焉會稽黃中
立好植竹取其節也故為亭竹間而名之曰尚節之亭
以為讀書游藝之所澹乎無營乎外之心也予觀而喜
之夫竹之為物柔體而虚中婉婉焉而不為風雨摧折
者以其有節也至於涉寒暑蒙霜雪而柯不改葉不易
色蒼蒼而不變有似乎臨大節而不可奪之君子信乎
有諸中形於外為能踐其形也然則以節言竹復何以
尚之哉世衰道微能以節立身者鮮矣中立抱材未用
而早以節立志是誠有大過人者吾又安得不喜之哉
夫節之時義大易備矣無庸外而求也草木之節實枝
葉之所生氣之所聚筋脉所凑故得其中和則暢茂條
達而為美植反之則為樠為液為癭腫為樛屈而以害
其生矣是故春夏秋冬之分至謂之節節者隂陽寒暑
轉移之機也人道有變其節乃見節也者人之所難處
也於是乎有中焉故讓國大節也在泰伯則是在季子
則非守死大節也在子思則宜在曾子則過必有義焉
不可膠也擇之不精處之不當則不為暢茂條達而為
滿液癭腫樛屈矣不亦遠哉傳曰事前定則不困平居
講之他日處之裕如也然則中立之取諸竹以名其亭
而又與吾徒游豈苟然哉
前江淮都轉運鹽使宋公政績記
人有守正議而不阿蒙排斥而不撓知為國而不顧其
身者真可謂大丈夫哉故石可轉也而吾之志不可回
水可遏也而吾之氣不可沮盖其所見素明而所立素
定非若庸人匹夫偶有所知而發于一時之暫夫是之
謂不餒若前兩淮都轉運鹽使宋公是已謹按公名文
瓉字子璋其先彰德人唐開元賢相廣平公之後也家
世業醫為金國御診號曰金紫醫官金亡竄處南陽有
諱全者贅壻于葉縣楊氏遂改籍裕州公之祖也生子
曰欽字敬之讀書遊京師受知于中書左丞崔公崔公
舉以為南陽府營田司提控按牘未幾崔公遷江淮行
省左丞道過南陽君往見焉時執政者與崔公有隙構
崔公隂事遂誣崔公過南陽時取君金逮捕君送刑部
搒掠殆死君終不屈乃以他事致崔公罪於是湖廣行
省阿爾哈雅平章高君節義辟為掾從鎮南王伐交趾
君還自文趾又以事忤用事者遂遣君之廣西造海舶
石康還至靜江中瘴毒疾作卒于驛舍後以子恩追贈
嘉議大夫禮部尚書兼輕車都尉南陽郡侯子即運使
公也公少失父母稍長能讀書以儒生舉為吏轉湖北
道肅政廉訪司遷江南行御史臺察院陞内臺察院書
吏考滿授將仕郎池州路總管府知事未任改授宣政
院斷事官知事甫三日御史臺辟為掾轉中書省掾考
滿授從事郎浙西道肅政廉訪司經歴至治中民有吳
機孫者以賄交權貴謂故宋高宗吳皇后為其族祖姑
有舊賜湯沐田在浙西願以獻于朝執政者為奏官幣
十二萬五千錠償其直而實分取之以所獻田付普慶
僧寺命宣政院官奉旨馳驛至浙西疆其田則皆編戶
恒産連數十萬戶戶有田皆當奪入官浙西大駭而使
者甚威猛上下畏讋奉命莫敢忤公奮白廉使多爾濟
班公收所獻田民按問得實狀追所誑取官幣一萬錠
付庫同僚皆愕不敢署公力贊廉使獨署名以達于御
史臺官以聞而使者亦言公沮旨執政大怒奏收公按
問内外驚駭公恬不為意會内御史臺奏緩其事改調
公江浙行省都事後朝廷亦知其誑獻田者皆抵罪十
有二月除兵部員外郎至京師未上除右司都事至治
四年從幸上都六月湖廣行省平章呼喇台咨言廣西
岑世雄及黃聖許之子謀叛據城邑諜知將以二月十
九日襲邕州請調兵四萬討之時中書參政馬來呼喇
台之姪也與參議王某同主允其請集議于中書政事
堂右丞相拜珠公曰是事屬右司宋都事首署案牘其
先言公即前曰某嘗為書吏湖北憲司與湖廣行省同
建衙武昌廣西為湖廣屬地故得悉知廣西事今忝與
計事列固當為竭愚言矧丞相有命某敢不言廣西蠻
夷之地自古王化所不及其地多蠱毒瘴癘不可觸其
俗尚狠鬪動輙相讎殺不可以禮義訓至元中朝廷嘗
命湖廣左丞劉二巴圖往征之則散入山谷敗而復集
迄無成功故因其還業授以名爵岑世雄土軍萬戶黃
聖許禄州知州亦聊以羈縻之耳盖得其地無所益得
其人無所用故也然自是邊鄙賴以無事大德中廣西
帥臣建言置征討樞密院奏准發湖廣四川雲南兵四
萬隸院官進討時廣西廉訪僉事鄂通呼都克婁上言請
以家屬保其不叛朝廷從之即命鄂通呼都克婁行招諭
事至今又二十餘年不聞有變也今曰諜知將以二月
十九日襲邕州今已六月而邊報不至非虚言乎徼功
生事非國家之利也王某等猶争之公曰昔旺札勒達爾
罕丞相皆賢宰輔於廣西未嘗主征討之議豈務為姑
息哉防黷武也劉二巴圖先朝名將進討無功無地利
也今之為將者何人調兵四萬糧運之費不下數十百
萬騷動三省幸而有功得不償失不幸失利不得中止
兵連禍結塗炭平民耗損國用悔之何及丞相曰善乃
復以鄂通呼都克婁為同知副都元帥宣慰廣西廣西果
不反七月改左司都事八月英宗皇帝崩晉王即位除
監察御史未幾除左司員外郎出為江浙行省郎中又
入為大宗正府左右司郎中轉禮部侍郎天歷二年以
母老辭歸杭州覲省除儲政院同僉不赴遂改除杭州
路總管仁宗皇帝時西臺御史中丞托歡以罪廢延祐
末皇太后有旨命中書省復與除授時公為省掾白參
議閱舊案寢不除托歡由是大恨公為御史時又嘗劾
奏前太師右丞相特們德爾擅權亂政及御史大夫特克
實殺逆其黨與皆不宜任用坐黜免者甚衆咸相與構
害公會托歡復為南臺大夫其黨華善為廉訪使將之
官囑之曰宋總管吾讎也必為我報之華善許諾至則
召吏卒悉諭之意先是杭州養濟院凡十有六所孤老
為數萬五千有竒其實不滿六千人餘皆假名姓冒請
人甲首而府縣及大府官吏卒咸有恒餽遺以故互為
容匿不舉歲冒破米二萬五十石鈔二萬餘錠公至擿
取冒籍者悉削去之由是上下多怨愠有富民沈氏兄
與弟争財母右其弟公曰兄不憐弟幼而争財是不友
也且有母在皆子也母所右官亦右之遂直其弟至是
華善令人脅其弟使誣公贓弗肯命羣卒拘繋之榜箠
鍜鍊俾為之詞詞成召公以屬吏公被召不平即悶絶
吏懼獄不就罪且及已乃妄為公誣服詞取公座署以
為式代公署華善大喜竟繫公獄會母夫人以憂恚卒
公乃以例出持服久之御史為辨其冤除紹興路總管
未及考除山東都轉運鹽使召為刑部尚書先是汴梁
盜殺省臣矯制除官發府兵多所詿誤盜敗有詔止坐
首惡脅從勿論至是復議治連三百餘人族斬刑竄有
差公不從曰已有詔而違之不可丞相高昌王以罪死
又以他事論其弟棄市送刑部議公不肯曰獄情未具
於是復大忤用事者意改除大路都總管臺官希意以
大興縣尹盜鹽草事連公劾奏坐免無何御史鄭彦章
等辨其誣除兩淮都轉運鹽使時海上寇起江淮間游
民羣聚販鹽因而劫商旅為盜公至督有司掩捕獲其
渠魁鞠問盡得其黨與會有為風憲官者被劾居無錫
與其徒相交結甚厚及是起為淮東廉訪副使至即為
番案悉出其囚按鹽司枉勘召吏抵罪公遂以老疾謝
事居紹興時年七十矣公為浙西經歴時嘗出遇卒牽
一囚見公至伏地呼枉公駐馬問囚囚曰我湖州農民
姓名為楊信方家居力農忽有卒云自浙東来以強賊
見捕遂受執不知其由公呼卒出所持牒察之疑有詐
召有司付之訊果得詐狀案上公曰此必有故命再讞
乃得豪僧沈明仁與楊信争田故構詐擒信轉致死地
使死狀流其僧於海南公為紹興有惠愛於民嘉禾生
於郡郡人歌之故以老處紹興而民愛敬之如慈父母
焉基年少時聞長老論說郡守政績必以宋總管為首
稱及来越始獲見公因訪于越士得公所行之大槩錄
以為後進式往年陳萬戶逐鹽賊被殺海上其賊即公
所督捕而淮東廉訪司所反案出者今皆為大盜在江
隂莫能制云
誠意伯文集卷八
