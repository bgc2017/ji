誠意伯文集别集類五(明)
提要
(臣)等謹案誠意伯文集二十卷明劉基撰基
有國初禮賢錄已著錄其詩文襍著凡郁離
子四卷覆瓿集十卷寫情集二卷春秋明經
二卷犁眉集二卷本各自為書成化中浙江
察院重為刊板始合為一帙而冠以基孫廌
等所撰翊運錄蓋以中載詔旨制敇故列之
卷首然其書究屬廌作用以編入卷數使此
集標基之名而開卷乃他人之書殊乖體例
今移綴是錄於末簡以正其訛餘十九卷則
悉仍原次以存其舊基遭逢興運參預帷幄
秘計深謀多所禆贊世遂謬謂為前知凡讖
緯術數之說一切附會於基神怪謬妄無所
不至方技家遞相熒惑百無一真惟此一集
尚實出基手其詩沈鬱頓挫自成一家足與
高啟相抗其文閎深肅括亦宋濓王禕之亞
楊守陳序謂子房之策不見詞章元齡之文
僅辦符檄未見樹開國之勲業而兼傳世之
文章可謂千古文豪斯言允矣大抵其學問
智略如耶律楚材劉秉忠而文章則非二人
所及也乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
誠意伯文集序
國初誠意伯劉公伯温嘗著郁離子五卷覆瓿集并拾
遺二十卷犂眉公集五卷寫情集暨春秋明經各四卷
其孫廌集御書及狀序諸作曰翊運錄皆鋟梓行世然
諸集渙而無統板畫久而寖湮學者病之巡浙御史戴
君用與其寀薛君謙楊君琅謀重鋟廼錄善本次第諸
集而冠以翊運錄俾杭郡守張君僖成之屬守陳序維
公以命世豪傑之才出佐我高皇剪羣雄混六合讜言
谹議牖道天衷偉略竒謀指授羣帥者鼎彝勒之汗青
書之四方尚能道之方其未遇也鬱積感憤發之文辭
若四嶽之出雲無窮若公輸之營衆宇各盡其制若孫
武子之師戈甲蔽野而不聞喑嗚叱咤之聲若大海浩
溔中畜虬螭䱎䲛&KR2436;&KR2086;之屬覩者眙&KR0787;而莫能名然皆
載道之航輪濟世之粱帛時已傳誦之及逹而施之朝
廟播之華夷垂之百世之下焯乎不可朽也三代之英
卓矣漢以降佐命元勲多崛起草莽甲兵間諳文墨者
殊鮮子房之策不見辭章元齡之文僅辦符檄未見樹
開國之勲業而兼傳世之文章如公者公可謂千古之
人豪矣而世或疑其仕元或獨稱其觀象者是猶訾伊
尹之五就知周公止於才藝而已不亦陋乎三御史之
重鋟兹集蓋高山景行之志也守陳之序居培塿而論
嵩岱持土苴而寘之夜光朝采之上可乎哉成化六年
夏六月四明楊守陳序
