誠意伯文集卷二
明劉基撰
覆瓿集二
古樂府
放歌行
鴻鵠摶紫霄䳕鳩守苞桑豈惟異所志羽翼有短長玄
隂變白晝䦣虛侵太陽一鹿走中原熊虎競騰驤植竿
成壘壁舉袂為欃槍叱咤倒江河蹴蹋摧山岡犬牙據
險要瓜瓣割土疆六竒誇曲逆三略稱子房磨牙各有
伺裂觜遙相望龍蛇未分明智力正爭強孔明魚得水
毛遂錐脱囊霧晦豹始變海激鵬乃翔嗟爾獨何為抱
已自摧蔵
雁門太守行
赤符復漢祚褒德光侯封陽熺熖發鐩霜皠山鳴鐘馴
雉集中牟乳虎去弘農枹鼓夜無聲桑隂麥芃芃循良
一何多謠歌滿兒童賢哉洛陽令卓魯相繼蹤擿姦若
明神外猛中有容正獄除煩苛平賦寬畸窮黎民拜恩
惠吏卒服至公身殁德不隳絃歌祠廟崇望美安陽亭
頑懦興廉風彼哉食雁者輿馬愧盲聾
豔歌行
亭亭松柏樹結根幽澗隈高標拂雲日直榦排風雷曾
經匠石頋謂是梁棟材明堂未搆架厚地深栽培熒星
入天闕武庫一朝災搜求到櫟樸谷赤山城垓般爾死
無人鉤繩付輿臺路阻莫自致棄之于草萊天寒斧斤
集歲莫空摧頹三光無偏照四氣有還迴斵喪在須臾
成長何艱哉孰知真宰意悵望使心哀
門有車馬客行
門有車馬客云是故鄉人執手前借問鄉語知情真自
云别故鄉觀光京國塵經商涉代北薄宦往西秦繡鳳
錦鴛鴦金鞍紫騏驎結交貴公卿出入擁衆賓劇孟氣
方銳郭解家不貧但見三春花寧思秋露晨斷蓬失其
根風沙歘漂淪前途塞虎狼故里荒荆榛昔為横海鯨
今為涸轍鱗話言未及竟涕淚各盈巾居家倚骨肉出
家倚交親何當在異縣見此舊里鄰園蔬如蜜甘市酒
若醴醇悲歡且棄置生死同苦辛短歌有深情情深難
具陳
怨詩
屈原沈汨羅不忍棄其宗萇弘志存周寧為一已容申
生顧父愛殺身以為恭子車守明信殉死安所從之人
豈不賢揆道猶過中卞和獨奚為抱玉售瞽聾刖足實
自取怨泣情何鍾文貍處幽林無人識其蹤誰令貪雞
鶩以觸弋與罿縻身獻厥皮為人作妍容娟娟芳蘭花
託根千仞峯下有孤飛泉上有灌木叢歲晏不改色霜
清香更濃韜光遠人禍委命安天窮道得復何怨老子
其猶龍
飛龍引
軒轅黃帝上天時五龍垂髯下接之後宫綵女咸相隨
雲輕龍徤不可追綵女化作黃金芝千年一作花花光
五色明朝霞扶疎蔭映玉皇家沈精降液為丹砂鍊丹
砂成水銀水銀流汞浴火輪火輪照曜十二辰黃龍歸
來天帝嗔
煌煌京洛行
齊謳且輟唱吳趨亦停聲請君傾耳聽聽我歌洛京京
洛何煌煌卜宅自周王五服畫九州兹惟土中央用文
四戰地恃德不恃強叔世道雖微靈源瀉流長漢祖殪
秦項定都由子房馬上得天下繼周焉敢當光武起白
水龍飛掃欃槍應天順民心戡暴安痍傷冕旒正宸極
圭組崇俊良功臣列爵土循吏勸畊桑詔書報臧馬玉
關閑西羌周嚴播高風卓魯樹甘棠廷無乳虎伏邑有
馴雉翔涓涓醴泉液煜煜朱草芳繼體更能賢守成不
踰常南郊尊上帝宗祀親明堂辟雍養耆德靈臺觀祲
祥南宫畫元勲東觀昭文章詩書母后訓淫侈蕃封防
百年天再闢四帝日重光傾昃自滿盈宴安生怠荒刑
官竊威柄義士死道旁釁積千里草禍成一星黃大命
始不摯餘暉尚悠揚典午亦有初言治稱大康用人混
哲否孽芽出蕭墻兄弟相啖食同氣成豺狼金庸豈不
固清談漫洋洋妖星入太極邊塵侵御床銅駞荆棘没
寢廟狐狸蔵落日照西城寒雲歸北邙轘轅無人行伊
洛廣且長衰榮若旦暮道德信金湯殷勤京洛篇厥鑒
不可忘
升天行
太儀轉神樞日月飛兩丸榮華如電火瞬息無留顔誰
能與蟪蛄爭鳴秋草間中夜集五靈步虛欵天關擺脱
塵土累廓落真境寬玉髓充晚食璚霞足晨餐妙合五
色光化為九轉丹洞朗照無極逍遙出人寰象載六蒼
虬翼以雙紫鸞濯足北河津弭節蓬萊山伶倫歌九韶
眉連舞七盤浮丘吹參差宓妃鳴佩環娛樂竟日夕還
歸玉宸班
長安有狹邪行
大道坦蕩蕩狹路能摧車大道少人行狹路爭走趨狹
路險以捷大道平而迂所以狹路間疊足不憚劬嶒崚
磨為光窊㘭輾成渠峻滑無澁踵攀緣有牽裾騧驪踠
蹄踸僕從赬肩呼清霜晨入袂白露夜沾襦擾擾極追
奔營營競須臾窮通乃定命得喪豈異途君子遵義路
詭御非吾驅滅趾禍難悔素履戒勿踰那能慟阮籍何
用泣楊朱長安有狹邪雖捷焉所如
春思
憶昔東風入芳草柳綠花紅看總好今日風吹陌上塵
鸎啼燕語俱傷神憂來感人淚沾臆未必春光不如昔
靜夜思
靜夜思一思腸百轉啼螿當戶聽不聞明月在庭看不
見方將入海剸猛蛟復欲度嶺邀飛猱胸中倏忽亂憂
喜得喪紛紛竟何是靜夜思思無窮天雞一聲海日紅
滿頭白髮吹秋風
華山畿
華山畿勞勞渚割棄父母恩相隨黃泉去男婚女嫁當
及時摽梅不見周南詩王風蕩蕩散荆棘帷簿日夕生
狂癡當歌悵然有所思華山畿何足悲
冬暖行
孟冬十月暖桃李花盛開蝴蝶草間出飛上花枝來蝶
知愛花為花出不知冬暖無多日霜風一夕花作塵墜
粉飄黃愁殺人
節婦吟
淒切復淒切綠萍初生池水竭蘭根壓霜芽不茁春風
泠泠逐秋月蓼蟲食苦甘如酒卷葹雖生心已朽揚州
青鏡蝕土花玉匣瓊臺復何有君不見人間日月如飛
梭地下相從應始多
登高丘而望遠海
登高丘望遠海長風簸浪高於山蓬萊宫闕無光采雲
霧翳陽谷羲和安所之鯨鯢作隊行鱗鬛如朱旗精衛
䘖石空有心口角流血天不知登高丘望遠海弱水浩
蕩不可航一望令人玄髮改
江上曲
江上風吹沙石走江中濤浪如牛吼鄂君繡被寒無香
江水不如殘夜長
北風行
城外蕭蕭北風起城上徤兒吹落耳將軍玉悵貂鼠衣
手持酒杯看雪飛
銅爵臺
高臺突兀連蒼穹中有艷質如花紅君王已作西陵土
繐帷玉座空秋風向陵舞罷寒月白蒼狐夜啼松淚滴
冢中枯骨寧有知翠袖朱袍為誰色當其奮臂譙許間
手揮羣雄如刈菅横矛賦詩逞豪傑猛氣可以移南山
寧知暮年壯心死遺教但聞令賣履唏嘘涕泣兒女態
遺臭至今猶未已君不見永安宫中顧命時天下英雄
人得知
薤露歌
蜀琴且勿彈齊竽且莫吹四筵並寂聽聽我薤露詩昨
日七尺軀今日為死屍親戚空滿堂魂氣安所之金玉
素所愛棄捐篋笥中佩服素所愛淒涼掛悲風妻妾素
所愛灑淚空房櫳賓客素所愛分散各西東讐者自相
快親者自相悲有耳不復聞有目不復窺譬彼燭上火
一滅無光輝譬彼空中雲散去絶餘姿人生無百歲百
歲復如何誰能將兩手挽彼東逝波古來英雄士俱已
歸山阿有酒且盡歡聽我薤露歌
沐浴子
沐髮不如清神浴身不如洗心仁義非外鑠冶容防内
淫登山望漢京樓觀蔚嶔岑軒車擁衡禹几杖尊雄歆
著書擬周孔吐論躋騫參青衿來濟濟白日去駸駸驅
車泗水曲攬轡長淮隂悠悠黃石略杳杳天風吟盛時
不可再感歎為沾襟
秋閨曲
天上傷心月秋來情更親那能照幽獨不照遠行人
蓮塘曲
落日下蓮塘輕舟赴晚涼偶然花片落飛出兩鴛鴦
蒿里曲三
澗草萋萋泉汨汨紫蘭香老棠梨發山中無人松栢寒
卧聽狐狸嘯明月
白楊樹頭風惻惻寡烏悲啼山月黑殯宫冷落清夜長
銀鴨金鳬不堪食
山花冥冥啼子規烏䘖紙錢掛花枝山中遊人莫相笑
君到此中當自知
促織詞
草間小蟲名促織夜夜隔窗鳴不息小兒側足潛聽聲
雕籠銕柵閉爾形金錢縱鬭爭相妬得勝轉多扄轉固
高秋九月嚴霜飛開籠却放枯蔓歸舊穴無蹤故帷去
生死淒涼向何處
䘖泥燕
䘖泥燕尾涎涎䘖泥點汚几席間更捉飛蟲撲人面䘖
泥燕人言爾巢長滿尺主人倉廪多蓄積借爾華屋好
安居年年壘巢生爾雛
秋思
蕙草芳已歇候蟲寒不鳴相知惟白髮日夜滿頭生
露出階苔光風生庭樹冷推窗掩明月不忍見孤影
寒夜曲
蟾車軋露迷圓景金井轆轤僵素綆孤鸞呌破海天雲
嫦娥淚滴方諸冷十二樓開春醉醒千年斷石生曾青
林霏散漫紫府曙白莎黃葛空殘螢
古鏡詞(并序)
金陵武生於句曲野人得古墓中鏡李桓先生辨其欵
製燕石上有元康年字定其為漢時物今雖不能灼見
其非晉而漢然其來之不近則明矣
百鍊青銅曾照膽千年土蝕萍花黶想得玄宫初閉時
金精夜哭黃鳥悲魚燈引魂開地府夜夜晶光射幽戶
盤龍隠見自有神神物豈肯長湮淪願循蟾蜍騎入月
將與嫦娥照華髮
琅琊王歌(四首)
駿馬須好鞍彊弓須頸箭將軍不知兵徤兒空自徤
香羅金縷衣采花弄春暉花高折不得空步綠莎歸
出門無情親大道行亦窄寄與遠遊人㞐貧勝為客
四通八達琅琊道快馬如龍踏烟草草淒淒烟漠漠陌
頭風起桃花落
長相思(四首)
長相思在瀛洲蓬萊之山忽沈浮弱水無風亦倒流鯨
魚一吸吞九牛投淵呀呷鳴其喉青鳥飛去天悠悠嗟
我欲往徒離憂
長相思在蒼梧九疑愁雲隔明都湘神淚滴湘水枯冥
冥霧雨啼短狐楓林沈隂天色晡鳳皇不食鴟鴞呼嗟
我欲往空長吁
長相思在昆侖黃河怒浪訇天門天開石裂龍駿奔羲
和縣車光未暾岷峨雲埋蜀帝魂流沙千仞沈轓轅嗟
我欲往難窮源
長相思在玄冥寒門六月天雨冰天關凍折天柱傾女
媧鍊石補未成石鱗迸落如流星龜蛇上訴愁帝青嗟
我欲往勞心形
遠遊篇
三山六鼇背翠水扶桑東雞鳴上海日海面玻瓈紅仙
人騎鸞鳳呼我游雲中雲中有金闕謂是天帝宫明星
列兩藩琪樹光玲瓏太一坐端門白髮映青瞳授我玉
篆文赤蛇蟠九虹出入元化先夀命齊老童因逢青鳥
使遂造東王公素女如蓮華歌喉弦管同顧盼動環佩
振迅若輕鴻化為五色光倏然隨長風
殘絲曲
玉樓十二春如綺日暖清池躍魴鯉空閨無處着柔情
夢逐殘絲撲天起天南河漢天西流豈知少年能白頭
便喚姮娥栽桂樹花時相約月中遊
拜新月
月生花始開月圓花漸落花開人少年花落人可憐女
兒拜新月望圓不望缺未圓望不休既圓應更愁
自君之出矣
自君之出矣雲鬢愁不綰思君如轆轤倏忽心百轉
美人燒香詞
翡翠釵梁雲作葉膩紅深暈桃花頰玉奴纖手捲蝦鬚
繡羅襪小不勝扶低頭背人整裙帶神前獨自深深拜
翠袖輕迴香霧分細語悠悠聽不聞門外遊人空駐馬
冥冥白日西山下
築城詞
君不見杭州無城賊直入台州有城賊不入重門擊柝
自古來而況四郊多警急愚民莫可與慮始見說築城
俱不喜一朝城成不可踰挈家却向城中居寄語築城
人城高固自好更須足食仍足兵不然劍閣潼關且難
保獨不念至元延祐年天下無城亦不盜
畦桑詞
編竹為籬更栽刺高門大寫畦桑字縣官要備六事忙
村村巷巷催畦桑桑畦有增不可減准備上司來計點
新官上馬舊官行牌上却改新官名君不見古人樹桑
在墻下五十衣帛無凍者今日路傍桑滿畦茅屋苦寒
中夜啼
買馬詞
驛亭官鼓鼕鼕打驛使星馳買官馬府官奔走羣吏趨
呵叱縣官如使奴一時立限限鄉役馬價頓增無處覓
賣田買馬來納官買時辛苦納時難縣官定價府官減
驊騮也作駑駘看歸來拊膺向隅泣門前索錢風火急
神祠曲
路傍古廟壁半斜雨滴香案堆坭沙槎牙死樹當道卧
樹上紙錢猶未化春秋祭祀知幾時烏鴉得食號相隨
人人歡喜得好珓低昂拜跪山花飛寧知禍發在旦夕
空村無烟唯瓦礫廟傍烏鴉亦不來獨留土偶眠蒼苔
雨雪曲
北風吹塵沙雨雪日夜深三足之烏毛氄飛不遠白晝
慘淡成幽隂青天冥冥不可覩水有罔象陸有虎平民
避亂入山谷編篷作屋無環堵回看故里盡荆榛野烏
爭食聲怒嗔盗賊官軍齊劫掠去住無所容其身嗚呼
彼蒼何日回春陽北風雨雪斷人腸
苦寒行
去年苦寒猶自可今年苦寒愁殺我去年苦寒凍裂唇
猶有草茅堪蔽身今年苦寒凍入髓妻啼子哭空山裏
空山日夜望官軍燕頷虎頭聞不聞
遠客歎雨
遠客暮年筋力寡入門無家出無馬冷風一夜雨瀟瀟
平明道上泥没腰竈下濕薪不生火敲冰取水指欲墮
僕夫怨怒呼不前終日忍飢掩關坐憂來傷心令髮白
人生百身莫為客
久别離
久别離别時小兒未解語今日踉蹡庭下來向人問爺
淚如雨兒知有爺未曾識爺有母在愁何極明庭不奏
采薇詩久别離當語誰
苦熱行(二首)
南風吹雲不成澤朝霞暮霞山谷赤赤松羽人潛大荒
火府朱陵氣相射蜚廉翅跕不能奮蓱號眼枯口流液
遠客魂銷畏絺綌
憶昔伏波南伐時穿岸為宫避炎氣青草茫茫起瘴烟
吹蠱含沙總堪畏人生惜死非男兒但有馬革可裹屍
武陵之曲何傷悲
梁甫吟送鄭希道入京
老翁生長平原里但見平原路如砥謂言路平無嶮巇
車輪不摧馬如飛今日驅車上梁甫回頭却憶平原路
梁甫吟愁我心
望遠行俟後舟不至作
望遠行日日望來腸欲斷數遍南風下水船愁中白日
偏難晚順風順水不易得欲去又愁來者遠望遠行一
望令人白髮生
女兒割股詞為徐勉之作
女兒少小幽閨裏深掩重簾學針指施朱傅粉有母憐
一朝無母將焉恃青燈背壁月當戸峘山之禽夜啼苦
丹元訴天天為愁淚灑長河作飛雨嗟兒與母同為身
母子分離何苦辛抽刀割股股不血一念自感皇穹仁
吾聞孝慈出天性人心至誠天必聽兒股有肉母所育
母生兒死兒亦足
巴陵女子行
巴陵女子天下竒石作心肝冰作脾生平見義不見已
抆淚恨殺襄陽兒臨終裂素寫怨語生氣猶能起風雨
君不見虎符繫頸東海檣令人愧死巴陵女
秦女休行
秦家女兒美且都齒如編貝唇如朱有生不幸遭亂世
弱肉強食官無誅兄朝出門暮不返家人悵望空倚閭
女休聞之肝膽裂奮臂不惜千金軀援矛一擲白日撼
仇血上濺天糢糊市人驚譟塵土沸邏卒奔走馳金吾
有心殺人寧惜死顧謂女吏何其愚嫚法長姦誰所致
舍生得義吾何逋精誠通天天為惻赦書一夕來宸極
路旁觀者咸歎嗟女休出門無喜色君不見景升本初
之子空是男亡家破國今人慙
蠻中歌(二首)
小兒負薪早已歸大兒采螺夜不回海上檣竿齊入浦
山頭雲起颶風來
祝融廟前稻欲齊柳子如瓠壓枝低烏鴉亂呌祭鬼罷
桄榔樹裏鷓鴣啼
閨詞(六首)
戎馬關山隔空閨鬢髮華將何寄消息江樹總無花
昨夜三更夢分明見所思覺來驚枕席心跡兩相疑
塞雁南還北江潮西復東佳人不可見霜雪萬山空
剔却燈花蕊從教汚翠鈿幾回虚報喜誤妾不成眠
小小雝渠鳥雙雙入畫樓樓中人怨别愛爾不知愁
欲寄音書去書成乏便郵持書上樓望淚灑鷫鸘裘
烏啼曲
可怪烏鴉鳥鳴聲不喜人如何好彊聒故博主人嗔
五雜俎
五雜俎原上翮往復還小販客不得已滹沱麥
五雜俎百衲衣往復還燕雙飛不得已賦式微
五雜俎市賣果往復還郵傳馬不得已死垓下
(闕)
食飽則止明則起暗則卧有力則往倦即回軒轅黃帝
與岐伯口嘗毒藥一日生死八九遍皮肉黑瘦生烟煤
老胡但見顔色差異即不喫牙齒牢硬無&KR0034;&KR0008;九天玄
女說兵法風雲鳥蛇掌上排教人鬭䦧逞雄傑致使阪
泉涿鹿之野它它藉藉撑枯骸爾時衆賢聖尾尾相繼
轟轤轠雕肝琢腎鏤心肺傾瀉精髓通脊脢攘攘擾擾
競神知虛名不朽身先隤惟有老胡混沌無孔竅不與
人世分仇儕堯舜相傳授四海玉燭無氛埃老胡隨衆
歌擊壤帝力於我何有哉湯武行放伐鷹化為雀駒為
騋龍逢被殺夷叔餓何如老胡終日暝坐山之隈五伯
與七國角力爭喧豗謀臣辨士神出而鬼没口乾舌拔
眉眼□到頭畢竟成就者土墳三尺埋蒿萊老胡萬事
皆不理&KR0008;&KR0008;坐得四肢百骨如乾柴所以天地鬼神不
怪怒容得老胡永遠在世上時復一出歌笑呈詼諧況
遇天子聖德澤浹九垓青雲應吕風應律遐方感化神
民懷老胡再拜稽首獻天子夀願天子與天地相似老
胡歲歲舞蹈玉墀下跪進玻璃杯
春江曲
江上風帆日日歸獨自狂夫音信稀無因化作鵁鶄鳥
隨着郎船到處飛
公子行
玉勒金鞍照地光駝裘珠帽繡文章平明上馬歸來醉
他日清朝作棟梁
仙人詞(三首)
玉府仙人冰雪姿生來即遣侍瑤池五雲隔斷塵凡路
說着人間總不知
上帝宸居儼肅森九關虎豹立崟崟羣龍自有三珠樹
不見扶桑水淺深
東海鯨鯢白晝游南溟風浪湧吞舟三山亦在滄波裏
自是神仙未解愁
黃鵠曲
黃鵠雙飛中路分關山風雪隴頭雲雲深雪暗知何處
哀呌聲聲天上聞
吳歌(十三首)
儂做春花正少年郎做白日在青天白日在天光在地
百花誰不願郎憐
承郎顧盼感郎憐凖擬歡娛到百年明月比心花比面
花容美滿月團圓
便道逢春花合開誰知穠豔有人猜山雞不入家雞侣
野果難同園果栽
蛾眉二八不曾愁有色無媒郎不留月裏蟾蜍推落地
幾時再得廣寒遊
種花圖作看花人誰料花開不及春昨夜狂風今夜雨
為花落得兩眉顰
(闕)
水珠蕩漾似郎心
十三女兒白似脂向人學得做嬌癡折得白蓮頭上插
苧羅山下賽西施
十五女兒花正開隨羣逐伴采花回濃粧比似花嬌艷
引得黃蜂隊隊來
采得紅蓮愛白蓮雙橈快轉怕人先爭知要緊翻成慢
菱葉中間絆却船
芍藥爭春衒彩霞芙蓉秋盡却榮華有色有香兼有實
百花都不似蓮花
女伴相隨出芰荷並船比較采蓮多擡頭忽見遊人過
擢入菰蒲水拍坡
晚涼風定却回船望見新月在水邊放下荷花深深拜
翻身忙整翠花鈿
竹枝歌(十二首)
人間日月去如梭快活無多辛苦多欲識江南古來意
請君聽唱竹枝歌
相思無益莫相思贏得霜髯換黑髭明月自圓還自缺
蚌胎瘦減有誰知
陽臺雲雨漫荒唐巫峽啼猿枉斷腸莫向蒼梧山下去
九疑愁色滿瀟湘
瀟湘江水接天河第一傷心是汨羅班竹岡頭蘭蕙死
黃茅壠上艾蒿多
榮華未必是榮華園裏甜瓜生苦瓜記得水邊枯楠樹
也曾發葉吐鮮花
若要開花須護持花枝怕雨怕風吹抽條結蕊千辛苦
糝土埋苔一霎時
彎彎月子似簾鈎掛在梧桐樹上頭月裏姮娥知何處
人間離别未為愁
昨夜星光照濕泥五更依舊雨淒淒懊惱人心難測度
說道東方却在西
杜鵑花開不着忙石蓮花落却悽惶壚頭酒盡休懸望
裁衣無尺莫思量
莫見乾藤道是香莫見白石道是羊布帘賣酒齊誇好
甜辣須還到口嘗
黿鼉在水虎在山登山入水早防閑别有一般真叵耐
蝦蟇生在月中間
望帝無端化羽毛無朝無暮口嘈嘈見說天高三萬里
吻乾舌出也徒勞
江南曲(七首)
江北垂楊未爆芽江南水綠萬重花北人盡道江南好
江南纔到便為家
金陵好是帝王州城下秦淮水北流惆悵江南舊花月
女兒盡作北歌謳
洞庭湖色碧於藍瀟湘日融花欲酣黃鶴樓中留醉客
懶人天氣是江南
錢唐勝地作南都紈綺如雲隘廣途想得燕山風雪夜
斷魂相語怨西湖
桃葉渡頭春水平莫教城上嘵鸎聲中原無限英雄淚
併入江南送别情
無情白日去如梭有恨青春可奈何江北風沙人住少
江南秔稻雁來多
生長吳儂不記春鄉音旋改踏京塵了頭小妓相偎坐
衆裏矜誇是北人
前溪曲
前溪送别溪水滿石楠花落蒲芽短春風無情看復秋
莫學落花隨水流
長門怨
不學周南詠小星空悲玉殿鎖娉婷黃金漫買相如賦
猶勝無辜送掖庭
山鷓鴣(六首)
女兒未始會穿針將去高麗學語音教得新番鷓鴣曲
一聲准擬直千金
鸚鵡能言有鳥驚鷓鴣呌噪阻人行珊瑚軟語呈嬌媚
不似班鳩得拙名
溪深不比海子深一物從來有一心野鳬趕魚溪上去
鷓鴣飛過野鳬沈
黃茅壠上雨和泥苦竹岡頭日色低自是行人行不得
莫教空恨鷓鴣啼
鷓鴣元是嶺南音嶺北無人識此禽南人唱歌過嶺去
北人相向淚沾襟
山禽一處一般聲不是鄉音便動情多事江南子規鳥
天津橋上對人鳴
浣紗女(二首)
嫋嫋腰肢玉一圍妬紅嬌綠淡春暉莫教名字傳宫掖
終遣詩人刺綠衣
卧薪終夜泣孤臣落月飛霜幾度春能使姑蘇聚麋鹿
誰知却是浣紗人
雙帶子(四首)
嫁時雙帶繡麒麟翠葉金花色色新寧教塵匣蒙蛛網
不肯將來别贈人
結得同心欲寄郎還將雙帶刺鴛鴦殷勤祝付西歸燕
一紙書緘淚兩行
合歡雙帶繡蜻蜓一度看來一淚零雪裏芭蕉心長在
春來不改舊時青
莫言長夜便無明莫道離鸞不合并天上星辰能化石
黃河千歲也還清
雞鳴曲(二首)
霜飛月落天崢嶸咿咿喔喔鄰雞鳴龍蛇雜遝寰海沸
誰知此聲非惡聲
莫厭晨雞相應啼中原千里絶晨雞一匡自是無管仲
坐談不用誇曾西
塞姑(三首)
苔没行蹤草没堤滿簾紅日一鸎啼天涯那得真消息
不敢逢人問磧西
腸斷龍沙信不通夢中長怕醒時空夜來忽得榆關報
却冀傳聞是夢中
滿篋衣裳手自裁寄君親付與郎開錦衾角枕期窀穸
遮莫無人莫寄回
春曲(二首)
春天不雨亦不晴楊花飄盡池萍生庭鳥雛成巢燕暝
惟有杜鵑啼到明
春晴野烟生綠塘春遊綵女鉛華光碧雲日暮去何處
紅荇白蘋他自香
楊柳枝詞(九首)
多事垂楊管送迎長條折盡短條生不知幾許東風裏
猶帶輕烟罥晚晴
漢將營中萬樹春朱旗曉色動星辰可憐烟雨章臺路
翠縷斜縈走馬塵
楊葉淒淒隠畫樓楊枝嫋嫋弄輕柔鳴鳩呌罷黃鸎語
肯信年華有素秋
憶昔春風白下亭桃紅李白柳青青繁華一夢今何在
露葉依稀似淚零
長干橋邊楊柳枝千條萬縷鬱金絲人來人去爭攀折
無復青青暎酒旗
淮水春晴碧簟紋楊花楊葉總成雲錦帆零落美人盡
枝上流鶯誰獨聞
三月垂楊綠葉齊無朝無暮子規啼飛花衮衮向東去
却被東風吹向西
枝上穠花吹漸稀樓前楊柳正依依春風解釋佳人恨
故卷繁隂放燕歸
長江春水去悠悠亂絮輕花取次休落日高樓怨横笛
寒鴉飛盡暮蟬愁
宫怨(二首)
沈沈烟雨掩孤闈可怪東風到得遲今日晴明上樓望
不知花謝已多時
何處春風拂苑墻飛花片片入昭陽多情尚有池邊柳
留得啼鸎伴日長
古詩
秋懷(八首)
涼夜悠悠華燈有輝淒風動林明月在帷山川迢迢游
子無衣瞻彼原隰零露溰溰靡草不凋無木不稀不覩
逝波焉知昨非亭亭南山有蕨有薇黃華晚蕊紫芝秋
肥歲云暮矣胡寧不歸陟彼高原望美中陵玄商夕振
白露宵零蔚彼茂草化為枯莛我有素琴玉軫朱繩彈
為陽春旭日滿庭愴恨興懷悲來填膺子期逝矣其誰
汝聽
喓喓草蟲慓慓其股歲莫如何爾獨良苦瞻望日月綿
綿我愁如彼逝矢一往不留嗟爾小子時不再得匪緡
曷魚不藝胡稷蕭蕭草蟲烈烈其音歲莫何為秖攪我
心
中庭有棗纍纍其實零露既降歲事孔疾循彼階軒有
鳴蟋蟀豈其觱發而不栗烈南山崒嵂松柏蕭瑟彼蘭
斯蕕彼枳斯橘安得羽翼載飛載鴧汜濫八荒以終永
日
有爝者螢載飛載揚有倬雲漢載炳其章白日易徂玄
夜何長繁思交横浮念無方慨懷古人中心怛傷離婁
冥行歴坎而僵循墻以趨雖古不倀猛虎雷咆班文在
床妖狐鬼潛毳裘黃黃悠悠多岐蕩蕩周行慎爾馳驅
天命有常
夕簟既清缾水既寒浩歌臨風憂來多端懸崖而棲瞽
以為安菅茅在門蒙以為蘭黍稷弗膳腐鮑是餐干將
掛壁敝履加冠宛其悲矣能不永歎
鬱彼晨烟亦曼于楚瑟彼枯楊策策其語良辰幾何亦
既徂暑溥彼郊原有禾有黍淒風夕興雁鶩如雨
今日何日歲聿其秋候雁北來星火西流懷我故鄉道
阻且脩俯察淵潛仰晜天遊孰翺匪鳶孰躍匪虬瞻望
日月中心如抽豈無美酒焉得良儔矢詩不多聊以解
憂
山有喬木一首贈王子章
山有喬木有條有柯人無兄弟云如之何寤寐懷思憂
心實多翩翩者鴻行彼幽草人有兄弟如城如堡
寤寐懷思戰兢以保惟彼兄弟一本而枝同氣殊心則
各有思造次弗念參商以離莫矜匪父莫哀匪母豈羔
之先孰羜之後憂飢悼疾中心如灸維此哲人秉心不
回夙夜寢興二人是懷如彼駏蛩死生以皆維彼愚人
弗念厥紹利火中焚讒兵外挑豆羹不平干戈是槁温
温恭人如桐如絲宫鳴角應羽振商隨翕翕雍雍融融
怡怡我尊既陳我俎有踐言念兄弟中心弗殄敬慎威儀以
謹嬿婉有鳥有鳥喈喈其音拂彼叢薄揚于中林宜爾
子孫式昭厥心
有鳥一首贈袁尚志
有鳥有鳥薄言繳之君子至止何以樂之有酒湑湑亦
盈于觴明月照帷清風滿堂我酒既旨我儀有秩言念
君子温如其日有鳥有鳥載好其音君子之洽如瑟如
琴有棐有翼有勸有飭古訓是式大猷是力有栗者壁
瑕則磨之有紑者絲色以訛之如彼織絍君子維經如
彼鋒刃君子為硎無為夸毗無為戚施伊我之僨亦子
之痍此令朋友交相為助匪中式孚俾好作惡有酒在
觴有琴在堂酌言鼓之心焉孔臧有鳥有鳥載翾載飛
豈弟君子式昭令儀業不厭修學不厭多既酌以酒復
相以歌
擢彼喬松
擢彼喬松在彼丘阿歲莫淒風颯為枯柯憂來傷心云
如之何瞻彼昊天曷其有宜天降淫德鋪于下國稻粱
黍稷暨于螟&KR0008;不稼不穡寇攘以食哀此下民曷其有
極心之憂矣如烹如煎喪亂靡底如淵如泉如彼奥草
孔蔓以延嗚呼昊天伊誰之愆有罻者量曷施于宇胡
罾于林覬彼魴鱮小人所憮君子所與弗詢弗猶曷其
有愈君子不畏亂日以熾君子不憂亂日以悠正言諤
諤諂言諾諾歡言孔怡喪亂所基邦家維車庶民維輿
庶僚維服大臣維御慎爾驅馳俾險作夷無然没没無
俾車僨無曰予知民各有思無曰予聖庶民孔競無競
維德四方之則無為回遹以縱枉慝瞻彼高原翳翳其
雲眄彼大水浩矣無津嗷嗷飛雁各念爾羣哀哉人斯
胡胥以淪莫高匪天莫明匪日何纖勿冒何昩勿晰維
此聖人庶民是葵維彼愚人則各有謀原隰之瘁夫婦
云之閭巷之呻君子聞之弗聞弗惟則各有思式謗式
詈腑腸以離榖斯之秕農以為殃匪鷹匪隼曷云能翔
維天有船不可以航睠言顧之心焉惻傷相彼茂草飛
鳥依之淠彼深淵魴鯉歸之靡依靡歸胡能勿悲我有
隠憂人莫之知中途有棘庶民伐之執訊弗篤君子堲
之不瞶不聾孰填爾聰靡瞻靡顧自貽伊瞽如彼沸鼎
無增爾薪無從爾言以逖遠人邇人營營遠人兢兢弗
訛爾心曷其有懲嗟爾君子戒慎爾止靡謙不光靡盈
不毁維山有杞維澤有芷庶民所履維君子使陟彼高
原維風飀飀靡草不凋無木不劉憂來傷心如焚如抽
瞻仰昊天曷其有瘳
感懷(三十一首)
閒夜坐中庭逍遙散煩襟素月出高雲清風來遠林仰
觀河漢流俯聆鶗鴂吟佇立起長歌感歎一何深
驅車出門去四顧不見人迴風卷落葉颯颯帶沙塵平
原曠千里莽莽盡荆榛繁華能幾何憔悴及兹辰所以
芳桂枝不爭桃李春雲林耿幽獨霜雪空相親
誰云魯酒薄邯鄲被戈矛楚館困兩君乃為馬與裘舉
世共如此太息復何尤振衣箕山頂引領望許由終然
不可見涕淚交膺流
古人盜天地利源不可窮今人盜農夫歲莫山澤空紛
紛九衢内連袖如長虹共笑沮溺鄙各事游冶雄悠悠
方自此衮衮何時終
啾啾草間雀日隨黃口飛爭先赴稻粱寧顧野人機便
便善柔子懷利近相依但慕春荑好不見秋霜霏驅車
逐走鹿中路忘所歸豈不愛其躬天命與心違古道今
已矣感寤空涕欷
柔桑生中園婀娜當陽春下滋靈泉液上承膏露津美
人望蠶月傾筐競明晨榮盛方及時采捋一何頻枯根
不盈拱何以禦霜辰復聞芻蕘子磨礪待為薪冥觀成
感激躑躅含酸辛
無恤得尹鐸晉陽以為歸馮諼勸市義孟嘗能不危戰
國有如此況乃商周時漢武任桑羊朘剥盡膏脂向非
輪臺詔持斧空繡衣悠悠復何道咄咄令人悲
伏枕候明發夢遊滄海中中有萬斛船蕩漾隨天風舵
師兀昏睡環視立衆工波濤正洶湧欲往迷西東寤寐
惕驚起魂魄猶忡忡
蘇秦佩六印賓從何縱横當時機中婦倩笑遠相迎黃
金生意氣蠶蠋見人情豈無簞瓢士今為時所輕
種樹當中庭不識美與惡微隂未盈戶枝葉猶荏弱一
朝根柢成延蔓蔽樓閣離披引刺蚝蒙昧喧鳥雀毁垣
施斧斤得喪亦相若萬事不早謀日暮徒駭愕
東園多桃李擢榦何交加春秋互遞代衰榮競相夸摵
摵去故物英英發新花花謝葉復作空令人歎嗟
翡翠翔江湖亡身為毛羽不如道傍李尚得滋味苦驅
車上太行還顧望梁甫高岡多烈風茂林化為岵空餘
澗底藤蒙蘢蔓烟雨
浮萍不依山女蘿不移根草木非有心天道更何言如
何三春子磬折隨源温朝乘晉主車暮集韓魏門巧笑
發容輝馳騁矜愚昏誰見陶彭澤桑麻滿田園
上山采幽蘭盡日未盈手持贈故交人長喚不回首蘭
花豈不芬故情豈不厚投之非所好良意翻成醜
峩峩蓬萊山渺渺大瀛水神仙有窟宅亦在玄黃裏大
壑多驚風不辨龍與鯉吹沙乘波出洶若鯨鯢起陽侯
貫深淵海若汨泥滓馬銜恣饞食罔象潛譎詭誰能報
王母弱水不可履羲和近虞淵日暮空已矣
亭亭山上水蔚蔚石底竹諒非懷隠憂胡為自局促振
衣陟崇岡高下眺原陸鳳凰棲枯枝稻粱肥雁鶩春陽
悦衆目風雨愁比屋人生各有情豈若麋與鹿
射干生曾崖不識寒澗隂池魚貫安流寧知江海深殷
王相版築垂名耀來今後世重閥閱田野多呻吟
鰕魚湧姑射月暈滄海風鯨鯢吐高浪白日寒曈曨神
仙下天闕左右翳玉虹金盤薦麟脯翠蕤擁青童酣歌
殷溟徼魚鼈相噞喁忽然乘雲去寥落寒江空
朝登會稽山逍遙望南訛禹穴已蕪没禹功長不磨惆
悵感往昔沈吟發新歌誰言專車骨冠弁高嵯峩為虺
且復爾為蛇當奈何天門隔虎豹空悲涕滂沱
結髮事遠遊逍遙觀四方天地一何闊山川杳茫茫衆
鳥各自飛喬木空蒼涼登高見萬里懷古使心傷佇立
望浮雲安得凌風翔
芳樹生丹崖綠葉如雲烟上枝蔽光景下根蟠九泉朝
涼聒衆鳥夕隂萃鳴蟬豈不盛容色及此陽春年西風
吹白露點綴庭階前繁華坐銷歇枝葉空相捐世情多
反覆天道有推遷金屋擅嬌寵長門閉神仙獻賦亦已
晚徒悲淚如泉
我有綠綺琴其材出空桑金徽暎玉軫音韻&KR2010;琳琅上
絃感薰風下弦來鳳皇世耳不欲聞子期今則亡願持
獻重華路阻川無梁
孟軻去齊魏賈誼之長沙聖賢良已矣吾道空咨嗟徒
言青松枝不如桃李花太息安陵子知時為世誇
客有持六經翩翩西入秦衣冠獨異狀談舌空輪囷獻
納竟何補焚坑禍誰因昂昂採芝士矯矯蹈海人龍驤
九淵外豈復歎獲麟
白璧閟頑礦淪晦同泥沙朽壊生夜光見者咸驚嗟君
子分寂寞小人互矜誇枯瘁若秋蓬鮮艷如春華狂風
忽簸蕩飄落歸誰家
大道散草澤呻吟在康衢蔓葛自纏繞蘭蕙日蕭疎雞
鳴出門去薄暮還走趨進則蚊蟻萃退為失羣鳥君看
拜塵友逸氣凌東都淒涼白首歎千載為嗟吁
象以齒自伐馬以能受羈猛虎恃強力而不衛其皮世
人任巧智天道善盈虧不見瑤臺死永為天下嗤
槁葉寒摵摵羅帳秋風生淒淒候蟲鳴唳唳賓鴻驚美
人抱瑤瑟仰視河漢明絲桐豈殊音古調非今聲沈思
空幽寂歲月已徂征
晨登吳山上四望長嘆嗟借問胡嘆嗟狹路險且邪子
胥竭忠諫抉目為夫差宰嚭善逢迎越刃復相加守正
累則多從人禍亦奢遭逢貴明良不爾俱泥沙
壺公天下闕聊以觀世紛賣藥汝南市時人俱不聞顧
此非我徒飄然乘白雲方駕雙虬龍被服九霞文但見
北邙阪岧嶤盡高墳
種苗甫田中其葉何離離上天降膏澤溥博無偏私人
力苟不至不如茅與茨常恐嘉實晚坐傷零露滋徘徊
感節序太息秋風時
詠史(二十一首)
凱風扇朱夏草木生清涼卧疾澹幽曠白日悠且長散
帙觀古人喟焉想虞唐陽春能幾何隂氣多繁霜天道
諒悠悠人理亦茫茫詠歌寄深情歌罷增慨慷
神樞斡元化循環運隂陽善惡隨氣異禍福竟何常朱
均繼堯舜時事已搶攘至人妙轉移霾曀回晶光祥麟
踣大野君子徒慨慷黃星照中原天道遂披猖汗漫千
百年流潦浩滂滂否泰有傾覆霖雨見朝陽惜無風雨
敕乘時佐羲皇熙熙返大撲濟濟垂衣裳鼎湖去不復
歎息空哀傷
野馬不豢食彊受組與羈低頭衡軏下各自東西馳秦
人任法令斬艾尊君師六合始一家恩愛已乖離一旦
山東客揭竿以為旗呌呼驪山徒天下響應之素車拜
軹道誰復為嗟咨
周昌勇庭諍子房善竒謀王陵抗高議平勃終安劉經
權兩不廢道立知亦周煌煌東都士節義明清秋孰知
讒佞巧舉足觸戈矛顧此悲世運泫然涕交流
食毒偶不死謂言堇可餐墮河偶不溺謂是天所完侈
心不自顧利欲紛多端百勝困一躓名滅軀軆殘君子
戒徼幸小人樂災患不見瑤與羽千載遺悲酸
燕昭志報復金臺求俊賢下齊如破竹大耻雪九泉六
王死灰人安可與比肩奈何驕氣盈妄想彼神仙安期
不可致即墨火已然煌煌召公業委棄如浮烟
天狗吠梁野七雄扇妖氛吳徒二十萬剽若狼虎羣鼔
行破棘壁長驅似輕雲漢將三十六朱旗燿天垠救梁
不奉詔太尉真將軍遂令千載下知人稱孝文哀哉潼
關戰百萬徒紛紜
平居觀羣物紛紛爭朵頤口舌不能勝兵戈遂相隨古
來豪傑士于今安所之大運一朝至孰分賢與蚩所以
四老人去采商山芝清風扇六合百世真吾師
景公返雀鷇晏子稱其仁鰥寡既有室長年不負薪焉
知子玉節遺禍逮天倫推恩限目見太息此君臣
田横不事漢刎頸送咸陽二客既穿冢島中皆自戕雖
非中庸道要亦有耿光英雄久淪没世俗但炎涼嗟嗟
翟廷尉慷慨令人傷
吾聞共工臺乃在崑崙北長蛇戴九頭利吻錯戈戟呿
呀恣啖食抵厥成溪澤嗚呼三刃沮可以警貪得
四七續炎運漸臺殪狂新建侯首褒德拳拳念生民富
春有遺老終竟不為臣遂令節義士視身若埃塵前車
屢折軸後駕無迴輪不有錮黨禁何由起黃巾為邦貴
知本明主宜書紳
建光悖祖德封爵逮閹豎忠良坐荼毒隕涕盈道路南
廵既不返狡窟寧久固功成十九侯事已非細故況聞
用骨鯁乃以浮陽疏中官既世襲山陽更嬌妬時事亦
可知君子獨未寤美哉吳長史衡門掩秋露
當途亂天紀赤帝懸空名寧知辟掾日禍機已潛萌晉
主念私勞荀馮巧相迎撫床竟不寤骨肉成鯢鯨好還
實天道狙詐徒人情
香餌獲死魚重賞致死士自古以為訓世俗寧知此陳
湯困刀筆壯夫皆切齒如何中興主終竟惑薏苡
隋帝易廣勇天命以不長唐宗昧治恪本支竟摧戕聖
人有達節變通亦何常禹湯不同跡萬古皆明王
永嘉昔潰亂南渡馳五馬長江畫天塹九廟扇灰灺豈
無運甓人亦有誓江者眢池不揚波靈物棲曠野哀哀
黍離淚空向新亭灑
蓽門醫蓬蒿窮巷絶馬跡中有抱膝人疏糲不充食榮
華過浮埃敝服無愠色獻玉鄙卞和扣角羞甯戚天潢
不垂雲中夜起歎息
吾愛閔仲叔幽居翳茆茨應辟思濟世利禄豈其私進
當致堯舜退則老蒿藜焉能犬馬豢以為天下嗤
美人皎如玉挾瑟升高堂泠泠向長風操作孤鳳凰曲
度未終竟玄雲蔽穹蒼走獸駭赴林飛鳥號且翔高山
與流水日暮空淒涼
夫差卧薪日勾踐嘗膽時人生各有志況乃身踐之寧
知姑蘇鹿已與西施期空令千載下痛恨於鴟夷
游仙(九首)
日月如過翼瞬息春已秋何不學神仙縹緲凌虛游雷
霆以為輿虹蜺以為輈清晨登閬風薄暮宿不周長嘯
曾城巔濯足翠水流俯視八極内擾擾飛蜉蝣
今日何不樂振策登高山深林仰無見藤蔓隂以繁鼪
鼯繞樹啼黃鵠空飛翻攬轡向西北思欲赴崑崙瓊樓
十二重豹虎夾陛閽青鳥去何之誰向王母言徘徊歲
華晚感激生愁怨
岐陽隠孤鳳寰海騰蛟蛇不食松柏實而采日及花翩
翩柱下史望望之流沙麻姑何為者乃降蔡經家神龍
集洿澤取笑於魚蝦
費生市井兒未嘗識神仙偶然壺中去謂是别有天幻
化且不解真誥安能傳那將食色身妄弄刑賞權果然
失符後衆鬼不見憐
天高河漢清露白秋宵永朝華炫紅芳蟪蛄弔馳景繁
思靡志師内疚積心梗涉江無方舟汲井悲短綆歲莫
霜雪寒泣涕沾項領
秦皇煽虐燄烈烈燔九州平原曠如赭鴻鵠安所投所
以避世士慨想乘桴浮樓船載侲子去作汗漫游何必
蓬萊山遠人即瀛洲虎視徒逐逐竟死於沙丘
娟娟姮娥女灼灼芙蓉姿一入月宫去千秋閉蛾眉涼
風清玉除碧雲生桂枝鳳歌不可聽長夜有餘悲
晨登女床山西北望崑崙樓臺似霄漢金碧氣魂魂素
女三千人灼若扶桑暾鸞笙引鳳舞雲旆隨霓旛老童
發清歌昌容戲紫鵷神荼獻丹桃洪崖開玉尊蜚廉漫
崔嵬建章空千門
大道久已晦誰能識仙真如何賣藥翁怪語驚市人日
月空明照朝菌非大椿已矣復何道去去生愁辛
感寓(六首)
暑退生夕涼褰衣步微月風來竹隂動草暗螢光發佇
立忽懷人江河渺難越
庭前金鳳花向晚爭媚嫵但見白露滋豈知繁霜苦芳
時良可惜此物何足數
白露下木葉淒涼江海秋江皋有鳴㕍噭噭安所求稻
梁日蕭索風雨徒離憂
一日復一夕一夕復一朝青燈向暗壁光燄坐自消鞲
鷹鍜六翮絶意於雲霄
嚴霜隕奥草蛇虺去所依可惜蕙蘭花與之共頽萎顧
此悲世運泫然涕交頤
淒淒素秋霜苒苒高原草運窮相值遇黝顔就枯槁浩
歎采薇歌慚愧商山老
招隠
浮景無根株逝川不可留昨日䔄草春今朝蓬梗秋鼎
食豈不美酖毒潛戈矛華軒豈不貴長路能摧輈子胥
棄吳江屈原赴湘流韓彭竟菹醢蕭樊亦累囚何如張
子房脱屣萬戶侯深韜黃石略去從赤松游
秦皇火六籍黃綺之商山漢帝握乾符羊裘竟不還古
來遯世士冥心丘壑間於時苟無用安事空摧顔石泉
清以芳白雲寒更閒春蔬雜甘辛秋果羅青殷濁酒晚
自酌柴扉晝恒關嘯歌陟崇岡濯足臨潺湲金馬我何
榮羊腸我何艱鴻鵠翔九霄邈然不可攀
豫章長千仞挺生崇崖隂布葉連青雲交柯蔽曾岑結
根豈不固斤斧將見尋有柏生石間屈曲叢灌林古根
齧飛溜電火焚中心大不中梁柱小不堪瑟琴風霜自
搖落偃蹇獨至今
流水千百折白雲三四峯上有噴壑泉下有凌霜松中
有一老人坐嘯巖間風素髮垂兩肩朱顔暎青瞳年紀
將百齡容貌如孩童長跪前致辭予非列仙翁笑謂汝
孺子語汝使心通我生不偶俗遺身在蒿蓬結廬白水
邊采藥青林中世語我不接世士我不逢簞瓢我不憂
軒蓋我不崇自耕足我食自息安我躬冥冥絶思慮默
默全和沖持此攝吾生仰荷元化功何必插羽翰遠逐
浮丘公再拜受斯言廓然如發蒙投簪謝知己一去無
回蹤
有客欵我廬身披紫雲袍鳴騶列前後從者皆俊髦坐
我蓬蓽下向我談伊皋手斡北斗魁足踏東海鼇高視
六合内泰山等毫毛揮袂起謝客且還飲我醪醉卧不
知曉衡門塞蓬蒿
雜詩(四十一首)
江籬生汀洲香氣何清婉欲采寄所思不憚道路遠疾
風吹塵沙山澤蛟蛇混誰復惜芳菲空悲歲年晚
小魚頭如針大魚須如松小大各生育孰私天地功坤
靈發淫怒溟海簸驚風大魚食小魚陂池為之空陂空
水亦竭小大相噞喁但見灌莽間顱骨成崆巄殘膏飫
螻蟻孰辨鯨與鯼
饞婦厭貧夫常懷相棄心慨慕東家子年少多黃金輕
身改西託布被爛錦衾寧憶秋風起霜露淒繁林葉落
枝亦盡愁聞蜻蛚吟
雲月雖不明精魄固長在飛蛾亦何知乘時妬光彩天
高多飄風烟霧中靉靆紛紛墮蒿棘終竟為何罪
人生如浮雲飄搖無根蔕昨暮青山阿今朝滄海澨風
波無定時淪躓難為計是中苟不爽曷問耿與翳申胥
存楚國仲連却秦帝此士雖則亡英名千萬世
渴人常夢飲飢人常夢餐中宵羇旅夢兩臂生羽翰騰
身入紫青吹面天風寒驚覺凛毛髮感我涕汎瀾
吾觀神龍變天地為晦冥龍成宰元化嘉澤浹四溟出
山不飄風入水無震霆枯萎仰沾溉沃若生葱青豈比
蜧與蜦裂石摧巘陘俾民舉疾首抏神蹙眉聽
鷹本是鷙鳥爪利翮頸疾胡為化為鳩鈍拙無與匹棲
遲荆棘間粒啄營口實暮啼墻角雨朝啼屋頭日昔為
衆鳥畏今為衆鳥咥運命苦不常孰為金石質
愚公志移山精衛思填海山高海茫茫心事金石在松
栢冒雪霜秀色終不改春陽熙幽林卓立有光彩
急雨漲潢潦溝池成五湖青蛙與秋黽得意鳴相呼自
謂樂無似至足不求餘蓬萊有玄鶴曾見東海枯清夜
唳長風哀音繞天衢使我起太息黑髯變霜鬚
空庭生夕隂高閣留返照歸鴉集紛紛棲雀鳴噭噭冥
思觀羣物肆目展遐眺草樹蔚參差雲霞相輝耀慷慨
商山心想像蘇門嘯大鵬摶扶搖斥鷃翳蓬藋悠悠共
淪汨潰潰堪一笑
惟豺知祭獸獺亦知祭魚豺獺有報本人道當何如華
堂飫玉食盗賊塞中塗那能不自媿而以耀庸愚吁嗟
千載下枯骨空專車
雷蔵蟄蟲伏雷動蟄蟲起蟲雷不相期冥契非人使英
雄應有時何異羶致蟻神劍無風胡銅花蝕泥滓
種荷渌池中荷生葉猶紫掠萍逐蛙蟈恐畏傷荷蕊荷
心有露珠的皪無泥滓荷根有藕絲纏綿誰得似
隂崖有喬樹乾鵲巢其顛朝食葉上露暮食葉下蟬巢
成長衆雛鳴飛一何嬛但願本根固風雨得安眠如何
就搖落而不抱悁悁
蒼蠅眼晝明蚊蟲眼夜明明眼利口觜書夜無時停拍
死紛籍籍飛來更營營一旦霜風起稜威肅天刑飛者
不復飛鳴者不復鳴雖有太陽光不能煦其生乃知天
勝人智力徒鬭爭
豺狼食人肉蚊蝱食人血食肉死須臾食血死不輟哀
哀露筋女肉盡惟皮骨誰謂蚊蝱微積鏽能銷鐵
蟁母羽蟲孽與人無怨尤胡為含毒害吐蚊吼如牛紛
紛散草澤&KR2034;&KR2034;森戈矛無辜受螫蠚皮破腥血流覆巢
或有令未應後鵂鶹
黃鷹食鳥雀山雞食蟲豸蜂食花上蜜蝦食苔間滓兔
食茅草根鳳食梧桐子所嗜由性成易之則皆死冥觀
付一笑誰與窮兹理
魯陽仰揮戈羲和為紆轡耿恭俯拜井湧液出荒地精
誠所感格高厚靡不至人生亦良難如何殄其類蓬蒿
滿六合慚愧真宰意
在昔信陵君謙勞實弘度好士天下稀賓客遠傾慕救
趙奪兵符掃清邯鄲霧歸來存大梁秦甲讋東顧魏王
木偶人朽心自成蠧讒言一以入危石不可據日落西
河隂歌鍾怨零露
天鸙巢蒿草形軀纖且微不知懷何事直上聞天扉啾
啾終日鳴天聽不可希鎩羽口吻裂落日空悲歸
雉死為從雌鶡死為鬭力蜜蜂死洩憤鳲鳩死求食象
犀好齒角狨豹美毛色紛紛死相藉殺身奉華飾自取
夫豈過外至良可惻&KR1236;獍合族烹梟鵙宜卵殈山林久
穢薈誰復繼禹益
天風觸萬竅小大皆有聲律吕與懸匏嘈嘈同一鳴人
情有所鍾聲氣為之使無知而強聒則亦懸匏耳
殊俗甘朐䏰比之芻牛腴殷勤奉賓客自謂敬有餘鴟
嚇雖異貫赤惑誰能祛霾隂蔽玄象清渭混汙渠誰能
繼夏后再分龍與魚
大星出西方晱晱如明月兒童驚指示草木見毫髮夜
久斗柄迴人靜涼風發徙倚步中庭空烟散成雪
楚人將適蜀揚帆信江水江闊多西風帆逸行不止日
暮入海濤極目無涯涘鯨漁吹高浪舵折檣竿圮頓足
空號呼烟波千萬里
沖霄難為羽泛海難為舟縛羊駕我輅猛志空悠悠農
時失耕耨何以望有秋决藩盗菽粟鷹隼不如鳩韶華
不我與去若川水流歲莫獨彷徨凜凜懷百憂
爰居避風翔豈冀粢牲祀臧孫強自用取笑於君子拾
蟲養鳳凰將以為觀美徒令翬翟畏長逝深林裏
神仙不世出蟪蛄笑蜉蝣嘉禾曠膏澤稊稗矜有秋驅
馬將焉往荆棘滿崇丘玄隂結嚴冬芳意坐自遒鴻鵠
從何來哀鳴聲啾啾願欲適縣圃路阻迷所投況我孱
懦成引領空憂愁
桓温一老兵豈識捫蝨士擁衆臨上流竟作䟦扈鬼苻
堅氐羌豎何能作天子耽耽視中原為有景略耳知人
聖難之求賢在虚已袁曹豈力敵生死一彈指惆悵後
來人慷慨前車軌
英英木槿花振振蜉蝣羽乘彼三秋露及此六月雨容
好能幾時生成亦良苦十年構阿房一日化為土染鬚
作童顔於身竟何補不如順天命保已良多祜
天地若大甕萬物生其腹人猶腹中蟲蠢蠢隨化育鑽
攻無時休臓腑為翻覆帝青調元氣豈不畏戎毒皤然
命滌蕩汗下兼湧衂蚩蚩自狂猘涫沸交殺戮何當瞑
眩定風止水歸瀆鑄鐵作鋤犁春耕待秋熟
二儀播元氣晝夜靡停機有生即有死化工亦何私彼
狂牽所欲冥行失康逵無航思利涉發此百禍機賊人
還自賊擾擾竟何為
郭南有窮夫黃髮對老妻見人抱兒女仰面看天啼郭
北有宕子鮮服明春閨累累倚門親疏茹乏鹽醯盛年
異欣戚薄暮空噬臍達生貴知命胡為苦悲悽咬咬水
中鳬谷谷墻下雞良無返哺望乳菢何棲棲冥目思此
理惆悵中自迷
盗跖飫粱肉原思餒窮閭夷齊采薇蕨儀秦駟高車祥
麟殪西狩尼父空嘆吁天道果福善彼蒼竟何如
老眼眯昏夜見螢以為燈燈螢何足辨所悲老且瞢瞢
老復何用甘心就無能逍遙麋鹿願所得良已弘
鬼神隂陽精變化無定迹如能禍福人豈向人求食而
況天地心怛怛甚正直祭祀本人情將以牲與稷居歆
豈在物馨香薦明德葛伯信不臧虞公亦何益前王有
舊章敬之在無射
海鯨乘扶搖激水騰九旻退潮觸泥沙顱骨空嶙峋猛
虎掉尾行飲血不滿唇跳哮逞雄攫係首八尺緡賦命
雖在天成之亦由人嗟嗟燈上蛾亦豈厭其身
夷齊值明時餓死西山陽四老生亂世采芝以徜徉李
業遇公孫欲蓋反受殃嚴陵辭故人萬古清名揚性也
實有命君子順其常漫漫雲間鳥冥冥隨風翔海宇豈
不寬六翮有短長浩歌向日月曲盡意茫茫
誠意伯文集卷二
