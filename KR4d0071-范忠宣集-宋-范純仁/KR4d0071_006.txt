范忠宣集卷六宋范純仁撰
表
安州通判到任表
臣某言伏奉勅命依前朝奉郎守侍御史通判安州軍
州事已於今月某日到任訖者進思盡忠乃臣子之常
節退人以禮蓋君父之至慈俯仰戴天凌兢跼地(中謝)
竊以昔在治隆之世多求諫爭之臣謂聰明不足以自
勞故耳目必資於衆助仁皇嘗行此道以致太平先臣
適會兹時屢陳讜論洪惟繼統之始深慮守成之難方
求正人俾在言路而臣學非遵古才不適時非由左右
之薦揚獨以家世而掄選處之憲府加以法冠敢顧已
以偷榮遂竭忠而論事朝廷方行於大典理必正名廟
堂欲遂於初謀惡其異巳言皆不用分固難安投劾告
歸閉門待罪本忘身而徇義庶盡節以報君鼎鑊加誅
乃其始望雷霆收怒敢意復生尚作貳車之行仍居綏
服之近人皆閔其遷謫臣實謂之恩榮此蓋伏遇皇帝
陛下睿知察微寬仁容物謂誠心可諒止於愚直以無
他雖怨敵在前不使毁傷而過甚保全至此感幸何涯
臣敢不益勵孤忠勉堅素節死而後巳希先哲之遠圖
知無不為醻聖君之大德臣無任
信陽軍謝上表
喧訟亟興駭人情而莫測誣辭終辨蓋天聽之難欺恩
從推究之明感極矜容之大(中謝)竊念臣性資愚淺學
術迂疎仕緣家世而聞進乏左右之助先帝慎臺閣之
選嘗被甄收陛下求諫爭之臣首叨柬拔自謂大恩之
難報誓竭忠勤詎知適道而寡權動貽悔吝暨屢蒙於
器使卒無取於寸長僅同鼷鼠之五窮徒過古人之三
黜向由罪戾之迹驟當帥領之名詔命初頒巳致有司
之駁議懇辭弗獲遽承中旨之促行果貽負乘之羞自
速簡書之謗内辜朝寄外辱將權省愆甘竄於遐荒屈
法至煩於全度此蓋伏遇皇帝陛下堯雲溥覆湯網廓
開記憐舊物之微闊略小臣之過止鐫閣籍尚畀軍麾
矧松檟之匪遥復土風之不惡田寬榖賤民樸訟稀蚩
蚩本樂於太平斷斷或成於静治庶收來效少塞愆尤
臣無任
謝換朝散大夫直集賢院表
臣某言閏九月二十五日進奏院遞到敕誥各一道特
授臣朝散大夫直集賢院仍加上護軍差遣賜如故者
承流居外荷謫命之寬優渙汗從中拜恩榮之併至省
躬無地蒙施若天(中謝)伏念臣學不知方戇唯拙守濫
霑祿仕自託公朝先帝采其家聲擢居言路陛下博於
器使驟玷清班每投劾以下遷輒掩瑕而收用向冒邊
防之寄猥分節制之嚴奉陛下之訓辭識先臣之遺教
謂宜綏靜而復紛紜既速煩言且無善状至干吏議甘
擯棄於明時獨賴君恩獲安全於散地豈期簡記靡俟
終更因宗祀之慶成易官名而還職朝家新制遽叨等
級之榮書館舊遊再竊光華之選仍加勲號盡出洪私
式示優遷非徒起廢此蓋伏遇皇帝陛下體天洪覆秉
道建中恢全德以博臨憲先猷而致治謂臣閥閱之後
雖屢試以無成憫臣齒髮將衰俾自新而圖效致兹寵
奬下及孤孱臣敢不仰體深仁俯追往咎居官弗懈庶
無門戶之羞論報何階猶有簿書之責臣無任
同天節進功德疏表
伏以純乾盛旦甲觀聖期爰脩梵席之儀願效華封之
祝臣職縻符守望遠槐宸稱觴執玉之庭莫陪盛禮脩
供布金之地但集勝因泰元增授策之休上帝永與齡
之福臣無任謹具功德疏隨表上進以聞
又
伏以朱明戒候真聖挺生前彌月之盛期效祈年之善
祝臣州符是守宸扆方遥仰望堯雲莫預大庭之列遠
陪嵩嶽徒稱萬歲之聲
慰皇帝表
臣某言伏奉中書門下牒降到十月二十日太皇太后
遺誥臣即時與本軍官吏舉臨掛服訖禍鍾長信哀激
中宸下逮蒼黔同深悲愴伏以太皇太后功超十亂德
厚三朝輔仁宗與子之明啟先帝繼天之業徽猷冠古
隂賜在民方期萬夀之遐奄棄二宫之養恭惟皇帝陛
下誠深舜慕孝篤天心痛問寢之長違悵陞僊之莫返
然而逝川難遏大化必遷伏望俯抑聖情勉從禮節寬
慈闈之至念副宗祏之永依臣以官守所拘不獲奔詣
闕庭
進南郊絹表
伏以大祀蕆儀方盛禋天之報羣方效職宜脩任土之
誠前件絹歲賦所輸邦經攸羡媿乏篚纖之美幸供庭
實之繁干冒宸嚴臣無任
河中府謝上表
伏奉誥命差權知河中軍府事巳於今月十二日到任
訖養痾竊祿早蒙從欲之仁起廢叨榮再玷惟良之選
大恩曲被感涕交零(中謝)伏念臣生偶昌期幼承先訓
才疏學淺志廣識微荷先帝之誤知擢居言路遇大明
之繼照首玷清班嘗簮筆於螭頭復建牙於玉塞曾乏
涓埃之報旋貽負乘之羞竒薄易艱疎拙多罪每蒙容
覆未即竄誅頃以積釁招殃私息多故由賦情之滯塞
至得疾於悲傷疲駑雖切於戀軒荒忽詎任於陳力冒
至慈而瀝懇獲閒局以偷安甫閱再朞忽更優寄矧河
中古郡陜右奧區表裏山河地交馳於使傳足給兵食
民薦困於賦輸宜得名臣倚為良翰豈容孱&KR1170;可副柬
求此蓋伏遇皇帝陛下廣度包荒至明燭遠如堯仁而
天覆邁湯聖之日躋憐舊物而弗遺無一夫之不獲有
如羇賤尚在采收敢不策勵昏愚罄竭忠義頒宣聖澤
撫養疲甿誓於捐糜以為報稱
慶州謝上表
伏奉誥命特授臣直龍圖閣權發遣慶州軍州事兼發
遣環慶路經略安撫使兼馬步軍都總管公事巳於今
月初三日到任訖内閣圖書復登於顯地藩方印紱還
守於故封恩榮曲被於訓辭瞬息但驚於歲月彷徨自
失跼蹐難安(中謝)伏念臣樸&KR0554;散才迂疎淺識因緣世
閥遭遇聖時鼯鼠多窮徒施於五技鷦鷯自足常守於
一枝入踐諫垣出持使節雖數更於眷任常抵冒於譴
訶求散地以置身荷公朝之從欲自安遲暮絶望進升
假守河壖方愧麾符之寵統兵塞上俄兼連帥之權此
蓋伏遇皇帝陛下天授睿文日躋峻德善貸不遺於舊
物噓枯特借於殊恩衰拙無堪齒髮僅同於蒲柳忠勤
自效涓埃覬展於桑榆
又(上詞同前)
太皇太后殿下保佑皇家統持大業政自脩於帷幄德
已被於海隅噓枯無間於寒荄求舊不忘於遺履故兹
衰晩亦預柬求臣敢不宣布上仁懷柔遠俗奮揚弱翮
乘時猶待於一鳴策勵駑蹤竭力尚期於再駕
辭免天章閣待制表
今月九日都進奏院遞到誥命授臣朝議大夫充天章
閣待制差遣勲賜如故者斗筲之器常懼滿盈天地大
恩豈宜忝冒(中謝)伏念臣秉心拙懦涉世迂疏託先臣
之緒餘叨聖朝之祿仕偶超末路獲玷清途當英皇御
極之初擢居言職會先帝承祧之日復在諫垣一無建
明冄取罪戾起廢旋霑於雨露包荒實賴於乾坤預八
使以觀風假一麾而出守俄升内閣俾治西州雖夙夜
以在公終負乘而致寇尚蒙善貸得逭嚴誅去國累年
屢轉萍蓬之迹愛君一志常傾葵藿之心遼水猶冀於
鶴歸荆山遽悲於龍去皇明嗣統聖治惟新適當兵賦
之餘尤重邊防之寄特還故職再領舊封任總連城時
方累月遽膺寵數遂越衆人况素乏於事功恐難堪於
侍從雖大君之命義不當辭然匹夫之誠志有難奪伏
惟皇帝陛下聖文天縱睿智日躋邁虞舜之聰明繼商
宗之恭默正人彙進率土阜安豈兹孱微敢當柬拔非
矯情而固避懼過分之難勝仰祈宸嚴追寢成命力小
任重實畏於官箴天高聽卑願從於人欲
又
太皇太后殿下坤儀厚載天德高明化巳冒於海隅政
允脩於帷幄正人居位多士向風豈兹孱微敢當柬拔
非矯情而固避懼過分之難勝仰祈宸嚴追寢成命(下同)
賀立皇太子表
離明有繼震器攸歸正朔所加歡愉遐暨(中賀)臣聞遂
古以降謳歌或尚於歸賢逮夏而來歴數丕承而與子
恭惟皇帝陛下憲天立極體道宅師以謂下武繼文有
以終光華之運唐堯授舜使之繼巍蕩之勲爰因冢嗣
之良肇峻青宫之毖問安視膳日滋孝友之聲監國撫
軍允係天人之望璇源疏衍舄奕靈長臣限守方州久
叨睿睠阻趨丹陛徒溢深衷
謝給事中表
去國彌年方再臨於西壘還朝不日遂升隸於東臺仍
參帝幕之游以待聖謨之及衆知其寵臣則甚慚(中謝)
伏念臣生匪異材長唯拙守在官論事既無經遠之謀
為政治民又乏可書之績徒以朝廷之樂善或緣家世
以用人巳廢復興雖窮若達逮四方之承化與萬物以
歸心忽於鼓舞之中薦被甄收之渥黃扉嚴近遽使叨
居黼座燕閒獲從勸講器能甚薄職守過優豈聖世之
乏人迺宸衷之念舊懇辭弗獲虛受為慚此蓋伏遇太
皇太后殿下淵懿内充聰明旁燭酌民言而布政公天
下以為心致使衰遲亦蒙柬拔敢不深思官守屏去身
謀務通中外之情勉究聖賢之藴腐儒巳老雖非適用
之材善政日新姑盡可陳之力
又
瑣闥要官經帷異選自唯衰晚猥玷詳延既辭命以靡
從遂冒恩而居次(中謝)伏念臣受材迂拙臨事闊疎秪
由門戶之相傳得與衣冠而並進謬更煩使寖步清塗
志敢望於有成言以狂而無補謗雖不免寵亦繼來知
無後效之可圖每愧先朝之再造及陛下重明委照麗
澤旁流方悉力以乘邊敢萌心於處内既升要近復賜
召還新政方行已喜朝聞之道舊游如夢更分夕拜之
榮俾入講於金華將親承於玉色其為幸會遠絶尋常
此蓋伏遇皇帝陛下聖道生知孝思善繼緒正朝廷之
大體述成祖考之遺謀布政之初以人為急如臣不肖
被睠尤深父子遭逢雖在一門之内君臣際會凡叨四
聖之知施及衰年併蒙殊奬内惟白首殆種種以無堪
顧有赤心尚惓惓而自奮臣無任
謝對衣金帶表
睿恩申命顯服頒榮冒寵無堪撫躬增愧(中謝)伏念臣
性資淺陋學術迂疎備官無補於涓埃竊祿分甘於冗
散遽陪法從復假徽章此蓋伏遇太皇太后殿下發政
惟新用人求舊特隆異數加惠邇臣拜賜知榮益勵竭
忠之節捐軀圖報冀無虛受之羞
又
便蕃寵命過推三錫之恩煥爛徽章加賜九鐶之帶德
非稱物慚已厚顔(中謝)伏念臣鼯鼠之技易窮駑馬之
才屢試起之散地遽分守將之權收寘近班復玷從官
之列重頒異數併示眷私此蓋伏遇皇帝陛下曲借寵
光增輝樗櫟拜而受服敢忘彼其之譏束以立朝益勵
匪躬之節
謝賜萬年縣君冠帔表
誠意冒聞睿慈下逮靡從改授曲示匪頒顧同産之遭
逢見異恩之特達(中謝)伏念臣早緣忠教寖服榮階尸
祿巳多在公奚補雖弟兄之並仕顧姊妹之寡存偶因
可請之恩願易從中之賜敢圖聖念深軫私門遂使遺
嫠坐蒙華寵被之首服可慚圭竇之卑煥若霓衣如自
璇霄之降榮逾所望感極何言此蓋伏遇太皇太后殿
下體道安民示慈愛物靡間幽微之賤兼存衣被之功
更以先臣賁其遺體寵均在笥置私室以光華徒有同
胞望公朝而感泣
又
恩在令中方瀝肺肝之請寵由意外遂霑手足之私雖
加美於一身實增光於兩族叨榮為幸報賜何階(中謝)
竊以御人臣之衆而知念其私家憫公卿之勞而不忘
其後世求之在昔已曰希逢而况事非出於故常澤徧
加於内外實為殊遇蓋異泛恩唯是女兄蕞然嫠婦佩
帉即事早悲託體之同恤緯在庭未遂飾身之請微誠
仰達聰聽下臨特頒冠服之華不易衣裳之賜恩由上
出榮可家藏此蓋伏遇皇帝陛下善與人同聖由天縱
親奉神宗之遺澤緬思仁祖之任賢念及寡居曲為華
飾庶家聲之不泯知德賞之有由唯是孤臣將何報國
拜天子之命幾顛倒於裳衣比大夫之妻更增華於車
服臣無任
賀獲果莊表
臣某言伏覩熙河經略司奏今月十九日洮東安撫种
誼領兵至洮州擊敗果莊軍活捉到果莊者天威昭赫
師律訓齊罙入妖巢生致渠首(中賀)竊以裔夷小醜獷
獸為心蒙被國恩不加報復侵犯邊圉數有震驚遂敢
交通種羌結為黨與解仇合意伺隙成謀賊傷屬國之
人竊據乘障之地先朝所不忍貰聖算嘗此留心至于
罪稔禍盈天棄神怒偏師纔出元惡就擒昔高宗鬼方
至于三年漢元郅支遠在萬里而皆斬馘血刃之功率
非係頸獻囚之事矧其稽積歲月勞勩師徒豈如廟略
無遺虎臣思奮曾未旬浹已報翦夷吉語亟聞戎捷交
上雪邊人夙昔之憤奪諸羌前却之心追視古先莫可
倫比伏惟皇帝陛下神武天縱睿謀日新任衆材而責
成因常德以立事運陶鈞而獨化其易轉圜覃上仁以
大同既思率服仰繄睿算逮此成功臣等叨預弼諧無
禆洪造奉承嘉慶徒切歡愉臣某等無任
又
天網無私本非好殺神理助順叛者自亡曾是偏師之
出疆遂聞元惡之授首諸戎震疊西鄙肅清(中賀)伏惟
太皇太后殿下天覆四方坤載萬物好生之德發於自
然柔遠之功覃於無外昆蟲草木咸知此心天地鬼神
隂相其業顧西蕃之遺種辜累聖之鴻私頃在熙寧之
間誘陷思立之衆置而不問猶覬知恩爵秩兼隆賜予
不絶而迺潛結西夏攻圍南川焚蕩傷夷動以萬計發
掘驅虜不可數知築據臨洮傲睨天討當宁太息念疆
場之無辜諸將激昂知背誕之不赦兵刃既接凶黨奔
亡臨衝未施壁壘自破老羌奪氣白首就擒即聽檻車
之行以正藁街之戮乃者托䟦小醜憑恃解仇之謀猖
狂大言隂蓄窺邊之計脣亡則齒知難久臂解則肩不
自持料其破膽之餘覬塞無日信矣得天之助本於愛
物之誠臣等鎮撫無功黽勉備位仰依干羽之化庶覩
兵革之蔵欣戴之心倍萬倫等臣等無任
謝賜御書表(元祐丁卯九月十六日賜)
右臣等伏蒙聖慈各賜御書一軸者帝謨濬哲有以知
天縱之能宸翰昭回乃獲覩雲章之盛墨妙周於物覩
聖心著於日新臣等叨備弼諧猥承睿睠雨露之澤方
邱山而莫逾子孫之藏與鼎彝而增重臣無任
又
金華畢講宴需既示於深慈雲漢垂章宸藻嗣隆於厚
睠窺聖造之超詣知天縱之絶倫繇慈訓之夙成審睿
謨之日就臣等自惟近器得備邇隣荷寵賜之不貲循
懦心而載抃
進節尚書論語表
臣伏覩今月十五日以經筵講畢論語賜執政及講讀
官御筵是日内出皇帝御書唐賢律詩分賜臣等次日
於延和殿簾前占謝蒙太皇太后宣諭皇帝好學在宫
中别無所為唯是留心典籍天下幸甚天下幸甚臣伏
思皇帝陛下睿哲之性出於天縱而復内禀慈訓日新
典學誠以堯舜三代為法則四海不勞而治今來論語
終帙進講尚書二書皆聖人之格言為君之要道願陛
下念兹在兹以廣聖德臣職在輔導無能禆補輒於尚
書論語及孝經中節取要語共一百段進呈聖人之言
本無可去取臣今唯取明白切於治道者庶便於省覽
或游意筆硯之間以備揮染亦日就月將之一助也干
冒宸嚴臣無任
潁昌府謝上表
臣某言伏奉詔命除授觀文殿大學士右正議大夫知
潁昌軍府事充京西北路安撫使已於今月九日到任
訖者衮紱再紆尤積妨賢之咎錦衣未改更叨入里之
榮復秘殿之隆名進治宫之崇秩恩私曲被感涕無從
(中謝)伏念臣以一介之微生遭千年之盛際立身寡與
但遇聖明謀國何功遂諧丞弼乏勤勞之濟務徒内外
以尸官一昨召自鄉邦再司政筆氣與神而俱耗老隨
病以交侵瞻視不全識慮尤短譬木心之巳朽安所取
材顧鼎足之弗彊惟憂覆餗比以人言而自訟終煩聖
度之含容待其疲極而不支然後逡廵而得請仍加異
數付以舊藩兼出入之恩輝盡始終之體貌益為僥倖
有靦心顔此蓋伏遇皇帝陛下體道曲成上仁兼覆念
嘗充位幸樸&KR0554;以無它雖或誤朝由衰遲之已甚不止
奉身而善退仍容假寵以榮歸然臣被遇三朝徧更二
府壯年遇事冀有補於萬分晩歲得君竟無稱於一善
尚累撫民之寄徒懷去國之慚誓以餘齡更醻洪造臣
無任
謝賜詔書表
伏蒙聖慈特降詔書以臣上第三劄子乞宫觀不允所
請者需章既上宜干僭黷之誅温詔發中曲諭眷存之
旨仰荷矜憐之及此不知涕泗之何從(中謝)伏念臣以
空乏之資遭休明之運進預宰司之密勿退諧鄉閫之
便安寵祿滿盈慮常憂於瞰室視瞻耗眊行幾至於索
途内自省循義當屏伏俾安厥位有腆于顔此蓋伏遇
皇帝陛下體虞舜之聰明邁周家之忠厚隆使臣之異
數廣成物之深仁肆令罪戾之餘猶竊循良之寄臣敢
不虔遵聖訓祗服官箴恩愧未醻勉就承流之效疾如
終廢即祈解組之歸臣無任
隨州乞致仕表
耄及巳昏固難尸事目盲當廢寧復成人雖居譴謫之
中敢露肺肝之請覬天威之曲霽幸物性之獲全(中謝)
伏念臣材乏寸長器非遠用徒承先閥被遇累朝曩緣
聖眷之隆遂竊宰司之重立朝無補蓋鮮嘉謀出位有
言自干明憲沐上恩之寬貸守邊郡之優閒而臣老病
交侵雙瞳並瞽初猶粗分於白黑今則全廢於視瞻簿
書盈前唯吏言之是徇賓客在坐須相者而後知詎堪
率屬以長人何以承流而化俗輒冒冕旒之聽妄求田
里之歸然臣名在刑書身罹罪罟省愆報國當誓捐軀
告老乞骸豈為知退若非喪明於巳衰之境尚當戮力
於垂盡之年審難自盡於涓埃故敢上訴於君父伏望
皇帝陛下回日月之照廣天地之仁矜其昔玷於鈞衡
憫其已儕於矇瞍許還故土俾養殘齡擿殖冥行已迷
於歸路回智反察終悟於昨非洪化無私餘生是託
永州謝表
臣某言准告責授武安軍節度副使永州安置巳於今
月十一日到永州訖孱愚誤國痛往咎之莫追聖哲當
天詎明刑之可逭曲從寬典止竄遐陬泣血銜恩隕心
知罪(中謝)伏念臣器能淺陋學術迂疎藉閥閱之餘資
竊朝廷之顯仕度才量力每深負乘之憂冒寵叨榮果
積山嶽之釁擢髮宜尸於兩觀分符尚玷於一麾未正
嚴科難逃公議諒惜陛廉之體特寬斧鉞之誅貸其桑
榆以禦魑魅身縈篤疾巳傷兩目之盲舟覆長江僅救
全家之溺既緣自取為幸猶多此蓋伏遇皇帝陛下日
月照臨乾坤覆載法比漢章之約仁同湯網之開矜臣
簮履之餘曲加涵育憐臣帷幄之舊尚俾生全致是尫
殘苟延視息臣敢不刻肌遷善沒齒思愆永同湖海之
民均被唐虞之化餘齡向盡唯冀於首邱洪造未醻敢
忘於結草臣無任
謝復觀文殿大學士充中太一宫使表
竄逐餘生分永捐於荒服光輝旁燭遽復齒於清班望
溢中情恩逾再造(中謝)伏念臣學非經世智不逮人荷
累聖之深知躐羣髦而驟進召從藩國入奉宸居一秉
樞衡再參揆路人微責厚恩重命輕徒知竭盡於愚誠
冀或少禆於聖治恩忘分守冒進煩言亟蹈危機屈從
輕典屏居湖外屢易歲華疾病交侵尫羸就盡陛下昭
陞寳祚特霈鴻私嘉與物以咸新視前垢而皆滌悉收
故物猥及微臣顧罪戾之同時有死生之異趨如臣疲
病猶是生還荷大施之無涯畢此生而寧報何期眷意
益服便藩寵還秘殿之名兼以殊庭之職招驚魂於百
粤薰嘉氣於長安心游魏闕之前夢入甘泉之仗然臣
雙眸俱廢寧瞻舜日之光一體偏枯永絶堯階之奉自
憐衰薄徒際盛明濫被休光唯知感涕殊常之遇既不
敢以飾辭迫切之情亦少祈於俯徇伏惟皇帝陛下天
地大德日月兼明欲從不違所私官使必量其度恢其
餘照鑒此衷誠許令養病於邱樊尚期擊壤於聖世
謝賜詔書銀合茶藥表
使華臨降有問勞之寵書天語甚温錫扶衰之珍劑䰟
魄稍收於去幹體貌已同於近司恩眷逾涯感傷繼泣
(中謝)伏念箕裘世業帷幄舊臣竊過實之虛名冒公朝
之重任每欲輸誠而許國不圖違衆以誤時愛君不敢
殺身省咎但知闔戶偶逢興運復振孤蹤特還秘殿之
名俾使殊庭之職寵榮巳極報稱謂何此蓋伏遇皇帝
陛下全度包荒常善救物默運聖神之造遠追堯舜之
隆知臣盛壯之時察臣朴直之節猶於衰朽欲備諮詢
而臣步趨甚難豈足班於廣内視瞻巳廢甘絶望於清
光敢丐殘骸歸休故里桑榆既暮難效力於明時鐘漏
有期徒懷忠於晚節臣無任
范忠宣集卷六
