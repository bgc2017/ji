范忠宣集卷十二宋范純仁撰
祭文
祭郭宣徽文(元祐三年十二月)
惟公奮由武衛宣力王家仁皇之朝扞城心膂被遇英
祖升贊樞機先帝經武緯文懷柔震疊中權之任屬之
於公西守南征海外有截敦詩說禮想聞郤縠之風振
旅全師屢上充國之略退卧西洛於今十年李廣數竒
功業未究英公賞鍳幕府多賢矧今邊備尚嚴蠻落猶
警思得名將以為長城公今云亡豈不懷疚求其繼者
實唯才難嗚呼昔我先公拔公戎行待以國士及予之
世重以婚姻知公之深誰過予者奠哭罔及寓此哀詞
尚饗
祭曹沂王文
惟王以懿戚之重元舅之尊位高而貌愈恭爵隆而志
彌降謙溫和粹體之自然動作興居不蹈非禮出殿藩
服有民社之勞入奉燕朝無夙夜之懈善守富貴克享
康寧歴事四朝終始一節天不憗遺人之云亡二聖惻
嗟萬乘臨奠賻䘏交道恩禮有加某嘗同班聯實均休
戚悵靈輀之首路痛永訣以終天聊陳一觴以薦丹懇
祭蔡仲遠侍郎文
惟公稟性粹和受材明敏利不苟得義無苟進膴仕熙
朝出入忠藎帝眷滋厚尹正天府雖云浩穰衆務咸舉
既代王言絲綸有序帥於邊方談笑尊俎夷畏其威莫
予敢侮年踰耳順作貳卿列如何不淑遽失宗哲嗚呼
哀哉奠莫持觴葬弗臨穴寄哀以辭傷哉永訣
祭滕達道龍圖文(元祐五年十二月)
嗚呼達道英邁豪俊得於天資文章翰墨雄健而竒甲
科上第名動京師平步清塗上所眷知視草禁林秉憲
中司方圓不合出守一麾昔我先公樂育多賢才傑盈
門君實居先我之得友喬木是遷中間契闊幾三十年
比予易守君在晉陽交承道舊愈久彌光留不忍去把
酒盈觴别未經時遽承公喪笑言在耳懷想痛傷嗚呼
哀哉達道所藴志在康濟道未大施而遽殄瘁朝野共
嗟親友垂涕唯有令名光顯後世我守塞垣君殁京師
棺歛弗親心往神馳聊伸一奠以寓予悲嗚呼哀哉
祭楚正叔待制文(元祐五年十二月)
惟公立行脩潔起家儒素伯仲登科鄉里嗟譽昔我先
公西帥延安公時從軍首薦才賢奮職計僚領麾淮壖
外按邦刑庶獄不冤將輸數路才業彌宣擢升内閣歴
守邊藩鎮静有方兵戢民安知足早退琳宫就閒太師
潞公宴集耆英公游其間福壽康寧予漕京西寔聫公
職僚契相歡親仁飽德予守慶陽復承公政倉儲豐盈
亭障安靜予官西臺公方懸車閒暇既多詩酒相娱司
馬温公及諸名卿真率為具不待邀迎伊闕溪山洛下
名園朝遊夕賞聯轡翩翩一時盛事人今尚傳季夏經
途再登公堂公嬰羸疾幅巾據床握手道舊笑言琅琅
别未逾時遽聞公喪身不獲往心徒悲傷遣奠千里終
天弗忘尚饗
祭司馬公休文(元祐五年)
惟君志意脩立學行純固卓為碩儒與時際遇早登金
華繼述賢父兼職諫垣秉筆史氏思忠憂國心勞形瘁
先正之澤未及蒙享佐王之術未克大施曾不中壽而
遽長逝两宫震動多士嗟咨伊予與君既親且知為國
惜賢彌劇傷悲嗚呼哀哉君嗣尚幼君室少嫠上恩殊
特存沒有歸唯有令名萬世永垂遠致薄奠心誠俱馳
尚饗
祭范蜀公文
嘉祐之初仁宗弗寧國嗣未建四方震驚羣公戚憂寒
心噤舌孰不畏禍相顧莫發公為諫官引義自當國之
憂危我以死嘗上章天子請選宗室擇賢而儲時不可
失疏入不報在旁股栗騰書大臣開譬禍福我擇死所
遑他是䘏非常之為中外遑遑一進一退瞻相低昂公
心如山公語金石章十有七一意始卒言不時孚卒以
去職烈烈英考繼天而王嗚呼我公寔發其祥熙寧之
初有政有事有利有害譁然大議孰不知之孰克言之
匪言之艱而身孔危公曰我責上書列陳如彼蓍龜協
謀鬼神公言益切沮者益至公曰我愧身用言廢遂請
致仕沮者意行乘為謗詆匪謗伊榮捨禄卧家纔六十
餘孰不事君包羞以居唯二大節人一有之足以不朽
而公優為詞賦文章為學者師清淨恬和無有吝疵二
聖急賢耉老咸仕起公於家公謝不至穆穆衆德獨公
弗臨唯俾搢紳化我遐心國樂無章郊廟弗燕公之審
音匪學自天推析毫絲至於窮年將沒之歲以樂来上
國有和聲實治之象道德壽老孰與公鄰不卒用公憾
有斯人某惷拙晩奉公游出處義同辱公我收於許於
洛燕歡徘徊一别不再聞訃而哀一時老成零落山丘
豈唯交知邦國之憂寫哀斯文涕泗横流尚饗
祭傅侍郎文(中書侍郎傅欽之元祐七年正月)
惟公敦大宏遠渾然德備天之生公乃國重器克難於
初厥後益艱正色直節人之所難治平廟議公在諫職
挺挺守經甘心竄謫間關遠宦曾未還朝一廢十年樂
道衡茅二聖當天公以彙升乃丞中憲百辟是䋲以道
去就尚求補外肆秉大政位實超拜在帝左右亦越再
朞天下拭目望公有為楊公素望韋相清德未及大施
遽聞疾革嗚呼哀哉某辱公之知出處頗同屯邅流落
我則知公元祐進用公不我先位高德薄愧在公前笑
言從容暌離未幾秩秩德音今則已矣臨奠莫及寓誠
一觴公有典刑公則不亡尚饗
祭張宣徽文(元祐七年四月)
嗚呼人生百年亦竟何有沒世昭昭是為不朽唯公之
學包括古今發為文章光耀百尋忠誠所藴見之大對
仲舒據經賈生流涕豈徒言之亦既有行載翶載翔進
參宰庭入則造膝嘉猷是進乃所自許致君堯舜既退
雖勇惓惓不忘感激切直屢形奏章二聖臨御圖任唯
舊謂宜来思胡奪之壽天不慗遺哲人其逝梁木之摧
孰將安倚某昔者荷知最深違遠積年莫承教音今則
已矣其恨何極辭以寓哀神庶昭格
祭趙端明文(禼)
惟公以積學力行登進華要以宏才遠略揚歴方面獷
俗懷向王猷允塞方將贊舞干之美化隆戢兵之高致
廣帝王好生之德永廟社無疆之休天胡不相亟奪其
年志崇山丘遺恨何極某昔恭交承實敦契好聞訃之
初王事靡盬逮遷官守遽閱時序弔賻之情闕然莫伸
緘辭寓誠神式鑒兹尚饗
祭衡嶽文
維紹聖四年歲次丁丑四月甲申朔十一日甲午責授
武安軍節度副使永州安置范某謹稽首上啓南嶽司
天昭聖帝伏念臣幼承父訓長服朝紳從宦四十五年
歴官三十一任每願竭忠而報國常思懲惡以安人然
而賦性不明涉道未至智難周物事靡盡情長郡邑則
慮刑罰過中居臺諫則恐議論失當備使寄則有按察
不明而吏民受弊專帥權則有戰守寡謀而番漢罹殃
及遭遇於兩宫遂叨塵於三事再為真相各僅彌年然
而識昧幾微性資孱懦智及而仁不能守言出而躬不
逮行致君之效蔑聞及物之功蓋寡知難而退冒寵尚
優負朝廷拔擢之私失士民期望之意德薄禄厚恩重
報輕積罪釁之浸深宜菑殃之併至今蒙削除禄秩投
竄遐方適當垂死之年無復全生之望雙瞳矇瞽百口
流離同氣阻急難之情病妻乖將養之便屯難已極憂
懼未涯非人事之可圖庶隂靈之或佑今者奔之貶所
甫邇靈宫是敢直罄危誠仰干神造伏惟某神鎮奠南
服司主離方分持造化之權平施善惡之報伏望察其
素志原其本心無造作邪險之愆皆暗懦依違之咎特
加矜宥少逭譴誅微軀早遂於生還病室速諧於痊愈
兄弟獲會合之樂子孫享平泰之祥螻蟻之誠威靈是
託
告家廟文
維紹聖四年歲次丁丑七月一日壬子嗣孫具位某謹
以清酌庶羞之奠敢昭告於四代尊靈伏念某前者受
國大恩輔政無状流殃存殁獲譴幽明今則從坐邦刑
羞貽宗廟反身自咎泣血難追向以秩預三公享臻四
代而復祭從先志月設常羞今則遠竄遐陬盡除真俸
官無封爵迹比縲囚自今顯考顯妣不獲時祀謹自中
元及將来冬至元正寒食四節唯享三代尚擬無田之
薦聊伸追遠之誠所有祭器食品勉從簡儉難守故儀
月朔常羞亦不遑設止祭酒果香茶又念某年逾掛冠
身罹篤疾莫獲朝衣而親事當傳嗣子以奉祠某止具
野服使人扶持陪位伏望神靈降祐祖禰垂慈鑒此哀
誠恕其往咎永保子孫之禄弗虧薦享之儀慙懼之誠
啟處無地
祭王職方文
惟君奮身經術潛心政事美績休聲聞於已試屈貳邊
藩民懷吏畏綱領衆務條目舉治歲方饑饉莩不遑瘞
救菑恤窮君實勞瘁憂職成疾逾日而逝仁者不壽天
理曷恃郡失賢僚孰不揮涕旅櫬東還川陸迢遞酹觴
告别痛徹肝肺魂兮有知鑒此誠意
墓誌銘
秘書丞許君墓誌銘
君諱渤字仲容其先許昌人也曾祖諱德恭終於華州
蒲城主簿遂為蒲城人祖諱知嵒父諱仁愿皆不仕君
少沈悟慨然思自奮勵以起其家讀書業文不舍晝夜
天禧三年舉進士擢高第為原州軍事推官再調邠州
觀察推官移監鳳翔府太平宫歴興州軍事推官隴州
防禦判官權知天興縣又為潤州觀察推官凡五為從
事積十四考徒以無薦者不得遷而君益以剛介自守
亦不以人不已知為愠孔子所謂君子者乎其罷天興
也嘗退居終南山下葬其三世既而以林泉為樂者凡
五六年貧甚親友不堪其憂以義勸之遂強起官丹陽
時先文正自饒移潤適君在幕中遂知其賢因暇日問
之曰以君文行之高何知者之少耶君對曰相知之道
固未易也未嘗苟欲人知故人亦不知蓋聞君子病乎
無能不知非所病也文正公愛重嗟歎之遂薦於朝改
著作佐郎以不善史事求監鄧州商税又移監西京税
遷秘書丞監嵩山崇福宫宫舊無監官文正公方在政
府以君高介之節不可勞以俗務故特奏置監官以處
君而與宦者不合罷去監郾城縣税年六十八告老於
朝得以本官致仕文正公解賜帶以贈之今僕射富公
亦遺錢十萬遂買山居於箕潁之間慶歷丁未歲七月
一日以疾卒享年七十君疾中為文二篇以示子孫其
大旨皆窮理盡性之言嗚呼死生且不能累君之心況
名利邪娶武氏屯田員外郎驤之女治家有賢淑稱二
男長曰惟忠以君致仕恩累官為德順軍判官後君若
干年而亡次曰惟孝奉君之喪以某年某月日葬於潁
陽縣醴泉鄉蓋祖里夫人武氏祔女一人適屯田員外
郎薛仲恪孫男三人宗述宗逸宗遠孫女二人竝幼君
性高潔而尚仁恕平居不妄言笑尤精於鑒裁其為文
章必本仁義而以教化為主有文集十卷注文中子三
卷藏於家嘗以所業投富公公以為黜邪輔正崇立經
術得孟韓之所存噫以富公之稱固可信其文矣以文
正公之知固可信其行矣葬既有期惟孝持君之行狀
泣來請銘予以先公所知義不可辭而為銘曰
學臻乎原仕恬其進世不我知樂以自信金玉其堅芝
蘭其芳潛英隐華久而迺彰位不克顯道則有餘嗚呼
許君其君子儒
觀察支使劉君墓誌銘
君諱貽慶字天錫其先長安人曾王父諱著唐末避亂
徙家金陵至王父諱元載仕偽唐為刑部郎中開寶末
江南平遂復歸京兆故今為京兆萬年人父諱溥雍熙
二年登進士第任益州觀察推官李順之亂死於難太
宗嘉之錄其後賜君神童出身仍賜今名祥符中陜西
轉運使句克儉表君為耀州參軍以養親不就職後起
為同官縣主簿丁王父憂遂退居不樂仕進幾六年以
季父之命彊起赴調為筠州司戶亳州司法二掾歴海
虢二州錄事參軍遷武信軍節度推官移鳳翔府改靜
難軍觀察支使秩滿至京師感疾而歸以皇祐五年八
月五日終於家享年六十有二君性厚重篤實居官以
廉平得人心在武信聲績尤著罷官郡人多以金帛贐
行君一無所受至有假以饋藥而遺金者君亦却之故
當世賢公卿如天章沈公邈者十數人皆薦君於朝將
用是遷官而君抱疾歸矣嗚呼命矣夫娶東平吕氏大
理寺丞臯之女有賢行後君六年而終子五人景早亡
方光常棠皆應進士舉為鄉里善人女四人其二早亡
一適文州錄事參軍温宗顔一適清源王泰其子光將
以熙寧二年二月六日葬君於萬年縣洪固鄉太王里
夫人呂氏祔而以予先文正公守邠州君在幕中故求
予銘銘曰
行信于鄉能施于官出處無憾惟德之完位不克顯命
也何言源深流長其在子孫
比部杜君夫人崔氏墓誌銘
尚書比部員外郎杜君名某之夫人崔氏以某年某月
某日卒于其子光州定城縣令儀之官舍熙寧二年四
月某日比部君舉夫人之喪葬於某所將葬夫人之弟
象之狀夫人之行以求予銘象之予之執友也故不得
辭而銘之按崔氏之先出於齊丁公之後食采於崔因
以為氏積二十八世而至漢東莱侯業又二十三世而
至後魏七兵尚書休休之弟宣遂分為大小二族大崔
之裔至唐尤盛冠於諸姓又十二世至夫人之曾祖諱
某為周兖州從事以慕容彦超之叛說以大義不聽而
死周祖嘉之贈秘書監錄一子官為殿直殿直諱某累
贈某官生工部侍郎諱某以清德懿行顯於皇朝累贈
工部尚書夫人即尚書之長女也少而賢惠為父母所
鍾愛年十九尚書聞比部君有俊譽遂以歸之事舅姑
至孝曲盡婦道皇姑福昌君以嚴嗃治内人不堪其勞
而夫人奉順益謹諸姑方年少頗加譖訴而夫人引咎
不較及其出適必罄奩槖以資之有喪夫而歸者撫之
彌厚福昌君感疾累年手足不能自舉飲食盥櫛皆俾
夫人為之而未嘗有倦色及居喪哀毁動人有古孝婦
之風歲時祭祀必親具薦羞極於精潔平居好讀經史
佛書既曉其義亦必終身行之復間為歌詩皆有清思
善教諸子而均其撫養人莫知其有嫡庶焉以比部君
登朝封萬年縣君改封壽安晩年又以季妹為相國韓
公元妃恩加冠帔時内外姻族多以華侈相尚獨夫人
布素自若左右或羞之夫人曰婦人之服當視夫之爵
秩豈宜過奢自取失禮邪既寢疾謂諸子曰吾其終乎
吾所遺汝曹者清白孝謹而已無他物也歛送之具悉
使預備遂瞑目誦佛而逝享年七十有二嗚呼幼為淑
女長為賢婦其老也能盡為母之道其終也能順性命
之理可謂德之全而人之難矣子八人長曰偉池州軍
事判官次即儀也皆廉直有吏能次僎試將作監主簿
次伾早卒次偕任偓佺皆業文未仕女三人長適内殿
承制張瑛次適大理評事張及孫次適應茂材異等科
張繢諸孫及曾孫十人銘曰
夫人之德生與性俱孝于家庭以及舅姑古人之難我
獨有餘積善之報福慶以隆壽天令子順理而終納銘
于壙以告無窮
許駕部墓誌銘
君諱某字某懷州河内人尚書職方員外郎贈兵部侍
郎諱某之子尚書兵部員外郎直昭文館同脩起居注
贈刑部侍郎諱某之孫曾高而上世系所出我先君文
正公銘刑部公墓載之詳矣君以兵部公蔭補試將作
監主簿調潤州司法參軍用部使者薦監婺州商税丁
兵部公憂起為趙州軍事推官遷大理寺丞知大名府
朝城縣事改某官徙滄州鹽山提舉滄濱棣州鹽税遷
某官又徙成都府郫縣遷比部員外郎以帥漕交薦就
知眉州事遷駕部員外郎秩滿通判成都府以熙寧七
年某月某日終於官享年六十有一君為人剛毅明恕
事親至孝樂善好施仁於宗族初仕在潤州已能守法
不阿轉運使杜杞竒之委兼他局至十數事益精婺州
市征課久不登君主之逾年增課二千萬嘗攝東陽令
民以明鑑目君其居喪雖貧甚非善人之賻皆避而不
受在趙州有譖其守將於上官者君力為之辨不以僚
吏自嫌事因得解時人高其義安撫舊不薦部吏吕溱
在鎮陽以君有竒才特薦之自此安撫使始得舉吏嘗
建議廣某州南關城後數年朝廷卒用君言有部使者
干君以私君守正不納使者雖怒而君清約無玷終不
能害朝城民喜為盗由君善治而俗為之變邑之徭役
素重且不均君為節省而均之民得以安時議廢清平
縣唯君議不當廢丞相文潞公為尹喜君公正以國士
待之其治鹽山五年課增至萬萬邑屢逢河菑民逋租
田課積及千萬久皆流亡責及齊人君上疏極論其事
詔為蠲免綦莎河決君築隄五十九里以障水患復鹽
竈税七百萬民田税二百三十萬時滄州治州城科邑
民輸大木君白俾民改輸錢而官為市木省民費八千
萬至於民間婚姻疾病皆為立聘幣之數醫藥之法州
將李壽朋聞而歎曰兹古人之政也郫人侈於遊觀君
至教以節用而亦不廢其俗朝廷遣使講募役之法君
具以民之所欲為陳之忤使者遂劾奏君而君處巳自
若朝廷亦不之罪在眉二年宣行詔令皆能體公上之
意而民獨晏如建二堂繪兩漢循吏及歴代勸學之臣
以為長人者之規昔兵部嘗從事於眉有德於其人及
君去眉民遂畫君父子像而祠之及殁成都尹趙公抃
尤深嗟惜為之厚加賻贈君事上恭而不阿御下嚴而
不苛事有利於人雖難必為於其私雖小必慎當世名
公鉅儒多喜其為人而薦之於朝其所至必興庠序之
教而其考課皆為第一然其位不大顯亦命矣夫著治
縣錄五卷藏於家凡四娶元配德昭縣君梁氏丞相適
之猶子繼室延慶縣君趙氏仁壽縣君龐氏福昌縣君
滕氏七子長賁嘉祐六年登進士第方為秀州推官知
蘇州崑山縣丞次鼎早卒奉世咸損震巽皆舉進士六
女其三適進士高徽鮑湜孫珏其一早亡二人在室七
孫秉均秉文秉璋秉仁秉德秉禮秉彝諸孤將以熙寧
八年七月某日奉君之喪葬於兵部公之墓次求銘於
予予以先君文正公與兵部公皆祥符八年進士少兄
事君又君之在郫及遷眉守時予方使蜀知君始終為
詳不可不銘銘曰
顯允許君良吏之師神明其政父母其慈歴官七邦吏
肅民嬉爵不充德善人之咨慶貽後昆在理則宜太行
之趾洪河之湄君之安宅萬年於兹陵谷有遷君名永
垂
李水部墓誌銘
君諱庠字彭年唐郇王某之裔今為京兆萬年人曾祖
兵部郎中贈左諫議大夫諱某祖右諫議大夫贈司空
諱某考右諫議贈兵部尚書諱某君天聖六年用尚書
蔭補郊社齋郎為萬年主簿棄官就養起為耀州觀察
推官丁尚書憂終喪為保平軍節度推官以母喪去職
授洋州觀察推官稱疾不行鄭文肅公戩帥河東辟掌
機事隨府罷改大理丞知藍田縣事又從涇原帥王公
素之辟遷太平中舍久之分司西京用大臣薦起監鳳
翔府上清太平宫遷殿中丞賜五品服加國子博士遷
水部員外郎會給事中王公舉充經略環慶復奏典軍
機三辭不得免熙寧二年遂致仕以歸九年正月以疾
卒於家享年六十有五君天資忠厚非仁義罕言既言
必思行之平居不妄喜愠對妻子常若賓客善睦族與
從父昆弟居人不知其非同産也家用有常節唯厚於
賓客而勇於周急待朋友以信義殁為營葬及畢其孤
之嫁娶者甚衆故君之捐館友人多為之制服其處鄉
里士子信而師之小人悦而化之尤長於吏事尚書在
真定有疑獄試以語君君一言遂決尚書之令名君有
助焉初佐萬年為政必務窒訟之原性恬於名利不喜
仕進第以知已感激故三就戎幕時之賢公鉅儒多力
薦之如相國韓公琦樞密使田公況章皆屢上嘗召試
學士院而君辭不就趙元昊反君為西兵賦陳古今禦
戎之策甚備鄭文肅公以聞仁宗嘉納之在河東白分
諸將占地總兵使應機制敵各專其責籍戍兵以時更
代人皆便之時錢法驟變市絶交易兵民數千喧訴於
府府門閉不納兇勃者將倡以為亂君遽白尹曰衆忿
難遏抑之懼生變請召而面諭所以尹從之衆遂退城
中賴以安涇原歲饑主計者以乏軍儲不蠲民租守將
爭不能得君請減邊兵就食内地租遂得蠲人服其通
太平宫官號閒散而君恪職無倦曰不然何以醻俸廩
耶時方饑省官之冗費以濟貧人所活甚衆環慶羌衆
逼境四路都帥遣使促本道兵擊賊君請堅壁清野以
困之可不煩興師帥用君言賊果去常贊諸帥宜嚴侵
掠之禁薄俘馘之賞以絶貪功致寇之患且曰使夷狄
之人知天子仁愛之恩則心皆柔服其酋安能獨為亂
哉此孟子所謂率其子弟攻其父母者也故所至封守
為寧嗚呼惜其志不大用於時戎夏不皆被澤也娶王
氏太尉文正公之孫封萬年縣君先君若干年而亡其
子燾高陵縣主簿一女適進士翟彦通燾將以其年夏
四月葬君於萬年縣洪固鄉少陵原尚書之墓次以予
與君為友壻知君為深俾為之銘義不得辭銘曰
道足乎已仕不必顯行信於人唯言之踐彭年之德化
自閨閫閭里所資仁規義凖三佐邊幕夷漢為寧家邦
必達宣父則稱生不愧古名不欺後年幾從心葬從先
阜君可以為無憾人尚嗟其不偶閟銘辭于幽堂庶貽
芳于永久
范忠宣集卷十二
