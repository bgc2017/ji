范忠宣集跋
先忠宣公國論彈事外有文集二十卷未曾版行零陵
實謫居之地僅刊言行錄今史君沈公到闕奏事因
過訪語及慨然欲得鋟木尚友前賢深所敬歎即以家
藏本屬之仍附以國史本傳及李姑溪所述行狀且識
歲月於後云嘉定辛未上巳日元姪孫朝散郎左司諫
兼侍講范之柔謹書
忠宣范公昭代之名臣耆德也作為文章讀之使人起
敬起慕然每以未見其全為恨圻徯次零陵巳巳仲冬
入覲過都得其元姪孫侍講司諫家藏全帙跪受以歸
辛未莫春到郡靖惟零陵寔公舊寓之地自元符迄
今餘百年邦人尚能言之且堂而思祠而祝圻既得其
文不敢祕因與同志精加訂正命工鋟梓以永其傳嘉
定壬申元正日朝散大夫權知永州軍州兼管内勸農
營田事借紫吴興沈圻書於思范堂
視竊以元祐丞相忠宣范公之文行於世猶桑麻榖粟
之於日用也百有餘年猶未盡見今中書舍人公以家
藏集屬零陵守刊於郡齋而大參樓公為之序引示學
者以歸宿之地鉅公之惠天下後世渥矣士大夫於出
處語嘿之際苟不以忠宣公之心為心則其見是書也
烏得無媿嘉定壬申六月既望承議郎權通判衡州軍
州兼管内勸農營田事賜緋魚袋權永州事廖視再拜
敬書
昔范宣子嘗問穆叔以何謂死而不朽穆叔對以太上
立德其次立功又其次立言魯臧文仲既沒其言立君
子謂之不朽嗚呼士君子一言之善猶足以詔後世而
貽方来况夫功與德炳炳然在人耳目非專於立言者
歟元祐丞相忠宣范公道德事業載在國史出處大節
見於國論奏議言行錄學者朝夕歛襟肅容起敬起慕
獨其文集世所未見今侍讀脩史紫微先生克紹先烈
以其家藏二十卷屬零陵史君鋟板郡庠俾宗衜是正
訛舛而又得今大參樓公為序引以冠篇首天下學者
玩繹此書佩服忠恕誠一之學屬厭正直剴切之論終
身誦之皆為君子之歸此其用心光大宏博可為千百
年不朽之傳矣嘉定壬申六月既望門生從政郎永州
州學教授清源陳宗衜再拜謹跋
