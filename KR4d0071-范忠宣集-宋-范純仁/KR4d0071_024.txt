范忠宣集補編
尺牘
與(闕)
純仁啟奉别滋久良積欽想介來煩惠書深荷重意喜
聞近日公外康寧衰拙出處無補朝廷惟養疴自便而
已何日再會惟希自重不宣純仁上
附錄
制詞
拜中大夫同知樞密院事加勲邑誥
誥曰朕出欵真室還祀合宫祗見昊天陟配文考禮樂
具舉華夷駿奔方恭默無言之中繄羣公顯相之頼
率履弗越肆予汝嘉具官范純仁慶歷名臣之家熙
寧正諫之士著績西鄙總任中樞謨猷靖深兵革銷
伏領使奉祠之日助成大享之勤降福孔多推恩宜
廣矧予宥密之地可無勲邑之加往服寵章益敬無
怠可封上柱國高平縣開國男食邑七百戸食實封
二百戸賜紫金魚袋
元祐元年三月(闕)日下
拜大中大夫守尚書右僕射兼門下中書侍郎
誥
誥曰朕惟朝廷之盛衰常以輔相為輕重若根本強固
則精神折衝故蒍吕臣奉已而不在民則晉文無復
憂色汲長孺直諫而守死節則淮南為之寢謀朕思
得其人付之以政使天下聞風而心服則人主無為
而日尊咨爾在廷咸聽朕命中大夫同知樞密院事
上柱國高平縣開國伯食邑九百戸食實封二百戸
賜紫金魚袋范純仁器遠任重材周識明進如孟子
之敬王退若蕭生之憂國朕覽觀仁祖之遺跡永懷
慶歷之元臣強諫不忘喜臧孫之有後戎公是似命
召虎以來宣雖兵政之與聞疑遠猷之未究坐論西
省進貳文昌增秩益封兼隆異數於戲時艱得而易
失民難安而易危予欲守在四夷以爾為偃兵之姚
宋予欲藏於百姓以爾為息民之蕭曹緬思古人以
稱朕意可特授大中大夫守尚書右僕射兼中書侍
郎進封高平郡開國侯加食邑七百戶食實封三百
戸餘如故主者施行
元祐三年四月六日下
以觀文殿學士出知潁昌府誥
誥曰百揆居中所以和庶政九牧在外所以阜兆民兹
出入之勢有殊而始終之恩無間式敷厥命其告諸
朝具官范純仁心總天常道濟民極顯致朝廷之上
竝收文武之長越進陪於萬幾遂升正於三事趙公
入相歎先父之遺忠韋氏繼侯嗟後人之愈畏方倚
成而熙績遽引疾以退身言雖重違禮實增厚加殿
中之近職涖環海之大州斯崇寵名益懋恩數於戲
九德咸事無曠官而代天工四國于蕃有良翰而周
邦喜位隆者報益重志深者用彌堅勉迪爾猷往宣
予治
元祐四年六月(闕)日下
以通議大夫尚書右僕射兼中書侍郎再拜右
相誥
誥曰朕嗣定丕后若昔大猷勞於求賢職在論相眷言
舊德還復宰司乃頒命書播告在位具官范純仁秉
心直諒履道坦夷寬閒出於天資忠義本於家學始
終一節出入四朝向解鈞衡少曠藩屏介圭脩覲喜
見儀型公衮言歸益隆體貎是用延登右弼仰應中
台寵進文階增陪井賦於戲高宗恭默思道得傅說
以代言康王垂拱仰成有畢公之正色惟賢能俊傑
盡其用則陰陽寒暑得其和外鎮四夷内附百姓非
至公不能成庶務非一德無以底丕平厥殫乃心無
替朕命
元祐八年(闕)月(闕)日下
復以觀文殿大學士加正議大夫出知潁昌府
誥
誥曰謨謀廟堂入則股肱於大政偃息藩翰出則師帥
於一方惟時宗工引疾辭位均佚近輔敷告大廷具
官范純仁端良稟於世資樂易成於天性有砥名勵
行之志有面折廷諍之風越歴累朝寖登華要暨沖
人之嗣服適父母之仰成咨於臣隣付以宥密一踐
樞要再持國鈞朕恭己彤廷向明圖治緝熙緒業追
遹先猷方有望於弼諧遽固辭於機務重違爾志姑
即厥安增視秩之榮名進倍封之寵數式隆體貌何
吝眷私於戲論道經邦常在倚毗之地承流宣化勿
忘勵翼之心秖服朕言往供爾位
紹聖元年四月(闕)日下
復以觀文殿大學士充太乙宫使召赴闕供職
誥
豈惟尊德尚齒昭示寵優庶幾鯁論嘉猷日聞忠告
(全文遺)
元符三年七月(闕)日下
題䟦
䟦忠宣公守尚書右僕射兼中書侍郎誥
忠宣之誥蘇文忠之辭文正家之世寶希夷獲佐文昌
公於儀曹遂得再拜敬觀竊謂與政慶歷而不登台司
兩相元祐而僅逾再稔斯搢紳所共惜德厚流光又將
有所待已詩人美召虎之辭曰自召祖命又曰作召公
考希夷庶幾見之輙識卷末嘉定丙子上已眉山任希
夷書
此忠宣公誥余藏有朱巨川告身為顔文忠書顔告身
又復自書此告為子瞻制詞而視唐告稍不逮然規模
皆建中法度也庚戌仲春得觀於文正十八代孫必溶
玉暎堂謹題志幸陳繼孺
䟦御筆賜忠宣公早朝詩後
辨色鳴珂步玉墀君恩猶賜早朝詩明良相戒如無逸
想見當年全盛時有元至順壬申人日天台楊敬悳
拜手書於歲寒堂
宰臣待漏入龍墀朝退君王寫賜詩未必權輿思紹述
方當元祐太平時元統二年上元日東陽胡助依韻
謹題
忠宣公於元祐三年拜尚書右僕射兼中書侍郎此詩
當是其時所賜也公自為執政以博大開上意忠厚革
士風上於大臣中獨注意於公尤渥云後學鄭僖敬題
萬歷已酉夏漢陽守華亭孫克弘獲觀
丙戌年之八月十九日觀於文正公之二十世孫孝廉
公安柱即公柱之鳳來堂王心一謹識
士竒荒陋於秋濤為同年友初夏雨中訪令子濂於芝
蘭堂既觀文正公楷書伯夷頌又觀宋哲宗賜忠宣公
御筆早朝詩當日君臣遇合成雍和之治流傳數百年
世澤源長鄭重善守令人欽慕無已康熙庚辰三月廿
六日錢塘高士竒敬書
諡議
覆忠宣公諡議(考功郎中鄧忠臣撰)
觀文殿大學士右正議大夫充太乙宫使上柱國高
平郡開國公食邑五千一百戸食實封二千戸贈開
府儀同三司范純仁諡曰忠宣議曰諡法曰慮國忘
家曰忠善聞周達曰宣古之慮國忘家者固嘗有焉
兼之善聞周達者蓋亦鮮矣全是二美歸之范公太
常既易其名博士有為之議移文覆訂屬於考功(忠)
(臣)按公世系高華天資開敏榮名委質早由父教之
忠學古入官益廣功崇之志為大臣之子布被脫粟
而不以為非都上公之司衮衣繡裳而不以為泰要
終原始考實中聲歴事五朝堅持一節視同宗之族
猶葛虆之庇本根見慢上之人如鷹鸇之逐鳥雀凡
言責與官守皆諫行而計從讜論嘉猷確乎其不拔
令名廣譽闇然而日章在畎畞未嘗忘君思飢渴不
獲由巳作尚書解以進如宋璟之為元龜抗濮園議
以聞如師丹之為黃耉臨公家之利知無不為得大
小之情矜而勿喜每思捐身而開策常願休兵而息
民秪知扶危而濟傾寧恤䟦前而㚄後文有黃裳之
吉而内美言無白圭之玷而外華頃緣秉鈞適丁連
茹方讒言亂國而明蔡確之無實洎奸黨投石而謂
大防之可原當衆人莫敢言之時在偏州無所用之
地義形正色憤激至誠匪惟救當時正人端士之織
羅直欲戒後世亂臣賊子之迷㒺徇公忘已為國惜
賢興言歎嗟使人於邑天地有時而否股肱於是或
虧放之江湖去如草芥紉蘭澤畔更甚屈原之忠占
鵩坐隅已分賈生之死惟天與善惟君知臣適訪落
之初年講圖舊之新政側席南望而抉浮雲之蔽趨
節東歸而詠零雨之濛公望益隆恩敷彌渥法座想
見其風采詔書相望於道途欲入覲則未能願養疾
者益懇改元二日以不起聞天子於是震悼輟朝賻
贈加等告其第開儀同三司之府表其墓賜世濟忠
直之碑人臣哀榮無以尚此學訓有獲阿衡詎專美
於商君違不忘臧孫將有後於魯古云遺直今也則
亡諡曰忠宣於義為允謹議
按長沙鄧忠臣字慎思宋神宗朝擢為秘書省校
書郎知衡陽入為南宫舍人歴考功因覆諡忠宣
公遂入黨籍出守彭門改汝海以宫祠罷歸終於
家後贈直秘閣所居玉池峯自號玉池先生
傳
宋觀文殿大學士尚書右僕射兼中書侍郎上
柱國高平郡公贈太師許國公諡忠宣堯夫
公傳
公諱純仁字堯夫文正公次子也其始生之夕母楚國
太夫人李氏夢兒墮月中承以衣裾遂生公資警悟八
歲能講所授書仁宗慶歷三年以文正公任為太常寺
太祝皇祐元年進士第調知武進縣以遠親不赴易長
葛又不往文正公曰汝昔日以遠為言今近矣復何辭
公曰豈可重於禄食而輕去父母耶雖近亦不能就養
焉文正門下多賢士如胡瑗(行狀作胡旦)孫復石介李覯之
徒公皆與從游晝夜肄業至夜分不寢置燈帳中帳頂
如墨色(其墨帳藏義莊至明季時猶存)文正公薨始出仕以著作佐郎
知襄城縣兄監簿有心疾奉之如父藥膳居服皆躬親
時節之賈昌朝守北都(今直隸大名府)請參幕府以兄辭宋庠
薦試館職謝曰輦轂之下非兄養疾地也富弼責之曰
臺閣之任豈易得何庸如是卒不就襄城民不蠶織勸
使植桑有罪而情輕者視所植多寡除其罰民益頼慕
後呼為著作林兄死葬洛陽韓琦富弼貽書洛尹使助
其葬既葬尹訝不先聞公曰私室力足辦豈宜慁公為
哉簽書許州觀察判官知襄邑縣(今睢州)縣有牧地衛士
牧馬以踐民稼公捕一人杖之牧地初不隸縣主者怒
曰天子宿衛令敢爾耶白其事於上劾治甚急公言養
兵出於稅畞若使暴民田而不得問稅安所出詔釋之
且聽牧地隸縣凡牧地隸縣自公始時旱久不雨公籍
境内賈舟諭之曰民將無食爾所販五榖貯之佛寺候
食闕時吾為糴之衆賈從命所畜十數萬斛至春諸縣
皆饑獨境内民不知也英宗治平中擢江東轉運判官
召為殿中侍御史遷侍御史時方議濮王典禮宰相韓
琦參知政事歐陽脩等議尊崇之翰林學士王珪等議
宜如先朝追贈期親尊屬故事公言陛下受命仁宗而
為之子與前代定策入繼之主異宜如王珪等議繼與
御史吕誨等更論奏不聽公還所授告勅家居待罪既
而皇太后手書尊王為皇夫人為后公復言陛下以長
君臨御奈何使命出房闈異日或為權臣矯託之地非
人主自安計尋詔罷追尊起公就職公請出不已遂通
判安州改知蘄州歴京西提點刑獄京西陜西轉運副
使神宗即位召還神宗問陜西城郭甲兵糧儲如何對
曰城郭粗全甲兵粗脩糧儲粗備神宗愕然曰卿之才
朕所倚信何為皆言粗對曰粗者未精之辭如是足矣
願陛下且無留意邊功若邊臣觀望將為他日意外之
患拜兵部員外郎兼起居舍人同知諫院奏言王安石
變祖宗法度掊克財利民心不寧書曰怨豈在明不見
是圖願陛下圖不見之怨神宗曰何謂不見之怨對曰
杜牧所謂天下之人不敢言而敢怒是也神宗嘉納之
曰卿善論事宜為朕條古今治亂可為鑒戒者乃作尚
書解以進曰其言皆堯舜禹湯文武之事也治天下無
以易此願深究而力行之加直集賢院同脩起居注神
宗切於求治多延見疎逖小臣咨訪闕失公言小人之
言聽之若可采行之必有累蓋知小忘大貪近昧遠願
加深察富弼在相位稱疾家居公言弼受三朝眷倚當
自任天下之重而恤已深於恤物憂疾過於憂邦致主
處身二者胥失弼與先臣素厚臣在諫省不敢私謁以
致忠告願示以此章使之自省又論吕誨不當罷御史
中丞李師中不可守邊及薛向任發運使行均輸法於
六路公言臣嘗親奉德音欲脩先王補助之政今乃效
桑羊均輸之法而使小人為之掊克生靈歛怨基禍安
石以富國強兵之術啓迪上心欲求近功忘其舊學尚
法令則稱商鞅言財利則背孟軻鄙老成為因循棄公
論為流俗異已者為不肖合意者為賢人劉琦錢顗等
一言便蒙降黜在廷之臣方大半趨附陛下又從而驅
之其將何所不至道遠者理當馴致事大者不可速成
人材不可急求積弊不可頓革儻欲事功急就必為憸
佞所乘宜速還言者而退安石荅中外之望不聽遂求
罷諫職改判國子監去意愈確執政使諭之曰無輕去
已議除知制誥矣公曰此言何為至於我哉言不用萬
鍾非所願也其所上章疏語多激切神宗悉不付外公
盡錄申中書安石大怒乞加重貶神宗曰彼無罪姑與
一善地命知河中府徙成都路轉運使以新法不便戒
州縣未得遽行安石怒公沮格因讒者遣使欲捃摭私
事不能得使者以他事鞭傷傳言者屬官喜謂公曰此
一事足以塞其謗請聞於朝公既不奏使者之過亦不
折言者之非後竟坐失察僚佐燕游左遷知和州徙邢
州未至加直龍圖閣知慶州過闕入對神宗曰卿父在
慶著威名可謂世職卿隨父既久兵法必精邊事必熟
公揣神宗有功名心即對曰臣儒家未嘗學兵先臣守
邊時臣尚幼不復記憶且今日事勢宜有不同陛下使
臣繕治城壘愛養百姓不敢辭若開拓侵攘願别謀帥
臣神宗曰卿之才何所不能顧不肯為朕悉心爾遂行
秦中方饑擅發常平粟振貸僚屬請奏而須報公曰報
至無及矣吾當獨任其責或謗其所全活不實詔遣使
按視會秋大稔民讙曰公實活我忍累公耶晝夜爭輸
還之使者至已無所負邠寧間有叢冢使者曰全活不
實之罪於此得矣發冢籍骸上之詔本路監司窮治乃
前帥楚建中所封也朝廷治建中罪公上疏言建中守
法申請間不免有殍死者已坐罪罷去今緣按臣而及
建中是一罪再刑也建中猶贖銅三十斤環州种古執
熟羌為盜流南方過慶呼冤公以屬吏非盜也古避罪
&KR0008;訟詔御史治於寧州公就逮民萬數遮馬涕泗不得
行至有自投於河者獄成古以誣告謫鄜延吕惠卿密
奏公擅回宥州牒坐是黜知信陽軍移齊州齊俗強悍
人輕為盜劫或謂此嚴治之猶不能戢公一以寬恐不
勝其治矣公曰寬出於性若強以猛則不能持久猛而
不久以治凶民取玩之道也有西司理院繫囚常滿皆
屠販盜竊而督償者公曰此何不保外使輸納耶通判
曰此釋之復紊官司往往待其以疾斃於獄中是與民
除害爾公曰法不致死以情殺之豈理也耶盡呼至庭
下訓使自新即釋去期歲盜減比年大半丐罷提舉西
京留司御史臺時耆賢多在洛公及司馬光皆好客而
家貧相約為眞率會脫粟一飯酒數行洛中以為勝事
復知河中諸路閱保甲妨農論救甚力錄事參軍宋儋
年暴死公使子弟視喪小殮口鼻血出公疑其非命按
得其妾與小吏姦因會寘毒鼈肉中公問食肉在第幾
廵曰豈有既中毒而尚能終席者乎且訊之則儋年素
不食鼈其曰毒鼈肉者蓋妾與吏欲為變獄張本以逃
死爾實儋年醉歸毒於酒而殺之遂正其罪哲宗立復
直龍圖閣知慶州召為右諫議大夫以親嫌辭改天章
閣待制兼侍講除給事中時宣仁后垂簾司馬光為政
將盡改熙寧元豐法度公謂光去其太甚者可也差役
一事尤當熟習而緩行不然滋為民病願公虛心以延
衆論不必謀自已出謀自已出則諂諛得乘間迎合矣
役議或難回則可先行之一路以觀其究竟光不從持
之益堅公曰是使人不得言爾若欲媚公以為容悅何
如少年合安石以速富貴哉又云熙寧按問自首之法
既已行之有司立文太深四方死者視舊數倍殆非先
王寧失不經之意公素與光同志及臨事規正類如此
初种古因誣公停任至是公薦為永興軍路鈐轄又薦
知隰州每自咎曰先人與种氏上世有契義純仁不肖
為其子孫所訟寧論曲直哉元祐初進吏部尚書數日
同知樞密院事初公與議西夏請罷兵棄地使歸所掠
漢人執政持之未決至是乃申前議又請歸一漢人予
十縑事皆施行邊俘果莊以獻公請誅之塞上以謝邊
人不聽議者欲致其子收河南故地故赦不殺後又欲
官之公復固争然果莊子終不至三年拜尚書右僕射
兼中書侍郎公在位務以博大開上意忠篤革士風章
惇得罪去朝廷以其父老欲畀便郡既而中止公請置
往咎而念其私情鄧綰帥淮東言者斥之不已公言臣
嘗為綰誣奏坐黜今日所陳為綰也左降不宜錄人之
過太深宣仁后嘉納因下詔前日希合附會之人一無
所問學士蘇軾以發策問為言者所攻韓維無名罷門
下侍郎補外公奏軾無罪維盡心國家不可因譛黜官
及王覿言事忤旨公慮朋黨將熾與文彦博吕公著辨
於簾前未解公曰朝臣本無黨但善惡邪正各以類分
彦博公著皆累朝舊人豈容雷同罔上昔先臣與韓琦
富弼同慶歷柄任各舉所知當時飛語指為朋黨三人
相繼補外造謗者公相慶曰一網打盡此事未遠願陛
下戒之因極言前世朋黨之禍并錄歐陽脩朋黨論以
進知漢陽軍吳處厚傅致蔡確安州車蓋亭詩以為謗
宣仁后上之諫官欲寘於憲典執政右其說惟公與左
丞王存以為不可争之未定聞太師文彦博欲貶於嶺
嶠公謂左相吕大防曰此路自乾興以來荆棘近七十
年吾輩開之恐自不免大防遂不敢言及確新州命下
公於宣仁后簾前言聖朝宜務寬厚不可以語言文字
之間瞹昧不明之過誅竄大臣今舉動宜與將來為法
此事甚不可開端也且以重刑除惡如以猛藥治病其
過也不能無損焉又與王存諫於哲宗退而上疏其略
云蓋如父母之有逆子雖天地鬼神不能容貸父子至
親主於恕而已若處之必死之地則恐傷恩確卒貶新
州大防奏確黨人甚盛不可不問公面諫朋黨難辨恐
誤及善人遂上疏曰朋黨之起蓋因趣向異同同我者
謂之正人異我者疑為邪黨既惡其異我則逆耳之言
難至既喜其同我則迎合之佞日親以至眞偽莫知賢
愚倒置國家之患率由此也至如王安石正因喜同惡
異遂至黑白不分至今風俗猶以觀望為能後來柄臣
固合永為商鑑今蔡確不必推治黨人旁及枝葉臣聞
孔子曰舉直錯諸枉能使枉者直則是舉用正直而可
以化枉邪為善人不仁者自當屏迹矣何須分辨黨人
或恐有傷仁化司諫吳安詩正言劉安世交章擊公黨
確公亦力求罷明年以觀文殿學士知潁昌府踰年加
大學士知太原府其境土狹民衆惜地不葬公遣僚屬
收無主燼骨别男女異穴葬者三千餘又推之一路葬
以萬數計夏人犯境朝廷欲罪將吏公自引咎求貶秩
有詔貶官一等徙河南府再徙潁昌召還復拜右僕射
因入謝宣仁后簾中諭曰或謂卿必先引用王覿彭汝
礪卿宜與吕大防一心對曰此二人實有士望臣終不
敢保位蔽賢望陛下加察公之將再入也楊畏不悅嘗
有言公不知至是大防約畏為助欲引為諫議大夫公
曰諫官當用正人畏不可用大防曰豈以畏嘗言公耶
公始知之後畏畔大防凡有以害大防者無所不至宣
仁后寢疾召公曰卿父仲淹可謂忠臣在明肅皇后垂
簾時惟勸明肅盡母道明肅上賓惟勸仁宗盡子道卿
當似之公泣曰敢不盡忠宣仁后崩哲宗親政公乞避
位哲宗語吕大防曰純仁有時望不可去可為朕留之
且趣入見問先朝行青苗法如何對曰先帝愛民之意
本深但王安石立法過甚激以賞罰故官吏急切以致
害民退而上疏其要以為青苗非所當行行之終不免
擾民也是時用二三大臣皆從中出侍從臺諫官亦多
不由進擬公言陛下初親政四方拭目以觀天下治亂
實本於此舜舉臯陶湯舉伊尹不仁者遠縱未能如古
人亦須極天下之選又羣小力排宣仁后垂簾時事公
奏曰太后保佑聖躬功烈誠心幽明共鑒議者不恤國
事一何薄哉遂以仁宗禁言明肅垂簾事詔書上之曰
望陛下稽倣而行以戒薄俗蘇轍論殿試策問引漢昭
變武帝法度事哲宗震怒曰安得以漢武比先帝轍下
殿待罪衆不敢仰視公從容言武帝雄才大略史無貶
辭轍以比先帝非謗也陛下親事之始進退大臣不當
如訶叱奴僕右丞鄧潤甫越次曰先帝法度為司馬光
蘇轍壊盡公曰不然法本無弊弊則當改哲宗曰人謂
秦皇漢武公曰轍所論事與時也非人也哲宗為之少
霽轍平日與公多異至是乃服謝公曰公佛地位中人
也轍竟落職知汝州全臺言蘇軾行吕惠卿告詞訕謗
先帝黜知英州公上疏曰熙寧法度皆惠卿附會王安
石諫議不副先帝愛民求治之意至垂簾之際始用言
者特行貶竄今已八年矣言者多當時御史何故畏避
不即納忠今乃有是奏豈非觀望耶御史來之邵言高
士敦任成都鈐轄日不法事及蘇轍所謫太近公言之
邵成都監司士敦有犯自當按發轍與政累年之邵已
作御史亦無糾正今乃繼有二奏其情可知公凡薦引
人材必以天下公議其人不知自公出或曰為宰相豈
可不牢籠天下士使知出於門下公曰但朝廷進用不
失正人何必知出於我耶哲宗既召章惇為相公堅請
去遂以觀文殿大學士加右正議大夫知潁昌府入辭
哲宗曰卿不肯為朕留雖在外於時政有見宜悉以聞
毋事形迹徙河南府又徙陳州初哲宗嘗言貶謫之人
殆似永廢公前賀曰陛下念及此堯舜用心也既而吕
大防等竄嶺表會明堂肆赦章惇先期言此數十人當
終身勿徙公聞而憂憤欲齋戒上疏申理之所親勸以
勿為觸怒萬一遠斥非高年所宜公曰事至於此無一
人敢言若上心遂回所繫大矣不然死亦何憾乃疏曰
大防等年老疾病不習水土炎荒非久處之地又憂虞
不測何以自存臣曾與大防等共事多被排斥陛下之
所親見臣之激切止是仰報聖德向來章惇吕惠卿雖
為貶謫不出里居臣向曾有言深蒙陛下開納陛下以
一蔡確之故常軫聖念今趙彦若已死貶所將來不止
一蔡確矣願陛下斷自淵衷將大防等引赦原放疏奏
忤惇意詆為同罪落職知隨州明年又貶武安軍節度
副使永州安置時疾失明聞命怡然就道或謂近名公
曰七十之年兩目俱喪萬里之行豈其欲哉但區區之
愛君有懷不盡若避好名之嫌則無為善之路矣每戒
子弟毋得小有不平聞諸子怨章惇公必怒止之江行
赴貶所舟覆扶公出衣盡濕顧諸子曰此豈章惇為之
哉既至永韓維責均州其子訴維執政日與司馬光不
合得免行公之子欲以公與光議役法不同為請公曰
吾用君實薦以至宰相昔同朝論事不合則可汝輩以
為今日之言則不可也有愧心而生者不若無愧心而
死乃止居三年徽宗即位欽聖顯肅后同聽政即日授
公光禄卿分司南京鄧州居住遣中使至永賜茶藥諭
曰皇帝在藩邸太皇太后在宫中知公先朝言事忠直
今虛相位以待不知目疾如何用何人醫之公頓首謝
道除右正議大夫提舉崇福宫不數月以觀文殿大學
士中太一宫使詔之有曰豈惟尊德尚齒昭示寵優庶
幾鯁論嘉謀日聞忠告公以疾捧詔而泣曰上果用我
矣死有餘責徽宗又遣中使賜茶藥促入覲仍宣渴見
之意公乞歸許養疾徽宗不得已許之每見輔臣問安
否乃曰范純仁得一識面足矣遂遣上醫視疾疾小愈
丏以所得冠帔改服色酬醫詔賜醫章服令以冠帔與
族姪疾革以宣仁后誣謗未明為恨呼諸子口占遺表
命門生李之儀次第之其略云蓋嘗先天下而憂期不
負聖人之學此先臣所以教子而微臣資以事君又云
惟宣仁之誣謗未明致保佑之憂勤不顯又云未解疆
埸之嚴幾空帑藏之積有城必守得地難耕凡八事建
中靖國改元之旦受家人賀明日熟寐而薨年七十有
五詔賻白金三千兩敕許洛官給其葬贈開府儀同三
司諡曰忠宣御書碑額曰世濟忠直之碑公性夷易寬
簡不以聲色加人誼之所在則挺然不少屈自為布衣
至宰相廉儉如一所得奉賜皆以廣義莊又以文正所
定規矩特奏聞取旨敕遵以垂永久前後任子恩多先
疎族没之日幼子五孫猶未官嘗言曰吾平生所學得
之忠恕二字一生用不盡以至立朝事君接待僚友親
睦宗族未嘗須臾離此也每戒子弟曰人雖至愚責人
則明雖有聰明恕已則昏苟能以責人之心責己恕已
之心恕人不患不至聖賢地位也又戒曰六經聖人之
事也知一字則行一字要須造次顚沛必於是則所謂
有為者亦若是爾豈不在人耶弟純粹在關陜公慮其
於西夏有立功意與之書曰大輅與柴車争逐明珠與
瓦礫相觸君子與小人鬭力中國與外邦校勝負非惟
不可勝兼亦不足勝不惟不足勝雖勝亦非也親族有
請教者公曰惟儉可以助廉惟恕可以成德其人書於
坐隅高宗建炎四年詔配享哲宗廟廷贈太師追封許
國公有文集二十卷奏疏二十卷國論五卷彈事五卷
行於世五子正民正平正思正路正國
宋將仕郎將作監主簿天成公傳
公諱純佑字天成文正公長子也性英悟自得尚節行
方十歲能讀諸書為文章籍籍有稱文正公守蘇州首
建郡學聘胡瑗為師瑗立學規良密生徒數百多不率
教文正患之時公尚未冠輒白入學齒諸生之末盡行
其規諸生隨之遂不敢犯自是蘇學為諸郡倡寶元中
西夏叛文正連官關陜皆將兵公與將卒錯處鈎深擿
隱得其才否由是文正任人無失而屢有功文正帥環
慶議城馬舖砦砦偪夏境夏懼扼其衝侵撓其役公率
兵馳據其地夏衆大至且戰且役數日而成一路恃之
以安公事父母孝未嘗違左右不應科第及文正以讒
罷公不得已蔭守將作監主簿又為司竹監以非所好
即解去從文正之鄧得疾昏廢卧許昌富弼守淮西過
省之猶能感慨道忠義問弼之來公耶私耶弼曰公公
曰公則可凡病十九年卒年四十(史作四十九按富弼墓誌公年二十二暴)
(得疾凡病十九年而卒則年止四十也家譜與誌同)公幼有知略十餘歲時在洛
與富氏家子游富氏引葬陳設從葬器用甚盛觀者如
堵器用蓋錫造者公在側取一器擘以示衆曰此錫器
爾等謂何物耶富氏子大怒以為笑已公徐謂曰爾何
所見吾正恐愚民致疑害爾先塋耳富子服其言康定
間元昊宼邊韓琦領四路招討駐延安忽夜有人擕匕
首至卧内遽褰帷帳琦起問誰何曰某來殺諫議某不
忍願得諫議金帶足矣遂取帶而出明日琦亦不治此
事俄有守陴卒報城上得金帶乃納之時公在延安謂
琦曰不治此事為得體蓋行之則沮國威今乃受其帶
是墮賊計中矣琦執其手再三歎服曰非琦所及也其
才器過人類如此不幸早以疾廢時人惜之一子正臣
守太常寺太祝
宋中大夫尚書右丞上柱國高平郡侯贈資政
殿學士正議大夫諡恭獻彝叟公傳
公諱純禮字彝叟文正公第三子也仁宗皇祐初以文
正公蔭為秘書省正字治平中簽書河南府判官知陵
臺令兼永安縣永昭陵建京西轉運使配木石塼甓及
工徒於一路獨永安不受令使者以白陵使韓琦琦曰
范純禮豈不知此將必有說他日衆質之公曰陵寢皆
在邑境歲時繕治無虛日今乃與百姓均賦曷若置此
使之奉常時用乎琦是其對還朝用為三司鹽鐵判官
元豐元年以比部員外郎出知遂州瀘南有邊事調度
苛棘公一以静待之辦其可具者不取於民民圖像於
廬而奉之如神名曰范公菴草場火民情疑怖守吏惕
息俟誅公曰草濕則生火何足怪但使密償之庫吏盜
絲多罪至死公曰以棼然之絲而殺之吾不忍也聽其
家趣買以贖命釋其株連者除戸部郎中京西轉運副
使元祐初入為吏部郎中遷左司又遷太常少卿江淮
荆浙發運使以光禄卿召遷刑部侍郎進給事中公凡
所封駮正名分紀綱皆國體之大者張來除起居舍人
病未能朝而令先供職公批敕曰臣僚未有以疾謁告
不赴朝參先視事者來能供職豈不能見君壊禮亂法
所不當為聞者皆悚動御史中丞擊執政將遂代其位
先以諷公公曰論人而奪之位寧不避嫌耶命果下吾
必還之宰相即徙公刑部侍郎而後出命轉吏部改天
章閣待制樞密都承旨去知亳州提舉明道宫徽宗立
以龍圖閣直學士知開封府前尹以刻深為治公曰寬
猛相濟聖人之訓今處深文之後若益以猛是以火濟
火也方務去前之苛猶慮未盡豈有寬為患也由是一
切以寬處之中旨鞫享澤村民謀逆公審其故此民入
戲埸觀優歸途見匠者作桶取而戴於首曰與劉先主
如何遂為匠擒明日入對徽宗問何以處之對曰愚人
村野無所知若以叛逆蔽罪恐辜好生之德以不應為
杖之足矣曰何以戒後人曰正欲外間知陛下刑憲不
濫足以為訓爾徽宗從之拜禮部尚書擢尚書右丞公
辭奏云臣今月二十九日准閣門告報已降誥命特授
臣中大夫守尚書右丞者天地隆恩實出非望犬馬賤
質未知所從切以丞弼之任素號綱轄協贊機務阜安
黎元非待偉人曷副聖選而臣起自謫籍召還近班議
論疎闊智識蹇淺付以一職尚憂鰥曠使之參秉國鈞
陪輔聖訓非惟忝冒抑亦不能伏望睿慈察臣愚衷特
寢成命使得稍安義分不勝惓惓詔不許公復以年老
力辭上謂安燾曰范純禮作執政不應引年况精力康
強當以國家圖任老成之意勉之御史陳次升乞辭罷
言官並自内批不由三省進擬右相曾布力争不能得
乞降黜次升公徐進曰次升何罪不過防柄臣各引所
親且去不附已者爾徽宗曰然乃寢布議吕惠卿告老
徽宗問執政執政欲許之公曰惠卿嘗輔政其人固不
足重然當存國體又乞罷京城猪羊圈減山陵盟器之
煩費布又奏議者多憂財用不足此非所急也願陛下
勿以為慮公曰古者無三年之蓄曰國非其國今大農
告匱帑庾枵空而曰不足慮非面謾耶因從容諫曰邇
者朝廷命令莫不是元豐而非元祐以臣觀之神宗立
法之意固善吏推行之或有失當以致病民宣仁聽斷
一時小有潤色蓋大臣識見異同非必盡懷邪為私也
今議論之臣有不得志故挾此藉口以元豐為是則欲
賢元豐之人以元祐為非則欲斥元祐之士其心豈恤
國事直欲快私憤以售其姦不可不深察也又曰自古
天下治亂繫於用人祖宗於此最得其要太祖用吕餘
慶太宗用王禹偁眞宗用張知白皆從下列寘諸要途
人君欲得英傑之心固當不次飭拔必待薦而後用則
守正特立之士將終身晦迹矣左司諫江公望論繼述
事當執中道不可拘一偏徽宗出示其疏公贊之曰願
陛下以曉中外使知聖意所嚮亦足以革小人徇利之
情乞褒遷公望以勸來者時韓忠彦雖首相而曾布專
政漸進紹述之說公沈毅剛正曾布憚之激駙馬都尉
王詵曰上欲除君承旨范右丞不可詵怒會詵館僚使
公主宴詵誣其輒斥御名罷為端明殿學士知潁昌府
提舉崇福宫崇寧中啓黨禁貶試少府監分司南京又
貶静江軍節度副使徐州安置徙單州五年復左朝議
大夫提舉鴻慶宫卒年七十有六(按史作六十七誤)公居二府
布衾絁袍不事表襮沽名譽飲食不擇肥鮮不役婢妾
中年即清居端坐容物不争而立朝端方乃不可犯人
以劉寬卓茂方之其任江淮荆浙發運使時過吳謁郡
學因復奏請於朝得南園隙地以廣其基又請給錢脩
造添建齋宇一百五十餘楹至今學宫甲於天下紹興
中贈資政殿學士諡恭獻一子正已
宋朝散大夫戸部侍郎龍圖閣直學士鄜延路
經略安撫使贈宣奉大夫德孺公傳
公諱純粹字德孺文正公第四子也以文正公蔭遷至
贊善大夫檢正中書刑房與同列有争出知滕縣遷提
舉成都諸路茶埸元豐中為陜西轉運判官時五路出
師伐西夏高遵裕出環慶劉昌祚出涇原李憲出熙河
种鍔出鄜延王中正出河東遵裕怒昌祚後期欲按誅
之昌祚憂恚病卧其麾下皆憤焉公恐兩軍不協致生
他變勸遵裕往問昌祚疾其難遂觧神宗責諸將無功
謀欲再舉公奏關陜事力單竭公私大困若復加騷動
根本可憂異日言者必職臣是咎臣寧受盡言之罪於
今日不忍默默以貽後悔神宗納之進為副使吳居厚
為京東轉運使數獻羡賦神宗將以徐州大錢二十萬
緡助陜西公語其僚曰吾部雖急忍復取此膏血之餘
即奏本路得錢誠為利自徐至邊勞費甚矣懇辭弗受
入為右司郎中哲宗立居厚敗命公以直龍圖閣往代
之盡革其苛政時蘇軾自登州召還公與軾同建募役
之議軾謂公講此事尤為精詳復代兄忠宣知慶州時
與夏議分疆界公請棄所取夏地曰争地未棄則邊隙
無時可除如河東之葭蘆吳堡鄜延之米脂義合浮圖
環慶之安疆深在夏境於漢界地利形勢略無所益而
蘭會之地耗蠧尤深不可不棄請以所陷官吏丁夫歸
朝廷以所削之地給賜之所言皆略施行公又言諸路
策應舊制也自徐禧罷策應若夏兵大舉一路攻圍力
有不勝而隣路拱手坐觀其不拔者幸爾今宜脩明戰
守救援之法朝廷是之及夏侵涇原公遣將曲珍救之
曰本道首建應援牽制之策臣子之義忘軀徇國無謂
隣路被宼非我職也珍即日疾馳三百里破之於曲律
擣横山夏衆遁去元祐中除寶文閣待制再任召為戸
部侍郎又出知延州紹聖初哲宗親政用事者欲開邊
釁御史郭知章遂論元祐棄地事以為棄四寨之地實
啓戎心於時司馬光文彦博等主之於内公等行之於
外乃降公直龍圖閣明年復以寶文閣待制知熙州章
恪蔡卞經略西夏疑公不與共事改知鄧州歴河南府
滑州旋以元祐黨人奪職知均州徽宗立知信州復故
職知太原初斷殺牛未得令牛死者官以數百買瘞之
殺牛遂絶每支官吏及軍士餱糧同出一廩雖有濕惡
衆亦不以致怨建中靖國元年加龍圖閣直學士再臨
延州奏言昨帥河東日聞晉州守臣所得職田因李君
卿為州諭意屬邑增廣租入比舊數倍後襄陵縣令周
汲力陳其弊郡守時彦歲減所入十七八佃戸始脫苛
歛之苦而晉綘陜三州圭腴素號優厚多由違法所致
或改易種色或遣子弟公皂監穫貪汚猥賤無所不有
乞下河東陜西監司悉令改正從之改知永興軍尋以
言者落職知金州提舉鴻慶宫又責常州别駕鄂州安
置錮子弟不得擅入都會赦復領祠久之以右文殿修
撰提舉太清宫黨禁解復徽猷閣待制致仕卒年七十
有二公沈毅有幹略才應時須嘗論賣官之濫以為國
法固許進納取官然未嘗聽其理選今西北三路許納
三千二百緡買齋郎四千六百緡買供奉職竝免試注
官夫天下士大夫服勤至於垂死不沾世恩其富民猾
商捐錢數千萬則可任三子切為朝廷惜之疏上不聽
凡論事剴切類此紹興中追復原官贈宣奉大夫所著
詩文若干卷皆亡於兵獨存奏議十七卷五子正夫正
圖正謩正輿正需
史臣論曰純仁位過其父而幾有父風元祐建議攻熙
豐太急純仁捄蔡確一事所謂謀國甚遠當世若從其
言元祐黨錮之禍不至若是烈也仲淹謂諸子純仁得
其忠純禮得其静純粹得其略知子孰與父哉
宋單州推官子政公傳
公諱正民字子政忠宣公長子文正公孫也居家以孝
友稱於書無所不窺遇事剛正以蔭補單州團練推官
紓賦恤民撫輯盡瘁三年歿於單父年三十有三忠宣
痛惜之至求解職平生著述甚夥皆煨燼於兵火僅見
於豫章黃庭堅題䟦中云士之學期於沒身而不朽君
子之道百世以俟聖人而不惑故壽夭之際未嘗置言
鳬鶴之短長物固不能齊也雖然有連城之璧操之甚
栗中道而毁豈能無慨於心哉范正民子政予不及友
也予於親友聞其人又得其言皆可傳授問其所與交
游則司馬公愛之問其為吏則年三十試吏單父方使
者割膚攫髓取於民以自為功子政以歲饑獨捨民賦
十之九雖早世可以不朽矣或謂子政父祖皆名臣賢
士自宜如此應之曰文王割烹武王餁鼎叔旦舉而薦
之管蔡不食誰能強之則子政賢於人遠矣其大概有
如此一子直彦官朝奉郎
宋忠武軍判官贈朝奉大夫子夷公傳(弟正思附)
公諱正平字子夷忠宣公次子也學行甚高雖庸言必
援孝經論語以父蔭補太廟齋郎紹聖中為開封尉有
向氏於其墳造慈雲寺戸部尚書蔡京以向氏后戚規
欲自結奏拓四隣田廬民有訴者公按視以為所拓皆
民業不可奪民又撾鼓上訴哲宗怒京坐罰金二十斤
(贖銅也)用是蓄恨於公迨忠宣謫居永州徽宗嗣位之初
欽聖皇后同聽政即日遣中使蔡克明至永州先除忠
宣公光禄卿分司南京徙鄧州密諭曰皇帝與太后甚
知相公在先朝言事忠直今虛位以待不知相公目疾
如何當赴闕供職而忠宣病不能朝乞歸潁昌養疾詔
許之繼上章告老不允比詔至而忠宣薨矣時公以特
恩授忠武軍判官侍疾忠宣疾革時口占遺表凡八事
命門生李之儀次第之公兄弟以所言皆朝廷大事防
後患不敢上之繳申潁昌府印寄軍資庫及葬之儀作
行狀論平生立朝行已之大節具詳其事於時蔡京當
國乃言公矯撰父遺表又謂之儀所述忠宣行狀妄載
中使蔡克明傳二聖虛佇之意遂逮公與之儀克明同
下御史獄捶楚甚苦皆欲誣服獨中使不服曰舊制凡
傳聖語受本於御前請寶印出注籍於内東門使從其
家得永州傳宣聖語本有御寶又驗内東門籍皆同復
下潁昌府取元繳納遺表八事亦實獄遂解然公猶羈
管象州之儀羈管太平州公家屬死者十數人會赦歸
潁昌唐君益為守表其所居為忠直坊取所賜世濟忠
直碑額也公告之曰此朝廷所賜施於金石揭於墓隧
假寵於范氏子孫則可若於通途廣陌中為往來之觀
以聳動庸俗不可也君益曰此有司之事君家何預焉
公曰先祖先君功名人所知也十室之邑必有忠信異
時不獨吾家貽笑君亦受其責矣卒撤去之公退閒久
益工詩尤長於五言著荀里退居編并理窟集三卷年
五十有七終於家初元祐間忠宣公為相時公當入遠
忠宣欲以恩例換近地公堅不肯曰正平當入遠不欲
以恩例求僥倖是時公年二十餘其立志已如此忠宣
公薨詔特增恩澤官其内外子孫公推與幼弟久之以
黨錮興例追奪外官公遽納其第三子直舉官全其姪
與二甥焉二甥一為司馬光姪孫一為郭忠孝之子也
忠宣二女所出皆以外祖恩得官或謂公曰以親則異
姓為疎以序則子為長公曰不然向使先君自處度其
去取或於孫或於外孫可從也且孫與外孫等孫也今
獨私吾子人其謂我何且傷老姊之心卒以納焉其後
宰相徐處仁問公之為人於王實仲弓仲弓作卓行一
篇以對大略謂公力學為文通古今論議出人意表為
宰相子有聲譽不朋比為進取資不可以勢屈不可以
利誘質之神明而不疑行之屋漏而無愧云紹興中贈
朝奉大夫弟正思字子默學行亦為士林所推居父忠
宣憂哀毁過甚因感疾釋服不調者十年遺表獄興公
謂兄曰議行狀時兄方營窀穸之事參預筆削者正思
也兄何為哉兄曰時相意屬我且我居長我不往兄弟
俱將不免不若一身任之公乃止以蔭起官至朝奉郎
加武騎尉年五十有八致仕卒有惜羞集一卷纂忠宣
言行錄二十卷子直方官司農卿
宋朝請大夫荆湖漕運使贈中奉大夫子儀公
傳
公諱正國字子儀忠宣公第五子也以父蔭補承奉郎
遷知開封府延津縣靖康之亂奉生母趙太宜人避兵
蔡州旋丁母憂建炎三年隆祐太后如洪州公以樞密
院幹辦官扈從累官至朝請大夫除荆湖北路漕運使
秩滿當入覲會時相不樂遂卜居臨川既得告獨念先
世祖塋在吳向以王事勤勞未遑拜省遂以乞休之暇
至吳展謁墓下遇疾卒於天平山白雲功德寺年六十
有二袝葬徐國公祖墓旁從公志也公長於吏治既内
擢尚書比部員外郎請補外已而復召又力辭凡任監
稅者一監倉草埸者一除轉運判官者三終於漕運使
措置有方國用饒裕而民不困高宗嘉之常錫三品服
以示寵焉所著有詩文二十卷名斐然集申明利害奏
議五卷惜未克大展其用以終有子六人長直筠官朝
奉郎居臨川其後復遷於樂平遂為樂平人
墓誌銘
范忠宣公墓誌銘
宋曾肇撰
元符三年今皇帝既即政虛心求賢首訪遺老時故丞
相范公以武安軍節度副使安置永州即日走中貴人
湖南致上及皇太后命勞賜甚寵所咨皆國家大體蓋
將屬以重任初授光禄卿分司南京道進右正議大夫
提舉嵩山崇福宫不數月以觀文殿大學士中太一宫
使召使者問賚相屬公以疾辭遣國醫往視公固請還
潁昌里第上察其不可強起許之然每對輔臣以不見
公為恨又手詔公曰卿有忠言嘉謀宜時陳奏以副朕
眷待耆德求治之意既而公疾益侵請老不許建中靖
國元年正月癸亥薨年七十有五上聞震悼會皇太后
崩不視朝間對輔臣語及公輒動容常贈外賜其家銀
三千兩贈開府儀同三司敕潁昌河南給其葬事賜世
濟忠直四字曰以是書於墓隧碑首又詔葬為輟視朝
有司節惠諡曰忠宣四月庚子葬公河南尹樊鄉萬安
山之原公諱純仁字堯夫曾祖唐國公諱贊時祖周國
公諱墉考楚國公嘗參知仁宗政事諡文正諱仲淹皆
累贈太師開府儀同三司曾祖妣陳氏唐國太夫人祖
妣陳氏周國太夫人謝氏秦國太夫人妣李氏楚國太
夫人世家蘇州文正公葬河南遂為河南人文正公議
論設張紀於國書暴於天下有德有勞為宋名臣蓄不
盡施鍾於其子楚國太夫人夢兒墮月中承以衣裾得
之寤而生公五歲知讀書八歲能為其徒誦說書義十
有一歲喪太夫人哭泣如成人既長力問學長於論議
恩補太常寺太祝皇祐元年進士起家歴知常州武進
許州長葛二縣皆不赴文正公薨乃出仕以秘書省著
作佐郎知汝州襄城縣為政有惠愛課民種桑民獲其
利號其桑為著作林用舉者召編校昭文館書籍辭不
就簽書許州觀察判官事州頼以治賈黯知開封府薦
知襄邑縣大興學校士争歸之衛士挾牧地暴民田公
取一人杖之牧地初不隸縣有詔詰公公言兵須農以
養䘏兵當先䘏農朝廷是之釋不問且聽牧地隸縣自
公始治平元年以某官為江東轉運判官擢殿中侍御
史時方議濮安懿王典禮大臣與從官異論公言陛下
親受仁宗詔而為之子與前代定策入繼之主異請如
從官議繼與御史呂誨等更入論奏不聽則皆納告牒
家居待罪既而内出皇太后手書尊王為皇夫人為后
公復言陛下以長君臨御奈何使命出房闥異日或為
權臣矯託之地非人主自安計時已詔罷追尊趣公就
職公猶以不皆如從官議請去益堅上不得已出公通
判安州公在臺數言人所難言及争濮王事引誼據經
語斥大臣尤切由是名震天下徙知蘄州歴京西提點
刑獄京西陜西轉運副使召還除尚書兵部員外郎兼
起居舍人同知諫院未幾加直集賢院同脩起居注判
國子監神宗初即位慨然有追迹先王内脩政事外攘
夷狄之志得王荆公任之多所更張公自還朝即勸上
毋開邊隙又言變改法度人心不寧書曰怨豈在明不
見是圖願陛下圖不見之怨上問何謂不見之怨公曰
古人所謂天下之人不敢言而敢怒者是也上善之令
條古事可為戒者以聞公作尚書解以進及為諫官前
後為上言者以休兵省事節用富民進君子退小人愛
人材申公論為急崇聚歛事苛刻親讒佞任偏聽為戒
大則廷論小則疏達未聽則連章累牘不苟止其於君
子小人之際尤反覆激切無所諱避嘗論富韓公在相
位不當數移疾杜門自為形迹吕誨不當罷御史中丞
李師中不可守邊薛向不可任發運使向行均輸法於
六路必將掊克生民歛怨基禍他所開陳類如此上方
銳於求治又言道遠當馴致事大難速成人材不可遽
求積弊不可頓革自古人君欲事功急就必為憸佞所
乘不可不察公雅與荆公厚善至是數言其以五伯富
國強兵之術啓迪人主失天下望既而劉琦錢顗孫昌
齡同時罷御史公又言琦等一言柄臣遽以罪絀今在
廷阿附者衆奈何陛下更以法驅之益指切荆公并及
它大臣詞氣甚厲上察其忠留章弗下而公請去不已
至闔門不出乃罷諫院留脩起居注公固辭執政或遣
所親諭公速起且除知制誥矣公曰是以利誘我也言
不用萬鍾於我何加焉錄所上章納中書門下執政見
之怒出知河中府徙成都府路轉運使坐失察僚佐燕
游事左遷知和州徙邢州未至加直龍圖閣知慶州環
慶路經略安撫使入見上問公兵法邊事皆對非所習
因懇辭邊任不許慶自文正公為將有恩公至會歲艱
賑發以時全活甚衆既而蓬生蔽野結實如粟可食公
私獲助復為營來歲耕稼之具歲以大穰或言公廩貸
過多遣使按視民聞之争先輸官比使至無負者會屬
流人道慶稱冤按得冤狀郡將种古訟公挾情變獄詔
移獄比郡出御史治之逮公就對部人數萬號泣遮道
童兒相率誦詩隨之久迺去獄成古坐誣告抵罪公猶
以它事奪職知信陽軍徙齊州齊多盜訟前守率尚威
嚴公獨治以恩信歲終犯法者視舊减半以喪子請罷
得管勾西京留守司御史臺再知河中府論教保甲妨
農事甚力累遷朝議大夫元豐八年夏復以直龍圖閣
知慶州歲中擢天章閣待制召還充侍讀又除給事中
時哲宗宣仁太后共政司馬温公入相首革差役法公
聞之謂人曰此事當熟講而緩行不然滋為民病且宰
相職在求人變法非所先也還朝力為温公言之溫公
有所建請公復言宰相當虛心以延衆論不必謀自已
出謀自已出則諂諛得乘間迎合而正士將卷懷退避
是時初改熙寧案問自首法公奏立文太深又言四方
奏議大辟有司一以八年十一月詔書從事坐死者視
舊數倍非先王寧失不經之意蓋公雖與溫公同志及
臨事有所矯正類如此於是人皆服公平直知前於荆
公非苟為異也明年二月進吏部尚書不數日拜中大
夫同知樞密院事初公還自慶兩宫亟遣中使賜大官
饍出手詔問禦備西戎之策公請罷兵棄地因使歸所
掠漢人執政持之未決會公入樞府復申前議又請予
地之外歸一漢人予絹十兩事皆施行既而夏人未順
公請陜西一郡自效不許會邊臣俘番酋果莊以獻兩
宫歸功輔臣褒賜異甚公請誅果莊塞上以謝邊人而
議者欲致其子收河南故地故赦不殺其後又欲官之
公復固争然果莊子卒不至元祐三年春拜大中大夫
尚書右僕射兼中書侍郎公自為執政務以博大開上
意忠篤革士風在樞府時言者攻章惇鄧綰公皆力為
捄解因言臣嘗為綰誣奏坐黜今日所陳恐錄人之過
太深實係國體兩宫感悟即日遣中使手詔嘉納因下
詔書前日希合附會之人一切勿問言者亦勿復以言
既而在廷頗分朋黨論議多出私意浸潤之說稍行學
士蘇軾草策問題或言引用不當韓維罷門下侍郎補
外公奏軾無罪維盡心國家勿避嫌謗不可因讒言絀
及在相位諫官王覿坐論朋黨貶公復為辯君子小人
朋黨之異因極言前世朋黨之禍并錄歐陽文忠公朋
黨論以進明年知漢陽軍吳處厚上蔡丞相確安州所
為詩傅釋以為謗訕言者遂欲擠之死地執政主其說
獨公與左丞王存以為不可公進則與同列争於簾前
退則上疏極論無虚日蔡丞相貶新州言者指公二人
異論公二人亦堅求罷乃以公為觀文殿學士知潁昌
府築防備水後頼其利踰年進大學士知太原府河東
經略安撫使瘞民燼骨未葬者三千餘喪又推之一路
夏人犯邊公直將佐引咎歸已章累上乃貶秩一等徙
知河南府再徙潁昌召還復為右相仍遷通議大夫公
前為相時有司請歸河故道二三大臣主其議公獨争
以為壅水使高必難成功况今公私匱乏當緩其役朝
廷為出近臣往視還奏如公言主議者不懌密啓以手
詔督趣公復固争兩宫悟為收還手詔公既罷而河役
復興調發及潁昌公又上疏極論兩宫然之而役猶不
輟及公再相又遣從官御史經度不能易前說然主議
者必欲成之後雖暫歸故道已而復決人力為之大敝
至於今未復也公遇事不苟同列患之或諷公再相時
御史嘗有言公即避位不聽固請上亦固留之時上方
親政於大臣中注意獨厚有密薦人材者輒以質於公
又嘗問先朝法度公悉心以對無所回隱因勸上愼擇
執政臺諫官且言仁宗朝委事執政而臺諫實參論議
可以為法然不可用非其人上嘉納之初公召還宣仁
嘗稱文正公在天聖明道間始終一節以勉公宣仁崩
小人争論垂簾時事公力陳太皇太后勤勞公正保佑
扶持之心請依明道故事下詔戒妄議者蓋明道中詔
實文正公啓之及是公又以為言羣御史摭蘇軾所行
制詞以為訕及先朝蘇轍常論改先朝法度引漢武昭
父子為言上怒儗非其倫自門下侍郎貶汝州御史來
之邵以為責輕之邵又論宣仁從弟高士敦蜀中不法
事公奏御史在位日久當軾轍勢盛時無所論士敦官
蜀日之邵為監司未嘗按謫一旦乃爾其情可見上之
怒轍也轍不敢自明公獨前奏武帝雄材大略史無貶
詞况轍所論事與時也非論人也上意稍解軾轍平日
與公論異至是人益服公為平時上方更用大臣公力
請罷復以觀文殿大學士加右正議大夫知潁昌於是
元祐公卿大夫相繼貶竄公亦坐奪一官徙知河南府
辭行改知陳州公在位時上嘗問公貶竄之人殆將永
廢公前贊曰陛下及此堯舜用心也因請以時叙復如
法及罷辭上又從容諭曰卿雖在外有所見宜悉以聞
毋事形迹至是上方祀明堂肆赦大臣前疏吕丞相大
防已下數十人終身勿徙公即為申理請悉追還辭甚
懇至忤大臣意落職知隨州喪明告老大臣勿許通明
年再貶永州在永三年怡然自得或加以横逆他人莫
能堪而公不為動亦未嘗含怒於後也公性夷易寬簡
勿以聲色加人及誼所在則挺然不少屈推誠好善不
為忮克嘗曰吾平生好學得之忠恕二字而已矣由是
所至人歸其仁而憚其正歴事四世始終無間言自為
布衣以至宰相廉儉恭遜不少加損政府恩錫屢斥以
廣義莊晚年南遷貧甚得賜輙均及衆人前後任子恩
多先疎族故公歿之日幼子五孫未官頼上賻乃克葬
公之配王氏天章閣待制質之女有賢德能成公志封
魏國夫人卒永州今舉以祔五子正民單州團練推官
正平忠武軍節度推官正思宣德郎正路正國五女歸
將作監主簿崔保孫朝請郎莊公岳奉議郎司馬宏承
議郎蔡轂通直郎郭忠孝正民正路崔氏司馬氏二女
皆前卒孫男七直彦宣義郎直方郊社齋郎直雍直英
直清直舉直儒孫女一曾孫一蓋文正公四子長子少
有大志不幸疾廢公與叔季克世其家而公憂國愛君
不以利害得喪二其心刻意名節難進易退雖屢黜廢
志氣彌勵人以為有文正公之風焉其在朝廷務奬進
人材故天下善類視公用舍以為消長有文章論議三
十卷而論議之文實傳天下主於平恕不為已甚世謂
使其言行於熙寧元豐時後必不至紛更盡申於元祐
中必無紹聖大臣仇復之禍今上虚已待公天下亦幸
公復用而公疾不能朝以至不起哀哉既病口授諸子
遺奏數百言讀者益歎其忠初公南還道遇故人唐義
問屬以後事比薨義問適守潁昌果頼其力其前知又
如此某晚游公門辱知厚甚手書諉以銘文誼不得辭
銘曰
遠矣范宗陶唐其系更夏商周保姓受氏在晉宣子以
告穆叔流非不長止曰世禄孰為不朽維後有人若公
父子再秉國鈞有德有言百世弗泯公起諸生至位丞
相一節不回雖老猶壯御史抗議公惟守禮諫垣建白
公不言利封疆之畫公曰休兵廟堂之論公則持平利
害異趣公為砥柱愛惡相讎公為虚舟世夸以争公避
不有衆所憚行公惟恐後堂堂嶷嶷古社稷臣正色四
世屢亨屢屯白首南遷縱心順命已僵復起天子之聖
有澤在民有謀在國壽非不多人以為嗇惟其卓偉山
高日赫歸從先君嵩洛之側帝念公賢形於詔墨後人
來哲不假方策請視豐碑世濟忠直
祭文
祭范忠宣公文
宋陳瓘
昔文正公在仁祖時忠於謀國衆正所依心虛而明照
了不疑先事而慮有如蓍龜兩遭勅榜益奮不移外禦
元昊數蹈禍機國勢既安奚恤我危考公行事允也似
之安不擇地難不敢辭至於言兵則曰不知豈曰為異
各遵其時不述其迹是乃無違三年遽改生事者誰蔡
相南行公獨救之一勝一復其兆在兹公可以默又進
忱辭人亦有言公爾忘私孰能臨義舍安取危一斥四
年盲廢始歸天子哀憐拜命涕洟其心不盲意欲有施
人願公留為帝龍夔病不能對人所歎咨天子曰吁疾
尚可為錫以上劑臨遣國醫丁寧訓飭速療勿遲云何
不淑竟止於斯嗚呼哀哉公果已矣舉世思公公不來
矣人之於公有合有暌聞公之歿暌者亦悲情隔生死
公論乃出悲公之人始自今日臨終不昧忍死有述小
其一身大我王室置小恤大自初訖終可使聞者勸而
作忠太宗征遼喬苑不忘心之所慮奚獨一方願惜生
靈願合朋黨願為宣仁一洗誣謗願正其事願辨其人
願以中道行帝之仁嗚呼哀哉言惟心聲孰無此聲孰
有此誠神器雖大如人之形愛養胃氣可以保生陽明
之經徧於肢體呼吸之間無有不差左絡連右首脈應
趾中經流行寧有定位彼執一者棄異取同異我曰偏
同我曰中語各有心心各有物孰能審是而不彼恤公
獨有言繼者誰乎公薨我悲豈緣葭莩公昔南遷我在
北陲側身以望心往從之及公之還我有言責陳留雖
近欲往不得平生想慕獨未識公見公之心何必形容
文正歿後公又亡矣仲季方興公復有子其門益大其
道益光公可無憾我亦奚傷
祭忠宣公文
從孫直隱
嗟嗟叔祖度量孰比江漢汪洋莫知涯涘嗟嗟叔祖功
名曷擬日月昭明莫掩光暐兩秉鈞衡憂勤國是人不
能為公則力致忠言憤激弗顧身計人或媢之謂其立
異譖愬遂行謫居遠地烟巒一涯風濤萬里處之怡然
曾不介意一日生還疇為之使能鑒其忠明明天子遣
使屢召將欲眷倚拜章力疾丐歸舊第令德令名善終
善始天宜報之黃髮兒齒胡為弗裕壽不遐俾朝廷節
義誰復繼此元臣碩老今其亡矣公之燕居雍雍樂易
薰然惠慈親疎一體直隱不肖最為受賜委曲成就使
之從仕恩同山岳感激心髓方沾寸禄歸養所恃惡積
禍生酷罰遽爾抱恨終天零丁憔悴去秋側聞舟御歸
止扶力而趨白沙獲侍教誨諄諄言提其耳欲從西行
勢不果遂山以新塋堂以靈几豈知一别永隔生死聞
訃之來哀號驚悸征途雖邈匍匐而至撫棺一奠流涕
如洗英靈有知敢冀來視尚饗
范忠宣集補編
