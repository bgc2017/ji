范忠宣集卷八宋范純仁撰
啟狀
賀光州石郎中得替
伏審解符劇郡奏課中宸方脂牽之有期阻班荆而伸
餞矧久隣於封壤復幸託於葭莩深荷庇存殊增感戀
伏惟某官清規表俗雅量鎮浮屢更共治之權藹著于
蕃之績鋒車入覲宜多獻可之謨芝檢頒恩佇被陟明
之典炎歊在候保練是期嚮往之勤敷陳曷罄
荅門生改官
某啟向以輕言輒揚善最果遷美秩彌慰下衷馳慶幅
之未遑辱華牋之首及感銘交至敷敘奚殫
謝潘著作
伏審奏課宸庭陞華芸省伏惟慶慰某官清規表俗雅
望映時果膺當宁之知峻被出綸之命佇騰驥步别迓
龍光先沐榮音罙深感素
謝王長官
言念高風久阻牢想空馳幸兹官守之隣稔服民謠之
美徒懷矜式闕奉音題豈圖謙眷之隆特貽長牋之貺
愧銘交積敷敘奚殫
回蔡州胡完夫史君
某比者官忝新名職還舊物恩榮併至衰拙何堪荷湔
滌於君仁頼吹噓於朋好此蓋知府學士道充在巳恕
及於人愍同志而不遺借片言而為寵致兹朽質復玷
清途深蒙引重之私莫識醻知之地仙山重到恍如丁
令之歸宣室召還行聞賈傅之命尚賒瞻晤更冀保頥
回時狀元
伏審射策明庭冠名多士伏惟慶慰狀元廷評識臻道
奧學洞聖源旦暮昌辰超騰夷路仁義之澤將兼善於
斯民金玉之聲巳聳聞於海内承風竊抃馳慶未遑辱
牋問之先臨荷謙私之過厚佇膺大任以耀吾儒瞻頌
之勤敷宣曷究
回王郎中
右某言念幸居仁里久服於聲猷邈守官箴阻親於風
矩徒積懷賢之素闕伸置牘之儀豈意撝謙遠貽榮翰
欣審頒條之暇妙臻視履之祥恭惟某官才識高時公
忠奕世屢領蕃宣之寄浸深旒扆之知側聽褒遷式符
瞻頌披承尚阻保鍊為宜
别京東監司赴西臺
右某啟綿力支離輒露投閒之請綸言溫厚遽推從欲
之恩事與願諧感深涕下伏念某賦性迂闊遭時盛明
徒以家聲早塵器使諫垣將幕曾屢試以無堪澤國山
城迨三黜而何補以勤裨拙沈迷簿領之勞有過知非
憔悴風濤之險尚獲神明之殛再罹嗣息之殃悲苦纏
心驚惶失志畏郡條之瘝曠累部使之庇容陳力知難
叫九閽而瀝懇量能授職叨一札以頒榮解劇東藩分
班西洛身閒名美猶肅臺儀禄厚責輕真同吏隠此蓋
某官義均錫類德重包荒曲全衰晩之蹤俾逭譴訶之
域青泥脫翼敢忘吏部之仁斗水活鱗永識監河之賜
載思感遇罔罄敷陳
到河中謝雍帥劉龍圖
右某祇奉朝恩誤膺州寄獲依大庇竊抃下風恭惟某
官盛德映時英猷冠古夙蘊致堯之業暫膺分陜之權
化茂棠隂巳坐康於疲俗寵登槐府行入贊於重熙某
受命云初棲蹤有幸尚祈葆輔式副傾瞻
謝延帥太尉
右某祗受朝恩誤膺州寄獲依大庇竊抃下風恭惟某
官勲業光朝公忠映古顯被凝旒之眷寵分推轂之權
仗鉞專征久巳寬於宵旰追鋒促召行入贊於樞機某
受命云初趨承尚阻更祈葆輔式副傾瞻
謝提舉茶場陸奉議
右某祗奉朝恩誤膺州寄獲依大庇竊抃下風恭惟某
官蹈道深醇賦才英敏夙蘊經綸之業早膺簡注之求
攬轡宣風已坐豐於邦計泥封促召行入踐於禁林某
受命云初棲蹤有幸尚祈葆輔式副傾瞻
回同州知府朝請
某忝恩移郡揆日頒條隣大國之樂封託洪河之餘潤
恭惟某官清規表俗雅望映時被乃聖之深知膺惟良
之優寄佇還近侍式協僉言某脫駕方初瞻風徒切未
伸竿牘之懇遽貽金玉之音愧荷所叢敷陳罔罄
謝陜州知府大夫
某比者蒙恩假守取道之官既獲望於下風復驟承於
異眷伸講故人之好盛敦主禮之優逮爾暌違徒布龔
黃之治入參近侍行並徐嚴之游某方稅單車適遥外
屏未綴荒蕪之懇先垂華藻之音愧荷所叢敷陳罔罄
回新鳳翔知府范學士
某分符守郡竊愧誤恩揆日頒條獲遵成矩内惟天幸
益仰賢標恭惟某官厚德鎮浮高才名世早升華於禁
省巳深柬於帝心屢殿大邦藹聞佳政側聽鋒車之召
入陪法從之嚴某稅駕方初瞻風徒切置牘之儀未展
摛華之問遽臨荷謙眷之過隆祝珍調而倍切載惟欽
頌曷罄敷宣
回大寧知監張奉議
右某分符守郡揆日頒條懼衰拙之瘝官愧朋知之為
地未馳謝懇遽辱榮音荷謙眷之載隆企賢風而增慕
方賒晤對更冀保調佇迓寵休式符言願
到慶州謝兩府啟
左僕射
衰年屏迹漸謀三逕之歸邊鎮分符誤被一麾之寄寵
還近職榮届舊邦光輝巳逮於覆盆歲月徒驚於過隙
載量忝冒唯極震驚伏念某錄錄無能規規自守涉世
但憂於蒿目觀時獨苦於蓬心入備諫臣言未良於藥
石出宣使指功莫著於涓埃幅巾將遂於息肩窮巷惟
期於沒齒假麾便郡聊燕息於河濱易地名藩使折衝
於境外此蓋伏遇某官夾輔王室澄清化源端委巖廊
大任方隆於柱石和調鼎鉉元功已格於鹽梅啟沃清
衷甄收舊物顧未捐於弱植誠有自於洪鈞晩歲無聊
從事巳逾於三黜壯心未巳乘時猶效於一鳴過此以
還未知所措
右僕射
河濱樂土方忝於郡章閫外名藩遽持於兵柄念流年
之遲暮還内閣之榮華固陋何勝彷徨失措念某伎能
譾薄藝業迂疎學未啟於斵輪才巳慚於投刃涖官行
法苟全蕞爾之軀問舍求田常有終焉之志偶蒙收用
未忍棄捐禁闥圖書重討論於簡牘邊陲斧鉞方鎮遏
於羌戎此蓋伏遇某官一代名臣三朝耆德廟堂決策
忠言切於借籌寰海具瞻大任隆於調鼎不忘疎賤獲
被褒升過蒙雨露之恩實自坯陶之力窮通守節志益
固於胷中夙夜服勤功庶期於毫末
右丞太中
憂患飄零分安於退處寵光稠疊特冒於遷升俾還内
閣之華復任連城之重年鬢但驚於晩節山川無改於
當時恩大莫量懼無以稱伏念某才非應變學昧向方
得從諸彦之游適際千年之運擢居言職未能補過而
拾遺彊赴吏功不事循名而責實空踰二紀無補萬分
乞身猶幸於息肩固位敢希於投足盛時易失久絶望
於彈冠舊物不忘猶見收於墜履此蓋伏遇某官保佑
一德協和庶方獻納嘉謨奉兩宫之清問弛張大政宜
四海之具瞻英賢方處於廟堂朽質誤分於印組桑榆
暮景雖自愧於衰遲金石素心誓不忘於顛沛
門下侍郎
司文禁閣載領於簡編假守名藩謬分於印紱過隙但
驚於歲月據鞍重攬於山川自顧瑣微何勝眷任伏念
某粗觀章句偶繼簮紳賦蕞爾之小才乏超然之遠識
一從吏役常寄迹於萍蓬久負歸心欲置身於桑苧衰
颯巳隣於暮齒施為何益於秋毫出守蒲津聽訟唯期
於卧閣統臨榆塞觀風遽效於褰帷此蓋伏遇某官望
重本朝功深名教道兼資於文武學洞達於古今歸卧
里閭謝萬鍾之厚禄進登廊廟為一代之宗臣某愧憔
悴之餘生沐便蕃之異數宣揚明詔思惠養於疲民推
廣上仁務懷來於遠俗
中書侍郎
退安散地雖自棄於明時假守舊藩蓋曲頒於異數職
載升於禁閣任兼擁於連城内典圖書出持符印故物
未忘於墜履餘光俄照於覆盆伏念某學未知方才非
周用投身斥澤豈慕於鵾鵬竊食太倉僅同於雀鼠久
叨任使何所建明流年漸廹於桑榆衰髮巳先於蒲柳
出麾河上安閒頗類於幽居促駕塞垣委寄獨司於戎
事此蓋伏遇某官發揮王度裁決政機治達本源兆姓
共勤於農畝謀無遺策四方咸偃於德風致此孱虛竊
膺褒異保完瘡痏固無間於邇遐勉勵筋骸敢自寧於
夙夜
樞密
優游便郡乞身將賦於歸田繁會名區受詔俾專於持
節翰墨方還於近職旌旗復指於舊邦揣已若驚不寒
而栗伏念某學未窺於堂室器自局於斗筲誤被選掄
久更任使驅馳郡國不知髀肉之消苒荏歲時但覺鬢
毛之改數罹憂患自請退閒息駕河濱得逍遥於外補
守藩關外俄統制於中權此蓋伏遇某官平格治功裁
成武德講明萬化常進對於前旒討治五兵欲懷來於
左衽顧兹重鎮尚畀非才莫量天地之私實出陶鈞之
力發生朽質終有待於再榮淬礪鉛刀用或堪於一割
副樞
專城假守方退食於河濱内閣升華遽剖符於關外遲
暮但慚於白首褒遷更累於清時伏念某固陋鄙人飄
零疎跡悟意濫階於朝位奮身本出於儒家游宦積年
坐費太倉之粟躬耕有日行尋負郭之田厭俯仰以隨
人聊優游而卒歲豈宜疎遠輒冒寵榮此蓋伏遇某官
協贊九功輔成一德干戈不試獨先堂上之兵夷狄來
庭潜契幄中之算顧惟邊寄尚付瑣才方隅得預於守
藩廊廟實資於推轂高臺未輟收功終累於九層末路
争先駑力尚期於十駕
賀左僕射蔡相公
伏審進被命書首登宰席顯赫上公之任澄清大政之
原羣生咸頼於陶鈞盛禮方脩於典册伏惟慶慰恭以
僕射門下相公學臻聖閫道協昌期久平格於泰階實
勤勞於王室居調玉鉉已寅亮於九功榮被衮衣永總
司於百揆某誤分印紱久沐陶甄三事登朝喜平津之
開閤一麾出守阻魏勃之掃門
賀右僕射中書韓相公
伏審寵膺册命進位鈞衡内親附於兆民外懷柔於四
國大賢登用衆望攸歸伏惟慶慰恭以某官學洞九流
智周萬變久居宥密克壯謀猷光華果陟於公台感會
潜符於夢卜君臣堂陛素尊用於鼎司伯仲塤箎遂同
陞於衮職某侵尋末路瞻企餘光假守西陲偶坐縈於
符竹緬懷東閣阻進預於簮紳
賀樞密章通議
伏審進被寵榮超升宥密内以講脩於七德外將震疊
於四夷應率土之具瞻喜大賢之登用伏惟慶慰恭以
某官機籌獨運文武兼資挺生杞梓之材蔚為廊廟之
器果由省闥入踐樞庭協贊治功久預裁於國論發揮
雄略遂專決於兵謀聖時方偃於干戈寵任爰資於柱
石某偶分重寄得附餘光堡戍臨邊方假一麾之守冠
裾就列阻瞻數仞之牆
賀門下司馬侍郎
伏審進被絲綸入登廊廟將致君於堯舜當並駕於伊
周方日月之光明宜風雲之感會伏惟慶慰恭以某官
行造聖藴學為儒宗不繫意於窮通久忘言於用捨幅
巾去國燕居將老於洛濱端委造朝大任爰參於鼎足
某側聞新命幸處洪鈞關塞一麾符印尚縻於尺組山
川千里門闌阻曳於長裾
吕左丞光祿
伏審光被絲綸參居衡軸内講明於法度上調燮於隂
陽宜四海之具瞻喜大賢之登用伏惟慶慰恭以某官
直而不撓静以有謀智周事物之原學貫天人之際出
宣藩翰暫分寄於銅符進陟廟堂載入司於玉鉉某喜
聞休命獲處洪鈞違離巳歎於累年眷待嘗蒙於一顧
山川脩闊但託意於歸鴻門仞深嚴阻進趨於行馬
回田總管黃走馬張機宜
右某祗奉朝恩復叨邊寄幸朋僚之有頼顧衰拙以何
堪豈意謙私首貽榮翰辱寵褒於華衮荷重惠於兼金
展晤匪遥保頥為祝
謝提舉茶場陸奉議
比者叨奉上恩併還舊秩棲迹尚叨於封部兹行誠頼
於廕庥揣拙分以逾涯奉訓辭而曷稱此蓋某官義深
錫類德盛包荒軫舊物而不遺借片言而為寵致兹衰
晩復被柬求社木百圍既久慚於無用鉛刀再割諒難
必於收功屬便道以之藩阻趨塵而拜賜載惟感戀曷
罄敘宣
回步軍苗太尉
右某比者誤被朝恩再膺寵寄邑里尚存於故老山川
復覩於舊封顧遲暮之何堪蓋奬存之有自伏惟某官
沈潜妙算卓犖英才擁旌久握於帥權出塞屢分於將
鉞折衝萬里指黠虜於掌中制勝兩楹出竒兵於堂上
職嚴武衛任總師干軫舊物而不遺借片辭而為寵致
兹忝幸曷稱眷私未遑置牘之儀先辱貽音之及載惟
感頌曷罄敘宣
賀秦州范龍圖
伏審光被命書出臨藩閫飭轅門之三令懷罽幕之諸
戎側聞屏翰之賢深協搢紳之望伏惟慶慰恭以某官
才兼文武學洞古今衣冠有待於宗師宇量素懷於遠
業麟符守土巳載領於旌麾虎節治兵果嚴持於斧鉞
巨鎮昔推於秦隴提封密邇於河湟壯樓堞以連城列
鞬櫜而夾轂某幸聯末契竊慶異恩屬部歡迎望朱轓
而入境故人登用思白首以彈冠瞻詠之勤敘陳難既
賀秦州吳待制赴闕
伏審光膺詔札入覲宸廷造朝榮踐於文昌解組遽違
於邊服伏惟戶部侍郎誠開金石文麗丹青啟密勿之
嘉謀處光華之近列分權龜紐時未歴於再朞賜對龍
墀顧已深於三接未遑贊善先沐惠音聞六轡之啟行
屬九秋之方晏勉其保嗇聊慰繫瞻欣戀至深序陳莫
罄
太原到任謝宰相執政
右某啟比膺恩制就易師權仍增書殿之華適付屏門
之重辭榮莫遂彌劇愧慚涖職云初率皆忝冒此蓋某
官代工有體全舊為心忘其齒髮之衰付以兵民之寄
初臨藩鎮唯祗畏於簡書夙恃鈞庥更仰資於廟略瞻
頌感激實倍常情
回知鄭州陳龍圖
分服鄉邦方慚竊禄易麾邊閫彌愧優恩宣上化以方
初企高風而徒切某官忠良挺操愷悌存心久翔侍從
之華屢寄藩宣之重未遑馳問先辱緘縢感佩攸深敷
宣罔罄
回延帥趙端明
伏審中權報政秘殿升華矧惟耆哲之賢益重專征之
寄高才映古重望冠時久參法從之榮夙寄長城之任
果膺異數益簡上心竚奉綸言别登柄任顧慶儀之未
展辱榮問之先臨感愧兼深敷陳罔罄
西京韓相公賀冬
伏以陽德方升振嘉生於潜戸天端首正候祥氣於迎
雲恭惟某官望重累朝德尊元老方告猷而翊國暫均
逸於留都坐推及物之仁茂集履長之慶顧惟衰跡遠
託餘庥瞻頌攸深敷陳罔罄
賀中書僕射劉相公
伏審典册告廷公台進位欽聆褒制均慰輿情恭惟某
官川嶽儲靈珪璋挺瑞懷久大之賢業際光華之盛時
出入三朝始終一節逮真人之訪落陪機事之贊襄德
合天心功符世賴具瞻隆於民望注意簡於宸衷果膺
夢卜之求入正鈞衡之任延登揆路升踐宰司論道經
邦告嘉猷於我后奮庸熙載下膏澤於斯民益隆乃聖
之知永輔太平之運屬居藩服阻慶賓閎置牘翹誠敷
文罔喻
賀蘇右丞
伏審光膺制命進轄文昌三事得賢萬方交慶某官德
器端重學術淵深體明哲之姿挺直方之操進退不更
其守言行必本於忠啟沃聖心尊崇王度果繇中憲入
預政機蓋人望之久稽故輿情之共快載惟欽仰倍越
常倫
簽書樞密王密學
伏審顯膺制綍榮貳鴻樞簡自上心協于僉論某官高
才映世直道事君維古訓而是經輔聖猷而濟美果繇
天府入掌機衡躋侍從之清班未容溫席參弼諧之近
列寔慰具瞻某適遠賓閎阻通慶謁欣企之素敷叙奚
周
回工部李侍郎
恭審光膺中詔進貳冬官當賢哲之彙征實朝廷之盛
事行登近列益副僉言未遑簡牘之脩先辱緘縢之貺
愧銘交至敷敘奚殫
賀趙内翰
伏審光奉制恩榮登翰苑豈特儒林之推重固宜國體
之增華邦寵既行朝僉胥慰某官器深且博德厚而淳
薰然君子之慈隠若大儒之效果膺芝檢入掌辭林典
章暫繫於發揮民物尚需於康濟顧未遑於脩慶愧先
辱於貽牋欣感攸深敷陳曷罄
賀知定州許資政
伏審懇辭機務榮殿名藩爰擇剛辰已開盛府諒惟慶
慰恭以某官純誠亮直和惠敦方重望鎮時精忠體國
雅挾佐王之略克成輔世之功名以盛而不居賢因勞
而思佚暫繄舊德坐鎮朔陲方布上恩已聞於美政再
調元化行副於具瞻竊幸衰蹤匪遥善庇方積懷賢之
抱先煩置牘之儀感愧兼深敷陳罔罄
回文太師
伏審連上奏封懇還政柄雖勞謙之曲至顧體貌之方
隆况巳協於康寧敢與聞於去就伏惟某官道行當世
名軋古人早得位以濟時晩未忘於憂國竒兵不再建
宗社之元勲大節可書作邦家之盛福親輔三朝之治
尊為萬乘之師會初政之清明因上心之恭默爰起大
老以圖久安天下想聞其風廷臣無出乎右長城在望
坐消邊境之虞寳鼎復來自使朝廷之重偶愆和豫稍
倦晨昏浩氣内融明神隂相不假蓍龜之卜已聞藥石
之功遽辱誨音願從高退然而公旦雖老不離成周山
甫就封永懷王室蓋義之所在則雖出猶處道可以進
則當止而行矧五詔之丁寧而兩宫之倚注欲立非常
之事方須不世之謀曾是弱姿徒煩委教再三加命雖
逾考父之恭九十在公尚覺鬻熊之少願回冲挹以就
太平
謝同知樞密院
右某啟輔弼之任必唯其人樞機之權尤慎所與蒙恩
忝冒撫巳震驚伏念某賦命數竒受才不敏學古雖專
而疎於接物更事徒久而昧於趨時唯知義命之安敢
意功名之會值遭興運拔擢過優豈兹一介之微可陪
三事之列南箕之名匪實鼯鼠之技易窮自知甚明懇
辭弗獲莫回成命終冒殊私深虞竊禄之譏曷副經邦
之望此蓋伏遇某官權衡萬物高下一心廊廟之間材
適長短之用陶鈞之内器無苦窳之嫌致此孤生驟當
大柄敢不勉濟協恭之義益堅許國之心仰稱茂恩用
醻洪造感銘之素敷敘奚周
又
比者祗膺告命獲貳樞庭越次而居殆非其分徒深形
於懇避終進冒於恩榮伏念某學古甚迂承家不克偶
緣際會亦預招延少也無成蓋乏適時之略長而不偶
殆繇接物之疎空歴四朝未聞一善敢祈晩節併被殊
私進以美官還之要地清途入踐未逾三月之賒機事
與聞乃簉八人之列靖言非據靡自遑安此蓋某官道
可濟時心唯體國謂技能之雖少且事任之常更隂借
品題使階進用智謀非遠知難就於功名忠義在前敢
自羞於門戶庶幾小補永服下風
賀知河中府王待制
伏審光奉詔綸進居文閣既遷升於顯地復鎮守於名
區伏惟慶慰恭以某官道極淵源學臻堂奥廓高明之
遠識挺卓越之宏才嘉謨沃於上心儒術施於吏事披
文禁闥遂從金馬之游問俗大邦方任銅魚之寄某久
嗟離闊載預交承向風但切於馳情晤語未期於促膝
喜聞持節莫遂造門思詠良多敘陳難既
范忠宣集卷八
