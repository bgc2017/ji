范忠宣集卷五宋范純仁撰
律詩
和持國贈微之
元老邀賓樂事并每居右席愧羣英里中耆舊唯公長
(微之年最長)醉裏篇章映古清柔袂緩舒鸞鶴舞短簫輕引
鳳凰鳴莫嫌尊酒過從數向老交遊更有情
贈持國持國以瑞鷓鴣歌之
三十年來解榻賓今朝重喜奉陳蕃松筠雅操寒逾勁
膠漆深情老益敦槐位巳慚同致主棠陰還許繼為藩
古今此會應難得醉飲休辭罄綠尊
和持國瑞鷓鴣(詞)
臘後春前暖律催日和風軟欲開梅公方結客尋佳景
我亦忘形趁酒杯添歌管續尊罍更闌燭短未能回
清歡莫待相期約乘興來時便可來
謝微之見贈
屬邑逢公喜望塵便陪將漕向江濱當時早重朋僚契
晩歲重敦道義親華衮巳慚無德稱琳宫彌羡最閒身
相過無惜頻歡醉八十康寧有幾人
和持國光祿堂賞梅兼寄彝叟德孺
叨榮報國老無成辭疾還鄉負物情身近良朋如倚玉
心懷諸弟若搖旌成行每羡隨陽鴈得友何慚出谷鸎
光祿官閒容謁告掃除門巷待同行
奉寄西京玉汝相公
三紀榮途愧彙征數逢憂患見交情(每遷謫困病煩公憂恤)江吳
切喜陪經席(同聽李太白講禮)關陜還容並使旌大尹綵旟方
畫隼上陽喬木欲遷鸎銅駞金谷春遊盛誰伴朱輪五
馬行
和持國聽琵琶二首
美人成列抹朱絃勸得嘉賓醉滿筵却笑西湖遊賞處
村歌社舞謾盈船
須知絶藝好娛賓能使知音作伯倫累月應將笞樂籍
(退之詩云累月笞其兒)恐公重作獨醒人
和持國謝見招游湖二首
樂天向老占青蛾裴令高年欲聽歌擬假紅粧助歡醉
莫嫌賓主白髯多
白傅歸來西洛宅(謂微之)裴公居在永豐坊(持國)好歌愧乏
牛家妓不見淳于醉後狂(白公與牛相詩云君家有美酒君家有好歌大都髠醉莫)
(留住住即恐君無奈何)
和李徽之正議
致主唯將盛德臨世推文定總朝簮先門自昔蒙知早
開閣當時用意深功業所存皆國計忠賢有後見天心
冢卿耆德承家慶福夀康寧映古今
過洛謁文潞公遊東田
東田不到幾經年孫閣重登荷眷憐清世莫尊唯尚父
朱顔難老是真仙四朝弼亮繄賢業八表昇平頼化權
門舘舊生彌幸會再陪几杖向林泉
送滕達道龍圖交代歸闕
三紀分擕念友生天涯相見眼重明詔恩幸忝交承契
尊酒聊伸故舊情我守塞垣華髮短君歸鄉國錦衣榮
何時共老江湖去雞黍相過樂太平
秋晴思西湖寄韓少師
樓閣參差霜葉紅湖光秋色畫圖中移船影動波心月
横笛聲隨水面風當日席間先醉客如今塞上獨衰翁
思君情緒兼歸興暗逐汾川日夜東
寄西京留守韓玉汝
四朝出處久親依共上青雲更復誰里室相隣同晏卜
廟堂曾忝奉蕭規恩榮過分知難報憂患頻經覺早衰
一意待公還宰席放歸箕潁養癃疲
九日遊西山開化歸會柳溪示程憲
登高觀稼適同時賓從喧闐逐隼旗殿閣崔巍初日照
林巒蕭索曉風吹山空笳鼓穿雲響徑險車徒出谷遲
坐阻車公歸興速却尋黃菊醉西池
醻王定國
守麾猶得長諸侯全晉提封二十州畫角悠揚高戍晚
黃榆搖落故關秋防邊戰士多鄉思並塞胡兒學漢謳
早晚罷兵容請老邀君同醉潩湖頭
醻程定塞提刑
衰疲敢憚守邊州老去光隂似水流塞馬春深無苜蓿
田家雪足望麳麰清笳只解添鄉思白酒聊堪解客愁
獨喜平刑賢使者能將德慶紹箕裘
讀老杜憶弟詩寄二弟
昔賢遇亂多分散我汝逢時各宦遊乃信人生歡聚少
安危俱不免離憂
寄二弟
宦名驅役費光隂寒暑憂勞晝夜侵多病形骸衰易感
無涯思慮老難禁離羣終日嗟予季聚首何時獲我心
精力已疲恩未報懷歸體國念俱深
迎文潞公再謝重事歸洛
河陽洛下春遊盛兩處風光屬一家不獨都人瞻几杖
笑迎唯有滿城花(洛人獨以牡丹為花)
送潞公遊河陽河清
安車乘興賞春姸榮盛歡康世莫肩舊舍訟棠重蔽芾
(河陽公舊治而令子再領)昔遊晝錦復蟬聯(河清公侍行之地令子令孫又守此官公每再)
(遊)子孫擁節迎家府稚艾争途看夀仙堪歎三川疲病
守陪公不及望公還
洛花巳開報潞公
花開朝夕望車塵花意慇懃恰似人晴日暖風催更急
看看開遍洛陽春
贈蘄簟與潞公二首
雙文封卷如筒小六月鋪張滿榻寒曾是吐茵狂醉客
敢塵齋閤助清歡
涼簟資公逃暑用東池應伴淥波寒高眠宜享華胥樂
曾致皇家奠枕安
病中寄太原韓玉汝
弱柳何由羡老松衰姿勁節本難同河南羸卧漳濱叟
塞北鷹揚渭上翁多病未能謀早退壯猷方看策元功
幸公再致唐虞化庶託餘生夀域中
次韻持國謝送酒
重九思公向洛陽三秋此日念何長心隨白酒聊相寄
頭插黃花想共嘗盈幅忽慚瓊玖報開尊應伴綺羅香
明年花好能來否元老同期醉夀觴(潞公巳約馮當世來春看花彌思持)
(國之來)
龍門秋日上潞公二首
龍門秋色勝春時新霽登臨景更竒二室峯巒侵碧漢
兩涯樓殿照清伊鳴泉亂瀉香山道翠柏深蔵白傅祠
獨恨不能陪杖屨思公空作寄公詩
郊原經雨絶纖塵短麥蒙茸蓋壠新霜葉粧林成錦段
溪風吹水作龍鱗秋山蒼翠濃如畫晴日鮮明暖似春
遍叩禪關止三宿猶慚高退自由身
三弟得告來見省
一門遭遇世應稀詔許尋兄荷主慈屈指共驚遊宦久
差肩却想事親時慚卿才識加昏耗嗟季情懷畏别離
報國爾曹心尚壯無能唯我復先衰(慚卿用東漢陳寔公慚卿事)
喜弟妹相聚
宦遊離索每相望弟妹俱來喜莫量言笑從容忘世味
盤筵簡率任家常清朝幸免鴒原急白首欣逢鴈序長
安得身閒歸里社一尊共醉樂時康
題潞公翰墨卷後
四朝勲業載旂常九十精神正夀康燕翼自當傳百世
豈徒書法付諸郎
昔帥環慶為部將所訟馮君學士被制鞫獄而
獲平反今相遇於洛
忠臣守正不謀身處已雖危道益尊直為冕旒宣聖訓
(君受命面被德音必見史册)豈唯囹圄被寬恩隂功自可資耆夀餘
慶猶當見子孫徒有愛賢無所達行將歸老愧難論
醻持國擕具見訪之作
兩家契義世難倫老去相逢意愈親衰暗豈能宣上化
高閑空惜致堯人論交白社逾三紀接武黃扉近十春
終日追陪何所樂從容言笑盡天真
和劉公舒相訪二首
嘉賓嘉景喜相陪况有良朋冒雪來湖漲碧波三十頃
枝粧玉䔒萬千梅白頭道舊情難盡淥酒相期醉幾回
衰暮若非君顧我平生懷抱向誰開
上庠英妙巳相陪(同在太學)隨計觀光亦並來給扎偶容親
硯席(殿試同案席)掄才同是中條枚他年闊别常千里此地
過從只兩回衰病從來游宴少為君尊酒喜頻開
到漢東和張伯常六首
道義相期久益芳忘年敦契自南陽榮公三樂今誰似
李白千篇敏異常願見却須煩枉駕奉歡先巳闢東堂
故情新約知無改松柏從來耐雪霜
寵榮踰分自顛躋珍重高人早拂衣山郡經時無好客
鈴齋終日敞閒扉瓊瑶獲報欣情重酒醴將誠愧物微
道義充盈文筆健應容殘朽再親依
思君日日上高樓心逐西南漢水流側聽車音常有待
互醻詩興未能休高陽簪履成陳迹西洛衣冠散舊遊
獨有地僊年八十逍遥林下笑公侯
浮名驅逐阻音塵一别伊川十二春顧我衰殘如槁木
羡公眉夀若靈椿寒梅乍吐香尤馥白酒新篘味頗醇
對景便思同一醉都忘衰病在漳濱
高標早與利名疎獨向先門肯曳裾舉眼正無羇客伴
解顔頻喜故人書相期消息應端的久别情懷待展舒
聞說山城春色早安車乘興莫徐徐
詩筒相續到隨城練句揮毫老益精尺素屢兼雙鯉贈
(公累寄嘉魚)一言相諾百金輕酒思佳客忘懷飲梅吐新香
撲鼻清但得安車尋舊約敢施行馬待先生
神宗皇帝挽詩四首
舜孝高千古堯仁化萬方睿文超聖域神武振皇綱典
册辭徽號山河復舊疆玉輿悲晩駕陵路柏蒼蒼
應運千齡契持盈七閏間當年叨法從終日奉威顔鳳
輦知何往龍髯杳莫攀深恩無路報慟哭向橋山
紫塞持戎節青蒲職諫垣囊封矜朴直牘背辨深冤終
賴重瞳顧難忘再造恩微軀如獲殉黃鳥不須論
祖祭連馳道宸儀出殯宫旌旛縈曉露笳鼓咽悲風雨
泣千官送雲奔萬國同丹心隨籠水先到裕陵東
慈聖光獻皇后挽詞二首
帝圖綿永合無涯天降真人動魯沙兩奉離明來繼業
久膺舜養似重華徽音遠過周文母儉德深懲漢外家
仙仗忽遥靈寢閉悲風空引戟幡斜
畫梁歸燕拂輕埃慶夀宫花亦盛開平日仙蹤何處覓
今年春色為誰來寢門永隔慈孫問陵路俄瞻吉仗回
聖主孝思刑四海千秋萬載詠烝哉
富相公挽詞五首
河嶽神靈降唐虞景運開致君優聖域躋俗在春臺天
上台星坼人間梁木摧霜風咽笳鼓斷續送餘哀
二紀經綸業三朝翊戴勲忘身裨庶政憂國見遺文東
閤散羣彦北邙歸大墳邦人仰旟旐灑淚向寒雲
千齡遭際盛五福始終全還政周星紀懷忠入夜泉華
夷思舊德河洛遶新阡空有云亡歎何由止逝川
皇天不憗遺聖製極哀榮遼海千年去明堂一柱傾赤
松違素志白日閉佳城康濟無窮事皆為後世程
北走單車馴䝟㺄東徂萬室活飢羸謀深先帝承祧日
功在仁皇與子時英氣不隨鐘漏盡高名長與日星垂
登龍孤客懷知遇慟哭秋原欲訴誰
安州張大卿挽詞三首
廉良漢循吏清簡晉名臣五福歸休日三朝盡瘁身潜
心窮聖典遺德化鄉人燕翼看賢嗣才名服搢紳
瞻風從漢上託庇在襄城開豁心相照推揚義不輕俄
嗟黃壤隔莫展素車情空望涓溪月淋浪涕泗横
寒風咽笳鼓曉月帶旌旛觸目傷陳迹書紳記緒言應
山蔵石槨夢澤對松門逝水何由止清名後世存
張益孺學士挽詞二首
儒業高羣彦詞場第一流能聲喧幕府穏步到瀛洲畫
繡臨鄉郡紆朱葬舊邱他年文苑傅應有盛名留
官曹曾共職友益賴多聞信道甘違俗同心獨有君漳
濱俄感疾泉下忽脩文致主平生志蕭條掩一墳
謝師厚挽詞三首
妙年辭筆巳驚人不謂明時阻致君白首郎中歸白水
青衿弟子到青雲(翰林賈直孺公之門弟子)淵明雅有歸田興賈傅
空留弔屈文千載定應無孔孟一言誰為誄孤墳
天地鍾竒秀公應為世生何慳一老遺遽奪萬人英千
古長齎恨重泉不掩名繆當幽穸誌深愧色絲銘
侍行游鄧學纔喜識荆州一顧蒙青眼相知到白頭坤
維同謫後星紀等閒周不意終天别交頥涕不收
王安之朝議挽詞三首
行已無瑕玷終身樂太平人間五福備宦亞九卿榮冠
蓋傳風範鄉關憶老成幽窀窮厚地不掩是清名
族望高全蜀交游華衆賢退身將一紀遺德滿三川雅
道何人繼家聲有子傳為文慚幼婦謬諾誌新阡
多難求分務相依得古人道心閒裏契友分老來親不
謂終天别纔離一月新無由瞻几杖灑淚向秋旻
程明道挽詞三首
綵衣方養志諫省遽翹英短命嗟顔子長星喪孔明臨
津失舟楫支廈闕梁楹名節同伊水滔滔萬古清
天乎喪吾道命矣歎斯人後學隳梁木明時奪國珍孔
懷存愛弟皓首奈慈親唯有延陵誌斯文久愈新
素忝金蘭契情由道義親聖時方際遇英氣忽沈淪琴
在無鍾子斤存失郢人遥聞歸葬日清淚滿衣巾
司馬温公挽詞三首
精誠皎白日利澤漲滄溟志苦生靈樂身勞社稷寧人
間失軒鑑天上坼台星唯有真儒效長留簡册青
竟因勞瘁沒誰翊太平基哀訃驚朝聽嚴禋罷慶儀梁
摧大廈日舟失濟川時千古商巖畔應陪傅說祠(傅巖在公)
(鄉邑)
兩宫思舊德異禮賁忠魂翠輦親臨後蟬冠錫命尊霜
風咽笳鼓寒日慘旌旛不獨知心客徘徊哭寢門
毋清臣中散挽詞三首
先府西征日高賢進謁時驊騮神骨異丹鳳羽毛竒外
計留關决中朝失表儀濟時才不展巳有令名垂
奉使頻聯職寬條喜共頒蒹葭倚白玉培塿對高山勇
退輸先識榮歸得早閒塞垣聞訃日感舊涕潺湲
鄉里尊耆德朝廷重老成銅符辭寵命琳館遂高情天
下三尊盛人間五福榮豈唯身獨享有子紹家聲
盧通議挽詞三首
耆舊今多少唯公景德人家隣吳市卒名重漢廷臣路
在猶耕月門閒似送春空堂餘畫像髣髴舊精神
教子生前貴休官物外榮去家金節重開戶玉棺輕江
水元如舊松林長未成祗應山鳥恨長向壠頭鳴
誰記先生事聲名五十年素風人不及隂德世相傳氣
與詩流合官隨子舍遷門閭迷故客悵望白雲天
孫曼叔尚書挽詞三首
少海風雲會先朝眷遇隆直辭裨衮闕妙翰照琳宫未
展陶鈞手徒高羽翼功䘏終皆盛典傷䀌出宸衷
彼俗争同好唯公恥妄隨青松寒不改白玉涅難淄梁
壊營居日舟沈欲濟時空留良史筆長俾善人思
交分逾三絶官聯歴四朝心知俱白首接武近青霄逝
水嗟何及英魂恨莫招空悲柏城路風雨暮蕭蕭
龍圖張公挽詞三首
儀鳳來丹穴麒麟瑞聖時壺冰凝雅操冠玉聳英姿敦
閱今儒將循良古吏師未登台鼎貴胡不到期頥
四紀澄清志三朝盡瘁身褰帷躋雅俗緩帶息邊塵聖
世殱民望中原喪國珍千秋仗良史直筆紀賢臣
兄事兒童日情親五十年西州官共久(予兩為陜漕兩帥慶公亦兩為)
(陜漕兩帥熙秦)畿邑政相連(公繼予宰襄邑才隔一政)謫籍孤蹤遠亨衢衆
望先那知不復見一别遂終天
鮮于諫議挽詞三首
左蜀稱多彦唯公第一流青蒲曾悟主白首未封侯名
節傳千古英靈掩一邱平生僚友分懷想涕難收
命矣纔中夀天乎喪哲人逢時身巳病達晩志難伸清
儉貧彌樂文章老更醇貽謀有餘慶孫子自振振
曾向西都陪白社同為御史帶烏紗盤筵真率無多品
歌舞相參作一家連日賞窮伊闕寺乘春看盡洛陽花
那知遥作終天别不預鄉人挽葬車
申國太師呂公晦叔挽詞三首
冢宰傳三世元勲輔六朝承家同鄭武致主必唐堯梁
壊將何仰川流不可邀新阡人散後林柏暮蕭蕭
儀物羅西甸恩榮葬上公悠揚蒿里日慘淡柏城風河
嶽收英氣旂常紀茂功傳家多令子將復繼遺忠
達尊推國老雅量寔予師世翊千齡運哀聞二聖悲傷
心瞻傅象竭力奉蕭規多少忠賢淚非唯哭巳知
蜀郡范公景仁挽詞三首
翰苑文章伯金華侍從臣四朝行直道一意在生民白
首唯憂國青雲早退身囊中有遺藁不學茂陵人
伊洛相逢日忠賢盛集時游從敦氣義唱和若塤箎漢
嗣資商老(公在朝首上建儲之議)堯章憶后䕫(公嘗進新樂)云亡時共
惜不獨故人悲
新阡近箕潁故國遠岷峨禁從同儕少門風吉士多笑
言如昨夢身世逐頽波唯有高名在千年不可磨
李師中待制挽詞二首
才識無前輩文章有古風愛時甘屢黜報國仗孤忠夙
有請纓志竟成標柱功子孫傳善慶不獨在其躬
歴陽相遇日流落喜俱存不起騷人歎唯知聖主恩蟹
膏紅滿筯蟻酒白盈尊豈謂江邊别深情不再論
康國韓公子華挽詞二首
棣萼聯三事台星聚一門誠心多士服德望四朝尊傅
相騎箕遠蕭規與漢存兩宫臨奠日哀慟見殊恩
弟兄俱是龍門客數載難忘國士知疲馬每憐諳遠道
焦桐竟待掛朱絲青雲空費提擕力白首應無報稱期
未到柏城持葬紼祖庭長慟涕淋漓
李彦深哀詞二首
妙年親硏席壮歲各西東場屋騰文價鄉關振義風不
違顔巷陋竟哭阮途窮頼得賢夫子遺驂為送終
汲汲親師友翹翹絶輩流讀書求體要知命釋窮愁清
白傳三世才華掩一邱平生懷舊淚為子獨難收
王樂道觀文挽詞三首
人間失詞伯天上落文星商皓終辭漢桓榮厭授經重
泉齎志業喬嶽返英靈身後千年事空留竹簡青
秘殿承新寵儲宫冠舊僚從龍登紫極扶日上青霄暝
壑移舟遠長川閱水遥瞻懷柏城路丹旐去飄飄
纔罷荆州市俄歸蒿里墳鹽梅失羣望羽翼有前勲浪
作登龍客慚無幼婦文辱知無以報灑淚向嵩雲
張掞龍圖挽詞三首
宣力三朝舊於身五福全家風良將後經術古人前丁
令終辭世留侯定得僊貽謀有賢嗣素業盡能傳
江邊承訃日羇宦正催頽早獲登龍便慙無附驥才寄
詩招悸魄引水活枯腮白首知難報長言致一哀
二紀金華侍從臣昇平看足作閒人身躋顯仕由稽古
世有隂功為庇民但見朝廷方貴老那知河嶽遽收神
哀榮終始公無憾况有清名服搢紳
望日示康廣宏(此詩舊在第十卷司馬公詩序後康廣宏即司馬公三子名)
清晨三綠袍羅拜北堂高積善因先烈遺光及爾曹勿
矜從事早當念起家勞脩立皆由巳何人可佩刀
范忠宣集卷五
