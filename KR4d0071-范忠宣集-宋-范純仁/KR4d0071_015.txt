范忠宣集卷十五宋范純仁撰
墓誌銘
司空康國韓公墓誌銘
公諱絳字子華其先真定人曾祖某某官祖某某官考
某以忠義顯於仁宗朝至參知政事諡忠憲(闕)生公
於潁昌府之長社今為長社人公以父蔭補太廟齋郎
累遷大理評事公少好學及長益刻苦攻文章知名於
時慶歷二年進士及第名居第三除太子中允通判陳
州丁忠憲公憂服除召試學士院除太常丞直集賢院
同知太常禮院有事於太廟百官當入廟習儀公曰習
儀有贊唱登降之煩而神主在焉不敬當徙他處詔就
尚書省著為令遷開封府推官賜緋衣銀魚男子泠清
自稱皇子言其母嘗得幸掖庭有娠出而生清都人聚
觀洶洶吏收捕不敢急一府驚疑莫知所決清止流近
郡公上疏引方遂詐稱戾太子事論奏甚切天子遣中
使獨以問公遂追清伏誅遷三司戶部判官江南饑詔
公體量安撫公論衙前役最苦一當其役或竭産破家
民至嫁母析居以求分丁減等公為五則衙前法奏行
之發運司歲輸信州鹽三十萬漕不以時水涸則寓旁
近郡而州配遣上戸輦取之蓋信州上戶千三百家坐
鹽事破者八百家矣公迺奏趣發運司以時輸鹽遂絶
其害江南歲以賤價市繒紙竹箭及他物種種民苦之
公乃令優其直仍以戶口多少為差兼并之家私有陂
池溪湖而錮其利公乃以均所近民使衆共之信州官
庄四百頃以衙前四十人假官牛以耕牛死輸課不已
人至破産公減其課召民願種者予之宣州守廖詢不
法畏民訟其惡館公於深嚴公覺之命駕直入傳舍訴
者果壅門收治詢抵法其所施設興置甚多民皆以為
便使還除右正言是時仁宗春秋高國嗣未立公上疏
屢言之退而焚其藳詔除内都知王守忠判内侍省事
公言内都知判省本朝所未嘗置卒罷之道士趙清貺
有罪事連宰相公奏請窮治於是宰相與知開封府者
皆坐謫無幾何兩人皆遷公復爭之章累上不報家居
待罪仁宗祀南郊道過公第遣使問勞除禮部員外郎
賜三品服紏察在京刑獄同判太常寺兼禮儀事同脩
起居注召試知制誥選人劉抃改大理寺丞公言抃以
術數游公卿間而改官非士人也願以補天文官從之
内侍押班武繼隆遷官公封還詞頭因發其過惡繼隆
遂出為鄆州鈐轄故事郊祀天子親閱警場公奏致齋
當專一祀事而臨觀鼓吹非禮也上從之後著為式公
建議請間歲取士諸郡發解會試嚴保任之法減高科
恩例事皆施行以便私求外官遷吏部員外郎知河陽
公曰便私不當進官固辭不拜召判吏部流内銓河決
商湖李仲昌等開六㙮河功不成河益為患拜公河北
安撫使時執政有是仲昌議者及敗事人無敢言公到
部盡得其狀請致獄劾治於是仲昌等皆坐法使還上
欲公措置河北事除龍圖閣直學士河北都轉運使避
親改知瀛州歐陽文忠公同列言於朝曰韓某宜在朝
廷瀛非所處也遂留知諫院公辭以謂前以言不用罷
諫官今不敢當改知審官院仁宗因上元欲幸奉先寺
宣祖神御溫成后園皆在奉先寺或言上欲臨后園公
上疏切諫明日將駕上使諭旨曰欲酌獻神御非詣溫
成園也權同知貢舉召拜翰林學士兼羣牧使仁宗嘗
遣使祠茅山祈嗣公當草祝詞因上疏論求嗣之道禱
祝無益願放掖廷宫人之無用者及限内臣養子以重
絶人之世即日出宫人數百而詔有司申嚴内臣養子
法茶始議通商詔公與包孝肅公陳秀公唐質肅公同
定其法縣官歲入不甚減而民不復犯法矣又詔公減
冗役以寬民力公奏擇朝臣十餘人廵行天下其所經
制一時便之嘉祐四年廷試進士仁宗預使公進三題
公奏臣有兄子在試中以嫌不敢上固使進既試果取
用之其為人主所信如此遷吏部員外郎俄遷右諫議
大夫權御史中丞時有近臣守藩不奉法且得罪侍臣
列奏願得少寬假公曰兩制有罪兩制營救則天下之
法常屈於貴者矣遂並劾之時大臣薦舉多不稱公論
罷其尤無狀者十人内外嚴憚掖廷劉氏頗通請謁為
姦公密啟之仁宗曰非卿言無由聞當審驗之不數日
中書召公曰奉詔諭公劉氏及它不謹者悉逐之矣又
請采唐制以正官名差九品以定章服百司常務不關
二府依傚六典以定官令以近臣異議不果行馬軍副
帥張茂實之母乳悼獻太子茂實幼嘗從母入宫中前
以嫌補外官至是復以茂實主兵公奏論以罪執政及
列前後所陳不見聽者甚衆公遂家居請罪移牒閤門
以言不用不敢稱中丞諫官因詆公中傷宰相擅去官
號罷知蔡州不數月授翰林侍讀學士知慶州屬羌有
據堡劫鎮城殺吏士者公曰是不誅無以肅諸部出兵
討之朝廷聞舉兵疑問狀問至賊已平詔書奬諭加端
明殿學士知成都府英宗即位遷給事中又遷禮部侍
郎始忠憲公守蜀有美政蜀人喜聞公来公為悉力興
利除惡民大悦張乖崖鎮蜀仲春官糶粟仲秋糶鹽以
惠貧民官為給劵歲久劵轉歸豪右公一切削除籍貧
民給新劵著令三歲一易富人遂不得私其利蜀與夷
接邊人伐木境上數起爭又壞障塞公下令禁伐木又
以兵守蠶崖門絶蕃部往来使轉就威茂交易民疾病
官為給醫藥立僧寺使葬戍兵貧民之死者諸所興建
今皆行之異時中人奉使至蜀州使酒場吏主其貨易
因附益取悅公奏請禁止英宗聞之喜使内侍省著為
令俄以羣牧使召中途遷尚書戶部侍郎權知開封府
浹日除權三司使公請以川陜四路職田榖輸常平倉
而隨其事任道里差次給直可以平物價養廉恥上歎
曰衆方姑息卿能獨不合時耶詔行其言内諸司吏有
干恩澤者詔巳許之矣公執不可上曰朕初不詳知當
為卿改而僥倖者不已公論執益堅而為上言即有飛
語得究治上勞之曰法度日敝正頼卿盡心朕所曉勿
慮也公建言宫中所用財貨悉以合同憑由取之而近
時賜與亦用合同故歲常數十百萬而外徒知用物益
廣而不知其有常典也請以其有例者悉付有司上從
之三司始得會計矣尋拜樞密副使神宗嘗問天下遺
利而公獨請盡地力因奏言差役之弊害農業傷民財
為多願詔中外極陳利害更定其法上嘉納之詔學士
草詔訪問利害而所述不能盡上意上自具草示公使
損益以進舊制升朝武臣皆選樞密院注受無格吏因
為姦公請置審官西院如文臣格又減兵額併軍營以
省軍費領制置三司條例司拜參知政事樞密副使闕
神宗問公誰可補者公曰無踰司馬光上即以授之以
夏人擾邊慶州失利天子太息右府有請行者上不許
公請行即拜公陜西安撫使公薦今左僕射吕公大防
為判官以今資政殿學士李清臣掌機密詔公得自除
吏補將校以空名誥敇付公時吕公以直舍人院為判
官使即草制除授公奏攻守策上手詔還之曰此良策
也然西路一委卿安事廷議公增築婁等城使河東
陜西為掎角遂兼河東安撫使俄拜同中書門下平章
事昭文館學士公累辭不許其攻討防守既有成策而
慶州卒有叛亡者言事者因指宣撫司以謂數出師煩
勞致怨遂罷相知鄧州時慶州卒纔兩出塞怨自他起
然公以身任咎未嘗自明上諭草制官曰可以其自請
為言者也公西行賜金帛不可計公悉以分將佐無一
毫私之者其後公所遣將校往往有功頗得要害地增
築城守議者惜之明堂禮成遷觀文殿學士是時公年
六十自言先臣某嘗從容道馬少游之言為父母守墳
墓使鄉里稱善人足矣臣嘗私誓於先墓期以六十守
墳壠章十上乞歸田里如初誓上遣中使諭之曰先臣
有知見卿宣力國事必以為惬公猶不巳遂除知許州
復諭曰可以守墳墓矣公不敢辭明年進大學士知大
名府入覲上曰西邊之寧卿之力也時朝廷方更政事
令下取朝夕辦官吏奉行不給公為上言願寬期會簡
節自息煩擾上嘉納之明年復以本官同中書門下平
章事監脩國史是時公繼王荆公之後請置局中書攷
計用度以制國用而薦司馬文正數與同列爭論言不
盡用乃歎曰吾知無補於時矣於是一歲之間三請去
位而三司使發市易官職事無狀且創為賈人出錢免
行法民不為便而詔孫永詳定執政有主市易者將罪
永公極論卒責市易官薄永罪選人鄭俠以上書譏訕
下獄參知政事馮公京故嘗賙俠同列因指以為黨得
罪不測公曰明日京黜我繼去位矣因力為辯解言未
從乞罷政事上雖不許而京責由此少寬同列欲有所
用公固爭上前未能得公曰請從此辭去即再拜出上
曰此小事爾公曰小且不伸況大者乎俄遣使諭公曰
已罷之矣公乃就職後數月又以疾辭拜觀文殿大學
士禮部尚書知許州移知太原府俄拜建雄軍節度使
知定州以年七十上疏請老不允復知潁昌府過闕力
辭遂以節度使領西太一宫使納節上曰使相領宫使
有近例公固辭乃拜金紫光禄大夫觀文殿大學士而
宫使納節自公始陪祠南郊遷建雄軍節度使知河南
府夏大雨伊洛水鬭冒城郭民被溺者十五六是時公
方以疾在告迺力疾出率其屬救護全活者甚衆物價
騰踴人多不得食公大發倉廩賑之禁止盗賊收葬溺
死者其施設有法人恃以安奏請環城築隄備後患堤
成方數月水復至頼堤而免保甲養馬初令以十五年
足而提舉官邀功期以二年令廹急民以高價市馬無
所得人不聊生而不敢言者公條奏得依前令裕陵役
興異時昭陵厚陵官吏營職至夜分出妙擇才者分主
其任視事如平日有妄傳陵下乏水人多暍死者詔益
治運水之具數萬計公以水不乏聞民賴以不擾而妄
言者遂止又料所市物次第緩急榜出之民得預儲而
價不騰踴洛人言裕陵成而不知者公之力也今上即
位恩移鎮江軍節度使檢校太傅進封康國公俄加開
府儀同三司判大名府兼北京留守陛見面諭以河北
水菑之餘非故老大臣莫能安集遣使就第賜告公以
天子新即位母后共政不敢復辭遂赴鎮嘗問役法利
害公具言頃歲臣言衙前一役當使人出錢召募而及
它役用錢廣而復取贏餘謂之寬剩者非也時河決小
吴未復議者欲為支川傍大名注故道魏人惴恐公五
上疏獨乞復澶淵故道而朝廷遂寢河役公復告老十
上章除集禧觀使不就拜司空檢校太尉致仕公雖休
居而朝廷大事輒上書盡言恩禮優渥勞問賜予使者
相望俄請還許上敇有司具舟遣内侍問行計詔入辭
登對給一子扶掖命宰臣晏饌都亭驛是時大雨雪人
有凍死者公曰非臣下宴樂時也得請罷宴將行上書
其大旨以寬刑罰崇仁厚為本其條陳多當世要務未
行得疾上日遣内侍監國醫診治元祐二年三月二日
薨于第享年七十有七三殿遣尚書致奠翌日賜龍腦
水銀以歛兩宫臨奠哀慟賜賚踰等天子成服于苑中
輟視朝兩日策贈太傅遣使賜告于柩前積勲至上柱
國食邑至若干戸食實封至若干戸公方嚴莊重望其
容貌知其為大人長者而仁愛愷悌即之益親居家烝
烝友睦親族内外無間言自未達時已嫁娶親戚孤獨
者十餘人既貴所得俸禄悉以分給宗族故舊家常無
餘立朝端方剛毅任重得大臣體遇事果敢臨義勇發
不為後顧樂善疾惡出於天性故其論奏雖一時有行
與不行而讀之皆知其心本出於忠義感激而為之也
當時賢豪多出其門其後往往至公相列侍從其未顯
時而指以為賢者尚多有也雖高年家居猶與賢士大
夫終日宴樂不厭忠憲有子八人而三人至丞弼公既
位將相而仲嘗任門下侍郎今知汝州季嘗任尚書右
僕射今以觀文殿學士知永興軍高年康寧列鎮藩輔
近世未嘗有也其所臨鎮去而民立祠者六郡而定武
大名聞公喪皆飯僧哭於市有集若干娶范氏魯公質
之曾孫先公二十一年卒追封韓國夫人子若干某官壻
若干某官孫若干某官宗師奉公之喪歸潁昌詔祭都
門外給一品鹵簿某月某日詔葬公潁昌府某縣某鄉
某原諡某某公之賓客也公之所以知某者至矣某不
自知者公知之而不知某之所以誌公之行事得如公
之知某乎雖然義則不得辭也謹為銘曰
韓望許昌實自陳國於穆忠憲允時有德顯顯康公再
世聿興不倚不隨奮于休明一我肅心前無險夷直有
未從以身繼之率是以行信于天子結于士夫一德罔
二遂相神考董齊庶工正色在庭獻異於同弼臣遭讒
中外恟懼公曰我在彼黜我去用是得直善人以安或
進匪人公爭帝前言不時信再拜避位帝曰俞哉公起
視事國有君子以直在外時無敢言公薦於帝一時我
非邦國卒賴有合非逢有違非憤物懷其誠無我喜慍
堂堂巍巍公衮戎旃不卒我謀有命自天既壽既康受
策歸第如山如淵重我國體德浮所受人嗇其福有藴
在躬士覬其極嗚呼告凶兩宫震惻厚賻備禮哀榮有
赫潁川之原高眀而澤生以其神沒安其宅銘石告幽
慰其孫子明明顯庸國則有史
朝奉大夫知華州蘇君墓誌銘
君諱澄字道淵河南人也曾祖諱易簡事太宗皇帝為
禮部侍郎參知政事贈太師尚書令兼中書令其先世
爵里族望皆見於國史祖諱耆工部郎中直集賢院贈
禮部侍郎父諱舜賓大理評事贈光禄卿侍郎生三子
舜元舜欽及光禄俱以能文章善草隸得名當世光禄
不幸早亡母夫人韓氏參知政事忠憲公之息女今丞
相觀文殿學士南陽公之女兄也生君一子而嫠見其
神意爽異曰此子吾可託其終也遂自誓不復嫁教養
勤至盡養母之道未成童以外祖參知政事忠憲公蔭
補試秘書省校書郎參知政事康靖李公與忠憲公有
管鮑之契見君於韓氏竒之妻以其子邯鄲公之女後
封仁壽縣君君既冠奏為蔡州觀察支使移曹州二州
皆在錢脩懿公幕下君雖尚少凡參決政務人樂其平
獄訟者多願得蘇君決之故錢脩懿公屢舉君於朝移
信陽軍羅山令採歴代為令者之美政集為一編目曰
令長故事常法而行之用薦者遷大理寺丞知絳州太
平縣移河南府壽安縣為教條約束簡而中理後令罕
能增損之者初作永昭陵近陵之邑皆供其役部使以
為令者難其人遂檄君攝偃師縣民免驅迫而事不愆
素課為諸邑最使者交薦之以勞加騎都尉拜太子中
舍遷殿中丞秩滿知同州澄城縣改國子博士既去而
民思之以邑與君同名至今猶多稱為比縣通判興元
府遷虞部員外郎又移通判原州未之官丞相吴正獻
公為三司使薦君勾當京南排岸司會朝廷更司農常
平力役之法議欲自西都為始而推行之君被選為通
判河南府以司其事遷比部事就召還除提舉司勾當
公事改三司勾當公事未幾擢為度支判官出知絳州
賜對上面加慰諭改知真州遷駕部會歲饑民之疲羸
流冗者遍其境君發廩賙貸或餉以糜粥存活者不可
勝計朝廷擢為江東提點刑獄公事兼常平農田水利
差役鹽事部占大江公私舟船苦於風濤覆溺而莫知
避免君奏竝江鑿小河數十以紓其患人皆賴之還朝
出知單州會更官制改朝請郎又請知華州遷朝奉大
夫時朝廷興師西討州當諸路之衝調發供億名數浩
繁期會促急君施為應接皆得其宜故先事而邊用畢
集然君亦積勞成疾矣以元豐五年三月二十七日卒
於位年五十有二華民為之罷市訃至都君之叔舅今
樞密韓公因奏事語及君之才不幸早卒而老母在堂
上為之嗟悼君事韓夫人篤於孝謹非公事賓客未嘗
去左右承顔養志曲盡其方庭闈之間怡怡如也或太
夫人辭氣小異則不敢寢食至復常乃安晩喜禪學深
悟理性雖家人不見其喜愠之色臨終神意不亂君為
人温厚寡言事朋友盡誠久而益恭接物有儀檢見者
皆嗟愛之其家世姻戚雖多公相貴盛而任官升進未
嘗藉以為資皆自以才選所至學校以教養士類為風
化之本有文集三卷奏議二卷男三人長曰之純婺州
觀察推官次曰之才孟州司法參軍次曰之武早卒女
二人未嫁孫男一人孫女三人尚幼其孤以某年某月
某日葬君於河南府河南縣太尉鄉尹樊村萬安山之
原以予與君葭莩之末知君内行為詳来請銘其墓銘
曰
猗嗟道淵公侯之胄學由少成如性故有進匪世資以
才自取處躬以約持心以厚五縣三州課優績茂位不
配能勞而損壽孜孜孝誠養弗克究命也難諶名則不
朽刻辭幽堂以告永久
尹判官墓誌銘
君姓尹氏諱構字嗣復師魯之第三子也師魯諱洙師
魯其字也以道德文章名重天下天下之人識與不識
皆稱曰師魯自大父以上官諱族系韓魏公表師魯之
墓書之詳矣慶歷七年先君文正公守南陽時予侍行
師魯自鄖鄉輿疾而来託先公以後事予得省疾于卧
内見嬰兒扶床方二三歲眉宇秀爽師魯指謂予曰此
吾兒也予始識君而愛其神俊異常又念師魯之積善
必謂其遠大不可量也後十二年方見於許昌方十五
歲舉止談論已如成人予自謂所期果不妄矣又十六
年忽聞君之訃驚歎自失迺知天理人事之難必而心
深痛大賢之失其後也君初以翰林諸公薦名臣之後
特恩補太廟齋郎年未應調魏公奏為相州安陽縣主
簿黠吏易君少而為奸君得其情皆按以法一邑驚服
魏公鎮大名復辟監倉草場秩滿調泗州觀察判官未
行以熙寧八年六月十四日卒於許昌之長葛縣享年
三十有一君天資英爽讀書一覽輒不忘未冠已與老
成長者游為文章下筆即成不加點竄善談論有時揚
㩁古今一坐皆傾聽英宗初即位魏公以顧命元勲求
解機務上不之許魏公未敢堅去君上書於魏公曰功
成身退乃天之道公今眷眷君臣之契不忍訣去而久
持大權讒嫉者衆將有媒孽之巧伺隙而進一旦禍機
潛發令名不終則公將噬臍悔何及也魏公嗟賞之曰
真有父風後魏公得請外鎮蓋用其言性至孝十歲持
母喪哀棘如禮見者嗟歎為人真率不事矯飾於財利
爵禄未嘗屑意待人無城府受朋友規切竦然聽從朋
友之過亦必忠告人有厄窮務竭力拯救以是人樂與
之游當官論事直伸其理未嘗少屈相守尚威嚴事有
不便他吏不敢白君曰苟容畏事以遂上官之失豈士
人之行耶獨往辯正其事守亦納之更為薦舉公卿大
夫薦其才者凡十餘人娶李氏予舅氏司農少卿諱禹
卿之女生一子照尚幼其猶子煥奉君之喪以元豐七
年正月二十一日葬於河南府壽安縣甘泉鄉龕澗里
先營之次而求銘於予為之銘曰
騏驥為駒骨相不羣豫章發地勢淩青雲嗣復在幼星
眸貝齒爽如秋隼一翥千里未冠能文擺落塵腐大節
可觀不屑細故才長命短器遠位跼欲奮而萎壯年就
木秀而不實聖人有言積善餘慶經豈徒云君躬弗蒙
宜在後昆勒辭于石終古其存
墓表
内殿承制閤門祗候衛君墓表
内殿承制閤門祗候衛君以治平四年八月某日終於
蔡州遂平縣之私第以熙寧二年八月甲子葬於縣之
龍泉鄉時諸孤皆幼弗克銘諸壙至熙寧乙卯請文於
予將表於墓道予少識君義不得辭且以展予知君之
意焉君諱某字希道其先河東解梁人姓出衛康叔之
後曾祖諱秘祖諱約五代之亂皆避世不仕父諱密以
君登朝贈左清道率府率君少孤從母夫人再適吴氏
夫人乃章惠太后之從母太后召見君補三班借職監
饒州鹽務時先文正公守饒州君與判官宣城施元長
軍事推官彭城劉牧司法參軍建陽張謨竝為賓僚陪
先公文酒之樂而君與劉牧襟韻最為灑落先公愛而
語人曰此子遠器也不以後生小官待之遷右班殿直
召試弓馬以挽彊轉左班殿直再遷右侍禁徙萬州駐
泊捉賊復徙䕫州峡口關兵馬監押又改高陽關先公
入政府薦君知定州無極縣再與大臣同薦召見權閤
門祗候益州路走馬承受還朝勾當京東排岸司移江
南東路撥發綱運時大商巨艦載禁物為所獲君止命
沈其貨而釋其人曰吾不忍黥汝以要賞舟卒六十餘
人習妖術君得其罪首送所部詿誤者皆削其名其仁
厚多此類也移德順軍靜邊寨主君以太平懷遠宜興
文教於是度西堞之外為孔子祠設屋立師課居人子
弟講誦於其間後有應進士者此邊塞昔所無由君而
有也用經略使薦移鎮戎軍西路都廵檢使會鎮戎軍
有小警以君為前鋒戎人聞君名相語曰此前靜邊戎
將也未嘗侵我曹今不當戰遂引退移京西北路駐泊
都監又移定州路假禮賓使价傅公欽之使契丹陛辭
日英皇以君目疾命所過郡勿彊其酒其被眷如此出
疆專對皆尊朝廷又能推其善於使遷真定路鈐轄請
歸葬其先葬畢而君亦歿矣享年五十有七君為人疎
財好施善與人交所居官必有能稱故多得當世賢公
卿之所推挽如故侍中賈文元公司徒富韓公樞密使
田公參知政事唐公少師趙公今太保侍中潞國文公
皆其人也娶張氏先君幾年而卒再娶張氏封永安縣
君七男長之美早卒次之純奉禮郎次之劭次之方次
之竒次之彦次之深皆舉進士女三人長適進士王加
次適供奉官梁康叟次適進士司可及孫男七人竝幼
孫女七人長適進士黃好古銘曰
侯起於微以才自彰位不究藴中壽而亡侯則命矣後
嗣其昌將諗萬祀勒此名章
范忠宣集卷十五
