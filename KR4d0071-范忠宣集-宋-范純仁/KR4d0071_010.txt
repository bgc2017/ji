范忠宣集卷十宋范純仁撰
記
安州白兆山寺經藏記
予自少喜為山水之遊凡所至有名山勝槩雖遐險必
造焉治平二年自侍御史責倅安陸安之西有金峯山
山有古白兆僧寺時道人垂素為之長老而衆皆稱其
名德寺有本朝列聖御書歲時郡遣從事檢校予到官
纔數月遂自求以往至則愛其林泉幽茂嵒谷深䆳周
遊登覽而邀素從焉惟法堂土木新詢之則素所營也
予益嘉其必葺又至僧堂北隅有老屋若殿而小視其
榜則經藏也素指謂予曰此雍熙中所建有龔御史石
記在焉然地址隩僻蠧腐所滋遊禮者或不能至將徙
而置于大殿之西爽塏之地而新之予詢其期則曰釋
子舉事待信施而集雖志於有成未可必其期也予移
官去後一紀謫守義陽距安為近地僻少賓友思得素
談老莊而聞其老益高介棄其寺而庵居罕與俗接予
謾以書招之書未達而素巳惠然見訪矣語道之暇因
曰昔者欲徙之經藏今巳成矣自治平三年冬十月經
始至熙寧四年夏五月告畢計用檀施之材八十萬將
刻石以記歲月願公為我書之予曰師嘗自謂傳逹磨
之宗不立語言文字直指心源見性成佛奚取五千之
書而復新其藏為又以一切有為皆如夢幻已則忘之
何用歲月名氏之記而求知於後人哉師曰不然夫衆
生静明真心與佛齊等由情著於物故翳而為病佛猶
良醫知病之本皆稱其淺深緩急為藥以治之今之經
猶對病之藥也物之感情無窮故衆生之病無窮則其
所治之藥亦無窮此五千之書所以必有也今之經藏
猶藥之府也則其棲貯不得不嚴將以應夫病者之求
則亦藥之肆也其置設不得不顯此藏之所以必徙而
新之也大凡前人有為必告後人以為之之意則庶幾
其守而不墜矣此記之所以必作也予聞師之言愛其
有理故為之書元豐元年冬十有一月壬申記
薛氏樂安莊園亭記
蒲舜都也秦分為河東郡地沃人富自漢唐至今為秦
晉之都會固宜人物之多竒也薛氏為河東著姓世有
顯人皇朝樞密直學士樂安公以清德直道事太宗及
真宗皇帝門族尤盛今中大夫公即其第幾子也象賢
繼世詔封五郡三領部使四典巨鎮高識懿行為時名
臣六十丏閒七十請老以三品歸第乃於郡郭之東北
披岡帶河擇爽塏之地遠城市之喧築室以居焉因所
封之郡名之曰樂安莊前啟重門内曰含幽閉關却掃
非幽人佳客履迹罕至南北分為二園其西種杏數百
中曰静居内外重寢妍華芳卉交植於庭疎竹蕭蕭夀
石雪頂開軒對之各以為名其北曰逸老堂乃公寄傲
宴息之所也其東曰三經堂以藏儒道釋氏之書公以
寄懷於簡册也其西曰無無堂公自以無欲無營又取
夫莊生之言而名之也東南構亭築址數仞中條太華
列峙如屏其最近者有五老峯因名曰五老榭次東為
臺登覽曠迥清宵月明千里如晝名曰日月臺莊西北
隅據垣乘高下列蔬圃時使老圃村童引水溉畦名曰
瞻蔬臺積土踰尺周植美楸春花夏隂如幄如蓋名曰
楸壇芳條雲布繁英玉坼垂架飄香深若洞戶名曰酴
醿塢脩篁擁徑翠影蒙密新筠解籜嘉色如染名曰猗
猗塢衆木交隂晝不見日清風自來好鳥時下名曰翠
隂塢鑿井轉車以汲甘泉或沈浮瓜李揮弄冰雪或烹
茶煑蔬飲啜飴醴外設客舍庖廩廐庫殆將百楹其締
搆製作儉而適用潔而不華夏無蠅蚋之苦冬無風霰
之患其服用皆陶器䔧床褐裘葛衣俾君子有以取法
小人無所可欲蓋盡得夫郊居之道或霽色澄明開軒
極望或落花滿徑曳杖行吟或解榻留賓壺觴共醉或
焚香啟閤圖書自娛逍遥遂性不覺歲月之改而年夀
之長也此其遊適之樂居處之安又稱其莊之名矣今
士大夫或身老食貧而退無以居或高門大第而勢不
得歸自非厚積累之德鍾清閒之福安能享此樂哉愚
將老矣固將倣公而退也以人事之難必姑識公之善
處以自勉云公名俅字肅之
王尊道先生講學記
古之哲王一道德以同俗故自鄉黨至于國都皆設學
校以教其人凡為士者自少至長必處于學其所學者
惟先王之道則在乎先誠身脩已而後有施于人故其
仕而立于人之朝也則用其所學以事其君而治其民
故其君之所聞者皆先王之道德民之所服者皆先王
之教化然後君得以為堯舜之君而民得以為唐虞之
民矣自周衰秦漢而後學校養士之法既廢則士之所
學不必誠身脩已而各務肆其所為是以邪說怪行得
以眩亂乎其間故仕於朝者非一道也致其君者非一
術也施於民者無定法也甚則至于國異政而家殊俗
矣而欲致其時於堯舜三代不亦難哉今之為士而知
斯者有矣患無位而不得言也有位而言者有矣患乎
不能行也若其林野邱園之士能自奮勵篤信先王之
道不待上之教化而推其所學以教導於閭里如古之
所謂庠序者則見夫滑之胙城尊道先生焉先生讀聖
人書窮之三十年五經之旨卓然自得不為諸儒傳注
之所牽其言行淳質亦未嘗有繆於道故滑之學者多
歸之先生乃為之講解俾識其所趨向又作室以延之
而名曰講堂俯堂之北則其先君之墓也或者以為非
絃誦之地先生曰吾聞立身揚名所以顯親也吾孜孜
於是道勉其身於君子之途者是使吾親為君子之親
也顯孰大焉苟吾親有知聞吾朝夕講聖人之言於此
顧不樂哉又况使鄉里之人瞻斯堂則知吾先君之墓
則吾親之名蓋亦不朽矣先生以是言語予而欲記焉
予昔先生之青衿也其言雖不足發明先生之道而且
不敢以辭故因感學校之廢復樂先生能自奮勵以先
王之道教導其鄉里而為之記云先生姓王氏名大中
尊道即其字也時治平四年九月記
序
司馬公詩序
古之君子脩身以齊家然後刑于國與天下蓋其言動
有法出處有常子孫幼而視之長而習之不為外物之
所遷則皆當為賢子弟猶齊人之子不能無齊言也書
曰積善之家必有餘慶詩云貽厥孫謀以燕翼子由此
道也端明殿學士司馬公以清德直道名重天下其脩
身治家動有法度其子弟習而化之日趨于善蓋亦不
言之教矣又伸之以詩章俾其諷誦警策則其積善貽
謀之道可謂至備宜其子子孫孫世有令人苟尚不能
自脩而入於君子之塗者則其人可知矣宏予之子壻
也持公詩求序於予予樂道公之盛德又因以勉之熙
寧八年月日高平范某序(舊本後有望日示康廣宏律詩一首今附入第五卷)
完美集序
自古國家將興隆平之運建不拔之基者則必上天為
生賢傑之佐啟佑其主戴翊其世而成非常之功故有
商之興也湯得伊尹高宗得傅說周之興也文王得吕
尚宣王得申甫漢之興也高祖得三傑光武得寇鄧唐
之興也太宗得房杜肅宗得郭李故皆能光啟皇圖成
中興王業至于我朝仁宗皇帝享御綿久道冠百王澤
浸四海純誠駿德格于皇天故天將錫我宋以無窮之
祚是生良弼以贊襄大議定策元嗣置天下於泰山之
安神器有覆盂之固時則有若康節張公以清德直道
奮於寒儒歴職試位由河東轉運使入為御史知雜正
色抗論以肅朝政仁宗從諫知臣眷公甚厚公感上知
遇夙夜思報于時國本未立公因啟建儲之議事未果
出典外藩及拜御史中丞復進前說仁宗益愛其言而
將行之遂用公為執政至嘉祐末公既為樞密使長西
府會韓魏公為元宰二府協力以贊丕命英宗皇帝遂
繼大統公之勲烈輝映萬世乃退身養道十有餘年康
寧夀考薨于正寢而朝廷贈有誥諡有議士大夫慕公
之德者哀有詞祭有文及銘於壙紀於碑而狀於太史
者皆所以述公之功德然尚得其髣髴而未之盡也至
今上特題其碑之額曰清忠舊德之碑然後公之大節
於是乎稱矣國家崇德報功之道於是乎備矣天下脩
已為善之人於是乎勸矣一舉而三善從之可不謂之
美歟在昔人臣立大節成大功為天下士民之所稱愛
者未必見知於時君居高位席盛寵蒙遇於時君者未
必見稱於士大夫善其初者未必能保其終盛其名者
未必能安其身如公者兼得而並有之可不謂之完歟
嗣子虞部君集公之贈誥諡議哀辭祭文行狀碑誌為
上下二卷以藏于家以傳于世蓋孝子繼志述事之一
端矣屬某名其集而為之序某以先君文正公有同榜
之契而知公行事為詳義不得辭請名其集曰完美因
以公之大節而敘其說云
銘
布衾銘
藜藿之甘綈布之温名教之樂德義之尊求之孔易享
之常安綺繡之奢膏粱之珍權寵之盛利欲之繁苦難
其得危辱旋臻取易捨難去危就安至愚且知士寕不
然顔樂簞食萬世師模紂居瓊臺死為獨夫君子以儉
為德小人以侈喪軀然則斯衾之陋其可忽諸
鼎銘
河内之范文正之嗣以薦以享子孫勿墜
青詞
祈雨
天心仁愛遂羣物之長生神道聰明感至誠而善應下
國方罹于耗斁真科曲示於祈禳敢瀝懇以求哀冀轉
菑而為福伏念臣欽承君命假領帥權爰當莅職之初
適遇荐饑之後盜賊盈獄餓莩蔽塗賑發將竭於囷倉
疲瘵尚虞於溝壑近從初夏復遘亢陽田野焦枯公私
窮蹙豈斯牲之敢愛曾靡神而不宗徒罄羣心未蒙嘉
澍臣之危懼日甚焚惔疾魃虐之方揚嗟民命之近止
呌閽無路蹐地何容是用祗叩琳宫虔遵寶籙降九天
之真聖延三界之靈神恭脩豺獺之誠仰致潢汙之薦
敢冀高穹悔禍上帝垂慈霈為三日之霖滌此一方之
沴不違物願咸繫鴻私
刑獄
元功默定顧動植之難量大德好生諒祈禳之可格既
昧效官之術敢忘謝過之心伏念臣領郡再期長人萬
室慎罰固遵於國典用刑恐戾於物情或囚繫踰時或
重輕失實或欺誣罔辨或疾苦不聞矧庶獄之繁興豈
斯民之多僻蓋在位乏移風之舉故編氓無遷善之由
積痛憤于九幽貽凶菑於一境敢伸精禱庶格洪休是
用恪奉仙儀嚴陳法供普祈衆聖延降上真伏願錫福
庶民降康下土滌圜扉之冤滯佐比屋之熙淳更願帝
化所陶不犯畫衣之禁民知遠罪常無觸網之愚誓堅
忠孝之誠仰荅乾坤之造
禳謝
大道難名默運生成之化至神莫測?司禍福之權顧
纖介之微軀沐堪輿之大賜敢忘報謝用致忱誠伏念
臣幼服儒風早蒙道廕職免耕桑之苦身無飢凍之憂
親遇聖明官居繁要姻族百口不逢夭横之菑仕宦四
方常脫傾危之禍報國蔑聞於績效臨民有愧於循良
自知禄厚而才輕惟懼福盈而禍至是用虔依秘範延
降上真勉脩豺獺之誠恭備蘋蘩之薦敢望好生垂德
福善敷恩保家國之和平遂性情之安逸行身迪吉為
道日新悉均動植之倫咸享康寧之福願堅善行仰荅
鴻私
禳謝
大道難名默運生成之化至神莫測誕彰感應之方是
以聖賢益務於畏天豺獺猶知於報本竊念臣生居善
族親遇明時由父訓以入官荷朝恩而尸禄罪雖多而
苟逃禍譴德靡積而濫享休寧豈愚分之能招蓋隂隲
之?佑故敢恭脩薄薦延降上真嚴醮席於中宵遵玄
科之往範罔揆幽微之品用伸禳謝之誠伏願諸聖垂
慈明靈洞鑒察丹衷之懇懇錫多福之穰穰庶乎家族
平康身心安泰長幼罔罹於菑害公私常免於訟刑誓
堅為善之誠仰荅難諶之造
禳謝
大德難名運真功於不宰至誠有感通神化以無方敢
稽金簡之明科延降玉虛之真聖恭脩薄薦庶達微誠
伏念臣生遇明時幼聞義訓紹簮纓於仕族竊台鼎之
榮名脩已安人既慚于成德代工理物固乏於周才常
虞厚禄以貽殃每懼器盈而致覆哀疲感疾蓋盡瘁而
弗勝旱暵興菑亦燮調之無效徒欲報君而竭節復嫌
冒寵以妨賢進退惟艱憂思曷濟是用虔遵寶籙恭啟
蘭場祈元造之垂慈覬上靈之敷佑庶俾道由天相輔
聖化以無虧善克世傳守先猷而不墜然後閨門舉族
共臻安泰之祥蒲柳餘生早遂退閒之福誓堅素守仰
荅鴻私
禳謝
洪造無私雖不言而示化至神莫測諒有感而必通虔
遵金簡之儀仰叩璇穹之聽伏念臣幼承道廕長遇聖
時荷恩眷於累朝叨顯榮於三事常念滿盈之戒每希
止足之心爰自去年得辭大政既免觸藩之困幸逃覆
餗之羞雖嘗遘於菑屯亦屢銷於禍釁用舍偶完於素
節退休將遂於本心豈愚慮之能周實神靈之隂相是
用罄伸丹懇歸命上真尚虞衰晩之多艱猶覬保全於
終吉更願身心康樂家國安寧子孫蒙德慶之祥骨肉
享安平之祉早遂引年之請咸蠲違道之愆俾於衰暮
之齡錫以清閒之福臣敢不服膺聖訓克意善經盡蒲
柳之餘生荅乾坤之大賜
禳謝
洪造難諶降災祥而在德至神莫測召禍福以唯人積
行累功當效聖師之久禱識昏情蔽敢云愚慮之無愆
故僊經開禳謝之科禮典有報祈之祀罔揆桑榆之景
輒脩豺獺之儀仰叩高真歸依妙教伏念臣生蒙道廕
品與最靈繼承慶善之門遭遇聖明之世歴塵仕路兩
玷宰司有位無能虛名過實既乏致君之略曾微及物
之功矧復形憊而神消齒衰而耄及或刑賞之失當或
議論之過中流弊久長貽菑匹庶自難知覺釁積纖微
尚逃尸素之誅獲全進退之分豈圖殘朽猶覬安全蓋
君父之深恩亦神靈之密佑敢不追循往咎懴謝前愆
誓堅止足之心永絶貪私之妄伏願上真降佑衆聖垂
慈護持向善之誠開迪自新之路完戰兢之晩節保閒
退之餘生更願家族平康子孫孝謹永頼昇平之化不
逢非横之殃
禳謝
洪造難諶雖無私而示化至神莫測諒有感而必通靡
量微𦕈之誠輒覬高明之鑒竊念臣生逢聖世幼習義
方遭遇忝歴於四朝年齒將彌於六紀兩叨言路十領
郡符三總帥權五更使寄驟由樞筦再陟宰司或持生
殺之權或操刑賞之柄輕重固多於差誤施為或爽於
中和冒榮寵以踰涯積咎愆而既久揣分每驚於盈滿
于身宜被於菑殃然猶享寵禄於近藩保行藏於善退
妻室危病旋獲痊安目視昏蒙幸無苦楚既乏功行之
能致莫原僥倖之曷從上由君父之恩容隂頼神明之
相佑是敢輒伸丹懇仰謝真功伏望聖衆垂慈羣靈延
貺更願乞骸遂志養疾如期保家族之平康完桑榆之
晩節誓師慈儉仰荅生成
請死
物居過盛必有虧傾器忌滿盈理當顛覆矧無才德宜
取危言猶可自知難逃天鑒伏念臣生蒙道廕長遇明
時世習儒風存心必歸于仁義家傳聖訓立身咸傚于
詩書早承教於父兄晩叨榮於禁近再持宰柄十領州
麾今則感疾顛危垂年遲暮精神荒落手足萎蕤舉必
待人神將去體敢求延於鐘漏冀速返於泉扃伏望諸
聖垂慈上靈降佑但就&KR1250;盤之清潔靡罹牀枕之艱辛
而况平生絶施設之殃自信無?蔵之慝宣尼嘗曰邱
禱久矣釋氏有云我向則消臣謹當永結勝緣堅持正
念期為慶瑞以福善人或有光靈仰禆神化
疏
同天節功德疏
右臣伏以西方妙教實資有道之因太上真文能益無
疆之算方正陽之盛月乃誕聖之昌辰延梵衆於精廬
肅道流於淨館潔伊蒲之饌冀調禦之等慈誦靈寶之
篇宜虛空之來相集多祥於帝所符善祝於封人竭螻
蟻區區之誠但瞻禮於北闕祝神堯巍巍之夀願獻頌
於南山臣無任
同前
右臣伏以露囊紀節星電標祥當正陽用德之辰祈上
聖無疆之算集法筵之清衆誦貝葉之真文天子萬年
願固岡陵之遐福封人三祝徒殫螻蟻之微誠
私忌疏文
右伏以奉先追遠敢忘如在之誠供佛營齋庶備薦嚴
之福爰當諱日恭集妙因伏願慧日圓明智燈寂照悟
萬緣之非有了諸幻之無常不染一塵頓超十地
慈聖周祥道場疏
右伏以真遊遽邈奄及於朞周佛事致嚴恭崇於梵果
太皇太后德侔坤載世頼母儀爰當新榖之升始及收
神之旦聖孫孝享昭格於天心率土永懷咸均於孺慕
仰資僊馭式仗勝緣
同前
右伏以仙蹤既邈奄及於周祥佛事載嚴用伸於永慕
式薦在天之福罄輸率土之心恭惟尊號皇后定策兩
朝參功十亂高名輝於圖史隂賜被於華夷爰當厭代
之辰虔設淨方之供伏願夙憑覺慧超證真乘悟圓妙
之勝因佑延鴻之寶祚
奉旨詣河瀆西海祈福消菑道場疏
右伏以金輪正覺唯主善而降康玉鏡高真每應誠而
孚佑至誠所達有感必通恭惟皇帝陛下德配乾坤恩
霑動植擁百祥之大順錫五福於羣生以道乘禧自天
垂佑宜享襲黽之吉旋臻勿藥之休仗幽贊於勝緣增
無疆之睿算臣無任
神宗皇帝升遐功德疏
右伏以翠輦超升閴徽音於軒鼎普天追慕想睟表於
堯牆爰憑十號之慈仰薦三清之福大行皇帝伏願常
居金地安住玉京陪五聖之真游佑羣生於法界
同前
右伏以乘雲厭代悲仙馭之難留率土摧心攀龍髯而
莫及仗金僊之妙教資玉鏡之真遊恭惟大行皇帝德
配乾坤恩霑動植新一王之制度復萬里之土疆方丕
顯於基圖俄遽遺於弓劍華夷孺慕寰海震哀爰遵乾
竺之文廣集苾芻之衆香花嚴供鍾梵交音仰憑出世
之緣恭薦在天之果伏願逍遥寶地超悟真乘度沙界
之羣生佑鴻圖於億世
坤成節疏文
右伏以神光滿室共傳載育之祥梵印傳經遥祝無疆
之算寶花零亂淨域莊嚴周法界之三千贊夀齡之萬
億伏願太皇太后殿下東朝奠枕南面垂衣如月之恒
爰照臨於四國擬天之運永覆冒於羣生
同前
右伏以星流玉宇六宫曾慶於殊祥香散金田萬國共
祈於難老旃檀顯質貝葉飜經獻承露之仙囊布望雲
之法席伏願太皇太后殿下松筠比茂金石同堅房闈
燕居常範圍於天地車書共貫永帶礪於山河臣無任
坤成節開啟文
氣應金成當上秋之既望德符坤正屬聖母之題期肅
披西竺之文共獻南山之頌恭惟太皇太后殿下道隆
華渚慶邁層沙享榮養於先朝翊丕圖於興運式臨誕
節肇紀鴻名臣等志切同寅誠深報上虔趨梵宇仰祝
椿齡所覬川至日升擁珍祥而有永天長地久續睿算
以無疆祗欵能仁洞祈昭鑒
范忠宣集卷十
