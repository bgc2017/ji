范忠宣集卷三宋范純仁撰
律詩
寄辛化光
疎閒心跡久相親一别江城兩見春身若孤鴻長慕侣
道非尺蠖敢求伸優游歲月空尸禄明潤溪山不染塵
尊酒從容皆勝景欠君來作席中賓
和吳君平游蔣山兼呈王安國二首
十年游宦阻朋從尊酒俄欣二友同單父能名推子賤
襄陽高節愛龐公六朝山色空陳迹十里松聲正晩風
聯騎追攀不知暮却嫌歸路入塵中
錢塘山色飽相從復此登臨景物同舊國池臺餘草碧
夕陽樓閣半山紅當時言笑如朝夢今日心顔盡老翁
終愛巖間坐禪客能將萬事付虚空
和吕獻可江口見贈
世閥俱承父祖風又叨宦契十年中棠陰代領諸侯印
棣萼更聯御史驄(先兄貫之已嘗與公同為御史)白首相期唯信道清
朝連貶為輸忠駑駘詎合參騏驥應合心能報主同
和吕獻可牡丹
去年仁政與春來真賞曾蒙醉目回紅旆已隨芝檢去
滿欄芳意為誰開
龍峯寺寄堯夫三首吕誨
江頭五日&KR0712;輕舟欲去遲遲更自留目斷旌旗暮天闊
龍峯峯上倚層樓
去年同作南遷客今日更持刺史權推挽試知民吏意
無因談會向尊前
碧草茸茸照綠波暮春歸客興如何滄浪應有清渾處
羞見漁人鼓枻歌
和獻可龍峯寺見寄三首
驅車日日望行舟目斷風帆不可留獨有召公遺愛地
蒼山重疊滿晴樓
丹心自許醻明主百謫那能避貴權此道方今誰復問
望公須向古人前
忠臣多快姦臣憤天意人情可奈何安得臯夔能致主
早聞堯舜復賡歌
和獻可丙午二月六日别臺中僚友
感時情緒已難禁况復懷賢恨愈深鴉噪晩林催遠客
雲藏夕照弄輕陰松筠自信凌霜操葵藿長傾向日心
同志飄零山館寂欲沽芳酒與誰斟
荆甘
品珍方重寄來難長憶東吳把酒看笠澤煙閑排錦樹
洞庭霜老摘金丸清香先透筠籠細甘液俄通玉齒寒
不學荔枝遺國恨曾煩驛使到長安
兖墨
誰爇長松製作勤輕煤勻膩雜蘭薰中疑玄石無纖翳
外若靈犀有密紋溪石乍硏浮紫翠蜀牋試寫落烟雲
會將點畫傳青簡千古忠邪為爾分
寄曼叔
他年嘗苦見君難每一相逢百倍歡正值風煙遙化邑
敢期塵土共麤官夜談往往驚晨鼓樂飲時時解醉鞍
遊遍洛陽佳勝地須將歸興暫盤桓
和張統貫之同年
同榜同僚是别緣所存相近復相便性情疎懶忘官檢
襟抱平夷學古賢仁者才謀當濟物吾曹名利久推天
須知白首相逢日不失初心始自全
和韓侍中遊興慶池席上
出郊尤喜雨初晴洗出川原物象明樓影半藏高柳外
池光遙與綠萍平鷗馴長近朱闌戲民樂爭隨畫隼行
主禮自忘台鼎貴芳尊盡日許同傾
和韓侍中垂蘿洞
勝遊今屬相君家臺榭高開碧水涯森聳綠梧常映日
縈紆寒溜曲穿花藤牽柔蔓垂長帶竹引新萌走蟄蛇
下吏不辭峩醉弁却愁歸汚繡茵車
和韓侍中上巳晩遊九曲池
前朝池閣盡塵埃登覽慚無弔古才舊物祗餘蒼石在
斷牆曾識翠輿來回環竹徑穿幽鳥寂寞茅簷覆故臺
游客靜觀興廢迹利名心息若寒灰
和韓侍中春陰馬上
三月芳菲欲暮天可堪零雨晝連緜潤催隴麥將籠節
寒阻春蠶趁早眠疎柳拂牆難結絮嫩苔鋪砌已成錢
牡丹只待晴陽照看吐新花一尺圓
次韻韓侍中遊興慶池
兩奉清歡到碧塘再遊無奈惜春光莎勻古岸添新綠
蝶遶殘花採舊香佳木引陰交翡翠疎林迸筍補篔簹
從容賞遍西園景化國偏知日月長
和韓侍中登廣教院閣
兩陪千騎叩禪關每聽高吟解客顔吉甫壯猶方北伐
謝公高興在東山僧軒深閉芳菲靜春晝初長鳥雀閒
游覽不知歸逕晚火城看逐隼旟還
和韓侍中同賞牡丹
秦地春光似洛陽牡丹名擅百花場巧鍾絶豔羣芳後
高翦紅雲萬葉彊露滿金盤看國色風回綺席識天香
酒酣只欲盈簪戴聊伴衰顔照玉觴
和孫曼叔北禪牡丹一蔕三花
三花騈蔕吐芳叢曲盡東皇造化功疑是神山仙子會
霞衣鼎立馭輕風
和韓侍中西禪牡丹
秦川花品似伊川真賞應同上苑看衆卉先收推國豔
五雲高吐學仙冠烟苞添色資吟筆露蘂霑香滿酒盤
勻壓春叢千萬朵欲歸猶復遶朱欄
和韓侍中初夏游興慶池
池邊喜逐綵旗行初夏亭臺照水明筠籜乍開春後綠
林梢長帶雨來聲新荷獵獵香風遠深洞沈沈晝景清
珍重相君憂國意宴游終亦念農耕
與張靖學士游華清宫雍帥錢子飛端明以詩
見寄次韻和
金節煌煌柅使輈華清勝絶許陪遊東來渭水晴光動
西望長安翠靄浮休羨青山供秀句好歸黃閣告嘉猷
憶公何處偏回首身在朝元最上頭
和吳仲庶龍圖西園海棠
丹葩翠葉競夭濃蜂蝶翩飜弄暖風濯雨正疑宫錦爛
媚晴先奪曉霞紅芳菲劍外從來勝歡賞天涯為爾同
却想鄉關足塵土只應能見畫圖中
贈眉陽致政程濬少卿
清節高風世所推秋毫名宦肯徘徊勇抛朝市無窮事
笑指林泉獨自來吟榻未移溪月上醉巾長拂野雲回
塵衣欲作登門客几杖何妨許暫陪
和吳仲庶遊碑樓大慈二寺
錦城寒食最繁華游騎翩翩雜鈿車烟染翠行環郭柳
波搖紅影隔江花長年已覺春如夢遠客唯應醉是家
回首鄉關行樂地風光正好路岐賒
和吳仲庶上巳遊學射山
天涯春色蜀川多勝賞相從到薜蘿遶郭烟蕪深似染
隔林山鳥靜能歌花邊密擁青絲蓋陌上輕馳白玉珂
察俗自知無遠術祇於民樂驗時和
和吳仲庶晩春遊海雲
東郊行樂冠西州古寺岧嶤翠嶺頭化俗文翁傳豈弟
尋山謝傅繼風流天涯尊酒欣相遇劍外三春得共遊
雅興直須窮勝賞年光難使隙駒留
又和暮春蠶市
古祠幽䆳錦城隈千騎懽游宴席開盡日風光隨綵旆
一方民樂在春臺江頭佛寺藏深竹郊外人家蔭綠槐
巳奉更書催别緒肯辭清賞屢追陪
寄臨卭致政常郎中
東海抛官勇退時邦人留止任牽衣三朝報國丹心盡
萬里還鄉一棹歸身向清閒添壽考德因潛隠更光輝
常思把酒親高議何日單車遂扣扉
寄持正都官按部嘉眉
使者觀風過晚春逢山應暫柅征輪雲埋雪嶺鋪銀界
日射金仙照碧津千里謳謠民足食萬家水竹地無塵
未能結駟相從去簿領空嗟絆此身
以眉州綠茘枝寄吳仲庶有詩次韻
嘉川茘子著芳名擕從歸鞍到錦城馳驛幸無唐日貢
甘芹聊致野人情丹砂結顆藏膏露赭縠為囊貯嫩瓊
京洛不須圖畫去得公佳句自分明
和仲庶江瀆避暑
古祠清燕敞虚堂喬木森森晝景長池面雨來荷助響
席間風細篆生香烏紗傾側朋簪樂翠縠翩飜舞䄂長
牽俗自嗟行役去阻陪千騎醉瑶觴
將出蜀次仲庶送行詩韻叙别
遠客親仁豈素期况陪文酒復經時自慚拙宦多遷逐
每歎良朋易别離白首馮唐空已老清秋宋玉不勝悲
仰公早展經綸志百辟方今待允釐
寄李審言龍圖
英風一别幾經年尊酒相逢意灑然欲報重知慚國士
喜同清議屬真賢武侯方屈南陽卧蕭相曾封漢水邊
好及新春頒惠化行藏吾道合推天
醻張杲卿相公見招
先君同榜更何人教育偏蒙契義親孔氏繫匏暫滯迹
遼陽歸鶴羡閒身四朝盛事渾經眼千日濃醪好入脣
箕潁更無高放客只應梅柳為公春
和閻五秀才折海棠見贈
蜀國海棠春最姸萬枝紅錦憶曾觀鄉人折贈情尤重
肯與羣花一等看
宿州元太守北樓席上
七月高樓暑氣回荷香細逐水風來翠蛾細袖歌聲遠
綠野蒼山醉眼開羇客秋懷追屈宋主人交義繼陳雷
他年林下相逢去詩酒何妨許重陪
和吳伯修洞霄宫
三朝勤瘁不謀身今日官閒與道親紆組還鄉宜最樂
居山得禄未全貧性情有暇窮真理門館無權少俗賓
會待收蹤歸畎畞就君同醉洞天春
和滕中舍見寄
蘄水分擕自昔時六年奔走困長岐人憐家世三朝舊
身在風波一葉危白髮星星驚歲月丹心皎皎仗朋知
林泉早晚歸休去廩禄無厭愧漏巵
和李敷察推即席感舊二首
相逢同榜盛當年喜復君來對此筵花下莫辭頻把酒
月中曾是共登仙左遷還有麤官樂晚達何妨秀句傳
得失已看如塞馬苦心勞力亦徒然
一牓登科二十年江城偶得共盤筵鄭公雅喜中都職
(鄭谷作都官有詩自賀)梅福曾由邑吏仙(李兄自成都拜幕官)白首相期情
契厚素風猶待子孫傳狂歌醉舞形骸外吾道從來况
坦然
送宋大卿歸淝上
眉壽康寧位九卿人間五福最難并丹心報國冰霜潔
白首還家里社榮化日盡輸高世樂野雲應似出門情
淮淝美事傳千載何止孤風激後生
和孔宗翰郎中見寄
聖人流澤到真賢直節清名奕世傳惠政謳謠騰楚甸
醉吟風月滿江天嗟予濫典劭(音翹)農印歸老幾無坐客
氊一得新詩消百慮黃粱未熟且安眠
和傅欽之見寄
至道潛心信有功目前超悟忽圓通三身不在諸塵外
萬象全歸一照中念絶去來隨處樂法無取舍自然空
護持雅屬當仁力枉問麻陽懶鈍翁
和余周郎中見寄
宦遊從昔各艱難方寸寧禁百慮千憂患早催顔鬢老
風波回念骨毛寒詞埸久託平生契酒席方陪此日歡
致主庇民嗟晚矣只堪相約挂塵冠
章伯望郊居
獨愛高居遠市㕓簷楹軒豁對江天門前一曲平橋水
舍側千畦附郭田鷗鳥漸能親几杖兒童應解愛林泉
朝廷方待忠賢急莫厭京塵撲馬韀
和張掞侍郎見寄
戀德懷賢出禁城片心長挂苦摇旌留侯老棄人間事
白傅詩傳海外名瀟灑琴尊資上壽太平風月屬高情
已知世故無關慮佳句猶煩訓後生
金陵懷古二首
天兵從昔度長橋四海干戈一戰銷江叟豈能知帝力
醉憑漁艇亢秋潮
六朝文物今何在千里江山自宛然英武南征無殺伐
至今樵牧尚能傳
和元子發學士見寄
二紀區區困宦遊相逢莫迓鬢先秋清時無補身空老
往事難追涕旋流舉世交情憐我少經旬行色為君留
何時歸去江湖上風月同尋范蠡舟
和王著作見寄
疎慵齋閣晝常扄忽喜君來病魄醒走訪禪山諸洞穴
(同祈雨褒禪山百里一日往返)醉吟詞客舊林亭(懷賢亭乃張水部舊宅)十年多
難頭俱白四友相看眼共青别後新詩收滿軸芝蘭雖
遠有餘馨
和李敷重九席上遣興
謫居閒僻少朋游珍重征帆肯暫收多難共驚霜遶鬢
重陽還喜菊盈甌樓前雨洗千山翠天際江横萬里秋
節物相催人漸老此身何日得歸休
和謝師厚見寄
地僻官麤儔侣稀鄉關回首隔殘暉鬢霑楚霧人空老
水落紅沙鴈自歸往事尋思都似夢素期乖失謾知非
東風送雨長西去心逐輕雲日夜飛
中秋賞月
碧落無雲玉鑑飛淨中毫髮了能窺光隨酒蟻斟銀榼
彩瑩歌人發瓠犀露重已從巾角墊輪傾欲把斗杓擕
醉狂直好探蟾窟安得陵空萬仞梯
和耿憲見贈
仕途名迹本幽遐諫省俄登忝世家恩戴邱山宜盡瘁
言關社稷敢欹邪獻芹寧識羔羊美抱甕徒為智士嗟
君子一言華衮重此身被服愧無涯
和徐郎中柏枝甘露
素液濃甘勝醴飴偏零翠柏瑞明時何如溥作豐年澤
萬物涵濡被福釐
和曹職方至日
宦遊將老愧蓬飄逢節他鄉倍寂寥世網縈身難自解
鬢霜凝鑑不重消隨陽鳴鴈聞初急向日丹楓惜半凋
飽暖全家盡君賜忍看編戸獨無聊
和耿憲秘校喜雨
愆陽六月氣仍驕多士身勞思亦焦膏澤俄隨恩詔溥
螟蝗半逐野雲飄歲時敢望家聊給賦歛能供政有條
鑿井耕田忘帝力何當鼓腹播民謠
題李子高虞部園四首
今時難得是高人里社因君俗愈醇松竹漸成風月好
只應終日聽韶鈞
修鍊工夫合自然河車潛引玉池泉老君道德人難識
復見雲孫達二篇
全家歸隠似前賢碧酒醇醲白蟹鮮心欲生民常富壽
高歌會樂太平年
不教外物翳襟懷明合蓍龜亦信哉駑蹇自慚無駿骨
謾勞伯樂品題來
和曹演甫中秋見懷
去年對月憶良朋今夕誰同塞上情華髮蒼顔人易老
賞心樂事古難并戍樓笛響千山迥沙漠霜寒萬里明
半夜歸鴻飛不斷好將幽夢到淮城
和閻灝屯田五十歲元日感懷(與予同榜同甲)
君緣直道阻横飛我愧無才振國威同榜同僚忝契分
使秦使蜀重親依裹糧衣帛身空老學易知天志尚違
白首相期惟信義世情徒是亦徒非
和吳仲舉通判見贈
侍行曾見羽書飛獨鶴歸遼想令威三紀家聲幾泯泯
重來民俗尚依依脱身負擔誠多幸屏迹山林願正違
主諾已繄賢者助第承先業愧才非
塞下追憶烏江之會寄李誠之待制
主人忘倦客忘歸長憶江邊惜别時日下青山猶促席
風衝畫鷁正醻詩盤堆白玉鱸腴美手擘黃金蟹殼肥
今日相思孤戍裏塵沙滿眼鬢垂絲
和閻灝重陽見贈二首
秋懷多感怯清笳判向西風醉帽斜塞上星霜人易老
幕中談笑客偏嘉金英浮酒稠於蟻丹葉粧林遠似花
身健幾逢佳節在登臨尤更惜年華
登高宜不負良期須信時光似隙暉碧穗引鑪香滿坐
黃金遶席菊成圍物華旋逐鳴飈減客思空隨去鴈飛
莫訝尊前偏醉倒醉鄉纔到便忘歸
和曹演甫秋日見寄
九日天邊倚戍樓他年江國想陪遊鱸腴滑與蓴絲薦
菊蘂香隨酒蟻浮别後星霜催老態秋來顔鬢染鄉愁
懷賢感舊情難盡待向東西丏一州
王聖美太丞奉使西來喜而有贈
賢愚雖間契稠重科籍同兼甲子同省斂劭農明主意
霽威問俗古人風陽和煦物先春到膏澤隨車大旱中
感舊知恩誰最篤塞垣憔悴一衰翁
和聖美觀騎士翥坡
翩翩飛鞚發雲間壯士旁觀亦汗顔勢若投丸當峻坂
影如掣電下空山漢兵神速從天落楚騎飈馳取將還
聖主恩深懷獷俗謾教角逐向安閒
和聖美壁間題
胡懾天威自走藏腐儒焉用合還鄉駑駘戀主心終在
鼯鼠營身技不長晩歲胷襟成濩落故山林壑謾青蒼
進趨無術歸無計聊得君詩浣肺腸
和聖美三岔鋪留題
今日天涯同一笑當年澤畔共長吟(公謫上元予謫歴陽封畛相接)還
朝未復中臺職報主長存國士心
蕃舞
低昂坐作疾如風羌管夷歌唱和同應為降胡能蹈抃
不妨全活向軍中
觀疆人翥坡
蟻分突騎向高岑馳下危塗萬丈深獷俗輕生唯鬭險
垂堂寧復戒千金
和聖美華池感事
聖主憂勤百職修忠臣那復作身謀遐方民力資周度
晩歲人情樂小休郭震能僵烏質脛陳湯解斬郅支頭
知賢獨恨官疎遠珠璧何時免暗投
寄陳述古賓客萬璉郎中二首
智淺才疎合竄流生逢堯舜忍空休猶慙世舊垂青眼
未報君恩已白頭貴老何由操几杖愛賢曾是繼箕裘
(先文正已與二公相知)新春遙祝增眉壽阻向賓筵跪一甌
欣欣萬物占芳春對景那知放逐身粗守素風諳左宦
擬投白社愧高人漢疏蚤命東門駕(器之致仕巳久)商老方為
少海賓空辱忘年微報稱浪醻佳唱恃心親
范忠宣集卷三
