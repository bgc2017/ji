篋中集總集類
提要
(臣)等謹案篋中集一卷唐元結編結有次山
集已著錄是集成于乾元三年錄沈千運王
季友于逖孟雲卿張彪趙微明元季川七人
之詩凡二十四首前有自序稱已長逝者遺
文散失方阻絶者不見近作盡篋中所有總
編次之名曰篋中集其詩皆淳古淡泊絶去
雕飾非惟與當時作者門徑迥殊即七人所
作見于他集者亦不及此集之精善蓋汰取
精華百中存一特不欲居刊薙之名故託言
篋中所有僅此云爾其沈千運寄秘書十四
兄一首較河岳英靈集所載顛倒一聫又少
後四句亦小有異同而均以此本為勝疑結
亦頗有所點定館閣書目謂二十四首皆結
作則不然也千運吳興人家于汝北季友河
南人家貧賣履博極羣書豫章太守李勉引
為賓客杜甫詩所謂豐城客子王季友也逖
里籍無考李白獨孤及皆有詩贈之雲卿河
南人或曰武昌人嘗第進士官校書郎今所
傳詩一卷僅十七首而悲苦之詞凡十三首
則亦不得志之士彪穎洛間人杜甫詩所稱
張山人彪者即其人微明天水人名見竇泉
述書賦季川即結弟元融獨書其字未詳其
故或融之子孫所錄如玉臺新咏之稱徐孝
穆歟乾隆四十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
篋中集目錄總集類
沈千運(四首)
感懷弟妹
贈史修文
濮中言懷
山中作
王季友(二首)
别李季友
寄韋子春
于逖(二首)
野外行
憶舍弟
孟雲卿(五首)
古樂府挽歌
今别離
悲哉行
古離别
傷懷贈故人
張彪(四首)
雜詩
神仙
北遊還詶孟雲卿
古别離
趙徵明(三首)
回軍跛者
挽歌詞
思歸
元季川(四首)
泉上雨後作
登雲中
山中曉興
古遠行
篋中集原序
元結作篋中集成問曰公所集之詩何以訂之對曰風
雅不興幾及千歲溺於時者世無人哉嗚呼有名位不
顯年壽不將獨無知音不見稱顯死而已矣誰云無之
近世作者更相沿襲拘限聲病喜尚形似且以流易為
詞不知喪於雅正然哉彼則指咏時物會諧絲竹與歌
兒舞女生汚惑之聲於私室可矣若今方直之士大雅
君子聽而誦之則未見其可矣吳興沈千運獨挺於流
俗之中強攘於己溺之後窮老不惑五十餘年凡所為
文皆與時異故朋友後生稍見師效能佀類者有五六
人嗚呼自沈公及二三子皆以正直而無祿位皆以忠
信而久貧賤皆以仁讓而至喪亡異於是者顯榮當世
誰為辨士吾欲問之天下兵興於今六歲人皆務武斯
為誰嗣已長逝者遺文散失方阻絶者不見近作盡篋
中所有總編次之命曰篋中集且欲傳之親故冀其不
忘於今凡七人詩二十四首時乾之三年也(闕)
