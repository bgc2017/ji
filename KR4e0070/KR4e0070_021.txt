滎陽外史集卷二十一
明鄭真撰
序
送知淮安府事德安洪公上任序
洪武十有一年春三月鳳陽府同知德安洪公範九疇
奉誥命知淮安府事公便道上官追餞者出朝陽門外
二十餘里為其僚友者曰守官至難也鳳陽置郡以來
通守别駕多以事去公獨以才行兼濟簡在眷知甫及
二載授以二千石之重君臣際遇可謂盛矣然舍此去
彼一政一令之施何所諮謀乎為其士大夫者曰斯文
不振久矣公攝守事時謀諸同志興學校創禮殿釋奠
先聖與諸生落其成勸勉激厲拳拳焉自今以往復有
如公之賢克繼其終者乎為其父老民庶者曰中都天
子故里大駕歸幸親王駐師館榖供億吾民甘心焉而
公不亟不疾不鞭朴怒罵而事以集子育之恩不可忘
也公今自此升矣其復有如公之撫柔吾民者乎相與
執轡遮道欲留真忝以文學掾屬在下風拱手肅容趨
而解之曰諸公信厚矣而遷命渙頒公不得而辭也然
公何以得衆心所同哉有以見公愷悌君子宜民宜人
者矣夫高爵重禄君人者所以勸賞天下也聖主於公
知之既明將用之天下大慰斯民之生非一郡所得淹
而久也今自同知進為太守特其一階一級之升耳自
是入為三公入為丞相寧不先有漢故實乎然則公之
不可留也諗矣淮安地包河海控制山東古今形勝昔
者張敞鄭弘之治民祖逖韓世忠之治兵枚臯之文章
陳瓘之氣節流風遺習猶有存者國家建都江左視淮
安為股肱郡以公治行之著輟中都重地來為之守注
意深矣公之為治其不以古人自期乎公之先在元世
祖為開國勲臣世爵武弁佩金虎符鎮雲夢至公以儒
業值興運初知解州入謝日上親撫諭再三自解州歷
鳳陽凡三轉綰郡符至四品所謂公侯子孫克濟其美
者非公其誰也耶公其益勵忠勤以報上哉於是衆皆
以為然酌酒賦詩而真為之序
送知汝寧府事萬公孟雅上任序
聖天子在位之十一年春王三月詔以泗州知州萬公
孟雅陞知汝寧府事公拜命趣裝過臨淮真迓諸道左
為公賀公從容言曰民社之司國體所關孟雅藐焉晚
進無能為役任以一縣一州猶恐弗勝況二千石之重
耶仰惟聖明在上拔擢至此懼隕越為斯文羞何以賀
為真應之曰此足以見公敬謹之心至矣天子於公知
之既明故用之亟而任之重也公其夙興夜寐以圖報
上恩哉按公南昌府進賢縣人自幼讀書有竒氣洪武
甲寅以人材徵至京師天官策以時務盡略去問目直
以已意荅之天官擊節嘆賞曰用世才也授侍儀司舍
人進殿廷儀禮司副奏對詳雅甚稱上意謁告歸拜家
慶還奏江上徼巡不法事諸巡檢皆杖責公遂授知鳳
陽府臨淮縣事臨淮中都畿邑多謫徙之民使者往來
冠盖相望置驛給馬視以為重先時量其民之物力高
下十分為率以供其役奸民號金銀王者與其徒十人恃
郡太守親契撰詞行賄將變置損益售自私之計公慨
然曰撓法亂政有甚於此者耶實封上言上命臺府鞫
治奸民悉服罪郡太守坐累至死公遂以言事得實陞
知泗州事泗民醇厚古朴公知其易治也蒞以寬治其
民大和以得公為晚士大夫之在學校者摭其事傚漢
魏樂府詠歌之報政上聞遂有今汝寧之命意非才且
能其至是乎汝寧古為蔡州周蔡仲所封在春秋為要
領之國齊桓晉定兩召陵之師皆以蔡故炎漢以來袁
安陳蕃許劭之流以名節相尚至宋上蔡先生謝公以
伊洛正傳啟迪後進文物彬彬焉而自近世以降汝寧
首為兵階際今盛眀德化涵濡休養生息十有餘年向
之稱干比戈晝戰夕備者今則詩書禮樂道古昔而稱
先王恂恂乎禮讓之風矣向之飛芻輓粟疲於奔命者
今則優游田里以耕以稼養生送死各終天年無愁嘆
困苦之聲矣而公以聰明清強之資當承流宣化之任
所以撫安其民者其不以在上之心為心哉漢黃霸守
潁川以治行第一入為丞相汝寧潁川密邇之地也公
其有所興起矣廟堂鈞軸之任寧不有待於公乎真雖
老猶及見之矣遂酌酒為别叙其事以贈公之父玉麟
先生博學老成生公時嘗感異夢公政治之善者多出
庭訓云時洪武十一年龍集戊午三月十有四日序
送平涼崇信縣主簿定海趙行遠復任序
鮫川為明郡屬邑有虎蹲山以為形勝溟波際天一瞬
萬里珠宫貝闕光怪朝夕蛟龍之變化鯤鯨之出没雲
煙風雨晦冥不測誠天地之偉觀也去鮫川四十里曰
慈峯為元放翁隠居之地有丹竈在焉山勢峭刻林泉
幽深靈芝瑶草琅玕之屬叢生其間至其地者不啻上
方丈而登蓬萊也邑大姓趙行遠者居之趙之先家襄
陽在宋建炎時有扈從來南者遂占籍焉行遠少失所
怙有母年八十餘耕田讀書從漁網家取海錯以給奉
養洪武六年夏以秀才徵至京師試藝中選授安西平
陽府崇信縣主簿有能聲三年考滿入覲宴南宫俾復
舊職謁告歸拜家慶慈顔喜悅鄕黨咸以為榮畢事以
來過中都求予文以贈夫士之出處一惟其時而已故
在山林則以尊德樂義為心在朝廷則以濟時行道為
心行遠居海上初無意仕進也及出而任民社之重於
是錢榖賦稅政事刑名與夫簿書期會念念乎動靜語
默拳拳乎舉措設施不能以一息忘也國家用人取法
唐虞三考黜陟久任責成有官守言責者盍亦慎重乎
守之以公蒞之以勤而行之以敏毋曠官失職以至於
戾上以慰廊廟之望下以樂斯民之生前乎如是也後
乎如是也斯其庶幾哉昔先宋時文獻萃於我明若黃
給事龜年以讜直聞應參政徭以文章顯沈國錄煥以
道學稱皆在今鮫川昌國諸島嶼間行遠習聞其風其
似而續之矣夫觀於海難為水行遠家海上觀海者也
功名事業其必如海矣乎行遠行矣見莊浪縣簿曰鄭
竒者予同母弟也其必以是勉之
送國學生洪仲友授開封杞縣丞序
杞有夏之後也聖人書之春秋始以伯中以侯終以子
有若不足乎杞者豈以其用夷禮失先代之舊歟毋亦
以其甘心削弱不自齒於大國歟自秦置縣以來有長
吏治其民人遂並列於有司矣今觀其地在梁宋之郊
北入燕冀西出并晉四方賓客高車駟馬為仕宦而往
來者肩相摩而足相踵也使者一介之命元戎十乘之
儀王事勤勞不遑啟處者冠蓋駢集而旌旄聫屬也原
田廣阜以耕以稼出賦税以給公上其民甘心焉然而
供億將迎馳驅奔命盖亦煩且勞矣非有清介勤敏之
士撫柔而勞來之何以副國家安養生息之盛哉嚴陵
洪仲友好學能文由國學生分教臨淮者三年天官奉
命徵入授開封府杞縣丞丞貳令者也於其政事號令
之施得以可否其間非阿順以為同矯亢以為異也今
夫令之與丞聽治一堂之上吏胥抱成案鵠立有啟其
端者曰某事當然某事不當然署其當然者不署其不
當然者一利之興民望焉一害之除民望焉斯其庶幾
矣夫使依違苟且當署即署利之弗興害之弗除焉用
彼相哉仲友以學入政志乎民者也盍亦不負丞乎杞
之令長黃原輔由翰林拜御史出膺茲選文章政事綱
維於上仲友贊助而輔成之杞其治矣公退之暇問諸
境内亦有道古昔而稱先王者乎由是明禮義以正人
心興教化以厚民俗有夏之遺風千萬載如一日矣使
有學禮如尼父者過而觀之曰文獻足徵焉豈非朝廷
所望士君子為政之效哉
送邳州睢寧縣主簿何振紀朝京序
春秋之學自左氏公榖氏以及文定胡氏之說天下家
傳而人誦之際今聖朝科舉取士復增用宋直閣張主
一氏胡氏得於伊川程子張氏得於考亭朱子大經大
法前後一揆士君子取與之公固足以信諸天下後世
矣有能因其學而見諸政其非眀體適用之士哉山西
沁水縣何君振紀世家儒素幼從鄉先生胡關張公德
彦游張公通五經元時累領鄉薦後以上第歷任儒臺
愛振紀穎悟授以春秋凡王伯夷夏之略所以明分義
正名實著幾微者無不用其至洪武四年之秋有司敦
迫就試鄉闈復徵試吏部論楚椒吳札為一例吳札讓
國之賢不當以辭國見貶大宗伯見而異之奏為霸州
保定縣主簿未幾以减汰冗員調睢寧縣簿睢寧下邳
屬邑今為中都畿甸昔者黃石公張子房之知略江革
王祥之孝行遺風流俗猶有存者振紀居佐貳之職盡
心周旋不憚勞勩闔境百里政教所行風動草偃由是
盜賊屏息詞訟簡少治郵傳而道路以葺修陂堰而水
利以興勸學校則詩書禮讓之風藹如也課農桑則禾
麻絲繭之用裕如也振紀之政既為郡府所知遂檄命
攝五河縣復攝淮北岸稅課分司事皆有能聲復職睢
寧益廉慎自持民以悅服既三年遂以考滿入覲明廷
矣振紀其賢矣哉夫窮經將以致用也惟春秋帝王傳
心要典君臣父子之道實備焉推而行之家可齊國可
治而天下可平也豈徒一縣邑間哉振紀以春秋學來
佐睢寧設施舉措之方本諸褒貶賞罰之要所謂明體
適用者不在茲耶且夫三考黜陟唐虞盛典久任責成
漢唐良法國家用人依傚前代有如振紀之政獻諸九
重之上天顔對越恩言嘉奬不使之復政睢寧以慰其
民之心哉傳曰愷悌君子民之父母於振紀見之矣予
以鄉貢忝教臨淮振紀嘗以公事至郡府得與論同經之
好故於其行取其為學治政之大者叙以為贈而凡聚
散離合之𤨏𤨏者庸得而略焉
送鳳陽府推官李公考滿朝京序
政事之重尚矣周禮秋官司寇掌邦禁以佐王而士師
鄉士遂士皆其屬也漢有廷尉平司詔獄而部刺史郡
太守各以其法律治境内自漢以下循名責實盖不一
矣宋節鎮府州置推官一人當時公卿士大夫名聲在
朝廷功業在民社如趙抃蘇頌之流率由茲選不謂之
得人矣乎欽惟聖朝混一海宇小大之任咸盡其才至
於推讞之職尤不輕授盖欲刑期無刑致治平之效以
比隆唐虞三代也嘻盛矣而為是官者其可不以在上
之心為心而勤於厥事者哉吉安李公以儒世家初任
河南陳留縣丞以政績著聞陞授今鳳陽府推官鳳陽
帝鄉戚里中都重地簿書獄訟號為繁劇公之來也日
與郡長貳坐堂上講明治體凡一政之出一令之施相其
可否闔境千有餘里風行草偃無有後期至於刑獄置
對則東廳獨署洞究精察所屬官吏貪贓狼籍者按得
罪狀或杖或流率媿服以去有先被鍜鍊成死獄者公
審其實有罪者至服斧鑕無罪者為破械出之至於疑
似之蹤詭伏之奸必俟其發覺呈露逮捕係治而無有
冤枉不伸者矣於是縉紳士大夫相謂曰李公其賢乎
真聞之作而言曰公何以得諸衆論之公哉帝堯之世
伯夷折民惟刑孔聖之門子路片言折獄刑非不用也
然非明而清者不足以任法之重輕非剛而勇者不足
以寄人之生死公之治獄小大以情然後以其法施
之生者非我能生之也死者求其生而不得則亦末
如之何也夫其存心之正用法之公斯能伸其所學而
不媿古人矣是宜人所羨慕而歆豔之者使天下為士
師者皆如公焉刑措之效不其可致者乎昔者儒先君
子有法律仁義之說盖法律本於仁義必有慈良忠厚
之意存乎其間斯民固有觀感動蕩為善而不自已者
矣公嘗以仁義之道莫先於教化而教化莫重於學校
每謁先聖廟下必進諸生講明經史以濟全體大用之
要可謂知本者矣蒞政之暇詩歌自適嘗賦燈夕短歌
行模寫太平風物之盛雍容揄揚郡博士以下皆屬和
焉今忽已三年矣考滿朝京凡平日被公容接者能無
情乎庸即九郡山川古蹟形勝拈題為詠窃比古人贈
出處之意云
送懷遠縣稅課局大使樊先生牧齋考滿朝京序
象山在明海上有丹山蓬萊之勝玉芝朱草琅玕及不
死之藥生焉古仙神人若羡門安期偓佺之徒嘗居之
其人物多風流醖藉有冠帶佩玉氣象自宋以來故家
文獻棟宇相望至於有元若蔣公商卿博士奉常與典
大議藏在有司縉紳君子猶能言之其文行顯著與博
士同時者若石壁翁樊公其人乎石壁之學後進之士多
傳之而其猶子天民先生實得其緒餘天民傳之子餘
慶餘慶以今大明洪武五年用易經試中淛闈計偕春
官不樂仕進告于大宗伯歸山中隠居求志以予同年
親若兄弟嘗與論家世源流知其從兄牧齋先生之賢
牧齋盖石壁翁嫡孫尤克世其家者也惜予未及識之
既來臨淮三年而牧齋亦以銓試吏部中選授鳳陽府
懷遠縣稅課局大使因得挹其顔色聽其議論私窃喜
幸庶幾遂平昔之願焉牧齋清慎自律其於商賈之征
不以位卑禄薄盡心竭力朝夕不倦或歲時之暇登大
禹塗山卞和玉坑興懷千古見諸詠歌邑大夫博士以
下皆重為敬禮考滿得代當朝京師懷遠士大夫咸戀
戀不忍别使來求序以贈夫足國裕民之道莫先於理
財故錢榖之職自古為重乘田委吏在孔子大聖不恥
為之唐時鹽鉄度支皆以大臣兼領宋儒先君子以道
德聞望稱者或主茶場或監酒務曷嘗不盡其職之所
當為者乎夫君子素其位而行士君子明體適用之學
何所施而不可哉牧齋征商從事貢賦以登上下相安
國家勸善錄功由是官省部臺憲及館閣郡縣盡其學
之所至以大祖父文獻之傳其不權輿於今日耶異時
功遂名成幅巾野服逍遥丹丘蓬萊之上識者固以為
神仙中人矣予也忝以同鄉又在契家之末幸得歸老
固當盡脫塵鞅以從之矣是為序
送鳳陽府推官李先生淵泉考滿入覲序
吉安李先生淵泉以奥學高行為郡有司所知薦諸江
西行省行省以其名上之吏部吏部徵試中選授河南
省陳州陳留縣三年任滿察官考為稱職陞授鳳陽府
推官鳳陽國家興王之地控制千有餘里九州二十四
縣在管轄之下簿書之煩不易理也獄訟之多不易治
也先生日從諸公蒞事公府羣吏就列兩造在庭是非
曲直一言輙得其要訊鞫所加不羅織鍜鍊以致其事
小大之獄各使就律不以威勢利害為高下輕重今太
守河南李公深敬異之以為儒者之效焉夫獄訟民命
所關有國者視以為重張釋之為廷尉天下無冤民于
定國為廷尉民自以為不冤雖其所致固有淺深然非
端本澄源政平訟理焉能之哉廷尉天下之平也推官
郡府之平也郡府平則天下平矣噫豈輕也哉且夫仕
所以行其道也道在是不以禄位言也先生為古士師
之官其道固足以行諸一郡矣使進而升如錢若水以
同州推而進拜樞使梁灝以大名府推而入知制詰趙
清獻公以武官節推而累官至參大政亦何歉乎哉仰
惟聖明在上天光咫尺崇儒重道日恐不及思得賡歌
之士都俞吁咈於治朝之上致太平無訟之功有若先
生者考滿入覲則以之為臺為省可也然而中都重地
九重宵旰眷念鄉土則以先生復職鳳陽亦可也任賢
使能在久任責成今九年三考之法與唐虞黜陟之典
何以異哉予知先生尚有以慰鳳陽吏民之心矣先生
行有日臨淮邑長山西王君惜其别而冀其復來也俾
四明鄭真序以為贈
送渭南縣主簿章宗盛朝覲復職序
朝覲之禮尚矣周制六年五服一朝又六年王乃時巡
諸侯各朝于方岳所以考制度尊天子也禮之所在根
諸人心達諸天下先王為之節文著為定制孰得而踰
之哉周衰禮廢更秦漢隋唐以來無復如姬周之盛矣
赤芾金舄會同有繹其威儀文物何如哉洪惟天朝萬
方一統禮樂會朝具有成制凡列郡守長每歲一朝州
縣長貳三年一朝考功即戸口錢粮之多寡農桑學校
之廢興以時其殿最焉其與周人考禮修德之意何遠
哉永嘉章君宗盛世為儒族讀書明理而精於法律元
至正間以才能見知江淛省臣薦為温州錄事内附謫
居汴梁徵入京師授渭南縣主簿渭南安西壯縣簿書
期會之繁貢賦供億之重朝夕從事厥聲懋著三年考
滿布政按察兩閫咸以稱職聞覲朝大廷宴賜南宫衣
冠入謝而歸過臨淮論斯文之契為予言曰某何以得
至於此哉予惟君臣上下之間以敬為本宗盛以一命
之士得面奉清光對揚顯命法樽珍饌上承寵賜其亦
可謂榮矣大雅之詩曰君子萬年介爾景福盖享其恩
禮之盛而祝其福受如此也然則宗盛其思為報效之
地哉簿佐令者也雖曰位不稱其才然能以愛民為心
而盡力於所當為公侯將相之任其不權輿於此乎夫
奉法循理古循吏所以為治也宗盛其夙夜匪懈以無
負上恩哉予教臨淮戀戀弗去異日聞有上偕者稱渭
南之政於安西諸邑為最其非宗盛也耶馬首告西叙
以識别云
送固始縣稅課局大使胡子貞考滿序
予嘗讀宋史紹興八年戊午王倫及金使張通古以詔
諭江南為名來言歸河南陜西之地詔侍從臺諫論得
失胡忠簡公者為密院編修官上封事乞斬秦檜等貶
公監廣州倉未幾檜啟思陵詔示天下指為横議言之
不用又以為罪國家之治亂中外之盛衰判然矣君子
以是知宋之南渡不復以北猶周之東遷終不得而西
也嗚乎君父之讎義不戴天宋世之禍慘矣下穹廬之
拜公豈忍見之哉身為嶺海之行名如泰山之重士君
子公論有在矣然而秦檜以公異已必欲置之死地南
荒瘴癘轉徙萬里而守臣復有希其指意為窘辱之者
而公不以死生患難為意且著詩詞以自見迨至阜陵
御極公道大開召還叙復位躋榮顯年逾八十夀考令
終豈非天也哉予客中都嘗預修九郡圖史因得宋順
昌郡人王明清所著揮塵錄觀之載公遺事為多至及
王倫家世出處大致益知公之指斥其狎邪無賴不誣
也然而倫之使金終能守節以死其公之言有以激之
也耶今去公二百餘年誦其言而論其世凛然如見其
人況其子孫文獻之足徵者乎光州固始縣稅課局副
使胡子貞世家吉安為忠簡公之後年四十餘器質修
謹言論䟽爽而直亮慷慨之氣恒見於日用間識者以
為有忠簡公之遺風夫忠簡以直言去國出司錢榖執
政者固有以擠之也子貞方以材藝薦不登諸館閣列
之郡縣而征商之司乃無異忠簡之貶秩何哉是不然
忠簡當權奸用命主懦國弱其由内斥外固宜重嘆以
為不幸今明良相逢萬方一統而子貞由小及大升高
自卑殆將歆羨稱美而不已者豈曰錢榖貨財之職為
非所當為者哉士之懷才抱德者以得時為難時有用
舍身有顯晦子貞其可謂得時矣昔宋宰執侍從家多
在大江以西廬陵歐陽氏至承旨原功而益著清江劉
氏至集賢良甫而復顯若盱江曾氏臨川王氏晏氏平
園周氏亦有文學政事䋲其祖武者公侯子孫克復其
始胡氏與諸家相望子貞其不當以忠簡公自期乎左
氏載陳敬仲之占有曰八世之後莫之與京子貞上泝
忠簡公已九世功名事業其不在今日耶無念爾祖聿
修厥德予於子貞實有望焉因其考滿如京師庸叙其
家世之淵懿以為贈
滎陽外史集卷二十一
