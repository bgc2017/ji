滎陽外史集卷五十一
明鄭真撰
頌
擬進平益都頌
伏以聖德昭明誕著聲容之盛戎功赫奕式陳歌詠之
辭俯瀝微忱仰干睿聽竊以韓愈之在唐室詩載咏於
元和石介之仕宋朝頌實名於慶歴於惟聖代隆冠前
王當羣凶鼠竊之秋正上將鷹揚之日九重拊髀百將
痛心國有其人成命煥揚於有日子之於父世讎不共
於戴天兵衆一臨罪人斯得藁街懸首馘丕告成功河
漢洗甲兵用揚善頌輒少殫於鉛槧佔上凟於冕旒恭
惟皇帝陛下緯武經文撥亂反正聽鼓鼙而思勇士提
斧鉞以授元戎濮沿以北祝栗于南既德洋而恩著天
保以上采薇以下復内修而外攘遂臻大業之成再見
中興之盛崖碑嶧刻事未盡於形容鼓吹鐃歌文曷殫
於紀述庸陳斐訥冒進威嚴臣某蟄處海邦睇瞻京國
周詩歸美媿非比興之才舜殿颺言共迓都俞之治
擬進平益都頌
皇帝在位之三十年壬寅夏六月逆臣田豐賊其主帥
河南行中書省平章政事臣(闕)訃聞皇帝震
悼玉音若曰兹予碩輔仗義服勞肅將明威戡定禍亂
於社稷民人是賴大功甫集遽聞死事䀌傷朕心其命
將出師正名定罪肆諸市朝與衆同棄乃輟視朝遣使
行賻贈之禮仍以其爵賜其子臣(闕)伏斧鉞總
諸道兵以討之逆臣竄身益都凡百卿士罔不執干戈
擐甲胄以敵愾復讎為事冬十有一月破其城取豐以
獻磔尸梟首其脅從者以皇帝命赦之山東平嗚呼自
古興衰撥亂之君必有同心戮力為之輔佐故功光祖
宗澤及黎庶伏見周宣王中興北伐見於六月南征見
於采芭一則曰王于出征以佐天子一則曰征伐玁狁
蠻荆來威平淮夷曰徐方既同天子之功平江漢曰經
營四方告成于王君臣上下之間所以稱頌形容之者
如此嗚呼盛哉伏惟皇帝陛下天啓神斷克清大憝宜
有召穆公尹吉甫之流傳之咏歌與周宣匹休臣僻處
海隅澡沐膏澤目兹盛事不敢懷默自已謹鋪藻拜手
稽首颺言曰
天命我元奄有九域百十餘年休養生息彼氓蚩蚩誰
其萌孽朱巾冠裳姦宄攘功桓桓虎臣仗義秉忠起師
陜右駕言徂東義旗攸指雲行風從蹂淮&KR1370;汴以奏膚
功于時賊臣鼎魚假息是懷是來匪誅匪殛有荓其蜂
肆爾毒蟄負義賊恩釁成肘腋訃告上聞帝為震驚蠢
兹小醜斃吾股肱國有常憲敢逃天刑哀詔誕頒精爽
欽承嗣子憂煢斧鉞是錫穹爵崇階是繼是襲盍揚爾
威盍鼓爾力以復父讐以糾王慝拜手稽首曷敢不虔
誓師勵衆不共戴天縗墨即戎以為爾先乃類乃禡乃
翼乃前騎車紛紜戈盾委填如蜩如螗如蝟如蟻百將
萬夫奮命興起仰天大呼怒髮上指寇昏以頑遁逃益
都益城峩峩臨衝徐徐中權後勁左剪右屠如林之旅
摧朽拉枯矯矯獻囚連連獲醜勢孤力殱元兇授首維
彼攸居援撫而有犒樂休嘉臠炙行酒聖有明訓咨爾
相臣罪止其魁毋戕我民貿貿羣生播告歡忻奔走來
迎豈曰逡巡篚厥元黃壺漿載路是旬是宣是煦是嘔
弛而貢輸蠲爾征賦曰寒而衣曰飢而哺益人咸言禍
亂瘡痍王化弗沾歴年於兹孰圖今日漢官威儀載覩
載瞻寧不涕洟告爾有隣暨於同類吾義是歸汝強曷
恃毋俟顯誅以貽後悔棄甲來降涵育盛世大明當天
昭回重瞳皇曰嘻哉裕乃考功青齊既平四方來同薦
諸廟郊咏歌渢渢
至正壬寅歲真館授鳳湖方氏著為此文歸呈
先教授府君頗為之喜時方學為古人文章因
俾錄示執友張先生子西王先生叔載咸見稱
賞此不忍棄者以先君嘗指授其體要故也
擬晉平王敦頌
維晉永昌元年春王正月逆臣王敦犯建康夏四月自
石頭城還武昌越明年今皇帝即位改元大寧敦移鎮
姑孰自領寧益都督及揚州牧皇帝集多士於廷詔曰
天祚有晉江左中興先皇帝撫運握圖思與二三大夫
暨萬邦黎獻經營圖回光復舊物億萬年永孚休而王
敦憑恃寵靈搆圖兇逆亂君臣父子之綱忘覆載生成
之德稱兵犯闕睥睨神器賞罰黜陟威福自已忠臣義
士駢首荼毒先帝道隆包荒志存含垢隆爵重位寵賚
有加而敦過不自悛不朝而去憑陵險阻大肆貪婪江
漢湘沔吞併踵告肆朕嗣阼移兵内向矯制干命惟所
欲為稔惡窮兇道路以目夫人臣無將將而必誅春秋
之義也敦之罪人怨神怒朕不敢不正以繼先帝之志
敢以少牢昭格於廟率爾有衆底天之罰曰𨗳(王)爾戮
力同心肇造我家大義滅親予惟汝能其領揚州刺史
凡諸軍之在石頭者咸都督之曰嶠(溫)爾夙以賊謀告
朕先為之備惟忠惟智朕實嘉之其都督東安北部諸
軍與右將軍敦(卞)助尊以守曰詹(應)爾秉師以律輔成
朕志其為護軍將軍凡前鋒及朱雀橋南諸軍實都督
之曰亮(庾)爾為戚屬國之安危與爾同之其領左衞將
軍曰壼(卞)爾出師其中軍將軍曰峻(蘇)曰遐(劉)曰邃(王)
曰瞻(陶)爾各以忠藎為國屏捍其咸以兵來衞嗚呼爾有
衆尚稱乃干戈擐乃甲胄峙乃錢糓予惟汝望一乃心
力慎乃禁令明乃賞罸予惟汝能毋戕不辜毋戮已降
用命賞於朝不用命戮於市嗚呼念之哉是月敦使錢
鳳及鄧岳周撫等帥兵向京師皇帝出屯南皇堂遣將
軍叚秀中軍司馬曹渾等及戰於越城大破之敦以疾
斃帝還宫大赦命諸將討沈充王含錢鳳悉平之發敦
葬出尸焚其衣冠跪而斬之策功司徒導太保加殊禮
西陽王羕領太尉詹江州刺史遐徐州刺史峻歴陽内
史亮護軍將軍嶠前將軍復詔某臣傳之咏歌以貽萬
世夫出而治兵歸而振旅舍爵策勲以數軍實此先王
之禮也疇敢不敷張揚厲以仰答休命乎於是拜手稽
首為之頌曰
維我有晉自天受命君臣之綱萬世彝訓蠢彼逆臣恃
功以驕如虎如狼如獍如梟誇爾甲兵恃彼徒旅悖慢
呌驩憑陵險阻外招姦隣大其朋儔百千其師泝彼上
流石城峩峩國之門戸據而有之跳梁跋扈飛章叩昏
要上不君塗戮將相穢馳腥聞大國十連請命致討虎
旅桓桓刻期電掃惟我先皇道大如天赦其罪辜錫寵
聫翩位極鼎台任隆方伯中外諸軍咨爾謨略敦黨賊
恩悖慢自恣天顔咫尺朝覲有違旋兵武昌肆出侵刺
持國大權廢置生殺漢江之滸湘水之陽狡焉思啓以
封以疆馹報星馳匪有朝夕兇謀孔棘移屯内逼皇帝
曰嘻豈不在予國有大法敢稽天誅汝導汝嶠秉忠植
義社稷之臣為國扞蔽汝敦汝詹聿大其謀暨亮與壼
刈敵以劉惟峻惟遐曰各刺史奔走偕來咸順爾使凡
百卿士忠勇奮呼咸拜稽首其行于于車馬蕭蕭旆旗
獵獵汝弓則張汝矢則接以戰以守孰禦孰當蓄銳俟
威鋒蝟斧螗天網恢張元惡殞斃逆黨兇徒或殄或殪
馘首安安執訊連連振旅伐鼓言歸言旋帝有明言多
士之績赤芾公圭余豈爾惜咸拜稽首天子聖神以赫
厥武以彰厥勲江漢砥平岳瀆效職微臣作頌永宣金
石
擬晉平蘇峻頌
有晉咸和三年逆臣峻犯京師皇帝出居於石頭城廣
州刺史臣陶侃及江州刺史臣温嶠護軍將軍臣庾亮
會於尋陽抗表請曰蘇峻憑恃威靈肆為狂逆稱兵向
闕震動六飛毁裂冠冕睥睨神器忘天地之恩負丘山
之罪春秋無將漢法不道揆之古義峻豈勝誅臣某等
受寄方岳義不與峻等共戴天敢率西方諸侯暨三吳
吏士練甲治兵奉揚天子之明威顯命謹昧死以請遂
趨建康督水軍向石頭斬峻臠割之焚其骨餘衆悉潰
京師平皇帝還宫大賚賜酺以侃為侍中太尉封長沙
郡公都督交廣寧州諸軍事鍳為侍中南昌縣公嶠為
散騎常侍驃騎將軍開府儀同三司散騎常侍始安郡
公自餘爵賞有差謹按頌者宗廟之樂歌所以美盛德
之形容而告於神明者故撻彼殷武罙入其阻此詩人
所以頌高宗也魯侯戾止在泮獻囚此詩人所以頌僖
公也伏惟陛下天造神斷福威惟辟三軍用命元惡授
首而頌聲不作其何以紹前王之休貽百代之則乎臣
官為博士詞業淺陋不足以形容聖德之萬一然當反
行飲至之時命爵策勲之日其可使一代之盛事無聞
謹百拜稽首獻頌曰
我晉中興六龍時乘川岳奠靈聖神繼之垂拱無為太
和雍熙蠢彼逆臣恃其舊勲披猖不君提兵闕廷三垂
震驚羣生靡寧甲兵熭雲宫室蕩焚六龍蒙塵桓桓虎
貔如霆如雷(叶力之)奮揚天威我師既東秣馬勵戎咸奏
爾功師不時淹如火斯炎兇渠以殱伐鼔淵淵俘醜連
連皇車言旋太常威儀鳳盖龍旂皇心以怡天語都俞
汝功汝謨萬家之圖玈矢彤弓服爾寵隆往即汝邦(畢工)
(叶)長江湯湯武功洸洸詠歌莫忘
箴
東園莊箴
人孰無居爾居斯陋適焉安焉何病何疚天地其廬萬
物一初日居月諸思與道俱東園茫茫爰即爾所以瓜
以蔬以粳以稌爾勤爾勞亦曰有年貢税既登盍適爾
天爾隣爾親來萃來止酒既多旨式燕且喜相在几席
有書有琴勿愧屋漏肅爾容襟凡物無常樂不可極毋
曰既艾怠肆是即流俗同汚轇轕輪雲盍完爾節盍固
爾身稼穡艱難詔爾孫子崇本去華慎厥終始古之明
哲曰衛武公抑詩作誡式鑒于衷言行樞機宜敬宜懼
甿人司箴敢告僕御
巢居箴為周克復先生作克復左丞雪坡翁子也
眄彼巢居翹然林麓言息言歸迥謝流俗維爾來止川
谷其賖謀猷云勞式完厥家綢繆拮据斯牖斯戶蒙密
静幽混沌太古相厥爾躬貊其德音令問孔昭如玉如金
時焉抒毫以篆以隸造物與游一枝焉寄維昔先公冠
帶立朝矯矯詞林翔飛九霄燕翼貽謀堂構在爾盍謹
其承勿懈以弛如鳳在梧朝陽斯鳴如鶴在松秋空迅
征風雨時來飄搖是懼患難之虞式固爾禦冰雪光晶
玩心虛明無安厥棲及兹欹傾粤若縉紳山隂氏陸以書
為巢聖賢是勖千間非廣一榻非卑景行先哲斯其庶
幾粉飾妍華縱奢長傲善終令圖司箴敢告
滎陽外史集卷五十一
