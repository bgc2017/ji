滎陽外史集卷五十六
明鄭真撰
祭文
代祭先墓
惟我考妣要安幽宅歲月不留音容如昔明發寤懷德
報㒺極雨露既濡嘉木春鬱事亡如存曷敢不力惟靈
顧歆永錫祉福
祭土地
惟神正直聰明下土是職先隴安寧繄神之力祀報之
禮歲時敢忒尚令百世永以為式
祭山靈
惟神天地精英山川靈氣言念先塋實勤祐庇祀報有
嚴敢稽禮制尚令後來永無失墜
龍王堂祈雨祝文
惟神靈化周流風雲倏忽澤遍下土以生以育惟時孟
夏三農播植膏雨不時瞻望饑渴禱於祠下敢忘厥職
願施甘㴻潤及原隰俾此禾黍其興如浡是種是穫繄
神之德
祈雨祭龍王文
惟神宅是名山神化周洽民以旱告應不踰夕維時不
雨有妨農業仰惟靈鍳普遍膏澤俾我畎畝以種以穫
國有常報敢墜厥職
又
惟神變化不測膏澤流傳維時孟夏天乃不雨仰惟昭
鑒憫此悠然沛然長此稷黍
代祭陳太丞文
嗚呼醫學之傳代不乏人聖道湮微孰識其真惟公之
學具有源委手澤所存實究乎理早年穎脱自儒而醫
當世所望學者有歸起死回生有叩輒應其施無窮其
功孰並孝慈樂和化行於家喬梓之賢棠棣之華上公
薦揚暫主教席養素韜光靡就徵辟暮景桑榆希有之
年左圖右書燕樂林泉維明有學肇祀三聖歲久日深
庳陋弗稱惟公實德之紀之綱百廢具興宫墻有光嗣
續之賢嚴訓是式教氊從容成此三益旋升於堂音吐
琅琅忽焉聞訃寧不䀌傷老我典刑實深仰止死生長
别何嗟及矣夀祿在天考終非亡蟄蟄繩繩子孫其昌
為人作山頭祭文
嗚呼生事葬祭人子始終之禮也我父生六十有九年
溫凊甘旨不獲自盡奉襄歸里尤以弗克終事是懼今
從先志以柩車暫殯於九峯僧舍惟是窀穸之事尚俟
蠲吉罪逆不天無所自貸謹以牲饌之奠用伸哀告
代祭越國夫人文
繄惟夫人令儀令德佐我相君忠輔王室淛河以東民
以寧謐大國之封寵承綸綍子姓多賢位列承弼金紫
一門榮耀赫奕咸曰耆頤永享天秩薨背奄聞萬家雨
泣某等一介微賤無能為役幸托門下遂膺厥職結草
之恩欲報㒺極奠祭達誠庶幾昭格
祭先教授文
嗚呼我父之生篤實内充德行文章蔚為儒宗垂志鄉
飲考禮興樂教道有年興起後學老於鄉閭名聞縉紳
檄書薦敭錫命明廷嗟我三子嘗侍左右奉命承訓匪
敢失後歲行在辰六十五年謂我將死命其在天遘疾
云革氣聚神會遺言琅琅倫理所係扣地呼天㒺若有
聞死生永訣酸苦悲辛歲月云徂倏及半載安厝失時
罪不可貸先隴之側遺命所營奉柩返葬永奠神靈親
長在前義當永别矢詞告哀涕泣嗚咽嗚呼痛哉伏惟
尚饗
山中祭文
嗚呼昔我父在日嘗欲於六世祖三九府君之側為歸
葬地未及營建而逝追念斯言豈勝殞絶以兹吉辰奉
柩車返葬遵遺命也仰惟我父之靈流通昭著百世之
下永安窀穸俾我子孫勿替引之
代祭贈參政文
惟公高年耆德華表之門實生忠賢作屏大藩煌煌天
朝推恩有自顯親揚名既尊而貴位參政柄錫命自天
紫誥金花寵及九泉某忝在戚姻實深贊慶一奠之禮
曷敢不敬松楸之日桑梓之風百世之下永願無窮
代祭母文
嗚呼我母之喪歲已五朞屬時多艱返葬失期顧瞻菴
居遺植斯在不孝之罪無所自貸維兹吉日宅兆是營
后祇發秘砂水闡靈爰奉明神俯就筵几矢詞告誠以
奉終始
下葬祝文
南城之陽有原有隰衆水環趨嘉木葱鬱爰卜宅兆龜
筮合吉仰惟尊靈永奠窀穸遺澤蔭休百世一日俾我
子孫承祀無斁
造壽藏山神祝文
惟神宅是名山顯靈下土兹建夀藏先塋是祔后土之
功具有成緒神其相之永錫是祜
告先廟
兹以地媼效靈夀藏肇建百世之下是祔是依仰惟先
靈大敷蔭助土石告成山川改觀
祠后土
惟神道化流行威靈昭著山川上下是司是主盛舉之
陽肇建夀藏百世祔依松楸有光以兹吉辰將甃土石
惟神相之俾有成績
越國夫人祭文
恭惟夫人盛德慈仁佐輔相國民物同春大國之封寵
承帝所紫誥金花鸞翔鳳舞厭世僊游逍遥上天我民
之思有淚如泉俯伏告誠稍酬涓滴惟恩惟德百世㒺
極
九月三日錄先君墓銘副本祭告祝文
比以甬東程氏歸自南京附致臨川雲林先生危公所
著先君墓銘一通仰惟先君臨終之言夙夜不敢有忘
閱六載而始得之其紀事詳實觀者謂無愧詞實足以
垂示不朽危公入覲新朝拜翰林直學士出處大節具
有公論惟先君之靈有以識之兹因愍忌之辰敬錄副
本焚告書篆入石謹當為之尚享
辭考妣墓祝文
真忝以先訓中今歲淛江省秋試鄉貢進士第一名兹
將計偕京師謹用告辭墓下若以先考妣之靈獲保其
身歸守丘隴則不肖孤榮幸大矣惟考妣實綏佑之
告先聖祝文
真等忝以諸生獲與鄉選兹將計偕京師上膺寵命異
日倘不負吾聖君斯不負吾聖人矣尚享
告府主祝文
真忝以鄉選與名計偕有司敦勸戒行有日山川道途
風雨露霜跋履之艱惟神實綏佑之
告城隍祝文
惟神神化流行闔郡是司凡在編隸實承綏佑真等忝
與計偕戒途有日倘遂言歸敢忘神賜
風師祝文
惟神職司巽位功參化樞播蕩周旋四方八區生物之
功禮嚴祀報牲肥酒香敢以誠告
雷師祝文
惟神位司震動德參乾健威聲所加生物有羡歲時祀
報有禮有儀神斯降止福祉其綏
雲師祝文
惟神功涵變化浮遊太虛為雨為霖生物之功歲時祀
報敢不以禮明靈顧羡錫兹福祉
雨師祝文
惟神功參造化澤及寰宇生物四時洋洋流傳祀報之
禮釃酒有藇仰惟明靈誕錫神祐
境内山川神祝文
惟神造化精英山川靈氣宅是畿甸實勤佑庇以祀以
報倬有常制酒醴非馨尚鑒誠意
城隍祝文
惟神位正京畿功涵城社祀報之禮以樽以斝風馬雲
車神其來下永為民生錫此純嘏
祭無祀鬼神告城隍祝文
欽惟聖朝承古之制厲祀有嚴恩涵泉隧赫赫神靈管
轄之司符攝以來九州罔遺其來于于同享飲食俾爾
幽冥無有飢渴
中都行大都督府祭旗纛神文
惟神威靈赫赫職司嚮道肅冠軍容敢忘祀報某等忝
分督閫實重本兵禮儀有秩敢布厥誠
又
惟神靈旗直指壯我威武三軍所向戰勝攻取某等欽
承帝命叨司督府祀享惟誠爰潔牲爼尚享
二月戊日社壇祝文
大社之神
惟神職司坤載澤被黎庶生物之功以稷以黍東作將
興釃酒有藇仰惟神靈錫此福祉
大稷之神
惟神德契乾心功施坤厚春日載陽俶載南畝有事而
祈爰潔牲酒惟神之靈俾歲其有
后稷
惟神職司耕稼功及萬世於赫聖朝肇新典制以祀以
祈有嚴壇壝黍稷非馨尚鑒誠意
勾龍
惟神職司下土生物所宜仲春之月有事而祈黍稷牲
牷品列多儀普為生民永錫蕃禧
風雲雷雨師祝文
惟神功著兩間澤及萬物飛揚鼓動變化充溢祀事虔
恭嘉牲孔碩佑此民生永世無斁
山川神祝文
惟神一氣所鍾高下奠域以峙以流功著生植典祀有
常壇壝其秩神之格思福佑是錫
祭無祀鬼神告城隍文
於皇天朝仁及幽壤厥類惟多咸使格享仰惟明神實
司九邑符攝㒺遺來飲來食無有渴饑沐浴恩賜各生
人天魂爽罔滯
中京行大都督府祭旗纛文
惟神氣肅轅門雄武勇烈前軍啓行往無不捷祀報維
時牲酒芳潔仰惟神明庶幾享格
又
欽惟聖朝禡牙有祭於昭靈神雄武強毅中京督閫實
隆委寄祀報有嚴式遵禮制
又
惟神威武勇烈職司前導三軍克捷荐著功效朝命有
嚴以祀以報牲肥酒香敢以誠告
又
惟神威武導揚懋著勲力先聲所向罔不告捷某等忝
職中都統兵督府春祀有嚴仰祈福祐
祭韓唯傳文
嗟嗟唯傳而至然耶人之生世有短有修令終歸全吾
其何由唯生年二十合巹甫畢未有嗣息而遽云夭折
其命耶抑人耶吾不重為痛惜耶生之家世善慶累積
氣稟之清姿貌岐嶷幼而知學不事華靡侍坐當隅克
循轍軌吾在鄉黨頗以學名生祖若父延禮於庭訓汝
經書勸告丁寧更八九年期底於成聖運肇開吾忝進
士奉命典教淮山楚水寄生詩篇情莫之既訃告之詞
忽其在耳年少健強殞絶迺爾而吾薄宦羇旅去墳墓
遠親戚閭里憂病交至安能與造物者周旋終始耶生
之父母惟生是恃死當復生寧忍終棄師友訣别義須
執手憑棺臨穴媿吾何有念生平時似夢非夢千里緘
辭痛當作慟嗚呼唯傳其知也耶
鄧大夫衞國公祭文為鳳陽府作
嗚呼天之生才必以其時際遇聖君龍興開基惟公之
生如漢三傑提兵四方豐功盛烈冠豸臺端祿厚報隆
肇開公社金劵錫封奉命外廷始終體貌遄歸入覲遽
以訃告某等承乏京郡佩仰容儀開國名勲壽考是期
今聞喪歸痛傷何極慟哭酬辭靈神昭格
鳳陽府學禮殿上梁告先聖文
兹以禮殿有嚴聿新壯觀斯文萬代妥安神棲某忝司
郡府職在作興爰舉修梁用申虔告
告城隍土地文
惟神職司郡府土功隂庇斯文峩峩校庠載新禮殿修
梁蠲吉庀役羣工華構告成神其相之
上梁告城隍祝文
某以不才叨承掌教蒙賢令作成之賜賴諸生補助之
私梁棟以興桷榱悉具用致馨香之薦敢言福祿之祈
伏願學校興隆室家清吉菁莪樂育願言黽勉以交修
采藻詠歌庶幾觀感而興起敢忘居處或負神靈尚享
祭隴西李恭顯王文為鳳陽衞作
惟王帝室懿親王廷碩輔上佐聖明混一海宇竒勲殊
績書於旂常帶礪疏封珪組煌煌善慶善積以有賢嗣
出將入相功效尤偉榮養鼎鍾夀期百年從容夷猶令
終歸全某等忝衞鳳陽聞訃驚怛朝聘瞻戀愴失先達
池河之陽巋兹佳城冠佩之藏靈神妥寧牲酒微儀敢
申享薦音容儼存錫福有羡嗚呼痛哉伏惟尚享
同前為臨淮父老作
恭惟聖明為天下主必得材傑以為佐輔惟王之生河
岳所鍾龍虎風雲千載竒逢任比股肱親同肺腑嗣續
象賢將相文武帝眷日深國有老成福禄康寧與享太
平訃告忽聞聖心憫惻美諡王封贈賻寵錫池河之原
有華新阡淮山拱秀永慰九泉某等忝同鄉社嘗奉顔
面夀考百年莫致所願靈旐戾止匍匐以來奠醴饌牲
以寫其哀惟王有靈用綏福履衞國庇民百代其祀嗚
呼痛哉伏惟尚享
同前為劉指揮仲海作
惟王社稷重臣宫闈近戚輔翼謀猷殊勲異績將相一
門金紫赫奕從容歸全盛典寵錫某本以微賤伏蒙存
䘏比由罪戾以工以役聖恩寬洪幸賜免釋門下之故
敢忘盛德既想音容感深以泣薄奠致誠靈神昭格
先兄義烏教授先生祭文
維洪武十有二年歲次己未三月戊辰朔越十有五日
壬午寓臨淮弟鄭真謹附書次男復昇於五月朔日丁
卯以清酌庶羞之奠敢昭告於亡兄金華府義烏縣教
諭先生鄭公之靈嗚呼昔我先公實生三子而兄居其
長文章行義惟先哲是則是傚縉紳君子以先公為有
子矣五十餘年遭家孔艱而傳經講道自任斯文值聖
運肇興網羅才俊鄉闈敦迫力辭再三訓導郡學實不
得已里閈從容亦或庶幾而以傾險小人楊侃所薦遂
至於此道不及行年不上夀山顛水涯幽冥永隔人之
不幸有如是耶某忝同母弟先公之教誓同周旋雖貧
無以為家而文獻之緒庶幾不墜洪武壬子以鄉貢計
偕京師涕淚為别門戶宗祀將兄是望兄在義烏某在
臨淮每貽書謂曰吾老不得家居而留滯微禄斯命也
夫念汝久客淮海五弟又官塞上兄弟天各一方恐溘
先朝露終無相見之期矣真時讀之以為此不祥之言
以吾兄之美才懿德天將厚其福祿以遺其祚胤寧遽
如是也嗚呼兄之言今果然矣不得相守以老相訣以
别矣死生晝夜理耶數耶兄固有以知之而真不及知
之矣痛矣哉窀穸之事義當任職而教職羈縻告歸弗
遂手足之情不能一息忘也嘗慟哭執筆錄兄文行之
可傳者凡千六百餘言將告諸當代君子異日遄歸幸
得勒銘墓上庶見區區之心矣兹以小祥遠致薄奠併
錄行狀焚白俾兒子告諸靈筵永念乖暌荼毒如割靈
神不昧尚綏佑之嗚呼痛哉伏惟尚享
先兄大祥祭文
維洪武十有三年歲次庚申三月壬辰朔越二十一日
壬子寓臨淮弟鄭真謹附書次男復昇於五月朔日辛
卯以清酌庶羞之奠敢昭告於亡兄金華府義烏縣教
諭先生鄭公之靈嗚呼吾兄問學行誼擬諸古人肥遯
丘園永保貞吉而以憸壬率挽勉強一出學官微祿年
及耄老不得在家以死九原之下或見楊侃豈不當重
唾其面然修短有數生死何常正命歸全其可以無憾
矣日月不留大祥云届教職所羈不得告歸盡手足之
誼矢詞一奠遠致誠悃異日幸得告遄尚當圖其不朽
焉嗚呼哀哉伏惟尚享
恭撰大行皇后祭文
伏以位並至尊為天下母如月之照比日同明靈轝仙
遊萬方仰慕致敬致禮臣子微誠
皇陵靈星門祝文
惟神上紀天文下司闔闢壯觀山陵靈斿出入改創命
工仰祈神力幸相其成敢忘盛德
皇陵祭告土地祝文
惟神職司后土正直聰明神功偉績拱衞山陵奉命改
觀載經載營惟神之靈盍相其成
為廣信千戶所祭徐太傅文
惟公文武全材生際熙運出將入相上輔明聖開國名
勲親王至姻所期夀考百歲其春天不憗遺遽爾薨背
禭典煌煌恩禮兼至可謂生榮死哀也已某等忝守山
郡聞訃䀌傷牲酒致誠涕泗其滂嗚呼哀哉
祭葛知縣文
昔先參政太師在宋為中興名臣文獻閥閱東南莫尚
焉而公在孫玄之列可謂克世其家矣際兹盛明奉鏹
寶精幣講論治道天顔對越禮隆寵渥遂有百里之命
人皆謂老成重望晚節之榮公侯其復始矣逾年入覲
隨班上萬年之夀宴賜以還稱慶未幾而遽以疾訃嗚
呼痛哉夫正命考終公之福也民之不淑其若之何柩
車旅葬致斯文之一慟惟公其鑒之尚享
祭廣信知府謝公文
嗚呼郡守五馬為榮人不易致公一出而得之可謂速
矣兩月之間闔郡望治而入覲以還聞有玉樓之召何
遽棄人間世也耶士民於是觖望矣返葬建陽永安幽
宅送終之禮在夫人所自盡也瓣香一奠以心感心其
庶幾乎嗚呼痛哉尚享
同前代本府史經歴作
惟公德尊行高一麾出守兩月之間蒞政未久忝以司
幕來相後先謀謨畫諾從容周旋歲旦入朝天威咫尺
拜命以還公遽得疾次於桐廬遂云仙遊存亡迥隔涕
泗横流返葬閩關潔牲以祭生順死安公其無媿嗚呼
哀哉伏惟尚享
祭府李經歴文
嗚呼昔永嘉諸賢與建安伊洛大儒先後相望文章道
德扶持世教流風餘範傳至於今而公以世家名閥際
今聖運典司郡幕甫及二年而罹於非辜輾轉艱難擠
於死地彼妄訴搆禍者亦獨何心哉某等忝在斯文實
同交誼英邁俊爽有不能忘靈魂些招禮當一奠惟公
其鑒之
祈晴文為金太守作
雨暘時若此人情所共欲而天道所難必也邇者霖雨
過多肅陳忱籲不逾日而霽何天心之克慰夫人也是
皆吾神仁愛所及有以成夫化育之功爾謹具牲爼為
謝尚賴曰雨曰暘俯順以致大有年之慶果如洪範所
謂休徵焉者則神之賜不其大乎尚享
祈雨文
上天澤物曰雨曰暘雨暘時若為國禎祥比在五月淫
雨隂曀籲辭告情天為晴霽爰及初秋六月閏餘天復
不雨仰望來蘇早田頗登晚禾未及農心惶惶憂思懨
悒天之降災由吏不才民實無罪亦可憐哉造化誠難
人豈屢凟一雨滂沱庶幾生育伸請於天曰大有年祀
報嘉牲敢不潔虔神司吾民責任亦至一念感通俯鑒
誠意
謝雨祭文
六月置閏亢陽不雨田疇龜坼憫此禾黍衆心惶惶瞻
仰籲哀慨思明神實與雨偕爰啓靈壇誠祈肅禱民命
有關憑依大造皇穹至仁一念感孚密雲四郊飛洒沾
濡化工斡旋實難非易暮夜傾盆沛然生意早苗既獲
憂在晚禾膏澤始終實願滂沱以謝以祈再三有凟保
合太和仁慈化育惟神有靈於昭于天爰錫之福曰大
有年民以不飢神不乏祀用致誠心奠此牲醴尚享
祈晴文
雨暘時若惟天之賜一或有愆為時之戾乃者六月旱
魃為災一忱有請甘㴻大來及兹有秋早禾云穫霖雨
及旬隂霾冥漠黍稷栗栗言茁其芽螽螣並興憂在晚
禾恭請吾神以祈以謝酒香牲肥靈斿是迓陽烏發舒
爛兮晴暾化化生成為惠實蕃
石神廟祭文
惟神雄踞靈峯贔屭魁傑有靈有神雨暘時若一郡之
望俯慰飢渴國家崇敬用表英烈某欽承上命率禮不
越秋成祀報肸蠁昭格謹以牲醴幣帛粢盛庶品式陳
明薦尚享
廣信府祈雨告諭諸廟祭文
比以六月上天不雨旱氣惔焚俯憐焦土早稻半收或
有或無晚禾未花殆成荒蕪向啟衆誠山川遍禱神若
不聞長望穹昊豈吾有司罪戾是多饑饉荐臻民命奈
何赫赫神靈鸞車戾止俯伏請命傾心洗耳雖嘗洒洒
未及滂沱仰望神功挹彼江河天已云秋風日如火膏
澤不流憂實在我牲肥酒香再拜告虔尚使歉歲化為
有年
祭陳指揮文
嗚呼鳳陽為帝鄉戚里而定遠藕塘為其屬邑山川靈
異實生英傑而公幸際雲龍之盛奮於行伍征討南北
以千夫長守郡廣信軍民安堵從定雲南以一當百出
竒制勝膚公上奏使節光華而夀命有期遽膺大故有
識之士皆為出涕嗚呼哀哉某等學校之士辱公禮遇
文武壮猷言猶在耳靈魂些招公其寧只
廣信府謝雨祭文
天久不雨亢陽兩月今始滂然普遍膏澤海㝢含生民
心胥悦井汲萬家源泉清潔晚稼有成庶無饑渴神明
盛賜誠孚饗答割牲報祀嘉禮周洽拱送神歸靈斿寥
泬
滎陽外史集卷五十六
