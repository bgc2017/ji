滎陽外史集卷六十七
明鄭真撰
策題
月試策題
祭祀之禮尚矣天子禘諸侯祫大夫饗庶人薦上下之
殺也魯諸侯也何以有禘歟或謂魯以成王所賜故有
禘禮而又以諸侯皆有之何歟夫子嘗曰禘自既灌而
往者吾不欲觀之矣至於對或人問禘之說則又曰不
知也何歟乃若季氏之八佾三家之雍徹即所謂禘樂
歟抑他有其說歟
月試策題
易曰何以聚人曰財大學曰仁者以財發身則財貨豈
非古今所重乎太公圜府之法尚矣亦有可考者歟自
漢以來或以金或以銀或以帛或鑄銅錢或用楮幣或
有可行或不可行何歟夫膽水浸銅可以助財而終不
行織絲為鈔亦可致用而終不用何歟
月試策題
食貨民生所重書曰潤下作鹹則鹽者朝夕所不廢也
禹貢青州厥貢鹽絺鹽豈出於青州乎自管仲著有海
王之篇後世遂有𣙜法果可得而詳之歟昔者聖人有言
因民之所利而利之鹽為民食所資國用所係而私煎盜
販自古至今有不能革何歟
月試策題
儒與兵非二道也衛靈公問陳夫子以為未學是儒者
固未嘗知兵至於對子路則曰必也臨事而懼好謀而
成者也儒者豈不知兵乎秦漢戰争多以孫吴兵法角
勝負趙成安君號儒者義兵而卒至敗張良受圯上一
編而卒輔成漢業何歟下至諸葛武侯亦號儒者其出
師二表與伊訓說命相表裏然而天下三分終不能混
一豈儒者有不足用歟
月試策題
古之大臣以身任國家之事者若商之伊傅周之周召
其功烈不可尚矣漢之蕭曹邴魏唐之房杜姚宋可與
商周並稱歟諸葛孔明佐蜀偏安一隅先儒論其為王
者氣象其功名事業可與漢唐諸君子比乎
月試策題
科舉之設尚矣周有俊士選士造士之目其詳可得聞
歟漢有孝廉秀才其法備矣然舉秀才不知書舉孝廉
濁如泥何乃有名無實歟隋唐以來有進士有明經而
得人之盛終不及如成周何歟且賢書拜受與糊名較
藝孰優投牒自進與郡縣勸駕孰劣詞賦之浮華經術
之理致其孰難而孰易孰輕而孰重歟諸君子必有其
說
月試策題
孔孟之學尤重於治夫子嘗曰道千乘之國敬事而信
節用而愛人使民以時說者謂尭舜之治亦不過此然
而顔淵問為邦則有夏時殷輅周冕韶樂之說滕文公
問為國則有助貢徹及庠序校之說何其言之不一歟
月試策題
馬政之法尚矣宣王之伐玁狁則曰四牡有業其狩東
都則曰我馬既同是馬所以資國用也周官六馬之法
可得聞歟自漢及唐馬政益詳漢有太僕等官唐則毛
仲史萬歲之流皆以牧馬名世然史稱牧馬之盛惟北
魏至(闕)
月試策題
國家制兵所以為致治保邦之策成周有居衛有行衛
其制可得詳乎漢有南北軍唐有南北衙與漢制同乎
且漢唐立國之初委任得人其後多宦官主之遂召亡
國之禍其故何歟
月試策題
古者寓兵於農故天子之兵止於六軍六軍之兵至於六鄉
其出則為士為卒其入則為農為士兵農固為一矣至
漢之兵有分番有常屯有遠征唐有府衛有彍騎有禁
軍其得失詳略可得聞乎
月試策題
國家制兵必使内外相維無偏重之患古者六鄉之内
六軍寓焉征徐以魯伐貊以韓平淮夷以江漢此内外
折衝制亂之具漢列郡有都尉典武職甲卒王國則以
内史侯國則亦有相與夫材官騎士樓船皆兵也其亦
有可考歟然而變故迭興建置不一而董卓曹操卒以
外兵亡漢其弊何如歟唐之府兵折衝都尉雖多在京
師而亦散在諸道其後變為彍騎軍籍不補卒召范陽
之變異時方鎮相望武夫健卒為侯為王朱李之徒相
繼犯京而唐以亡其孰有以致之歟漢唐往矣今欲内
外相維無所偏重用以為守國護民之基以何道而可
月試策題
富國足兵莫重屯田自漢以來有事而此規制始創延
及魏晉而極於唐其詳可得聞歟今魏晉故地漢唐舊
規猶有存者而未盡為修復豈今古異勢而有所不能
歟省漕運而寬國費此正士君子所宜用心也願聞其
說
月試策題
夫子嘗曰以不教民戰是謂棄之春秋書大閱又書治
兵是兵固貴於練習也然古者以民為兵後世籍農為
兵此即不教之民也然昭義步兵雄邊子弟有如唐李
抱真及李德裕者豈兵之終不可得而用歟
月試策題
兵必有帥號令進退皆禀聽焉然有扈之師六事咸在
牧野之職三卿同出是兵權不在於專也詩稱皇父整
師尹氏播令程氏出征則兵權豈在於專與漢之南軍以
衛尉主之北軍以中衛主之唐制十六衛各分左右而
復有元從正軍之設則兵權又豈不專於一歟
月試策題
刑之為法尚矣書曰象以典刑刑之大者莫過于五然
而五服五宅三就三居之法可得而詳歟穆王作吕刑
制為贖鍰之法則有罪者固可以貨免也聖人何為而
取之乎漢法三章固足以順民蕭何作律九章而猶謂
闊䟽後增至三百九十五章抑何其多歟夫道德齊禮
聖人為政之要也今欲教化流行刑措不用何道而可
諸君子必有知之者
月試策題
六經之道同歸禮樂之用為急記曰王者功成作樂治
定制禮是國家之制禮樂宜也夫子言無位有德無德
有位不敢作禮樂焉至於顔淵問為邦則告之以四代
之禮樂何歟夫子嘗言立禮成樂又言文之以禮樂是
禮樂固學者所用心也而又曰禮云禮云玉帛云乎哉
樂云樂云鍾鼓云乎哉又曰人而不仁如禮何人而不
仁如樂何然則其何以用其力歟孟子嘗言見其禮而
知其政聞其樂而知其德又曰禮之實節文斯二者而
已其於禮樂何其有淺深歟今天下文物禮樂粲然大
備設官分職古之制也後世試守權行之法何以立乎
守官皆序舊階不食全俸其法固然矣然而滿歲稱
職為真其不稱職者何所處置乎
月試策題
學校之法尚矣孟子曰皆所以明人倫也校庠序之法
可得聞乎學則三代共之豈校庠序之外别有學歟周
之成均漢之太學與校庠序之法同乎唐有七學之制
亦云盛矣然而教養之法不能無憾何歟我國家上自
京師下至郡州縣皆有學矣然生徒猶有不肯力於學
者豈父不教而師有未嚴歟願聞其說
月試策題
察舉孝廉漢制也若鮑宣王吉固為得人矣然在當時
有孝廉濁如泥之說其何以為循名責實之道歟夫孝
如曾閔廉如伯夷斯謂之稱今天下大小要職皆孝廉
矣其亦有伯夷曾閔之流歟
月試策題
五帝三王功德之盛後世莫及春秋五伯功罪相半殆
必有其故歟漢之七制唐之三宗其於五帝三王或庶
幾乎願聞其說
滎陽外史集卷六十七
