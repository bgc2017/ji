滎陽外史集卷八十九
明鄭真撰
七言絶句
詠薛濤箋
粉白朱紅點點描蠻箋認得女娼妖巴山蜀水花如海
杜宇春風恨未消
題庾嶺圖
夾道凉生澗壑秋曲江祠下思悠悠倚欄人在空中語
南去東南可自休
兩崖天倚畫圖開萬里風高猿嘯哀聞道萬年崔相國
白頭也復賜歸來
題蘇武握節圖
齧雪餐氊使節孤老來不肻困窮途如何娶婦為姬妾
教得生兒也姓蘇
草凍沙乾又乳羝天寒大窖雪成圍節毛落盡空頭白
忍死邊廷未得歸
題蔡琰歸漢圖
玉顏沒入左賢王萬里天高恨雪霜名父不應兒失節
九泉羞殺蔡中郎
嗚咽胡笳曲未終秋風馬上路匆匆夢回暗憶恩情重
氊帳寒深雪滿空
鑾車處處看春花又過陳留董祀家不是戎王荒塞夜
夜深何事咽悲笳
歷歷風沙貌得真兩雛牽挽意逡巡不知野店黃昏後
誰畫當年斷臂人
題秋江舉網圖
西風波浪刮魚腥何處幽人獨下罾百歲想甘清節守
桐江不必問嚴陵
題季璋梅花
三年為客海東涯萬里羅浮一夢賖霜月夜寒天地合
開門曾憶看梅花
答任彥舜送香橙
皇都傳說上元春羅帕包封賜近臣海角未沾天寵洽
却憐霜顆特分珍
紅盤擎到碧窗紗三寸黃柑擘永嘉親老正思甜舌本
蠟封誰為寄吾家
題漁樵問答圖
百年生計近如何霜雪蕭蕭鬢未皤我志在山君在水
負薪何似得魚多
山中應許暫逍遥滚滚塵埃遠市朝見說朝廷正招隠
吾儂未必老漁樵
謝丁相公惠牡丹
青春正綻洛陽花千里東風一夢賖多謝公侯珍重意
甔瓶分到碧窗紗
幾年作客向蓬萊一捻胭脂笑口開想見故園春滿眼
淡粧濃抹待歸來
題畫竹
軒居曾種碧琅玕滿目秋聲白晝寒舊日林泉今總廢
畫圖空向醉中看
長江落雁圖
聯翩羽翼映秋波蘆荻飄蕭已厭多長笛一聲歸棹晚
江天目斷奈渠何
題鮫川贈别圖
鮫門海闊蜃樓低仙子乘空一鶴飛想見故園春正好
歸來喬梓映清輝
彭澤歸來尚有田鶯花三月醉瓊筵故人矯首滄江上
萬里東風浪拍天
題馬圖
天廐驊騮汗血身沙堤滚滚不驚塵春深誰奉明廷對
許賜當頭第一人
寄汴韓豫齋
往歲曾看艮嶽圖還誇形勝帝王都風流有客今三載
千里相望夜月孤
秋風悄悄動荒埃籬下黃花菊又開試問城頭雙過雁
中原何日定歸來
臘月夜讀袁文清公集口占二絶
萬年傾瀉似懸河傳出人間不厭多奎閣春明天語笑
詞臣喜得似東坡
夜月分明在樹杪西川故老許神交文章可是傳衣缽
風雪寒窗記手抄
題瘦馬圖
萬里沙場踏雪還凌然病骨箭痕斑内官有意勤芻牧
置在春風十二閑
題孔雀圖
石根蒼竹淨暉暉暖翠翻花遍羽衣見說上林春似海
乘風好與鳳凰飛
送蔣仲原官府谷
長城萬里控延安飲馬泉腥夜月寒山縣休衙人事少
舊時經略許誰看
雲屯萬竈玉驄嘶斜日青山聽鼔鼙落木秋高邊地遠
却憐枳棘鳳鸞棲
送王以寧官神木
同鄉相遇說瀛洲海闊天高白鴈秋老我不禁霜雪苦
俸餘應為買貂裘
霜風吹曉過潼關萬疊青青塞上山淮海有人西望遠
故園時許附書還
得家書憶兒復昇
小兒遺毒痛難勝苦道爹爹喚不譍我實憐渠那得去
淮山深夜對孤燈
題水仙
湘江仙子佩珊珊羅襪淩波翠袖寒目斷楚雲歸未得
歲闌冰雪兩相看
題菜圖
綠畦雨過潤如酥甕有新虀市有酤三月已應忘肉味
先生近欲傳冰壺
七月望宿府學口占一絶呈梁先生伯益是夜月
既蝕濠梁衛隨班行禮
庭階數問夜如何誰繼盧仝月蝕歌尚喜吾儕風致别
當筵呼酒問嫦娥
題瀛洲夜宴圖
天風雜遝送鳴珂樽俎紛紜樂事多明日有人陳奏疏
當筵數問夜如何
題錢舜舉山水卷
海國青山舊隠居望鄉千里客心孤西風落照頻看畫
彷彿樓船過太湖
山外有山深復深蒼松紅葉暮雲隂繁華滚滚塵迷眼
不負林泉百歲心
題韓允傳所藏錢舜舉山居圖
煙雨春深擁翠螺山人獨賦考槃阿柴門有客頻相問
泉石生涯奈汝何
翩翩鞍馬過橋西荒崦人家竹樹低見說草堂春似海
杜陵不數浣花溪
竹窗松閣翠重重點染應歸造化功水鏡涵空秋一色
置身如在廣寒宫
飄然湖海逐浮漚風雨淮山兩度秋野色微茫舟似葉
令人歸興眇瀛洲
白雲相望海天遥桂樹山中不受招故國百年遺老盡
畫圖披玩似瓊瑶
按圖繪寶鑑舜舉號玉潭宋景定間鄉貢進士畫青
綠山水師趙千里意度氣韻妙入神品鄉友韓允傳
志尚幽雅購得是圖深寶玩之予客居鳳陽附致求
題賦詩五首允傳讀之其有以契予意否耶
題秋江送别圖
憶上西江貢士船故人把酒意茫然今年却送南歸客
紅樹秋山悵遠天
煙雨秋深紫翠濃仙人樓閣暮重重故園松菊西風外
笑指天台第一峯
秋江獨釣圖
輕舟搖漾釣絲風野水如天一鏡空盛世明廷正招隠
渭川當復夢非熊
桐江東望水滔滔千古風流夢寐勞漢室中興功莫比
雲臺未似釣臺高
白月黃昏聽唱歌沙頭人問得魚多紛紛世事塵迷眼
煙水生涯可奈何
家近瀛洲海上灘漁燈共語夜闌珊三年遠作淮山客
秖欲歸來把釣竿
題春江送别圖
畫船江水漾晴空疊疊雲山錦繡中冠佩入朝宫闕近
鶯花三月正春風
寄題宣和重樓合喜圖
烏雀春喧喜事重天香國色倚東風宫車北望灤陽去
錦繡繁華一夢中
艮嶽當年御輦遊花神有意結重樓誰知天上春風樂
翻作青城一段愁
題敬義齋卷
肅襟清坐自惺惺玩易焚香倚石屏一片靈臺明似鏡
天光雲影對空青
青青編簡炫春暉表裏工夫世所希妙悟不煩頻出戶
滿街塵土汚人衣
别來久不見山隂想像高秋玉雪襟大手文章勞撰述
百年復見聖賢心
金華吳宗昭氏以敬義扁其齋山隂王先生好問為
之著記江湖士大夫復為箴銘詩歌以勸厲之予讀
之數過若羣玉之府琅玕璆琳層見疊出而碔砆瓦
礫何足厠其間哉賦詩三首絶句以歸之用誌予媿
云
二月望日潘太守勸農賦絶句用韻
拍拍清樽綠蟻酣珍分列鼎飫肥廿太平共此春風樂
笑指天香滿翠籃
題歐陽率更九成宫碑贈南昌萬玉麟先生來淮
海以詩名有子名孟雅知臨淮縣以實封論事陞
知泗州云
洪都仙客佩玲玲淮海歸來雙眼青笑指囊中無長物
逢人許看醴泉銘
送永嘉支師中分教入京
千里長淮共驛船碧空如水水如天即今又送還京去
五色龍光近御前
盛時多士出成均芸屋青燈教席分自有文章成錦繡
殿頭釋褐奉明君
洪(闕)賈(闕)許索芭蕉作四絶以致意賈府通
判尊翁洪府同知尊翁也
故園曾憶種芭蕉長日薰風一扇搖愛向淮南分别種
夜深凉雨聽瀟瀟
江南欲寄一椷書想像清秋午夢餘千里客鄉風雨候
清清還看綺窗虛
天漿滴滴似凝脂曾看芳葩啟瓣時璇宇星稀天欲曙
一杯儗送玉琳璃
淺淺晴泥手欲栽懸知生意是生荄青旗半捲丹心吐
有待山翁跨鹿來
題畫梅
來看南枝與北枝溪頭立雪思離離逢人若問調羹事
須待青青著子時
寒夜二絶句簡徒縣丞
竹屋寒燒榾柮烟先生高卧腹便便淮南為問江南客
何似山中夜雪天
淮海風高鴈鶩呼客窗夜半撥寒爐小兒試向燈前問
曾有先朝鴿炭無
宋思陵駐蹕臨安郡國貢炭非鵓鴿色者不以進外臣
以為言思陵曰宫中用炭但取和煖安用鵓鴿色者
耶立命罷之可謂儉德之君矣
題畫送陳驛丞
錦綺雲霞盼九重故人來到且從容大材正要為梁棟
笑指橋南百尺松
奎星高照海天涯萬里車書正一家黼座雲開丹陛近
春風顧插御筵花
題梅花
風流不見瓊妃面欲寄多情語未工山鶴一聲天欲曉
寒香浮動月明中
題陳仲良所藏姚(闕)馬圖
獻凱歸來汗血流將軍萬里已封侯長安新置飛龍廏
奈汝西風苜蓿秋
用韻答夏威原絶句十首
九重天子正興文多士趨朝日見親謾說黃公華胄在
商山重認採芝人
堂前衣舞錦成文捧檄由來祇為親督府齋壇森將鉞
幕中掌記數斯人
錦繡曾誇紙上文西風淮海見情親京華咫尺雲霄近
矯首金門獻賦人
淮山掌教媿斯文夜榻曾論肺腑親湖海不知臺閣事
昇平草頌豈無人
濠上波生五色文紛紛魚鳥獨相親却憐流俗相嗤黠
空作鄉闈第一人
天高河漢燭奎文燈火山窗夜獨親謾道翰林華盖逼
手裁春帖是何人
筆端揮灑不成文誰道詩看子建親裘馬五陵誇俊少
祇甘空谷老吾人
欲寄多情愧不文好將忠孝答君親錦衣若幸歸來早
便作笙歌席上人
百篇寫得舊時文風月何由語笑親為道老來長作客
蒼顏愁對鏡中人
千金駿馬五花文可是南陽帝里親聖代恩涵溟海闊
獨憐燭武不如人
八月二十七日早鐘夢後在新城聞王府召命說
書以為夢已醒作詩有夢裏猶聞殿下宣之句既
覺知亦在夢中所謂夢中說夢者殆此也耶枕上
足成絶句五首儗寄府僚紀善季純夫
華髮相將五十年飄飄劒佩向淮天床頭一卷春秋學
夢裏猶聞殿下宣
夢裏猶聞殿下宣春明曾到禁廷前錦床繡褥親王座
聽說遺經二百年
夢裏猶聞殿下宣内庭曾記秩初筵香稉軟飯傳恩賜
飽德謳歌既醉篇
夢裏猶聞殿下宣曉雲咫尺晉陽天山河表裏藩維壯
樂只邦家憶萬年
夢裏猶聞殿下宣莊生蝴蝶正翩翩詞臣識得君王意
有作應須進一篇
題萱花圖贈胡伯霖
翠筳金萼正重重堂下佳兒舞袖紅鶴髮雙親同一笑
秖須長日倚熏風
又
淮南千里見萱花一寸芳心未有涯見說北堂人不老
歸來須作畫圖誇
題桃花圖
路入天台第幾重桃花流水煖溶溶洞中如見佳人面
好吐平生錦繡胸
一點妖紅早著花春風處處看雲霞就中欲問千年實
笑指瑶池阿母家
題山水圖
淮山落木正蕭蕭夢裏瀛洲碧海遥止願歸來茅屋底
夜凉明月聽吹簫
十一月二十九日夜寫懷三首(為周彥高作)
離離星斗滿璇霄席上頻聞犬吠驕謾道酒杯須一醉
胸中磊磈不能澆
志驕氣滿可憐人鄉里癡兒未足嗔鐘鼔歸來成一笑
老梅簷角正含春
悠悠歲月去如梭富貴人生奈汝何過眼已應天奪魄
樽前且賦考槃阿
送史奏差濟川歸永嘉
風雨滄江白鴈飛淮南遊子賦將歸椿庭笑奉金杯壽
香擘黃柑霧溼衣
帥垣使節咏皇華千里家山望永嘉見說北堂成宅兆
夕陽枝上有慈鴉
十一月初九日早出南門
狐皮為帽裹頭顱造化春融病骨疎濠上獨行霜雪曉
旁人認得老髯蘇
題長淮送别圖贈吳興阮文肅
紫翠重重罨畫間東南勝槩似淮山水晶宫裏神仙宅
看取西風跨鶴還
向來大父宰鄞時滿眼春花錦繡帷歸取家藏瑶帙看
吾翁亦有贈行詩
題秋山圖送梁先生
雁門關外萬山重天籟蕭蕭澗壑中作客邊廷歸未得
白雲翹首海瀛東
庚辛歲闊齋春帖子
大道為公尊孔冕斯文有喜祝堯天山中要得平安信
客㡳寧誇富貴年
舊家文獻三千卷盛代年華五十春多士願登天上選
老生甘作海傍民
辛酉歲春帖子
五十年過猶作客二千里遠秖思家春生書帶窗前草
香藹椒盤席上花
題便面
落木秋風萬壑哀林扃不為俗塵開明廷正欲招賢士
奏賦誰如宋玉才
題桃花贈鄭良琪
淮天錦繡正繽紛花下傳杯贈去人千里若歸瀛海上
東風好寄故園春
題便面
我家住向蓬萊島卧看扶桑曉一輪千里客鄉歸未得
江花江草解憐人
題便面贈葉子中先生歸慈溪
重重喬木與雲參黃烏啼春畫日酣歸取山中圖畫看
人生祇合住江南
山苑西風落木秋碧天萬里海東流分明認得蓬萊島
正儗歸來一葉舟
淮南望近八公山玉佩仙人縹緲間叢桂好歌招隠賦
輕舟應未許空還
題梅花
歲寒為客楚天涯遥憶西湖處士家千里夢回霜月白
起看倒影在窗紗
又
玉皇殿上會羣仙綽約豐肌映雪妍晏罷歸尋蓬島路
紫鸞飛入海雲邊
春風消息問梅花冰雪那禁老歲華有約玉人終不到
憑誰覓得畫圖誇
又
姑射仙妃禮玉宸孤芳占得御園春君恩天上憐才俊
賜與螭頭第一人
花仙雪裏喜相過占得青春有許多見說商巖正招隠
調羹事業果如何
孤芳老榦雪崖重六出春涵造化工千里西湖魂夢杳
紫簫吹斷月明中
題沈生鏞所藏山水圖
蹇驢千里倦馳驅咫尺青霄近帝都何似山中垂白叟
釣舟一葉向江湖
題二喬觀書圖
粉袖春纖露笋芽瑶編舒卷向窗紗古來女寵存龜鑒
國色娉婷莫自誇
雲錦衣裳玉雪膚君臣共喜得雙姝不如諸葛麤麤婦
手挈綀裳過草廬
予讀四明鄉先生許氏山心䟦二喬圖有曰旌旗篲
雪師次江濆怒濤撼空巷無居人咄哉叟兩顆洛神
珠暗室藏不住竟入蛟龍爪吻化為行雲行雨命也
遭驚得喜瓊琚瑶珥色也三軍奪志烈士喪氣鄙哉
策與瑜沛公一田舍夫蕭何一刀筆胥提劍入關
僅收圖書百宫姝麗紛如潰魚眼高心麤視之若無
爾中豈乏此二女者乎不然胡為是漢胡為是吳命
詞奇古深得諷意結句尢為警策當時士大夫以為
絶唱而以布衣終身世無有知之者其命也夫予客
濠梁(闕)庸表
而出之使知山林文學之士有如先生而不得一遇
者可勝道哉可勝嘆哉
題林和靖觀梅扇
湖天空闊翠林深灑灑逋仙玉雪襟不是梅花知出處
憑誰同守歲寒心
題山水扇面
秋水上溪魚正肥西風巖谷思依依問渠金紫千鍾禄
何似山中及早歸
題陳仲良所藏高彥敬青山白雲圖
碧崖浮動白雲低山雨晴時水落溪日午醉眠人未起
勝如騎馬聽朝雞
題山水卷
&KR0034;靄雲烟澗壑深雙松如盖翠隂隂山中近日知音少
石上誰彈綠綺琴
題桃花
一曲來聽點絳唇暖風花下晏芳春何由種得千年實
贈與東家百歲人
題墨菊
秋風窗下月昏時夢逐西園蝶未知帳底寒香人寂寂
誰將醉墨灑淋漓
紛紛桃李若為容籬落秋深晚色重山月暗時人不寐
墨香何似菊香濃
題紅菊
西風有夢過園籬帳底佳人睡起遲應是秋香空淡泊
曉粧亦得點胭脂
題王右軍書扇面
越山高步碧雲梯洗墨池寒落照低仙子已騎鸞鶴去
白團如月問誰題
題廣信王氏園菊本十種
勝金黃
幽花黃勝褭蹄金喚醒人間富貴心正色本來天造化
風霜不怕九秋隂
御愛黃
秋香送喜入天容采采承恩雨露濃願奉君王千萬壽
御袍黃映玉袍重
相袍紫
(闕)西風籬落九秋高檀心豈羨公侯貴
彭澤歸來獨慕陶
鶴頂紅
折得秋葩鶴頂紅丹砂點染幻神功苦心欲寄蓬萊客
願借胎仙兩翼風
賽瓊華
往事繁華逐水流西風吹夢到揚州花心不與青春競
冰雪蕭蕭過九秋
萬卷書
芳信誰傳萬卷書花神可是費工夫憑君寄與陶居士
香露漙漙瀉玉壺
狀元紅
西風花看狀元紅芳氣紛紛正惱公莫向人間誇折桂
當年也到廣寒宫
探花白
憶向瓊林去探花瑶臺玉宇認天家月眀彷彿羣仙過
素袖娉婷幘岸紗
榜眼黃
榜眼誰誇進士科却憐秋色惱人多雙瞳眩轉金錢富
無酒陶潛奈汝何
金佛蓮
潮音洞裏現慈顏萬朵金蓮雪浪間花色近人秋似海
恍然身到補陀山
舊歲甲子秋真自淮臨入覲九月初七日早朝禮畢
與鳳陽教官吳烈等侍余尚書入見西宫上賜之坐
與宴席近臣傳旨以菊綻西風為題應制云秋葩翦
刻見神工風送天香入九重有勅御園迎鳳輦上尊
玉醴拜恩濃既而續御製首句成章云西風蕊菊綻
肥黃縹緲天香入帝傍見說花神承寵顧畫欄深護
翠雲凉詩成進呈士大夫誇為盛事及來廣信聞王
氏園亭菊本之盛賦詩咏之謹錄其事如右以誌榮遇云
題雪霽圖
銀界參差百萬重太虚清氣壓鴻濛舊來行處頻觀畫
如在冰崖雪壑中
唐十八學士登瀛洲圖
學海波環翠石重長春花木炫丹紅神仙秖在人間世
何羨滄溟恍惚中
禁漏無聲晝刻移天家勅旨出廷墀諸公且盡仙洲樂
未到分番上直時
題山水扇面
山翁喚我上饒來坐對南屏疊疊開一片白雲長作伴
分明認得是蓬萊
題陳生子翼畫扇面
懸崖晴瀑瀉銀河雜遝松風送珮珂世外紅塵飛不到
山童却報晚凉多
覓竹栽芭蕉簡祥符古芳禪師
石上來參玉版師殷勤覓得鳳凰枝分明認得如來意
坐到林扃月上時
越客南來夢轉添移床聽雨近虛簷綠蕉分得祇園樹
曉露承來似蜜甜
送王紹泰計偕京師
西江貢士上春闈天上星光近璧奎從此名題龍虎榜
殿頭釋褐賜金泥
盛時多士蔚招徠銀鑰聲寒棘屋開丹杏瓊林春宴早
紅旗先報捷書來
碧溪冰解水融融滿眼晴山紫翠濃客邸要聆新進士
鴻書好寄白雲重
題廣信李通判梅竹畫四軸
山中消息問如何昨夜前村雪更多莫道此君堅節操
玉妃還得共婆娑
冰雪天寒不自禁晚風吹動翠隂隂溪光一片清如鏡
照見佳人鐵石心
帝子湘江翠袖寒雲深風雪佩珊珊羅浮仙客頻相遇
牢落冰姿不耐看
姑射神人雜佩瑶月明深夜許相招鶴聲喚起瑶臺夢
百尺琅玕雪未消
題紅梅
花仙曾到玉皇家有勅春香泛紫霞薄醉著顏紅有暈
日高含笑近窗紗
梅花
調羹商鼎媿非才孤負百花頭上開夜半西湖空有夢
月明誰見鶴飛來
題蘭
國香散落翠巉巖曄曄芳叢玉露寒楚佩可憐零落盡
春風吹夢過湘南
題紅梅
歲寒曾到玉皇家淺淺瓊杯醉碧霞睡起不知凡骨換
分明素質點丹砂
綽約山中萬玉妃冰天有夢到瑶池調羹誓許供珍御
却笑春風上玉肌
同通判李德高相公雪中
灑灑春風玉樹枝何人吟得灞橋詩畫堂捲起珠簾看
三白人間正及時
瓊葩玉蕊點疎枝吟得劉义五字詩謾道階前深似尺
程門獨立有楊時
冰簾高捲看瓊枝誰寄迴文錦上詩寢笑從容人未起
客中何似在家時
輕花灑灑鳳凰枝錦繡聯篇百韻詩羔酒千金歌吹樂
山城正屬太平時
折得梅花第一枝雪兒唱得雪中詩扁舟夜半人歸去
正是王猷訪戴時
縞袖娉婷舞柘枝天花飛落錦箋詩山川晃蕩真如畫
要覓當年李伯時
隔屋女娘歌竹枝悽悽秖似少年詩淺斟低唱微微醉
如在綃金帳裏時
阿蠻折得素瓊枝舞向華筵索贈詩散亂天花聲撲簌
向來憶在碧窗時
萬樹嵯峨重壓枝可憐凍吻不成詩天光大窖爐無火
正是蘇卿握節時
擊碎珊瑚五色枝錦箋寫就謫仙詩公庭早起人初集
正似陶公布屑時
人有為石梁謠者錄成十四首
喬木重重惠子窯濠梁水帶九洪橋淮西自古誇形勝
表裏山河拱聖朝
縛竹編蘆窗戶開晴光曉透土牀來滿城要待秋花插
汲水遶籬澆菊栽
土塹為家似燕巢秋來風雨怕瀟瀟馬通拾得團成餅
晒向牆頭待暮燒
種得桃花與李花紅紅白白幾人家賣錢却待花成實
沽酒牆頭不用賖
帝鄉今得免征科漢祖當年未足多父老扶藜頻望幸
教兒唱得大風歌
土坑邊頭半鑊湯曉寒睡起怯衣裳女郎燒火添牛糞
笑指灰中餅餌香
東屯西屯雲晝隂上關下關淮水深淮水好從天上去
美人不見愁人心
向來翻憶戰争時江海茫茫遠别離白髮重逢太平日
春臺化日樂熙熙
義勇祠前酒似池鼔笳吹動赫人威滿身插得真刀劍
要與皇家作健兒
婚娶家家禮俗諳東隣少婦嫁童男園籬縛架開筵宴
借得船頭一片帆
斤斧山中日日操求生莫問此生勞草柴賣得錢三百
不怕城頭米價高
養得兒男學務農布衣襤褸髮蓬鬆兔園亦有村夫子
夜雨殘燈教過冬
淮水生魚不論錢弈壇醉倒喚棋仙百年儘可為生業
仰戴皇家日月天
少婦新縫八㙮鞋可憐兩足帶塵埃盆中有水不須濯
却待人間好日來
别來三月不見郎夜燈明滅淚成行妾身許得單衣願
不怕窮冬有雪霜
滎陽外史集卷八十九
