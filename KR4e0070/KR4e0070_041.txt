滎陽外史集卷四十一
明鄭真撰
事實
史氏先塋事實
史以官為氏其先高陽氏之裔名黎者為火正與重氏
典司天地弟吳回克紹其職歴夏商世守之周太史佚
其後也子孫散在列國魯有充衛有魚有朝及朝之狗
皆以才顯漢魯國史恭子三人高曾玄高官大司馬樂陵
侯二子術丹丹為左將軍武陽矦孫均均子崇自杜陵
受封溧陽矦遂為郡人崇裔孫宋樂鄉令瓌瓌七世孫
務滋相唐武后生清河令惟肖是為宣城史氏又丹裔
孫後漢歸義侯苞晉永嘉亂避地江左是為建康史氏
以至高容京兆史氏皆本丹後而京兆有隨太平公萬
歲若陳留考城史氏則漢京兆敞之後其散在傳記功
業可考者若後漢漢陽太守充南凉祠部郎中暠唐節
度使憲誠及其子檢校工部尚書孝章皆文武之秀傑
云宋在東都時鄞史氏始著其源實出於京兆有名惟
則者是為始祖府君娶余氏生二子長某次成成娶陳
氏繼任氏成後以魯孫才事高宗拜簽書樞密院事得
贈太子少保陳氏贈南昌郡夫人任氏贈咸寧郡夫人
即所謂五祖者也少保生二子長某次簡次翰簡亦以
才貴贈太子少傅暨曾孫忠定越王浩相孝宗累贈太
師追越國公初忠定之入相也孝宗詔賜家廟祀及五
世暨罷政東歸慨念始祖至高祖少保及其配兩世五
人俱無坟墓春秋汎掃哀寓無所乃卜地于東湖下水
之原竁為五穴具衣冠葬焉仍植楹其上自著招魂文
勒之貞石實淳熙戊申之四月四日也自忠定王至今
乃二百餘年水砂龍穴之秀儼如一日王之四世孫公
襲每過其處為之慨然不鄙謂某托婿史氏俾追述其
事求當世立言者為銘碑以傳不朽某惟孝子慈孫之
于其先苟可以用情者將無所不至以衣冠為飾躬之
具士君子平日所御其所以有威有儀者寔在於是窆
而藏之不必其體魄之存而其神明固有所憑藉而永
安矣冥漠之間出游以時氣類之感孚不有以如見其
咲貌如聞其音聲者乎某嘗讀王所著擬招詞意高古
實可與宋玉景差相上下而其功德疏文有曰道骨既
銷於黃壤仙游己在于青霄伏覬光明下昭窟宅潛德
九原而可作遺芳萬祀以長存則其惻怛悲惋勤拳懇
到之情何如耶故其慶澤所鍾世相王封為當時東南
之冠想夫来祭之時雲仍後先緋紫輝映薦盥興俯規
應而矩隨肩齊而踵接爼豆之馨庖烹之熟格享頋歆
錫茲祖福不亦盛矣乎哉世異事殊俛仰今昔然而聚
族數千百指猶有以經術致科名産業植門戸者其世
澤可謂深達而無窮矣矧如公襲力學篤行文獻所存
有足徵者而其追遠崇先復有以心忠定越王之用心
者乎詩曰無念爾祖聿修厥德又曰以引以續續古之
人於公襲見之矣仁人君子其必有動心者哉謹序其
世系如右其五祖行實及生歿歲月不槩見兹弗錄
先妣蔣氏安人事實
先妣姓蔣氏諱某字(闕)蔣氏世居淮之光州固始縣
有諱光者徙居毗陵後復以董昌亂徙鄞因家焉光生
宗霸號磨訶居士宗霸生侃侃生浚明在宋時贈金紫
光祿大夫浚明次子璿與其弟珫師事陳忠肅公瓘相
繼登紹聖(闕)崇寧五年丙戌進士第忠肅扁其
堂曰連桂璿贈中大夫珫贈宣奉大夫于先妣為六世
祖珫生台州通判贈中奉大夫楩楩生南昌府通判贈
太中大夫如愚于先妣為高祖如愚生峴中慶元二年
丙辰第歴侍御史諫議大夫刑部尚書以寶章閣學士
奉玉隆宫致仕官正奉大夫于先妣為曾伯祖此蔣氏
官閥之可見者也曾祖&KR0008;祖遜父善孫自號處士母趙
氏宋宗室秦王伯升與術之後先妣處士幼女在弱齡
時處士特所鍾愛先人處州教授諱覺民字以道方弱
冠以文行有聲于處士有舅甥之誼論辨往復情孚意
合遂以先妣来歸先祖妣蔣氏以得兄女為婦深加愛
喜先祖妣患昧目先教授日候寢興䑛之以舌始得見
眀先妣躬左右不少懈祖妣既亡先祖考慶元學錄公
芳叔復以老病寢卧累年先教授亦患疾而劇先妣左
周右旋而於學錄公湯藥飲食奉事益謹學錄公嘗謂
之曰新婦孝敬異日當使有子若孫以祚吾門學錄公
即世先教授服喪三年既闋家居雖簞瓢屢空而以道
自任澹然無營大家貴室往往修書致幣為其弟子傳
經授業去之旁近邑米鹽細故先妣躬親之歲時祭祀
齋宿治具而于宗姻親黨備盡欵洽之禮先姑適趙氏
病風累年問候不怠其死也出首飾治棺衾冒雨送殯
姑之子維亡殮具復如其母迨姑女之嫁尤盡心焉先
外祖處士年六十九而終惟外祖母及光妣所生母陳
在而歸寧以時慎終如始自是而後男婚女嫁儉薄隨
宜既己畢事將優游歲月以成壽考之慶矣不幸先教
授即世先妣憂病危殆數四既愈起治家事葬祭之具
悉臨涖之且從諸子所請歲時躬上塚以致哀思因欲
結廬其旁以圖就終而以無資弗仄遂意俄一日大風
惨慄天色冥晦晨起盥&KR0808;飲食如平常至午不病而卒
年六十有九先妣生于有元大德五年辛丑六月二十
六日卒于大明洪武三年十月十九日以明年之十月
初五日祔葬于鄞縣西嶴山先教授之北子男三駒今
為金華府義烏縣儒學教諭真淛江鄕貢進士鳳陽府
臨淮縣儒學教諭鳳平凉府靜寧州莊浪縣主簿女二
長適同郡劉濬次適天台葉亮侍夫蘭亭為山長死節
義孫男五翁昇同昇東昇允昇復昇女三初先教授將
葬啟殯及塗而雨執紼者衣為盡濕先妣泣言曰古者
雨不克葬者為其無備也故在廟未發之時得為雨止
今既在路矣如之何吾異日獲從夫子及期而雨其必
少止矣乎至是先妣之葬天日澄霽送者縞素哭泣而
去皆以先妣夙願所致云惟四明文獻望族莫久于蔣
氏先外祖處士踐修世好以先妣歸我先教授公當貧
賤患難之時得左右維持之助婦道母儀為儒門賢耦
駒等不肖奉遺教之萬一托名士列而困窶不振莫致
怡愉之養不孝之罪日累歲積昊天不弔先教授奄棄
諸孤而先妣亦相隨地下嗚呼痛哉先教授行業執友
王先生叔載既為之狀前翰林承旨臨川危公取以誌
墓而先妣内範未有傳之者謹致其平生大略及生歿
歲月求當代立言君子載之貞石以傳不朽云
行狀
故葉君行狀
君諱聖翁字賢仲葉氏出自芈姓沈諸梁子高食采于
葉謂之葉公因以為氏(葉音攝今呼為枝葉之葉蓋聲音變也)子孫散居
譜牒莫考其在台之寧海者世為大族有名夢鼎者仕
宋官至右僕射君之先相傳自台徙明其居慈溪有名
某者為著作郎于君支為近曾祖崇昌祖士龍父福孫
祖不娶無子而君之父實以從子来繼皆隠德不仕君幼
而岐嶷長而魁偉端重人見而敬之從鄕先生桂(闕)游
經史輒能成誦為詩文發於本實風形月狀皆所不道
云君孝友天出父早卒君未弱冠即能自力疏布飦粥
哭泣無時暨葬廬墓三年見虎不為動母劉氏嘗病不
解衣帶奉圊抱就之搆為精廬以祈福問安調膳終身
如一日與其兄道翁弟(闕)翁同居共業勤儉齊一凡可
以大其先者力為之家漸饒厚鄉保正里胥推君為首
君事上奉公旦夕維謹縣令簿待以客禮時兩税之法
為急係官田民久荒業者君代輸恐後歲饑或輕糴或
作糜以賑恤之所居面小江無擇浦以張孝子得名有
橋潮汐衝擊而圮君傾已資以復舊觀其道路之泥淖
者補以石行者便之建别室為斂藏所暇則與賓客載
觴豆其中劇談古今行事之迹人莫窺其際好書史圖
畫有售者輒不吝于名公巨卿文章關世教者手抄成
卷帙嘗曰葉氏詩禮之澤累世矣吾懼其中絶焉乃書
遺誡數百言將建屋置田延師以教合族而君以疽發
頂卒其子承祖等以母命卒成之人至今稱焉君生于
某年某月某日卒于至正某年六月十日年四十有七
以某年某月某日葬于里黃奥之原娶章氏君從母女
也世居鄞城高城姆教貞淑年二十始歸于君相敬有
禮婦道克備君既先卒慟哭幾絶除喪薰澤不御尋常
間念及輒悲咽流涕朔朢修齋事于墓下姑年八十餘
朝夕奉養愈謹比作佛老事以寓追悼姻戚上下雍睦
相尚舉無間言時諸孤長者年十九餘皆幼延師教育
曲盡禮意賓客至則俾之具酒殽秉燈火執弟子職以
求誨益年既長矣乃出君遺誡手澤示之曰此而父未
終之志也吾嘗夙夜于懷其可不使若等繼為之耶諸
子泣拜奉承惟謹于是一門絃誦之聲藹然在耳他如
室居土木之工婚娶嫁送之事亦略備厥婦及孫少長侍
列奉杯為夀則自慰曰吾庶幾不負君子于地下矣尤
好善樂施隣有窮乏無告者多為之資助里有下湖廟
嘗祈禱輒應為修其祠宇作夹山亭延方外士煑茗以
飲往来者婺居十有六年扶持植立辛苦百端而鼎養
弗終人子之痛寧有己耶生於某年某月某日卒於至
正某年四月十三日年五十有九以某年某月某日祔
葬于君之域子男五承祖敬祖建祖慈溪縣儒學教諭
立祖弘祖女一適台州路推官金侯章之子麟孫男八
如珪如璋如瑾如林如松如(闕)如栢如(闕)女四君德性
温恭不為表襮遇事坦然常有餘裕長裾博帶恂恂焉
古人君子幸生太平無虞之時不事建功立名而修己
行誼惟恐弗及故閨門守貞信之節而子姓敦禮讓之
教則君遺德之及有不可冺者豈非其賢乎哉某始與
君為文字交承君慰藉良厚及君既歿承祖等篤叙世
契且致母氏之言以禮致諸義塾為教導稱首以是知
君為詳乃叙其世裔行業生歿歲月大槩求當世有道
之士銘焉謹狀
故山西賈克夫行狀
克夫姓賈氏諱從仁賈氏系出晉大夫季之後世家山
西太原忻州定襄縣南寇庄曾祖文玠妣某氏祖和妣
何氏父幹妣劉氏自幹以下五世同居共爨七百餘指
庭無間言克夫生而端重質直不拘細行精律學筆翰
如流尤長扵筭數刑名年三十餘推擇為吏歴石臺二
州及冀寧大同兩府處事必法度交際必以誠實或謂
之曰今之奉公者鮮勿以虚誕自詭吾子平日言未嘗
偽其異于人哉克夫咲曰為吏患無才敗廼事一有虛
誑其間是賊其心也吾豈忍為之耶士大夫咸稱之曰
若克夫者其諺所謂有吏才而無吏心者乎檄書上考
授保德州河曲縣典史以廉勤稱冀寧府長鑒衡公平
不妄許可克夫造府白事奬厲再三僚友必使預席有
訝之者府長曰使吾府幕得此人何慮哉固當以賓禮
待之其見重如此秩滿慨然曰吾豈以簿書為形役也
耶幸生天下太平而志不及展吾其從此逝矣拂衣(闕)
江東湖南憲府入刑部為令史
纓自胄監出為全寧路教授皆能以功業自見克夫夙
至京訓廸成就之居處不見形迹雖隣友不知為叔姪
也述先訓作誡拳拳以修身齊家為言禁止私藏及奢
侈費耗專制獨成之事凡三百餘言一日得疾將屬纊
呼其次子統曰爾兄不幸早世爾年尚幼讀書為善士
可保先業怠惰逸豫則棄人耳勉之哉克夫生于元至
元十八年庚辰三月初四日卒于至正十年庚寅十月
初十日享年七十有一以是月十有五日葬于庄西祖
塋之次原娶張氏繼郭氏羅氏子男三長繼張出少有
逸才年二十充貢先卒次統郭出博學能文次維羅出
女二劉某霍某其婿也孫男女一其一適侯在廷克夫
清苦儉約不嗜飲酒為吏二十年未嘗以罪累大意以
為官之與民上下相維為政者使兩無虧損斯庶幾矣
倘未得已寧虧官可損民耶處心利物多此類其居家
也婚姻祭祀賓客之禮皆有品節而以敬為本治喪不
用浮屠孟州倅韓某將上官道死克夫棺斂返葬之又
資嫁其女經紀家事嘗言吾早失所怙誤入為吏後軰
毋效吾為也吾家積善累世天復祚吾門出一讀書人
足矣於是從子純之子守正緒之子守一或受業上庠
或出就外傅守一以易經膺河東鄕貢進士薦由霍州
儒學正官工部司稻至正戊戌守正與弟守質侍其父
避亂蒙山寇至欲殺純守正拜且泣曰吾父老且病願
以身代即欲殺守質守正曰吾老不能備養旨甘之事
實賴吾弟何不殺我寇曰吾殺人多矣寧見此子義者
耶遂兩釋之且問其所生年曰是吾兄也留所掠驢二
再拜而去會稽葉砥作傳以實其事人以為克夫家教
之及也大明洪武元年忻州内附版圖入職方氏朝廷
徵用儒士布列中外克夫次子統以按察僉司郭公桓
薦詣闕下拜監察御史旨来中都真以諸生禮見語及
先世慨念不忘君子以是知克夫有子矣夫賢者之報
不在其身則在其子孫以克夫才行足以見諸設施而
以心處靖退故弗克享有祿仕當時君子蓋深期之而
勿果于所期也年逾耄耋從容歸全委慶諸祉至其後
人嬰患難則有以成節義之名際文明則有以被恩光
之盛殆所謂沒世而不可忘者耶夫德厚者流光本大
者末茂定襄邊鄙用兵之餘向之同里閈者十無八九
而賈氏屹然其間廼今御史發迹仕途上承天子耳目
之寄推本教忠增封泉壤當有大書不一書者是用狀
其生歿歲月大略求當世立言君子勒之名詩以傳不
朽云
滎陽外史集卷四十一
