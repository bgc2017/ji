滎陽外史集卷八
明鄭真撰
記
豫齋記
忠翊校尉漕運慶紹所工戶韓侯將名其齋居之室取
連山易筮之得雷出地之兆筮史曰吉是其繇曰茫茫
堪輿至陽發舒君子得之利厥攸居動無不順佚樂舒
徐悠哉優哉造化與俱斯其為豫之義矣乎於是以豫名齋
而屬記於予予謂聖人作易以前民用有象焉有占焉
侯以象占而定居室之宜其有得於聖人作易之旨哉
予嘗讀四聖之易而以連山參之則知造化之理載諸
簡册者一而已矣豫者安和悅樂之名豫之為卦上震
下坤一陽居四而五隂隨之有豫說之義焉侯之於是
齋也温清之暇終日宴坐心念澄默得夫坤之靜者也
及其事為之際則發奮果毅期於必行是又得夫震之
動者也靜而動動而順順而成其為豫何如哉雖然豫
固以說為義矣然溺於驕肆則鳴豫而致凶失於中正
則盱豫而有悔之二者侯固無是矣其尚慎其誠矣乎
九四之爻辭曰勿疑朋盍簪蓋以至誠不疑則同類合
而從之其為豫蓋無大於此者然則侯之齋居蓋不特
為一已之豫而已其必將由已而致天下於豫者乎以
是觀之筮者之言於是為有徵矣連山之易豈欺我哉
侯名(闕)字(闕)昔受知於今丞相康里公以千夫長戍于
甌粤間遂以功陞讀書有文章幼嘗受易於鄉先生駱
君伯善先天之學心傳面命故予敢誦其所聞者以諗
之是為記
方齋記
莆田吳先生義孚年五十餘龐厚老成學貫經史而尤
䆳於書隠居深山中杜門立言以自見迺洪武壬子有
司敦迫就試閩省遂領薦書計偕春官中書省臣議以
中都興龍之地教職之重宜使進士為之於是先生來
為鳳陽府學教授既至日進諸生訓以性命道德之說
退治一室寢席其中織&KR0034;以為蓋障架以横板上下書史
旁設几案置觴豆之屬外編竹為籬植叢菊數本客至
對坐清晤有酒輒醉不吝也嘗曰兹室雖陋然審勢面
陽位正而方正吾儒者居之且吾嘗以執方忤物而不
變也將守此以終身焉於是扁以方齋而命真為記夫
方者圓之對方圓規矩之器也天下之物舉不能違之
然圓鑿方枘昔人固知其齟齬而難入矣況夫後世俗
尚之趨其有不喜圓而惡方者乎且夫士之處世不過
言行動靜四者而已隨時而圓轉之其有合於理者耶
有人焉立心以正守道不回言行方也動靜亦方也不
偏焉不倚焉順理而行之功名富貴死生禍福不以為
欣戚也君子之道孰有加於此哉先生累世科第有司
嘗表其里曰桂籍宋時為太守者五人有萬石君之號
曾大父珤由進士通守潮州北兵至守節死義大父請
學上舍生值宋社移隠居不仕國清湖灌溉一郡淛省平
章烏瑪喇欲湮為田上舍慨然爭之累年湖得不廢雖
時異事殊民至今稱之父柏字庭堅號石亭布衣儒素
克守先業先生七歲失恃石亭令就外傅見其記誦喜
而謂曰吾家詩書之澤其在兹乎不幸石亭即世先生
年方十五有持家之責至二十有九厲志發憤師鄭先
生獻可林先生學矩以及丁先生文遠學矩元進士知
福清州岡孫之子文遠則其高弟也問學淵源蓋可見
矣今以教席之尊任斯文之寄而所以自處者如此可
謂不負所學哉唐次山元公嘗作惠圓先生喜方而以
名其齋居其何愧於古人也耶抑又有說焉易曰直方
大不習无不利夫敬以直内義以方外君子所以法坤
道也敬義既立德斯盛矣何假於習而後利哉先生
取義於方其善於用易者耶真忝教於淮托在下執而
亦以不能刓方為圓見誚於衆先生獨咻噢之奬厲之
蓋志同道合有如此者屬筆紀事不敢以淺陋不文為
解先生其尚有以教之哉
約齋記
松江陳氏為巨家名族自其先世嘗以好義稱於鄉里
名布字孟敷者年幾四十清慎修謹而種學績文不倦
不怠早嘗受易於嘉禾鮑先生仲孚洪武六年以儒士
徵試吏部中選授宿州儒學正宿為汴泗要衝自金宋
以來為用武之地際今天下一統文教聿興而宿為中
都畿甸孟敷講授之暇退歸所寓端居靜念人莫窺其
際自題曰約齋云予嘗以使事過焉叩之曰子何以約
為哉孟敷曰吾自志學時嘗欲推已及物斯文之過我
者得用其情焉然事至物來必裁制品節而後可故字
孟敷而以約名所居敷有廣博之義約有要束之義二
者蓋相須也今因於羇旅所謂約者非向之約矣予應
之曰是何傷哉亦足以見子之志矣夫守約而施博者
善道也天下之事寧有約而失之者哉是故約之以禮
約之見於行也博學而詳說之約之見於言也言必以
約則有綱有要不泛然以無統行必以約則有規有矩
不侈然以自放約之時義大矣哉孟敷年壯力彊心存
惠濟交接應酬必以其禮而忠信篤敬見於日用常行
間殆易所謂納約自牗者耶乃今以教席之尊任斯道
之重將使成人有德小子有造其於名教信非小補也
異日昇之館閣進諸廊廟將見學之所及德之所施大
有以慰夫民生者非徒簡儉窮約之謂也雖然君子之
德當論其世孟敷居家時嘗事其從父充之先生充之
亦明易學兩領鄉薦元至正末年張士誠據吳中分兵
略地松江充之散家財聚義士與官軍相犄角及敵戰
屢捷同里有背恩反噬者引敵兵為内應充之兵衂家
燬僅以身免省憲交章論薦得授江淛提舉入聖朝知
和州事歸老於家以卒予家海上時嘗書其事比之辛
讜成敗非所論也夫善善及其子孫況其節義之著足
以裕夫後人者耶然則孟敷豈終約者哉併書以為記
常齋記
括蒼王景彰先生教諭懷遠縣學治其齋居之室以蓍
策筮之得易之恒筮者曰吉恒者常也久也常故能久
久則悠遠矣且恒剛上而柔下雷風相與巽而動有恒
久之義焉於是以常名齋而求記於予夫天下之理亦
惟其常而已非其常則為怪為異為變徒以駭耳目之
觀聽奚可哉子不觀諸宇宙間乎日月星辰之運行山
岳河海之流峙四時之行百物之生形形色色歷千萬
年無有差繆不常而能之乎人於其中賢愚貴賤固有
等差而彛倫日用之須修齊治平之要豈外乎是常者
哉書曰彰厥有常而子思子於中庸之庸以平常之理
言之而張思叔座右銘亦曰常德必固持噫常之為義
微矣哉景彰世為括蒼儒族而清謹好修力學不倦為
古文歌詩皆典雅蔚贍可喜洪武壬子以文詞領淛江
行省鄉貢進士薦書計偕京師選部將奏以官力辭不
得遂領懷遠教職以去懷遠鳳陽屬邑塗山禹會之地
兵燹以來學校之事有所未遑景彰既至而館舍蕭然
在學子弟皆復業之家樵牧童豎迫於有司勉彊應命
從師授業之誠無有也景彰曰吾惟盡其職焉耳晝夜
程督不見有不堪之色人以是敬憚之斯其有常之吉
士而得於易之恒者耶視夫好高立竒索隠行怪以釣
聲名取利祿者相去何遠哉雖然恒卦之九三爻辭曰
不恒其德或承之羞上六振恒凶所以深戒人不能固
守其常者國家文治大興菁莪樂育之盛前古莫及景
彰臯比之席已越三年將使久於其職以遂責成焉者無
以輕動為也傳曰肆成人有德小子有造古之人無斁
譽髦斯士於景彰竊有望焉景彰曰筮之言信矣抑
或子之說其亦有以教我乎於是乎記之
樹德堂記
傳曰民之秉彛好是懿德德者人心所同得也而書言
樹德務滋者何哉夫樹德猶樹木也晉人謂十年之計
樹之以木百年之計樹之以德夫其堅固而不拔則盛
大而無窮德其可以不樹矣乎四明韓氏出自高陽有
字君垕號妙心居士者由定海徙居郡城以勤儉致産
業天性孝友好善樂施尤向慕佛乘年六十有三而終
有子二人長惟善次可善克承先志益大以振惟善有
子二人長懋簡號節齋不樂仕進淛省兩以慶元幕長
薦不為就次懋和號務齋由慶紹海運千戶三轉至海
道都漕運正萬戶積階由忠翊校尉至奉議大夫奉議
貴為三品有司奏當疏榮二代於是妙心贈中憲大夫
追封高陽郡伯惟善封太中大夫高陽郡侯其職皆以
海道都漕運萬戶云聖運肇興懋和以閑良謫居汴梁
郡侯與長子懋簡力貢賦以奉有司嘗奉命旅朝京師
拜伏奉天殿下面聞聖諭賜酒食以歸恩意醲渥夙興
夜寐用圖報其萬一噫非樹德之極其至是乎予客居
中都郡侯之孫名中字允傳以書來言曰韓氏世澤非
一日矣先曾大父郡伯善慶之積大父郡侯遵守以至
於今若子及孫之盛先生有以知之先叔祖可善翁扁
其堂曰樹德蔣先生德純者實為之記藐焉弱息無所
肖似亦欲取以名其所居幸先生為執筆焉夫君子之
於人論其世而已論世者不於其人於其德德之樹也
如甘棠之勿翦嘉樹之封植斯可矣使夫怠惰放棄弗
樹弗藝蕪廢而茅塞焉至於雨露之養人事之不齊或
偃以拔或撼以搖其能有所獲也哉若稽前史韓以國
氏漢唐及宋為將相為牧守為名儒士大夫先後相望
其年代之遠譜牒之殊不可攀援而彊合然泝源窮委
所以興懷先哲垂裕後昆者可不思所以生息而蕃衍
之乎昔端明蘇長公銘王氏之堂曰鬱鬱三槐為德之
符樹德之謂也夫樹木者常待其熟樹德者亦待其熟
木之熟德斯熟矣德之熟德其可勝用哉允傳氣貌清
修循循謹飭讀書工文辭溯妙心之傳已四世於是勿
替引之自根而榦自榦而枝而葉廣大高茂可幾矣傳
曰繩其祖武受天之祜於允傳切有望焉予既書其所
以以示鄱陽周先生克復先生曰某以先左丞玉雪
公使命淛東知鄞有韓氏久矣然微先生之文不足以
發之因用古篆法題諸篇端且扁其額揭諸楣間
云
慎獨齋記
國學生嚴陵王以寧奉上旨賜襲分教中都之屬邑之
臨淮邑大夫樂侯瓚命父老考古者黨庠閭塾之制為
之建學率子弟二十餘人事之以寧朝夕講授不倦既
閉門不與物接端居靜念深有得於先師曾子子思慎
獨之說喟然嘆曰至矣哉聖門傳心之要也信矣哉理
欲善惡之幾也可不思所以用力哉因以慎獨名其齋
居而求予著記昔者儒先之論詳矣嘗試以其說身體
之平居暇日燕坐寂然融心會意湛然如太空明鏡天下
之物不足以動之而其好善惡惡之誠存養省察之實
固已默具於中矣或者事機之來勢會之乘一念之發
或有不謹而幽暗隠微之間少不致察焉則不免於自
欺之蔽而其離道也不既甚乎是雖人所不知而其手
指目視亦不可掩矣以是而曰吾將以慎其獨也繄孰
信之哉今以寧之居是齋也扁焉而朝夕觀焉則其遏
人欲存天理誠中而形外者不徒一時為然而時時皆
然則不必乎不睹不聞而始有所謹矣精義入神氣象
具見小而掃洒應對外而出門使民大而天德王道之
純亦不已功用所及言語云乎哉詩曰潛雖伏矣亦孔
之昭獨之不可不慎也如是夫子嘗有言曰世之學柳
下惠者未有若魯獨居之男子而後世亦有借此以明
慎獨者以寧氣温貌恭在鄉黨循蹈規矩入成均以明
經中高選博士先生稱之是固能心曾思之心於數千
百載之上矣豈止魯男子之學柳下惠者耶予家東海
上朅朅而來塊然獨居虀鹽薪水朝不繼夕而清苦自
甘于今三年竊嘗儗古盤盂之戒書其辭於室壁曰慎
厥止汔小愒相在屋漏尚不愧書於枕席曰夢寐處㒺
或愆明靈司之眇幽玄書于戶牗曰仁為樞義為閾敬
爾威儀慎出入烏乎兹言予其勉旃此皆慎獨之要也
因書以遺以寧庶幾相與警惕以無負名教矣乎以寧
齋居在清流門水簾洞南昔傳有蜀卒自青城山來訪
求水簾先生者蓋古仙遺跡云併書以為記
自省齋記
真年十餘歲時挾册侍先處州教授側先教授謂真曰
志士之為學當有其要為學之要其惟自省矣乎昔之
日孔聖之道傳之曾子三省之功不以一日廢也今去聖門
數千百載其能有學曾子之學者乎嗚呼汝勉之哉真
服膺先訓至今凡三十年然而一日之間事至物來是
非取舍忤於理者多矣反而求之其能不愧矣乎洪武
六年夏五月忝以淛江進士典教于中都畿邑而天台
吳叔祥氏以謫居密邇嘗過而訪焉叔祥方以講授為
業草齋數椽僅庇風雨丱角之童劔侍林立叔祥端坐
其中起而迎之如舊相識從容言曰鴆毒生於宴安德
業成於憂患古之人未嘗不致謹焉往吾自東海上來
居濠梁計其道途所經餘二千里魚鳥與東海鄰飢渴
頓踣者數矣今幸而就衽席之安得與二三子朝斯夕
斯以從事簡册者斯文之幸也其有所惕厲矣子因以
自省名齋子其有以教我哉真聞而有感焉竊意叔祥
庶幾有意於學曾子也夫人所以立於天地間而為萬
物之靈者以有是心也心之在人謂之有物則不可以
形像求謂之無物則其日用常行亦無非心之所為而
已一念之間善則交修過勿憚改審乎天理人欲之判
囿乎流行賦予之中斯其為自省之道矣哉叔祥南冠
之士北來于兹悄焉羇旅常情匪堪顧方以反身修已
為進德入道之域其志行不可尚矣夫濠梁國家興王
之地賢才之所聚車馳輻輳叔祥志學如是有司固將
轉而上聞矣真老病駸尋簡編荒落而趨庭日遠無從
是正方將與叔祥究竟曾子之學殆恐公車之召敦迫
上道非老生所能挽留也
立志齋記
鳳陽府學楚生關家居中都之道門前望獨山後睨長
淮城郭之高大宫闕之壯麗一寓目而盡得之予與教
授莆田吳先生義孚同在斯文嘗以公府期會往來二
十里間過其廬為之憩息生之父谷石翁謹慤篤實而
尤切於教子出酒饌相勞苦先生謂予曰吾忝教職無
補事功弟子員若生其幾乎號其齋居曰立志俾予記
之夫士之生以桑弧蓬矢射天地四方示夫志之所向
也自髫而童童而冠有成人之道焉成人之道非立志
不可也志之立則事必成功必遂不爾其不至於頽墮
而委棄者幾希且生不觀諸射乎張爾弓挾爾矢彀滿
而發不至於中的不止也生之立志如射之志的斯可
矣常存於平居無事之中不離乎困窮患難之際夙興
夜寐弗忘也安榮順適弗墮也志苟立矣則自格物窮
理處事接物以至於齊家治國平天下無所往而不得
矣孔子十五志於學又曰志於道而孟子亦曰持其志
生知亞聖之資猶若是況學者乎生清修明敏讀書解
義音吐清暢學為詞章亦時有可觀者以是日求其未
至其於道也孰禦國家誕興文治以諸生進者不次超
擢為御史為部郎為郡守為承宣布政使者先後相望
生既有志於學異日進之朝廷所以烜衣冠之華耀襲
簮組之光榮者其不權輿於此乎詩曰肆成人有德小
子有造生其勉乎哉予不敏不文輒因吳先生之言而
為記之
不貳庵記
同郡周舜言氏隠居城東偏一室數楹窗明戶虛陽光
交映外有山石高一二丈許若戈鋋搜疏玲然瓏然&KR1713;
然呀然萃而聚之培以沙土植叢竹數十本間以幽葩
異草雅淡靜素芬芳清潔有林野之趣舜言屏絶人事
挾策之暇靜居默念間以微疾親岐黃之書既心定神
完覺恍然自得者乃號為通一子而其所居曰不貳庵
云以予有交義之厚求執筆為記作而言曰甚矣子之
善於立名也夫一者數之始二者所以配夫一也一者
竒而陽二者耦而隂天地生成之數也自一而十十而
百百而千千而萬億及于無窮而卒歸於一也故天下
之理一而已矣寧有貳乎哉子不觀諸天地間乎日月
星辰之運行隂陽寒暑之代謝山岳江海之凝聚流溢
鳥獸草木之飛走生植與夫禮樂鬼神之奥器用度數
之詳自然而然而不抑之使然者其非理之一也耶蓋
萬物各具一理而萬理同會一心故即諸物者即諸理
可也即諸理者即諸心可也心即理理即心通乎理之
一者由其心之一也通一則不貳不貳則不雜不虛偽
不間斷如是則自吾身而推之家國天下事至物來皆
一以貫之而無礙於其間矣是豈非善學者歟雖然一
也者誠也不貳所以誠也書曰善無常主恊于克一所以
言誠也而先儒朱子者著敬齋箴亦曰勿貳以二勿參
以三亦即所以為誠也誠之時義大矣哉誠故不息不
息則久久則專乎一矣專乎一則其不貳也可以終身
矣尚務其誠矣舜言聞之謝曰先生之言良是哉佩服
書紳可矣遂書以為記
去非軒記
同郡蔡景和氏年三十餘性資明敏儀矩㓗修居于郡
城東北廂近鄭魏王故第王在宋時以甘盤舊學
身相理宗端平之政號稱元祜今其園池廢為墟市而
猶以鄭氏得名景和居其間有冠帶之遺風當海宇清
平晏然自適泛觀經史究古人立言行事而有得焉踵
門謂予曰天理人欲同行異情諗其是非而取舍之吾
未之能也竊有志焉將以去非名軒可乎予應之曰可
哉夫人之生也得天地之氣以成形五常之德莫不具
焉渾然至善而無有駁雜也大中至正而無有偏倚也
初何是非之云哉自世學不明人心錮蔽喜怒哀樂之
發聲色臭味之交固有汨於形氣之偏而忘其德義之
正於是昧者日趨於非而莫知所以為是者矣聖人憂
之本之以仁義節之以禮樂刑之以法度使其就是
而去非者於是為至是故非法不言非道不行則夫子
告曾子以孝親之本非禮勿視非禮勿聽非禮勿言非
禮勿動則夫子告顔子以克已之功顔子去聖人未達
一間曾子親得聖道之傳而其授受之際指是為則所
以遏人欲而存天理者其要莫重於此矣景和於是而
用力焉其亦庶幾矣乎雖然善學者持久之功一日之
間事物之來千態萬狀是非取舍之心少有間斷則混
淆錯雜而利欲從而蠱蝕之矣然則如之何其誠矣乎
誠則明明則久久則是非判然矣推之於日用其於道
也孰禦哉景和聞之曰子告我以聖賢之學吾殆自是
而有進也耶請書以為記
滎陽外史集卷八
