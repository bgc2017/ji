滎陽外史集卷三十八
明鄭真撰
題跋雜識
讀陸秀夫遺事
宋益王崖山稱帝邈乎雲海之間誠不可國矣羣臣所
以不憚險阻而從之者盖將盡其力之所至云爾力之
不至則以死繼之此忠臣孝子之本心也陸秀夫位為
宰輔雖在危難儼然正笏如平時語及國事以袖抆淚
朝衣盡濕其在帝前猶手書大學章句進講此豈一息
忘君者哉兵既敗乃仗劔驅其妻子曰而去怕我不来
則固無有家慮矣然後登御舟與其主同死斯亦處死
之得其道哉世固有患難之際俾其妻子以赴水死而
其身乃不免于遷延避就是誠負其妻子者矣斯不亦
公之罪人乎嗚呼大節人之所難善名天之所靳故有
奮身於生死之際而其名乃與天壤相弊若公者何其
少哉
書夏承遺文後
按朝散夏公出處大略見中大夫周公撰夏主簿墓銘
主簿朝散公父也若郡乘所載本諸宋史集既得兼考
而備存之今觀其著舒周唱和序詳贍整蔚實為能文
之士即其文而求其行固君子之所動心者况其所争
根枯皇族一事寔出于忠義者乎周公載主簿有文集
七十卷其七子皆業儒或預薦太學而今皆不可考證
矣嘗從故老問之莫知其子孫為誰何夫仁者必有後
若夏氏者何其閴焉無聞也耶嗚呼悲哉
題周遺集後
謹按周氏為吾鄉望族自宋有國以来一門以科第顯
者八人而自正議公諱造者始處厚温厚師厚則造之
子也鍔銖則造之孫師厚之子也焯則造之五世孫坦
則造之六世孫也衣冠盛事錄備著父子兄弟之目而
預鄉薦者有不盡書亦可謂盛矣造即銀青公鍔即中
大公銖即承議公也中大公直亮方正元符上書奮不
頋忌其在元祐姦黨餘官之目固為公之不幸然當國
家將亂邪人指正為邪其勢有不可遏者而公得與司
馬公諸先正同列實與天壤永垂不朽其非公之大幸
乎宋社既墟衣冠世緒多就零落而周氏保有二三百
年詩書之澤有如一日斯足以見忠臣正士之報矣予
嘗過其家得中大夫鄞江先生集附承議公所著二十
卷及銀青公遺文一篇遂得次第輔之而其他有不及
見矣惜哉周氏裔孫名宇字伯生者去中大夫已十世
矣克自飭厲楚楚自將讀書為文有法度自著家乘以
傳是所謂能世其家者周氏之興信乎未艾也書曰紹
聞衣德言又曰迪惟前人光於周氏深有望焉
識錄王惟賢春秋指要序後
真幼過庭時先教授府君嘗稱惟賢王氏經學文藝有
過人者今觀春秋指要二序會衆說為一家誠可謂博
矣若其夏正一說則吾鄉太師存畊趙氏奏議實主之
而東發黃氏日抄讀春秋一書則又多有取扵岷隠戴
氏者也二序前稱欽若天時自岷隠始後稱黃氏考證
尤備豈王氏與東發生相先後里居密邇嘗有以得其
傳耶王氏世居境清寺後今其後嗣已絶獨女兄適趙
氏者年九十餘以死當時不及往拜而問之故其一家
父子兄弟文獻之傳皆不可徵獨指要一編則先祖蒙隠
府君嘗手自繕錄某幼習經先君實以授之故其可見
者僅止此云
識錄先祖雜著後
某往年嘗聞卓先生習之曰吾既冠時師事汝祖蒙隠
先生先生早以經史論策有聲而尤工扵儷語晚歲專
志古學每拾片紙細書頃刻成文求者立以俟在庠序
間凡慶賀宴餞官所命藁者多出其手大槩辭取達意
工拙勿論也汝祖之學嗣而弗絶實在爾兄弟烏乎勉
之哉某受而識之重惟先祖文行一鄉推重至今人能
言之其所著曰蒙隠藁者凡十餘帙其為趙氏甥持去
及藏於先叔父者皆泯沒已久家所存者僅殘編斷簡
之一二而已嘗會粹而甄别之凡十有二卷謭焉弱資
先澤一線之微凜不自勝其能無媿於長者之言否耶
兹所錄者詩文大小四十篇自先生以上若國子進士
公監倉公皆有著述厄于兵燹不可得而詳也
記春秋後傳
永嘉陳止齋先生著春秋後傳立意精微措辭簡當其
論世變有若身處乎二百餘年間然其中亦有違戾自
相抵捂者是以明經之士論據事直書者多致疑焉吾
鄉樓宣獻公嘗為先生著序引而清容袁公謂宣獻晚
年悔悟自焚其藁今其序引與傳俱傳其亦可以會其
旨趣之歸矣哉
跋史觀文與從姪菊屏君帖
此宋觀文殿學士謙齋史公貽其從姪菊屏君者也其
所謂松壑即趙太師郡王存畊之子孟傳官至沿海制
師與公親厚菊屛求公具書松壑蓋將為入仕之地者而
公乃為之委曲如此後菊屏實以公知處州明堂恩得
官麻城主簿歴平江司戶階文林郎而止則公終始親
親之恩可見矣傳曰豈無他人不如我同姓其公之謂
乎
跋史忠清公貽其兄判部尚書墨跡
故宋史忠清公丞相衛王次子理宗念其家舊勲特眷
厚之仕至同知樞密院事其薨也賜龍腦水銀斂以一
品禮服累贈太師世臣之盛者時莫與比公平生事業
不槩見實能念及親族尤愛仲子菊屏君菊屏則忠定
越王母弟知江隂軍淵之曾孫即公所與判部尚書書
中稱六一姪是也衛王在日常欲命菊屏為待制後則
其為人盖可想見而公屢以明爽可喜稱之至欲命之
以官職不待有請於尚書戸部也所以遲遲者正如書
中所言爾繼而公奉書丞相永國公請以第四子會卿
所受衞王解政恩改奏回授菊屏之入官雖不以此而
公親親之恩于是可見矣世之尊官大臣以功名富貴
自矜視其族之貧賤如不知相識甚至奴隸而役使之
少不如意輒詈辱斥逐有終身不得至其戶限者多矣
欲望其出一手力援引之可得哉吁此公之所以為厚
也與某以晚生托壻史氏得見公所與永國公書及會
卿綾誥一通因著菊屏墓表特書其事而其所與尚書
手帖則以歸公之從曾孫公襲俾永手澤之傳按史氏
自三相外為侍從者無慮數人此書尚書不著名號以
其時計之豈大資夀樂公也耶今固不敢質言用取徵
於世家文獻之君子若書中所稱和仲則習庵先生陳
公塤盖史氏之甥菊屏嘗師事之其歴官行事見宋史
列傳云
跋李西臺墨跡
李西臺書擅名一代其弟子秦玠嘗語歐陽公以為學
張從申書源流盖可考也今觀此書盖其意有自得而
不拘拘於古人者波磔云乎哉
跋易元吉雙獐圖
易元吉畫獐生動意態妙絶古今前代遺老若端明參
政古浯文公暨吳興趙氏應錢氏舜舉已嘗審定其跡
無可疑者然皆以畫言之獨陵陽先生大理于公以為
秋風槲葉呦鳴相命自樂其樂而人得狎玩之者迹其
物性之自然也至戒其深藏决逝勿為射士所得者推
乎仁心之愛養也嗚呼此所以為先生有道之言歟
記董秉彛先生文集
按董先生秉彛雜著一什多鄉里朋舊贈餞唱酬之辭
夫士之立言成文盖其學問之充心聲之著有如此者
以秉彛弱冠即以文鳴使當時有氣力者引而置之臺
閣當禮樂制作之任與諸公馳騁上下則其所著豈特
如是而已乎世之敝心苦志於文字者盖欲見之行事
傳之無窮也然其命之不淑時之弗利而壽之不永者
豈特一秉彛而已此予所以重為之悲也秉彛之死金
華黃公既銘其墓而豫章揭公復為著集引固足以慰
秉彛於地下矣而鄉士之論秉彛者以為文主於氣秉
彛氣短不壽亦為知言者云
書李節婦王氏詩後
古節婦見經者二衞共姜錄於詩紀叔姬書於春秋女
婦之賢獨共姜叔姬也耶盖婦不二天人道之常固有
不盡紀者矣若共姜迫於其母叔姬不歸宗國而歸於
酅此處正而出乎其類者聖人取之所以為天下後世之
為人婦者勸也同郡李節婦當其夫友傑氏之歿既不
肯歸父母之家而又不為宗䣊之言所惑乃抱伯姒之
子以為己子誓以死守庶幾扵古節婦者矣至其旦夕
之間饘粥不給亦不以語人鄉人有戴生者自海上以
米餽之是雖不足以頻續其有無然其區區好義之一
端在節婦亦不必辭矣予友陳子浩既取詩春秋遺意
為之詠歌以顯節婦之行若生者可不因使之表見於
士君子之間耶子浩與友傑為同志交誼篤生死茲又
為節婦經紀其家世必有執筆之士為之特書者予也
願拭目焉
題張南軒先生手札後
(栻比者祗拜鈞翰寵報下情不勝感激闕)
前宋士大夫往来書問皆有定式其首多不署其人字
號爵位而惟見于三摺外封若南軒先生親書手劄可
考也今外封既亡其全集世亦罕見不知曾載與否無
以考其人為誰何然其曰運動樞極體貌益隆精神折
衝何遠不屇又曰備藩嶺右正托蔭餘此必自宥府連
帥上流者按先生忠獻公長子初蔭補右承務郎孝
宗即位忠獻奏為書寫機宜文字以軍事入見詔為直
秘閣後復以秘閣知靜江上經略治狀則淳熙改元之
初元也此書之作其在斯時乎舊制直秘閣為卿監出
帶八品職名承務郎為小京官從九品階即先生初蔭
之官也以阜陵去文武階左右字故右字不書先生筮
仕十餘年四典大州而舊階尚未改轉豈未經磨勘有
司者之失也耶夫自南渡中興以来先生以道德文學
為己任交際之間實以誠敬為主故其揄揚稱頌著扵
言辭者如是此聖門大賢之氣象後生小子所嘗觀感
而慕效者也嗚呼休哉
跋史越王進陳正言禾四經解劄子
宋右正言陳文介公某政和間以童貫與政引裾強諫
帝留所碎衣以旌其直後坐陳瓘子論蔡京得罪除
名至紹興時復以秦檜沮抑未及昭雪孝宗朝史越王
當國乃上其所著書請賜䘏典帝為嘉歎命藏書於秘
館嗣後顯官美諡實王發之夫公以碩學高行生死厄
權貴向非侃為帝言九原之氣終不得伸矣某生也晚
竊好論著前代人物典故至觀公引裾一事人以辛毗
比之誠不為過間嘗輯四明文獻集求公遺文則散軼
已久今歲以秋試鄉貢如錢塘見售公易傳者惜無金
不能得歸語其七世孫諱璿字元良者元良意甚恨悵
將凂人購贖暇日閱舊藁有越王進公四經解劄子一
通深嘆大臣告君有以彰顯公之大節者如此乃錄以
遺之元良蓋有志於先世者也
跋史觀文貽其從姪司戸世卿書
史氏父子相繼至觀文公榮顯富貴克承先澤然在當
時猶有佃者背主擅使及小人姦計誣妄者况其後來
子孫不振時耶公作書俾從姪司戸致意制幕其於門
戸之事委曲如此足以見其不挟貴所稱履齋則制帥
判府丞相吳公潛云
跋史連州挽詩及書後
按奉直公一之係太師宋臯先生諱漸之孫知郴州彌
應之子而齊國文靖彌忠之姪也公嘗知連州與司戸
有叔姪同門之契司戸之死公既為詩哀挽復作書以
唁其子至誠惻怛詞意藹然足以見古人忠厚氣象矣
後世有號同宗而死生不相顧者彼何人哉
跋史氏父子問遺帖
按前觀文公問遺帖為公親跡至其贈賻之禮奠祭之
文公實署名其後送殯一帖則公之子寺丞公承事聯
書者也司戸平生為公愛重以公恩澤得官其疾其卒
其葬而公與其子所深致其厚者如此敦叙之義足以
風厲薄俗矣
跋文林郎史世卿誥
按宋史德祐二年三月丁丑日三宫出降此文林郎誥
在其旬日間所授者其無印署豈事勢倉皇而有所不
暇也耶是足以發黍離之一嘅矣
題洪制帥燾親帖
按洪公燾臨安人内翰端明學士咨䕫之子與其兄勲
俱以才名見知扵世號天目三洪在宋季嘗為沿海使
與史氏實有親契今觀所與司戸二書紙墨之精實可
以想見其為人矣
題史忠清公帖
予與史傳叟氏同閱此帖傳叟以集賢為督相永國公
大資為齊國文靖公予以史氏家乘考之淳熙四年文
靖除資政殿學士已而告薨集賢雖無考證然以上一
句語勢觀之則集賢為永國無疑書中言集賢已頒奪
情之制當須急遵承聖上眷倚之意必不俟駕于同宗
屬望之心厚矣其如當時士大夫公論何
跋史氏官誥及忠清公親帖
按史會卿承奉郎誥一通會卿為衞王孫忠清公子會
卿既早世忠清欲以其澤與宗姪世卿改奏回授且奉
書丞相永國斡旋成就其於親親之意厚矣至于忠清
答世卿催改奏文字有丞相不納等語又謂吾姪疑御
前取秦元奏陳但稟集賢於奏事之暇略扣聖上聖上
必須明諭則其間固有曲折難成者豈當時國家定制
有所妨也耶永國既以外艱罷相忠清繼云薨背改奏
之事轉成無用嗣後世卿以觀文公知處州明堂恩始
得官累遷文林郎而宋社亦已亡矣是誥是書今為史
氏家傳真以門壻獲得拜觀輒論次其後以取正世家
文獻君子云
題孔子廟臨帖
虞世南孔子廟堂碑歐陽公辨論已定此係太倉仲士
敏臨寫以寄者雖波磔殊為失真然足以見其用意之
勤乃裝訂成帙俾兒子東昇習之若其源流所自則趙
周二公跋語可考謾書以識是時予以計偕將如京師
云
滎陽外史集卷三十八
