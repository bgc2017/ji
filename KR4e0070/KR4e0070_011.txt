滎陽外史集卷十一
明鄭真撰
記
雲松巢記
昔唐翰林供奉李公太白望五老芙蓉欲巢雲松崑山
丁侯仲德得其遺意扁其居曰雲松巢寢處食息朝斯
夕斯泊如一枝之寄而飄然萬物之表亦可謂善學古
人者矣憶自上古大朴未散民巢居穴處草衣木食後
聖代作制度繁興宫室起居之安飲食養豢之適去古
懸絶矣況叔季之世乎今侯之居不在於山林澗壑也
不陵乎霄漢風雨也然謂之巢居豈將放志於高棲身
縹眇而與造物者同變化飛走以驚世駭俗哉蓋將變
今之俗反古之風庶幾有巢氏之民耳其可尚也夫且
雲者無心之物松者有用之才松依乎雲雲依乎松二
者固相須矣歲寒後凋之操品物流形之妙不於人而
有取乎侯器量弘博材略深長雖嘗見知於王公大人
而功名富貴有不足以動其心焉是蓋無心於用而自
不能不用者則是巢也歛之近在一室擴而充之將見
廣厦萬間膚寸八荒而覆庇天下潤澤民生而後知雲
松之為巢也且夫徹彼桑土綢繆牖戶君子所以明政刑
於閑暇也孔子蓋嘗讀而贊之矣侯以軍功錫勇爵而
獨以雲松名巢豈所謂思患而預防之耶縉紳士大夫
過而贊詠歌其下者寧不贊之以知道哉
燕壘記
予友莊九疇氏以儒士徵試吏部授知邵武縣事將告
滿以僚友坐累謫居瞿相山耕鑿為業相地一區深廣
不盈丈範土為塹葺苴四圍參差而進退之縦横之輪
囷焉臃腫焉伐竹斬茅編緝庇覆幽曖蒙密高不容矯首
闊不容展步瞪目視之喟然嘆曰其為燕壘矣乎因以
名其扁云燕之為壘也手拮据而口卒瘏也羽譙譙而
音嘵嘵也吾作室之用躬親經營之早作而出夕而入
饑渴頓踣呻吟咿嚘不啻燕之勤且勞也至於恩勤卵
育止其所止又燕之不若也謂之燕壘豈求名而不得
哉予解之曰巢居穴處生民之世然也子其為太古之
民矣乎夫士而懷居不足為士貧賤患難無入而不自
得焉省躬念咎斯可矣惟天地間羽族至不一也獨燕
與人無鷹鸇繳弋之虞子棲遲畎畆從容衣食視官守
言責何有燕良似之哉且燕司時者也春而來秋而往
亦唯其時而已子其待時乎衛人有言曰燕燕于飛頡
之頏之之子于歸遠于將之子寧戀戀於是壘也耶國
家澤及萬類叙復昭雪具典制予送子之歸有日矣九
疇謝曰子其善慰我哉書以為異日一笑
石菴記
石菴者同郡洪允誠濠上居也洪氏世家四明在宋時
有為湖南宣撫者允誠生當盛平承先業積累從鄉先
生單良能遊先生精於理學登門多文獻老成問難往
復理明義析允誠日在講下沾沾聽受學正而行端鄉
黨器重之會鎮將開省四明辟置府幕軍機重務贊益
為多聖運肇開允誠謫居濠梁興龍之地多古仙遺蹟
黃冠野服翺翔燮壇水濓洞間意領心悟嘗謂人曰昔
唐賢士有稱水南山人者有稱少室山人者然皆仕途
捷徑不能終隠也嗣後二百餘年而吾宗番易平齋先
生以文章道德名天下致位兩府而以野處自號則其
志之所存可想也已吾去家二千餘里自放于野仰止
高山先烈如在非斯人其誰與歸且夫天下之至堅者
莫石若也石者玉焉韞其璞而弗耀終石焉而已矣吾
志其猶石乎功名爵祿豈所欲哉因扁其居曰石菴號
石菴野人云會聖朝求治急於用賢戶部侍郎馬公嘗
奉命來臨淮擇其良者而為之勸駕允誠力辭不就洪
武乙卯冬中書省遣行人比係宦籍者悉詣公車允誠
獨辭有司不獲仰天日以死自誓蓬首垢面敝衣履簡
飲食嬉笑不見詞色至省部以痼疾告于侍郎從之宰
執大臣有詰之者曰子豈以仕宦為非者耶則對曰銓
衡重在得人痼疾且不任焉用哉用之不敗乃公事耶
敗事咎將誰執寧不在用之者耶詰者不能屈遂獲免
退歸石庵將徜徉以終老曰吾庶幾不負石菴矣乎因
請予為之記夫人所以自别於天地間審其出處之正
而已出處既正雖貧且賤何害哉彼有冒進競趨惟富
貴是圖若浮雲之有無爾允誠尚志節德義睨軒冕而
韋布遠朝市而林野審於幾微守以中正確然不變而
卒遂所志得所欲傳所謂介于石不終日貞吉者允誠
有焉予與允誠少同里閈惟吾四明多篤行文學之士
縉紳君子樂所以稱道允誠今克蹈之矣顧以不才名
在宦牒用舍行蔵隨時靡定安得時從允誠石菴之下
討論世家之懿以優游歲年也哉
耕讀軒記
沈子仲傑家于吳淞江之上其地平遠夷曠四望雲山
渺在天際而重坡叢林聯絡遠近竹樹參差含芳吐秀
内則平田廣畆耕耘各以其時外則澄波千頃風烟幻
化儵忽之間景態萬狀仲傑既撫有佳勝乃樹軒三楹
覆以白茅置書史其中取陶淵明讀山海經詩語扁曰
耕讀力農之暇朗吟清誦若金石絲竹之奏宫商和而
律吕諧也客至琴酒相娛寵辱兩忘有不知塵世事者
會朝廷廣致多才仲傑辟至京師為督府掾雖簿書期
會朝以竟夕而山水寂寥澹泊之趣未嘗不往來於懷
也洪武癸丑之二月予以鄉貢計偕春官仲傑以錢叔
昂及禇文炳所繪齋居圖請文以記辭不獲則為之言
曰士之生世隨所寓而得所樂故在山林則甘心於肥
遯在廊廟則自致於勲名以仲傑志行之修學問謀
猶畫諾於甲兵樽爼問固將上禆戎幕偃武修文佐太
平之治者然而耰鋤間顧猶不忘平昔之素殆欲俯仰
宇宙優游卒歲如古人所云者斯可謂賢也已雖然耕
田讀書一致而已耕田必期於有秋讀書必底於有成
水旱饑饉及夫富貴貧賤則一付之於天而已昔者吾
夫子嘗曰耕也餒在其中學也祿在其中仲傑其有得
於斯否耶異日仲傑請命於上杖策歸田以畢遂其志
予亦東還尚當扁舟太湖過兹軒之下為仲傑賦之
歸耕處記
士大夫之於世審其所處而得所歸斯為善矣歸于朝
者為公為卿歸于野者為農為圃道不行有歸歟之嘆
身弗辱有歸來之辭進退出處一於是而已使夫奔走
馳騖多歧忘返其不至於傾仆而顛踣者幾希噫非知
幾之君子孰能知之松江謝伯禮父世以積善名淛右
而折節讀書以材能見稱元至正間外省薦之朝行授
同知松江府事同知古通守别駕之職預同民社鄉里
以衣錦為榮既三年謂同僚曰吾豈以爵祿為哉家有
二親不於此時備孝養一旦終天之憾無及也投牒竟
去於澱湖里第奉其先尊德嘉翁母氏葉夫人具滫瀡
甘旨極其歡心丁内外艱哀毁如禮服闋值時多故徙
居泖上泖上佳山水良田萬頃魚鱗櫛比而耒耜其中
焉豐年黍稌以倉以積貢賦供億享祭宴餞之須率資
之前淛省左丞周公伯溫作古篆扁曰歸耕處紀實也
際聖運肇興來居濠梁之東園里薙荒除穢以給衣食
㐲臘作苦斗酒自勞凉竹簟之清曙茅簷之暖恍不知
人間世也取舊扁揭之示始終弗忘也而鄉人同在羇
旅者無少長皆稱曰同知公蓋本其所得官以為尊稱
云真惟窮達隠顯殊途而同歸伊尹耕於有莘者也嚴
光耕富春光武召之而不能屈龐公耕鹿門劉表候之
而弗能致此窮而隠也夫把鋤荷鍤風雨蓑笠其與鏘
金曳玉軒車駟馬前呵後擁孰為勞逸孰為貴賤哉然
而時之所遇志之所適君子固不以彼而易此也同知
公生當盛平致身融顯而棄去有如脫屣足以見其制
行之高矣世運代更勲門宦閥既與海桑同化而畎畆
之歸矢言弗渝其誠得所歸者耶雖然古人一飯不以
忘君故在江湖猶在廷闕初何隠顯之有間哉昔高宗
駐蹕臨安太師楚國樓公異繪耕織圖列為詩歌以獻
至理宗時西山真先生著大學衍義於豳風一章懇懇
為帝述之是皆以天下生民為心者國家以農事開國
濠梁興王之地視古岐周聖上眷念鄉士爰幸中都召
見父老以慰其思同知公先朝遺老耕稼畿甸能推廣
成說徹諸黈旒斯亦尊君親上之心哉真教職三年戀
戀弗去尚及見之矣姑書以為記
學圃軒記
姑蘇樊學士氏侍親來中都於濠水上得地一區肥沃
高厚構軒居治圃其中躬秉鍤把鋤以瓜以蔬或羹或
葅上以奉甘旨之娛次以資賓客之儲甘辛之適隨所
意需而芻豢之味有不如焉因扁其軒曰學圃而謂予
曰某聖門弟子之後也吾不如老圃何敢自戾於聖言
哉顧學而有得焉不敢忘也予曰何如孟學曰生物之
功學問之益一致而已矣夫天地之心吾之心天地之
氣吾之氣凡物之生者天地之氣也而其所以生者則
至理存焉所謂天地之心也吾於學圃而脗合焉種而
播苗而植雨露之滋糞壤之培萌者蘖牙者茁芟夷灌
溉發生盛大取之無禁用之不竭歷歲易月循環無窮
蓋造化生生之妙固有如此者人之生也本之以姿質
之美性分之懿仁義以為場圃道德以為籓籬詩書禮
樂其奥區也典章文物其淵藪也修之治之探之賾之
窒者以疏晦者以明其用功也若圃之植而生也其成
功也若圃之遂而成也日之所生夜之所息奮勵自彊
天理春融人欲蟬蛻吾心即天地矣使夫怠墮不振一
日暴之十日寒之茅塞其心如圃之荒蕪湮穢不得遂
其生育之性奚可哉夫即物理以觀人心此吾之所以
為學也予應之曰宇宙之内皆子一身之所寓也萬物
皆備於我一圃云乎哉儒先謂觀於草木之生與我心
契其樂無涯孟學其有得於是者耶抑予又有說焉圃
者細民所賴以生者也士君子欲行其道於天下何以
圃為哉蘇逸民雲卿灌園豫章之東湖人無知之者張
魏公為相命漕帥兩司以書幣招之漕帥假遊士服得
見欲與同載逸民堅拒不就遂長往弗返古人之風節
如是今天下一家禮羅招賢野無遺者孟學居輦轂下
士譽所歸欲為蘇雲卿得乎因誦言以為孟學勸孟學
其果有意乎否耶於是乎記之
田園隠記
治生之道田園為重粤自后稷樹藝古今貴賤之家無
不由之而君子獨以隠言何哉夫士之生非專為食也
立身行已可效可師致位廟堂丞疑輔弼豐功盛德澤
斯民而傳後世其斯可矣若夫道不期行言不期用爵
祿不能為之榮刑罰不能為之辱甘心沒齒於農圃之
歸惟審於進退取舍者為能古之哲士若陶靖節解印
彭澤賦歸田園迹其蕭散夷曠千載之下為之聞風興
起彼其深山窮谷以鋤耰傳之子孫者何啻千萬竟令
無一言一行可稱其不與草木同腐乎噫隠之為義亦
微矣哉雲間朱孟聞氏徙家中都構屋鍾古城東治圃
以植菓蔬治田以種黍稷無征輸無徭役以衣以食而
從容自給賓客至輒觴酒其中咏歌唱酬如金石在懸
衆樂交作音聲諧而律吕和也因扁之曰田園隠云予
嘗過而造焉語之曰昔先聖孔子以隠居求志為未見
其人豈真無人哉蓋有待於後人耳故有隠於山林者
亦有隠於㕓市者亦因其志之適焉耳夫隠者顯之對
稱顯行道者也隠守道者也近世以來廟堂之上仕而
顯者非不衆多使皆公忠直諒堯舜其君堯舜其民固
天下所深望者如其欺公罔上敗度棄禮寵祿甫加而
斧鉞已隨於是時也使其悔志革心欲木石與居鹿豕
與遊不可得矣悲夫孟聞玩志詩書道德以為區仁義
以為塗言動舒徐俯仰自如殆將與造化為徒矣以視
夫昏夜乞哀以釣聲名取利祿者其不赧然夫抑愚又
有說焉遯之九五曰嘉遯貞吉上九肥遯无不利遯之
為言退而隠去之義也孟聞其學於是耶然遯之為卦
内外交變而為晉有麗明之象焉遯而晉斯顯矣仰惟
聖明在上賢才彙征旌招羅致無有虚曰鳳陽興王之
地孟聞攸躋攸芋而聲譽四馳則所以多福受賜而被
親禮者吾知其有日矣孟聞聆予言若有不懌然者久
之乃曰學而優則仕吾斯之未能信獨寐寤言永矢弗
諼其終於此而已矣嘉其志之篤而言之淑也記諸壁
上而去
耕雲野趣軒記
雲雨間一氣爾或在空或在野或棲遲山谷或散漫江
海變幻儵忽來不知所從出去莫知所止一旦夕間百
千萬態欲以形狀彷彿之難矣士大夫於其雲之所在
耕稼以時而急趣之以怡然悠然殆與天地造化相周
旋矣吁不其可敬也哉去鳳陽府南二十里曰瞿相山
嶐然而高浮崗斷隴映帶遠近良田廣畆犬牙參錯陂
塘足溉高岸為城衣食之利與民共之四方謫宦往往
樂而忘返金君澤珉永嘉名族也來處其地縛柴為門
誅茅為室如燕壘蝸殼隠隠矗矗於杳冥䁆靄間東作
既興比戶咸具錢鏄深耕易耨千百其耦既輟日夕藉
草而坐壺漿饋饁短歌吚嚘于時膏雨新霽浮雲被隴
林麓草木蓊鬱深茂郭公杜宇反聲相喚俯仰上下化
育亭毒之妙神領心契如饑者之得食渴者之得飲行
者之得歸至於獨寐寤言而永矢弗諼者矣因題其所
居曰耕雲野趣云澤珉嘗介予友吳孟周氏求文以記
辭不獲則為之言曰古人所謂甘心於畎畆者澤珉其
庶幾也耶夫君子之於物苟得其趣將終身焉利欲之
誘若浮雲之有無而已耕者衣食之源名哲之士非其
力不食謂之耕雲蓋非從事於虚無惚恍之謂矣雲在
於野耕於野而適焉安焉其所見所得必有出於物象
之表者係以野趣云者蓋申而重之而非辭之贅也人
之生世非耕則仕仕必登於朝耕必適於野就其迹而
論之暑雨泥塗披蓑荷笠上蒸下濕汗體塗足孰與高
車駟馬鏘金曳玉起居動靜之安適公逋私負急迫朝
夕鄰童里幼啼饑號寒孰與高堂大厦萬鍾千鎰飽煖
歌呼之快且樂哉然而趣向之適寧為此不為彼其能
以貴賤榮辱苦樂為欣戚變異也耶且仕於朝者行道
者也耕於野者守道者也若澤珉者其與道相忘者歟
顧瞻天上青雲咫尺大明普照黃道正中今日之耕異
日之仕今日之在野異日之在朝其趣為何如也耶易
曰同人于野亨而又曰雲上于天需然則望雲就日以
膏澤天下吾知其有日矣澤珉其勉乎哉
孤村默隠記
孤村默隠者鳳陽太守滑臺李公歸老之地也公家在
南六十里大張村外控大河内亘平野密林廣畆芳塘
曲流參錯映帶所居西北地本平坦阡陌交相通犬吠
雞鳴遂擅一村之勝自祖若父樂居其處至公數世矣
雖更兵難移徙南北惓焉弗忍置也今公謝事而歸焉
能無情哉繪而為圖扁焉觀焉意謂在於村中默則無
庸於言隠則無庸於仕其可永終令圖矣然竊聞公在
壯年以立言待用於世際今聖朝拜監察御史繼僉山
東按察司事慨然以言責為已任民生之休戚政事之
得失必起而論之來守中都事之弗當於理者誨諭諄
切不厭不倦吏民愛之有如父母凡一言之出一令之
施莫不樂而從之服而趨之於是時也雖欲默得乎幸
而名遂身退遽以默隠自居何哉無他隠者顯之對顯
者不容不言隠者自不容言也隠顯語默惟其時而已
且夫恭默思道心之存也淵默雷聲道之存也三緘其
口幸免於獲戾駟不及舌者雖悔而不及公之於隠亦
豈得不默哉於是而樵於山釣於水耕於畎畆與田父
野老徜徉於阡陌間風晨月夕一榻坐忘者萬化之流
行至理之昭著心領神契於混淪沖漠之表而凡是非
利害之紛紛擾擾者不惟口不欲言耳亦不欲聞矣易
所謂退藏於密詩所謂明哲保身公其庶幾乎昔宋陳希
夷隠居華山太宗時入朝問其道不對而還迨至南渡
韓世忠位兼將相退居湖山絶口不言兵公之默隠何
愧於古人哉非真不能言者也念公之盛德為不可忘於
公之默隠終不得而默默也遂著為之記公某字某云
洪武十三年歲在庚申六月十一日鄉貢進士四明鄭
真記
靜學齋記
上虞越郡屬邑舜子孫分地有揖讓遺風自漢唐至於
今日千數百年多名世好學君子蓋山川靈淑使然也
邑名族朱氏家累世業儒有字懷玉者年二十餘以俊
選徵入京師試藝南宫為國學生自博士趙先生以下
樂為延譽懷玉不自矜喜退居一室扁曰靜學齋讀書
著文惟日不足於勢利紛華泊如也閱二年天官奏為
知平涼府靜寧州莊浪縣事既到官默自念曰學所以
為仕也昔者聖門謂仕優則學學優則仕仕與學蓋相
須也簿書錢穀何往非學哉然非靜不足以致力於是
仍以靜學揭之而求記於予夫人生而靜天之道也士
之所以學為聖人聖人之所以合乎天者惟靜而已矣
諸葛武侯嘗曰學須靜也才須學也非學無以廣才非
靜無以成學而濓溪周子亦曰聖人定之以中正仁義
而主靜靜者動之體動者靜之用一動一靜互為其根
而太極之理與之無間靜可以見天地之心動亦可以
見天地之心君子之為學其莫先於靜矣是故平居暇
日心念義理涵泳其所已知敦篤其所已能探賾索隠
微顯闡幽即夫事物之器用而推致乎典禮會通之大
由乎下學上達而馴致乎過化存神之妙闇乎屋漏之
微逹乎康莊之著蠖屈而龍見淵默而雷聲斯其為靜
學也大矣懷玉其有得於兹否耶夫靜之理微而學之用
大無慾故靜靜則安安則不怠不惑而其為學成矣使
夫撼於私慾汨於事勢不專於靜矣其能究竟夫學也
幾希若乃習於固陋昧於清虚安於鹵莽而謂人曰吾
將以靜學也其然豈其然哉懷玉遠治邊邑不識其所
學者何事然予弟竒為之僚友以書來言其同寅協恭
政平訟理日與其民相安於無事則固靜學之一驗矣
異時考滿來朝予在濠梁尚當扣所藴而考其成亦得
而有進矣懷玉名瑾在成均時嘗奉命山東上泰山登
日觀蒐竒發秘得李斯篆刻以傳縉紳君子稱其為篤
志古學者云併書以為記
澹齋記
嚴陵盧先生年逾六十聞望老成自鄉大夫以下視為
範模有所疑者必諮問之先生不自矜喜退治居室曰
澹齋一榻蕭然左右圖史處之裕如也會其子思禮為
國學生調官山西過中都之臨淮以先生命求記予惟
澹者無他嗜好之云世之君子守其常而不變者亦惟
澹而已矣然非冲深玄漠者不足以與於斯夫大羹玄
酒味之澹者也而其感通之效實在於兹蓋無味之味
乃所以為至味也至味之存至理之著也澹之時義大
矣哉人莫不有所嗜五聲令人耳聾五色令人目盲軒
冕服乘乃喪心之具甘脆肥釀斯伐性之斧嗜慾之為
人害多矣悲夫諸葛武侯嘗曰非澹泊無以明志胡文
定公亦曰人於世味一切澹泊方好斯言也其察於天
地人心之本然者乎先生深隠山中養恬自如而正襟
肅容日與賓客子弟講求乎仁義咏歌乎詩書視世之
紛華榮耀乍起乍滅者若浮雲之有無焉豈非真能味
於澹者耶扁焉觀焉循名求實蓋見其意所適心所樂
身之所蹈而德之所由成矣噫是豈可以淺近形容哉
且吾聞之盧氏為唐青州刺史之後在宋時多以名科
躋顯仕有字登父者於先生為曾叔祖行名其所居樓
曰天邊風露蛟峯方公為之著記予得而讀之想其高
潔豈世味所能奪耶然則先生之澹其有自來也哉予
與先生誼同産恨不得一瞻下風然念自幼及艾亦嘗
從事於澹者異日幸遂言遄取道嚴陵歷階修謁與先
生清晤山光水色間庶幾志同道合者乎遂書為之記
先生字德仲至道其名云
滎陽外史集卷十一
