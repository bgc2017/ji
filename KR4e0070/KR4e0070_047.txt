滎陽外史集卷四十七
明鄭真撰
傳
瀼東耕者傳
耕所以求食也伊尹之耕有莘諸葛之耕南陽豈專求
食哉夫出處隱顯殊途同歸窮而耕達而仕有道焉爾
因小以明大即古以騐今取人于山林隱微間史氏之
所宜用心也作瀼東耕者傳
瀼東耕者姓黃氏名黼字成章淞江上海人也家於淞
之東五十里溩泥涇去涇東南二里皆廣野沃壤構屋
其上瀦水為池塘環列杞柳是為耕者别業别業東二
里曰黃浦通江海潮汐浦之後曰黃家渡自耕者上世
居此故其地皆號黃姓云浦上有田百畝耕者之先以
農起家致巨富祖某以善厚稱父某號雙清翁好學篤
行尅意教子耕者遂業儒為善士其外家名仕儒學官
尤奬勵成就之淞介居淛右哲人高士若龜蒙先生及
諸陸氏相接踵耕者尚志前烈不樂仕進嘗讀杜甫蜀
中諸詩有曰遺穗及衆多我倉戒滋蔓慨然歎曰杜陵
其有道者耶因號瀼東耕者瀼盖蜀方言謂江水横通
山谷處瀼東在䕫州赤甲白鹽間耕者相望萬里如親
歴其地東作既興耒耜錢鎛躬親先之甌窶汙邪之祝
致謹將事秋風䆉稏黃雲覆隴場圃斯築我稼既同播
而揄舂以揉紅鮮玉粒熟飽數歲伏臘作苦炮羔烹羊
招邀鄰社豆籩有秩勸酬交錯歌呼嗚嗚神交夢寐儼
然古人之在左右前後也天下入今職方耕者隨衆徙
居潁上潁上為中都屬邑人物輻輳耕者受㕓為氓勤
苦自給嘗從容謂人曰是豈不如瀼東也耶達人大觀
物無不可士生斯時無所往而不得所樂何間彼此哉
邑長車誠則名淛左名家以興學為己任尤喜薦士語
耕者曰子豈久居畎畝者耶天下文明可以出而仕矣
率縣博士三衢徐景顔奉幣聘為潁上學訓導弟子員
耕者勉為一出猶以潁陽之田可耕不肯食祿云贊曰
昔長沮桀溺耦而耕孔子以為天下有道丘不與易也
夫聖人未嘗有一日忘天下之心豈若辟世之士長往
不返者哉耕者以世家子當天下有道進退出處審擇
所從安義命之正其志學聖門者歟
安定郡梁安人傳
安人諱仙字某姓王氏其先家嚴之夀昌父諱某母某
氏安人生而娟好静秀姆教婉娩聽從尤工織紝父母
愛之謂當擇良配同邑梁某伯起世儒家敦厚謹飭有
古君子風遂以歸焉安人既來嬪相君子躬執婦道朝
夕上堂拜舅姑禮畢退為治具飲食湯藥務適所欲好
善樂施隣里貧乏者傾意周恤隨所有不計也宗姻鄉
黨皆稱為賢云以明洪武八年十一月二十日卒年六
十有三子男三原辰恕女一秀適鄭某先卒孫男四人
輔軾璉輳孫女二貞輝安人律己貞肅治家勤儉而篤
於孝敬嘗曰吾庶幾無媿於為婦矣幸而有子若孫見
其成立没齒何憾哉洪武初元朝廷新學校法夀昌有
司選舊家俊秀補弟子員夫人之次子辰執經以往學
既成試禮部中選入國學為上舍生奉上旨賜寒暑衣
分教河南之新安縣始去家時夫人流涕謂之曰殆不
復見汝矣汝好自愛辰在新一夕夢母若疾病狀驚悟
欲告歸弗得居無何訃至數其屬纊日則其夢時也縣
大夫來慰唁為咨嗟者久之有解之曰周禮夢卜之官
有獻夢贈夢之禮夢有正有噩有思辰念母不置故其
疾病見於夢寐如此辰哭泣面深墨見星上道過濠梁
其友葉焱留之少憩不從則曰我情事未伸天地一罪
人耳可遲遲也耶將歸卜葬以盡始終云
滎陽鄭氏曰婦人之德不出于閨門梁安人于婦道備
矣若辰之為子遠在羈旅而夢符其死何其神也耶漢
蔡順常出外其母以客至嚙指順心動即歸而齊庾黔
婁為孱陵令父易在家遘疾黔婁忽心驚舉身流汗即
日棄官歸家盖生之膝下一體而分疴癢疾痛彼動此
應理其宜也然蔡順黔婁皆去親不甚遠克盡其情若
辰在數千里外母在弗克盡調治之宜没不及親棺歛
之具斯可憾也哉夫其氣志神明之交示吉凶存亡之
兆其亦可以見人之(闕)心矣哉
貞一居士傳
昔歐陽公著五代史於一行有取焉盖樂道人之善所
以勸後世也嗟夫史氏之用心何其微也哉洪武乙未
景彰以博學召至京師拜命州紱上任如濮陽論及四
明貞一居士韓氏名鄉耆碩律身累行有足稱者因傳
之人人夫貞者正也一者誠也貞則能固一則不貳惟
貞則一一則無不貞矣非居士其孰當之哉作貞一居
士傳
貞一居士姓韓氏名常字惟善明州人世家定海縣西
曾祖清之祖祖亮皆以積善有聞父君垕號妙心居士
人稱為妙心公厚質粹容由商賈致富饒居士生而神
秀岐嶷既長威重嚴整人見而敬愛之年逾十五即以
幹蠱為任妙心公喜曰使吾家道有成者此子也事無
大小悉以委之居士承順弗懈庶弟可善自幼暨長以
及婚娶厚愛如一妙心公由定海徙郡城既奠厥居而
年漸高欲二子以生業自見面命析財各受一㕓以資
贖濟人之急妙心公卒執喪過哀事母陸氏尤為孝謹
可善兩厄於災居士問撫周至值其疾病招良醫用藥
至愈乃己孝友盖天性也少嘗讀書而通於易憂疑得
失一以决之應答如響俾子孫習之且曰天地造化之
理會於吾心至誠求之斯得矣四明道學自宋為盛慈
湖楊先生簡文靖舒先生璘置書院列諸學官居士聞
其風而慕焉助田以給祀事阿育王山藏釋迦真身舍
利歲時示見祥光炳煥居士自其先世崇奉信向膜拜
瞻禮敬承弗墜妙法蓮花經默誦精熟素衣長齋旦夕
規矩梵學釋氏以為弗及平生尤好施與有貧不能喪
者給以棺槥貧而産者資以饘粥病滯下者用秘方和
藥飲之立愈老毉亦賴焉元至正乙未歲大祲居士建
齋天封塔寺施食以濟貧者大家多傚之定海故里以
妙心公遺命眷念不忘縣治由江入海濤浪險艱居士
擇要地建通津庵買石修治道塗作渡舟由甬東泝河
直涉其境行者便焉腴田三百畝皆靈巖鄉者弛其租
入三年故居規為義塾值兵燹廢每以為恨鄞佃人褚
姓歲入米二十石一日其家老嫗以難告盡以畀之且
為償其他逋郡城南鄙櫟社里南鄙戴某治墓隧以居
士之田犬牙相入欲以他田貿易而難於言居士聞之
延諸家請如其意嘗曰吾惠不能遍及也心之所存隨
所在致力焉爾居士娶朱氏婦道母儀協於壼範生二
子長名懋簡次名懋和元至正間懋和以才請見知淛
省奏之朝授忠翊校尉慶紹等處海運所千戶以功累
轉太中大夫海運都漕運正萬戶有司援例推恩二代
於是居士自武德將軍溫台海運所千戶驃騎尉定海
縣子進封太中大夫海運都漕運正萬戶輕車都尉高
陽郡侯朱氏由定海縣君進封高陽郡夫人妙心公贈
中憲大夫海道都漕運運粮副萬戶上騎都尉追封高
陽郡伯陸氏贈高陽郡君居士既拜命燎黃山中以為
先德所致際今内附有司以戶賦之重推為粮長每歲
旅朝於京拜伏奉天殿下面聞聖諭尚局珍饌飽飫宴
賜歸語鄉黨以為千載榮遇感恩難報至於涕洟初妙
心公既逝卜地東湖盛峯山之原與陸氏合兆縉紳之
士若羽庭劉仁本長汀舒莊為著之銘詩大書勒諸禭
道揚名顯親君子稱焉嘗建精藍為思慕地僧某本同
族延以為主衣鉢食飲資以終身女兄適胡仲武生子
名安道復以長女妻之後其姑婦後先以殁居士為治
葬事使祔諸先麓弟可善終於别業居士痛惜之會其
庶母樓氏繼亡慨然謂所親曰吾弟欲崇重所生以庶
並嫡於禮經合乎否耶按孝慈錄以庶母之禮喪之皆
命祔近盛峯而藏焉居士年七十有(闕)歴四百甲子康
寧強健如一日家居無所嗜好惟購法書名畫及古彝
器以資後人監觀而已嘗戒其子懋簡等曰寡慾可以
養心儉節足以裕己力勤足以奉上衣食取給不必精
華賦役克膺不宜退怠暴横之臨静以待之毁汚之加
弗校可也於是二子懋簡懋和卒能有立懋簡嘗兩以
慶元幕長薦不就年五十(闕)以卒生子一人名庸庸方
娶而夭懋和以故官謫汴嘗召至吏部將用之以疾辭
今留居京師生子一人名中中子二人文童義童居士
以義童奉長子懋簡祀為庸後云贊曰
易坤之文言曰積善之家必有餘慶居士承累世之舊
積擴而大之享富有之盛而崇道尚義儒釋一貫至於
晚節躬際明盛入覲清光宴息從容躋於仁夀而裕及
孫曾善承善繼古所謂吉人長者居士之謂乎
李元亨傳
予客中都八年於兹所見四方謫遣之士以功名自許
者居多至於文武才藝足以表著於世者不可以數計
也求其言行終始足以承先裕後者何其少哉作李元
亨傳
李元亨鄞人先世隱德不耀父浩生元至元間好清净
之學嘗入猶龍氏之門以薦者授道判未幾棄職家居
紹承宗祀人以道判公稱之娶陳氏生子名亨繼娶葉
氏元亨其字也幼時道判取易卦彖辭命名元亨既冠
人欲以字配之元亨曰吾父命名懼弗克當也奚以字
為即名為字終其身别自號曰元齋云天性聰明多謀
略商確世務無不曲當人有求質所疑者一為剖析初
蹙額而至者莫不心領意得以去嘗試府史同輩貪汚
視財賂多寡為枉直輕重嘆曰吾不忍見也拂衣而去
教二子以禮授之諸經子史俾出就外傅朔望歸省輒
問所學逮夜躬剪燭坐聽諷誦雖不甚解而喜見顔色
郡濱海沮洳夏秋之交暑溽濕蒸人病痁及痢者相繼
元亨焚香告天按祕方貨善藥製為丸散施之輒效求
者如市每有饋遺力謝却之置田慈溪之羅江佃者於
常租外倍輸若干石元亨曰汝誤矣按籍取所當得者
餘悉還之佃者驚歎感謝有年耄耋者謂不意垂老見
此平直其於取舍盖如此時四方多故所在調兵從容
謂其家人曰艱難懼不自保我安得如嬰兒在懷抱中
無知識者耶至正戊戌之秋得滯下疾初即安小寢度
勢不起大步登大床曰吾得正而斃焉斯已矣此吾所
自生也子能問所欲言則曰吾志氣掃地矣汝其以奉
母撫弟妹為念遂卒九月初六日也年三十有九室中
置几筵朝夕哭奠座席屏幛皆作聲人以為其靈云元
亨天性孝友道判雙目失明已久有善醫自外郡至元
亨請諸道判將延致開其瘴瘼道判曰吾先世卜葬日
者言掘土有生物見陽則飛飛則地氣散矣及竁穴果
見一龜兩目如燈光亟掩以土宅兆其上後有術者過
其處言當出高道惜至三世無目吾今三世矣吾老將
就木治目何為元亨曰使吾父復覩天日死且不憾醫
至門欵洽甚恭約以厚幣相報竟不效而止道判寢卧
每患口乾元亨侍問盝置珍果以資其津液夜參半聞
探果碌碌有聲頗以為慰及卒奉襄如禮人稱其孝云
平生勤儉恭敬處鄉黨以誠信患難相濟惟恐不及故
其亡也人為哀悼之娶江氏奉化儒族生子二人長即
能次某女一人能業儒治春秋授弟子業
滎陽外史曰君子之道盡已以及人元亨庶幾矣然其
以藥濟人危疾而身陷危疾以死何哉夫死生一理爾
天下豈有不死之人哉和緩盧扁以術濟人生死者也
而皆得疾以死其於自救何如耶彼以為其人能治是
疾不當得是疾以死者斯亦惑矣若元亨之死其命也
夫雖然善必及於子孫元亨有子克報先緒天於報施
之道不在兹乎
蒙古哲爾德氏家傳
昔元太祖肇基朔土蹂金䠞宋四傳至於憲宗躬事西
略宫車宴駕大勲未集世祖以親王介弟入繼大統貔
虎爪牙之士雲合嚮應時則有若蒙古哲爾德揚恰爾
以膂力奮於行間東征南討靡役不從海㝢一家行賞
定功受專閫之寄傳及孫曾或以節義自著或以文學
見知可謂世德也已然而世運代更閥閱之家廢興代
謝子孫不知宗𣲖之次多矣是寕不可慨然哉作蒙古
哲爾德家傳
蒙古哲爾德氏世居烏桓之北與哈塔錦氏薩察氏扎
拉氏索歡氏濟喇敏氏鴻吉哩氏輝和爾氏奈曼氏
克哷氏扎蘭氏斡色氏扎拉爾氏泰楚特氏珠勒根氏博
都哩氏斡爾噶氏等五十三部俱號貴族宋開禧二年
為金太和六年蒙古太祖號青吉斯汗即位於鄂諾河
之野以博爾珠博勒呼穆呼哩齊哩勒為腹心號為四
傑時哲爾德氏亦以兵從有揚恰爾者魁岸竒偉勇猛
多力善騎射居親王哈必齊麾下憲宗即位之七年帝
自將侵蜀次於六盤分兵三道入揚恰爾以兵從圍宋
將王堅於合州會帝崩於釣魚山歛兵而還世祖即位
中統三年山東行省李璮以山東叛帝命哈必齊王總
諸道兵以討之山東平宴徹以功賜羊皮聖旨蒙古改
號為元至元四年阿珠受命經略襄陽言諸哈必齊王
請以揚恰爾自近與同攻取王從之揚恰爾從阿珠以死力
自效與丞相巴延會師襄樊樊城既陷襄陽亦降分兵
圍棗陽拔之由襄陽趨郢自青山磯濟紅攻陽羅堡復
從大將順流東下敗宋師於丁家洲所向克捷遂自獨
松關入臨安以瀛國公入覲其功為多師還宣授國上
將軍淮西道宣慰使佩金虎符時至元十三年也以是
年三月十八日薨於私第訃聞帝為閔悼詔封范陽郡
侯太常定諡曰襄敏享年五十有五配鴻吉哩氏諱旺
爾封范陽郡夫人年四十有九生子一人諱布色少從
南征多獲戰功賜金束帶一佩其父元降金虎符宣授
信武將軍廬州路達嚕噶齊改昭勇大將軍鎮守廬州
軍民達嚕噶齊至元二十二年調昭毅大將軍鎮守池
饒棗陽萬戶府達嚕噶齊以某年某月某日卒享年五
十有五配明安倫氏范陽郡夫人享年(闕)十次薩勒珠特
氏得年二十有九次蒙古真氏享年八十有二生子二
人長名巴拜蒙古真氏出也用其祖文職廕授承務郎
淮安路判官年六十三而卒次名夀老薩勒珠特出也宣
授懷遠大將軍襲其父武職乃鎮池州年三十有三而
卒巴拜娶唐古氏封宜人年五十有五而殁生子一人
雅勒呼也夀老娶雅克氏封范陽郡夫人年五十有五
而殁生子一人名舒拉巴哈襲父爵懷遠大將軍將其
軍以守禦功陞淛東道宣慰使司都元帥至正十八年
以王事終夀三十有六娶文殊努氏封范陽郡夫人無
嗣且琳沁夀八十二生男一人名完前饒州路總管韓
庸愛其材舉為府吏改授臨江税務副使以兵變隱迹
於家娶段氏生子二人長古次藍盖自鎮國公至是四
世矣鎮國葬大明路滑州白馬縣馬村信武亦祔焉承
務以下則葬今池州某縣某山鎮國於雅勒呼為曾祖
昭武為祖承務其父懷遠父子則其從父從兄也雅勒
呼既濟世美又生承平時親見閥閱之盛折節讀書好
賢下士攘去膏粱屏遠聲色授業潘嚞多吉之門通詩
易經為進士業尤以古詩文自許挈家避地宣城士大
夫多為延譽今都督何某侯待以賓禮歸池陽别業郡
太守聞其賢置幣延入郡學訓導弟子員凡十年會朝
廷命舉文學之士以雅勒呼應詔得為從仕郎鳳陽府
六安州判官賜衣冠入謝在官逾年名聲流聞人以為
克承先烈云雅勒呼娶鄭氏生子宗岱江氏生宗道丁
氏生宗德皆岐嶷秀整修弟子業哲爾德之澤盖未艾
云
滎陽外史曰古稱將門有將盖氣類使然也哲爾德氏
父子際興王之運屬櫜鞬擐甲胄與諸將奔走禦侮贊
成混一之功裂地受封任方面之寄傳及孫曾守正效
死可謂不失其官矣夫楚國有材晉人用之昔金日磾
以南單于子入仕漢朝七世貂蟬震赫炫燿與其國家
相終始今從事系出北部以先朝將家妙膺盛代文學
之薦向用於時如木之春所謂公侯克復其始者不在
兹乎因傳著其家世而為之贊曰
粤惟前朝興於北部豪傑景從雲龍風虎惟元帥公始
從憲宗為王先驅孰當其鋒逮事世皇仍率有衆拜命
煌煌金書綰鳳江流湯湯慨彼宋彊襄樊既拔一葦而
航維時大將如郭如李公在轅門實承器使以戰以攻
俘馘于于婉彼弱嫠奉璽獻圖幕府上功公實稱最淮
海之疆十連為帥將星遽殞夀不百齡䘏典之加精爽
欽承嗣子象賢人百其勇從於南征身彰錫寵乃佩虎
符金斗之墟或武或文帝命以俞載長萬夫移鎮江左
曰池曰饒式謹邊鎖貽厥孫謀閥閱有輝伯仲後先吹
塤吹箎武弁有峩以義相讓鑾鑣鏤膺交弓虎䩨迨及
四傳際時多艱羽檄星馳嘅其永歎職在為臣忍違君
父伏劒一揮以備以禦自我先公有此專城義同存亡
誓死為貞力殫勢孤抗節不屈忠血之殷濺此遺紱惟
從仕公際今文明剡薦登朝服膺寵榮咸曰熙哉承務
有子四世克濟其美先隴之藏松柏蒼蒼奠祭不時南
北相望追惟教忠澤及於後有書有詩以奉悠久簪笏
在床為龍為光嗣而承之益大以昌木本水源有譜有
牒述贊有辭以示來葉
吳處士傳
昔者聖人作易於山下出泉之象曰君子以果行育德
夫行者德之著德者行之存因用以該體者也三代以
下聖賢之道微矣中世偏行之士成名立方風範足懷
者史家猶取而錄之况詩書德義有以淑諸人而傳諸
後者乎作吳處士傳
處士諱忠字彦中其先為錢唐著姓五世為鄞人有諱
安禮者入元為徽州路儒學教授轉嘉興路總管府知
事其祖也諱祥甫為福建道帥府奏差則其父也妣錢
氏徐氏周氏處士在幼而奏差君即世鞠於其母周少
長出事外傅周旋肅恭以為讀書當見諸躬行詞章記
誦奚益故其律己以嚴待人以敬宗族鄉黨並敦義讓
喪葬嫁娶必力為營辦規助人以是多之性尤孝謹每
以不逮事先奏差府君為恨祭祀必流涕母周疾病常
不解衣帶飲食藥餌調治以時暨其殁也棺歛祭葬禮
無不至情無不備由是懿行日聞有勸之仕進者則曰
昔泰伯三以天下讓孔子稱為至德延陵季子讓國吾
聖賢之後也寧不聞風興起耶功名爵祿豈所願哉至
正間淛東戎師辟為從事不就大臣有薦者勑授紹興
路蕭山錢清巡檢亦不赴惟端居静念保沖養和而已
士大夫家子弟有執經授業求為擊蒙者則朝夕摩勵
期於進修而止嘗作亭桃源山中萬松林立風晨月夕
鸞笙鳳竽清響迭奏從容清悟塵坌有不能入者因號
松亭處士自比於古之逸民以洪武七年十一月十七
日卒享年五十娶同郡李氏生子朝宗早夭次倫次浩
次潛倫明易經領洪武五年淛江行省鄉薦計偕春官
選入成均引唐何蕃故事得請歸養處士既殁服闋復
以明經召致闕下上親為覆試授當塗知縣文章政事
有聲京畿人謂處士有子云
滎陽外史曰士有所不為亦將有所必為以其無用亦
所以為用為與不為用與不用惟其時而已亞聖所謂
窮則獨善其身達則兼善天下者固其宜也處士美學
懿行推為一家之政而功名爵祿有不存焉衞詩有云
獨寐寤言永矢勿諼其處士之謂乎
吳先生傳
自孟子没而正學不傳久矣暴秦煨燼之餘漢儒掇拾
綴葺著之詞說其果有得聖賢之心哉千百載之下向
非伊洛建安諸子出而發明羽翼之二帝三王之道泯
矣然而經學名家若歐陽生夏侯勝之流漢史猶聯編
得書况生於儒先過化之地得其緒餘有以大經學之
傳乎作吳先生傳
吳先生諱烈字義夫方齋其號也興化府莆田縣人世
家縣之黃石里曾祖諱瑶宋幼主德祐時為潮州通判
北兵至與其長子斗祥死之祖諱清太學上舍生入元
歸隱不仕引清湖灌田萬頃淛省平章烏瑪喇欲湮為
田上舍争之在當時得不廢鄉民詞綵帳以謝者至百
數考諱栢號石亭克植先志先生年七歲失其母某氏
石亭以廣大期之年十六石亭即世先生内治家政供
賦税樹門戶外則從師取友汲汲不遑粤昔建安之學
蔡沉仲默承文公朱子之傳著書集傳實得帝王心法
之要延祐間科舉取士定為國是先生師事郡人鄭獻
可林學矩典謨訓誥敷揚紬繹通其精藴閭左大家以
書幣請教其子弟佩衿林立構臥雲精舍以居處之世
事既非豪傑分據士大夫媒取祿仕者駢肩接踵有呼
先生與俱者先生恍惚雲中報曰吾夢黃粱未熟也卒
不起聖運文明洪武初詔以三年疊試取士有司敦迫
弗得已較藝閩省考官永嘉林温竒其文置諸前列計
偕京師適御史增城張公度景彝分巡中都上言帝鄉
戚里學校首善之地教官缺員非所以表儀天下天官
精選十有三人以先生為首遂授中立府教授即今鳳
陽府也鳳陽洊罹兵燹草萊新復以耕牧樵采為事四
方謫處者甘心商賈視簡冊為何物有司數數焉逼迫
之始遣子弟就學先生朝夕督勵經史文藝知行兩進
登歲貢試春官者歲有其人督閫留司郡府諸州慶謝
表箋以幣請為修撰公侯大臣以下待以斯文之禮性
嚴毅以禮自持或時燕集有媟慢及誹議者則義形辭
色人以是敬憚之九年考滿進牌入覲考功書其稱職
得謝天官奏升王府官不果遂以常調授鄞縣主簿既
上任士大夫賀為得人值正旦入朝陛辭復職適官掣
弓張錢價侵欺移易者事干前官而郡之境清寺僧誣
告累及先生付淛憲置對不勝考掠遂誣服刑曹定輸
作四年放還赴大理司審錄瘐死洪武十九年某月某
日也年六十有(闕)適鳳陽諸生夀春陽吉評事大理為
經紀喪事賴其力先生妻陳氏遂得歸骨于里庶幾古
師弟子之誼云先生嘗三娶無子有女適同邑方某先
生嘗請告還命族子某為後不事事先生日以宗祀為
憂陳氏興化宋金紫家寓居鳳陽求之得為伉儷志於
産子逾年乃毓一女今十歲云所著有倒捕貽笑集凡
若干卷
滎陽外史曰宋季科目取士視前代為盛端平二年穆
陵御延英策士五百餘名其首二卷難為進退帝躬為
審定携首卷以入外廷不之知也比揭卷讀卷官定為
三等以内失一卷為辭穆陵出諸袖中曰狀元在此取
其辭翰兼美云及唱名乃興化吳叔吉也嗣後科第不
絶為太守者五人里有萬石君家及掛籍狀元坊之號
可謂盛矣予向聞先哲語及之在鳳陽與先生同為學
官乃知叔吉在曾伯祖行先生自少至長卓立不羣晚
際興運而以科第為名教官出為縣倅爵位雖不大顯
亦可謂世濟其美矣彼髠□叵測忍於搆害而耳目綱
紀之司不為别白乃羅織而鍜鍊之嗚呼亦獨何心也
哉始公之赴逮也有過上饒相遇者先生語之曰為我
謝信郡鄭廣文吾不復有相見時矣予兒東昇自四明
來先生復語及之尤勤真聞訃悲傷出涕念無以為先
生出一死力者因叙其家世出處大致以告其鄉之君
子誌人物者有考焉
滎陽外史集卷四十七
