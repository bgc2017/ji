懷星堂集卷九明祝允明撰
古體
篤初
歲時月日維初君子法之作篤初
維弘治元祀正月上日歲時月日咸肇厥初乃念之匪
物不初維篤乃完春篤初冬乃成歲朔篤初晦乃舉月
初愆厥理終則斁於戲匪天則然物理人道厥攸同維
言啓口維初篤兹嘉遠羞戎維行發謀維初篤兹善寡
悔基祉聽初注耳視初舉目情初動志初向維克篤聽
乃聰視乃明情乃貞志乃成父子初立夫婦初接兄弟
初聚君臣朋友初使初事若初交亦維克篤乃親乃久
乃和暨全於戲察首之形可以知尾觀端之色可以知
匹若木側本厥條曲若衣倒領裔乃亂訓有之靡不有
初鮮克有終有初其猶不終矤不有初終將若何於戲
正其始百事理差以毫釐其繆千里念哉維篤身其康
家其永寧其無敗隳于成
三詁(三首)
知性命則形物外矣存清虚則垢塞消矣食沖恬則劬
瘁忘矣堯去天下而天下不能以去堯堯之勤於授時
任人亦煩矣堯形不寧堯心孰獨寧寧者無侵也舜禹
皆得之而孔氏尤執要諸屈曲四海頫用羣君其不能
忘堯之煩乎曰聖人廢心而用形甚哉孔氏之握樞邪
(廢心詁)
天下蠕蠕畢力而趨日月徇情山川易居兹黑頂者之
務弘哉愈執焉而勲名是出出者則必執之尤等其力
而出者是權故慕愈出者愈執其究也死生以之噫勲
名之損天地亦弘哉吾不能出天下胡得不執也(本功詁)
尊卑恢恢惟物之宗燠之悉燠凜之悉凛其奚能束之
尊卑不違常尊卑之宰以時也我何以違時為哉將違
之而卒無違厥自昧諸得可違而違焉以是售戾咎其
身卒無違古與今之貽詆於世者多矣吾幸有聞焉厥
微昧諸(宰時詁)
達旨
夫氣命分於化元情性顓於形骸法制拘於時代分者
不可易顓者不可移拘者不可越參錯枘鑿不肯苟一
兹古今之生得失之繇以生邪吾生抱虚圓之精麗戹
塞之命拘蹙隘之辰攖寧攣拳其何由以自遂假令賢
聖當之迺以無累僕則安能夫命匪強從從乎理情匪
強徇徇乎正世匪強畏畏乎公若是而已噫知我罪我
其在兹乎
夏后氏之圭
晉人躬稼得圭焉而玄縱當今尺三寸八分有四氂問
諸人不知徧稽古決之曰夏物也籍不聞有他玄玉蓋
伯禹既地平天成告功於虞而錫焉今復出豈庶人敢
私其貢諸朝朝命審於有司有司曰是良石然而玄不
敢決為玉抑棄之又不可忍寘諸雜良石間晉人憤將
薶沈之海岳或曰子固矣逢時雜良石雖少用猶公物
也亦有以文章凷礫俾薶沈焉不益可痛夫晉人曰然
頫首再貢諸朝
歸範
天垂範聖人陳之遷之而非範範以庶民既富方穀富
疇曰福則富穀之徵也與時二物者恒相違焉昔今之
談類惑乎是又至於不自已達者激鄙者力不肖者賊
其究至底于譴民寡良世多厖誅辟繁戈甲興咸職乎
是吾亦不知所執焉夫富以吝吝非穀而富術矣以凶
凶非穀而富術矣柔乃吝彊乃凶凡為富者視其力柔
彊以二道得之二道非穀而富效則其於範徵也且奈
何哉豈聖辭固枝邪嗚呼是其非富也守藏而已矣古
之謂賄虜其是已夫與其質氣精英產之不繁也而興
寶之得焉而為之吝斯天之藏吏也固亦無深譴矣凶
之兼也亦吝故亦或免嗟乎屠坼傷毁撮撮焉裹囊諸
奥室堅篋妄號曰卬富云耳奚其富積倉府庫共神祇
禄士吏理烝人入而出裒而潰曰萬乘之富等諸侯卿
大夫而下之每然也斯不亦富者而穀者乎雖不得以
彼庶氓以校諸上焉者範理一也嗟乎卬士也則烏得
以不富咎穀以彼藏吏者而惡之
公孫暉伯為銘
燕陵之役公孫暉父北焉夏四月庚辰歸自燕陵遂慫
于昔為銘于玄籟(玄籟琴名)
初公孫大父聲于荆其二世昭沈隠而穎利公視之尤
曰必緝聲暉孤過厥志為武十石射聯肘關絶陳馳庸
是四役都五役國將軍罷什伍駑頻北云嗚呼弗逮北
過之北過戾乎匪過戾過之哉過之哉無忘緝聲
探賾
祝子三十四家蠱十年未復子往性岐氣亦貳若於高
明沈潛急紓弛張無顓度大歸不迷多昧小端莫之夫
逮兹浸果而敏曰允矣先師不惑匪伊聖程烝人大歸
矣然而行愈躓千徑百慮往多忤則還之性不可氣不
可理與天道不可也而倀倀已迺沈思冥求瞿然曰先
師命人持履以詩書執禮論語其俾之研時也則用
易無過自天佑之有所指導矣大矣哉天人樞乎盍
其求之曰探賾索隠鈎深致遠吾從是探之夫易消
長而已矣吾其消矣乎消之為卦也二十有一曰屯蒙
需訟小畜否蠱臨剝坎遯明夷睽蹇損姤困旅渙小
過未濟其為爻也不可盡稱其所以為消者非六位柔
剛膠焉者也有幾乎其中矣然而有消之消者有長之
消者有消之長者貞者消之消也利者長之消也元者
消之長也貞冬也利秋也元春也長之長者此無事言
之消長者天行也吉凶者人遘也夫天行而人遘之迺
亦任之乎任之非苟任之塗行遇雨有犇辟之方焉方
非祝祓也蓋吾亦有消長術遘消運者吾以消消之夫
運之消長相挾也各三(除消之消長之長以言)吉凶悔吝乃三其
消(凶悔吝)故消消之方繁而其力倍重乃始可解消者消
之也長者助之也吉略助之而愈吉凶悔吝略助之而
愈凶易曰出入以度外内使懼言消長與其方也夫焉
得而怠乎夫物必有消長消長有久近堯潦之初載消
之久也其九祀之末消近矣又有倚伏初載之前不知
潦也陶唐之道天地惡可不位也於是而識之非圓機
者疇能之夫消長有久近人遘有蚤莫值其久則消之
值其近則亦消之值其近則其出之也易值其久則出
之難今有值其久消焉而不遽出則病乎天之難諶而
怠焉非圓機而已矣吾之遘消也值其久矣夫夫烏得
無出期蓋未央也初蹈世也而遄值之比其出而之長
也殆將老矣故其愈躓而迕也此也故其為倀倀宜爾
也洎乎今也探而獲之也則皦然謐然蕩蕩然而已矣
奚其喜慍之有乎故夫遘長消者其亡喜也亡慍也乃
為任之唯助吉消凶也其方力不可缺已昔者遘之而
失方力也者衆焉以興滔天之釁而鍾赤地之酷不可
盡稱皆不探之過也陳圖南亡此則馮(缺二字)也虬須客
亡此則劉黑闥也故一遘消焉其即消之消之則為方
與力爾不知其久近也不可以為即出也以為即出而
恃焉而弗修且守是亡方與力釁酷之所生也故方與
力應懋期不可遷也或應久而吾生已焉則亦終焉而
已矣子淵是也嘘子淵且爾而有於吾也乎
恥偽
祝子在京師將歸謁玉賈沽珥為總冠賈示三四輒下
後因示絶瑜者祝子望之稍駭何質理文澤追琢工至
是皦然白虹如也若誠故韞也胡弗夙以示諏其賈瑜
直也祝子語從者誠瑜也宜若賈然吾固駭之賈愠塗
之客以珥薦數十視其工鈞也色鈞也而輝不虹若矣
祝子審之客曰公取其能冠公耳抑吾固弗執其為瑜
若砆也而公又奚難焉公且售吾又將益公者祝子甘
其辭又因以為利并市焉歸示察玉者悉砆也於是弗
能稱其冠并冠廢焉終日自恥眩於利偽者而失其不
偽者以為冠羞
晉侯弗政
晉侯弗政范文子驟見晉侯釂弗罄亟見曰何范文子
曰三鄙有熢并焉敢以鳴晉侯問左右熢人報乎曰不
君曰不也范文子曰會也以無熢人報也而鳴若熢人
報也則焉用會晉侯曰將厲師飭乎問左右曰君亡令
焉君曰未令也范文子曰會也以未令也而鳴若令也
則焉用會晉侯弗悟范文子老明年燕人鄭人衞人帥
師伐晉
衞侯好内
衞侯好内求國中女未家者備後宫將以嫭易媸冶易
魯幼易長令國人出女以相屬諸子魚子魚徵國女非
納禽若外荒者咸至獲其尤若干誠國色也拔之將以
獻子瑕以女名若干謁子魚子魚召女女袨服以往子
魚矚之微嫭謂子瑕曰其嫭也殆弗吾拔者若也子瑕
曰瑕也幸比於君君之志衷吾之腹吾不察其好哉抑
古人有言唯色異愛玄之予晳之棄也子又惡乎知之
子魚曰諾遽遣拔者而以瑕之黨上諸公公曰子勤矣
雖然新女也視故且幼爾其嫭將弗越焉子魚曰國之
豔悉是矣抑君之比臣瑕共焉君實好瑕而又好嫭瑕
將不好君之好俾君獲好以締其好乎公曰諾入之已
而知其皆犇婢也遂擯之并魚瑕君子曰衞君舉女弗
命瑕命魚明也瑕之薦婬懼以妍易其身宜矣抑魚胡
弱哉君克三易之君子於是乎猶望衞治也
感游
歲丁卯正月閏一之日祝子東北游越六日跡極東海
擬縱大觀於時春雨如戲輒施而輟輟而施不可以陸
夜艤隄下無一人同談者噫其去於吾師之浮也幾何
哉昔者大道之行六總八達弗越今四渤矣余此究南
東且將北走燕堯禹諸君之所營而乂也如斯而已矣
仲尼遑遑乎其中不能百里五十里畢趨焉苟得不五
十里而將皇極之侑建今誠得有司以舉諸吾明明后
其力及域中可百仲尼地仲尼百無能今一而過之行
之易於聖人也如是余胡為乎不行之嗟乎吾獨不得
泳洙泗津焉懼耳域中之弗濟胡余之辜嗟乎務道者
辜汲出而瓶羸焉今去大瀛不能里而伏三尺剡木蓬
底仰汐而歸是力之辜也哉噫幸毋辜務道者云
測玄
客諏雨霽於瞽史盭而咎且嗤焉繆矣哉愚則焉知天
道察昕興昏止撫躬占氣恒可以閉戸而識天下後且
暘潦凍暍以然不縣繆矣嗚呼物病癸亥甚矣蓋畢歲
無十雨然吾察之歴一祀中暄凉暑溫厥候最貞以著
眇眇侵交換遷變漸無所戾辰刻間也其為恒暘獨且
奈何哉貞為自貞恒為自恒厥情皦如若話言示之者
噫謂之難諶而亦可探耳奚惑為夫人之相接默而得
其情亦十九矣言其誠也如以偽彼此有一而敗無爽
矣又孰疑肫肫昊旻者云哉無必偽建意之謂偽天之
意隨而不建
七悲文
吳郡祝允明謂悲非丈夫氣使氣而夫則已矣兹其非
夫而非自克者寧能無悲者與聊以其大者件而文之
不及爵貨者非氣也
悲道
噫鴻靈之解一而萬也繇豐趨漓氣將人紛世逐人移
斯秘也其遂無完期邪而又誰其停之乎尼丘東崩雙
林西槁明神靈真浮游乎六宇儒墨名刑條樹乎千門
雖夫霄泉曠域然而旦莫萬古矣吾胡為乎傷心哉日
月星辰黃道開山河大地經九垓蒼衢曙沈沈皇羲安
在哉振古迄斯今吾氣一何悲
悲志
孝順洞穹壤忠精裂山岳萬善宅其一躬千夫的其百
行日月出而幽蔀發清風吹而烟霧消化物與春澍均
濡肅已將秋霜並烈河流之貫夷夏萬折必東黃金之蹈
洪罏百鍊不屈珠沈淵而豈暗玉埋泥而愈輝卓哉往
矣悲乎尼之
悲學
摶塗搆室謝享成矣炙鴞紉裳無廢師矣扶皇王以定
世贊玄黃於不頗斯術也可一日而亡于宇宙悲乎而
有絶邪覓之而遇其緒抽之而能繼擲而弗用吁誰之
過與
悲時命
旦將行游日有食之積囊欲貿市闠已鍵霽暄無營雨
號駕白日犇走坐長夜九門穿逵我行其野雖有明日
吾趾壯否亦厲之而已乎
悲余先
昔先公以政事言語擅由求宰木之科外祖以裁成輔
相躅伊周房杜之運勲充社稷績振班序暨以家室重
獲蘿松迺事丈人人倫刑範誰有幸者云集于斯悲夫
肖邪弗肖邪振邪弗振邪
悲黨
自古在昔同生九區匪今斯今吾誰與徒登途闃然閉
戸席滿若夫遠追莘渭潛侣箕潁班堯廷而賡歌升孔
堂而請事衡步三古友于諸賢聯蜚逸鑣分華炙簡固
亦每接言笑互見肺肝又何必憧憧往來連牀執袂而
後謂之朋從者哉
悲文章
傷哉窮也斯文澌矣木落山澤堅腹殘絲敗軸高謝委
塵燕許長眠曹劉絶交檀左馬班之徒豈唯不心并昧
蔑面余何歸乎餘霞成綺春塘草生山川出雲采采榮
木煌煌乎吾目兮
冬宵美月文
栗然而結沈然而斂嫣然而附雲為之隨河為之淡星
為之散辰為之瑩天為之夐畸人戚焉曠人適焉豪人
鬱焉靈人逸焉妙哉月乎宜行脩逵升重樓登高臺臨
清川栖玄宫游精廬浮長江躋層嵓横滄溟凌爽風而
超青冥可以怨可以觸可以興可以伏可以笑可以哭
可以絶榖
鸑鷟訟大鵬文
長兼鶴孔翠三百六十羽部臣鸑鷟上神鳳足下切尋
神州北溟都伯大鵬來自鱗位苟幻姦質廣翼洪體横
加海内脅眩諸族同聲隨附而鸑鷟等文儀不同姿性
難合鵬輒徇厥頑凶妄被遮遏啾啾之衆有嗉莫鳴以
臣頗備禎瑞屬近德輝咸來剖愬臣恐傷貞崇賊情難
曲抑矧大明御代萬品昭鬯若此豪穢豈容汚黷爰肅
登聞伏取進止
箴銘
三箴(三首)
余以禍福非聖哲所趣辟然有自召之者蓋亦有其機
矣士之機多由三者心舌筆也因各為之箴
心
倏然而人智賢聖神而與天地均非斯曷存忽然而物
姦宄盜賊而作萬物螣非斯曷出人用斯殺我我亦用
斯殺人以逮其身人不可察而我可戒戒之哉戒之哉
禍福曰心
舌
倏然而譽仁賢智儒而游揚誕孚非斯曷居忽然而毁
暴慢鄙倍而憎遠棄罪非斯曷起蔑用斯殺予予亦用
斯殺蔑以偕其孽蔑不可察而予可戒戒之哉戒之哉
禍福曰舌
筆
倏然而褒華衮立朝而炙竹耿昭非斯曷操忽然而貶
象服黥臉而流汚刀簡非斯曷典物用斯殺己巳亦用
斯殺物以并其謫物不可察而已可戒戒之哉戒之哉
禍福曰筆
觀大銘
友人家去海里有半余欲觀大從而塗焉稍一往適天
澍地洳姑睇洋以歸然亦得之矣因銘焉
沕沕渾渾融液道元氣母皇鴻蠢靈混含曦魄燭宇合
宫于淵三靈擁府萬有歸根滓為萊壺末為龍鯤鼓怒
于颷寒光太玄昔之觀矣方簡腐云今之觀矣際漠窮
垠卒稹于洪佹佹斯言七空微滋卷渤而還勿失今海
袖此玄文
趙魏公羅巾銘(趙魏公孟頫與先總管友密館余家時所留)
胡為油油乎霽霄之青胡為縝縝乎冰蠶之經公之衣
公之儀儀先乎首其藏惟友而余是守守之守之非其
友斯焉取斯
溧陽侯廟銘
洮流湁潗岊嶠奠宅靈君屋祀赫不可斁赤劉之九人
綱載辟雲起龍驤通侯建績皇孫内枝中宗外戚平臺
舞陽光搖帝籍靈君承烈還肇漢室新封焯爍溧陽改
邑勝殘就地山河重襲君推道化通流沇溢威而不猛
寬而乃栗敬簡南面德留身沒淵淵邑思即丘腏食於
煌清廟川懷原翼喬林根著洪陰結鬱天際翔屋㠎嶫
翬棘麗藻井汎危鴟吻立殷丹流楹赭綺衣壁臯門有
伉胡人遥集龜聳鋪首蠡旋太極薰薌帛厚豋俎遝藉
蕭膋鼎焫黃流樽實神來燕娭嘉生洽液願抑洚潦馮
&KR1010;還職載拯瘨旱赫曦殺力誄釋妄疾驅趡鬼役匪私
伊公經祠㒺息顯惠靈濟鴻稱有錫行宫四達專祠靡
易維此湖埭世守以嫡振振其麗生我王國載崇載嚴
欽宣帝澤載采聲詩登被金石昭明莫私熙事闓懌卑
生勒銘昭于千歷
梁太府卿鄭公湖山書堂銘
莆之鄭自昭始由永嘉南渡家而墓于邑之鳳凰山莆
之學自昭之孫露始廬昭之墓因湖山之勝作室其間
與弟莊淑共學焉是所謂湖山書堂而露之季晜當時
所謂南湖三先生者也時在梁陳間露官太府卿莊中
郎將淑别駕邦乘國志咸徵為其地之華重今河源令
敬道守其先澤甚謹以諸先輩紀詠書堂者示允明綴
銘以歸之
莆邑之陽鳳凰之岡有斐君子肯焉斯堂舒濤泛翠華
岑疊蒼蓀楣葯疏蘭柱桂梁策有我書我綈我緗音有我
琴我磬我鍾我有聖師孔姬羲皇我有嘉賓顔曾(缺二字)
忠基孝階義路禮防水知山仁日就月將琳瑶在庫紋
繡列房霄鳳覽輝霧豹含章既鴻以棲亦驂以驤流慶
曷涯積實接芳秩秩河源閈閎有亢國寵方來家善彌
昌文學矢詩鑱之勿忘詔百文孫日見爾牆
羅翰林墨池銘
天作高山下有氿泉昔公臨之染白以玄今我尋之清
涔涓涓天地有文華於山川觀而化成菁藻以宣兹流
弗匱公聲亦延挹彼注兹邦髦勉旃天命斯文孰後孰
前何必餘翰淋瀝遺瀋淟涊而後信其斐然者邪
紹興賜張魏公硯銘(硯質黟黑形圓尺餘厚幾二寸下作鼎足八背刻云)
(紹興五年二月一日宣賜臣張浚謹書又刻云臣胡銓家藏今為光祿華公所蓄)
炎輝中明方召執衡入文出武光輔中興帝錫良石備
爾詞職告命四方膚公斯出圜體太玄鼎趾周縣乾元
覆物八柱擎天臣浚承宣臣銓繼保大猷日陳誅姦有
草星移世易閱歲四百有斐光禄尚古斯獲山齋衮鉞
文曜燁燁世守于華剛德罔缺
休陽孫氏孝友堂箴(二首)
休陽孫氏世以厚倫著曰子恭子純子義兄弟者家譽
大起時在前元學士錢仁友顔其堂曰孝友虞文靖公
輩為之紀詠國初繼有作者鉅卷完存傳至彦達彦達
生三子曰志仁志義志謀彦達卒三子事亡父存母無
缺孝而友弟不衰三子有子共七人三子卒七人事亡
父存母無缺孝而友弟亦不衰信秉夷之共好而不匱
之錫類也志謀子永正交予既請續為前堂之記更請
以孝友分著其義書而懸諸堂之東西楹因為箴以備
其儆察永之後人
孝箴
於皇出物理氣總貫氣斯化生理惟楨榦黎人凝之殊
萬以條厥惟孝德主以司標綱紀秉夷圭璋物則煌煌
大哉三才之極孝友為政有華我宗仰止德稱作于先
公高曾祖禰弘肇其先疇望以引子孫曾玄三牲用養
五致備事保膚揚名胡曰終始生死無違妻子勿衰無
曰不知神明通之武敏誕聖空桑孕靈亦有悖夫狂言
寄瓶聖弗可恒狂弗可迷非聖非狂吾將疇依人孰無
身身孰無自孝罔異法回瞻爾體鴻波錫類濫觴因心
箴人司孝敢告百男
友箴
蓁蓁有生蒸蒸其貴先民有言四海兄弟矤我羣形氣
一而分豈無他人莫如季晜明明我祖政繇君陳楣題
之義曠禩日新今我孔懷既蕃以熾其蕃不一其志不
二姜衾孔厚楊箸日授手足互衞塤箎迭奏伯曰善爾
仲曰其唯叔曰行矣季曰後只魯衞厲政鴒雁興思毋
内以梗毋貨而移毋曰聖過事非周管毋曰大異叔無酗
短食紾彰譏墻䦧垂戾在昔之訓吾其敢墜我有螽斯
則願其均其何效之不在我身子以父師孫惟祖示箴
人司友敢告同氣
重恩堂銘
簡簡伊氏望兹吳邦胚華育才絫葉薦紳昔在先朝勤
勤少卿罄竭涓流助深滄溟中通于天諴我仁宗隸官
司空待詔馬門英皇繼志求舊耉成命職丹符推榮貤
恩皇皇大夫秩階斯隆臺卿從孫復司邦刑皇眷斯加
錫封所生命服皇皇隆階還登所生惟何曰溥紹方念兹
澤沛委垂重重其重其篤其豈苟得繄兹搆宅皇澤昭
揭昭揭惟公惟感之彰感之其酬惟爾先之忠其忠其
致詔爾世世重重澤沛皇不爾棄小臣作銘是揚是厲
匪伊之勸凡百有位
宜祿堂銘
宜祿堂者寶應朱大夫家搆也大夫字存仁自鄉舉進
士授鄞令以不畏彊圉迕執政移長陽三年有賢撫按
重臣直其枉聞天子遂改江陵無幾以憂去比除因雲
卧不再出於時其長嗣應登以進士為南京戶部主事
員外郎華實爗然次子應辰廩學官繇是有斯堂之稱
歲戊辰冬十一月七日君介夀六十司封顧華玉甫倩
徐逸民繪圖揭堂以寓慶長洲祝允明從而述銘綴書
其端大夫襟賦孤梗仕學咸卓卓然且晏寬恬夷出處
朗然
淮海渾鴻融育桀靈一家萃之先既滌源達于夫君實
豐華滋窮經頖黌發解京闈鳴絃海湄堅謹三尺拔薤
啜水開門卹兒寧迕長吏長吏憾君荆湖調移江陵雄
封綰篆缺守君往攝司浩然施張故會稽雞嗁驚諸兒
亦驚巡臣歸于本治比考績期巡臣曰聞帝聞曰俞江
陵汝為期月而可内憂來赴乃犇苫茨既祥既除曰吾
勌勤衡門棲遲秋山稜稜春湖瀰瀰清風熙熙二子驤
雲紫鵷蒼麟霄松玉芝戶曹巖巖班序之光芳聞震馳
乃作新堂乃作新稱福祿攸宜歲在著雍龍在執徐眉
年曰耆司封顧氏作此鹿圖繫此頌詩君心天游君身
天行君年天期維年之崇維堂之寧百世之詒凡百祈
年厥鑒于朱家國之祺
植本堂銘(有序)
慈谿姚氏植本堂者宋處士榛所搆也自處士先四世
為太守嗣宗後十八世為今太守汀中間歴元至于我
明四三百年科第簪笏蟬聯不絶而世守先業堂亦完
存汀字惟寧為内相長沙公所取士自文選郎出守袁
州嘗得堂記於相君矣頃允明以貢士歴事選曹袁州
先生屬士也復倩為銘謹系之曰
惟天生物因材篤之彼懵于機乃自覆之卓爾先覺重
華之孫作宋邦牧史爍于聞邦牧居越雲樓有業高閎
言言以逮四葉粤惟處士乃徙乃築聯桂之里新堂有
作昭先啓後植本是稱淵淵祖德翼翼嘉名維名之嘉
貴稱厥實盍徵于言相公有畢煒煒甲第煌煌金紫有
典侯頖有教胄子帥幕節幹牢盆是職藩參臬僉亦有
令邑或董學政或梓程文士炙而淑如霑室熏維此袁
州世美之尤敷政優優譽通宸旒式搆于家式楨于邦
乃柱乃梁閥閱無疆孰不有本曾不思植孰不植本有
艱嗣力斧斤日尋牛羊不停或棲牝晨或蠧螽螟有偉
兹堂作者創之于百千年奕葉荒之維此一心蔚若喬
木仁種義培禮扶智沃青黃之華經術出焉蠶絲碩果
以惠元元洪根不披皇澤方膏豈惟家華桑梓蜚燿灼
于四方伊其來傚有鑱者銘以勸慈孝
夀節堂銘
夀節堂者洪武中吳人都文信搆以奉其母唐節婦事
見四明張中丞楷所為傳其曾孫昂復請為銘其辭曰
皎皎夫人省元之孫柔嘉自樹世德斯甄笄歸于都齊
姜魴魚孩子八年暌厥元夫我匪楊柳折枝以稊誰謂
荼苦被彼霜腓風雨如晦杼軸不已曷食安味曷衣解
帶清冰直繩踰四十齡寔命不周義孰虧盈乃鞠厥嬰
乃底厥成乃心厥寧載見孫曾母節孔堅七十厥年曷
虧厥先申報厥延渠堂子搆寧老于母母曰汝孝子見
厥考母子泯淪有堂維存誰其守之有美曾孫彼二厥
天曾不以恥有瞻斯堂而不赤泚彼不赤泚人則唾之
夫人百年士言播之天薄人厚亦厚其來載鞏兹堂宅
天不涯
錫類堂銘
粤朱顥氏舉子理憂痾幾狂送死勿有悔爰宅存于兹
署志錫類敬之哉表基以中維聲難居隳于隆責備維
賢備則從爾子從爾孫從爾子祚胤大降勿謂天茫茫
敬之敬之毋怍于爾宫
忠愛堂銘
猗昔鄒公爰宰通道宓琴諧響鐸錦蜚燿厥本維何忠
門有孝洛誦乃搆式署斯效
聚玉堂銘
繄伯陽父古之遺友宅五同氣金玉維偶高記方歌滕
書無朽載焯于遐有赫新搆
安雅堂銘
恭人淵淵宇成孔安甘節詩禮素履丘樊鹿門豹隠梓
里松閒永言逸居風襟朗然
尊聞堂銘
綽兮丘林高駕日尋多聞直諒左規右箴予其拜嘉服
行有欽躋于高明曾氏之心
受益堂銘
朋來賁思良藥交口何以承之惟謙乃受麗澤蒙潤覆
簣基厚以深以崇欽哉三友
靳氏祭器祭服二銘
器銘
正德甲戌歲文淵閣大學士禮部尚書内相戒菴先生
靳公作祠堂于京江里第茂典聿建彝綱孔修足以法
當時而垂後世既請少師李公記之維其祭器之度不
可不定乃質諸古訓參諸人情而為之式命以今制者
常薦而古制者後世以時裁之如其力豐則兼設如此
日或否則姑置之復俾允明作銘以章示久遠謝不獲
謹為製之以復于有司者
簠簋彝尊古制攸存吾先之生用則弗親盌罍壺醆後
世之撰維先之用式安且簡二器并列饌亦兼設法象
載嚴黍稷有飶今者用享是為常儀古者視力儉或置
之匪重燕器而俗之徇事亡如存古亦有訓維禮從宜
誠愛作基以授不匱百代如兹
服銘
内相靳公既為祭器遂定祭服之度自兹以往迨于萬
子孫凡仕者用今制祭服而三品以上去方心曲領以
下去佩綬遵洪武詔旨也學而未仕者用儒巾襕衫不
仕者用平定巾盤領袍以義起也凡此與祭器之式皆
所以體存亡之心酌古今之宜而率無違於禮者爰謂允
明器既有銘服不可缺謹復薦以辭曰
齋明盛服乃祀之敬維貴與賢其服斯盛奕奕新廟京
江有作爰及于服恒典有恪公卿大夫祭服是膺降殺
視秩具如國經儒冠襕褐士所固有平巾盤領維庶之
守端弁既遥今盛維此承家奉國相君之志志維孝忠
格于靳宗維貴與賢傳之無窮
約齋銘
滄洲陸子曰偉良父署約齋陸子詞說履蹈服御未曾
略紓侈祝子曰是反斂縮束大盈於至廉未可探本量
其益執匪渝馴至曾堂孔室乎刻齋銘
辯不滕口趍不盈武藏不得睹而忽彌宇瞻彼菉竹尺
之阻尺之阻其崇仞以數
固交
子曰天下之達道五君臣也父子也夫婦也昆弟也朋
友之交也四者不道所以合而友特言交意者亦有謂
乎僕謂朋友有以地勢合者矣吴之偃衛之賜則同升
孔堂臨菑之玄齡京兆之如晦則夾輔唐室其初豈交
也哉至如農耦耕工並肆商集市胥徒之共在官皆因
而成類者也然朋友而已耳非所謂交也交也者志同
趨學同道仕同忠川之達也或同防而並流或背向而
各下豈凡水皆朋哉其縱衡相貫分而合合而分可以
為交矣木之條也或駢樹而爭喬或異植而互陰豈凡
木皆友哉其殊枝而共本或別柢而連理可以為交矣
故必若游夏之學房杜之仕斯宣父之云達道者矣僕
也獲友於君子也衆其為交非寡而不盡也霅川施君
不以下體去之數百里肝膽一日而合直欲挽拙劣於
符券為千載友道中興其力不可以鈞斤萬千數計僕
也何地承之雖趨也道也忠也不敢以企庶幾細水之
貫長河柔蔦之附昂松乎欽膺之欽膺之以期平仲之
久
理欲
事有可理可欲中節為理稍過焉不覺侵于欲矣而猶
執曰理則昧之咎與飲酒非非理也禮之共也禮理也
人量不齊各極其節則孰咎夫理歟故雖玄聖亦特以
不及亂為節所云千觚百榼固無訝爾禮行乎交際以
敬物為主則於用酒也寧不以獻勸酬酢為具哉具而極
也則不覺入于沈湎惑亂狂凶之囿以悖性殘道死其
躬是用禮用敬以推人内諸惡不肖夭病也敦為敬哉
尚孰曰用禮焉於乎舉曰敬曰禮曰惡不肖夭病其聲
臧否判然孰不能知之今始以禮而忽入于彼而不寤
則何不類也若是噫則昧而已矣是一事理與欲接其
出入交侵之際不察而已矣余見人以理而強人以酒
者至推而内諸惡不肖夭病之囿而終不知咎已也始
畏之終而閔之謝元和有善飲聲余鄉與共酒亦必強
之近年見其患眼知為酒故又見其飲較舊大减亦輒
醉知實已畏矣乃不苛勸之而交從間苛勸者尚如故
是未得此說爾余愛之深因書此遺之俾嘗置懷袖有
如昔苛者出示之或能同此愛人以德者也抑治人者
先治已余最受兹苛者故發之甚詳庶交厲助之元和
以為然否若未契於中此乃是醉後語當以還也
別鄭惟益語
存心莫若寬仁果行莫若義禮傳家莫若儉勤教子莫
若經史睦族莫若容忍居鄉莫若廉惠作善天降百祥
敢以獻於鄭子
安晚堂銘
安晩堂故都仲德所造與名也今其孫良玉且安焉而
倩余追為之銘余惟銘之設所以著前力而警將來大
抵為修已之方也今仲德己沒則雖模畫其初旨亦空
言爾不若即良玉言之之為益也因命此意而為之詞
詞曰
昔公之安勞在安先功行效獲堂名乃刊今公已矣安
乃孫子子功子效惟祖之似知安之自無忘其始而堂
此名此少旦老晩況之一人以世而評乃類祖孫子之
為功得之先人尚貽爾後昆貽子之子子之孫曾玄振
振功益厚效益深此堂此名與世永存亦先人之心
硯銘
宣理言志褒德纂事惟吾言之勲載而行之乃在四君
其勲不可遺已然紙也各受所載以往筆墨終期於盡
欲章四君勲惟爾攸存石乎石乎日出鴻芬不匱于聞
吾山齋之燕然(庚午歲吳祝允明銘丹陽孫思和父硯)
止飲箴
中以和神過則蠧氣睿哉覆杯毋作釀器
酒銘
噫嘻胡其德噫嘻胡其食噫嘻其志其力
小酒巵銘
器宜大兹器宜小佳哉兹器其宜寶
茗盌銘
紫腴翠濤皓盌玄槃我有嘉賓禮樂兹先
樗蒲銘
静以觀德動以觀智孰智孰用猶賢乎已
書鄭生書房壁
學者之心貴近愈近則體愈固學者之志貴廣愈廣則
用愈充如是則内外交進動静不偏他日有為當沛然
矣
吳郡沈氏良惠堂叙銘
初沈世用醫守王宫聲于宋都梁之日國步既頻臣黎
從南沈事于越京而家于吳邦職偕業存如岐雷道格
于后功潤于庶君臣用孚高宗實寵嘉之為署書以賁
煌俾侈于斯今以引于來其文曰良惠良以言藝惠以
言績藝以樹體績以達庸體以精良庸以效惠乃降休
命錫于厥家訖宋歴元逮于皇明改邑留井承家奉遺
式侈式引無少衰謝還益熾蕃其在于元曰醫學提領
瑛曰平江路醫學錄彥才曰江浙行省醫學提舉德輝
其在于皇明曰太醫院御醫玄熾于朝也餘莫之枚偁
熾于野也用醫也用儒者弗存焉玄膺寵于仁宗尤熾
其來孫出于厥長嗣者五人焉醫熾者二惟津瀚儒熾
者二唯注溢季實克二道以熾于野惟演演拱持先休夙
夜慎恭懼滋久或湮以隳謁吳史氏明乞銘乃為之銘曰
佳我沈顯祖君職思乂康道用媚宋一人岐相軒格儌
侈于天言于天書欽于承以暨于我敬之敬之載阤于
我子子孫孫永保千億年用休
史明曰凡美㒺受而彊作之恥有攸受而忽遺者弛凡
先㒺美而造之誣有而隳㒺孝弗弛者忠弗隳者孝忠
為教元孝為天至成忠孝者辭永辭者物受之演乃鑱
懷星堂集卷九
