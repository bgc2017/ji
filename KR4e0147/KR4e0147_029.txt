懷星堂集卷二十九明祝允明撰
紀叙
桐園記
人以桐自稱也者指有二以木也以琴也其為以琴也
者亦有二以鼓也以喻也王君世材家吳城東之甫橋
家傍有園植桐盈之耳目之洽心趣屬焉乃自稱云桐
園是以木者也頃請余章於辭以重其木實重稱也余
求其大者無若以琴之喻者言之夫琴盛樂也大可以
薦天子廷為民釋愠阜財建大和以奠世育物奔蹈鳥
獸豈宜廢置哉今寄之於園是荒寒寥寞與繁植者芃
芃然駢也今世材負材局不入䕫曠手此其喻矣然奚
病乎哉古之人風尚高遠凡其道詘信志顯晦身行蔵
悉泄於琴其為晦蔵者杏壇汾亭其尤也琴豈不宜隠
者琴之不宜隠為世言不為人琴言也況引桐以歸園
是未斵之材擁天貞完天和惟直應撫桐之木安園之
地稱焉而已矣世材於是惟日消搖乎老圃之間視吾
嶧陽之孫居然亡恙為之培扶灌洗使姿格灑灑出羣
表碧隂凉葉舖十畝無塵之土吾坐其下時而茗時而
酎歌清商舞玄鶴優游卒歲無伺乎束帛之賁而希聲
大音振響於離垢獨樂之場不亦善哉世材之趣本若
此前之所喻謂其宜琴而不琴不宜園而園也者余意
也所以長世材既復世材又為歌使可絃焉桐之榮兮
可隂碧瑤兮沈沈息兮我襟桐之楨兮可音紫瓊兮愔
愔寫兮我心桐之寓兮我園襟兮心兮我桐園兮
南村記
蘇之勝左川而右山出胥門絶官濠入橋而西穿横塘
越荷花蕩乃至山下跨塘雙橋立東橋上四觀可盡其
山川之勝其村墟之最也鄉人王臣之居之而號南村
因李孝廉請予状之以文章噫南村之名以山川之勝
山川之勝臣之得之不能言而假予言予能言而不能
得山川之勝得之者在此言之者在彼兩不相值何以
言為哉澤國雨晴風色清俊吾期孝廉過臣之而告臣
之以南村之真文章不在筆墨在三士登橋上連手南
顧而一笑也
南江記
氣之秀者其鍾也物而為山川人而為知仁就其有動
静焉則物而川人而知秀氣之動者也惟動也故周流
傍行不舍晝夜涵兩儀首五行滋萬物通九有功之巨
莫加焉消息萬理機權百事訂是非審時勢别行蔵樂
日用心之靈莫加焉夫子所云智者樂水無煩多辯矣
然吾觀於是水其亦待人而功乎一河也或漕國計或
利衆涉或下流歸墟蕩焉而已矣以至其他千條萬派
用而利棄而否皆然也若夫勢趨東南故吳尤多江湖
蔣君允昭家吳淞之濱以南江稱宜也吾以君抱澤物
材未得沛乎四海而泊焉寄高蹤於寂寞之澨臨清賦
詩濯纓放歌汪汪之府雖不自少斯固安時順理夫子
之所謂知者矣固足以滌頑夫塵契逝者歎不亦大哉
雖無舟楫庸江功不以君廢也故為比類引義宣其大
旨若此君當謂然彼如分情魚鳥寓興藻荻消光隂於
鈎綸者末也
西郊記
勞君以名麟號西郊用魯事乎麟之祥於魯可知矣吾
天朝可以魯䙝乎成康之郊固曾容之君將以是乎然
而引之於西則果用魯矣嗟乎魯之不競久矣東門之
人魯之真麟而使其若喪家狗尚何有於鉏商奴隸之
手一麕身鳳臆之足云乎故孔子悲之自獲麟來談者
衆矣且烏乎折衷或曰以肇漢也夫漢之文景固謂追
軌成康則或者之談亦或可信今天朝自祖宗來皆堯
舜也雖孝景稱幾刑措猶不及吾累朝之專止於仁則
今日果有麟焉出於西郊亦成康而已矣使孔睹之且
聲頌之不遑又何有於反袂拭面涕霑袍者哉故曰大
道之世無孝子無忠臣非無孝忠也夫人而莫非孝忠
也曷以一麟為兆而矧於朝野之辨耶則勞君於是殆
迹似魯而心真成康者矣又曰審然則胡為不猶黃帝
時之在囿而若是遠疎乎曰堯舜之世乃有巢由今勞
子在堯舜世而不用獨不得以巢由自居乎不以巢由
自居則吾君非堯舜乎
可齋解
允明交何子凡何子操中施外為學與仕者允明見之
其必欲足其道也何子尋常自謂可人亦謂可允明亦
謂可直謂謙爾未始為之深長思知其旨有他也為之
思而知之而言之匪一士蓋無若方子方子推何子之
志匪無擇可匪見小利可其必得乎易之時當其可言
何子之道莫大乎是何子受其言足矣又問允明則安
能墨墨歟蓋有一言而兩之者可是也少之曰可多之
亦曰可何子之道無不足何少乎何子則不自滿又何
多乎允明為何子審之士於三代後則必折衷於孔氏
無可無不可然則倚於可殆不可嘻何子豈倚於一者
何子正以擇其可為可耳為天下之行抗之非可抑之
非可為天下之言高之非可卑之非可為天下之用同
之非可異之非可楊失之抗墨失之抑莊失之高子雲
失之卑馮道失之同王安石失之異皆非孔氏徒何子
寧為是蓋曰行必無適莫言必六籍用必如司杙以至
大司寇行相事斯則何子之所以能折衷於孔者也
陳氏燕翼堂記
詩人言武王之仕曰詒厥孫謀以燕翼子謂傳其所以
順天下之謀以安敬事之子孫子孫敬其事者行之乃
安甚矣武王之善繼而詩人之善言也近儒謂謀及其
孫則子可以無事安有弗謀其子而先其孫子教未施
而徒欲安之雖敬不先於安其說若近而反迂後世欲
法之從古訓可矣為天下國家皆有道焉所謂孫也故
稱燕翼者先求其孫之道長洲陳君文煥少游邑庠將
光大其族不幸壯歲不禄有二子伯曰凱字德和仲官
德相德和承所遺厚業能以誠篤敬慎加培之德相生
於遺腹積學敏功必將遂揚顯之孝爰搆華堂三楹以
儲先人之休澤而事其母陸碩人碩人且六十矣慈孝
相洽友恭既翕家室攸宜日以康豫因署其堂曰燕翼
謁余乞言昭之亦甚矣陳君之善詒碩人之善守伯善
述仲善繼將完其志與事而佚母於夀祉燕翼之道其
允獲而無忝與為之記而作詩系之其詩曰有木維橋
終風霣條肆篤其稊以莫震搖謂我雛鳳並謐于巢栽
培有道敬事勿彫(右一)伯兮善述載述載昌載穫厥播載
構其堂篤誠以勤飭脩無荒敬事先采嗣服不忘(右二)仲
也善繼善繼維志夙夜辰竸風雲力致兢兢祇祇虔恭
寅畏存榮没顯揚芬嗣世(右三)有赫新堂嘉名用章以宅
三綱以出五常塤箎雝雝琴瑟鏘鏘母也順只式夀且
康(右四)凡詩以尊者美以卑者勸勸斯懋懋斯永伯仲其
知之矣
潘氏湖山佳勝樓記
包山具區拔造化精金玉作山水自竒而靈萃靈而神
天烟霏霞月地瀾淪湍波秀荂嘉實良榦材幽翔逸趯
弗可究名状人居占尺土丈流至澹翠淺綠遙耳目手
可指接亦皆足夸佳勝其未至若千里為柳溪即胥口
有居者前太湖而東靈巖西香山環前而錯布洞庭羣
巒也先東跨箭涇而梁穿湖流達于靈巖香逕橋也先
西而梁穿湖流達于穹窿山橋也是為潘氏而一樓卓
其居是為主人之子太學生鋹和父蔵脩所也和父得
郡名士詠歌之而署以湖山佳勝潘氏余世交也今又
為婚姻家太學之父崇禮隠君古心行君子也善家德
門也太學起家器也他人以是居請語余且為地喜談
之抑我潘氏潘氏以他居請為人喜談之以潘而是居
能已乎哉吾觀凡居之勝者得其人甚難獧者浮露而
傷華優伶而被冠紳濁者昏鈍而傷質乃金碧塗土木
偶其居蒙羞山不得自高川不得自滌太學父子之於
斯也忠信長厚增金庭玉柱而崇澄㵾涵渟廓東南之
藪而闊崇禮偕佳勝以卒歲太學遄往用于時異日返
初盡崇禮孝事引養於蔵脩之所而樓之佳勝大成也
已
笠澤金氏重建安素堂記
吳中自昔多儒家不特一時師友游會之盛往往父子
昆季交承紹襲引之不替斯風至美搖城金氏其一也
其始祖為宋迪功郎章至元間其孫伯祥父尤名嘗作
安素堂於所居貞豐里錢逵伯行氏為之記稱伯祥端
重有守知所止而無外慕之心暨入國朝其後人守耕
讀之業不衰而轉盛伯祥六世孫允彰益清脩克振先
緒以安素者文獻存而棟宇湮矣乃就元趾復構之請
余紀其成凡安素之旨與其道錢君之論理暢而言美
矣余更以事言之夫以物授受者期欲必守之無徙良
難伯祥學有得知夫金帛宫室長物不足為身之重子
孫之傳也獨取吾志所處山澤之區宫一畝田一頃以
安其中而不動乎外雖非屢空可謂素行乎貧賤者其
世當溷濁彼士之為魚腥蟻羶者皆苟且以就功名而
伯祥考槃磵薖涅而不滓饘斯粥斯終吾生以徜徉耳
既而子孫守之遭時閔凶干戈四溟金之族遵晦故棲
無流播之虞可謂行乎患難之素天王新海寓霈膏澤
百六十年而允章繼述益熾雖不軒冕又非所謂素富
貴而行乎富貴者耶甚矣儒效蓋至乎是其要不過不
願乎外故無入而不自得安素之大無踰於此矣吾又
不知當伯祥時郡鄉之顯者青紫奕奕富者倉箱矗矗
其所安所遺有如伯祥者否有之當並存今安在乎不
安素者效若是伯祥之賢加人既遠而子孫之美允彰
之孝又焉可証哉韓氏之子不能安退之文學之素故
詒金銀車之誚盧氏之孫不能安懷慎廉正之素故掇
澧州之放奸臣之史兹堂之名與允彰之聲並延而未
央也豈不重與允彰名煥號友衡凡金氏之業安素者
耕讀二道既其熟習而有得者使徒美而無奬掖功將
非允彰意復援詩禮經訓銘諸堂之兩序曰播厥百穀
實函斯活驛驛其達有厭其傑厭厭其苗緜緜其麃載
穫濟濟有實其積萬億及秭右在左曰脩禮以耕之陳
義以種之講學以耨之本仁以聚之播樂以安之右在
右
南岡序并詩
以朱公為南岡之號說之者蓋咸謂南於象為明為文
居為君子之強岡為高為廉為堅磨而不磷數者咸令
德有一加於人而公兼之物以名體名以方德信美已
然余知公者就其行徵而符之公久莅諫垣有犯無隠
危言累百牘可知者如為建儲為視朝為抑奄尹為斥
權嬖為止畋遊為登正黜邪為公進退刑賞為申冤濫
為振災困為論列大禮務舉前旒而啟之明拔黈纊而
納之聰崇議切辭何明也何高也又何廉也而翹翹批
逆中立而不倚不變塞以期至死如其強如其堅暢其
末為詞華詠歌而又盡南岡之能事畢矣有而似之誰
實方之公今賦政東南省至于王丞弼極高明諸叙為
日麗辰揭小人作詩公焉永懷以慰其願
公位之煌煌兮公道之堂堂兮堂堂且南岡且陵相省
之屏也台揆之升也道大行也極高明也展大成也
表弟蔣秀才遺文序
李義山序李賀集稱賀死時語其母帝召作白玉樓記
頃之烟氣起賀死事傳于今七百年人信之極章著余
近得姨母蔣夫人說表弟事知千載有繼賀者事復章
著蓋氣元英靈天人流通自輕清降凝俄復歸返若帝
有命兹固古今之理與弟名燾字仰仁故樂亭令君遺
胎而生夫人方在蓐恍惚見道流三人入房便失其一
燾既免矣襁褓神穎能言誦習九歲治四書易皆通十
一入為府學生鄉郡知名十四應鄉薦不捷而聲轉蜚
溢隸賤遐僻莫不喜稱之丁已之歲其年十六冬月將
盡一旦枕上呼夫人曰母寧知帝京有紫府瓊臺乎母
曰不知又曰兒當以母老辭歸可邪夫人訝其不倫且
謂囈語置不問數日夫人長壻劉&KR1321;來參賀元節入燾
齋見周易書中有夾置一紙書千百言取觀之乃燾所
記前夢事其初曰某年月日夢老父引登高境目曰紫
府瓊臺撰文曰翠碧重華玉殿金闕其末曰某再拜泣
請家有老母願放歸養姑還云云&KR1321;未及讀中文燾適
來奪之夫人亦來問故不對夫人取紙將視燾窘遽云
母毋觀此泄天中機夫人惡之抵于地燾遂拾置冊中
其年秋燾病病中語夫人李賀為帝召為文不免死奈
何三月日燾竟死死後屢夢於夫人一夕見夫人即馳
去夫人逐之人言燾今非復若疇昔行也夫人愈逐之
及問燾今何在燾曰兒為召作丹臺記夫人言丹臺非
世間有其天居邪燾愕然曰兒不得如昔滯行即去一
夕又見燾父言吾死不如燾吾死即滅即散燾死不滅
不散渠乃全者欲來即來耳言既隨復見燾夫人問其
死状燾曰兒死從首上以往又言不滅等語與父言無
少異又曰母哭無過慟若過慟若不葷食若拈弄兒典
籍皆令兒悲遂寤凡燾之章著若此嗚呼燾果從長吉
游諸清都紫微謁帝而代言乎何世不幸不能留燾使
麟鳳埃壒也夫人將顯燾燾故未及為古文辭獨時文
數十篇自題曰東璧槀夫人取刻之俾允明序夫人又
言燾記夢文在冊中後為某攘去并文亡之故今不得
其詳燾與余皆為特進柱國武功伯天全府君外孫魏
舒之譽將望於燾余實甚愧之因序燾文詳列為後人
誦燾雖未仕德行備美幼受夫人教旦畏恭如嚴師夜
乃慈戀達母子之恩三歲人示以文鳥燾曰我非畜鳥
人也性復簡静温洽今刻文亦可為經生法
表弟號懷海生序
表弟徐美承抱志曠闊予前既序其字又告余常欲白
其抱為一别號曠闊有踰海者乎李謫仙曰海懷結滄
洲可號懷海弟曰唯又曰吾世偃王後也食東海特進
柱國武功伯祖也稱必先東海上輕車錦衣將軍考也
自呼東濱遺客則引伸懷義於思祖考者亦可耶予曰
亦可也人懷在中有依焉而不離道皆可也弟志既卓
存而充之耳予祇從其題漫浪言之天公地媪東王西
母塊岳抔湖盥日澡月九塵彙毛衆蠕集蠓裸骸而植
行者稍黠於其羣因持氂以長毫咄哉何足以數有能
瞥視而不盈溟渤小聽而不響潮汐鼉龍之腥不滿兩
鼻孔魚鹽之味不充寸舌端爪承三山吸竭四浸爾將
謂天神哉一六尺人耳此乃所謂懷者自懷而一之不
知身為海不知海為身此則懷之至者羣黠於蠓者因
驚而異其名曰仙豈知仙非别一種物吾輩懷者往而
為之耳凡仙悉可為吾輩先為儒者為之最易弟毋謂
我毛肉齪齪然焉能仙焉能仙不然也吾已號弟明日
來從吾執手高步而往
銀浦序
若夫商飈掃夏玄露洗秋碧瑤晃清微之田黃金横蔚
藍之界霜輪涵暎榆葉縈迴爾其滌源尾箕垂條參井
發坤成象衡蒼涉津淵淵注玉傾銀渺渺翻瑶瀲碧蓋
絶地天通而氣潤華蓋子以母顯而色從皓金虹飲華
流雲和汐韻貫元精而霏沆瀣倬皇文以示昭回乃有
奕奕侯門翩翩公子織婦貽枕海賓贈槎迎仙鵲羣躋
虛龍縞躡翠梁而徐度遵青霓而上征窺星妃步襪之
塵浴天媛湔裙之水滌蕩肉骨磋鑢容華拔雲體於塵
嚢噓仙風乎泥殼江漢以濯金玉其相寓蘧廬則為潔
夫游泬漻而號玄客陋宋郎之口過嗤郭生之慾凡余
也幸抱君平之靈因成七襄之報公子徐氏美爵為名
余前擢桂之漫郎曰祝允明其中表兄也
毛夢哲字叙
夢哲為今内相三江先生主器始將生時先生夢前内
相嘉禾吕文懿公過之因取文懿名名之曰希原賓友
多為制字而未定也比允明來京師夢哲又辱問焉允
明曰即為夢哲何如請質諸先生先生謂之可夢哲復
倩為叙不得辭因竊推先生之心告夢哲夫先生之欲
夢哲希文懿也豈曰以其位固以其賢也故字之旨若
是然誠欲其希賢者也則曷不擇夫古之大賢若聖人
者而命之蓋於是愈可以見先生欲其子希賢之心無
不至也惟夫欲其子希賢之心無不至也故隨所觸遇
而輒白之疇昔之見文懿也寤而心警焉而夢哲適生
於是遂以稱焉使當時夢古聖賢或事物之良可比喻
以為賢者吾意先生亦將隨以命之矣大率欲達其望
之之心而已文懿以耆德宿學夾輔累朝國倚其功民
被其澤士仰其風而身膺寵光位極人爵夢哲希之而
至也則夢哲亦文懿而先生之心得矣然文懿之在當
時其自為者亦將有無所希者乎予又意其所希者不
踰夫皋夔稷契伊周孔顔之間也今先生之命夢哲又
獨欲其希文懿而已乎殆不然希文懿所以希前數聖
賢云也而豈徒哉此又先生之心無所不至而無窮者
也抑允明之昧昧則無以長吾夢哲有一道可以為夢
哲策功焉文懿不可見矣希之者求其所謂賢者若前
所徵焉爾今先生之德之學之功澤名位即文懿也庸
詎獨文懿所謂臯稷周公之同歸也此文懿之可見者
也夢哲果欲齊文懿且以成先生之心乎求之家庭足
矣
楊氏三男子名字叙
長洲楊氏三友昆以其三男子名謁邦大賓遂字乃辭
受書返以迄祝事禮也初三昆之長安卿生檄次昭卿
生楫次威卿生校世齊而齒縣昆謀曰夫生子者祖咳
而名名立而字字成而祝故名以别命字以章德辭以
祝成古之道也楫也齒長而第仲若伺厥昆季偕長而
圖今之長者無乃曠脩抑唯今長者是務孺將怠焉夫
調義以起禮時也寘齒而並命順也舉一而畢二知也
盍并作焉於是以質諸賓人賓人曰善乎深謀哉昔者
先王尚象制器以前民用刳木為舟剡木為檝舟檝之
利以濟不通致遠以利天下蓋取諸渙檝字伯渙若以
禮義為舟檝典常為大川用迪于五彛庸于百度將集
善以凝德聚其渙濟其履亨其道利孰大焉先王秉忠
信以詔臨于四方四方化成易繩以契百官以治萬民
以察其既降也滋冈孚以渝記曰殷人作誓而民始畔
周人作會而民始疑其在于今非契策也㒺政檄字仲
符夫忠信以為檄言行以為符執檄而求符主於心而
履諧發于躬而物格作于事而道盡厥允以㒺斁先王
戚人之不人肆為之庠序學校以教之五品乃孫百姓
乃親校字叔教其敦詩書則先民服聖哲惟法語用遵
父昆用循用充率天之命以無靦于物教辭既登三子
旅而矢之曰二三子欽思哉凡物各名名各字字各義
惟義弗各于道是故人萬其行行萬其義義一乎道二
三子慎之交脩之引而申之觸類而長之成人之能事
畢矣二三子欽思哉三昆拜手曰俞哉敢敬拜君子之
貺顧三子前升階由隅摳衣上堂再拜稽首祗對于大
賓曰唯惕哉肆成人有德小子有造惟弗堪是懼敢不
夙夜承事以無隊師賓之弘誨金成性父視三子猶甥
也揖而進之曰美哉洋洋乎令猷也哉布策敷几肅賓
請載其辭出以號三子而授之
徐氏三外弟名字訓
外大父武功府君既歸閒樂天觀生無不自得游放歌
嘯融融泄泄而所軫於念慮者獨以未見其孫耳嘗書
二字於籍曰美承先人問之府君曰此吾孫名也子他
日必見之已而府君薨則美承在胚中矣薨後九月而
生果男也於是府君之心已慰於冥漠既而美承又連
得兩弟皆男舅氏前錦衣衞指揮使嗣勛甫名之曰美
朝美爵今皆長矣美承且弁舅氏又從諸賓之請加之
以字承曰志學朝曰自學爵曰天學使允明敷其義旨
以教三弟允明曰諾惟人之所以承其先者非一道然
要以志為主志立則道行矣惟人之顯而朝廷者亦非
一地然必自學中來學優斯可仕矣惟人之爵本外物
而孟軻氏之言則有天人之辨以為仁義忠信樂善不
倦乃天爵也人能脩天爵則其學正矣凡此三說蓋字
之義也因名而出者也我舅氏之所望乎三弟之旨也
三弟其必欽識之而允明之意又有溢乎三說之餘者
且拳拳不能休將重以為三弟告夫承在乎志孰非志
也而有切者焉聞昔者府君之童也嘗揭一聯語於書
室之柱曰男兒志氣雲霄上君子聲名天地間時多比
之寇萊公華岳之詠已而果然則府君之志何如也弟
欲承之請事斯語矣人之在朝廷孰非學所自邪而府
君之立朝其孤忠元烈何如也則弟欲學以為仕請事
斯語矣人之有官孰非爵哉而府君之爵文臣之極者
也則弟欲脩天爵以伺人爵之從請事斯語矣三者非
一也而三弟欲踐之則皆法吾祖而已矣無必泛思而
旁求也傳曰公侯之子孫必復其始於戲三弟必勉之
勉之而顯則庶幾乎用以緝我祖之丕烈就使居隠亦
不失為世家之賢胤也已允明生晩不幸不得受烈祖
之訓命雖然竊有志也於乎深願與三弟者加勉之
史在野字叙
物必有合而後久者莫大乎五品五品莫大乎君臣矣
凡合父子兄弟以天夫婦以禮君臣朋友以義五品之
不孫也君治之是五者統之乎君臣焉詩云率土之濱
莫非王臣君臣合而不可離久矣而先民之訓為臣者
蓋云合則從不合則去然而君可去邪去者以位言之
分者無去也故曰無所逃于天地之間孟軻氏之論臣
有市井草莽之稱意亦若此今天下大一綂野而耕市
而工商其誰不共臣之職隨州太守史君名子為臣大
賓為字曰在野在野讀書脩行以為士然未用也於是
則亦共為臣職而已矣耕而賦工而庸商而税心誠輸
力效之以至夫在官者事事學而求用之皆然也勉焉
而已耳無所加乎竒畫怪行出位而謀也如是則義矣
道合矣無所愧乎君臣之分矣而名字者宜吾欲益在
野欲在野以三隅反耳所謂反者謂五品之皆然也一
者無所逃四者其逃諸雖然以為逃也而勉者情也之
五道者道也無所逃於心在野其念諸在野之室吾女
弟也又在野資甚穎才力警健又有賢父師吾之所大
願望也
羅曉字辭
羅以善聞焯于吳門粤德儉父産此鳳麟惟此鳳麟其
名曰曉賓人象德啟東是表皇鈞造歲環運宵旦赫斯
燿靈實繫厥判命駕暘谷濯景若木金雅既騰六合清
淑萬矇忽昭羣伏以起容光必照蒼生仰止析木而炎
夀星而寒莫不自東靡異趣延惟天有日萬物之則大
明啟宇咸作于出維人有心函氣以存嚮晦宴息隨候
而昏昊天曰旦無然泮渙丹臺煌煌千彛炳煥泰定光
生明而思誠事至而應物來而名禮不云乎志氣如神
事物將至有開必先易不云乎山天大畜篤實輝光日
新其德敬哉羅子惟明之劭五品爰察家邦有耀載鑒
于物昕則有月燭亦代匱其輝不竭作物之勲乃肇于
晨羅子敬哉毋靦照臨
袁植字叙
袁君漢章之子名植字斯立請予敘焉漢章高士斯立
又敏邁好脩宜有以深期之語之曰植者立之也斯立
者其驗也子受名於父受字於賓名策其力字睎其驗
二義交致焉兹請先視子父以策力父善教矣教子以
謹言植子之言也教子以脩行植子之行也教以尚志
植其志也教以篤學植其學也教孝以植其子教友以
植其兄也教慈教忠教别教信以植其為父為臣為夫
為朋友也推之而皆爾皆植也子也力言必謹言斯立
矣行必脩行斯立矣志必若孔顔學必若游夏子必若
曾兄若舜慈若文王忠若伊周别若臼季信若晏子鮑
叔推之而皆爾斯皆立矣子戴蒼而履黃與飛走者殊
科而忍自仆乎哉於乎太上自立其次植斯立若植而
不立斯為下矣子之父賓姑望子以其次子獨無意其
上耶予則進子以是固嘗曰敏邁好脩此其為上之道
也其來驗可勝用哉予願與子父若賓也而同遲之
袁氏四子字敘
袁氏世為吳中善家居郡郭之南濠南濠萬靡之區而
自袁氏出者率惇厚周恪雍喈莊雅為尊者以慈稱卑
者以孝評交者稱其多益也其曰存省處士漢成宗族
之所推也有四男子曰楷曰模曰楨曰橚賓為字之楷
以斯端模以斯範楨以斯厚橚以斯瞻斯端娶余表妹
趙氏於是存省以四子字叙屬我吾固曰袁美世濟觀
取諸名字者而慈訓章矣四字之義與其名不相遠亦
不過深而無不寄規飭之意古人之取亦若是耳故文
字之義無必煩陳且為四子推所以因義而樹功者行
已有恥而遵義則若楷之端矣動必以禮則可作人模
範矣以仁存心則楨榦立而本厚矣内誠而表莊則如
橚之可瞻矣聖賢之教不舍是以為先善哉存省之所
取也然此父道之一耳名字用情如是而況於日用之
間乎而今而後親長以名呼朋友以字舉入耳怵心乃
履諸其躬不為孝子良士不止如是不為孝子良士亦
不信也四子毋泥字義而眩文華此而翁問予之旨予
為言之職四子勉之毋作父賓羞
懷星堂集卷二十九
