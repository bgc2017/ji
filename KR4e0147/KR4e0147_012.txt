懷星堂集卷十二明祝允明撰
書牘
擬上天公書
臣聞天職生覆帝道玄遠故下民苦則嘑天儌幬育之
仁極則籲帝冀斡旋之神帝豈樂違仁以損職没神以
斁道哉今兹歲行在亥春夏以來淫潦作眚殆半天下
三辰失明四瀆汩亂淹山没谷沈蕩城郡殺麥爛禾人
死萬萬盛陽之期雷電晦滅隂浸沇溢有類秋冬愆燠
寒之宜敗氣度之常甚可畏忌臣聞六物播其遊氣四
令宣其子理雷電之動各有攸司帝惟統運元本消息
自然而已然則今之水厲其帝意與抑羣工之失神理
與臣愚謂世有隆降道無遷革咎徵之下豈應虛苟若
某山某土方帝之造帝則瀦之某民某物逆帝之命帝
則溺之何以溥錫凶旤汎然亡擇邪臣又竊見如此一
地平坦利往而忽蒙菑害或彼一土嶢岨陷衆而更自
宴寧墊者必窶仄之家存者定侈富之室然則帝意果
安在乎雖蕩蕩惟大靡校錙銖而吉凶影響夫亦胡囏
且下民之拯救者至難且久上天之仁佑者極易而速
以至易之變化易至難之民勞以至速之神道易至久
之人力以一亭毒之功用解四海之困窮繇人情以揆
裁必見所從違矣雖不敢以此仰窺鴻造上溷玄機然
而自我視聽感兹至諴則下土羣悰亦敢僭聞伏覬急
闔闢之樞答僥倖之望釋衆積之憾肇安輯之喜乾道
光荗坤輿寧止六合幸甚如是雲官雨伯干紀沴化亦
乞天威革釐匡戒以歸中正臣冒犯清嚴罪當不宥伏
乞照臨遂賜俞行
上閣老座主太原相公書
正德二年正月十日門生祝允明謹齋潔具書焚沐百
拜獻于端揆恩門尊先生大人鈞墀下聖明踐阼昆命
爰立天地交泰雲龍開運蒼生魚鳥望化咸若矧在門
席末士從衆抃蹈之餘其能遂已而墨墨乎然言而亡
采不若弗言間嘗條布豪末愚忱期欲附達左右又恐
密勿之地機務填委私牘浪語秪煩口目適以益譴是
故久之無所呈徹昨日郡侯召見賜示鈞劄云云始知
先生之不遐遺始知小子之懈慢始知先生之猶略其
罪而與其進也因是復取所條者稍為裁叙因風銜誠
終上諸門吏允明竊謂宇宙之内理之與事咸有其至
者而各有所居居之者咸得而其功成其績興不然者
反之曷為理之至也聖賢之道也王佐之才也中正之
德也天人之學也曷為事之至也丞弼之位也霖楫之
任也樞軸之權也登平之業也若是者皆具則居之咸
得者也上而皋夔稷契伊傅周召次而蕭曹房杜韓范
之徒是也其功成其績興千古一時也理得之事不得
之則功無與成績無與興上而孔子次而孟軻王通之
徒是也事得之理不得之則亦功無與成績無與興甚
者更以僨古之具臣鄙夫是也是故理未始無其居居
之有與事咸得不咸得耳咸得者自是天地間至難之
期所謂千古之一時如前所稽可知也而今其時矣先
生其人矣自衆人觀於是者曰賢升而世泰位尊而道
行大率若斯焉爾此固爾也自智者燭之則大有非易
易者何皇天之萃是至理與事俾先生一人咸得之而
當今日之時也意者有所倚託馮藉將以旋乾轉坤為
我皇明翊無疆丕丕基俾伊周無專美者與天道淵穆
草茆之類非所敢知而先生其格于是矣則門人小子
亦從衆抃蹈而已引頸延佇日誦聖政之維新先生相
業之巍赫萬邦蒙賴而門牆竊光感戴欣幸自倍恒品
何能既言乃若位禄之峻極體履之康祉是皆上天景
命中具者不敢煩云以勞聽司也輕忽唐瀆無任悚息
若夫郡書之事輒亦附陳其故伏自先生行後衆以郡
公考績期迫相趣入刻雖曰隨刻隨校專責有人而要
之人情散解又坐圖籍單寡日力拘局不免漫浪作事
時以允明之不肖雖欲黽勉加力豪末以無負先生若
郡公之採舉然而人格素卑不能自拔竟不得不避專
擅之嫌遷延引卻遂致卷帙外周而文字中漏體骼聫
整而精神或殊此則允明之罪而其間固亦有不敢盡
言者也初允明承委條件令專修者沿革守令科第諸
表官署宦蹟兵防倉場驛逓冢墓諸志以為書凡十有
八卷所參脩者城池風俗世家平亂又四卷於時允明
所受驅策稍已勉畢其事矣獨以先生王命赫臨入相
期促而書中諸條未有所屬者猶繁區區之愚誠以先
生之弘綱已舉而諸君之衆目未集下而宜勞者反逸
上而宜佚者更勞仰窺尊抱未免焦煩且我聖上以天
下之大任渙命飈馳而先生猶不忍一事之中隳欲目
矚其大勢已成而後行是以繫累若此小子私懷惡能
自安乃思欲奮起自效少分先生之憂而周覽其間惟
人物志之在范盧舊冊者最為浩穰而且無嫌可避於
是獨取而治之至於宿館舍繼膏燭至漏下四鼓日出
而作如是者不及一旬而繇周迨元之人物遂畢又九
卷雖才識闇短因人成事意惟不敢負先生耳及後分
脩本朝人物就所分者得二十人皆文學之科袁華郭
翼輩人不過數十言只據原分本稍定一二字爾惟伎
藝諸科每項不過數人而各隨科分列古今隔越勢須
逐項先後畢舉而次第相銜始得篇章照應卷次停勻
乃据吳先生未完本張本都本朱性甫本諸原草之舊
而次第修之迄于本朝以成卷次其孝友烈女原議作
表諸表都付允明此其分内物也後因更議此二項作
表有礙不可著筆乃改作傳固非允明之侵分也然固
易為媒謗而允明徑為之此則果於自信勇於效功而
不能避嫌之一也又科第表所載凡諸無傳者悉在而
以急遽有限之秋欲備登合郡百餘年縉紳之姓字履
歴抑又初無文字據依秖藉耳目詢訪欲其一無舛脫
寧可得乎此乃事勢使然而實憎訶所萃而允明又不
量而為之又其果於自信勇於效功而不能避嫌之二
也然其失正由愚騃而已固無足他虞也夫豈知事每
出於意外竟坐二者而遂賈求全之毁卒致微勞不白
而嘖言潜訌時非不欲自暴其衷於郡公之前誠以無
先生為之依歸縦言之無所證斷而折衷也故遂包垢
抱憤一笑不辨以迄于今亦以事無久而不白爾兹者
辱下教命特賜顓委於是信知大人君子果有燭微闡
幽之神開誠布公之烈而不一物枉且棄也得命隨具
事宜帖子申白郡公而事狀全非曩昔竟亦付之無可
奈何一浩歎耳空荷期委終成孤負恨何可言聊陳大
槩附復如此雖然固猶有所不敢盡言者也煩惱威昌
知荷萬罪至於寒賤傾歸亦復綴此喧聒自頃繆領鶚
剡忝登龍門抽之於冥覽之中而擢之於堆積之下起
之於垂廢之際而引之於更屬之初凡及門弟恩均在
三而先生之於允明則倍萬焉蓋膏㴻毓物而瘠壌之
澤特豐宵月揚輝而迷塗之夫加賴允明之銜斯厖沛
也豈特膺服肝鏤而已哉兹則煢獨轉深顛頓彌亟引
覽前路邈未可知然而思極性開年加力定愚雖不敏
敢負所天忽及么䯢不任戰灼允明伏惟霽宇收略幸
甚幸甚允明惶懼惶懼死罪死罪允明不宣
上堂尊少宰四明先生書
年月日門生長洲祝允明謹齋祓詣門頓首再拜上書
恩師天官尊先生大人閤下允明竊惟天之賦物也各
以類就而不能無純駁貴賤於其間必有精英傑特之
氣凝之乎沈實之地發之乎顯赫之所使之卓拔雄立
表儀當時於是駁且卑者得以援攀投附由末以赴本
然後純且貴者以全其類而責塞此天之意也故聖如
周公孔子不能已於握哺啟發之勤非知夫士之果不
若我而姑為爾也知天之吾責者其意如此吾惟懼夫
勤勤之未至以違天也夫焉得自已繇二聖人以來天
不乏賦若責膺是者亦往往能承之雖未至周孔其意
可知已其在於今則先生其人乎自三數十年來海内
之稱文獻冠領者必曰四明楊氏矣由先文懿公而下
專明經之門擅儒林之場聯絡甲乙之科勲華著朝列
膏馥被衿佩煌煌延延絫數十公天下之士耳震霆目
日月雲烝而川趨也今先生道真中腴學澤外滂敭歴
清貫簡切皇眷乃以天官宰衡之任兼司司成成賢之
典官人迪士總存而交委之所謂著者益著被者益被
士苟不聾瞽誰不歸也而小子之幸則逾其望也倍矣
小子東南之下材也夙受先訓繆班士列弱冠不自量
輒復操管舒觚學為詞章以此妄為大人君子所與進
然而質陋力譾志劣氣局竟不能勉闖高明之域而日
趨叢汚方媿憾自艾之餘分不能從薦紳先生之後屬
者歸學省執業堂館伏幸先生進而教之諄勤不已蓋
於是而所謂踰望之倍者不一二數焉始隠伏茅蓽時
仰先生之風如企古人以為此生得一識侍為不負願
也乃今一旦而遂之則其幸也何如遂之幸矣而又獲
立函丈隅末號為弟子以不失素心之依歸其幸也復
何如依歸幸矣而又獲盛節懋愛之臨被不以汎衆視
之而特賜垂收曲挽之不已悃悃焉傳道受業解惑至
于再至于三則其為幸豈不愈越恒品而莫之與京歟
夫莫京於其幸而思其報塞者闊焉漠焉恍不知其烏
在此所以易幸以懼而不能已於陳說焉先生曰子之
資也已良允明自察而見其蒙昏蹇連後於時彦當人
一已百之間耳而胡以當先生之期乎此以懼易幸一
也先生曰吾之知子也甚蚤時猶在少弱吾已歎為鮮
及矣允明自察而見其荒落鈍退蹜蹜如循回視昔日
已自甚遠求及夫人蓋大難矣而矧曰敢先之乎此以
懼易幸二也先生曰子為大參之孫武功之外孫而太
僕之甥養而成者厚矣允明自惟樸遫之質幸出附於
内外文獻之宗而其洿下不振愚不肖如此也愧天怍
人死不之塞而復何以哉此以懼易幸之三也先生曰
始吾在史館見所叙上武功遺事者賞之詢而知為子
筆謂武功之有孫也繼望子來以顯而屢失之後喜子
舉于鄉慶吾王先生之得人已復寂然每春試輒從榜
錄覓子名而不得知其滯矣允明於是而知先生之愛
之篤至若是而將焉酬之此以懼易幸之四也先生曰
比歲之聞則或謂子崇飲夫過必勿憚改行必求副文
名必欲協實年彌長則見彌定子必力勉之允明於是
則有惶赧戰栗而不敢文也昔也少妄欲達志建業而
不可得則孤煢凡懦之質不能自固或有託酣宴以陶
神情者兹焉循轍檢迹其敢迷先師之丕訓違先生之
仁教明也敢不自厲此以懼易幸者五也先生曰天之
美氣精英傑特者不徧賦間鍾於是而吾得之則其珍
貴希鮮亦重矣必也思所以保惜自重如天之重之也
斯為不棄天命於乎先生之伺不肖至於如是此則不
肖以懼易幸之六而兢慫顧慮不能自已之尤者矣盤
題紳書敢隊夙夜嗟夫天之賦物有純駁貴賤而必以
類也久矣純貴者玉玉琢而文石從佩用成瓦礫者遠
矣純貴者楩梓楩梓立而微材集巨室完榛棘者遠矣
先生儀璣衡柱明堂佛仔皇極小子固駁賤甚竊願别
瓦礫辭榛棘遂厥狂簡其望至矣琇瑩梲楔脱可斤鑿
卒幸先生與進而終之允明惕息惕息死罪死罪
答人勸試甲科書
陳義垂省詞厚意豐戢佩良益凡國之章數彌高者榮
彌大官之位守彌要者志彌達此衆情所識無須勸也
且張弧之初期於破鵠豈待銜筈方擬發留惡有足闖
棘場乃議進退斯不伺智者而后定也緣夫道以時遷
事以勢異審而從違乃可稱智天下之務求在得之得
在行之必然者也如使求之而無方得之而不易行則
竟亦空耳何以徒勞為哉求甲科之方所業是也今僕
於是誠不能矣漫讀程文味若咀蠟拈筆試為手若操
棘則安能與諸英角逐乎挾良貨而往者紛紜之場恒
十失九況枵槖鈍手本無所持烏有得理斯亦不伺智
者而后定也又況年往氣瘁支體易疲寒辰促晷安能
任此劇勞哉窗几摹製尤恐弗協時格矧於苟且求畢
寧能起觀勞而㒺功何必強勉此所謂求之之無方也
故求而弗得弗若弗求借使以倖得之尤患行之不易
足下教云得且未必遑及於行臨事而思循次而作固
不為晩曷其滯乎嘻人豈不自知古語云人各有能不
能若是者非余所能正斯謂也又曰昔既累干今曷中
沮苟希野逸胡不夙隠乎夫行已以義制義以時故一
鴻而磐陸異一雉而舉集殊春苗夏菽隨候而蓻又何
拘乎又曰然則曷不遂行遯夫不仕無義度力而趨乘
田委吏莫非王臣如曰徇放逸之曲懷獵高尚之浮譽
豈吾心哉近世有既舉於鄉而不會試者語人曰始謂
求賢而待若防竊故不復為聞者高之僕竊非焉夫場
屋之規何必親歴始知如必親之一場已識當不復入
奚伺終試乎今既得而託辭焉是所謂掩耳盜鐘將居
其實矯其聲以它規也是以一世眩而名利歸之既而
以殊典起天官率成憲授以舉人之秩而退此實銓衡
之得朝廷之大公也僕可以效尤乎又曰臣之事君勞
而不怨中外之勞亦略等耳舍此就彼將何居乎夫朝
署之責隆忠效諫行則績弘而知不任不任者躓親民
之政狹簿書錢穀則澤小而職易勉易勉者克識非大
昧寧不辭躓而趨克乎僕也上不敢如鬻熊次不能為
嵇康下又不得如袁甫者乎哉嗟乎去就自有合宜之
節難乎識尤難乎執能識而執存乎智者僕不敢以智
居而求免於愚何不可乎庶幾釃一流於滔滔噤澌鳴
於羣響幸循其分焉爾寧矯激邪誠感愛懋友道之隆
然而斯言亦僕之誠也幸誠察而信之僕又豈敢以山
巨源傷公之義也哉
銜遇
提督山西學校事按察貳使湖南曾公昔以御史按南
輔允明竊蒙教焉然其蒙之也蓋曰公之道之行德禮
之被學術文華之敷達聞見之而得師焉譬猶睹日月
而願光明觀山水而勖仁智風雨霜露發于天而物自
生成無必面命而已益矣一旦斧節下臨蓬茅允明惕
然出肅奉以入公接之以殊禮與之以温辭儌以高賢
大君子者為待望焉於時邦人聳觀以為公之異政而
祝允明也榮允明曰此不足為公異允明不敢以榮也
有不勝其懼者焉夫自聖賢抑已下人式閭吐握尋常
事耳後來人品鮮高道解風薄據長人之地者傲玩以
自賢挫物以為能因謂此也異有如公焉脱略名位周
攬遐末鋪滄溟而縣宥坐采葑菲而擷芻蕘以是行之
而自慊夫豈勉強以為之者與是故有不為武王無武
王不式哲有不為周公無周公不延士不為公而已矣
有公之道何有於斯乎舉所足而行之其道之一端焉
耳奚其異然而允明則非此人也其奚以勝之不勝而
榮乃將撓而為辱故懼焉非不榮異遇繇懼以奪榮不
敢居也或曰然則何以弭懼以塞遇也曰是不敢云報
默厲而已矣青陽肇辰萬彙以條蘭莽惟鈞使允明可
禮則公得矣不可禮則允明失矣得恒在公故曰非異
非榮而獨懼焉然則銜感陳誦則無容已方春之條其
有喙翼者讙鳴而躍翔焉故言不可已也蓋曰公之道
武周之道也無所不至而獨一端乎允明之不肖且蒙
之而況其他乎世且泰公當大行若周公之相武王也
則予言可昌矣或者識而退己而公自畿郡守遷今位
後益莫可量仲氏先生貳守吾郡允明復辱為子孫無
幾拔僉河南憲司政比行允明因敢錄昔語獻之冀為
聞于公蓋又曰公之道昔此之狹乃今之廣衆人之異
乃公之常而允明之懼乃天下之榮若幸也
示續
自吾以上二世單傳汝若終鮮兄弟則三世矣同曾祖
之族即麟之兒有二人麟既不肖二孺漂落遠外亦終
當收之此外無一人矣吾家以善積望鄉郡迨二百年
仕顯相襲天之祐蔭過厚吾等僥倖踰分多矣獨惟枝
葉單薄殊為可戚吾既已老所望於汝倍於他情乃復
彌甚將若之何此固自天意人不與力然予年至此際
西岫高而羲輪下曷勝惘惘之懷也作好官建勲名固
是門戶大佳事要是次義只是不斷文書種子至要至
重苟此業不墜則名行自立勢必然也大率今人處世
唯應隨所賦質成就得一二可名於人便是不忝其祖
足為孝人善士要必實成無惡於志乃始是了蓋立志
固要高尤貴乎實不必過甚開口聖賢也每言及先公
前後積累至於吾身却顧委擔息肩獨爾煢煢未始不
心折氣沮吾壯強貧苦斥弛濩落使其時不幸死則一
荒逸無成之鬼耳晩暮粗立門牆支拄世業素日所立
文業成名聊以持之下見先人最是一(缺一字)作善之心
直獻於皇穹后壌塞空神明吾能之也爾盛年幸獵華
膴偉業谹聲皆可基致然切勿失祖宗以來傳家仁厚
本子及方冊行墨間也此予素衷因念嗣息遂言及此
嗣息事吾既無不用情者至如禱祈弓韣以降思欲無
不為之今尚未遑嘗研觀古人論議凡求昌後必以隂
德為冠務方以此鐫切腸膈亦未得下手處不勝焦煩
與爾天性之切瀝髓莫喻偶少暇筆此伺遇便且聊寫
致之
答張天賦秀才書
汝德秀才足下寅簿范君來接手書即座上拆觀辭義
靄然僕恒嘆今時俗寢窳古風閴寞大夫士相臨以位
當其時翕翕如鐵磁一分攜頃便邈若山河寧復望肯
一勞手筆寫心以相浣也忽乃遭此慰悅何量然而足
下之為此不以率規式苟為美觀僕總萃其旨大端有
五要以僕為可以益足下故至若是凡所以待我與所
以言我足以益足下者誠太過太過雖竟莫之益又何
可以無復故頗為細條足下諸端而更以平生所得一
二繼之以極所望不負心契夫足下之旨蓋以僕為有
德為有學為能文為能教育為當進顯位嘻僕何所有
而敢當是羣美夫德則多目矣自聖人全之賢人失得
參有觀古人蜚光來葉或以忠節孝睦若政術勲華循
良剛鯁博厚介狷文藻高逸伎術等類不可枚數苟得
一足以服人苟一無之則名亦一無之如僕者乃誠於
德多好好而弗能得也高明沈潛猶弗能就其一況克
而中乎中則全矣雖弗得實深切刻其心謂未有果無
毛髮之善而猶人者故平生摩厲若自得銖分不敢以
謂人也獨惟弗能且已以為將口持之以進夫人或因
而信之遂繇以成德我雖不肖令天地出一善事成一
善人不既美且樂歟所以每事輒徵古今人可以長人
者以類舉而諄勤焉足下所謂教育者亦殆此類耳然
而其力幾何夫所謂古人成德建名乃不一塗豈於今
而不然是故孝忠大節百行細目患不果為無患果而
弗成患不果成無患成而弗名吾願足下之為善由是
而益果也果而大就也凡在此日為善者尤以勤勇二
道為難更願足下之果益加策功在二者也勤校分隂
勇先萬夫齊賢作聖誰恡誰沮吾料足下接此愚言應
犁然首肯心協而額額矣乎世人為事類欲先立門戶
幸足下務其實毋尸其名凡人好大指一而期之指一
而譽之且咈尔不怡然從究之口百而身一者亦幾希
矣其口最以所謂道學者為高然由僕論之最非美者
道學也道學奚不美乎為之非誠其病不勝故為不美
之冠斯習嶺粤特昌深喜足下慎思明辨之也德之可
為足下言者如此足下以僕為猶或當仕此中此特足
下愛我獨欲之愚恐足下外無一人欲之也而況於僕
而自欲之乎僕誠不善仕其故大帥不能克已不能徇
人不能作偽不能忍心視時之仕者若神人然安能企
及之哉幸足下尤勿以此相俟又況末所謂擢且重寄
之云乎夫以是三者待我我皆末之承矣唯若所謂學
與文者可為足下深言之因稍舉其梗槩引而就足下
之所有所切者會融而陳焉足下之質穎矣才邁矣功
勤矣學厚矣文美矣穎乃求求勿苟於細邁乃往往勿
岐於側勤乃投投勿虛於邇厚乃積積勿累於粗美乃
善善勿機於凡學者士之食也質者學之田也才者學
之稷也功者學之耒也文者學之饎也凡人之質千科
百倫然而人之生斯世也古今一也其支骸口目膚髮
無不同奚有於質而獨以後先異然至要其歸每從世
而下矣何哉斯非質故也氣易滿盈惰悠日時誤其一
也志念不卓徇世逐俗誤其二也碎尺璧以作充耳翦
匹錦而為履綦可勝惜乎惟才亦然古今之稟既同或
同高而效不同等者其病猶質之自誤也縶駃騠於漕
車艤風檣於磯杙如之何而達歟故足下之質如完璧
匹錦才如駃騠風檣吾願足下有以成之達之毋碎琢
寸翦縶而艤之為也至所以成與達之者其方并列諸
後即學與功而一其事者也夫學成以勤疇其不知然
而古之為勤何如哉蓋將役分隂如窮年用寸跬若千
里語其至者殆千萬於今士矣僕嘗聞鄰院童子僧旦
旦起誦其書無一朝廢或時見之問所記未幾已易一
編稍久已數十其書視儒家言尤難成誦予因笑曰彼
為此者上欲作佛下欲成為僧以自養一生爾今為士
學者上欲為聖賢君子下欲不失作儒生取官禄爾即
不為上為下且不與彼庸孺子欲為一僧者同力是斯
童也勤於不勤之士也知成在於勤智於不智之士也
知而克之勇於無勇之士也今士動輒非僧佛此一學
力已弗若之矣則今之勤學者抑亦有若古之勤者乎
雖然蓋有之吾未之見也古之為學者何也至於今蓋
亦多變矣其在於初將明理修身以成已用於時以立
政安人建之為志行之為行施之為功業宣之為文章
充充如也已而日以壊且浮大較以為人士以為人期
其身世以為人期夫士繇是徵辟舉聘之制作于上徵
辟舉聘之身起於下其道乃是而其實多非自夫子之
日己病之矣逮乎(缺二字)以迄于兹寧獨為人而已乎其
間不能以縷計波衝飈馳顛汩繆迷日不可支而壊焉
一壊於策對又壊於科舉終大壊於近時之科舉矣且
科舉者豈所謂學耶如姑即以論其業從隋唐以至乎
杪宋則極靡矣今觀晩宋所謂科舉之文者雖至為獧
澆亦且獵涉繁廣腐綺偽珍紉綴釦鏤昡曜滿眼以視
近時亦不侔矣其不侔者愈益空歉至於蕉萃萎槁如
不衣之男不飾之女甚若紙花土獸而更素之無復氣
彩骨毛豈壯夫語哉而況古之文章本體哉而又況乎
聖賢才悊為已之學之云哉今為士高則詭談性理妄
標道學以為拔類卑則絶意古學執夸舉業謂之本等
就使自成語錄富及百卷精能程文試奪千魁竟亦何
用嗚呼以是謂學誠所不解吾犯衆而非之然而非有
知已有所為焉如足下之問焉則何必語乎是亦招尤
之術也今為足下則盡之意以足下於此業已精詣其
於時取不取非業之咎勿徒止乎是以為學萬分一慮
足下以此質才與功學者專止乎此則是前所云誤用
者之類也既語至是因即請道其方凡治經者先誦其
文且未思其義言言不遺矣乃取漢賢註傳而窮之次
取漢後及唐賢疏義而窮之又次取宋賢所傳者而參
窮之决擇自得於已斯一也已今士從幼便讀宋人之
傳少長從舉業師一繫足後更無還期薶首泥目甘意
睫下與聖門遙遙傳胄漢至于唐諸師永不識面悲夫
請觀皇祖開科詔旨士治五經皆先以漢唐注疏參以
宋傳不知今日何為而不從聖訓也或者槩諉以朝廷
以五經四書性理大全書為準的是矣又不知太宗亦
有詔旨必令禁斷古註疏否歟先後聖人然則果有異
同是非耶故僕勸足下宜尋十三經註疏窮之當自有
得乃自有謂非可一旦強喥喥云也若患嶺外無此篇
籍幸力致之或他日仕達得之猶且加一翻力亦不至
如前所云也此治經也其於史也先取春秋内外傳乃
至史漢以降及宋元十九正史治之君紀臣傳以繫事
者爾爾志以繫制度時變者爾爾得失分矣幾業彰矣
勸戒辨矣於是他籍係史而今不恒綴之十九編者如
後漢幾家三國幾家之類求得而通治之他如通鑑之
屬史通之屬少有簡輯議評之力者繼之野錄霸書私
史小說之徒又繼之斯可已今人自幼則以近人所類
故事等迨為舉業便事剿捷畢工於短簡狹策若所謂
少微鑑史略之類而歴世根本國書㒺聞知倘逢一疑
覓一徵茫無可尋若固應尔吾又不知此何學也請足
下取十九正史者治之漸以及他若上所列節本摘編
一閱而去精評繆斷收擲剛察决擇自得要於有用大
略與治經同也經史以外百家子類猶然也勤求决擇
自得致用與治經史同也毋曰台惟知漢董隋王唐韓
可尋也猶未歉也而餘不知也又毋曰台惟知周程張
朱可師也無可議也而餘不知也此非萬世之論也僕
斯云云者亦春秋知我罪我之旨非可一語為足下立
盡之足下倘從之自知之也凡治經史子極於問思辨
者皆學也至夫篤行之則為已者得矣凡典冊不越經
史子集集亦學也或以為為文爾集固獨文其間用有
與經史同焉又烏可以不博此與為文之說一道故遂
言及之夫物必有則亦必有容有者則必定久而小有
變移趨時其定者不可議而更正應屢救以回舊貫文
章者物之至精必有則必有容有則有定由時小變正
應屢救以歸舊貫要知若縫人為衣舉綺紈布毳精綀
殊寬縮益損度制殊及其成衣一也奈何論文者徇今
并反乎古要自宋後繆極於斯嗚呼豈有古今相承千
載而下數口翻覆遷易乃欲為定辭耶今人幼小輒依
閭閻童兒師教以書市所賣號為古文者一踏舉業門
即遙置度外矣又欲自進亦錮蔽於宋後陋談問文曰
祖韓又曰韓柳歐蘇耳問詩曰宗杜又曰宋猶唐耳噫
闇矣哉然而知韓杜等者貴矣知韓杜等未足擅衆而
止吾者幾人焉知韓杜等未足擅衆而止吾者又貴矣
知而自信以自遂又幾人焉斯其誤寧小小然嘗使平
列今昔文家吾為第差之一决若陳算無或凝塞如將
聯及近來則吾不能矣每遐覽先英以逮後來便將狂
哭九京亦不知斯文何厄何振當即返正乎歸而還乎
以為今是昨非一成而勿議之乎何為同人于野者寂
寂也然此猶不可與羣語與足下而不語又不可故略
為云爾復不自已啟一要術為足下贈大都欲務為文
者先勿以耳目奴心守人餲語偎人腳汗不能自得得
而不能透者心奴於耳目者也請吾汝德自以吾目累
察而上之觀宋人文無若觀唐文觀唐無若觀六朝晉
魏大致每如斯以上之以極乎六籍審能爾是心奴耳
目非耳目奴心為文弗高者未之有也至乎元與本朝
之文雖佳者亦無必多視其否者請與絶迹毋令厠我
面側終日跨蹇駑不越數堠一乘飛黃便自千里安可
忽諸足下以為吾為有學為能文吾豈有學即能之哉
能言之如此爾(有一為文捷徑語在别劄俟更寄)大略足下淵淳虚白
大似黃叔度英秀朗察復如楊德祖誠具美之器超時
之珍也僕所以欽愛而不能舍既己成而猶進進必大
發而猶祝也夫古之學如彼其究如彼今之學如此其
究如此是何遼絶也成否而已矣成否何也勤情而已
矣勤趣好而已矣成也存乎勤勤也存乎好好也存乎
識真不真真而以好則必勤焉勤則必成焉一黍之食
一黍之力烏有絲毫事苟不勤得之又烏有都不勤極
恐勤之不當勤不當最切誤事凡具上諸語吾以為吾
汝德語抵是耳載願汝德省之為可用力之不可汝德
意置之承邑志之訂甚善比僕自校有三五誤處劄出
改本付殷生脩刻亦未知停當否乙亥字誤亦已告之
今仍發諸誤處去煩足下更一取板觀如未改盡煩就
以此書示諭殷令即改定序文之作尤承厚雅請即速
為之以慰懸懸但書無前後序之說在後者只當書作
跋尾或只為序不用後字亦庶也僕久以家事未行不
幸殘臘添一丁數日而夭老懷方此作惡以足下至愛
漫及之此月廿八日前後决行矣高文蚤寄一觀然後
請逕自入書但刻工之費未辦倘可成刻千萬印寄一
本某頓首正月某日書發
與張天賦秀才書
僕出縣時猝猝不能叙别鄙懷已大不堪敬承遠餞郊
(缺二字)留連不舍此自足下高義然獨見此愚不能不愧
且感且歎重也方擬大傾倒於省邸然期前不遂後不
遂果何為然邪皆理之不宜有者釋氏謂缺陷世界誠
然然此歎何時而已也適遣人便漫致此訊豈能盡言
外縣志一冊附去板在殷處欲用可往問南征槀亦寄
去其間多不足觀只可與民望同之餘以忙不遑多及
答鄭河源敬道書
得侍儀誨僅三歲其間會晤數十荷愛慕德如自平生
然使許時僅一二接顔面為荷與慕固亦當如是如異
執事者雖一日三接不能強合也如是者區區衷素無
假頰牙矣比承汗簡已略答報亦必既辱洞亮之已而
肺膈翻復絫日弗自休故復欲申敷焉而勢須以書大
凡世人莫不有志志正邪慝良殊而皆自願遂之其為
邪慝者無論即為正而良其負性布行每恒難乎中庸
或務恢拓至軒馳跌蕩其究聖人謂之狂或顓揫斂至
刻峭孤絶其究聖人謂之狷此皆自由其性知務從道
而不得大中然必將務達焉以至於遂有若僕者狂乎
狷乎每自揆量亦每自貳且笑焉夫中固不能凡臨事
志未始不在開達當是時自信甚篤脱落防檢誠能等
萬有於一吷乃遂敏厲於已酌而應乎人要之不逆吾
道與反吾志其間小小移柱趨調亦無必校期為之而
猶為成章云耳或不吾亮吾巽忍至乎八九焉而彼且
遂事焉終將并其志而遷之焉於是則蒙頑之姿必至
於大校其事可捐者捐去不復望於同不可捐則以死
期之不敢誣也由前之必為近乎狂後之捐與期近乎
狷鄙夫之執蓋若是寵辱福禍誠不能計然用是以賈
禍特多焉夫今之世何世哉以是執也行乎族且難况
仕乎州閭且難况數千里外華尾蠻頭之域乎哉然而
以遲莫之景當百萃之役冒焉往為之烏有倓焉無故
焉者抑雖得眚不驚焉何也由先識之矣然而必為之
者何也以為人生窮通升沈福與禍雖出乎人無不樞
筦於天於命也已且若是者固宜失之細人而得之君
子獨求不逆我道不反我志不羞我心不負我天故冒
焉往為之如使君子且不容則吾末如之何也己矣即
今使大戾賈禍如前云云即死無惕容夫何懼之有哉
然自頃蹈危塗既蒙當世公卿貴賢大人煦温而援上
之霽暘之光甘露之潤喬柯之烋實謂至知殊遭矣至
於今之知與遭也猶然而恨夫不肖之不足能以順奉
之也奈何哉奈何哉獠獷之俗咸陽之鑑發其蔀羚羊
之角摧其頑猶未革也載可導而牽之乎今日不肖固
無事凡所以回吾道錮吾志淹溷塗炭者非上也非下
也非天也非人也已也非已之它也不即去而已矣然
其為不即去也正以去不洞朗更是逆道反志故爾有
如昨歲事有累道若志者既告去數數矣其后事既散
落無統乃徑還已此非謾讕為㒺人也(此謂脩志書事)嗟乎鄭
君今之世大人君子滿前吾豈敢以己誣人哉第古之
待士也因其材而篤焉其志在成物今之待士也律萬
品而一之握吾之律示盡吾之心成否非所必也吾蒙
知焉遭焉待而欲成之焉感慕而已矣曷其忘乎且夫
人之材品不齊其亡乎此而獲乎彼也多不完故有為
者不可律於一不可望於人從吾所獲而自成之若是
者古之人皆爾矣又豈况於今乎某之於仕得不得未
可知也於文章間不敢言得期厲力少少勉就則亦可
知也今衆賢諸友繆見錄取者亦以其所為言語可見
者采之耳然是物乃日常酬答賓友請覓今雖謂有數
十百卷非某之至也愚者之少分頗得自至者未之呈
著也今為執事呈之故夫探理德之真尋道器之祕極
人世之務上引聖神中準時憲下愜烝人以可立與為
者有子通五十五篇括而韻之者有大游賦一首索賾
隠貫異同抽篋取寳指掌向人窈邃纖忽必有物焉者
有子微(缺二字)篇衡鋪昔今直訂是非觸意而語隨手而
述天人蟲草廣大碎瑣索之而每得者有子雜(缺二字)十
卷其它言理載事尚有數種類唯歴世良史二三大家
其餘雖瑕纇不無要與近代暗澀局陋者大殊異最是
趙宋之牒益甚膚鄙其一作者予奪取棄見(缺二字)大同
其二畏守太過多筆寡削通數百卷之猥穰而首尾畫
一宛然公移其三成於宋亡之後勢固有知之而不敢
盡符孔氏之道者此則尤切介介於愚衷大不自量而
輒欲裁定之頃已造端中輟復久今若遂置刀筆長還
丘林畢志史業斯文苟就亦不謂千年無知已也此外
英山秀水幽坰祕壑壺觴絲竹誰其奪之伏惟執事高
朗傑立古人為徒才志德學皆非蹇蹶者所望昨日同
役于潮雖非共事大帥略同此獨坐時然耳譬之玉石
同炎蕭蘭並霜塵世常態何足挂言然執事簫雲之駕
理豈有可柅者超然遐驤為知者吐氣毋為似鈍者不
能力為所為以諧人所望而更圣圣乎人不望者而勞
力困瘁煩以自苦焉以為時羣嗤允明再拜
與朱憲副書
耄夫馮杖患人藉醫忽然失之顛踣委頓適以謭陋夙
頼鐫輔自頃暌判闊然春秋明公翺翮翀舉切摩烟霄
賤迹淹伏蓬藋志閼行縶腸非木石能不動搖明發不
寐何復自已匪慕位勢道義遠而忉怛忉怛夫仕之達
志者立教尊於立政得士多於得民飽&KR0008;經訓推澤才
髦豔發英藻絢蒙山川登實甫田利富百㕓倖矣西土
荷此祜福名禄赫來鼎鉉恭徯鄙且為今日上下慶倚
鄙戾契於時此日漸投衰晩以公昔相期屬者視今方
不驗矣然而迂固之念不自謂了方擬受一命於國銓
二三秋後遂置名服放蹤磵阿為不材饕年之木焉耳
成行計在秋日以高明惇密友道聊及之也惟是鉛槧
之業不忘于懷爾日完得大游賦一首祝子通數卷此
二者稍具平生之學其外小言數種紀事數編與寫成
應時之作為集六十卷凡此悉不足為公言以所圖者
必欲得公一辭叙論寘之書端規附以遠適在松江得
喻侯指示有鯉雁之便船下燒燭猝猝致此諸草盡在
家舍未能隨往甚恨恨也圖之後便當或可致春深惟
良自愛荷天百休
與陸侍郎論捕賊事宜狀
右允明在京時南方賊勢正狂屢聞截奪行旅燒劫居
民既而病中聞官軍累累奏捷又見解到賊首從者不
一適病間治行又見陳兵備捷報至雖塗路中仰戴國
家之福尤未嘗不復羨執事制勝之略竊感且賀也自
入天津而南上下道陳公之績無間言行人亦果無虞
至平原聞朝廷有覈實之命逮東昌始見上水船說賊
餘黨所謂八大王者在谷亭八里灣以至徐沛之間繼
是大王之報日夕閧于途喥喥不休及濟益甚僕舟次
警備逡巡而行數日始定每扣之土人乃頗得賊情一
二大概龐靡初無智謀所欲只是錢米婦女二者每到
一地遇人稍警爽者輒收挾之或號于市好漢從我問
得二者所在乃旋行寇最是一等亡賴窮漢為之鄉道
某甲饒銀某乙積粟某丙有美少女燒劫姦殺唯言是
聽因即引去至其家亡賴為之迫促有如駔儈賊乃解
甲飼馬恣飽酗肆汚虐方其時羣狗鼠昏醟撓亂雖有
餘黨散在坊巷動輒困睡久始起立方且搬運財物焚
蕩屋舍而行其時若有智勇者乘其散亂從而掩之直
從醉夢中擒縛之如執羊豕但民家倖免又無官司夙
為團結豫備不敢决行及官軍臨之彼反已備拒矣舍
此而去亡賴輒隨之如前作過一二處往往分與金帛
令還或後再經前地復召用事今有因而致富者鄉里
敢怒不敢逐也以此前日賊有經行地方徑過不留者
以無土人鄉道其心疑慮故也則此輩其可不究懲乎
又最難成功者一事曰官軍賞罰久嚴其初官司只以
賊盜論賞然彼雖非干紀犯分之比而此之禦敵動以
傷死為期其至一也今使有功者薄賞效死者無䘏則
誰其肯前哉聞有所謂劉千戶者出謀致力極勤遂至
以身徇之罹賊慘害百姓皆謂朝廷立有襃卹之恩争
欲奮而效之已而寂寂至於其妻走闕下陳列一再往
返而竟不白繇是二者而言則事勢大校亦可見矣今
兹之計莫若榜諭各處賊可延及地方人民凡遇賊至
但須隨機悉力互相防備守護不得恃猾乘勢為賊鄉
道指示去處以覬倖免仍行有司訪召先被賊害之家
密諭如有審知前日鄉道之人即今仍居鄉里者許令
執縛赴部覈實論以強盜得財不分首從之法抵刑梟
首本地以警後來仍復多設偵邏訪賊所在速報領兵
官將所部官軍易装散行潛至其地投聚當處巡守官
將部署伺賊奸飲昏懵衆未嘯集之時往與被害之家
通知上前擒勦庶易為力其官軍果能生擒斬首功績
明白者不為常例重其陞賞前有實功未白者追加陞
賞䘏錄有虛偽冒功者量為懲治大抵捕盜之舉官少
軍多軍人此功固未容有授官之烈况其素志得財勝
於得官必須定立等格加倍賞與錢物則其氣自倍矣
或被害之家有願跟隨官軍復仇殺賊者聽又已經被
賊奪去婦女者或恐隂與賊連安已戕衆亦當體訪處
置凡此數端皆近於事勢而不戾於師律者也自昨天
津青城二大捷後渠魁俘獻官軍氣振只今賊黨被逐
望風犇散大非前比誠恐逋孽冥頑自新路絶尚用故
計匿聚有在又况寇有大小而其為情頗同如川漢湖
南江右諸盜所以處之固别有方至若懲鄉道嚴賞罰
二者實惟用師之綱料不多異或可因此以治彼也今
聖政剛明閤下抱文武才德助算廟宁如良在中如仲
淹在外小醜不足平已然芻蕘之詢政此日事不肖頻
黜有司袖手而退方當隠伏故里以瞻太平然欽公之
望而辱公之遇頗與他殊故輒因耳目所獲列狀以上
幸不以出位為譴而并廢其言則他能言者當繼出矣
謹狀右狀上少司馬大人先生執事七月二日
復某達官勸會試事
輿從下賁不獲攀侍媿罪媿罪寵喻賤子北上之計深
領長者委曲愛厚之意何以為酬一味銘鏤而已蓋此
事在賤子固不肖不足為鄭重然亦係人之出處似亦
是一大事幸容其人少行已志可也若稍以恬退為辭
便係迂誕不情所以不敢僭妄云云深望公以德愛人
矜恕之草略陳復統在度内
復徐生
遠辱專使導諭勤渠領感領感北上之期固自未决亦
自有說話其行其止未能語生嗟乎生人生相知貴相
知心心非可數百里傳遞者是故竟未能細細答述如
來教所云也其他所示尤是難說嗟乎生奈何哉奈何
哉隂寒自愛
懷星堂集卷十二
