文敏集附錄
少師工部尚書兼謹身殿大學士贈特進光禄大
夫左柱國太師諡文敏楊公行實
公名榮字勉仁姓楊氏先世家關右系出漢太尉震唐
末有仕於閩者始居浦城其後子孫復遷崇安建陽轉
徙建安今為建安人衣冠相承為郡望族考士美妣劉
氏洪武辛亥十二月戊子公生焉先夕士美夢一道士
眉髮蒼然扣門假宿翊旦生公因名曰道應祖達卿聞
公啼聲竊自喜曰是子必榮顯吾家為更名子榮祖母
阮尤鍾愛之常抱置膝上教以詩書六歲遣從里中師
不數月能誦孝經啓蒙論孟諸篇達卿益喜間與賓客
嬉游必携公往時誦古人詩令公解說皆通其意達卿
嘗曰異日其無忝太尉矣惜吾老不及見之達卿沒公
纔八歲哭泣盡哀弔者異之自是日侍祖母阮弗暫離
士美嘗以賦役居外公年十二三承順母志綜理家事
纖悉皆有條緒年十五適歲亢旱請命於父致齋三日
率鄉人犯烈日徒跣走數十里詣龍岩請禱儵爾大雨
隨㴻公之居近有溪流絶行道舊為梁其上山水暴溢
輒衝決之涉者病焉男女或相牽輓公見而歎曰此甚
非所宜也古者男女授受不親此何為哉乃率鄉人採
木編筏固以鐵&KR0891;水弗能害行者安之時妖人有依鬼
物混擾邑中者以公正直不敢過公之鄉年十七鄉里
大疫死者過半無何公亦染疾沉困極甚湯藥弗能進
人皆以為不可治公父母為具棺衾忽夜半公起呼家僮
索水飲頃之遂甦人皆竊謂公危殆若此而復生不偶
然也是冬有司選充郡庠生從教授周質夫訓導趙友
士學易二先生見公穎悟敦實甚器重之深加訓誨公
益勵志於學嘗與同門論古之名相彼或謂不可及公
徐言曰臯䕫伊周或不可及如其他未有不可學而至
也知者謂公器識不凡矣公在學舍自奉甚薄每月分
廩米市甘鮮之味歸以奉親年二十四西甌仲穆一見
公喜曰此國士也遂以女歸之是為劉夫人温柔貞淑
而尤聰慧自幼已通曹氏女誡諸篇夙夜敬謹克相其
德公在諸生列凡十年於經史百氏靡不該洽其為文
皆根據義理不事浮靡儔輩罕及深為郡守禮敬時戸
部侍郎夏原吉及諸朝使按臨者莫不待公殊禮達卿
葬建寧城東白鶴山麓去郡庠可五里許公築室墓下
扁曰白鶴山房常與賓朋游息講貫其中歲己卯福建
鄉試中第一明年禮部會試中第三入對大廷中第二
甲第三賜進士出身除翰林編修公益注意聖賢仁義
道德之懿不屑屑文辭凡有求者輒辭不獲已則隨已
意以應之不為雕斵組織以徇俗好而理致閎遠有非
人所可及故凡得片文隻字者莫不寳而重之壬午六
月己巳太宗文皇帝入正大統為更名榮陞脩撰階承
務郎命直内閣參掌機密賜香藥及金織羅衣冬十一
月庚辰朔進翰林侍講階承直郎永樂元年癸未秋九
月丁亥配劉夫人卒於京冬十月丙辰命馳傳歸葬仍
諭其速來明年春二月庚寅還京先是奉勅修古今列
女傳至是書成賜紵絲襲衣鈔幣夏四月甲戌立皇太
子陞奉訓大夫右春坊右諭德仍兼侍講皆極一時之
選也秋九月庚申太宗皇帝顧謂之曰朕即位以來爾
朝夕在左右敬慎弗懈然恒情保初易保終難朕固常
思保全之道爾亦宜益謹厥終庶兩盡其美公對曰陛
下不以臣愚陋特加委任敢不勉圖報稱太宗皇帝大
悅賜象笏幞頭公服尋賜二品金織紵絲衣公入謝且
言恩禮太過太宗皇帝曰卿在朕左右機務所屬贊翼
之功不在尚書下故特賜二品服以示旌異豈為過哉
是冬仲穆復以季女妻公乙酉春正月至秋九月時召
公評議諸司事宜以奏對稱旨賜二品金織紗羅衣及
鈔幣丙戌春二月公得寒疾不能造朝太宗皇帝聞之
亟命中官偕御醫蔣用文視之還奏賜藥物且命用文
通夕守視時時奏報至痊乃已及公入謝重承慰賚仍
令休息旬餘乃出丁亥夏五月庚申奉命往甘肅規畫
軍務所過覽山川形勢察軍民休戚閱城堡虚實秋七
月甲寅回京奏對武英殿太宗皇帝大悦時盛暑命取
瓜親剖賜公且遣中官賜以羊酒勅命休息八月建安
糧長魏子中來京師公之家以白金夏布等物共一篋
附之舟次嚴之七里灘夜遇強寇舟人皆竄匿所載為
之罄盡翊旦子中返舟次遥見一篋在水涯視之則公
家所寄者抵京奉還因訴被劫事公愕然曰此亦幸耳
即分半付子中冬十一月辛亥朔陞奉議大夫右庶子
仍兼侍講戊子春正月戊寅賜綵幣白金鈔米夏四月
丙午父喪六月庚辰聞訃告歸賜以鈔幣命馳傳以往
既襄事乃料檢鄉黨平日有假貸錢穀弗能償者悉焚
其券族人有喪不能舉者悉為葬之孤弱不能自存者
悉收養嫁娶之有因産業致爭者割已業畀之詔奪情
起復宗戚鄉鄰送行者咸垂涕去抵京未閱月命公等
輔導皇長孫賜勅曰朕惟令德所成本乎天賦養正之
學實弘聖功故有聰明純一之資必有詩書禮樂之教
所以充其德性而廣其器識也朕嫡長孫天章日表玉
質龍姿孝友英明寬仁大度年未一紀體具志寧動必
中規言必合道好道之篤夙夜孜孜日誦萬言心領要
義朕嘗試之以事輒能裁決得中斯實宗社之靈上天
錫慶篤生異質以福佑天下而基命於無窮然宏材之
建必由匠石之功圭瓉之成必假琢磨之力卿等皆茂
簡德藝職輔東宫東宫之子必資兼弼宜協心同志輔
導於成推廣仁義道德之源開陳二帝三王之治與太
祖高皇帝之大經太法凡創業守成之難生民稼穡之
事朝夕講論以涵養本源恢弘智量充其盛大之器以
為宗社生民之福國家有無窮之休卿等亦有無窮之
聞欽哉冬十月甲午母喪乙丑春正月公聞訃當去職
時車駕將幸北京特留扈從賜綿衣狐裘鞍馬三月抵
北京賜宴公辭以母憂弗與特命中官以珍饌送至家
嘗命從遊萬歲山亦辭弗與特召之行復蒙賜賚秋七
月甘肅總兵官都督何福言韃靼托克托布哈王等各率
部落來歸命公往甘肅與福經畫還奏稱旨賜以米鈔
九月復命持節詣亦集乃封何福為寧遠侯俾經寧夏
與寧陽伯陳懋規畫邊務既抵亦集乃封福還至甘州
福盛陳餽遺公一無所取冬十一月還京復命及陳邊
境便宜十事太宗皇帝嘉納之賜以襲衣鈔幣庚寅二
月丙午從征朔漠賜衣被鞍馬途次命光禄給酒饌壬
戌太宗皇帝度野狐嶺至山巔召學士胡廣及公指示
山川形勢與語良久奉制各於馬上賦親征詩公有聖
主尊居四海安天教戎敵自相殘之句太宗皇帝甚嘉
之未幾諜知敵酋布尼雅實哩與其下阿嚕台讎殺東西
奔遁亟召公諭曰此賊果自相殘滅汝前日之詩安知
不為䜟乎公下馬叩首且言曰陛下德威廣布賊若不
散旋當殄滅安敢拒天兵太宗皇帝喜命賜羊酒三月
壬午車駕早發凌霄峰公與學士胡廣諭德金幼孜刑
部侍郎金純四人失道太宗皇帝命中官二人及傳令
者追尋得之時已昏黑中官疾馳去公等復迷入窮谷
中幼孜墜馬胡學士金侍郎不顧而去公下馬為整鞍
轡不數步幼孜復墜馬鞍盡裂公即以所乘馬讓之自
乘驏馬從夜至旦登高涉險不勝疲勞翊日出山望見
左掖乃趨赴之至午方詣中軍太宗皇帝大喜慰問良
久嘉公之義復笑語幼孜曰此中多狼汝非楊榮詎能
免乎公謝曰僚友之分誼所當然太宗皇帝曰胡廣豈
非僚友耶何不顧而去也三月乙未車駕次清水源其
地有鹽海旁近水皆苦鹻不可飲人馬皆渴明日營西
北二三里許忽有泉湧出清澈可愛命公同胡學士往
觀遣中官以銀瓶汲取太宗皇帝親嘗之味甚甘美復
賜公等飲士馬爭趨之皆給足命之曰神應泉又明日
公等應制譔神應泉詩銘太宗皇帝覽而嘉之是日寒
甚特賜上尊以勞之五月丁夘車駕至驢駒河賜名飲
馬河至是稍迫賊境駐蹕河上親選勇士三百人專令
衛護不以隸諸將特命公掌之迨寇平班師軍士乏食
公力言之即日召乏糧者赴中軍以御膳所儲糧炒散
與之且下令軍中凡糧炒多者許假貸回京倍酬其直
由是獲全者衆秋七月丙寅至開平中途召公還行在
計事至京皇太子賜鈔幣金織麒麟衣銀相鏤花香帶
及石刻蘭亭兩賜宴於翰林命隆平侯張信尚書蹇義
欵待且命諸儒臣陪之及還北京挈長子恭偕行八月
庚子申刻舟至大江中流暴風卒起同時濟者多傾覆
公之舟危險尤甚衆料不可救至晚乃遇順風儵至儀
真垻下次德州有巨艦順流而下觸驛舟破碎墮水死
者四人公父子及二僕皆無恙衆謂神明相之不偶然
也八月己未抵北京蒙賜綵幣鈔米羊酒等物冬十月
扈駕南旋賜鞍馬綿衣褲襪及路費途中屢賜珍饌嘉
果抵京復有鈔幣之賜辛夘春正月甲申乞奔母喪賜
白金鈔幣遣中官宋成送至家且勅速來抵家服已闋
拜謁墓下如初喪儀族人有間公弟妹匿母存時所蓄
金帛甚富盍追究之公從容言曰昔人云楚弓楚得况
弟妹吾同胞也悉置不問創祠堂二十餘楹搆所居之
堂扁曰清白又作軒竹林之下名之曰雲際山房為弟
貞娶宋宗室之裔趙友忠女厚具資裝嫁二妹一適西
鄉童文貞之子衡一適璜溪雷仕學之子鐔皆士族也
族中有孤貧子女皆資給之令以時婚嫁六月癸丑還
京師太宗皇帝召問閩中民情暨歲豐儉公條對詳實
命光禄賜酒饌勅戶部優免其家徭役八月命為應天
府鄉試考官取舍公當士衆悅服九月皇太子命公侍
諸皇孫讀書文華後殿且諭諸皇孫曰此皇祖近臣汝
輩當禮敬公講授有程度諸皇孫多所進益皇太子召
公奬諭切至且曰他日學成即汝訓迪之功也公在春
坊每進講罷必從容以正心務德親賢去邪尚儉戒逸
之言進深見嘉納或訪以政務必陳其切要及先後緩
急施行之序皆懇切無少避忌皇太子每稱公忠直而
兩坊僚屬亦莫不推服焉十月重修太祖高皇帝實錄
命公為總裁壬辰二月丙辰賜誥命并封贈父母及妻
冬十一月甘肅守將駙馬都尉西寧侯宋琥言叛寇婁
達罕等逃去主齊勤蒙古衛指揮塔爾尼將為邊患勅
守陜西豐城侯李彬率師討之仍命公往經略十二月
戊辰公還具言敵人性無常叛服常態不足以勤大軍
遂勅彬旋師未幾叛者皆附癸巳二月乙丑復扈駕幸
北京賜衣幣鈔米等物甲午三月庚寅扈征衛喇特時皇
太孫侍行太宗皇帝謂公曰朕長孫聰明英銳勇智過
人今令從行俾知用兵之法且使躬歴行陣知將士勞
苦然文事武備不可偏廢營中稍閒爾等即以經史講
說庶知古今成敗得失之迹可以鑒戒也公每遇駐營
伺間進講皇太孫甚嘉重之夏四月丁未駐蹕興和以
尚寳司乏人命公兼掌其事凡出號令與宣傳之事勅
旨旗牌不得公奏允不敢發乙夘師次大石鎮晚凉太
宗皇帝坐御幄中召問足食足兵之策公對宜擇將帥
力屯田將得人則軍士弗擾軍士既安則耕不違時何
患兵食之不足哉太宗皇帝是其言秋八月還北京賜
鈔幣等物冬十一月甲寅太宗皇帝諭公曰五經四書
皆聖賢精義要道傳註之外諸儒論議有發明者爾等
宜采附於下周程張朱諸君子性理之言如太極通書
西銘正蒙之類皆六經羽翼然各自為書未有統會卿
等宜類聚成編務極精備用垂永久命公總其事仍命
舉朝臣及在外教官有文學者同修開館東華門外命
光禄寺給朝夕饌甚豐乙未三月庚申工部建進士題
名碑於太學命公為記五月辛丑端午駕幸東苑觀擊
毬射柳賜文武羣臣鈔有差公進詩文加賜上尊束帛
鈔衣九月己酉所修書成賜名性理大全命宴於禮部
并賜鈔幣丙申夏四月乙亥陞翰林院學士仍兼春坊
庶子冬十月扈駕南還賜綿衣鞍馬鈔幣丁酉三月壬
子駕復幸北京屢召問民情公悉以實對賜白金鈔幣
金織紗羅紵絲衣帶等物戊戌五月庚戌朔進太祖高
皇帝實錄太宗皇帝御奉天殿受之披閱良久嘉奬再
四曰庶幾少副朕心辛亥賜宴并鈔幣紗衣丁巳學士
胡公殁公掌翰林院事太宗皇帝注意益隆而公在衆
中詞色嚴厲諸大臣往往忌嫉隂欲疎之屬北京國子
監乏師因薦公可為祭酒太宗皇帝曰吾固知其可汝
但求可以代之者於是羣意銷沮六月乙酉詔修天下
郡邑志命公總之己亥夏五月公從弟義與公仲子讓
自閩來省與嘉興通判陳原祐同舟行次山東時天氣
暄熱舟小難居適同鄉翁良興以湖廣黔陽縣丞考滿
入京其舟稍寬因力邀義與讓共載是夜盜殺原祐盡
掠舟中物義與讓得無恙人咸謂公厚德所致十二月
己丑進言十事皆指斥五府六部三法司積弊太宗皇帝
覽而嘉之密諭公曰實切時病但汝為心腹之臣若進
此言恐羣臣益相猜疑不若使慎密御史言之於是得
監察御史鄧真畀入奏衆皆股栗免冠請罪詔諸司即
日悛改怙終者不赦凡所改多益國利民之事庚子春
正月甲寅元宵節太宗皇帝御午門觀燈賜百官宴并
示御製詩公奉和以進太宗皇帝覽而悦之賜以羊酒
鈔幣閏正月丙子陞文淵閣大學士兼翰林院學士階
奉政大夫特賜宴於禮部先是太宗皇帝以四夷諸番
字中國宜解其義因選太學生聰俊年少者習之諸生
多不欲輒生謗議太宗皇帝怒將罪之公力救解得免
遂命公掌之公訓勵得宜自是帖服不敢妄有所言率
皆有成官至五六品者莫不感公之德是冬連賜鈔米
柴炭并織金紵絲表裏建庠教授何玄渭等時寓公家
公輒分與之辛丑正月北京宫殿成初御朝賀太宗皇
帝念公日侍左右竭效心力時密加賞賚他人弗與焉
二月寧夏報邊寇犯境亟召問公公對以城堡堅實士
卒精悍賊必不能持久料今已去矣無勞聖慮既而得
報果然是月望夜暴風大作其隣居千戸焦夀家遭火
并延十餘家公屋與之連火至輒反風滅之見者皆歎
羨公行善之所致也夏四月庚子夜奉天華蓋謹身三
殿災火勢猛烈而奉天門東廡切近秘閣公奮身直入
麾衛士三百人將御書圖籍并積歲制勅文書舁致東
華門河次明日太宗皇帝召諭之曰昨夜火發在目前
者幾人卿能收拾圖籍不避艱危可謂歲寒松栢也公
謝曰職分當然太宗皇帝嘉之賜銀酒鍾古銅器各一
事鈔千錠壬寅降勅訪求民隠公首陳利國便民十餘
事太宗皇帝嘉納命悉入詔條頒行之時翰林侍讀李
時勉等十餘人為飛言所中太宗皇帝怒欲罪之公力
救解得免是冬兵部尚書方賓得罪死逮及戸部尚書
夏原吉工部尚書吳中等皆下獄時禮部尚書吕震侍
左右屢言中等憸邪誣罔太宗皇帝益怒一日御鷹坊
司特召公問原吉等平昔所為公極言其無他二三人
者惟以數征北敵乏餽運為憂論才力或不及憸邪未
之見也由是太宗皇帝怒稍釋遂寘而不問壬寅三月
戊寅從征沙漠賜米鈔鞍馬每軍中命公侯大臣議機
務密令公參决無不稱旨特召公於御幄中同公侯大
臣坐飲凡有賜賚公與之俱其特賜公者公侯或不與
俱而諸扈從文臣亦皆弗與秋八月還京師九月己巳
宴隨征將士命公坐前列食上肴賜鈔幣并二品金織
襲衣靴襪閏十二月甲子詔復西征方以士馬糧餉為
艱有以建文間江西垜集民兵與餽運丁夫十餘萬可
徵用為言太宗皇帝以其奏示公公對曰此兵夫昔有
詔令復業今復徵之是失信也太宗皇帝笑語公曰卿
言正合朕意遂寢其奏癸夘秋七月戊戌扈從西征賜
羊酒帳房等物八月庚申駐師萬全一應軍務悉命公
掌之自晝至夜或三接五接宣召每以楊學士稱之而
不名冬十月甲子次天成寧陽侯陳懋奏番王額森圖
罕納欵命公詣大同議納降之禮癸酉公回營奏對稱
旨賜以御饌慰勞甚至冬十一月甲申旋師賜鈔一萬
貫米十石紵絲金織衣二襲靴韈二雙甲辰三月復從
征北敵五月甲申公言軍士勞苦宜遣使諭彼并釋其
不順之罪且請班師太宗皇帝曰卿言深合朕意遂勅
中官伯勒格及所獲諜者往彼中諭其部落來歸遂班
師乙未巡按浙江監察御史王復奏處州之麗水建寧
之政和山寇周叔光等聚二千餘人往來行劫漸致滋
蔓請發兵捕之命兵部尚書李慶等議調防倭都指揮
張翥所領勁兵三千并閩浙兩都司各調五千總於翥
而捕之公從容進言以為彼皆愚民或為有司所苦或
為衣食所窘不得已逃入山林苟活朝暮耳何敢為亂
若寬而撫之當遂散矣急則堅其為盜之心况兵戈所
加不免枉及良善願更思處置之宜太宗皇帝曰卿言
是也可勅閩浙三司招撫若復頑梗弗服用兵𠞰滅未
晚也既而果悉順服七月庚辰次清水源道傍有石崖
高數十丈命公紀年月日刻於上丁亥次翠微岡太宗
皇帝御武帳中憑几而坐顧内侍海夀曰計程何日可
至北京對曰八月中可至已乃諭公曰東宫歴歲滋久
政務已熟吾還京之後悉以軍國之事委之朕惟優游
暮年以享安和之福何如公對曰殿下孝友仁厚天下
屬心允稱皇上付託太宗皇帝喜命太監馬雲以羊酒
賜之辛夘次榆木川太宗皇帝不豫召公等受遺命傳
位皇太子遂崩衆倉卒莫知所措公一遵古禮歛含如
度謂太監馬雲等曰六師去京尚遠不宜發喪所至宜
上食如常儀衆是之復條畫軍中事益嚴號令人皆莫
測時議者有欲假他事作勅用寳馳報者公曰先帝在
稱勅今而稱勅是詐也罪孰當之壬辰次雙筆峰奉遺
命馳訃皇太子八月甲辰至北京致大行皇帝遺命退
而復以軍中所宜施行者陳之皇太子嘉歎賜以白金
鈔幣召吏部尚書蹇義謂曰卿其識之他日吾將大用
焉翊旦復承命同義等議即位事宜公首條民間不便
二十餘事上進皆嘉納之命入詔條頒布丁巳仁宗皇
帝即位賜公白金二錠鈔二萬綵幣二十表裏及胡椒
諸物己未陞嘉議大夫太常卿仍兼前二職九月丁酉
進太子少傅兼謹身殿大學士階資善大夫戊戌賜銀
印一其文曰繩愆糾繆且諭公曰卿國家舊臣秪事先
帝二十餘年又輔朕於東宫練達老成朕今嗣位須卿
等協心匡輔或政務闕失朕弗聽言則用此印密疏以
聞至於再三慎毋憚煩朕將采納君臣之間兩盡其道
庶幾不負祖宗付託之重公頓首受命而退遇事屢有
所陳仁宗皇帝皆嘉納之十月己酉奉命持節册立淑
妃暨滕王賜以白金鈔幣是日皇太子正位東宫公以
師傅之重朝夕侍側悉心匡輔丁巳大理寺奏决重罪
仁宗皇帝特召少傅楊士竒及公至御榻前諭曰比歲
法司濫刑往往出於煅煉先帝嘗切戒之故死刑至四
五覆奏而後決自今審錄卿與士竒同之由是冤抑者
多伸理十一月丁亥仁宗皇帝御西角門閱廷臣誥詞
顧謂公等曰卿三人暨蹇夏二尚書皆先帝親任舊臣
朕方倚卿等自輔凡朕所行卿等共知其有未善皆當
盡言朕觀前代人主一履尊位輒惡聞直言雖素所親
信亦皆畏威順旨䛕悅取容或有忠良時進一言一再
不納則退而杜口以圖自全致令人主因循肆志卒至
覆敗今朕與卿等當以此為戒君臣一體終始協心庶
幾可以共圖永久因取五人者誥詞親御宸翰增二語
云勿謂崇高而難入勿以有所從違而或怠曰此朕實
心卿等勉之公對曰皇上聖德之至臣等其敢不勉十
二月甲寅加公工部尚書仍兼二職勅曰兹為敵人梗
化累犯邊疆我皇考太宗皇帝為宗社子孫天下臣民
長久之計不得已躬擐甲胄親率六師往行天討豈期
敵人畏威遠遁班師之日不幸中道皇考上賓六軍在
外朕又遠違膝下及其崩殂兒孫亦莫能知惟卿盡忠
為國報先皇帝恩德獨為果斷致有今日家國寧謐宗
社奠安今辰奏告忽思至此實感不已卿當重賚曩者
哀悼倉皇之際報卿甚微今追前愆加賜卿白金五十
兩綵幣十表裏寳鈔二萬貫白米二十石特陞卿為工
部尚書前官如故三俸俱支全支尚書本色卿當領服
以慰朕懷初公扈從北征太宗皇帝委以軍務及上賓
之日所行喪禮并軍中處置事宜仁宗皇帝聞訃之時
不及訪問至是有以為言者遂降勅奬諭丁巳梓宫葬
長陵命公護喪事賜白金鈔幣洪熙元年正月壬申朔
仁宗皇帝御奉天門朝羣臣徹樂止行五拜禮先是禮
部尚書吕震請曰皇上新即位天下文武之臣以暨海
外諸國悉來朝賀宜設鹵簿作樂如大朝之儀以稱瞻
仰弗聽既而震固請仁宗皇帝曰山陵甫畢忍遽即吉
明旦朕亦不欲臨羣臣震復進曰四方萬國遠朝新君
皆願一覩天顔雖聖孝有所弗忍然宜勉徇輿情仁宗
皇帝顧公等曰禮過矣奈何公對曰誠如聖諭必欲受
朝不宜備禮從之翊旦諭公等曰為君以納言為賢為
臣以直諫為忠如朝會一事若從震請追悔何及頼卿
等直言幸免斯咎自今朕有弗逮卿毋惜言之各賜鈔
幣丁丑公懇辭尚書俸仁宗皇帝曰卿居侍從之職勤
勞多矣矧皇考賓天遠在塞外卿獨在側盡力綱維每
瞻奉几筵念兹弗忘今與三俸亦豈為過卿其勿辭公
復曰臣等秪奉先帝職分當為過受厚禄實所未安終
弗允丙戌頒賜誥命并推恩封贈其祖考皆如公官祖
妣及母妻皆為夫人三月辛未命魏國公徐顯宗讀書
國子監召公諭曰爾宜往諭司業此開國元勲之裔欲
其家與國同久必教之讀書知道理乃可以長保富貴
顯宗孤子其篤意訓之五月庚午朔勅修太宗皇帝實
錄命公為總裁每朝退仁宗皇帝還宫遇有機務須計
議者必親御翰墨書公姓名識以御寳或用御押封出
規畫公條對詳悉皆如聖意辛巳仁宗皇帝升遐時皇
太子守南京中外恟恟奉皇太后懿旨馳往以迎至德
州謁見公進言曰中外臣民翹首以俟遂兼程而進既
至人心大定六月庚戌宣宗皇帝即位益推心委任公
承事尤謹屢沐白金綵幣之賜閏七月甲辰勅修仁宗
昭皇帝實錄復命公為總裁宣德元年丙午春正月乙
夘勅修歴代臣鑒外戚事鑒皆命總之且諭公書館中
編纂及繕寫官有不遵約束者悉聽稽督責罰敢有違
越者具聞黜之公處之適當人皆悅服八月辛未漢王
叛公勸上親征旬月間事平回京蒙賜鞍馬白金鈔幣
及樂安州男婦五十餘人丁未二月戊寅賜範銀圖書
五其文曰方直剛正忠孝流芳關西後裔建安楊榮楊
氏勉仁且面致訓戒以表眷待之隆宣宗皇帝嘗親御
翰墨作春山竹石牧牛三圖題詩其上装潢成卷賜公
并賜端硯御用筆墨及白磁酒器茶鍾瓶罐香爐之類
十月庚申命持節册鄭王妃賜紵絲表裏十一月乙未
皇太子生宣宗皇帝親酌酒賜公飲并賜白金鈔幣鈒
金酒器十二月召至東苑詢訪政務賜酒饌銀相椰杯
臘日賜繡衣二襲戊申春正月戊戌元宵節賜文武大
臣觀燈於萬歲山命中官侍宴公進元宵賦賞鈔三千
貫二月庚申命公同少師蹇義等十八人從遊萬歲山
詔許乘馬從東北門入各攜從者二人至乾明門下馬
登山繼命乘舟泛太液池賜茶及蜜漬珍果然後至新
圓殿俄頃宣宗皇帝乘黑騮馬至召士竒與公詢問民
情甚悉賜以潑醅酒人各令盡一甌復命遊小山看西
域所貢二獅復遍閱諸景日將西令中官待宴松林之
下各賜鈔三千貫鸚鵡一連從者賜鈔三錠并給酒肴
皆醉飽而歸且傳旨免謝明旦入見復各賜椰子慰勞
甚至三月癸未奉命持節册中宫禮成賜白金綵幣秋
七月辛酉賜遊内苑賜以金銀綵幣玉杯酒饌等物未
幾賜玉帶瑪瑙鶴頂龜筒琥珀花犀合香諸帶及龍骨
等繫腰皮裘黑貂銀鼠帽八月戊申扈駕巡邊九月癸
丑給以内廏良馬命公先從出塞日賜御厨酒饌乙夘
師次寬河遇敵衆將入寇宣宗皇帝親率師𠞰平之丁
巳駐蹕會州甲子班師既還京公進七言詩凡十篇各
立題意宣宗皇帝覽之喜屢沐白金鈔幣之賜十月乙
酉不欲煩公以有司之務乃賜勅奬諭曰卿秪事祖宗
多歴年所忠謨讜議積效勤誠朕嗣統以來尤資贊輔
夙夜在念圖善始終蓋以卿春秋高尚預繁劇優老待
賢禮非攸當况傅保之重寅亮為職不煩庶政乃副倚
毗可輟翰林之務朝夕在朕左右相與討論至理共寧
邦家職名俸禄悉如舊卿其專精神審思慮益致嘉猷
用稱朕眷注老成之意欽哉十二月兩遊南海子賜羊
酒及鈔己酉正月丁巳陪祀南郊賜金銀鮮果等物五
月端午節賜扇及五色長命縷繫腰等物七月以建議
鈔法宣宗皇帝以公有益國利民之心賜紗羅羊酒果
物八月賜枸杞湯且令中官吳誠諭旨曰服此可以延
年益夀可以祛諸疾九月甲辰朔賜白金珍珠鈔幣白磁
器蘇合香丸等物重陽節賜宴及御製詩一章丙寅給
賜河南男婦六人十月癸未駕兩至文淵閣賜詩及鈔
并酒饌十二月辛巳賜白金綵幣羊酒等物庚戌春正
月丙辰元夕奉命觀燈於萬歲山賜宴公以詩進賞鈔
六十錠凡遇時節必賜以詩章及内珍羞異果壬戌兩
朝實錄成賜白金綵幣羅衣鞍馬宴於中府尋賜鈔一
萬貫并猪羊海魚等物二月乙未宣宗皇帝侍皇太后
謁長陵獻陵庚子宣宗皇帝以皇太后命召見公等五
人於行殿諭之曰皇帝數言卿等忠勤今天下清寧民
生無事是固祖宗福祐家國亦惟卿等贊翼之功賜以
酒肴及白金紵絲表裏辛丑進詩謝恩三月己酉回京
賜青紅氁子駝褐四月丁巳皇太后千秋節賜鈔三千
貫甲申陞少傅仍兼前二職階榮禄大夫三俸俱支乙
酉固辭大學士俸詔許之丙申賜宴文華殿宣宗皇帝
親待焉賜鈔一萬貫秋八月癸巳賜從一品誥命并封
贈三代考妣及妻六年辛亥春二月甲辰聖節賜宴恩
賚甚厚乙巳復賜宴内廷特賜詩一章褒嘉公昔有賜
賚必以奉親及親歿而朝廷恩眷日隆公位望益顯至
給三俸恒以親不逮養為歉乃請以少傅俸於鄉邑給
受以供祭祀及賙䘏親族故舊朋友之貧乏者七年壬
子春正月乙亥元宵節賜觀燈於内苑仍賜白金綵幣
遣中官送於其第秋七月屢賜御製祖德詩招隠歌猗
蘭操重陽節賜宴及内醖珍羞十一月丙寅皇太子千
秋節賜綵繡麒麟襲衣八年癸丑秋七月丁丑吏部奏
少傅滿三載賜宴禮部降勅奬諭曰卿以博通之學明
敏之識練達之材歴事皇祖皇考踰三十年多效勤誠
以樹勞績朕承祖宗大統亦惟資先朝舊臣以匡以輔
共圖康濟蓋自朕即位以來卿秉誠心躬勤夙夜攄其
嘉謀嘉猷贊助不逮整飭武事綏懷遠方而軍旅之政
四裔之情明習周知莫踰卿者忠言讜議禆益為多肆
特陞弘化之職今滿三歲嘉念良深特宴勞於禮部仍
賜勅奬諭於戲自古有言人惟求舊惟朕以至誠任卿
惟卿以至誠事朕同務戒儆以令始終庶幾允釐天工
用光祖考欽哉九年甲寅秋九月扈駕巡邊給以天閑
名馬光禄寺日供酒饌比還恩賚甚厚十一月甲戌朔
賜詩褒嘉詩曰武夷巍峩清插天丹山碧水相連延扶
輿旁礴之所産往昔奮起多名賢只今繼續揚華芬漢
清白吏有遠孫明經策第登詞垣皇祖承天御天下竭
職論思靡餘暇懷忠秉誠履堅貞臨事果達智識明禁
中頗牧材卓犖風雲驥足千里輕顧予菲德嗣天位旰
食宵衣急圖治普天之下率土之濱安危休戚繫予一
人大厦之興藉梁柱為邦必資輔弼臣卿事文祖兼仁
考歴年固多身未老方兹倚重傅與保士有大抱負堯
舜其君民勗哉弼違補闕輔吾仁齊芳昔賢耀千春十
年乙夘春正月甲戌宣宗皇帝晏駕公與少師蹇義等
僉議即政事宜舉惬群情壬午今上即大位累賜白金
綵幣鈔錠丁亥往相視山陵還奏稱旨復有白金鈔幣
之賜夏六月戊申命護梓宫葬景陵賜白金二百兩文
綺十表裏鈔二千錠山陵畢復賜白金鈔幣秋九月庚
午勅修宣宗皇帝實錄命公充總裁賜宴禮部冬十月辛亥
命監立天夀山碑賜白金五十兩紵絲羅四表裏及上
尊珍饌十一月丁丑以聖節賜綵繡雲鶴襲衣寳帶明
年丙辰改元正統公與太師英國公等二三大臣建議
開經筵以緝熙聖學詔可其奏且命精選儒臣充講官
降勅勉諭曰朕秖奉天命嗣承祖宗大寳統御天下用
主神人而即位以來弗遑夙夜永惟厥道必學乃明今
以初九日御經筵命爾翰林春坊等衙門儒臣會同進
講夫大道原於天堯舜禹湯文武以隆政教而周公孔
子闡明之我祖宗世所師法以安天下卿等宜安心竭
誠相與討論務歸至當毋隠而弗彰毋曲以徇好庶明
之於心誠之於行以興治化以福蒼生用不忝天與祖
宗之命欽哉故諭三月丁卯朔上臨軒策試進士公讀卷
殿中勞以羊酒庚午宴禮部甲戌上御文華殿開講公
講堯典克明俊德章敷析明暢音吐鴻亮文武大臣之
在廷者莫不竦然傾聽聖心悅豫賜白金五十兩綵幣
四表裏鈔二百錠即宴於禮部尋復賜金織紗羅襲衣
金相&KR0008;瑁香帶各一公以累朝舊臣親受顧命被皇上
眷寵優異慨然以身任天下之重精力瀕老而不衰遇
事雖煩劇應之常若簡而有餘凡大論建動恊人心夏
五月甲申奏少傅滿六載勞以羊酒鈔幣冬十一月庚
子以聖節賜綵繡襲衣二年丁巳夏六月己巳賜綵繡
雲鶴紗衣冬十一月辛巳賜金織紵絲襲衣金相文犀
帶三年戊午春二月戊辰陞授光禄大夫柱國夏四月
己巳宣宗實錄成上御奉天門慰勞再三陞少師賜白
金一百兩綵幣六表裏鞍轡名馬宴於禮部辛未復賜
玉帶金織麒麟羅衣四年己未春正月戊戌賜金織麒
麟襲衣金帶冬十一月庚戌聖節賜如舊五年庚申春
二月丙戌從耕籍田禮成即上章請告展先墓詔賜允
許降勅書諭遣曰卿以宏材碩學事我祖宗居密勿之
地者四十年小心恭謹簡在惟深朕嗣承大統仰惟負
荷之重倚任老成用圖康濟講學以明治道而克啓沃
之崇敬以監成憲而克欽承之脩政以安黎庶而克相
成之肆海内寧一庶幾小康卿以先壠久違請告展省
朕惟孝思名教所關特從所請於戲古之大臣君子體
國如家令聞長世卿其念先朝寵眷之隆及期而來永
諧寅亮之功以副朕之倚望賜白金紵絲鈔幣上尊羊
豕凡諸饌具稱之且命内侍阮江伴行水陸給驛公卿
大臣出祖都門外觀者填道朝野榮之至家省先壠饋
奠惟謹大散賜金内帛遺諸宗親故舊無不及者賓客
過門宴洽累月先是得微疾卜六月己夘還京力疾就
道次杭州而劇七月壬寅卒於武林驛享年七十時長
孫泰侍側歛含如禮己未内侍阮江以訃聞上為之慟
輟視朝一日贈特進光禄大夫左柱國太師諡文敏遣
禮部尚書胡濙等諭祭仍命江護喪歸其里工部遣官
督所在有司營墳以葬朝士大夫霣涕相弔遠近聞者
莫不嗟悼公在郡庠時外祖家自母兄子和歿後貲産
日替公養其遺孤俾有成立春秋親奠墳下閭里有困
於賦役而流竄者公竭心力為之營護招其復業俾父
母妻子咸得聚處無離散之憂或有忿爭者輒求判正
無不悅服時公之行誼已卓然矣及來京師鄉人有囚
繫輸作謫戍者皆隠憫資給之不令失所其有疾病死
喪者或給以醫藥或給以棺衾蓋所濟為益廣焉其在
朝廷遇事有關於治體者知無不言言無不盡涖職以
勤御衆以公薦舉惟賢無間親疎人有因事詿誤而囚
繫者則從容為之解釋上知公忠直罔不聽從而隂受
公之惠者多矣三四十年間日侍四聖左右參贊機務
惠澤及人不可勝計人莫能知公亦未嘗言至其往還
兩京辛勤勞悴從征朔漠乘危蹈險人所弗堪公亦未
嘗告勞朝廷有大慶會分獻南郊遣祭孔子持節封拜
宴待遠人無有弗預公進退起居皆有常度凡所存所
履務恊理道絶不為戲狎之言䙝玩之事論事上前詞
氣温厚委曲至與僚友分别淑慝審辨邪正則凜然不
可犯暇時接見朝士大夫及方岳牧守從容咨訪時政
人才以備顧問凡有餽送纖芥弗受嘗於所居東偏搆
屋若干楹環植花木扁曰靜軒退朝之暇衣冠正坐焚
香煑茗與所知談論經史每至夜分又於朝門之東南
築室十餘楹樹以槐柳退食則燕息其中或邀翰林諸
公宴會為樂少傅西昌楊公名其堂曰聚奎并為文記
之長子曰恭次曰讓曰錫曰賜曰貴芳曰貴通女七兵
部主事雷潛詹鑌陳順德蘇潤其婿也餘在室孫男十
二泰儼俊倫儉佶儆佐倧偉倜儀孫女七曾孫女二諸
子每歲更迭來京省侍於其歸也公皆有詩訓飭之詞
意激切并纂集古人訓子之言為書名之曰訓子編各
授一帙國子祭酒豫章胡公若思學士西昌楊公士竒
臨江金公幼孜永嘉黃公宗豫俱有題識贊公篤於教
子也閩浙之間有見其書者莫不爭相傳寫而寳藏之
所著詩文有兩京類藁玉堂遺藁訓子編北征記若干
卷藏於家人皆謂公有文武才略詩文特其餘事公自
立朝迨今四十餘年海内之士莫不仰餘光而承下風
誠可謂德被生民功施社稷者矣若公者非所謂積善
之慶天祐之吉國之蓍龜時之柱石者乎銕謭陋在昔
同處郡庠至為親密及入仕復託寓舍館知公之歴履
頗為詳悉故不揆僣踰謹述其大槩如右庶以備他日
史氏之錄云正統元年歲次庚申秋七月甲子中順大
夫浙江提刑按察司副使同邑江銕謹述
故少師工部尚書兼謹身殿大學士贈特進光禄
大夫左柱國太師諡文敏楊公墓誌銘
正統五年二月十八日少師工部尚書兼謹身殿大學
士建安楊公奉勅歸展先墓既畢事卜日啓行病作衆
曰曷俟少間公曰君命不敢稽也挾醫以行至臨安武
林驛病加遂不起是年七月二日也守臣治棺殮既馳
奏皇上嗟悼輟視朝一日贈特進光禄大夫左柱國太
師賜諡文敏遣禮部尚書胡濙涖祭遣中官使護喪還
葬其鄉命有司治墳公先世見余撰其大父墓碑曾大
父伯遜大父達卿父伯成皆贈榮禄大夫少傅工部尚
書兼謹身殿大學士曾大母黃大母謝繼阮母劉皆贈
夫人公初名子榮自學諸生鄉試選第一會試第三廷
對擢第二甲賜進士出身入翰林為編脩太宗皇帝入
正大統更其名榮初建内閣簡翰林之臣七人其中專
典密務七人者解縉胡廣黃淮胡儼金幼孜公及士竒
也公齒最少最警敏一日晚上出右順門召内閣諸臣
獨公一人在出江西三司奏章示之言吉安鄉民之嘯
聚者已悉復業蓋朝廷初有聞即遣行人許子謨齎勅
撫諭子謨行將一月又遣都督韓觀率兵繼之如撫諭
不下即加兵及是奏至上諭公曰觀不至不下其降勅
褒觀公讀奏訖對曰計發奏之日觀尚在中道未足褒
從之自是益重公時四方之事方殷七人者旦夕侍左
右承顧問受旨退治職務且兼稽古纂述之事不虚寸
晷上時步至閣中親閱其勞且視其所治咸稱旨時公
尤勤勵遂皆進官公進修撰數月復進侍講明年改元
永樂秋公請告歸省又明年春七人皆賜二品金織衣
且勞之曰天下事咸朕與若等同計非若六卿之分理
也無幾簡翰林之臣十數人兼春坊官任輔導公兼右
春坊諭德授奉訓大夫日分直進講經史四年春公得
寒疾命中官以御醫來視賜藥物五年奉命往甘肅同
總兵議邊務察視守備還奏稱旨六年夏喪父給傳歸
既葬遂命起復是年冬喪母公奏歸守制時已下詔巡
狩北京不許七年春内閣胡公及公金公奉命扈從北
京甘肅總兵何福奏降虜托克托布哈等率部落來歸命
公往同福處置還奏上悅遂奉命持節往亦集乃之地
封福為寧遠侯八年春車駕北征布尼雅錫哩公三人仍
扈從至驢駒河命公先齎勅還報皇太子復還北京冬
扈從還南京九年春奏奔母喪遣中使護送既還皇太
子命公侍諸皇孫學且命公曰嚴則有成公盡心不怠
重脩高皇帝實錄命胡廣胡儼黃淮及公為緫裁十年二
月賜誥命并追贈父母妻冬甘肅守帥西寧侯宋琥奏
叛寇婁達衮逃居齊勤蒙古衛將為邊患時豐城侯李
彬鎮陜西遂勅彬率師𠞰之且命公往與彬計度十二
月還奏餉道險阻今天寒人疲馬瘠不可行且小醜不
足以煩王師遂勅彬旋師無幾叛者復歸十一年春從
狩北京十二年三月從征衛拉特時皇長孫侍行上命胡
金及公三人凡行營有暇即與講析理義開其聰明尚
寳司官闕命公兼之既還勅翰林脩性理五經四書大
全公三人皆為總裁十四年陞翰林學士仍兼庶子扈
從南歸十五年春復扈從巡北京十六年夏進高廟實
錄賜宴賚胡公歿公掌翰林院事益見親密一時廷臣
狎恩多縱忌公伉直發其私適太學闕祭酒衆共舉公
實欲疎之上不聽公遂密言十弊指斥五府六部都察
院章留中不下十七年進文淵閣大學士仍兼翰林學
士授奉政大夫十八年扈從北征秋還京冬將西征親
藩奏建文中江西所垜集民兵可徵用出奏示公公對
云陛下命復民業二十年矣今復徵非信上曰朕意固
如此遂寢三殿災公偕金公陳便宜十數事皆見施行
重賢愛人或陷非辜必援之尚書夏原吉以兵饟不給
坐繫吕震言其柔姦侍讀李時勉嘗論事亦有言其賣
直者皆激上怒悉委曲為之辨解二十一年秋復扈從
西征駐驆萬全一切軍務悉付公掌寧陽侯陳懋奏番
王額森托噶來歸命公往議受降歸奏稱旨二十二年
復從北征中道軍餉不繼上聞之命公與金公總計其
數遂如二公言遣使諭彼釋其不臣之罪下令班師浙
江三司奏處州之麗水福建之政和山寇劫掠請勅兩
都司合兵討之公言愚民為有司所苦出不得已兵出
即良民先被害願遣一勅使撫諭之不足煩兵上從之
卒如公言無事一日上從容坐帳殿諭公二人曰東宫
監國久熟政務此歸悉付以天下事吾惟優游暮年二
公共對曰皇太子孝友仁厚天下屬心允稱陛下付託
上悅師次榆木川上不豫既上賓凡沐浴襲奠飯含棺
殮一切之禮悉出二公衆遂推公先馳歸報既至同尚
書蹇公等議喪禮遂議即位禮仁宗皇帝嗣位進公太
常寺卿授嘉議大夫仍兼兩職學士逾月進太子少傅
授資善大夫兼謹身殿大學士山陵事殷太監孟繼極
言公盡心喪事上嘉歎即陞公工部尚書仍兼前二職賜
勅褒諭三俸俱支尚書一俸全給米洪熙元年賜誥贈
二代考妣無幾上命範白金為方寸印四枚其文曰繩
愆糾繆以賜師傅公與金公同受其一皆期之直言匡
輔脩文皇帝實錄公預總裁仁廟上賓時皇太子監國
南京遺詔嗣位公往迎於德州既還命公同有司相陵
地宣宗皇帝嗣位修仁廟實錄仍預總裁高煦反在廷
多懷貳心惟文臣三四人勸上親征公其首也遂扈從
討平之師還特受駢蕃之賜馬騏激變交阯黎利聚衆
抗王師總帥孱弱不支輒與利和且為利奏請立陳氏
後遂以師還奏至上以示文武大臣皆勸發兵擊利上
不聽竟偃兵息民公預力焉是年八月車駕巡邊至遵
化聞敵逼塞下以道陿師難並進上率鐵騎數千先馳
擊之文臣獨公從既還陞少傅進榮禄大夫仍兼尚書
大學士三俸俱支辭大學士俸進兩朝實錄賜宴賚又
範白金為圖書刻方直剛正四字以賜公數月上念先
朝老臣蹇義等四人皆春秋高並賜勅褒諭命輟職務
朝夕左右侍論議公與焉賜玉帶加有御製詩畫之賜
公滿三載吏部以聞賜勅有忠言讜論禆益為多之褒
賜宴禮部遂賜少傅誥進封三代後兩扈從巡邊皆至
洗馬林而還宣廟上賓公復偕有司相陵地皇上嗣位
公與同官三人協志合力以效禆益賜賚特厚修宣廟
實錄皆為總裁書成進公光禄大夫柱國少師兼尚書
大學士如故賜玉帶時上日勤聖學命公同知經筵事
五年謁告省墓賜勅褒諭加厚賚給傳遣中官護送既
還京道薨春秋七十公仕於朝四十年皆居清密考鄕
試者一讀廷試卷者九為人闓疏果毅遇事當為奮前
不疑於論古人必欲出新見不肯苟同議辟率歸寬恕
勤職事盛寒暑及小疾未嘗少怠於四裔及邊徼事及
邊將勇怯智愚靡不通知故忖量事勢率豫中内篤孝
友睦婣之行家故豐裕且有厚禄能濟窮恤患無間疎
戚喜賓客善交際雖貴盛無崖岸貴賤小大皆歸心焉
故聞其殁也咸有咨嗟悼惜之意所著文章有兩京類
藁玉堂遺藁訓子編北征記藏於家元配劉贈夫人繼
劉封夫人皆里處士仲穆之女子男六恭讓錫賜貴芳
貴通女七兵部主事雷潛詹鑌陳順德蘇潤其婿也餘
在室孫男十二泰儼倫俊儉佶儆佐倧偉倜儀女七曾
孫女二皆在室士竒與公同僚三十有九年同事四聖
今内閣舊臣惟吾兩人未能退公又溘先余逝公之葬
其子屬少保楊公書墓上之石余銘諸幽嗚呼凡今能
文士大夫感公之德述公之行雖有之矣若交之久知
之深言之信者余兩人其庶幾可無愧也銘曰
桓桓文敏通才博識遭際聖明光奮於績承明延閣著
作之庭以翺以翔舒華振英北裔西陲從狩萬里職典
者文亦兼知武羌虜胸臆帥垣弱強重瞳屢顧敷奏惟
明晚陟三孤貳公弘化恪恭昕夕敢或遑暇帝懷敷仁
鞠躬承之民懷被福黽勉成之志存寬惠行在果斷嘉
謀讜議褒書有煥予告南旋曾幾何時上下延竚而訃
奄來越昔内閣七人同事荏苒三紀我銘其四公夀考
終哀榮寵光嗚呼文敏殁也不亡光禄大夫柱國少師
兵部尚書兼華蓋殿大學士國史總裁同知經筵事廬
陵楊士竒撰
少師工部尚書兼謹身殿大學士贈特進光禄大
夫左柱國太師諡文敏建安楊公神道碑銘
士君子遭際明時為國大臣偉績榮名流芳永世豈偶
然哉蓋其生也有所本出也有所為故其終也克全其
美少師光禄大夫柱國工部尚書兼謹身殿大學士建
安楊公本漢太尉震之後繼世以宦游遷閩至其祖達
卿家鉅富積善樂施嘗置近居山林栽萬木以資鄉人
貧者衣食屋室棺槨之用津渡為橋梁舟楫歲久滋茂
遺訓子孫無專以利家厥考士美克承先志益廣厥施
公生而不凡自少力學以科第發身入翰林為編修太
宗皇帝入正大統脩舉成憲開内閣擇儒臣六七人掌
機密公尤為精敏周緻不踰年屢遷至侍講及建皇太
子授諭德尋陞右庶子皆兼翰林職事論思而退則進
講東朝趨事惟謹未嘗知倦又嘗受命輔皇太孫未幾
陞翰林學士上巡幸北京營建都邑親征朔漠制勅條
畫公偕同事二三人秖順贊襄罔不盡心至若將帥賢
否軍機調度邊務緩急遠人叛服必詢之公公亦以身
任之陞文淵閣大學士兼舊職征北班師軍食不繼亟
言於上以御膳餘糧給之西羌叛命往經理公言敵人
叛服不常招撫之便不必勤兵未幾叛者皆歸寧夏報
西寇犯邊召公計之公以城堡堅固士卒精銳賊必不
能持久料今已去矣無勞聖慮既而得報如所料方西
征有言建文時所募江西民兵可十餘萬宜徵用公言
嘗有詔令復業不可失信於民再征北敵公言軍士久
勞請釋其前罪班師麗水政和山寇聚衆有司請發兵
捕之公曰愚民窘於衣食重為有司所苦求活朝暮耳
少緩之必散用兵則害及良善撫之不從用兵未晚上
皆嘉納之再從北征上升遐奉歛如禮傳遺命仁宗昭
皇帝即位預議喪禮悉遵古制詔汰冗費蠲逋負舉困
窮省刑罰出官錢贖民間所鬻子女用圖惟新不踰年
仁義忠厚之政舉行無遺公與力焉陞太常卿兼舊職
尋陞太子少傅兼謹身殿大學士賜銀印文曰繩愆糾
繆未幾以經畫喪事勞賜勅奬勞特陞工部尚書仍兼
二職支三俸復命護梓宫葬長陵宣宗皇帝上賓迎皇
太子嗣位益見信用庶人高煦叛從駕東征不旬日平
之公有參贊之功交阯叛請寬其伐以䘏我師未幾陞
少傅仍兼前二職今上即位議即政事宜及開經筵以
廣聖學命公同知經筵事日侍講學退而綜理庶事進
少師兼官如舊以久違先壠請告詔許之賜璽書褒諭
優加恩賚乘傳南還遣中官相行事竣力疾就道至杭
州卒於武林驛訃聞上深悼之輟視朝一日遣禮部尚
書胡濙祭於其第復命中官護其柩歸勅有司營葬追
贈特進光禄大夫左柱國太師諡文敏官其子恭尚寳
司丞公事列聖四十餘年自右庶子至少傅三受誥推
恩追封三代考妣凡朝廷大制作若四朝實錄性理大
全歴代臣鑒外戚事鑑皆為總裁大册封大祭享恒命
行禮所賜御製詩文圖書及金帛衣服乘馬寳帶珠玉
金銀器皿諸物歲無虚月寵任益隆勤慎益至凡所理
事可集辦者未嘗踰宿公素孝友自家食至大官於宗
族師友鄉黨及所知識困苦婚喪必賙䘏患難必救援
卒之日聞者莫不傷之所著有兩京類藁玉堂遺藁訓
子編北征記配繼皆劉氏贈封如制側室葉氏武氏張
氏子六人長曰恭次曰讓曰錫曰賜曰貴芳曰貴通女
七人長適兵部主事雷潛次適詹鑌次適大理寺評事
陳順德次適蘇潤皆士人餘在室孫男十二人曰泰儼
俊倫儉佶儆佐倧偉倜儀孫女七人曾孫女二人公卒
以正統五年七月壬寅是年十二月丁酉葬於甌寧縣
豐樂里山之原溥與公同年同事知公為悉因恭晜弟
之請纂其大㮣俾書之神道銘曰
天眷國家實以賢惟才之生匪徒然用輔厥世福黎元
公事列聖四十年從容館閣佛仔肩天戈屢出清塞垣
謀協廟算皇威宣三扶紅日升青天公孤特進昭台躔
位日益顯心益虔服勤夙夜罔有愆恩榮終始福百全
用振厥後光厥前武夷秀氣凌雲烟建溪之水清且漣
高岸深谷有變遷我銘昭昭其永傳榮禄大夫少保禮
部尚書兼武英殿大學士國史總裁同知經筵事南郡
楊溥譔
少師楊公傳
公姓楊氏初名子榮字勉仁太宗皇帝更名榮遂以聞
於天下漢太尉震之後唐末有仕於閩者因家浦城三
遷遂為建安人祖達卿父士美皆不仕而皆為善人長
者以公貴累贈至榮禄大夫少傅工部尚書兼謹身殿
大學士公幼聰悟絶倫喜讀書善講說當時大竒之事
大父母父母盡孝敬處内外屬皆有禮弱冠已有濟物
之施公輔之志朝之公卿大夫道建安者皆重之由郡
庠生領鄉薦第一遂取進士入翰林為編脩太宗即位
選儒臣六七人置内閣典辭命而公在焉陞修撰尋陞
侍講修古今列女傳仁宗皇帝正儲位公為諭德兼侍
講太宗嘉其勤謂曰卿朝夕左右敬慎不懈恒情保初
易保終難朕常思保全之道卿亦宜謹厥終賜二品服
上恢弘遠略經營四方公獨以警敏勤於外嘗命往甘
肅視師及還規畫皆稱旨且言其山川形勢軍民休戚
城堡虚實上悅陞右庶子侍講如故父卒賜鈔三千貫
俾馳傳歸葬詔奪情起復皇長孫英睿夙成篤志學問
命公兼職輔導永樂七年當巡幸北京適聞母喪又奪
情以行時何福守甘肅言虜酋布哈等率衆來歸詔公
與福議所以處之者既還又命持節至亦集乃封福為
寧遠侯且命過寧夏與寧陽侯陳懋飭邊務歸奏便宜
十事上嘉納之從征北敵師至驢駒河而還軍士乏食
公以為言上命供御之贏盡給之令軍中有餘者貸不
足歸而倍償衆賴以濟公在軍事既繁劇以親喪不飲
酒食肉時哭泣不自勝因以羸悴上憐之既還乞歸終
制不許許奔喪遣中官宋成護往來既而仁宗命與諸
皇孫講學學益進深見奬重甘肅守將西寧侯宋琥言
叛寇婁達衮等依齊勤塔爾尼將為邊患勅豐城侯李
彬率師討之命公往經略時草枯冰凍士馬不可動彬
不敢言公歸奏之且言小醜無能為不足以勤大軍乃
止而叛者已復歸附師征衛拉特皇太孫侍行上既訓以
武事命學士胡廣及公稍閒即以經史進講又嘗問足
食足兵之要公曰慎擇將帥力屯田訓練有方耕穫以
時食足而兵精矣及還上以五經四書傳註之外先儒
多所發明且性理書及諸議論皆未有統會詔集儒臣
類次成編又命廣與公總其事書成賜名五經四書性
理大全陞翰林學士兼庶子益見親任朝臣有傾巧迎
合為公所抑者議欲間之會北京缺祭酒衆請以公任
焉上不許公又指言五府六部三法司積弊有十上命以
授御史揚言於廷中衆皆請罪詔原之而使釐正陞文
淵閣大學士兼翰林學士寧夏報虜入寇上以問公公
對曰寧夏士勇邊實寇不能持久今去矣已而果然浙
之麗水閩之政和有寇合二千餘兵部請發兵𠞰之公
奏曰愚民窘於衣食剽掠求活耳急之則益生變臣以
為莫若招撫便從之果順服太宗屢北征公必在行軍
中密務多命公掌之決機發策亦使參與眷待與公侯
等上嘗語公曰東宫歴事久閑於政務朕歸悉以軍國
事委之得優游暮景公對曰殿下孝友仁厚天下屬心
允稱皇上付託車駕還至榆木川疾甚召公等受遺命
傳位皇太子上崩公與左右中貴人奉歛如禮以去京
尚遠慮不虞戒勿發喪整軍旅嚴號令而與中官海夀
馳還報仁宗宣大行遺命仁宗即位禮儀詔赦命公與
二三大臣計議條奏行之賜公白金二百兩鈔二萬貫
綵幣二十表裏陞嘉議大夫太常卿仍兼前二職尋陞
資善大夫太子少傅兼謹身殿大學士賜銀印文曰繩
愆糾繆且諭公曰朕於政務有缺則用此密疏以聞至
於再三慎毋憚煩公奉命惟謹又慮法司濫刑命公與
諸大臣同審錄獄以不冤上嘗閱翰林所作公等誥辭
謂曰朕倚卿自輔朕若有失皆當盡言親御翰墨增二
語云勿謂崇高而難入勿以有所從違而或怠曰此朕
實心公拜曰陛下聖德之至臣豈敢不勉既而有言太
宗升遐時事多公為主之上嘉歎降勅奬諭加賜白金
綵幣諸物特陞工部尚書前官如故三俸俱支公辭尚
書不允仁宗崩宣宗為皇太子在南京遺命徵還嗣位
公往迎於德州由是益任公公亦益盡力高煦反公力
贊親征及累出巡邊公皆從久之念公等大臣且老不
欲煩以事命輟翰林之務惟朝夕在左右討論至理共
寧邦家陞少傅階榮禄大夫又陞少師勲柱國階光禄
大夫今上即位待公益重而公謀國益盡心有大事衆
取決焉累朝眷遇宴賜之隆前後不可計雖元勲世戚
不過也然以久去墳墓常欲一歸省而縻於職務會有
事西陲及西南夷不敢求去至是西師解嚴西南夷亦
納貢乃請行上命中官與偕往且命公速來事畢戒行
已有疾或勸且止公曰君命不可緩也挾醫而行至杭
州卒年七十事聞上嗟悼輟視朝一日贈太師諡文敏
又命中官往護喪歸建安葬事皆官給之夫人劉氏先
卒以其弟繼亦封夫人子六人恭讓錫賜貴芳貴通上
念公不已命恭為尚寳司丞公秪事列聖凡四十年未
嘗去禁近每四鼓起俟朝雖風雨寒暑不變日親所事
至或廢飡常迫暮而後反初修高廟實錄其後三朝史
事皆公為總裁紀載詳備實而不華京闈鄉試典文衡
者一廷試讀卷者凡九其文施於國家與凡碑銘序記
之散於天下者人皆傳誦之其於武事尤諳練將士之
勇怯饋運之難易邊鄙之利害道里之迂直靡不知故
每承顧問與籌筭皆能適事宜體國之心老而彌篤嘉
謀至計造膝而言所以禆益於上惠利於下者蓋多矣
直從公在翰林亦三十七年知公平生為詳故摭其事
有關於天下國家之大者為公傳俾後有考焉若其
德義之施於親戚朋友以及鄉䣊州閭則有公之行述
與墓銘在此不著
論曰古之君子之事上也必委身於國而不顧其私故
能視官事如家事知無不為為無不力公受任四朝竭
心殫慮不以險夷禍福易意况經綸於外弼亮於内又
有衆人所不能知者豈非古之君子與昔仲山甫事周
出入中外所任者衆矣而皆能善其職詩曰肅肅王命
仲山甫將之邦國若否仲山甫明之既明且哲以保其
身夙夜匪懈以事一人今以公比之何有異哉何有異
哉行在禮部左侍郎翰林侍讀學士國史總裁兼經
筵官泰和王直撰
少師楊公哀辭
少師楊公勉仁予同年老友實關西世裔才識高邁性
質剛明敏事慎言慱極經史洪武已夘魁福建多士庚
辰春闈廷試悉居前列授翰林編修累陞侍講諭德庶
子擢翰林學士兼文淵閣謹身殿大學士轉太常卿進
太子少傅工部尚書尋陞少傅遷少師黼黻治道翼贊
宫僚四十餘年始終一致功光社稷名重華夷古之名
臣不能過也正統五年春皇上念其勲勞錫賚稠疊命
歸展墓遣中使隨行恩意優渥拜掃事竟回至武林遘
疾而易簀焉訃聞上為之興悼輟朝追贈太師特進光
禄大夫左柱國諡文敏賜祭踰等勅工部造墳仍遣中
使護喪歸葬嗚呼公夀七袠位至台衡生榮死哀名垂
竹帛夫復何憾雖死猶不死也予與公有同年之好相
知之深故嘗形於夢寐用叙其㮣以哀之辭曰
性之藴兮乾剛行之著兮端莊明心易而多才兮早發
軔於科場踵世德而顯融兮掌絲綸於玉堂承列聖之
寵眷兮殫心力於巖廊贊廟謨而密勿兮佐泰運以榮
昌位益高而勛益著兮知經筵而啓沃乎聖皇上念厥
功兮賜歸展墓公詣先隴兮追遠焚黃事畢復還兮炎
夏疾革捐館兮錢塘訃音聞上兮為之感愴遂輟視朝
兮䘏典逾常諭祭營葬兮恩沐存亡追贈加諡兮萬古
流芳雖沒不死兮永耀耿光資德大夫正治上卿禮部
尚書毘陵胡濙述
少師楊公誄文
鳴呼天下未嘗無賢才也其患在於有之而不能知知
之而不能用用之而不能當知之而能用用之而能當
竊見太宗皇帝之於故少師楊公矣太宗用之而不疑
列聖繼之而不改書曰知人則哲又曰任賢勿貳聖明
不可尚矣古稱夙夜匪懈以事一人又云鞠躬盡瘁死
而後已公其庶幾矣乎公之沒也其子属循誄其平生
循忝舉制科官翰林託從公之後者凡二十有六年誼
不容默為之詞曰
緜緜楊宗肇漢太尉繼而顯者自唐之季遂官于閩因
家浦城崇安建陽其徙屢更卒遷建安卜宅乃定世積
忠厚子孫日盛盛豈徒然厥務惟臧冠裳文雅表于其
鄉有偉達卿好義尤篤惠賙於人恒不自足達卿雖往
萬木尚存鄉人所植酬其施恩再傳士美性亦樂施人
謂達卿積德有繼聖明撫運世際太平歲丁辛亥而公
遂生易云為善必有餘慶公之生也詎非其應警敏䟽
達其孰與公遇義果為亦罕所同公自少時已拔流軰
長游鄉校學篤弗懈堂堂閩藩賓興賢能公試其間獨
冠群英既領薦書春闈校藝為第三人鵬摶鵠起大廷
進對公擢高科授職史舘日事編摩皇皇太宗入正大
統特更公名以昭眷寵眷寵維何偕此七賢置諸宥密
專典代言代言之典豈真文翰託以腹心俾盡誠欵公
每論事必持度權時會機要被奬上前數月之間其官
疊進匪徒進公旌乃勤慎官雖六品出入禁廷襲衣之
賚制視六卿擢兼宫僚用資贊輔進講之餘仍治職務
凡承咨問有事于民匪寬不對匪恕不陳廷臣狎恩忌
公伉直徉言薦公疎以外職上頼明聖私計不行公疏
十弊指斥其情公雖伉直為衆所忌上益重公委信不
貳車駕屢發廵幸親征往還扈蹕公咸在行内而舘閣
外而夷狄衆或罕預公悉機密有事邊閫往必命公公
受親信或過元戎公每還朝隨事獻替成敗利鈍多如
所計兵將勇怯邊方實虚公且究知如履其區公非能
武盖知武者能者用之或出其下公雖知武所典者文
凡百製述克任以身五經性理聖明所右纂緝編校公
預領䄂四朝實錄盛德豐功帝命緫裁公在其中一典
京闈九侍廷試校文讀卷克稱上旨公居清密四朝所
同未嘗一朝譴辱在躬於赫仁皇褒鍚孔厚範金刻文
繩愆紏繆方直剛正簡在宣衷亦用範金刻文賜公或
褒璽書或賜詩畫文綺繡服玉帶名馬三代考妣褒典
咸加施及家室幽顯光華自昔文臣罕臻極品公位三
孤更見親信儒者稽古苦難遭時公之際遇孰幸如之
抑公平生所存忠厚有䧟非辜力為觧救憫人疾苦猶
已不寧汲汲思濟必底于生家故多貲俸賜且倍施賑
貧乏恒恐弗逮公宜耋耄丞相朝廷胡歲七十溘然仙
升千里訃聞主上震悼為輟視朝曰失元老亟命有司
爵贈太師諡以文敏於禮誠宜紀德述行已具太史顧予
有情聊為公贅迢迢南服建水閩山計公之靈返棲其
間翰林院侍講學士奉直大夫兼脩國史兼經筵官廬
陵陳循述
文敏集附錄
