文敏集卷十八明楊榮撰
神道碑銘
故資善大夫兵部尚書兼太子賓客張公神道
碑銘
宣德辛亥正月癸酉兵部尚書張公以疾卒于北京之
官舍訃聞上為之嗟悼遣中官即其家賜賻鈔三萬緡
親為文命禮部胡濙祭之勑工部治墳塋戶部復其家
是歲某月某日其孤璘奉柩葬所居東阿之王村祔於
先塋之次乃奉通政徐琦所述公行狀詣予泣拜請銘
將以刻石于墓道予弗獲辭按状公諱本字致中姓張
氏其先世居琅琊自其高祖景瞻徙居東阿今為東阿
人曾祖欽祖誠父從善皆隠德弗仕至是以公貴祖父
皆得推恩贈資善大夫兵部尚書祖母李氏母丘氏皆
贈夫人公自少穎敏好學洪武中自邑庠生以明經貢
禮部補太學生其才識超邁長於應變始仕為江都令
卓卓有治聲百姓愛之太宗皇帝靖難兵次揚州率耆
老詣軍門謁見遂陞揚州府知府繼陞江西參政其在
職備悉民艱不憚繁勞夙夜孜孜以祛除積弊剗剔奸
蠧為務民甚安之未幾召為工部左侍郎以事謫交阯
雖間關萬里觸犯瘴癘處之怡然未嘗有戚戚之色方
是時仁宗皇帝居儲副素知公名奏召還以為刑部右
侍郎其治獄平恕而於奸慝必窮覈弗少貸然皆出于
至公輿論歸焉洪熙改元之初進秩兵部尚書兼掌都
察院事無何召至北京留行在兵部今上皇帝嗣位以
公克任大事益見親信凡軍政之闕失廢墜者力舉行
之井然皆有條緒於是蒙恩降勑褒奬命兼太子賓客
有白金文綺鞍馬之賜且以戶部政務隳圮命公兼領
之既莅事銳然以為己任除弊建利經慮百方必至當
而後行而遽至大故惜哉享年六十有五卒之日公卿
大夫奔走相吊者騶呼相屬於路配王氏封夫人子男
二人璘環女二人盧春祁慶其婿也孫男三繼祖繼宗
如意保公賦性剛直居官廉介凡事以身任之是是非
非不為苟且不事阿徇其論議侃侃有古大臣之風是
宜為銘蓋昭公之遺德於弗朽且以示其後之人焉銘
曰
猗歟張公易直而通始宰江都乘時奮庸繼參藩政旬
宣是職入佐司空在位正直南交召還式副憲部體上
欽恤用法平恕既任司馬兼掌地官兵政聿脩國賦用
完凡厥猷為竭心殫慮羣言或殊公毅弗顧從容廟堂
正笏垂紳執德秉義如古大臣天胡弗仁奪公何速吊
者雲赴巷悲路哭賜賻暨祭治其墓墳仍復其家澤施
子孫東阿之原鬱鬱窀穸公蔵在茲過者必式
故資善大夫兵部尚書許公神道碑銘
汴之許州即古之潁川郡其士風端慤尚志節由是出
者莫不著名於世若今之大司馬許公其一焉公諱廓
字文超姓許氏世居許之襄城曾大父居敬大父守誠
父忠信皆隠德弗仕母王氏公生而岐嶷賦性惇厚齠
齔之年即知務學其父遣入邑庠受經遂領洪武已卯
河南鄉薦明年試禮部弗偶入太學永樂丙戌擢錦衣
衞經歴未幾超授工科給事中復陞鴻臚寺左寺丞皆
能舉其職歲壬辰拜工部右侍郎時職務叢脞公悉心
殫慮以佐其長凡可惠工而利國者皆奏行之事多就
緒輿論歸焉甲午太宗皇帝親率將士往征北敵命公
督運粮餉隨軍往返六閱月而士馬給足人無暴擾乙
未將營建北京命公提督神木厰事工繁而役重公益
持謹慎始終弗渝巳亥以交阯人戶田賦未有定規命
公往理之公至察人心事宜與總戎豐城侯李彬掌交
阯布政司事尚書黃福等議其可否遂還朝條奏其利
害數事上皆嘉納之仁宗皇帝即位念公勤勞中外政
績有稱遷工部左侍郎授正議大夫資治尹賜誥命推
恩贈其父祖皆如公官祖妣閻氏母王氏皆為淑人皇
上嗣位知公惇實可任益隆眷待宣德庚戌秋河南民
饑流離者衆上以公大臣素為鄉邦所重命往撫輯之
至則旌廉黜貪勸善懲惡㮄示有司弗得復有科擾禁
豪右毋索取私錢凡夫匠雜役及諸採辦與積逋税粮
諸物悉奏免焉於是民皆趨走復業戴公若父母還朝
上慰勞甚至辛亥春正月降勑奬諭陞公為行在兵部
尚書復賜誥命授資善大夫并加贈厥祖若父皆尚書
祖妣及母皆夫人公荷國厚恩方夙夜經慮以圖報而
遽以疾聞皇上賜藥命醫視療竟不能起實宣德壬子
六月十二日距生洪武丁巳三月辛巳得年五十有六
訃聞上深悼惜遣官賜祭命有司治墳塋給舟車歸其
喪公卿大夫皆走哭吊致奠祭焉配王氏封夫人子男
四長曰麟獸早卒王氏出也次繼廣繼文繼武側室張
氏陳氏劉氏出也女三長適盛全次適蔚善次適建平
伯高遠亦皆王氏出也卜以某年某月某日葬公于其
鄉首山之陽其宗姪國子生昌率其幼子奉監察御史
羅亨信所状事行詣予請銘予昔與公有同官之好弗
可辭惟公姿貎豐偉襟度夷曠具寬厚之德有通敏之
才歴事三聖荐沐寵恩詳慎縝密不驕不矜凡受委任
靡不竭盡心力是以官無廢事民庶樂康蓋卓然有大
臣之風是以樹碑墓道以垂不朽予既為次序之而復
系以詩曰
猗歟許公中土之英少克務學遭世太平發跡戎幕尋
陟機要復陞鴻臚益臻榮燿貳卿之任佐理式勤益國
利民譽日以振督運粮餉從征殘虜將士給足歡聲載
路于彼南交版賦未清具陳可否深恊聖情仁皇嗣位
益隆眷顧錫命推恩光昭宗祖聖皇繼統篤任弗渝命
撫河南民用昭蘇迨進司馬璽書奬諭機務孔繁實深
倚注惟公砥礪理國如家經慮多方茂著才華尚未耋
期遽爾遐棄帝用嗟悼賜葬及祭恩命載臨哀榮始終
勒石墓道垂耀無窮
故資善大夫都察院右都御史熊公神道碑銘
國朝統一天下稽古為治既命六卿分掌庶務復設臺
憲之臣以振風紀法制精密蔑以加矣然居是職者非
才識通敏廉正詳慎不足以當之若都察院右都御史
熊公始克當其任焉公諱槩字元節自幼聰慧務學其
父授以春秋業大進領永樂戊子鄉薦辛卯會試登進
士第擢監察御史容貎豐偉仁宗在東宫時器愛之命
署刑部事未幾被薦拜廣西按察使調廣東俱著能聲
今皇帝嗣位召拜大理卿命治水于蘇松經畫得宜民
不知勞而水患息所至輙勸率郡縣脩葺學舍督勵師
生講習新胡安定范文正魏了翁三陸祠復文正了翁
義田墳地禮諸賢之後聲譽赫然時吳浙諸郡軍民有豪
横者繼承命撫視威風凜凜察其素為民蠧者數十人
械至京師寘于法扶植寡弱俱令得所於是奸頑歛迹
閭里獲安間有誣訴公賍弊者上不之聽益隆信任特
降勑奬勵有潔己奉公為國為民之語迨還特陞今職
命莅南京公益勤慎務辨誣理枉既而母歿哀毁過情
奉命歸葬即起復視事宣德癸丑北京都御史顧公感
疾上命驛召公來任其事至則一循舊規用法益平恕
凡有所陳上皆容納是以憲紀肅然上嘗幸近郊命侯
伯都督尚書同公居守益克小心祗慎今年秋車駕巡
邊復令居守兼掌刑部事以勞感疾逾數日上還朝公
猶勉強進見退而疾劇語家人曰吾其殆乎越六日上
賜諸大臣鹿腊及内醖公獨拜受於家曰臣愧無以為
報明日遂不起實宣德九年冬十月十一日也訃聞上
命官賜祭給舟歸其喪為造墳塋其孤端將奉公柩歸
葬于吉之山乃以左春坊左庶子兼翰林侍讀周君崇
述所状公行詣予徵文勒石墓道予辭不獲按狀公先
世居南昌之豐城祖達夫仕元福州錄事卒于官父敬
芳幼弱隨其母依吉水胡氏因冐其姓遂占籍吉水敬
芳既長自邑庠升為國子生有學行迨公貴始復舊姓
蒙賜誥進階資善大夫得以推恩贈祖考皆如公職祖
母楊氏贈夫人母郭氏封太夫人配劉氏繼璩氏皆封
夫人子男五煜壬子貢士焯安端盛女五長適王德賢
餘在室孫男二曰文曰昌女一曰癸貞昆仲四人甚相
敬愛嘗作雍睦堂以敦友于之情詞林諸公咸美之以
詩公能詩文所著有芝山藁公餘藁蔵于家尤善草書
凡求者輙書與之不吝其為人大率類此嗚呼公賦性
淳實内剛而外和居家則孝友篤至莅官則寬猛適宜
及總憲紀益存寬厚不事苛刻至於論議施設待人接
物綽有大臣之體是宜勒碑神道以昭後世銘曰
猗歟熊氏肇邇南昌繼遷吉水家聲益張維公之生天
資挺秀夙擢巍科才華實茂一服豸冠克振憲風用法
惟平式恊宸衷出掌藩臬益勤益慎召拜大理聲譽益
振蘇松之郡洪水湯湯命公拯之夙夜不遑䟽捍得宜
水患用息民庶載忻利我稼穡吳浙阜殷豪猾肆強既
除既治閭閻獲康有譎其徒誣公賍弊惟上聖明委任
不替降勑奬諭玉音諄諄特召回朝益隆益恩命總憲
臺綱紀秩秩南北二京並樹勲績公尚未耄遽爾云亡
帝用嗟悼復錫寵光命官賜祭為營葬事恩榮始終人
罕能儷新阡矗矗神道有碑刻兹銘詩千載永垂
故榮禄大夫少師兼吏部尚書贈特進光禄大
夫太師諡忠定蹇公神道碑銘
天眷我皇明誕啟文明之運必篤生彌綸參贊之臣相
與恊恭和衷用臻於至治揆之西蜀蹇公槩見之矣公
世家重慶之巴邑曾祖繼祖祖均夀考源斌以公貴累
贈封至榮禄大夫少師兼吏部尚書曾祖妣牟祖妣雍
妣胡繼羅俱一品夫人公生而穎異首骨隆起風鑑者
咸稱為國器及就學日記數百言郡守貳竒之選補郡
庠生學業大進尋領鄉舉登洪武乙丑進士第授中書
舍人初名瑢字宜之聞繼母喪請守制太祖高皇帝因
問曰得非蹇叔之後乎公叩首不敢對帝嘉其篤實因
更名曰義御書義字賜之建文時擢吏部右侍郎太宗
文皇帝入正大統轉左侍郎尋陞尚書永樂甲申兼詹
事府詹事戊子命兼輔皇太孫巳丑大駕巡幸北京留
輔皇太子監國適秩滿九載賜璽書宴勞之公為宫僚
長皇太子禮遇尤厚少有疾輙遣人慰問嘗以公所居
頗隘特命有司增建廳事每遇節日必賜宴飲賦詩寵
異之已亥聞父喪上及皇太子皆遣祭復賜教寬慰賻
以白金襄事畢即命起復辛丑皇太子赴北京留公輔
導皇太孫尋侍從至北京奉命巡撫畿内明年還京甲
辰秋仁宗昭皇帝踐祚陞榮禄大夫少保兼吏部尚書
食二俸踰月陞少傅兼官如故賜冠服象笏玉帶尋陞
少師嘗賜繩愆糾繆銀章俾其有所匡正則封進之復
賜銀印一文曰蹇忠貞印并璽書備言公忠勤之實以
示褒崇宣宗皇帝嗣統命監脩兩朝實錄宣德紀元扈
駕征武定州賜人口寳帶金銀文綺丁未扈從巡邊還
上以公春秋既高且師保職惟寅亮詔輟公吏部之務
庚戌春兩朝實錄成賜鞍馬白金文綺時先朝舊臣惟
公為首上深眷顧之嘗賜銀圖書文曰忠厚寬弘賜甲
第于文明門之西北落成之日復賜宴器鈔幣凡節日
遣中官宴賜于家秩滿賜宴禮部降詔褒諭及公誕辰
賜廏馬鈔幣今皇帝即位賜賚特厚公舊有心疾至是
復作上屢遣中官及太醫院名醫往視之復賜羊酒及
鈔以慰勉之明日疾劇公泣謂太監范安曰義起自布
衣荷列聖擢用無所補報今皇帝新承大統又不獲效
忠沒有遺恨第自今願率由太祖皇帝舊章庶幾天下
生民受福復諭諸子孫和順孝敬恪遵法度遂卒實乙
卯正月丁亥也訃聞上為悼念命有司治喪葬贈特進
光禄大夫太師尚書如舊諡忠定官其長子英尚寳司
丞屬以國有大事停祭百日後命禮部尚書胡濙諭祭
之給舟車歸其喪公生元至正癸卯十二月乙卯至是
享年七十有三配劉氏加贈至一品夫人繼張氏封一
品夫人側室孔氏子男四長即英次芳芸荃女二適馬
俊李誠英芳二女皆劉出芸孔出荃張出洪熙時授尚
寳司丞早卒孫男四霖震霑露孫女一英奉柩將以某
年某月某日祔葬鄉之先塋乃列附三代并公歴履之
詳徵予銘其墓道之碑惟公稟含弘和厚之資出當重
熙累洽之運迨事列聖荐膺重託獻納匡翼功在國家
天錫之夀褒然為時元老蓋蜀之山川清淑之氣鍾之
哲人者自尹吉甫佐周宣致中興之盛曠世鮮有其儔
若公之遭際事業聞望足以繼休聲於千載之下於乎
盛哉予與公相知既久故於英之請不辭謹摭其概俾
勒之石用垂不朽銘曰
天眷國家篤生才賢光輔至治夫豈偶然維公之生實
鍾間氣時焉斯出遭遇盛世起自巍科寓跡鳳池擢貳
天官銓衡攸司紀元永樂為天官卿繼兼宫僚荐荷寵
榮洪熙更化倚注尤厚進秩三孤厥績斯茂迨及宣德
寵優舊臣不煩以政左右日親嘉謀嘉猷夙夕入告務
底禆益孰曰言耄玉帶廐馬白金綵幣寵賚自天惟德
之惠祗承聖皇嗣位之初惟恪惟勤一致是圖惟公在
廷五十餘年恩榮始終孰與比肩蜀山蒼蒼川流洋洋
公所存者山川之光
故榮禄大夫太子太保兼禮部尚書吕公神道
碑銘
國家當文明熙洽之運海内乂安四方無事則必有英
偉魁傑之臣恊心輔治以底垂拱無為之化誠非偶然
也故榮禄大夫太子太保兼禮部尚書吕公蓋其人焉
公諱震字克聲陜西臨潼人曾祖仲良祖敬甫父子節
以公貴推恩贈官皆如公之秩曾祖妣蔚氏祖妣張氏
皆贈夫人妣盍氏封太夫人公生至正乙巳某月某日
自幼穎悟日誦萬言輙記憶終身不忘里中稱為神童
年十五選補縣學生二十以明經領鄉薦入太學益以
聰敏聞方是時朝廷欲稽郡邑壤地之廣狹貢賦之多
寡命有司具圖以進使賦役適均姦弊無隠公承檄往
兩浙督之民不勞而事集既還京師遂拜山西按察司
僉事繼入為戶部主事尋復出為北平按察司僉事所
歴皆有治聲太宗文皇帝在潜邸將舉兵靖難公知天
命有在夙夜匪懈竭效勞勩内難既平召為大理少卿
尋陞大理卿遂拜刑部尚書皆克盡厥職繼遷禮部垂
二十年凡禮樂制度郊廟祠祭燕享錫賚朝覲會同之
事莫不參酌古今以時舉行時論稱之太夫人家居年
耄每形於憂念於是得承命歸省者三皆有白金文綺
之賜朝野榮之公之歸也凡兩值關中飢即命所司出
粟以賑之暨還條列以聞上是之人咸以為得大臣體
仁宗皇帝即位優遇隆渥恩禮有加嘗從容上言百司
庶政具有成法第悉遵祖訓行之勿有所更則永世有
賴仁宗嘉其誠懇降勑褒勉賜以綵幣鈔錠初命掌太
常卿事未幾加太子少師尋復進太子太保仍兼禮部
尚書配夫人謝氏卒朝廷遣祭給葬儀物并賜鈔米既
而奉旨祀古皇帝王陵寢于關西復加厚賜俾訖事便
道祀先省母恩榮之盛振古罕倫比還值今天子登極
念公舊勞愈益寵信凡冊立拜封及宴勞之事一任於
公而不疑可謂得行其所志矣公為人沉實寡言笑善
善惡惡無所阿徇是是非非不為苟容凡有聞見莫不
指陳於上以明其曲直人惟德之而無怨焉尤善薦士
士之由公出者率為顯官蓋其孝弟著於鄉閭信義厚
於朋友天性也宣德元年四月三日以疾卒享年六十
有二上惻然悼念賜以棺槨楮幣遣官諭祭復勑有司
護送其喪以歸為營葬焉子男五熊禎燾杰然熊為兵
科給事中女三人薊州衞指揮劉源戶部主事張鶴横
海衛指揮王貴其壻也孫男二人斆敷熊奉柩將行廼
以今禮部尚書毘陵胡公源潔所述公之行來謁予泣
拜請銘惟公以穎敏之資宏博之器歴官累朝荐躋顯
融聲光振于當代事業垂於來葉榮名厚禄克保令終
誠可謂盛世之賢輔矣自非負英偉魁傑之材曷克際
兹寵遇哉是宜為之銘銘曰
公在齓髫既悟而聰關右視公如古神童年甫弱冠蜚
聲場屋遨遊辟雍學成行篤始僉外臺三晉是依入掌
國賦出納允釐佐憲北平克振風軌赫赫太宗龍潜于
邸公受知遇眷顧實隆迨于龍飛偉矣其逢既職士師
遂陞司寇再遷春官恩寵彌厚仁廟繼統篤念舊臣進
秩師保益信而親恩命維新被及先代榮歸其鄉獨擅
風裁今上嗣位謨恊宸衷知無不言眷待維豐謂公顯
融宜膺盛福二豎見侵竟以弗禄乘化歸盡捐世若遺
公復何憾遐邇是思返葬家山妥靈窀穸銘以昭之永
世無斁
故資政大夫都察院右都御史王公神道碑銘
國朝稽古為治用人之法惟舊是圖列聖相承率由兹
道於是耆德宿望之臣敭歴中外荐躋顯要以至持衡
秉鈞先後數十年榮名始終者往往有其人焉何其盛
也乃宣德二年夏四月朔日都察院右都御史王公以
疾卒明日上賜之棺且命禮部遣官祭之兵部給舟車
歸其喪有司為治墳塋越月其孤瑾奉監察御史羅汝
敬所述公之行狀詣予泣拜請曰先公既歿將祔葬鄭
之城西南先塋之次然無文刻于墓石恐遺德弗傳敢
請一言以示于後庶幾永有賴焉予與公同官于朝交
久且厚誼弗可辭按状公諱彰字文昭其先世家太原
代有顯人其後散居四方皆為鉅族公之高祖諱資元
至元中以明經為河南鹿邑學官因家焉曾祖良祖賜
父汝能皆樂善好義居鄉有聞母郭氏元季汝能挈家
避兵汾晉之間海内既平將歸其鄉過鄭樂其風土遂
占籍焉公生元至正丙午九月十八日幼穎悟好學稍
長有司選為州學生益自刻苦學日進洪武丁卯領河
南鄉薦明年會試禮部弗利補太學生嘗使山東平糴
以實軍儲同列納賄縱逋負者公毅然責之弗聽比還
其人果得罪公遂以廉幹聞明年擢吏科給事中典封
駁之任夙夜在公出納惟允歴左右給事中益慎益虔
聲譽尤著遂進都給事中未幾陞刑部福建司員外郎
時有豪横往往搆訟根株連結至數歲不能斷决有司
率為所誣害公曰法貴平恕然亦豈宜寬縱以長惡哉
於是正之以法而為所誣者皆得釋人咸悦服既而擢
山西布政使司左參政居藩七年吏弗忍欺民懷其惠
永樂初召拜禮部右侍郎階嘉議大夫時四方萬國奉
玉帛重九譯以朝覲賓貢者肩背相望于京師賞賚燕
享無虚日公與尚書鄭公賜同德恊恭奉職惟謹明年
以父喪去官哀毁踰節鄉䣊稱焉服除遷戶部嘗祀華
岳過陜州之新安聞民鬻男女償逋租既還奏之詔悉
蠲其租且官給楮幣以贖其所鬻之男女人皆德之永
樂壬辰改都察院右副都御史論事嚴毅持法公正人
不敢干以私嘗以母夫人年高欲歸省侍而難於請適
蒙恩命按河南許其過家且賜母夫人冠服仍給白金
楮幣以歸為夀時人莫不歆羨歲庚子陞右都御史秩
資善大夫仍按河南待諸鄉舊一如平生至於公法雖
親不貸時諸郡連歲水患民多流亡而有司復加重歛
民益以困公悉奏之於是詔停不急之徵十餘事凡官
吏以貪暴罷免者九百餘人招流民復業者幾五萬家
發官廩以賑之賴全活者甚衆先是強賊張大聚亡命
嵳峩山行劫商賈為之不通女僧宋繼善與其徒數百
人為妖言撼衆奸人李人美以左道惑人公悉捕斬之
平生嫉惡甚然獄有所疑者必反覆訊鞫然後决有鄭
旺者罪當辟公閱其辭疑焉命御史為辯之果得不死
公性至孝以父早世事母夫人尤謹在京師所得四方
珍味必遣人馳獻然後敢食歲時薦先竟日悲哀不樂
所得俸禄必分族人及濟貧乏嚴於家法訓飭子弟其
有違禮度者必痛責之俟其悔悟乃已洪熙改元進資
政大夫得推恩封贈其祖考皆如公官母封太夫人咸
以為榮公卒之日士論嗟惜之配郝氏有賢行封夫人
子男二長即瑾次瑜先卒女四長適太原衛指揮孔勝
次適楊祥次適李遠幼許嫁鄒敏公為人簡静待人以
誠率下以正平居言若不出口至臨事論辨詞氣侃侃
弗少置自為侍從之職荐躋顯要歴事累朝廉介自將
恪勤夙夜垂四十年毅然有古大臣之風若公者庶幾
無愧於其職也歟遂為序次其平生行能之槩而系之
以銘其辭曰
王出太原世有聞人繼遷鹿邑閥閱嶙峋迨于高曾家
聲益振元季兵興避地汾晉幸際聖明桑梓是思爰樂
鄭鄉占籍于兹公承厥後早悟而通發迹場屋遊歌辟
雍列職内庭實典封駁優游禁近荐膺顯擢既遷秋官
持法惟平出佐山西藩方實寧公來自藩乃貳宗伯繼
贊司徒厥聲籍籍秉憲内臺風軌肅清白髮蒼顔翼然
在廷弗規弗隨正色率下從容廟堂贊輔聖化惟公克
忠廉謹自持惟公克孝祗奉母慈荐沐國恩膺此褒典
光于三世無間幽顯公宜夀考寵眷是承云胡逝矣溘
爾遺榮公則無憾世乃嗟惜邦失重臣人懷舊德蒼山
峩峩為公之墳百世之下尚徵斯文
故資政大夫刑部尚書趙公神道碑銘
天之生才將以資於世用然必國家有以教養之於未
用之先歴試之於方用之際及其練達既久而後大用
之以盡其才故能建功立業進退恊道足以震今而耀
後焉若故資政大夫刑部尚書河南趙公蓋其人也公
諱&KR0008;字雲翰其先為邢臺鮮于社人元季擾攘公之父
携家避兵於平陽夏縣而公始生時寇出四掠公在襁
褓母嘗抱匿林莽間迫於虎置公于地虎熟視而去聞
者異焉世靖將歸邢臺道經于汴閱其風土而樂之因
家于汴遂為汴人公自幼穎敏嗜學進退動止屹如老
成既長游學郡庠已卓然于儕輩中洪武丁卯由鄉薦
補太學生嘗被命董事山東以克廉謹受襲衣楮幣之
賜歲庚午授兵部職方主事命覈天下兵馬暨諸路屯
戍補其缺而增所宜置公得其實且圖以進太祖皇帝
以為能乙亥陞武庫員外郎慎密小心尤為當道者所
重戊寅陞浙江右參政剸繁治劇事無凝滯時海寇出
沒劫取人財公以計捕之境内獲安尋丁外艱吏民慕
之如離父母太宗皇帝嗣臨大寳以公能專對命使南
交至則誕宣德音恩威兼布夷長欵服既歸郤其金寳
之餽太宗聞而嘉之錫賚優渥擢刑部右侍郎未幾轉
工部再轉禮部受命往封西寧侯宋晟歸拜禮部尚書
賜宴于華蓋殿并徹御筵饌羞遺其母以榮之戊子仁
孝皇后崩逝勑公詣北京卜山陵告成膺楮幣之賜壬
辰督創隆慶保安永寧諸郡治撫輯有方而新集之民
悉安其業而不知勞丁酉改兵部尚書明年以内艱去
己而起復專理塞外兵政疾作太宗遣中官偕名醫往
視疾巳入謝復令調攝于家既康復命詣塞北訪牧地
遂具順川等處以聞於是出廐馬牧之孳畜蕃息壬寅
大駕北征命公督軍餉措理有方兵食充給仁宗皇帝
嗣位改刑部尚書居職六年式敬由獄宣德庚戌力以
疾辭宣宗皇帝矜其賢勞特賜致仕既歸汴構一室於
東郊名曰石泉茅屋日與親友為歡以樂暮年正統丙
辰七月十有五日以疾卒于正寢享年七十有二訃聞
上遣官諭祭仍命有司塋葬公生乙巳某月某日曾祖
諱某有隠德祖諱和之父諱得以公貴俱贈資政大夫
刑部尚書祖母張氏母侯氏俱贈夫人配胡氏封夫人
子男四長曰愚舉賢良方正授路州襄垣縣丞娶叚氏
次曰魯娶劉氏又其次曰鈍曰朴俱先公卒女二人長
蕙卿適刑科給事中王鐸之子礪次蓀卿適兵部尚書李
慶之子震孫男五人瑄琰玘琮珍孫女五人以是歲八
月二十有三日葬公于祥符南百畝岡之原愚奉都御
史顧公佐所述狀來京謁予泣拜請銘惟公儀度英偉
倜儻多才善屬文喜歌詠有傖父集二卷藏于家嗚呼
士君子出處進退求合乎道而巳觀公之仕于朝也攄
誠效勞知無不言每有獻納多契上意雅性節儉雖貴
列六卿而自奉澹泊及退居也幅巾藜杖蕭散自如不
以外物經心公之進退恊于道者如此是宜有銘銘曰
於皇太祖建學育才士習丕變人文聿開嶷嶷趙公遭
值明世肄業泮宮用成大器學優而博識敏而明列職
内外式殚厥誠明明太宗惇信崇德擢任亞卿旋拜宗
伯直清寅畏夙夜惟勤和厥上下治兹神人乃遷司馬
克詰戎政兵食之充畜牧之盛伊誰致之實公之為中
外咸曰任公其宜邦禁之司仁廟之命昭哉五刑惟恤
惟敬國有六卿公歴其三僚屬具瞻泰山巖巖公仕四
朝終始一節既老而休允矣明哲維公之賢生榮死安
作此銘詩以永後觀
故驃騎將軍左軍都督府都督僉事許公神道
碑銘
惟勲舊重臣任連率之職克以清慎自持公勤事國寬
厚御下榮名夀考底于令終者吾於驃騎將軍左軍都
督僉事許公見焉公諱亨字士通世家鳳陽定遠父得
從太祖高皇帝起淮甸以功累遷都指揮僉事洪武丙
子公以父蔭為燕山右護衛指揮僉事已卯調開平備
禦巳而還京調廣武太宗文皇帝舉義靖難兵至維揚
公即來見上嘉勞之遂拜都指揮僉事賜之綵幣鞍馬
命守和州未幾俾莅北平都司事撫馭有方士民安之
歲庚寅受命董治長陵經畫措理得宜人樂趨事而忘
其勞上嘉其能進都指揮同知是冬調掌金吾右衛事
尋仍董前役先後凡八年勞績為多丁酉進都指揮使
出鎮浙江浙東南巨鎮海寇時或竊發公至擇人守屯
堡時訓練寇遂屏迹居民以寧歲調兵士漕運給京師
分番更代具立成規私不容髮以是勞逸均而餽餉及
期至於繕治城郭堅利甲兵戒飭軍士毋為民擾尤悉
其心故兵民相安而市井晏如也今上皇帝嗣位以公
歴事累朝克效忠勤特遣使賜以勑書白金文綺拜左
軍都督僉事仍掌浙江都司事公益感上恩務殫厥職
比累陳年老乞致仕上以公耆舊且精力未衰不俞所
請正統戊午六月二十有九日以疾卒於官享年七十
有四訃聞上悼惜不己遣官諭祭仍勑有司治塋事今
年公長子夀來京奉状謁予請銘其墓道之碑余聞公
鎮浙二十餘年視事率以昧爽雖隆寒盛暑無間指命
羣下言簡而要其能者稱奬之不置違令者罰不少貸
性節儉出入布袍革帶從者數人量入為出未嘗妄費
長幼衣食必均一男女婚嫁必及時臧獲過十歲者必
令異處子孫有過者必杖之雖素親厚者亦不敢為之
丐免家庭之内肅如也退居常閉戶端坐終日不聞謦
欬之聲晩慕養生之術侍妾悉遣令他適故平生所為
尤為卿士大夫所推奬先娶殷氏繼駱氏子男六人夀
殷氏出也今襲杭州右衛指揮使霖復富駱氏出也貴
出於側室張氏端出於陳氏女三人盧清張成蔡勝其
壻也孫男三人曰永安曰俊曰佛聚嗚呼世之武弁之
裔席祖父之蔭享有禄位者固多矣而能懋樹勞績躬
躋顯庸以光厥先以大厥後率履不違終始無愧若公
者豈可多得哉是宜銘于墓道之碑俾觀者有所考見
銘曰
昔在太祖龍興泗濱豪傑景從智力畢陳維時與勞公
之先臣肆有顯爵以遺後人孰當其慶曰維公賢公其
承之總戎于燕皇皇太宗龍潜于淵爰靖内難公時别
遷義旗一麾天應人歸謁見維揚公不後時帝曰舊臣
是用不遺公既見用腹心攸期清勤忠慎誓委厥躬帝
命式嘉顯爵日崇出鎮浙藩德望益隆士悦民安維公
之功公事五朝眷寵有加玉帶錦袍身章以華咸曰老
成福夀未涯兹既逝矣疇不悼嗟赫赫偉績祖考之光
悠悠慶澤嗣續之昌公具有之雖亡弗亡刻此銘詩以
永厥揚
故驃騎將軍左軍都督府都督僉事衛公神道
碑銘
自昔帝王之興必有竒偉瓌傑之士感會風雲應期而
起相與奮勇效謀摧鋒破敵以共濟大業及其成也躋
崇階享厚禄安富尊榮既有于躬而豐功茂績又足以
炳燿後世垂諸無窮者夫豈偶然哉盖天生明主將以
開一代之業非有熊羆勇敢者為之股肱心膂則不能
以自成光武中興漢室而有二十八將之輔唐太宗撥
亂反正而有英衛輩之功君臣相遇天實定之豈人之
所能為哉粤若我朝太宗文皇帝當奉天靖難之初而
故驃騎將軍左軍都督府都督僉事衛公與有勞績視
漢唐諸將蓋不多譲公諱青字明德世為松江華亭人
曾大父貴大父某俱不仕父諱文武有勇略元季兵興
隸戎籍暨歸聖朝屢從征伐每有功率以讓同列以是
弗克有禄既老而公代役洪武丁丑授蘇州衛百戶太
宗皇帝舉兵南向公以敢勇遷隸前鋒大小十餘戰以
功累陞指揮同知還守蘇州以計破走遼東兵解薊州
圍受楮幣之賜既而攻濟寧獲其隊將進克東河陞指
揮使又以肥河小河齊眉山泗州金川門捷功命世襲
前職太宗皇帝正大位陞中都留守司都指揮僉事特
留宿衛永樂庚寅扈駕征漠北拜輕車將軍師還命鎮
山東未幾召赴行在掌神機營事尋又出備倭海上歲
庚子即墨高密妖盜倡亂衆慮其勢盛公獨以賊衆烏
合急擊之即成擒遂晝夜倍道敗之於安丘俘其黨與
以獻太宗皇帝大悦以勑勞之有運謀奮勇以寡擊衆
可謂真將軍之褒遂陞山東都司都指揮使錫賚有加
仁宗宣宗二聖臨御益隆委寄皇上嗣位以公宿勲老
臣特陞都督僉事賜白金綵幣歲蝗旱公冒暑率官屬
齋戒禱祈疽發髭間乃不暇顧既而病劇䟽于朝懇以
受國委任弗克效報為言上遣醫視疾未至二日而公
卒矣實正統元年丙辰六月三日也訃聞上為之惻然
遣官諭祭賻䘏其家仍勑有司塋葬公生洪武丙辰十
二月一日享年六十有一先配夫人沈氏繼配周氏李
氏咸有賢德子男十一人頥穎𩕳預顆顔顥頫顯𩕄順
頥娶趙氏顔娶何氏餘未有室女九人長閨秀適寧海
衛指揮董善次閨德適寧海衛百戶楊宗閨賢適靖海
衛指揮國㫤閨善適成山衛指揮鄭某閨慶適登州衛
指揮許某閨明適登州衛指揮舍人韓福其三尚幼孫
女一以是歲十二月二十四日葬公于濟南歴城土山
鵲華鄉之原夫人周氏諱智通瞿塘衛千戶福之女也
世家鳳陽定遠生洪武癸亥六月二十二日自歸公勤
内助孝于姑善訓其子頥穎顔顥顯夫人所出也夫人
居公喪哀慼成疾丁巳三月十二日卒享年五十有五
至是將合葬于公之墓頥奉大理少卿沈君民望述公
行實及夫人懿德之槩泣拜請銘嗚呼公為人倜儻有
氣槩沈毅有謀善騎射撫士卒如子弟家居則寬衣博
帶動有禮容尤孝于親嘗痛先公弗及終養奉母李氏
夫人飲食湯藥必嘗而進既卒哀毁骨立語周夫人曰
吾以職守義不得離爾携諸子奉吾母柩歸葬松江先
公之兆是能慰吾志矣夫人受命歸葬如禮鄉邦賢之
夫以公之忠孝夫人之淑德著於人者如此是皆不可
以不銘銘曰
烈烈衛公昔佐太宗龍興而雲虎嘯而風義旌一張天
兵奮舉公時在陣克殫心膂敵旅若林披靡劻勷摧枯
拉朽鋒孰敢當内難既平公有顯爵宿衛之留方面之
託妖寇肆興公實殄之帝命之嘉疇曰不宜列聖任公
始終一致崇階方躋奄忽捐世維公之生忠孝兩全矧
兹内助允矣其賢歴城之原山水佳麗刻辭貞珉用告
來裔
文敏集卷十八
