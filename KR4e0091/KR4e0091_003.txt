文敏集卷三明楊榮撰
五言古詩
題黃璿感螺卷
卧冰思王祥躍鯉懷姜詩孝行動天地簡冊垂光輝寥
寥數百年誰能踵前規黃郎當妙齡至性超羣兒祖母
忽遭疾奄奄日沈危煩渴思食螺天寒焉得之奮然獨
持筐竟向南沖池攝衣破凝冰引手搜凍泥雙足任皴
裂寸心堅不移神明默加相螺出驚纍纍扵焉謝穹昊
拾取盈筐歸石井汲清泉烹煎進重闈蒼靨既脱落素
肪光離離以兹濟焦渴所思幸無違喉吻倏流潤體汗
生淋漓颯然肌骨清豁然心志怡不日疾康愈里閈咸
嗟咨王姜固云遠孝行相與齊風聲動川蜀童稚皆周
知一旦擢科第際會遭明時郎署振清風顯陟應有期
勖哉竭忠藎允矣芳名垂
送參議陳彛訓致仕還西江
聖皇嗣大寳寬仁布新令敷此天地恩豈但及萬姓羣
臣引年者簮組從致政矧君甫七袠翩然發歸興懸車
及兹時抃舞拜恩命念昔永樂初遭逢亦何幸擢官鳳
凰池寵榮日斯盛九載秩既終仍官侍萬乘超遷佐方
岳任重德益稱湖湘何渺茫嶺海亦綿亘甘棠垂蔽芾
愛遺召南詠兹言還故山閒佚愜素性春光正明媚花
柳紛相映都門集故交為别復胥慶知止奚所懷退休
志先定倦翼恣林栖潜鱗樂川泳載賦歸去來回視青
天迥
題敦孝堂
三山有孝子父殁方七齡母氏不二天囓指誓清貞辛
苦撫孤兒織絍營厥生子年既已長奉養心益誠拾穗
供盤飱採薪時自烹已身忍飢渴母食恒充盈温清在
冬夏問候當雞鳴陸績既懷橘王祥曾卧冰藩伯重褒
奬里閈揚芳聲一旦母嬰疾慄慄增戰兢稽顙禱北辰
願以身代更至誠感蒼旻母疾遄安寧溲器每親滌僮
僕不欲令扶養復三載母殁哀不勝悽愴霜露降怵惕
春兩零華堂揭敦孝允矣當此名况今有賢嗣翰苑沾
恩榮孝行格天地斯言誠足徵
雲林書屋為曾蒙訓題
青山何崔嵬白雲在林端石澗滴清響松風生夏寒幽
居一何静塵俗澹不干簡編恣舒卷怡然心所安正襟
味道腴意適遂忘飡名教有樂地豈徒此盤桓勖哉崇
德業令譽垂不刊
送余侍講還鄉
西昌有佳士力學工文章才名動江右馳譽翰墨場科
第膺妙選秘閣蒙恩光制作播當時古人相頡頑金石
諧雅奏干莫發光芒優游玉堂署意氣獨軒昂論議振
風采英聲重輝煌朅來偶嬰疾歸思何遑遑陳辭伏闕
下承恩還故鄉征帆掛薰風祖餞潞水傍睠言成遠别
握手心徊徨倒此雙玉壺相勸各盡觴懷思向何處萬
里吳雲長
題菊送鍾郎中歸省
秋景已過半嘉節近重陽鮮鮮籬下花粲粲吐芬芳韜
玉每舒白椷金盛傳黃清含九天露冷傲三秋霜郎官
告歸省折贈夀母觴寫圖寓深意還期晩節香
送憲副徐廷謨復任雲南
徐君冰雪姿早歲承恩光日近明聖主接武鵷鷺行豸
冠自巍峩繡斧何輝煌英聲震百僚風采動四方烏臺
皎明月白簡飛清霜乘驄擬桓典攬轡期范滂餘子匪
儔匹古人堪頡頑一朝寵命頒持節向南荒外臺冰鑑
懸層霄秋隼翔邊氓各安妥豺虎俱遁藏遂令滇嶲間
兵民樂以康及兹報政成入覲登明堂錦袍照雲日珂
珮聲鏘鏘奏最愜輿論言歸理行裝曉出黃金臺酌此
白玉觴晴景耀晨旭好風散微涼綠樹敷繁隂蘼蕪吐
幽芳道路阻且脩别離情更長願言保清操終始恒不
忘剛貞比松栢歲晚逾蒼蒼要遣遐陬民拭目孤鳳凰
九載定高擢秉軸當廟廊
送河南按察使包德懷之任
聖明敦化理一念惟勤民綏輯良有要任官貴得人百
職當畢舉况兹風紀臣激揚匪易事表率在一身登庸
或有昧庶務將紛紜明廷秉至公所以慎選掄包公東
浙彦早充觀國賓拜官内臺署冠豸垂纓紳屢看持憲
節巡歴宣皇仁丰采耀冰雪霜威凛秋旻英聲播中外
烜赫今幾春朅來膺峻擢輿論殊歡欣司憲涖河洛拜
恩出楓宸玉音自天降文彩照三辰晴日絢祖席涼飈
拂行塵臨分更贈言何以話情親外臺位望崇當使政
令新此去必勉旃民俗廣咨詢官曹去蠧弊里閈息頻
呻坐令冤抑理庶俾惠澤均慙予寄寅亮未能竭忠勤
願子盡乃職上報聖明君明明樹嘉績奕奕揚清芬
送大參連士平考績還江西
連氏舊名閥奕葉聯簮纓衣冠照雲日詩禮相繼承君
昔英妙年意氣摩蒼冥肄業庠序中交游皆俊英麗澤
互滋益斷金堅素盟羣疑日分剖志篤學乃成閩藩棘闈
開多士推先登驥足騁周道鵬翮快雲程東風遂高舉
黃甲書姓名峩峩獬豸冠出入蒙恩榮繡衣炳文彩栢
府揚英聲稜稜曉霜肅皎皎秋蟾明九載陟薇垣持操
固有恒江西古大藩自昔稱地靈湖江屬襟帶控引甌
與荆君至贊旬宣翼軫騰光精恩惠洽黎庶田野安以
寧芃芃秔稻黃藹藹桑柘青簫鼓千萬家絃歌十三城
善政既云就考績來天京相逢話心素適慰離别情九
重奏最罷遙遙復南征維時大火流漸覺天氣清梧葉
墜金井涼飈奪炎蒸侵晨出都門别酒聊共傾膏車促
言邁分手情不勝官河動雙櫓彷彿鵝鸛鳴鯨波息奔
駭萬里如掌平到官及秋暮黃菊正芳馨爰與衆君子
報國殫忠貞勲崇譽望高當與廬岳并
送葉太守于淵致仕還鄉
君昔英妙年秀發居芹宫與予金石交至性敏且聰講
習資麗澤才氣如長虹業成早膺貢鼓篋登辟雍六館
推何蕃餘子難與同丹山下鸞鳳矯翮思騰冲翩翩五
色羽烱烱雙玉瞳來儀向朝陽和鳴何嗈嗈維時際熙
皥賢俊俱登庸簉羽列鴛鷺接武偕䕫龍喜君荷優擢
列職粉署中邦禁屬分掌讞獄惟至公澄潭湛寒水皓
月行秋空清譽動朝野明良慶遭逢遂分銅虎符作郡
蘇疲癃五馬向嚴城一路春融融朱幡照雲日黃堂藹
仁風治績著當世不羨黃與龔丁艱歸故鄉號泣摧深
衷服闋出墓廬促裝覲九重受命牧金華冰蘗全始終
惠澤洽黎庶政化沾隣封及今際聖明正好殫厥忠云
胡宦况微思作香山翁懇懇乞歸田所願得俯從飄飄
還山雲去去南征鴻末夏暑方盛槐柳隂正濃送君出
都亭祖餞惜匆匆况予就衰老有志懷匪躬涓埃補河
岳歲久難為功感激受深眷戰兢如莫容退休固所欲
但念民未豐顧兹倍憂切夙夜恒忡忡臨岐與君别感
此情無窮
送刑部尚書施禮之南京
明經早登第文采如鳳麟軒昂軼人羣際遇當昌辰手
持三尺法履歴皆要津雅操厲冰雪冲襟盎陽春南京
倚注重北闕恩命新鳴珮别瑣闈揚鞭出城闉眷我久
同朝臨分意彌親贈行欲有言繾綣難具陳所願慎刑
罰欽哉服皇仁
送太守李公載赴任大名
清時重民牧出守需才良每當銓授際遴選循舊章李
君臺端彦令聞如珪璋風采動朝著廷臣交薦揚大名
畿内地委寄非尋常拜命沐天恩旌節何耀煌五馬出
都門行行涖黃堂疲癃待甦息奸慝應避藏宣此涵育
仁慰彼綏柔望吾聞狄梁公勲業著有唐當年守兹郡
遺愛人不忘懷哉瞻雲念忠孝垂耿光君喜有雙親咫
尺隔太行迎養良可遂詎用增離傷民安蒙惠化親夀
樂時康願言繼前哲千載同流芳
送劉僉憲之湖廣提調學校
荆楚在南服土曠民物稠承平幾百年俗化追虞周庠
序育英俊教養恩惠優近來振鐸者學政殊未脩聖明
急先務夙夜厪此憂大廷綸音降俊彦旁敷求分命典
文軌因時振風猷劉君我同志學行誰與儔歴仕三十
年白髮今滿頭鶚薦愜輿論經邦有深謀佇看揚英聲
飛隼横九秋勸懲肅規矩昏惰無逸游坐令小大材異
日咸可收巍巍衡陽山瀰瀰江漢流勖哉全令德聲望
同久留
送僉憲陳廷嘉之廣西提調學校
聖朝尚文治建學崇師儒四方樂熙皥聲教達邊隅西
廣古荒服民夷相雜居皇仁若天地雨露皆涵濡云胡
數載間庸才濫師模俊秀失教養學校多榛蕪陳君玉
堂彦擢仕登要途煌煌五色勅錫命恩寵殊于兹振風
化豈憚道里紆英聲動蠻徼絃誦溢里閭坐令荒遠邦
俗比鄒魯區允矣稱厥職千載揚芳譽
題墨菊寄徽州太守崔用章
粲粲黃金花結根依竹石傑立風霜中常有好顔色我
知畫者意所尚非粉墨持之贈故人豈但情可邊芬芳
固幽澹雅操本清直所願長愛玩何須掇英食安恬守
冲素以保君子德榮華及晚節夀禄天所錫
送高唐蕭知州迪哲復任
金川素多彦接武仕明時蕭君更超卓夙抱經濟資射
策黃金殿拜官青瑣闈十年職獻納侍從多光輝一朝
荷遷擢出守臨滇池惠化洽黎庶芳聲溢邊陲讀禮杜
門久遠人勞去思邇來涖高唐日益勤撫綏絃歌聲比
屋禾黍秀連岐行春乘五馬露冕還褰帷坐令一郡間
民物俱恬熙昨者來報政從容拜彤墀天府書最績承
恩又言歸方今急掄賢廟堂重詢咨君才信不凡薦達
良有期兹行勿遲遲勉旃勵操持會應丹書召高步追
龍䕫
題竹贈潜溟
竹以比君子所貴在幽貞况當冰霜間而有琤琤聲掩
逕翠藹藹拂雲玉亭亭坐令炎囂月頓覺凉意生我欲
截為管持之獻明廷鏗然中律吕永繼韶鈞鳴
持敬齋為南昌經歴周文遠作
吾聞古君子主敬心不移戒懼乎未覩慎防乎自欺所
以造至德俯仰無忸怩周君務脩省兢業恒自持凛如
履冰際惕若臨深時發言戒輕妄周旋思中規一朝荷
恩命贊政江之西郡齋揭華扁動靜體無違惓惓夙夜
間謹此心術微以兹方寸中皎皎生光輝門庭杜私謁
田野爭訟稀美哉持敬功遠大由此躋勉旃保終始峻
擢應有期
題菊贈郡守
三徑富秋色粲粲黃金花姿美鮮可掬香幽静逾嘉孤
芳與晩節端足為時誇我欲將其英遠寄賢守家泛之
綠玉觴可以益年華采采不盈䄂青雲天路賖
四老圖(有跋)
聖人建皇極歛福錫羣黎所以多夀考往往登期頥淮
淝有望族奕葉繁且滋偉矣譽髦士冠豸何巍巍嚴親
在高堂夀算踰古稀諸父亦已老白髮俱成絲兄弟式
相好迭奏塤與篪煜煜常棣花欎欎連理枝安居日無
事列坐相怡怡綺食薦雕盤綠酒盈金巵芬敷芝蘭香
炳燿斑斕衣美哉同氣樂世俗難與齊四皓居商山寂
寞歌紫芝何如此四翁共際昇平時豈殊康衢間擊壤
含哺嬉監察御史合淝吳鎰以其父與叔俱高年無恙
命畫史繪四老圖來請題扵予予聞吳之先世以忠厚
相承而鎰之父與諸弟咸克敦孝友為遵義遵道之民
宜乎夀富康寧而有以享聖世皇極之福也故樂為之
書
送楊弼學錄之南京
涓流逹巨海拱木干雲天諒此匪朝夕滋長必有年楊
生倜儻姿卓卓懷高騫特逹自有時淬礪志益堅及兹
官太學出入偕英賢長養棟梁器濬滌山中泉宏遠方
自此奚容嘆寒氊
池閣
豫章城南曲勝地何逶迤喬木翳平野流泉引深池池
上建高閣翼然似翬飛窗戶澹虚敞簾櫳欝參差爽逐
涼颸至影隨明月移泛泛蕖荷艷蒼蒼楊柳垂松聲度
靈籟竹色涵華滋鷺浴出深渚魚游動漣漪對此愜幽
趣况當九夏時登臨恣休偃頓覺消炎㬢悠然風雩興
良與靜者宜先生天下士道德人共推承恩早休致林
壑閑自頥當暑恒憤懣那堪向衰遲幸有賢方伯經營
慰心期全勝杜陵客不費草堂貲詩成勞遠示千里來
京師開緘想風采三復感故知看君適優逸愧我猶羈
縻願因南飛翰題贈寄深思
王氏世德堂
本大末逾茂源深流益長清門積德厚世遠斯流芳彼
美三槐裔移家文水陽前人侈餘慶後嗣蕃且昌眷兹
朴叟賢教子敦義方學成擢科甲列職登朝行薦膺褒
寵貴御勅煥龍章秋官顯封秩雲林耀冠裳令子荷恩
眷歸省拜高堂晝遊衣宫錦倍覺生輝光始知德善報
高情動江鄉
送張紀善世昌致仕歸鄉
鳥倦歸舊林魚潜依故淵物性尚如此人道豈不然張
君清流彦早歲志精專德行務脩省問學深窮研一自
永樂初擢桂偕羣賢親藩列清秩輔導心乾乾清操挺
松栢豈為桃李妍設醴眷彌厚匡正情愈堅流光倏已
邁奄忽三十年顧惟衰老至白髮已盈顛鵬程宜遠舉
素志未獲宣封章達九重乞身返林泉聖情特矜憫詔
許歸園田朝出薊門道暮登潞河船鴻鵠遂遠適不為
羈絆牽迢迢閩關路遙望渺南天親賓共迎候歡然相
後先溪山澹清曠風月藹無邊壺觴適優逸杖履愜盤
旋願言慎調攝夀祉永綿綿
題夏木重隂圖送侍讀陳叔剛歸省
遠山欝岧嶤近壑亘磅礴冥冥煙靄生霏翠半空落壁
立勢轉竒屏開淨如削中有嘉樹林高低相間錯隠隠
虬龍姿巉巉見頭角驚風振巖巒雲氣杳綿邈枝葉森
相樛團團似帷幄林邊一兩家門巷遠城郭茅亭俯澗
泉蹤迹幸此托心遠絶塵囂地偏甘寂寞愛此重隂敷
頓令暑氣薄俛仰適幽襟陶然有真樂羨子昔間居青
山舊為約秪今歸定省登覽應如昨衣錦愜高情揮毫
紀新作毋為久淹留早待翔寥廓
送巡撫趙侍郎日新復之西江
先皇御寳歷致治思隆平治化己孚洽海宇咸安寧尚
慮田野間未息愁嘆聲扵焉重巡撫選任須老成趙君
人中彦早歲負才名郎曹十餘載涖政公且明以兹荷
遷擢秩亞天官卿西江古名藩控引粤與荆地廣民物
繁強弱時相陵巡撫受寵命厥任良匪輕鋤奸屏貪墨
重賦寬苛征妍媸囿冰鑑輕重歸權衡遂令十三郡黎
庶總安生聖明繼天位制治遵典刑舊人一委任終始
無變更君益勵厥職夙夜殫勤誠及兹屬秋序述職朝
玉京胥晤未盈月匆匆復南行涼飈奪炎暑道路天氣
清遥知下車日列郡懽相迎所期重諮諏綏輯慰羣情
無嗟獨賢勞遠大良可徵
繼志堂(有跋)
鄱水有名宗自昔重脩德善源悠且長滔滔衍慶澤及
今數百年子孫尤繁殖彼美後來人留心事經籍景仰
徽國公惓惓慕芳跡敬恭奉雙親怡愉見容色椿樹蔭
庭中萱花映堂北兄弟樂且耽友愛自相得風雨夜連
床壺觴日同席和氣藹門庭恩意洽疎戚猗歟繼述心
黽勉在朝夕大賢固云遠流風宛如昔今子登宦途名位
漸輝奕尚期保厥終餘慶奚有極鄱陽朱氏本徽國
文公從叔父桓之後其先自新安徙信之永豐由永豐
而鄱陽相傳八九世皆能以詩書禮義為教忠信孝友
為尚卓然為邑里首稱今廣州府推官克潤乃其裔也
嘗慕乎流風遺韻而期有所光振者比來京師間袖其
所扁繼志堂詩卷謁予請題因賦此歸之而并誌于後
云
劉節婦(御史江玉琳母)
烈女不二夫古道誰信然懿哉昔共姜守志能自堅至
今栢舟詩耿耿垂簡編偉矣百世下有此江母賢年當
二十餘奄忽失所天子生甫八月勵志矢弗遷辛苦事
織紝嚴恭奉其先一心抱貞白皎若明月懸延師教孤
子夙夜惟勉旃子幸登巍科冠豸方騰騫受封荷御勅
光寵何昭宣遂令邑里間稱羨無間焉婦道既無愧母
德亦已全作詩紀貞節庶為千載傳
送按察使郭智之福建
聖朝建百職風紀任匪輕外臺掌一面郡邑瞻儀刑自
非英特流是職良難勝郭君京畿彦擢桂當妙齡遂峩
獬豸冠正笏居明廷丹心照白日逸氣凌青冥乘驄道
途肅攬轡汙濁清鷹隼戾霄漢歘使凡鳥驚以兹荷優
擢出入被恩榮朱衣面黼扆錦帶腰間横奉命鎮關陜
惓惓效忠誠邊堠息烽警民物俱安寧暫息九霄翮高
秋再騫騰七閩在南服憲度虚鑑衡喜君膺薦拔告别
今戒行風清殘暑收雨霽涼氣生畫船泛清波一日千
里程暮發廣川驛朝過下邳城蘇臺月先白錢塘潮正
平行行抵閩粤下車振英聲林藪斷豺虎海島絶鯢鯨
令行羣邪伏心正公道明定知惠愛洽不負知已情永
保松栢操歲晩長青青
九峯歸趣為主客郎中王濬作
名門多俊英家住九峯側君才更超邁務學探六籍伊
昔未仕時朝夕看山色啟戶雲霞紅隔窗烟樹碧一從
遊宦途寓跡在京國分曹屬春卿勵操尚冰蘗擬攄寸
心丹可柰桑榆逼乞身遂退休辭闕中感激引領望九
峯懷抱何所適飄飄峯上雲無心沛膏澤戢戢林間鳥
倦舉沖霄翼眷兹景物佳雅志自相得松風四座清蘿
月半窗白掃石撫朱絃焚香玩羲易利名了不關塵累
覺消釋高風誰能如企彼陶彭澤
環秀堂為御史李安題
田西美山水面面景物同層巒峙高標疊嶂開芙蓉湛
湛碧玉流清光涵太空蜿蜒勢迴抱恍若虬與龍搆堂
據清勝秀氣扵此鍾浮嵐藹窗戸黛色侵簾櫳凭高一
翹首如在瑤環中惟子孕靈秀卓卓超凡庸峩豸侍明
主屢沐恩波濃勖哉崇令德光價昭無窮
題蔣院判秋林書屋
美人搆書屋卜地遠且幽中有桂樹林蕭蕭黃葉秋涼
聲滿窗戶暑氣覺已收端居弭塵慮展卷窮冥搜俗客
不能到經生意綢繆講習資麗澤德進業日脩懷哉古
聖賢存心異常流不為一身計每繫天下憂得時顯吾
道尚仰伊與周
榮夀堂為江西吳潤布政作
榮名固難致得夀尤不常自非積善家二美疇能當延
陵遺忠厚世澤深且長君乃仕明時守郡稱循良雙親
享禄養七袠猶康強顔酡絢晴旭鬢白垂秋霜綸誥自
天降寵命垂清光椿萱藹秀色喜氣充華堂烏帽暎珠
翟楚楚華身章子職既無愧君恩自難忘矧今仕方岳
嚴慈夀且康具慶諒非偶無乃世德臧懷哉古人言作
善天降祥
送楊方中歸省
子乃保家器孝行人罕儔雙親隔南北兩抱離别憂昔
來省嚴君數月居神州夙夜罄子職愛敬隆以周慈闈
屬遐念官舍難久留扵焉束行裝復上江陵舟瞻仰孤
飛雲悵别心悠悠兹行諒脩阻况值時未秋暑途慎自
保去去安能休到家慰親畢母忘箕與裘
存仁堂為孫太醫題
人為萬物靈具此惻隠心存之有其要勿為物欲侵是
心一云喪不異獸與禽孫氏世業醫利濟恩惠深施藥
不圖報恪守厥祖箴以兹種隂德芥視千黃金春意妙
流動盎然滿胷襟杏花爛雲日橘葉敷繁隂懷哉蘇與
董此術無古今願言保終始允矣人所欽
題訓導滕愷小畫
有元失其鹿天下紛逐之高皇仗劒起豪俊歸綱維謨
算屈羣力勇者無所施思昔下金華滕君先見知禮之
置帷幄制勝屢出竒玉堂職絲綸薇垣贊樞機恩榮有
如此遭遇古所稀故人在田野寫此寄相思長林聳霄
漢挺挺金石姿坡陀帶烟霧密葉隂下垂二君久捐世
高風尚巍巍展圖一撫玩彷彿如昔時賢哉滕氏裔謁
我求新詩逝者不可見感此增嘆悲
送憲副王裕之山東
聖明重風紀簡任須才賢惟才政績舉惟賢德澤宣外
臺表郡邑二者寧可偏王君荷美質擢桂當妙年衣繡
立霄漢峩豸侍日邊風采動百僚能聲人共傳屬兹公
道開鶚剡横九天扵焉被高擢驄馬行翩翩山東古齊
魯海岱遙相連民俗尚淳朴儒風猶藹然君今貳憲紀
臨政須勉旃中心抱虚白雅操持貞堅凛凛曉霜肅皎
皎秋月懸令德一終始踐履惟乾乾庶以罄厥職行見
禄秩遷
水竹居為王學士題
君子尚貞白塵累皆棄捐寸心何所似璧月澄深淵一
從辭故鄉高步青雲邊鳴環侍鑾坡儼若瀛洲仙歲月
忽如流華髮今垂肩興言思舊林彷彿瀟湘川萬竹密
如簀下有石澗泉圖之當座隅撫翫心所憐亭亭立蒼
玉湛湛涵清漣對此足自適高歌淇澳篇永言保貞操
勿渝金石堅
慶裴脩撰母八十
人子願親夀今古心所同賦命本扵天所願寧悉從懿
哉裴氏母執德柔以恭相夫務勤儉訓子親和熊婦道
與母儀二者備厥躬所以獲天祐具此夀福隆夫貴子
亦顯乃荷鸞誥封冠帔何煇煌髮白顔如童年今届八
袠目明耳猶聰華旦稱夀觴綺席生香風翩躚五綵衣
拜舞春融融冀母踰百歲更祝繁禧崇
送袁忠徹尚寳致政歸鄉
碧空下涼露玉樹生秋風朝回别行客目送南飛鴻青
冥浩無際去去不可從懷君先大夫夙昔遭竒逢潜邸
識真主不羨漢吕公列職清華地最沐恩寵隆一朝忽
仙逝惕然動宸衷推恩錫世禄不獨榮厥躬接武登鳳
池垂紳侍重瞳累績陞少卿出入丹禁中侍從歴四朝
眷遇期有終齒力尚未衰歸思何匆匆封章荷俞允拜
命辭九重故鄉有先隴欝欝羅青松歲時伸祀禮誠意
潜感通忠孝求無愧令望垂不窮
忠孝堂為江西馮都指揮題
綱常立人極本自天降衷為子當致孝為臣當效忠有
美馮氏胤世濟揚武功若翁熊虎姿赳赳振英風秉心
一何良惟謹彛倫中親喪居墓廬哀哀三載終痛心生
白髮洒淚枯青松至今匡山人稱道無不同倭奴昔為
寇鼠竊窺海東公領偏師出奮勇當前鋒力戰不旋踵
恥作偷生庸捐軀死王事精誠凌白虹繼承有賢嗣允
矣能亢宗名藩位連帥名爵方日崇高堂揭華扁先德
斯昭融大書良史筆休烈垂無窮
題畫梅
江南殘臘際萬卉俱凋零惟有寒梅花粲然自敷榮操
與松筠固色同冰玉明西湖幽興適東閣新吟成以兹
脩潔士往往資怡情薊北少栽植無由覿華英畫圖一
披閱頓覺心神清寒梢淨披拂素艷淡輕盈疑聞暗香
度似覺疎影横子乃愛蓮裔喜結逋仙盟得此愜珍玩
不殊獲瓊瑛高齋殘雪霽如在孤山行豈伊形模妙比
德良足徵永願保貞白庶用慰平生
梅月為給事中謝莊題
一枝羅浮玉芳姿澹輕盈明月何皎皎照此冰骨清遙
疑暗香度近覺疎影横懷哉君子操潔白可同情
五言律詩
贈韓院判
舊業軒岐術承家復幾年濟人咸仰德醫國共推賢花
滿仙林杏香分橘井泉九重恩眷厚四海盛名傳
鑑湖一曲為史院判題
聞道山隂景湖光一鏡秋遠涵晴日動迥帶晩煙浮花
發連堤樹帆歸隔浦舟承恩方顯擢何許賦歸休
陽山看碑和胡祭酒韻二首
江郭日方東羣山映碧空路經林影外人在畫圖中野
老談時泰居民樂歲豐昔聞堯舜日治化與今同
二
夜宿山中寺林軒對客開松稍新月上竹逕好風來刻
燭催詩句持螯勸酒杯高談禪榻畔清興亦幽哉
題麥舟圖
自古多豪傑胷懷隘八寰一家賢父子高誼重丘山盛
事傳天下英名滿世間今觀圖畫裏氣概孰能攀
題江湖勝覽
正是昇平日遨遊屬少年琴尊三峽月烟雨五湖船紫
陌聫冠盖紅塵醉管絃應知清興遠蹤跡遍山川
思親堂
莫報春暉德翻成隔九原音容嗟已逝夢寐想猶存蒿
里秋霜冷萱闈夜月昏凄涼千古恨揮涕不堪論
志訓堂
夙昔承先訓孜孜重義方音容長若覩夢寐詎能忘體
魄歸冥漠泉臺隔渺茫過庭言在耳洒淚向羹牆
題桂庭卷
種植由先世秋香尚滿庭瓊柯交碎影金粟帶餘馨雨
露霑天澤根株占地靈重榮應有自當戶正青青
題鄭員外山水
江西名畫史曾說稚川賢筆落天機到圖成景物妍青
山開第宅綠樹帶雲烟有待閒居日臨風漱石泉
次西昌楊學士贈太守張鳴玉詩韻
五馬自光榮南還兩月程江雲隨去棹汀雨濕行旌客
路歸時遠公堂到日清龔黃多善政努力繼芳名
送尹御史
驄馬金臺下承恩報政歸祖筵瓊作醴仙珮繡為衣水
國荷香遠關河樹色微料應南去路五月振霜威
題鄧伯道棄兒圖
中原遭喪亂兵馬正交馳念弟須存嗣謀妻遂棄兒人
情終有歉天道豈無知此日觀圖畫揮毫謾賦詩
虚菴為劉咸副使題
四壁清無際疎櫺面面通獨懷兹室異迥與此心同燕
坐羣喧寂消閒萬慮空懸知能受益華扁思無窮
送羅儀範照磨赴肇慶
垂白方膺薦之官逼歲除晨裝趨驛路晝錦過鄉閭草
綠辭家日榕隂到郡初慎毋輕幕士滿腹有詩書
送戴肅知縣赴建安
佐政臨花縣哦松早著聲勤勞書宦蹟遷擢被恩榮客
路三關去郎星五夜明山城思茂宰黎庶定相迎
題雲岑書屋
書屋青山裏雲深翠欲流小橋通曲澗遠樹帶平疇地
僻人稀到心閒景自幽學成須致用未必久淹留
竹鶴雙清圖為西楊學士題
脩竹琅玕直仙禽迥立清扶疎三徑色嘹唳九臯聲勁
節風霜老貞姿玉雪明朝回賓客静吟對獨含情
遊東郭草亭
美景懷東郭重遊樂盛時杯香瓊作醴花暖錦成帷雅
奏娛人久新鶯度曲遲興濃還有約來歲副深期
挽焦中書母
鄉里推賢範閨門仰令儀遽遺三釡養空抱九京思寂
寞萱堂夢凄涼薤露辭總知賢嗣好今在鳳凰池
五言排律
夀少師吏部尚書蹇公
日月光華旦風雲慶會辰昌符開景運帝德著深仁天
為儲賢哲時當翼聖神列星還降昴維嶽復生申漢水
清無比巴山秀絶鄰人鍾川嶽粹地産廟堂珍少負匡
時學曾充觀國賓謀謨深啟沃禮樂盛敷陳已冠英華
選遄登要路津奮庸熙帝載論道覺斯民天府馳聲久
宸衷眷注頻銓衡明藻鑑梁棟倚高旻共仰包荒量咸推
治泰臣化樞資密勿士類荷陶鈞登貳三台重調和二
氣均參苓儲已舊桃李樹猶新徵角招相悦鹽梅味獨
真四朝需碩輔一代見賢人位極功彌茂年高行益淳
三尊身具備五福日駢臻稷契勲堪繼松喬夀可倫坐
忘温室樹吟對漆園椿美矣顔如玉皤然鬢若銀夀鄉
人不老化國日長春初度逢兹旦迎新屬此旬瑞光現
南極蕃錫下楓宸藹藹繁禧集洋洋喜氣勻金爐飄翠
縷綺席疊文茵燭熖搖紅蔤簾鈎釣翠筠充庭來賀客
列座宴朝紳几案盈方丈肴羞貴萬緡賜來内膳美斟
出上尊醇子姓皆蘭玉孫枝總鳳麟雲霞裁舞䄂絲竹
恊歌唇拜獻情偏至趨承禮更循慶門元有積盛福豈
無因我昔懷清德于今踵後塵追隨蒙䃚礪咨度識經
綸有駜思陳悃非才愧效顰願言增夀算與國永無垠
圍獵
聖主宵嚴駕蒐田正及時郊原霜氣肅關塞日光遲狐
兔潛蹤跡鷹鸇厲羽儀虞羅彌藪澤獵火亘山陲雜遝
連千騎張皇飭六師弓彎明月滿旗動曉雲垂祝網龍
輿駐歸營鳳蹕移三驅遵古典千載示弘規
瑞菊
草木應多品均沾雨露恩君家培厚德異瑞兆秋根可
愛雙花艷寧知一萼分合歡含細瓣並蔕吐清芬甘谷
宜同美東籬未許論開時當令節看處映芳尊好客俱
能賦騷人亦綴文羨兹霜下傑種向日邊園對景葵心
在飡英蘖味存流傳誇衆口華采動詞垣
題沈崇知縣明恕堂
花縣為郎久人歌卓魯賢存心應不昧推己自無偏水
碧冰壺静天清玉鏡懸疲癃歸惻隠鰥寡屬矜憐不為
私情掩寧容物慾牽奸回能獨覺好惡自同然鑑物知
無惑求仁術有傳絃歌清韻遠桑柘綠隂連遙想安民
績西山石可鐫
送尹參議之福建
出仕清時久朝紳喜共推丰神何卓犖志氣亦瑰竒美
質名邦産才華治世資光韜和氏璧秀挺鄧林枝蚤歲
游侯泮潛心下董帷一經登虎榜三策對龍墀入侍楓
宸早遷官棘寺宜平反無所隠直道不容私孤鶚終當
薦良駒豈久羈躬逢千載遇名達九重知宸翰銓陞日
藩方佐政時拜恩偏感激受任敢稽遲閩海千山路春
風二月期江花含宿雨嶺樹隠朝曦父老歡迎迓官僚
想設施寧論瞻表率直欲贊雍熙好似鳴陽鳳長傾向
日葵優游宣治化豈弟慎威儀源潔流斯遠形端影自
隨宦成當勿怠責重更精思常衮勲宜繼韋丹政足師
廟廊猶有待竹帛可前追運海鵾鵬翼凌寒松栢姿盛
名須振舉素操尚堅持仰體掄賢意毋忘贈别詩始終
能敬懋庶不負疇咨
重遊東郭草亭
雨霽纖塵淨春和萬景妍天門紅映日宫樹翠含烟散
步從東郭追歡憶去年自慚聯閣老幸喜接羣賢花影
侵文檻鶯聲近綺筵時和兼物遂觴詠興悠然
挽胡學士
閥閱簮纓遠才華自夙成彤幡遺舊德黃榜占魁名卓
犖金閨彦瑰竒玉署英謀猷膺主眷風采照人清得句
珠璣粲摛文錦綉明詞源驚倒峽步武羨登瀛共詫分
蓮貴爭傳視草榮鋪張昭聖治黼黻際隆平廏馬追星
駿宫衣疊雪輕大官供膳美内帑錫金盈紫誥揚先澤
青綾直夜更光華承寵渥獻替盡忠誠清問臨雙闕高
名重兩京宸衷方倚注薤露忽歌聲痛哭憐交契追懷
愴聖情褒封增䘏典勲爵耀銘旌旅櫬孤舟路鄉山萬
里程滄洲秋草碧宰樹暮雲横逝水空長嘆流年謾自
驚惟餘同列者回首淚沾纓
挽蕭用道長史
詩書崇閥閱詞藻紹弓裘隠迹聲華著閒居行義脩朝
廷隆至治玉帛正旁搜擢相親藩重掄材寵命優校讐
開石室忠藎徹宸旒梁國鄒枚並西都賈董儔四箴勤
翊導八事贊謀猷忽罷長裾曳俄為遠塞遊一投終莫
返孤疾詎能瘳行槖金錢少遺編翰墨留藍田生片玉
蟾闕步高秋仕路行當顯泉臺惜竟休青山新勒石宿
草舊封丘悵憶斯文舊哀歌涕泗流
五言絶句
題四景圖
春至多新水瀰漫四望同却疑霄漢裏還有泛槎翁
二
萬疊峯巒秀遙空散火雲興來聊極目佇立向斜曛
三
玉露生涼風江空兔魄多分明桂樹影誰道是山河
四
寒山高百尺老樹傲風霜更欲彈棋坐秋聲九夏涼
雙牛圖(二首)
碧草微茫處江天欲暮時想應農事隙芻牧自相宜
二
遠岸長林下牛馴意態閒不須歌扣角歸去卧柴關
墨蘭(二首)
九畹人何在湘江空自流向來紉佩處烟雨不勝秋
二
空谷誰能問幽芳獨占春不知湘水上何處吊靈均
文敏集卷三
