唐宋八大家文鈔
廬陵文鈔引
西京以來獨稱太史公遷以其馳驟跌宕悲慨嗚咽而
風神所注往往於點綴指次獨得妙解譬之覽仙姬於
瀟湘洞庭之上可望而不可近者累數百年而得韓昌
黎然彼固别開門戶也又三百年而得歐陽子予覽其
所序次當世將相學士大夫墓誌碑表與五代史所為
梁唐二紀及他名臣雜傳蓋與太史公略相上下者然
歐陽子所與友人論文書絶不之及何也又如奏疏劄
子當其善為開陳分别利害一切感悟主上於漢可方
晁錯賈誼於唐可方魏徵陸贄宋仁廟嘗諭庭臣曰歐
陽修何處得來殆亦由此序記書論雖多得之昌黎而
其姿態横生别為韵折令人讀之一唱三歎餘音不絶
予所以獨愛其文妄謂世之文人學士得太史公之逸
者獨歐陽子一人而已而世之人或予信或不予信又
或訾其間不免俗調處嗟乎抑誠有之太史公之傳仲
尼弟子與循吏處抑豈能與刺客同工哉觀之日月猶
有抱珥可知之矣予讀唐書五代史别有鈔今錄其文
集行世者首上皇帝書疏六首次劄子并狀五十三首
次表啟二十二首次書二十五首次論三十五首次序
三十一首傳二首次記二十五首次神道碑銘墓誌銘
四十七首次墓表祭文行狀二十三首次頌賦他雜著
一十首釐為三十三卷噫姪桂嘗以子酷愛歐陽公叙
事當不讓太史公遷且前曰歐陽公撰五代史當時將
相特並齷齪不足數况兵戈之後禮崩樂壞故其文章
所表見止此假令同太史公抽石室之書傳次春秋戰
國及先秦楚漢之際豈特是而已哉譬之一人焉入天
子圖書琬琰之藏而陳周彛漢鼎犧樽雲罍以相博古
一人焉特入富人者之室所可指次者陶埴菽食而已
予唯唯嗟乎世之欲覽歐陽子之全必合予他所批注
唐書五代史而讀之斯得之矣歸安鹿門茅坤題
廬陵本傳
歐陽修字永叔永豐人修四歲而孤母鄭氏有女節以
荻畫地教修書字稍長從鄰里借書讀或手抄之抄未
竟而成誦舉進士有聲補西京留守推官召試學士院
遷鎮南軍節度掌書記館閣挍勘修為人質直閎廓見
義敢為機穽在前直行不顧每放逐困疐輒數年及復
振起終不改其操范仲淹貶知饒州諫官高若納獨不
言修遺書責之坐謫峽州夷陵令稍遷至太子中允館
閣挍勘修崇文總目改集賢挍理知太常禮院數論天
下事以貧求補外得通判滑州仁宗增諫官員用天下
名士召修知諫院未幾用修同修起居注閱月拜右正
言知制誥初吕夷簡罷相夏竦為樞密使復奪之代以
杜衍同時進用富弼韓琦范仲淹等石介作慶歷聖德
詩言退姦不易進賢之難而終篇意在夏竦竦不悦因
與其黨造為黨論目仲淹衍及修為黨人修乃上朋黨
論又上疏言杜衍韓琦范仲淹富弼相繼罷去為黨論
者尤惡修異已又善言其情狀至使内侍藍元震上疏
頼仁宗終不之信修使河東其所建議尤多會保州兵
叛出修為龍圖閣直學士河北都轉運使初修出河北
仁宗面諭曰勿為久居計有事言來修對曰諫官乃得
風聞今在外使事有指越職罪也仁宗曰有事但以聞
勿以中外為詞為黨論者愈益惡之乃坐用張氏奩中
物買田立歐氏氏劵左遷知制誥知滁州久之遷起居
舍人知揚州徙潁州復龍圖閣直學士知應天府以母
憂去既免喪入見仁宗惻然怪修髮白問在外幾年今
年幾何恩意甚至命判流内銓小人恐修復用偽為修
奏乞澄汰内侍書騰都下宦者切齒楊永德者隂以言
中修出知同州外議不平論救者衆遂留判修唐書為
翰林學士加史館修撰勾當三班院改侍讀學士知蔡
州未行復為翰林學士判太常寺修在朝以奬進天下
士為已任延譽尉薦極其力而後已於經術治其大旨
不為章句不求異於諸儒景祐中與尹洙皆為古學巳
而有詔戒天下學者為文使近古學者盡為古文而修
之文章遂為天下宗匠蜀人蘇洵嘗論修文章詞令雍
容似李翺切近實當似陸贄而修之才亦似過此二人
至修作唐書至五代史叙事不媿劉向班固也權知貢
舉文士以新竒相尚文體大壞修深革其弊前以怪僻
在高第者黜之幾盡務求平淡典要士人初怨怒罵譏
中稍信服已而文格變而復正拜右諫議大夫判尚書
禮部又判秘閣秘書省加兼侍讀辭不受同修玉牒兼
龍圖閣學士權知開封府承包拯威儀之後一切循理
不事風采或以為言修曰人材性各有短長實不能舍
所長彊其所短以給事中罷同提舉諸司庫務改羣牧
使唐書成拜禮部侍郎為樞密副使未幾參知政事預
定策英宗初年親政事慈聖光獻太后垂簾修與二三
大臣佐祐兩宫鎮撫四海執政聚議事有未可修未嘗
不力爭臺諫官至政事堂論事往往面折其短英宗嘗
面稱修曰性直不避衆怨自嘉祐以後朝廷務惜名器
而進人之路稍陿修屢建言遂詔韓琦曾公亮趙槩及
修各舉五人其後中選者多在清近朝廷亦稍收其用
矣又因暇日盡以百司所行兵民官吏財用中書所當
知者集為總目上有所問宰相以總目對修以奉祠假
家居上遣内侍就中書閣取而閱之蔣之竒讒之修遂
稱疾力解機務以觀文殿學士刑部尚書知亳州年六
十矣乞致仕者六不從遷兵部尚書知青州除撿挍太
保宣徽南院使判太原府三辭不受徙知蔡州以老病
乞骸骨章數上乃為觀文殿學士太子少師致仕卒年
六十有六贈太子太師謚文忠修議濮園事雖不叶羣
議然結髮立朝讜直不回身任衆怨至於白首而謗訕
不已卒以不汚年六十以論政不合固求去位可謂有
君子之勇矣修博極羣書好學不倦集三代以來金石
刻為二千卷挍正史氏百家譌謬之說為多所著易童
子問三卷詩本義十四卷居士集五十卷内外制奏議
四六集又四十卷子發奕棐辨
