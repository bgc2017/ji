唐宋八大家文鈔卷五十九
明茅坤撰
廬陵文鈔三十一
祭文行狀
祭謝希深文
韻語中長短錯綜而寫情可涕
維年月日具官修謹以明日祗役于滑謹用清酌庶羞
之奠致祭于故副閣舍人謝公之靈嗚呼謝公性明於
誠履蹈其方其於死生固己自達而天下之士所以嘆
息而不已者惜時之良況於吾徒師友之分情親義篤
其何可忘景祐之初修走于峽而公在江東寓書真州
哀其親老而勉以自強其後二年再遷漢上風波霧毒
凡萬二千里而會公南陽初來謁公迎我而笑與我别
久憐其貌若故而氣揚清風之館覽秀之涼坐竹林之
修蔭泛水芰之清香及告還邑得官靈昌走書來報喜
詠于章罷縣無歸來客公邦歡言未幾遽問于牀不見
五日而入哭其堂嗚呼謝公年不得中壽而位止于郎
惟其殁也哭者為之哀不識者為之相弔或賻其家或
力其喪嗟夫為善之效得此而已庸何傷富貴偶也壽
天數也奚較其少多而短長若公之有言著于文行著
于事材著于用既久而愈彰此吾徒可以無大恨而君
子謂公為不亡滑人來迎修馬當北而不即去者以公
而徬徨始修將行期公餞我今其去也來奠公觴兹言
悲矣公其聞乎抑不聞也徒有淚而浪浪尚享
祭吳尚書文
交似疎而感獨深用也字為韻貫到篇末
嗚呼公乎余將老也閱世久也見時之事可喜者少而
可悲者多也士少勤其身以干禄仕取名聲初若可愛
慕者衆也既而得其所欲而怠與迫於利害而遷求全
其節以保其終者十不一二也其人康強飲食平居笑
言以相歡樂察其志意可謂偉然而或離或合不見幾
時遂至於衰病與其俯仰旦暮之間忽焉以死者十常
八九也嗚呼公乎所謂善人君子者其難得既如彼而
易失又如此也故每失一人未嘗不咨嗟殞泣至於失
聲而長號也惟公材謀足以居大臣文學足以名後世
宜在朝廷以講國論而久留于外宜享壽考以為人望
而遽云長逝此搢紳大夫所以聚弔于家而交朋故舊
莫不走哭于位豈惟老病之人獨易感而多涕也尚享
祭資政范公文
范公與公同治同難故痛獨深
嗚呼公乎學古居今持方入員丘軻之艱其道則然公
曰彼惡謂公好訐公曰彼善謂公樹朋公所勇為謂公
躁進公有退讓謂公近名讒人之言其何可聽先事而
斥羣議衆排有事而思讐仇謂材毁不吾傷譽不吾喜
進退有儀夷行險止嗚呼公乎舉世之善誰非公徒讒
人豈多公志不舒善不勝惡豈其然乎成難毁易理又
然歟嗚呼公乎欲壞其棟先摧桷榱傾巢破鷇披折傍
枝害一損百人誰不罹誰為讜論是不仁哉嗚呼公乎
易名謚行君子之榮生也何毁歿也何稱好死惡生殆
非人情豈其生有所嫉而死無所爭自公云亡謗不待
辯愈久愈明由今可見始屈終伸公其無恨寫懷平生
寓此薄奠
祭尹師魯文
嗟乎師魯辯足以窮萬物而不能當一獄吏志可以狹
四海而無所措其一身窮山之崖野水之濱猿猱之窟
麋鹿之羣猶不容於其間兮遂即萬鬼而為隣嗟乎師
魯世之惡子之多未必若愛子者之衆而其窮而至此
兮得非命在乎天而不在乎人方其奔顛斥逐困厄艱
屯舉世皆冤而語言未嘗以自及以窮至死而妻子不
見其悲忻用舍進退屈伸語默夫何能然乃學之力至
其握手為訣隠几待終顔色不變笑言從容死生之間
既已能通於性命憂患之至宜其不累於心胸自子云
逝善人宜哀子能自達予又何悲惟其師友之益平生
之舊情之難忘言不可究嗟乎師魯自古有死皆歸無
物惟聖與賢雖埋不沒尤於文章焯若星日子之所為
後世師法雖嗣子尚幼未足以付子而世人藏之庶可
無於墜失子於衆人最愛予文寓辭千里侑此一樽冀
以慰子聞乎不聞尚享
祭蘇子美文
哀哀子美命止斯耶小人之幸君子之嗟子之心胸蟠
屈龍蛇風雲變化雨雹交加忽然揮斧霹靂轟車人有
遭之心驚膽落震仆如麻須臾霽止而四顧百里山川
草木開發萌芽子於文章雄豪放肆有如此者吁可怪
耶嗟乎世人知此而已貪悦其外不窺其内欲知子心
窮達之際金石雖堅尚可破壞子於窮達始終仁義惟
人不知乃窮至此藴而不見遂以沒地獨留文章照耀
後世嗟世之愚掩抑毁傷譬如磨鑑不滅愈光一世之
短萬世之長其間得失不待較量哀哀子美來舉予觴
尚享
祭梅聖俞文
悲愴刺骨
昔始見子伊川之上余仕方初子年亦壯讀書飲酒握
手相歡譚辯鋒出賢豪滿前謂言仕宦所至皆然但當
行樂何以憂患子去河南余貶山峽三十年間乖離會
合晩被選擢濫官朝廷薦子學舍吟哦六經余才過分
可愧非榮子雖窮厄日有聲名余狷而剛中遭多難氣
血先耗髮鬚早變子心寬易在險如夷年實加我其顔
不衰謂子仁人自宜多壽余譬膏火煎熬豈久事今反
此理固難知況於富貴又可必期念昔河南同時一輩
零落之餘惟予子在子又去我余存兀然凡今之游皆
莫余先紀行琢辭子宜余責送終䘏孤則有衆力惟聲
與淚獨出余臆
祭石曼卿文
凄清逸韻
嗚呼曼卿生而為英死而為靈其同乎萬物生死而復
歸於無物者暫聚之形不與萬物共盡而卓然其不朽
者後世之名此自古聖賢莫不皆然而著在簡冊者昭
如日星嗚呼曼卿吾不見子久矣猶能髣髴子之平生
其軒昂磊落突兀崢嶸而埋藏於地下者意其不化為
朽壞而為金玉之精不然生長松之千尺産靈芝而九
莖奈何荒烟野蔓荆棘縱横風凄露下走燐飛螢但見
牧童樵叟歌吟而上下與夫驚禽駭獸悲鳴躑躅而咿
嚶今固如此更千秋而萬歲兮安知其不穴藏狐貉與
鼯鼪此自古聖賢亦皆然兮獨不見夫纍纍乎曠野與
荒城嗚呼曼卿盛衰之理吾固知其如此而感念疇昔
悲涼悽愴不覺臨風而隕涕者有媿乎太上之忘情尚
享
祭丁學士文
悲痛慷慨
嗚呼元珍善惡之殊如火與水不能相容其勢然爾是
故鄉人皆好孔子不然惡於不善然後為賢子之美才
懿行純德誰稱諸朝當世有識子之憔悴遂以湮淪問
孰惡子可知其人毁善之言譬若蠅矢點彼白玉濯之
而已小人得志暫快一時要其得失後世方知受侮被
謗無如仲尼巍然袞冕不祀桓魋孟軻之道愈久彌光
名尊四子不數臧倉是以君子修身而俟擾擾姦愚經
營一世迨榮華之銷歇嗟冺沒其誰記是皆生則狐鼠
死為狗彘惟一賢之不幸歷千載而猶傷自古孰不有
死至今獨弔乎沅湘彼靈均之事業初未見於南邦使
不遭罹於放斥未必功顯而名彰然則彼讒人之致力
乃借譽而揄揚嗚呼元珍道之通塞有命在天其如予
何孔孟亦然何以慰子聊為此言寄哀一奠有涕漣漣
祭程相公文
韻味自佳
嗚呼公於時人氣剛難合予實後進晩而相接一笑之
樂淋漓酒巵十年再見公老予衰公遽如此予存幾時
人生富貴朝露之光及其零落秖益悲傷惟可喜者令
名不忘士窮閭巷念不逢時公位將相韜能不施公居
廟堂有言諤諤白首于外愉愉其樂酒酣氣振猶見鋒
鍔惜也雖老神清志完手書未復訃已在門昔者樽酒
歌歡笑謔今而一觴涕淚霑落死生忽焉自古常然撫
棺為訣夫復何言
尚書戸部侍郎贈兵部尚書蔡公行狀
蔡公寬重正直處摹寫有生色
公諱齊字子思其先洛陽人皇祖以下始著籍於膠東
公幼依外舅劉氏能自力為學初作詩已有動人語今
相國李公見之大驚謂公之皇考曰兒有大志宜善視
之州舉進士第一以書薦其里人史防而居其次祥符
八年真宗皇帝采賈誼置器之說試禮部所奏士讀至
公賦有安天下意歎曰此宰相器也凡貢士當賜第者
攷定必召其高第數人並見又參擇其材質可者然後
賜第一及公召見衣冠偉然進對有法天子為無能過
者亟以第一賜之初拜將仕郎將作監丞通判兗州太
守王臻治政嚴急喜以察盡為明公務為裁損濟之以
寬獄訟為之不冤逾年通判濰州民有告某氏刻偽稅
印為姦利者已逾十年蹤跡連蔓至數百人公嘆曰盡
利於民民無所逃此所謂法出而姦生者邪是為政者
之過也為緩其獄得減死者十餘人餘皆釋而不問濰
人皆曰公德於我使我自新為善人由是風化大行天
禧二年還京師當召試時大臣有用事者意不悦公居
數月不得召久而天子記其姓名趣使召試拜著作佐
郎直集賢院階再加為宣德郎勲騎都尉主判三司開
拆司賜緋衣銀魚遷右正言階朝奉郎勲上騎都尉今
天子即位遷右司諫真宗新棄天下天子諒隂不言丁
晉公用事專權欲邀致公許以知制誥公拒不往益堅
已而寇萊公王文康公皆以不附已連黜公歸歎曰吾
受先帝之知而至於此豈宜為權臣所脇得罪非吾懼
也既而晉公敗士嘗為其用者皆恐懼獨公終無所屈
未幾同修起居注又拜尚書禮部員外郎兼侍御史知
雜事判流内銓賜服金紫改三司戸部度支二副使轉
勲輕車都尉借給事中奉使契丹天聖八年拜起居舍
人知制誥同知審官院會靈宫判官充翰林學士加侍
讀學士賜爵汝南縣開國子食邑五百戸太后修景德
寺成詔公為記而宦者羅崇勲主營寺事使人隂謂公
曰善為記當得參知政事公故遲之頗久使者數趣終
不以進崇勲怒䜛之太后遷禮部郎中改龍圖閣直學
士出為西京留守是時魯肅簡公方參知政事爭之太
后前卒不能留以親便求改密州遭歲旱除其公田之
租數千石又請悉除京東民租弛其鹽禁使民得賈海
易食以救其饑東人至今賴之皆曰使吾人百萬口活
而不饑者蔡公也徙南京留守進爵侯增邑戸五百為
一千階朝散大夫召還拜右諫議大夫權御史中丞判
吏部流内銓遷給事中勲護軍增邑五百為千五百戶
莊獻明肅皇太后崩議尊楊太妃為太后垂簾聽政議
決召百官賀公曰天子明聖奉太后十餘年今始躬親
萬事以慰天下之心豈宜女后相繼稱制且自古無有
固止不追斑太妃卒不預政止稱太后於宫中復為龍
圖閣直學士權三司使京師有指荆王為飛語者内侍
省得三司小吏鞫之連及數百人上聞之大怒詔公窮
治迹其所來無端而上督責愈急有司不知所為京師
為之恐動公以謂謬妄之說起於小人不足窮治且無
以慰安荆王危疑之心奏疏論之一夕三上上大悟乃
可其奏止笞數人而已中外之情乃安拜樞密副使進
爵公增邑戸五百為二千南海蠻酋虐其部人部人款
宜州自歸者八百餘人議者以為叛蠻不可納宜還其
部公獨以為蠻去殘酷而歸有德且以求生宜内之荆
湖賜以閒田使自營今縱却之必不復還其部苟散入
山谷當為後患爭之不能得其後數年蠻果為亂殺將
吏十餘人宜桂以西皆警朝廷頗以為憂景祐元年遷
禮部侍郎參知政事二年賜號推忠佐理功臣進階正
奉大夫勲柱國郭皇后廢京師富人陳氏女有色選入
宫為后公爭之以為不可自辰至已辯論不已上意稍
悟遂還其家河決横壠改而北流議者以為當塞公曰
水性下而河北地卑順其所趣以導之可無澶滑壅潰
之患而貝博數州得在河南於國家便但理堤護魏州
而已從之澶滑果無患契丹祭天於幽州以兵屯界上
界上驚騷議者欲發大軍以備邊公獨料其必不動後
卒無事公在大位臨事不回無所牽畏而恭謹謙退未
嘗自伐天下推之為正人搢紳之士倚以為朝廷重三
年頻表求解職不許明年遂罷以戸部侍郎歸斑改賜
推誠保德功臣勲上柱國久之出知潁州寶元二年四
月四日以疾卒于官公在潁州聞西方用兵惻然有憂
國心自以待罪外邦不得盡其所懷使其弟稟言西事
甚詳公之卒故吏朱寀至潁潁之吏民見寀號泣拜於
馬前指公嘗所更歷施為曰此公之迹也其為政有仁
恩所至如此平生喜薦士如楊偕郭勸劉隨龐籍段少
連比比為當世名臣公為人神色明秀鬚眉如畫精學
博聞寬大沉默一言之出終身可復其蒞官行已出處
始終之大節可考不誣如此謹按贈兵部尚書於今為
三品其法當謚敢告有司謹狀
司封員外郎許公行狀
叙事中矩矱
君諱逖字景山世家歙州少仕偽唐為監察御史李氏
國除以族北遷獻其文若干篇得召試為汲縣尉冠氏
主簿凡主簿二歲縣民七百人詣京師願得君為令遷
祕書省挍書郎知縣事數上書論北邊事是時趙普為
相四方奏疏不可其意者悉投二甕中甕滿輒出而焚
之未嘗有所肻可獨稱君為能曰其言與我多合又二
歲徙江華令未行轉運使樊知古薦其材拜太僕寺丞
磨勘錢帛糧草監永城和糴知海陵監三歲用監最遷
大理寺丞賜緋衣銀魚監泗州排岸司遷贊善大夫監
永興軍𣙜貨務遷太常丞知鼎州州雜蠻蜑喜以攻刧
為生少年百餘人私自署為名號常伺夜出掠居人居
人惡之莫敢指君至而歎曰夫政民之庇也威不先去
其惡則惠亦不能及人君政既行盗皆亡入他境約君
去乃還遷國子博士奉使兩浙江南言茶鹽利害省州
縣之役皆稱旨出知興元府大修山河堰堰水舊溉民
田四萬餘頃世傳漢蕭何所為君行壞堰顧其屬曰酇
侯方佐漢取天下乃暇為此以溉其農古之聖賢有以
利人無不為也今吾豈宜憚一時之勞而廢古人萬世
之利乃率工徒躬治木石石墜傷其左足君益不懈堰
成歲穀大豐得嘉禾十二莖以獻遷尚書主客員外郎
京西轉運使徙荆湖南路荆湖南接溪洞諸蠻歲出為
州縣患君曰鳥獸可馴況蠻亦人乎乃召其酋豪諭以
禍福諸蠻皆以君言為可信訖三歲不以蠻事聞朝廷
君罷來朝真宗面稱其能會有司言荆南久不治真宗
拜君度支員外郎知府事荆南鈐轄北路兵馬於荆湖
為大府故常用重人至君特選以材用員外郎自君而
始明年遷司封員外郎賜金紫徙知揚州州居南方之
會世之仕宦於南與其死而無歸者皆寓其家於揚州
故其子弟雜居民間往往倚權貴恃法得贖出入里巷
為不法至或破亡其家君捕其甚者笞之曰此非吏法
乃吾代汝父兄教也子弟羞媿自悔稍就學問為善人
風俗大化歲滿在道得疾卒于高郵君少孤事其母兄
以孝謹閒常戒其妻事嫂如姑而未嘗敢先其兄食衣
雖弊兄不易衣不敢易初違命侯遣其弟朝京師君之
故友全惟嶽當從以其家屬託君惟嶽果留不返君善
撫其家為嫁其女數人李氏國亡君載其家北歸京師
以還惟嶽歷官四十年不問家事好學尤喜孫吳兵法
初在偽唐數上書言事得挍書郎遂遷御史王師圍金
陵李氏大將李雄擁兵數萬留上江隂持兩端李氏患
之以謂非君不能召雄君走上江以語動雄雄即聽命
已而李氏以蠟書止雄於溧水君曰此非柵兵之地留
之必敗乃戒雄曰兵來慎無動待我一夕吾當入白可
與公兵俱入城君去王師挑之雄輙出戰果敗死君至
收其敗卒千人而去君少慷慨卒能自立於時其孝謹
聞於其族其信義著於其友其材能稱於其官是皆可
書以傳謹狀
唐宋八大家文鈔卷五十九
