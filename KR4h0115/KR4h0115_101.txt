唐宋八大家文鈔卷九十五
明茅坤撰
臨川文鈔十五
墓誌銘
尚書都官員外郎侍御史王公墓碣銘
王侍御多大體而荆公所次亦特本大體而條書
之
慶歷五年天子以尚書都官員外郎通判荆南府王公
為侍御史居一年以入三司為戶部判官又一年還之
為言事御史頃之奏事殿中疾作歸翌日卒其家以不
起聞天子悼閔走中人賻之金帛又官其一子先是御
史有物故者不賻由公故乃敕有司并賻盖天子之所
以錄其忠如此自公舉進士時已能力學自立以經術游
於江淮之南為學者所歸至為許州司理參軍則以其
職與強貴人抗曲直獄疑當死賴以活者至數人再主
簿於杭之臨安開封之扶溝遂選開封府法曹參軍令
皆不能出其治尹亦不敢侵其守而薦者以十數歲當
遷府推官惡不順已持其奏不肯書欲詘公請已公故
不詘推官度終無可柰何乃卒任公遷秘書省著作佐
郎已而覃恩遷秘書丞乃出知洪州分寧縣入為審刑
詳議官數以疑似辨上前輒釋及佐荆南能以義憚其
守錯諸不法事嘗上書諭南方用師討猺蠻不如撫而
降之利先是公在京師天子以災異詔百官言事公所
言有以儆世者其後御史府惡老者在事不能自己以
言趣之去位公以謂於老者薄非所以廣仁孝於天下
且養之非其道使至於無耻而專以法格之滋所以使
人薄也乃推三代禮意為養老頌以諷凡公之行已治
民及所以論於上者皆出於寬厚誠恕而其言易直以
明故其召而為御史也未至而好公者已信其能稱職
矣同時御史聞一事皆争言塞職其已嘗言公未嘗繼
以言曰可悟上意足矣然排黨幸為獨切其言多同時
御史所不能言者每承上閒言人不能無過若以古繩
墨治之世殆無全人為國家用者要之忠信而已忠信
雖有過尚足用也其大指所存如此嗚呼古所謂淑人
君子者公於是可以當之矣公既行内修其大者為世
所稱至其施於小亦皆敏而盡力顧余不得盡載也然
讀余之所載則亦槩足以知公矣公諱某字某其先為
漢雁門太守者曰澤澤後十八世雄為唐東都留守封
望太原族墓在河南而世宦學不絶為聞姓至唐之將
亡雄諸孫頗陵夷始自缺其譜亡不知幾傳而至護始
居福之候官曰本河南人雄之後也護生伸伸生廷簡
當閩王審知時被署為安遠使有勞烈於其國審知死
遂置其官以老安遠二子其季居政娶邑里姚氏女生公
自護四世至公始以文行發名追官皇考至秘書丞而
以昭德縣太君封其母夫人曾氏贈尚書兵部侍郎會
之女封金華縣君婦順母嚴公所以紀其家盖有助焉
生五男子回向固同冏皆為士其文學行義有過絶人
者故人莫不知公後世之將大顯以蕃而以公之仕不
充其志為無憾也公年六十三以既卒之三年葬潁州
之某鄉某原初公嘗過游潁之樂故諸孤御其母家焉
而以公於葬至是回之友臨川王某追銘墓上實至和
二年也銘曰
顯姓維王出不一宗公先河南實祖於雄來閩四世乃
挺以生其來則否其去而亨歸忠于君播惠在甿配時前
人駿發以升世不載德孰為榮名謂公有後其豈公卿
贈尚書刑部侍郎王公墓誌銘
篇中多倒句倒字相點次荆公好奇處
江陵縣有合葬龍山之西者為宋龍川令贈尚書刑部
侍郎王公之墓公之卒得年七十一其葬之歲在辛卯
為皇祐三年十二月甲申龍川其所卒也以刑部侍郎
贈公者曰公之子光祿卿周公諱文亮字昭遠其先晉
丞相導也丞相十有六世之孫儉為唐正議大夫刺明
州始去長安之萬年為明之奉化人大夫之兄曰潨潨
生紳紳生韶韶生公四世咸為縣令方錢氏之王吳越
也公嘗試策入等為其屬州之掾國除選於京師復掾
密州尉䕫奉節為邢之任令舉者二十餘人不用歎曰
吾既其衰矣而為是是不可以已耶即以疾去去之八
年無復言進仕黨故強起之復嘆曰仕不仕惟義也吾
敢自必於其間耶起令龍川遂卒始公尚少以文稱於
士友嘗渡浙江有忘白金百斤於舟公最後獨見之留
三日得忘者歸之而後去而不告以名他日從者以為
言於是又稱其長者今兩縣吏民皆曰賢令也既亡皆
哀焉合葬于龍山者天水郡太君權氏善草隸書誦數
經能略通其說實唐貞孝公臯之十七世孫云子男四
人向類高為進士充其業其季光祿君也女三人皆歸
聞人光祿君方潔勤審下賢好學人以為君子之子焉
自晉之亂而戎夷盜賊穴有中國且亂且治至于今歲
千年士大夫之家流落顛頓不常其世後雖有振起者
多不知其族之所出獨光祿卿之家為世其家而能自
道尤詳自大夫伯仲至公四世之告命皆具在命其宗
人之子某銘公之墓者光祿君也銘曰
公先籍秦系相導大夫相孫維作守兄潨遂留家海浦
子紳孫韶公祖考于東西傳弗甚耀藏仁厥家以賚後
後蕃而昌其必效今卿追公為之兆
贈光祿少卿趙君墓誌銘
此篇如秋水可掬
儂智高反廣南攻破諸州州將之以義死者二人而康
州趙君余嘗知其為賢者也君用叔祖蔭試將作監主
簿選許州陽翟縣主簿潭州司法參軍數以公事抗轉
運使連劾奏君而州將為君訟於朝以故得無坐用舉
者為温州樂清縣令又用舉者就除寧海軍節度推官
知衢州江山縣斷治出已當於民心而吏不能得民一
錢棄物道上人無敢取者余嘗至衢州而君之去江山
盖已久矣衢人尚思君之所為而稱說之不容口又用
舉者改大理寺丞知徐州彭城縣祀明堂恩改太子右
贊善大夫移知康州至二月而儂智高來攻君悉其卒
三百以戰智高為之少却至夜君顧夫人取州印佩之
使負其子以匿曰明日賊必大至吾知不敵然不可以
去汝留死無為也明日戰不勝遂抗賊以死於是君年
四十二兵馬監押馬貴者與卒三百人亦皆死而無一
人亡者初君戰時馬貴惶擾至不能食飲君獨飽如平
時至夜貴卧不能著寢君即大鼾比明而後寤夫死生
之故亦大矣而君所以處之如此嗚呼其於義與命可
謂能安之矣君死之後二日而州司理譚必始為之棺
斂又百日而君弟至遂護其喪歸葬至江山江山之人
老幼相㩦扶祭哭其迎君喪有數百里者而康州之人
亦請於安撫使而為君置屋以祠安撫使以君之事聞
天子贈君光祿少卿官其一子覲右侍禁官其弟子試
將作監主簿又以其弟潤州錄事參軍師陟為大理寺
丞簽書泰州軍事判官廳公事君諱師旦字潛叔其先
單州之武成人曾祖諱晟贈太師祖諱和尚書比部郎
中贈光祿少卿考諱應言太常博士贈尚書屯田郎中
自君之祖始去武成而葬楚州之山陽故今為山陽人
而君弟以嘉祐五年正月十六日葬君山陽上鄉仁和
之原於是夫人王氏亦卒矣遂舉其喪以祔銘曰
可以無禍有功於時玩君安榮相顧莫為誰其視死高
蹈不疑嗚呼康州銘以昭之
王平甫墓誌
荆公誌弟平甫墓絶不露兄云云盖兩不相能而
深忌之故耳
君臨川王氏諱安國字平甫贈太師中書令諱明之曾
孫贈太師中書令兼尚書令諱用之之孫贈太師中書
令兼尚書令康國公諱益之子自丱角未嘗從人受學
操筆為戲文皆成理年十二出其所為銘詩賦論數十
篇觀者驚焉自是遂以文學為一時賢士大夫譽歎蓋
於書無所不該於詞無所不工然數舉進士不售舉茂
才異等有司考其所獻序言第一又以母喪不試君孝
友養母盡力喪三年常在墓側出血和墨書佛經甚衆
州上其行義不報今上即位近臣共薦君材行卓越宜
特見招選為繕書其序言以獻大臣亦多稱之手詔褒
異召試賜進士及第除武昌軍節度推官教授西京國
子未幾挍書崇文院特改著作佐郎秘閣挍理士皆以
謂君且顯矣然卒不偶官止於大理寺丞年止於四十
七以熙寧七年八月十七日不起越元豐三年四月二
十七日葬江寧府鍾山母楚國太夫人墓左百有十六
步有文集六十卷妻曾氏子旊斿女壻葉濤處者四女
濤有學行知名旊斿亦皆嶷嶷有立君祉所施庶在於此
亡兄王常甫墓誌銘
荆公以兄常甫才而不遇故特於文章虚景相
感慨令人讀之而有餘悲
先生七歲好學毅然不苟戲笑讀書二十年當慶歷中
天子以書賜州縣大置學先生學完行高江淮間州争
欲以為師所留輒以詩書禮易春秋授弟子慕聞來者
往往千餘里磨礱淬濯成就其器不可勝載而先生始
以進士下科補宣州司戶至三月轉運使以監江寧府
鹽院又三月卒又七月葬則卒之明年四月也實皇祐
四年墓在先君東南五步先君姓王氏諱益官世行治
既有銘先生其長子諱安仁字常甫年三十七生兩女
嗚呼先生之道德蓄於身而施於家不博見於天下文
章名於世特以應世之須爾大志所欲論著盖未出也
而世之工言能使不朽者又知先生莫能深嗚呼先生
之所存其卒於無傳耶始先生常以為功與名不足懷
盖亦有命焉君子之學盡其性而已然則先生之無傳
盖不憾也雖然先生孝友最隆委百世之重而無所屬
以傳有母有弟方壯而奪之使不得相處以久先生尚
有知其無窮憂矣嗚呼以往而推存痛其有已邪痛其
有已邪先生有文十五卷其弟既次以藏其家又次行
治藏於墓嗚呼酷矣極矣銘止矣其能使先生傳邪
王補之墓誌銘
序事簡而不詳世系然譬之兵家者少敗衆已
君南城人王氏諱無咎字補之嘉祐二年進士也初補
江都縣尉丁父憂服除調衛真縣主簿嘗弃天台縣令
以與予共學久之無以衣食其妻子乃去補南康縣主
簿會予召至京師因留教授上方興學校以經術造士
予言君可教國子命且下而君死君所在學者歸焉賢
士大夫皆慕與之游然君寡合常閉門治書唯與予言
莫逆當熙寧初所謂質直好義不為利疚於回而學不
厭者予獨知君而已君之死年四十有六實熙寧二年
閏十一月丁已至四年二月壬申妻曾氏子絪緼始克
葬君南城縣禮教鄉長義里銘曰
安時所難學以為已於呼鮮哉可謂君子
臨川王君墓誌銘
曾王誌墓數以議論行叙事之文而王為甚多
鑱思刻書處然非史漢法矣
孔子論天子諸侯卿大夫士庶人之孝固有等矣至其
以事親為始而能竭吾才則自聖人至於士其可以無
憾焉一也余叔父諱師錫字某少孤則致孝於其母憂
悲愉樂不主於已以其母而已學於他州凡被服飲食
玩好之物苟可以惬吾母而力能有之者皆聚以歸雖
甚勞窘終不廢豐其母以及其昆弟姑姊妹不敢愛其
力之所能得約其身以及其妻子不敢慊其意之所欲
為其外行則自鄉黨鄰里及其嘗所與遊之人莫不得
其歡心其不幸而蚤死也則莫不為之悲傷歎息夫其
所以事親能如此雖有不至其亦可以無憾矣自庠序
聘舉之法壊而國論不及乎閨門之隠士之務本者常
詘於浮華淺薄之才故余叔父之卒年三十七數以進
士試於有司而猶不得祿賜以寬一日之養焉而世之
論士也以苟難為賢而余叔父之孝又未有以過古之
中制也以故世之稱其行者亦少焉盖以叔父自為則
由外至者吾無意於其間可也自君子之在埶者觀之
使為善者不得職而無以成名則中材何以勉焉悲夫
叔父娶朱氏子男一人某女子一人皆尚幼其葬也以
至和四年袝于真州某縣某鄉銅山之原皇考諫議公
之兆為銘銘曰
夭孰為之窮孰為之為吾能為已矣無悲
曾公夫人萬年太君黃氏墓誌銘
通篇虛景語如貫珠如連環
夫人江寧黃氏兼侍御史知永安場諱某之子南豐曾
氏贈尚書水部員外郎諱某之婦贈諫議大夫諱某之
妻凡受縣君封者四蕭山江夏遂昌雒陽受縣太君封
者二會稽萬年男子四女子三以慶歷四年某月日卒
于撫州壽九十有二明年某月葬于南豐之某地夫人
十四歲無母事永安府君至孝修家事有法二十三歲
歸曾氏不及舅水部府君之養以事永安之孝事姑陳
留縣君以治父母之家治夫家事姑之黨稱其所以事
姑之禮事夫與夫之黨若嚴上然眎子慈眎子之黨若
子然每自戒不處白人善否有問之曰順為正婦道也
吾勤此而已處白人善否靡靡然為聰明非婦人宜也
以此為女與婦其傳而至於沒與為女婦時弗差也故
内外親無老幼疎近無智不能尊者皆愛輩者皆附卑
者皆慕之為女婦在其前者多自歎不及後来者皆曰
可矜法也其言色在視聽則皆得所欲其離别則涕洟
不能捨有疾皆憂及其喪來弔哭皆哀有餘於戲夫人
之德如是是宜有銘者銘曰
女子之德煦願愉愉教隳弗行婦妾乘夫趨為亢厲勵
之顓愚猗嗟夫人惟德之經媚于族姻柔色淑聲其究
女初不傾不盈誰疑不信來監于銘
僊居縣太君魏氏墓誌銘
以虛景感慨起案而誌特略又一調也
臨川王某曰俗之壊久矣自學士大夫多不能終其節
况女子乎當是時僊居縣太君魏氏抱數歲之孤專屋
而閒居躬為桑麻以取衣食窮苦困阨久矣而無變志
卒就其子以能有家受封于朝而為里賢母嗚呼其可
銘也於其葬為序而銘焉序曰魏氏其先江寧人太君
之曾祖諱某光祿寺卿祖諱某池州刺史考諱某太子
諭德皆江南李氏時也李氏國除而諭德易名居中退
居于常州以太君為賢而選所嫁得江隂沈君諱某曰
此可以與吾女矣於是時太君年十九歸沈氏歸十年
生兩子而沈君以進士甲科為廣德軍判官以卒太君
親以詩論語孝經教兩子兩子就外學時數歲耳則已能誦
此三經矣其後子迴為進士子遵為殿中丞知連州軍
州而太君年六十有四以終于州之正寢時皇祐二年
六月庚辰也嘉祐二年十二月庚申兩子葬太君江隂
申港之西懷仁里於是遵為太常博士通判建州軍州
事而沈君贈官至太常博士銘曰
山朝于躋其下惟谷纘我博士夫人之淑其淑維何博
士其家二子翼翼萼跗其華詵詵諸孫其實其葩孰云
其昌其始萌芽皇有顯報曰維在後碩大蕃衍刲牲以
告視銘考施夫人之效
高陽郡君齊氏墓誌銘
次婦行有法
夫人故翰林侍讀學士贈開府儀同三司王公諱洙之
妻故光祿寺丞力臣今太常寺太祝欽臣秘書省著作
佐郎陟臣秘書省正字曾臣之繼母也齊氏好讀書能
文章有高節美行治平二年年五十五以五月初三日
終於亳州其子之官舍治平三年十月初八日祔葬于
南京虞城縣孟諸鄉田丘里初夫人自哀早孤誓不嫁
以養母及公失初妻諸子幼聞夫人賢行求之曰是必
能母吾子於是母兄強嫁之及歸果能母諸子聰明而
仁恭儉以有禮闔門欣欣無一異言始封縣文安又封
郡高陽而公卒即舉家政屬之子婦齋居素服不御酒
樂以至没齒雖時為詩然未嘗以視人及終乃得五十
四篇其言高潔曠遠非近世婦人女子之所能為又得
遺令一篇令薄葬其言死生之故甚有理齊氏祁州蒲
隂人夫人曾祖諱某故不仕祖諱安故不仕考諱永清
莫州防禦推官兄恢弟惲皆知名公四男一女女嫁尚
書職方員外郎陳安道夫人既善撫諸子而諸子亦多
賢能致孝於葬來求銘銘曰
在冀中山有孝季齊少孤恃母悲不忍離及以義行乃
終順慈顯顯王公學問文章族為大家爵祿寵光來繼
來助其賢則譽銘詩幽宮以告齊終齊終有始自其為子
建陽陳夫人墓誌銘
誌不過二百言而文多韻折可悲
夫人建陽陳氏嫁同縣人余君為繼室余君諱楚有子
四人其二人則夫人之子夫人之少子翼生三歲而余
君卒余氏世大姓也夫人盡其産以仁先母之子而使
翼之四方遊學戒曰往成汝志必力無以吾貧為恤於
是翼年十五盖在外十二年而後以進士起家為吏歸
見夫人於鄉里方此時夫人閉門窮窶幾無以自存母
子相泣閭巷聚觀歎息曰賢哉是母有子食其祿宜也
盖食其子之祿十四年翼尉宿松而夫人年七十八以
某年某月卒於宿松之官舍某年某月某日葬宣州宣
城縣鳳林鄉竹塘里夫人之子長曰某死矣翼有文學
善議論雖久困無所合然一時文人多知之者其卒能
追榮夫人乎於其葬臨川王某銘曰
在句之隂有幽新宅誰筮葬母瘞銘斯石子閩余姓母
氏惟陳煢煢其行婉婉其仁善祿有終名則不泯
永嘉縣君陳氏墓誌銘
次婦之賢始則於其夫之言夫亡則於其兄之子之
言為案有法
陳氏於蘇州為大姓夫人者太子中允諱之武之子某
官贈太常卿諱郁之孫左贊善大夫諱質之曾孫而太
常博士王君諱逢之妻也聰明順善動有禮法以不及
養舅姑也故於祭祀尤謹博士祿賜盡之宗族朋友不
足則出衣服簪珥助之而不言選飾妾御進之不忌然
博士終無子盖吾聞於博士者如此撫博士之兄子如
已子哭博士三年未嘗如陳氏除喪大貧顯者求以為
妻族人強之不可又強之則涕泣自誓居頃感疾以死
盖吾聞於博士之兄子景元者如此然夫人之行非特
出於二人之言凡習陳氏王氏者皆知其為賢而哀其
志其封曰永嘉縣君其卒於蘇州以治平二年十一月
九日年三十八其葬以三年十一月某日從博士於閶
門之西原銘曰
穀也從於此器也隨以死歸義與命奚傷乎無子
鄭公失人李氏墓誌銘
篇中多韻折多佳句
尚書祠部郎中贈戶部侍郎安陸鄭氏諱紓之夫人追
封汝南郡太君李氏者尚書駕部郎中贈衛尉卿文蔚
之子也光州僊居縣令贈工部員外郎諱岵之孫以祥
符九年嫁至天聖九年年三十二以八月壬辰卒於其
夫為安州應城縣主簿之時後三十七年為熙寧元年
八月庚申祔於其夫安陸太平鄉進賢里之墓於是夫
人兩子獮為祕書丞知潭州攸縣獬為翰林學士尚書
兵部員外郎知制誥一女子嫁郊社齋郎張蒙山夫人
敏於德詳於禮事皇姑稱孝内諧外附上下裕如鄭公
大姓嘗以其富主四方之游士至侍郎則始貧而專於
學夫人又故富家盡其資以助賓祭補紉澣濯饎㸑朝
夕人有不任其勞苦夫人歡終日如未嘗貧故侍郎亦
以自安於困約之時如未嘗富鄭氏盖將日顯矣而夫
人不及其顯祿嗚呼良可悲也於其葬臨川人王某為
銘曰
於嗟夫人歸孔昭兮窈其為德婉有儀兮命云如何壯
則萎兮烝烝令子悲慕思兮有嚴葬祔祭配祇兮告哀
無窮銘此詩兮
僊源縣太君夏侯氏墓碣
序世系外特以虛議揭之於碣亦變調
僊源縣太君夏侯氏濟州鉅野人尚書駕部員外郎諱
晟之子翰林侍讀學士尚書戶部侍郎譙公諱嶠之孫
贈太子太師諱浦之曾孫尚書兵部員外郎知制誥知
鄧州軍州事陽夏公謝氏諱綘之夫人太常博士通判
汾州軍州事景初之母年二十三卒後五年葬杭州之
富陽於是時陽夏公為太常丞祕閣挍理博士生五歲
矣而其女兄一人亦幼又十五年康定二年博士舉夫
人如鄧以合於陽夏公之墓而臨川王某書其碣曰
夫人以順為婦而交族親以謹以嚴為母而撫媵御以
寬陽夏公之名天下莫不聞而曰吾不以家為恤六年
於此者夫人之相我也故於其卒聞者欲其有後而夫
人之子果以才稱於世嗚呼陽夏公之事在太史雖無
刻石吾知其不朽矣若夫夫人之善不有以表之隧上
其能與公之烈相久而傳乎此博士所以屬予之意也
予讀詩惟周士大夫侯公之妃修身飭行動止以禮能
輔佐勸勉其君子而王道賴以成盖其法度之教非一
日而其習俗不得不然也及至後世自當世所謂賢者
於其家不能以獨化而夫人卓然如此惜乎其蚤世也
顧其行治雖列之於風以為後世觀豈愧也哉
唐宋八大家文鈔卷九十五
