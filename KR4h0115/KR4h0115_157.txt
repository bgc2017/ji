唐宋八大家文鈔
潁濱文鈔引
蘇文定公之文其鑱削之思或不如父雄傑之氣或不
如兄然而冲和澹泊遒逸疎宕大者萬言小者千餘言
譬之片帆截海澄波不揚而洲島之棼錯雲霞之蔽虧
日星之閃爍魚龍之出沒並席之掌上而綽約不窮者
已西漢以來别調也其君術臣事民政等篇尤為卓犖
予讀之錄其上皇帝書及劄子狀十九首與他執政書
十首諸論及歷代古史名論八十二首策二十五首序
引傳七首記十二首說贊辭賦祭文雜著十一首釐為
二十卷歸安鹿門茅坤題
