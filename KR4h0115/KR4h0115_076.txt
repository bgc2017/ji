唐宋八大家文鈔卷七十二
明茅坤撰
廬陵史鈔十二
雜傳
王鎔傳
王鎔始末極亂而歐公錯綜序次如一線較之
諸傳為第一
王鎔其先回鶻阿布思之遺種曰沒諾干為鎮州王武
俊騎將武俊錄以為子遂冒姓王氏沒諾干子曰末坦
活末坦活子曰昇昇子曰廷湊廷湊子曰元逵元逵子
曰紹鼎紹懿紹鼎子曰景崇自昇以上三世常為鎮州
騎將自景崇以上四世五人皆為成德軍節度使景崇
官至守太尉封常山郡王唐中和二年卒子鎔立年十
歲是時晉新有太原李匡威據幽州王處存據中山赫
連鐸據大同孟方立據邢臺四面豪傑並起而交爭鎔
介於其間而承祖父百年之業士馬彊而畜積富為唐
累世藩臣故鎔年雖少藉其世家以取重自四方諸鎮
廢立承繼有請於唐者皆因鎔以聞自晉兵出山東已
破孟遷取邢洺礠三州景福元年乃大舉擊趙下臨城
鎔求救於李匡威匡威來救晉軍解去明年晉會王處
存攻鎔堅固新市晉王與處存皆自將而鎔未嘗臨軍
遣追風都團練使段亮翦寇都團練使馬珂等以兵屬
匡威而已匡威戰礠河晉軍大敗明年春晉攻天長軍
鎔出兵救之敗於叱日嶺晉軍遂出井陘鎔又求救於
匡威晉軍解去初匡威悅其弟匡儔之婦美而淫之匡
儔怒及其救鎔也誘其軍亂而自立匡威内慙不敢還
乃以符印歸其弟而將奔於京師行至深州鎔德匡威
救已使人邀之館於梅子園以父事之匡威客李正抱
者少遊燕趙間每徘徊常山愛之不能去正抱匡威皆
失國無聊相與登城西高閣顧覽山川泫然而泣乃與
匡威謀劫鎔而代之因詐為忌日鎔去衛從晨詣館慰
坐定甲士自幕後出持鎔兩袖鎔曰吾國賴公而存誠
無以報厚德今日之事是所甘心因叩頭以位與匡威
匡威素少鎔以謂無能為也因與鎔方轡詣府將代其
位行過親事營軍士閉門大譟天雨震電暴風拔木屋
瓦皆飛屠者墨君和望見鎔識之從缺垣中躍出挾鎔
於馬負之而走亂軍擊殺匡威正抱燕人皆死匡儔雖
憾其兄而陽以大義責鎔甚急鎔既失燕援而晉軍急
攻平山劫鎔以盟鎔遂與晉和其後梁太祖下晉邢洺
礠三州乃為書招鎔使絶晉而歸梁鎔依違不決晉將
李嗣昭復取洺州梁太祖擊敗嗣昭嗣昭棄洺州走梁
獲其輜重得鎔與嗣昭書多道梁事太祖怒因移兵常
山顧謂葛從周曰得鎮州以與爾爾為我先鋒從周至
臨城中流矢卧輿中梁軍大沮梁太祖自將傅城下焚
其南關鎔懼顧其屬曰事急矣奈何判官周式辯士也
對曰此難與力爭而可以理奪也式與梁太祖有舊因
請入梁軍太祖望見式罵曰吾常以書招鎔不來今吾
至此而爾為說客晚矣且晉吾讐也而鎔附之吾知李
嗣昭在城中可使先出乃以所得鎔與嗣昭書示式式
進曰梁欲取一鎮州而止乎而欲成霸業於天下也且
霸者責人以義而不私今天子在上諸侯守封睦鄰所
以息爭且休民也昔曹公破袁紹得魏將吏與紹書悉
焚之此英雄之事耳今梁知兵舉無名而假嗣昭以為
辭且王氏五世六公撫有此土豈無死士而待嗣昭乎
梁太祖大喜起牽式衣而撫之曰吾言戲耳因延式上
坐議與鎔和鎔以子昭祚為質梁太祖以女妻之太祖
即位封鎔趙王鎔祖母喪諸鎮皆弔梁使者見晉使在
館還言趙王有二志是時魏博羅紹威卒梁因欲盡取
河北開平四年冬遣供奉官杜廷隠監魏博將夏諲以
兵三千襲深冀二州以王景仁為北面行營招討使鎔
懼乞兵於晉晉人擊敗景仁於柏鄉梁遂失鎮定而莊
宗由此益強北破幽燕南并魏博鎔常以兵從鎔德晉
甚明年會莊宗於承天軍奉觴為夀莊宗以鎔父友尊
禮之酒酣為鎔歌拔佩刀斷衣而盟許以女妻鎔子昭
誨鎔為人仁而不武未嘗敢為兵先佗兵攻趙常藉鄰
兵為救當是時諸鎮俱弊於戰爭而趙獨安樂王氏之
無事都人士女褒衣博帶務夸侈為嬉遊鎔尤驕於富
貴又好左道鍊丹藥求長生與道士王若訥留遊西山
登王母祠使婦人維錦繡牽持而上每出逾月忘歸任
其政於宦者宦者石希蒙與鎔同卧起天祐十八年冬
鎔自西山宿鶻營莊將還府希蒙止之宦者李宏規諫
曰今晉王身自暴露以親矢石而大王竭軍國之用為
遊畋之資開城空宫逾月不返使一夫閉門不内從者
大王欲何歸乎鎔懼促駕希蒙固止之宏規怒遣親事
軍將蘇漢衡率兵擐甲露刃於帳前曰軍士勞矣願從
王歸國宏規繼而進曰惑王者希蒙也請殺之以謝軍
士鎔不答宏規呼甲士斬希蒙首擲於鎔前鎔懼遽歸
使其子昭祚與大將張文禮族宏規漢衡收其偏將下
獄窮究反狀親軍皆懼文禮誘以為亂夜半親軍十餘
人踰垣而入鎔方與道士焚香受籙軍士斬鎔首袖之
而出因縱火焚其宫室遂滅王氏之族鎔少子昭誨年
十歲其軍士有德鎔者藏之穴中亂定髠其髮被以僧
衣遇湖南人李震與之震匿昭誨於茶籠中載之湖南
依南嶽為浮圖易名崇隠明宗時昭誨已長思歸而鎔
故將符習為宣武軍節度使震以歸習習表於朝昭誨
自稱前成德軍中軍使以見拜考功郎中司農少卿周
顯德中猶為少府監云張文禮者狡獪人也鎔惑愛之
以為子號王德明鎔已死文禮自為留後莊宗初納之
後知其通於梁也遣趙故將符習與閻寳擊之文禮家
鬼夜哭野河水變為血游魚皆死文禮懼病疽卒子處
瑾秘喪拒守擊敗習等以李嗣昭代之嗣昭中流矢卒
以李存進代之存進輙復戰歿乃以符存審為招討使
遂破之執文禮妻及子處瑾處球處琪等折足歸於晉
趙人請而醢之磔文禮尸於市
羅紹威傳
雖不如前篇而點次魏州牙軍本末如畫
羅紹威字端已其先長沙人祖讓北遷為魏州貴鄉人
父宏信為牧馬監卒文德元年魏博牙軍亂遂殺其帥
樂彦貞立其將趙文建為留後已而又殺之牙軍未知
所立乃聚呼曰孰能為我帥者宏信從衆中出應曰我
可為君等帥也宏信狀貌竒怪面色青黑軍中異之乃
共立為留後唐昭宗即位拜宏信節度使梁太祖將攻
晉乞糴於宏信宏信不與由是有隙梁兵攻魏取黎陽
臨河淇門衛縣戰於内黃魏兵五戰五敗宏信懼請盟
乃止是時梁方東攻兖鄆北敵晉晉遣李存信救朱宣
假道於魏太祖間遣使語宏信曰晉人志在河朔兵還
滅魏矣宏信以為然乃發兵擊存信於莘縣太祖遣葛
從周助之梁兵擒晉王子落落送於魏宏信殺之乃與
晉絶太祖猶疑宏信有二心乃以兄事宏信常為卑辭
厚幣以聘魏魏使者至梁太祖北面拜而受幣謂使者
曰六兄於我有倍年之長吾何敢慢之宏信大喜以為
厚已以故太祖往來燕趙之間卒有河北者魏不為之
患也宏信死紹威立紹威好學工書頗知屬文聚書數
萬卷開館以延四方之士宏信在唐以其先長沙人故
封長沙郡王紹威襲父爵長沙紹威新立幽州劉仁恭
以兵十萬攻魏屠貝州紹威求救於梁大敗燕軍於内
黃明年梁太祖遣葛從周會魏兵攻滄州取其德州遂
敗燕兵於老鵶隄紹威以故德梁助已魏博自田承嗣
始有牙軍牙軍歲久益驕至紹威時已二百年父子世
相婚姻以自固結前帥史憲誠何全皥韓君雄樂彦貞
等皆由牙軍所立怒輒逐殺之紹威為人精悍明敏通
習吏事為政有威嚴然其家世由牙軍所立天祐二年
魏州城中地䧟紹威懼有變已而牙校李公佺作亂紹
威誅之乃間遣使告梁乞兵欲盡誅牙軍梁太祖許之
為遣李思安等攻滄州召兵於魏紹威因悉發魏兵以
從獨牙軍在紹威子廷規娶梁女會梁女卒太祖隂遣
客將馬嗣勲選良兵實輿中以長直軍千人雜輿夫入
魏詐為助葬太祖以兵繼其後紹威夜以奴兵數百會
嗣勲兵擊牙軍并其家屬盡殺之太祖自内黃馳至魏
魏兵從攻滄州者行至歴亭聞之皆反分入澶博諸州
魏境大亂數月太祖為悉平之牙軍死魏兵悉叛紹威
勢益孤太祖乃欲奪其地紹威始大悔是歲太祖復攻
滄州宿兵長蘆紹威饋給梁兵自滄至魏五百里起亭
堠供帳什物自具梁兵數十萬皆取足紹威以此重困
昭宗東遷洛陽詔諸鎮繕理京師紹威營太廟成加拜
守侍中進封鄴王太祖圍滄州未下劉守光會晉軍破
梁潞州太祖自長蘆歸過魏疾作卧府中諸將莫得見
紹威懼太祖終襲已乃乘間入見曰今四方稱兵為梁
患者以唐在故也唐家天命已去不如早自取之太祖
大喜乃急歸太祖即位將都洛陽紹威取魏良材為五
鳳樓朝元前殿浮河而上立之京師太祖歎曰吾聞蕭
何守關中為漢起未央宫豈若紹威越千里而為此若
神化然功過蕭何遠矣賜以寳帶名馬燕王劉守光囚
其父仁恭與其弟守文有隙紹威馳書勸守光等降梁
太祖聞之笑曰吾嘗攻燕不能下今紹威折簡乃勝用
兵十萬太祖每有大事多遣使者問之紹威時亦馳簡
入白使者相遇道中其事往往相合紹威自以魏久不
用兵願伐木安陽淇門為船自河入洛歲漕榖百萬石
以供京師太祖益以紹威為盡忠遣將程厚盧凝督其
役舟未成而紹威病乃表言魏故大鎮多外兵願得梁
一有功重臣臨之請以骸骨就第太祖亟命其子周翰
監府事語使者曰亟行語而主為我強飯如有不諱當
世世貴爾子孫今使周翰監府事尚冀卿復愈耳紹威
仕梁累拜太師兼中書令卒年三十四贈尚書令諡曰
貞壯
或問牙軍之為州帥禍者五世矣譬之附頸之瘤
不去則病日盛去之則身與俱斃如何而可予答
之曰覽藝祖平定中原之後杯酒釋兵權而與石
守信王審琦等終無間言此可見英雄之芟亂靖
難固當揣人情權事機而又必開誠布公斯能轉
移其間故曰齒脱而兒不知紹威之請兵於梁世
所謂醫者食烏喙與附子之術也可不戒哉
王處直傳
王處直於梁晉之間首尾衡決
王處直字九明京兆萬年人也父宗善殖財貨富擬王
侯為唐神策軍吏官至金吾大將軍領興元節度使子
處存處直處存以父任為驍衛將軍定州已來制置内
閑廄宫苑等使乾符六年即拜義武軍節度使黃巢䧟
長安處存感憤流涕率鎮兵入關討賊巢敗第功而收
城擊賊李克用為第一勤王倡義處存為第一乾寧二
年處存卒於鎮三軍以河朔故事推處存子郜為留後
即拜節度使加檢校司空同中書門下平章事處直為
後院中軍都知兵馬使光化三年梁兵攻定州郜遣處
直率兵拒之戰於沙河為梁兵所敗敗兵返入城逐郜
郜出奔晉亂兵推處直為留後梁兵圍之處直遣人告
梁請絶晉而事梁出絹十萬匹犒軍乃與梁盟梁太祖
表處直義武軍節度使累封太原王太祖即位封處直
北平王其後梁兵攻王鎔鎔求救於晉處直亦遣人至
晉願絶梁以自效晉王救鎔處直以兵五千從破梁軍
於柏鄉其後晉北破燕南取魏博與梁戰河上十餘年
處直未嘗不以兵從處直好巫而客有李應之者妖妄
人也處直有疾應之以左道治之而愈處直益以為神
使衣道士服以為行軍司馬軍政無大小咸取决焉初
應之於陘邑闌得小兒劉雲郎養以為子而處直未有
子乃以雲郎與處直而紿曰此子生而有異處直養以
為子更名曰都甚愛之應之由此益橫乃籍館内丁壯
别立新軍自將之治第博陵坊四面開門皆用左道處
直將吏知其必為患而莫能諫也是時幽州李匡儔假
道中山以如京師處直伏甲城外以備不虞匡儔已去
甲士入城圍應之第執而殺之因詣處直請殺都處直
不與明日第功行賞因隂疏甲士姓名自隊長以上藏
於别籍其後因事誅之凡二十年無一人免者而處直
終為都所殺都為人狡佞多謀處直以為節度副使張
文禮弑王鎔莊宗發兵討文禮處直與左右謀曰鎮定
之蔽也文禮雖有罪然鎮亡定不獨存乃遣人請莊宗
毋發兵莊宗取所獲文禮與梁蠟書示處直曰文禮負
我師不可止處直有孽子郁當郜之亡於晉也郁亦奔
焉晉王以女妻之以為新州防禦使處直見莊宗必討
文禮益自疑乃隂與郁交通使郁北招契丹入塞以牽
晉兵且許召郁為嗣都聞之不悅而定人皆言契丹不
可召恐自貽患處直不聽郁自奔晉常恐處直不容因
此大喜以為乘其隙可取之乃以厚賂誘契丹安巴堅
安巴堅舉國入寇定人皆不欲契丹之舉小吏和昭訓
勸都舉事都因執處直囚之西宅自為留後凡王氏子
孫及處直將校殺戮殆盡明年正月朔旦都拜處直於
西宅處直奮起椹其胸而呼曰逆賊吾何負爾然左右
無兵遂欲囓其□都掣袖而走處直遂見殺初有黃蛇
見於碑樓處直以為龍藏而祠之又有野鵲數百巢麥
田中處直以為已德所致而定人皆知其不祥曰蛇穴
山澤而處人室鵲巢鳥降而田居小人竊位而在上者
失其所居之象也已而處直果被廢死莊宗已敗契丹
於沙河追奔過定州與都相得懽甚以子繼岌娶都女
以都為義武軍節度使同光二年莊宗幸鄴都來朝賜
與鉅萬莊宗以繼岌故待都甚厚所請無不從及明宗
立頗惡都為人而安重誨每以法繩之都始有異志是
時唐兵擊契丹數往來定州都供饋多闕益不自安和昭
訓為都謀曰天子新立四方未附其勢易離可為自安
之計已而朱守殷反於汴州都遂亦反遣人以蠟書招
青徐岐潞梓五鎮約皆舉兵而五鎮不應明宗遣王晏
球討之都復與王郁招契丹為援契丹遣托諾將萬騎
救都都遣指揮使鄭季麟龍泉鎮將杜宏夀以二千人
迎契丹為晏球所敗季麟宏夀被執晏球責曰吾嘗使
人招汝何故不降宏夀對曰受恩中山兩世矣不敢有
二心遂見殺宏夀臨刑神色自若晏球屯軍望都與都
及契丹戰大敗之曲陽都及托諾得數騎遯去閉城不
復出初莊宗軍中闌得一男子愛之使冒姓李名繼陶
養於宫中以為子明宗即位安重誨出以乞叚徊徊亦
惡而逐之都使人求得之至是紿其衆曰此莊宗太子
也被以天子之服使巡城上以示晏球軍軍士識者曰
此繼陶也共詬之都居城中兵少惟以契丹二千人守
城呼托諾為餒王屈身事之諸將有欲出降者都伺察
嚴密殺戮無虚日以故堅守經年天成四年二月城破
都與家屬皆自焚死王氏遂絶於中山而處存有子鄴
鄴子廷胤與莊宗連外姻為人驍勇自為軍校能與士
卒同辛苦明宗時歴貝忻密澶隰州刺史范延光反於
鄴晉高祖以廷胤為楊光遠行營中軍使破延光有功
拜彰德軍節度使初處直為都所囚幼子威北走契丹
契丹謂晉高祖曰吾欲使威襲其先人爵土如何高祖
對曰中國之法自將校為刺史升團練防禦而至節度
使請送威歸中國漸進之契丹怒曰爾自諸侯為天子
豈有漸乎高祖聞之遽徙廷胤鎮義武曰此亦王氏之
後也後徙鎮海而卒
劉守光傳
多生色
劉守光深州樂夀人也其父仁恭事幽州李可舉能穴
地為道以攻城軍中號劉窟頭稍以功遷軍校仁恭為
人有勇好大言可舉死子匡威惡其為人不欲使居軍
中徙為瀛州景城縣令瀛州軍亂殺刺史仁恭募縣中
得千人討平之匡威喜復以為將使戍蔚州戍兵過期
不得代皆思歸出怨言匡威為其弟匡儔所逐仁恭聞
亂乃擁戍兵攻幽州行至居庸關戰敗奔於晉晉以為
夀陽鎮將仁恭多智詐善事人事晉王愛將蓋寓尤謹
每對寓涕泣自言居燕無罪以讒見逐因道燕虚實陳
可取之謀晉王益信而愛之乾寧元年晉擊破匡儔乃
以仁恭為幽州留後留其親信燕留得等十餘人監其
軍為之請命於唐拜檢校司空盧龍軍節度使其後晉
攻羅宏信求兵於仁恭仁恭不與晉王以書微責誚之
仁恭大怒執晉使者殺燕留得等以叛晉王自將討之
戰於安塞晉王大敗光化元年遣其子守文襲滄州逐
節度使盧彦威遂取滄景德三州為其子請命於唐昭
宗遲之未即從仁恭怒語唐使者曰為我語天子旌節
吾自有但要長安本色耳何屢求而不得邪昭宗卒以
守文為橫海軍節度使仁恭父子率兩鎮兵十萬號稱
三十萬以擊魏屠貝州羅紹威求救於梁梁遣李思安
救魏大敗守文於内黃斬首五萬仁恭走梁軍追擊之
自魏至長河橫尸數百里梁軍自是連歲攻之破其瀛
漠二州仁恭懼復附於晉天祐三年梁攻滄州仁恭調
其境内凡男子年十五已上七十已下皆黥其面文曰
定霸都得一十萬人兵糧自具屯於瓦橋梁軍壁長蘆
深溝高壘仁恭不能近滄州被圍百餘日城中食盡人
自相食析骸而爨或丸墐土而食死者十六七仁恭求
救於晉晉王為之攻潞州以牽梁圍晉破潞州梁軍乃
解去然仁恭幸世多故而驕於富貴築宫大安山窮極
奢侈選燕美女充其中又與道士鍊丹藥冀可不死令
燕人用墐土為錢悉歛銅錢鑿山而藏之已而殺其工
以滅口後人皆莫知其處仁恭有愛妾羅氏其子守光
烝之仁恭怒笞守光逐之梁開平元年遣李思安攻仁
恭仁恭在大安山守光自外將兵以入擊走思安乃自
稱盧龍節度使遣李小喜元行欽以兵攻大安山執仁
恭而幽之其兄守文聞父且囚即率兵討守光至於盧
臺為守光所敗進戰玉田又敗乃乞兵於契丹明年守
文將契丹吐渾兵四萬人戰於雞蘇守光兵敗守文陽
為不忍出於陣而呼其衆曰毋殺吾弟守光將元行欽
識守文躍馬而擒之又囚之於别室既而殺之守文將
吏孫鶴吕兖等立守文子延祚以拒守光守光圍之百
餘日城中食盡米斗直錢三萬人相殺而食或食墐土
馬相食其鬃尾兖等率城中饑民食以麴號宰殺務日
殺以餉軍久之延祚力窮遂降守光素庸愚由此益驕
為鐵籠鐵刷人有過者坐之籠中外燎以火或刷剔其
皮膚以死燕之士多逃禍於佗境守光身衣赭黃謂其
將吏曰我衣此而南面可以帝天下乎孫鶴切諫以為
不可梁攻趙趙王王鎔求救於守光孫鶴曰今趙無罪
而梁伐之諸侯救趙之兵先至者霸臣恐燕軍未出而
晉已先破梁矣此不可失之時也守光曰趙王嘗與我
盟而背之今急乃來歸我且兩虎方鬭可待之吾當為
卞莊子也遂不出兵晉王果救趙大敗梁軍於柏鄉進
掠邢洺至於黎陽守光聞晉空國深入梁乃治兵戒嚴
遣人以語動鎮定曰燕有精兵三十萬願率二鎮以從
晉然誰當主此盟者晉人患之謀曰昔夫差爭黃池之
會而越入吳項羽貪伐齊之利而漢敗楚今吾越千里
以伐人而強燕在其後此腹心之患也乃為之班師守
光益以為諸鎮畏其強乃諷諸鎮共推尊已於是晉王
率天德宋瑶振武周德威昭義李嗣昭義武王處直成
德王鎔等以墨制冊尊守光為尚書令尚父守光又遣
人告於梁請授已河北兵馬都統以討鎮定河東梁遣
閤門使王曈拜守光為北採訪使有司白守光尚父受
冊用唐冊太尉禮儀守光問曰此儀注何不郊天改元
有司曰此天子之禮也尚父雖尊乃人臣耳守光怒曰
我為尚父誰當帝者乎且今天下四分五裂大者稱帝
小者稱王我以二千里之燕獨不能帝一方乎乃械梁
晉使者下獄置斧鑕於其庭令曰敢諫者死孫鶴進曰
滄州之敗臣蒙王不殺之恩今日之事不敢不諫守光
怒推之伏鑕令軍士割而啖之鶴呼曰不出百日大兵
當至命窒其口而醢之守光遂以梁乾化元年八月自
號大燕皇帝改元曰應天以王䡴齊涉為左右相晉遣
太原少尹李承勲賀冊尚父至燕而守光己僣號有司
迫承勲稱臣承勲不屈以列國交聘禮入見守光怒殺
之明年晉遣周德威將三萬人會鎮定之兵以攻燕自
祁溝關入其檀涿武順諸州皆迎降守光被圍經年累
戰常敗乃遣客將王遵化致書於德威曰予得罪於晉
迷而不復今其病矣公善為我辭焉德威謂遵化曰大
燕皇帝尚未郊天何至此邪予受命以討僣亂不知其
他也守光益窘乃獻絹千匹銀千兩錦百段遣其將周
遵業謂德威曰吾王以情告公富貴成敗人之常理錄
功宥過霸者之事也守光去歲妄自尊崇本不能為朱
温下耳豈意大國暴師經年幸少寬之德威不許守光
登城呼德威曰公三晉賢士獨不急人之危乎遣人以
所乘馬易德威馬而去因告曰俟晉王至則降晉王乃
自臨軍守光登城見晉王晉王問將如何守光曰今日
俎上肉耳惟王所為也守光有嬖者李小喜勸其毋降
守光因請俟他日是日小喜叛降於晉軍明旦晉軍攻
破其城執仁恭及其家族三百口守光與其妻李氏祝
氏子繼珣繼方繼祚等南走滄州迷失道至燕樂界中
數日不得食遣祝氏乞食於田家田家怪而詰之祝氏
以實告乃被擒送幽州晉王方大饗軍客將引守光見
晉王戲之曰主人何避客之遽邪守光叩頭請死命械
守光并其父仁恭以從軍軍還過趙趙王王鎔會晉王
置酒酒酣請曰願見仁恭父子晉王命破械出之引置
下坐飲食自若皆無慚色晉王至太原仁恭父子曳以
組練獻於太廟守光將死泣曰臣死無恨然教臣不降
者李小喜也罪人不死臣將訴於地下晉王使召小喜
小喜瞋目曰囚父弑兄烝其骨肉亦小喜教爾邪晉王
怒命先斬小喜守光知不免呼曰王將復唐室以成霸
業何不赦臣使自效其二婦從旁罵曰事已至此生復
何為願先死乃俱死晉王命李存霸執仁恭至雁門刺
其心血以祭先王墓然後斬之
晉之為恩於燕者三擊破匡儔立為留後一也
殺監軍燕留得等而敗晉王於安塞罪且不赦
矣復因其滄州之困而晉且攻潞以牽梁因卒
以解二也已而仁恭囚而守光之驕也晉且冊
立為尚書令史矣而復械晉使者三也
唐宋八大家文鈔卷七十二
