唐宋八大家文鈔卷七十四
明茅坤撰
廬陵史鈔十四
雜傳
康延孝傳
康延孝自梁歸唐期以八日滅梁又及定蜀莊
宗不能用之而卒以猜忌叛孝雖誅死而唐之
不足以一天下可概見矣
康延孝代北人也為太原軍卒有罪亡命于梁末帝遣
段凝軍于河上以延孝為左右先鋒指揮使延孝見梁
末帝任用羣小知其必亡乃以百騎奔于唐見莊宗於
朝城莊宗解御衣金帶以賜之拜延孝博州刺史捧日
軍使兼南面招討指揮使莊宗屏人問延孝梁事延孝
具言末帝懦弱趙巖壻也張漢傑婦家皆用事段凝姦
邪以入金多為大將自其父時故將皆出其下王彦章
驍將也遣漢傑監其軍而制之小人進任而忠臣勇士
皆見疎斥此其必亡之勢也莊宗又問梁計如何曰臣
在梁時竊聞其議期以仲冬大舉遣董璋以陜虢澤潞
之衆出石會以攻太原霍彦威以關西汝洛之兵掠邢
洺以趨鎮定王彦章以京師禁衛擊鄆州段凝以河上
之軍當陛下莊宗初聞延孝言梁必亡喜及聞其大舉
也懼曰其將何以禦之延孝曰梁兵雖衆分則無餘臣
請待其既分以鐵騎五千自鄆趨汴出其不意𢷬其空
虚不旬日天下定矣莊宗甚壯其言後董璋等雖不出
兵而梁兵悉屬段凝於河上京師無備莊宗卒用延孝
策自鄆入汴凡八日而滅梁以功拜鄭州防禦使賜姓
名曰李紹琛二年遷保義軍節度使三年征蜀以延孝
為先鋒排陣斬斫使破鳳州取固鎮降興州與王衍戰
三泉衍敗走斷吉柏江浮橋延孝造舟以渡進取綿州
衍復斷綿江浮橋延孝謂招撫使李嚴曰吾遠軍千里
入人之國利在速戰乘衍破膽之時但得百騎過鹿頭
關彼將迎降不暇若修繕橋梁必留數日使衍得閉關
為備則勝負未可知也因與嚴乘馬浮江軍士隨之濟
者千餘人遂入鹿頭關下漢州居三月後軍始至衍弟
宗弼果以蜀降延孝屯漢州以俟魏王繼岌蜀平延孝
功為多左廂馬步軍都指揮使董璋位在延孝下然特
見重於郭崇韜崇韜有軍事獨召璋與計議而不問延
孝延孝大怒責璋曰吾有平蜀之功公等僕遬相從反
俛首郭公之門吾為都將獨不能以軍法斬公邪璋訴
於崇韜崇韜解璋軍職表為東川節度使延孝愈怒曰
吾冒白刃犯險阻以定兩川璋有何功而得旄節因見
崇韜言其不可崇韜曰紹琛反邪敢違吾節度延孝懼
而退明年崇韜死延孝謂璋曰公復俛首何門邪璋求
哀以免繼岌班師命延孝以萬二千人為殿行至武連
聞朱友謙無罪見殺友謙有子令德在遂州莊宗遣使
者詔繼岌即誅之繼岌不遣延孝而遣董璋延孝已自
疑及璋過延孝軍又不謁延孝大怒謂其下曰南平梁
西取蜀其謀畫出於郭公而汗馬之勞攻城破敵者我
也今郭公已死我豈得存而友謙與我俱背梁以歸唐者
友謙之禍次及我矣延孝部下皆友謙舊將知友謙被
族皆號泣訴于軍門曰朱公無罪二百口被誅舊將往
往從死我等死必矣延孝遂擁其衆自劍州返入蜀自
稱西川節度三州制置等使馳檄蜀人數日之間衆至
五萬繼岌遣任圜以七千騎追之及于漢州會孟知祥
夾攻之延孝戰敗被擒載以檻車圜置酒軍中引檻車
至坐上知祥酌大巵從車中飲之而謂曰公自梁朝脫
身歸命遂擁節旄今平蜀之功何患富貴而入此檻車
邪延孝曰郭崇韜佐命之臣功在第一兵不血刃而取
兩川一旦無罪闔門受戮顧如延孝何保首領以此不
敢歸朝耳任圜東還延孝檻車至鳳翔莊宗遣宦者殺
之
房知温傳
中魏州叛兵一節係唐及梁之禍根因錄之
房知温字伯玉兖州瑕丘人也少以勇力為赤甲都官
健後隸魏州馬鬭軍稍遷親隨軍指揮使莊宗取魏博
得知温賜姓李氏名曰紹英以為澶州刺史歴曹貝二
州刺史戍瓦橋關明宗自魏反兵南向知温首馳赴之
天成元年拜泰寧軍節度使明年為北面招討使屯於
盧臺明宗遣烏震往代知温還鎮其戍卒效節軍將龍
晊等攻震殺之效節魏州軍也魏州自羅紹威誅衙軍
楊師厚為節度使復置銀槍效節軍當梁末帝時師厚
幾為梁患師厚卒以賀德倫代之末帝患魏軍強難制
與趙巖等謀分相魏為兩鎮魏軍由此作亂劫德倫叛
梁而降晉梁遂失河北莊宗自得魏軍與梁戰河上數
有功許其軍以滅梁而厚賞及梁亡魏軍雖數賜與而
驕縱無厭常懷怨望皇甫暉之亂劫趙在禮入魏皆此
軍也明宗入立在禮鎮天雄軍以魏軍素驕常懼禍不
遑居隂遣人訴于明宗求解去明宗乃以皇子從榮代
在禮而遣魏效節九指揮北戍盧臺軍發之日不給兵
甲惟以長竿繫旗幟以表隊伍軍士頗自疑惑明年明
宗遣烏震代知温戍而知温意尤不樂盧臺戍軍夾水
東西為兩寨震初至與知温會東寨方博效節軍亂噪
於門外知温即乘馬而出亂軍擊殺震執轡留知温知
温紿曰騎兵皆在西寨今獨步軍恐無能為也知温即
躍馬登舟渡河入西寨以騎軍盡殺亂者明宗下詔悉
誅其家屬於魏州凡九指揮三千餘家數萬口驅至漳
水上殺之漳水為之變色魏之驕兵於是而盡明宗知
變自知温起釋而不問徙鎮武寧加兼侍中歴鎮天平
平盧初明宗為北面招討使而知温為副使廢帝時以
裨將事知温甚謹後因杯酒失意及廢帝起兵鳳翔愍
帝出奔知温乘間有窺覦之意謂其司馬李冲曰吾有
錢數屋養兵數千因時建義功必有成冲曰今天子孱
弱上下離心潞王兵威甚盛事未可知冲請懷表而西
以覘之及冲至京師廢帝己入立冲即奉表稱賀還勸
知温入朝廢帝慰勞之甚厚知温還鎮封東平王太常
上言冊拜王公皇帝臨軒遣冊其在外者正衙命使而
鹵簿鼓吹輅車法物不出都城考之故事無明文今北
平王德鈞東平王知温受封遣冊請下兵部太常太僕
給鹵簿鼔吹輅車法物赴本道禮畢還有司知温在鎮
常厚歛其民積貲鉅萬治第青州南城出入以聲妓游
嬉不恤政事天福元年卒于官贈太尉知温卒後其子
彦儒獻其父錢三萬緡絹布三萬疋金百兩銀千兩茶
千五百觔絲十萬兩拜沂州刺史其將吏分其餘貲者
皆為富家云
王晏球傳
晏球多兵略而歐公點次有生色
王晏球字瑩之洛陽人也少遇亂為盜所掠汴州富人
杜氏得之養以為子冒姓杜氏梁太祖鎮宣武選富家
子之材武者置之帳下號廳子都晏球為人倜儻有大
節為廳子都指揮使太祖即位為右千牛衛將軍友珪
立龍驤戍卒反自懷州趣京師遣晏球擊敗之于河陽
以功遷龍驤第一指揮使末帝即位遷龍驤四軍都指
揮使梁遣捉生軍將李霸將千人戍楊劉霸夜作亂自
水門入縱火大譟以長竿縳布沃油仰燒建國門晏球
聞亂不俟命率龍驤五百騎擊之賊勢稍却末帝登樓
見之呼曰此非吾龍驤軍邪晏球奏曰亂者李霸一部
爾陛下嚴守宫城而責臣破賊遲明盡殺之以功拜澶
州刺史梁晉軍河上以晏球為行營馬步軍都指揮使
莊宗入汴晏球以兵追之行至封丘聞末帝已崩即解
甲降唐莊宗賜姓名曰李紹虔拜齊州防禦使戍瓦橋
關明宗兵變自鄴而南遣人招晏球晏球從至洛陽拜
歸德軍節度使定州王都反以晏球為招討使與宣徽
南院使張延朗等討之都遣人北招契丹契丹遣秃餒
將萬騎救都晏球聞秃餒等兵且來留張延朗屯新樂
自迎於望都而契丹從佗道入定州與都出不意擊延
朗軍延朗大敗收餘兵會晏球趨曲陽都乘勝追之晏
球先至水次方坐胡床指揮而都衆掩至晏球與左右
十餘人連矢射之都衆稍却而後軍亦至晏球立高岡
號令諸將皆槖弓矢用短兵回顧者斬符彦卿以左軍
攻其左高行珪以右軍攻其右中軍騎士抱馬項馳入
都軍都遂大敗自曲陽至定州橫尸棄甲六十餘里都
與秃餒入城不敢復出契丹又遣愓隠以七千騎益都
晏球遇之唐河追擊至滿城斬首二千級獲馬千匹契
丹自中國多故強於北方北方諸夷無大小皆畏伏而
中國之兵遭契丹者未嘗少得志自晏球擊敗秃餒又
走愓隠其餘衆奔潰投村落村落之人以鋤耰白梃所
在擊殺之無復遺類愓隠與數十騎走至幽州西為趙
德鈞擒送京師明宗下詔責誚契丹契丹後數遣使至
中國求歸愓隠等辭甚卑遜輒斬其使以絶之於是時
中國之威幾於大震而契丹少衰伏矣自晏球始也晏
球攻定州久不克明宗數遣人促其破賊晏球以謂未
可急攻其偏將朱宏昭張虔釗等宣言曰晏球怯耳乃
驅兵以進兵果敗殺傷三千餘人由是諸將不敢復言
攻晏球乃休養士卒食其三州之賦悉以俸禄所入具
牛酒日與諸將高會久之都城中食盡先出其民萬餘
人數與秃餒謀决圍以走不果都將馬讓能以城降都
自焚死晏球為將有機略善撫士卒其擊秃餒既因敗
以為功而諸將皆欲乘勝取都晏球反獨不動卒以持
久弊之自天成三年四月都反明年二月始克之軍中
未嘗戮一人以破都功拜天平軍節度使又徙平盧累
官至兼中書令是歲卒年六十二贈太尉
郭延魯傳
通篇俱虛語點綴無一實事
郭延魯沁州綿上人也父饒以驍勇事晉數立軍功為
沁州刺史者九年為政有惠愛州人思之延魯以善槊
為將累遷神武都知兵馬使朱守殷反從攻汴州以先
登功為汴州馬步軍都指揮使累遷復州刺史延魯嘆
曰吾先君為沁州者九年民到于今思之吾今幸得為
刺史其敢忘吾先君之志由是益以廉平自勵民甚賴
之秩滿州人乞留不許皆遮道攀號天福中拜單州刺
史卒于官當是時刺史皆以軍功拜言事者多以為言
以謂今天下多事民力困敝之時不宜以刺史任武夫
恃功縱下為害不細而延魯父子特以善政著聞焉
嗚呼五代之民其何以堪之哉上輸兵賦之急下困剥
歛之苛自莊宗以來方鎮進獻之事稍作至於晉而不
可勝紀矣其添都助國之物動以千數計至於來朝奉
使買宴贖罪莫不出於進獻而功臣大將不幸而死則
其子孫率以家貲求刺史其物多者得大州善地蓋自
天子皆以賄賂為事矣則為民者其何以堪之哉於此
之時循廉之吏如延魯之徒者誠難得而可貴也哉
按延魯父子俱以循良為政誠五代時所難得
者歐公既知之而特勒入雜傳殊不可曉
張希崇傳
此傳亦整潔可誦
張希崇字德峰幽州薊人也少好學通左氏春秋劉守
光不喜儒士希崇因事軍中為偏將將兵戍平州其後
契丹攻陷平州得希崇知其儒者也以為盧龍軍行軍
司馬明宗時盧文進自平州亡歸契丹因以希崇代文
進為平州節度使遣其親將以三百騎監之居歲餘虜
將喜其為人監兵稍怠希崇因與其麾下謀走南歸其
麾下皆言兵多不可俱亡懼不得脫因勸希崇獨去希
崇曰虜兵守我者三百騎爾烹其將其兵必散走且平
州去虜帳千餘里使其聞亂而呼兵則吾與汝等在漢
界矣衆皆曰善乃先為穽窴以石灰明日虜將謁希崇
希崇飲之以酒殺之穽中兵皆潰去希崇率其麾下得
生口二萬南歸明帝嘉之拜汝州防禦使遷靈武節度
使靈州地接邊垂戍兵餉道常苦抄掠希崇乃開屯田
教士耕種軍以足食而省轉饋明宗下詔褒美希崇撫
養士卒招輯夷落自回鶻瓜沙皆遣使入貢居四歲上
書求還内地徒鎮邠寧晉高祖入立復拜靈武節度使
希崇嘆曰吾當老死邊徼豈非命邪希崇事母至孝朝
夕母食必侍立左右徹饌乃敢退為將不喜聲色好讀
書頗知星歷天福三年月掩畢口大星希崇歎曰畢口
大星邊將也我其當之乎明年正月卒贈太師有子仁
謙
皇甫遇傳
皇甫遇絶吭而死更屬可憐恐與敬翔不同
皇甫遇常山真定人也為人有勇力虬髯善射少從唐
明宗征伐事唐為武勝軍節度使所至苛暴以誅歛為
務賓佐多解官逃去以避其禍晉高祖時歴義武昭義
建雄河陽四鎮罷為神武統軍契丹入寇陷貝州出帝
以高行周為北面行營都部署遇為馬軍右廂排陣使
是時青州楊光遠據城反出帝乃遣李守貞及遇分兵
守鄆州遇等至馬家渡契丹方將渡河助光遠遇等擊
敗之以功拜義成軍節度使馬軍都指揮使開運二年
契丹寇西山遣先鋒趙延夀圍鎮州杜重威不敢出戰
延夀分兵大掠攻破欒城柏鄉等九縣南至邢州是時
歲除出帝與近臣飲酒過量得疾不能出征乃遣北面
行營都監張從恩會馬全節安審琦及遇等禦之從恩
等至相州陣安陽河南遣遇與慕容彦超率數千騎前
視虜遇渡漳河逢虜數萬騎戰十餘里至榆林為虜所
圍遇馬中箭而踣得其僕杜知敏馬乘之以戰知敏為
虜所擒遇謂彦超曰知敏義士也豈可失之即與彦超
躍馬入虜取之而還虜兵與遇戰自午至未解而復合
益出生兵勢甚盛遇戒彦超曰今日之勢戰與走爾戰
尚或生走則死也等死死戰猶足以報國張從恩與諸
將怪遇視虜無報皆謂遇已陷虜矣已而有馳騎報遇
被圍安審琦率兵將赴之從恩疑報者詐不欲往審琦
曰成敗天也當與公共之雖虜不南來吾屬失皇甫遇
復何面目見天子即引騎渡河諸軍皆從而北距虜十
餘里虜望見救兵來即解去遇與審琦等收軍而南契
丹亦皆北去是時契丹兵己深入人馬俱乏其還也諸
將不能追而從恩率遇等退保黎陽虜因得解去三年
冬以杜重威為都招討使遇為馬軍右廂都指揮使屯
於中渡重威已隂送欵契丹伏兵幕中悉召諸將列坐
告以降虜遇與諸將愕然不能對重威出降表遇等俛
首以次自書其名即麾兵解甲出降契丹遣遇與張彦
澤先入京師遇行至平棘絶吭而死
嗚呼梁亡而敬翔死不得為死節晉亡而皇甫遇死不
得為死事吾豈無意哉梁之簒唐用翔之謀為多猶子
佐其父而弑其祖可乎其不戮於斧鉞為幸免矣方晉
兵之降虜也士卒初不知及使解甲哭聲震天則降豈
其欲哉使遇奮然攘臂而起殺重威於坐中雖不幸不
克而見害猶為得其死矣其義烈豈不凛然哉既俛首
聽命相與亡人之國矣雖死不能贖也豈足貴哉君子
之於人或推以恕或責以備恕故遷善自新之路廣備
則難得難得故可貴焉然知其所可恕與其所可貴豈
不又難哉
高行周傳
高行周起亡囚中前後本末事情點綴多玲瓏
高行周字尚質媯州人也世為懷戎戍將父思繼思繼
兄弟皆以武勇雄於北邊為幽州節度使李匡威戍將
匡威為其弟匡儔所簒晉王將討其亂謀曰高思繼兄
弟在孔嶺關有兵三千此後患也不如遣人招之思繼
為吾用則事無不成克用遣人招思繼兄弟燕俗重氣
義思繼等聞晉兵為匡威報仇乃欣然從之為晉兵前
鋒匡儔聞思繼兄弟皆叛乃棄城走克用以劉仁恭守
幽州以其兄某為先鋒都指揮使思繼為中軍都指揮
使弟某為後軍都指揮使高氏兄弟分掌燕兵克用臨
訣謂仁恭曰思繼兄弟勢傾一方為燕患者必高氏也
宜善為防克用留晉兵千人為仁恭衛而晉兵多犯法
思繼等數誅殺之克用以責仁恭仁恭以高氏為訴由
是晉盡誅思繼兄弟仁恭以其兄某之子行珪為牙將
而思繼子行周年十餘歲亦收之帳下稍長補以軍職
仁恭被囚守光立以行珪為武州刺史其後守光背晉
晉兵攻之守光將元行欽牧馬山後聞守光且見圍即
率所牧馬赴援而麾下兵叛于道推行欽為幽州留後
行欽曰吾所憚者行珪也乃遣人之懷戎得行珪子縶
之兵過武州招行珪曰守光可取而代也當從我行不
然且殺公子行珪謝曰與君俱劉公將而忍叛之吾當
為劉氏也尚何顧吾子邪行欽即以兵圍行珪月餘行
珪城中食盡召其州人告曰吾非不為父老守也今劉
公救兵不至奈何可殺吾以降晉父老皆泣願以死守
是時行周適從行珪在武州即夜縋行周馳入晉見莊
宗莊宗因遣明宗救武州比至行欽已解去行珪乃降
晉莊宗時歴朔忻嵐三州刺史大同軍節度使明宗入
立徙鎮威勝安遠行珪性貪鄙所為多不法副使范延
策為人剛直數規諫之行珪不聽啣之已而戍兵有謀
叛者行珪先覺之因潛徙庫兵于他所戍兵叛趨庫劫
兵無所得乃潰去行珪追而殺之因誣奏延策同反并
其子皆見殺天下冤之行珪卒于鎮贈太尉當行珪之
降晉也行周隸明宗帳下初為禆將趙德鈞識之謂明
宗曰此子貌厚而小心他日必大貴宜善待之梁晉軍
河上莊宗遣明宗東襲鄆州行周將前軍夜遇雨軍中
皆欲止不進行周曰此天贊我也鄆人恃雨不備吾來
宜出其不意即夜馳涉濟入其城鄆人方覺遂取之莊
宗滅梁以功領端州刺史遷綘州明宗時從平朱守殷
克王都遷潁州團練使振武軍節度使歴鎮彰武昭義
晉高祖時為西京留守徙鎮天雄安從進叛以行周為
襄州行營都部署討平之徙鎮歸德出帝時代景延廣
為侍衛親軍都指揮使是時李彦韜馮玉等用事乃求
歸鎮契丹滅晉留蕭翰守汴又棄去召唐故許王從益
入汴而漢高祖起太原從益遣人召行周將以拒漢行
周嘆曰衰世難輔况兒戲乎乃不從漢高祖入京師加
行周守中書令徙鎮天平封臨清王周太祖入立封齊
王卒贈尚書令追封秦王有子懷德
唐宋八大家文鈔卷七十四
