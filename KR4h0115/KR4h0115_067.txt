唐宋八大家文鈔卷六十三
明茅坤撰
廬陵史鈔三
家人傳
總論
嗚呼梁之惡極矣自其起盗賊至於亡唐其遺毒流于
天下天下豪傑四面並起孰不欲戡刃於其胸然卒不
能少挫其鋒以得志梁之無敵於天下可謂虎狼之強
矣及其敗也困于一二女子之娛至於洞胸流腸刲若
羊豕禍生父子之間乃知女色之能敗人矣自古女禍
大者亡天下其次亡家其次亡身身苟免矣猶及其子
孫雖遲速不同未有無禍者也然原其本末未始不起
於忽微易坤之初六曰履霜堅冰至家人之初九曰閑
有家悔亡其言至矣可不戒哉梁之家事詩所謂不可
道者也至於唐晉以後親疎嫡庶亂矣作家人傳
唐劉后傳
劉皇后起自側微擅寵黷貨因而濁亂宫中軍
士分崩以至君上身弑國亡摹寫種種生色不
讓太史公吕后紀及外戚諸傳
莊宗神閔敬皇后劉氏魏州成安人也莊宗正室曰衛
國夫人韓氏其次燕國夫人伊氏其次后也初封魏國
夫人后父劉叟黃鬚善醫卜自號劉山人后生五六歲
晉王攻魏掠成安禆將袁建豐得后納之晉宫貞簡太
后教以吹笙歌舞旣笄甚有色莊宗見而悦之莊宗巳
為晉王太后幸其宫置酒為夀自起歌舞太后歡甚命
劉氏吹笙佐酒酒罷去留劉氏以賜莊宗先時莊宗攻
梁軍於夾城得符道昭妻矦氏寵專諸宫宫中謂之夾
寨夫人莊宗出兵四方常以侯氏從軍其後劉氏生子
繼岌莊宗以為類巳愛之由是劉氏寵益專自下魏博
戰河上十餘年獨以劉氏從劉氏多智善迎意承旨其
他嬪御莫得進見其父聞劉氏巳貴詣魏宫上謁莊宗
召袁建豐問之建豐曰臣始得劉氏於城安北塢時有
黃鬚丈人護之乃出劉叟示建豐建豐曰是也然劉氏
方與諸夫人爭寵以門望相高因大怒曰妾去鄉時略
可記憶妾父不幸死於亂兵妾時環尸慟哭而去此田
舍翁安得至此因命笞劉叟于宫門莊宗巳即皇帝位
欲立劉氏為皇后而韓夫人正室也伊夫人位次在劉
氏上以故難其事而未發宰相豆盧革樞密使郭崇韜
希旨上章言劉氏當立莊宗大悦同光二年四月己卯
皇帝御文明殿遣使冊劉氏為皇后皇后受冊乘重翟
車鹵簿鼓吹見於太廟韓夫人等皆不平之乃封韓氏
為淑妃伊氏為德妃莊宗自滅梁志意驕怠宦官伶人
亂政后特用事於中自以出於賤微踰次得立以為佛
力又好聚歛分遣人為商賈至於市肆之間薪芻果茹
皆稱中宫所賣四方貢獻必分為二一以上天子一以
入中宫宫中貨賄山積惟寫佛書饋賂僧尼而莊宗由
此亦佞佛有胡僧自于闐來莊宗率皇后及諸子迎拜
之僧遊五臺山遣中使供頓所至傾動城邑又有僧誠
惠自言能降龍嘗過鎮州王鎔不為之禮誠惠怒曰吾
有毒龍五百當遣一龍揭片石常山之人皆魚鼈也會
明年滹沱河大水壊鎮州關城人皆以為神莊宗及后
率諸子諸妃拜之誠惠端坐不起由是士無貴賤皆拜
之獨郭崇韜不拜也是時皇太后及皇后交通藩鎮太
后稱誥令皇后稱教命兩宫使者旁午於道許州節度
使溫韜以后佞佛因請以私第為佛寺為后薦福莊宗
數幸郭崇韜元行欽等私第常與后俱其後幸張全義
第酒酣命后拜全義為養父全義日遣姬妾出入中宫
問遺不絶莊宗有愛姬甚有色而生子后心患之莊宗
燕居宫中元行欽侍側莊宗問曰爾新喪婦其復娶乎
吾助爾聘后指愛姬請曰帝憐行欽何不賜之莊宗不
得巳佯諾之后趣行欽拜謝行欽再拜起顧愛姬肩輿
巳出宫矣莊宗不樂稱疾不食者累日同光三年秋大
水兩河之民流徙道路京師賦調不充六軍之士往往
殍踣乃預借明年夏秋租税百姓愁苦號泣于路莊宗
方與后荒于畋遊十二月己卯臘畋于白沙后率皇子
後宫畢從歷伊闕宿龕澗癸未乃還是時大雪軍士寒
凍金槍衛兵萬騎所至責民供給壊什器徹廬舍而焚
之縣吏畏懼亡竄山谷明年三月客星犯天庫有星流
于天棓占星者言御前當有急兵宜散積聚以禳之宰
相請出庫物以給軍莊宗許之后不肯曰吾夫婦得天
下雖因武功盖亦有天命命旣在天人如我何宰相論
于延英后於屏間耳屬之因取粧奩及皇幼子滿喜置
帝前曰諸侯所貢給賜巳盡宫中所有惟此耳請鬻以
給軍宰相惶恐而退及趙在禮作亂出兵討魏始出物
以賚軍軍士負而詬曰吾妻子巳餓死得此何為莊宗
東幸汴州從駕兵二萬五千及至萬勝不得進而還軍
士離散所失大半至罌子谷道路隘狹莊宗見從官執
兵仗者皆以好言勞之曰適報魏王平蜀得蜀金銀五
十萬當悉給爾等對曰陛下與之太晩得者亦不感恩
莊宗泣下因顧内庫使張容哥索袍帶以賜之容哥對
曰盡矣軍士叱容哥曰致吾君至此皆由爾輩因抽刀
逐之左右救之而免容哥曰皇后惜物不以給軍而歸
罪于我事若不測吾身萬段矣乃投水而死郭從謙反
莊宗中流矢傷甚卧絳霄殿廊下渴欲得飲后令宦
者進飱酪不自省視莊宗崩后與李存渥等焚嘉慶殿
擁百騎出師子門后於馬上以囊盛金器寳帶欲於太
原造寺為尼在道因與存渥姦及至太原乃削髮為尼
明宗入立遣人賜后死晉天福五年追諡曰神閔敬皇
后
唐繼岌傳
莊宗嬖於色立劉后劉后險側為中官左右所
詿誤而強其子繼岌以賊殺大將郭崇韜於蜀
嗟乎使崇韜尚在明宗未必反即反而明宗據
天下崇韜猶可以全蜀擁從岌社稷之存亡猶
可半也歐公摹寫明鬯殊為嗚咽可為後世人
主寵倖后宫濁亂朝政者之戒
莊宗五子長曰繼岌其次繼潼繼嵩繼蟾繼嶢繼岌母
曰劉皇后其四皆不著其母名號莊宗即位繼岌為北
都留守判六軍諸衛事遷檢挍太尉同中書門下平章
事豆盧革為相建言唐故事皇子皆為宫使因以鄴宫
為興聖宫以繼岌為使同光三年封魏王是歲伐蜀以
繼岌為西南面行營都統郭崇韜為都招討使工部尚
書任圜翰林學士李愚皆參軍事九月戊申將兵六萬
自鳳翔入大散關軍無十日之糧而所至州鎮皆迎降
遂食其粟至興州蜀將程奉璉以五百騎降因以其兵
修閣道以過唐軍王衍將兵萬人屯利州分其半逆戰
于三泉為先鋒康延孝所敗衍懼斷吉栢江浮橋奔歸
成都唐軍自文州間道以入十月巳酉繼岌至綿州衍
上牋請降丙辰入成都王衍乘竹輿至昇仙橋素衣牽
羊草索繫首肉袒銜璧輿襯羣臣衰絰徒跣以降繼岌
下而取璧崇韜解縛焚襯自出師至降衍凡七十五日
兵不血刃自古用兵之易未有如此然繼岌雖為都統
而軍政號令一出崇韜初莊宗遣宦者供奉官李從襲
監中軍高品李廷安吕知柔為典謁從襲等素惡崇韜
又見崇韜專任軍事益不平之及破蜀蜀之貴臣大將
自王宗弼以下皆爭以蜀寳貨妓樂奉崇韜父子而魏
王所得匹馬束帛唾壺麈柄而巳崇韜日决軍事將吏
賓客趨走盈庭而都統府惟大將晨謁牙門閴然由是
從襲等不勝其憤巳而宗弼率蜀人見繼岌請留崇韜
鎮蜀從襲等因言崇韜有異志勸繼岌為備繼岌謂崇
韜曰陛下倚侍中如衡華尊之廟堂之上期以一天下
而制四夷必不棄元老於蠻夷之地此事非予敢知也
莊宗聞崇韜欲留蜀亦不悦遣宦者向延嗣趣繼岌班
師延嗣至成都崇韜不出迎及見禮益慢延嗣怒從襲
等因告延嗣崇韜有異志恐危魏王延嗣還具言之劉
皇后涕泣請保全繼岌莊宗遣宦官馬彦珪往視崇韜
去就是時兩川新定孟知祥未至所在盗賊亡聚山林
崇韜方遣任圜等分出招集恐後生變故師未即還而
彦珪將行見劉皇后曰臣見延嗣言蜀中事勢巳不可
禍機之作間不容髮安能三千里往復禀命乎劉皇后
以彦珪語告莊宗莊宗曰傳言未審豈可便令果決皇
后以不得請因自為教與繼岌使殺崇韜明年正月崇
韜留任圜守蜀以待知祥之至崇韜期班師有日彦珪
至蜀出皇后教示繼岌繼岌曰今大軍將發未有釁端
豈可作此負心事從襲等泣曰今有密敕王苟不行使
崇韜知之則吾屬無類矣繼岌曰上無詔書徒以皇后
手教安能殺招討使從襲等力爭繼岌不得巳而從之
詰旦從襲以都統命召崇韜繼岌登樓以避之崇韜入
昇階繼岌從者李環撾碎其首繼岌遂班師二月軍至
泥溪先鋒康延孝叛據漢州繼岌遣任圜討平之四月
辛卯至興平聞明宗反兵入京師繼岌欲退保鳳翔至
武功李從襲勸繼岌馳趣京師以救内難行至渭河西
都留守張籛斷浮橋繼岌不得渡乃循河而東至渭南
左右皆潰從襲謂繼岌曰大事巳去福不可再王宜自
圖繼岌徘徊泣下謂李環曰吾道盡途窮子當殺我環
遲疑久之謂繼岌乳母曰吾不忍見王王若無路求生
當踣面以俟繼岌面榻而卧環縊殺之任圜從後至葬
繼岌于華州之西南繼岌少病閹無子明宗巳即位圜
率征蜀之師二萬至京師明宗撫慰久之問圜繼岌何
在圜具言繼岌死狀同光三年詔以皇子繼嵩繼潼繼
蟾繼嶢皆為光禄大夫撿挍司徒盖其皆幼故不封當
莊宗遇弑時太祖子孫在者十有一人明宗入立其四
人見殺其餘皆不知所終太祖之後遂絶
按傳本末崇韜初未嘗有留蜀之志特以其身
為大將而蜀中兵士多附之且都統繼岌在上
而崇韜不能以成功巳居其下所以外為蜀人
所擁附而流言於路内為宦官及從岌部曲所
忌而因以行䜛于朝卒之莊宗亦惑而劉后矯
詔令其子繼岌誅之國遂以亡悲夫
唐從璟傳
明宗四子曰從璟從榮從厚從益從璟初名從審為人
驍勇善戰而謙退謹勅從莊宗戰數有功為金槍指揮
使明宗軍變于魏莊宗謂從璟曰爾父於國有大功忠
孝之心朕自明信今為亂軍所逼爾宜自往宣朕意母
使自疑從璟馳至衛州為元行欽所執將殺之從璟呼
曰我父為亂軍所逼公等不亮其心我亦不能至魏願
歸衛天子行欽釋之莊宗憐其言賜名璟以為巳子從莊
宗如汴州將士多亡於道獨從璟不去左右或勸其逃
禍從璟不聽莊宗聞明宗巳渡黎陽復欲遣從璟通問
行欽以為不可遂殺之明宗即位贈太保
嗚呼無父烏生無君烏以為生而世之言曰為忠孝者
不兩全夫豈然哉君父人倫之大本忠孝臣子之大節
豈其不相為用而又相害者乎抑私與義而巳耳盖以
其私則兩害以其義則兩得其父以兵攻其君為其子
者從父乎從君乎曰身從其居志從其義可也身居君
所則從君居父所則從父其從於君者必辭其君曰子
不可以射父願無與兵焉則又號泣而呼其父曰盍捨
兵而歸吾君乎君敗則死之父敗則終喪而事君其從
於父者必告之曰君不可以射也盍捨兵而歸吾君乎
君敗則死之父敗則待罪於君君赦巳則終喪而事之
古之知孝者莫如舜知義者莫如孔孟其於君臣父子
之際詳矣使其不幸而遭焉其亦如是而已矣從璟之
於莊宗知所從而得其死矣哀哉
唐秦王從榮傳
予覽歐陽公點次從榮簒弑明宗處固多風神
然較之太史公所序平勃誅諸吕及班固所序
霍光廢昌邑王處猶隔一層史漢尚指顧從容
所以情事如覩而歐公不免譸張須細細玩索
當自得之
秦王從榮天成元年以檢校司徒兼御史大夫拜天雄
軍節度使同中書門下平章事三年徙鎮河東長興元
年拜河南尹兼判六軍諸衛事從璟死從榮於諸皇子
次最長又握兵柄然其為人輕雋而鷹視頗喜儒學為
歌詩多招文學之士賦詩飲酒故後生浮薄之徒日進
諛佞以驕其心自將相大臣皆患之明宗頗知其非而
不能裁制從榮嘗侍側明宗問曰爾軍政之餘習何事
對曰有暇讀書與諸儒講論經義爾明宗曰經有君臣
父子之道然須碩儒端士乃可親之吾見先帝好作歌
詩甚無謂也汝將家子文章非素習必不能工傳於人
口徒取笑也吾老矣於經義雖不能曉然尚喜屢聞之
其餘不足學也是歲秋封從榮秦王故事諸王受封不
朝廟而有司希旨欲重其禮乃建議曰古者因禘嘗而
發爵禄所以示不敢專今受大封而不告廟非敬順之
道也於是從榮朝服乘輅車具鹵簿至朝堂受册出載
冊以車朝於太廟京師之人皆以為榮三年加兼中書
令有司又言故事親王班宰相下今秦王位高而班下
不稱於是與宰相分班而居右四年加尚書令食邑萬
戶太僕少卿何澤上書請立從榮為皇太子是時明宗
巳病得澤書不悦顧左右曰羣臣欲立太子吾當養老
於河東乃召大臣議立太子事大臣皆莫敢可否從榮
入白曰臣聞姦人言欲立臣為太子臣實不願也明宗
曰此羣臣之欲爾從榮出見范延光趙延夀等曰諸公
議欲立吾為太子是欲奪吾兵柄而幽之東宫耳延光
等患之乃加從榮天下兵馬大元帥有司又言元帥或
統諸道或專一面自前世無天下大元帥之名其禮無
所考按請自節度使以下凡領兵職者皆具櫜鞬以軍
禮庭參其兼同中書門下平章事者初見亦如之其後
許如客禮凡元帥府文符行天下皆用帖文升班在宰
相上從榮大宴元帥府諸將皆有頒給控鶴奉聖嚴衛
指揮使人馬一匹絹十匹其諸軍指揮使人絹十匹都
頭以下七匹至三匹又請嚴衛捧聖千人為牙兵每入
朝以數百騎先後張弓挾矢馳走道上見者皆震懾從
榮又命其寮屬及四方遊士試作征淮檄陳已所以平
一天下之意言事者請為諸王擇師傅以加訓導宰相
難其事因請從榮自擇從榮乃請翰林學士崔梲刑
部侍郎任贊為元帥判官明宗曰學士代予言不可也
從榮出而恚曰任以元帥而不得請屬寮非吾所喻也
將相大臣見從榮權位益隆而輕脱如此皆知其禍而
莫敢言者惟延光延夀隂有避禍意數見明宗涕泣求
解樞密二人皆引去而從榮之難作十一月戊子雪明
宗幸宫西士和亭得傷寒疾巳丑從榮與樞密使朱宏
昭馮贇入問起居於廣夀殿帝不能知人王淑妃告曰
從榮在此又曰昭等在此皆不應從榮等去乃遷於
雍和殿宫中皆慟哭至夜半後帝蹶然自興於榻而侍
疾者皆去顧殿上守漏宫女曰夜漏幾何對曰四更矣
帝即唾肉如肺者數片溺涎液斗餘守漏者曰大家省
事乎曰吾不知也有頃六宫皆至曰大家還魂矣因進
粥一器至旦疾少愈而從榮稱疾不朝初從榮常忌宋
王從厚賢於已而懼不得為嗣其平居驕矜自得及聞
人道宋王之善則愀然有不足之色其入問疾也見帝
巳不知人既去而聞宫中哭聲以謂帝巳崩矣乃謀以
兵入宫使其押衙馬處鈞告宏昭等欲以牙兵入宿衛
問何所可以居者宏昭等對曰宫中皆王所可居王自
擇之因私謂處鈞曰聖上萬福王宜竭力忠孝不可草
草處鈞具以告從榮從榮還遣處鈞語宏昭等曰爾輩
不念家族乎宏昭贇及宣徽使孟漢瓊等入告王淑妃
以謀之曰此事須得侍衛兵為助乃召侍衛指揮使康
義誠謀於竹林之下義誠有子在秦王府未敢決其謀
謂昭曰僕為將挍惟公所使爾昭大懼明日從榮
遣馬處鈞告馮贇曰吾今日入居興聖宫又告義誠義
誠許諾贇即馳入内見義誠及昭漢瓊等坐中興殿
閣議事贇責義誠曰主上所以蓄養吾徒者為今日爾
今安危之機間不容髮奈何以子故懷顧望使秦王得
至此門主上安所歸乎吾輩復有種乎漢瓊曰賤命不
足惜吾自率兵拒之即入見曰從榮反兵巳攻端門宫
人相顧號泣明宗問昭等曰實有之乎對曰有之明
宗以手指天泣下良久曰義誠自處置毋令震動京師
潞王子重吉在側明宗曰吾與爾父起微賤至取天下
數救我於危窘從榮得何氣力而作此惡事爾亟以兵
守諸門重吉即以控鶴兵守宫門是日從榮自河南府
擁兵千人以出從榮寮屬甚衆而正直之士多見惡其
尤所惡者劉贊王居敏而所昵者劉陟高輦從榮兵出
與陟輦並轡耳語行至天津橋南指日景謂輦曰明日
而今誅王居敏矣因陣兵橋北下據胡牀而坐使人召
康義誠而端門巳閉叩左掖門亦閉而於門隙中見捧
聖指揮使朱實率騎兵從北来即馳告從榮從榮驚
懼索鐡厭心自調弓矢皇城使安從益率騎兵三百衝
之從榮兵射之從益稍却實騎兵五百自左掖門出
方渡河而後軍來者甚衆從榮乃走歸河南府其判官
任贊巳下皆走出定鼎門牙兵劫嘉善坊而潰從榮夫
妻匿牀下從益殺之明宗聞從榮巳死悲咽幾墮於榻
絶而蘇者再馮道率百寮入見明宗曰吾家事若此慙
見羣臣君臣相顧泣下沾襟從榮二子尚幼皆從死後
六日而明宗崩
漢湘隂公贇傳
高祖二弟三子弟曰崇曰信子曰承訓承祐承勲崇子
曰贇高祖愛之以為巳子乾祐元年拜贇徐州節度使
承訓早卒追封魏王承祐次立是謂隐帝承勲為開封
尹周太祖巳敗漢兵于北郊隐帝遇弑太祖入京師以
謂漢大臣必相推戴及見宰相馮道等道殊無意太祖
不得巳見道猶下拜道受太祖拜如平時徐勞之曰公
行良苦太祖意色皆沮以謂漢大臣未有推立巳意又
難於自立因白漢太后擇立漢嗣而宗室河東節度使
崇等在者四人乃為太后誥曰河東節度使崇許州節
度使信皆高祖之弟徐州節度使贇開封尹承勲皆高
祖之子文武百辟其擇嗣君以承天統於是周太祖與
王峻入見太后言開封尹承勲高祖皇帝之子宜立太
后以承勲久病不任為嗣太祖與羣臣請見承勲視起
居太后命以卧榻舁承勲出見羣臣羣臣視之信然乃
共奏曰徐州節度使贇高祖愛以為子宜立為嗣乃遣
太師馮道率羣臣迎贇道揣周太祖意不在贇謂太祖
曰公此舉由衷乎太祖指天為誓道既行謂人曰吾平
生不為謬語人今謬語矣道見贇傳太后意名之贇行
至宋州太祖自澶州為兵士擁還京師王峻慮贇左右
生變遣侍衛馬軍指揮使郭崇以兵七百騎衛贇崇至
宋州贇登樓問崇所以來之意崇曰澶州軍變懼未察
之遣崇護衛非惡意也贇召崇崇不敢進馮道出與崇
語崇乃登樓見贇巳而奪贇部下兵太祖以書召道先
歸留其副趙上交王度奉贇入朝太后道乃先還贇謂
道曰寡人此來所恃者以公三十年舊相是以不疑道
默然贇客將賈正等數目道欲圖之贇曰勿草草事豈
出於公邪道巳去郭崇幽贇于外館殺賈正及判官董
裔牙内都虞候劉福孔目官夏昭度等太祖巳監國太
后乃下詔曰比者樞密使郭威志安宗社議立長君以
徐州節度使贇高祖近親立為漢嗣乃自藩鎮召赴京
師雖誥命巳行而軍情不附天道在北人心靡東適當
改卜之初俾膺分土之命贇可降授開府儀同三司檢
挍太師上柱國封湘隂公贇以幽死初贇自徐州入也
以都押牙鞏庭美教練使揚溫守徐州庭美等聞贇不
得立乃閉城拒命太祖拜王彦超徐州節度使下詔諭
庭美等許以刺史并詔贇赦庭美等廣順元年三月彦
超克徐州庭美等皆見殺承勲廣順元年以疾卒追封陳王
嗚呼予既悲湘隂公贇之事又嘉鞏庭美楊溫之所為
贇於漢非嫡長特以周氏移國畏天下而難之故假贇
以伺間爾當是之時天下皆知贇之必不立也然庭美
溫區區為贇守孤城以死其始終之迹何媿於死節之
士哉然予考於實錄二人之死狀不明夫二人之事固
知其無所成其所重者死爾然史氏不著不知其何以
死也當王彦超之攻徐州也周嘗遣人招庭美等予得
其詔書四皆言庭美等嘗已送欵於周後懼罪而復叛
然庭美等欵狀亦不見是皆不可知也夫史之闕文可
不慎哉其疑以傳疑則信者信矣予固嘉二人之忠而
悲其志然不得列於死節之士者惜哉
唐宋八大家文鈔卷六十三
