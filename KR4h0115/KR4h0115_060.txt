唐宋八大家文鈔卷五十七
明茅坤撰
廬陵文鈔二十九
墓誌銘
江鄰幾墓誌銘
誌多悲感故人之思
君諱休復字鄰幾其為人外若簡曠而内行修飭不妄
動於利欲其強學博覽無所不通而不以矜人至有問
輒應雖好辯者不能窮也已則默若不能言者其為文
章淳雅尤長於詩淡泊閒遠往往造人之不至善隸書
喜琴奕飲酒與人交久而益篤孝於宗族事孀姑如母
天聖中與尹師魯蘇子美遊知名當時舉進士及第調
藍山尉騎驢赴官每據鞍讀書至迷失道家人求得之
乃覺歷信潞二州司法參軍又舉書判拔萃改大理寺
丞知長葛縣事通判閬州以母喪去職服除知天長縣
事遷殿中丞又以父憂終喪獻其所著書召試充集賢
挍理判尚書刑部當慶歷時小人不便大臣執政者欲
累以事去之君友蘇子美杜丞相壻也以祠神會飲得
罪一時知名士皆被逐君坐落職監蔡州商稅久之知
奉符縣事改太常博士通判睦州徙廬州復得集賢挍
理判吏部南曹登聞鼓院為羣牧判官出知同州提點
陜西路刑獄入判三司鹽鐵勾院修起居注累遷刑部
郎中君於治人則曰為政所以安民也無擾之而已故
所至民樂其簡易至辯疑折獄則或權以術舉無不得
而不常用亦不自以為能也君所著書號唐宜鑒十五
卷春秋世論三十卷文集二十卷又作神告一篇言皇
嗣事以為皇嗣國大事也臣子以為嫌而難言或言而
不見納故假神告祖宗之意務為深切冀以感悟又嘗
言昭憲太后杜氏子孫宜錄用故翰林學士劉筠無後
而官没其貲宜為立後還其貲劉氏得不絶君之論議
頗多凡與其遊者莫不稱其賢而在上位者久未之用
也自其修起居注士大夫始相慶以為在上者知將用
之矣而用君者亦方自以為得而君亡矣嗚呼豈非其
命哉君以嘉祐五年四月乙亥以疾卒于京師即以其
年六月庚申葬于陽夏鄉之原君享年五十有六方其
亡恙時為理命數百言已而疾且革其子問所欲言曰
吾已著之矣遂不復言曾祖諱濬殿中丞贈駕部員外
郎妣李氏始平縣太君祖諱日新駕部員外郎贈太僕
少卿妣孫氏富陽縣太君考諱中古太常博士贈工部
侍郎妣張氏仁壽縣太君夫人夏侯氏永安縣君金部
郎中彧之女先君數月卒子男三人長曰懋簡并州司
戸參軍次曰懋相太廟齋郎次曰懋迪女三人長適祕
書丞錢袞餘尚幼君姓江氏開封陳留人也自漢轑陽
侯德居於陳留之圉城其後子孫分散而君世至今居
圉城不去自高祖而上七世葬圉南夏岡由太父而下
三世乃葬陽夏銘曰
彼馳而我後彼取而我不豈用力者好先而知命者不
苟嗟吾鄰幾兮卒以不偶舉世之隨兮君子之守衆人
所亡兮君子之有其失一世兮其有不朽惟其自以為
得兮吾將誰咎
黃夢升墓誌銘
叙生平交游感慨為志
予友黃君夢升其先婺州金華人後徙洪州之分寧其
曾祖諱元吉祖諱某父諱中雅皆不仕黃氏世為江南
大族自其祖父以來樂以家貲賑鄉里多聚書以招延
四方之士夢升兄弟皆好學尤以文章意氣自豪予少
家隨州夢升從其兄茂宗官于隨予為童子立諸兄側
見夢升年十七八眉目明秀善飲酒談笑予雖幼心已
獨奇夢升後七年予與夢升皆舉進士於京師夢升得
丙科初任興國軍永興主簿怏怏不得志以疾去久之
復調江陵府公安主簿時予謫夷陵令遇之于江陵夢
升顔色憔悴初不可識久而握手嘘嚱相飲以酒夜醉
起舞歌呼大&KR1744;予益悲夢升志雖衰而少時意氣尚在
也後二年予徙乾德令夢升復調南陽主簿又遇之于
鄧間常問其平生所為文章幾何夢升慨然歎曰吾已
諱之矣窮達有命非世之人不知我我羞道于世人也
求之不肻出遂飲之酒復大醉起舞歌呼因笑曰子知
我者乃肯出其文讀之博辯雄偉意氣奔放若不可禦
予又益悲夢升志雖困而文章未衰也是時謝希深出
守鄧州尤喜稱道天下士予因手書夢升文一通欲以
示希深未及而希深卒予亦去鄧後之守鄧者皆俗吏
不復知夢升夢升素剛不苟合負其所有常怏怏無所
施卒以不得志死于南陽夢升諱注以寶元二年四月
二十五日卒享年四十有二其平生所為文曰破碎集
公安集南陽集凡三十卷娶潘氏生四男二女將以慶
歷四年某月某日葬于董坊之先塋其弟渭泣而來告
曰吾兄患世之莫吾知孰可為其銘予素悲夢升者因
為之銘曰
予嘗讀夢升之文至於哭其兄子庠之詞曰子之文章
電激雷震雨雹忽止閴然滅泯未嘗不諷誦歎息而不
已嗟夫夢升曾不及庠不震不驚欝塞埋藏孰予其有
不使其施吾不知所歸咎徒為夢升而悲
張子野墓誌銘
總寫交游之情而自任及樂善宛然言外
吾友張子野既亡之二年其弟充以書來請曰吾兄之
喪將以今年三月某日葬于開封不可以不銘銘之莫
如子宜嗚呼予雖不能銘然樂道天下之善以傳焉況
若吾子野者非獨其善可銘又有平生之舊朋友之恩
與其可哀者皆宜見於予文宜其來請於予也初天聖
九年予為西京留守推官是時陳郡謝希深南陽張堯
夫與吾子野尚皆無恙於時一府之士皆魁傑賢豪日
相往來飲酒懽呼上下角逐爭相先後以為笑樂而堯
夫子野退然其間不動聲氣衆皆指為長者予時尚少
心壯志得以為洛陽東西之衝賢豪所聚者多為適然
耳其後去洛來京師南走夷陵並江漢其行萬三四千
里山砠水厓窮居獨遊思從曩人邈不可得然雖洛人
至今皆以謂無如嚮時之盛然後知世之賢豪不常聚
而交遊之難得為可惜也初在洛時已哭堯夫而銘之
其後六年又哭希深而銘之今又哭吾子野而銘於是
又知非徒相得之難而善人君子欲使幸而久在於世
亦不可得嗚呼可哀也已子野之世曰贈太子太師諱
某曾祖也宣徽北院使樞密副使累贈尚書令諱遜皇
祖也尚書比部郎中諱敏中皇考也曾祖妣李氏隴西
郡夫人祖妣宋氏昭化郡夫人孝章皇后之妹也妣李
氏永安縣太君子野家聯后姻世久貴仕而被服操履
甚於寒儒好學自力善筆札天聖二年舉進士歷漢陽
軍司理參軍開封府咸平主簿河南法曹參軍王文康
公錢思公謝希深與今參知政事宋公咸薦其能改著
作佐郎監鄭州酒稅知閬州閬中縣就拜祕書丞秩滿
知亳州鹿邑縣寶元二年二月丁未以疾卒于官享年
四十有八子伸郊社掌生次從次幼未名女五人一適
人矣妻劉氏長安縣君子野為人外雖愉怡中自刻苦
遇人渾渾不見圭角而志守端直臨事果決平居酒半
脫冠垂頭童然秃且白矣予固已悲其早衰而遂止於
此豈其中亦有不自得者邪子野諱先其上世博州高
堂人自曾祖已來家京師而葬開封今為開封人也銘
曰
嗟夫子野質厚材良孰屯其亨孰短其長豈其中有不
自得而外物有以戕開封之原新里之鄉三世于此其
歸其藏
薛質夫墓誌銘
可為無後者之慰
故大理寺丞薛君直儒字質夫資政殿學士贈禮部尚
書簡肅公之子母曰金城郡夫人趙氏質夫生四歲為
殿直公為參知政事拜大理評事遷將作監丞景祐元
年公薨天子推恩於其孤拜大理寺丞公以忠直剛毅
顯于當世質夫為名臣子能純儉謹飭好學自立以世
其家公葬綘州質夫自京師杖而行哭至于綘州行路
之人皆哀嗟之質夫少多病後公六年以卒享年二十
有四初娶向氏某人之孫某人之女再娶王氏某人之
孫某人之女皆無子嗚呼簡肅公之世於是而絶孟子
曰不孝有三無後為大此為舜娶妻而言耳非萬世之
通論也不娶而無後罪之大者可也娶而無子與夫不
幸短命未及有子而死以正者其人可以哀不可以為
罪也故曰孟子之言非通論為舜而言可也質夫再娶
皆無子不幸短命而疾病以死其可哀也非其罪也自
古賢人君子未必皆有後其功德名譽垂世而不朽者
非皆因其子孫而傳也伊尹周公孔子顔回之道著於
萬世非其家世之能獨傳乃天下之所傳也有子莫如
舜而瞽不得為善人卒為頑父是為惡者有後而無益
為善雖無後而不朽然則為善者可以不懈為簡肅公
者可以無憾也使簡肅公無憾質夫無罪全其身終其
壽考以從其先君于地下復何道哉某娶簡肅公之女
質夫之妹也常哀質夫之賢而不幸傷簡肅公之絶世
閔金城夫人之老而孤故為斯言庶幾以慰其存亡者
已悲夫銘曰
死而有祀四世之間死而不朽萬世之傳簡肅之德質
夫之賢雖其閟矣久也其存
尹師魯墓誌銘
歐最得意友亦歐公最着意之文
師魯河南人姓尹氏諱洙然天下之士識與不識皆稱
之曰師魯蓋其名重當世而世之知師魯者或推其文
學或高其議論或多其材能至其忠義之節處窮達臨
禍福無愧於古君子則天下之稱師魯者未必盡知之
師魯為文章簡而有法博學彊記通知古今長於春秋
其與人言是是非非務窮盡道理乃已不為苟止而妄
隨而人亦罕能過也遇事無難易而勇於敢為其所以
見稱於世者亦所以取嫉于人故其卒窮以死師魯少
舉進士及第為綘州正平縣主簿河南府戸曹參軍邵
武軍判官舉書判拔萃遷山南東道掌書記知伊陽縣
王文康公薦其才召試充館閣挍勘遷太子中允天章
閣待制范公貶饒州諫官御史不肻言師魯上書言仲
淹臣之師友願得俱貶貶監郢州酒稅又徙唐州遭父
喪服除復得太子中允知河南縣趙元昊反陜西用兵
大將葛懷敏奏起為經略判官師魯雖用懷敏辟而尤
為經略使韓公所深知其後諸將敗於好水韓公降知
秦州師魯亦徙通判濠州久之韓公奏得通判秦州遷
知涇州又知渭州兼涇原路經略部署坐城水洛與邊
將異議徙知晉州又知潞州為政有惠愛潞州人至今
思之累遷官至起居舍人直龍圖閣師魯當天下無事
時獨喜論兵為叙燕息戍二篇行于世自西兵起凡五
六歲未嘗不在其間故其論議益精密而於西事尤習
其詳其為兵制之說述戰守勝敗之要盡當今之利害
又欲訓土兵代戍卒以減邊用為禦戎長久之策皆未
及施為而元昊臣西兵解嚴師魯亦去而得罪矣然則
天下之稱師魯者於其材能亦未必盡知之也初師魯
在渭州將吏有違其節度者欲按軍法斬之而不果其
後吏至京師上書訟師魯以公使錢貸部將貶崇信軍
節度副使徙監均州酒稅得疾無醫藥舁至南陽求醫
疾革憑几而坐顧稚子在前無甚憐之色與賓客言終
不及其私享年四十有六以卒師魯娶張氏某縣君有
兄源字子漸亦以文學知名前一歲卒師魯凡十年間
三貶官喪其父又喪其兄有子四人連喪其二女一適
人亦卒而其身終以貶死一子三歲四女未嫁家無餘
貲客其喪于南陽不能歸平生故人無遠邇皆往賻之
然後妻子得以其柩歸河南以某年某月某日葬于先
塋之次余與師魯兄弟交嘗銘其父之墓矣故不復次
其世家焉銘曰
藏之深固之密石可朽銘不滅
孫明復先生墓誌銘
叙事甚錯綜可誦
先生諱復字明復姓孫氏晉州平陽人也少舉進士不
中退居泰山之陽學春秋著尊王發微魯多學者其尤
賢而有道者石介自介而下皆以弟子事之先生年逾
四十家貧不娶李丞相迪將以其弟之女妻之先生疑
焉介與羣弟子進曰公卿不下士久矣今丞相不以先
生貧賤而欲託以子是高先生之行義也先生宜因以
成丞相之賢名於是乃許孔給事道輔為人剛直嚴重
不妄與人聞先生之風就見之介執杖屨侍左右先生
坐則立升降拜則扶之及其往謝也亦然魯人既素高
此兩人由是始識師弟子之禮莫不歎嗟之而李丞相
孔給事亦以此見稱於士大夫其後介為學官語于朝
曰先生非隠者也欲仕而未得其方也慶歷二年樞密
副使范仲淹資政殿學士富弼言其道德經術宜在朝
廷召拜挍書郎國子監直講嘗召見邇英閤說詩將以
為侍講而嫉之者言其講說多異先儒遂止七年徐州
人孔直温以狂謀捕治索其家得詩有先生姓名坐貶
監處州商稅徙泗州又徙知河南府長水縣僉署應天
府判官公事通判陵州翰林學士趙槩等十餘人上言
孫某行為世法經為人師不宜弃之遠方乃復為國子
監直講居三歲以嘉祐二年七月二十四日以疾卒于
家享年六十有六官至殿中丞先生在太學時為大理
評事天子臨幸賜以緋衣銀魚及聞其喪惻然予其家
錢十萬而公卿大夫朋友太學之諸生相與弔哭賻治
其喪於是以其年十月二十七日葬先生於鄆州須城
縣盧泉鄉之北扈原先生治春秋不惑傳註不為曲說
以亂經其言簡易明於諸侯大夫功罪以考時之盛衰
而推見王道之治亂得於經之本義為多方其病時樞
密使韓琦言之天子選書吏給紙筆命其門人祖無擇
就其家得其書十有五篇錄之藏于祕閣先生一子大
年尚幼銘曰
聖既殁經更載焚逃藏脫亂僅傳存衆說乘之汨其原
怪迂百出雜偽真後生牽卑習前聞有欲患之寡攻羣
往往止燎以膏薪有勇夫子闢浮雲刮磨蔽蝕相吐吞
日月卒復光破昏博哉功利無窮垠有考其不在斯文
荆川曰一生人事或捉在前或綴在後銘詞擬
樊宗師銘
南陽縣君謝氏墓誌銘
法度恰好
予友宛陵梅聖俞來自吳興出其哭内之詩而悲曰吾
妻謝氏亡矣丐我以銘而葬焉予語之未暇作居一歲
中書七八至未嘗不以謝氏銘為言且曰吾妻故太子
賓客諱濤之女希深之妹也希深父子為時聞人而世
顯榮謝氏生於盛族年二十以歸吾凡十七年而卒卒
之夕歛以嫁時之衣甚矣吾貧可知也然謝氏怡然處
之治其家有常法其飲食器皿雖不及豐侈而必精以
旨其衣無故新而澣濯縫紉必潔以完所至官舍雖卑
陋而庭宇灑掃必肅以嚴其平居語言容止必從容以
和吾窮於世久矣其出而幸與賢士大夫遊而樂入則
見吾妻之怡怡而忘其憂使吾不以富貴貧賤累其心
者抑吾妻之助也吾嘗與士大夫語謝氏多從戸屏竊
聽之間則盡能商𣙜其人才能賢否及時事之得失皆
有條理吾官吳興或自外醉而歸必問曰今日孰與飲
而樂乎聞其賢者也則悅否則歎曰君所交皆一時賢
儁豈其屈已下之邪惟以道德焉故合者尤寡今與是
人飲而歡邪是歲南方旱仰見飛蝗而歎曰今西兵未
解天下重困盗賊暴起於江淮而天旱且蝗如此我為
婦人死而得君葬我幸矣其所以能安居貧而不困者
其性識明而知道理多此類嗚呼其生也迫吾之貧而
沒也又無以厚焉謂惟文字可以著其不朽且其平生
尤知文章為可貴歿而得此庶幾以慰其䰟且塞予悲
此吾所以請銘於子之勤也若此予忍不銘夫人享年
三十七用夫恩封南陽縣君二男一女以其年七月七
日卒于高郵梅氏世葬宛陵以貧不能歸也某年某月
某日葬于潤州之某縣某原銘曰
高崖斷谷兮京口之原山蒼水深兮土厚而堅居之可
樂兮卜者曰然骨肉歸土兮䰟氣升天何必故鄉兮然
後為安
荆川曰叙女德簡叙書詞纖悉
長壽縣太君李氏墓誌銘
叙事略而藴思數有法
大中大夫尚書屯田郎中上國柱王公諱利之夫人曰
李氏李氏世家湖南其父諱昭文官至國子博士贈工
部侍郎夫人年二十二歸于王氏用夫封隆平縣君後
以其子徙封長壽縣太君夫人為李氏女事後母以孝
聞及為王氏婦以事父母者事其舅姑其舅姑嘗稱夫
人以誡諸婦曰事我者當如此又以誡其諸女曰為人
婦者當如此其為母也有三男三女及其老也鼎為職
方員外郎震太子中舍復太常博士三子者皆有才行
而復尤好古有文聞于當世女皆有歸孫男六人曰夷
仲曰虞仲曰于仲曰南仲曰武仲曰延仲女五人一亦
歸人矣餘尚幼夫人享年八十有六以慶歷七年十月
十日終于京兆子復之官舍用明年二月十七日合葬
于河南洛陽大樊原王公之墓夫人於王氏積行累功
其德備矣不可以徧書書其舅姑之所嘗稱者以見其
為婦之道書其子之賢而有立以見其為母之方書其
子孫之衆壽考之隆以見其勤于其家至于有成而終
享其福之厚嗚呼於夫人無不足矣而其子若孫皆曰
未也謂必有以示永久而不沒者庶幾以慰無窮之哀
乃來請銘以葬其子之友廬陵歐陽脩為之銘曰
家成于勤德隆以壽歸安其藏以昌厥後
渤海縣太君高氏墓碣
中多摹韓公處
故尚書兵部員外郎知制誥知鄧州軍州事陽夏公之
夫人姓高氏宣州宣城人也父諱惠連官至兵部郎中
母曰廣陵縣君勾氏陽夏公諱絳姓謝氏夫人有子曰
景初景温景平景回女一早卒次適上虞縣令王存次
適大理寺丞李處厚次若干人未嫁寶元二年陽夏公
卒于鄧州以其年八月某日葬于某所後若干年夫人
隨其子某官于某州以某年某月某日卒于官舍遂以
某年某月某日合葬于公之墓夫人初以夫封文安縣
君後以其子封渤海縣太君謝氏世為名族而陽夏公
尤顯聞于時初公與予俱官于洛陽而公之父太子賓
客諱濤尚無恙其子景初景温方為童兒景平始生二
三女子皆幼予日至其家進拜賓客見其鬢髮垂白衣
冠肅潔貌厚而氣清壽考君子也退而與陽夏公遊見
其年壯志盛偉然方為一時名臣而諸兒女子戲嬉罇
席之間者皆穎發而秀好於是時夫人以孝力事其舅
為賢婦以柔順事其夫為賢妻以恭儉均一教育其子
為賢母後二三年賓客薨于京師又五六年陽夏公卒
于鄧又十餘年景初景温景平皆以進士及第景初為
某官景温某官景平某官夫人于其舅與夫為婦之禮
備於其子立家之道成享年若干以卒嗚呼予始銘賓
客又銘陽夏公今又書夫人之事于碣殆見謝氏更一
世矣其為之書也宜得其詳
北海郡君王氏墓誌銘
通篇以衆所稱許為誌一變調
太常丞致仕吳君之夫人曰北海郡君王氏濰州北海
人也皇考諱汀舉明經不中後為本州助教夫人年二
十三歸于吳氏天聖元年六月二日以疾卒享年三十
有七夫人為人孝順儉勤自其幼時凡於女事其保傅
皆曰教而不勞組紃織絍其諸女皆曰巧莫可及其歸
於吳氏也其母曰自吾女適人吾之内事無所助而吳
氏之姑曰自吾得此婦吾之内事不失時及其卒也太
常君曰舉吾里中有賢女者莫如王氏於是娶其女弟
以為繼室而今夫人戒其家曰凡吾吳氏之内事惟吾
女兄之法是守至今而不敢失夫人有賢子曰奎字長
文初舉明經為殿中丞後舉賢良方正直言極諫今為
翰林學士尚書兵部員外郎知制誥夫人初用子恩追
封福昌縣君其後長文貴顯以夫人為請天子曰近臣
吾所寵也有請其可不從乃特追封夫人為北海郡君
長文號泣頓首曰臣奎不幸竊享厚禄不得及其母而
天子寵臣以此俾以報其親臣奎其何以報當是時朝
廷之士大夫吳氏之鄉黨隣里皆咨嗟歎息曰吳氏有
子矣嘉祐四年冬長文請告于朝將以明年正月丁酉
葬夫人于鄆州之魚山以書來乞銘夫人生三男曰奎
奄胃今夫人生一男曰參女三人孫男女九人曾孫女
二人銘曰
奎顯矣奄早亡胃與參仕方強以一子榮一鄉生雖不
及歿有光孫曾多有後愈昌
荆川曰此銘與前作皆是善生發處此是作女
人文字之法也
唐宋八大家文鈔卷五十七
