唐宋八大家文鈔卷三十三
明茅坤撰
廬陵文鈔五
劄子
論契丹求御容劄子
老成練逹之言
臣伏見契丹所遣汎使專為御容而來中外之議皆謂
前歲既已許之於理不可中止失於不早踐言致彼非
時遣使及朝夕以來傳聞頗異或云大臣共議欲遂拒
而不與若然則臣恐釁隙之端自此而始禍患之起未
易遽言大凡為國謀事者必先明信義重曲直酌人情
量事勢四者皆得然後可以不疑苟一有未然尚恐敗
事况四者俱失豈可不思契丹與中國通盟久矣而嚮
來宗真特於信好自表慇懃别有家書繼以畫像聖朝
納其來意許以報之而乃遷延至今遂欲食言而中輟
是則彼以推誠結我我以不信待之失信傷義甚非中
國待強鄰之術而又其曲在我使彼易以為辭自南北
通和以來信問往復之際每於報答常從優厚假借既
久其心已驕况此畫像之來特表慇懃之意是則於平
常之禮厚報以驕之慇懃之來則不報以沮之沮之彼
必怒不報彼必恥懷恥畜怒何所不為此人之常情也
許其父不許其子厚薄之際此亦人情之難處也臣竊
見契丹來書初無寒溫候問之言直以踐言孤約為說
其意在於必得若此時被沮勢必更來事既再三豈能
堅執若待其失於遜順巳成釁隙然後與之則重為中
國之辱又使外域謂中國難以恩意交惟可以勢力脅
因之引惹别有它求則為後患何可涯哉今契丹雖弱
而中國邊備未完廟謀未勝未可生事而欲執我曲彼
直之議以起戎而結禍夫察彼事勢必不能中止量我
事勢又未能必沮之臣故曰四者俱失也臣又聞敵使
入境之日地震星殞變異非常先事深防猶恐不及失
計招禍豈可自為臣願聖慈出於獨斷勿沮其善意無
失我信言臣今欲乞回諭敵中告以如約直候今冬因
遣常使時與之則於事體稍便伏乞速下兩府商議上
繫國家利害臣不敢不言今取進止
論澧州瑞木乞不宣示外廷劄子
亦是持大體處
臣近聞澧州進柿木成文有太平之道四字其知州馮
載本是武人不識事體便為祥瑞以媚朝廷臣謂前世
號稱太平者須是四海晏然萬物得所方今西羌叛逆
未平之患在前北敵驕悖藏伏之禍在後一患未滅一
患已萌加以西則瀘戎南則湖嶺凡與四夷連接無一
處無事而又内則百姓困弊盜賊縱横昨京西陜西出
兵八九千人捕數百之盗不能一時剪滅只是僅能潰
散然却於别處結集今張海雖死而達州軍賊已却百
人又殺使臣其勢不小興州又奏八九十人州縣皇皇
何以存濟以臣視之乃是四海騷然萬物失所實未見
太平之象臣聞天道貴信示人不欺臣不敢遠引他事
只以今年内事驗之昨夏秋之間太白經天累月不滅
金木相掩近在端門考於星占皆是天下大兵將起之
象豈有纔出大兵之象又出太平之道是一歲之内前
後頓殊豈非星象麗天異不虚出凡於戒懼常合修省
而草木萬類變化無常不可信憑便生懈怠臣又思若
使木文不偽實是天生則亦有深意蓋其文止曰太平
之道者其意可推也夫自古帝王致太平皆自有道得
其道則太平失其道則危亂臣視方今但見其失未見
其得也願陛下憂勤萬務舉賢納善常如近日不生逸
豫則二三歲間漸期修理若以前賊張海等小衰便謂
後賊不足憂以近京得雪便謂天下大豐熟見北敵未
來便謂必無事見西賊通使便謂可罷兵指望太平漸
生安逸則此瑞木乃誤事之妖木耳臣見今年曾進芝
草者今又進瑞木竊慮四方相效爭造妖妄其所進瑞
木伏乞更不宣示臣寮仍乞速詔天下州軍告以興兵
累年四海困弊方當責已憂勞之際凡有竒禽異獸草
木之類並不得進獻所以彰示聖德感勵臣民取進止
論河北守備事宜劄子
先事制勝之言
臣伏見朝廷方遣使與西賊議通和之約近日竊聞邊
臣頻得北界文字來問西夏約和了與未了苟實如此
事深可憂臣以謂天下之患不在西戎而在北敵縱使
無此文字終須貽患朝廷契丹通好僅四十年無有纖
芥之隙而輙萌姦計妄有請求竊以敵國貪惏性情叵
測遇強則伏見弱便欺見我無謀動皆屈就謂我為弱
知我可欺故添以金繒未滿其志更邀名分抑使必從
無事而來尚猶如此若更因西事攬以為功别有過求
將何塞請此天下之人無愚與智共為朝廷寒心者也
今若果有文字來督通和之事則臣謂北敵狂計其迹
已萌不和則詰我違言既和則論功責報不出年歲恐
須動作苟難曲就必至交兵至於選將練師既難卒辦
禦戎制勝當在機先臣竊怪在朝之臣尚偷安靜自河
以北絶無處置因循弛慢誰復挂心豈可待北使在廷
寇兵壓境然後計無所出空務張皇而已哉今國家必
謂兩意雖乖尚牽盟誓邊防處置未敢張皇以臣思之
莫若精選材臣付與邊郡使其各圖禦備密務修完此
最為得也况今邊防處置百事乖方惟有擇人最為首
務今北邊要害州軍不過十有餘處於文武臣寮中選
擇十餘人不為難得各以一州付之使其各得便宜如
理家事完城壘訓兵戎習山川蓄糧食凡百自辦不煩
朝廷經度以兹預備尚可支吾至如鎮定一路最為要
害張存昔在延州以不了事罷去今乃委以鎮府王克
基凡庸輕巧非將臣之材而在定州其餘州郡多匪其
人臣欲乞陛下特詔兩府大臣取見在邊郡守臣可以
禦敵捍城訓兵待戰者留之其餘中常之材不堪邊任
者悉行換易若秋風漸勁敵釁有端陛下試思邊鄙之
臣誰堪力戰朝廷之將誰可出師當臣初授諫職之時
見朝廷進退大臣陛下銳意求治必謂羣臣自此震懾
百事自此修舉西北二事最為大者自當處置不待人
言及就職以來已數十日而政令之出漸循舊弊惟言
事之臣拾遺補闕者免強施行其一二至如講大利害
正大紀綱外制四夷内紓百姓凡廟堂帷幄之謀未有
一事施行於外者臣忝司諫諍豈敢不言伏望陛下不
忘社稷之深恥無使西北之交侵駿發天威督勵臣下
仍乞詢問兩府大臣西鄙和與不和能保契丹别無辭
說否苟有所說能以廟謨竒筭沮止之否苟無謀以止
之則練兵選將備邊待寇賊至而後圖能不敗事否臣
願陛下勿謂去歲六符之來可以賄解今而有請則事
難從矣勿謂累年西賊為患習以為常若此事一動則
天下搖矣臣所言者社稷之大計也願陛下留意而行
之取進止
論麟州事宜劄子
的確之見
臣昨奉聖旨至河東與明鎬商量麟州事緣臣未到間
鎬已一面與施昌言等先有奏議尋再凖樞密院劄子
備錄鎬等所奏令臣更切同共從長相度臣遂親至河
外相度利害與明鎬等再行商議乞那減兵馬人數可
以粗減兵費已具連署奏聞此外臣别有短見合盡條
陳其利害措置之說列為四議一曰辨衆說二曰較存
廢三曰減寨卒四曰委土豪如此則經久之謀庶近禦
邊之策謹具畫一如後
一曰辨衆說者臣竊詳前後臣寮起請其說有四或欲
廢為寨名或欲移近河次或欲抽兵馬以減省饋運或
欲添城堡以招輯蕃漢然廢為寨而不能減兵則不若
不廢苟能減兵而省費則何害為州其城壁堅完地形
高峻乃是天設之險可守而不可攻其至黃河與府州
各纔百餘里若徙之河次不過移得五七十里之近而
棄易守難攻之天險以此而言移廢二說未見其可至
如抽減兵馬誠是邊議之一端然兵冗不獨麟州大弊
乃在五寨若只減麟州而不減五寨與不減同凡招輯
蕃漢之民最為實邊之本然非朝廷一力可自為必須
委付邊臣許其久任漸推恩信不限歲年使得失不繫
於朝廷之急而營緝如其家事之專方可收其遠效非
二年一替之吏所能為也臣謂減兵添堡之說近之而
未得其要
二曰較存廢者今河外之兵除分休外尚及二萬大抵
盡河東二十州軍以贍二州五寨為河外數百邊戶而
竭數百萬民財賊雖不來吾已自困使賊得不戰疲人
之策而我有殘民斂怨之勞以此而思則似可廢然未
知可存之利今二州五寨雖云空守無人之境然賊亦
未敢據吾地是尚能斥賊於二三百里外若麟州一議
移廢則五寨勢亦難存兀爾府州便為孤壘而自守不
暇是賊可以入據我城堡耕牧我土田夾河對岸為其
巢穴今賊在數百里外㳂河尚費於防秋若使夾岸相
望則泛舟踐冰終歲常憂寇至㳂河内郡盡為邊戍以
此而慮則不可不存然須得存之之術
三曰減寨卒者臣勘會慶歷三年一年用度麟州用糧
七萬餘石草二十一萬餘束五寨用糧一十四萬餘石
草四十萬餘束其費倍於麟州於一百二十五里之地
列此五寨除分兵歇泊外尚有七千五百人别用二千
五百人負糧又有并忻等十州軍百姓輸納外及商旅
入中往來其冗長勞費不可勝言逐寨不過三五十騎
廵綽伏路其餘坐無所為蓋初建五寨之時本不如此
寨兵各有定數建寧置一千五百人其餘四寨各止三
百至五百今之冗數竝是後來增添臣謂今事宜稍緩
不比建寨之初然且約舊數尚不至冗費臣請只於建
寧留一千人置一都廵檢其鎮川中堠百勝三寨各留
五百其餘寨兵所減者屯於清寨堡以一都廵檢領之
緣此堡最在近東隔河便是保德軍屯兵可以就保德
軍請糧則不煩輸運過河供饋若平日路人宿食諸寨
五百之卒廵綽有餘或些小賊馬則建寧之兵可以禦
捍若賊數稍多則清寨之兵不失應援蓋都不去百里
之内非是減兵但那移就食而已如此則河外省費民
力可紓
四曰委土豪者今議麟州者存之則困河東棄之則失
河外若欲兩全而不失莫若擇一土豪委之自守麟州
堅險與兵二千其守足矣况所謂土豪者乃其材勇獨
出一方威名既著敵所畏服又能諳敵情偽凡於戰守
不至乖謀若委以一州則其黨自視州如家繫已休戚
其戰自勇其守自堅又其既是土人與其風俗情接人
賴其勇亦喜附之則蕃漢之民可使漸自招集是外能
捍賊而戰守内可輯民以實邊省費減兵無所不便比
於命吏而往凡事仰給於朝廷利害百倍也必用土豪
非王吉不可吉見在建寧寨蕃漢依吉而耕於寨側者
已三百家其材勇則素已知名况其官序自可知州一
二年間視其後效苟能善守則可世任之使長為捍邊
之守
右臣所陳乃是大計伏望聖慈特賜裁擇若可以施行
則紓民減費之事容臣續具條列取進止
論湖南蠻賊可招不可殺劄子
予嘗按粤右大略南夷醜亂只須一勦殺元兇
之後便行招撫故予曰莫善於鵰勦而莫不善
于大征歐公意亦同此
臣風聞楊畋近與蠻賊鬭敵殺得七八十人首級仍聞
入彼巢穴奪其糧儲挫賊之鋒增我士氣畋之勇略固
亦可嘉然朝廷謀慮事機宜思久遠竊恐上下之心急
於平賊聞此小捷便形虚喜不能鎮靜外示輕脫其間
二事尤合深思一曰不待成功便行厚賞二日謂其可
殺更不肯招苟或如此則計之大失而事之深害也今
湖南捕賊者殺一人頭賞錢十千官軍利賞見平人盡
殺平人驚懼盡起為盗除鄧和尚李花脚等數十頭項
外其餘隨大小成火者不可勝數今畋所擊只一洞所
聚已二千餘人於二千人中殺七八十人是二十分之
一其餘時暫鳥散必須復集臣見自古蠻蜑為害者不
聞盡殺須是招降昨緣邵飾等失信於黃捉鬼遂恐更
難招誘今若因畋小勝示以恩威正是天與招服之機
不可失也若令畋自作意度招取大頭項者因此小勝
傳布捷聲其餘諸處結集者分行招誘藉此聲勢必可
盡降旬日之間湖南定矣若失此時漸向夏熱以我所
病暑之兵當彼慣習水土之賊小有敗衂則彼勢復堅
不惟為害湖南必慮自此貽朝廷憂患今於未了之間
便行厚賞則諸處廵撿捕賊官等見畋獲賞爭殺平人
而畋等自恃因戰得功堅執不招之議朝廷亦恃畋小
勝更無招輯之心上下失謀必成大患其楊畋等伏乞
且降勅書奬諭授與事宜俟彼招安便行厚賞今湖南
賊數雖多然首惡與本賊絶少其餘盡是枉遭殺戮逼
脅為盗之徒在於人情豈忍盡殺惟能全活人命多者
則其功更大仍乞明說此意諭與楊畋其賞典乞少遲
留庶合事體取進止
論乞放還蕃官胡繼諤劄子
深透人情國體之言
臣竊見朝廷前歲以延州蕃官胡繼諤因為邊臣所疑
移入内地見任亳州都監以子守清悉領父之諸部風
聞近為不服亳州水土死亡却家族身又疾病曾有奏
陳乞移一京西地涼之處臣謂方今西鄙用兵之際朝
廷宜廣推恩信撫御蕃夷既欲守清盡死於邊疆當厚
遇繼諤保全其家族豈有既任其子又疑其父繼諤求
遷内地其實異鄉雖曰居官乃是囚繫致其失所身病
家亡况彼初心又無顯過在繼諤之身已有幽囚冤枉
之嘆於守清之分又失駕馭豪傑之方萬一繼諤疾病
死而不歸守清父子之心豈得無恨反視中國乃為世
讎必與邊陲别生患害其餘部族亦必離心國家自用
兵已來凡有計謀未聞勝筭尤於招撫蕃夷之術常失
恩威致使離叛者多皆願附賊在於繼諤處置特乖臣
欲乞因其有請召至京師與雪前疑厚加禮遇放還本
族示以推誠守清得父子復完必思盡節繼諤感國家
之遇必有所施若朝廷猶以為疑即乞先以此意詔問
守清計其必無棄父之理若彼自不欲其歸則他日可
無後患取進止
論乞與元昊約不攻唃厮囉劄子
外蕃不和則中國自尊
臣風聞魚周詢余靖孫抃等奉使北敵皆有事宜為北
敵中詰問元昊通和之意將來必須因此别與朝廷生
患又聞敵人已欲議移界至漸示相侵禍亂之萌其端
可見臣自去年春始蒙聖恩擢在諫列便值朝廷與西
賊初議和好臣當時首建不可通和之議前後具奏狀
劄子十餘次論列皆言不和則害少和則害多利害甚
詳懇切亦至然天下之士無一人助臣言朝廷之臣無
一人採臣說今和議垂就禍胎已成而韓琦自西來方
言和有不便之狀余靖自北至始知敵利急和之謀見
事何遲雖悔無及當臣建議之際衆人方欲急和以臣
一人誠難力奪衆議今韓琦余靖親見二虜事宜中外
之人亦漸知通和為患臣之前說稍似可採但願大臣
不執前議早肯回心則於後悔之中尚有可為之理昨
來許賊之物數已太多然尚有禁青鹽還侵地等事非
賊所利幸其因此自絶不遣人來朝廷深戒前非慎自
持重因而罷議不落賊計則轉禍為福後策可為若賊
志愈驕貪心未滿復遣人使更有須求則假此為名亦
可拒絶今通和之事為中國之患大為二敵之利深萬
一西賊貪利深而不惜侵地更無他求急來就和則此
時取舍便繫安危陛下宜詔執議之臣定果决之計認
賊肯和之意知我害彼利之謀尤須多方以事拒絶臣
計西賊無故而請和者不止與北敵通謀共困中國兼
欲作謀欵我併力以吞唃厮囉摩㫋瞎㫋之類諸族地
大力盛然後東向以攻中國耳今若未有他計拒其來
和則當賜以詔書言唃厮囉等皆受朝廷官爵父子為
國蕃臣今若講和則不得攻此數族且攻此數族是賊
本心所貪聞我此言必難聽約用此為說亦可解和臣
所以區區惟願未和者蓋臣愚慮知不和患輕易為處
置和後患大不可支吾臣前後奏章論列已備此乃天
下安危大計聖心日夜所憂臣為言事之官見利害甚
明若不極言罪當誅戮伏望省覽取進止
論與西賊大斤茶劄子
臣伏覩昨者西賊來議通和朝廷許物數目不少内茶
一色元計五萬斤緣中國茶法大斤小斤不同當初擬
議之時朝廷謀慮不審不曾明有指定斤數竊慮西賊
通和之後須要大斤若五萬斤大斤是三十萬小斤之
數如此則金帛二十萬茶三十萬乃是五十萬物真宗
時契丹大舉至澶州只用三十萬物三十年後乘國家
用兵之際兩國交爭方添及五十萬今元昊一隅之敵
一口便與五十萬物臣請略言為國家大患一兩事不
知為國計者何以處之三十萬斤之茶自南方水陸二
三千里方至西界當今民力困乏陛下不恥屈志就和
本為休民息力若歲般輦不絶只此一物可使中國公
私俱困此大患一也計元昊境土人民歲得三十萬茶
其用已足然則兩𣙜場捨茶之外須至别將好物博易
賊中無用之物其大患二也契丹常與中國為敵國指
元昊為小邦若見元昊得物之數與彼同則須更要增
添何以應副不過云茶不比銀絹本是麤物則彼必須
亦要十數萬大斤中國大貨利止於茶鹽而已今西賊
一歲三十萬斤北敵更要三二十萬中國豈得不困此
其大患三也昨與西賊議和之初大臣急欲事就不顧
國家利害惟恐許物不多及和議將成契丹語洩兩府
方有悔和之色然許物已多不可追改今天幸有此一
事尚可罷和臣乞陛下特召兩府大臣共議保得久遠
供給四夷中國不困則雖大斤不惜若其為患如臣所
說不至妄言即乞早議定計取進止
言西邊事宜第二劄子
覽歐公前所上兵事當時君臣合擊節而指揮者
顧猶逡巡若此宋之政體特弱
臣近曾上言諒祚為邊患朝廷宜早圖禦備及乞遣一
重臣親與邊將議定攻守大計等事至今多日未蒙降
出施行臣竊見慶歷中元昊作過時朝廷輕敵翫寇無
素定之謀每遇邊奏急來則上下惶恐倉卒指揮既多
不中事機所以落賊姦便敗軍殺將可為痛心今者諒
祚以萬騎寇秦渭兩路焚燒數百里間掃蕩俱盡而兩
路將帥不敢出一人一騎則國威固已挫矣諒祚負恩
背德如此陛下未能發兵誅討但遣使者齎詔書賜之
又拒而不納使者羞媿俛首懷詔而回則大國不勝其
辱矣當陛下臨御之初遭此狂童威沮國辱此臣等之
罪也臣謂陛下宜赫然發憤以邊事切責大臣至於山
川形勢有利有不利士卒勇怯孰可用孰不可用何處
宜攻何處宜守何兵宜屯某地何將可付某兵如此等
事甚多皆陛下聖慮所宜及者臣謂陛下宜因閒時御
便殿召當職之臣使按圖指畫各陳所見陛下可以不
下席而盡在目前然後制以神機睿略責將相以成
功而陛下以萬機之繁既未及此兩府之臣如臣等日
所進呈又皆常程公事亦未嘗聚首合謀講定大計外
則四路邊臣自賊馬過後亦不聞别有擘畫臣恐上下
因循又如慶歷之初矣近者韓琦曾將慶歷中議山界
文字進呈此邊事百端中一端爾蓋琦亦患事未講求
假此文字為題目以牽合衆人之論爾自進呈後尋送
密院至今多日亦未曾擬議臣以非才陛下任之政府
便是國之謀臣若其謀慮淺近所言狂妄自可黜去不
疑臣亦昨因目疾懇求解職曲蒙聖恩未許其去既使
在其位又棄其言而不問使臣尸禄厚顔何以自處所
有臣前來所上奏狀欲望聖慈降付中書密院與韓琦
山界文字一處商量若其言果不足取棄之未晩今取
進止
論西賊占延州侵地劄子
臣竊聞元昊近於延州界上修築城壘強占侵地欲先
得地然後議和故楊守素未來而占地之謀先發又聞
邊將不肯力爭此事所繫利害甚大臣料賊意見朝廷
累年用兵有敗無勝一旦計無所出厚以金帛買和知
我將相無人便欲輕視中國一面邀求賂遺一面侵占
邊疆不惟驕賊之心難從實亦為國之害不細今若縱
賊於侵地立起堡寨則延州四面更無捍蔽便為孤壘
而賊盡據要害之地他時有事延州不可保守若失延
州則關中遂為賊有以此而言則所侵之地不可不爭
伏况西賊議和事連北敵今人無愚智皆知和為不便
但患國家許物已多難為中悔若得别因他事猶可絶
和何况此侵地是中國合爭之事豈可不爭臣謂今欲
急和而不顧利害者不過邊臣外憚於禦賊而内欲邀
議和之功以希進用耳故不肯擊逐羌人力爭侵地蓋
小人無識只苟日前榮進之利不思國家久遠之害是
國家屈就通和只與邊臣為一時進身之利而使社稷
受無涯之患陛下為社稷計豈不深思大臣為社稷謀
豈不極慮伏望聖慈遣一使往延州令龐籍力爭取昊
賊先侵之地不令築城堡塞若緣此一事得絶和議則
社稷之福也臣仍慮西賊來人尚有青鹽之說此事人
人皆知不可許亦慮小人無識急於就和者尚陳鹽利
以惑聖聰伏望聖慈不納浮議取進止
予按當時朝廷狃於用兵之困故亟亟乘元昊
之偽為臣欵以要和而歐陽公之在諫垣獨以
不欲急聽其和為說如論乞詔陜西將官一也
論元昊來人請不賜御筵二也論元昊來人不
可令朝臣管伴三也論元昊不可聽其稱吾祖
四也論乞廷議通和元昊事狀五也論西賊議
和利害狀六也論乞不遣張子奭使元昊七也
論乞與元昊約不攻角厮囉八也論西賊議和
請以五問詰大臣九也論與西賊茶不當用大
斤十也論西賊占延地界十一也歐公豈不知
西賊通和稍寬朝廷西顧之憂而獨拳拳以不
與通和為計者蓋深見夫國體失之太弱北既
狃於契丹而南復狃於西夏不務選將練兵以
伸立國之威而惟務厚幣重賄以為苟安之計
則天下之勢愈不可支此其所以數絮絮于請
和之間而其執言往往以緣此一事得絶和議
為名至於嘗請五路出師以伐為守之說歐公
之言可謂忠謀遠覽之至者也惜也當時天子
與執政皆不之聽甚且韓范輩亦以在兵間久
矣故亦如健鳥之垂翅而思解機務以歸已而
西夏敗亡之後宋卒為金遼所困其亦以此也
夫
唐宋八大家文鈔卷三十三
