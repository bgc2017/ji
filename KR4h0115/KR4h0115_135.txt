唐宋八大家文鈔卷一百二十三
明茅坤撰
東坡文鈔七
狀
諫買浙燈狀
長公當時特借買燈一事以探神宗之心已而
亦深相知特為荆公所擠耳
臣嚮蒙召對便殿親奉德音以為凡在館閣皆當為深思治
亂指陳得失無有所隠者自是以來臣每見同列未嘗不為
道陛下此語非獨以稱頌盛德亦欲朝廷之間如臣等輩皆
知陛下不以疎賤間廢其言共獻所聞以輔成太平之功業
然竊謂空言率人不如有實而人自勸欲知陛下能受其言
之實莫如以臣試之故臣願以身先天下試其小者上以補
助聖明之萬一下以為賢者卜其可否雖以此獲罪萬死無
悔臣伏見中使傳宣下府市司買浙燈四千餘盞有司具實
直以聞陛下又令減價收買見以盡數拘收禁止私買以須
上令臣始聞之驚愕不信咨嗟累日何者竊謂陛下惜此舉
動也臣雖至愚亦知陛下游心經術動法堯舜窮天下之
嗜慾不足以易其樂盡天下之玩好不足以觧其憂而
豈以燈為悅者哉此不過以奉二宫之歡而極天下之
養耳然大孝在乎養志百姓不可戶曉皆謂陛下以耳
目不急之玩而奪其口體必用之資賣燈之民例非豪
民舉債出息畜之彌年衣食之計望此旬日陛下為民
父母唯可添價貴買豈可減價賤酬此事至小體則甚
大凡陛下所以減價者非欲以與此小民爭此豪末豈
以其無用而厚費也如知其無用何必更索惡其厚費
則如勿買且内庭故事每遇放燈不過令内東門雜物
務臨時收買數目既少又無拘收督迫之嚴費用不多
民亦無憾故臣願追還前命凡悉如舊京城百姓不慣
侵擾恩德已厚怨讟易生可不慎歟可不畏歟近日小
人妄造非語士人有展年科場之說商賈有京城𣙜酒
之議吏憂減俸兵憂減廩雖此數事朝廷所決無而此
紛紛亦有以見陛下勤恤之德未信于下而有司聚歛
之意或形于民方當責已自求以消讒慝之口而臺官
又勸陛下以嚴刑悍吏捕而戮之虧損聖德莫大于此
而又重以買燈之事使得因緣以為口實臣實惜之方
今百冗未除物力凋弊陛下縱出内帑財物不用大司
農錢而内帑所儲孰非民力與其平時耗于不急之用
曷若留貯以待乏絶之供故臣願陛下將來放燈與凡
游觀苑囿宴好賜予之類皆飭有司務從儉約頃者詔
旨裁減皇族恩例此實陛下至明至斷所以深計遠慮
割愛為民然竊揆其間不能無少望于陛下惟當痛自
刻損以身先之使知人主且猶若此而况于吾徒哉非
惟省費亦且弭怨昔唐太宗遣使往涼州諷李大亮獻
其名鷹大亮不可太宗深嘉之詔曰有臣若此朕復何
憂明皇遣使江南採鵁鶄汴州刺史倪若水論之為反
其使又令益州織半臂背子琵琶捍撥鏤牙合子等蘇
許公不奉詔李德裕在浙西詔造銀盝子粧具二十事
織綾二千疋德裕上疏極論亦為罷之使陛下内之臺
諫有如此數人者則買燈之事必須力言外之有司有
如此數人者則買燈之事必不奉詔陛下聰明睿聖追
迹堯舜而羣臣不以唐太宗明皇事陛下竊嘗深咎之
臣沗備府寮親見其事若又不言臣罪大矣陛下若赦
之不誅則臣又有非職之言大于此者忍不為陛下盡
之若不赦亦臣之分也謹錄奏聞伏候勑旨
奏浙西災傷第一狀
古之救災須喫緊先事而慮如此
臣聞事豫則立不豫則廢此古今不刊之語也至于救
災恤患尤當在早若災傷之民救之於未饑則用物約
而所及廣不過寬減上供糶賣常平官無大失而人人
受賜今歲之事是也若救之于已饑則用物博而所及
微至於耗散省倉虧損課利官為一困而已饑之民終
於死亡熙寧之事是也熙寧之災傷本緣天旱米貴而
沈起張靚之流不先事奏聞但務立賞閉糶富民皆争
藏谷小民無所得食流殍既作然後朝廷知之始勑運
江西及截本路上供米一百二十三萬石濟之巡門俵
米攔街散粥終不能救饑饉既成繼之以疾疫本路死
者五十餘萬人城郭蕭條田野丘墟兩稅課利皆失其
舊勘會熙寧八年本路放稅米一百三十萬石酒課虧
滅六十七萬餘貫略計所失共計二百二十餘萬貫石
其餘耗散不可悉數至今轉運司貧乏不能舉手此無
他不先事處置之過也去年浙西數郡先水後旱災傷
不減熙寧然二聖仁智聰明于去年十一月中首發德
音截撥本路上供斛㪷二十萬石販濟又于十二月中
寬減轉運司元祐四年上供額斛三分之一為米五十
餘萬斛盡用其錢買銀絹上供了無一毫虧損縣官而
命下之日所在歡呼官既住糶米價自落又自正月開
倉糶常平米仍免數路稅務所收五穀力勝錢且賜度
牒三百道以助賑濟本路帖然遂無一人餓殍者此無
他先事處置之力也由此觀之事豫則立不豫則廢其
禍福相絶如此恭惟二聖天地父母之心見民疾苦匍
匐救之本不計較費用多少而臣愚魯無識但知權利
害之輕重計得喪之大小以謂譬如民庶之家置庄田
招佃客本望租課非行仁義然猶至水旱之歲必須放
免欠負借貸種糧者其心誠恐客散而田荒後日之失
必倍于今故也而况有天下子萬姓而不計其後乎臣
自去歲以來區區獻言屢瀆天聽者實恐陛下客散而
田荒也去歲杭州米價每㪷至八九十自今歲正月以
來日漸減落至五六月間浙西數郡大雨不止太湖泛
溢所在害稼六月初間米價復長至七月初㪷及百錢
足陌見今新米已出而常平官米不敢往糶災傷之勢
恐甚于去年何者去年之災如人初病今歲之災如病
再發病狀雖同氣力衰耗恐難支持又緣春夏之交雨
水調勻浙人喜于豐歲家家典賣舉債出息以事田作
車水築圩高下殆遍計本已重指日待熟而淫雨風濤
一舉害之民之窮苦實倍去歲近者將官劉季孫往蘇
州按教臣密令季孫沿路體訪季孫還為臣言此數州
不獨淫雨為害又多大風駕起朝浪堤堰圩垾率皆破
損湖州水入城中民家皆尺餘此去歲所無有也而轉
運判官張璹自常潤還所言略同云親見吳江平望八
尺聞有舉家田苗没在深水底父子聚哭以船栰撈摝
云半米猶堪炒喫青穟且以喂牛正使自今雨止已非
豐歲而况止不止又未可知則來歲之憂非復今年之
比矣何以言之去年杭州管常平米二十三萬石今年
已糶過十五萬石雖餘八萬石而糶賣未巳又緣去年
災傷放稅及和糴不行省倉闕數所有上件常平米八
萬石只了兌撥充軍糧更無見在惟有糶常平水錢近
八萬貫而錢非救饑之物苦來年米益貴錢益輕雖積
錢如山終無所用熙寧中兩浙市易出錢百萬緡民無
貧富皆得取用而米不可得故曳羅紈帶金玉横尸道
上者不可勝計今來浙東西大抵皆糶過常平米見在
絶數少熙寧之憂凜凜在人眼中矣臣材力短淺加之
衰病而一路生齒憂責在臣受恩既深不敢别乞閑郡
日夜思慮求來年救饑之術别無長策惟有秋冬之間
不惜高價多糴常平米以備來年出糶今來浙西數州
米既不熟而轉運司又管上供年額斛㪷一百五十餘
萬石若兩司爭糴米必大貴饑饉愈迫和糴不行來年
青黃不交之際常平有錢無米官吏拱手坐視人死而
山海之間接連甌閩盜賊結集或生意外之患則誅殛
臣等何補于敗以此須至具實聞奏伏望聖慈備錄臣
奏行下戶部及本路轉運提刑兩路鈐轄司疾早相度
來年合與不合凖備常平斛㪷出糶救饑如合凖備即
具逐州合用數目臣已約度杭州合用二十萬石仍委
逐司擘畫合如何措置令米價不至大段翔湧收糶得
足如逐司以謂不須凖備出糶救濟即令各具保明來
年委得不至饑殍流亡結罪聞奏緣今來已是入秋去
和糴月日無幾比及相度往復取旨深慮不及于事伏
乞詳察速賜指揮臣屢犯天威無任戰慄待罪之至謹
錄奏聞伏候勑旨
論積欠六事并乞撿會應詔四事一處行下狀
民困吏弊指畫如掌今之郡縣不可不榜之堂
而旦夕誦之
臣聞之孔子曰善人教民七年亦可以即戎矣夫民既
富而教然後可以即戎古之所謂善人者其不及聖人
遠甚今二聖臨御八年于茲仁孝慈儉可謂至矣而帑
廩日益困農民日益貧商賈不行水旱相繼以上聖之
資而無善人之效臣竊痛之所至訪問耆老有識之士
隂求其所以皆曰方今民荷寬政無他疾苦但為積欠
所壓如負千鈞而行免于僵仆則幸矣何暇舉首奮臂
以營求于一飽之外哉今大姓富家昔日號為無比戶
者皆為市易所破十無一二矣其餘自小民已上大率
皆有積欠監司督守令守令督吏卒文符日至其門鞭
笞日加其身雖有白圭猗頓亦化為蓽門圭竇矣自祖
宗已來每有赦令必曰凡欠官物無侵欺盜用及雖有
侵盜而本家及伍保人無家業者並與除放祖宗非不
知官物失䧟姦民幸免之弊特以民既乏竭無以為生
雖加鞭撻終無所得緩之則為姦吏之所蠶食急之則
為盜賊之所憑藉故舉而放之則天下悅服雖有水旱
盜賊民不思亂此為捐虚名而收實利也自二聖臨御
以來每以施舍已責為先務登極赦令每次郊赦或隨
事指揮皆從寬厚凡今所催欠負十有六七皆聖恩所
貸矣而官吏刻薄與聖意異舞文巧詆使不該放監司
以催欠為職業守令上為監司之所迫下為胥吏之所
使大率縣有監催千百家則縣中胥徒舉欣欣然日有
所得若一旦除放則此等皆寂寥無獲矣自非有力之
家納賂請賕誰肯舉行恩貸而積欠之人皆隣于寒餓
何賂之有其間貧困掃地無可蠶食者則縣胥教令通
指平人或云衷私擅買抵當物業或雖非衷私而云買
不當價似此之類蔓延追擾自甲及乙自乙及丙無有
窮已每限皆空身到官或三五限得一二百錢謂之破
限官之所得至微而胥徒所取盖無虚日俗謂此等為
縣胥食邑戶嗟乎聖人在上使民不得為陛下赤子而
皆為姦吏食邑戶此何道也商賈販賣例無現錢若用
現錢則無利息須今年索去年所賣明年索今年所賖
然後計算得行彼此通濟今富戶先已殘破中民又有
積欠誰敢賖賣物貨則商賈自然不行此酒稅課利所
以日虧城市房廊所以日空也諸路連年水旱上下共
知而轉運司窘于財用例不肯放稅縱放亦不盡實雖
無明文指揮而以喜怒風曉官吏孰敢違者所以逐縣
例皆拖欠兩稅較其所欠與依實撿放無異于官了無
所益而民有追擾鞭撻之苦近者詔旨凡積欠皆分為
十料催納通計五年而足聖恩隆厚何以加此而有司
以謂有旨倚閣者方得依十料指揮餘皆併催縱使盡
依十料吏卒乞覓必不肯分料少取人戶既未納足則
追擾常在縱分百料與一料同臣頃知杭州又知潁州
今知揚州親見兩浙京西淮南三路之民皆為積欠所
壓日就窮蹙死亡過半而欠籍不除以至虧欠兩稅走
陷課利農末皆病公私並困以此推之天下大率皆然
矣臣自潁移揚舟過濠夀楚泗等州所至麻麥如雲臣
每屏去吏卒親入村落訪問父老皆有憂色云豐年不
如凶年天災流行民雖乏食縮衣節口猶可以生若豐
年舉催積欠胥徒在門枷棒在身則人戶求死不得言
訖淚下臣亦不覺流涕又所至城邑多有流民官吏皆
云以夏麥既熟舉催積欠故流民不敢歸鄉臣聞之孔
子曰苛政猛於虎昔常不信其言以今觀之殆有甚者
水旱殺人百倍于虎而人畏催欠乃甚于水旱臣竊度
之每州催欠吏卒不下五百人以天下言之是常有二
十餘萬虎狼散在民間百姓何由安生朝廷仁政何由
得成乎臣自到任以來日以撿察本州積欠為事内已
有條貫除放而官吏不肯舉行者臣即指揮本州一面
除放去訖其于理合放而于條未有明文者即且令本
州權住催理聽候指揮其于理合放而于條有礙者臣
亦未敢住催各具利害奏取聖旨
乞開杭州西湖狀
公之兩守錢塘其功業于今猶有存者而其當
時所畫一利害每每指悉如此
臣聞天下所在陂湖河渠之利廢興成毁皆若有數惟
聖人在上則興利除害易成而難廢昔西漢之末翟方
進為丞相始決壞汝南鴻隙陂父老怨之歌曰壞陂誰
翟子威飯我豆食羹芋魁反乎覆陂當復誰言者兩黃鵠
盖民心之所欲而託之天以為有神下告我也孫皓時
吳郡上言臨平湖自漢末草穢壅塞今忽開通長老相
傳此湖開天下平皓以為己瑞已而晉武帝平吳由此
觀之陂湖河渠之類久廢復開事關興運雖天地難知
而民心所欲天必從之杭州之有西湖如人之有眉目
盖不可廢也唐長慶中白居易為刺史方是時湖溉田
千餘頃及錢氏有國置撩湖兵士千人日夜開浚自國
初以來稍廢不治水涸草生漸成葑田熙寧中臣通判
本州則湖之葑合盖十二三耳至今纔十六七年之間
遂堙塞其半父老皆言十年以來水淺葑横如雲翳空
倏忽便滿更二十年無西湖矣使杭州而無西湖如人
去其眉目豈復為人乎臣愚無知竊謂西湖有不可廢
者五天禧中故相王欽若始奏以西湖為放生池禁捕
魚鳥為人主祈福自是以來每歲四月八日郡人數萬
會于湖上所活羽毛鱗介以百萬數皆西北向稽首仰
祝千萬歲夀若一旦堙塞使蛟龍魚鼈同為涸轍之鮒
臣子坐觀亦何心哉此西湖之不可廢者一也杭之為
州本江海故地水泉鹹苦居民零落自唐李泌始引湖
水作六井然後民足于水井邑日富百萬生聚待此而
後食今湖狹水淺六井漸壞若二十年之後盡為葑田
則舉城之人復飲鹹苦其勢必自耗散此西湖之不可
廢者二也白居易作西湖石函記云放水溉田每減一
寸可溉十五頃每一伏時可溉五十頃若蓄洩及時則
瀕河千頃可無凶歲今歲不及千頃而下湖數十里間
茭菱穀米所獲不貲此西湖之不可廢者三也西湖深
闊則運河可以取足于湖水若湖水不足則必取足于
江潮潮之所過泥沙渾濁一石五斗不出三歲輒調兵
夫十餘萬功開浚而河行市井中盖十餘里吏卒搔擾
泥水狼藉為居民莫大之患此西湖之不可廢者四也
天下酒稅之盛未有如杭者也歲課二十餘萬緡而水
泉之用仰給于湖若湖漸淺狹水不應溝則當勞人遠
取山泉歲不下二十萬功此西湖之不可廢者五也臣
以侍從出膺寵寄日覩西湖有必廢之漸有五不可廢
之憂豈有苟安歲月不任其責輒已差官打量湖上葑
田計二十五萬餘丈度用夫二十餘萬功近者伏蒙皇
帝陛下太皇太后陛下以本路饑饉特寬轉運司上供
額斛五十餘萬石出糶常平米亦數十萬石約勑諸路
不取五穀力勝稅錢東南之民所活不可勝計今又特
賜本路度牒三百而杭獨得百道臣謹以聖意增價召
入中米減價出賣以濟饑民而增減耗折之餘尚得錢
米約共一萬餘貫石臣輒以此錢米募民開湖度可得
十萬功自今月二十八日興功農民父老縱觀太息以
謂二聖既捐利與民活此一方而又以其餘棄興久廢
無窮之利使數千人得食其力以度此凶歲盖有泣下
者臣伏見民情如此而錢米有限所募未廣葑合之地
尚存大半若來者不嗣則前功復棄深可痛惜若更得
度牒百道則一舉募民除去淨盡不復遺患矣伏望皇
帝陛下太皇太后陛下少賜詳覽察臣所論西湖五不
可廢之狀利害較然特出聖斷别賜臣度牒五十道仍
勑轉運提刑司于前來所賜諸州度牒二百道内契勘
賑濟支用不盡者更撥五十道價錢與臣通成一百道
使臣得盡力畢志半年之間目見西湖復唐之舊環三
十里際山為岸則農民父老與羽毛鱗介同詠聖澤無
有窮已臣不勝大願謹錄奏聞伏候勑旨
乞相度開石門河狀
此一事予未嘗躬為相度覽睹當時所遺利害
而其言自有次若指掌
臣謹按史記秦始皇三十六年東游至錢塘臨浙江水
波惡乃西去二十里從狹中渡始皇帝以天下之力徇
其意意之所欲出赭山橋海無難而獨畏浙江水波惡
不敢徑度以此知錢塘江天下之嶮無出其右者臣昔
通守此邦今又忝郡寄二十年間親見覆溺無數自溫
台明越往來者皆由西興徑度不涉浮山之嶮時有覆
舟然尚希少自衢睦處婺宣歙饒信及福建路八州往
來者皆出入龍山㳂泝此江江水灘淺必乘潮而行潮
自海門東來勢若雷霆而浮山峙于江中與魚捕諸山
相望犬牙錯入以亂潮水洄洑激射其怒自倍沙磧轉
移狀如鬼神往往于淵潭中湧出陵阜十數里旦夕之
間又復失去雖舟師没人不能前知其深淺以故公私
坐視覆溺無如之何老弱呌號求救于湍沙之間聲未
及終已為潮水卷去行路為之流涕而已縱有勇悍敢
往之人又多是盜賊利其財物或因而擠之能自全者
百無一二性命之外公私亡失不知一歲凡幾千萬而
衢睦等州人衆地狹所産五穀不足于食歲常漕蘇秀
米至桐廬散入諸郡錢塘億萬生齒待上江薪炭而活
以浮山之嶮覆溺留凝之故此數州薪米常貴又衢婺
睦歙等州及杭之富陽新城二邑公私所食鹽取足于
杭秀諸場以浮山之嶮覆溺留礙之故官給脚錢甚厚
其所亡失與依託風水以侵盜者不可勝數此最其大
者其餘公私利害未可以一二遽數臣伏見宣德郎前
權知信州軍州事侯臨因葬所生母于杭州之南蕩往
來江濱相視地形訪問父老參之舟人反覆講求具得
其實建議自浙江上流地名石門並山而東或因斥鹵
棄地鑿為運河引浙江及谿谷諸水凡二十二里有竒
以達于江又並江為岸度潮水所向則用石所不向則
用竹大凡八里有竒以達于龍山之大慈浦自大慈浦
北折抵小嶺下鑿嶺六十五丈以達于嶺東之古河因
古河稍加浚治東南行四里有竒以達于今龍山之運
河以避浮山之嶮度用錢十五萬貫用捍江兵及諸郡
廂軍三千人二年而成臣與前轉運使葉溫叟轉運判
官張璹躬往按視皆如臨言凡福建兩浙士民聞臣與
臨欲奏開此河萬口同聲以為莫大無窮之利臣縱欲
不言已為衆論所迫勢不得默已臣聞之父老章獻皇
后臨朝日以江水有皇天蕩之嶮内出錢數十萬貫築
長蘆起僧舍以拯溺者又見先帝以長淮之嶮賜錢十
萬貫米十萬石起夫九萬二千人以開龜山河今浮山
之嶮非特長蘆龜山之比而二聖仁慈視民如傷必將
捐十五萬緡以平此積嶮也謹昧死上臨所陳開石門
河利害事狀一本及臣所差觀察推官董華用臨之說
約度功料及合用錢物料狀一本并地圖一面伏乞降
付三省看詳或召臨赴省面加質問仍乞下本路監司
或更特差官同共相視若臣與臨言不妄乞自朝廷擘
畫支賜錢物施行臣觀古今之事非知之難言之亦易
難在成之而已臨之才幹衆所共知臣謂此河非臨不
成伏望聖慈特賜訪問左右近臣必有知臨者乞專差
臨監督此役不惟救活無窮之性命完惜不貲之財物
又使數州薪米流通田野市井詠歌聖澤子孫不忘臣
不勝大願謹錄奏聞伏候勑旨
杭州召還乞郡狀
長公一生坎壈備于此狀不可不知
臣近奉詔書及聖旨劄子不允臣辭免翰林學士承旨
恩命及乞郡事臣已第三次奏乞除臣揚越陳蔡一郡
去訖竊慮區區之誠未能遽回天意須至盡露本心重
干聖聽惶恐死罪惶恐死罪臣昔于治平中自鳳翔職
官得替入朝首被英宗皇帝知遇欲驟用臣當時宰相
韓琦以臣年少資淺未經試用故且與館職亦會臣丁
父憂去官及服闋入覲便蒙神宗皇帝召對面賜奬激
許臣職外言事自惟羇旅之臣未應得此豈非以英宗
皇帝知臣有素故耶是時王安石新得政變易法度臣
若少加附會進用可必自惟遠人蒙二帝非常之知不
忍欺天負心欲具論安石所為不可施行狀以裨萬一
然未測聖意待臣深淺因上元有旨買燈四千椀有司
無狀虧減市價臣即上書論奏先帝大喜即時施行臣
以此卜知先帝聖明能受盡言上疏六千餘言極論新
法不便後復因考試進士擬對御試策進上并言安石
不知人不可大用先帝雖未聽從然亦嘉臣愚直初不
譴問而安石大怒其黨無不切齒爭欲傾臣御史知雜
謝景溫首出死力彈奏臣丁憂歸鄉日舟中曾販私鹽
遂下諸路體量追捕當時梢工篙手等考掠取證但以
實無其事故鍛鍊不成而止臣緣此懼禍乞出連三任
外補而先帝眷臣不衰時因賀謝表章即對左右稱道
黨人疑臣復用而李定何正臣舒亶三人構造飛言醖
釀百端必欲致臣于死先帝初亦不聽而此三人執奏
不已故臣得罪下獄定等選差悍吏皇遵將帶吏卒就
湖州追攝如捕寇賊臣即與妻子訣别留書與弟轍處
置後事自期必死過揚子江便欲自投江中而吏卒監
守不果到獄即欲不食求死而先帝遣使就獄有所約
敕故獄吏不敢别加非横臣亦覺知先帝無意殺臣故
復留殘喘得至今日及竄責黃州每有表疏先帝復對
左右稱道哀憐奬激意欲復用而左右固争以為不可
臣雖在遠亦具聞之古人有言聚蚊成雷積羽沉舟言
寡不勝衆也以先帝知臣特達如此而臣終不免于患
難者以左右疾臣者衆也及陛下即位起臣于貶所不
及一年備位禁林遭遇之異古今無比臣每自惟昆蟲
草木之微無以仰報天地生成之德惟有獨立不倚知
無不言可以少報萬一始衙前差雇利害與孫永傅堯
俞韓維争議因亦與司馬光異論光初不以此怒臣而
臺諫諸人逆探光意遂與臣為仇臣又素疾程頥之姦
未嘗假以色詞故頥之黨人無不側目自朝廷廢黜大
姦數人而其餘黨猶在要近隂為之地特未發爾小臣
周穜乃敢上疏乞用王安石配享以嘗試朝廷料穜草
芥之微敢建此議必有隂主其事者是以上書逆折其
姦鋒乞重賜行遣以破小人之謀因此黨人尤加忿疾
其後又與經筵極論黃河不可回奪利害且上疏争之
遂大失執政意積此數事恐别致患禍又緣臂痛目昏
所以累章力求補外竊伏思念自忝禁近三年之間臺
前言臣者數四只因發策草麻羅織語言以為謗訕本
無疑似白加誣執其間曖昧譖愬陛下察其無實而不
降出者又不知其幾何矣若非二聖仁明洞照肝鬲則
臣為黨人所傾首領不保豈敢望如先帝之赦臣乎自
出知杭州二年粗免人言中間法外刺配顔章顔益二
人盖攻積弊事不獲已陛下亦已赦臣而言者不赦論
奏不已其意豈為顔章等哉以此知黨人之意未嘗一
日不在傾臣洗垢求瑕止得此事今者忽蒙聖恩召還
擢用又除臣弟轍為執政此二事皆非大臣本意竊計
黨人必大猜忌磨厲以須勢必如此聞命悸恐以福為
災即日上章辭免乞郡行至中路果聞弟轍為臺諫所
攻般出廨宇待罪又蒙陛下委曲照見情狀方獲保全
臣之剛褊衆所共知黨人嫌忌甚于弟轍豈敢以衰病
之餘復犯其鋒雖自知無罪可言而今之言者豈問是
非曲直竊謂人主之待臣子不過公道以相知黨人之
報怨嫌必為巧發而隂中臣豈敢恃二聖公道之知而
傲黨人隂中之禍所以不避煩瀆自陳入仕以來進退
本末欲陛下知臣危言危行獨立不回以犯衆怒者所
從來遠矣又欲陛下知臣平生冒涉患難危嶮如此今
餘年無幾不免有遠禍全身之意再三辭遜實非矯節
柳下惠有言直道而事人焉往而不三黜臣若貪得患
失隨世俛仰改其常度則陛下亦安所用臣若守其初
心始終不變則羣小側目必無安理雖蒙二聖深知亦
恐終不勝衆所以反覆計慮莫若求去非不懷戀天地
父母之恩而衰老之餘恥復與羣小計較短長曲直為
世間高人長者所笑伏望聖慈察臣至誠特賜指揮執
政撿會累奏只作親嫌回避早除一郡所有今來奏狀
乞留中不出以保全臣子臣不勝大願若朝廷不以臣
不才猶欲驅使或除一重難邊郡臣不敢辭避報國之
心死而後已惟不願在禁近使黨人猜疑别加隂中也
干犯天威謹俟斧質
唐宋八大家文鈔卷一百二十三
