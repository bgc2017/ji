唐宋八大家文鈔卷一百二十四
明茅珅撰
東坡文鈔八
表啓
啓表之類惟歐陽公情多婉曲王荆公思多巉刻
而三蘇則往往禁思者少僅錄數首以見其概云
謝除龍圖閣學士表
臣軾言伏蒙聖恩以臣累章請郡特除臣龍圖閣學士
知杭州者中禁寶儲上應奎璧之象先朝謨訓遠同河
洛之符隸職其間省躬非據伏念臣學非有得愚至不
移雖叨過實之名卒無適用之器少時妄意盖嘗有志
于事功晚歲積憂但欲歸安于田畝屬聖神之履運荷
識拔之非常猶冀桑榆之收遽迫犬馬之疾力求閒散
庶免顛擠豈謂皇帝陛下聖度包荒天慈委照察其才
有所短不欲強置之禁嚴知其進不由人故特保全其
終始遂加此職以賁其行臣敢不仰緣末光益勵素守
往何之而不可中無愧之為安但未死亡必期報塞
謝宣召入院表
不如歐文忠公
詔語春溫再命而僂使華天降一節以趨在故事以嘗
聞豈平生之敢望省循非稱愧汗交深竊以視草之官
自唐為盛雖職親事祕號為北門學士之榮而禄薄地
寒至有京兆掾曹之請豈如聖代一振儒風非徒好爵
之縻兼享太烹之養玉堂賜篆仰淳化之彌文寶帶重
金佩元豐之新渥既厚其禮愈難其人而臣以空疎冗
散之材衰病流離之後生還萬里坐閱三遷不緣左右
之容躐處賢豪之上此盖伏遇皇帝陛下生資文武天
祚聖神雖亮隂不言尚隱高宗之德而訪落求助已啓
成王之心首擇輔臣次求法從知人材之難得采虚名
而用臣敢不益勵初心力圖後效才不逮古雖慚内相
之名志常在民庶免私人之誚
杭州謝攷罪表
長公往往以疎直得罪故其言多危多懼
職在承宣當遵三尺之約束事關利害輒從一切之便
宜曲荷天慈不從吏議伏念臣早緣剛拙屢致憂虞用
之朝廷則逆耳之奏形于言施之郡縣則疾惡之心見
于政雖知難每以為戒而臨事不能自回苟非日月之
明肝膽必照則臣豈惟獲罪于今日久已見傾于衆言
恭惟皇帝陛下睿哲生知清明旁達委任羣下退託於
不能愛養成材惟恐其有過知臣欲去一方之積弊須
除二猾以示民特屈憲章以全器使臣敢不省循過咎
祗服簡書眷此善良自不犯于漢法時有貸捨用益廣
於堯仁
謝復官提舉王局觀表
一驚一喜
七年遠謫不意自全萬里生還適有天幸驟從縲絏復
齒縉紳伏念臣才不逮人性多忤物剛褊自用可謂小
忠猖狂妄行乃蹈大難皆臣自取不敢怨尤會真人之
勃興與萬物而更始而臣獨在幽遠最為冥頑迨茲起
廢之初倍費生成之力終蒙記錄不遂棄捐此盖伏遇
皇帝陛下正位龍飛對時虎變神武不殺孰非受命之
符清淨無為坐獲銷兵之福聰明不作邪正自分使臣
得同草木之微共沾雷雨之觧臣敢不益堅素守深念
往愆没齒何求不厭飯蔬之陋盖棺未巳猶懷結草之
忠
謝賜衣襖表
齊官三服已寬卒歲之憂漢札十行更佩先春之煖恩
均吏士聲動華夷伏以禮著始裘詩歌無褐邊陲更戍
本為臣子之常朔易早寒特軫聖神之念惟德其物豈
曰無衣恭惟皇帝陛下廣運聰明力行恭儉威風旁振
方戰栗于天驕溫詔下融遂流澌于河凍既無功而坐
食實有愧于觧衣敢不推廣朝廷之仁益收凍餒申嚴
祖宗之法少肅惰媮庶收汗馬之勞以觧濡鵜之誚
到昌化軍謝表
並鬼門而東騖浮瘴海以南遷生無還期死有餘責伏
念臣頃緣際會偶竊寵榮曾無毫髮之能而有丘山之
罪宜三黜而未巳跨萬里以獨來恩重命輕咎深責淺
此盖伏遇皇帝陛下堯文炳煥湯德寬仁赫日月之照
臨廓天地之覆育譬之蠕動稍賜矜憐俾就窮途以安
餘命而臣孤老無託瘴癘交攻子孫痛哭于江邊已為
死别魑魅逢迎于海上寧許生還念報德之何時悼此
心之未巳俯伏流涕不知所云
謝賜對衣金帶馬表
服官奠篚響動佩章圉士效牽光生韀策伏以三錫之
重莫隆于車馬五采之貴兼施于衣裳汝必有功服之
無斁而臣衰年弱幹固難強于馳騁枯木朽株本不願
于文繡寵加意外愧溢顔間此盖伏遇皇帝陛下因能
任官稱物平施操名器以勵士上有誠心正銜勒以馭
人下無遺力臣敢不思稱其服益勵厥躬雖愧立朝乏
能言之近用猶希辨道輸老智于暮年
謝賜對衣金帶馬表二
服章在笥賁及衰殘銜勒過庭喜先徒御伏以物生有
待天施無窮草木何知冒慶雲之渥采魚蝦至陋借滄
海之榮光雖若可觀終非其有妻孥相顧驚屢致于匪
頒道路竊窺或反增于指目此盖伏遇太皇太后陛下
聰明齊聖陳錫載周含垢匿瑕而察于求賢卑宫菲食
而侈于養士士豈輕于千里念匪其人言有重于兼金
當思所報
謝除兵部尚書賜對衣金帶馬表
盛服在躬無復曳婁之歎名駒出廐遂忘奔走之勞施
重丘山身輕毫末伏念臣少賤而鄙性椎少文衣敝縕
袍未嘗有恥乘欵段馬自以為安豈意晚年屢膺此寵
此盖伏遇皇帝陛下紹隆景命總攬羣英無競維人勢
已加於九鼎惟德其物恩有重于千金臣敢不上體眷
懷勉思報稱贈繞朝之策愧不能謀振屈原之衣期於
自潔
謝兼侍讀表
重地隆名不擇所付清資厚禄以養不才伏念臣以草
木之微當天地之澤七典名郡再入翰林兩除尚書三
忝侍讀雖當世之豪傑猶未易居矧如臣之孤危其何
能副恭惟皇帝陛下聖神格物文武憲邦重離繼明何
煩爝火之助大厦既構尚求一木之支而臣白首復來
丹心已折望西清之帷幄久立徬徨聞長樂之鼓鐘恍
如夢寐莫報丘山之施猶貪頃刻之榮
謝賜對衣金帶馬表
錫之上駟敢忘致遠之勞佩以良金無復忘腰之適執
鞭請事顧影知慚恭惟皇帝陛下禹儉中修堯文外煥
長轡以御卒皆四牡之良所寶惟賢豈徒三品之貴出
捐車服收輯事功而臣衰不待年寵常過分枯羸之質
匪伊垂之而帶有餘歛退之心非敢後也而馬不進徒
堅晚節難報深恩
謝賜對衣金帶馬表二
出笥之珍以旌有德在坰之駟豈及無功而臣首尾四
年叨塵三錫省躬内疚服寵汗流恭惟太皇太后陛下
慈儉自居龍光四達德被海宇豈惟一襲之衣恩結華
夷何止十圍之帶羣賢在馭六轡自調而臣頃以衰羸
止求安便奉宣德意庶幾五袴之謠收歛壯心無復千
里之志更期力報有愧空言
杭州謝上表
入奉禁嚴出膺方面皆人臣之殊選在儒者以尤榮伏
念臣受寵逾涯積憂成疾既思退就于安養又欲少逃
于滿盈仰荷至仁曲從微願江山故國所至如歸父老
遺民與臣相問知朝廷輟近侍為太守盖聖主視天下
如一家鞭扑未施争訟幾絶臣之厚幸豈易名言此盖
伏遇太皇太后陛下天地之仁賢愚兼取日月之照邪
正自分每包函其惷迂欲保全其終始兄弟孤立嘗親
奉于德音死生不移更誓堅于晚節
謝南省主文與歐陽内翰啓
蘇長公中榜後士論喧嚷一番故其謝啓如此
右軾啓竊以天下之事難于改為自昔五代之餘文教
衰落風俗靡靡日以塗地聖上慨然太息思有以澄其
源疏其流明詔天下曉諭厥旨于是招來雄俊魁偉敦
厚朴直之士罷去浮巧輕媚叢錯綉采之文將以追兩
漢之餘而漸復三代之故士大夫不深明天子之心用
意過求深者或至于迂務竒者怪僻而不可讀餘風未
殄新弊復作大者鏤之金石以傳久遠小者轉相模寫
號稱古文紛紛肆行莫之或禁盖唐之古文自韓愈始
其後學韓而不至者為皇甫湜學皇甫湜而不至者為
孫樵自樵以降無足觀矣伏惟内翰執事天之所付以
收拾先王之遺文天下之所待以覺悟學者恭承王命
親執文柄意其必得天下之竒士以塞明詔軾也遠方
之鄙人家居碌碌無所稱道及來京師久不知名將治
行西歸不意執事擢在第二惟其素所蓄積無以慰士
大夫之心是以羣嘲而聚罵者動滿千百亦惟恃有執
事之知與衆君子之議論故恬然不以動其心猶幸御
試不為有司之所排使得搢笏跪起謝恩于門下聞之
古人士無賢愚惟其所遇盖樂毅去燕不復一戰而范
蠡去越亦終不能有所為軾願長在下風與賓客之末
使區區之心長有所發夫豈惟軾之幸亦執事將有取
一二焉不宣謹啓
謝應中制科啓
此論宋時進士科及制科之兼舉為得其法
臨軒策士方搜絶異之才隨問獻言誤占久虚之等忽
從佐縣擢與評刑内自顧于無堪凛不知其所措恭惟
制治之要惟有取人之難用法者畏有司之不公故捨
其平生而論其一日通變者恐人材之未盡故詳于採
聽而略于臨時茲二者之相形顧兩全而未有一之于
考試而掩之于倉卒所以為無私也然而才行之迹無
由而深知委之于察舉而要之于久長所以為無失也
然而請屬之風或因而滋長此隋唐進士之所以為有
弊魏晉中正之所以為多姦惟是賢良茂異之科兼用
考試察舉之法每中年輒下明詔使兩制各舉所聞在
家者能孝而恭在官者能廉而慎臨之以患難而能不
變邀之以寵利而能不回既已得其行已之大方然後
責其當世之要用學博者又須守約而後取文麗者或
以用寡而見尤特于萬人之中求其百全之美凡與中
書之召命已為天下之選人而又有不可測知之論以
觀其默識之能無所不問之策以考其博通之實至於
此而不去則其人之可知然猶使御史得以求其疵諫
官得以考其素一陷清議輒為廢人是以始由察舉而
無請謁公行之私終用考試而無倉卒不審之患盖其
取人也如此之密則夫不肖者安得而容軾才不迨人
少而自信治經獨傳于家學為文不願于世知特以饑
寒之憂出求斗千之禄不謂諸公之過聽使與羣豪而
並游始不自量欲行其志遂竊俊良之舉不知才力之
微論事迂闊而不能動人讀書疎略而無以應敵取之
甚愧得之益慚此盖伏遇某官以堯舜之道輔吾君以
伊周之業為己任恐一夫不獲自盡以為廟堂之憂思
天下所以太平必用芻蕘之說亟收末學以輔大猷然
志卑處高德薄寵厚歷觀前輩由此為致君之資敢以
微軀自今為許國之始
謝賈朝奉啓
此必賈公過臨老蘇墓而長公陳謝者
自蜀徂京幾四千里携孥去國盖二十年側聞松楸已
中梁柱過而下馬空瞻董相之陵酹以隻鷄誰副橋公
之約宦游歲晚坐念涕流未報不貲之恩敢懷盍歸之
意常恐樵牧不禁行有雍門之悲雨露既濡空引太行
之望豈謂通判某官政先慈孝義篤友朋首隆學校之
師儒次訪閭里之耆舊自嗟來暮不聞拔薤之規尚意
神交特致生芻之奠父老感嘆桑梓光華深衣練冠莫
克垂洟于墓道昔襦今袴尚能鼓舞于民謠仰佩之深
力占難盡
賀歐陽少師致仕啓
内多名言
伏審抗章得謝釋位言還天眷雖隆莫奪已行之志士
流太息共高難繼之風凡在庇庥共增慶慰伏以懷安
天下之公患去就君子之所難世靡不知人更相笑而
道不勝欲私于為身君臣之恩係縻之于前妻子之計
推荷之于後至于山林之士猶有降志于垂老而况廟
堂之舊欲使辭禄于當年有其言而無其心有其心而
無其決愚智共蔽古今一塗是以用舍行藏仲尼獨許
于顔子存亡進退周易不及于賢人自非智足以周知
仁足以自愛道足以忘物之得喪志足以一氣之盛衰
則孰能見幾禍福之先脫屣塵垢之外常恐茲世不見
其人伏惟致政觀文少師全德難名巨材不器事業三
朝之望文章百世之師功存社稷而人不知躬履艱難
而節乃見縱使耄期篤老猶當就見質疑而乃力辭于
未及之年退託以不能而止大勇若怯大智如愚至貴
無軒冕而榮至仁不導引而夀較其所得孰與昔多軾
受知最深聞道有自雖外為天下惜老成之去而私喜
明哲得保身之全伏暑向闌台候何似伏冀為時自重
少慰輿情
賀韓丞相再入啓
伏覩詔書登庸舊德傳聞四海歡喜一辭竊以君臣之
聞古今異道任法而不任人則責輕而憂淺庸人之所
安任人而不任法則責重而憂深賢者之所樂凡吾君
所以推心忘已一切不問而聽其所為盖其後必當責
報收功三年有成而底于至治自非量足以容物智足
以知人強足以濟艱難勇足以斷取舍則何以首膺民
望力報主知恭惟史館相公忠誠在天德望冠世如乾
之中正挺然而純粹精如坤之六二隤然而直方大更
練三朝之用舍出入四方之險夷疲民係心有識引領
必將發其蘊蓄以次施行始緩獄以裕民終措刑而隆
禮軾登門最舊荷顧亦深喜忭之懷實倍倫等
謝館職啓
試言無取錫命過優進貽朋友之譏退有簡書之畏靦
顔就列撫已若驚國家取士之門至多而制舉號為首
冠育才之地非一而册府處其最高觀其所以待之盖
亦可謂至矣知寶玉璵璠難得而易毁故篋櫝以養其
全知梗楠豫章積歲而後成故封殖以待其長施等天
地恩均父師恭惟先帝臨御以來四十二載所擢賢良
方正之士十有五人其志莫不欲舉明主于三代之隆
其言莫不欲措天下于泰山之固大則欲興禮樂以範
來世小則欲操數術以馭四夷然而進有後先名有隱
顯命有窮達時有重輕或已踐廟堂之崇或已登侍從
之列或反流落于遠郡或尚滯留于小官或死生之乖
暌已為陳迹或擯斤于罪戾僅齒平民雖曰功名富貴
所由之途亦為毁譽得喪必争之地名重則于實難副
論高則與世常疎故雖絶異之資猶有不任之懼軾之
内顧豈不自知性任已以直前學師心而無法自始操
筆知不適時會宗伯之選掄疾時文之靡弊擢居異等
以風四方不知滿溢之憂復玷良能之舉負賢者所難
之任爭四海欲得之求其為惷愚可為危慄是以一參
賓幕輒蹈危機已嘗名挂于深文不自意全于今日而
況大明繼照百度惟新理財訓兵有鞭笞四方之志信
賞必罰有追述祖宗之風凡用人歷試其能苟敗事必
誅無赦此太平可待之日豈不肖兼容之時而乃度越
賢豪曲收微賤縱不能力辭而就下亦當知非分以自
慚此盖伏遇某官志在斯民仁為已任欲辦大事務兼
尺寸之長將求多聞故引涓埃之助致此忝冒有踰等
倫欲報無緣將何望于頑鄙遇寵知懼庶不至于惰媮
謝王内翰啓
竊以取士之道古難其全欲求倜儻超拔之才則懼其
放蕩而或至于無度欲求規矩尺寸之士則病其齷齪
而不能有所為進士之科昔稱浮剽本朝更制漸復古
風博觀策論以開天下豪俊之塗精取詩賦以折天下
英雄之氣使齷齪者望而不敢進放蕩者退而有所裁
此聖人所以網羅天下之逸民追復先王之舊迹元臣
大老皆出此塗伏惟内翰執事天材俊麗神氣横溢竒
文高論大或出于繩撿比聲恊句小亦合于方圓盖天
下望為權衡故明主委之黜陟軾之不肖與在下風顧
惟山野之見聞安識朝廷之忌諱軾亦恃有執事之賞
鑒以為小節之何拘執事亦將收天下之遺才觀其大
綱之所在驟置殊等實聞四方使知大國之選材非顧
當時之所悦眇然陋器雖不能勝多士之喧言卓爾大
賢自足以破萬人之浮議方將奔走厥職勵精乃心苟
庶幾無朝夕之愆以辱知已亦萬一有毛髮之效少答
至仁感懼之懷不知所措
賀韓丞相啓
伏審誕膺策命首冠輔臣四方聳觀萬口同慶天下幸
甚天下幸甚自古在昔治少亂多夫天將欲措世于大
安必有異人之間出使民莫不回心而向道類非俗吏
之所能方陋漢唐將追堯舜洪惟上聖之后眷求一德
之臣謂莫如公遂授以政付八音于師曠孰敢争能捐
六轡于王良坐將致遠引領以望惟日為年恭以昭文
相公全德難名巨才不器亹亹申伯之望堂堂漢相之
風出入三朝險夷一節蕞爾種羌之叛命慨然當宁以
請行威聲所加羶穢自屏淮蔡既定而裴度相徐方不
回而召虎歸縱復遺種龍荒遊魂沙海譬之癬疥豈足
爬搔必將訓兵擇帥而授之規摹積穀堅城而磨以歲
月破斧之惡四國實願周公之亟還折箠以鞭赤眉無
煩鄧禹之久外天下是望豈惟一人即日邊徼苦寒台
候何似伏冀為國善調寢興
定州到任謝本路監司啓
情曲可掬
多病早衰屢有江湖之請誤恩過聽遂分疆場之憂才
無取于折衝愧已深于卧鎮敢緣厚德尚許兼容伏惟
某官名重縉紳望隆中外承宣帝澤民忘流殍之災肅
振臺風吏若親臨之畏顧惟朽鈍得奉教條但交欣悚
之懷莫罄瞻依之頌
答陳提刑啓
此以下竄南海時所作
遠竄島夷偶未書于鬼錄逃歸空谷固喜聞于足音況
清廟瑚璉之資為明堂杞梓之用欲聞名而未敢豈流
問之輒先恭惟提刑刑部才高一時望重多士魯諸儒
之德業緣餙政刑漢循良之風流本源經術暫屈雲霄
之步來蘇嶺嶠之民憐遷客之無歸墜尺書而起廢助
其羽翼借以齒牙但憂枯朽之餘難副吹嘘之力既感
且怍不知所云
答彭賀州啓
此必新命放歸時所作
竄流海國脫身羇鬼之林洒掃真祠拜賜散人之號喜
歸田之有漸悼報國之無期方自愧于心顔敢聞名于
左右豈謂某官曲敦雅好深軫窮途賜以尺書借之餘
論溫詞曲盡賢于十部之見臨陋質增華果已五漿之
先餽但慚衰朽虚辱品題敬佩至言永以為好
答王承議啓
以編管而逢故知情誼婉然
泮水受成繆膺桑梓之敬海邦畫諾又觀枳棘之栖多
難百罹流年半世恍如昨夢復見故人伏惟知郡承議
居以才稱進由德選淵源師友舊仰鄭公之高歌詠風
流近傳邵父之繼不忘疇昔曲賜拊存豈獨憐衰朽而
借寵光盖將敦風義以勵世俗感佩之至筆舌難周
答王幼安宣德啓
亦自澹宕
俯仰十年忽焉如昨間關百罹何所不有頃者海外澹
乎盖將終焉偶然生還置之勿復道也方將求田問舍
為三百指之養杜門面壁觀六十年之非豈獨江湖之
相忘盖已寂寞而喪我不謂某官講修舊好收錄陳人
粲然雲漢之章被此枯朽之質欲其洗濯宿負激昂晚
節粗行平生之志少慰朋友之望此意厚矣我心悠哉
如焦穀牙如伏櫪馬非吹嘘之所及縱鞭策以何加藏
之不忘永以為好
登州謝兩府啓
迂愚之守没齒不移廢逐之餘歸田已幸豈謂承宣之
寄忽為枯朽之榮眷此東州下臨北徼俗近齊魯之厚
迹皆秦漢之陳賓出日于麗譙山川炳燿傳夕烽于海
嶠鼓角清閒顧静樂之難名笑妄庸之濫據此盖伏遇
某官股肱元聖師保萬民才全而德不形任重而道愈
遠謂使功不如使過而觀過足以知仁特借齒牙曲成
羽翼軾敢不服勤簿領祗畏簡書策蹇磨鉛少答非常
之遇息黥補劓漸收無用之材過此以還未知所指
唐宋八大家文鈔卷一百二十四
