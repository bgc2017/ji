唐宋八大家文鈔
柳州文鈔引
昌黎韓退之崛起八代之衰又得柳柳州相為羽翼故
此唱彼和譬之噴嘯山谷一呼一應可謂盛已昌黎之
文得諸古六藝及孟軻揚雄者為多而柳州則間出乎
國語及左氏春秋諸家矣其深醇渾雄或不如昌黎而
其勁悍泬寥抑亦千年以來曠音也予故讀許京兆蕭
翰林諸書似與司馬子長答任少卿書相上下欲為掩
卷纍欷者久之再覽鈷鉧潭諸記杳然神遊沅湘之上
若將凌虚御風也已竒矣哉予錄書啓三十三首序傳
十七首記二十八首論議辯十四首說贊雜著十八首
碑銘墓碣及誄表狀祭文二十首釐為十二卷按柳州
平淮雅與鐃歌及五七言詩什於諸家中尤擅所長予
校而錄之者特文也故不及歸安鹿門茅坤題
