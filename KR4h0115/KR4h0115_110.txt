唐宋八大家文鈔卷一百二
明茅坤撰
南豐文鈔六
序
送傳向老令瑞安序
僅百餘言而搆思措辭種種入彀中有簡而文
淡而不厭者
向老傳氏山隂人與其兄元老讀書知道理其所為文
辭可喜太夫人春秋高而其家故貧然向老昆弟尤自
守不苟取而妄交太夫人亦忘其貧余得之山隂愛其
自處之重而見其進而未止也特心與之向老用舉者
令温之瑞安將奉其太夫人以往予謂向老學古其為
令當知所先後然古之道蓋無所用於今則向老之所
守亦難合矣故為之言庶夫有知予為不妄者能以此
而易彼也
送丁琰序
篇中所見遠而其行文轉調處似不免樸遬紆
蹇之病故不英爽子固本色自在子固所為本
色不足處亦在
守令之於民近且重易知矣予嘗論今之守令有道而
聞四方者不過數人此數人者非特任守令也過此數
人有千里者相接而無一賢守有百里者相環而無一
賢令至天子大臣嘗患其然則任奉法之吏嚴刺察之
科以繩治之諸郡守縣令以罪不任職或黜或罷者相
繼於外於是下詔書擇廷臣使各舉所知以任守令是
天子大臣愛國與民而重守令之意可謂無不至矣而
詔雖下舉者卒不聞惟令或以舊制舉不偕循歲月而
授每舉者有姓名得而視之推考其材行能堪其舉者
卒亦未見焉舉者既然矣則以余之所見聞隂計其人
之孰可舉者卒亦未見焉猶恐余之愚且賤聞與見焉
者少不足以知天下之材也則求夫賢而有名位聞與
見之博者而從之問其人之孰可舉者卒亦未見焉豈
天下之人固可誣而天固不生材於今哉使天子大臣
患天下之弊則數更法以禦之法日以愈密而弊日以
愈多豈今之去古也遠治天下卒無術哉蓋古人之有
庠有序有師友之游有有司之論而賞罰之始於鄉屬
於天下為教之詳至此也士也有聖人之道則皆得行
其教有可教之質則皆可為材且良故古之賢也多賢
之多則自公卿大夫至于牛羊倉廪賤官之選咸宜焉
獨千里百里之長哉其為道豈不約且明其為致天下
之材豈不多哉亦豈有勞於求而不得人密於法而不
勝其弊若今之患哉今也庠序師友賞罰之法非古也
士也有聖人之道欲推而教於鄉於天下則無路焉人
愚也則愚矣可教而賢者卒誰教之哉故今之賢也少
賢之少則自公卿大夫至于牛羊倉廪賤官之選常不
足其人焉獨守令哉是以其求之無不至其法日以愈
密而不足以為治者其原蓋此之出也巳噫奚重而不
更也姑蘇人丁君琰佐南城南城之政平予知其令令
曰丁君之佐我又知其邑人邑人無不樂道之者予既
患今之士而常慕古之人每觀良吏一傳則反覆愛之
如丁君之信於其邑予於旁近邑之所未見故愛之特
深今為令於淮隂上之人知其材而舉用之也於令也
得人矣使丁君一推是心以往信於此有不信於彼哉
求余文者多矣拒而莫之與也獨丁君之行也不求余
文而余樂道其所常論者以送之以示重丁君且勉之
且勉天下之凡為吏者也
唐荆川曰南豐之文大抵入事以後與前半議
論照應不甚謹嚴
送周屯田序
議論似屬典刑而文章烟波馳驟不足讀昌黎
所送楊少尹致仕序天壤矣
士大夫登朝廷年七十上書去其位天子官其一子而
聽之亦可謂榮矣然而有若不釋然者余為之言曰古
之士大夫倦而歸者安居几杖膳羞被服百物之珍好
自若天子養以燕饗飲食鄉射之禮自比子弟袒韝&KR0008;
&KR1743;以薦其物諮其辭說不於庠序則於朝廷時節之賜與
縉紳之禮於其家者不以朝則以夕上之聽其休為不
敢勤以事下之自老為無為而尊榮也今一日辭事返
其廬徒御散矣賓客去矣百物之順其欲者不足人之
羣嬉屬好之交不與約居而獨遊散弃乎山墟林莽僻
巷窮閭之間如此其於長者薄也亦曷能使其不欿然
於心邪雖然不及乎尊事可以委蛇其身而益閒不享
乎珍好可以窒煩除薄而益安不去乎深山長谷豈不
足以易其庠序之位不居其榮豈有患乎其辱哉然則
古之所以殷勤奉老者皆世之任事者所自為於士之
倦而歸者顧為煩且勞也今之置古事者顧有司為少
耳士之老於其家者獨得其自肆也然則何為動其意
邪余為之言者尚書屯田員外郎周君中復周君與先
人俱天聖二年進士與余舊且好也既為之辨其不釋
然者又欲其有以處而樂也讀余言者可無異周君而
病今之失矣南豐曾鞏序
送趙宏序
余嘗按南越南越州郡吏特得威名者撫而制
之無難者無巳則鵰其酋足矣今之請兵大征
者皆非也
荆民與蠻合為宼潭旁數州被其害天子宰相以潭重
鎮守臣不勝任為改用人又不勝復改之守至上書乞
益兵詔與撫兵三百殿直天水趙君希道實護以往希
道雅與余接間過余道潭之事余曰潭山川甲兵如何
食幾何賊衆寡強弱如何余不能知能知書耳書之載
若潭事多矣或合數道之兵以數萬絶山谷而進其勢
非不衆且健也然而卒殱焉者多矣或單車獨行然而
以克者相踵焉顧其義信何如耳致吾義信雖單車獨
行宼可以為無事龔遂張綱祝良之類是也義信不足
以致之雖合數道之兵以數萬卒殱焉適重寇耳況致
平耶楊旻裴行立之類是也則兵不能致平致平者在
太守身也明矣前之守者果能此天子宰相烏用易之
必易之為前之守者不能此也今往者復曰乞益兵何
其與書之云者異耶子憂潭民之重困也寇之益張也
往時潭吏與旁近郡靳力勝賊者暴骸者戮降者有之
今之往者將特不為是而巳耶抑猶不免乎為是也天
子宰相任之之意其然耶潭守近侍臣使撫覘潭者郎
吏御史博士相望為我諗其賢者曰今之言古書往往
曰迂然書之事乃巳試者也師巳試而施諸治與時人
之自用孰為得失耶愚言倘可以平潭之患今雖細然
大中咸通之間南方之憂嘗劇矣夫豈階於大哉為近
臣郎吏御史博士者獨得而不思也希道固喜事者因
其行遂次第其語以送之
送江任序
古來未有此調出子固所自為機軸
均之為吏或中州之人用於荒邊側境山區海聚之間
蠻夷異域之處或燕荆越蜀海外萬里之人用於中州
以至四遐之鄉相易而往其山行水涉沙莽之馳往往
則風霜冰雪瘴霧之毒之所侵加蛟龍虺蜴虎豹之羣
之所抵觸衝波急洑隤崖落石之所覆壓其進也莫不
羸糧舉藥選舟易馬力兵曹伍而後動戒朝奔夜變更
寒暑而後至至則宮廬器械衣服飲食之具土風氣候
之宜與夫人民風謠語言習尚之務其變難遵而其情
難得也則多愁居惕處歎息而思歸及其久也所習巳
久所蔽巳解則歲月有期可引而去矣故不得專一精
思修治具以宣布天子及下之仁而為後世可守之法
也或九州之人各用於其土不在西封在東境士不必
勤舟車輿馬不必力而巳傳其邑都坐其堂奥道塗所
次升降之倦衝冒之虞無有接於其形動於其慮至則
耳目口鼻百體之所養如不出乎其家父兄六親故舊
之人朝夕相見如不出乎其里山川之形土田市井風
謠習俗辭說之變利害得失善惡之條貫非其童子之
所聞則其少長之所遊覽非其自得則其鄉之先生老
者之所告也所居巳安所有事之宜皆巳習熟如此能
專慮致勤職事以宣上恩而修百姓之急其施為先後
不待旁諮久察而與奪損益之幾巳斷於胸中矣豈累
夫孤客遠寓之憂而以苟且決事哉臨川江君任為洪
之豐城此兩縣者牛羊之牧相交樹木果蔬五榖之壟
相入也所謂九州之人各用於其土者孰近於此既巳
得其所處之樂而厭聞飫聽其人民之事而江君又有
聰明敏給之材廉潔之行以行其政吾知其不去圖書
詩論之適賓客之好而所為有餘矣蓋縣之治則民自
得於大山深谷之中而州以無為於上吾將見江西之
幕府無南嚮而慮者矣於其行遂書以送之
唐荆川曰此文作兩叚一叚言用于異鄉之難
為治一叚言用于其土之易為治
館閣送錢純老知婺州詩序
文之典刑雍容雅頌
熙寧三年三月尚書司封員外郎秘閣挍理錢君純老
出為婺州三館秘閣同舍之士相與飲餞于城東佛舍
之觀音院會者凡二十人純老亦重僚友之好而欲慰
處者之思也乃為詩二十言以示坐者於是在席人各
取其一言為韻賦詩以送之純老至州將刻之石而以
書來曰為我序之蓋朝廷常引天下儒學之士聚之館
閣所以長養其材而待上之用有出使於外者則其僚
必相告語擇都城之中廣宇豐堂游觀之勝約日皆會
飲酒賦詩以敘去處之情而致綢繆之意歴世寢久以
為故常其從容道義之樂蓋他司所無而其賦詩之所
稱引況諭莫不道去者之義祝其歸仕於王朝而欲其
無久於外所以見士君子之風流習尚篤於相先非世
俗之所能及又將待上之考信於此而以其彙進非空
文而巳也純老以明經進士制策入等歴教國子生入
館閣為編挍書籍挍理撿討其文章學問有過人者宜
在天子左右與訪問任獻納而顧請一州欲自試於川
窮山阻僻絶之地其志節之高又非凡才所及此賦詩
者所以推其賢惜其志殷勤反覆而不能巳余故為之
序其大旨以發明士大夫之公論而與同舍視之使知
純老之非久於外也十月日序
王遵岩曰治朝盛世文儒遭逢出入得意之氣
象藹然篇中觀者不但可以想見其人而又可
以知其時也
贈黎安二生序
子固作文之旨與其所自任處並巳槩見可謂
文之中尺度者也
趙郡蘇軾余之同年友也自蜀以書至京師遺余稱蜀
之士曰黎生安生者既而黎生攜其文數十萬言安生
攜其文亦數千言辱以顧余讀其文誠閎壯雋偉善反
覆馳騁窮盡事理而其材力之放縱若不可極者也二
生固可謂魁奇特起之士而蘇君固可謂善知人者也
頃之黎生補江陵府司法參軍將行請余言以為贈余
曰余之知生既得之於心矣迺將以言相求於外邪黎
生曰生與安生之學於斯文里之人皆笑以為迂闊今
求子之言蓋將解惑於里人余聞之自顧而笑夫世之
迂闊孰有甚於余乎知信乎古而不知合乎世知志乎
道而不知同乎俗此余所以困於今而不自知也世之
迂闊孰有甚於余乎今生之迂特以文不近俗迂之小
者耳患為笑於里之人若余之迂大矣使生持吾言而
歸且重得罪庸詎止於笑乎然則若余之於生將何言
哉謂余之迂為善則其患若此謂為不善則有以合乎
世必違乎古有以同乎俗必離乎道矣生其無急於解
里人之惑則於是焉必能擇而取之遂書以贈二生并
示蘇君以為何如也
唐荆川曰議論謹密
送蔡元振序
才燄少宕特其所見亦有可取
古之州從事皆自辟士士亦擇所從故賓主相得也如
不得其志去之可也今之州從事皆命於朝非惟守不
得擇士士亦不得擇所從賓主豈盡相得哉如不得其
志未可以輒去也故守之治從事無為可也守之不治
從事舉其政亦勢然也議者不原其勢以為州之政當
一出於守從事舉其政則為立異為侵官噫從事可否
其州事職也不惟其同守之同則舍巳之是而求與之
同可乎不可也州為不治矣守不自任其責巳亦莫之
任也可乎不可也則舉其政其孰為立異邪其孰為侵
官邪議者未之思也雖然迹其所以然豈士之所喜然
哉故曰亦勢然也今四方之從事惟其守之同者多矣
幸而材從事眎其政之缺不過室於歎途於議而巳脫
然莫以為巳事反是焉則激激亦奚以為也求能自任
其責者少矣為從事乃爾為公卿大夫士於朝不爾者
其幾邪臨川蔡君從事於汀始試其為政也汀誠為州
治也蔡君可拱而坐也誠未治也人皆觀君也無激也
無同也惟其義而巳矣蔡君之任也其異日官于朝一
於是而巳矣亦蔡君之任也可不懋歟其行也來求吾
文故序而送之
唐荆川曰此文入題以後照應獨為謹密異于
南豐諸文
敘盗
前半篇按圖次盜情本末如畫後半篇則又歸
重於不忍刑之之意此子固之文所以動合典
刑也而子固之讞獄詳悉處亦可具見矣
盗三十人凡十五發繇孫僊而下盜吳慶船者殺人皆
應斬盜朱縞船者贓重皆應絞凡應死者十有八人繇
湯慶而下或贓輕或竊盜或嘗自言凡應徒者十有二
人此有司之法也今圖之所見者其名氏稅等械器與
其發之日月所盜之家所取之財至於人各别其凡若
干發皆旁行以見之人各别其凡若干發者又别之以
朱欲覽者之易曉也吳慶之船贓分為三與吳慶吳道
之屬有親疎居有異同至於孫僊湯慶之族屬以及十
二人之所以得不死者皆别見於圖之上下而獄之輕
重詳矣其創作兵仗合衆以轉劫數百里之間至於賊
殺良民此情狀之尤可嫉者也方五六月之時水之害
甚矣田疇既以蕩溺矣屋廬既以漂流矣城郭之内糴
官粟以賑民而猶有不得食者窮鄉僻壤大川長谷之
間自中家以上日昃持錢無告糴之所況於躡所素困
之人乎方且結草葦以自託於壞堤毁垾之上士有饑
餓之迫無樂生之情其屢發而為盜亦情狀之可哀者
也康誥曰殺越人于貨睯不畏死凡民罔不憝孟子以
謂不待教而誅者也是則殺人之盜不待教而誅皆百
王之所同而未有知其所始者也然而孔子曰天下有
道盜其先變乎此謂養之既足導之既明則為盜者知
恥而自新則非殺人之盜有待教而誅此亦百王之所
同而未有知其所始者也不待教而誅者天下之所不
得容也待教而誅者俟之之道既盡矣然後可以責之
備也苟為養之既有不足導之既有不明俟之之道既
有不盡矣故凶年人食不足而有起為盜賊者天子嘗
密下寬大之令許降其罪而此非有司之法也至殺人
與贓重者亦不降有司之法存焉亦康誥之意也余當
閱是獄故具列其本末情狀以覽觀焉以明余之於是
盡心矣
序越州鑑湖圖
通篇點次鑑湖如天官家之次三垣五星二十
八緯以及飛流疾伏無不擘畫如掌而又恐後
之勢家或請為田而廢也於是又詳為辨覈參
駁曾公之文固雄而其經世之略亦概見矣
鑑湖一曰南湖南並山北屬州城漕渠東西距江漢順
帝永和五年會稽太守馬臻之所為也至今九百七十
有五年矣其周三百五十有八里凡水之出於東南者
皆委之州之東自城至于東江其北隄石楗二隂溝十
有九通民田田之南屬漕渠北東西屬江者皆溉之州
東六十里自東城至于東江其南隄隂溝十有四通民
田田之北抵漕渠南並山西並隄東屬江者皆溉之州
之西三十里曰柯山斗門通民田田之東並城南並隄
北濱漕渠西屬江者皆溉之總之溉山隂會稽兩縣十
四鄉之田九千頃非湖能溉田九千頃而巳蓋田之至
江者盡於九千頃也其東曰曹娥斗門曰槀口斗門水
之循南隄而東者由之以入于東江其西曰廣陵斗門
曰新逕斗門水之循北隄而西者由之以入于西江其
北曰朱儲斗門去湖最遠蓋因三江之上兩山之間疏
為二門而以時視田中之水小溢則縱其一大溢則盡
縱之使入于三江之口所謂湖高於田丈餘田又高海
丈餘水少則泄湖溉田水多則泄田中水入海故無荒
廢之田水旱之歲者也繇漢以來幾千載其利未嘗廢
也宋興民始有盜湖為田者祥符之間二十七戸慶歷
之間二戸為田四頃當是時三司轉運司猶下書切責
州縣使復田為湖然自此吏益慢法而奸民浸起至於
治平之間盜湖為田者凡八千餘戸為田七百餘頃而
湖廢幾盡矣其僅存者東為漕渠自州至于東城六十
里南通若耶溪自樵風涇至于桐隖十里皆水廣不能
十餘丈每歲少雨田未病而湖蓋巳先涸矣自此以來
人爭為計說蔣堂則謂宜有罰以禁侵耕有賞以開告
者杜杞則謂盜湖為田者利在縱湖水一雨則放聲以
動州縣而斗門輒發故為之立石則水一在五雲橋水
深八尺有五寸會稽主之一在跨湖橋水深四尺有五
寸山隂主之而斗門之鑰使皆納于州水溢則遣官視
則而謹其閉縱又以謂宜益理隄防斗門其敢田者拔
其苗責其力以復湖而重其罰猶以為未也又以謂宜
加兩縣之長以提舉之名課其督察而為之殿賞吳奎
則謂每歲農隙當僦人濬湖積其泥塗以為丘阜使縣
主役而州與轉運使提點刑獄督攝賞罰之張次山則
謂湖廢僅有存者難卒復宜益廣漕路及他便利處使
可漕及注民田里置石柱以識之柱之内禁敢田者刁
約則謂宜斥湖三之一與民為田而益隄使高一丈則
湖可不開而其利自復范師道施元長則謂重侵耕之
禁猶不能使民無犯而斥湖與民則侵者孰禦又以湖
水較之高於城中之水或三尺有六寸或二尺有六寸
而益隄壅水使高則水之敗城郭廬舍可必也張伯玉
則謂日役五千人濬湖使至五尺當十五歲畢至三尺
當九歲畢然恐工起之日浮議外搖役夫内潰則雖有
智者猶不能必其成若日役五千人益隄使高八尺當
一歲畢其竹木凡費九十二萬有三千計越之戸二十
萬有六千賦之而復其租其勢易足如此則利可坐收
而人不煩弊陳宗言趙誠復以水勢高下難之又以謂
宜從吳奎之議以歲月復湖當是時都水善其言又以
謂宜增賞罰之令其為說如此可謂博矣朝廷未嘗不
聽用而著之於法故罰有自錢三百至於千又至於五萬
刑有杖百至於徒二年其文可謂密矣然而田者不止
而日愈多湖不加濬而日愈廢其故何哉法令不行而
苟且之俗勝也昔謝靈運從宋文帝求會稽回踵湖為
田太守孟顗不聽又求休崲湖為田顗乂不聽靈運至
以語詆之則利於請湖為田越之風俗舊矣然南湖繇
漢歴吳晉以來接于唐又接于錢鏐父子之有此州其
利未嘗廢者彼或以區區之地當天下或以數州為鎮
或以一國自王内有供養祿廪之須外有貢輸問饋之
奉非得晏然而巳也故強水土之政以力本利農亦皆
有數而錢鏐之法最詳至今尚多傳於人者則其利之
不廢有以也近世則不然天下為一而安於承平之故
在位者重舉事而樂因循而請湖為田者其言語氣力
往往足以動人至於修水土之利則又費財動衆從古
所難故鄭國之役以謂足以疲秦而西門豹之治鄴渠
人亦以為煩苦其故如此則吾之吏孰肯任難當之怨
來易至之責以待未然之功乎故說雖博而未嘗行法
雖密而未嘗舉田者之所以日多湖之所以日廢繇是
而巳故以為法令不行而苟且之俗勝者豈非然哉夫
千歲之湖廢興利害較然易見然自慶歷以來三十餘
年遭吏治之因循至於既廢而世猶莫寤其所以然況
於事之隠微難得而考者繇苟簡之故而弛壞於冥冥
之中又可知其所以然乎今謂湖不必復者曰湖田之
入既饒矣此游談之士為利於侵耕者言之也夫湖未
盡廢則湖下之田旱此方今之害而衆人之所覩也使
湖盡廢則湖下之為田亦旱矣此將來之害而衆人所
未覩者故曰此游談之士為利於侵耕者言之而非實
知利害者也謂湖不必濬者曰益隄壅水而巳此好辯
之士為樂聞苟簡者言之也夫以地勢較之壅水使高
必敗城郭此議者之所巳言也以地勢較之濬湖使下
然後不失其舊不失其舊然後不失其宜此議者之所未
言也又山隂之石則為四尺有五寸會稽之石則幾倍
之壅水使高則會稽得尺山隂得半地之□隆不並則
益隄未為有補也故曰此好辯之士為樂聞苟簡者言
之而又非實知利害者也二者既不可用而欲禁侵耕
開告者則有賞罰之法矣欲謹水之畜泄則有閉縱之
法矣欲痛絶敢田者則拔其苗責其力以復湖而重其
罰又有法矣或欲任其責於州縣與運使提點刑獄或
欲以每歲農隙濬湖或欲禁田石柱之内者又皆有法
矣欲知濬湖之淺深用工若干為日幾何欲知增堤竹
木之費幾何使之安出欲知濬湖之泥塗積之何所乂
巳計之矣欲知工起之日或浮議外搖役夫内潰則不
可以必其成又巳論之矣誠能收衆說而考其可否用
其可者而以在我者潤澤之令言必行法必舉則何功
之不可成何利之不可復哉鞏初蒙恩通判此州問湖
之廢興於人求有能言利害之實者及到官然後問圖
於兩縣問書於州與河渠司至於參覈之而圖成熟究
之而書具然後利害之實明故為論次庶夫計議者有
考焉熙寧二年冬卧龍齋
送李材叔知柳州序
立意似淺然亦本人情而為之者錄之以為厭
遊南粤者之勸
談者謂南越偏且遠其風氣與中州異故官者皆不欲
久居往往車船未行輒以屈指計歸日又咸小其官以
為不足事其逆自為慮如此故其至皆傾搖解弛無憂
且勤之心其習俗從古而爾不然何自越與中國通巳
千餘年而名能撫循其民者不過數人邪故越與閩蜀
始俱為夷閩蜀皆巳變而越獨尚陋豈其俗不可更與
蓋吏者莫致其治教之意也意亦其民之不幸也巳彼
不知繇京師而之越水陸之道皆安行非若閩溪峽江
蜀棧之不測則均之吏於遠此非獨優歟其風氣吾所
諳之與中州亦不甚異起居不違其節未嘗有疾苟違
節雖中州寧能不生疾邪其物産之美果有荔子龍眼
焦柑橄欖花有素馨山丹含笑之屬食有海之百物累
歲之酒醋皆絶於天下人少鬭訟喜嬉樂吏者唯其無
久居之心故謂之不可如其有久居之心奚不可邪古
之人為一鄉一縣其德義惠愛尚足以薰蒸漸澤今大
者專州豈當小其官而不事邪令其得吾說而思之人
咸有久居之心又不小其官為越人滌其陋俗而敺於
治居閩蜀上無不幸之歎其事出千餘年之表則其美
之巨細可知也然非其材之穎然邁於衆人者不能也
官於南者多矣予知其材之穎然邁於衆人能行吾說
者李材叔而巳材叔久與其兄公翊仕同年同用薦者
為縣入秘書省為著作佐郎今材叔為柳州公翊為象
州皆同時材又相若也則二州交相致其政其施之速
勢之便可勝道也夫其越人之幸也夫其可賀也夫
唐宋八大家文抄卷一百二
