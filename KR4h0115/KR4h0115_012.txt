唐宋八大家文鈔卷十二
明茅坤撰
昌黎文鈔十二
碑銘
烏氏廟碑銘
序烏氏世系及戰功處錯綜而鬯
元和五年天子曰盧從史始立議用師于恒乃隂與寇
連夸謾兇驕出不遜言其執以來其四月中貴人承璀
即誘而縛之其下皆甲以出操兵趨譁牙門都將烏公
重胤當軍門叱曰天子有命從有賞敢違者斬於是士
皆歛兵還營卒致從史京師壬辰詔用烏公為銀青光
祿大夫河陽軍節度使兼御史大夫封張掖郡開國公
居三年河陽稱治詔贈其父工部尚書且曰其以廟享即
以其年營廟於京師崇化里軍佐竊議曰先公既位常
伯而先夫人無加命號名差卑於配不宜語聞詔贈先
夫人劉氏沛國太夫人八年八月廟成三室同宇祀自
左領府君而下作主於第乙巳升于廟烏氏著於春秋
譜於世本列於姓苑在莒者存在齊有餘枝鳴皆為大
夫秦有獲為大官其後世之江南者家鄱陽處北者家
張掖或入夷狄為君長唐初察為左武衛大將軍實張
掖人其子曰令望為左領軍衛大將軍孫曰蒙為中郎
將是生贈尚書諱承玼字某烏氏自莒齊秦大夫以來
皆以材力顯及武德以來始以武功為名將家開元中
尚書管平盧先鋒軍屬破奚契丹從戰捺祿走可突于
渤海擾海上至馬都山吏民逃徙失業尚書領所部兵
塞其道壍原累石綿四百里深高皆三丈寇不得進民
還其居歲罷運錢三千萬餘黑水室韋以騎五千來屬
麾下邊威益張其後與耿仁智謀說史思明降思明復
叛尚書與兄承恩謀殺之事發族夷尚書獨走免李光
弼以聞詔拜冠軍將軍守右威衛將軍檢挍殿中監封
昌化郡王石嶺軍使積粟厲兵出入耕戰以疾去職貞
元十一年二月丁巳薨於華隂告平里年若干即葬于
其地二子大夫為長季曰重元為某官銘曰
烏氏在唐有家于初右武左領二祖紹居中郎少卑屬
于尚書不償其勞乃相大夫授我戎節制有疆墟數備
禮登以有宗廟作廟天都以致其孝右祖左孫爰饗其
報云誰無子其有無孫克對無羞乃惟有人念昔平盧
為艱為瘁大夫承之危不棄義四方其平士有怠息來
覲來齋以饋黍稷
袁氏先廟碑
序袁氏世系千餘年若一線中多荆棘句字不
可讀系之以韻似追雅頌
袁公滋既成廟明歲二月自荆南以旂節朝京師留六
日得壬子春分率宗親子屬用少牢于三室既事退言
曰嗚呼遠哉維世傳德襲訓集余乃今有濟今祭既不
薦金石音聲使工歌詩載烈象容其奚以飭稚昧於長
久唯敬繫羊豕幸有石如具著先人名跡因為詩繫之
語下於義其可雖然余不敢必屬篤古而達於詞者遂
以命愈愈謝非其人不獲命則謹條袁氏本所以出與
其世系里居起周歷漢魏晉拓拔魏周隋入國家以來
高曾祖考所以劬躬燾後委祉于公公之所以逢將承
應者有槩有詳而綴以詩其語曰周樹舜後陳陳公子
有為大夫食國之地袁鄉者其子孫世守不失因自别
為袁氏春秋世陳常壓於楚與中國相加尤疏袁氏猶
班班見可譜常居陽夏陽夏至晉屬陳郡故號陳郡袁
袁氏博士固申儒遏黃唱業於前至司徒安懷德於身
袁氏遂大顯連世有人終漢連魏晉分仕南北始居華
隂為拓拔魏鴻臚鴻臚諱恭生周梁州刺史新縣孝侯
諱穎孝侯生隋左衛大將軍諱温去官居華隂武德九
年以大耋薨始葬華州左衛生南州刺史諱士政南州
生當陽令諱倫於公為曾祖當陽生朝散大夫石州司
馬諱知玄司馬生贈工部尚書咸寧令諱曄是為皇考
袁氏舊族而當陽以通經為儒位止縣令石州用春秋
持身治事為州司馬以終咸寧備學而貫以一文武隨
用謀行功從出入有立不爵于朝比三世宜達而窒歸
成後人數當于公公惟曾大父大父皇考比三世存不
大夫食歿祭在子孫唯將相能致備物世彌遠禮則益
不及在慎德行業治圖功載名以待上可無細大無敢
不敬畏無早夜無敢不思成于家進于外以立于朝自
侍御史歷工部員外郎祠部郎中諫議大夫尚書右丞
華州刺史金吾大將軍由卑而鉅莫不官稱遂為宰相
以贊辯章仍持節將蜀滑襄荆略苞河山秩登祿富以
有廟祀具如其志又垂顯刻以教無忘可謂大孝詩曰
袁自陳分初尚蹇連越秦造漢博士發論司徒任德忍
不錮人收功厥後五公重尊晉士于南來處華下鴻臚
孝侯用適操捨南州勤治取最不懈當陽躭經唯義之
畏石州烈烈學專春秋懿哉咸寧不名一休趨難避成
與時泛浮是生孝子天子之宰出把將符羣州承楷數
以立廟祿以備器由曾及考同堂異置柏版松楹其筵
肆肆維袁之廟孝孫之為順勢即宜以諏以龜以平其
巇屋牆持持孝孫來享來拜廟庭陟堂進室親登籩鉶
肩臑胉骼其樽玄清降登受胙于慶爾成維曾維祖維
考之施于汝孝嗣以報以祗凡我有今非本曷思刻詩
牲繫維以告之
魏博節度觀察使沂國公先廟碑銘
按田弘正本傳世多臣順大節昌黎公特穏括
其以六州還朝廷一事而頌美之詞特詳銘中
甚得體
元和八年十一月壬子上命丞相元衡丞相吉甫丞相
絳召太史尚書比部郎中韓愈至政事堂傳詔曰田弘
正始有廟京師朕惟弘正先祖父厥心靡不嚮帝室訖
不得施乃以教付厥子惟弘正銜訓事嗣朝夕不怠以
能迎天之休顯有丕功維父子繼忠孝予維寵嘉之是
以命汝愈銘欽哉惟時臣愈承命悸恐明日詣東上閤
門拜疏辭謝不報退伏念昔者魯僖公能遵其祖伯禽
之烈周天子實命其史臣克作為駉駜泮閟之詩使聲
干其廟以假魯陵今天子嘉田侯服父訓不違用康靖
我國家蓋寵銘之所以休寧田氏之祖考而臣適執筆
隸太史奉明命其何以辭謹案魏博節度使銀青光祿
大夫檢挍工部尚書兼魏州大都督府長史御史大夫
沂國公田弘正北平盧龍人故為魏博諸將忠孝畏慎
田季安卒其子幼弱用故事代父人吏不附迎弘正於
其家使領軍事弘正籍其軍之衆與六州之人還之朝
廷悉除河北故事比諸州故得用為帥已而復贈其父
故滄洲刺史兵部尚書母夫人鄭氏梁國太夫人得立
廟祭三代曾祖都水使者府君祭初室祖安東司馬贈
襄州刺史府君祭二室兵部府君祭東室其銘曰
唐繼古帝海外受制狎于大寧燕盗以驚羣黨相維河
北失平號登元和大聖載營風揮日舒咸順指令嶪嶪
魏土嬰兒戲兵吏戎愁毒莫保腰頸人曰田侯其德可
倚呌譟奔趨乘門請起田侯攝事奉我天明束縛弓戈
考挍度程提壃籍戸來復邦經帝欽良臣曰維錫予嗟
我六州始復古初告慶于宗以降命書旌節有韜豹尾
神旗櫜兜戟纛以長魏師田侯稽首臣愚不肖迨茲有
成祖考之教帝曰俞哉維汝忠孝予思乃父追秩夏卿
嫓德娠賢梁國是榮田侯作廟相方視阯見于蓍龜祖
考咸喜暨暨田侯兩有文武訖其外庸可作承輔咨汝
田侯勿亟勿遲覲饗式時爾祖爾思
柳州羅池廟碑
予覽昌黎碑柳州不書柳州德政之可載載其
死而為神一節似狎而少莊
羅池廟者故刺史柳侯廟也柳侯為州不鄙夷其民動
以禮法三年民各自矜奮兹土雖遠京師吾等亦天氓
今天幸惠仁侯若不化服我則非人於是老少相教語
莫違侯令凡有所為於其鄉閭及於其家皆曰吾侯聞
之得無不可於意否莫不忖度而後從事凡令之期民
勸趨之無有後先必以其時於是民業有經公無負租
流逋四歸樂生興事宅有新屋步有新船池園潔修豬
牛鴨雞肥大蕃息子嚴父詔婦順夫指嫁娶葬送各有
條法出相弟長入相慈孝先時民貧以男女相質久不
得贖盡沒為隸我侯之至按國之故以傭除本悉奪歸
之大修孔子廟城郭巷道皆治使端正樹以名木柳民
既皆悦喜常與其部將魏忠謝寧歐陽翼飲酒驛亭謂
曰吾棄於時而寄於此與若等好也明年吾將死死而
為神後三年為廟祀我及期而死三年孟秋辛夘侯降
于州之後堂歐陽翼等見而拜之其夕夢翼而告曰館
我于羅池其月景辰廟成大祭過客李儀醉酒慢侮堂
上得疾扶出廟門即死明年春魏忠歐陽翼使謝寧來
京師請書其事于石余謂柳侯生能澤其民死能驚動
福禍之以食其土可謂靈也已作迎享送神詩遺柳民
俾歌以祀焉而并刻之柳侯河東人諱宗元字子厚賢
而有文章嘗位於朝光顯矣已而擯不用其辭曰
荔子丹兮蕉黃雜肴蔬兮進侯堂侯之船兮兩旗度中
流兮風泊之待侯不來兮不知我悲侯乘駒兮入廟慰
我民兮不嚬以笑鵝之山兮柳之水桂樹團團兮白石
齒齒侯朝出游兮暮來歸春與猨吟兮秋鶴與飛北方
之人兮為侯是非千秋萬歲兮侯無我違福我兮壽我
驅厲鬼兮山之左下無苦濕兮高無乾秔稌充羡兮蛇
蛟結蟠我民報事兮無怠其始自今兮欽于世世
唐故相權國公墓碑
直叙中多句字生蹇處銘可誦
上之元和六年其相曰權公諱德輿字載之其本出自
殷帝武丁武丁之子降封於權權江漢間國也周衰入
楚為權氏楚滅徙秦而居天水略陽苻秦之王中國其
臣有安丘公翼者有大臣之言後六世至平涼公文誕
為唐上庸太守荆州大都督長史焯有聲烈平涼曾孫
諱倕贈尚書禮部郎中以藝學與蘇源明相善卒官羽
林軍錄事參軍於公為王父郎中生贈太子太保諱臯
以忠孝致大名去官累以官徵不起追謚貞孝是實生
公公在相位三年其後以吏部尚書授節鎮山南年六
十以薨贈尚書左僕射謚文公公生三歲知變四聲四
歲能為詩七歲而貞孝公卒來弔哭者見其顔色聲容
皆相謂權氏世有其人及長好學孝敬祥順貞元八年
以前江西府監察御史徵拜博士朝士以得人相慶改
左補闕章奏不絶譏排姦倖與陽城為助轉起居舍人
遂知制誥凡撰命詞九年以類集為五十卷天下稱其
能十八年以中書舍人典貢士拜尚書禮部侍郎薦士
於公者其言可信不以其人布衣不用即不可信雖大
官勢人交言一不以綴意奏廣歲所舉進士明經在得
人不以員拘轉戶兵三曹侍郎太子賓客復為兵部遷
太常卿天下愈推為鉅人長德時天子以為宰相宜參
用道德人因拜禮部尚書同中書門下平章事公既謝
辭不許其所設張舉措必本於寬大以幾教化多所助
與維匡調娱不失其正中於和節不為聲章因善與賢
不矜主已以吏部尚書留守東都東方諸帥有利病不
能自請者公常與疏陳不以露布復拜太常轉刑部尚
書考定新舊令式為三十編舉可長用其在山南河南
勤于選付治以和簡人以寧便以疾求還十三年某月
甲子道薨于洋之白草奏至天子痌傷為之不御朝郎
官致贈錫官居野處上下弔哭皆曰善人死矣其年某
月日葬河南北山在貞孝東五里公由陪屬升列年除
歲遷以至公宰人皆喜聞若已與有無忌嫉者于頔坐
子殺人失位自囚親戚莫敢過門省顧朝莫敢言者公
將留守東都為上言曰頔之罪既貰不竟宜因賜寬詔
上曰然公為吾行諭之頔以不憂死前後考第進士及
庭所策試士踵相躡為宰相達官與公相先後其餘布
處臺閣外府凡百餘人自始學至疾未病未嘗一日去
書不觀公既以能為文辭擅聲於朝多銘卿大夫功德
然其為家不視簿書未嘗問有亡費不偫餘公娶清河
崔氏女其父造嘗相德宗號為名臣既葬其子監察御
史璩纍然服喪來有請乃作銘文曰
權在商周世無不存滅楚徙秦贏劉之間甘泉始侯以
及安丘詆訶浮屠皇極之扶貞孝之生鳳鳥不至爵位
豈多半塗以税壽考豈多四十而逝惟其不有以惠厥
後是生相君為朝德首行世祖之文世師之流連六官
出入屏毗無黨無讐舉世莫疵人所憚為公勇為之其
所競馳公絶不窺孰克知之德將在斯刻詩墓碑以永
厥垂
唐荆川曰平叙多用虚說
滎陽鄭公神道碑
河東節度使贈尚書右僕射鄭公葬在滎陽索上元和
八年六月庚子太史尚書比部郎中護軍韓愈刻其墓
碑曰司馬氏遷江南有鄭豁者仕慕容垂國為其太子
少保其孫簡當拓拔魏為滎陽太守後簡者號其族為
南祖南祖之鄭入唐有為利之景谷令者曰嘉範於公
為曾祖是生撫俗為泗之徐城令徐城生公之父曰洪
卒官涼之戶曹參軍公諱儋少依母家隴西李氏舉止
異凡兒其舅吏部侍郎季卿謂其必能再立鄭氏稍長
能自課學明左氏春秋以進士選為太原參軍事對直
言策拜京兆高陵尉考府之進士能第上下以實不姦
樊僕射澤以襄陽兵戰淮西公以參謀留府能任後事
戶曹殯于涼涼地入西戎自景谷徐城三世皆未還滎
陽葬公解官舉五喪為三墓葬索東徐城墓無表公能
幼長哀感心求不置以得舊人指告其處其後為大理
丞太常博士遷起居郎尚書司封吏部二郎中能官舉
其名德宗晩節儲將於其軍以公為河東軍司馬能以
無心處嫌間卒用有就貞元十六年將說死即詔授司
馬節節度河東軍除其官為工部尚書太原尹兼御史
大夫北都留守公之為司馬用寬廉平正得吏士心及
昇大帥持是道不變部將有因貴人求要職者公不用
用老而有功無勢而遠者削四鄰之交賄省姱嬉之大
燕挍講民事施罷不竢日用能以十月成政氓征就寬
軍給以饒十七年疾廢朝夕八月庚戌薨享年六十一
天子為之不能臨朝者三日贈尚書右僕射即以其年
十月辛夘葬索上疾比薨醫問交道比葬弔贈賜使者
相及凡河東軍之士與太原之氓吏及旁九郡百邑之
鰥寡外夷狄之統於府者聞公之薨皆哭曰吾其如何
公與賓客朋遊飲酒必極醉投壺博奕窮日夜若樂而
不厭者平居簾閣據几終日不知有人别自號白雲翁
名人魁士鮮不與善好樂後進及門接引皆有恩意始
娶范陽盧氏女生仁本仁約仁載皆有文行二季舉進
士皆早死仁本為後子獨存不樂舉選年三十餘始佐
河陽軍後娶趙郡李氏生三女二夫人凡三男五女長
女嫁遼東李繁繁亦名臣子有才學遺命二夫人各别
為墓不合葬系曰
士常患勢卑不能推功德及人常患貧無以奉所欲得
若鄭公者勤一生以得其位而曾不得湏臾有焉雖然
觀其所既立其可知已嗚呼哀哉
太原王公神道碑銘
王氏皆王者之後在太原者為姬姓春秋時王子成父
敗狄有功因賜氏厥後世居太原至東漢隠士烈博士
徵不就居祁縣因號所居鄉為君子公其君子鄉人也
魏晉涉隋世有名人國朝大王父玄暕歷御史屬三院
止尚書郎生景肅守三郡終傅涼王生政襄鄧等州防
禦使鄂州採訪使贈吏部尚書公尚書之第某子公諱
仲舒字弘中少孤奉母夫人家江南讀書著文其譽藹
鬱當時名公皆折官位輩行願為交貞元初射策拜左
拾遺與陽城合遏裴延齡不得為相德宗初怏怏無奈
久而嘉之其後入閣德宗顧列謂宰相曰第幾人必王
某也果然月餘特改右補闕遷禮部考功吏部三員外
郎在禮部奏議詳雅省中伏其能在考功吏部提約明
故吏無以欺同列有恃恩自得者衆皆媚承公嫉其為
人不直視由此貶連州司戶移夔州司馬又移荆南因
佐其節度事為參謀得五品服放跡在外積四年元和
初收拾俊賢徵拜吏部員外郎未幾為職方郎中知制
誥友人得罪斥逐後其家親知過門縮頸不敢視公獨
省問為計度論議直其冤由是出為峽州刺史轉廬州
未至丁母夫人憂服除又為婺州時疫旱甚人死亡且
盡公至多方救活天遂雨疫定比數年里閭完復制使
出巡人填道迎顯公德事具聞就加金紫轉蘇州變其
屋居以絶火延隄松江路害絶阻滯秋夏賦調自為書
與人以期吏無及門而集政成為天下守之最天子曰
王某之文可思最宜為誥有古風豈可久以吏事役之
復拜中書舍人既至京師儕流無在者視同列皆邈然
少年益自悲而謂人曰豈可復治筆硯於其間哉上若
未弃臣宜用所長在外久周知俗之利病俾治之當不
自愧宰相以聞遂得觀察江南西道奏罷榷酤錢九千
萬軍息之無已掌吏壊産猶不釋囚之公至脱械不問
人遭水旱賦窘公曰我且減燕樂絶他用錢可足乎遂
以代之罷軍之息錢禁浮屠誰誘壊其舍以葺公宇三
年法大成錢餘於庫粟餘於廩人享于田廬謳謠於道
途天子復思且徵以代虚吏部左丞位以待之長慶三
年十一月十七日薨於洪州年六十二上哀慟輟朝贈
左散騎常侍某日歸葬於某處某既以公之德刻而藏
之墓矣子初又請以詩揭之詞曰
生人之治本乎斯文有事其末而忘其源切近昧陋道
由是堙有志其本而泥古陳當用而迂乖戾不伸較是
二者其過也均有美王公志儒之本達士之經秩秩而
積涵涵而停韡為華英不矜不盈孰播其馨孰發其明
介然而居士友以傾敷文帝階擢列侍從以忠遠名有
直有諷辨遏堅墾巨邪不用秀出班行乃動帝目帝省
竭心恩顧日渥翔于郎署騫于禁密發帝之令簡古而
蔚不比于權以直友冤敲撼挫揠竟遭斥奔久淹于外
歷守大藩所至極思必悉利病萎枯以膏燠暍以醒坦
之敞之必絶其徑浚之澄之使安其泳帝思其文復命
掌誥公潛謂人此職宜少豈無凋郡庸以自效上藉其
實俾統於洪逋滯攸除姦訛革風袪蔽於目釋負于躬
方乎所部禁絶浮屠風雨順易秔稻盈疇人得其所乃
恬乃謳化成有代思以息勞虚位而竢奄忽滔滔維德
維績志于斯石日遠彌高
贈太尉許國公神道碑銘
此篇大略類傳而中多險棘句
韓姬姓以國氏其先有自潁川徙陽夏者其地於今為
陳之太康太康之韓其稱蓋久然自公始大著公諱弘
公之父曰海為人魁偉沈塞以武勇游仕許汴之間寡
言自可不與人交衆推以為鉅人長者官至游擊將軍
贈太師娶鄉邑劉氏女生公是為齊國太夫人夫人之
兄曰司徒玄佐有功建中貞元之間為宣武軍帥有汴
宋亳潁四州之地兵士十萬人公少依舅氏讀書習騎
射事親孝謹偘偘自將不縱為子弟華靡遨放事出入
敬恭軍中皆目之嘗一扺京師就明經試退曰此不足
發名成業復去從舅氏學將兵數百人悉識其材鄙怯
勇指付必堪其事司徒歎奇之士卒屬心諸老將自以
為不及司徒卒去為宋南城將比六七歲汴軍連亂不
定貞元十五年劉逸淮死軍中皆曰此軍司徒所樹必
擇其骨肉為士卒所慕賴者付之今見在人莫如韓甥
且其功最大而材又俊即柄授之而請命於天子天子
以為然遂自大理評事拜工部尚書代逸淮為宣武軍
節度使悉有其舅司徒之兵與地衆果大悦便之當此
時陳許帥曲環死而吳少誠反自將圍許求援於逸淮
㗖之以陳歸汴使數輩在館公悉驅出斬之選卒三千
人會諸軍擊少誠許下少誠失勢以走河南無事公曰
自吾舅歿五亂於汴者吾苗媷而髮櫛之幾盡然不一
揃刈不足令震駴命劉鍔以其卒三百人待命于門數
之以數與於亂自以為功并斬之以徇血流波道自是
訖公之朝京師廿有一年莫敢有讙呶呌號于城郭者
李師古作言起事屯兵于曹以嚇滑帥且告假道公使
謂曰汝能越吾界而為盗邪有以相待無為空言滑帥
告急公使謂曰吾在此公無恐或告曰翦棘夷道兵且
至矣請備之公曰兵來不除道也不為應師古詐窮變
索遷延旋軍少誠以牛皮鞵材遺師古師古以鹽資少
誠潛過公界覺皆留輸之庫曰此於法不得以私相餽
田弘正之開魏博李師道使來告曰我代與田氏約相
保援今弘正非其族又首變兩河事亦公之所惡我將
與成德合軍討之敢告公謂其使曰我不知利害知奉
詔行事耳若兵北過河我即東兵以取曹師道懼不敢
動弘正以濟誅吳元濟也命公都統諸軍曰無自行以
遏北寇公請使子公武以兵萬三千人會討蔡下歸財
與糧以濟諸軍卒擒蔡姦於是以公為侍中而以公武
為鄜坊丹延節度使師道之誅公以兵東下進圍考城
克之遂進廹曹曹寇乞降鄆部既平公曰吾無事於此
其朝京師天子曰大臣不可以暑行其秋之待公曰君
為仁臣為恭可矣遂行既至獻馬三千匹絹五十萬
匹他錦紈綺纈又三萬金銀器千而汴之庫廐錢以貫
數者尚餘百萬絹亦合百餘萬匹馬七千糧三百萬斛
兵械多至不可數初公有汴承五亂之後掠賞之餘且
歛且給恒無宿儲至是公私充塞至於露積不垣冊拜
司徒兼中書令進見上殿拜跪給扶贊元經體不治細
微天子敬之元和十五年今天子即位公為冡宰又除
河中節度使在鎮三年以疾乞歸復拜司徒中書令病
不能朝以長慶二年十二月三日薨于永崇里第年五
十八天子為之罷朝三日贈太尉賜布粟其葬物有司
官給之京兆尹監護明年七月某日葬於萬年縣少陵
原京城東南三十里楚國夫人翟氏祔子男二人長曰
肅元某官次曰公武某官肅元早死公之將薨公武暴
病先卒公哀傷之月餘遂薨無子以公武子孫紹宗為
主後汴之南則蔡北則鄆二寇患公居間為已不利卑
身佞辭求與公好薦女請昏使日月至既不可得則飛
謀釣謗以間染我公先事候情壊其機牙姦不得發王
誅以成最功定次孰與高下公子公武與公一時俱授
弓鉞處藩為將疆土相望公武以母憂去鎮公母弟充
自金吾代將渭北公以司徒中書令治蒲于時弟充自
鄭滑節度平宣武之亂以司空居汴自唐以來莫與為
比公之為治嚴不為煩止除害本不多教條與人必信
吏得其職賦入無所漏失人安樂之在所以富公與人
有畛域不為戲狎人得一笑語重於金帛之賜其罪殺
人不發聲色問法何如不自為輕重故無敢犯者其銘
曰
在貞元世汴兵五猘將得其人衆乃一愒其人為誰韓
姓許公磔其梟狼養以雨風桑榖奮張厥壤大豐貞元
元孫命正我宇公為臣宗處得地所河流兩壖盗連為
羣雄唱雌和首尾一身公居其間為帝督姦察其嚬呻
與其睨眴左顧失視右顧而跽蔡先鄆鉏三年而墟槁
乾四呼終莫敢濡常山幽都孰陪孰扶天施不留其討
不逋許公預焉其賚何如悠悠四方既廣既長無有外
事朝廷之治許公來朝車馬干戈相乎將乎威儀之多
將則是已相則三公釋師十萬歸居廟堂上之宅憂公
讓太宰養安蒲坂萬邦絶等有弟有子提兵守藩一時
三侯人莫敢扳生莫與榮歿莫與令刻文此碑以鴻厥
慶
唐故中散大夫少府監胡良公墓神道碑
通篇述書
少府監胡公者諱珦字潤博年七十九以官卒明年八
月十四日葬京兆奉先夫人天水趙氏祔焉其子逞迺
巡遇述遷造與公壻廣文博士吳郡張籍以公之族出
行治歷官壽年為書使人自京師南走八千里至閩南
兩越之界上請為公銘刻之墓碑於潮州刺史韓愈曰
胡姓本出安定後徙清河於今為宗城屬貝州大父諱
秀武后時以文材徵為麟臺正字父宰臣用進士卒官
平陽冀氏令贈潭州大都督公早孤能自勸學立節槩
非其身力不以衣食凡一試進士二即吏部選皆以文
章占上第樂為儉勤自刻削不干人以矯時弊及為富
平尉一府稱其斷决建中四年侍郎趙贊為度支使薦
公為監察御史主餽給渭橋以東軍洗手奉職不以一
錢假人賊平有司考别羣吏多坐貶死獨公以清苦能
檢飭無漏失遷河南倉曹魏公賈躭以節鎮鄭滑以公
佐觀察事檢校尚書工部員外郎以剛直齟齬不阿忤
權貴除獻陵令居陵下七年市置田宅務種樹為業以
自給教授子弟貞元十一年吏部大選以公考選人藝
學以勞遷奉先令以治辦遷尚書膳部郎中改坊州刺
史州經亂無孔子廟公至則命築宫造祭器率博士生
講讀以時如法以祠人吏聚觀歎息遷舒州刺史州歲
大熟麥一莖數穗閭里歌舞之考功以聞遷尚書駕部
郎中數以事犯尚書李巽巽時主鹽鐵事富驕恃勢以
語丞相由是退公為鳳翔少尹巽死遷少大理改少詹
事元和十二年朝廷以公年老能自祗力事職不懈可
嘉拜少府監兼知内中尚明年以病卒公始以進士孤
身旅長安致官九卿為大家七子皆有學守女嫁名人
年幾八十堅悍不衰事可傳載可謂成德銘曰
朅朅胡公既果以方挾藝射科每發如望人求於人我
已為之自始訖終不降色辭因官立事隨有可載發跡
餽軍遭讒府介去居陵下為吏為隱坊舒之政于兹有
靳守官駕部名昇已屈躋于少府甚宜秩物不配其有
君子恥之少府古卿公優止之刻文碑石以顯公行維
公後人無怠嗣慶
唐宋八大家文鈔卷十二
