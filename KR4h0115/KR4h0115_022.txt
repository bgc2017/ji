唐宋八大家文鈔卷二十
明茅坤撰
柳州文鈔四
書啟
上李夷簡相公書
日月使持節柳州諸軍事守柳州刺史柳宗元謹獻書
于相公閣下宗元聞有行三塗之艱而墜千仞之下者
仰望於道號以求出過之者日千百人皆去而不顧就
令哀而顧之者不過攀木俯首深矉太息良久而去耳
其卒無可奈何然其人猶望而不止也俄而有若烏獲
者持長綆千尋徐而過焉其力足為也其器足施也號
之而不顧顧而曰不能力則其人知必死於大壑矣何
也是時不可遇而幸遇焉而又不逮乎巳然後知命之
窮勢之極其卒呼憤自斃不復望於上矣宗元曩者齒
少心銳徑行高步不知道之艱以陷乎大阨窮躓殞墜
廢為孤囚日號而望者十四年矣其不顧而去與顧而
深矉者俱不之焉然猶仰首伸吭張目而視曰庶幾乎
其有異俗之心非常之力當路而垂仁者耶今閣下以
仁義正直入居相位宗元實竊拊心自慶以為獲其所
望故敢致其詞以聲其哀若又捨而不顧則知沈埋踣
斃無復振矣伏惟動心焉宗元得罪之由致謗之自以
閣下之明其知之久矣繁言蔓詞秪益為黷伏惟念墜
者之至窮錫烏獲之餘力舒千尋之綆垂千仞之艱致
其不可遇之遇以卒成其幸庶號而望者得畢其誠無
使呼憤自斃沒有餘恨則士之死於門下者宜無先焉
生之通塞决在此舉無任戰汗隕越之至
子厚困阨之久故其書呼號哀籲若此錄而存
之以見其始末云
答元饒州論政理書
纖悉
奉書辱示以政理之說及劉夢得書往復甚善類非今
之長人者之志不惟充賦税養禄秩足巳而巳獨以庶
富且教為大任甚盛甚盛孔子曰吾與回言終日不違
如愚然則蒙者固難曉必勞申諭乃得悦服用是尚有
一疑焉兄所言免貧病者而不益富者税此誠當也乘
理政之後固非若此不可不幸乘弊政之後其可爾耶
夫弊政之大莫若賄賂行而征賦亂苟然則貧者無貲
以求於吏所謂有貧之實而不得貧之名富者操其贏
以市於吏則無富之名而有富之實貧者愈困餓死亡
而莫之省富者愈恣横侈秦而無所忌兄若所遇如是
則將信其故乎是不可懼撓人而終不問也固必問其
實問其實則貧者固免而富者固增賦矣安得持一定
之論哉若曰止免貧者而富者不問則僥倖者衆皆挾
重利以邀貧者猶若不免焉若曰檢富者懼不得實而
不可增焉則貧者亦不得實不可免矣若皆得實而故
縱以為不均何哉孔子曰不患寡而患不均不患貧而
患不安今富者税益少貧者不免於捃拾以輸縣官其
為不均大矣非唯此而巳必將服役而奴使之多與之
田而取其半或乃取其一而收其二三主上思人之勞
苦或減除其税則富者以戸獨免而貧者以受役卒輸
其二三與半焉是澤不下流而人無所告訴其為不安
亦大矣夫如是不一定經界覈名實而姑重改作其可
理矣乎富室貧之母也誠不可破壞然使其大倖而役
於下則又不可兄云懼富人流為工商浮窳蓋甚急而
不均則有此耳若富者雖益賦而其實輸當其十一猶
足安其堵雖驅之不肯易也檢之逾精則下逾巧誠如
兄之言管子亦不欲以民産為征故有殺畜伐木之說
今若非市井之征則捨其産而唯丁田之問推以誠質
示以恩惠嚴責吏以法如所陳一社一村之制逓以信
相考安有不得其實不得其實則一社一村之制亦不
可行矣是故乘弊政必湏一定制而後兄之說乃得行
焉蒙之所見及此而已永州以僻隅少知人事元之所
代者誰耶理歟弊歟理則其說行矣若其弊也蒙之說
其在可用之數乎因南人來重曉之其他皆善愚不足
以議願同夢得之云者兄通春秋取聖人大中之法以
為理饒之理小也不足費其慮無所論刺故獨舉均賦
之事以求往復而除其惑焉不習吏職而強言之宜為
長者所笑弄然不如是則無以來至當之言蓋明而教
之君子所以開後學也又聞兄之莅政三日舉韓宣英
以代巳宣英逹識多聞而習於事宜當賢者類舉今負
罪屏棄凡人不敢稱道其善又况聞於大君以二千石
薦之哉是乃希世拔俗果於直道斯古人之所難而兄
行之宗元與宣英同罪皆世所背馳者也兄一舉而德
皆及焉祁大夫不見叔向今而預知斯舉下走之大過
矣書雖多言不足導意故止於此不宣
與吕恭書
中亦有佳處荆川云學左氏外傳
宗元白元生至得弟書甚善諸所稱道具之元生又持
部中廬墓父者所得石書模其文示余云若將聞於上
余故恐而疑焉僕蚤好觀古書家所蓄晉魏時尺牘甚
具又二十年來徧觀長安貴人好事者所蓄殆無遺焉
以是善知書雖未嘗見名氏亦望而識其時也又文章之
形狀古今特異弟之精敏通逹夫豈不究於此今視石
文署其年曰永嘉其書則今田野人所作也雖支離其
字尤不能近古為其永字等頗效王氏變法皆永嘉所
未有辭尤鄙近若今所謂律詩者晉時蓋未嘗為此聲
大謬妄矣又言植松烏擢之怪而掘其土得石尤不經
難信或者得無姦為之乎且古之言葬者藏也壤樹之
而君子以為議况廬而居者其足尚之哉聖人有制度
有法令過則為辟故立大中者不尚異教人者欲其誠
是故惡夫飾且偽也過制而不除喪宜廬於庭而矯於
墓者大中之罪人也况又出怪物詭神道以奸大法而
因以為利乎夫偽孝以奸利誠仁者不忍擿過恐傷於
教也然使偽可為而利可冒則教益壤若然者勿與知
焉可也伏而不出之可也以大夫之政良而吾子贊焉
固無闕遺矣作東郛改市鄽去比竹茨草之室而垍土
大木陶甄梓匠之工備孽火不得作化惰窳之俗絶偷
浮之源而條桑浴種深耕易耨之力用寬徭嗇貨均賦
之政起其道美矣於斯也慮善善之過而莫之省誠慤
之道少損故敢私言之夫以淮濟之清有玷焉若秋豪
固不為病然而萬一離婁子眇然睨之不若無者之快
也想默巳其事無出所置書幸甚宗元白
賀進士王参元失火書
深識之言逼古之文
得楊八書知足下遇火災家無餘儲僕始聞而駭中而
疑終乃大喜蓋將吊而更以賀也道遠言略猶未能究
知其狀若果蕩焉泯焉而悉無有乃吾所以尤賀者也
足下勤奉養樂朝夕惟恬安無事是望也今乃有焚煬
赫烈之虞以震駭左右而脂膏滫瀡之具或以不給吾
是以始而駭也凡人之言皆曰盈虚倚伏去來之不可
常或將大有為也乃始厄困震悸於是有水火之孽有
羣小之慍勞苦變動而後能光明古之人皆然斯道遼
闊誕漫雖聖人不能以是必信是故中而疑也以足下
讀古人書為文章善小學其為多能若是而進不能出
羣士之上以取顯貴者蓋無他焉京城人多言足下家
有積貨士之好廉名者皆畏忌不敢道足下之善獨自
得之心蓄之銜忍而不出諸口以公道之難明而世之
多嫌也一出口則嗤嗤者以為得重賂僕自貞元十五
年見足下之文章蓄之者蓋六七年未嘗言是僕私一
身而負公道久矣非特負足下也及為御史尚書郎自
以幸為天子近臣得奮其舌思以發明足下之鬱塞然
時稱道於行列猶有顧視而竊笑者僕良恨修已之不
亮素譽之不立而為世嫌之所加常與孟幾道言而痛
之乃今幸為天火之所盪滌凡衆之疑慮舉為灰埃黔
其廬赭其垣以示其無有而足下之才能乃可以顯白
而不汚其實出矣是祝融回禄之相吾子也則僕與幾
道十年之相知不若兹火一夕之為足下譽也宥而彰
之使夫蓄於心者咸得開其喙發策決科者授子而不
慄雖欲如嚮之蓄縮受侮其可得乎於兹吾有望於子
是以終乃大喜也古者列國有災同位者皆相吊許不
吊災君子惡之今吾之所陳若是有以異乎古故將吊
而更以賀也顔曾之養其為樂也大矣又何闕焉足下
前要僕文章古書極不忘候得數十幅乃併往耳吳二
十一武陵來言足下為醉賦及對問大善可寄一本僕
近亦好作文與在京城時頗異思與足下輩言之桎梏
甚固未可得也因人南來致書訪死生不悉宗元白
上西川武元衡相公謝撫問啟
子厚諸啓非為四六而已中多奇峭沉鬱之旨
予不能盡錄錄凡四首
某啟某愚陋狂簡不知周防失於夷途陷在大罪伏匿
嶺下于今七年追念往愆寒心飛魄幸蒙在宥得自循
省豈敢徹聞于廊廟之上見志於樽俎之際以求心於
萬一者哉相公以含弘光大之德廣博淵泉之量不遺
垢汚先賜榮示奉讀流涕以懼以悲屏營舞躍不敢寧
處是將收孟明於三敗責曹沬於一舉俾折脅臏脚之
倫得自拂飾以期效命於鞭策之下此誠大君子并容
廣覽棄瑕錄用之道也自顧孱鈍無以克堪祗受大賜
豈任負戴精誠之至炯然如日拜伏無路不勝惶惕輕
冒威重戰汗交深
賀趙江陵宗儒辟符載啟
某啟伏聞以武都符載為記室天下立志之士雜然相
顧繼以歎息知為善者得其歸嚮流言者有所間執直
道之所行義風之所揚堂堂焉實在荆山之南矣幸甚
幸甚夫以符君之藝術志氣為時聞人才位未會盤桓
固久中間因緣陷在危邦與時偃仰不廢其道而為見
忌嫉者横致唇吻房給事以高節特立聞之於朝王吏
部以清議自任辨之於外然猶小人浮議困在交戟凡
諸侯之欲得符君者城聯壤接而惑於騰沸環視相讓
莫敢先舉及受署之日則皆開口垂臂悵望悼悔譬之
求珠於海而徑寸先得則衆皆怏然罷去知竒寳之有
所歸也嗚呼巧言難明下流多謗自非大君子出世之
氣則何望焉贍望清風若在天外無任感激欣躍之至
輕瀆陳賀不勝戰越不宣
上襄陽李僕射愬獻唐雅詩啟
佳什
宗元啟昔周宣中興得賢臣召虎師出江漢以平淮夷
故其詩曰江漢之滸王命召虎其卒章曰于周受命自
召祖命以明虎者召公之孫克承其先也今天子中興
而得閣下亦出江漢以平淮夷克承于先西平王其事
正類然而未有嗣大雅之說以布天下以施後代豈聖
唐之文雅獨後於周室哉宗元身雖陷敗而其論著往
往不為世屈意者殆不可自薄自匿以墜斯時苟有輔
萬分之一雖死無憾謹撰平淮夷雅二篇齋沐上獻誠
醜言淫聲不足以當金石庶繼代洪烈稗官里人得採
而歌之不勝憤踊之至輕瀆威重戰越交深謹啟
上權德與補闕溫卷啟
補闕執事宗元聞之重遠輕邇賤視貴聽所由古矣切
以宗元幼不知恥少又躁進拜揖長者自于幼年是以
簉俊造之末跡厠牒計之下列賈藝求售闃無善價載
文筆而都儒林者匪親乃舊率皆擕撫相示談笑見眤
喔咿逡巡為逹者嗤無乃覩其樸者鄙其成狎其幼者
薄其長耶將行不拔異操不砥礪學不該廣文不炳燿
實可鄙而薄耶今鴛鷺充朝而獨于執事者特以顧下
念舊收接儒素異乎他人耳敢問厥由庶幾告之俾識
去就幸甚幸甚今將慷慨激昂奮攘布衣縱談作者之
筵曳裾名卿之門抵掌峩弁厚自潤澤進越無恧汙逹
者之視聽狂狷愚妄固不可為也復欲俛默惕息疊足
榻翼拜祈公侯之閽跪邀賢逹之車竦魂慄股兢恪危
懼榮者倦之彌忿厥心又不可為也若慎守其常確執
厥中固其所矣則又色平氣柔言訥性魯無特逹之節
無推擇之行𤨏𤨏碌碌一孺子耳孰謂其可進孰謂其
可退抑又聞之不鼔踴無以超泥塗不曲促無以由險
艱不守常無以處明分不執中無以趍夷軌今則鼓踴
乎曲促乎守其常而執厥中乎浩不知其宜矣進退無
倚宵不遑寐乃訪于故人而咨度之其人曰補闕權君
著名踰紀行為人高言為人信力學掞文時儕稱雄子亟
拜之足以發揚對曰衷燕石而履玄圃帶魚目而游漲
海秪取誚耳曷予補乎其人曰跡之勤者情必生焉心
之恭者禮必報焉况子之文不甚鄙薄者乎苟或勤以
奉之恭以下之則必勖厲爾行煇燿爾能言為建瓴晨
發夕被聲馳而響溢風振而草靡可使尺澤之鯢奮鱗
而縱海密網之鳥舉羽而翔霄子之一名何足就矣庶
為終身之遇乎曷不舉馳聲之資挈成名之基授之權
君然後退行守常執中之道斯可也愚不敏以為信然
是以有前日之拜又以為色取象恭大賢所飫朝造夕
謁大賢所倦性頗疎野竊又不能是以有今兹之問仰
惟覽其鄙心而去就之潔誠齋慮不勝至願謹再拜
上大理崔大卿應制舉啟
古之知已者不待來求而後施德舉能而巳其受德者
不待成身而後拜賜感知而巳故不叩而響不介而合
則其舉必至而其感亦甚斯道遁去遼闊千祀何為乎
今之世哉若宗元者智不能經大務斷大事非有恢傑
之才學不能探奥義窮章句為腐爛之儒雖或寘力於
文章勤勤懇懇于歲時然而未能極聖人之規矩恢作
者之聞見勞費翰墨徒爾拖逢掖曳大帶游於朋齒且
有愧色豈有能乎哉閣下何見待之厚也始者自謂抱
無用之文戴不肖之容雖振身泥塵仰睎雲霄何由而
能哉遂用收視内顧頫首絶望甘以沒沒也今者果不
自意他日𤨏𤨏之著述幸得流於衽席接在視聽閣下
乃謂可以蹈遠大之途及制作之門決然而不疑介然
而獨德是何收採之特逹而顧念之勤備乎且閣下知
其為人何如哉其貎之美陋質之細大心之賢不肖閣
下固未知也而一遇文字志在濟拔斯蓋古之知巳者
已故曰古之知己者不待來求而役施德者也然則亟
來而求者誠下科也宗元向以應博學宏詞之舉會閣
下辱臨考第司其升降當此之時意謂運合事并適丁
厥時其私心日以自負也無何閣下以鯤鱗之勢不容
尺澤悠爾而自放廓然而高邁其不我知者遂排逐而
委之委之誠當也使古之知己猶在豈若是求多乎哉
夫仕進之路昔者竊聞于師矣太上有專逹之能乘時
得君不由乎表著之列而取將相行其政焉其次有文
行之美積能累勞不由乎舉甲乙歴科第登乎表著之
列顯其名焉又其次則曰吾未嘗舉甲乙也未嘗歴科
第也彼朝廷之位吾何修而可以登之乎必求舉是科
也然後得而登之其下不能知其利又不能務其往則
曰舉天下而好之吾何為獨不然由是觀之有愛錐刀
者以舉是科為悦者也有爭尋常者以登乎朝廷為悦
者也有慕權貴之位者以將相為悦者也有樂行其政
者以理天下為悦者也然則舉甲乙歴科第固為末而
已矣得之不加榮喪之不加憂苟成其名於遠大者何
補焉然而至於感知之道則細大一矣成敗亦一矣故
曰其受德者不待成身而後拜賜然則幸成其身者固
末節也蓋不知來求之下者不足以收特逹之士而不
知成身之末者不足以承賢逹之遇審矣伏以閣下德
足以儀世才足以輔聖文足以當宗師之位學足以冠
儒述之首誠為賢逹之表也顧視下輩豈容易而收哉
而宗元樸野昧劣進不知退不可以言乎德不能植志
於義而必以文字求逹不可以言乎才秉翰執簡敗北
而歸不可以言乎文登場應對剌繆經旨不可以言乎
學固非特逹之器也忖省陋質豈容易而承之哉叨冒
大遇穢累高鑒喜懼交爭不克寧居竊感荀罃如實出
巳之德敢希豫讓國士遇我之報伏候門屏敢俟招納
謹奉啟以代投刺之禮伏惟以知己之道終撫薦焉不
宣宗元謹啟
唐宋八大家文鈔卷二十
