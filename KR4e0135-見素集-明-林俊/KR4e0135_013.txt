見素集卷十三
明林俊撰
墓誌銘
封工科給事中林公墓誌銘
莆龍坡有修潔之士曰林朴叟美鬚豐頰狀貌如神人
俶儻不屑為生計居僅蔽風雨而庭戺之間名花怪石
豆列棋置至紛不可行每旦日未出輒汲水灌花或翦
結出竒態以自娛悦客至看花輒命酒共酌有逹官過
輒以疾辭叟嘗有官封束帶纓冠如受縶然平居惟野
服藜杖步屧閭里間人問之遊則遊邀之飲則赴干以
事則謝曰吾不能效流俗屏息厚顔取錙銖以自溉叟
雖晦于時然自力為義叟季弟無後死命仲氏子嗣之
又死則公其田共家祭巳不牟為利歲大旱渠竭叟姻
家恃豪右絶陂上流下田將稿死叟諭之不從白之官
決之田得有秋皆曰公仁人公活我也紀之于石不忍
忘林邵州刺史藴之後十二世曰昭度以計偕不禄配
翁氏以孝義聞二子嗣先嗣宗以進士顯八傳而至參
軍用和生原真原真生宏泰宏泰三子叟其長也諱夢
字良弼封徵仕郎工科給事中娶黃氏封孺人先卒子
二元甫進士出身工科給事中改南京禮科給事中哲
甫鄉貢進士女三適義官方瑛義勇前衞經歴王以節
士人郭遠孫男五有恒有禄有章有教有孚叟晩得痰
疾竟以是卒於成化丁未八月六日享年七十有五明
年月日葬瀨溪紫帽峰之原與孺人同兆次俊蚤友給
事兄弟間以姻婭辱叟愛厚前年歸得拜叟床下敘言
猶在耳也叟今不復見矣嗚呼其何忍言耶其何忍言
耶給事既得葬卜以按察僉事林長深之狀授俊請銘
序而銘之銘曰子姓胙氏少師孠始九刺陵遷不絶又
綿曰昭度甫邵州之裔孝義内聞不顯亦繼於穆予蒸
朴叟是承蘭芷繼佩有鬱斯馨叟之所好孰跂而窺衆
所競趨叟謝不為猗二良嗣世濟其美執競遟遟休聲
載起維蓄弗施維嗇弗章有鴻厥慶先考用光紫帽嶷
嶷其下玄宅我銘貞石以詔無極
故湖廣按察僉事王公墓誌銘
弘治乙夘王公一齋以疾疏于朝乞致仕去未下而卒
七月五日也俊既治其後事其子&KR0008;奉柩歸葬某鄉之
原以副使周君南狀丐銘諸石嗚呼公不可復見矣公
諱純字弘文先趙姓宋宗室魏王廷美之後世家河南
王八世孫㳅夫為江陰錄事參軍娶知滁州陳光女光
仙居人無子知錄從以居子時&KR1643;鹽官主簿主簿子若
愚所友王庚甫無子求季子醫學訓科嗣宗為嗣遂襲
王姓訓科生古鐸古鐸生懷廣用公貴贈南京都察院
經歴母某贈孺人公年十四游郡庠六就浙試弗利入
胄監成化丁酉領應天鄉薦後三年登進士觀工部政
承檄董三大臣墓事費省功集還授工部主事三原王
公恕言事忤旨落太子少保守南京兵部尚書致仕公
言恕社稷大臣朝著無與比列不可使去疏聞下公獄
左官貴州思南推官平氣恤人聲聞夷僰戊申今上即
位薦者章十二上凡系公名遂擢南京都察院經歴壬
子陞湖廣按察司僉事奉勅提督學政崇正學抑澆風
衝冒寒暑晝夜兼數程旁州僻邑馬跡俱遍足寒濕殆
不勝舉武猶力疾視學出按襄陽晨發均州界山道中
中風不語七日始蘇舟還語人曰曷亟死亟死見素善
禮殯我無憂無苦我為醫且差忽加翻胃竟死生宣德
甲寅七月二十七日享年六十有二配某邑大姓某之
女封孺人子男恢琰&KR0008;某出焲炤側室某出女一適吳
洪岳孫男九應龍應選應祥應瑞應陞應奎應辰應愚
應台公踔厲任真無少鈎距不當其意輒見色詞剛氣
勁節凛凛為士夫倡性至孝父母忌辰素食腆祀色戚
若初喪内行淳備閨門修整尤樂為義事嫁故人廖瓉
孤女舉門生張璞父喪皆可紀以傳也銘曰道紛以歧
虬結嶮巇笑語嚅唲城府底窺物竟鈍完亦以芒缺受
直視傭廼秦迺越爰有碩人翠壁丹厓惠方孔直外朗
中開警嬉右良載植載耨勤艱憊疲宿痾斯遘河汾蘇
湖榘矱成風式時令譽運委道崇鬱紆仙原維是窀穸
峻節開先有昭潛石
故陳母林孺人墓誌銘
弘治丙辰鳳山陳母林孺人卒又明年子高請銘墓隧
之石孺人年二十歸舜謀君九年而寡質甚都德憲甚
完故所装送資賄甚盛利若有者撼四至孺人覯閔湛
默中矢靡它日顣顣絶脂粉著短布裳為陳氏撫遺孤
寸蓄銖累增市利田宅久之孺人女適林時傑踰年亦
孀孀時年十九孤未晬孺人謂曰吾母子之命則懸于
天天若祚林舉若子以承前祀繼来世如吾陳死日目
且瞑守志事易義婦無二天若善為之女竟撫有孤以
節發聞甚偉君子頌其烈而能教服益深諱靖字淑清
孝子攅之後按察使坦之女戶部照磨師蒼之婦陳故
相家閨範斬斬孺人閑教德門富無驕習奉姑鄭能易
嚴為慈執務先巳不辭劇易妯娌姻隣德所惠頗至性
簡言心所可否無爽毫分以義自割剛男子時弗及晩
年高求上貞節辭曰事須賂成毋令貧吾家婦人有善
莫名生無愧迺巳九月九日以疾竟卒生巳酉六月四
日享年六十有八子即高娶柳廷植女女即適時傑者
戶部員外郎瑋之子次適方思魯通判熙之孫孫男嘉
賓嘉言嘉音嘉禾女適郡學生林嘉懋其二尚幼墓在
胡公里金櫃山之原從夫兆也葬月日九月日銘曰林
陳世繼忠孝耀聞後千百年以蔚以芬爰及家人卓有
貞女夙違所天莫我有處繄生弗淑造物胡尤人只弗
諒耿耿隱憂維陳有孤維林有祀啓節垂貞維母有煒
壺峰孔嵬金櫃同穴昭我諶辭區明風烈
翰林檢討林思軒先生墓誌銘
思軒林先生疾革語其子戶部主事䕫曰吾志素厚汝
勿處於薄業素貧汝勿處於富我死以狀累茂烈而見
素丏銘遂逝弘治丁巳五月念日也明年葬先生主事
以陳君之狀請銘嗚呼鄉國名賢典刑斯在其最純以
烈則彭惠安陳康懿先生意其儔歟或曰是其地特異
其植立又難又曰先生奚下胡安定孫明復俊未敢僣
論要之決非今之人能然也先生秩故卑每聞善朝政
喜津津現容色善人亦如之有咈意眉結首疾口咄嗟
急義若嗜欲然朱學正諲死為具棺歛鞠其孤諸生病
具藥死具殯貧無為歸具葬嘗所與遊與鄉之士夫則
又如是焉襚賵至竭簪珥以故親之喪葬至粥田自給
官一生所餘俸金無三十兩宿負間存者噫亦難甚矣
諱大猷字子道高祖善同泉山山長曾祖仕敏大理少
卿郎中知府終教諭祖勤教諭父信贈翰林檢討妣蔡
贈孺人配周用䕫封安人先生薦巳夘魁亞為新建教
諭舉山東廣東考試官選國子學錄轉監丞再轉為翰
林檢討階徵仕郎監丞如故贍博善考禮儀榘宿嚴而
能以沖晦懇欵相結納澆漓風沮士竟無怨言在國子
執經恒五六百輩嘗偕王勑上四川提學僉事上用勑
又薦江西先生以親未沾命辭内行純謹官所必迎養
族里必和孝子墓陊剥先生樹仆碑封故竁復田以充
歲謁五世祖墓失先生訪之勤夜夢臥一麓果得識焉
所修有族譜族儀四世文集所著有思軒藁世史正綱
大學衍義補先生皆嘗是正生宣德乙夘十一月十四
日子即主事次郡庠生普皆才士天其於是厚償乎墓
在龍橋檢討兆之東五十步許先生葬左安人夀藏虚
右焉銘曰錫類啓祉式官式貧蜚英騰茂碩實公身弗
庇弗濡施則多有經德憲譽克禪克守王靈昭命六詔
皇皇臣越非分慶衍有芳澥渤瀰瀰伊涓伊滴曾是報
只乾坤之德臣耄謭庸維腑及肝永矢弗渝息喘誠殫
龍岡鬱蟠金石在礪維樹維封公以世世
文林郎監察御史林西園公墓誌銘
西園公貌古沖晦不肆為時俗衒耀人鮮克知者一日
會黃司副汝亨所公獨端坐無言既去予曰是無類有
道者黃曰然是故為進士督墳巡撫上其事為令者為
行人使諸藩給邊饟絶饋遺者既為監察御史言慎名
器厚國本七事名斥主柄匪材又按傳太監假子出巡
雲南言孟密不當立安撫階亂事出萬學士乖違程尚
書依附馬序班受賕又言鎮守故遺玩具淫巧過制宜
鎔毁母以上供疏入太學士南陽劉公驚曰林得御史
體未可以貌取人鎮守所漁利十汰八九狐鼠薰灌殆
盡代者心不樂然敬憚之曰吾閱御史多矣無如林者
黔國沐公廉重寬博椽史張聰盜柄都司屈膝不為禮
邊務多紛更受賕事敗沐欲徐去以他藩司為逹予曰
是有撫巡既而都憲王公怒見詞色公獨唯唯人曰怒
難救也予曰無亦唯唯者耳既之王頗解而公執如故
聰竟戍廣西故事鎮守邀飲御史坐右公始坐左幕下
治文書頗弄舞方執酌跪公曰善事主者毋襲故常其
人骨竦膝觸地有聲二府官屬盡歛弗肆參將縱麾下
私干崖奪印殺人公覈實論死數人降調數官參將坐
落職閑住都司有粗悍者公陰折之時弗自勝然語人
必曰林道學林道學有安乃者土官子土官坐事死獄
中通把利其田言乃謀叛普顯者土官弟嫂氏虞爭官
誣以通黑脚夷三千入寇皆繫獄十餘年被累死者百
計土人懼其出則飛語讙呶無敢白者公駁曰乃叛從
者何人寇何鄉黑脚夷至三千時當有飛報征調事豈
得自默遂不能難乃顯得安置四川自餘平反益衆蓋
公智而守以愚動而行以靜正而居以和繁而示以簡
無喜色無怒容故法克施人無怨若議者在滇幾三年
代者以憂中止繼者當復来公方别僚屬出界上以俟
繼者病告報至三司欲觀舉止除遣俟别方言公揖入
敘坐如常不復問故神采無動者人服有養以學行選
督南畿學政黜浮華重廉退士風就醇聲實益副銓曹
上為太僕少卿未命方復有所須則公以省墓北上告
終浦城弘治丙辰十月初七日也生丙寅十一月十八
日諱瑭字廷玉候官雲程人曾祖陽祖信任考秀用公
兄雲南按察副使公玭初官贈承德郎南京刑部主事
妣周贈安人配鄭封孺人子男文鑑娶某文綱娶某女
適王主事子至陳審理子沂孫男諧公孝友仁信學求
心身不專為進取嘗十年不赴會試所歴迪功修職承
事文林四郎所著西園藁宗法存古錄墓在何家坑之
原六竁公葬左之左又左則鄭夀藏中左若右則公之
兄珵瑋嫂詹黃窆焉銘曰羽以翠剥介以神枯晦晦西
園葆有於無服美含竒式酣式飫巽時懦夫亦粤處女
鍧鍧競事我職其愚膨脝潰溢我守其虚乃櫛其鬡乃
剷其埆乃沃其燋乃澄其濁風稜言言以翕以張作有
多士譽曄道章楩梓巨施瑜瑾殊價起起維辰方中斯
夜薈蔚何坑相是佳城垂鴻考禎德輝式銘
中議大夫贊治尹興化府知府王公墓誌銘
公諱弼字存敬號南郭王之先錢塘人五季亂始祖棄
鄉之黃巖寧州家焉南門自鉉徙鉉生全禄全禄生阜
阜生秬是為公父鄭重宣朗為和州判官有名以求養
親致其仕以公恩封刑部主事母劉妻丁封安人公第
謝遷榜進士知溧水溧巨滑席勢武于鄉無誰何問公
募獲論死溧人稱萬口為快有湖可田公督民隄果田
中貴人視馬有歲賂公言非公弗與循以至今三年入
為刑部主事轉員外郎差讞山東大獄還拜興化府知
府或為公難則曰第視之既至則曰是故秉禮之鄉視
溧易與則盡出古意為之律身必端布令必信制度必
節祀典必嚴科貢必厚郡孝節必舉以旌或扁其門曰
三節曰雙貞曰一鄉善士或臨視其家或設賓榻如陳
蕃孺子然飲射一宗儀禮登降拜跪盡日無惰容俗婚
喪過侈俠子事賭博家為落公設牌正副定中式書勸
戒文使時開喻弗變伺舉以懲五伯攝人狼假為虐公
立三限批明書期日授訟者自付被論執就理後期有
笞民得無擾賦税更徭吏胥多舞智公身自處分使受
成案無所與事苞苴杜絶俗喜吏夤緣勢家否則主自
諧價公必俟藩司具名牒下方與覆實頽風大沮狡僮
盜墓松山伐遂赭豪右私牙儈通海舟販糴穀價遂翔
貴公皆禁治之守臣更驛法非人情公譬止不可疏復
其舊温文進鈔漳州守者白遣民兵自益公曰莆瀕海
宜以自防遂勿遣養濟居河上游水汙大風家闔城病
之先是欲遷輒格不行公擇厲壇之右立屋園井厠視
舊特軒敞以餌其便則立與移出悉故屋焚之平其地
立射圃端午競舟長訟耗費禁者乏要領迄未能息公
使自實盡市以修橋梁私匿逮及社人無縱弊源頓塞
前政多因循學校壇宇公廨木蘭陂陽城斗門堤堘路
道多圮則為之蔡忠惠祠岳蒙泉祠李守衣冠藏彭惠
安陳大常卿賜葬則又為之漏澤院隘則别增之它若
牌坊亭碣不可勝載費盡出積餘民無所與為知公牘
叢委笑語指揮每旦日視事日中則庭無留人坐公堂
閱古書宿弊清汰而利所宜興無復後遺獄訟衰止盜
賊屏息治理書天下最莆百餘年之守宜未有先者故
公安于莆而莆若不可一日無公德者感罪者愧無怨
去而思来而喜病而禱而卜沒而祠而碑請衣冠而葬
風謠盈耳哭者聲必哀盡焉實弘治戊午十月二十四
日也公形短無中人而神觀英爽明炳幾先孤脱凡累
隱然古君子自期天下視為國器仕餘能自力為詩清
硬崛竒巋然山谷老氣在刑部稱小翰林嗚呼海内如
公厥亦指無多屈矣公之神必祀鄉賢蹟必傳循吏詩
必傳於今與後無疑蓋棺事定俊得銘所以死者生巳
已八月十有一日子培增坊墀璽坰臺增坊為邑庠生
墓在方山之原致封君之命歸喪且速銘者公兄烜也
銘曰於以彭於亦以殤脩短乃常於以顔於亦以蹠萬
物迺郭維霸相維琯師維終乃疵天恡靈竒完乃破高
乃寡和維立艱維成又艱維施弗竟式乃有公則能死
南京國子監監丞林海峰墓誌銘
海峰諱[啟-口+山]字仰之六世祖梅溪自晉陵徙同安曾祖性
同為湖廣布政司經歴二子善元慶元慶元後伯氏子
清惠為仰之父母劉氏仰之狀貌魁梧性局軒爽不欲
一事事居人後與蔡郎中介夫以易學倡泉人其後相
次發解首泉人興易學以盛二門門生也介夫易尤在
泉仰之為安陸學正安陸之易仰之發也仰之悔不為
進士樹官勲微見巳志盡落凡格不與學子毫絲交貧
而賢顧損惠之若罔知窘束在巳以胡翼之石守道之
教為教尊降遐邇皆有仰之名要人之子弟偏州下聚
之俊茂民以獲聞緒論為快兩考順天四川鄉試所作
成收錄士沈文華黎奭姚學禮王孝忠喻時數十輩稱
名人當道上其績殊等外艱服除遷國子監博士及門
如趨今韓吏部遣子授易遂三捷鄉試其一中禮部為
進士予嘗錄仰之名于方石祭酒謂然居二年遷南京
國子監監丞楊吏部攝祭酒當詣京或請它攝楊曰仰
之在毋須六舍生羣請之吏部為宜遂攝祭酒嚴公有
恩監故有饌錢費于公仰之曰是諸生故物也人給之
盡弘治壬戌迎母太孺人至居閱月氣痞發剌脇良苦
太孺人臨視仰之咬牙自制作無痛狀太孺人熟視曰
是忍也命就藥數日愈復發藥復愈勉視事為常一夕
大發比四鼓脉失詰旦面黧色神采俱去予驚視曰其
如何其如何亟理後事以予深衣履来頃告絶矣四月
八日也生景泰甲戍十二月二十日年四十九倉卒無
一金師生德之為爭致禭得殯致賵尋得歸以年月日
葬感化里蚱蜢山西原配李氏子鏄磐紳簧二女郭顒
葉洙其壻仰之介而容方而不腐為文章有竒氣修于
身刑于家信于鄉黨朋友孚于兩國學道可夀無疑也
嗚呼予重得士既晩得仰之謂銘仰之耶其胡毋慟銘
曰蘇湖教弛頽波己而海峰䇄立一柱獨支任物視良
梓職繩引計厥纖釐畫堵曲盡鉤玄棘隱鬼設神施維
實維有以歉以卑維道孔完維世恒觖維善不可憑維
命永絶有水瀰瀰有岡霳霳有玉斯藏維先生之風
見素集卷十三
