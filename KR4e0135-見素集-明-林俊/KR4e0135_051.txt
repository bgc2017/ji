見素集
附錄下
墓誌銘楊一清撰
今皇帝嗣位之初敕召致仕都察院右都御史見素林
公爲工部尚書於其家公具䟽辭温詔褒答不允又與
推吏部尚書不果嘉靖壬午春正月公強起就道既而
改刑部尚書途間又上䟽辭再荷温旨不允且趣其来
以五月四日入京陛見上注視久之朝紳皆動色相慶
曰見素先生来矣立朝僅十四閱月屢䟽乞歸輙荷慰
留且遣鴻臚諭意特免朝參在部治事公甫出又辭䟽
凢八上情益廹上重違其志從之加太子太保賜璽書
俾乘傳以歸有司月給公廪三石歲給人夫四名供役
使命有司歲時存問公以聖恩過重又上䟽辭不允癸
未七月二十六日甲午也時萬夀聖節且近公曰吾老
臣也不可不以禮爲進退丁未同諸臣入賀庚戌陛辭
賜酒饌寶鏹以行大夫士留之不得設祖餞之都門外至
傾朝省相顧慨然曰見素先生歸矣家居踰年得末疾具
䟽預辭身後䘏典且及時政薦名臣數人以助輔德士大
夫每遇莆人輙問公眠食起居卜其安否爲世重輕越三
年丁亥疾且革草遺奏勸上勤學親賢任人圖政保養聖
躬蕃衍皇儲及再辭䘏典遣其仲子適上之比屬纊呼伯
子逹授遺言曰吾葬雲莊所費不過四五十金毋煩官府
垂絶猶強作聲曰聖躬曰皇儲不及他事遂卒是年四月
六日也訃聞於朝縉紳交相悼惜曰見素先生亡矣達以
書授適告哀於予曰先子海内之交今惟我公一人身後之
託匪公曷頼予因憶弘治壬戌與公同官留都嘗謂予曰
我二人後死者當爲銘誌言無食予謹識之嗚呼孰知果
踐斯言於二十六年之後哉公俊名待用字見素其號世
爲莆人出唐九牧郡邵州刺史藴後代有聞人至宋宗正寺
簿諱應成與子知縣棟同登咸淳進士逮事晦翁得其門
人潘瓜山陳復齋之傳棟子岡孫元進士瑞安州知州知
州子師說仙遊縣尉公五世祖也家學世承入國朝有爲
寧國教諭者諱圭稱耆儒公高祖也曾祖諱豫祖諱宗號
敬齋爲揚州教授亦名師儒父諱元旭號鞠莊母黃氏以
公貴祖若父俱累贈工部尚書祖母母俱累贈夫人公生
秀朗比就外傅穎敏異常兒年十六即善屬詞岳蒙泉先
生時爲莆守甚加賞識年十七祖病劇祖母欲爲之娶辭
弗肯明年祖母病復強之娶以祖未大祥固辭不肯君子
已知其志向之不凢矣補郡庠生游心理學業專尚書而他
經亦多誦習學古文辭科舉業若不屑爲意成化丁酉舉
於鄉戊戌連第進士西涯李文正公見其所著作語人曰
是他日當以文名世者授刑部主事遷署員外郎明習刑
書執法不苛而卒歸於平恕陳白沙先生以薦至京公日
與講學大有所得時妖僧繼曉挾近倖梁方以秘術進得
被殊眷發内帑銀數十萬兩營建大鎮國永昌寺公上䟽
極論之請斬繼曉而黜方言甚激烈憲廟怒不可測公自
分必死料理家事待罪於闕下尋下詔獄加刑對益厲後
府經歴張黻上䟽論救併下獄謪遠方公得姚州判官黻
施宗州知州時言路久塞臺諫噤不敢作一語由是公二
人直聲振海内人比之鳳鳴朝陽云三原王端毅公在留都
䟽乞還之以勵忠會元日星變憲廟感悟叙復南部丁未
孝宗踐祚廷臣交薦之擢雲南按察副使俗崇釋信鬼鶴
慶玄化寺稱有活佛歲時士女會集動數萬争以金泥其
面公按鶴慶命焚之父老言犯之能致雹損稼公與約積
薪伺之果雹即止已而無驗遂焚之得金數百鎰悉輸之
官代民償逋負毁邊方諸滛祠三百六十餘區所在學宫敝
撤其材新之城趙州以所得盗礦銀四千餘兩爲工作費城
完民不擾暴客遂戢民爲立生祠事之土官奪印相讐殺
公開誠諭之多感懼送印出不煩兵遠近諸夷憚其威信
莫敢不服弘治辛亥用薦擢按察使調湖廣風儀整肅屬
吏歛不敢犯禁止私餽有忌之者久弗調吏部擬爲延綏
廵撫江西陜西左右布政皆不報公素以錢若水韓見素
自期至是引疾乞休不待報徑歸得旨准暫養病異數也
時年四十五已而言官交章論薦起爲廣東右布政使辭不
赴庚申起拜南京都察院右僉都御史提督廵江兼理操
江至南京再䟽乞歸不許時江防頗弛公悉心經畫多所
釐正正身率物與張簡肅公並名清約都人化之有唐楊
綰之風焉陜西地震水湧公䟽援古今徵應指斥時忌又
䟽乞錄正人以端國本時武廟在東宫謂宜預教因薦謝
方石儲静夫楊方震諸賢堪任輔𨗳廷議屢推戶禮二部
侍郎皆不果壬戌江西盗起言者以守臣不職敕遣公往
廵視至榜示盗許自新抵新昌親入賊巢渠首王武率衆
出迎擒四十餘賊自效凢有名賊首出片紙指示巨姓悉擒
之餘孽解散改廵撫更定要約處稅糧均徭役庶務一新
又建義倉義學義塜以阜俗減寧藩禄糧價値以裕民論
府殿易琉璃瓦之非至引莊公叔叚吳王几杖爲言時寧
濠雖横未有逆萌公每裁抑之或疑其過卒乃服遍歴所
至問民疾苦修治周元公狄梁公二陸及曾南豐諸祠墓
丁母黃夫人憂歸守制武宗嗣位兩京言官交章論薦得
旨起用吏部屢奏爲右都御史南北直隸廵撫南北兵
刑二部侍郎皆報罷江西士夫羣䟽於朝乞還公乃擢
右副都御史廵撫公䟽力辭俄丁鞠莊公憂瑾竊柄蓄
逆縉紳多被竒禍公憂之忽有召命尋改廵撫湖廣又
改四川時藍鄢之寇方劇公陳師鞠旅頒軍令數事將
致賊而撫之忽報賊將攻保巴縣即取道救之猝遇賊
於華壠單輿直抵其巢宣朝廷德意示以禍福賊頓首
伏地公曰吾撫汝賊羅拜而謝約日請降既而滛雨溪
溢賊失期疑阻遂分黨將謀據州縣要害川兵脆不能
支公取將領某某等命斬以徇既而貸之諸軍股栗皆
願立功自贖於是何定者先發諸軍併力擒斬盡之自
是連戰皆捷賊衆披靡人畜死者枕藉溪溝渠魁多授
首捷聞降敕奬勵時兩川所在皆賊衆四十餘萬公督
兵追勦凡戰皆捷擒斬動數千級俘獲無筭已而江津
賊曹甫復起公聞報馳赴辛未元日乘賊醉無偹乃夜
半蓐食啣枚而往圍而燒之遂斬曹賊前後所得賊級
又千數百人藍鄢餘寇復熾公督兵追勦賊勢窮促悉
心聽撫與其黨偕来總制尚書洪公誘其渠魁四十八
人執之捷聞降敕奬勵晉公右都御史賜白金文幣公
辭陞賞不允江津餘寇方四等收合數萬人来攻江津
公追逐大敗之擒斬萬餘捷聞復被銀幣之賜初播州
土官楊友與其兄愛争襲已奏革其宣撫職既乃以萬
金賂瑾求復公言亂階不可啓宣撫不宜復大忤瑾意
會瑾誅乃得無事公又奏瑾雖誅權猶在近倖安知後
無復瑾者乃請朝廷擇取宗室育之宫中召用先朝舊
臣劉健謝遷林瀚王鏊韓文以脩復舊政指斥新用事
者屬公請致仕忌者謂盗已衰易與耳即可其請命下
朝論大駭科道乞留不果公歸蜀人號哭追送之未幾
而兩川之寇復作矣癸酉甲戌予在吏部奏起公連薦
南北掌院事及兵部尚書皆不果己卯寧庶人反科道
又交薦公未用辛巳公年七十上在藩邸久知其名故
首被召用未入覲上䟽乞親近儒臣與相可否以臻至
治且言自古人君未有不親君子而能成治者又言新
詔之革所謂壊極而不得不革者也然貴近之臣或稱
不便圖有變更不知一革變則諸革盡變未宜壊天下
公議時近倖寖有用事者故䟽及之既莅任命侍經筵
會暑罷講公䟽言學貴緝熙禹惜分隂且平旦未與物
接其氣清明善念易開正言易入不宜輙罷是時寺觀
齋醮漸廣䟽闢異端省不經之費畿輔役多民困富室
盡投陵戶免役公奏處陵戶以定事體近倖家人私貿
番貨勘未報忽内批貨給主公請究請託及營救者得
旨仍没官内監奏補匠役公謂啓釁階亂不可從皆人
所難言者内侍某寵擅一時其私人某犯法御史併劾
某事下刑部夤緣内降取付詔獄公執奏不遣有旨仍
付詔獄公言奉詔則廢法守法則違詔臣寧違詔不敢
廢法上尋悟不深究公立朝捄正甚多而此舉士論尤
快之在仕途屢起屢罷雅志林壑不繫心得喪官皆不
及滿考閑居不忘憂國聞朝廷進一善人行一善事則
喜否則蹙然不樂遇歲旱率先請禱發廩蠲賦消弭寇
患皆指授所司爲之或不便於民輙以直告鄉人有曲
直不能平者得其一言無不媿感去性儉約在官一介
不苟取茹淡服䟽蕭然若寒士深厭末俗侈靡欲以身
爲鄉邦表率至義所當舉又略無靳惜鄉隣貧不能存
者歲給以粟喪助之棺衾婚嫁助之財率以爲常而期
功之親尤篤御家嚴整事父母曲盡孝誠治喪與祭一
循家禮鞠莊所遺推與諸弟一弟無子家獨裕公不與
子以姪後之人以爲難葺上世墳墓而九牧之墓資費
尢多擇地重建邵州忠烈祠割田以供族祀爲鄉先賢
修祠立後而尤好接引海内名流後進之士極力奬與
多成大名平居手不釋卷身無惰容書非正不讀作文
遡先秦追韓歐遺範而本之六經詩宗唐杜晩乃出入
黃山谷陳無已間初視之若有隠澁語久而咀嚼悠然
有餘味焉碑板流播遍四方求者日踵於門有見素詩
集文集各若干卷梓行於世配方氏累封夫人子三長
即逹起進士累官南京吏部郎中志行克肖人比諸范
純仁云次適次週郡庠生皆文而向正不忝父風女一
孫男及南及人及祖及士及觀女十人公之生景泰壬
申二月十一日得夀七十有六墓在尊賢里大觀山子
山午向其葬以明年戊子十二月十又七日甲申事狀
出致仕兵部侍郎山齋鄭君岳詳且核摭而書之如此
所未及者著之銘銘曰
何物浮屠蠧我民彛禍水浸滛孰障而支廬居火書公
唐退之川人恃險習亂成性招莫我馴兵之不靖活我
廸我公宋忠定剴切百奏丹青炳如一夫不獲罪實在
予宋范希文唐陸敬輿不苟爲同不矯爲異無人無我
惟求其是忠信所孚斯人諒只反澆而淳植懦以起後
死有託謂我知己大書特書國有信史
見素集附錄下
