見素續集卷十一
明林俊撰
祭文雜著
祭文安公文
嘉靖紀元正月八日族子某老過我文安公之鄉不及
澆杯酒宿土固有餘心也遺子某載奉香幣小饌告以
文曰屴前峻極大江作對儲英發祥公應其會其所以
嶻然粹然又汪汪然即若親望之而無其際以聯屬諸
山馴衆水而入之於海以參育造化涵煦日星元老三
朝而典刑一世者斯誰之力歟維福孔皆維夀多有渥
恩疊稠存歿誰右某垂老斯出行李公鄉不及拜床下
顔接如往日而絮酒薄分亦違焉幽明兩心如斯而已
耶
祭上宰王海日公
嘉靖紀元春仲見素子林某道杭方修問於我上宰新
建伯海日公或告曰厭世矣於邑不自勝者累日病不
能赴也走价以奠曰嗚呼物理忌完世界恒闕王自晉
與謝相後先福履之盛古今一時矣孰不有母公母太
夫人彌百其夀公褎然舉首歴上宰長謝十餘年時望
八矣令子都憲公陽明擒王功世其伯爵玉帶麟袍丹
書鐵劵書生之極也公載際聖明載被存問載見陽明
晉司馬參留務伯封四世皆數月事又人臣之極也當
時右軍殆未識此委盡以留餘造化身有餘榮朝有餘
眷而人有餘思所謂無遺憾者非公誰邪某忝通家道
義薰灸悵舊德以永違拜遺容其無日嗚呼哀哉尚饗
祭曹定菴
先生淵默渾粹内具衆美而外落其芒繩引故步述作
巨工詩律唐響筆精晉格無累無憂廼夷廼白後收先
老官一生歴其幾何哉一貧孤守典刑來進而型治鄉
國泰山喬嶽固有所運用其間而九十告盡亦世之所
恒少也當時完人蘭有楓山公松有公公益居以晦嘉
靖聖天子尊異老成楓山公有晉秩存問之典公闕焉
予吊楓山公又吊公道迂而寄空言噫已矣夫其如何
祭邵二泉母
信詘者道變化者易乾施坤承剛柔允職孰升而困迨
剥而復孰是艱貞豫有繁福烈烈淑人於彼共姜卵葆
乳育有鳳翺翔有蹲於池有止於棘九苞高梧於邵有
奕綸書疊複縟典載申襄母賢母亦乃淑人兒耆猶書
母耄猶績言侍百年母乃斯寂故衣手蹟在紙遺儀黑
風寒夜烏聲酸悲某忝尚書道義胸臆節哀附勤洒焉
以泣嗚呼哀哉尚饗
祭太保劉文和公
惟公嶽氣星精人豪天挺奮意命詞蘇黃軰等人文翊
贊弘闡大猷總方開德滋至天休内修外防默主遥中
帝曰師臣改容目送妖僧孽寺售術貢邪肆興土木道
路咨嗟不揆躁狂虎口餵肉宸怒上干萬頸俱縮詔獄
斯下公取獨争且讀且賀天皇聖明鬼錄惟伍已乃薄
謫嘷犬狺狺我公為敵星象示變倡開直言讜詞正論
威熖為吞維時渠奸魂膽喪失黨附横從詆公益力碧
山不負造物胡尤天空鳥倦某水某邱孝皇出宸有虛
前席安車來迎逝焉以息立孤寡和知己為難春明門
外海闊天寬白馬素車疇昔藴結宿草一章愁腸割裂
尚饗
祭尚總鎮
嘉靖乙酉春三月八日大總鎮逹齋尚公訃至良賤猶
疑又至見素子林某曰已矣已矣如閩何異日具酒饌
香帛遥奠公靈次告以文曰嗚呼若古親臣史游效益
鄭衆樹庸迨我國朝懷陳麥鄧盖已中外並韙矣公在
吾閩鎮静闓爽禮耆賢而下寒畯屬無格外之需而人
以無擾若亡有公者山之顛海之涯雲樵雨釣田食而
井飲伊誰之力歟閩人德公生欲留死欲祀又冀夫繼
者肖公聲音笑貌然哉某晦處寡合且去會城遠顧辱
存念一介之使時及吾門無謂之作必襲蔵高庋至入
之於綺間揮金以贊吾匱義固弗拜而意良獨領公知
我矣候問之使方遣中路訃還強疾授詞瓣香走奠噫
其何情其何情
祭竹田翁文
嗚呼隂陽晝夜存殆誰記感服氣以乞靈徒招尤而取
忌慨聖儒之既遠曾神仙之足冀快一寂其大歸疾於
我其猶寄繄今之交如鬼如魅公誠不欺終畢無二慘
右門以中落待時來其蔵器才猷並施韜略該備慕傴
僂以循墻忽澄清而攬轡授鉞東師代謀用智鋤惡奠
良植仁運義百粤奏其膚公九仙挹其遥致結社會於
耉流割義田於惠施落日揭其新銘青山縣其老泪亟
巨卿以候期儗壺公於縮地豈不几筵未疾為祟嗚呼
紙短詞長香幣遠使生卒交遊衰落文字寓公後於本
懷衍雲來於千嗣嗚呼哀哉尚饗
告壺山
予召命將至山見卿雲北赴之旦雷雨大作甫霽四
山皆雲獨壺見真面淨碧如洗白雲布其下如座久
之雲消日出光燭天人以為異
地紀山經宣播羣有某固無敢獨附而復貞有卜實山
為隣固有默孚而冥會者吾老分雲允若神授而祥靈
現示俾老而出出而還竊有舒卷今惟與靈俱静以頤
養天和會歸皇極謹告
雜著
别家留教
名家子植立尤難須常念天地祖宗生我不可負日月
鬼神臨我不可欺大聖大賢大儒提警我不可違收
心養性立志務學一一天理上做去久之自有受用事
但無不可對人言及對人無愧便近道適與弟姪輩戒
之
題志哀
志哀志方大夫豪母潘潛懿舒梓溪筆也其紀多事常
道不易常也易坤安貞吉順承天施家人利女貞正於
内也列傳所書多女婦節為異殆不幸異爾君子寧書
其常不願書其異
鷹化說
鷹鷙鳥也性善擊羣鳥伏焉既鳩化猶鷹以臨羣鳥烏
力雄素不能鷹下乘其化薄之鳩狼狽伏叢棘間以免
乃嘆曰吾昔而鷹雄氣健翮爪觜利耳矣兹鳩也力顧
烏乎後而襲鷹之故自取也嗚呼今之人失鷹之時而
襲鷹之故有不是鳩者乎作鷹化說
方棠陵先世遺像跋
主木為之墓以藏魄廟以棲神主以系之依&KR0870;也繪形
以自志豐衰之候孝子順孫因之有感有勸有惜致濟
美自身之微爾矣子程子之論太嚴盖恐墮神圖象設
之二氏以立教也先世遺容士大夫多尚之予亦尚之
方思道豪亦尚之夫得之尊祀者專之想像者親古有
事奉木主以行以代主者便禮有義起方氏之先有所
感有所勸無所惜像尤宜宜故書
跋沈休翁教子詩
休翁予道義厚平生得手劄特多為好事取去百一二
存爾矣近得翁教子篇于仲氏華甫閱之數過交遊翁
不可作對詞翰如復見翁我之失無能無重華甫之得
也與不能舉其詞失其簡異矣華甫告予别方暈發強
而書此冀永翁于傳也
跋武定侯所藏東所詞翰
右吾友張東所詞翰為太保武定公東泉作也其意氣
横放格調清越詩始學唐竟白沙乎歸要亦河汾董常
而枯茅神怪重不可辯如千年古木皮葉剝脫孤枯老
榦屹以存斯公之名當時動海外無一日朝班者古謂
書心畫可以觀人并公出處見矣抑公卿不下士東泉
(缺)東所逮之今未忘亦具知其趣矣
恭跋太祖高皇帝宸翰
郭氏駙馬都尉公鎮尚高皇帝永嘉大長公主主生珍
親軍指揮贈武定侯也抱以見上親書乳名虺能賜之
虺蛇屬能有力獸黃熊也豈詩如熊羆虺蛇之義抑有
以得其才傑命蹇之微未可知也古御書以賜臣下如
唐太宗李靖詔書皆手墨又有馬周飛白之賜歐陽公
記宋仁宗賜羣臣飛白曰賜書所在榮光燭天今魏沐
蹇夏諸舊家多累朝宸翰御書大字則楊萬里誠齋范
至能石湖未有親書乳名賜者裕陵廷珪故墨王平甫
藏為至寶矧是書耶抱烏號不若藏此筆保曲阜履不
若傳此書太保公裝潢十襲可以知寵可以知世引忠
孝於無斁二字發也
跋李文正公絶筆卷
李文正公西涯書山鐫冡刻布在人世而流之海之内
外篆書跨越百代人無異同者行草寄謹嚴於疎越運
簡遠於郁穠而中峰筆正尤世所無蘇子瞻謂歐陽率
更書如其貌公容美若粹玉韻調平遠清廟之歌磬書
亦如其為人是卷公絶筆也猶耿耿然若不為造物詘
充養可槩占矣嗚呼公壮予出也公老以化予入也器
之不齊型範異爾矣公孫壻都諫劉君濟出以示予相
對隕涕噫其已矣
大禮正議跋
聖天子握乾承統新政釐革收復人心者此詔也尊號
殆若未然夫有不易之理有難割之情壬辟舞扇固有
以待之於先者矣元臣者身宗社之重楊公倡之蒋公
毛公和之錮弊雄奸機發神應大禮受重所後不得復
顧私親然所生之情自異楊公力主程朱濮議之說蒋
公毛公和之上俞之晦義疑情日星開朗合天心而副
人意三公賀為幸而詖詞鼓妄國是為搖竟之沿襲濮
故稱帝后三老申論至待罪家居費公既召至抗聲綱
常無取自異郊回清寧後宮災上始大悟嗣是物數徒
隆主祀猶闕癸未夏又欲有加四公不可上親灑宸翰
御平臺召授臣廷和臣冕撰進又不可上心信而罷甚
矣邪說之貢惑也非睿聖宏亮之主方貞秉禮之臣其
不再誤鮮矣中間申議封還御批者四執奏者二十餘
傳諭開釋無筭揚公以水喻情隄喻禮尤為善喻它疏
不可勝紀蔣公取而輯之前後二跋稽據周詳楊公屬
某書其後夫隆所生皆衰世事書譏也魏元帝欲尊所
生父不稱臣有司議不可噫可稱帝邪漢成既立定陶
王為皇太子即立楚孝王孫景為定陶王以主國祀小
宗之緒不可廢也論者謂預養宫中與外藩入繼為異
噫人後均也無二統亦無二帝國之有帝未之前聞也
加九錫舞八佾僣踰附有藉口可無慎與我祖宗家法
具在皇上神聖天啟殆將嘅前違而亟後繼謹書以俟
詹丕遠二勅跋
左正言玉山詹公在宋徽朝疏蔡京誤國出知天雄軍
所受二勅為賜天雄將領戍兵寒具及天寧夀表歸報
例恩子孫傳寶殆御書手詔飛白無異賜衣賜帶故笏
故研不足蔵者當時賜京殆不止是祖不敢認敢蔵耶
一時致力顧為借譽無窮之地京之知未及此也公諱
丕遠一十四世孫給諫泮出以示予具知其志書而歸
之
三朝恩命跋
李公梧山曾祖邑博公以祖起司諫進徵仕郎封如其
官妣並配孺人勅凡四道宣德時也司諫公偕父玉傳
公以梧山起中丞進通議大夫贈如其官妣并配并加
淑人誥凡七道正德時也梧山再起宫保司空兼中丞
進資德大夫再贈祖若父如其官妣并配并加夫人誥
凡七道嘉靖時也梧山珍問惟謹别錄黃為卷以昭上
恩夫天語下頒名家望姓有求之數十世不可得况四
世十軸十八制未已耶本深而發以茂固然者自古褒
異耆儁必推原所始富鄭公曾祖制曰躬執義善貽乎
曾孫祖制曰樂哲廸義祚流聞孫父制曰惠和敦大篤
生碩人諸配疏封開號駿命有申攷往視今梧山藉長
厚以樹方貞將匹休為烈以答主眷副朝望與知己一
榮焉
鈍齋題辭
利與鈍什百千萬遠矣水斷蛟龍陸剸犀象善劍也觧
牛十九年刃若新發於□善刀也抑以芒缺亦有焉山
澤之儒一刀數十年鋒刃俱去截紙若鋸文然亦無見
其缺斯三者何居曰夫子第由参曰勇曰魯勇如所料
魯之傳獨得其宗鈍殆有利哉陳文學問鈍於予予鈍
者故告
何石川題辭
族諸弟雲東生記石川開合正變出入毛穎之間或病
其工古文詞不入時格予獨謂不數數是篇也石川何
用明取義爾矣易艮為山為小石坎為水為溝瀆石非
小自山則小溝瀆未可言大自濫觴則言大夫含澤布
氣生生不窮土何以金哉土之精則石石故金金故水
而隂陽成氣剛柔成質仁義成性未有不由焉者或曰
石不可轉水殆可決之而東西故君子慎重
雪冤紀異跋
鄭殺伯有訛言鬼至人相驚或夢之曰余殺帶又殺段
帶段果卒鄭人愈驚子産立其子良止撫之而定予觀
沈君子公紀小羊暴冤事殆信夫形入聲應皆人也而
忽焉影滅亦異矣詢之異有顧影祥父子為弟所謀之
事小羊其乳名也時方在鞠訊之而伏噫鬼有智矣夫
知君名御史辨此也記兒時邑有吳姓者亦為族所謀
暴冤尤異此直而彼不直有餘嘅焉夫幽憂鬱邑上通
于天其神氣未散見諸訴往往有之朱子謂怪不可謂
無夫子不語定惑也
見素續集卷十一
