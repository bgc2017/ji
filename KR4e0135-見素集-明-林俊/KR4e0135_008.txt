見素集卷八
明林俊撰
記
九牧鋪記
國子監丞林大猷子道過九牧鋪而感焉求鎮遠知府
同邑周瑛梁石書之建寧知府上海劉璵廷貴通判餘
姚龔球天球碑之命族人子雲南按察副使俊記曰鄭
有鄉荀有里九牧名鋪自林氏誰之云者見素子弘治
戊申九月望日
墨竹記
墨竹一卷故太常寺卿崑陽夏公仲昭所作水石竹所
也烟靄竹時也脩癯竹容也聳拔勁節竹操也少而直
老而不仆竹之始終也羣而不同剛直而有制竹之體
用也君子居其所値其時正其容堅其操以善其始終
而具行其體用亦若竹然故多植以自况或者因留神
於繪事然象形益易則經營置位益難工唐蕭悅之竹
不可見樂天稱其入神宋文與可筆勢遒勁柯葉疎理
殘刻斷簡至今觀之尚精神飛動宛然在風烟月露間
其言曰畫竹必先得成竹於胷中則亦幾入聖者于時
蘇文忠公子瞻與其子邁皆善竹子瞻在徐畫竹益進
與可許之謂墨竹一派近在彭城我宣宗朝中書舍人
王孟端亦善竹其法宗與可而稍變之夏公之竹與與
可不合然亦臻其妙故名亦盛傳予嘗謂與可之竹得
其神夏公之竹得其韻使均其時彭城之派不復道說
矣侍御吳憲之以是卷示予披閱之餘為記其槩如此
憲之清雅有文學名家藏畫亦多尤珍襲此可以見其
志矣
倦還堂記
同寅王先生一齋家食時念舊居湫隘市地邑南結屋
庇寒暑而棲息焉屋背圭峰前匯河潭社溪二水東澗
遶其左障阜直其右土壤夷曠花竹清野灌木美石麻
布而羊蹲如别出一塵界旁有園可棗可桑田可秫池
可菱芡芙蕖畜之魚歲可盈尺可釣而有焉居之勝於
是乎最比服官未嘗或置懷抱也今年夏以疾疏于朝
乞致仕以去撫巡而下勉留之不可俊曰是吾人始終
也毋強以為一齋謝為知己遂顔其堂曰倦還紀實也
昔陶靖節令彭澤棄官歸栗里作歸去來詞曰鳥倦飛
而知還蓋以自况一齋庸取諸此夫鴻飛冥冥弋者奚
慕大鵬運風而下無幾乎斥鷃之笑鳥容知所擇哉載
翔載飛翳翳將夕天路靡懷舊棲忽在戀鳥無量力為
耶力則飛倦則知還鳥之真亦率鳥之性也離若真矯
厲若性折翼罹彀行且不免鳥亦審厥幾哉飛行也還
止也知智也倦時也不良于行不昧于止任其智以無
咈其時鳥得吾人道焉人之道適意而止耳隙駒百齡
逆旅一世過目浮榮吾心身中誠奚等物顧爾營營瀕
老死不少休無亦鳥之不如耶夫知足不辱知止乃不
殆出處立身大節容不深計預圖之耶靖節一齋其竝
謂無愧者或曰靖節恥督郵折腰命駕言旋一齋志豫
而道亨遽爾勇退彼處其易而此處其難靖節家無儲
粟至貸食自歡一齋先人之田歲可取給彼處其難而
此處其易是又學惠之魯男子未宜一例論一齋廉斷
方實記古今事甚富詩學陶文得退之風法負抱義氣
以冬官主事論救大臣左官思南推官用人望薦授南
京都察經歷擢湖廣提學僉事世居仙人
十德堂記
合一十一公為一圖紫執笏中立者睦州刺史諱披緋
執笏降左立顧若語者端州刺史諱葦紫執笏又左立
若聽者江陵府使諱藻緋執笏降右若前行者横州刺
史諱著紫□笏又左若平立者韶州刺史諱薦紫執笏
又右若階前者通州刺史諱曄緋臥笏又左獨下立者
邵州刺史諱藴緋臥笏又右步橋左者循州刺史諱蒙
緋臥笏又左隱松間者同州刺史諱邁緋臥笏又右綠
執笏又右行橋間者福唐刺史諱蔇福唐尉諱攅皆烏
紗帽烏布鞾大帶尉而上䤩尾皆鏤金雙鐶服飾樸古
博䄂寬袪腰倍齊横緝無辟積無殺縫領即以束頸無
中單方領鞾布文若襪復而異唐制刺史上州從三品
中州下州正四品尉從九品三品毳冕七旒五章紫綬
四品絺冕六旒三章青綬朱襪赤舄公事則朱衣素裳
革帶雙佩白襪烏皮履九品青衣纁裳革帶公事青衣
以後三品服紫金玉帶銙十三四品服緋金帶銙十一
九品服淺青鍮石帶銙八要與圖不類意復有常服歟
圖故江陵裔孫訓導嵒公所藏筆力神健絹寸剥無完
要之數百年物它無深論也舊位為圖俊序而合之圖
九牧紀盛也圖睦州所自出也圖尉賢也賢父子則圖
賢兄弟則圖賢叔姪則又圖江陵閩破荒進士林世科
之始也邵州及尉忠孝擅聞林世業之始也則十一公
也以十德名仍吾林之舊也趙丞相諱皐九子皆賢時
稱九德之父十德之門林之盛之始也仍舊名互見也
且曰十德九牧之父子九牧之叔姪踰其數無害其名
猶望後之賢子孫踰其數無害名九牧也盖亦多矣有
竝賢以顯如是者耶真影千百年皆存如是者耶因舊
名附新意可合以圖無忝如是者耶林之堂皆所宜有
也抑深勸矣父者曰其毋負是父子者曰其毋負是子
兄弟叔姪者曰其毋負是兄弟叔姪嗣德象賢濟美圖
一大機也嗚呼林自少師得姓至林丞相大盛睦州再
盛裔是而盛亦屢矣一門之内容或未然者其又可無
責乎嗚呼式克至今日休亦惟吾林之慶弘治己未七
月望日邵州二十二世孫俊拜記
湖湘二友記
西湖處士羅浮人先為吳市門卒風骨峻整不習為詭
隨名隱隱動江湖間有佳子殷高宗署之台鉉不為易
牙所樂媒蘖弗齒其友淇生澳長身玉立有竒節毛公
連拔之以中書侍帝左右益長使貳楚子視刑曹頗任
責焉生厭苦之去之瀟湘屈子不能識也處士曰君子
也呼為此君相與入荒烟埜水寥閴之濱學辟榖金谷
生者愛魏君黃姚君紫李白以隂見厚二友欲依焉闞
其庭荆生弗治二友曰可去也拂衣去僕僕道途時天
寒大雨雪處士膚起粟此君飢腸屢空猶任直先己據
伯華上小五大夫肉食叔夜子猷東坡山谷重焉四公
死二友落莫無知者夜夢槐安國語曰非柳非楊兩木
之間其當歸比覺喜曰吾其林乎遇主人竝載以歸三
揖肅入為具徐生榻穆生醴范生鷄黍割肥擊鮮供張
甚盛二友曰毋須是其灌夫之從自是深晦匿英標逸
韻亦時一露見主人熟伺之自恨相見之晩勤東南弗
懈風清月澹主人索處士笑為歌召南衛風之篇此君
發金玉為和形迹爾汝兩忘也嘗試孫武遁法主人夜
歸無覩也時暗香滿室東璧下淅淅聲主人燭之曰在
是在是更問何術曰吾能龍游葛陂肌化冰骨化玉神
比美人吹律而寒谷皆春亦未知實能否也謂主人曰
剛而不折直而不疎子過我術無足問也因訂歲寒之
盟心孚氣合若金石之友者見素子曰賢者也曷往交
諸坐而言弗應主人曰是毋幾風味者又弗應見素子
趨出喟然曰命之矣蹈三逕之蹤而自溷鍾南之迹宜
哉君子之棄而處士見疎也主人字與慎别號梅竹主
人見素子則俊家鳳山同林氏云弘治辛酉四月上浣
記
興化府貢士題名記
賢書登之天府嗣是有相國之署慈恩之題登科之記
國朝參而用之題名樹之國子郡而下聽焉夫士趨之
臧否人才之登耗風俗之若醇若醨一鄉者視天下易
見其彰癉易施也其惡可少哉莆郡學碑舊别進士貢
士為二至是貢士碑位盡不可紀博士彭君流謀偕事
立之以質郡大夫曰可部使者亦曰可别乘張君瑜遂
獨任伐石劔郡碑之則來請記俊惟文運與氣運相盛
衰天地之氣自北而南唐虞卜北土周卜中土自時文
運漸薄于東南嶺海之區莆又南之尤也漢而降始籍
民板永嘉時始系儒貫貞元時始第進士茂宗華胄文
獻成風駸駸然齒上國海濱鄒魯之論弗誣至趙宋而
盛極矣夷攷其故自吾道旣南宋亦南渡道固氣之先
至者也當時淮甸盡遭兵燹文運自不得不偏之南莆
甌閩下郡川岳委輳靈秀聿鍾生智以謀生直以諫強
有力以任惠以牧廉以風武以撥亂世而反之正元宰
貳樞肩頃以出而道南之派又特滙于其間倡伊洛則
林艾軒師紫陽則潘陳諸君子風動雷行興起甚衆夫
鍾之者若是其異也開之者若是其先也端其趣者若
是其委源會其歸者又若是其誠至則文運自不得不
于莆獨盛今之莆抑未知視宋盛以否也發于聞感于
見成于修科目之登天下無及焉士習之爾雅亦然張
英風於寰宇質粹行於神明文騰奎璧之輝節凛冰玉
之操紹烈嗣聞鏡觀而善其視宋固未遠也記始於弘
治己酉至是凡九科二百三十有九人虚其左使嗣刻
焉嗚呼風俗誠大矣百扶之未足壊之一人有餘焉考
名論世鄉之人均有榮辱也其惡無責哉正德丙子春
二月吉日鳳山見素子林俊記
自然亭記
太常少卿孫君志同先為南京駕部主事市城之東隅
柳灣居焉地絶幽曠環圃皆修竹君規其中高之清隂
下覆以上隔炎歊修柯旁列如簀&KR1833;委徑以通其中廣
輪踰丈可坐十許人盖一園丁窮日之力閟䆳虚閴天
趣自然不磩不甍不棟柱固莫知為亭亦毋害也晝寂
境澄攤書孤坐塵汨汩以將遠風淅淅而徐來挺然立
者自然之體裁嘠然鳴者自然之聲音淡然遠者又自
然之風度可攬而有也金陵人以亭榭相高即彼視此
宜若可笑然粉黑丹碧花卉圖書盤榼歌舞之盛不自
知竟入於俗又惡知此亭清脫便易自然如此哉安所
無事任其性以無伐其天亦逸且約矣夫澹以明趣簡
以觀其煩則盛麗何物而凡非自然者皆吾所深避却
走者也君固寄有于亭而遊君者亦自得夫亭之外不
然金陵環圃之竹宜不少此亭無得而稱焉况誠非亭
者耶俊辱君布衣交比同南京每過從則偕坐亭上久
之而後去雖未敢自尾武公之塵要亦非六逸事也居
再歲俊承乏雲南君尋薦署吏部光景轉瞬十四年離
合逆旅此亭亦傳舍今未知又落誰人之手而此君亦
未知無恙不也言念疇昔悵然動懷君䆳密莊整德器
完厚諸生時已賢名今已顒然物望亭之續未可知其
寄有於亭者固自在也追記前蹟使它日論世焉弘治
辛酉五月朔日莆田見素子林俊記
林氏重修先墓記
吾林按江陵墓田跋邵州續慶圖自隋開皇居尊賢里
之北螺村先墓二十四坵在焉尚書續跋謂村北一里
七坵竝丁向為江陵上世七祖居人至今能道者然未
别何祖也公路之上今積翠庵之隂九坵一行竝丙向
九牧墓也澄渚睦州墓也鷄啼坪烏齊院之上厲仙人
授穴瀛州高平墓也瀛州睦州祖也高平其父也九牧
子也端州江陵横州韶州通州邵州循州雷州福唐九
牧也有田澄渚林主之栖隱僧主之以共修林之祠若
墓祀焉世遠族分北螺徙澄渚之居又徙端州則前埭
江陵則下井邵州則材行竹澗井頭其它蟻移蜂拆閩
粤間滄桑變滅田駸蝕祠墓駸以廢祭至正壬寅亂墓
不可守以仁者以九牧墓前地施永福寺僧霞谷建庵
食以田百畝其後霞谷之塔與其徒絶基之墓參焉則
九牧南也侍郎公文議遷之不欲獨任法屬之郡優寺
之役以佐遷費公卒竟未遷最後從子軻廣公意偕衆
立祭田樹所立神位碑故九牧之墓前埭有祭弘治己
未季瓊第進士明年俊起僉都御史材行房也又明年
元甫為副都御史井頭房也又明年茂逹塾富第進士
而中書舍人載錦衣經歴釗太僕寺丞堪竝時以顯前
埭房也其它領民寄膺士範捷鄉書聮竹澗下井以盛
人曰十帖九通然哉左布政使華公仲賢俊祖教授公
高弟子都憲同進士俊刑部時同官也聞之異曰九牧
名臣名滿天下閩人第進士江陵實始之倡忠義者邵
州也墓廢不脩有司無責乎援詔例下之郡知府陳公
效同知談公經率義唯謹饒郡通判渶不欲重煩于官
也率其房佐三之一而擇其才者茂春嘉猷近豸董其
役九龜平峙廣一十六丈而竒莆僅有也竹澗下井復
立華表而追正僧之遷事俊曰吾林衣冠不中輟于是
可己也僧感加愧卑其塔若墓之垣於是藏骨猶故而
外勢改觀材行井頭復新瀛州高平之墓家君主事翁
與都憲復割祭田於是瀛州高平睦州九牧材行井頭
又有祭矣嗚呼距知八百年而載舉之今哉修墓祭墓
非古也小宗行之尤無據然揆情起義亦無害為禮肆
在詔恩屢申脩飾而祭墓自天子逹無間者凖今推昔
林之祖亦有今日之心哉則亦無能己今日之報也夫
鳴吠之靈青蛇白雀之異容知有不萃祉有今如前哉
神助之文容知有不開發有今如前哉罵賊之忠憤容
知有不作委質之氣有今如前哉祖孫父子兄弟緋紫
無虚位容知有不啓佑禪續昌大有今如前哉神之道
不可知然亦胥自盡者縣丞軫具梓渶命記其詳遂聯
書之若總祠之建田之復睦州墓之修則又俟子孫之
賢有力者弘治甲子六月之吉邵州二十二代孫俊謹
志
積翠庵林元末與山七十又六畝田一百二十
八石洪武初造冊始報永福寺見霞谷行狀查
梁志東林塘西陳墻北大山南公路則山皆林
山也睦州墓在澄渚
君子堂記
莆郡王文學廷器將屬記君子堂授意郭君思清云爾
予曰無王氏事耶王子猷性好竹呼為此君植竹記稱
竹類君子先生好竹乎曰非然也無蓮乎愛蓮說稱蓮
為君子茂叔所好也先生亦近之乎曰亦非然也曰然
則自况也則非所以自附也裴主簿不知何如人君子
齋荆公實記之公之文流布海内迄今四五百年而主
簿之名因以不朽予則如何曰亦非然也先生括蒼人
縣有君子山王氏世居山下堂名因山名也曰然則何
記記者紀其實以垂不朽之托云耳山不朽也堂所是
山無可記矣郭歸以告翼日先生來席且定避而言曰
聞命矣竊有自解者齊之泰秦之華晉之恒楚之衡皆
鎮也武夷峨眉匡廬則元夫鉅人所生與旅寄而名耳
君子山措甌括一隅天祕而地惜之至今焉譬諸野逸
非有物色則終焉而已然則堂固自附於山而山亦不
能無待於堂也吾嘗坐吾堂以觀夫山之艮止不遷則
吾之燥心定矣坯土受而不辭則滿心消矣草木鳥獸
寳藏生而不有取之而不靳則夸心鄙心又息矣朝嵐
暮烟丹碧縈遶石出雲土化雨以幻天巧成能二五之
妙則吾之斐然文陶然澤者又自考矣吾非山之所得
托也且不東走齊西走秦南走楚北走晉所謂泰者華
者恒者衡者無得而見矣得見吾君子無可乎夫子思
聖人不得見欲見君子以及有恒山固恒也守吾恒以
無負吾山以無失君子吾將覆簣而往亦將懲邱陵學
山而畫也吾王世有令人衣冠文物甲一邑雖不敢妄
附兹山亦不謂無得君子也予曰辯哉云然堂不可不
記也予告子矣予不能荆公文不可傳也子歸而時自
勵焉予將附以不朽弘治庚申九月吉日莆田見素子
林俊記
息心亭記
予獨愛村居水泉林麓之勝當予意者惟白水為然靜
士逹人偃蹇數四當予意者又惟李先生深甫為然先
生旣謝京博教事歸白水息心亭所為作也間語人曰
吾觀隂陽之化以靜瞰動息之機日之動而盡息乎夜
歲之動而盡息乎冬以至貞元翕闢天地一大動息其
旋轉則又無窮焉惟人生則寄死則歸歸則長息而不
可復回其無甚痛歟故壽率百歲為期五十則衰衰則
亦可以息惟情態就凉快目稱心之不如其舊其不息
恒多矣吾誠念之夫光景轉瞬吾已望六之年後日之
不足把翫亦審矣抑四時之序功成者退吾又可委動
于子而自息之時吾何繫而不歸哉吾坐吾亭一腔淵
㵾百念灰寒閒雲意定白鳥機忘農談魚話於雨香烟
細水光月色之間曾不知身世之在人而溪山猿鳥之
非吾分物是何有簿書鞅掌以役吾形輪蹄奔軼以動
吾氣枯榮升落以紛吾之懷抱者哉言已有進而言者
曰亭名義似矣夫掃軌深棲據梧送老日之夜歲之冬
子之戌又合矣獨不聞甚衰無夢未忘擊磬之心乘化
奚疑尚托閑情之賦士君子主持世道至靜有至動之
感焉不然疇昔之夜攬衣數起嬰江湖之念而系杞人
漆室之憂者非亭中人耶先生曰有是正德丙寅冬孟
見素子林俊記
湖廣貢院增修記
科舉昉於周迨宋詳焉荐棘限簾制度草創開元間禮
部始有貢院崇寧政和諸省貢院立矣湖南地居形要
人代遷改國初鄉比有事假城隍廟為之正統間始建
鳳山之陽因山為制席舍聯山岡而公堂顧俯其下位
寘殊弗稱成化戊子有司者更之仍陋襲簡率期至則
役千夫費千緡權宜修飾一畢事即如廢墟弘治乙卯
予監試院中思一處而非專責也歲甲子監察御史包
君澤來按是藩適屬舉事偕同官夏君璲藩臬之長今
都御史朱公欽湯公全曁諸僚貳謀曰薦賢大事湖南
大藩而是地處士無苟耶且歲必修修必費費竟無用
孰若一修而永固費重而歲歲存者耶僉曰然質之都
御史今侍郎韓公重王公鑑之語合授事于武昌知府
陳侯晦聽自擇其屬與部民之良者委焉而視成于朱
時江漢飢武昌實發粟八萬斛望哺者猶蟻集城下朱
偕陳謀曰是可舉范文正法矣具米于官人四升而傭
之遠近畢至日無慮千人乃市民居拓地四畝許前為
騰蛟起鳳坊稍縮為門有三司公事廳百職供用所有
樓有祠有受牲之所門之内有檢閱廳有飯軍局路紆
廻轉摺廣四丈而餘當摺處有某坊有二門有閤扁曰
大比文場有巡綽房有樓立于臺上則明遠樓也有監
試之至公堂衡鑑堂在其右監臨居焉有公宴之文明
堂堂前左為謄錄所對讀所右為彌封所受卷所謄錄
加樓棲諸生也後之左為提調堂右為監試堂又後為
五經堂出題處也有收掌試卷所有刊刻刷印局又後
有文衡堂左右為室考試官居焉月臺之左有庖廪門
有供給所有物料房有宰牲所有滌器池棲宿炊浴拚
除地具焉凡為屋間計者二百二十有四樓者二坊者
三井者七屋新者十之八仍其舊而修者十之二垣以
丈計者若干肇工於是歲二月至七月以成告堅樸明
整不溷不泄執事有戒而後先以臨者易密士子作氣
亦倍是于前矣陳侯以包命屬記久之陳復書曰包不
幸矣義不可使無傳惟古聖王茂弘至道搜進羣髦堯
靡遺野舜闢四門湯立無方文濟多士固非規規藝術
以繩度人才然自科目之設甲貶乙更未之竟廢蓋所
謂無可奈何之法而羅英掄俊無越此途識治者深望
焉夫重士重道也亦重治也則所以羣之聯之開成而
廪食之由之上甚勤而閱試之地由之有司者顧如是
其苟是宜其有是役而衆志之胥同也夫事始諸心者
也固則常襲焉畏則難阻焉隘則嫌忌焉疎則陋遺焉
不襲不阻不忌不遺非智且公且密且勇不能奚獨一
貢院集事間哉抑諸士有忠告焉去陋就嘉闢隘而敞
宜有司責也迨其身獨無所同然乎未可他求者亦自
盡而已矣正德丙寅冬十一月吉莆田林俊記
見素集卷八
