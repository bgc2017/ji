見素集卷十一
明林俊撰
記
龍溪修復廟記
昌黎氏以社稷孔子並祀致隆殺于以功以德之間杜
樊川以為善尊孔子夫德配天地固也宰我子貢有若
孟子尤善尊者程子謂語聖不異賢於堯舜語事功也
則尤以功名昌黎語或未詳樊川固未察也夫聖而行
道於一時未若刪述六經明其道以垂憲萬世聖而師
也故自京師以及天下學必廟孔子龍溪廟學枕芝峰
以正挹龍騰之秀儲英妥靈令以為不已利也易偏左
士積弗平羅守列為復倫堂舊之廟未復羅以遷去仍
襲者久之士滋弗平史侯立誠以進士來令毅然任復
曰邑與學誰利泥均爾位寘復為宜吾將圖所弗病在
民與弗替在廟徐而舉之節縮浮費一再歲居以僅贏
潘侯旦之適守也續而足之逹之巡按張君景陽謂宜
具材攻位付能于陳文真董以邑幕李濟程材校功侯
身蒞之廟廡堂齋綽楔欄檻易者復廢者新而凡闕者
以完丹漆鮮爛奎章騰照守偕僚貳上官侯崇阮侯芳
龔侯震胡侯寧道共幸文昌之符博士潘君榮吳君璋
關君文英具書陳生餗請記惟世道繫人材學校羣材
之地如金之冶孔子其型範也火候視至鑄不出型範
之外而苦窳破裂中間得承其似以重副人意者恒少
七十高弟子孔子身陶鑄之而物品人殊矧流而愈異
者乎司馬談以隂陽儒墨法名列六家班固增而為九
莊周肆詆聖謨李斯坑學徒焚其書以盡視學佛者流
祖尚顧有愧矣方今士無異業儒冠衣皆誦法孔子者
也其所型範果神會如顔妙領如曾成德如冉閔逹材
如由賜者乎推孔子所優用而未用者時而舉之如虞
五人周十人者乎如殷三仁無忘故主為烈者乎如宋
四儒開道學之傳為盛者乎承其似固在此也夫復學
之舊小也抑末也復心之舊大也其本也予俊也甘執
役孔子廣復廟學之意為諸賢誦之相規之言非以告
君子也正德十年乙亥春二月望莆田見素子林俊記
杏壇授受記
杏壇在曲阜西八里吾夫子講道之處按雜記夫子出
魯東門過杏壇曰臧文仲誓盟壇也援琴而歌寓睹物
之感因之而講道焉堂曰教授堂孔廟之前其遺址也
相傳鍾離意修夫子車身入廟拭劔履張伯除草堂下
得白璧七枚伯懷其一其六以白之意意置之几前床
有夫子甕意發之得素書曰後世修吾書董仲舒護吾
車拭吾履鍾離意璧有七張伯懷其一若叔世䜟諱之
書好事之說固以誣夫子也明帝幸夫子宅命太子諸
王講經堂上乾興間孔道輔又起為壇環植以杏名杏
壇昭靈迹焉嗚呼容知一席之土為太極之先造化之
祖品彙之紐牙六經之精血天樞地衡萬古人心之綱
常命脉也哉是圖峰壷為吾弟待弼所作圖夫子起今
之諸子也杏壇逸響傳濂洛關閩凡四振紫陽之響傳
復齋瓜山以授我巨軒松湖二父子而于野慎齋玉井
子木四孫又兼四如之傳祖孫兄弟家自師友鐸音泠
泠然傳我三復又我敬齋殆八世及予而響絶矣昔楚
昭王欲以書社封夫子子西曰王之使諸侯有子貢者
乎輔相有顔回者乎將率有子路者乎官尹有宰予者
乎王曰無噫斯予所不附人數者也周公之不夢久矣
臨河之操丘陵之歌鳳傷麟喟時有嬰懷者林諸子其
將無家學一念哉附四子以望魯宫墻以乞靈夫子吾
家一響又于兹有續矣諸子識之是歲正德乙亥六月
上浣見素子俊焚盥百拜謹記
味蘖記
予他乏技能頗頗竊喜士自幸世嘗說歐陽文忠公名
喜士而士常負公予未見其然也可為世道幸矣晚又
得秋官副郎王君時行以重副予意時與泛木蘭步青
野陟仰高周覽八極就雲庄而憩息焉君别號味蘖旣
又更號蘖谷予曰無王懿敏家法然哉君曰無之懿敏
以文正子自苦甘而苦也大用苦而苦耳大用起真州
農家先高祖尺籍于莆貧不自活者四世葬則隨俗爾
爾大用生八月而孤十四歲而失其恃雖天幸一第而
食于官者以淺居無一錐之恃歲時托神主僑寓以祭
記曰傷哉貧也魄也何所神也者其何依生者其不足
謀也蘖味之苦世之苦有過大用者乎噫深矣故蘖之
不足而谷取焉予為之惻然易明夷艱貞彖曰利艱貞
晦其明也大玄之窮其初一曰窮其窮而民好中夫處
傷處貧當晦其明正其志安其窮樂天知命而好中者
如此環復消長之幾蓋有俟之道焉復生于剥者也物
不可以終盡故受之以復苦有甘道焉深谷為陵生憂
患而死安樂其勝指哉昔范文正公杜祁公皆起孤寒
位通顯為宋元臣夫有其立則有其地蘖谷其二公為
心哉予將取得士之幸矣蘖谷曰謹受教正德乙亥夏
六月望鳳山見素子林俊記于雲庄青野
城新城記
新城屬建武本南城黎川舊鎮附吳荆與閩粤相犬牙
烏合之衆星流電出雨至而風㢠居之人苦之宋紹興
間析為縣叢山孤寄而地常夜驚自逆瑾搜括財公私
以盡盗戢戢然起而撫之長林饒之桃源瑞之華林汀
之大帽與荆粤之宼日垂涎建武新寄命虎口者數歲
民願城令徐侯繡以時詘也強應之築土而城高八尺
上覆以草徐憂去黃侯文鸑來令嘆曰苟矣夫以尋築
而尋補孰若一勞而永逸且新雖小實招武之咽喉建
武之屏蔽新可守則遠邇可應智可謀弱可備敵可以
戰而勇可以追非獨新利也士民以為然合而議之城
厚一丈高加以尺者六址内外以石者半垣而甓者半
週九百丈堞者若干舖者三十六鐵而門者四東曰望
閩西曰通濟南曰昌文北曰朝宗樓而覆之費之直以
邑之租與力之衆寡豐嗇為限計旣足責之自營而督
以監幹令惟視堅脆前却以為勸懲畫既定以白于總
制俞公諫巡按某君某皆以為宜揀日授方百堵並作
憲副楊君璋以兵備臨視申令責成役奮而功以就邑
人樂之因正郎李君泰郡守何君垕請記于予夫設險
所以守國武牢營而鄭人懼東陽城而莱子以服息無
時之備觀敵審勢以逸而代勞城未可無築也然亦未
易築者財與力民出也其可圖始乎哉非有以恊于下
則怨生而謗起上亦因以弗信弗信則阻矧兹大役也
哉故甘心臨事之悔而絶意先事之防善令者亦惟無
怨於民爾矣孰肯貽久安若是耶抑是城民惟令副也
庸無民之副哉旣勞思節之旣費思復之雪冤宣滯謹
視其樂苦推心而垂仁者無乎不至亦如城然祗見其
恃而不見其厲民安于令亦如安于城然而不見其為
功則侯之城城其亦城人心之地哉予侯鄉舊新予舊
撫屬也尤私之故以屬侯與嗣侯而&KR0681;者正德乙亥莆
田見素子林俊記于雲莊青野
峰湖記
峰湖本方壷樵谷故鍊冶處梅峰東引而水與湖會山
截焉嘉樹蔽虧修竹環映無飄壒浮歊之所城中隱一
山林殘碾斷竈參錯于假山方池磴回川曲之間又若
挽馽絡以遊乎方之外予友陳君敦賢愛之翔其直而
市之徙文峰之居居焉因引為號久之曰無殆神仙者
流意固有寓其未足告也抑地之名舊名之我亦熟矣
吾取其似代之易峰湖黜虚就實援之彼以入之於此
吾儒運化殆其然歟神仙吾不得而知也世無是人則
宜無是事倡為是說非獨方士之妄蓋有托而逃者矣
君風神清脱運博而操之要視天下事若無其難在司
諫有直聲逆璫時例與調停方壷所以寄也起藩參又
起臬貳提學懸穹付以待者不淺峰湖無蚤計耶士君
子身雖廟廊未嘗一日忘林木魚鳥之思峰湖常在烟
霏泡沫流上而生滅者秪見其小也傅巖渭濱南陽藏
聲卷影拔俗而離世一旦乘時應會使人指而駭曰此
築徒也漁軰也耕流也突然起其若是烈也是固吾儒
作用之常要之於山水不為無助山受而大水受而深
積而至於含元氣宰化機長養萬族贊發育以逓承二
五之匱峰湖固寓彼而取此矣其獨留情一玩適間哉
若乃酬雲水赴烟霞還迹山靈梅山香山爭其高西湖
鑑湖爭其淨冽峰湖十年外事未晩也正德乙亥秋仲
鳳山見素子林俊記于雲庄青野
龍巖儒學改立記
龍巖本新羅開元時始縣儒學之建皇祐時也始縣東
繼縣南一再徙而西始定前廟後學位序良稱文物于
是乎改觀自學移而右文物不殊科第如縮議者委之
右岡之昂憲伯胡公重器給贖刑之金復之屬尚義林
鉅董其事化腐為新佐缺以完齋號庫庾于是乎備鍾
靈萃淑斯其一占矣博士熊君恒金君禮來予請記予
惟學校之設所以型囿羣髦端性原立政本而出治道
人材登耗世道風俗斯關焉是固有司之事亦明刑弼
教者之所宜為也而徙立縷縷未免青烏氏之拘然卜
宅經野古固有行者矣均之田也而一易再易均之材
也鄧林之出稱獨美地之肥磽有固然者朱晦翁先生
病漳學偪仄欲移貢院行衙廣之業未及而去北溪陳
先生申前請寺丞趙公汝讜從而闢之兹學之改三君
子是意也又况因舊而復者哉抑龍巖改學晦翁嘗記
之矣其要欲開以聖賢之學以遠其到而病夫作興者
之未能也今之改敢外是為告哉夫士先乎志養其到
以有為也道果遠乎哉學宫建置感於彼有通於此者
矣孔廟言言前瞻具在倫堂翼翼指授有嚴固有精神
意氣之相感而逸志頗念之不敢留相輔成性相觀成
德相先成學如同罏鞴一成而不可變均斯道斯世為
心今人弗逮古人為恥生色山川還故否而盡泰之改
學歆發殆其然歟閩興學自常公衮漳道學傳北溪為
盛要殆有然者若規規位寘以徼惠偶符之天固有指
為今日病殆亦可無畏乎正德丙子莆田林俊記
歸全山記
九華擘左臂而南弱其中縮之枕紫霄壺公當其陽土
人神淫神祀之久之明其誣弗飾風霾暘雨頽甍斷棟
委棄之榛藂茀草之間屬偷兒以盡部使者正祀典聽
入直無承者及是方梅墅茂卿輸粟受焉闢其蕪穢繚
以周垣當其氣以營壽邱覆客土昂之樹松桂栢竹四
時名花果布竒石而亭其左右曰真寄曰行休表其中
曰梅墅曰仙臞夢境又亭其徑之曲曰納春于是山之
孤岑複嶂烟霏開歛出沒而明晦者無出乎目睫之近
而林籟谷響村謳野嘯微斷而顯續者收拾之支頥抱
膝之前境殆異人世梅墅偕客樂之曰吾生而遊死而
休由吾自盡適吾性逭孫子自致之責郡伯張公白齋
梅墅二方伯兄松厓雪筠舊也為書歸全山于石夫萬
有乘化同歸於盡生有息者也魂氣也本諸無魄精也
根諸有人死則魂升魄䧏升從陽從無棲之象之屬之
尸俎之求諸有也䧏從隂從有衣之薪之屬之坎秘之
藏諸無也然生不可久生寓舍死永宅也生可恃乎哉
君子知生知死修其全以無愧乎生庶乎還其全以無
愧其死歸真復命與山無極所謂生順死安無遺憾者
非然歟梅墅曰然請書為是山重正德丙子鳳山林俊
記
吾道滄洲記
延坻浮島靄樹晴蕪荒荒然一碧家鳬鴈宅魚蝦孤屋
斷蓬寄厓根而臨木杪陸居水著樵兒牧豎耕釣者流
迹交乎其間皆索落蒼凉曠莽之地惡有飛蓋輕輿雕
瓔壯馬高牙長纛從衛之赫然者哉故非無懷逸人與
方外之士不能到到亦不能安以樂也自子為先菊莊
翁卜壽邱也得雲庄之勝立土屋以備齋守庇霜露格
猛噬而防之名聞所知翕翕然懸一覩為快至則訝且
笑不稱情不知庄之勝固牘之矣曰碧山疎雨青野閒
雲臨滄素月古洞真風者選其勝以立名吾道滄洲者
櫽括以見吾志屏山拱北仰高一快後樂獨高雲寄未
縷指爾矣道胡為其滄洲也謬嘗涉跡人間樹么麽之
風槩愧鴟夷子者甚惡取附逸人决亦不自儗方外樵
牧耕釣委心焉性樂也樂在是將吾道在是有弗吾樂
將亦弗吾道惡強吾同哉雲物為徒造化為友乾坤為
客寄寒暑屈伸以為嘘吸無名非譽燐走野而風過林
居之安故弗移取之甚廉故無奪所好以收吾寂自吾
有者也自無而假之有其終有者哉易艮其背无妄九
四可貞遯九五嘉遯貞吉洲不變道亦不變洲寓道道
寓易觀象玩辭觀變而玩占滄洲付吾老矣正德丁丑
端月三日見素莆林俊書于雲庄青野
志樂樓記
閣老湖東費公輟樞務歸鵝湖也居之左掖立重屋以
藏圖書納素薰而來遠景志樂也昔歐陽子輯古書萬
卷石刻千卷琴一棋一時置酒一壺以自老五物之間
又嘗患珪組以累其形憂患以累其心無得極所樂償
夙願焉六一所以志也歐陽子公鄉人文章為宋宗工
蘇子曰歐陽子今之韓愈公取志樂歐陽子自况亦今
之歐陽子自寓也年甫二十及第第一人四十五而入
内閣又二年解其政遇之蚤迹之竒境之順歐陽子弗
及焉百年未歷之歲月猶優乎其半視歐陽子償夙願
于畸局落景之際則又遠矣歛有於無息諠於寂至動
而約之於静塞宣滯流渣滓俱化無官責之足念世機
之當防極其樂將有出五物之外寄廣大游高明輝光
日新晶彩騰發如列宿行天孤峰立于千仞槩以樓有
不足盡者斯公樂也抑古者進亦憂退亦憂公志樂無
與古異耶噫斯獨樂園之微同樂蓋有寓焉志樂殆無
志憂者歟一旦聖天子舉文潞公故事起公于家則是
樂公不得專予竟得之雲庄殆横山而近又適歐陽子
之年樂非予誰諉哉正德丁丑見素子林俊記
方洲記
自予師事國老文思公友中丞坦洞公則聞彭氏智溪
山水之勝八景公大父先詹事蒼山公所名者也繼聞
官山八景之勝公伯氏正郎七一公所名今其孫藩參
君師舜方洲立義取智溪所謂品洲官山所謂方洲者
也夫地瀕于水曰干夷曰漘高曰岸環水而高其中曰
島夷曰㠘又夷則洲也水截陸斷限隔人界一魚鳥樹
石席主者之庇以謝絶利有之伺大塊者囿吾以獨也
仰觀俯察物物可以自照以靜見天機自適翛絶出塵
之趣將日月予老是洲矣而超影結知懸黎翔售譽馳
跡解雲水如脫若將寡情者嘗觀夫洲矣氣至而蟄者
振勾者出萌者以逹噤者伸其喙淵而潛者神其變化
方洲要無得不然者而神遊意往要無得割遣是洲也
蓋坐臥之所恒對存記忘之矣迨暌離延佇糾結非把
翫之真而寓目貴遊非草野之散便土長洲居之習也
又懼夫雲物非故北山猿鶴將于我乎疑而區區悲喜
之犯吾慮遊絲飄風草根蛩嘒之屬吾耳也夫雲八荒
雨六合歛而邱壑為徒皆洲之素也又奚用情哉方洲
夙肖世閥韻致温永督視楮局省費數萬緡李衛公所
謂公卿家子弟習事非歟為是洲致慰浣焉正德丙子
見素子林俊記
見素集卷十一
