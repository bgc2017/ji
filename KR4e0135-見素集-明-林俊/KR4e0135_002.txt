見素集卷二
明林俊撰
序
廖僉事輓詩序
鬱于中而泄於外者言也善易以公而宣之不平者易
以激嗚呼孰使予激而公言者寸瑜尺瑕十珠而九以
纇同時如德徵君厥亦無滿數指矣廖世澄坂農家君
且耕且讀遂第進士授大理評事服内艱忍貧匿晦退
然若無官耨薅時斗笠草衣偕群農荷畚鍤輦糞壤星
言南畆以去人曰公貴官不可為是君安遣之即事如
初跡不涉城府村叟畦丁迄不知有廖評事部使者亦
鮮知者服除如京要人問家政君對盡甚在座吐出舌
都御史朱公英中貴人交惡成獄君辯雪之静澹恭恕
為寺正尤平反專慮刑書蓄勞成疾醫諷調攝君曰近
頗食肉醫曰幾何曰日市四兩醫紿曰果盡曰損惠兒
子幾半醫笑嘆涕出赴湖南按察僉事道死揚州妻括
簮珥市棺弗辦鄉人楊知府賵焉櫬歸薄田喪盡三丈
夫子弗諳農勤士業卒未效百指仰紡織無富親友可
依嗚呼其命矣乎易君之為自可致富假弗死自可致
弗匱成厥子名自可有立顧窮以廉窮以夭窮以子弗
售高之無宗元之中立東野之宗師卑之無叔敖之優
孟軫念惟予亦窮而已矣嗚呼其命矣夫拂膺拊髀孰
使予激而公言者言不言於君固未嘗損益也嗚呼冷
煖恒態盈虚循環恒理泡沬風燈其不可恃亦故矣僅
把之松庸知非參天巨物予言可信君後决不窮窮非
君也序輓者之詩歸知時兄弟使交相勸速我之立以
徐觀天者之定以饗君之貽焉
北山倡和詩序
京圻文物淵藪衣冠而遊不並郡邑士事事之暇寓詞
咏歌陶寫情性俊不類具員兩京秋曹以聲律從諸君
子後受知深而荷誨益者北有卜君從大南有王君元
勲從大詩閑肆警敏窮情盡變如電掣星流矢發機而
馬歴塊也與之遊者六年元勲雄深雅徤吐語驚人而
格調亢爽興致逸發如仙裾輕舉野鶴之離風塵也高
山出泉而風雨夜至也與之遊者一年疑焉資以解之
非焉資以正之不知焉就以問之二君雖予友詩固予
師也然北之事繁又居闤闠鞅掌中自公一見而已南
事易以簡為署揖鍾山枕玄湖翠竹白沙浴鳬飛鶩紛
錯而前陳寓目寄懷真足滌塵慮豁煩襟而遺外聲利
俊與元勲每昕夕往還其間或引轡徐行或軒衣聫步
或翳嘉林藉芳草或陟山椒以達江南之觀石城天塹
之勝風物俱收有倡斯和元勲尤樂引同輩如寒與衣
飢與食病而投之劑也故俊獲遊雖不久而得吾元勲
者將不讓吾從大也從大僉憲湖南予亦來南都方將
資元勲以卒業元勲復有湖南少參之命豈岳鄂山川
之靈拔二公以往宰物者抑予忌而為之限耶元勲鬯
茂縝理知名士咸願内交及兹言别皆不能忘情者北
山設祖相顧怛然元勲作留别詩衆和之元勲執爵而
起指北山而言曰亨會匪常曷繫之懷吾儕其毋忘兹
山又言曰純終領聞勇退急流吾儕其毋負兹山衆用覘
元勲之款款其不涊以酣惑也引觴共流一笑而别詩
若干俊占序其首且致予私云然
送王中丞董理鹺政序
敵為邊陲患師往征之先事開淮南鹽實邊商無往者
戶部以鹽弊聞廷舉風力大臣董其事上八人琅琊王
公廷采在焉上擢公都察院右僉都御史奉璽書以行
盖公由進士為知縣監察御史光禄少卿直節廉問自
結主知及是晉南京鴻臚上卿裁兩月尤隆遇云車載脂
巡撫彭公總督葉公舉贈章授簡於俊嘗聞之鹽法興
於管仲其後桑弘羊第五琦劉晏諸人毛收繭聚干時
而取寵利源竟不可塞然沿山澤之有充軍國之需縮
漕輓之勞致倉庾之實猶近道焉肆在國朝循以無廢
而闔闢利柄驅駕商賈胡昔然而今異也彼誠利而趨
之耳古之法有芻粟則有鹽引其原甚清也今則有賣窩
之名有鹽引則久次視支甚簡也今則有勸借公使之
名鹽取私市以實官又甚苦也則又有出倉掣引之名
費于私門者如此罷閑之弄舞遊俠之縱恣恃短長以
漁己利餌巡官則張口狺狺食其肉無厭困于無賴者
如此行鹽故有地今衡永則廣昌信則閩南陽則河東
分于越壤者又如此近戚私人夤緣賞賚在滄則多夾
私鹽銜尾以進在淮則攙越扺冒盡廢常格其阻于怙
勢者則又如此無惑乎鹽商解體而深避也公奚致之
樂趨哉私門可革也無賴可懲也越壤之分怙勢之沮
賣窩之占抑能盡澄之乎其不然避者終不至矣國奚
以富邊奚以實固有任其責者夫燭宿弊而舉大臣也
剔宿弊而慎以付公者聖天子也有不得行無不得言
有可得言則亦無不得行者矣易損下為損裕用莫如
節理財亦自有要淮南七十二萬之課有常額焉大歴
之末鹽利半常賦元祐有加至紹興則泰之一州已踰
其數是非所以望君子也
送任宗海序
江之西大省也人秀而服儒吾伊佔畢連東西家焉田
叟村甿下逮執役之賤亦口掇書史援章條以相擠軋
大吏至則旁聽仄睨以下上其譏評適當其意吹聲鼓
譽恒若弗及其弗然媒糵以甚其真其亦弗少矣故官
于其地才能之收叙恒首它藩而庸冒僨事亦往往而有
温江任君宗海之為江西按察僉事翰林學士紫崖馬
先生來速贈言先生文章家不自為告欲以公諸人示
信重不自其鄉始也其可辭君慎密澄瑩由進士拜行
人積有賢問遂拜南京監察御史弹劾不避批逆鱗而
幾不脱虎口者屢之其按鳳陽監龍江商課也宿蠧梳
爬風裁尤炳烺可諗左璫失故利私患苦之然對人必
曰真御史真御史江西聲烈其無是豫占耶夫訊讞之
司激揚風紀之任無所擇於中外邇疎焉爾策徤馬駕
輕車以載馳乎熟路無憂其弗至矣古者赭墨其衣冠
而禁行人肅後世法日峻犯日以多日械攣敲扑其無
畏也獨何歟禮義不施而廉恥之風無足以勝之也夫
冠九人髽一人則髽者視為恥三之一羣忘之矣半則
又忘之矣髽九人冠一人則冠者顧獨視為恥故禮義
廉恥是為四維風化大機軸在此也先之以禮義以立
其防重之以廉恥以端其避趨之路夫然後刑以示警
則其始也人畏之中也人愧之終也人服而習之以率
教為當然失禮入刑為大誡夫何患貪者不廉暴者不
良矯偽者不誠信以自將轉移感動之機有不自我者
乎昔晦翁先生提刑淛東以嚴為治清獻公官成都以
惠利為本至於治杭誅鋤強惡姦黨魄落寬猛翕張之
政宜亦有可思者先正有言一家哭何如一路哭不善
人之不去善人之賊也君必勉之吹聲鼓譽將遍之江
之西以達之朝堂之上雄秩峻命容於君獨捨朱趙行
業予於君深冀焉弘治辛酉七月上浣莆田見素子林
俊書
送丁玉夫序
南京禮部郎中丁君玉夫擢提刑按察副使授璽書董
學事廣南君初以中書言天下事倅遠州上念之三以
職事起于家及是未四月有是拜大臣之所簡聞天子
之所超叙視凡格數等以首勵廉退崇士風固非直廣
之得君與君之道之得行於廣也君獨味道腴力探理奥
超見特悟趣尚甚高將門戶陸吕堂室朱程藻會乎韓
歐以華其文未弱冠即抗顔弟子師立行輩床下不為
愧芥拾科第不為竒描摹媒糵搖曳而頓撼不為挫冗
散不為卑進不為榮頽垣腐棟殘甍斷礎而居不為危
衣鶉竈鼃無足隠乎中而有所繫非深於道能之乎徵
諸往則其來可知也持衡運軸廣人士將司平致遠于
我者矣海南之風其無翕然矣乎或疑世以文章第倫
魁服有官序丁君道雖工其如世弗重何予曰是未然
文道之器也不深於道而能文者希矣夫山不自輝惟
玉之所為水不自媚惟珠之所為文不自工惟道之所
為文而不深於道未見其能至也屈平之怨刺宋玉之
柔婉莊周之縱放揚雄之艱深文乎哉韓昌黎歐陽六
一因文入道至而未至者也道之至者其文雅以純簡
以肆閎以雋永麗以則神暢心舒而剸煩理猝叢寄穹
受綽有餘意子奚文之是而道之遺耶然又告焉古之
道無負於今今之人未盡然於古也庸有與君争名者
矣抑均有責也子瞻賢者也未能脫攻洛之一瘢自為
者固將以自創矣君亦無預為程叔子一地哉濱行廣
士夫因鄧正郎公甫之舊來速贈言附所私者如此白
沙孤碣蒼烟草棘之間文旆所臨為我注深意焉
夀宫保劉先生詩序
記稱武王夢九齡無怪歟夀聖人不能知亦無能增益
以與之者即能之文王將不私所愛武王亦豈忍受父
以自益哉桓常騫對景公益夀之數天子九諸侯七大
夫五皆駕虚無經見之言黃眉翁反骨洗髓李少君丹
砂黃金尤為荒誕難信天之生人氣機形冶以盈縮之
化有所盡則夀有所終惟稟有厚薄故夀有修短斯命
也修身養性無害其夀斯立命也夀之義久也中庸言
至誠無息則久修之身施之事皆可久獨命云乎哉程
朱歐曾韓范之生亦久矣後世言學者必宗程朱言文
者必宗歐曾言事業者必宗韓范𥅆鏗之迹落落無聞
顧得而言夀哉太子少保鐔川劉公之夀俊將得而言
之公宣靈胤淑全萃之閩中而膺運賚弼則實關之天
下獨策儒區鈎玄理窟盖已植志古學而雄詞逸韻直
欲啓文鑰而撤其藩廉白方重剛貞之體又足決官疑
稽國是尤表特者名位日起寵注日有加士大夫延頸
以贊重光興寰宇理平而公以滿盈引疾挽留不可已
遂進宫保馳傳以歸給廩給力所以隆重之者甚至今
年夀七十三七月朢又二日夀之辰南都諸大老賦詩
為夀俊受知公不容無言夫修之身施之事文學政事
信今傳後無疑也區區之歲月胡足為公夀哉抑彼勞
一生為世道地今始息煩解要飯有公粟無患乎罷無
所歸役有公卒無患乎徒御之散林風川月有樂而無
淫村叟溪翁有戲而無虐於世無求於物無競蒙莊達
生元亮隨化吾不知山中歲月與當官何如世人莫不
瞻敬搢紳士倚為矜式彼落落無聞樗栲閱世者惡容
一喙論哉吾閩人物林公莊敏陳公康懿彭公惠安及
公稱四賢公獨巋然靈光殿我閩服固非獨受知之私
慶也昔富鄭公以司徒李文正公以司空致政為耆英
九老之會今公亦司空嘗貳司徒視二公為無愧耆年
宿望鄉儕輩宜多矣嗣是有會將於鐔見之不知是日
有温國有方外名流幸致吾詩盛傳美焉
送李君德舉知長沙序
唐憲宗時李逢吉請示威李絳進曰王者之政尚德不
尚刑上是絳羊杜守襄陽後之人思羊之深杜不及焉
德刑之效異也長沙古湖湘重鎮限五嶺界洞庭川岳
孕淑忠節成風而偏村下聚豪宗甲姓相蟠結逋租稅
武斷強食不可爬梳以理吠聲所流則曰郡難治難治
守者至輒臨以威予嘗過其處守以輿夫弗辦索健隸
拳其耳根予疾止乃止曰是非是弗治又過守者尤嚴
杖人動百數予假事以諷曰凡牧在拊循笞人比二十
迺已守陽諾别去繼見言曰適教言長沙萬不可治近
指原役某猶杖之至百死者十二三民猶視若故常誠
公言如長沙何予曰則顧重之耶去歲月予更繁湖南
書公移之尾曰省刑罰以重民命勞撫字以宣皇仁其
人愧畏而刑遂就簡嗚呼刑聖人所需齊世不得已而
用者也治民如治繩急之則棼不可理剛而獨任亦難
矣南京刑部郎中李君德舉之出守長沙也其同寅尚
君美信戴君景伊属予贈言君浙之台州人浙多賢稱
天下文章氣節台又其尤也君聞見而知亦熟矣其為
得亦既深矣不然胡卓卓然之若此也君簡遠沖邃粉
墨内寘而服官繩已綽有次第在刑曹踰十年權物銖
兩而人無冤稱為司寇所委信儕輩推先長沙勞望將
無如刑曹時乎夫旱久則㴻甘風霜凓冽陽和益自可
愛參以數宜亦有君以更化其後以起長人之速蘇也
至愚者人而至靈易感者心也誠則動仁以摩撫則易
悅而從故蒲鞭治不撻一人亦治深文峻政救火揚沸
者顧以長姦而破觚斷琱禁網疏闊竟以禆俗而成化
由是觀之在彼不在此也或曰催科無善政守先事在
此也長沙逋賦十數年甚者至欲臨以兵子欲德舉以
優柔成治其或未然予曰是所謂誠之仁之之道也夫
律吏姦則無私擾防民欲則儉而省費課農勤則無蔓
草而庾有餘粟教則禮達而知分子惠則民父母之輸
賦以急公上均是心也夫弗治其本治其末則曰民頑
民頑豈惟民之故哉德舉固有以辨此矣不然諸君子
所以深服而委重者果誠無見予亦將蹈失賢之責矣
送范應禎按察福建序
古者兵出於農井田制而兵寓焉要之七家一兵七征
始一遍藏於田畆簡於暇日而調發於臨時故無召募
之勞無養兵之費均以便也漢南北軍唐府兵亦倣于
此我太祖遠稽近紹屯守之兵居然古意内地則屯八
人守二人邊地則屯七人守三人衞五千人輸歲六石
守人食月一石以歲輸充歲食二八則歲贏一萬二千
石也三七則歲贏三千石也廩官之費民賦商征有餘
辦矣夫何歲久弊滋今之兵額率耗其半田則故存也
於是有贏丁之補種細民之租佃食之愈寡糧不贏以
告乏何歟予嘗數發問而執事者不能告也釐正之方
宜若可諗者圖籍鮮存畦畛數易故疆今鄙漫不省識
考之甚難也吞隠者寧死不自實私市者物故冒民版
者歲以深一家仰賴焉以法復之則私直罔償公租無
所豁一家之生事去矣此一怨也欲求其端必開告訐
之門予嘗見督屯之使惟利得田希已功奸軍乘氣勢
奪民産無控愬此一怨也豪右私屯田連頃畆無敢發
其奸官治之則搆扇謗讟此一怨也下官承上意為出
入亡可否彼售其私我賈其責此一怨也則是亦怨非
亦怨我者若罔安於位况望之濟哉溧水范君應禎潔
瑩慎縝有榦局其在南京戶部有名今年以員外郎擢
按察僉事璽書督屯吾閩是固所熟試而驗矣因熟試
晉新銜收有來效孰禦哉春官陳洪載述君論屯之政
曰吾惟無適莫其間耳職屯必利屯若職民復利民耶
世豈有是亦示之以狹矣吾奚有倚哉屯是屯可也民
是民可也屯是而詭之民則正而曲處之視故誤而軒
輕焉除其租以上下其直毋泛清也必額以為定毋遙
度也必簿以為憑毋偏任也必師以為聽毋疏核也必
差以為察毋躁決也必詳以須之盡兵與民均也吾奚
有倚哉吾仁存而義施焉額幸而足恥言功不足寧任
其咎直之吾不知為德繩之吾又惡辭為怨哉予驚喜
曰名之下無虚士哉是可惠吾閩矣抑宣力之任也國
家永無兵食之憂則有兵農故事然豈易言哉亦經世
深念也
夀東園鄭公七十序
山受土而高也水受之而傾求溝澮其間不可得也海
受水而深也土受之而澄求丘陵其間亦不可得也况
望昂具瞻匯衆流以高以深以與天地相悠久者哉故
受有所至而居有所宜人天地之受也其胎殰嬰札受
之未至也其生鮮慧其境俱逆其居之未宜也則惡在
于夀耶南京戶部侍郎仙溪鄭公東園軒特峻爽在翰
林與晦庵少傅東白學士吾鄉井庵御史翠渠布政未
軒僉事以經濟相許與公搜奇剔怪鏗發金石而深博
醖藉益探以有旣家食循義門家規藍田鄉約以自見
治生養樹之術翕闢紓縮族是用裕起初官超拜浙江
提學副使國子祭酒改南京通政有今官閎達宣朗遇
事時出新意才高物忌連疏引歸上倚注彌渥今年夀
七十精強難老無異昔時公子婿陳君在充丐文為夀
俊嘗疑仙溪山水之秀毓英鍾淑世宜有人而公生百
年希闊之會鄭世宦門衣纓中落而公巋然以起山川
之氣詩禮龐厚之澤之所均萃公將無得而辭者矣而
又樹植以隆基藻繪以傑詞居高滀深章寵而優裕者
完至筋骨不殊子孫滿膝下人世間無一咈意山林廊
廟若進若退公奚處而不宜如岡如川之夀公亦奚靳
而不躋其極哉俊貧病先老百不自謀視公如在天上
莆完福亦鮮如公者受者弗專而居者未易盡宜公獨
不可自賀歟
贈查毖齋副東臺憲序
國家布局待士登其成任寄之弘上恩以霖霈逮下之
澤百年而收既然矣竟之不四三以副是無它工藻飾
者落真源習權變者乏風節喜功立名則往往隨俗以
化材實兼備難其人爾矣予任方泥變然頗以好賢名
常思海内士執鞭焉晩得黃公公獻姚公英之王公道
亨及吾查公原博毖齋皆足樹風猷殿翊名教世道幸
賴焉毖齋潔已先物闇日章智不尚察辯難若無竒而
績效之收如秋霜肅物有不出鈞陶之外非所謂謙謂
恒無成有終之君子歟僉憲吾閩久之擢副山東察使
以去夫貞憲度臨制百司坊民欲而評事反固已試者
况東古齊魯封地有周公之教化太公之政理孔子顔
子孟子三數聖賢之心法具在俗易與而治固以易為
也頃者流寇蹂躪水禍為患苦食生瘞死公死有餘累
治未可以易言者廉濁身始也馴暴法始也坊淫約泰
又風俗始也本之以貞治之以固終之以久焉不變之
節道有固然者憲驂戾止今黃公為巡撫姚公為左轄
王公為總憲暨公四君子並臨于東身率誠感濁不足
汰也暴不足柔也荒不足慮也淫侈之俗其不足釐以
正也立廣大之治功以成渾厚和平之治體以無愆風
範之素以盡還前正之舊使論治者必曰東曰東論相
觀而治者亦必曰自東自東而推源治始無獨四君子
自信予亦將與知賢之幸矣憲伯盧公伯居偕寅宷諸
公屬予贈言附所私者如此
見素集卷二
