見素集卷二十八
明林俊撰
題跋雜著
跋存齋稿後
予嘗怪賈生王通李觀諸賢不及見其至有私恨焉天
地間不賢者何限賢者顧夭以死謂天誠無意是人其
未可知也今觀進士王公彦恭有感矣公在諸生以氣
節勲業自效詩古文駸駸穎出聲震業光名流推讓假
之夀其轟烈俊偉與世相無窮無疑也而僅與顔齊夀
幾于郊之窮得一第而不沾一命又弗逮乎詹以死然
其道已信于友售于時其遺稿已克傳于家其孫啓已
世先業有古行為名御史嗚呼古今人夀者何限荒榛
斷莽澌盡而無餘者亦多矣其諸為夀不在夭不夭也
題五賢遺像
予從二泉邵先生始得拜觀諸葛武侯陸忠宣司馬文
正范文正韓忠憲公像畫史杜瑾所圖也五賢傳志詳
焉李閣老西涯翁摘其要分錄于左揔跋之盡矣予獨
慨賢才之遇之難也奉天蒙難聽贄既追仇盡言逐如
棄梗德宗時也韓范同時柄用中外跂想其勲烈而群
小不悦毁言日聞竟罷竟請外司馬為相已病天下共
惜之予謂司馬不死相亦不終熙豐諸人固在也武侯
三顧而起佐帝胄圖恢復專不失禮行君事而國人不
疑炎祚幾熱而將星隕非天歟二泉托志忠雅識䆳而
養充當天惟純佑聖天子興理唐虞之時終其遇而不患
不盡其用其在茲歟
恩命錄後志
上世有門蔭例明堂郊祀等恩有冊授制授勅授贈封
之典故甲族顯融無間綸書玉語複疊而駢蕃國朝大
臣三品而上錄子官旨授在内三年成績得封五品而
上與誥下與勅一品三代二品三品二代四品而下一
代八品九品本身進之路狹故並美少錫之難故寶藏
為特重上宰泉山先生今錄俊得拜觀焉先生尊府撫
州贈上宰公而下祖孫父子三世第進士前後荷褒寵
誥十七道勅八道祖若妣六道父若妣八道先生若配
九道子主事君庭㭿若配二道林世稱德門毓和凝祉
至先生尤盛問學淵委識䆳而養充休休焉至方若圓
至勇若怯温燠若可親而居中栗不可柔知先生者容
亦淺之知先生也廣平介而狹莱公大而疏先生兼其
美而會其迹泯然者也先生在司成久上念之一歲三
轉官識者猶以為當朝夕贊天子訏廟謨張主國是留
都位置非官宜夫人論至公也抑德必世世盛恒理耳
安世之賢人莫竟其說仁傑再世有莫知天道之所以
然先生作述無愧焉恩命稠疊非倖致而然錄之昭上
貺也揚世美也迓續來休有隠望焉
題陳一䕫太守像贊後
右大司寇旴江何公所作陳高州西潭像贊西潭粹雅
精博頽然一儒者平生制作尤盛於詩可傳示後世無
疑者旴江贊不及盖舉其重言耳旴江與吾鄉從吾彭
公並擅時名而量稍異從吾博大旴江方整不當其意
不少假顔色蒞属尤嚴獨於西潭體貌若此視其贊可
以知西潭矣三復起敬謹識其後歸之
題朱二守送行卷後
莆郡稱文獻蒞郡宿多鉅公近時尤楚楚可尚或曰守
南郭王公賢也故寅貳皆賢予曰固也朱君士容先南
郭郡丞者踰年有孝子劉閔者君首詣之延教社子弟
分月餼以給其母有巨盜江者任俠樹黨殆不可圖君
擒殪之植良艾奸政之大無踰此君盖自得之南郭慎
許可序文獨致重公其亦有所試矣
跋張東海小草千文
成化間張汝弼東海卲文敬半江蕭文明海釣皆以草
書名半江海釣皆自謂當北面東海一時學書群宗焉
東海天趣逸發筆力豪宕其大幅尤佳小書未盡其妙
也詩信筆可傳播偉然一代人豪為時宰所忌僅知南
安吳僉憲出示此卷展玩之餘謹附于左
跋夏太守育才家譜後
遷史記大夫世家譜之作昉此宋歐蘇譜率為士夫所
宗吉之隴州夏氏譜又參互而廣加詳焉斷自虢州為
世缺所不可知盖不可妄附以失本實此公敬甫諸君
子脩譜之意今延平郡伯育才公訂成者也譜傳所載
文莊公而下凢如千人圖系無聞者亦間有焉嗚呼崇
韜拜令公之墓識者譏之蔡京之裔不敢目其祖直附
忠惠譜雖系世次子孫亦可感而興焉郡伯公廉實忠
恕有時譽令公忠惠夙有志者俟其成續焉
菊跋
菊之華五色獨以黃稱韓魏公謂黃華晩節意凡菊皆
然非獨黃也公本月令者也秋之季月菊有黃華菊黃
為多從多而論抑秋金也金之品黃為上季月土也土
正色為黃菊木属而具是二行從其上從其正以黃稱
歟未可臆為之說是賦一素一丹又莫知其指豈以寄
耶素其質而丹其中耶抑適情立象因而賦之不可知
不可知然竊嘅焉霜風搖落是菊以孱然數尺之榦與
剛貞之梅後先以承晩匱亦難矣
跋李西涯墨蹟
成化間李西涯以文翰擅聲翰林吳匏翁稍後出與並
蘇長公稱書象人形歐陽率更貌寒書徑刻正如其貌
予謂文亦然涯翁澄潤故文極清永書晉法也匏翁雅
醇故文極渾重書蘇體也皆逼真者評者謂逸少東坡
書皆晩年後工二翁弘治間書精爽尤不可及涯翁是
書其龍駒鳳雛初年時也已自如此門下士林俊謹題
題淳熙贈黃知稼告身
右宋孝廟郊祀恩贈通直郎黃沃故父尚書考功員外
郎致仕公度為朝奉大夫者也先是左丞相虞允文罷
鎮蜀死右丞相梁克家曾懷葉衡相繼罷故闕龔茂良
淳熙元年十一月李彦穎二年閏月俱參知政事三年
十一月赦恩四年四月告下故具名六月龔為曾覿黨
謝廓然所劾責放英州矣朝奉公號知稼黃旗樹屋應
夢而生譙樓紫氣公遂大魁天下陳正獻公魁亞龔年
十四在榜中紹興戊午也公獨位不過郎莆在宋五狀
頭徐官至尚書陳鄭登二府吳大理少卿亦惟公位獨
下然不濡跡姦檜完名純節正獻公相頡頏諸公間有
慚色士之顯當時而名後世其果區區爵位之赫然者
哉公裔孫廷宣解元世護舊物襲新綺而加池潢之捧
以詣其舅氏俊公裔孫甥也盥手披閱志于左方
李長者誥勅跋
李長者宏封侯賜額誥勅理宗景定所予似道首相䘖
名在焉按秦壊溝洫而水利興然皆有司之事熙寧初
安石導神宗興利始詔諸路勸誘脩陂塘圩隄議功旌
寵長者起民間有事木蘭是詔也當時蘇軾所論劉摯
等所疏程昉等之淤田利殆不勝其害獨長者陸海百
里與離堆鉗盧相無窮故樂道之因附安石高竒起事
為宋擾之始又惡夫似道之相宋無日矣
雜著
鸚鵡翡翠解
滇之西多鸚鵡群千百以飛啄松子林頃之且盡土之
夷腊之執弹而臨之應弦下以死其一嘴爪如丹毛五
采錦以絢夷求生致之羅四面數日乃得得則架而懸
之飼以榖若黍而通之語言以購重直即翡翠者䧟以
機矰繳中則利其羽而肉棄之因感莊生鳴鴈韓子二
鳥之篇而重太息焉彼均羽毛之異而夀夭殊者其用
異也易之則亦云爾宰物者之為翠累亦誠悲歟抑固
材而死也鵡胡為耶食人食言人言以隳誤人事生亦
良贅矣
舟神紀
蕭晏公者名善水江之舟多祀焉昕夕撞鼓磬為樂發
必告止必報牙日必祭風雨盜竊現怪物必禱焉舟人
窮寧死不復神恡一進止失據市酒實甌肉實盆拳跽
蒲伏道罪過縷縷以紓神怒成化甲辰予謫姚州倅附
客舟泝洞庭目感且䙝心厭之一日颿遇風疾駛柁師
弛柁職罔共舟觸灘狶突撼頓益膠弗可解栧數艦俱
絶予謂登若貨器勢易與弗能從也夜虞盜寘道里費
神間逆盜懼弗檢也再信衆如予言果脱走謝神予適
往收費衆誤為禱也曰公舉瓣香如響因以謝予予不
顯為辨嗚呼惰而膠輕而解人則云然神奚怒奚功也
亦豈瓣香能喜况未必然耶有大于是者得予言而從
之庶幾乎其無惑以理矣
鼠雀對
有高其倉而儲者群鼠下食之不得上飽以暍死其一
困猶生守倉奴得之四足而釘之扟細荆而詰之鼠瞑
目短氣死復蘇首若自服口唧唧若伸辯狀鄰叟善滑
稽紿奴曰吾能通禽獸言鼠有所訴奴曰何訴曰鼠亦
毛而族耳馬牛犬豕以其用也食主人之食鼠賤生無
所用亦天地間具物耳耳目口鼻何異馬牛犬豕饑食
渴飲為欲同情也主人不憐而與食盜而食為辱亦甚
矣以微命博一飽暍死肩並主人不相憫而相罪多見
其忍也夫雀翼而飛百什而群鬼入而神出耗主人之
食亦衆矣又惡得而詰之奴停鼠羅雀扟如鼠而毒焉
雀陽死鳴悲叟曰亦有所訴曰雀鵝鴈而族耳肉不登
俎豆其無用同其具物天地又同饑食而渴飲有間哉
鼠奚知鼠而不知雀也雀可死鼠亦可死獨雀死乎哉
鼠曰吾之群無汝之多疾飛遠逃無汝之便雀曰吾棘
棲而野食不得已而食主人之食入其羅主人之子籠
閣粒飼撫而愛之有愛汝者乎穴墉穿牖破衾敝帷喫
紙涴書翻盆倒盎使主人食常廢匙卧不貼床席吾盜
雖多其取厭顧出汝之下鼠奚雀之連鼠則語塞雀曰
無憂吾汝之腸費亦良尠矣奴亦以用而食主人之食
飫口撑腸刺齒捧腹携挈群侣倒卧林樾而屋頽弗支
垣敗罔飾畦蔬㕓禾荒死枕籍然猶異菓先嘗嫩雛潜
炙削分隠錢匿丈謾石以私其身圖而肥厚其妻子耗
主人無鼠雀倍耶奴嚼齒髮指臨之甚威既而思曰吾
過矣遂釋雀與鼠澡身浴德窮智役力先主人憂而忘
其妻子之急寒不知衣飢不知食出入戴星風雨不得
息不再歲屋堊如新垣補就密桑梓屯雲稷稌蔽日莱
闢庾陳主慰家實專倚隆毗群奴莫加焉方悔雀言之
晩揖隣叟而謝之叟曰是紿也吾借以風耳夫吏于公
者皆奴也胥史厮役皆雀也盜鼠也盜之害下於胥史
厮役而取厭于吏盜尤甚治盜而不先胥史厮役蔽也
不自治其身又何治於胥史厮役哉奴曰甚善書以為
吏告
馴虎解
廬墓孝子之自致非常也售偽者往往舉馴虎與白烏
甘露為例以為孝徵夫昭昭人耳目事猶假自文如近
世元臣白鳩白鴈舉朝有詩可盡信乎抑為誣猶近也
虎遶屋越垣卧廬側容有之容知其馴耶手而撫之搖
尾帖耳如犬之服習投之食張口而授耶制虎醫虎虎
服罪志怪者也渡河之對抑誠偶然者周公聖人也驅
虎豹而遠之何彼勞而此之逸也近虎為莆患一捕獲
之二虎又為患又連捕獲之朝令而夕竒應何神也記
成化時虎亦為患懸重賞致之連獲三十虎噬者不獲
二年乃獲又何其滯也所謂偶然者無信耶噫斯生人
之幸不幸也曰然則紀之者誠神其誣耶曰信及豚魚
是類也以立教也不紀無以勸化不紀無以勸孝君子
寧受人之誣而不忍絶人子自致其親之善
郭巨辯
巨埋兒有諸曰慈孝一道也世無虧慈而能孝者參飬
晳每食必問所與與孫尤人情母愛之矣咈所愛非順
也况忍之遠之已過矣况埋之耶母繼有孫之問欺可
乎告之可乎難為巨之詞矣使母痛其孫以吾故恨死
悲巨貧不食死難為巨之書矣春秋以趙盾正卿不討
賊書弑巨弑母矣母固無恙巨不得厚孝以絶父子之
倫矧無後亦禮所謂不孝胥失之矣殺子事君殺子事
母歸一也巨與鄧攸事頗類議者不以右攸則不得右
巨矣曰然則何以紀曰巨孝有之得金容亦有之掘地
非埋兒也曰然則丹書足信乎曰尤無謂好事者將神
巨於孝不知說之邪陷巨於惡教天下蔑倫巨始也作
郭巨辯
毒虎解
游洋縣萬山中竟以虎廢食土之毛者利之猶時阨于
虎若永之蛇然無能易者也正德戊寅虎乳二子益酷
閃形貿跡風至而鬼藏率徙踰一舍獵師至無所覓山
落嗣以虎告獵師至復無所覓居人患之約蓄信毒虎
虎一日噬蔡氏僕主率鄉之人逐之虎釋僕去已數肉
虎口矣以為廢物遂議啖虎以特脱鄉禍刲其肉實信
寘釋所虎食之盡果死或言二子亦死意未然也後數
月無虎患人功蔡氏予曰虎之毒善矣非處僕也僕固
賤人耳非牛羊豕例也人不幸食於虎瘞其餘猶足一
慰奚至割肉而盡委之虎耶嗚呼何斯人之重不幸耶
曰然則毒虎非歟曰牛羊豕則是人則非虎之死有自
忍亦有属矣作毒虎解
俟軒解
俟俟之也易履之九二曰履道坦坦幽人貞吉上九曰
視履考祥其旋元吉皆泰之地故繼之以泰君子行法
居易以俟天也德成君用之學至君求之我無預也而
命之天者自至有俟之象焉故曰俟聖賢立言垂範以
善導民而不欲利誘之斯意也其不然固有俟而得而
不得亦恒多矣藝俟穫而食也而未必得食俟蚕而衣
而未必得衣俟之身有終於不遇俟之子孫有終於索
然而不自振命有定有不定也有定而無不定其在我
歟故曰學者為己謀利計功淺乎其所尚也夫德俟其
日新學焉俟其日益以造高明正大之域得則喜不得
則惕惕然以悲懼來者之無多而光隂過鳥之不足恃
俟之至也姻友陳君玉光先侍御居易公佳子居易公
俟之身不獲矣俟之後之人叔氏郡伯石峰君副之矣
君又副之說者擬之二方夫得之在我而又得之在天
得所俟者作俟軒解
泣麟解
馬圖龜書文明之符也夫靈氣之鍾人與物共之伏羲
神禹執其機馬龜宣其應感聖人之時為聖人出也周
之時鳳鳴岐山矣而文王繫卦周公繫爻辭河圖大昌
武王訪道得洪範而洛書載顯吾夫子何時也姬德衰
賢聖之君不復作世綱人紀蕩蝕無餘在圖為否為剥
書咎徵六極時也夫子猶有望夫行之端鳳至圖出深
有冀而不符周公之夢遂絶矣由是假行事於魯史以
脩春秋以言誅亂賊而正王法授為邦之意於顔子重
其寄於淵也而擎天未力一臂先失淵蚤死人之麟先
踣矣麟胡為乎來哉胡為而不踣以斃于鉏商之手哉
人靈於物聖人靈於麟夫子畏於匡伐木削迹於宋於
衛厄於陳蔡盜蹠幾不脱虎口者屢矣麟胡為而不殆
楚狂知鳳之衰夫子必知麟之非其時及禍哭麟哭回
也傷道以自傷也始感麟而生終感麟之斃以絶均不
遇也抑夫子素王也麟感素王之時為素王出而文成
方至與韶成致鳳無異夫子賢於堯舜麟何亞於龍馬
神龜五畤之祀出而改元麟雖遇何指哉
木蘭閒劇
木蘭病夫今之怪民也畫史鄭玉濬圖其像陳黃門方
壺樹石之人與境備矣見素子素知之素忘之也詰而
語之病夫何泮渙爾濩落竒崛如是邪儲汝精範汝形
館汝過客溷一駿於深售與二鳥之光榮籠囚羅致弗
樂也白駒皎皎孤鴻冥冥而任而真素鷗野鶴海上之
風雲繡峪蒼崖山間之月日挂索抱甕草衣木食局下
氣高心長步窄孤請劒於百懷與舉旛之一力填海奚
情集木若失在當時表著敢歷一階若叙述數君子又
悲夫無徑之可入繆嘗學埋輪倣運甓憂係希文病竊
君實可望焉不可至也雪壑往夢烟邱疇疾隂風晝寒
使我心惻嘅吳蓴以孤往撫陶松而自適何望乎穎水
箇瓢東山兩屐已矣乎病夫朝菌露槿是人也月榻雲
龕卧隠少室神遊東所意往方石奉時化以周旋與身
命而俱畢病夫曰是何有于是吾忘我矣
題以吉卷
吾家御史中丞兄季子以吉御史學古道陽明子既告
之矣因屬就正於予予耄懶茫乎無得也然樂善予性
也况鄉耶况同林氏耶况中丞予道義友莫逆無異兄
弟固子視而愛之學古道固幸而輔掖之矣夫古故也
已然之迹也善樂者必按譜屈伸俯仰綴兆舒疾惟所
用之善毉者必按方表裏虚實升降補瀉惟所用之故
樂節而藥用神師曠秦緩其無能易也夫聖者視天為
至也故曰聖同天賢者視聖人為至也故曰乃所願則
學孔子未至於賢又以賢為至也故曰學顔子之所學
躐而求君子之所病也道至孟子而著至朱子而又著
希聲絶響超見獨識意領而神會若是其難也朱子鄉
先進也以吉以朱子為至朱子學焉吾家江陵邵州忠
義之祖也嗣先嗣宗又孝義之祖也以吉以祖為至其
假外求哉昔張魏公巍然物望教南軒以仁義忠孝古
聖賢自期其後南軒友朱子博約詣妙遂厠道學之傳
中丞諸子於以吉尤竒愛其教以吉當不異魏公不知
相博約有如朱子否也夫無其人有其書有其心焉耳
矣人則固在也速效銳進中道而止與偏而盩事君子
者弗由也吾於以吉隠乎哉語以吉語達也
聯桂族範
凡林子孫父慈子孝兄友弟恭夫正婦順内外有别尊
幼有序禮義廉耻兼脩四維士農工商各守一業氣必
正心必厚事必公用必儉學必勤動必端言必謹事君
必忠敬居官必廉慎鄉里必和平人非善不交物非義
不取毋近聲色毋溺貨利毋親喪不葬細行不謹毋信
婦言傷骨肉毋言人過長薄風毋忌嫉賢能傷人害物
毋出入公府營私召怨毋奸盜刁詐飲博鬭訟毋壊名
喪節災已辱先善者嘉之貧難死喪病疾周賉之不善
者勸誨之不改與衆棄之不許入祠以共綿詩禮仁厚
之澤敬之戒之毋忽
家範
吾林子孫父慈子孝兄友弟恭夫義婦順内外有别長
幼有序嫡妾有分子弟有學貧難相救昏喪相助各治
一業毋干外事毋好遊逸毋學賭博毋近聲色毋涉勢
利毋信婦言毋及人過立志必希文為學必仲晦居官
必閱道處鄉黨必彦方自期婦女必貞潔必勤儉必絶
淫妬臣不事二君女不嫁二夫以共綿忠孝之澤敬之
戒之毋忽
跋孝友堂卷
族弟賢卿稱孤時髮未緫身無所棲無所恃為衣食力
學以基母養以均飽其二兄令而歸僅市小屋磽确田
數畝合群從食之夫孝友植綱常而匡世化者也重所
由出固也又重所同出難賢卿之境又難也古者子弟
分以業而責成功時其入而量出之故可繼可久緝貞
規垂令式五世十世百世可也
孝友堂跋
李贊皇疲一生於平泉草木之間其遺戒有壊一草一
木者非吾子孫不知草木之不壊所以速李氏之壊也
予素不畜竒物安取敝敝然護植之勞與觀者之酬應
哉善立家者孝友維屬數百年吕榮公崔山南兄弟子
孫之盛可槩也贊皇移戒于是安有洛陽有力與梨園
别墅之取者哉詩曰謀之不臧則用是違吾閩憲使寧
川周公公儀堂名孝友取三家家法為維屬地者噫得
所貽矣
懷諸老二十六詩小引
正德癸酉端月二十又四日華亭定庵曹先生夢俊以
玉盂及編次國朝典章合五經者一帙遺先生覺而報
曾孫生先生詩志喜錄以遺俊正德丙子夏也先生詩
素名筆精入妙人品又素高八十五歲人辦此三絶尤
世獨見持示子姪傳觀之至不可問冬之季始還寘架
間得之甚幸時久不作詩未敢擬和挾遊木蘭偶和得
助喜二詩又得夀先生二詩又得夀䆳庵楊先生二詩
暮歸文惟近時林下大老深相知與跡疎味合承相念
者謝先生方石張先生介庵劉先生東山儲先生殖庵
皆已古人而山斗巋然可望不可即者未能已尚慕離
合之盛積數日又得奉懷木齋謝先生守溪王先生楓
山章先生洪洞韓先生休齋沈先生九峰孫先生二泉
卲先生絅齋戴先生西泉曹先生與自述各二詩用道
遥臆與吾衰之感而詞氣蕪索重學落之悲名德素心
今皆安在哉是月五日燈下某志
鄉飲酒跋
養老虞夏已然鄉飲酒義周備矣所以免於人禍也政
教之本也仁義接者也明尊長養老也故民知敬讓孝
弟立而國家安聖人制之孔子曰吾觀於鄉知王道易
易也漢鄉三老著在令甲逮顯宗始勤臨雍之拜我聖
祖德音渙頒守臣祗服焉禮讓為國乎何有近惟故事
殆不足訓矣
題宋太祖擊毬圖
此陳董學峰湖家藏宋宫中本也元錢舜舉得而臨之
其筆勢圓熟神氣飛動為畫家獨品宋太祖太宗而下
人誌之第不書何時事意未稱帝時也君臣同遊故不
若是䙝守信昭輔進固武流普謀國元臣與主對鞠失
君臣體太宗觀鞠體亦非是責善父子難帝固英明主
也自馬蹶悔獵言固易聽重以普帝所重耶昔韓退之
諫張僕射擊毬以人馬勞佚夀夭為喻唐僖宗自謂擊
毬狀元優人石野猪曰恐堯舜為禮部不免駁放普無
愧退之無愧優人耶為責偹惜之
題䆳翁贈幸庵卷
少傅楊䆳庵公起神童壮猷茂學宿德鴻聲功華夷而
表儀朝著幾先孤舉今天子虚懷以待璽書存問使相
屬卜泰平起公屢屢焉公厚吳文定公劉忠宣公李文
正公尤道義許與者也公贈彭幸庵翁詩西涯去後誰
知己南有素翁北幸庵翁精忠駿節舊德元功予不誠
類也然亦繆公知己贈予詩有古道百年君與我之句
昔昌黎友東野予東野為類君實之於景仁翁殆景仁
過之抑郭有道河南友李元禮汝南友黃叔度吾夫子
友子産於鄭於衛友&KR1355;伯玉有道䆳庵未甘北面而尤
於夫子願學也吾二人四子何居謹幸庵翁請質焉
跋趙松雪柴桑書畫
陶靖節先生白描小影凡十四書事跡如之相傳元趙
文敏公手作李龍眠本也畫格書品筆勢圓熟要非文
敏不能近世士夫家往往得之是本貳司寇吾友顔公
梅田襲藏本也或疑畫本之多要非真本予謂政不必
真也二公底裏故異文敏對靖節寧無愧容敢附手墨
以備書前懿繪處士逸像如此者謂無一真亦可也
盡我箴
族子以吉乞告歸復起為御史来求言作盡我箴與
逹與輅誦之
形化散殊萬彙一我我具天地參焉維可御氣囿情坊
心繕性廣厚高明仁義中正脩辭立誠窮理盡敬博約
會通慎密鎮静體生者德任道者身臨深履薄若對神
明維實維有歉焉若虚我恒不足人若有餘毋曰人畏
曷先畏已澡刷彌縫緝熙敬止毋曰責人而忘自責譎
處隂籌醜好奚擇我盡吾我稱物平施如度之度如衡
之持我盡吾我乾健坤順日進無疆動益以巽我盡吾
我貞固弗貳素位而行夷險一致我盡吾我人縮我先
不我者天任其自然
阜俗三義
廵撫都御史林為阜俗事竊惟王政之大養生復性送
死而已然官府事泛難於徧施鄉曲情親易以時叩預
備有倉未足應朝夕之求郡邑有學未足周鄉閭之化
近關有漏澤未足使偏村下聚各歸於其土今立三義
示爾齊民胥勸互成禆我官政表厥之典三全具錄一
盡特書幸毋自沮以鼓舞大化會歸我皇之極(盡一義者官為)
(扁一義之門二義三義稱是社無富家數戶朋舉扁曰義社)
一義倉照得江西預偹雖設事頗具文常平甫基官乏
糴本足應緩急尤屬義倉其割羡餘置别庾六百石四
百石量力而為一斗息二斗息視貧而定使同社絶生
塵之釡均舉火之家不償者不借既死者量免倘樂備
千石尤利博一鄉庶社倉祖仲晦之謀不勞官本義倉
溥九韶之惠可厚民風善無不報義在必行
一義學照得江西家攻儒業尚阻困窮囊澁學金竟安
愚賤懋建義學賴爾社人其延學行名師訓誨子弟館
資師贄專出本家口授經承泛及同社使貧家有育才
之幸無學課之憂學成資以儒服進于官庠倘師專較
利則主另擇明庶劉允廸義學嗣爾古風萬石君義門
允多名士世間好事毋讓人為
一義塜照得江西風水賈禍拘忌停喪佛法流誣循習
火葬仁及枯骨義塜是圖城居者量市近郊鄉聚者相
觀平阜擴數畆便地惠合社貧民序列深葬表志氏名
使生得近隣死得近穴倘仍助棺之費益加積善之基
庶陳向漏澤禆葬朽之周文危禎義塜贊掩骼之吕令
天惟佑德里是稱仁
禁約民害
廵撫都御史林為禁約民害事訪得江西商民輻輳軍
校淆雜有等光棍喇唬專一生事害人如蓼州等處牙
行經紀結黨合群得過者把持行市故阻客貨賤攬而
貴賣名曰屯船貧難者哄弄孤客故尋事端掇籌而混貨
名曰簽大會串同舖家瞞騙客錢名曰打夾帳傾銀匠
上梅刮錫名曰畫絲抵搭沉鉛灌銅名曰包皮吊角校
尉強買貨物包取脚錢把持河岸名曰把頭軍快指以
廵邏私通盜賊詐害平人名曰綽露水在途争鬭群兇
助打名曰傍不忿提買貨物抵換原銀名曰撮包子秤
尾抹膠黏帶碎銀名曰黏乾鵲舖行船家糶賣米穀手
&KR0008;斗斛名曰打雞窩私結盜賊賤買贓物名曰接短頭
遭風失火搶搬財物名曰趁閧打劫指稱衙門誆詐名
曰撞太歲停住囚犯打點名曰穿珠眼白身衙門營求
勾當名曰野牢子跟随坊甲下鄉提人名曰送喪吏農
承差身死而弟姪頂冒名曰茅鬼問革而隠匿復充名
曰還䰟書手久戀衙門掌案作弊名曰主文攬納官糧
買米私賣乾籌名曰趁倉擅入府第保債勒取信錢名
曰領頭捏寫詞狀教唆索錢名曰掉筆頭偽造印信詐
撥吏農名曰假布政此等民害里長戶長社長社正推
奸不舉廵捕廵司總甲小甲容情不拿本合通究緣循
襲之有年恐自新之無路姑記禁約為此示仰前項惡
徒俱要改過自新本等生理應首官者首官改正敢有
仍蹈前非許廵捕廵司里長戸長社長社正總甲小甲
指實呈来從重問發敢有容隠通行追究使風俗還醇
奸偽無托若乘機挟仇報怨罪亦不私廵捕朔望具不
致縱容各民害甘結繳報湏至出給者
見素集卷二十八
