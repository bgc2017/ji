見素集卷二十
明林俊撰
碑墓表
重修岳武穆王精忠廟碑
乾坤復位孰從而棼之河漢為東孰從而潰之嗚呼覆
水不收長城自壊人事歟天事歟昔三叔流言天動威
以彰周公之德郊迎以歸後主委國事孔明而聽之規
有混一將星夜殞興姬絶劉天之意異也岳鄂武穆王
之禍天意從可知矣嘅自紹述說行羣邪蠱扇善流布
滿嶺海貽有靖康金人之難二帝北狩中原失守康王
即位於南京當是時將相無足繫天下之重絶意恢復
專主和議王文武忠孝聲春秋討賊大義于羣喑獨倡
之時謀預機先變隨敵運用能手平劇寇志殪強敵前
後數百戰無不竒捷走烏珠朱仙鎮破之金人沮喪號
令不行燕之南金將密受旗榜烏珠懼欲北遁兩河忠
義嚮風焉復中原清朔漠迎還二帝一渡河間爾而速
詔班師竟出書生之所料使垂成之功墜於一旦故地
復為金有檜奸志猶未伸也重丼心王父子以死弱宋
右金挾國讐以自固也彼張俊者和之宋亦和之獨何
哉嗚呼此宋之所以竟南為厓山兆也歷考名將無王
之烈亦無王之冤者古今一大憤也王相之湯隂人殁
二十有二年當孝宗立首復故爵頒封諡葬之杭州國
朝與在配享而杭相專祀付在有司其賜額相曰精忠
杭曰忠烈祀宇内者不可勝載王之伸在為之不足而
賊檜之奸筆誅口罵與王之褒頌同其無窮好事者至
樹檜剖心鑄奸像鞭之殆刓噫檜之奸未料此也邪害
正奚利哉總鎮崔公居與王鄰昭明風烈飾廟貎新之
礪堅貞属紀王績追誦疇昔有餘嘅焉辭曰於赫武穆
文豪武雄矢心湼背報國盡忠百戰艱危經營十稔誓
復山河還軫二聖天不北宋鬼臆豺聲金牌十二煅煉
獄成地黑天昏日星載覩祀有牲醪錫有茅土奕奕新
廟風旛雲軿於昭厥神率土乞靈
惠新立文公朱先生祠碑
泉之惠安故未有文公朱先生祠常熟陳侯逅以進士
來令請部使因靈女宫立焉不費而功告成亦善變爾
矣夫道正與邪也正難悟而邪顧易以惑故邪常勝正
鬼道盛而人道衰心為之不正矣君子有獨知之智獨
斷之任以自執開悟歆發之機靈女何神頋使世血食
兹土為吾民厲哉然非立其本以勝之庸知不為後之
復羅池立廟在子厚人猶倡為之矧靈女鼓奸羣愚崇
奉復固其所耶本自吾道始道至夫子而盛至朱子又
盛窮造化之原達聖賢之藴固孔氏心法也身綱常之
重以獨收繼往開來之功固孔氏家法也道大難容豐
其有以嗇其遇直俟夫來者之尊信家有其書人宗其
學以經綸大經衡量大政樹道聲儒烈於天下然後朱
子之範型無易故自婺建之鄉與夫宦寓旅寄莫不有
祠而一判同安再視漳郡往來講道於莆者屢屢惠均
過化之地而祠獨無舉其非誠闕歟斯侯之仍力承匱
塞弊絶萌植本崇儒開迷警寤以昭示民極使朱子之
道如日中天水行地曉然知所由興起焉則趣尚齊薰
蒸一相須為禮樂教化之歸雖有曲畦邪徑挽之而不
能入遡武夷匯洙泗人文昌會世風載還殆徵諸此歟
昔李繁刺處州先新夫子廟侯先斯祠自餘悉升宜祀
黜非典政首及化古今人固相遠哉深為惠幸之乃作
迎神送神之詩曰紫氣兮融融有煒兮新宫㠑峞兮朱
碧峙乾坤兮耀星日神遊兮無方儼公像兮堂堂嚴祀
兮有奕樂在懸兮几在室牲肥兮酒香神來格兮洋洋
道幟兮雲集文旟兮颷舉玄之間兮化之所孔步兮顏
趨集成兮四儒宣靈兮發響朝上征兮夕孤往
嘉義大夫南京兵部右侍郎王公墓表
弘治辛亥九月六日南京兵部右侍郎趙州王公卒事
聞上賜葬祭閣老李公賓之為神道碑少宗伯傅公曰
川為誌銘都憲史公天瑞為行狀公子壻水部主事宋
君鳳属俊墓表嗚呼古人重知已知俊寧踰公耶勢相
忘道相下疑相商略以行一酒之旨偕乃&KR0034;板橋論别
目俊曰憲副憲副遂咽不復視默然含涕書考吹譽過
情嗚呼俊何以得是於公知已寧踰公耶公修偉異人
人重遲不戱曹文忠公物色異之妻以女治禮經領景
泰癸酉京薦甲申第進士授工科給事中充蒲藩册封
副使遷都給事中累拜湖廣布政司右參政右布政使
貴州左布政使進都察院右副都御史巡撫雲南兵部
之命語俊曰日者推吾良驗吾數且窮行歸故謝疏有
明農期得請之語用見已意道得微疾方禮上假寐閤
中夢張尚書為具奠砉然曰夢與數符其殆弗興遂付
所侍孫慶家事付所属檢囊具棺授以殮法不禱不藥
不亂志沐浴衣冠俟盡生宣德戊申五月五日享年六
十有四諱詔字文振别號慎齋曾祖思義祖理絳州判
官父昂封工科給事中晉寧徙趙始此妣張贈孺人子
縉義官經州庠生孫即慶會孫儀偉墓在郡故城之南
原公樸直純整無偽行衣敝如新坐不仄作止有常伺
之恒不爽一武居喪不事浮屠法趨向甚正植已甚廉
處族黨甚恩待寮吏甚公以恕藏疾匿瑕樂進人善多
識書史不專發為文慈懿皇太后服成適孟秋享太廟
公言新喪從吉非宜乃引古攝祭暨遺詔毋廢祀之文
上請裁可六科論事過直憲廟御文華官校手杖臨之
甚威衆護膚膽落公守不可神色自如抗言曰臣愚觸
忌諱犬馬之誠實惟為國上壯之怒解杖竟無害同年
于守正謫官同寅高文著病死贈賻甚至都憲原公傑
經略荆襄舉公將事增置行都司鄖陽府縣具適機宜
璽書褒嘉遇荒先事存恤天旱禱雨時應慮囚多平反
要囚間可生道俊異其文公閱問故曰將使矜從戍減
公喜揖謝土官奴怙勢搏人死托言馬踐公主疑頗力
俊曰馬入屋勢殺豈得踐死弗從公弗懌久之得罪貫
狀亟謝曰前者執是老夫慮不及其虛懷類若此孟密
諭成悉更前政土官競襲折以禮不涉近苞苴諸夷帖
息安南為之寢謀鎮守利入裁損十七八巨掾假威福
都閫折腰弗禮公寘之法責戍桂南兩府官從褫魄歛
弗肆左璫為金寳玩具將進卒公疏明主不貴異物宜
付所司抉其寳範為金備用毋令上供滇故官不能歸
妻子多就戎募鬻為良家奴公諭諸道資以道里費得
歸甚多尚書吳公雲死節久且泯公白其事得諡忠節
與王文忠並祠昆明改額二忠公行實誌弗載公子孫
弗及知俊間知者嗚呼爭名風熾讟媢競起在敵已然
用上下下厥尤艱哉休休我公德音不忘式表公墓顯
示無疆
奉政大夫廣東按察司提學僉事宋君立齋墓
表
立齋諱端儀字孔時宋姓李唐間居後埭徙晉江又居
後埭漳州推官銑也四傳至知漣水軍邦光又十一傳
為沐陽訓導諱勸生國子助教贈禮部主事公汝勤君
主事子主事學正安州君侍安州屈其學人在郡學黃
司副汝亨鄭郎中仲璧以文自雄然考究皆不及君孫
少卿志同甯同知永貞太學有名君與齊名鄉試第七
人廷試六人歴禮部精膳祠祭主事主客員外郎奉政
大夫廣東按察司提學僉事君仁柔恭謹色温而氣和
善開譬於法不借而事就功緒人無怨言出納禮部公
廪上之至要下之則至雜易怒善謗君處之靜胡番之
使倚朝貢為干請叫讙搪突不可折柔君處之又靜長
貳倚信之獨不為邱瓊臺所知提學之薦出氣力遏之
瓊臺死君得提學璽書行事時方募民兵求善脫者爭
謀學籍龍門新寧設學求速化者爭謀致廩貢謀倖鄉
人謀教書溷人事襲往而有君處之又靜凖墨内寘而
外居若愚通慇懃述勞績於大吏與稠人廣衆爭是非
訥如也辯析疑義論人物賢否天下古今事得失如倒
囊出物事主事吳安人至孝侍疾持喪情禮懇盡尤注
意儒先割提學公費修濓溪祠進廖公子晦配享進吕
公大臨道學傳真公德秀李公道傳何公基葉公士龍
考亭淵源皆獨見也君諸生時對鄉賢策已為潘知府
舜絃所賞既釋褐位署益清畢力淹貫彭惠安公續莆
誌參訂為多所著成書考亭淵源錄莆陽遺事莆陽舊
事偶錄莆陽科名志鄉賢考高科考宋氏族譜立齋閑
錄未成書宋行朝錄廣東通誌略人物備志天不假年
五十五而終弘治辛酉七月也又明年葬柯宅山嗚呼
立齋不可見矣墓之銘郡新志之傳黃未軒兩著之詳
矣子元翰解元復請表墓之石嗚呼固交遊事也嘗聞
之狐温百腋雞飫千蹠書求多聞易大畜君子以多識
綜博然乎哉文囿事區宣閎而含讔記述之難也鍾期
死伯牙絶絃匠石感&KR1725;人之亡輟斤而不運知已之不
可再也立齋盖屢遇焉世自有不死立齋何悲
明尚義官山沁陳公止庵墓表
山沁之陳自寳謨閣待制公次升宣義公次顔兄弟起
元祐間危論直槩為時名臣慶基既啓胤祚世以昌襲
儉似賢率不墜名家風素居以厚贏入國朝四鄉腴田
半焉大役興財力之征重戸槩不可支家無脫丁荒業
遍平埜陳於是中微宣義葉孫承事郎公公逋山積縲
囚幽繫鮒涸而蝸枯身世重若籠鳥晩歲始舉止庵公
當鍾愛之際頽落摧沮之餘望成立奚有哉止庵銳往
超悟拊髀思奮不數歲逋告完田之荒漸以治失漸復
而有焉正統間我英宗念民罹寇復其租三年陳復獨
多擅有完利止庵相承事公於外配林氏相姑於内拮
据節縮勞瘁窮日力於是荒盡治而失亦以盡復歲别
頃畆為常郡之富遂顓陳氏迺新祠宇營居室取完與
固不施鏤藻又因饑為輸粟先承事次及身次及其子
又備貸本千石於鄉時其散斂中易如常平最後續以
田四百畆之入則所謂義倉義庄者橋道之修重費不
吝請棺請藥衣米婚嫁之求亦往往而副時同里大姓
鄭必謙並以行義重鄉評止庵尤韜晦濡迹樸鈍不欲
一厓異上人身無綺衣口不言財叩之笑不答譽則不
居有犯則唯唯然退對客危坐無大語質曲直一言而
定無不服者諸子頗飾池館非欵客不復賞視或疑不
識清致止庵曰汝祖更不識盖訓儉也諱儼字德威曾
祖嗣祖恕父即承事公諱卿母張氏子國子生景賢尚
義官景星隂陽訓術景福景山景員孫在芹在橋在舉
生正統癸亥九月卒弘治辛酉正月墓卜大蜚山既葬
景賢以侍御陳君希周之狀請表墓道之石嗚呼成立
之難登天然高門落以復起又難也止庵若誠易盆盎
盈溢止庵若虛焉廉施自許借一官頋為民厲止庵僅
處士有逮人之澤焉史稱太丘在鄉閭平心率物行成
於身而道訓天下宗風淵軌其殆然乎太丘二方承則
羣仕魏為司空止庵諸子有劣視二方諸孫有絶羣而
上者乎其無蹈慚卿慚長之議矣嗚呼古今似續難矣
哉表出之以并告在後
眀進亞中大夫致四川按察司副使事東山黃
公易齋阡表
易齋黃公熒敦實既營樂邱自誌之又属意其友林俊
表焉嗚呼是俗所深諱而不欲言者況豫之耶夫生寄
死歸達者所易視而諱者未之竟免也死生亦大矣任
情死生於仕止得喪何如耶公初以成化壬辰進士尹
玉山起為南京監察御史傴僂抑抑巽下予意新臺官
過矯屈為是何也公先丁御史南澗憂服除改北臺三
奉璽書巡長蘆鹺司迤北漕道四川雲南貴州戎政酬
接閒都周詳商略無徑斷語私服充養之素官六察殆
非宜然也既之偽者奪燥者息隂賊慘狠而激訐者消
沮聲迹泯然事緩急竒辦固有以孚而移之前後論列
事為多官賢否治得失十餘事尤荷我孝宗敬皇帝嘉
納公固不察察人細過固持其大也在雲南有趙都司
晟者驁悍不可馴獨帖帖憚公巨璫遺財當事者避餘
烈公從容一語覈其數非剛而善用能之乎夫竪目張
聲嚼齒大罵凛然若生風臨小利害輒隠忍循默猶自
謂老成得重厚體然乎哉予親見公南臺及雲貴時事
道玉山又得公之流澤故政嗚呼今之官如傳舍謂一
令三十年猶有存記如許耶公為四川按察副使能望
隆起顯叙方有階入賀過家拜母林太孺人眠食無異
然已八十而九公曰自惡而致其情哉遂疏致其事所
以致悅太孺人者纖巨曲至又四年太孺人年九十二
方終公擗踊欲絶是日鳥百數遶屋悲鳴不謂事適爾
如是公善事前母兄友于二弟教子琳瑯琛孫某某曾
孫某皆士業琳詔誥皆郡庠生念顧孺人同丼苦既卒
竟不復娶惟側室栢氏自隨今遷顧以合預祔栢之位
其兆因南澗之東址所謂高士岡者初正統庚申太孺
人夢虛空中紫衣人呼授以物以衣承之得鶴雛是歲
臘月十有八日生公鑒形者謂之鶴相冠帶衣履書畫
百物精緻虔潔居宇絶一塵既老樂五松號五松居士
人謂得鶴之性摶空聞天大槩近之而躋高詣極鶴之
類率不能齊獨公乎哉表曰百羽品流鶴居鳳凰之次
聖人在位鶴與鳳凰翔於甸盖清也而亦時也羣鳥宜
無及焉易齋明心藻質舒斂自由不黕點於羣汚以超
乎羣物之上嗚呼觀夫動則賢可知矣
明中奉大夫廣西右布政使拙菴伍公墓表
正德辛未卒廣藩右轄拙菴公也子符亦右轄湖南留
侍未赴得自盡於公碑銘二筆得吾師少師西涯翁吾
友少宰圭峰翁二翁名宗工良副矣左轄吾閩又屬俊
表其墓嗚呼其無已是心乎公諱希淵字孟賢伍出安
成顯姓安成擅春秋伍尤正傳公在諸生與羣從僉憲
君希閔號雙璧天順癸未公會試禮部名第四程式之文
無涉芟潤名一日震京師傳置之天下為竒歴刑部属
予辱尾公後繙閱舊牘法比精練公獨先輩人英抱直
槩同官能道者部之大獄兩畿之大獄浙之慮囚皆擇
能授公公當輒平為司寇諸老鑒賞薦臺憲薦廷尉丞
坐與審錄貴臣爭是非陽雖公屈而竟行其中同知廣
州清戎多襲具文公搜摘弊隠二十事中其肯綮御史
行其式為式郡事属公冤伸滯流費省而諠以寂有無
公不成府之謠分捕山後劇賊謀預機先與陶察使魯
功為埒部知廣之宜公也擢為其府知府臨人出政預
有以塞其利孔清其弊源布行其寬大以基教化宜其
下以孚乎其上之人官能連旌憲使藩參連薦廣士民
在京師者羣然譁所欲留部知廣之果宜公也擢為其
藩參政令行於百越嶺海之間人人指為鉅人長德左
官放臣恃若地主若疾得醫風雨得大厦以庇姻族鄉
聚之施亦然立弟之孤祿之入至委而盡獨不事媕娿
規規然校禮柄人觸忌諱既遷廣西右布政使念父員
外翁春秋高紆道省牀下因得以視藥視斂視葬以自
盡於翁及其劉氏繼母喪既除遂無四方之志而符亦
進士累如公官鄉以為難公亦為之私慰嗚呼外藩之
重至方伯而極矣昔柳公綽與子仲郢並節度使公同
也公綽善事繼母又同柳取進士四人伍八人公及符
及正郎全祖孫三世柳其或少也仲郢及玭之到將無
同乎伍自御史翁冕員外翁體祥德厚開先公世引之
柳根葉之論殆然至謂孝友敬忠食之醯醬伍無一日
無墓田雲物固有席津潤而被龍光者矣表以并俟之
明上林處士梅竹墓表
自予始識事及見鄉先生長老退讓樸醇禮益恭言呐
呐若不出諸其口運猷凖物迂緩若難副而竟揆諸理
以合族祖學士贈侍郎公澹軒尤渾晦學者稱上林先
生子處士贈知縣公軒居然風素予謁侍郎公道遇知
縣公退未嘗不發愧也嗣是風漸異上林子姓猶善循
襲梅竹公又尤也予還往群從中比見公退又未嘗不
發愧也方知縣公侍翰林公獨身留家髮未總已善酬
酢内外事事祖母淑人劉淑人鄒敬順無違友其弟錦
衣經歷釗相和應掖導成學以掇取鄉科侍郎公既請
老知縣齒亦就衰妣達孺人亦喪明公日任兩公之勞
偕配李孺人相達之作止却疾扶衰檢方而伺脈岐黃
之學為精姻舊屈致與窶賤而授方餌良效雖無屑自
見惠在人多兩公與達先後厭世治喪一如禮營鳳凰
岡之賜葬安田洋之葬勤悴連三數年季弟鍠幼孤擇
之師周視其成惰今與伯子潛齊聲郡庠仲子渠錦衣
子希範同取鄉科為州守郡倅渠今後叔弟鉉孫丼棠
常棣喬木有梅前後輝映家學世範數百年公猶視若
單族抑抑斂畏學取繕性以護養淳源睦周親而薰晉
鄙詩祖唐書祖晉篆隸祖秦而皆有所似粹謹之譽無
間戚疎為郡伯蔣公雲漢王公弼獨賞蔣既方伯猶紆
藩駕巡按宗公彛列篤行五人公第二其循尚義其殆
非其志也故猶曰處士處士諱鑰字與慎吾林九牧端
州二十一世孫於予為族父行素清羸在相法宜不為
壽猶歴正德庚午年六十七以終潛既治藏知縣之右
以舅氏大理寺丞李公長源之狀請表固有道碑也文
曰戢采斂曜含虛若無器車山隠名劭迹孤復命於完
世機消息伊梓伊橋玄堂對寂繄仁者夀粤作非相
靈慶伊緜玉枝雲上
明文林郎錦衣經歷四雨林公墓表
侍郎澹軒公之再起林氏也以敏特取大科以純永收
物望被簡知而涉華要經緯一機章采無易贈知縣拙
菴公猶澹軒也梅竹四雨之伯仲猶則拙菴也四雨秀
眉玉色神鑒整朗動人年二十一上第於鄉蹶禮部之
收者數四始就吏部試知縣金華日綜民政導人以禮
祠何王金許四先生處其祀事賢問宣流用被有旌命
拙菴如其官毋達配郭配黃皆孺人公尋有錦衣經歴
之授緩苦澤燥利導其媿沮柄要德助已為多力勉為
之受怙席有所殺其故然猶坐是滯留弘治乙丑夀五
十八以卒後之乙亥黃六十五亦卒公居常善晦有曲
處無薄施禮卑言擇恐恐然墮素風干清議以汚前似
其固有畏也昔范蜀公之孫祖禹著唐鑑王獻之之書
得右軍筆法公四雨集通鑑餘錄頗視澹軒而書格酷
與拙菴為類型冶世觀之下崛起殆有間者郭世早黃
似郭而賢二子郡判希範又賢希教達而敏孫曾梧竹
九牧端州之世將復始於兹矣作室家者基固而築之
密時其葺治世世存可也奚賴崇巨觀而隘前式抑久
而後大物理有固然者澹軒諱文拙菴諱軒公釗諱汝
度其字其墓先諭德左次表曰瀨故卜石龜食繄四雨
嗣雙璧呼曾孫並玄宅神光離離斗千尺
故中順大夫桂林知府方公墓表
三峯之陽省菴墓在焉公從子給事向請表墓道之石
給事賢者狀可信無疑也序其要曰公明伏氏經正統
丁夘領鄉薦後十年登進士拜監察御史河間盜殺縣
主簿公設竒縳之羣盜散按陕尋按浙耨奸剔穢聰察
若神明鹺司牢盆之利盡歸公府請者無分寸得啣之
甲申按廣西苗窺桂林城守告急公用虞詡計悉兵民出
南門入東門貿甲易械旋轉數周苗錯愕走公身授機
略且撫且捕因陳弭盜數事奏謫巡撫一人方面而下
罰有差丙戍代還邊二人坐虜逸歸邏者得之主將倖
功文致死獄中貴人視行刑公廉其冤業已上奏因與
為異同貴人怒訴公陵侮不奉詔會銜者柄用因為竒
請遂知攸縣至輒求生人利害廢置所宜令出輒稱便
道歌十竒巡撫累章薦顯用銜者率格不行比六年始
擢桂林知府盖舊經按地隂置之也在郡而理八閱月
移病歸歸十二年癸夘年六十六乃卒公勤儉孝友孤
厲而貞方鄉薦時已永感慟念劬勞忽自失墮馬下緦
功同爨無間言官費時家取給不榮幸進不辱義退信
道直前迎刃而解故所嚮騰聲或謂有閱道之廉孟博
之介稚子之神元亮之高其伏其起其歸也朝士属人
咸慕頌焉其沒也其吊者咸哀焉諱佑字廷輔方連世
有人桐城自廣信四徙德益五傳至斷事諱法公祖也
父諱懋贈監察御史母許配吳皆孺人吳後八年亦卒
祔公封兄弟五人長隂陽訓術次文林郎次公次給事
父也封工科給事中季鄉貢進士子隆娶姚女適錢鸞
吳希德孫男淑溆詞曰憲憲元老惟周卿士授鉞秉旄
式允文武有美來葉耀休於同洵美且仁夙亢其宗於
赫省菴山立淵靚措枉釋回臺章載整攸介萬山盜紛
若麻豪虬其結吏齘其牙自公來止乃滌乃汰威之庸
之金範瓦解爰有饔錢月省百千衆曰紆哉惟太守賢
喧囂脱遺柴桑攸宅靈修孔承奚爽奚獲奕奕三峯其
下玄堂名壽無疆公曷云亡
明閩三山袁節婦林氏墓表
關雎興淑女栢舟以興貞婦夫命物不齊得意失意永
畢永訖道有相成者而身以是始亦以是終靡他之矢
其不可易也夫然後天下之為女婦者定剛節厲操與
貞士同其義烈並書礪世也三山袁節婦林氏諱秂在
諸女羣瑄獨寂女事無教而能父處士某曰靜母陳曰
慧固女質女性哉歸于袁茂才臻則夫也有所承無所
專應對升降姑劉之所茂才曰順劉曰習固婦德婦儀
哉而繅車葛莒職其常事舅處士澤曰劬劬固婦功哉
天順辛巳茂才疾亟節婦始二十七歲乳下英未易齒
黃氏女甫晬茂才意若有属節婦曰無憂有若此日遂
瞑自是謝去膏沐食老而字幼哭聲時不忍聞隣嫗微
挑厲叱諸父參政公迪曰姪志堅堅婦節哉既四年姑
卒又八年舅卒又幾年歸英婦余氏生貞生達余又卒
鞠二孤孫乎長為歸貞于曾納達婦鄭於袁凡喪葬門
戸乎支虛茂才某山某位之右以從節婦法得旌有司
請旌節婦曰旌費兒辭節婦雖愛達必教與俱遂領正
德癸酉鄉薦甲戍第一科教諭青田方業有後舉拔尹
貴溪時壻黃氏用亦倅連州黃氏女偕達請迎節婦曰
從達既至稽校廉惠以必樹聲稱而慰意超起二曾孫
二曾孫女良勤正德庚辰壽八十六以卒英哭曰母辭
旌以袁貧也自何致所不朽言已大哭哭致毁達哭亦
致毁於是丐黃編修初傳費少保閣老公誌銘属表於
我雲庄嗚呼貞風弗嗣易志以移所天獨女婦然哉而
綫脈復續右門落以復起不有節婦能袁耶不有節婦
能世耶表曰三山袁節婦之墓
明贈戸部主事羅菊泉墓表
儒與醫同仁而異用然計其所始迂緩殆不若迅速之
副人意成化間羅菊泉翁士亨與其子伯氏典儀正練
以醫名起江夏間凡縉紳韋布名商巨賈下逮耕夫之
賤鄰邑之望家世姓疾必致翁父子翁父子治往往效
翁主正練間出之以竒弘治更元鄂饑大疫巡撫都憲
梁公物翁名致之施藥給粥存活甚多酬以利辭以訓
科薦又辭予在湖臬翁是時公府属之練而自應遠近
之求酬無所較而益居於贏日率酬十許金證竒酬至
再倍家遂起子孫振振然盛翁曰家僅少儒致經師諸
子教之稽其勤惰擇之友以資其兊澤數歲仲氏采國
子生叔氏鏜鄉進士季氏英進士為戸部主事員外郎
中贈翁戸部主事配陳封太安人孫賢世其醫雲鄉進
士霶靇霆霑皆士業技不醫廢而竟儒以並來效如執
左券以徑索茫昧者之酬善之利滋以博矣翁諱本通
士亨字菊泉别號也先三河人祖冕隠於毉父顯祖起
太毉吏目使楚以老以占籍江夏翁儒醫並治而竟醫
乎精孝於家睦於鄉不為蠟言脂貎以取愛信郡鄕飲
行禮致大賓正德丙寅夀七十二以卒明年葬夜泊山
之陽陳邑處士瑄之女少翁十歲能共勤儉起有家治
内肅若公府家人有嚴君焉戊寅夀七十六亦卒祔翁
以合嗚呼醫仁術也禮三世服其藥慎也羅之醫三世
而大行於翁之父子醫行仁亦行也市不為市之道醫
不擇報殆所謂取利遠故大者而儒該之醫之澤重遠
以大所謂醫國者又殆然乎儒之用道猶醫之用術辨
脈審證惟恐藥弗中以為術累嗚呼今之儒有醫之心
乎予為翁子孫願之事有微而著隠而章木始於芽蘖
而終於繁蔚致之者根也羅嗣植哉表曰是為明贈戸
部主事羅菊泉翁之墓
明長樂知縣黃公廷美墓表
黃長樂公龍岡之葬及是二十有七年孫太史君請表
其墓曰先府君痛先祖之絀令也自淹學籍以老若意
属於佐曰念之終汝祖之志墓未表也曰念之終予之
志佐謹從事以假靈於公予老不受役太史君予畏也
慨陽德弗剛士趨日下烈男子幾人公方中直槩無取
夫近局之似曰我道當云云景泰丙子舉於鄉再就禮
部試弗偶居太學上正身正家六事語涉佞倖忤英廟
旨賴王忠肅公默護和者同聲公亦力取自副薛司徒
遣子就學試吏部與御史選也不色喜中以落也亦不
色愠知縣長樂曰吾鄉人莅鄉人先化而後進之兄弟
有訟諭之讓盧公林劇盜諭之從良而皆有所信招徠
流人洗刷冤滯修樹羣廢而亟其廟學之遷輔公廩焉
吳守繹思属鄰邑之訟當輒平以取愛信公益令責自
效鄉之豪殺人匿其屍訊不詞服當道欲從疑釋公請
自訊忽螽斯折左股斃研池中公曰汝折其左股斃黑
水池新驚服得屍水中猶為終訟連及新棄市公能益
章部使者業有所薦亟引而還曰吾倔強可終制耶羣
留之不可立其生祠道黃土嶺公林親肩公輿過嶺剛
則能感子産惠人非歟配大欖李氏懿而烈嘗偕公舟
江水暴至亟走岸岸不可攀舟子手為援曰吾溺也可
劑量時公乎承伯叔之居之讓仁孤姪力焉公卒弘治
丁已夀七十二後十年李卒夀七十五合附聚龍岡以
葬黃出宋度支員外郎漢卿之裔元宣慰使從簡自筠
州來徙南海西濠傳教傳温德香山徙也傳泗傳公會
城徙也諱瑜字廷美英穎嗜學居閒述作體重有所似
趙僉憲叙之集子曰畿曰廣公之學授畿弗售授太史
君輒售淹速有時然者抑絀久而伸足信天於是乎定
君子盡我以善事天也表曰是謂黃長樂公廷美之墓
見素集卷二十
