見素集卷二十二
明林俊撰
書
復王曰良憲長
承惠教及致二泉書仰知執事遠有源緒樹廉汰濁使
吏墨一洗公之蠧無所宿萬目炯炯焉閩長臬自貴藩
来者馬鈞陽高鍾秀亦次之執事尋温舊學具二泉之
體以大發二公之施勲聲所及殆踵二公且立乎其右
位遇之小小未足言也人回謹此附賀餘惟寳愛萬萬
答姚東泉方伯
前楊都閫舍人回附書想逹日来聞伍公入覲未審出
本懷抑未然執事任之望實兼隆行且擔荷天下事凡
便利必縮已先人匪但先之且一付之大艱阻患害必
引歸之我無難死之而無悔庶大賢以上作用以力挽
古風固不在泛泛炫才猷取位遇而已也區區平生守
此以定川中軍前功則歸人過則歸已道義交親眼中
執事者敢吝告耶先大夫墓碑松厓嘗屬舊寅未見消
息昨守仁舍姪轉托衢守任甚力繼寄聲謂由大關亦
難致恐惑江令推詞抑誠重也由鄞覓温船由海較易
執事無憚為力或假胡振之先生或相知為力祈在必
致區區逭不孝之罪僅此也餘惟保愛萬萬
復黃都運
承翰教意懇而詞工及近覩集中數序日進老蒼而健
雄雋永古名家奚異前者讓地今甘下低頭之拜矣執
事質素美年力富強而加以信好之篤又惡不至哉政
聲廉問東来甚韙有體有用有文此全品也世道幸賴
焉加愛加愛承諭葉郡伯光大廉整素聞深企而慕之
第不欲數數通書以林居格例未由輕易也會中幸致
是意區區近銷削德不加進而文思衰落益重二賢之
好而時邁之慚也陳時周尚未舉子近患目幾盲天於
大賢困薄之若此不具
復王曰良
承過奬借及推衣綣勤一臂未由膺腑相信執事知已
吾二泉宜及屋烏之愛也感感僭有私論莆一掌平田
餘皆山斜鱗次用力加而收效少自辛未失收徵租致
變及是連荒六年今尤甚間至並村無種鄉農啼怨謂
望食于田反為田而食也方收濕糓石錢二百晩禾多
死間蘇者復出杖子不作穗故今歲之荒並以前數歲
而然也此亦莆澆薄之召然回天活人尚賴當道為力
其通融填補之法往年延建米𣲖納于莆者為市民所
攬價多至一兩今第責納七錢則石省三錢納價者利
也給軍多祗四錢半見關米浥臭不直三錢今與五錢
則給價者利也以其積餘作正每十石可長四石則公
之補額又利也莆米價六錢五分亦常事今如其數每
十石亦長三石抵莆歲𣲖之數扣補額外尚可增萬四
千則公私俱利且以杜攬納之牟取惟倉官難為意使
見數支放亦稍利之民所深望者奏免不得已則多𣲖
折色勘災恐軍食之難不敢作八分荒數幸偕二司諸
公告大巡議行損上益下道在是矧民貧已極幸留之
意至祝
遷定啓
久挹芬菁未由一瞻光霽茲者為弱子遷擇所宜相姓
曰楊宜德曰令仲愛宜卜如于鳳之飛曰吉請命于見
素兄曰嘗聞之型冶諒自有異弟其以媒通焉承報命
曰諾無任慰浣謹㳙昕納采而脩其定事俗其敢有冀
乎所私幸者玉之倚松之附所懸注而待者桃之夭冰
之未泮所自意以厚望者葛之覃螽斯之羽以基有麟
趾振振之盛林前正嗣徽焉菲幣鑒入即辰金氣布清
惟自玉以膺休祉萬萬
復胡士寧
先輩李忠定公文集承表揚入梓節義文章甚幸甚幸
序文謬委朱晦翁陳正獻公二序齊七政而參兩儀爝
火醯鷄爭明擬大無過歟然徽烈曠舉義當大書尚容
呈槀原本先僭校奉納更屬賢者複校古所謂校書如
掃落葉傳示萬古未易也字大恐費紙亦須如忠定行
狀大書刻者須擇人庶不虚是集也莆旱極榖二百四
十錢四錢銀矣看數日登場何如漳賊聞四五百劫永
德已近仙界仙巨家已移入莆適聞北敵又横奈何奈
何折糧似不可已時周尊堂是月十九謝世時周右目
似不可愈又加瘧子消息茫然斗大之屋箭風之地識
者皆謂不可居渠力無能易而心切自信目雖起於憂
時憂母憂子之故亦矮屋熱不可堪而然天於大賢君
子大是無意也賜米决辭則喪葬家食何自濟意前奏
政章其廉貧非專為養親也謹告不次適又聞永春覆
鼎復重被燒劫德化承澤黃廷魁文學家亦被劫且近
鄭司徒家矣莆涵頭懲往年之禍亦来城問房幸檄府
衞集兵操守及往仙遥振軍威并備長鎗弓弩砲石守
城池
答胡侍御
嚮承尊翰厚懷滿紙三復愧慰憲節北指不及走送豈
勝遥勤執事方重為繩糾之翕張其馴鄒賊策無遺運
遠邇有餘快崇風素右廉節經紀忠定之遺文惠安之
遺葉時周之遺骸謂今而有是盛歛畏歛畏似聞區區
亦在念中固未敢謂誠然誠然重區區之愧也涼薄世
韻寡諧世味素亦淡方四十五已歛而寂矣五召僅二
以赴以火篩孔棘君相不安于席平藍義在金革且閹
竪恣毒時也然猶足是日西辭疏是日以北繼是念許
月六七陳懇方幸骸骨為雲莊之雲消滅耳矣今加六
十有六去謝事僅四年即有所付筋力何由支衰鈍之
老尾壯盛英穎之行白洲翁無前監耶且鄉論猶有偽
君子之譏海内謬以賤姓名上者或留中或取忤不惟
不能出亦不可出矣明於壮而昧於老又忍蹈龜山跡
耶未上幸亟中止又聞承致委曲于牌坊之間斯固表
律大端前輩循以無改者也區區敢故立異私意有無
害無亦無害故三數大巡惠念賤朽與賤子逹者皆力
奉辭以今之受異前之辭義無敢以尤厚獨處也飲德
則已過矣謹附衷曲望速行罷若謂已致不可反汗微
聞張令親逹子之惠尚輸郡藏中併以易粟人周一石
可四百許實惠與賤父子受惠均也幸垂台照時周今
併其乃尊墓為砌石及俟奏立表約須六十之數親知
賵儀亦足矣無煩别處附代一謝餘惟吾道寳愛萬萬
復馮郡伯
承諭龍蟹之辯破惑千古直以壺山為郡之望躬走禱
其下為民之心近道者之舉古出禱山川靡神不舉近
遣大臣出祀五嶽是意也但京師去五嶽遠此歴歴在
望既聚諸神於壇則境内山川皆屬仰叩晨夕有事義
有主者輟一日之往固無害遣官代往亦無害莆山主
紫帽與九華壺公皆雲出雨候為常作三告文香燭帛
菓酒遣三學官分告輕車褁糧潔虔將事使誠上通而
下無所與為擾執事主禱于壇而誠聯屬之一取應法
也請擇請擇是時遲且急矣傳君至一甘雨也為執事
得寅賀為民得賢理官賀不具
復陳峰湖
别来無任懸注每取道西湖則扣門看竹浮青澄碧回
翔而後去固欲速主人歸駕以共命煙霞然具諸體者
未大施而食諸家者亦未見其誠裕固未宜數數然以
引去為高也知愛僣論廷佩方伯用世才也區區病其
太淹聞有以江津事容安宇立劾議之江津殺一憲官
縳一憲官内地俱搖而川之勁兵調征藍以盡此時非
此權處可以無蜀不錄其功而媒蘖以成其過後日為
國家任事者誰人哉甚矣求人之太深也當其時所慰
意者一廷佩自它高飛遠舉廷佩循故格且後焉以與
無為而立安寧者比其然乎庭荆晩意方屬翁方伯附
勤不謂遽此惠致錫重百朋具見交愛感慰無任人回
書謝餘惟自玉為世道光重不宣
復王陽明
廷言大參回承致書惠兼審憲紀霜肅道況玉潤漳寇
畢功尋轉而經略贑之新關儒為世道賴固然而值今
一遇有餘嘅焉執事中立時行運醇鎮躁以大收儒效
少違枘鑿將欲委唾殘棄之其不誠知輕重大丈夫哉
夫假通以行志猶欲強尺枉以望尋之直直不得分而
枉不可反汗孰肯立一恕以庇吾瑕哉腹心之言同道
僣論以嘆世也逹子承論及渠材猶可教區區甚難渠
舉之若易惜不立堅苦志玩日愒月竟之無所似適子
文亦異常局學較博然亦欠堅苦負美材執事幸竝下
嚴督之教收之弟子之末道風吹鼓不在門墻間也至
惠至惠餘惟吾道多愛不宣
與張廣漢
承致教翰兼審畿輔肅清優力有湖州經略之寄望實
擇付固然也抑此頑獷之常意同之蘇世浩為類蘇擇
官一撫而自縛以出矧執事之素諒已上畢師之捷矣
近時可慮當不止此擔荷大事海内羣屬非交私䛕言
也自愛自愛時周承遠賻感感曹憲副時中定菴華亭
人子良粹永物品時敏公之上文學尤過之今年八十
四細楷草書精絶區區眼中尤與者南臺嘗舉自代撫
臨幸訪其廬遠則延致表異張憲副芝廷毓歙人端靜
好學在大理已有清苦名與如賓東所相類為楊月湖
獨與聞久未克葬恐亦撫下一事歆發廉退須此流人
否則將不可為俗矣蘇州文璧不但學與藝高聞甚有
行實秪奔乃尊太守之喪盡郤祭賻亦人所難區區意
潘南屏惟此生可繼不知然否逹廷宣幸嚴督教餘惟
多愛不具
答程侍御
酷熱歴民隠求之昨天旱地震亡命者戢戢然相聚羣
欲肆奪食以執事之方落其魁也自阻是行盖首賴焉
欲為下郡謝且道愛私以例不入臺附在楮使且具複
瀆表坊不蒙遂已深荷悃顧夫以一事而拜列執事三
數之辱名甚正意甚勤古賢君子受之矣辭誠若過第
前辭後受誠不欲異處也昔鬭子文之朝不及夕也每
朝王為設脯糗設則逃已則復入謂不欲勤民以自封
也今列執事處某無與勤民而某之自處若涉自封故
屢以辭請非誠有矯惟諒而許之與拜賜均也地震多
且異恐有兵荒之變幸先事為易之圖王道長天宇風
采甚佳希道傾注餘惟為道保愛萬萬
答楊邃庵
李亞參林廷元来兩辱書惠兼審獨樂綠野與造化為
朋徒任降位極之勞别一神仙人界區區受用此幾二
十年間飯時方起私意仙亦未然疏食水飲無事分樂
天一日當二日尚亞者第未得偕丁夘雲庄之席以話
疇昔缺陷世界也廷元道巾服猶未脱笥謹附見素巾
小深衣奉上所少者小冠與絛此易辦也適子記誦筆
下似優其兄然不下著實功夫古文詩亦懶作幸為我
痛斥之阿翁言不足渠信也族弟典有問學有古行三
十五六年官借路費而来此與陳時周頗相類保無變
也欠一進士人不知不具
答鄭少谷
友聲相逐雲龍下上於山連水截之間何幸餘年吾與
也仰間价至長書雅調讀且快且媿焉不謂誤愛如許
勿更道勿更道譜敘受役有愛哉儲殖庵乃尊夀篇三
十年不落筆何椒丘碑文抑縮十五年以久繩引梓人
之前與所謂畏蜀如虎者非歟執事尤所畏也然當強
副舊譜本附在淵友至覆視不敢落也不敢落也會城
孟郡丞乃祖銘先世與子若孫名諱官糸欠詳幸屬并
示克相豈城中同輩獨少閩亦無之若天假館職決平
視篁墩圭峰而過幸道堅定適子承念感感瘡未全脱
去學亦落固精神不逮亦無志遠大然也寳惠反璧拙
詩近山齋選數篇執事幸敘為重朔日城中水敗數百
家區區心力盡始祖邵州公忠烈祠去且半懷抱欠清
河魚坐苦書欠備情照
寄楊月湖
久不奉教言吾人例去形迹林居無害自晦執事亦爾
疎斷似未宜逹子書常道愛念亦豈懶筆研然耶近聞
甚異伏枕嗚邑對妻子不能言亦不敢言固知悟往易
若轉丸及自有默相顯護之妙然亦憂墜之所過計也
執事士夫之觀慎重逹子幸教之窮理盡性養靜力行
鎮雅而視官如無守義而視身如棄通圓巧宦吾道之
所無取也百年流瞬養士收用庶在此餘惟保愛萬萬
答王天宇
月之下旬二日一野人傳致執事書者問之茫不能對
啓緘知發自崇安歸驂諒已決矣東巡臺望聳聽而服
深嫉嚇腐之梟鴟遡高翔之鴻鵠持是而往而荷重而
歛之寂如鳥鳴春雷鳴夏䖝鳴秋冬而以風鳴無入不
自得矣和杜心聲兼到近毛汝礪寄至數十首亦良是
来賢誠可畏矣古者任天下之重心為之主而學以副
之區區竊是心者而學則不逮則固委吾分所當以畢
吾志来諭謂不能忘世而亦不必用世此懷仁揆智大
人君子之事非區區之所得當亦欲執事之所終副也
事固有可為有不易為者自愛自愛母讓母讓時周荷
勤綣吾道盛舉然渠地所非人所居無獨一草屋短陋
已也力不能遷士夫羣強之且議助之卒不可竟之宗
祊弗嗣後之者孤孱一脉再一誤則若敖氏之鬼不食
豈不哀哉僣為之處書附伍方伯想到矣即未然當附
奉見吾人是心執事即發閩亦或有所終惠也楊李二
司空白齋幸致意楊司寇未及致奠幸唁其子餘惟吾
道多愛萬萬
啓泉山翁
嚮歲碧卿近德卿希韶三姻契回疊承詩帊異魚及利
瞻登科錄盛惠兼審令孫炫亦省祖而至一門樂事誰
及之首春道况清佳夫以望九之年應泛周旋禮意勤
懇至簡答題封亦自手出天厚元老精神福祉超絶一
世黃職方鞏又一時周鄉國後賢可畏也學步數詩具
别柬小帊為春官新還之賀餘惟頤養天和為後學型
冶是望
答劉德夫提學
陳石峰乃弟玉光来承轉致戴長夀白齋書且謂執事
若有疑書問之簡者區區山中人也在位率無書要地
尤斬斬以絶間一致執事趣尚同也格當如此執事書
来山中何嫌白齋傳稿附上教正渠書幸屬的當人寄
上視到恐遺落也得回書尤幸吳匏庵集羅圭峰全集
有重本幸惠從學族弟與其姪守仁皆吾道中人可與
者餘不具
答二泉
忠烈碑銘已登石惜莆僻一隅無善書者刻者摹印者
奉呈增愧容春堂集盡讀快幸今而後知作家有人惜
衰頽無鞭策處耳如命作序殊見卑弱覆瓿耳矣山齋
所選拙詩逹子奉呈未未呈令鄭文學為取上痛去而
十一存之浦友来賢可畏愛藉聲意勤次小江贈蒲屨
二詩奉笑不一一
寄毛汝礪
承大作瀰卷既又累長&KR1114;逹子聯舟備道養充學進風
操愈以白憲節方重山立不移持是以往信暮靄朝嵐
銷滅之世觀惠賴例不作書賢者禮宜殊謹此布謝并
附數詩陳時周已古人繼之者黃伯固林汝敦林孚可
皆一流人恐欲知餘惟多愛不具
與蔡我齋
久不相見執事古道自處人急我緩人取我卻固可窺
其隠矣茲者拳拳舊典之復孰敢有非者然事壊易而
救難革之道當革也必已日乃孚革而信又革而當其
悔乃亡其固未易爾矣執事先求之我使上下相安俟
時而革固相期以此運天下非獨一學校禮節間也朔
日決須一出馮公頗吾人氣味居今求人以全難容面
既不具
答孫德成
承惠何文肅公碑書刻與材精絶加以亭使文肅自辦
計無逮此一事而大可該也幽明有餘慰矣喜幸連日
感感謝謝惜謭劣無足以發如盲繪天文肅無已之榮
俊無已之愧也諡始得之乃孫之書今篆入碑首倘未
具依此補之已具祗於空處細刻略云公尋諡文肅碑
巳製書闋謹補數語如何題名之委江藩多巡視後始
專巡撫故僣易題額幸尊裁并拙文竄定碑石信州稍
可然材與書與刻俱不逮蘇刻完幸同文肅公碑致數
本至祝
與馮行健
數進士来訪謂執事慨然復坐講甚善惟跪謂近時通
行若在分名不在跪不跪重輕間也區區出學久廢坐
講增府揖增跪禮均不知出何時數進士謂故不見跪
禮方思源離學纔二年則起自余為近白齋處學校過
和不應起跪禮則有所求為近當其時僚友爭之諸生
賤惡之則可復為近執事古道自將誠不在跪不跪恐
未有以余事告者未了了也且蔡郡博一泥古不通士
然避要任散亦世所難是惟容之為上光武處一大以
遂子陵之高越石父請絶晏嬰禮為上客范宣子讓其
下皆讓成人固成已也謹用奉告幸示厚處萬萬
與席方伯
蔡宗兖樂道甘貧外物無足介其意璞玉渾金祥風瑞
日將慕程伯子之和以藏叔子之介自閨門以至酬物
無一不足人師莆士無福為異已所中當道誤聽輕處
之義在必去誰復能留其所以調斡遲滯使托校文為
臺察地也又深文繩之過矣過矣賢者為我而去已大
不幸而前後所歴五月之俸僅支一月齋夫僅支四兩
諸生參補節儀分毫無干此在吾輩均之未能且家貧
何恃能去而和粹從容有問即引過無纖毫尤人及不
豫之色此非素養純深其能至此哉以故人心益服敬
之慕之得其題跋數字為榮村落小夫求識面以去例
以一郡而天下後世之公可推歸獄將有在矣聞疑士
夫右之夫附要同情孰肯羣然右去位之一教且諸生
屬歲監臨獨無思及此與執事名古意又首二司幸力
調斡勿使惜今日如惜偽學時也區區首在疑列猶刺
刺無避斯文扶衰不吾人誰耶且當道有世講氣定之
悔將終身予德不然將自幸與黨籍之榮盖齒資俱長
諸士先屬將何謝耶列位同此山中無書缺不别具
與馮郡伯
今年痘疹甚慘豕禍亦大作臘月迅雷已乃雪春正月
至十一月後多陰晦恒雨恒雷水溢田麥菜無望高者
亦甚欠熟雷二月發聲臘月正月為失時為陽氣不固
恒為政治不一之象且雷陽也雪陰也既雷則不當雪
皆失節之故恒雨為狂之罰與陰晦不解皆為陰盛侮
陽下謀上餘亂未解之証夫人心天地之心怒則震雷
甚雨喜則和風麗日執事廉剛果斷是為陽明之象僚
屬亦無甚疵政不謂之陰豈咎不在此在彼歟然不幸
此地見之竊意行屬修省以祈晴朗及間有如致旱隕
霜之漸亦運斡其間人心悦則天意順倘謙讓無力幸
托今大巡公救解則今日所運用之一郡者固一面之
寄臺省之峻烈也會中容面不具
見素集卷二十二
