見素集卷九
明林俊撰
記
醒翁亭記
昭武羣山之囿而登高最高清拔秀整升其巔以瞰城
郭則公宇雲連人居鱗次溪山環合斗折于其下舟航
下上於走雷吹雪削丹叢翠之間轉息萬態海日蒼凉
桑影直射郡之勝曰熙春朝陽者是山也山近下頗夷
水旱時禱焉故守得時至其地而肅神静慮憩息無所
吾友夏公育才先守延劔裒然廉直之聲載移是郡則
旣鼓而付之矣又孚之以實惠久之人以安公公亦樂
而安于守也結亭夷處與僚宷參公政而覽民俗因是
亭以嘉惠是郡亦屢矣間携酒約客公固不廢飲亦不
流飲飲無醉醉亦無亂歲且得代而亭無令名客曰亭
名以醒翁無可乎僉曰可則走書請記予笑曰是醉翁
變例耶六一鄉邦先逹之賢公仰止亦素矣六一不在
酒而以醉名寄山水而醉也公不廢酒而以醒名無亦
寄山水而醒耶盖善為同者無迹之滯耳矣魯男子無
害同柳下惠元亮無害同諸葛孔明公之醒亦奚害同
六一之醉耶夫酣酗勢利酒亦醉不酒亦醉抑衆人同
也故曰皆醉惟醒者獨異于是陶然自適將不知天為
大古往今來為久死生為一旦暮則雖處醉鄉狎飲徒
猶兀兀然以醒奚暇與世齪齪一滯留之淺之介于意
者山水無情而無累於物者也人之情寓焉樂而情酣
焉無害為醉對而情適焉無害為醒二名無不可者客
善名而公之自况亦大矣六一謫滁時以直道寡合久
之竟起樞密參大政毅然任天下之重公之道無然乎
醉翁滁繫思之地郡所以致其愛者醒翁也甘棠勿剪
二翁竝峙於滁邵之間二州山水均有托矣正德丙寅
夏仲莆見素子林俊記
杏隱記
樵木屠釣傭卜皆可托自隱然莫如醫醫之學肇於岐
黃而載於周典其學有自而其施用有經在百家固仁
術也故懷濟人惠物之具者不利于施則往往托于醫
自見蓋所以為道一也龍坡方君子建少從宋恒遠氏
學醫恒遠傳文謨文謨之學實宗用晦二先生以素問
靈樞難經為宗參以仲景叔和潔古明之仲脩之論而
濟以吾儒之道術故收效特完莆之醫推方氏君再世
其業旣久而精凡莆之士夫細人郡邑之長貳疾必迎
君藩臬大吏之疾亦迎君君治多竒效效多厚酬不能
酬者無較也或謂有董奉之風名醫屢薦先事輒引避
長軀豐頰瀕老一布衣韓伯休流亞也僉憲黃未軒曰
子建醫而隱宜號杏隱曹郡丞良金為繪圖而予記焉
皆德君者尚論其世君之隠其殆有終乎前四十年予
業儒君業醫濟人惠物為心皆同也亦旣皆有遇矣予
用輒心違君按方審証攻截補瀉投劑而奏功無不如
願君顧有大行其間與埋光鏟采獨善其身者又異矣
追憶孝宗敬皇帝龍馭上賓論者歸之薦匪人而藥進
之誤有如君者數人通院籍任專寄容有此耶嗚呼斯
謀國蓄材之疎臣子殞裂之至痛也謹備是記使後之
觀者警焉正德戊辰仲夏鳳山林俊記
上坵山記
邕公墓在山之西北山九起伏墓在其中盡處
面三山山外海海外又山吾家子孫衣冠視長
房端州而他房不及意然乎此久聞之族前輩
廷用公公死方念之一野老無意道及其處云
前四十年棲隱僧尚有祭此天幸也因厚賞之
是墓皆邵州續慶圖後事墓又不知其幾紅窗
蓋七墓云方者名文二今絶矣
上坵林山也在尊賢里梁志東林塘西陳墻南公路北
大山山至中一山也云林庄墅林墓埔子孫八代不離
此墓田二十四墓八丁向者成化末方者冒市它姓立
五墓俊侃贖山復之墓不遷存厚也正德戊辰謹志
夢紀
已己歲之二月十三日也夜夢東山移公署寢所寓予
且曰吾瓜食之不盡則位置皆瓜意所知者之惠示一
帙若密件功狀然者又索予詩疾讀予曰多為公作公
曰某亦有懷公詩欲誦而忘又曰可無贈予曰未論風
沙無歲月亦知道路有春秋拾斷楮書曰望斷狼山火
不紅亦知一范在軍中射穿同輩老無力算敵先朝策
舊工心折正如東下水書成難寄北歸鴻祝天眠食隂
晴外是處青山欲葬公公䄂而去噫異矣予别二十有
五年中間僅一會往來書問甚簡迹甚疎而嚮往徒切
不知公亦置予一懷抱何如也而神交有是生耶否耶
示我禍耶福耶久絶貉首之懷無為代瓜之夢若完歸
公兆或吉占也索燈備錄對之淚下
木蘭烟水記
蒲石花竹書畫皆予好然惟書獨留餘無蓄焉有遺者
往往為好事取去若棄唾無問每興至就觀蓄有之家
無酬直之勞樹植封護布置之勤而寓目常新騖收裒
取擲百金而不靳無我之見又無我之多以辦如是也
亦善好矣弘治丙辰予謝事歸于家家隘無所容寓厚
墩又寓東園青野瀰漫木蘭在其望趨海之路其一經
吾門烟霏上浮紺碧在其下罾者立網者遊釣者分榕
根而坐歡笑諧謔其意要不專在魚也夜向静負販之
舟拏音清遠合韶頀之奏田車咿軋如訴如怒又如軍
中之樂簫聲隱隱如鳳喈鳴仙子凌虛而馭風又如嫠
恨閨愁喑嗚哽咽使人有杪秋荒落之感江湖心事未
來之歲月已盡付烟水間矣例不與燕會故舊間欲致
予拉以登舟舟必遡木蘭性意閒適人世事要未易此
也誤荷先皇帝今上知遇召命屢辱予屢辭揣分固然
亦不欲烟水獻笑也留臺時吳小仙偉以畫名倨視尊
要獨致勤于予予薄其使酒任俠跡其所工又非予之
所好也不納久之予弟一素知其然潜致偉偉忻然來
濡墨揮素頃之成大幅宛若身與木蘭遊而細模吾真
于雲泉風壑之下豈其心誠巧與得之夙窺而然耶一
素為軸奉予予曰吾自有真奚俟假耶予嘗立溪橋雲
物幻變於卒談疾指之間是固真元默運妙用顯行鬼
神不能測其深彼數寸之管數尺之綃又惡能盡耶偉
得木蘭之粗疑亦未盡予之藴也且私諸家者未盡同
之人有諸身者未必不失之子孫木蘭天造地設以斷
送吾老吾樂也公之人無德傳之吾子孫决不為有力
豪奪而不吾守仁且智矣弟奚取以混吾真移吾情哉
一素起曰命矣記而併歸之正德己巳夏兄見素記
晦庵朱先生燕居記
正德辛未侍御賀君志同之按治吾閩也道建陽謁吾
晦翁文公朱先生考亭之居明倫堂之左吾夫子燕居
之祠在焉先生每晨起拜先聖意者是祠也侍御君病
其隘檄所司拓而大之堂之右亦搆一祠為先生燕居
之所旣妥神位郡守羅君柔請記其成嗚呼先生從祀
廟學由京師逹之天下皆然也專祠建有之劔有之婺
又有之與凡過化之鄉亦莫不然燕居之祠淳祐間漕
使史季温立之矣斯則侍御君欲隆先生之道以竝峙
夫子名教之地政其至也先生力任斯道研精經典常
至夜分未嘗以疾病廢宦迹所至憫天命悲人窮宛然
孔氏家法乞祠與告專志著書終一生容有餘力者耶
所謂燕居則儼然端坐存此心於端莊静一之中窮造
化之原探聖賢之藴萬殊一貫析之合之極其精而盡
其大慊慊然不知得之深而老之將至也由是而論夫
子之申申夭夭甚逸先生甚勞焉地殊而力異也夫子
集羣聖之大成以獨當道統之任卒之先生亦集諸儒
之大成以獨當道學之任上接夫子無愧焉抑大聖大
儒乘運而生者也大聖關萬世之元氣大儒關一代之
元氣扶翊世道則未始不同也聖盛於堯舜當唐虞時
也周旣東而夫子生道不勝否而卒老不用然刪述六
經使世得為世夫子之功也迨六籍焚而秦亡後世竊
半部於論語猶足佐宋儒盛於濓洛當仁神時也宋旣
南而先生生道不扶衰而雖用不顯然傳註六經使世
得為世先生之功也迨偽學禁而宋亡後世稍究心於
道學亦足扶元聖功儒效天地古今之不可一日少焉
者也皇明人文天啓五百符運數考之其時矣不能無
斯道之責望也求先生於動者先於靜得先生之所以
勞然後望夫子之所以逸是祠其興衰復泰學聖賢之
大機歟侍御莊整有風裁得之尊府憲副澤民公廉謹
之訓為多斯舉亦具知其趣矣
孝友祠重增祭田記
吾林福唐尉公以孝聞于朝詔立雙闕旌之蠲其傜加
爵餼焉唐貞元時也歐陽助教公詹有述黃校書公璞
有傳宋嘉祐而下凡五修之吕秘閣公夏卿王梅溪公
十朋有碑陳正獻公俊卿真文忠公德秀有記入國朝
郡守岳蒙泉公正由城之外遷之内今烏山也丘文莊
公濬族祖侍郎公文有記嗣是分守大參熊公禄又脩
之公(缺)世孫員外郎䕫助焉弘治丁巳歲也惟祀事之田
畝計者僅七餘而分者僅五歲入之租恒乏夫祭疏則
怠怠則忘具物比時以厚報也井田未廢卿而下有圭
田近世士夫家祭田之立以致豫也斯孝子之志也林
之力則顧有所弗逮正德辛未督學憲副楊公子器謁
公祠而少之割以公贖之金兩計者五而畸楊公擢去
憲副姚公鏌代之割以公贖之金兩計者六而畸檄郡
守張公琦經理其間因足以祠之菓利與城居之子孫
縮祭之費市田七畝以先承其匱以俟夫來者之贖是
固人心好德之同公之孝生能格于天感于君歿能致
歆動人人至于今未冺也嘅自道學失傳佛老氏以邪
說聾瞽天下琳宫梵刹金碧燦煌勝地腴田施入若棄
梗獨未聞支一木割抔土為往哲地者是無他彼能私
以禍福驚動人人亦私以幸福脱禍之心應之吾道公
人心以立大防者也君子以厚小人以薄君子同是心
而追慕其道是人精神感孚於百世之上欲起之於百
世之下以薰道俗則所以為公地者其奥可知矣二公
廉而明方直而靜䆳學宏識負時名意之今若不足留
宜於古而獨信也又况柄王風俗道化先焉歐陽子謂
立其本以勝之名教之地勝邪之一幾也記以傳盛事
諗子姓世守焉正德壬申仲冬邵州二十二世孫俊記
三功祠記
正德庚午予起征藍道䕫之下關所謂白帝城者問其
祠公孫述也予曰越矣哉非鬼之祭也古者慎祭祀以
為國典無謂加典為非宜况賊而神祀之倒持綱常衊
名教乃爾可嘅也夫方述起成都以輔漢為名乘亂稱
帝馬伏波見而少之曰子陽井底蛙耳故不受偽命專
意東方用能佐世祖立功異域為中興名臣而述竟漢
賊以死述可祀則漢莾可祀晉敦可祀他日藍䣕亦可
祀亂賊之臣亦何憚而自沮耶嗚呼世道大關也政而
系之教焉淫祠之當毁有先于是者乎嘗怪述生盗名
器旣誅死猶土偶南面繆竊血食者千數百年少陵東
坡徒寄春秋之筆而諸葛武侯張忠定范忠宣事任是
方猶未及是正意者將有待于今耶固世道者之責也
旣命毁其像易其額為正所宜祀者土神江神而伏波
亦與焉昔共工氏之伯有九有也其子后土氏能平九
土故祀以為社書曰宜于冢土下關雖一里之社土之
人其世依以生也川澤以出財用而祝融玄冥河伯江
瀆具在祀典潞公所脩益州江瀆之祠故在也書曰望
于山川關又江之襟喉民寄命至要也皆蒙被功德所
宜報而祀而以告以祈又胥聚于此焉若乃炎精中微
奸偽移柄當是時述能如援擇漢胄自依則述將與賈
鄧等伍望蜀之萌何自而起蜀之赤子何名為從賊浮
橋覆溺入北之慘亦何因而至哉述名教罪人貽蜀人
之禍至于今為烈也故毁述而進伏波與順也亦祀典
也嗚呼君臣天地之大經也亂臣賊子人人得而誅無
赦者况予叨討賊之權者乎植人心扶世教毁賊述之
祀以聲討藍之端道之大關若此無謂然乎哉是秋仲
月莆田見素子林俊記
南平關記
南平佛圖舊關也申其險以自固也無謂乎佛圖故更
之南平因郡名之舊也正月曹平六月藍平十有一月
方平志喜也亦志備也主是役者巡撫高公崇熙巡按
王君綸予與焉分守邵君蕡兵備何君珊與郡之守劉
思賢判張曰善令張憲相是役者是歲正德辛未見素
子林俊記
槐庭記
族諸兄廷評槐庭烏山之下居也地衍迤以就夷東西
家鱗次風氣藴蓄萬象俱寂無覩也寸碧隱隱出屋上
則西南數峰出沒明晦無足寄遐矚而騁逸懷必樓焉
則鉅野砥平山縈海截聚落星布萬井湊簇而雲連草
樹綿絡如簀禽魚上下可數也夫不貴其見貴無見而
寓有於見取諸近則然也庭有槐烟霏棲散雨青而雲
碧晴旭東上葉沃若有光日之入晴月影布連碎而疎
稠隂隨庭轉據床以憩則赫曦奪炎蒼雪下墮繁樾帡
庇風徐徐然來毛髮蕭爽花糝糝撲人面祛煩澄慮不
出戶而值林野歛熇喧而退之寂也吾遠求乎哉記省
事直今棲息盻戀是槐矣始若尋尺然液嫩焉耳矣繼
若拱把然穉枝出簷葉夭夭鮮淨暢敷焉耳矣今則強
本修榦上摩空青柔枝厚葉結團隂而擁高蓋蓋至是
而槐得具觀焉獨怪夫堅中膩理材不後楩楠而不居
梁棟味足愈風熱而已咯䘐不參參蓍為伍色可以染
而鮮麗不竝乎丹青予之道殆然乎殆非然乎夫童而
至於冠日則有待也而壯心勁氣其莫猶人也強而壯
猶是焉旣衰且老則歛翮戢采以縱浪野情夫人者長
風上征如在天上靜言思之其莫猶我也夫均之玉也
而易連城而取刖足而投鵲而韜匱而得其形佀以濫
夫十襲之珍遇不遇耳矣豈有宰物者限其間哉吾舍
槐奚適哉絜短而較長尺刓星漫秪見其小也昔景叔
以百口保符彦卿槐植于庭以自志也其亦小焉耳其
符也其幸也其不符如槐何哉噫斯所謂俟命者也景
叔有言公則無言又無心焉以身之不足諒其如后代
何哉然事者其固有合也景叔子懿旦孫素皆第進士
懿知袁州旦至宰相素亦為尚書吾林起家忠孝九牧
始之貳州繼之公伯父馬丞公父京推公與公則又繼
之視王氏無减也兩郡守伯兄公舜卿子富季弟正郎
君塾皆第進士舜卿公懿同塾富方隆宦業其將來容
不為旦為素者哉公諸弟奎墰又舉于鄉有民寄有士
責容不為雍為靖者哉馬丞京推兄弟竝官封而公之
封廷評也與京推同日命又世所無亦王氏所少也夫
公無言也人得而言之無心也天容得而無心哉記庭
槐併其佀及之正德癸酉春三月望族諸弟見素子林
俊記于雲庄青野
&KR0681;漳政紀
漳平始龍巖尾閩會而頰輔于潮成化辛卯始析縣理
者弗恪效罔臻正德戊辰武昌汪侯宗程來為令方是
時賊璫盛啓賄門吏緩禍速化恣之為漁獵取百至民
力匱以轉流侯渙收棼釋之慎示畏約示省嚴以痛梗
右仁弱而撫摩之豪食為歛流為復者數十姓無名委
輸數數然上瘠民疲為懇懇且爭有損上益下之道焉
百廢籌緩急舉之大成廟修櫺星門修社稷城隍又脩
明倫堂建棲神重道則然也庠生有課塾生有師繼其
乏奬其修而登其可進興學則然也樹縣柵場鄉兵簡
閱之禦盗則又然也皆節縮取辦惟常平難為之所則
倣𣙜鹽議白之當道間一行之得榖八千餘斛比足白
止曰毋吾厲階業備荒之豫而毋啓濫觴之征人以為
宜侯狷而剛故擔荷力而常私在民不養交為己私便
錦衣楊者賊璫黨也勢方炎侯繫其家人之專利者藩
司吏怙勢挾賕侯發之部使者禠其役民則有謠鄉有
虎侯誠禱而尋殪之民又有謠武平寇逼邑且入侯持
弓躍馬先鄉兵蹴之擒斬數十寇遁去朝會故事公役
侯私募為給龍巖乏尹羣言之當道必侯攝侯攝茂著
遺聲遂載被殊奬二邑稱為快侯書績天官父老狀治
蹟請記刻之石以系侯思侯予監臨所取士旣知矣政
隱約未詳漳遠也徐覈之始之自邑來者曰侯果良為
六邑最繼之邑之人言仝郡之人言同士夫言又同郡
之守陳君宗禹來書曰聞有詢于淳淳守者也果良者
也治六邑最方始為得人賀曾生元清林生汝復來言
曰侯果良也文漳人之心且勵嗣政非侯佞也予曰旣
知矣抑不見夫負百里者乎始則矍鑠然繼則蹣跚然
吾懼夫末路之難也侯可久乎曰可然則南之軫不可
期漳不能侯久也昔秦人之鼎一千鈞一百鈞一十鈞
令曰舉者與有差烏獲過之舉十鈞又舉百鈞又舉千
鈞然則漳十鈞之鼎也侯將舉其重者二生惘然予曰
人心也記之
性善書院記
見以聖賢而定獨至之論孟子所以擴前聖黜衆說而
的示來學為歸者也聖凡亦絶矣比而齊莊周所畏也
而孟與世子固言之嫁異說以愚人人抑非心所宿存
也滕文國也大德間建性善書院中敓比丘尼弘治丁
巳漢陽馬君文盛以進士來尹宜厥官偕教諭黃君文
雍謀曰是可緩無問庸甚吾道之辱廼承巡撫何公鑑
提學邵公賢檄正之魏千戸某義益所介地院遂聯學
宫戶侯丞簿尉胥相成緒黝堊顯麗嵬然一巨觀前祀
孟子後祀滕文公别以樂萬畢然為配廡為藏修之所
神而附之教焉介予友員外郎黃君顒請紀貞石嗚呼
論性告子蓋屢變矣筍曰惡楊曰混韓曰三品杜曰惡
之端氣也舉其末而遺其本者也后稷文王叔魚越椒
揚食我之生異者氣也氣異如面固未盡四子所云而
已易曰一隂一陽之謂道繼之者善成之者性性仁義
禮智是也性之善之謂道本謂之命自然謂之天動而
四端謂之情天者至純命者至公情者至真也聖與凡
容有異乎今夫木本同而榮悴異者氣也以過本則惑
矣培而逹可榮也人性一本也聖凡一枝也始同而竟
異擴而充又同也謂之善宜無不可嗚呼定論也事在
強力而已強而為奚已而非聖強而為奚人而非已強
而為奚天下而非人書院不紀之滕之天下可也請先
之滕人士將羣趨而至焉以風天下又可也
廣元教諭黃先生祠堂記
鄉先生黃公之教諭廣元也法嚴而信教專而勤道立
而人化之又戴之又思之則又尸之學祀之寓無已之
托見先生之功之末由忘也方是時先生去廣元久故
山坏壤棲斷烟翳荒棘閱有四十春秋講堂黌舍已易
舊址先生不可作先生故祠有司略弗舉經生學子熟
陶冶以出少者嗣學藉無復舊時門下然第相師承取
青紫無能外先生以為明式則先生之功末由忘戴且
思末之能已也廼因當道詣學而羣訴之于是參議喬
君縉為立祠御史曾君禄為立石布政使周君瑛為之
記其又未之能已也則又羣訴之于是御史俞君諫為
立石僉事陳君時憲為求記於予刻之嗚呼物之成廢
弛復無可得而知人心者無可得而強也有可為之勢
而無所可恃之實則離宫章華飛廉桂觀竟化為殘甍
斷礎埃壒莾蒼之墟况以盈丈之祠久就淪落欲厚望
其復之今無難耶前是主教席與後是代至者予不知
幾人無聞于位與旣去而忘爵里姓名者宜多矣有謀
所以祠與記之之複如此耶是可見先生之澤系屬人
心如是深以固也昔蜀未知學文翁化之故蜀人祀文
翁至今胡安定教授蘇湖敦尚實學太學取其法為法
故亦祀于湖不廢然則廣元之祀先生殆將斯學相始
終無窮也先生名韺字聲叔行實具載周君記今戶部
員外郎顒有風望克世家學先生孫云
雪筠記
予初識方松厓雪筠諸生時深畏愛且敬焉因為忘年
交旣而二君名益起松厓今為按察僉事雪筠為知府
别號皆取名與字為義松厓已屬予記矣雪筠又以記
屬予二君者抑誤為知己也記南都時宿雪新霽雪筠
邀予飲僧舍長松數十株夾紆徑南轉至方丈梅與桂
間植環墻外以下闞墻内庭院蕭然僅二竹亭立碧蘚
間殘雪在其上予視熟忘之客問梅曰古矣桂曰幽矣
竹曰君子哉清不俗矣客謂有私夫竹者有頃風觸而
鏗然聲雨洒而蒼然色烟拂而隱然形月浮而光炯四
燭清影在窗戶始信梅桂不能獨當而又有感夫竹之
雪之遇焉夫竹風宜雨宜烟宜月宜而未若夫雪之宜
輕盈瑩潔清而最易見者而加之蕭疎清曠之上離塵
絶俗有加焉造物者又將以彰其介然者以自見耳由
是而論完名竒節不在百圍之大與附枝連蔓之多竹
優為之矣雪筠其深有取焉夫好必得所以好烹茶徑
造雪蓬筠軒迹耳蘇長公遺蝗入地無竹不俗之句意
語造妙然僅得其粗衛武公蘇子卿蓋真得者淇澳之
興不及雪自與雪會荒徼之竹不生子卿固有焉雪筠
誠素慕二公者又惡得不二公為告哉或曰松亦雪宜
掦剛風樹勁節青天白日之下將賢昆弟駐觀焉名成
開徑予將披敝氅着穿履棹雪夜之舟坐松根眠竹屋
東南更互兩主人二君笑曰然則何携而往
虚谷記
霞城周君時謙謂予曰近世立號紀其地若太泛寄其
興若曠而甚適與己無與夫何往非道亦何往非學哉
吾將實求之因吾字以求畢吾志吾號無虚谷宜予戲
曰君求實而虚之奚實為君曰是所謂虛而實之之義
也昌黎子記燕喜亭其石谷曰謙受之谷谷言德也夫
泉山出而流注于坎坎虚也虚則受易曰地道變盈而
流謙受益之義易所謂天道仲虺所謂自得師者顔子
亞夫子而聖䆒所從事惟若愚若無若虚焉耳夫子暮
年預計商賜之損益豈故無謂為抑揚者哉商能虚而
賜重不能虚不能虚則不能受無虚心靜慮渟滀之功
如陡厓斜徑非急則高水不能宿魚龍不能家雖百泉
其無以受也無以受無以實也嘗試呼夫山之椒水之
湄至谷則應虚而靈也又嘗試觀夫勁風之鼓濤吹浪
萬水俱渾惟谷則不渾虚而靜以清也涵星浴日雲容
天影花植禽鳥之蔽虧合散萬象下垂毛尠可辨惟谷
水獨宜清極而明異也夫溝澮雨則盈不雨則涸谷受
源于泉者也盈不驟溝澮而涸顧以後時非深焦極暵
水泉竭而谷常津津然潤潏潏然以流沃漑之澤收數
井不當其利君子觀物而會諸心登山知道觀瀾而知
源川上秋水之嘆其各有寓也老氏子曰知其白守其
黑為天下谷今夫磽磽皦皦爆盆沼之盈其隱可知也
省方觀象循吾谷以自進庶其免矣若乃滙而溪溪亦
谷也滙而江河江河亦谷也又滙而歸諸大海大海又
一大谷也聖人者與天地並又以天地為谷予之谷小
也小有所受亦小有所趨有至有不能至予不能知也
谷宜有至而予終不能至予知也予重為谷之辱敢累
谷以自附而萬虚一實亦妄有是冀耳矣予曰善君將
有其實矣夫谷不至海决不壅而行之山君循次而入
又奚憂旁躐却限以安于凡處于畫而已耶百川學海
之喻其固自信也君起進士乙科長教事吾莆禔身淑
人不稍稍堕落凡格虚谷固所之矣而其至又可以涯
量哉
頥晦記
族子汝儀西湖之居陽數弓曠焉因泉為池疊石成山
環松竹花草雜寘之行尺徑斗折其間丈而亭弓而臺
尋而夾室入而甕如處而洞如升而廓如邇致遐幽致
其厰以靜收林麓川藪之適化工不言羣有效職以各
奏其成功而吾讀孔氏書日事事文事少以壯且老矣
譬之松然蟠結徒勢而無望參天魚活斛水以無遊江
淮河海之大然而㸑薪宰割其殆免矣夫因號頥晦夫
震下艮上内實外虚頥之象養之義也養之時義大矣
莫切於養德養身慎言語節飲食所以致其養也反汗
朵頥頥晦有是哉其養蓋旣熟矣惟明亦宜有而必養
之晦殆有見夫魚不厭深明之為松累者矣夫淺則招
狹則妬吾惡杜吾之招而取外之無妬者哉君子黃裳
尚絅固有居夫明者矣屏山先生作晦翁字訓曰木晦
於根春容曄敷人晦於身神明内腴而以顔如愚致深
屬焉乾之初九曰潛龍勿用陽潛藏也坤之六三曰含
章可貞以時發也君子自安於潜俟時而發然無容心
焉潜爾矣
靜齋記
予友憲使泰和陳先生文鳴闢所居之東之室名靜齋
因自號焉具書請記于予夫藏修之居與玩適異玩適
爽為宜粤藏修之所宜所也惟齋與居近容溷俗氛所
謂心遠地偏者其然歟古者盤有銘几杖有戒盂之方
圓水從之矣君子取象于物有制外養中之道焉夫動
靜隂陽之分也陽王動隂主靜對言之也其實隂陽各
具一動靜乾陽也其靜也專其動也直是以大生焉坤
隂也其靜也翕其動也闢是以廣生焉故曰易之廣大
配天地人之心具天地而凖之易者也動見天地之心
靜亦見天地之心無不有也無思無為寂然不動易之
靜以藏夫感者如此君子體易之功亦自靜求焉抑易
無心者而有心則人也以有而凖其無靜之功有未易
者於是有涵養本原者焉有洗心退藏於密者焉有齋
戒神明其德者焉戒懼慎獨養之至靜而遏之將萌者
焉有主一無適整齊嚴肅内外夾持而交致其敬者焉
蓋靜體也而用基焉靜無也而有具焉主靜君子所以
立本而用易也靜則虚虚則靈研其幾者至神也靜則
定定則堅防其欲者至健也靜則專專則一養諸心者
至純也靜則直直則方充諸氣者至正也靜則習習則
精體諸道者至熟也靜則公公則明蒞諸事者至斷也
靜則恒恒則久誠諸身以為學者至不息也範圍天地
極其賾曲成萬物極其變而顯用行焉萬百出焉廣大
備焉盛德大業配天地而與易凖君子主靜之功如是
夫學則皆道也俗者歧之竒衺者畔而去之名吾道學
幸其偽相訾詆耳吾人者間入其幸以成彼之訾獨彼
人之過歟近時士夫以道學名楊月湖特副人意旣晩
復幸得吾靜齋夫以一臂未交而相信自謂知己蓋古
有而今僅見亦難甚矣記靜齋不于予誰屬哉惜予負
意長時邁之慚受役斯文不能不自創也靜齋雋永有
竒志息煩專慮嚮道甚早日舉趾以望濓洛諸先正之
堂而跂其室幸毋分而自畫焉噫可量耶亦可禦耶
見素集卷九
