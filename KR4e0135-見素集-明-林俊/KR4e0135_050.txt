見素集
附錄上
編年紀略
雲莊公諱俊字待用號見素晩號雲莊父諱朝字元旭
以字行號菊莊晩號聯桂逸老林之先自殷少師賜姓
迨唐邵州刺史諡忠烈藴公爲始祖傳至宋宗正寺簿
公應成與子知縣棟同登咸淳進士棟生瑞安知州登
延祐進士諱岡孫岡孫子師說仙遊縣尉公五世祖也
高祖諱圭號三復明經寧國教諭爲名師儒六典文衡
三脩國史曾祖諱豫隠德弗仕祖諱宗登正統甲子賢
書授蘄陽學正陞揚州教授亦名師儒以母老䟽乞致
養是生菊莊公孝友端慎配黃氏夢三神人凌空飛繞
中一人手一卷授之而姙公以景泰壬申年二月十一
日乙亥午時生於聯桂里喜雀集鳴祥光騰耀公生秀
朗玉潤穎敏異常甫離襁褓即知孝敬年五歲随母歸
寧食外祖母有乳餅圓如月客試曰恰似吞皓月對曰
何不掛青天識者竒之讀書里塾九歲作聯字對十三
歲即善屬文詞成化二年丙戌公年十五郡守岳蒙泉
異之謂大父教授公曰是孫不作先生官矣四年戊子
公年十七祖敬齋病亟大母欲爲之娶辭明年大母又
病亟強之娶公以祖喪未大祥固辭不肯六年戊寅補
郡庠生七年辛夘公年二十娶方夫人知府鯉曾孫十
三年丁酉公年二十六福建鄉試中式二十三名明年
戊戌會試中式三十一名殿試第二甲二十七名賜進
士出身觀刑部政己亥二月選刑部陕西清吏司主事
治獄平恕十月伯子逹生十八年壬寅正月秩滿三載
敕進階承德郎封父菊莊公如其官母黃配方俱安人
與白沙陳獻章講明理學獻章取至京師久未有所處
公薦之尹冡宰旻旻爲具題尋有檢討之命二十年甲
辰公年三十二六月陞本部四川司署員外郎事主事
太監梁方引妖僧繼曉以秘術得幸爲蓋大鎮國永昌
寺九月二十日上扶植國本䟽請斬繼曉并方言今内
而大臣次而百官以及閭巷小夫亦皆欲食梁方繼曉
之肉卒之不敢以此言進於陛下所惜者官所畏者死
臣誠不畏死惟陛下留神聽覽熟計而必行之䟽入憲
廟大怒詔下錦衣獄翼日宣加刑後府經歴張黻䟽救
並下獄十月初二日有旨不必擬罪打三十送吏部調
邊方州判官去初三日降除姚安軍民府姚州判官人
擬之鳴鳳朝陽繪圖列贊鬻於都門三原王端毅公恕
䟽救二十一年乙巳元日星變上悟命復舊職南京管
事添注南京刑部貴州司十一月至南京計日分程率
以數刻理刑名數刻温舊業總博羣書深極造詣下至
稗官小說靡不總貫條析二十三年丁未憲宗崩孝宗
嗣位學士楊守陳太學士劉吉進士李文祥等䟽薦明
年戊申改元弘治正月注雲南提刑按察司副使十一
月至雲南聞御史姜綰等與守備内監蔣琮訐奏上全
大體以召太和疏己酉又上親下師古舉賢明義脩文存體
養恥興讓立信議禮正法實錄宥過十四事爲不相知
者停罷分廵金滄道玄化有活佛歲時遠近男女會集
爭以金泥其面盗因以起命焚之笵其金并大珠觧京
毁各屬滛祠三百六十餘區城趙州作下關橋後一十
許年民立生祠尚書劉信以按察使薦都御史童軒以
都御史薦監雲南鄉試孟密曩罕弄凌其主木邦侵地
不已干厓刁帕愈奪其姪印公撫孟密且行曰撫干厓
以先聲動之愈果送印出罕曩弄納欵諸夷咸服立隴
川州學三年庚戌推湖廣按察使督府經歴周廣榮薦
不宜久淹外任四年幸亥公年四十陞本司按察使明
年朝覲京師道改湖廣按察使以前察使不任繁劇更
賢用公未幾推揄林都御史七年甲寅湖廣河南大雨
雪公上封事言由政刑失中外戚驕恣小人禍君子營
造王府制度過侈所致十二月次子適生八年乙夘秋
監湖廣鄉試十二月朝覲京師九年丙辰公年四十五
推江西右布政使陜西左布政使七月䟽致按察使事
不待報而行撫按䟽請得旨准暫回原籍養病不爲例
過蘄州謁祖敬齋公祠九月抵家野服見客葬伯父静
守公營菊莊公夀藏十年丁巳公年四十六正月寓垕
墩七月寓城東草堂廵按御史朱文主事潘府教諭周
成南北科道叢蘭等交薦十一年戊午公年四十七尋
祖宗簿知縣縣尉公墓於常泰里修之給事中叢蘭等
以星變會薦有旨病痊起用陞廣東右布政使辭十二
年己未莆大旱公率衆為禱爲畫荒政鄉人頼焉十三
年庚申年四十九起南京都察院右僉都御史奉敕提
督廵江兼管操江時火篩犯邊公乃強起十一月至南京
號令嚴肅營務一新而正身率物與張簡肅公敷華林
文安公瀚楊䆳菴公一清並名清約稱四君子十四年
辛酉公年五十兩乞致仕不許推戶部侍郎又推南京
刑部侍郎陜西地震水涌歴考古災變之應與時政之
失以上末及華封之祝后妃之德時儲嗣未廣内戚專
擅故䟽及云評事張芝薦公與謝鐸楊一清宜居輔導
壬戌推禮戸二部侍郎聞東宫少出閣讀書上錄正人
以端國本䟽薦侍郎謝鐸少卿儲瓘楊廉副使曹時中
可居宫僚處士劉閔可布衣入侍七月大風拔木揚沙
上災變䟽上薦賢自代懇乞致仕申乞致仕凡三䟽不
允十月江西盗起會推風力大臣廵視降勅云朕以爾
素有風力才望不畏彊禦特命廵視事聽便宜處置十
二月到江西十六年癸亥公年五十一會處地方興革
事宜行社長社正法示阜俗三義曰義倉義學義塜廵
瑞州賊首王武率其徒聽撫令扶輿行萬山中衆遂向
化罷知府王塘李復貞吳叙副使李澄以病告擬調廵
撫都御史韓邦問朝命遂以公代辭避不允寧藩禄米
納直病民䟽平其直寧庶人潛蓄異志請府第易琉璃
䟽酌大義以全賢孝謂毋涉吳王几杖之賜叔叚京鄙
之求後竟叛人服先見改立德安縣學脩劉西澗黃山
谷墓周濓溪狄梁公陶靖節陸象山九峰虞文靖吳文
正曾南豐祠作九江濓溪書院奏改寧縣爲州錄罪囚
廣廵歴别賢否定均徭物料定收糧則例毁滛祠萬三
千餘區䟽請尚書何喬新法應諡文并易尚書彭韶舊
謚䟽備糴本以復常平五月季子週生七月奔母黃夫
人喪乞免關孝字勘合十二月葬黃夫人居喪情文兼
至男女爲位之祭莆久不行公肇舉之十七年甲子公
年五十三脩九牧墓割田以祭立書倉新居方方伯守
劉孝子閔家貧言之官人給田二十畆御史宗彛曾大
有張津薦起用十八年乙丑公年五十四寓雲莊推都
察院右僉都御史上用王璟御史饒榶劾璟薦公孝宗
皇帝升遐武宗嗣位御史聶賢給事中王承裕檢討劉
瑞等以名望薦有旨取来京用會推兩直隸廵撫南北
兵刑侍郎正德元年丙寅公年五十五江西士民羣訴
之朝乞公廵撫八月擢右副都御史廵撫江西公辭職
名廵撫二年丁卯父菊莊公卒次年葬菊莊公五年庚
午公年五十九四川盗起驛召公爲右副都御史特勅
專征三月至䕫州選擇文武賢能調發流土精兵嚴號
令給榜曉諭使自聽撫黜公孫述祠移武侯廟四月視師
逹縣遣吏何定入營招撫廵通江入巴縣五月五日至
華山猝與賊遇單車直抵其巢示以禍福賊頓首伏地
公曰撫汝示以日羅拜而去六月公駐得漢城連旬隂
雨賊違期疑沮廖惠一支擬據保寧公出師搗之戰於
門鎮子斬獲三千三百騾馬鎧仗山積降敕奬勵七月
藍鄢奔突漢中衆號四十萬公發兵蹵之播州宣撫楊
友謀復官職衙門公駁以亂階不可輕啟公家居聞劉
瑾亂政草急除大逆以已大亂䟽未上而有四川之行
以根本之賊甚於藍鄢又增續所聞擬藍鄢捷上隨上
此䟽會瑾敗復上慶幸討賊永綏福祚䟽繳進前䟽請
上還内宫擇宗室之賢養之别宫收用舊臣修復舊政
指斥新用事者䟽入用事者擬詔獄李文正公東陽曰
無某則無蜀乃止九月追藍鄢於鷄公灘綉鷄嶺大捷
斬獲三千三百收回被擄六百騾馬八千萬戶府印水
晶印大銃大刀各一衣械無算捷上乞致仕不允十月
江津告急公趨江津十二月所遣領兵副使曹祥李恕
吏何定追藍鄢於渠縣斬獲千二百人二十八日公至
江津以酉陽天全播州諸師並進六年辛未正月元日
破黨么兒等四營十二日三更蓐食銜枚扼其營圍而
燒之斬獲一千六百燒死九百收回被擄七百捷上降
敕奬勵十七日何定追藍鄢於石登文殊斬首七百三
月綽領寺刺麻雪郎王出反平之四月上皇太后徽號
詔進公階贈祖教授公父菊莊公如公官祖母母俱淑
人配封淑人六月公遣藍廷瑞母并子與母之弟招之
十六日廷瑞率其首四十八人自投金寶寺令安宇何
定批解聽撫總制都御史洪鐘誘而執之公曰信自我
失何以示後爭之不能得捷上晉右都御史賞銀三十
兩紵絲二表裡公以殺降非本意䟽辭八月江津方四
復盛又趨江津九月十四日戰於鷂鷹石二十一日戰
大埡高峒斬獲一萬二百而餘捷上遂乞致仕忌者謂
賊勢己衰准致仕朝論大駭科道奏留不報正月十五
日報至即日徑歸蜀人號哭追送皆失聲未幾兩川大
閧人益思公三月抵家在蜀軍祭祈禱并諸應酬文字
重慶人刻之曰西征集奏議文移十五卷楊公廉叙藏
於家四月以江津再捷奉敕奬勵賜白金三十兩紵絲
二表裡公以建邵州忠烈祠十二月推南北都察院掌
印都御史兵部尚書八年癸酉子逹鄉試中式明年第
進士授兵部武選司主事科道薦起用推兵部尚書脩
九牧父澄渚墓前後葬親族不能葬者三十餘喪婚娶
倍之又别貯穀四十餘石以歲承姻族之匱乙亥子逹
乞便養南京十一月孫及南生十一年丙子公年六十
五修祖邕公墓經紀陳孝廉茂烈喪同安蘇世浩聚衆
爲亂與當道議撫平之十二年丁丑七月水圮開先祠
公脩之見素詩選集成十三年戊寅御史王應鵬程昌
脩考亭書院致幣求記公以屬大尹邵豳買田以供書
院祭祀御史楊必進胡文静俞珊薦起用十一月子逹
初考進公階資政大夫配方封夫人十四年己夘推南
禮部尚書六月寧庶人叛三書速王陽明公守仁討賊製
佛朗機銃遣二僕間道以與陽明公有書佛朗機遺事議
借南日水軍勤王御史葉忠給事中孫懋都御史劉玉薦
總江南之師十六年幸巳孫及人生四月今上皇帝御極
敕召爲工部尚書云朝廷更化之初方將圖任舊臣輔成
新政特兹起用可即日馳驛来京以副簡用至意兩䟽辭
免旨云卿老成舊德譽望素隆新政之初特兹召用宜照
箭旨亟来供職以副眷注至意吏部還差官催促啟行又
云卿名德舊臣專使召用義當亟起宜即就道以副眷懷
慎勿固辭九月推吏部尚書嘉靖元年壬午公年七十一正
月四日公始赴召舟次鎮江聞大禮未定上輯成論以備
議禮䟽四千餘言次沛縣上致仕第三䟽四月改刑部尚
書辭不允次天津上親大臣䟽五月六日至京朝見上賜
酒饌注視入班中外交慶初九日視部事翼日命侍經筵
上經筵聽講䟽崇節儉䟽闢左道以正人心䟽舉大禮以
成大孝䟽錄名德以重士風䟽時經筵會暑傳罷及大婚
費鉅齋醮漸盛安陸主祀未舉祭酒魯鐸許養病公皆
隨事納忠上亦時有覽奏具見卿忠愛至意褒旨七月
進公階祖父尚書祖母母封配夫人八月二十三日䟽
乞致仕上曰卿才行老成譽望素著職司邦禁竭盡公
勤新政之初方切委任豈可引年求去宜照舊用心供
職以副朕意二十六日再乞上又曰朕念卿先朝舊德
新政之初特先召用近引年求去已有旨慰留如何又
有此奏宜亟出供職以副眷遇至意與石齋楊公廷和
白嵓喬公宇九峰孫公交幸菴彭公澤皆以先朝耆碩
同心一德共理太平紀綱風俗爲之改觀二年癸未公
年七十二正月上致仕第三䟽二月又連上第四第五
䟽上懇留曰卿操履正直譽望素隆經國遠猷咨詢方
切曰卿清忠大節著在先朝每有論奏朕多嘉納偶有
微疾善加調理亟出供職贊成新政曰卿老成名德朝
著表儀應召来京善類相慶未及一年累䟽稱疾求去
似非大臣體國之義宜亟出供職以副眷留三月策試
天下貢士命充讀卷官四月太監崔文寵擅一時其私
人李陽鳳等犯法御史按其事併劾文下刑部文取内
降改付詔獄公執奏不遣有旨仍付詔獄公又執奏言
奉詔則廢法守法則違詔臣寧違詔不敢廢法上怒責
以違旨回話公舉祖宗故事以對上亦尋悟不深究公
再起救正甚多此舉士論尤快五月䟽辭印信俸給不
允六月初八日上致仕第六䟽温旨眷留次日又遣鴻
臚寺少卿胡侍諭留二十一日上致仕第七䟽上曰卿
累朝耆舊新政之初特先召起典司邦禁隨事納忠多
所匡救朝廷方切委任乃引疾引年屢求休致似非大
臣體國之義宜亟起供職以副眷懷愼勿再辭又曰耆
舊在朝新政有光屢䟽乞休已節有旨慰留又遣禮官
宣諭宜亟出供職以副眷遇至意七月十七日上致仕
第八䟽情益廹切上重違公志從之加太子太保寫敕
馳驛還鄉月給食米三石歲撥人夫四名有司歲時以
禮存問八月初十日萬夀聖節近公曰吾老臣也不可
不以禮爲進退乃留入賀次日陛辭賜酒饌寶鏹大夫
士祖餞都門至傾朝省立朝僅十四閱月自以暮年遭
際知遇誓竭忠勤以裨新政事無鉅細無不極言如雪
李夢陽王元凱之冤按張龍劉暉廖鎧與宸濠逆黨之
獄止内監奏補人匠陵戸投託免役番貨内批給主内
臣犯法宜付法司皇親倚勢受獻凡事干權貴近聯戚
畹屹不可犯左右敬憚焉十一月朔日抵家十二月二
十八日有司行存問禮三年甲申公年七十三正月望
日祭告壺山三月有司行存問禮是後以四孟月上旬
行禮爲常四月公得末疾九月聞大禮持論紛然草霽
天威養聖德䟽既具聞詔頒而止十月流賊入永春公
畫鄉邦守禦事宜賊乃退刻見素文集成凢若干卷續
集又二十卷十二月孫及祖生四年乙酉公年七十四
上陳愚悃以附餘忠䟽預辭卹典且及時政薦名臣數
人以助輔德三月公疾向愈蜀人思公立石頌德范時儆
記之江津諸處凢公所撫臨人飲食必祭五年丙戌公
年七十五莆大旱公畫荒政書告秦司徒請蠲民租六
年丁亥公年七十六二月初七日星墜公居里十五日
鴟鳴大成殿三日公曰吾殆弗興詣雲莊先墓告辭二
十日得疾二十二日命子逹草效遺直以畢餘忠䟽勸
上勤學親賢任人圖政保養聖躬蕃衍皇儲及再辭䘏
典四月初五夜公疾亟居之後義井霧氣如龍下上俄
而飛騰雨下如注五鼓呼逹曰吾葬雲莊所費不過四
五十金毋煩官府垂絶猶強作聲曰聖躬曰太子命遷
正寢戌時而逝二十日逹等遵遺命以遺表上十二月
啟雲莊不吉七年戊子六月初一日明倫大典書成有
云廷和心亦不安因寓書致仕都御史林俊與决之俊
成廷和意奏曰孔子謂觀過知仁陛下情衷過厚大禮
未恊過於孝故也夫有不可易之禮亦有不能已之情
子之於父母服三年無貴賤一也若爲人後則服移所
後之父母所生降期焉不二斬也至於所得封贈盡隆
所後而不及所生豈恝然忘情哉制於禮也其致所生
之情無過候問供億之勤與伯叔父母異爾故司馬光
謂秦漢而下自旁支入承大統或推尊所生父母爲帝
爲后皆取譏當時貽笑後世俊子逹爲南京郎中復同
主事范時儆䟽入由是南官附和者遂蠭起矣初三日
詔革生前職銜十二月十一日葬公衣冠雲莊十七日
甲申以士禮葬尊賢里大觀山少師石淙楊公題曰見
素先生公嚴重莊整矩度尺寸不踰平居手不釋卷足
不入公府鄉後學及四方執業而至者無不忘分推誠
見若饑渴其所成就多成大名在仕途屢起屢乞雅
志林壑不繫心得喪其歸也人徯其起其起也人又恐
其亟歸仕止進退以身爲中外表望者垂五十年官一
生不取堂例官紙不取封私書服䟽茹淡蕭然若寒士
作文遡先秦追歐韓本之六經理趣精純非聖之書絶
口不談蓋其踐履之學得自家宗簿知縣諸祖以上遡
瓜山復齋遠有端緒故道倡鄉邦而風聞天下詩宗唐
杜晩或出入黃山谷陳無已間碑板流播遍四方子即
逹適週孫及南及人及祖及士及觀少司馬山齋鄭公
岳曰公孝仁端亮以清約勵躬以至誠動物以文章命
世以直言敢諫結主知寢逆藩之謀平西蜀之難望重
四朝名聞中外謙撝自下歛然若無世以爲闢邪如韓
昌黎先憂如范文正忠純如司馬君實廓清如張忠定
而好賢樂善之誠難進易退之節雖歐陽文忠錢宣靖
不是過石淙公銘公之墓亦曰文如昌黎忠如方平任
如希文敬輿蓋實錄云恒痛念先公之葬適當削奪諸
弗克偹又明年逹亦以久病弗叙懼即死先公平生血
誠骨鯁以遂遏佚不傳乃按譜傳少加叙次以紀歲月
俾有考焉而筆力苦短荒迷疎漏不自知其情之益悲
也孤逹泣血謹著
見素集附錄上
