見素集卷十四
明林俊撰
墓誌銘
封太孺人曹母李氏墓誌銘
弘治初襄陽曹御史有名一日欲言事懼貽太孺人憂
乘間及之太孺人曰生汝官汝事同也第為之毋我存
念疏上果下獄賴皇上明聖得釋引疾又得告然設深
穽以須其入者縷縷焉助瀾揚波者或中以危言太孺
人曰時必無是兩京大臣及臺諫時疏起用太孺人曰
時亦宜是然非予樂也聞者服為賢今年御史走書来
告曰璘母亡矣璘獲備人數中母百心之教也無母璘
何恃璘奚生為璘母婉娩沉遲比幼見我外祖武功丞
景公暨我外舅讀書輒竊聽心領間以成誦外祖母閻
愛之年二十三歸我先御史府君時吾祖為襄府奉祠
先御史攜母自尋陽来侍以孝謹獨得歡心吾祖死始
家襄陽或求分異先御史不可吾母曰毋以予婦人故
遂悔不言如初處尊幼義而有恩從母孀居自守吾母
敬愛彌至嫁其孤女有丁姓者貧不能衣食母密遣其
鄰以意自給之久之迺知所從僕道得遺金遣就故處
歸其主疾亟璘憂甚母諭止曰世患夭吾年七十有六
患貧且賤吾生長名門豐有衣食又以汝故受國恩封
太孺人汝復何憂惟備棺衾完塋域我死子孫毋失我
家法足矣言訖手麾璘出數四璘出氣絶嗚呼尚忍言
哉璘生無以報母觸罪惶惑上貽伊慼母雖善割制忿
憂不見辭色心則何如也不孝罪大雖百死其奚自贖
誠得執事銘吾母猶得以傳信于後也杖而敢請書至
子閱視沮怍嗚呼予知侍御賢不能薦薦不能重為力
又無辭以章其老母之賢是重吾愧也古之道其或未
然按狀太孺人李姓諱榮慈淑貞專有性量善掩覆人
過故能睦有家生宣德丙午六月六日卒弘治庚申八
月二十八日子男琛英國公府教諭次即璘監察御史
孫敏學敏敬敏功敏德敏中女三孫女曾孫女各一墓
在鳳山中嶺先御史之塋合葬之日壬戍十二月十日
銘曰粤有滂母亦有班昭名齊奚憾顧恐辱朝有美侍
御如金如玉振發精英伊母之淑孰教匪忠淟涊容容
孰教匪直拳攣頗僻惟式匪躬則亦罔克承風望稜稜
以莫弗欽訓之閑只德之令只詵詵子孫家之慶只垂
禎考則士也則難士也則難噫古之觀鳳之中岡蜿蟺
鬱結靡樹以封千禩同穴
白塘處士李公墓誌銘
莆兩庠人文望天下間亦有持其師短長以倨視儕輩
取貌禮成化間是風猶存者當是時李處士獨貶損厓
角為讓氣卑色夷温聲而跼步疑難辨析觹解縷分人
益心敬之於書善訓說參覆背誦不遺落一字一句為
經義有意法有司試諸生廪率在前列次至率更人冤
其蹇至取作話柄為謔甲午名在薦中為易經卷擠落
庚子發解首以落判題主司泥成式又落乙夘子應舉
一試輒售處士笑曰是何坐我良苦而吾兒良易耶乘
除利鈍抑有數存耶吾誠安之遂解學籍歸隱白湖塘
上看種樹書鋤雲泛月醉則掀髯撫掌大言曰吾知有
是不僕僕書蠧五十年矣性至孝生事葬祭極其力所
能不以責兄弟為備教諭兄純死處士走永豐迎其柩
攜挈其妻子以還家祠之神室未立則完之書林之祖
墓失則復之祭儀祭田則又定之深衣幅巾出入族里
人始若怪中則安久則羣然樂而慕效之嗚呼處士居
家居鄉皆足取信重惜其居下積者厚而施者不遐也
龍薄玄間雨下土固皆魚之化也然化者常少不化者
常多其甲鱗鬐鬛誠有異耶其化其否吾不得而知也
然必化則龍龍則雨不化則不能龍不能龍則亦不能
以雨矣嗚呼士之懷負美器而卒不能施用豈獨處士
然哉諱倫字體信别號蘭菊主人李出唐遊擊將軍尚
炅之後宋殿前制幹富十世祖也曾大父文材大父有
命父斐母林氏兄弟三人處士居季宣德丙午十月十
二日弘治巳未八月初二日辛酉正月初四日則生卒
葬之年月日也享年七十有四娶林氏生子曰紹曰素
皆先卒應舉側室戴氏出也有遠器其化其施其待于
是歟墓在延夀里上金山之原六竁處士林居中紹素
祔焉空二為戴與紹之婦夀藏應舉以南京刑部主事
吳君希由之狀請銘處士在諸生予晩進忘年相好也
吾子逹又從應舉授經其曷無銘銘曰惟&KR1352;方不圓以
行惟澤卑不流以施胡不學輪而不學川惟器有所局
而用有所偏嗚呼堤決川潰澤售其全軸折馬斃患不
始于&KR1352;之顛而今而後處士知免焉
故嘉議大夫都察院左副都御史周公墓誌銘
弘治壬戍天下諸司朝天子聽吏部而黜陟焉言者舉
故事以旌殊尤吏部上六人其一吾時可也上決意用
公而公以疾解藩務詞旨其哀上念之進都察院左副
都御史致仕馳傳以歸僅典也是歲八月八日疾終于
家嗚呼公死矣前三年言者上才望議遷公名第二世
恒詆儒迂不涉事其然耶公由進士積官左布政使累
階通奉大夫秩從二品嚮道甚早年十六聞王千齋名
見焉朔望拜文忠烈周文忠祠下往来陳白沙羅一峰
諸賢篤意古學景竒節蓄厚而資以深行義甚勇於所
不可語鑿鑿以盡嘗主白鹿洞教四方士從者二百人
所至必求官理風教所宜楊龜山胡文定劉屏山朱考
亭真西山蔡九峰祠則修之林艾軒墓則又修之嘗謁
忠烈主忽動怪而求之則像遷佛宫毁于無賴若托之
公者則言之當道建祠優其家錄其孫子于學又言之
朝請忠烈從難諸人祠之吉郡上曰可蕭給事顯張主
事吉以言謫按屬公折節下之延見莆孝子劉閔席之
賓席而周裕其老母完至嗚呼是非儒為之乎教人首
性理次風節最後及詞章閩廣士習為變行部惠信都
勻苖為之寢謀刑名會律准經而間仍其俗曰毋第拘
為也東廣前政彭惠安為烈陳士賢繼之公又繼之薄
征輸務寬大抑浮靡定婚娶節縮採珠官櫝與公府之
煩費歲率損十五六又損温戶二十不僉靜若山立動
若風駈權璫懾束不復迹故武居竒利功生人為多嗚
呼謂不涉事謂然乎諱孟中號畏齋更號韋齋廬陵烟
源之周自泥田徙仲良生子遜生詢是為公父終沂水
教諭贈南京吏部主事母彭妻劉皆封安人子綂南京
刑部員外郎仲縉與劉安人皆先卒季綸仕俸佶侃其
孫公既孤事世父盡謹建祠堂增祭田惠族屬皆窮力
周事詩文有言志稿壮浪自一機軸生正統丁已二月
二日年六十六其耄其耋其又何人耶嗚呼公死矣綂
既奔喪將筮日奉柩下園啓劉安人之隧合焉泣謂予
曰公厚知先君子銘無公宜記貴陽連榻距今十八年
燈雨如昨晤言無日矣有道之涕其曷無從銘曰乾旋
坤奠岳峙川流彼古弗異曷道之尤存道由人有完有
缺一纇俱紕廢食於咽策良循武遐軌邇而無然適薊
南轅冥施黨籍宿罹偽學載禁公始公終列帝之聖陽
誹陰訿公靖弗疑式時昭潜痛定之思
正奉大夫正治卿貴州左布政使黃公墓誌銘
普安亂既平揆事錄功黃公求我當進秩故事方伯進
秩中丞為常公資望巳淹矣方須有新命則以訃聞弘
治壬戍九月十三日也生正綂丁巳四月二十又五日
諱璉字汝器犀坡人入國朝犀坡第進士自公始黃進
士亦自公始莆為給事為參議無遷者遷亦自公始木
訥簡野退然若農家先是時進士偉儀觀音吐洪亮無
南語則選給事公不得選給事及是擇才望為宜公選
給事署之戶科督後湖而南聚天下民版磨校之又職
言天下事公持大體不掇拾人小過汪直擅柄王越相
倚為姦利公率科道極言憲宗逐二人連其黨以盡其
為浙藩參議提督温處銀冶鑛故竭率輸自民以糧為
差新鑛間一出盜盤據之民重驚擾公曰鑛地利也不
輸諸地輸諸民天下皆冶也獨温處然哉且新鑛徒餌
盜奚功於國與民遂擒其魁散其徒疏言罷課塞鑛民
永永便上曰可公遂改雲南雲南糧屯出者十五六武
流侵盜漫不可為疏理公嚴限之歲輸告完撫巡上勞
績為司參政貴州命巳下矣三年進右布政使又三月
轉左累階正奉大夫正治卿公久在貴州夷民馴習無
間志賢練上孚而普安事作坐是不可遷蓋普安土知
州死妻米魯謀自襲毒殺其庶子生事者急之魯遂為
變官多被誣辱公長僚顧獨脱渫溷魯疏自直獨不掛
公一句總督軍務大司徒王公待之殊等供饋主畫公
亦力為之盡故評第功特加嗚呼公己矣是士夫之慟
也公靜定渾晦不市恩不養交不立崖異實常譽先久
以宣徹其視事也星出入為期嘗曰人須自立忠信廉
謹吾事也其升落毁譽吾寧知之因號求我歴清顯幾
四十年俸食贏餘以修先祠先墓周九族鄉舊之貧田
不頃增屋舊隘迨公之妻子亦莫不視為安固不知有
今日也有洪量在浙江以吏失公移為御史所中滯右
遷其後御史謫幕下公略修怨薦之彌力所居望江南
村水縮公告守令鑿渠自小山抵巖沁引木蘭延夀二
水以溉田用腴又告巖沁更鑿則秋蘆之流可會二水
舟由瀨溪抵江上五六十里可息肩背為奸者所格工
中寢至今人吊遺蹟為嘅曾祖宗道祖宏中父本清封
徵仕郎南京戶科給事中母俞氏贈孺人配許氏漏頭
仲熙之女封孺人公窮能織組佐家費貴能無驕能澹
簡以相慰助為廉先公一年生成化丁未先卒子詢義
官娶莊講邑庠生娶傅諤娶鄭女適林璵孫男鋙鋁鏌
鍵鏴女三墓在鳳林祖墓之東十竁公與孺人居中側
室聶與莊與諤以次而祔餘為詢講與婦夀藏以甲子
正月壬申襄事以璵外父饒州通判渶之狀請銘饒州
人望也狀則可信然公豈待銘後傳哉窘突之筆祗重
愧畏而已銘曰海滙百流嶽收羣望高深不言誰則尋
大晦晦求我若訥若愚若遲弗任歲計乃餘今吾伊人
言貌疇信不凋不摧松栢受命公始諫垣危論琤琤天
子明聖公猷是經公来浙東羣盜結糾弗懾弗懲豕突
彪吼公赫三令如風如雷陶鼓簸扇磔其猾魁公功不
有柔惠且武除課蘇人召伯杜父維時浙人朝不謀夕
自公来只民以衣食公来自滇宿弊澄汰比安貴陽民
永庥賴公古循吏質簡而文維實維歉維蘭斯薰悠悠
綘旌鳳林玄夜公祠于鄉亦祭于社
處士吳東軒墓誌銘
弘治甲子莆令侯惟明奏最績且行父處士東軒疾作
醫之愈又作又愈竟之弗治三月二十一日也侯既視
歛事泣言曰莆名善治棺實堅以完無如自豫豫無如
士家則以干吾家翁諾焉喪且歸又謀所以不朽則以
狀授黃編修壺陰於俊請銘嗚呼莆方父母侯侯歸莆
失父母也無重處士慟哉諱靜齡字文安吳姓其先休
寧人唐監察御史少微中書舍人鞏其世其後居富饒
又居巖鎮皆歙地遂世歙人金紫光禄大夫其尤顯者
問學則古梅之詩孟暘之易學為盛德而隱則炎方義
慶月得處士月得子也有性量母某竒愛之比長隠于
商不涉為市之道曰吾治生無計然文無司馬子長輸
邊累侯無能卜式樊宏宋清吾志也故無詭局無翔價
貸者曲副而默焚其劵所弗善酬居縮致孝時割所羡
贏施惠義焉有三子材所宜授之浩植有家遠第進士
即侯也子良淵永義方之承有師道焉故德侯之政而
莫知與為光使者旌官能上之殊等嗚呼處士亦自見
矣生宣德己酉某月某日配閔氏先一年生弘治癸丑
先卒及是某年月某甲子合葬某山之原浩娶亦閔
侯娶汪繼張女嫁方富茂孫瑭執觚之役邑人事也其
惡無銘銘曰士有寓傭亦有酒隱乘運脱蟠屠夫將領
吏良而商粤有寓言不市于道仕者永嘆豈直竒貨殆
托而逃雌伏處下隆峙中高就養歲年疇窺其面默運
潜禆雨濡風扇公去無疾綸書昭錫公䰟無驚甌越為
平維導有旌維次有祖維藏有神函璧終古
中奉大夫致湖廣右布政使事瓊山方公墓誌銘
公諱守字宜約號省菴既致布政事舊業日落貸于里
富人為常人曰二品官如是耶傳為笑世無義丈夫予
念公不能助也作憐白頭寄之事頗聞莆二庠士言之
巡按監察御史宗君彝援詔例給廪又給田薦之朝未
報公疾作強力序族譜以不及置義田為恨比亟語其
子曰送老矣多讀書力了責交遊見素念我不及為别
致吾意焉弘治甲子四月十八卒日也生正綂丙辰六
月六日沈裕雋永童丱即老成為宫保陳康懿公所知
遠大屬焉景泰癸酉年十八領鄉薦又十七年第進士
為戶部主事轉員外郎再轉而為郎中佩璽書提督薊
永山海延寧邊備錢穀出入易汙公獨不汙提督例一
行效陞堂上官公再行僅陞雲南參政部之長不能平
以問王太宰介庵答曰謂不知方耶雲南措萬里荒外
官解弛魚肉其民夷故用楊巡撫林憲副今又用方將
更化于是謂繼宗及予也公在雲南與予同事金滄又
同事司印予率直公濟以靜重以奉宣今天子無外之
仁更紀其政人始知有避趨要人歲入損十八而餘賦
歛就輕盜賊衰止故官之妻子脱流寓歸若籍者數十
家所在父老覩天日為快磨乃夷納流人萬人鑿銀礦
弱肉強食為邊夷患先事隱之予二人榜許首實人得
活路散患解除利輸幾五千兩城趙州橋下關修學立
堡賴焉孟密夷叛故主木邦當道右之孟密大縱木邦
危如綫撫勦之責付予二人時干厓怕愈奪印芒市放
旦放彬爭官讎殺連數年官無何直夷視為玩予二人
謀曰請自近始蓋實非專責也榜示之羣酋畏感縛怕
愈出印以獻放旦放彬囚首服罪於是刻漢緬書小榜
遍給諸夷諭以順逆禍福附者解體孟密勢轉孤悉還
故所侵地夷言曰事始如是奚至有今瘴作軫旋再往
遂定諸夷不平事輒從求直故無是也隴川夷兒頗習
中國語製儒巾衣擇漢人教之風隨還今學立焉每歸
夷官屬火伍數千走送或問之曰嚮撫夷至雞犬不寧
今官兵不敢近吾家是以遠送羅拜而别大司馬馬公
廉實以聞文告之諸司為勸王大宰亦錄名于屏風謂
公弟進士憲曰是而兄與林憲副齊名雲南者也巨璫
作金寶玩具極工緻未進而卒予二人議剔其寶範其
金輸之庫事雖弗諧廷直其議賓居賊發公往征部分
周整一夜營中驚卧處而靜由是僚佐服公遠略算授
功成凱旋議立州衞許之是時少司馬王公詔繼巡撫
大司馬韓公文繼左轄巡按藩臬竝峙廉聲雲南有新
換一番官之謠壬子之冬木邦復仇為孟密所困公往
又定思揲親犒師然深入歲數瘴毒所中耳目寖失清
予既更繁湖南公亦来為右轄官所心迹無不具知者
公繼母喪釋禫貧不可支親舊強以起至臨清疾加作
遂致其政方出長史禮部尚書琡之後徙瓊山學錄康
也曾祖積善祖夢周父休徵有隠行累贈戶部員外郎
妣王贈太宜人公和柔孝謹方上春官太宜人微恙即
解裝侍藥久之果不起員外訓以廉慎之詩昕夕佩誦
聲色澹若不立媵婢兄弟族里非甚獷戾無不加容納
鄭山之藏族惠感之讓也問學經義尤精嘗提調雲南
試公閱詩與主司連合十二卷其後稍參伍率在取列
素所指授副使吳君昭僉事林君樞周君信尤顯者也
延綏響馬盜至從者恇怯公厲聲曰吾方郎中也盜引
去方議事城戍報急鎮巡錯愕公曰第先之虜驚遁平
居若無能為其應猝計類此配宜人蔡氏道濱希韓之
女性量宏敞在薊州能叱私謁在黃田正容祝天能回
風禍舟不沒能不事生財法仁施而義守以居於貧生
卒皆先一年年皆六十九葬之費則俊言之方伯陳公珂
少參徐公貢郡守陳公效郡貳談公經相成者也憲為
知縣先卒宿負如公妻子告不給清白家法然哉子質
娶王立娶黃繼娶林彦郡庠生娶俞女適吳祥黃溥王
寧孫僑娶程价聘朱伍尚幼葬以季冬某日予不能評
隲公其貧如是其安如是是可知矣似續聯穎天之道
亦將然乎銘曰維食勞公美且多維蓄有公大且久惡
乎貧我公古人計非左財多基禍罷無歸匪公者誰杵
不相無從奚慟士之觀敦薄廉頑
致教諭澄渚俞榕原先生墓誌銘
澄渚本陳俞迨林氏居而盛易澄渚今襲焉俞世以貲
雄其鄉其科第則榕原先生始瓌瑋穎耀治伏氏經有
傳文字清典可諗游提學試諸生先生齒獨少獨厠名
第一為常先是時邑庠第一人率落解先生亦落解屢
之特為寘名第二人曰榕原中矣果中上春官甲科羣
屬焉先生外舅楊參政習風鑒法獨視不可既之辭乙
科竟詘教諭以行自力師道作春風館時雨亭禮樂射
御書數六齋獨制罏鞴所作成泰和應山二庠所收錄
淛東西十一郡士率異常觀言者言教職試進士為例
先生業再往再格不得預試取道徑歸歸二年上章致
其仕作百詠詩以收之寂祭田益之子姓才而賢教之
三族婚喪助之家故饒盡割為義或費為草堂假山方
池竒花竹名草複疊疎整取足暢神情不復假他出為
便予嘗兩屐勝處再往而再忘歸焉生正綂丙寅五月
六日卒弘治壬戍正月二十日又明年正月十一日葬
紫霄半山之原諱釗字時勉曾祖德俊祖文道父邦才
義官母陳氏配楊氏子應星蚤卒應辰鄉試有名應登
應第時煥後應舉應嘉孫男正宗直宗榮宗女二應辰
以通判鄭君徽之狀請銘嗚呼先生宜進士而不進士
教秩年勞高之取御史次之亦不失美遷先生弗由焉
官二十年所歴不滿四歲薄之耶其非然耶其所樂不
在是耶銘曰木爨而焦或溝而斷胡業巨棟雨暴而海
或山之巔胡功甫田宋襲燕玞楚刖和璧售偽汨真曾
是物色龍失而魚鼠化而虎消息縮伸宰物宗主吁嗟
榕原式美以完隆施顯授萬頸俱延起起扶搖載前載
却縱弗盡翰舊棲任獨韜芒毓浩艮坎式怡逹人委運
生死於斯紫霄半峰盤鬱融秀以妥以藏若考在右神
物發靈錫有孫子錫有孫子公永烝祀
見素集卷十四
