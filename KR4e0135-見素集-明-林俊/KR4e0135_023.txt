見素集卷二十三
明林俊撰
書
復潘孔修
得書始聞太夫人之訃居鄉坐井誠是也悲戀之餘緬
想孝忱畏仰畏仰計時已襄事苫塊割裂當過毁自裁
執事有宗祊之責也某近幸得請食雞棄肋已決昔年
而生龜脱筒始諧初志酬元亮之樂而未已希文之心
道然也香數炷致勤靈下不宣
復蔡介夫
承致先大夫祭文且讀且泣腸裂心刺而魂喪以飛謹
以宣之靈筵存没悲感過莆值執役荒塜又殞落之時
言說不敢自將諒悉是状也晩節此退大是明白請同
辦居鄉道理以畢餘年曉夕祝老天祚宋而已不具
寄陳東所
柴桑諧往方幸接農談侣漁話與風煙猿鳥為徒而宿
疾載嬰隠憂時作嗣是有先君子之喪天禍不相貸如
此讀禮孤廬紙筆無味雲鴻便否無從知若自棄外罪
愧罪愧承寵高文伏讀增愧求副之勤雖老猶有餘
念焉不具
與荅書
辱惠教言盈紙疇昔捧讀悲感直房春餅轉瞬二十有
七年衰容敗質復見不能無故我之疑握手出涕頽然
復笑以倒也元樞大拜天下固將以君實伯起望公夫
用特異者望特異宗社華夷將寄命于公天下士民將
陰受其賜者欽賀欽賀某晩年諸疾盡指不能數先生
知我獨不為謀一骸骨地耶賊想旦夕平有此賊有
此兵陜便不知若閩浙人虀粉矣斯亦謀國至幸不
具(缺)
性甚怕冷又甚怕熱醫書謂之元氣不足兩年来尤苦
夏月日午一衫不能容須靜坐室中或荔陰之下此豈
施之臨人涉秋即重綿冬則敝裘大布至重不可舉南
方如是北方又何如且賤性直突易觸禍故自四十五
時已決歸非獨今老病時也聞有生擒不宜斬之議䕫
保尚請兵自衞通巴諸城躍足可進趯之可倒也八萬
之賊屯隔一程寅策馬而巳已至監禁則誨盗解之會
城水行兩月餘陸行十七八日兵辦賊猶乏里甲邑若
空生野且不可仗解何人僻處山縣押又何官深林險
箐一雨則溪高數丈候守數日不可濟防又何術且四
處從賊如歸自是而賊氣沮賊從散下著者心困苦也
就中率多曲容某平生有薄事耶撫尋遂而雨久溪漲
賊不得如期疑阻中變豈天固不欲容之耶大挫之後
而又撫之謂罪固當誅殺非吾願仁無不愛生誠吾心
賊曰吾罪已深加之劫縣無望生理然藍五時以不聽
撫怨羣輩曰林豈謊我輩的人今都應他話再何處朵
渠亦自公論也
荅西涯翁
得報知又乞休又未蒙允元樞大老宗社生靈士夫一
大命脉也容舍哉椒寢方馨前星立耀然范景仁婁寅
亮之所謂大慮大計慰祖宗之靈以係屬華夷之心者
似或一道某俗樊再入以膠局絶通透之人而當此紛
結不可解之任覆餗泛駕其所也兩川題目想成文安
寧左牧副憲盤糧無數題目皆復出效平生不識避事
亦不識薄待人亦不敢私作事天上落来之禍無亦自
有數耶辭疏未知得旨否實病不堪非敢激也詩話捧
讀數遍愈愧某體裁痴重嘗和曹廷輝詩托鄭憲副岳
轉寄復書曰四夫擡去莫知所指一日来南畿問之曰
非四夫安得動乃知詩重也然亦有天趣自然處題漁
者曰地幽拙言詞頭白猥生理獨樹風正涼月出大溪
水題海風觀曰星影倒隨天下上海波横打岸沉浮夢
中贈東山曰心折正如東下水書成難寄北歸鴻感事
曰無多酌我防昏醉不可干人且靜眠星銅澁鐵不及
時與化冶中孤此一生九死餘恨也逹子稍能作老成
語詩書篆亦稍知方但性懶莆大官子多無福不知可
濫一錄拜老師祖竊波餘否也不具(缺)
日隠然泰和渾噩氣象自古謀國不動聲色而運用天
下敦尚博大崇奬廉退開廣忠益省刑薄歛以務悦人
心使天下後世陰受其福國是定國勢尊士習正民風
淳夷狄歛袵而不敢南牧公負竒材膺顯際伯紀入来
方成朝廷者如此適見黜落之報途中所見不稱人意
者多在網中何神也䆳庵之起甚愜成大事須此老某
只箇拘局硬擔事任怨的人儲靜夫邵國賢朱懋恭孫
志同皆可儲邵體弱只署南部以鎮浮華國為宜終養
御史陳茂烈曾奉薦本郡學官近固無例然天下恐無
第二此端亮清苦人然必仍舊官則巡按二司易相處
今人自俗也兩川流賊甚苦移兵轉漕勢如旋磨隘可
把而墜崖攀木猿聯而魚貫者不可防非若攻城拔寨
有常處也荒陬僻邑居然生苗駈遣無一中節八日漕
程月餘不應餉將盡如之何哉是役也知府張敏何珊
數十鬭追之陜兩月餘未還參政曹祥僉事李恕策應
亦之陜去冬及春及今皆有竒績某平生不知兵諸賢
將士力也風足日甚痰𠻳久不愈遂歸存没受德不具
西征每以不足副諉受為懼近想可畢事君相指縱之
神為藉手東歸之地者也受知川嶽乏報涓埃心者盡
而力者不可以強支縱有差除奚福消受乞歸誠本懷
煩決裁處使不為再乞觸禍則所以惠我而處我者至
矣歸後義難奉書惟周悉調護拔真才紓急政奠國是
以迓續繁祉以垂有永望至幸
謝方石一代人豪與王介庵翁並峙南北記王司馬不
乞遺恩介庵為之請夫錄死所以勵生方希闊之舉尤
歆動之機某素慕此老然無一面非先容也詿誤落官
尚有人川雲巡撫似不可缺兵備亦須有從容圖之
荅黃伯固
衰力無所用跡孤簡與然而平生嚮往名先輩與夫海
内来進之士固有不交一臂通一問而自謂知已者數
年来得聞吾子私幸吾道不孤鄉一脉有所承受慰喜
愧懼往来于懷也過京山繼聞禔身臨人大致重以慰
以喜愧而無懼也方得書若文而三讀之以慰以喜鄉
固竒士果可以無懼無疑也第所屬意不如我之不孤
重加愧焉兩川未盡平旁郡諸邊盗戢戢然起䄂手臨
局憂懼轉深適幸有所聞為宗社生靈大賀否獨蜀不
可為蜀哉不具
與林泉山冡宰
匆匆為别豈勝馳戀蒼松古栢孤特之操愈見之膠冰
墮雪之間非若望秋蒲柳然深為世道靈光獨幸公不
得不為姻舊私憐也賊臣幸敗觀世者尚深憂諒是懷
也川賊多不可言盡掣漢兵調土兵制之幸且盡乞本
與捷本偕上得允榕城當留三日為相樂丘秪蠣房一
味相處也利瞻弟今始敢為謀居官惟清約畏謹而心
主愛人嚴涖之川賊撫竟不終然每仇其黨欲犯開寧
其酋以不可負恩責其下固賊心者況人乎薄與奢均
不可通亦誤人但某過於獨温潤鎮密尊翁自弘璧容
燕石求耶不具
寄楊石齋
藍鄢逋誅曹兇突作在彼固難制在此兇横幾若無前
元日親征是可知心緒矣方兵屯合山懼覘我江津之
脆徑𢷬吾虚駐僰溪以扼卒潰出城之路小僕請由舟
笑曰不濟死所耳僕驚夜病賊果出吾計賴此先發何
家老營之焚奚異秦坑之慘然鄰封遠聚效尤而旁睥
者幸此大創也茲趨保順辦藍天幸畢事如江津則納
節東下乞歸初念與是出本懷須此以杜竊鈇之議六
十病夫榮槿亦自有限到川不得一拜尊府老閣下先
生床下紓通家宿好亦缺陷世界也惟自玉運斡元化
至祝
慰西涯翁
隠聞令愛孔氏妺夫人謝世天地間之福不欲天地間
之人得全我先生純德具美固造化所宜曲右者孔之
賢淑不宜是以天然父元臣子復為元臣婦世未有平
滿若彼者付之無論也先生文章正傳道通塞世興衰
運祚修促身任之固不得不自擔荷而自諉者不得不
自愛也曹寇自稱曹王出世僣名號鋒銳不可當遠近
俱震幸此大捷本具繼多就擒首漏僅方四亦躡其跡
追擒之矣藍再辦則捷與乞本偕北某解而東病誠多
且久官非久閒意受賞非再出意也劉謝似宜亟處以
言落官者亦似宜復惟照在是幸
荅黃伯固
辱和二詩格律思致甚善何幸鄉國後賢吾友也區區
材識枯滯百凡費力久不能逮人執事一擲足便到固
不可不自寳惜也二疏觸犯忌諱思過無已有其心而
無其識碎首甘心然有自衒之疑宜不若是甚也作文
專看秦漢以上猶有宋人語當覺其然聞彭大治世契
甚讀書提學正大人宜是子不具
賀楊石齋
承致會錄人至寅詢仙郎茂應狀頭之選德門盛事僅
見之今而亦未前聞之古也楊世有盛者關西四世宰
相四明兄弟三尚書建州孫子連第然未有萃一時如
此者可尚也可賀也亦可畏也宋養士不負大科惟王
曾宋庠馮京三人父子宰相僅吕許公韓魏公今所望
于狀元者固不止于是斯通家之好愛德之私也痴突
與時齟齬荷極力營救生死肉骨其惡敢忘然終惠于
某者一放歸足矣能一一曲庇之耶兩川是役非老憊
所宜勢固衰止然亦鬼方之伐也人便謹奉空椷為賀
不具
寄孫司徒
南畿時曾附數簡想逹矣天佑我明逆賊受首黨人敝
政釐革而斥逐以盡執事䆳庵柴墟二泉東川並以起
羣賢滿朝盛矣哉前輩謂不務逐熙豐之舊人而務革
熙豐之舊政激有後日紛紛之禍今宜無此也然士行
如鬼使人厭惡不知自何時敗壊至此固宜究心也蜀
如潰隄不可填塞人心者固去也而調運頻複重以祛
之憂如焚惔而平生精力已盡宰物者胡困我遲暮之
歲如此也藍鄢勢已衰撫若可成則骸骨有地執事謂
某有快活福否也日昃之離有明戒焉柴墟二泉恐未
至不作書會中幸出不具
寄䆳庵
承佳章累紙若謂其稍就清脱者庸知川如崩瀾層疊
湧出使人駭心喪魂撑拄不暇懸命艱兇至不可排遣
長嘘大哭重慶再入父老環觀為我哽咽江津與賊隔
江而陣既入空城烟火俱廢盡日無一水一米入口方
幸踰萬大捷容知川北又有馮憲副傑遇賊之事盖前
哨已勝而馮截其歸路正犯窮寇之追之條然志可嘉
也若命值此何計得謝楊總戎輩流表頗為異好生議
恐欲知
寄石齋
人回傳尊諭責過無書不勝驚悸平生疎懶涯翁僅荅
一書厚翁同年最厚亦不通一書惟蜀以故里故諒屬
留念不揣數書私懼過瀆而猶若為簡公之繫戀鄉邦
故人者如是天下可知矣賢相古有是耶某猶若形迹
自拘過矣過矣迂腐非撥亂才三川麻沸左提右挈營
救日不暇夜不交一睫者時數月方賊烏合二萬餘剽
悍尤甚遠近搖扇仗賴君相發縱之力擒斬萬餘羣類
散者禁追捕僅購其首數人與聚而逸而未散似有可
得之機第麻六兒奔陜又盛川兵過陜攻之又奔川馮
憲副傑孤兵遇之被害戎事垂成值此奈何每觸事仰
天長吁繼之以泣邊糧近有全徵之議訴者紛然父老
言重慶毛知府嘗有是徵幾激變固全盛時也今日尤
屬可念公鄉人容不為之所耶某精神愈衰憊望生入
門是外百無所圖公知已最舊容不為某所耶乞本瀕
封又沮馮故也照原萬萬
復孫九峰司徒
承書具審道况休裕慰慰蜀如漏船補塞不暇造物者
胡貽我衰謝之年之苦如此也先是尚未敢殺官自輕
淺舉事是風遂長繼窮寇加狠又有任其責者不得歸
苦苦涯翁出處嘗私論之司馬公之出國家甚幸在公
獨無幸也今人責人過詳不為國家謀其遠且大坐鎮
雅俗與翕翕集事績用自殊記弘治間有論王介翁不
任上宰某曰代者誰其人語塞涯翁去固宜且晩抑代
之必過之今似之者誰歟則固未宜遂其私者承論敢
對其亦謂然以否不宣
復劉文煥
遠辱大製奬詡過情執事亭亭然物表入眉睫誠難者
顧獨誤在愛中儗以非分陸范薛李古今幾人哉不敢
當不敢當危機距脱自信輕便然面望未嘗收涕賊中
動靜幸時一附報欲釋自慚尤欲為蜀人先賀也士風
大壊監巡藩臬間亦失素守郡而下僅百一強人意甚
之大非人情民安得不窮且盗執事冰清山立運用更
化無難者近時趨奉過禮迎送至出界地甚費且擾夫
簡則肅肅則嚴沈思古一大人物恐欲知餘惟古道自
重不具
復楊志仁
承致尊甫文懿公詩集并教言皆山中渴欲得者感慰
何如中丞榮轉吾道私幸然執事資望已二十年前故
物人固左之天固右而畀之文懿公宦迹同也而亟欲
求去門第誠過盛抑直道有難合者其然耶記同曹僅
吾二人家居亦少歲月可久借耶第事會一日盡一日
報荅涉齟齬則行意水石之間料理末一着局面區區
質孱病早近尤不可支無出期矣書例不荅在執事末
由自已也惟為道保愛萬萬
復段僉憲
榕城瞻拜承欵顧勤複按部又辱光臨斯文情義加焉
受賞致賀似於名義未安盖無可賞亦無可受而誤恩
再辱顔汗登拜豈容謬沾賢者之惠哉且公私賀儀一
例辭却吾執事廉白自守美官二十餘年未營一第家
食不自謀自我稿若奚足為區區潤哉領厚情還厚幣
心甚安之照在萬萬
慰楊月湖
某啓林居荒僻執事聲迹久不聞嚮往意加焉前數日
會汝華于建陽始知執事有尊大夫之喪柴瘠之甚噫
此吾二人共遭也何夕何事亦何忍言哉執事為道之
身萬以禮無毁某是日擇吉是日有金革之起義不敢
辭而壯歸晩出其心果欲其志果可行耶行止一事便
自不可謀禍謂可免耶是由天落也已具疏另選精力
預處地方容令照舊致仕不知遂否便中無惜惠教小
奠附致几筵無任悲梗不具
寄邵二泉
恭聞起落朝論固自在然所以處先生者豈星凰欲與
遐荒一覩尋收而入之耶藍賊且盡曹已收戎旅凡勞
視往日江之西十倍日懸命鋒刃間閒福無力銷受險
難有此其如何歸山再請未遂適觸罪自實倘荷放廢則
蘭陂雲水又自故物恨二泉柴墟無一篝燈交臂時也不具
答張白齋郡伯
適枉郡駕暨二庠博士傳姚英之之檄請先祖都憲敬齋
公神主祀鄉賢豈勝感幸先祖孝節廉重當在古人中教
於鄉門下有尹上宰諸人教於官門下有高司徒諸人在蘄
有生祠當道欲借邑令起之風憲力辭謝方薦提學以母老
三疏乞歸時望六時也岳蒙泉憫其貧惠之地頗居厚利峻
却又強又連却周以棺具酬之直皆人所難者故没時蒙
泉祭之文謂未老即歸事育罔遂徵此知學優游即樂盖
心知語也然鄉賢有艾軒復齋夾漈諸老進與同列恐非
地下之願矧生時嘗未滿猶人者必不欲自混某至愚極陋
亦欲成先祖之美胡希仁程獻之王存敬累有舉皆辭義
不敢今日受命吾人舉事名教所關亦使鄉之為人子孫
者不輕進其父祖以襲頽俗為世告耳尚容親謝不具
逹孫大參
歲頗不收糧早賜明檄速以時輸少遲則盡于私食雖百
痛之無能為矣軍食何計哉數時穀價一兩無三石後可
知矣濱海已三不熟民不聊生或生他患意謀之巡按
公早委推官清理其地之尤貧者二月間將豫備穀一兩
四石五斗之價賣之人僅五錢毋容多買得過者冐買一
石罰十石主買擇義民大戶有行檢者具名于官人主二
百石價令自收穀同看倉稱發至成熟或依數或大熟
作四担八斗買穀還官庶無吏隸之擾無妄冒之奸而
窮民得受實惠此非林下宜聞者然人心洶洶亦不容不
慮也漳泉或有賑濟亦先移文以安其心盖岌岌矣不具
寄元老楊石齊
大號渙頒宿弊盡汰天生聖君天留賢相周宣之王化復
行山甫之保躬補闕殆軼而過殷武丁傅說亦有不足為
者矣某待盡陳人起落之盛豈不欲效候鳴以禆新政然
諸老則可某則不可人之飲水冷煖固自知也某跡孤取
忌去朝廷三十有八年年四十五長謝矣賴君相哀憐言
官論列五叨召命受者再大義所迫非得已也而力短弗
效委心就閒又十年于茲矣齒脱形羸風濕為梗精神慌惚
步履&KR2650;跚語言顛錯何以拜舞闕廷參國是逭吏議逃人責
者哉抑固自處何如温公病猶留潞公老猶出崔清獻則循
分力辭為報某固願學也七千里外再乞實難老馬哀
鳴一思皮骨之所非先生誰耶伏惟垂憐母致再乞萬萬
寄蒋敬所閣老
邇者伏讀新詔及日報事目奉天之詔書開元之雜報退然
其後矣日御經筵閱章疏坐三公以決政事侍午食則虞周
之盛千載一時也惟賈生堂陛之論似或未講聖固生知亦
必待學意未有告也抑蠱與革與夬皆致慎重之詞亦宜念
也侍蹕憂憤林野凄酸二詩備野史何時也今又何日也我天
地祖宗固相之矣某自戊戍獲接道容貯結有今時以不及
話心愫領教言為恨然在匏庵木齋守溪諸老亦僅一面
書去位始荅方石東所吳東湖無一面而詩篇往還地似也
謬承起落義當趨赴第已七十致仕之年衰謝轉深行
能素薄何恃能起昔君實起景仁不起東湖九峰幸庵固
君實者某無景仁之望而年過之容不知自處耶幸遂私乞
立足素定再近矯三近凟執事忍使某矯且凟哉不勝至祝
餘惟為國加愛不具元老毛先生闋幸瞻仰不顓書幸道私臆
寄孫九峰
丘壑隠憂彼此如積不謂復際泰平今日也起落意外無
任靦顔執事純德遠猷綴臯䕫以弼成熙皡衆心共屬
幸毋讓焉某内乏素抱外乏時宜既老既病班行無其跡
者幾四十年今七十致仕待盡期矣朝無年似之人無同
時之舊至諸老亦無一識而禮儀久忘政理亦疎何恃能
起且壮歸老出亦悖甚矣某豈忍負聖明之主以自安
箕潁者流執事白巖幸庵諸老自足任世道之重某亦擇
所自處以少禆難進之風均為報爾幸惠曲成萬祝萬祝
嘉靖新詔遠過奉天而新政弛張開元分當北面天生
聖君而輔以賢相復舊為新化否而泰生枯活涸霖雨
八荒焉然易蠱與革皆有深戒謙吉無不利賈生堂陛之
論亦關大禮此執事之素懷亦密勿大老之所屬意也不具
寄陳原習侍御
邇得廉古之望于吳清澹老格于滇序侍養錄于二泉記生
祠碑于小泉豫章鏌鎁擁腫鉛鈍其不同器也祠甚無謂在
滇時且碑亟沮之不知何時又祠也讀高文重慚怍焉然亦
見道味之似與淺而知深也嘉靖新政聖固天生然量用年
進當受言之際毋亢取忤煩取厭高取憚驟取輕急於求治
老成弗為信而後諫古有成論焉幸擇所必可行言之舉
大遺細毋用數數也執事養深而望久自愛自愛充之幸
同是祝諸老起落九峰白巖之渾謹幸庵之勁力宜也區區
衰且病又值當謝之歲義當力辭守溪翁不知何為處不具
寄白巖
山中伏覩新天子文武神聖釐革之盛殷高之四海仰德周
宣之王化復行下風矣耉遺起落盖已傷力過時之馬矣
自忤柄竪朝無其迹者幾四十年在林下幾三十年五召
二起在官僅四年而半及是始被遇而病以老矣執事九
峰幸庵梧山臺閣諸大老自足以佐理堯舜某聽散野箕
潁者流不謂無報也且班行無年似之人無同輩之老年
已當謝病又龍鍾拜跪俱難語言轉忘再乞回往動踰半
年司空地重容延緩至此耶連疏以進亦事君父一真幸
裁可否九峰幸轉道決不能起意詔條羣弊盡革士風亦
須一還今服用之侈威福之過送迎之盛巡守不時歴諸
司不治事官習於邪吏肆其奸學校廉耻道喪雜流朋
黨風興不副人意其不盡指也夫有德義以正其身禮法
以正其俗我者皆正則羣小自帖是謂不威之威其不然
燎原之星灰固在也世道之責非執事諸大老誰耶不具
復趙司空
久悉素望自端簡公所一臂末由豈勝注嚮適承教札公
移誤服聖天子新命勅促上道叩頓忭惶不謂榆景值茲
竒遇也無司馬之經綸有司馬之老病年已七十自石老
外無一二相識而骨枯神短血竭事忘跪拜時不能起且
初心日負聰明不及又去京師幾四十年朝儀久疎袍服
冠履亦盡破缺又作一番出處人其謂何當今耆碩滿朝
某一人足重輕耶即舉訓工而論某素乏心計少識事而
食官皆巧險者流以不識事臨巧險者流弊何能汰財何
能節功何能成三疏擬辭懇祈得請恭惟執事望實素隆
事體練習正副是位東湖再得共政起部當立改觀此固
朝論之公亦區區以人事君素負也由衷之言伏期鑒亮
寄陽明
適聞召命北上天子仁聖羣賢和會諸老之弼亮不孤泰平
召致今日矣惟白巖未至舊都猶居洛也綱紀之地治體
風化所關略細瑕崇大體第一義也言路開矣高取難煩
取厭則開者恐塞幸門塞矣短取媒隙取伺則塞者且開
今日可幸也亦可慮也然此時士風亦須一還服用之侈
威福之過送迎之盛巡守不時歴諸司不治事官習於邪
吏肆其奸學校廉耻道喪雜流朋黨風興不副人意其不
盡指也夫有德義以正其身禮義以正其俗我者皆正則
羣小自帖是謂不威之威世道之責非執事諸老誰耶不具
復陽明
辱書惠兼承趨召之教聖明在位可謂千載一時矣綴
臯䕫以贊唐虞之治少知用世者身先之某敢後乎哉
桑榆景暮班行無更七十之老石老一二外無更相識
之人精力久衰經濟素乏何以副上知塞人責哉鄉康
懿公六十九翁司徒公六十八某徑速其歸在惠安公
六十四時也盡人固盡巳哉近傳執事以左轄召虚殊
爵以須後封高竒之績乃今顯白載詔書播華夷而傳
之来世掀揭柄人何在哉公固天所與也幸顓其行副
側席治道至意某大義當決辭三疏錄佀前數日有書
想未由杭致也不具
寄章楓山大老
嚮次曹定翁二詩奉憶計徹尊覽是後德音時聞筆札
欠便八旬舉丈夫子固天相也茲復重荷明聖新天子
錫爵存問之典異是遭哉某亦混起落君臣之義無所
逃天地之間然七十之年精力衰憊病以老矣已三疏
祈哀諒在垂憐陸汝亨已承䘏典快幸快幸唐侍御久
聞風来近見旌忠數篇大是名作二賢諒出門下也莆
後輩亦頗興發林茂逹黃鞏尢者小帕將勤輕䙝輕䙝
餘惟若時眠食以膺純嘏至祝
答周充之
承書价感感區區麄戅徒以犬馬之齒誤為聖明新天
子垂錄三使臨門非舊時老馬筋力矣擬扶疾登道面
覿龍顔使老狀衰容莫逃洞察乃堅請不受仕而還上
也必不能到亦中途辭乞次也不意到劒而痰喘作至
建尤甚衰削已非人形今雖略愈過山筋力猶未敢擔
當也然未出境而乞殊非大臣赴召之體天則限之為
之何哉俟數日更量進止人回謹此申復不具
寄彭幸庵孫九峰
某狷狹不善諧世謬意高逸者流四十五而孤翔五召
而載以起亦尋以寂矣不謂又叨諸老之召夫以壯之
如彼衰之如此奚取自副慚怍有加焉三使敦迫強勉
出門意面覿天顔盡見某之衰容老狀然後懇疏祈哀
不受官而退不謂到劒溪而痰喘作到建溪又作卧床
褥者半月瘦削重若可念秪今未敢過山京師又未知
可到否也新天子聰睿神聖舜禹之君惟興議一事似
若未慊某在遠微聞輔臣禮官言官執議甚正然猶未
能一去俗格出濮議之上若定陶共皇則最下之議吾
人引君舍舜禹奚法哉舜受堯也曰受命文祖文祖堯
始祖廟也禹受舜也曰受命神宗神宗堯廟也禮曰有
虞禘黃帝而郊嚳祖顓頊而宗堯名雖曰禪而人後之
意隠然其間當時大事皆記之矣獨不聞有尊其所生
之父之事此萬世法也今不引舜禹之典章而下襲漢
哀之邪議其不惜哉執事九峰上所起若猶未舉須共
一疏使輔臣禮官文字之臣再議其間名分所關非細
故也夫名正則言順若曰如定陶共皇稱興獻帝則興
王國也安有帝其不可一也若曰如去定陶稱獻帝則
七廟之中似無小宗稱帝合大宗之位其不可二也獻
王義不可一日不立後以王嗣帝其尤不可三也由是
而推無往不悖盖大綱不正則萬目不張亦勢然也或
疑有難處者某惟有不可易之大禮有不能已之至情
情不足勝禮也舊矣大孝召大慈大慈亦成大孝聖母
純懿之德中外具聞決不欲崇獻王以虚分以上累聖
朝大禮貽聖主大全中之一闕為天下後世議也或曰
事既舉如何曰聖人不貴改過一執不忍而終身執之
乎舜樂取諸人為善禹聞善言則起拜聖主舜也禹也
中外人心共屬聖主如舜也禹也何難改之有某至未
可期而議禮決不可緩幸二公圖之病中言不能既亦
不顓作書内閣上宰宗伯諸大老先生幸出此書道下
臆不具
寄陽明
執事道足濟美學足開来文足追古人忠足以落奸賊
擒叛王又得聖明新天子為之伸雪以大取封拜試思
之古今有是耶下風謹低拜矣區區老以病道建溪痰
嗽二十餘日形體為之瘦盡過江尚有辭疏道此不一會
不拜尊翁老先生床下何心幸諒幸諒蔡我齋又過家
故性猶在也一笑
寄胡少宰
久不會謬記所物色執事李嘉魚二公俱偉執事尤忠
鯁可念新天子虚席治道拔寘天曹以尊甫老先生訃
奔歸是豈一私焉之情已哉然大歸是時目可長瞑執
事亦可少節哀悃為来日報荅地也賢者生世繫其不
少香幣少將几筵病不入城不親吊慰缺事缺事照亮
照亮
寄李宫保
白茅之役初聞亦異既乃知利人甚慰慰李貞伯少卿
物品時出伯絅吾輩諸人之上吳文定公不能過也鄉
賢未入子孫之微爾矣可觀世矣文徵明奔父喪郤賻金
金幾千許寧庶人屢召不起氣節有如此者其温粹之
養介特之行深博之學精妙之筆法皆眼中所少一書
生名動天下蘇人以為星鳳意當以潘南屏例薦之䝫
會守溪翁謂尚過南屏致之舟上與語連日知之深且
已見其喜氣充溢鄉會恐不能易亦無待薦然吾人道
不當遺此賢者也不具
寄楊石齋
伏讀新詔及封還數事心降氣屈甚矣先生養之充而
任之重也泰山喬嶽興雷霆而出雲雨長育羣物成能
造化為海宇巨觀足矣某朴璞同價且愧且怍扶衰強
起不謂年高分薄至建溪而痰火大作醫藥念餘日稍
愈忍疾過山至衢又作隨處問醫至蘇常尚未脱體坐
若夢行若仆居常自意有其心無其遇今有其遇又無
其力矣非天耶再強而前恐須竟乞非甘自棄外有托
而逃者矣本至幸垂憐燭還之閒散士各有志仕與處
亦道也餘惟終始弼亮為九重倚毗為九廟光重不具
答后峰
家與途三得書謝恩議禮二疏明白正大忠愛襲人近
鄉諸賢皆卓卓自立山川鍾靈氣義歆發執事立赤熾
不誣也慰慰名大爭亦大幸重自愛立純大之體非大
事姑付言官言之文材啓範二賢學問突進可喜可愕
區區甚苦是出建溪一病至今未全脱體乞本已辦俟
進鄉某某某煩道臆不顓書
寄邵二泉
昨承道寄意盛僕云執事大賢慮周而謀遠自有殊見
天地祖宗所以祚有道者自有殊徵也然邃庵後承家
承休也未四十承家後冠也亦未四十以彼喻此若後
焉意擇一親者賢者鞠之俟掌珠呈瑞一則瓜分之再
則鼎立之無過也執事道深德厚名重位尊海内士道
義相忘兄弟相念如區區者恐不再數不告誰告哉藏
修之所力頗不辦神用涉過勞訓儉亦非所事愛深言
易罪過罪過舟孟瀆候風九日晩始到明發議禮疏行
度埧行又明日矣乞疏侯前再發謹此奉報不具
寄蒋閣老
某搪突狷急自讀書謬意古人自效當世不善諧俗雲
庄待盡二十有七年蜀之歸亦十一年矣又作一番行
止以術則疎力則衰以病豈不欲少依光華聽指令門
下者哉勢不可也謹疏情懇伏祈照亮使骸骨故鄉至
感至感三老先生恐凟不顓書
寄楊石齋
某晩暮行止奉累秪見陳凟真主希世之遇閣下忠誠
許國三老同心輔政亦希世之逢某雖駑豈靳為役衰
病誠不能也初期面覿天顔三疏辭職不謂又有刑部
之改某又焉有官之擇哉刻日且至京師不一見新天
子暨我閣下君臣大義固缺而友朋之情義亦疎某之
罪何贖哉第恐至不得辭而官不及效好事者又有某
辭某受之議悔將何及吾人出處寧近迂母近苟且某
即就職能時月留耶親賢一疏倘聖衷開悟治化一機
某在職報答無出此者不揆為諸君子開端而某之得
解亦士風一繋也敬所礪庵湖東三老先生奉同裁覽
不具
答趙司空
近閱報脩城數處皆人國遠猷老成謀事自異某寧有
此耶方幸即不得乞附麻倚玉因焉不意又有它改一
生刑官最後有兵柄之委恐恐然作過後昆而避神入
廟重可嘅也又不知遂乞乎否苦事苦事是位想暫屈
耆賢固大有所授也不具
復顔司空
承書并致价感感某無惠荷新天子誤知然壯而歸老
過而出既久墐於蟲戶又難脱於龜䇶重有是改非分
之愧擇官之嫌蓋兩具焉世常言刑官作子孫累是謂
畏影而走日中者也然抑末矣本之則老以病服列以
共所事期無刑副上知誠不能矣再疏懇乞未知遂否
人回敬此布謝不具
答白巖
承教感愧無已桑榆之境無人世望矣而温旨稠疊斯
生斯遇稍可勉強容忍自絶聖明多君子之朝耶老且
病誠不能矣又此遷改似涉擇官徒成陳凟奈何奈何
閣下知某固相諒也不具
答山齋
承書諭辭疏太凟罪愧罪愧名須實副恩重而報亦重某
材行何如耶愛國雖素直突不善處事所至無好散場若
上孤主懷下不副人望平日些子讀書護惜處盡去徒
自辱耳昨聞上心朝論皆若厭煩凟懼罪速舟而来而
舌為缺齒割腫語言甚難入京正用此命薄甚矣部諸
司暨鄉相厚親友幸密告容區區見後下顧京師非外
比萬勿出迓至祝至祝
答䆳翁
令孫至承書教感感壯猷耆德元老相新主以經理太
平士心俱屬亦華夷之望也區區貂續九峰白巖幸庵
三江諸大老之後砆璞之不同價然也事叢身益瘦每
及歸諸老輒相阻不知平生僅此易退一小節茲出相
併以去矣八月九日當官三月滿當力請骸骨夘橋夜
話當數夕我也忙中不及細書為道之軀保愛萬萬
簡幸庵
數日官書人事作擾而身亦困甚不及親拜床下道勤
懇罪過罪過執事素忠大節一舉足繫國輕重當此主
習未定邊事方殷豈宜引疾求去温旨既已諭留幸為
宗社華夷勉起搜易謀臣計將為國勢主張為三邊生
靈造命至幸至幸
簡諸老
乞休第二疏久辦議二十五進比聞求去太多聖心不
悦移二十八不謂又有亟出之旨憂虞滿腹某常懼跪
拜難起臘十二之夜夢承旨内廷跪不能起驚覺益懼
益見力綿廷拜幾跌者數四歲暮孟春大祀俱不敢陪
何心哉除夕正旦家祠諸拜皆不能起開印拜跌在地
對僚屬抱愧殆不堪居繼有痰欬潮熱之證身益弱今
承命而出何以了此五拜萬一亦跌何以見人某平生
自此去矣抑七十二之年精力可復強耶閣下素荷憐
念亦幸為謀誠明良之會何故亟亟去也衷曲萬千病
不能出不及面訴謹此祈請得遂南歸君相再生恩也
不具
簡石翁
昨承敬翁礪翁湖翁三大老枉顧某備訴衷曲若謂有
托焉而然豈不誠諒彼假此為留某之辭爾某受知四
朝今日尤為竒遇聖天子垂容諸老垂念羣大夫亦頗
相信若可一日安于朝主少國疑言階賈異奸伏伺釁
何時也又若未可一日去于朝斯生許國之壮心熱膽
安在哉某視聽步履猶強支惟跪拜難起不可強支兩
膝時擦健步藥時服七十二之老求壮亦難矣寒家三
世近諸弟皆收局風痿某是局也前亟出命下戰慄無
容促九峰未能赴閉門學拜搖曳數三至第四拜而跌
朝參何法哉天賦命薄如是負朝廷負知已負天下之
士夫言之心痛語梗泪赤下抱罪惶惑莫知所為惟執
事幸卒聽之至祝
答張總制
久乏存問孤特廉重之操貯結之星瞻岳望之間蓋日
加而歲以甚价至承惠問感感東之寇流入南陽勦未
絶不知廣何如民貧召盗廣又以習而成君相之憂執
事當任之責也日者國是頗異功高物忌諸賢意未知
云何恐易柱不得本事大木重致撓敗某欲去未得去
尚當繼乞忙不具
簡石翁
千金駿骨仰荷厚情似有議非誠欲去者添此話說也
數日膝尤軟堂階上下皆難勢難拜飽厚禄高坐心難
安十二三進第二疏二十進第三疏幸屬中貴傳衰老
之故必取俞旨九月吏事何禆新朝决不敢冀遺恩有
亦决辭徒見重凟夫道大成大小成小某歸亦成小一
得今同年更幾人幸惠專然不具
見素集卷二十三
