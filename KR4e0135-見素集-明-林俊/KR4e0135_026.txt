見素集卷二十六
明林俊撰
祭文
蘄庠祠先祖敬齋教授
於赫吾祖嗣徽前聞金精玉潔石介蘭薰繪句摛詞蛟
騰海立命鄉進秀青紫芥拾命與時仇僅弟子師枅櫨
杗桷成室異施爍爍文光星流電激紀德祀賢靈祠孔
飾俊襲庥庇廉訪充員矢心敢負白日青天真風聿懷
浮榮載謝過奠一觴以告地下
鄉老祈雨
維弘治十二年歲在己未八月戊子朔越次日己丑鄉
義等官并耆老等謹具酒果合誠懇禱于興化府風雲
雷雨山川社稷城隍之神曰嗚呼前歲風拔木發屋去
歲水溢頽垣人沒山崩沙壅田皆百餘年未有祗今中
産之家上雨旁風無所為覆庇厥亦既酷矣今歲麥不
熟自夏至秋又復不雨禾稼焦死人無水可食災沴之
後豈容有今而又甚者則非官不職則某等齒鄉人無
以示風範用表頽俗天降之咎歟罰則奚諉然亦不謂
更無一善者良者與蚩蠢無罪之細民無亦可憫歟天
以生物為心神相天以成人以惠澤人以長王國世血
食兹土者也即不某等存念無善者良者與無罪之細
民留意耶今某等協誠循省革故而效新為郡衆請命
以祈甘澍神其相天亟雨下土使垂盡之禾萬分一得
生民之望亦神之庥嗚呼厥亦惟神之責謹告
祭丁玉夫
嗚呼天降割吾玉夫其無既慘乎相古之儒弗罹凶禍
盖有之未有身若家是以烈也公無擇言無疎步忠純
孝敬縝外而粹中可以質天地而通神明其事天也至
矣頓撼斥逐偃蹇艱屯若太阿之煆淬以益堅巨石屹
然日炙雨潤而中無所入竟收用世之利其信之天亦
極矣遠倅未幾三原居軸收之近郡再上提學公以易
洞訃解官服喪久之即家拜興國守又以母夫人訃解
官服喪倪文毅居軸又即家拜南京儀曹郎未三月又
超拜憲貳視學廣南方是時章蘭溪亦以僉臬委老二
十有五年拔起祭酒盛事並聞善流生氣我聖天子崇
儒右道于斯益光相臣弼成光大之業與文毅銓譽于
斯益起嗚呼公器渾完涵飬深以熟儒之效其大行於
今無難也其詎知有是哉吾道誠衰而天者誠無意耶
慈母抱愛子道仆而斃謂若是恝而故委之非人情然
則意外之虞天者亦不能周護而曲庇予獨過公信天
之過也前舟先覆事已可知猶執我之定而諒天之必
信前之勇曷若卻之之智也亦胡損胡負胡枉已而不
為耶嗚呼其信天之過也氣息久盡冠襟自如其方寸
不亂亦審矣非得之素能之乎嗚呼公之禍偶然邪抑
亦有大關係者公同年中冣少邂逅數語决知非近世
人公亦盻盻及我普安之行抵足江舟宿留而别其後
兩及公之門居益敝壊幾於不可入抑不知古之人桑
樞蓬戸環堵蕭然而絃歌屢空者於今何如也公之詣
極盖已聖學疆畛升諸儒之堂而窺其奥天假以夀草
廬魯齋之室不足深也嗚呼今則亡矣秉彝人心郡有
賢守固將謀公之喪而䘏公之後况有吾䆳庵豈直宗
師東野之地而已哉生自弗䘏胡後之思聽之天而已
矣抑吾黨之賢之所自盡也予涕之從非公之私為天
下慟而已溺者不弔吾能公乎已耶嗚呼哀哉尚饗
祭夏通政廷章
嗚呼昔公殖庵及我三人斯文氣義首尾一身我厠外
臺殖庵内授公參納言仍南之舊十年乖隔如參如商
神交夢悟地短心長我廉湖憲寔公故里書不及私兩
心如水我病得告公書猶勤朱墨紙筆歲致月分我起
南臺公湘省墓諸子伯我温存戀故公既來只臨昏過
予握手交拜喜極而悲更燭話言不兩月許公進馬卿
開寺江浦聲迹猶近我廵江西解官内艱重隔雲泥後
不再年公轉通政孚久忌忘物殊價定岩廊林壑分局
而居邱烟水樹吾愛吾廬委重二公股肱心膂為國蓍
龜為時霖雨藎臣碩輔並武後先謂奄朝露乃厄中年
公襲相器渾涵䆳謹不激不随叔度千頃有體有用有
德有容有技若已玄齡之風夏自太師禄賜稠疊迨我
清卿班聯寵接我公入仕廉取廣施家大口衆竟落難
支貴而能貧短衣敝襖對客兩豆名曰學我我起韋布
公世金緋各安限分緣學奚為今人古行亦孰如公自
家刑國終始孝忠柳灣津橋月夕繾綣假山斷栢斯情
可見嗚呼自頃得訃尚無月日思公哭公我心千憶一
字一泪落公斯文山號海泣風雨晝昏嗚呼哀哉尚饗
祭宋氏妹
維正德二年丁夘八月某日宋氏妹卒八日兄見素再
以酒肉俛而奠之嗚呼哀哉分合萍寄幽明紙隔形蜕
息隕彭殤奚擇父母生我凡八弟昆我老未死四弟偕
存不幸促齡盡嬰諸妹吳方世早汝復斯背事好難牢
境順易乖汝父汝兄特百茲懷咨爾令妹少安閨儀淑
閒静晦善恐人知維昔壻孤性分于習汝動以誠波澄
風息維昔宋初貲計凉薄汝重拮据粒累絲縮兩心二
紀昕夕苦辛謂家僅起而病在身黽勉從事不藥不肉
日支月撑竟守床褥察脉視形知汝病亟歸復汝父未
敢言實事曷能隠死曷能作生者甚虞獨汝乎哭一子
一女割裂兩孤孰是教語孰是携扶孰是摩撫以恤寒
饑在目千感入門孔悲戚戚長風黯黯澹雲泡影幻夢
予話曷聞存沒永違忍情斯奠神渙神遊吾母相見嗚
呼哀哉尚饗
祭黃叔登
嗚呼謂叔登玉立山勁年二十八病數日死耶予友汝
父西溪善前二十有二年哭汝父京師視歛視棺予任
焉孰謂今日又哭汝視歛視棺如汝父時也哀哉傷也
汝父始病即以後事托我時謂西溪直方剛亮即不致
有顯位不應年四十六死既竟死又謂宜厚償必叔登
也叔登幼羸弱既長脩臞予私喜既又有子又私喜每
過予視其睛若定叩其命庚生於子四柱火過盛又運
值寅卯丙丁歲又值焉謂若過重又私憂然予素不精
二術謂不信也予出再歸汝狀貌豐偉酷如汝父又疑
肥太早然謂西溪之後必昌無疑也前數日方拜我床
下求汝母墓銘卜以是月終襄事予忙沓且病閔汝應
汝使來致謝乃知有㗋疾予往視謂宜多致醫汝則閒
適若不經意不自意若是之竒再視則亟不可治徬徨
告訣屬予與吾子達以後事出其母妻子羅拜斯時斯
狀可言哉可言哉哀哉傷也汝父死汝方七歲汝之死
汝之子亦方七歲然汝父有父母兄弟妻又中年皆無
可憾今汝無父母兄弟僅一老病之生母妻又年少雖
素賢烈識字算其支幾何汝之慘視爾父萬萬倍耳嗚
呼哀哉天也黃氏世積德有何罪戾西溪素積德有何
罪戾汝素醇謹有何罪戾即天之爽佑豈宜戾罰又若
是酷以慘耶斯神理之不可憑求之天而不可得然汝
子决不凡汝妻有女丈人之風决能撫汝孤弱保汝家
不落無疑汝諸父諸兄諸姻友又皆可托孰肯負背汝
予一日不死汝言一日存予將愧市道之交轉眼若不
相識况有其子若孫者哉予言不信汝觀斯文嗚呼哀
哉尚饗
祭白沙陳先生
晩學見素子林俊謹具肴醴托鄉友林君舜舉致祭于
老友石翁陳先生有道之祠嗚呼先生澄瀅開閬韻致
極高自游康齋而心學正友一峰而節槩明友定山而
詩學又大進勾押烟霞陶寫風月堯夫之襟度識量高
洪才慮深遠有道之風致而舂容懿醇軒特嶄絶則又
叔度之雅與子陵之風焉先生非隠者也元亮八十日
縣令晦翁四十日朝官先生盖無一日焉處士名高而
用多不副先生盖未嘗試焉彭從吾首薦朱郴揚再薦
不揆小子默致力其間然所以處先生者誠情耶翰林
之授我憲宗之特見云耳木高風搖行高人毁然而攻
洛者蜀人也先生則鄉人焉何心哉我孝宗恭默思賢
言者恒及焉而彼人方據要使清朝缺審像徵聘之盛
舉彼人死先生老且病無復周公夢矣先生雖不用于
時而道風義槩起鄉人而歆動天下廣之風所以大異
於疇昔者誰之功天下之士稍知自立而不随風以靡
者又誰之力歟嗚呼東漢名節之士固亦有賴于此者
况先生重非其儔耶使游濓洛關閩得其微言奥旨侣
群哲會數聖以肩項四子無疑也某自京師幸親光霽
慨歲月之永違而晤言之不可復再今已矣墓草幾綠
一觴未致托心語於便鴻寄世風於遠涕嗚呼哀哉浩
浩南海嶻嶻厓山張陸儼在公神其間嗚呼哀哉尚饗
祭檢討子道族丈
嗚呼期耄何人台鼎何位公兩失之亦又何義予博觀
於儒碩孰如公其獨巋鼓晉鄙於同風挽蘇湖而並轡
顧好脩以殞靈噫斯文之誠墜當成化之甲辰予詔獄
之肇寘辱發憤以如狂挺獨力於時忌迨蒙原於左官
忍割貧而腆遺秘臨分於贈言泪盈盈而把臂比署復
於留司歡騰躍以忘寐徯節使於南征勞尺書之遥致
既之公以母憂卧廬予亦便道歸侍孚夙抱於既知托
話言於一戲篤久要於忘年領教墨於文字悵予行之
若迷而公益醇以懿愍從吾以喪子暨介庵之謝事懷
結愲以填膺遂毒疽而發背盖公赤心寘人好賢出自
視官如家憂國誠至在太學幾三十年而生徒迄無異
議風憲之秩預推翰苑之員外置緬入覲於天顔勞二
詩之先詒出細語於隠憂分半榻于旅寄羌余解紱廻
輈公亦浩然歸志勤遠緘以告期胡一疾而遽弗治負
宿諾於經邱竟訣言於遺志嗟絶命於終天恫淪精於
下地盼丹旌於陸離幾失聲於哭次頽玉樹於孔傷恒
遺音於弗嗣泄予衷之糾纏固非在夫椒糈與酒胾嗚
呼哀哉尚饗
祭黃未軒
嗚呼未軒胡不百年鍾發淑異兹山兹川德宇春融文
局爾雅懿躅詞垣物厨器冶愫誠中慣有直如弦買燈
疏入湘水南遷既玦而環憲廟仁聖復官留臺徐引而
近平反績茂右秩明揚公病遂告振衣層岡孝廟嗣服
起僉臬憲風紀士範副聞愜見脂韋叔尚任獨無同磽
磽觖裂樹高多風公賦歸來渚雲溪雨猶勤述作手筆
燕許邁邁時運閒身隠憂少陵龍川公也其儔白社衣
冠典刑諸老遊息縷斷烟休迹掃疎松短髮晤語無期
俛仰疇昔隕越斯悲嗚呼哀哉尚饗
祭鄭司徒東園
嗚呼維嶽字靈終鮮斯具維才用世終鮮斯遇公邑專
秀在郡特隆如氣四備而日方中雲漢為章月流星發
矦儒矦吏駿聲秩秩昔在英宗又在憲宗又在孝宗竒
收顯叙百十臣同職勞弗來立孤樹敵青蠅容點吠聲
以寂麟鳳維侣魚鳥移神連疏十九以乞斯身帝篤表
著鏡誠命可晉秩畀傳優我元老皇上嗣服覃恩林樊
麟衣玉帶海國僅觀膴膴廣原下有雲水樂胥視後有
踵芳美不杖不藥重致我詩居然謂訣三復而疑不遠
登堂公步而出把臂入内引觀歛服疎燈細雨坐話移
時收屬元化曾是惜之氣完際盛福夀考終後先鄉哲
繄敦為同俊忝新㜕相知皓首隕穫斯文豆炙杯酒嗚
呼哀哉尚饗
祭廖約齋憲副
嗚呼惟公質木近道重厚少文山藏海納涇渭中分獨
醒皆醉孤妍群醜不相為謀為敵已久口吹面借有偽
有真謂必公異則知其人公握刑章中外二紀直方子
良名無虛士肅肅外臺上有殊階長空鳥倦公賦歸來
疎菊長松閒雲野水謂樂無憂乃甚在位典刑斯謝公
不百年青峰吊鶴古樹寒烟社不尋盟葬不視穴素車
梦臨斯情隕越嗚呼哀哉尚饗
祭蘇守林師召
嗚呼辛丑之歲識子釋褐問姓情投水支木末子令吾
莆亟以憂去頌聲流聞家人婦女後二十載如參如商
姑蘇邂逅話短心長我厭奔驟泉石自老德音南來聽
之愈好我有愛弟教事治屬謬荷特推謂傳家學凡今
市道紆仄險艱奚敢獨信元季異觀子有素抱不亟不
徐謂宜致遠以疾其驅在辰歲厄庚子日斜期不予副
飲恨長嗟才高命躓由古多然臨風閣泪忍默奚言嗚
呼哀哉尚饗
謝晴
二氣良能幽明表裏休咎由人和薰乖致兵烈猶火隂
慘寔深神抱湮鬱雲凄雨霪師老絶儲負茲怏怏豈曰
一念有應如響神寔念民恫瘝若身贊厥獮薙用宣聖
仁祥風發發秋日杲杲天宇開張翳迹如掃體薦壇下
有報有祈一晴之借寇盡為期尚饗
祭楊月湖父
嗚呼洛陽紫陽識者皆推論其大中韋齋之世有吾月
湖其有所受也公置身繩柙能鉅而養充方殿大郡賢
問秩秩然以起即理柴桑公之迹固不在督郵而鎮雅
訓恬身任焉老成持重典刑鄉國者幾三十年孝友肅
睦伊誰之型範退讓恂恂伊誰之風致公之德福取左
劵不遺矣重我月湖潜默領悟上友千古固將演洛閩
之傳所以立長世于公者又將不直身世耄期之夀而
已也俊辱月湖道義友益嘅形逃而迹謝比公訃而始
知王事程期宵日斯征俚文叙哀有百斯情嗚呼哀哉
尚饗
祭教授祖生祠
維正德庚午二月二十有二日戊申孝孫俊重過蘄陽
謹具牲醴祭告于吾祖致仕教授敬齋先生之祠曰嗚
呼祖與孫固相屬也俗韻寡諧世關長謝莆去蘄三千
有餘里一尊祠下徒有其夢亦何有以親致之今耶方
青邱而縱浪忽黃紙以到門付孫以金革之事不敢不
起也西川吾卲州祖抗劉闢之地今之事任又重不同
者孫其敢不自盡耶分上憂揚先烈載歸我林樊祖其
相只謹告
為官兵疫禱
正德五年歲在庚午越四月朔日行軍都察院右副都
御史林謹具牲酒致祭于撫内風雲雷雨山川社稷城
隍之神曰賞罰大柄禍福大防幽明翊運綱紀一方潢
池弄兵東川騷驛吏冒民痌繄神攸責既慘而熾上厪
宸憂陳師鞠旅誓殱乃讐如虎如貔我兵赳赳一鼔成
擒摧枯拉朽犬羊裭魄烽堠餘紅距躍戡亂式奏膚公
戰血猶腥重罹酷疫毒穢薰蒸僵尸枕籍遊魂斷息哀
此健兒秦越繫戀寧神弗思我藥我厝我憂若禱惟神
悔禍機斡元造祥風先驅凍雨洒塵瘵蘇仆起勃勃為
春薦芳陳詞于役請命揚休宣靈神允時慶尚饗
祭病死征夫
行軍都御史林遣酉陽頭目李庠與病故從征土兵酒
肉告之曰藍賊搆難干紀亂常汝役征事我武用張方
切汝念乃疫而亡魄安淺土魂返故鄉有酒有俎亦有
佳梁嗚呼其來饗
巴縣祈雨
紅巾扇禍干紀亂常奉命于征遠蒞茲土燎原之熖雖
稍戢於曩時而乞降依違掠食者雜出載議撫剿以仰
副明詔維時官兵四集營壘萬竈疫厲易作况雨澤告
慳恐有秋無望巴人喧騰謂麥盡于盜尚倚秋穫奚生
弗辰于旱斯酷夫盜與疫與旱皆病民者而神罔聞知
無過耶先王之典能禦災捍患有功德於民者祀祀祐民
也今民病於盜病於疫又病於旱是雖官吏貪殘俗薄
惡刑政罔協于中者之咎神無與有責耶神其庇國右
民相厥戎事敓元兇之鑒而禠其魄俾降者並生否則
盡戮無噍類廓清厲鬼俾我軍皆勿藥驅逐豐隆霈膏
澤紓焦枯於數千百里外俾囷庾穰穰流離蘇復神之
庥某亦分有餘責謹告
謝雨
俗落政厖神理弗右既盜既旱天速之咎流離窘廹民
斯為極矣内罔定志而外罔定居非殍則盜不可以已
矣待罪西征技窮當局鞠躬秉虔祗告壇下越二日雨
信宿又雨苗復蘇兵亦尋有凱報慰望伊始畢功允期
神之庥亦予小子之祝其臨饗
祭吳僉事景
生死大分節義大閑孰是不朽天地之間嵇血嚴頭張
齒顔舌日星亭亭于茲永烈陸馬蜀川盜誰禍始通巴
尚閧江津猝起子抱竒氣雪恥除兇躍馬按劒萬夫之
雄倒海狂瀾一柱奚力卒潰城陷手刃三賊銛鋒雨至
以身代民言訣老母黑風酸辛子孝且仁子忠甚武亡
以永存掀揭千古嗚呼哀哉尚饗
祭汪洋指揮陣亡
天降亂于三川東而北則藍東而南則又曹螳臂當轍
魚遊釜而假息固已寘肉于机矣爾壯且武奮而從征
嘗屢殪魁酋搗巢穴以顯樹有勲績予時惟汝之竒汝
亦副知遇以仰答世恩矣江津馬鞍之戰辛未正月二
日也執訊獲醜破其營擒戮百九十有餘級亦良偉矣
乘銳而深以逢其伏而汝以戰死過進矣然視彼懦夫
奉頭鼠竄生如汝死耶嗚呼天厭亂宜有期生死大分
抑斯汝武官之所耶有餘榮矣殮汝棺汝謀汝葬之事
而祭以文鑒之其來饗
達縣謝雨
天厭禍兩川風雨時若而歲以稔告元凶悉擒亂用弭
亦幾于盡矣惟茲七月亢陽縱熖土毛如焚居室若甑
熱征戍暍以道死謹齋沐省循走過壇下是日申大雨
酉雨亥又大雨至于明日長風扇煩去潦流惡枯回而
病起天宇澄肅川嶽於是乎改觀矣某數小子敢貪天
功神相天惠民偶值之也薦馨選肥仰答神貺惟是殘
醜猶漏天誅蠆尾蝮牙上干宸慮神其懋揚英武盪殪
妖類亟贊膚公閔綏我元元某尚脩有報事尚饗
祭魏少司寇仲禮
昔在留臺三司並峙公重如山其門如水跡孤寡合君
子無朋帝曰惟臣作朕股肱入少司寇實便騰翥有躋
若逢遽賦歸去連絡黨禍弗震弗驚人曰神蟠既哲且
明望八委運夀亦孔多落落故老傷如之何嗚呼哀哉
尚饗
見素集卷二十六
