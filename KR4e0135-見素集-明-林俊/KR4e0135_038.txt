見素續集卷一
明林俊撰
五言古
孔林次吳文定公韻
魯阜宿隂翳孔陵多景光乃知泰嶽下中有元氣蔵不
容道何病世代餘褒章滄桑互變滅若斧居一方玉書
護林木樵採誰敢傷兒孫麗千億宿壘聮近喪譬如天
之樞衆星拱其傍精神感會聚嗣述俱質良磬折禮讓
素金絲誰家堂我生百代後瞻奉兹始償悲谷日己夕
執役心逾長麟泣動宿感大雅傷詩亡
手植檜災次吳文定公韻
物理有代謝人事多故新皇王與帝霸在眼今誰存兩
楹久夢奠手植猶廟門紀年繫衰周歴劫經暴秦九泉
絶根曲松桂非其羣李趙盛兩見鬱爾蒼雲屯由蘖百
年内左紐還舊文默運自元化一體氣焉分鬱攸適為
虐此酷能前聞枝葉化灰燼禍比林木均猶餘根與榦
周視環百巡蘇枯諒斯在脈理關天人剛貞候芽茁怒
長相嶙峋
桐湖逸墅
壮歲事行役吏牒相拘牽桐湖入殘夢魚鳥三十年九
峰故寒碧即事徒華顛地高世責望在眼餘憎憐背山
構蘿屋數畆桑麻田歸来抱黃犢青磴聊夤緣蓋眠襏
襫破覓勝繩鞋穿江天四寒雪獨釣歸湖船歲熟易得
酒人閒真似仙細覓種樹訣載理逍遥篇
約菴為周都憲子庚題
氣機互流轉萬有存一心操之失其要縦浪翻陸沈三
省有明訓四勿垂規箴孔聖固可學奚必回與參翠積
禍先賈鱗潛不厭深元公故遥裔結屋青松林芳泉引
自潔紛華寧見侵境偏人事靜佔畢疑書淫微言探賾
外遺緒猶未尋開境集百感鬢雪紛盈簮樸質道所貴
約守良獨任金貂付銷滅布被留至今豐亨鮮常在轉
瞬回晴陰
送方思源尹丹陽
物色收来異聲名重不虚初程付淹速大造有乘除輔
邑征先耗疲民税幾舒悉心勞撫字平野課耕鋤旱劇
苗如寄渠成水可居村農儲盡粟公府食無魚型冶還
陶士冠裳足起余化行馴雉外刃利割鷄餘尤拔鈞衡
在循良且大書
送柴季常憲副滇南
脈脈客意長灑灑秋候涼川涂物色異去住何迴徨公
程歴江縣霞氣薰衣裳入門長大慰稚弱含輝光更燭
夜苦短拂曙星低横陽烏出海樹来鴈遥雙翔獨驂向
南紀夷獠曾氊鄉百年絃頌外禮則馴陸梁觀風足餘
寄一一堆中腸
送潘憲副方塘用漢韻
三川阻且長巒勢相附屬離堆鑿神秀陸海開平綠庶
富甲西南時化亦云速逆閹事紛更絃柱傷太促括削
盡肌髓細政等濕束繆起靖黃巾岡火能石玉祗今枯
骨寒隱抱彌衷曲君行職持憲雅尚無狭促吾儒作用
間元公有前躅試省舊戰場荒墟幾茅屋
悼陳原習母譚孺人
夕景重苦短風燈良易滅入門慰強健周歲非長别詎
知心内言於此成永訣西風遞惡報口淚俱殘血依依
堂背花柔情抱中絶
夙歲在懷抱百心餘寒温比長提耳言往往資見聞督
過數在口手線兹猶存抱憂不能寐號哭連朝昏巫山
風雨夕地遠深斷魂
哀陳氏姪婦
姪近婦二十三而寡矢志甚堅詩以哀之
索居重懶出白日為之長嫠啼慘前拜骨肉能不傷憶
昔弟姪行大小紛雙翔零落己可念弱草横秋霜脩保
諒有數少壮深中腸嗟哉幼婦節百苦甘自嘗織燈照
孤影淚洒衫與裳素琴蛛絲積斷簡遺篇章結托信地
所菉水雙鴛鴦豈知分命薄轉息餘空牀衣新人世隔
永訖誰祻殃斷炊屢廢食匣櫛慵晨妝蛩聲訴寒月仰
視天茫茫
懷喬白巖太宰
憶别始再聚竟歲還分離悠悠太行下望望閩海涯南
北一萬里音耗那得知商飇轉林薄故葉餘空枝索居
亦云遠貯結良未緩雲晴諒自閒去鴈應時返西窗幾
叢竹月色共誰晩相思復相思腸盤未能飯
寄題逋吏巢用棠陵復寒谷韻
囂諠覓小靜盈縮觀物化氣機晨夜馳兩曜居曾暇飛
飛江上雲中曲時羂挂棠陵賦歸来猿鳥相候迓芬菲
隱若浮要局此輕罷辭榮重逃責幽巢儗僧夏輕軒奉
嚴遊意長日不下農談易吏參水石長光價有美難竟
蔵屢枉拔尤駕
雲寄
悠悠洞前雲磊磊山上石石幽雲亦閒相與備行宅無
心隨舒卷来去本何迹所憂荒棘叢數往不可索昨我
二三友腰鎌事芟擇仰觀景象新俯入局面窄稜層幻
光怪巨靈手親擘其外萬松林允矣人世隔晦蔵不厭
深雲我叨半席嗟哉蓋壤間羣有均過客
次何少宰燕泉和陶六詩
還讀次讀山海經韻
艤舟候南發朋故良已疎居留人事簡吏散關吾廬展
卷倏易忘所得信手書青編備讎校往往推盈車廨次
簷聲密夜雨行新蔬開園動真悟脈脈濛化俱新知發
玄秘河洛幾此圖川流太微渺到海終焉如
抱負良獨往諧世術竟疎出門值岐路決志歸田廬力
耕足年計几案還吾書林雨虎豹跡薄暮關紫車老妻
念涼寂具酒烹園蔬愧乏同心人引杯明月俱隨化終
歸盡結束知安如
真想次終曲阿韻
村莊絶遥想結志惟讀書窮年枉尋覓大道渾塞如茅
茨日就剪坦坦成通衢天真宛然在直以人事疎靜觀
恍自行俗徑翻縈紆浮榮枕前夢食飽良棄餘慨兹世
緣淺酷愛山林居桑麻話儔昔臨水觀遊魚班荆信散
坐行次奚重拘所忻百代下墨守還故廬
遥情次遊斜川韻
青陽開泰運玄冥勢己休凍消物候平適意斜川遊曾
城香荒忽人世真如流遥峰送晴碧野水雙浮鷗莎行
薄自念童冠偕兹邱浴沂頗情况汗漫非所儔山花動
春酌林叟相和酬乾坤竟如寄神仙能在不景短心故
長無事增百憂商芝有餘業足此寧何求
宿好次行塗口韻
長風振林木摋羽辭高冥委身失所托惴己曾人情清
階歴形要殘夢多南荆义魚句尚續来燕泉又生一春
晴雨節故老談盛明互歌責難外倍見台階平玉帛走
萬國土宇無師征安眠起常宴竹杖時課耕幸無幻化
術廢舉非素縈相期慎遲暮造物憎完名
餘閒次歸田園韻
幽絃故同調何山亦吾山我秃君亦蒼兩山自年年鴻
鵠有孤尚魚蔵不厭淵性偏鮮諧俗幸有先人田寄跡
混樵牧養寂城市間赤日長林下一枕黃虞前隣村半
涼落蔀屋時無烟心多枉繫念於此成華顛西隴麥就
熟雨足農亦閒時平征調簡井里居晏然
去歲大旱及春雨又霪述憂用漢酈炎韻
歲律居以窮玄冥駕當促長燈守達曙准辨看新局昨
者太無年十家九不足東西市門間老少紛相逐祗今
雲物紅溝渠斷還濁道途幾人色閭巷多鬼錄值春雨
又霪二麥渾未卜免租下殊典賑貸連鄉曲災眚孰致
之斯民自無禄長跪祝聖人如川又如嶽遺榮草頭露
老去如逝波長林結稠綠斤斧無完柯閒身寄霞外蘿
屋山之阿開池畜流水蓮實魚亦嘉腴田差歲計習静
看南華家兒不解事浪費泥與沙瓶空轉局蹙况此乖
天和蠲租值漢詔邑里無催科
七言古
蓉溪為御史大夫金公題次邃翁韻
蓉溪錦溪相並清益綿二美元齊名涪江東来始滙派
花月下暎雙溪明溪邊合有幽人住潁水箕山不同處
大鵬飛歇尋上征子鳳文城會飛去平分書屋真卧廬
萬卷亦有李嶠書小坐芙蓉問秋水花意人意溪與俱
千樹亭亭青玉立殷紅豔紫紛然集碧桃夭杏聖得知
就中别有陽和入君不見露下秋高金氣嚴零落相對
還相妍萬卉平林少顔色皮剥葉老空自憐雪榦霜柯
僅誰識大松歲久龍蛇跡小松直上不作難咫強後手
看親植
公孫同節為張大參東軒作
大江東来直龍蓋綠平迥野乾坤大倚江茅屋徧人家
走壑迴流相映帶邇時楚望誰開園嫩紅淺碧如桃源
主人慰老懷未惬别有翠竹連江村一夜雷聲春雨入
大兒小兒青邱立豈知兒大復生孫歲月翁同更同日
眼裏週星六十来華堂夀酒開深杯九鶴庭心感前夢
此竹此笋真竒哉同物乾坤幾能再鄭家二夘張三亥
插架圖書重有承堆牀袍笏渾相待君不見東家種竹
竹不長連畦接町如堵牆又不見西家種竹竹枯槁後
笋未生竹先老孰如君家之竹凌風煙碧枝菉葉青霜
前玉立長身百君子要與松檜爭孤妍曲江曲江負神
秀後行四笋高於舊騰蛟起鳳不作難看取清隂彌宇
宙
贈梧岡臧都憲總制宣大
梧岡老子真不孤紫髯渠帥看如無博帶寬衣拜天子
備邊再出軍飛狐朔方健兒名慣戰此老胸中元十萬
帳前猛將膽通身不道天山定三箭凍解風輕二月来
長城四望無氛埃細草晴川斷南牧日日祗見陽春回
君不見正德年間本安堵開邊市勇渾相誤肌推髓剥
盡行宫宣大祗今尚無土
夀董頥齋郡伯宫諭中峰之叔
憶昔伯仲稱通家朝回臺馬催公衙馳道相隨各醒眼
洒洒意氣凌青霞别後分符各南服民恫吏蠧時更僕
才名留滯翁若慳膝下天酬清勝玉齠年詩格驚入神
丹籙己註黃扉人拂拭塵衣賦歸去看起虞鳳遊周麟
小江江前東山下水石烟花重無價鏡湖白老不待乞
蠟屐謝公許相惜薔薇洞裏開隙光文史亦作閒中忙
辟穀赤松問年紀種菊五柳空醉鄉八旬己過領殊福
草堂更致南飛鶴當年鑒識翁得知要共中峰開獨樂
蓉川用唐子西韻
赫炎露下方解嚴一席何處謀清酣皖城春色屬名派
錦江杜老留前談過時花開花更好冶容豔迹靜於掃
開落休嗔物候遲栽培己納乾坤老川上風光故不窮
紫蘭幽桂芳菊叢書屋番番護雲錦海日夜見江潮紅
蟠桃歌次李文正公韻夀邵二泉母
海山屈蟠樹如織寳甕金莖露猶滴一度春風一度花
如此風光那會得武陵天台雲錦堆禹糧堯韭同蒼苔
伐毛洗髓即年歲對花食實能幾回神仙中物世空羨
方朔三偷眼曾見春卿春色天上来夀堂夀酒當花面
遠覽近周不作難却看八座隨清歡晉國詔書下存問
許並張家福夀看
喜雪次郡推可亭韻
紙帳微融春入坐耳根忽忽寒聲墮火盤零亂撒不銷
錯落牙簷珠萬顆碧蒼嶽色留年年適與一見驚華顛
望八之老能依然疎短兩鬢聊相研六一禁體容盡捐
埋名隱几樽半眠聚星細續大蘇篇
雪壺次郡大夫三峰韻
燭裡簷聲失前疾陂塘宿水看還溢玄冥為化波晶丸
大門小戶爭承餐人言曠瑞天上落太守見之喜還愕
窮臘不住雨頻春始幻雪村莊互驚怪青壺灑玉屑瞥
来飄散趾到顛磽阻盡變桑麻田園丁卜歲此宜麥催
租無吏石㠙前熙春臺白梅再花踏晴野老談清嘉事
育無愁公稅足廨舍悄寂如僧衙雪壺雪壺隱微浪含
星射日光盪颺躭茶學士聖得知三白銀缸出仙釀吟
脾獨意野情深飛絲走泡同銷沈雪山亦似雪壺好古
人不淺今人心
次杏岡李少司馬
太白山人聲價高傑才敏思如涌濤水怪山精入馴擾
魚龍攫立熊羆號劔佩玉階三尺地白首風塵還作吏
陣前老將舊衙官階下諸兒還廟器丹成九返瞳微方
赤松辟穀遊所將百藥耆英最高夀老泉父子尤文章
江北江南一浮梗半月東鄰天借幸乞来骸骨竟何如
夢魂己過梨關嶺
五鶴行
露涼水白金氣清子夜合有聞天鳴鳳翼鸞膺入竒相
恍恍素質含星精千仞懸流慕高潔細毛滌淨明於雪
乘興聮翩八極遊萬里長空共晴月忽逢招引入瑶池
雙松結侶風披披始信生身有前分不與燕雀同喧卑
凌晨佇立璇池下太白文章重光價揚音振翮勢昂蔵
羽族看来品盡下朝朝日日聖人前重瞳一顧一回憐
丹砂養成丰格壮錫以大鎮超群仙一琴相伴殿閩服
要與龜疇臻五福八郡蒼生夀域中玉清詔許蓬莱宿
學士白菴豐先生論大禮謫漳南贈篇
君不見園中花風摧雨折明又葩又不見原上草雪虐
霜彫明又好榮枯有前分信詘亦至理茫然一寘之憂
樂淡於水漳南始識中丞孫詞峯落楮横陣雲云是清
華舊學士筆談程紀徒紛紛今日閩海頭明日金鑾殿
請君匣劔看星文後此相思不相見
正郎黃柏窗論大禮謫惠陽
君不見樓前鴈決起雲中又江漢又不見堂上燕巢成
子長誰復見聖心如轉丸神理事可必君車且勿東去
日還来日白頭老母夢相憶夢相憶心自寬棃花酒熟
承滋歡
寄少司馬山齋
我今幾意山雲宿右半偏枯守牀褥異書經眼意茫如
神衰祗見年華促故林殘葉霜己黃閒庭細草烟還綠
往時意氣此安在海内交遊多鬼錄憶昨新朝特起時
耇老仙班共華躅獨公風力倍強壮偉抱雄材心更屬
廷尉應推戴胄前本兵直擬姚崇續醴酒不設良自知
江上分飛兩鴻鵠公今水石開綠野我亦桑棗依杜曲
乞天強健荅昇平飽飯著書了完局
四思憶韓宫保
有所思兮在長安欲往從之風雪寒引領北望投所歡
美人贈我藥玉船何以報之鏤金鞭路遠莫致心神懸
胡為清音寄煩絃
有所思兮在滇陽欲往從之水陸長引領西望涕沾裳
美人贈我紅麟脯何以報之紫駝峯路遠莫致情所鍾
胡為戚戚消煩悰
有所思兮在鄂城欲往從之風浪驚引領南望難為情
美人贈我綠玉杖何以報之紫瓊琴路遠莫致回鴈沈
胡為老淚沾煩襟
有所思兮在平陽欲往從之車無梁引領東望白雲鄉
美人贈我金尺刀我欲報之宮錦袍路遠莫致風怒號
胡為延佇深煩勞
七言排律
夀宫諭叙菴李先生母邊夫人
慈夀堂前啐酒巵八旬三見抱曾時莊椿舊喜連枝盛
仙桂垂憐結子竒張氏齊賢推老母李家元直擅佳兒
甜餘蔗境都人識貴有藜腸里嫗知野繭車聲銀細細
木棉弓影玉差差五紋刺繡衣教補百衲勾連絮命披
畫寝翟幃光爛漫禁庭象笏步委蛇蘋蘩共致如生薦
樛葛兼垂逮下詩少伯歲支恩故厚大官日給寵仍私
累朝誥軸年勞賜奕葉科名善慶遺循例母封同鄧國
紀言女憲續班姬月輪幾望光長滿曦馭瀕秋晷轉遲
青鳥使傳占福履紫鸞笙引祝期頥瑟琴早藉宜家力
俎豆終開作聖基欲和南飛酬世講䦱門半面覿坤儀
見素續集卷一
