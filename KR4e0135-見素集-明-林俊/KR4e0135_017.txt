見素集卷十七
明林俊撰
墓誌銘
明進中順大夫致左長史事抱獨郭先生墓誌
銘
嗚呼汲汲於名者猶汲汲於利也離形去智君子與其
晦而病其矯道有真也而居之有易俊得吾抱獨郭先
生焉先生襟度夷坦軌物柄世未見其不能今也藏至
介于休休之容措施大致抑尤今以少也郭出汾陽之
孫嵩之後徙郭坑徙大蜚又徙郭滄歴參軍義重承務
道卿教授廷煒三以孝被旌命紹興至正之間宣教季
孫廷煒弟也徙吳埭歴存良生長史宴又徙玉井生先
生徙東關以讓諸弟卜耕濱居焉諱紹字思緒號思軒
抱獨别諸俊昭令潜也長史名長者治旗尾之田以食
其私公為鹽筴虧輸之償力時匱先生承以學子之金
并脱其内人簮珥以盡室常懸磬長史與楊宜人未嘗
掛一念不足之憂既入官豐養二親厚其葬諸弟婚娶
生齒日繁公私費日以大教諭紀分教纓之庠序服物
皆出先生匱則任舉責又任其代其友舉責至為代償
積逋餘五百金先生宦槖一洗又盡棄其旗尾之田心
力俱困諸弟未嘗掛一事不足之憂久之知先生力無
足庇已也謝不能弟請分猶東走連州授學徒入其金
分給之官之俸又給之百蠶一葉竟之其子不盡支先
生歸私語俊曰猶貧俊曰先生無愧官力又未憊奚不
藉數歲之俸先生曰吾年已踰六骸骨故鄉有大于是
者未再歲先生果不支而野飲社會欵洽諧笑歌聲嗚
呼然出金石若忘其貧與其身之既老也嗚呼其可謂
逹矣一官竒貨燃箕而䦧墻者聞先生風何如先生經
學尤精詩文嚴永有思致為李翰林敬所林郡博元深
二門高弟林僉憲長深林都憲秉仁一時齊名二公第
甲科先生獨第乙科竟之宦業相頡頑義利嚴立界畛
貧而濟曠墜而舉顧無所於靳在金谿構射亭垣射圃
植松栢于學之主山在滑拓文廟正之皆由俸酬直以
歆感其令教法莊整旁庠數百里方方然来在太學生
徒尤相結太宰林泉山為司成尤取禮信晉世子居攝
先生日進格言以忠藎受知莊先王薦進左長史加四
品服色又進中順大夫父奉政大夫母與配林皆宜人
受有誥命故事封册婚嫁禄米有常儀先生既主司柄
一意謝絶令行無擇冗要嬖臣弄舞竟正以法世子薨
世孫已先逝世曾孫沖幼有密謀攝府事者先生曰然
則處世曾孫何地約束浮費諫止供佛翊導四世有鎮
定扶正之功焉先生既不可留宴餞殊數等以示優異
平生公府不入有附為重以自濟者先生曰是何與于
我吳久殁無子家病疫先生日視無苦同年黃以禮病
疫先生視藥舟中比死倡賻財為歛為歸其棺以葬老
僕朝禄樸謹病聾先生為立妾生子以副室蔣所養女
為配文賦赤龍夀藏成為别營附焉嗚呼先生於一厚
要之終身倫紀故無瑕纇俊與吳都憲世忠通判弟侃
族教諭弟哲甫僉事弟典皆屬陶成方易簀来俊曰凡
以屬汝嗚呼其何能副先生耶正德甲戌以上去正綂
庚申閱世者七十有五年噫亦夀矣夫子景雲娶趙又
娶林景行邑庠生娶王景龍醫學訓科娶吳女嫁蘇善
卿孫秉元秉虔秉鈞秉哲女五人吳已附于姑景雲奉
先生與林同穴則乙亥也纓狀事行詳俊錄其大如此
銘曰兩以竒分均氣範形歧而異之奚有弟兄我通其
宜連荆是似孰是刑于暨厥婦子繄先生道訓薄弗諒
厥官諒厥族載視厥姻暨友若僕繄先生行斯卓
明進中奉大夫江西按察使耻庵周公墓誌銘
正德甲戌元日之又四日耻庵公病且革命出歛服飾
棺授遺範既畢日就申端坐而逝乙亥將葬其孤儉以
諸孫宣之狀請銘公諱軫字公載世為清江上廊周氏
周故裕家自香山處士樂施與傳累葉以基有来慶公
季父鶴洲知府諸兄轍主事宣復為御史郡乘文學者
數人族父翠渠布政其子大謨進士鄉聚文物一時周
先焉公嗣祖則川不禄父諱越亦不克年祖妣鄭妣王
皆樹婦節鄭被有旌典公植立孤煢中自異起鄉薦入
國學以學行為司成特知名遂重六館取會魁第進士
為戶部主事得所想像屹不可攀及被延接直訥鮮文
而刓型老格樸根骾性靜範情儉訓俗於古而近之矣
庇民經國運若無竒而弊隠以去成化乙巳元日京師
星隕有聲公上言誅元惡以快人心減内臣以干朝政
正朝廷以正百官罷進書以頥養聖躬親儒臣以論道
經邦重科道以糾劾官邪杜僥倖以振作士氣量進鮮
以差撥船隻同時言者多取忤左官公獨以質厚受容
猶留滯滿秩始進郎中時西北遞饑延及荆蜀而南濟
之無其策公合羣僚白之長疏借藩府奏乞場蕩聽民
取一年間有陳辯公執之堅纂修憲宗實錄以文學被
選采輯在戶部者以進京師大水南京大風雷詔詢時
政闕失時侍郎劉公璋視篆收采羣議公言天子藏富
於民皇亦有莊顧示以小非稱宜與民否亦宜革管庄
如例畝限三分責民入租有司解部以進劉公以為然
疏入留中公有山東運使之擢鹺鹵易漏與渫公循源
塞孔定為格歲旱奏蠲其半寧海場鹵縮奏損其引增
永利場足之政成譽起賢能之旌屢上進階與誥贈其
祖若父皆大中大夫山東運使祖妣皆淑人配陳封淑
人公方以老成負物望而年已踰六兩致其仕不報會
致仕加職例行再請始進嘉議大夫江西按察使今上
嗣位又進中奉大夫在林下者十有七年自持耿特終
其身搆族祠增祭田校定手著濫竿存稿為若干卷典
則莊永不隨俗氣格屏山為周葬所公葬淑人因營夀
丘立歸全菴遊息焉晩年體益重閉門養靜斷迹城府
姻鄰殆莫窺其面予歸自蜀公特為予周旋語窮日未
休記西曹以言及禍公與林公大猷廖公用中屨獨吾
門及疏誅元惡與予指相和應平居道義之與澹如也
非謂不為翕翕之態勢異有望者耶公夀八十一二子
一女七孫三曾孫碑詳焉嗚呼化局新淳源愈異吾又
幸夫璞之未剖木之未灾于耻菴及識焉銘曰磅礴兮
蜿蜒青松兮誰宅祔祖考兮玄堂繄形骸兮斯索海㠘
兮沙村滙一水兮誰門與䰟兮偕来幔亭兮子孫月陰
兮為期我庄兮伊邇䰟經兮来遊樹鱗鱗兮石齒齒下
上兮四方雨雲兮相從離氛兮釋垢化雙鶴兮雲之中
明榖城林母封太安人姚氏墓誌銘
鄉抱真守特可歛畏者數人其一汝敦汝敦名典予族
也同趣尚以今五十年歴六官在有竒績家落落猶常
其固君子哉其喪太安人也輟廣西按察僉事来奔前
數月過家為夀太安人出其半面觀者謂福夀為宜筮
日奉慎齋公贈京判黃贈安人與太安人封命告祠下
太安人冠帔即次觀者又謂福夀為宜既禮成汝敦戀
戀未置太安人強以行巡右江方起有風望問亦尋至
噫其如何乙亥附慎齋以葬慎齋予銘也茲復以請太
安人中沁姚氏中沁之姚與榖城之林竝名家林世以
盛姚坐陳公繼之累謫戍克忠死於戍太安人父也太
安人逮事慎齋秀水分教之行郡丞公彀與柯宜人已
老安人請身留侍請太安人以從舉典舉册舉二女慎
齋師儒表律太安人柔儀有格以無難刑于之化引情
體義以意為凖量戚疎賤良酬施皆合無替敬亦無替
愛盡婦盡母以食子之成生有封殁有贈族里有耀楊
山草樹隠隠然光氣太安人病若無苦一日屬冡婦閱
歛衣遺珥剰服散而盡人以為早竟奄奄如夢正德甲
戌九月十七日也去宣德乙夘夀八十孫應祥應祺應
文曾孫永通永迪永謨孫女曾孫女七嗚呼方慎齋世
短孤幼滿前身後事如漆容知有典今日耶飲美者宗
其原晉長沙公侃恭勤忠順台人林侍郎鶚廉慎好禮
湛程二母之教不誣抑有感夫成虧之數者矣絡秀屈
節于周生顗李落門以興姚同時坐累其可勝指耶黃
敦信當殁入外弟方郡伯鯉匿其二女以竝適林氏伯
為中丞元甫公母贈淑人叔為郡丞思承公配封宜人
子茂逹復為憲副黃亦因以起以予及見太安人三焉
命物之成固無得例已之也銘曰孰通其源孰塞其支
脉而出之玄津滭而海枯陸沉温戶斯落作潤德門蘭
階有馥安貞終慶應地無疆一真斯藏月耿夜長
明亞中大夫廣東左參政烏門黃君易庵墓誌
銘
易庵諱顒字伯望龍坡烏門黃氏上世見予記其祖教
諭公韺廣元生祠父封員外郎公綱墓誌君沉毅内植
外美無足動人起進士為戶部主事機神開朗疑難徐
折一言而定同事目為老斷留心政理繙閱部牘參格
例以備知國計委輸京儲而𣙜舟臨清也部為之一重
戚畹賜第復造君疏止曰臣為祖宗惜法為朝廷惜財
為某家惜福孝廟陰納而中其疏周公經為戶部尚書
擇賢自助得今侍郎邵公寶與君掌章奏同心在公奏
駁無擇柄要部事改觀周用以不安于位君内艱服除
復為其部員外郎轉郎中與長異意出為肇慶知府治
以廉平恤孤煢抑豪右行平糴為民當怨繩蕉布官市
之擾溝黃桐圩橋之水不害稼號黃公溝時廣盜幾徧
而肇尤盗區獻計者欲屠而盡君曰吾玉石分之諭諸
落無為盗襲故者羣械之肇人神城隍神令誓無仇方
師聽之無枉方當以法繫以待讞三數年間獄死數百
人肇得以不煩大師以帖安其雞犬人稱快鎮巡屢最
其績以旌袁仕者入衞帥某之賂欲代官養子君持不
可會外艱去摭君治盗坐以酷屬所私諭意賂免時賊
瑾羅織禍動連身家知舊強君曲處無能為副仕竟聞
君業伸辯自度無能攜懵懵然如夢至杭而返就獄甘
心焉一日忽出君復其職則知御史劉君祥劾仕受賕
數十事首及君冤君白而仕逮繫補武昌未數月擢廣
東左參政連推右轄竟以仕吠滕其聲部不獲已更其
任至潮病以弗起正德乙亥二月二十九日也年五十
三嗚呼士固有弗終者矣方仕媒孽時如墮湯火容玩
視耶蓋棺事定數百年短屋歲食僅裕可欺耶君治肇
無繼者治武昌無前者治廣無為竝者斯名士夫私論
與下屬萬口而同者也仕固足信哉君介特有識崇尚
風教包孝肅陳白沙皆為立祠陳君茂烈苦行兩許其
子以女割田周其族皆所謂難者予許君可任大事今
已矣失君者獨人然哉配鄭氏封宜人有婦行僅生二
女子應軫與三女出唐應庚出張後君十月不舉丙子
臘月甲子祔先員外廣化右臂以葬鄭君岳君趣味者
狀甚詳予獨悉仕事告失君者銘曰嗚呼易庵羣和獨
指吾無容喙為子之所廣屋一漏厥庇孔多吹毛刮垢
亦如子何青蠅加點其然其然合抱寸朽吾無子之冤
其日其天
少子迂壙誌
正德庚午見素甫年五十九起征藍是歲九月迂生報
至驚喜甫三子未孫老子亦良慰也歸見之眉目秀異
膚玉色聲音洪亮清遠四歲隨塾兒讀孝經大學一日
食菓戲索之意靳甫曰不孝迂應聲曰罪莫大於不孝
驚異之試摘一二字叩之凡所經讀與所聞羣兒讀能
一一援引無漏客試為常自是慧性日開容止日老成
道見者必問誰家蘭玉甫諸子獨慰意私怪其母蠢且
陋無應是兒甫福已踰分亦無應是兒又惟吾林積
德之厚甫雖無合于時亦或孚于天故有是報乙亥冬
盡痘作夜惟長嘘其母問之曰迂苦姐又曰迂謝姐姐
何所歸與奶求阿兄為子如是種種皆自訣之詞但不
明言死耳痘八日不發以夭丙子正月五日也嗚呼自
謂相償豈知相戲劇耶行猶多未慊征藍之行殺人多
累汝耶汝雖短不謂非世吾家起息汝其一占矣不謂
徒鍾情也葬汝公媽墓右自撫汝我死祔公媽以葬亦
撫汝汝母自能為地汝可無憂惟朝夕無見汝嬉笑者
前自意汝盡讀吾書無望矣雖自割能已耶噫其何情
父見素甫忍泪誌
明通議大夫都察院右副都御史林公豫齋神
道碑
吾家都憲豫齋公之巡撫雲南也以末疾請老者三上
難之與驛權就醫于家在牀褥者三年正德戊辰年六
十四以終時逆瑾擅柄大臣卒無敢以聞瑾誅始聞賜
祭賜葬季子有孚輒監察御史来相葬事葬之紫帽山
配陳合焉公成化乙未進士選工科給事中充占城册
封正使以言罷遣同列蕭顯等言事臣姓名屏間一日
付吏部與外公以母憂先去獨免既之代正使者死海
上副使論死責戍識者有以知造物之曲為公地服闋
吏部亦為之所注南京禮科給事中父憂又去服闋弘
治時也復禮科給事中陞禮科都給事中論列時出畫
可定國本攬朝綱謹好尚節公費黜不職言甚切當而
阻汪直王越之謀進土魯番之貢甚力擢山東布政司
左參政畢情民隠而舉其荒政時議税額石增五升備
荒公曰此箕歛遺意利緩而病切在民竟無歛王妃葬
大治塋域公以制自執比付他官民素田遂為塋有于
是怨有歸而公之風力愈重撫巡交薦之擢雲南右布
政使轉左陜西火篩孔棘區畫兵饟忘為勞而調發飛
輓民不為毒撫巡又交薦之擢都察院右副都御史巡
撫四川屬川寇發一麾平之有金幣之賜番夷殺守路
官公獲兼倍而其首僅遺言者劾總兵輕事而謂公緩
賊與貴州易撫代者至欲炫已功授意兵備市夷兒斷
首抵賊為功為言者所彈始明公之不欺孝宗悟移撫
雲南將收而入之而以疾告諱普長以字元甫行更字
秉仁林出九牧而同予邵州公系昭度之世秀眉豐頰
美髭鬚軀幹脩偉山立而玉潤在班行無過者立心務
厚而居以渾晦謀預事先聲與惠流所薦引所白僚友
之誣無知者在平原建董仲舒書院在蜀祀趙清獻公
與文翁李冰張忠定並祠尹恭簡王端毅稱遠器韓司
徒文力汲引時吾閩諸老皆在南而年頗近迫予任直
取忤位遇詣極私以屬公鄭司徒紀曰容色大麗嗚呼
謂非相非與公晩益完粹予起征蜀公遺德在人雲貴
之聲往往能道者居家儀則来進所歆發弟哲甫教諭
子有恒都察院都事有章尚義階有孚與從子有年並
為御史有年疏止取佛謫丞有禄郡同知孫大吕大選
郡庠生與大道大嚴大旦蘭立笋出孝義載振鄉賢列
祀父良弼初封工科給事中妣黃配陳封孺人再贈父
並祖宏泰皆通議大夫都察院右副都御史祖妣李與
妣與配皆淑人繼配孔封淑人記京師公與黃公文器
林公長深黃公汝亨及予道義相許與最後獨予二人
年夀相匹公又殁耶銘曰十德九刺邵州奕奕開先忠
儒孝弟永錫有煌厥似而美斯觀如嶽之重如玉之寒
昔在諫垣諤諤暨暨于宣于旬于是倚毗乃都中臺乃
殿西服士有詩書農有絲榖三藩嘉靖帝念勞臣程脩
步跼委運還真膴膴仙原爰有䘏章為龍為光日星發
祥
明京闈進士雲霄吳子玉墓誌銘
雲霄吳子玉之卒子尚幼及是始舉葬事吾莆黃郎中
伯固為具事狀陳御史時周為之請銘子玉父侍郎公
道本齒予兄行而仕頗同時公舉子玉頗晩有竒兆名
之夢麒子玉頗幼慧五歲誦書八歲工對偶九歲作思
鄉題壁二詩十歲授以時文而自及古文錄賈誼治安
策讀之熟公異之一任縱觀經史百子擇之師師為之
屈既之師吾友戴主事伯絅伯絅曰竒才竒才最後又
師吾師少師西涯翁翁之子徵伯名才名子玉直欲頡
頏無畏而友其高弟子何少卿子元趙編脩爾錫許給
事啓衷在太學又友謝僉事邦用與吾時周高視倫輩
決擇名流于千古之上厭松雪軟媚并其人少之而病
遺山膚近太白意若麗靡詩之學遂歸唐音祖少陵參
以邵庵文主東坡又主老泉其學凡三變變輒檢其稿
曰梨栗閒稿曰棄餘錄曰南還雜稿焚之殆盡斷自戍
申以後為杜庵弘治集七卷與端一齋總錄五行前用
稿以留子玉好收錄遺書朱墨點校敝敝窮日力意若
直任文事無疑而性尚孝謹治公之喪凖禮而哀至賜
葬成遂廬其側調事母林淑人所生母林俱得懽心廣
義莊立義塜建義塾先急匿瑕因力以施厚利鄉井席
其庇盗亦間為之感竟賫志以逝正德辛未歲也年僅
三十九嗚呼快劒吹毛僅收京闈之一利自况賈誼殆
未然者昔元賓猶舉進士得太子校書子玉無遇殆過
之僅與子安昇之之敏才短札為類夫香楠文梓皆棟
材也而或夭斤斧踣勁風得收夫材者殊幸獨子玉然
哉斯愛才之益悲也伯固之狀可傳予不復論次而特
哀其死以洩予悲子玉曾祖某祖某皆贈戶部侍郎四
子承忠承孝承文承武承忠今為國子生墓在某山某
向其葬丙子十月銘曰孰挈而精為日為星孰抉而英
為風與霆忽御鯨以孤往繄驂虬而上征槐南昔夢芙
蓉故城子懷兮激烈昭遺兮堅貞
明中議大夫贊治尹致廬州知府事孟公墓誌
銘
國家武戡文治蕃育休息垂百年理極亂始於是乎有
土木之難孟主事玘首受刃矢貫其臂墮叢屍中瀕數
死不死公起正綂己未進士歴戶禮主事有風力名戊
辰鄧茂七寇沙尤蹂閩之下上屠戮如割草菅我師失
利勢益張公陳攻守至計集三省之兵屯新城屯潮陽
屯江山大兵出鉛山蹴延平諸路並應笱魚罝免誰則
逃之朝參用其議命將出師己巳六月神機之兵扼順
昌俘茂七以獻沙寇平上杭銀冶疲人釁盗歲輸率不
當歲費公言當塞竟塞易儲之議章郎中綸鍾御史同
爭尤力同杖死綸死復蘇幽之獄公繼有言自分茅焦
之滿人數而禍偶無竒隠悟固然耶抑蒺䔧徒慘無足
忠義伏也英皇帝南内三年羣臣無得一朝謁公因旱
極言忤旨知莱州又知廬州治本古意滯宣化流而郡
幾無事因得授所學學子民則有守學者得其師而竟
守急流之退歛竒嬴子姓晟鼎暠鐄鐸鎮邦傑三世鄉
進士七人公述作為盛山房類稿其什一存者字廷振
號靜齋孟出臨淮徙鉛山元砲奕百戶者曾祖萬戶者
伯祖皆失其名諱再世没于陣祖德浙東金牌元帥歸
附我太祖立戰功既守閩城之太平坊家焉父文叔封
戶部主事母葉封安人配張亦封安人陳其繼公生永
樂壬辰正月十有八日卒成化丁亥九月二日子晅㫤
邑庠生俱卒次曅季即暠公卒後始生陳抱節撫教今
同知臨江香岩五十年既拱之木勒有新銘顧暠也女
適沈縉孫希韶希文希介俱庠生與鍵鈇而五曾孫淮
瀛與邦傑洛潜演而六玄孫暠屬鄭少谷善夫請銘少
谷故予畏臨江予弟南雄夀州舊義宜銘惜歲久亡闕
猶幸其大者未冺遺直遺愛人口猶熟也善完者不責
取造物之忌天之定殆有以必之於先者矣蔽牛無所
用薰天之熖轉瞬灰寒公則異於是銘曰宅之固夜之
長雲車風馬䰟所鄉往以復伸之始玉精發祥動松梓
明中奉大夫浙江布政使司右布政使三渠陳
公墓誌銘
陳公子居諱仁三渠因其有自號也錦墩揖壺山為勝
猶歴孟庸允德贈郎中舜衡甫以鍾發于公一時羣從
第進士成化戊戌庶吉士邦瑞公始之丁未公繼之己
未今憲副邦器公又繼之初公在諸生與陳大參寒月
稱二陳寒月得之敏公矯惰為勤資深而輔之博為任
提學獨賞果發解首寒月名第二為進士為戶部主事
採輯實錄東廣督軍餉淮南兩以郎中吳宜人憂讀禮
廬次引渠鑿池與鄉族同其利示巽定以為習先再為
主事為員外郎郎中畢力問學作古文詞自副而國計
明習不腐不漏不喑嘿自容隨俗養交取巧化大僚大
章奏多出其手闕里災公疏重脩省闢異端抑奔競禁
奢侈振士風收人心端教化正風俗禮部災疏早朝勤
政審决章奏訓養東宫進君子退小人節齋醮嚴備邊
又疏雪冤獄紓忠憤罷江南織造復御史彭程官給事
中林廷玉補外勿遣又疏致仕布政使林同蔣雲漢方
守知府潘琴宜優異妖僧領占竹夤緣内降宜勿取陜
西守臣進古璽又疏其偽且謂果秦璽亦亡國廢物宜
毁勿留皆關切時諱朝紳為動容孝廟多所嘉納今上
初司徒韓公文倡伏闕請誅嬖閹鼓怒逆瑾中之力文
致公公誤落三官并落韓以去公同知鈞州再知汝州
轉南京兵部員外郎掌其武學方是時政如束濕諸司
易守為全身遠害之計公委而任之以無失故常瑾誅
起浙江提學按察副使權量精審公案手自披閱不付
吏積勞成損轉為其藩參政疾已作尋起尋復既之哭
内氏李宜人又復疏乞休致吏部錄賢勞擬進其藩右
布政使致仕命下公卒已彌月正德甲戌三月十七日
也上去甲戌夀六十一李先二年生亦先一年以卒十
月二十二日也公謹質沉永事郎中吳宜人甚孝於物
無競而分義時嚴不欲涉事累以分所學齊家衆督耕
傭節縮諸費以倍取殷裕皆屬之李成子懋鄉進士嫁
其翁憲卿方員二女抱育大夏大序大節三孫與四孫
女李與為力予重愛士每臨文歆異與聞論列之大致
心與之牙頰吹鼔忘其跡之疏員胄監還省父方伯公
于蜀取道于浙也具書屬意偕謝良勤公炳炳然世責
萦念景仁不起君實終于位仕處殆有然者懋治瀨溪
塋成以丁丑某月某日奉二柩以葬以鄭君山齋狀請
銘讀之終篇又得三渠稿天津志閱之盡同聲落落有
餘嘅焉銘曰昔在孝皇于闢四聰公起版曹允茲素忠
竒請匪極巵漏胡繼弗善為同時乃邦計有學有仕有
騰厥聲睠時来賢抑邦之楨黨禁于嚴决茲首領弗震
弗搖徐觀厥定靈淑百祀繄公其完遽挈而還瘞玉雙
阡碧峰峩峩鳴和並舉言集于梧庸告孫子
明奉政大夫南京戶部郎中致仕自庵王公墓
誌銘
成化戊戌進士三百五十人莆十人故事責占年狀王
公自庵直署曰年四十或諭自隱則笑曰自此至致仕
三十年足矣尚忍欺同時循資躐次取美官公一尹五
年始召召則以父喪歸服除念母老留終其養服又除
年六十矣猶強為親贈命起南京刑部主事三載贈父
廷粲公如其官階承德郎母陳安人尋進南京戶部員
外郎郎中同時在仕籍者無幾南都僅劉公忠江公瀾
韓公重李公善胡公富皆長僚皆賢公無能為地正德
戊辰年七十致其政莆同時壯者物化少者老以謝公
倒蔗榆景以保有完名掃軌養重于松深竹野之間間
苴屨觀稼莫知為官人亦不欲取村叟異也始從兄夫
林司訓授經百遍僅僅成誦誦則無忘而意義了了文
字亦典則李翰編敬所許其成果成遂安始上三日囚
穴獄出公曰是不相諒過在予民則無罪囚蒲伏自歸
治本愛恕徵輸有常期訟曲直積誠開譬如恐或傷尹
上宰稱為慈良刑戶之推讞出納淮之𣙜舟如是而謹
加至焉平生同色而言擇足而後動心近厚迹近晦取
名近廉家素饒卧不重褥食不二羹胾雞鳴盥洗正巾
衣端坐可謂敦篤君子矣諱瑄字朝器以字行更字大
器王出瑯琊之後自長慶入閩居南安徙九峰又徙鳬
山家焉端平乙未特科第一人公八世祖也諱聲叔曾
祖諱伯履祖諱原遠與主事公世有潜德公生正綂己
未九月乙亥卒正德甲戌十一月己未年七十六配陳
贈安人繼陳封安人女六子特晩踰五副室魯始舉鈍
林舉鏴舉錘猶及見觀睍覯三孫與二孫女遲而收殆
然也前旬日過予約相夀丘業往而訃至驚愕悲楚生
其足恃耶赴弔而卜赤泥之原位申而寅面尤於居近
為宜公窆中陳窆左繼與副以位為預其葬丁丑某月
某日林世正林有章陳桂吳文博林應期林清其壻銘
曰外槁内腴矩步繩趨晳而長軀山澤之臞負天絶雲
棲棘奚慕長風上征已乃末路何老謂郎躩哉是翁有
晩于材匠石是逢退讓芚芚神理所右惟拙之收亦遲
之有
明尚義官梅峰曾君墓誌銘
古者宣氣阜物以為天下利四其業通之于是乎智運
猷材效事以其業名若今曾君朴軒又殆出于是之外
少孤家落年十六走閩走粤走二京及遼時逐無巧貨
舉息輒倍不數歲家族並因以起事育婚嫁有餘給先
祠禮有餘舉歲之祀有餘承義塾型治才子弟為多因
能以授之事聯綴州縣仕籍外之施賴舉火數十家預
祕器副人急殆數百人公修擇委僕僕無倦厭出已以
盈官縮與公租之代納殆二百金免息省息貸無酬殆
千金其最盛五百金市田兩庠以優士餼龍江貨入甲
者評直乙者繼以至翔五百金攙之竟與甲饒之賈王
䥔劉騰邂逅質三百金不留劵待選魚墨偽劵請質竟
為之隠亦竟感其酬然猶無足副泛以間取訾短其不
齊情也夫嬴孅之所積猗頓盬鹽丙氏鑄冶烏氏之蓄
牧君孰多循例散官與販脂洒削領縣而鼎食良異然
能散率無逮君紆憲駕表宅里登之郡乘其取重固宜
君諱德字崇賢系朱宣靖公之後由晉丞安仙遊徙莆
而族曾祖德本祖麟父回妣黃配康康子良寶尚義官
娶陳女鄭大廷其壻劉生良中郡庠生蚤卒娶陳良弼
亦郡庠生娶林琚治士業聘陳皆宦家其季璜始生屬
撫視于陳又屬教成于兄既二日正德丙子八月七日
君卒赴吊悲楚蓋至是定矣墓在常泰里仙螺溪之雞
籠山位辛揖乙四竁君中左康自華岩遷而合左右為
劉許夀藏丁丑月日以葬以康郡倅恭之狀請銘傳宋
清者謂清望報遠不害為富究其施無逮君遠甚為報
殆未必然噫可觀世矣銘曰筲斗自萦鍾休漏寂孰當
其炎舍焉以息儒名市行廢箸執籌不市之道允也其
儔公有助傭士有餘粟孰脱烏鳶承乃桂玉有紓其急
而釋其懸孰是心存命士則然錫有院章紆有藩轍彰
義特書日星綽楔仙螺胡有有澗有岡有曄若光扶桑
發祥
見素集卷十七
