見素續集序
素翁續集十二卷我先師見素林公起廢以後作也盖
是時公已七十矣後二年乃請老又後四年遂以永逝
悲夫士有童而習之白首茫如也宦成業隳以文字為土
芻窮年彌性概無述焉而碩輔元僚所以彌綸翊贊者
竭思盡慮其於述作又未暇數數然者非有兼知之資
日孳之學而欲文行蔚其相宣功言同於不朽固甚難
矣公以直毅忠勤受知四聖自部郎臬使歷御史中丞
大司空司寇晉秩宫保而歸中間論妖僧按逆寧平蜀
寇持詔獄光輔新政天下想望風儀如赤麟青鳳莫能
為象而其出處大致昭揭日月則人皆仰之也雄文秀
句流播綺石胡然而嶽峙胡然而川注一時師匠寔推
先焉文集三十五卷詩集十四卷公令子吏部大夫愧
吾君達先已錄次刻行是集出最後以别諸前刻乃稱
續集云集而續之是述作之全也夫以功成之末慮老
盡之餘年而猶矢筆成編積言累萬有他人沒齒擅門
所不能幾者公所謂獨智兼人好學不勌非與或謂公
道危履獨於事主酬世為難所為文語竒而思苦後進
或不能以誦法今觀其垂終數疏懇惻忠慕讀之可使
人涕其與群公相和答披豁衷素貞而婉情至而可深
思奬賢嘉善㤀巳而欲寘之懷如贈黃余三慰諸篇真
休休有容之度謂危與獨也乎哉若乃微言奥義蓄而
約於文詞則自艾軒而上遡于檀弓左榖無異趨者公
有所誦法而然矣抑平生不負文節道固有同者誦其
詩讀其書不可不論其世然則公是集也於詩書為絶
筆於世為完局盖棺事定此尤足以觀矣悲夫嘉靖丙
申冬十月初吉門人耕原王鳳靈序
