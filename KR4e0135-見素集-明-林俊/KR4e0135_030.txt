見素集奏議卷二
明林俊撰
奏議十七篇
西巡稿
撫處王武等疏
題為修政本以弭大盜事節該欽奉敇江西賊情重大
兹特命爾前去巡視彼處地方爾至彼廣詢博訪深究
事情嚴督所司設法撫捕務令盡絶凡有興利除害弭
盜安民良法悉聽爾便宜處置欽此欽遵行據江西布
政司呈准分守南昌道右參政王綸咨抄蒙巡視案驗
即將王武等親自省諭本分農業毋再懷疑執拗搆黨
召禍弟姪手下嚴加禁約不許指以捕盜妄拏平人報
復讐怨誆擄財物姦騙婦女燒燬房屋非對賊陣務在
生擒不許斬首且王武等名不在官性猶近野羣居互
長則禍釁易生私食盡公則人情難久陽訶隂護默奪
潛消必有可乘之機善處之術會議通呈等因會同南
昌道分廵僉事王純親自省諭王武等本分耕種不許
多集無賴生事擾人招尤唘釁外議得王武已故房兄
王再瑛始雖為盜尋亦革心自首助官擒拏首惡致被
逋誅餘黨讐殺七命後王武率先兵便效順竭勞前後
斬獲一百四十餘人今又聽撫求哀宜加善處合行瑞
州府知府周津通判甘文紹將王武弟姪手下一名名
研審真的年貌籍貫異省者資給衣糧查發附近者省
令農業生理但王武住居與吳城相近孤懸賊壘肆衝
賊路而吳城又當高安上高新昌奉新交界之處合無
吳城築立官堡高安輪撥機兵一百名同上高新昌各
縣捕盜主簿輪差一員住彼提督各給行糧常川操守
一季一換王武地方再立民哨止許招募五十人王武
為哨甲弟姪王昌王宏并手下姚惟高五人為哨手每
手管九人一人為非九人同哨甲覺舉違者連坐俱聽
官堡鉗束無事幹家有警聽調朔日赴該府望日赴該
縣呈逓甘結聽候發放其工雇之資每年哨甲六兩哨
手四兩哨丁三兩將已決並監故賊首鄧遲八李昌三
周申三等舊遺田産查勘明白近者撥種遠者兑換名
為哨田止納正糧之外不編别差量其歲收以足前數
倘有不敷或支官錢增置或僉均徭津貼仍自高安直
抵新昌每二十里立一鋪舍編僉司兵修理路道使文
移絡繹公私經行府縣按月查點上司不時巡歴或寓
宿官堡就近行事擾習既久性度自馴易荒阻為通衢
薰兇梗為善俗聲迹相倚彼無内顧之憂動静易聞我
獲永終之吉等因到臣隨據按察司呈同前事案照先
據周津甘文紹稟稱便手王武王昌並手下二十餘人
出官聽撫已經宣示恩威嚴加省諭及行道府犒賞議
處去後今呈前因臣看得王武年始二十一歲兵僅數
十餘人徒以粗勇為賊憚怯自知府劉璣撫恤之厚周
津甘文紹羈督之勤重以鎮巡震懾之威該道守巡王
綸王純繼事同功讋服之至節嘗為官獲賊思免罪尤
秖陷宿讐浮詞挾訴心懷驚沮迹類桀驁急緩兩圖均
若可諗功過兼使宜若可為矧瑞賊乍違乍順人無定
心亦司府欲撫欲擒官無定信今王武等既出就撫待
之當誠久若重違取之亦易使隸名于籍寄食于官非
惟須其實用抑且杜其他謀議為有見除照奉欽依便
宜處置事理案行各該衙門依擬施行外緣係撫處兵
便安戢地方並修政本以弭大盜事理謹具題知
正事體以别嫌疑疏
奏為正事體以别嫌疑事臣近蒙聖恩改都察院右僉
都御史巡撫江西者俟命怖惶俯躬跼蹐竊念臣二親
老邁百志衰頽供職兩年乞歸五疏未蒙俞允又有江
西巡視之差私心揣量此老馬末程也接喘交汗以盡
報顧復深恩尋脱馽羈未為失計不謂僅踰兩月重荷
差除臣敢不知幸而知報哉但念巡撫都御史韓邦問
出臣訪奏同旨批代似涉嫌疑情義未安昔宋臣朱熹
劾提刑唐仲友尋奪其命授熹熹不拜包拯劾三司使
宋祁尋解其職授拯拯不辭為歐陽修所彈謂蹊田奪
牛豈得無過整冠納履當避可疑其於朝廷所損不細
臣事迹實類此臣敢不以熹為法拯為戒者哉且江西
事劇非他省比邦問才識非臣比邦問巡撫不稱更繁
用臣所謂一蟹不如一蟹者也臣往以更繁代張撫後
效竟不及撫今又代邦問後效豈及邦問臣豈敢竊虚
美邀實累哉伏望聖明曲垂憐處另擇才賢巡撫江西
停臣别叙惟復容臣照舊巡視完日歸老庶事體正辭
受明無形迹之嫌有肢骸之所不勝至幸緣係正事體
以别嫌疑事理謹具奏聞奉聖旨林俊不准辭著用心
巡撫地方吏部知道欽此
災患疏
題為災患事據江西布政司呈南安府申大庾縣老人
甘文瑞等呈本縣城市鄉村軍民男婦自弘治十六年
正月中旬以來多感喉風腫毒急證辰病午死或即時
死或在市買賣入門即死一家三五口者有之六七口
者有之男女痘疹死者不可勝數家家遍染前災上猶
縣老人李清秀等呈自弘治十五年十二月以來本縣
坊廂龍下童子等里耕牛猪畜沾患時氣俱已災死今
年正月初旬市井村團軍民多感風痰咽喉急證朝病
暮死全家遍染湯藥無人葬無虚日悽愴驚惶呈乞急
救等因備申轉呈前來查得先據該府申前事已經行
令發粟拯濟官備藥餌多方醫治貧無棺木量為措置
去後今呈前因臣看得江西司衛府縣庫乏存積銀兩
倉少預備稻穀俸糧歲欠八萬四千餘石物料歲欠三
萬二千餘兩瑞州之強盜稍息南康之饑民又起左按
右遏東出西没今南安災眚盛行老稚卒中或一家俱
病或數口俱死下至牛畜俱各被災是皆及身之切禍
非垂象之隱然雖令乘時發粟施藥給棺終為無財所
窘况南安又與韶州惠州汀州郴州等處相連萬一流
賊乘虚為患非細臣技窮當局憂切涉冰除再行守巡
兵備等官嚴加提備及督屬辦藥措棺處置牛具賑恤
修省外緣係災患事理謹具題知
查報擒獲盜賊為各官開俸疏
題為地方賊情事據江西布政司呈准本司分守南昌
道右參政王綸咨自弘治十五年正月起至弘治十六
年三月十二日止督據南昌道所屬瑞州等府捕盜通
判等官甘文紹等陸續獲過各起強盜並窩主賊屬共
六百四十四名口瑞州府獲過強盜四百八十三名窩
主五名賊屬一口南昌府獲過強盜一百五十名窩主
一名賊屬四口并原帶管湖西道所屬吉安臨江袁州
等府共獲過強盜一百零四名等因到臣行間又據江
西按察司呈准本司分巡南昌道僉事王純關同前事
查為地方緊急賊情事該鎮巡等衙門會案備奉勅内
事理查各衛所府縣掌印巡捕及三司守巡等官戴罪
挐賊賊未盡絶不許支俸又為修政本以弭大盜事臣
案行守巡等官督屬將未獲賊犯設法挨挐務令盡絶
去後今據前因臣看得江西各府盜賊瑞州為多自奉
勅切責之後鎮巡官牌催案督寢不敢寧守巡官王綸
王純守併坐臨勞不敢息知府劉璣周津捕盜通判甘
文紹參籌授算智取力攻及掌縣事通判施堯臣知縣
童旭謝樞巡捕主簿劉銘潘棠典史胡冕等亦各畏威
供事以致惡魁兇黨次第成擒是皆陛下神威聖武諸
司效命之攸致也臣至之時賊已衰謝及今似乎少康
雖狐遊鼠出迹難盡除而蟻聚蜂屯勢難遽盛除將各
犯先己問結及後獲行審無冤問報未獲仍行緝捕務
期盡絶以靖地方外所據各官并賊少地方官員俸糧
似合暫容一體關支以作其勤若各賊再縱另行區處
緣係暫容支俸及地方賊情事理謹題請旨
更調官員疏
題為修政本以弭大盜事據江西南昌府申本府所屬
奉新寧縣俗野民頑訟繁事劇奉新縣知縣徐南懈弛
遜愞寧縣知縣董夀駑鈍迂徐以致糧料歲逋盜賊日
縱吉安府申所屬永新縣刁豪旁午強竊陸梁知縣羅
煥性頗近遲才非任劇南康府申所屬建昌縣知縣石
瑽邑事欠修民心多玩局才具位養盜殃人俱合奏調
事簡縣分别選賢能以舉縣政等因到臣看得徐南董
夀羅煥石瑽操存無害施置委疎矧丁紛結之期尤宜
解紓之急及訪吉安府安福縣知縣李如圭廣信府弋
陽縣知縣王誥俱各年少性剛疾惡太甚跡孤怨結預
合保全如蒙准題乞勅吏部參詳臣奏果有可采將徐
南董夀羅煥石瑽議事簡縣分李如圭調建昌王誥調
奉新其寧縣永新安福弋陽四縣别選闓敏練歴廉剛
有威進士銓註奏取聖裁給憑嚴限赴任庶官使得人
政平訟理而盜賊自息緣係更調官員及修政本以弭
大盜事理謹題請旨
復州治疏
題為復州治以制強禦事據江西布按二司守巡南昌
道右參政王綸僉事王純呈據南昌府寧縣儒學廩增
生員戴邦哲等該縣里老陳淮等各連名具呈本縣上
接湖廣瀏陽下連武寧奉新靖安荒僻阻險人民豪横
或招納強僕或養交俠客百十為羣㰱盟自結辯者搆
訟諜勇者習拳棒争雄角勝執杖持兵植黨聚徒奪牛
搶穀倚人命則屋舍為墟誣賊情則雞犬殆盡奏告連
年身不出官糧里終歲足不到縣匿卷案關已者百不
一存邀公文提人者十無一到鄉民被其吞食官長遭
其謾罵近年以來尤為尾大不掉滋蔓難圖是固地險
之足憑抑亦職輕之易侮緣本縣舊為寧州國初改寧
縣乞復州治以制強禦等因備呈到臣案查先據知府
祝瀚呈前事臣拘滯成格止將該縣知縣董夀才力不
及緣由題行吏部議調未報今又各呈前因臣公同守
巡知府等官親臨訪處縣在萬山之中陸多峻崖水多
惡灘舟車艱虞上司不到喜争好亂誌錄舊風陷吏抗
官鄉襲常態委的民極頑梗縣難鉗束臣雖稍裁惡首
未能終絶禍根如蒙乞勅吏部參詳臣奏將寧縣奏復
為州官改别用另選風力知州等官管理庶職重易臨
民刁可制緣係復州治以制強禦事理謹題請旨
論寧府用琉璃瓦疏
題為酌大義以全賢孝事臣日者審寧殿下累乞琉璃
瓦重荷聖俞於引錢内支二萬兩給換者臣有以仰窺
陛下聖仁廣大惇叙九族盛心而寧王據禮守經不為
無見然觀鎮巡議奏欲俟年豐定奪是巽言不當與也
工部覆奏謂規制雖相應事體實可止又恐重累地方
作例各府是正言不當與也迨寧王又奏工部又執奏
是申言決不當與也陛下先可部議是明示不當與後
從其半是婉示不欲與也士夫及耆壯公論謂寧府多
此一舉是中外人心皆謂不當與也寧王讀書明理聰
察識事斷不為此必勝以損賢名偶未之思耳夫事有
可為有不可為有可已有不可已江西公私匱竭人民
滋困盜賊未息此何時也意者引錢無預於民不知存
積僅二萬七千餘兩益府宫殿蟻蠧益殿下見移東寢
萬分驚虞責將誰任修盖之費約三萬餘兩此不可已
者也淮府造墳順昌王崇安王鎮國將軍起第已支五
千三百餘兩後來未計此不可已者也所在儒學文廟
傾頽問其故謂科罰例嚴所司顧忌不修之致此不可
已者也各處預備倉穀數少問其故謂罰贖解部所司
計無自出之致此不可已者也官軍俸糧通融節縮歲
支尚少四萬四千餘石此不可已者也臣嘗見楚府殿
燬久未盖荆府多敝漏淮府同一江西頽垣朽柱東拄
西撑飄瓦斷椽脱落大半居然廢址在民庶尚不堪居
惟寧府完美堅緻金碧燦煌夫大義不可已有可為割
財内帑為之未過也有可已無可為又何必為此等事
哉古者采椽不斵茅茨不剪土階贊堯卑宫贊禹儒服
紀河間樂善紀東平湘州之約儉鎮西之輕財聖帝明
王所以揚盛休垂後美者端亦在是寧府移封之初親
至親也已不用琉璃再造之會國至富也又不用琉璃
豈亦慕采椽茅茨之盛崇古獨質示樸以垂憲如此如
此哉今歴百年傳數世一旦無故而遽改之孝子順孫
所以順祖考者義不當是夫前之失後人尚諱之前之
善後人忍改之耶改則盡殁之矣殁之非孝子殁之非
順孫謂賢王忍為之耶臣所謂偶未之思者也况性習
難静易動難儉易奢操之猶懼或放縱之何往不流賢
王春秋方盛德業方始求之身心自有專務而規規循
常文具之間以毁衊前人法則臣未知其可臣數侍賢
王言論多師法古又誤被禮愛獨至臣服深感切私亦
當厚顧若無右於賢王臣罪死罪死臣往年疏府第之
制以不用琉璃美寧先王義不當以用琉璃䛕今王且
小人先合後忤君子和不尚同臣欲愛德市義完賢名
不欲貢䛕順旨虧至孝孟軻曰齊人莫如我敬王臣拘
儒不識通變但知報王道當如此竭忠盡愚事陛下道
當如此寧王静思幡悟必有創於臣言伏望聖明篤懿
親斷大義垂善處使賢王德如純璧名若完甌毋涉吳
王几杖之賜叔段京鄙之求正大明白恩不掩義為世
世頌美幸甚臣無任隕越俟罪之至緣係酌大義以全
賢孝事理謹題請旨
巡撫謝恩疏
奏為謝恩事臣先官南京都察院欽命巡視江西尋蒙
聖恩改官巡撫衷嫌引避睿注莫回申命式臨踧躬無
措竊念臣性愚且戇超厠清銜跡孤以危早投閑局意
深銜木倦還轉負於初期病切思槽專策顧申乎末路
臣敢不仰酬知遇懋罄謭庸審方今震撼之原修近古
懷柔之政庶使江西之民頌周風之仁厚樂舜治之雍
熙臣無任感激天恩之至除望闕謝恩外謹具奏聞
進繳巡視敇書關防疏
奏為進繳敇書關防事節該欽奉敇江西各府盜賊近
來尤甚特命爾巡撫彼處欽此臣先任南京都察院右
僉都御史奉敇提督巡江兼管操江續奉敇巡視江西
欽遵將提督巡江關防並操江文卷咨送該院右都御
史張敷華暫管臣離任前來弘治十五年十二月十三
日到江西二十六日巡瑞州又巡上高巡新昌又巡瑞
州弘治十六年正月十七日回省本年二月初四日巡
進賢欲巡撫州聞南康饑民羣起搶穀遂巡餘干巡饒
州巡都昌巡南康地方已靖又巡湖口巡彭澤巡九江
巡瑞昌巡德安巡建昌巡武寧巡寧縣巡奉新巡静安
又回奉新巡瑞州饒州饑民又搶穀臣又欲巡饒州五
月初六日經省城奉敇命臣會勘董讓王哲事情留候
給事中等官湯禮敬等到同行(闕)事催督守巡俱至饒
州嚴加禁治一面賑濟地方又靖其餘府縣未及巡歴
荷蒙聖恩改官巡撫除欽遵施行及將編定均徭里長
税糧等項造册另繳外今將原奉提督巡江兼管操江
並巡視江西敇二道原領巡視關防一顆具本差人齎
捧謹具唘奏聞計繳敇二道關防一顆
水患疏
題為水患等事據江西布政司呈准本司左布政使林
泮咨准本司咨據贛州府瑞金縣申據里老鍾永聲等
呈稱弘治十六年五月十四日以來霪雨不止十八日
早大雨如注已時分江水洶湧汎漲滿城田園推成沙
壩道路陷成深坑東門城樓城門俱各衝倒預備倉穀
儒學倉米淹浸一尺有餘週圍内外城垣坍塌百十餘
丈近河民房財物牲口漂流罄空故老相傳自昔罕見
又本年二月以來各鄉虎狼縱横人被傷亡不可枚舉
至今人絶往來似此災異相繼民不聊生等因備申到
司又據本府龍南縣申本年五月初二日起霪雨連綿
山溪水漲至本月十七十八日連被上蒙裏營西河三
江洪水齊到又添大雨城内水溢官民房屋儒學衙門
有浸至屋簷有浸至四尺預備儒學等倉街民房屋多
被淹倒本縣監房儒學公廨城垣衙門牆壁俱各倒塌
至本月十九日方止丈量得外城倒裂二十五丈二尺
内城倒裂九丈四尺及據本縣坊五圖里老張崇等呈
稱陡被洪水將大小陂圳各民所種晩田有水衝成湖
有沙積成堆人民愁嘆等因又據本府會昌縣申本年
五月初旬以來霪雨淋漓本月十三日起至十八日止
晝夜驟雨洪水汎漲田禾多被衝淹城垣多致倒塌近
河軍民房屋崩倒四十餘家况又連日北風寒如九月
以致禾苗不秀等因各申到司案查先為地方事據南
昌府申據南昌縣申弘治十六年三月初七日民人涂
寬家母豬生下小豬一十二隻内有一隻未分隂陽一
頭二身八足緣係怪異呈轉到司備咨到職會同江西
按察司掌印副使沈銳議得贛州府所屬瑞金龍南會
昌三縣俱於本年五月内被大水衝塌城垣淹浸倉糧
損壊官民房屋推壓早晩田禾係干邊城民患合行修
理賑䘏其瑞金縣傷人虎狼合行募捕南昌縣豕産怪
異合行瘞埋將議處過緣由會案轉呈定奪等因到臣
會同鎮守太監董讓巡按監察御史姜實議得江西地
方盜賊稍息未絶人心粗定易搖其南安贛州二府俱
係本省邊境重地先是南安屬縣已有喉病暴死之災
近來贛州屬縣又有大水漂沒之患况虎患作於邊縣
豕禍見於省城考之漢臣蔡邕曰政有苛暴則虎狼食
人文獻通考曰豕生八足下不一也凡此災異皆由臣
等與有司不職之致臣等待罪鎮巡曷勝驚懼竊惟變
不虚生事宜先慮除南安府災患先已具題及案仰都
布按三司各行所屬衛府所縣等衙門並臣等痛加修
省仍行嶺北道守巡親詣贛州府分投查勘三縣前項
水患是實將城垣倒裂者作急修理倉糧浸瀾者搬晒
賤糶其漂流房屋缺食軍民應安插者安插應賑濟者
賑濟水衝沙壓田畆堪改耕者再種應申災者勘報衙
門公廨牆垣傾頽損壊者斟酌財力漸次修葺仍督瑞
金縣招募捕戶將傷人虎狼多方捕打務使軍民安業
地方無虞緣係水患等項事理謹具題知
請復常平疏
題為備糴本以復常平事臣聞古無常豐之歲而民不
患於不給無他積之有豫也夫民司命者官而恃以為
命者穀穀不積民有衣寶玉而死者矣故預備之計於
民最急今江西所屬預備倉穀湖口縣不及一千石彭
澤縣不及六百石石城縣僅二千有竒泰和大縣亦僅
八千有竒其餘積蓄俱少臣竊憂之夫凶則散豐則斂
官府常規散則樂斂則怨人情大致詭名冒領適長市
道之奸扺斗追還竟諧里老之計公催稍急則交扇互
搖巧呈哀訴只得停止以致數縮于官有出而無入約
爽于民有借而無還出非原泉運非神鬼伊何能繼今
欲公私兩便惟有常平可復而已查得近例一里約積
穀一千五百石江西衛所姑未概論試以有司言之六
十九縣總計一萬一百四十五里穀以一里千石計之
尚該一千一十四萬五千石見在所積十未及一約少
九百萬石每穀五石作銀一兩該銀一百八十萬兩盡
括司府庫藏不盡一十萬兩糴本羞澀力難求濟是外
非重罰罪囚則勒勸大戶取彼與此仁者不為况今法
日以弊難開勸罰之門義日以衰難求輸助之戶若棄
是不務則今年直小荒耳待哺嗷嗷聚羣搶穀南康起
九江起饒州又起熄之復炎痛之而無畏萬一大荒其
無尤甚者乎是正謀國所當預處者也宋仁宗時嘗出
内庫百萬緡以助糴本今日内庫臣未敢知若承差吏
典納銀之例又妨政體彼善之法冠帶尚義猶可行耳
伏望聖明軫念江西為控扼楚蜀閩廣擁護金陵要地
人民凋瘵之餘垂仁加䘏特敇該部計議奏行布政司
招納義民官一千名除問革官吏外不拘本省别省客
商軍民舍餘老疾監生廩增附學吏典及子孫追榮父
祖各聽納銀七十兩者授正七品五十兩者正八品四
十兩者正九品各散官二十兩者冠帶榮身監生減十
之三廩膳減十之二陸續填給收完銀兩分俵各縣以
資糴本各該冠帶雖不免其差徭亦用加之禮貌毋妄
點罰毋輕差遣使絶陵轢樂於順從其不願冠帶願立
表義牌坊者若出穀二百石亦容盖豎不限不停以補
官乏臣又見凡問口外為民邊遠充軍罪囚或逃而不
去或去而即逃徒名治奸無益事實乞敇法司計議除
情重外如扛幇誣告強盜人命不實誣告十人以上因
事忿争執操兇器誤傷傍人勢豪不納錢糧原情稍輕
不係巨惡參審得過之家願納穀一千石或七八百五
六百石容其自贖免擬發遣其誣告負累平人致死律
雖不摘情實猶重並窩藏強盜資引逃走抗拒官府不
服拘捕本罪之外量其家道勸穀自五百石至一百石
以警刁豪俱由撫巡參詳無容司屬專濫臣仍與巡按
督併二司專責守令於囚犯紙米並應追贓罰工價逐
旋存積務取數足為期不容分外科罰如縣一十里則
積一萬石二十里則積二萬石糴本精選該縣行檢富
戶量力領買上上六百石次四百石次三百石又次二
百石不許市民公役冒領侵費專厫收受名曰常平如
秋成穀賤六石糴入春夏穀貴五石四斗糶出秋成五
石糴入春夏四石五斗糶出每石明扣一斗以備折耗
存積俱令社長社正開報貧民每丁止買二錢以杜兼
利前項銀兩當令前該富戶給領秋成照價糴入穀貴
依前糶出循環如常若穀賤年分不必發糶仍别查弘
治十四十五十六三年放過饑民稻穀量追一半如借
一石者追五斗另厫收受審實極貧倍加賤糶如時一
錢四斗則與六斗果甚孤獨無歸委難自糴方與賑濟
不必追還若得過冒領問罪之外每穀一石罰穀十石
衛所常平亦依此法衛一萬石所二千石為則各該掌
印有司考滿參定殿最軍職管事酌取去留所貴上下
相資人法並任同心遠大之圖用復常平之政臣再勸
社民各立義倉與義學義塚例置名曰阜俗三義盡一
義者書一義之門二義三義稱是義倉之略社中富民
任其出穀六百石或四百石别處一倉極貧利一分次
貧利二分春借秋還轉相賙助民樂表異似亦有從若
常平既復社倉又行則饑饉有備而地方可保無虞此
預備至計子民至急而江西今日尤為急者伏惟聖明
留意臣不勝大願緣係備糴本以復常平事理謹題請
旨
均平税糧鹽鈔疏
題為修政本以弭大盜事據江西布政司呈准本司左
布政使等官林泮等咨抄奉巡視案驗照得弔查坐派
糧册頗屬均平但地險遠者利輕齎地近便者利本色
尚疎適事之宜私其民者曲申請私其鄉者妄奏豁未
杜搖言之惑折色改通派尚庇專利之家五斗撥存留
顧長洒糧之弊歲用不足須别通融歲納愆期須申則
限况免淮南祿存折名項數多鄉民難於備曉糧里易
得藏奸又戶口食鹽錢鈔起解有定額徵收無定丁尤
便縮伸影射之謀欲燭幽微須立簡易看得左布政使
林泮管糧左參議黃皥慎密老成合委編派仰抄行各
官即將所屬税糧從公定派何處便本色何處便輕齎
何處無害重難何處須加輕省寓足用之法定徵納之
期除官米照舊折色外民米不拘官戶民戶米多米寡
通行扣算起運項下免軍南淮折銀折布存留項下親
王郡王祿米軍衛有司學校俸糧俱以一石為率細扣
某項正耗各該銀米各若干會總若干每石總扣各該
銀米各若干止作二項填寫由帖使人戶據總而出糧
里分類而納應自運者仍自運應糧里者仍糧里俯從
民便仰給公輸食鹽錢鈔除老幼殘疾免徵外實在丁
口選的當府官或風力知縣通查某縣某圖某戶丁口
若干通該若干寫定花名數目將該縣額解錢鈔通扣
該用若干丁口可足若有餘剰孤貧及下下戶量與省
免毋容市民大戶用幸造定徵册照丁催徵五年一次
改造寓消耗於省口隸歸一於限年庶官存原額民感
寬征補物料之重以紓民力之困其徵收解戶將見年
里長丁糧最上之家開具大縣八名中縣六名小縣四
名各註略節行檢申布政司於内點僉大縣四名中縣
三名小縣二名候下年管收不許勢豪私嘱公役隂圖
市民幸保完日通解布政司類解中間若有未盡宜從
徑自參處使一弊不留官民兩便等因備抄移咨到職
案查節准本司咨奉巡視案驗批呈俱為坐派税糧等
事已經遵奉查派造成草册繳報今准前因會同將南
昌等一十三府南昌等六十九縣税糧除官米照舊徵
收折銀外其餘民米不分官戶民戶糧多糧少俱照各
色則例一體均派若縣分富庶及舟楫可通量撥重難
縣分貧難及舟楫不通量加輕省其銀米加耗及車船
雇脚盤剥搬運等用廣咨詳處條折類合逐一扣編由
帖具式行註俵散使人戶據是而出糧里據是而徵官
司據是而考其欠納過徵之弊其各縣戶口食鹽錢鈔
徵收事則亦就各該税糧册後備開明白令其遵照今
將弘治十六年並弘治十七年以後年分派徵税糧文
册造完咨繳等因備咨轉呈到臣案照前事該臣巡視
江西節該欽奉敇江西盜賊之起委由賦役不均官司
坐派税糧等項往往徇情畏勢隂佑巨室貽累小民以
致窮困無聊相率為盜爾須悉心訪察痛革弊端務在
平徭均賦以甦小民困苦欽此欽遵已經行委各官會
查編派均徭去後今據前因會同巡按御史姜實議得
立法救弊莫貴乎始之詳詳則節目易見又莫貴乎終
之簡簡則綱領易知今各官林泮黃皥會處前項税糧
鹽鈔本折例派既以杜飛洒之奸存起地方又以適險
夷之便以正數兼耗費以一石例升斗總收類納條理
可尋上賦下供毫粒無爽而由帖分散家喻戶曉糧一
石者即知該納米幾斗銀幾錢糧一斗者即知該納米
幾升銀幾分出過其數則為糧里多徵不及其數則為
人戶欠納存留兼派本折積歲餘以補歲用之缺子粒
先儘衛所核歲實以杜歲納之虧至於鹽鈔扣足額則
虚冒莫售其奸丁口審量免則困窮重蒙其惠數具成
册用革濫徵解選良民潜消侵嘱他如起運輸納之期
里運自納之便因事立則摘隱發幽若刻實寬若繁實
簡誠為官民兩便其周防剷抉不過奸汙官吏糧里私
蠧而已持而循之人戶所省一年約銀五六十萬但壊
於貪冗則盡廢毁於異同則中更又非今日所能預料
合無准照編定均徭里甲事則行布政司將前册謄發
南昌府支給官錢雇募翻刊印刷送司鈐記每府縣掌
印管糧各發一本仍令各府自備紙劄將凡例並該屬
縣分税糧鹽鈔則例刷印回府鈐記發各糧長一本俱
相承收照其人戶願自印者聽從其便使則例廣傳上
下通曉而宿弊一清其弘治十六年税糧坐派已遲合
暫行屬依派其弘治十七年以後俱候奏請定奪再照
江西左布政使林泮清而苦勞而謙晦密慎勤超絶倫
類左參議黃皥謹實明亮克稱才猷其編派税糧鹽鈔
可謂竭盡心思而推算筆削之勞皥尤任之故臣得藉
手塞責伏望聖明特敇該部詳議具覆乞賜裁處頒下
遵行使小民均惠而臣等任怨亦為不孤若行之年久
又有應正事宜務經撫巡議奏以杜吏奸林泮黃皥量
加旌擢以勵官能緣係巡視節該奉欽依務在平徭均
賦以甦小民困苦及修政本以弭大盜並勵官能事理
未敢擅便除行江西布政司備造奏唘文册徑自奏繳
青册呈送戶部查照及將平徭役另本具題外為此會
本謹題請旨
均平丁糧徭役疏
題為修政本以弭大盜事據江西布政司呈准本司右
布政使柳應辰咨准本司咨奉巡視案驗據本職並江
西按察司副使沈銳呈送定處過均徭里甲草册到院
看得凡例簡嚴條議周悉但編派均徭丁糧處置里甲
銀兩雖云濫設加汰而省若未多缺額盡填而徵猶過
重民難慮始法在圖終欲垂永久更在精詳仰抄案回
司即行原委官員將發去草册再行查議改過各項總
數條件再行查算編補均徭銀兩再行酌處廩給庫子
弓兵名數先賢忠臣等祭祀查明增損其餘可革可因
從宜審處作急完報等因備咨到職案照前事咨奉巡
視案驗行據南昌等一十三府掌印知府等官祝瀚各
親齎查過縣屬丁糧里甲均徭揭帖前來查審差有銀
力而均徭混編里有大小而煎銷概出田不論等利倍
而同科戶不論則富懸而例派况大縣四五百里小縣
五六七里大者差逓增而猶輕小者差逓減而猶重不
差五斗以優下戶顧起洒糧之奸第免雜差以優仕籍
顧藏寄籍之託必欲一清宿弊須在深計熟籌除量加
去取省令各官執帖前來外看得布政司右布政使柳
應辰按察司副使沈銳精練老成擬合選委仰各抄案
回司即行各官别擇寬静去處令祝瀚等會聚交謀同
仁均視合各縣以通融盡一方之絜矩所損所益務當
務均議定回府各官逐旋會查某府某縣歲派里甲原
額若干不論里大小家貧富止憑丁糧定派人一丁若
干糧一石若干使如原額扣定額派弓箭弦條並祭祀
鄉飲孤老等留縣支用其餘盡數解府類解布政司編
附流水號簿將歲派黃白蠟皮張等項一應物料並戶
禮工三部近年加派通約可勾若干尚欠若干應於均
徭編補又將某縣歲編均徭解戶柴薪皂隸弓兵巡攔
斗級門子庫子館夫馬夫渡夫防夫鋪司鋪兵等項銀
力各幾差力差折估與銀差通該若干又將進表須知
科貢盤纏牌坊勻派通該若干一縣一府一省分計總
計並補物料共該若干方將各府丁糧除事例應免之
外糧不分升合並假託寄莊俱田分三等高者重出低
者輕出丁兼論事産並同籍異門俱丁分九則上上重
差下下免差又如九江南康等小府星子瑞金等小縣
力差尚難銀差應為别派吉安饒州等大府豐城鄱陽
等大縣銀差尚輕物料應令編補撫糧輕而田闊派多
不過袁糧重而田狹派寡非偏府縣正佐柴薪馬夫别
派以别官嫌司屬大小力差近編以從民便撙量三年
五年一編之處默符十年一編之差先以凡例次以額
數又次以編審徵解存留編補使鑿鑿可考永遠可行
務盡逐年之丁糧僅勾逐年之差使毋編餘剰以便侵
漁此外别有相應宜從徑自增損等因備咨到職已經
會同於永寧寺寬靜處所督同知府祝瀚等查議均當
就令回府各職仍於本寺逐一遵照案驗事理將均徭
丁糧通融編派里甲銀兩酌量查處類造草册繳報去
後今准前因催據南昌等府將各驛廩給庫子巡司弓
兵等項可增可減名數並先賢忠臣等祠祭祀名項各
開報前來會同按察司副使沈銳再將發回草册逐一
查議除遵照改定編處外其濫設重徵未盡汰者汰之
未盡減者減之並他可增可損可因可革逐一酌處惟
求省費兼取便民今將定處事宜類分條例其類有五
一曰編派查處凡例計五十(闕)條備載沿革及查處編
立革弊則例二曰編派均徭條格計(闕)條備載差役
總類欵目及編派優免則例三曰編派均徭定額計六
十九縣總為一條各分其目備載差役名項及丁糧派
銀編差編補料價定數四曰查處里甲銀數計(闕)
條備載各縣額派弓箭弦條祭祀鄉飲孤貧布疋有無
勾欠及酌派足用定數五曰預計坐派料價計(闕)
條總查均徭里甲派撥編補以備坐派物料定數夫條
格所以揭定額之綱定額所以著條格之目查處所以
立預計之體預計所以實查處之用條格定額皆為均
徭而設查處預計皆為里甲而設凡例則總括四類而
領袖貫通其間者也均徭里甲立則大要如此若奉行
得人則徭役不累偏差里甲不憂重派乞為詳擇發屬
遵行使有司守畫一之規小民解用三之困等因造册
咨繳到臣案照先為前事該臣巡視江西節該欽奉敇
江西盜賊之起委由賦役不均官司坐派税糧等項往
往徇情畏勢隂佑巨室貽累小民以致窮困無聊相率
為盜爾須悉心訪察痛革弊端務在平徭均賦以甦小
民困苦欽此欽遵已經行委各官編派續據呈繳草册
前來又經案行再加詳處去後今呈前因會同巡按監
察御史姜實議照官有庶役國有常供勢不可缺而取
必在民然非有以均節之於力必困財必窮而人心必
失今日江西之盜熾非由此者耶幸逢聖明量包天地
怒震雷霆醜類革心渠魁授首耄孺蘇息欣際少康然
悠久之計根本之論則平徭均賦毋復餘矣臣等仰宣
德意慎付官能除税糧鹽鈔别委幹理外而均徭里甲
既合各府之長復重二司之託惟欲經畫國計解紓民
隱今柳應辰沈銳處編造繳寸量銖較縷析毫分盡一
年之丁糧定一年之差使參之戶則田則定以銀差力
差杜飛洒則見糧有差杜餘剰則補料有數杜妄費則
進表須知科貢盤纏牌坊有定額縣有大小而輕重默
符年有疎密而勞逸默運格目具而混淆以清額數定
而名銀可考以縣視縣而一府均以府視府而一省均
固不涉違道以虧公亦不專庇貧而抑富一年而論差
約減二千四百餘差銀約減四萬七千餘兩其量除丁
糧優免官吏生員等家並貧難極下人戶丁計八萬一
千餘丁糧計四萬九千餘石則又不在編差之限而均
徭比舊輕矣里甲均見年丁糧而出則里無大小人得
其平按舊額出辦而徵則銀無增損官持其要先儘額
派軍需物料祭祀鄉飲孤貧則存留定數易查其餘辦
料並均徭補料銀兩類解使司流水附簿則起解定數
易考人民難於拖欠官吏難於侵没物料分類齊解上
得實用事整而不見其勞解戶因類總僉下無重擾事
約而不涉於濫在官所減雖無定數可稽在民所省約
以數萬為計則里甲比舊輕矣至於各項罷行之法概
可揭查通融殫乎心力因革契乎事宜詳而可見簡而
易知其澄弊大致在杜絶官吏恣濫僉存餘剰多徵盜
費而已但任法不如任人固難保奉行之皆至如皂隸
馬夫自私者或不利於調派牌坊盤費要譽者或輒擬
於加增則法必更而民必加病至他異同亦非今日所
能逆覩者也合行布政司將前册謄發南昌府支給官
錢雇募翻刊印刷送司鈐記分送鎮巡按察司並守巡
各道及分發府縣各一本相承存照各府自備紙劄將
凡例並該屬縣差額等項印回鈐記逓年轉發編審均
徭里甲官員查照人民願自印者聽從其便使則例廣
傳上下通曉宿弊一清其弘治十七年均徭里甲編派
已遲合暫行屬依派其弘治十八年以後俱候奏請明
文定奪再照江西布政司右布政使柳應辰廉慎公勤
政事精練按察司副使沈銳謹密沈敏刑名深歴其編
派均徭里甲可謂細入毫毛而比類分條之勤應辰尤
任之故臣得以因人成事伏望特敇該部詳議具覆凡
定過一應差徭調解補料不許一役濫僉一事改派一
丁一合餘剰一兩加添其盤纏牌坊名目兩數之外牌
坊除官府壮觀損壊修理外其餘俱係一時作興不許
再作人情修理違者官作不謹罷免受者坐贓治罪庶
政例嚴一風清弊絶而為國為民任怨亦為不孤其柳
應辰沈銳伏乞量加旌擢以勵官能緣係巡視節該奉
欽依務在平徭均賦以甦小民困苦及修政本以弭大
盜並勵官能事理未敢擅便除行江西布政司備造奏
唘文册徑自奏繳青册呈送戶部查照及將均糧賦一
事另本具題外為此會本謹題請旨
守制乞免關勘合疏
奏為乞恩守制等事臣罪舋盈積禍延臣母今年七月
二十八日在家病故八月十五日訃聞五内分崩攀號
慟絶臣出二年乞歸五疏亦預虞在此也今臣母不可
作矣臣父今年七十有四久患風疾重罹哀感事切可
虞臣質弱服勞遭此凶變疾疢轉亟血氣乾枯手足風
痺神魂散失要亦旦夕間人即欲匍匐就道關領勘合
緣已不能動止誠恐客死於外臣既誤臣母不無又誤
臣父雖切報國之心將亦與身俱滅伏望聖恩矜憫乞
敇該部查臣前後奏疏容臣住關勘合回還守制兼侍
父湯藥臣倘前病不痊服滿容臣致仕臣死生不勝感
戴天恩之至謹具奏聞弘治十六年十一月二十一日
少師兼太子太師吏部尚書馬文升題奉聖旨林俊著
照例守制欽此
回話疏
奏為乞恩認罪回話事臣准刑部咨備該部題為欺慢
朝廷失誤慶賀事該寧王奏弘治十六年七月初三日
恭遇萬夀聖節慶賀官員數少點得指揮等官吳漢等
三十六員生耆吏典張璽等五百一十七名不到參奏
提問及參臣不應先於本年六月二十七日出巡乞降
敇戒諭等因奏行該部擬查臣果有無故迂避情由徑
自奏請具題節該奉聖旨王所奏林俊事情著他從實
回將話來欽此欽遵備咨到臣天威下臨魂魄飛散方
裂肝而灑血尤叫天以望憐疎妄罪浮輸情敢隱臣聞
各省凡遇慶賀惟三司掌印官會城行禮鎮巡守巡公
差等官隨在行禮非不欲俱集省城或事勢不可緩或
地方不可離往返旬月為誤非細又别省巡撫或可安
坐遙制江西適當多事臣節該欽奉敇江西賊情重大
爾至彼設法撫捕務令盡絶江西各府地方盜賊成羣
肆行劫掠毒害善良近來尤甚特命爾巡撫各該府縣
時常往來巡視欽此欽遵臣感激思奮為國分憂期盡
歴郡縣盡掃兇賊以紓民急以仰答上恩瑞州最急則
巡瑞州撫州次急又巡撫州取道建昌朝益王殿下發
進賢遇南康九江饑民搶穀報至遂由饒州趨南康九
江順巡南昌屬縣又巡瑞州聞饒州搶穀又起撫州賊
又作臣又趨饒州道省城欽奉敇勘事督催守巡先赴
又督府所掌印巡捕立限緝挐又委知府指揮協撫會
捕臣留督挐奉新越獄南昌豐城建昌劫財殺人等強
盜條災異預備等章奏均徭里甲税糧鹽鈔等事宜屯
田等案驗發粟以賑民饑賤糴以平米價接審訟獄舉
行社約禁導風俗政務甫隙即同清理屯田給事中湯
禮敬監察御史張津員外郎趙履祥俱於本年六月二
十七日出巡臣在撫州行慶賀禮又由建昌朝益王殿
下盡歴屬縣又踏勘長寧縣治又由饒州巡浮梁忘寢
食觸虎豹犯波濤假晝夜之驅馳易日力以理事甫八
閱月巡八郡三十七縣賊多之地或再至或三至或住
七八日或十餘日險僻山縣自來不見巡撫守巡罕至
臣皆親蒞吳城毛竹山弘山等處賊巢臣憑仗皇靈單
車深入宣示威德或草宿荒舍或五鼓抵城積苦服勞
鬢髮盡白猶以不能安地方副陛下任使為懼臣豈容
頃刻圖安即粗迹之瘁勤驗素懷之忠愛恭遇聖節實
切懽欣齊三祝於嵩呼稱九如於天保臣豈敢無故迂
避又隨在行禮故事具存湯禮敬等三人是日同出似
亦有據但寧殿下素負賢名好古下士臣未至江西荷
蒙吹譽既至荷蒙優待加常臣感激受知亟圖愛助而
自安率直竟涉猜嫌猶蒙寬假僅請戒諭陛下憐臣螻
蟻未即行誅容臣自實臣悔罪服辜實當萬死不勝戰
慄怖恐之至緣係乞恩認罪及節該奉欽依從實回將
話來事理謹具奏聞
申明處置地方疏
奏為申明處置地方事臣聞地有遠近故治有詳略以
天下言中國近而外域遠也故治詳中國而略外夷以
一方言内地近而邊域遠也故治詳内地而略邊域盖
詳可以制略而略斷不可以制詳治之勢亦治之體也
江西原無專設巡撫後因南贛二府與湖廣福建廣東
三邊相連流賊搆患議設都御史贛州居住控制三邊
其職專在督捕盜賊填安疆陲非若巡撫軍衛有司錢
穀兵馬刑名徭役學校農桑吏奸民隱皆其職也前于
此江西之沿革韓雍閔珪均有可觀則巡撫之驗也後
乎此贛州之處分金澤亦有可觀則提督之驗也其後
金澤改江西巡撫仍督三邊便見疎越韓邦問繼之又
見疎越積忤召尤竟為言者所劾此略不可制詳之明
鑒也三邊流賊出没無時劫縣攻城乃其常態既控三
邊勢不得不住于贛隔江西千百餘里聲息往返動經
半月臆度遙處豈能倅中事會顧彼失此勢難兩兼更
欲旁州僻邑歲時週歴宣上恩汰官弊親問民所疾苦
又甚難者臣觀湖廣之鄖陽控河陜諸邊故湖廣之巡
撫鄖陽之撫治毋害並置而山陜之榆林寧夏大同宣
府各有巡撫提督均是意也以臣愚見都御史不預巡
撫專令提督三邊贛州居住江西歲差南京侍郎或都
御史一員更代巡視務在遍歴宣示恩德察覽風俗興
革利弊事妥奏停使詳略相宜各便行事如蒙准題乞
勅該部覆議可否奏取聖裁緣係陳言處置地方事理
謹具奏聞
辭免再起江西巡撫疏
都察院右僉都御史臣林俊謹奏為乞恩辭職致仕事
臣准公移荷蒙聖恩陞都察院右副都御史巡撫江西
及臣前疏辭免行取乞容致仕又不蒙允者自天有命
無地措躬伏念臣起自諸生誤承驅使清階數轉感恩
遇之已踰小力重煩念身衰之獨早自為按察使即已
嬰心骸骨委分林泉矣幸際聖明垂仁棄物我孝宗屢
有起廢之命我皇上又有收召之恩今又有此遷除兼
趣視事臣非木石豈不深加感激而思效涓埃哉緣臣
始末本懷屢亦具見辭疏臣父近尤耄耗臣近尤衰頽
風濕轉深痎瘧間作視昏聽重體弱神疲在情事既如
彼在精力又如此加以江西地方即今多事尤非病廢
可支徒深假退求進之嫌無切循名責實之望臣揣微
分難冒顯融如蒙伏望聖慈俯察哀懇追回右副都御
史成命容臣舊職致仕以養臣父終餘年特敇吏部别
推賢能奏充巡撫臣無任感激求憐之至具本該通政
使司官奏奉聖旨林俊屢引疾乞休情詞懇切准致仕
吏部知道欽此
見素集奏議卷二
