見素續集卷十二
明林俊撰
書傳贊說
寄少傅費東湖公
林野共覩太平執事首被新渥起殿師垣擠而下石者
何在邪事惟無人爾矣寧之亂使皆如某沮其前如執
事沮其後如汝華永清沮其中焉有此耶置之無足道
也陽明戡定神速古今竒男子矣古者君擇臣臣亦擇
君兹遇主時也幸亟起以佐理唐虞然事在從容先甲
後甲所以治蠱而已日乃孚所謂革也幸致之意某叨
與起落又有不宜起者七旬病老班行無年似之人無
同時之舊諸老無一識面而志頽學落力憊神疲何恃
能起且強壮而歸耄老而出人其謂何今之任世道之
重者九峯白巖之渾粹堅定幸庵之貞剛皆足共事某
聽散野高逸者流君相固有處也由衷之言幸示調斡
母致再乞矯令弟繼起令姪繼及第由古似無自愛自
愛
寄袁閣老
鄂城邂逅去今三十有餘年竟陵再會亦餘一紀矣縱
浪林壑垂老復見太平新天子聖神文武元老之舊學
長德更元一詔弊政釐革無遺奉天之詔書開元之雜
報退然後矣當此弊極非此運斡收既離之人心奠將
欹之神器幾不可為然亦須從容慎重母已甚為也易
蠱與革與夬與解有深意焉遺老起落聖明盛事僕謬
在數中天語叮嚀引以共政速之以亟來朝拜恩而夕
登途僕之心也第年力衰邁百疾交罹初心日負而戅
直之故性猶存精神意慮非往時比矣聽耕鑿為聖世
逸流備臯䕫稷契中一巢許僕之分也君相盛舉為僕
也為天下也僕亦欲為天下也欲為天下不足以副天
下負君相負天下也伏望搜進碩賢同心輔政致聖主
堯舜之上容僕卧病以遂本懷至祝至祝
簡宫傅毛三江公
昨又承盛設某眼孔中寧有此耶老出無所用竊意共
理素風為訓儉一倡萬一士夫起而和之貴戚繼之内
宦又繼之以聞諸聖天子以及内宫相率為儉其非小
補也先生約質近道當羣奸用事獨立不回為吾道立
幟豈於此未盡脫筒先生倡誰不和者不揆盡愚萬原
責過吾人立已正君善俗外無它焉詩幸改削錄惠雨
泥不及躬謝罪罪
寄翠庭弟
賢弟廉聲峻節重鄉邦而望在中外半歲三遷論者又
欲引内臺當一面然名大者副亦大終吉以致其至又
不獨鄉族之私也老兄數日三五疏决歸當宁明聖然
事多牽制斯非素食之地進無所用委而退亦道當然
况老如是耶弟力為之老兄副意如賓後一弟幸自副
焉守仁有便錄此付之亦深望者近鄉族諸賢皆可應
摽亦族中一後行可愛可愛
寄陳静齋都憲
書久缺序亦久逋逾七筋力官責已不可辦暇此耶照
諒照諒太保劉文和公於某無半面成化間出位妄言
甚荷提拂某得謫得還而公竟因某以去自是四十年
無北生無謝死無吊徒深貯結若甚無情兹始得暇力
執事遣奠以少致毋忘之私物誠薄意則誠厚也萬勿
增品公泉下有靈亦諒予真也
寄少師楊石齋翁
某年過分淺入夏衰病逾加不謂高階厚廪若此忝竊
也第七疏明復進恐主上見疑伏望調斡申此愚悃夫
以主聖臣良之會適有志用世之期况老先生榜中秪
某一人非誠不得已豈固如是數數然求去盖精力既
已無堪骸骨亦須有地而去留兩事亦須互執其機以
並張國勢獨振士風不謂留為得去為非得也且温旨
嘉褒使某愧忸無地何德堪此哉惟蚤賜一歸百凡遺
恩俱無敢望無任懇祈不具
寄白巖喬冡宰
望之日潞河發舟日表天顔道容風範斯以遠亦斯以
終别矣豈雲水一私之故斷割無己之情所望成聖而
輔德者滋以熱矣卷和完錄上紙僅數葉且舟中搖曳
書不能工南塢燕泉二公得善書各錄一本及惠寄一
本自是美事九峯幸庵二翁復和慰慰九卿諸公會中
幸道臆不具
寄燕泉何少宰
東郭艸堂無任難别強力自制執事巖翁泪盈盈出某
安敢仰視哉幸翁泪至如雨哭有聲峰翁某不敢道别
事亦不能使已也何修得此諸公哉仙郎大是竒器文
無敢及命之微也幸改竄登卷或軸付能書或示雲莊
書寄數日風甚順謹告
簡石齋翁
某迂僻荷君相曲全林壑再遂拜違顔範月再半途中
連雨無三二日晴臨清以北猶可濟以南水天相接土
屋官隄崩潰無幾夏已旱所恃者秋秋又澇黍菽蕎豆
盡壊麥工種徒費民移丘阜小米石兩餘大米兩又半
蘇常米亦兩餘今臘明春何恃為之悲梗成疾幸急有
以處之莆素無盜近廣與鄰郡百三十至劫住月餘四
處兵俱潰殺死五百人賊自幸無此好作賊地非久即
來雲莊之席何怗命薄有此鄉人渴候回家不知無兵
何以决勝欲增廵撫意若不增一風力兵備幸偕三大
老先生暨吏兵一處大禮上聖舊德孝忠具在敬翁二
跋無遺矣不揆贅書付族子衢守有年覓便附上幸賜
刪潤三老不顓書謝内翰中翰賢世契不及書餘惟體
世道深念至祝
與朱郡伯三峯論備禦
昨仙人相見謂前尤溪賊八十餘寇永福虜人共約百
人及從永春斜宅回秪數五十三人入尤中山而伏或
謂散去一小半不知蔵何山箐中或他路而去賊風時
有不敢報恐厭報也夫銷鋒鏑弛武備秦所以亡而山
把隘堠傳箭城教兵皆宜先備所謂二百五十民兵者
退老弱收精勇利兵器立教師皆宜先處李德裕在劍
南率二百戸取一人習戰謂之雄邊子弟昨所謂五人
者頗合人不謂之欠處也明示其下慎擇私教官有其
名不必其來何擾缺弊絶而人宜兵精而賊不南警所
謂全取勝也不具
辭三峰存問儀物
承奉旨存問殊恩天殞感愧何勝嚮者辭多受少(缺)明
分亦見公之乏不自腴也而損以成禮又屢告矣顧滋
以厚林下閒人歲役月米已過又歲時許多存問安乎
夫優老之厚在文安公則可此則不可幸痛裁削為二
三兩之費不傷惠亦不傷廉章公訓俗兩意具在無快
耶如緘視入再處至祝
寄楊月湖宗伯
方尾請老于湖月庄雲之間而北問時至祚宋無是事
矣區區自春有白濁病瘦削老醜有加先生因餘年以
究極程朱皇明道學始也逹子文行頗進欲畢志林野
任之適恃敏學顧落週一醇質而已方二孫近三子三
姪皆有如熊之兆老年懸結在此也不具
寄汪石潭宗伯
久乏北報巷談途論莫知所適從林丘雖老敢忘人國
一念哉既乃知有大議論正學直氣雄心壮節畢盡一
時朝雲雷而夕烟水出處完局山斗吾流二疏遠矣哉
抑明良之朝山間之席有不得暖者惟為道保愛萬萬
寄石少傅熊峰
自尾班行得遂懸結純正大君子内章外晦以師表名
流銷縮羣穢相理太平深望焉治體靡常轉局勢異斯
入有積誠感悟之幾焉國謀取上信身謀取心安聖意
决回大禮决正吾人之作用不然石老去敬老去若礪
老湖老又去先生又去何成朝廷噫斯師臣所以難處
也誰是毒者學之偏其流禍乃是攻愈衆則立敵愈堅
意理導之方决自愧去自不出亦難自留九廟在天朝
論僉合草野言無異聖心諒自追悔幸從容以答天休
滋至必不然引去未晚某亟欲舉富鄭公林下故事恐
涉猜疑抑未能終已也望先生言語文字間哉承惠二
文相思時對自觧自歸疾時作不能書地異亦不宜書
也礪老湖老洎長院諸先生幸道勤臆并謝餘惟為國
體世風寳愛萬萬
答何燕泉
自執事過南某四詩奉憶寄之京又寄之鄉想到矣盛
時清静之地天為公謀也其仕其止世道世風寓焉吾
人一是外何求哉區區自去冬右半不遂筆不能把飲
食俱待人然輕塵弱草亦不須繫也
寄周憲長
别久鵝湖之會天也又居而近書惠再勤且辱下問迂
腐無足告書亦以遲愧愧記童丱時見藩臬諸公歉歉
然受直怠事是懼月正甫旬守廵臨部仲夏始回回復
出在公廨日甚少故下無贓吏鄉無奸民寇賊有所憚
而不敢肆今之吏縱民頑盗日以起者反本之論執事
得之素丁公得之過浙逮今詳焉政固在人長賢也既
倡之諸寅寀又賢也羣起而和之同心事事廉而勤法
正而心近厚閩將不異于故風望所至合調而同聲又
將不異于閩閩始也林屋漫愚不自知其不可朝覲地
乏正官賊或動念幸檄属操民兵嚴廵邏為閩倚命豐
先生客寄凉落時煩臨慰平素無與人事賤子亦頗父
風書來勿信餘惟多愛至祝
寄楊少傅邃菴翁
西陲猶棘元老載徵仗壮猷紓急難潞公之後恒少也
卯橋魚鳥其不得私矣君相用人猶大匠之用木是任
也要非常構可勝公勝此無難也經理邊防成則羣頌
功一不成則獨當其怨然猶可也公名在四朝望實孚
于中外公台舊席虚以待久矣天常國是决從違公也
可回則入不可回則先幾長謝赤松完局公固辦此矣
病廢強伸中曲今故人誰也惟萬萬加愛
與蔡霞山大參
某好賢出其性自接顔論貯結十六年湖貴之滯嘗致
不平語或不謂然福唐錢禁貴鄉徐正郎閩士夫亦不
謂然蒞莆論亦起為賢者私惜焉夫山水秪可逸人退
傅自適在官須矩度檢身心勤職業弊吏治恤民隐矧
地高望懸尤屬瞻視今日宿書院明日宿僧舍分夜又
遊木蘭無乃不可且當辦賊之時選兵鋒計糧餉且不
暇暇及此邪民方窮竭僧租徭且不辦路亭無故罰盖
非可已耶意亟檄止專理滅賊及分守本務以副人望
近世相知秪蠟貌脂言取媚悅或巧因為利此語誰忠
告耶幸照諒萬萬此賊須如簡公去歲會祝先生調漳
泉海滄同安南安安溪永德等兵夾攻過莆仙則直追
而來此兵不足辦也附告
寄楊邃□
元樞載召潞公平章一時也宸眷愈隆則人望亦愈以
重固自有處也然當仁聖之朝勤學思治之會得舊學
以膺上佐誠符意感晦庵西涯東山引而司馬温國無
難者夫道立之正運之和啓心沃心贊掖治理而收致
名賢與以忠而獲罪者以禆上德副羣望回上天之意
斯吾人之作用楊石翁才而密初頗相異比憂歸得諸
鄉論書來頗悔相見又大悔且服焉亦大臣量也得舉
自代陽明引西北總制則在野猶若在朝有尹之商休
無仲之齊亂吾人心事可以白當時告諸來世矣交深
言直勿罪
寄秦鳳山司徒
京師辱教愛别來又辱惠問末疾廢書謝愧愧弊郡大
旱作苦歲五月不雨至十月未觧禱無應廣渠深渠盡
化平陸田禾枯死無復望井水一石市至七八文甚者
十七八文掬泥漿以飲多病病多不救鄉偶得一線之
泉羣起而争至殺人無忌嗷嗷聚泣日計莫謀記弘治
已未嘗饑藩司公帑尚富郡預備倉榖尚八萬石旁郡
及廣尚熟鎮廵聞荒節發銀一萬六千兩輔備榖以濟
事聞孝宗又蠲租以盡旁郡及廣海賈榖四至不見甚
荒今公私俱竭預備榖不滿二萬官無所濟鄰郡鄰省
盡旱海賈路又絶無能民謀者且潮汀漳延流賊垂涎
兵無足恃柰何柰何郡司災奏上幸極力回斡如例全
免以活一方仍行鎮廵議處賑濟或割内帑之財布寬
大之恩以廣我君相恤災之惠至祝
柬䆳翁
自公之出山中三致書想逹矣位太高才猷太大跡太
竒望太重皇上堯舜之聖望公弼成堯舜之治百心焉
羣邪害革國事日非名器日濫歲計日虛民日窮士風
日以澆薄司府而下非魚肉其民則終日高卧終歲不
廵歴視民如子官如家者幾人甚矣今之民之不幸也
近江之南大旱莆八月盡未雨井水石十餘錢北間又
澇何景也嚮跪門者流跡疎而情可念處亦宜輕新入
經綸莫大于是上下交德業成元臣晉接都俞盛事抱
兹耿耿
傳
劉母葉一節傳
劉文斌甫妻葉氏字妙貞閩人宋節度使少藴之後貞
慎而習父伯賢母許氏擇以歸歸文斌文斌之劉為永
嘉著姓自宋秀山尉以誠避兵入閩居南津三徙嵩山
石井為石井人家故裕五世獨傳父處士回始生陽山
分教文端與文斌二人分教不嗣卒文斌又獨食生瘞
死賓祭之承與酬凡公私皆葉乎相政甫叙文斌不禄
孤元興四歲無期功強近為依官姓德鄰可胥為護庇
憸狡伺釁以無利于劉葉深扄甘節里嫗無及見其面
家之人與葉之叔季正色䦱門不踰閾授事而退雨晨
霜夜孤婺相慰藉以須其長教事事繩引不渝孤竟立
婦林婦梁婦陳及見孫曾之盛家循故以歿成化甲辰
歲也夀七十六乙巳合文斌茶園以葬傳海江澄清洪
五孫龍鳳鶴鵬鷟鵠六曾孫曾遠逵普玄孫翼翼清世
揚也第進士選庶吉士為給事中有問學風節名元興
贈清官君子謂葉能節立有孤之報贊曰
家人關雎易詩具之矣啓國隆家女婦之化理丈夫為
烈者也而樹孤垂慶矢死亮節劉之續絶葉一轉移間
耳而匪石之心屹不可改乃家如故单族化而昌藩子
以孫恩贈給事中為時宦姓葉節行並韙祀劉一節給
事之父子為報者也傳以芳世云爾
贊
丁補齋贊
丁補齋玉夫行古道未冠抗顔師席未室取進
士與友皆長倍之賢予亦兄年以長質通理愧
屈焉成化乙巳元日星變疏時事謫判遠州移
倅郡再守州入為南儀制正郎擢副察使董學
政南粤水禍甚酷孤同以他舟僅免予假力歸
其喪述其傳以傳又二十年過潤同屬贊嗚呼
贊乎哉贊曰
大雅弗作世風陸沉粤有斯人如玉如金考圖立象探
賾索隠剿說浮辭痛兹一屏三聖微言四儒授受近述
遠稽月將日就言階及禍一落後收居貞委分造物為
遊民寄量移士趨載屬有易其東惟夀孔促我生弗辰
我成誰壊正色剛中以伏水怪
方思道祖靖惠贊
蓑烟釣父襫雨耕夫兒孫典則族里型模寵辱無關夷
險不二有諸我山澤之姿垂厥後廟廊之器噫是謂棠
陵之先方叔之裔
百歲翁贊有序
夀萬歲千歲臣子祝頌之辭伐毛洗髄神仙者流皆寓
言幻說為道大蠧鍾離人百十二歲洛中遺(缺)
六歲又不載致夀始末要之人生百歲為期(缺)之詘
信有限為副固已鮮矣諸福以夀為首而本之(缺)德
值世理亂又所謂遭也夫蒙難世(缺)轉而(缺)長之運
故里荒凉林木春燕不能無寓目動心之感故夀貴於
德而又貴於遭予於崑山得周夀誼翁一人為今僉憲
君震五世祖生於宋長於元及見我國家載清中原之
盛夀百十有六歲於倉州得毛閒翁公一人為今太子
太傅宗伯公之祖生永樂長洪熙歴弘治以老夀百歲
皆世極而錫老之榮昌後之福亦大概近之然周生世
化之餘大物三易姓而始亨會寓目動心殆不能無也
公少且壮且老于我六聖重熙累洽之朝親見孫宫傅
公之大科顯秩子再被有恩命龍章下錫一處士而上
卿易銜子同日又被贈今曾孫被殊廕皆世誠少翁慎
重持畏以隐名自終而義沮來奔祕不發又謹獨一事
處之厚尤難者推見至隠毛之後宜有今公孫友某贊
曰
居貞處順抱素含真飲咽元氣為時逸民躡影競塵途
軌紛錯退焉若蔵以樂其獨孤遊遠蹈寥廓輕鴻山懷
水臆箕潁之風德時福基高乃厚積孰是清門於焉以
立龍章下錫白衣上卿族里生色墓木知名謂命維新
謂物維故是為百歲之翁宗伯之父宫傅之祖
賈樂菴贊(南塢少宰父)
樸質真風醇龐孤尚烟牧雪樵檞衣蕙帳唐箕潁流晉
羲皇上瓶無宿舂甕有新釀酒隠神仙雲眠宰相窮以
益堅老而不杖寄樂境於野情酬大官於私養跡也飄
浮官曰漫浪感服紫以鞶金勞錫鳩而饋醬衛武高年
山濤洪量是為九十五翁樂菴之像
仵竹居贊(主事瑜父)
巧以琢瑕迺礱有璞有璞美在東嘘面雲嘯以風有電流
迅雷藴隆掇士魁聮朝籍維勤乃功損以益征不盈數
常值計曹𣙜政孚乃革未尋拱誰仆之心多世縮疾乃
罹武之繩理所右謂生不辰既廼夀
楊直庵贊(太師文敏公孫正郎易父)
黃山之陽舊相所鄉以似以續載引而長有美直庵風
神皦厲帝曰汝賢職我外制天落之累留滯周南委心
長謝箕潁之間(叶)皓首書淫強記博識翔售廣裒秘府
藏室遺聲遠調振響斯文拾遺有祖廣川有孫
周少參子賢贊
長抱脩榦壮猶方格礪節摛詞浩矣七澤言潜斯鱗言
舉斯翮雨沛雲歛兹山兹石
純齋汝錫贊
有瑋者器有清者神長身勁格體素含真瑟是徒工玉
也弗售榮命甫新化及誰右曰維有子而又有孫繁祉
崇慶萃兹德門
陳閒夫贊(正郎九川父)
化速招尤棲卑負耻言賦歸來昨非今是許由一瓢元
亮䨇履息交絶遊大隠城市企嗣述於前良冀齊飛而
並峙授子一經季也先第草野朝銜蓽門珂里教孝與
忠為飛為止石表兮玉中綠衣兮黃裏樂伉儷兮期頤
寄丹青兮形似訪靈跡兮桃源納真風兮松梓
說
世佩解
可吾仲子一蘭根植深而茅茁蚤翛然其長燁燁然其
光清特秀發立百芳其下字取世化知化物而不知亦
化於物蘭化不芳故有是說也為易世佩佩無過於蘭
其芳擇也然曰一花曰葉佀薤而長根曰土斷續則叢
生本也曰赤節紫莖高四五尺名蘭香草曰似澤蘭葉
光潤隂小紫則榦生本也蘭易辨尚無定從况善無定
在吾恐似者售而真者遺佩非所佩矣世言謝氏子弟
如蘭恐世佩未北面屈平之蘭亦世佩所少也退之猗
蘭操為夫子作也曰不採而佩於蘭何傷子如不傷我
不爾覯君子生不逢時其自守固如此世佩時矣擇而
守可易乎作世佩觧
何承矩訓
彬陽之何予及聞董學及識司刑兩少宰公及友少宰
燕泉翁以及接承矩竊幸龜組之傳何尚之之世而文
獻為優公曰何以教吾仲方甚哉泉翁之無已于子也
方圓成象天主動以圓行也地主静以方止也動則無
息静則有常有常斯無息致道不能易也夫方不能舍
矩猶圓之不能規故規矩方圓之至盡人之道作聖之
要歸也吾人舍聖人何法哉漢律歷志規圓生矩而梓
人斵圓必始於方方成而圓屬焉矩固所先事哉静而
正動而時是為内之方以為外之圓反是殆無取焉衞
州吁好兵莊公弗禁石碏曰教子當以義方元次山作
圓器其友謂曰吾聞惡圓之士寧方為皂不圓為卿柰
何作圓器以悅孺子吾恐次山之日入于圓也翁之承
矩命名固義方乎取抑亦惡圓乎寓承矩其自龔先世
之榘矱循而上以承夫子之不踰矩静而正順利而動
故曰直方大不習無不利而聖人定以中正仁義主静
圓亦有所不廢而卒主於方終身由之聖學所以成始
而成終也何世學相成燕泉翁得李文正公日就所大
承矩問道于予冰寒青出抑無害師也作承矩訓
夢竹字序
都尉京山侯崔公岱屏主方妊夢鳳止于庭化青牛意
麟也若産犢然化老僧短榦醜貌鬚覆口言忘之矣占
者曰是無胤嗣之祥孔氏釋氏抱送者歟青牛老氏所
乘夀徵者歟娩之夕夢大竹類鳳根若首榦葉若趐視
之真鳳矣自西而來萬葉翔舞與鳳俱下止于屋占者
曰是無清則神大則化西晉位崔所也萬葉子孫衆多
之象者歟已而果男名鳳徵字以夢竹及是儀矩閑習
學專而成可待業且冠以見于予及之予曰異哉禮春
官以六夢占吉凶熊羆男子之祥而鳳麟又祥之大慧
生聖麟趾興振振公子帝主固麟種也昔者崔陵兄弟
同日封拜稱二鳳連飛公兄弟殆然崔之鳳有種哉鳳
文羽麟仁獸竹君子才德備特出等夷者也是而形又
是而化夢竹先屬之矣抑鸑鷟不逮九齡石麟豈先於
玉燕星精嶽氣鍾鉅人以樹勲伐現夢固多其不現夢
者亦不為少君子脩其實以符其夢竹之大非樂材簡
編材也發聖賢之藴而系其跡得跡斯得藴得藴斯得
心得心斯得性得性斯得節斯得時世有不假象而感
不依形而立不隨世而遷虚則靈中則正堅則定與時
舒卷無處不宜竹之化將人中鳳麟東海之見五畤之
獲雖真胡取耶
見素續集卷十二
