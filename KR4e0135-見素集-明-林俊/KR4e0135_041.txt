見素續集卷四
明林俊撰
七言律
留别諸老
遂歸成喜亦成悲貯結真同在位時白壑青邱憐獨往
碧霄涼月夢常疑趨陪定記心中話契闊聊哦醉裏詩
萬國嵩呼齊玉帛兩班簉迹重臯夔
鶴袍元不戀漁蓑精力曾如老去何混迹巢由皆自許
諸公堯舜望應多直從聖學開天縦薄與斯民乞歲和
海上山靈驚往别閒身還属素雲窩
留别内閣四老
曉鐘涼月動冠紳仗外仙班拱帝宸九服輿圖商令主
四朝軍國宋師臣壯猷紫殿傳宣亟舊學黃扉顧問頻
老愛太平還物象許從雲水乞閒身
手完大物謝無功開德宣符志慮同鄂郢孕和深王氣
雲雷成象苦良工中興帝業風斯下通道王臣水盡東
一體天休平格在末由心迹寄冥鴻
留别少司寇顧梅田翁并諸賢
暮年此出重何功相悉寅僚意許同默有生全培帝德
薄存仁厚贊周風麗天星斗心懸北浹月官河路轉東
没首平反餘繫念不禁衰颯對秋蓬
待罪公曹夢許驚率先時共贊無刑繩違如例施操縱
衝決何情易重輕三典敢忘天地德一心真欲鬼神盟
爽鳩千古憑誰嗣直到蘇公始姓名
留别鄉諸賢
帝城南去是歸裝翹首雲天思轉長吏冗少神隨事忘
病魔催老到家忙人心未必能三代道化先須盡一鄉
麥飯魚羹酬舊隱水煙山月夢溪堂
襪材終短重何禆衰颯偏於老作期霖雨巳孤憂旱望
卿雲空見出山時天南候鴈隨將去客裏周星感又移
話别來賢心更切棘林鳩夢未安枝
秋卿外直别話
解衣盤礴試新醪過鳥秋清下羽毛巳愛道人論心曲
不知僧舍是公曹暮年去住情難割後夜交遊夢轉勞
月色江聲寥寂外坐深槐露濕征袍
贈江藩伯景熙同年宫保東川公子
文物東藩喜近臨故人為别意還深名家型範平看副
裕國源流信許尋安得三錢長米價秪知一粒自民心
常平舊格今誰問老愛雲莊是好音
次白巖燕泉贈篇
南歸應得共秋鴻小借江帆兩月風收到枌榆還暮景
抱回畎畝是餘忠大家未信藩籬隔少室真憐臭味同
舊話老農深帝力閒身雲白雨青中
分淺遭逢巳後時餘年空與病相隨地天共喜雲龍會
邱壑真憐野鶴姿起贊中興曾幾策遂歸長别可無詩
舊行假跡嵩呼下縈結心多是此辭
次吳白樓卷中韻
文會雞鳴記往年秋山回首四朝前典刑數老今誰在
風雨重陽句尚傳禮祀放晴中夜月齋壇分碧北陵烟
直廬奎聚翻成感舊臆新悰一闇然
東郭草堂話别次白巖南塢燕泉惕菴聯句韻
文華飲德共依光野莧山薇自别腸擊轂大疏勞出祖
爨桐中散望升堂例隨芰製修初服春與花枝漏一陽
皓首薪歌無患福夜闌清夢屢江鄉
内廷辭叩重加難忍盡柔腸泪暗乾立近御爐香細細
歸隨輦路珮珊珊年踰祗覺行艱蹇才小難禁事錯盤
祖席載移公不淺山容野色助悲歡
山衣野屐四朝臣老竊班行荷縉紳午谷逃虚東海上
卯橋訪舊大江濱歲深老樹垂斑癭風細平湖積素鱗
歸去吏書無却事偃松高桂識吾真
首白交遊重數公祖筵别後復移東出門少海天容淡
分袂西山夕照紅老去肝腸餘繫戀邇之精力失豪雄
草堂不為疑猿鶴上德朋情積疊中
寓直話别次白巖南塢燕泉聯句韻
匏繫何情出屢希調孤俗尚故應違閱來滄海應三變
數盡長鴻是四歸草野生成天地德玉關離合鬼神幾
雙溪雲水經年别細葦新蒲暗舊磯
浹日追陪不憚勞放懷時為秃霜毫文昌夜燭三台上
風望晴看兩嶽高巳辦壯猷當世責未酬繪句入詩豪
秋殘斷飲渾無味空有黃花對蠏螯
聞自齊至楚早荒用韻志感
轉移無力愧愚公杼軸何情見兩東竟歲山農空事育
太倉官粟幾陳紅抱愁不問身眠虎赴急真思力當熊
大統入承瞻聖制在天七廟慰臨中
白浦悼章
元氣栽培語不虚二童一馬化行餘邇之静海忽凶報
昨者天津是薦書李郭交遊傾蓋晩彭殤修短賦形初
倔強造物相降會長訣心多尚属余
燭前老泪落班班太息吾流竟此還正氣直抛存殁外
要官時置有無間輯來諫草堪垂世堆到遺書莫買山
寄取諸孤勤護植德門天道是循環
約九日飲䆳翁信宿方到紀懷
菊花端為主人開悔後重陽一日來依舊兩山同對酒
及衰雙脚強登臺天空鴈影將雲過風亟江潮帶海回
莫謾交遊論老别物情銷盡幾寒灰
贈王履約履吉二生
水月相忘坐此清緇衣空竊好賢名吳中詞伯還雙陸
洛下儒宗亦二程幾信宫墻無路入極知水火有人爭
傳心好亦當年事三絶韋編付短檠
悼樊清簡公
水水山山道路長故遊一瓣僅誰香食腸皓首平生蘖
葬骨青岡舊咏棠宿草西風懸老泪華星東閣繫幽光
却憐石馬經行外閱盡人間有許忙
臨濟雨至衢尚未晴感事
村舍飄來僅幾椽竈沈何處復青烟雨餘藥褁兒曹累
晝寂官齋老思懸一霽過關宜有數四窮倚命恐無年
燮調陽德方亨會人事天心一懜然
偕祝遙緒訪武夷述懷
石林破影上漁磯九曲聯舟訪翠微白鶴不隨仙子去
青峰偏約主人歸剥來田蔗供新笋收得溪籐補綻衣
大隱山前繫長戀紫檀香火護巖扉
綸竿何物此危磯作者當年意亦微起落世關閒較量
行藏吾道信依歸學工幾試屠龍技性懶真酬卧犢衣
老向仙靈話情曲碧霄清夢尚黃扉
楊大正陶園用天遊韻
眼於山立寄峩峩少壯年華鳥一過再世兒孫盛梧竹
小山猿鶴共松蘿泉分藥圃頻催灌酒熟林翁不廢哦
却向柴桑話疇昔邇時花似晉時多
碧雲為幕草為䄄謀老應還自在身畎畆不忘心内事
神仙元是世間人攅眉社約雲猶懶捧腹農談日許親
最喜和陶無却事床移天外晩山頻
驥隙光陰秪自勞貂裘曾改木綿袍癖深泉石百方少
懶過山林一著高異景每憑天作幄激流偏與石爭篙
亦知桑棗成陰地别有人間不姓陶
舟至建溪諸公走价候迎附荅
日華野色動歸旌江上仙風有使迎白葛載成方外製
素琴先寄曲中聲縱懷文字飲三日寓目家山路四程
老得謝還明主賜跡孤元不為媒名
四休述懷
老去官書可自由百年吾道信滄洲本無異術勞三往
竊有閒名辦四休紅雨滿江楓葉暮青霜孤徑菊花秋
抄來種樹堪長日靈草從多莫漫求
野坐山行適性真古松晴雨帶丰神雲雷本出經綸地
烟水重酬縱浪身夢熟茶聲風細細調傳琴意水鱗鱗
載回白鶴非忘世引領長天十二辰
鰲峯閩佳處近輔益之境益竒賦此
荒荒人世一微塵四極坤元老化身混沌當年良未死
參寥從此重翻新雲天漏下日三足雪浪吹來海萬鱗
莫漫仙流訪蓬島紀綱物象鎮全閩
夀彭幸菴孫九峯
詢謀黃髮詔應同公自西來我自東一代才猷幾司馬
兩人心迹舊冥鴻頭顱未負移山力精血憑酬補石功
最有居閒圖報地挽回約質贊堯風
乞山積疊荷温存青社閒行亦主恩日繞蘭陂騰海蜃
雪消葱嶺夢河源辛盤細割犛心膾乳釀時傾癭木尊
聞說官高還負責老於獨樂未開園
梅與茶並開
小堂歲裏賀春來茶花梅花相應開萬木變衰寒欲盡
三陽乘候暗將催並經風雪名偏亞獨倚闌干首重回
委分東皇看繫落要門璿樹幾蒿萊
舟過雲莊
木蘭有約遡回溪酒熟村莊許自擕雨住峯憑雲出没
舟行天與樹高低寒餘野蕨生還短淺落江魚見復迷
便老一閒身却病草堂空著瀼東西
贈潘憲副希周督海道浙西
山匣青萍價舊高外臺風紀属時髦未言地接巖廊近
且得身離郡縣勞化及炎州消瘴癘威行渤海肅風濤
龍山石浦無傳箭不信書生擅六韜
哀宫保九峯翁
暮年相見本無期起落新朝兩舊知悔却班行催老大
轉於床褥話分離昔懷有泪金曾鑄遠訃無音鶴尚疑
一老典刑中外望䘏恩非為郢人私
倦客平陵賦繭窩到門黃紙重如何勉隨星使瞻雲日
却憶山人就薜蘿夢易巳憑占數盡啓衾真自覺心多
景仁君實肝腸話老泪溪頭洒逝波
山庄
萬松深處結茅堂雞犬相聞亦我庄巳儗鄉名還属鄭
未緣墩姓不隨王住山城府元無跡守業桑麻舊有場
披豁荔林坐忘久角巾時帶野雲香
初晴
沈冥書卷歴陰霏忽起山堂望翠微風日隔簾花裊裊
曉嵐别樹鳥飛飛滑深泥磴脚無力綠淨沙畦蘂正肥
帶得紫笻閑傍險素屏高處步晴暉
偶興用杜崔評事韻
習静雲庄絶送迎綠陰濃處漏微明敢論素洞無餘寄
只為青山不到城幾月交親渾信斷百年吾道未身輕
檢方修藥周方外閒傍山陂引犢行
夢侍經筵寫懷
老愛雲庄畢素緣覺來天上夢常懸垂衣聖主顔如舜
應籙山人骨巳仙日繞法筵宫扇引風回輦路御罏煙
夢隨賜食文華後細檢周書無逸篇
賀楊宗伯月湖致仕
長鴻天外信誰留珍重山人故倦遊作雨已收雲滿洞
感秋應放雪盈頭四儒正學加尊信二傅高情遂老休
得謝尚書還給俸轉於何處覓巢由
素臺所見
蔦織蛇蟠徑路迷古松深處結幽棲鶴從縹緲歸來疾
天入蒼茫看轉低怯老不隨山屐盡懶眠真約野雲齊
邇時西澗花還發風景依然似浣溪
夀太保九峯翁用夀幸菴韻
訪落新朝詔命同兩心江漢共朝東故人别社先春燕
舊客長天感暮鴻綠野開園重有約白衣給俸獨何功
典刑一老青峯下蘿屋蕭然領世風
憶昨論心古意存老酬完德荷殊恩紀綱六職行機總
咀嚼羣經入本源輔德盛傳新政異拜官應帶舊銜尊
陽春一曲相望地風景依稀似午園
寄顔司寇梅田翁
野客重來最厚顔釡鳴時置左縣間文於老去如逃責
身為行難轉怕山桑影扶疎朝日上鶴音縹緲暮雲還
丹青未穩官衙席天上神仙属押班
溪堂偶成
最陰森處一溪堂天與山人住小庄風挾潮聲來遠嶼
雨移雲氣上晴岡桑田隱約經三變野鶴遨遊領八荒
進履青壺參妙訣洞中日月此教長
錫宴次韻
太老石翁楊先生少師四考加太傅力辭勅
書褒諭錫宴禮部適公誕之晨九列俱陪公
紀二詩傳至雲莊次韻
秬鬯明禋宛舊儀大烹傳賜出前墀南宫讓席承偏重
中使分庖散轉遲獸舞鳳儀呈雅樂天申嶽降會昌期
榮陪媿少耆英後飽德同歌既醉詩
平章禮絶星辰上燮理心懸夙夜時曠典特從昭異盛
縟恩兼為誕彌私經綸歲久四朝属版宇功深九廟知
最是保恩平格在謝歸客放赤松師
荅周八厓謝閩果二詩用其韻
晦老題名石尚新故枝猶識宋時春席陰未覺年年盛
摘實翻憐顆顆勻風味僅隨秋白品市聲空鬭早紅塵
繡林延夀應無數合是溪橋一本真
誰家名果惠山堂分致應傳属大方吏部朱櫻容續譜
右軍青李未隨行玉枝裊裊臨風摘金汁油油帶露嘗
夙歲京華曾識此天留竒種遍崖傍
贈太老石齋翁致仕
禮絶官僚識羽儀九重動色注東墀手扶日月中天上
志在雲雷下直遲大老忍堅違雅尚太平深切望來期
錦江烟水行藏外潞國人傳有賜詩
位極功高謝亦宜眼中曾復見同時鄭公人國心偏重
吕相兒孫福自私憶賜黃扉麟幾易得來青社燕先知
三楊相業圖形在共指凌烟識帝師
茗川為徐子明題
憶卜城中已歲年故園雲物尚依然神清不斷愛茶癖
官瘦真無食肉緣龍焙禁前收紫笋玉塵銷盡見清烟
葛溪一水來天地自在中流陸羽船
食延夀紅金桃再次八厓
歲歲年年話食新歴來五百尚餘春珊瑚珠綴油幢滑
孔雀錢開寶扇勻子小離家曾錫類肉香擲地不沾塵
近來市井攘名姓風味從嘗恐未真
小園覓果旋開堂天上傳來和露方嘉惠夜煩青鳥使
素香春伴美人行分甘侯圃瓜時熟飽德賓筵黍後嘗
最是品高防預竊悔非苦笋遍山傍
贈太老蔣敬所致仕
一柱頽流勢盡東碧天寥闊見飛鴻名於星斗歸耆德
功在朝廷倚愫忠國史特書唐上相鄉人初識漢三公
官舟泊晩龍關下猶記南征涕泪中
歴盡艱危宇縣新漢家柱石舊元臣翼龍雷電擎天手
刑馬山河相國身道在必行功豈計老於決去疏還陳
麟袍博取漁蓑月蕉鹿曾論夢與真
雲莊菊日起巖必東諸賢過訪
有約臨滄訪翠微踏晴林鶴故相依小山叢桂花初密
佳節重陽菊尚稀月轉半岡催送酒風回别樹笑傳衣
不禁短榻孤眠外猶起高情數啓扉
老愛登臨足力微少林桃竹轉深依重陽物候今能減
四妙風流眼似稀把菊近隣還送酒對床有客感留衣
最憐薄晩青山色獨對床前白板扉
遊鳳山
野水橋邊竹正蕃據床有客話寒暄白雲滿地僧開逕
芳草無人鹿到門海氣隔林峯突兀鐘聲催月寺黃昏
菊花況及重陽候細酒溪魚出近村
宫人入道次韋蘇州韻
落盡桃花色巳衰内家紅綠遍前墀繙經幾意能成道
覽鏡當年悔畫眉紫府疎鐘人静夜珠庭香几夢醒時
雲和不信人間曲青鳥翩翩髮正垂
喜雨
属耳雷聲勢轉狂雲霓望望正江鄉鸛知天道團雙井
雀入田家住滿梁屏翳化來衣漸白爀炎消盡氣初涼
瓦盆近報村酤熟沾濕相過也未妨
贈次峯次陽明韻
假寐官齋作晩晴雷陽何意動先鳴眼間世事秪如夢
海上風濤故未驚沃壤不殊忘在客好山無數重兹行
聖皇孝理崇堯舜驛使傳來是吉聲
如面人心豈盡齊危微精一属參稽四儒殁後留遺響
七聖途窮待指迷海邑言游今禮樂越裳職貢舊航梯
桃源此去無多路老愛相從是建溪
和韓太保洪洞相憶韻
桑海門前信閱三故人山北又山南四朝蓍蔡心俱属
一壑風煙老自堪水岸碧桃花短短月庭青桂影毿毿
極知天意垂仁夀寬與耆英作盛談
再次重陽韻荅汪石潭
白氣横空暑力微海鄉黃樹正依依子安詞賦今能幾
元亮風流世亦稀慰老秋容應晩局感時寒具且新衣
龍山得酒還乘興看菊西鄰一扣扉
癱廢床褥一夜不能寐感懷
問野居然見異同此心江漢共朝東上天下履經維外
死别生離感慨中已悉華夷知大孝幸垂日月照諸忠
湛恩豈靳輪臺詔寬與孤嫠泪息紅
甲申冬右手足忽廢彌月始復書懷
柴瘠筋骸巳自知却分右半與偷兒恐書絶筆獲麟會
尚想張罝獵兔時人面每憐夔一足山堂空憶樹連枝
適來藥物功尋奏約伴雲莊重有期
病中憶石潭昆季
為纏末疾歲將窮過盡紛華與化工細草煙村懸抱犢
碧江秋水見歸鴻吟邊野色雲晴外竹裏棋聲午夢中
濩洛素懷深耿耿倚松無語對西風
偶述
散盡輕寒與木綿踏晴隨意歴風煙新桃得酒銷春帳
老屋臨滄結素緣食荔每憐天一借服松真許訣相傳
何當石枕雲莊下讀遍南華内外篇
甲申冬地震晝黑紀事
自冬積雨春仍似地震晝昏殊可憐南下奏書方幾捷
北來消息又三邊乞山不斷憂時感脱屣終抛住世緣
最苦斯生無酒量末由長醉謝焦煎
望壺
老足蹣跚出轉慵故懷長寄最高峯不妨發歲巳春草
落盡斜陽未暮鐘碧井流泉雜環珮紫霄雙劍削芙蓉
雲莊只尺移情在不及南隣地幾弓
感春
老猶不斷是凡情枕上殘書結死生郭外好山頻入夢
庭前芳草絶經行風飛素雪消青髩春盡寒煙鎖畫屏
西北甲兵何日洗勉扶林野賀升平
見素續集卷四
