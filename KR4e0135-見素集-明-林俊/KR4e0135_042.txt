見素續集卷五
明林俊撰
七言律
東滙感事
病坊雌伏轉關情東滙扶行景亦清立鷺野田明素雪
亂蛙塘水荅新晴人家幾待桑麻熟海賈空傳米穀平
聞說村村曾舉火出門割愛重吞聲
夀從子仁卿
子梧穉竹上青煙轉瞬風光六十年服賈食家儒固在
主盟睦族義仍先車船五鬼無窮送魚笋千心有孝傳
子姓行中吾獨許勉將情事對皇天
病嘆
藥力何神造化爭雨深足重轉難行老於忘事宋華子
壯不如人鄭燭生逭責乾坤良自信息緣晝夜本無情
雲莊一席棲玄地風起濤來蜕亦驚
賤糴志喜
積旬風雨作春寒是處平流瀉激湍南野煙花愁外望
小庭月桂病中看照瘢轉見催租急舉火翻憐度日難
晨起忽聞開賤糴老懷重為放情寬
世夀堂次韻
倚江巾幅拜狐南掩暎神光此盡涵夀種素風傳老大
法筵黃醥酌芳甘下來海屋籌應滿歴到乾坤玉已三
欲向周家看淳質青城路斷幾容參
次喬白巖謝寄山巾
山人石屋帶雲開舊雨時時夢往來分去葛巾籠日月
配之蒲萐謝風埃獨行栗里名偏盛小製伊川式許猜
脱盡寰區與煙水不煩宿留向東萊
次汪少宰咸齋用䆳翁見懷韻
竝枝花萼暎東樓夜夜神光燭上頭二陸文章當代盛
兩蘇情事古人憂夢回碧落聞孤唱清入滄浪有釣舟
泊醉葛溪秋色裏不知山月出還不
病中用前韻自解
異方誰與授神樓坐久飜疑膝過頭三尺腰圍驚太瘦
百心藥褁動深憂悔孤雲寄登山屐幸理風回到岸舟
最是淵冰餘日在手編曾記了殘不
次張方伯兩山登丹霞
洞門有客試荷衣忽報修琴野衲歸風挾泉聲過子院
日移霞氣上禪扉仙龕一種書還異靈谷千年韭尚肥
静裏乾坤真自得玄談誰了俗塵非
登麻姑山
老於歲月去如飛與客隨緣叩板扉汲取玉泉淘野飯
製來絲葛試仙衣辭榮忽覩擎天柱搜勝誰貽放鶴磯
隔斷塵區酬舊隱渚風沙月未相違
所見
誰以無涯混有涯百年吾道大方家力難自可安巢拙
陂斗何須較轍斜筭老每憐餘景迫策羸真覺去程賖
雲中鷄犬今何處莫漫尋真嚼紫霞
雲寄紀懷
短藜扶醉冒林霏線路登登轉翠微覓静頗煩神獨往
慰懷真愜老相依移來松桂生還密羈住山雲出便歸
假寐石牀動村鼓夢回猶覺世情非
送汪可亭節推報政
嘉石衡量法許平海鄉隨處絶冤聲饋鮮偶值懸魚在
入覲真憐鬻馬行九石潭邊度棃嶺獨峯江上見桐城
名公行烈來賢事碧落秋高老氣横
過訪雲莊
次第長林起曙煙跛羸扶上木蘭船水紋細皺魚常躍
野色荒涼月尚懸百丈分流入南浦千尋積翠起中天
莊前荔樹生來合叢桂花開總自憐
寄金蓉溪司馬
鵠立仙班識羽儀孤忠端荷四朝知曉臨楓陛旁看壯
秋入蓉溪舊有期西夏安攘經國計内廷獻納藎臣私
浮雲野水寬閑外沙塞無塵屬遠思
書懷
壯遊三辦乞閒身詔起翻於老出貧食力幾還干筆研
竭愚猶擬荅㳙塵兩間獨復求真我一席公參對野人
雨節風時關泰運八荒同幸泰平民
二泉問無書和荅
病坊啼鳥各煙蘿相憶時時夢一過月裏仙舟誰李郭
花前詩句自陰何海門風起連魚斷秋日詩來對句歌
藥力不酬身轉瘦過橋巾影落晴波
倚秋高閣上松蘿載酒時聞有客過風月幾人似陶謝
春秋有筆罪王何年催景莫愁曾結病起詩難強為歌
十二行窩遊樂遍釣徒還擬歴煙波
曉日遙憶
九逵夜色尚濛濛多少衣冠禁漏中鴈影星河天漸曙
鷄聲瀛海日初紅金貂次第傳中詔玉珮從容引上公
一德君臣千載合老還猶擬附餘衷
七十五書懷
過鳥光陰可自由稀年五度又春秋淹纏世久心多厭
樹植功疎意獨留遙望每憐平野綠得歸還記小山幽
蒼苔碧石高閒外無據神仙莫漫求
次韻荅李敘菴
風時雨節海平漫深有餘忠卜治安系出西平原屬李
名於北斗共推韓清朝世運交還泰夀母心期老更寬
愛日堂深強健在板輿花底副遊盤
次韻荅喬白巖
結托青林老巳衰孤卿南北擅真才舊人特首新朝索
别夢從先故國回鐵石素心良自副菊松荒徑待親栽
最憐妙覺當年會巾舄無因竊後陪
寄白巖少保
隨處開花又落花石巖未老結煙霞天卿舊沐四朝寵
柱國仍傳八制麻自信行藏應有分極知歸去尚無家
晉公綠野經行外瘦鶴時尋一徑斜
寄幸菴少保
薄有桑麻莫種瓜月輸半俸似公衙舊傳蓬島神仙宅
重是蘭山保傅家架上軸多書尚積牀頭金盡酒還賖
先零䆳老經猷後物論煩公更建牙
望雲莊有懷
江上青林識舊村亦知竟歲斷來轅短笻細路春來合
絶壁寒泉雨不渾移樹有鸎尋伴侣過家無鶴訪兒孫
夕堂老憶陪隨地芳草難招聚窟魂
笑遣
老歸猶是舊林居隱几青峰一笑餘蜀漢出師元有表
茂陵封禪故無書遺榮短景從消滅素節真鋼忍破除
自是遊魂招未帖忽傳風馬與雲車
不雨述憂
吹盡高雲别一天驕陽舞禍故無前人間始信雨成玉
門外真看海化田闔郡生存懸此日幾家事育應明年
江湖老去知何用一夜西風雪滿顛
和鐵橋都憲夢余過郭西韻
千仞峩峩覽德輝地分閩粤重相違故知水斷無魚到
却望秋高有鴈歸調絶幾容尋杜句菊香還擬著陶衣
龍山薄與青雲近竹杖人扶力尚微
次宫保質翁哭如賓韻
東閩川嶽會神竒及冠操存俗巳移張陸忘年君與我
孟韓知己世還誰道真自信貧能樂物候翻憐老易萎
過盡城更寒轉寂月斜孤影鴈垂垂
赤日相從一問竒短床時傍柳陰移譽流海宇今猶在
行貫神明眼復誰榆景鬢疎兒幾抱萱庭秋重母先萎
閉門尚記征西日舉武無從老泪垂
贈族弟世崇
世錫瓊林又子同廣文上考僅從東鷄聲曉度梅花月
鴈影秋隨蘆荻風驛路易聞京國信講堂偏識布袍窮
眼間通塞居前分造化無言屬至公
祝篁溪鳴和惠詩次韻和荅
人世浮名紙一張覺來深戢與雲藏詎知歲儉雨如玉
到得秋收粟幾房膚使隨行懷静切老人藴結夢仍長
衾裯斗米曾論價坰野霜清子鴈翔
再次篁溪韻
風望稜稜屬弛張滿前豺虎盡消藏斗間紫氣劍三尺
仗外虹光書滿房執憲每推周舉右作詩還坐景猷長
清時一第收來蚤聞說諸生價巳翔
相隨白鹿戀分張知有神仙是處藏古洞頳霞騰羽蓋
絺簾初日照芝房閱來風景頻年換看到兒孫似我長
石枕孤眠晝無事海天高鶴任翺翔
教二子
一脉真源世不孤亦知混迹未迷途機圓翻信巧成拙
墨守終期智破愚幾辨義田隨二范别尋文𣲖附三蘇
相仍仰止瞻依地留與諸孫作畫圖
即景
十二芙蓉江上峯夕林秋影坐來慵雨昏素幔妨歸燕
雲起澄潭有卧龍漁父欲尋桃洞入野情不博酒泉封
一行鉅老裨新政却愧青邱是故農
夀左司馬山齋六十用翁自韻
辟穀歸來值歲週夀筵春餅嚼新柔山前雲物歸青野
杖外花枝對白頭臺省望高行再召枌榆景好足相酬
流行坎止吾儒分盤谷何勞問某邱
拄杖青邱分已踰畏途何處是停車斂浮巳付雲歸洞
習定真成水到渠忽報卿垣纏象魏秪疑仙子住樓居
董狐若問收遺稿猶喜都無封禪書
梅初豆
野寺行來春已遲隔牆青子重新枝老於摘實渾無味
興在和羹屬有期東閣簷垂香外雪西湖譜續畫中詩
覓音忽感花神惠月落星横起夢思
五言排律
雲莊紀物三十一韻
老深酬懶癖幽勝屬莊家走院溪籐暗緣邱塢竹斜野
苹時卧鹿塪井亂鳴蛙陰壑蒲初笋陂陀蕨正芽韲行
令公韮盤剥故侯瓜山柿辭殘蒂崕梅落故了砂精霜
候橘粟細雨前茶壁檜懸絲紐岡桃散錦葩藥苗闌錯
種石乳穴粗爬海闊潮雙信蜂喧日兩衙褰幃過林鳥
拄杖落巖花鄰里鷄豚盛晨昏鸛鵲譁三陽時轉泰一
熟歲仍加事育差年計輪迴宛物華士風存梗概人語
隔煙霞兔狡何曾得魚馴漸可义抱寬餘垢納持少斷
汙邪豪興閒還覓頽齡促任賖蒼精化猿鶴綠骨幻龜
蛇末路看如砥浮生似有涯詩材衰愈退飲量晩微加
禮讓聞鄒魯懷柔憶漢巴歴危欺足繭乘醉岸巾紗風
掣垂天翼星回貫月楂無錢具鮭米與客且桑麻齋集
僧魚供膰分社鼓羓至音傳要妙大雅會亨嘉鬼鑿仙
龕細柴聯棧道遐規規投索莫頗頗謝紛拏學竊董生
苦詞疑左氏誇帝臨收暮局一著敢容差
余仲栗約中赴海南道别
珠崖開粤鎮兵衞壯殊方鳥鼠馴諸洞蛟螭避七洋梯
航周道路卉服漢冠裳廨宇花梨柱人家牡蠣墻陶型
居士品繩引重官常蕷葉分黎飯椰盆咋蔗漿浦珠聯
象郡夷馬凑牛場羅密駢村市檳榔並舍嘗菓坊人面
白酒榼樹頭香業往容仙分閒貽且國章颿檣經應港
祝帛祀靈岡白浦通潮閣芳泉泂酌堂曠懷忘在客多
景勝吾鄉守静宜低屋填飢尚太倉鷄蟲曾得失鴻燕
自行藏筆勢江山助圖經水陸長長公便老住伯紀惜
歸忙天路夢千里朝恩字幾行不應船上鶴又伴北還
裝
夀白巖用山齋韻
地紀臨西晉天官近北辰四朝文與武三事甫兼申龜
組英名盛麟袍峻節新腹松符昔梦海鶴讓丰神冀俗
清還淡堯風質更淳兩儀歸燮理百辟待陶鈞大雅垂
臣鑒精忠動帝宸逆鱗排内降削稿疏南巡瑞日桃分
露春煙燭晃銀仙班誰第一資聖繪中人
六言排律
賞菊次胡支湖韻
江雨畫篷水戲夕陽蔦徑樵聲寒猿素壁長挂老鶴青
枝不鳴野客抱琴果俗秋花得句還清太無人管閒興
蕙帶荷衣道情
送草忩鄭司教森
薄技繆投鼯鼠顓蒙繼祝螟蛉伯仲常眉最白交遊籍
眼殊青孤燭寒光並舍高槐綠蔭連屏千里誤騰快足
九霄專養修翎調熟曲翻别引鼓多刃發新鉶遲回蒼
璧酬價展轉丹砂乞靈獨對可陳董策晩收尚負梁經
歲儉陶瓶屢罄德馨顔巷初銘荏苒年翁漸迫吾伊夜
子曾停極否終丁泰運後凋不博秋零芸閣香浮書帶
風雩響泛鐸鈴騎鶴幾纏萬貫解龜續換雙瓶紫氣腰
間劍室黃雲馬首旗亭咨目送迎例斷遙心帶鶴前汀
五言絶
題釣臺
地盤一股出山擘兩厓開鼓枻隨漁父乾坤此釣臺
題扇次兊齋
獨客迷莎徑雙松直野亭巖泉虚更落别調不堪聽
題孫九峯扇次石潭
海日高低影風舟遠近程利名剛兩字雲水一虚亭
紅梅
紫霞欺素影紅玉帶青煙風雪濛濛夜金丹化鶴年
七言絶
李文正公割内醖為二泉太夫人夀次韻
傳賜金莖第八天黃封分致夀堂前啐回玉液通仙露
莫漫人間有酒泉
玉厨金甕出黃封傳道師臣錫内供不為循常割恩賜
異香清帶子情濃
讀東坡李白辯
吾道綱常有二天虚名催逼漫樓船潯陽合是江潭水
魚腹還應有墓田
口頰勞勞枉亂真謫仙曾道不從璘仙才俠格知何繫
空有詩流浪漫人
題扇次兊齋
新籜剥鱗參玉笋小糟分螘過茅柴溪橋隔斷非人世
猶有山翁拄杖來
口占寄王金谿
没膝泥平屬漏天尚難一刺直公前幾驚離合關情地
又是東華送别筵
九峯扇次李文正公韻
荔帶荷裳小籜冠玉樓時聳兩峯寒白沙瘦竹移情在
一曲將歸石上彈
有所思口占寄楊月湖
入定僧高元犯俗出門人老未歸山碧天抱膝空庭坐
羞見冥鴻海上還
七二春秋幾故吾一燈長伴兩身孤最憐雨雪寒鷄候
不夢蘭陂夢月湖
題畫
鬢髮滄浪老病翁小山時對桂花叢白沙翠竹逃名外
一棹江煙水月中
時苗留犢次三江韻
長育明分水草餘駕回元是赴時車帶非故物留何謝
瘞鹿懸魚此例書
行李蕭蕭得代餘夀人猶識舊牛車寄來一脉明心事
杲日亭亭副大書
題仙
渡海天風跨鶴還漫酬老癖與溪山綱常一種吾儒分
不放人間有許閒
地床茶竈隱晴煙洞口桃花不記年後老乾坤成底用
名家别自有神仙
口占寄君俊
德星移照入南離物色當年已自知大冶鈞陶荷明聖
太平無處不相宜
簡方西樵
真主分明舜與堯追崇詔下復誰搖悔深鑄錯行藏外
秪合西山老聽樵
題姚氏園亭
野晴山雀亂庭柯門巷春深長薜蘿候葉時花幾年紀
風煙猶識卧林窩
畫欄草碧與花香隔斷煩聲日許長如此風光藏老大
平泉空愛睫前莊
與何燕泉伯子和文正公韻
望家深有典刑存奕葉相仍子又孫稽古源流今得信
下方仕牒上皇恩
父學師承更祖風駒龍雛鳳自竒童宗臣未說何曾事
久在涯翁鑒識中
題馬
歲經牝牡與驪黃龍脊真能隘八荒石粟心多還自信
直將汗血報君王
題鴈
春去秋來蹟許忙夜清涼月夢江鄉魚蝦即少差年計
留與人間薄稻粱
題四皓
一夜仙風吹紫芝道人同是出山時從今莫道安劉事
主聖臣賢正作期
友古
學行焉敢望前人物化傳來局局新麗澤此心還自計
欲將河洛代雷陳
酬朱孔年惠菊
畫船江雨帶風斜過盡重陽未到家憶昨龍山曾送酒
葑門今日是黃花
柴桑歸愛一身輕中路黃花到眼明不見芙蓉見秋水
最難摹索是風情
和少陵六絶
畫虎心多愧未成老來空有氣從衡松根一枕羲皇夢
如蓋山雲石上生
四愁漢調猶平子嗣響酈炎格已休閱盡盆渠都是水
何曾日夜大江流
虞歌有派傳風雅漢選何名續楚騷嵇阮嗣音副人意
也難驀地拜劉曹
漢魏名家幾世人調孤無力附芳鄰殘編斷楮誰收拾
已化荒荒架上塵
九首枚生信復疑格中何必問吾誰正聲變盡愁無拙
前軰終為後軰師
陶謝風流秪兩公後來韋柳亦相雄極知作者關名教
不混王楊譾薄中
雲寄失足幾堕
老難筋力出應稀蒙密青岡取徑微石洞雲閒喜人跡
故教藤刺強留衣
雲寄登登續往盟蒼苔路滑幾危坑山人老分天還鑄
起傍獨高峯處行
見素續集卷五
