見素集卷十八
明林俊撰
墓誌銘
明資政大夫刑部尚書贈太子少傅諡文肅椒
丘何公神道碑
椒丘公之卒弘治壬戌臘月俊巡視江西時也遺命屬
文墓道之碑春二月公配吳夫人先卒敬皇帝賜葬祭
公例得賜祭合葬之典俊疏公完德邃學宜贈諡并乞
諡文猶有阻者嗣是吳給諫世忠申論今正德丙子廣
昌令張澯又再論上曰何喬新學行俱優始終全德贈
太子少傅蔭子孫一人入監既又諡文肅嗚呼論至是
定矣俊得以假靈卒役公者公出宋寳謨閣直學士文
定公坦之裔吏部尚書東園公文淵叔子第進士為南
京禮部主事家艱復起歴刑部主事員外郎郎中福建
副按察使轉使河南轉湖廣右布政使都察院左副都
御史巡撫山西兼督三關以功轉左入為刑部左侍郎
南京刑部尚書又入為刑部尚書御史鄒魯謀躐大理
丞公薦魏紳會公外氏與鄉人奏訐魯遂誣公與聞當
道右之已之訊無驗公乞致仕魯尋謫外尋又以罪論
死為天下快言者累疏起公不果嗚呼論無待是定矣
公字庭秀少穎異年十一二通鑑道無遺病陳子桱續
編書法卒曹彬包拯不書官吕文渙降元不書叛張世
傑溺海不書死節紀羲軒附不經之談書遼金失内夏
外夷之辯為周殿譔中規所竒而沉晦周謹時然後出
言動必儒賢為準其學以窮理為先博物洽聞為輔正
心脩身而措之家國天下為期自公之隙目存心寄盡
在書有異種輒從假錄藏書至三萬卷忘其疲與其身
之既老文章援據經史謹厚而簡則所著宋元臆見周
禮集註椒丘集所編選文苑羣玉續編百將傳勲賢琬
琰集秘終其身間梓行之天下孤介嚴冷法執是確不
可移積忤袁錦衣伺之無其隙大僚大奏讞大制作皆
出其手在閩奏減銀礦課額蠲半租以無病在民而寘
其稔惡土豪尤者交番薛者于獄在河南黜貪横有強
援守者一人令者二人趙甲飲陳乙酒肆歸而溺諸河
甲之子訟乙毆死誣服公讞之曰肆櫛比民居毆必有
聞去河遠負亦必有以見驗果拾甲沙泥乙得辨開封
並郡竟歲飢故事賑至秋公令連賑麥實乃已前後安
輯南陽賑荆襄一再賑山西全活不可勝計南陽招回
復業十四萬人附籍六萬餘戶北虜犯邊設伏灰溝橋
斬獲甚衆又犯邊殺邊將畿輔震驚紫荆居庸尤急公
往經略練兵立險為必搗老營之計小王子聞而遁播
州楊友謀宣撫遂謀奪宣慰誣有反狀公往訊具得其
奸奏誅其黨數人革官銷印而遷友保寧其它疏還留
守奪民蘆洲革官校私駕帖禁京師胡服胡語錄罪囚
第徭役行賤糶經猷注措皆翊正國是贊畫泰平之大
端雖未能盡副人意要所謂異同公者殆非公人也國
朝父子尚書何為盛識者議之范之文正忠宣可謂世
澤之綿弘治初與王端毅三數公稱大老可謂人望之
重嘗兩得疾敬皇帝命醫胗視遣中官賜酒米蔬肴可
謂眷遇之深雖禄世二品已即貧而義利界畛截不可
犯鎮守分惠市舶遺財輸之庫武都司感薦已有文犀
之贐楊宣慰聞謝致飲器秘具皆不納平生氣節友彭
惠安文學友丘文莊以為知己而聲色澹然晩年喪某
某二子僅一弱孫吳夫人強為立妾舉某舉某邑庠生
孫某監生嗚呼公之隠無愧矣或疑公若涉隘夫繩矩
之間寧有餘地公夀七十六墓去其居百武者再銘曰
天惟純佑光啓盛明有毓碩人于邦之禎岡鳳誰孳藪
麟誰種靈芝無根醴泉獨涌聯休嗣淑有本有文貞霜
夏冽粹玉冬温上宰崇望總茲銓鏡執虚懸平神力内
定秋卿式似繼總邦刑幽隠照燭嚚驩順成國有甫申
家乃摯陟弗震弗搖並是遺直縟典申錫華褒是宜有
訶若神舊德在茲
明中順大夫南京國子祭酒晉江虚齋蔡先生
墓碑
虚齋棄提學按察副使歸晉江也上起以為國子祭酒
居之南京命未至卒正德戊辰十二月二十三日也噫
今亡矣先生子道義厚樂石之文先生之意也諱清字
介夫蔡出惠安東林舊望逮處士惠遷晉江傳貢士祥
傳潤傳封稽勲主事翁允元傳先生孱脆骨立而警悟
絶人髮就總盡屈其師褁糧數百里從三山林憲副玭
學易得肯綮以盡成化丁酉發解首辛丑試禮部為劉
翰編戩獨賞索不終試例不收誦其文士夫為熟又三
年取進士以疾在告起為祠祭主事改稽勲主事轉驗
封署員外郎王安人喪既除復主客署員外郎轉為南
京文選郎中既乞終養得自盡主事翁者彌月服又除
即家拜江西提學副使未幾乞致其仕凝重端永操養
力專而進取之念故略初友甯永貞孫九峰拜何椒丘
願為弟子既又友儲殖庵楊月湖好古獨信貞風淵軌
使人躁息妄消嘗曰吾始念一靜字既又念一虚字自
覺安便不費力又曰學宜養正性持正行聖賢言語熟
復深玩則舊去新来日改而月以化又曰前輩何嘗不
教人舉業義理充拓發由中之藴櫽括以時文之式自
然神采動人奚必搜竒索隠取難字為工官閒無見措
施而易有精詣學子請益所至屨恒滿官所恒數百人
泉之易實出指授一方文物之盛實始焉先生不謂無
其時無其命雖未盡儒者之用有教人數世之澤祠先
生泉人之意也先生天性孝友心盡而力逾勤四世之
葬未慊改遷以為魄之慰先晉安驛丞鄭者子先生舅
之子翰以去舅竟神主無依先生徧求得之蕭山則鄭
已有子業歸翰翰卒收其骨挈其妻子以還其他緦功
強近葬無歸時其衣食家室凡數人詩文自立氣格而
論以理勝所著易蒙引三十八卷四書蒙引四十卷河
洛私見一卷通鑑隨筆一卷虚齋稿若干卷生景泰癸
酉六月十有八日夀五十六配(缺)氏封安人既生存畏有
心疾屬某以佐家政生存素存微存遠存儒存畏鄉
進士與存素先卒存微存遠邑庠生孫(缺)先生寢疾勅諸
子治後事門人飲以粥麾去曰吾欲内㓗噫其可謂定
矣訃至予為位而哭先大夫之喪不及遠也其葬以征
蜀不及赴也祠雖與在經畫視晦翁於正獻巨卿於元
伯韓富之於徂徕餘愧矣交之道何如墓在鍾盧山某
向銘曰圖象藴靈綱提鑰啓孰躐而前粤有廉陛道術
為裂邪論售神儒名墨行孰與偽真河洛伊緜川途改
塞孰引其流以坊其决人豪天授有發其夢水寒藍出
有易其東温陵一時震迅揚厲與風俱還儒術之衞
明國清林樸軒張孺人墓誌銘
林自回年館榖艾軒子姓師事之希聲遠調流響至今
雖雌伏林下猶老格疎風轉角回宫和應若與毅翁尤
鏗然者翁娶柳東先生女弟承之方翁之子廷諭樸軒
娶孺人為處士處常孫女又承之張貞質素性守禮而
能貧時破屋穿漏志期必立任織作千方相樸軒以樹
藝之事而自主其蠶牧皆化縮就贏倍于地者顧弗能
及事育賓祭公私無廢舉人事棄及珥鈿而徐輔以節
久之家稍裕屋亦就新謀立妾以時鬻子樸軒意若有
待既果舉文俊今編修也清穎幼慧方易齒伸紙據案
疎宕數千言諠傳士夫為異孺人請樸軒養之晦專之
師擇友以為麗澤間命饁田畆使知立家之難編脩甫
冠發解首取庶吉士授今秩報至孺人曰吾患弛于成
志以仕而奪也既就養見僦屋以居假乘以為出入朱
氏婦荆布無改心為慰翰林殽膳大官有常供朱進為
養再進曰其留饌賓吾欲兒官貧其為汝恡官所織作
如初朱請專為勞不可曰吾性所安也編修書史稍倦
曰翰林學為職兒績效在茲門徒候講阻其出曰書生
日可愛也方須有封命以暴疾終垂息拳拳省身積學
之誨正德乙亥七月十一日也夀六十七&KR0581;諱父曰孔
堅母缺氏女適吳德隆適朱國賓者先卒孫男女具一男
曰宗翰丁丑閏月舉扶里之新墓山祔姑以葬以朱氏
女從豫屬狀伯固而於予銘墓嗚呼孺人非樸軒良友
編修良師資者歟素門賢淑之擇儀範足多矧共還舊
觀以及見清華之盛種樹者世乃成孺人相攸樸軒固
與所事而回年延致艾軒盛其伊始矣銘曰一以二分
流形散氣坤職于柔有翊内治懿懿孺人含章有貞恪
勤將事庭屏無聲委分食貧延休萃祉孰揭而提于落
以起繄胤璿式于圭于璋於發厥祥星日之光維缺之
妻維奎之母終来有他有孚盈缶魚軒改夕輼蓋啓晨
有複假靈于天之申
明旌表孝廉文林郎監察御史梅峰陳先生墓
誌銘
正德乙亥陳先生如賓書林墳成明年丙子得目眚哭
母封太孺人張氏加疾謂山齋曰吉凶未可知吾平生
所事見素所友執事又甚謂予曰畢竟如何予曰吾而
兄也勉就藥以觀天意私叩其家無一新衣為之密備
甫畢氣絶十二月十有六日也是日天氣慘黑道路流
歎吊者皆失聲先生無子予立其族子遠揚為後與松
厓山齋治其喪守馮君以棺来助越明年正月六日遠
揚奉張奉先生暨配贈孺人鄭氏以葬墳土未乾德人
先逝噫其如何士民具純行羣請之守帥言之巡按王
君應鵬以聞禮部覆可蓋坊賜額表宅里進之鄉賢以
祀月給米以䘏其家始先生以孝廉為吏部所知奏食
學禄養母辭繼以布政使陳君珂薦上特嘉清苦月賜
米三石資養又辭上温旨諭受及是命三曠典也先生
諱茂烈字時周陳為瑞安大川顯姓曾祖伯洪功陞興
化衞總旗傳慶四又傳贈吉安府推官善祥為先生父
父卒先生甫十四歲家貧忍食以飽黃氏祖母讀書時
夜分黃憫其羸喻止遂韜燈默誦究心道學作省克錄
自考黃卒易所居資其餘直買山碧瀨以葬二喪親負
土石墳成間日一視久之三五日一視哭盡哀而還胡
憲副榮重古行禮為子師會試道遇劫徒附之者幸在
抵京如封付之附者請半先生曰某者去君者存何半
太學試第一進士出使東廣盡却贐金修禮陳白沙因
領靜一之誨退而與東所私論難吉安持大體開至誠
通以民彛之懿豪家利寡婦財誣許婚斷從守志夫制
悍妻嫁有娠之妾既生子歸承其業族人爭之驗與姊
氏為類爭者媿服時張守本以嚴擊強徐輔以寬當道
尚深峻徐開解為霽信浮上下官有賢薦而民有去思
郡誌列在名宦考績歸至淮以乏寒且涷幾死所知覆
以敝裘為救為監察御史袍服樸素借騎一牝馬身若
無官而自係風紀之重尚書佀者子受賂崔者以道士
起皆根植自固言者屢劾先生再劾佀去而崔猶留先
生以母老乞終其養供母外短床敝席不辦一蚊帳身
治畦一蒼頭給新出則執小油蓋妻子服食粗糲一女
適彭惠安孫輔嫁具涼薄皆人甚不堪而泰然自足日
坐斗室究極五經四書之旨體驗心身隨得隨錄常曰
儒有向上工夫詩文特土苴耳孝廟上賓與予相對慟
哭逆瑾亂政相對憂憤至羅織重罰以恣毒士夫先生
曰某僅有死耳予起征藍先生杜門養靜悟領深而充
養熟隠衷粹行對天地質鬼神鄉國有懼先生知為愧
予嘗評第物品黃憲管寧之右得在孔門可幾閔冉程
朱高弟子無讓焉薦者謂廉約如石守道而養獨純孝
行如徐仲車而所處尤因殆未足盡者予始識先生諸
生韓洪洞問莆人物予曰從吾又問以先生對韓曰以
莆再指一書生耶予曰是友自純家居相信尤深每晤
言躁慮消熄宿疾為頓愈先生亦惟予言獨契嗚呼由
今其復斯人耶予既誌其壙又銘其墓其先生私耶張
夀八十九先生夀五十八墓五竁封孺人蔣及余夀丘
預焉銘曰化樞物冶陶靈範精光氣之會公得其清星
爛日章後先輝映迨宋宗儒于斯焉盛公有正悟意往
神趨靜存動克一真自如搜竊記聞亦敏則有探幽索
微玄象誰友世局斯下邪論崩湍始風聿還亦允斯觀
明奉直大夫南京翰林院侍讀學士靜觀吳公
墓碑
文章漢劉揚班馬而下唐二家宋四家其間負豪樹勇
與之角要皆一時翹楚國朝文明以止昭回下飾潜溪
東里嗣照而聯聲迨天順甲申十八庶吉士之選盛矣
莆與者陳常卿愧齋吳學士靜觀愧齋温純爾雅公瓌
竒佚蕩限韻命題即席聯句動輒數百言豪詞警語如
壯濤激浪飛雪走雷雲觸山而電迸發同時文正公西
涯峰回海立公直欲相長雄無畏風稜孤峻不屑取雷
俗當其意略分忘年間有未愜意氣衰冷言語為之無
味以故躐收巧化率無公銜名官幾三十年僅一與實
錄金綺之錫由檢討而修撰諭德皆九載後遷又三年
朝論滯淹以久始侍讀學士署而南君子以為得立官
之介公雖文字職業而決擇内定宿所知與無間賤貧
每長篇短章伸紙立副自他時有干購必覈事是非人
望實可否不為勢隆赫儀幣豐腆易素君子以為植已
之嚴其修實錄也要人子寇者賂優其父半詞公曰苟
為是負所學負朝廷他日何以見董狐地下君子以為
得持論之公兩領會試同考所得多名士會元儲公殖
庵其尤者也諱衍字希賢以字行更字汝賢吳自沈坡
徙鼇峰又徙東井父諱熊有鄉行封檢討再封南京侍
讀學士母黃有内懿與配朱俱封至宜人公事親孝謹
而友其弟希亨以厚嘗一乞歸省歲時致俸金文綺食
品之竒猶惴惴然屬心曲于弟以為親慰竟之肉未寒
而家遽落平生無他嗜好書卷不釋手有惠本必閱之
盡然猶酒未忘情予鄉國特愛思有以忠之公為予止
三月竟以知舊復勸勸復飲弘治戊申予赴滇南公載
餞我于龍灣舟次泪油油若弗勝嗚呼謂竟是訣耶己
酉五月二十八日也夀僅五十三赴聞孝宗念儒學之
臣優以祭既之二親亦長逝谷清蔡山之葬子彰符彰
武彰憲強為力今惟彰憲乎在二孫正誼正宗二曾孫
某某復始錫類將有泣中書之石而著紹訓之書者矣
嗚呼公文章為莆立幟名家落落擅響者誰與假之年
又可知也昔人論退之元賓之至謂不在夀夭之間夫
元賓之才其誰則限之使公而在文正將不怗怗然文
宗之席惜公亦為莆山川靈氣惜也位遇詣極其將誰
計哉序而文之碑銘曰莆始自唐文昌發祥日杲星寒
有曄其光豹躍龍翔鸞鵠停峙公起詞垣嫡宗是祀蘭
臺芸閣疲神役精奏彼金石羣喧寂鳴公時舊學亦古
良史侍直帝旁妬生于美物不尚全才名忌盛並收兼
容天子之聖維世孔縮維名孔修維生以弗酬維後之
收
平南碑
國家起自江南撫帝王之中國文躶被冠裳橧巢襲我
廬宇航浮索引之國籯負以歸職貢維南猺牙互湖江
廣之間姓名漏在民版乘間竊發三邊罹其害今天子
方嚴内修舉外攘北平劉趙西平藍曹南平胡徐及王
黎獠之在東者平無虚歲猺以為略已也寇郴桂仁化
上猶數十縣俱震于是有平南之師授都御史其柄韶
陳公金主之贑王公守仁主之衡則鳳山秦公金陳元
老壯猷二公則文武為憲者也時方有偏鎮香爐山之
苗之征公擇能授計而自解郴桂之急偕鎮守杜公甫
巡按王君度謀同以其兵屬參將春綂之三司巍贊之
璋濟由郴進庭爵質由桂陽進宗仁英臨武進翰璧進
自桂東責餽餉鳳璘而覈其功實於度公馭中責戰丁
丑十一月至于閏月連破其寨峒若栅九十而畸擒其
偽大王龔福全斬其偽總兵劉福李斌若首若從與屬
而俘者凡三千而餘焚賊屋千區牛馬器械無數二公
韶贑之功稱是征苖之師亦以成告捷聞上璽書褒奬
加公俸錄一子為世百戶邊人悦喜願立石紀功德古
者治夷宜略斯近土之夷出入為梗易之師田有禽利
執者也而決勝靡遺是謂丈人之吉采芑美方叔以見
周宣中興之功平南碑不可已繫之詩曰粤在禹服甸
侯要荒綏處文武華夷之防維時山猺入我障塞鴟義
矯處作我蟊賊王者無外合是以容来柔来馴息其誖
凶維昔有苗言格干羽徐方其来亦戒師旅維徭罔念
卒玩以狂擇肉輔縣翼虎斯張帝念邊人罹茲慘毒雨
燐熒熒冤鬼夜哭咨爾臺臣其總朕師錫之弓矢玉書
銀符公時征苗擇可以蒞選將練兵物馬功器有赫申
令宿戒其鄰如雷如霆三方以征何神天至寇是大窘
魂飛計窮縮如蛭螾外示猶鬭厥聲弗雄戮其魁酋活
其眊童會應機投策無遺筭匪臣之能蔡功之斷言釋
其俘以訓以敕胡不藝樹偕我衣食胡不貿販偕我經
營胡不絃誦偕我太平維時南荆文物上國胡襲獷頑
以赤其族維帝之威亦天之怒遏其亂源章我王度南
荒既平八方肅清歴服無疆天王聖明
明襄府左長史食正四品俸進階亞中大夫慎
齋吳公墓誌銘
五侯天龍吳大姓族焉青緋肩望入國朝鄉進士者八
人進士三人進士慎齋始也諱宏密字慎夫少從提
學吳憲副授經悟領殊到重以文體獨典異為先生獨
賞曰子之矢殆無虚發病多自阻僅之閩省一試禮部
一試試輒收例得顯選獨乞授教授以便養二親在處
庠者五月超擢右長史署之岷藩又署襄藩質木畏謹
廉不近名強直而不近矯以竟取知重襄憲王疾亟諒
公悃欵受遺二長史輔政意尤于公乎屬公事定王如
事憲王尤取知重薦左長史食正四品俸定王薨又事
簡王如事定王在輔導者三世舊學宿望孚于上以信
乎其下左右涉有竒請恐恐然公知府之政内外乎肅
道用行物久時化亦有以預燭先事之幾者矣解政重
不得請托掃松以避居于家猶時悒悒色憂人莫知為
隠簡王薨世王愆違為其下所發一府皆曰吳公在無
此其速公還公還開道以檢身維家臨政大防而遠其
佞幸獪狡可厭惡者府用無事時巡撫王公第府僚殿
最獨公乎與韓公簿責府獄獨無連及于公弘治丙辰
公年六十二請老益堅王惜其去宴賚優常令諸臣不
為格餞江上傳致綣勤官校護抵家反命為慰觀者歆
嘆間有淚下乙丑詔進亞中大夫優游林壑與野老相
周旋者餘二十年王屢書存問有金幣之賜同時進士
榆景之收㮣無及愧齋靜觀述作之盛幾頡頏慎齋集
在焉曾祖師傳祖德懋父體舒贈奉政大夫修正庶尹
右長史母鼓山梁氏贈宜人配亦梁氏封宜人節謹善
相公盡于外宜人盡乎内以致隆二親之養之葬之祀
田之備先業既盡歸伯氏猶損禄賜以時益其贏舉嫂
氏之葬量其餘為族里之給先世所助海橋石折厚金
為易人於是義公亦於宜人乎重生宣德乙夘歷正德
丙子夀八十二梁生後四年前卒弘治戊申夀五十一
子三天麟衞庠生娶黃天驥娶梁其季天駿上殤天麟
亦前夭予族子尚義嘉績其壻孫梅楫楷標彬梯孫女
二可塘之山位癸者墓公壬申所營葬宜人祔以天駿
者也戊寅臘月日天驥業公乎合祔以劉氏副室因嘉
績以予族諸兄知府舜卿之狀請銘公之詳具姻里予
長湖憲故熟也昔董仲舒兩相驕王所居而治病免以
夀自終殆亦有同者予未任劉向氏評其任是銘銘曰
有塞其涂容軌非故外視若徐隠乃若騖居謙處下戢
采攸宜孰是其盈顧益以卑師席未煖藩相特遷弼亮
正色曰時汝賢在鈞惟甄在鎔惟冶視候運化别浮於
雅羸豕蹢躅曰時與幾色斯以舉二疏之微既多受祉
亦介眉夀廣川斯前亦允斯後
明封君桃村鍾鶴侣墓誌銘
正德丁丑季冬四日鍾封君鶴侣卒鶴侣故處士而曰
封君子善經起進士節推恩及御史恩尋及輟以俟故
曰封君也鶴侣少治舉子業弗收棄之而委業于弟光
澤令華也于子御史君也聯穎茂而蒙養之間多有所
成喜為詩與騷人韻士商摘其隻字半句風格遒勁頗
不類山林言旁涉虚中鬼谷之術推人貴夀窮夭語良
驗寄懷象外自放之丘壑之間曰吾無辱為榮無繫為
樂松雲吾巢烟水吾性鶴其吾侣矣號鶴侣人曰鶴侣
也就養于莆趺坐斗室倦則時壺山而瞻對之一日賦
數詩為贄以見我雲庄闊巾長䄂翩然野鶴遂與據榕
根燒茅柴具脱粟酧以鶴侣之篇序小像贊之因信荒
寂有人而御史之賢有嚴君焉諱恕字勉仁自金陵入
廣五易地而順德桃村族焉克文生德廣德廣生康康
生曉為藥溝丞鶴侣父也母梁氏鶴侣有至性刑于梁以
正位于内健施順承家庭衎衎以無愆于度姻族時式
鄉之閧取平焉華善經既仕籍數數然寓書以無速官
謗華宦久屬留禄餘隨杖屨相其祠事其可謂知本矣
生天順乙亥三月二十九日夀六十二子即御史娶黎
其仲善綸娶吳善綸先卒邵景星張文明其壻孫曰繼
俊繼傑繼賢繼儒己夘月業啓竁某山以葬位曰某日
曰某卜之曰吉御史函狀具書哭拜授使者来莆請銘
僉臬王君時行書為速昔有召醫于兖兖追德其父速
醫以往御史德故在莆銘其父莆之欲也庸僉臬然耶
顧予亦莆民辱遊父子間尤未己者銘曰洪源易位弱
水在東有委其逢弗諱以窮自我非我任逹胡病古丘
纍纍孰愚與聖升落淹速容執其幾福謙與順神理斯
宜平騖聯翔前征後起揚芬宣靈門祚之始玄岡韞璧
長夜冥冥有須褒潛有紀斯銘
見素集卷十八
