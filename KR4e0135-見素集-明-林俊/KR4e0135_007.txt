見素集卷七
明林俊撰
序
贈姚督學報政序
宣風猷而藻繪元化文章聖賢之道術神用也嗣前徽
而流遠響其惡從事哉矯華就雅入之實以收載道之
文曰經義云爾經義以訓繹微言探心源而揆治範而
曰時文時文無亦陳韶奏缶宗鳥迹而行草為工者歟
夫視今為時則視古為古古與今一道又惡二文哉苟
且一間架以為媒名取科甲之資所教所學所考成者
率無越是宜文體之卑以弱也易曰觀乎人文以化成
天下夫繁星麗天寒芒色正衆流宗海派别而同歸人
之文固天地似也岐而二可乎哉句章姚先生英之視
學吾閩身起而釐正之立文幟以指麾羣迷鼓翼多士
之氣囿博澤枯而别罏鞴之固已奮迅人殊風趨而日
以化矣而凖量中審虚明内照連篇累牘流電一睒即
付外號目吏填姓名以進據案嘉奬摘瑕類而斥正之
隨人覆誦連數十語不落人驚為神安其公服其精鑒
深以愧屈焉長養成就文體於是乎改觀夫文章與時
高下者也氣化人事相沿文體不得不因而異興衰振
落固有執其機者胡瑗教授蘇湖士知有體用之學高
鍇歐陽脩知貢舉文體為之一變意者其時也前成化
間邃翁在中書士爭出其門無問可知為楊公弟子及
視學河北而再視關西也西北人材由楊公為盛近弘
治間先生在禮部亦踵楊公為烈視學廣右而再視閩
南也東南人材亦由先生為盛二公之大致同也而精
敏識治亦幾頡頏無愧邃翁之今日先生之來日也抑
當時僅邃翁今海内士不知有與先生齊名與否代先
生者果亦值是人耶又烏得不為閩士慮耶歲之九月
先生報政行博士弟子者曰吾閩文宗由今一良遇姚
先生其不可借矣予二三子其疇依太息而去予退而
私喜曰澤之感人有是序以寘先生行李以竝告嗣先
生者
烏石壽篇
莆東瀕海環三面皆山也鍾發靈秀山為盛然而無與
郡城三山者比三山梅山鳳山烏石山也然梅鳳之秀
公宇學舍當之矣惟烏石甲姓所專元夫林立聮壽雋
以盛山之麓族諸兄菊逸公居焉是為少伯靜齋公之
子侍御翠庭之兄既壽七十配孺人張亦壽六十有九
翠庭偕鄭氏壻别駕希悅各詩若文為壽諸姻友復屬
烏石壽篇詩所謂如岡如陵意也夫山或焦而童或伐
而赭或僅而蓁莽之林若灌木雲連其地力物産宜有
異者又况密邇闤闠有長松古茘屯擁是山者哉毓之
人可徵之物也公鄰竝郡博鄭順菴壽八十八處士陳
恥軒壽八十三林乾齋壽八十五方厚庵壽八十一而
方郡博哲齋之母壽九十九林侍御時獻之母壽九十
二烏石固壽鄉也公高祖高齋公壽九十一配壽九十
少伯公壽七十九配壽八十六林固壽種也又况累葉
載德培夫壽者有基化日舒長躋夫壽者又有域而生
以九月九日菊候也非所謂晩榮者耶菊而逸非隠自
居餐英飲水非取夫壽以自况者耶昔純佑以不違文
正左右不應辟舉其擇將帥城大順得鈎摘捍衛功為
多故稱純佑賢子晉叔向垂聲邁烈兄銅鞮伯華匿德
為隠故稱羊舌氏進退兩尊今公之裕蠱少伯也無亦
純佑之孝聯輝侍御也又無亦伯華之高其猶夫人之
子若兄者可例論耶予又愛高齋壽圖予高祖邑博三
復公寔秉是筆洪武壬申歲也迨今歷兩壬申予又秉
壽篇之筆是固水木足念而通家宿好亦足徵矣抑二
高齊壽者也二玄是似造物者可借壽篇屢役予弗腆
無得謝焉
雲莊敘懷
今年春張使君白齋先生將請老於朝致莆郡事以去
以予特道義厚也過予雲莊叙懷予曰先生故長者務
寬大休養生息吾郡人安焉老於年亦老於事以充養
完就其德器張聲矯行先生奚有焉其幸終惠吾人先
生曰非是也前大理時一疾甚奇每大作目暈面發赤
首重殆不可舉以猶力之差強寺之政易以治也茲間
時月發發則無復可忍將日昃之離也猶役役簿書病
且勞勞且復病為吾計不既左乎人不吾舍吾其如人
何哉且地有所宜而性有好不好林區川浸禽魚之地
亦禽魚之樂也易其地則不可強矣昌黎子曰人各有
能有不能與強能之竝以戾矣方予之結志藏脩也將
謂鼓之無前而久僅一遇又將謂掉筆詞垣發鏗鏘而
文金石而吏局僅淹重勞以郡縣之事我其既俗矣造
物者之不吾謀有是夫繪二牛感倦鳥東臯子托風自
逃其固無謂哉吾將對碧山怡悅白雲匪石之心其不
可轉也疏既上涉秋猶未得報則報政有期先生曰吾
去而俟命於道未得請將面疏天子祈哀焉予曰賢哉
先生其志高以決矣世嘗患古今人不相及先生與二
疏異耶先生襟度夷洒詩力老不衰子美介甫䕫州鍾
山時也予解兵東還力盡沮怍其不能軍矣先生每出
挑予則閉壁奪氣茲去而果得請也主盟雲物於二百
八十峰之上與川魚林鳥同其樂氣當自倍視棄繻生
而少之將有甘受巾幗者矣二庠師生謀留行予曰報
政自故事予惡能用情哉抑先生志也書以為贈
王南郭詩集序
詩抒性靈而補裨風教者也感遇可以觀化諷諭可以
觀情托興可以觀物關雎鵲巢見王化之盛其衰也黍
離揚之水作焉旄丘斥其臣北門歸諸天詩人忠厚如
此而樸&KR0554;杕杜鴇羽驈皇草木鳥獸之名其可勝道耶
然其始也多出里巷之歌謠要其歸非賢人君子莫能
作也虞夏而降漢魏騰聲蘇李顔謝按音節而諧風雅
迨沈宋律體盛而詩一大變李唐時也朱夫子欲集漢
魏與景純元亮為一編真西山詩選不及唐律可謂樹
古詩之赤幟然亦未之有改焉爾國朝參集諸體作者
益盛成化間刑部屬稱小翰林王南郭存敬尤號奇崛
逸才横發壯思雄飛泉地出而星空流主盟雲物以盡
洩桃源山川之氣陳思之風骨少陵之體裁出入韋柳
蘇黃宋筋唐響通其正變意所詣極將欲自附名家者
流而未見其止也公於是乎有遺音矣吏事精絶自起
進士宰溧陽聿發清敏之聲由郎署出守吾莆褫奸剔
蠧宴然以靖赤子父母之病為禱殁葬其衣冠尸祝之
公於是乎有遺澤矣夫詩名吏望嘗相掩者也公獨不
然文與行恒騖違者也公又不然柄授方屬中身而委
其化斯公之不能為造物獨爭者也然由莆之績前無
其始亦無後以躡其蹤豐碑峩峩名宦血食重以詩篇
之流布天壤俱敝可也其得終詘之哉公族人僉憲朝
器梓其粹以行方石翁為題其略予披讀揮涕序交遊
事也書語其子進士坊予意著穢佛首既愧既怯及是
逾十年病以老矣前諾義在終酬遂飲痛書之以慰公
冥冥之屬噫文乎哉
畏齋存稿序
文章自秦漢而下作者益衆唐人詩至六百餘家然渾
金粹玉無越徐鉉吕祖謙楊士弘高棅諸家之所選定
至正宗軌範精義會編益以密矣初若病其太隘及得
全集觀之似亦無甚漏遺他篇無作可也甚矣著述之
難也非發靈宣秘走金石而震撼鬼神以泣效顰鉛槧
秖見其繁也抑存乎人爾矣宋廣平張曲江之詩范文
正司馬溫國之文無害為少若無多而使人惜之其又
何如耶今觀畏齋公之稿遺落殆若可念然惡在以多
為耶詩文知公亦淺矣公之先同吾林氏由莆陽徙福
唐又徙黃巖居之泉溪今太平人襲和累祉蓄所未發
與發而未盡盡萃於公所謂麟趾麟定者為信先侍郎
公義育之所薰蒸藍青朱赤重以卵翼之素如丹穴之
雛燦乎九苞之先具方是時陳翰林逸菴以純深雅博
名當世公親及其門度尺之璞付之良工脂肪蒸栗有
不以玉德擅名者乎公孝根天性禮由天衷而學周國
家用莊肅邃永意之所至將力斡世道而坐回綱常行
高辭寡屹乎萬夫之望起於鄉人曰麟為時出矣為御
史人聽岡鳳之鳴長於畿郡於大臬於大藩以貳司寇
羣幸冠玉之售薄秦割而輕楚封事烈明偉高可視鶴
山次之亦不失閱道輩人嗚呼孰使公逢時而生生而
用而弗究耶公之問學絺章繪句云乎哉稿之存不存
奚在憾不憾耶抑嗣述之難朱夫子嘗為陳荀氏惜之
矣公之子薇同知壽州予弟僖實偕官寀有觀道焉廉
白家法薇守之以無愧厥父僖守之以無愧厥兄人將
曰林氏佳子弟關西之楊其無足多矣斯公泉臺之慰
亦予之藉手雲莊者也稿之存不存奚在憾不憾耶至
寶終出後之二百年有歐陽子將有得韓集於李氏敝
筐者矣公鶚名詳見明名臣傳
孝廉優奬序
元氣會而瑞符生景星卿雲醴泉芝草麟鳳龜龍神馬
希世之奇其可勝道哉然可快其有而亦無害乎其無
惟卓行之君子為人之瑞可有而不可無者也扶天常
立人極表律歆動之機固有不待令而從不待痛而後
威與居軸同其運化而冺乎聲跡之臨鄉有是鄉之光
國有是國之光表異尊崇君人固因為重世道之光不
少也近事言之處吾如賓其不謂是也君溫之瑞安望
家尺籍吾興挺立傑出自孤幼已然弘治戊申予過家
數貢士來謁既去予曰最後毋有道者予弟待育笑曰
何神陳時周也鄉以為古數日過焉土屋低短氣蒸蒸
如甑院一柳獨隂君坐予柳下入告其母太孺人兒所
慕先生來太孺人促具茗君出與予語久意以合昔周
黨孤潔自謂不及閔貢誠是言哉君為推官為御史益
卓絶母老疏終養問安視膳外危坐斗室窮理居敬清
其心研究性命之源服器敝匱斤篲時自執勞一蒼頭
應客不知有官容知有意外之營忘於貧猶若過乎其
分之適粹衷完行動天地質鬼神堅苦不淪古之人或
後焉吏部重其廉憂其不足備養奏食晉江學禄君辭
又以陳方伯珂舒侍御晟交薦奏引殊格優重上特嘉
清苦月給米三石君又辭上若曰朝廷以孝治天下給
米資養其毋辭異舉流聞遐邇懽快善流生氣羣濁冒
之風為之愧沮嗚呼海内脩謹之士如君復有幾人哉
固不獨為莆幸也皇上虔拳特複之恩斯其謂至矣東
漢汝南黃憲言論風旨無所傳聞史稱其隤然處順淵
乎似道莫能臻其分而議其方荀淑以為國有顔子夫
顔子豈易儗人者屢空不改其樂夫子以為近道不遷
怒貳過請事無違夫子以為不愚而好學有若無實若
虚犯不校程子以為大勇然則君及孔氏之門殆將近
道者不愚者好學者大勇者荀淑及見殆將許憲者許
君熟養而須後效之收際主翊運道風事烈將匹休前
聞人漢高士無足班者揮使徐成卿欲專為其衛光重
求序於予予曰如賓人之瑞世所共榮莆不得獨專也
况衛耶書以為有志清脩者式激聲聞而先鏡鑑莆風
動自茲始矣
送湯新之總憲江西序
巡省風俗之使始於直指於觀風於按察觀察察訪於
提點刑獄提刑按察司國朝因之總司視御史臺道視
十三道中外並峙以提振憲度整齊百司坊民欲而平
事枉非隆實峻望無足副者於是吾閩憲副湯君新之
有江西察使之擢君始令崇德也有廉聲予起視留臺
過焉優以坐君謝不可予曰奬廉也既别予曰自愛自
是君賢名予心口以熟君為御史以風力聞方逆豎之
中禍士夫也位為蹇力為困剥為及膚君搖撼顛墜瀕
坎陷而無悔逆豎既正法君連起有今用益究而剛不
渝穹階固有屬矣夫事任分者易為責總者難乎為委
察使總司者也震撼之鎮定甘辛燥濕之調劑果盡服
其心乎故處同僚難下者難見而上者易觀也一病利
之置施廉墨之舉刺果盡服其心乎故莅百司難深情
厚貌張虚而駕浮發摘奸隠燭幽隂而皂白一二之果
盡服其心乎故刑獄之訊鞫又難一明獨運而羣蒙以
昏一誠自將而羣售以詐故馭吏又難通者身之便非
勑法之宜公者政之平非媒私巧請者之便故處柄要
又難其亦故有道矣夫仁以宅心義以臨政寬以養量
而明以秉幾裒多益寡謙其可循也明慎用刑旅其可
象也立電照之體以施有雷震之威使美惡無遁情而
威富無得以干吾法噬嗑又可用也夫然後素也誰汚
之完也誰缺之自愛之言為君重屬致成終焉是亦計
世道者之意正德甲戌夏四月莆田林俊書
贈張白齋報政序
吾郡郡伯白齋張先生再以老請於朝不得命至是上
初考之績天官卿業已不可強留其寅貳張君仲懷鍾
君理夫以贈言來告予受役多意不欲數數然二君曰
先生之欲也前二年解兵東歸拜先生公署獲覩屛間
聯句有所謂鶴踏春晴者予為之驚詫曰思之精有是
既又得先生見遺數詩最後得所著白齋淨稿盡讀之
疎宕孤絶如峻峰激流景出象外平生齪齪坌垢之腸
為之一盥每拘局堙鬱偃蹇沈滯取先生詩枕肱疾讀
則風融氣流神爽為之飛越古所謂誦子美詩已瘧讀
陳琳之檄愈頭風有幽憂之疾受孫道滋琴數引不覺
疾之在體者庶幾焉方故人落落壇荒社散之餘藏聲
卷迹韜其芒以自老孰謂海隅天角天遺一嗣音以主
盟風月於我雲莊之上相長益不落莫如許耶亦深幸
以快矣先生沖澹簡遠充養完至洒洒然出凡格吏事
諳委是是而非非物無遁情而售奇運察要非心之所
樂也夫立體所以成化長孺之重卧治子賤之盡日鳴
琴亦治何武無赫赫之名而去常見思吾人道殆將如
是也先生請老不得去茲託之報政以行為幾固微而
為意亦深以決矣今君相搜進羣髦商略文治而咏歌
太平固不欲勞老成以筋力之事安車蒲輪在山林尚
欲迎致又况對揚清光之下參檢閱而備籌量者哉處
先生固有地矣
遙壽元老韓洪洞公序
士君子有大同必有大異露揚佻淺可以卜其中之所
存而旋天扼海要非綿軟之所能任也我洪洞韓公質
庵諫垣時也不立厓異於物無所於爭而論事侃侃籌
諸心體量諸事為理當否物勢便戾政因革所宜蓋有
人不能言獨言之者矣歴大藩以至中丞少宰司馬司
徒廓大邃永莊簡而凝重休休然其容抑抑貶損親賢
而下善以詢咨遠猷根求彝憲默化潛運冺乎其無形
而天下隂受其賜蓋有人不能行獨行之者矣當其時
與司馬劉公東山都憲張公介庵稱弘治大君子既又
與二三元老大小文武臣伏閣論事賴宗社神靈皇上
仁聖名德始終以完優游然桑柘之境伯子士聰輟州
守來侍仲子士奇叔子士賢官部郡江南水陸之甘時
一走致公頤養天和弄孫子結盟野老之社明年乙亥
年七十又五矣洪去莆八千里而遠問遺往來如東西
家意索形求不知日之午月之夕予入公幾夢風雨寥
泬公亦懸予幾臆也又不知夷吾鮑叔居易微之景仁
君實當其時有是事抑未然也莆人善傳真予欲圖吾
二人真於短壑蒼松之下寓壯衰綣懷與意似而合貽
兩家孫子世好之厚公不予為迂謂然否也公平生絶
媵婢自夫人先世獨處者三十年及是形神堅壯面沃
若有光蓋所完者固一身之元氣亦士風世道之元氣
也老成耆德士類倚為元氣覘國者問安否知吾國有
人世運汚隆身卜焉公之壽與予之所以遙壽公者其
循常壽豈規規疇昔朋故之私云然哉公誕賢之旦去
菊日十有七日餐英據圖固簡飲諒亦為予亦醉
贈王石泉山東右轄序
吾閩幸王公石泉總吾臬也右良植弱濁冒斂戢豪食
風為之沮未半歲公有山東右轄之命民羣言之當道
請留非不知其不可而愬愬然以幸聞於上以終還而
畀之閩斯人心也公初為御史有名巡湖南湖南人稱
真御史必曰公曰公及知廣陵廣陵人安而服習之歴
兩遷始總湖臬而再總吾閩也人以為滯公邃學精識
材優激揚而宿望足以鎮之如銛斤運風駿足之騁熟
路由今之見以符於昔者之聞公之席宜於南未煖而
奪之東也夫勞極天下惟獄然霜清冰寒有畏而無愛
故職曰雄職政稱肅政而司刑謂之秋伯亦既優而舉
之矣方伯旬宣之重有逸而無勞布德和令陽春襲物
煦煦然流澤之所優於臬宜優於藩也公之席又將不
煖於東由中而奪之矣嘗私攷之風俗之論謂齊經術
魯學問由太公周公之教然以齊魯論治與夫子變俗
之漸觀之魯遺風尤在周禮猶在魯也夫子大聖魯人
也孟子大賢鄒人也承文武周公之道以垂教萬世而
鄒魯之重有今閩海濱猶儗之况誠其地者耶王道先
庶富而後教化近者流寇蹂躪民壯穉枕藉死殆不可
謂庶矣十年生聚省其役以蕃息之者竟何道青之田
上下兖之田中下近容有不耕之田禹定土賦兖作十
有三載乃同今不知何時得與他州齒何術以竟省其
賦固未易能也况教化之施以盡還鄒魯之俗者乎則
東亦未謂無勞也得人而久任之東之所也而滯收尤
拔以授柄於内者日常乏材賢如公容獨責歲月之效
以霈東之澤哉予不能為東謀也又焉能為閩求畀哉
贈龔蒲川湖藩左轄序
成化間予與李少卿范庵儲少宰殖庵夏通政梅所今
大方伯龔公蒲川十許人同在留曹頗自貴重為一流
人其後歴中外皆有迹予獨落落無奇負餘愧焉弘治
壬戌天下諸司朝京師孝宗敬皇帝旌治理尤顯驗者
數臣賜宴服以風在位蒲川在數臣中方須有殊用蒲
川以大參病告言者數疏起用上可之迨正德甲戌始
以右轄起視吾閩方是時藩臬多君子公與左轄胡公
竹亭介特清簡如一罏鞴閩則何幸二公也居數月蒲
川假行部之便過予敘懷悲哽歡快孰謂露稀星滅天
遺吾二人良晤如是耶明日約遊我雲莊詰旦竟阻以
事促還雲物盻盻然觖望猶時寄聲遊期方俟之公有
湖南左轄之轉書來道别竹亭亦來屬贈篇矣予義不
及送後之會無復期雲莊之遊者夢也公素履特定歸
特早復與人世一責則斯出夢也公仕牒幾四十年由
昔誠遲由今若誠速遲與速則亦夢也而乘除弗爽物
價終酬失東隅而收桑榆者如此夢而非真夢也吾道
之行為吾人一大願耳奚足留一意區區離合間哉抑
均之遲暮感耳晩節末路尤吾人所深留意無容有苟
焉者彌綸應會顧所自處以旋轉開合副天下之望者
何如夫迹寄者易纇名者爭之器君子有其名未若無
其名而顯秩要樞敝敝終日夕以獨膺叢寄孰若處閒
任散對樵牧語為適哉湖南旬宣行也不言旬宣語所
大者如此夫無智名無勇功而天下隂受其賜如狄梁
公如司馬文正身殉社稷可也如吕正獻如文潞公平
章軍國重事可也如疏太博辭位而去如崔清獻未嘗
造朝亦可也公籌於斯數者
程氏姓源序
系牒至周為詳漢而下有世譜官譜百家譜氏族志姓
氏錄官有世胄而譜有世官名大姓者過江則王謝袁
蕭東南則朱程顧陸山東關中則王崔盧李韋柳裴薛
其餘邑各有望衢在開化則程在常山則江程起程伯
周宣王時人也其後嬰存趙封君黑從漢滅秦普從破
曹操皆封侯元譚為新安太守侯景之亂靈洗起鄉兵
保有州郡封忠壯公嗣是富起鄉兵定六州追封昭烈
侯宗楚討黃巢戰殁贈司徒其子金紫勲孫御史大夫
彦光曾孫克柔三世守德興以捍饒衢信之地澐守東
密淘與其子旭捍開化皆廟食龍山賜額顯佑傳其從
子杭從孫淮沅皆居開化故程之族始新安傳饒衢為
盛開化上湖之程蓋淘始也江出玄仲封江其後居陳
留至源始居開化景房徙桂巖基徙番陽泰徙常山故
江之族始陳留亦傳饒衢為盛常山雙溪之間蓋景房
始也二姓仍世有連紹興間元初自程來後於江遂附
江姓按江氏譜稱彪未有子擇於程而子元初其後彪
生元鼎元復仍子元初則元初殆李氏之存孝傳者謂
元初隨母適彪故冒江姓又殆朱氏之范仲淹居今世
已七傳而姓猶未復噫其亦晩矣夫元初之後歲時所
祀與所拜者江之祠江之墓則江祖也程則何祖哉昔
狄青一武人猶不附梁公程儒衣冠肩武駢接容無青
為烈者耶識者恥崇韜拜令公之墓固同姓也矧姓而
異者耶揆之春秋之義程固滅江而亦自滅也然循襲
既遠食指實繁非元人鉅公為之領袖誰從而復之吾
郡分教君鋌用之以義起禮特譜由程其復姓之大幾
與予故攷程所自出與入開之始為鋌立赤幟以指麾
族人嗚呼水木源本之論程者祖而江者非祖也世無
無祖之身復程之疏朝具而夕以聞無不可者與仲氏
司憲兄綏商校焉求真譜而詳系之則程之世既蝕復
完而予之臆揣為可逭因僭更為程氏姓源而序之如
此
贈丁繼卿得代序
令甲世官惟武臣為然勞其身以優答其子孫責以宣
力排難亦世如乃祖乃父之時其優之固賴之也傳序
既久殊失前意甚至謂文事不足習而國章人言有不
足恤嗚呼開國靖難之臣其亦幾完舊物哉總鎮丁侯
繼卿世以武功進明威將軍守興化習尚文雅慎庵退
然儒生介軒樹而為宏偉光大之烈薦都閫以體統行
其事侯襲官甚少紈綺無餘習才猷宣茂韜略多講求
應猝整暇而公慎副之同類自謂不及吾流中間有愧
者為東山司馬及臺使所知屢引屢旌而屢薦之兵部
上為都閫者三官三十有餘年無日不膺柄任瀕海五
鎮權同副參衛使貳官雖尊猶韔弓房矢戎服聽帥令
臺下侯推總四鎮二十有餘年南日建在中幇為四幇
仰視隠然又一大鎮擇而慎以付侯侯再莅值歲連飢
漳泉盜連起侯飽士練兵修戰艦嚴斥堠申令遣諜優
有以待之至則就擒引而去帥令間肅冗兵俠校醉詈
而豪奪者無敢跡故武村市宴然人惟侯安也憂其期
日代去去復弊海鄉父老謀所以再借於侯侯聞之曰
負父老甚吾不故吾矣方欲角巾野服以藉手遊鄉先
生故物猶厭容靦顔大鎮然哉強之又不可因予姻丈
莫君廷昭以求重於予予曰侯不渠借也河漘之間傭
車而酬直者廣原如砥日馳數十舍車人安之秋水時
至河決殆若峻坂續絶濘淖而車不得馳不得馳則不
虚取直矣物化固有夷而險易而難者君子與道消息
能智能愚能勇能怯徐邈人以為通而又以為介其固
始為同終為異耶父老曰侯不終借矣乞言於予刺之
綺以為侯贈
榕城别言
府尹牧畿内之民古三輔之職近時楊公月湖始莅李
公仕脩繼莅未至代以竹亭三君子一時道望公禔身
砥行内完而外晦起曹郎歷大郡大藩在有勞績及是
命人皆曰聲先實副挈而與之矣數日公書來雲莊曰
吾斂四方之志為一壑之雲力亦有弗逮也順天人稠
物雜其化物已久爬櫛澄汰反之正難且勢以地異遠
則專專則其志可行故吾也近則分分則動有牽制不
故吾也吾胡取一纇哉投鼠忌器熏狐者顧其城有不
可問者矣為雞謀菽狸伏而掩之為羊謀草狼恣而噬
之有不得制者矣薙棘燎蔓惟恐夫蕙蘭林木之傷有
不容擇者矣以剛則敵而徒以速悔以柔則隨依違附
和委弛而不自振辱殆甚焉吾焉折衷哉予答書曰斯
所謂循良公也公繼月湖者也月湖鎮雅黜浮居然古
意樹奇運察於公奚有哉嘗觀夫醫矣補益元氣無責
夫歲月為功而攻熨速效知醫之所無取周人東郊之
治歴三紀而風始移慎始周公也和中君陳也成終畢
公也政不同而心同也俗因俗革奚局哉故曰三后協
心同底于道繼月湖之政豈在規規守勿失間哉吾夫
子論政以寬而許舉政者以猛子朱子亦主用嚴之說
剛柔相濟殆其然乎公自念哉有子人之大政有潔已
之大幾造物無足吾人屈久矣僭公謀焉藩伯姚公東
泉陳公蓉湖鄭公巖山喜曰是可為贈
贈王石泉大參湖藩序
翼城王公石泉在進士齒特少候朝之次退然寂坐羣
喧中予時在刑部屬私異之曰慎重有如此者起貳閩
臬顧我雲莊中間契闊者餘三十年公鬢毛蒼短德器
益以渾成冠服仗衛皆數十年陳物歴階登席一起居
外無復話言茶畢請而退私異之曰樸簡有如此者公
衙非致胙致餕食惟菜豆臨視下屬厓角俱化而區别
畛域無爽使人無少涉蹊曲之萌詞降而心愧屈焉又
私異之曰廉永有如此者予所宿與名下士李公士脩
黃公公獻意者公品流長短補截意者或右焉一日龔
蒲川道公在諸生為沈思古獨賞儗之吳下奇士在留
司視獄外不釋手書卷有博洽名為員外郎移病歸養
老母既又疏終養疏致其政家居二十有餘年逆豎誅
例以清流起用不養交不循俗速化同時人俱盡無知
者而載淹以久中實外晦冺一定於紛翔競騖之時士
居今有是哉乙亥公始有湖南大參之轉寅寀稍稍為
洩所弗平而重致弗滿為公之地公自若也予於是求
公於古人要所謂有道之士非歟始公引疾包孝肅親
老侍養之本懷乎繼致其政北宫子衣褐之終身乎繼
而起越石父敝冠反裘而負芻乎繼而又淹太史公周
南之留滯乎夫為親自為竟而未免人役迫於勢也不
見知而不終悔命與義也求公以諧世不逮人亦遠矣
求以集事猶夫人也雍容廟堂標表來進翊雅而愧浮
歆發感動與防範而劫制扶掖之機有前此而後彼者
總臬周公公儀偕寮寀三數公以序為役予僭為顯幽
之論使識治有聞私失士自創而箕穎初懷歸意滿腹
不置此么麽也
榮壽圖詩序
國家崇右風教優異臣工内七品秩而上三載初論稱
得封父若母以旌年勞敦孝理於天下戶部主事龍坡
黃君伯望用是例封尊府廷立先生如厥官母方封安
人士大夫作榮壽圖并詩為壽而俊實濫首簡惟子之
愛其親亦猶親之愛其子愛其親欲其榮壽猶愛其子
而欲其才且賢也其性至真而其情為甚切然才賢者
可自盡榮慶者莫之致而至故洪範五福不及乎貴孟
氏書著一樂釋者謂繫之天物固有造化不能齊者先
生年七袠太安人七袠有三冠翟交輝椿萱偕老亦榮
且壽矣莫致者可致不能齊者顧得而齊亦何以得此
於天耶先生夙承尊府廣元教諭公庭訓授主事君以
世儒業教諭為父主事為子其作述者恒無憂閭井撝
謙林泉毓晦其盛麗者恒無縈詩書衍澤孝友睦家安
人和懿艾安閨壼雍肅其俯仰者亦恒無愧得之天者
宜夐異矣今夫水澄之則愈清木培之則愈茂而謂人
不然愚如俊不信也先生蔗境清夷齊眉荷寵主事君
凝重服官樹有風節究所自盡以迓續休命於天良亦
深致助愛云耳身親枝也不重於身亦重於親輕其身
而能重其親者蓋或未之前聞也則所以守己者烏得
不至為學者惡得不堅莅事者惡得以不慎且勤身重
則德尊德尊則業久業久則名彰而親之心以樂心樂
則致壽積久可以累榮得之天者則又宜夐異矣俊庸
序之以發始事之端為後日愈壽愈榮地云
黃鶴樓贈别詩序
黃鶴樓名天下山延袤數百里趣鄂城距大江名曰黃
鶴山山盡處石窿然崛起石之上樓也傑棟崢嶸層甍
飛舞偉然湖南一奇觀岳陽滕王不及也予嘗評斯樓
有君子道焉屹立天南下瞰八極俯岷峨倚星漢而不
知其高納洞庭吞雲夢而不知其大洪濤弗驚疾風無
靡寒期暑候與時偕行隂慘陽舒憂樂同態喧而能寂
特立而不隘斯其大凡也登斯樓者其亦將無取乎有
是江山有是樓無是人其不孤乎登斯樓者其將能無
負乎進士金沙馮君時濟朴直沈晦好問學善記古今
事頽然儒者奉使岐藩道經武昌憲副沈先生思古暨
諸君子飲餞之黃鶴樓繪圖賦詩為别俊序其勝與其
所以登者如此君固取斯樓哉樓不孤哉君固能無負
哉異時翹楚士夫洸爀閭井振耀古與今如斯樓擅名
湖南等而上之其必君也若曰凭高眺遠把酒臨風旅
烟霞親魚鳥樂斯樂矣殆非諸君子之意亦非所以贈
君子也
少宰何公燕泉贈篇
命物之不齊氣也少慧乏遠至之期而晩達亦孤蚤遇
之適德優者才局質厚者寡文氣之鍾有如是爾燕泉
何公上世再以易學取進士樹英稱迨公而清發穎異
昌黎子謂南諸山獨衡為宗而郴當中州清淑之氣竟
歸之老氏者流予常薄其輕妄公有得當者嗣學於家
成學於李文正公之門也怒長迅發謂慧也少未冠掄
鄉魁第進士謂遇也蚤而腴中瘠外退然若無能盤錯
開解恢恢然有餘用矣仕而無忘力學會博領要尚論
古人高詞巨策作者相頡頏無愧其在司馬曹也勞望
積以逾久始大政山藩長卿太僕君子謂淹副都憲巡
撫滇南也君子謂允方是時羣奸柄政私門溪壑之欲
倍於常供民搖扤不可靜公懸法杜横守貞而運恒奸
豪敓氣臺憲生風焉迤東夷引類連羣干我王度公曰
養之過也吾芟艾之算授而功告成君子謂智且勇新
天子更元嘉靖拔用正人進公少司馬南京方俟代又
入以為少宰夫本兵固所習閑而銓鏡之重又非公不
可於時白巖喬公石潭汪公暨公皆極三銓之望輔成
新政羣心具屬焉夫治道在風俗風俗在人材吏潔於
上則風清於下表儀歆發重有執其機者拔真斥偽本
衡量之公而柴車藿食亦本樸儉之化正身率物固節
用愛人地也亦渾龐敦大王化顯行之大關綱領五曹
訓齊百職以上贊皇猷其非細故也滇去閩萬里藩臬
方陳諸君子專价屬言意若有所授拜公辱焉不揣忠
告為斯人翕張抑亦自攷云爾
大禮奏議序
嘉靖釐革可謂前無古人後無今人聖君賢相其若是
盛也方大老石齋公服憂解柄先皇帝專使強起於家
禫畢敦迫以來不溷俗化不養交不草南巡制勑爭國
璽不以隨固已窺見其獨一旦翊真主以運斡泰平元
猷祕策如陽春播物萬象改觀挾日以升遐隠畢照然
後知老成謀國晦須以章天地祖宗其固有以待之也
尊號之議首尾數十疏義正詞嚴上煩聖天子委曲引
諭如家人父子不以卒變一時偕事侔德協心至封還
内降決從違為去就臣直君仁一時之極矣議濮溫公
蜀公王吕諸君子固在無赧詞魏公六一地下猶有餘
愧也公身當國怨揭家族以博中興古社稷臣也譬諸
舉鼎百鈞盡氣再絶臏方知舉千鈞者之難舟百斛盡
量再胥以溺然後知萬斛之舟長風駭浪如輕舸穏流
之不可及也公有摯旦之烈以不居無右之功峻階穹
爵懇辭若凂焉是謂勞謙有終俊無似願祝公卒佐聖
天子聖天子卒用公公卒用天下之賢中外順則囿毓
太和以造民福為皇明卜世俊雲莊一席其有餘帖矣
金田王氏族譜序
留臺右轄王金谿公之族出撫之金谿至安成金田為
盛又二十有一世為公猶號金谿寓無忘也夫萬有一
氣有所始爾矣諸山紛錯而皆本崑崙葉令王所由始
金谿之崑崙也吉守德載翁王載遷之始金田之崑崙
也其間昂伏續斷脊而岡阜而陵夷而陸者何限至公
巋然喬嶽為雄鎮具瞻蓋相承者世所以相承者心也
世貴於傳傳在人人貴於傳傳在心則道有足恃而氣
機突發叢巒複嶂有例視為常者鳳無百鳥之羣蓁棘
之茂芝蘭伏焉王金田之譜修自公諸父翁國禎父贈
都憲翁光表而載修於公其取諸人其取諸心其求諸
道之獨尚其氣機之突發為常者王子姓當自得之離
而合遠而自近譜乎始倡而先和化而齊亦譜乎始子
文之治楚也君子謀其後光遠自他有耀所以卜敬仲
之收而忘世之賢無能為父一貫其不深可慮耶公方
格勁氣折不能柔孑立羣邪之間無取自溷幾先遠禍
退勇林棲者以久寧濠叛公不共戴天相陽明公以立
收擒王偉績奠安國勢息搖扤之人心聖天子居潛熟
知而義與之應天承敘公一年四轉官猶若未副答功
以慰滿人意斯人論之公亦欲王氏道也詳見公敘
辭謝錄序
元人者必有以貞其志浩其氣俟時以發其光明雋偉
之烈大明當天羣隂退伏其非細故也大老石齋楊公
起異童收蚤遇以有今師垣歉若嗇退焉其若怯吾不
知其勇其晦之深也方正德間壬辟煽處公無私同出
貳司徙留部春宫舊德殆非其所也未數月先皇帝念
之晉司徒又念之召入以為内閣公辭不可老以請又
不可殿學孤卿荐恩異數公辭不可歸省少師翁又不
可服憂存慰勤複未卒制使相屬於道亟以還公人者
曰公胡為起也巡幸爭不草制載空勑符璽以行強之
又不可公之危亦至矣忠誠所感竟有以諒其衷而強
委重焉以竟收受遺定策之功健將驕兵元兇宿蠧夷
劉翕戢之聲色俱冺之間鼎革之會也狄梁公為唐司
馬公之為宋以期還我祖宗之舊功高弗有而力辭世
封焉公無南無去無怫心之任非所以為公南而入去
而遄求怫而要諸道猷裕圖終弘濟艱難其弗遺餘力
矣君子在治在亂若鳳潛升貞利龍之所以亨道消息
爾矣公前後五十餘疏某竊觀危孫之機今天子明聖
遐隠畢宣危言亢志百世一時也某以徵之天下士而
集思廣益則願之於公公無讓哉公戊戌進士前輩稱
榜中得人一公可也晨星落落同時亦僅某故以某序
竟陵孫氏族譜序
族譜本始之書兩儀始太極萬有始兩儀萬有辨類祖
人之始也始則羣而姓别之别而至於紛不可辨譜所
以原其始也寓目尺楮之間尊幼戚疏於是乎在而豈
徒者哉自冠履易寘舊物改觀高華望閥賣燭而鬻檟
者何限故譜其有存者耶大司徒安陸孫公九峰之族
之譜其得而盡觀之衛康叔之後武公之孫曾耳為衛
上卿姓始也自廬而常而沔而郢中為今安陸族始也
自興二而重而銘而虎而毅而盛而忠世始也自公而
上遡之忠則父盛則祖又上則曾則高我太祖龍飛淮
甸銘六兄弟迎自采石定太平入建康死忠者半功者
半銘千戶侯淮達百戶侯注安陸一衛使相聚也出聖
諭云爾既之飾樓楯復宇廨為安陸舊觀而淮移鞏昌
達移忠州比卒皆還葬安陸生離死合誓固云然也既
之虎讓世官於仲氏信而自占民版安陸孝友之行孫
世承焉既之信護衛西安而大宗之後由公而祖而父
皆贈資政大夫南京吏部尚書子元為御史又為編修
重緋疊紫三房之世官無及甚矣讓之為德謙君子有
終信夫世常言鳳麟無種貞元會而儲精發祥出飛走
而類者也公純德遠猷孤忠正色由上宰入為司徒歸
隠九峰受知今天子潛邸起耆宿再入為司徒以輔成
新政為國當怨必欲杜利孔清利源還虚耗殷阜之舊
國命民命身任不疑功朝廷而望中外為今鳳麟編修
君亦鳳雛麟趾為類孫上卿始盛千兵兄弟再盛至公
之橋梓而極矣抑環復乘除之候有不得常者獨不孫
氏念耶春秋生落草歲計松栢千計金石以天地為春
秋公肖質引類小之為松栢大之為金石於孫氏盛卜
焉公交名志同其字後學尊而不名稱九峰翁某五十
年道義厚敘斯譜孫告亦林告也
見素集卷七
