見素續集卷六
明林俊撰
奏議
陳愚悃以附餘忠疏
太子太保刑部尚書致仕臣林俊謹奏為陳愚悃以附
餘忠事臣待盡海濱去京師六千餘里廷議大禮始微
有聞謹具一疏為乞霽天威以培養聖德事未進而詔
旨已頒臣尋中風疾手足不仁口眼失位遂就醫藥備
後事繼聞有西北之報漕輓供億恐煩聖憂臣受知四
朝敘復起廢者屢屢竟無能久於位以宣有微勞陛下
新政之召臣衰以老矣又無能久于其位力乞休致顧
蒙賜勑給役給廩歲時存問臣疏辭未允強顔登受臣
今氣息奄奄安望久居人世者哉臣自按察使乞歸已
無起望附壙臣父墓之傍備納蛻焉前項致仕恩典及
身後葬祭通乞停免以為臣存殁之安臣又倣古人遺
直遺表之義僣有獻焉夫議禮如訟見各不同包而容
之德之大也若粉墨太辨恐未足以服其心臣伏讀明
詔仰見天地之大日月之明於斯有悔焉存䘏敘復日
候而久未聞也昔成湯改過不吝陛下儷德堯舜於湯
何有哉伏望早降温旨以荅幽明慰人望臣又惟古者
撻人於朝與衆辱之而已非必欲壞爛其體膚而致之
死也亦非所以待士夫也成化時臣及見廷撻三五臣
容厚綿底衣夾以重氊疊帕猶床褥數月淤血始消正
德時逆瑾用事始啓去衣之端重非國體所宜釀有末
年諫止南巡撻死之慘幸遇新詔收䘏士氣始回不謂
又偶有此臣又見成化弘治間詔獄諸旨惟叛逆妖言
強盜好生打著問喇虎殺人打著問其餘常犯送錦衣
衞鎮撫司問鎮撫奏送法司議罪中間情重始有來說
之旨部寺覆奏始有降調之旨今一槩打問無復低昂
恐舊典失查非祖宗仁厚之意即此二事似宜循舊臣
又見去歲以來舊臣謝遣殆盡朝著為空近聞石珤又
欲休致伏乞聖明留念既去者禮致未去者慰留與數
三大臣時加延接又有碩望如羅欽順王守仁吕柟魯
鐸輩人乞引自近以裨聖德圖聖政臣舌梗意長授書
難盡無任懸結愛願之至
附錄霽天威養聖德疏
臣衰老乞歸勞瘦大作形容變盡殘息僅存常思古大
臣致仕憂同在位富弼家居朝廷大利害知無不言趙
槩集諫林百餘卷以進臣心慕焉思有以報之陛下也
近聞廷議大禮異同上干宸怒恐包荒之下舉措涉輕
為容納一欠臣安得謂在家不知乎謹昧死上言易渙
汗其大號言號令如汗之出不可反也今大禮數反汗
矣興獻大王初議也興獻帝再議也本生恭穆獻皇帝
三議也皇考恭穆獻皇帝殆四議也魏元帝本生父燕
王賀表稱臣帝欲尊不稱臣有司議聽如舊式惟中詔
所施曰皇帝敬問大王宋英宗服所後喪三年畢始議
本生濮安懿王典禮繼以集議不同報罷祗封安懿王
長子宗懿為和國公神宗時追封舒王天下後世俱未
嘗非之今三年四議矣陛下大孝無已之情可對天地
質鬼神無愧然有禮焉以節情也禮人子有終身之喪
忌日之謂也夫㒺極之恩終身服斬無過也然終身服
斬世幾無吉服人矣故聖人定為三年之服服終釋吉
節其情也忌日哀戀終其孝也今四議者臣反覆思之
未得其說求之天道臣不能知也然災祥之應孰多孰
寡寡足思也求之人言臣不能知也然從違之論孰寡
孰多多足思也求之祖宗臣不能知也然冥冥必有所
屬意在今議議是也萬一在於初議再議三議則尊祖
之孝足思也求之恭穆帝臣不能知也然冥冥必有所
屬意在今議議是也萬一在於初議再議三議則順親
之孝足思也又求之事亡如存之義孝宗恭穆帝假幸
俱在孝宗倦勤傳位武宗自稱太上皇武宗崩傳序陛
下恭穆帝亦自稱太上皇兩太竝居大内歲時聚會果
平等禮抑别禮一位大内一位故封歲時慶賀果平等
禮抑别禮則如存之孝足思也又求之喪服之制人後
之義父則斬伯則期庶民受所後民業稱父服斬致所
專也帝受所後帝業若稱皇伯則與常伯叔乎等孝宗
意欲稱皇伯不欲稱皇伯臣不能知也古天子七廟三
昭三穆與太祖之廟而七一太祖二不祧四高曾祖考
無皇伯之廟則嗣統之孝又足思也王天下有三重議
禮其尤重者中庸謂本諸身有其德也徵諸庶民驗其
所信從也又考諸三王建諸天地質諸鬼神百世以俟
聖人無一不合然後動為世則彼無惡此無射蚤有譽
於天下其慎也如此武王聖人也老方受命周公始成
文武之德制禮作樂追王太王王季其緩也又如此伏
望聖明再加周慎遲以歲月俟閣下禮官諸臣議定孝
既足伸禮亦盡合舉之未晩臣又惟人君以寬仁為德
剛正為威保宗社安人民為孝方孝隆本生推心以弘
孝理之際而威懾羣議恐人命涉脆傳播四方未免聖
德之累悔無及矣乞霽天威養聖德公大政使至治上
達馨香發聞上悦天心下副人意幽而祖考咸格聖孝
之大無出於此臣垂絶之言無任懇切效愚之至
效遺直以畢餘忠疏
臣至愚極陋無他行能徒以朴忠自結列聖陛下龍飛
之初首以舊臣召輔新政深慚衰朽不任驅馳八疏乞
歸荷蒙眷注既乃諒臣誠懇勑允致仕恩禮繁縟實踰
素分臣歸未幾末疾遽作屬者勢轉危迫命懸旦夕翹
首闕庭無階上荅然既死餘心尤望陛下懋志聖學留
心孝理信任忠賢廣開言路持端拱之初心收嘉靖之
盛治尤願陛下保養聖躬調和元氣使前星有耀皇儲
以蕃臣生已無期徒存涕戀死若有知猶荷太平臣又
惟我國家顧念舊臣葬祭有恩向已具疏辭免身後恐
或誤蒙賜及伏乞通行停止以為臣心之安此又臣垂
終之所惓惓也
見素續集卷六
