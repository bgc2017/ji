見素續集卷二
明林俊撰
五言律
皆翠亭
大雅春常住高情酒未回午隂雙樹合晴色四山開補
竹延新徑尋芝破舊苔冠紳行樂外客去鳥還来
釋鬱亭
宿留有蓬莱幽懷盡一開花香浮几席海氣上樓臺别
調歌還放迴闌月未来綠蕉行小徑約略記親栽
贈族子以永
大冶陶型外名家况味存孤忠韓愈疏直氣邵州孫詔
起冠裳郡人歸禮讓門經心清獻墓殘照下烟村
題畫
山崦雲猶瞑江天雨欲晴院深芳草合日落野舟横古
路曾人跡青林但鳥聲春風期載酒相對話班荆
竹澗為雲從作次翠渠韻
選勝無多曲蔵身亦幾竿秒秋猶舊瘦溽暑有餘寒世
局時来静風情老去寬潄流經洗耳肉食記長安
宏路感事
石竺盤青磴重岡入紫雲神仙幾人世雞犬亦江村井
野魚鱗次溪流燕尾分十年前盛麗斷蔀數家存
武夷精舍
雲水十年卧關山復此行迯名曾老子何面謁先生獨
手慚經濟諸公業泰平中興元有象龍起大河清
夀日
嘉靖紀元二月十日宿武夷明日夀之旦余
壬申七十一云
生申良此日更始重元年離合悲歡外妻兒考妣前幔
亭飛一鶴玗洞拜諸仙鐵笛虹橋下風光也自憐
屏山草舍
隱几醒殘夢披雲坐素屏鳥聲千嶂暝人語一峰青古
壁行秦篆黃庭寫道經非關城郭懶皓首北山靈
過紫溪
雨樹行青嶂晴霞覆紫溪橋分平野斷人與此山齊瘦
馬漫知道冥鴻故不迷仙風酬素分吾老一支藜
寄東湖吳少司空用邃翁韻
纓冕斷羈束江山作繫留時逢端分淺局狭姓名浮事
有回天力公如逆水舟眼看無着處一壺正中流
又自韻
應會年垂半遷喬寵值三大鵬高又下候鴈北還南銅
雀来青雨鍾陵度遠嵐地清無瑣事低小結茅庵
多景樓次米南宫韻
江漢從東下乾坤盡北開遠山連又斷候鴈去還来石
隱回瀾柱僧傳度海杯分明樓上睫飛過越王臺
謁孔廟次壁間韻
即此虔分席依光惬下堂道風行有截教思入無疆繫
易連三聖為邦備一王晩酬天獨借數仞見宫牆
題族子汝桓畫
雨葉秋將勁晴蕪此亦家浮生付雲水食口託魚蝦業
薄還官債山深自歲華最憐霜候菊猶是去年花
題九峰翁扇
掃軌籬門靜蔵舟夜壑勞漢江三澨近雲夢九峰高寫
易松分露蒸茶鼎作濤故遊今幾在首白一同袍
贈王南渠
虹衍諸祥會天申啟聖辰一函修職貢萬國走王臣譜
按神仙曲風迴帝里春泰平今有象西壤淨邊塵
經筵賜宴
經幄儒臣侍文華帝命申九霄懸日月諸老下星辰飲
德嘗新酒稽謀綴舊人無刑心故在首白愧冠紳
地震書感
搖扤疑風至倉皇畏陸沈枕孤横老淚力乏負初心失
得人為監禨祥帝若臨斷鼇居故事倦鳥日疎林
夀宫保韓質菴翁
義激申三疏時危寄一身暮齡逢聖主異寵錫純臣素
鶴精神爽青邱禮數頻誥章聮四代孫子遍冠紳
雲水逢亨際褒書領聖情四朝余一老三事汝孤卿牢
醴由天下山莊有使迎頻仍真異數魚鳥見還驚
東軒
夜半見海日軒深不動塵簡編前得曉花草易為春戚
屬時天寵仙家自世人交遊驚老大松鶴倍精神
地禁春来早風柔不作寒星華當面出桑影上簾看玉
樹傳仙種金吾拜主官朱櫻承内賜擎出紫瑛盤
臘月下旬值雪
一冬懷屢結三白夢長懸野色同雲外寒聲落照前赭
山容盡換凍海腹逾堅瘞璧璇壇淨明書大有年
癸未元日志感
老及何能壮心多可自由感時成小出揣分合真休底
裏年華識行蔵藥褁謀一機環復外魚水夢滄洲
主少名何謝臣衰意自憐立當三代上遇晩十年前禮
樂從朝論刑書愧俸錢弼諧諸老在拄杖對青天
元日書事
銀燭散青烟椒花落綺筵草堂應舊雨客舍是新年未
帖宜春勝猶傳守歲篇西齋話涼月剛後兩回圓
書感呈少師石翁
歷服靈長會艱虞鎮定身天休當此日國是屬何人大
手彌綸地洪鈞發育辰金鷄傳詔下枯槁遍為春
主聖開昌運臣勞效匪躬功高元不賞道大亦難容鍾
鼎完名外衣冠老淚中慰留天地德殘夢逐東風
芝草
紫玉阿房種青霞洞府英孕祥峰五癸觀象日三庚長
養元陽護孤芳弱肉爭漢庭書上瑞深谷漫蔵名
教週
週子性涉醇可幸也柔懦不立殆所謂末如
之何者吾家子弟僅此耶書激之
詩禮甄陶下居然土木人幾緣通汝慧僅未失吾真學
苦終能變心專自有神愚柔功百倍力久待知新
氣質元庸下詩書况若仇滿盈吾故懼巽懦汝終憂及
遠期前步終迷怪下流玉成在貧賤莫漫貴家羞
哭三江宫傅
三江太傅翁和余詩甫成溘焉長息孤希原
緘稿来訃噫絶筆也哭四章仍元韻云
循牆深歛戢岣嶁類寒微位極公還命名完世獨歸竟
陵傳大玉台斗賦緇衣笠澤隂晴外平蕪帶遠磯
匪石心還壮如虹氣漸微别来黃鵠伴賦得紫芝歸鳳
閣傳遺表麟袍感故衣祝天酬百順烟水欠魚磯
化及形神異心多氣力微鳳銜中詔下鶴伴旅魂歸巖
菊空修譜江荷枉製衣鱸鄉還往日鷗鷺暗前磯
亡琴憐旅息絶筆寄公微脩短元前定哀榮此大歸易
名題處額就木賜時衣秋水吳蓴約湖風冷故磯
送蒋子雲守南陽
節概西曹彦文章太守臨樸忠元故俗風雅自遺音探
虎時看壮懸魚跡許尋五朝稽德在如玉又如金
贈王應時
窮愁收蚤遇艱大寄孤生行誼傳京國詞華動海城旅
魂天正黑枯淚夜曾明回鴈西風急含凄數驛程
北極懸深戀東行感至尊自憐臣計迫不道吏書繁力
盡還傷往心多更食存百蠶能一葉人紀信須敦
送祝虚齋子師謨令南豐
接席緣終欠傳心學許同龍飛符上瑞鷄割寄南豐樸
質名家訓敦龐太古風不禁兵燹地百意念民窮
贈閻泉川
事激言逾壮居夷性轉諳日將辭闕下天與看滇南卑
散蔵深地沖虚悟往菴曲成關造物兹意重誰談
溪閣寫懷
溪閣閒烟水樵漁答是鄉諸峰會平野老樹納初陽魚
鳥風雲氣林邱海岳腸迴瀾寬買榜松桂亦吾莊
雨嗇麥猶短春寒薺始青過牆梅似豆應候草如蓂歲
積瓶中記官征火處聽俯流心自領無語答川靈
雲莊偶懷
石屋忘年紀霜松記十圍壮容驚變盡迂叟是真歸局
小一莊足名逃百世希山盤開野水新雨蕨芽肥
風雨睡曾着幽明重百心龍歸先有洞鹿觸故成林遺
蛻憂時遇孤廬怳夜臨更闌銷燭短涼淚落衣襟
野寂含幽意神衰著飽眠丹成淹日月樹老怯風烟里
耳聲華異山人禮數偏世坌期謝絶無路屬夤緣
立海風濤壮漫山草木稠厓虚雲一寄洞古徑通幽事
適仙翁左身隨野鹿遊仰高名故在吾老意悠悠
農夫苦
草露耕常早鷄聲曙起東星流天過白日出海翻紅櫛
髮催牛飯編籬放鴨籠一區酬事分辛苦不言功
戴星憑出入獨力強支持正苦催租急翻懸散種遲地
磽收轉薄歲熟喜還悲稠粥猥情事来嘗未有期
三慰篇
吾鄉必東子莘入臺即論事吾家汝桓救之
二君除名汝桓丞遠邑紀是篇
窮年淹散宦甫月侍清班野曠雲平出林孤鳥共還買
山曾有具涉世本無官寫易青峰下樵流識故顔
御風来海郡解珮下仙班上德乾坤大時賢旦暮還覓
音二仲徑過嶺大蘇官終局吾流分名高不愧顔
雲莊漫語
景竒山獨占吾道不終窮玄鶴心千里青牛地幾弓迴
瀾芳渚月歸袖舞雩風三影塘前見依然似瀼東
雲寄誰留在山深不記年樹根行暗壁石隙逗晴烟碧
雨松為蓋滄洲海化田時平慰遲暮餘日理陳編
過真館
少華幽棲處青霞幾靜功松脂傳辟穀羽服舞迴風小
有仙都觀清虚紫極宮五芝前道路荒棘桂花叢
少室秘青烟空流了道玄玉書方外檢鴻寳枕中篇吐
納曾留訣神仙祗謾傳晩晴看逝水篝火夢三川
素洞偶成
突兀層雲上青梯百丈餘幽隂疑穴處亢爽勝樓居薄
有蒼精氣猶存古篆書質風鎪鑿外渾沌副逃虚
雲莊感事
咄嗟成感遇深窈謝人寰宿鳥餘殘夢歸雲已故山衣
冠今寂寞嶺海路間關憑藉乾坤力同時許賜環
待盡嗟何及居閒意獨申如神昭聖武無事擾庸人禮
樂都俞會肝腸報荅身綱常終定在虚己聽重陳
寄何燕泉少宰
来盈占候燕失愛問前魚世有千金璧公猶萬卷書仙
蹤移舊國廨宇類幽居樹影閒庭月晴光滿太虚
帝宸方發曙卿月下層霄野色高低樹江聲来去潮碧
山容露冕瘦鶴認風標相憶迴瀾夜漁歌第幾橋
再寄燕泉
老至食無味人間夢未清數更成夜寂来鴈帶秋聲海
國書難寄山堂月轉晴美人江上路伐鼓看潮生
交遊心轉結離别夢相牽南嶽應千仞東華僅隔年星
辰違聽履風景類登仙讀罷希文記高樓思渺然
招白菴豐太史口占
迥野行梧竹從天降鳳凰世誰三昧手客有四明狂後
學還蓍蔡中朝自紀綱海峰重繫戀春色又歸航
世緣深擺脫道味故相親馭鶴来仙侶烹葵預主人碧
霞尋野寺青雨濕山巾北極肝腸共清霄入夢頻
雨亟溪流百丈頳山為市者失千金偶成
雷雨分霄亟溪流四望交熊應蛟並穴鶩與鵲爭巢沒
舍留殘脊沈洲見斷茅江心愁外寺虚閣且僧庖
雨積疑天漏溪高詫陸沈頳山勞竟歲袖手失千金豺
虎深時見風濤亂敢尋楚弓還楚得子母漫經心
迴瀾
迴瀾放晴夜虚敞足清遊野曠月臨水天低星近樓村
醅隔蘿徑樵笛下谿舟挂席高寒外心多可自由
宿山
洞壑通幽徑香蒲養静菴幾傳修白業一宿悟玄談老
坐瓦完愧時懷舍退慚曲闌春未暮花日尚紅酣
和寄豐太史原韻
直院隨金馬清班綴赤凰忽先懷疏入竟蹈引裾狂孝
理關名教王猷翊世綱河神風己北轉息送歸航
雷霆身獨犯風鳥夢相親似有仙留訣時傳語動人大
官黃醥酒少室白綸巾俎豆閒兵略雄心拭劔頻
久雨次雪齋
阻絶幾曾出艱虞念遠村衾裯空夜市桂玉斷晨飱如
馬風濤壮鳴蛙野水渾一晴酬歲望脈脈重誰論
床褥動彌月簷聲不斷流何時見山色於我若雲遊瓶
粟盡窮日窠雛委漩漚不因炎德會風雨暗行秋
次張方伯兩山登麻姑山
踏雲看直上萬象入搜羅鶴馭昔曾到仙關近若何蓬
莱行復淺瑶草拾還多五老峰前社時時夢一過
郭侍御世重以言落職兼程慰其母安人
瀝血匡時疏回腸慰母情江山連故郡昏曉戒兼程升
落等殘夢艱危剰此生精忠良柱史暫爾聖人氓
春候
九十隂晴半丹青畫作殊發生良自異造化本無拘野
水梅初豆僧厨笋正酥葛巾閒載鶴獨楫老江湖
秋候
萸菊感物候星河自古今最憐清欲絶重覺夢相尋范
老先憂記元公太極心虧成渾事外吾意在吾琴
有懷
歲局臨青野星台切紫墀傳心嚴虎豹辨色引旌旗主
聖臣貞會河清海晏時大廷興禮樂接武重臯䕫
丹桂
涼入金風利香浮玉樹幽月移天上種名動世間秋炎
德文昌盛丹砂火候柔賞心慚酒分晴倚水西樓
夜起
長夜睡曾著行庭思轉清城烏臨遠曙樓鴈過高晴客
子木綿敝居人水火爭時平盛禾黍一飽答西成
二泉秋月相憶并及無書次答
露重夜如沐秋高意轉深江湖千里月吾汝兩翁心影
落巖前桂情移海上琴附書元不薄末疾故相尋
離合天為限交遊思許深秋聲行木秒月色到庭心老
大消殘局虧成托素琴小山叢桂在咫尺絶幽尋
有感
野水歸雲薄林花應候新松枝留海日衣袖落京塵社
會聞村鼓仙班拱帝宸一邱謀老地耕鑿太平民
贈周諫議兩山
少室留雲在方壺日到初地爐燒野笋麥飯薦溪魚澹
老傳封事班生得例書卷舒吾道在烟水話樵漁
野梅香正結素洞暖初開掃徑閒雲識從天舊雨来棘
籬催過酒沙鶴引登臺人意仙靈會披衣坐紫苔
蕭侍御兩湖紆道雲莊短章為别
薜茘巢居小青驄柱史臨懷虚貪得士調絶副知音風
雅酬前話雲泥結素心酸醎浮跡外紆道故相尋
白筆簪逾勁青萍價舊高分行八巡使特枉四程勞雞
黍延山月魚龍壮海濤乾坤無限在吾老分林臯
再用前韻答周兩山
逸才追白後近作勝黃初殷篆存辛枕周篇别亥魚諫
垣時有疏政府故無書剜肉醫瘡會猶容竭澤漁
别况久逾積孤懷重一開梅傳疎白後山送遠青来審
像凌烟閣披衣步月臺杜門深簡出階老綠莓苔
修省志喜
宣室求言詔虞廷獻納篇遇災容有此責己重無前國
步風神壮途謠雅頌傳漏聲朝百辟蠟炬引經筵
除夕次山齋韻
更始三元盛窮宵一例除寓形空老大閱歲屬孤虚海
郡傳新歷桃符易舊書浪仙勞酒脯詩草謝芟鋤
盆火沈將斷村田調正和歲歸成局促春望未蹉跎氣
轉庭先綠年頽鬢易皤小来催大往伸縮竟誰多
野出
激石溪流壮漫山草樹稠青蘿結茅屋白羽步沙洲松
子霜前落鳬翁藻面浮閒身酬勿藥土壤答真休
舟過溪閣次山齋韻
小艇道仙閣逥風轉蕙蘭晴光江上月涼意竹邊壇掃
石雲常漏留詩鶴借看来麰經歲熟一飽答清安
雲莊先墓有感
枕壺開異勝揖華擁諸峯了寂生前分還真夢裡容荒
陂朝野水新塜覆高松細響微風入神遊自有蹤
偶憶
水石三遊洞風烟百戰場羽書時道路戎馬暗江鄉射
虎弦聲疾衝牛劍氣長虧成自人事杲日照歸腸
述懷
綿薄何能受衰頽轉見親身多為國瘦家頗好賢貧山
斗瞻依近羹牆夢寐真陶型心故在末俗幾還淳
送陳春官惟濬謫漳南
發生期老大飄落任浮沈到海十年夢思家一夜心小
車問字酒獨屋褁眠衾剛折還臣罪穹蒼屬監臨
喜諸孫問安
展轉席曾帖起看星又闌詩篇隨老退藥物輔衰殘叔
世能完局孩孫足大歡黎明索梳洗仄枕問平安
挽韓忠定公
純質先朝舊皇家一鏡亡海天懸涕泪星日照肝腸百
辟宣遺表重瞳下卹章續音雛鳳盛梧竹遍鳴陽
大老安危繫幽明竟此分易名彦國諡錫葬穉圭墳特
進三公品重頒九祭文素車前道路孤淚落寒雲
仕處聲華重交親氣味同日嚴虞六德位極漢三公經
濟匡時會艱危伏闕中啓衾猶宿戀華渚祝流虹
寳瑟元同調山爐此瓣香時尋參分野遥望晉平陽老
淚迴瀾月悲風綠野堂臯村吊遺跡何處是公鄉
贈泮西
陳泮西夀徵塞淵周慎工數種書嘉靖改元余
起落致與偕行及是十閱月余五辭不遂君以母
老子少辭去義不可強而情不可割詩致余意
隱帙上藜烟濃書洒墨筵聲名多此地物色重當年桃
李春風面江河秋水篇右軍心畫外妙領看清圓
新桃開暖烟細柳繫離筵客久餘殘夢心高寄老年大
方求益地短日遠遊篇相憶雲莊下叢生桂許圓
篁溪為祝鳴和題
春盡笋平出溪紆徑轉長衛風幾淇澳吳楚自江鄉葉
細含烟潤枝高帶月涼直虚明素抱吾汝愛文章
又次邵端峰韻
夢遶碧羅帶神移翠玉宮此君留壮節而我讓孤風比
德名偏重知音調許同世氛蔵伏外即始自占終
篁溪野芳亭
幽意杳無際餘香襲故書祗便公事簡端愛世緣疎淺
飽炊晨飯新肥摘露蔬草亭閒隱几習靜似林居
題楊乾叔西嶼
迥野雲猶暝平津日又紅南征疑化鶴西嶼寄冥鴻飄
梗時名外青衫老袖中摧殘憶羣醉吹度一番風
屋舟夀邱
老至神猶健心多迹若浮復真懸故宅觀化卜遐邱兆
得中軍勝潜終太史收碧山還載酒梧桂自春秋
夢雨為汪淮寧題
人意憂虞外天心感兆間孤燈尋短夢一雨重前山坰
野水將浸江天雲未還斗州元命脈豐儉正相關
贈陳侍御中川
羽儀應憲節文藻重儒紳山立風還勁雷行令一新草
回秦地綠馬帶帝城春萬里同仁外柔馴正遠人
嘉靖丙戌自五月不雨至於七月述憂
赤焰熬焦久蒼生涕泪重黑峰曾起電渴海不蔵龍雲
漢心徒切江河帝自封發生銷落外禾黍更傷農
見素續集卷二
