見素集奏議卷六
明林俊撰
奏議十四篇
秋臺稿
請勤學疏
刑部尚書臣林俊謹奏為勤聖學以隆聖政事嘉靖元
年五月二十二日該司禮監傳奉聖旨即今天氣炎熱
經筵日講都免了到八月内來說欽此欽遵臣始而疑
繼而知此故事也然學緝熙于光明日新則日進不日
新則日退故曰莫止於畫莫病於自足君子有無已之
功焉禹惜寸隂傅說告高宗念終始典于學君所自學
臣所論學要皆如是也唐太宗延文學之士更番直宿
討論文籍夜分乃寢宋太宗年老猶喜讀書仁宗邇英
講讀未嘗少廢此故事也我太祖有觀心之亭禮賢之
館揭大學衍義於兩廡揭洪範於座右朝夕省覽太宗
視朝之暇輒御便殿閱書史召儒臣講論仁宗專意文
事留心讀書宣宗謂楊士竒等曰朕寒暑不廢書册對
曰帝皇勤學問宗社生民有賴英宗時楊榮等建議經
筵降勅勉諭曰朕即位以來弗遑夙夜永惟厥道必學
乃明爾翰林春坊儒臣分直侍講憲宗孝宗循行無改
我國家列聖勤學故事在爾孔子曰吾十有五而志于
學陛下正志學之年何可輟耶古者之教春秋以禮樂
冬夏以詩書冬夏正讀書之時何可輟耶且經筵之聽
講頗不謂勞文華之清燕亦不謂熱而平旦未與物接
其氣清明善念易開正言易入又為進學之會夫天下
之治不治在人君之聖不聖人君之聖不聖在人君之
學不學太祖嘗言人君一心治化之本存諸中無堯舜
之心欲施於政有堯舜之治決不可得也陛下天稟穎
異聖性精純誠於此時日親儒臣以講求古先聖王之
大經大本以開發聰明成就德性使神有所領意有所
會則立道有體致道有用設心措念有所持循臨人出
政有所據守自不出型範之外是謂有堯舜之心斯有
堯舜之政民無患乎不被堯舜之澤矣臣竊意經筵日
講俱不可輟或盛暑隆冬暫輟經筵而不廢日講留神
無間之實功以為終身受用之實地其間有衰老之臣
不堪久立則師臣有坐論故事尤屬謙沖近臣若暫免
自隨亦見體悉臣林野日長言猶近腐然忠愛一念實
切由衷無任勤懇願望之至謹具奏聞嘉靖元年六月
初三日奉聖旨經筵日講朝廷急務覽奏具悉卿忠愛
至意該衙門知道
止司禮監奏補應役人匠疏
奏為立剛德以杜亂原事臣聞君人者信道不篤則守
善或移析理不精則多聽易惑天下之事革之難而壞
之所以易也陛下嗣綂之初回斡大亂易若轉丸而數
月之間政令似若矛盾旁門曲徑若有所私售其間臣
莫測其然意者剛未至爾夫君德象乾易剛健中正純
粹精也執是臨人孰敢有妨我之政以害我之治者哉
臣近聞司禮監缺人應役陛下為下其奏兵部議處臣
謂此壞革之端司禮既乞諸監局容有不乞司禮既復
諸監局容有不復者哉則不特一匠役為然凡冐濫之
官旗軍勇人匠以及淨身者流無有不復者矣陛下垂
情釐革以慰悦天心光昭祖烈而歆動天下者將謂徒
名無實而大臣言官之協力一心為國當怨以贊掖釐
革者亦將謂徒勞無功矣是固壞革之端階亂之始大
法大體固未暇論不知今日中外之府庫何以繼財中
外之倉廩何以繼粟近者軍士之殺撫臣辱巡使犯有
司大槩見矣司禮讀書識事為諸監局之首而開端啟
釁顧為諸監局之先是何燭幾之暗見事之左而謀國
之疎均失之矣臣謂乞補供應決不可從惟體剛於乾
致孚於革執固於恒以不為禍始臣不勝至願謹具奏
聞嘉靖元年六月二十日奉聖旨該部知道
正違禁番貨夤緣給主疏
題為正大法以杜大奸事貴州清吏司案呈奉本部送
刑科抄出南京刑部尚書趙鑑等奏為議處賍罰事該
貴州司追問犯人蔣義山等浙江司追問犯人黃麒等
違禁私販番貨例該入官蘇木共三十九萬九千五百
八十九斤胡椒一萬一千七百四十五斤可值銀三萬
餘兩奏要不候年終先解内府收貯公用等因該本部
覆題奉聖旨這販賣商貨已有旨給主了欽此欽遵抄
出到部送司案查未見奉到給主明旨祇該南京刑部
先題為分理事内開問得犯人李惠招稱廣東市舶司
太監牛榮與家人蔣義山等探聽暹羅占城等海船番
貨到岸私下收買蘇木胡椒并乳香白蠟等貨裝至南
京匿税致被盤出問罪及參牛榮趙文魁濮鉞違法等
因題奉聖旨提了問欽此又查該都察院題該南京刑
部貴州清吏司見監犯人蔣義山奏為乞恩辯明分豁
陷害事義山等於廣東各備資本收買土紅木并香料
等貨告給批票到於南京被高賓陳玖計謀掜告問擬
重罪貨物入官等因奉聖旨都察院看了來說欽此該
刑科參出蔣義山倚仗官勢貨賣土紅木乳香等物被
人告訐將前貨没官必係不法或来歴不明飾詞奏辯
事屬違㒺等因通抄到道具呈該院看得蔣義山等倚
官市利欺公玩法被人告發貨已入官罪何能免明有
買嘱通同牽撦掩飾誠如該科所參欲將奏詞立案不
行等因題奉聖旨還著南京刑部查勘應否給還来說
欽此欽遵移咨南京刑部未見查報及查無欽准給主
緣由在卷案呈到部臣私憂過計方嘉靖之初元即有
此不意專擅之事欺公罔上納賄養奸其流將有不可
禦者萬一播諸天下傳諸四方為初政之累不細查得
見行條例通番下海買賣劫掠有正犯處死全家邊衛
充軍之條收買蘇木胡椒千斤以上有邊衛充軍貨物
入官之條所以嚴中外之辨謹禍亂之萌今義山等倚
仗威權多買番貨途次騷擾不言可知天幸匿税事發
治其罪而没其賍將牛榮等參奏提問陛下方俞正法
之請尋啟用倖之端忽又於議處賍罰本内有販賣商
貨已有旨給主之批夫以勘報之奏未来處分之旨何
出將謂徑批犯人之奏尤非正大之體所宜且該科不
知部院無至是旨從何出哉無惑乎人人私駭而謀國
永憂也昔燕昭侯命藏敝袴侍者惑焉侯曰明主愛一
嚬一笑敝袴豈特嚬笑吾以待有功者今三萬餘兩之
物果一敝袴比給還罪人果賜有功比皆臣之所未喻
也况今府庫匱竭是賍既足破蟠結之奸亦足承供具
之乏而畀之匪人棄若餘水其不深可惜哉中間必有
售術之人伏望陛下大奮乾剛立斷是獄將代為營救
并請託之人下之法司明正其罪賍物照舊入官使讒
間不行矯偽無託仍望自今以始凡百章奏斷自宸衷
參之内閣之議令司禮一二文學老成親謄務從擬票
毋涉輕改庶詞旨簡嚴政令純一聖化協于人心王言
震于人聽為世世頌美幸甚無任激切願望之至謹題
請旨嘉靖元年六月二十五日奉聖旨你每既這等說
賍物照舊入官
舉大禮以成大孝疏
奏為舉大禮以成大孝事臣聞人子於親生事葬祭致
無己之情以自盡如存之敬故曰自始至終一於禮而
不苟其尊親也至矣先王制禮生有事死有思初喪即
立喪主以成其為喪既葬即立祭主以成其為祭漢成
帝立定陶王為皇太子即封楚孝王孫景為定陶王以
奉共王之祀宋英宗以濮安懿王長子繼體仁宗亦立
濮安懿王次子宗懿以主濮王之祀陛下光起親藩入
繼大統尊崇大禮已舉行無遺矣惟興獻帝之後未立
主祀久虛尤禮不可緩者宜准先朝故事擇興獻親弟
之子倫序所當立者襲封興王繼興獻後以主祀事則
義正心安情禮兼備本生之報益曲盡無遺矣所以遲
久而未決者或謂欲待前星輝祥螽斯衍盛然後分封
為興國後臣以為不然陛下之子則興獻諸孫行也以
孫繼祖是禰其祖而名實紊非禮也天子之子長則帝
次則王雖百斯男皆有封土何待一興國耶或謂宜封
親王次子嗣王暫主興獻之祀俟皇子稍長襲封真王
主其常祭暫主之王别封之以大國臣又以為不然夫
禮為人後者為之子既主其祀即為之後不容復易且
陛下大婚未舉儲貳有待興獻主祀容一日無耶雖曰
遣祭然既父正統之孝宗義不得又父本生之興獻歲
時遣官相望道路乃天子命祭而非祭之主也槩以人
後之說則精意未必感孚冥漠未必顧饗非惟失禮之
正亦莫識鬼神之情狀矣或謂親王亦有不立後者而
無長立次繼伯以姪率用為常濮王宗懿之立立次者
也共王景之立繼伯者也興獻茂毓聖明入繼大宗顧
不得世食小宗之祀如在之神殆若有未安者或又謂
安陸龍興之地容有形似之嫌臣又以為不然昔周文
武以德厚長世豐沛出漢高未聞復有漢高惑無謂之
小見廢必舉之大禮以絶本生之祀謂陛下為之乎或
又謂興獻立國已久土賦甲於他藩臣又謂此閭巷鄙
俗之論天子天下為家不宜過自封殖王禄歲既有常
數矣土田僅宜十分為率錫之二分割其八分以給無
田之民則親親仁民並舉不悖是為堯舜之仁政道無
先於此者臣既老既耄難以強立治朝恐臣身一南議
者互異或緩以失時或雜以愆禮或利以害義貽聖朝
萬分一之悔故不避煩瀆懇懇言之竊謂乘未大婚之
先舉此主祀之典亦禮之序孝無大於此者伏望特勅
輔臣禮官主持正義參以臣言急速立後以慰興獻遺
靈副中外人心之望臣無任願幸之至謹具奏聞嘉靖
元年八月十九日奉聖旨禮部知道
奏乞致仕第一疏
奏為年老不任事寄乞容照舊致仕事臣學術素下體
質亦薄新詔之起辭至再而登途至四而後入京預草
三疏意面覿天顔堅辭不就職而退又恐聖衷未諒衰
邁而勉強就列實非臣所堪也嗣是天申有期思厠嵩
呼以仰祝聖壽慶禮既舉猶未敢陳第念衰謝之年精
神倦怠步履艱難常恐拜起蹉跌為班行齒笑而刑書
繙閱隨過隨忘朝列周旋如醉如夢昨以陪祀地壇尤覺
撑支無力追思孔子吾衰之歎正及七十之年今臣七
十有一衰既有加禮致仕之期則又過之學不加新而
識不逮舊筋力亦重有不堪者矣如蒙伏望皇上憐臣
老朽放令致仕桑榆景暮固屬於本懷而葵藿心長敢
殊於在位無任激切求憐之至謹具奏聞嘉靖元年八
月二十三日奉聖旨卿才行老成譽望素著職司邦禁
竭盡公勤新政之初方切委任豈可引年求去宜照舊
用心供職以副朕意所辭不允吏部知道
奏乞致仕第二疏
奏為再乞天恩矜憐衰朽容令致仕事臣年過致仕節
該奉聖旨卿才行老成譽望素著職司邦禁竭盡公勤
新政之初方切委任豈可引年求去宜照舊用心供職
以副朕意所辭不允欽此臣受恩深厚揣分無能屬景
衰遲捫心如失竊惟禮七十而致仕孔戣年及而請范
鎮呂誨年未及而請司馬光年五十引去前輩後輩之
所視為準者也臣四十五引去五十五而致仕六十而
又致仕今已踰七之年力既不能禮又不可易退之懷
殆與初異矣所以七千里而決来三月而又求去人臣
委曲事君道或如是爾夫仕貴夫時者也臣此時不仕
無其時此日不仕亦無其日矣其容不熟計耶出無寸
補老馬徒敝於末途退得少休倦鳥終安於暮木伏望
皇上容臣照舊致仕使天下後世知嘉靖多君子之朝
亦有委心明分之輩進退亦兩尊矣兹幸陛下日勤聖
學日親聖政自是而不已焉以法天之純行天之健立
公大之體以防未然之欲則聖德齊天聖政合天而聖
壽亦與天無極斯忠愛之素心也無任祝願祈憐之至
謹具奏聞伏候勅旨嘉靖元年八月二十六日奉聖旨
朕念卿先朝舊德新政之初特先召用近引年求去已
有旨慰留如何又有此奏宜亟出供職以副眷遇至意
不允所辭吏部知道
節財用以謹天戒疏
奏為節財用以謹天戒事邇者南京雷電異常風雨暴
至拔木發屋陵廟震驚湖廣江西鎮江崇明之間江海
泛溢涯居島聚之民淪胥以沒者不可勝計父老相傳
皆謂百餘年來無此災異皇上撤樂避殿祇懼靡寧勅
諭羣臣交相警戒臣仰體聖懷日夜思過求其端而未
可得也姑以今日最急者言之昔人謂財貨譬如雨澤
天地之間僅有此數我國家聖聖相承躬行節儉天下
休息百四十年武宗承之固豐豫時也而盜國之徒乃
盡取而濫費之帑藏匱竭海内虚耗陛下承之則蠱極
而困時也雖恭儉性成足以風示天下而積習流俗尚
有未盡然者方今四疆多事水旱之報日聞軍旅之需
日急民窮無所於斂所恃以應之者内帑之餘耳然私
計所蓄不過三邊數月之儲而嗷嗷待哺之民尚無足
以副之且歲供之費幾十倍於昔譬之治桑向一蠺而
百葉今一葉而百蠺其可不思所以為繼哉兹者大婚
有期六禮之儀固有不可易者但先朝故事内外賞犒
為費尤多若於此時一一而強舉之是謂時詘舉贏斷
不可也夫禮備而已爾物可節也賞尤可節也昔漢文
帝綈衣革履後宮不御珍飾以示朴為天下先臣願陛
下力取則焉使遠近見聞皆知朝廷訓儉而抑奢貴禮
而賤物則自王公以及士庶畿輔以及荒陲浮靡之風
翕然一變民生阜厚國用充羨而和氣亦臻臣一得迂
愚輒思自獻無任恐懼悚息之至緣係節財用以謹天
戒事理謹具奏聞伏候勅旨嘉靖元年九月初七日奉
聖旨覽奏具見卿忠愛至意朝廷自有處置該衙門知道
論御史楊百之隂右張儀疏
奏為乞罷黜以全大體事臣素性昏愚年老龍鍾加以
久處山林事體少習近者御史楊百之追論江西之事
謂張銳張儀隂主蕭淮告變不知宸濠之反非銳無以
自固非儀無以自通其後隂主有無固未可知然亦不
過量事必敗又為脱禍之計此奸人之巧豈真有忠愛
之心者哉楊百之追論遺功及之非私則黯朝論大駭
而左給事中安磐劾之本出於公而楊百之之辯却涉
羅織陛下特下法司併議時本部左侍郎顔頥壽偶疾
不出臣獨采人言持正論因吏部之議而推言之盖已
明致是非輕重其間自宜伏請聖裁而智慮不及復議
法司會問本發即悔追回無及竊念陛下即位以來未
嘗輕逮言官如臣所奏未免失之狷急誠恐言路阻抑
咎自臣始實為聖政深累猶幸未奉明旨伏望皇上憐
臣耄昏特賜罷黜放歸田里量處楊百之寬處安磐將
情重張儀如法提問庶國體猶全公法不紊臣不勝愧
幸之至謹具奏聞伏候勅旨嘉靖元年十二月初六日
進初八日奉聖旨這事朝廷自有處置覽奏具見卿奉
公守法忠誠不欺至意宜照舊安心辦事不允所辭該
衙門知道
闢異端疏
奏為闢左道以正人心以扶世教事臣惟聖人之道一
而已矣非聖人之道以為道者左道也如佛老是也上
古聖神以道治天下如黃帝堯舜皆久於其位運祚靈
長百姓壽富休祥荐臻時未有佛老也老始聞於周末
佛後漢始入我中國自是求不死之藥於海上求佛經
四十二章於天竺捨身同泰師事靈素可謂事佛之謹
奉老之勤者矣然秦皇短祚漢明國亦不永梁武餓臺
城宋徽辱漠北福利不聞得禍常慘佛老之不足信亦
已驗矣臣又舉其近者言之劉瑾錢寧相先崇尚瑾作
玄明宮寧作石經廟皆窮極壯麗尊祀酷信莫盛此時
卒之身磔于市財籍于官而族為之赤玄明石經諸神
安在盖略不聞也皇上入正大統昭德塞違今日毁玄
明宮明日毁石經廟又明日毁無名寺觀裁抑僧道可
禮部齋醮之禁此時天人交應風雨順節山川鬼神亦
莫不寧豈非敦崇正道疎斥異教乃更得福之驗與邇
者拜佛之禮漸勤齋醮之費滋盛前日所革從而興之
矣前日所闢又從而信之矣而海溢地震風雨卒暴拔
木發屋漂溺之慘固在此時也其槩殆可見矣孟子曰
楊墨之道不熄孔子之道不著佛老之害甚於楊墨者
也恐此風一開將至邪說暴行肆行而莫之救人心世
教其固小小哉頃者經筵進講攻乎異端發明孔子之
言與我聖祖之立論可謂曉然明白陛下舍祖宗孔子
之法誰法耶昔人有言示人以正猶恐不正况示以不
正乎國家建立學校以教民秀諸不在孔子之術者不
與焉間得孔子之似以輔世長人者無幾僧道類皆庸
流冥頑無識縱有佛老之法亦非此輩能學况其法本
無耶方今内外公私俱匱京師米價騰涌而貴臣富室
齋醮聯絡豈非上有好而下有甚者耶夫豐財之道去
其所以害財者爾齋醮所謂害財者也而歲費不貲貴
臣富室民庶之費又不知其幾其不深可惜與伏望聖
明痛絶二教一遵我聖人之道因齋醮之費為兵民之
供庶人心正世教昌而國用亦足當此萬國來朝之會
為此大聖人希闊闢邪之舉華夷頌德八表同風所謂
德流行速置郵而傳命其不信夫惟聖明留意臣不勝
至願謹具奏聞嘉靖元年十二月二十二日進二十五
日奉聖旨該衙門知道
錄名德以重士風疏
奏為錄名德以重士風事臣近見起養病祭酒魯鐸復
為祭酒士夫相慶既之鐸以疾辭不允再辭允之屬有
司俟其病痊具奏起用陛下知鐸處鐸士風增重其知
勸爾矣臣惟治道教化為先學校教化之所由出而太
學又收學校之成功明教化成人才贊天子以出治道
者也祭酒師儒之本型範非良則器非良器故曰經師
易得人師難得上世多取德器醇厚儒學優長之臣周
成王時彤伯為祭酒漢而下皆劉向韓愈劉毅呂公著
楊時輩人為國儲賢以致用成化非細故也魯鐸約質
渾晦志尚清純道足以鎮雅黜浮學足以訂頑立懦方
今釐革庶弊正育賢成德振作士風之時况魯鐸與弘
治間謝鐸人品為類謝鐸以祭酒養病孝宗用吏部薦
進禮部侍郎掌祭酒事起之於家遣官以速其行重道
尊師頌美有作陛下今日處魯鐸如謝鐸則今日頌美
陛下將亦同孝宗矣夫薦賢所以為國祭酒尤賢才盛
衰所關伏望斷自宸衷參以内閣吏部果如臣舉亟賜
施行臣不勝幸甚謹具奏聞奉聖旨該衙門知道
杜私嫌以公大法疏
奏為杜私嫌以公大法事臣寄住本部朝房與錦衣衛
朝房相近嘉靖二年四月十四日晩臣退部回還見錦
衣衛朝房觀者如堵意必考訊強盜今早入朝始聞有
戸部主事羅洪載為因放粮責打錦衣衛百戶校尉被
奏送鎮撫司究問羣校摧挫陵辱百端人言未必盡信
但臣私度主事責打錦衣官校固為過當而錦衣奏發
錦衣鞫問事體非宜恐有手下乘機報復之事况當聖
明之世又修德以銷天變之時如此舉措負陛下多矣
伏望俯聽臣言將羅洪載别下都察院究問庶法得其
平人無私議緣係杜私嫌以公大法事理謹具奏聞嘉
靖二年四月十五日進十六日奉聖旨該衙門知道
乞寢内降以正法守疏
奏為正法守懲不職以杜厲階事四川清吏司案呈嘉
靖二年閏四月十六日該校尉陳賢齎捧駕帖該太監
崔文題為分豁妄掜虚詞陷害良善代伸私忿事奉欽
依是陳泰曹浩宋鈺張奉宋鐸李陽鳳梁方小陶兒錦
衣衛都拏送鎮撫司打著問的明白来說欽此欽遵案
查先為漏網餘黨挾讐撥置内臣毆打公差人役事奉
本部送准工部咨據作頭宋鈺告稱差委城垣工所跟
隨委官陸員外看工計料有管工崔太監名下被革投
充軍匠李陽鳳梁方時常向鈺言說要科斂舖戸人等
財物不遂計稟崔太監差寫字小陶兒督領軍牢捉至
工所喝令重責二十五棍以致内損傷重吐血不止等
情告送到部咨送到司已經行提李陽鳳梁方等到官
小陶兒張奉未到續為修濬城壕等事准工部都水清
吏司手本黏送刑科抄出巡視南城監察御史劉黼題
據牌兒頭陳泰等呈稱自嘉靖元年五月十一日至今
年閏四月每日撥夫十名每夫貼好錢五十文交與夫
頭曹浩隨拘曹浩供稱崔太監分付五城每日撥夫十
名每夫辦錢五十文打點管家及掌案李陽鳳梁方等
用等因題奉聖旨該衙門知道欽此欽遵抄出黏送到
司查提問今奉前因見得前項人犯未經審問有碍職
守呈乞施行等因通查案呈到部看得該司呈稱作頭
宋鈺所告及巡城御史劉黼所參李陽鳳等撥置科斂
等情事亦頗小忽聞奉旨取付鎮撫司打問臣等不勝
驚駭切惟祖宗設立刑部都察院大理寺謂之法司凡
大小罪犯無不由之錦衣衛謂之親軍所以偵伺機密
察奸細鎮撫鞫訊大盜妖言洪武二十年我太祖以鎮
撫司非法陵虐燒其刑具以所繫囚送刑部洪武二十
六年申明鞫刑之禁凡罪囚俱送法司永樂以後任遇
漸加而職事仍舊見之大明會典者如此列聖相承恪
遵無易正德年間劉瑾錢寧等相繼擅權凡意中愛惡
輒奪付鎮撫文致成獄以遂其奸而祖宗之法大壞劇
盜四起巨逆繼作皆陛下所習聞而痛惡者天啓我皇
入正大綂撥亂世而反之正先朝之牢奸錮弊一舉而
剪除之天下方仰中興之治不意忽有此未思之舉豈
崔文有所膚愬或手假以濟其私夫法本大公罪必居
一使宋鈺所告崔文等涉虚自有反坐之律所告崔文
等果實亦有必當之條此祖宗成法在陛下亦有所不
得私者况臣等微末之臣耶今不待法司問結而輒付
鎮撫是固臣等奉職無狀祇可治臣等之罪而未可廢
祖宗之法况今風霾雨土赤日無光夫土下物也土而
上之此下蒙上之徵日君象也日而掩之此臣蔽君之
應天災之示戒甚明正上下内外省身修德之日今此
小事尚爾有拂于天萬一有大於是將何如耶誠恐將
来之變有不可測者伏願皇上念祖宗之法畏上天之
戒收回成命仍將李陽鳳等付法司從公究問歸結將
臣等禠職罷歸民畆以為法官失職之戒緣係正法守
懲不職以杜厲階事理謹具奏聞閏四月十六日進本
月十九日奉聖旨宋鈺李陽鳳等還送鎮撫司問
再乞寢内降以正法守疏
奏為正法守懲不職以杜厲階事該本部奏(云云)奉聖
旨宋鈺李陽鳳等還送鎮撫司問臣等聞命惶惑罔知
適從奉詔則廢法守法則違詔懸命利刃無復存身之
地然伏而思法者祖宗所以布大信於天下而詔旨者
陛下一時之權宜也奉詔少緩罪止臣等一身若守法
少移則負祖宗負朝廷得罪于天下後世矣是故臣等
寧冐違詔之誅不敢廢祖宗之法以從陛下之命抑君
曰辟臣曰勿辟君曰宥臣曰勿宥古固有行者矣漢張
釋之為廷尉渭橋犯蹕奏當罰金文帝怒曰此人親驚
吾馬廷尉乃當之罰金釋之曰法者天下公共也而重
之是法不信於民民安所措手足乎帝曰廷尉當是也
唐戴胄為大理少卿選人詐冒資蔭太宗令論死胄據
法論流太宗怒曰卿欲守法而使朕失信耶對曰陛下
忿選人之多詐故欲殺之既而知之不可復斷之以法
此乃忍小忿而存大信也太宗曰汝能守法朕復何憂
夫釋之戴胄能執法不阿文帝太宗能從善不咈故漢
廷無冤民而貞觀之治幾致刑措國史載為美事陛下
勵精圖治方比隆堯舜舍已從人之盛而咈心之受豈
顧出文帝太宗下耶爰自正德以来權姦扇惑獄以賂
興雖元惡大懟一欲出入即奪諸法司下之詔獄比周
為姦祖宗成法為之大壊人怨天怒宗社幾危非陛下
立乾斷以綱紀於上輔臣出死力以擔荷於下豈有今
日者哉不意又有奪取刑部見問之囚付之鎮撫司以
為解脱之計恐此途一開後有重大獄情皆將扳求内
降以圖幸免誤陛下事不細而亂階再作重自臣始矣
伏願陛下恪守成法收回成命將李陽鳳等仍付本部
或都察院從公問結將臣等罷歸田里以為奉法不謹
者之戒緣係正法守懲不職以杜厲階事理謹具奏聞
嘉靖二年閏四月十九日進二十一日奉聖旨宋鈺等只
照前旨挐送鎮撫司問林俊等顯是違旨著回將話來
回話疏
奏為乞恩回話認罪事該校尉陳賢齎捧駕帖(云云)臣
等看得(云云)據法執奏奉聖旨宋鈺李陽鳳等還送鎮
撫司問欽此欽遵隨該校尉陳賢又齎駕帖前来臣等
又看得(云云)又據法執奏奉聖旨宋鈺等只照前旨拏
送鎮撫司問林俊等顯是違旨著回將話來欽此欽遵
臣等聞命錯愕無地措躬竊惟我祖宗分建諸司各有
職統刑獄歸之法司罪無大小無不由之鎮撫司緝獲
大盜姦細訊鞫既得其情擬罪必付法司未有奪取法
司未問之囚而付之推問者此我祖宗百五十餘年成
法也一旦崔文以脫罪之私敢干内降駕帖取自刑部
而付之鎮撫綱紀大紊臣等伏思人臣以奉公守法為
職以犯顔敢諫為忠唐德宗相裴延齡陽城欲取白麻
毁之唐文宗詔左藏史盜度支縑帛經赦勿治狄兼謨
繳還詞頭自古人臣忠愛其君者往往如是臣等竊慕
古人思報國恩誠不忍見漏姦之崔文蠱惑希寵嫁左
道以興齋醮蕩上心耗内財扇邪俗濁亂我嘉靖清明
之治言官交劾玩視若無顧敢沮滅成法此途一開禍
亂何極臣等深為此懼申論祖宗大法之不可廢而人
愚言突力欲回天跡若違旨罪當萬死伏望聖明將臣
等罷歸田里該司主事熊宇為因郎中員外俱差無官
署印暫令列名無預可否乞賜寬宥其李陽鳳等似宜
改付都察院究問以正事體公聖政臣等無任恐懼感
泣願幸之至緣係乞恩回話認罪事理謹具奏聞伏候
勅旨嘉靖二年閏四月二十二日進二十五日奉聖旨
李陽鳳等只著鎮撫司從公究問林俊等都饒這遭欽
此
見素集奏議卷六
