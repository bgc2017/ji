見素集卷十
明林俊撰
記
竹田記
君子合冷要而無忘林壑之思張若儻來歛焉其如故
故常有餘外物至無足以扞芥其中族丈御史大夫竹
田公其固寄之意也公始莆之九牧林氏福唐之長樂
居焉星溪竹田其地也竹公所自况宦寓四方其無忘
竹田也書語俊曰君子無玩物之累亦不能無故土之
思好而不溺好之道也忘己於物忘物以居於道竹惡
乎溺哉夫蓮色香而不久清不可誣也夫梅任獨以自
芳韻不可廢也夫菊敖霜以晩妍香不可泯也松之貞
過於磥砢檜之古過於屈蟠桐婀娜以多脆桂離披而
傷密若殷紅豔紫嫵媚之華又烏乎錄之竹虛心勁節
遠韻而孤標不剛不柔疎不嫉俗亭直而不倚歴雪霜
不以少變君子比德焉吾奉身周旋遊走中外者歷三
餘紀受三朝眷知開府兩藩叨生殺征伐之寄以臨制
百蠻稍當東南一面逭棟撓以副羣望藉手見鄕三數
大夫與我見素亦幸矣然而兕防猰制秋高水涸之期
長風送腥刁斗夜急孰與科頭箕踞清飈徐來玉聲淙
淙然之快吾耳也蒼雪夏寒黑炎奪熖烟霏浮碧賓朋
退而禽鳥來棲移合散孰與狼烟野骼俘馘軍門戰卒
褁瘡之厭吾目也材而弓矢貫七札而走萬夫孰若汗
而簡編對聖賢了餘日之適也啓緘疾讀讀且喜喜而
又懼曰斯所謂公也功成身退天之道寵利而居有明
監焉公之歸意竹田先得之矣夫竹歷歲三而材成則
收功以待夫來者之長公旣有年矣引身賢路之避與
竹而始終焉記曰禮人之田也然則竹公之田歟仁植
義制博漑而廉收昔則君之今則田之竹之遭有是抑
大始是田也而駿發于公公終惠之近時伐叛之師幾
遍區内廣素巖怗怗然無警賈餘勇以汛掃江之西閩
之南如遺垢然運用無迹而元陽開舒羣隂退聽廣命
脉公也申甫嶽䧏竹田殆自公為烈矣象成簫韶之奏
朝堂虛位望公者久公無困哉徐為竹田主人宜未晩
也正德癸酉六月上澣族年弟莆見素子林俊記于雲
庄青野
城古田記
古田古候官地劉林巨姓世居之亦世田之故曰古田
又玉之所嘗産也故又曰玉田開元時始析縣滙雙溪
倚翠屏南揖仙亭立文峰五華于左右以囿羣山也田
矗矗鱗次走坡斜以聮山之極民僅田故醇隂箐䆳壑
逋亡依阻故易閧正統間鄧寇長驅入縣民廬舍為墟
藏蓄鈔掠以盡天順間訛言陳寇至縣數數驚民望城
為命吏以為非我久於處也置弗聞月隂雨寒鳥驚而
鹿駭家無帖席之夜予友大方伯羅君蘖山郎署時
也與故老謀曰古盗衝也城之存乎今天子留意城
諸縣古獨無舉焉夫無大順之希文朔方之南仲奚
城無西川之仗義延州之青澗奚恃能守盍圖諸遂連
疏諸朝下之部蘖山言之部再下之御史蘖山言之御
史則巡按陸君偁任焉專縣之力而相以郡租之羡授
能于永福令姚禎程物略基量功而命日申憲令以痛
城梗姚去而代如姚三越禩功以成告凡縱尺度之石
而址者三甓而堵者十甓而雉者四合之十有七横如
縱損其七焉凡周丈度之千三百有畸凡費兩度之萬
八千有畸岳立雲連如防遏潰柵以隔猛噬風雨而大
厦之庇也辛酉寇至庚午寇又至人恃城無恐因頌陸
君之功德蘖山遺故土世世之安之惠也請記於予嘗
聞之略先事之防者必有臨事之悔陳倉城孔明以無
利引去莒城不備子重克其三都城國之備也抑發端
引會固有司其間者古歷三千二百五十年而後縣縣
七百五十四年而後城而蘖山適起其間顯相默運其
或然而已耶山川靈氣至是完以密矣是固今日一面
之占亦他日係國安危之地古因以名矣惠荅山川其
固小小哉抑古者以民心為城城吏于土者責也可觀
政矣正德癸酉六月望日莆見素子林俊記于雲庄青
野
明建安滕氏雙阡記
予友滕公介石吉甫為監察御史風裁稜稜聲獨出儕
軰上旣謝病閒雲野水歛焉以若無晩歲畢至先隴自
五世祖公高祖公曾祖公處之藏加詳密焉滕世以孝
慎累德基惠州公貳守于淞而專守于惠也以廉謹得
二郡心久之猶有遺愛焉楊恭人無愧公妻節齋無愧
公子楊氏蘇氏無愧公冡婦家法莊整建有今先滕氏
天順丁丑公委盡其化卜地東溪抵溪口有告者曰五
里墖金盤山吉視之果然殘甓斷礎紫茜茸茸滿其上
先是物色營壽邱者伐于盗棄去節齋得之懼其氣之
洩也厚培之别左以葬惠州楊合焉成化丙申節齋化
去則地已二紀氣當完遂葬節齋楊與蘇合焉左昭右
穆禮序而神以安鬼福所及孫七人曾孫十有二人玄
孫幾人一人第進士業進士者七人蒙養家塾指不盡
數焉嗚呼地同也坎而穴又同禍福若是乎異所謂力
小圖大吉地待吉人者非歟隂陽禁忌司馬公舉葬大
尉公授意葬師事以明其不足信卜其宅兆伊川先生
謂擇其土色草木之美則神靈安子孫亦安滕固世德
之符亦或是道也及是闢萊蕪而一新之甃以堅甓固
以灰石周其垣而繚之立饗堂以居祭者扁曰惠州知
府滕公兩世墓道割腴田各五十畝以續歲祭之費盖
自弘治某甲子至某甲子始周事倡之者介石相成之
者季父松伯兄祜也心良勤矣介石對予語梗曰不及
生之圖役役然其後抑末矣滕世有祐之心乎墓之修
與田之存否未可知也見素其不薄吾念幸記以惠吾
滕嗚呼孝子順孫起於義以致其心之至者也古者墓
不墳吾夫子于防崇四尺墓不修朱晦翁修西澗之墓
而高其垣墓不祭陳太邱上塜古之人皆用之鬻檟落
門致孝思&KR0548;&KR0548;焉滕之力足以自付剪荒翳而文頽剥
儉致其盈所貴為子孫者如此纍纍廢邱其惡忍視哉
族遠日亡昧鏡考而涸先澤元氏清河阡表預告也望
滕氏以世不然不有介石之心與劣老子之記正德癸
酉秋八月望莆見素子記于雲庄青野
福清四城門記
福清四城門成者民羣相率來雲庄請記按縣本長樂
割地名長安名福唐又名永昌福清今名也吻海背岡
風潮簸嚙山秃赭乏林木石離離骨竪人鍾之忠特竒
峭其次亦凝重自立最下則鬭狠以梗官政故俗然也
縣舊無城郭賈胡之舟東泊則狼顧鹿駭鼠以竄當道
者憂之且城之材鉅而力詘也且門之須而城舉焉而
令政弗肅役者玩正德壬申上虞朱侯朝章以左官來
知是縣負刑曹之刑名内臺之激揚張翕牛刀鷄割風
疾而草以靡燭照之而隂無所伏弊孔呈現費復而門
程工垣屬為固崇其樓采章之納遠景而騁遙矚有戒
棲禦兵焉因地命名其東曰文興西曰雙旌南曰龍江
北曰玉屏嶽立雲連觀政者以為知務夫國無小大善
守者全易設險取坎重門取諸豫而艮為節慎出入門
闕垂先事之防者如此汴之東西水門昌黎子以閈寇
偷固風氣宣布君上之文武歸隴西公之功侯之四門
其不深可紀耶抑善治者以得民心為本畫地而守金
湯無足為固民之心皆城也一或携貳雖鐵扇石樞嚴
門重閉將折樊而入無難者故曰在德不在險侯才望
特絶外至而來固日月寓于福猶畢志縣人垂無拔之
厚惠嗣侯者其尚侯是心哉崇土而城結民心而城將
並以舉矣正德癸酉秋九月下浣莆見素子林俊記
槎村范氏祠堂記
范春秋時晉士會采于范遂因為姓至履冰相唐以顯
其後居嘉州則文正忠宣文肅居長安則忠文石湖尤
顯者居豐城自平始履冰六世孫也子姓繁衍散居殷
墟上郊槎村固庄富銅赤塘聯緋疊紫至清敏為盛槎
村𣲖也入國朝州守衷察使鏞大參鍈父子第進士修
譜建祠衷志也譜屬鏞鏞成之祠屬鍈力未逮也鍈之
子貢士珪又成之助以祭之租百石計族之田盈畝十
其升出之以供祠費董以族之材者七人正德戊辰祠
成奉平主于中始祖也先祖則各虛其主祭之日題紙
祔之畢則燬懼僣也始祖祀以冬至大宗主之先祖祀
以立春各小宗主之祭畢舉族燕數百年曠禮續之今
盛事也不可無記珪旣令吾仙則請於予禮天子七廟
諸侯五大夫三唐制一品二品四廟三品三廟五品二
廟適士一庶人祭於寢宋王堯封議平章事以下四廟
副相政府至東宫少保三廟餘皆祭於寢廟惟襲爵嫡
子得祭子孫官微不得祭事竟不行夫五服貴賤同之
限于廟則大夫不得祭高祖士庶人不得祭其祖伊川
謂有服皆可祭一廟寢廟無害祭高祖晦翁以為得祭
祀本意伊川冬至祭始祖立春祭先祖晦翁亦據行之
後疑近禘祫而廢議者謂伊川以義起重本也晦翁以
疑廢明分也然禮從宜從伊川也記大傳士大夫大事
祫及高祖則未嘗無祫也先代始為飲食亦祭而始生
不祭非人情似未害為禘也夫物品之豐殺貴賤自分
因心孝敬其未始異也惜宋已無定論伊川謂無可考
予惡敢臆說哉然近世高祖之祭家行之合族非祭無
以致其聚故始祖先祖之祭族行之所謂無可柰何之
法也而易廟名祠同堂而異室則亦不失祭寢遺意而
范參以專主暫主名分尤嚴蓋又合程朱而折衷者可
謂族祀式矣然有屬者渙則萃萃則觀將無多行可法
與己不自愧而人愧之者乎與斯祠者欲均此而無彼
也載德象賢又將無私淑文正忠宣忠文為烈者乎若
石湖間有餘喙則斯祠也崇對越聯䟽戚廣孝愛寓規
箴可無敬乎可無畏乎范嗣兹益有聞矣
西水竒遇記
由柄之移政之細搖民和以召民亂上悟奮神武誅之
四征弗順寇以平饒旣燼復燃犯撫及廣及衢及徽所
至如刈菅蒯燬巨聚墟之主事胡勉之之父封君汝忠
度賊必至曰吾婺無足恃家可墟眷聚不可汚渫金陵
兒官寓也吾其行矣携安人眷聚與偕垢面首蓬膚粟
而足繭與豺虎爭迹魑魅魍魎相叫呶其至其否其未
可知也勉之督輸閩淛抵嘉禾惡報喧遝家無望七旬
之二老屬之幼壯燹入鋒出鳥散而魚驚其離其合保
與否未可知也解飛之分遣往返旬月心愈急而鄉問
愈以遲驚憂成疾親亦亟圖兒見詎意嘉禾行曹適兒
之使節西水旅泊適親之舟航噫竒矣封君聞勉之在
喜以悲信以復疑勉之猝得報喜以悲信以復疑其然
耶非耶夢耶非夢耶傳者報者誤耶走迓果然其天落
其地出翼飛而至者耶渾家托幸更生殆不覺疾之去
體噫天於胡若是厚也昔張吉三入涪父方許歸可謂
難矣杜羔得母於潞獄之訊亦偶然事謂憂離孤迹歷
險艱分百死公次忽逢者耶遇之竒有是天佑善固無
爽也其積也有素其續也有原其感召也又有幾胡由
唐歷宋歷元以今基仁世世封君續之旣長主事之一
念誠孝又旣至天道人事斯足徵也長壽戴主事錦者
邑䧟于盗獲錦謝釋錦獲眷屬又謝釋眷屬護其廬獨
完書帙衣被毛芥無所取噫謂彼人亦人心耶或曰封
君曷以不學戴曰避者常也感者修之素亦或然事也
君子用其常正德癸酉十月下澣莆見素子林俊記
保和堂記
器也者卑承而虚以受其命數固然也如累棋然高則
危欹器注水滿則覆求其多且併其故去之矣易所忌
者盈所利者其謙也書弗畏入畏老氏子曰寵辱若驚
居寵利者其明戒率若此而况於王乎王者之尊視天
子下一等耳其地親親則易嫌其位禁禁則易偪其禄
世以厚則易凌德而濟美為尤難非所以保富貴守國
無疆者也唐在周時為申伯故封我太宗朝以封先王
四世矣讀書秉禮甲在諸藩今殿下尤賢名鏡前美而
輪往覆淵懿惠和清寧樂善之可悦與自賢速戾之可
指加創勸焉致齋之次曰保和取孝經諸侯之孝義也
古者爵公姓以侯以藩屏王室自秦天子稱皇帝遂王
其封其所謹固侯度也周封叔虞於唐見諸傳記僅桐
葉得禾數事然以康叔誥命之詞考之無越敬德和民
助其君以宅天命而以敬典終之蓋敬德之聚也主一
無適整齊嚴肅敬也齊明盛服非禮勿動所以居敬也
王之道穆穆焉耳矣藏明於晦守智於愚持盈於虚歛
百動而俱寂之為而弗有功成而弗恃盖無時而不如
齋者况齋耶孔子之所慎也其為言曰三日齋一日用
之猶恐不敬則齋者敬之地也凝神定慮使躁心消侈
心息不齊者以齊則在我者重物者輕穹爵懸勢跡忘
之心亦忘之已忘之人亦殆若忘之如喬嶽具瞻坤輿
優於負載功者冺席其惠者無與及知焉夫然後保社
稷和人民安享和平之福以茂衍仙源與封民相安千
百世無異國家咸休無窮焉周公穆穆迓衡意不外此
俊朽衰下質意外賤姓名聞于王謂長史瓘曰保和堂
旣飾其屬見素為記予心所欲也瓘承命亟書遣价五
千里致睿勤于俊焚盥拜讀雲莊重有光色謹受命卒
業為忠於王蕪謭之文無足以發靈宛穣川嶽以負王
教罪若愧加焉歲正德九年甲戍春正月榖旦又二日
雲庄散民見素子林俊謹記
陳先生石齋祠堂記
白沙陳先生石齋之崛起南粤也不偕一命甘韋布以
老薦書連絡迫部檄不得已起起而又去憲皇帝知其
賢特授翰林檢討先生受不辭又去竟未嘗一日立于
朝無得于言無所施于其政以收有尺寸之功然而孤
風遠韻上溢旁流盡一世而仰服之身領者神䧏聞風
者意往賢者式不賢者愧以阻且化椎埋胠篋脂貌漆
中之流聽下風而馴素節黜浮鎮雅名儒高士後先焉
先生於名教可謂雨澤枯水熄熖風奪炎其盛矣乎先
生殁一十有四年内江高君大和以名御史來按部惻
然曰大賢君子身之所生政之所臨與凡過化之鄉莫
不有祠表先民崇道化也先生白沙之祠顧獨無立非
曠典抑非吾人責歟謀之大參黃君伯望僉憲王君為
立祠堂又求先生故嘉會樓而修葺之義風奮激遠邇
騰歡舊門下士為市田合若干畝以充祀匱侍御君以
俊辱先生知書來屬記嗚呼元氣會而名世生在我南
服楚舂陵閩建安嘗載當其盛而黃雲紫水亦宇宙川
嶽于今矣氣之會意者其時先生蓋當之也先生身長
八尺右臉有七黑子開穎絶人舉于鄉棄而從康齋吳
先生學康齋之有先生猶挺之之有康節先生始求之
博久之曰雜矣又求之靜久之曰偏矣雜佛老而超佛
老張朱二夫子先迷而後獲也遂以宋大儒為依歸其
立志甚專嚮道甚勇涵養甚熟德氣粹完脫落清洒以
獨超造物牢籠之外寓言寄興于風烟水月之間與天
地同流擊壤同其自得舞雩相始終焉先生之隱與措
施之大致于是具矣用世之志阻于鄉爭名而晦處無
間其窮其逹其亦固有命耶夫麟之出為時瑞者也容
有不知麟龍之在田在淵其方所容模量耶時也者聖
賢不能易也君子收諸已者厚而外取諸名者廉居之
安而獨成其我之是未定之一鄉一人而終定之天下
後世彼倡朋黨攻偽學其人安在哉侍御君首及是舉
其風神意氣有相感孚而欲寄素衷于瞻趨景行之外
獨表厲然哉二君相成亦具知其趣矣正德甲戌春仲
莆晩學見素子林俊記于雲庄青野
毖齋記
查君原博在童孺時也獨檢押不狎戲尊府主事翁一
愚擇所宜諸子授之遣從祝郎中惟貞遊祝君遠大器
之學成取進士為主事吏部上其績天子褒嘉之尚加
毖懋見之制詞者如此而一愚翁之義方祝君之心授
率無易于此焉君取毖以名其齋以上本三事之訓以
持循而致重也視臬吾閩謁予雲庄求記君樸訥沉永
剛中而柔畜實過於華有毖道焉按毖慎也以侈對則
約以怠對則敬滿對則謙疎對則密夫約則鮮失敬則
吉謙則受益密則不至害成蔽以一言畏而已慎所以
繼畏也易震之象曰洊雷震君子以恐懼修省恐懼畏
也修省其慎也君子有所驚懼修正其身思省其過咎
而改之有周身之防有克治之勇有制事决幾之豫有
所畏有所慎也無所畏惡不至哉自夫淫醟飢飽勞逸
之無節病入之然後實腠理固元陽始不慎而終慎也
抗懸流爭怒峽曲折以濟如砥之川而舟溺焉險則慎
慎則濟夷則不慎不慎則不能以濟戒慎之功其容斯
須離耶治身如治疾防欲如防盗臨事如蹈虎涉冰如
張機審括無敢有苟焉耳夫然後存省功密日改月化
優入賢君子而無難若處若顯委時命而聽之無容心
焉樹竒節還古風發彪炳之文以茂弘光偉之盛誰禦
哉君曰謹受教正德甲戌夏四月旣望莆雲庄散人林
俊記
竹亭記
予友胡先生竹亭性嗜竹始𣙜商荆南也因行署之竹
結亭對之號因以立矣歷秋官大郡大藩至于今左轄
或仍其有或承其匱或地無可致心固與之則固竹亭
也湛翰林甘泉序備矣夫竹無情者人則有情人之美
不自見寄之竹以見固有有而似無而愧與自賊其美
而慚者矣有假以自文因以自放以貽竹之辱者矣俛
仰今昔愛蓮愛菊愛梅者何限獨濓溪柴桑孤山以名
物之美亦有以人見焉者矣竹自武公之後自見者誰
歟七賢二仲吾懼夫竹之不吾與也夫道隂陽剛柔而
已凡植之族木少陽故剛草少隂故柔而各類為清濁
松竹剛之清蕙蘭柔之清故君子儗貞於松竹儗芳於
蕙蘭樗栲蕭艾其無謂取之剛柔失位而得氣濁也先
生安定名𣲖又居鄱湖多竹之地亦旣傾而與之矣瘦
勁清遠温乎其如玉而不倚不隨絶凡格以獨超埃壒
之上自諸生與予友四十年始見之如巨區新竹解籜
而出林繼則綠葉翠莖洒清飈而擎素雪繼則玉質金
聲實堅以好材而取宣和合信紀要而纂玄隨器使無
不如意彌綸參贊召儀鳳而書獲麟妙用神化其將有
屬矣先生循竹之性以移竹之情而顯收夫竹之用珍
實懿望與竹相始終予不揆欲私附武公不知予容否
也正德甲戌秋九月下浣莆田見素子林俊記于雲庄
青野
見素集卷十
