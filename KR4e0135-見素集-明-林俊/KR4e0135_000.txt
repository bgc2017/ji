見素集别集類五(明)
提要
(臣)等謹案見素集二十八卷奏議七卷續集
十二卷明林俊撰俊字待用號見素莆田人
成化戊戍進士歷官刑部尚書贈少保諡貞
肅事蹟具明史本傳俊始以疏劾權璫遠謫
及撫江右則抗逆藩撫西蜀則平巨寇為孝
宗時名臣所著詩文張詡序謂俊手編成集
者五十餘卷尚在致仕之時今此集文二十
八卷奏議七卷續集詩文十二卷兼及起廢
以後所作而遺疏四首亦附焉則已出後人
重輯非俊自編原本故卷數與序不符也俊
為文體裁不一大都竒崛博奥刻意自為其
詩源出江西而于黃庭堅陳師道兩家尤所
摹仿故頗多隠澁之詞然大抵氣味孤高終
能遠俗奏議分西曹外臺内臺西征起輔新
政秋臺六稿無不委曲詳盡通逹事機亦足
見其設施有本非徒托之空言又案王鳳靈
續集序稱俊原有詩集十四卷而此本無之
朱彛尊輯明詩綜稱俊有西征集為選錄四
首而亦不言見其全集觀其孫及祖跋稱重
梓是書而詩集尚闕是當時本未同刊故流
傳頗尠今仍其原第著之錄云乾隆四十二
年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
見素集原序
文章以救時為貴中古来文若韓退之之佛骨表歐陽
永叔之朋黨論胡澹菴之乞斬秦檜疏詩若杜少陵之
八哀石守道之慶歷聖德之作之類排異端崇正道斥
奸諛百世之下讀之猶使人毛髮森悚恨不生竝時而
願為之執鞭也下此則鬭富誇巧雖極其工緻第取悦
人耳目而於綱常世道無所關係焉亦奚貴於文章而
必以是傳世為哉始予計偕至京師於士友家獲覩莆
田見素先生林公為秋官員外郎時抗憲宗皇帝疏草
三復流涕見其劾匪人糾權倖凜然鈇鉞之嚴而血誠
骨鯁溢乎言表殆揭日星而聳山嶽也公雖坐是遠謫
而一時國是士氣賴之議者謂與澹菴一疏相伯仲文
章若是豈非所謂救時者邪未幾還公留都荐歷外臺
長一旦拂衣去朝抗章夕就道未始待報也越數載先
帝以言者起方伯不赴再起為僉都御史持風裁於大
江之左右貪墨吏多望風解印綬去雖當路左璫素號
桀黠者亦為之歛跡潜避公出而救時其事功之偉又
在在如是盖不啻見諸文章而已也使公在朝廷則必
有以寢淮南之謀在邊陲則必有以寒西人之膽而在
山林則又必有以一絲而重漢九鼎者矣盖公精神心
術之所寓有未易以尋常窺測者故發而為文為詩或
贈送或酬答或寄託雖體裁異制風格殊指要之其歸
與曩疏救時之意異者幾希矣然則公之文章雖欲靳
不傳於世不可得已而公方退然以為此特醬瓿上意
思耳夫豈以是為自足者哉間手編成集凡五十餘卷
而以其别號見素者名焉不遠數千里緘書遺予曰子
其為我叙之得書時薄暮矣亟篝燈快讀次日即促笔
于以見予仰公之至方以託名是集為幸遽忘其&KR2451;陋
且讓云正德改元丙寅冬十一月上澣南海病夫張詡
廷實序
