見素續集卷九
明林俊撰
記
文場脩建記
國家造育人才招徠髦儁五教虞始三物周始而比士
之法周詳焉貢院專設禮部開元始諸省崇寧政和始
閩則元祐時也凡四徙三皇廟值焉時闢時飾載革載
因明遠樓猶循其舊而道徑紆隘由者病正德庚辰樓
燬辛巳大巡汪公嗣按慨然念曰貢院選士明遠樓無
謂然哉樓災容有示之意者道徑紆隘何以示士趨哉
珊則任之諸司響和以載新斯樓厚其直闢道直而廣
之石而垣木而橋材因祠舊而悉化之新不良費而功
告成憲使沙公鵬大參宋公冕督學胡公鐸屬記夫進
賢上賞王下賢書之拜古先帝王為世道重者重士爾
矣齊桓之内政漢武之詔書猶申五罪三黜為蔽賢深
儆方是時士則猶重也易書糊名限簾圜棘士自是輕
矣然元臣貞士恢復版宇奠正宗祏而佐理太平皆是
乎在宋太祖白衣之論是意也夫士自待者正有司待
士者公上得真材而士鮮遺用風所以復古也近殆有
未然者災所以告也而士趨之示大巡諸君子意先之
夫燬者新隘者闢紆者直兼致其勤為賓興之預而告
成伊始適值聖明新天子求人更化釐革庶弊之期百
司帖帖然恐干吏議諸士奮迅崇正之學重有修諸内
者士之重一機也夫得若分失若命得則行失則斂而
寂如莘野弛張孔門之所授受士之至也蓋有不必於
行必於傳者矣噫無士也非無遇也廣大巡之意為閩
士申之是役與事藩為公書公㫤公錫公繼文公棨臬
為公昭公珊公珍公禮公昂都閫公欽公翺郡公鐸暨
朴暨令若某在焉
立齋記
自余去京師四十年始得遡濟寧取道闕里夫子廟參
謁焉時衍聖公成菴侍上幸太學季氏翰林五經博士
立齋知節主余良勤禮恭而意乎至余曰信夫子後也
既別屬記立齋余拾餘潤夫子記謂宜初聖公偕先生
名出先聖公南溪翁自命其命字與號皆出西涯李文
正公說以告皆夫子語也余焉敢外夫子為告哉禮有
本有文立焉所以自固而中正莊敬檢外坊内無辭費
無色慢無愆於儀直而行曲而殺經而等以理七情明
十義修睦崇讓以備禮也故曰立曰無以立夫子蓋申
言之以明示教戒而交神宿戒又禮之所有事成菴既
以世嫡襲公主祀夫子立齋亦以世介襲官主述聖公
書院之祀其所以求諸隂求諸陽其在彼其在此亦安
得不自立存事之誠洞洞其敬勿勿其欲饗祖祀六十
世如生之日耶抑立天立地立人之道曰隂與陽剛與
柔仁與義皆夫子所謂立而德功言之立雖雜出老子
而無畔於夫子立齋不自尚其世不自大其身居約處
厚劬書若學子然吾見其崇德致用修辭而立誠極其
至參三才而兩斯立之成孔庭訓家法也作立齋記
他石記
玉與石族同而質異有居於至美有居於至惡性不相
近則勢不相能而其實足以相濟君子貴玉賤䂥玉非
石類也然亦有待於石夫二美相攻難為力而以石攻
玉顧以易效其硬性麤質殆非玉之能堪也而日礲月
錯求之既深而責之務以完琢磨砥礪無所不至夫然
後瑕疵盡去本真自如而玉為成玉其苦之固愛而忠
之也詩曰他山之石可以攻玉石玉之幸也族子時獻
問別號於余時獻余博士兄贈侍御公季子名與字皆
玉義時獻其再字也為號他石他石在諸子尤為博士
公慰意為鄉族所寄重始教博士公而終教於我也殆
所謂玉攻玉者然亦亞鄉魁第有進士其後為郡推為
御史物情人態日棼吾前其硬性難調麤質之不可犯
深求備責蓋重有所不堪焉者而琢磨砥礪動心忍性
以有兹器完潤而澤縝密而粟固不為所值幸耶抑為
玉嘅之均之玉也而刖足而連城為遇固多其不遇亦
不為少矣玉誠安之藏璞藴石方幸伏匿於崇山邃谷
之中與天壤俱存遇非玉好也君子懷美不售獨他石
然哉獨他石然哉予獨為失玉唁爾作他石記
水竹記
松水國也松江之西白龍洞之右若滙而前顧戀而不
忍去以環繞是丘又見夫二雲北峙九峯南揖以得山
之勝焉朱君朝和水竹之居遺山而取水水近也取諸
竹因所有也近則名有則又名無謂取乎哉水清也竹
亦清也有相湏之益焉其流也喻道其止也喻心易風
行水上渙以喻文也而蘇枯澤涸又可喻政折而必東
也可以喻勇於水取焉爾君子於竹擬德其根固固以
立本其榦直直以居貞其節堅堅以明志中虛也可以
語量文武兼濟也可以語材一軒養靜於風疎雨碧之
左圖右書闤闠謝絶星光月彩布散於水天之下上而
時花候鳥效職其前心與天遊景與神會遠峯斷靄歘
有而歘無者吾惡乎寄之而水竹固在吾寄不孤澤當
時憲來世麗澤擬德之所成就豈必親賢友益然後為
至哉抑取諸人大也君子用其大
愛日堂記
臨江領邑喻為最喻諸山蒙秀特為最循其麓一望平
衍水紆徐磬折其間有稻田麥畦桑野之利步溪也黎
世居之勤力嗇施故族多厚贏以與瑞接也瑞藪盗步
溪易誨盗固沃壤非安壤也正德庚午今憲伯乾德念
齋相城之西隅負章山臨巨浸漆桐松檟薉翳蒙密猶
蒙山也菱芡茭蒲參荷葦而盛猶則步溪也而絃誦紳
冕文物具觀壤固安尤里仁之澤也考極攻位而堂於
其中以奉母太孺人愛日所以寄也方太孺人棄御史
翁念齋稱孤甚少太孺人柏舟自矢以鞠以教有前日
斯其有今日也愛日其猶前太孺人之心乎夫均之日
也有冀其長有虞乎其短情與境異爾愛子之日其朏
明其旦明其隅中其正中乎是之謂長及時而進須時
焉以出一愛也愛親其小還其大還其高舂其下舂之
日乎是之謂短年日以高則其衰日以近是謂日昃之
離其惡得而久之斯一愛也人子之心其有窮乎哉念
齋起進士為名御史太孺人膺有封命有今日由其有
前日也及是念齋有廣臬之赴取道寧母官之養其不
可迎也衝衝然不以自定記愛日取志養禄養解之夫
致其樂又致其榮雖不日親側視敝敝荒瘠取菽水兒
啼烏弄顔膝間蓋亦末矣抑古者寸隂是競懼來日之
無多而日之積也不厚則其負巨任也無力而象賢濟
美又嘅夫黎之來日之不今日也則均斯堂之惠黎世
訓可也
刑部陜西司題名記
刑部尚書周秋官卿也漢而下曰三公曹三公都官秋
官尚書大司寇大常伯唐制尚書一人正三品上侍郎
一人正四品上其屬曰憲部比部都官部司門部部郎
中一人從五品上下大夫也員外郎一人或二人從六
品上上士也主事二人或四人從九品開元陞為八品
宋尚書掌刑獄之政而分治於侍郎郎中員外郎元分
掌於令史而長於尚書國朝中書省既革陞尚書品正
二左右侍郎品正三改四屬為十二部又為十二清吏
司司郎中一人正五品員外郎一人從五品主事或三
人四人正六品永樂改北平司為北京司北京司革增
雲南貴州交阯三司交阯司革定為今十三司析府部
諸司兼理之循憲比都官之任而司門屬之司馬其始
惜薪司權置謂之行在既定鼎南加南京而北去行在
今部正統辛酉建也屬既專官以各程其職無情失無
獄留無奸容無怨斂體仁質義而三事修之五疵去之
以敬刑端範坊違而軌物副清吏司以贊司寇以質成
於天子而又相資仕學部稱小翰林若何文肅彭惠安
張莊簡孫忠烈今彭幸菴諸公文行兼茂剛貞並偉者
也陜西司文物和會成化間劉德輝王民望楊志仁柳
拱之暨予一時寅協張應奎劉承華崔應宿董萬英舒
楚瞻陳禹學後先並起若曹時中純行陳一䕫詩名又
不在位遇間題名卜從大任記輟以有今蔣原學柴季
常始歸記於予轉瞬四十年人移物換予安恃久存題
名古多壁記今以石石不朽予安恃自恕諸君子商焉
科續題名記
古公署崇階末秩皆有紀以表年系名連遷代而極於
廳事曰廳壁記石曰題名記義一也刑部長貳十三屬
以典司邦禁慎重民命弼教期治質獄成於天子章奏
之煩視他部乎倍夫元戎書記出自辟以俟命於上刑
惟長自擇主事之負文章習典故端慎者為之或二人
或三人遷則代謂之本科長貳恃若肘臂正若副腹心
焉在是選者惴惴然涉深涉濫涉縱涉疎漏干吏議為
部若司之辱以取自副然自十數公而後容未盡然者
甚矣人才之難也抑擇固有類亦有所循習以然可以
知人可以知長可以知世孔氏春秋義例也科題名石
己盈續石周於岐戴時亮葛仁甫諸賢請記
冰檗軒記
寓懷山石雲鳥花竹之勝固有留於物者矣物留則心
去心去則物不能以終留君子省克之功其玩適已邪
取諸類以自益爾安成自衡山臂支昂之為武功延亘
百餘里至瀘江而縮謂之蒙岡王大姓世居山下勲部
正郎一卿尊甫封主政本茂翁立軒其間枕遠蒼而臨
横碧凡彝銘鼎勒山鑱冡刻巖藏壁貯之書無不備致
以畢志藏修積於躬以授於其子凡軒之前皆可寄獨
取冰檗不以物留也不物留則心留焉求諸己而已矣
夫冰出於水而寒於水寒故堅堅則清不能易檗苦寒
無適口之味然而已熱鎮燥置甘温於無所用苦寒用
焉君子負人國之大任必立有人國之大本清苦殆所
先事飫之嚼之以適道而明志也世固有熱與甘失者
未聞寒與苦失者矣抑皆卿公貴人為然山藪韋布無
事樞無民責殆若可委道無往不在也蟬蜕埃溘以孤
脱區寰苦味冷性風軌有足懷者用以自潔劉道原之
不受寒具也用以潔人汪信民教人常咬莱根也用以
垂世楊伯起清白為遺累葉載德也翁自潔者潔人者
垂世者一卿既循以自潔矣又以潔人又以垂世以充
其所大軒世存可也
泰寧廟學遷記
國家人文成化建學立廟以斂才毓賢焉棲之學程之
經輔以史子擇師友而礲錯之亦專且習矣又廟吾夫
子使瞻拜於下意有所嚮精神命脈有所領會以為要
歸夫子終身之師也退而觀所從祀皆學夫子而幾與
得其傳及其門私淑而起者世既相後考心蹟於俎豆
之間諸子終身之友也可以端尚可以明趣可以正心
修身而運之家國天下以施夫子之所欲為次之亦不
失諸子所至廟學之設其豈徒者哉夫學之建自上古
已然至周而備秦而廢漢興禮文尚闕武帝時始罷黜
百氏表章六經置學官弟子員至唐開元宋慶歷而又
大備邵武泰寧之學趙時館所建寧宗慶元時也迄宋
迄元逮今風氣銷縮人文未副有司者常之常故廢邵
守潘侯旦既修邵三學郡丞武以泰寧廢告侯往觀曰
獨廢然哉爐峰非學所也偕戴尹冔循而西驀湖一址
舊屬於左氏者岡夷水環峯秀連疊若天造而地設則
皆曰是為吾道者留夷之鬼焉得當當之者夫子也夷
之類焉得居居之者夫子之徒也今天子崇正闢邪諸
不在夫子之道者祠毁材可因址可市以承役之小可
大闕可完腐可壯晦可飾而顯焉請於大巡徐君州曰
可董學邵君銳曰可付之冔綱之丞珏簿珏紀之文學
傑士賢相之既成大巡簡君霄始按邵侯白之喜屬礪
石購文方是時侯有浙副按使之命具書幣邑博鋌以
二生來予老歸良憊新宫有作抑欲為來賢告也夫不
易者道必易者數君子不謂數而道固在我求之師友
已第一義又况昏惰意氣自安寡陋以冀靈山川偶值
之符為計蓋已左矣遷學有司一時之惠而夫子百世
之師探性命之源囿詩書之羣深造自得以主張國是
維繫民極步諸子而不畔於夫子斯來賢者事亦遷學
者至意若徒苟糜學廩玩愒以攘取一階甚至假巾服
以雄視其鄉為士窳蠧彼緇者流且將曰是果外形骸
以理自勝如吾大顚謹潔不私學博才敏如吾慧禮何
崇彼而抑此也為來賢商所以對抑師者責焉
東昌郡城重修記
先王疆理區内夷而居險而守盛民衛國城無復易也
廣信軍顓頊始平陽堯始汾隂湯始皆帝者都周而後
有王城方城長城郡縣之城皆阻山帶河為固東昌間
齊趙魏之間一望平衍無高阻可因土為城淳化始甓
而城洪武始高三十有五尺廣視高而殺週則七里而
奇池深二丈廣加其一焉門者樓者鋪者堞者釣橋者
水門暗門潛洞雲連星布川防而谷以隱流寇連越東
郡無敢入城人誦陳侯鏞造始之功繼而修無紀無紀
故無誦亦其理然正德乙亥城連湮於水守李侯珏修
之嘉靖壬午守葉侯天球承之議因贖金為費練卒為
役而輔以挽夫之羡議上撫巡報可許庸申令刻日並
修凡費金百者五役者若干而城以完告夫道安不忘
危治不忘亂謹先事之防以無遺臨事之悔大順城而
環慶無寇衝三受降修突厥不敢踰山而牧馬築與修
皆先事者而鄂土善敗易以陶歲無修費後世傳舍視
官焉望引而長如此哉而公不涉費民不涉擾東之人
可永永頼蓋亦韙矣抑城可觀政政民心也得其心斯
得其力金湯不足為固今之政與民相糾結急義效死
幾人哉城之修不可緩者斯役所以記也主是役者侯
董則范琪相則向正周璚田良皆郡僚謀則武僚吕英
鄭昌胡清與焉
雪齋記
鄭正郎成昭雪齋自號欲得大書予取雪浪齋贈之蓋
坡翁書也翁愛孫知微畫活水極其變態為之銘書雪
浪齋其上刻在輔郡而傳之四方雪齋取義要不在此
書之妙殆無出於此也夫雪白之至雪而浪又文之至
成昭坐一室雲意護暖寒聲啓嚴始乃淅淅然脉脉然
既乃雰雰然盈盈然大空鳥盡四境俱白隱然置身於
冰玉之上亦清而極矣而噫氣時發微飈載揚玉屑飄
浮縞紋細縐亦奇而極矣物采不留真機自動其純如
皦如者如此雪齋白以明志寄素文於飛閃流晃之間
誰得而緇又誰得而閟之夫孫康氏之暎資夫雪者也
游楊氏之立忘夫雪者也子卿氏之不易節邵公氏之
不干人又安夫雪者也而灞橋寄興兔園授簡胡為者
邪抑靜有動之機雪寒之為雨之化也故與雨同功然
時則瑞過則災猶之雨然時則霖過則沴雪齋時而出
之為民物造歲黃竹負薪其感固已淺矣
上杭縣廟學遷建記
澤官之制古者擇國中勝地築宫陂水為居業行禮之
處掌以三老故士知自重相師成德相觀成性相勵成
之學望一鄉而名天下天下望治焉故曰學校賢士所
關教化本源後世殆有苟焉爾苟則因因則士弛毅然
自振者幾人哉汀之上杭廟學宋乾道始建縣東也嘉
定再建又東嗣是修建徒勞訖無寧歲地卑而水禍數
也嘉靖癸未憲伯王君俊民主遷偕侍御丘君道隆相
鎮龍吉址擇才授事尹謝侯思木復侵地拓新基尹王
侯世熙職其遷事禦丞簿文學相焉董以郡乘楊侯太
古而議可於簡君霄徐君州大巡也贊以邵君銳督學
也僦工慮材盡淫祠之故與市址之有隱若驅淫鬼以
與吾從事未足補以贏位序顯嚴景象麗壯崇正而闢
邪寓焉既成屬丁文學冕請記夫士之於學猶農之於
田農終歲勤動不若士安且習也而稽其所至士之得
道殆不若農之得歲蓋彼為一家計而此為天下計私
與公異爾私則專公則泛故雖舍焉與俱遊焉與習仰
止焉有堂瞻依焉有廟玩愒歲月往往有之農有是謂
之荒業豈學聖人之道者哉昔者莘耕巖築起而為帝
者師教訓作興遺才商學造士而子方干木吳起禽滑
釐之徒相繼而起再傳弟子無背師說有能道者學將安
折衷乎學也者道也廟與學也者器也舍道而求諸器
末矣然歆發感動之機有神而化之之道閩蜀鄒魯歸
美興學潮士文行悉皆本於擇師斯憲伯所為杭士倡
也抑新學而不新士則猶弗學也發聖儒之響以茂樹
伊傅為烈予海内士均望杭先告焉
三南記
少傅楊公邃菴起神童弘抱絶識窮極玄奥為四方學
者宗師望薦紳而名夷夏公厚予幾五十年常曰知己
惟西涯已乃見素嗚呼予敢當公之辱哉卯橋倡和謂
予曰三南為我記焉公世家寧川滇南也僑寓東陵湖
南也奠居京口又江南也故曰三南夫崑崙為天下山
川之祖南條江漢北條大河山水盡之矣而導江於岷
導漢於嶓冡滇梁屬隴梁界滇太華諸山昆明諸水相
引以入於江而漢之兩源自合州漢陽與江乎合滇得
其上矣滙而洞庭楚得其大矣趨而孟瀆入於海吳得
其歸宿之處矣得其上得其大又得其歸宿之處南條
之境收拾無餘矣而宦迹所至殆北條而盡昔子長山
水之助徒寄文字之間子美忠不自見三高徒紀窮落
之寓夫體用偏勝君子不謂學而體道於物流止盈縮
是之取爾矣山行水以馴水也高則竭滇池通海些海
皆穴洩以留水也卑則疾灔澦滄洲君山孤山金焦皆
柱截以節水也斯造物之巧以前民用公會其巧宣其
用元猷秘策儒效相業以高視一世上追前古宜然者
二子又惡得例論哉
沂山曾氏祠堂記
廟也者亡以致存也主以棲神廟以棲主備物以薦生
之也祫有族食之象焉廟有制後世易以祠堂然祭及
高祖則始祖先祖皆無祭子孫服盡如同路人故世姓
有始祖之祀以聯族之合謂之族祠然傳敘俱祀而禮
制踰宗子不立而宗法亂予於世祠禮不足稽而義不
足以起皆不記沂山曾氏之祠禮與義近焉曾自團練
使延世固始入閩居龍潯桐城東里傳十四世少師從
龍弟用虎知興化軍人德之留其子承務敬仲於莆居
之沂山傳四世而大宗絶鍾壺居士繼禰宗也五子時
稱五龍聯珠伯龍西湖為許白雲高弟尤眉白方業世
其嗣姻家陳繼之禍作四龍之後連及伯龍子矩齋幸
脱於難時祠以就燬祀田亦已就質遂因居為祠贖質
田復之生太一太二太三以載蕃曾氏正德癸酉太二
玄孫烜燧當歲祀乎承痛先祠久弊謀割金儲粟以為
祠倡族之長佐房之長植杜羣而和之屬綱紀於燧燧
遂割五金族共割八金累息二十金而奇積粟百十石
而奇經始於丁丑之春比戊寅祠以成告一堂三室中
鍾壺始祖也左矩齋先祖也右太一大宗祖也別其旁
二室左太二右太三小宗祖也五其主專之子姓則名
系於室之版不主不祀懼僭也小宗禮別祠別室別祠
意也力固儉無害神之依也冬至祭始祖先祖附大宗
小宗亦附寓有祫之意始祖固專祠矣立春祭先祖始
祖櫝小宗櫝大宗附寓重宗及昭穆之意先祖大宗殆
專祠矣小宗自祭其祖則諸主櫝寓各始其祖之意服
雖盡而不遷小宗始專祠矣餘各祭於寢則祠有定祖
祖有定祭族屬合而孝敬興禮曰傷哉貧也禮之權亦
法之巧以各伸其情無嫌而義自見祀必宗子宗孫禮
之經不可易也是所謂近近可記也然行以立本學以
宣用無棄人無惰業章前光而垂來慶則固一定之經
權無與焉曾共勉之
三峯記
岳鎮祀以侯國而望於天子郊與焉然相都畫邑考位
以崇體勢亦取高且重以獨制羣有自他銳而秀峭而
莊高流亦取自寄若九峰五峯雙峯者上虞朱君朝章
是類也三峯自天姥擘支魁特端整虞諸峯無敢抗君
若時有所授開朗神秀以獨當三峯亭而對之僑寓於
杭杭亦有三峯又亭對之金焦北固疏河轄地又三峯
又亭對之皆命名三峯移床孤坐雲物發祥表名引類
搜奇撿勝盡收之神移意會夢覓之間亦勞矣然鼎立
孤青流聞四遠山之靈不謂無德而寤寐乞靈亦不謂
無感也三峯訪武夷遡九曲瞻拜晦翁之精舍夕景下
墜迴憩真館三峯迨失焉凌晨孤往竟得諸隱屏右介
拱立流矚隱若為翁獨有始兀兀自訟悔不偕九峯五
峯雙峯接道論續緒聞為三峯前欠而以處高會博神
交氣往容知不示我以約數公者三峯又一三峯矣記
以俟
棠陵記
開化姑屬邑勢最昂峯岫雲矗土而阜阜而陵青陽應
候海棠盛花故曰棠陵夫棠花之盛麗者或儗神仙或
第十友好事常入題詠然惟名圃常有而丘陵不常有
志有亦志盛也憲伯方君思道祖靖惠父坦菴物之卜
新第焉羣山面内諸水環嚮雲物發祥凝遠丹而暎晴
碧陵之勝於是乎最思道因取號焉陵其不既遭矣乎
夫鍾淑天地囿毓人物山與水會者也高明之為德行
秀異之為問學尼丘啓聖三蘇出而眉山枯舂陵紫陽
九峯栗里說者以為得江山之勝思道假重棠陵棠陵
亦假重思道僻一鄉而耀聞海内殆非偶然者思道出
口成章伸紙落筆成文字不架搆而體裁渾成天趣逸
發君子謂敏流暢澄潤善善而賢賢德聲播聞遠邇和
應友盡天下之名士君子謂逹視官如寄不飾讓不鼓
勢不謀聲名白雲在望灑灑然脱印綬去自稱逋吏君
子謂孝且高奇哉思道容有計升落利鈍其間者哉棠
陵觀物殆有見夫開落禪代之固然者抑棠不自彰待
思道而彰思道之藴有非棠陵之所能發者記自盡畢
功焉
蒲坂鄭祠增建記
鄭自三先生倡學南湖其後散處福唐潯陽鞏橋前後
二埭露四世孫肇始徙桃源開寶間肇孫瑄率福清州
萬戸内附授都統帥血食其地六傳冲遠徙蒲坂族焉
族有祠歲久祠圮十三世孫泰一以所居東廳事質為
祠祀冲遠始遷也祔以八世副使九世朝奉十世處士
取族重置祀田也坂去壺公木蘭伊邇有水田竹木乎
利生業裕則文事疎退然諸鄭後居殆然也十五世孫
贈大理卿公城念之城徙而少司馬山齋岳生靈秘發
祥以獨鄭乎冠予忘年讓地焉既進士懸結是祠嘉靖
乙酉以直道謝本兵遂盡撒舊祠益私地深八尋廣五
尋寢以妥神堂以序族門屏綽楔位寘有嚴族居棋置
而祠峙其中若大鎮之臨從衞壺山南拱沙溝新鑿之
水環帶而前坂別一形勝稽諸物足占矣是役也費出
於公伯氏尚義嵎偕涵偕泓乎佐力族胥助焉始事於
嘉靖丙戌正月三閱月工以成告屬記於予夫欲營居
室先立祠堂禮也而世室屋壞春秋譏之唐制三品三
廟公獨先於祠以敦本而合族也敦本致孝也合族以
致愛也有觀道焉氣節文章後先有耀冥冥莫不致享
而羣從子姓相慕悦以聯美後觀蒲坂將昔日之南湖
兹祠始矣
永春縣廟學新建記
國家設學以居羣秀以拔賢斂才焉學學孔子也孔子
曰我學不厭誨不倦其教博文約禮強志而篤行蓋升
堂入室者七十人其最賢顔子之陋巷閔子之不仕季
氏近世規規學舍之移以冀靈山川非孔子意永春温
陵隸邑殆南宋人文肇開繼以晦翁北山之指授先後
尤拔者亦七十人留公正莊公夏其最顯者迨元頗失
舊觀廟學亦例視為圮士民請遷令臨海柴侯鑣以時
警也待之嘉靖甲申又警大巡簡君霄檄諸道兵平之
侯上賞士民復請遷侯曰學宫獻功之所武息文興時
哉白督學邵君銳分巡曾君鵬暨守畫可擇地白馬山
侯意若有所授既之師生同耆民同卜筮亦同左廟右
學廡齋廨舍凡卑者高狹者廣闕者以完度能授事徐
文學衡監之侯揔之材若傭出舉義間輔以公之贏起
乙酉歷歲週功以成告位序顯嚴見者胥悦師生具書
圖假吾族英希元以劉生興來莆請記予老謝文事然
蓋福碧坑祖蜕具在族固永民也人文之興其有愛乎
哉永之學四徙矣興衰迭運數或有然者僖公泮學之
修魯人頌禱之詞曰在泮飲酒永錫難老繼之以敬明
德慎威儀廣德心化多士服淮夷永之頌禱無以復易
也抑學新也尤在夫人之新士先志志先道道先學以
必求聖者賢者為歸澡身浴德自新而新民致類成化
以收有得士之用世道幸賴焉亦孔子徒也識之
見素續集卷九
