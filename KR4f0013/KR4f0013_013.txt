梅村家藏藁卷弟十三詩後集五
五言律詩六十一首
過中峰禮蒼公塔四首
下馬支公塔經聲萬壑松影留吟處石智出定時鐘尙記山中約誰傳海
外逢平生詩力健翹足在何峰
其二
明月心常湛寒泉性不枯鳥啼香積散花落影堂孤道在甯來去名高定
有無淒涼看筆塚遺墨滿江湖
其三
慧業誰能繼宗風絶可哀昔人存馬癖近代薄詩才鹿走譚經苑鴉飛說
法㙜空懸竹如意落日講堂開
其四
故國流沙近黃金窣堵坡胡僧眉拄地梵夾口懸河傳法靑蓮湧還家白
馬䭾他年乘願到應認舊山阿(蒼公滇人)
過王庵看梅感興
練川城南三十里爲王庵學憲王先生著書地也有梅萬株不
減鄧尉余以春日過其廢圃學憲所著數種其版籍尙存
地僻幽人賞名高拙宦居客來惟老樹花發爲殘書斜日空林鳥微風曲
沼魚平生貪著述零落意何如
獨往王庵看梅沈雨公攜尊道值余已遄返賦此爲笑
屢負尋山約偶然來此間多君攜酒至愧我放船還雙屐成孤往千林就
一閒誰知種花叟鎮日不開關
送致言上人
獨下千峰去蒼溪出樹腰雲生穿磴屐月滿過江瓢一飯從村寺前身夢
石橋經行無定著惆悵故山遙
過韓蘄王墓四首
訪古思天塹江聲戰鼓中全家知轉鬪健婦笑臨戎汗馬歸諸將疲驢念
兩宮淒涼岳少保宿草起秋風
其二
行在倉黃日提兵過故鄉傳聞同父老流涕說君王石馬心猶壯雲臺跡
巳荒一环堪漬酒殘日下平岡
其三
詔起祁連塚豐碑有賜亭掛弓關塞月埋劍羽林星百戰黃龍艦三江自
石銘趙家金椀出山鬼哭冬靑
其四
丘壟今蕪没江山竟寂寥松風吹北固碑雨洗南朝細路牛羊上荒岡草
木凋肻容樵豎擾遺恨在金焦
宿沈文長山館二首
一徑草堂偏湖光四壁天焙茶松竈火浴繭竹籬泉玉鼠仙人洞銀鱸釣
客船前村呼種樹偶語石橋邊
其二
遇山思便住此地信堪留謀食因溪碓齋心在石樓漁舟帆六面橘并樹
千頭長共鴟夷子翩然結伴游
福源寺(去毛公壇三里爲攅雲嶺有福源泉寺以泉名羅漢松係梁朝舊物)
千尺攅雲嶺金銀佛寺開鹿仙吹笛過龍女換珠來泉繞譚經苑松依說
法臺蕭梁留古樹風雨不凡材
包山寺贈古如和尙
古木包山寺蒼然曉氣平石毛仙蛻冷(近毛公壇)雲影佛衣輕咒鉢蛟人聽彈
碁鶴子驚相逢茶早熟匡坐說無生
過圻村
萬壑響鳴蟬湖光樹杪懸雲鬟神女廟雪乳隱君泉山籠櫻桃重溪船菱
芡鮮相攜從此住松老不知年
湖中懷友
渺渺晴波晩靑靑芳草時遠帆看似定獨樹去何遲花落劉根廟雲生柳
毅祠香蓴正可擷欲寄起相思
七夕卽事四首
羽扇西王母雲軿薛夜來鍼神天上落槎客日邊回鵲渚星橋迥羊車水
殿開袛今漢武帝新起集靈臺
其二
今夜天孫錦重將聘雒神黃金裝鈿合寶馬立文茵刻石昆眀水停梭結
綺春沉香亭畔語不數戚夫人
其三
仙醖陳瓜果天衣曝綺羅高臺吹玉笛複道入銀河曼倩詼諧笑延年婉
轉歌江南新樂府齊唱夜如何
其四
花萼高樓迥岐王共輦游淮南丹未熟緱嶺樹先秋詔罷驪山宴恩深
漢渚愁傷心長枕被無意候牽牛
大根菜
幾葉靑靑古穿泥弗染痕誰人愛高潔留汝歷涼温輪囷形難老芳辛味
獨存古來磐石重不必取深根
趵突泉二首
似瀑懸何處飛來絶壑風伏流根窈渺跳沫拂虛空石破奔泉上雲埋廢
井通錯疑人力巧天地桔橰中
其二
不信乘空起憑闌直濺衣池平難作勢石隱定藏機曲水金人立凌波玉
女歸神魚鱗甲動咫尺白雲飛
贈新泰令楊仲延其地爲羊叔子故里
置邑徂徠下雙槐夾訟堂殘民弓作社遺碣石爲莊野繭齊紈美春泉魯
酒香歸來羊太傅不用泣襄陽
靈巖觀設戒
湖山留霸跡花鳥供經臺不信黃池會今看白社開枯潭龍洗出妙塔雁
歸來此地關興廢須資法將才
遙別故友二首
絶域重分路知君萬里餘馬頭辭主淚雁足覆巢書草没還家夢霜飛過
磧車齊諧他日事應記北溟魚
其二
雪深難見日海盡再逢關野鼠多同穴神魚斷似山只應呼草地都不類
人間勉謝從行者他年有箇還
秋夜不寐
秋多入衆音不寐夜沉沉浩劫安危計浮生久暫心鄰雞殘夢斷窗雨一
燈深薄冷披衣起晨烏已滿林
七夕感事
南飛烏鵲夜北顧鸛鵝軍圍壁鉦傳火巢車劍拄雲江從嚴鼓斷風向祭
牙分眼見孫曹事他年著異聞
喜願雲師從廬山歸(并序)
願師住雲居十年而歸出其匡廬詩道五老石門九奇三疊諸
勝飛泉怪瀑不可思議而尤以御碑亭雲海爲第一觀竟似住
鏡光白銀二種世界不知滄桑浮塵爲何等事矣願公贈子五
十初度詩其落句日半百定將前諾踐敢期對坐聽松聲蓋責
予前約會時方喪亂衰病無家顧以高堂垂白不能隨師以去
也乃爲此詩荅之
勝絶觀心處天風萬壑聲石門千鏡入雲海一身輕出世悲時事忘情念
友生亂離兄弟恨辜負十年盟
贈錢受明
獨喜營時譽疏通邁等倫地從諸父重性似外家貧裘馬無他好詩書別
有神古來傳孝謹非必守前人
受明得子柬賀
長因故人子往事憶流連曾黍充閭會俄逢拜衮年諸甥今甫爾入抱卻
依然吾老猶堪待公卿只眼前
宿徐元歎落木庵(元歎棄家住故鄣山中亂後歸天池丙舍落木菴竟陵譚友夏所題也)
落木萬山心蕭條無古今棄家歸去晚別業住來深客過松間飯僧留石
上琴里成茅屋計枉向白雲尋
送王子惟夏以牽染北行四首
晩歲論時輩空羣汝擅能祗疑搮陽逮猶是濟南徵名字供人借文章召
鬼僧阿戎才地在到此亦何憑
其二
二十輕當世愁君門戸難比來狂太減翻致禍無端落木鄉關遠疲驢道
路寒敝衣王謝物請勿笑南冠
其三
客睡愁頻起霜天貫索明此中多將相何事一書生未俗高門賤淸時頌
繫輕爲文投獄吏歸去就躬畊
其四
但可寬幽縶從教察孝廉昔人能薦達名士出髠鉗世局胥靡夢生涯季
主占定聞收杜篤甯止放江淹
虎丘中秋新霽
萬籟廣場合道人心地平天留今夜月雨洗去年兵歌管星河動禪燈風
露淸淒凉闔閭墓斷壑起松聲
哭亡女三首
喪亂才生汝全家竄道邊畏啼思便棄得免意加憐見女關餘劫干戈逼
小年興亡天下事追感倍淒然
其二
一慟憐渠幼他鄉失母時止因身未殞每恨見無期白骨投懷抱黃泉訴
別離相依三尺土腸斷孝娥碑
其三
扶病常聞亂漂零實可憂危時難共濟短算亦良謀訣絶頻攜手傷心但
舉頭昨宵還勸我不必淚長流
中秋看月有感
今年京口月猶得杖藜看暫息干戈易重經少壯難江聲連戍鼓人影出
漁竿晩悟盈虧理愁君白玉盤
支硎山齋聽雨明早晴更宿法螺精舍
秋山所宿處指點白雲生故作中宵雨倍添今日晴一峰當止觀萬象逼
孤淸更上上方去松風吹玉笙
憩趙凡夫所鑿石
石骨何年斲蒼然萬態收直從文字變豈止斧斤搜亂瀑垂痕古枯松結
體道卽今苔蘚剝一一類銀鈎
趙凡夫山居爲祠堂今改爲報恩寺
高人心力盡石在道長存古佛同居往名山卽子孫飛泉穿樹廢奇字入
雲根夜半藤蘿月鐘聲冷墓門
靈巖繼起和尙應曹村金相國請住虎丘祖席
應佛心無繫觀空老辨才道隨諸佛住山見相公開日出嚴齋鼓天情護
講臺居然歌舞地人爲放參來
王增城子彥罷官哭子留滯不歸近傳口信不得一字詩以歎之
二首
老徇妻孥意辭家苦萬端關心惟少子失計在微官客夢烏衣巷鄉愁白
石灘可憐消息到猶作兩人看
其二
庚嶺應逢雁章江莫寄魚遥知雙淚盡不遣一行書家在無歸趣途窮失
所如故鄕宜早去臨發乃長吁
寄懷陳直方四首
漢法三冬繫秦關萬里流可憐諸子壯不料闔門收要路冤誰救寬恩病
獨留羈栖騎瘦馬風雪阻他州
其二
百口風波大三生夢寐眞膏梁虛早歲辛苦得前身索米芒鞋雪傭書布
帽塵不知公府椽可識路傍人
其三
萬事偶相值愁中且遣家江山俄轉戰妻子又天涯客酒消殘漏軍書過
落花出門翻自笑安穩只龍沙
其四
時世高門懼似君誠又稀何辜憂并坐郎免忍先歸苦語思持滿勞生羡
息機向來兄弟輩裘馬自輕肥
咏月
長夜淸輝發愁來分外明徘徊新戰骨經過舊臺城秋色知何處江心似
不平可堪吹急管重起故鄉情
訪商倩郊居有贈
花影瘦籬根江平客在門時吟寒入市晚食雨歸村管記看山爽傭書宿
火痕西京游俠傳乃父姓名存
假寐得月
滅燭貪涼夜窗陰夢不成雲從閉目過月向舉頭生樹黑添深影溪長耐
獨行故人多萬里相望祗盈盈
三峰秋曉
曉色近諸天霜空萬象懸雞鳴松頂日僧語石房煙淸磬秀羣木幽花香
一泉欲參黃蘗義便向此中傳
偕顧伊人晩從維摩踰嶺宿破山寺
樹老不言處秋深無事中雲根僧過白霜信客來紅樵語歸林火茶煙小
院風杳然松下路人影石橋東
維摩楓林絶勝則公獨閉關結足出新詩見示
遇賞只枯坐秋林自著霜道心黃葉澹勝事白雲忘磵水通茶竈山花對
石牀靜中幽思足爲我出詩囊
夜發破山寺別鶴如上人
得來松下宿初月澹相親山近住難定僧高別更眞暗泉隨去馬急月卷
歸人過盡碧雲處我心慚隱淪
苦雨
響苦滴殘更愁中耳倍明生涯貪舊業天意誤躬耕乞火泥連屋輸租潦
滿城誰家歌舞宴徹曉不聞聲
梅村家藏藁卷弟十三終
