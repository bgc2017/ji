梅村家藏藳卷弟四十三文集二十一
墓誌銘二
鴻臚寺序班封兵部武庫司主事丹陽荆公墓誌銘
丹陽之北七十里爲黃塘村有荆氏祠堂子孫累千人喪葬祭享必合其
族於祠下有以鴻臚寺序班封奉直大夫兵部武庫司主事葬金壇之麥
穗街者爲玄初公族人所推爲祠正者也公諱文端字肅之玄初其別號
卒之歲得年八十有五其以兵部主事封公者曰吾友實君諱廷實崇禎
癸未進士其先漢荆王賈也以國爲姓元末祥十公徙居珥塘村始爲丹
陽人累傳而水南居士諱輅以次子考功郎光裕貴封如其官丹陽之荆
始大福建漳州府幕省吾公諱光祚水南長子於考功爲兄則公父也公
繇諸生入太學授官鴻臚輙去職家居以孝悌聞先人資産推其上腴以
與仲叔二弟仲蚤亡子幼公成就之訖於舉進士而實君先是辛酉捷省
闈以經義知名當是時金沙婁東負天下望實君最蚤達爲共起者所推
重海内之士贏糧徒步以趨金沙門巷常滿其爲實君所容接者見公無
不拜公顧勿色喜曰吾家自水南公以來皆用退素爲業爾以經生驟致
虚譽若此可不戒哉已而實君棲遲累上顧視同輩及後舉者皆食祿得
顯官親老矣公廼慰之日若以名德重天下於我足矣豈藉一第娛老人
耶其雅趣如此公爲人彊力任事醇謹篤誠性方嚴寡言笑不妄交與好
面折人之過其中寬然長者也輕財好施見孤[婺-矛+牙]窮餓者傾囊槖毁質劑
無幾德色其爲祠正也每春秋時享庀爼豆省牲牽具薪蒸眡滌濯率羣
從子姓執籩祼獻不以年至爲讓不以寒暑爲解祀畢手料簡酒肉序列
長幼飲三行顧視同坐諸老人曰吾族大子弟數犯法不可以無教令乃
書二簿明徵其善否召不率教者前責之日某年月日以某亊應擿罰雖
甚頑梗若撻於市無所容退而相戒莫敢犯恐使我公知也一郡之人咸
稱其宗法公以己丑三月十八日卒卽以是年十一月十七日偕王宜人
合葬宜人王恭簡公之孫涉縣令栗菴公之女有家教年七十有五戊寅
七月之三日卒生四子長廷獻仲廷聘兵部主事實君爲叔子而廷璧其
季也女一諸孫十人丙戌舉人名子周者廷璧出於是實君以其狀來乞
銘婁東吳偉業日宗法之不行於天下久矣自大夫不立家廟世族弗設
宗老而長幼無所習賢不肖無所勸兵興以來譜牒散失數傳之後將視
其祖父不知誰何之人此可爲歎息者也余與實君交二十年其間友朋
摧折殆盡或親從凋落或家門陷破獨於荆氏名高而德違其禍仕晚而
祿逮其親處於邑危民亂搶攘流離之中而能使門戸宴然名位通顯守
先人之祠以教養子孫其祖宗之積厚使然歟抑宗法之善足以致之歟
君子謂玄初公之處己也惠而勤其教人也肅而寬其事先也敬而有禮
是不可無銘爲之辭曰
公生己丑世宗代日月七紀天地壞先朝逸老古遺愛宜人長當甲子再
又十有五祿不待四子十孫福大來(叶)俊倬修傳建遠邁夔皐及周後未
艾龜食其吉筮無害後五千年銘石在
嘉議大夫按察司使江公墓誌銘
按察司使江公病且革執余手流涕曰吾死不可不速葬吾墓有寢室將
於此終焉所以窆穸之易也言已哽咽哭哭已復諈諉如前余爲失聲長
慟其明日公果輿疾載裨而行越十有一日卒先是公葬其原配張宜人
遂自草生壙誌略於是其子德祉孫紹賢以庚寅六月十五日葬公八里
橋之新阡廼卽公誌略來乞銘余泣曰公未死而欲見余文旣病而托余
以死也其何忍辭爲序而銘焉序曰江氏家世無爲軍始祖聚從高皇帝
起兵以功授昭信校尉世襲浙江衞所百戸聚子亮陞千戸改太倉衞進
栺揮僉事亮生懷遠將軍宣宣生指揮同知英英生二子長都襲世爵次
山則公王大父也山生復亭公天然始用文學顯復亭子五人長御史亨
泉公有源而見泉公有功爲第三子見泉子亦五人仲卽公也見泉以孝
廉通判寶慶府陞雲南彌勒州知州謝病歸公始以乙卯舉春秋第五人
壬戌成進士選授刑部主事陞員外改調兵部車駕司進郎中以忤璫削
奪先皇帝卽位起原官擢肅州副使丁外艱服除補廣東嶺西道加參政
再遷江西按察司使因署驛傳事以微文被譴歸公之族出及閱官次第
得於自敘者如此公成進士叔弟翀寰公昌世甲子舉於鄉見泉公年八
十公兄弟五人日擊鮮奏酒諸孫帣韝䪕&KR1743;上壽里人榮之其任嶺南也
翀寰謁選亦得廣州一官公兄弟老矣相愛也仕宦得相依里人又以爲
榮此公之孝弟也其忤璫削奪也族弟雍世者游長安與里人某某作歌
詩刺璫事發駢斬雍世獨亡命得脫邏者大索蹤跡且及公禍不測公正
色無恐卒以免先皇帝初詔用摧折諸臣起家輙致津要公僅循舊牒需
次一載乃得備兵肅州肅州爲西涼絕域人馬踰隴者道上絕水草且十
日公以清郎召用棄擲萬里外於人情不能無少望公處之宴如在嶺南
日沿海賈舶闌入貨物爲奸利長吏坐而操其息以爲常公所轄非汎口
以颶作漂大艦數百稅之可得十餘萬緡公禁止勿上岸曰庸知非洋寇
耶此公之居身服官也公與給諫荆巖許公爲同年相得歡甚里中人所
稱江許者也從江右歸給諫已前殁矣余兄魯岡初爲孝廉公常奉詔以
三品官得舉所知䟽其名入薦後魯岡成進士稱廉能世以公爲知人始
余年七歲讀書公家塾識公公卽是年領鄉薦後三十年家居公折輩行
與余及魯岡游當是時同里中如余兄弟最稱蹇落矣公於他雖甚薰赫
未嘗少降意此公之居鄉與交友也公五十外便絕房室間好蒱博諸戲
里居十餘年起第舍斥園圃窮日并夜唯恐弗及每一屋成張樂置酒無
何窗櫺欄楣移就别築浸尋撤瓦椽從之矣公於子弟不欲有所付託槖
中裝多爲僮奴竊去晚歲常苦貧顧搜牢廢篋經營如故人或勸止之笑
勿應夫人生謀百年莬裘常爲算久遠避凶忌公自以旦暮入地手自料
簡下里諸物可謂達生知命矣生平嗜好聊用遣放嗟乎其有不自得於
中者耶公諱用世字仲行別號鼎寰生於萬曆癸酉九月二十六日卒於
順治庚寅六月初四日年七十有八原配張宜人生於萬曆丙子二月二
十日卒於崇禎乙亥四月三十日年六十子二長德禎蚤殁次德社國子
生孫男四紹賢府庠生德禎出紹祖紹貴紹顯俱德祉出初公以已丑八
月先葬張宜人側室李氏祔焉及公之葬也去殁之日僅及旬耳公羊傳
日不及時而日渴也不及時而不日慢葬也過時而日隱之也過時而不
日謂之不能葬也當時而不日正也當時而日危不得葬也禮大夫三月
而葬同位至公其當時者歟不及時者歟余見六七年來士大夫不告喪
不會葬兵革殺禮危不得葬者有之矣其子孫或以卜兆請具喪三年矣
葬矣乎未可知也夫過時而不日則固已葬矣春秋猶謂之不能葬況過
時而不葬者耶公之預作終制氣絕便歛歛訖便葬于孫遵而行之哭泣
盡哀送車數十乘渴葬而得其正可不謂之禮歟吾故謹而目之也銘曰
吁嗟江公居此室筮言協謀龜食墨後五千年視銘石
封徵仕郎翰林院檢討端陽孫公曁鄒孺人合葬墓誌銘
余所知先達如毘陵尙書孫文介公以理學爲名臣偉業初以後進禮請
見會公病薨不果恨當吾世失之庶幾得公之子弟及門與聞公之道者
傳其緒言餘論則猶之乎見公也乃今操筆而銘我端陽先生端陽文介
弟之子今檢討衣月館丈之父也孫氏家世臨濠明初有都督同知繼達
者以賜第常州遂爲其郡人稱始祖五傳而爲山西行太僕卿鑾與從叔
益同舉正德辛巳進士太僕生洲洲生臬再世贈禮部尙書臬生文介諱
愼行爲乙未進士第三人以禮尙書事光熹兩朝爭李可灼紅丸案引春
秋斷獄罹璫禍幾不免端皇帝召至京將用以相遇疾薨其事具國史有
弟曰北愚公諱愼思由明經授藍山令生三子端陽先生其季也初藍山
教授里中與鄒擴菴孝廉爲執友孝廉之子憲副澗寬公少從藍山受經
旣貴而兩家通婚婣當萬曆之季毘陵世家推孫氏鄒氏憲副用文章政
術顯而端陽實爲之壻以此游叔父外父間修學行號知名孫氏自太僕
以清白起家子孫産復中落文介篤友愛其刻廉類貧諸生端陽雖宦家
子鄒孺人于歸乃至不能謀一椽就文介別業以居攻苦食淡恥以干謁
進年三十始𥙷博士弟子員家貧乏絕間出未歸鄒孺人不肯從親戚假
貸炊煙中斷者久之先生還喜而歎曰眞吾婦也文介家居講學先生蚤
有聞於止躬愼獨之訓其所辨曰義利所重曰盡倫文介以盡倫爲止至
善嘗著困思抄一書其首章曰文王以仁孝敬慈信爲能止故曰聖人人
倫之至倫盡則道盡斯以謂之實學先生服膺弗敢忘晩年郡太守會諸
生論經義於傳是書院先生拱而言曰學以明倫爲本不則從事口耳與
高談性命非俗學卽僞學也坐者皆爲聳聽嗚呼文介之爭紅丸也深有
感於兩宮慈孝無間而在朝窺菀枯分水火以致不能調護起居可謂不
敬故援經義以垂戒人臣其說本乎正心誠意要諸盡倫而止豈有一毫
是非輕重於其間哉先生於三十年之後重爲舉揚大指良以見先臣居
官立朝爲君父持論者在此其平日修身力行爲子弟誦說者亦在此然
後文介一念篤誠不與黨論異同者始明白於天下後之讀三案者知國
是不知有家學非先生之言莫得而徵也可弗識歟先生少失父事蔣孺
人以孝聞自傷孤露非科第不足娛侍寡母乃益鏃礪於所業五子俾各
通一經講論逾夜分乃罷數奇不得志於有司衣月貴後猶兩應省闈試
治經生言不少衰旣覃恩受貤封益小心謹畏取文介公之學躬行實
踐之於義利之辨守之甚嚴一意絕交游造請臺使者行式廬禮謝弗見
撫伯兄兩孫如己出教養之俾皆有成就族人之婚喪不能舉者傾囊槖
以行賙救或其人有非義干犯者弗與校也性和易莊敬夙興夜寐終其
身不見有惰容修太僕公遺宅以仰崇堂構於舍後闢一圃顔其堂曰甯
遠取語錄大義題諸牆壁曰吾以觀心養性焉善奕棋然亦非所好惟酷
嗜行楷書能得文介筆法嘗少抄陰符道德經指其中曰此與中庸之論
未發者合有異泉瀵湧於圃中作亭其上題曰丹泉自爲文記之笑曰人
以我爲好道徵不知此吾儒仁知動静所發端也其篤志醇正始終不貳
若此鄒孺人知詩書嫻内訓婉嬺能得其姑心蔣孺人臨革惓惓於賢且
孝躬操作佐烝嘗儉素撙節之操雖貴弗改其遇親舊也以恩其教子女
及諸婦也以禮其戒飭傔從也以法凡助先生成德者功居多中年憂勞
子女頗善病晚境漸康適矣然每聞衣月辦嚴入都也疾復作其歸也良
已以此衣月不樂居京師同輩及門下士多至顯官而衣月久之不謂凡
皆以親故也先生諱艅字季楫端陽其别號卒於丁未正月十三日距其
生庚子也年六十有九端陽者著所生日也孺人同年生先一年卒子五
長自式丁亥進士以其官封先生爲徵仕郎翰林院檢討而母孺人曁妻
潘氏并受封卽衣月也潘殁繼室以高氏次自儀其受婚母氏之女兄也
自咸娶於瞿自晟娶於陳自箴娶於吳仲叔以貢需次選而二季諸生女
七所適多名族諸子各有子自冡適諸生賢以下共十有六其可名者四
曰賢曰繩曰振曰謀餘未名也孫女十有三其行者二餘許字未行也曾
孫男一殤衣月將以庚戌正月之九日舉襄事於龍蕩之新阡而因吾友
鄒訏士來請銘訏士憲副之孫孺人則其姑也故請之尤力余論次孫氏
因以追維疇昔當文介公之被召也余奉謁於彰儀門之邸舍旣辭以疾
其殁也則從而哭之越十六年再至京師則知同官中有衣月爲文介子
孫一見相勞苦衣月時請外不許又請急余知其爲親故耳語之日余實
有老親乃不得已於此君固宜其官者也且兩尊人歲方壯卽不得請庸
何憂衣月喟然曰先文介以盡倫之道教吾父吾父以之教諸子自式之
忝此官也戒以書曰若惟弗墜忠孝以從祖及外王父爲之師吾父之所
期自式者固不在乎一官也今吾母善病而不去吾豈能以官易吾親哉
余日善爲流涕而起嗟乎日月云邁霜露不居吾兩人之蒙恩歸里者
先後十有餘年而罔極之痛亦同致恨於終天矣微訏士之言余淚且澘
然承䀹而銘又烏可以已乎乃刪取其狀而繫之以詞曰
宋有胡公文定儒宗猶子與子籍溪五峰我思先正毘陵忠孝有姪傳家
克已守道厥維初生夢彼赤雲再世而昌協於祥徵有汍者泉取之以祭
貽爾子孫源違弗替尚書阡左太僕塋東一邱巋然馬鬛新封我刻茲銘
其辭昭灼庶幾後生紹修家學
中憲大夫太僕寺少卿泰掖徐公曁李恭人合葬墓誌銘
故太僕寺少卿徐公諱憲卿字九亮别號泰掖婁之沙溪里人也曾
文炯祖諱經父爲敬思公諱可久嗣父爲少恒公諱可大同累贈中憲大
夫如公官敬思生三子長諱榮次卽公也公少受書於伯兄榮經義文旨
皆出指授其訓公也如子公事之也如父榮材高有聲諸生間已困躓不
遇而公宦達爲名卿經紀其兄家有無必共視其子如已出故里中稱孝
謹者推徐氏公以已酉舉於鄉癸丑成進士丁嗣父憂丙辰起家授行人
司行人册封秦益二藩奉光廟登極詔往山右凡三使皆稱職庚申選授
南京工科給事中掌計典尋管京營軍務丁卯添註南京光祿寺少卿三
載考績始遷南京太僕寺少卿駐滁州視江南北馬政又五年致仕歸久
之以病卒年八十有二公爲人醇正忠厚推少文所居官好推薦天下賢
者其持論能依名節仕宦二十年常居不競之地同列皆尊用過之在人
情不無少望公處之泊如也以是履險而不嬰其難處錞而不屈其名富
厚寵榮而傳述於士君子之口以吾耳目所見如公者蓋未一二數焉其
以工給事在南也逆璫初用事而三案議起公䟽論紅丸以李可灼侍疾
不謹無論其叵測有不軌心方士冀幸富貴擅進金石藥嘗試至尊按祖
宗朝法論死無赦再奏内批詔獄二欵非所以示天下公宜還内閣下廷
尉語甚切而朝議僉同一䟽則直斥忠賢且罪狀客氏及所用要人是時
朝右尚未敢頌言攻奄者公首先摘發遏其機牙奸黨皆側目焉主紅丸
者宗伯毘陵孫公爲用事者所齮齕乃攈摭同議合三案爲成書公䟽在
要典中排擊且日至又爲蜚語造黨錄詭託稗官小說者家首福唐葉公
高邑趙公百二十餘人公與焉其先後公上封事及名在籍中者率檻車
膠致都船之獄滿刺剟榜笞數千旁引株逮遍天下或爲恫喝怵公者曰
收至矣盍一聽我爲諛䟽頌德者禍且解公曰我可始直而終佞耶不爲
動嗟乎公䟽璫罪時特以爲當官而諍職耳其後赤車奔馳深竟黨與卽
素號婞直者惴惴無人色公長者疑恇不撓廼坐曹廊中治文書自如惟
遣妻子歸日行矣無同禍留一童子守邸舍日飲酒襆被待急徵人以是
服公大度能愼所守也璫旣敗公廼得累遷官於滁有城守功又久不調
引告得請論者惜之以公老成遺直未嘗位交戟之内備顧問爲近臣當
白發奄奸忠憤激切其不與楊左諸公同填牢戸者特毫髮間耳及召用
摧抑諸賢卽徒中致位兩府至貴重矣而公猶沿舊牒常調予散署一卿
復以空文佐冏政滁州大好山水用優名賢誠有餘顧視曹輩咸拜公孤
而白首任宦不獲一入長安城又輙罷去然公亦浸病不復關世事矣公
患風痺數年治良巳甲申乙酉間疾遂甚不起嘗對子弟道上恩泫然流
涕曰吾南中時自分死逆奄手廼得歸骨鄉里復上先人邱隴者纖毫皆
先帝力也行年八十旦暮入地顧不先驅螻蟻重見此等事哉噫亦可哀
矣公配李恭人事姑以孝御下以仁公廢居轉物累積纖微恭人佐之所
贏得過當而教諸子醇謹無與比損車騎減服飾謝遣交游馴行孝友聞
乎郡國惟公生平用功名始終而世其篤行垂示子孫故遠近皆傳其家
法公有三子長二階繇明經除永福縣知縣娶於呂再娶於吳次三智增
例生娶於黃恭人出次舒邑庠生娶於周側室孫氏出孫八二階出者五
長景耀次昇耀次晨耀俱庠生次星耀次勖耀三智出者三長耀班庠生
次耀珂耀璡舒出者一震耀恭人以崇禎甲申五月二十五日卒後四年
爲順治戊子閏四月一日而公殁公之子以某年月日奉公與恭人喪合
葬於左字圩之新阡爲之銘曰
貴勿極官九卿譽勿溢稱黨人拙近道介近情非矯訐非浮沉佚以病勞
以生壽不辱富不盈昭令德永永存
中憲大夫廣東兵備副使王公畹仲墓誌銘
余同年進士其在無錫者日馬公素修唐公玉乳錢公凝庵王公畹仲吳
公永調爲五人素修負夙名晚達而唐公尤衰頓凝庵仕宦不大進永調
用足疾引休畹仲有弟曰畮季相繼成進士門第通顯伯仲皆少年在同
人中最爲踔絕矣已而素修殉節唐公以病錢公以兵皆死而畹仲任南
韶憲副聞寇難自經余與畮季遇於吳門相向慟哭無何畮季亦死矣今
秋永調以書來爲畹仲請銘曰此五人者惟吾在耳是不可無見於君之
文也余讀之不覺泫然流涕嗟乎二十年間人事變滅知交都盡觀於一
邑則海内可知矣觀於王氏一門則他人可知矣嗟乎其何忍弗銘按狀
公姓王氏諱孫蘭字畹仲别號雪肝其先河東人也十四世祖福從建炎
南渡僑居吳之洞庭其自洞庭遷無錫則自十世祖信始信以辟召官浙
江鹽運提舉生三子其季日忠良公其後也忠良生珩珩生伯週伯週生
鵬鵬生宙宙生之柱之柱生贈君我知父子皆諸生有志行我知以次子
孫蕙知縣考滿恩贈文林郎卽晦季也公爲贈君仲子少而穎異父子兄
弟間自爲師友甲子舉賢書三上始第選刑部主事奉敕視江北獄多平
反擢員外郎出守成都煩劇號難治蜀府宗人以氣漁食鄉里市人呌讙
操白棓逐之且束苣燔其屋公立而撝曰宗人撓天子法宜治爾等小民
爇王府如三尺何皆歛手曰惟太守令當是時微公言幾亂居二年奉贈
公及太夫人諱歸服闋起補紹興守歲大祲設法賑救所全活甚衆久之
以積勞擢廣東南韶兵備副使粤中承平久軍政不修又以去京師遠督
府驕蹇用文法束其下監司治一道兵不得視虎符尺籍糧糗鎧仗無所
關預以爲常公視事欲有所整飭會猺獞反誓師湟川冒瘴癘穿箐銑薄
其巢殊有斬獲御史上其功報聞矣尋楚警狎至長沙衡永蹂躪無堅城
韶境接比戲下士不滿百公殫力扞圉使十輩請兵得羸卒七百人復以
他警一夜撤去連州陷樂昌乳源仁化自潰韶吏民縋而逃手劍當門不
可止城中空無人公仰天歎曰事不可爲矣再拜自縊死嗟乎以公必死
之志使有一月糧率疲弱之卒千餘登陴授甲卽力竭城陷嚼齒罵賊而
死猶可無憾地下廼公以一身蔽全粤而督府委南韶嚪賊所呼百不應
人心瓦解倉皇自縊是公之死不死於賊死於督府也公死而賊不至人
有惜公者曰人臣之義城存與存城亡與亡盍從容鎮定待賊至而死之
未晚余日不然夫死者人之所難未有不健於決成於果而敗於猶豫者
也當京師初陷時道路所傳以先帝爲出狩素修將自裁客或止之日君
父存亡不可知而先致命萬一君存國復可若何素修毅然就義不顧也
素修死其同時稍濡忍者一爲賊得卽欲自引決且不能彼夫封疆之吏
城陷苟免其遲疑不早斷逡巡獲&KR1412;者往往猶是也而今責南韶以傷勇
有是理歟公之必死其心則素修之心也公之死不如素修則地與事爲
之也公無媿於心足矣死之輕重何足問哉公配華宜人家本鉅族能佐
公以廉儉方兩親繼殁公宦蜀在萬里外經營喪紀皆宜人力也嗜禪悅
好賑予自奉簡薄寬和逮下待庶出一如所生公亡九年家事益井井教
育婚嫁具有成法公生於萬曆己亥九月十二日卒於崇禎癸未之十月
享年四十有五宜人生於萬曆己亥九月三十日卒於順治壬辰之三月
享年五十有四其孤仁灝等擇日奉公與宜人之喪合葬於徐陶涇之新
阡子六長仁灝縣諸生娶申氏宜人出次仁液縣諸生娶馬氏側室嚴氏
出仁溢仁演未娶俱側室計氏出仁渥仁澍未聘嚴氏出女六一適縣庠
生殷臣庚卒一適郡庠生侯其源一適國子生楊世憲卒一字吳庠生劉
履恒一字胡永和俱宜人出一未字計氏出孫男一仁灝出爲之銘曰
大庾嶄巖武溪水蝮蛇紏蟠瘴母起白虹燭天忠臣死楓林青青魂歸里
城郭蒿萊故宮毁高墳巋然君有子萬里迎喪葬於此後千百年視良史
梅村家藏藳卷弟四十三終
