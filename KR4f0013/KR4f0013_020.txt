梅村家藏藁卷弟二十詩後集十二
七言絕句八十一首
靈巖寺放生雞四首
芥羽狸膏早擅場爭雄身屬鬭雞坊從今喚醒夫差夢粉蝶低飛過講堂
其二
縛栅開籠敢自專雲中誰許作神仙如來爲放金雞赦飲啄浮生又幾年
其三
敢效山雞惜羽毛卑栖風雨自三號湯泉夜半蓮花湧佛號鐘聲日未高
其四
雞足峰頭夜雨靑花冠錦臆影亭亭老莊談罷疏窗冷閒向山僧學聽經
口占贈蘇崑生四首
樓船諸將碧油幢一片降旗出九江獨有龜年卧吹笛暗潮打枕泣篷窗
其二
有客新經墮淚碑武昌官柳故垂垂扁舟夜半聞蘆管猶把當年水調吹
其三
西興哀曲夜深聞絕似南朝汪水雲回首岳侯墳下路亂山何處葬將軍
其四
故國傷心在寝丘蒜山北望淚交流饒它劉毅思鵝炙不比君今憶蔡州
(蘇生固始人卽楚相寢丘也)
讀史有感八首
彈罷薰絃便薤歌南巡翻似爲湘娥當時早命雲中駕誰哭蒼梧淚點多
其二
重璧臺前八駿蹄歌殘黃竹日輪西君王總有長生術忍冋瑶池不並棲
其三
昭陽甲帳影嬋娟慚愧深恩未敢前催道漢皇天上好從容恐殺李延年
其四
茂陵芳草惜羅裙靑鳥殷勤入暮雲從此相如羞薄倖錦衾長守卓文君
其五
玉靶輕弓月樣開六宮走動射鵰才黃山院裏長生鹿曾鴐昭儀翠輦來
其六
爲掣瓊窗九子鈴君王晨起婕妤醒長楊獵罷離宮閉放去天邊玉海靑
其七
上林花落在芳尊不死鉛華只死恩金屋有人空老大任它無事拭啼痕
其八
銅雀空施六尺牀玉魚銀海自茫茫不如先拂西陵枕扶下君王到便房
爲楊仲延題畫册
歷陽山下訪潜夫指點雲峰入畫圖爲讀劉郎廳壁記過江煙雨作姑蘇
偶得三首
莫爲高貲畏告緡百金中產未全貧只因程鄭吹求盡卻把黔婁作富人
其二
家居柳市匿亡逃輕俠爲生舊鼓刀一自赤車收趙李探丸無復五陵豪
其三
金城少主欲還家油犢車輕御苑花望斷龍堆無雁字黑河秋雨弄琵琶
題畫四首
澤路千山遶訟堂江程到日海城荒王郎妙手驅名勝廳壁雲生見太行
其二
八詠樓頭翠萬重使君家傍洞門松不知尺許蒼茫裏誰是雙溪第一峰
其三
臺池蕭瑟故園秋庾嶺朱輪感昔游文采尙存先業廢紙窗風雨寫滄洲
其四
太守囊惟賣畫錢琴書長在釣魚船長官近欲知名姓築屋江邨擬種田
夜游虎丘入首(次顧西巘侍御韻)
試劍石
石破天驚出匣時中宵氣共斗牛期魚腸葬後應飛去神物沉埋未足奇
王珣故宅
捨宅風流尙可追王郎别墅幾人知即今誰令桓公喜正是山花欲笑時
千人石
碧樹朱欄白足僧相攜劉尹與張憑廣場月出貪趺坐天半風搖講院燈
顔書石刻
魯公戈法勝吳鈞決石錐沙莫與儔火照斷碑山鬼出劍潭月落影悠悠
劍池
百尺靈湫風雨氣星星照出魚腸字轆轤夜半語空中無人解議奥亡意
可中亭
白石參來共此心一亭矯立碧潭深松間微月窺人澹似識高賢屐齒臨
悟石軒
築居縹緲北良常有客逢僧話石廊仙佛共參惟此石白蓮花發定中香
後山月黑不見
畫燭燒來入翠微更邀微月暎淸輝欲窮千里登臨眼笑約重游興不違
戲題士女圖十二首
一舸
覇越亡吳計巳行論功何物賞傾城西施亦有弓藏懼不獨鴟夷變姓名
虞兮
千夫辟易楚重瞳仁謹居然百戰中博得美人心肯死項王此處是英雄
出塞
玉關秋盡雁連天磧裏明駝路幾千夜半李陵臺上月可能還似漢宮圓
歸國
董逃歌罷故園空腸斷悲笳付朔風贖得蛾眉知舊事好修佳傳報曹公
當壚
四壁蕭條酒數升錦江新釀玉壺冰莫教詞賦逢人買愁把黃金聘茂陵
墮樓
金谷妝成愛細腰避風臺上五銖嬌身輕好向君前死一樹穠花到地消
奔拂
歌無侯門一見難侍兒何得脫長安樂昌破鏡翻新唱換取楊公作舊官
盜綃
令公高戟妓堂開黃耳金鈴護綠苔博浪功成倉海使緣何輕爲美人來
取盒
銅雀高懸漳水流月明飛去女諮謀何因不取田郎首報與官家下魏州
夢鞋
玉釵敲斷紫鸞雛消息聲華滿帝都能致黃衫偏薄倖死生那得放狂夫
驪宮
天上人間恨豈消雙星魂斷碧雲翹成都亦有支機石烏鵲難填萬里橋
蒲東
背解羅𥜗避月明乍涼天氣爲多情紅娘欲去喚鐘動扶起玉人釵半橫
題寒香勁節圖夀袁重其節母八十
東籬漉酒泛芳樽處士傳家湛母恩傲盡霜花長不落籜龍風雨夜生孫
烏棲曲
沉香爲笮錦爲牽白玉池塘翡翠船芙蓉翻水鴛鴦浴盧郎今夜船中宿
讀陳其年䢴江白下新詞四首
漫寫新詞付管絃臨春奏妓巳何年笑它狎客無才思破費君王十萬箋
其二
鈿轂珠簾燕子忙宮人斜畔酒徒狂阿𡡉枉奏平陳曲水調風流屬窈娘
其三
落日靑溪載酒時靈和垂柳自絲絲沈郎莫作齊宮怨唱殺南朝老妓師
其四
冶習春來興未除豔情還作過江書長頭大鼻陳驚坐白袷諸郎總不如
題思翁倣趙承旨筆
佘山雲接弁山遥苕霅扁舟景色饒羨殺當時兩文敏一般殘墨畫金焦
李靑城七十有六以自夀詩積閏平分已耋年之句索和余題一
絶贈之
詞家老宿號山農移得靑城八九峰細數餘分添甲子黃楊千歲敵喬松
偶成
關河蕭索暮雲酣流落鄕心太不堪書劒尙存君且住世間何物是江南
題冐辟疆名姬董白小像八首(并序)
夫笛步麗人出賣珠之女弟雉臯公子類側帽之參軍名士傾
城相逢未嫁人諧嬿婉時遇漂搖則有白下權家蕪城亂帥阮
佃夫刊章置獄高無賴爭地稱兵奔迸流離纏綿疾苦支持藥
裹慰勞羈愁苟君家免乎勿復相顧甯吾身死耳遑恤其勞已
矣夙心終焉薄命名留琬琰跡寄丹靑嗚呼鍼神繡罷寫春蚓
於烏絲茶癖香來滴秋花之紅露在軼事之流傳若此奈餘哀
之惻愴如何鏡掩鸞空絃摧雁冷因君長恨發我短歌詒以八
章聊當一嘅爾
射雉山頭一笑年相思千里草芊芊偷將樂府窺名姓親擊雲璈第幾仙
其二
珍珠無價玉無瑕小字貪看問妾家尋到白隄呼出見月明殘雪映梅花
其三
鈿轂春郊鬭畫裙捲簾都道不如君自門移得絲絲柳黃海歸來步步雲
其四
京江話舊木蘭舟憶得郞來繫紫騮殘酒未醒驚睡起曲闌無語笑凝眸
其五
靑絲濯濯額黃懸巧樣新妝恰自然入手三盤幾梳掠便攜明鏡出花前
其六
念家山破定風波郞按新詞妾唱歌恨殺南朝阮司馬累儂夫婿病愁多
其七
亂梳雲髻下妝樓盡室倉黃過渡頭鈿合金釵渾抛郤高家兵馬在揚州
其八
江城細雨碧桃邨寒食東風杜宇魂欲弔薛濤憐夢斷墓門深更阻侯門
又題董君畫扇二首
過江書索扇頭詩簡得遺香起夢思金鎖澀來衣疊損空箱須記自開時
其二
湘君浥淚染琅玕骨細輕勻二八年半折秋風還入袖任他明月自團圓
古意六首
爭傳婺女嫁天孫纔過銀河拭淚痕但得大家千萬歲此生那得恨長門
其二
荳&KR1958;梢頭二月紅十三初入萬年宮可憐同望西陵哭不在分香賣履中
其三
從獵陳倉怯馬蹄玉鞍扶上郤東西一經輦道生秋草說著長楊路總迷
其四
玉顔憔悴幾經秋薄命無言祗淚流手把定情金合子九原相見尙低頭
其五
銀海居然妬女津南山仍錮愼夫人君王自有它生約此去惟應禮玉眞
其六
珍珠十斛買琵琶金谷堂深護絳紗掌上珊瑚憐不得郤教移作上陽花
倣唐人本事詩四首
聘就蛾眉未入宮待年長罷主恩空旌旗月落松楸冷身在昭陵宿衞中
其二
錦袍珠絡翠兜鍪軍府居然王子侯自寫赫蹏金字表起居長信閤門頭
其三
藤梧秋盡瘴雲黃銅鼓天邊歸旐長遠愧木蘭身手健替耶征戰在他鄕
其四
新來夫婿奏兼官下直更衣禮數寬昨日校旗初下令笑君不敢舉頭看
題錢黍谷畫蘭(爲袁重其禖祝)
謝家燕子鬱金堂玉樹東風遶砌長帶得宜男春鬭草衆中推讓杜蘭香
其二
北堂萱草戀王孫膝下含飴阿母恩錯認淸郎貪卧雪生兒強比魏蘭根
題王石谷畫二首
綠樹參差倚碧天波光㶑灩尙湖船煙巒自遶王維墅不必重參畫裏禪
其二
初冬景物未蕭條紅葉靑山色尙嬌一幅天然圖畫裏維摩僧寺破山橋
臨終詩四首
忍死偷生廿載餘而今罪孽怎消除受恩欠債應填補總比鴻毛也不如
其二
豈有才名比照隣發狂惡疾總傷情丈夫遭際須身受留取軒渠付後生
其三
胸中惡氣久漫漫觸事難平任結蟠磈壘怎消醫怎識惟將痛苦付汍瀾
其四
姦黨刊章謗告天事成糜爛豈徒然聖朝反坐無冤獄縱死深恩荷保全
梅村家藏藁卷弟二十終
