梅村家藏藳卷弟四十八文集二十六
墓誌銘七
張母潘孺人曁金孺人墓誌銘
余友刑科右給事張敉菴諱王治以戊戌之月日偕諸兄葬其妣潘孺人
於虛宇府君諱翼之之墓而金孺人祔焉金孺人者故翰林庶吉士西銘
先生諱溥之生母也虚宇公元配陸孺人無子有子十人唯潘孺人以繼
室生源與濬而敉菴最少三人者爲嫡出餘皆少室其前乎金孺人者有
汪氏葉氏虛宇公之葬也先以汪從比玄堂之啟葉爲同窆而不得與金
孺人並書春秋之義母以子貴且以不没我西銘而推崇其所自出禮也
先是救菴官京師疏請葬親以例格不允比歸而謀襄事踏門來告曰先
兄西銘成進士而葬我府君今王治叨一命葬我母以及先兄之母則猶
先兄之志也先兄之門人唯有子在其卑之一言嗚呼余忍不銘按狀孺
人潘姓家世太倉人祖父皆儒者有學行孺人在震而表嘉祥及笄而嫻
内訓其嬪於張也贈君夫婦在養而庶子之出多母者在抱孺人專柔恭
順奉顔色庀甘旨克以孝聞其厚前室之家也如已家字他姬之子也如
已子外而門從姻黨下而阿保傔媵遇之皆有禮法族蕃且大中外無間
言府君之兄司空公夙友愛而爲左右所惎間孺人從容告其姒婦曰娣
之於姒以何親日以兄弟親也然則第奴舍客以視兄弟誠有間矣他人
以疏親獨不能使親親此吾夫婦過也司空聞之泣復歡好如初府君以
執友王公無子命以巳子子之卽敉菴也王公歾家以浸落孺人迎其嫠
嫂以歸在禮異姓不得爲後其卒也或疑其服孺人曰生平於我養死乎
於我哭其又何疑焉府君晚歲不懌思諸子以文墨自奮孺人設家塾宿
膏火窮日并夜述遺語以勗勉諸孤奇西銘之才獨憐愛之命諸兄與之
齒日若無易此子爲也金孺人天性謹約於流軰中素歛退而獨歸心孺
人常教其子以孝雖析箸異居而晨昏罔間西銘貴賓客生徒奉&KR1743;酒執
羔雁起居兩太君者車數百輛金孺人必推孺人先而己下之孺人所出
三子皆才每兄弟同集篇章競進辨論蠭起西銘顧其坐客槩論天下名
士輙屈指日我八兄我九兄八兄謂源九兄謂濬也敉菴甫齔而孤孺人
以屬之西銘曰若善教此兒哀此兒尤小也西銘横置一榻㫄庋圖書朱
黃鈎貫手指而口授之其於立身取友之道厚期待勤誘接嘗廢卷太息
日我母老矣安得吾弟之早就一第以仰慰我母乎崇禎己卯儒人亡又
三年西銘殁金孺人傷心衋痛未踰朞亦至於大故從此師友凋亡陵谷
遷改海内人士扼&KR1158;於盛衰興廢之際在兩母之殁恫乎有餘感焉敉菴
成進士官諫垣酒闌燈灺追憶西銘昔年太息之語而孺人已不待未嘗
不泣下沾襟也初西銘之葬府君也張氏十子就列而三母帷乎堂髽而
將事今西銘無子有嗣子曰永錫而葉母所出二人質先也長兄先亡次
京應也亦老病以此三母之葬皆敉菴及其同母兄主之君子曰孺人之
訓齊異室足比同仁敉菴之志篤在原可稱不匱善哉足以爲法矣抑吾
聞之孔子葬母於防門人後至夫負土執紼亦爲人弟子之道也偉業挾
筴從師升堂拜母哲人旣萎十有九年今者覩雙碣之巋然庶九原之可
作南瞻其子北望其親在於吾師可云無憾而門人都講潰酒山邱松檟
之痛方深蓼莪之章久廢江都子弟重經董相之墳沛郡諸生共誄桓[婺-矛+牙]
之行能無泫然而已乎乃因敉菴之請爲之合誌而銘之日
母也十子慈子也百世師我刻此辭其繫後人之思者庶幾嫓美乎鳲鳩
之詩也
佟母劉淑人墓誌銘
大房山之下有佳城鬱然斗泉聖水蜿蜒趨之者是爲佟母劉淑人之墓
淑人之葬也子江南右方伯諱彭年方從政於吳季弟房山令有年爲書
告兄曰呂望封齊三世葬周不忘本也吾家備旄車之族掌環列之官循
墓大夫遺制三輔股肱山川完密莫宜於房邑自吾吏茲土行營高燥兆
於僂句而墨食將以月日啟攢塗於國門之外逆吾母之喪而堋焉方伯
奉書而泣乃手疏内行謁銘於偉業曰先淑人之疾革也吾兩兄屬櫜鞬
於南鄭彭年亦先受任肅州會家中丞建節河西避尊與戚官命未改獲
淹久於私第適罹大故偕吾季鋪絞紟視含玉是天假其間少逭恨於終
天也今兩兄還歸率諸子弟奉轜車穿復士百里之内外姻畢至彭年獨
守官於南不敢越制徒跣以及於祖載庶幾下繂之石鑱懿行而掩諸幽
有以慰其無窮之悲乎請累子偉業曰維公有恩德於吳之民公之母則
猶吾母也敢用不文辭乎按狀淑人劉姓占籍甯遠衞處士雲封公女也
其先元戎高其勇爵父則壹行標其素風維佟氏遠自晉魏以來世著襄
平之望釐爾嘉耦嬪於高門繼亭公通明高朗著令望於圭墇淑人婉娩
温恭表芬芳於錡筥盥饋而媵御畢從廟見而宗親交賀崔盧儷其光華
鍾郝侔其禮法矣其逮事王父母維齋公與李孺人也百歲壯容班壹之
就邊屯牧九十徤飯虞譚乃家立養堂及爾尊章亦稱耆艾左飡右粥異
室同堂贈參政西河公偕林淑人有子亦旣抱孫親在口不言老一身井
臼兩世晨昏君姑夙戒於雞鳴長姒敢休於燕寢酒漿腆洗趨代勤勞箴
管鞶絲先時紉製此淑人之孝也相我夫子夙夜不遑挽鹿車以御窮卧
牛衣而勞苦士處世豈居人後君諸兒必大吾門教之以方從其所好旣
而漂搖風雨瑣尾山川鐵籠載而尊老以全雍樹馳而細弱乃免明智有
餘提攜不易天乎何酷命也於罹方百口之無歸又兩親之不祿流離空
乏號呌蒼黃心枯墊隘之辰禮盡凶荒之日備物附身之無憾過時卒哭
以猶悲此淑人之賢也冡嗣建邦勇不忘親危而致命敝無存之死逆者
皆髽𣏌梁子之喪復之以矢割情止慟收淚存孤得其死所童汪錡亦可
弗殤雖曰無功子千秋於今有後此淑人之仁也王師南邁江漢徂征
代馬嘶斜谷之風巴山望桑乾之月二子嵩年兆年豈敢定居身許人而
母在不遑將父弟在軍者兄歸告我征人勤於王事趙奢當受命之日不
知身家羊琇處軍旅之間其唯仁恕不以餘年累汝弗因吾故去軍此淑
人之義也世祖章皇帝稽古右文興賢育俊則有東都好學四姓横經
元祐求材十科造士篝火佐芸窗之讀倚閭傳鎻院之名績試方州才遷
望郡高唐盻子之遺愛常山主父之故城華髮從游輕軒就養子勤於政
母教之忠黽勉家風恪居官次何平子豈專祿仕直不疑多有平反洊致
嘉聞克遵慈訓旣朝廷布蓼蕭之澤而私門執荼苦之誠追念先姑陳
衣綦縞何心主婦被服山河屬湛露之遠敷巳下泉之同歎於時方伯公
改官武德擢任并州厭次城頭神縈夢寐絧鞮陌上目斷襜帷王僧孺之
引騶清道悲不自勝顧元歎之高會趨庭傷心難再攀閶門之楊柳望涿
水之松楸枯魚銜索經霜露於三秋哀雁填泥隔關河者千里庶憑彤管
足嗣徽音徵諸琬琰之詞聊釋杯棬之痛嗚呼淑人之内行方伯紀之詳
矣自其癸未生之歲七十春秋而方伯貴又七年而棄養則其生卒也六
子事有可書者五人上殤而名者爲定邦則方伯之弟而房山之兄也孫
十三人國璠少孤諸孫爲長瑋珩瑄璟璜琛皆方伯之兄子瓚瑛琇則方
伯子也琳璵琬則房山之子也皆冠之以國者著其行也謹最其餘行宗
黨稱其惠也婣戚稱其睦也諸婦稱其莊也孫婦之旣饋者孫女之已行
者未笄者教之如諸婦也曾孫之在孺者撫之如孫也林淑人之女歸於
吳者生乎於我養死乎於我殯詩曰問我諸姑遂及伯姊則其恤嫠逮下
可得而推也偉業聞之自古興王之代必先世禄之家在我本朝佟爲
貴族如西周之推尹吉東都之重楊袁茾徒峻秩雄班禮隆使相抑且文
軒雕轂秩比鄉君顧鍾鼎之疏榮繇虀鹽之代匱猗歟賢母允也禮宗文
通武達而子孫衆多男清女貞而姻親光寵德音茂矣福履綏焉猶有緒
言不無遺戀雖幸萬石兒郎悉居官下終念伯仁兄弟未盡目前愍孫謂
靡父何依舒祺哀此兒猶小崦嵫日短禾黍墳高冢近樓桑流水出盧家
之濼山名木葉故鄉歸丁令之家偉業同病相憐有懷不寐風停樹靜聽
宿鳥之啁啾石泐金銷望喬松之偃蓋表丹青於奕世昭綸綍於當年
長沙人士文稱陶母之賢稷下書生筆誄莊姜之行用徇方伯公之請而
爲之銘曰
旄丘葛兮蔓高城尾畢逋兮烏烏聲伊孝媛兮斯晨征左抱姑兮右提孫
號且踊兮蒼旻聞嗟往事兮何酸辛河水漣兮恒山青被命服兮乘朱輪
我有管蒯兮有藜藿兮何鼎烹惟玉樹之森森兮慨余心之旣
甯石闕兮高墳玉珮兮輜軿望錦川兮夜月跂醫閭兮秋雲噫嘻千年終
古兮其永列於斯文
封夫人張氏墓誌銘
夫人姓張氏西安府長安縣人封驃騎將軍梁公諱孟玉之妻江南總兵
都督同知化鳳之母也家本青門素族父以黃髮杖鄕少習端莊長嫻教
訓明詩習禮親灞岸之蠶桑結帨施衿勞扶風之砧杵梁爲舊姓世乃儒
流衡茅兩版守北地之高風弧矢四方襲河西之餘蔭日惟賢媛爰定厥
祥德曜成臯廡之名伯鸞避世舞陰保陵鄉之胤少府承家遂啟元戎適
逢興運當其提兵牛渚築壘鳩茲爲王事維棘之秋正將母不遑之日義
豈絶裙温太眞之誓師姑孰功因剪髮陶士行之駐節丹陽爲彰陟屺之
勞封於石窌用報倚閭之教錫以延鄕以順治十四年冊拜爲驃騎將軍
夫人夫有爵而婦則從子旣官而母以貴已而位躋上將略著全吳高牙
大纛中權領東海之軍文駟雕軒内顧盡北堂之養沃洲之浪不驚方舟
徐進下瀨之師頻勝扶杖何憂爲將愛民此乃吾親所教以身許國勿以
母老爲辭待興覇以同餐賓僚誦德爲張遼而下拜將吏趨風霜露不居
音徽遽謝乃以丁酉八月二十九日遘疾終於崇明之府第距其生年辛
巳四月二十一日春秋七十有八嗚呼夫人孝敬共勤賢明貞愼劬躬燾
後作法貽謀長子鳴鳳爲長安縣諸生次都督也由丙戌科進士蘭臺著
述孟堅爲定遠之兄新息勳名伏波乃長平之弟跗萼競爽騏驥齊驅二
婿則武達文通三孫並蘭芽玉茁孫女四人曾孫男女各一人襁褓爲瓌
竒異質婚嫁皆方雅名家無不義切杯棬禮修擗踊從者襲經而哀號居
者見星而奔問於明年十月扶櫬西遷艅艎之卒萬人髽而路祭魚鹽之
城百里哭以過喪馬鬛將封虞歌在道卜以某年月日葬於長安縣某地
之新阡禮也都督公以金革變禮邱壠興懷甘泉圖畫秋風吹九陌之塵
槐里松楸夜月照萬年之樹爲之銘曰
安定之裔益耳之門舉案風高慶及後人酒泉辭歃日余有母以茲教孝
允文允武慈姥有山丁蘭有廟采石來歸板輿是導駕言徂東至於海邦
扶桑日出峩峩養堂板屋之風婦女知義嗟季行役勉旃無棄爰告彤史
昭示勿忘誰謂内則紀於戎行昔人所戒師遷於墓軍行勿剪誦及行路
今營高燥武庫之南佳城鬱鬱宰木丸丸乘氏加恩開封追命玄房雖閟
温綸未竟高掩五尺旁置萬家凡百子孫德音不遐卜云其休元龜以
食有如不信視此刻石
劉母耿淑人墓誌銘
沂水孝廉劉君瑋將以戊戌十月葬母耿淑人於邑之某阡而排纘内行
介吾友維揚姚黃門永言爲書來謁銘且致其尊人中丞贊皇公之命中
丞諱應賓舉癸丑進士爲吏部郎有聲嘗識余於京師者也余敢以不文
辭乃爲序而銘焉按狀孺人爲婦爲女而孝也中丞家貧束脩羊不足於
腆洗機杼撡作黽勉有無辛勤佽助旣仕而歸傾箱倒庋上其裝於尊老
洗手不名一錢耿固方雅之族父爲聞人門衰産落母畢以失明迎養匕
箸必親哽噎必祝飯含窀窆皆得其禮其仰事有如此者孺人爲母爲女
君而莊也中丞起家贊皇南宮二令洊歷中外庀内政識大體篝燈宿火
以訓課諸子衣麤食糲以戒飭諸子婦祭祀以虔婚嫁以禮絲枲紉製酒
漿昫炙家老長妾奉其教令不戒而辦其御下有如此者孺人爲大姒爲
諸母而寬仁有恩也中丞有三弟孺人處妯娌之間虀鹽井臼己居其先
筐箱扄鐍已居其後季叔早世慰其姑之哀以誓撫諸孤旣成立矣逮乎
遭亂相失析箸破家間關追尋經營收䘏始終不替其恩焉解衣推食以
賙給婣親折劵棄責以振施煢獨飯僧祝唄以大作佛事嗚呼淑人之内
行孝廉狀之詳矣而最大者權璫之擅政也勸中丞以請急不挂於禍逆
闖之犯闕也贊中丞以遠避不罹於兵嗟乎三十年以來黃門北寺之獄
設械於前赤眉銅馬之亂張羅於後海内老成宿素保有家室妻子無恙
如中丞者詎更有其人乎詩曰死生契闊與子成說執子之手與子偕老
言擊鼓用兵之日求偕老如此其難也當淑人之過江也骨肉艱難道塗
鈔奪杜林載妻子於鹿車伯仁奉老母而南渡其勞苦可謂至矣中丞從
安池納節僑居維揚者十年而後歸歸未朞歲而淑人至於大故孝廉痛
其母之去國還家日不暇給有風停樹靜之悲廼後之君子感漆室之遺
憂覽菟裘之舊業於淑人之生返故里没遂首邱恫乎有餘慕焉昔魯義
婦不以己子易人子齊人見而廻軍辟司徒之妻其避兵也先問吾父與
吾君終免晉師之難蓋齊魯山川完密風湻俗厚其婦女皆知禮義能賢
明強固以搘拄於家國變亂之間若淑人者斯可以風矣淑人生以某年
月日有三子長卽瑋也甲午舉人次爲澄海知縣琪已前死而其季曰玠
爲諸生女一人孫七人孫女三人曾孫女二人一門之内少長以齒孝謹
不衰以故宦游燕趙流寓江淮遠近皆傳其家法爲之銘曰
穆陵嶻嶻沂沭洋洋篤生淑媛誕於耿鄕耿鄉維何好畤之族爰嬪於劉
荷天百祿青犢稱兵黃巾告變廣固無城碻磝不戰率我士女曰惟永嘉
僑彼石頭比於瑯琊言旋還歸魯人燕喜如何不弔彤管有煒佳城鬱鬱
山嶞水旋朱虛之域沛國之阡顔母有林桓姜有冢樵牧斯辟松栝斯拱
後五百年前市後朝泰山刻石終古不消
秦母侯孺人墓誌銘
孺人侯氏歸於秦秦與侯常州無錫之鉅姓秦之先其著者大司馬少保
端敏公諱金端敏之弟曰永昌太守諱禾永昌之子曰大中丞諱燿載其
清德世有壹行曾孫今封翰林簡討德藻爰自齠齔卜茲嘉耦謂使侯氏
撫有而室其後必蕃廼告諸中丞之廟而納幣遂啟賢子以得命於朝
侯之先其著者曰太僕寺少鄕諱先春少卿之孫曰戸部主事澹泉諱鼎
必躬必親然猶小心敬戒不敢自專進止左右夫子諮而後行服御鮮繤
組之華簪珥絶珠璣之飾俾倉有餘粟機有餘布則以班宗人之貧者比
閭無告篤癃惸獨生則賙之死則痊之罔弗逮焉最其生平肅而勤儉而
寬婉而能順睦而能恤孺人之著於内行如此有四子長松齡次松期松
喬松如松齡字留仙年二十舉乙未進士官簡討出後大宗用覃恩推
恩所生如令典留仙之服官也修前人之德業克自勉勵孺人貽書傳勅
日若勿以年少自多年少易爲人重亦易爲人輕若當爲其重者留仙再
拜端誦同官聞之亦爲肅然蓋秦氏子弟在典謁之中卽知艱難無膏粱
帬屐之習嘗因留仙冬夜呼寒正色責之日若曹賴先人餘澤今裝綿擁
火而寒無以處窶人子徒步行風雪中者留仙奉其戒至於今弗敢有斁
嗟乎今天下年少取科第者乘堅刺齒肥盛衣裘傔從相誇尙故舊里閭
凍餓爲溝中之瘠曾不一瞬視且從而朘削焉彼父母恬有其祿養者比
比而是也聞秦氏之風亦可少媿矣乎吾欲取之以示世之爲母子者法
焉孺人素無病庚子之秋留仙北行次子就省試送之至京口還家寢疾
八月之十六日遂革距其生丁己二月二十五日年僅四十有四留仙及
介弟倉黃袓呌内宗外宗之至者哭之加哀其葬唐山灣也送車數百乘
婦女髽而辟踊諸孫及甥以衰抱之里人之與執綍路而奠輟多出涕者
簡討公命其子以速銘也日吾非汝母無以成吾家詩有之將恐將懼唯
予與女將安將樂女轉棄子唯文字足傳有以慰亡者於地下留仙率諸
弟以請噭然哭余因追溯先朝澹泉公初舉進士定交於職方吳君永調
之邸中永調吾年友親侯氏婿澹泉其内兄弟蓋氏閫教自王安人以下
余之所熟聞也吾母朱太夫人精心佛乘搆藏經閣於鄧尉山中同心佽
助惟有于太君一人江鄉百里之間音聲相聞信施雜及緇素之口必以
秦母吳母爲先巳而像設告成二母之軒車並至余家無主饋故莫從孺
人率其冢婦介婦贊姑於伊蒲之席因以敘兩家世講留仙在館閣修少
長之禮而孺人亦緣高堂雁行讓階而登吾母婦而稱其賢羨其盛未常
不爲之三歎也未二年而孺人卒又一年吾母至於大故于太君亦以哭
其婦而亡矣語曰日中則昃月盈則食富貴夀考在人世不可以把玩余
因銘孺人而讀其家乘恫乎有深痛焉留仙娶於吳繼娶於華吳爲職方
君弟之子華則孺人母黨也松期所授室日黃繼委禽於鮑松喬之外家
日高松如之外家曰陳皆貴族簡討有庶出未名之子一以孺人殁後始
生女四其三許嫁而殤禮弗繫於夫族其笄而行者一人孫男八敬然始
然孝然廉然文然憲然其可名者也孫女四人當詳於世墓故不備嗚呼
余觀乎秦氏它日元堂之啟俟諸百年子孫之應書者且䋲䋲無祘而留
仙爲儒人甯體魄刻琬琰若恐弗及余居兩親之喪逼外除而先大夫先
妣之懿行所以圖不朽者將累當世能言之君子而尙有待也今執筆而
誌孺人之墓其能無心焉摧割而恧然其無愧汗乎用不獲已簡討公及
留仙兄弟之命而爲之銘銘曰
維侯昔有母受旌以節表厥宅里崇臺棹楔維秦今有母推封以恩被之
象服翟茀寢門斯二母者孫绳祖武爰受介福實惟類我胡豐其遇乃嗇
之年厥有良子靡不由天有氿者泉其流泚泚遶彼墓門莫知其止吾欲
併禮宗而紀之以告後之有彤史也
蔣母陳安人墓誌銘
吾年家子常熟孝廉蔣君伊狀其母陳安人之内行踏門來告曰往者吾
父亡也兄佶圖謁銘於先生而未敢者有母在不忍以遽葬也今母亡矣
佶又不天而前死者三月先是母屬疾以其哭吾父也吾兄弟朝夕祈有
間以盡一日之養不幸重遭少壯者之喪吾母哭子因以追痛先君心腸
摧裂遽至於大故嗚呼吾兄已矣孤子何以逭終天之罰而下報母兄乎
今者先君之銘有待而願誌吾母庶幾致哀吾父而慰兄佶於地下也敢
以請余日子之先府君與吾同舉於有司者三十年吾友也子之兄弟有
敦盤之好於同人不遺我老而俾狎主其事亦吾友也古者朋友之妻之
喪則經而弔之朋友之母之喪則爲位哭之吾於蔣氏之禮有二焉其何
忍辭按狀安人姓陳氏常熟之唐墅里人其先有爲侍御史者子孫世儒
家父念虞公也念虞娶於程生安人甫在抱而養於叔敬虞以朱孺人爲
之母撫育有恩故安人始終事二母如一年十八歸於蔣是爲贈禮部主
事抱奇公之家婦而丁丑進士歷南海建安二令陞儀制司南陔公諱棻
之元配蔣固鉅族世由科第陟顯官獨抱奇公困鏁院久不遇偕濮太君
長食貧安人旣饋而棗栗服修衿纓綦屨不惜解瑱脫簪以營之躬機杼
忘寢興所以佐夫若子於讀者惟謹其貴也奉其姑之官黾勉在公簡飭
中外具有禮法濮太君殁於南海方奉將&KR2478;車在塗而又奔贈君凶問比
入閩將報政而甲申大變天地崩坼則又得之建安官舍中凡南陔搘拄
家國凶哀盡禮安人之贊襄(居多)自余初得舉識南陔於無錫舟中其成進
士也余亦官京師中間仕宦參錯垂老始相見於江湖握手興歎入門而
庭宇灑埽鈴柝肅然主人設雞黍之饗殽核酒醴中豐儉之宜終宴僕御
無陜喻嘻笑者吾以此知嫂夫人之賢也南海壯縣也海虞於吾郡好以
服飾居處相誇尙里閈中獨推蔣氏有素風一官嶺表垂槖而歸家門無
珠玉纂組之華子弟無田園車馬之奉論者以爲此固吏治賢也微内助
無以成之南陔又言於余日吾建安聞亂時軍興㫄午使者促廹坐邸舍
中山氓洶洶束手無以應吾婦盡捐槖中裝以代輸杉稅閩之人至今猶
言之余尤歎安人審常變識大體不獨稱廉令婦也安人四子已出者三
中子倜早歲夭殁膝下唯三男三女嘗歲時宴集幼穉盈前指長子顧而
言曰若等少長富貴惟佶兒之生也乃父爲貧諸生吾母子日夕爲辛苦
因相與縷陳之而泣嗟乎兵興以來如南陔之優游晚節在同籍之中不
易見矣微聞家居幾爲何人所中倖而得全其没也亦不勝暄涼之感故
安人哭其夫若子爲之加哀然則世之不如南陔與不如安人之母子者
可勝道哉安人卒戊申也距其生癸卯六十有六後於南陔之卒者四年
故孝廉之名成也安人所及見今孝廉方遠至而諸孫嶄然露頭角若安
人者可以無憾爲之銘曰
嗚呼古有合葬而爲兩銘者其穴同其窆之月日又同維淑媛之高風宜
垂令問於無窮故從而爲之辭以相隨夫子於幽宫
許節母翁太孺人墓誌銘
崇禎九年江南巡按御史以吳郡故太學許公之妻翁孺人節孝上聞天
子下詔旌其門日貞節之門又十五年孺人卒蓋去許公之殁五十有一
年矣初郡人之以孺人節孝聞也其子元極元愷實詳列其行而元愷以
好交友顯名故節母之賢特著同邑先達如徐公勿齋孝廉如楊公維斗
皆不言同辭臺使者以兩公之語爲徵廼具疏得請孺人之卒也元極先
三日以病殁於是元愷躃踊號泣曰嗟乎吾母之節得以顯者皆先皇帝
之德而吾之友實助吾兄弟以爲請今吾君亡吾友亡而吾之兄亦亡矣
苟不得一言以銘諸幽是先朝之寵錫將泯滅而弗章也惟婁東有舊史
氏在乃卽大參吳公之狀來告偉業日噫此吾友之母也爲序而銘焉按
狀孺人東洞庭翁公恒裕之女也年十八歸於許兩家皆洞庭臣族許公
諱明臣字餘耕以明經入太學爲時聞人其殁也年僅二十有四孺人少
於公一歲二孤皆幼撫櫬長號引簪欲自刺水漿不入口者五日姑勉之
日若從死如藐孤何自此五十餘年屏去綺縠弗御辛苦拮据爲餘耕公
起家舍立祠堂田園邸屋有加於舊中從親舊人無間言此其事夫之節
也孺人之姑日姜太孺人姜爲望姓又王文恪公外孫女文恪家法清整
姜孺人得其教門以内有節行法度孺人承顔色庀甘旨服勤勿失姑病
口嘗藥以進不解衣帶者數月病已篤哭泣籲天夢神人授以藥吞之乃
瘳此其奉姑之孝也孺人初稱未亡人元極甫四歲元愷三歲餘耕之兄
日仍耕能撫字諸姪而孺人内和妯娌外事伯叔聘禮賢師訓督二子遂
以成立仍耕之次子丁卯舉於鄕孺人出遺書數百卷涕泣以授二子曰
乃父無年不得志於鏁院若其無忘乃父之志此其教子之勤也孺人性
好施扶困濟厄棄責折劵甓道路成橋梁營寺宇并力爲之惟恐弗及歲
大祲出米二百石佐其子以給茭田翁巷之貧者恩及數百家矣江甯松
江邸舍所在賑貸亦如之苟遇荒祲以爲嘗此其救人之仁也初吾師張
西銘以社事興起東南而勿齋維斗爲同志嘗大會武邱舟車填咽巷陌
爲滿其有傾身接待置驛四郊請謝■賓客則推吾友德先德先者元愷
字也當是時孺人方持家秉德先揮斥千餘金以爲頓舍飲食之費孺人
無幾微吝色逮節孝疏聞適會孺人六十西銘偕勿齋維斗登堂拜母同
人畢至里中以爲榮自西銘亡後世事遷改交游摧折勿齋維斗致命而
死德先以告其母孺人未嘗不澘然出涕且以幸兩人之得死所也元極
之病亟也孺人哭之慟曰吾不從若父死者以有爾等在今何忍壯子先
殁以下見吾夫哉乃亦卧病不肻服藥取手所製布衣熟視日吾可以下
報矣噫余聞之忠臣節母皆秉天地之畸氣必使之備艱難嘗荼苦以歷
試其所守孺人之晩福亦旣安且樂矣廼竟令哭子以殁所謂以節始者
還以節終天之以完行俾孺人也詎偶然哉先朝所以風厲人倫若孺人
者可以無愧矣子二長元極太學生次元愷吳縣庠生孫四人國光斐光
廷光俱元極出綸光元愷出孫女三人曾孫男四曾孫女二孺人生於戊
寅七月初七日卒於辛卯八月二十三日年七十有四卽以是年十月十
五日袝於餘耕而茭田亭字圩之阡偉業偕諸公以交於德先兄弟俯仰
三十餘年今執筆而誌孺人之墓夫迷先朝表揚之典發貞媛幽潛之行
俾後之邑乘國志知所稱道此亦舊史之事也乃爲之銘曰
震澤之氣上屬咸池倬彼婺星貞耀下垂宣文韋母孝義桓嫠綽楔有光
彤管是貽圖畫丹靑禮宗女師昭茲來世刻我銘詩
梅村家藏藳卷弟四十八終
