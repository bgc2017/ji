宋元詩會卷一百
兵部主事陳焯編
衲子十二人
中峰本
(法名明本講席之盛為東南第一住天目山中峰趙孟頫歸依甚虔以師禮事之)
咏葫蘆
秀結團圞帶晩秋偏從根本易綢繆牆頭恍忽懸明月
架上依稀綴碧旒密貯神僊三島藥穩乘羅漢五湖遊
他年剖破成雙器半贈顔回半許由
疎梅
依稀殘雪浸寒波桃李漫山奈俗何瀟灑最宜三二點
好花清影不須多
苔梅
古貌蒼然鶴膝枝吐花生暈護春機玉堂試看青袍客
莫忘江南有白衣
憶梅
十分明月是揚州尚有春風在樹頭莫怪當年何水部
歲寒心事與誰愁
評梅
月旦花前豈乏人風霜齒頰帶陽春江南野史餘芳論
絶世清如古逸民
惜梅
香銷泥汙意徘徊掠地迴風玉作堆愁絶黃昏無一語
怕看孤月上窗來
茅舍梅
數椽草屋延清客竹作疎籬護玉葩不是玉堂無分到
且和明月到山家
風梅
花間少女剪春寒粲粲霓裳舞隊仙月夜遙看環佩冷
莫教吹落玉花鈿
煙梅
夢隔梨雲逗曉天苔枝浮翠逗春寒不嫌玉質籠輕素
留與詩人冷淡看
恕中
贈道士凌雲峰
坐夏不出戶塵緣淨于掃羽客苕溪來訪我無生道無
生不可學可學成繳擾有物天地先冥冥還杳杳仙凡
本一致明悟當及早蹠蹻豈永年顔冉未曾天南薰破
炎熱濃綠鶯聲老與子兩忘言塵寰即蓬島
不歸篇
昨日又不歸今日又不歸竟自無歸日勞我長歔欷歔
欷為何事憐此忘家子棄卻祖翁業向外圖經紀歲月
苦無多悠悠水上波心源未昭廓奈此生死何
歸來篇
歸來兮歸來歸來免攀陪山泉甘露味草座黃金臺人
生當自足自足真天禄寧為擊壤歌莫作窮途哭一法
不留情青山四時青折松拂石坐白雲林外行
無言歌為真如本長老作
無言歌無言之道言難傳機頭領略猶鈍漢句後解會
知徒然我本有口且無舌興來不妨歌一闋七金山外
覓知音引得虚空笑聲咽君不見空生寂寂巖頭坐匝
地天華亂飄墮又不見毘耶病夫施一默潦倒文殊歎
無及兩處牢關盡掣開白日青天轟霹靂
箴仲規扁所居為清白居
道人宴坐清白居身心不動長如如月窟深藏雪獅子冰
壺靜貯銀蟾蜍絶色純真妙難測中下焉能造其域不修
梵行事空王豈守邪禪作家賊縱横廓落含十虚三尺丈六
攜手歸徹骨風流秖者是六門日夜揚光輝靈利師僧近來
少往往多從外邊討本無階級坦然平到此定應先踏倒
一笑軒為宗旨南州賦
一笑軒中行復坐青山白雲不可唾六戶虚凝絶點塵
經案銅缾安一箇靈山對衆拈花時百萬龍象徒蚩蚩
金色頭陀獨解事囅然微笑揚雙眉笑邊真旨憑誰委
木強楊岐未相許客來不必更躊躇便應識取軒中主
寄宗聖西堂
宿有扶宗志辛勤四十年句清堪供佛業白可箋天燕
坐畦衣薄經行雪頂圓長庚光欲滅内院一燈傳
熱
大地爍金石禪心只宴如幽閒無濁慮鬱勃自清虛坐
石頻揮塵臨流看躍魚優游三界内寒暑不關渠
謝靜中過訪
掃跡千巖裏柴門久不開正逢新雨足忽見故人來燒
筍供茶椀烹薇薦粥杯欲畱君共住分石坐堆堆
題王山人草齋
築室島溪上松門日夜開家貧無雀入山好有僧來雨
漏重苫草年深旋積苔繞檐梨與栗祗為子孫栽
元叟端
擬寒山子詩(四首)
木落湫水寒千峰正岑寂惟聞虎嘯聲不見人行跡霜
露溼巖莎月輪挂空碧此時觀此心獨坐盤陀石
名利是何物人心不自灰榮來終有辱樂去可無哀富
塚草還出貧門花亦開耕桑枉辛苦鬚白鬢毛衰
山中高且寒人罕來登陟松搖雪珊珊蘿罥烟羃羃巖
華春不開潭冰夏方釋住此夫何為心源湛而寂
我住在峰頂白雲常不開窗扉沿薜荔門徑疊莓苔山
菓猿偷去巖花鹿獻來長年無一事石上坐堆堆
山居(二首)
山木交柯莎滿庭馬蹄且不汚巖扄篝燈對雪坐吟偈
擁裓繞泉行課經睡少每知茶有驗病多常怪藥無靈
金園一歲一牢落誰似孤松長自青
小榻新營巖瀑西白雲無路草萋萋月明扄戶野猿嘯
日晏擁衾山鳥啼積世詩書空簡蠧累朝墳墓半鋤犁
邯鄲枕畔一炊黍堪笑古今人自迷
題古鴈圖
年去年來又一年帛書曾達茂陵前影連薊北月横塞
聲斷衡陽霜滿天雨暗荻花愁晩渚露香菰米落秋田
平生千里復萬里塵世網羅空自縣
按趙子昂家居有以飛鳴宿食四鴈圖求跋者時詞
客滿座而端叟老禪亦預焉子昂屬客賦詩端公援
筆立成合座歎異乃潘訒叔以此詩入薩天錫集蓋
未之考也
山房自述
故園歸路隔天涯絶頂閒房且寄家繙罷貝多山月上
一簾華影漾袈裟
雪樵
珠霰飄飄柴在肩且謀燒火過殘年庭前此際無人立
爐内憑誰續斷烟
天上
天上日没月又出山中葉落花還開黃泉只見有人去
不見一人曾得回
題羅漢圖
諸諦空來世所無神通百變絶名模不知何處畱蹤跡
却被人傳作畫圖
楚石琦
(名梵琦小字曇曜族姓朱氏母夢日墮懷中而生九歲時趙子昂見而異之為鬻僧牒得度傳法於)
(徑山元叟端和尚帝師錫號曰佛日普照慧辯禪師)
送的藏主歸里
日本師僧皆可喜不憚鯨波千萬里捐軀為法到南方
如此出家今有幾苦參的是禪家流密證潛符更竒偉
從來佛祖是生冤肯認山河為自已五千餘卷紙上語
却笑癡蠅攢未巳自家寶藏無一物盡大地人提不起
年窮臘盡歸去來東風入律梅花開
送天寧謐藏主回淨光
永嘉老子錯行腳被人呼為一宿覺曹溪只是箇樵夫
佛法何曾解參學三千威儀八萬行一霎清風頓銷鑠
偶然撰得文字成盲子喚作眞丹經泥中洗土不唧𠺕
畫蛇添足空丁寧看渠兩着渾未是學者焉能出生死
如來藏裏本無珠萬古虛名挂唇齒為我殷勤問淨光
永嘉老人應著忙說與如今甚時節莫戀松風與江月
送興藏主遊金陵
春山青春水綠一枝兩枝梅花開十里五里村路曲石
城雲影聚復散草店雞聲斷仍續莫言描畫心手拙此
景當前本竒絶誰能一字施品評簡盡五千四十八道
人笑我虛開口矢上加尖成漏透背却法堂穿草鞋井
深綆短終難搆
送徑山一藏主
一大藏教閑葛藤盡大地人跳不出夢菴本是竒衲子
夜半扶桑吐紅日拈起凌霄峰頂茶却是洞庭湖上橘
三千世界菴摩勒放開捏聚誰能詰松風澗水自談玄
却笑區區論權實
送可禪人
即心是佛無心道不覺全身入荒草語拙今人笑古人
古人却笑今人巧後生晚長忘聰明且要低頭學老成
却憶南泉好言語囑渠癡鈍過平生
海屋
普門道人索我歌未免平地生風波屋為海耶海為屋
海屋之義當如何百千瀛渤從此起起亦不離涓滴水
沃日滔天也大竒卷舒只在軒窗裏
海東青行
海東青高麗獻之天子庭萬人見之不敢睨玉爪金眸
鐵作翎心在寒空韝在手一生自獵知無偶孤飛直出
大鵬前猛志豈落駕鵝後是日霜風何凜冽長楊刷羽
看騰瞥奔雲突霧入紫霄狡兔妖蟇灑丹血束身歸來
如木雞衆鶻欲並功難齊爾輩無才空碌碌不應但費
官厨肉
上都
避暑宜來此逢冬可住不地高天一握河雜水長流赤
日不知夏清霜常似秋向來冰雪窟今作帝王州
開平書事(二首)
地勢斜臨北河流穩向東龍庭行萬里虎路達三嵕邊
女裁皮服材官控角弓長吟對落景獨坐感飛蓬
夜雪沙陀部春風勅勒川生涯惟釀黍樂事在彈弦不
用臨城將何須負郭田雙鵰來海外一箭落天邊
漠北懷古
北向無城郭遙遙接大荒舊來聞漢土前去是河湟野
蒜根含水沙蔥葉帶霜何人吹觱篥南客淚沾裳
曠野多遺骨前朝數用兵烽連都護府柵遶可敦城健
鶻雲間落妖狐塞下鳴却因班定遠牽動故鄉情
石屋珙
(本名温清珙卜居霅溪之西地曰天湖所著詩偈甚富惟擇其雅者存之)
天湖卜居(五首)
林木長新葉遶屋清陰多深草沒塵跡隔山聽樵歌自
耕復自種側笠披青蓑好雨及時來活我新栽禾遊目
周宇宙物物皆消磨既善解空理不樂還如何
月來照我門風來吹我襟勸君石上坐聽我山中吟玄
鬚化為雪朝光成夕隂萬事草頭露豈得長如今
種豆兩三畦離離覆原上不知陽和功惟言土力壯老
兔伏崖根心心欲希望果能息汝貧吾寧不食醬
山中一雨滋原上百物好手種三畆薯亦可延昏曉咄
哉世間人名利常關抱頭上雪紛紛胸中塵浩浩
結屋霞峰頭耕鉏供日課山田六七丘道人三兩箇開
池放月來賣柴糴米過老子少機關家私都說破
登霞峯
晴明無事登霞峯伸眉望極開心胸太湖萬頃白㶑灔
洞庭兩點青蒙茸初疑仙子始綰角碧紗作帽參差籠
又疑天女獻花至玉盤捧出雙芙蓉明知此境俱幻妄
對此悠然心未終徘徊不忍便歸去夕陽又轉山頭松
閒居(二首)
道人緣慮盡觸目是心光何處碧桃謝滿溪流水香草
深蛇性悦日暖蝶心狂曾見樵翁說雲邊霅晝房
巖臺舒野望依約見松門唐代高僧寺宋朝丞相墳溪
光晴瀉遠野色晚來昏山路歌聲絶樵歸烟火村
雜詠(四首)
滿頭白髮瘦稜層日用生涯事事能木臼秋分舂白术
竹筐春半曬朱藤黃精就買山前客紫菜長需海外僧
誰道新年七十七開池尚欲種茭菱
自入山來萬慮澄平懷一種任騰騰庭前樹色秋深減
檻外泉聲雨後增挑薺煮茶延野客買盆移菊送鄰僧
錦衣玉食公卿子不及山僧有此情
茅屋青山綠水邊往來年久自相便數株紅白桃李樹
一片青黃菜麥田竹榻夜移聽雨坐紙窗晴啓看雲眠
人生無出清閒好到得清閒豈偶然
法道寥寥不可模一菴深隠是良圖門前養竹高遮屋
石上分泉直到厨猿抱子來崖菓熟鶴移巢去磵松枯
禪邊大有閒情緒收拾乾柴向地爐
絶句(二首)
茅屋低低三兩間團團環繞盡青山竹牀不許閒雲宿
日未斜時便掩關
離衆多年無坐具入山長久沒袈裟單單有箇鐵鐺子
畱待人來煮瀑花
天如
示友人
塵網苦多累暫閒如脱羈胡為塵外迹而乃東西馳聚
談每倉卒既遠翻多思眼前失眞宰身外何求知百骸
如僕馬勢合聊相隨氣運忽遷謝一散無重期來日不
可待去日不可追靜緣當自保世故方無涯
夜坐聞蛩
山人坐樹陰樹轉月當午江市夜猶喧笙歌雜砧杵寒
蛩亦何情唧唧如共語前聲稍悲悽後聲轉哀苦人心
汝莫知汝語人莫取萬類各有私悲歡豈同趣茫茫元
化中同一風氣使何如悟天眞隨分樂生死
篳篥引
西瑛懶雲窩距余禪室半里許時相過從吹篳篥以
為供復于余言有所需乃賦長歌以贈
西瑛為我吹篳篥發我十年夢相憶錢塘月夜鳳凰山
曾聽酸齋吹鐵笛初吹一曲江風生餘響入樹秋嗚咽
再吹一曲江潮驚愁雲忽低霜月黑坐中聽者六七人
半是江湖未歸客歡者狂歌繞樹行悲者垂頭淚沾膝
我時靜對同學人斂襟共坐松根石脱略悲歡萬念消
悟聲無性聞無跡
遊三相臺示甘楊諸友臺乃姚崇牛僧孺劉沆讀
書處也
我登三相臺南望雙㢲峰俯視下界如凌空開元老樹
可百丈斷崕盡日呼顚風甘郎攀菓學猿掛楊子枕石
飛泉中垂藤離地坐我穩袒跣長嘯如乘龍嗚呼昔人
不再得臺上土花幾秋色前身不與後身期白雲豈識
羅衣客
贈奕士高顯卿
對客將為顯卿歌顯卿去兮吾奈何商山莫招象山暮
當代如卿亦難遇不須殺活談兵圍我以氣色觀神機
秋鷹失兔草莽動斷道夜雪行人稀丹還金鼎會龍虎
海國破浪孤篷歸太初一黑盪摩裏萬化白戰搏空起
何曾一路無死生觀者紛紛少知此西來訪古崑崙丘
拔劒夜舞呼蒼虬登白鶴兮問王屋汗漫長歌紫芝曲
相逢安得聞此歌共笑人間殘局多
上海舟中即事
烏溪出閘催雙櫓急趁回潮下黃浦午前期到上洋城
生怕潮來近亭午夜潮已落岸痕高風卷浪花翻雪滷
渡頭趁度人如雞水行泥行亦良苦西岸衝波遠入村
東岸湧沙作林圃岸上居民無定蹤頗怪潮行無定所
吾年五十遊上洋今歲重來五十五豈無玉雪美少年
向來一揖成千古亦有鴟張萬石家勢去一朝無寸土
噫吁嘻人生幻化若浮雲陵谷變遷何足數
眞州送别悦希雲
欲别不别重相攜别思已逐寒雲飛飛雲一去不可得
千村萬落明斜暉回首望吳山滿目青依依亦如送我
望我去立盡風烟未忍歸
送時無擇維那歸閩
百計歸難禁生緣樂未窮聽鐘椰葉雨欹枕荔花風客
久閩音化交深楚俗通片帆明日遠雲斷海天空
重登秋月樓
病力甦新雨登樓看夕陽岸移江市遠州接柘園長村
晚烟催暝水陰雲送凉客中情味熟隨地得相忘
遊茅山雲林清遠之館
華陽有客似重來新見雲林别館開寒日半巖松鶴起
腥風萬壑雨龍回琴牀流露滋瑤草丹鼎飛春上玉梅
居者未知清且遠人間咫尺望蓬萊
次韻送古潛縣宰
解印遄歸意若何山人長憶舊相過詞鋒稍見禪機熟
案牘不如吟卷多花雨聽鶯春滿酒柳風廻馬月搖波
賞心樂事皆勲業畱與溪翁溪女歌
登茅山天市壇(二首)
白雲剪作瑤壇雪寒旭蒸開玉洞花山北山南看更好
炊烟朵朵是仙家
郭仙清夜扣舷時萬籟秋笙月一池千載誰傳靈鳳曲
羽童吟作步虚詞
師子林即景
半簷落日晒寒衣一鉢香羹野蕨肥春雨春烟二三子
水西原上種松歸
卧雲冷室睡魔醒殘漏聲聲促五更一夢又如過一世
東方日出是來生
天隱
即事
春路晴猶滑山亭晚更長竹枯湘淚盡花發楚魂香
西湖
水光山色四無人清曉誰看第一春紅日漸高絃管動
半湖烟霧是遊塵
寒食
月暗花明揜竹房輕寒脉脉透衣裳清明院落無燈火
獨繞迴廊禮夜香
愚菴及
(名智及字以中吳縣顧氏子入海雲院為沙彌見廣智訢公於建業與諸名流以詩句和同參訂之)
(歸海雲見秋葉墜庭豁然有省後侍端叟居徑山嗣其法席屢主大刹宋景濂為序四會詩錄極稱)
(之)
荅東皋伯遠法師
東皋尊者隠郊壚小小屠㢝睹史居切栢代香朝演法
卷簾進月夜抽書村園菓熟秋霜後花徑苔生宿雨餘
心境兩忘諸幻滅更從何處覓眞如
題師祖善權元翁小影
為愛團圞十畆園紅芳消後綠陰連杖藜日涉眞成趣
野菜時挑不費錢臨濟栽松親钁地仰山種粟自燒田
祖翁活計誰能會獨立南榮為惘然
全室泐
(字季潭臨海人族姓周氏八歲從天竺笑隱學佛二十受具居然有禪伯之稱寓意詞章尤精隸古)
(虞伯生黃晉卿軰皆引為方外交所著詩文有全室外集)
望河源
河源出自茂巴爾楚巴山西人呼黃河為瑪納斯氂牛
河為必里楚楚巴者分界也其山西南所出之水則
流入氂牛河東北之水是為河源予西還宿山中嘗
飲其水彼國人戲相語曰漢人今飲漢水矣其源東
抵崑崙可七八百里今涉處尚三百餘里下與崑崙
之水合流中國相傳以為源自崑崙非也崑崙實默
札拉其山最高大四時常雪有神居之
積雪覆崇崗冬夏常一色羣峯讓獨椎神君所栖宅傳
聞嶰谷簧造律諧金石草木尚不生竹産疑非的漢使
窮河源要領殊未得遂令西陲子千古笑中國老客此
經過望之長太息立馬北風寒回首孤雲白
登高丘而望遠海
登高丘望東溟溟水方蕩激中有怒吼鯨聳沓類峰嶽
鼓浪如雷霆嘘煙噴沬雲霧冥揚鬐掉尾三山傾腹吞
巨舟者百十蝦蟹不足饑腸撐奈何驕悍當海横官漕
賈船不敢行鮫人織綃機杼停神仙跼踳逃蓬瀛天吳
既辟易龍伯亦震驚徒為蟲族長空有水神名制御一
顚倒含羞乞尋盟吁嗟彼鯨爾何獰恃其險惡雄勢成
若失此海水何以藏其形使居陸阜間轉眼遭剝烹海
濱壯士雙目瞪拔劍欲往心縣旌何不訴之於上帝天
威下殛無遺生立見海水清且平海光不動青瑤瓊(此詩)
(為方谷真而作)
見心復
(名來復字見心號蒲菴豐城人族姓黃氏禮南悦楚公為師早有詩名遊燕京與虞歐諸君子交甚)
(善元末亂作航海至鄞止於定水寺明初被召極承褒美後坐胡黨伏誅按稗史稱見心本姓明名)
(天淵曾官至正間翰林學士削髮為僧不知何據)
送丁鶴年兵後還武昌
寇亂移家去鄂城白頭重到影竛&KR0008;田歸東里新編甲
墓指西人舊姓丁樵牧不侵經世變松楸無祭泣山靈
野棠花落啼鵑急一酹椒漿老淚零
奉柬周伯溫左丞
學士風流玉雪標早陪鳳輦聽仙韶光分蓮炬從天下
香帶爐烟近日飄書擬漢秦誇二篆史修南北見三朝
承恩曾記東來後繡斧光華擁使軺
山謳
閒占雲霞作近鄰芋田雖薄不嫌貧五風十雨清平世
萬壑千巖澹泊身南嶽馬駒應有䜟西湖獅子總無人
金襴漫笑藏雞足傳到龍華是幾經
守仁
(字一初稗史載與錢塘僧德祥皆在明初被召未幾俱罹禍想為智聰所株連乎)
石蟹泉
神鰲馳水到禪家清出龍泓味更佳晴帶浦雲穿曉籪
暗隨山雨走寒沙玉臍圓暎波心月瓊沫香浮沼面花
擬待春風招社客焚香來試九溪茶
和虞邵菴見訪福勝寺
老却黃花客未知回舟旬日漫相期龍江話月銜杯久
獺逕看雲步屧遲天地長縣司馬記山川有待杜陵詩
錦囊收拾同誰讀側耳蛩聲入思時
德祥
(錢塘人見一初傳)
過湖州
平生只想住湖州僻性迂情可自由一片水聲中倚杖
數重山色裹行舟東林書卷貧猶買西塞綸竿老未收
緩得歸程近寒食杏花春雨聽鳴鳩
香奩十人
盧希孟
(巴陵人賈瓊妻盧魏公五世孫也元兵破岳州希孟誓不辱寫詩於衣帛自沈大江而死詳見郝經)
(巴陵女子行)
自沈詩
退鷁落迅風孤鸞弔空影簪堅折白玉瓶沈斷青綆妾
死志不移改邑不改井我本瑚璉器安能作溺皿借此
清江流葬我全首領皇天如有知定作血面請願魂化
精衛填海使成嶺
又裙帶中詩
我質本瑚璉宗廟供蘋蘩一朝嬰禍難失身戎馬間寧
當血刃死不作衽席完漢上有王猛江南無謝安長號
赴洪流激烈摧心肝
管道昇
(字仲姬翰林承旨趙孟頫妻生稟絶慧詩詞書法及繪事無所不通長子雍字仲穆婿王國器號筠)
(菴則王叔明之父也)
奉中宮命題所畫梅
雪後瓊枝嫩霜中玉蘂寒前村畱不得移入月宮看(仁宗)
(命夫人書千文勅玉工磨玉軸送祕書監裝潢收藏因又命子昂書六體為六卷雍亦書一卷且曰)
(令後世知我朝有善書婦人且一家皆能書亦竒事也)
附漁父詞
人生貴極是王侯浮利浮名不自由爭得似一扁舟弄
月吟風歸去休
孫蕙蘭
(傅若金妻性慧工詩年二十二歸若金五月而卒)
綠窗吟
窗裏人初起忩前柳正嬌捲簾衝落絮開鏡見垂條坐
對分金線行防拂翠翹流鶯空巧語倦聽不須調
小閣烹香茗疎簾下玉鈎燈光翻出鼎釵影倒沈甌婢
捧消春困親嘗散暮愁吟詩因坐久月轉晩妝樓
偶成
小窗今日繡鍼閒坐對銀蟾整翠鬟凡世何曾到天上
月宮依舊似人間
叚僧奴
(大理總管叚功之女也其父有功於梁王博囉博囉妻以女曰阿結主又復忌叚功而殺之僧奴幼)
(知父冤時懷報仇之志將適夫家出手刺繡旗以與弟寶因作二詩示之蓋孝女而兼智勇者也)
志復父仇示弟寶
珊瑚勾我出香閨滿目潸然淚溼衣冰鑑銀臺前長大
金枝玉葉下芳菲烏飛兔走頻來往桂秀梅馨不暫移
惆悵同胞未忍别應知含恨點蒼低
何彼穠穠花自紅歸車獨别洱江東鴻臺燕苑難經目
風刺霜刀易塞胸雲舊山高連水遠月新春疊與秋重
淚珠恰似通宵雨千里關河幾處逢
曹妙清
(字比玉自號雪齋錢塘人善鼓琴工詩行書點畫皆有法度三十不嫁風操可尚嘗寫詩寄鐵崖鐵)
(崖答之云紅牙管蒂紫狸毫雪水初融玉帶袍寫得薛濤萱草帖西湖紙價可能高曹事母孝謹玉)
(帶袍其家硯名)
和西湖竹枝詞
美人絶似董嬌饒家住南山第一橋不肯隨人過湖去
月明夜夜自吹簫
張妙淨
(字惠蓮錢塘人善詩章曉音律晩居姑蘇之春夢樓號自然道人)
聖湖曲
憶把明珠買妾時妾起梳頭郎畫眉郎今何處妾獨在
怕見花間雙蝶飛
薛蘭英
(吳郡人與其姝蕙英皆聰明秀麗能賦詩建一樓以處曰蘭蕙聯芳有詩數百首顔曰聯芳集楊廉)
(夫製西湖竹枝詞和者百餘家薛見之笑曰西湖有竹枝曲東吳獨無竹枝曲乎乃傚其體作蘇臺)
(竹枝詞十章大為鐡崖所賞自是名播遠近目以班婕好蔡文姬復出云)
蘇臺竹枝詞
姑蘇臺上月團團姑蘇臺下水潺潺月落西邊有時出
水流東去幾時還
館娃宮中麋鹿遊西施去泛五湖舟香魂玉骨歸何處
不及眞娘葬虎丘
虎丘山上塔層層靜夜分明見佛燈約伴燒香寺中去
自將釵釧施山僧
門泊東吳萬里船烏啼月落水如煙寒山寺裏鐘聲早
漁火江楓惱客眠
洞庭餘柑三寸黃笠澤銀魚一寸長東南佳味人知少
玉食無由進上方
荻芽抽筍楝花開不見河豚石首來早起腥風滿城市
郎從海口販鮮回
楊柳青青楊柳黃青黃變色過年光妾似柳枝易憔悴
郎如柳絮太顚狂
翡翠雙飛不待呼鴛鴦並宿幾曾孤生憎寶帶橋頭水
半入吳江半太湖
一窩鳳髻綠如雲八字牙梳白似銀斜倚朱門翹首立
往來多少斷腸人
百尺樓臺倚碧天欄干曲曲畫屏連儂家自有蘇臺曲
不去西湖唱採蓮
鄭奎妻
春詞
春風吹花落紅雪楊柳隂濃啼百舌東家蝴蝶西家飛
前歲蟠桃今歲結鞦韆蹴罷鬢鬖髿粉汗凝香沁綠紗
侍女亦知心内事銀瓶汲水煮新茶
夏詞
芭蕉葉展青鸞尾萱草花含金鳳觜一雙乳燕出雕梁
數點新荷浮綠水困人天氣日長時針線慵拈午漏遲
起向石橊陰畔立戲將梅子打鶯兒
秋詞
鐵馬聲喧風力緊雪窗夢破鴛鴦枕玉爐燒麝有餘香
羅扇撲螢無定影洞簫一曲是誰家河漢西流月半斜
要染纖纖紅指甲金盆夜搗鳳仙花
冬詞
山茶半開梅半吐風動簾旌雪花舞金盤冒冷塑狻猊
繡幕圍春護鸚鵡倩人呵筆畫雙眉脂水凝寒上臉遲
妝罷扶頭重照鏡鳳釵斜壓瑞香枝
惜花春起早
胭脂曉破湘桃萼露重荼蘼香雪落媚紫濃遮刺繡窗
嬌紅斜映鞦韆索轆轤驚夢急起來梳雲未暇臨妝臺
笑呼侍女秉明燭先照海棠開未開
愛月夜眠遲
香肌半嚲金釵卸寂寂重門鎖深夜素魄初離碧海端
清光已透珠簾罅徘徊不語倚欄干參橫斗轉風露寒
小娃低語喚歸寢猶過薔薇架後看
掬水月在手
銀塘水滿蟾光吐嫦娥夜夜馮夷府蕩漾明珠若可捫
分明兔穎如堪數美人自挹濯春蔥忽訝冰輪在掌中
女伴臨流笑相語指尖擎出廣寒宮
弄花香滿衣
鵑聲響處東風急紅紫叢邊久凝立素手攀條恐刺傷
金蓮移步嫌苔溼幽芳擷罷掩蘭堂馥郁餘香滿繡牀
蜂蝶紛紛入窗戶飛來飛去繞衣裳
鄭氏允端
紀夢
麻姑古仙人夜夢忽焉覩面生看漸熟儼然一處女年
可十七八指爪長有咫高髻青霞衣餘髮散如縷自云
接侍來三變桑田水近過蓬萊山弱水亦清泚招我西
池遊池頭遇董許余笑而不言飄飄自高舉
望夫石
良人有行役遠在天一方自期三年歸一去凡幾霜登
山臨絶巘引領望歸航歸航望不及躑躅空傍徨化作
山頭石兀立倚穹蒼至今心不轉日夜遙相望石堅有
時爛海枯成田桑石爛與海枯行人歸故鄉
聽琴
夜深衆籟寂天空缺月明幽人據槁梧逸響發清聲一
韻再三彈中含太古情坐深聽未久山水有餘清子期
既物化賞心誰與并感慨意不已天地空崢嶸
憶妹
有妹隨夫婿之官在匡廬到今一年久音問絶來書近
聞羣盗起總在大江西所至剽城邑殺人血成渠不知
患難中生死竟何如懷哉鶺鴒原獨坐渺愁予
秋胡妻
婉彼魯姬姜出採林下桑遠人何處來下馬古道傍黃
金致微言少年為貴郎婦人秉素心鐵石填衷腸豈為
物所移古井波瀾揚為謝道旁子請歌行露章
耕牧圖
幽人薄世味耕牧山之隂自抱樸野姿常懷畎畆心行
行南山歌落落梁甫吟挂書牛角上揮鋤瓦中金飽飯
黃昏後力田春雨深四體勤樹藝三生語浮沈巢父世
高尚德公人所欽伊人去已遠高風邈難尋撫卷空歎
息俯仰成古今
山水障歌
我有一疋好素絹畫出江南無數山筆法豈但李營丘
直擬遠過楊契丹良工好手不能遇此畫森然能布置
層巒疊嶂擁復開怪石長松儼相對板橋茅屋林之隈
瀑流激石聲如雷恍然坐我匡廬下便覺胸次無凡埃
此身但向閨中老自恨無由致蓬島布襪青鞋負此生
長對畫圖空懊惱
吳人嫁女辭
種花莫種官路傍嫁女莫嫁諸侯王種花官道人爭取
嫁女侯王不久長花落色衰人易變離鸞鏡破終成怨
不如嫁與田舍郎白首相看不下堂
搗衣曲
男兒遠向交河道鐵馬金戈事征討邊城八月風霜寒
欲寄戎衣須及早急杵清砧搗夜深玉纖銅斗熨貼平
裁縫製就衣襖裙千鍼萬線始得成封裹重重寄邊使
為語夫君奮忠義好將勲業立邊陲要使聲名垂史記
題畫
誰寫江南景風烟萬里寬金銀開佛寺紫翠出林巒遠
客馳行役幽人賦考槃蒼茫無限意撫卷為盤桓
題明皇並轡圖
三郎沈醉後上馬玉環隨如何西幸日不見並鞍時
題村景
點點青山翠欲流短蓑漁子坐扁舟荒村五月凉如水
茅屋扶疎草樹秋
咏橘
滿林霜落洞庭西橘柚青黃照眼齊念我已無慈母奉
故人書後不須題
秋窗書懷
詩骨從來不受肥那堪衰病弗勝衣朝來試把羅裙整
瘦比今春又半圍
水檻
近水人家小結廬軒窗瀟灑勝幽居憑欄忽聽漁榔響
知有小船來賣魚
宮人程一寧
(元順帝時)
登翠鷲樓
淡月清寒透碧紗小窗和夢聽啼鴉春風不管愁深淺
夜夜開門掃落花
附見梅花尼
咏梅花
終日尋春不見春芒鞋踏破嶺頭雲歸來笑撚梅花嗅
春在枝頭已十分
宋元詩會卷一百
