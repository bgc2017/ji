宋元詩會卷五十八
兵部主事陳焯編
衲子四人
惠崇
(宋初人工繪事宋子京有過其舊居追悼之作蘇黃集内題詠屢見而詩話中則云崇於詩句慣襲)
(唐人如河分岡勢春入燒痕之類是也然其佳處自不可掩)
池上鷺用明字
雨歇方塘溢遲回不復驚曝翎沙日暖引步島風清照
水千尋迥棲烟一點明主人池上鳳見爾憶蓬瀛
贈文兆
偶依京寺住誰復得相尋獨鶴窺朝講鄰僧聽夜琴注
瓶沙井遠鳴磬雪房深久與松蘿别空縣王屋心
訪楊雲卿淮上别墅
地近得頻到相攜向野亭河分岡勢斷春入燒痕青望
久人收釣吟餘鶴振翎不愁歸路晩明月上前汀
宇昭
(與魏仲先同時其詩澹雅清醇亦頗得魏之風致)
曉發山居
蓐食小人家寒燈碎落花鷄鳴窗半曉路暗月西斜世
故欺懷抱風霜老歲華劇憐詩思苦悽惻向長沙
贈魏野
别業惟栽竹多閒亦好竒試泉尋寺遠買鶴到家遲藥
就全貽母詩高秖教兒未能終住此共有海山期
塞上贈王太尉
飛將是嫖姚行營已近遼河冰堅度馬塞雪密蔵鵰敗
壘殘旗在全軍列帳遙傳呼更號令今夜取天驕
寄題武當郡守吏隠亭
郡亭傳吏隠閒自使君心卷幕知來客縣燈見宿禽茶
烟逢石斷棋響入花深會逐南帆便乘秋寄此吟
留題承旨宋侍郎林亭
翰苑營嘉致到來山意深會茶多野客啼竹半沙禽雪
溜縣危石旗燈射遠林言詩素非苦虚答侍臣心
寄保暹師
吟會失秋期荒山寄病時客髭生白早叢木落青遲渴
狖窺莎井隂蟲占菊籬歸心何以見霜月下天涯
幽居即事
掃苔人迹外漸老喜深藏路僻閒行遠春晴晝睡長餘
花留暮蝶幽草戀殘陽盡日空林下孤禪念石霜
道潛
(道號參寥於潜人哲宗賜名妙總大師蘇軾守杭日卜智果道院居之又為作參寥泉銘嘗稱其詩)
(無一點蔬笋氣體製類儲光羲云)
廬山雜興(六首)
古帝論匡山南國之德鎮爾來得躋攀此語始吾信雄
雄壓九江矗矗排萬刃青天落飛瀑白日雷霆震石鏡
俄忽開孤光舞而運異花無冬春瑤草亦芳潤遠公初
渡江道譽藹東晉劉雷贊高風遯世各無悶陳迹虎溪
頭予今誰與訊
衆峰勢連環萬疊不可窮香爐獨秀拔佳氣常蔥蔥長
風卷遊霧曉壁開曈曨招提出其下樓觀排青紅回眸
盼五老刻削金芙蓉宜哉謫仙子愛此巢雲松
山南信美矣山北尤增竒春風錦繡谷紅素自相依梯
空上絶巘雲日驚倒窺崖壁暈祥光五色成玻瓈旁通
大林寺松竹短且欹樂天當日遊四月桃始披餘齡願
寄此永與人世違
龍湫亘三峽草木皆森竒禪餘得支徑别塢行逶迤上
人吴門秀邈有方外姿芒鞵襯兩足策策欣相追秋田
罷刈穫雲木明空陂雙雙林中禽文彩光陸離雍容事
飲啄相顧忘驚飛鮮飈忽騰馥嵒桂飄葳蕤峰端卧落
日眷此忘還期
霜清玉繩曉澗谷風未號澄潭不可極俛盼驚骨毛豈
不有神物于兹能遁逃海日射兩崖餘輝何昭昭游鱗
出岸穴翻覆如銀刀偶來殊不惡勝事俄所遭聊為五
字詠遠愧謝與陶
高巖吐竒雲儵忽千萬丈援毫欲名貌卷縮非一狀飛
仙或遨遊隠隠出其上驚飈忽吹滅轉盼惟清嶂山中
勝事多彼俗誰能亮
秋日西園
秋山夜來雨雲氣朝尚昏禪庭無來轍但見落葉繁石
室暗燈火天容開霽痕耳目思遠適曠然啓層軒長謠
緩輕策去去窮深源方塘灔清流鳬鴈静不諠時遭羲
皇翁容與諧笑言邈然採真賞歲晏誰與論
子瞻赴守湖州(少游與余同載因遊惠山覽唐處士王武陵竇羣朱宿詩追用其韻)
(各賦三首)
山煙弄滅沒山木含蔥蒼刺舟傍遙岸理策升虚堂周
遭屬曾巘矯矯如翺翔下瞰平田流淡然浮日光青簩
解初籜洗雨聞清香雖云迫前塗真賞豈易忘
松門暗朝雨寂歷無行人隆曦忽穿漏卉木蔚以新階
泉瀨石齒照眼光磷磷使君美無度卓犖遺囂塵風標
傲竹柏談笑凌穹旻何愧沈冥子卧霞吞結璘
揚帆渡江來洗眼驚翠樾雲姿既容裔鳥哢更清絶凌
梯訪前蹤琬琰亦未滅嗟我魚目光疇能綴明月狂墨
掃琅玕風煙坐中發殊勝區中人茫茫走飛轍
和龍直夫秘校細雨(二首)
細雨連阡陌輕雲濕不飛池寒鷗自卧巢冷燕催歸慘
淡疑沈樹飄蕭忽近幃簷花霑已久稍欲墮人衣
傍砌飄纔斷從風強更來斑斑泣蛛網浥浥汗江梅薄
日光時漏層隂意未開少陵心易感詩句寫清哀
次韻秦太虚夜坐
古寺冬蕭瑟天寒色更冥捲幃延素月轉盼失流星爐
底眠枯枿忩根立凍瓶談餘焚柏子一燧小煙清
廣陵城外野步呈莘老
林梢聒聒鳥聲繁積雪初消澗水渾老樹卧波寒影動
野煙浮草夕陽昏風回笛響山前路犬吠人行竹外村
杖屨不知幽興遠歸來新月在柴門
次韻朱伯收主簿觀雪
朝來密雪蔽天涯坐目丘園發素華初著敗梧驚擁腫
久霑庭竹見欹斜水精不動垂千筯雲母無聲落萬家
安得層穹返收拾莫教狼藉渾泥沙
次韻姜伯輝朝奉宿九曲池
當時樓闕已桑麻陳迹何須置齒牙宛轉頽城圍綠野
嶔崟孤塔背明霞山雲度晩飛瓊葉海月生秋墮桂花
圓嶠方壺同笑語終宵疑在水仙家
次韻子瞻飯别
鈴閣追隨半月強葵心菊腦厭甘涼身行異土老多病
路憶故山秋易荒西去想難陪蜀芋南來應得共吴薑
白雲出處元無定只恐從風入帝鄉
夜泊淮上復寄逢原
黃沙白草滿淮垠逆旅蕭條思不禁風約亂雲歸隴首
角催明月出波心槎頭湧處潮初上斗柄移時夢未沈
遙想故人投宿地畫船應在碧榆林
夏日龍井(二首呈辨才法師兼寄吴興蘇太守并秦少游少游時在越)
翠櫪高蘿結晝隂驕陽無地迫吾身石崖細聽紅泉落
林果初嘗碧柰新揮麈已欣從惠遠談經終恨少遺民
何時暫著登山屐來岸烏紗漉酒巾
自憐多病畏炎曦長夏投蹤此冣宜青石白沙含淺瀨
碧梧蒼竹聒涼颸雲中雞犬聽難辨谷口漁樵問不知
斑杖芒鞵隨步遠歸來煙火認茅茨
游徑山懷司馬才仲
柔桑蔽野麥初齊布穀催耕雨一犁略彴時横溪上下
薔薇間發水東西重尋勝處追前賞無復斯人手共攜
回首春風增感慨綿蠻黃鳥更悲啼
照閣奉陪辨才老師夜坐懷少游學士
猨鳥投林已寂然芭蕉過雨小樓前雲依絶壁中間破
月自遙峰缺處圓㷖坐不須紅蠟炬可人唯有蕙爐煙
校讐御府圖書客疇昔還同此夜禪
次韻東坡居士過嶺
一時遷客盡難堪二老高懷默自甘造物定知還嶺北
暮年寧許滯天南安排拄杖尋廬阜斗擻征衣洗瘴嵐
他日相逢長夜語殘燈飛燼落毿毿
寄王晉卿都尉
主第耽耽冠北城位居侯伯固尊榮肻將踏月趨朝脚
來伴穿雲渡水行池上紅蕖應漸老山中紫筍尚抽萌
崧陽迤邐川原勝聞說它時卜釣耕
同韓子蒼遊黃山觀約高夀朋張公碩不至
駝裘躍馬去翩翩一舍逡巡箭脱絃仙事未須窮傳記
勝遊聊為好山川穿林絡石驚寒溜繚白縈青對篆煙
惆悵能文二三子操觚安得共周旋
次韻才仲山行
幕府文書一掃空何妨行樂醉春風想聞笑語千山外
正在烟雲萬叠中哢日鳥聲喧細碎照溪花影静玲瓏
苦吟只恐凋肝腎夫子還宜少黜聰
絶句
高巖有鳥不知名款語春風入戶庭百舌黃鸝方用事
汝音雖好復誰聽
秋江
赤葉楓林落酒旗白沙洲渚夕陽微數聲柔櫓蒼茫外
何處江村人夜歸
江上秋夜
雨暗蒼江晩未晴井梧翻葉動秋聲樓頭夜半風吹斷
月在浮雲淺處明
春晩
曉風池沼水瀾翻春盡淮南麥秀寒院落無人日亭午
柳花如雪滿闌干
次韻少游學士送龔深之往金陵
虎踞龍盤亦漫雄城荒狐兔往來通可人唯有秦淮月
出沒涓涓波浪中
子瞻席上令歌舞者求詩戲以此贈
多謝東山窈窕娘不將幽夢惱襄王禪心已作沾泥絮
肯逐春風上下狂
與元規話别
湖水蒼茫四接天短篷孤榜自回旋想君東海東頭夢
猶在汀洲白鳥邊
惠洪
(字覺範江西新昌喻氏子又曰姓彭氏薙染之後以冒故牒責令還俗用張商英奏仍得為僧又以)
(郭天信之請賜號寳覺圓明禪師及張郭得罪惠洪亦坐交結竄崖州未幾赦還建炎初示寂按)
(宋史郭天信傳中稱僧德洪悳與惠字畫相近其誤宜也)
雪霽謁景醇時方築堤捍水修湖山堂和韻
築堤盖南堂雪霰響新瓦我踏雪泥至自攜雙不借愛
公有俊氣句法洗凡馬清婉繼彭澤寒陋笑東野願為
西崦鄰投名入詩社餘年吾事濟過從有公者何時聞
折竹燈火共清夜
陪張廓然教授遊山分題得山字
先生如梁鴻德耀亦愛山湘西十日留笑語烟雲間弄
泉石梅塢喚舟青蘋灣藉草飲松下松風當吹彈二妙
生清妍山花插雲鬟粲然起為夀舞袖相翩翩先生墮
幘醉頗覺天地寬醉語忽成詩為題蒼壁顔城郭遙相
望但見千峰寒
送彦周
彦周美少年風味映前古令人每見之不敢發鄙語推
墜吾法中偃蹇揖佛祖死生人所怖玩之于掌股此生
幾離别此别覺酸楚夜寒衆峰高獨看霜月吐
謁狄梁公廟
九江浪粘天氣勢必東下萬山勒回之到此竟傾瀉如
公廷諍時一快那顧藉君看洗日光正色甚閒暇使唐
不敢周誰復如公者古祠蒼烟根碧草上屋瓦我來春
雨餘瞻歎香火罷一讀范公碑煩塵看犇馬斯文如貫
珠字字光照夜敇正帆更遲留風正不忍挂
同彭淵才謁陶淵明祠讀崔鑒碑
晉室東渡後主弱祇如寄桓温弄兵權劉裕竊神器先
生于此時潔身良有以袖手歸去來詩眼飽山翠追還
聖之清太虚絶塵滓長恨千載心斷絃掩流水
懷慧廓然
蕭蕭暑雨過空山成夜晴月出東南峰娟娟風露清飛
螢自開合寒蟬亦悲鳴興來忽獨往聽此落澗聲永懷
西湖上絶景玉壺明松際翛然姿振策自經行即欲呼
就語忽隔千里程何時徑尋子夜航過臨平
同超然無塵飯柏林寺分題得柏字
沙村宿雨餘炊烟淡寒色山墟蠶市休野飯漁舟隔忽
逢柳際門知有道人宅叩扉山答響童子出迎客空庭
竟何有凍死千歲柏鐘鳴食時至老僧揖就席香秔定
宿舂露葵應曉摘羞饑一飯美何啻萬錢直風軒納山
翠引手捫石壁愛此玉崔嵬歲久自崩坼下有洄渦泉
甘涼冰齒頬勿輕一脈微去漲萬頃澤吾行無疾徐住
佳去亦得欲收有聲畫絶景為摹刻興來勿復緩轉顧
成陳迹
仁老以墨梅遠景見寄作此謝之
荒寒掃横斜稀疎開未徧烟昏雨毛空標格終微見吳
姬風鬢亂睡色餘妬面誰令種性香風味極不淺道人
三昧力幻出隨意現塞管玉纖寒無勞寫哀怨
居上人自雲居來訪明日告歸作此送之
浮雲山盡際花木迎春暉佳人殊方來見之消渴饑藉
草坐松影粉香時落衣氣貌秀可掬出語超幽微巖壁
鐘聲寂山隂花發稀去袂挽莫留又作甌峰歸
送通上人遊廬山
少年四方志一杖餘㲲巾朝來過微雨扁舟買南津廬
山冠天下况復當青春遙知泊星渚雲開蒼翠新相看
發一笑瀑布垂天紳虚漢清月上山空無四隣應懷千
載姿坐榻空埋塵興來得好句錄寄北山人
奉陪王少監朝請遊南澗宿山寺步月
單衣喜和風詩眼愛空翠野亭亦翛然散坐聊倦倚坐
久忽聞樵相視一笑喜那知深林外曲折見流水幽光
弄紺碧春色潑秀氣去為千頃澤隄柳相嫵媚月光方
下徹浮空見頳尾投礫戲驚之撲摝沙禽起歸途望林
壑烟靄隔山寺便如斜川遊歲月亦相似
觀山茶過回龍寺示邦基
北窗賞新晴睡美正清熟竹鷄斷幽夢朦朧不能續卧
聞故人家山茶已出屋欣然一命駕妍暖快僮僕千朵
鶴頂紅染此叢間綠坐客例能詩秀句抵金玉攜過回
龍寺掃壁為君錄逸筆作波險欹斜不可讀坐驚殷牀
鐘暮邑眩雙目
同敦素沈宗師登鍾山酌一人泉
鐘山對吾戶春曉開烟鬟白雲峰頂泉紺碧生微瀾經
年未一酌對客愧在顔兩翁亦超放瘦策容躋攀大千
寄一瞬境靜情亦閒是時天慘憺佳處多遺刪立談共
嘲謔豪氣破天慳臨川冰玉清風流繼東山孤坐巉絶
處掉頭不肯還天風吹笑語響落千巖間歸來數清境
但覺毛骨寒
宿宣妙寺
衝虎困頓歸投枕眠爛漫夜晴霜月苦睡美不知旦日
高披曉綠萬事付衰懶百年炊黍久強半得憂患起臨
清淺流白髮不可揀此生終一壑形勝已入眼明年定
來歸茅屋並崖瞰掩門無營為一味工寢飯
次韻道林會規方外
湘山半夜雨斷我西湖夢卧看讀書燈花作扶頭重曉
窗晴潑眼倒挂聞么鳳起尋殿寒梅小立幽香噴柳絲
不勝綰笋庭春脈動春色已如許樂事非一種平生所
懷人忽此笑語共雲軒為誰停危坐山衲擁眼高空叢
林志大骨森聳開懷見赤心亹亹飽談誦坐客鶴腦側
我亦快心孔袖中出新詩筆力發豪縱風日麗醇釅黃
泥初揭甕舌根有滄海潮辯自掀湧何當横枯藤齧鏃
追兩本吾宗欲顛覆支者例闒茸君能為我起逸足王
良控我詩如石田疏理終無用朝來強鉏墾禿筆時呵
凍摩挲銅鍱腹博君一笑捧
贈蔡儒效
我家與君鄰屋居君昔未生先長我君髮齊眉我總角
竹居讀書供日課君誦盤庚如注瓶我讀孝經如轉磨
長老竒君王佐才拭目顒顒觀長大十三環坐同賦詩
出語已能驚怯懦風雷繞紙成千篇棄遺不惜如涕唾
神思義表文融明清絶如珠肯受涴江左相傳紙價增
東坡一讀無復和懷高識遠不可屈功成回首破甑墮
家貧口衆難自安出圖斗粟充饑餓俄聞筆陣掃萬人
上國英雄膽先破殿前作賦聲摩空盛名四海争掀播
華裾如蔥馬如龍九衢突若流星過我經憂患早衰微
生怕虚名招實禍方衣童首住江村飽飯愛尋閒處卧
睡餘信手摸書看會意起來行復坐林泉成趣亦題詩
年來藁帙成堆垜仙郎開卷面發光誇我雄詞驚李賀
相期他日同此遊先買鄰庵山數朵青松白石聞此言
共作廬山二十箇
汪履道家觀所蓄煙雨蘆雁圖
西湖漠漠生烟雨浦浦圓沙鳬雁聚今日高堂素壁間
忽見西湖最西浦翩翩兩雁方欲下數隻飄然掠波去
獨餘一隻方穩眠有夢不成亦驚顧蕭梢碧蘆秋葉赤
青沙白石紛無數我本江湖不繫舟爾輩况亦江湖侶
令人便欲尋睿郎呼船深入龍山塢
李德修以烏蘭河石見示賦此還之
予友李德修少豪逸有美才工文章一時輩流推之
聲譽著場屋紹聖初選于廣文至禮部好惡不合有
司棄去遊邊往來蘭會甚久晩屏跡田園然視其氣
貌精特功名一念未置也政和七年上元前四日過
予袖中出美石一掬大小二十八枚有紅青碧綠色
細視之有旋螺紋如人指紋以誇予曰吾嘗與諸將
至古烏蘭大河河中有洲鄰夏國此石得於大河洲
中其為我賦之予為大笑曰君同時輩流皆踐清華
為顯仕躍馬食肉久矣獨從予山中食脫粟玩朽石
不亦大迂闊哉然德修頗非予言為作詩以還其石
烏蘭洲塞夏國口大河天來箭激溜排空但聞地喘吼
勢撞石壁欲穿透石堅捍之不肯受攧雷濺雪喧夜書
千年石骨亦不朽碎為青紅雜怪醜疆場久空爛甲胄
舉觴天子千萬夀李侯横槊千騎後望雲賦詩劔礙肘
徐涉河流馬俯齅下馬得之等瓊玖萬里來歸亦何有
出以示我為拊手笑君兒嬉㤀白首李侯氣如春在柳
大河西國置懷袖君徒自珍世不售敲門那能易升斗
功名偶然夢豈久道人乃爾自薄厚此石笑汝汝慚否
南昌重會汪彦章
彦章退然才中人譏訶唾笑皆奇偉看君落筆挾風雷
渙然行文風行水坐令前輩作九原子固精神老坡氣
儒生寒酸不上眼此郎要是天下士嗟予生計等飛鳥
翩翩吴頭復楚尾去年興發看京華笑傲清狂人背指
君獨折簡坐致我迎門歡笑自契履舊聞牛鳴馬不仰
女逐臭夫那有理今年黃花南浦岸忽然見君失聲喜
僧房借榻營夜語燈火照人如夢寐懷中卿相且袖手
翰墨風流聊戲耳行看上書苫塊中凜凜范公只君是
福巖寺夢訪廓然於龍山路中見之
山高夜氣催煩暑竹風為作南軒雨夢隨柔櫓到西興
艤舟步入龍山塢蕭蕭松下逢睿郎問信遠來亦良苦
覺來但記談笑歡不省歡時竟何語卧看篝燈一點明
嶺海茫茫隔吳楚安得却如清夢中杖履追隨長爾汝
魯直弟穉川作屋峰頂名雲巢
只今海上青石牛曾卧天子黃金屋下看朱紫如堵牆
上前諸公遭牴觸眼高四海鏡面空灊山歸來巾一幅
慚愧君家小馮君自是河東真鸑鷟文章五色體自然
秋水精神出眉目人間不識但聞名水非醴泉石非玉
江南一峯獨高寒時時笑語雲間宿弟兄出處兩相高
故作雲巢對山谷
題李愬書像
淮隂北面師廣武其氣便可吞項羽君得李祐不肯誅
已知元濟在掌股羊公德化行悍夫卧鼓不戰良驕吴
公方沈鷙諸將底早笑元濟無頭顱雪中行師等兒戲
夜取蔡州蔵袖裏遠人信宿猶未知大䫫西平擊朱泚
神駒行
沙丘牝黃馬已死俗馬千年不能嗣忽生此馬世上行
神駿直是沙丘子紫燄爭光夾鏡眸轉顧略前批竹耳
雪蹄卓立尾蕭梢天骨權竒生已似綠絲絡頭沫流觜
繡帕搭鞍初結尾决驟意態欲騰驤奔逸長鳴抹千里
贈許邦基
邦基今年方十九美如濯濯春月柳龍章鳳姿絶世無
金馬玉堂如故有酒闌愛捉玉麈尾玉色正同批誥手
高燒銀燭照新妝看君落筆龍蛇走欲驅清景入秀句
萬象奔趨不敢後人疑錦繡纏肺腸不然筆端應有口
謫仙風流今復見况亦髣髴外塵垢但恐功名纏縛人
未放青山挂忩牖
謝安道花壇
三月江南春不淺謝家池上開花苑層壇迸破碧瑠璃
嫩蘂蔟成紅婉孌一枝兩枝和霧白素娥月下逢姑射
十朵五朵照水紅仙姝並立瑤池東人生遇景須行樂
莫使餘香散簾幕白雲難逃鬢上斑金尊且對花前酌
時人莫以花為浼大都自是人情改若使人情長似花
相看顔色年年在
夏日西園
晚庭一霎過暑雨高林相應山蟬鳴南忩夢斷意索寞
牀頭書卷空縱横蔬畦日涉已成趣起來扶杖園中行
葵英豆莢小堪摘矮榆高柳隂初成野禽啄果時落地
池塘蓋水新荷平歸來西屋斜陽在原舍尚聞舂簸聲
自豫章至南山月下望匡廬
扁舟秋晩離南浦片席搖風望星渚揚瀾大浪晴泊天
南山窈窕開蓮宇倒檣散策一登臨便擬掩關深處住
吾生飽食隨東南去亦無求住無取江山得意且題詩
從遊况復皆真佀青燈灼灼夜忩深對窗卧聽風甌語
隔岸廬山金碧開月明尚記曾遊處
贈王敦素兼簡正平
空山無人舟壑移坐看香燒行篆畦兄弟華軒肯過我
墮甑敝帚生光輝著屐登山亦不惡攜被假宿良幽期
燈前綠髮暎玉頰風流未數崔宗之夜談詞辨出神駿
絶塵赤兔真權竒我欲置君帥河朔軍前千騎紅妝隨
横槊吟詩氣慷慨玉帶錦袍英特姿又欲置君玉堂臥
霧窗棐几春晝遲醉中草制驟風雨諸公堵立相嗟咨
微吟擁鼻笑不語恐未免爾無多辭為君張燈掃東壁
他日重來讀此詩
浙竹
龍孫初長浙江曲疎影蕭蕭濯寒玉平生知愛足風流
只有山隂王子猷而今流落蒼崖頂暗換年光鄉路永
冰敲雪壓未應衰鸞鳳不棲空故枝堅榦猶堪製長笛
最合宫商勝金石為君吹動鏡湖秋驚起雙龍翼小舟
郭祐之太尉試新龍團索詩
政和官焙雨前貢蒼璧密雲盤小鳳京華誰致建溪春
睿思分賜君恩重綠楊院落春晝永碧砌飛花深一寸
門下賓朋還畢集碾聲驚破南忩夢高情愛客手自試
春霧腳縈雪花湧我有僧中富貴緣此會風流真法供
山寺早秋
千本蒼杉俱合抱夕隂相暎寒蟬噪殘僧獨歸清入畫
秋色滿庭濃可掃霜鐘初歇月未生但覺篝燈一點明
階除環珮走流水樓閣誦經童子聲
讀瑜伽論
此生已無累一席可窮年細嚼寳公飯飽參彌勒禪懶
修精進定愛作吉祥眠夜久山空寂唯聞繞砌泉
夜坐分題得廊字
一雨餞殘暑瘴疴蘇簟涼臥聞山果落起覺斛蘭香幌
内水螢入階除露葉光知誰愛清境步屧響脩廊
早行
失枕驚先起人家半夢中聞雞憑早晏占斗辨西東轡
濕知行露衣單怯曉風秋陽弄光影忽吐半林紅
湘隂馬上和季長見寄小春
風埃九十里霧雨濕駞裘雁過回詩眼江寒聚晩愁魂
清方怯雪句冷更含秋殘岸連孤嶼依稀似橘洲
湘上閒居
夜清暑雨過四壁草蟲鳴一枕幽人夢半窗閒月明摧
頽弘法志老大住山情忽憶陳尊宿編蒲度此身
西齋晝臥
餘生已無累古寺寄閒房睡足無來客忩空又夕陽叢
蕉高出屋病葉忽飄廊起探風簷立飛蚊避晩涼
秋夕示超然
夜色已可掬林光翻欲流一鈎窺隙月數葉攪眠秋清
境扶歸夢殘缸替客愁搜詩時畫席忽覺此生浮
次韻真覺大師瑞香花
淺色映華堂清寒熏夜香應持燕尾剪破此麝臍囊有
恨成春睡無人見洗妝故山烟雨裏寂寞為誰芳
清明前一日聞杜宇示清道芬
籬外花如海閒軒小寢驚最先聞杜宇更覺近清明雲
怒知為雨風和拗得晴阿芬甘劣我笑裏恰詩成
送僧歸故廬
投名身入社卧病偶思歸渡澗脱芒屨扶藤下翠微寒
松猶帶雨瘦骨不勝衣若見空鑽紙當施百丈機
重會雲叟禪師
氣味似前輩見之長眼明閒須研法味老不减詩情草
聖因蛇鬭禪枝解虎爭一堂聊寄傲疎快餞餘生
次韻衡山道中
嶽色墮馬首嵐光忽滿襟眼寒知意適句苦覺愁侵沃
野獻新綠殘晴釀晩隂天涯驚去雁料理欲歸心
次韻李方叔遊衡山僧舍
道鄉見城郭世路謾升沈寺勝增佳氣壁間餘醉吟僧
殘過客少山好為誰深寧識通泉尉獨懷經濟心
題夢清軒
小軒人不到脩竹過牆生眼倦經長掩身閒夢亦清微
風吹篆縷活火潑茶鐺遙想佳眠夕蕭蕭雨葉聲
燈花偶書
岑寂一閒僧春宵清興增竹窗催夢雨蘭室對禪燈世
事知虚幻人情剪愛憎短長都分定不恨百無能
宋元詩會卷五十八
