宋元詩會卷九十二
兵部主事陳焯編
楊維禎下
寄韓李二御史同年
揚子十年官不調豈無詞賦列時髦青冥遠隔新持斧
雨露猶同舊賜袍共喜諸公當北道却容獨客卧東皋
斗牛清夜能回首一道豐城劍氣高
翡翠巢
羅浮花使先春到來傍玉樓深處巢舞雪艷翻楊柳絮
歌雲輕壓海棠梢屏開時露鴉頭襪絃斷應銜鳳觜膠
却笑雪衣娘太劣雕籠深鎖未全教
多景樓
極目心情獨倚樓荻花楓葉滿江秋地雄吳楚東南會
水接荆揚上下流鐵甕百年春雨夢銅駝萬里夕陽愁
西風歴歴來征雁又帶邊聲過石頭
至正二十三年四月淮南王左相微行淞江步謁
草玄閣夜移酒船宴閣所
微行誰識王丞相草履過門如野人太史遙遙瞻紫氣
老夫急急裹烏巾子陵故友終辭漢張禄先生又入秦
休說五湖天樣闊扁舟何處不容身
送貢尚書入閩
繡衣經略南來後漕運尚書又入閩萬里銅鹽開越嶠
千艘升斗買蕃人香薰茉莉春酲重葉撰梹榔曉饌頻
海道東歸閒未得法冠重戴髮如銀
和盧養元書事
中原煙火半丘墟樓櫓相望白下孤蕃厮夜歌銅鈷䥈
蠻姬春醉錦廜㢝北征解賦盧才子西事時談劇霸都
莫上姓名丞相府老夫著論學潛夫
嬉春體(五首)(錢塘湖上作)
今朝立春好天氣况是太平朝野時走向南鄰覓酒伴
還從西墅買花枝陶令久辭彭澤縣山公祇愛習家池
宜春帖子題贈爾日日春遊日日宜
西子湖頭春色濃望湖樓下水連空柳條千樹僧眼碧
桃花一株人面紅天氣渾如曲江節野客正是杜陵翁
得錢沽酒勿復較如此好懷誰與同
何處被花惱不徹嬉春最好是湖邊不須東家借騎馬
自可西津買蹋船燕子繞林紅雨亂鳬雛衝岸浪花圓
叚家橋頭猩色酒重典春衣沽十千(今人呼叚橋為斷橋可知其非矣)
入山十里清凉國三百樓臺迤邐開岳王墳前弔東渡
隠君寺裏話西來接果黃猿呼一箇探花白鹿走千迴
風流文采湖山主坡白應須屬有才
楊子休官日日閒桐江新櫂酒船還叮嚀舊客兼新客
漫浪南山與北山好懷急就一斗飲佳人能作五絃彈
君看此地經遊輩彷彿春風夢未殘
又湖州作(三首)
三月三日雨新晴相邀春伴冶西城即倩山妻紗帽辦
更煩小將犢車輕好語啼春秦吉了僊姿當酒董雙成
憑君多唱嬉春曲老子江南最有情
五十狂夫心尚孩未受俗物相嗔豗興來自控玉蹄馬
醉後不辭金當杯海燕來時芹葉小野鶯啼處菜花開
春衫已備紅油蓋豈怕城南小雨催
長城小姬如可憐紅絲新上琵琶絃可人座上三珠樹
美酒沙頭雙玉船小洞桃花落香屑大堤楊柳掃晴煙
明朝紗帽青藜杖更訪東林十八僊
無題效商隠體(二首)
二月皇都花滿城美人多病苦多情一雙孔雀銜青綬
十二飛鴻上錦筝酒掬珍珠傳玉掌羹分甘露倒銀罌
不堪容易少年事争遣狂夫作後生(一作不堪容易潘郎老争遣施朱作)
(後生)
天街如水夜初凉照室銅盤璧月光别院三千紅芍藥
洞房七十紫鴛鴦繡靴蹋踘誇新技羅帕垂彎鬭艷妝
願爾康強好眠食百年歡樂未渠央
寄小蓬萊主者聞梅磵并簡沈元方宇文仲美賢
主賓
羅浮主者是僊才東老諸孫亦俊哉風雨春城花落盡
江山故國燕歸來酒盟自有烏巾在笑口應隨皓齒開
十八僊人重會處劫灰不到小蓬萊
次韻奉答倪元鎮
坐斷深林事不聞西窗風日愛餘曛舊經高赤尋三傳
新咏山王削五君翠篠侵牀落蒼雪石池洗硯動玄雲
東鄰書屋最相憶莫遣草堂移浪文
富春夜泊寄張伯雨
春江大汛潮水長布帆一日上桐廬客星門巷赤松底
野市江郊淨雪初柱宿雞籠山頂鶴斗量鮆網壩(一作沙)
頭魚來青小閣在林表故人張燈修夜書
懷家
揚雄有宅鄭里莊閒丘野水舊耕桑碧山學士銀魚棄
錦里先生烏角藏自是秦人齊指鹿未能楚客廢屠羊
王侯螘穴一夢覺歸作槐隂審雨堂
遊開元寺憩綠隂堂
韋郎句中尋晝寂劫灰不盡綠層層鴻文重記青城客
内典新傳瀑布僧石佛浮江輕似葉神珠照鉢隠如燈
桫欏樹子風前落吹傍恩公舊㲩&KR1674;(音榻登西域毛席大牀前小榻以上)
(香者)
咏白塔
天山乳鳳飛來小東渡衣冠又六朝劫火不焚楊璉塔
箭鋒猶抵伍胥潮燐光夜附山精出龍氣春隨海霧消
獨有宫人斜畔月多情猶自照吹簫
丹鳳樓
十二危樓百尺梯飛飛丹鳳五雲齊天垂翠蓋東皇近
地拂銀河北斗低花靨秋空戎馬静神燈夜燭海雞啼
僊童與報麻姑會應說蓬萊水叉西
夜坐
雨過虚亭生夜凉朦朧素月照芳塘螢穿溼竹流星暗
魚動輕荷墜露香起舞劉琨肝膽在驚秋潘岳鬢毛蒼
候蟲先報砧聲近不待蓴鱸憶故鄉
關山月
長城飲馬窟欽馬馬還驚寧知嗚咽水猶作寳刀鳴
聞雁篇
樓頭聞過雁隻影不成雙一夜狂夫夢相隨到九江
歸客誤
夜聞歸客騎玉轡鳴匼啑喚婦開西窗秋風響桐葉
自君之出矣
秋風吹羅幃玉郎思寄衣多情雙絡緯啼近妾寒機
燕子詞(二首)
燕子將雛春又深不堪春思似秋心東郊春入車前草
蕩子馬蹄何處尋
燕子來時春雨香燕子去時秋雨凉鴛鴦一生不作客
夜夜不離雙井塘
小遊僊(二首)
麻姑今夜過青丘玉醴催斟白玉舟莫向外人矜指爪
酒酣為我擘箜篌
蓮葉舟高河漢垂黃姑玉女會佳期玉清久入衙城洞
莫遣成都賣卜知
班婕妤
長門不用買多才紈扇炎凉善自裁五鬼一言能寤主
秋飌愁殺望思臺
趙昭儀
通僊門裏春晝長侍兒新擁試蘭湯君王空散黃金餅
不見宫中赤鳳凰
馮小憐
前山校獵御同車一笑平陽等戰蝸換得侯衣纔上馬
琵琶已屬代王家
盼盼
塜上白楊今十年樓頭燕子尚流連銅臺多少叮寧恨
誰向西陵望墓田
西湖竹枝詞(四首)
家住西湖新婦磯勸郎不唱縷金衣琵琶原是韓憑木
彈出鴛鴦一處飛
勸郎莫上南高峰勸郎莫上北高峰南高峰雲北峰雨
雲雨相催愁殺儂
石新戶下水連空飛來峰前山萬重不辭妾作望夫石
望郎或似飛來峰
望郎一朝又一朝信郎信似浙江潮浙江潮候有時失
臂上守宫無日消
吳詠(五首)
曾侍虚皇第二筵鐵僊輕脱故依然江州坐上初相見
還識人中孟萬年
杜牧尋君苦未遲水晶宫裏舊題詩小鬟莫詠腰如束
善唱白家楊柳枝
淮南八月雁初過奉使槎迴烏鵲河十里揚州花底散
五陵年少已無多
江上梅花鐵石心江南腸斷越人吟南垣閣老多情甚
才見花開便抱琴
黃菊初華客未歸登高自試苧羅衣真娘墓下好紅葉
伍伯祠前多翠微
宫詞(十二首)
宫詞詩家之大香奩也不許村學究語為本朝
宫詞者多矣或拘於用典故又或拘於用國語
皆損詩體天歷間余同年薩天錫善為宫詞且
索余和什通和二十章今存十二章
雞人報曉五門開鹵簿千官泊帝臺天上駕鵝先有信
九重鸞駕上都迴(每歲此禽先駕往迈)
開國遺音樂府傳白翎飛下十三絃大金優諫關卿在
伊尹扶湯進劇編
海内車書混一時奎章御筆寫烏絲朝來中貴傳宣急
南國宫娥拱鳳池
薰風殿閣日初長南貢新來茘子香西邸阿環方病齒
金籠分賜雪衣娘
宫錦裁衣錫聖恩朝來金榜揭天門老娥元是南州女
私喜南人擢殿元
北幸和林幄殿寬句麗女侍婕妤官君王自賦昭君曲
敕賜琵琶馬上彈
后土璚僊屬内家揚州從此絶名花君王題品容誰並
萼綠宫中萼綠&KR0990;
十二璚樓浸月&KR0990;桐花移影上窗紗檐前不插鹽枝竹
卧聽金羊引小車
金屋秋深露氣凉宫監久不到西廂丁寧莫竊寧哥笛
鸚姆無情說短長
露氣夜生鳷鵲樓井梧葉葉已知秋君王只禁宫中蠱
不禁流紅出御溝
十三宫中善詞章長立君王玉几傍阿婉有才還有累
宫中鸚鵡啄條桑
蛾眉矉處不勝秋長帶芙蓉小苑秋肯為君王通一笑
羽書烽火誤諸侯
冶春口號(二首)
今年臘底無殘雪却是年前十日春騎馬行春橋上路
寒梅花發更撩人
吳下逢春春思濃不堪花發館娃宫吳山青青吳水白
愁殺江南盛小叢
書扇寄玉嵒在瑤芳所書是日食金桃
昨日追隨阿母遊錦袍人在紫雲樓譜傳玉笛俄相許
果出金桃不外求(先生以洪武庚戌夏五月辛丑卒此詩其絶筆也)
張憲
(字思廉會稽人自號玉笥山人因名其集曰玉笥明成化間全椒黃&KR1671;特為鏤版所作序言儗諸李)
(杜復出詞雖溢美而詩清新典雅實有可觀)
荆卿歎
白虹貫赤日易水生凄風燕人盡悲憤相送冀城中筑
聲何慘慽歌意哀無窮豈不念即往立揕嬴政胸徘徊
有所待匪畏秦帝雄自恨劍術疎未易了君事秣馬膏
吾車我客久不至奈何遽相促苦未知人意丈夫重然
諾斷臂死不辭但憐樊將軍九泉終見疑咄彼死灰兒
曷足同等夷
巫蠱使
禪襹步搖冠曲裾紗縠衣偉哉燕趙士借問此為誰謁
帝登犬臺利口興禍階能令親父子恩愛一朝乖血濺
長安城屍横泉鳩里雖族佞臣家不益儲君死望思思
不歸至今天下悲請聽三老議兒罪只當笞
銅雀妓
陵樹曰沈西秋風石馬嘶芳樽傾繐帳詎意溼黃泥慘
慘笙歌合遙遙望眼迷玉人脆如草能得幾回啼
薄命妾
少長深閨裏面不識風吹自為薄情婦懶塗紅玉脂花
軒背春睡月樹惱秋思不嫁張京兆敢煩郎畫眉
胡姬年十五擬劉越石
胡姬年十五芍藥正含葩何處相逢好并州賣酒家面
開春月滿眉抹遠山斜一笑既相許何須羅扇遮
綠水謠
今宵何處月南浦木蘭船半夜凉風起荷花如錦鮮莫
剪莖上葉水珠有時圓且留泥下藕要使根株連鴛鴦
不並翅好事琉璃脆解佩擲真珠少酬交甫意
賣卜翁
三月長安道雨過街樹綠下有賣卜翁危坐營握粟舉
口講仁義旋式推禍福不學賈大夫憂來方賦鵩
雙廟詞
睢陽戰敗血漂杵力屈猶思為厲鬼玄元祠前哭一聲
朝食愛姬暮羅鼠唐家宫殿秋草生二十一陵如掌平
獨遺雙廟門前石日有行人來繋牲
唐五王擊毬圖
興慶宫前春正熱綠楊夾道花如雪毬門風起日西斜
五馬歸來汗成血潞州别駕醉眼纈雙袖傾攲擁岐薛
申王按鞚宋王馳杖撲毬囊手親挈草平如掌馬力均
玉鞭十里不動塵黃門扶入五花帳大衾長枕姁家人
花萼相輝雨氣寒樓中歌管漸闌殘紫騮不踏毬場路
萬里青騾蜀道難
中秋碧雲師送蟹
天風吹綻黃金粟檐前老兔飛寒玉客窗不記是中秋
但覺鄰家酒漿熟泖田秋霽稲未鎌葦箔竹籪收團尖
紅膏溢齒嫩乳滑脆美簇簇橙絲甜無腸公子誇钁鑠
兩戟前驅終受縛靨心晝煖白玉臍䕫牟夜泣紅銅殼
麯生風度亦可憐且對霜娥供大嚼酒後高歌繞碧雲
九峰一夜霜華落
青山白雲圖
青山青青白雲白一尺小溪千里隔扁舟艤岸不見人
雞聲何處秦人宅桃花流水春粼粼不識人間有戰塵
待得紫芝如掌大歸來甘作太平民
李嵩宋宫觀潮圖
磁州夜走泥馬駒卧牛城中生綠蕪炎精炯炯照吳會
大築錢塘作汴都玉殿珠樓連翠閣七寳簾櫳敞雲幕
生移艮岳過江南不數東京舊時樂茂樹盤盤迷綠雲
龍飛鳳舞峰巒奔玉牀下壓大江小海水正入東華門
木樨花開秋可數紞紞靈鼉振天鼔海門一線截江來
雪壁銀城晝飛舞吳商楚估千萬艘黃龍戰船頭尾高
豈無海道走中土長驅逐北乘風濤煙霧蒼蒼繞城郭
屋瓦魚鱗互參錯百萬驕民事醉醺坐使中原盡剗削
因循六帝不復讐西風八月凭江樓攢宫人飲白骨恨
洪波不洗青衣羞邦基削盡師臣逐軹道人降子嬰哭
繡胸文頸踏浪兒反首誰能報君辱廟子沙頭卓大旗
天吳縮頸不敢馳行人指塔話楊璉三十六宫秋草飛
棲鶴峰
遼東失却丁令威赤壁夢裏横江飛明河洲頭槎已爛
千歲去家今始歸晴峰歴歴入雲小獨立秋空望華表
華陽真逸上清來鐵笛一聲山月曉
蘜潭為顧子順賦
盤龍塘下潭如井百尺甘泉冰雪冷瓊英一勺露生香
能黑華顛駐光景九月十月天雨霜七十二種分秋芳
粼粼曉碧卓倒景白者白玉黃金黃咀蘜之英飲潭綠
不數南陽舊甘谷童子開門濯帽紗報道新醅夜來熟
周昉横笛圖
一婦跨鐙如習騎一婦鵠立類勇士一婦横笛坐胡牀
容貌衣裳略相似蓬鬆雲髻作懶妝了鬟手擎紅錦囊
人言天寳宫中女我意梨園舊樂倡憶昔承平生内荒
宫中消息漸難藏昨宵一曲寧哥笛明日新聲滿教坊
春嬌滿眼情脉脉喚起紅桃親按拍不將三弄作伊凉
潛把閒情訴秦虢聲悽調低承索索&KR1154;然有聲如裂帛
月落長安天四更六宫一夜梨雲白
太真明皇並笛圖
黑奴絃索花奴鼔譂奴撫掌閹奴舞阿環自品玉玲瓏
御手夷猶親按譜風生龍爪玉星香露溼櫻唇金縷長
莫倚花深人不見李謩側足傍宫牆
鴻門會
雲成龍氣成虎椎鼔撞鐘宴真主披帷壯士髮指冠側
盾當筵請公舞白髮老臣心獨苦玉玦三看君不語五
星東井夜聮珠天狗欃槍落如雨鴻溝咫尺接鴻門千
里神騅一夜奔君不見龍泉影裏重瞳瞽玉斗聲中五
體分
朱虚侯行酒歌
長樂宫中女天子盛設賓筵懽戚里百官侍坐莫敢違
諸吕諠闐笑聲起御史中丞不紏儀叔孫制作成虚禮
朱虚奉勅起行觴手提三尺昆吾鋼田歌聲振野雞伏
頸血光寒漢道昌
玩鞭亭
畸烏壓營營作聲紅光紫電圍金鉦黃鬚小龍馬上笑
白首饑豺夢裏驚老奴怒擲珊瑚枕追兵起合琉璃井
巴馬東歸疾似風道傍遺糞如冰冷健兒空玩七寳鞭
荆臺老姥功誰傳
胭脂井
胭脂井馮瑙甃琉璃欄黃金轆轤銀綆寒桃花小波下
無底雌龍吞怨沈紅水妖姬不作井中鬼玉樹飛花落
如雨
送鐵崖先生歸錢塘
團花染累吳蠶繭五色文綾出金剪海風吹度滕王宫
南浦西山畫簾捲天狗夜吠聲如雷東奎西壁昏煤炲
上洲自可駕黃犢鐵箸何用畫寒灰牛酥煼花春未老
湖上同誰剪芳草真珠酒瀉紫蒲萄金錯刀鐫紅瑪瑙
六橋楊柳香霧深吳娃一笑千黃金莫邪不作老龍舞
鐵管自成丹鳳吟輭輿就别湖源道江花照人日杲杲
長風吹送書畫船先生眼空方醉眠
岳鄂王歌
君不見南熏門鐵爐步神矛八丈舞長蛇雙練銀光如
雨注又不見鐵浮屠拐子馬斫踁鋼刀飛白霜貫陣背
嵬紛解瓦義旗所指人不驚王師到處壺漿迎兩河忠
義望風附襄鄧荆湖唾手寧朱僊鎮上馬如虎百戰經
營心獨苦賜環竟壞迴天功捲旆歸來卧樞府錢塘宫
殿春風輕嬌兒安宴醉未醒徒令功臣三十六舞女歌
兒樂太平虎頭將軍面如鐵義膽忠肝向誰說只將和
議兩封書往拭先皇目中血將軍將軍通軍術君命不
受未為失大夫出疆事從權鐵馬長驅功可必功成解
甲面赤墀拜表謝罪死不遲惜哉忠義重山岳智不及
此良可悲嗚呼肆讒言加毒手申王心循王口蘄王湖
上乘驢走五國城頭帝鬼啼金人相酌平安酒
瑤池曲
曼倩啼饑桃未熟綺窗珠樹層隂綠上清童子晝臨關
鸞尾掃雲方種玉芙蓉畫闌春晝長簫韶一𣲖起回廊
八龍未暇送周穆三鳥遽能迎漢皇風雨蒼蒼隔玄圃
不勞西望祠王母贈君桃核大如杯歸植茂陵陵上土
玉帶生歌
玉帶生端人也事文丞相為文墨賓與同館謝先生
翺友善宋革丞相殉國死訃聞生與翺哭於西臺之
下復憫宋諸陵暴露私相蓋覆識以冬青木而去後
翺道卒生今歸於會稽抱遺老人與秋聲子輩為寮
中七客初宋上皇以丞相恩賜生紫衣玉帶今不改
其舊稱云
鸞刀夜割墨龍尾碾作端溪蒼玉砥花鑌鐵面一尺方
紫霧文光上書几銀絲雙纏玉腰圍翡翠青斑繡紫衣
金星鴝眼不敢現案上墨花皆倒飛景炎丞相魁龍榜
撫玩不殊珠在掌背銘刻骨四十四血錄至今猶可想
謝公古文今所師西臺一慟神血垂獨持老瓦出門去
冬青樹邊書憤詞天翻地覆神鬼怒九廟成灰陵暴露
廬陵忠魄上騎箕流落端生何所寓抱遺老人生計拙
愛把文章寫忠烈霜臺一夜電光飛不必矮桑重鑄鐵
寄天香師
圓帽頂紅毳方袍搭絳紗海龍邀早飯山鹿進秋花試
墨探倭紙尋泉鬭建茶時抛紅豆粒竹下喚頻伽
贈西僧
西離五印度東渡獨繩橋海若擎雙足天花上七條番
經函貝葉飯鉢繋椰瓢回首流沙路程途十萬遙
燈下有懷
憶昔童婆店高屯生夕曛樹聲呼出月石角礙回雲野
雉穿花見清猿隔澗聞馬頭三四子曾縛故將軍
取青樓夜飲戲葉子肅
酒令傳觴急燈花囓燭低山人清似水老子醉如泥天
黑月墮地水寒星在溪猶吹赤蹄紙照道畫樓西
顧野王讀書堆
昔聞野王宅今上讀書堆篁竹最深處菊花時自開天
風響鐘磬海氣結樓臺回首梁陳事悲歌付一杯
寄中山隠講師
問訊山中隠中山第幾重風廊巡夜虎雲鉢聽經龍流
水千溪月寒巖一樹松無因淨塵滓來共上堂鐘
柬顧明府
水國差徭重江城廬舍稀曉星縣印出春雨勸農歸官
馬哦新月公庭散夕暉欲知通守瘦但視野人肥
立仗馬
照夜玉狻猊霜毛鐵鑿蹄春風金絡腦小雨錦障泥御
駕馳天上軍封受海西日供三品料緘口不聞嘶
春登永安寺
宿雨忽開霧凭高散旅愁野煙啼翠鳥庭草卧青牛怪
石尖於劍長杉高過樓尚懷登絶頂東北望杭州
天寳詞
林甫當朝日韓休罷相時新臺初納婦興慶又生兒玉
柵籠鸚鵡金盤進茘枝内前車馬棘無地避諸姨
井西丹房
葛井西頭更向西丹房高與白雲齊鉛田虎下飛紅電
汞海龍沈結紫泥山鬼俯欄窺火候爐神伏地乞刀圭
飲餘一醆中黃酒坐聽鵑聲樹上啼
席上得搖字
翠館行厨雪乍消牆頭新柳又垂條珊瑚枕煖人初醉
鸚鵡籠寒舌未調座上綵鸞珠插鬢掌中飛燕玉圍腰
海棠一夜東風輭落盡雲邊金步搖
柬衛處士
傍山依水作幽居未減南陽諸葛廬卓行自成高士傳
浮滎不用辟書除烏絲小楷春題畫青簡長編夜著書
愧我紅塵走官馬計偕空詣漢公車
贈軒轅道士
子是彌明幾代孫姓名方使世人聞坐驚星斗生雷劍
動使煙霞繞練裙月裏白鸞招子晉山前青虎借茅君
長春酒熟朝朝醉高枕瑤琴卧碧雲
留别賽景初
暖雲將雨驟隂晴四月羅衣尚未成萬點愁心飛絮影
五更殘夢賣花聲方空越白承恩厚繡袦諸(缺)照道明
自笑窮途不歸去空懷漫刺闔閭城
良宵
良宵情緒不堪題立遍闌千意欲迷鐵撥頓敲壺口破
金刀頻剪燭心齊綠分楊柳湘簾細紅壓櫻桃斗帳低
彷彿第三橋畔宿月明珠樹夜烏啼
次韻江鍊師
道人容貌似嬰孩手抉天罡步斗魁拄杖神遊却月觀
乘風夜上鍊丹臺劍横秋水蒼龍化衣染春雲玉女裁
聞道蓬萊隔東海芙蓉三朵翠成堆
投贈周元帥十韻
玉帳臨江近金城鎮海遙鼔聲秋動地劍氣夜衝霄露
下星河白風高草木凋山寒旗獵獵沙淨馬蕭蕭左廣
初傳駕西船已畏燒五離纔散鼠六博又成梟豪傑乘
時奮賢材早見招紫樞虚上座黃闥待清朝會見擒奸
操歸來醉小喬恩波門外柳長拂富春潮
林塘幽十四韻
勝境愜幽尋芳塘漾茂林浸天驚滉漾拔地見蕭森隔
水時聞磬穿花或聽琴青浮鰲弁小黑直蜃宫深躍藻
翻珍鯉争枝墜野禽風回微作籟雲去尚留隂鶴起如
迎客龍歸若獻琛蘿房依蔭芘寳筏渡迷沈春雨移舟
坐秋霜倚杖吟興惟便枕簟懶欲棄冠簪住久將忘世
觀來已悟心埃塵猶不到榮辱豈能侵天樂朝朝下神
燈夜夜臨閻浮那有此大士現潮音
佘山道中
老樹排雲石逕斜炊煙起處有人家一聲啼鳥春成夏
新綠滿汀浮柳花
題集賢枯木竹石
槎牙老樹響天風寂歴幽篁泣露叢惆悵玉堂舊公子
故家陵廟月明中
王翰
(字用文仕元為總管至正末隠閩之永福縣觀獵山聞大明一統詔至自縊死因改呼官烈其子檢)
(討王偁字孟敭亦隠於此有讀書堂在龍泉山小雄澗後父子俱葬此山)
題潮州郡學東亭
虚亭倚危磯蒼莽澹無跡幽人時往還濯足坐苔石芰
荷露涓涓浦葦風淅淅物性機盡忘上下皆自適遙峰
敞空翠落日洞深碧悠然一舒嘯造化亘今昔聖門竟
淵邃世路何偪仄遐哉古人心日暮坐相憶
送銷子堅北上
亂象既無已中心恒不夷翩翩南林鳥厲翮無所依念
子將焉如慷慨與我辭西北有名將世秉仁義麾壯哉
國士心嘉會良在兹江漢有舟檝梁楚多旌旗時焉不
我與言念渴與饑明良際昌運允稱平生期
題菊
我憶故園時遶籬種佳菊交葉長青蔥餘英吐芳馥别
來二十載粲粲抱幽獨豈無桃李顔歲晩同草木及兹
覩餘芳使我淚盈掬離披已欲摧瀟灑猶在目雨露豈
所偏歲月不可復歸去來南山粲英坐空谷
秋懷
縣門扶桑弧丈夫四方績奈何中險艱零落苦相失凉
風天際來庭草凄以碧嗷嗷雙飛鴻宵征度寥閴物性
既如此予兹念何適寒聲在衣巾心煩百憂集美人隔
天涯佳期阻良夕鼎湖詎可招巫咸已難即孤憤不自
聊長歌振巖石
送别劉子中
執手寒江濱慷慨難為别豈無楊柳枝零亂不堪折鴻
雁西北來嗷嗷唳晴雪陽和忽已暮旅况轉凄切誰憐
蘇子卿天涯持漢節
與和仲古心飲分得詩字
淵明歸去時不作兒女悲視世如浮雲出處得所宜有
酒但歡飲戚戚欲奚為斯人不可見載歌停雲詩
題棘石圖
烈風號中林極目盡荆棘離離寒月秋莽莽古原夕冥
鴻振高翮鷦鷯翳深跡奈此貞固姿蒼茫更秋色
寫望雲圖寄温陵劉子中
開窗見停雲美人别經載以兹一時意聊寄千里佩曖
曖春復深悠悠歲云邁遲爾浩蕩心空山日相待
月夜坐悠然軒有懷
明月照我懷開窗共幽賞泠泠萬籟秋静夜發清響山
川日脩阻之子獨云往長歌耿不寐相思發遐想
自决
昔在潮陽我欲死宗嗣如絲我無子彼時我死作忠臣
覆祀絶宗良可恥今年辟書親到門丁男屋下三人存
寸刀在手顧不惜一死了却君親恩
送陳同僉
馬首出城東將軍膽氣雄旌旗明慘雪笳鼔動悲風早
釋三邊恨寧誇百戰功相期春草色處處凱歌同
送張子方之江西掾吏
自脱京華服知君歎索居海隅清宦在天上故人疎挂
壁空長劍探囊得素書更陪驄馬去西望復何如
遊枕煙寺
石磴招提古松蘿暝不分排雲雙樹轉隔水一鐘聞林
影疑殘雨山光倚夕曛醉來歸路遠秋思正紛紛
夜宿洪塘舟中次劉子中韻
勝地標孤塔遙津集百船岸回孤嶼火風度隔村煙樹
色迷芳渚漁歌起暮天客愁無處寫相對未成眠
山房秋夜寄魯客
寂寞山居悄相思望轉迷江空寒鴈落樹盡暮雲低生
事悲秋草交情憶剡溪西齋愁不寐風雨共凄凄
題畫小景
萬籟秋聲近雙峰宿靄收江涵林影碎野接曙光浮蘿
薜連書幌鶯花避釣舟由來揚子宅寂寞閉丹丘
龍湖夜泊
小舟眠不得起坐待潮生漏淺壺觴盡江澄巾屨清沿
沙除鳥跡隔水逓鐘聲悄似金山夜相看月正明
晩眺次林公偉韻
偶信東山屐尋幽到翠微白雲空野樹紅葉戀斜暉岸
落潮初滿天寒鴈未歸風塵江海徧不上野人衣
靈源洞
旭日照高岑天風振遠林不分滄海色那識白雲心瑤
樹空香滿珠林積翠深坐來明月上何處起潮音
春日雨中即事
京洛繁華事已違懷人竟曰掩空扉望迷楚岫聞啼鴂
思入秦川怨落暉野館蕭條芳草合寒江寂寞暮雲飛
落花片片隨流水惆悵關河淚滿衣
鴈湖
鴈去湖空野水深秋風吹客上遙岑丹楓盡逐孤臣淚
黃菊空憐處士心雨後諸峰浮夕靄霜前一葉送寒音
停車欲問當年事尺素何由到上林
王偁(附)
官烈山
晨光照墟里屋下春泉鳴驅牛出東阡且作農事耕不
惜筋力劬但願禾黍成遐哉鹿門意千古斯能并
遊小雄澗
隂島變殘雪新流吐溶溶偶尋一徑徹獨與采樵同兩
崖溼花霧泉竅吟天風雲根濯苔髮亂篠相冥濛盤巖
折磴道似覺冥摉窮石門忽中斷曠望開煙叢蘿雨澤
巾屨松桂清心胸了然青川霞照此龍潭空始知人境
外别有僊路通
宋元詩會卷九十二
