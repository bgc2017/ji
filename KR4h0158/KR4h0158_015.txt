宋元詩會卷十五
兵部主事陳焯編
王琪
(字君玉珪之從兄也起進士調江都主簿上時務十二事仁宗嘉之除館閣校勘集賢校理出通判)
(舒州知復州累遷知制誥以使朔方感疾道還謫團練副使久之加龍圖閣待制知潤州徙江寧歴)
(鄧州揚州入判太常寺出知杭州以禮部侍郎致仕年七十二)
秋日白鷺亭向夕風晦有作
白鷺敞西軒檐宇窮爽塏千峰若聯環翠色不可解是
時天雨曠六幕無纖靄金斗熨秋江素練横衣帶乾坤
清且歛氣象朝昏改蘆花作雪風飛舞來滄海九霄汀
鷺起萬里檣烏快月上三山頭鳥没横塘外滄茫洲渚
寒銀錯星斗大開樽屏絲竹披襟向簫籟余生本江湖
偃蹇欣所會清興雖自發苦嗜亦吾累魚龍憑夜濤四
面忽滂湃安得犀燈然煌煌發水怪
吳中曉寒曲
大澤穹天莽同色碧瓦閶門曉花白石巖左右斷行人
洞庭一夜冰千尺曾持使節龍沙壘北風如刀割人耳
知憐凍足苦霜催一生不向邊庭履憑誰贈我紫綺裘
中吳風土清且柔令嚴氣正天地肅長歌白苧臨寒流
玉蘭酒熟金醅溢大白連雲尚(缺)克書窗半掩晝始開
幾日紅梅斷消息
清輝殿觀唐明皇山水石字歌
皇家四葉恢聖功天臨日燭清寰中漢條静治洽柔教
老心稽古開神聰有唐英主稱好文仙毫灑落驅風雲
壯哉山水有竒字煥乎八法存翠珉自從棄置咸陽道
蘚駮煙滋委宫草天開神贊會休辰甄收再作皇居寶
如何淪廢三百春迎逢睿鑒來紫宸奎鈎粲粲光華動
羣玉森森氣象新丹籞春妍瑞靄深文梁藻井結芳林
鴻翔鳳翥徑方丈杯流泉涌蒙親臨鯫臣榮幸從金輿
袖拂魂驚拭目初多慙攬筆非青鏤唯慶千齡際帝圖
九曲池
越調隋家曲當年亦九成哀音已亡國廢沼尚留名儀
鳳終沈影鳴蛙祗沸聲凄凉不可問落日背蕪城
金陵賞心亭
千里秦淮在玉壺江山清麗壯吳都昔人已化遼天鶴
舊畫難尋卧雪圖冉冉流年去京國蕭蕭華髮老江湖
殘蟬不會登臨意又噪西風入座隅
答永叔問月
斑斑疎雨寒無定皎皎圓蟾望欲闌應在浮雲最深處
更憑絲竹一催看(按石林詩話晏元獻守南都王君玉時為僉判中秋夕隂晦無月欲)
(張醼未果君玉作詩呈元獻曰只在浮雲最深處試憑絃管一吹開公從枕上得詩大喜急索衣起召客治具)
(笙歌甫作雲散月出遂同參佐劇飲為達旦之歡豈即移用此句耶)
張先
(字子野吳興人天聖八年進士詩人張維子也少以樂府馳名其詞有雲破月來花弄影浮萍斷處)
(見山影隔牆送過鞦韆影為平生最得意句當時號曰三影尚書年八十餘尚蓄聲伎蘇東坡嘗作)
(詩戲之野按同時又有一張先亦字子已附辨於維詩之後)
巢烏
烏啼東南林危巢雛五六心在安巢枝一日千往復脱
網得羣食入口不入腹窮生俾反哺豈能報成育
題花下無相院西溪
積水涵虚上下清幾家門静岸痕平浮萍破處見山影
小艇歸時聞草聲入郭僧尋塵裏去過橋人似鑑中行
已憑輭語添秋色莫放修蘆礙目生
潤州甘露寺
丞相高齋半草萊舊時風月滿亭臺地從日月生時見
眼到江山盡處回三國是非春夢斷六朝城闕野花開
心隨潮水漫漫去流徧煙村半日來
吳江
春後銀魚霜下鱸遠人曾到合思吳欲圖江色不上筆
静覓鳥聲深在蘆落日未昏聞市散青天都淨見山孤
牆南水漲虹垂影清夜燈光照太湖
贈妓兜娘
十載芳洲撫白蘋移舟弄水賞青春當時自倚青春力
不信東風解誤人
蘇舜欽
(字子美參知政事易簡之孫狀貎竒怪少有大志天聖中文體卑弱仍五代舊習獨舜欽與河南穆)
(修好為古文時賢多從之遊初用蔭補太廟齋郎調榮陽縣尉尋舉進士改光禄寺主簿歴大理評)
(事監在京店宅務范仲淹薦其才召為集賢校理監進奏院是時杜衍與仲淹富弼在政府引用正)
(人多所更張中丞王拱辰等頗嫉之而舜欽杜衍壻也會進奏院祠神舜欽與同官鬻故紙以公錢)
(置讌會拱辰廉得之諷其屬魚周詢核奏意在搖動衍等事下開封府核治於是舜欽與同會十餘)
(人皆落職舜欽放廢寓吳中後得湖州長史卒)
感興(三首)
後寢藏衣冠前廟宅神主吾聞諸禮經此制出中古秦
嬴食先法乃復祭於墓漢衣以月遊於道蓋無取宣帝
尊祖廟失制徧九土孝元酌前文一旦悉除去魏帝樂
銅臺遺令置歌舞昏嗣竟從之此事狂夫阻唐制益紛
華諸陵銷嬪御曠女日哀吟於先亦奚補吾朝三聖人
乘雲不可睹威靈已霄漢嗣皇念宗祖繪事移天光刻
象肖神武徧勑舊遊地輸材起宫宇階墄釦以金牆壁
衣之黼功既即奉迎法仗疊簫鼓玩好擇珍竒目奪不
可數三京佛老家已有十數處朝家雖奉先越禮古不
許君不祭臣僕父不祭支庶丹楹豈非孝聖貶甚蕭斧
大祀當以時寢廟即其所惜哉共儉德乃為侈所盬痛
乎神聖姿遂與(缺)為侣蒼生何其愚瞻歎走旁午賤子
私自嗟傷時淚如雨
昔在帝舜日光宅闢四門所貴無凶邪德教日益敦末
世多濫姦九重嚴大閽扞掫主譏察誰何辨語言一關
百力士列名甃石溫設官按尺籍唱號於宋昏唐末稍
懈怠嘗値外使奔京城凶豪兒奮劒闖帝藩狂呼嘯虎
豹便欲傾乾坤頼有宰相在不然神器翻我朝講制度
門籍反不存近知賤丈夫突入犯赤軒陛官未暇執呶
呶何其喧祖宗創業難愼重在後昆勇夫猶重閉况乃
天子尊何羅猶宜察况乃外宼屯興語一及此舌出反
自捫吾家本寒微世受朝廷恩欲奏䲭鴞詩當塗誰薦
論
瞽說聖所擇愚謀帝不罪况乎言有文白黑時利害前
日林書生自謂胸臆大潛心摭世病策成謂可賣投顙
觸諫函獻言何耿介云昨見凶星上帝下警戒意若曰
昏㭬出處恣蜂蠆安坐弄神器開門納珍賄宗支若繋
囚親親禮日殺大臣尸其柄咋舌希龍拜速速伐虎叢
無使自沈瘵陛下幸察之聰明即不壞如忽賤臣言不
瞬防禍敗一封朝飛入羣目已眦睚力夫暮塞門執縛
不容喟十手捽其胡如負殺人債幽居死牢中繋灼若
龜蔡亦既下風指黥面播諸海長塗萬餘里一錢不得
帶必令朝夕閒渴饑死於械從前有口者縮脰氣如憊
獨夫已去除易若吹糠稗奈何上帝明非德不可蓋倏
忽未十旬炎官下其怪乙夜紫禁中一燎不存芥天王
下牀走倉猝畏挂礙連延舊寢廷頓失若空塞明朝黃
紙出大赦徧中外嗟乎林書生生命不可再翻令凶惡
囚纍纍受恩貸(林書生頼此詩以存又逸其名愈足悲矣)
興慶池
餘潤漲龍渠疏溜連清滻助曉遠昏山浮秋明刮眼漁
歸别浦閒雁下滄波晚岸北有高臺離魂蕩無限
蜀士
蜀國天下險竒怪生中間有士賈其姓抱才東入關獻
策叩諫鼓其言蔚可觀願以微賤軀一得至上前掉舌
滅西宼畫地收幽燕且云太平久兵戰無人言臣嘗學
其法自集數百篇治亂與成敗密然不可刪三獻輒罷
去志屈心悲酸將相門戶深欲往復見攔負販冐日熱
引重衝雪寒羈苦輦轂下以圖晨夕餐如此三歲餘夜
夜抱膝歎義者或賑給遂復歸巴川嗟乎區宇大此徒
亦已繁城市與巖穴隠默孰辨㫋幸得出自鬻何惜置
末班吾相柄天下處事當機先古之設爵位蓋欲英雄
纏次第立名級不使智慮閒稍有才器者必以禄仕牽
所患在不出既出那棄捐放蛟入大水驅虎還深山失
一故無害其類莫可攀
獵狐篇
老狐宅城隅涵養體豐大不知窟穴處草木但奄藹秋
食承露禾夏飲灌園派暮夜出旁舍雞畜遭横害晚登
埤堄鳴呼吸召百怪或為嬰兒啼或變艷婦態不知幾
十年出處頗安泰古語比社鼠蓋亦有恃頼邑中年少
兒耽獵若沈瘵遠郊盡雉兔近水殱鱗介養犬號青鶻
逐獸馳不再勇聞此老狐取必將自快縱犬索幽邃張
人作疆界兹時頗窘急迸出赤電駭羣小助嘑嘷奔馳
數顚沛所向不能入有類狼失狽鈎牙咋巨顙髓血相
潰沫喘呌遂死矣争觀若期會何暇正首丘腥臊滿蓬
艾數穴相穿通城堞幾隳壊久此縱凶妖一旦果禍敗
皮為榻上藉肉作盤中膾觀此為之吟書以為警戒
舟中感懷寄館中諸君(時得告之山陽挈家)
扁舟迎春色東下淮楚鄉側身風波地回首英俊場顧
我本俗材百事無一長濫迹入冊府舉動初不皇乍脱
泥滓底稍見日月光峻閣鬱前起隠嶙天中央春風花
竹明曉雨宫殿凉溢目盡圖史接翼皆鸞凰明窗置刀
筆大案羅縑緗文字雖幼學鈍慵今廢忘不能溫舊習
考古評興亡靦顔於其間汗下如流漿徒然日飽食出
入隨羣行朝廷此多事亦合彊激昂况有詔書在爛然
貼北牆奮舌說利害以救民膏盲不然棄硯席挺身赴
邊疆喋血鏖羌氐胷膽森開張彎弓射欃槍躍馬埽大
荒功勲入丹青名迹萬世香是亦丈夫事不為鼠子量
數事皆不能徒只飽腹腸有如鳬雁兒唼唼守稻粱歲
月今逝矣齒搖髮已蒼於時既無益自合早退藏諸君
天下選才業吁異常願當發策慮坐使國富強三辰期
順軌四海無災殃莫效不肖者所嚮皆荒唐又不耐羞
恥但欲歸滄浪濡毫備歌詠仰首看翶翔舟中稍無事
思念益以詳恨無一稜田可以足糟糠出處皆未决語
默兩弗臧莽不知所為大呌欲發狂作詩寄諸君鄙懷
實所望
依韻和勝之暑飲
九夏苦炎烈入伏氣候惡况兹大旱時其酷甚炮烙争
得羿復生射此赤日落欲擘青天開騰身出寥廓狂走
無處逃坐恐肝腦涸不如以酒澆庶可免焦爍相呼坐
僧居頃刻釂百酌佳瓜判青膚熟李吹絳膜尚嫌味不
爽更與冰雪嚼裂耳發浩歌解顔縱善謔逕趨無何鄉
回覺萬事錯不知余中虚外冷得所託眞氣潛遁亡半
夜忽發霍嘔洩不暫停迸筋走兩脚初如巨繩纏忽似
秋蚓躍委頓體不支藜牀為穿鑿君言暑飲佳但得一
餉樂艱難逾旬時僅飲數斗藥快意事皆然遺殃愼無
作
答梅聖俞見贈
自嗟處身拙與世常齟齬至於作文章實亦少精趣低
摧朝市間所向觸謗怒夫子與衆殊琢飾貺佳句&KR2010;然
紙上動讀畢恐飛去自覺異平居恍惚忘世故迥如出
泥塗熏滌失臭汚衣之青霞裾飲以紫蕊露輶軒駕飛
黃蹀躞上雲路古貴知者希流俗豈足顧雅言雖可珍
三復未敢賦退慙百不堪尚恐君悔誤
頂破二山詩
北邑有頂山下潛子母虬其子去為雨以救鄉人憂前
擘穹峰開化出百丈湫後因號破山致祠獻庶羞歲來
省其母風雹六月秋烟雲騰踏去不復經月留邑民頼
其靈雖旱歲有收因成兩佛宇幽邃稱勝遊磵前走鸞
車松柱擁石樓夜堂人噤滲隂壁風颼颼近年返暴雨
頗亦傷田疇老農務祈禱梵唄日不休常為釋徒利乃
作生民讐嗚呼二虬者其說何悠悠
中秋夜吳江亭上對月懷前宰張子野及寄君謨
蔡大
獨坐對月心悠悠故人不見使我愁古今共傳惜今夕
况在松江亭上頭可憐節物會人意十日隂雨此夜收
不惟人間重此月天亦有意於中秋長空無瑕露表裏
拂拂漸上寒光流江平萬頃正碧色上下清澈雙璧浮
自視直欲見筋脉無所逃遁魚龍憂不疑身世在地上
祗恐查去觸斗牛景清境勝反不足歎息此地無交游
心魂冷烈曉不寢勉為筆此傳中州
城南歸値大風雪
一夜大雪風喧豗未明跨馬城南回四方迷惑共一色
揮鞭欲進還徘徊舊時崖谷不復見縱有直道令人猜
低頭搶朔風兩眼不肻開時時偷看問南北但見白羽
之箭紛紛來既以脂粉傅我面乂以珠玉綴我顋天公
似憐我貌古巧意裝點使莫偕欲令學此兒女態免使
埋没隨灰埃據鞍照水失舊惡容質潔白如嬰孩雖然
外飾得暫好自覺面目如刀裁不知胷中肝膽挂鐵石
安能柔輭隨良媒世人飾詐我尚笑今乃復見天公乖
應時降雪故大好愼勿改易吾形骸
依韻和伯鎮中秋見月九日遇雨之作
衆皆愛春發枯荄我知惟動兒女懷天地昏酣醉夢裏
人有爽思皆沈埋豈如秋風勁利劇刀劍刮破天膜清
光開衰根危蒂埽除盡辨别松竹并蒿萊青娥供霜洗
夜月兼以皓露驅纖埃當年此夕或隂晦今歲澄澈特
快哉是時呼賓賞此景漸見照我白玉杯清輝向人若
有意經歴窗戶猶徘徊放歌狂飲不知曉爛漫酌客山
嶽頽時節飄流晦朔轉已覺九日來相催北軒隙地破
蒼蘚帶花移得黃金栽倒冠露頂坐狂客擷香咀蕊浮
新醅最憐小雨灑疎竹爽籟颯颯吹醉顋君時傳詩頗
精麗意苦泥淖不得來開緘文采自飛動欲和但愧頑
無才久之黽勉強為答嫌春愛秋眞可咍
永叔石月屏圖
日月行上天下照萬物根向之生榮背則死故為萬物
生死門東西兩交征晝夜不暫停胡為虢山石留此皎
月痕常存桂樹散疎隂有若圖畫成永叔得之不得曉
作歌使我窮其原且疑月入此石中分此兩曜三處明
或云蟾兔好溪山逃遁出月不可關浮波穴石恣所樂
嫦娥孤坐初不覺玉杵夜無聲無物來擣藥嫦娥驚推
輪下天自尋捉遶地掀江踏山岳二物驚奔不復見留
此玉輪之迹在青壁風雨不可剥此說亦詭異予知未
精確物有無情自相感不間幽微與高邈老蚌向月月
降胎海犀望星星入角彤霞爍石變靈砂白虹貫巖生
美璞此乃西山石久為月照著歲久光不滅遂有團團
月寒輝籠籠出輕霧坐對不復嗟殘缺蝦蟇縱汝惡觜
吻可能食此清光没玉川子若在見必喜不徹此雖隠
石中時有靈光發土怪山鬼不敢近照之僵仆肝膽裂
有如君上明下燭萬類無遁形光艷百世無虧盈
田家詞
南風霏霏麥花落豆田漠漠初垂角山邊夜半一犂雨
田父高歌待收穫雨多蕭蕭蠶簇寒蠶婦低眉憂繭單
人生多求復多怨天公供爾良獨難
和石曼卿明河詠
八月銀河好天高夜自明樓臺通迥意風露得餘清幾
為浮雲亂都宜小雨晴離人彊回首耿耿邈無情
静勝堂夏日呈王尉
虚堂吏事稀吟卧欲忘機窗静蜂迷出簾輕燕誤飛煩
心傾晚簟倦體快風衣更想霜雲外同君看翠微
黎生下第還鄉
人云之子賢文采出巴川失意聲名在還家歲月遷離
懷春色裏歸路夕陽邊無廢青箱學窮愁古亦然
和解生中秋月
不為人間意居然節物清銀堂通夜白金餅隔林明醉
客樽前倒棲烏露下驚悲歡古今事寂寂墮荒城
獨游輞川
行穿翠靄中絶磵落疎鐘數里踏亂石一川環碧峰暗
林麋養角當路虎留蹤隠逸何曾見孤吟對古松
望秦陵
雄心雖蓋世竟亦棄羣臣役重傾天下時危啟聖人石
麟空舉首銀海罷流春隴闕今無復應深行路塵
晚出潤州東門
京口古雄處昔年嘗此過風流看石獸人事共江波河
轉路疑盡日斜山更多城樓鬱天半回首恣吟哦
離京後作
春風柰别何一櫂逐驚波去國丹心折流年白髮多脱
身離網罟含笑入煙蘿窮達皆常事難忘對酒歌
淮亭小飲
山氣復清淮亭臨亂石開旅愁無處避春色為誰來酒
頼啼鶯送歌隨去雁哀相攜聊一醉休使壯心摧
過泗水
五年六經此仰首歎勞生山是往時色人皆今日情機
心去國少塵眼向淮明物理吾俱曉漂流安足驚
秋雨
隂風攪林壑驟雨到江湖白日不覺没繁雲何處無樓
吟凉筆硯溪夢亂菰蒲聞說金華甚汚泥入敝廬
詩僧則暉求詩
全吳氣象豪詩思各翹翹風雅久零落江山應寂寥會
將趨古澹先可去浮囂好約長吟處霜天看怒潮
游洛中舊内
洛陽宫闕鬱嵯峨千古榮華逐逝波别殿秋高風淅瀝
後園春老樹婆娑露凝碧瓦寒光滿日轉觚稜暖艷多
早晚金輿此游幸鳳樓前後看山河
送家静及第後赴官清水
幾年塵土客京華一日春乘犯斗槎夢好夜歸全蜀道
眼明朝宴上林花白頭佐邑非為晚藍綬還鄉亦可誇
况有雄圖看悟主莫傷孤宦向天涯
宿太平宫
驅車長道久塵勞一宿清宫醒骨毛古檜有風天自籟
石壇多露鶴争嘷星河耿耿秋還迥樓觀澄澄夜更高
吟對疎鐘俗機盡已疑身世屬仙曹
春暮初晴自御宿川之華嚴寺
春暮曾無屬物心野行聊得據鞍吟路經廢苑情通古
水遶蒼山意共深殘日花間浮暖艷斷雲樓外卷輕隂
騷人自昔傷鶗鴂休向風前送好音
望太湖
杳杳波濤閱古今四無邊際莫知深潤通曉月為清露
氣入霜天作暝隂笠澤鱸肥人膾玉洞庭柑熟客分金
風煙觸目相招引聊為停橈一楚吟
松江長橋未明觀漁
曙光東向欲朧明漁艇縱横映遠汀濤面白煙昏落月
嶺頭殘燒混疎星鳴榔莫觸蛟龍睡舉網時聞魚鼈腥
我實宦游無况者擬來隨爾帶笭箵
夀陽閒望有感
維舟亭下偶登臨下蔡風流古至今遠嶺抱淮隨曲折
亂雲行野乍晴隂幽人憔悴搔白首啼鳥哀鳴思故林
觸處塗窮何足慟直回天地入悲吟
春睡
别院簾昏掩竹扉朝酲未解接春暉身如蟬蜕一榻上
夢似楊花千里飛㗳爾暫能離世網陶然直欲見天機
此中有德堪為頌絶勝人間較是非
中秋松江新橋對月和柳令之作
月晃長江上下同畫橋横絶冷光中雲頭豔豔開金餅
水面沈沈卧綵虹佛氏解為銀色界仙家多在玉華宫
地雄景勝言不盡但欲追隨乘曉風
和彦猷晚宴明月樓二篇
溪聲來從一氣外樓角插在蒼霞中艷歌横飛送落日
哀筝自響吹霜風低昂黛色四山黯凌亂纈紋疎樹紅
憑欄揮手問世俗何人得到蟾蜍宫
向晚天邊燕席開溪山相照絶纖埃綠楊有意簷前舞
凉月多情海上來香穗縈斜凝畫閣酒鱗環合起金罍
自疑身是乘槎客泛徹銀河却欲回
秋宿虎丘寺數夕執中以詩見貺因次原韻
生事飄然付一舟吳山蕭寺且淹留白雲已有終身約
醁酒聊驅萬古愁峽束蒼淵深貯月巗排紅樹巧裝秋
裴回欲出向城市引領煙蘿還自羞
晚泊龜山
南灣晚泊一裴回小徑山間佛寺開石勢向人森劒戟
灘光和月瀉瓊瑰每傷道路銷時序但屈心情入酒杯
夜籟不喧羣動息長吟聊以寄餘哀
滄浪静吟
獨遶虚亭步石矼静中情味世無雙山蟬帶響穿疎戶
野蔓盤青入破窗二子逢時猶死餓三閭遭逐便沈江
我今飽食高眠外唯恨澄醪不滿缸
丹陽子高得逸少瘞鶴銘於焦山之下及梁唐諸
賢四石刻共作一亭以寶墨名之集賢伯鎮為
之作記遠來求詩因作長句以寄
山隂不見換鵝經京口今存瘞鶴銘瀟灑集賢來作記
風流太守為開亭兩篇玉蕊塵初滌四體銀鈎蘚尚青
我久臨池無所得願觀遺法快沈冥
關都官孤山四照閣
勢壓蒼崖險可驚攀雲半日到軒楹旁觀竹樹回環翠
下視湖山表裏清漸覺愁隨煙霧散只疑身有羽翰生
他年君掛朱幡後蠟屐笻枝伴此行
清軒
誰鑿幽軒刮眼清湖中嘉處更禪扃龍聽夜講寒生席
鷗伴晨齋暖戲庭水月澄明應作觀雲山濃淡自開屏
我公亦為留竒句此地人間合有靈
某為世所棄困居于蘇平生交游過門不顧長安
侍讀葉文不以秦吳之遠高下之隔閔此窮悴
特貺以詩然韻險句竒不可攀續仰酬高誼彊
抉蕪音
公鎮西都擁劇權遠嗟窮苦寄新篇氣雄迥出關河外
句險空驚魚鳥前玉帳夜嚴兵似水茅齋春静草如煙
才愚榮悴皆殊絶自笑相酬更斐然
寄題趙叔平嘉樹亭
嘉樹名亭古意同拂簷圍砌更青葱午隂閒淡茶煙外
曉韻蕭疎睡雨中開戶常時對君子遶軒終日是清風
盤根得地年年盛豈學春林一餉紅
秋夕懷南中故人
向夕依欄念昔遊蕭條節物更他州池光不動天深碧
月色無情人獨愁千里江山幽信絶一場風露敗荷秋
征鴻急急知何事斷續哀鳴過不休
聞京尹范希文謫鄱陽尹十二師魯以黨人貶郢
中歐陽九永叔移書責諫官不論救而謫夷陵
令因成此詩以寄且寬其遠邁也
朝野蔚多士褎然良可羞伊人秉直節許國有深謀大
議搖巖石危言犯采旒蒼黃出京府憔悴謫南州引黨
俄嗟尹移書遽竄歐安慙言得罪要避曲如鈎郢路幾
束馬荆川還泝舟傷心衆山集舉目大江流遠動家公
念(師魯父作牧於東川)深貽夀母憂(永叔有母垂老)横身罹禍難當路積
仇讐衛上寧無術亢宗非所優吾君思正士莫賦畔牢
愁
秋懷
年華冉冉催人老風物蕭蕭又變秋家在鳳凰城闕下
江山何事苦相留
初晴遊滄浪亭
夜雨連明春水生嬌雲濃暖弄微晴簾虚日薄花竹静
時有乳鳩相對鳴
冬日偶書
謾走聲名三十年亦曾文采動君前玉顔皓齒他人樂
獨守殘燈理斷編
小酌
寒雀喧喧滿竹枝驚風淅瀝玉花飛霜柑糖蟹新醅美
醉覺人生萬事非
江休復
(字鄰幾陳留人少彊學為文淳雅尤善于詩進士起家為藍山尉騎驢之官每據鞍讀書致迷失道)
(家人求得之舉書判拔萃改大理寺丞判尚書刑部坐與蘇舜欽祠神會落職稍起知奉符縣累遷)
(至尚書刑部郎中卒有文集二十卷)
秋懷
西風萬里至曠然天地秋暮雨生夕凉百蟲鳴啾啾楚
山曉蒼蒼楚水亦悠悠騷人試登臨感物增離憂所思
在遐方欲往路阻修香草有蕙茞嘉樹有梧楸白露委
芳馨彫零使我愁窮年倦羈窘江湖思舊遊紉蘭製芰
荷飄泛一葉舟肆情雲水間意適何所求
同持國宿太學官舍
翳翳雲月薄冷冷雪風清學省夜岑寂天街斷人行廣
庭層閣隂尋廊步餘明松篠遞遥響如聞絃誦聲悠悠
子佩詩講坐塵埃生廻就直舍休亹亹談道精心會境
物融泯然遺世營寒眠屢展轉寤言寫素誠
牟駞岡閱馬
牧馬散近坰閱視乘高秋駞岡似沙苑堆峊帶川洲坡
陁故梁城縈薄西南陬連棚映林樾星羅倚層丘回風
吹陣雲奔騰歘來游野性脱羈馽飲齕遂所求腹幹頗
肥張鬱怒何彪休羣敺驟麋鹿逸勢凌蛟虬軍戎選輕
捷和鑾御調柔毛物有千名衆美歸驊騮梁王愁思臺
佛刹居上頭朅來一憑眺遺墟莽悠悠信陵骨已朽巖
穴誰見收當時英豪軰事逐東波流置酒臨風軒聊以
紓煩憂
宋元詩會卷十五
