宋元詩會卷十六
兵部主事陳焯編
黃庶
(洪州分寧人庭堅之父仕宦不達上詩文號青社先生著伐檀集數十卷庶起西崑諸子之後其詩)
(弗以綺麗為能疎朴蒼堅自成風格故集中有和劉子儀作題同而調迥别也人謂涪翁開江西之)
(宗𣲖抑知後海先河猶有阿翁在乎平生亦雅耽臨池觀教兒學書詩可見然則寶山谷之翰墨者)
(固宜識所由來矣)
對花
伊昔甫白在造化困刀尺我生幾年後浪自鐫頑石對
花雖把筆好句恨莫得耒陽與采石孤墳没荆棘幾欲
肉白骨再插風雅翼海為一杯酒地為一領席坐吟籠
萬物語出埋霹靂乾坤髓可掬鬼神淚可滴人生貴適
意身是天地客糟牀不可乾吟紙須強擘花落若解醫
有金費千鎰
宿趙屯
蘆花一曲水弭楫日已暮山間聞雞犬無人見烟樹行
逐羊豕跡始識入市路菱芡與魚蟹居人足來去漁家
無鄉縣滿船載稚乳鞭笞公私急醉眠聽秋雨(此詩與大孤山)
(一首山谷嘗手書刻石于南康星子灣有跋見别集)
賦小桐
小桐纔幾尺氣壓百歲樗雨露意未飽風月韻已孤鳳
凰肯寂寞燕雀空踟蹰天地有和氣想為桐之腴我願
刳作琴獻上九重居坐使熏風還雖死骨不枯
次韻和子儀聞蟬
落日挂樹間長我庭下隂園林動秋意高蟬忽微吟清
風轉餘響悠然下遥岑微物感時節鏗鍧吐商金古樂
久破碎兹蟲抱全音荒忽尚偃蹇激起壯士心願為秋
蟬操被之朱絲琴
大孤山
彭蠡百里南國襟萬頃蒼烟插孤岑不知天星何時落
春秋不書不可尋石怪木老鬼所附兹乃與水同浮沈
鳴䲭大藤樹下廟祭血不乾年世深舳艫千里罔敢越
割牲釃酒來獻斟我行不忍隨人後許國肝膽神所歆
落帆夜宿白鳥岸睥睨百遶寒藤隂銀山大浪觸天險
比干一片崔嵬心宦遊遠去父母國心病若有山水滛
江南畫工今誰在拂拭東絹傾千金(右與宿趙屯同在石刻)
汴河
汴都峩峩在平地宋恃其德為金湯先帝始初有深意
不使子孫生怠荒萬艘比來食京師汴水遂作東南吭
甲兵百萬以為命千里天下之腑腸人心愛惜此流水
不啻布帛與稻粱漢唐關中頼輸輓木牛可以腐太倉
舟檝利今百于古奈何益見府庫瘡天心正欲醫造化
人間豈無針石良窟穴但去錢糓蠧此水何必求桑羊
家童來持雙井芽數數飲之輒成詩以示同舍
我疑醇醲千古味寂寞散在山茶枝雙井名入天下耳
建溪春色無光輝吾鄉茶友若敵國糞土尺璧珍刀圭
嗟予奔走車馬跡塵埃荆棘生喉頤煑雲為腴不可見
青泉綠樹應相嗤長鬚前日千里至百芽包裹林巖姿
開緘春風若滿手喜氣收拾人恐知江南陽和夜欲試
小齋獨與清風期汲得甘泉火亦得混沌不死元氣肥
詩書坐對為客主一啜已見沆瀣醨通宵安穏睡物外
家夢欲遣不肯歸不信試來與君飲洗出正性還肝脾
和象之雨後望少室山白雲
塵埃奔趨插手版十年已賣山中閒相逢少室若交舊
白雲與我開容顔風驅烟塵去蔽幕長天覆碧無瑕瘢
我疑岳神宴天上汎掃伊洛為圖看又疑山鬼有寒税
纊絮萬纍輸隂官色如可餐無厭飽玻璃為甑炊琅玕
去去還觀不能已一里廻首百據鞍長安許生以畫名
閒暇拂拭新素紈能求山高水深趣常恐造化在筆端
每觀雲泉得意處擬寫人物家其間今對異景慙首鼠
愚若犬彘編槽欄君詩託我有深意明月一杯心往還
遣懷
六載紅蓮客差池又一年無人和白雪有意補青天肝
膽論興廢詩書謁聖賢尊中古日月窮達付陶甄
寄子蒙授常寧令
疎率君堪愛無心宦又高身思眠白屋人勉著青袍號
隠疑名福(前為寧鄉尉自號吏隠)貪歸似姓陶常寧邑雖小應合
得牛刀
郡廳誦書偶成
主人調鼎手千里刃迎虚暗使民如堵能容吏似樗莓
苔眠杻械燕雀聽詩書刀筆慙無補身為白蠧魚
和子玉病起遊書齋
蕭齋久不住筋力試笻初窗戶蝸涎瑣塵埃鼠跡書病
魔雖已去詩癖竟難除苔地欣重掃徘徊意有餘
次韻和雪霽西湖
雪會遊人意元朝變物華醉鄉銀作界詩客玉為家魚
影紋冰縠禽蹤篆霰沙餘英恐銷盡目斷夕陽霞
教繩權學書偶成
文事有緣曾弄墨(小子生周一歲先弄墨於晬盤)見來官小慰咨嗟聊
將筆墨傳生計不尖詩書作世家字識姓名能指點寫
因帖妥不傾斜著鞭莫落時人後三十塵埃監汝爺
探春
雪裏猶能醉落梅好營杯具待春來東風便試新刀尺
萬葉千花一手裁
登大雲頂
區區霸迹欲知小試絶大雲孤頂看老僧指我日上處
鏡面瀉出黃金盤(青州去海尚踰二百里寺僧云山頂日出時往往見海)
余靖
(字安道韶州曲江人少不羈以文學稱鄉里舉進士起家為贑縣尉改將作監知新建縣遷秘書丞)
(數上書論事以救范仲淹落職監筠州酒税徙監泰州税知英州遷太常博士復為校理同知禮院)
(擢右正言使朔方進修起居注在職數言事而紏劾大臣夏竦等及争元昊歲賜風力尤著會元昊)
(歸欵朔方忌宋詐遣使助兵力破欵局即命靖往報之屈其議而還以作朔語詩被劾出知吉州因)
(請養居曲江再起知虔州丁父憂去會儂智高反詔以廣南西路委靖經制賊平遷尚書工部侍郎)
(徙知潭州又徙青州官至工部尚書卒諡襄靖)
遊韶石
世務常喧囂物外有眞賞結友探勝槩放情諧素想韶
山南國鎮靈蹤傳自曩雙闕倚天秀一逕尋雲上長江
遠縈帶衆巒疑負襁千里𦕈平視萬形羅怪象日影避
崑崙鼇頭冠方丈青螺佛髻高羣玉仙都敞霞城晴煜
爚桃源春浩蕩仰攀霄漢近俯瞰神鬼怳澗深流如織
巖虚動成響造化與眞質妙畫胡能倣賤子生海隅逢
辰辱朝奬靡成彛鼎勲甘從丘壑往驚禽戀故林困驥
畏羈鞅兹遊得幽深同懷樂清曠世言帝有虞朔南聲
教廣丹丘卜廵幸翠華臨蒼莽簫韶曾此奏鍾石無遺
像但覺熏風存蕭然天籟爽姬公著治典歴代所遵仗
九野奠山川萬靈咸肸蠁醫閭與吳嶽半列遐荒壤四
時迎氣祠猶煩禮官掌况乃祝融區羣物資含養來儀
威鳳居樂育菁莪長膚寸起成霖崇高一方仰躋之佐
衡霍無慙公侯享
遊大峒山詩(并序)
予嘗恨遊觀山川皆前賢所稱圖籍所著者耳未能
索幽訪異輿音馬迹之外得古人所遺絶境一寓目
焉因狀其名物與好事者傳之無窮也韶之境富于
山水而佛刹占勝相望于野其名聲洽于四方者無
幾頃閒居里舍與上饒從事子元王君擷其遺槩得
大峒焉始自州治水行七十里得月華山捨舟楫肩
籃輿道樵徑又十五里乃至是山觀其磅礴聳峭秀
倚天際絶頂之上千里在目日浮月沉雷驚虹斷隨
方下睨晦明異壑則雖丘垤衆山蚊蠓聚落不足喻
其高也相與拂幽石翳脩林澗聲泠泠清入毛骨眞
可遺世而絶俗豈獨攄憂賞異而已耶各為詩以誌
之自漢武帝元鼎六年庚午歲始平越為郡縣凡一
千七十年至皇朝建隆元年庚申歲始有僧建刹而
居之又七十九年始為什方院又二祀康定元年庚
辰歲始有衣冠遊者豈天作地藏有所待哉王君暨
同遊本郡布衣李訪月華月羅浮達二禪師咸書名
于長老習公方丈壁云
十里松檜風萬仞斗峭壁陽崖雷自奔隂壑雪猶積勢
争衡霍雄地控楚越阨胡為千載間名未光圖籍物乃
因人彰聞人于在昔不逢巢由高箕山亦頑碧我今共
遊覽逍遥非俗格劇論窮古今玄談叩虚寂攀蘿躡孤
峰和雲坐幽石濯纓清冷泉留為不朽迹
題白蓮菴
掩室昔宴居冥心遺萬化菡萏本無染紛華共高謝夜
禪杉月落晨齋庭鳥下檐間雲氣浮池面秋香詫演法
辭故棲幽蹤賁寒野蠟屐此同遊願結宗雷社
題劉太博棲心亭
宏構小侯第避權長掩關地分金穴貴人共白雲閒野
色春牆外池香暮雨間燕申忘萬慮吏隠敵箕山
留題龍光禪刹呈周長老
尋幽逢勝地方外趣無垠雙澗流寒月千峰集暮雲路
盤塵境斷世系祖燈分却愧留題處猶須說見聞
送李廷評知福清縣
世閥茂儒紳閩甌寵命新縣圖遥盡海鄉樹密藏春祖
帳鸎將老登車雉已馴行聞趨召節舊美政如神
子規
一呌一春殘聲聲萬古冤疎烟明月樹微雨落花村易
墮將乾淚能傷欲斷魂名韁慚自束為爾憶家園
桂園蚤行
聞雞已行邁策馬便徘徊月色依山盡秋聲帶雨來自
堪悲玉璞誰復築金臺薄宦空羈束西齋長綠苔
山館
野館蕭條晚憑軒對竹扉樹藏秋色老禽帶夕陽歸遠
岫穿雲翠畬田得雨肥淵明誰送酒殘菊遶牆飛
送僧惠勤歸鄉
舊國起歸興三江一櫂輕夜吟逢月白曉渡趁潮平楚
岸雲藏寺吳宫水繞城羡師塵外去何日濯吾纓
雙松
自古詠連理多為陽艷吟誰知抱高節生處亦同心風
至應交響禽棲得並隂歲寒當共守霜雪漫相侵
新息道中遇雪
寒深雪壓春去去祗傷神巢穴有歸鳥路岐無住人遠
光天共白夜色月相親獨酌不成醉翻嫌名利身
靈樹喜長老屬疾見寄次韻酬之
鳴韶山下客多病似吾身每想彌天辯誰為問疾人泉
清偏照月松瘦不知春未遂尋高論遥遥一水濱
湘中送人
離謳方揭耳别緒已凄然草蔚湘纍浦花殘蜀魄天疑
山晴拂漢啼竹冷澄烟後夜思君意空歌皓月篇
慧照大師
已向南宗悟尤于外學精士林傳字法僧國主詩盟初
地形容古彌天語論清因嗤支遁軰徒擅養鷹名
遊水南寺
雙刹聳浮雲層軒絶世塵松溪千蓋雨茶圃一旗春夜
梵龕燈暗朝香篆火新暫來猶永日堪羡白蓮人
暮春
草帶全鋪翠花房半墜紅農家揄莢雨江國鯉魚風堤
柳綿争撲山櫻火共烘長安少年客不信有衰翁
送岳師歸贑川
千里起歸思翛然物外身海山經處霧梅嶺到時春藥
更開新楮庭應長舊筠年衰重方術聊此送行人
謹吟五十六字攀送仲求殿丞之任贑川竊惟嚴
君國博挂冠歸閒而仲求兄弟為鄰部守倅其
榮至矣誠欲賦述詞不逮意
一門纓組列西雝又見雙旌並訓農三釡親庭交禄養
夾河子舍接鄰封酒闌風雪催行色吟際江山助筆鋒
我亦思親求郡紱東湖南浦好過從
送劉學士知衡州
朱轓新命漢諸侯地扼荆湘占上游醽渌水聲侵古堞
祝融峰色入晴樓晝垂三組鄉邦過春擁雙旌嶽寺遊
番直星垣歸緩步謫仙通籍著瀛洲
送楊學士益州路轉運
芝函新命直仙蓬又見岷山叱馭忠玉珮曉班辭日下
木牛秋粟轉褒中花時井邑蠶叢富徼外人家棧道通
竒技刺文頻詔約此行應更變民風
思夀陽寓居高氏園亭
嘗借芳園石友家幽棲無復羡紛華敞扉氣爽雲生壁
卷箔香微露泫花桂向淮山分月魄桃從秦洞得仙葩
别來追想清閒境悔褫方袍走棧車
和邃卿張學士暑夕
危坐空齋暝色低三金才伏火將西烟濛細草流螢度
月上疎林倦鵲棲荃葛野裳交羽扇桔橰鄰圃響蔬畦
中宵爽氣奪炎熱却笑班姬空慘悽
送舒太博通判眉州
通守方忻再命新東風疎雨拂行塵封疆遠入魚鳬國
岐路正逢蠶市春彭岫曉嵐迎畫隼錦江晴綠照朱輪
歸期不待更書至舊有清名在縉紳
落花
小園斜日照殘芳千里傷春意未忘金谷已空新步障
馬嵬徒見舊香囊鶯來似結啼紅怨蝶散應知夢雨狂
清賞又成經歲别却歌團扇寄廻腸
送張如京知安肅軍
賜戟銜恩出斗城塞門迢逓草初青新提司馬臨戎節
舊應哀烏近極星叔子戍吳長緩帶單于歸漢已空庭
圯橋自得家傳策不問人間太白經
和董職方見示初到番禺詩
五方殊俗古難并千載猶存故越城客聽潮雞迷蚤夜
(三更潮上即聞雞鳴)人瞻颶母識隂晴波濤洶湧天邊闊犀象斕
斒徼外生太守不才當遠寄惟憂南畝廢農耕
遊應聖宫
驅羸遠遠出嚴闉雲構祠宫絶世塵伴鶴不知龜甲子
斸山多見藥君臣雨昏仙穴丹砂井雲映樓居玉洞人
只待策勲書竹帛抽簪來此卜比鄰
西山
萬壑千巖鬭物華榰笻間訪道生涯一壇星斗修眞館
數里雲烟斸藥家魚戲竹溪寒影碎路穿松塢翠隂斜
桃源自有神仙宅未信明河八月槎
謝孫抗員外惠酒
白衣遠遠到江樓報道攜壺助勝遊醉眼便堪終日富
離腸先破一春愁梅梢背嶺開猶晚雪片當風舞未休
此景滿觴方得意不須千釀敵封侯
馬當呼鷗不至偶成呈同行諸官
昔年曾泛馬當灣團飯喚鷗篙楫間今日江頭飛不下
應知人世足機關
端午日寄酒庶回都官
龍舟争快楚江濱弔屈誰知特愴神家釀寄君須酩酊
古今嫌見獨醒人
五色雀
羅浮有五色雀各被方色非時不見若士大夫將遊
是山則先入羣翔寺僧以是為候某庚辰歲謫官來
遊將至之夕兹雀亦集感之成詠云
五方純色儼衣冠應是山靈寄羽翰多謝相逢殊俗眼
謫官猶作貴人看
陳堯佐
(字希元蜀閬中人進士及第為魏縣中牟尉作海喻一篇人竒其志遷秘書郎知眞源縣開封府司)
(錄參軍事轉府推官坐言事忤旨降通判潮州召還直史館知夀州歴兩浙轉運副使徙河東京西)
(入為三司戶部副使擢知制誥史館修撰知通進銀臺入翰林為學士拜樞密副使同中書門下平)
(章事集賢殿大學士以太子太師致仕卒贈司空諡文惠集三十卷)
昭慶寺
湖邊山影裏静境與僧分一榻坐臨水片心閒對雲樹
寒時落葉鷗散忽成羣莫問紅塵事林間肯暫聞
西湖
附郭水連山公餘獨往還疎烟漁艇遠斜日寺樓閒繋
馬芭蕉外移舟菡蓞間天涯逢此景誰信自開顔
吳江
平波渺渺烟蒼蒼菰蒲纔熟楊柳黃扁舟繋岸不忍去
秋風斜日鱸魚香
湖州
苕溪清淺霅溪斜碧玉光寒照萬家誰向月明終夜聽
洞庭漁笛隔蘆花
題潮州韓木亭
侍郎亭下草離離春色相逢萬事非今日江山當日景
多情直擬問斜暉
華清宫
百首新詩用意精不尤妃子不尤兵須知一向傷心事
都為明皇恃太平
吕公著
(字晦叔幼嗜學至忘寢食父夷簡器之曰他日必為公輔登進士第召試館職不就通判潁州入判)
(吏部南曹仁宗奬其恬退除崇文院簡討同判太常進知制誥三辭不拜改待制兼侍讀英宗初加)
(閣直濮議起力言稱皇考之非與執政左乞補外知蔡州神宗立召為翰林學士知銀臺以争司馬)
(光罷中丞自請解職知開封府青苖法行公著極言其不便且劾吕惠卿姦邪忤王安石出知潁州)
(起知河陽召為翰林學士承旨改端明知審官院移疾去位安撫定州徙揚州加大學士哲宗立以)
(侍讀還朝上十事拜尚書左丞門下侍郎元祐元年拜右僕射兼中書侍郎與司馬光同心輔政三)
(年以司空同平章軍國事宋興宰相用三公平章重事者纔四人而公著與父居其二士論榮之薨)
(年七十二贈申國公諡正獻)
分題得癭壺
天地産衆材任材謂之智榱桷與楹杙小大無有棄方
者以矩度圓者中規制嗟爾木之癭何異肉有贅生成
擁腫姿賦象難取類櫽括所不施鈎繩為爾廢大匠睨
而往惻然乃有意孰非造化工而終朽不器刳剔虛其
中朱漆為之賁㪺漿挹酒醴施用惟其利犧象非不珍
金罍豈不貴設之于楹階十目肯注視幸因左右容反
見謂竒異飾陋就其長能通天下志
吕公弼(附)
(字寶臣司空夷簡仲子公著之兄也先是司空殁仁宗終念之已問知公弼才甚喜識其名於殿柱)
(及擢知成都軍府肅然為羣牧使英宗居藩得賜馬苦劣請易之不可後即位召為三司使曰三司)
(主出納我曩請馬卿不與可守是官矣神宗立進樞密使憤新法之病民將為上力陳其不便草奏)
(成未入而從孫吕嘉問預竊其稿以示王安石安石怒立出公弼於外任吕氏因呼嘉問為家賊云)
琴臺
烟樹重城側琴臺千古餘蚤為梁苑客晚向茂陵居賦
給尚書筆歸乘使者車清風覿舊隠長目聳鄉閭
吕希哲(附)
(公著子字原明少從諸儒講學絶意進取以父蔭入官終父喪始授兵部員外郎其妹壻范祖禹嘗)
(于哲宗前言希哲經術操行可備勸講召為崇政殿說書擢右司諫不拜黨論起以秘閣校理知懷)
(州分司南京居和州徽宗立以秘監召改光禄少卿請外知曹州旋遭崇寧黨祻奪職羈淮泗間十)
(餘年卒其兄希純立朝正直為李清臣所排)
大雪侍講筵
水晶宫殿玉花零點綴宫槐拂素屏特勅下簾延墨客
不因風雪廢談經
葉清臣
(字道卿蘇州長洲人天聖二年進士主司竒所對策擢第二宋士以策擢高第者自清臣始也授奉)
(禮郎簽書蘇州觀察判官事歴通判太平州知秀州入判戶部勾院改鹽鐵判官出知宣州累遷太)
(常丞進直史館知制誥知審官院國子監屢上章言事上謂其才可用擢起居舍人龍圖閣學士權)
(三司使公事宰相陳執中素不悦清臣出知邠州因請對改潭州徙知永興軍會仁宗出手詔求言)
(清臣條對極論時政闕失復召為翰林學士皇祐元年奏備邊之策請發大名庫錢以佐邊糴而安)
(撫使賈昌朝格詔不從清臣固争宰相方欲兩中之徙昌朝鄭州罷清臣知河陽卒贈左諫議大夫)
(集一百六十卷)
董永
董生少失母老父鰥且貧無田事耕稼客作奉晨昏朝
推鹿車去大樹為庭藩農家乏甘旨糠籺苟自存父死
不得藏粥身奉九原人道孝為本畎畝知所尊傷嗟世
教薄至行豈足論廪禄厚妻子楄拊遺其親靳吝一抔
土因循三尺墳空令丘壑閒凛凛慙英魂
憫農
五月雨未沛吾民耕固遲中秋霜蚤至我稼颯其萎膏
澤歎苦晚芃苖惜遽衰盈疇皆秕稗卒歲誤京坻國謝
三年蓄人悲一頃萁編齊陳牒訴奔走失程期縣籍拘
常制官征有定規勞歌不可繼為作憫農詩
送梵才大師歸天台
江水望不極楊花江面飛春風自無定遠客乂言歸景
勝詩逾老心冥語亦稀從來林下意為謝北山薇
會致堯
(南豐人登進士第官西川安撫文集二百卷以孫布貴追封密國公子五人易簡易占最知名而鞏)
(布肇俱易占之子)
東林寺
江南楊柳春日暖地無塵渡口驚新雨夜來生白蘋晴
沙鳴乳雁芳草醉遊人向晚前山下誰家賽水神
劉氏江樓
劉氏江樓雅詩家不易言春風花對岸夜月水當軒
晁端友
(字君成濟州鉅野人少傅晁迥四世孫也工於詩其子補之及羣從皆承家學有詩名曾倅杭州時)
(蘇軾為通判故補之年十七即見知於軾云)
蚤行
馬上雞初唱天涯星未稀驚風時墜笠零露暗沾衣山
下疎鐘發林梢獨鳥飛遠峰烟靄澹迤邐見朝暉
馬處厚席上探得蚤梅
嶺梅何處蚤雪裏看芳菲北陸寒猶在南枝春已歸曉
妝初見妒殘角未成飛引我江頭夢清香憶滿衣
登多景樓
樓上無窮景樓前正落暉開軒跨寥廓覽物極纖微雲
破孤峰出潮平兩槳飛東溟看月上西渡認僧歸木落
吳天遠江寒越舶稀魚龍鄰海窟雞犬隔淮圻草色迷
千古波聲蕩四圍廢興懷霸業融結想天機浩浩羣流
會沈沈百怪依登臨眞偉觀回首重歔欷
仲訥
(字撲翁定陶人景祐元年進士由英州防禦推官擢大理寺丞三遷為尚書屯田員外郎卒年五十)
(五訥喜讀書為古文詞晚尤好為詩其詩有名於世蓋王介甫誌之如此)
送唐御史
力犯雷霆衆共危遠投魑魅獨為宜忠州學業眞無負
高廟神靈固有知自倚聖明容直道未甘憔悴死荒陲
滿朝卿相多公議莫把文章作楚詞
負暄閒眠
茅簷晴日暖如春一枕鈞天樂事新滿眼繁華皆得意
午眠安穏却無人
李師中
(字誠之楚丘人年十五上封事言時政舉進士知洛川縣用龐籍薦召對轉太子中允知敷政縣主)
(管經略司文字提點廣西刑獄召啟邊釁者難之屈其議境頼以安邊人化之肖像立祠稱為桂州)
(李大夫不敢名還知濟兗二州遷直史館知鳳翔府歴河東都轉運使知秦州持重總大體深得戰)
(守機宜因與王韶議邊事不合忤王安石意出知舒州稍復待制知瀛州再貶和州團練副使卒年)
(六十六師中具王佐才以好大言不容于世王安石知鄞縣時師中即知其能亂天下蓋有過人之)
(識也)
送唐介之貶所
孤忠自許時不與獨立敢言人所難去國一身輕似葉
高名千古重如山並遊英俊顔何厚未死姦諛骨已寒
天為吾皇扶社稷肻教夫子不生還(按裨史唐子方復因潞公薦官)
(於朝無所建白師中從子方索還前詩子方無以報但取詩還之曰我固不用出韻詩也蓋謂山寒二字同押)
(云)
楊偕
(字次公坊州中部人少從种放學於終南山舉進士授坊州軍事推官知汧源縣調漢州判官上書)
(論陜西邊事召試不赴即遷著作佐郎為審刑院詳議官歴太常博士殿中侍御史進龍圖閣直學)
(士知河中府屢與陜西經略使夏竦争募土兵之非彼此交奏不為少屈進樞密直學士知并州所)
(論八陣圖及進神楯劈陣刀朝廷善之下其法於諸路往往頼以破賊遷翰林學士知審官院因議)
(元昊乞和許不稱臣為諫官所劾出知杭州還為右諫議大夫請老以工部侍郎致仕卒有集十卷)
郡舍偶書
偃息鈴齋度歲華著書人盡笑聲牙斯文自信驚天地
吾道誰知繫國家獨愛杉篁寒不變更憐江海闊無涯
因思朝市争名地何似優游刺史衙
傅堯俞
(字欽之本鄆州人徙濟源未冠登第知新息縣遷太常博士歴監察御史於内侍之不法者悉劾之)
(直聲大著英宗即位轉殿中遷起居舍人上書請太后還政逐任守忠皆有力焉知諫院英宗眷遇)
(特厚以濮議不合丐外任出知和州神宗即位徙廬州王安石素與之善欲援以助己虚待制處之)
(堯俞極論新法不便安石怒但授直昭文館俄出為河北轉運使改知江寧府再歲六移困於道路)
(知不為時所容請提舉崇福宫哲宗立以祕監召累陞御史中丞争留御史張舜民不聽請知陳州)
(未幾復原職元祐四年拜中書侍郎卒年六十八諡獻簡)
讀書
吾屋雖喧卑頗不甚蕪穢置席屋中間坐卧羣書内横
風吹急雨入屋灑我背展卷殊未知心與古人會有客
自外來笑我苦癡昧何致雨侵衣屢問我不對必欲窮
所因起答客亦退聊復得此心沾溼寧足異
袁陟
(字遯翁南昌人鹽鐵副使袁抗之子刻勵好學善為詩終殿中丞晚卜居梅嶺之雲溪距郡三十里)
宿簡寂觀
名山崇祕祠終夜得清賞眞氣溢空浮流泉隨砌響林
巒片月散殿閣高風行天際斗杓直庭中盤石横(即陸高眞)
(朝斗之石)逸人今何之故嶺不改秀白鶴唳松梢青燈見在
竇怳追汗漫駕深悟逍遥言四顧羣動寂寘心歸灝元
再遊雲居
風吹嶺頭樹似欲招行客緣雲過絶頂復見紫霄宅平
觀三百里下視八千尺五老鎮相望西岫天與敵可笑
培塿羣亦自矜寸碧氛埃轉宇宙雁鶩下川澤危亭據
中峰回抱竦天壁沈沈古帝坐左右列䕫稷舉頭河漢
通直欲攀南極合奏天地籟兩耳清歴歴吁嗟萬類微
胡為競朝夕安知太清上我方適所適尚思西巘路去
冬躡雙屐高興挹洪厓大句鼓天力到今巖壑間浩浩
起金石安得少陵翁物外講新格重來羈靾在欲隠世
累廹多謝受命松長存歲寒色
宴坐巖
霜露凝空白松杉歛翠隂泉聲月中冷山色暝來深
宋元詩會卷十六
