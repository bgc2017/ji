宋元詩會卷五十六
兵部主事陳焯編
谷音集
王澮(字元佐遼東人)
(澮博學醇行博州刺史迎為師表教授弟子百餘金貞祐中就拜宣撫遼東宰相累書請澮之鎮澮)
(不應浮海遯去)
河之坊矣
河之坊矣截截其平豈曰不力言持其盈國慨覆矣視爾
夢夢云胡昊天不終惠我生云胡昊天疾威堂堂輾轉翫
日四國卒荒偃仰在位不知匪臧不顧其行有粟有粟亦
集於缶則不敢饘抑餬余口誶曰哲矣孰秉其咎知我懮
懮不知我疚陟彼南山石其扁矣戒爾勿傷足其趼矣&KR0689;
&KR0689;㖧㖧顔之靦矣倚余何言涕之泫矣民之種種具曰贅
疣弗於爾躬曷云能瘳勖哉夫子保爾有位慎爾為猶
感遇(四首)
迅景走北陸高木交朔風衆情悦妖冶豈云惠其終萬
事無不有流轉大化中古來論成敗咄咄魚為龍牛車
竄下國勢異情則同蒲姚本狙擊桓桓湯武功彼美二
三子一笑清酤空
兩虎鬭中野利乃歸衡虞血肉相蹂躪鼓吹行通衢獨
倚剛膂力箕踞傾百壺未必非禍福凡百持爾軀吾聞
畏虎羆吹竹不枝梧
光風蕩繁囿丹綠綴柔柯遊子去萬里空閨歛翠蛾行
雲落江水酒盡不成歌雞飛與狗走妾命獨奈何
槁梧蒙紱冕崢嶸化侯王&KR0673;餌先百牢蘭烟浮玉房兒
女何所見拜跪色甚莊四海正聾瞽威靈爾翕張哀哉
杞梓材棄捐官道傍
贈叚十
相識風塵下斯文伯仲間騎驢逄聖日捫虱對秋山忠
信偏成拙支離最得閒秦川貴公子早計失荆蠻
程自修(字忘吾洛陽人)
(自修性孝友讀書城東門翰林元裕之上其言行除禮部郎中自修聞之棄家南去)
獨坐
終南在吾目秋色遠接應誰招天外翠來作忩中靚娟
娟初畫眉盈盈獨臨鏡雲去物象空月出心源瑩我欲
往從之有客誇捷徑洗耳復洗耳松風入清聽
歲云暮矣
歲云暮矣百工休獨持千古供素遊丈夫磊落如天日
促促胡為升斗謀望塵下拜乃東市山中茹芝可白頭
嗚呼此道棄如土眼中歴歴聖賢蠧鄉里小兒紇那歌
前輩先生八風舞欲挽東流無萬牛抱膝長吟聽更雨
痛哭
日射石虬鱗甲開草色又換青春回精靈聚散豈拘束
山鬼呌呼松栢哀當時沸天簫鼓動今日悲風陵上來
悤悤今古誠傳舍人生有情淚如把乾坤誤落腐儒手
但遣空言當汗馬西晉風流絶可愁悵望千秋共瀟灑
王猛墓
男兒有才須有識死葬荒陲眞可惜君不見渴虎不飲
盗泉水始吾虞君今已矣
歸龍門
來往空書札行藏但布衣直為知已用可惜轉頭非歲
月百憂集江山一笑歸禰生狂到死君子要知幾
出城
束帶供人事扶藜強病身誅求非上意盗賊本良民濕
翠山藏雨輕黃柳帶春小兒隨白首行坐各沾巾
送元吉歸河東
獨憐風格困塵埃敢料天涯共酒杯花鳥偏于前輩好
江山更有後人哀顔回盜跖終歸命諸葛曹丕豈論才
正自别離愁未透更教柳色帶青來
冉琇(字温季瑯琊人)
(琇好縱横談業漁獵世為李氏客難且作琇累書止之不聽乃南走渡江聞璮滅東向三哭伏劍)
遄臺
遊目遄臺上烟色秋曖曃當時駐文輿君臣良宴會歌
鐘正喧喧華纓接飛蓋行樂遞未央已見顔色改爽鳩
焉可知齊景尚何在世運如日月朝夕還相代
秦吉了
有鳥秦吉了鳴聲一何悲自言承主恩十載供提攜雕
籠閒羽翼繫之雙華絲一朝不終惠零落投荒陲自傷
去中土豈不懷南枝誠堪利主家生死不敢辭努力萬
里風寄此長相思
蓬萊閣
倚闌吟不就看劍老相催鳥逐孤雲沒帆從别國回魯
連惟有死王粲不勝哀為問依依柳秋聲何處來
海州
波濤起天末舟檝滿城隅管晏非王佐田韓有霸圖何
門堪趿履吾道欲乘桴倚杖春風近含愁向綠蕪
宿京口
推篷在京口山色對秋眠搔首半帆落懷人孤月縣形
骸成獨往風物媿流年隨處逃名姓烏啼又發船
獨立
獨立春將晩周遊道正窮江山千古後形影百年中士
論元無的人生各有終臨危負知已淚落海雲東
元吉(字文中河東人)
(吉太原大俠也報仇市上吏來捕更殺吏走太行谷中會赦歸乃絶嘗與遊者三年通左氏史記家)
(益貧入元甲子從戍開平道卒)
自葫蘿河至居庸關
男兒不成名命也負羈絏投袂出門去浩蕩破邊色飛
沙白盪胸落葉黃沒膝微陽割層暝山骨緊格格抉眼
已崢嶸置身何突兀徤鵰勢欲落老馬志亦屈氣岸勇
枝梧脈絡大包括物候秋冬交土風中外隔懷歸畏簡
書欲往投鬼蜮無言答酸楚有血灑寥閴古來喪亂中
天地坐跼蹐形骸盡則已烈士裹馬革
上黨
怒山出老拳寒色頑贔屭城根插沙水斗絶虎相視憶
昔宣武兵最強合圍步驟如搤吭那知一叱立破散誰
道亞子口尚黃嗚呼皇天肯悔禍豈有盗賊稱天王要
畱千古論曲直故壘依稀榆葉赤
陪翟三遊平州東城
老境逄春色平州聚德星不堪歌勅勒并欲案丁零雪
泥殘年白山呈太古青殊方更分手暮角若為聽
早發博州
落落空城在蕭蕭獨客歸古今殊未了心迹每相違魏
國山河美唐家節度非偷生慚宿鳥霜月上征衣
夜坐
森森夜氣落寒櫩閒把離騷酒正酣忽憶梅花不成語
夢中風雪在江南
孟鯁(字介甫曲阜人)
(鯁沈毅雄略歲癸亥山東兵欲起劫鯁計事甲者三至鯁不肯遂遇害)
徐州
徐州壓城霜木赭可能回首風塵下當年縞素從西來
仰天伏地聲嗚啞君臣大義日月白牧馬鳴條此其亞
帝王氣象佳蔥蔥舉止却類田舍翁美人瓊玉是糞土
四海正在水火中如龍如虎尚蹉跌况乃豎子貪天功
猛虎
猛虎被束縛皮肉不相保人生到錯迕天地亦草草古
來割據何代無可憐百萬殉匹夫漁陽突騎如風火青
州城門鐵作樞丈夫好在識時務座上赤龍公莫舞沙
海荒荒魂不歸莫說青州淚如雨
南京
惜愔坊陌傍深春活活溪流雨過痕花鳥幾時充貢賦
牛羊今日上丘原猶傳柳七工詞翰不見朱三有子孫
我亦前生梁楚士獨持心事過夷門
折花怨
悤悤杯酒又天涯晴日牆東呌賣花可惜同生不同死
却隨春色去誰家
安如山(字汝止廣漢人)
(如山善擊劍左右射讀經史百氏之書端平甲午安撫曹友聞辟掌書記不起友聞戰死三泉如山)
(往收其骨藏諸其先人之側乃東下老于會稽)
曹將軍
將軍精悍姿齒齒碎鐵石在昔童稚中但聞飽經術縱
横騁柔翰丹雘間金碧有司塞明詔敝邑屈詞伯芹香
春水生冠玉侍重席脱略章句陋搜抉窮理窟未及文
化成其如王土窄丈夫報主願豈必蒙清秩蒼皇請去
位滿面秋栗烈紏合熊虎羣旌旆揚廣陌正當摩厲間
一鼓拔勍敵屯兵沔水源千里斧截截浩蕩排煙旻西
極安嵲屼奈何國無人腐儒秉旄鉞賞予入私門金湯
授盜賊公時奮臂爭反遭獻玉刖三軍視馬首慟哭下
天壁功成坐齟齬憤怒鬚插戟中宵拔劍起肅肅整勁
翮吐氣風雲生搴旗䧟堅列貫穿死生地蹀血天地黑
勢雖衆寡縣形未雌雄决路窮斷首尾衆盡乃手格豈
知龍虎逝黯淡山川色百萬尚震驚嗚呼死諸葛長城
但自壞千古痛稠結肉食無遠謀野史有直筆酒酣歌
節士皛皛霜日白
下瞿塘
去去如奔馬來來無盡船人心似江水日夜向吳天
王翥(字一飛成都人)
(翥篤學尚氣吳曦謀反來請翥翥陽病風瘖潛往安丙謀誅曦事定匿巴中爲農終身)
灌口秋漲
所向愁無地窮源欲上天蛟龍胡爾怒鷗鷺更誰憐萬
里朝宗意羣兇䟦扈年生涯秋色裏獨立問漁船
憶舍弟
藥物吾仍病花時汝未歸不眠愁月落獨立看雲飛詩
禮自持律飢寒誰解圍遥知理舟檝西望涕沾衣
浮世
浮世惟高枕平生有敝裘江花中酒日巴雨落帆秋老
矣英雄事愚哉盜賊謀啼猿長自在一笑下滄洲
吳宣撫故宅
社稷疲奔命乾坤服至誠扶持三蜀在出入兩朝榮豚
犬有遺恨麒麟空復情家聲隤已盡國法用猶輕成季
翻無後花卿浪得名門庭黃鳥語几杖綠苔生威福何
偏重精神恐不平庶幾蒙世美凡百愼持盈
送張判官歸巴州
回首三巴曲平生萬里橋衣冠無賴客花月可憐宵
師嚴(字道立襄陽人)
(嚴讀書識大義善槊射自圍中拔身走行在所上書論事不報拂衣去客死武陵)
大閱
長江天險設荆州國西門幕前仗斧鉞赫赫齊晉尊熊
羆在掌握百萬不敢喧固列厓嶠立動色虹蜺翻雖云
(缺)亦是明主恩高秋鼓角壯慘淡傷精魂山南正
困戹血肉連川原由來多壘辱豈不在大藩既同事王
室於義如弟昆勖哉從簡書卹鄰古所敦
藺五見訪
漢隂美人青兕裘獨騎瘦馬尋荒丘花前下馬迎一笑
珠玉在側形骸羞酒酣散髮箕踞坐錦帶爛漫縣吳鈎
斷蛟刺虎好身手碧瞳如水涵清秋惜哉科目大脫略
壯士豈為章句囚中原格鬭困不已江波木落寒悠悠
渡江
鹿門山人滄浪客灑淚已枯眼見骨風塵崢嶸萬里空
不知何處營三窟城中性命湯火近路窮援斷無消息
鼠竊狗偷何足憂都將十指漫天日大言闊步好公卿
三百年餘涵養成已聞鄭五但搔首復道龐涓豎子名
平時肉食誇果决誰信臨危䟦疐行白頭面皺牙齒落
萬事已矣秋風生
庚午三月五日朱尚書席上醉歌
天風浩蕩何處來荆南府中好春酒我公此日盛賓佐
但飲無勞問升斗座中十萬無下箸烏帽朱衣牛馬走
妙舞清歌如有神翠爛金明各回首人生行樂須壯年
小人再拜為主夀滿堂淚落起挽鬚臨饋三歎成鬱紆
干戈未定郡國破亂臣賊子何代無主憂臣辱坐感激
忍對花鳥調歡娛近聞士卒願一戰猛氣正倚風塵麄
丈夫行事動千古快意一飽非雄圖
武陵客居
浩蕩千年調飢寒八尺身不愁逄魍魎可笑繫麒麟殘
雪江村路空山澗水春時危終遠去道在豈全貧
公安早發
去國秦公子窮途阮步兵别離如昨日豪俠異平生江
月為誰好巴船何處行高秋伴搖落早發若為情
張琰(字汝玉廣陵人)
(琰身七尺長髯倜儻有節槩補州牙兵隨制置李庭芝潰圍南赴行在所追者及之麾下鳥獸散琰)
(獨鬭死)
出塞曲(四首)
腰間插雄劍中夜龍虎吼平明登前途萬里不回首男
兒當野死豈為印如斗忠誠表壯節燦爛千古後
朝發山陽去莫宿清水頭上馬左右射捷下如獼猴先
發服勇决手提血髑髏兵家互勝負凡百慎前籌
驅馬飲淮水千里黃草平種榖郤流血痛哭秋風生寡
妻出租税孤兒荷戈行武威既不足願見和親成
軍中日奏凱鼓行遼海東當宁怡玉色千金勞成功焉
知昨日地袒甲去如空邊人不敢語將軍益褒崇
官柳
不見橋東黃布帘樹猶如此我何堪裊裊亭亭忒無賴
又將春色誤江南
汪涯(字萬頃漢陽人)
(涯家貧事母孝宣撫賈似道請為客當作露布獻捷涯瞋目曰㗖人以利而退其師又兒弄主上似)
(道大怒撾殺之其母曰汝以直死我則不辱可以下報先君矣亦自沈)
采石獨酌
欲落不落月在手百年幾何持釣綸不知春色萬象表
綠烟漠漠入江濱天翻地覆有今日酒熟詩温無可人
向來談笑成黃土墮淚未了雞司晨
江帆
江帆去去可腸斷千古萬古越王臺掃空黃葉晩風定
飛盡碧天晴鳥回半生無成坐筆硯萬事不理問樽罍
年年看梅今白首已矣英雄畱七哀
江行
江陵白魚如斫玉挂席獨去風日寒封題兩甕寄白髮
兒涯不是作魚官
秋光蕩漾滿行色鄰舟吹笛不堪聞洞庭濯足一尊酒
夫君不來空白雲
詹本(字道生建安人)
(本温言正行丞相江萬里薦為郎先致書本本方坐門前石上釣使者至問本居本不答即持竿渡)
(溪去莫知所終)
春日攜客遊武夷
山脚徤枝梧百里插蒼峭粼粼石可把曙色坐遠釣風
水眞笙竽歴落太古調衣冠帶莽蒼山鬼驚二妙雲月
正忘年花鳥更索笑迴船翠凌亂吾道付長嘯
宿天台
風泉隔西屋獨夜寒自生開忩失山色白雲壓前楹累
盡得瀟灑去住俱不驚鼻息參僧鐘霜露入殘更
閒中
萬事問不知山中一樽酒埽石坐松風綠隂滿巾袖
皇甫明子(字東生四明人)
(明子性豪宕乘小舟挂布帆載琴尊書籍釣具往來江湖入元丙子發狂痛哭蹈海)
海口
窮島迷孤青颶風盪頑寒不知是海口萬里空波瀾蛟
龍恃幽沈怒氣雄屈蟠崢嶸抉秋隂挂席潮如山熒惑
表南紀天去何時還雲旗方慘澹腰下青琅玕誰能居
甬東一死諒非難嗚呼朝宗意會見桑土乾
京口行
京口兵可用酒可飲一語參差族成血忠賊相持各凛
凛豈知好醜隔形骸父為孔鸞子為鳩人衆天定理則
那遺臭流芳且高枕
水國
水國凄凉住秋宵爛漫眠歸雲猶帶雨墮月忽明船社
稷資長算髭鬚近暮年亂離棲不定百口託浮田
丁開(字復見長沙人)
(開負氣敢言安撫向士璧被問開獨詣闕上疏具陳士璧功大軍府小費不宜推䆒書奏羈管揚州)
(歲餘卒)
漂泊岳陽遇張中行因汎舟洞庭晩宿君山聯句
元氣無根株(開)地脈有斷絶(中行)日月互吞吐(開)雲霧自
生滅(中行)楚妃結幽想(開)巴客答清吷(中行)寧知莽蒼中不
假巨鼇力勢閱南紀浮(開)思隨西風發形影寄孤舟(中行)
吾道成鴃舌笑談正凌傲(開)俯仰不偪側每與景物會
(中行)未省歡娛畢疉翠晩愔愔(開)墮黃秋的的魚龍負贔
屭(中行)獨鳥去不息曠原𦕈周抱(開)異境超慌惚徑度萬
頃空(中行)忽得一拳碧稍稍雞犬近(開)依依鍾梵夕推門
月微墮(中行)煮茗香初歇衣裳識霜信(開)瓶鉢了禪悦事
定心源清(中行)夢回斗柄直周遊興欲盡(開)長往計未决
出門更回首(中行)沙水盪虛白美哉神禹功(開)已矣三苖
國山川長不朽(中行)愚智俱可惜神交正冥冥(開)指點空
歴歴愼勿語俗人(中行)桃源恐相失(開)
可惜
日者今何及天乎有不平功高人共嫉事定我當烹父
老俱嗚咽天王本聖明不愁罹黨禍攜淚向孤城
揚州歲暮
萬國春回日層城晩眺餘江聲隔吳楚原色到邳徐大
閱軍容壯狂歌客禮疎百年寒荻裏風雨憶吾廬
建業
誰遣凄凉滿眼中蘋花渺渺又秋風龍蹲虎踞江山大
馬去牛來社稷空縱有千人惟諾諾本無百歲更悤悤
乾坤顚倒孤舟在聊復殘生伴釣翁
鮑輗(字以行括蒼人)
(輗嗜酒授簡萬言教授得錢悉送酒家遇客盡飲乃去晩益傲誕衲衣髽結遊青城不返)
天馬
天馬抱竒相緊骨瞳方明出入百萬中有如一鳥輕宇
宙莽超踏風雲慘經營獨倚雄傑態蕭蕭隨北征朝飲
南海頭夕秣乃幽并失主坐黯淡别羣奮長鳴豈無輕
俠兒金羈縣朱纓但感束帛義不忍負死生低頭為君
老喑喑萬里情
襄陽行
今日何日春氣柔東城騎馬花綢繆為君停馬一呼酒
花前倒披紫綺裘玉脂汎濫魚鳥飲歌舞倦矣蛾眉愁
千金萬夀好賓主今我不樂歲如流豈比世上狂馳子
一語不合行掉頭嗚呼天倫古所定非有大故寧相尤
重到錢塘(五首)
生死雙飛正可憐若為白髮上征船未應分手江南去
更有春光七十年
無賴山光疉疊青玉魚金盌早飄零冷思禹穴真竒事
千古衣冠託杳冥
萬家歌舞送浮生曾有涓埃答太平猿鶴沙蟲天始定
不須辛苦怨南征
聞道深春雪打圍誰憐身上藕絲衣莫憂白璧成塵土
解逐南風萬里歸
惟有寒潮不世情朝朝莫莫過空城百年車馬閶門外
獨獨春風草又生
崔璆(字子玉京口人)
(璆美風儀善談論晩病狂攜大瓢貯酒行市拍掌歌笑未死十日自表石曰醉鄉伯崔璆之墓)
攜戣鉞汎江
酒星落江口化為崔子玉孤舟載壺觴水花紅映肉小
兒唱銅斗大兒倒醽醁一笑不知年浩蕩天地屋慎勿
臨竇呼人生隨轉燭嗣宗禮法仇鍾會被殺戮
咄咄
咄咄復咄咄小兒成老翁么微各形色追琢元化工不
知春風去又見千綠叢主人美客懷載酒行溪東一步
一回首十步尊已空靈均與太白醒醉同所終願見化
蠛蠓生死託壺中
今日一何好
今日一何好花下醉狼籍醉中有竒事夢見生八翼浩
蕩排虚空靈君好顔色朱衣持大篆授我醉鄉伯頓首
玉墀下臣璆才蟣蝨封此抑何功請陳愚頑臆臣家京
口東門前大江碧臣願駕長風吹作酒萬石萬象各千
鍾拍拍大庭國推枕在山中紙衾霜曉月
魚潛(字德昭姑孰人)
(潛敦重和易推分澹泊不忤於物所居環堵埽地焚香彈琴讀書養鵝鴨百頭以給食終八十餘)
古意(二首)
青青陵上柏落落勁不催人生百年内朝夕變所懷斗
酒命同好萬里不顧回聞有昌國君談笑黃金臺柔言
更長跪信是富貴媒但恐氣習移古今不同才寄言去
國者歲晩有餘哀
權衡豈公平天駟但伏櫪東井不救湯倉庫何時實元
工肯假借名器其可惜如何萬萬古不行督責術
楊白花
楊白花誰教度簾幕搖蕩春風能幾何不比無情自漂
泊人生秪合作支離長秋鵶啼江水落
送鄭祕書南歸
垂老乃如此憑高俱惘然空能正幾字好去作千年童
子歌鴝鵒幽人拜杜鵑江花獨爛漫春去得誰憐
聽歌
行雲流水出名姝酒盡花前雙玉壺此曲江南都忘却
春風轉調小單于
柯芝(字士先瑞陽人)
(芝早通五經善詞賦又詣行在所見章袐書求讀書省中益通諸家教授生徒著書百餘卷子茂謙)
耳耳
耳耳非佳語陸陸難為顔我生胡不淑多戚長鮮歡搖
落復已綠春風滿江干曜靈起予興欲言骨肉酸園桑
摧為薪桃李亦半殘翹蕘企晴燠九室十更寒飛錢如
美色乃入貴者闌丘閭有糓賣窮櫩朝無饘不售信成
隱徒手良抱歎宛轉愒餘息溝壑分寸間吾輩正不免
遑暇卹彼瘝
餘髮
餘髮蕭蕭白垂領十年一拙門庭冷來頻沙鳥頗相識
起晩鄰雞已三請形骸拄樹豈復好心緒如蓬不能整
平生幾緉空馺&KR2341;老去一杯先酩酊俗言祗虞方鑿迕
人事但愜幽居屏聖賢未必盡芻狗天地何堪共鼃黽
若為苴履曾足芥幸不柳衫真欲癭一聲樵響何處來
獨立看雲發深省
横江
横江一片碧攜鶴上漁船收綸不成下却抱釣竿眠
柯茂謙(字退子)
魯港
十年回首付霑襟斷甲沈沙齒齒深可惜使船如使馬
不聞聲鼓但聲金人歌鬼哭都堪歎木落江空正獨吟
遺老蕭條漸無語酒旗颭颭出蘆林
江行早發
陶鐺煮孤影寒燈沸青花冰開數江樹月落失人家
邵定(字中立廬陵人)
(定温粹博雅通周易春秋宅邊植梅竹蘭桂蓮菊各十餘本深衣大帶婆娑其間自稱六薌老人)
山中
白日看雲坐清秋對雨眠眉頭無一事筆下有千年
漁家
漁家臨水住春盡無花開年年謝流水流得好花來
熊與和(字天樂豫章人)
(與和性介澹無妻不食肉通經史百氏之書布衣草屨遨遊諸名山尤嗜彈琴草書)
木平飼龍亭次韻方巨山
眼見何如得耳聞山根磅礴極初分浮漚起滅自潭影
大地晴隂空嶺雲何處老人來聽講他年少府有移文
由來清調須吾輩幸不山王愧五君
唐玄宗鐵像
巍冠攅疉碧雲花坐閱山中幾歲華莫把金丹輕點化
正愁生死困安家
晏乂(字明粲宜春人)
(乂風度秀整主趙崇澭後澭逮繫乂自請詣獄俱以瘐死)
夢中
春樹年年少寒雲浦浦連片帆高浪起斗酒夕陽偏沙
市懷司馬州城哭老邊太平冠蓋盡爾敢望諸賢
訪吳
平生一語不肯吐浩然披髮行西林美人十日跨驢出
黃葉堆門雲雪深
孫璉(字器之大庾人)
(璉家貧益嗜書不應選舉躬耕織屨以食終百歲)
述懷(二首)
少也不諧俗老去益美閒百草生已綠春雨滿南山朝
朝荷鋤去既夕驅牛還生長茒簷下貧賤良獨安但願
桑麻長優游足歲年
坐倦秋樹根攝衣步前丘横河澹如練破月西南流獨
持一尊酒悠悠發清謳俯仰無不足吾生焉所求
楊應登(字幼平臨江人)
(應登寬厚長者有德行言辭七試國子不第退就耕牧老于南塘孫雯)
寄趙梅州
江城雁呌天如水寒色蒼蒼草木死哀歌未斷月東出
有才無命可流涕今我不樂思梅州束帶深衣百僚底
天下規矩見卓絶龍章麟角諸公子白頭時節得蠻府
歸來閉門呼不起惆悵平生狗馬病風后力牧長已矣
為公問酒日日酤薰門富貴憂患始
水宿
水宿逄今雨春歸及故園聖朝臣巳老往事客何言乞
米分鄰里看書到子孫蒼茫不可會一笑了清樽
揚雯(字天章)
迢迢空同山
迢迢空同山乃在西極巔玉泉蔭靈芝上有千歲仙安
得凌風翼相從白雲間神仙本冥漠天運仍推遷不如
酌我酒或得成自然田父要我語飲者亦非賢願君長
獨醒加餐足高年
宋武帝廟
溪聲答松風巨石出老拳古樹不知名岌岌蛟龍纏夕
隂互出沒秋華帶芳鮮蔥蔥帝王氣基宇垂千年虎賁
秉霜戟慘澹生雲烟宫人翠龍駕手持玉連蜷昌明坐
慌惚精神雷在天大呼司雍間旬月無秦燕昔為萬夫
特今受衆目憐石馬亦埋沒歲時草芊芊小臣異代士
見之淚迸泉齊人思爽鳩蜀人哀杜鵑江東舊正朔禮
奉敢不虔但願君王心不忘載荻船下山又再拜白日
當空縣
宿峽市
人烟正搖落樓笛頗清圓老樹依山驛東風上峽船江
湖萬里外燈火十年前世路能令老吾生且醉眠
早春
不知何處碧雲鄉冉冉平生可斷腸怪底乾坤惟理在
老來歲月更心長城頭急鼓千家夢江上殘梅一水香
自作醉侯開醉國笑人奔走為誰狂
客
北客相催發一日舉千帆遥憐庾開府歲晩望江南
番陽布衣(以下無名氏五人)
(有書中山驛云回首萬里歲晚何言云云)
番陽布衣題
回頭四十五年非無賴秋光滿客衣可惜吳中蓴菜好
陸機張翰不同歸
瀟湘漁父
(崔璆晚泊湘江淡烟微月有客歌而過之追問居與名置其釣竿長嘯而去)
高枕形骸外空江何限情落葉不成調半夜起秋聲
古碑文
(揭大中云或漁于潭得片石字十數行率磨沒僅識得二十八字意幽人憤士之作不合於時故沈)
(之以俟知者)
乾淳老人氣岳岳破冠穿履行帶索撑腸拄肚書萬卷
臨風欲言牙齒落
閩清野人
(僧惠了行閩清谷中三日到一空舍稍憩有一人荷鋤來便向熟睡僧既尋路還他日再往已焚其)
(舍惟斫樹白而書云)
偶與雲水會不與雲水同雲散水流去杳然天地空
羅浮狂客
(趙孟柔云柔錄事惠州聞羅浮道士言咸淳中客有戴烏帽著靴往來山中見人輒大笑反走三年)
(不言姓名他日醉歸忽取煤書壁上云云長揖渡海去)
雲意不知滄海春光欲上翠微人間欲墮千刦猶探梅
花未歸
右俱宋末高人詩採清江杜本原編合為一卷
宋元詩會卷五十六
