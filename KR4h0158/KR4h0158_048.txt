宋元詩會卷四十八
兵部主事陳焯編
杜範
(字成之黃巖人其從祖熚受學朱熹範得從祖之傳家學益著登嘉定元年進士由金壇令累遷祕)
(書監拜監察御史又以御史累遷至樞密院同知官至右丞相其讜論直道多見於為御史時範恥)
(言不行而徒冐遷擢之榮故屢疏求罷理宗心知其賢但優之以爵位䆒莫能盡從其言也年未八)
(旬卒贈少傅諡清獻有詩五卷)
夏夜雲月不明有感
天色未清霽浮雲翳層空朦朧玉盤質髣髴擘絮中瓊
宇本瑩徹一髮不可容胡為受掩蓋萬象歸冥蒙誰能
召風伯掃氛建膚功中天縣清光娟娟萬里同
募兵
召募古來有今者何其艱文書急如雨取辦都保間百
夫不當十一夫費千鐶恐彼嗜利徒無能禦國患老母
與少婦蓬頭走江干挽之不得留悲泣聲徹天母曰我
壯子婦曰我徤夫衣裳破無補田園荒未鋤一朝棄我
去饑寒我何如我欲從汝行生死同一隅抑恐惰軍氣
累汝重汝辜今業已分離把袂立須臾拭淚為汝言汝
亦無我虞戮力濟王功期剪兔與狐
良月遊水樂
久矣聞水樂邂逅作此遊林立攢萬石曲逕穿深幽谽
谺開古洞下有清淺流惜哉非古音噴薄皆人謀流觴
飲山綠風鬢吹颼颼欲歸興未盡攜手湖上樓斜陽獻
萬狀浩以百目收白鳥去復還翩翩良自由我本山林
人對此多慚憂歲月不我與宴閒其可偷便合作歸計
老矣安所投世事皆漫爾政恐空白頭
詠芙蓉與菊花
秋光濃欲滴結束東籬花糝糝紛點綴戢戢相參差淵
明太好事言樂酌流霞誰云制頽齡為與霜爭華映水
開芙蓉麗色如春葩謾以拒為名青女不能加持此問
淵明何乃吝齒牙門外風如箭黃落滿天涯
送趙寬堂
兩片南山雲偶爾連空飛一去向空谷一留伴殘暉招
招浙江渡激激風吹衣仰頭有鴻鵠孰使心事違何時
黃山畔把酒話昨非
再次沈節推送春韻
子規泣訴春山頭芳草連天不盡愁紫陌遊人在何處
空有顰眉人倚樓溪上悠悠櫂木蘭溪邊落紅紛斑斑
嗟哉片片逐流水新篁忽長千琅玕多少閒愁推不去
欲問春歸杳無處少年知已負心期尊酒從今樂事稀
次鄭府判金字韻
巇嶇來北固邂逅識南金未覺人間役欣同物外心燈
花殘夜半桂子落秋深細聽朱絃曲寥寥大雅音
途中
官身驚昨夢山店是回程郡事關新舊人心屬送迎塵
衫纔幸脱野服要須成世路如川險歸途却自平
水簾谷
巨崖森四立谺洞露前簷鳥道穿危磴虬松奮老髯巖
高全似砌水小不成簾雖倦猶貪看中宵澗雨添
徐鹿卿
(字德夫隆興豐城人博通經史以文學名於鄉嘉定十六年進士調南安軍教授重申周程之學辟)
(福建安撫司幹辦公事改知尤溪事會真德秀守泉辟宰南安邑以大治遷國子監主簿入對陳六)
(事上嘉納之改密院編修值右史方大琮編修劉克莊正字王邁以言事黜鹿卿為詩贈之亦坐貶)
(太學諸生作四賢頌出知建昌軍歴江東運判代岳珂提舉太平茶鹽提刑淛東用檄衢州推官馮)
(惟說决婺獄觸忤當路自劾罷歸八召不起宰相杜範遺書力趣之鹿卿乃出擢太府少卿歴崇政)
(說書權吏侍兼侍講引年致仕卒諡清正)
士友見和七月七日曝書依韻謝之
寒儒家世𣲖南州天遣芹宫竝俊遊劎水章江千里月
天孫河鼓一番秋晒書舊事聊同郝聯句新聲恐類侯
隔歲槐黃頻入夢曾知山角已生不
湛泉酌餞黎丈屬和其詩
幾人林下賦歸休公獨翩然汗漫遊味道不妨寒似水
入時須用曲如鉤從來鄰父邀皆去底事官曹挽不留
後夜相從那復得月明千里故山秋
陳府判邀遊梅關
庾嶺蒼蒼古復今公餘杖履愜幽尋兩崖峭壁風霜骨
一片清泉佛祖心靜浣世緣揮酒椀更添春色上梅林
冥摉翻覺詩情拙滿眼皆詩祗用吟
勸農
竹馬兒童喜欲狂循良太守似龔黃倉庚百囀蠶桑啟
布榖一聲稉稻香耕饁盡陶邠國化嬉遊已徧舜民鄉
文書便合登高閣為說東郊入務忙
劉克莊
(字潛夫莆陽人從學真西山用蔭補官令建陽移仙都以詩禍中錮十年端平初召對賜進士出身)
(直史館出為福建提刑卒其詩號後邨集)
象奕一首呈葉潛仲
小藝無難精上智有未解君看橘中戲玅不出局外屹
肰兩國立限以大河界連營禀中權四壁設堅械三十
二子者一一具變態先登如挑敵分布如僃塞盡銳鼓
吾勇持重伺彼怠或遲如圍莒或速如入蔡遠砲勿虛
發冗卒要精汰負非繇寡少勝豈繫彊大昆陽以象奔
陳陶以車敗匹馬郭令來一士汲黯在獻俘將策勲得
雋衆稱快我欲築壇場誰可建旗蓋葉侯天機深臨陣
識向背縱未及國手其高亦可對狃捷敢饒先諱輸每
索再寧為握節死安肯屈膝拜有時横槊吟句法尤雄
邁愚慮僅一得君才乃十倍霸圖務并弱兵志貴攻昧
雖然屢克獲詎可自侈汰吕蒙能馘髯衛瓘足縛艾南
師未宜輕夜半防砍寨
荔支巖(洞内小石如荔支者無數)
異境閟神竒一罅通深阻呀然張蟾吻光怪腹中貯始
來尚覿面稍進但聆語廻頭失塵世束緼行里所石房
容十客石柱徑丈許眠獒若將吠墮果疑可咀平生聞
化城今見玉樓櫓陟高既趫捷循狹或傴僂忽逢路窮
處淺浪隔洲渚心知仙聖居欲到無飛羽向非薪燭力
往還何異瞽重遊儻未卜聊向詩中覩
棲霞洞
往聞耆老言茲洞深無際闇中或識路塵外别有世幾
思絶人事齎糧窮所詣棋終出易迷炬絶入難繼孤亭
渺雲端于焉小休憩憑高眺城闕擾擾如聚蚋盡捐滓
穢念遂有飛舉勢山靈&KR0945;清遊雨意來極銳濛濛濕莎
草浥浥凉松桂暝色不可留惟望巖扉閉
五月二十七日遊諸洞
來南百慮拙所得惟幽尋矧余玉雪友共此丘壑心江
亭俯虛曠穴室窮䆳深是時薄雨收白靄籠青岑棄輿
追野步却扇開風襟炎方豈必好差遠鼙鼓音且願海
氛息莫問神州沈徘徊惜景短留滯畏老侵昨遊感鶯
哢今至聞蟬吟常恐官事縶佳日妨登臨譬如逃學兒
汲汲貪寸陰何因釋膠擾把臂偕入林
戴秀巖(戴秀者兵卒也得道于此)
茲巖視諸峰厥壯尤崢嶸舊為碧蘚封新有朱棧横縻
腰尚恐墮束炬差可行外狹中乃寬始闇俄忽明仰窺
神魄悸俯顧形殼輕遂覽丹爐基微聞玉鼓聲源深足
力盡路黑雲氣生不辨晝夜分恍疑世代更嘗言學神
仙所得由專精豈無諸名士羡彼一老兵欣然約同志
嗣此將尋盟安知無白鹿絶頂來相迎
和太白潯陽紫極宫感秋
翰林兩仙人偶來聽風竹蕭蕭玉千竿采采綠一掬少
時負不羣中歲乃見獨嗟余長十年所至戀三宿徑當
還笏歸奚俟揲蓍卜夜郎與儋耳老大費往復宜州殿
其後路險車又覆山中采芝去舍下炊梁熟
上已與客遊水月洞分韻得事字
勝踐造物慳貧交世情棄昔戒十客來旦無一人至惟
余暨兩君鼎足坐水次歡言天氣佳誰謂風土異高吟
雜騷選序酌逮髫穉滌厓去惡詩捫石認缺字古來幾
禊飲傳者纔一二蘭亭感慨多未了生死事杜陵更酸
辛窮眼眩珠翠旨哉兹日遊超然遺塵累消遙千載後
尚有浴沂意巖扉滑如玉歲月可鐫識
答李泉州元善
平生陳無已白首欠吟債未嘗交馬吕况肯見章蔡附
熱生可鄙中寒死亦快吾方尚此友巾車與同載前瞻
有膺滂却顧有融泰要當堅一壁詎可立兩界恕乎行
誼虧希也名節壞史君惠良箴下走敢不拜懷哉道義
交異彼姑息愛
明皇按樂圖
鶯啼花開春晝遲掖庭無事方遨嬉廣平策免曲江去
十郎談笑居台司屏間無逸不復覩教雞能鬭馬能舞
戲呼寧哥吹玉笛催喚花奴打羯鼓南衙羣臣朝見疎
老伶巨璫前後趨阿瞞半醉倚玉座袖有曲譜無諫書
金盆皇孫真龍種浴罷六宫競圍擁惜哉傍有錦綳兒
蹴破咸秦跳河隴古來治亂本無常東封未了西幸忙
輦邊貴人亦何罪禍胎似在偃月堂今人不識前朝事
但見斷縑粧束異豈知當日亂離人說著開元總垂淚
築城行
萬夫喧喧不停杵杵聲丁丁驚后土徧村開田起窰竈
望青斫木作樓櫓天寒日短工役急白棒訶責如風雨
漢家丞相方憂邊築城功高除美官舊時廣野無城處
而今烽火列屯戍君不見高城齾齾如魚鱗城中蕭疎
空無人
運糧行
極邊官軍守戰場次邊丁壯俱運糧縣符旁午催調發
大車小車聲軋軋霜寒晷短路又滑擔夫肩穿牛蹄脱
嗚呼漢軍何日屯渭濱營中子弟皆耕人
和南塘食荔歎
君欲和詩無悤悤唱首天下文章公今年荔子况倍熟
亭亭錦蓋高張空猿偷鴉啄牧童采林間殘顆猶殷紅
在昔唐家充歲貢吟諷何止杜陵翁南窮交州西蜀土
快馬䭾送如飛龍絳裳冰肌初照眼玉環一笑恩光濃
惟閩以遠幸免涴一顆不到温泉宫自從陳紫無真本
皺玉晩出尤稱雄邇來雞舌擅瑰瑋贊香譽味萬喙同
麟臺仙人親題品天為此果開遭逢乃知微物似有數
聲價亦與時汙隆列聖儉德被華戎微如淮白不敢供
奈何置驛奉私室安得木鐸觀民風山蹊谷塹日力窮
血肩踠足馳筠籠請公移此食荔歎置在薰風殿閣中
宿莊家
茆茨迷詰曲度谷復踰陂世上事如許山中人不知牛
羊晴卧野鵝鶩晩歸池粗識為農意秋輸每及時
夜過瑞香庵作
夜深捫絶頂童子旋開扉問客來何暮云僧去未歸山
空聞瀑瀉林黑見螢飛此境惟予愛他人到想稀
贈川郭
川郭顛狂甚平生挾術遊老猶攜侍女貧不謟公侯用
藥多投病酬錢或掉頭金陵官酒貴應典舊貂裘
送鄒景仁
衝寒何處去新戍尚來年客勸休辭幕君言已買船霜
清江有蟹葉脱木無蟬若過東林寺攜家往問禪
二將(石侯韓仔)
二將同時死路人聞亦哀力窮鏖轉急圍厚突難開戰
骨尋應在殘兵間有廻傷心郵遞裏隔日捷書來
穴蟻
穴蟻能防患常于未雨移聚如營洛日散似去邠時繼
續緣高壁周遭避淺池誰為謀國者見事反傷遲
野性
野性無羈束人間毁譽輕客言詩惹謗妻諫酒傷生窗
納鄰峰碧瓢分遠澗清近來尤少睡打坐到鐘聲
全州
寂寂全州路家家荻竹扉異僧留塔在過客入城稀傳
舍臨清泚官亭占翠微沙頭泊船者多自嶺南歸
贈高九萬并寄孫季蕃
諸人凋落盡高叟亦中年行世有千首買山無一錢紫
髯長拂地白眼冷看天古道微如綫吾儕各勉旃
贈翁卷
非止擅唐風尤于選體工有時千載事袛在一聯中世
自輕前輩天猶活此翁江湖不相見纔見又西東
哭李景温架閣
挾策說荆州那知亦闇投漫招温處士幾殺杜參謀出
幕有清議還鄉空白頭人間容不得下與阿翁遊(建寧丞相)
(其祖也)
送趙叔愚赴潯州理掾
未奉三雍對聊為五筦行鄉書踰嶺少詩思入湘清遠
宦身差穩中州事日生向來幾離别此别最關情
白鶴故居
天稔中原禍朝分黨部爭當年誰宰相此地著先生故
國難歸去新巢甫落成如何鯨浸外更遣打包行
唐博士祠
博士位尤卑投名入黨碑今觀名世作多在謫官時太
史沅湘筆儀曹永柳詩新祠綿蕞爾未盡復遺基
送陳霆之官連州
地接湖南境孤城若箇邊茆寮愁問宿峽石善驚船官
小無迎吏詩工有續編古人高妙處不過覽山川
張麗華墓
臺上栢蕭蕭空堂閉寂寥芳魂三尺土往事幾廻潮墮
翠尋難見埋紅恨未銷猶勝江令在白首入隋朝
勝業寺
寺創于何代問僧皆不知槎牙夏后栢殘缺柳侯碑雪
過禪堂冷冰餘嶽路危上封猶未到太息負心期
嚴關新洞
羽客初尋見因于此葺廬未能平險峻先擬架空虛磴
路樵相引山名尉自書看來臨驛道未必有仙居
送范守仲冶
放逐諳時態惟侯意味長醴為狂客設羹許老人嘗南
國留棠舍西郊閉草堂臨岐先作惡未可倚剛腸
早行
店媪明燈送前村認未真山頭雲似雪陌上樹如人漸
覺高星少纔分遠燒新寧須看堠子來往暗知津(近日)
(杜于皇濬有早行一首可敵是作其詩云早發柘皋鎮出門疑五更池光先作曉山路幾時平後騎風相逐前)
(人影漸明翻愁羣動起亂我百蟲聲)
暝色
暝色千村靜遥峰帶淺霞荷鋤歸别墅乞火到鄰家戍
鼓聞更遠昏燈見字斜小軒風露冷自起灌蘭花
郭璞墓
先生精數學卜穴未應疎因捋虎鬚死還尋魚腹居如
何師鬼谷却去友靈胥此理憑誰說人方寶葬書
堯廟
帝與天同大天存帝亦存桑麻通絶徼簫鼓出深村水
至孤亭合山居列岫尊尚餘土階意樵牧踐籬藩
客中
漂泊何須遠離鄉即旅人炊薪嘗海品書刺謁田鄰婦
寄寒衣少山來曉夢頻小兒仍病瘧詩句竟無神
别敖器之(名陶孫即題詩三元樓者)
舊說閩人苦節稀先生獨抱歲寒姿老年綘帳聊開講
當日烏臺要勘詩東閣不遊緣有氣草堂未架為無貲
輕煙小雪孤行路折賸梅花寄一枝
老歎
肘後竒書懶更開只今年鬢已相催但聞方士騰空去
不見童男入海廻無藥能留炎帝在有人曾哭老𣆀來
醉鄉一路差堪向終擬劉伶冡畔埋
答友生
讀易參禪事事竒高情已恨挂冠遲清于楚客滋蘭日
貧似唐人乞米時家為買琴添舊債厨因養鶴减晨炊
君看江表英雄傳何似孤山一卷詩
小村人家
生來拙性嗜清幽因過山家為小留頂笠兒歸行樹杪
提瓶婦去汲溪頭參天老竹當門碧盡日寒泉遶舍流
我料草堂猶未架規模已被野人偷
瓜洲城
先朝築此要防邊不遣邊兒見戰船遮斷難傳河朔檄
修來大費水衡錢書生空抱聞雞志故老能言飲馬年
慚愧戍兵身手徤箔樓各占一間眠
新亭
此是晉人遊集處當時風景與今同不干鐡鎻樓船力
似是蒲葵麈柄功幾簇旌旗秋色裏百年陵闕淚㾗中
興亡畢竟緣何事專罪清談恐未公
送周監門
一領青衫似敗荷奈君母老秩卑何三年幕府無人薦
常日柴門有客過身畔擔輕藏俸少江頭船重載書多
故人若問軍中事為說防秋夜枕戈
戲孫季蕃
少日逢春一味癡輕鞭小袖趁芳時常過茶邸租船出
或在禪林借枕欹名妓難呼多占定好花易落况開遲
身今憔悴投空谷悔不當年秉燭嬉
紫澤觀
修持盡是女黃冠自小辭家學住山簾影靜垂斜日裏
磬聲徐出落花間祭星綠簡親書字避客青衣密揜關
最愛粉墻堪試筆苦無才思又空還
方寺丞新第
一生不蓄買田錢華屋何心亦偶然客至多逢僧在坐
釣歸惟許鶴隨船按行花木皆僚友主掌湖山即事權
京洛貴人金谷裏安知世上有林泉
方寺丞艇子初成
船成莫厭野人過久欲從公具釣蓑積雨晴來湖面闊
殘花落盡樹陰多新營小店皆依柳舊有危亭尚隔荷
所恨前峰含暝色不然和月宿煙波
燈夕
千炬金梔映玉渠臺城昨夢又年餘斷無絃索鳴華屋
惟見炊煙起草廬兒報瓶空因止酒婢言油盡暫停書
蓬窗亦有精勤士何必然藜向石渠
觀元祐黨籍碑
嶺外瘴魂多不返冡中枯骨亦加刑稍寬末後因奎宿
暫仆中間得彗星蚤日大程知反覆莫年小范要調停
書生幾點殘碑淚一弔諸賢地下靈
募兵
調發年多籍半空虎符招補至閩中莊農戎服來操戟
太守儒裝學挽弓去日初辭鄉樹綠到時愁見戍旗紅
募金莫作纏頭費留製衣袍禦北風
書事
人道山東入職方書生膽小慮空長遺民似蟻饑難給
俠士如鷹飽易颺未見馳車修寢廟先聞鑄印拜侯王
青齊父老應流涕何日鸞旗駐路旁
身在
身在樵村釣瀨行秋毫不與市朝爭目云嗜酒相繩急
謗到吟詩所犯輕沉水一銖銷永晝蠧書數葉伴殘更
閉門孤學無窮味笑殺韓公接後生
感昔(二首)
談攻說守漫多端誰把先朝事細看棄夏西陲忘險要
失燕北面受風寒傍無公議扶种李中有流言沮范韓
寄語深衣揮麈者身經目擊始知難
先皇立國用文儒竒士多為筆墨拘澶水歸來邊奏少
熙河捷外戰功無生前上亦知彊至死後人方誄尹洙
螻蟻小臣孤憤意夜窗和淚看輿圖
得曾景建書
聞君别後買傾城酒戒中年亦放行遠使忽來知病起
近書全未說丹成莫嫌身去依劉表曾有人甘殺禰衡
何日斷原荒澗畔一間茅屋對寒檠
被酒
酒戸當年頗著聲可堪病起困飛觥醉呼禇令為傖父
狂喚桓公作老兵舊有崢嶸皆鏟去新無磊塊可澆平
投牀懶取騷經看只喚梨花解宿酲
贈徐相師
許負遺書果是非子憑何處說精微使君豈必如椰大
丞相元來要瓠肥袖闊日常籠短刺肩寒春未換單衣
半頭布袋挑詩卷也道遊方賣術歸
哭黃直卿寺丞
當年出塞共臨戎箭滿行營戍火紅督府凱旋先請去
堅城築就獨無功身謀彼此皆迂闊國事中間偶異同
莫怪些詞含哽噎在時曾賞小詩工
崇化麻沙道中
經行愛此人煙好面俯清溪背負山半艇何妨呼渡去
小橋不礙負薪還遠聞清磬來林杪忽有朱欄出竹間
深處安知無隱者卜鄰容我設柴關
真隱寺
出郭斜陽已在山夜深乘月到江干奴敲小店牢扄戸
僧借虛堂徑挂單駭浪急回因膽薄逆風小住為心寬
投牀一枕瀟湘夢無奈霜鐘苦喚殘
挽方孚若寺丞
使君神雋似龍麟行地飛空不可馴詩裏得朋卿與我
酒邊爭霸世無人寶釵去盡中年病珠履來疎晩節貧
昔共誅茅聽瀑處溪雲谷月亦悲辛
為圃
衰病歸來占把茅譬如僧葺退居寮因存橘樹斜通徑
怕礙荷花小著橋古有功名興釣築今無物色到漁樵
可憐歲晩閒雙手種罷蕪菁擷菊苖
寒食清明
寂寂柴門村落裏也教插柳記年華禁煙不到粤人國
上冡亦攜龐老家漢寢唐陵無麥飯山蹊野徑有梨花
一尊徑藉青苔卧莫管城頭奏暮笳
題趙子固詩卷
紫芝仲白俱仙去晩秀惟君擅士林字肖率更新手作
詩疑賈島後身吟九成合奏音方僃三染為纁色始深
老去尤于朋友篤未忘几研琢磨心
送王實之(邁)
欲去還留每自憐竟為吾子著先鞭孤忠盡見萬言疏
十口同登一葉船屈法相傳煩聖主上書俱貶愧前賢
南歸定過西山下細把行藏告墓阡
寄徐真翁侍郎
憶昨紛紛衆喙鳴怪君噤齘久無聲得非家客留廷尉
或是閨人沮仲卿白璧微瑕終古在黃金横帶霎時榮
從來公議無情甚莫遣蒙齋獨擅名
次韻實之
孤臣去國四經春跡遠安知罪尚新蚤亦曾譏秦氏者
纔為與議濮園人懶箋光範干時宰且伴田家賽社神
醉倒不能愁世事倩他煙柳替含顰
題小室(二首)
已向深林卓小庵是中僅可著禪龕士師何止三無愠
中散居然七不堪一去重華那復得方當盛漢勿多談
近來弟子俱行脚誰伴山僧面壁參
阡陌東西山北南半生常帶散人銜何曾雲夢芥八九
一任狙公芧四三閤上大夫投欲死甕間吏部寢方酣
可憐子駿無家法下見先人面有慚
送表弟方時父
棄置空村飽世情高軒乃肯顧柴荆韓甥殷浩貧親戚
李益盧綸外弟兄兩鬢蕭疎驚老大一燈明滅話平生
刺桐花下逢予季多致詩人未害清
夢方孚若
寤寐中原獨著鞭往來絶域幾餐氊封侯反出李蔡下
成佛却居靈運先八百里烹饗軍䏑九千縑輦作碑錢
秖今誰是田横客回首荒丘一慨然
寄趙昌父
世上久無遺逸禮此翁白首不彈冠一生官職監南嶽
四海詩名主玉山經歲著書人少見有時入郭俗爭看
何由樵服供薪水得附高名野史間(按章泉詩苦不多即今所傳亦)
(無奇句而一時名人慕悦如此則以其志趣超然為難及耳)
雪
衰同梧葉報蕭颼卧聽窗聲作許愁檠暗冷光侵研几
瓦疎飛片落香篝病思結客遊梁苑狂愛提軍入蔡州
也待訪梅湖畔去黃塵滿袖欲盟鷗
遇雨
與客同登萬仞崖蔽天風雨驀然來六丁白晝誅炎魃
百怪蒼淵起蟄雷毒蟒噴時林盡黑怒龍裂處石中開
吾生不及觀河決得賦斯遊亦壯哉
漁梁
春泥滑滑雨絲絲一路陰寒少霽時水入陂渠喧似瀑
雲從山崦上如炊燎衣去傍田家火炙燭來看野店詩
落盡梅花心事惡獨搔蓬鬢繞殘枝
鄭寧示邊報走筆戲贈
曾客嫖姚與伏波慣騎生馬擁琱戈金臺有命終須築
鐡硯無功亦且磨見說帛書來汝洛又傳氊帳廹淮河
只今西北多機會吾子南歸竟若何
醴陵客店
野郭依稀隔渡頭解鞍來倚店家樓欲攀桂樹吟招隱
因看梅花賦遠遊市上俚音多楚語橋邊碧色是湘流
直南鄉國幾千里目送羇鴻起暮愁
落梅(二首)
一片能教一斷腸可堪平砌更堆墻飄如遷客來過嶺
墜似騷人去赴湘亂點莓苔多莫數偶粘衣袖久仍香
東風謬掌花權柄却忌孤高不主張(按君以末二語竟遭詩祻所謂)
(却被梅花累十年真堪一笑也)
昨夜尖風幾陣寒心知清物久留難枝疎似被金刀剪
片細疑經玉杵殘痛叱山童持帚去苛留野客坐苔看
月中徙倚憑空樹也勝吳兒賞牡丹
老馬
脊瘡蹄蹇瘦闌干火印年深字已漫野澗有冰朝洗怯
破坊無壁夜嘶寒身同退卒支殘料眼見新駒鞁寶鞍
昔走塞垣如抹電安知末路出門難
老妓
籍中歌舞昔馳聲顦顇猶存態與情愛說舊官當日寵
偏呼狎客小時名薄鬟已脱梳難就半被常空睡不成
却羡鄰姬門戶熱隔墻張燭到天明
老奴
少賤腸枵破褐單傍人門戶活饑寒自從毁齒初成劵
直至長鬚尚不冠冷炙時霑筵上餕秃芒旋掃臼邊殘
他時縱取封侯印僅得君王踞厠看
老妾
傷春感舊似中酲樂器全抛曲譜生自少抱衾無怨色
閒時擁髻尚風情曾陪太尉斟還唱猶記司空眼與聲
著主衣裳為主壽莫如琴客别宜城
丙辰元日
免隨賀旦趁南衙五見空村換歲華旋遣厨人挑薺莱
虚勞座客頌椒花不施行馬均編戶雖飲屠蘇殿一家
二十宦遊今七十却于身外復何加
宿千歲庵聽泉
因愛庵前一脉泉襆衾來此借房眠驟聞將謂溪當戸
久聽翻疑屋是船變作怒聲猶壯烈滴成細點更清圓
君看昔日蘭亭帖亦把湍流替管絃
南浦亭寄所思
只是從前瘦病身官卑活計太清貧買來晉帖多成贗
吟得唐詩轉逼真生擬棄家尋劒客死當移冡近騷人
秋風爛漫吹雙鬢目送停雲欲愴神
烏石山
客子家山亦此峰可堪投宿聽疎鐘旋沽村酒開霜柿
欲訪禪扉隔暮松鄉信寫成無便寄寒衣著綻倩人縫
遠來只為營瓜圃不是貪渠萬戸封
鳳凰臺晩眺
經月疎行臺上路秣陵城郭忽秋風馬嘶衛霍空營裏
螢起齊梁廢苑中野寺舊曾開玉帳翠華久不幸離宫
小儒記得隆興事閒對山僧說魏公
去春
去春烽火照江邊曾草軍書夕廢眼萬里旌旗真屬命
一丘耕釣且隨緣偶然謝客原非病間亦尋僧不為禪
尚有惜花情味在銅瓶終日玩芳妍
送李用之察院赴潮州
烏府名臣暫擁麾霜稜聊復變春熙行人猶謂驄當避
聖世初無鱷可移粤俗相攜看上日韓祠配食付他時
極知不作周南滯禁闥須君補闕遺
訪李鋼草堂不遇
細路縈紆入野田遥瞻竹樹已欣然青苔地滑跌盧老
蒼耳林深迷謫仙不羡玉堂在天上徑須茆屋占雲邊
極知謝客非為亢貪看林花聽澗泉
西山
絶頂遙知有隱君餐芝種术鹿為羣多應午竈茶煙起
山下看來是白雲
歸至武陽渡作
夾岸盲風掃楝花高城已近被雲遮遮時留取城西塔
篷底歸人要認家
再贈錢道人
拙貌慚君仔細看鏡中我自覺神寒直從杜甫編排起
幾箇吟人作大官
久旱即事(二首)
晹烏下飲百川空民自祠龍禱社公豈是長官渾忘却
水車聲不到城中
輸租常占一村先不望明時舉力田老畏里胥如畏虎
敗人詩思攪人眠
湘潭道中即事
儺鼓鼕鼕匝廟門可憐楚俗至今存屈原章句無人誦
别有山歌侑桂尊
出城二絶
日日銅瓶插數枝瓶空頗訝折來稀出城忽見櫻桃熟
始信無花可買歸
小憩城西賣酒家綠陰深處有啼鴉主人嘆息官來晩
謝了酴醿一架花
病後訪梅(二首)
夢得因桃數左遷長源為柳忤當權幸然不識桃兼柳
却被梅花累十年
和靖林間欬嗽時一邊覓句一邊饑而今始會天公意
不惜功名只惜詩
羅湖
異境微茫在半霄僊人垂手下相招老來尚有君親念
未敢相陪過鐡橋
扶胥
一陣東風掃曀霾天容海色豁然開何須更網珊瑚樹
秪讀韓碑也合來
再題六如亭
昔人喜說墜樓姬前輩尤高斷臂妃肯伴主君來過嶺
不妨扶起六如碑
宫詞(二首)
凉殿吹笙露滿天木犀花發月初圓君王少御珊瑚枕
多就宫人玉臂眠
先帝宫人總道粧遥瞻靈栢淚成行舊恩恰似薔薇水
滴在羅衣到死香
書壁
綠衣蒲屨小綸巾四壁清風一榻塵誰謂先生貧到骨
百金新聘竹夫人
宋元詩會卷四十八
