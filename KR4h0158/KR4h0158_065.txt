宋元詩會卷六十五
兵部主事陳焯編
金詩附
張介
(字介夫彭城人正大元年經義第一人歴鞏榖孰二縣令幼有賦聲為人藴藉)
讀天寶遺書
不但昨非今亦非上皇騎馬淚沾衣曲江死後無忠諫
郤憶詞人秋雁飛
龐漢
(字茂弘平晉人正大末年進士沈毅有志節待次内鄉北山兵亂遇害)
終南谿
冷雲低壓萬長楊十頃秋隂鎖北堂門外兵塵漲秦楚
水邊烟景似湖湘荷翻山雨僧窗晚竹汎溪風客枕涼
早晚初平遂真隠遶陂閒牧石頭羊
神童劉微
(字伯祥益都人七歲能文道陵召入宮賦鳳凰來儀二首稱旨賜經童出身係籍太學後登貞祐二)
(年第)
春柳應制得城字
翠鈿圓勻綠線輕著行排立弄新晴更看三月春風裏
散作飛花滿鳳城
王世賞
(字彥功汴人與尹無忌王逸賓趙文孺相周旋明昌中保舉才能德行賜出身釋褐鞏州教授終于)
(鹿邑簿有浚水老人集傳于世)
立春後十日登樓
今日登樓眼風烟倍覺新溪梅初破萼屋雪半融銀雁
外天逾碧鷗邊水自春兒曹應見笑吟望獨傷神
春雪
只謂春天暖寧知雪霰飛龍蛇且深蟄花柳不勝威糝
糝凌風細紛紛帶雨稀誰當問穹昊生殺果何機
桑之維
(字之才恩州人蔡丞相伯堅之子壻也以樂府著稱有東皐集傳于世)
白髮
白髮近年見十中三兩莖半因愁儹出多為病添成梳
裏有時落鑷餘還又生老知無可避何處是功名
馮文叔
(文叔遼東人)
客舍
禿襟袖褐破書囊十五年來客異鄉生事穽中搖虎尾
窮途天上轉羊腸三朝不遇馮唐老半夜悲歌甯戚狂
獨倚牛車望遼海西風塵土鬢蒼蒼
宗道
(字雲叟山隂人以足疾不仕有詩云家藏千卷富身得一生閒茅屋經年補柴門盡日關其自處可)
(見)
寶巖僧舍
寂寂鐘魚栢滿軒午風輕颺煮茶烟西廊竟日無人到
只許山人借榻眠
鮮于溥
(字彥仁宋文臣子駿之後高祖淳淳之子孝標標之子壽吉壽吉之子坦皆擢進士第而仕亦達彥)
(仁坦之子以門資仕終于櫟陽令濟源盤谷天壤佳處坦父子居其間飲酒賦詩翛然塵垢之外至)
(今人以高士目之)
魯村道中
小橋沙路已堪圖更著衰翁跨蹇驢暮靄似催寒日短
秋容仍帶遠林疎鵬盤平野黃榆落兔走橫岡白草枯
漸喜閒身遠朝市一年強半在村墟
早發
燈前夢斷家千里馬上詩成月一痕晨粥未烹官路遠
隔林烟火是漁村
郝天挺
(字晉卿陵川人家世儒素伯父子颺有詩名號東軒老人晉卿少日有賦聲早衰多疾厭于名場遂)
(不復就舉貞祐之兵避于河南往來淇衞間為人有崖岸耿耿自信寧落薄而死終不一傍富兒之)
(門年五十七卒于舞陽臨終浩歌自得不以死生為意其平日自處為可見矣元好問少從晉卿學)
(舉業晉卿教之曰今賦學以速售為功六經百氏分磔綴緝外或篇題句讀之不知幸而得之不免)
(為庸人况一敗塗地者乎又曰讀書不為藝文選官不為利養唯通人能之又曰今世仕宦多用貪)
(墨敗官皆苦于饑凍弗克自堅者耳男子生世不耐饑寒則雖小事不能成子試以吾言求之其所)
(持論如此子思温字和之孫經字伯常入元為名臣)
送門生赴省闈
青出於藍青愈青小年場屋便馳聲未饒徐淑早求舉
郤笑陸機遲得名嗟我早衰空毦矂喜君初筮已崢嶸
此行占取鼇頭穩平地烟霄屬後生
徐好問
(字裕之永寧人彭汝實曰徐與遺山同名同字不以為嫌而錄其詩前輩胸中廣大類此)
龍門
疎鑿而來道路通行人萬古翠微中南山山寺題詩滿
一字何嘗到禹功
邢安國
(字仲祥沁州武鄉人少日有賦聲四十歲後即不應科舉以詩酒自娛避亂客泌陽十餘年後北歸)
(備極艱苦往往見於詩云)
楊花
細點輕團轉復飄隋家堤岸霸陵橋非綿非絮寒無用
如雪如霜暖不消狂惹客衣知有恨巧尋禪榻故相撩
陂塘回首浮萍滿依舊春風擺翠條
劉豫
(字彥由阜城人仕宋知濟南府事汴京下立張邦昌為大楚皇帝宋滅楚更立彦由國號齊建元阜)
(昌八年廢為蜀王遷黃龍府改封曹有集十卷行于世)
雜詩(三首)
風荷柄柄弄清香輕薄沙禽落又翔紅日轉西漁艇散
一川山影暮天涼
古渡停驂日向沈凄涼歸思梗清吟碧山幾點塞天闊
紅葉一林秋意深
寒林烟重暝棲鴉遠寺疎鐘送落霞無限嶺雲遮不斷
數聲和月到山家
虞仲文
(字質夫世南之裔武州寧遠人仕為遼相歸金授樞密使平章政事封秦國公四歲作詩賦煎餅有)
(魚目蟬聲之句人以神童目之)
雪花(四歲作)
瓊英與玉蘂片片落前池問著花來處東君也不知
按元裕之于金相詩内載有張丞相孝純字永錫滕
陽人宋宣和末知太原金兵圍城死守踰年人相食
幾盡城始下金主憐其忠換以相職詩無足觀故不
錄而初志可嘉聊記於此
耶律履
(字履道東丹王之七世孫學易通太玄至於隂陽歷數無不精究蔭補國史掾興陵朝累遷薊州刺)
(史入翰林為修撰歴直學士待制禮部尚書特賜孟宗獻榜進士第俄預淄王定冊功拜參知政事)
(明昌元年進右丞薨年六十一興陵嘗問宋名臣孰為優履道以蘇端明軾對上曰吾聞軾與王詵)
(交甚歡至作歌曲戲及姬侍非禮之甚尚何足道耶履道進曰小說傳聞未必可信就使有之戲笑)
(之間亦何得深責世徒知軾之詩文為不可及臣觀其論天下事實經濟良才求之古人陸贄而下)
(未見其比陛下無信小說而忽賢臣之言明日錄軾奏議上之詔國子監刊行自號忘言居士有集)
(傳于世三子辨才武廟署令善才工部尚書楚才中書令四孫鈞鉉鏞鑄)
史院從事日感懷
不學知章乞鑑湖不隨老阮醉黃壚試從麟閣諸賢問
肯屑蘭臺小史無一戰得侯輸妄尉長身奉粟媿侏儒
禁城鍾定燈花落坐拊塵編惜壯圖
賈益謙(因辨海陵之誣可証金史之謬故於其原傳全錄之)
(字亨甫本名守謙避哀宗諱改焉宣宗朝參知政事出知濟南移鎮河中南渡後召拜左丞尋致仕)
(居鄭州哀宗即位史官乞因宣廟實錄遂及衞紹王初虎賊既弑逆乃立宣宗宣宗之人至謂衞王)
(失道天命絶之虎實無罪且于主上有推戴之功獨張信甫上章言虎賊大逆不道當用宋文帝誅)
(傅亮徐羨之故事章奏不報爾後舉朝以大安崇慶之事為諱及是謂亨甫大安中嘗拜御史中丞)
(宜知衞王事乃差編修官一人就訪之亨甫知其旨謂來者言知衞王莫如我然我聞海陵被弑而)
(世宗皇帝立大定三十年禁近能暴海陵過惡者得美仕史官修實錄誣其滛毒狠鷙遺臭無窮自)
(今觀之百可一信耶衞王勤儉慎惜名器較其行事中材不能及者多矣吾知此而已設欲謂飾言)
(以加吾罪吾亦何惜餘年朝議韙之正大三年八十薨)
贈答史院從事
見說才名自妙年多慙政府舊妨賢物華天寶無今古
鳳閣鸞臺孰後先鄭圃道尊何敢望濟南書在子當傳
莫言老眼昏花滿及見風鵬上九天
楊慥
(字叔玉代州五臺人承安五年進士歴州縣入為尚書省令史拜監察御史侍御史京西大農司丞)
(京南司農卿戶部侍郎權尚書入戶曹即有相望事無巨細處之皆有法至於知朝廷大體則又非)
(他人所能及也京城受兵權參知政事明年卒于河平叔玉文工于詩而人不以能文稱特未見其)
(文耳)
過司竹監有懷王監正之
不見崧丘跨鶴仙才名留得萬人傳春郊漬酒傷今日
夜雨論文記昔年宰樹謾縣公子劍高山已絶伯牙絃
故居脩竹青青在寂莫終南落照邊
乾陵
牝鷄一啄血波流天下何緣不姓周今日阿婆心力盡
乾陵禿似老僧頭
孟宗獻
(字友之開封人大定三年鄉府省御四試皆第一供奉翰林曹王府文學兼記室參軍以疾尋醫久)
(之授同知單州軍州事丁母憂哀毁致卒)
搖搖風影漾寒塘靜裏亭臺日月長不似隋家堤岸上
亂鴉殘照管興亡
蘇門花塢
繞舍雲山熨眼新看花差後洛陽塵從君小築繁香塢
不負長腰玉粒春
趙攄
(字子充宛平人自號醉全道人)
早赴北宮
蒼龍雙闕鬱層雲湖水鱗鱗柳色新絶似江行看清曉
不知身是趁朝人
趙承元
(字善長先世汴人兵火間旅寓河間遂占籍焉大定十三年詞賦第一人除應奉翰林學士兼曹王)
(府文學以疎俊少撿得罪王府貶廢久之遇赦量叙卒于臨洮)
探春
水底流泉匹練飛麴塵著柳不禁吹杖藜恰到春生處
已有人家插酒旗
張檝
(字巨濟其先秦川長春人有官於山隂者遂占籍焉家世貴顯巨濟明昌五年詞賦第一人仕至鎮)
(戍州刺史)
客中
絳脣花不語青眼柳初眠塵去尋芳馬香來載酒船歸
期仍雁後野興已鷗邊惆悵無家客春風又一年
初夏
小園綠筍間朱櫻點綴年華似有情露浥葛巾晨氣潤
風隨竹簟晚涼生閒窺黠鼠潛身處靜厭飛蚊遶鬢聲
安得冷泉幽石畔解衣盤礴樹隂清
李著
(字彥明真定人高才博學詩文得前人體工於字畫頗尚宮言承安二年經義第一人在翰林七年)
(出判定州召為戶部員外郎坐大中黨事謫臨洮府判官量移西京路按察司判官遷彰德府治中)
(城再陷避于㙮上兵人招降大罵不從掘㙮倒而死)
觀音院書閣
曲巷蓬蒿一尺深小軒岑寂似山林鳥聲落枕有高下
山色閱人無古今客裏三年侵老境牀頭一易浣塵襟
晚涼癡坐忘言裏滿地西風白玉簪
王中立
(字湯臣岢嵐人博學強記問無不知少日治易有聲場屋間家豪于財賓客日滿門所以待之者備)
(極豐腆其自奉則日食淡湯餅而已年四十喪妻遂不更娶亦不就舉選齋居一室枯寂如衲僧如)
(是三四年乃出時人覺其談吐高闊詩筆字畫皆超絶若有物附之者問之不言也臨終預尅死期)
(而逝州將石倫葬之忻州時年五十六)
中秋
素丸東溟來飛上玻璃盆聊揮五輪手撥去萬里隂印
透山河影照開天地心人世有昏曉我未嘗古今
雜詩(二首)
華山宮殿白雲封想見當年打睡翁貪看終南山色好
不知紅日下前峰
雲葉粼粼皺碧空笙簫遞響入天風忽驚風浪耳邊急
不覺形神來世中
王予可
(字南雲吉州人父本軍挍南雲亦嘗隸籍年三十許大病後忽發狂久之能把筆作詩文及說世外)
(恍惚事南渡後居上蔡遂平郾城之間在郾城為最久人與之紙落紙數百言或詩或文散漫碎雜)
(無句讀無首尾多六經中語及韻學家古文奇字字或峭勁遇宋諱亦時避之人或問以故事應如)
(響諸所引書皆世所未見談說之際稍若有條貫則又以誕幻語亂之麻知幾張伯玉與之遊最狎)
(說其所作詩以百分為率可曉者才二三耳壬辰兵亂為順天軍將領所得知其名竊議欲挈之北)
(歸館於州之瑞雲觀南雲明日見將領自言云我不能往君家瑞雲觀也不數日病卒後復有見之)
(淮上者)
馴鶴圖(張伯玉家畫慎宫人徐行以手整釵一鶴後隨謂之馴鶴圖伯玉請賦詩欽叔常苦)
(其作詩多不用韻限以釵來苔三字)
寢處粧鉛未捲釵孤雲花帶月邊來六宫簾幕金鸞冷
露濕晨烟啄翠苔
王彧
(字子文洺州人承安中進士資剛決不可犯為尚書省掾知管差除與郎官相可否即棄官去往來)
(登封盧氏山中改名知非字無咎自號照了居士居山中二十年布衣蔬食井臼自親時人哀苦之)
(而知非處之自若也少日為文工于四六詩亦有功和二宋落花韻四首云曾見嬌窺宋玉牆忽驚)
(遺夢到延涼聚塵非分侵凌玉流水無情葬送香錦韈謾抛終隔面綵灰雖吐若為腸蒼苔碧草無)
(窮恨木石癡兒亦自傷可人未厭出鄰牆回首空殘翠幕涼好事只傳懷夢草殊鄉誰致返魂香塵)
(凝燕子慵開眼烟暗馬嵬空斷腸穠李絳桃俱異物為歌薤露寫餘傷綠影浮空只自傷賞心死著)
(未能忘瓊枝不解留春色銀燭空存照夜妝肺腑已傳蜂蜜盡肌膏仍與燕泥香情知青帝回車日)
(合有翔風老退房繁華終竟合凋傷獻笑縈懷忍遽忘露壓不禁昏淚臉風披無奈醉愁妝芳菲頓)
(減園林趣狼藉空餘陌路香郤憶班姬浪辛苦一生都得幾專房既學佛作決定歌禪家以為證道)
(新豐之後無有及者)
禪頌(二首)
放下情懷觸處安生涯耿耿沒多般褐衣襤褸聊遮赤
短髮鬅鬙底用冠一榻省緣資困歇二匙隨分了饑餐
也知苦澀人人笑烈日初心不敢謾(貞祐末行臺都尉南征獲武經進士)
(李申之于盱眙左右司郎中劉光講達卿潤文官李獻能欽叔愛其才辨欲活之以避嫌不敢也乃託以問事)
(機令軍中羈管之申之作詩贈主囚者云一飯感君無地報寸心許國只天知明朝定作長淮鬼馬革仍煩為)
(裹尸又云胷中萬古橫鍾阜一死鴻毛斷不移又獻書都尉云金國歲歲南侵計所得不能一二州而軍力折)
(耗殆盡今歲此舉亦曾慮人有議其後何以禦之乎為公計者不若待南軍大舉斂兵而退雖屢出無功得全)
(師而返猶可自救不然師老食殫困頓于堅城之下讒間一行則公受禍不久矣某軍敗而死固其所也乞于)
(盱眙城下責以不降之罪以一死見處使人人知之則都尉亦于名教有功書上之明日申之謀遁歸不果乃)
(殺之欽叔說其臨刑回面南向欣然就戮甚嗟惜之予謂申之胷中萬古橫鍾阜與王知非烈日初心不敢謾)
(皆烈丈夫語故附見于此)
吾身非我底為情說著塵勞特地驚五九盡時山更好
澗泉雲鳥自春聲
董文甫
(字國華潞人承安中進士為人淳質恬于世味於心學有所得人知尊敬之而不知其所以得也子)
(安仁亦學道父子嘗閒居寳豐閉戶不出以習靜為業朝夕不斷宴如也國華歴金昌府判官禮部)
(員外郎昌武軍節度副使正大中以公事至杞縣佐自知死期作書與家人及同官又作詩貽杞縣令)
(詩畢擲筆于地以扇障面而逝)
審是堂
按劍人人駭夜光蜀鷄合道勝鸞凰飛蛾可是無分别
直認油燈是太陽
文中子續經
紛紛述作史才雄聽得秋來百草蟲不是春雷轟蟄窟
蚓蛇爭得化成龍(元好問嘗以王氏續六經為問文甫云王氏六經以權道設教雖孔子亦)
(然但後人不能知之耳因以此詩示之)
李俊民
(字用章澤州人承安中舉進士第一金亡隠居教授元世祖居潛邸以安車召之乞還山)
明皇擊梧圖
不使梨園子弟知太平音在鳳皇枝一朝野鹿銜花去
長恨秋風落葉時
辛愿
(字敬之福昌人其大父自鳳翔來居縣西南女几山下以力田為業敬之自號女几野人年二十五)
(始知讀書取白氏諷諫集自試一日便能背誦乃聚書環堵中讀之書至伊訓詩至河廣頗若有所)
(省欲罷不能因更致力焉音義有不通者搜訪百至必通而後已由是博極羣書于三傳為精至於)
(内典亦稱該洽杜詩韓筆未嘗一日去其手作文有綱目不亂詩律深嚴而有自得之趣)
亂後
兵去人歸日花開雪霽天川原荒宿草墟落動新烟困
鼠鳴虚壁饑烏啄廢田似聞人語亂縣吏已催錢
贈劉庵主(劉遼貴族)
密薄軒裳貴高尋綺皓蹤一囊閭里藥六尺水雲笻午
枕眠芳景晴簷望遠峰柴門常不掩應得野夫從
贈趙宜之
夫子今詞伯胡為遠帝京青雲無轍迹白髮有柴荆鬼
戲多年病人高四海名麟經方有缺無惜繼丘明
同趙長水汎舟
洛水秦山晚自澄孤洲烟樹綠相仍波搖朗月浮金鏡
嶺隔華星斷玉繩但覺轉船驚白鳥豈煩揮箑怒青蠅
風塵浩蕩飄蓬裏愧似林宗陪李膺
題游彥明林園
先生未老厭儒冠築屋栽籬守歲寒經史日長常滿案
漁蝦溪近得供盤幽花入室無多種瘦竹關情只數竿
瀟洒遠辭車馬跡求官何必近長安
函關
雙峰高聳大河旁自古函關一戰場紫氣久無傳道叟
黃塵那有棄繻郎烟迷短草秋還綠露浥寒花晚更香
共說河山雄百二不堪屈指筭興亡
隆德故宮
蛇分鹿死已無秦五十年來漢苑春問著流鶯無一語
柳條依舊拂牆新
山園
歲暮山園懶再行蘭衰菊悴頗關情青青多少無名草
爭向殘陽暖處生
李汾
(字長源平晉人系出雁門曠達不羈好以奇節自許元光末用薦書得從事史館長源素高亢不可)
(一世乃今因斗食致人以府史蓄之殊不自聊未幾忤翰長罷尋入關明年驅數馬來京師日以馬)
(價佐歡道逢怨家則畫地大數而去又明年恒山公先在鄧之西山長源往說之署行尚書省講議)
(官既而恒山與參知政事實勒相異同頗謀自安懼長源言論欲除之遁之泌陽竟為所害)
州北(三首)
州北光風豔綺羅南來扈從北人多梨園法曲懷奴舞
月窟新聲倩女歌紫禁衣冠出金馬青樓阡陌瞰銅駝
薄游郤憶開元日常逐春風醉兩坡
琪樹明霞五鳳樓夷門自古帝王州衣冠繁會文昌府
旌戟森羅部曲侯美酒名謳陳廣座凝笳咽鼓送華輈
秦川王粲何為者憔悴囂塵坐白頭
樓外風烟隔紫垣樓頭客子動歸魂飄蕭蓬鬢驚秋色
狼藉麻衣涴酒痕天塹波光搖落日太行山色照中原
誰知滄海橫流意獨倚牛車哭孝孫
上清宮
蒼梧雲氣赤城霞錦絡鈞天帝子家仙掌高承九霄露
霓旌遥駐五雲車昆明火刦驚人世瀛海風濤撼客槎
醉裏忽逢王子晉玉笙吹上碧桃花
避亂陳倉南山回望三秦追懷淮隂侯信漫賦長
句
憑高四顧戰塵昏鶉野山川自吐吞渭水波濤喧隴阪
散關形勢軋興元旌旗日落黃雲戍弓劍霜寒白草原
一飯悠悠從漂母誰憐國士未酬恩
清明
鳴珂振轂滿重城春日綿綿老燕鶯人在碧鷄坊外住
澹隨流水過清明
蘇客卿秦
遊說諸侯獲上卿賈人脣舌事縱橫可憐一世癡兒女
爭羨腰間六印榮
馬中令周
腳踏長安陌上塵布衣西上欲誰親君王不省常何策
憔悴新豐一旅人
李獻甫
(字欽用欽叔從弟也兄欽止欽若皆中朝名勝家故將種而同時四進士人門之秀照映一時欽用)
(博通書傳于左氏及地理之學尤精為人有幹局心思所到則絶人遠甚故時人有精神滿腹之稱)
(歴咸陽簿辟行臺掾屬正大初夏人請和金以馮子駿往議欽用預行夏使有口辯馮善人無以折)
(之往復之際至將歲幣為言欽用不能平從旁進曰夏國與敝邑和好百年今雖易君臣之名而為)
(兄弟之國使兄而輸幣寧有據耶曰兄弟且不論宋日曾與吾家二十五萬匹典故具在君獨不知)
(也金朝必欲修舊好非此例不可欽用作色曰使者尚忍言耶宋以歲幣餌君家而賜之姓岸然以)
(君父自居夏國君臣無一悟者誠謂使者當以為諱乃今公言之使者果能主此議以從賜姓之例)
(敝邑雖歲損五十萬某請以身任之夏使語塞和議乃定)
别春辭
東皇按轡來何遲人間二月才芳菲六十日春能幾時
不如意事常相隨一聲啼鴂花片飛把酒郤與春别離
春緩歸聽我歌滔滔歲月如流波貴憂孰與賤樂多吾
寧不欲列華鼎馳鳴珂香屏倚妓薦綺羅人生賦分有
定在誰能買愁費天和長安市上酒如海跨驢徑上胭
脂坡酒酣酣舞雙婆娑春自來去如予何
興慶池書所見
短短菰蒲刺水青翠萍開處鑑波明畫船轉過垂楊外
水面風來聞樂聲
元德明
(字明德秀容人唐禮部侍郎次山之後自幼讀書世俗鄙事終其身不挂口為人誠實樂易洞見肺)
(腑雖童子以言欺之亦以為誠然也累舉不第放浪山水間未嘗一日不飲酒賦詩春秋四十有八)
(終于家二子好古好問)
仙鷄詩(并序)
繁畤義興鎮酒家韓氏子畜一雞以善鬭雄其鄉一
日敵家用藥飼雞使不知痛求與韓雞對韓雞鬭久
果被傷口下頷不收垂死矣一賣藥道人過其門曰
我能活此韓欣然使療之里中諸兒隨看者一二十
輩皆使向壁立道人以雞置籠中探手良久若摩拊
然者已而取瓢水噀之置瓢籠上即出門兒曹怪其
久不還竊視之雞喙已復生矣道人希袍草冠腋下
縣青囊落魄嗜酒夜宿寺閣上韓氏子與里中人奔
走求之并所臥草薦不在矣是時明昌七年仲規弟
為此鎮酒官予亦在焉作仙雞詩以記之
老雄徤鬭誇擅場韓郎抱歸神色傷豈知黠兒出徼倖
毒手一發不得防毳衣散灑尚可養利嘴一哆何由張
青囊道人何許來自言救藥吾有方垂髥噀水濯殘血
半喙隨手生新黃筠籠乍開聞腷膊草冠已往徒驚忙
神仙世有寧虚荒惜哉詭激不可量世人鷙勇天且劓
况于物也恣彊梁敷榮枯枿變金石未若與世鍼膏肓
何須變化示狡獪知君辦作淮南王蓬萊東望雲茫茫
愛而不見心且狂刀圭不願換凡骨且欲共醉無何鄉
送德温同舍赴簾試
太常侍祠水蒼珮内相夜下金蓮燭皇家結網未曾疎
亦有佳人在空谷一從唐賦變遼律仰視折楊猶雅曲
雲臺勲業一青衫被髮操戈踵相屬筋疲力涸僅乃得
墨水一升凡幾辱英雄俛首入彀中舉世悉然非子獨
子家口衆親又老歲月旨甘須寸禄薦書聞說過南宮
冷暖人情到僮僕我初與子偕計吏人後人前隨碌碌
不慙齊客售鼓瑟頗為荆人悲獻玉一詩今日送君行
萬里秋風看鴻鵠
室人生朝
新酒清渾共糟牀洗盞嘗平時唯欲醉此日重難忘容
服慙王霸山林得孟光白頭翁與媪萬事聽諸郎
秋暮王氏園亭
細徑雲林底危亭澗水湄秋先殞黃葉寒未老紅葵嚼
句幽禽答尋花晚蝶隨無人共幽興思與野僧期
寒食再遊福田寺
春山寂寂掩禪扉複嶺盤盤入翠微布韈青鞵供勝踐
粥魚齋鼓薦玄機日烘幽徑綠烟煖風定曉枝紅雨稀
曾是西堂讀書客不應啼鳥也催歸
劉祁
(字京叔山西渾源人金之遺民著歸潛志)
古意(二首)
庭前有桂樹綠葉尚離披秋風動地起飄落將安歸高
飛入青雲下飛入汙泥貴賤既偶爾孰為喜與悲
秋江有芙蓉顏色好鮮潔褰裳欲采折水深不可涉嚴
風下飛霜芳豔空凋歇悵望一長嘆臨川無桂檝
送雷伯威
朔風起天末落木鳴空山冰霜正凝沍遊子百里還山
郭送將别徘徊上高原如何暌離情對此芳歲闌壯士
志四方不須涕汍瀾人生非山海會面亦不難願子崇
明德餘功振文翰長因東南鴻惠我金玉言
懷長源
凉月夜如水秋風吹紫蘭獨居悵無聊佳人阻河山河
山邈千里相望何時已雲橫雁影沈露下蟲聲起烽火
照中州西南殺氣浮君居劉山下果若向時不人生有
離别但惜知音絶匣内臥青蛇光芒射秋月汴水碧參
差葉飛空樹枝如何相憶處還值暮秋時
征夫詞
頑雲漠漠秋天黑冷雨瀟瀟和雪滴途中騎士衣裳單
半夜銜枚赴靈壁中州近歲雨雪多只因戍馬窺黃河
將軍錦帳衣千襲馬上揮鞭傳令急但令飽暖度朝夕
一死沙場吾不惜九重日望凱歌歸安知中路行逶迤
願將舞女纏頭錦添作征人身上衣
征婦詞
青燈熒熒照空壁綺窗月上莎雞泣良人塞北遠從軍
獨妾深閨長太息憶初癡小嫁君時謂君早晚擁旌麾
如何十載尚輿隸東屯西戍長奔馳秋風戎馬臨關路
千里持矛關上去公家事急將令嚴兒女私情那得顧
恨妾不為金鞞靫在君腰下隨風埃恨妾不為龍泉劍
在君手内飛光燄慕君不得逐君行翠袖斑斕空血染
君不見重瞳夙駕遊九疑蒼梧望斷猶不歸况今沙場
征戰地千人同去幾人回君回不回俱未見妾心如石
那可轉
南京遇山樓
倚天突兀聳高樓樓上家人白玉鉤落日笙歌迷汴水
春風燈火似揚州仙人已去名空在豪客同來醉未休
獨倚朱闌望明月鸞旌依約認重遊
過陳司諫墓
鸞坡烏府舊遊空三尺孤墳野寺中猶有憂時心不死
墓門昨夜起秋風
元好古
(字敏之性識穎悟讀書能彊記無所不窺年二十就科舉再上不中意殊不自聊又娶婦不諧日致)
(惡語遂以得疾未幾沒于北兵之禍年三十一)
中秋無月
佳辰無物慰相思先賞空吟昨夜詩莫怪更深仍坐待
密雲或有暫開時
讀裕之弟詩藁漫題
傳家詩學在諸郎剖腹留書死敢忘(先人臨終有剖腹留詩之語)背
上錦囊三箭在直須千古說穿楊
宋元詩會卷六十五
