宋元詩會卷八十七
兵部主事陳焯編
傅若金
(字與礪任廣州教授順帝元統三年出使安南其宿天使館二詩最傳於世有玉樓集若金妻孫惠)
(蘭亦能詩早卒見閨閤中)
歌風臺
黔首厭秦暴龍德奮炎劉英雄乘天誅拔劍起相仇天
風墮陵谷飛雲揚九州天下事既定懷土未遑休置酒
宴高臺中厨進庶羞悲歌落林木父老皆涕流功臣日
葅醢壯士復何求至今豐沛間長顧使人愁故鄉帝所
愛零落遺舊丘大運各有終賢聖誰能留焉知萬歲後
魂魄復来遊
題宜春鍾清卿清露軒
秋氣集太虚夕光團高樹時聞陰液墮暗識商飈度旎
旎星動林英英月霏霧凉扄息塵想幽琴寄玄悟寂歴
松上聲逍遙丘中趣鈞天澹斜景銀河曖微素古調今
所稀大音誰能喻仙人飲沆瀣夀命金石固千歲不可
期空歌徒延慕
少年行
長衢若平川輕車馳流波上有都人子明肌艷朝霞芳
塵揚遠風白日耀舞羅少年輕薄兒調笑相經過狎坐
酌美酒日暮酣且歌千金罄一笑豪右焉能加時俗誇
朱顔美女悅春華春華豈不好遲暮當如何
雜詩(四首)
植蘭彌九畹踵菊被三徑幽芳乃殊姿馨德良可並搴
蘭以為美餐菊以資命睠言理蕪穢恒使枝葉淨蕪穢
苦易侵枝葉苦不盛豈無桃與李貴此諧野性
閒夜坐中庭素月流我懷鳴琴發遠思俗音難與諧微
颸經前楹徐響正裴回欲歌南風曲聽者良以希願言
薦清廟復感鳳来儀
異人言種石可以致雙璧千金受玄秘辛苦乃有獲温
其比君子韞櫝良愛惜青蠅易為汙恒恐傷厥德連城
不願售思以置君側終歲無與言持之將安適
皎皎素明月娟娟含令姿浮雲遽起滅圓影遂參差山
川莽回互天地亦相疑焉知冥昧中明潔終不移弦望
有恒運清光寧久虧
題淵明漉酒圖
淵明性嗜飲所遇適其真漉酒東籬下邈若旁無人捐
綬非所吝焉愛頭上巾田園日成趣松竹相與親百年
何為爾酩酊及茲辰陶然至和内混沌以為鄰
羣雁圖
微茫洞庭野隠約瀟湘岸鴻雁將栖息飛鳴求其伴先
集良未安後至凄欲斷使我懷弟兄因之中腸亂留連
江海遠慘淡秋暉晏常恐隨天風高飛入雲漢
題墨梅
老樹亞晴空疎花帶寒野風流不自惜澹泊從人寫歲
晏孰相娛空山少来者
題衛知事廣衍倉西軒墨竹歌
吾聞渭川竹如簀太倉欲致那可得開眼晴烟落戸牖
透裳冰雪在胸臆愛之借問作者誰毋乃與竹同標格
自是君懷足清致故須好事留真迹陰森雨氣發中林
颯爽秋聲赴前席微坡直具百畆意老榦真憑萬鈞力
玄豹猶含隠霧章蒼龍已奮千霄翼火雲六月思遠避
安得坐我林間石待實誰憐彩鳳饑釣鰲未試長竿直
為君歌罷久嘆息羣玉蕭蕭動高壁
邯鄲行
邯鄲城頭下白日邯鄲市上風蕭瑟故壘空餘鳥雀悲
荒垣只見狐狸出何主墳墓對山阿尚憶諸侯争戰多
趙客歸来重毛遂秦軍老去畏廉頗黃塵白草宫前道
鬼火如燈夜相照公子秋来不見歌美人月下那聞笑
當時冠蓋激浮雲撾鐘考鼓宴青春只今惟有郵亭樹
還送年年行路人
八十里山行
桂林之區猺賊雜處南有八十里之高山絶天綿延開
險阻賊人倚之作巢砦劫掠經年勢還大官軍收捕費
供給主將逡廵竟何待居民近山晝夜愁四下行人皆
白頭况聞良家半為賊官府貪横仍誅求安得大聚邊
頭兵甲鑄田噐盡鋤高山作平地高山平猺賊斃
銅爵硯歌
鄴中文磚天下竒流傳為硯亦堪悲月砌寒傾古臺暮
雨犂耕出斷釵時荒凉火燒狐兔窟金棺别葬奸雄骨
石麟暗刻魏春秋銅爵空題漢年月可憐此硯依浮世
曾見高筵美人醉行迹猶霑舊襪塵啼痕已滅新妝淚
向来登踐日紛紛即今磨洗見竒文題詩為弔西陵樹
幾片殘霞入雁羣
牧牛去題袁慶遠經歴所蔵畫
牧牛去千山復萬山上山日出愁起晩下山日入苦行
難手中鴝鵒牛伴侣養来多日能人語縱牛不牽繩自
垂聽他行食毋苦之欲歸尚憂牛不飽更近前溪多水
草但願年年牛盡肥主翁足食身足衣農家養牛國所
頼惡少城中殺牛賣
送楊元成奉旨之徽州過家錢塘
綠槐五月高雲冷行人辭闕歸鄉井奎璧秋迴帝座深
斗牛夜隔天河永君今御命出江關却到新安幾日還
天上應須朝絳節湖邊何得愛青山
江州社日阻風
社日長為客行人總念羣湓江春過雨廬阜晩生雲綠
酒洽歡飲清絃送别聞風檣未得動堅坐且論文
下邳懷留侯
豪傑關休運乾坤屬遠猷自須成漢業豈獨報韓仇黃
石嗟長往青山感昔遊同時多草莽事定覓王侯
七夕
耿耿玉京夜迢迢銀漢流影斜烏鵲樹光隠鳳凰樓雲
錦虚張月星房冷閉秋遥憐天帝子辛苦會牽牛
賦得天際舟送兵部張孟功治河
日下行人發春晨去鷁催纜侵斜月解帆向斷雲開愛
鳥窺詩卷垂虹映酒杯尋源不可盡奉使幾時回
送金華王琴士還山
年少金華客囊琴暫出山忽聞春水滿徑逐暮雲還三
洞飄玄鶴雙溪下白鷴應尋牧羊子時過綠蘿關
寄題余泰亨隠居
聞說幽棲處遥連郁水天徑開移竹地渠引灌花泉坐
客留傾釀隣人訪草玄京華遠遊子那得共盤旋
别龍州蕭從事韶(二首)
北極絲綸下南陲政化通靈槎浮度斗瘴艸偃隨風殊
俗難為别清談喜屢同馳驅不可住心切大明宫
使節明金虎腰弓偃畫蛇蠻方趨號令原隰見光華邊
樹猶含綠江梅久放花憶君依幕府何日定還家
梧州嘉魚亭
舟楫回沙驛旌旗駐郡亭江通五管白天落九疑青此
日瞻雲氣誰家見客星軍需晝夜急寇盗幾時寧
别静江文學諸公
乍見先愁去將行未忍分字期歸後寄歌畏别時聞驛
樹過春雨江船隔夜雲馳驅念吾弟羽翼待諸君
金陵晩眺
金陵古形勝晩望思迢遥白日餘孤塔青山見六朝燕
迷花底巷鴉散柳陰橋城下秦淮水年年自落潮
京師守歲
日月催時序乾坤隔晦明殘年萬里夢今夕幾人情久
客煩朋友雙親倚弟兄深慚須薄禄不得謝浮名
韓淮陰廟
淮陰千古英雄恨楚樹荒荒夕照殘水夾廢城春草合
雲昏迷廟野花寒封齊安用真王印興漢空遺大將壇
高帝旌旗俱寂寞斷碑零落後人看
送唐子華赴嘉興
聞君秋思滿南湖行李今晨發帝都幕府初乘從事馬
江城還憶步兵鱸樹浮白日山侵越潮蹴青天海入吳
閒暇憑高動詩興須成一醉掃新圖
和危山曜寄弟
故園兄弟總相思久客懷歸屢失期司馬却慚題柱早
東方翻恨上書遲都門柳暗愁中見鄉國花殘别後知
昨日南橋放春水望雲回首獨多時
題畫船入蜀圖送䕫州教黃尚質
楚客之官泛蜀船畫圖盈尺見山川九江樹色瀟湘外
三峽猿聲灧澦前方譯漸通巴俗語國書新得漢人傳
豈無好事能攜酒問字時時集講筵
王氏相師山莊
相師之山雲杳冥千巖萬壑倚空青上方雷雨蔵天井
南極風烟落洞庭溪客去迷花藹藹野人居愛竹泠泠
何時遂買登山屐乘興還来扣石扄
過故妻墓
湘皋烟草綠紛紛洒淚東風憶細君每恨嫦娥工入月
虛疑神女解為雲花陰午坐閒金剪竹裏春愁冷翠帬
留得舊時殘錦在傷心不忍讀回文(按若金妻孫氏惠蘭性慧過人工五)
(言近體年二十三歸傅五月而卒寓殯湘中其詩二首見香奩集)
汴梁
汴上荒城繞故宫山頭危石墮秋風夷門市起聞嘶馬
梁苑樵歸見斷鴻鬭草尚餘殘後碧進花無復盛時紅
欲登高處腸先斷滿目閒愁賦未工
送姚子微
雙闕除書下玉階三湘回櫂拂冰崖天垂銅柱南低海
城入金陵北近淮江國雁来秋肅肅驛樓雞動曉喈喈
大家定有東征賦鮭菜隨船慰老懷
送盧茂實之廣東憲幕
仙城近接衆山迴憲府遥臨百粤開海上喜通持節使
幕中兼得濟時才鮫宫織罷魚龍出蜑戸珠還蚌蛤来
預想到官多暇日清詩題徧嶺頭梅
徐州
斷山數里見浮屠水樹微茫映日疎舟楫徧經危石過
人烟稍近白雲居朱陳縣遠思遺俗楚漢臺荒想故墟
萬古風帆自来往新詩吟罷獨躊躇
雪中次元茂才
北闕今晨雪滿墀腐儒憂國畏人知月寒弱水迷三島
雲暗蒼梧失九疑瑞木細飄天上葉梅花潛發嶺南杖
山陰那得乘佳興起遶前軒自詠詩
出郭
晴光縹緲汎青春遠色氤氲動紫塵出郭自因芳意早
尋溪兼得野情新花邊古寺翔金爵樹底高墳臥石麟
却倚層丘望城闕上方雲氣繞龍鱗
寄河間趙運使
雪盡官河春水生移家還出鳳凰城竹間退食占靈鵲
花外題詩聽蚤鶯益井青烟晨縹緲漕溝素月夜分明
京華久客遥相憶欲託音書不稱情
候友人不至戲作
儀真城下菖蒲節晴日江頭錦繡文旗影送船侵樹過
笛聲催鼓隔花聞雙龍鏡化閒風雨五馬歌沈暗水雲
日暮故人期未至誰家看舞石榴裠
送趙仲禮御史兼呈王侍郎(二首)
建業城頭烏亂啼知君感古夜聞雞淮揚貢賦元趨冀
晉宋文章漸入齊草疏或依松影坐哦詩應就竹陰題
書来肯憶京華客日日長衢聽馬嘶
賜書南粤初歸日駐楫秦淮欲暮天嘯詠偶經梁舊寺
登臨猶憶晉諸賢謝安别墅蟲鳴裏王導新亭鳥去前
多謝府中賢侍御别時能作送行篇
荅何如禮
鳳凰城中花若烟客遊多是感流年春生江漢思南國
雪盡幽幷見北邊遠使豈貪歸有槖微官仍苦坐無氊
相逢未恨今晨别滿把驪珠慰目前
同孔學敏遊仙遊觀
鳳音亭下草如熏誰見仙娥倚翠裙環珮忽疑遊處得
笙簫猶想去時聞湘江竹暗連春雨衡岳花開隔暮雲
千古遊人自来往登高回首思紛紛
寄方君恕
聞君臥疾近如何閉戶時應賦短歌安石或能攜妓出
子猷常擬櫂船過微風倚檻宜脩竹落日臨池愛綠荷
也念湖邊未歸客秋山回首白雲多
送湘中李從事赴郴幕
長沙上游山水窟郴陽自古說名邦天圍翠岳連三楚
地合清湘赴九江歸去收書經石室坐来拄版對雲窗
西風慘淡都門别莫愛青樓倒玉缸
過興安縣
亂峰如劍不知名篁竹蕭蕭送驛程轉粟未休濰水役
負戈猶發夜郎兵百蠻日落朱旗暗五嶺風来畫角清
空使腐儒多感慨西南羣盗幾時平
題安南天使館
元統三年頒正朔詔書還到極南開使旌入館青雲動
仙蓋臨江白日迴諭蜀豈勞司馬檄朝周終見越裳来
北歸耆舊仍相問文化如今徧九垓
却侍姬
夜宿安南天使館主人供帳爛相輝寶香烟起風過席
銀燭花偏月照幃王母謾勞青鳥至文簫先放綵鸞歸
書生自是心如鐵莫遣行雲亂濕衣
陳高
(字子上平陽人官淮陽值亂離多感時思鄉之句其詩集名存藁)
南有山思友生也
南有山高維虚矣其上伊石不可以輿兮念子之遠莫
我愉兮南有水清維流矣其泮伊陸不可以舟兮念子
之遠莫我儔兮
漢水贈别也
瞻彼漢水其流潺湲之子于邁言采其蘭嚶嚶好鳥集
于林問娟娟美人可以晤言我思美人在漢之涘秉心
允臧威儀楚楚聿求厥德將子是與慎爾優游成爾譽
處南山有玉琢以為琚北山有梓規以為輿君子好修
始終弗渝
發嵊縣
行役苦晝熱戒程當夜闌睡覺呼僕夫出門路漫漫明
月照人影疎星掛樹間流螢點衣袂零露濕巾冠潮遠
剡溪水俄入新昌山屬兹干戈際愈覺行路難愧無經
世資何以濟時艱悒悒抱遠思綿綿起憂端東方忽己
白林鳥鳴間關前瞻石嶺峻喟然發長嘆
容春軒
層軒結搆幽當窗蒔花木簷雲棲夕陰庭鳥鳴晨旭四
時景物佳早晩風氣淑主人頗解事灑掃置書軸攜琴
来佳賓開樽瀉&KR0812;醁微酣有餘歡諧笑春意足寧知城
南居秋風滿茅屋
對菊分韻得須字
佳菊性所愛金英霜後敷見之開旅懷移植向庭隅豈
無杯中物幽賞與誰俱今晨好友過花下共歡娛西舍
新醪熟足以供所須
惜别分韻得與字
江山無行人天寒况風雨出門辭友生情深别良苦褰
衣感繾綣豈不念留處高堂想歸期歲月不我與停舟
且勿廹傾樽出清酤酒短意更長含凄我無語
泊館頭步
朝發芳林嶺夜依館頭泊厭兹䟦涉勞懷哉田園樂生
理苦艱難歸耕歎悠邈貧窶何足憂甘旨焉所託栖栖
道路中素心負丘壑行年三十餘齒牙半摇落良由筋
骨疲豈但質衰弱憂思耿不寐起觀衆星白羣雞鳴江
皋已復戒行客
晩歸
西崦日初沒遠樹生夕陰晩步草露濕獨歸松徑深入
室載言笑稚子牽衣襟樽中有濁醪可以酌復斟坐来
窗牖白佳月出東林幽情寄觴詠適意㤀華簪自得閒
居理寧憂外患侵
同蒋伯威朱德常遊育王山得冷字
春晴烟霧開地勝林泉迥杖策隨諸彦尋僧訪幽景古
逕人影稀落日松陰冷徜徉谷鳥散臨憩山房静玄賞
誰能㤀塵慮從兹屛
山居
避喧林下居抱病山中臥家貧酒屢空性懶詩慵課禽
聲隔樹啼雲影當窗過獨有采樵人時来慰衰惰
晩步
雨霽野色淨杖策步殘陽度橋尋幽徑沿溪遶西莊隴
麥生微秀籬菊散清香行吟来復往零露勿沾裳
落梅曲
梅花開滿枝無奈曉風吹風吹花落盡争似未開時花
開終有落非關曉風惡愁殺愛花人城頭復吹角
題山居圖
層巒積翠色中有嘉樹林幽人此避世結屋山之陰攜
琴出山去獨懷千古心知音不可見歸路白雲深
懷友
作客黃山下思君漢水濱愁牽清夜夢吟瘦老夫身漂
泊誰知我交遊獨此人春来尋小艇江上問通津
寒食寓興次黃宗魯(二首)
浩蕩乾坤大羈棲歲月深他鄉對寒食愁思滿淮陰詩
句慚孤詠春花孰共尋相逢同郡子時復一論心
去歲清明節天台看杏花凄凉今日事漂泊野人家淮
楚風塵暗鄉山道路賒倚門親白髮反哺愧林鴉
獨客
獨客悲秋夜高秋託異鄉月侵窗影白風度角聲長野
戰生新鬼邊烽照近疆歸耕吾計决不必問行蔵
贈章以元昆仲
相見談經史江樓坐夜闌風聲吹屋響燈影照人寒俗
薄交遊盡時危出處難衰年逢二妙亦得悶懷寬
送胡希元歸江西
落日烏紗帽西風白布裘吏才兼翰墨羇旅亦風流聽
雨留僧寺看雲憶故丘他鄉同泛梗那忍送歸舟
四月十六寓玉環喜家童来住至
數月思家信今朝喜汝来妻兒憐我遠懷抱向誰開山
谷多烽燧田園半草莱大軍消息近故里尚堪回
病中遣懷
臥病玄冬半羈栖碧海邊風塵方滿野戎馬已經年下
邑供軍食何時發漕船薄才無寸補自合賦歸田
久臥思登聎扶衰謾倚樓山紅斜日映江白晩烟浮行
直書空雁帆敧入浦舟病身慚食禄長羡五湖遊
懶拙
懶拙從人棄行蔵與世違陶潛辭米去張翰憶蓴歸垂
釣貪春水看花愛夕暉便須開竹逕還製芰荷衣
入山
入山驚道險山嶺覺天低日礙危峰過雲依翠壁棲幽
花如血染怪鳥學兒啼避世須来此桃源路已迷
過李家坑
鳥道高千丈雲山入萬重汗流愁赤日力倦倚青松羣
僕頻相失行人竟不逢田家何處有僧寺隔前峰
遊雅山寺
上方殊勝地長者給孤園挂壁袈裟静生階秀草繁樓
光凝晩照樹色映前村法食干戈際真知象教尊
送别
平生幾兩屐丘壑每窮探訪鶴青田曲穿雲雁蕩南老
成羣輩服姓氏衆人談相見復相别題詩興不堪
橋上
落日清溪上凉風梓樹秋北来船竟泊南去水空流宇
宙終無極干戈未肯休野人無意緒獨立數歸鷗
元日
元日風兼雨蕭條野外村過門車轍遠記節酒杯存戰
伐看今歲棲遲且故園兵戈如未息身世豈須論
重登近山樓
羇旅歸来日危樓得再登山如前歲好雲向小窗凝種
木看今長蔵書比舊增題詩成感慨老我愧何能
題中峰樓
中峰之樓風景幽山花滿屋翠雲流海天日出蓬莱近
月夜烟清沆&KR1197;浮溪上松陰歸晩鶴簷前花樹語春鳩
齊川渺渺黃塵裏此日登臨是勝遊
獨望
獨望東南日向晡風高雪盡雁行孤青山天際連於越
白水秋来滿太湖海内干戈猶爛漫舍西園圃近荒蕪
文章未必能經世深愧飄蓬歲月徂
自明回温留寓郡城不得遂歸田之願述懷有作
西風落葉送清秋力疾凭欄寄遠愁正慕陶潛歸栗里
翻為王粲客荆州山峯近郭東西起江水通潮日夜流
景物年年只依舊獨憐華髮鬢邊稠
客南塘作
江頭無計問歸舟抱病羈栖古寺幽風雨鶯花成寂寞
干戈詩酒廢賡酬衰年白日愁邊度故國青山夢裏遊
見說王師向淮甸早須傳檄定南州
題花竹翎毛
棠梨三月吐花齊布榖飛来樹上啼想見小園微雨過
春光都在石欄西
子昂畫
風動秋山日已晡舊時林苑盡荒蕪王孫去國猶無恙
解寫江南烟樹圖
盧溝曉月圖
盧溝橋西車馬多山頭白日照清波氊廬亦有江南婦
愁聽金人出塞歌
岑安卿
(字静能平陽人與李五峯孝光同時其詩為栲栳集)
偶讀戴帥初先生夀陳太博詩二首依韻感賦
貪夫富且夀吉人饑復寒什襲寶燕石白璧泥塗間老
成愧苟得童孺羞無官如何羊裘翁不念歸来難
謗讟我自致勿怨生不辰蒺藜非所據石卜䧟厥身始
知膠漆心千載雷與陳蠅矢任黑白頽然自天真
百雁圖
雝雝鴻雁羣渺渺水雲國白雪剡川藤玄香牧溪迹形
真具生意彷彿二百翼四海兄弟情於兹見叙秩前鳴
後如應高下低復逆隨陽足稻粱直夜防機弋水寒蘆
葉黃霜清葦花白羣遊得所止一氣同悦懌哀哉淮南
謠布粟歌斗尺東阿賦豆萁才高終擯斥觀圖適念此
翻為古人戚今人猶古人毋為後人惜
食新筍
黃虀甕已竭枯繡筐亦空老芥長芒刺食久咽為痛山
雨折竹胎未入春盤供畦丁適踵門致我親戚送脱綳
錦紋散切玉霜刀弄新香歕湯鼎饞涎迸齒縫未倩摉
詩腸已破食肉夢參禪誠滑稽煮簀宜笑閧贊寧譜亦
佳涪翁句堪誦僻居東海偏斯味時一中山僧應厭餐
飽食聽春哢
和濟天岸法師約李五峯同遊韻
我不識往古誰復知来今彼哉牛山淚祗濕當時襟節
序倏代謝秋風生樹林暑氣日已薄凉氣日已深酌我
新熟酒鳴我素蓄琴陶然一今古萬事從無心
和李宰韻
春風吹繁花秋露淨孤月壮年嗜好新對此每傾悦年
来百念灰搔首惟短髮流光不我與苔生古人骨常懷
却世紛宴坐學龜息從渠鵬去留不問馬得失李侯宦
遊蹤来僦海上宅庭蘭茁春芽笑語落霏雪詩文嘗我
過老晦資啟發窮思獨善身自獻殊未屑對酒還當歌
甘旨共朝夕君心與我懷相對交歎息
寄興示諸子
田園日蕪穢衰邁不自治童僕肆疎懶子孫習娛嬉良
苗雜稂莠瓜瓞纏蒺藜草深狐兔聚水積蛙蚓滋念兹
每獨往邈焉起遐思世事亦如此重令我心悲
咏范氏池亭
虚亭巧結構有此觀魚境碧沼風生紋高林月留影花
竹列我前松杉瘦而穎山環翡翠屛水瑩琉璃井書生
東海来山水頗深省喜有鄭家湖詩文每相警
題太真春睡圖
東風吹香蕩晴晝長安宫苑花如繡海棠一夜折輕紅
淑氣薰蒸困醇酎太真徙倚沈香亭宿酲未解春冥冥
眉峰歛翠翳秋水侍兒夾擁花娉婷玉牀膩滑芙蓉展
水沈烟裊金屛煖丹腮融潤珊瑚温寶釵斜鬌烏雲綰
上皇玉笛那敢吹地衣紅皺靴輕移傳令别殿罷歌管
流鶯不語游絲垂漁陽鼙鼓邊塵動臺閣無言卿士懵
婦人一睡四海昏主䦣臣諛總如夢翠華西狩九廟隳
禍胎未剪三軍疑馬嵬夢醒生死訣一時悔禍人心歸
驪山舉燧供歡笑戎馬蹴踏周原草丹青誰寫春睡圖
後世不須箴大寶
和王子英醉後歌
至人超六合造物期同遊飄飄無根蓬蕩蕩不繫舟江
河罔知返日夕唯東流鳲鳩爾何為戸牖思綢繆人生
底用愁如織朝看朱顔暮無色何如生死兩㤀懷日月
梭飛任交擲君不見秦皇入海求方瞳包括區宇摧羣
雄沙丘輼輬鮑魚臭一世萬世今何功又不見班生投
筆踰流沙封侯萬里威遠加玉關東望不可入上書祈
請心咨嗟我生於人何所為死當身外亦誰悲鳥鳶螻
蟻苦分别珠襦玉柙徒光輝不如生前賦詩飲酒放浪
山水間死與造物默默還同歸
姑蘇臺
吳宫築土山為趾俯視水雲三百里臺中歌舞萃華麗
金碧巑岏眩珠翠江花泛泛浮鴟夷會稽思霸甘卑辭
千金不買西子笑一舸能逐陶朱歸丹砌草深麋鹿臥
凄凄棘露沾人衣闔廬丘墓虎為衛至今鐘磬聞餘悲
遊人不悟國傾亡松間援筆題真娘
朝陽臺
巫峯十二青參差石形儼現仙娥姿蒼藤翠木怯凄冷
精誠夜感襄王思仙衣縹緲仙裙濕雲影飄颻雨聲急
陽臺朝暮不勝情高唐想像愁無極夢中竒遇事杳冥
公子雕詞亦胸臆荒凉古廟屹江干臺空不見行雲跡
遊人悵望尚徘徊古碑寂寞荒莓苔
戲馬臺
彭城負劍河為障南屹崇臺勢雄壯重瞳奮跡入秦回
諸侯攬轡皆東向酒酣蹙馬升崔嵬鬉翻鬛振雲烟開
倚鞭四顧示無敵指揮貔虎心雄哉黃金間行亞父去
帳下茫然失謀主楚歌聲合潰重圍昔日名騅空故步
千年積恨氣未消繞臺泗水撞飛濤
望思臺
金莖擎露空崔嵬湖臺築恨心猶哀剖桐殯土事曖昧
禍機元自長生来夀踰大耋世已稀越國憸人心險巇
盜兵誅佞兩非是屈氂督戰猶驚疑銜冤竟隕鳩泉里
壺關三老言非遲向無少卿護病已上林僵柳何緣起
空餘老淚滴紋甃斑斑相間苔花紫
逢秋
高梧脱葉金井寒璧月夜挂朱闌干銀河萬里浸虚白
凌風欲訪乘槎仙金壺箭水聲第一畫角梅花聽悽惻
三山樓閣碧海凉老鶴不眠清露滴
謝季仲容見贈
海風立水天空濛瘴雲晝掩蓬莱宫仙人跨鶴天姥東
歸来樓閣昏無蹤九仙山高玉為戸廣寒夜訪乘鸞女
桂香滴露夢不成看徹霓裳羽衣舞宫袍舞錦花翩翩
詩成毛骨生清寒飛章贈我歸剡川推篷月在梅花邊
次王敬助見寄韻(二首)
琴書曾遠訪訪我海東濱對酒不成醉看花惟惜春青
燈書有味白眼世無人儘有耕桑趣翛然一幸民
袐圖留滯日鄉思己凄凄黃卷挑燈閱紅妝掩鏡啼交
新情僶俛感舊恨低迷語及深知處應憐獨鶴棲
九月三日晩與鄭元秉對坐至日暮小雨後歸宿
偶成
歸人歸未得天際復生陰小雨濕官道清砧傷客心蕭
肥蘭蕙瘦雀語鳳鸞瘖坐對榮陽老空懷正始音
和来竺西見寄
歲暮重峰寺詩文喜共論暝雲昏疊嶂寒雨滯孤村别
後病翻劇書来身幸存藤枝肯扶老終扣月中門
寄易禮弟
越客半年住閩溪千里遊山高不礙夢日暮易為愁兄
弟終相憶鄉閭非所憂何當先壠側同理釣漁舟
送易直縣尹兄赴松溪
武夷山水最清佳路轉三衢未覺賒百里絃歌初作宰
一官琴鶴早辭家夜凉燈影連書屋溪近松聲雜吏衙
遥想政成閒暇日錦牋試墨品春茶
次鄭元秉陪劉同知謁子陵祠韻
畫舫秋江集縉紳公餘来弔故人魂子陵名節千年墓
文叔雲仍百世孫高閣清風生玉麈空山凉月墮金尊
獨慙老朽無由到只有新詩可共論
遊東山寺贈蔚東岡
東山景物吾州稀蓮宫璀璨浮春輝過湖人騎白雲馬
待客僧立青苔磯花邊舉杯酒一斗石上解衣松十圍
最愛東岡老禪伯夜窗為我話禪機
遣興
去年不死今年活直語半生人不禁老去謗書從滿篋
春来樂事總關心觀魚濯足滄浪水聽鳥支笻楊柳陰
我已無心呌閶闔玉皇高拱紫雲深
重峯寺祈雨後柬李元善
麈尾高揮演大乘火雲不散愈崚嶒謾同三島吟詩客
閒訪重峰醉酒僧翠竹陰移凉夢遠碧蓮香散暮雲凝
歸途未即添瓢注猶有長風解鬱蒸
送杜洲殷山長歸天台
殷肇土茫茫詩歌玄鳥祥建邦思得姓易代復賓王德
澤流千古雲仍徧四方深源還輔晉鄖國亦興唐奕奕
家聲遠綿綿世胄長天台存舊譜地望著清光教育文
詞贍漸摩道義彰移官杜洲曲開講楙山傍曉日皋比
煖薰風絳帳凉青衿諸俊彦綵服兩兒郎弟子堪榱桷
先生實棟梁羣飛迷蓊鬱駿足識康莊歲月圖書滿風
雲際會良伏龍終偃蹇鳴鶴自翺翔執友陳共帳攜家
上小航錦囊詩匼匝蒼玉佩鏗鏘壯志期高翥歸心馳
故鄉赤城霞粲粲秀嶺日蒼蒼巾子峰頭月瓊臺石上
霜暫伸懷土樂爰整好遊裝下捧薇垣檄遥沾楓陛香
公車應薦剡耆德動交章不日看除目何時舉賀觴佳
音如我寄魚雁在滄浪
宋元詩會卷八十七
