宋元詩會卷三十六
兵部主事陳焯編
胡銓
(字邦衡廬陵人建炎二年高宗策士淮海見其對策竒之將以冠多士為忌者改寘第五授撫州判)
(官未上以護隆祐太后募鄉丁於贑州論賞轉承直郎用薦除樞密院編修會和議起上疏請斬秦)
(檜除名編管昭州再貶新州將以謗訕怨望鍜鍊致死會檜死始量移衡州聽自便居住孝宗即位)
(復奉議郎知饒州召對除吏部郎轉祕少擢起居郎兼侍講編修力請上都建康詔議行幸不果其)
(忠義之氣久而愈厲上雖韙之未能從也乾道七年以敷文閣直學士予祠進資政殿學士致仕卒)
(有澹菴集一百卷行世)
潭石巖
此處山皆石他山盡不如固非從地出疑是補天餘下
陋一拳小高凌千仞虚竒章應未見名豈下中書
柬陽春邑宰
縣古杉楓老人居水竹間化民無訟獄留客有江山路
遠旅愁積病多詩思慳多君情好篤不飲愧吾顔
登南恩望海臺
君恩寬逐客萬里聽歸來未上凌烟閣先登望海臺山
為翠浪湧湖拓碧天開目斷雲飛處終身愧老萊
和林和靖梅花詠(三首)
風亭小立夢初殘步步凌空對廣寒照眼雙明清可掬
閒情一味澹相看曉縈瑞霧黏初潤晴映高雲薄未乾
三嗅臨風思無限蘂宫遥夜酒初闌
當年曾見鳳城頭入骨貪看興未休小摘欲論千種恨
微吟先喚一番愁每嫌俗物熏心醉長願清芬滿世留
穠李倚風梨帶雨比方應合面騂羞
縞裠練帨照釵荆霜竹寒松秀色并八詠格高凌太白
千林地迥切西清著枝有味知深意欹屋無言似薄情
日暮水邊空悵望渾如湘浦見皇英
和李參政泰發送行韻
落網端從一念差崖州前定復何嗟萬山行盡逄黎母
雙井渾疑到若耶山鬼可人曾入夢相君談易更名家
此行所得誠多矣更願從公北泛槎
雷州和朱彧秀才時欲渡海
何人著眼覷征驂賴有新詩作指南螺髻層層明晚照
蜃樓隠隠倚晴嵐仲連蹈海徒虚語魯叟乘桴亦謾談
爭似澹菴憑興往銀山千疊酒微酣
遊白龍洞
縣厓怪石俯潺潺神物知宜隠此間窮勝不妨歸險洞
尋春那止看羣山攀龍行即天邊去躍馬聊同野外還
好景良辰適相會一樽欣共水雲閒
和王民瞻送行詩(二首)
巖耕名已震京關未信終身袖手閒萬卷不移顔氏樂
一生無愧伯夷班致君自許唐虞上待我誰能季孟間
宗社年來欠元老蒼生拭目看來還
士氣波流勢莫支逄時言行欲俱危不因湖外三年謫
安得江南一叚竒匪我獨清緣世濁此心誰識只天知
萬牛回首須公起大厦將顚要力持
買愁村
北往常思聞喜縣南來怕入買愁村區區萬里天涯路
野草芳烟正斷魂
王庭珪
(字民瞻安福人政和間進士官茶陵丞棄去築室盧溪因以自號紹興中胡銓為樞密編修官乞斬)
(秦檜連貶新州庭珪以詩送之檜黨目為謗訕流辰州檜死得自便之命孝宗召赴闕除直祕閣一)
(子扶掖上殿年已九十餘矣)
舟次白沙
朝發螺浦湄暮宿白沙口初為夜行計有物應掣肘山
雲四面起風濤半江吼落帆危石磯就枕不敢久林深
鳴鸛鵲村遠聞鷄狗夢覺如月明破篷見斗牛起視天
色清解䌫欲放溜浪頭聒天響掀簸入我牖蒲帆未及
張篙師復回首渡頭有古祠壁画雜怪醜舟人相與言
勸我酬神酒出處本細事隂晴亦常有我固不問天豈
問土木偶
遊貢游洞
竄身楚西極幽竒頗窮歴况此古道傍横天竦蒼壁何
年始開鑿工如鬼鑱刻飛空數百丈突出青鯨額那知
風雨時雲雷非窟宅事跡墮渺茫探討失圖籍豈無高
世士于此煉金液不能久徘徊上馬空歎息
題宣和御画
玉鎖宫扉三十六誰識連昌滿宫竹内苑寒梅欲放春
龍池水暖鴛鴦浴宣和殿後新雨晴兩鵲飛來東向鳴
當時妙手貌不成君王筆下春風生長安老人眼曾見
萬歲山頭翠華轉恨臣不及宣政初痛哭天涯觀画圖
觀駱元直進江南形勢圖
異時漢網疎天討射雕馬齧江南草石頭重戍豈無兵
將軍未識丹陽道至今戰骨堆秋霜傷心不忍問耆老
龍蟠虎踞昔何雄赤壁濡須在眼中潯陽江水射蛟處
旌旗拂天來向東艨艟塞川不敢下昔人曾此破曹公
横江九道波翻屋試請輕兵渡淮曲夜入長安人不知
應見画圖心已熟他日將軍按此圖鼓行而西如破竹
和劉美中尚書聽寳月彈桃源春曉
何年鑿源開混茫桃花兩岸吹紅香烟消遠浦生微陽
漁舟誤行溪水長溪回岸轉山隙光疑有絳闕仙人房
居民爭出羅酒漿花間笑語音琅琅抱琴釋子眉髮蒼
響泉韻磬鳴長廊能談往事悲孟嘗昔時臺沼今耕桑
又如勇士赴敵場坐令遊子思故鄉清猿抱木號鴻荒
孤吟劃見丹鳳翔曲終待月西南廂重調十指初不忙
如見古画秦衣裳春天百鳥爭頡頏桃源歸來今已忘
彈到落花空斷腸
麗人行(讀大業拾遺作)
桃葉山前宫漏遲宫人傍輦持花枝君王喜憑絳仙立
殿脚爭画雙長眉欲把琵琶彈出塞結綺臨春時事改
井邊忽見張麗華忍聽後庭歌一再
蚤行
羣雞鼓翼天欲光井上梧桐生微凉殘星爛爛或出没
初日淡淡開青蒼楚妃臺邊曉雲碧伏波廟前秋草黃
騷人辛苦拾何物沅有芷兮今已香
和韻胡敦實少年行
酒酣坐待東方高臂鷹走逐城南豪彎弓射殺白額虎
醉騎歸馬雪花毛日暮黃雲動天色易水迷魂招不得
莫學并州遊俠兒徒費黃金飾韀勒
題劉端禮步芳橋
橋上画欄低壓水青龍影落芙蕖底欲渡芙蕖望翠微
波面紅雲映屐齒洛浦清流古有神羅襪凌波生暗塵
東昏戲作錦地茵金蓮襯步如花人而今此事墮渺莽
但有荷花開蕩漾試穿芒屩踏風烟安用紫絲連步障
送謝夢叟昆仲之湘江
蠟屐訪窮巷脂車戴曉星哦詩添些語望岳插青冥烽
火連蠻徼樓船壯洞庭瀟湘多夜雨羡爾對牀聽
送客
東門楊柳陌車騎散林坰草綠古今道馬嘶長短亭人
歸天北闕使動斗南星送客何年了春蘋又滿汀
春日遊鴿湖山
風起羣木末花開兩壁香山深雲影變人静鳥聲長紺
殿横崖起飛泉噴玉光扣門僧出定彈指下禪牀
送劉禹錫之官五羊
南海千山外東風幾驛催嶺頭梅雨歇旗尾瘴烟開蠻
徼無塵起中原有使來時應問消息會向日邊回
春日山行
緩鞚青絲馬不嘶春山草長静柴扉迸林新筍斑斑出
隔水幽禽款款飛雨過泉聲鳴嶺背日長花氣撲人衣
雲藏遠岫茶烟起知有僧居在翠微
題郭秀才釣亭
野闊江寒一雁飛碧蘆花老鱖魚肥遶欄綠水秋初净
滿櫂白蘋人未歸醉任狂風揭茅屋卧聽殘雪打蓑衣
他年欲訪沙頭路會自攜竿扣竹扉
送胡邦衡之新州貶所(二首)
囊封初上九重關是日清都虎豹閒百辟動容觀奏牘
幾人回首愧朝班名高北斗星辰上身墮南州瘴海間
不待他年公議出漢廷行召賈生還
大厦元非一木支欲將獨力拄傾危癡兒不了公家事
男子要為天下竒當日姦諛皆膽落平生忠義只心知
端能飽喫新州飯在處江山足護持
再過東岡
物色江寒楓葉凋江邊微雨暮瀟瀟白沙翠竹舊行路
碧水朱欄新渡橋盡室當時避征戰十年閒事付漁樵
如今傑屋明人眼一笑端能覆酒瓢
别葛德裕主簿
官冷身閒簿領稀時從物外赴襟期憑君少緩青絲鞚
為我聊傾碧玉巵野寺石泉秋煑茗松窗雪屋夜論詩
縣知别後東風近先寄寒梅第一枝
次韻楊廷秀求近詩
聞說學詩如學仙怪來詩思渺無邊自憐猶裹癡人骨
豈意妄得麻姑鞭勇似千軍初入陣清于三峽夜流泉
只今老鈍無新語楓落吳江恐誤傳
王主簿清暑閣
褦襶趨程作熱官何如避暑得清安輕隂画出三湘境
爽氣能為六月寒自有熏風生屋角不須纖手捧冰盤
欄干半倚紅塵外卧聽江聲瀉碧湍
江亭即事
江水磨銅鏡面寒釣魚人在蓼花灣雲開貪看初生月
不覺小舟流下灘
葉夢得
(字少藴吳縣人嗜學蚤成多識前言往行登紹聖四年進士由教授召為編修官用蔡京薦召對遷)
(祠部郎累遷翰林學士會將以童貫宣撫陜西取青唐夢得見蔡京力諍之京有慚色未幾出知汝)
(州尋予宫觀踰年起用拜學士戸部尚書與宰相朱勝非不合退歸湖州紹興初起知建康進安撫)
(制置司練兵籌餉屢却敵兵加觀文殿大學士安撫福建復平海寇上章請老以崇信軍節度致仕)
(卒)
赴建康過京口呈劉季高
客路重經黃鵠前故人仍得暫留連長鎗大劍笑安用
白髮蒼顔空自憐照野已驚横雉堞蔽江行見下樓船
灞陵醉尉無人識謾對雲峰說去年
蔡子因相過留踰月
解作江山一月留仲文儒雅更風流欲知爵躍心能喜
正愛蟬連語不休築室君方論並舍(子因約同居霅上)歸山我
已辦扁舟交親四海今餘幾萬事傷心付白頭
徐敦濟書報嘗過余石林
繞澗新添數百竿故人書為報平安似聞謖謖山風響
正想隂隂夏簟寒老去不能窮蠧簡歸來便擬挂塵冠
一杯且覓林間約莫枉山王廢舊歡
東園作草堂新成
官舍如何有草堂野人熟處自難忘池開月映千山迥
檻静風生六月凉幽徑也從穿别浦小舟還似過横塘
深知幕府文書省盡付甘眠亦未妨
胡宏
(字仁仲建寕崇安人文定公安國子也幼事楊時侯仲良究所傳者父之學也優游衡山下二十餘)
(年玩心神明不舍晝夜張栻師事之紹興初上書以良心聳動高宗謂其顧慮畏懼忘父兄之困辱)
(而北面寇讐蓋由良心之不察也高閌為國子司業請幸太學宏見其表作書責之謂閌欺天罔人)
(阿諛柄臣求舉太平之典秦檜當國貽書宏兄寅問其二弟意欲用之宏致書詞甚厲人問之宏曰)
(正恐其召故示以不可召之端檜死宏被召竟以疾辭卒於家著書曰知言張栻謂其言約義精道)
(學之樞要制治之蓍龜也有五峯詩文集五卷皇王大紀八十卷)
題上峰寺
百年身似客浩蕩世間遊入望青山好夢魂偏我留我
家巫山十二峯浮江直過巴陵東瀟湘水與蒼梧通環
遶衡嶽青冥中扁舟白雲不可度杖藜蠟屐乘春風山
光浮動可攬結雲舒霞卷飛烟虹深巖大壑翠巘巘足
力已到心無窮羣峰迤邐勢不競上盡祝融五千仞祝
融峰高天更高太空人世如牛毛風雲萬變一瞬息紅
塵奔走眞徒勞
西林寺廓然堂有懷
超然峰頭秋風清廓然堂延秋月明我乘清秋弄明月
中有所感思冥冥峰勢凌蒼穹上有烟林封去天不盈
尺路斷心忡忡虚名過耳如松風
同伯氏還鄉
江村沙暖蔞蒿長味比枸杞新甘香茁茁荻芽生近渚
紫花臺菜初未嘗白羊烏狶俱在牧茅舍竹籬眞故鄉
人生未必須富貴萬事且願身康強徑買官場舊醅酒
共醉春風殊未央
桃源行
北歸已過沅湘渡騎馬東風武陵路山花無限不關心
惟愛桃花古來樹聞說桃花更有源居人共得仙家趣
之子漁舟安在哉我欲乘之望源去川源遠近蒸霞開
一片隨水從東來及晨徧覽三春色莫使風雨空莓苔
題法輪寺
春色初收夏氣清路分松檜入峥嶸深盤岣嶁千峰下
遠抱瀟湘一綫明大衆總迷身在處三關除却道方平
山林若是有情住何異紅塵爭利名
劉子翬
(字彦冲贈太師韐之仲子以父任承務郎辟眞定府幕屬韐死靖康之難子翬痛憤幾無以為生廬)
(墓三年服除通判興化軍因毁瘠不堪吏責辭歸武夷山不出者十七年與籍溪胡憲白水劉勉之)
(交相得每講學外無雜言所與遊皆知名士而期以任重致遠者惟新安朱熹一人也熹父松且死)
(以熹託子翬佩其教成名儒焉卒年四十七學者稱屏山先生)
建康六感
吳
龍翔大耳兒虎視捉刀人風雲競追逐逸軌誰能遵大
帝負英材沈潛歘求伸一呼定南國再戰威強鄰抗魏
既搖岳攘劉亦披鱗組練繞平隰艨艟蔽通津偉哉人
物盛成功豈無因代祀已飄忽風流久彌新停橈眺迥
陸裂蔓登層闉卧龍昔來遊萬古懷清塵
晉
日昃無全照南遷事倉忙龍謠方協瑞星禍已告亡凌
遲百年運凛凛危莫將向來問鼎人項背常相望環宫
白羽列面闕鳴弦張膺圖未躋泰卜世豈在長獨憐短
轅公推刃殺忠良百身嗟莫贖一慟鬢成蒼時移事亦
更為宋復為梁惟有采石潮年年到前岡
宋
寄奴眞偉人落拓龍潛地據筵呼五木已有吞世氣世
期値陽九天綱日淪替偏邦或跨州卑號猶稱帝匪乘
艱棘運英姿疇能濟南戡奠番禺西狩澄涇渭功雖與
世隆道亦同人廢緬懷揖讓風黃屋身如寄頽波日奔
廹夜壑遷神器巢由獨賢哉高蹤邈難繼
齊
堯宫不剪茨禹室無崇壤巍巍天步隆萬代猶可仰荒
哉二三君經營務華敞落柹滿清江飛斤殷遥響疏淵
引瀾澳築圃遷林莽筋力斃民軀貲財傾國帑雄心獨
未倦矯首生遐想時徂陵谷變無事猶悲曩殷憂易興
懷逸樂難終享過客問青樓荒畦棘花長
梁
開圖屬英睿失國由昏愞斯人異前修撥亂旋致亂輕
刑下益肆厚爵臣彌叛聰明馳萬幾精苦徒宵旰鳳冕
敬方袍鸞旗游彼岸悠然棄從懷臨機復難斷那知千
佛力不紓一寇難酒色覆商周神仙蕩秦漢趨亡固多
軌荒迷卒同貫微聖常鮮終撫册三慨歎
陳
悲風嘯荒垣歌斷庭花曲璧月夜沈輝瓊樹春銷馥郊
圻遊從盛想像猶經目麗景明新妝清波映鮮服承恩
屬令姿被選皆華族朝從結綺遊暮向臨春宿意高時
忽謝步遠塗方促榮華事不長哀樂情難足悠悠六朝
事轉盻風驚燭永懷興亡端斯文慚麗縟
夜飲
良宵樂未央促席團欒坐佳人意慇懃倡歌屬余和幽
期貴闊略醉語多叢脞沈沈玉巵酒量淺難負荷豈不
懷極懽恐重賓友過褰帷望明河山月銜半破回軒互
追奔繖拂簷瓦墮
種菜
傍舍植柔蔬攜鋤理荒穢桔槔勤俯仰一雨功百倍朝
來綠映土新葉搖肺肺牛羊勿踐畦肉食屠爾輩
下灘作
青山鎖連環白澗走鳴瀨迷津毫髮間舟與危石會回
淵聚浮沫斷壁餘澎湃玩竒心若驚覽鏡目不逮悠然
一回首孤驛已茫昧停橈念經歷履地猶旋憒悲風嘯
枯林暮野雲相蓋隔船聞和歌沽酒慰疲怠
棄竹夫人
愛憎情易遷感物思鬱紆念昔未棄捐常侍君子居煩
襟一披豁雅抱何清虚蹉跎怨時暮凉德竟見疎飛霜
皓中庭枵然委牆隅的皪珠幃深熒煌錦茵鋪豈不懷
舊恩君心已非初當年紈扇謠抱恨同區區
宿省軒
夜空合一寂擾擾息萬勞幽懷耿不寐孤燈側殘膏稍
知山雨來聲在横林高凄然郤成夢夢泛秋江濤
遊龍潭
四客同笑言一僧陪杖屨徜徉山水窟適意忘晨暮疎
鐘巖北寺細竹溪南路中流石參錯不礙潺湲&KR1140;泓澄
小龍潭潤氣金碧聚時驚木葉墜俯見鯈鱗度斯遊非
預期偶爾造佳處幼輿丘壑情陶令琴觴趣淹留慰所
願惟以賓友故夕陽淡寒山遲回不能去
不忍行(二首)
草邊飛騎如烟滅拉獸摧斑食其血此時疾首念鑾輿
玉體能勝饑渴無危城屑麴驚雲擾簠簋無光天座杳
奮戈儻未雪深讐我食雖甘何忍飽
黃河鑿鑿冰成路人語寒空氣成霧此時泣血念鑾輿
玉體能勝凛冽無蒼黃天步蒙塵去畫衮飄零傷歲暮
飛書倘未伐姦謀我服雖華何忍御
望京謠
雙鑾北狩淹歸轂寂寞梁園春草綠猶傳故老守孤城
官軍不到黃河曲連雲樓櫓已灰燼更倚窗扉防箭鏃
招兵大半出羣盗繡䘿蒙衣屢翻覆前宗後社力誅鋤
白刃如霜挂人肉州橋燈火夜無光夾道狐狸晝相逐
往時汴泗絶行舟市糶十千塵滿斛衣冠避地多在南
宛馬却食江南粟謀臣武士力俱困海角飄搖轉黃屋
盤庚五遷方擇利昆陽一戰何當卜夕烽明處望千門
孤臣祗欲吞聲哭
兼道攜古墨來墨面龍紋墨背識云保泰九年奉
勑造長春殿供御龍印香煤旁又識云墨務官
臣庭圭監官臣夷中臣子和臣卞等進蓋江南
李氏物也感之為作此詩
長春殿古生荆薈猶有前朝遺物在錦囊珍重出玄圭
雙虬刻作蜿蜒態枯皮剥裂弄幾刓斷玦精堅磨不殺
吾聞李氏據江左文采風流高一代當時好玩不獨此
器用往往窮奢汰徵工選技填御府不惜千金為賞賚
治兵唐推英衛精治民漢許龔黃最惜哉取士不知術
妙手獨得庭珪輩眞主驅馳八極中荒王逸樂孤城内
汗青得失更誰論尤物競為人寶愛嗟余視此眞糞土
事有至微猶足戒投文欲往弔江流幽魂未泯應慚悔
劉兼道獵
劉侯好獵親馳逐指呼雙犬如奴僕朝衝唐石亂雲來
暮聽潭溪流水宿何如著鞭走大梁我亦與子同翺翔
今年獵内醢彭越明年獵外羓德光
次韻蔡學士梅詩
梅梢破白香清切清雨含春不成雪瑶池髣髴萬妃遊
縞裠練帨何鮮潔凌晨燦爛忽驚眼客中又過嘉平月
年年見梅非昔地海角尋芳更愁絶多情欲伴曉雲飛
有恨只教啼鳥說兵廚况是酒如澠東閣喜聽談吐屑
飄零使我歡意盡山城暮角聲嗚咽庭邊一樹春最晚
照影遥憐水方折暫忙不到今幾時南北枝頭開又歇
新辭婉媚發春妍未害廣平心似鐵
荔子歌
炎精孕秀多靈植荔子佳名聞自昔絳囊剖雪出琱盤
尋常百果無顔色閩天六月雨初晴星火熒煌曜川澤
歘如彩鳳戲翺翔爛若彤雲堆翕爀我聞二和全盛時
貢輸不減開元日繡衣中使動輶車黃紙封林遍阡陌
浮航走轍空四郡妙品人間無復得似聞供御只纖毫
往往盡入公侯宅驪山廢苑狐兔静艮嶽新宫鼙鼓急
繁華今古共凄凉遶樹行吟悲野客
法石見李漢老參政
我識今朝李翰林十年隔絶飛寸心素書每逄雙鯉得
雲路欲倚長梯尋翰林昔參建炎政想見中興人物盛
方圓齟齬不足論角巾雅有江湖興玉堂草詔禠兇魄
丹陛陳謨發天聽介圭便合趣公還只今密勿才稀並
自憐隨牒東南奔假道因得登龍門怪余髯面益老矣
一笑問勞情彌敦僧坊蕭蕭遠闤闠豈料飄零獲清對
此行尚憶王相宅曩日交游幾人在濁酒青燈夢寐間
九州四海烟塵内區區王事今有程暫見復别難為情
長亭喚馬一悽斷璧月曉墮桐花城
夢仙謠(并引)
劉致明夢與七客游仙胡原仲與焉其事甚異致明
清修純實非夸誕人也因為作謠以記之他時二人
凌太虛誦此謠當懷所謂病翁者耶
鵝子峰前波色清劉郎看山無俗情癯儒自昔有仙骨
夜夢體飛如葉輕雲中不識朝天路雙童導我凌空去
側身度巖隈盤盤復回回翛然意往形不礙石窟蘚竇
俄天開乘槎夜泛牛女渡鞭鸞曉入金銀臺花深不逄
人時聞佩環聲仙翁睡起方結襪見客坦易無崖垠擊
蒙冀垂矜叩妙獲一言駐紅却白非難事貪生慮死眞
愚計當時同遊七姓俱但記古月成胡字塵緣未斷不
得留海風吹過蓬瀛洲覺來窗戶冥曚曉玉鏡晶晶墮
松杪
清江行
漁翁一櫂老清波稚子學語能漁歌日暮沙頭寒爇竹
雨餘船角亂堆蓑鬻殘小鮮仍自鱠湖海茫茫醉鄉内
夜闌酒渴潄寒流月照蘆花上篷背
井泉
石井水濺濺寒莎映碧鮮雨聲添溜急天影入波圓曉
汲連山寺春耕潤野田杖藜三嚥罷毛髮更蕭然
巖桂
凉颸振遠村寂寞度清芬山路不知處月窗時夜聞孤
根寒抱石落子半飄雲袖手空延佇無才可賦君
策杖
策杖農家去蕭條絶四鄰空田依壠峻斷藁布窠勻地
薄惟供税年豐尚苦貧平生飽官粟愧爾力耕人
泊舟
莽奔荒茨岸回回亂石灘雨寒收市蚤風急泊舟難㝢
縣兵猶鬭乾坤網正寬慇懃囑龍劍莫久卧波瀾
途中
小市猶依海横橋欲跨汀雨餘榕徑冷春晚苧田青薄
宦低豪氣浮生惜壯齡急流歸亦好憂患飽曾經
與原仲至交溪橋
倦憩春橋午回環翠碧重亂溪流背海新柳色欺松厭
市常思野為官不及農喜逄湖上客談話得從容
寄蜀
有客傳歸信愁懷得暫寬兒童占鵲喜鄰里借書看離
蜀秋方半浮湘歲欲闌柴門頻灑掃夢想見征鞍
野墅
野墅驚秋晚殘年忽忽過海潮通井淺林日到窗多酒
盡鄰翁餉詩成稚子哦人生行樂耳軒冕奈余何
晚飲
招提聊駐屐却去白雲堆老眼看山倦餘懷向酒開晚
凉微雨送秋意一蟬催醉裏揮犀妙方知有逸才
道中
微風收宿靄細路遶平皋石亂春溪急山寒曉月高鳥
聲時出樹花氣欲侵袍行役兼清賞驅馳未覺勞
次長河壁間韻
竄鼠驚殘夢蕭蕭老屋虚風聲傳遠瀨寒意入秋蔬客
路漂搖久歸身憔悴餘西窗滿殘照髣髴似吾廬
過鄴中
逐鹿營營一夢驚事隨流水去無聲黃沙日傍荒臺落
綠樹人穿廢苑行遺恨分香憐晚節勝遊飛蓋尚高情
我來不暇論興廢一點西山入眼明
酴醿
顚風急雨退花晨翠葉銀苞照眼新高架攀緣雖得地
長條盤屈總由人横釵數朵開猶小撲酒餘香韻絶倫
唯有金沙顔色好年年相伴殿殘春
送原仲之荆南
風急塵埃滿漢關送君行處路漫漫不知争戰幾時定
常恐别離相見難三逕舊游松竹老五湖新隠水雲寬
交朋日覺知音少綠綺從今莫浪彈
原仲温其彦藻彦符致明集敝廬
清樽勸客且留連亂後相從亦偶然三徑生涯鄉社裏
一秋心事菊花前向來憂喜皆陳迹老去光隂逐斷弦
懷抱故人今有幾只因情話可忘年
宿雲際偶題
榖雨都無十日閒落紅棲草已斑斑曉烟未放屋頭樹
春漲欲浮天際山翠蓋縈風沈遠坂漁舟驚浪落前灣
鐘聲認得林邊寺歲歲籃輿獨往還
秋意
又見庭梧一葉飛物華心事兩差池百年未半老相逼
四序平分秋獨悲過岸山川雲漠漠殘燈院落雨絲絲
客懷料理須杯酒哭向窮途定是癡
屏跡
屏跡山樊避世喧晚風落日静柴門寒泉遶竹通幽圃
小徑穿田入别村散策微吟霜葉脱鈎簾宴坐碧雲翻
閒中興味知何晚絶口名途不更言
次韻温其元日詩
曉來飛雨挾風顚洗出韶容換故年花動一紅明屋角
山涵亂碧到樽前病如夜鶴孤還警老似春蠶飽即眠
賴有故人開寂寞錦囊詩句許時傳
山寺見牡丹
倦遊曾向洛陽城幾見芳菲照眼新載酒屢穿卿相圃
傍花時値綺羅人十年客路驚華髮回首中原隔戰塵
今日尋芳意蕭索山房數朵弄殘春
蚤行
村雞已報晨曉月漸無色行人馬上去殘燈照空驛
清湖驟雨
快雨不相期平湖忽蕭颯坐久日明簷繁聲靜中滅
汴京紀事(十首)
内苑珍林蔚絳霄圍城不復禁芻蕘舳艫歲歲銜清汴
纔足都人幾炬燒
空嗟覆鼎誤前朝骨朽人間罵未銷夜月池臺王傅宅
春風楊柳太師橋
神霄宫殿五雲間羽服黃冠綴曉班詔許羣臣親受籙
步虚聲裏認龍顔
宫娃控馬紫茸袍笑撚金丸彈翠毛鳳輦北遊今未返
蓬蓬艮嶽内中高
篤蓐清香步障遮並桃冠子玉簪斜一時風物堪魂斷
機女猶挑韻字紗
雲芝九幹麥雙岐合有嘉生瑞聖時玉殿稱觴聞好語
時教張補撰宫詞
橋上遊人度鏡光五花殿裏奏笙簧日曛未放龍舟泊
中使傳宣趣鄆王
巨石曾聞受國封承恩不與幸臣同時危運作高城礟
猶解捐軀立戰功
蒼黃禁陌夜飛戈南去人稀北去多自古黃沙埋皓齒
不堪重唱蓬蓬歌
輦轂繁華事可傷師師垂老過湖湘縷衣檀板無顔色
一曲當時動帝王
景陽鐘(二首)
景陽鐘動曉寒清度柳穿花隠隠聲三十六宫梳洗罷
却吹殘燭待天明
一鈎殘月淡觚稜遥望林梢曉色升寂寞小簾風露冷
玉盆脂水已生冰
朱槔
(字逄年韋齋弟也有詩曰玉瀾堂集梁溪尤袤為序極稱之)
三山次潘静之升書記韻
客路那知歲月長掀眉一笑苾芻房且傾徐邈聖賢酒
不問陳登上下牀雲影翻空迷海嶠秋聲隨夢到江鄉
明朝各聽船窗雨猶憶枯棋戰四郎
老兵種菊以詩謝之
蔬畦雨徑策勲時徙種鄰牆菊兩枝九日無人過朱放
十分舉酒酌王尼花裁栗玉秋風健香近龍涎曉夢知
負口不應還負眼長鑱煩爾鎮相隨
九日與客語慨然有廬山之興
九日黃花笑白頭分將牢落付荒丘半川暝色聊償夢
别嶺秋聲旋寄愁江國經年多浪語匡廬入手是眞休
未能免俗須登陟睨視元龍百尺樓
寓居南軒
雲氣披猖月意孤冬青倒影上庭隅燈横老薺蛾方去
書掩新芸蠧已無一世盡知關魯酒十年不擬歎齊竽
支頤坐覺疎星没獨扣龍頭瀉酪奴
僕自以四月十四日自延平歸所寓之南軒積雨
隂濕體中不佳二十五日夜夢至一處流水被
道色清絶若有欄檻而無屋宇有筆硯皆浸水
中予驚問何地旁有應者曰此玉瀾堂也夢中
欲取水中筆硯作詩詩未成而覺意緒蕭爽殆
不類人世雞已一再鳴矣因賦此
蘧蘧飛夢過雲鄉物色清輝眼界長閶闔未招金馬士
蓬萊先立玉瀾堂千尋濯足衣裘冷六字哦詩筆硯香
當與瑶池作同社紅巾青鳥兩相忘
六月二十日(次日立秋)
天涯明日見秋風錯莫誰驚碧樹空豈意楚山招隠處
盡歸蜀客廣騷中釣魚聊爾針方直乞米茫然帖自工
獨卧南軒聽南澗蠻花猶作杜鵑紅
馮時行
(字當可蜀巴縣人宋南渡初官奉禮郎力抗和議至引漢高分羹之事上曰此言朕不忍聞忤秦檜)
(罷歸所著有縉雲集)
縉雲山
借問禪林景若何半天樓殿冠嵯峨莫言暑氣此中少
自是清風高處多岌岌九峰晴有霧瀰瀰一水遠無波
我來游覽便歸去不必吟成證道歌
寶華寺
宿雨初收草木濃羣鴉飛去法堂空長廊無事僧歸晚
盡日門前只看松
宋元詩會卷三十六
