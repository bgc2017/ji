宋元詩會卷七十六
兵部主事陳焯編
楊載
(字仲弘建之浦城人後寓杭因占籍焉載少孤博涉羣書為文有跌蕩氣年四十不仕戶部賈國英)
(數薦於朝以布衣召入翰林授國史院編修調管領海船萬戶府照磨延祐初仁宗設科取士載首)
(應詔遂登進士第授饒州路同知浮梁州事遷寧國路總管府推官以卒載所撰述人多傳誦之其)
(於詩尤有法嘗語學者曰詩當取材漢魏而音節則以唐為宗故同時作者得其指授為多焉)
偶題
叢生園中草蔚蔚媚幽姿乘時各敷榮皓色被綠枝似
有微香發秋風輒吹之入人襟袖中亦復可憐兹詰朝
步荒畦莖葉稍離披飄零即已矣霜露不爾私榮悴既
有時小大何異而幸愛七尺軀天道不可誣
題文丞相書梅堂
大厦就傾覆難以一木支惟公抱忠義挺然出天姿死
既得所處自顧乃不疑惻愴大江南名與日月垂我行
見遺墨再拜墮涕洟名堂有深意亦惟歲寒枝可知平
昔心慷慨非一時峨峨著檐宇昭昭示民彝勿使風雨
敗永慰千古思
次韻袁伯長
盤盤海底石並樹青琅玕至陽生至陰龍宫常苦寒揚
光炫朝彩吐氣蒸微瀾根株歴千載莫測榮悴端端如
巢居子草木皮衣冠超然去人羣取友蹄與翰日誦黃
帝言浩歌淚闌干奈何天下治必以雲為官佩紉黃金
環咀丹白玉盤自聞至人德積熱生肺肝黃塵日暮起
對面不相看三山在何處使我師王韓聊歌紫芝曲倚
君清夜彈
靈龜篇為陳渭叟作馬尊師所畫芝龜也
蒼龜生中山深阻絶中道不飲亦不食靈和中自抱歲
久凝神液巖上産芝草支干集五采相射顔色好彼遊
江海上作計苦不早一罹豫且網性命莫能保歸遺宋
元君天意資探討築宫修祠祭相承以為寶神者固如
斯遺骨易枯槁吾聞蒙莊氏苦語欲相曉持為衛生經
千載長不老
次韻景遠學士立春日(三首)
古來有道士聲利不寘懷顧於草木微而愛松若梅茲
辰閱庭戶適逢數花開芳意未渠央是足銜吾杯
人事重名實趨嚮盡百端丈夫負雄氣動欲追古賢於
意少不惬自放江海邊登高望八極雲氣生我前萬事
何足問所須唯酒錢
﨑嶇既山曲迢逓亦水濱幸見蓬葦士輒復忘為勤得
之眉睫間我遇固以神所善但樓護豈暇從若人
贈執中允上人
南方多白雲澶漫塞崖谷中有龐眉叟寂寞臥林屋前
門樹高松後戶植幽竹梵文五千卷誦說盡精熟時時
發清唱鏗鏘擊金玉伊余走海内一見輒歎服願言從
之遊淡泊心自足
古牆行
建炎白馬南渡時循王以身任安危疏圃治第壯輿衞
縮板載榦由偏裨下鍤江城但沙鹵往夷赤山取焦土
帳前親兵力如虎一日連雲興百堵引錐試之鐵石堅
長城在此勢屹然上功幕府分金錢讙聲如雷動地傳
爾來瞬息踰百年高崖為谷驚推遷華堂寂寞散文礎
喬木慘淡栖寒煙我入荒園訪遺古所見唯存丈尋許
廢壊終嗟麋鹿遊飄零不記商羊舞王孫欲言淚如雨
為言王孫毋自苦子孫再世隳門戶英公尚及觀房杜
如君百不一二數人生富貴當自取況有長才文甚武
公侯之後必復初好把家聲繼其祖
李伯時畫浴馬圖
古稱難畫莫如馬近朝唯數李伯時不至天閑觀帝服
如此骨相何由知頭類渴烏尖插耳竟度流沙輕萬里
圉人牽浴恒凛然復恐化龍奔入水貧居里巷無馬騎
徒步出入多傷悲大脛薄蹄何足願退立道旁塵滿面
題華岳江城圖
華岳能詩世有名學畫丹青亦豪放此圖以寫安慶城
雉堞樓臺儼相向北風將至江面黑千艘萬艘爭避匿
滄溟涌溢水倒流南嶽動搖天柱側蛟龍戲落秋潭底
素練平鋪八千里時清好作釣魚翁閒弄輕舟煙霧裏
神馬歌次韻陳元之
神馬來自崑崙西有足未始行沙泥朝趨欲出飛鳥上
夕逝直與奔星齊綠鬃半散插雙耳赤汗交流攅四蹄
風神秀猛陿天地豈顧燕蔡并渠黎時時牽浴臨清溪
對人誇殺黃鬚奚玉沙之禾中芻秣不嚙堤頭枯草稊
與君側耳聽長嘶凡馬不聞生駃騠
古劒歌為吴真人作
閒閒真人蔵古劒敬之如神不敢忽賓客如來求一觀
輒有悲風起倉卒人言此是金鐵精良工鍜煉久始成
動搖天地合變化摩蕩日月含光精昔年有蛟起江中
口吐烈焰燒長空下民昏溺上帝怒雷電往擊皆無功
嘗持此劒斬蛟首流血滔滔浸廬阜傳記傳聞時既久
不意世間今尚有吾過下里多惡氛魍魎魑魅能食人
請君為我絶此怪一洗宇宙長清新
次韻虞彦高遊陽明洞
憶昔神禹奠九州茲山會計功始休諸侯玉帛渺何許
但見萬水從東流衣冠永閉陽明洞夜聞鬼哭巖之幽
珠宫貝闕號龍瑞天造地設非人謀槎牙怪樹凍不死
化作千丈蒼玉虬丹洞呀然僊掌裂翠峰巧矣蛾眉脩
梅梁飛去鐵鎖斷往往雷雨生靈湫軒轅緱神極秘幻
海上笙鶴時相投平生閉門讀史記子乃探穴先吾遊
明當挾子騎汗漫題詩更在最上頭不妨山水樂吾樂
豈有饑溺憂民憂故家喬木尚可求有子有孫百世留
臥横玉簫汎歸舟吹散萬斛江南愁
梅梁歌酬鄭集之
大禹之功及天地廟有梅梁何足異奈何過用鐵索纏
太祝為之欲徼利每言變化失其所去作老龍治風雨
一聲霹靂震巖扉千尺蜿蜒辭殿戶七月槁苖沾塊土
憂殺村中老農戶買羊沽酒祭梅梁祭罷祠官傳好語
吁嗟老農無爾愚大禹有神焉可誣汝曹淫祀欲求福
此物為妖當伏誅
題秋雨長吟圖
雨暗秋天黑如墨窮居茅屋出不得終日長吟復短吟
吟罷令人轉凄惻饑猿抱樹屈雙肘病鶴拕泥垂兩翼
何當策杖過溪頭要看南山新翠色
題信州先天觀圖
高林褰翠氣虚谷散虹光道士多騎虎僊人自牧羊澗
泉通地遠山嶺際天長戴子文為記流傳示不忘
寄劉師魯
想君遊宦處正值洞庭湖落日波濤壯晴天島嶼孤舟
航通漢沔風物覽衡巫天下文章弊非君孰起予
蠧簡
往古韋編在何年始汗青蠧蟲深卜宅蝌蚪少成形泯
滅阽秦火&KR0679;羅出漢廷斯文天未喪不敢望全經
斷碑
摩挲不成讀上有蘚苔斑字畫鍾王輩文章漢魏間龜
趺凋贔屭螭首落孱顔渤海神明遠今同磑石頑
初陽臺望月
彩雲相羃䍥華露笑嬋娟在水渾疑墮當空孰使縣潜
虬精魄動宿鶴羽毛鮮寂寂丹臺夜相從訝得僊
送屠存博
君往金陵郡於予亦有聞海環平野盡山出大江分未
召元司馬誰憐鄭廣文自今師道立章薦必紛紛
渡江寄俞仲連
舟楫大江濆中流日欲曛鹵翻沙際雪潮落渡頭雲鯨
躍常知候鴻飛不亂羣頗思論勝槩把酒莫如君
奉題伯父雙峰樵隠(二首)
山出雙峰秀溪流一派清土風存禮讓人事省將迎路
逐高低過田隨早晩耕家林有如此南望每關情
石樹盤根瘦沙溪激浪清竹閒看犢臥木末見人行穯
事常分力樵歌輒和聲往來攜杖處不礙白雲生
贈胡汲仲
先生惟達道久已樂山林致聘無雙璧為家過十金身
閒雲出岫髮短雪盈簮遯世原吾志同盟欲自今
題拱北樓
殷地鼓鞞迎日出倚天梁桷與雲浮北瞻帝闕三千里
南控臣藩二百州江海無波沈㒺象旌旗垂野聽貔貅
鸞回麗榜多深意繡衮于今有魏牟
題本齋王公畫像
詩禮傳家公望隆一門三世拜三公五營帶甲軍容盛
九府流泉國賦充房魏素懷尊主術龔黃先奏養民功
欲將惠澤量深淺楚浸洋洋與海通
錢塘懷古(四首)
山回禁籞入雲長無復陳兵衞兩廂千古金鍾埋野草
萬年珠樹落秋霜龍文不徙陽人聚鳥篆終降枳道旁
九市塵埃來袞衮一江波浪正茫茫
西湖清濁自天開鴻雁鳬鷗日往來黃道星辰環太乙
紫雲宫殿擁蓬萊論文競奏王褒頌獻夀深傾阿母杯
九域輿圖今混一百年耆舊獨興衰
斜界鉤陳通大道中分魏闕對層巒雲生殿上金爐暗
露下庭前玉井寒江漢飛龍俄杳杳滄溟泛鷁竟漫漫
中天會合寧非數坐見蒼生枕簟安
化人宫闕被層阿殿宇高低若湧波翠石文章題日月
寶珠光燄燭山河空桑說法黃龍聽貝葉翻經白馬䭾
誰謂一無超衆有只今塵土重來過
送袁伯長扈駕
罕畢前驅盛國容黃麾僊仗衛重重星流曠野飛蒼鶻
日麗層霄馭赤龍耀武邊陲須北狩合祛天地待東封
論才孰可銘休烈扈蹕還宜祀岱宗
送羅雲叔歸山
黃石山原風物幽賤子往年曾一遊舊行檿柘已成徑
新藝麻禾應滿疇馮衍能㤀白首歎謝安須為蒼生憂
餘杭溪上明日發愁殺楊花吹客舟
夀饒國公
可樂無如父母全既賢既貴又長年金壺賜出青雲上
玉佩朝辭白日邊楚木論春猶五百蟠桃稱夀必三千
佀聞黃綺歸來後長向山中作隠僊
贈同院諸公
詔編國史有程期正是諸郎儤直時虎士守門宫杳杳
雞人傳箭漏遲遲忩間夜雨銷銀燭城上春雲壓彩旗
才大名稱天下選書成當繼古人為
送吴真人
具嚴威命領祠官歴祀名山不厭難上帝乘龍遊下土
真人騎鶴降靈壇已刊白玉為封檢更鑄黃金作祭冠
國夀延洪千萬歲願祈穀熟小民安
寄吏部尚書張公
復喜清朝用大賢玉音俄對廣庭宣姚崇已託君臣契
李泌終持將相權此日經綸須展布他時簡策要流傳
淵眀有待公田米可念江湖久棄捐
歐陽玄
(字原功其先家廬陵與宋文忠公同所自出曾祖新始遷居瀏陽故玄為瀏陽人幼岐嶷母李氏親)
(授孝經論語小學諸書甫八歲能成誦十歲從張貫之學即知屬文稍長試庠序輒占高等延祐二)
(年登進士第授岳州路平江同知調太平路蕪湖縣尹改武岡縣尹皆著能聲召為國子博士遷監)
(丞拜翰林待制兼國史院編修官凡制詔書檄皆出其手及奎章閣啟又置藝文監隸焉支宗親署)
(玄為藝文少監改僉太常禮儀院事歴翰林直學士國子祭酒翰林學士總裁遼金宋三史書成超)
(授承旨進階光禄大夫以病卒於官年八十五追封楚國公諡曰文有圭齋集若干卷)
送振先宗丈歸祖庭
歐公孫子多擘派以為四暮年歸潁陰非無首丘志乞
洪不得請由是懈歸計攷公生平言亦頗憾先世先世
多才賢生適逢五季幅員政分裂盡瘁于所事竟乏垂
世名盖亦限地勢況復公少孤坎壈蜀漢裔身當混一
秋代逢承平際擇里審所安實邇輦轂地子孫託畿内
宦轍亦云易人情苟免爾公豈溺聲利詎知汴虡移南
北尋暌異一枝先南邁司造有深意沙溪標德里瀧岡
重塋祭至今青原冡十世祀不替振先吾宗英守正恥
骫骳誾誾保家法處約不少懟嘉樹無甹枝嘉穀無穗
滯原本既不凡時需諒無棄矧今掄俊髦往往論根器
老夫辭册府多病久憔悴徒懷薦士心言莫足軒輊賦
詩當推轂自愧辭已費憧憧青雲友誰如古人誼
為所性姪題小景
林廬淡疎煙歸帆泊沙渚披圖得空闊總是經行處寒
屋茒簷古疎烟野樹春遙遙濟川者應是此中人
和李溉之舞姬脫鞋吟
宫袍繡蹙金花綺紅綃緊襯雙鸞尾盈盈漫服舞腰輕
綵雲飛處香風起藕絲掣斷春雲鬆瑞蓮雙結並頭紅
夭夭曲曲玉彎卷翠鳬翔空迷近遠玉階秀茁蘭筍長
瓊砂迸出蘆芽淺徘徊困倚東風力溼砌香雲墜無跡
無限嬌羞不自持君王喚起扶花立
題紫微老人大字歌
紫微老人射生手挽強竟取黃金斗驃騎營中拜驍勇
鳳凰池上稱耆舊時平腕力無所施筋骨猶能學顔柳
縱横戎略結構體殺活兵機屈伸肘山莊劉氏得最多
當日襜褕駐應久高樓大扁曰明遠況有愛山并尚友
我來後公五十年主人酌我樓中酒平田野水鳬雁集
重岡複嶺蛟龍走登高欲賦乏佳興忽覩台躔照窗牖
家藏有此希世珍取酒當為主人夀想當洗研弢筆時
羽筈生風劍龍吼焉知今人正傳玩名與麒麟同不朽
道吳山
道吴山頭龍自臥疊嶂重岡深紫邏靈湫瀑布千尺長
古寺神杉十圍大崇祠坎坎風雨來樵徑丁丁鴻雁過
郡人夜望北斗魁下有突兀青蓮座
大圍山
大圍山高高幾許絶頂嵯峨戴林塢石隙花開自夏春
地爐僧擁無寒暑清流白鷴滌羽毛綠樹黃熊引筋膂
山腰日午嬰兒啼知有雷公出行雨
大明殿早朝
扶搖萬里上青霄鳳閣龍池覲帝迢駝背負琛金絡索
象身備駕玉逍遙衣冠俯伏傳呼嶽干羽低回看舞韶
湖海布衣傳盛事他時田野夢天朝
相臺
負郭東南裴相臺緣溪一徑踏蒼苔此日城闉少人到
當時公府棄官來禪牀象屋留光雨書沼蛙聲噤鞠灰
坐待氛塵純斂淨舉頭應解識三台
至正壬午十一月十三日祭初祖墓
白髮甘泉忝從官歸來曳履上吟壇故山虎豹多文采
白水蛟螭有屈蟠謁客及門容屨滿䞇文盈篋借燈看
百年省墓償初志心憶先親已痛難
送李宜忠之寧州教授
廣文家住白芒原唐世忠臣閥閱存寧郡喜迎新博士
邦人特重舊王孫楊花絳帳春雲陣苔蘚丹書暮雨痕
向使汾陽晞曖在應慚詩禮在名門
竹澗圖
青林翠巘俯江郊谷口湍流巨石㘭戛玉萬竿鳴水樂
垂紳雙瀑盪雲旓風漪靜浸蒼龍影月瀨光搖紫鳳巢
歌罷商巖採芝曲兩翁翰墨定神交
接花木
園丁妙手即花神換葉移枝偽脱真刀剪豈能傷化力
色香無復記前身春深自有鸞膠續歲久行看鶴膝伸
堪笑微生亦如此任呼牛馬定誰人
寄有壬許參政
京華白髮染塵埃喜見文場閉復開自是曹參當繼相
不然王式肯輕來上躬藻火慚無補衆論鹽梅屬有材
素志已酬歸欲早相期濁酒坐莓苔
西眀道人
武昌堤上水雲身三十年來識道人只為漫遊相見少
故知臨别贈言頻憧憧車馬紅塵老靡靡江山白髮新
邂逅一回頻唱和錦囊千首未為貧
昌山
昌山峽口日西斜蘭渚維舟近酒家水潄樹根龍露爪
石排江岸虎交牙路迴佛寺藏深塢風動漁舟掃落花
再拜靈均獻蘋藻月明環珮下汀沙
早飲聽秋居士園池
碧池流水綠潺潺高下樓臺紫翠間阮籍才華勝南族
謝安清致滿東山標名花塢鶯爭道集句桃符鹿守關
灑掃園丁今白髮秋翁化鶴幾時還
題所貴姪梅
老樹縱横出幾條一枝還又亞牆腰西湖湖上掀篷看
一夜吹香滿六橋
陳摶睡圖
陳橋一夜柘袍黃天下都無鼾睡方贏得墜驢閒老子
為君眠斷白雲鄉
閒展山水手卷
十年京國看圖畫半幅雲煙亦惱儂今日身行屏障裏
却思移住最高峰
東山春景
春光澹澹日遲遲正是名園撲蝶時却憶小橋流水過
東山春色在桃枝
范梈
(字亨甫一字德機清江人家貧早孤母熊氏守志不他適長而教之梈聰慧所誦讀輒記憶癯然清寒若)
(不勝衣於流俗中克自樹立固窮守節竭力以養親耽詩工文用力精深人罕知者年三十六始客)
(京師有聲諸公間用朝臣薦授翰林院編修官秩滿擢海南海北道廉訪司照磨遷江西湖東選充)
(翰林供奉改福建閩海道知事閩俗素汚文繡局取良家子為繡工無别尤甚梈作歌詩一篇述其)
(弊廉訪使取以上聞皆罷遣之未幾移疾歸天歷二年詔起用以養親辭是歲嬰母喪甫朞梈亦得)
(疾卒年五十九所著詩文多行於世)
節婦王氏
妾年時二三始識月團圓十二學女工刺繡如鴛鸞十
九嫁夫家事姑施衿鞶夫壻良家兒世籍為王官雖聯
朱紫貴不習綺與紈過庭執詩禮開口若驚湍風儀在
一時爭作玉人看天地忽降毒摧折青瓊玕回首四十
春景光若流丸貞心守松柏芳性軼芝蘭落月簾帷曙
西風機杼寒沈思往昔事淚下紅闌干豪客至茅屋舉
家竄林巒入房衛病姑身死白刃攅相向義憐釋視死
色無難親知為歎息保社為辛酸欲與上州府為妾旌門
闌妾實無所願唯願在所安婦人往從人阿母涕汍瀾
送行遺之語敬順無違歡匹偶固有時寧知憂患端辛
苦蹈物變豈羡身獨完殷勤謝舊故聞者摧肺肝
贈别張清夫還吴
新雨不作泥鉤輈樹上啼征夫懷遠路家在太湖西别
家今幾度楊柳江邊樹念鄉車輪下漸是中年路萬事
中年尚可期人生且莫長别離長别離向何方九河落
花青蒲香王睢斑斑鳬乳黃南望不見三高堂奈此遊
子思故鄉我家朱公濟時早功成身退合天道當時未
必知者賢挽之不回臥煙島後來閱盡虧成事始識從
初去時好我不能赤手縛虹蜺又豈能委身同草木生
逢有道世肯受泥塗辱昨者誤奮龍門雷蝘蜓嘲之自
云足憂來舉觴酬白日唯有皇天照空谷張公子吴江
生我有千載意不羨身後名為君寫作送行曲曲中鏗
戛難為情明日買船櫂秋聲亦欲東下窺滄瀛飄然始
去白玉京須君禹穴相逢迎相迎不見須相待客行雖
遲心不改
王氏能遠樓
遊莫羨天池鵬歸莫問遼東鶴人生萬事須自為跬步
江山即寥廓請君得酒勿少留為我痛酌能遠之高樓
醉捧句吴匣中劒斫斷千秋萬古愁滄溟朝旭射燕甸
桑枝正搭虚忩面崑崙池上碧桃花舞盡東風千萬片
千萬片落誰家願傾海水溢流霞寄謝尊前望鄉客底
須惆悵惜天涯
轆轤怨
門前水揚聲似雨幽人當窗碧絃語東里征夫去不歸
一雙蛾眉鏡中舞年年井上攀轆轤勞心只恐秋葵枯
他年種得長生草梅花落盡青青好
雲林歌為貢供奉作
朝望宣城夕企雲林掃花釣月清我閒心城東之山倚
天碧手捫南斗近咫尺幽人築堂面山坐絶似謝公故
時宅謝公今何在蒼苔剪行跡調笙誦新詩流水照白
石看水作明鏡年光靜來往夜深敬亭雨坐見南湖長
清風被長陂鳥度菱葭響雲之林兮不可攀中有青猿
白鶴相盤桓林之雲兮不可縛時來宿我青檐端昂藏
老僊人抱琴臥山側憶在中華時相逢鬢未白問之不
笑亦不言阿家中子瀛洲客却起遺我寶字書依稀攝
精縛魂魄相期後天無極年笑爾守之合自然御氣還
得同飛僊未登雲林堂試作雲林歌嗟我久客意衰邁
雲林雲林奈爾何
掘塜歌
昨日舊塜掘今朝新塜成塜前兩翁仲送舊還迎新舊
魂未出新魂入舊魂還對新魂泣舊魂丁寧語新魂好
地不用多子孫子孫綿綿如不絶曾孫不掘玄孫掘我
今掘矣良可悲不知君掘又何時
贈别徐教授之欽州
冉冉歲月莫悠悠關塞長歌鐘凝旅宴舞袖拂征艎到
日梅花亂來春蕙草芳南金自昔重寄贈可能㤀
和李溉之園居襍咏(三首)
書劍上青霄鄉關雨雪遙年華侵水竹客思墮山苗會
想商嵒綺將從鄭里僑文詞誠小技秖比俗情饒
豈是幽棲地飛騰亦未量城根分鼠壤池面合魚梁名
久喧郎署歌時感女桑畏卿音調苦疇復貴相㤀
圃色依簾障天光切戶庭草生連夜雨花落遍池星未
遂翔寥廓真堪託晦冥逢時須紫燕得意拂青萍
辛酉歲元日
西山千仞鬱崔嵬山下樓臺紫翠開玉帛會同來萬國
璣衡縣運屬三台嘗聞海客談金鼎更見祠官進玉杯
慚愧詞臣今白首久無賦頌獻蓬萊
四月十六日東華門奉迎香輿
天香曉報出宫城已辦螭頭合樂迎黃鳥低斜衝隊過
紫騮疎蕩著班行百王盛祀無遺典萬乘深居有至情
最喜快傳湯沐賜禮官識姓未知名
送白無咎太守之郡
瀟灑中書舊省郎排雲曾攬舜衣裳一麾況復守名郡
萬事不如歸故鄉馬首漸違燕闕雨雁聲欲度晉城霜
漢廷擇相皆良吏蚤奉潘輿謁建章
寄上甘肅吴右丞(二首)
要使明時化遠覃玉門關下屈征驂多憂總為民心苦
有喜唯聞郡姓甘日晩邊沙黃逸逸天晴隴樹碧毶毶
國風不繫秦州外自此西人識召南
塞上孤鷹白雪毛塞門風物靜蕭騷黃河西去從天下
泰華東來拔地高枸杞莫將如薏苡醍醐足飲勝蒲萄
遙瞻圭袞還舟日正屬江湖心緒勞
寄題集賢周司直
番陽東下萬山圍魁閣崢嶸面翠微雲接大荒迴古色
波涵落木動晴暉宦情靜與遊魚逝詩思長隨夕鳥飛
久待倚闌成獨酌癡兒了事各須歸
張留公母
山風遙引紫雲車樓閣春深阿母家更五十周重甲子
後三千歲一桃花綵衣故綰封留印白璧新隨使蜀槎
見說麻姑舊行處至今源上有丹砂
開歲
自違北極向南辰重見東皇似故人合席管絃方殿歲
殊鄉花柳覺先春水歸楚澤魚俱化天覆周郊獸亦仁
薄宦於時無補報且須康濟百年身
草堂
草堂不在萬山峰時有幽人步往蹤雨壓牆煙籠薜茘
石行渠水鑑芙蓉清名豈讓陶貞白共住猶強陸士龍
勿憶雁行天外去歸來期向粤城中
送毛鍊師奉祠禮成還京
僊官持節下青冥海瀆嚴祠衛百靈行為治平循禹服
禮從禋祀想虞廷東風到處隨神雨南極歸來奏夀星
致福要當宣室問鶴書先報白雲扃
送别周儀之官錢塘并柬李四秘書
武帝龍飛第一春京華相送各沾巾詎知邂逅文身地
同是栖遲皓首人山驛蛟眠星滿洞水鄉雁起月迷津
若逢李謫南天竺為說前書感謝頻
將赴雷陽送羅提舉之任廣東
松滋暫泊薊門船復指番禺路幾千茉莉香深和酒露
桄榔葉暗煮鹽煙齊人舊算無遺策漢史新藏有剰錢
莫為遐荒心力怠朱崖更在海南邊
以瓊扇一握奉致黃明府
拾得炎州月一團殷勤持贈比琅玕情知已是秋風後
留作明年九夏寒
鍾陵夜宿聞鐘
中年江海夢虚皇夜半聞鐘似上陽一百八聲猶未已
更兼雲外雁啼霜
渡端州峽
濯郎得便泝清流忽報舟前曉霧收蠻語酬人翻自苦
好山不敢問何州
聞東鄰夜歌
促拍繁歌沸不停月高絃語轉明星莫令知有西鄰客
獨坐挑燈眉六經
薛漢
(字宗海詩名象峰集)
擬古(二首)
皎皎機上絲織為遊子衣遊子蕩風塵素衣化成緇風
塵不可避四顧將何之豈不念潔白徒重墨子悲勗哉
加澣濯河水清且漪
娉婷閨中女天質知自愛空懷蘋藻心日月苦行邁蹇
修意良勤遲遲如有待未嫁庸何傷失身墜東海
送牟伯厚還霅
西風起雙鴻渺渺度萬山空林霜霰落各念飲啄難中
途忽相失獨留諒無歡極目送冥飛風雲逸翛翰低回
守羅網自顧形影單奮翅念遠舉天路浩漫漫空想五
湖水東風漲波瀾
寄余希聲
寄語中林友相思又幾朝書雖為路阻夢不怕山遙風
定落花慢雨深青草驕人情諒難必不似往來潮
枉渚
枉渚倚孤櫂意行隨杖藜鷗邊漁艇小牛後牧童低秋
色多因樹寒聲半是溪何當買茅屋此地卜幽棲
湖上
一舸泛霜晴湖波寒更清平堤連野色遠市合春聲塵
土浪終日山林負半生回頭夕陽外煙渚白鷗輕
搖落
搖落歲華晩蕭條門巷空黃花數點雨紅葉五更風挽
鏡徒催老耽書漫得窮親朋頓乖隔幽意若為同
送柳湯佐
太行盤踞勢嚴嚴五馬初行衆具瞻他日去思應借寇
此時來暮正歌廉七賢舊竹風流在萬善新茶歲貢兼
莫謂名邦天稍遠飛龍曾向此中潜
送趙虚一降香至南海廬山會稽
天香分下殿西頭處士今乘使者騶曾是騎麟驂北斗真
成跨鶴過揚州山中五老應相識海上三神亦易求勾
越東南僊柱觀神光依舊貫林丘
睡起
卷簾春色上苔衣新水相看近竹扉風動樹枝鳴宿鳥
雲收山崦放晴暉舉杯竹葉歸愁去欹枕楊花約夢飛
腸斷碧苔溪上路暖風斜日釣魚磯
和馬中丞無題詩(三首)
乘槎凖擬逐秋潮却訪成都萬里橋滄海有山皆縹緲
青雲無路不迢遙閒居潘岳驚斑鬢歸去陶潜瀨折腰
後夜相期明月上露臺高處弄笙簫
驥服鹽車兩耳垂臂無九折未成醫欲尋箕潁終逃世
苦恨章逢不入時金井蛩鳴知露冷銀橋鵲度見星移
長貧久客應無補擬挹滄浪塞漏巵
良人執戟侍明光誰與金爐共夕香妝鏡曉寒凝蝶粉
舞衣春暖卸鶯簧渡江桃葉應憐我照水荷花宛見郎
太息蹇脩無復理空思摻手又縫裳
陸景龍
(字德陽請名湖峰集)
榾柮窩
安樂窩中興澹然靈根斫得自樵僊地爐伏火春如海
雪屋圍風夜似年香透玉酥和芋撥脂流琥珀帶松然
任他沈水燒金鴨吹徹參差惱醉眠
紙帳
溪藤搗雪淨無瑕素箔圍風絶可誇夢入清虚眀月照
倦遊廣漢白雲遮繭窩春暖浮銀色鮫室宵分散玉華
驚鶴一聲天已豁老夫詩思繞梅花
宋元詩會卷七十六
