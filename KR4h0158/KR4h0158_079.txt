宋元詩會卷七十九
兵部主事陳焯編
陳旅
(字衆仲興化莆田人先世以儒學稱旅幼孤資稟穎異於書無所不讀稍長至温陵從傅古直游聲)
(名日著用薦為閩海儒學官適御史馬祖常使泉南一見竒之勸其遊京師既至虞集見其文慨然)
(歎曰此所謂我老將休付子斯文者矣與祖常交口延譽於諸公間中書平章趙世延又力薦之除)
(國子助教三年考滿諸生不忍其去請於朝再任焉出為江浙儒學副提舉擢應奉翰林文字遷國)
(子監丞卒年五十有六所著詩文十四卷)
春山圖
春山雲木暝初日映遥岑林霏醫高閣望之勞我心幽
逕緣崖迥飛淙響磵深芳月忽已晏誰哉與登臨
秋山圖
之子託冲隠秋山樓觀深矧兹及霜晨遐矚沈氛陰翠
巘含白雲丹楓映青林靈溪鳴石溜野屋負層岑趨喧
事多違即曠恒愜心何哉芳月晏而我阻幽尋
湖上分韻得春字
君子佩明信相期湖水濱時欣宿雨霽畫舸送遊人輕
鷗集蘭渚佳樹變鶯晨山遠烟容淡日出水光新美人
含麗思豔曲歌陽春暌攜會彌歡酣適趣益真兹遊敦
德誼况乃及兹辰
安福李氏臨溪亭
結屋負南郭清溪流屋前端居塵事少水木自幽妍滌
硏弄寒碧鳴瑟寫潺湲沙鳥時近人汀雲相往還烹鮮
芼溪毛留客坐前軒逝川道體著觀物悟微言
題楊顯民來詩卷後
夢遊洞庭野斜月映疎星軒后來張樂伶倫吹鳳笙夢
回憶其音幽邈有餘清截竹學向人世人皆不聽南州
有高士洗耳卧巖扄凉風鳴松林石磵響瑽琤何日即
與語曠然千古情
賦雲錦溪
綠水春生渚丹花集陽林愛此雲錦好蘭舟轉溪深賀
監謝軒冕載酒過山陰遥聞櫂歌發縹緲不可尋
題米元暉溧陽溪山圖
宿雨散層巘林麓翳烟霏遥山斷復連川上初晰微我
昔困行役漂蕩秋未歸幽子喬松流邂逅啟郊扉撫景
正若此别離嗟願違覧卷遂終日溪雲欲生衣
次韻寄太乙宫上官師(二首)
端居感流序階樹日摵摵凉風起高城上有南飛翮揚
雄不邀名拓落猶遠客美矣陶徵君斂裳去彭澤
我居城東南西北有殊庭病久曠冲賞懷哉松桂青曼
倩諒竒士夙受火珠經雲河澹秋夕泰畤明三星
桃花鸂鶒圖
婀娜絳花明連娟碧筠静金塘春水多文禽汎晴影大
堤寫遊悰日照華服靚萬殊各有適况及芳歲永
陶淵明撫松圖
原野凉風至草樹日蕭條杖笻還故丘青松在東皋孤
陰近衡宇薄日映層標念其有貞操撫之以消搖
明妃出塞圖
昭君北嫁呼韓國巫山更有昭君村黃金鏤鞍玉驄馬
分明載得巫山雲凉風吹動釵頭雁一曲琵琶寫幽怨
沙草遥連雞塞庭野花不種鴛鸞殿内家日日選娉婷
淚痕滿袖空多情漢廷自此恩信重美人身比鴻毛輕
蘇伯修往上京王君實以高麗笠贈之且有詩伯
修屬和
往年飲馬灤河秋灤水斜抱石城流青城丈人来水上
揭謝蘇王皆與遊顧余濫倚橋門席斜陽半落鼇峰石
夜凉共飲明月樽醉眠更聽高樓笛灤河九曲流濺濺
自我不見今三年蘇郎又扈屬車去佇望弗及心茫然
龍門峽中雲氣濕山雨定灑高麗笠别意遥憐柳色深
歸心莫為鵑聲急不才未許收詞垣賦成何日奏甘泉
人言凡骨難變化為我致意青城仙
謝氏祖孫創澧陽橋
涔陽極目雲氣昏衝風揚波鼉窟翻湘妃抱琴望虞舜
日暮江竹多啼痕木蘭為舟不可度誰幻層淵作平路
天潢夜静牛渚長海市朝晴蜃樓吐祖孫移山山可移
昔人不信今見之千年猶有召伯埭白面聚斂嗟何為
海谷
歸虚谷在渤海東八紘之水注其中不盈不縮浩無際
吞吐日月含空濛靈鼇於此負山出上有縹緲金銀宫
人間相去幾萬里弱水滿眼多迴風琴高来時踏赤鯉
少君歸去乘白鴻秦王到老不得渡嗟我欲往將焉從
子房有孫海谷子告我有路非難通只隨雲氣相上下
與子共謁扶桑公
宫人倦繡圖
龍碧鮫綃剪秋水輕風吹香團扇底琵琶彈歇宫晝長
釵落鬢邊雙燕紫二姝誰是薛靈芸繡得金塘兩鴛似
宫奴夕殿喚更衣露濕銀牀響桐子
友人記余少作因錄之
溪村積水生寒烟匡牀睡起清明天隔溪暮哭人飯鬼
塍問燒錢野風起酒旗山前雨疎疎来禽花低飛鷓鴣
荒墳纍纍出新草草長如人人又老東門大道青陽間
可憐車馬無時閒
次韻上官来復見寄
琳館薄炎熱松壇深歲年高人坐堂上疎雨落階前潘
岳頭空白揚雄學未玄定應拂塵服從子弄雲泉
楊季子水北山房
豫章楊季子語我草堂幽野徑穿雲入山泉繞舍流竹
光書帙曉溪影釣絲秋水北真佳隠誰從節度遊
方壺道士作荒山白雲圖寄豫章楊顯民
之子讀書處亂山生白雲林花晴冉冉巖瀑暝紛紛畫
此何為者持之以贈君謂宜作春雨舒卷只成文
清漳黃氏北墅
聞說黃家墅開門入翠嵐細岑依舍北流水出城南雨
暖蘭抽筍霜晴樹落柑千年讀書地更莫乞羊曇
題羅稚川畫卷
雨氣通林壑江光動野航道人巖下去茅屋樹邊凉斷
岸入秋水遠山留夕陽登臨休作賦遊子未還鄉
謝徵君松巢
昔聞徵君在天目松間結巢成久留南榮北郭井里近
西枝東柯林谷幽蕙帳眠深翠露落石泉釀就緗花浮
擬借丹梯向高處枳白桐乳非吾求
送鄭希道杭州路知事
幾年讀書白鹿洞諸老遲子黃金臺豈為錢塘足清賞
遂令幕府得英才郡中日晏文牘少湖上春晴畫舫開
我向都門折楊柳子亦寄我孤山梅
送張真人代祀武當龍虎兩山
桂館祠官持羽節名山兩地躡丹梯共誇曼倩来金馬
大勝王褒祀碧雞杵磵暝痕銷雨石杼巖秋影動星溪
蕙肴椒醑登瑶席定有神光起畤畦
次韻本元上人相别
君向雷峰塔邊住詩成總在倚欄時蘇堤殘柳凝烟小
葛塢閒雲度水遲衲子定回花繞座高人别後草生墀
相知不似渾忘郤誰問莊周與惠施
送李盤中真人代祀江南三名山
弱水回風不受帆三山只在大江南使槎郤帶秋星溼
仙掌遥分夕露廿瑄玉禮神通景氣寶香隨地結晴嵐
泰壇建論昭靈貺老我猶能效史談
題城市山林圖
城市山林路不分畫橋騎馬是徵君樹頭粉堞連青嶂
陌上紅塵亂白雲水巷柳深鶯喚友陽坡草暖鹿為羣
滑稽誰似東方朔更向金門避世氛
懷慶王節婦
良人飄渺泊烟鴻窗竹寒沾雨淚紅檜楫不游淇水上
柏舟仍見衛風中龜文屈曲秋機斷鸞影低徊曉鏡空
贏得公名寫桓表千年光燄吐晴虹
送朱運峰著書得官南歸
城東有客過吾廬揮塵高談逸氣舒金馬豈無方朔伎
石渠今取夏侯書沙隄老屋秋楓合海浦歸帆暮雨疎
我亦草玄官拓落江南無地可耕鋤
元宵懷錢塘
武帝親祠太乙神流光洶湧動星辰行宫典禮猶存漢
軹道山河已易秦香徑至今啼木客露盤無復泣金人
紅燈幾點東風裏猶是元宵一度春
院中聞駕先還再和伯修
甘泉宴罷雁聲寒桂樹吹香出寶闌翠輦遥臨秋海白
霓旌高拂曙星殘氊城家拜銀麕賜棘院人爭繡虎看
堪笑子雲能作賦獨騎瘦馬後奚官
送王致道代祠北岳北海濟瀆南鎮
皇帝齋明守鎮圭祠官奉節出金閨北尋海瀆瞻恒岳
南涉江淮上會稽山下靈風吹桂櫂雲邊仙樹拂丹梯
王褒空有甘泉頌投老還鄉祀碧雞
送毛真人南還
真人不似壺丘子老去都㤀杜德機太乙象文令虎守
尚方鳧舄背人飛巖扉暖翠侵緗帙江渚晴霞上羽衣
遊子故園春似海客窗長日聽催歸
壽虞先生道園
衡山道士駐飛車千載儒宗出相家月下華星生五色
人間珠樹吐三花芝田養鶴春凝乳茞石聽鶯曉颺霞
朝退日長賓客醉翠房文火伏丹砂(道園生時其外祖夢衡山道士)
送趙子期使交趾
曉日承恩紫殿深都門祖道馬駸駸上書不奏唐蒙策
歸槖寧將陸賈金露入珠盤鮫室白苔生銅柱象崖陰
為君臨水歌黃鵠天北天南萬里心
天谷
東郭先生履欲穿尋幽俄得谷中天漁人誰去緣溪岸
山鬼能来送石泉池暖碧桃深映雨林春琪樹總含烟
後来聞有何高士傳得終南大洞篇
題雲林晴曉圖
故人别後江波綠神女歸来峽雨乾海上日花春冉冉
天邊雲樹曉團團滿汀芳草留孤艇度石幽泉咽下灘
最愛東頭小亭子聽鶯何日一憑闌
為董宇定賦杏林詩
侯官古縣多山水中有當年董奉家邑子每懷江上樹
仙人還種日邊花珠林夜氣凝丹露貝闕晨光散綵霞
我憶舊遊成遠别上東門外立昏鴉
福州冲虚觀
力士持兵守絳宫吹笙人去斗壇空白榆城闕秋雲上
紅樹樓臺夕照中鴻寶昔疑丹井謬龜泉今悟玉池通
他年不跨芝田鶴曾向清虚學御風
次韻陳景思見寄
用世已無伎高人方據梧詞林忝供奉客舍候徵呼拓
落需微禄騫騰失壯圖為文下枚孺力穡後孫愉春草
生湖曲晴雲飛屋隅論交尊有螘意别履非鳧擬汎鴟
夷舸重遊泰伯都山泉㪺雲乳石荈瀹瓊酥作鱠溪庖
近聽猿野磴紆松風吹綠鬢花雨落紅毹佳什勤相贈
幽期愧獨踰煩君語宗長為我謝寅夫
題畫蘭竹
美人隔澧浦日暮倚幽篁繁霜忽已殞為我紉秋芳
題水仙花圖
莫信陳王賦洛神凌波那得更生塵水香露影空青處
留得當年解佩人
題耿氏所藏豔圖
五月風生水殿凉綠楊深處奏鶯簧佳人偏愛臨池坐
欲與荷花鬭晩妝
為彭道士賦鶴峰
跨鶴臺高倚翠微昔人城郭是耶非蘂珠宫觀秋如水
有客吹笙月下歸
題張氏風竹圖
湘江風卷白頭波北渚雲深帝子過欲采瓊芳渡江去
翠衫輕薄曉寒多
貢奎
(字仲章寧國宣城人以文學名家延祐至治間官京師為集賢直學士卒諡文靖焯按元史載奎)
(於其子師泰傳中未詳履歴及别考家乘云奎幼名三郎和易端重始授池州齊山書院山長尋徵)
(赴吏部至德六年擢太常奉禮郎遷國史院編修丁憂服除除江西儒學提舉復入翰林為待制終)
(直學士生平著作甚多俱散佚無存所傳世者僅雲林小稿而已)
秋日陪大學士趙公憩龍山玄真宫
巖巖居庸關左挾飛仙居蒼茫四山合石徑穿盤紆人
家稍相接林木何森敷觚稜生曉烟玄風凌紫虛念彼
羽流集豈與世俗居溪流轉雲碾餘潤分園蔬鐘磬答
空谷齋供薦芳腴穹碑紀宗傳道一教乃殊素餐貴崇
本卒歲事耕鋤漁父在何許空有桃林株坐慚秉文幹
尸禄常曠迂日暮陟層巔丹霞成長裾遥睇空中雲超
然能卷舒
虎林玄妙觀
琳宫古崔嵬獨據山勝絶天光垂帝座照耀金碧色脩
廊接層崖俯日視深澤陰陰木葉暗石削蒼壁冽流泉
出嵌空六月灑飛雪平生功名謀洗我肝肺熱同遊得
幽人再拜摩斷碣興亡見唐漢高爽了吳越更擬窮幽
探馳景忽西滅
題董簡卿所蔵瀟湘圖
瀟湘在何處展卷心悠然是中浮雲飛上與蒼梧連憶
昔弄扁舟載雪清江天湘君招不来明月在我前微鐘
破征夢落雁栖寒烟迴首行萬里攬衣羡孤鶱可憐楚
人詞惟悴窮歲年圖畫豈不好此意誰復傳已矣三歎
嗟臨風叩商絃
雪晴
今晨持我書燕坐雪照屋閉門謝塵鞅展卷自朗讀衆
說初若攻冥思意纔復旭日上團團清泉喚春綠涓涓
晴櫩溜洗眼濺飛瀑豈不事遊觀驅馬泥及腹永懷同
袍士歲晩在空谷好風忽東来起翫庭下竹
邳州
古城結危構交逵裒招延朱碧遞隠見岡迴勢蜿蜒填
車縱横遊重屋光華鮮扣門多乞食民饑遠流遷桑柘
重藹綠鬱鬱浮蒼烟念此萬里道我舟亦已旋雲樹列
環岫晴鳧散平川烜赫驪珠光隨風墮靈篇神清契高
冥性斂涵静淵出處古異途世故寧糺纏簡書誠可樂
軒冕非自捐推篷晩逾迅凝霞助孤鶱
秋懷
瑶漢夜澄寂烈烈羣象嚴浮雲翕交互圓光尚微纖階
蟲競鳴響濕螢度飛檐持志惕自警屛營以深潛驚飈
度幽幌凝香啟方奩栩栩莊生蝶秉志能養恬雞鳴何
孳孳憂心愧如惔
答陳華仲(二首)
海上三神山上有學仙侣泠泠紫簫聲吹作飛鳳語迴
飈蕩溟海散落成烟雨豈無知音者一振九苞羽持之
獻天庭上以奉明主
貧賤交有道富貴多異途所以古君子擇交嚴所趨霜
劒閒寶室烈士發長吁隔世或相慕同居秦越殊寥寥
千載間羡彼管鮑徒
題淵明圖
若士超世流高風凌飛仙倦懷經濟術嗜酒豈自然去
之千歲間賢才孰相先畏途轍皇皇歸歟袖翩翩日暮
孤雲飛黃花澹秋妍坐憐王弘輩矯首南山巔
即事
藹藹羣樹林孤雲暮来歸紛紛飛鳥倦斂翮相因依臨
軒方獨坐凉飈吹我衣物理固有常悠然悟其機山中
何者樂躬耕自無饑百年事未晚寧勞歌昨非歸歟友
田父一樽聊可揮
送别劉道夫
春晚益可愛綠陰蔽前郊念子暫時别我心已云勞浮
雲始舒霽倏見疎雨飄暄爽驟變更豈異世俗交微飈
起林杪清池樹光搖沈憂渺予心衰髮矧漸凋悵焉立
斯須幽禽語嘐嘐
雨中
驟熱變風雨氣候一日殊綠樹擁如盖殘花落無餘閒
居日偏永手把種藝書幽幽魚鳥適寂寂車馬疎曰父
二三輩濁酒時来俱愁陰每思霽微凉意稍舒攜笻獨
延佇層雲起遥墟
送史高士謁吳閑閑
春水武昌船帆飛敬亭雨孤城壓喧囂聽此檣燕語揮
手謝時人開胸散煩暑煌煌闕下書曳曳雲間侣真人
紫霞佩執簡授璇宇攬衣欲從之神交諒頃許霽雨沐
霄容風微鵠初舉遊心愜高明脱屣邁行旅懷哉會何
時酌彼盈樽醑
送鄧提舉之官浙江
白雲一觴酒離思滄溟間子行勿復居念我何當還杳
杳飛鴻書瑟瑟清鏡顔潛機不私貸歲月忽已闌贈之
雲錦章譬彼蒼玉環何以解塵纓幽泉弄潺潺
拜醮北觀
齋罷敞春服趿履步脩廊籠禽動新響雨餘竹風凉道
人房更深爐烟引微香於焉謝塵鞅閒来日偏長
登虎丘山
吉士雅巾履具舟約芳遊朝晴出西郭午凉登虎丘松
逕度遥嶺歴此層級脩當時吳王劒硎光裂嵒幽平甸
眺萬頃閒瞻烟樹稠頗聞山僧賢飛錫下林陬獨遺方
丈室於焉集清流一簟可平生豈惜半日留煮茗試泉
冽焚香延宿篝疎雨催晩歸隨波散浮漚
京城客館
公宇日無事閱書稍怡情浩漫罔窮極静定悟始明籠
禽動幽響庭草遂微生俯念節物變宴處常懼盈寧復
辭勞苦王事驅我行雨餘夕陽照空雷殷殘聲暄爽倏
未定雲勢方縱横訪遇當獲趣及兹煩抱嬰何時故園
友濁酒與同傾
寄示師文姪
川明山秀草花馥氣連鬱儀迴地軸晴嵐宿靄屯氤氲
石根飛泉迸寒玉此中縹緲仙人居樓觀金碧繞翠竹
我来曾住纔七日迴首人間白雲速飄搖金衣鶴雙飛
白玉童吹紫鸞曲天聲忽遠奈别何青山送人秋思多
作詩寄汝仍自歌梅花零落雪吹盡願㭘瑶草山之阿
謝李息齋惠墨竹
湖州墨竹蘇州詩李侯二美能兼之長安塵中忽到眼
坐我六月江南時幽人江南結林屋紫碧森森萬竿玉
清風激昂此君語六月寒生不知暑只今見畫思故鄉
博山日永凝清香人生萬事直適意相對悠然希坐㤀
寒食掃松即事
東風微微吹雨晴春山草暖雉飛鳴時哉物性各有適
人生悲樂難為情客行十步九迴首寒食道旁多哭聲
往年攜手原上頭今年酧酒原上丘相逢須識夢中夢
有聲莫帶愁中愁
送劉道夫
西崦松篁路雪消沙水清天寒行役倦酒醒别愁生落
日横車影長雲送雁聲梅花應未發留待照春晴
秋日陪集賢學士趙敬夫憩龍山玄真宫
山轉疑無地人家近隔村野田秋穫盛岡路晩行喧川
淨雲生石溪平水到門偶尋高士隠相見遂忘言
贈孔令尹
百里光山遠三年縣令賢人皆思舊德我欲賦新田綠
霧桑浮野黃雲稻際天風流昔潘岳空作種花傳
試院次韻答吳草廬先生
暫客留應喜微官去恨遲竹高當戸直花重向簾垂對
酒驚人别看詩感歲移山中足幽事猿鶴舊曾期
陽墅道中
馬上千峰列溪行不盡源野船高似屋山縣小如村路
遶田間曲池漫雨後渾静来應最樂綠樹擁柴門
即事
小雨春寒重吳蠶上箔遲枕欹清夢覺窗掩綠陰垂喜
聽林鴉哺閒看垤蟻移相思故人遠誰與話心期
憶昔
暗憶曾遊地遥看不盡天宿雲連野樹積雨聚溪船故
友疎三益微官負十年閒居成癖性長日枕書眠
遊大梵寺(三首)
遠客閒無計微官欲賦歸偶尋幽寺去頗覺俗情非涸
澤饑鷹戀高空獨雁飛西風如有意向晩襲人衣
清溪盤百曲虹影駕横槎春事怨行客夕陽啼亂鴉山
明分衆木天闊散悲笳郤羨僧家勝推窗瞰水涯
遨遊窮樂事模寫得新詩古寺看山後微風到竹時地
幽塵不染人語燕歸遲向晩寒猶峭惟應客袖知
居庸關早行
茅屋聞雞起羸驂並轡行澗深孤碓響山暗數燈明細
憶留題處空慚不棄名客愁偏切耳斜月候蟲鳴
濟州
舊濟知何處新城久作州危橋通去驛高堰聚行舟市
雜荆吳客河分兖泗流人烟多似簇聒耳厭喧啾
郊行
雙溪溪上路重到五年遲桑柘成陰處鶯花向老時泊
舟隨岸曲坐石看雲移政愛沙鷗狎驚飛底見疑
郊行
馬上看山山不盡客中行路路偏長叢祠社散羣烏啄
層漢秋高數雁翔疎雨著人絺袖濕微風吹面稻禾香
迴岡偶憩幽塘上顛倒松陰百尺彊
久留翰院思歸
日日思歸未有期夢魂幾度遶園池白雲滿地山深處
紅日當簷雪霽時竹外板輿春步小花間銀燭夜筵遲
好將烏鵲頻占喜便買歸舟泛碧漪
得家書
睡起相思勞寸心捲簾無語立簷陰故人千里碧雲合
斜日半川紅樹深江雁忽傳秋後信隴梅應待雪中尋
天涯奔走成何事輸與寒窗抱膝吟
試院秋日即事
薄遊時覺鬢毛蒼病怯西風夜更長官冷久無金馬夢
院深惟有木犀香歸舟欲解天如水故友難㤀客思鄉
試問宋郎愁幾許雁聲何處起滄浪
邳州
荒城十載路重經暫艤扁舟坐驛亭春到梅花何處白
雪晴山色向人青驚心家遠書難寄迎面風寒酒易醒
莫憶牽衣兒女態曉猿霜鶴笑林扄
送謝明遠之官平江
碧波千頃照姑蘇目送危檣數幅蒲古寺雲遮丘卧虎
荒臺葉落夜啼烏黑頭清鏡来勲業綠幕深衣入畫圖
暇日過遊新得句秋風應寄故鄉鱸
送汪叔志之南安
繞郭清溪帶路長衝寒極目送危檣水涯梅柳傳春信
雪後樓臺照夕陽杜牧吟邊山鳥去謝公行處石苔蒼
碧雲暮合天無際回首相思欲斷腸
貢性之
(曹選附貢性之詩于仲章集後未嘗略著其生平按仲章子為貢師泰至正間官淛江行省參政有)
(姪貢友初亦因師泰僑寓錢塘師泰極愛之曾贈以詩有頌椒留子美戱蠟愛僧虔之句今考性之)
(詩首西湖燕集當即僑錢塘之友初也友初其字而性之其名乎)
西湖燕集分韻得南字
我志在丘壑野性夙所耽今晨適休暇樂此風日堪而
我二三友濟濟皆儒簪扶擕眺西郊到處窮幽探湖光
淨澄練山色浮晴嵐林木葉已脱梅花蘂猶緘言瞻和
靖祠芳草埋空函載登岳王墓老樹雲相參眼明三竺
國金碧眩精藍商歌起樵牧清梵来瞿曇方將履夷曠
尋復躡巉巖去去不知遠落日山脚含美人具清讌畫
舫如雲龕浮游六橋間水天遥共涵
賦得蛾眉亭送胡長史粹中之楚
雙蛾横翠黛孤亭枕江流伊人適行邁於焉拽蘭舟山
空夕烟斂月白水光浮永懷謫仙人浩歌動清秋風景
詎不美公程靡遲留明發指武昌千里路悠悠言從夏
口驛遄經鸚鵡洲王國實重鎮屹然居上游皇圖永萬
古輔翊在謀猷兹行亦已壯毋使增離憂
牧牛圖
溪童飲牛渡溪水牛遇水深行復止人知水深牛不行
誰識回頭顧其子桃林之野春雨晴燒痕回綠春草青
大守勸農當二月土膏肥暖牛可耕邯郸城頭征戰息
寗戚徒勞吟白石一聲笛裏太平歌牛背溪童自朝夕
唐馬圖
開元天廐多良馬四十萬疋皆龍駒奚官牽出立仙杖
箇箇五花雲錦如許教芻粟官家給餵飼何曾敢相失
花邊柳下恣長鳴不比駑駘甘伏櫪太平天子無戰争
四海久矣風塵清青絲絡頭玉為轡看花不出長安城
世間豈無千里足往往徒遭奴隸辱如何獨領鳳池春
慎勿從人厭羈束
宫梅圖
璚樓夜寒銀漏澀滿地霜華月光白翠禽啼斷夢中魂
窈窕虛窗碧紗隔千門深鎖含章宫未許人間識春色
只愁笛裏曲聲哀零落香鈿點妝額
林壑深秀為鄧宗經賦
芙蓉城郭自天成長日開軒看雨情飛瀑曉翻千嶂雪
驚濤秋湧萬松聲雙雙去鳥風中度一一遊人畫裏行
濟世功成許歸隠肯教林壑負深盟
清燕堂
江山深處畫堂深朋宴曾聞屢盍簪奕世衣冠惟望族
百年桑梓尚喬林珠簾捲雨聽春晝寶鴨含烟散夕陰
我亦有懷同笑語圖書堆裏坐鳴琴
送陸景宣靖州從軍
蠻荒溪洞極邊頭仗劒從軍憶壯遊楊柳春風千聚落
旌旗曉日萬貔貅路經彭蠡洲前過江自巴陵城下流
早報遠人歸聖化貂蝉從古出兜鍪
送戴伯貞簡校還廣西
桂江烟水接瀟湘逐客歸来道路長卷裏謾多新製作
篋中猶是舊衣裳逢人且說身如夢老我相看鬢已霜
此去莫教音問隔雁飛今喜過衡陽
水竹軒
萬竹瀟瀟水遶門九街車馬自昏晨晴天波影搖窗戸
静夜秋聲入夢魂曾為故人頻下榻每因佳客屢開樽
百年清致今猶昔春雨深深長子孫
城南耕隠
愛爾城南隠者居春田遶屋總膏腴兒孫候暖晨驅犢
燈火分凉夜校書入社有懷占樂歲趨朝無夢候公車
相逢自歎飄零久投老歸来愧不如
次萍居留别韻
且復長亭折柳枝離筵已判酒如池因思會面難期處
直使銜杯到醉時檣燕留人雙上下岸花迎客半低垂
計程明日毗陵道吟寄新詩欲倩誰
有懷夏文度文表昆仲
珍簟生凉簇浪紋寳爐香煖散晴薰葛巾白苧消三伏
繭紙烏絲寫八分文字勇追韓吏部詩才清逼鮑參軍
眼中年少多如許獨爾風流莫與羣
題畫山水
山水東南勝遊遨歲月遷登高頻折屐載月屢移船鏡
水荷花裏秦雲嶺樹邊猿偷霜果下鹿借石牀眼野趣
間誰適詩懷静自便洞深通窈窕澗曲寫之玄采藥時
逢虎看棋或遇仙僧留題竹字鶴避煮茶烟捷徑惟增
愧移文只浪傳種桃春萬樹别有武陵天
東坡竹
玉堂罷直獨歸遲墨瀋將秋入硯池坐到夜深清不寐
鎖窗凉影碧參差
畫馬
天閑牽出許奚官飲罷春流未解鞍記得曾陪仙仗立
五雲深處隔花看
附郭矮梅詠炭詩(此詩極為貢所賞故錄之)
樵青黧面學崑崙斫月燒雲樹欲髠萬竈黑烟灰出
劫一星紅燄火還魂汚身若有仙翁幻報國今無義
士吞爭似茅齋風雪夜地爐榾柮暖温温
薩都拉
(字天錫本京口朱氏子冐回回姓與黃清老同年進士)
題焦山方丈壁
江風入霜林寒葉下疎雨蕭蕭復蕭蕭可聽不可數山
僧亦好竒呼童掃行路到處覺秋聲肩輿入山去
秋日病起池上
顧兹林塘幽消此閒日永飄風辭萍蹤落葉散魚影天
池風露凉秋深藕花冷有懷無與言獨立心自省
早發黃河即事
晨牽大河上曙色滿船頭依依樹林出慘慘烟霧收村
墟雜雞犬門巷出羊牛炊烟動茅屋秋稻上壠丘嘗新
未及試官租急徵求兩河水平堤夜有盗賊憂長安里
中兒生長不識愁朝馳五花馬暮脱千金裘鬭雞五坊
市酣歌最高樓繡被夜中酒玉人坐更籌豈知農家子
力穡望有秋短褐長不充糲食長不周醜婦有子女鳴
機事耕疇上以充國賦下以祀松楸去年築河防驅夫
如驅囚人家廢耕織嗷嗷齊東州饑餓半欲死驅之長
河流河源天上来趨下性所由古人有善備鄙夫無良
謀我歌兩岸曲庶逹公與侯凄風振枯稿短髮凉颼颼
寄朱舜咨王伯循僧即休(三首)
大江湧金山穏若青蓮座山下有龍宫見水不敢唾江
山萬古同日月片帆過把酒妙高臺狂歌醉相和
飄飄鶴林僧布襪青鞋雙長江飛鉢度碧海魚龍幢遠
来作偈别楚雨鳴秋窗振錫獨歸去天花飛滿江
微茫揚子橋細雨濕秋色小艇載吳姬搖搖語相接風
起布帆高一往不可得夜宿廣陵城吹簫照明月
宿烏石驛
雲起烏石峰雨洒紫溪嶺孤館如山深愁人覺宵永燈
花剪復開風竹亂不整清晨度閩關南斗落衣領好寫
度關詩點筆題石筍
石上晩酌天章臺
高臺在層霄肩輿上絶壁露下酒樽凉月出海門白坐
拂衣上雲醉卧林下石西風吹鬢毛南斗在肘腋題詩
向天閽奎光射瑶席
宿臺山寺絶頂
江白潮已来山黑月未出樹杪一燈明雲房人獨宿近
水星動搖河漢下垂屋四月夜深寒繁露在脩竹
夜興
半峰走晴雷風力吹邊雨層雲不成陰殘缺如敗堵山
深日易暝孤館孰賓主燈花翳復明落葉聲可數獨立
誰與親厨人夜深語
題茶陽驛飛亭
白雲飛出山怒擘蒼峽裂幽谷響晴雷絶壁洒飛雪萬
折入滄海龍宫水晶闕簸揚弄珠人冰簾挂寒月
贈白雲
白雲抑何閒竟日不下山時從脩竹裏相伴一僧還悠
悠覆松頂渺渺歸岫間奔走塵俗客視君多厚顔
望武夷
溪行望武夷峭壁何斬絶赤霞亂不收大化元氣泄下
有萬年松上有太古雪秪恐明月中鐵笛吹石裂
宿武夷
艤舟山水間借問武夷觀月挂水晶簾風吹紫霞幔雞
犬過雲間笙樂度天半傳語武夷君酒熟幸相喚
宋元詩會卷七十九
