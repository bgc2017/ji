宋元詩會卷九十三
兵部主事陳焯編
丁復
(字仲容天台人徙居金陵之城北其地深僻有園亭之勝左右列植古檜蒼茂若雲客至款坐亭上)
(翛然以為樂仲容學博才敏為詩精麗竒偉格超而趣遠非時流所及集名檜亭稿其壻饒介之所)
(編而序之者中山李桓也)
有鳥
有鳥有鳥鳴聲嘐嘐自東有居則西于巢有翩者翼載
戢載翹曷往曷否中心搖搖有鳥有鳥鳴聲孔悲生此
東隅息彼西枝有翩者翼逝將奮飛我行遲遲莫知所
依維東有山嶺路其岐維西有江湍流其枝伊此之懷
復彼之思莫知所之我心孔哀昔我来思狐裘披披今
我何為絺綌有淒譬彼行驥有縶其馳言提其玦載泣
歔欷相彼鳴琴匪絃伊絲哀於塗人宜莫我知聖或弗
濟伊命也而命也如兹我行其隨
送劉士幹知事赴湖廣省掾
衆羽之差差彼翰而鴟衆趾之離離我獨于䕫夫乘而
往我徒于追波濤洶洶則匪于江彼陸康莊則舍而杭
我聞瞶瞶我視于盲爾牽于驅爰馽其駒爾行徐徐於
余焉居我有旨酒聊樂與娛
送章子端調淛東奏差
維山其砠維水沮洳孰来予蘇使君之車岨則有阪使
車無反沮洳有衍伊澤斯遠維澤伊何孔碩洋洋我攸
樂康使車彭彭維驂在隅弗疾其驅彼華紆徐維章子
之裾維山斯岵維水有滸章裾楚楚實獲我所楚楚者
衣肅肅者儀亦永其依我逸以敖娭
甘雨昨日足
甘雨昨日足今日豈不遊文漪散清沼綠樹未驚秋步
出西郭門浩浩江漢流危檣隘川浦乃有遠人舟江租
赴海漕驚沙無定漚號呼走羣吏肉食懷鄙謀及時不
歸耕卒歲何用周悄悄綠髮子還家多白頭為農極凋
瘁猶用苦誅求
送趙有章教諭滿還郎浦
昔在秋浦還我行淩浩渺尋君郎川宅相逢武林道君
顔日方滋我髮初未皓及兹陵陽見顔髮非昔好故心
無淺交論詩有深造兩意正云云遠别何草草長恐重
見日復此同衰老相知在久要良用豁懷抱
竹山
離離鳳食幹緜互亘脩巒君子懷静儀虛貞媚蒼寒靈
厓發潛穎崇苞閟幽盤筮鄰從蔣詡永結求羊歡
同縣尹張志道徵士黃觀復隂秀才燕集六縣校
官葉仲庸池上分韻(二首)
江水秋未清林暉午能碧相忘散亂坐幸老談笑劇以
君久寒氊且爾暫暖席同心勿辭飲況有陶彭澤
王(闕)不注官從天得長假年衰豈能高老坐不許下新
秋席為展欲夕尊未罷誰揮魯陽戈請駐義和駕
次韻鄭復初錄事秋夜
凉凉秋夜深時露沾重衣志士不在飽詎復懷饉饑啼
蛄怨衰叢煥景淒已微屈父從遺則宋玉有餘悲馴致
諒以道爾亦安爾為
寥寥秋夜高時物得其心榮華無終玩衰悴遞相尋微
月流西極東溟足幽隂客為哀商奏絃促憂思深揮置
各就寐已亡人與琴
快翁上人還吳中
秋江夕雨霽微凉生綌衣雲滅青宇空北鴻衆已飛鴻
飛向南去而我獨不歸我歸復何所長蛟臥寒浦將擾
東海龍且騎南山虎南山虎白額具區濤可驀題詩悼
夫差具禮謁泰伯麋鹿猶故臺草青霜未白亦知舊鄉
好奈何懷遠道佛國烟霞深錢塘早晚到靈鷲天竺來
虛閣乘飛嶠白猿宅幽深秪許湖僧呌憑君唁許由搘
策北峰頭月中下桂子脚底天香浮忽望凌霄道餘杭
第幾橋
題句容趙氏松磵堂
愛客趙公子春登松磵堂展席翳長蔭臨流進餘觴陽
漪動五色天聲散幽篁無謂山笛詠此樂殊未央
題秋江晩渡圖
白雲在青山紅葉爛無數亦有冬青枝長松共如故茅
堂當樹間江光澹凝素扁舟不可呼誰令汝来暮
題昭君圖
曲逆老失計婁敬因自侯深宫如花人遠嫁龍沙頭龍
沙萬里遠遠嫁不復返長思漢宫中淚痕日在眼淚眼
不可止嬌姿看轉美琵琶寄深怨繁聲紛在指
題画馬為方遠上人賦
上人超世資脱然了無為猶有愛馬癖或比道林支天
馬由来出天池西大宛國乃有之房星寫神孕龍漦雄
志倜儻精權竒飛行滅沒電莫追空塵留煙不得窺月
氐之子那敢騎漢武遠慕穆天子欲隮崐崘遊具茨遣
使先開玉關道鳳頸虎翼初就羈王良造父死已久當
時不知馭者誰唐人為馬置馬監奚官果是何物兒況
復教之作馬舞跪拜起伏取笑娭伏仗能鳴輒引去俛
首低摧青絡絲欲從駑駘服轅下局促動遭箠策施非
徒喪志失天性病骨瘦柴如宛錐所以韓幹為画肉不
忍神駿成凋羸大漠茫茫天作屋饑齕飽臥驕且馳蒲
梢蕭颯輕風度苜蓿參差新雨滋胡為束縛對厮養長
嘶無聲情内悲
送孟久夫遷内臺掾
陽烏本是日中物下来古柏棲冰霜南枝不如北枝好
北枝近日揚清光揚清光散朝彩鳴鳳高岡久相待天
涯亦有鴻鵠羣莫使冥飛向雲海
寶鴨曲
銅池織風翠波躍睡足暖煙饑不唼重簾未厭雲水姿
華屋清深寄閒絶生硃剝花紅錦翅枯咽半溼薔薇水
寶燈夜縣琉璃光恍若淡在滄浪裏方筵慢舞得嬌嬈
指痕膩染羅紋細就中恐有絶纓人誤識韓郎衣上氣
古聞舄化之言豈虚語願學飛仙作雙去
題劉堯輔觀瀑圖
劉侯校書天祿罷向人輒作山水画長巒老樹翠蓋攲
轉瀑崩巖練花瀉玄冠白袍問子誰濠梁漆園忘世者
京都塵起碧於雲炎洲瘴来疾如射揮毫定憶龍河上
挾颿久睨匡廬下
王將軍歌送瑞卿之荔浦廵簡
青天白日散五雲酒酣起别王將軍嶺右湘原五千里
君恩如天無遠邇百丈牽船上湘水蒼梧九疑雲旖旖
荔浦更在雲南頭砦中小官君莫愁生猺亦是天所産
賦予五性為人儔渠豈不知官好惡怒則猖狂喜還樂
近日大官虎噉之骨肉可羹髓可酪我官我強民爾弱
是乃不堪兇性作前年道州殺人去太守萬戶走無路
賊去官歸歡聚醑彼亦那知有其故將軍舊是廣東使
屬州被患往相視此迹彼情知久矣今官況是猺之方
山巖迫小官無房未足展仁化但用謹備防出入買賣
無相妨往来見之等尋常殷勤趨庭使下拜喻以天子
仁聖臣忠良
送黃學錄歸番陽
有番之山嵯峨而嶔㟢連峰結絡如旛旗或為菡萏芙
蓉枝或似長人善鬚眉高冠大服佩委蛇或似蒼虬奮
角鬐下赴巨浸長雲披九江彭蠡繞其側波濤盪擊而
緜彌蒼蒼斷嶼如落星點綴碧落影倒垂行人裹糧備
㸑炊片時竟月不可期山中美茹多紫芝山中之人歌
自怡
題稚川山水
江光如空山在天好風佳日散晴煙綠隂成蓋崖樹連
野橋楊柳亦娟娟擔簦之子何促速況有荷杖當我前
茅堂獨坐豈待客或者傲兀忘流年又疑浣花溪上叟
索句未得掩兩肘對樹不語胡為然將非得詩不得酒
耐可有酒無詩篇荷鍤歸向南山田陶公種秫五十畆
往往為酒愁無錢
送秦元之赴太禧同僉
君家好兄弟聖主自知之周爵推秦仲虞官舉伯夷萬
方天浩蕩五彩鳳威蕤宣室虚前席蒼生屬論思
金陵送人還武昌
相送白鷺洲因思黃鶴樓遥觀鄂王蹟重起禰生愁西
上不可得東關曾獨留江邊趙佗石歲月但空流
題程先生西行集後
峽束水如箭巴行船上天亂離藁葬後衰老秭歸邊手
把西行集心追北上年東風故山淚落日灑江煙
登高分得疊嶂
遠近不可數淡濃渾自成人煙諸崦隔鳥道半空横日
夕黃微映江寒碧倒生憑高共臨眺憶得在宣城
送李御史
南臺鐵冠舊西府繡衣新吏部冰霜曉皇家雨露春三
苗蠻作俗八桂嶺為鄰虞帝猶遺廟殷勤薦渚蘋
送賈西伯
西風苜蓿花南客又移家此道寧無用吾生未有涯峰
青宜霽日潮白逆江沙猶憶南樓夜吹簫度歲華
送張克讓
秋花白露芹鄉郡萬山雲官冷難為滿囊空政喜聞灘
船牽月上嶺路入閩分有客來書辟青霄記雁羣
送王伯庸赴石埭板官
先生官已冷縣僻冷於官坐席嵐歸潤琴堂月過寒竒
峰花作朵幽瀨玉為湍所喜無迎送高吟寄碧瀾
送客
馬帳朋方集麟經講未殘幡然懷故里誰此障狂瀾黃
卷秋檠短青氊夜榻寒好將池草句題與惠連看
送人省親
子仕親亦喜子歸親更歡江湖片帆遠風雨一氊寒沙
鳥行秋渚江豚拜午湍莫看松桂色容易厭時官
送翟彦敬陞中臺察院掾
名彦登烏府清門可雀羅辟書催北上行李及南訛天
闊凉雲積江明暑雨過東門羣掾集更起續離歌
新寺和張仲舉兼次韻
天宫兜率下崔嵬結綺交疏面面開地勢周圍龍虎國
鐘聲疎應鳳凰臺鼎湖仙去秋遺劒笠澤僧歸夜渡杯
千騎廵街羣樂動五雲深處御香來
雁門送楊仲弘姪士耕歸龍泉
江迴彭蠡天逾碧路入臨川山復蒼令尹先為武進縣
絃歌况逢君子鄉黃禽雙啼白日静綠草自動春風香
巾車數問虞夫子未慙元亮在柴桑
越州景德寺鏡清方丈題醉仙岳麓圖
鏡清方丈見岳麓堂虛咫尺行江潭樹木連霄巖影濕
樓臺隔日水聲酣皇英雙騎龍上下蒼梧九點天東南
道人得我千古意復遣老夢登雲龕
送美上人歸臨川
白雲不生華蓋峰青天淨倚碧芙蓉上船不記日多少
到寺更行山幾重木客試人騎出虎淵靈求法脱為龍
莫貪石室跏趺穏偏長松門薜茘封
次韻荅惠長老
棄為狂士幸相容敢向明時歎不逢皎月近人閒傍水
白雲邀客更登峰百年耳厭咸陽犬千載神交劒浦龍
車馬滿街門映燭夢魂初熟蔣陵鐘
九月一日遊昭亭
山色汀光帶近郊道傍楊柳舞寒條半生九日黃花酒
多在西風白下橋千里客遊仍暮景異鄉人事又今朝
老来未遣登臨懶盡醉東家綠玉瓢
寄謝子木
秦贅誰徵夢午年漢官倉氏豈淹賢荒凉秋浦時時酒
彷彿番江夜夜船湖海客身皆暮齒家山兒蕨等春拳
何時與和歸來賦白石黃沙未有田
寄題道吾山聞禪師竹院
道吾竹院芙蓉下老子藤牀翡翠深過雨雷霆龍捧闥
滿天風露鶴當林此君静對了不厭諸老清談亦許尋
他山祭酒聞還出何人載歌金玉音
送僧遊廬山(二首)
十八社人五老邊香爐紫煙誰為然山光水影江行日
風静浪平船在天故里今逢霞外客孤篷曾坐月中禪
清吟一為浣塵土宛對三梁看瀑泉
廬山東南山水多石梁顚倒挂銀河仙燈夜半天人落
佛屋春深海客過五老芙蓉還好在陶公楊柳定如何
布帆又起江湖興應道西風動薜蘿
寄題金鵝泉石軒
金鵝泉石有深趣黃鶴仙人曾獨來巖雨溜雲青玉瀉
海天澄日碧蓮開山翁宴坐秋簾静野客倦遊溪櫂迴
幽徑依然生藥草他年從此入天台
題王元章梅
三年不見王徵士一見梅花如見人風致山隂頻夢夜
雪晴江上又逢春毫端只作尋常寫意度真同造化神
聞道耶溪新買宅想栽千樹作比鄰
送清涼寺友上人歸永嘉
江心舊作野客宿石頭今逢開士歸半夜落潮隨櫂發
十年殘夢逐雲飛相看接手話鄉里獨老忍淚沾裳衣
新春亦有還家願會過石室推煙扉
次韻具菴送湛淵上人永喜省師
早年為客曾遊處今日題詩郤送僧珠箔濺巖看雪瀑
寶窗緣塔見天燈金仙爛漫開銀界玉女嬋娟倚翠層
禮罷阿師窮勝討諸峰歴歴漸攀登
題李息齋枯木竹圖
霜柯洞庭寒露葉渭川冷幽人美清夜獨寫秋燈影
賦山上松送常上人
松生在山上垂柯蔭其下人生苦别離念此歲寒者
元宵雨雪
銀燭春光玉雪霄翠簾歌管思寥寥羅浮洞裏花如織
誰立寒香背小橋
馬德昭席上賦
江上重逢鄒大娘桃花紅嫩染纖裳蔓青溪上曾相見
猶記胡麻飯顆香
賦蕙花次韻岳上人
香滿松房夜月虛紫蕤縣露泣方諸湘魂故惱維摩定
起和離騷掃壁書
酒間贈賈西白
思入東風白雨邊暮雲春樹兩茫然不因絳灌輕新進
未必長沙識少年
王冕
(字元章諸暨人本田家子長七尺餘儀觀甚偉通春秋諸傳試進士舉不第即焚所為文讀古兵法)
(衣履舉止詭異自放見者目為怪民嘗遊燕京台骨哈布哈薦以館職笑謝之工於画梅用臙脂作沒)
(體貴游争購之因題梅作絶句幾罹詩禍逃歸隱於九里山明初幕府平浙得冕將授以參軍一夕)
(卒)
水仙圖
寒風蕭蕭月入戶渺渺雲飛水仙府仙人一去不知所
池館荒凉似無主江城歲晩路途阻邂逅相看顔色古
環□無聲翠裳舞欲語不語情悽楚十二樓前問鸚鵡
滄海桑田眯塵土王孫不歸望湘浦芳草連天愁夜雨
對景吟
濕雲不飛山雪滿越王城頭鼓聲短曉來溪上看梅花
虎跡新移大如椀老烏縮項如凍鷖呼羣強作嬰兒啼
紅桃翠柳眼欲迷舊時紈袴今塗泥淮北千里無煙火
淮南近日多軍馬寸薪粒粟不論錢行客相看淚盈把
如何五陵年少郎賣田去買青樓娼吳歌楚舞不知夜
歸来也學山翁狂明朝酒醒入官府方知不是城南杜
落花風急雨瀟瀟索寞無言面如土
痛哭行
雨淋日炙四海窮經綸可是眞英雄岐豐禾黍泣寒露
咸陽草木來悲風京邦大官飫酒肉村落飢民無粒粟
東魯儒生徒步歸南州野老吞聲哭紛紛紅紫已亂朱
古時妾婦今丈夫有耳何曾聽韶武有舌不喜論詩書
昨夜虚雷槌布鼓中天月破無人補休說城南有韋杜
白璧黃金天尺五
送无咎遊金陵兼柬丁仲容隱居
長松撼空風怒號前門大水推斷橋山中坐雨六十日
不知野草如人高今晨出門天氣好貶眼忽驚春事老
楊花散作雪滿溪送客俄然動懷抱金陵六朝古帝都
古時風景今何如珊瑚無根土花碧露團玉樹生流珠
江上無人隔塵土丹鳳不來孤燕語上人脱灑無滯留
底用登臨重懷古世人往往乘險機老我白髮無能為
道甫問訊丁令威有鳥有鳥何時歸
猛虎行
去年江北多飛蟊今年江南多猛虎白日咆哮作隊行
人家不敢開門戶長林大谷風颼颼四郊食盡耕田牛
殘膏賸骨委丘壑髑髏嘯雨無人收老烏銜腸上枯樹
仰天烏烏為誰訴逋逃茫茫不見歸歸來又苦無家住
老翁老婦相對哭布被多年不成幅天明起火無粒粟
那更打門苛政酷折髀敗肘無全民我欲具陳難具陳
縱使移家向㕓市破獍猰㺄喧成羣
勁草行
中原地古多勁草節如箭竹花如稻白露灑葉珠離離
十月霜風吹不到萋萋不到王孫門青青不蓋讒佞墳
游根直下土百尺枯榮暗抱忠臣魂我問忠臣為何死
元是漢家不降士白骨沈埋戰血深翠光瀲灔腥風起
山南雨晴蝴蝶飛山北雨冷麒麟悲寸心搖搖為誰道
道傍可許愁人知昨夜東風鳴羯鼓髑髏起作搖頭舞
寸田尺宅且勿論金馬銅駝淚如雨
蝦蟆山
春風吹船着牛軛(牛軛潭在蝦蟆山下)扶藜直上山之脊山上老
石怪且頑皮膚皴皵苔花碧我來不知石有名拊摩怪
狀心亦驚野人指點為我說此物迺是蝦蟆精古昔曾
偷太倉粟三百餘年耗中國天官燭其隂有毒敕丁破
口劙其足至今突兀留山丘雨淋日炙無人收樹根穿
尻蛇入肚老鴉啄背狐糞頭牧童時時放野火耕夫怒
擊樵夫刴自從殘墮不能行見者唾之聞者罵蝦蟆蝦
蟆非令僕無功那竊天之祿如今蝦蟆處處有天官何
不夷其族致令驕氣吹風腥干霄上食天眼睛百蟲啗
盡心未已假作鼓吹怡人情三月江南春水漲紆青拕
紫争跳浪漁父持竿不敢言獵犬布弩空惆悵黃童白
叟相引悲田中更有科斗兒
村居
避世忘時勢茅廬傍小溪灌畦晴抱甕接樹濕封泥乳
鹿依花臥幽禽過竹啼新詩隨處得不用别求題
寫懷
世情多曲折客况自堪憐聽雨愁如海懷人夜似年草
肥燕地馬花老蜀山鵑冷澹無歸計蒼苔滿石田
晩眺
密樹連江暗殘陽隔浦明不知秦塞遠殊覺楚天明故
國人何在荒城鳥亂鳴徘徊吟未已搔首忽傷情
次韻答王敬助
西圃餘薑蔗東皋足稻粱今年誠有望吾計未全荒倚
仗停吟久看雲引興長鄰家新釀熟同醉菊花旁
泊瓜洲
落日大江秋淒涼覺底愁逆潮攻敗壘荒樹入沙洲險
固空餘迹清平且壯遊不須腰十萬明日上揚州
黃牛山
招提萬山底古屋蔽煙霞密竹先秋意長藤過夏花繁
隂沈雨脚清響潄雲牙老衲眉如雪相逢話作家
齷齪
齷齪寧堪處卑汙奈此逢看人騎白馬喚狗作烏龍濯
濯河邊柳青青澗底松待看天氣好應得露華濃
漫興(四首)
草木何搖撼工商已破家饒州沈白器勾漏伏丹砂吳
下難移粟江西不運茶朝廷政寬大應笑井中蛙
壬辰天意别春夏雨冥冥雲氣何時斂江聲未得停書
生憐白髮壮士喜青萍昨夜登西閣悲笳不忍聽
處處言離亂紛紛覓隱居山林增氣象城郭轉空虛俠
客思騎虎溪翁只釣魚諸生已星散那得論詩書
干戈猶未定鼙鼓豈堪聞憂國心如醉還家夢似雲關
山千里遠吳楚一江分朋舊俱零落空嗟白鳥羣
偶成
四月八日風雨歇放翁宅前湖水高典衣沽酒亦足醉
騎馬看花徒爾勞海國尚聞歌蔓草山陵誰與薦櫻桃
元龍本是無能者後世謾稱湖海豪
歸來
頭白歸來驚面生東家西家知我名友朋投老漸凋落
兒女向年俱長成野梅開花尚古色山風吹雨墮寒聲
最喜溪翁會眞率濁酒過牆香滿罌
寄徐中幾
僦得城樓枕臥龍儲無儋石是英雄吟詩不媿杜工部
乞米或如顔魯公蘭省異於霄漢上草堂却在画圖中
故人相見無多論笑指松花落晚風
山中答客問
人間塵土苦歊煩林下清風六月寒夜半酒醒方脱屐
日高眠起不簪冠坐看遊蟻巡危磴静聽閒花落古壇
老我自無軒冕意尋常豈是傲時官
題金陵
賞心亭前春草花賞心亭下柳生芽收功謾說韓擒虎
亡國豈由張麗華江山萬古足登覽豪傑幾人來歎嗟
野老相逢閒指點六朝宫闕盡桑麻
送欽上人
石頭城下五更秋高挂雲帆得順流鐵甕緣江即東府
璚花隔岸是揚州作家相見本無語在客别離殊有愁
後夜相思好明月老夫乘興獨登樓
閒題至元舊事
樓臺矗矗帶山河金玉重重是帝家雲合紫駝開虎帳
天連青草入龍沙春風小殿看飛燕夜雨重城散落花
甲乙流蘇仙夢好莫教方士問丹砂
金陵懷古避亂作
壞牆幽徑草青青何處園林是舊京海氣或生山背雨
江潮不到石頭城英雄消歇無人語形勢周遭夕照明
回首長干思無限水風楊柳作秋聲
謾興(三首)
隱几看山與世違當門種竹亦無機五更驟雨隨風過
滿眼落花如雪飛每為註書消夜燭亦常沽酒典春衣
今朝急報任公子昨日蒼苔滿釣磯
關中險固馮三輔隴右勾連接四川簇簇樓臺縣日月
盈盈花草爛雲煙飈回海上沙飛雪雨足江南水拍天
可笑華山陳處士風流文彩却貪眠
青山隱隱帶灤河金碧光中望馺娑五糓不生牛馬盛
二儀殊候雪霜多打圍陣合穹廬轉警蹕聲傳御駕過
漠漠黃沙天萬里壯心未解說風波
悼止齋王先生
三月燕山聽子規追思令我淚垂垂雖然事業能經世
可惜衣冠在此時霜慘晴窗琴獨冷月明秋水劒雙悲
山河萬里人情别回首春風說向誰
異鄉
東山西山生白雲異鄉那忍見殘春野蒿得雨長過樹
海燕隔花輕笑人每是閉門疎世事何曾惜酒惱比鄰
過從時有相嗔怪不解潛夫意思真
雨中
江南江北水滔天羇客相逢亦可憐坐覺青山沈席底
行驚白浪上窗前鵓鳩銜草栖危塔鸂鶒翻飛浴敗船
轉首蠻村寥落甚絶無茅屋起炊煙
秋興
鼙鼓嘈嘈夜撼山霓裳歌舞出人間雲圍環珮沈斜谷
風斂旌旗入劒關躩鑠野翁掀雉尾跳踃山鬼覿龍顔
書生豪放成何事徒步歸來供奉班
金水河春興(二首)
方州何處見繁華儘好當時富貴家慷慨喚來黃字酒
丁寧將出紫簾車春風嫋嫋穿楊柳小雨冥冥度杏花
沈醉歸來不知夜又傳清響按琵琶
金水河邊柳色新玉山館外少沙塵琵琶未必能愁客
鸚鵡如何錯喚人翠袖錦襜䭾白馬落花飛絮閧朱輪
人間天上無多路只隔紅門别是春
梅花(十首)
五雲縹緲隔蓬萊仙子吹簫月下回轉眼不知春幾許
霜花如雪滿瑶臺
羅浮月白海無塵玉樹瓊林處處春半夜禹陵風雨作
屋梁飛動欲生鱗
玉雪玲瓏瘦影重不同桃李媚春風十分清致無人解
猶在舊家池館中
月明海底夜無煙恰似西湖雪後天清氣逼人禁不得
玉簫吹上大樓船
獨鶴高飛雪氣濃梅烟清淺月朦朧一聲簫管歸何處
人在瓊樓玉宇中
春風一笑玉無根雲散空窗見月痕半夜鶴歸詩思好
清香吹滿水南軒
吹徹瑶笙鶴未還小橋流水碧潺潺夜深夢醒推窗看
白月無痕雪滿山
溪谷冰霜春到遲老夫長夜只吟詩憑誰說與中朝士
此是江南第一枝
海雲初破月團圓獨鶴歸來夜未闌一片笙簫湖水上
玉妃無語下欄干
和靖門前雪作堆多年積得滿身苔疎花箇箇團冰雪
羌笛吹他不下來(王元章在燕門賦此詩有目之為刺時者將捕之以逃免)
墨梅(二首)
老仙醉吸墨數斗吐出梅花箇箇真相見莫嫌顔色異
山林别是一般春
我家洗硯池邊樹朵朵花開淡墨痕不要人誇好顔色
只留清氣滿乾坤
紅梅(七首)
顔色雖殊心不異謾隨時俗混繁華清香吹散乾坤外
不是尋常桃杏花
白日遲遲照窗戶深院不知春幾許紫簫聲轉香風回
隔簾踏動臙脂雨
洞天窅窅無人到白日丹光出樹林仙子竟忘餐玉法
笑迎春色綠雲隂
彩鳳穿花啄石苔玉窗瓊戶紫烟開山人不說羅浮夢
郤憶玄都觀裏來
玉妃步月影毿毿燕罷瑶池酒正酣半夜不知香露冷
春風吹夢過江南
仙子雲中駕鶴歸翩翩霧佩曉風吹玉肌輕染胭脂色
恰似羅浮夜醉時
玉骨清癯怯素妝春風一醉九霞觴綠房午夜嬌雲暖
不夢梨花夢海棠
應教題梅
刺刺北風吹倒人乾坤無處不沙塵如何凍死長城下
誰信江南别有春(下二句一作清高只有老梅樹照水開花箇箇真)
劉炳
(字彦昺鄱陽人其父名斗鳳用虞揭諸公薦為翰林應奉未上而卒彦昺雅志汲古所著詩集則危)
(素宋濂序之以為有謝康樂韋應物之風而楊維楨亦稱其能兼諸體云)
憶園廬
種園在東皋草荒瓜蔓長日落秋樹凉褰衣獨還往時
逢野老憩自足田園賞沿溪暝忘歸古寺煙鐘響
行路難
奉君五綵鳳凰之綺幄七寶鴛鴦之錦牀博山氤氲之
冰屑金盤沆瀣之瓊漿春風無情不相待朱顔綠鬢年
年改姑蘇臺上鼓如雷四時歌舞百花開當年意氣今
安在鬼火如燈秋似海
燕子樓同周伯寧賦
寶瑟凝歌繞珠箔流蘇結帶黃金索翠紅香裏宿鴛鴦
春風人間無此樂杏梁塵暗麝蘭篝黛瑣眉峰掩画樓
燈殘枕冷梨雲斷秋雨人間無此愁
寒夜怨
月來愁亦來心憐月去愁應改樓高月轉遲停筝坐倚
熏籠待月落郤成眠誰知枕冷愁仍在
烏夜啼練高同賦
城頭烏啼風瑟瑟露滴銀牀秋月白錦屛金屋醉西施
歌長漏短銅壺窄回首繁華散似雲姑蘇臺上鹿成羣
令人卻憶烏啼月此月還應照後人
河中之水歌寄劉子雍程伯羽
河之水向東北洛陽女兒好顔色八歲画娥眉九歲自
裁衣十歲學識字十一抛梭攀錦機十二刺繡紋十三
能睹棋十四彈箜篌十五纔上頭鬢偏斜戴金團鳳臂
弱不勝珠絡韝羅幃睡起傷春瘦画閣妝成對日羞十
六妖嬈解歌舞容色比花花不語扶持生怕下階行三
寸春嬌雲一縷行媒將聘嫁周郎桂柱蘭堂錦作房比
翼鏡奩妝玳瑁合歡裙帶繡鴛鴦茱萸露濕珊瑚枕蘇
合香薰翡翠牀生憎啼鳥催春去不忿啼烏怨夜長杯
成連理生何幸釵合同心死不忘眼前節物年年度只
恐芳華不相顧南陌芙蓉午夜霜東園桃李三春雨君
當為妾秉燭遊東海為缸糟作丘妾當為君金縷謳春
風莫遣人間愁
來日苦短黃子邕同賦
來日苦短去日苦長人生如朝露不如笑歌置酒臨高
堂春風不到九泉下盛年一去難再芳老行及之徒悲
傷
鬼妾行
閨中女兒白如雪縣官娶作專房妾黃金翠羽繡羅襦
枕邊誓死心不渝豈意榮華草頭露好似青藤倚枯樹
一朝樹倒藤無依垂垂哀哭牽腸肚依稀無復半年春
新官到任遣媒人鴛鴦錦帳重還整鸞鳳金釵依舊新
洞房更結叮嚀語却說新情多勝故自忿飛花逐水流
為憐嬌蝶無鶯妬傷心認作主衣裳窗前臨鏡照新妝
青銅欲待銷磨盡幾度春風幾斷腸
邯鄲行
白日下叢臺野曠秋風早不聞歌吹聲空遺往來道傷
心卻憶平原君墓上牛羊蹋荒草
寒食客秦淮憶舊
去年寒食長途客桃花落盡梨花白今年寒食客秦淮
杏花李花無數開東風凋殘白羽箭落日獨倚黃金臺
緇塵蕭騷吹病目破帽烏靴泥漉漉藜杖東山弔謝安
悵望飛雲仰天哭凄凉心事更誰憐綠綺可以調絲絃
子期已矣伯牙死高山流水空荒烟王孫不歸芳草暮
解衣沽酒驅愁去誰言一醉可消愁酒入吾腸肝膽露
便擬揚帆析木津仍期挂劍扶桑樹志士長歌溝壑憂
功名百歲等浮漚雨晴浪暖沙豚上載酒滄江弄釣舟
寄徐宗周兼柬楊奐文阮宗泰
李家池頭去年别大風揚沙天欲雪贈我鯉魚三十腮
楊柳穿來帶寒血今年八月芝山樓我欲少住君不留
蹇驢落日冒秋暑鬢絲汗溢黃塵流近過阮公茅屋底
說君沈痾幾不起九月十月方離牀強健近來差可喜
相望片雲老石山來往每嫌消息艱斯文凋謝少知巳
恨不連牆相往還卻憶少年從義日聞雞不眠追祖逖
殺敵風吹寶劍腥打圍雪壓雕鞍濕諸葛曾懷漢室憂
包胥亦有秦庭泣投老相看四海清夙昔患難同離情
歸來廬井有桑梓拜掃丘墓除榛荆傳家書在晩還讀
負郭田深春自耕愛君窗前脩竹大聽雨何時對牀臥
郤扶藜杖過楊兄使酒怕渠將罵坐氣概頗與常人殊
天經地軌談隂符黃岡溪頭懶垂釣未央殿前思上書
功名定有國士報肝膽好將民瘼蘇黃金臺高一千尺
白日横飛虎生翼吕望八十方致身五十富家朱買臣
時來勲業自有待豈得甘作漁樵人
題吕氏園草堂朱雀橋
何處銷殘暑城南茅屋幽晩煙將墅色春樹帶江流愛
竹呼兒種耽杯與婦謀生涯成老圃不是故時侯
郊居雜興柬陳遂良
風雨行人少柴門午尚扄土花沿砌碧山果墜枝青病
眼耽書癖衰顔託酒星經邦方上武寂寞抱遺經
早春呈吳待制
上林春早陌塵香紫禁觚稜射日光新綠御河搖柳黛
小紅宫樹試桃粧山連曉氣蟠龍虎臺枕東風憶鳳凰
心折故園幽興獨尋僧看竹過鄰牆
寄許永明公冕昆弟得夫先生
少年曾共請長纓雲壓旄頭劍氣腥諸葛有心扶漢室
包胥無淚哭秦廷九鰲夜徙龍沙黑八駿秋迷鳥道青
一别關河俱白首斷腸煙樹滿長汀
燕城懷古
廣寒宫殿玉為樓萬歲鰲峰壓九州番國梵僧青鼠帽
天魔宫女綵龍舟鈎陳蒼闕山南拱太液紅橋海北流
唯有盧溝溝上月年年鴻雁不勝秋
次秋日韻奉汝弼叔(二首)
墨池秋淨水痕澄曲几焚香袖手憑霜煞柳條清栗里
雨荒瓜蔓覆東陵戰餘趙壁車還列說下齊城軾獨凭
因憶少年隨驃騎西風笳鼓醉呼鷹
三徑歸來菊未荒半凋楊柳弄春凉銀屏紈扇題秋句
金鴨羅衣換夕香老憶風雲趨北闕夢無花月待東牆
狂遊尚記秦樓别翠袖紅緜拭淚行
秋夜對月寄汪宗彛(三首)
宫樹凉生絳闕玉階影轉銀河曾侍梨園供奉夢魂猶
託笙歌
辯舌曾歸白璧酬恩盡散黃金范叔綈袍誰念悲歌自
㸑瑶琴
薄枝寧為鷄口雄心每借魚腸敝矣布袍雙袖御爐猶
帶天香
宋元詩會卷九十三
