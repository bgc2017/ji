宋元詩會總集類
提要
(臣)等謹案宋元詩會一百卷
國朝陳焯撰焯字默公桐城人順治壬辰進士
選庶吉士以耳聾告歸不復出覃思著述取
所見宋元詩人之作輯為此編每人各紀其
爵里本末于下以備考訂雖甄錄篇什無多
而摭拾家數頗為廣備王士禎香祖筆記稱
康熙甲子奉使南海次相城焯過其客署二
從者背負巨囊揖罷即呼具案顧從者取囊
書數十大冊羅列案上指示士禎曰此吾二
十年來所輯宋元詩會若干卷將待君决擇之
然後出而問世云云蓋即指是書而言是其
卷帙本極繁富而今刊行之本僅止此數或
經士禎鑒别之後焯重加釐定而復為刪繁
以就簡者然上下數百年間詩家林立其源
流姓氏一一粲然以視吳之振顧嗣立兩家
雖浩博不及之而梗概亦已略具矣乾隆四
十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
