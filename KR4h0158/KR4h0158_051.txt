宋元詩會卷五十一
兵部主事陳焯編
文天祥
(字宋瑞又字履善吉水人自童子時見學宫所祠鄉先生皆諡忠即欣然慕之年二十舉進士對策)
(集英殿一揮萬言文不起草理宗親拔為第一丁父憂服闋為寧海軍節度判官遷刑部郎中出守)
(瑞州改江西提刑入為尚書左司郎權直學士以草制忤賈似道罷歸遂請致仕時年三十七耳咸)
(淳九年起湖南提刑明年改知贑州德祐初結義兵勤王至臨安除知平江府元兵破常州入獨松)
(關天祥退守餘杭明年正月除知杭州府旋拜右丞相兼樞密使如軍中講和與巴延抗論皐亭山)
(拘之使北行至鎮江天祥夜亾入眞州苖再成迎之商用兩淮兵為興復計會有行反間者淮帥疑)
(之其事中阻天祥乃航海達温州行在拜右丞相與陳宜中等議不合乃以同都督出江西收兵入)
(汀州再移漳州進復贑屬諸縣俄而兵潰天祥妻妾子女皆被執天祥收殘兵奔循州屯麗江會益)
(王殂衛王繼立天祥上表自劾乞入朝不許因加天祥少保信國公進屯潮陽元帥張弘範兵突至)
(執之天祥吞腦子不死弘範委曲誘降弗得遂遣使護送至燕坐臥小樓三年不屈死年四十七天)
(祥忠義動天地泣鬼神其載宋史本傳者出時宰手多失實惟考指南錄庶幾得之)
山中感興(三首)
載酒之東郊東郊草新綠一雨生江波洲渚失其足青
春豈不惜行樂非所欲采芝復采芝終朝不盈掬大風
從何來竒響振空谷我馬何玄黃息我西山麓
山中有流水霜降石自出驟雨東南來消長不終日故
人書問至爲言北風急山深人不知塞馬誰得失挑燈
看古史感淚縱横發幸生聖明時漁樵以自適
桃花何夭夭楊柳何依依去年白鳥集今年黃鵠飛昔
爲江上潮今爲山中雲江上潮有聲山中雲無情一年
足自念况復百年長但存松栢心天地眞茫茫
送行中齋(二首)
秋氣晩正烈客衣早知寒把衣不能别更盡此日歡出
門一萬里風沙浩漫漫豈無兒女情爲君思汍瀾百年
有時盡千載無殊觀明明君臣義公獨爲其難寧受百
折苦願持一寸丹會須撫卷人孤燈起長歎
神龍蕩失水馴擾終未得威鳳雖在藪肯顧鷄鶩食所
以古至人受變心不易亳鼎已遷周西山竟肌瘠豫子
身自漆萇弘血成碧何嘗怨廢興而或二心跡堅白不
在緇羔裘良自惜此義公素明俗見或未識
題宣州疉嶂樓
初日㷖高樓輕煙在疎樹峨峨遠岫出泯泯清江去簷
隙委殘霤屋隅連宿霧薈蔚互低昂熹微分散聚城郭
諒非昔山川儼如故童鬢已零落姝顔慰遲暮沉沉澹
忘歸欲歸重回顧
東方有一士
萬金結遊俠千金買歌舞丹青映第宅從者塞衢路身
爲他人役名聲落塵土他人一何傷富貴還自苦東方
有一士敗垣半風雨不識絲與竹飛雀滿庭戶晨餐或
不飽夜夢無驚寤此事古來多難與俗人語
送劉其發入蜀
秋風凄已寒蜀道阻且長虎狼伏原野欲濟川無梁客
從何處來云我之西方蕭蕭驌驦鳴熠熠湛盧光昔時
榮華地今爲争戰場將軍揚天戈壯士發戎行江南有
羈鳥悠悠懷故鄉駕言與子遊雲天何茫茫
發魚臺
晨炊發魚臺碎雨飛擊面團團四野周冥冥萬象變疑
是江南山煙霧昏不見豈知此中原今古經百戰英雄
化爲土飛霜酒郊甸天寒日欲短遊子淚如霰
發陵州
中原似滄海萬頃與雲連朝暾欲東出皎月正在天遠
樹亂如點桑麻鬱蒼煙一雁入高空千鴉落平田我行
天地中如蟻磨上旋雨痕留故衣霜氣襲重氊健馬嘶
北風潛魚樂深淵噫哉南方人回首空自憐
贈許柏溪惟一
長風吹飛藿蜻蛚吟野草流光速代謝興懷令人老遊
子中夜起悠悠酣且歌明月委清㷖江湖秋涉多豈無
臨淄魚亦有邯鄲酒懷古招王孫登高重回首
正氣歌
余囚北庭坐一土室室廣八尺深可四尋單扉低小
白間短窄汙下而幽暗當此夏日諸氣萃然雨潦四
集浮動牀几時則爲水氣塗泥半朝蒸漚歴瀾時則
爲土氣乍晴㬥熱風道四塞時則爲日氣簷隂薪㸑
助長炎虐時則爲火氣倉腐寄頓陳陳逼人時則爲
米氣駢肩雜遝腥臊汙垢時則爲人氣或圊溷浮屍
或腐鼠雜出時則爲穢氣疉是數氣當者鮮不爲厲
而余以孱弱俯仰其間于兹二年矣是殆有養致然
爾然亦安知所飬何哉孟子曰我善養吾浩然之氣
彼氣有七吾氣有一以一敵七吾何患焉况浩然者
乃天地之正氣也作正氣歌一首
天地有正氣雜然賦流形下則爲河嶽上則爲日星于
人曰浩然沛乎塞蒼冥皇路當清夷含和吐明庭時窮
節乃見一一垂丹青在齊太史簡在晉董狐筆在秦張
良椎在漢蘇武節爲嚴將軍頭爲嵇侍中血爲張雎陽
髯爲顔常山舌或爲遼東帽清操厲冰雪或爲出師表
鬼神泣壯烈或爲渡江楫慷慨吞狼穴或爲擊賊笏逆
竪頭破裂是氣所磅薄凛烈萬古存當其貫日月死生
安足論地維頼以立天柱頼以尊三綱寔係命道義爲
之根嗟余遘陽九隸也寔不力楚囚纓其冠傳車送窮
北鼎鑊甘如飴求之不可得隂房閴鬼火春院閟天黑
牛驥同一皂雞栖鳳凰食一朝蒙霧露分作溝中瘠如
此再寒暑百沴自辟易嗟哉沮洳場爲我安樂國豈有
他繆巧隂陽不能賊顧此耿耿存仰視浮雲白悠悠我
心悲蒼天曷有極哲人日已遠典刑在夙昔風簷展書
讀古道照顔色
贈蜀醫鍾正甫有感
炎皇覽衆艸異種多西州爲君望岷峨使我雙淚流向
來秦越人朝洛夕邯鄲子持鵲經來自西亦徂南江南
有羈羽豈不懷故營何當同皇風六氣和且平
有感
石郎草草割山川一落人手三百年八州風雨暗連天
三皇五帝如飛煙人人野祭伊水邊春秋斷爛不復傳
白頭潦倒今魯連夜深危坐日晏眠
青原寺(二首)
鐘魚閒日月竹樹老風煙一逕溪流滿四山天影圓無
言都是趣有想便成緣夢破啼猿雨開元六百年
空庭横螮蝀斷碣偃龍蛇活火參禪筍清泉透佛茶晚
鐘何處雨春水滿城花夜影燈前客江西七祖家
翠玉樓
昏鴉何處落野渡少人行黃葉聲在地青山影入城江
湖行客夢風雨故鄉情試問東南信梅花三兩英
皂蓋樓
一水樓臺遶半空圖畫開蝸涎行薜荔雀影上莓苔碧
落人千載青山酒一杯晚煙看不盡明日卻歸來
長溪道中和張自山韻
夜静吳歌咽春深蜀血流向來蘇武節今日子長遊海
角雲爲岸江心石作洲丈夫竟何事底用泣神州
即事
去年傷北使今日歎南馳雲溼山如動天低雨欲垂征
夫行未已遊子去何之正好王師出崆峒麥熟時
英德道中
海近山如沃林深屋半蕪乾坤正風雨軒冕總泥途自
歎鳶肩薄誰憐鶴影孤少年狂不醒夜夜夢伊吾
建康
金陵古會府南渡舊陪京山勢猶盤礴江流已變更健
兒徙幽土新鬼哭臺城一片清溪月偏于客有情
眞州驛
山川如識我故舊更無人俯仰干戈跡往來車馬塵英
雄遺算晚天地暗愁新北首燕山路凄凉夜向晨
送曹大著知廣德軍
暫屈瀛洲客來臨汭水民山川歸史記岳收屬詞人舘
舍朋簪舊都門祖帳新儒林官可紀何止吏稱循
題吳城山
龍行人鬼外神在地天間彭蠡石砮出洞庭商舶還秋
風黃鵠遠春雨白鷗閒雲際青如粟河流接海山
文山即事
宇宙風煙闊山林日月長開灘通燕尾伐石割羊腸盤
谷堪居李廬山久姓匡知名總閒事一醉櫂滄浪
山居和韻
白扇揮殘暑青鞋踏嫩晴花牀尋小隱石鼎引長鳴紗
帽有時去酒壺惟意傾山僧痴與坐閒卻瘦彌明
病中
驟雨知何處一溪秋水生苦吟肩鶴瘦多病耳蟬鳴隱
几惟便睡挑書正倦行山深明月夜丐我半窗清
别謝愛山
君今拂衣去我獨枕書眠一片過林雨數聲當戶蟬情
長空有恨吟苦不成篇後會知何日西風老雁天
病愈簡劉小村
倦餘心似醉病起首如蓬黃竹斷橋雨白蘋長笛風仙
仙鷗屢舞咄咄雁書空孤負秋來眼閒挑㸑下桐
曉起
遠寺鳴金鐸疎窗試寳熏秋聲江一片曙影月三分倦
鶴行黃葉痴猿坐白雲道人無别事抱膝看回文
别里中諸友
青山重回首風雨暗啼猿楊柳溪頭釣梅花石上尊故
人無復見烈士尚誰言長有歸來夢衣冠滿故園
拜羅氏百歲母之明日主人舉酒客賦詩喜而趁
韻
翠微三島近畫閣五雲横春水鷗聲滑夕陽鴉背明尊
前持一笑花下臥餘酲曾見瑶池母不爲虛此生
醉清湖上三日存叟獨不在坐即席有懷
石鼎吟方透瑶觴醉未闌疎林花密綴舊壘燕新安春
半湖山好夜深江海寒王孫隔芳草初月正相看
題楚觀樓
西風吹感慨曉氣薄登臨半壁楚雲立一川湘雨深乾
坤横笛影江海倚樓心遺恨飛鴻外南來訪遠音
余題鬱孤泉五湖翁姚濓爲之和翁官滿歸里因
韻贄别
巢龜君住好涌翠我來遲夜雨呼三韭春風試一旗飛
花行客夢芳草故人思何日五湖上同看浴海曦
天台杜滸字貴卿號梅壑糾合四千人欲救王室
當國者不知省正月十三日見余于西湖上余
喜其有志頗奬異之十九日客贊余使北梅壑
斷斷不可客逐之去余果爲北所留後二十日
驅余北行諸客皆散梅壑憐余孤苦慨然相從
天下義士也朝旨特改宣教郎除禮兵架閣文
字
仗節辭王室悠悠萬里轅諸君皆雨别一士獨星言啼
鳥亂人意落花銷客魂東坡愛巢谷頗恨晚登門
聞雞
軍中二十日此夕始聞雞塵暗天街静沙長海路迷銅
駞隨雨落鐡騎向風嘶曉起呼詹尹何時脫蒺藜
平江府
樓臺俯舟楫城郭滿干戈故吏歸心少遺民出涕多鳩
居無鵲在魚網有鴻過使遂雎陽志安危今若何
沈頥家
余回京口北人欵之府中余不得離岸上得沈頥家
坐臥北不意余爲遁計也
孤舟霜月迥曉起入柴門斷岸行簪影荒畦落履痕江
山渾在眼宇宙付無言昨夜三更夢春風滿故園
余自皋亭山爲北所留深悔一出之誤聞故人劉
小村陳蒲塘引兵而南流涕不自堪
只把初心看休將近事論誓爲天出力疑有鬼迷魂明
月夜推枕春風晝閉門故人萬山外俯仰向誰言
來此持論太烈北愈疑憚不得歸闕將校官屬日
有叛去者可歎
悠悠天地闊世事與誰論清夜爲揮涕白雲空斷魂死
生蘇子節貴賤翟公門前輩如瓶戒無言勝有言
發東阿
東原深處所時或見人煙秋雨桑麻地春風桃李天貪
程頻問堠快馬緩加鞭多少飛檣過噫吁是北船
海上
天邊青鳥逝海上白鷗馴王濟非痴叔陶潛豈醉人得
當須報國可隱即逃秦身世何時定挑燈看劒頻
除夜
門揜千山黑孤燈伴不眠故鄉在何處今夕是窮年住
世眞無係爲囚已自然勞勞空歲月得死似登仙
元日
慙愧雲臺客飄零雪滿氊不圖朱鳥影猶見白蛇年宫
殿荒烟隔門庭宿艸連乾坤自春色回首一潸然
泰和
書生曾擁碧油幢恥與羣兒共豎降漢節幾回登快閣
楚囚今度過澄江丹心不改君臣誼清淚難忘父母邦
莫訝鄉人知我瘦經旬絕粒坐篷窗
和中齋韻
功業飄零五丈原如今局促傍誰轅俛眉北去明妃淚
啼血南飛望帝魂骨肉凋殘惟我在形容變盡只聲存
江流千古英雄恨蘭作行舟柳作樊
山中即事
攜壺藉草醉斜陽白鶴飛來月下雙蘆葉西風驚别浦
芭蕉夜雨隔疎窗千年帝子朱簾夢一曲仙人鐡笛腔
苦問山翁還瘦否手持漁竹下寒江
和韻送逸軒劉民章
少日屠龍事已勞送人千里發江濤蓬萊地近風方細
閶闔門開日正高春裏看花須欵欵雨中剪韭且陶陶
金吾已辦長安月雙鳳扶雲立海鰲
送人往湖南
雁拕寒月洞庭邊客路凄凉野菊天雲隔秋樽横北海
風吹藜杖落西川夜深鬼火千山雪春後鵑花一樹煙
爲我祝融峰上看朝暾白處禮蓬仙
和蕭安撫平林送行韻
得失元來付塞翁何心桃李問東風人皆有喜榮三仕
我尚無文謝五窮秘苑固知朋可正畏途猶恐甲方衷
欲酬長者殷勤祝坎止流行學四忠
過萬安縣
青山共折水天平不是南征是北征舉世更無巡遠死
當年誰道甫申生遙知嶺外相思處不見灘頭惶恐聲
傳語故園猿鶴好夢回江路月凄清
覺海院
闍黎鐘後訪團蒲江色漫漫晝欲晡一笛樓邊河滿子
千蓑蘆外筆頭奴急風吹雁還家未新雨生濤到海無
本是白鷗隨浩蕩野田漂泊不爲孤
禪關
秋風吹日上禪關路入松花第一彎只願四時煙霧少
滿城樓閣見青山
雲端
半空夭矯起層臺傳到劉安車馬來山上自晴山下雨
倚欄平立看風雷
陳文龍
(興化人度宗龍飛之歲擢廷魁第一元兵至興化不屈死有與仲子訣别詩讀者悲之)
元兵俘至合沙詩寄仲子
斗壘孤危勢不支書生守志定難移自經溝瀆非吾事
臣死封疆是此時須信纍囚堪釁鼓未聞烈士樹降旗
一門百指淪胥盡惟有丹衷天地知
鄧光薦
(名剡以字行廬陵人宋亾避兵于廣東香山縣有題烏巖山詩又考其所居在本邑西南七十里遭)
(土寇妻子俱焚死光薦脫走之烏巖與文天祥同舟唱和信國因序其東海集此宋史所未載者按)
(此邑又有馬南寳者宋景炎二年端宗過此以其家爲行宫南寳竭力保衛宋亾悲憤不食嘗作詩)
(有目擊厓門天地改寸心難與夜潮消之句後聞祥興尚在占城糾兵往迎遇元兵被執不屈而死)
題烏巖山
歲云暮矣可奈何雲愁雨溼隂風多林壑摧殘海驚波
慘澹一色無山河哀鴻嗷嗷舊枝柯飛天不容憂虞羅
深山短景孤鳥過會看明午風日和
鷓鴣詞
行不得也哥哥瘦妻弱子羸牸䭾天長地闊多網羅南
音漸少北語多肉飛不起可奈何行不得也哥哥
謝枋得
(字君直信州弋陽人爲人豪爽觀書五行俱下一覽終身不忘少以忠義自任寳祐中舉進士對策)
(極攻宦官奏名乙科除撫州司戶參軍即棄去明年復出試教官中兼經科吳潛宣撫江東西辟差)
(幹辦公事團結民兵以捍饒信因試士策問忤賈似道謫居興國軍咸淳三年赦歸德祐元年呂文)
(煥導元兵東下枋得以提刑知信州信州不守乃變姓名入建寧已而賣卜建陽市中有求卜者惟)
(取米屨不受一錢久之程文海以人材薦辭不起行省參政魏天祐強之而北至京師問謝太后攢)
(所及瀛國公所在再拜痛哭不食死)
謝劉純父惠木綿布
嘉樹種木綿天何厚八閩厥土不宜桑蠶事殊艱辛木
綿收千株八口不憂貧江東易此種亦可致富殷奈何
來瘴癘或者畏蒼旻吾知饒信間蠶月如岐邠兒童皆
衣帛豈但奉老親婦女賤羅綺賣絲買金銀角齒不兼
與天道斯平均所以木綿利不畀江東人避秦衣木葉
矧肯羞縣鶉天下有元德孔融願卜鄰綈袍望不及共
裘志自仁贈我以兩端物意皆可珍㓗白如雪積麗密
過錦純羔縫不足貴狐腋難擬倫絺纊皆作貢此物不
薦陳豈非神禹意隱匿遺小民詩多草木名箋疏欲諄
諄國家無楚越欲識固無因剪裁為大裘窮冬勝三春拜
嘉重感激觸物尤酸辛吁嗟彼寒谷鄒律今不神三宫
坐穹廬雨雪或一旬安得遣此惠飛到君王身塞上寒墮
指挾纊誰為温人各賜兩端費銀二萬斤大軍四十萬
談笑卻邊塵感君道義交何異骨肉親可與知者道衆
人笑且嗔玉案未能報瓊琚情則真春秋二百年幣交
幾君臣季札有贈好千古尚如新
黃禪師華巖分供食有作
十兆九萬拜求道心如惔毗盧頂上珠直欲一手探天
廚送誰饌衆腹豈敢貪君有維摩心作繭憐吳蠶八萬
四千供只須丈室函昔我聞晨鐘今載草堂柵流年急
如梭長歌愧仙籃勇尋趙州關何畏白髮鬖願為護法
輪金甲持長錟又恐回道人晚遇黃龍南
菖蒲歌
有石竒峭天琢成有草夭夭冬夏青人言菖蒲非一種
上品九節通仙靈異根不帶塵埃氣孤操愛結泉石盟
明窗净几有宿契花林草砌無交情夜深不嫌清露重
晨光疑有白雲生嫩如秦時童女登蓬瀛手攜綠玉杖
徐行瘦如天台山上聖賢僧休糧絕粒孤鶴形勁如五
百義士從田横英氣凛凛摩青冥清如三千弟子立孔
庭回琴點瑟天機鳴堂前不入紅粉意席上常聽詩書聲
怪石篠簜皆充貢此物舜廟當共登神農多智入本草
靈均蔽賢遺騷經幽人耽翫發仙興方士服餌延脩齡
綵鸞紫鳳琪花苑赤虬玉麟芙蓉城上界真人好清净
見此靈苗當大驚我欲攜之朝上帝太清瑤草不敢專
芳馨玉皇一笑留香案賜與有道者長生人間千花萬
草儘榮豔未必敢與此草爭高名
荆棘中杏花
牆東荒蹊抱溪斜荆棘狼籍盤根芽何年丹杏此留種
小紅濈濈争春華野人慣見漫不省獨有詩客来咨嗟
天眞不到鉛粉筆富豔自是宫闈花曲池芳逕非宿昔
蒼苔濁酒同天涯京師惜花如惜玉曉擔賣徹東西家
杏花看紅不看白十曰忙殺遊春車誰家園裏有此樹
鄭重已着重幃遮阿嬌新寵貯金屋明妃遠嫁愁悲笳
落花縈簾拂牀席亦有飄泊沾泥沙天公無心物自物
得意未用相陵誇黃昏人歸花不語惟有落月啼棲鴉
崇眞院絶粒偶書付兒熙之定之并呈張蒼峯劉
洞齋華甫
西漢有臣龔勝卒閉口不食四十日我今半月忍渴饑
求死不死更無術精神常與天往来不知飲食為何物
若非功行積未成便是業債償未畢太清羣仙宴會多
鳳簫龍笛鳴瑶瑟豈無道兄相提攜騎龍直上寥天一
求紙衾
避世知無地危身只信天寕持龔勝扇不着挺之綿飬
性眞同道知心有宿緣紙衾加罣絮晴日臥雲邊
送張子高歸延平
亂世讀書少前人教子難青燈嘗合席紅葉趁歸鞭梅
自知春近松應耐歲寒樓高新月好後夜與誰看
示兒(二首)
門戶興衰豈自由樂天知命我無憂大兒安得孔文舉
生子何如孫仲謀天上麒麟元有數人間豚犬不湏愁
飬男失教父之過莫視詩書如寇讐
千古興亡我盡知一家消息又何疑古来聖哲少才子
世亂英雄多義兒靖節少陵能自觧孔明王猛使人悲
只虞錯改金根字焉用城南勸學詩
題東觀壁(二首)
觀外好看船往廻觀中幾度見桃開常瞻紫氣青牛去
又帶白雲黃鶴来天地無情搔短髮古今多變付殘杯
醉中尚有醒時眼不信玉山人可推
老樹猶能識道回好懷長對碧天開青山綠水何人管
明月清風要我来少日曾聞黃石教平生幾擲左慈杯
道兄慣見人間事快抱棋枰信手推
和曹東谷韻
萬古綱常擔上肩脊梁鐵硬對皇天人生芳穢有千載
世上榮枯無百年此日識公知有道何時與我詠遊仙
不為蘇武即龔勝萬一同歸拜杜鵑
魏参政執拘投北行有期死有日詩别妻子良友
良朋
雪中松柏愈青青扶植綱常在此行天下久無龔勝㓗
人間何獨伯夷清義高便覺生堪捨禮重方知死甚輕
南八男兒終不屈皇天上帝眼分明
和道士陳天隱
豈不逍遥自采眞世間何地可容身碧潭秋月元無物
麗日祥風只愛春天上儘多知已友塵中安得見心人
赤虬一躍蓬莱近又恐丹丘有宿因
題龜峰
三十二峰峯最高脚踏高處眞人豪近觀靈山一㟝嶁
俯視彭蠡無波濤眼明始見滄海闊心逸卻憐人世勞
後百千年誰獨立萬古一覽皆秋毫(按靈山一名靈鷲在廣信府城西高)
(七千餘丈)
送程楚翁遠遊
近日人傳庾嶺梅南枝盡落北枝開長安舊日元無此
盡是江南人送来
春日聞杜宇
杜鵑日日勸人歸一片歸心誰得知望帝有神如可問
謂余何日是歸期
竹
新篁娟娟如綠玉瀟然出塵澹無欲清風明月誰主張
留得此君在空谷
扇
蒲葵也觧歸掌握紈素未應捐篋中莫把暗塵涴明月
好驅大暑來清風
菊
淵明豈但隱逸人淵明素懷諸葛志清香不獨占秋天
菊潭一滴三千歲
松
喬松磊磊多竒節冬無霜雪夏無熱根頭更有千歲苓
知誰可語長生訣
花影
重重疊疊上瑶臺幾度呼童掃不開剛被太陽收拾去
又教明月送將来
絶粒偶書(二首)
丹府金童善主家百神聽命静無譁從今何必餐松柏
但吸日精吐月華
龜銜甘露争先到鳳吸醴泉隨後来投在太清仙酒甕
道人日飲兩三杯
瑞應宫
眞人何代結幽棲累世奎章煥紫泥日月高奔黃道近
衡廬旁出玉䋲低
江萬里
(字子遠都昌人少神雋有鋒穎連舉於鄕入太學有文聲理宗在潛邸嘗書其姓名於几上以舍選)
(出身教授池州累遷著作郎歴侍御史至權参知政事為賈似道所忌丐祠歸聞樊㐮失守鑿池芝)
(山扁曰止水人莫喻其意及元兵渡江萬里七十六隠草野間為遊騎所執竟赴止水死事聞贈太)
(傅益國公後諡文忠)
龍虎山
鑿開風月長生地占郤煙霞不老身虚靖當年仙去後
未知丹訣付何人
附天地間集
宋末流傳此帙合十七人存詩二十首專為一集題
曰天地間集或取詩卷長留之意耶諸人行蹟無從
盡考然其篇什得附文謝與則堂先生後又經謝高
士鑒定則平日風尚諒皆可觀故仍之
則堂家鉉翁
寄江南故人
曾向錢塘住聞鵑憶蜀鄉不知今夕夢到蜀到錢唐
文山文天祥(再見)
南華山
北行近千里廻復迷西東行行望南華忽忽如夢中佛
化知幾塵患乃與吾同有形終歸滅不滅惟真空笑看
曹溪水門前坐春風
逢有道者
誰知真患難悟此大光明雲散天仍在風休水自清功
名幾滅性忠孝太勞生此意如能會神仙亦可成
本心文及翁
山中夜坐
悠悠天地間草木獻竒怪投老一蒲團山中大自在
疊山謝枋得(再見)
武夷山中
十年無夢得還家獨立青峰野水涯天地寂寥山雨歇
幾生修得到梅花
南谷鄭協
溪橋晚興
寂寞亭基野渡邊春流平岸草芊芊一川晚照人閒立
滿袖楊花聽杜鵑
錢塘晚望
錢塘江上夜潮過秋靜寒烟白露多吳越青山明月裏
舟人齊唱異鄉歌
歸田柴望
月夜溪莊訪舊
山山明月露何處認梅花石色冷疑水溪流白是沙清
吟幽客夢華髮故人家相見即歸去已應河漢斜
古為徐直方
觀水
滄江無盡水夜夜隨潮去若復作潮來滄江止不住
橫舟何新之
秋夜泛舟
飛星曳寒影野水淡碧空人生定何物扁舟空影中何
年有宇宙生此木末風有力不向上難到蓬萊宫空攀
棲鶻巢搔首如飛蓬俯仰慨今昔此懷安可窮
石髓王仲素
歸去詞
種松雨濯髮折筍春墮指長嘯歸去來滄江一天水
草堂謝鑰
翫月有感
入夜茶甌苦上眉眼花推落石牀棋舉頭却恨天邊月
顛倒山河作樹枝
雲西陸壑
退宫人
破篋猶存舊賜香輕將魂夢别昭陽只知鏡裏春難駐
誰道人間夜更長父母家貧容不得君王恩重死難忘
東風二月垂楊柳猶解飛花入禁墻
菊屋何天定
散策
獨坐忽不樂出門聊散行溪喧亂人語樹偃碍農耕雨
徑莓苔積陽坡草木明道逢九十老相對話承平
野處王曼之
春日郊行
出門逢柳色忽過野橋西坐石看潮長隔花聞鳥啼地
隨芳草盡樹與夕陽齊不是桃源路行人亦自迷
西窗
西窗枕寒池池邊老松樹渴猿下偷泉見影忽驚去
觀山范協
年年
年年如燕一還家又訪幽居過水涯風雨滿城春欲暮
山中猶有碧桃花
東窗吳子文
訪隱者不遇
道人入山訪道人山深俗朴雞犬馴道人不見道人去
&KR2513;毶草木無邊春
竹坡韓某
采菊
擷我百結衣為君采東籬半日不盈掬明朝還滿枝悠
然何處是千古正如斯
曉山林景怡
曉起
天雞弄喔咿殘星在斜漢整衣出幽扉山城漏初斷微
微水風生冉冉田露散此時遊葛天淡然空百羡海色
上寒梢漸識梅花面
右附文謝詩十五人内家鉉翁號則堂當元師南下
次臯亭宋朝納降時吳堅為左相家鉉翁為參政賈
餘慶劉岊為祈請使北行至北則鉉翁獨得全節拘
留河間至元成宗即位之初始賜衣服遣還鄉里年
逾八十矣又文及翁字時學號本心綿州人與文山
公通譜由進士守淮郡素著清名
宋元詩會卷五十一
