宋元詩會卷四十三
兵部主事陳焯編
羅願
(字端良歙州人父任吏部願以世科起家孝宗時官鄂州太守宋史于劉清之傳附載其名明宋濓)
(序其鄂州集推古文為南宋第一人云朱文公甚服膺焉)
梁寺丞見示過嶺新作
凌晨登鬱孤南走韶陽道封疆有申畫山川本懷抱公
行度寒嶺殘雪故未掃高情無南北反謂兹山小頃來
我嘗遊亦覺山媚好前賢困遠謫我輩得幽討兩崖瞻
欲眩數樹攀且繞想公哦新詩千騎轉林杪參佐候顔
色約束軍聲悄韶陽古名郡四十專城早重華已千歲
蒼石在雲表魚龍舞幽壑遺韻蓋可攷以兹供撫玩或
可薦夀考公餘亦時飲未用絶芳醥行行布恩惠正直
神所保
和汪伯虞求酒
君不見菊潭之水飲可僊酒旗五星空在天此江縠紋
奇更絶投以麯米清如泉分甘正擬供低唱要築糟臺
須大匠詩人便欲醉千日歡伯僅堪陪一餉曰予此樂
未知之獨愛為瓶居井眉因君飲興亦浩蕩夢隨驂駕
觴瑶池昔賢酒盡孤長吸大似竹枯還欲瀝明朝秀句
傳滿城笑指空樽臥墻壁
望梅亭(南安軍未至庾嶺有亭名望梅兄端翔權軍事時所作)
節物重陽後風煙庾嶺頭休論梅子雨纔度菊花秋翠
壁堪横絶幽亭勸小留謀生兄弟拙一一傍南州
次韻酬通判劉兄岳陽樓見懷一首
魚龍掀舞後渺莽記空庭地帶三苖闊山傳二女靈客
懷光水月詩筆妙丹青少作揚雄悔唯思草一經
送邕州吳使君
題輿纔赴日邊程便擁油幢鎮列城地望素高唐五管
人才今似漢三明時清市駿非無意歲晏逢花好寄聲
太學英名湖海氣此行持論要平平
奉柬李叔勤覓茉莉花栽
鄆令風流太史家早知茉莉有奇葩生嫌衆色空塵滓
遍閱餘香見等差多謝珠璣來坐右好將根蒂到天涯
蜀江紅紫紛披後初看東南第一花
薛季宣
(字士龍永嘉人起居舍人徽言之子也幼孤從伯父弼宦遊及見渡江諸老聞靖康後南遷大略喜)
(從老校退卒語得韓岳兵間事甚悉年十七起從荆南帥辟書寫機宜文字獲事袁溉受伊川之學)
(其于封建井田鄉遂司馬法之制無不研究焉用樞密使王炎薦於朝召為大理寺主簿時江湖大)
(旱淮北民多款塞者宰相白遣季宣往收之以實邊季宣為表廢田相原隰復合肥三十六圩立二)
(十二莊于黃州凡置戸六百八十有五事竣入對語及時弊甚切孝宗稱善恨得季宣之晩而宰相)
(虞允文忌之出知湖州改知常州未上卒年四十有浪語集行世)
跋東坡詩案
南方有佳木遠在漲海涯沈水産其節雞舌生其肌結
根松栢場龍腦實離離蜑獠豈知貴斧斤斬欒枝椓為
糠粃槽將食犬與豨條枚惡鬈曲芟除棄江湄滄流蕩
回波不與朽壤期年代知幾閱愈久乃見奇根株到餘
瀝復恐分寸遺終焉盛芬烈蘭蓀謝芳姿
二女篇
天聖中韓魏公居所生憂從其兄琚守齊安即安國
寺西廡為書堂以居恒有二女子夜至衣冠高古容
裝麗甚公恬不以為怪及去二女告曰妾非人也亦
非僊人鬼魅遊處再歲而言不及亂公德士也行矣
即推此澤天下予讀齊安記屈原之死二女孝慈亦
于此投江故武昌郡人以五月五日競渡投角黍迎
神舟上二女非僊人鬼魅豈靈均二子之精爽耶不
然何知人如此之審而後先居者莫之能見為作二
女篇
姈娉二美人幽閑真種性色秀雪窗梅衣冠儷修正巖
巖韓稚圭寂寞自清静虚室掃齋居展禽當季孟神遊
問寒暄不得窺信行怪力視茫茫久要交善敬語之非異
類安民公有命蓋聞楚靈均汨羅存死證二女終孝慈
雙玉澄江暎當初黃鄂人盪槳追游泳端午化成俗龍
舸長犇競事神微有道角黍勞將迎非鬼且非僊世士
憑誰偵
貴遊行
沙堤大蓋何穹窿底人佩玉鞍蒙狨傔如熊虎馬游龍
誰何出入咸陽宫笑刀瓠體顔芙蓉步趨持重為雍容
諸侯爰統掌百工調元為職禆九重萬錢一食聲鼓鐘
猶言下筯終無從異時糠噉腸不充家徒壁立其室蓬
抄撮語麗文彫蟲繪為繡句欺南宫原無萬卷澆胷中
脂韋媕娿陳小忠竭民膏髓自為功榻前觸事惟迎逢
肯思責難始為恭君王謂賢拜三公門如沸湯賄賂通
財侔縣官邑侯封積金猶欲齊灊崈家有錢爐非範銅
賣官鬻獄揚成風後房的皪燕支紅皆民女婦來無蹤
有憂失得常忡忡殺賢賊能摧英雄汲將同類塞要衝
害苖之心饒蝗螽忽彎射羿逢蒙弓怡然自得豁心胸
黯如抹漆何赤衷向人自欺咤匪躬高自標置人盲聾
言立便擬稱儒宗學禪逃俗坐談空世間將謂無軻雄
言出波流士與農却矜巧宦官既崇笑伊魯儒嗟道窮
那知達人節青松視而土苴及蛆蟲古今異時理道同
姦邪未必皆令終君不見晉朝失國隳金墉為奴為胔
豈惟懷愍墮紫濛
遊竹陵善權洞
萬古英臺面雲泉響珮環練衣歸洞府(澗水倒流入洞)香雨落
人間蝶舞凝山魄花開想玉顔幾如禪觀適遊魶戲澄
灣(寺故祝英臺宅洞有白龍今人見鰻魚四足嘗出水面)
都場正月思雪中石門之遊
謝客窮幽處僊宫隠薜蘿二峰峩魏闕雙瀑瀉天河□
獚應難致猿猴却患多雪中山更好淹歲定如何(□讀如廣)
(類猿而綠獚讀黃字去聲類狗而黃惟石門山中有之)
&KR2517;花唐玉蘂花介甫謂之瑒花魯直謂之山礬武
昌山中多有之其葉可供染事土人用之釀酒
&KR2517;綠吐瑤琨泠然郭外村僊人來玉蘂文士立山礬芳
澤留絲素風流付酒樽莫言瑒酷似香處不勝繁
讀三國志
左角蠻攻觸南柯檀伐槐俳諧記名字人物委塵埃錦
里昔曾到樊川今此來遺風不可見觀古意悠哉
周將軍廟觀岳侯石像(侯祠初毁道士不忍壊侯像沈荆溪中因得不損)
萬死何知獄吏尊成名蓋代古難存(侯初下大理獄吏執筆請辭大書其)
(紙尾而唾之曰汝觀今世烏有大臣繫獄而生者趣具成案吾為汝書)二桃豈是功高賜
一舸不容身退論幾為飲江思道濟繆因圖像削王敦
沈碑千古蛟川恨留與無窮斷客魂
趙師秀
(字紫芝温州永嘉人宋乾淳中所稱永嘉四靈之一也四靈謂翁靈舒徐靈暉靈淵趙靈秀靈非徐)
(趙本稱因與翁靈舒居同里詩同調故世皆以靈目之也四靈中惟師秀嘗登科入仕仕亦不顯葉)
(水心評其詩守格布詞不失唐風而變化秀逸過之觀四靈詩如出一手紫芝尤為之冠云)
桐栢觀
山深地忽平縹緲見殊庭瀑近春風溼松多曉日青石
壇遺鶴羽粉壁剝龍形道士王靈寶輕強滿百齡
舟行寄翁十
輕舟風色好波面去迢迢取爾詩重讀令吾病欲銷江
禽停晩樹澗水入秋潮已覺懷人極分攜始一朝
縉雲縣宿
親知因别久具酒勞經過古邑居人少春寒入夜多雨
香僊地藥燭動石橋波稍覺離家遠鄉音一半訛
筠州郡庠山亭
一來高處望遠近盡秋容秀氣歸才子清風屬釣翁溪
晴分别港山闕見他峯獨憶良宵月無因宿此中
延禧觀
寂寞古僊宫松林常有風鶴毛兼葉下井氣與雲同背
日苔磚紫多年粉壁紅相傳陶縣令曾在此山中
石門僧
石門幽絶甚獨有一禪僧寺廢餘鐘在房高過客登山
蜂成苦蜜崖澑結空冰如此冬寒月他人住豈能
秋色
幽人愛秋色祇為屬吟情一片葉初落數聯詩已清瘦
便藤杖細涼覺葛衣輕門外蕭蕭徑今年菊自生
簡同行翁靈舒
久晴灘磧衆舟楫後先行終日不相見與君如各程水
禽多雪色野笛忽秋聲必有新成句溪流合讓清
靈山閣見二徐舊題
一面見溪水三邊皆翠微晩來虚檻外秋近白雲飛重
至恰身老同吟感客非靈山自如畫依舊隔斜暉
秋屏作
凡有闌干處秋來徧往還就中惟此地全得見西山雁
洛遙沙小人登廢壘閒因憐一州景皆在夕陽間
送沈莊可
清事貧人占斯言恐是虚與花方作譜為米又持書時
節寒相近山林拙未除西江波浪急送子一愁予
巖居僧
開扉在石層盡日少人登一鳥過寒水數花搖翠藤茗
煎冰下水香炷佛前燈吾亦逃名者何因似此僧
壕上
遠近人家住過橋路盡通野田行瘦馬淺渚聚羣鴻地
靜微泉響天寒落日紅若非身作吏不道是城中
月夜懷徐照
月色一庭深迢遙千里心湘江連底見秋客與誰吟寒
入吹城角光凝宿竹禽亦知同不寢難得夢相尋
送倪道士之廬山
近方辭地肺本自住天台有鶴相同出無雲作伴回道
房隨處借詩板逐時開又說廬山去閒看瀑布來
德安道中
餐餘行數步稍覺一身和蠶月人家閉春山瀑布多鶯
啼聲出樹花落片隨波前路東林近慚因捧檄過
贈約老
一徑入深竹數楹臨古溝更無人共住極喜客來遊白
髮長垂領新茶綠滿甌自言門外寺皆是老僧修
翠巖寺
石巖看不見翠色自重重春雨生松葉山風響鐵鐘碑
頑工費墨草嫩鹿添茸住院吳僧老相迎憶舊逢
薛氏瓜廬
不作封侯念悠然遠世紛惟應種瓜事猶被讀書分野
水多于地春山半是雲吾生嫌已老學圃未如君
送徐道暉遊湘水
春盡雨霏霏春寒猶在衣人尋香草去雁背遠峰歸瀟
水添湘闊唐碑入宋稀應知名與姓題寫遍嵒扉
劉隠君山居
嫌在城中住全家入翠微開松通月過接竹引泉歸慮
淡頭無白詩清貌不肥必無車馬至猶掩向巖扉
官舍初成
為宅傍城牆先求夏日涼鑿池容衆水栽竹斷斜陽官
是三年滿身無一事忙不知何補報安坐恐難當
會景軒
此中非一景欲狀固難名江近秋陰早山多曉氣清斷
雲分樹泊饑鶴下田行别擬深更至虚空看月明
大慈道
青苔生滿路人迹至應稀小寺鳴鐘晩深林透日微野
花春後發山鳥澗中飛或有相逢者多因採藥歸
扶欄
強起扶欄立新寒陡見侵鐘聲諸寺曉柳蔭半池陰病
久方憑艾貧深或夢金湖邊好風日孤負幾登臨
葛翁小閣
樹色對疎櫺横陳一片清微風楊葉下斜日竹梢明此
老無塵事雙姝亦道情客來憐素壁題句不題名
訪韓中止不遇題澗上
隔澗竹扉深蒼童引客尋雖然乖晤語猶得見園林野
蔓時妨步山蟬亦好吟石根泉數斗清冷應人心
貴溪夜泊寄趙昌甫
蓍草占秋動逢秋早得歸本非為事迫不欲與心違波
淨孤螢度宵涼數葉飛遠懷高卧者微月閉松扉
沈洞主
案上陰符卷應逢驪母傳無言過永日不食度終年雲
覆燒丹竈花浮洗藥泉時聞有玄虎來禮洞門前
和鮑縣尉
留僧秋閣上身自伴僧閒潄齒臨寒水焚香對遠山野
禽偷果去童子借經還餘興成詩句高題屋柱間
送奭上人抄化
冒寒獨向何方去為建靈山閣未能詩卷帶呈看疏客
藥爐畱借共房僧夕陽岸上行枯葉瀑布巖前聽折冰
事到有緣隨處應回來金碧入雲層
暮春書懷寄翁十
帝里逢春雨不乾纔晴數日又春還桐花半落官河水
榆葉全遮客舍山未悔闊疎令事去最憐乏絶礙身閒
菖蒲九節今堪采思爾逍遙澗谷間
移居謝友人
賃得民居亦自清病身於此寄飄零筍從壊砌磚中出
山在鄰家樹上青有井極甘便試茗無花可插任空瓶
巷南巷北相知少感爾詩人遠扣扄
簡孫正字
空齋兀兀難消日况入中年睡亦疎洗釡煮蔬留客飯
卷簾移菊看人鉏秋衣因病全更衲曉髮迎寒半脫梳
多謝貴交芸閣裏許令隨意借官書
贈鄧漢卿
單獨一身長不定亦無書卷得相隨忙過人世當閒日
老遇朝廷用少時衝雪自言行路苦看松長恨買山遲
蕭蕭白髮寒燈下寫就詩篇欲寄誰
孤山寒食
二月芳菲在水邊旅人消困亦隨緣晴舒蝶翅初勻粉
雨壓楊花未放綿有句自題閒處壁無錢難買貴時船
最憐隠者高眠地日日春風是筦絃
寄茅山温尊師
幾度題詩寄入山不知何處得書看莓苔石上秋吟苦
星斗壇中夜拜寒鶴改新名呼未至碑逢斷刻打應難
憶師每欲尋師去芝术栽成自可餐
會宿再送子野
又承出郭到貧家一度分攜鬢易華自說印書春可寄
獨慚缺酒夜難賒眠遲古鼎銷殘火吟苦寒缸落細花
羸病不能親送别夢魂先立渡頭沙
病起
身如瘦鶴已伶俜一卧兼旬更有零朝客偶知親送藥
野僧相保密持經力微尚覺衣裳重才退難徼筆硯靈
惟有愛花心未已遍分黃菊插空瓶
翁卷
(字靈舒永嘉四靈中卷齒居長故趙徐以靈舒而并稱靈亦好事者品目之也詩為葦碧軒集)
送陳郎中知嚴州
頻年經虎害人望使君來地重分旄節州清管釣臺涼
天星象動吉日印符開帝擢平津策曾知有用才
寄趙靈秀
千山落葉深高樹不藏禽遊子在何處故人勞此心閒
燈妨遠夢寒雨亂愁吟僧奭曾相約花時共一尋
送人赴沅州任
舊貢包茅地中存古意長去程逢嶽雪上事帶春陽露
結硃砂氣波流白芷香大夫祠寂寞煩與奠椒漿
悼雪菴禪師
悟了無生妙歸空若故鄉竹房三尺像石榻一爐香壊
衲猶懸樹新松忽過墻僧中留不得幾日為凄涼
寄沈洞主
想當清夜醮帶月扣僊鐘指上雷霆訣菴前虎豹蹤藥
收陽地草薪採故枝松擬即尋師去茅峰疊幾重
太平山讀書奉寄城中諸友
寥寥鐘磬音永日在空林多見僧家事深便靜者心虚
庭雲片泊側徑石根侵此去城闉遠君應懶出尋
冬日過道上人舊房
已知起衆相假質任成灰房是他僧住門無舊客來冰
乾半池水花落一根梅猶自疑行脚何年見却回
春日和劉明遠
不奈滴簷聲風回昨夜晴一階春草碧幾片落花輕知
分貧堪樂無營夢亦清看君話幽隠如我願逃名
送薛子舒赴華亭船官
君到雲間日應分二陸名縣圖山色少井味海潮并剡
局三年印春風半月程野人因買鶴曾向此中行
曉對
獨對曉來晴天寒景物清梅花分地落井氣隔簾生曾
是吟招隠何時遂耦耕蕭疎頭上髮已白二三莖
暮春病歸
朝朝風景添吾病亦開簾洗藥花前曬傳方壁上黏力
微還省語身老更看髯昨日林僧至茶杯始一拈
寄永州徐三掾曹
聞道居官處千峰近九疑合流皆楚水高石半唐碑香
草寒猶綠清猿夜更悲其中多隠者君去得逢誰
書隠者所居
百事已無機空林不掩扉蜂沾朝露出鶴帶晩雲歸石
老苔為貌松寒薜作衣山翁與漁父相過轉依依
能仁寺
芙蓉峰入天寺與此峯連得見是冬月要來從昔年寒
潭盛塔影古木帶廚煙偶值高僧出禪牀坐默然
石門菴
山到極深處石門為地名嵐蒸空寺壊雪壓小菴清果
洛羣猿拾林昏獨虎行一僧何所得高坐若無情
寶冠寺
山多猿鳥羣永日絶囂氛一澗水流出幾房僧共䎹拄
笻黏落葉拂石動寒雲誰昔來營此尋碑看記文
秋日閒居呈趙端行
閒居觀物化幾葉又飛東清氣全歸月寒聲半是風病
多憐骨瘦吟苦笑身窮折得鄰家菊還思靖節翁
初晴道中
初晴殘溼在衆樹碧光鮮幽鷺窺泉立閒童跨犢眠依
山知有寺過水恨無船石路是誰作姓名巖上鐫
題武義趙提幹林亭
武陵諸勝狀如列在簷前一郭樓臺日數村桑柘煙鳥
啼春滿谷秧綠水平田中有漁樵影吾詩詠不全
贈孫季蕃
立談飛絮中相遇在吳宫以我為生拙憐君失計同醉
酣花落月吟苦竹搖風自作廬山記幽竒欲遍窮(按孫)
(惟信字季蕃開封人自號花翁工詩詞有官棄去)
贈劉高士
靈境康廬上師曾此處家今遊在京國誰為管煙霞覓
句行逢鶴持經坐對花笑予非酒戸相勸滿甌茶
送人遊天台
暫遊行李少幾日到天台船帶落潮發月從前浦來花
源香不斷藥地綠成堆莫學他劉阮經年忘却回
宿寺
一宿此禪宫身同落髮翁深窗難得月老屋易生風燈
冷紗光淡香殘印篆空獨憐吟思苦妨却夢西東
鮑使君閒居
吟樓影在湖波上吟景長從望處生疉石擬成幽嶂色
種松移得遠灘聲多諳藥品曾因病却著荷衣欲避名
聞說近來心更靜案頭惟有一琴横
山中
山中凡事幸相宜第一紅塵免上衣尋藥每同丹客去
拾薪多趁牧兒歸鳴泉潄石寒蒲潔宿霧蒸泥早蕨肥
不奈隣峰學禪伴時時來此叩巖扉
次韻葛天民
接得詩來勝接書憶君情思豁然舒却看城裏誰家竹
又鎖湖邊舊住廬曾有退之憐賈島豈無得意薦相如
欲知别後予蹤跡只向此間閒釣魚
贈陳管轄
一拂清風一袖雲紫陽容貌鶴精神詩因道進言辭别
丹得師傳火候真廬嶽峰前吟瀑布混儀圖上禮星辰
我來暫作閒人歇多謝僊翁相訪頻
次徐靈淵韻贈趙靈秀
一軸黃庭看不厭詩囊茶器每隨身三年在任同僊隠
一日還家只舊貧種得溪蒲生似髮教成野鶴舞如人
出門便是登山路更要遙山翠色勻
徐照
(字道暉永嘉人自號山民四靈之詩皆尚五言近體而道暉幽𦕈峭刻思致尤奇卒嘉定四年詩號)
(芳蘭軒集)
蝗飛高
戰士屍上蟲蟲老生羽翼目怒體甲硬豈非怨氣激櫛
櫛北方來横遮遍天黑戍婦聞我言色變氣咽逆良人
進戰死屍骸委砂礫昨夜夢魂歸白騎曉無迹因知天
中蝗乃是屍上物仰面久迎視低頭淚雙滴呼兒勿殺
害解繫從所適蝗乎若有知飛入妾心臆
青鳩詞
勞勞復勞勞生人半行客今人行古道古道有行役相
逢莫等閒相離易疎隔殷勤紅杏花徹宵對芳席明年
花開人東西青鳩食花舊處啼
宿翁靈舒幽居期趙紫芝不至
江城過一宿秋氣入宵濃蛩響移砧石螢光出瓦松月
遲將近曉角盡即聞鐘人起行庭際思君恨幾重
贈江心寺欽上人
客至啟幽戸筍鞋行曲廊潮侵坐禪石雨潤讀經香古
硯傳人遠新篁過塔長城中如火熱此地獨清涼
送塵老入廣化米開田
行李衝冰雪塗程半是船去從人乞米歸要海成田遇
景因開畫思茶亦掬泉好風名舶趠相候立江邊
宿寺
古殿青燈冷虚廊葉掃風掩關人迹外得句佛香中鶴
睡應無夢僧談必悟空坐驚窗欲曉片月在林東
題江心寺
兩寺今為一僧多外國人流來天際水截斷世間塵鴉
宿腥林徑龍歸損塔輪却疑成片石坐對謝公身
題羅隠故居
片水靜無塵青山是四鄰上天如有意此地著詩人吟
得物俱盡罰令生世貧因來尋古跡只見石為麟
懷如順上人
西湖湖上寺一别二三年舊住房長閉新栽樹已圓空
多相憶夢不得寄來篇喜見鄰僧說歸期是臘前
訪觀公不遇
卧犬聞人出門當青櫟林固知多不在自願欲相尋宵
短餘香印鄰疎出磬音昨來曾寄茗應念苦吟心
石門瀑布
一派從天下曾經李白看千年流不盡六月地長寒灑
水跳微沫衝崖作怒湍人言深碧處常有老龍蟠
題衢州石壁寺
岸石横生脹平林一里溪衆船寒渡集高寺遠山齊殘
磬吹風斷眠禽壓竹低自嫌昏黑至難認壁間題
題浯溪
知是漫郎宅舟中聞寺鐘小溪通正港高石壓羣峰綠
樹成春蔭荒臺見古蹤唐碑三十本獨免野苔封
白石巖
一石入遙天千峰疉在前人行不到處僊去未多年竇
暗雲生像簷斜日照泉皇朝宣賜物弟子尚能傳
壽昌道中
碣字芙蓉驛喜行行不難路侵滄海過人得異山看圓
石蠔黏滿平途鷺立寒一遊期一月回日必冬殘
題翁卷山居
空山無一人君此寄閒身水上花來遠風中葉動頻蟲
行黏壁字茶煮落巢新若有高人至何妨不裹巾
訪僧居
客至無他事房門不厭敲好山元帶郭損屋旋鋪茅靜
砌生靈藥高林出遠郊水禽多不見春暖漸營巢
永州寄翁靈舒
古郡百蠻邊蒼梧九點煙去家疑萬里歸計在明年風
順眼聽角樓高望見船筠州當半道長得秀詩篇
題李商叟半村壁
一徑蒼苔合連年不出門風高松有韻溪滿石無痕不
自知名重令人覺道尊更憂徵詔至移室向深村
送塵老歸舊房
數間茅屋殘山外片石崚嶒樹影交給假兩旬秋易盡
相尋一舍路非遙盆栽怪木緣能畫池畜珍魚不入庖
聞道水松三百步夢隨流水到溪橋
會飲鮑使君池亭
案上一琴書數卷不須此處有笙歌厭居城市觀天小
喜到君家見月多葉滿地飛隨步履鶴於人熟聽吟哦
明朝也向山中去手把松枝養太和
同劉孝若野步
杖履相從步野田坐臨階所和詩篇要看隔水人家菊
試借繋門漁父船且緩歸舟知有月不生酒興為無錢
寒來莫問家中事纔得身閒即是僊
高山寺晩望
石路近門方失險刺桐疎處見僧歸小坡重疊無平屋
四月陰寒尚裌衣山到道州高莫比水分湘口綠相圍
暮雲不隔東南望一片遙兼白鳥飛
徐璣
(字文淵從晉江遷永嘉官建安主簿龍溪丞武當長泰令嘉定七年卒年五十九按璣與照同姓同)
(里同調同時實非兄弟曹能始云二徐倛隠居不仕耽情丘壑以故發之咏歌清真澹遠出於自然)
(亦未嘗言璣為照之弟但璣已歴官丞宰謂之不仕則失考云詩名二薇亭集)
投楊誠齋
名高身又貴自住小村深清得門如水貧惟帶有金養
生非藥餌常語是規箴四海為儒者相逢問信音
江亭臨眺
問得梅花信寒林動晚聲雨來山漸遠潮去水還清寥
落尋新句歡娛解宿酲相攜歸路滑燈火近孤城
題陳待制湖莊
圍無三畝地四面水連天行向樓高處却如身在船野
花春渚外山色海雲邊一任人來往兹懷亦浩然
宿寺
古木山邊寺深松逕底風獨吟侵夜半枯坐雜禪中殿
淨燈光小經殘磬韻空不知清遠夢啼鳥在林東
孤坐呈客
晨起猶孤坐缾泉待煮茶寒煙添竹色疎雪亂梅花獨
喜忘時事誰知改歲華多君能過此人里似僊家
登信州靈山閣跨鶴臺
清遊吾有分渾似昔曾來野屋憑高住青山到水回欲
看靈岫遠須待曉雲開漸漸生愁思鄉心上古臺
書翁卷詩集後
五字極難精知君合有名磨礲雙鬢改收拾一編成泉
落秋嵒潔花開野逕清漸多來學者體法似玄英
大龍湫
瀑水數千尺何曾貼石流還疑衆山折故使半空浮霧
雨初相亂波濤忽自由道場從建後龍去任人遊
梅坡
淺水低坡幾樹苔冷光搖動玉塵埃横斜直似安排得
古怪多應折損來潔白要從侵夜看飄零却是被春催
閒行立斷清風影一片飛香落酒杯
秋日登玉峰
玉琢孤峰壓富沙人行峰頂步雲霞溪流緩去幾回曲
樹色幽分無數家翠拂寒煙平似水紅飄霜葉遠如花
明朝重向城中望對北一松應不差
題東山道院
古院嵌崎石作層綠苔芳草近郊坰溪流偶到門前合
山色偏來竹裏青靜與黃蜂通戸牖閒將白鳥共沙汀
道人亦有能琴者一曲清徽最可聽
訪湖友
城中日日望南湖乞得閒來訪隠居漸有秋霖籬菊長
纔無暑氣渚蓮疎壁間古畫多賢像案上塵編半佛書
未見主人逢稚子不通姓字獨踟躇
泊馬公嶺
維舟拂曉步平沙晚泊雲根第一家新取菜蔬沾野露
旋編籬落帶山花門前相對青峰小屋後流來白水斜
可愛山翁無一事藤墻西畔看蜂衙
酒
才傾一盞碧澄澄自是山妻手法成不遣水多防味薄
要令麴少得香清涼從荷葉風邊起煖向梅花月裏生
世味總無如此味深知此味即淵明
過九嶺
斷崖横路水潺潺行到山根又上山眼看别峰雲霧起
不知身也在雲間
徐致中
(孝宗乾淳間人與永嘉四靈為唱和友其詩格亦甚相似)
夏日湖上訪隠士
煩暑何能避孤舟訪隠人水鄉菱藕熟晴野稻苗新為
學師前輩談空悟宿身鏡湖三百頃不似此湖濱
又寄
庭深自無暑苔徑復縈紆賓客不長到兒童自可娛荷
花晴帶粉蒲葉晚凝珠與我城闉隔茲歡想不殊
山居
柳竹藏花塢茅茨接草池開門驚燕子汲水得魚兒地
僻春猶靜人閒日自遲山禽啼忽住飛走又相隨
夏日懷人(此詩併謝公巖作别本又屬徐璣)
流水階除靜孤眠得自由月生林欲曉雨過夜如秋遠
憶荷花浦誰憐杜若洲良宵恐無夢有夢即俱遊
夏夜同靈暉有作奉寄翁趙二友
齋居惟少睡露坐得論文涼夜如清水明河似白雲宿
禽翻樹覺幽磬渡溪聞欲識他鄉思斯時共憶君
初夏遊謝公巖
又取紗衣換天時起細風清陰花落後長日鳥啼中水
國乘舟樂巖扉有路通州民多到此猶自憶髯公
登横碧軒繼趙昌甫作
步陟高高寺徐行不用扶青天晴又雨山色有還無句
向閒中覓茶因醉後呼所懷論未足何乃又征途
不食姑
惟誦天童呪飲泉能不饑只緣多自譽翻以致人疑賦
質全如鶴謀生却似龜綠華通籍後會報女僊知
宋元詩會卷四十三
