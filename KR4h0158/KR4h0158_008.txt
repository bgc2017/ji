宋元詩會卷八
兵部主事陳焯編
范仲淹
(字希文其先邠州人後徙家蘇州吳縣仲淹二歲而孤母再適長山朱氏從其姓遂名朱說既長知)
(其家世乃感泣辭母去之應天府依學於戚同文晝夜不息雖饑寒弗知苦也舉進士第為廣德軍)
(司理參軍迎母歸養改集慶軍節度推官始復姓更其名監泰州鹽税用晏殊薦為祕閣校理每發)
(憤論天下事無所鯁避一時士大夫矯厲尚風節自仲淹倡之仁宗知其忠進右司諫會郭后廢伏)
(閣爭之不得出知睦州徙蘇州拜尚書禮部員外郎累遷吏部權知開封府忤宰相吕夷簡罷知饒)
(州元昊反召為天章閣待制知永興軍改陕西都轉運司副夏竦經略兼知延州規畫戰守帝悉從)
(其議無何以通書元昊降知耀州遷環慶路經略緣邊招討使賞罰嚴明諸羌受命因築細腰葫蘆)
(等砦葛懷敏定川之敗關中震恐仲淹率衆六千援之賊遁去帝為嘉歎進樞密直學士右諫議大)
(失尋與韓琦開府涇州同領經略號令明白愛養士卒賊不敢犯境元昊請和召拜樞密副使改參)
(知政事帝方銳意太平開天章閣召二府條對仲淹上十事皆採用之多於僥倖者不便自是謗毁)
(稍行而朋黨之論起矣因邊警出為宣撫使及去攻者益急遂自請罷政事以戶部侍郎知青州卒)
(年六十四贈兵部尚書諡文正)
謝黃惣太博見示文集
松桂有嘉色不與衆芳期金石有正聲詎將羣響隨君
子著雅言以道不以時仰止江夏公大醇無小疵孜孜
經緯心落落教化辭上有帝皇道下有人臣規邈與聖
賢會豈以富貴移誰言荆棘滋獨此生蘭芝誰言鼃黽
繁獨此蟠龍龜豈徒一時異將為千古竒願言周召風
達我堯舜知致之諷諫路陞之誥命司二雅正得失五
典陳雍熙頌聲格九廟王澤及四陲自然天下文不復
迷宗師
農
聖人作耒耜蒼蒼民乃粒國俗儉且淳人足而家給九
載襄陵禍比戶猶安輯何人變清風驕奢日相襲制度
非唐虞賦歛由呼吸傷哉田桑人常悲大絃急一夫耕
幾壠遊惰如雲集一蠶吐幾絲羅綺如山入太平不自
存凶荒亦何及神農與后稷有霛應為泣
寄題孫氏碧鮮亭
天地何風流復生王子猷黃金買碧鮮綠玉排清秋非
木亦非草東君歲寒寶耿耿金石生雪霜不能老清風
乃故人徘徊過此君泠泠鈞天音千載猶得聞應是聖
賢魄鍾為此標格高節見真清霛心隱虛白粉筠多體
貌錦籜見兒童上交松桂枝下結蘭蕙叢秀氣靄晴嵐
翠光凝綠水明月白露中静如隱君子不願湘靈泣不
求伶倫吹鳳凰得未晚蛟龍起何時蕭蕭雲水間良與
主人宜綠塵滿浮世何當拂長袂坐嘯此亭中行歌此
亭際逍遙復逍遙不知千萬歲
明月謠
明月在天西初如玉鈎微一夕增一分堂堂有餘輝不
掩五星耀不礙浮雲飛徘徊河漢間秀色若可餐清風
起叢桂白露生階蘭高樓望君時為君拂金徽奏以堯
舜音此音天下稀明月或之聞顧我亦依依月有萬古
光人須萬古心此心良可歌憑月為知音
清風謠
清風何處來先此高高臺蘭叢國香起桂枝天籟迴飄
飄度清漢浮雲安在哉萬古鬱結心一旦為君開有客
慰所思臨風久徘徊神若游華胥身疑立天台極渴飲
沆瀣大暑執瓊瓌曠如攜松丘騰上烟霞遊熙如即莊
老語入逍遙道朱絃鼓其熏可以解吾民滄浪比其清
可以濯吾纓願此陽春時勿使飄暴生千靈無結愠萬
卉不摧榮庶幾宋玉賦聊廣楚王情
公路澗(曹公與袁紹嘗爭據此地)
嵩高登靈源北望洛陽注清流引河漢白氣橫雲霧英
雄惜此地百萬曾相距近代無戰爭常人自來去
拜馬澗
傳聞王子晉澗邊遺一驥當時青雲路雞犬亦可致未
必真龍媒悠悠在平地
天門泉
天門有靈泉塵埃未嘗至日月自高照雲霞亦輝庇惟
抱夷齊心飲之可無愧
峻極上寺
徘徊峻極寺清意滿烟霞好風從天來吹落桂樹花高
高人物外猶屬梵王家
中峰
嵩高最高處逸客偶登臨迴首日月影正得天地心念
此非常遊千載一披襟
湖山
湖山滿清氣賞心甲吳越晴嵐起片雲晚水連初月漁
父得意歸歌詩等閒發
筠亭
為愛碧鮮亭入夏姁姁至臺榭競生烟獨有清凉意高
岡鳳不來幽人此沈醉
風笛
風引湖邊笛焉知非隱淪一聲裂雲去明月生精神無
為落梅調留寄隴頭人
渚蓮
武陵誰家子波面雙雙渡空積心中絲未成機上素似
共織女期秋霄苦霜露
天平山白雲泉
靈泉在天半狂波不能侵神蛟穴其中渴虎不敢臨隱
照涵秋碧泓然一勺深游潤騰雲飛散作三日霖天造
豈無意神化安可尋挹之如醍醐盡得清凉心聞之異
絲竹不含哀樂音月好羣籟息涓涓度前林子晉罷雲
笙伯牙收玉琴徘徊不擬去復發滄浪吟乃云堯湯歲
盈盈長若今萬里江海源千秋桂松隂兹焉如有價北
斗量黃金
和楊畋孤琴詠
愛此千年器如見古人面欲彈換朱絲明月當秋漢我
願宫商絃相應聲無間自然召南風莫起孤琹歎
絳州園池
綘臺使君府亭閣參園圃一泉西北來羣峰高下覩池
魚或躍金水簾長布雨怪栢鎖蛟虬醜石鬭貙虎羣花
相倚笑垂楊自由舞靜境合通仙清音不知暑每與風
月期可無詩酒助登臨問民俗依舊陶唐古
鄱陽酬泉州曹使君見寄
吾生豈不幸所稟多剛腸身甘一枝巢心苦千仞翔志
意苟天命富貴非我望立譚萬乘前肝竭喉無漿意君
成大舜千古聞馨香片玉棄且在雙足何辭傷王章死
於漢韓愈逐諸唐獄中與嶺外妻子不得將義士撫卷
起眦血一霑裳於時宴安人滅然已不揚匹夫虎敢鬭
女子熊能當况彼二長者烏肯巧如簧我愛古人節皎
皎明如霜今日貶江徼多慙韓與王罪大禍不稱所損
傷纖芒盡室來官下君恩大難忘酒聖無隱量詩豪有
餘章秋來魏公亭金菊何煌煌登高發祕思聊以攄吾
狂卓有梅聖俞作邑郡之旁矯首賦虛烏擬彼歌滄浪
因成答為戲移以贈君郎泉南曹使君詩源萬里長復
我百餘言純純自宫商念此孤唳鶴聲應來遠方相期
養心氣彌天浩無疆鋪之被萬物照之諧三光此道果
迂闊陶潛吾醉鄉
聽真上人琴歌
銀潢耿耿霜稜稜西軒月色寒如冰上人一叩朱絲繩
萬籟不起秋光凝伏羲歸天忽千古我聞遺音淚如雨
嗟嗟不及鄭衛兒北里南鄰競歌舞競歌舞何時休師
襄堂上心悠悠擊浮金戞鳴玉老龍秋啼滄海底幼猿
暮嘯寒山曲隴頭瑟瑟咽流泉洞庭蕭蕭落寒木此聲
感物何太靈十二銜珠下仙鵠為余再奏南風詩神人
和暢舜無為為余試彈廣陵散鬼物悲哀晉方亂乃知
聖人情慮深將調四海先調琹興亡哀樂不我遁坐中
可見天下心
和葛閎寺丞接花歌
江城有卒老且貧憔悴抱關良苦辛衆中忽聞語聲好
知是北來京洛人我試問云何至是欲語汍瀾墮雙淚
斯須收淚始能言生自東都富貴地家有城南錦繡園
少年只以花為事黃金用盡無他能却作瓊林苑中吏
年年中使先春來曉宣口勅修花臺竒芬異卉百餘品
求新換舊爭栽培猶恐君王厭顔色羣芳只似尋常開
幸有神仙接花術更向都城求絶匹梁王苑裏索妍姿
石氏園中&KR0679;淑質金刀玉尺裁量妙香膏膩壤彌縫密
迴得東皇造化工五色敷華異平日一朝寵愛歸牡丹
千花相笑妖嬈難竊藥嫦娥新換骨嬋娟不似人間看
太平天子春遊好金明柳色籠黃道道南樓殿五雲高
鈞天捧上蓬萊島四邊桃李不勝春何况花王對玉宸
國色精明動韶景天香旖旎飄芳塵特奏霓裳羽衣曲
千官獻壽羅星辰兌悅臨軒逾數刻花吏此時方得色
白銀紅錦滿牙牀拜賜仗前生羽翼惟觀風景朝仍暮
一心歲歲供春賦中途得罪情多端刻木在前何敢訴
竄來江外知幾年骨月無音雁空度北人情况異南人
瀟灑溪山苦無趣子規啼處血為花黃梅熟時雨如霧
多愁多恨信傷人今年不及去年身目昏耳重精神減
復有鄉心難具陳我聞此語聊悒悒近曾侍從班中立
朝違日下暮天涯不學爾曹向隅泣人生榮辱如浮雲
悠悠天地胡能執賈誼文才動漢家當時不免來長沙
幽求功業開元盛亦作流人過梅嶺我無一事逮古人
謫官却得神仙境自可優優樂名教曾不恓恓弔形影
接花之技爾則竒江鄉卑濕何能施吾皇又詔還淳朴
組織文章皆棄遺上林將議賜民畋似昔繁華徒爾為
西都尚有名園處我欲抽身希白傅一日天恩放爾歸
相逐栽花洛陽去
中元夜百花洲作
南陽太守清狂發未到中秋先賞月百花洲裏夜忘歸
綠梧無聲露光滑天學碧海吐明珠寒輝射空星斗疎
西樓下看人間世瑩然都在青玉壺從來酷暑不可避
今夕凉生豈天意一笛吹銷萬里雲主人高歌客大醉
客醉起舞逐我歌弗舞弗歌如老何
野色
非烟亦非霧羃羃映樓臺白鳥忽點破夕陽還照開肯
隨芳草歇疑逐遠帆來誰謂山公意登高醉始迴
送何白節推宰晉原
盛府兼名邑榮歸指故林多年望鄉淚萬里倚門心江
館春寒薄山程晚翠深板輿迎侍日桃李正芳隂
送韓瀆殿院出守岳陽
仕宦自飄然君恩豈欲偏纔歸劍門道忽上洞庭船墜
絮傷春目舂濤廢夜眠岳陽樓上月清賞浩無邊
遊烏龍山寺
高嵐指天近遠溜出山遲萬事不到處白雲無盡時異
花啼鳥樂靈草隱人知信是栖真地林僧半雪眉
江干閒望
江干日清曠寓目一搘笻落葉信流水歸雲識舊峰蘭
蓀誰共采鳬雁自相從莫愛蘋風起波來千萬重
洞庭山
吳山無此秀乘暇一遊之萬頃湖光裏千家橘熟時平
看月上早遠覺鳥歸遲近古誰真賞白雲應得知
虎丘山
昔見虎耽耽今為佛子巖雲寒不出寺劍靜未離潭幽
步蘿垂徑高禪雪閉庵吳都十萬戸煙瓦亘西南
應制賞花釣魚
萬彙嘉亨日皇心豫宴辰華林新濯雨靈沼正涵春帝
幄紛仙蘤天鈎擲錦鱗洋洋頒睿唱賡頌浹簪紳
芝山寺
樓殿冠崔嵬靈芝安在哉雲飛過江去花落入城來得
食鵶朝聚聞經虎夜回偶臨西閣望五老夕陽開
赴桐廬郡至淮上遇風
聖宋非彊楚清淮異汨羅平生仗忠信盡室任風波舟
檝顛危甚蛟黿出没多斜陽幸無事沽酒聽漁歌
瀑布
迥與衆流異發源高更孤下山猶直在到海得清無勢
鬭蛟龍惡聲吹雨雹麤晚來雲一色詩句自成圖
堯廟
千古如天日巍巍與善功禹終平洚水舜亦致熏風江
海生靈外乾坤揖讓中鄉人不知此簫鼓謝年豐
八月十四夜月
光華豈不盛賞宴尚遲遲天意將圓夜人心待滿時已
知千里共猶訝一分虧來夕如澄霽清風不負期
試筆
偶緣疎拙得天真豈問前途屈與伸車馬縱能欺倦客
江山猶可助騷人懶如叔夜書盈几狂似淵明酒滿巾
况有南窗姬易在此心那更起纖塵
送石曼卿
河光嶽色過秦關英氣飄飄酒滿顔賈誼書成動西漢
謝安人笑起東山亨途去覺雲天近舊隱回思水石閒
此道聖朝如不墜疏封宜在立譚間
依韻酬太傅張相公見贈
出處曾無致主功南陽為守地猶雄醉醒往日慙漁父
得失今朝賀塞翁七里河邊歸帶月百花洲上嘯生風
卧龍鄉曲多賢達願預逍遙九老中
知府孫學士見示和終南監宫大保道懷因以綴
篇
玉皇近侍請修真賜得南山十里雲樽有聖賢聊自慰
鼎多龍虎復誰分謝家山色朝晡見陶隱松風寤寐聞
萬物已齊無一事獨醒微笑醉醺醺
酬滕子京同年
謝家風雅若為酬散吏方耽海上遊疎懶幾忘傳筆夢
寂寥仍有負薪憂欲歌蘭雪歸真隱敢向簪軒競急流
如共茂先占氣象莫言神物在南州
遊廬山
五老閒遊倚舳艫碧梯嵐徑是程途雲開瀑影千峰挂
雨過松篁十里鋪客愛往來何所得僧言榮辱此間無
從今更識逍遙旨一聽升沈造化爐
馬跡仙壇
靈壇拱上百神清碧塢紅霞相映明曲逕已無青草合
亂峰時有白雲生亭亭翠纛高山矗隱隱狂雷落石轟
待得九霄鸞鶴馭玉書應改地仙名
歸鴈
稻梁留不得一一起江天帶雪南離楚和春北入燕依
依前伴侣歴歴舊山川木葉程猶遠梅花信可傳子規
啼到曉鸚鵡鎖經年應羨冥冥者東風羽翼偏
依韻和延安龐龍圖柳湖
種柳穿湖後延安盛可遊遠懷忘澤國真賞即瀛洲江
景來秦塞風情屬庾樓劉琨增坐嘯王粲乍銷憂秀發
千絲墮光搖匹練柔雙雙翔乳燕兩兩睡馴鷗折翠贈
歸客濯清招隱流宴回銀燭夜吟度玉關秋勝處千場
醉勞生萬事浮王公多雅致思發共仙舟
和延安龐龍圖寄岳陽滕同年
優遊滕太守郡枕洞庭邊幾處雲藏寺千家月在船疎
鴻秋浦外長笛晩樓前旋撥醅頭酒新炮縮項鯿宦情
須淡泊詩意定連綿迥是偷安地仍當飽食年只應天
下樂無出日高眠豈信憂邊處(缺)兵隔一川
淮上遇風
一櫂危如葉傍觀亦損神他時在平地無忽險中人
題翠峰院(范蠡舊宅)
翠峰高與白雲閒吾祖曾居水石間千載家風應未墜
子孫還解愛青山
過嚴灘
漢包六合網英豪一箇冥鴻惜羽毛世祖功臣三十六
雲臺爭似釣臺高
慶朔堂
慶朔堂前花自栽更移官去未曾開年年憶著成離恨
衹託春風勾管來(按誌公曾植九松於堂前間以雜卉未幾即移潤州故作此詩所謂)
(芝産三莖松栽百尺者是也而稗史謂公别有屬意豈其然乎)
姚嗣宗(附)
(關中人與張吳二狂生稱三俠范希文見其題壁詩驚異之表入幕府)
題驛壁
踏破賀蘭石掃清四海塵布衣能辦此可惜作窮人
題空同山寺
南粤干戈未息肩五原金鼓又轟天空同山叟笑無語
飽聽松聲白晝眠
范純仁
(字堯夫仲淹次子幼警悟八歲能講所授書以父任為太祝中皇祐元年進士為養親久不拜官父)
(殁始出仕以著作佐郎知襄城縣兄純祐有心疾奉之如父藥膳居服皆躬親時節之宋庠薦試館)
(職亦力辭曰輦轂之下非兄養病地也簽書許州觀察判官召為侍御史因議濮王典禮與執政不)
(合請出通判安州歴陜西轉運副使召還知諫院力奏王安石變法害民作尚書解以進安石大怒)
(乞加重貶賴上知其無他命知河中府徙知成都路轉運使所至戒州縣停新法勿遽行安石益怒)
(左遷知和州慶州中罹謗謫復知河中諸路哲宗立召為諫議大夫元祐初進吏部尚書同知樞密)
(院事歴右僕射兼中書侍郎會黨論大作純仁力主渙羣反致攻擊求罷連知二郡尋召還復拜右)
(僕射及章惇為相堅求去猶以救吕大防之貶竄忤惇意安置永州時兩目已失明怡然就道居三)
(年徽宗即位顯肅后同聽政即日授純仁光祿卿分司南京復遣中使至永賜茶藥諭虚相位以待)
(純仁捧詔感泣而已乞歸養疾徽宗不得已許之年七十五卒諡忠宣)
累約舍弟純禮以職事未至
落葉猶同飛寒鳥猶並枝我汝獨何負不得長相隨偶
為細累拘跬步成天涯後日更遠適會合倍難期尚願
家國寧且作千日離悠悠百年間幾别顔即衰從宦非
我志功名徒自欺雖言干寸祿坐使手足違逐末背本
心得一萬已遺爾我麤有識此事良同悲安得長洲田
清水稻百畦將汝入故廬親戚坐成圍幼弟就文史長
兄近砭醫孝謹奉諸宗祭祀潔四時此外逐風月對酌
白酒巵畢世為善人不負生育慈斯志倘未遂終為路
旁嗤
會師宰
憶昨相逢際風喧洛城春芳菲供愁眼衣袂偕京塵艱
難各有適會合寧逡巡君歸來何時我約赴無因自此
還相望渴臆生埃塵晚歲留故邱山川寂無鄰落日送
樵牧蒼烟起荆榛季弟自城至開顔慰天倫遽言長者
車相過止來晨兹遇出意表候迎屢冠巾寒途馬歴歴
幽扉犬狺狺野夫競走報似喜得嘉賓空堂揖顔色和
氣相氲氤開尊共燈燭笑語何諄諄朝遊禹門寺暮歴
清伊濱危龕儼金像遠波舒翠鱗石樓最清絶就宿同
裯茵灘聲夜逾急天然謝韶鈞閒談盡物理至樂還天
真人生足羈束此會猶難頻所期道義心白首長相親
謁辛化光
濃陰結秋意疎林嘯風聲時節感壯懷挈酒慰友生友
生冰玉士節行映古清十五簪儒冠四十無華纓家貧
道彌富身困譽益榮殷勤數賓侣足趨顔巷輕高齋面
幽圃修筠擁軒楹班班寒露叢競吐籬下英食具簡且
潔盤蔬亦晶明飲適言笑和至樂不亂情郁然蘭芷芬
薰灼通心誠因嗟朝市間利欲空自兵
蚤行
夙駕冒輕寒身勞意自閒鳴鷄起遙野殘月滿空山水
落灘沙白林稀落葉殷東方上朝旭始免畏途難
寒食日泛舟
合友逢佳節攜尊泛碧流溪風消酒力烟樹入春愁羣
鴨開波練疎雲透月鈎平生懷古意最羨五湖遊
和韓子文題王摩詰畫寒林
摩詰傳遺跡家藏久自竒高人不復見絶藝更誰師水
石生寒蚤烟雲結雨遲筆端窮造化聊可敵君詩
零陵憶弟妹
感秋懷弟妹憔悴客瀟湘他日常星聚衰年隔雁行既
盲難引望垂老易悲傷安得如鴻鵠高飛向汝傍
與王弱翁遊龍門
誰知造化擘巍峩千古伊流向此過四面喬松擁香刹
兩崖蒼石束寒波身閒愈覺良朋貴詩拙翻羞好景多
宜向諸方縱蕭散明朝望洛下長坡
和王微之同持國泛舟登樓
故人還喜笑言同把酒相看似夢中老去卜鄰逢晏子
從來解榻賴陳公畫船穩泛平溪綠層觀高橫落日紅
莫訝狂歌先盡醉預愁羈旅向山東
和韓侍中垂蘿洞
勝遊今屬相君家臺榭高開碧水涯森聳綠梧常映日
縈紆寒溜曲穿花藤牽柔蔓垂長帶竹引新萌走蟄蛇
下吏不歸峩醉弁卻愁歸汙繡茵車
和韓侍中春陰馬上
三月芳菲欲暮天可堪零雨晝連綿潤催隴麥將黃節
寒阻春蠶趁蚤眠疎柳拂牆難結絮嫩苔鋪砌已成錢
牡丹只待晴陽照看吐新花一尺圓
和韓侍中登廣教院閣
兩陪千騎叩禪關每聽高吟解客顔吉甫壯猶方北伐
謝公高興在東山僧軒深閉芳菲靜春晝初長鳥雀閒
浮覽不知歸逕晚火城看逐隼旟還
和韓侍中初夏遊興慶池
池邊喜逐綵旗行初夏亭臺照水明筠籜乍開春後綠
林梢長帶雨來聲新荷獵獵香風遠深洞沈沈晝景清
珍重相君憂國意宴終遊亦念農耕
謝師厚寄同黃壻魯直唱和
忽得穰郊信翛然病魄醒懷賢心獨在感舊涕偏零南
斗占神劍西豪聚德星卧龍看復起失馬顧曾經冰玉
清相照芝蘭遠更馨微官應念我白首候戎亭
春日寄許州韓持國
湖上春遊阻重陪朱轓紅旆想徘徊鶯花對席應相惱
不見頻攜醉客來
雪中池上
碧玉為池白玉隈千林萬木盡花開攜賓欲覓開尊處
祇得清香辨野梅
吳中復
(字仲庶興國永興人進士及第知峩眉縣有廉幹聲用中丞孫抃薦為監察御史富弼開六漯河賈)
(昌朝助宦官劉恢隂中之詔中復往治其事立解以彈宰相劉沆改右司諫以待制出知澤州歴河)
(東轉運知江寧府忤執政削一階提舉玉隆觀卒年六十八)
西園十詠
西樓
信美他鄉地登臨有故樓清風破大暑明月轉高秋朝
暮岷山秀東西錦水流賓朋逢好景把酒為遲留
衆熙堂
亭枕方塘上軒開四照新花涵清露曉風卷綠波春日
暖眠汀鷺荷翻躍錦鱗熙熙遊宴地行樂慰西人
竹洞
隂森過百步屈曲鎖莓苔翠色寒無改清風時自來葉
籠蒼玉幹路入碧雲堆吏散無公事支笻到幾回
方物亭
草木蟲魚部披尋自古無飛沈天産異生植土風殊物
色隨心匠形容記繢圖虚亭玩真意浩思滿江湖
翠栢亭
衆木墜黃葉皴皮抱翠枝自然根性異不為雪霜移靈
潤承多露清隂貫四時婆娑歲寒意每到坐遲遲
圓通菴
對此圓通境陶然勝靜齋觀空無物我扣寂外形骸燕
坐埋遺照虛名莫疾懷人間憂樂地所喪甚山崖
琴壇
瀟灑琴壇上賢侯養道情無今亦無古求意不求聲林
邃風初靜雲收月乍明拂絃成一弄塵思浩然清
流杯亭
結客乘公暇流觴逐浩歌亂峰晴倒影曲水宛迴波小
海逢元已蘭亭記永和西州行樂事應比晉賢多
喬柟亭
木占西園勝亭延上客過色無花卉妬堅為雪霜多幹
有千年秀根含一氣和明堂求柱石可得老巖阿
錦亭
簾幕臨雕檻窗疏照爛霞園林初過雨風日猛催花香
入遊人袖紅堆刺史家四時俱好景終不似春華
沈遘
(字文通錢塘人用蔭為郊舍郎舉進士廷唱第一以官故改第二通判江寧府歸奏本治論仁宗嘉)
(之除集賢校理久之修起居注遂知制誥因父扶坐事免求知越州徙杭州精於吏事令行禁止閭)
(閻長短纖悉必知治聲大著召知開封府遷龍圖閣學士拜翰林學士判流内銓丁母憂服未竟而)
(卒年四十時論惜之)
和李審言上元寄王巖夫
此都豪麗歲仍豐此夕都人凱樂中車馬笙簫十里至
樓臺燈火九衢通香輿軋軋凌風駛粉袂翩翩照地紅
病守行春應勉彊要堪攀倚少年叢
戲盧中甫
晴日春風花氣浮少年嬉逐滿揚州誰憐居士身常病
獨坐空船理白頭
還家自嘲
意昨邊城初見春纖纖垂柳正爭新不知遠客貪歸意
欲把柔絲繋畫輪
田况
(字元均陽翟人家開封少有大志好讀書為詩文立成初舉進士賜同學究出身不就後中甲科補)
(江寧府推官服除補楚州團練判官用舉者遷秘省著作通判江寧府數上書言事仁宗將用為諫)
(官會夏英公范文正公經略陜西請以為佐又副韓公宣撫陜西除龍圖直學士知成德軍數有功)
(移秦鳳路經略安撫使丁外艱起知渭州遂用諫議大夫知成都府蜀人愛之比於張忠定上賜書)
(奬諭召為樞密直學士頃之遂拜樞密副使尋以檢校太傅充樞密使嘉祐三年請致仕八年二月)
(卒年五十九)
三月三日
麗日照芳春良會重元已陽濱修袚除華林程射技所
尚或不同兹俗亦足喜門外盛車徒山半列鄽市彩棚
飛鏑遠醉席歌聲起回頭望城郭煙靄相表裏秀色滿
郊原遙景落川涘目倦意猶遠思餘情未已登高貴能
賦感物暢幽旨宜哉賢大夫繇斯見材美
遊淨衆寺
千騎出重闉嚴祠淨宇鄰映林沽酒旆迎馬獻花人豔
日披江霧香飈起路塵韶華特明媚不似遠方春
汎浣花谿
浣花溪上春風後節物正宜行樂時十里綺羅青蓋密
萬家歌吹綠楊垂畫船伐鼓臨芳溆綵閣凌波汎羽巵
霞景漸曛歸櫂促滿城懽醉待旌旗
寒食開西園
春風寒食節夜雨晝晴天日氣熏花色韶光徧錦川臨
流飛鑿落倚榭立鞦韆檻外遊人滿林間飲帳鮮衆音
方雜遝餘景更留連座客無辭醉芳菲又一年
劉沆
(永新人天聖間進士長於吏事任數多智每刺探權近過失脅持取利歴權知開封府參知政事同)
(平章事然以附張貴妃得進君子譏之家傳盛稱其至和中定策立儲與文富同功然以史考之譖)
(毁潞公及沮排趙抃范師道忝相位多矣)
小孤山
擎天有八柱此一柱仍存石聳千尋勢波流四面痕江
湖中作鎮風浪裏盤根平地安然者饒他五嶽尊
聰明泉
義山山下有靈泉泉喚聰明自古傳四百年中三出相
不才何意繼前賢
王陶
(字樂道京兆萬年人第進士仕至太常丞而丁父憂乞以所遷官追贈其父詔允之服闋除太子中)
(允遷監察御史裏行頗以能言著聲出知衛州改蔡州召為右正言英宗即位加直史館修起居注)
(知制誥進龍圖閣學士知永興軍神宗立遷密直拜御史中丞加觀文殿大學士卒陶始受知於韓)
(琦驟加奬拔既欲自取重位百端傾琦上遂薄其為人又陶微時寓京師苦貧其友姜愚氣豪樂施)
(衣食多所取資又捐數百千為之營娶及陶貴尹洛愚老而喪明往謁之陶相視漠然但出尊酒而)
(已士論益薄之)
有竇復者世居鎮戎能道邊事
君不見鎮戎德順弓箭手耕種官田自防守相團置堡
禦強軍下視賊庭殊不有殺羊取骨然艾炙試卜賊兵
知入寇都挍招呼入堡居堡外重圍百里餘牆低城小
不難破賊箭如棚城上過堡中不及數十人且鬭且罵
且欣欣登陴斫門謂平取應弦死傷已無數窗間走箭
射其魁一箭已聞哭聲舉爭將錦囊裹賊尸鳴金收衆
唯恐遲不唯城堡依然固吾衆不傷毫與釐自從干戈
動四鄙覆軍殺將曾無恥朝廷未省遺邊功何事此勲
不聞紀安得天兵百萬衆盡如此輩堅且勇
宋元詩會卷八
