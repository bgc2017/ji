宋元詩會卷七十八
兵部主事陳焯編
周權
(字衡之括蒼人延祐間遊京師以此山集受知於翰林袁桷桷序其詩曰意度簡遠議論雄深法蘇)
(黃之凖繩達騷選之旨趣盖深與之)
擬古(二首)
東溟躍羲和西海沈望舒迭運不遑息汲汲司晨晡人
生百年間有如涉長途途長日苦短何以寧其軀白露
沾我衣衆芳忽萎枯逝將躡飛霞駐景凌方壺
山中有孤松託根在深澗磊落多節目偃蹇歲云晏豈
無干雲心亦有傲雪榦蕭颼起清奏可挹不可玩大雅
久寂寥古瑟絃已斷美哉遺音存佇立為三歎
讀淵明傳
淵明任疎散出處皆逍遙悠然解縣組不折五斗腰晴
川風日佳歸舟喜搖搖及門對妻子不覺衣囊枵居貧
道則腴念澹迹巳超時復會田家興至不待邀種豆在
南山種苗在東皋投閒偶成趣心逸身匪勞孤懷託素
琴萬事付濁醪樂天以乘化内適何陶陶若人渺何許
世遠不可招千載東籬花寒香翳叢蒿采采不盈掬佇
立秋風高
紫鳳吟
楚客青綺裘售我紫鳳圖且言覩祥瑞與子縣座隅裴
回感客意因以致我詞不能嗚朝陽高翔碧梧枝惜哉
五章備乃向縑素施我圖已在揭顛倒隨天吴殷勤謝
客去玩目非所娛
古樂府
妾有嫁時鏡皎皎無纖滓照妾芳華年塗澤如花美郎
行向天涯歲月忽踰紀空閨生遠愁妾容為誰理妾容
匪金石寧復昔時比重拂故匣看炯炯光不已人情重
顔色反目如覆水願郎待妾心明與鏡相似
原上楓
青青原上楓春至暢柔葉雨餘似膏沐幽蔽深澗合昨
日原上行寒林淨如削此時澗中松偃蹇睨冰雪
牧童詞
我牧不憚遠牧多良苦辛所幸牧已狎馴擾無敗羣平
原濕春煙碧草何披紛大牛隠重坡小牛飲芳津旦出
露未晞及歸景常曛時復叩角歌歌俚全吾真取樂田
野間世事非所聞
桃柳詞
灼灼絳桃花裊裊黃柳絲風流少年場妖冶不自持春
風日夜變點拂辭故枝飄紅惹飛絮流水同天涯美人
麗南國蘭蕙熏柔姿青春妬娉婷笑盻生光輝素絲感
清鏡朱粉難為施奈何桃柳質歲晏徒傷悲
懷别
青桑蔽繁隂玄鳥春將暮東風老松花長林翳黃霧俛
首事鉛簡流光暗中度淮水日夜流美人邈難晤賓鴻
盡北歸誰與達書素長歌復徘徊晴川渺煙樹
暮春
衆芳麗春輝夭冶眩紅紫紛紛兒女情圍香醉羅綺笙
簫夜嗚嗚申旦歡未巳鶗鴂何處嗚繁華總流水誰知
搖落時可以觀物理
遊山寺
空林淨如掃石徑穿嶺細紺廬出深樹飛湍下雲際偶
逢赤髭侶囑我聽真諦菘肥齋鉢豐樾古佛燈翳遶檐
棘籬短野枳香入袂夕磬兩三聲半巖花雨霽
幽居
索居簡人事與世意空投柴荆已就理歲功念西疇落
落雞犬墟隠隠漁樵洲嘯傲一壺綠聊復寫我憂及辰
遇沖賞獨策還經丘向夕山景霽延矚明川流白雲息
空谷歸鳥鳴林幽人生亦委化汲汲將焉求
秋原
晴煙淡秋原枯梢翳殘葉蘭芷徒自妍芳馨誰採掇豈
無同心人歲月念飄忽咏思河水深迢迢暮雲合
謝僧茗餅
僧達無生機寂念若冰冷汲來石根泉瀹以雲腴餅舌
端味枯禪了然發深省歸念石林空清颸下松頂
次韻張洞雲
張子湖海襟乃復喜崖壑朝餐進芝髓夜誦然松節深
雲暗幽洞仲夏欲飛雪下舂炫餘景林水互明滅款客
垂磬室頗感十年别攜琴意已消酌茗石蘿月
楮澗月
道人澹無為懶散忘盥櫛掃石秋樹根楮澗濯殘月袖
浥水光潤屐帶山翠滑虚闌倚雲歌清猿共孤絶
湘中
天寒楚雲淨木落湘山幽空江夜来雨水滿蘆花洲西
風何渺渺滄波日悠悠有懷誰與言注目孤鴻秋
次韻幽居
晨興啟衡門見此溪南山山光入溪淥水底明青鬟熙
熙自漁樵清歌時往還莞爾發永悟寘我丹青間
相逢吟
客從郢中來抗志青雲表持螯共拍浮江遠孤舟小寒
夜潮氣白楚樹晴烏早酒闌起推篷落月在西島
明妃曲
逝水無回波去箭無反筈十載昭陽春萬里龍荒月風
沙滿宫衣慘淡餘香歇哀絃溼絲淚淚盡絲亦絶寄語
漢飛將此計誠太拙蛾眉豈長好不久為枯骨
贈雷紫崖高士曾築室於華山
紫崖高人頭欲雪神清貌古髯過膝秃蛟入硯生雲煙
叱咤風雷鬼神泣清宵幽夢回瑤壇鼎中龍虎催九還
飄然晞髮太華頂醉睨海浪天風寒朅來訪我蒼溪滸
白石清泉不堪煑共譚世事兩茫然竹屋青燈夜深雨
牧羝行
朔風吹沙浩漫漫冷光射目愁雲昏茫茫大漠亘萬里
何處有路通中原羣羝牧老草枯死倚節自誓無生還
餐氊嚙雪氣自倍婉孌兒女懷饑寒夜長空望漢月白
幾度弔影憐羇單已將傲兀壓憂患獨仗大義排堅頑
此生自信羝不乳豈意雁足傳間關歸來屬國豈不厚
區區一飯皆君恩
紀信歎
沛中龍奮硭碭雲咸陽楚炬三月焚兩雄角起鹿在野
三戶有楚無強秦貔貅百萬紛如雪戈矛盡染英雄血
旗旄曉蔽大河雲兵塵夜暗中原月滎陽數載戰不休
重圍食盡漢亦憂將軍詐帝出降楚脫帝虎口真良籌
無何諸將已平楚事定論功裂茅土獨無旌美到將軍
不得褒名紀盟府男兒死節志已酬瞑目地下夫何求
吁嗟功怨俱悠悠漢庭雍齒還封侯
子陵釣圖
東都熱官手可炙吴儂面似秋江色平生落拓一羊裘
七葉貂蟬不堪易功臣盡在雲臺中丹青化作灰塵空
先生遺貌乃在此釣竿尚裊桐江風悠悠世事江雲白
過眼輕帆自朝夕人間萬古仰孤風天上有星猶是客
清溪張埽雲不嗜酒肉工詩安貧所作少年行因
次其韻
五陵年少風流客花間開晏春壺碧豹胎熊掌羅玳筵
犀筯逡巡萬錢值綺羅吹香圍肉屏棖棖銀甲喧瑤箏
高燒紅蠟作長夜白日過眼如流星可憐氣岸如山阜
雨散雲飄不能久繁華富貴總成夢昨日朱顔今白首
爭如芝田野老衣縣鶉飲饌芝术餐芳辛新詩日富不
厭貧少無佚樂老無戚尺澤自可潜幽鱗誰知清溪有
鶴不可馴白雲浩蕩青林春
焦山寺
赤霞夜出扶桑東海雲捲浪凌虚空剛風浩浩吹不去
崔嵬化作青蓮宫萬衲月寒清梵寂四面沈沈皆海色
鐘聲不許到人間自送潮音落寒碧
採蓮曲
越溪女郎十五六翠綰香雲雙鳳蹙嫣然一笑似花妍
豔試新妝照湖綠羅衣露浥紅芳秋少年陌上情綢繆
蘭橈容與隔花語驚散鴛鴦生晩愁蓮花莫折莖有刺
藕絲易斷針難度清歌一曲入湖煙空載香風滿船去
甓社湖
碧天如幕沈雲影飛廉不怒銀濤静驪龍正睡貝宫寒
一鏡光凝青黛冷數聲玉笛來何處白鳥雙雙忽飛度
夜深明月生孤篷人在廣寒卧風露
八里莊渡淮入黃河水渾不可飲過徐入清河水
方澄潔信筆閒記
河流汨汨如涇水濁浪崩騰疾馳駛一石中膠數斗泥
舟客居民皆飲此黃河不復行故道下注清淮通海涘
十人度索上一洪寸寸強弓挽難起屹然趺坐如僧禪
日與篙師同愠喜青山一髮認邳州蕭條暮上魚豚市
酒邊一笑我何為獨冒驚濤行萬里争如林下混漁樵
俛仰嘯歌行復止回頭寄語北山雲征塵待向風泉洗
雞鳴臺
横空陣氣長雲黑戈鋋照耀旌旗色龍跳虎躍鬼神愁
漢楚存亾一絲隔相持兩地皆雄據楚力疑非漢能拒
瑞起炎圖硭碭雲悲歌霸業烏江路空餘故壘傳遺跡
離合山河幾勍敵戰塵吹盡水東流落日沙場春草碧
謫僊樓
大羅僊子李太白秋水疎蓮浮玉色一來金馬玉堂中
詩酒猖狂天子客飄飄豪氣秋風起登樓曾醉東山市
放浪形骸宮錦袍榮華富貴東流水酒酣揮灑翻河筆
險語能令鬼神泣至今光焰照塵寰一字堪償雙白璧
我來懷古空悽愴風月千年尚無恙何時相見崑崙丘
汗漫從遊九天上
蒲萄酒
翠虬夭矯飛不去頷下明珠脫寒露纍纍千斛晝夜舂
列甕滿浸秋泉紅數宵醖月清光轉穠腴芳髓蒸霞暖
酒成快瀉宫壺香春風吹凍玻瓈光甘逾瑞露濃欺乳
麯生風味難通譜縱教典却鷫鸘裘不將一斗博涼州
長城
長城峩峩起洮水盤踞蜿蜒九千里朔雲浩浩天茫茫
悲笳落日腥風起猶傳鬼神風雨夕知是當時苦苛役
征人白骨掩寒沙化作年年春草碧祖龍為謀真過計
自成限域非天意力窮城杵怨聲沈禍起蕭牆險難恃
豈知一朝貔虎來關東咸陽宫殿三月紅
冷泉亭
昔人來自天竺國縹緲孤雲伴飛錫天風吹落凝不去
化作奇峰聳空碧至今裂峡餘雲髓桂冷松香流未巳
翠光圍住玉壺秋不放晴雷度山趾道人晏坐無生滅
炯炯層胸照冰雪夜深出定汲清泠寒猿啼斷西嵒月
曙巖上人
巖扉人不到竹色滿僧闌林雨添經潤窗雲入硯寒夜
龕猫占卧晨鉢鶴分餐客至無餘事敲冰煮月團
野趣
地偏居自穩石路接平田雲合茅檐樹雨添花澗泉空
山晴滴翠遠水綠生煙喚酒青林渡斜陽繫客船
贈别
南雁飛應盡攜書始問程别離情易惡貧賤意難明樹
巴春城暗鐘聲曉寺清孤燈山驛酒後夜共誰傾
倦遊
萬事雙蓬鬢江山賦倦遊斷猿明月曙疎雨碧梧秋道
路中年感琵琶後夜愁客懷無處寫離思滿滄洲
郭外
郭外人家少漁村颺酒旗江雲低壓樹沙竹細穿籬地
暖梅花早天寒潮信遲夕陽煙景外倚杖立移時
社日
端居㤀節序物化静中觀遠岫春雲澹深村社雨寒溪
花紅暎屋階樹綠平闌喧醉田間叟雞豚日暮歡
客中送張歸雲
相逢俱是客對酒感流年落日沙頭雁清風樹杪蟬山
鐘隔林寺江火趁潮船何日茆檐下清燈話霅川
次韻村居秋日
瓜芋芃芃綠滿疇村居容易樂深幽白雲僧屋開孤嶂
疎竹人家帶淺流半榻清燈初耿夜一聲長笛欲横秋
何時歸把滄洲釣已㰱閒盟向白鷗
村行
風落漁歌隔浦聞前村獨樹正斜曛誰家桃李迷荒棘
半隴牛羊卧古墳橋斷春堤多積雨溪深野碓自舂雲
青旗搖曳疎林處剰把閒題與客分
張氏新居
小雨東風拂袖寒神仙華屋畫圖間茶香入座午煙歇
花影壓簾春晝閒翠竹白沙泉細細朱闌綠樹鳥關關
客來一笑推棋局坐占溪南十里山
秋日
石脈泉花蘸眼明竹根沙路舊經行雲歸天際山容澹
日落江頭雁影横梧葉庭除秋漸老豆花籬落晩初晴
客行迢遞歸心遠煙火蒼茫起暮程
次韻閒居
鍾鼎山林有命存遊心物外已忘言希夷太華煙霞室
處士孤山水月村齪齪可憐雞舞甕昂昂未羨鶴乘軒
不須對客談餘事笑領琴歌竹下樽
秋望
暮鴉歸處斷霞明搔首風前萬里情烟抹山光翠屏冷
水涵天影玉壺清蟲鳴沙逕宵初永雁落蘆汀月未生
何事數聲江上笛吹將離恨滿孤城
訪陳子高德星堂
短策輕衫借晩涼偶來談笑德星堂竹深四壁生虚籟
山近半村無夕陽池折泉聲歸座爽松蒸雲氣溼衣香
蕭然門巷無輪鞅隠几觀書味更長
次韻孟韶卿
知道龐公不出山因為訪鶴借山看海棠開盡雨方歇
燕子來遲春尚寒一塢煙霞隨步屧千峰紫翠入憑闌
掉頭巢父成何事謾向珊瑚拂釣竿
送友東歸
東華厭逐輭紅塵一見潘郎興味真落落孤松林壑志
昂昂野鶴水雲身關山客夢三更月驛路梅花十里春
誰唱渭城朝雨曲座中愁絶未歸人
山齋
娟娟萬竹照清溪約住閒雲作伴栖隣曲樵人曾結社
樽前詩客偶分題東風一樹棠梨老落日千山謝豹啼
閒向静中參物化人間岐路任東西
毗陵
數家煙火自成隣寂寞荒祠野水濱壊屋有基餘瓦礫
古墳無主自荆榛暄風綠樹鶯聲老曉雨青郊虎跡新
四月三山山下路野田猶殿菜花春
次韻令尹解官歸九江
滿眼山河落木秋遠遊時復賦登樓解官彭澤如元亮
呼酒新豐似馬周歲月駸尋人易老乾坤浩蕩水空流
輸公已了公家事臥對廬山雪滿頭
懶菴講主得九江餅茶鄧同知分餉其半汲泉試
之
解組歸來萬事輕日長門巷澹無營團香小餅分僧供
折足茶鐺對客烹色捲空雲春雪湧影沈江月夜潮生
一甌洗却紅塵夢坐愛風前晩笛横
信題
已識浮雲似世情歲寒老硯是心朋平生不貸監河粟
自擷香芹煮澗冰
晩渡
離離野樹綠生煙灼灼山花爛欲然沽酒人歸春渡寂
柳根閒繫夕陽船
許有壬
(字可用湯隂人幼穎悟讀書一目五行年二十暢師文薦入翰林不報延祐二年登進士第授同知)
(遼川事為政輒有聲除山北廉訪經歷遷吏部主事轉江南行臺御史劾貪除暴部内肅然拜監察)
(御史英宗崩賊臣特克實將作亂有壬首疏其罪及特克實伏誅泰定帝自上都至復上章言特們德爾)
(之子索諾木與聞大逆乞正典刑於蒙難諸臣俱請雪冤復職元年立詹事院選有壬為中議改中書)
(左司員外郎陞右司郎中天歷三年擢兩淮鹽司至順二年召參議中書省事元統甲戌拜治書侍)
(御史轉奎章閣侍書學士歴中書參知政事會平章徹爾特穆爾挾私憾奏罷科目有壬力爭之不)
(得遂稱疾在告帝強起之至正改元轉中書左丞明年以浮言移疾歸屢召不赴六年誣白召為翰)
(林學士承旨御史中丞復辭歸十三年起拜河南行省左丞遷集賢大學士中書左丞階至光祿大)
(夫卒年七十八所著有至正集諡文忠)
神山避暑晩行田間用陶詩為韻(三首)
田塍晩獨策及此時雨晴東畦與西疃決決流水聲豐
年已足歡清風復多情歸來藉草坐濁酒還自傾寧用
澆磈磊我懷無不平
寢迹非絶世雅志便林丘青山足一至勝處靡不遊意
適輒忘返茲焉夏已秋遙遙目力窮青青盡田疇迷復
幸不遠歸與無異謀
昔人植松柏映蔚彌崇岡不為朝夕利千載當自長植
槿非不榮我圃因之荒白髮走畏途途脩馬非良桑榆
賴非晩此樂且無央
宿臨湘贈誠之監縣
北風櫓聲乾晩泊斷磯下雲岫浮脩蛾霜空入平野鳴
雁無處尋落日不可畫重岡護巖邑百里寄民社藉甚
賢大夫居然魯恭化豐年足粳稻沃壤盈桑柘我如無
心雲底事勞候迓爛醉得詩歸江山非傳舍
題友人所藏明妃圖
臂香骨沁守宫虐金鎖重門怨銀鑰深宫有眼不識春
晝長時聽雲間樂平生所見惟監宮今朝豈期見畫工
君王知畫不知妾薄命已分如秋蓬黃沙漫漫天無極
驚飈吹老紅芙蓉穹廬明日又何處此生遂負南歸鴻
和親納侮號上策建議始謀婁敬責妾身雖苦免主憂
猶勝專寵亾人國關山寥落夢亦迷嫁雞正爾隨雞飛
人間生女莫望貴只可近作田家妻琵琶聲斷霜天月
青塜至今青不歇後來却有蔡文姬千古邊笳動哀拍
喜逢口
灤陽驛東北四十里有雙塜世傳昔有久戍不歸者
其殳求之適相遇此山下相抱大笑喜極而死遂葬
于是俗因謂之喜逢口亦猶望夫之有石也雖莫究
其世代姓氏而其言有足感人者故作是以紀之
兒寒解衣重撫摩兒饑推食孰忍訶長城與國負遠戈
一去不返當如何去時云戍東北鄙直出榆關度遼水
白頭老翁形影俱豈憚山川千萬里天教此地適相逢
父曰從天墮吾子笑疲樂極俱殞身誰謂情鍾遽如此
官家開邊方未已同生又别寧同死山雲漠漠風颼颼
山頭雙塜知幾秋當時不忍一朝喜今日翻飛千載愁
猶勝貞女化為石終古孤身雙不得清江寒影日悠悠
行人一去無消息
田家對雪
野老能留客柴門便反關落梅點衣上飛雪墜杯間地
僻偏宜竹窗幽更對山自憐真野逸瓶罄不知還
夜至魯港
桴鼓遠銅龍前驅列炬紅星芒寒拂地江影静浮空聽
語漁村近連航水驛通不才慚傳食鮭菜足為供
荻港早行
水國宜秋晩羇愁感歲華清霜醉楓葉淡月隠蘆花漲
落高低路川平遠近沙炊煙村不斷山崦有人家
神山雨
山中日日雨松竹早知秋清響自深夜逸人無遠愁忩
虚聞葉落林暗見螢流對景因懷杜江村事事幽
登後山觀湖漲時隂雨忽霽
世去重華遠名偕二石存溪寒清見底榕老亂垂根野
色偏宜晩民居僅似村曲江人已矣楚些擬招魂
横浦登舟
南征殊不惡樂事總相關馬上行思句舟中卧看山盡
收煙景去滿載月明還何往不自得浩歌天地間
白菜
土羔新且嫩筐筥薦紛披可作青精飯仍攜玉版師清
風牙頰響真味士夫知南俗稱秋末投簪要及時
地椒
凍雨催花紫輕風散野香刺沙尖葉細敷地亂條長楚
客收成裹奚童擷滿筐行厨供草具調鼎爾非良
尋梅
何以慰吾衰梅花秀發時晩香傳遠樹春雪避南枝林
静來差早溪深行獨遲與君謀一醉及此未披離
九日陪闔臺諸公登石頭城
一江環抱四山圍酬節追歡剰費詩雁影不移雲盡處
秋光都在雨晴時當年玉樹人空歎明日黃花蝶豈知
便駐高軒拚醉倒絶勝無酒繞東籬
神山即事
京塵汨沒已華顛恰是山居第一年松月照窗詩入聖
竹風吹榻夢遊僊隨人久作悠悠者處世方知綽綽然
尚愧未能忘口腹時勞昆季致肥鮮
和謝敬德學士見寄
平生疎懶是天姿今歲春來起亦遲好酒或如陶靖節
杜門深愧鄭當時向來事業惟供笑如此韶光忍廢詩
館閣真才試枚舉鵲山陪預恐難期
登岳陽樓
半空輪奐壯巴丘消得騷人一繫舟雲氣遠攜湘雨至
湖光寒入蜀江流山川信美非吾土天地無窮有此樓
三十四年如夢過可憐華髮賦重遊
過湘潭
江邊楊柳翠縈洄柳外人家罨畫開一夜東風花落盡
千年華表鶴歸來暮雲山出遠浮黛春雨水添濃潑醅
莫艤扁舟訪陳迹白頭懷抱易生哀
閒居雜詩(二首)
半山雲樹接脩篁鎮日無塵到草堂瓮牖風來書葉亂
膽瓶花落硯池香壺觴自酌教微醉松菊猶存及未荒
護果灌園常不暇誰知閒裏更多忙
鵠山東北接郊墟郭影嵐光畫不如九十日春朝暮雨
兩三間屋古今書庭花紅礙經行處園樹青回剪伐餘
滿地蒼苔愁踏破年來深喜故人疎
和傅汝礪寄来韻
江水舟航日夜東故人音問得常通君才能挽千鈞力
我老惟懷一&KR1194;宫自古山林容小隠只今臺省有諸公
欲知别後詩成處都在花香竹影中
和康里子山韻
洞深春早透蘭芽忩曉雲香亂海霞萬丈紅塵飛不到
紫簫吹綻碧桃花
行縣書所見
春雨初晴漲稻畦石渠分水灌麻池醉翁社散忘歸路
行過柴門尚不知
次黎東山鳳栖别墅韻
風漪舞翠躬耕稻雲錦紅酣手種花策杖尋君迷不得
有書聲處是君家
蘇彦良西埜堂
蒼苔滿逕樹連村中有幽人屐齒痕此去客來宜定約
無詩無酒不開門
李洞
(字溉之滕州人生有異質姚燧見其少作深歎賞之薦於朝授翰林國史院編修官及考除集賢院)
(都事轉太常博士監修國史長史歴秘監著作禮儀院經歴擢奎章閣學士超遷翰林直學士泂以)
(奏對稱旨見知文宗因著輔治篇以進帝嘉納之朝廷大議必使與聞詔同修經世大典書成謁告)
(以歸遣使召之疾不能起卒年五十九有文集四十卷)
題漢陽郎官湖
山翁薄暮醉酒歸杖藜迷却高陽池清風吹花綠隂倒
我笑謂是秋雲移還乘貫月槎夜過郎官湖峥嶸星斗
入江漢蕩漾槎影如鯨魚九華之真人邀我倒玉壺麒
麟擘脯供行厨依稀仙樂在空際碧山四暎寒蟾孤舉
酒酌寒蟾明月下飲姮娥俱霓裳拂雲錦萬荷露瀉瓊
瑤枝麾幢晻靄羅煙空乃有玉皇所授之玉童風前飄
飄曳廣帶對立十二秋芙蓉清香九曲銀河通真人綠
髮披春風錦袍玉雪照天地口說姓字安南公是公多
逸氣略與古昔賢豪同時能掃月色延我石室煙蘿中
又言昔同張謂所遊地長笑一覆丹霞鍾風吹仙樂度
溪去我已醉卧香爐峰
我本山人素志丘壑獲歸名山為願畢矣爰以四
月十一日離京師是夜抵潞陽慨然賦詩遙慰
匡廬隠者併似金門諸公為一噱云
野馬脫羈鞅倏疑天地寬臨風一長鳴風吹散入青冥
間頗如魯仲連蹈海不復還又如安期生長留一舄令
人看江南浩蕩忽如海落日照耀浮雲關既不能低眉
伏氣摧心顔詭遇特達驚冥頑又不能抱書挾策干萬
乘調笑日月相迴盤匡廬迢迢接仙山仙翁汎若秋雲
間長松之隂引孤鶴望我不見空長歎采鉛天池津飲
渌桃花灣蒼梧倒影三湘寒赤城霞氣生微瀾鯨鯢翻
空海波赤曉色欲上扶桑難人間之樂不足恃何如歸
卧棲嵒巒棲嵒巒兮卧雲穴夜半天風吹酒醒猶有西
樓萬年月
月夜過采石呈樵隠學士兄
空江偃仰見明月月向天心散冰雪捫天恍惚與之語
桂樹瓊枝紛糾結倏疑枯槎泛河漢又似山隂理歸楫
美人不來江水深獨對風鐘正愁絶欲愁絶兮奈此懷
征帆茫茫江上開黃蘆風起鳥聲至千里一望銀山來
銀山嵯峨隔滄海海上羣僊復誰在巨鼇已謝三山沈
扶桑蕭條失光彩丹砂不逐兒童歸曠懷更為秦人悲
英雄立國彼其志想儀金罫空葳蕤笑呼白雲觴我酒
疊翠連山作忩牖夜風吹月落西去水氣冥冥澹星斗
夜深忽見峨眉亭紫鱗欲去江潮生只愁新詩幻出金
碧龍虎文翩然收我日月元氣歸滄溟
寄吴源可
不謂相疎亦自猜空山舊雨入莓苔江湖機熟鷗忘去
吴楚年荒雁不來豪傑何心猶用世乾坤自古少憐才
向來共醉梅花下昨夜一枝寒自開
龍從雲
(字子高詩名魚軒集)
明皇秋宫夜晏圖
金莖滴露秋滿衣玉樓商葉吟參差六宫沈沈度清樂
月在華清池上芙蓉枝虹橋錦步上龍尾十八宫娥舞
相對玉環吹笛背銀燈百歡媚得君王醉君王醉卧倚
龍屏羯鼓嗷嘈尚未停祿山含笑林甫喜但願君王醉
不醒
雪花曲
苦篁漠漠吹北風黃河水流凝不通天孫手持白鸞尾
盡埽琪花舞碧空崑山欲削瓊樓裂老龍起舞驚明月
應是遊魂不覺寒醉吟紙帳春雲熱東家嬌娘厭桃李
學繡宫花瑣窗裏冷把擎來欲細觀隔簾火氣催成水
鶴骨笛
九臯聲斷楚天秋玉頂丹砂一夕休枯朽挽回生死調
凄清吹盡古今愁魂歸遼海身如寄曲破江城月滿樓
惆悵主人三弄罷杳無消息到揚州
美人紗帶
滿眼春嬌倚繡牀玉鈎新綰藕絲長鴛鴦機上舒晴雪
翡翠簾前蹴曉霜拾翠不知羅襪潤踏花猶隔繡鞋香
幾回暗憶吹簫侣背立東風咏鳳凰
僊壇
碧壇纛影蔭龍蛇騎鶴歸來棗似瓜僊語風前飄玉屑
道衣天上散雲霞寒潭六月猶無暑老木千年尚有花
采藥青童來借問蒼煙起處是誰家
王廓
(中州人字廓然官長沙不得志投劾徑歸有寥天集行世)
小孤山
江上青山一劍孤氣虹夜貫斗牛墟寒藤古祠神所居
謾說彭郎迎小姑俚言不經聽者愚舉世孰與明其誣
山下長江通蜀吴飛廉怒鎖千舳艫乾坤變色慘不舒
竿摧纜絶愁萬夫初疑破塜遇老狐又訝伏波留賈湖
陽侯負弩雄前驅馮夷擊鼓嚴後車六鼇掣釣軒蓬壺
八駿鞍轡鞭龍魚神靈怪駭千萬殊縱有健筆難窮書
一官長沙賦歸歟三年卧病南陽廬故交新貴一字無
扁舟夢鱠松江鱸行或止之不可虞呼童取酒聊自娛
短歌激烈驚樵漁掀鬚一笑誰和予隣商去住依祝巫
盤餐拜祠檣上烏百錢之利衆所趨浪走不待晨雞呼
進銳退速中乘除未要冒險爭前途江山正自不我疎
我亦樂與江山俱安得匹素百尺餘他年寫我東遊圖
黃陵曲
黃陵磯頭煙樹簇黃陵廟前煙草綠來朝時接洞庭君
驚浪掀空駕銀屋雨風吹散魚龍腥天空落日波冥冥
君王龍馭夜臺冷雲晩蒼梧山更青月華二十五絃秋
聲斷白蘋江自流竹花遍淒野林血地老天荒蛾黛愁
嬪虞雙笄虞已老雲鏡芙蓉怨秋槁天子巡遊后不從
秖益神明楚詞好千帆萬櫓香火足古木蒼藤鴉鷺宿
夜寒星斗滿晴川漁郎時唱湘靈曲
孫轍
(字履常臨川人幼孤母蔡親教之即警策自勵長而學行純篤以孝聞家居教授四方問業者戶屨)
(恒滿監司屢辟皆不就吳澄盛稱其文)
擬古次楊志行韻(三首)
沙江采芙蓉江水何澄鮮朱華映朝旭窈窕熏風前相
望不盈咫風波良獨艱攬之置懷袖撫玩空長歎春榮
衆所慕泯默無復言
孟冬寒氣至盻彼庭中樹忽得故人書中有相思句故
人隔異縣相望良獨苦候蟲鳴廣除落葉被衢路凄其
對搖落登高詎能賦白髮生鏡中荏苒流年度故人歲
寒姿亦有濟勝具相期佩飛霞共飲金莖露
青青河畔草春至不復腓延緣被坡陀飽彼牛羊饑荏
苒時序遷王孫終未歸西風一蕭瑟楚客空傷悲安知
壯士心金石乃不移隂陽無停運垂柳生金絲鳥鳴百
花開迴首乃爾為丈夫貴自勖千載以為期
宋元詩會卷七十八
