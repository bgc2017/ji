至正集卷二十
元許有壬撰
律詩(七言四十首)
會真觀
萬壑千嵒一水通東風吹動碧溶溶彌明到處曾聮句
回老何年此補鐘滿地暖煙生細草半天寒雨撼長松
道人不作遊仙夢岳市花香酒正濃
水簾洞和仲逹韻
濺珠噴沫雪霏霏怒湧雄聲動翠微一派衝開雲峽出
兩層分斷玉虹飛家山夢到黃華峪衡岳寒生白紵衣
我欲濡毫寫形勝老來才調愧元暉
夀寧宫用閑閑韻
當年鸞鶴記經過麗錦詞華出鳳梭京國天高黃屋近
衡山春滿白雲多扈行屢得聮觴詠奉祀時聞響珮珂
老我一笻雙不借為言心事更無他
題曾原徐叔明山居
樓下田疇樓上山主人無夢到長安鮮鱗出水金三尺
修竹穿雲玉萬竿堂構弟兄皆杞梓階庭孫子又芝蘭
瓈江精舍經營處要與斯文共歲寒
江民永香亭用廷鎮韻
夜不荒凉晝不譁一庭芳樹四時花高情早慕陶彭澤
少態都忘古押衙窗雨翠寒迷竹影洞雲紅潤出蘭芽
人間多少黃塵路應被東風笑鬢華
鄭元翁秀野堂
屋上青山列畫圖屋前流水響循除四時花竹駢生意
一片煙霞護隠居歲稔客來須設酒日長耕罷却尋書
北窗睡起扶笻出閒看浮雲卷又舒
張山宗知事别三十五年今始一會且辱惠詩五
首次韻答之
當時豪氣薄雲天不位三台即列仙編簡古人誰勝已
雲霄交友盡忘年流光入鏡忽成老世路着鞭何用先
綠水紅蓮行入幕休忘秋菊與寒泉
息堂堂下桂槎枒晝夜常縈五色霞宗旨非傳小乘法
文章真出大方家受官俸少氊常冷問字人多酒不賖
老友睽離已三紀莫教容易答韶華
九萬修程負壯圖兔園依舊是迂儒偶乘逸興來衡岳
敢效高人泛具區夜月軒扉對松鶴春風薇蕨勝蓴鱸
樹桑五畆生涯了不用成都八百株
席珍求價售明時燕石梧臺敢自竒北海尊前著文舉南
風扇底避元規尋常得句即成樂七十休官亦太遲
放浪形骸有成筭沙鷗從此莫相疑
湘水安流不肯波湘君應喜逸人過瘦如子美吟何苦
狂比寬饒飲更多百歲儘渠為話柄四方隨寓著行窩
相逢一任頭如雪猶可相從醉後歌
和文復送别韻
京國逢人問楚湘南游誰憚道途長岳峰愛客隂為霽
沙鳥驚人集又翔夜艇載回詩夢去春衣留得酒㾗香
天涯莫道分飛遠回首衡雲尚可望
叨陞左丞原功以詩為賀和其韻
干禄初心只斗升偶隨驥尾遽鶱騰平生浪恃八乂手
老去敢誇三折肱玉案麻沾雲氣濕宫壺酒注露華澄
鳳池不是藍田縣却愧而今我負丞
和原功無題韻(二首)
夢斷春風荳䓻梢月明空室見蠨蛸塵封琴岳静聞蟻
香褪被池寒折膠白髮而今嗟滿鏡烏衣何處更尋巢
赤繩知在君侯手底用持蓍䆒易爻
乾鵲何時噪樹梢著衣癡絶候蠨蛸畫圖留影鬢如漆
錦瑟收聲柱欲膠一覺十年驚蝶夢平生兩度毁鳩巢
莊周豈是忘情者不見咸恒未畫爻
和閑閑承賜土尊韻
百年聲譽滿方輿萬里遨遊盡坦途風月襟懷冰雪句
神仙官府帝王都御香賸馥沾書几宫醖流春到藥
壺我欲大書承慶事愧無椽筆似君謨
鐡笛為西曹掾孟天偉賦
夢斷柯亭月滿林却從良冶嗣遺音沉埋難蝕千年節
剛烈能鳴七竅心回老飛來洞庭晚劉翁仙去武夷深
太平不用為鋒刃吹盡人間市酒金
題沙木斯迪音成之去思碑
延祐乙卯余登第倅遼州維成之公實監郡後十七
年承乏參議中書成之由吏部侍郎除守四明待罪
政府成之考最擢兩淮都轉運使庚辰夏五承召過
維揚始見其四明去思碑墨本益信昔之考最為不
誣也俄升浙東道宣慰使都元師開治四明邦人士
之喜當何如耶余昔同僚相得甚驩故樂道其槩而
重之以詩曰
當時同列共(闕)貞深幸掄材與鑑衡漕府五年書上考
海天雙節照連城春留舊治棠無恙雲護豐碑蘚不
生竹馬兒童應有語四明山水故多情
送王仲方赴彰德總管
天門魚鑰換魚符華髮偏宜皂蓋車愧我老非鄉郡判
喜君名入御屏書莫憑鄴下一時語當念民心三代初
洹水先塋滿松栢春風餘力望吹噓
題楊德璋崇德樓
樓頭天接玉門關樓下河流繞賀蘭要與聖賢同踐履
不因風月事游觀牙籖插架三萬軸畫棟飛雲十二闌
歲晚德符何處是階庭玉樹倚高寒
春波小隠圖
楊柳煙深鶯未老桃花浪暖鱖初肥人生何日脱羈鞅
方外有天容布韋已辨筆床隨野艇更添茅屋傍魚磯
莫言大隠皆朝市猿鶴由來識是非
贈范堯臣赴棠隂巡檢
平生俠氣薄雲天能使聲名一日傳胷次故家兵十萬
世間新話字三千明堂杞梓憐横道小隊弓刀試著鞭
好養排風舊毛質九霄騫翥有他年
復科呈原功(并序)
自慚膚學忝與首科凡我同盟綴歐詹之虎榜問
余何事據荀勖之鳳池適丁國是之多艱莫救文
風之不競紫衣傳詔驚聖訓之如綸玉笋聯班愧
天香之滿袖忍作捧書之王旦誓為乞旅之申胥
恨無一字以解圍愈重同年之浩歎結廬在人境
我方歸隠于柴桑臨流作釣磯公欲買田于清潁
奎躔有赫天道好還御燭星辰先賁玉堂之元老
宫壺雨路繼呼黃閣之舊人為北道之遠來雪東隅
之舊耻王庭孚號政府僉謀一髮引千鈞孰能勝
此片言重九鼎子之功夫障北川之狂瀾揭中天
之華日因人成事遂收效于桑榆曰我能興竟踐
言于息壤喜而不寐詩以永歌勖爾羣材好作儒
林之晁董歸哉二老甘為聖世之巢由略此寫心
伏希捧腹
圖書東壁久蒙埃手障西風為掃開駝觜不緣公第一
魚羹無愧我重來栽培桃李非私已收拾楩楠要育材
心事以酧歸便得石田茅屋又蒼苔
糟笋和原功韻
穿林快劍截文犀沉浸誰教遽到齊玉版悦禪成骨醉
籜龍酖味失雲栖此君一譜通儀狄稚子三生是阮迷
我向楚山餔未厭等閒那肯傳冰虀
送盧正卿赴福建運同
桂林萬里恰歸來又遣三山二漕臺科第人材今可數
東南民力已堪哀牢盆久待攜春去行李先期載月迴
九曲棹歌無用和好從雲谷問生財
時雨忽降簿書甚稀獨坐後堂王可矩右司以詩
見教次其韻(二首)
翠樹雲深百鳥鳴彤闈如水嫩凉生雨聲自與詩有約
天巧豈容人強名萬里秋風黃鵠夢五湖春水白鷗盟
年來不用愁華髮尚有觀山老眼明
西廳東閣總詩鳴天籟相關觸處生京國故人多老病
洛陽才子獨聲名風雲幸際文昌運松栢休忘歲晚盟
他日江湖攜手去儘渠蚊睫有焦明
方旱得雨九齡平章徵詩志喜
才覺驕陽氣鑠金便令璇極轉濃隂坐朝真有作霖手
伴食可攄憂國心一夕夢占魚兆恊九天雲接鳳池深
神功帝力猶能賦都雅從教愧賀深
送宋子與赴贑州照磨
賢勞鉛槧十年期才得春風賦式微黃牒已逾毛義檄
綠袍無負老萊衣蒲帆和月載詩去芸閣分香滿袖歸
明日欝孤臺上望白雲應是不孤飛
送楊德璋降香寧夏如來寺
何年金像峙堂堂天眷方增慧日長一旦皇華遠銜命
滿林簷蔔若為香子行又遂庭闈樂詩苦寧知道路長
為向平章專問訊暮雲春樹思茫茫
延春門對雪丞相命即席賦
岧嶤宫禁接同雲寒壓東華十丈塵輦轂幾年無此雪
廟堂今日有斯人瓊樓影亂三山月玉樹花驚一夕春
可笑袁安不高卧要將綿力助洪鈞
正月八日行香中心閣過王君實侍郎留酌
中心臺閣曉參差白髮遺民幸侍祠禮部尊開成一醉
皇州春到不多時空庭鶴舞能留客古鼎香銷未得詩
酒盡且歸君莫訝上元回首又休期
考官王師魯博士監試張雄飛御史皆同年也因
成鄙句以寫舊懷
仁皇下詔急求賢糠粃當時偶在前兩榜復科新大比
三人聯事舊同年關山道路尋常夢臺閣風雲尺五天
但使得才今勝昔吾儕寧復歎華顛
雄飛喜作詩而例禁不得相見作詞調之
張子能詩擅士林無時無地輟搜尋文場咫尺不相見
春興幾多應自吟鍊字直教成白首知音豈待鑄黃金
何時尊酒論真訣要自康謠說到今
至公堂即事(二首)
科目中微復盛行至公堂上寓權衡鵠袍儼雅四百輩
鵬翼扶摇九萬程椽筆雲雷平地起蘧廬燈火徹宵明
得賢要效涓埃報白日青天鑒此誠
五更傳鑰棘門開巾卷于于悉俊才萬世重儒有天在
八人承詔主文來良金政待披沙㨂真玉休教抱璞回
早捧賢書拜天子紅雲跬步是蓬萊
雄飛有詩次其韻(二首)
句句珊瑚間木難君才不愧鄭都官月中有桂天何近
春半無花曉尚寒多士文章雲五色野人心事日三竿
松廳雅興知多少只恐毫端墨易乾
少年文戰不知難老矣常憂負縣官詩筆亂摇松月碎
席房清透栢霜寒人間跛鱉從千里海上連鰲待一竿
無奈春風笑吾輩滿堂佳客酒杯乾
用東曹掾徐仲禮韻
簾幕香凝晝景遲卿雲不動九天低百年場屋重開設
一代人才入品題賦類長卿慙狗監車如伯厚笑鷄栖
欲知瑞應文明處夜夜寒芒爛壁奎
謝賀右丞寄蒲萄酒
幾年西域蓄清醇萬里䲭夷貢紫宸仙露甘分紅玉液
天風香透白衣塵相君不用凉州牧老子方懷漢水春
自把叵羅還自酌惜無細馬錦靴人
和明初蒲萄酒韻
漢家西域一朝開萬斛珠璣作酒材真味不知辭麯糵
歴年無敗冠尊罍殊方尢物宜充賦何處春江更潑醅
却笑無功戀門下&KR1045;田荒盡不歸來
至正集卷二十
