至正集卷三十二
元許有壬撰
序
如舟亭燕飲詩後序
京師據山川形勝四方舟車之所會風物繁富古今莫
加焉北腊西釀東腥南鮮凡絶域異味求無不獲九州
風土所有土人未及一見而已飛聚於陸海矣士大夫
良時擇勝治具合朋舊叙契闊勞勤苦滌滯慮信可樂
也而牽於事役鮮克稱遂四時節令有不知而過者湖
廣省掾汝南周子嘉出詩一軸十四首盖其在京師至
順庚午歲中秋重九會諸公如舟亭所賦也分韻者九
人學士宋誠夫嘗與余同在左司少監歐陽原功實同
年修撰謝敬德同歲得觧亦皆同時官京師追念昔時
未嘗得此樂也或撥冗鼓勇強謀一歡摶沙捕風左罥
右掎百端敗人意則此會之見於歌詠而子嘉什襲以
為美談宜也就九人中原功又不與詩乃追而補之者
也辛未予入京見三君不得盡一語而歸况燕會乎予
則歸矣不知誠夫輩還數數得此樂否子嘉求書其後
予雖當時不與斯會而附名卷末亦可以如原功矣
王濯纓集序
中原自宋播浙文教幾熄金源氏分裂之餘設科取士
士氣奄奄僅屬而吾鄕登第者餘五十人聖朝戊戌之
試復其家者子孫於今頼之至元間一時名德遂傑視
他郡學者觀感日益以盛是盖山川清淑之所鍾濟以
前軰承啓之有素非世變之所能易也若濯纓王先生
穎悟力學聲華充溢拜南臺御史僉江東道按察司事
投紱而歸讀書講道發為文章盖資之有源者也先生
歿子植仲武索遺藁得古律詩並長短句若干首走書
屬序將壽諸梓有壬每恨弗獲親炙鄕先生兩至先塋
皆衰絰從事不敢有請仲武能不泯其親之善而揚於世
可謂孝矣詩之雄渾而清健長短句之婉麗而飄逸皆
可傳者也眉山長公謂君子用心固無所私愛而於父
母之邦豈如行道之人漠然而已哉有壬喜吾鄕文教
之有素而又喜是集之出吾鄕之後進益有所取法矣
然非一鄉所得而私也有壬辱後進竊願附名集中是
區區之私也先生諱可與字晉卿濯纓其自號云
送馮照磨序
仁宗皇帝之圖治也謂仕入多岐不基於學病治為甚
排衆議出宸斷繼世皇之志始以貢舉取士盖中原自
金源氏滅貢舉廢且百年故延祐癸丑詔下天下聳動
思見德化之盛復限吏秩廣儒用默寓消長之機焉聖
人之心其至矣乎亦惟秋谷李公懇懇於播越在淵時
一旦爰立大議遂定上而大臣且笑且怒下而素以士
名恥不出此亦復騰鼓謗議贊其成者才數人爾士出
門持數幅紙始終綴文才十一首即得美官拔出民上
矣彼輦金舟粟費以萬計得一命尋復奪之而吾一毫
無費也胥吏輩自執役幾轉而得禄少不下廿年始出
官而吾自鄉試至竣事才十月爾則吾之報稱宜何如
哉乙夘迄今六科内而才學名者可數也外而政治聞
者可數也昔有人取凡敗於貨瘝厥官者列於朝繼自
今有贓雖輕亦坐不叙其冒藉增年大非德行經術取
人之初意事君欺君罪莫大焉督風紀嚴察之且言四
書賦題世已括盡宜兼五經為疑問又言首科士無宿
備而號得人今為師者教人以獵等為弟子但事套括
僥倖一中其學如此其施可知請大更張之主者雖隨
事折之而當時大臣復有不悦貢舉限秩而用事者欲
因而搖之周旋扶護而潜弭之一二人是頼盖設科来
列聖首詔必有因而搖之者庚申之春則剥復之機係
焉癸亥冬惴惴幾墜列聖仁明不惑邪說以有今日士
之揚揚一第者亦知其難若是而思所以報之乎吁天
下之大由是出官者幾人多岐而睨之者如堵也予亦
玷科第官且十一轉非曰能之知行之之難能懼而已
泰定丁夘来鄂甲子進士馮君敬修為漢陽丞在府附
治且密邇二大府不競不柔上與其能而下多其惠再
為湖廣省照磨照磨秩視在朝非有聲揭於上不得也
抱利器施會計間省有事假一割恢恢乎游刃有餘地
也探其為學則宏而有源叩其為政則習而不拘其善
學而有得者今又代去秩益升而才益有所施矣江西
士淵藪也予恐其但知貢舉之易而不知貢舉之難敬
修歸而試語之使教者知淑人之大學者無欲速之弊
而仕者不入於可議則仁皇之心列聖之詔孔子之教
舉不負矣吾元貢舉將無愧於前宋盛時之得韓范富
歐也予與敬修同出是途故敢及之敬修毋獨為君子
而已也
朱本初北行藁序
韓愈氏稱嵩高張道士通古今學有文武長才以平生
攘闢之勇許與之慎而所稱若此送廖道士則又疑魁
竒忠信才德之民迷溺於老佛之學不出求其人如不
及則知世之懷才抱德寄迹老子法中者君子惜焉余
早聞提點玉隆萬夀宫本初朱君之賢觀所作輿地圖
知其問學之博考覈之精今年過我出詩文一編題曰
北行藁者盖其乙亥歲出山乘傳至上京往来之所作
也䟦涉數千里間山川風俗民生休戚時政得失雨潮
風雹昆蟲鱗介之變草木之異可喜可愕可歌可笑大
略皆盡盖其蝉脱聲利笑傲方外所持也專故所造也
至若高句麗之諷諭無愧樂天景州賊捕蝗行諸篇皆
拳拳不能忘情於斯世也後其家有示兒子楨詩夢寐
其兄有相依諧脊令語則父子兄弟之倫明矣張煉師
序謂老氏五千言皆治國治身之要飛騰不死之說無
一語及之䟦陳秋嵓詩謂由儒入仙道故能窮理盡性
知所先後若是則本初之於老氏其善學者乎心之所
存身之所履則未始離乎儒也若夫絶去禮學兼棄仁
義果何道哉世不乏才惟師其師學其學而不能一焉
則泥矣自吾藩籬之外沃壤通逵目如鹵莽往而不返
卒淪於異其可歎也夫昔秋谷李公當國一見本初即
勸其反初服本初以早奉父母父歿而不忍改也使本
初用世必&KR0974;&KR0974;可觀不獨詩若文而已秋谷之長於觀
人當益信於世也平生著述尤富此一歲之作爾書其
首而歸之
送蔡子華序
都省握天下之機十省分天下之治然十省之屬自筦
庫而上皆命於朝非若古藩鎮僚佐得自辟也得自辟
獨掾爾而復確有定式六部宣司史外已官復掾者又
居其半雖大臣保釐才德兼人不如式不能錄之也且
已官者幸蝉脱矣復聽從事簡書者盖重其役而亦使
人益自重也人益自重則事可不率而興矣盈考優升
俾為捷徑人亦忘其重勞焉湖廣省號重鎮朝廷必慎
擇省臣省臣必慎擇掾屬南徐蔡君子華由校官為汴
省掾天歴初當兵衝時與敏給至順壬申予過南徐始
識之今戶部侍郎萬國卿實汴省郎中具為予言繼擢
湖廣儒學副提舉改徽州路知事將行省臣才之又屈
為掾曹務劇者率畀之震怖而不為之動紛紏而不為
之亂聞於國卿者見之矣古下士而下雖胥吏嗇夫雖
秩有崇卑莫不學古入官素其位而盡其事無殊軌也
漢稱緣飾若離而尚未遠今則判然矣挾兔園册四體
不自舉固不知修齊治平為分内事而筐篋剔刔自謂
足以了天下務其佔畢伊吾至目能有識手能有執亦
何從而得哉獲其榱桷而遂詬大厦濡其涓滴而遽訾
滄海尚可望其能國哉子華儒也兩屈於掾皆以能稱
事益練智益明吾知其有以服彼而自此升矣鄂士大
夫惜其及格而去也咸賦詩以贈之屬予為之序予知
其賢故不辭
鄧彧之詩文序
廬陵鄧彧之詩文予同年馬伯庸有序其里人孫義方
又以委予逃暑山中挾之行始得盡讀彧之有異禀承
家學濟以勤力幼已有能詩名長復淬歛其文造益深
而出益工矣方貢舉行躁者率撏撦苴罅罝罟獵科茫
不知有他路世一以罪科善學者不爾也彧之廹養為
科業不為苴獵其文可徵其言前世决科無聞詩人一
語千載不廢盖有激焉科既格一乃心力增其已高濬
其已深以極其所至將不啻詩人一語千載不廢苴獵
偶得孰與吾得之多激有不平矣乎吾願彧之之益進
於道也進於道舍柳子之所本皆末矣彧之進未見止
故敢舉以為助他日尚能為君序之
江漢集序
江漢集者鄂省理幕湘瀏劉君光遠之所作也初光遠
以碩學俊才得觧湖廣俄奏除漢陽郡博士一時有不
及光遠遠甚得乃過之得而棄其業如遽廬而光遠職
師一郡既以教人又以自益其文遂昌於江漢又能脱
去科業氣習炳炳琅琅卒澤於理而能粹且潔也彼之
得乃其失也而吾之得不既多矣乎而又求益不已不
以望於人者望予予可孤其望哉夫文以明道而假乎
辭也文而不至道將焉傳故有待於成焉本於經以立
其體參乎傳而暢其支而必力於多以熟其途而後可
以語成也孔明出師令伯陳情照耀宇宙動盪古今固
不在多予欲光遠之多者多則熟熟則自得而後有以
約於寡也多而不能約於寡者有之矣未有不多而能
約於寡者也東坡言詩非甚習不工要須日作一首文
猶是也坡之名世其亦以是也哉予他日將騐光遠於
江漢集之外矣
送劉光遠赴江西省掾序
泰定戊辰始識劉君光遠於鄂時教授漢陽積習率牟
既廪乃毫粒不私職日以舉湖廣行省器而掾之盈考
貧不能赴調封所由寄予予待罪政府負天下寒俊其
有基可植者則未嘗不力仕籍變化朝著為速主者尤
靳非力取不可得光遠得湖廣行省理問知事中書復
聽奏可治外而實視朝著也理總一省推鞠部内事不
能决者舉資折衷其辨於幕人皆直之將代江西行省
又辟為掾夫官坐而治吏立而趨官九品亦有立而趨
其前者吏雖大府崇秩其勢不得不卑士不得已假途
焉坐而治矣復立而趨何哉如制七品則推封其親光
遠父母皆八十屈為掾則一躍可至他官非十年不可
其志亦可憫也哉予不能指其行獨有以勖其行也學
不間於仕不仕學優而仕仕亦學也上而致君下而理
財治獄簿書期會之際質吾之學其不戾也然後行之
則吾之學可騐而實矣光遠昔試藝幾千人中出金於
沙可謂難矣况兩得乎其仕也所至以能稱推餘力益
攻為文章其進盖未已也江西號多士可資以益學而
其流俗以健訟聞仕其地者益不可忽予願光遠入於
署則舉其事而資吾學入於家則繹吾學而待其事力
有定而業不奪昌黎廢棄時日之好無功昏冥之逃舉
不能抵吾巇矣且言不辱於難而辱於易行不毁於鈍
而毁於銳是又原於學而委於是者也學之不已且至
聖賢所以顯揚其親者大矣不但七品推封而已也光
遠師視予予不敢好而亦不敢孤其請序以贈之
周□洲詩序
詩難乎鄙人女子率爾成章詩易乎千百年文人才子
雕心劌胃白首不能已率爾成者後世無以尚雕心劌
胃而論者千創百孔漢魏而下可考也詩有時乎唐虞
賡歌後有三百篇三百篇後有騷騷之後有漢魏有盛
唐詩有地乎譜江西者雖曰人不皆江西詩皆江西四
洪徐謝詩果皆江西乎謂形異味同味果皆同乎由是
言之謂之難不可謂之易亦不可論以時不可論以地
亦不可顧人心所得何如耳宋南渡放翁後詩可數及
其季世溺於所習工者尤少而人心之詩未嘗冺也茶
陵周栙洲先生當陵谷變遷之餘胸中之藴一發為詩
惜其逸而不存也存才三十餘首莫不峻潔勁秀抑揚
頓挫風神爍爍不可掩盖脱略難易不局時地而得於
心者也其孫泉請予序一閱而為擊節三復而悲之世
無采詩官逸者不少微泉不幾於俱逸乎杜荀鶴謂妙
在一聫况三十餘首皆可傳者乎栙洲可無憾矣
論語衍義序
古經子傳註之未盛也人所以傳名家其從授諷誦者
淪浹肌骨終身不忘沉潜反覆必有得而後已及剖析
爛漫文益繁而道愈離學者恃有成書不求之心而悉
委之目是故傳註盛而後學者始怠呻佔畢而習者且不
可得而况有得於心者乎而况叢苗秀混涇渭知所擇
從而至於道者乎河南二程夫子出而後聖經復明子
朱子泝程源而上之挈百家紛紜之說擷其長而萃於
正四書集註精密嚴簡信乎為萬世不刊之書也其有
機張而不示於度者盖欲學者自得引而不發躍如也
昔之註傳可同年語哉學者誠能虚心切已不以尋常
易之則終身有不容自己者焉余觀柴君希堯著論語
衍義十三萬言本之程朱申以證據斷質明盡可謂勤
矣由傳註而有得且有以自見於世雖若架屋疊牀其
視目傳註而怠者大有逕庭矣然而傳之遠者漓其淳
言之繁者支其體希堯之先其學出於饒雙峰雙峰出
黃勉齋而勉齋則親授於朱子所貴乎後之學者因其
流而泝其源則不漓不支矣
至正集卷三十二
