至正集卷十七
元許有壬撰
律詩(七言五十四首)
廵山次王君實戶部韻
欝葱佳氣藹神都千騎熒煌日出初禾黍封墟無犬吠
風雷嵒壑有龍居清時僚佐宜尊俎明日塵埃畏簡書
最是忘歸竒絶處白蓮如畫碧潭虛
題林春野草堂
湘煙勻染綠蕪新著我(闕)茅管領春竹净花深常閉戶
詩成酒熟便招賓杜家西郭今誰主戴氏東池又得隣
此去不煩王錄事郡庠應有買山緡
送李裕(天歷初曾守北門)
兜鍪家世見儒冠投筆猶能赴急難南紀風雷旗影動
北門霜雪柝聲寒牀頭轉眼金隨盡盾鼻蒙塵墨已乾
却有人間真樂在夀萱堂上好承歡
題明埒棟阿平章玉溪亭次劉楚竒韻(二首)
玉驄久已倦沙堤丹鳳來因覽德輝富貴未閒無足羨
驅馳將老要知歸春風北海尊常滿夜雨西湖水正肥
宇宙此亭心事了古今明哲貴知幾
曾作人間濟海匏歸來端欲老西郊田皆種秫資鯨吸
手自栽松待鶴巢尚恐山川難入詠焉知圖史不為譊
高情已分門羅雀却許儂過仗策敲
昌平觀光樓
樓前馹騎漲紅塵樓上嵐光入酒樽肺腑幾重圍上國
襟喉一路控中原帝王不恃關河險玉帛常随輦轂奔
要看煙光凝紫翠闌干倚徧待黃昏
游昌平憩縣學歸過朱都督碑
木葉凝霜水不波偷閒今日遂婆娑清秋林壑斜陽好
豐歲郊原樂事多秦塞已隳仍郡縣武城雖小有絃歌
却憐一片朱家石千古涇原臭不磨
居庸關
老子觀山亦有緣居庸來往涉三年清泉翠壁俱無恙
皓首蒼顔漸可憐輦路雪霞秋冨貴離宫花草晚暄妍
大夫不辦升高賦自作移文第二篇
再宿洪贊徐千戶家用舊題韻
四面雲山一徑幽停驂真可釋羇愁鄙人千里回俗駕
此地兩年逢仲秋無策不須干北闕有懷都合付東流
故鄉莫喜并州近松柏佳城在相州
白志仁教授孝行(公嚴檢校父也)
士生為學學何為百行皆由一本推竭力但思共子職
明倫方可作人師乾坤恩德心無盡宅里光輝我豈知
自是慶門流澤厚已傳書種到佳兒
送胡彦誠赴陜西憲使彦誠為雲南參政朝京值
代俄有是命
故家喬木與雲齊奕葉流芳幾折圭滇水鵲巢鳩已據
岐陽烏府鳳還栖百年勲業青冥上一夜關山紫氣西
驄馬繡衣行莫止秦州黃草漸萋萋
過宣德
一簇人家暎酒帘平沙漠漠草纖纖疎雲漏雨只數點
遠樹隠山餘半尖春盡詩因愁裏减地偏寒比夜來添
眼前亦有娛心事徧野酥香酪正甜
簡秋碧孔林管勾修殿有勞諸公請作詩美之
一檄何曾綠爾袍便馳聲譽動時髦事逢強力難皆易
官在聖門卑亦高自是寸忱殫職守敢煩多士頌賢勞
因知天相斯文意如許靈光但野蒿
漁陽
天寶君王日醉眠孽臣遣此握兵權金蟆皤腹思吞月
鐵騎驣雲怒射天靈武功成凶已盡曲江人老世空傳
撡撾聲斷千年恨荒戍蕭蕭起暮煙
曉過九弓嶺
長途無處避紅塵泉石相逢意便親路轉好山常在眼
林深幽鳥不驚人半空雲樹斜撑月滿地煙蕪細染春
慢裊吟鞭看青壁此行尤比畫圖真
曉過神山
山色冥冥驛路長天光雲影曉蒼凉荻花噴白夜經雨
黍葉半殷秋欲霜男子未應嵒穴老山翁休笑簡書忙
却憐作吏妨幽討辜負奚奴古錦囊
次薊州
野風吹盡舊昏祅懷古長歌慘不驕紅樹郊原秋瑟瑟
黃雲關塞晚蕭蕭驛程三日馳千里樂事百年能幾朝
髀肉暗消時自笑不應詩瘦沈郎腰
江西察院梅
不到江南十五年眼明初見玉嬋娟天寒歲暮人如削
月落參横骨已仙既遇風霜為真賞從知花草敢争先
廣平漫說心如鐵一賦清妍遠更傳
中秋偕魯子翬御史飲僉憲張允謙宅張以中字
為韻徵詩賦(二首)
好景天教二妙同興深殊覺酒無功月涵萬頃水雲裏
秋散一庭風露中此夕清光徧天下他年佳話獨河東不
須更上神仙去氛翳而今已掃空
良時一笑已難逢况復尊罍得侍公樹影凉篩吟席上
桂香清浥酒杯中碧雲不嘆人千里玉漏方催鼓二通
怪底詩成清似水憲臺元是廣寒宫
偕監州諸君獵
山川談笑了官程射獵銷閒喜得朋日薄寒清人力健
草茸坡慢馬蹄輕老狐脱網還逢犬狡兔傷弓尚避鷹
政恐名藩無此樂燎毛燔肉醉班荆
送可與迴武昌
昔人臨别強忘情不道中年百感生洹水先塋時拜掃
沙溪新屋待經營已知肯構為賢子慎勿膠榮似繆兄
早晚君恩聽歸去鶴磯尊酒好相迎
贈寫真徹上人
禪師胷次玉壺冰閱盡妍媸寓典刑正法眼供三昧手
長明燈取萬殊形直教對面人忘畫却是無心筆有靈
老我莫為朝貴看雲山宜着鬢星星
次秉彛見寄韻
蠻獠猖狂敢弄兵細民水旱不聊生一時匡世無良策
萬里催歸見至情老屋有書甘獨善扁舟何日遂相迎
近來物理真參透抛却浮名事事清
送湯同知之寧都
欝孤臺上望寧都但見青山畫不如山接越天雲有瘴
地非衡浦雁無書蘭舟夜月明雙鑑竹馬春風待二車
休把鋤奸號能治至誠真可及豚魚
送張伯康降香龍虎山修天夀醮用閑閑韻
官柳摇春驛路長紅雲飛護御封香九天箕翼開玄象
萬里風煙翳紫凰境勝宜(闕)祝釐地松隂應滿讀書堂
遄歸好賦山中樂莫使啼鵑歇衆芳
寄題信州真慶宫用閑閑韻
五峰倒影碧摇空聚遠儲精擅一宫山上神仙司下土
人間水旱待竒功結巢盡是冲天鶴題扁猶存貫月虹
(山有晦翁書溪山第一故云)它日煙霞最深處半窗應許住詩翁
寄題程氏斗山歸來亭
世途多險更多岐只有歸途最坦夷欲領溪山寧待老
試詢猿鶴已嫌遲風軒月榭時時酒茅店花村處處詩
寄語歸來亭上叟有人千里共襟期
送陶静隠鍊師歸陽平鍊師蒙古人從祖母姓又
因性慕弘景圖句曲山以歸
句曲陽平俱好山山人新捧璽書還高風自出族類表
遠景旋移圖畫間性慕隠君真有見心於元亮更相關
披荆早構琳宫了却伴雲霞盡日閒
和胡安常廉使盆池紅白蓮韻(十首)
小瓶添水濺絺衣捧擁雙花炫碧漪霞臉勻香臨寶鑑
仙肌凝雪出瑶池便移七澤來堂下底用孤舟泛水湄
見說文園詩作祟相看吟到月斜時
不采芳華不製衣只憐幽㓗濯清漪施朱傅粉各有態
剜璧甃雲為此池羅櫗更誰懷洛浦觥船猶復夢湘湄
便當力疾酧觴詠莫待風霜摇落時
净友同心異色衣聮芳駢美照淪漪一泓便有滄洲趣
千葉如觀太液池掌上風姿清可掬眼前煙景浩無湄
古來材大難為用不羨花開十丈時
錦服亭亭對素衣圓窪涵碧灔風漪從知城市無多地
只許鈞陶作小池月影誰移廣寒上野情真到孟諸湄
老夫更和&KR0751;仙句直待花邊爛醉時
水宫仙子捲霞衣摇曳香風亂縠漪對鏡舞空鸞綽約
出簾流影燕差池遠煙不隔人千里斜日猶銜玉一湄
老瓦濁醪先醉倒那知方口釣魚時
靚粧還逐紫綃衣共愛寒泓翠不漪湖石縈圍連島嶼
碧瑶翻灔似園池莫嫌高蓋無千柄亦有浮萍蕩四湄
昨夜雨聲秋欲碎對花那忍負良時
紅粉娥娥擁綠衣淡隨姑射翫瀾漪日華動影摇書几
夜吹飄香到墨池尺地貯雲無盡處纖鱗環水不知湄
莫嫌盆盎人間隘畢竟天涯有到時
玉佩霞裾雲滿衣水奩聊共弄寒漪書齋自笑有蛙井
相府不須誇鳳池坐久清風生兩腋夢回明月印重湄
人間震澤空如海未是花神際遇時
曳杖看花振紵衣不慚霜鬢照紋漪蓋雲擁翠浮杯面
盤露分清與硯池拍岸小山渾倒影護階幽草亂交湄
老翁肯作兒童態却是青蛙得意時
西風未忍裂鶉衣且助妍華細作漪常笑孀娥專月窟
誰教仙子共雲池華峰青璧憐無路坎井蒼煙自有湄
把酒對花仍好客主人還似鄭當時
貴溪倪俊仲作生墓築室其傍多種竹樹扁曰慶
源道院日居其間以待終焉
人生七十古來稀過此誰能必後期泉下春風無盡藏
世間華屋有傾危清隂可愛偏栽竹習氣難除剩賦詩
一視死生雖曠達眼前尊酒亦相宜
宿遵化驛呈同行友人
簿書奔走了皇華已信鉛刀勝莫邪京國五年三出塞
羈窗十夢九還家愁眉常蹙詩頻草喜事不來燈自花
酒盡更沽君莫惜人生分手即天涯
秋田未登連日不飲
陋城春事易闌珊連日無由一破顔晴少雨多花不耐
量寬琖窄酒常慳渴心幾欲雄吞海醒眼應教細看山
便效淵明多種秫高情千古自相關
病後縱步
閉門十日謝紛譁驚見郊原換物華嘉糓偃風斜吐穗
老葵經雨卧開花瓜茄健啖新抛藥杖屨安行足當車
便好偷閒了詩債鼓聲明日又催衙
題番陽胡氏嘉樹軒
隠君夢不到槐柯獨愛楓林日撫摩百歲故家喬木在
一門隂德善人多吳江謾假詩傳爾漢殿其如世變何
便好續為嘉樹傳慶源流溉有餘波
題杜縣尹義塋
生且無情死益輕豈知埋胔著前經君侯不展春風手
逝者誰寬烈火刑已辨治功書上上更推隂德到冥冥老
天報施初非遠三品諸孫已刻銘
題弼城鄭志道義學
禮殿巍巍俯鱔堂都教晉鄙化賢良澆風自可回千載
善士誰云隘一鄉但念人心皆孔孟豈憂今代不虞唐
維桑與梓猶恭敬况見君家此義方
馬家洲望大别
煙波目盡渺茫間已認青青大别山山下故人應久待
天邊倦鳥恰知還喜瞻禹柏凌雲翠却笑吳霜染鬢斑
寄語舊時詩酒伴此來真得共高閒
詠可行手栽牡丹書其壁
花是星郎手自栽鞓紅玉板滿層臺臺中幾朵已半吐
天外片帆猶未來歌管春風閒繡幕門闌夜雨長蒼苔
背隂留得芳華在應待同持瑪瑙杯
雨中登樓(二首)
夢回黃鳥語間關喚得幽人不暫閒曳杖去穿花下路
登樓來看雨中山天浮遠樹青無際雲挾長風暝不還
樂意滿懷詩滿眼小園春色正斑斑
柴門雖設却長關客少詩多恰是閒徹地深情開月沼
可窗濃翠著雲山撫松藉草時行坐踏絮披花自往還
午睡覺來銀鴨冷香薪旋削鷓鴣斑
閒居雜詩(四首)
鬢髮蒼浪齒動摇自知宜退待誰招茶餘引鶴消春晝
酒醒聞雞記早朝肥截玉肪羹縮頸香翻雲子飯長腰
尚嫌門有徵詩客時與山人破寂寥
半山雲樹接修篁鎮日無塵到草堂瓮牖風來書葉亂
膽瓶花落硯池香壺觴自酌教微醉松竹猶存及未荒
護果灌園常不暇誰知閒裏更多忙
鵠山東北接郊墟郭影嵐光畫不如九十日春朝暮雨
兩三間屋古今書庭花紅礙經行處園竹青回翦伐餘
滿地蒼苔愁踏破年來深喜故人疎
竊禄多慙號具臣歸田何幸作閒人登山臨水今非客
病酒愁花又過春夢斷紫霄黃閣遠眼明青鏡白頭新
芥薹竹笋來相續不道茅柴味更真
至正集卷十七
