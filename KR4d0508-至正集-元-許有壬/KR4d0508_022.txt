至正集卷二十二
元許有壬撰
律詩
題駐蹕頌後(翰長開府公請賦)
明良千載一相逢駐蹕原頭耀國容華表不歸遼海鶴
雲車應逐鼎湖龍元勲世豈碑傳信厚德天教子亢宗
回首西郊瞻宰木懷賢誰道涕無從
至正丙戌十一月廿三日瑞雪盈尺明日恭遇太
子千秋節稱賀于徽儀閣翰長開府公惟中右轄
徵詩即席賦五十六字
甲觀嵯峨拱紫宸瓊瑶一色瑩無塵前星正次千秋節
瑞象先開萬彙春已兆豐穰在來歲肯教疵癘到吾民
詞臣不獻梁園賦毓德方期日日新
題武衞段指揮書林
相府深沈書若林牙籖插架列森森千枝萬葉本根在
二帝三王雨露深椔翳斯文功利學棟梁來世聖賢心
經殘百氏紛紜出愼勿輕栖惡木隂
題廣平何文美養浩齋
操舍存亡貴自知一齋容膝有餘師神龍淵底潛珍處
文豹山中隠霧時要使尋常塞天地休教物慾間毫釐
相門堂構非難事希聖功夫在有為
用原功韻贈衡雲上人
衡湘曾聽棹歌聲夢裏雲烟畫不成京國秋風添白髮
楚鄉春雨負黃精浮圖桑下寧無愛道士山中素有情
何日霜華約歐子三人相對話平生
天山牛文貴母王氏貞節
皇元聲教洽無垠節孝章章萃一門百世天存遺腹子
九原魂屬未亡人有生恨不識父面罔極安能報母恩
御史作文今太史汗青應見特書新
省掾郝志道父潤甫慶八十五壽
滄海横流獨奠居子孫枝葉日扶疎春秋介數八十五
桑梓歴年三百餘郎署聲華聊簿領家庭隂德更詩書
聖朝行有蒲輪召莫羡鄉閭下澤車
追和文山丞相題珩夫劉先生北莊詩韻既以弔
文且以悼珩夫之不用于世也(鄒魯望請賦)
國勢中流待一壺策廷蚤已見雄圖北莊歌詠聲未絶
南海播遷塗又殊賢士傷心多草野神州回首遂荒蕪
千金墨蹟宜珍護斯世斯人更有無
鄭畋檢討母李氏孝節
終身冰玉凜操持已見笄年翦髮時華表撑空旌大節
蒼天福善與佳兒於陵但取居容膝德耀惟知案至眉
珍重傳家遺稿在靜方豈是等閒詩
前衞張指揮母郭氏貞節
節婦天常豈過稱皇家彰善樹風聲百年偕老已無望
一子未朞今有成鈿軸金泥光暮景雪松霜栢見孤貞
板輿周覽王畿近多少春和在柳營
偕拔實彦卿奉使光熙門外觀荷
帝城東北水雲鄉馬上清傳十里香萬柄雨聲秋信早
一壺天影月波涼紅粧翠蓋無窮意畫省烏臺有底忙
雪藕調冰鮮鯽膾人間何物夢黃粱
題齊河訾氏壽慶堂
椿翁八袠少三齡九九萱親不杖行已見一門鍾瑞慶
誰能多壽復康寧春融蘭玉增華彩雲矗桓楹揭姓名
不有賢郎事揚顯他年編簡若為青
題山隂丁鍊師陽明樓追和閑閑宗師韻
人間朝徹對扶桑不比中庭月一方白日青天當正午
碧桃瑶草被餘光雲間萬象無陳迹鶴返三山有報章
咫尺蘭亭遺址在好尋仙子共流觴
和神保欽之御史監試上京韻二首
王室銘勲有景鍾更於韋布索英雄百年人物誰名世
萬卷詩書要策功聲教真機朔南暨文章公器古今同
棘圍見說清霜滿餘力成詩字字工
寸筳未許扣鴻鍾筆陣那無一世雄蜃海曉騰文有氣
鴈霜寒早酒無功朝廷求士方如渴道路論心久益同
安得真才出連茹一時分布徧臣工
和原功鈞臺寄李好古韻
延祐求賢致太平朝陽曾記鳳凰鳴百年世路傷離合
一代斯文係重輕江海相望添白髮山林高蹈奈蒼生
可人幸遇吾鄉彦袖得清風入帝城
追和王繼學韻贈韓久成
水貴藏魚亦貴清舟須容物又須行六經三尺相終始
一羽千金各重輕事業期人陋東晉文章老我愧西京
紫垣星月薇香裏應記霜風翠栢聲
題臺都事石文禮孝行詩卷
孩提失怙母勤劬三釜才登恃又無創鉅始知臺上峻
淚漫都入栢枝枯身名顯後今猶及桓表凌空本不圖
自古忠臣有原柢孝誠先著德充符
和黃雲川韻送盛啓宗歸長沙
陸有關山水有波子行豪氣不消磨跳梁偶值猱升木
訛舛終明豕渡河杉栢色隨新宇盛藻芹香入舊池多
却憐萬里衝寒去欲贈綈袍愧兩娑
題鄱陽張文叔樂壽堂
愛日長思不我延當時毛檄亦徒然有田底用求三釡
致養惟知盡百年結屋地兼山水勝承顔天賦子孫賢
何當推此堂中樂四海人家共一天
題李好古浴雪齋
厨傳蕭然閱歲華守官何暇及生涯浴兒肯用人間水
束緼旋融天上花自是蒼黃時便手却成清白世傳家
勉旃好應豐年瑞更篤忠貞玉不瑕
題鄭州霍彬卿遯齋
諸君談易極玄微老子惟知遯是歸兄弟在官吾亦貴
田園成趣歲無饑逃空已分譏迂僻充隠由來有是非
莫訝題詩人未去白頭萬事已忘機
題胡安道詩卷
奕世窮經只布衣諸孫毛質漸横飛故人落落悲年邁
孝子拳拳欲父歸冰雪歲寒椿未老家山春暖蕨應肥
蹇予綿力慚推轂未忍隨人和式微
題朱舜咨總管德政詩卷
魏公三至福斯民今見真才繼後塵千里秋原均樂土
一時寒谷便回春空教渤海傳龔遂爭似吾鄉待買臣
竊禄逾涯歸已晚受㕓何幸作閒人
次韻癸未留題獨樂臺二首
萬疊西山畫不成飛嵐馬首故相迎之人松菊有三逕
何處雲霞更五城門外清波浮石出天邊紅樹照霜晴
白頭已是歸來晚敢戀皇家禄代耕
一生奔走歎無家才到山巔與水涯無秫可供千日酒
有園須種四時花已從野老鋤黃菊更學仙人咀絳霞
老馬同歸誰忍遣幾年霜雪立東華
題善應郭思誠山居次杜德常左司韻
老仙不肯住城市只在西巖深處藏靜院晝閒苔不埽
小園秋盡菊猶香有田種秫如陶令生子攻書勝陸莊
便好相從結茆屋休教夢到五雲坊
和黃仲剛韻三首
公道會逢天定日倦游姑憩歲寒時故人叨貴奈無位
吾子不窮方有詩士論聲光高北斗春風消息到南枝
老當益壯况未老莫和淵明歸去辭
乘流我惜經時别過坎天教數日留有路御風歸閬苑
無人看月在鄜州驚回曉夢猶如見勘破塵緣不用愁
但使此心無愧怍孰為稷契孰巢由
知己相逢差可樂浮生多事不須論青雲場屋傳三策
華髮江湖付一尊朝暮詭言憐草賦古今癡夢笑槐根
感君高誼均同氣衰病何堪擬玉昆
千戶蒙古敬臣棄職養母
幾年弓劔戍龍沙忍見堂萱夢裏花身老有親供子職
人生何福似君家但將綵服娛黃髮底用金符照白麻
嗟我同庚成永感洹阡風樹滿啼鴉
滏陽唐伯春義門
滏水悠悠照紫荆一枝枯悴兩枝榮春風能使花如舊
㽕蘖行看世有萌今古彛倫星日在田廬遺産羽毛輕
勉旃繼嗣承先訓莫遣謠傳粟布聲
送張囦亮鍊師(并序)
予養痾鄉廬簡出入獨謁阡不免阡距城西北餘十里
道北郭實南北孔道每為驛使識陪畱多事故出入必
以星至正己丑三月二十一日謁阡歸過洹橋數騎追
及天已星猶懼其或我識側帽緩轡道左以俟其過前
驅已前俄聞揚言此中丞邪亟來見乃囦亮張君鍊師
代祠武當馳驛而到此也明日過予出京師餞章詰曰
出京時念必過相一見虛前紙請言幸勿靳予交閑閑
太宗師與其徒多熟囦亮主京師東岳祠園杏千株人
境俱勝送客東門若自公有暇即造焉囦亮修潔能詩
見則徜徉忘返别一年矣當予避客時轂擊肩摩中天
復已暝乃邂逅相遇豈偶然哉遂不忍以疾辭贈之詩曰
杏園陳迹夢暄妍馬上相逢豈偶然每憶可人如隔
世不聞新句又經年花迎驛路飛紅雨香到朝山散紫
烟王事遊方歸有日遲君洹水白鷗前
和董此宇鍊師寄來韻
茶餘扶杖聽幽禽荷貢清香柳送隂無秫在田猶嗜酒
有絃供耳未忘琴仙山雲霧夢纔見人海波濤晚更深
何日代祠因過我林中同看翠千尋
大雨後行洹堂
遠岫雲銷凍雨晴溪旁村落逕初成避人白鳥一雙去
留客黃鸝千百聲林杪浮槎懸不墜岸邊高柳卧相撑
伊誰一問田家苦土釡無烟屋盡傾
送蕭克復赴濱州知州次留别韻
憂民寧恤甑生塵一郡安危繫一身筐筴但知三尺法
詩書須作萬家春交游去我年年少事業期君日日新
早晚政成應峻擢直教風節過埋輪
用楨韻二首
城西風物擅安陽鄉社而今債已償自笑衣冠成野逸
更從花柳看時粧酒沾松露涓涓冷詩入荷風字字香
莫道年來無事業等閒成就一天涼
半畝方塘學紫陽道心未瑩賞心償蝶飛已悟三生夢
蓮褪猶存半面粧四座賓朋連日醉一朝風雨滿城香
人間政爾愁炎暑誰信吾亭有許涼
七月二十五日圭塘獨坐二首
我作圭塘未及年眼中生意浩無邊三秋未半荷沃若
一日不來心歉然自古人生求適意只今先務是歸田
管絃何似塤篪韻此去新詩幾百篇
西郭園亭近市㕓市㕓雖近足風烟陶家事業惟栽柳
周子襟懷託愛蓮莫向人間為白眼試從水面照華顛
悠悠千古滄浪意時上扁舟自扣舷
次韻可行對景書懷
觥船時泛一橋通詩壘誰能四面攻官業向來慙柱下
仙遊隨處是壺中風聲細細來雙檜波影澄澄見七松
笑傲滄洲人老矣功名付與黑頭公
次韻可行鄉友具宴
相望不隔一牛鳴樽俎過從見至情荷露清涵芳酒氣
松雲寒遏艷歌聲高車駟馬初無意白酒黃鷄舊有盟
醉晚烏紗從露頂絶勝前日縛塵纓
次可行侍行韻
卜築何如履道坊千紅萬綠浸銀塘要回衰境為全盛
却使閒人號最忙活水清圍容膝屋新篁高出及肩牆
烟霞遮斷塵埃路纔覺山林白日長
游秋口趙文卿窟室次可行韻
宂居雖隘此心寬敢學温公但自安巗腹蝸廬穿窈窈
山腰蛇逕上盤盤門無魚鎖墉無鼠泥有龍蟠棘有鸞
我更巢松洹水上從教鄉里作竒觀
秋口小酌用可行韻
山林朝市馬牛風今日歸途信不窮犬吠鷄鳴兩村近
水光山色一尊同荻花經雨半垂白黎葉未霜先試紅
但惜親朋凋謝盡碧雲回首又江東
食蠃
老饕饑腹未成雷何事搜窮及互貍器潔殼鮮明錯落
鍼銛肉細出縈回周官曾用供王祀離象還能作我膎
縱乏魚羹心亦足敢求香甲共鸚杯
次韻可行偕故人泛舟
駭浪船歸百技收回頭人海自沈浮幽閒時作蕩舟劇
疎懶猶能與客遊紅蓼白蘋鷗鷺國清風明月鳳麟洲
諸君更約源源會不泛黃花不算秋
庚寅歲新正信筆
萬事無心綽綽然不知寒暑自推遷園池才治三三徑
歲月俄驚八八年晚境偷安難報主瘦田謀食尚祈天
圭塘觴詠多餘力時為西山一着鞭
七月二十二日與明初教授同車游圭塘
一别音容歲兩除圭塘今日遂同車竹生晚筍方無盡
荷送秋香尚有餘清景迫人宜杖屨嫩涼隨雨入郊墟
朝游夕話君休倦明日湘江託鯉魚
和蕭克復寄來韻
身退心閒地復優崑崙何用訪神州寧教愚婦侮季子
休作具臣如冉求田少誰供千斛酒臺高天與四山秋
幾時同鼓圭塘棹盡洗懷人兩處愁
次韻可行久雨松竹皆黃
誰教淫雨害吾松更偃窗前竹幾叢晚景盤桓方取友
經年培植已成功堅貞未許移天性光霽行將藉曉風
珍重歲寒心事在却憑孤月照霜空
明初畜佳猫愛之甚至舟次漷逸去作詩唁之
槖方告穴又墉穿聘得貍奴小似拳膝上手摩過子女
案頭躬飼輟肥鮮初來跳戲旋牀側漸至凝冥坐窟邊
守器保衣皆有效偷鷄溺屋總無愆論功除害均隣室
隨主還家暫客船豈意騫騰才一日虛勞調養已經年
盂存殘飯愁其餒座見餘毡憶爾眠雖豁大觀諳失馬
尚縈癡夢在含蟬詩書委積將誰護道路分離亦可憐
湘水魚多嗟薄分漷村犬惡恐難全空陪義甫柔為害
不及昌黎乳有傳才子多情人莫訝蓍簮今古共悽然
至正集卷二十二
