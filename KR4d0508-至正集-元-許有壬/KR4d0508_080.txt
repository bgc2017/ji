至正集卷八十一
元許有壬撰
樂府
鵲橋仙(同李雲松宣慰過思齋宣慰值出書其壁)
雲松仙客箕山道士来訪思齋老子思齋何處未歸来
想只在翠紅鄉裏風清月白橙黃蠏紫一巷笙歌紛
起良宵不遇負佳賓都不念人生有幾
二(贈可行弟)
花香滿院花隂滿地夜静月明風細南坡一室小如舟
都歛盡山林清致竹簾半捲柴門不閉好箇暮春天
氣長安多少曉鷄聲不到江南春睡
三(贈相師周可山)
春秋七十江湖萬里老子閱人多矣兩朝名勝一囊詩
道渾似當時袁李紅塵陌上白雲堆裏擾擾浮生行
止我非燕頷虎頭人但詩聖酒狂而已
四(宴胡安常侍御家)
清香華屋黃葵紅葉正是新涼時節文園久病不勝杯
辜負殺一庭秋色珍殽紛錯玉醅芳烈醉倒江湖狂
客涼天佳月即中秋更有箇今年閏月
五
心閒勝貴身閒勝富已往而今始悟来言精力未宜閒
此俗子便宜推去秋風鷄黍春山杖屨盡是幽人樂
處儘教鬢雪飄蕭總不礙銜杯琢句
蝶戀花
九陌千門新雨後細染穠薰滿目春如繡恰信東君神
妙手一宵綠徧官橋柳樓下蘭舟樓上酒沙暖蘋香渾
似来時候說與可人知信否傷春更比悲秋瘦
二(以變白方贈朱亮卿)
聞道卿卿僝愆損花落深閨無限傷春恨天上靈方吾
不靳為君細染三生鬢鑷白從今閒玉笋坐看丰姿
潦倒還髫齓洞裏桃花應錯認劉郎乃爾添風韻
三
一片白雲迷楚岫風捲青秧迤邐波紋皺馬上推敲詩
未就回頭不覺雙山堠漁父樵翁常邂逅問我何求
無事空奔走我固蒼黃慚二叟少年有志還知否
四
萬象森森天漠漠吹徹殘更聲咽梅花角窗外月明無
處著暗螢沾露隨風落夢裏詩成渾忘却起傍屏山
涼透紗厨薄静中悠然心自樂蓬山不用乘黃鶴
五(丁亥正月十三日親朋治其醉中賦)
老子行年過耳順蓬鬢蕭疎人道猶風韻領略風光元
有分賞心又喜燒燈近薄雪初消寒欲盡詞館久閒
時得陪英俊莫訝連朝為酒困東君已是傳花信
漁家傲(訪畢雪亟不遇)
木落寒林山骨瘦湘江風細波紋皺何處携琴何處酒
惆悵久亂鴉啼斷烟中柳茅屋蕭蕭連甕牖半簷寒
旭閒清晝歸路梅花香滿袖詩未就青山笑我空回首
二(歌圭塘四時四首)
冰盡泉香雲縹緲韶華隠隠浮林杪酒在葫蘆魚在沼
清晝悄好音時復来黃鳥管領風光心未老衰顔却
怕清波照有酒可斟魚可釣能事了東風一曲漁家傲
三
窗影脩篁摇翠葆墻隂幽徑連芳草驀地雨来荷葉閙
香更好亂煙浮動紅雲島稚柳千條絲嫋嫋柳邊宜
著蘭舟小世態紛紛何足校收桂棹嗚嗚且和漁家傲
四
露洗璇穹青杳杳年光紅入灘頭蓼翠盖撑烟吹半倒
霜信早一奩寒影磨清曉早是軒扉塵不到好山更
與供登眺酒債積多詩債少翻水調西風幾叠漁家傲
五
落日崇臺寒力峭登臨恰似尋安道有竹何人能徑造
吾不誚相逢要遂掀髯笑雙檜淩空龍夭嬌有知定
訝人枯槁珍重歲寒冰雪操君自寳老夫但和漁家傲
太常引(武昌别墅)
胭脂山下老農家看雲樹翠交加香透小窗紗是昨夜
幽蘭放花引泉澆樹破苔移菊更種故侯瓜一笑有
生涯便休嘆清霜鬢華
二(用同年歐陽元功韻贈相師陳壺秋)
年来詩筆尚能神但無奈舊時貧天地一閒身且不在
青雲後塵壺秋眸子野人心事相對好敷陳山酒正
清醇要茅屋朝朝是春
三(速可行治具)
小齋瀟灑頗宜貧清有竹静無塵俗子不敲門只風月
烟霞是隣古瓶清雅寒梅疎瘦昨雨忽紛紛尚有一
枝春快報與南廳主人
四(同前)
忍寒搜句意何如政因我腹焦枯茶竈火慵嘘高陽侣
元非姓盧佳章聯叠新醅寥落飛夢繞兵厨新釀取
来無要親與梅花餞途
五(至正辛未春環樞堂海棠開偕溤公勵參議陪紫清夏真人飲其下今年范發事務方殷欲尋)
(舊盟跬步牽縶堂西潄芳亭甃方池種芙渠連歲約觀而皆不果六月初日禱雨一過則紅衣)
(落盡翠房森矗矣口占長短句奉紫清一笑)
潄芳亭下小方塘清散水芝香回首翠成房忍不待佳
人奉觴紫垣朝暮紅塵車騎遮斷白雲鄉老我重尋
芳又渾似今年海棠
六(次王居仁為夀韻)
進為卿相退為仙歎今古少能全抛却祖生鞭且占取
烟霞洞天遥峰罨畫清流潄玉故里好山川黃菊正
鮮妍便沽酒休論幾千
七(登樓觀柳)
雪消春氣恰和柔先到柳梢頭數日不登樓笑青眼窺
人尚羞清明近也老夫耄矣其忍負歡游飛絮便生
愁儘都變浮萍去休
八(烏克莊杜德常寓所二松可愛醉中賦此以贈二君)
二松如蓋偃中庭向朱夏作秋聲摇影動疎櫺掩映得
苔㾗轉青西清博士西臺御史相對又雙清咫尺到
蓬瀛休認作藍田縣丞
九(丙戌次舊韻寄紫青真人)
道宫城市勝林塘松竹滿芰荷香煮酒出丹房記相見
怱怱一觴雲萍飄忽仙凡懸絶翻手又殊鄉何日潄
餘芳看華髮詩人許棠
十(再用舊韻寄紫清)
詩成春草夢池塘相憶託玄香常記飲仙房笑一舉曾
蒙十觴百年行止幾番離合吾老且吾鄉聊與領羣
芳漸開到江頭野棠
十一(圭塘四首)
圭塘種藕已多時貼水曉星稀生意一朝回便萬柄紅
酣綠欹連宵驟雨透空繁響清絶不容詩對境寫襟
期要無愧□夷子皮
十二
幽人早起赴池亭看初日照娉婷風盖露珠傾又勝似
前時雨聲水沉鄉裏錦雲深處雙檜插天青一葉釣
舟輕似野渡無人自横
十三
四堤楊柳接松筠香破水芝新羅襪不生塵笑畫裏淩
波未真紅雲飄緲清風蕭䬃半醉岸烏巾不是葛天
民也做得江湖散人
十四
雲舒霞捲萬粧濃倒影水天紅池轉小臺東又一種娟
娟玉容仙肌綽約奇芳清遠浮動水晶宫一笑對衰
翁好同赴廬山社中
清平樂(登北山閣感懷賦)
鍾山高處又結層樓住山自蒼蒼江自去萬景一時收
聚平生湖海詩豪更傾五斗香醪不信人間好句不
教驅入霜毫
二(瓶梅)
膽瓶温水一握春如洗斗帳怯寒呼不起嬌滴粉雲香
裏誰教淺笑輕顰恰如鏡裏傳神不用瑶天雪月
眼前瓊樹常新
三(避暑神仙詠桂樹)
堂前雙桂雲潑交加翠天老金柔花尚未且愛清隂滿
地秋風一旦花開天香吹散亭臺却被花神見笑先
生未必能来
四(和可行梅竹韻二首)
平生愛竹到處縈心曲一日相違人便俗栽滿水邊茅
屋誰知歲晚空山佳人能慰荒寒莫論和羹結實且
看高節停鸞
五
賞梅觀竹不暇鑱黃獨白玉吹香連碧玉富殺山人林
谷幾年行路艱難眼明今日重看便結歲寒心友休
教夢到槐安
六
天寒日暮百繞梅花樹萬斛清香藏不住都在一花開
處可憐月堕霜飛不知疎影来時誰報雲川老子翠
禽先在南枝
七(題郭思誠山居)
西巖仙老身在蓬莱島竹月松雲塵不到况有清風自
掃霜溪淺碧摇沙烟村落照明霞說與門前鷗鷺仙
家又是漁家
憶秦娥(和希孟張中丞韻)
山人笑人間不識山間妙山間妙嵐光浮動半江殘照
移文莫待山英校烟霞曾結三生好三生好白雲深
鎻葛洪丹竈
二
山瓢飲太空為幕雲為枕雲為枕松聲萬壑月明風冷
人生未老宜先省塵寰儘有清閒境清閒境孤雲野
鶴杳無蹤影
三
山花舞巖姿能笑禽能語禽能語百年心事一犁春雨
神仙護短多官府老人只解為農圃為農圃乾坤休
問幾番今古
四
山鷄唱少年中夜心悲壯心悲壯世間何事不来眉上
迷途未遠奚惆悵五湖烟水春摇蕩春摇蕩誰知平
地怕天風浪
五(送牛農師二首)
春山碧詩成馬上應相憶應相憶盧溝橋畔晚雲如織
人生有别休多惜但悲後會知何日知何日暮雲心
緒斷鴻消息
六
長安陌東風楊柳花如雪花如雪青條無數為君攀折
少年剛道輕離别臨岐未信心如鐡心如鐡舊懷新
恨滿梁殘月
菩薩蠻(寄都下友人)
憑高日望金臺路黃沙盡處空烟樹歲晚足蕭疎雁聲
無夜無簿書臨俗態人道儒酸在何以慰相思半年
無好詩
二(宿造口用稼軒韻)
月明江闊天如水夜深殘燭縱横泪㡳事不求安世間
多好山一杯君且住萬里人南去倡汝莫要予山寒
無鷓鴣
三(寄中書諸公)
三司笑面鞾紋皺鹺官憔悴非詩瘦紅袖寫烏絲誰曾
夢見之淮鹽真是白染得須成雪何處有神仙能教
白復玄
浣溪沙
脩黛横愁苦愛顰頳霞亂玉更宜嗔嗅香挼蘂奈何春
織就回文難會意寫成離字亦傷神他年不及卷中
人
二
花露濃沾桂棹香柳風輕拂葛衣涼放歌深入水雲鄉
荷葉杯中傾綠醑瓜皮船上載紅粧都堂何似住溪
堂
三(游善應)
崖上留題破紫烟巖前瀹茗挹清泉爛游三日酒如川
有水有山高士宅無風無雨小春天人間真見地行
仙
點絳唇(病中偶成)
酒病詩愁好春三月常辜負開門春暮新綠迷雲樹一
片飛花綰住游絲舞東風妬等閒吹去散亂隨紅雨
二(次呂叔泰韻)
雲海茫茫何人尋得春歸處年年遲暮不遂春歸去何
日真歸歴歴江湖路舟横渡青山無數醉吸荷心露
如夢令
墻角黃葵都謝開到玉簪花也老子恰知秋風露一庭
清夜瀟洒瀟洒高卧碧紗窗下
二
為問蕃釐道士今日瓊花開未老子偶然閒要向花間
游戲游戲游戲莫待清隂滿地
三(饒德明學士收疎齊詠竹二首求和)
誰把清風領受尋得歲寒三友霜月玉亭亭恰似老夫
詩瘦詩瘦詩瘦無奈碧雲懷舊
四
歲暮天寒時節滿意相看冰雪不遣野人歸誰慰此中
清絶清絶清絶天上一方明月
五
桃李東風不耐好在西山如黛策馬看山来政爾青青
相待無奈無奈却被暮雲妨礙
六
一片蒼苔鑿破百折清泉分過長日午隂圓自挈胡床
来坐斯可斯可從此閒身屬我
七
昨夜庭梧隕翠詩思尤便爽氣無事要生悲可笑宋家
多事衰矣衰矣但校隣翁酒味
八
火榻只疑春早紙帳不知天曉枕上問山童門外雪深
多少休掃休掃收拾老夫茶竈
九(次郭子敬韻四首)
三日瓊瑶飛灑天巧豈容摹寫佳客不曾来有酒定從
誰把文雅文雅應笑珉多玉寡
十
老子風神清灑好句自然傳寫立雪賦梅花更折綠條
成把閒雅閒雅莫道吉人辭寡
十一
門外雪花飄灑坐上烏絲方寫秋露白泠泠更著玉人
親把三雅三雅取醉莫論多寡
十二
有淚綠窗偷灑有恨錦箋難寫消瘦不勝春玉骨都無
一把風雅風雅正值文君新寡
長相思
夢揚州到揚州明月長街十二樓珠簾不上鈎為誰
憂為誰愁愁得春風人白頭見花應自羞
至正集卷八十一
