至正集卷三十五
元許有壬撰
序
文過集序
丁丑分省予以五月二日發京師八日達上京大臣日
侍帷幄時陪論奏退則入省治常事軍國機務一决於
中而京師留省百事所萃必疑不决暨須上聞者始咨
報故分省簿書常簡參議左右曹非有疑禀不至都堂
日長閒退恆兀兀獨坐間得朋游歌詩率爾賡和心有
感觸亦形詠歌乘興有至一二十首而無心營度一字
亦復動涉旬日七月十七日奏歸日定有司次第治行
予亦諭僮僕槖衣以俟諸生李冕掇拾謬作得百廿首
予視而嘆曰夫士之窮者乃工於詩予竊禄逾涯人不
謂窮也謂予不窮則昔人以道不行為窮方今玄象示
儆獠夷弄兵浙人號饑中州告水官瘝民疲財殫粟耗
而予靦顔執政道果行乎悲夫予盖窮者也窮者詩宜
工而復不工何哉彼之窮歛其心力一寓於詩予之窮
雖疲精竭神於所當為而識淺力劣卒不能為至於詞
章小技亦遂俱廢彼之窮猶有詩予之窮併詩而無有
而不工猶無也予其窮之尤者也而不工之語時託箴
諷滕口譊譊者又小人之文過也因題曰文過集以識
予過因以見小人之志又有不在於詩者焉
仇雲軒先生訓子詩序
大德丁未識仇濬公哲於京見其始婚始仕仕至西臺
治書病歸遂不起繼識其兄濟公度與之交如其弟久
益厚有壬承乏中書公度為戶部後守晉寕終更有壬
亦投劾歸不揆非偶為小兒請婚公度不鄙二姓之好
遂合昔公哲嘗以子昂趙公撰廉訪公碑刻為貺因知
其先世之詳至正丙戌赴召入京公度又出大父雲軒
先生訓子三詩盖廉訪守威州先生就養時所作也南
北名勝題詠充積且徵及有壬有壬惟四十年交游兄
弟間先之以故舊重之以婚姻則吾二家之好有非他
人之所能及者焉而其先世之善可不知乎知而可復
訒於言乎古人之學其要在於遏人欲存天理理明欲
盡人爵從之先生詩三章其一以禄養為喜二以主一
勉之三以從禽戒之其具知古人之學者乎且言行交
謹禄在其中修其天爵人爵自至聖賢格言也先生之
訓其子亦本於是而已矣然聖人之教後於干禄先生
之詩先於禄養者何哉盖泝流而達之源也人有是禄
而不及養者有矣禄而及養喜當何如不惟子為父喜
而父亦為子喜也今之有是禄者原諸學也勉其主一
則天理存戒其從禽則人欲遏理存欲遏子可以保其
禄父可以樂其養矣諸葛孔明訓子修身養德柳直清
戒子崇好優游辭雖不同義則一也廉訪公克承家學
名節焯著公度公哲為時名卿伯也治公望終江淛省
郎中季也浩公善今厭次縣尹皆有古良吏風夫豈無
所自邪諸曾仕者日起學者日進先生之澤其益悠久
而後之如區區締附於高門者不復省崔盧李鄭販鬻
松檟之疑矣嗚呼盛哉
大一統志序
至元二十三年歲丙戌江南平而四海一者十年矣集
賢大學士中奉大夫行秘書監事扎瑪里鼎上言今尺
地一民盡入版籍宜為書以明一綂世皇嘉納命扎瑪
里鼎洎奉直大夫秘書少監虞應龍等蒐集為志二十
八年辛夘書成凡七百五十五卷名曰大一綂志藏之
秘府應龍謂比前代地理書益為詳備然得失是非安
敢自斷尚欲網羅遺逸證其同異焉至正六年歲又丙
戌十二月二十一日中書右丞相伯勒齊爾布哈率省臣
奏是書因用尤切恐久湮失請刻印以永於世制可明
年丁亥二月十七日皇上御興聖便殿中書平章政事
特穆爾逹實傳旨命臣有壬序其首臣聞春秋所以大
一綂者六合同風九州共貫也然三代而下綂之一者
可考焉漢拓地雖遠而攻取有正譎叛服有通塞况師
異道人異論百家殊方指意不同亡以持一綂議者病
之唐腹心之地為異地而不能一者動數十年若夫宋
之畫於白溝金之局於中土又無以議為也我元四極
之遠載籍之所未聞振古之所未屬者莫不渙其羣而
混於一則是古之一統皆名浮於實而我則實恊於名
矣且統之為言昉見於易乾之彖曰大哉乾元萬物資
始乃統天說者謂天也者形也統也者用形者也象曰
天行健君子以自強不息則又示人以體乾之道盖天
為萬物之祖君為萬邦之宗乾以至健而為物始乃能
綂理於天皇上體乾行健以統理萬邦所謂一綂萬類
可以執一御而六合同風九州共貫之機栝繫焉九州
之志謂之九坵周官小史掌邦國之志外史掌四方之
志志之由來尚矣况一綂之盛跨軼漢唐者乎是書之
行非以資口耳博洽也垂之萬世知祖宗創業之艱難
播之臣庶知生長一統之世邦有道穀各盡其職於變
時雍各盡其力上下相維以持一統我國家無疆之休
豈特萬世而已哉統天而與天悠久矣
宋顯夫文集序
予卧病田廬有禁近之擢廹命就道惶汗無措而復竊
自喜幸故人宋君顯夫實直學士恊恭侍從自公論文
亦一樂也比予入京前十五日而顯夫卒矣予病亟歸
不得省其孤承詔復來顯夫已贈國子祭酒諡文清思
而不可見惜哉孤籲奉燕石集拜且泣曰此先子所遺
兄彍編次者也世父至治集公既序之敢援例以請予
序誠夫文不一紀又序其弟人之生世其可悲也夫昔
顯夫兄弟入京首與予游盡眡予所著睽難有作必寄
故知其長蚤且悉也及閱顯夫藁則未相識時歌詩已
嘗及予重以三十年分誼之篤序可辭乎國家設貢舉
陶天下以經術餘三十年文當日昌而名能著見者何
其指之不多屈也積儲之不厚也造詣之不遠也取而
遂竭發而自柅拘拘規倣而倀倀乎所適者欲昌得乎
惟其有所本也有所參也該洽沉潜心有所得濟以定
力而熟之則於辭也决淵渟而灌溝澮策堅良而走康
莊庶乎其達矣顯夫登甲子科考其作未有貢舉前已
汨汨矣視誘利禄而重得失忽於播而急於獲者不有
間乎人知其才而不究其積儲造詣之有素也不竭不
柅而又有進焉故予序其集而原其得俾後之觀者有
激焉集凡若干卷文若詩樂府若干首自名燕石然世
皆信其為玉也彍由奉禮郎為丞相東曹掾彙從父之
文不使遺逸不愧顯夫之於誠夫矣籲甫襄事即謀刻
父文宋之後其益昌矣哉
巴克實彦卿四詠軒詩序
至正乙酉皇上軫念黎元遣使者行天下予時僻居安
陽西山竊屈指當代人物之稱者監大興府巴克實彦
卿實億中者也使車四出彦卿分湖廣持斧發硎始割
即游刃省縣地聲動天下未幾有太夫人憂於是贓吏
之辭印綬具舟楫將逸去者皆復歸矣朝廷考使者賞
集賢侍讀學士不起彦卿京國人家都城圖書滿室矻矻
進修居有四詠軒盖即卉物之與景遇者掇為四題俾
同志詠歌之以寫其胸中之樂而寓觀物之意焉人之
常情狃於己者媮誘於人者流世禄鮮禮能不媮乎京
師侈麗盪奔相偏有不流者乎不媮不流君子貴之況
力於學而有得者乎學有得矣物特寓爾齋居默坐萬
象昭晰我之得者言可既乎及接於目一卉一物莫不
有契於吾心融乎中而觸乎外也若四詠所謂紅藥之
於風松之於月石之雲筠之雪皆吾胸中之緒餘爾君
子之學致力於静以應動彦卿見諸動者若是其有得
可知已非徒為景物役也擴而充之藥也松也石也筠
也非庭前之草前川之花柳乎風非光風乎月非齊月
乎雲非膚寸而施普者乎雪非洪爐之點化者乎人以
功名期彦卿予獨望彦卿功名之外焉諸公既賦詩徵
序其首為之說若是不失人矣
特進大宗師閑閑吳公挽詩序
至正六年十月七日特進上卿玄教大宗師閑閑吳公
薨於大都崇真萬夀宫承慶堂中朝士大夫駢呇走弔
莫不哀傷哀傷之不足又形諸歌辭諸弟子裒為卷軸
徵序其首以倡嗣音以廣其哀焉有壬交游三十年昔
在政府嘗奉勑贊公像有人以為仙我以為儒之語士
論不謂過也得請歸公遺雲林小影曰我不能去以我
像行是我從公于邁也今年四月赴翰林學士召甫入
京公即率其徒治具相勞旅館中既陛見將歸造承慶
堂不告以故但酒至為引滿公曰快意若是豈欲去而
留别耶有壬明日遂行閏十月再赴承旨召至京則公
已殯於嶽祠光岳堂矣嗚呼惜哉公年十三學道十六
已拔萃班行其師神德真君受世皇殊眷江南初定有
事南嶽公以大弟子選行神德代祠嶽瀆公實輔行年
二十三聲望赫赫矣始授冲素崇道法師南嶽提點加
號玄德改大都崇真萬夀宫提點拜玄教嗣師總攝江
淮荆襄等處道教都提點神德觀化制拜公特進上卿
崇文弘道玄德廣化真人總攝江淮荆襄等處道教知
集賢院道教事玄教大宗師皇帝即位親御翰墨書閑
閑看雲四大字以賜年益高體日健勝目障而復明恭
迓龍虎臺歸歴造故舊戒其徒番㳄肆設飲必盡歡坐
是得疾越八日中夜命弟子焚香中庭更衣正寢端然
而逝夀七十有八平生勇於為善不以方外自疑故凡
政令之得失人才之當否生民之利病隂有以禆益於
時者人不知也與人交終始不渝至其子孫猶周恤之
平居晏坐扣以國初事歴歴覼縷世家源派隆替顛末
按譜敷陳有不及者經久覆扣一語不爽二親之存屢
歸為夀其没也得請襄事以能喪聞䟽封贈謚備極恩
榮夫神仙之事不得而知吾儒闢之以其亂大倫也若
公事君而忠事親而孝謂之亂倫可乎夀傳八旬翛然
而返冥漠與造物者為徒視無益於世白日輕舉而稱
神仙者世必有能知其孰是孰非者也其生質之異際
遇之隆言行之實則有侍講虞公道行述方將銘堅珉
登太史何事於序諸弟子奉冠劔歸葬有日請益切故
為述三十年之契以寫不能自已之情而舉其出處之
槩以導紼謳斥苦之和者焉
秋谷文集序
相國李韓公秋谷先生薨之廿七年子獻由參議中書
省事拜治書侍御史有壬實中丞一日出先生文集俾
序其端昔蘇子瞻恨不及一見范文正公與其季子德
孺同官於徐序文正遺藁以挂名文字中自托門下士
之末為幸而有壬之擢第也先生實坐主接餘光親誨
益不少視子曕之於范公則有壬之幸多矣序其敢辭
先生以雄邃之學為帝者師功勲在王室聲名滿天下
自九重以至於里巷皆以字稱才氣跌宕落筆縱横歌
詩流播荒陬下邑傳郵逆旅往往大書於壁然世知歌
詩而不知其文知其文而墓碑未出不知其功勲之大
之詳也國初因仍吏治日就媮窳士氣奄奄僅屬先生
在潜邸日夕啟沃謂儒者可與守成一旦當國即行貢
舉盖倡於草昧條於至元議於大德沮尼百端而始成
於延祐亦戛戛乎其艱哉三十年來得人之列於庶位
者可枚指也士風之隆替治化之樞紐在焉大德之末
丁國勢危疑神器杌隉之會猶操舟灧澦三峽遇排山
倒海之風而能力贊祕策卒底平濟非社稷之臣乎若
夫名爵掃地而削其尤錫予空帑而復其舊大官恃不
鈎檢而覈其濫宿衛依憑城社而汰其冗貴近世臣莫
敢議及乃挺身任之灼知將來之危而不恤也國家用
儒者為政至元而後炳炳有立者先生一人而已有壬
因暴其槩使讀是集者知有德有言且以見功勲之出
有原柢也皇上追念勲德贈舊學同德翊戴輔治功臣
太保儀同三司上柱國追封魏國公謚文忠獻字伯徵
世濟其美詎可量也哉
送吳安之赴渤海縣尹序
守令皆近民令則尤近民邦本也宜培宜溉不培不溉
而又拔之揠之能茂且碩乎委諸萎芥者是不培不溉
也委諸貪虐者是拔之揠之也令可不擇乎為之令者
職可不盡乎人才古今為難擇之為尤難彼有軋於上
抳於下而以為不可為者復有高自標揭以為徒勞而
不足為者吁以為不可為者愞也以為不足為者妄也
聖天子勤恤民隠守令之法徵覈古今始末精到里人
吳君安之由奉使贊幕權尹渤海安之嘗掾中臺除南
臺管勾他人率階是揚揚入臺省而安之僅得令人謂
其不悦而坦然無不可為之虞亦無不足為之率將行
請言於余夫君子不計其位之崇卑貴其道之得行民
事非一良法具存主以寬慈任以定力惟義所在孰軋
孰抳令果不可為乎漢以郎官出宰唐詔郎官必擇嘗
任令者宋制非兩任令不擢監察今之令猶古之令也
令果不足為乎且令之養民猶農之養穀春種夏芸朝
撫夕視頃刻忘乎懷非善養也然農非善養而害之者
多矣水也旱也螟螣也蓼茶稂莠也水旱必備螟螣必
去蓼荼稂莠必媷盡吾力矣而後可諉之天若夫不備
不去不媷而望無飢不可得也甚者戕其根艾其葉惨
於水旱螟螣過於蓼荼稂莠天下之賤農有不忍為者
矣而乃有忍為之者可勝歎哉渤海古名地漢龔遂可
考也安之種學積文年富力強任其勞弗求其逸慎其
易弗辭其難其天下之良農乎召對異數匪朝伊夕余
雖不與考績尚能為子紀其實安之曰敢不敬蚤夜以
求事斯語於是常所往來者率為詩而余以是序其端
六事備要序
愚待罪中臺今衛輝路總管劉侯清臣實御史熟其賢
也愚歸鄕里與汲接壤深居田野政譽盈耳既而貽書
於愚曰謭材承乏思有所矜式輯書曰六事備要幸序
其端其書盖取昔賢黃霸而下凡百人區列今日條格
六事為六卷誠有益為政之書也國家重熙累洽百度
修舉獨守令法迭為更張皇上御天尤軫宸慮於是辟
舉之法責成之訓優待之禮無所不用其極矣且今六
事根昔五事也增農桑學校常平法戶口田野其有取
陸宣公之議乎農桑富之而後學校教之至於賦役虞
夏之不能免則使之均而不濫詞訟羣居之不能已盗
賊隆古之不能無化之使息上也簡之屛之次也夫然
後水旱之係於天者不常則為常平以賑之為政之本
末備矣雖然法則備矣而有在於法之外者焉周官曰
學古入官議事以制政乃不迷叔向譏子産鑄刑書其
有意乎先生人法並任任人為多天下之大事變無窮
人才之生愚哲異適非其人視成規不能行甚者隳易
之得其人法雖未至推而充之為利百倍況備若今日
其及人可勝計哉若清臣其人也又輯書取善得學古
入官之義矣取善一人有餘師況百人中大儒名相班
班可考推其道足以淑天下後世一郡云乎哉愚於清
臣有望焉使作郡皆如清臣民何幸歟或愧焉則觀是
編其亦有所興起哉是編不獨淑諸己利一郡又將淑
諸人而利天下也於治道豈小補云
節義集序
節義集者安成劉萬東之所輯也天地間林林總總莫
非人也比屋可封之俗邈不可復特立獨行者幾人哉
自非姿禀之挺出流俗學力之洞徹重輕鮮有自拔於
瀾倒風靡之中者一有其人史必書之以其為之者難
而行之者鮮也萬東篤學通古今其有所激乎凡簡册
所紀迄於我朝士行女懿之有關名教者裒而彙之詩
而歌之使讀者開卷歴歴千載之下思其人凛然如生
而諷詠其詩反覆滛泆有不悠然而得暢然而興者乎
以予昔嘗見之長沙走書請序嗟夫節義天下之大閑
也為臣者必知有君為子者必知有父為婦者必知有
夫夫豈強人為之者哉惟其陷溺崩頽而不能固也則
為之閑者可不植乎植之之道非不力也有感觸之機
焉感觸之機顧不在詩乎是集之詩有作有述述者才
五條餘皆作也作詩不關名節非詩也三百篇之旨盖
可考焉是集有關名教者也喜為之書
至正集卷三十五
