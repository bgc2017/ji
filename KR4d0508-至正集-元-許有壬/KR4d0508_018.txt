至正集卷十八
元許有壬撰
律詩(七言六十一首)
和傅汝礪見寄韻(二首)
江水舟航日夜東故人音問得常通君才能挽千鈞筆
老我惟懷一畆宫自古山林容小隠只今臺省有諸公
欲知别後詩成處都在花香竹影中
春紅園圃眩西東花下縈紆一逕通不向雷門操布鼓
要從人海見珠宫多言浪負三千牘老夢都言十八公
珍重吾宗有成訓人間何似在山中
雨後行小圃
一徑縈紆踏墄沙手分竹樹亂交加門庭無客恰遂懶
城郭有山尤可家江梅結實青於葉海榴發芽紅似花
盆池才著斗許水其奈聒人多少蛙
青山高竹樓别業昔嘗題詩其壁詩故在而竹樓
物故三年矣感而賦詩
故人别墅俯青郊曾許幽人近結茅苔蘚雨荒留舊壁
竹林雲矗見新梢樓成白玉山無主鱗出黃金客有殽
悵念同游歌楚些風聲蕭䬃鳥咬咬
題竹樓墓
青冥垂趐共傷心况是寒窗早盍簪十載故山曾有約
一朝喬木遽無因先塋在眼雲林合孤塚回頭宿草深
千頃畝鍾何所用故人徒辦淚沾襟
青山書懷
不見青山又七年眼前風物故依然乾坤逆旅自無盡
松竹主人俄已仙山色遠明新雨後松聲清到小窗前
淮南種柳桓司馬白髮重來亦可憐
和劉光遠韻(二首)
自笑閒人有底忙韶華無盡待詩償旗旄炫世真如夢
嵒壑留題有夜光北闕上書聊自試南方論學尚多強
故人桃李何飄忽荒却平生幾處莊
霜袍泥轍半生忙夙願而今且一償海上有樓皆蜃氣
人間無劍是龍光山林到處何肥隠德業終身貴自強
何用門前栽五柳但存松竹即吾莊
青山回途中即事
風日清和眼界寬碧天無際遠浮山田疇得水雨初過
籬落有花春未還樹影半涵清淺處鳥聲多在翠微間
不因三日杯盤盡老子遨嬉興未闌
汪華玉為撫州經歴其父梅隠就養未幾歸孝感
虞伯生楊賢可有詩餞之過鄂求詩次二公韻以
贈(梅隠用子貴贈縣尹)
推恩就養樂耆年教育功成本父賢松受官封仍偃蹇
梅從人隠更嬋娟子能力辦臨川幕翁喜空回夢澤船
歲晚過從應有日衆芳摇落看暄妍
人間官爵總虚名樂在天倫恰是榮封縣不將鳬作幻
還官自有鶴來迎山中酒已三年醖江上舟纔幾日程
我卜菟裘近仙里願從鄉社慰平生
和大别石壁禪師韻(四首)
禹柏撑雲振古青老禪相對各忘形午茶香動風生席
夕磬聲沉月轉亭欲借閒田同放浪先承佳句慰飄零
漢江秋色將清徹莫負沙頭雙玉瓶
秋來大别轉青青老眼憑高藐萬形物外尋常清濁酒
人間多少短長亭勝游要歴千年徧凉意方催一葉零
我羨鴟夷差解事井湄誰道不如瓶
蓬鬢從知不再青人生何苦自勞形鑿渠引水來花逕
種樹招雲護草亭風景宜人新領略交游回首半凋零
等閒得似空門樂一鉢蕭然對一瓶
晴川芳草勝丹青天遣南來此寓形無地避人依梵宇
有時乘興到江亭山明錦樹雲猶熾天近金莖露未零
殘暑滌除須一雨煩師傾倒貯龍瓶
送元景悦赴茶陵州學正
青年肯與世浮沉試用才知造詣深載籍聖賢垂道綂
此邦今古號儒林不虞政似求全毁惟斆毋忘學半心
後會鄙人當刮目莫教輿羽勝鈎金
同劉光遠過漢陽
兩郡相望未惜遥片帆飛渡不終朝冰澌縈帶浮槎去
霜氣侵凌宿酒消何地不堪容杖屨此生端合老漁樵
前村定有叢梅發時送清香過小橋
陪晴江國王宴秀野園夜分醉歸
帶葉黃柑露未晞出罾鮮鯉冷添肥年來到處行樂好
夜半絶紅乘醉歸湖海自憐豪氣在星霜轉覺故人稀
嚴城小尉雖多事不問鸚洲舊布衣
題徐復初竹西佳處亭
四山修竹總相宜何事尋幽獨愛西萬里風來龍起舞
一輪日落鳳來栖揚州陳迹久無夢江夏勝游新有題
見說主人歸不遠好開三逕徧扶藜
神山即事
京塵汨没已華顛恰是山居第一年松月照窗詩入聖
竹風吹榻夢游仙隨人久作悠悠者處世方知綽綽然
尚愧未能忘口腹時勞昆季致肥鮮
和謝敬德學士見寄韻(二首)
平生疎懶是天姿今歲春來起亦遲好酒或如陶靖節
杜門深愧鄭當時向來事業惟供笑如此風光忍廢詩
館閤真才試枚舉鵠山陪預恐難期
淡靄輕風弄野姿江天寥廓鳥飛遲從知宇宙多閒地
誰信襟懷勝舊時夜雨不驚逋客夢暮雲猶入故人詩
山中亦有陽春曲拂拭朱絃待子期
得請歸出齊化門述懷
弱步豐扛遂息肩聖君恩德大於天對廷已負三千
字伴食空縻幾萬錢野店尋詩先具酒罪人逢赦便昇
仙今朝拂袖都門道江漢西壖有瘦田
得請之難言不可盡因得第二聮既出都門始足
成之
短髮年來坐苦吟等閒添得雪盈簪百錢擲地皆成字
一芥投針適中心不是清時人棄置自緣多病老侵尋
賓朋應道予歸好幾處壺觴候柳隂
中書疑予行前一日既大設祖翼日又遣使具牲
醴追送通州走筆付使者以謝諸公
梨園樂府太官羊病久餘醒豈易當敢學聖賢三宿去
漫沾牲醴一船香已知腹負將軍久更笑詩酬使者忙
此去江湖足魚蠏故人天上貴相忘
始食蒲笋品味在竹笋上
渭川常羨錦䙀兒盤饌今朝得此竒心卷清冰微有暈
肪裁寒玉瑩無玭(闕)鄉甘脆應無敵風味豪華定不如
好與散人供口腹休教長到作輪時
小酌薦以巨鯽新藕蒲笋
肴蔬鮮㓗酒清醇病戒貪饞止半醺領略江湖新品味
洗除腸胃舊羶葷心無多事尚營口食到萬錢難報君
藜藿乳豚同一飽世間何物不浮雲
直沽買魚其賤十倍都城
錦鱗堆積照行庖羹膾隨宜飫老饕自是窮鄉如土賤
莫詢頳尾為誰勞小兒却恨辭官晚貪僕猶嫌索價高
因歎人心何太忍更教烹煮自輸膏
舟中午日憶去年此日過桑乾嶺有詩因用其韻
(二首)
軒車穏出九重城一舸摇摇載月行節序迫人無可樂
詩書用世竟何成清風遠樹黃鸝囀落日滄波白鳥鳴
休吊湘纍歌楚些老夫親和扣舷聲
去年馳驛度長城豈意扁舟逐此行一笑病餘仍酒困
幾年身退為功成管花管竹心無老觀水觀山眼尚明
好在衡茅不歸去松風誰聽月中聲
詠陶郭
元亮子儀俱作令一居彭澤一中書中書考歴二十四
彭澤日才八十餘昔人久速有深意易地行藏無異閭
愚哲古今霄壤隔希賢惟是賦歸歟
晚至舊縣
笑據胡床看落暉水風蕭䬃動絺衣鐘鳴煙寺片帆落
鴉滿雲林獨鶴歸小店旋篘醅酒軟濁波新出鯉魚肥
莫言傾倒雞豚杜此樂雖微世已稀
歸至鄕里拜先塋
多病承恩聽避賢得攜兒女拜洹阡無親底用過三釡
有淚無由達九泉故里山川勝圖畫佳城松栢護風煙
立身揚顯愚何敢且幸歸來不辱先
出郭
萬事勞心雪滿頭還家纔得事遨遊太行雲盡清浮曉
洹水霜餘碧染秋漸老始知閒有味此回真與世無求
溪山好處鴟夷滿况有風流老郡侯
謁韓諫議墳
考譜披圖總未真兩回親得拜公墳降神生作三朝相
聚氣嘘為五色雲宅兆發靈符厚德碑銘無愧有竒勲
憑高更欲推形勢遠樹啼鴉不忍聞
墨竈山次杜緱山先生韻
丹霞圍鎻翠潭潭仰面青天鏡出函解組已能辭好爵
判山還欲署新銜冷傳霜信風生谷清透雲根月滿嵒
却憶江南舊林壑幾多煙霧護松杉
&KR2762;峪山寳嚴寺(二首)
擇勝何年著梵宫日窮猶未盡重重翠紅照耀三千界
屏帳周圍十二峰雪澗清泉響寒玉雲嵒喬木捲蒼龍
尚憐不盡登臨興天際危亭見五松
煙嵐融翠濕濛濛石路縈紆細入空明月百壺松影下
清風一榻冰聲中聖燈不為吾儕見俗樂誰教釋子通
兩宿豈能窮勝事山門愁見馬頭東
次王君實都事韻
故老凋零似曉星遣懷誰和短歌行直教松檜空雲壑
猶逐衣冠戀玉京金井夏闌冰未泮紫垣天近月偏明
可憐門下三升酒不信能澆磈礧平
五車未試髮先華稊米何能效國家已愧傅嵒陳麯糵
欲從勾漏問丹砂内官時餽雲腴釀南僕能烹粟粒芽
回首燕都天咫尺有人深夜候燈花
和伯生韻贈崇真宫魏道士
身已支離髻已了夕㪺沆瀣曉餐霞人間白髮不能黑
方外青山便是家上谷荒林惟有石天台流水久無花
崇真宫裏相逢處欲扣真詮日又斜
代祀夀寧宫贈蘇侍郎
粉闈長日簿書閒禮法拘人一笑難天子九重頒信
幣侍郎三日佐祠官茶餘延話風生(闕)朝退哦詩月滿
壇但恨無緣駐清景雲璈聲斷燭花殘
游魯國大長公主園
公主乘鸞已上仙手栽花木尚依然滿階紅藥春無恙
夾道蒼松老愈堅鄒子能回寒谷氣韓湘曾握化工權
繁華過眼君休羨華屋山丘正可憐
六月朔留守官進芍藥
六龍到處是陽和上苑名花得最多羅帕籠香來黼扆
玉瓶添水付仙娥開遲只是留春者養小其如玩物何
昧死一言臣有獻中陵今日富菁莪
得家書
别來三旬屢得書書言不盡意勤渠一瞻安字憂成喜
幾向明窗卷復舒兒學女工俱有進廩儲囊積任無虞
歸期只待秋風起一束離愁即破除
次伯庸韻荅王可矩左司
乾坤開闢壯神州季子重來已敝裘太古山川渾是畫
廣寒宫闕最宜秋人間濁酒難為醉海上靈槎尚可浮
深愧清時無寸補但形詩頌繼商周
寄趙伯寧中丞
走馬灤京獻納來翠紅鄉裏得徘徊行厨無物非君賜
相府有花皆手栽休恨相逢還判袂且圖一見便銜杯
雪林好在秋風菊應貯芳醪侍我迴
王致和鍊師將歸四明求詩為贈
宣室年年侍祝釐鄉心空逐白雲飛壺中有宅聊為隠
畫裏觀山未是歸京國春風玄髮改鑑湖秋雨紫蓴肥
嵒前手植青松樹為問而今大幾圍
寄閑閑宗師
崇真宫裏幾徘徊底事詩仙望不來檻擁翠雲惟枸杞
庭閒清晝有莓苔平生多誤依劉至老子真如訪戴回
善視黃花多備酒今春已負牡丹開
和謝敬德學士入關至上都雜詩(十二首)
培塿纍纍幾附庸一關獨在碧霄中九千保障空秦塞
百二山河護漢宫天近馬隨雲上下峰回人忘路西東
頻來傳吏渾相識但訝終童變老翁
眩目嵒花落又開避人幽鳥去還來山僧饋餉惟清茗
石媪衣裳滿綠苔琴峽注泉成樂奏梵書隨石盡碑材
前途定憩榆林驛游子休歌摽有梅
雜遝牽黃復臂蒼清晨校獵陣雲長一圍塘濼如平地
五月郊原有肅霜飲至幕庭羅酒湩周阹飛騎謝津梁
先生已得毛錐力更欲崆峒倚步光
逐兔弓良不用蹄種蕎坡峻馬能犁土山無樹遠如近
沙路有風高又低幸遇清時免投筆却憐華髮不勝笄
寒暄南北都休校一醉當令萬物齊
凉亭雨過長蒲茸使者求魚月向東黃鼠頓肥秋後草
海青多逸曉來風庖羞水陸八珍聚琛貢梯航萬國通
射獵寧非男子事莫言丁字勝強弓
閶闔紅雲蕩蕩開天光萬象被昭回東風清暢來三島
西日微茫認五臺沙果荆藍資上谷玉醅金斝瀉懷來
茂陵可笑徒英武歡樂當知極便哀
上苑蒼松受雪欹石城畫角帶霜吹人雖狗監知文士
世是鷹房襲小兒梵刹能司天禍福經筵時論國安危
豐扛弱步歸無勇退食多慙詠素絲
聖德如天萬彙新遠柔窮漠會宗親錦鞲掣紲蒼鷹健
玉輅鳴鑾白象馴北闕風雲遭泰運南宫星月有詩人
秋期應放疎慵去不望分符綰玉麟
鴈落長空迹篆沙鳴嚆驚起一行斜小車細馬醉時路
豐草甘泉到處家已解皮囊傾馬湩更搘銀銚試龍茶
玉脂響泣炰羊熟鼻觀風香野韭花
翠樓天際欝峥嶸粉澤龍岡壯帝京地勢遠連棕殿起
簷牙高並鐵竿撑葱葱佳氣歸環極穆穆昌期見迓衡
長樂退朝容緩轡斷雲收雨半山明
長日官曹似馬曹絲桐時得事吟猱救時乏策當投紱
遣興成詩敢奪袍白海波隨秋雨漲黑山雲壓晚虹高
清尊常滿朋簪盍誰道驅馳我獨勞
尚服三庚進紫綃清冰沙底未全消魚龍陸海無宫市
鼓吹鐃歌有徵招自在千年蒼鹿健閙粧三日玉驄驕
最憐學士神仙福終日吟詩不造朝
至正集卷十八
