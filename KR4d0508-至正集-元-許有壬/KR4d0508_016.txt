至正集卷十六
元許有壬撰
律詩(七言五十三首)
和繼學寄分省諸公韻(二首)
粉署凉多酒易消紫垣天近慣聞韶甘分桐乳朝承宴
香惹爐煙晚退朝行殿日華明玉藻清灤秋影熨冰綃
聖時扈從臣無策願棄樓船只就橋
西掖梧桐一院隂太平官府静沉沉敢叨紫綬承黃閣
曾受青燈鍊赤心漳水風煙千里隔蓬山宫闕五雲深
小窗退食成佳趣恰好茶香月轉琴
送胡宗文教諭崇陽
教邑休辭展布難一方儀範幾人看但教多士有矜式
大勝達官惟素餐梓匠不言能辯器泮池雖小可觀瀾
聖門事業須加力更與乖崖締歲寒
宿程松壑月香亭
秋興亭前秋已清月香亭上月方明人間臺榭如三島
山頂笙歌徹五更醉客日中猶未起歸舟風急不容行
新凉漸到平津閣誰信長江隔兩城
青山醉中題詩芭蕉葉上海朝宗折歸解恕齋元
帥賦詩見贈次其韻
雲片輕明界綠絲揮毫真與墨相宜翠遮湖石八九扇
清受主人多少詩老圃風霜休蠧毁騷鄉縑楮自神竒
可憐顰蹙推敲處渾似羇窗聽雨時
武昌出郭用解之昂御史韻
風急天高霜信傳江村回首思悠然雲生遠岫濃還澹
路轉荒陂斷復連交友得陪天下士此生當作地行仙
陽春白雪真難和目斷疎林一抹煙
青山道中呈之昂
抗走塵埃已厚顔杖藜猶未厭躋攀畫圖紅葉煙中樹
詩句碧雲天外山釣艇遠隨波上下舊游疑在夢中間
眼前俗慮都排遣安得浮生盡日閒
陽羅懷古用之昂韻
憶昔天戈執未橦眼中已見趙孤降上游先擣腹心地
末路敢云脣齒邦自是乾坤開盛世誰言南北限長江
登臨不用多惆悵詩滿奚囊酒滿缸
登陽羅祠用之昂韻
憑高四顧水連天隔斷紅塵覺地偏風月一觴容我輩
舳艫千里記當年大江東去終歸海炎徼南窮未是邊
清世身閒亦多幸詩成須和不須傳
舟中無寐呈之昂
攬衣欹枕聽江聲殘夢茫茫續不成一棹觥船三日醉
幾星漁火四山明游心鴻鵠天邊去得句魚龍水底驚
三老長年都絶倒南州吾客久無卿
詠酒露次解恕齋韻
世以水火鼎鍊酒取露氣烈而清秋空沆&KR1197;不過也
雖敗酒亦可為其法出西域由尚方達貴家今汗漫
天下矣譯曰阿爾竒云
水氣潛升火氣豪一溝圍繞走銀濤璇穹不惜流真液
塵世皆知變濁醪上貢内傳西域法獨醒誰念楚人騷
小爐㳙滴能均醉傲殺春風白玉槽
詠酒蘭膏次恕齋韻
世以酥入茶為蘭膏恕齋取雞子黃入酥治酒形色
甚相類而味則迥絶又謂之酒蘭膏云
空房醜婦尚須求七椀何如釂一甌混沌黃中雲乳亂
鷓鴣斑底蠟香浮不教焦氏稱歡伯誰信盧家有莫愁
從此武夷溪上月好移光彩照青州
之昂以七月望賞月有詩已而中秋果無月遂和
其韻
許大明光何處收當時清景若為留世間節序空膠柱
老子襟懷在玉舟向使不為終夕醉真成虛負一年秋
更憐病客書窗下風雨瀟瀟藥滿甌
賴謙齋安撫以詩招飲次韻答之
平生燕越徧遨遊不似晴川剰得秋便把漢江都釀酒
要教塵世總無愁當年謬挽千鈞筆此去惟須一釣舟
三徑寒香應未减鴈霜蛩月肯回頭
飲淡香亭次恕齋韻
四面松筠一徑苔兩池如璧繞崇臺沙鷗狎客不肯去
野鶴横江時復來身老山林惟有屐興深江海欲無杯
蘭亭至樂有觴詠底用新粧燦落梅(欲招樂府予止之故云)
淡香亭散復飲月香亭因宿焉
一日天教四美并淡香亭罷月香亭風高漢水翻秋碧
雲盡淮山送晚青有酒便從元亮飲無琴何用子期聽
今宵大别多情月不似當時照獨醒
同之昂宿郎官湖太白祠飄然樓主人黎東軒年七
十三吹洞簫間以觴詠至四鼓始寐時九月十五
日也
半醉飄然樓上時眼中如見謫仙詩洞簫聲挾霜飛早
𤨏闥光迷月轉遲清話一宵無芥蔕美人千載共襟期
郎湖留得黃花在一任蜂愁蝶不知
飲謙齋秀野園
松菊芙蓉左右通有亭都在水雲中遥峰入座輕顰翠
落葉迎人慢舞紅丘壑一區真有分弓刀千騎竟何功
我詩便為君圖取却笑王維是畫工
題瀘州先氏書嵒
王顛孟蹶蜀何堪何似先家復此嵒千古異端終反正
一鄉多士見司南懷歸有夢驚華髮濟美無求漫綠衫
更為諸孫申祖訓莫教喬木擅雲龕
次韻高堯臣太監(二首)
堪輿俯仰一為人水有波濤陸有塵但使寸心如日月
儘教多事似參辰平生行業非充隠到處溪山可卜隣
花柳前川寓言耳胷中自是一壷春
風月無邊物外人可能人海抗囂塵青雲華貫慙書考
白髮遺經益競辰道德幾年思尚友煙霞何日得為隣
試看老圃荒寒處湏信黃花正是春
分臺憶洹溪陪胡安常侍御晚坐因以寄之
洹溪西望暮山稠山影涵溪翠不流松柏相望才二里
萍蓬輕别又三秋霜臺多幸叨聮署野服何年續舊游
蠏紫菊黃應咫尺請君先為浣鄉愁
題國子生葉恒父謙甫墓碣後
逹材今古出成均恒也方期學日新甘廢晨昏思養志
忍居天地遽忘親丈夫聞道死無憾生子作儒家有人
片石青山足傳信肯教悝鼎獨稱仁
次韻題湖廣參政實喇特穆爾詩卷
萬古冤公若一辭人心真偽豈容欺義當為處戒無勇
天未定時疑有私夢者覆蕉誇得鹿獵夫吹竹會逢羆
東隅已逝桑榆在廷尉從教愧釋之
題三原張周卿孝義卷
人生孝義本天衷踐履當由學力充風化日回三代上
春和今萃一門中繁隂已見滋芳桂餘潤猶能及轉蓬
此去佳名藏不得涇橋明月照無窮
高麗僧無外扣馬求詩口占授之
墨儒名行吾能别内外有無師自知萬里歸來仍是客
衆緣消盡未忘詩雪泥留迹鴻飛遠雪海連天鶴度遲
莫使雞林專紙貴好將新句寄京師
送同年趙繼清赴潮州推官
五十六人同擢第年來南北幾升沉潮陽合有文章士
吾子初無富貴心敺鱷又當勞筆陣化鵬誰信困蹄涔
君家自昔傳清節更要詒謀後視今
送王從義赴東平總管
東府多儒冠列州凋零今似葉經秋田廬復值連年水
牧守定懸千里憂教養政思吾子去循良當向古人求
政成自有如椽筆擬作歌詩頌魯侯
如上京
策騎年年徧兩京但慙無賦繼張衡出城便與青山會
涉世惟催白髮生新雨煙蕪皆秀色嫩凉雲樹已秋聲
尊空客散郵亭遠恰是思家第一程
午日過桑乾嶺
酒香蒲嫩負龍城却得溪山勝處行地入高寒疑節換
路逢竒絶更詩成緬懷勻水湛忠列何幸清時扈聖明
眼底羇懷又無奈林間時聽子規聲
題范彦昇南野園
心閒人境自無譁誰向明時學種瓜身外有求惟是酒
園中無地不宜花山林捷徑難投足天地行窩便作家
莫遣雞聲驚夢覺軟紅塵土又東華
題昌平劉諫議祠
一卷春秋兩鬢皤丹誠貫日口懸河策能匡世時不用
天實厭唐人奈何自古大材多薄命而今我軰亦登科
可憐薰腐俱塵土得似高名永不磨
六十里店飲友人帳内
繡箔紅飄輦路雲竹櫺清度屬車塵天窗下瀉風如水
月榻前留草作茵仙府瓊漿㪺沆&KR1197;太官珍脯擘麒麟
醉歸躍馬桓州道誰信繩樞槁頂人
宴慈仁殿周覽山川喜而有作
累朝仙帳似星躔咫尺鈞天别有天龍虎岡陵圍不斷
鳳鸞樓殿欝相連翠榆舞影交馳道紅藥飛香入御筵
蝼蟻小臣無以祝兩宫聖夀萬斯年
從左大夫奉命郊勞右大夫太平王野宿灤都西
北二十里地曰察爾吉摩多與雲莊治書同帳明
發疾驅馬上飲湩有作
斗帳帡幪僅二人薄氊藉草幾時温夜深露逼身如洗
天近星垂手可捫一琖寒泉均盥潄半囊餘湩了饔飱
言歸自是人無勇茅屋空閒老瓦盆
左大夫獵得兔
大夫銜命下天墀小試元戎短窄衣風日半寒人半醉
山川如畫馬如飛四圍遠勢周遭合一片歡聲得俊歸
小校成擒何足道豺狼多少緩明威
陪右大夫太平王祭先太師石像像琢白石在灤
都西北七十里地曰旭泥白負重臺架小室貯之
祭以酒湩注口徹則以肥胾周身塗之從祖俗也
因裁鄙語用紀異觀
石琢元臣貴至堅元臣何在石依然巨杯注口衣從濕
肥胾塗身色愈鮮范蠡鑄金功豈並平原為綉世誰傳
臺前斬馬踏歌起未信英姿在九泉
謝右大夫贈馬
王家騋□幾三千撝贈賓僚日屢牽方念何功勞驛騎
况承高義薄雲天愧無詩謝如張藉只有驢乘笑浩然
不用都人行且避看山吾欲裊吟鞭
飲左大夫家有高昌僧能琵琶合曲而又善謔俾
佐尊焉
柏霜花月勢相違紅袖何如破衲衣音響偶聞仍梵唄
談言微中寓禪機一時遂悟忘形樂萬事無過盡醉歸未
信色聲俱是幻更煩青塜弔明妃
和閑閑宗師至上京韻(二首)
建瓴天下奠皇都聖祖神功曠世無灤水清浮金闕
動蹛林晴射錦雲鋪自憐簪筆螭頭近深愧盤空鶚影
孤却望居庸南去路瘠田茅屋杳荆湖
夷夏襟喉控兩都兩都形勢漢唐無垂衣已定千年治
封事仍求萬字鋪香殿晝閒雲氣合瓊樓天迥月輪孤
太平禆贊慚無策猶幸人間有五湖
至順辛未六月見文宗皇帝於大安閣後廊甲戌
夏重來有感而作
修廊晴旭射紅塵燕坐曾朝蟣蝨臣静憶玉音猶在耳
絶憐金地只傳神橋陵弓劍成千劫灤水旌旗僅四巡
大聖繼天春萬彙感恩無柰淚沾巾
奎章閣
先帝憂勞總萬機退朝游息不宫闈球琳璀璨開玄圃
奎璧森羅拱紫微圖史聖功方未已乾坤神器遽長違
詒謀有道心無憾千古中天日月輝
除奎章閣侍書學士中臺奏留戱簡閣中諸老
盛世真材藹鄧林天容樗散厠餘音鑾坡風月無清福
烏府冰霜豈素心空使羣賢留半席不教弊箒直千金
萬年奎壁光如日歲晚斯盟肯再尋
龍岡賜燕(以下二首和吳宗師韻)
至元新制漢官儀萬馬東西歴翠微袀服盛裝三日燕
和鈴清振九斿旂明珠火齊輝棕殿上醖珍羞及布衣
但願普天均此樂莫拘千里詠邦畿
謁太子宫
五雲東郭起青宫仙仗旌旗掩暎紅少海波明花萼
盛廣寒天近桂香通談經敢厠鑾坡客毓德當延鶴
髮翁恩遇等閒過設醴玉觴賜酒注新酮(予病止酒乃以玉杯)
(賜馬酪)
龍岡侍燕和張孟功員外韻
山川宫闕古無雙列騎如花簇葆幢一𣲖簫韻來月窟
半空金碧啟天窗神仙畢至朝圓嶠寒素從誇燕曲江
聖德鹿鳴歌不盡願言懷寳莫迷邦
客舍漫題用前韻(二首)
國士南金未易雙蹇駑何用逐麾幢誰家茅屋煙霞迹
也到玉堂雲霧窗鴻鴈夜寒思楚澤鱸魚秋美夢松江
羇懷正頼詩排遣曹鄶寧辭淺陋邦
夢澤山田二百雙花為屏幛樹為幢朝游常有雲隨屐
夜飲猶邀月入窗半世謀身憐下策一時飛夢過長江
愁來矯首西南望好在釣臺煙水邦
分臺上京往來宿洪贊徐千戶家愛其雅㓗留詩
于壁
樹隂清入小窗幽洗盡風沙出塞愁桑下本無三日夏
尊前忍負一庭秋山含晴靄青未了花謝夕陽紅欲流
迹印雪泥聊復爾鴈程明日又神州
白髮
蒲柳由來不奈秋詩斑酒秃更相讎初如春雪微微見
忽似昏星漸漸稠攬鏡甘投衰境去簪花難繼少年游
到家應被卿卿笑從此明窗鑷未休
儀真寄王可毅參政
鶴磯衝雪别君時欲浣離愁不計杯征纜已維淮甸柳
小瓶猶插漢陽梅江山到處渾如昔軒冕何心又此來
翠鵠峰前紫荆樹春風回首望栽培
庚申除夕
燈殘香盡更躊蹰須到雞聲歲始除青鬢明朝三十五
白雲南紀六千餘未能免俗聊尊爼豈不懷歸畏簡書
兄弟無官常在側區區養志果何如
至正集卷十六
