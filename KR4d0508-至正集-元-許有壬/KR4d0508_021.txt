至正集卷二十一
元許有壬撰
律詩(七言四十一首)
哭甥緜寄秉彝(并序)
至正壬午十月廿七日知甥緜死尚不知其何
地何時也緜生吾家先妣鍾愛其女幸其有子
鞠育勞瘁過諸孫有疾醫禱聞無不為費給不
貲不忍其歸挈之來揚州吾妹不幸卒先妣繼
之秉彛來赴與予同舟至九江予泝鄂秉彛挈
緜入洪時四歲頑健異常兒書來每稱其對客
誦詩不聞其弱也予在上京使如洪因遣視緜
歸言頑健勝昔歲己卯秉彝挈之過鄂年十二矣
身雖修長而精神若不完者心竊疑而察其故
乃知秉彛嘗與新夫人燕坐既箠之復使前跪
至夜分不釋疾暴作仆於地數日始甦由是頑
健之態不復矣此洪醫之言也又聞諸婢無不得毆
之者飲食不時粗惡不堪號飢於諸僕僕有憐而竊
飼之者必遭中傷叔母者視之頗謹尋被謗讟三事
予亦未敢深信而鄂之目擊者多且以二小節言之
姪女嫁王氏日舉室送于其家獠僮寅孫挹釡中肉
汁而飲緜亦挹之未及口婢春蘭不罪寅孫獨連
擊緜首而奪其椀此阿燕之親見者也有熟客過
秉彝緜先與客坐王婢杜姐之小雛保兒突來坐
緜上迫緜取茶緜意懶對客拳擊之而繼以數拳
且捽其耳不釋雖小兒素戲其色與氣俱非戲者
此蓋習見諸人之毆不以為怪也即欲理究姻事
方喧老夫亦被唇吻以故齧齒隱忍容今無恙不
欲著其姓名恐遷怒嫁禍於人秉彛偕王族之將
歸也緜旦夕泣訴於阿燕欲留武昌至言不留之
便跳入江其言有條理不類騃者又喋喋泣訴於
亡妻當時處之甚難百計甘旨誘之使悦始肯就
舟今思其言痛不忍舉似也秉彛亦知之乎秉
彛為人慈仁寬厚在路人且不忍肯不恤其子
乎先考妣待秉彛之厚天實知之雖無奩貲君
子之於人取其心不取其物肯不善視其甥以存世
好乎區區所以有遺憾者秉彝不明爾然父子之情
豈不切於舅甥而况修短有命非人之所能為
知此而又譊譊者念先妣盡瘁之無功而吾妹
一脈之遂絶有不能自己者焉乃哭之以詩曰
妹已云亡又苦甥肺肝摧裂淚如傾死生固是天無爽
囂虐還因父不明兩姓世緣從此絶吾家宅相待誰成
湓江鄂渚回頭夢滿耳猶聞泣别聲
盧溝橋
盧溝橋下水無聲半是黃沙半是冰老子還家欣又過
少年題柱愧何曾直教車馬通萬國不遣舟航泛一泓
送客漸稀容少駐西山寒翠晚崚層
途中即事(二首)
風袂茸茸動黑貂馬行空闊不知勞天邊紫闥人漸遠
雪後青山氣愈高一飯忘君臣豈敢十年伴食罪何逃
鴟夷傾倒休惆悵野店青帘有濁醪
倦翼翩翩下九霄投林有路敢辭遥邦畿天近春先覺
澤國風輕凍欲消牛背神光何咄咄馬頭歸興正遥遥
行人不識庭筠句茅店雞聲近板橋
馬上日暮
郊原歲晚眼增明雲樹煙村隔幾層人影漸長天欲暮
烏輪未墜月先升冥冥遠意雲中鵠碌碌何功臂上鷹
旅次不遥詩未穏儘教羸馬慢騰騰
待泮
三分春過一分期底事堅頑尚未澌土塌且為安坐計
冰山行有自消時夢回南浦添華髮目斷東風動碧漪
恰似杜陵悲去國終南清渭更遲遲
以皺皮靴贈明初
皺皮精製出龍沙曾記遼人獻宋家素質寬柔裁稱足
碎雲縈帶蹙成花不須一量煩曹操却笑三生是革華
願子亨衢服無斁我方芒屩事煙霞
龍虎臺迎接次焦德元韻(三首)
昔人曾厭薛居州却聽江南領略秋束帛丘園勞使節
五湖煙水負漁舟病來元亮欲止酒老矣子長猶好遊
早拜君王乞身去休教敝盡黑貂裘
晚風吹角入凉州塵夢驚回恰見秋雲壑周圍皆可屋
霜溪清淺不勝舟眉宇深負元德秀欵段空懷馬少游
賴有三升門下酒不須輕典鷫鸘裘
自信山林已半仙山林回首又茫然關河䟦涉幾千里
雲水嘯歌纔二年輦路雲軿花接軫故山茅屋竹為椽
鳳凰池上恩波闊得似滄江理釣船
同約伯高尚書行昌平舊邑
滿目郊原是舊遊賜環恩德若為酬臺高龍虎擅多景
地有螟蝗尚半收紫氣浮關黃屋近錦雲縈樹玉峰稠
山英多事今猶昔應笑重來兩鬢秋
友人解之昂物故已三年矣昌平縣廨壁間見其
為御史行部時詩感而次韻
漢江觴詠杳難期底事飛仙不少遲敗屋尚餘揮灑處
扁舟空記嘯歌時故家喬木有閥閱老境空房無扊扅
泉下有知應少慰故人獨解辨哀辭
偕杜叔愚王仲武章君錫可行遊馬廷彦獨樂臺
山居廷彦出素屏求詩為書二首時九月二日甲
子久雨初霽
郊原聯轡看西城况有幽人倒屣迎一曲霜溪環老圃
幾層雲岫護佳城浮生少與良辰遇樂事今逢甲子晴
自笑匡時已無策欲從吾子耦而耕
獨樂臺邊孝子家耕田力學了生涯年豐不慮尊無酒
秋老行看菊有花甓峙墓垣逾鐵石山圍書屋滿煙霞
我來不結雞豚社試向清洹照鬢華
陳公&KR0770;有亭在鯨川東里米元章書扁曰蕭閒外
舍惜傳刻失真予既為書之且為詩曰
鯨川東里近煙村小巧翬飛棟宇新不見米顛題外舍
幾如回老笑西鄰柳邊花塢浮紅出桑下蔬畦潑翠勻
世務驅人行有日扁舟何處更尋春
劉仲敬知州出其父同知公所書退之陳旱詩聶
夷中傷田家詩求題其後
羹墻無地不思親况此淋漓手澤新兩紙文辭有深意
一門父子盡忠臣尋常考室真能構多少籯金反速貧
大勝牙籖三萬軸轉頭都作蠧餘塵
劉仲敬埜香亭
薝蔔林中不學禪作亭容膝俯鯨川琅琊多景正三月
參戶有春同一天風送幽花清不斷煙和芳草遠相連
醉翁樂處君應識更看流芳幾百年
臘日雪次房純德教授韻(四首)
一宵川媚更山暉簫鼓聲中亂玉蕤天上風雲應三戊
人間道路隠多歧春方欲動成佳節重不能擎愧老枝
蜡酒醒來風味好鼎香融水煑茶時
獵場風勁日凝暉凍捲雲旓與翠蕤上苑花開詩一札
中天林耀戟千歧芳叢蓄潤宜萱草亂翠先春綴柳枝
還記口脂霑賜罷馬寒如蝟踏歸時
雲合璇穹冷不暉皚皚萬斛播芳蕤慕袁高卧寧祠竈
訪戴空回勝泣歧面藥霑恩辭北闕宫梅攙暖破南枝
吏民飲散天無夜是我衝寒得句時
不用登臨歎落暉白虛光裏看葳蕤勞農持酒光摇面
紀瑞濡毫凍作歧三白積成千頃麥六花開徹萬年枝
土牛且莫消寒盡留暎書窗夜坐時
寄明初
四載周旋似蟨蛩如何遽作馬牛風年來涉世真嚙蠟
老去攜家猶轉蓬月滿醬臺應策杖花開洹水定從公
投閒儘有娛心處最憶相知一笑同
房純德有詩贈别求和
冰泮黃流暖不清風帆催去笑浮生病方止酒難為别
老不忘詩似好名無惠及人宜遯世有才憐子未登瀛
鯨川漸遠洹溪近煙柳斜陽總是情
次館陶寄韓伯高參政
白頭心折軟紅塵歸去山田恰自耘千里幾回思命駕
孤舟三過得陪君酒香梅屋春如海詩入槐莊暮有雲
好署新銜判風月只教毛穎策竒勲
城居苦多客避之野栖來者亦復絡繹閏二月二
十七日大風而雨始得獨坐終日久困諠囂偶遂
幽寂有不可名言之樂因成五十六字
千嶂松檜一川槐槐底柴門晝不開風雨孤村無客至
煙霞遠岫有詩來課童引水澆新樹力疾扶笻踏舊苔
莫羨錢塘風物好洹溪春漲綠如醅
三月十九日偕明初出郭
天光明潤物華新黃鳥間關隔岸聞嫩綠園林初過雨
老青嵒谷半封雲閒人得計惟豐歲老境論交有此君
一壑一丘能事畢山英無事更移文
相下酷暑不减江南明初方思鄉以此調之
栽竹觀梅即故鄉羹魚飯稻亦尋常濕蒸著物霉生醭
炎熱攻人痱作瘡傖地翻疑在吳楚馬君寧復念衡湘
苦無一種還思否蚊蚋轟雷觜似鋩
題蜀江圖
誰收全蜀入丹青寫到夷陵至喜亭巫峽有猿秋寂寂
陽臺無雨晝冥冥蠶叢開國不平水賈客泛舟如建瓴
聖世無分南與北朝宗回首遠滄溟
白公嚴檢校自任城訪予相下首謁先公塋感其
高義作詩謝之
扁舟千里淡相尋不愧前人命駕心歲晚江空豈乘興
調高絃在有知音光增杞菊雙崖月香動松楸十畆隂
村酒未醺詩未就碧雲紅日半規沉
公嚴寓乾明僧舍夜坐誦洹阡新作次其韻
今日禪關為子開絶勝凢客暫天台佳人有約寧辭遠
清興無窮未許回取醉憑誰釀滄海忘形隨寓即蓬萊
葛藤拈起三生句萬水千山得得來
雄飛同年自杞縣來訪尊酒論文時雪適降
林慮寒翠滴漳濱歲晚過從感故人天下多才寧少我
人間有雪更無塵錦囊滿貯瓊瑶句玉斝濃浮琥珀春
湘雨燕雲論歲月白頭休厭往來頻
夜坐與雄飛明初聮句就次韻
天風浩浩鴈聲乾霜月娟娟鶴影寒(有壬)夢遠雲衢毛
質在詩成雪屋篆煙殘(翔)十年黃閣雙蓬鬢萬古青山
一鶡冠(熙)情話未闌雞促曉回頭冰雪踏漫漫(有壬)
硯池凝玉凍毫乾笑語生春頓不寒世路多岐雙屐在書
囊無底一燈殘故人相會須投轄老境何求不挂冠
學得屠龍將底用令人千古笑砰漫
入春雨雪凡三浹旬乃二月九日甲子開霽喜而
賦此
春風彌月六花稠誰遣東風一夕收赤地免為千里旱
黃雲應見兩岐秋隂晴何與山林事豐歉猶懸口腹憂
明日西疇有餘力傍花隨柳徧吾州
婢飼鴨逐鶴感而成詩
鶴長鳬短久難齊底事身長反受飢曼倩恃才方自售
侏儒求飽欲何為九臯風露聞清唳萬里雲霄有去時
臧獲凡庸那問此只知鹽漬卵纍纍
有懷江夏别業
翠鵠山前鸚鵡洲眼中風物夢中遊手栽松菊成三徑
御賜詩書滿一樓勝地方將專相土老懷無奈憶并州
此身天幸成閒散陸有輕車水有舟
赴召入京諸公餞飲洹水橋
柳拂輿梁雨漲波謁阡行稼幾經過又為擾擾馳名者
其奈遲遲去魯何病後壺觴驚量减老來兒女轉情多
慇懃寄謝漁樵友未許塵埃暗綠蓑
京師送馮景仲赴江西儒學提舉
保釐江右重文衡多少師儒望典刑六載成均時雨化
九科豪傑曉天星懷人南浦多新句訪古東湖有小亭
我亦從君鴻鵠舉都門楊柳正青青
送胡古愚致仕歸金華次其留别韻
天上故人羅祖道夢中稚子候衡門君王深憫七旬
苦忠義難忘一飯恩白髮朱衣相照映青山華屋兩生
存便尋起石為羊處却笑牛車困子孫
迎梅(次楚寶臣待制見寄韻)
練帨飄飄翳縞裙雪天羅襪不生塵蓬萊宫裏才領使
白玉堂前便有春叙舊正宜金縷曲忘情誰是鐵腸人
素娥不訝吾衰老却羡詩成字字新
送梅(同前)
肯將冰玉混紅裙凢卉從教逐後塵南浦只今同是客
東君何事不留春天涯遠意難為别夢裏餘香尚襲人
好在西湖湖上路白頭相見更如新
至正集卷二十一
