至正集卷五十五
元許有壬撰
碑志
教諭王孝卿墓碣銘
武卿王誠從余游一日出行實致其兄進之語曰進兄
弟不肖而得忝顔士類以自異於鄉民市商肆工者親
之教也先人德善不可誣恐久遂泯重進不孝敢以為
請按王氏家沁州武卿縣長樂里曰現當金末從軍有
官勲子興參元帥杜公幕次曰信善治生家以不窶信
娶元氏生忠字孝卿進父也孝卿早失父元氏誓志秉
節督家人力田桑躬治絲枲平居毫釐不輕出至延師
待賓則豁然不復靳儀範&KR0666;族孝卿性穎悟力學不倦
土俗當冬隙羣居終夜斷麻取膚孝卿以膏火不繼焚
麻取光且斷且誦自餘手不廢卷經史百家靡不研究
下逮隂陽方技佛老之言亦致通焉事母盡子職族無
遠近歲時交歡物禮俱至隠居教授執業滿堂郡博士
知其賢辟為邑教諭令邑民皆得矜式雖孝卿亦自喜
將階是以發其光也大德辛丑元氏年六十七以病終
孝卿克致其哀明年妻焦氏亦殞上無恃下無助又二
年乃卒得歲四十有八葬西山先塋子三人進其長也
初孝卿之喪母也葬祭一凖文公禮不用浮屠不恤傍
議進之喪父也恪遵遺訓有嚴無替治家儉勤遂致饒
益視昔百倍立祠華不逾制而時祭盡禮曰德曰義皆
孝弟克家祭統謂銘者一稱而上下皆得焉進之知此
學也力人可不知教其子乎是可銘也銘曰
王世右族翕闢替隆有居沁鄙樹德惟崇帝降而祥匪
金匪珠俾生子為儒以華以腴翁也早殖但聞其喤母
也拮据竟玉于成嗚呼孝卿生得母以為賢子死有子
以為賢父雖死猶生
蘄黃宣慰使昝公夫人田氏墓志銘
夫人姓田氏利路西和州長樂人故四川安撫使德實
季女正議大夫兵部尚書蘄黃等處宣慰使昝德威妻
田世右族曾高上俱以武功為宋顯官夫人及笄歸宣
慰舅湖廣行省左丞治家嚴夫人相宣慰以能婦稱宣
慰早卒子榮甫一歲不以煢煢子而專於慈推世賞與
諸子俾為學以世其家治家以勤老而明健談往事歷
歷可聽女紅一日不去手至順四年八月十四日卒于
武昌之第享年九十有一女一人適趙植孫男二人先
進先昇女二人先惠適鄭文監先熹未嫁以(闕)年(闕)
月(缺)日祔公安先塋文監致其外舅榮之状請曰昝門
欲傾而支絶而續者母也力痛念冲愚先子德善多逸
吾母居孀五十年節義炳炳忍復湮没幸哀而志其壙
夫人女公卿家夫在而能婦夫没而能母執德秉義天
昌其夀子且五十而諸孫亦詵詵矣予因有以見為善
之多獲也法三十前夫亡六十後不嫁表厥宅里脱不
幸逾三十賢者固不敢誣凡庸之情念法已不與去耄
尚遠遂分不齒予嘗竊慨與善之狹也然法不局則冐
有志於風教者亦究其本何如爾夫人守節五十年凛
凛然在世者固不係乎表之有無也銘曰
有營之豐有殖之蕃嗟未亡人若可飫温彼呱者孤不
季不昆茫茫百年敢予固存慮勝而往校利有奔彼市
道交天叙有惇天厚其報將百斯孫我銘其幽永示弗
諼
贈承務郎天臨路同知湘潭州事朱君墓碣銘
君諱士心字奎仲姓朱氏世為湘鄉人曾大父用舟大
父應龍宋進士父斌以子玉誠貴贈從仕郎潭州路安
化縣尹配周氏贈宜人君生宋淳祐庚戌卒延祐己未
至治辛酉十二月二十三日葬七都鹽井之原娶袁氏
繼陶氏子合班秩承務郎武昌路蒲圻縣尹兼勸農事
君贈承務郎天臨路同知湘潭州事袁氏贈恭人合班
欲揭之阡屬銘惟慤嘉乃為親而筆之君為童不喜弄
性恬淡諸弟絡繹入仕徙居湖山獨事樹蓺事安化君
不少達左右作童稚状曲意承懽安化君年八十五卒
君六十七矣哀毁踰少壮友五弟怡怡分田取其磽噐
取其敝夀七十子四孫二十二生為孝弟人没追榮六
品子曰璣曰琪曰瑾琪瑾出陶氏合班則璣瑾琪之兄
袁氏出也通國語積勞譯掾為今官賢而能政者也予
見大家類喜官而鮮克由其道惟貨是求得亦失之是
猶作墉而不堅其址楨幹一釋仆不旋踵爾安化君父
子積善于躬而合班投足正途不徑不竇以底于成蓋
植於前而實於後也然予聞黃大史言吾儕衣冠而仕
豈已力哉皆自高曾以來積累偶然冲和之氣在此一
枝耳嗚呼世之自以為能而秦越其族者亦回視其始
之一本乎亦推其原之所發而偶然在我乎予竊有慨
于世而重有望于合班者又將遠其澤于方至也銘曰
人不愧天天不遠人彼難之獲惟致之馴熄而有光邈
而益振賚恩蠭涌由葉溉根不菑何畬不耕何穫吾菑
吾耕匪今而昨天昌其門流慶未已椒蕃瓜緜子孫孫
子鹽井之原鳳山直焉匪山而人後其勗旃
副使譚生甫墓碣銘
南陽書院山長廖則逢嘗斆寧鄉亟稱邑人譚生甫賢
状其行請曰世達官聞人則逢不及識而識者山林中
人也子名喜善達官聞人豈得專子之銘敢致其子朝
貴意徼銘其阡予憫其意遂從而叙之生甫名應發吏
部端潔公後早事鉛槧作稅官不樂棄去為人踔絶好
賓客娶易氏生男朝榮女懿真易氏卒葬萬善里荷曄
塘生甫夀五十卒葬溫泉鄉景龍里朝榮懿真既婚嫁
相繼卒朝貴本李氏子朝榮未生生甫養為嗣泰定丙
寅遷景龍之葬于烏江建廟立祠割田以奉祀事邑庠
摧圯獨作禮殿學庾不充割膏腴百畆入之歲歉發廩
捐直且飲食來者徙李氏塋佳地教其子姪晚乃舉四
子此其状大較也予聞楚俗鬼殫財土木事非其事名
教所出職者且不知恤况非其職而傾財力任者乎寸
土一木訟結累歲况百畆乎歲歉閉廩騰直乘時為富
則損直而又飲食之不明乎義而能之乎可謂善變其
俗者已世有為此必聞諸官而表厥宅里朝貴則力拒
之然而人之稱以義者不戒而一樂善之天人心之同
然也使世有君子將出亦必不靳而與之此聖人與人
為善之盛心也其後譚也勞筋力以立其家養生送死
以答其德者固已無愧若夫泝其源㳂其流則朝貴之
義又有大於是者焉予銘生甫而詳朝貴者所以右譚
也銘曰
應發名生甫字世寧鄉譚其氏藐督征屣俱弃櫝軼材
䪥厥肆生丙辰卒乙巳欝多美李乃嗣義之實善攸取
細克充大斯舉江有沱泝洄窒馴弗安沍則釋我為銘
理不忒本支百視此石
故進義副尉元氏縣主簿馬君墓碣銘
君諱顯姓馬氏世為遼山人祖罹兵亂莫詳所出至旺
娶李氏生君君少孤有志節形質魁碩不妄語笑見危
難急如在已聖朝既平金平陽太原郡各一王遼山和
順故隸平陽與太原接壤守臣主彼者率其徒劫二縣
民籍之民從違相半遂自為敵日千百鬭擊君甚不平
謂衆曰聖天子既定封民各有屬此王之民而為彼戶
可乎錄其版白諸府府畏忌不果行會滅薛二輩行斷
事官往訴其状尋奏復之因檄君為和順令至則興治
補弊安輯流散民甚德之在官十年治最一路伊蘇巴
哈王嗣封與語嘉之佩以銀符衣以錦襖一蹙紋繡靴
一雙銀五十兩至元己巳調天下官君自以治蹟不下
任其銓授除榆次主簿君受命曰令與簿雖有高下職
王事則一也欣然赴之秩滿陞進義副尉保德州判官
民女有貧不克嫁者出俸資之戰骨蔽野為大塜收葬
之移元氏主簿丙子歲五月十三日卒于官得年七十
九皇慶癸丑始祔于四里堠塋娶趙氏子八人長同其
母趙兵亂相失次天牧天翼天羽為儀曺掾卒天祥天
佐天輔天祐皆謹愿克家女一人適周氏孫曾四十人
於戲君逃亂孑遺而能卓然有立歷官盡忠若子若孫
蕃衍若是安知他日無挺挺高出其先者乎銘曰
位奚崇卑克稱斯榮事靡難易惟志竟成匹夫崛起而
能回事之難者以為易處位之卑也而如崇是知非齊
民之流名豈與死而相從伊農昏勞有秋其豐植本其
茂支百是叢堅珉表阡遠君休於無窮
廣西憲史熊君墓碣銘
廣西憲史熊君諱文煥字用晦致和戊辰六月六日卒
十一月二日祔江夏西興鄉長樂村先塋其弟文炤介
湘隂通守納琳巴哈致其父克昭之辭曰我家三世業
儒祖澤是賴有子五人仲子文煥讀書入仕矣乃先我
而逝我哀其慧而夭也思有以異衆人之澌盡泯滅者
且昔嘗拜子金陵文而碣之則衰朽鞠子之哀得以自
舒矣蓋予至治壬戌承乏御史而君為湖南奏差南臺
控十道伻來絡繹一人接對能否立判時已多其敏捷
而期其可遠也而止於斯也君先世居鄖曾祖諱天錫
宋寶祐己未省試第一人祖諱季永咸淳丙寅補太學
上舍始遷武昌克昭為歸州巴東教諭配劉氏君在昆
季間文采郁然積勞湖北憲及格為奏差尋遷湖南陞
書吏遷廣西以疾歸遂不起年三十有五娶李氏一子
慶孫選格出官多途拔清貴速化者科舉下即曰憲屬
一為憲吏則迤邐至中書掾出身第六品其不至者班
資雖卑亦變化易反手謂其風紀已試無施不可也然
路貢儒吏府州拔胥史百間一得又有操觚憲司服勤
執役不知幾年始與班禄又不知幾年而為奏差而陞
書吏得惟艱哉慮居久人狎則兩道易遷從使者繩糾
郡邑望風若畏死居下盛權故疾之者衆朝議屢變選
補法至其權則勢不能輕之也但歲以御史覆其迹而
去留之君廉介稱於人人不疾之御史不去之可謂適
用之才已夫以適用之才服艱得之役當方剛之年有
垂白之親而一旦夭卒於虖天之在冥冥者果何如哉
聞者哀之况識者乎識者哀之况父母兄弟妻子乎故
系之銘曰
寒爾衣饑爾食鑿爾愚充爾質爾禄我養我門爾高弗
養非高天乎劬勞豈爾愛親喜懼逾常而遄于亡於虖
百世而下曰此熊君之蔵孰不爾傷
贈中憲大夫河東山西道宣慰副使紐公墓表
聖朝孝治天下錫有位以及其親是與人為善也人有
殫刑不率而格於不僇之僇者蓋有以觸其為善之機
焉至大中始行封贈推恩世數視職崇卑有司不謹三
格始復皇上率舊諭飾周詳久可不弊幽而泉壤昭而
家庭存沒均洽其或不慎則舉而委諸掌故之蔵人非
喪心鮮不自勵勸懲之道於是兩盡余甫冠知河東紐
君賢致和戊辰會于江夏則已休致矣一日謂曰克讓
結髮筮仕卒勤四十年先人中憲公既疏縣封日愈恪
慎懼或失墜今弛擔世途吾知免矣而先人又進郡封
不表之阡則君親之德不才保守之難吾子孫藐乎其
不知也子可無為我筆之夫自封典一行姦貪且為循
廉矧素賢者其益進于忠益顯其親宜哉惟紐氏在後
周有曰因者暨子士雄俱以孝稱他無見焉晉有鈕滔
吳興人豈紐轉為鈕若鞠之為麴乎紐今著郡吳興豈
滔亦其先邪世遠譜亡莫詳所出有居汾州之孝義者
族大以蕃至用始遷介休生中憲公諱文敦厚樂易教
子以禮嘗曰吾無過人者循理安分使鄉閭稱善良差
可無愧用是沒齒志願畢矣至元乙酉六月(缺)日卒於
家享年五十九葬城西先塋克讓守龍陽贈奉議大夫
冀寧路總管府治中驍騎尉追封介休縣子配王氏介
休縣君克讓以中憲大夫湖南宣慰副使致仕加贈中
憲大夫河東山西道宣慰副使上騎都尉追封汾陽郡
伯縣君進汾陽郡君三子長克忠季克恭克讓其次也
為掾廉為理幕賑湖南饑活人多雪雷州李妙生三人
冤賞一資岳武昌皆劇郡為推官用法平恕其去龍陽
也州人紀之碑娶陳繼張封皆郡君嗟乎孝其親則思
榮其親孝則在已榮則在君克讓兩及其親卒完晚節
不孤聖朝與人為善之至意矣余故併叙其說俾後裔
皆有感焉孫十人曰端者方世其禄銘曰
古士所事皆竭能致惟行之恒匪率亦至世不古趨率
之始行昧厥宜有謂賢謂能伊率之久而格之多一機
混融八荒太和彼紐有子在汾之滸視誠欿然允示繩
祖
至正集卷五十五
