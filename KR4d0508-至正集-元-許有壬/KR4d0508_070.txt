至正集卷七十一
元許有壬撰
題䟦
恭題太師秦王所藏手詔
文宗皇帝手詔今太師秦王中書右丞相持以示臣有
壬俾識其後臣有壬恭讀盖以兩都門禁遇有夜啟舊
惟牙符申以織文不具而啟當以大辟所以嚴禁衛也
臣有壬昔參議中書實出御劄而小臣數奇不一月憂
去追恨不能有一字之補而切有說於今焉伏念人君
之責在乎得人聖人有金城得人之謂也惟太師在天
歷初當汴兵衝參謀秘策與奪如神使乘輿達京中原
不驚今年六月又討不軌其難有甚於汴者其功豈但
護一門謹啓閉而已哉宸謀淵深申畫周防古聖人重
關擊柝之意也若夫任得其人則又君逸臣勞之大節
焉臣有壬故敢書此以助聖君賢相擇人之萬一云
恭題太師秦王奎章閣記賜本
文宗皇帝遊心翰墨天縱之聖落筆過人得唐太宗晉
祠碑遂益超詣盖其天機感觸有非常人之所能喻者
開奎章閣書製文刻石閣中摹本出天下聳觀揭如日
月雲漢之賁萬物也當時霑賜非殊眷不與太師秦王
中書右丞相奉賜本俾臣有壬識之臣有壬竊惟帝王
之德業雖不係乎書然寸心之微衆慾攻之不惑聲色
則荒游畋萬幾之暇誠絶衆慾深宫静几寓意乎書心
正筆正出治之源於是乎清矣況記文所謂崇德樂道
頌祖訓戒守成遠不軌不物所以陳王業貽孫謀者本
末周密帝王之道盡在是矣誠歷代之大訓也
題歐陽文忠公告
文與道一而天下之治盛文與道二而天下之教衰經
籍而下士之立言力非不勤也辭非不工也施之於用
卒害其政者與道二焉耳昔蘇子以韓愈配孟子而以
歐陽子為韓愈天下以為知言後世不敢有異議者韓
也歐陽也推而逹於孔子之道也歐陽子曰三代而上
治出於一而禮樂逹於天下三代而下治出於二而禮
樂為虛名又曰我所謂文必與道俱嗚呼此歐陽子之
所以為文而先儒謂自荀楊以下皆不能及者也有壬
幼讀其書即知好之見其紆餘委備容與閒易初若易
入望洋而嘆而後知其大且至也翰林直學士兼國子
祭酒玄原功其後也登延祐己邜進士第名能為古文
潁州後子孫散而四方能世其學者原功耳出所藏至
和元年五月告身示有壬曰太師為龍圖閣直學士尚
書吏部郎中留守南京時罹太夫人憂服除以舊職起
此其告也陵谷變遷巋然獨存傳而至玄玄也歴胄館
奎閣奉常太史幸不至墜世業子吾同年其為我識其
左又曰子以參議中書省事母憂去官服除亦以前職
召古今事有相契者其併記之有壬早讀歐陽子文得
與其後同年而又相好故敢以謏聞識之若夫德業之
不究而以迹之粗類者委之豈原功私我之深遂忘其
擬人以倫而傷其知人之明耶將原功警我以希賢之
學耶警我以希賢之學也則不敢不勉
題鄭裕卿孝行詩卷
庾黔婁為孱陵令父易在家遘疾黔婁忽心驚即日棄
官歸家時易疾始二日余童穉誦故實及此雖未有知
而竊有感焉年十三在鄂休日從諸生出嬉惕然有動
於中意太夫人當暴疾有青竹立牖下必策竹徙倚亟
歸視之果策竹以立言疾狀甚苦藥數日始愈於是益
信黔婁之事為不妄以語人或信或否甚者謂索奇近
名遂不以語人第默求之以徵人心之所同然者棗強
鄭郜裕卿為仁虞掾扈從柳林至大辛亥正月廿九日
忽心悸意其母疾告上官得歸二月五日抵其家則母
疾已不得語但泣下頷之是夜棄代倘非至情感觸奔走
一見裕卿之恨窮天地亘古今其有已耶嗚呼銅山崩
而鐘應春木花而栗芽物之以類相感者其捷且爾況
子之於親乎子之於親身雖二而氣則一焉身親之身
也親有疾痛身雖不知而心為變理之常也惟其篤愛
日之至念厲先施之血誠跬步之頃不忘其親則氣之
一者無所往而不在矣其終也羹且見之牆且見之齋
且見之而況其生乎彼陷溺其心者則不然亦惟有是
心者為然耳裕卿為三臺御史僉憲三道皆有聲生能
養其志而沒能及其生其亦可以無悔乎朋游知其事
將播之歌詩俾余為之序嗚呼黔婁已矣裕卿無母且
廿五年吾母見棄亦五越歲矣尚忍舉以為言耶其忍
泣以書者庶後之觀此其亦均有所感焉
題牟成甫作鄧平仲傳
余昔漕淮掾廬陵曹汝霖出其父士弘先生志銘存沒
贈挽序文歌詩因得其人焉士弘識遠氣豪博學強記
僑錢塘宋餘黎獻名伏一時者皆稱其有史才最後鄧
憲使善之袁侍講伯長直以宋史期之而士弘亦自任
也陵陽牟成甫嘗作鄧平仲小傳濟邸事略寄士弘備
紀述汝霖又以寄京師請識其末余既悲其年之不昌
史之未成也而重有感焉國家得宋而天下始一三百
年道學之明家法之正人材之多文物之盛三代而下
無與倫匹其國可亡其史不可亡宋之史我之責也人
亦有言列聖復有成命而宋之亡也又非與秦漢以来
國亡而文不足徵者比天下之禆官野史碑銘家乘亦
既蒐致史館而因循六十餘年何哉竊惟混一之初故
老具在此可乘之機而釋之當時士大夫不得不任其
責焉大德初余讀書江南猶及見之從問往事歴歴可
稽距今又四十年而彫謝無餘矣接父兄緒餘有志如
士弘者豈易得哉匹夫奮臂而出欲負千鈞之重非有
烏獲之力不敢也儋人之爵而職其事者乃不勝一匹
雛可乎士弘沒矣宋史將遂巳耶天下之大寕無其人
不論其職不職也固將釋吾悲而有望焉有為者出則
今亟焉猶可及也過此則風聲習氣日以幽邈殘編斷
簡日以廢墜雖有太史公出亦不免疏略牴牾矣有為
者苟出成甫此作當有取也士弘之志其亦可書者乎
題潭州李肯齋手書
衡陽郡學實肯齋李公故宅開雲樓設公像垂魚正笏
有壬幼讀書其十歲時從師友拜樓上尚論風節詠歌
追思三十二年學已久不知公像無恙不也故人陳君
季和入京出公手書乃其復司農進直寶儲帥湖南時
與其幕陳季文書也時國勢一髮引千鈞急賢宜何如
方且斥公十年用復未究已傾而維湖南特一繩耳不
待瀛封命下其不能國盖昭昭已見矣宋之起公公之
死宋無益一時之存亡而有功萬世之名教公之一起
其功亦豈淺哉使起公早用公盡如公者皆得效其力
則古無亡國矣是則天焉一書之微憂國之深敬君之
至不怨不尤可槩見也宋逹官位重任劇箋奏書簡幕
下士例為之而公之使人謙抑若是君子哉季文名億
孫衡之安仁人登咸淳戊辰第為全州推官公辟之幕
潭城陷從公死公書謂能道人心事真知人哉季和季
文從弟也
恭題胡震宧所藏今上御書
布衣臣豫章胡震宧奉九霄二字示臣有壬日震
宧游桂林實得侍今上皇帝筆硯及見始作字時
落筆如宿習每精意審訂然後奮臂一掃不復潤飾此
則書以賜震宧者也臣有壬齋沐伏觀而竊有感於揚
雄氏之言也雄之言曰聖人矢口而成言肆筆而成書
盖天縱之聖不求成文放口而自成文不求成訓恣筆
而自成訓書以為訓有道焉字畫之寓有訓焉宸翰健
剛端重渾然天成書家疲精力矻矻歲月有所不能而
性天超越一趨徑至非聖人肆筆而成書乎而九霄二
字又有訓焉唐高宗為飛白賜近臣皆有比興其賜郝
處俊曰飛九霄假六翮豈聖衷有見於震宧故不他書
而擷此二字以賜之耶震宧其益進於學益勵於行養
六翮以待一飛其勿急急於小成也
䟦高宗小楷學記
宣和父子皆能書而建炎小楷乃學記一卷治亂之機
於是可見矣
䟦忠武王花押
右淮安忠武王署押二紙皆薦魯郡文忠李公之底也
昔王以雄姿大略濟以至仁取勝國兵不血刃歸槖不
貯一毫勲德塞宇宙其恊贊畫諾亦惟有一時之傑蔚
乎其左右前後也文忠之子季凱請識左方竊惟聞王
之風當斂袵肅拜况親見其心畫哉王國之貴種而落
筆雄偉若老於翰墨者昔嘗於掌故簿領中間一二見
見輒捧玩不忍去手况李氏家有之哉前剡舉文忠為
樞密參議後者舉為江西宣慰使皆不果用舉者與舉
之者若是當時亦復尼而不行耶文忠終於江浙省參
知政事為時能臣王之明又可見矣季凱其什襲之
䟦雷天益所藏先公詩
先公在江南嘗語有壬曰我讀書鄉校時同舍最久而
最相得者雷起龍先生先生才甚敏學甚苦浮沉里閈
今老矣歲時話親故必及之聞之熟故知之悉至元戊
寅有壬得請歸鄉里其子志天益者出先公手書詩一
首乃嶺南和先生所寄之作也鄉思友義即詩可見伏
讀哀感五内摧裂先公所作散逸甚多既錄之東岡小
藳而歸其本於天益俾存世好焉先生後更字伯通學
充而不試者也
䟦晦庵寄馬會叔十一帖
鶴山馬侍郎嘗有言曰時無孔子子朱子不當在弟子
列觀十一帖則侍郎之賢愈遠愈彰而子朱子交友之
篤疾惡之誠論薦之公進退之審可槩見也謂其徒持
咫尺書干監司州郡朝至暮獲如取諸懷以陵篤縉紳
者果何人哉百世之下邪正益判矣
䟦甲戌混補公據
有壬幼讀書衡陽師蘭埜吳先生先生諱剛中字景和
勝國咸淳甲戌湖南混試終場萬七千八百餘人取合
格二十六人先生試賦天地大德曰生通榜第二賦則
魁也宋末詞賦尤工嘗誦其賦中朝士夫間殆如孫昌
胤冠子言於鄉士其不怫然却立者鮮矣當時題名有
石補入太學人給以據兵火之餘石且不存况擄乎第
二十二人劉先生與詩子楚材獨保其據如新而第八
人歐陽先生則有壬同年原功之父也原功既題其後
又介陳剛以屬有壬吁宗之賢書盖絶筆於是而其文
獻有足徵者焉南來訪先師子孫於衡陽士子已無知
者而幸歐陽之有後劉之有徵也二先生則彰彰矣若
吾師軰不幾於泯泯乎歐劉同為瀏人而原功又為太
史使二十四人不泯若二先生亦必有道矣
題楊廷鎮所藏首科策題
仁皇肇行貢舉親策多士人賜印題今全州總管臣宗
瑞既擢第請請卷官集賢學士臣孟頫謄諸砑綾以仁
皇之親策臣宗瑞之所對重之以臣孟頫名世之書信
楊氏子孫世守之寶也臣有壬實階是玷前列十五轉
遂待罪執政追思廷對時文運之亨如日方升不圖才
三十年遽至廢格雖姦人藉進士瘝墨者若干以簧鼓
上聽而不才適在政府封繳不武匡救無術有愧於七
科五百三十七人者多矣尚敢以瘝墨者為辭哉而亦
何面目復觀聖策耶讀卷臣世延等識于後莫不哀歲
月之飄忽君臣之奄棄世事之多變也哀則哀矣無愧
也臣有壬則兼之矣謹書其槩而歸之
題趙繼清覆瓿集後
同年趙君繼清昔與計偕人已翕然稱之盖學之固有
者也有壬佐天官幕繼清調湖廣省照磨參議中書調
國子助教皆與議末廿年中凡三見之不久輒去故於
文墨言未嘗及丙寅歲在右司見其覆瓿集讀未竟取
以南去甲戌歲又見之始得盡讀文若詩凡六十餘首
然後見其舂容寂寥之各適其當而益知其學之固有
而有能進也予拙且懶仕復多劇非迫諸人觸諸心不
獲已不執筆積以歲年存尚滿篋况博贍敏給十倍者
乎則此集也其示人之一斑乎然而文貴傳不貴多余
之貪於繼清者盖欲見大方之家而極其學之所肆爾
它日請之其尚勿吾拒也夫
題李元鎮堯山樵唱集
大德丙午冬識文安李元鎮先生于鄂予落魄京華元
鎮召入同邸忘年市飲無虛日朋游唱和少年技癢恐
後元鎮但轟飲不言時出一章硬語老氣見者盡傾尋
去翰林游吳楚閩海殆遍承乏按南海聞元鎮治舶事
海資山積但攜一猿一鶴而歸過横浦驛見所留詩思
其人而和之予仕京七年元鎮在江湖元鎮兩入京皆
值予出人生難合有如是哉提學湖廣年望七十予亦
髮蒼蒼而視茫茫矣握手驚喜亟出堯山樵唱集曰子
知我者當有以議其端噫交游二十五年始得其帙之
全而知其為詩之多也惟其讀書有見故其言醇進退
明故其氣勇土視貨利無一錢不蹙眉故其意適江湖
之日多仕宦之日少故其體放元鎮少慷慨有氣節善
騎射早官江南棄而讀書山中深造厚積入可以備頋
問出可以為捍禦惜其壯而不用用而不盡今老矣才
五品冷官豈天欲昌其詩而厄其官邪昔鄭谷梅聖俞
皆為都官雖若過之在元鎮猶未用也予恐觀者不知
故叙其生平大槩而區區交游出處因以見焉
䟦海朝宗玉枕蘭亭
永和癸丑迄至順癸酉九百八十一年蘭亭一帖臨摹
展促殆千萬億化身矣本來面目寧不變乎朝宗所藏
校予所閱盖唐臨之佳者也第世無吳卒不知綱之果
似芮否也
䟦納琳文燦詩
士子持所能得一第為能事畢矣高昌納琳布哈文璨
則不然迨守湘隂歸汲汲問學猶未第時予嘉其有志
於遠到也出詩一帙求言甚切無已則復之曰三百篇
後作詩而世傳者可數也評詩而世服者可數也後學
望洋罔知所止愚敢以所聞進曰學曰師曰識曰力而
已學以聚之師以傳之識以别之力以终之四者不廢
一旦自得有不期然而然者矣故曰學詩如學仙時至
骨自換夫見彈而求鶚炙見卯而求時夜已太早計矧
彈卯未見者乎君見矣其力求之少陵復起不易吾言
義首座自號仁峰題誦連軸為之䟦曰
韓子送文暢師言其謁吾徒來請其心有慕焉天寧首
座義公既名義又號仁峰而又謁吾徒來請則其有慕
也審矣吾徒亦有以告之乎仁乎義乎其亦慕其名而
遺其誠乎而亦煦煦孑孑同其育乎揮之進之予將究
子於名號之外矣
至正集卷七十一
