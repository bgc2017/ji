至正集卷五十四
元許有壬撰
碑志
故封從仕郎武昌路武昌縣尹萬君墓碣銘
愚昔在京聞咸寕萬君隆師教子季弟有孚就學其家
辱視尤厚天歷戊辰識其子國鍳明年季冬娶於咸寕
始識君而登其堂焉至元四年戊寅歲七月戊申君以
疾終於家己卯十一月庚申葬邑北雙鴻灘湖白□諸
子請銘其碣按宋有諱思杞者齊郡無棣人為江西提
刑因占籍豐城君遠祖也至高祖炳游鄂愛滏川山水
家焉曾祖諱必大妣范氏祖諱從龍妣劉氏考諱文舉
妣宋氏君諱希孟字醇甫生七歲丁勝國訖籙從母逃
難俘至沔州西邂逅世姻張叟說其將得贖歸則故基
餘廪舉為豪據宋夫人攜君訴官僉省鹿泉賈公方事
撫定檄主者皆復之長益刻勵奉母孝謹部使者將表
宅里固辭乃已表姊良人吳誣構下獄事急質田於君
約三年贖事俄白即請贖君急歸之母黨曰濂者田將
淪於質君曰可易契業不易創奈何棄之吾念世戚非
利之也假緡出之歲入其租及其直即反之舅氏前進
士楊溪先生掖君於立楊溪病以二子託既卒挈歸教
育經理其家天歷己巳大旱有儲者皆閉遏以俟翔貴
君發廪平其直出入□斛不二民有李賈各棄田若山
林易穀直有成約明年春直增倍差二子始來如元直
給之邑屢災後先三千餘戶戶賑穀一石所識窮乏者
倍之居直火衝者再四隣煨燼而居獨巋然人謂隂德
所致郭德方死無以斂遺之杉材其子伋酬直千緡君
曰吾與爾父分雖舅甥義若兄弟忍利之邪監縣巴延
坐誣就逮以屋居其孥巴延卒為具棺衾資其家使歸
作德新堂儲書延蜀老儒王履佐才八年佐才捐館躬
治含禭棺斂將擇地葬之其子欲葬鄂不能止乃厚賻
之復求明師勉諸子終業且語之曰甲戌秋吾祖挈三
子十三孫避地舟居吾最孱弱後獨吾母三人歸不意
有今爾曹一乃心力庶幾無忝枚舉其名因其才而教
之後皆如其言用子國鎮官封從仕郎武昌路武昌縣
尹既受命而終壽七十二娶孫氏先公三十三年卒子
五人曰國鈺能世其業曰國鎮起家荆南宣閫知印湖
廣省行人除黃州錄事曰國鍳中延佑庚申鄉貢進士
舉曰國鉉曰國銓皆儒業女三人長適李得潮次適吳
&KR1643;幼未字孫男六沬沂淵汶濂渭孫女四君莊慎有識度
楚俗鬼君獨不謟豪家子率汎習君獨教以詩書殖産
雖豐而衣不兼采食不重味賑災惠乏乃復不靳其齠
齔孑遺脱身來歸舉已墜於陵谷變遷之餘既復其舊
而又有加焉者其有以哉嘗患世人必官而行其志官
固行志之具也不官他果無具乎力不能及人而不能
行其志宜也力可及人也獨非行志之具乎惟能推吾
之有餘以濟彼之不足其及人不博矣乎食人之禄而
受其寄者有所不及也况從而朘之者乎君之榮於生
而昌於後宜也銘曰
仕食其職不職其憂受人牛羊芻牧盍求貪夫徇財死
易一錢周室秦越人何望焉不官我身幸裕我蔵忍乘
爾危遂搤爾吭提㩦傴僂形鵠色菜不易吾□不力吾
概災戶三千戶凡幾人露處嗷嗷而腹我囷昔君之來
踽踽其迹今君之老子孫蟄蟄有朱斯服由葉溉根何
以致之經籍教敦雙鴻卜吉嗣承惟賢支百伊始其昌
其延
故成全郎諸路醫學提舉郜公墓志銘
公諱文忠字信卿姓郜氏世居河南業為醫金亂昆弟
四人北渡河亂離自給其諱成者公之祖也占籍濟寧
尋遷彰德因家焉妣(闕)氏考諱(闕)妣(闕)氏公幼讀書師
紫山胡公以儒為醫故所造詣視世之專門而局於其
術者有加焉擢大都路醫學教授恪盡其職太醫院知
其賢不使出而浮沈郡邑也累陞成全郎諸路醫學提
舉秩第五品太醫院總天下醫政而考覈課藝薦擇校
職提舉實握其要雍容其間以稱職聞致仕歸築别墅
洹水之陽自號洹溪野夫日與老友詩酒相娛樂至元
四年戊寅歲閏八月二十八日以疾卒於正寢享年七
十有六配王氏子四人長曰元早卒次曰弘業儒出官
除(闕)郎利用監知事次曰中曰恪皆為彰德路醫學
正女三人長適李(闕)次適王(闕)次適郭(闕)孫男三人女
一人俱幼以是年十一月(闕)日祔安陽清流源先塋弘
請志既按其状叙其世若履歴矣他及知者湮沒可乎
公為人純和而舒徐與人交無少長皆得其懽心自其
為醫官里之醫苟能效一藝随其藝高下皆推轂使其
不為齊民先公捐館京師歸葬之議未决公厲言主鄉
里之議不敢忘也予得請歸蓋欲載酒相從而尼於塵
事者數矣其生也不能盡平生之懽今没矣可以泄吾
悲者獨銘爾尚敢辭哉銘曰
粹其著懿厥禀引年歸曲肱枕土維稼洹可飲未予卑
均五品七十六得已甚生治世卒正寢子服官迹方闖
慶源肆日已浸清流原澤不滲銘幽宫子予審
故嘉議大夫廣東道都轉運鹽使贈通議大夫戶
部尚書上輕車都尉追封高昌郡侯哈喇布哈公
墓志銘
公諱哈喇布哈高昌人其先曰&KR1680;欲谷者助討安禄山
封忠武王數傳至克斯布哷公高祖也遼錫號阿達都
督曾大父岳弼大父亞思弼世有竒勲皆國相父約羅
特穆爾慷慨自植兄伯勒齊爾布哈柄用既隆殺西丹僧
稍監復有功左右忌而譖之不能自明乃同歸我朝太
祖皇帝待以殊禮而留為質焉傳皇弟幹真以孝悌不
殺統治中原從平河南監軍民總聽斷化行盜彌以壽
卒官公幼奉母鄂通夫人居益都慨然趨父官所請學
父竒其志授輝和爾儒書性警敏誦輒不忘李璮叛母
夫入迯難相失公晝夜號泣從父行省薩竒蘇平賊購
獲奉歸行省器之薦入宿衛使益都立四脚山冶以勞
授金符都提舉尋譲厥弟天兵之南擢行都漕運使饋
輸以濟宋平上守成策大要存國體勵士節定官程厚
民生昭舊族撫新民時論韙之江南漕秫米二十萬石
由刊溝達河舟覆損十之一斛之出納復有大小之耗
責償舟人公抗言多寡有量水覆非人沒責償非宜請
獨當其責報罷時相憤嫉黜監寕海路遷江西宣慰使
改廣東轉運鹽使兼領諸蕃市舶私販之徒連萬人作
亂行省檄公暨招討使達實密捕之渠魁既殱親抵巢
穴悉招出復業條鹽法不便革之劾按察托歡姦利罷
之盗歐南喜破城殺吏衆十萬公圖上阨塞并攻取策
分兵搤之功最諸將占城之役護餉道遇賊歐鍾鋒甚
銳公慨然曰軍餉重事退縮誤國可乎率先力戰矢竭
馬創格鬭踣數十人氣益厲兵寡為所執賊欲奉為主
公大罵之遂遇害至元甲申二月十九日也年三十九
屢見神異越民繪像祠之某年月贈通議大夫戶部尚
書上輕車都尉追封高昌郡侯配希台持勒氏賢操夙
著後三十五年壽七十二卒封高昌郡夫人二子長曰
偰文質以其先出偰輦傑河因偰為氏焉守廣德治最
諸郡累官通議大夫今佩金虎符同知廣西兩江道宣
慰使司事副都元帥十歲刲股愈母疾人謂忠貞孝萃
一家繪三節圖傳之次曰越質倫早世女一人鎮江呼圖
克哈適霍哈雅孫六人曰偰玉立延祐戊午進士朝列
大夫濟南路治中曰偰直堅泰定甲子進士承直郎同
知新昌州事曰竒徹圖廷祐乙卯進士奉議大夫南臺
監察御史曰偰朝吾至治辛酉進士承直郎枝江縣達
嚕噶齊曰偰列篪至順庚午進士將仕郎湖廣行省管
勾皆文質子曰善著泰定丁卯進士將仕郎淮安錄事
司達嚕噶齊越質倫之子也孫女四人曾孫男九人女
六人公少有志節器可大受用兵理財纔一節爾而履
閱所施人視為法至於見危授命則大節可知已延祐
設科今六舉公六孫舉輒中一人唐宋監時儒家世科
未有如偰氏一門兄弟之盛天下傳為美談不知其先
何修而得此於天也觀公之行則天道可知已然亦竊
訝天之屑屑然若有意於報公秩秩然猶舉器而列置
於地者豈以科名之貴實出至公不於彼而一於此以
必天下後世之信於為善邪抑公之忠義在天地間百
世不泯精誠之至則與天一其必於天者自有在也於
戲偰氏其益顯矣某年某月某日改葬公滕州禮教鄉
清溝原使來請銘竒徹圖於有壬偰列篪於弟有孚皆
同年義不敢讓為之銘曰
惟偰輦水太古未漓其鍾為才天下之竒流祉在昔盛
迺萃今繄尚書公曰大是任純孝生知忠貞有自王師
弔伐允資餉饋六合既一守成異宜大攄厥藴以昌聖
時督漕𣙜鹺寸莛巨鐘民死而生民盜而農力戰無前
蜂蟻敢兵沒當厲賊首離豈懲嗟嗟越民廟祀無斁匪
公之異實公之德天之報公曰惟顯哉諸孫聮科鄧林
取材東山卜吉土厚俗善帶以清溝猶昔(闕)慶源再
啓時出其淵刻銘納幽何千百年
故奉政大夫鉛山州知州兼勸農事元公墓志銘
高平元利甫始識於京實大德丁未春距今至元壬申
凡十六年至治壬戌承乏南臺御史行部江西利甫為
𣙜茶判官泰定丁卯先公祔安陽先塋利甫先卜築吾
鄉偕鄉人致賻惟謹今年鉛山代歸又及先太夫人祔
既襄事六月二十九日拜賻於其居郡東北張見里潔
衣肅迎喜動容體謂其居陋密邇右丞文肅韓公别業
假屋延欵三起視其具平生歴履資格崇卑子壻性質
外家隆替若耕織纖悉悉以相告予方撰屨利甫忽召
僮急求水飲已曰我胷中躁俄左臂足不隨但云頭痛
者再僮欲扶歸已不能履若將奄奄者夫人子女皆城
居予為之撝叱僕婢分走求醫來已不及矣以九月十
八日葬張見西原其友封禮部員外郎杜愚状其行挈
其壻馬緒致夫人高平縣君韓氏之辭曰元門一旦至
此所以圖不朽者其孤未有知未亡人是責沒雖不幸
幸適有遇志其壙他復誰託予憂患中不輕出出際若
是不少後先且告言覼縷若將有託焉者是亦果有不
偶然者乎按元氏世為澤州人祖諱寶妣齊氏考諱琇
累官承務郎樞密院都事贈奉直大夫澤州知州妣姬
氏追封高陽縣君五子曰(闕)大同路行用庫使曰(闕)冀
寧路總管府判官曰享利甫也曰孚沆州路總管府治
中曰(闕)高平縣務使利甫幼侍親讀書京師通譯書國
語補武備寺史除將仕郎武備寺承發架閣管勾歴夀
武庫副使利器庫大使選補中書省史除中書省架閣
庫管勾轉奉訓大夫武備寺經歴母憂服除起為彰德
路總管府判官京師歲所需物郡邑例買於民其直曠
欠不給給則大半入貪吏手名為和而實白深懲其弊
先付以直民甚德之橋道圮壞率皂隸應其役民輸粟
倉吏狃歲弊取贏繩治如法横費為省郡雖家居私謁
杜絶分憲行郡或託士求舉叱之曰身苟不慎虚譽何
益而憲推廉能乃為舉首秩滿有彰德等處鐡冶副提
舉之命未赴改奉直大夫江西等處㩁茶都轉運使司
判官茶法病民郡邑尤窘釐不便者數條課亦告登舊
弊出額取分利錢官吏恬習謂當受猶俸禄然一切却
之風紀舉堪守令遷奉政大夫鉛山州知州兼勸農事
歲大饑出禄米五百斛倡大家賑之和者至萬石人詠
歌不能忘閒居樹藝方為歲晚計而溘爾長往可勝嘆
哉得年六十有三夫人文肅女恭儉柔懿相家於成初
文肅與澤州公同在樞幕愛其淳慎而女焉文肅老子
幼果能相其營葬而經理其家二子長觀音努八歲幼
甫兩月一女馬緒妻也噫人有死雖同而有大不同者
或牀笌曠歲竟亦不免生者無悔逝者毒焉或遺世食
頃生者不及進一劑之拯留恨無極逝者安焉是蓋得
於天之不同而或者遂謂此愈於彼豈理也哉惟正命
全歸聖人之所取其庶幾乎二氏為宏勝誕夸嘗預告
人以聳動愚俗而静修之士原始反終亦有前知而不
亂者如利甫者其知乎方校資格有望將來其不知乎
告言覼縷若將有託焉者何也豈動乎四體有不能自
已者乎其知不知予不知也獨悲夫族屬至親無一在
側而予呌呼救療雖終無益而區區之心亦勞矣其偶
然乎其亦彼有遇乎如有所遇也則予之銘之也不容
辭已銘曰
有齡匪鮮六十又三有官不卑守爵是儋為薪火傳則
二斯男疢恒楚極逝乃笑談馮生芸芸及是斯可緒使
狂奔躅石途左豈其自知告言𤨏瑣猶針投芥銘實在
我我銘孔昭宅幽諧卜利爾後人以似以續
至正集卷五十四
