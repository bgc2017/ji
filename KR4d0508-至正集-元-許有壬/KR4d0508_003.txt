至正集卷三
元許有壬撰
古詩
代祀壽寧宫二首
昊穹儆脩德迪畏嚴宸衷薌幣亟將敬於焉達帝聰鍊
師功有素精誠假潛通通明闢晃蕩霞光破冥濛羲娥
叱順軌敢爾好雨風感民詛作頌轉歲凶為豐天子謙
不有冥冥歸太空
上京據高寒三伏凜毛骨况在虚皇壇當空掛明月沈
沈清虛府練練水晶闕一玄但自守六合遂生白露冷
簫聲脆風急旛影掣祝釐肅將命承乏愧調燮醮罷不
成眠歌詩山石裂
拜醮疲甚有感
代祀踐真境愜心遠囂塵神仙足官府乃與人間均陟
降堂復陛拜伏昏達晨熏焚竟三日疲痛叢一身嘗聞
古有訓至諴能感神我身苟先憊我誠何由伸玄門守
恒式損益誰為陳君恩大如天欲報嗟無因微勞敢有
辭丕應庶可臻封香侑玄纁肅肅來紫宸堅心自格天
真機寧假人叶氣回洪鈞時雍變黎民萬物遂生生萬
拜甘踆踆
午睡
退食半日閒嬾與困相值強取床頭書披觀欲敺睡豈
知睡有魔方冊乃所萃一卷閱未終瞠目遽有閉支頥
始排遣脱腕旋擲置鼓勇時起行稍縦即如醉抗敵慙
不武隠几聊曲臂儵焉溺愈深就枕遂成寐南柯在何
許一造乃徑至憂樂忽兩忘得失混一致幾年事朝謁
雞聲坐憔悴白髮身漸衰彤闈事多愧誰能羲皇上祗
益宰予罪安肆日以偷居然氣勝志希夷心有託文過
敢援例朽木糞土墻斯語今請事
和虞伯生學士壁間韻
在公抱隠憂出塞得奇觀青山萬馬奔龍門忽中斷地
平豁四維天闊張一幔寄語鳴笳兒休驚暮鴻散
病起漫述
南烹習若性出塞勉隨俗老饕不慎口藏神畏多肉流
歠引羱杯馬湩注盈腹河魚巧伺人乘間得肆酷暝作
遂達曙腸雷殷空谷三日不能朝一餐惟可粥中年體
易虛攬鏡笑窅目今朝氣漸蘇鼓勇出衾褥翰墨試短
吟經史時卧讀朋來酒入務清話慰幽獨嗟予未聞道
結髮事千禄素餐古有譏伴食今不恧士貴早知止聖
許不遠復歸哉復歸哉瓦盂安脱粟
養馬戶次同年馬伯庸中丞韻(時盡奪驛地馬戶益窘)
盛冬裘無完豐歲食不足為民籍占驛馬骨猶我骨束
芻與斗菽皆自血汗出才釋鷹師鞍又服梵子轂邊聲
或玄象去馬便可哭朝廷播政令黎庶供力役生兒甘
作奴養馬願飼粟源源急星火金符出黃屋譬舟苟使
覆載物其能淑百年具成規受他貧敢鬻粟麥被陽阪
黍穄滿寒谷圃蔬接畛青樹果屯雲黑一朝化榛莽坐
使歌成泣我身非土梗我馬非鐵石餬口有四方從渠
安傳食
宿臨湘贈監縣亦誠之
北風櫓聲乾晚泊斷磯下雲岫浮脩蛾霜空入平野鳴
鴈無處尋落日不可畫重岡護巖邑百里寄民社籍甚
賢大夫居然魯恭化豐年足粳稻沃壤滿桑柘我如無
心雲底事勞候迓爛醉得詩歸江山非傳舍
題喬江書院
朱張挹洙泗一滴沾澬湘源遠流不沱導之日以長黃
子鼓勇出大川獨力航忍貧如鐵石悦道逾膏粱乃眷
作人地舉仆菜其荒萬簣陻偃瀦數仞瞻宫墻銖積至
山岳拮据十五霜為善名莫逃飛剡達廟堂署額等四
院職教尊一鄉衿佩來濟濟絃誦聞洋洋遂令錐刀子
薰德皆善良食焉怠其事視此背負芒便當伐樂石紀
功大書黃且以勗後承且以風四方
湖南憲照磨王魯琦孝行用同年歐陽原功學士
韻
悠悠孤飛雲混混東逝水倏焉漠無迹何以親棄子出
門事鉛槧附耳承音旨時雖有行役猶得賦陟屺三釜
何嗟及九原竟不起滄海拓土遲春暉寸莛靃表桓樹
風聲天下資孝理平生幾多淚盡用洒蒿里發硎試妙
割解衣睨衆史清芬播魯甸脩程肇南紀執法樹有烏
宗廟彝有蜼揚顯更勗哉孝子事終矣
題龍處厚所藏子昂畫馬并書杜工部詩
書具畫原柢畫寓書象形詩於二者間神功毒而亭工
詩豈暇畫能畫書或拙獨有鄭伏虔當時號三絶湖州
松雪翁清風玉堂仙三事各臻妙前身是伏虔世知公
書畫不知詩更雅時還寫杜詩千金莫酬價
天歷初布尼雅實哩子謙以翰林學士承詔禱雨
關中有應虞伯生學士作詩序子謙監湖南憲求
詩
皇威鋤䦧梗宇宙如再春關中號土膏其膏乃遽屯化
為彌天魃毒燄煽西秦父且食其子天時獮吾民弱斃
積京觀強奔劇驚麇九重動惻惻羣望驅踆踆膚使著
脩潔御命出紫宸家人不暇辭一鞭清渭濱肅肅將淵
衷憲憲孚嶽神靈湫素有物雲霧生逡巡甘澍被隴陜
宿種爭青新窮鄉轉樂土蔽野開天囷歸來拜天子小
臣事已竣乃知是為霖眷注邁等倫四道使持節冰霜
照清真何當推厚澤汪濊周九垠
題周元玉小像
之子身輦轂思翁在山林畫圖記真趣茅屋老樹陰北
山可娛目曲江可洗心攜從無長物萬事一張琴勿輕
三尺桐中有太古音俗耳不解聽野猿時共吟甫云避
俗駕穿雲深復深我欲問天籟翁其何處尋
贈吳青陽
氣在天地間正則能勝邪古人傳祝由末路攻蹈瑕亦
惟有道者擷實刊其花札瘥乃莫干祅厲况敢加融為
一脈春生生此萌芽是曰青陽子錫汝名維嘉曾桑流
暖雲東天亂晴霞神仙謝禬禳蓬萊子其家
游岳麓書院登風雩亭尋朱張遺躅用疎齋盧先
生韻
聖去書巋然道近人遠而蕪穢亦已闢倀倀曷從之大
原出自天挹彼可注兹兹山昔受度會遇休明時朱張
操大舟涉海示我湄孰云事游宴岡巒肅威儀行行惜
芳草我馬不敢馳百泉流玄酒萬古供尊彝&KR0689;然發深
省豈不豐我遺點爾見大意風雩本無為嗟哉二三子
長育駢其椅其椅君勿輕庸立丕丕基
泊樊田浦與楊廷鎮董仲達馬明初黎仲顒以澄
江淨如練為韻賦詩分得如字
幽討愜觀物遐心陋懷居衡湘佳遨遊乃是三月初泝
洄既有舟登陟亦有車東風動槖籥生意彌堪輿望望
滿花柳欣欣到樵漁嚶嚶鳴好鳥洋洋躍潛魚感觸悟
妙趣江山豈蘧廬佳人一樽酒登鮭紛腊腒詩荒甚從
獸萬里為周阹懷哉淵明語不樂復何如
三月三日偕廷鎮何復初仲達明初仲顒諸君淨
居巖流觴以崇山峻嶺茂林脩竹為韻賦詩分得
脩字
過雨發清朗惠風扇和柔薄言衡山來禊事兹焉脩淨
居古洞天林壑阻且幽翼然有危構篆石分清流懸鞍
出椰觴汎汎如楊舟注視幸瞥逝驚呼或夷猶我生本
無心何事非天謀佳節適我遇勝地復我留雜遝來羣
賢顧瞻隘九州于以雪滯慮于以資冥搜但恐俯仰間
陳迹不可求誰能更校此且復隨觥籌
題王季卿蘭石用伯生韻
猗猗九畹蘭鑿鑿一卷石石也無俗狀蘭兮有佳色停
雲渺予望相思隔南國春風汎崇光秋雨漬寒碧三生
老毛穎談笑出香澤此兄儼在旁拜爾吾不惜尚友誰
同異守玄類堅白山林深復深誰哉發潛德
題廖氏青山流水之間亭
泠泠澗下水巖巖天際山得一已足娛况在二者間動
靜悟至妙樵漁濟幽閒莫謂獨樂園青雲杳難攀
衡山回廷鎮送予至湘潭而歸綠紅專伻寄詩卄
韻和以謝之
老夢熟湘楚時時到南山一朝乞身歸飛墮紫翠間危
搆矗鐵壁懸瀑分銀灣朝才發琳宇夜復栖禪關直造
祝融頂歌呼破天慳靡靡薄月窟纍纍俯烟鬟窮幽不
憚險重趼寧辭艱上及天八重下視海九環羣峯各爭
奇信美無與班酒酣一縱目山鬼無容姦乃知天地間
陋哉此人寰佳人山中仙七十猶童顔投杖拾雲磴躡
屩披霜菅毒龍呪可降哀猿泪不澘勝游冠平生及此
俱投門百卉閙淑景萬壑鳴清溪當年看圖畫何殊管
窺斑云胡山下來便駕扁舟還悠悠湘潭雲回首去莫
攀珍重二百言人間豈容删
贈談命廖如川
憸人不知天富貴矜自有顔含真達者性命立分剖頗
訝昌黎公百代仰山斗云何銘虚中宛轉為滕口乃知
窮壤間至理不容蔀之子得所傳摘異出淵藪觀物隱
市廛萬事一揮手我方杜門坐懍懍日思咎君來諭以
理端緒解紛糅誇嚴敢厚誣居易甘墨守酧君雖無䝪
澹泊自相受他年黃鵠山談玄期白首
觀高竹樓太祝栽松竹
栽松長及脛移竹萌附鞭竹生可坐待松長知幾年人
生誰滿百枯榮遞推遷云何守毫末欲見高參天大史
十年計愚公曾復玄充器非梓漆佳城護封烟封殖遠
樵牧邱山為增妍他日君倦游拂袖歸林泉風聲聽蕭
瑟午陰坐清圓可憐桓司馬撫樹應華顛
游高武肅公祠其孫箴竹樓請賦
青山去我屋相望三十里平生丘壑想圖障見亦喜深
居忽涉歲命駕行復柅一朝跨欵段徑造莫吾椅維時
春始和風日助清美况有武肅祠松篁清邐迤後連不
盡岡前渟有源水當年宋火熄天兵混文軌廣武號知
兵終見墟趙壘從知大厦傾一木本徒爾投戈活遺黎
綸綍豐碑記諸郎各膚敏腰犀間金紫桂叢連夜臺蘭
孫萃繁祉太室侍祠歸追封及先妣喬木固多陰高門
真有子憶昔弱冠初泓穎實同几爾來三十年此會誰
敢擬登覽何足云世美見橋梓願言播清塵家乘掇已
燬當筆無我名為君脩野史
和丁文苑同年同游漢陽韻
武昌黃鶴樓勢欲吞沔州沔亦有秋興萬景遙相繆我
思較二勝幽齋坐窮秋相攜得勇往兩袖風蕭颼空明
盡纖芥中流放扁舟行窩更不凡南湖頻夜投張弛各
有適齷齪徒增憂諸公酷愛客我醉聊乘流方外有青
山人間多白頭東華塵土夢今日喚醒不
題熊堯章擊壤同聲集
放勲昔御極蕩蕩民無名如何擊壤老乃有歌謠聲聖
德大如天春生秋自成耕田與鑿井爾力吾何營康衢
順帝則知識嗟已呈後來寂無聞所聞多不平聖朝復
隆治萬彙遂厥生有人囿大和不屑軒冕榮自同擊壤
老歌詠流鏗鍧玄酒陋糟粕至樂希韶韺古詩本情性
世降體屢更能知發所樂天機自縦横世有采詩官君
詩其大行
和彭道原苦熱
大暑真酷吏煩虐非所當乾坤舉為爐江河沸如湯區
區晚學道自信冰雪腸一朝走畏途故山空草堂乃於
尋丈地守株待微涼扇揮腕欲脱汗浹背負芒毛穎枯
不神雲烟失淋浪紺天頑無風歊氛恣飛揚田野勢欲
盡妖魃猶專場當年崐崙丘嶻嶭冰天長倦飛一戢羽
夢寐時在傍回首望玉清岧嶤白雲鄉靜躁固不同寒
暄亦何常蓬萊水清淺欲往愁褰裳秋風明日至却恐
露為霜
題澹然監司畫二首
人間望明月似有山河影自非毫素真觀天機作井一
峯倚空閒下浸溪雲冷良工乃爾豪尺許容萬景惟是
澹然翁相看發深省
真龍不受羈飛縻看騰踔千里自在心秋風寒垣道蒙
莊得其天伯樂非取貎鹽車際遇難駑驥遂俱老所以
澹然翁驪黃都不挍
神龍卧沙圖
去年旱太甚深蟄如不知江淮今盡水行雨無乃疲悄
悄欲一問昧昧何從追明窗忽展卷晴沙照鱗鬐烟雲
洲渚深五色驚陸離淵潛亦有地天飛豈無期胡為此
局促獱獺爭相嗤清波咫尺間投足誰轉之自計彼方
爾責望人其癡會有變化日良工不吾欺
獨石和姚子中參政壁間韻
北征日見山羈懷殊不惡凉飇生兩腋鳴泉清八鑿一
卷突虛空大地貫脈絡維時霖雨行平埜注為壑特立
看奔衝千秋壯沙漠彭蠡有大孤天星幾時落遙遙阻
幽遐屹屹氣相若翠華歲清暑挍勝誰敢謔效米欲拜
兄時人定余噱
題黃珏玉成字說後
五瑞慎頒爵六器嚴禮天彼美乃有雙藏輝未渠宣恥
為璞獻楚寧隨石名燕一朝遇雕琢百世無棄捐純淪
固自若隨用非拘偏取言敢溢美奇實當共全勿云鮮
不垢亦有垢爾鮮勿云堅不蹙亦有蹙爾堅洞洞劇奉
盈兢兢戒臨淵惟是器已成操持尤勉旃
李伯徵中丞奉東宫命作椎結請紀其故以百字
頌而祝之
總角習義方結髮事明主櫛縰豸且貂勤勞幾寒暑青
皇一顧中遂與國人伍區别垂鬒雲岐分戢鴉羽昔我
秋谷云爬搔淨寰宇象賢實無愧冠服儼前矩願言壽
而康三握勿為苦它年麟閣上雪鬢照簪組何用拭肝
石道貴隨所處老我任飛蓬謌詩美繩武
至正集卷三
