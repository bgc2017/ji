至正集卷二十七
元許有壬撰
絶句
竹枝十首和繼學韻
居庸泉石勝槩多桑乾北去漸沙陀龍門鈎帶水百折
一日驅車幾渡河
草軟沙平無長泥踏歌飲别鴈行齊海青輕騎圓牌去
金犢香車翠袖啼
紅黃簇簇野花勻千騎騰驤不動塵圓帳風涼來月牖
方帷日影蔭文茵
邊民總總傒來蘇瞻望祥颷動祀姑透空何處一聲笛
渾似春風聞鷓鴣
健步兒郎似籋雲鈴衣紅帕照青春一時脚力君休惜
先到金階定賜銀
草色迎秋便弄黃青山盡處暮雲長秋風關塞迢迢路
望斷美人天一方
野蔌堆盤見蕨芽珍羞眩眼有天花宛人自賣葡萄酒
夏客能烹枸杞茶
使者南來馬似龍一馳三百未高舂却笑牛車鳴大鐸
道途狹處莫相逢
有懷常擬賦閒居有筆當思頌二疏濯手清灤時一笑
少年曾寫萬言書
大安閣是廣寒宫尺五青天八面風閣中敢進竹枝曲
萬歲千秋文軌同
柳枝十首(同前)
灞岸千枝復萬枝隨風嬌困力難支只知擅盡風流態
不見清霜摇落時
樹隂沙地白如霜偏拂柔條惹恨長灤水有人思翠嫵
章臺無計綰絲繮
昔時相見眼俱青未許霜風一葉零十五年來樹如此
可憐張緒鬢星星
龍岡照映兩三株恰似天河種白榆天河尚有鵲橋渡
半載龍岡無寄書
世有别離無可奈汝逢攀折漸成稀灤江却是多情樹
不送行人只送歸
龍沙五月恰飛花飄泊渾如客去家不化浮萍隨水去
恐教浮蕩有根芽
玉人金勒趁隂騎萬縷千絲故故垂行盡沙堤時按轡
袖沾飛絮口頻吹
江岸溪橋到處逢笑渠節操不如松而今僕僕黃塵道
却對長亭笑殺儂
雨後川原風色凄遠連烟草共低迷不聽黃鸝深處語
夕陽惟有亂鴉啼
越女吳兒盡識儂江湖處處可相容明朝共約梅花去
不與爭春與作冬
和繼學壁間韻
莫道催歸無杜鵑數聲征鴈夜如年思婦多應挑錦字
將軍休待勒燕然
題武寧翁氏湧翠亭
亭前山勢渾如浪勢自奔騰體自閒老子相看肯輕出
江湖却有浪如山
思歸
思歸不惜歲如流日望西風早作秋只知倦客還家好
不見秋風催白頭
次賈伯堅左司寄來韻四首
清風千里墨痕香琢出天球潤似肪已為郢歌飜白雪
更將仙杵搗玄霜
酒來宛國注紅香魚出涼亭薦雪肪多病浪仙都負此
空哦清句嚼冰霜
書室惟須辟蠧香鉛刀誰遣試蟇肪相思夜夜秋衾夢
菊有黃花蠏已霜
賜霑炰鳳玉脂香大笑輕(闕)服鴈肪華髮侍臣歸有日
鴐鵝先報一天霜
棃花鸜鵒扇頭贈李如淵
言非鸚鵡莫譊譊力不能高忍爾庖白雪香中風日好
愼毋踰濟更來巢
和友人北苑馬上四首
古木隂隂覆苑牆鴈程霜早碧雲長欲知聖德如天處
最近來庭是越裳
高榆矮柳遠參差一幕秋空碧四垂莫笑從臣歸太急
人間天上共秋期
萬事浮雲一瞬過何勞辯口似懸河北風捲雨城南去
明日灤江水又多
金蓮紫菊帶烟鋪畫出龍岡萬世圖直使王嬙到青塚
漢家當日有人無
代書寄可行弟十首
灤京尺素寄沙羡料理田園有事宜檢校便當勤檢校
參知行欲自參知
祠堂花木已繁隂見說栽培用力深南土常年秋喜旱
更宜澆灌待成林
叔季勤勞共相攸為予高坐蓄書樓先公遺後一萬卷
明日投簮去校讐
樓後樓前地有餘埜心常愛樹扶疎四時花木須栽徧
更作蓮池就偃瀦
漢川雲夢有租田今歲應逢大有年約束諸僮公出納
羡餘留糶杖頭錢
雙鶴廣陵來敝廬啄苔穿竹日相娛莫教忘却蹁躚態
歲晚待渠從老夫
桂花初放小山幽更有葡萄映石榴食實折花歸有日
休教蕪穢負清秋
當年手自植栟櫚别後長添幾尺餘說與園丁宜善視
老饕歸欲食其魚
文竹移栽只五根來時無數長兒孫不因繁冗休輕翦
要使清隂過酒樽
眼花齒動鬢斑斑三十年來不暫閒多少家庭纖悉事
從今先約莫相關
題善原道經歴所藏唐人曉粧圖
錦帳春寒曉起遲臨鸞無語更嬌癡勻粧未了花隂轉
已過農家爨饁時
贈瀏陽連平山上人(其人工裝潢)
平山山下連浮圖長日空門力有餘却是墨名儒者行
肯來裝緝我家書
題吳德輝母貞節詩卷
貞節千年詎陸沈傳芳猶欲託詞林吾衰不辦如椽筆
深負區區孝子心
題龍遜甫耕雲堂
滿山深鎖白英英不解為霖但可耕只恐無心忽飛去
埜人何處望秋成
贈五星黃見心
人心雖奥不難窺天地之心尚可推直待韋編三絶後
恰知雷在地中時
龍眠畫十六羅漢
西方百萬億菩薩老李偏圖十六人八凱八元無覓處
空中樓閣有麒麟
飛鳴宿食鴈
陣雲清落數聲寒飲啄江湖夢亦安莫到衡陽便回去
隂山春盡雪漫漫
周岳甫雲山圖
丹崖千丈杳難攀雲去雲來一樣間底事老禪言不悟
不觀雲氣只觀山
題劉光遠林禽白頭公圖
林深果熟足身謀爾復何憂亦白頭莫訝塵纓縳仕宦
蕭蕭雙鬢早驚秋
題鄒鍊師古齋
十二萬年餘幾年人心世道日堪憐之人欲究先天意
試看庖羲未畫前
僧柿林墨蘭
素紈如水汎崇光回首春風九畹荒一自湘纍紉佩後
深林辜負幾多香
野園見碧桃
臉霞消盡見清眞應笑崔郎不識人鄭重莫誇天上種
深山幽谷一般春
昭靈江樓即事
翠幕紅旗拜嶽船凝笳疊鼓動江天千花萬柳疑無路
一點衡峯在眼前
壽寧宫白龜泉有築室祀軒轅彌明刻韓子聯句
於上作口號以喻岫雲懶雲二提點
不須聯句夜紛紜石鼎惟堪煮白雲若向衡峯問端的
空同山叟是鄒訢
昭靈江樓廷鎮招飲罷風雨中解舟泊西岸
伏波祠下水澄澄急雨狂風兩半醒楚峽雲歸棹歌起
隔江燈火看昭靈
題廖氏西山用廷鎮原功韻二首
聖時何用效夷齊修竹雲深鳳可棲政自不須勞手板
清風明月互東西
烟霞香靄隔夷庚新月斜陽畫不成萬里風來好乘便
等閒吹上碧崢嶸
息齋著色竹
錦䙀新出玉亭亭便領蒼寒月一庭底事清風藏不得
直教高節著丹青
李遵道科石二首
千霜凌轢百霆摧半是枯椔半是苔中有古春無盡意
郊原誰羡萬牛來
一卷蒼蘚頑不轉千尺冷雲僵不飛從知難勝柱石任
爾厭山林何所歸
題本齋用廷鎮韻
山林雨露積微涓毫末行將薄九天仁義栽培正如此
要知根柢在心田
題乘槎圖
環海周流不易時有人乘去欲何為如何取得支機石
更問偷桃翫世兒
寒江獨釣圖
梅花無影水無漪舟入遥天晚更微收拾綸竿沽酒去
又教披取一簔歸
僧待渡圖
落日青山遠欲無蒼烟深處有浮圖老僧不辦馮河力
却笑當年有折蘆
墨梅
纔别瓈江萬玉飛又從豪素見横枝春風可是無拘束
吹到人間第幾詩
墨蘭
騷鄉人遠未忘情莫訝無香浪得名九畹有魂銷不得
巫陽招與楮先生
白猿授書圖
異途邪說騁榛蕪豈識人間有廣居河不出圖龍馬逝
野猿傳授定何書
至正集卷二十七
