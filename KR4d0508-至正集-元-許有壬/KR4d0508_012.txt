至正集卷十二
元許有壬撰
律詩(五言八十一首)
游青山十首
至順癸酉七月三日避暑青山高武肅公祠墳其孫
江西省掌故箴竹樓暨湘鄉别駕高昌海朝宗從游
率爾成詩十首書其壁
炎氛漲畏途一舸遂憑虚埜闊天疑近江清暑自徂勝
游三日約陳迹五年餘不待秋風起文園病已蘇
地僻心逾遠林深曉更凉竹風芒屫快松露葛巾香綠
蟻新開甕金鱗旋出塘人生行樂耳何處是仙鄉
逃暑無逃處違家一舍遥柳陰清入座湖水暗通橋涉
世今成老投簪豈待招幾多蕭散意得句寫芭蕉
雅志便邱壑微行徧稻畦瘦笻隨竹去幽鳥避人啼歲
月憐華髮塵埃認舊題山靈應見笑明日又東西
健步從幽討藍輿㡳用乘山腰縈細路石角冒寒藤物
外何蕭爽人間自欝蒸松風灑不盡松月又鬅鬙
放曠文明世徜徉武肅祠杯摇山影動坐逐樹陰移晤
語宵忘寢佳人夙有期興來真不淺吾亦愛吾詩
斜日班荆處漁梁古岸隈人移蘭櫂去菱滿竹筐來真
樂閒方得幽懷淡自開欲知機事息鷗鷺日相陪
避俗方無策尋幽肯計程巖姿留曉潤泉響扙秋清撫
樹時時立看雲緩緩行樵夫頻反顧應詫誦詩聲
風烟盤古磴步步入高寒帶月傾雲子分江試月團松
間華表出石上翠苔乾清夜聞天籟身安夢亦安
喬木如霜木今餘幾故家鳳來竹有實蟾老桂仍花地
脈符陰德天恩照相麻寄言蘭玉輩好為護烟霞
沙湖道中
城居如坐井出郭始知春草色纔翻燒禽聲便可人遠
山來邐迤羸馬去逡廵喚醒三年夢東華足軟塵
田家對雪
野老能留客柴門便反關落梅點衣上飛雪墮杯間地
僻偏宜竹窗幽更對山自憐真野逸瓶罄不知還
石山廟
行山無遠近佳處即徘徊竹雪迎人墜松風拂面來黃
冠形類鵠畫壁影留苔可惜清虚境玄關扣不開
題彭道原拙存齋
拙存存底事大巧寓其中鳩羨巢無費鼯憐技有窮山
林留晚翠風雨罄春紅要見真知處歸舟月滿篷
送張大隠
相逢席未煗行邁底踆踆館閣頻虚位江湖有逸民夢
尋松菊約歸及柳梅春好在扁舟月詩家自愛貧
題友人山水卷其人徵索甚急故萹終及之
江湖多脚債見畫記當年千里纔盈紙三山不避船松
杉深隠屋洲渚遠浮天鯨錦須還客題詩豈望傳
送洪莘野赴江西儒學副提舉
西江士淵藪命子挈綱維湖海游將徧牙緋老更宜落
花三月路行李十年詩莫道榮歸了清朝樂育時
夜至櫓港
桴鼓遠籠銅前驅列炬紅星芒寒拂地江影淨浮空聽
語漁村近連航水驛通不才慚傳食鮭菜足為供
荻港早行
水國宜秋晚羈愁感歲華清霜醉楓葉淡月隠蘆花漲
落高低路川平遠近沙炊烟青不斷山崦有人家
餘干州廨小憩訴牒紛紜用察掾董仲達韻
風景足溪山怱怱道路間如何窮日力不遂暫時閒虐
吏元多事吾民豈素頑萬言臣有獻虎豹九重關
夜行潤陂
蕩蕩唐虞世區區蟣蝨臣露餐烏攫肉夜渡馬知津危
棧依山盡微行到水頻風霜儘蒙犯庶用答涓塵
高安
接淅窮朝暮圖南興未闌松高山寺古稻熟野塘乾略
彴才容騎茅柴不戰寒太平真有象耕鑿徧岡巒
晚過韶州
世去重華遠名偕二石存溪寒清見㡳榕老亂垂根埜
色偏宜晚民居近似村曲江人已矣楚些擬招魂
横浦登舟
南征殊不惡樂事總相關馬上行思句舟中卧看山盡
收烟景去滿載月明還何往不自得浩歌天地間
宿清遠縣北十里
黃茅叢竹下風雨夜維舟古岸懸將墜衝波亂不流有
懷嬰世故無夢託鄉愁記取蕭條景他年說壯游
送山長陳京仲歸天台
廣文官號冷亦復滯留人羇思歸方愜親闈樂最真夢
闌鍾阜月詩到浙江春好在斒斕服無氊未是貧
游崇因寺和白巖長老韻二首
禪關謝塵俗風景助詩才濃翠筍添竹亂紅花覆臺山
林憐獨樂魚鳥喜頻來野興真忘返方池絶點埃
問俗來山寺尋詩愧不才松陰拂樽俎池影倒樓臺竹
亂參新舊雲閒任往來回頭見城市鞍馬乂塵埃
次伯庸雪中見贈韻四首
雲合天無隙窗虚硯有冰畫圖山杳杳水玉夜澄澄得
句時呵筆懷人獨剪燈兔園君自到才薄我何曾
茶烟融半濕簷筯已垂冰銀漢餘波遠瑶天萬象澄春
生小甕酒寒入短檠燈安道何須見清游但記曾
占歲欣宜麥書經貴有冰兩間虚自白四海穢皆澄茶
鼎親融水書&KR1624;遂罷燈燕山見如席吾與李俱曾
梅花香不減瓶口滿清冰綺戸時凝睇秋波欲共澄寒
深宜㬉玉吟苦謝孤燈歲晚新知樂如君見未曾
送李理問之雲南且過家焚黃
滇池雖萬里稇載聖恩迴儋爵辭天闕携春到夜臺蒼
山寒玉潤瀘水瘴雲開更有綏懷術圜扉任草萊
贈吉安徐明遠用卷中偰世南趙秉彛韻二首
昭代無遐棄青年有勝游酒方彭蠡月詩又漢江秋黃
卷休停手朱衣待點頭贈言須自勉野水正横舟
匏瓜能不食多事作聞人杞梓雖儲用松筠豈媚春幾
年勞涉世萬里要知津莫把窮通論儒冠不誤身
挽熊伯韶
琴書真可樂鉛槧復何為地有見親處山無作礪時舊
書留祖訓餘澤到孫枝却見庭前竹誰能不爾思
題鄒福勤耕亭
力學能沾禄勤耕或阻飢埜人都不校素分但安為心
事三春雨生涯一卷詩有師當卒業負耒更何之
劉太保辭翰
真主開天地蒐賢盡顯幽慈航憐病涉滄海障横流管
仲慙當國張良足運籌長歌撫遺墨老淚泫難收
題張方先生傳
張子生不顯九原名始揚傳銘雖可記道德自難忘泉
石三生夢詩書奕世香人間多富貴湮没復誰傷
送方子敬之潮州知事
久客歸已樂青衫况有成鵬雲萬里近鯨海片帆輕儒
貴知時務人毋忽旦評請觀韓廟月千古照精誠
牛羣驛同雲莊治書登市樓
清秋宜縱目野曠更憑高遂得尋詩地都忘出塞勞乾
坤同是客湖海尚容豪却被青山笑兹游已二毛
題司程巴拜所藏天歷宸翰
御書如日月合璧照乾坤一介名何幸千年蝕不昏清
光常在上真寶重詒孫却望橋山路孤臣欲斷魂
紅橋
遼海隳東障居庸洞北門紅橋一線水白刃幾人魂亡
地天時幸生祠像設存古今三世將珍重道家言
奏事紅禧殿賦殿前芍藥
灤京朱夏半紅藥盛開初天欲留春律花應待乘輿一
臺香霧濕千朵錦雲舒立轉雕闌影愚臣有諫書
臺治有榆一株巋然蒼翠愛而賦之
歷歷天河種誰移執法庭地因無勁柏爾遂似祥蓂皮
抗冰霜黑枝留雨露青誅求鑽遂者瞻望敢干刑
臺府獨坐二首
老僧鳥寺住獨坐竟成癡草色催寒早榆陰轉午遲庭
無搒掠事案有倡酬詩但負風人意素餐非素絲
吏散階除靜時清簿領稀癡蠅旋筆坐馴雀入簾飛風
濯絺衣冷香縈縷篆微蓐收來咫尺又迫鴈臣歸
居庸道中次韻
翠壁懸樛木蒼松掛女蘿霜清天宇豁林瘦月明多漸
覺趨時嬾猶能對酒歌建瓴東列國休羨漢關河
岩扉如罨畫濃翠濕烟蘿雲影和秋淡泉聲入夜多擬
賡黃竹賦還憶紫芝歌萬騎陪明發霜飛月滿河
中都出郊
羸馬不勝策摇摇西復東天低雲易雨地曠日多風寒
草分山翠秋花散野紅悲笳起寥廓回首見驚鴻
挽張師戰没二首御史良卿父也
全勝饒奇策其如不用何英雄惟有死今古亦無多名
最平蠻傳魂悲上屋歌通川祠下水千載溢餘波
齠齔聞征緬知公獨殞身西平賢嗣在太史特書新深
也非臧律天乎竟不辰忠誠來有素珍重裹屍人
迓憲使晚回
地偏心自適木落眼增明雲氣寒縣雪溪聲夜到城推
敲仍習氣奔走負平生膚使清如水何慙束帶迎
曉游宋氏園
畏景宜清曉微行出繚牆曙分烟柳色凉滴露荷香熟
果時聞墜栖禽忽見翔主人好事者新韭薦黃梁
秋日宿宋園
不宿招提境來親山澤臞蛩寒聲漸澁螢濕影如無糠
燭偏勞剪村醅不待沽夜深清徹骨松杪月輪孤
冀寧温氏五世同居
詒訓傳無替承家慶有餘一鄉推孝弟五世共田廬世
遠氣常邇根同枝可疏雲仍惟念此忍字不煩書
寬河道中
山行三百里吟思滿征鞍殘雪藏春信野風生暮寒關
河南北迥道路古今難回首京華月故人空倚闌
赴臺回留别諸友
尊空燕市晚回首各西東千里鴈聲月一天霜信風功
名蝸角上歲月馬蹄中窮達非難較年來句頗工
撒河道中
浪游成野逸詩與景無窮雲岫雙蛾翠霜棃半頰紅馬
嘶知驛近牲腯識年豐嘉我方清鬢無勞問轉蓬
曉發漁陽
和夢起怱怱醒心聽遠鐘風清天欲曙月淡露方濃野
迥遲良驥莎寒泣暗蛩飽嘗馳騖苦愈覺貴疎慵
送陳雪崕學錄歸洪都
清朝誰自棄韞匵價難酬世不逢青眼吾將分白頭塵
埃無㬉席江漢有歸舟會徙南𬈑去黌池願少留
送孫幹卿赴武義尹
筮仕得美郡還家猶故貧一途無改轍百里定回春邑
小琴能事官閒筆有神他年淮海月應照錦衣新
送盧仲禮知崇德州
昔賢榮作郡作郡復如何見說江南雨都成壟上波子
應諳浙俗我政困淮鹺它日循良傳先聞五袴歌
隴西田氏志節
呱呱周歲子蝺踽未亡人宰木已勝器堂萱才見春青
雲華表出白髮綵衣新滿眼桑榆福寒燈不誤身
過胡安常治書倚廬
涉世初何意微官本為親一朝成永感千駟等纖塵猿
鶴能留客烟霞不妬人惟應舊心友知我此情真
次傅殷卿助教韻二首
事業慙明世光陰逼暮年誰知天遯客却作地行仙迹
任時人笑文須後世傳洹溪足清興何用買山錢
江湖三十載今日是歸年鄉國猶為客身心已是仙境
清無世累詩好有家傳明月清風滿何曾費一錢
清明日登樓借友人韻六首
隠市俄三月登樓得四郊檻花栖落蕊牆竹出新梢勝
日宜尊爼孱軀怯酒殽歸耕今已遂桑扈聽咬咬
樹色晨烟重池㾗宿雨盈至音求土鼓荒獵謝山棚難
字從人問新詩信口成誰家競春事柳院沸銀等
賞花辭上苑栽菊擬東籬畏病時停酒銷閒剰賦詩年
來輕節序事往見襟期㡳用歌壺缺吾方知竹枝
倦鳥方依樹祥麟已在郊開簾納山色俯檻見松梢江
水甘宜茗畦蔬美勝殽禽聲關樂意終日任咬咬
春光時顯晦天道寓虧盈方外神仙境人間傀儡棚讀
書期自得學道愧無成俯仰吾何怨桓伊豈解箏
畫出幽居景疎梅暎竹籬歸田平子賦招隠太沖詩勲
業非無意風雲自有期春工多巧思付與背陰枝
牡丹始開值雨
小人傾善類怪雨妬花王國色嬌含潤天葩濕吐香太
真初賜浴孫夀慣啼粧富貴吾何羨開晴謾一觴
桃源雅集圖
削玉千巖合蒸霞萬樹開漁郎迷路至先世避兵來洞
裏常春色人間幾劫灰可憐劉阮輩更復說天台
周氏園二首
出郭才幾步芳華聚一亭雲迷花作洞路轉樹為屏老
圃烟蔬翠微行雨蘚青小車來莫厭吾自掛雙瓶
狂遊常徑造殊勝得城東木老千章合花深一逕通石
盆留宿雨竹牖度清風詩思方泉湧芳尊莫放空
同劉光遠盧正卿遊青山途中即事
麥秀雲初合花濃露未乾山光晴亦潤春色晚多寒歲
月歸田樂詩書用世難䲭夷有餘酒隨處駐吟鞍
和正卿韻二首
十載纔三至餘生得幾來好山迎道路新雨歛塵埃澤
蔌晴方茁巖花晚尚開明朝風日好容我坐莓苔
清境至已幸可人期又來軒扉皆有竹几榻自無埃泉
脈池分過巖霏日射開君其回俗駕愛惜一庭苔
寓昌平縣廨謾述
畿甸三秋末乾坤萬象澄度關初見鴈喧坐尚多蠅雲
薄難成雨霜清欲至冰居庸差可喜湧出翠層層
至正集卷十二
