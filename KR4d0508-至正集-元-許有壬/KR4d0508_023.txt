至正集卷二十三
元許有壬撰
絶句
題理宗御書
中原榛莽日南國宴安時可惜揮毫處都忘采芑詩
鵰窩驛次伯庸韻二首
華髮憐于役青山笑不歸有詩留傳舍無杖叩巖扉
中年愁遠涉出戶即思歸驛路夜鞭馬家山晝掩扉
分臺多暇戲書都事李雲卿案二首
事簡心常靜簾垂日正長東窗高卧起來受北窗涼
北來天地闊南望道途長塞草迢迢夢庭餘葉葉涼
題蘇李泣别圖和謝敬德韻二首
死節吾已矣生還又不如天王非太忍臣罪不勝誅
親友生别去子復棄遐荒只道還家好還家恨更長
次伯生韻二首
齒髮年年改風霜日日寒誰知台輔客恰似廣文官
酒腸時一熱詩骨自多寒智不如樗里文猶可稗官
題姚子中墨竹為巴延清卿監司賦二首
冷印枝枝月清含葉葉秋斯人有高節同在鳳池幽
香雪寒不飛琅玕濕晴碧化筆足清風蒼生待蘇息
管幼安濯足圖
吾欲髠歆髮織作幼安履復憂穢賢足遂及遼東水
息齋墨竹
竹仙骨已蛻遺墨宛如新明月秋無價清風世有人
次李沁州所寄韻八首
陽光彌六合螢燐若為功頗喜烏衣吏朝朝報獄空
繆拙遭明世涓埃竟莫增自盟惟一語休負十年燈
皇恩大無外庸瑣悉爬羅好竭方剛力年光馬注坡
量力慙叨禄懷家倦倚樓君恩如少報未老亦歸休
銅鞮古名地靡曼滿城中還似當年否吾將賦惱公
填臆愁無迹傳家貧有胎羈懷多少事晤語遲公來
地寒饒寂寞桃李雨聲中莫為妍華惜山川有涸童
紛紛椔翳輩初亦識春風寄與迷途子康莊處處通
又次前韻
窮豈詩為祟愁須酒策功雨來雲氣重花落鳥聲空
安分貧猶富持身損是增卑官無長物風雨短檠燈
編簡蟬空蠧門庭雀可羅松醪今日熟一笑酹東坡
聯第陪鴻彦蜚英達鳳樓只將堅白志萬一答天休
聞道幽居好遼山紫翠中返來猿與鶴頗怨主人公
佳句不易得蠙蛛出蚌胎吾方信吾壘專待短兵來
學道當無倦拳拳百歲中彭殤君莫較天實壽終童
思君不可見更忍障南風幸假詩筒便佳音得屢通
逆風挽舟竟日才一舍而止二首
人力已疲極飛廉有底狂老天相補報却作一霄涼
一勺平安水翻成灔澦堆十夫牽不止姑坐待風回
水是吾鄉水四首
水是吾鄉水漳洹會一流如何容易去似我昔年遊
水是吾鄉水洹清漳自渾去鄉無百里何事混吾洹
水是吾鄉水泥沙不可烹洹溪明日至親為汲深清
水是吾鄉水初非有愛憎漳流本雄偉我自别淄澠
夜深酒渴光遠掃蓬雪沃崖蜜見餉此時此味世
無有也作二十字謝之
虀酸何足傳茶苦謾勞烹誰浣文園渴醍醐灌碎瓊
醉中書江樓壁
湘山春欲暮湘水清可涉佳人不我留歸帆動新月
待泮
昔聞輪生角今見舟在陸安得昆吾刀碎此一川玉
次同年丁文苑韻四首
花島晴雲不捲柳堤歸路都忘夢裡青帘摇曳柴門半
掩斜陽
長日惟閒最覺清風與睡相宜竹靜不教塵到洞深惟
有雲知
籬下幾叢黃菊樓頭四面青山最是夜蘭清絶澗泉和
月潺潺
樽俎霜餘登橘杖藜月下觀梅恰好山中酒熟先生政
賦歸來
黃葵
長生殿裡仙子華陽宫中女師淡淡鵝黃衫子深深鴨
綠裙兒
贈歌者文林燕用魯子翬韻
飛徧人間華屋來依天上瓊林任蹴舞筵花落休教綠
葉成隂
九日書原功壁
重陽有菊無酒塵世多忙少閒京國年年白髮湘江處
處青山
題木唐卿旌表孝義卷(唐卿西域人)
橋梓天殊棣有華良心初不間幽遐何年四海無旌表
盡化忠臣孝子家
子昂竹石老樹圖
嫩篁烟潤翠扶疎老樹枝殘影似無下有石兄都不問
四時堅坐看榮枯
唐三學士奕棋圖(褚亮蘇世長蔡允恭)
瀛洲花滿接雲霄盛世閒多早退朝喪亂歸來得真主
忍將長日用碁消
題鄭裕卿僉事黎花錦鳩圖
雲月空明小院春粉香清拂錦衣新莫教喚起一天雨
寂寞玉容如太真
黃州烏監郡勤政堂
惜因千古有良規一息因循事便隳厚養飽餘君試看
索綯須是最閒時
題韓國儀圖譜(億之後也當時稱桐樹韓家以别相州韓國儀今居豫章東湖)
宋朝文獻跨隆古美盛更推韓世家斷簡一編三百載
東湖桐樹又能華
游青山晚坐水濱
水光山影畫屏開萬樹斜陽兩岸苔獨坐魚矼觀月上
撲天飛雪鷺鷀來
和南谷平章題吕公亭韻
四海茫茫一劔飛何年游戲漫留詩多應黃鶴樓前月
曾見御風歸去時
琳宫詞次安南王韻十首
流雲洞闢列仙朝飛佩聲寒下紫霄天上豈知鳬是鴈
人間虛說鵲成橋
閬苑春多不惜春萬年風物一般新可憐塵土藍田路
亦有區區種玉人
雲窗畱月曙光微瑶草含風露未晞却笑天台容俗客
桃花零落又春歸
涼入簾幃夜色輕瑶臺添月更虛明一壺天地渾無迹
只有清風動竹聲
通明殿曉侍熏爐還駕扶摇返故都風景便宜收拾取
莫教滄海有遺珠
山林活計只餐霞世事茫茫日自斜謫到玉堂無好况
夜深猶草侍中麻
人人開口說玄關翻使身心兩不閒老子年來惟解睡
從教海上有仙山
千金休買失船壺汲挽知須幾轆轤昨夜山房新釀熟
一瓢和月泛雲腴
神山雲矗碧天齊滄海如杯太華低非是眼高空八表
世間何物不醯雞
松筠扶翠護危樓涌出清寒萬斛秋回老乘風無覓處
碧天如水自悠悠
題趙秉彛所藏墨竹
冷雲香霧濕霏霏翠影浮空晝欲迷何處秋聲最瀟灑
玉堂風月鳳曾棲
洞賓像為秉彛作
三山引去幾萬里道在眼前人不知雲海從公定何日
秋風先染鬢成絲
織錦迴文圖
明珠金縷爛縈回香玉連環翦不開不把肺肝都織出
將軍惟識趙陽臺
春日漫興
竹几團蒲懶最宜不知花影隔窗移鄰翁忽報小甕熟
老子坐忘成坐馳
玉關臨商德符山水
商家滇蜀得山時心與山逢手豈知兔起鶻來君試看
不從商學有餘師
一犂春雨圖
素餐無補合歸休但願人間歲有秋昨夜東風能事畢
三時消盡百年憂
汝南郭晦夫割塋傍地為祭田有譏其非古者予
為解之亦取其不得已也猶僅可之意後世有伐
塋内荆榛為爨燎之需而自給者視晦夫益遠矣
古制圭田墮渺茫有家隆替亦何常孝誠未暇論多事
一片秋風黍稷香
和繼學南歸至鄂韻二首
梅花零落柳條青人在孤篷月在汀明日瑣窗春夢覺
祇應乾鵲擅多靈
達人去就一毫輕看徧江湘眼倍明䕫府惠州詩有樣
朱崖應是不虛行
賞心亭
賞心亭上雙栢樹看我往來今十年栢樹青青宛如昔
當時游子已華巔
蛾眉亭
一代無詩萬象塵江山消得謫仙人騎鯨一去不復返
空使雙蛾萬古顰
昭明太子廟
一編和璧間南金鼓動唐人著錄心韓筆不推三代上
六經事業幾銷塵
鄱陽即事二首
蠲稅輸金冀不苛永蛇為害更加多打門悍吏如狼虎
銷盡鐶釵有幾何
禁弛池湖恤困窮小罾敝笱若為功攔江數罟横千尺
却被豪家一舉空
李正德御史分行廣西予行廣東相遇滕王閣醉
中次其韻二首
紅樹青山照轡絲江南無地不宜詩秋光如畫天如水
渾是京華夢到時
遠浦浮空凝晚色好山烘日出晴嵐滕王閣上一分手
人過梅關南復南
峽江二首
賈胡輕作數年留住徧江頭賣酒樓從此木綿成利窟
主家兒婿定纏頭
見說燕雲布價添久居輕别恨厭厭明年江口好相候
定駕大船來賣鹽
杜子美象
刪後騷餘代有聞集成惟許杜陵人憑誰寄語沿流者
流到江西不是春
卧龍圖(梁儀甫所收)
能辨人間大有年九淵誰道抱珠眠等閒莫似隆中起
雨得西南蕞爾天
題大别寺石壁禪師懷可堂
老可而今骨已塵只留老壁翠嶙峋可憐懷可悠悠意
多少人間未可人
衡山王尉因蛙得疑獄邑人圖而頒之求題
事當人力難盡處微物依憑庸有之司馬家兒誰喚起
而今真可問公私
鵰窩驛次伯庸壁間韻四首
居庸無壘有人烟龍虎風雲俱上天漢家談笑中興了
大勝天驕多控弦
綠蕪千里動荒烟白鳥一行飛上天落日饑鳶呌平澤
鳴鵑何處發驚弦
桑乾水面晴生烟桑乾領頭青入天勸君過嶺莫回首
歸心恐如矢去弦
濛濛山色濕非烟四野窮廬垂一天去家幾時驗明月
昨日上弦今下弦
和曹子貞壁間韻
桑乾高接碧天長五月松風洒碎霜馬上饋茶僧亦笑
今年更比昔年忙
至正集卷二十三
