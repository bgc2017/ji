至正集卷三十四
元許有壬撰
序
青崖魏忠肅公文集序
天地清淑之氣鍾於士而發為文章宜無時無地不得
其正也然世運有離合教法有隆汙而經術之道有晦
明之不同雖有異質不能不汨而變焉金源氏之有中
土也設科取士治號尚文而天下分裂羣言亂哤士之
氣習文之體裁有欲醇而不能不疵者也有欲實而不
能不浮者也力雖勞而趨則近業雖工而道則虧豈非
聲教有限而義理之學未鬯邪我元一文軌然後程朱
之學大明於世造詣深者蔚為名賢推緒餘為文章亦
莫不度越世習盖理勝則文在其中矣有壬於青崖魏
忠肅公之文竊有見焉公歿五十年監察御史上之請
刻諸梓屬有壬為之序而得復讀焉其送尉生之序曰
古之學者自小學入於大學自格物致知至於修身齊
家舉程朱兩先生之學以訓之又曰讀經以治心為主
不泥章句作文先大體而鄙雕刻嗚呼此公之所以為
文也公之文若賦詠凡五百五十餘首又言事一卷皆
可傳者也獨舉是者欲使學者知公所本而有所興起
焉公丁混一之會經術闡明之時其為學也主於經而
緝以勤力宜其所得若是其正也其敡歴也自編修官
拜監察御史至中執法職憲餘二十年知無不言言無
不當道無不為為無不力高風勁節人能道之則其為
文不徒文也其有得於經術者乎孫履道拜監察御史
有風采可謂無忝矣
晉寕忠襄王碑序
晉寕忠襄王有功三朝皇上閔勞勑詞臣銘其碑子中
書平章政事旺嘉努以碑在灤京墓道後雖永傳四方
或不知移刻諸梓為方册庸便流布徵序其端王之先
世典環衛篤忠藎至王以沉毅詳審為武皇親臣繼事
明皇於雷雨滿盈之際盤桓屯難草行露宿以濟艱貞
佐皇上於乾坤清爽之時不危不溢宜享夀考而年才
五十五未盡其報豈天將遺其子孫以未艾之福乎平
章之心不徒顯揚又欲使天下舉知為臣子者效誠致
命則君上報之之厚如此所以勸忠也於戲平章之心
其盛矣哉有壬待罪政府王實平章今兹伴食又得與
平章周旋世美之知宜有壬屬也故叙其槩不辭
送蘇伯修赴湖廣參政序
至元庚辰冬趙郡蘇君伯修由吏部尚書擢西臺治書
侍御史大夫士分題賦詩以餞俄參議中書乃彙其詩
屬予序而未暇至正壬午夏拜湖廣行省參知政事大
夫士又分題賦詩以餞以昔序不果而責償於余也予
不得而辭焉竊惟詩有六義賦若興為之緯直陳其義
賦也因物起興興也賦尚矣而興之感人為尤易因淇
澳之竹而見君子之斐因南山之臺而見邦家之光當
時詩人非不能直陳其事而故為取譬之辭不如是則
無以暢其歎詠滛泆不能自己之意焉後世分題之作
其興之支流餘裔乎唐以來是體昉見我元詩氣近歲
號盛是體大行每見於贈别凡歴涉封部山川樓閣略
著聞見者靡不搜舉興有未盡又從而旁羅泛及以致
其極焉其故何也朋友五常之一羣居抵掌忠告善道
於遵路摻袪之際以頌而不以規豈古人之所望於朋
友者哉然規固責善之道而詩人為教則主於温柔而
敦厚也故必婉其意而微其辭奬其善以輔其不及使
告者無失言之累聽者有悦懌之美則分題託興之作
其亦不可少者歟夫以伯修之才固不頼友而進學之
功惟日不足誠若有望於友者不知詩人之告伯修其
亦有說否乎湖廣地方數千里南包嶺海西控庸蜀其
士質而秀其俗儉而野畬丁洞猺喜驚而嗜鬭羈州縻
邑憚嚴而樂寬御得其道則狙詐咸作使自御失其道
逢人困於干戈重湖疲於饟餽二十年於此矣參預地
雖底而任則首洞其弊而藥其瘵於伯修深有望焉此
非余言也盖詩人之言而有未盡者也滔滔江漢南國
之紀岐周之盛詩著於二南荆楚之衰騷鳴於百世亦
多詩之地也余旦夕得請伯修必予環而報政是邦大
夫士又重其去而因物起興以寓愛慕之私分題之賦
又將倍蓰於今日矣不又在予哉
送牛伯榮主簿序
有劇盗蟠穴山東剽殺有年後至元二年乃出沒畿甸
在官有通結者故得以速其避就屡更其名其究為辛
李郡邑畏縮出輙傷敗兵馬指揮使阿爾輝遇害予時
待罪政府急欲得賊有薦烏努罕者不暇察其行請於
太師丞相遣而始奏且令自擇十人與俱於是鞏昌通
渭人牛伯榮與焉伯榮字仲和儀狀甚偉善左右射通
文移掾吐蕃宣閫歴圖沙瑪軍民萬戶府知事碉門萬
戶府彈壓適至京烏努罕熟其勇故與共事益以刑部
求盗又益以衛士重其事也追至利州大蟲崖與辛李
遇李介胄鞬櫜前戈者二人從而腰弓矢者四人婦而
男服戎器者四人馬騎者牽者負者凡廿匹望伯榮等
罵曰若能與我戲毋怖走山險甚徑又狹且步且騎李
陟山復下伯榮射之中其馬顛李率其黨舍馬而前戟
烏努罕右臂幾折射伯榮徹重甲貫膝骨拔鏃而進身
被廿餘矢相與力鬭者唯烏努罕洎求盗一人餘悉遁
去伯榮射李中左額李拔矢不出以刀斷其笴再射之
洞其背乃跽不動又斫其額腦出謂已死忽突起斫伯
榮馬始躓而絶殺其黨三人餘奔潰翼日悉就擒伯榮
驛至上京見太師陳其状太師嗟賞酌以酒推食食之
刑部議賞有欲攘功以爵其姻之在行者諷伯榮曰苟
分其功可兩得不然均無成爾不得已推以左額一矢
而聽其高下僅得潞縣尉烏努罕擢山東宣慰使賚黃
金帶以讓伯榮曰微子吾其死矣子得尉而吾逾涯子
不利吾物志吾愧爾強而受之潞京師舟車之會民夥
俗龐素多盗既涖官悉竄去順擅漷香河寶坻之民訴
盗以越境辭相率請於刑部刑部檄伯榮併捕至香河
盗十六人騎而待伯榮伯榮率三卒衝入斬三首逸一
人餘悉就縛郡邑會捕者見賊而走伯榮譙之將上其
状懇請乃已有四盗由潞境疾馳而西伯榮聞之追至
楊莊一盗射伯榮中胸伯榮突前刺以槍肩為賊持以
刀斷其首擊之鐫追刺一人幾墜射一人中背至光熙
門馬&KR0629;而還翼日中背者死有司得生者知其状深水
盗潜歴潞境逐得三人終更刑部上其功議超二等有
□惜者予為力争於是超一等優一資擢夀春縣主簿
官進義副尉有問伯榮以屡勝之道曰吾於韜略無所
知能無懼而已噫孟子語孟施舍北宫黝之勇一以無
懼為主伯榮所得盖近於是者邪余嘗過潞父老言伯
榮既受代家食將四載盗猶讋不敢犯内艱歸鞏昌潞
民寢不安席至之日盗即逸去嗚呼使伯榮大其任捍
禦之功如斯而已乎予嘗薦之為中書行人俾當軸見
其軀幹悉其英勇將速其成大其施然貧不能久於京
夀春之秩饒力辭焉夀春有民社其亦漸有所施矣方
今患盗京南白晝殺奪朝廷知郡邑之狃翫使者與衛
士屡出而未底寕弭非盗之多也不能如伯榮之無懼
也皆能如伯榮之無懼吾知其不足擒爾予既不能大
其用於其行姑序其實以聲其能以為職捕而懼者之
勸
張文忠公年譜序
贈平章政事濱國文忠張公薨南臺中丞張起巖銘其
碑翰林學士歐陽玄序其文江浙儒學提舉黃縉紀其
祠三君洎有壬皆延祐乙夘公主文所取進士也有壬
辱知尤深公之薨乃不獲致一奠之哀獨欲效片言隻
字以答知遇而奔走睽阻又不獲陪三君之列竊有憾
焉公之子祕書郎引年以公年譜俾序其端嗚呼此有
壬之志也公文行履歴具諸碑而槩諸譜矣請以躬承
一二言之公汲引後進如不及有壬初倅遼州偶免瘝
曠書來奬勉有興斯文復古治語承乏中朝公在鄕里
每小有著作達左右必喜而形之書盖欲策其未至也
尤慎許可獨稱緱山陳公曰邇來士大夫宜亟法此老
盖取其立朝謇諤進退明决有契於心以矯時弊也朋
游有為御史過於自保者公曰御史士大夫之洛陽也
此而無聞無官可為矣拜詹事丞有壬迓之通州坐漕
廳語終日其略曰予見舉人以書攫官而旋擲其書以
官裕身而尋敗其官多矣子將不釋於用其勉之翼日
入城則飄然歸矣自是不復一接焉公以布衣入京歴
登樞要道不合即去優游山水若將終身關中之飢人
死殆盡西臺中丞之命一下慨然登車傾已財竭心思
活垂死無算號慟感疾以薨發於至誠有不能自已者
非勉強所能也或議其涖事大廹而疑其制行過高不
知義之所在皆當為者也國家百年培養士類其學固
足以支吾世用至於養其氣以礪其風節則若有未至
者焉風節不礪而不殉於富貴者鮮矣惟豪傑之士挺
然有見於世而頑廉懦立之機係焉若公可謂豪傑之
士矣而其久退一出又有合於義之大者也於虖其可
尚也哉
劉楚竒惟實集序
廬陵劉楚竒仕京予始愛其詩未識其人識其人觀其
氣又過其詩不但標格而已也楚竒永豐世家祖桂林
翁學行冠冕鄕里得夀百有三歲其百一歲時嘗序楚
竒詩曰得道貴實楚竒服膺斯言名所為詩曰惟實集
請余序文章以理為主理以實為主天地之間照臨錯
布於其上流峙森植於其下君臣父子夫婦之秩榖粟
桑麻水火之用參於其中者皆實理也一或虚空冥漠
則無以為世矣翁其有得於此乎且實之義非一對虚
而言者實之反也對華而言者實之棄也對名而言者
實之賓也至於篤實充實又皆是理之極致推而行之
隆古淳厚之治不外是也况詩乎楚竒氣盛放其言辭
辭而切於理其有得於實矣乎詩凡若干首他詩若文
不與焉其仕也歴教職入仕京出為湖廣儒學副提舉
後徵入為祕書即朝廷熟其賢進未已也桂林翁又戒
以勿忘其大者詩則實矣舉而措之事業則他日騰茂
實者其在楚竒矣
送王仲方總管赴兵部序
民生休戚係二千石漢唐之君璽書勉勵臨軒册受其
得圖治之要乎我朝責風紀辟舉慮其局隘又責内外
官皆與課其薦重其選而屡易其法銓衡執筆尚恨乏
才果乏才耶抑舉之未盡其道邪予五陪中書幕議而
待罪政府者十年天下之大固欲郡得其人而父母之
邦未免尤致意焉持論之際端揆嘗笑而言曰此若不
當知村翁坐場圃之議不在他人矣彰德實父母之邦
三擇郡守皆與末議馮思温公勵積皆三品以監察御
史出守杜德遠弘道以左司員外郎繼馮王由義仲方
以大都副留守繼杜三君皆未終更改擢公勵為刑部
侍即弘道吏部侍郎仲方今入為兵部侍郎驛徵且就
道郡士大夫以侯有德於人才二年奪去借寇不克而
詠歌以餞之請序其端予昔叨参預仲方右司都事同
分省上京予得請歸田里又時相過從情好非他比雖
病辭不可釋也三守皆未終更入為顯官士民雖失望
予獨私幸昔陪末議之無愧又幸其位益起施益沛不
局於一郡而且使天下作郡者皆效吾郡守能力於政
以動朝廷速躅而進不又有激乎黃覇由潁川入為相
今六部侍郎校古制雖不同然亦華矣仲方由是而臺
而省將不為黃覇乎况公勵轉右司即中參議中書省
事拜江浙參政改南臺侍御史弘道亦轉宣徽僉院改
廣東廉訪使此其徵也仲方其益勉之哉
檀叔寬遺藁序
長蘆有業儒者檀其姓克裕其名叔寬其字卒七年子
建奉遺藁介教授房純德請曰先子篤學尤致力於易
詩若雜製作且三百首里閈則知之習矣未暴於遠也
不有攸託以暴之是不知不傳獨無愧於悝鼎乎敢百
拜請予嘉其志洞其誠為筆其概曰長蘆古參戸地饒
斥鹵我朝正鹽筴實總治於此故其繁夥轢大郡肩摩
轂擊莫不窮日力以事禺商而踽踽奮立其中讀書業
文不有所見能之乎其致力於易遺言可見所著駸駸
作者年五十九而没惜哉建也不廢其業收緝遺藁不
使片言亡逸能子哉參戶比屋富饒鮮知教其子生而
貫朽殁未骨冷而不肖揮蕩為溝中瘠者可知也是藁
之傳有以見讀書為善者之有後而繼志無忝者之克
昌其業昭昭若是使觀者有所感發其亦有補於風化
者乎
涅陽侯傳序
涅陽侯傳衡陽馬熙明初之所著也予三復而悲之盖
有感焉夫行不足以範世言不足以垂訓功不足以及
人文不足以明理汗牛充棟可勝道哉而可傳不傳者
又不知其幾人也人且若是况物乎涅陽侯枚氏自燧
人氏而降功莫與京虞初稗官詩人歌詠舉不及焉明
初慨然筆之其祖孫之遐邇族屬之内外隠見之始終
名字之同異施用之功徵求之迹詳而覈矣予初居湘
漢間但聞其状至燕始識之特□與砞爾其族類未識
也太官若𣙜酤五十四大坊資其用尤多性不厭貧下
乘車過市細人挈箕斗出三二錢即可致大坊抒竈有
心未盡灰者貧子掇拾資其餘力焉京師百萬家不有
枚氏則辛蘇氏馬通氏不能濟其三一焉思有以發揮
其功書題於壁若冊者餘廿年而竟未有以發之也歸
鄕里始識其族而明初之傳出矣湘南栗穆祝崧氏之
族自昔柄用其地江漢則狄氏盧氏羅居水滸枚邈在
中土人不知也後至元壬午始見於蘄黃山中遂乘舟
入江夏狄氏盧氏俱為歛跡主狄盧者怨焉其亦不智
哉承平久民生日夥枚氏不至江夏狄盧氏將不赤族
乎予方欲考其從來觀明初傳始知將烹弘羊時枚氏
遠遁江南此盖其裔也余投劾歸明初不以余不能有
所成而見弃也方且相從教予予時出傑作以自樂予
愧於明初多矣序其傳而表之俾世之見者知明初有
文才而不試又以見夫人物之遇不遇者幸不幸焉古
今不幸而遇者多矣枚有幸而遇明初明初不幸猶未
遇也雖然是傳之出識者見之明初其亦有遇矣昌黎
先生作毛穎傳柳子且以為怪舊史無足責焉是傳也
其文之有益於世者乎觀者其毋以虚烏有視之
至正集卷三十四
