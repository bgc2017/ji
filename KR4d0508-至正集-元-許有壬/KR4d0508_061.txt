至正集卷六十一
元許有壬撰
碑志
元故中順大夫同知吉州路總管府事李公神道
碑銘
公諱克忠字公謹姓李氏麓泉其自號也世居青州曾
大父諱松佩銀符山東東路樂鹽使大父諱楨知登州
父諱顯四歲孤祖妣張夫人挈以避難七歲族有為帥
者攜之入覲十四能騎射從帥征淮藝日益進帥器之
任以機警擢千夫長歴鄒滕尉河南等路管民權府招
集撫慰薄稅均役民德之始徙滕家焉事張夫人以孝
稱定鄉里義約以篤友助就養吉州過徐徐故治也父
老迎而勞之有感泣者年七十八終於吉州官舍公幼
穎悟自知力學業成入京年甫二十八風紀詞垣交剡
騰薦遂掾吏部朝廷遣使安南責以六事署安南國達
嚕噶齊府知事偕哈尔薩哈雅等行至元乙亥四月也
時江南未平由臨洮渡河源經土蕃涉麗水過莎車至
牂牁逾南詔善鄯金齒水陸萬餘里至其國其人外雖
恭而奉行未決移書責以大義諭以禍福取所貢物歸
土蕃梗途行雲南新開道丁丑夏始達上京上親臨問
錄所經山川地里人物風土洎安南日歷國主問答上
之賜金符擢奉訓大夫工部郎中兼計議俾再往使江
南已平道廣西差近至即得其要領己卯三月達上京
尋命復往庚辰四月挈其使黎仲佗奉表納欵九月至
京師而使事竣矣上嘉賞命為城守之長主者要一見
卒不往僅除奉議大夫同知岳州路總管府事撫字發
擿恩威并著命民藏冰初皆怨咨明年大疫得冰既愈
播之詠歌改泰州尹未期擢中順大夫海北廣東道提
刑按察副使二親不能往委貲於弟俾奉甘旨甫一年
聲實大振思親即歸鄒滕民羇滯嶺表者三十餘人給
以食載之歸蓋將終養焉廟堂熟公之能若夫均大名
傳驛之偏拯河間鹽法之弊決山東獄内之滯皆承攝
而著績者也改同知吉州路總管府事慨然曰廬陵詩
書人物之府舟便而吾親可偕此吾禄養時也抵郡寇
盜方熾除攘之力居多葺郡學新大成殿諸生紀之石
權府捐館哀毁踰禮奉柩歸滕廬於墓側親朋勸以母
在始歸給從弟克明終其身安南盡出橐金贖歸鄉人
之陷於彼者平生急於行義類此壽五十六卒母朱夫
人夢吞天星生公卒之夕有星隕里門戛然有聲配賈
氏封隴西郡太君男女各一人男希顔廕南昌縣主簿
附省縣治人難其任而剖决如流科稅先完民有訴兒
為豪子踶死者傷有足指痕詰之曰彼豪子著履來乎
曰然曰著履安得有足指痕此必自踶而以誣人也訊
之具服辟行省掾從捕贑賊文檄旁午處之裕如身親
行間發矢命中錄勲賞一等擢袁州路經歴部使者薦
其能遷鉛山州判官署兼捕盜建亭曰簡聽昭盜弭也
陞建寧路推官太君年邁不赴築亭種植優游仰事者
十年自號静山太君服除除松江府判官驗力定
役吏不得舞智歲糧四十萬石痛刮宿弊致期預登省
檄封海舶漳州染癘歸陞奉訓大夫温台海運副千戶
改太常太樂署令俄以疾卒壽六十有二配張氏女適
陳孫男三人稷登泰定丁卯進士第今監察御史穡廕
永嘉縣尉補江浙省行人穎先卒女一適孔遹稷以某
年某月某日遷權府而下葬滕縣(闕)村之原狀其世德
請銘諸麗牲之石李氏自鹽使至御史六世矣鹽使鬱
而未啟登州啟而未廓權府廓而未鬯至公鬯矣而天
復靳年造詣止此有家之隆世固有人事業之大有志
之士不能無望於公也愚謂公之樹立非炳炳較著者
乎士生用世雖主乎學苟無氣以充之所就亦淺近爾
持被入直三省顧婢子語刺刺不能休者滔滔也公
視萬里如跬步三往返如須臾移安南書及為詩八十
韻皆激烈有氣主者要其一見將市恩邪抑求賄邪夫
以視萬里如跬步三往返如須臾之氣而肯枉己以徇
人乎故雖五品貳職亦足以行吾志苟一枉己崇秩華
貫能直人乎愚聞有功而食報未盡者在其子孫御史
仕日起食公之未食者審矣繼御史而迓續者尚有望
焉銘曰
仙李擢根有大其植幾世幾年而華而實踽踽攝府邁
種惟德故老之思見於垂白使乎專對豪傑以之南交
萬里不測之夷曰三往返猶庭適逵帝曰汝能其俾長
郡伊誰刓惜乃竊天柄我君我知我忠我職爾何人斯
我爾私覿通守豈卑惟安所遇持節嶺海飛霜暑路岵
屺興思鄉僑偕去奉常承家惕若敬勤官不貴大貴世
有聞十年膝下萬事浮雲清廟禮樂吾可為矣倏焉長
往曷云能止嶄嶄諸孫危科是掇續聞無忝繼志尤恪
豸冠峩峩階是日升奕世流澤益肆以宏睠兹佳城松
柏有光本支百世於乎不忘
故浙西道宣慰司都事贈嘉議大夫禮部尚書上
輕車都尉南陽郡侯鄧公神道碑銘
公諱澤字潤甫姓鄧氏其先世居渤海五世祖諱某仕
金為保州刺史始為蠡吾人皇元肇造國王穆呼哩既
定蠡吾公之祖諱德以才傑見知國王載與俱歸更其
名赫爾根承制為管領河間深冀蠡民匠達嚕噶齊以
卒父諱天瑞母康氏篤於義方之教故公幼以孝謹稱
於鄉里稍長讀書喜賓客善議論出入兵間習知兵事
每策勵自許慨然有用世之志至元十一年秋王師南
伐立行樞密院衆推公才諝宜在帷幄遂辟為掾省文
檄調兵食綜理密勿大為主將所知而襄樊以南望風
俱附矣會朝廷新置使宣慰黃州等路仍絀公為令史
轉提控案牘未幾江南平授將仕郎黃州錄事酬其勞
論者少之而公不以屑意也十七年秋陳桂龍父子反
漳州閩中騷動廷議以公前在軍有能名擢為行中書
省左右司都事佐其軍討平之比還進階承事郎改浙
西道宣慰司都事浙西宋故都民俗奢靡而士習巽耎
少年惡子乘時縱暴為奸利者以什伯浮言胥動上下
暌暌不相保公白上官悉取寘諸理而於扶微興壊賑
乏抑奢所以勞徕安輯之者尤汲汲焉於是齊民始有
蘇息之願矣二十二年宣慰司移治揚州公仍都事積
勞當遷方嚮大用而病於杭遂不起享年三十有九實
是歲之九月廿三日也配張氏生子巨淵早卒次配朱
氏生子巨川起家太子司經知印累遷為江浙行省都
事入為太府度支監丞宣微資政院判官遷福建都轉
運鹽使朱夫人卒服除改江西㩁茶都轉運使國制三品
疏封二代公之父贈亞中大夫僉太常禮儀院事輕車
都尉南陽郡侯妣康氏南陽郡夫人公嘉議大夫禮部
尚書上輕車都尉南陽郡侯配張若朱封如其姑公始
卒時朱夫人年二十四巨川甫三歲守節自誓朝廷嘗
旌其門年八十有賜幣至八十三歲以沒巨淵子三人
曰洛河間路鄚州稅使曰淇曰汾山東鹽使奏差巨川
子五人洙大都留守司令史曰滈國子生卒曰淮環衛
官亦里好温筆且齊曰泌國子生卒曰涇女二人長適
河東廉訪司知事康塤次適蓧縣主簿陳崇本初公之
沒也旅殯於杭後五十有八年為至正二年七月十有
七日始克返葬蠡吾先塋之次又六年巨川始以國子
監丞李君黼之狀請為文刻其墓碑蓋巨川仕而益貧
久而後克信其志也愚交巨川久義不得辭竊惟我世
祖皇帝之定江南也網羅才俊盡屈羣策以成混一之
業小大不遺文武并用規模宏遠矣然當是時元勲碩
臣既皆功在彛常世胙茅土至於羈靮之勞尺寸之效
依乘風雲致位通顯者比肩是也惟南陽公結髮從軍
參預籌策再平寇暴綏靖南土使天假之年積累盛大
其奇謀偉績必章章然有可稱者顧位不酬能身殞名
沒可悲矣夫雖然吾聞畜德晦善其施必達巨川踐敭
中外聲名蔚然由其子之所立而後公之所以積慶自
躬者庶幾乎可睹也國家推恩泉壤侈以通侯之貴生
也弗食沒而彌章然則刻銘牲石以示久遠其誰曰不
宜為之銘曰
惟鄧侯潤父蠡吾之英學書學劍久知名我師大介歘
以興下馬草檄如流星策勛儋爵得若驚南藩寇虐削
屢平國有新舊典重輕吳兒作姦吾是懲上官操割大
軱經幕中畫諾實發硎一朝使節移廣陵署雖易地秩
乃仍人期步武將青冥拾級甫七隕厥登三十有九丁
頽齡令子克似業以宏起家斗食至專城南陽啟祚世
有承宜爾孫子方繩繩於躬不耀沒則榮惟畜不施抒
也亨終古有考在兹銘
故奉政大夫淮西江北道肅政廉訪使贈嘉議大
夫禮部尚書上輕車都尉追封恒山郡公諡正肅
布延公神道碑銘
淮西江北道肅政廉訪使布延公卒十一年至正龍集
丁亥子中書檢校官神保列行實請易名制贈嘉議大
夫禮部尚書上輕車都尉追封恒山郡公諡正肅神保
拜監察御史以愚同官中臺諉銘諸阡乃序而銘之公
諱布延字君卿輝和爾氏世家高昌曾大父諱薩里台初
贈集賢侍講學士中奉大夫護軍追封恒山郡公諡
孝懿大父諱布延圖呼蘭從太祖西征殁于陣贈資善
大夫中書左丞上護軍追封恒山郡公諡靖忠祖妣燕
按迷失追封恒山郡夫人父愛全受知憲宗莊聖太后
尤禮之始命徙居鎮陽蓋太后湯沐邑也贈榮禄大夫
司徒柱國追封趙國公諡文靖公幼敏達事北安王奏
請悉屬之起家贑州路石城縣達嚕噶齊王封邑也時
寇蔡五九張甚發民與戍卒扼其衝復石橋為賊所撤
者大疫躬督醫藥癘氣為息新公宇社稷廟學部使者
薦五事備五年始代人不忍其去拜仁宗潛邸一見器
之補東宫筆且齊典環衛文籍既正大寳詔御史臺除
公御史繩糾無所避紐勒歡元帥伊哷森等受賕承詔
往鞫正其罪正旦糾朝儀有二品立一品班首斥使退
不從劾罷之上行幸次大口問宰臣御史七品布延散
官正八何也對曰初任當爾乃特授承事郎擢僉河北
河南道肅政廉訪司事陛辭賜魚籃觀音像靈璧囚李
殺劉繋獄獄卒嗾誣其兄指授文致之讞得其實釋其
兄黜汚吏四百人舉才俊皆知名移淛西道平江民岳
武斷吏不能制論以法佛者白雲宗蠧浙尤劇上其事
朝廷為奪印罷之運使李英恃鹽法貪虐發其贓部使
者牒公詣行臺行臺復屬公走中臺上已行幸又馳至
上京事聞上深嘉賞酌酒親賜且命上方賜食勅臺臣
中書擇能吏與本道雜問罪人得而淛人甦矣改燕南
道黜牧守之不才者英宗幸定興五臺皆以行部進見
賜賚優渥衛士不敢肆暴上有命公力奉焉陞河南道
副使民熟公皆延頸以望信陽囚王蠻兒輩本農家傭
嘗往来邵良甫家邵值盜主者疑蠻兒輩瘐死且二人
察其狀釋之俄得真盜光州改奉元路總管蓋罷吏騰
謗聽者不察因以劇郡中公期年化行以疾去移守吉
安大旱民食蕨本且盡至有牽妻子水死者蓋公自作
縣迄守二郡皆際大饑或勸分軍民或力請於上或鬻
爵募民身所不及分官往賑急甚水火為粥以食不能
自食築屋以居無所於歸極救荒之策誠之所至禱雨
輒應奉元黍稷穗生槁節間前後全活不知其幾縣若
二郡皆紀之碑召入遷奉政大夫淮西江北道肅政廉
訪司俄致仕歸後至元丁丑八月三日卒於正寢九日
葬真定東陽村先塋兄宗綂克哷呼圖嚕默色仲兄昌
國州達嚕噶齊碩裕實弟奎章閣大學士趙國文穆公呼
圖克都哷默色娶輝和爾氏封恒山郡夫人生子杭壘蔭
承務即同知諸暨州事再娶吳兒生神保國子生釋褐
歴贊憲幕有聲由御史僉淅東海右道肅政廉訪司事
女二人長適江南行臺治書侍御史布尼雅實哩次適江
南行臺監察御史額森托音孫男三人女三人皆幼公
起家藩邸試縣小割游刃有餘地文穆精輝和爾書位極
清華上嘗憫公職不逮弟公矢辭誠恪益結主知要職
華貫汨汨然來矣仕有崇卑然見諸事業者崇卑不與
焉持憲為賢使者作郡稱良二千石始終一致完節退
歸所就豈淺淺者哉自奉寡薄禄入賓祭之餘買田宅
以處兄弟宗戚皆可銘者也銘曰
高昌釐土育才孔殷旁行專落實肇我文天造動闢用
宏兹賁季也操觚譯潤芸閣叔也崎嶇牛刀甫割天眷
一顧順流注壑矯矯持斧我豈人仇縱其蟊賊力罔有
秋惟枉斯直惟當斯劉兩守大郡厄丁其會號饑顛連
形鵠色菜我不爾急是我爾劊一道澄清浩然賦歸左
圖右書雍容燕娛子孫詵詵兄弟怡怡七十有五夀斯
謂得疏封惟崇易名有赫究其邁種猶稼而穡鎮土厚
良蛇蟺於恒繚以滹沱中為佳城我銘不泐百世是徵
至正集卷六十一
