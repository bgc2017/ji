至正集卷十四
元許有壬撰
律詩(五言律二十二首五言排律十六首)
待泮
愁裏時時醉春來日日隂無謀能解凍有句且娛心陶
去憐儲粟疏歸詫賜金還家均一樂餘事任浮沉
聞泮喜成
思鄉思附翼彌日苦相稽忽報冰為水仍傳路有泥篙
師挐畫鷁河伯插金鷄去去休回首歸途更不迷
買舟小甚戲成四韻
紫闥三年夢清江一葉舟遂心甘跼蹐容膝儘優游犬
卧須蟠足鴟蹲尚打頭伊誰乘萬斛自有濟川謀
訪郭子敬祭酒于稻田山居醉中作詩贈之
攬轡澄清徧豋瀛笑傲還意長殊不醉身健更當閒茂
樹疑無屋崇臺盡得山卜鄰吾有願疎懶政相關
再用前韻二首
世路辭登涉鄉居事往還莫為千日醉渾得幾朝閒溜
雪明懸筯香雲亂博山詩愁誰喚起春鳥正關關
雲凝猶出岫鳥倦恰知還我夢已驚覺此身惟愛閒白
留窗外雪青愛水中山俗客從今少柴門莫返關
憶可行
秋征曾有約十月便歸來南國鴈已盡東風花又開酒
缸連月備詩擔幾時回手種洹溪柳青青滿釣臺
臺翁旌高年耆德妻亦同夀
夀域開無際禔身得最多子孫三釡養翁媪八旬過桑
梓駢華表門庭蔭綠波風人重偕老吾為爾成歌
汪叔志堪老園
有地皆堪老惟鄉老最堪生涯都不校祖德幸無慚埜
景收全勝村醅取半酣吾衰今夕夢應與子俱南
番昜周吉甫師張君采為僮所殺吉甫擒僮殺之
師讐遂復子暾為應奉求賦
世有逢蒙後仍聞不義侯彛倫因盡斁滄海遂横流白
刃吾能蹈青天志竟酬悠悠千載下方識報師讐
淳熙御書次其韻(翰長開府公請賦)
宴安懷鴆毒板蕩任鯨吞南土饒風景中原失本根無
人扶帝胄有句及漁村一旦天戈至潮聲遯海門
雲州劉氏貞節
貞節不為石龍門氣與高一天孤倚託三子立劬勞彛
典期無斁桓楣愧有褒詠歌誰復靳傳爾在吾曹
東安竇敬祖妻梁氏貞節
夫人胡不辜無子且無夫舅也弗能履叔兮方待哺一
心如白水萬事在黃壚孝節關風教聲詩播海隅
用王繼學韻題近仁御史雪林小影
松與雪相宜松風更細吹始知天放樂多在歲寒時逃
世衣冠古看雲杖屨遲無緣遂終隠峩豸出京師
送知事王安中赴樞密掾
辯幕忍咸腓人從奈我違苦辛容蘗蓼急緩節弦韋欲
見詩書效能教簿領稀鴻樞有公論一鶚看横飛
圭塘獨坐(二首)
我屋來西圃輪蹄二里遥晚風收菡蓞秋雨長芭蕉有
酒容開口無官免折腰柴門莫堅閉恐負野人招
地僻心逾静詩多意轉長隂森穿竹逕甘脆剥蓮房魚
長已堪釣醅香先自嘗敢言誇晝錦聊復此圭塘
漫書
誰謂予多蹇年來儘遂心作池通活水栽竹值連隂景
物源源出門墉步步深從知非大隠有此小山林
有舟
有舟維老樹欲動恐傷蓮遂使成虛器何由濟大川錦
雲香捧擁煙月澹留連汎汎行無礙霜清八月天
新秋即事
莫踏蒼苔破茨門晝亦關林風秋入樹波日晚摇山原
野蒼茫外煙霏指顧間更教安一榻月夜不須還
秋隂
秋隂宜沼上蘚翠不曾乾聽雨朝欹枕觀雲暮倚闌地
寬人自在松茂竹平安天遂閒中樂年豐酒不難
次可行即事韻
&KR1045;田秋半熟香入小磁缸霜水清浮簟煙嵐翠可窗酒
添詩癖重茶戰睡魔降笑問登山屐吾生費幾雙
排律
登越臺
問俗來南海休期上越臺際天迷莽蒼拔地出崔嵬五
管衣冠府連城錦繡堆勢吞蒲澗遠氣壓海珠摧嶺嶠
横卷石滄溟瞰一杯人驚塵世隘鳥盡碧天回霧列蕃
中國雲摩舶上桅黑風鯨浪立紅日蜃樓開市貨煩重
譯蠻琛盡九垓緬思魋結子徒困島夷財下瀨才分節
雕甍又劫灰秋郊猨狖泣春草鷓鴣來形勝渾如昔興
亡不暇哀我行求古迹天遣度詩材誰慰襟懷惡多慚
繡斧陪薄寒收毒癘微雨净浮埃蒟醬宜椰肉頻婆薦
麝醅簿書聊棄置風景屬徘徊長笑魚龍駭遄歸鼓角
催壯遊心未已東北是蓬萊
泰定乙丑閏正月七日同伯庸少監捧御祝香祠
天寶宫以苔色連修竹為韻分賦得苔字
秩祀神宫閟鳴騶甲觀來爐熏分黼扆佩玉響蓬萊八
景中天降流雲午夜開簫聲清入骨燭泪冷成堆感格
風生幕昭融月滿臺松擎玄鶴舞霞擁綵鸞迴介福應
駢集新詩得細裁陽坡青動柳隂壁紫凝苔天運當昭
代官寮愧譾材願持今日志庶用荅涓埃
史顯甫治書父慶八十夀用曹子貞尚書韻
舊植生芝樹新開種玉田庭闈盡鳬藻簪紱出蟬聮俯
仰身無愧開承世有賢明時推盛典綵服照芳筵烏府
秋如水青雲地近天郡封三品貴鄉飲一堂專夢笑非
熊異心依顧兔圓車因探(闕)坐袍為賀正攐鉢重金攅
茘茵香錦泛蓮人間得如此何處更求仙
送魯子翬赴西臺御史
弱冠名先振高風士久歆文章追古作韶濩發遺音大
器成非晚盈科貯已深旁通嗤墨守約說謝書淫下榻
驚詞匠擔簦藹子衿銀潢輸學海玉樹照儒林鼓舞非
吹萬登崇匪枉尋溟鴻摶直上儀鳳瑞當今小展鑾坡
步還司憲府箴支傾堅柱石藥病富苓參元惡腥區宇
龐恩息斧砧倡言陳慷慨進疏竭忠忱遐裔隨編置彛
倫免陸沉五車勤始效衆口噤如瘖昔也勞推轂兹焉
遂盍簪主文推半席敝帚致千金行水知無事登車豈
有心皂鵰騰肅肅驄馬去駸駸此日瞻卿月他年作相
霖歲寒情勿替分路念同隂
次伯庸上都寄來韻
文章君瑞世交友我忘年典璽當機要求人得俊賢一
封新獻議三黜舊繩愆甲觀通金闕山房冷石田嘉徵
應鱣集高躅看鶯遷只有傷心處歌聞相府蓮
遼州高士賈師敬以延祐三年六月捐館明年四
月過其墓以詩哭之
山林多隠逸夫子獨超倫養志官旌孝居鄉俗化醇雪
螢嚴進學冰蘗凛持身明月過頭杖清風折角巾愛閒
誠有樂守道更誰親詩酒窮元亮煙霞痼子真甫云待
清誨遽爾掩黃塵命駕期千里傷心未六旬山英悲蕙
帳朝議緩蒲輪有子家何慮無官志亦伸百身寧贖死
三縣遂無人書葉芸香冷墳垣樹影新音容猶彷彿蹤
迹已沉淪不用招魂些書名繼逸民
游蔣山次李五峰韻
道途雖僕僕得暇即登山有樂來金地何心夢玉關雪
餘梅噴白霜重樹留殷畎畆無遺秉郊原有敗菅泉香
龍已去松老鶴初還好作菟裘計分雲住半間
和王務先見寄韻
理世足英豪同書貴俊髦士生知孔孟時至或䕫臯髮
敢千鈞繫絲憐獨繭繰官瘝費料理技癢負爬搔白首
曾何補黃扉豈不遭風雲亰國遠煙雨楚山高厭事惟
中酒忘憂謝擬騷本同多病馬偶似賦歸陶君子幸無
責故人仍見褒魚牋來傑句獸錦炫仙袍笑我徒重趼
多君拔一毛江湖幾年夢文史半生勞道域應深造朋
簪愧素叨相期宜努力學海看波濤
游青山途中值雨
四郊將告旱一雨適投機敢恨妨窮勝方忻免阻饑鷗
邊初細細馬首漸霏霏路浥塵皆净衣沾迹尚微加鞭
投草市假館憩柴扉急吹鳴嚆過重隂突騎圍白煙映
空走銀箭滿山飛繁響傳巗谷清寒襲布韋如麻從達
曙有酒自忘歸收歛功何遠遨遊願不違地平波綠漲
枝重果紅肥歲事了禾黍時芳及蕨薇敷腴均品物明
潤動晴暉志喜慙椽筆疎狂謾一揮
贈萬國卿郎中(并序)
廣平萬嘉閭國卿皇慶壬子為山北憲照磨燕
山庸齋劉公實憲長長山韓從義為幕長國卿
幼尚未冠庸齋忠厚長者有人倫鑑謂當超軼
遠到而不才亦辱薦焉治具棋局或休期登眺
必三人俱而不才每與焉承旨御史南臺國卿
適為臺照磨握手歡甚而庸齋從義九原不可
作矣對酒語舊未嘗不為之流涕也俄國卿拜
御史西臺僉雲南憲改江西河南陞副使入歴
臺院部出為浙省正郎於是庸齋之言始驗至
順辛未秋投紱居潤絶江來揚州致先太夫人
賻壬申八月卄七日余北歸過之感念歲月相
顧錯愕盖國卿山北時年甫卅五余廿六今國
卿髮無一黑而余亦蒼蒼矣出諸公詩文曰子
我舊過諸公可無為我紀之余惟廿年朋舊凋
謝觸目傷心存而幸會合者有幾况舊且密莫
吾二人若則此會可不謂難乎可不有以紀之
乎其紀之之言曰
昔在徒陽日俱當少壯年夙心欣所遇晚歲守何堅幸
辱明公厚仍逢幕府賢笑歌無芥蔕出入每蟬聮㬉縱
沙堤轡寒同土屋氊宋園閒即到韓墅醉曾眠借馬僮
偕樂分羔肉每偏看山寧計路沽酒不論錢繆荷推三
益多慚共一㕓夜談常逹曙公會更移筵俄索長安米
尋乘建業船蟨蛩欣再合鴻鴈遽相捐秦樹和天遠滇
雲捲雨旋軺車清國步烽火静河堧善搏非攘臂豐扛
貴息肩扣門驚倒屣分路忍先鞭世事應難料人生自
有緣一心如白水萬事已華顛夜鶴應無怨春鶯任屢
遷虛名何物耳好作地行仙
至正改元四月十二日戊子皇帝御龍舟幸獲聖
寺中書右丞臣特穆爾達實參知政事臣阿嚕臣
有壬扈行樂三奏命右丞前特授平章政事參政
進右丞臣有壬進左丞懇辭不允惶汗就列平章
右丞曰今日遊騁之盛恩遇之隆不可不紀也悚
懼之餘為二十韻以獻
宇宙承平日邦畿壯麗鄉宫中無暇逸湖上暫翺翔鳳
輦重雲降龍舟萬斛驤風霆隨桂楫日月運牙檣五衛
分翬羽千官列鴈行長年花壓帽仙妓錦連航絨繂初
徐引鑾旂漸遠揚黎靬呈曼衍僸佅遞鏗鏘玉食傳麟
脯冰壺出蔗漿魚鳶知永蹕鶯燕逐餘香夾岸金戈翊
彌空繡幕張汀迴開瀚海天近勝錢塘翠閣峨雙島珠
簾護兩廂九霄披瑞靄四表覩朝陽補助資遊豫登崇
貴俊良不圖推朽質亦復被清光左轄綱維地中書政
事堂出謀慚不學好樂願無荒喻水民堪畏從橋策最
長濟川非所任歌詠獻巖廊
途中除夕贈胡謙牧
今夕知何夕征途適歲除素飡驚曠日清議敢寧居已
驗軒容鶴真成鼎柱車静言思往者只有賦歸歟山好
來天際塵空值雪餘幾程投逆旅一笑愧茒廬村酒磁
甌淺柴煙土銼虛承恩無報效出畫莫躊蹰良友煩連
轡高談實起余詩成拈秃筆真是不中書
桂林翁挽詩(并序)
廬陵永豐百三歲人曰桂林翁劉叔正者九十
三歲時豫章熊先生朋來記其堂百歲時近而
鄉郡遠而四方至于京師紀其德歌其夀者知
幾百首孫鶚楚竒裒為家慶集泰定甲子二月
翁卒同郡劉春常岳申銘其墓附集後楚竒請
發其未盡而其紀之詳歌之盛無不盡者已獨
念翁之生也紀若詠詳且盛若是其卒也獨劉
一銘爾其沒而不能忘者豈容無辭以寓其鄉
人無窮之思乎嘉楚竒之學作挽詩十六韻以
補其闕云
百歲古云少翁年又過三杖鳩奚用(闕)天爵復何儋足
正儒門立功深理窟探浮雲常過眼積雪久盈簮月午
琴三弄花春酒半酣(闕)山輸遠淡鷲水挹清甘佳趣人
誰識虛名我豈堪化鄉非獨善種德見多男景迫仍安
健仙遊等笑談死生皆有得俯仰更無慙子姪紛垂白
孫曾盡出藍詩章留亹亹堂構委潭潭繼世誰能象遺
編保不蟫生存形善頌飄忽散晴嵐鄉社如咸秩先生
實可參懷賢嗟不及飛夢大江南
次韻可行坐嘉蓮亭有感
懶是平生癖歸田始克勤灌園時汲井學稼曉耕雲窗
取山千疊舟巡沼四濆倦游當税駕勇退免移文誰識
予心樂都忘俗務殷圭塘清見底銀海浩無垠潦倒惟
營口迂疎愧致君天開方外境塵見隙中曛酒欲連宵
飲膏湏繼晷焚讀書嗟坐廢娛老却宜醺園綺知高祖
巢由負放勲至人先大節餘事及多聞詩少慙工部鞋
多笑領軍郊原諏歲計風露逼秋分且曳泥中尾休空
冀北羣崇臺還一上萬物正芸芸
送馬明初教授南歸詩(并序)
後至元戊寅予得請歸江夏别業明年冬游長
沙明年二月安仁馬君明初來見於琅瓈山其
人温醇其文粹精傾盖如平生同游南岳更倡
迭和遂同歸江夏甫七日復參知政事命下以
小兒累之又同北焉至任城明初舟覆幾不免
間關䟦涉不忍予棄用中臺翰林薦堂除緱山
書院山長及格擢右衛率府教授始釋褐衛官
若胥卒皆國人明初請收書教其子弟為華學
官屬從之鳩俸檄明初買書江南因得歸省其
家焉過予相下將别請言吁世俗之交翻覆雲
雨况延之館塾者其為友不又密乎饔飱之不
精不時也供侍之不慎不及也脯修之不腆也
汲引之不酬也為主人者有能不犯於是者乎
人情久則狎狎則慢慢則隙生焉賓主至是而
不失歡者鮮矣而明初與予十年如一日始終
無間言有德君子哉述其槩為詩以餞之其詩
曰
吾子昔傾盖琅瓈古渡頭袖文驚蜀錦懷寶重天球心
既同金斷膠因向漆投有邀湏共往無倡不為酬南岳
朝聮轡湘江暮艤舟屐窮峰頂寺詩滿水邊樓訪古由
來喜尋芳到處留遂移衡浦隠便作武昌游坐席何曾
㬉招旌遽見求高情安旅次遐躅又神州道路多嘗險
山川只薦愁掃雲髠兔穎鏖雪弊貂裘善誘兒何幸深
藏價未收忽看鴻鵠舉甘效蟨蛩休洹水寒偏瑩林慮
晚更幽誰知三仕已相累十春秋公道先揚善真才自
拔尤恩袍明翡翠教鐸振豼貅行役仍清淡言歸藐阻
修臨岐惟一語音信莫悠悠
至正集卷十四
