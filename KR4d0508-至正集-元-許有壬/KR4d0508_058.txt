至正集卷五十八
元許有壬撰
碑志
故西華縣尹楊君墓志銘
君諱伯循字循禮姓楊氏世居湯隂鶴山曾祖諱寶祖
諱林始遷安陽壽八十七妣韓氏壽八十五考諱青字
才卿善廢舉用是豐裕壽九十二旌高年耆德妣梁氏
壽八十九長子永福能世其業次君也起家冬官行人
除曹州成武縣主簿官進義校尉有惠政邑人紀之碑
終更人不能忘又為去思碑改濟寕路金鄉縣主簿進
寶義校尉益自砥礪風紀交薦其能民又紀之碑陞忠
顯校尉京畿萬斯南倉監支納親老不赴二親没服闋
擢陳州西華縣尹需次田里至正三年七月廿二日以
瘍卒年五十有三是年八月廿八日祔相縣固先塋配
和氏子二人長曰振次曰郁女一人未行孫堅孫甫四
歲余始識循禮京師熟其誠慤故瑣屑皆諉之來鄕里
才卿已九十餘時獨騎相過健捷如少年予今之來才
卿已逝可念而循禮適赴調歸話存沒相慰勞俄别去
行田遂不起振以總管杜公叔愚狀偕來請志嗚呼循
禮家饒羨有子且有孫沒可無憾余獨悲其祖考妣考
妣皆以壽稱循禮又鄉里稱善人者宜享上壽而僅若
是惜哉又悲其兩在貳佐見之設施能使邑民悅服薦
剡迭上使地居得為吾知其效視已試必倍得其地矣
而卒不得施西華之民視成武金鄉之民何其不幸哉
始循禮﨑嶇棄養干升斗之禄以顯親也七品法當推
恩其親格已及矣而親與身皆不待西華之民不幸孰
與循禮之不幸耶是雖人力之所不及而又不能不為
之悲焉銘曰
貳邑不卑厥聲四馳長人可為乃不獲施兩世四人兒
齒黃髮心有弗究孰為是恝西南之原萬枳維藩祖考
是從體魂孔安念子父子過從歲久子壙我銘是亦子
壽
故濟寧路醫學教授李君墓碣銘
醫之為術重矣哉民蹈於辟懲復生復屬之不可覆讞
究極得其情且不忍世乃有以齊民操是權者寒温虛
實毫釐千里為之術者可不謂重矣乎周疾醫治疾養
以五味榖藥眡以五氣聲色兩以九竅參以九藏法若
是其備也書其所以稽事制食責若是其至也生民之
遂其壽宜哉我元擴好生之德建學立師徧乎天下視
周制有加焉至元後庚辰有壬赴召道參戶病暍鹺使
以教授李君之會薦所苦尋愈癸未再見始悉其藴久
乃出其父教授君行實請銘而又悉其家學之有自也
君清州會川人大父諱仁父諱琮三子曰祐曰忠曰克
讓字仲謙君也穎悟嗜學九歲喪父人異其哀事母以
孝聞外舅張儀之世業醫有聲燕趙間從學有得醫院
檄為滄州學正陞河間路教授講席凝塵慨然曰我職
雖輕責不輕也奮然以師道自任郡守洞其學始尊禮
之由是學者沓至迄有著效天竺僧貴至司徒欲與俱
北以老母辭職教八年移真定母憂以能喪聞服除調
衛輝又轉濟寧致仕歸居參戶密邇鄉里生齒繁有以
行其施扁齋曰庸因自號云至正二年三月十九日卒
於家壽八十有三四月三日葬會川孝感原配張氏前
十年卒祔焉子三人曰瑞曰端皆早世曰亨之會也仍
河間教授孫男二秉直業儒篪早世女一尚幼君為人
和易頎而㓗晳冠服甚都人望而敬口無調謔手絶奕
弄請求塞門貧富不二其徒多著有為國醫者士議君
為醫根儒故其造詣非淺淺者所能企及五十年人活
叵計使書其所以稽事制食庶幾無愧者乎隂德以活
人為大孫思邈極言隂陽報施豈誣也哉君活人多未
食其報亨有子業儒其在是也夫銘曰
軒岐奥義傳昧謏聞不根于心猶稼弗芸弗芸而薉其
喪有幾傳昧之患仆則莫起大聖垂訓灼如日星學焉
不精盲索冥行天闢壽域官師建設其名其章遂與儒
埒紆青滔滔一命是榮孰究其職孰半其能宋清藥市
清風柳筆以而之能辭其可釋徵而在人顯而在天有
報不忒時或後先八十三年天不爾嗇孝感之原尚沛
其澤
贈朝列大夫祕書少監騎都尉安陽郡伯莊公墓
誌銘
同知順德路總管府事莊溥授其弟封同知林州事誠
行狀諗於郡人許有壬曰先子見棄且三十年葬若祭
雖若可以為說者而納壙無銘有善弗章今不幸母復
見棄啟祔有日吾母之善不可無志也吾母不可以無
志吾父可以無志乎因吾母之祔啟吾父之壙而納之
銘銘復有託豈遲速有待而天假以今乎溥衰絰不敢
違次以請幸哀而賜之銘有壬不及識溥父交溥久知
其人在里閈知其家銘亦宜哉莊氏之先潞州上黨人
至俊徙彰德安陽俊生榮榮生信字信甫是為溥之父
以溥貴贈承直郎禮部員外郎進奉議大夫太常禮儀
院判官驍騎尉安陽縣子朝列大夫祕書少監騎都尉
安陽郡伯貎偉而度宏喜施而不責報兄弟四人友敬
著一鄉妣張氏教毓有法故不墮凡近使鄉里稱長者
殫力治生家日充裕延師教子姪百口無間言再從子
清洎弟妹四人無所依撫育勤至為之嫁娶焉故舊喪
有貧不克舉者為擇便地具棺衾延祐三年六月二十
八日卒於家年六十有一七月三日葬安陽河次村先
塋配王氏同郡處士子文女封恭人進封安陽縣太君
安陽郡太君幼淑慧能誦書詩婦工臻極年十八歸莊
氏事姑五十年不怠與諸娣居六十年睦如兄弟一門
事仰成不以為勞臧獲有疾必躬視之至正四年閏二
月廿一日棄代于溥官所壽八十有九是年五月二日
祔少監墓二子溥其長幼多病鞠養尤苦甫冠俾入胄
監肄業由伴讀貢士部轉集賢掾除承直郎懷慶路推
官轉奉議大夫太史院都事陞朝列大夫為今官次本
純篤克家一女將嫁而卒孫男二曰文暉幼未名孫女
一姪男十四人姪孫文昭登至順癸酉進士第起家承
事郎同知潞州事辟掾西臺轉中書右曹掾除工部主
事文雅廣平儒學錄初溥南北蹭蹬欲養莫遂及調順
德密邇鄉里奉板輿以行太君亦欣然就養而年在喜
懼故惴惴欲辭歸決閏月二十日行而十六日遘疾遂
不起為終天之恨然父母教子見其有成而享其禄養
無睽離之憂壽而考終於子婦之手人子之心其亦可
以無悔乎然而人子欲親之壽寧有既耶壽不可力致
也銘其善不使湮没是獨不可力致乎銘曰
於戲祕書没三十年發身施仁鬱而弗宣其鬱其宣蓋
亦有時時罔克力曷云已而幽墟一閟沒齒泣血偕
未亡人兹焉同穴茫茫昊天踽踽孝子附傳有聞親則
不死世有兄弟乃䦧于牆亦有婦姑勃豀若常一國幾
人所慕巨室夷考或虧齊民何式父為賢父母稱賢母
何以知之有子如溥嗟爾來嗣聿慎厥修以迓以續相
彼洹流
故漕運同知紐赫公妻伊德氏墓誌銘
夫人名瑞童系出伊德氏高祖察罕太師河南武宣王
開國有功父賓咱雅遼陽行省右丞妣巴雅爾内範恭
肅夫家奕世冨貴而削華服儉夫人質稟懿淑濟以慈
訓故成習異於人惟紐赫氏為金世臣曰鈞我元中書
左丞相子南合中書平章政事樂相風土家焉相人稱
中書家平章孫世臣中憲大夫同知京畿都漕運使司
事中憲以貴盛難昏夫人家亦偃蹇擇壻地均德齊二
姓之好克諧中憲祖妣妣皆伊德氏至夫人則連姻三
世矣延祐乙卯九月來歸一門千口里南北連阡陌中
憲縻於官漫不暇省需縻不貲夫人苴補移掇不使見
罅缺宿臧老獲皆慴伏中憲不幸四十一而卒夫人屏
斥華澤勵節治家坐亦有常處田園經葺有加焉初封
恭人再封威寧郡君至正四年甲申四月二十一日以
疾卒年四十有六六月三日庚申祔湯隂小韓村中憲
之墓一子禄通教不少貸每戒之曰汝父幼沖失父母
孑然有立敭歴駸駸天遽奪去先烈烜赫繼承不墜責
其在汝矣禄通服膺惟恪懲父養不待冀得盡於母夫
人之卒禄通適在京奔歸日已兩浹矣禄通以其友陸
愷所述行實請銘予惟女德之懿世宜有聞徵諸鄉里
昔南北分裂相直兵衝聚異合汙俗龐以偷而世變無
常風移俗易唐宋而下女節義班班可考也朱子采顔
氏一時之言而不知遺風之已殄也觀夫人之善則知
吾鄉風俗之美漸摩之久有自來矣予與中憲交知夫
人之賢且欲有以聲吾鄉之非昔也為之銘曰
奢麗敝化貴驕速亡夫也不免女也曷望脱襁怙侈世
家習禄不慎厥居瓴建其覆戚疏萬趾言不易刑制以
閒雅截截戶庭我生不辰為未亡人一日未亡一門在
身有子孑遺常情溺私易愛以嚴是為大慈良人永逝
教子有立而壽不昌而事斯畢
元故集賢侍講學士中奉大夫徐公墓誌銘
愚交鄉人得善人徐公焉公由汴反鄉里病革但一再
見至正四年六月十五日薨夫人介其親請誌其墓公
諱奭字周臣其先武陟人曾祖考諱義金季遷安陽祖
考諱珪累贈嘉議夫夫兵部尚書上輕車都尉東海郡
侯考諱秉元朝列大夫同知建昌路總管府事致仕累
贈中奉大夫江浙等處行中書省參知政事護軍東海
郡公祖妣王氏蔣氏妣續氏皆追封東海郡夫人公由
國子生為學錄除廣平路照磨掾禮部除拱衛司知事
掾中臺中書右司除延福監經歴改太常禮儀院都事
陞經歴戶部主事陞員外郎拜監察御史劾臺臣不稱
者由中書省右司都事出僉浙西道肅政廉訪司事入
為中臺都事中書省右司郎中擢浙東道肅政廉訪使
以靜治聞贊僧作橋以利病涉徵為戶部尚書遂參議
中書省事除禮部尚書改燕南廉訪使奏仍禮部拜治
書侍御史與言事者不合遂歸俄復除禮部尚書擢河
東山西道宣慰使拜河南江北等處行中書省參知政
事改集賢侍講學士病不可支矣三子定僧佛留胡養
皆夭養姪子亦死病蓋坐是也得年六十五為人恂恂
至官事有藴即發為參議有發倉儲為功者嘗折其人
主者怒因斥為禮部其復留也實隂中之謂其虧在公
為戶部界域奏令督徵而歲月可考勢不容辨日事榜
笞迄詔放始已歴官多績惜狀不見有待他日焉昔人
為鄉里掾史稱善人斯可矣及人則未也使鄉里稱善
人而致位赫奕又有及人之功焉少游斯下矣天道無
親常與善人公善人也而卒無子傷哉兄戭章佩監知
事卒弟良僉江西道肅政廉訪司事恪屯田長官陞高
郵鹽倉副使娶杜氏繼王氏今夫人劉氏追封若封皆
東海郡夫人月日祔安陽郭里先塋銘曰
天可必邪鴻濛沆茫孰往致結不可必邪善淫福禍可
待於立善或禍而淫或福又謂其未定之日及其定也
善已禍矣定復何益伯道殺子天道亦宜公而無子有
知無知豈所謂定者昌其名於不死失於彼而得於此
凡重嗣續在先世祀叔也有子先世之祀無止公亦可
以無憾矣
至正集卷五十八
