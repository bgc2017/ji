至正集卷十五
元許有壬撰
律詩(七言五十二首)
送黃文復歸長沙
半生湖海夢依稀但誦湘南遠寄詩先友凋殘公獨健
故園荒盡我方歸百年未滿常憂畏千里相逢又别離
他日梨江松下路西州難似此沾衣
次阿榮存初宣尉韻
芬華刊落著才名曾見横飛白玉城雙節自歸修月手
九天誰聽戛雲聲軒扉風露清無夢杖屨林泉澹有情
莫道東山絲竹好顛崖回首奈蒼生
歐陽初心思亭
節婦能收戰骨回肯堂仍得寧馨兒九原難作身未殉
一息尚存心不衰今古有知風樹恨乾坤無盡蓼莪詩
更將致慤明來裔亭畔豐碑待刻辭
南樓(以下五首和王繼學參政韻)
江流天遠亂晴霞郭影雲深帶晚鴉長笛透空清似水
健帆飛浪碧成花石城瓊璧神仙府畫棟朱簾帝子家
詩在好山濃翠處莫教煙霧等閒遮
武當宫
絳節摇山引翠幢誰開琳宇對清江雲霄路近在丹竈
松檜影寒空碧窗方外洞天今有幾人間國士自無雙
蓬萊弱水知何處且繼昌黎賦下瀧
雪後登南樓
徙倚危闌俯釣船空明金碧訝鈞天寒收江影澄拖練
晴動山光濕帶煙萬里青雲孤鶴去一竿滄海六鰲連
惟應聽罷南飛鴈纔信人間有醉眠
沙武口望武昌
煙樹蒼蒼不見城水禽驚起背人鳴舟摇疊嶂高還下
鴉閃殘陽滅又明關塞夢寒愁遠道江山詩瘦苦多情
好將身外無窮事都付滄浪欸乃聲
途中
風物過淮都入畫松筠當雪亦成叢乾坤已見來儀鳳
霖雨多應待卧龍江路梅花千樹發海天山色四時濃
圖南本自鵾鵬事不是人間不見容
横山有高竹樓别業留信宿始歸
酒香牲腯主人歸正是猿驚鶴怨時梅影小池春入畫
竹聲虛閣夜催詩世間真樂無多事身外浮名只費辭他
日結茒容我隠一章先當買山貲
望土門山
遠峰天外碧嵯峨滿貯鴟夷信馬過堤柳雨餘黃著色
野塘冰盡綠生波十年俗駕迷途遠一片春山勝事多
却笑采詩仍習氣何如牛背夕陽歌
登嶽祠正陽樓用同年李伯強留題韻
青山高處結層樓九點微茫認禹州煙浪遠浮舟隠隠
天風清咽角悠悠仲宣多感空能賦元亮平生不解愁
莫望長安西向笑蒼顔難繼少年游
次竹樓韻
勝地佳人邂逅逢一林行盡翠朦朧松聲帶雪清欲滴
山色到樓寒更濃眩目敢誇龍虎榜論交曾嘆馬牛風
對床醉卧誰呼起却是煙村曉寺鐘
送曾學遜游淛
平生游淛勞夢想羨子一年行兩迴越地春因修褉去
錢塘秋及看潮來江山清境聊乘興今古盛時無棄才
便好騎鯨窮汗漫海天東向有蓬萊
和同年李芳齋縣尹韻
牛刀何足展君長妙割雖多不用鋩彭澤秫隨楊柳種
河陽花帶桂枝香當時文會人千里幾度月明天一方
回首茫茫又南北暮雲深處望琴堂
題孫幹卿父褣寓公芝圖
商山遠采竟無徵坐上天教見一莖風紀政刑真有感
乾坤嘉瑞豈徒生紫雲墮地收不起玉樹凌空長又成
此去百祥仍作頌高門橋梓自同聲
和繼學見寄韻
憶昔乘風在帝傍珠璣紛落五雲鄉藍田夙擅連城價
粉署曾分滿袖香歸去山林惟魯酒興來天地有奚囊
江湖何日重攜手見說鱸魚味最長
送術士陳九山歸九華
常記乘軺過九華撲人濃翠濕晴霞十年空作山中夢
半世猶隨海上槎紫闥彤闈君盡友清泉白石我無家
談玄便約同歸隠聽罷松風自煑茶
安僧宣慰異竹
移竹曾教竹不知附鞭蜩腹已端倪化工談笑出七子
人力裁培無幾時地墳只疑龍獻角實成應有鳳來栖
何須辯怪如歐老留作甘棠慰去思
九日次趙秉彛韻
平山雲樹錦斕斑人倚霜空十二闌公館簿書常負節
海天風雨漸成寒人間有地容三徑身外何心戀一官
應被黃花嗤我軰幾時同去釣江干
風雨中憲司觀荷僉事鄭裕卿索詩
小金山下水雲多一片秋聲萬柄荷霞臉雨香勻膩粉
翠裙風急捲輕羅從知柏府開仙署肯放蘭舟發棹歌
珍重此時清絶景主人無酒耐詩何
盧仲禮知崇德州未月而頌聲作題其卷末
報政曾聞五月程君侯旬日便蜚聲良心感觸無愚哲
荒歲施為繋死生才器每於難處見詩書真到用時明
從今早備如椽筆擬待三年頌有成
送書吏戴奎遷兩淛奎以學稱刻木像母事之
塵俗紛騰鴈鶩行就中金羽自低昂詩人尚得官長惜
孝子忍教途路忙像貌固知非土梗精誠隨寓是羹牆
崇卑有分君休校姓字誰沾翰墨香
題趙季文茶屋
山人有屋不容花自笑平生只愛茶鄒子墅邊鴻漸宅
洛陽城裏玉川家清風夢斷膏粱氣小鼎雲翻粟粒芽
不用反關嫌俗客五侯亭館自芬華
挽曹士宏
煙草佳城二十秋士林能說舊風流諸郎盡得書中禄
此老應無地下憂逝水才華今古恨浮雲富貴死生羞
碑銘傳滿人間世遠勝征西紀墓頭
送相士周竹泉歸金陵
可山當日剩過從神目秋涵水鏡空老子醉歌曾有贈
阿戎多藝又相逢江湖歲晚難為客天地詩豪不救窮
好羨蔣陵松下路幾時容我一枝笻
揚州李氏貞節
歌吹繁華市井連就中冰玉自清堅身將同穴生猶死
月不如人缺又圓宅里聲光重華表古今風教有青編
子孫堂下森蘭玉天擁春和在暮年
挽曹士由
孝友先生不愛官詠歌歸去老儒冠誨人昔亦非佔畢
矜式今猶未蓋棺百世聲名毛穎重九原風雨鶺鴒寒
虎山回首松楸路常使行人說二難
上都寄高辛甫參議
同隂頃刻尚留連六歲同寅豈偶然世路往來皆傳舍
人生離合有機緣雲山煙水幾千里霜木星辰二十年
不日中秋定歸去紫垣明月共嬋娟
棗林閘待水
河上桅竿密似林河中流水貴於金雲泥咫尺隔千里
道路尋常勞寸心風挾清寒猶作陣柳摇黃影未成隂
人生偪側自為爾江海白鷗何處尋
送劉廷正歸臨江
士行多岐首孝廉誰能千里事虀鹽良才横棄天應惜
游子貧歸母不嫌夜雨江湖詩更苦春風薇蕨夢方甜
眼中盡是經行處誰信而今白髮添
夀李秋谷平章
黃鍾嘘暖挽春留綠蟻浮香帶月篘宰相得閒纔是貴
人生有子更何求家傳文字五千卷身在神仙十二樓
記取年年好風景雪松霜檜豈容秋
王文煥三喪未舉以詩道其意庶有遇焉
秋風關塞底踆踆聽罷行藏亦愴神父祖三喪俱淺土
詩書四世只清貧由來慕義推燕趙忍復無情效越秦
送子空言深自愧世間應有麥舟人
次王克繼憲副韻
莫道乘軺老不任公餘猶及事幽尋樹隂壓屋日亭午
花片撲人春向深吾道升沉真有命野雲舒卷本無心
詩豪已作狂司馬長日官曹擁鼻吟
主試遼省次提舉馬蒼山韻
六年陳迹重經過曾鄙揚雄賦馺娑簪紱敢陪英俊後
江湖空負水雲多當時塗抹已堪笑今日冬烘其奈何
賴是西風知客意一宵吹夢到漁簔
題張德潤孝行詩卷(張奉親柩遵陸家人舟行值寇而無怨也)
南遊具慶盡怡愉一旦歸來與影俱孝子惟知親不死
瘴江先念事多虞終天有恨何嗟及古柏無情亦為枯
萬里祖塋安厝了幾人漂泊愧黃壚
送朱本初住玉隆萬夀宫
春風煙水片帆飛去去難緇鶴氅衣仙秩受來真是貴
世途行徧正宜歸眼空雲海天無際心折京塵夢漸稀
日拜旌陽憑致懇若孫方困簿書圍
次石中丞敗荷韻
蓋敝衣空莫主張從知柔脆敢凌霜蝕殘老葉餘枯柄
放出清波泳太陽光綴落蛩秋冷淡夢寒栖鷺月微茫
但教七澤根株在一脈能傳不盡香
和石中丞韻(二首)
詩似天葩散異香學如瑶海引流長小巫平日誇神氣
河伯而今見大方閱世壯心堅鐵石拂雲高節飽風霜
休將山色論歸興回首安車恐轉忙
西風吹夢野蓴香一舸歸來路轉長正賴韋弦調緩急
敢離規矩妄員方月明杜若天如水秋入蒹葭露已霜
好趁黃花侍尊俎明朝南海馬蹄忙
送翟志道歸毗陵
埋頭簿領惜蹉跎昨夜西風動棹歌豹管才呈一斑爾
鴻鐘其耐寸莛何雲封石室玄無恙秋染蒼江翠不波
回首毗陵相憶處山川寥落月明多
九日登石頭城詩(并序)
金陵山水甲江南凡昔號勝絶著郡乘者往往
可徵以息以游隨其所適而悉獲所欲若夫考古
昔之廢興盡江山之形勢咫尺千里盼睞四極
發竒胷雪滯慮非憑高眺遠如東山之於魯太
山之於天下則未易得其槩鍾阜雨花非不高
也而蔽虧隠見或得或遺求形勢之備得清凉
寺翠微亭蓋古石頭城也至治壬戌九日中執
法石公持書郭公具酒殽登焉監察御史劉傳
之李正德羅君寶巴咱爾文廉公瑞阿勒呼木夢
吉照磨萬國卿暨有壬實佐行時宿雨初霽萬
象澄澈長江鈎帶風檣出没淮西江南諸山歷
歷可數與夫川原之逶迤樓閣之雄麗雖一草
一木不能逃也金陵之美斯為盡得起坐周覽
清興横生執法公曰吾儕生承平位清要地勝
事簡歲時休暇得與諸公聮轡以嬉豈偶然哉
人生聚散雲萍飄忽昔者所與今誰此留而明
年此會吾知其未易知也持書曰此不可以不
紀也酒一再行二公督詩不已乃各誦所記九
日詩率古作之傑出者相與大笑傾倒不知深
杯之屢空也坐久風勁不可留於是借僧室飯
而歸夫欲考廢興之迹於一時有不得而悉者
江山形勝固無恙也而石城之盛實甲金陵當
佳節侍名公游勝地衆美具矣塵世一笑古且
為難一日之游衆美遂具可謂尤難是宜有以
紀之也顧沮縮於古人可乎精糧將見則糠粃
在前有壬忘其陋而序其說且系之以詩曰
一江環抱四山圍酬節追歡剰費詩鴈影不隨雲盡處
秋光都在雨晴時當年玉樹人何在明日黃花蝶豈知
便駐高軒拚醉倒絶勝無酒繞東籬
分行南海初發建康
聖世要荒覆載均年年分節徧咨詢一鞭殘月馬如電
萬里清秋筆有神南海雲霞先入夢西江花草更宜春
但將平日清貞操歸獻吾君效野人
秋浦道中
秋浦風光世亦稀謫仙仙去久無詩天邊九梓青未了
山上五松寒欲飛結屋有心真落落乘軺無計可遲遲
懷賢對景何嗟及又見行人指翠微
黃花驛
疎雨瀟瀟釀早寒荒庭寂寂掩柴關秋聲動地滿前竹
清氣襲人無數山十日已為千里客百年真得幾朝閒
雲泥蹤迹初何意底用題詩傳舍間
饒州光華樓
輪奐飛空四面窗臨風暫得息紛哤民生盡逐魚鰕利
郭影半涵雪水邦鴈足曳雲添暮景角聲吹月滿寒江
鄉關何處休愁絶湖海元龍氣未降
曉登古步五通廟閤用察掾董仲達韻
神鬼何須較屈伸倚闌高興薄層雲日開混沌三竿上
路入微茫一線分世故能抛皆樂土人生無用是多聞
采詩未了催行役回首山林愧隠君
濛江驛
灌叢樛木亂鬅鬆敗屋疎籬罨畫中沙石漾波清練練
山林纏霧濕濛濛穿胷盡入堯天覆鴂舌能將漢語通
問俗無功深自愧采詩歸去繼王風
贈歐陽逕存次其韻
到處公侯倒屣迎秪緣湖海有先聲長貧正坐詩為祟
博學誰教藝得名物外煙霞窮樂事人間花草任春榮
一聲鐵笛飄然去明月秋江徹底清
監試上都次柳道傳途中韻(二首)
川原風色晚蕭騷發軔塵沙一日勞明世疎慵竟何補
長途筋力謾相鏖天邊白草寒無際馬首青山近漸高
只恐稚圭今復有移文非我更誰嘲
歲寒沙蹟瑩無泥客子身心付馬蹄山雪斑爛僵樹立
寒天空闊暮鴻低傷心臺上人千載想像河梁手一攜
當日是非何足較躡雲吾欲挽虹霓
游西山得疾同年焦德元以詩見寄次韻答之
好山佳客正相資仰盡危巔俯折枝泉石豈能真作疾
神靈應怪不留詩可憐隠几低垂處猶夢穿雲踊躍時
若問維摩真疾否小窗危坐自能知
岩翠霏微濕冷煙松聲浩蕩撼遥天從知勿藥本無妄
畢竟到山還有緣短壑孤雲猶悵望清風明月且高眠
脱如謝傅攜絲竹應是參苓剩費錢
至正集卷十五
