至正集卷五十九
元許有壬撰
碑志
故承事郎河東山西道提刑按察司經歴李公墓
碑
愚昔玷政府里人李君惟閏實掾西曹愚投劾歸惟閏
亦至自西臺以愚稔其世而喜銘善也屬銘大父經歴
公之善乃叙而銘之公諱衎字衎父姓李氏上世居臨
邑曾祖諱邑三子一徙青一徙徐一為公祖諱信長鬛
美風儀養恬鄉里配孟氏周氏考諱成金季山東盜起
避地襄城徙潁之虹橋夭兵戡定遂率衆降北渡至彰
德家焉善廢居致饒益自以生罹兵難靡遑問學誓有
子必業儒故伯子壑六歲遣就傅侈費不靳配張氏四
子公其仲也幼警悟洊更名師肄習精進國初慮四民
貴賤無别而郡邑誅求或苛於士也立格試藝中者復
之公年十三從兄試經童遂占儒籍尋以冐復者衆覆
試真定公兄弟復入高等左丞張公仲謙宣撫大名辟
致幕下簡牘往往出其意表轉山東按察書吏憲使陳
公慶夫數薦之講經議政與之竟日七年三易使禮遇
如一除將仕郎燕南按察知事入掾御史臺陞承事郎
河東經歴未行至元十八年四月日卒于京師年四十
有七祔安陽輔嚴鎮西城原先塋兄壑仕覃懷為許文
正公所與終承務郎陜西行省都事弟曰衛曰衍配陳
氏趙氏子男二曰舉以子惟閏貴贈奉議大夫太常禮
儀院判官驍騎尉安陽縣子曰實皆陳氏出女一適恩
州儒學教授王三省趙氏出也孫男三曰知善克世其
業次則惟閏也起家職校歴掾部院中書除通政院都
事改中書省架閣管勾拜西臺監察御史陞都事擢僉
都水庸田司事官朝散大夫曰諒女五長適劉思義餘
皆士族曾孫男二曰某曰林女四長適路無頗餘未行
公性孝在官聞親疾即棄歸名公卿未嘗吏之疑以決
乖以和涵剛翼柔故能獲乎上而不忌乎下也綴述以
發其藴詩尤膾炙人口愚觀吾鄉故家隆替李氏足徵
焉良才世不乏顧父兄之教何如公之父逃生鋒鏑力
教子儒卒致顯融雖天柅其遠未盡厥施然淵蓄之發
後先有時惟閏歴言官贊大臬僉水部積階四品實益
騰秩益峻昔之人淑其子又及其曾也廢居以裕一時
儒業以亢後世其效不既章章乎恃其厚貲納子于邪
不易世而丐于市者可不知所擇哉銘曰
時乃否泰地有險夷伊志之持孰地孰時弛擔披荆息
肩無幾滄海横流曷云能止嗸嗸鴻鴈既奠攸居乃厚
我生乃鳩我書我書靡及有子即我獲報之捷猶劵執
左三冬用足于于棘闈伯也頡頏英聲駢蜚韞匵莫藏
禮羅尋致友皆忘年官無挾貴牙緋甫及窀穸遽從惟
取之約乃遺之豐有美孝孫籍甚其譽金紫取榮淵冰
方懼積善者人福善者天其獲惟後其難則先刻名樂
石匪譝而教嗟爾雲仍是則是效
故嘉議大夫東昌路總管兼本路諸軍鄂囉總管
内勸農事邢公墓誌銘
公諱温字孟直姓邢氏彰德安陽人世居交口里山有
鹿崖因自號焉曾祖諱植贈亞中大夫彰德路總管輕
車都尉追封河間郡侯配李氏河間郡夫人祖諱德裕
承事郎藁城縣尹贈嘉議大夫工部尚書上輕車都尉
河間郡侯配王氏河間郡夫人繼郭氏封河間郡太夫
人考諱秉仁歴顯仕疏封二代致仕禮部尚書追封河
間郡侯謚安惠配蕭繼柴俱封河間郡夫人公性剛介
不屑州里入京師從中書斷事府長以其法得專辟者
假途焉出官從仕郎仍本府知事辟左司掾除戶部主
事遷檢校官檢校覈六部稽繆非健者不授拜監察御
史尋改戶部員外郎轉左司都事吏部郎中左司員外
郎陞郎中吏戶主銓總會計而括於左司悉以能稱擢
大名路總管兼府尹諸軍鄂囉管内勸農事甫三月改
河間等路都轉運鹽使課登而歸天歷初起為冀寧路
總管兵後歲大旱癉力拯撫甘澍屢降歲以熟管州盜
連無辜辨於制使釋者三十二人移袁州未行改都漕
運使積有羨而漕無滯遂以疾辭繼有東昌總管之命
年迫休致不起官九轉至嘉議大夫遂堅閉不復出獨
日與里翁奕他無所嗜也至正五年八月四日終于正
寢夀七十有五九月五日乙酉祔于置度里禮部公之
塋先世有塋交口至禮部始葬于是配蕭氏封河間郡
夫人先卒弟簡今奉訓大夫陳州知州起家世賞公之
讓也子一人允文娶單氏女一人未行姪女一適昭文
舘大學士韓公子嘉興路判官軏公有堂名善樂嘗屬
有壬記焉人生安於所遇無適非樂反是萬鍾千駟不
樂也饑寒不能謀旦夕而吾廩有餘粟一命可以行其
志而吾位至崇顯反而思之凡蔕芥於胷次者可冰釋
矣公席世業以裕其生致通貴以發其藴得於天亦豐
矣就令得復過是其樂未必及是也以樂名堂顧不有
見於是乎年六十舉子又畢其娶又瞑目地下之大者
也銘曰
有厚其生復駛其馳孰拂所為孰搤所施辨幕無撓典
郡惟良于鹺于委靡效弗章符竹何加桑榆云迫容膝
有堂忘形有奕伊果孔碩其實惟一俯仰百歲能事斯
畢交口之塋乃曾乃祖域茲置度實始禮部宰木公植
溘焉茲祔一支百斯既安且固
故集賢直學士兼國子祭酒郭公墓誌銘
有壬索居鄉里求友惟切昔在中臺中執法同年馬伯
庸稱安陽郭公之賢不絶口蓋伯庸居光山公嘗主簿
其縣予雖鄉人奔走四方乃不一識至正癸未夏公自
淮西歸稻田里第惠然過予洹阡徵伯庸之言益信遂
内交焉予亦時至稻田蔭喬木登崇臺談讌樂甚尋赴
國子祭酒未幾即引年歸徙居于城過從益數乙酉夏
大病方起乘車如稻田予謂氣體未盡復忌車馬馳簡
止之公自度無虞竟去病果復作幾殆既愈入城又病
痢遂不起子皡奉狀請銘予其可辭吾鄉巨室不乏儒
而教授至三世者無有也大父諱文禮金鄉貢進士滏
陽平章安公兄弟皆其徒也以公貴贈亞中大夫彰德
路總管輕車都尉汾陽郡侯配魏氏追封汾陽郡夫人
父諱維禎承家學教授鄉里後學以儒名者多出其門
試儒中選復其家因得占籍太廟為禮樂戶贈嘉議大
夫祕書卿上輕車都尉汾陽郡侯配宋氏汾陽郡夫人
公諱思恭字子敬甫冠已為里社師聞成均作人負笈
趨焉故事陪堂生輸錢乃食祭酒耶律公閔公貧苦免
其輸補伴讀及格乃教徒于京其徒有以儒至達官者
為汝寧教授六年教育有成除光山縣主簿有惠政丁
太夫人憂服除移汝陽主簿辟掾河南行省調晉寧錄
事剸繁有聲既代郡人請主晉山書院遷猗氏縣尹民
有爭田久不決者至即決之訟由是簡興學勸農有古
良吏風召為國子助教學官素號難為公凡為四十月
講課誨導諸生安焉陞博士拜監察御史出僉燕南河
南兩道廉訪司事歴雲南漢中淮西三道副使務持大
體吏畏而民安之在淮西歲餘即歸中途有集賢直學
士兼國子祭酒之召在師席三月諸生方仰以大其成
而請老疏出不可留矣既歸葺先廬治城居構亭曰斯
可以娛暮年稻里有世塋樹築充拓不自知其遽附也
夀七十有二卒以七月二十三日葬以九月二十六日
丙午配王氏累封太原郡夫人先公卒子二長曰鞏以
蔭在選籍次皡也女七五有家二未笄公歴官十四轉
積階正議大夫六在風紀得行道焉惟大司成之職彤
伯荀卿而下可考也唐以宰相兼判重可知已我朝許
文正公始正一位元長之席師嚴而道尊厥後掄擢每
難其人予在政府衆議嘗及公而不果乃卒為之儒而
至為祭酒師席之隆無以復加而又考終鄉里在公無
憾矣予識公才二年契闊居半城居方密邇遽又永别
倡而孰予和也言而孰予聽也嗚呼惜哉銘曰
三世縫掖恒業佔畢淑人孔多善慶斯積澤流有潨子
孫其逢種學而稔嚌道而充世有淺夫苟綰一綬棄其
素業若視芻狗仕優則學克踐斯言不刑而教朱墨自
研持憲作威患狃于隨我不爾仇爾盍我師幼為諸生
鼓篋于于老正臯比五百其徒法容休致人貴知止鄭
穆精強留亦行矣山林市㕓或往或來有倡必酬有酒
必陪田娛里嬉方幸得朋若堂之封乃遽子銘既貴而
夀獲正丘首藏石播辭偕是悠久
故中奉大夫侍御史慕公墓誌銘
至正乙酉九月十日中奉大夫侍御史衛郡慕公終于
家子濬州知州瓉馳伻奉行實請銘有壬昔與公同官
春坊承乏參議中書省事公又左司郎中銘其宜為公
諱完字完夫世居新鄉徙于衛五世祖兟宋丹州宜川
令曾祖諱億祖諱攄累贈嘉議大夫禮部尚書上輕車
都尉追封燉煌郡侯考諱津累贈集賢侍講學士中奉
大夫護軍衛郡公妣賈氏蔣氏俱衛郡夫人公年十三
而孤貧不能卒儒業習法家即有聲由府憲史掾禮部
中臺若中書右司除大都留守司都事改戶部主事以
習爰書移刑部凡三年調江西省都事未行改山東道
廉訪司經歴言衛士飼駞馬宜聚櫪以絶散居之擾鄉
民德焉故事中書掾出官從六品仁皇痛懲吏弊終考
者降二等至從七品止俄以愚哲同滯俾得展陞公始
局於例止官從仕郎至是拜監察御史即超授奉議大
夫轉左司都事僉燕南道廉訪司事盜馬牛者改用重
典錄其犯在命未下以前者仍以故典決之獲生者數
十人入為中丞御史臺都事擢淮西道廉訪副使蘄黃
囚有造偽幣及奪人木者屢赦疑而不釋讞而俱釋之
合肥有殺人而縱之者執而正其罪移燕南副使在淮
西言盜馬牛法重刑部議久不決公為侍郎始用大德
輕典遷右司郎中又出為山東副使刮弊惠窮興學督
醫抑良為倡者四十七家皆發而良之歴左司郎中參
議中書省事江南行臺治書侍御史刑部尚書燕南廉
訪司有錦衣之賜有司翫習以法行之得官幣汨沒者
萬餘定土風市物不鬻擲錢□賭盜訟以熾悉禁絶之
拜治書侍御史特命陞侍御史公自陳吏限從七展陞
三品亦已幸矣而又冒陞二品是倖門由完唘也不允
尋以父母殯淺土請歸治葬久始得請賜中統楮幣一
萬五千緡甫襄事遣使賜上尊召復職力請休致給半
俸終其身夀七十有七娶賈繼李皆衛郡夫人子四人
瑾瑜早卒瓚以國子員為太祝復以廕至今官皆李出
一幼未名女三人長適留守經歴巴延次適尚恪次適
行臺御史孟撝孫一人文奴以某日祔新鄉岡上原先
塋公早孤能自樹立以亢厥宗推封二代雖先世流澤
有自亦公之恪持厥身靖共爾位有以致之也愚讀公
行實見其所列限吏顛末甚備而因有感焉古之仕者
上為公卿大夫下為下士為鄉師里胥未有不出於學
者周官曰學古入官議事以制政乃不迷學以為政道
本一致岐而二之未見其能政也秦昉用刀筆吏儒之
與吏始判然為兩途劉氏襲餘習而大臣蕭曹輩率以
是起家馴至建元故有刻木不對之語厥後封畛益分
而治益以陋我朝至元間大興文治雖一時名儒用無
孑遺然天下之大簿書期會之繁因仍金舊悉以付吏
任之既久趨之者日益衆紛紛弊端於焉呈露仁皇抑
之也其有激之哉且儒之與吏幼而誦習也同出儒師特
所取有多寡之不同爾得山林之一木江河之杯杓已
適於小用矣既乃仇之何也愚與公游最久得其人焉
最詳不惟不仇而又有樂於吾徒焉可不銘也夫銘曰
惟古為學匪半其至已修而治業精而試猶水有源防
且無決杼而灌溉咸被其澤又如構室羣材必儲大杗
小桶遇用即輸嬴秦滅經炎劉因陋惠文彈治三尺是
究康莊共由封畛遽分吁嗟顓蒙孰拯溺焚我武既偃
文物蝟興彬彬諸儒適際休明繼者迹熄遂淪於習乃
於吾士瞠若仇敵亦惟吾士罔克自知不知學之宜其
腐之不惟腐之又詆而侮之然質之美者造詣亦異又
何有乎町畦若吾完夫蓋吏名而儒行殊途而同歸岡
上之原永奠幽宅而有不亡者存視此貞刻
至正集卷五十九
