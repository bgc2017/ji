至正集卷五十一
元許有壬撰
碑志
贈中大夫僉太常禮儀院事輕車都尉追封樂安
郡侯諡惠肅孫公神道碑銘(并序)
河東山西道宣慰使高唐孫公致仕家居年七十七矣
其子亞中大夫江北淮東道肅政廉訪副使天正卒於
官既葬有司上其行實請易名於朝宣慰公走書屬有
壬曰我族蕃衍而我惟一子我幸健俾仕四方雖不在
側志樂也今則我當死不死吾兒不當死而死矣情之
所鍾殆無以自釋獨有可以垂之不朽者得所托焉吾
其遂可少釋乎吾兒昔與子游子其銘之按孫氏其先
益都壽光人諱嗣翁者金末戍襄鄧遂居洛卒因葬焉
配張氏生德遷高唐生殖日盛徙洛葬高唐故又為高
唐人配胡氏生居仁宣慰公也起家新昌丞平大盜知
名踐歴華要階中奉大夫累贈嗣翁嘉議大夫濟南路
總管上輕車都尉樂安郡侯張氏樂安郡夫人德中奉
大夫山東東西道宣慰使護軍樂安郡公胡氏樂安郡
夫人天正字夢符妣宮氏贈樂安郡夫人繼母蘭氏封
樂安郡夫人始生宣慰公兩夢神人授白麻丈曰宣付
孫天正因名焉為人状貌竒偉嗜學穎悟宿衛於仁廟潛
邸大德丁未立東宫僚屬擢從仕郎受文庫副使選
補太史掾監修國史掾除中書省管勾承發架閣庫宣
尉公為右司郎中例避改都護府都事蘭夫人卒河東
泣血奔赴毁瘠骨立護柩歸葬廬於墓側服除知沂州
三皇廟湫隘至三日命改作民吏難之既而規置有法
不三月而訖功臨沂縣去州遠吏得延緩為姦徙之州
左捐俸倡率以賑歲饑立法均役以革吏弊墾闢荒田
招集流亡朔朢率校官諸生講誦廣社師以教都鄙季
月舉孝弟力田怠惰游食各一人春秋行縣躬覈之臨
沂民妻徐甫二十喪夫自經以徇有司四年不以聞得
其實上之報下旌其閭嶧州豪曹誼奪細民田凡三移
不為直郡以屬公立决之既去州人刻石思之去五年
益思之又相與請文刻石政遼陽省左右司員外郎敭
歴治效灼不可掩於是臺除僉山北遼東道肅政廉訪
司事廣寕劉大使誣承殺人辨而釋之人稱為神明俄
拜監察御史劾權近斥竄之文宗嘉其直每進見字而
不名擢江北淮東道肅政廉訪副使行部多縱弛犯科
將大懲之而一疾竟不起至順四年二月二十七日也
得年五十以某年月日祔先塋元統三年春贈中大夫
僉太常禮儀院事輕車都尉追封樂安郡侯諡惠肅配
劉氏贈恭人繼張氏贈高唐縣君今夫人董氏封高唐
縣君二子曰琮曰璋一女尚幼嗚呼予悲夫天之生材
成之難而毁之易也又悲夫子不得銘其父而父廼銘
其子也孫氏三世同居而惠肅又能睦於族孝於親出
為良牧守入為才御史宣慰公之樂世無有也惠肅嘗
欲叙次宣慰公行實未果而在其身者一旦反以累之
以垂老之人罹兹荼毒其可傷也夫雖然得之天者吾
不得而必之修之身者苟無愧焉則期頥不為多而五
十不為少是盖有幸不幸焉君子不校也銘曰
孫源𨗳洛實猶濫觴浚而擴之滙於高唐至河東公日
底昌大惠肅承之舉以沃溉惠肅之生天兆其祥受知
仁皇受文為郎二十七年於中於外雙碑植沂百世遺
愛驄馬載驅豸冠復峩清濁自彼吾其靡他茫茫淮甸
荆棘塞之我銍始揮云胡折之易名以諡隱卒以封施
用未究子孫其逢哀哀老親遽委而去存没無愧修短
有數於昭斯銘貽訓將來父兮子兮是亦可哀
故忠翊校尉廣海鹽課司提舉贈奉訓大夫飛騎
尉漁陽縣男于闐公碑銘
先子佐永州幕祁陽監縣于闐公實同時其子赫伯舍
登乙卯進士第有壬寔同年同仕於臺又同僑于鄂一
日請曰赫伯舍不幸早孤先人功烈幾泯矣幸及故老
十得一二而墓碑未刻子其銘有壬惟世交義不敢辭
公諱喇嘛丹以字噶瑪拉丹行于闐人也于闐自漢通
中國至公始為氏焉祖諱鄂爾伯什斯巴薩哈見為諾
爾罕牧民官父諱穆爾阿里大名宣課提領至元十三
年宋平擇守令大臣以公見世皇稱曰巴圖宜邊境用
命監永州祁陽縣縣接蜀廣多溪洞頑梗所宂稍失御
即跳梁攝尹土豪羅飛素横常有功守將劉匿不上十
四年遂弄兵襲劉嘯衆至十萬公間道赴州遇賊四至
射刃七人馳出從者數十人獨周保持馬尾免守州
南門賊攻北門敗之獲其佐周遷三十人飛環而攻我
既却守將追之公偵知有伏約礟發夾擊俘戮殆盡擒
陳瑞於木皮寨賊起五月參政呼圖克特穆爾始至公率
先深入繼以大兵獲飛戮之實其皮以徇賊所署令簿
尉以次授首主帥將屠縣力爭得免命招撫得戶一萬
三千出石空步匿岩穴將死者四百餘人十九年飛黨
黃如瑞稱宋年據縣西躬入降之得戶一百四十初飛
欲害公公已入郡如瑞殺公假弟納蘇拉迪音姊壻堪布
及降不校也四望山界四郡林谷阻深二十二年賊賀
九六盤穴其中四省兵討之公焚山堙溪身為前𨗳詹
一子據黃羆嶺作亂兵將因欲屠之公曰脅從且免矧
良民乎我其長也當先即刑主帥許生致渠魁當免乃
赤手步入賊始未信刃槊以迓公徐進無懼色鋒儗面
尋閣兩肩公曰我以身保汝出即兵觧不信畱我以質
賊投兵羅拜曰天活我也畱從者唐正以其魁出師遂
還建議也種鳥符大水戍低城大橋棑山息饋輸鎮險
惡從之湖廣省臣貪虐意公竒貨下獄幾殆既縱復攝
邑父老爭餞飾小兒歌聲公之冤省臣誅遂已公以黃
羆嶺極高險當驛衝暑行尤困作粥食過者自夏迄秋
歲不輟主帥憲臬屢上功輒寢調廣海鹽課提舉大德
元年三月二十日卒桂州年五十有九治命葬祁陽北
原娶伊爾根氏先卒繼蔣氏賢而讀書事公姊如姑討
賀之役陰遣勇士張甲率五十人給兵以從後公十年
卒二子沙海布迪音出周氏蔭道州行用庫使赫伯舍出
龍氏四歲失母蔣氏子之爲御史贈公飛騎尉漁陽縣
男蔣氏龍氏皆漁陽縣君僉浙西憲移湖北階朝散大
夫公身長八尺餘勇而有謀蹈危不慴為縣十八年人
號長者撫而活者戶萬三千六百四十為鄉民長子孫
可勝計哉然壽不六十位才五品爾僉憲按黔中當蜀
有警諭土酋止還卒招鄉兵伺變守險號令精明人謂
有父風焉諸孫種學日大以蕃嗚呼天道之有知者固
自若也其有功邑民家能道之戰陳之詳則遺老無幾
僉憲自浙歸及見張甲暨老兵鄧义軰得事為詳又尋
病没甲亦老矣豈非功烈之在世天實不欲滅之而使僉
憲及聞也不愈於有善而弗知知而弗傳者乎銘曰
惟天生才惟才用殊才可大受而用或拘為邑孔卑游
刃有餘頑獷䲭張我長乃攎弦歌未洽戈戟若林捍患
禦菑我力我心嗟嗟赤子亂豈性常獸驚波傾乃底滅
亡免胄攖鋒赤手搏虎彼心亦人其忍予侮誠感機應
厥角若崩萬命嗷嗷垂死復生于屯于戍于田于耕十
有八年惠浹政成降年不永有藴未究豈嗇於身以大
厥後民子而孫何日忘之我不公忘公無我遺
故僉書江西等處行樞密院事贈樞密副使護軍
雲中郡成毅公神道碑銘(并序)
仁皇御極勅太史傳功臣罔俾湮滅復下令訪索遺逸
家許自陳遼州達嚕噶齊額森特穆爾上其父僉書公
行實且請易名於朝致和九年贈鎮國上將軍樞密副
使護軍追封雲中郡公諡成毅妣欽察氏楊氏皆從封
雲中郡夫人乃詣有壬請銘請碑謹按太常之議而筆
之曰公諱伊德默色杜爾伯特氏父諱台世役宿衛世
皇徇鄂公以驍勇扈行有警必前賜白金綵段名以拔
空攝阡事征李璮以勞入侍上嘗陰視諸衛士腰帶見
公所佩精備命佩刀糾諸士息州將請督戰官宥密臣
枚舉不允賜公虎符海月符金鞍玉帶以行宋戒嚴金
剛臺衂其鋒戰捎箕窩中流矢墮馬易騎復進大破之
所向克捷遣子納琳請城浮光召入面畫可之賜金鞍
一授昭勇大將軍光州等處招討使光既城總十二萬
戶攻陽羅堡分鎮黃州立驛抵汴徙潯陽以扼江西下
南康瑞昌德安分攻洪州章江門不克呼敵諭名將親
登城敵請入約降日公自往譙其久抗王師其守列槃
曰大江已失此堅閉畏罪爾明文示宥當即解甲為請
於帥如約受降撫州援至敗之土坊遂入撫幷下建昌
撫賊張青阻險莫制偵知賊娶賜宴所居夜趨七十里
破其柵獲青俘其族脅從軰悉縱之樂安詭降既入兵
亂出窗戶退則凳几填塞里巷前却創甚竟獲其首崇
仁宜黃皆降偕它帥分道取閩約集建寕所至如破竹
三日約兵始至黃人叛公方赴贛帥府以公舊鎮威名
素著俾總江西兵往討復之麾下無敢縱掠民感德為
生祠初湖廣兵屯樊口公言形勢不利其將鄭不聽果
為賊劫溺死公之入也得其虎符賊中奏報遷鎮國上
將軍廣東道宣慰使進輔國上將軍江西省參知政事
同官誣搆左遷昭勇大將軍招討使入見自明賜給豐
腆校隸賞擢有差為罷行省改鎮國上將軍江西道宣
慰使以直前枉移參閩省尋復江西往來閩廣平邵武
取漳州潮陽番禺下汀梅循惠分寕董竒樂安貴早小
洲黎德弄兵蜂起悉敗獲之上欲立行樞密院徵天下
省一官入議公對稱旨遂僉書江西等處行院事院革
入朝上深撫慰議以名城休老會疾作不起至元二十
四年三月二十日也春秋七十葬定陶鐵渠原子六曰
拜特穆爾後衛親軍千戶曰竒爾濟蘇特穆爾曰納琳
襲公舊部明威將軍萬戶達嚕噶齊鎮建昌曰囊嘉特
能左右騎射曰額森特穆爾始監解州移遼州改同知
咸平府事封奉議大夫曰布格蔭昭信校尉同知江陰
州事饒州路判官孫(闕)人公為人持重性尤敏悟
譯傳剖決纖悉曲當有壬倅遼熟監州言先烈南臺行
部過庾嶺居人往往能道公事雖驛郵移置靡不有法
昔宋不綱我師之南也曲長偏校皆將帥才况佐元氣
而握元機者乎公早以才器受知世皇謀濟其勇樹勲
赫然其生而顯榮没而崇異宜哉銘曰
皇元繼天盛德朔基維春始艮動闢以時淳渾鍾才景
從軰出有若成毅桓桓惟勖賚恩匪私曰能是任拔出
偏裨簡在帝心帝曰往哉息師汝監裹創摧敵城光蔽
南郡邑望風降畏不先何獨彼洪孤壘岸然我戰爾知
我名爾熟沍凝晛消顛危命續黃人鼓疑渠魁乃殱畆
棲不驚廟祀孔嚴伊閩與越指期蕩攘紛紛螳怒轍敢
臂當于蕃于宣功浮厥位原抵深茂流長實遂播美有
史隱卒有章我詩既同百世其昌
贈嘉議大夫濟南路總管上輕車都尉追封博郡
侯鄂通公神道碑(并序)
惟鄂通公在女真為貴族世居遼東天朝混一立賢無
方敭歴華貫者接武中外廣西道廉訪使呼圖嚕既位
通顯制贈其祖鳳住亞中大夫東昌路總管輕車都尉
博平郡侯父高山嘉議大夫濟南路總管上輕車都尉
博平郡侯祖妣舒穆嚕氏妣二王氏皆博平郡夫人乃出
其家乘請銘諸碑按濟南公高祖呼沙呼金兵馬統制
都元帥以功封澤王戰殁曾祖呼嚕内外點檢權樞密
院祖薩哈鎮國上將軍京西等處兵馬都元帥考即為
東昌公襲其世官穆昆從宣宗遷汴壽八十一卒三子
公以長襲穆昆義宗播蔡邑行察平僑東平主帥錄其
世時其衣廪東昌給地五千畆宅而居之承制除高唐
知州東平控郡邑五十四金谷戶口棼不可理檄公稽
糾宿弊一洗為州有惠政歲丙辰卒官年五十有三葬
聊城之柏林娶王氏先卒繼王氏子六人曰納丹珠山東
道統軍司知事曰瑞童曰慶童曰安童曰文敬曰武略
將軍同知漢陽府事致仕曰呼圖克婁起家衡山縣達
嚕噶齊轉臨桂興安尹治最拜西臺御史移南臺歴簽副
凡六道廣西言岑雄無叛迹制為寢兵而雄竟招出朔
北辨死獄杜宗起二人冤江西折分寕若磑之害舟楫
者十所淛西賑糧虚十萬石民吏雖壞產莫償為盡釋
之彰癉罷行覆蹟屢最擢佩虎符廣西宣慰司同知副
都元帥改本道廉訪使一年棄歸中道有旨若曰鄂通
為得用人縱年高衆不為例其勿致仕賜金段二陞正
議大夫而明哲知止去志浩然矣子托克托蔭承事郎同
知常德路龍陽州事孫男曾女若干人嗚呼盛哉昔金
源氏奮起東北奄有中夏亡且百年世無其史故家遺
俗存復無幾稗書間見非龐失真則闇不彰好古之士
慨焉公之先由統制而下世繼樞要其豐功偉績計必
炫燿一代史之所錄不得而知之公再啟厥家至廉使
又能推恩九泉表揭世次其所以揚天休播先美者不
在於兹乎銘曰
宋綱解紐金職夏盟苗勃水沛孰遄厥成曰惟景從扞
禦輔檠云胡百年寥闐莫稱懷襄胥溺有孑維禎自天
迓續顛木斯萌錫田啟家分牧著能嗟彼文獻吾猶及
徵混混其源翼翼其承於粲繡衣脱節益貞顯隆敢專
及先乃榮大哉亭毒逝者猶生百世川至繁祉是膺勉
旃繼序監此刻銘
至正集卷五十一
