至正集卷五
元許有壬撰
古詩
入夏四旬不雨駸駸成災五月二十四日沛然一
犁民以為不足越五日大作盈尺喜而為詩
余髫事泓穎嘗有喜雨詩而於可喜處藐然寧真知去
年忝充賦射策班龍墀黃封醉未醒承恩倅夷儀民事
足纖悉毫髮慚無裨豐年或苟安奈此將阻飢恒暘亘
朱夏田拆紛如龜稼穡人所天播種力已疲禾苗既出
土豌花亦葳蕤曾無旬日間青青變黃萎麻黍皆寸許
蕪穢傷不治野夫指相告天欲朘我脂高地饒甌窶潟
鹵荒其卑雨暘悉時若歲事猶難期况兹魃肆虐枵腹
行奚疑我心焦若焚重以膏沃之何由訴真宰坐視空
嗟咨曠職咎有在斯民焉取斯又訝爽惠罰好惡遂逆
施豈知隆平世夀域開無涯一機默運轉萬象回雍熙
神功太穎脱風雲隨指撝須臾顧平地黃流蓄如陂拔
苗驗燥濕新根生玉絲輿情尚未愜謂此纔微滋龍公
果不靳天瓢竭淋漓黃萎復青青垂死逢良醫官府洗
罪譴閭閻息流移今朝吾所喜真知匪當時胥輩言囁
嚅雨皆山神為重糈兹已具盍往酬神私搖首謝吏曹
别駕方撚髭作詩志吾喜冥冥何暇推
從賈師敬假琴
宓子尚清靜政化鳴琴間景仰固慙德民淳幸多閒舜
桐如見假趙璧却全還未能效昔人且用樂溪山
哭劉庸齋
游京早識公一見辱青顧踵門常倒屣肴核往輒具公
為山北憲飛章引庸孺操觚侍益親造請無旦暮每逢
冬仲時歌詩頌初度别來未三年忽復賡薤露良材今
其椔天高莫哀籲粹温瑚璉器秀瑩珠璣句力能勝重
遠色不形喜怒十載歷名藩在在歌五袴芳名臧獲知
豐碑鬼神護攬轡遼海秋澄清了平素姑蘇勞卧治春
風滿嘉樹深惠竟弗終民瘼今安愬百身寧可贖長往
不少往功在死猶生脩短自天賦但悲如伯道傷哉漫
三娶天道是耶非有德乃弗祚城南公先塋蕭蕭白楊
路當年屢從游豈意公今祔臨哭嗟無由微官拘跬步
作歌寄予哀用作貧者賻
觀躬耕秋地
行郊攄滯慮目至意已適黍實敷如扇禾穗長過尺我
飢雖有涯垂涎勢已逼舉室百趾餘盻盻朝復夕有官
不療貧勞心且勞力昔賢起躬耕車從坐傳食牙緋既
通守耒耜尚未釋但期歲有秋如坻見露積豈惟弭腹
雷庶免刺不穡宴安隠鴆毒侃也猶運甓無愧食乃安
一飽皆君德
弘襄王希賢齋扁誠意乃弟希憲郎求賦
堪輿大無際眇已乃中處與參非此心傾欹孰撑拄虛
靈妙不測捕影竟何所念慮一發動昭晰露端緒實力
少未殫圓方亂規矩是猶虞機張括度斯釋弩充盈皆
至善毫髮絶過舉遂令天下平推極效乃許彼美三槐
裔弘襄見翹楚起廢學已神稽疑逆如覩扁齋資警省
實副名有取窮達命自知含光樂環堵觀乎卜醫中誼
也聞自古難弟尤可人清風振烏府談兄滕頰舌徵題
滿縑楮何年遂獵纓詩成先備糈
送馬州判歸冀州
維轑僻在山民朴易為理庸才獲已多得朋况兼美君
侯冀右旋高門映桑梓天戈昔南向驍勇萃蜂螘若翁
奮臂出風霆入鞭箠元戎資出奇長江遂平履洪惟世
皇朝一命不輕委酬功嗟獨異世禄倅鄉里跂仰勞夙
心天教見吾子協恭無少疑三年事如水公餘日相從
聯鑣窮磈礧漳濱春釣魚箕嶺秋射雉為歡未云足歸
騎亦何駛人生貴有别脩程此伊始行山莫憚遠香風
簇桃李同官古所敦相思有雙鯉
秋丁隆興廟學釋奠
營洛奠神臯改邑民用遷睠言兹黌舍廟貌仍儼然經
筵餘敗壁土榻寒無氊儒服二三輩薦享來聯翩多儀
固未備至誠即牲牷羊存禮斯存隆殺時有權漢興未
綿蕝過魯猶拳拳聖朝尚文治新都萃英賢成均不日
建道德行開延洋洋齊魯化坐看周八埏
送張教授歸省
沍陰地無春况復當窮秋霜飛白草盡野迥蒼烟浮嗈
嗈度寒鴈游子深鄉愁匪厭官冷去倚門憐白頭孤雲
西南飛行邁心悠悠鴈門接太行山川鬱綢繆朔風吹
征衣清笳動離憂臨岐復屏營君歸我仍留贈言冀遄
返魯泮行當脩
次高辛甫出都城韻
余年昔未冠南紀窮迢遙胸藏史遷書氣靡相如橋長
吟洞庭野天遠風蕭蕭自知有毛質奮欲摩層霄太行
拔萬仞醉筆雄相驕云何遂局促弭耳居今朝屈信道
有在奎璧行昭昭
寬河道中次前人韻
人生在羇旅百感日咸集好山獨相慰馬首青岌岌地
寒春不知萬木凍僵立悲笳咽荒烟牛羊散平隰反瞻
孤雲飛鄉思杳無極青精不成采坐睹憔悴色奕棋念
往事俯仰成太息三年尚不飛負此排風翼遠意良悠
悠天耶果人力
灤陽早發次前人韻
行山不憚遠破曉陟危峻崖懸水成瀑雲出山有暈商
聲發寥廓吹萬氣方振艱虞復有樂詞源日加濬關河
一錦囊風霜兩蓬鬢但慚抱堅頑犀革未易皸搖搖課
脩程茫茫付天運懷哉山中人南鴻杳無信
謝劉彦昇惠猫及詩
含光事賤役醉夢迷簡牘贈我千兔毫獲此升斗禄鼠
輩不相貸恣飫飲河腹瓶罌藏幸堅百態互起伏跳架
嚙我書走椸穴我服君家有貍奴二子報新育買魚擬
禮迎惠然送弊屋副以雲錦篇五色爛雙目且云防内
耗寓教深含蓄竊時何足道行見赤其族珍重養生言
拳拳請三復
送州吏張恕赴憲司
作憲需羣材有類構室堂棟隆固勝任椳闑仍資良余
始倅郡來吏進鴈鶩行披塵鼓凡冗亂目紛厖涼恕也
居其中意氣獨軒昂一見已足懽細較兼多長身卑趣
甚高事得常加詳柏府揭冰鑑取善及毫芒公論出莫
禦霜風肅飛章爾今蜕濁穢變化猶蜣蜋願爾勉效蟬
風露非膏粱慎勿小易盈奮臂劇怒螳養爾拂雲翮萬
里竚一翔貧者無贈金有言當莫忘
陳芝田寫余真對之小酌戲成
今日我與汝相看各華顛亟呼尊酒至我飲汝茫然它
年我長往酒但酧汝前悟此一大笑沽酒休論錢
題張圖南松風亭
吹萬不同處從知非為風有木無竅穴何聲來半空清
寒灑飛雪哀響吟老龍莫將大夫爵負此大王雄
劉須溪父子三人畫像
翁文幼所嗜但恨昧平生歲晚遇圖畫眼明瞻老成季
也篤孝弟老猶從父兄世儒有若此何用羨徐卿
徐復初種雲堂
種雲事幽討邈與世相忘只可自怡悦更為誰飛揚出
岫本無心為霖亦何傷慎勿陽臺下朝朝從楚王
至正壬午二月復科知貢舉有感而作
文運如日月陰翳容有時長風倏掃蕩光彩曾何虧又
如泉始達有物或窒之一朝混混出萬古流不衰聖皇
復文治碩輔登臯䕫今年適大比充賦來無遺南宫舉
百廢部署嚴諸司主文號具眼妍媸析毫釐小臣親奉
詔肩赬力難支回思三十年試藝實在兹竊禄愧未報
鬢髮嗟已絲作者七人矣碌碌予何為但期歌有臺太
平此其基他年至公堂萬一徵予詩
和劉楚奇浮雲道院二十二首
名實劇形影有實寧無名義利判金羽義重利自輕真
知加定力首在明吾明之子學有得雲哉聊寓情
壘空在大澤眇已參兩間廣居闢高明正路辭間關漠
然空中物何與吾堂顔于以况不義將無同我閒
達人本無求所求在真樂致身戒卑汙空中好樓閣秋
實成昏勞春花早刊落如何穹壤間蠻觸有兩角
昧道徇利禄醉夢迷黃粮醒眼見大意點也初非狂千
金等棄屣六藝供潄芳大聖有明訓知微萬夫望
進德貴不息豈羨六十化水哉非浮雲過續無晝夜誰
令墮眢井自棄尚自詫君看一撮土振海仍載華
上天賦我形所期不愧天暝途逐利慾膏火攻相煎歲
月難把玩俯仰已百年况復非其招紛紛亂旌旃
雞山屹堂上鷲溪走堂下天與景已豐而吾又多暇所
以村酒甘到手即空斝說似輕薄兒我豈東山謝
山川託深厚貲産無盈滿予心日休休世態自冷暖神
仙多官府禮法足條欵歸來捫吾舌談道未遽短
達觀宇宙内巨細森萬有有形既不同孰妍復誰醜來
者方無際往者不可咎浮雲爾來前爾今在吾手
淵明初無營偶爾植五柳戲作標牓之千載駭黔首吾
心不在物思古惟尚友九原如可作還肯下交不
一身要歸處萬事皆偶然道院有佳趣春風四時天不
見恃恩者中道多棄捐求魚江海闊從此木休緣
因書欲求道倏爾成白頭未免日謀食嗟來肯承羞賴
此自勞力倉箱見豐收樂哉復奚疑一壑仍一丘
淳風遠黃虞烈士薄殷周世降得幼安奮身到龍頭可
笑植橘人未忘千戶侯予身亦多事酒盡須更謀
大明麗中天春意盎萬國區區衡茅下一飽皆君德出
門便多虞避言且避色歲寒誰相知鬱鬱澗下柏
浮雲吾語女人謂女無心胡為曾作雨世事乃欲任我
屋本無女清泉抱幽林待女時粉澤悠悠何處尋
力田冀一稔攻書篤三餘幸有二頃田復蓄萬卷書村
樂亦云至時讀時耕鋤故人來共酌摘蔬登土酥
素位非出位得侯還失侯由來豪傑士有志難盡酬小
人願為圃得飽不得秋寧當作焦尾慎勿為焦頭
人言世間事十九不如意在理此亦常得友姑與醉清
風明月天假爾同此世宜乎歸來人涉園亦成趣
東風昨日至滿目發紅綠今也何有餘昔也何不足平
生多因人詎敢辭碌碌百年未可知且樹十年木
少年江湖行波濤足震怖歸來念同游太半已物故因
之悟已往何往更不悟忍將好歲月漫浪付道路
年來頗好淡醉中亦逃禪開口但納酒搖尾休乞憐燎
原固熾烈難使寒灰然咄哉爾浮雲爾去吾觀天
至寶不可棄奇貨不可居桑榆既容收何慚失東隅富
貴如浮雲况不浮雲如若究雲之極須與天為徒
王仲方總管餽麛未能飲齕以羊乳之相從如母
子感而為詩
后稷字牛羊子文穀於菟聖賢天實相且示與物殊北
平詫貓乳同類宜相孚董家雞哺狗降瑞動鉅儒蜾臝
取螟子羣鳥尊鵑雛是雖萬不同皆非人力敺林廬富
叢薄春麛走山隅野人捕得之不忍烹幼孤脱胎却幾
日未省水與芻牂羊方有逹脹乳流膏酥捫角俾字之
牂怒麛趑趍日月既積狎遂與母子俱麛遠牂必求牂
遠麛必呼只恐麛漸大跳梁莫能拘豈矜字乳功念牂
老而癯恰如伏鴨雞與牂等勤劬鴨行自入水百匝勞
跦跦人事有時窮天理終不渝感物為興悲往訓不可
誣其心非我類能免其冀乎
題韓醫梅齋(韓知太素脈)
之子心太素復愛梅清妍自知心與梅同有太素天水
月影中影乾坤玄外玄相逢莫多語且醉梅花前
晚行周氏小園
閉門作書蠧好春都不知桃花落已半棠梨開幸遲步
屧及斜陽胡床俯清池放志欲忘返林樹月參差
失鶴
瀛海得雙鶴稚翎猶未全買舟偕南歸待之如二仙玄
縞日以長丹砂日以鮮銜筆恣攫攘學舞爭蹁蹮明初
尤愛之日夕相周旋致陰旋栽竹供飲專鑿泉為爾呼
庚癸玉燦明珠駢一朝一忽去棄侣何恝然月明照隻
影踽踽殊可憐欲鳴誰與和欲舞誰與聯豈爾不安分
適衛求超遷或遇爇琴人見爾流饞涎烏有已七日華
表如千年邏求疲僮僕徵卜勞莛篿消息竟無聞憂心
殆如煎作詩慰明初用繼亡猫篇
鶴去十四日而歸因次前韻
養鶴事幽討世事難求全一留若戀主一去如登仙念
之不能釋對食忘肥鮮乾坤大無際何處容蹮蹮恨無
列子術御風叱回旋雲霄勞夢寐景物孤林泉昨宵燈
有花來慶肩應駢扣門忽抱送見我鳴戛然乃知值拘
(缺)
至正集卷五
