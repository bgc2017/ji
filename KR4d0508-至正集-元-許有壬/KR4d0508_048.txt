至正集卷四十八
元許有壬撰
碑志
劉平章神道碑
功臣國有史家有傳墓碑有銘史則在公惟傳若銘志
必是重托必其可脩名偉績用底不泯焉有壬在少時
知湖廣平章青社劉公已習晚識其子四川平章而不
知公墓碑之未銘也四川薨其弟為湖廣行省參知政
事始奉家傳請銘有壬以公名績如彼而託非其可辭
參政請益切辭既不獲且夙嘗不揆不可而喜銘偉人
乃覈其傳而筆之公諱國傑字國寶系出女真烏庫哩
氏歸我更姓劉氏曾祖諱延心金樞密使妣富察氏祖
諱鎬金蔡息陳潁路都統妣圖克坦氏考諱德寧益都路
軍民達嚕噶齊青難治且新造疑畏為設條約郡以治
聞進龍虎衛上將軍卒官妣鄂囉氏子四人國秀國材
皆居遼東國華早卒公其季也幼嬉即為行陣坐作狀
工騎射從攻漣海有功擢隊長至元己巳天兵南下為
新軍千戶宋保障襄樊分屯萬山堡敵偵不備突至堡
兵才數百公結陣直趨衆因乘之斬首四千餘級主帥
嘉之賞白金百兩攝萬戶略地荆峽深入轉戰俘生口
萬餘賞白金如初數復戰城下多俘斬賞白金如初之
半土城為藩蔽最堅作雲梯先登裹創力戰拔之錫金
符階武略將軍敵圍久食盡張順等潛運以入公勒戰
艦邀其歸路鏖戰五十里禽順樊城夾漢水潛杙其中
盡拔出之毁其南柵湮其隍坎墉以登拔之俄拔樊城
戰尤力呂文煥降甲戌奉詔入覲賜白金百兩錦袍弓
矢鞍勒進武德將軍佩金虎符管軍總管我師次郢宋
壁黃家原堡公以三百人徑奪之郢將趙文義襲我反
擊走之文義敗死斬首七百餘級進武節將軍沙洋新
城皆阨塞地先以五十艘退沙洋守兵進攻新城三晝
夜乃拔賞白金二百五十兩我師自陽羅堡畢渡孫虎
臣拒於丁家洲公以選鋒當前其衆自潰逐北至蕪湖
始擢萬戶是後累功賞白金至千兩維揚之役詔壁揚
子橋張都統率萬人夜寇備嚴莫能入遲明追擊禽之
賜名巴圖國語驍勇稱也丙子維揚守帥李庭芝遁公
帥所部追至泰州斬首千餘級獲之江淮平進懷遠
大將軍入覲賜白金千兩錦袍弓矢鞍勒授僉書四川
行樞密院事將行北有警制命公曰征者不力以其族
屬懷顧望爾卿號陳力朕視卿如子當如朕躬行也行而
敵已遁遷鎮國上將軍漢軍都元帥賜錦袍玉帶弓矢
鞍轡褚幣中統五千緡俾戍青社戊寅徵詣上京統侍
衛軍萬人北征慰託甚至公頓首曰臣粗習兵事惟血
衷可以報國有功諸將力也萬一蹉跌臣自當之上為
嗟嘆師次益圖大雪環車為柵穴地與士卒同卧起托克
托呼犯塞輕騎襲破之樞密同知伯勒默色分道追敵
敵已潰慮糧盡遇伏委輜重南奔為收其散亡而歸戍
青海開屯田進輔國上將軍壬午召赴京師上欲復討
日本公語稱旨授征東行省左丞練士治械於維揚閩
盗黃華嘯衆十萬江浙為震詔公以征東士馬會捕直
趨赤崖砦斬黃華縶其老弱購其餘黨同官語公不盡
誅無以懲公曰黃華就戮詿誤已多况脅從乎彼方仰
我生育忍更殺之但致期使自新足矣衆果自降初朝
議恐賊不制發蒙古軍三萬濟討所過蕩然移文止之
閩民德焉征東省罷改僉樞江淮又改四川俄復江淮
征東省復仍為左丞詣闕上方略還維揚征東省又罷
仍僉樞江淮東南賊未殄有詔一以委公改湖廣行省
左丞湖南李萬一怙險莫制置郵為絶乘銳平之丁亥
駐桂林治交趾軍興四會獠出剽急擣其柵禽之詹一
仔等寇衡永寶武張甚徵諸路兵慮饋輸不繼作屯於
衡曰清化永曰烏府武岡曰白倉未半歲皆自歸江西
盗逾境會江西行院投蕭獠於陽山平懷集逋寇己丑
廣東盗出沒搤其亢夷其柵焚其積聚殱其魁閻曾廖
蕭嚴鑿山刊路搜抉殆盡樞臣請它官符上曰卿等忘
劉二巴圖耶對曰劉已授上曰前以酬功今授俾延於
世遣使持符即軍中佩之陳獠犯道連境遮擊之殺賊
過半江西盗復逾境犯郴窮追狝之土人㳂弊遵賊為
惡得其狀皆戮之龍泉獠圍禾源下令往捕或謂賊未
逾境不當行公曰休戚一體彼此何别且賊不意吾越
境討之乘其不備破之必矣簡閱夜赴麾騎兵進步從
之賊大敗奪所掠子女二百人還其家禾源窘已數日
軍忽至民以為神皆爇香泣拜俘賊言南安鍾獠將出
剽分兵猝至其巢獠衆錯&KR0787;自蹈藉奔潰萬戶劉兵至
賊已平矣出槖中白金以犒將士旋車桂東獠破酃縣
大肆焚掠走壁龍泉分兵三路公由中徒步援蘿磴險
抵其巢柵勦之擇酃要地置軍以戍永賊李末子七千
殺其監郡呼圖公知賊素易官軍示以閒暇扼其出路
俾埜無所掠逃無所之乃與降獠分道而進禽而斬之
辛夘遷資德大夫湖廣行尚書省右丞廣東獠復叛聞
公行皆自破散復湖廣行院公為副樞治盗舂陵盗又
遁監郡貪虐下之理死郡人稱快紀之碑初公屢有功
行省權臣抑不以聞至是行院始叙上之賜玉帶一白
金五百兩時順德王逹爾罕以碩德重望行湖廣平章
與公相得嘗謂公曰世間文字惟漢人之學為最惜我
不知公曰以公之聰明任賢使能即是讀書使子孫留
意經史即公自讀也王嘉納焉癸巳秋入覲上悦其來
曰湖廣地重卿宣力多漢人每以老避事國人則不然
目明身健即為不老卿亦未老將委卿大事卿還避否
公對曰臣死而後已不敢避也上曰成哇既得復失卿
盍為朕行對曰成哇指末物交趾掌中物也臣願為陛
下取之上曰此事猶癢在心豈諸人爬搔所及卿言乃
深合我意議典軍十萬公對曰十萬大費只須萬人上
曰十萬多一萬少以番漢五萬付卿公請近臣為監上
初不許以示專任請不已乃令自擇時親王伊竒爾岱
在側公以請許之授榮禄大夫安南行省平章政事賜
錦衣一襲期諸軍會桂林甲午春朝廷有大故師遂寢
成宗皇帝即位命公為湖廣行院副樞分院衡陽以遏
嶺管江西賊犯攸州公擣大溪山四向捕斬賊為屏息
施容羣蠻畔辰澧民不得耕畜地蓋狑獠所巢雜以猫
猺數郡騷動公以土酋攻之有功者仍出槖中銀幣為
賞應時破滅先是蠻恃山谷而吾士素弱公乃先涉危
徑刊木闢路師行千里不搤於險渠魁田知州孟千戶
撒大王之屬皆就戮元貞乙未行院罷公為湖廣行省
平章五溪郡縣唐宋以土丁捍蔽廢久賊遂肆公復之
民頼以安又以道郴衡桂茶陵接諸獠擇要地樹砦柵
卄八以扼之入覲賜玉帶錦衣弓矢鞍勒御史臺奏出
禇幣四萬緡以酬私犒之費上思州知州黃聖許叛命
公討之身先士卒突其陣賊殊死鬭張兩翼馳之賊敗
逃象山山界交趾多巨象獰獸林菁蒙密公料地樹柵
亘數百里諸將分道入禽殺殆盡聖許逃安南撫其脅
從徙慶遠郡不能自食之民耕其隙地為五屯因以為
防奏上報可召入賜錦袍珍帽弓矢鞍勒上廐馬自是
威讋南土矣大德辛丑召至上京灤水泛溢公董䟽導
之役和林有警命公出師將行會鬼國酋折節暨獠宋
隆濟叛初右丞劉深言西南夷有所謂八百媳婦者沃
壤多產可取朝廷信其言命之出師湖南北轉輸十不
致一民為竭產役夫死者相枕藉折節乃渠帥阿那妻
健黠而能兵師過其境不堪蹂躪遂叛遮深兵圍貴州
朝廷患之亟命公往蒙古侍衛親軍都指揮使額森呼
圖克副之雲南四川兵若深所統皆隸節制師次巴陵
賊犯貴州急深敗績倍道赴之明年雲南又數告急議
進止公謂蠻恃土產馬謂北馬不能險吾士馬既習其
險易諳其變詐使賊不知為計不憂不捷次播州與四
川汪帥兵合賊十萬且及境令諸軍畢入賊地分部攻
擊蠻勢為沮時師行四千里天向暑糧且匱有旨須秋
凉進發頓思播之境列營守禦申規約習戰射九日滇
蜀軍二萬入鳥蒙芒部公所統三萬及思播兵萬人與
元帥哈喇遜額森呼圖克分三道進公從中道節制諸
軍賊所至為柵盛兵堅甲以拒公以客軍遠鬭非身先
之無以作士氣崖逕斗絶即徒步雜士卒攀木而登遇
其要害蕩滅無餘選射士列前發無不殪或設伏或縱
擊竒謀間出出槖中白金為賞四十餘戰皆捷賊或降
或匿且招且捕喻其酋以朝廷威德賊氣已竭以竒兵
掩襲轉鬭千里抵雲南普安路境賊不復能軍癸卯二
月己未折節就縛宋隆濟阿女等皆伏誅西南夷遂平
召入朝將佐咸許上殿禮遇隆洽賜錦衣二襲玉帶一
金鞍勒弓矢楮幣二萬五千緡御史臺又奏公出私幣
賞功酬勞銀一千九百一十四兩楮幣萬五千緡二佐
偏禆遷賚有差上御嘉禧殿顧公曰平宋至今百戰必
勝可謂竒才公奏曰非臣之力諸將之力也詔過家上
塜鄊里榮之至武昌疾甚語問疾者曰昔當世皇榻前
誓取交趾願死於陣不願效馬伏波裹尸還葬也折節
之役今上嘗預令署狀約日平賊否則藉吾家吾幸了
此不累子孫但恨不能取交趾以報世皇為終天之恨
爾歲乙巳二月乙未薨公生甲午壽七十有二贈推忠
定遠效力功臣光禄大夫湖廣等處行中書省平章政
事大司徒上柱國齊國公諡武宣先塋在遼東泰州普
一路不知其世次矣公之考妣以至元己卯正月合葬
於益都縣東北麻家營洱河之陽有翰林侍講學士閻
復所撰碑公祔焉娶曹氏早卒繼李氏次姜氏王氏子
三人曰托歡榮禄大夫四川平章也次某早卒次托出
今參政也女若干適某孫男若干女若干曾孫男女若
干至元初國家將囊括四海勝國岸然東南文恬武嬉
勢不能不亡也及誘我叛臣縶我行人則其罪盈矣大
聖御極順天應人大將一出江淮版圖固已在吾職方
氏几上矣亦惟一時將帥之得人偏禆之用命際興王
之運而各有樹立焉公以雄毅之姿奮身戎行其樹立
亦茂矣哉天下甫定如大病始愈必有餘疾此才已而
彼又見人或易之亦有能斃其身者江南之既平也閩
中江西湖南黔中之諸盗廣東西之諸獠足以鼓動一
時魚肉吾民是雖餘疾非良醫未易治也公乃獨任其
責或獮薙或招徠而威名所及莫不斂迹南北萬里始
終百戰可謂多矣最後小人啟釁於承平之時敗軍亡
將於小醜之手至糜爛汗漫不可枚舉矣而又以屬公
公年七十矣乃能奮不顧身以刷國恥此又收功而尤
偉者也其怏怏賫志以逝者獨有未取交趾爾是蓋有
非人力之所能為者世以為公之恨而亦以為公之幸
焉公之薨三十五年猺獠之發不知其幾朝廷議將每
難其人坐糜供億服未旋踵檄報又至則知公者其益
可思也哉銘曰
金源澤竭望族俱堙逖矣東土孰鬯厥屯薪傳不熄泉
流有洑海岱鍾竒偉人奮出王師弔伐適逄其時結髮
行陣死生以之萬山之役以寡勝衆錐穎既脫威名日
重苦同在下勞為士先乘梯於雲拔杙於淵堅壁摧鐡
飛舟趠空我惟不出出乃即功䦧墻有警讋於先聲茫
茫青海沃壤可耕大風始息餘波猶蕩頑民弄兵有戮
有放五溪阻幽嶺嶠險邃虺蜮起伏亦恃其地僕僕掃
除甫東又西有聞即行孰立畛畦伏波矍鑠自視未憊
吾忘吾身馬革何待嗟嗟小人談笑開邊乃血我師俾
流為川不有此翁揮戈白首西南之夷幾非我有天恩
優渥下徧將士玉帶錦衣照耀桑梓歸來林下不煩綏
復匪公之志亦公之福睠兹洱陽百世其昌我誌公功
於戲不忘
至正集卷四十八
