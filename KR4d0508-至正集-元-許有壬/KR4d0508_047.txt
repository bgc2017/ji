至正集卷四十七
元許有壬撰
碑志
勅賜故中憲大夫嶺北等處行中書省左右司郎
中贈集賢直學士亞中大夫輕車都尉追封真定
郡侯蘇公神道碑銘
中憲大夫嶺北等處行中書省左右司郎中蘇志道旣
卒之十七年為至元二年丙子歲制贈集賢直學士亞
中大夫輕車都尉追封真定郡侯明年正月丁未制詔
臣有壬銘其碑陜西諸道行御史臺中丞臣祖常為書
江南諸道行御史臺侍御史臣起巖篆其額從臺臣請
也蓋志道子天爵為御史臺都事臺臣熟其賢覈其父
之實而臣有壬待罪中書天爵右司都事是亦熟其子
而知其父者皇帝孝治天下臺臣職風教勵臣子是有
繫焉臣有壬其敢以蕪陋辭乃本其狀而筆之曰公字
子寧真定人曾大父元老金亡不應徵辟年九十卒妣
孫氏大父誠善治生妣畢氏父榮祖累贈中順大夫禮
部侍郎上騎都尉真定郡伯妣吳氏追封真定郡君公年
十四居禮部喪廬墓側又奉母十年事葬以禮平陽姚
天福守真定舉府吏方旱從決獄而雨辨盗馬成獄之
冤辟河東憲吏入為察吏行和林楊州良家子訴直賣
三易主御史逆詐斥去公曰詐自抵罪訊之果實民而
復其里轉戶部令史浙西豪民以佛為標榜相煽為姦
衆至數萬號白雲宗握印章以總其屬公私病之詔禮
部侍郎高昉治其獄以公從京師五往返始竣事没貲
產鉅萬歸良家子女出詿誤數百人擢掾樞密選籍積
滯悉舉而行從樞密臣行邊歸掾中書尚書省立勢盛
中書掾争趨之公獨安焉尚書省尋罷乃釐其濫銓起
家承直郎中書省檢校官陳便益正愆繆黜姦贓吏覈
濫出金穀若干六曹吏為悚畏御史咸薦才宜風紀有
尼者或勸一往曰謁得御史尚何以御史為哉改刑部
主事刪條格便比傳盜有蔓及無辜主者欲盡逮力止
之盗内府金獄未具時相亟欲殺之公曰獄未具殺之
尚書省所以敗也時相怒會樞密院奏為斷事官經&KR0851;
而解軍士護視金銀噐又遣他往比還失之將論以盗
公曰此失耳俾償而免關中之警和林失守和林百年
來生殖殷富埒内地至是並塞之民奔潰四去天復大
雪至丈餘畜僵死且盡人並走和林乞食時倉儲僅五
萬石米八十萬錢強者相食弱者相枕籍死優秩除吏
率難其行公毅然請往擢嶺北行省左右司郎中旣至
愀然曰天下之事復有急於賑饑者乎白其長發廪賑
之人大者三斗小六之一又贊省官為文請於朝曰和林
根本之地今倉儲無幾餓莩山積賑饑人則失軍餉專
軍餉則坐視饑死事不兩立揆其緩急已便益賑之開
平沙静差近請高估募民致粟次募四方以先後至為
差厚酧其直民必争赴而邊儲可實朝廷從之制致粟
和林者以三月至石與五十萬錢四月至減十之一五
月至又減其一至即給直於是民果争赴而邊儲之實
如舊為考覈法使繼者不能為姦諸王汎索持法一不
與王怒使人譙公對曰府藏軍興也有司守之非軍事
誠不敢與皇子安王以衣褒之吳王予名馬受而歸其
直時酒禁多犯朝議謂法輕使然更奏論死令下三日
得趙仲良等五人酒有司論以死公曰酒豈三日可成
犯在令前當用前法設當坐亦宜復讞奏報乃決豈得
擅哉上其事法司議當用前法五人得不死即孔子廟
延士講經史率僚屬往聽夜分乃休廟故丞相順德忠
獻王建未就而薨捐俸成之邊民列公政績上之御史
而同列多異遂辭歸至京師卒年甫六十延祐七年二
月壬戌也三月乙酉葬真定縣北新市鄉新城原先塋
配劉氏累封真定郡夫人後四月卒子男五人其四夭
一天爵也國子員釋褐薊州判官歷館閣至右司遷刑
部郎中遂佐臺幕今禮部侍郎官太中大夫女三人孫
男一人昌文女一人幼公為吏二十載始得官官四轉
皆佐幕而見諸事業若此是知士之生世官不貴大而
貴其行事不務多而務其急故下僚有浮於上官而一
事有勝於百千者君子之觀仁必於其大者焉公自弱
冠諸父析財不能止獨取薄田遺書其仕也不肯私謁
以求為御史至於和林之贊荒政則茂績也嘗觀古人
列傳或載一事或一二事足以見其人大節況著見若
是者乎蘇氏之先自行唐而欒城欒城而真定閟之者
翕故發之者闢導之者遠故流之者長至公啓矣而猶
未暢又一傳得天爵階三品始疏侯封而貤及大父焉
天爵仕日崇疏封未巳也古之人臣服寵嘉而銘噐物
者不惟章君之賜示不敢忘也天爵推恩其親恩至渥
矣而又賜銘墓碑紀休永久其不敢忘而移孝為忠者
其益勖哉銘曰
猗嗟子寧父孰究其諝片言折獄若不能語勁氣拔距
若弗克舉不鄙郡史從讞則雨恢恢游刃匪越其俎姦
人借佛蠱我士女禮部擇人于殖于去金山稱海百萬
其旅不資贊畫曷張我武崑岡火炎委局趨附曾不踰
時我奪我予廷尉持平文智敢舞天子有法相國何怒
伊誰教言私謁進取失將千金得未一羽睠兹和林實
我天府百年生殖馳馬布野天胡怒之長驅貔虎蹂我
旄倪蕩我牧圉天雪縷縷饑食無所流民如水積骸如
堵拜郎給傳往佐其撫藩臣孔賢有善斯取總總黃□
僵卧待哺有如赤子遽得父母馳牛輓輸奔走高估庾
廪充溢國本以固方期用世一夕今古公則不死有子
仕膴天子有詔刻石表墓於永其垂新城之下
勅賜故光禄大夫大司徒釋源宗主洪公碑銘
至正七年八月戊寅皇帝御慈仁殿集賢大學士臣五
十四言故光禄大夫大司徒沙門法洪逮事累朝其德
業有足稱者願刻石以示永久有旨命御史中丞臣有
壬製文且為書翰林學士承旨臣起巖篆其額臣有壬
於洪公非有支許之分而其為學又異宜不足以知之
者然天子有命其敢辭謹按其事狀擇而書之公姓劉
氏隴西鞏昌成州人生有異禀九歲入鄉校日受書累
千言輙成誦不忘年十二窺釋氏内外典有契遂辭親
禮州之興化寺武公總攝而祝髮焉又八年從金仙律
師受具戒乃發足游方謁少林法主參決心要即廓然
自得時真覺國師松堂公居大白馬寺公往依之松堂
沙門上輩負海内之望與語大見噐異留侍左右為之
發揚宗旨周密微妙遂能窮極法源卒嗣其業承記傳
衣之日靈鶴翔其庭松堂喜曰是必能大吾教矣大德
中總統司請為釋源白馬寺長講號大德法主武宗皇
帝在潛邸聞其名特命住持秦州大聖壽寺至大改元
復命即秦州開演長講𠡠有司月給衣糧焉仁宗皇帝
臨御之明年宣政臣奏旨起公住持白馬寺未幾賜號
釋源宗主驛召至京師沙囉迦八哈失首見推重請主
西山龍泉寺尋奉𠡠翻譯諸菩薩經撰大元帝師帕克斯
巴文廟碑文成奏御嘉賚甚厚遂詔公住持新建大永
福寺涖事之日三宫賜白金中宫復製紅衣以衣之英
宗皇帝時居東宮已虛佇信嚮數嘗引見既即位即授
公榮禄大夫司徒已而進階光禄加大司徒刻銀為印
食一品禄承制總選名僧校讐三藏書領江淮官講凡
三十所於是貴幸莫比矣會壽安山大昭孝寺成詔以
公主之大都弘正棲禪上都弘正等寺皆隸焉大昭孝
寺者英宗之為太子嘗至其處喜其山水明秀左右或
言此山本梵刹也後為道士有耳目屬意焉至是以鈔
二萬錠賜道士使别營搆因觀基煉石鑿(闕)大起佛宇功
德無量欲資以慰薦祖宗在天之靈旨意甚銳惟公具
大善知識願力堅固簡在宸衷其膺是選亦可謂非常
之遇矣於是車駕臨幸置酒流杯池上丞相東平王及
公侍天顏甚懌顧左右若曰朕有賢相又得此竒人至
可樂也因手簪花其帽諭所以畀付之意故事官寺方
丈每歲望幸主者不敢居特𠡠大臣設宴命公入處以
寵異之他日丞相就公問所以為治之道公舉儒者經
權之論以對丞相喜曰吾今乃知公有濟世才非徒空
言而已泰定初或謀動摇壽安者微公慧力足以攝之
則將不得免焉至正二年今上皇帝御龍舟游幸玉泉
諸山至夀安以公先朝耆舊特優禮之初天歷中嘗賜
鈔三百萬錠以其二買田飯僧以其一視規息為國家
修建佛事其後官府稍見侵奪至是丞相托克托公以公
故奏請復之比車駕還宮復遣使賜上尊為公壽其被
遇累朝光顯如此四年春三月六日卒壽七十三為僧
凡六十有一年大臣以聞天子憫悼𠡠有司致賻備儀
衛祖送如禮既闍維門人三分其骨瘞壽安白馬及陜
西之興教寺而建塔焉公度弟子十餘人得其道者曰
允中為昭孝法主與公同日殁嗣法者以百數曰德政
主白馬曰道傳曰慧潤主永福壽安則又所謂傑然者
也公為人軌行嚴峻識度開朗其於禪乘律義既究極
無疑而於孔老百氏之書又能鈎引貫穿從横出入乎
其間故其平生論譔多涉獵經史娓娓可觀有雲麓集
十卷行於世云臣聞西方之教以空洞為實以有為為
妄儒者謂其有體而無用異於聖賢之道也惟大司徒
始能以真如三昧啟廸其徒空術旣顯及其樹大法幢
鳴大法鼓又能以才噐文辨見知聖代恩數優渥雖宋
慧林唐不空被遇之盛未有能過之者殆所謂為而未
始有為無為而無所不為者歟故觀其所與東平問答
又皆平易精實體用兼備其有得於聖賢之學者未可
以浮屠氏之說噐之也謹叙而銘之其辭曰
出世之士一&KR0704;不作流於空愚無有知覺用世之士一
切有為流於功利靡所底歸爰有大智見道立卓非律
非禪無適無莫白業之積始自秦中雷音振揚達乎九
重毳衣來朝當宁前席王后君公膜拜接舄爵以上卿
為帝外臣隂翊乾運密贊皇仁動言事為有典有則著
為文章載在金石壽安之山龍宫翼嚴人天畢來四聖
具瞻樹立門庭廣大堅固孰為為之以我佛故功名富
貴文字語言何有於我得魚忘筌化緣既周委席而去
生也則榮殁有餘譽殁有餘譽天子念之臬臣屬辭以
永其詒
有元扎拉爾氏三世功臣碑銘
昭武大將軍河南淮北蒙古軍都萬戶察罕特穆爾言
太祖聖武皇帝之肇闢天地也先臣和克齊率所部為
前驅四征不庭與有駿功實察罕特穆爾之始祖也劗
金之役高祖舒爾罕大戰野狐嶺流矢中額卒賵錦綺
萬馬四百匹曾大父特們岱嗣將世部征喀爾執訊取
大珠以獻平西夏推首功太宗皇帝命行都行省事總
烏嚕等五部族將平金賜食邑二千戶憲宗征蜀日扈
帳殿出戰必捷并晉懷洛之民懷不殺恩皆立祠以祀
而大父鄂囉齊受知世皇既襲世官又總四萬戶戰襄
樊攻沙洋下郢復破陽羅渡江圍鄂招降其守從大兵
鼓行下㳂江江東浙西諸郡獨松關偹嚴而守固隂設
伏陽樹熾山上單騎突前伏發守兵驚潰追奔百餘里
俘馘無算旣入杭分下浙閩諸郡之未下者追迫二偽
孽没於海宣慰湖北山南二道拜參預左右丞平章政
事行省江浙湖廣江西南二行樞密院湖北新民危疑
逃匿山澤約束勞來俄皆復業軍士俘獲生口多逃歸
有司括男女千餘人欲隸之官謂同僚曰新民幸依其
父母隸之官是重被兵也籍而復宋版之舊平劇盜周
龍張虎湖南始寧佐征交阯賊懼避匿乃梗我歸路轉
戰全師而出驛召面籌者三慰勞温至錫賚優渥復平
章政事行省江西薨贈金紫光禄大夫大司徒上柱國
江西行省平章政事追封鄭國公諡忠宣上命大父之
征交阯也即命先人托音布哈襲世官從征納延有功
以行省左丞行世官都萬戶事仁皇淵潛覃懷擁護有
力拜湖廣行省平章政事進左丞相薨贈銀青榮禄大
夫上柱國湖廣行省左丞相追封鄭國公諡宣簡若兄
布達拉濟則又攻文事以佐其武精騎射而濟以勇右
丞兩省咸以能稱鎮虎北口單騎破敵號著巴圖賜有
金帶二行樞密院以遏中夏之震驚發私廩以振兵役
人民之野栖無食者院革仍都萬戶邏紫荆關薨於行
察罕特穆爾襲兄職不勝是懼敢妄徼請以勤有司第
念一門六葉服勞王家若曾大父而上當天造之初官
制簡古若帥若行省各正天功惟是大父丁世皇混一
之會父若兄仕列聖熙洽之朝雖存没爵贈已極隆赫
而所謂功臣之號尚稽寵錫敢援故事以請下有司議
曰宜乃集禮曹集賢翰林太常擬贈忠宣推忠開武協
運佐治功臣宣簡守忠翊正濟美演德功臣封諡皆如
故右丞保忠經武致德宣惠功臣江西行省右丞上護
軍追封夷山郡公諡榮㐮制可後至元庚辰命下至正
丙戌九月昭武扈從歸過安陽諗有壬曰伊水之東先
塋在焉世勲已銘矣今也加號三世而銘未有託君賜
不章且無以勖後敢以屬子有壬惟周禮司勲其等有
六皆銘於太常祭於大烝而六等之列戰功曰多昭武
之三世是已銘太常祭大烝在古不靳況所謂號乎古
者諸侯薨天子論行以賜諡諡以尊名古之制也功臣
之號李唐昉有奉天定難之稱趙宋因之始加四字或
六字有至十餘字二十字者皆施之於生以為結銜雖
制非隆古而勸忠勵節有取焉我元儀禮制度尤不輕
畀至治著令立廟有大節功勲在王室者許加焉皆施
之於没以冠易名天歷初一二貴臣始有生加而又有
賜大小金符刻其字於上朝會大宴則佩之蓋異數也
惟扎拉爾氏大賢世出殊勲碩畫與國基命蓋國之世
臣也且世臣孟子所重而公羊譏之何哉譏其以世不
以賢也苟得賢如扎拉爾氏諸孫尚何譏乎龐恩茂典
不例恒品且當畀之況見之著令者乎昭武之三世加
號禮亦宜哉昔有河山白馬之誓盟未寒侯者百四十
三人已無孑遺而我之功臣尊寵付託始終不替泝其
源而導其流漑其根而遂其實相與保富貴於無窮有
壬於是有以見我元崇德報功天覆地載之德軼炎劉
而匹隆古矣雖然席勲業之舊著閥閱之英者亦不可
恃天地之德而不自為悠久之念也夫為人孫若子弟
孝敬而已移而為忠臣道斯盡孝敬本立則世臣者雖
百世可引也昭武於祖若父兄旣克顯之孝敬備矣後
昭武者其聿修無忝銘曰
國重世臣其重以賢泝而高曾㳂而曾玄族有逖邇貴
胄則一攀鱗翕從横戈四出瀚海之西昧谷之東靡遠
弗至靡戰弗從繼體總戎挺額受矢罔俾萬春專美唐
史倬彼前烈克承以似民死而生有嚴廟祀桓桓忠宣
造攻襄樊四萬其師虎節龍章長江滔滔一葦可杭遇
無完壁迎有簞食斬關獨松追播海涘新民按堵全師
飲至宣簡襲部鳬藻允諧平叛遼東捧日覃懷惟喬有
梓實邦之楨塞垣摧敵突騎衡行疏郡夷山錫嘉發榮
榮襄有弟忠宣有孫我先不顯曷裕後昆名非眩實於
以勸忠三世沛澤八字表功伊水悠悠象彼世澤伊闕
如礪我功不泐
至正集卷四十七
