李義山詩集注附錄
舊唐書文苑傳
李商隠字義山懷州河内人(新書或言英國公世勣之裔孫按義山乃宗室辨詳)
(詩集注)曾祖叔恒位終安陽令祖俌位終邢州錄事参軍
父嗣令狐楚鎮河陽以所業文干之年纔及弱冠楚以
其少俊深禮之令與諸子遊楚鎮天平汴州從為廵官
歲給資装令随計上都開成二年方登進士第(新書開成二年)
(高鍇知貢舉令狐綯雅善鍇奬譽甚力故擢進士第)釋褐秘書省校書郎調補弘
農尉(新書以活獄忤觀察使孫簡將罷去會姚合代簡諭使還官)會昌二年又以書
判拔萃王茂元鎮河陽辟為掌書記茂元愛其才以子
妻之茂元雖讀書為儒然本將家子李德裕素厚遇之
時德裕秉政用為河陽帥德裕與李宗閔楊嗣復令狐
楚大相讐怨商隠既為茂元從事宗閔等大薄之(新書茂元)
(善德裕牛李黨人嗤謫商隠以為詭薄無行共排笮之)時令狐楚巳卒子綯為員
外郎以商隠背恩尤惡其無行俄而茂元卒来遊京師
久之不調會給事中鄭亞廉察桂州請為觀察判官撿
挍水部員外郎大中初白敏中秉政令狐綯在内署共
排李德裕逐之亞坐德裕黨亦貶循州刺史商隠随亞
在嶺表累載三年入朝(新書亞謫循州商隠從之凡三年乃歸亞亦德裕所善綯以為)
(忘家恩放利偷合謝不通按義山在嶺表不一年史文誤也又史云謝不通而随亞後與綯酬和詩頗多)京
兆尹盧宏正(按宏正是時不為京兆尹史亦誤)奏署掾曺令典牋奏眀
年令狐綯作相商隠屢啓陳情綯不之省(新書綯當國商隠歸窮自)
(觧綯憾不置)宏正鎮徐州又從為掌書記府罷入朝復以文
章干綯乃補太學博士會河南尹柳仲郢鎮東蜀辟為
節度判官撿挍工部郎中(新書作工部員外郎)大中末仲郢坐專
殺左遷商隠廢罷還鄭州未幾病卒(新書仲郢辟判官府罷客榮陽卒)
商隠能為古文不喜偶對從事令狐楚幕楚能章奏遂
以其道授商隠自是始為今體章奏(新書商隠初為文瑰邁竒古楚工章)
(奏因授其學商隠儷偶長短而繁縟過之)博學強記下茟不能自休尤善為
誄奠之辭與太原温庭筠南郡段成式齊名時號三十
六體文思清麗視庭筠過之而俱無特操恃才詭激為
當塗者所薄名宦不進坎壈終身弟羲叟亦以進士擢
第累為賓佐商隠有表状集四十卷(新書藝文志李商隠樊南甲集二十)
(卷乙集二十卷玉溪生詩三卷又賦一卷文一卷宋史藝文志李商隠文集八卷四六甲乙集四十卷别集二)
(十卷詩集三卷)
附錄諸家詩評
陸魯望集一則
吾聞淫畋漁者謂之暴天物天物且不可暴又可抉摘
刻削露其情状乎使自萌卵至于槁死不能隠伏天能
不致罰耶長吉夭東野窮玉溪生官不挂朝籍而死正
坐是哉正坐是哉
古今詩話一則
楊大年(億)錢文僖(惟演)晏元獻(殊)劉子儀(筠)為詩皆宗義
山號西崑體後進效之多竊取義山詩句嘗内宴優人
有為義山者衣服敗裂告人曰吾為諸館職撏撦至此
聞者大噱
蔡寬夫詩話二則
白樂天晚年極喜義山詩云我死得為爾子足矣義山
生子遂以白老名之既長略無文性温庭筠嘗戲之曰
以爾為樂天後身不亦沗乎然義山有衮師我嬌兒美
秀乃無匹之句不知詩之所稱即此二子否乎不然後
何其無聞也
王荆公晩年亦喜義山詩以為唐人知學老杜而得其
籓籬惟義山一人而巳每誦其雪嶺未歸天外使松州
猶駐殿前軍永憶江湖歸白髮欲迴天地入扁舟與池
光不受月暮氣欲沈山江海三年客乾坤一戰場之類
雖老杜無以過也
石林詩話一則
歐陽公詩始矯崑體專以氣格為主故其詩多平易疎
暢
楊文公談苑二則
義山為文多簡閱書册左右鱗次號獺祭魚
予知制誥日與余恕同考試因出義山詩共讀酷愛一
絶云珠箔輕明覆玉墀披香新殿鬪腰支不湏看盡魚
龍戲終遣君王怒偃師嘆古人措詞寓意如此深妙令
人感慨不巳
唐詩紀事一則
鹿門先生唐彦謙為詩酷慕玉溪生得其清峭感愴蓋
其一體也然警絶之句亦多有
緗素雜記一則
義山錦瑟詩山谷讀之殊不曉其意後以問東坡坡曰
此出古今樂志錦瑟之為器也其絃五十其柱如之其
聲也適怨清和以中間四句配之一萹之中曲盡其意
(劉貢父詩話錦瑟當時貴人愛姬之名唐詩紀事錦瑟令狐楚青衣)
范元實詩眼二則
文章貴衆中傑出同賦一事工拙易見予行蜀道過籌
筆驛如石曼卿詩意中流水遠愁外舊山青有山水處
便可用不必籌茟驛也殷潜之與小杜詩甚健麗亦無
高意惟義山詩云猿鳥猶疑畏簡書風雲長為護儲胥
簡書軍中法令約束言號令嚴眀雖千百年之後猿鳥
猶畏之也儲胥軍中籓籬言忠義貫神眀風雲猶為護
其壁壘也誦此二語使人凛然復見孔眀風烈至于管
樂有才終不沗關張無命復何如属對親切又有議論
他人不及也馬嵬驛唐詩尤多如劉夢得綠野扶風道
一篇人頗誦之其淺近乃兒童所能義山云海外徒聞
更九州他生未卜此生休語極親切高雅故不用堕泪
愁怨等字而聞者為之深悲空聞虎旅鳴宵柝無復雞
人報曉籌如親扈眀皇寫出當時物色此日六軍同駐
馬他時七夕笑牽牛益竒義山詩世人但知其巧麗與
温庭筠齊名蓋俗學止得其皮膚其高情遠意皆不識
也
予舊日常愛劉夢得先主廟詩山谷使予讀義山漢宣
帝詩然後知夢得之淺近(漢宣帝詩即鄠杜馬上念漢書作也)
呂大有詩話一則
義山詩一春夢雨常飄瓦盡日靈風不滿旗東坡公極
愛此聯以為有不盡之味
西谿叢語二則
李商隠有當句對詩密邇平陽接上蘭秦楼鴛瓦漢宫
盤池光不定花光亂日氣初涵露氣乾亦有當句對而
兩句不對者如陸龜蒙詩云但說潄流并枕石不辭蟬
腹與龜腸
唐末館閣諸公泛舟以木蘭為題忽一貧士登舟作詩
云洞庭春水綠于雲日日征帆送遠征曾向木蘭洲上
過不知元是此花身諸公大驚物色之乃義山之魄時
義山下世久矣又嵐齋集載此乃陸龜蒙于蘇守張搏
坐中賦木蘭堂詩未知孰是
北夢瑣言一則
李商隠員外依彭陽令狐楚以箋奏受知相國既歿彭
陽之子綯繼有韋平之拜疎隴西未常展分重陽日義
山詣宅于廳事上題詩曰曾共山翁把酒時霜天白菊
繞階墀十年泉下無消息九日樽前有所思不學漢臣
栽苜蓿空教楚客咏江蘺郎君官貴施行馬東閣何因
再得窺綯覩之慙悵而巳乃扃閉此廳終身不處(唐詩紀事)
(所載其說與此小異)
三山老人語錄一則
義山雜纂以對花啜茶謂之殺風景故荆公寄茶與平
甫詩有金谷花開莫漫煎之句
鶴林玉露一則
眀皇納太真宫中與衞宣公納伋妻無異白樂天長恨
歌云楊家有女初長成養在深閨人不識天生麗質難
自棄一朝選在君王側此為尊者諱也近時楊誠齋題
武惠妃傳云桂折秋風露折蘭千花無朵可天顔夀王
不忍金閨冷獨獻君王一玉環詞雖工而意未婉惟李
商隠云龍池賜酒敞雲屏羯鼓聲高衆樂停半夜宴歸
宫漏永薛王沈醉夀王醒其詞微而顯得風人之體
李義山詩集注附錄
