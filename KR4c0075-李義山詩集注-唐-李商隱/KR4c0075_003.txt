李義山詩集注卷三上
吳江朱鶴齡撰
正月十五夜聞京有燈恨不得觀
月色燈光滿帝都香車寶輦隘通衢身閑不睹中興盛
羞逐鄉人賽紫姑(注見中卷)
贈趙協律晳(唐六典隋太常協律郎二人皇朝因之舊唐書王質傳質在宣城辟)
(崔珦劉蕡裴夷直趙晳為從事皆一代名流本集有為安平公兗州奏趙晳充觀察判官狀)
俱識孫公與謝公(晉書孫綽字興公博學善屬文除著作佐郎襲爵長樂侯謝公謝安也)
二年歌哭處還(一作皆)同已叨鄒馬聲華末(鄒陽司馬相如俱為梁孝)
(王賓客)更共劉盧族望通(原注愚與趙俱出今吏部相公門下又同為故尚書安平公所)
(知復皆是安平公表姪劉盧注見中卷)南省恩深賓館在(陸游筆記唐人本以尚書省在)
(大明宫之南故謂之南省)東山事往妓樓空(謝安傳安常住臨安山中每遊賞必以妓女從)
不堪歲暮相逢地我欲西征君又東
(錢龍惕箋太和七年令狐楚入為吏部尚書仍檢校右僕射故詩注稱吏部相公也孫公謝公指安平與)
(彭陽也義山樊南甲集序云樊南生十六能置才論聖論以古文出公卿間為鄆相國華太守所憐鄆相)
(國即彭陽華太守即安平也歲暮相逢河梁送别追感賓館妓樓之事詩所以黯然而作也)
搖落
搖落傷年日羇留念遠心水亭吟斷續月幌夢飛沉古
木含風久疎螢怯露深人閑始遥夜(楚詞靚杪秋之遙夜)地迥更
清砧結愛曾傷晚端憂復至今(謝莊月賦端憂多暇)未諳滄海路
何處玉山岑灘激黃牛暮(水經江水又東逕黃牛山注下有灘名曰黃牛灘南岸重)
(嶺叠起最外高崖間有石如人負刀牽牛人黑牛黃成就分明行者謠曰朝發黃牛暮宿黃牛言水路紆深迴)
(望如一矣宜都記自黃牛灘東入西陵界至峽口一百餘里)雲屯(音諄)白帝隂(郡國志公孫述)
(據蜀自稱白帝號魚復為白帝城)遙知霑灑意不减欲分襟(杜甫詩不堪垂老髩)
(還對欲分襟)
滯雨
滯雨長安夜殘燈獨客愁故鄉雲水地歸夢不宜秋
偶題二首
小亭閒眠微醉消山榴海柏枝相交水文簟上琥珀枕
(東宫舊事有烏韜赤花雙文簟琥珀枕注見上卷)傍有墮釵雙翠翹(七啟揚翠羽之雙翹)
清月依微香露輕曲房小院多逄迎春叢定是饒棲鳥
(一作夜)飲罷莫持紅燭行
月
過水穿樓觸處明藏人帶樹遠含清初生欲缺虚惆悵
未必圓時即有情
夜冷
樹遶池寬月影多村砧塢笛隔風蘿西亭翠被餘香薄
(左傳楚子翠被豹舄招魂翡翠珠被爛齊光些)一夜將愁向敗荷
正月崇讓宅
密鎖重關掩綠苔廊深閣迥此徘徊先知風起月含暈
(廣韻暈日月旁氣月暈則多風王褒關山月風多暈更生)尚自露寒花未開蝙拂簾
旌終展轉(道源注南史柳世隆命典籖李黨取筆題簾箔旌)鼠翻窗網小驚猜
(招魂網戶朱綴銑曰織網於戶上以朱綴之程大昌曰網戶刻為連文遞相綴屬其形如網後世遂有直織絲)
(網張之簷窗以護鳥雀者元微之詩網索西臨太液池是也)背燈獨共(一作立)餘香語
不覺猶歌起夜(一作夜起)來(柳惲起夜來曲颯颯秋桂響悲君起夜來)
城外
露寒風定不無情臨水當山又隔城未必明時勝蜯蛤
一生長共月虧盈(吕氏春秋月望則蜯蛤實羣隂盈月晦則蜯蛤虚羣隂缺)
撰彭陽公誌文畢有感(舊唐書令狐楚臨沒謂其子曰吾生無益於人)
(勿請謚號葬日勿請鼓吹誌銘但志宗門秉筆者無擇高位卒年七十二)
延陵留表墓(道源注方輿勝覽延陵季子墓在晉陵縣北七十里申浦之西孔子常題曰嗚呼有)
(吳延陵季子之墓舊石湮滅唐玄宗命殷仲容摹以𫝊)峴首送沈碑(注見中卷)敢伐不
加點(用襧衡賦鸚鵡事見上卷)猶當無愧辭(後漢書郭泰卒刻石立碑蔡邕為文謂盧植曰)
(吾為碑銘多矣皆冇慚德惟郭有道無愧色耳)百生終莫報九死諒難追待得
生金後(道源注王隠晉書永嘉初陳國項縣賈逵石碑中生金人鑿取賣賣巳復生此江東之瑞也庾)
(信碑文刺史賈逵之碑既生金粟將軍衛青之墓方留石麟)川原亦幾移
北青蘿
殘陽西入崦(於撿切山海經崦嵫山下有虞泉日所入)茅屋訪孤僧落葉
人何在寒雲路幾層獨敲初夜磬閑倚一枝藤世界微
塵裏吾寧愛與憎
戲贈張書記
别館君孤枕空庭我閉關池光不受月野氣欲沈山星
漢秋方會關河夢幾還危絃傷遠道明鏡惜紅顔古木
含風久平蕪盡日閑心知兩愁絶不斷若尋環
幽人
丹竈三年火(别賦守丹竈而不顧)蒼崖萬歲藤樵歸說逢虎碁罷
正留僧星斗同秦分(晉天文志自井十六度至柳八度為鶉首之次秦分野)人煙
接漢陵(漢帝十一陵在長安)東流清渭苦不盡照衰興
念遠
日月淹秦甸江湖動越吟(史記越人莊舄仕楚為執珪有頃而病楚王曰舄今富貴)
(矣亦思越否使人往聽之猶尚越聲也登樓賦莊舄顯而越吟)蒼桐(一作梧)應露下白閣
自雲深(白閣注見上卷)皎皎非鸞扇(鸞扇注見上卷)翹翹失鳳簮(後漢輿服)
(志太皇太后皇太后簮以玳瑁為擿長一尺端為花勝上為鳳爵以翡翠為羽毛)牀空鄂君被
(注見上卷)杵冷女嬃砧(離騷女嬃之嬋媛兮注女嬃屈原之姊也楚謂姝為嬃水經注柹歸縣北)
(有屈原宅宅東北六十里有女嬃廟擣衣石猶存)北思驚沙雁南情屬海禽關
山巳搖落天地共登臨
過故崔兖海宅與崔明秀才話舊因寄舊僚杜
趙李三掾(崔兖海崔戎也杜趙李三掾即杜勝趙晳李潘也注俱見前)
絳帳恩(一作思)如昨(絳帳馬融事見中卷)烏衣事莫尋(世說王公曰元規欲來吾)
(角巾徑還烏衣方輿勝覽烏衣巷在秦淮南去朱雀橋不遠王謝子弟所居)諸生空會葬(後漢)
(書郭泰卒四方之士千餘人皆來會葬)舊掾已華簮共入留賓驛(注見中卷)俱
分市駿金(戰國策涓人為君求千里馬馬已死買其骨五百金)莫憑無鬼論(幽冥錄阮)
(瞻素秉無鬼論有一鬼通姓名作客詣之客甚有才情末及鬼神事反覆甚苦客作色曰鬼神古今聖賢所共)
(傳君何獨謂無即變為鬼形須臾便滅阮年餘病死)終負託孤心
微雨
初隨林靄動稍共夜凉分窗迥(一作過)侵燈冷庭虚近水
聞
南山趙行軍新詩盛稱游讌之洽因寄一絶(南山)
(終南山也唐書節度使冇行軍司馬一人)
蓮幕遙臨黑水津(水經漢水又東黑水注之注水出北山南流入漢諸葛亮牋云朝發南鄭)
(暮宿黑水指是水也)&KR1060;鞬無事但尋春(說文&KR1060;鞬所以戢弓矢也增韻&KR1060;箭器鞬弓衣)梁
王司馬非孫武且免宫中斬美人(史記孫武子以兵法見吳王王曰可試以)
(婦人乎曰可於是出宫中美人百八十人孫子分為二隊以王寵姬二人為隊長即三令五申以鼓之右婦人)
(大笑復三令五申鼓之左婦人復大笑遂斬隊長二人用其次為隊長於是復鼓之皆中規矩繩墨無敢出聲)
曲江(司馬相如哀二世賦臨曲江之隑洲注曲江在杜陵西北五里康駢劇談錄曲江開)
(元中疏鑿為勝境其南有紫雲樓芙蓉苑其西有杏園慈恩寺花卉環周烟水明媚都人遊賞)
(盛於中和上己之節)
望斷平時翠輦過空聞子夜鬼悲歌(道源注晉書孝武太元中瑯琊王軻)
(之家有鬼歌子夜)金輿不返傾城色玉殿猶分下苑波(下苑注見中卷)
死憶華亭聞唳鶴(晉書宦人孟玖譖陸機於成都王穎機被收嘆曰華亭鶴唳可得聞乎)
老憂王室泣銅駝(晉書索靖知天下將亂指宫門銅駝曰會見汝在荆棘中耳)天荒
地變心雖折若比陽(疑作傷)春意未多
(舊唐書太和九年十月鄭注言秦中有災宜興土工猒之乃濬昆明曲江二池上好為詩每誦杜甫曲江)
(行云江頭宫殿鎖千門細柳新蒲為誰綠知天寶巳前曲江四岸皆冇行宫臺殿百司廨署思復升平故)
(事乃搆紫雲樓彩雲亭内出書額左軍中尉仇士良以百戲於銀臺門迎之壬午賜羣臣宴於曲江亭十)
(一月有甘露之變流血塗地京師大駭十二月甲申勅罷修曲江亭館此詩前四句追感玄宗與貴妃臨)
(幸時事後四句則言王涯等被禍憂在王室而不勝天荒地變之悲也)
景陽井(注見中卷)
景陽宫井剩堪悲不盡龍鸞誓死期腸斷吳王宫外水
濁泥猶得葬西施(隋書高熲先入建康晉王廣使馳詣熲令留張麗華熲曰昔太公蒙面以)
(斬妲已今豈可留麗華乃斬之於青溪楊慎曰墨子云西施之沈其美也蓋勾踐平吳後沈之於江杜牧所)
(謂逐䲭夷者安知不謂子胥乎皮日休館娃宫懷古詩響屧廊中金玉步採香徑裏綺羅身不知水葬歸何處)
(溪月灣灣欲效顰李義山景陽井一首亦叶此意)
故番禺侯以贓罪致不辜事覺母者他日過其
門(舊唐書廣州南海縣即漢番禺地有番山禺山)
飲鴆非君命兹身亦厚亡江陵從種橘(襄陽耆舊傳吳丹陽太守李衡)
(每欲治家事妻輒不聽後密遣人往武陵龍陽泛洲上作宅種甘橘千株衡亡後甘橘成歲得絹數千匹)交
廣合投香(晉書吳隠之隆安中為廣州刺史歸自番禺其妻劉氏齎沈香一觔隠之見之遂投於湖)
(亭之水寰宇記取投石門内水中後人謂之沈香浦亦謂之投香浦)不見千金子空餘數
仞墻殺人須顯戮誰舉漢三章
咏雲
捧月三更斷藏星七夕明纔開飄迥路旋見隔重城潭
暮隨龍起河秋壓雁聲只應惟宋玉知是楚神名
夜出西溪(西溪注見上卷)
東府憂春盡(山謙之丹陽記東府城地晉簡文為會稽王時第也東則丞相會稽王道子府道子)
(領揚州故俗稱東府)西溪許日曛月澄新漲水星見欲銷雲柳好
休傷别松高莫出羣軍書雖倚馬(晉書桓温北征鮮卑喚袁虎倚馬前作露)
(布文手不輟筆)猶未當能文(時義山在河東公幕府故云然)
效長吉
長長漢殿眉(後漢馬廖疏長安語曰城中好廣眉四方且半額)窄窄楚宫衣(庾肩)
(吾詩細腰宜窄衣)鏡好鸞空舞簾疎燕誤飛君王不可問昨夜
約黃歸(黃額黃也梁簡文帝詩約黃能效月裁金巧作星)
柳
江南江北雪初消漠漠輕黃惹嫩條灞岸已攀行客手
楚宫先騁舞姬腰清明帶雨臨官道晚日含風拂野橋
如線如絲正牽恨(南史劉悛之獻蜀柳數株枝條甚長狀如絲縷)王孫歸路一
何遙
九月於東逢雪(於東商於東也)
舉家忻共報秋雪墮前峯嶺外他年憶於東此日逢粒
輕還自亂花薄未成重豈是驚離鬢應來洗病容
四皓廟
本為留侯慕赤松漢庭方識紫芝翁蕭何只解追韓信
豈得虛當第一功
送阿龜歸華
草堂歸意背烟蘿黃綬垂腰不奈何(道源注初學記四百三百二百石皆)
(黃綬一采純黃圭長丈五尺六十首漢官儀云黃綬緣八十首長丈七尺)因汝華陽求藥物
碧松根下茯苓多(别錄茯苓生大松下二月八月採隂乾唐本草茯苓第一出華山形極麄)
(大雍州南山亦有不如華山)
九日
曾共山翁把酒時(一作巵山翁山簡也以比彭陽公)霜天白菊繞階墀
十年泉下無人問(一作消息)九日樽前有所思不學漢臣栽
苜蓿(漢書大宛馬嗜苜蓿上遣使者採歸種之離宫)空教楚客詠江蘺(說文江蘺蘼蕪)
(博物志芎藭苗曰江蘺根曰蘼蕪楚詞覽椒蘭其若兹兮又况揭車與江蘺)郎君官貴施行
馬(周禮設梐枑再重注梐枑行馬也或曰行馬遶舍交木以禦衆漢官儀光祿勲門外特施行馬以旌别之)
(後世人臣得用行馬始此)東閣(一作閤)無因再得窺(漢書公孫弘開東閣以延賢人)
(北夢瑣言李商隠員外依彭陽令狐楚以箋奏受知相國既沒子綯繼有幸平之拜疎隴西未常展分重)
(陽日義山詣宅於廳事上留題云云綯覩之慙悵乃扃閉此廳終身不處唐詩紀事綯惡商隠從鄭亞之)
(辟疎之重陽日商隠留詩於其廳事云云綯乃補太學博士苕溪漁隠曰唐史義山從王茂元辟其子綯)
(以為忘家恩放利偷合謝不通綯當國商隠歸窮綯憾不置則義山此詩必此時作也但綯父名楚商隠)
(又受知於楚詩中楚客之語更不避其家諱何耶錢龍惕箋文宗時李宗閔牛僧孺令狐楚與李德裕大)
(相仇怨德裕相武宗五年雖未嘗忘情於大牢然救楊嗣復李玨之死猶有大臣之度大中初立贊皇萌)
(驂乘之禍令狐綯當國舉贊皇之客誅剪無孑遺矣義山自開成登第後累辟王茂元鄭亞盧弘正府三)
(人皆太尉委用故綯尤深惡之十年秉政抑之終於使府綯真險刻寡恩哉)
僧院牡丹
葉薄風才倚枝輕霧不勝開先如避客色淺為依僧粉
壁正蕩水緗幃初卷燈(韻會緗淺黃色道源注蕩水言花影卷燈言花光)傾城
惟待笑要裂幾多繒(帝王世紀妺喜好聞裂繒之聲桀為發繒裂之以適其意)
贈司勲杜十三員外(注見上卷)
杜牧司勲字牧之清秋一首杜秋(一作陵誤)詩(杜牧杜秋傳杜秋金陵女)
(也年十五為李錡妾錡叛滅入宫有寵於景陵穆宗即位命秋為皇子傳姆皇子壯封漳王鄭注用事誣丞相)
(欲去巳者指王為根王被罪廢削秋因賜歸故里予過金陵感其窮且老為之賦詩云云西谿叢語新書李德)
(裕傳漳王養母杜仲陽歸浙西有詔在所存問南部新書云杜仲陽即杜秋也)前身應是梁江
總名總還曾字總持(南史江總字總持篤學有文辭仕梁為尚書僕射入陳歷官尚書令)
(陳亡入隋拜上開府)心鐵已從干鏌利(魏志注魏武令曰長史王必忠能勤事心如鐡石吳)
(越春秋闔閭使歐冶子造二劒一干將一鏌鎁)鬢絲休嘆雪霜垂(杜牧詩今日鬢絲禪榻畔)
(茶烟輕颺落花風按牧之杜秋娘詩乃自寓天涯遲暮之感耳故此詩有鬢絲休嘆雪霜垂之句)漢江
遠弔西江水羊祜韋丹盡有碑(原注時杜奉詔撰韋碑晉書羊祜都督荆州)
(甚得江漢之心卒時年五十八百姓於峴山建碑立廟其上望其碑者莫不流涕杜預名之曰墮淚碑通鑑大)
(中三年正月上與宰相論元和循吏孰為第一周墀曰臣嘗守土江西聞觀察使韋丹功德被於八州沒四十)
(年老稚歌思如丹尚存乙亥詔史館修撰杜牧撰丹遺愛碑以記之)
高花
花將人共笑籬外露繁枝宋玉臨江宅(注見上卷)墻低不礙
(一作擬)窺(登徒子好色賦此女登墻窺臣三年至今未許)
嘲桃
無賴夭桃面平明露井東春風為開了却擬笑春風
送豐都李尉(唐書豐都縣屬忠州義寧二年析臨江置)
萬古商於地憑君泣路岐固難尋綺季可得信張儀雨
氣燕先覺葉隂蟬遽知望鄉尤忌晚山晚更參差
天平公座中呈令狐令公時蔡京在坐京曾為
僧徒故有第五句(唐書方鎮表元和十五年賜鄆曹濮節度使號天平軍節)
(度使唐詩紀事邕州蔡大夫京者故令狐文公楚鎮滑臺日於僧中見之曰此童眉目疎秀進)
(退不懾可以勸學乎師從之乃得陪學於相國子弟後以進士舉上第尋人學究登科作尉畿)
(服為御史覈獄淮南李相紳憂悸而卒頗傳繡衣之稱謫居澧州稍遷撫州刺史後假節邕交)
(沒而藁殯其地舊唐書大中三年二月貶殿中侍御史蔡京為澧州司馬通鑑咸通三年京以)
(左庶子為嶺南西道節度使後賜自盡)
罷執霓旌上醮壇(高唐賦霓為旌翠為益西都賦虹旃霓旌)慢粧嬌樹水晶
盤(水晶盤注見上卷)更深欲訴蛾眉歛衣薄臨醒玉艷寒(座中必冇)
(官妓故云)白足禪僧思敗道(法苑珠林魏太武時沙門曇始甚有神異足不躡履跣行泥穢)
(中奮足便淨色白如面俗號曰白足阿練也)青袍御史擬休官(杜甫詩膏袍也自公)雖
然同是將軍客(將軍謂天平公)不敢公然子細看
(唐詩紀事令狐文公在天平後堂宴樂蔡京時在坐故義山詩云云愚按天平公未知為誰若果是楚不)
(應下又出令狐公雖令狐父子先後為中書門下平章事皆可稱令公然以此詩五六語証之知必為綯)
(而非楚也白足禪僧擬蔡京青袍御史必義山自謂義山以會昌三年應王茂元之辟始授御史去楚沒)
(時久矣史稱綯排笮義山謝不與通以九日一詩驗之良信然集中酬寄令狐之作不下數首皆在就辟)
(茂元之後何歟此詩又於天平坐中會飲可証綯雖心憾義山未嘗顯與之絶也九日題詩自是文人恃)
(才本色而綯之城府奸深亦於此見之矣)
江上憶嚴五廣休(一本入集外詩)
征南幕下帶長刀夢筆深藏五色毫(一作豪)逢著澄江不
敢詠鎮西留與謝功曹(謝朓詩澄江淨如練南史朓為齊隨王子隆鎮西功曹除新安)
(王中軍記室)
餞席重送從叔余之梓州
莫歎萬重山君還我未還武關猶悵望何况百牢關(注見)
(中卷)
訪隠
路到層峯斷門依老樹開月從平楚轉(謝朓詩平楚正蒼然注平楚叢)
(木廣達也)泉自上方來(維摩經汝往上方界分度四十二恒河沙佛土)薤白羅朝饌
(潘岳閑居賦綠葵含露白薤負霜唐本草薤是韭類有赤白二種白者補而美)松黃暖夜杯(本草)
(松花曰松黃裴硎傳竒酒冇松醪春)相留笑孫綽空解賦天台(文選注孫綽聞天台)
(山神秀可以長往因使圖其狀遥為之賦)
寓興
薄宦仍多病從知竟遠遊談諧叨客禮休澣接冥搜(休澣)
(即休沐鮑照詩休澣自公日天台賦序遠寄冥搜)樹好頻移榻雲竒不下樓豈
關無景物自是有鄉愁
東南
東南一望日中烏欲逐羲和厺得無且向秦樓棠樹下
每朝先覓照羅敷(樂府陌上桑日出東南隅照我秦氏樓秦氏有好女自名為羅敷)
歸來
舊隠無何别歸來始更悲難尋白道士不見惠禪師(按集)
(内有贈白道者絶句一首此詩白道士即其人也又李洞有贈三惠師詩韓退之有送惠上人詩亦與義山同)
(時人有引晉釋白遠及惠遠者非是)草徑蟲鳴急沙渠水下遲却將波浪
眼清曉對紅梨
子直晉昌李花(長安志酉陽雜俎載令狐宅在開化坊牡丹最盛而李商隠詩)
(多言晉昌里第未詳按令狐綯字子直以此詩考之晉昌乃綯之居也)
吳館何時熨(吳越春秋闔閭城西硯石山上有館娃宫)秦臺幾夜熏(鳳臺事見中卷)
綃輕誰解卷香異自先聞月裏誰無姊雲中亦有君(注俱)
(見上卷)罇前見飄蕩愁極客襟分
河清與趙氏昆季讌集得擬杜工部(舊唐書河清縣屬河)
(南府咸亨四年置大基縣先天元年改為河清)
勝槩殊江右佳名逼渭川虹收青嶂雨鳥沒夕陽天客
鬢行如此滄波坐渺然此中真得地漂蕩釣魚船
寓目
園桂懸心碧池蓮飫眼紅(道源注廣韻飫飽也猒也佛書眼以色為食)此生
真遠客幾别即衰翁小幌風烟入高窗霧雨通新知他
日好錦瑟傍朱櫳
題道静院院在中條山故王顔中丞所置虢州
刺史捨官居此今寫真存焉(宣室志河中永樂縣道静院居蒲中)
(之勝境文宗時道士鄧太玄煉丹於此括地志蒲州河東縣雷首山一名中條山亦名首陽山)
紫府丹成化鶴羣(紫府注見上卷神仙傳蘇仙公耽升雲而厺後化白鶴止郡城東北樓又)
(丁令威亦化白鶴集遼東華表柱)青松手植變龍文(抱朴子松樹之三千歲者其皮中有)
(聚脂狀如龍形王維詩種松皆作老龍鱗)壺中别有仙家日(壺公事見上卷)嶺上猶
多隠士雲(陶弘景答詔詩山中何所有嶺上多白雲)獨坐遺芳成故事褰帷
舊貎似元君(老子内傳受元君神圖寶章變化之方及還丹伏火水汞液金之術真誥常月月朝)
(太素三元君常建詩夢寐升九崖杳靄逢元君)自憐築室靈山下徒望朝嵐與
夕曛
賦得桃李無言
夭桃花正發穠李蕊方繁應候非争艷成蹊不在言(史記)
(桃李不言下自成蹊)静中霞暗吐香處雪潛翻得意搖風態含情
泣露痕(李賀詩芙蓉泣露香蘭笑)芬芳光上苑寂默委中園赤白徒
自許幽芳誰與論
登霍山驛樓(唐書義寧元年以霍邑趙城汾西靈石置霍山郡有霍山祠)
廟列前峯迥(水經注河東霍太山有嶽廟甚靈鳥雀不棲其林猛虎常守其庭)樓開四
望窮嶺鼷嵐色外(說文鼷小鼠也爾雅有螫毒者或謂之甘口鼠)陂雁夕陽中
弱柳千條露衰荷一面(一作向非)風壺關有狂孽(漢書上黨郡冇壺口)
(關有壺關縣應劭曰黎侯國也寰宇記壺關在潞州城東二十五里因山似壺故名狂孽謂劉稹)速繼
老生功(唐書高祖兵發太原次靈石縣隋將宋老生屯霍邑以拒義師太宗與段志玄自南原引兵馳)
(下衝老生陣出其背老生兵敗投塹劉弘基就斬之遂取霍邑)
寄和水部馬郎中題興德驛(原注時昭義巳平)
仙郎倦厺心鄭驛暫登臨水色瀟湘闊沙程朔漠深鷁
舟時往復鷗鳥恣浮沈更想逢歸馬悠悠嶽樹隂
題小松(一作柏)
憐君孤秀植庭中細葉輕隂滿座風桃李盛時雖寂寞
雪霜多後始青葱一年幾變(一作度)枯榮事百尺方資柱
石功為謝西園車馬客(西園注見中卷)定悲搖落盡成空
行次昭應縣道上送戶部李郎中充昭義攻討
(唐書地理志天寶二年分新豐萬年置會昌縣七載省新豐改會昌為昭應治温泉宫之西北)
(方鎮表大歷元年相衛六州節度賜號昭義軍節度建中元年昭義節度兼領澤潞二州徙治)
(潞州劉稹傳會昌三年昭義節度使劉從諫卒子稹拒命自為留後詔以成德王元逵魏博何)
(弘敬為招討使與河東劉沔河陽王茂元合兵討之四年七月郭誼斬稹傳首京師)
將軍大旆掃狂童(左傳祁瞞亡大旆之左旃唐書李德裕曰劉稹騃孺子耳)詔選名
賢贊武功暫逐虎牙臨故絳(漢匈奴傳本始二年遣雲中太守田順為虎牙將軍)
(出五原左傳晉人謀去故絳一統志絳州春秋時屬晉即故絳與新田之地)遠含雞舌過新
豐(漢官儀尚書郎懷香握蘭含雞舌奏事新豐注見中卷)魚遊沸鼎知無日(丘遲與陳)
(伯之書將軍魚遊於沸鼎之中)鳥覆危巢豈待風早勒勲庸燕石上(後漢)
(書竇憲登燕然山命班固勒石紀功)佇光綸綍漢廷中
水齋
多病欣依有道邦南塘晏起想秋江卷簾飛燕還拂水
開戶暗蟲猶打窗更閱前題(一作頭非)已披卷仍斟昨夜未
開缸誰人為報故交道莫惜鯉魚時一雙
奉同諸公題河中任中丞新創河亭四韻之作
(唐書河中府河東郡本蒲州屬河東道)
萬里誰能訪十洲新亭雲搆壓中流河鮫縱翫難為室
海蜃遥驚恥化樓(史天官書海旁蜃氣象樓臺)左右名山窮遠目東
西大道鎖輕舟獨留巧思傳千古長與蒲津作勝遊(唐書)
(河中府河西縣有蒲津關開元十二年鑄八牛牛有一人策之牛下有山皆鐵柱夾岸以維浮梁)
過故府中武威公交城舊莊感事(舊唐書交城縣屬太原府)
(隋分晉陽縣置取縣西北古交城為名武威公王茂元也本集偶成轉韻詩武威將軍使中俠)
信陵亭館接郊畿(一統志信陵亭在開封府城内相國寺前本魏公子無忌勝遊之地舊有)
(亭按茂元乃鄜坊節度使王栖曜子故以信陵擬之)幽象遥通晉水祠(道源注水經注晉水)
(有唐叔虞祠側有凉堂雜樹交蔭希見曦景羈遊宦子莫不尋梁契集用相娛慰晉川之中最為勝處)日
落高門喧燕雀風飄大樹撼(一作感)熊羆(稗雅熊好舉木引氣爾雅注羆)
(猛憨多力能拔樹木)新蒲似筆思投日(後漢書班超為官傭書久勞苦投筆歎曰大丈夫當)
(立功異域安能久事筆硯乎)芳草如茵憶吐時(謝萬春遊賦草靡靡以成茵漢書丙吉馭)
(吏嗜酒醉嘔丞相車上西曹吏白欲斥之吉曰此不過汚丞相車茵耳)山下祗(音支一作只)今
黃絹字(魏略邯鄲淳作曹娥碑蔡邕題其後曰黃絹幼婦外甥韲臼楊修讀之即解曹操行三十里乃)
(悟曰黃絹色絲絶字也幼婦少女妙字也外孫女子好字也韲臼受辛器辭字也言絶妙好辭與修合)淚
痕猶墮六州兒(用墮淚碑事按茂元開成中授忠武軍節度會昌中授河陽軍節度舊書地理)
(志忠武軍管許陳蔡三州河陽軍管孟懷衛三州故曰六州)
贈田叟
荷蓧衰翁似有情相逢攜手遶村行燒畬曉映遠山色
(韻會畬火種田也杜甫詩燒畬度地偏)伐樹暝傳深谷聲鷗鳥忘機翻浹
洽(列子海上有人每旦從鷗鳥遊鷗之從者百數其父令取來鷗鳥舞而不下本集太倉箴海翁忘機鷗故)
(不飛)交親得路昩平生撫躬道直誠感激在野無賢心自
驚
贈别前蔚州契苾使君(原注使君遠祖國初功臣也唐書蔚州興唐)
(郡屬河東道隋雁門郡之靈丘上谷郡之飛狐縣地武德六年置蔚州又曰契苾何力其先鐵)
(勒别部之酋長貞觀六年隨其母率衆千餘家詣沙州奉表内附後以軍功封凉國公)
何年部落到隂陵(按史記顓頊任地北至幽陵南至交趾隂陵疑即幽陵唐書貞觀二十年)
(鐵勒九姓大酋領率衆降分置瀚海燕然金微幽陵等九都督府)奕(一作三)世勤王國史
稱(唐書何力三子明光貞明襲爵凉國公光右豹韜衛將軍貞司膳少卿)夜掩牙旗千帳
雪(牙旗注見中卷)朝飛羽騎一河冰(謝靈運征賦序羽騎盈途飛旍蔽日)蕃兒襁
負來青塜(青塚注見中卷)狄女壺漿出白登(漢書注白登在平城東南十餘里括)
(地志朔州定襄縣本漢平城縣東北三十里有白登山山上有臺)日晚鸊鵜泉畔獵(唐書)
(西受降城北三百里有鸊鵜泉寰宇記鸊鵜泉在豐州北胡人飲馬於此)路人遥識(一作認)郅
都鷹(漢書郅都行法不避貴戚號曰蒼鷹景帝拜為雁門太守匈奴竟都死不近雁門)
和人題真娘墓(原注真娘吳中樂妓墓在虎丘山下寺中)
虎丘山下劒池邊(吳越春秋闔閭死葬於國西北名曰虎丘方輿勝覽劒池在虎丘寺磐郢)
(魚腸之劒在焉故曰劒池)長遣遊人嘆逝川罥樹斷絲悲舞席出雲
清梵想歌筵柳眉空吐效顰葉(莊子西子病心而矉其里醜人見而效之)榆
莢還飛買笑錢(鮑照詩千金顧笑買芳年)一自香魂招不得祗應江
上獨嬋娟
人日即事(董勛答問正月七日為人日)
文王喻復今朝是(易七日來復)子晉吹笙此日同(列仙傳王子晉七月)
(七日乘白鶴駐緱氏山頭)舜格有苗旬太遠(書七旬有苗格)周稱流火月難
窮(詩七月流火)鏤金作勝傳荆俗翦綵為人起晉風(荆楚歲時記人)
(日翦綵為人或鏤金箔帖屏風上亦戴之頭髻賈充典戒人日造華勝相遺又劉臻妻陳氏進見儀曰人日上)
(人勝於人)獨想道衡詩思苦離家恨得二年中(薛道衡人日思歸詩入春)
(才七日離家巳二年人歸落雁後思發在花前)
春日寄懷
世間榮落重逡巡我獨丘園坐四春縱使有花兼有月
可堪無酒又無人青袍似草年年定白髮如絲日日新
欲逐風波千萬里未知何路到龍津(道源注任昉知己賦過龍津而一息)
(望鳳條而再翔)
和劉評事永樂閑居見寄
白社幽閑君暫居(晉書董京與隴西計吏俱至洛陽逍遙吟詠常宿白社中)青雲器
業我全疎(五君詠仲容青雲器)看封諫草歸鸞掖(掖殿旁小門也楊汝士詩文章)
(舊價留鸞掖)尚賁衡門待鶴書(北山移文鶴書赴隴善注蕭子良古今篆隸文體曰鶴頭)
(書與偃波書俱詔版所用在漢謂之尺一簡彷彿鵠頭故有其稱)蓮聳碧峯關路近(謂蓮)
(花峯)荷翻翠扇水堂虚自探典籍忘名利欹枕時驚落蠧
魚
和馬郎中移白菊見示
陶詩只採黃金實(玉函方甘菊九月上寅日採名曰金精)郢曲新傳白雪
英(宋玉對楚王問客有歌於郢中者曰下里巴人屬而和者數千人為陽春白雪國中和者不過數人謝希)
(送琴論白雪師曠所作商調曲也)素色不同籬下發繁花疑自月中生
浮杯小摘開雲母(謝靈運永嘉記百卉正發時聊以小摘供日)帶露全移綴
水精偏稱含香五字客(郭頌魏晉世語司馬景王命中書郎虞松作表再呈不可意令)
(松更定之經時竭思不能改中書郎鍾會取草視為定五字松悦服以呈景王王曰不當爾耶松曰鍾會也王)
(曰如此可大用沈佺期詩五字擢英才)從兹得地始芳榮
喜聞太原同院崔侍御臺拜兼寄在臺三二同
年之什
鵬魚何事遇屯同雲水升沉一會中劉放未歸雞樹老
(魏志劉放字子棄涿郡人說王松附太祖以放參司空軍事後與孫資久典機任夏侯獻曹肇心不平殿中有)
(雞棲樹二人相謂曰此亦久矣其能復幾放資懼隂圖間之薦曹爽為大將軍獻肇皆免急就篇注皂莢樹一)
(名雞棲)鄒陽新去兔園空(雪賦梁王不悦遊於兔園乃置旨酒命賓友召鄒生延枚叟)
寂寥我對先生柳(陶潛集有五柳先生傳)赫奕君乘御史驄(後漢書桓)
(典拜侍御史常乘驄馬京師語曰行行且止避驄馬御史)若向南臺見鶯友(通典御史臺亦)
(謂之蘭臺寺梁及後魏北齊或謂之南臺魏制有公事百官朝會名簿自尚書令僕以下悉送南臺鶯友和樂)
(之友注見中卷)為傳垂翅度春風(馮異傳始雖垂翅回谿終能奮翼澠池)
喜雪
朔雪自龍沙(注見上卷)呈祥勢可嘉(雪賦盈尺則呈瑞於豐年)有田皆種
玉(注見上卷)無樹不開花班扇慵裁素(班婕妤怨歌行新製齊紈扇皎潔如霜雪)
曹衣詎比麻(曹風麻衣如雪)鵝歸逸少宅(法書要錄王羲之性好鵝山隂曇&KR1619;村有)
(道士養好者十餘王往求市易道士言府君若能自屈書道德經兩章便合羣以奉王住半日為寫畢籠鵝以)
(歸白居易詩雪似鵝毛飛散亂)鶴滿令威家(搜神後記丁令威本遼東人後化白鶴歸集城門華)
(表柱空中言曰有鳥有鳥丁令威去家千年今始歸謝惠連雪賦皓鶴奪鮮白居易雪詩舞鶴庭前毛稍定)
寂寞門扉掩(錄異傳漢時大雪積地大餘洛陽令身出按行至袁安門無有路謂安巳死除雪入)
(戶見安僵卧問何以不出曰大雪人皆餓不宜干人)依稀履跡斜(用東郭先生事見上卷)人
疑遊麫市(束晳賦重羅之麫塵飛雪白張說對雪詩積如沙照月散似麫從風白居易雪詩北市風)
(生飄散麫東樓日出照凝酥)馬似困鹽車(戰國策驥服鹽車而上大行梁簡文帝雪詩鹽飛亂)
(蝶舞)洛水妃虛妬(洛神賦飄飄兮若流風之迴雪)姑山客漫誇(莊子藐姑射之山有)
(神人焉肌膚若冰雪)聯辭雖許謝(用謝道韞事見上卷)和曲本慚巴(注見前琴賦紹)
(陵陽度巴人注皆琴曲)粉署闈全隔(漢官儀省中皆胡粉塗壁故曰粉署)霜臺路正
賖(通典御史為風霜之任故曰霜臺)此時傾賀酒相望在京華
柳枝五首(有序)
柳枝洛中里娘也父饒好賈風波死湖上其母不念他
兒子獨念柳枝生十七年塗粧綰髻未嘗竟巳復起去
吹葉嚼蕊調絲㩎(音業)管(說文㩎一指按也南都賦彈琴㩎籥)作天海風濤
之曲幽憶怨斷之音居其傍與其家接故往來者聞十
年尚相與疑其醉眠夢(一本有物字)斷不娉余從昆讓山與
柳枝居為近他日春曾隂讓山下馬柳枝南柳下詠紫
燕臺詩柳枝驚問誰人有此誰人為是讓山謂曰此吾
里中少年叔耳柳枝手斷長帶結讓山為贈叔乞詩明
日余比馬出其巷柳枝了鬟畢粧(陳啟源曰了鬟謂頭上梳雙髻未適人之)
(粧也辛延年詠胡姬兩鬟何窈窕正指十五歲時劉禹錫詩云花面了頭十三四)抱立扇下風
鄣一袖指曰若叔是(句)後三日隣當去濺(音箋)裙水上(北史)
(竇泰母夢風雷有娠期而不産甚懼有巫者曰度河湔裙産子必易便向水所忽見一人曰當生貴子可徙而)
(南母從之俄而生泰及長為御史中尉玉燭寶典元日至晦日並為酺食士女湔裙度厄)以博香山
待與郎俱過余諾之會所友有偕當詣京師者戲盜余
卧裝以先不果留雪中讓山至且曰為東諸侯取去矣
明年讓山復東相背於戲上(史記索隠戲上在新豐縣東二十里戲亭北孟康曰)
(水名也)因寓詩以墨其故處云
花房與蜜脾(注見上卷)蜂雄蛺蝶雌同時不同類那復更相
思
本是丁香樹春條結始生(本草丁香出交廣木類桂高丈餘葉似櫟陵冬不凋花圓)
(細黃色其子出枝蕊上如丁子中有麄大如山茱萸者謂之母丁香按陳藏器云丁香擊之則順理而解為兩)
(向杜詩丁香體柔弱亂結枝猶墊蓋其合則為結也)玉作彈碁局中心亦不平(注見)
(上卷)
嘉瓜引蔓長碧玉冰(去聲)寒漿東陵雖五色(阮籍詩昔聞東陵瓜近在)
(青門外連畛距阡陌子母相鈎帶五色曜朝日嘉賓四面會)不忍值(治去聲)牙香
柳枝井上蟠(言種非其所)蓮葉浦中乾錦鱗與繡羽(鮑照芙蓉賦戲)
(錦鱗而夕映曜繡羽以晨過)水陸有傷殘
畫屏繡步障物物自成雙如何湖上望只是見鴛鴦
燕臺四首
風光冉冉東西陌幾日嬌魂尋不得蜜房羽客類芳心
(蜜房蜂房也郭璞蜂賦亦託名於羽族)冶葉倡條徧相識(花叢無所不入)暖藹輝
遲桃樹西高鬟立共(一作共立)桃鬟齊雄龍雌鳳杳何許絮
亂絲繁天亦迷(春心如絮亂絲繁天若有情亦當迷矣)醉起微陽若初曙
(微陽夕陽也)映簾夢斷聞殘語愁將鐵網罥珊瑚(注見上卷)海闊
天翻迷處所(高唐賦雲無處所)衣帶無情有寬窄春烟自碧秋
霜白研丹擘石天不知(吕氏春秋石可破也而不可奪堅丹可磨也而不可奪赤)願
得天牢鎖冤魄(道源注漢書戴匡六星六曰司災在魁中貴人之牢孟康曰貴人牢曰天理即)
(天牢也情不得伸故曰冤魄)夾羅委篋單綃起香肌(一作眠)冷襯琤琤
珮今日東風自不勝化作幽光入西海(冤魄鎖天牢幽光入西海皆所)
(謂幽憶怨斷之音也)
右春
前閣雨簾愁不卷後堂芳樹隂隂見石城景物類黃泉
(石城注見上卷宋玉諷賦君不御兮妾誰怨死日將至兮下黃泉)夜半行郎空柘彈(文選)
(注古史考云柘樹枝長而勁烏集之將飛柘起彈烏烏乃呼號因名烏號弓道源注南部烟花記陳宫人喜于)
(春林放柘彈)綾扇喚風閶闔天(漢書注閶闔天門也)輕帷翠幕波淵旋
(道源注帷幕風動如旋波之有文)蜀魂(一作魄)寂寞有伴未(蜀都賦鳥生杜宇之魄)
幾夜瘴花開木棉(木棉注見中卷)桂宫留影光難取(桂宫謂月宫)嫣
薰蘭破輕輕語(洛神賦含辭未吐氣若幽蘭)直教銀漢墮懷中未遣
星妃鎮來去(星妃謂織女說文妃匹也)濁水清波何異源濟河水清
黃河渾安得薄霧起緗裙(梁范静妻沈氏竹火籠詩氤氲擁翠被出入隨緗裙)手
接雲軿呼太君(真誥駕風騁雲軿道源注道書有太極道君太虛上真元君)
右夏
月浪衝(一作衡)天天宇濕凉蟾落盡疎星入雲屏不動掩
孤嚬西樓一夜風筝急(風筝注見上卷)欲織(一作識)相思花寄遠
終日相思却相怨但聞北斗聲迴環(杜甫詩七星在北戶河漢聲西流)
不見長河水清淺(古詩河漢清且淺)金魚鎖斷紅桂春(道源注金魚即)
(魚鑰也一品集平泉莊冇剡溪之紅桂)古時塵滿鴛鴦茵(茵褥也西京雜記飛燕為皇后)
(其女弟上遺鴛鴦褥)堪悲小苑作長道(南史文惠太子求東田起小苑)玉樹未憐
亡國人(用陳後主事見上卷)瑶琴(一作瑟)愔愔藏楚弄(稽康琴賦亂曰愔愔琴德)
(不可測兮藝文類聚後漢蔡邕好琴道每一曲製一弄琴歷曰琴曲有蔡氏五弄又有九引九曰楚引)越
羅冷薄金泥重(錦裙記惆悵金泥簇蝶裙)簾鈎鸚鵡夜驚霜喚起南
雲繞雲夢(陸機賦指南雲以寄欽高唐賦序昔者楚襄王與宋玉遊于雲夢之臺望高唐之觀)雙
璫丁丁聯尺素(即前詩玉璫緘札)内記湘川相識處歌唇一世
銜雨看可惜馨香手中故
右秋
天東日出天西下雌鳳孤飛女龍寡(通卦驗鳳仁鳥也雄曰鳳雌曰凰左)
(傳帝賜夏孔甲乘龍河漢各二有雌雄法苑珠林梁釋法聰臨泉有雌龍雄龍各就手取食此云女龍即雌龍)
(也)青溪白石不相望(陳啟源曰按古今樂錄云神弦歌十一曲五曰白石郎六曰清溪小)
(姑青溪白石正指此也搜神後記云沙門曇遂入青溪夢一婦人曰我是青溪廟中姑不相望言杳隔也)堂
中遠甚蒼梧野(謝朓詩雲去蒼梧野)凍壁霜華交隠起芳根中斷
香心死浪乘畫舸憶蟾蜍月娥未必嬋娟子(月娥謂月中常娥)
楚管蠻絃愁一槩空城舞罷腰支在當時歡向掌中銷
桃葉桃根雙姊妺(注見上卷)破鬟矮(一作委)墮凌朝寒(矮墮注見中卷)
白玉燕釵黃金蟬(玉燕釵注見上卷黃金蟬亦首飾韓偓詩醉後金蟬重)風車雨
馬不持去蠟燭啼紅怨天曙
右冬
河内詩二首
鼉鼓沈沈虬水咽(孫綽刻漏銘靈虬吐注隂蟲承瀉)秦絲不上蠻絃絶
(秦絲秦筝也通典秦蒙恬始作筝曹植詩秦筝發西氣齊瑟揚東謳)常娥衣薄不禁寒(杜甫)
(詩斟酌常娥寡天寒奈九秋)蟾蜍夜艷秋河月碧城冷落空蒙(一作濛)
烟(碧城注見上卷)簾輕幕重金鈎欄(古今注漢顧成廟槐樹悉設扶老鈎欄李賀詩啼鴣)
(弔月鈎欄下)靈香不下兩皇子(道源注真誥周靈王有子三十八人子晉太子也是為王)
(子喬靈王第三女名觀靈字衆愛于子喬為别生妺受子喬飛解脱網之道又有妹觀香成道受書為紫清宫)
(内侍妃領東宫中候真夫人子喬兄弟得道者七人其眉夀是觀香之同生兄亦得道)孤星直上
相風竿(晉令車駕出入相風前引先賢傳太僕寺丞高岱立一竹竿于前庭其上有樞機標以雞尾相)
(風色以驗吉凶傅玄相風賦棲神烏于竿首孫楚賦建殊才于辰極)八桂林邊九芝草(八桂)
(注見上卷漢舊儀元豐六年甘泉宫産芝九莖金色綠葉朱實夜有光乃作芝房之歌)短襟小鬢
相逢道入門暗數一千春願去閏年留月小梔子交加
香蓼(音了)繁停辛佇苦留待君(本草梔子味辛蓼味苦仙家相逢以千歲為期惟)
(留待之切故欲去閏年而留月小也)
右一曲樓上
閶門日下吳歌遠(通典吳歌雜曲並出江東晉宋以來稍有增廣梁内人王金珠善歌吳聲)
(西曲)陂路綠菱香滿滿後溪暗起鯉魚風(提要錄鯉魚風九月風也梁簡)
(文帝詩燈生陽燧火塵散鯉魚風李賀詩鯉魚風起芙蓉老)船旗閃斷芙蓉幹輕(一作)
(傾)身奉君畏身輕(道源注拾遺記飛燕每輕風至殆欲隨風入水暗用此事)雙橈兩
漿樽酒清莫因風雨罷團扇此曲斷腸惟北聲(古今樂錄團扇)
(郎歌者晉中書令王珉好捉白團扇與嫂婢謝芳姿有情好嫂捶撻婢過苦王東亭聞而止之芳姿素善歌嫂)
(令歌一曲當赦之芳姿應聲而歌白團扇辛苦五流連是郎眼所見珉聞更問汝歌何道芳姿即改歌云白團)
(扇顦悴非昔容羞與郎相見後人因而歌焉吕氏春秋有娀氏二佚女帝令燕遺二卵北飛不返二女作歌始)
(為北音文心雕龍塗山歌于候人始為南音有娀謠乎飛燕始為北聲)低樓小徑城南道
猶自金鞍對芳草
右一曲湖中
贈送前劉五經映三十四韻
建國宜師古興邦屬上庠從來以儒戲(家語哀公曰終沒吾世弗敢以)
(儒為戲矣)安得振朝綱叔世何多難兹基遂巳亡泣麟猶委
吏歌鳳更佯狂屋壁餘無幾焚坑逮可傷挾書秦二世
(漢書惠帝四年除挾書律張晏曰秦律敢有挾書者族)壞宅漢諸王(漢書魯共王壞孔子舊宅)
(以廣其居聞鐘磬琴瑟之聲遂不敢復壞于其壁中得古文經傳)草草臨盟誓區區務
富強微茫金馬署(後漢馬援傳武帝時善相馬者東門京鑄作銅馬法獻之詔立馬于魯班)
(門外更名魯班門曰金馬門漢書東方朔公孫弘皆待詔金馬門)狼籍鬭雞場(漢書宣帝少喜)
(游俠鬭雞走馬上下諸陵周徧三輔)盡欲心無竅(莊子儵與忽謀報混沌之德曰人皆有七竅此)
(獨無有)皆如面正墻驚疑豹文鼠(爾雅注鼮鼠文采如豹漢武時得此鼠終軍知)
(之賜帛百匹又摯虞三輔决錄載竇攸事亦同)貪竊虎皮羊(楊子羊質而虎皮見草而悦見狼而)
(戰)南渡宜終否(南渡謂晉元帝渡江)西遷冀小康(西遷謂陳後主歸隋)策非
方正士貢絶孝廉郎海鳥悲鐘鼓(莊子昔者海鳥止于魯郊魯侯御而觴之)
(于廟奏九韶以為樂具太牢以為膳鳥乃眩視憂悲三日而死江淹詩咸池饗爰居鐘鼓或愁辛)狙公
畏服裳(廣雅猴一名狙莊子狙公賦芧曰朝三而暮四衆狙皆怒然則朝四而暮三衆狙皆喜又曰猿)
(狙而衣以周公之服彼必齕嚙挽裂盡去而後嗛)多岐空擾擾(列子大道以多岐亡羊學以多)
(方喪生)幽室竟倀倀(禮記瞽者無相倀倀乎其何之終夜有求于幽室非燭何見)凝邈
(音莫)為時範虛空作士常(凝邈虚空蓋指何平叔王夷甫諸人也)何由羞五
霸直自呰(訾同)三皇(說文呰訶也曹植書田巴毁五帝罪三王呰五伯于稷下)别𣲖驅
楊墨他鑣並老莊詩書資破冡(莊子儒以詩禮發冡)法制困探囊
(莊子將為胠篋探囊發匱之盜而為守備則必攝緘縢固扄鑰)周禮仍存魯隋師果禪
唐鼎新麾一舉(書右秉白旄以麾)革故法三章星宿森文雅風
雷起退藏縲囚為學切(漢書夏侯勝黃霸皆下廷尉繋獄當死霸因從勝受尚書獄中)
(再踰冬積三歲乃出)掌故受經忙(史記晁錯以文學為太常掌故文帝時天下無治尚書者帝遣)
(錯受尚書伏生所還以尚書稱說詔以為太子舍人)夫子時之彦先生跡未荒褐
衣終不召白首興難忘感激殊非聖(後漢書桓譚極言䜟之非經帝大怒)
(曰桓譚非聖無法將下斬之良久得解)棲遲到異粻(禮記五十異粻注粻糧也)片辭褒
有德一字貶無良燕地尊鄒衍(史記鄒衍如燕燕昭王擁篲先驅列弟子之坐)
(受業焉)西河重卜商(子夏居西河教授為魏文侯師)式閭真道在擁篲信
謙光(原注外舅太原公亦受經于公也按外舅謂王茂元)獲預青衿列叨來絳
帳旁雖從各言志還要大為防(禮記大為之防民猶踰之)勿謂孤寒
棄深憂訐直妨叔孫讒易得(見論語)盜跖暴難當(詳莊子盜跖篇)
雁下秦雲黑蟬休隴葉黃莫踰(一作渝)巾屨念容許後升
堂
哭遂州蕭侍郎二十四韻(唐書遂州遂寧郡屬山南東道舊書太和)
(九年六月京兆尹楊虞卿坐妖言得罪人皆以為冤誣宰相李宗閔于上前極言論列上怒數)
(宗閔之罪叱出之貶明州刺史再貶虔州長史貶吏部侍郎李漢為邠州刺史刑部侍郎蕭澣)
(為遂州刺史澣通鑑作瀚)
遙作時多難先令禍有源初驚逐客議旋駭黨人冤密
侍榮方入司刑望愈尊(唐六典龍朔三年改刑部尚書為司刑太常伯)皆因優
詔用實有諫書存苦霧三辰沒窮隂四塞昏虎威狐更
假(戰國策虎得狐狐曰無啖我天帝令我長百獸我為子先行子隨我後百獸見我能無走乎虎隨狐而行)
(百獸皆走虎不知百獸畏巳反以為畏狐也)隼擊鳥踰喧(月令立秋日鷹隼始擊)徒欲
心存闕(文子身在江海之上心在魏闕之下)終遭耳屬垣(詩耳屬于垣)遺音和
蜀魄易簀對巴猿有女悲初寡無男泣過門(原注公止裴氏一女)
(結褵之明年人喪良人)朝争屈原草(史記屈原為楚懷王左徒王甚任之上官大夫與同列争)
(寵而心害其能王使原造為憲令原屬草藁未定上官大夫見而欲奪之原不與因讒之)廟餒莫(一作)
(若)敖魂(左傳若敖氏之鬼不其餒而)迥閣傷神峻長江極望翻青雲
寧寄意白骨始霑恩早歲思東閤為邦屬故園(原注余初謁于)
(鄭舍按舊唐書太和七年蕭澣為鄭州刺史義山有居在鄭州故曰故園)登舟慚郭泰解
榻愧陳蕃分以忘年契情猶錫類敦公先真帝子(蕭氏乃蕭)
(梁之後)我系本王孫(注見上卷)嘯傲張高蓋從容接短轅秋吟
小山桂(文選注淮南王安好士八公之徒分造詩賦或稱大山小山猶詩有大雅小雅也招隠士桂樹)
(叢生兮山之幽)春醉後堂萱自歎離通籍(漢紀注籍者為二尺竹牒記其年及名字)
(物色懸之宫門相應乃得入也)何嘗忘(去聲)呌閽(甘泉賦選巫威兮呌帝閽)不成穿壙
入(史記田横與二客乘傳詣洛陽未至三十里自殺以王禮葬二客穿塚旁皆自刎下從之)終(一作然)
擬上書論多士還魚貫云誰正駿奔暫能誅儵忽(莊子南海)
(之帝曰儵北海之帝曰忽)長與問乾坤蟻漏三泉路(三輔故事始皇葬驪山起墳高)
(五十丈下周三泉周迴七百步)螿啼百草根(玉篇螿寒蟬屬)始知同泰講(梁書武帝)
(聽覽餘閒即于同泰寺講說湼槃大品淨名三慧諸經名僧碩學四部聽衆常萬餘人)徼福是虛
言
(錢龍惕箋澣坐宗閔虞卿牽累本當時黨魁故曰初驚逐客議旋駭黨人冤也時李訓鄭注竊弄威權凡)
(不附己者目為宗閔德裕黨貶逐無虛日中外震駭連月隂晦人情不安故曰苦霧三辰沒窮隂四塞昏)
(虎威狐更假隼擊鳥逾喧也澣沒于遂寧故曰遺音和蜀魄易簀對巴猿也訓注誅後文宗始大赦量移)
(貶謫諸臣故曰青雲寧寄意白骨始霑恩也義山至開成二年始登第故曰自嘆離通籍何嘗忘呌閽也)
(因澣為梁武後裔故引同泰徼福之事以為虛語傷之之深也)
送千牛李將軍赴闕五十韻(通典千牛刀名後魏有千牛備身掌)
(執御刀因以名職顯慶五年置左右千牛府後改為衛置大將軍一人將軍各一人以副之)
(詳詩語李千牛乃李晟之孫)
照席瓊枝秀(離騷折瓊枝而繼佩)當年紫綬榮(漢官儀公侯皆紫綬傳龜舊唐書輿)
(服志侍中中書令加貂蟬佩紫綬按興元元年李晟加中書令故云紫綬榮)班資古直閣(一作)
(閤通典梁天監六年置左右驍騎領朱衣直閣給儀從隋置備身府即其職)勲伐舊西京在
昔王綱紊因誰國步清如無一戰霸(左傳一戰而霸)安有大横
庚(漢文帝本紀大臣使人迎代王王卜之兆得大横占曰大横庚庚予為天王注龜曰兆筮曰卦卜以荆灼)
(龜文正横也庚庚横貌)内豎依憑切凶門責望輕(淮南子大將受命已則設明衣)
(翦指爪鑿凶門而出)中台終惡直上將更要盟(按唐書代宗時宦官程元振譛殺來)
(瑱河北叛鎮率以藉口所謂内豎依憑切也諸節度使各置監軍兵柄不一所謂凶門責望輕也宰相張鎰忠)
(直為德宗所重盧把忌之出之于鳳翔所謂中台終惡直也朱滔拒命賜爵通義王冀以安之滔反謀益急所)
(謂上將更要盟也)丹陛祥烟滅皇闈殺氣横喧闐衆狙怒(注見前)
容易八蠻驚檮杌寬之久防風戮不行(家語禹致羣臣于會稽防風氏)
(後至戮而殺之其骨專車)素來矜異類此去豈親征捨魯真非策(禮記)
(我舍魯奚適矣)居邠未有名(居邠見孟子通鑑大歷中朱泚入朝留京師建中元年令鎮鳳翔)
(三年朱滔以蠟書約泚同反馬燧獲之以聞上召泚慰勉之賜予甚厚泚怏怏思亂舊唐書建中四年十月丙)
(午詔涇原節度使姚令言率兵救哥舒曜涇原軍出京城至滻水倒戈謀叛令言不能禁上令載繒綵二車遣)
(晉王往慰諭之亂兵已陣于丹鳳闕下促神策軍拒之無一人至者上乃與太子諸王妃主百餘人出苑北門)
(其夕至咸陽飯數七而過令言率亂兵奉朱泚為主戊申上至奉天)曾無力牧御(聖賢羣輔錄風)
(后受金法力墨受凖尺宋均曰力墨或作力牧黃帝輔之二帝王世紀黃帝得風后于海隅力牧于大澤)
寧待雨師迎(風俗通玄冥雨師也廣雅雨師曰屏翳韓非子昔者黃帝合鬼神于泰山之上風伯)
(進掃雨師灑道)火箭侵乘石(尸子昔者武王崩成王少周公旦踐東宫履乘石祀明堂假為天子)
(七年注乘石王所登上車之石也)雲橋逼禁營(雲橋即雲梯)何時絶刁斗不
夜見欃槍(爾雅彗星為欃槍注亦謂之孛天文錄偏指曰彗芒氣四出曰孛)屢(浪遇切)亦
聞投鼠(漢書投鼠忌器)誰其敢射鯨(舊唐書泚自將侵逼奉天軍勢頗盛于奉天東三里)
(下營大修攻具十一月乙亥杜希全與賊戰于漠谷官軍不利賊攻城益急矢石雨下人心危懼戊子賊造雲)
(橋攻城東北隅兵仗不能及城中震恐相顧失色渾瑊預為地道命縱火焚之賊乃退)世情休念
亂物議笑輕生大鹵思龍躍(說文鹵西方鹹地也左傳晉荀吳敗狄于大鹵注大)
(鹵太原晉陽地一行并州起義堂頌我高祖龍躍晉水鳳翔太原冊府元龜太宗生時有二龍戲于門外井中)
(經三日乃冲天而去)蒼梧失象耕(象耕注見中卷)靈衣沾愧汗(楚詞靈衣兮披披)
儀馬困隂兵(道源注儀馬廟中木馬也甘澤謠許雲封因乘儀馬入長安按高宗葬乾陵在奉)
(天縣舊唐書朱泚據乾陵作樂下瞰城中辭多侮慢通鑑自賦攻城斬乾陵松柏以夜繼晝泚移帳于乾陵下)
(視城中動静皆見之蒼梧失象耕言賊驚陵寢也靈衣儀馬皆陵廟中物困隂兵似暗用昭陵石馬汗流事)
别館蘭薰酷深宫蠟燄明(舊唐書姚令言迎泚于晉昌里第泚乘馬擁從北向燭炬)
(星羅觀者萬計明日入居含元殿徙居白華殿)黃山遮舞態(漢書武帝微行北至池陽西至黃山)
(晉灼曰黃山宫名在槐里長安志右扶風槐里縣有黃山宫惠帝三年起)黑水斷歌聲(禹貢黑水)
(西河惟雍州)縱未移周鼎何辭免趙坑(史記武安君白起大破趙于長平坑降卒)
(四十餘萬)空拳(當作弮)轉鬭地(司馬遷書李陵提步卒不滿五千轉鬭千里矢盡道窮張空弮)
(冐白刃北向争死敵注弮弩弓也)數板不沈城(史記智伯與韓魏攻趙晉陽引汾水灌之城不)
(浸者三板通鑑賊并兵攻城東北隅賊巳有登城者上與渾瑊對泣時士卒凍餒又無甲胄瑊激以忠義力)
(戰敗之入夜泚復來攻城矢及御前三步而墜)且欲憑神算無因計力争幽囚
蘇武節(事見漢書通鑑大理卿蔣沇詣行在為賊所得沇絶食稱病潛竄得免)棄市仲由
纓(事見史記通鑑司農卿段秀實與劉海賓何明禮岐靈岳密謀誅泚泚召秀實等議稱帝事秀實勃然)
(起奪源休象笏唾泚面大罵因以笏擊之纔中其額濺血滿地賊衆争前殺之海賓等相次死)下殿言
終驗(下殿注見中卷)增埤事早萌(原注先時桑道茂請修奉天城通鑑建中元年六月術)
(士桑道茂言陛下不出數年暫有離宫之厄臣望奉天有天子氣宜高大其城以備非常辛丑命築奉天城)
蒸雞殊减饍(左傳公饍日雙雞饔人竊更之以鶩御者知之去其肉而以其泊饋注洎肉汁也饔)
(人御者欲使諸大夫怨慶氏减其饍蓋盧蒲癸王何之謀)屑麴異和羹(晉愍帝紀永嘉四年冬十)
(月京師饑甚米斗金二兩人相食死者大半太倉有麴數千餅麴允屑為粥以供帝唐書奉天圍久食且盡)
(以蘆秣帝馬大官糲米止二斛圍解父老争上壺飱餅餌通鑑時供御止有糲米二斛每伺賊休息夜縋人于)
(城外采蕪菁根而進之)否極時還泰屯餘運果亨流離幾南度倉
卒得西平(唐書李懷光與朱泚通謀興元元年二月上南幸梁州是年八月李晟改封西平郡王)
神鬼收昏黑姦兇首(去聲)滿盈官非督護貴(通典漢置西域都護晉宋)
(以後有督護之官亦其任也齊書廣州西南有二江川源深遠別置督護專征討之)師以丈人貞
(見易)覆載還高下寒暄急改更馬前烹莽卓壇上揖韓彭
(舊唐書神策將李晟自定州率師赴難軍于渭橋興元元年五月移軍光泰門外賊來薄我軍奮擊大破之追)
(擊至白華門朱泚姚令言率衆遁去晟收復京城渾瑊戴休顔韓遊瓌亦破賊于咸陽泚走至彭原西城屯韓)
(旻斬之傳首行在姚令言投涇州源休李子平走鳳翔尋並斬獲)扈蹕三才正回軍六
合晴(舊唐書七月壬午車駕至自興元渾瑊韓遊瓌以其衆扈從李晟駱元光尚可孤以其衆奉迎步騎)
(十餘萬旌旗數十里)此時惟短劒仍世盡雙旌(唐書節度使賜雙旌雙節行則建節)
(樹六纛按晟子愿愬聽憲皆為節度使)顧我由羣從(唐書元和四年詔以晟配饗德宗廟廷其)
(家編附屬籍義山本宗室故云猶羣從)逢君嘆老成慶流歸嫡長(舊唐書晟十五)
(子長子侗無祿早世此云嫡長豈千牛乃侗之子歟)貽厥在名卿(詩貽厥孫謀)隼擊須
當要鵬摶莫問程趨朝排玉座出位泣金莖幸藉梁園
賦(注見前)叨蒙許氏評(後漢書許劭論鄉黨人物每月朔輙更品題故汝南有月旦評)中
郎推貴婿(道源注世說謝中郎萬是王藍田女婿)定遠重時英(後漢書班超封定遠)
(侯)政已標三尚(三尚未詳或曰即夏尚忠商尚質周尚文)人今佇一鳴(淳于髠傳)
(此鳥不鳴則巳一鳴驚人)長刀懸月魄(古樂府何當大刀頭破鏡飛上天吳競解題大刀頭刀頭)
(有環問夫何時當還也破鐃飛上天言月半缺當還也)快馬駭星精(天文志房為天府曰天駟)
(其隂右驂白帖馬為房星之精)披豁慚深眷暌離動素誠蕙留春晼晚
松待歲峥嶸(鮑照賦歲峥嶸而催暮)異縣期迴雁(古樂府他鄉復異縣迴雁謂雁)
(書)登時已飯鯖(字林鯖雜肴也道源注西京雜記婁君卿歷遊五侯之門每旦五侯遺餉之君)
(卿合為鯖世傳五侯鯖)去程風刺(七跡切)刺别夜漏丁丁庾信生多
感楊朱死有情絃危中婦瑟(古樂府大婦織綺羅中婦織流黃小婦無所為挾瑟)
(上高堂)甲冷想夫筝(杜甫詩銀甲彈筝用道源注唐樂府有相府蓮後語訛為想夫憐樂苑曰)
(想夫憐羽調曲也)會與(去聲)秦樓鳳俱聽漢苑鸎洛川迷曲沼烟
月兩心傾
詠懷寄秘閣舊僚二十六韻(魏略蘭臺為外臺秘書為内閣義)
(山釋褐秘書省挍書郎故有舊僚)
年鬢日堪悲衡茅益自嗤攻文枯若木(郭象莊子注與枯木同其不華)
處世鈍如鎚(晉書祖約謂梅陶鍾雅曰君汝穎之士利如椎我幽冀之士鈍如鎚)敢忘(去聲)
垂堂戒(漢書千金之子坐不垂堂)寧將暗室欺(梁簡文帝紀不欺暗室豈况三光)懸
頭曾苦學(楚國先賢傳孫敬在太學編柳為簡以寫經睡則懸頭于梁)折臂反成醫
(左傳三折肱知為良醫楚詞九折臂而成醫兮吾今而知其然)僕御嫌夫懦(乳兖切韻會漢書)
(公卿選愞劣弱也或作懦)孩童笑叔癡(晉書王湛初有隠德皆以為癡兄子濟輕之嘗詣湛湛談)
(易玄理微妙嘆曰家有名士三十年而不知武帝見濟曰卿家癡叔死未曰臣叔殊不癡)小男方嗜
栗(陶潛責子詩通子垂九齡但覓梨與栗)幼女漫憂葵(列女傳魯漆室女倚柱而嘯隣婦曰)
(欲嫁乎曰我憂魯君老太子少也婦曰此魯大夫之憂女曰昔晉客舍我家繋馬于園馬佚踐我園葵使我終)
(歲不厭葵味)遇炙(一作䏑)誰先噉(語林王右軍年十一周顗異之時絶重牛心炙座客來未)
(噉先割啖右軍乃知名)逢韲即便(一作更)吹(楚詞懲于羹者吹韲王逸注言人歠羹而熱中)
(心懲之見韲即恐而吹也)官銜同畫餅(道源注魏志名士如畫地為餅不可啖食)面貌乏
凝脂(世說王右軍見杜弘治嘆曰面如凝脂眼如點漆此神仙中人)典籍將蠡測(東方朔傳)
(以蠡測海張晏曰瓠瓢也)文章若管窺(王獻之傳此郎亦管中窺豹時見一斑)圖形翻
類狗(馬援傳畫虎不成反類狗也)入夢肯非羆(六韜文王將田卜曰所獲非龍非彲非虎)
(非羆乃伯王之輔果遇太公于渭陽)自哂成書簏(晉書傅迪廣讀書而不解其義劉柳惟讀老子)
(而巳迪每輕柳柳曰卿讀書雖多而無所解可謂書簏矣唐書李善淹貫古今不能屬辭號為書簏)終當
咒酒巵(晉書劉伶求酒于妻妻諫曰非養生之道宜斷之伶曰善當祝鬼神自誓耳卿可致酒五斗吾)
(當斷之妻如其言伶祝曰天生劉伶以酒為名一飲一石五斗解酲婦人之言慎不可聽于是飲酒御肉塊然)
(復醉韻會祝或作呪)懶霑襟上血(琴操卞和抱玉而哭晝夜不止涕盡繼之以血)羞鑷鏡
中絲(齊書高帝曰豈有為人作曾祖而鑷白髮者乎)槖籥言方喻(老子天地之間其猶槖籥)
(乎虛而不屈動而愈出)樗蒱齒詎知(馬融樗蒱賦排五木散九齒葛洪别傳洪少好讀書至不)
(知基局幾道不識樗蒱幾齒)事神徒惕慮佞佛愧虚辭(晉書何充與弟凖俱崇信)
(釋氏謝萬譏之云二何佞佛)曲藝垂麟角(北史文苑傳學者如牛毛成者如麟角駱賓王啟業)
(成麟角引茅茹而彈冠)浮名狀虎皮(注見前)乘軒寧見寵(左傳衛懿公好鶴鶴)
(有乘軒者注軒大夫車也)巢幕更逢危(左傳夫子之在此也猶燕之巢于幕上西征賦危素卵之)
(絫殼甚玄燕之巢幕)禮俗拘稽喜(晉書阮藉見禮俗之士以白眼對之稽喜來弔藉作白眼喜不)
(懌而退)侯王忻戴逵(晉書戴逵字安道性高潔以禮度自處累徵為散騎常侍不至太元二十)
(年太子太傅會稽王道子少傅王雅詹事王珣上疏曰逵執操貞厲含味獨遊年在耆老清風彌劭東宫虛德)
(式延事外宜加旌命以參僚侍會病卒)途窮方結舌静勝但搘(支通)頥(王維詩支)
(頥問樵客)糲食空彈劒(孟嘗君傳馮驩蒯緱彈劒而歌曰長鋏歸來乎食無魚)亨衢詎
置錐(莊子堯舜有天下子孫無置錐之地)柏臺成口號(三輔黃圖武帝元鼎二年春起柏梁)
(臺帝嘗置酒于其上詔羣臣二千石能為七言詩者乃得上坐)芸閣暫肩隨(秘閣掌秘書圖籍故)
(稱芸閣禮記五年以長則肩隨之)悔逐遷鸎伴誰觀擇虱時(晉書王導在揚州辟)
(顧和為從事月旦當朝未入停車門外周顗遇之和方擇虱夷然不動)甕間眠太率(晉書畢卓)
(為吏部郎比舍郎酒熟卓夜至其甕間盜飲之醉卧其下為掌酒者所縳)牀下隠何卑(道源注唐)
(書王維私邀孟浩然入内署俄而玄宗至浩然匿牀下)奮跡登弘閣(一作閤公孫弘東閤見)
(前)摧心對董帷(漢書董仲舒為博士下帷講誦弟子轉相授業莫見其面)校讐如有
暇松竹一相思
戊辰會静中出貽同志二十韻
大道諒無外會越自登真丹元子何索(黃庭經心神丹元字守靈)在
巳莫問隣(道源注内景經真人在巳莫問隣)蒨璨玉琳華(黃庭經赤珠靈裙華蒨璨)
(真誥上元夫人腰垂鳳文琳華之綬執流黃揮精之劒)翺翔九真君(太上正法經九真者九天)
(之隂氣凝而成也神仙傳得仙者有九品第一上仙號九天真王)戲擲萬里火(神仙感遇傳玄)
(宗與張果葉法善棋召羅公遠齒坐劍南有果初進名為日熟子張葉以術取每過午必至其日繼夜都不到)
(相顧曰莫是羅君否時天寒圍爐公遠笑于火中樹一筯及此除之遂至葉詰使者云欲到京熖火亘天無路)
(可過值火歇方得度道源注度人經擲火萬里流金八衝)聊召六甲旬(漢武内傳上元夫人授帝)
(六甲左右靈飛之符可以召山靈朝地神真誥仙道有素奏丹符以召六甲西谿叢語古以甲子數日故謂之)
(旬如今隂陽家所云甲子旬中甲午旬中之類)瑤簡被靈誥(瑤簡玉簡也太上八素經司命著籍)
(玉簡丹書沈約華山館營功德詩玉簡黃金編真誥許長史云欽願崇榮欣想靈誥)持符開(一作關)
七門(黃庭經負甲持符開七門註謂七竅雲笈七籖五色煥燿昇入七門)金鈴攝羣魔(真誥)
(老君佩神虎之符帶流金之鈴雲笈七籖左佩玉瑞右腰金鈴)絳節何兟(音精)兟(絳節注見中卷)
(說文兟進也夫子廟堂碑兟兟讓席)吟弄東海若(楚詞令海若兮舞馮夷)笑倚扶
桑春三山誠迥(一作迴)視九州揚一塵(海外更有九州揚塵用麻姑語)我
本玄元胄(一作胤封演見聞記國朝以李氏出自老君故崇道教高宗乾封元年還自岱岳過真)
(源詣老君廟追尊為玄元皇帝)稟華由上津(韻會津氣液也曹毘詩體鍊五靈妙氣含雲露津)
中迷鬼道樂(佛經六道中有鬼道)沈為下土民(漢武内傳帝下席叩頭曰徹下土濁)
(民)託質屬太隂鍊形復為人(神仙傳仙家有太隂鍊形之法能令日中無影集仙)
(錄七魄營侍三魂守宅者或三十年三十年十年三年當血肉再生復質成形必勝于未死之容此名鍊形太)
(隂易貌三官之仙也)誓將覆(芳六切)宫(一作官)澤安此真與神(道源注覆還也)
(還元辰本宫之澤以安此真神也)龜山有慰薦(集仙傳西王母者九靈太妙龜山金母也天上)
(天下三界十方女子之登仙者咸隸焉所居宫闕在龜山春山西那之都)南真為彌綸(南岳魏夫)
(人傳夫人北詣上清宫玉闕之下諸真君授夫人玉札金文位為紫虚元君領上真司命南岳夫人比秩仙公)
(陶貞白真誥所呼南真即夫人也)玉管會玄圃(大戴禮舜時西王母獻白玉管十洲記崑崙山)
(三角其一角正西曰玄圃臺)火棗承天姻(真誥紫微王夫人謂許長史曰交梨火棗騰飛之藥)
(不比于金丹也君心中荆棘相雜是以二樹不見酉陽雜俎祁連山上冇仙樹其實如棗以竹刀剖則苦以木)
(刀剖則酸以蘆刀剖則辛以金刀剖則甘或曰此即仙經所謂火棗)科車遏故氣(道源注王母傳)
(科車天馬霓旌羽幢千乘萬騎光耀宫闕雲笈七籖存日如雞子在泥丸中畢乃吐出一氣存氣為黑色名之)
(尸氣次吐二氣為日色名之故氣次吐三氣存氣為蒼色名之死氣真誥人卧室宇當令潔盛則受靈氣否則)
(受故氣注謂塵濁不正之氣)侍香傳靈氛(一作芬真誥仙官有侍香之職說文氛祥氣也)
飄颻被青霓(司馬彪詩上凌青雲霓李賀綠封章事青霓叩額呼宫神)婀娜佩紫紋
(真誥仙道十七條在靈書紫文中並琅玕藥之所變化也紫紋疑作文)林洞何其微下仙
不與羣(道書有上仙中仙下仙)丹泥因未控(抱朴子李公丹法用真丹及五石之水各)
(一升和合如泥上清經真丹秘訣先以黃丹三五斤漸築令實約厚五寸更下丹輕築都大令實取鼎為度不)
(計斤數然後以六一泥泥鼎丹房須知藥泥十四日黃土蚌粉石灰赤石脂食鹽六味各一兩為末水調用之)
(名六一泥)萬劫猶逡巡荆蕪既以薙舟(一作丹誤)壑永無湮(一作因)
(莊子藏舟于壑夜半有力者負之而趨言人心稠濁如荆榛之蕪穢能剪薙之斯清淨可守永無壑舟之移)
(矣)相期保妙命(真誥有保命君雲笈七籖太乙保命固神定生)騰景侍帝宸(道源)
(注真誥侍帝宸有八人如世之侍中王子喬郭世幹皆為之雲林右英王夫人詩相携侍帝宸)
和鄭愚贈汝陽王孫家筝妓二十韻(北夢瑣言鄭愚廣州)
(人擢進士第敡歷清要舊唐書咸通三年充嶺南西道節度使唐書讓皇帝子璡開元中封汝)
(陽王)
冰(一作水)霧怨何窮秦絲嬌未巳(秦絲注見前)寒空烟霞高白
日一萬里碧嶂愁不行濃翠遙相倚茜袖捧瓊姿皎日
丹霞起(四句言筝妓之麗)孤猿耿幽寂西風吹白芷(九歌辛夷楣兮葯房)
(注葯白芷也)回首蒼梧深女蘿閉山鬼(九歌山鬼被薜荔兮帶女蘿杜甫詩山鬼)
(閉門中四句言筝聲之哀)荒郊白鱗斷(魚書難寄)别浦晴霞委長彴(職略)
(切)壓河心(說文彴水上横木所以渡者)白道連地尾(地尾地盡處四句言所思之)
(人不可即)秦人昔富家(一作責)綠窗聞妙旨鴻驚雁背飛象牀
殊故里因令五十絲中道分宫徵(集韻秦人薄義有父子争瑟者各入其半)
(故當時名為筝古以竹為之)斗粟配新聲(漢書淮南王長死民作歌曰一尺布尚可縫一斗粟)
(尚可舂兄弟二人不相容)娣姪徒纖指(說文娣女弟也又娣姒妯娌也姪兄之女也按筝本父)
(子争瑟而起此詩上云鴻驚雁背飛下云斗粟配新聲似作兄弟事用豈所傳有不同耶)風流大堤
上(清商曲襄陽樂朝發襄陽城莫至大堤宿大堤諸女兒花艷驚郎目)悵望白門裏(白門注見)
(中卷)蠧粉實雌絃(說文蠧水中蟲也又衣書中蟲俗呼蠧魚其粉鱗手觸則落碎之如銀漢書黃)
(帝制十二筩其雄鳴為六雌鳴亦六此句之義未詳)燈光冷如水羌管促蠻柱
(羌管笛也馬融長笛賦近世雙笛從羌起按晉書桓伊令奴吹笛伊撫筝而歌怨詩促蠻柱竹與絲合也)從
醉吳宫耳滿内不掃眉君王對西子(道源注西子擅寵故宫内不復掃眉)
(言筝妓同之)初花慘朝露冷臂凄愁髓一曲送連錢(横吹曲紫騮馬)
(長安美少年金絡飾連錢爾雅青驪驎曰驒注色斑駁如魚鱗今連錢驄也)遠别長於死(言彈)
(入送遠别離之曲益增慘凄)玉砌銜紅蘭粧窗結碧綺九門十二關
清晨禁桃李(道源注言筝妓所處華邃桃李之容不可得窺)
四年冬以退居蒲之永樂渴然有農夫望歲之
志遂作憶雪又作殘雪詩各一百言以寄情於
游舊
憶雪
愛景人方樂同雲候稍愆徒聞周雅什(小雅南山上天同雲雨雪其雰)
願賦朔風篇(衛風北風其凉雨雪其滂雪賦詠南山于周雅歌北風于衛詩)欲俟千箱
慶須資六出妍(韓詩外傳草木花多五出雪花獨六出)詠留飛絮後(注見上卷)
歌唱落梅前(梁簡文帝雪朝詩落梅飛四注)庭樹思瓊蕊粧樓認粉綿
瑞邀盈尺日(雪賦盈尺則呈瑞于豐年)豐待兩岐年(後漢書張堪為漁陽太守百姓)
(歌曰桑無附枝麥秀兩岐詩傳豐年之冬必冇積雪汜勝之書雪是五榖精)預約延枚酒(用兔)
(園事見前)虛乘訪戴船(語林王子猷雪夜訪戴安道時戴在剡溪便乘輕船就之既造門不前便)
(返人問其故曰吾本乘興而行興盡而返何必見戴)映書孤志業(談藪齊太原孫伯翳家貧常映)
(雪讀書與王亮范雲為莫逆交)披氅阻神仙(晉書王恭乘高輿披鶴氅裘涉雪而行孟㫤嘆曰真)
(神仙中人也)幾向霜階步頻將月幌褰玉京應已足白屋但
顒然
殘雪
旭日開晴色寒空失素塵(何遜雪詩時逐微風起誰言非玉塵)遶墻全剝
粉傍井漸消銀刻獸摧鹽虎(左傳王使周公閱來聘享有昌歜白黑形鹽辭曰國)
(君文足昭也武可畏也則有鹽虎形以獻功)為山倒玉人(世說嵇叔夜醉如玉山之將頽)珠
還猶照魏(用照乘珠事見上卷)璧碎尚留秦(史記秦王得趙璧無意償城藺相如前曰)
(璧有瑕請指示王因持璧却立曰王必欲急臣臣頭與璧俱碎矣)落日驚侵晝餘光悞
惜春簷冰滴鵝管(李賀詩王子吹笙鵝管長)屋瓦鏤魚鱗(庾信賦秦王餘石仍)
(為雁齒之階漢后舊陶即用魚鱗之瓦)嶺霽嵐光坼松暄翠粒新(顧愔新羅國記)
(松樹大連抱有五粒子形如桃仁而稍小皮硬浸酒療風酉陽雜俎松凡言兩粒五粒粒當言鬛五粒松皮不)
(鱗李賀有五粒小松歌)擁林愁拂盡著砌恐行頻焦寢忻無患(高士)
(傳焦光野火燒廬因露寢遭大雪光袒卧不移人以為死就視如故)梁園去有因(雪霽故去)莫
能知帝力空此荷平均
大鹵平後移家到永樂縣居書懷十韻寄劉韋
二前輩二公嘗於此縣寄居(大鹵注見前唐書會昌四年正月河)
(東都將楊弁逐節度使李石據軍府應劉稹三月李義忠克太原生擒弁盡誅亂卒)
驅馬遶河干家山照露寒(上林賦過鳷鵲望露寒注觀名在雲陽甘泉宫接太原唐)
(北都故得用之)依然五柳在况值百花殘昔去驚投筆今來分
挂冠(漢書逢萌解冠挂東都城門梁書陶弘景挂冠神武門)不憂懸磬乏(國語室如懸磬)
乍喜覆盂安(東方朔傳連四海之外以為席安于覆盂)甑破寧迴顧(後漢書孟敏荷)
(甑堕地不顧而去郭泰問其故曰甑已破矣視之何益)舟沈豈暇看(豫章記聶友夜射白鹿尋)
(蹤不見乃見箭著一梓樹伐之取二板為牂牁後友船行遇風作皆沒惟友船獨全尋看乃向梓板夾扶其船)
脱身離虎口(莊子料虎頭編虎須幾不免虎口哉)移疾就猪肝(後漢書大原閔仲叔)
(徵博士不至客居安邑老病家貧不能肉日買猪肝一片安邑令聞之勅吏常給仲叔曰豈可以口腹累安邑)
(遂去)鬢入新年白顔無舊日丹自悲秋穫少誰懼夏畦難
逸志忘鴻鵠(陳涉傳燕雀安知鴻鵠之志哉)清香披蕙蘭還持一杯酒
坐想二公懽
李義山詩集注卷三上
李義山詩集注卷三下
吳江朱鶴齡撰
河陽詩
黃河搖溶(一作落)天上來王樓影近中天臺(玉樓中天臺注俱見上卷)
龍頭瀉酒客壽杯(道源注酒器刻作龍形廣州有龍鐺李賀詩龍頭瀉酒邀酒星)主人
淺笑紅玫瑰(子虚賦其石則赤王玫瑰晉灼曰玫瑰火齊珠也)梓澤東來七十
里(戴延之西征記梓澤去洛陽六十里梓澤金谷也中朝賢逹所集賦詩猶存是石崇居處)長溝複
塹埋雲子(此雲子似謂如雲之女子與杜詩所用不同)可惜秋眸一臠光(秋眸)
(注見中卷)漢陵走馬黃塵起南浦老魚腥古涎真珠密字芙
蓉篇(二句暗用雙魚寄書事)湘中寄到夢不到衰容自去抛凉天
憶得蛟(當作鮫)絲裁小卓(一作棹非)蛺蝶飛迴大棉薄綠繡笙
囊不見人一口紅霞夜深嚼幽蘭泣露新香死畫圖淺
縹松溪水(淺縹畫圖之色)楚絲微覺竹枝高(楚絲猶云楚弄劉禹錫竹枝詞序建)
(平里中兒聯歌竹枝吹短笛擊鼓以赴節歌者揚袂雜舞含思宛轉有淇澳之豔音)半曲新辭寫
綿紙巴陵夜市紅守宫後房點臂斑斑紅(李賀詩花房夜擣紅守宫)
(漢書守宫蟲名術家云以器養之食以丹砂滿七斤擣治萬杵以點女人體終身不滅若有房室之事即脱言)
(可防閑滛逸故謂之守宫道源注石龍子即守宫也圖經云長者一尺今出山南襄州安州申州以三月四月)
(八月採去腹中物火乾之按詩云巴陵巴陵正屬山南道也)堤南渴雁自飛久蘆花
一夜吹西風曉簾串斷蜻蜓翼羅屏但有空青色玉灣
不釣三千年(玉灣猶云玉川玉溪)蓮房暗被蛟龍惜濕銀注鏡井
口平(鏡如井口之平)鸞釵映月寒錚錚(道源注杜陽雜編唐同昌公主有九鸞之釵)
不知桂樹在何處(謂月中桂樹)仙人不下雙金莖(金莖見上卷)百
尺相風插重屋(相風注見前)側近嫣紅伴柔綠百勞不識對
月郎(爾雅鵙伯勞也通卦驗伯勞性好單棲)湘竹千條為一束(言泪痕之多)
自桂林奉使江陵途中感懷寄獻尚書(時義山為桂府)
(觀察判官此詩乃寄鄭亞者但二史俱不云亞兼尚書疑有誤)
下客依蓮幕明公念竹林(原注公與江陵相國韶叙叔侄按唐書宰相表無名韶者)
(此注疑亦誤竹林七賢阮籍阮咸為叔侄)縱然膺使命何以奉徽音投刺
雖傷晚酬恩豈在今迎來新瑣闥(范雲詩攝官青瑣闥)從到碧瑤
岑水勢初知海(桂林郡濱海)天文始識參(杜甫詩天横醉後參)固慚非
賈誼惟恐後陳琳(陳琳為曹操管記室)前席驚虚辱華樽許細斟
尚憐秦痔苦(莊子秦王召醫破癰潰痤者得車一乘䑛痔者得車五乘所治愈下得車愈多)不
遣楚醪沈(張協七命簞醪投川可使三軍告捷注楚與晉戰或進王一簞酒王欲與軍士共之則少)
(而不徧乃傾酒于水令衆迎流而飲之士卒皆感惠盡力遂大捷)既載從戎筆仍披選
勝襟瀧通伏波柱(瀧水注見中卷後漢書馬援為伏波將軍征交阯立銅柱為漢之極界投)
(荒雜錄愛州九真郡有銅柱馬援以表封疆)簾對有虞琴(禮記舜彈五絃之琴以歌南風之詩)
宅與嚴城接門藏别岫深閣凉松冉冉堂静桂森森社
内容周續(釋氏通鑑惠遠居廬山三十年社衆數千著者十八人高僧傳彭城劉遺民豫章雷次宗)
(雁門周續之新蔡畢穎之南陽宗炳張萊民張季碩等並棄世遺榮依遠居止)鄉中保展禽(家語)
(魯人有獨處室者隣之嫠婦室壞趨而託焉魯人閉戶不納婦曰子何不如柳下惠然嫗不逮門之女魯人曰)
(柳下惠則可我固不可)白衣居士訪(佛書維摩詰世號白衣居士)烏帽逸人尋
(陳周弘正有謝勅賚烏紗帽啟唐書隋貴臣多服烏紗帽後漸廢貴賤通服折上巾)佞佛將成傳
耽書或類滛(南史劉峻苦所見不博聞有異書必往祈借清河崔慰祖謂之書滛)長懷五
羖贖(史記百里奚亡秦走宛楚鄙人執之繆公聞其賢以五羖羊皮贖之)終著九州箴(左傳)
(虞人之箴曰芒芒禹跡畫為九州揚雄傳箴莫善于虞箴作州箴)良訊封鴛綺(注見上卷)餘
光借玳簮(史記趙平原君使人于楚欲誇楚為玳瑁簮王筠詩徒歌鹿盧劍空貽玳瑁簮)張衡
愁浩浩(四愁詩序張衡出為河間相時天下漸弊鬱鬱不得志為四愁詩)沈約瘦愔愔
(注見中卷)蘆白疑粘鬢楓丹欲照心歸期無雁報旅抱有猿
侵短日安能駐低雲只有隂亂鴉衝㬠(俗晒字)網寒女簇
遙砧東道違寧久(左傳若舍鄭以為東道主)西園望不禁(西園見上卷)江
生(一作山誤)魂黯黯(江淹别賦黯然銷魂者惟别而已矣)泉客淚涔涔(述異記鮫人即)
(泉先也又名泉客吳都賦泉室潜織而卷綃淵客慷慨而泣珠)逸翰應藏法高辭肯浪
吟數(音朔)須傳庾翼(晉書王羲之書初不勝庾翼郄愔及暮年方妙嘗以草書答庾亮而翼深)
(歎服因與羲之書云吾昔有伯英章草十紙過江狼狽遂乃亡失忽見足下答家兄書煥若神明頓還舊觀)
莫獨與盧諶(晉書劉琨為段匹磾所拘為五言詩贈其别駕盧諶琨詩託意非常攄暢幽憤遠想)
(張陳感鴻門白登之事用以激諶諶以常詞酬和殊乖琨心重以詩贈之)假寐憑書簏哀吟
叩劒鐔(音尋說文鐔劍鼻也漢書注劍口旁横出者)未嘗貪偃息那復議登
臨彼美迴清鏡其誰受曲針(虞翻與客書琥珀不取腐芥磁石不受曲針)人
皆向燕路無乃費黃金
送從翁從東川弘農尚書幕(舊唐書開成元年楊汝士轉兵部侍)
(郎其年十二月檢校禮部尚書梓州刺史劍南東川節度使四年入為吏部侍郎)
大鎮初更帥嘉賓素見邀使車無遠近歸路更(一作便)烟
霄穏放驊騮步高安翡翠巢(杜甫詩江上小堂巢翡翠)御(一作愈)風知
有在(莊子列子御風而行)去國肯無聊早沗諸孫末俱從小隠招
心懸紫雲閣(秋興賦序高閣連雲陽景罕曜)夢斷赤城標(會稽記天台赤城山土色)
(皆赤巖岫連沓狀若雲霞天台賦赤城霞起而建標)素女悲清瑟(漢書黃帝使素女鼓五十絃瑟)
(悲帝禁不止故破為二十五絃)秦娥弄玉(一作碧)簫(用弄玉事)山連玄圃近水
接絳河遙(白帖天河謂之銀河亦曰絳河)豈意聞周鐸翻然慕舜韶皆
辭喬木去遠逐斷蓬飄薄俗誰其激斯民已甚恌鸞皇
期一舉燕雀不相饒敢共頽波遠(莊子因以為弚靡因以為波流弚即頽也)
(郭注變化頽靡世事波流李白詩楊馬激頽波)因之内火燒(白居易詩悲火燒心曲孟郊詩悔至)
(心自燒)是非過别夢時節慘驚飈末至誰能賦(雪賦相如末至居客)
(之右)中乾欲病痟(左傳外強中乾韻會痟渴疾相如痟渴通作消)屢曾紆錦繡(謂贈)
(詩)勉欲報瓊瑤我恐霜侵鬢君先綬挂腰甘心與陳阮
(陳琳阮瑀)揮手謝松喬(赤松子王子喬西京賦美往昔之松喬)錦里差隣接(益州)
(記張儀築益州城城故錦澗也號錦里)雲臺閉寂寥(蔡質漢儀尚書郎入直雲臺時從翁必以)
(郎官參幕府故云)一川虚月魄萬崦自芝苗瘴雨瀧間急(說文瀧奔)
(湍也俗謂水湍峻者為瀧)離魂峽外銷非關無燭夜其奈落花朝幾
處逢鳴佩何筵不翠翹蠻童騎象舞江市賣鮫綃南詔
知非敵(唐書南詔本哀牢夷後烏蠻别種也居永昌姚州之間鐵橋之南西北與吐蕃接天寶後臣吐)
(蕃)西山亦屢驕(西山即岷山李宗諤圖經岷山巉絶崛立實捍阻羌夷全蜀倚為巨屏唐自肅)
(代後西山三城屢䧟吐蕃)勿貪佳麗地不為聖明朝少减東城飲時
看北斗杓(三輔黃圖惠帝更築長安城城南為南斗形城北為北斗形至今人稱漢舊京為斗城杜)
(甫詩秦城近斗杓)莫因乖别久遂逐歲寒凋盛幕開高宴將軍
問故僚為言公玉季早日棄漁樵(末二語義山自謂也公玉季未詳)
李肱所遺畫松詩書兩紙得四十韻(雲溪友議開成元年)
(秋高鍇司貢籍李肱榜元及第肱乃宗室官止于岳齊二牧)
萬草已凉露開圖披古松青山徧滄(一作徧蒼)海此樹生何
峯孤根邈無倚直立撐鴻濛(莊子雲將東遊適遭鴻濛注鴻濛氣也)端如
君子身挺若壯士胸樛枝勢夭矯忽欲蟠挐空又如驚
螭走默與奔雲逢孫枝擢細葉旖旎狐裘茸(楚詞紛旖旎乎都房)
(左傳狐裘龐茸)鄒顛蓐髮軟(說文顛頂也蓐陳草復生又薦也此句難解疑有訛)麗(如字)
姬眉黛濃(莊子毛嬙麗姬人之所美也)視久眩目睛倏忽變輝容竦
削正稠直婀娜旋敷(一作數)峯又如洞房冷翠被張穹籠
亦若暨羅女(道源注暨羅女西子也方輿勝覽苧羅山在諸暨縣南五里)平旦粧顔
容細疑襲氣母(莊子伏戲氏得之以襲氣母)猛若争神功燕雀固寂
寂霧露常衝衝香(一作重)蘭愧傷暮碧竹慚空中可集呈
瑞鳳(謝朓高松賦集五鳳之光景)堪藏行雨龍(酉陽雜俎不空三藏塔前多老松歲旱時)
(官伐其枝為龍骨以祈雨蓋三藏役龍以其樹必有靈也)淮山桂偃蹇(注見前)蜀郡桑
重童(蜀志先主舍東南角籬上有桑樹高五丈餘遙望童童如小車蓋)枝條(一作修)亮眇
脆靈氣何由同昔聞咸陽帝(謂秦始皇)近說嵇山儂(未詳道源注晉)
(法潛隠會稽剡山或問其勝㕛為誰指松曰此蒼髯叟也)或著仙(一作佳)人號(似指赤松子)
或以大夫封(注見上卷)終南與清(一作青)都烟雨遙相通安知
夜夜意不起西南風美人昔清興重之猶月鐘(集仙錄女仙魯)
(妙興居山有鐘一口形如偃月神人所送)寶笥十八九香緹千萬重(韻會緹帛丹黃)
(色)一旦鬼瞰室稠叠張羉罿(音鸞童韻會羉彘網也罿捕鳥網也)赤羽
中要害(家語赤羽若日)是非皆怱怱生如碧海月死踐霜郊蓬
平生握中玩散失隨奴童我聞照妖鏡(一作照妖鑑國博物志身毒)
(鏡如八銖錢舊傳此鏡照見妖魅佩之為天神所福)及與神劒鋒(水經注劉曜隠居管涔山夜中)
(怱有二童子入跪曰管涔王獻劒一口背有銘曰神劒服御除衆毒曜遂服之劒隨時變為五色)寓身
會有地不為凡物蒙伊人秉兹圖顧盼擇所從而我何
為者開顔捧靈蹤(美人至此言畫松初見重于貴室及身名敗後流落奴童然此如寶鏡神)
(劒終非凡物乃今遂以遺我能無興亡之感乎按舊唐書王涯傳涯家法書名畫皆原為垣竅藏之複壁既誅)
(人破垣取之或剔取函奩金寶之飾與其玉軸而棄之觀此詩云云豈畫松即涯所藏者歟)報以漆
鳴琴(鮑令暉詩客從遠方來贈我漆鳴琴)懸之真珠櫳(說文櫳房室之疏徐曰窗也)是
時方暑夏座内若嚴冬憶昔謝四騎(按通典唐武德七年改上大都督為)
(驍騎尉大都督為飛騎尉帥都督為雲騎尉都督為武騎尉後置節度使即都督之任義山嘗為節度巡官此)
(云謝四騎言辭去使府耳)學仙玉陽東(張籍送胡鍊師歸王屋山詩玉陽峯下學長生通志東玉)
(陽山在懷慶府濟源縣西三十里唐睿宗女玉真公主修道于此有西玉陽山亦其棲息之所)千株盡
若此路入瓊瑤宫口詠玄雲歌(道源注漢武内傳西王母命侍女安法嬰歌玄)
(雲之曲)手把金芙蓉(杜陽雜編滄州有金蓮花研之如泥以間彩繪光輝煥爛與真金無異)
濃藹深霓袖色映琅玕中(爾雅崑崙之墟有璆琳琅玕焉)悲哉墮世網
去之若遺弓(吕氏春秋楚人亡烏號之弓左右請求之王曰楚人亡之楚人得之何求也)形
魄天壇上海日高曈曈(一統志天壇山在濟源縣西一百二十里王屋山兆其東曰日)
(精西曰月華絶頂有石壇名清虚小有洞天)終騎紫鸞歸持寄扶桑翁(十洲記扶)
(桑在碧海中大真東王君所治處言此松終當假翼鸞鳥為仙家之玩)
戲題樞言草閣三十二韻
君家在河北我家在山西(義山嘗寄居太原)百歲本無業隂隂
仙李枝(神仙傳老子生而能言指李樹為姓杜甫詩仙李蟠根大)尚書文與武戰罷
幕府開(尚書謂王茂元舊唐書太和中茂元檢校工部尚書鎮嶺南會昌中為河陽節度使河北諸軍)
(討劉稹茂元亦以本軍屯天井)君從渭南至我自仙遊來(唐書渭南縣屬京兆府在)
(華州西五十里仙遊縣屬清源郡又長安志盩厔縣有仙遊澤復有仙遊宫圖經云隋文帝避暑處)平昔
苦南北動成雲雨乖(顔延之詩朋好雲雨乖)逮今兩攜手對若牀
下鞵(一作鞋)夜歸碣石館(史記鄒衍如燕昭王築碣石宫身往師之正義宫在幽州薊縣)
(西三十里)朝上黃金臺(注見中卷言其在幕府)我有苦寒調(魏文帝樂府有苦寒)
(行)君抱陽春才(梁元帝纂要白雪陽春皆古歌曲名)年顔各少壯髮綠齒
尚齊我雖不能飲君時醉如泥政静籌畫簡退食多相
攜掃掠走馬路整頓射雉翳(射雉賦爾乃搫揚拄翳注翳者所以隠射也)春
風二三月柳密鸎正啼清河在門外上與浮雲齊欹冠
調玉琴彈作松風哀(道源注樂府河間新弄二十一章有風入松)又彈明君
怨(琴操昭君在匈奴恨帝始不見遇作怨思之歌後人名為昭君怨)一去怨不迴感激
坐者泣起視雁行低翻憂龍山雪(注見上卷)却雜胡沙飛仲
容銅琵琶項直聲凄凄(晉書阮咸字仲容國史纂異元行冲為太常少卿時有于古墓)
(中得銅物似琵琶而身正圓莫有識者元視之曰阮咸所造樂也命匠人改以木其聲清雅今呼為阮咸是也)
上貼金捍撥(金捍撥注見上卷)畫為承(一作水誤)露雞(江表傳南郡獻長鳴承露)
(雞)君時卧掁觸(廣韻掁觸也南人以觸物為掁謝惠連祭古冡文以物掁撥之)勸客白
玉杯苦云年光疾不飲將安歸我賞此言是因循未能
諧君言中聖人(魏略徐邈為尚書郎時禁酒邈私飲沈酣趙逹問以曹事曰中聖人)坐卧
莫我違榆莢亂不整楊花飛相隨上有白日照下有東
風吹青樓有美人顔色如玫瑰歌聲入青雲所痛無良
媒少年苦不久顧慕良難哉徒令真珠肶(音皮一作䏶皮上聲說)
(文膍牛百葉也韻會一曰五臟總名集韻或作肶通作脾)裛入珊瑚腮(俗顋字江總詩盈盈扇)
(掩珊瑚脣)君今且少安聽我苦吟詩古詩何人作老大徒傷
悲
偶成轉韻七十二句贈四同舍
沛國東風吹大澤(後漢書沛國故秦泗水郡高帝改沛郡)蒲青柳碧春一
色我來不見隆凖人(漢書高祖為人隆準而龍顔)瀝酒空餘廟中客
(沛郡有高祖廟)征東同舍鴛與鸞酒酣勸我懸征鞍藍山寶肆
不可入(藍田山注見首卷)玉中(一作山)仍是青琅玕(本草琅玕一名青珠蜀都)
(賦所云青珠黃環也蘇恭曰琅玕有數種以青者為勝火齊寶也出巂州以西烏白蠻中及于闐國)武威
將軍使中俠(謂王茂元舊唐書本傳茂元雖讀書為儒本將家子)少年箭道驚楊
葉(戰國策養由基去楊葉百步射之百發百中)戰功高後數文章憐我秋齋
夢蝴蝶(本傳茂元愛其才以女妻之)詰旦九門傳奏章高車大馬來
煌煌路逢鄒枚不暇揖臘月大雪過大梁(漢書陳留郡浚儀縣故大)
(梁)憶昔公為會昌宰(唐書天寶二載分新豐萬年置會昌縣七載省新豐改會昌為昭應)
(縣據此語盧弘正嘗為會昌令二史俱失書)我時入謁虚懷待衆中賞我賦
高唐(高唐詩見上卷)迴看屈宋由(猶通)年輩公事武皇為鐵冠(通典)
(侍御史一名柱後史謂冠以鐵為柱唐書盧弘正初佐劉悟府累擢監察御史沈傳師表為江西團練副使入)
(為侍御史)歷廳請我相所難我時顦顇在書閣卧枕芸香春
夜闌(本集樊南甲集序兩為秘省房中官恣展古籍)明年赴辟下昭桂(唐書昭州平樂)
(郡桂州始安郡俱屬嶺南道鄭亞觀察桂管辟義山為判官)東郊慟哭辭兄弟韓公
堆上跋馬時(道源注長安志韓公堆驛名在藍田縣南二十五里又有桓公堆亦曰韓公堆也)
迴望秦川樹如薺(梁戴暠詩長安樹如薺)依稀南指陽臺雲(陽臺注見)
(上卷)鯉(一作紅)魚食鈎猿失羣湘妃廟下(一作中)已春(一作春江)盡
(方輿勝覽黃陵廟在湘隂縣北四十里)虞帝城前初日曛(虞舜廟在長沙)謝遊橋
上澄江館(按謝朓集有忝役湘州與吏民别詩謝遊橋澄江館必亦在長沙也)下望山城
如一彈鷓鴣聲苦曉驚眠朱槿花嬌晚相伴(朱槿注見上卷)頃
之失職辭南風破帆壞槳荆江中(義山自桂林奉使至江陵因歸朝)斬
蛟斷(一作破)璧不無意(博物志澹臺子羽濟河齎千金之璧陽侯波起兩蛟夾船子羽左操)
(璧右操劍擊蛟皆死既渡以璧投于河河伯躍而歸之子羽毁璧而去)平生自許非忩忩
歸來寂寞靈臺下(通志靈臺在鄠縣東三輔决錄第五頡倫之小子洛陽無故人鄉里無田)
(宅寄止靈臺中或十日不炊崔峒詩靈臺暮宿意多違)著破藍衫出無馬天官補
吏府中趨(古樂府冉冉府中趨義山歸朝選盩厔尉)玉骨瘦來無一把手封
狴牢屯制囚直廳印鎖黃昏愁平明赤帖使修表(本傳京兆)
(尹盧弘正奏署掾曹令典章奏按弘正傳不言嘗為京兆尹必史誤辨詳詩譜)上賀嫖姚收賊
州(舊唐書大中三年正月吐蕃宰相論恐熱以秦原安樂三州及石門等七關軍民歸國詔靈武節度使朱)
(叔明邠寧節度使張景緒等各出兵應接十二月以河湟收復追冊順宗憲宗廟號)舊山萬仞青
霞外望見扶桑出東海愛君憂國去未能白道青松了
然在此時聞有燕昭臺挺身東望心眼開且吟王粲從
軍樂不賦淵明歸去來(通鑑大中三年五月寧武軍亂逐其節度李廓詔以弘正代之)
(時義山從為掌書記)彭門十萬皆雄勇首戴公恩若山重(舊唐書徐方自)
(王智興之後軍士驕怠有銀刀都尤甚前後屢逐主帥弘正在鎮期年去其首惡喻之忠義訖于受代軍旅無)
(譁)廷評日下握靈蛇(曹植書人人自謂握靈蛇之珠傅玄靈蛇銘嘉兹靈蛇斷而能續飛)
(不須翼行不假足進此明珠預身龍族)書記眠時吞綵鳳(廷評書記皆幕府官)之子
夫君鄭與裴何甥(一作生)謝舅當世才青袍白簡風流極
碧沼紅蓮傾倒開我生麤疎不足數梁父哀吟鴝鵒舞
(道源注晉書王導補謝尚為掾導謂之曰聞君能作鴝鵒舞一座傾想尚更著衣幘而舞令座下擊節為應旁)
(若無人)横行闊視倚公憐狂來筆力如牛弩(志林云鍾繇弟子宋翼每)
(作一戈如干鈞弩又漢軍有八牛弩)借酒祝公千萬年吾徒禮分常周旋
收旗卧鼓相天子相門出相光青史(漢書相門出相將門出將)
(義山生平游歷略見于此篇)
五言述德抒情詩一首四十韻獻上杜七兄僕
射相公(舊唐書杜悰字永裕式方子尚憲宗女岐陽公主會昌四年七月拜中書侍郎)
(同中書門下平章事尋加左僕射)
帝作黃金闕(漢郊祀志三神山在海中黃金銀為宫闕神異經西北荒中有二金闕高百文中有)
(金階西北入兩闕中名天門)仙開白玉京(注見上卷)有人扶太極惟嶽降
元精(漢郎闓傳元精所生王之佐臣)耿賈官勲大(後漢書耿弇封好畤侯賈復封膠東侯並)
(圖像南宫雲臺)荀陳地望清(後漢書荀淑為朗陵相陳寔為太丘長皆以德行稱世說正始中人)
(士比論以五荀方五陳)旂常懸祖德(唐書悰祖佑相德順憲三宗拜司徒封岐國公)甲令
著嘉聲(漢紀注令有先後故有令甲令乙令丙)經出宣尼壁(注見前)書留晏
子楹(道源注晏子春秋晏子將死鑿楹納書謂妻曰子壯而視之及子壯發書書曰布帛不可窮窮不可)
(服事不可窮窮不可壯)武鄉傳陣法(蜀志建興三年封諸葛亮為武鄉侯亮推演兵法作八陣)
(圖)踐土主文盟(通志榮澤縣故城西北有踐土臺即晉文公盟諸侯處)自昔流王
澤由來仗國楨九河分合沓(書傳河水分為九道在兖州界平原以北是)一
柱忽峥嶸(一柱砥柱也)得主勞三顧驚人肯再鳴碧虚天共
轉黃道日同行(漢書日有中道中道者黃道一曰光道晉書黃道日之所行也半在赤道外半)
(在赤道内)後飲曹參酒(曹參傳來者皆欲有言參輒飲以醇酒)先和傅說羹(見說)
(命)即時賢路闢此夜泰階平願保無疆福將圖不朽名
率身期濟世叩額慮興兵感念殽屍露(見左傳)咨嗟趙卒
坑(注見前)儻令安隠忍何以贊貞明惡草雖當路寒松實
挺生人言真可畏公意本無争(錢龍惕箋舊唐書大中三年九月西川節度使)
(杜悰收復維州維州古西戎地南界江陽岷山連嶺而西不知其極北望隴山積雪如玉東望成都如在井底)
(其州在岷山之孤峯三面臨江天寶後河隴繼䧟惟此州在焉吐蕃利其險要二十年間設計得之遂據其城)
(號曰無憂城先是李德裕鎮西川吐蕃首領悉怛謀以城來降德裕奏之執政者與德裕不協遽勒還其城至)
(是收復之亦不因兵刃乃人情所歸也按維州之争事在太和五年會昌中德裕復相嘗追論之悉怛謀己贈)
(官矣大中繼立僧孺黨曰敏中令狐綯等共排德裕逐之時悰有收復維州之功當非執政所喜故詩云惡草)
(雖當路寒松實挺生人言真可畏公意本無争惡草指敏中諸人也悉怛謀之勒歸也吐蕃戮之漢界之上三)
(百餘人冤呌呼天擲其嬰孩承以搶槊此實以僧孺鈎黨殺降故詩云感激殽屍露咨嗟趙卒坑倘令安隠忍)
(何以贊貞明也)故事留臺閣(蜀志陳夀與荀勖等定故蜀丞相諸葛亮故事二十四篇以進)前
驅且旆旌芙蓉王儉府楊柳亞夫營(注俱見上卷)清嘯頻疎
俗高談屢析酲(風賦清清冷冷愈病析酲)過庭多令子(唐書悰子裔休述休儒休)
乞(音氣)墅有名甥(晉書謝安與玄圍棋賭别墅玄懼不勝安顧甥羊曇曰以乞汝廣韻乞與人物)
(也)南詔應聞命西山莫敢驚寄辭收的博(唐書韋臯命將出西山靈)
(關被峨和通鶴定廉城踰的博嶺遂圍維州杜甫詩已收的博雲間戍)端坐掃攙槍(錢龍惕箋)
(李衛公奏維州事曰此地内附可减八處鎮兵坐收千里舊地臣見莫大之利乃為恢復之基况臣未嘗用兵)
(攻取自感化來降悰之收維州可比衛公也)雅宴初無倦長歌底有情檻危
春水暖樓迥雪峯晴移席牽緗(一作湘)蔓迴橈撲絳英誰
知杜武庫(王隠晉書杜預為尚書損益萬幾不可勝數號曰杜武庫言其無所不有)只見謝
宣城(齊書謝朓轉中書郎出為宣城太守)有客趨高義(以下自序)於今滯下卿
登門慚後至置驛恐虚迎自是依劉表(注見中卷)安能比老
彭雕龍心已切(史記談天衍雕龍奭注騶奭修衍之文飾若雕鏤龍文故曰雕龍魏劉勰撰文)
(心雕龍)畫虎意何成豈有(一作省)曾黔突(韓子墨突不得黔突竈突囱也黔黑)
(也)徒勞不倚衡乘時乖巧宦占象合艱貞(占象言占易象)廢忘
(去聲)淹中學(昭明集序淹中稷下之生金馬石渠之士)遲迴谷口耕(楊子法言谷口鄭子)
(真耕于嵓石之下名震京師雍錄谷口在雲陽縣西四十里)悼傷潘岳重(岳有悼亡詩)樹
立馬遷輕(司馬遷傳特以為智窮罪極不能自免卒就死耳何則素所自樹立使然也人固有一死)
(或重于太山或輕于鴻毛)隴鳥悲丹觜(襧衡鸚鵡賦命虞人于隴坻又曰紺趾丹觜綠衣翠衿)
湘蘭怨紫莖(楚詞秋蘭兮青青綠葉兮紫莖)歸期過舊歲旅夢遶殘更
弱植叨華族衰門倚外兄(白帖舅之子為内兄弟姑之子為外兄弟)欲陳勞
者曲(謝混詩信此勞者歌善曰韓詩伐木廢朋友之道缺勞者歌其事詩人伐木自苦其事故以為文)
未唱淚先横
(此詩乃杜悰再鎮西川義山居東川幕府所上言外有覬其薦逹之意)
今月二日不自量度輒以詩一首四十韻干凟
尊嚴伏蒙仁恩俯賜披覽奬踰其實情溢於辭
顧惟疎蕪曷用酬戴輒復五言四十韻詩獻上
亦詩人詠嘆不足之義也
家擅無雙譽(後漢黃香傳天下無雙江夏黃童)朝居第一功(蕭何傳君位為相國)
(功第一不可復加)四時當首夏(陶潛詩首夏猶清和)八節應條風(易緯立春條風)
(至東北風也)滌濯臨清濟巉巖倚碧嵩鮑壺冰皎潔(鮑照詩清如玉)
(壺冰)王佩玉丁東(原注摯虞决錄要注曰漢末絶無玉佩侍中王粲識舊佩始復作之今玉佩受)
(法于粲也韻府丁當佩聲或謂丁東)處劇張京兆(漢書張敞拜膠東相自謂治劇郡非賞罰)
(無以勸善懲惡後守京兆尹枹鼓希鳴市無偷盜)通經戴侍中(後漢書戴憑舉明經微試博士)
(後拜侍中正旦朝賀帝令羣臣能說經者更相詰難不通輒奪其席以益通者憑重坐五十餘席京師語曰解)
(經不窮戴侍中)將星臨迥夜(漢書五帝坐後聚十五星曰哀烏郎位旁一大星將位也)卿月
麗層穹(洪範卿士惟月杜甫詩卿月升金掌)下令銷秦盜(左傳士會為將軍于是晉盗奔)
(秦)高談破宋聾(左傳申舟以孟諸之役惡宋曰鄭昭宋聾注昭明也聾暗也舊唐書太和六)
(年悰為京兆尹七年出為鳳翔隴右節度使八年授忠武軍節度使陳許蔡觀察等使京兆鳳翔秦地也陳許)
(宋地也)含霜太山竹(竹譜魯郡鄒山有篠形色不殊質特堅潤宜為笙管諸方莫及)拂霧
嶧陽桐(禹貢嶧陽孤桐注嶧山在鄒縣北桐以向日孤生為良)樂道乾知退當官
蹇匪躬(乾蹇見易)服箱青海馬(說文大車兩較之内謂之箱青海馬注見上卷)入兆
渭川熊(注見前)固是符真宰(老子有真宰足以制萬物)徒勞讓化工鳳
池春㶑灧(晉書荀勖從中書監遷尚書令人賀之曰奪我鳳皇池何賀耶)雞樹曉曈曨
(雞棲樹注見前唐書會昌四年悰拜同中書門下平章事)願守三章約還期(一作期嘗)
九譯通薰琴調大舜寶瑟和神農(補史記三皇本紀神農氏作五弦之瑟按)
(五弦十五弦小瑟也二十五弦中瑟也五十弦大瑟也)慷慨資元老周旋值(一作直)
狡童仲尼羞問陣魏絳喜和戎(見左傳)欵欵將除蠧孜孜
欲逹聰所求因渭濁安肯與雷同(周旋值狡童言在朝周旋值有劉稹之叛)
(悰之罷相二史不詳其故通鑑云悰以餽運不繼請赦郭誼帝俛首不言仲尼羞問陣魏綘喜和戎蓋徵言罷)
(相之由也時李德裕力贊用兵此云安肯與雷同意必與德裕不協)物議將調鼎君恩忽
賜弓開吳相上下全蜀占西東(唐書劉稹平悰進左僕射兼門下侍郎未幾以)
(本官罷出為劍南東川節度使徙西川)銳卒魚懸餌(黃石公芳餌之下必有懸魚)豪胥
鳥在籠(杜甫詩直作鳥窺籠)疲民呼杜母(後漢書杜詩為南陽太守時人方于召信臣故)
(為之語曰前有召父後有杜母)隣國仰羊公(晉書羊祐鎮襄陽務修德信以懷吳人吳邊人皆悦)
(服)置驛推東道安禪合北宗(傳燈錄神秀嗣五祖法住荆州當陽山號北宗時曹)
(溪為南宗)嘉賓增重價上士悟真空(道源注佛號無上士僧稱上士人法兩空曰真)
(空即般若智也)扇舉遮王導(世說西風塵起王導舉扇自蔽曰元規塵汚人)樽開見孔
融(張璠漢紀孔融拜大中大夫每嘆曰坐上客嘗滿樽中酒不空吾無憂矣)烟飛愁舞罷塵
定(一作起)惜歌終(劉向别錄善謳歌者魯人虞公發聲清哀能動梁塵)岸柳兼池綠
園花映燭紅未曾周顗醉(世說周伯仁過江積年大飲酒嘗經三日不醒時人謂之)
(三日僕射)轉覺季心恭(漢書季布弟季心氣蓋關中遇人恭謹舊唐書悰無他才常延接寒素)
繋滯喧人望便蕃屬聖衷天書何日降庭燎幾時烘(庭燎)
(見詩)早歲乖投刺(以下自叙)今晨幸發蒙遠途哀跛鼈(孫卿子跬步不)
(休跛鼈千里)薄藝奬雕蟲(揚子或問吾子少好賦曰然童子雕蟲篆刻俄而曰壯夫不為也)
故事曾尊隗(郭隗)前修有薦雄(揚雄)終須煩刻畫聊擬更磨
礲蠻嶺晴留雪巴江晚帶楓(時義山在東川)營巢憐越燕裂帛
待燕鴻(用蘇武事)自苦誠先檗長飄不後蓬容華雖少健思
緒即悲翁感激淮山館(神仙傳淮南王好神仙有八公詣門王迎之登思仙之臺)優
游碣石宫(注見前)待公三入相丕祚始無窮(悰後至咸通初復入相)
驕兒詩
衮師我驕兒美秀乃無匹文葆未周晬(祖對切史記公孫杵臼程嬰)
(謀取他人嬰兒負之衣以文葆韻會晬子生一歲也)固已知六七四歲知名姓眼
不視梨栗(陶潛責子詩雍端年十三不識六與七通子垂九齡但覓梨與栗)交朋頗窺
觀謂是丹穴物前朝尚器(氣作)貌流品方第一不然神
仙姿不爾燕鶴骨(燕頷鶴步皆貴人風骨)安得此相謂欲慰衰朽
質青春妍和月朋(一作明非)戲渾甥侄繞堂復穿林沸若(一作)
(石)金鼎溢門有長者來造次請先出客前問所須含意
不吐實歸來學客面䦱(羽委切)敗秉爺笏(說文䦱闢門世國語䦱門而為)
(之言道源注䦱敗者敗其門而入秉爺笏以學客面也)或謔張飛胡(胡多髯也)或笑鄧
艾吃(世說登艾口吃語稱艾艾)豪鷹毛崱(化力切)屴(良直切杜甫詩代北有豪鷹魯靈)
(光殿賦崱屴嵫釐)猛馬氣佶傈(杜甫朝獻太清宫賦張猛馬出騰虬)截得青篔簹
(異物志篔簹竹生水邊長數丈圍一尺五六寸一節相去六七尺或一丈廬陵界有之)騎走恣唐
突(以竹為馬也杜氏幽求子年五歲有鳩車之樂七歲有竹馬之樂)忽復學參軍按聲
喚蒼鶻(樂府雜錄開元中優人黃旛綽張野狐弄參軍始自漢館陶令石耽西谿叢語吳史曰徐知訓)
(怙威驕滛調謔嘗登樓狎戲荷衣木簡自號參軍令王髽髻鶉衣為蒼頭以從五代史吳世家云知訓為參軍)
(隆演鶉衣髽髻為蒼鶻前云蒼頭非也太和正音云副末古謂蒼鶻故可朴靘靘謂狐也如鶻之可擊狐故副)
(末執磕瓜以朴靘也傅粉黑者謂之靘獻笑供謟者也古為參軍書語稱狐為田參軍)又復紗燈
旁稽首禮夜佛仰鞭罥蛛網俯首飲花蜜欲争蛺蝶輕
未謝柳絮疾階前逢阿姊六甲頗輸失(六甲注見前)凝走弄
香奩拔脱金屈戍(注見中卷)抱持多反側威怒不可律曲躬
牽窗網衉唾拭琴漆有時看臨書挺立不動膝古錦請
裁衣玉軸亦欲乞請爺書春勝春勝宜春日(道源注春勝春旛也)
(書春帖于上以迎新)芭蕉斜卷箋辛夷低過筆(辛夷一名木筆注見前)爺昔
好讀書懇苦自著述顦顇欲四十無肉畏蚤虱兒慎勿
學爺讀書求甲乙(海錄晉武帝分秘書為甲乙丙丁四部秘書郎四人各掌其一)穰苴
司馬法(史記齊威王追論古司馬兵法附穰苴于其中號曰司馬穰苴兵法)張良黃石術
(張良傳黃石公出一編書乃太公兵法)便為帝王師不假(一作暇)更纖悉况
今西與北羌戎正狂悖誅赦兩未成將養如痼疾兒當
速成大探雛入虎穴當為萬戶侯勿守一經帙(一作袠)
行次西郊作一百韻
蛇年建午月(開成二年丁已)我自梁還秦(梁州漢中郡)南下大散關
(一作嶺太散關注見上卷地理志大散水源在鳳縣東界大散嶺)北濟渭之濱(通志渭河在寶)
(雞縣治南)草木半舒坼不類冰雪晨又若夏苦熱燋卷無芳
津高田長檞(佳買切)櫪(玉篇檞松椾木也韻會櫪㯕木名)下田長荆榛農
具棄道旁饑牛死空墩依依過村落十室無一存存者
皆面啼無衣可迎賓始若畏人問及門還具陳右輔田
疇薄(鳳翔府漢扶風郡地為右輔)斯民常苦貧伊昔稱樂土所賴牧
伯仁官清若冰玉吏善如六親生兒不遠征生女事四
隣濁酒盈瓦缶爛榖堆荆囷健兒庇旁婦(漢書元后父禁好酒色多)
(娶旁妻)衰翁䑛童孫况自貞觀後命官多儒臣例以賢牧
伯徵入司陶鈞降及開元中姦邪撓經綸晉公忌此事
多錄邊將勲因令猛毅輩雜牧昇平民(唐書開元二十五年上以幾致)
(刑措推功大臣封李林甫為晉國公林甫疾儒臣以戰功進尊寵間巳乃請上專用蕃將因以安思順代己領)
(節度而擢安祿山高仙芝等為大將林甫利其虜也無入相之資故祿山得專三道勁兵處十四年不徙)中
原遂多故除授非至尊或出倖臣輩或由帝戚恩中原
困屠解(言視民如牛狗屠之解之)奴隸厭肥豚皇子棄不乳(林甫讒殺太子)
(瑛鄂王瑤光王琚)椒房抱羌渾(安祿山事跡祿山生日後三日玄宗召祿山入内貴妃以錦繡)
(綳縳祿山令内人以綵輿舁之玄宗就觀大悦因賜貴妃三日洗兒金銀錢自是宫中皆呼祿山為祿兒不禁)
(出入按羌渾趁韻祿山實西北種落非羌渾種也)重賜竭中國強兵臨北邊控
弦二十萬長臂皆如猿皇都三千里來往同彫鳶五里
一換馬(唐書祿山晚益肥每馳驛入朝半道必易馬號大夫換馬臺不爾馬輒仆)十里一開
筵指顧動白日煖熱迴蒼旻公卿辱嘲叱唾棄如糞丸
(格物總論蜣螂噉糞能以土包糞轉成丸)大朝會萬方天子正臨軒綵旂轉
初旭玉座當祥烟金障既特設珠簾亦高褰捋須蹇不
顧坐在御榻前(唐書帝登勤政樓幄坐之左張金雞大障前置特榻詔祿山坐褰其幄以示尊)
(寵太子諫曰陛下寵祿山太過必驕帝曰胡有異相吾欲厭之道源注蹇不顧言祿山于御座前捋須偃蹇無)
(所顧忌也)忤者死艱屨(艱屨未詳或曰釋名艱根也如物根也艱屨言脚根下之屨)附之
升頂顛華侈矜遞衒(唐書帝為祿山起第京師服御華僣以金銀為篣篚笊籬)豪俊
相併吞(祿山得阿布思衆兵雄天下又奪張文儼馬牧)因失生惠養漸見徵求
頻奚寇西(當作東)北來揮霍如天翻(安祿山事跡祿山養同羅奚契丹八千餘)
(名曳落河又畜單于護真大馬習戰鬭者數萬匹天寶十四載十一月九日起兵反)是時正忘戰
重兵多在邊列城遶長河平明插旗旛(舊唐書祿山以諸蕃馬步十五)
(萬夜半行平明食日行六十里十二月渡河)但聞虜騎入不見漢兵屯大婦
抱兒哭小婦攀車轓(漢書注轓車蔽也)生小太平年不識夜閉
門少壯盡點行疲老守空村生分作死誓揮淚連秋雲
廷臣例麞怯(韻會麞性善驚故從章章者慞惶也)諸軍如羸奔(說文繫傳六畜多瘦)
(惟羊則羸)為賊掃上陽(唐書東都上陽宫在禁苑之東東接皇城之西南隅上元中置高宗之季)
(常居以聽政)捉人送潼關玉輦望南斗(玄宗幸蜀)未知何日旋誠
知開闢久遘此雲雷屯(音諄)送者問鼎大存者要高官搶
攘互間諜孰辨梟與鸞千馬無返轡萬車無還轅城空
鼠雀死人去豺狼喧南資竭吳越西費失河源(唐書祿山反胡)
(虜蠺食鳳翔以西邠州以北皆為左袵至廣德間吐蕃盡取河西隴右之地)因令左(一作右)藏
庫(道源注晉書有左右藏右納左給通鑑玄宗出延秋門細民争入宫禁焚左藏大盈庫)摧毁惟
空垣如人當一身有左無右邊筋體半痿痺肘腋生臊
膻列聖蒙此恥含懷不能宣謀臣拱手立相戒無敢先
萬國困杼軸内庫無金錢健兒立霜雪腹歉衣裳單饋
餉多過時高估銅與鉊(唐書德宗時江淮多鉊錫錢以銅盪外不盈斤兩銷千錢為銅)
(六斤)山東望河北㸑烟猶相聯朝廷不暇給辛苦無半年
行人㩁行資居者税屋椽(唐書德宗建中三年搜括富商錢增兩税鹽㩁錢又于諸)
(道津要置吏税商貨每貫税二十丈竹木茶漆皆什税一四年税間架錢每屋兩架為間上者税錢二千中税)
(千下税五百)中間遂作梗狼籍用戈鋌(謂河北諸鎮朱滔田悦王武俊以及朱泚)
(李懷光李納李希烈等相繼叛亂)臨門送節制(節旌節制制書也)以錫通天班
破者以族滅存者尚遷延禮數異君父羈縻如羌零(音憐)
(一作連羌戎西戎也先零西羌名趙充國傳先零首為畔逆)直求輸赤誠所望大體
全巍巍政事堂宰相厭八珍敢問下執事今誰掌其權
瘡疽幾十載不敢扶其根國蹙賦更重人稀役彌繁近
年牛醫兒(一作師)城社更扳援盲目把大旆處此京西藩
樂禍忘怨敵樹黨多狂狷生為人所憚死非人所憐快
刀斷其頭列若猪羊懸(舊唐書鄭注始以藥術遊長安本姓魚兼冐鄭氏時號魚鄭兩)
(目不能遠視自言有金丹之術可去痿弱重膇元和末依李愬為愬煮黃金餌之得效王守澄總樞密薦于丈)
(宗深寵異之注天資狂妄日聚京師輕薄子弟方鎮將吏以招權利生平恩讐絲毫必報心所惡者目為李宗)
(閔李德裕之黨朝士相繼斥逐班列為空太和九年與李訓謀誅宦官訓出注為鳳翔節度使欲中外合勢事)
(敗注自鳳翔率親兵五百餘人赴闕監軍使張仲清誘而斬之傳首京師家屬屠滅靡有孑遺新書梟注首光)
(宅坊三日瘞之)鳳翔三百里兵馬如黃巾(後漢書張角聚人三十六萬皆著黃巾謂)
(之黃巾賊)夜半軍牒來屯兵萬五千鄉里駭供億老少相扳
牽兒孫生未孩棄之無慘顔不復議所適但求死山間
爾來又三歲甘澤不及春盜賊亭午起問誰多窮民節
使殺亭吏捕之恐無因咫尺不相見旱久多黃塵(唐書開成)
(二年四月乙夘以旱避正殿舊書七月乙亥以久旱徙市閉坊門)官健腰佩弓(一作刀)自
言為官巡常恐值荒迥此輩還射人愧客問本末願客
無因循郿塢抵陳倉(通志董卓郿塢在郿縣東北一十六里陳倉注見上卷)此地
忌黃昏我聽此言罷冤憤如相焚昔聞舉一會(士會也)羣
盜為之奔又聞理與亂在(一作繫下同)人不在天我願為此
事君前剖心肝叩頭出鮮血滂沱汚紫宸九重黯已隔
涕泗空沾唇使(一云史)典作尚書(唐書都督府州各有史冇典獄)厮養為
將軍慎勿道此言此言未忍聞
井泥四十韻
皇都依仁里(在東都白氏長慶集有宿崔十八依仁新亭詩)西北有高齋昨日
主人氏治井堂西陲工人三五輩輦出土與泥(乾曰土濕曰泥)
到水不數尺積共庭樹齊他日井甃畢(甃修井也)用土益作
堤曲隨林掩映繚以池周迴下去冥(一作寂)寞穴上承雨
露滋寄辭别地脈因(一作固)言謝泉扉昇騰不自意疇昔
忽已乖(一作垂)伊余掉行鞅行行來自西一日下馬到此
時芳草萋四面多好樹旦暮雲霞姿晚落花滿地幽鳥
鳴何枝蘿幄既已薦(杜甫詩高蘿成帷幄)山樽亦可開待得孤月
上如與佳人來因兹感物理惻愴平生懷茫茫此羣品
不定輪與蹄喜得舜可禪不以瞽瞍疑禹竟代舜立其
父吁咈哉嬴氏并六合所來因不韋漢祖把左契(老子聖人)
(執左契而不責于人注契劵也)自言一布衣當塗佩國璽(魏志白馬令李雲上言許)
(昌氣見于當塗高當塗高者當昌于許當塗高魏也象魏兩觀闕是也文帝受禪漢獻帝遣使者送璽綬)本
乃黃門攜(陳琳為袁紹檄司空曹操祖父中常侍騰父嵩乞匄攜養因贓假位魏志注曹瞞傳郭頒)
(世語並云嵩夏侯氏之子)長戟亂中原何妨起戎氐(晉十六國前秦為氐)不獨
帝王耳臣下亦如斯伊尹佐興王不藉漢父資(漢父未詳)磻
溪老釣叟坐為周之師(尚書大傳文王至磻溪見吕望拜之答曰望釣得玉璜刻曰周)
(受命吕佐之十道志櫟陽有釣璜浦)屠狗與販繒(屠狗樊噲販繒灌嬰)突起定傾危
長沙啟封土豈是出程姬(漢書長沙定王發母唐姬故程姬侍者帝召程姬程姬有)
(所避飾侍者唐兒使夜進上醉不知以為程姬而幸之遂有身)帝問主人翁有自賣(一作)
(夐)珠兒(漢書竇太主寡居年五十餘矣近幸董偃始偃與母以賣珠為事年十三隨母出入主家左右)
(言其佼好主召見曰吾為母養之年十八而冠出則執轡入則侍内主請上幸山林坐未定上曰願謁主人翁)
(主自引董君叩頭謝時董君見尊不名稱為主人翁)武昌昔男子老苦為人妻(道源)
(注搜神記哀帝時豫章有男子化為女子嫁為人婦武昌則未詳)蜀王有遺魄今在林
中啼(杜宇注見中卷)淮南雞䑛藥翻向雲中飛(神仙傳八公與安白日升天餘)
(藥器置在中庭雞犬䑛啄之盡得升天故雞鳴天上犬吠雲中也)大鈞運羣有(鵬賦大鈞播物)
難以一理推顧(一作願)於冥冥内為問秉者誰我恐更萬
世此事愈云為猛虎與雙翅更以角副之(虎翅猶云虎翼揚子或問)
(酷吏揚子曰虎哉虎哉角而翼者也)鳳凰不五色聯翼上雞栖(詩雞栖于塒後漢書)
(諺曰車如雞栖馬如狗)我欲秉鈞者朅來與我偕浮雲不相顧寥
泬誰為梯(廣韻寥泬空貌)悒怏夜將(一作參)半但歌井中泥
(易云井況不食故此詩以井泥起興深刺世之沈洿下才而倖居高位者舜禹以下雜言古今升沈變態)
(難以理斷猛虎角翼小人乘權鳳皇雞栖君子失位所以三嘆于浮雲之不可梯也此詩與前詩史典作)
(尚書厮養為將軍同意必有所指)
新添集外詩
夜思
銀箭耿寒漏金釭凝夜光綵鸞空自舞别雁不相將寄
恨一尺素含情雙玉璫會前猶月在去後始宵長往事
經春物前期託報章永令虚粲枕(詩角枕粲兮)長不揜蘭房
(阮籍詩萱草樹蘭房)覺動迎猜影疑來浪認香鶴應聞露警蜂亦
為花忙古有陽臺夢今多下蔡倡(下蔡注見上卷)何為薄冰雪
消瘦滯非鄉
思賢頓(即望賢宫也舊唐書天寶十五載六月乙未上至咸陽望賢驛置頓官吏駭散)
(無復儲供上憩于宫門之樹下津陽門詩注望賢宫在咸陽東數里)
内殿張絃管中原絶鼓鼙舞成青海馬(唐書樂志玄宗嘗以馬百疋盛)
(飾分左右施三重榻舞傾杯樂數十曲每千秋節舞于勤政樓下)鬭殺汝南雞(漢舊儀汝南出)
(長鳴雞古雞鳴歌東方欲明星爛爛汝南晨雞登壇喚陳鴻祖東城父老傳玄宗樂民間清明鬭雞戲立雞坊)
(于兩宫間索長安雄雞金毫銕距高冠昂尾千數養于雞坊選六軍小兒五百人使馴擾教飼之)不見
華胥夢(列子黃帝晝寢而夢遊華胥華胥國人入水不濡入火不熱乘空如履實寢虚如處林帝既寤)
(怡然自得又二十八年天下大治幾如華胥國矣)空聞下蔡迷宸襟他日淚薄
暮望賢西
無題(按詩中益德阿童皆用巴閬事恐是在東川時作)
萬里風波一葉舟憶歸初罷更夷猶(楚詞君不行兮夷猶注猶豫也)碧
江地沒元相引黃鶴沙邊亦少留益德冤魂終報主(蜀志)
(張飛字益德先主伐吳飛當率兵萬人自閬中會江州臨發其帳下將張逹范彊殺飛持其首順流而奔孫權)
阿童高義鎮横秋(晉五行志孫皓天紀中童謠曰阿童復阿童銜刀遊渡江不畏岸上虎但)
(畏水中龍武帝聞之加王濬龍驤將軍及征吳江西衆軍無過者而濬先定秣陵濬小字阿童故帝因謠言用)
(之王濬傳濬除巴郡太守巴人生子皆不舉濬嚴其科條寬其徭役所活數千人及後伐吳所活者皆堪供軍)
(其父母戒之曰王府君生爾爾必死之)人生豈得長無謂懷古思鄉共白
頭
有懷在蒙飛卿
薄宦頻移疾當年久索居哀同庾開府瘦極沈尚書城
綠新隂遠江清返照虚所思惟翰墨從古待雙魚
春深脱衣
睥睨江鴉集(釋名城上垣謂之睥睨)堂皇海燕過(漢胡廣傳列坐堂皇上注堂無)
(四壁曰皇)减衣憐蕙若(本草杜若一名杜蘅香草也)展帳動烟波日烈憂
花甚風長奈柳何陳遵容易學身世醉時多(漢書陳遵字孟公嗜)
(酒每大飲賓客滿堂輒取客車轄投井中雖有急終不得去)
懷求古翁
何時粉署仙傲兀逐戎旃(陶潛詩兀傲差若穎謝朓辭隋王牋契闊戎旃)關塞
猶傳箭江湖莫繋船欲收棋子醉竟把釣車眠(元結詩醉裏長)
(歌揮釣車)謝脁真堪憶多才不忌前
五月十五夜憶往歲秋與徹師同宿(按徹師乃知玄法師)
(弟子僧徹見高僧傳非越州靈徹也)
紫閣相逢處(紫閣注見中卷)丹巖議宿時墮蟬翻敗葉棲鳥定
寒枝萬里飄流遠三年問訊遲(法華經諸佛皆遣侍者問訊釋迦牟尼佛)炎
方憶初地(楞嚴經於大菩提善得通逹覺通如來盡佛境界名歡喜地即初地也)頻夢碧
琉璃(觀經下有金剛七寶金幢擎琉璃地琉璃地上以黃金繩雜厠間錯道源注臨濟曰龍生金鳳子衝)
(破碧琉璃)
城上
有客虚投筆無憀獨上城沙禽失侣遠江樹著隂輕邊
遽(一作伐必非)稽天討(說文遽傳也徐曰傳驛車左傳子産乘遽而至)軍須竭地征
賈生游刃極作賦又論兵(賈誼傳屠牛坦一朝解十二牛而芒刃不頓所排擊剝割)
(皆中理解也誼作弔屈原賦鵬賦又欲施五餌三表以繋單于是論兵也)
如有
如有瑶臺客(瑶臺注見上卷)相難復索歸芭蕉開綠扇菡萏薦
紅衣浦外傳光遠烟中結響微良宵一寸熖(一作艷)回首
是重幃
朱槿花二首
蓮後紅何患梅先白莫誇纔飛建章火(漢書太初元年柏梁殿災越巫)
(勇之曰越俗有火災復起屋必以大用勝服之于是作建章宫西京賦柏梁既災越巫陳方建章是經用厭火)
(祥)又落赤城霞(赤城霞注見前)不卷錦步障(注見上卷)未登油壁車
(樂府蘇小小歌妾乘油壁車郎騎青驄馬)日西相對罷休澣向天涯
西北朝天路登臨思上才城閒烟草徧邨暗雨雲迴人
豈無端别猿應有意哀征南予更遠吟斷望鄉臺(成都記望)
(鄉臺隋蜀王秀所築寰宇記益州記云昇仙亭夾路有二臺一名望鄉臺在成都縣北九里)
寓懷
綵鸞餐顥氣(西都賦鮮顥氣之清英)威鳳入卿雲(漢書注威鳳鳳之有威儀者)
長養三清境(三清注見上卷)追隨五帝君(漢郊祀志秦襄公作西畤祠白帝宣公作)
(密畤祠青帝靈公作上畤祠黃帝下畤祠炎帝高祖問天有五帝而四何也莫知其說高祖曰是待我而具五)
(也乃立黑帝祠名曰北畤)烟波遺汲汲矰繳任云云(增韻云云衆語也汲黯傳我欲)
(云云注猶言如此如此也)下界圍黃道前程合紫氛(劉楨詩奮翅凌紫氛)金書
惟是見(集仙傳大茅君南至句曲山天帝賜以黃金刻書九錫之文)玉管不勝聞(玉管)
(注見前)草為迴生種(道源注博物志禹戮房風房風二臣恐以刃自貫其心而死禹哀之乃拔)
(其刃療以不死之草述異記漢武時日支國獻活人草三莖有人死者將草覆面即活之矣)香緣却
死熏(述異記聚窟洲有返魂樹伐其根心于玉釡中煑取汁又熬之令可丸名曰驚精香又名震靈丸或)
(名返生香或名却死香尸在地聞氣即活)海明三島見天迥九江分褰(當作鶱)
樹無勞援(道源注雲笈七籖月中樹名騫樹一名藥王凡有八樹在月中也空洞靈章經紫薇煥七)
(臺騫樹秀玉霞)神禾豈用耘(真誥酆都山稻名重思米如石榴子粒異大色味如菱亦以上獻仙)
(官杜瓊作重思賦曰神禾鬱乎浩京巨穗横我玄臺)鬭龍風結陣惱鶴露成文漢
嶺(一作殿)霜何早秦宫日易曛星機抛密緒(道源注張衡周天大象賦)
(疇遂睇于漢陽乃攸窺于織女引寶毓囿搖機弄杼)月杵散靈氛(重押一作氲或云當作芬傅)
(玄擬天問月中何有白兔擣藥月杵擣藥杵也馮衍顯志賦揚屈原之靈芬)陽鳥西南下(禹貢)
(注陽鳥隨陽之鳥鴻雁屬)相思不及羣
木蘭
三月二十二木蘭開坼初初當新病酒復自久離居愁
絶更傾國驚新聞遠書紫絲何日障(晉書王愷作紫絲布步障四十里)
油壁幾時車(注見前)弄粉知傷重調紅或有餘波痕空映
襪(洛神賦凌波微步羅襪生塵)烟態不勝裾(洛神賦曳霧綃之輕裾)桂嶺含芳
遠蓮塘屬意疎瑤姬與神女(山海經姑瑤之山帝女死焉化為瑤草服者媚于人)
(集仙傳靈華夫人名瑤姬王母第二十三女嘗遊東海過巫山授禹上清寶文理水之策)長短定何
如(神女賦穠不短纖不長登徒子好色賦臣東家之女增之一分則太長减之一分則太短)
細雨成詠獻尚書河東公
灑砌聽來響卷簾看已迷江間風暫定雲外日應西稍
稍落蝶粉班班融燕泥颭萍初過沼重柳更緣堤必擬
和殘漏寧無晦暝鼙半將花漠漠全共草萋萋猿别方
長嘯烏驚始獨棲府公能八詠(金華志齊隆昌元年沈約出為東陽太守作八)
(詩題于玄暢樓後人更為八詠樓)聊且續新題
病中聞河東公樂營置酒口占寄上
聞駐行春旆(後漢書謝夷吾為鉅鹿太守行春乘柴車從雨吏)中途賞物華緣
憂武昌柳(晉書陶侃領江州刺史鎮武昌嘗課諸營種柳都尉夏施夜盜拔郡西門柳為己所種侃)
(駐車施門詰之施怖謝罪)遂憶洛陽花(何遜詩洛陽城東西却作經年别昔去雪如花今來花似)
(雪)嵇鶴元無對(晉書嵇紹始入洛或謂王戎曰昨于稠人中見嵇紹昂昂然如野鶴之在雞羣)
荀龍不在誇(後漢書荀淑子八人並有才名時謂八龍世說陳太丘詣荀朗陵既至荀使叔慈應)
(門慈明行酒餘六龍下食按此以况柳仲郢諸子也仲郢子珪璧玭舊唐書皆有傳)只將滄海月
長壓赤城霞興欲傾燕館(燕館即碣石宫)歡終(一作於)到習家(襄陽)
(記峴山南習郁有大魚池山簡鎮襄陽每臨此池輒大醉而歸)風長應側帽(用獨孤信事見上卷)
路隘豈容車(原注樂府相逢狹路間路隘不容車)樓迥波窺錦窗虚日弄
紗鎖門金了鳥(金了鳥未詳)展障玉鴉义(障屏障也玉鴉又謂畫又)舞妙
從兼楚(漢書高祖令戚夫人楚舞自為楚歌)歌能莫雜巴(注見前)必投潘岳
果(晉書潘岳美姿儀少時出洛陽道婦人遇之者投之以果滿車而歸)誰摻(七勘切)襧衡撾
(注見上卷)刻燭當時沗(南史蕭文琰丘令楷江拱並以文稱竟陵王夜集賦詩為四韻刻燭一寸)
傳杯此夕賖可憐漳浦卧愁緒亂如麻
回中牡丹為雨所敗二首(漢書元封四年行幸雍通回中道遂出蕭)
(關應劭曰回中在安定平高有險阻其中有宫元和郡國志秦回中宫在鳳翔府天興縣西一)
(統志在隴州西北一百十里)
下苑他年未可追(下苑注見中卷)西州今日忽相期(安定謂之西州後漢)
(書皇甫規安定人自以西州豪傑恥不與黨人之數)水亭暮雨寒猶在羅薦春香
暖不知舞蝶殷勤收落蘂佳(一作有非)人惆悵卧遙帷章臺
街裏芳菲伴且問宫腰損幾枝
浪笑榴花不及春(道源注舊唐書孔紹安仕隋高祖受禪自洛陽間行來奔拜内史舍人時)
(夏侯端先紹安歸朝受秘書監紹安因侍宴應制咏石榴云可惜庭中樹移根逐漢臣秪為來朝晚開花不及)
(春)先期零落更愁人玉盤迸淚傷心數(色角切)錦瑟驚絃
破夢頻萬里重隂非舊圃一年生意屬流塵前溪舞罷
君迴顧(前溪注見上卷)併覺今朝粉態新
擬意
悵望逢張女(潘岳笙賦輟張女之哀彈吳均詩掩抑摧藏張女彈)遲迴送阿侯(阿侯)
(注見上卷)空看小垂手(垂手注見上卷吳均詩且復小垂手)忍問大刀頭(樂府何當)
(大刀頭吳競解題刀頭有環環還也)妙選茱萸帳(梁簡文帝燭賦茱萸幔裏鋪錦筵張正見艷歌)
(并捲茱萸帳争移翡翠牀)平居翡翠樓(崔湜詩草綠鴛鴦殿花明翡翠樓)雲屏(一作衣)
不取暖(語林滿奮體羸畏風侍坐武帝屢顧雲母幌帝笑之奮曰北窗琉璃屏風似密實疎)月扇
未遮羞(月扇注見上卷)上掌真何有(上掌用飛燕事又南史羊侃舞人張静婉腰圍一尺)
(六寸能掌上舞)傾城豈自由楚妃交薦枕(樂府雜錄張永元嘉技錄有吟歎四曲一)
(曰楚妃嘆高唐賦聞君遊高唐願薦枕席)漢后共藏&KR0848;(一作鈎辛氏三秦記昭帝母鈎弋夫人)
(手拳而冇國色武帝寵之世人藏鈎之戲法此也)夫向羊車覓(羊車注見中卷)男從鳳
穴求(杜甫詩二毛生鳳穴)書成袚褉帖(即右軍蘭亭帖注見上卷)唱殺畔牢愁
(漢書揚雄作廣騷又旁惜誦至懷沙一卷名曰畔牢愁注畔離也牢聊也與君相離愁而無聊也)夜杵
鳴江練(夜杵擣衣杵也)春刀解若(一作石)榴(廣雅若榴石榴也)象牀穿幰
網(幰網言牀幔為網戶紋)犀帖釘窗油(道源注集韻帖牀前帷也以薄犀為帖釘于窗櫳)
仁壽遺明鏡(道源注陸機與弟雲書洛陽仁壽殿前有大方鏡高五尺餘廣三尺二寸暗著庭中)
(向之便寫人形體)陳倉拂綵毬(武平一詩令節重遨遊分鑣戲綵毬按打毬即蹴鞠本寒食事)
(又唐時清明有鬭雞之戲陳倉乃暗用寶雞事也)真防舞如意(拾遺記孫和悦鄧夫人嘗著膝)
(上和月下舞水精如意誤傷夫人頰)佯蓋卧箜篌(道源注洛陽伽藍記魏高陽王雍美人徐月華)
(能彈卧箜篌為明妃出塞之曲後為將軍原士康側室徐鼓箜篌而歌其聲入雲行者俄而成市)濯錦
桃花水(張正見詩影間蓮花出光涵濯錦流漾色隨桃水飄香入桂舟)濺裙杜若洲(濺裙)
(注見前楚詞採芳洲兮杜若將以遺兮下女)魚兒懸寶劒(唐書車服志一品至六品以玉金飾)
(劒給隨身魚)燕子合金甌(西京雜記漢元后在家嘗有白燕銜石大如指墮后績筐中后取之)
(石自剖為二其中有文曰母天后地乃合之遂復還合及為后嘗置璽笥中)銀箭催搖落華
筵慘去留幾時銷薄怒(神女賦頩薄怒以自持兮)從此抱離憂帆落
啼猿峽樽開畫鷁舟急絃腸對斷(道源注李季蘭詩彈得相思曲絃腸一時)
(斷)翦蠟淚争流(蠟泪注見上卷)璧馬誰能帶(甘泉賦璧馬犀之璘㻞注作馬及犀)
(牛為璧飾也)金蟲不復收(吳均古意蓮花銜青雀寶粟鈿金蟲李賀詩坡陀簪碧鳳腰裊帶金)
(蟲或曰金蟲簪飾也)銀河撲醉眼珠串咽歌喉(白居易詩何郎小妓歌喉好嚴老呼)
(為一串珠自注嚴尚書與于駙馬詩云莫損歌喉一串珠)去夢隨川后(洛神賦于是屏翳收風川)
(后静波注川后河伯也)來風貯石郵(樂府丁都護歌願作石尤風四面斷行旅容齋隨筆石郵)
(打頭逆風也唐人詩多用之郵與尢同詩不知其郵)蘭叢銜露重榆莢點星稠(注見)
(上卷)解佩無遺迹(列仙傳江妃二女出遊漢江湄逢鄭交甫挑之不知其神人也女遂解佩與之)
(交甫悦受佩而去數十步空懷無佩女亦不見)凌波有舊遊(洛神賦凌波微步)曾來十
九首私䜟詠牽牛(道源注古詩十九首其九首云迢迢牽牛星皎皎河漢女洛神賦詠牽牛)
(之獨處)
謝往桂林至彤庭竊詠(西都賦玉階彤庭注帝居也)
辰象森羅正勾陳翊衛寬(勾陳注見中卷)魚龍排百戲(漢武帝為魚龍)
(曼延之戲詳上卷)劒佩儼千官城禁將開晚宫深欲曙難月輪
移枍(烏詣切)詣(關中記建章宫中有馺娑駘盪枍詣承光四殿三輔黃圖枍詣木名宫中美木茂盛)
(也)仙路下欄干共賀高禖應(月令仲春玄鳥至日天子以太牢祠于高禖注求子)
(之祭)將陳壽酒歡金星壓芒角(天官占太白者西方金之精白帝之子徑一百里角)
(搖則兵起史記注角芒角也)銀漢轉波瀾王母來空闊(王母降漢宫詳上卷)羲
和上屈盤(李賀詩金窠篆字紅屈盤)鳳皇傳詔旨(用木鳳&KR0742;書事)獬廌(俗作豸)
冠朝端(唐書法冠者御史大夫中丞御史之服也一名獬廌冠)造化中台座威風
上將壇甘泉猶望幸早晚冠呼韓(漢書宣帝紀行幸甘泉郊泰畤匈奴呼韓)
(邪單于稽侯㹪來朝贊謁稱藩臣而不名匃奴傳單于朝天子于甘泉宫漢寵以殊禮位在諸侯王上)
燒香曲
鈿雲蟠蟠牙比魚孔雀翅尾蛟龍鬚(王琰冥祥記費崇先嘗以雀尾香爐)
(置䣛前齊劉繪詠博山爐詩下刻蟠龍勢矯首半銜蓮)漳宫舊樣博山鑪(道源注西京雜)
(記丁諼作九層博山香爐鏤以竒禽怪獸自然能動鄴中記石季龍冬月為複帳四角安純金銀鑿鏤香爐)
楚嬌捧笑開芙蕖八蠶繭綿分小炷(吳都賦鄉貢八蠺之綿善曰劉欣期)
(交州記蠶一歲八育出日南漢俞益期牋日南蠶八熟繭軟而薄又永嘉記永嘉有八輩蠶蚖珍蠶三月績柘)
(蠶四月初績蚖蠶四月末績愛珍五月績愛蠶六月末績寒珍七月末績四出蠶九月初績寒蠶十月績凡蠶)
(再熟者謂之珍道源注以八蠶綿繩分炷爐火取其易然也)獸燄微紅隔雲母(晉朝雜記)
(洛下少炭羊琇擣小炭為屑以物和之作獸形用以温酒)白天月澤寒未冰金虎含
秋向東吐(陸機詩望舒離金虎善曰漢書西方金也尚書考靈曜西方秋虎孔傳昴白虎中星然西)
(方七宿畢昴之屬俱白虎也言爐烟之暖金虎亦回其秋令)玉珮呵光銅照昏(銅照謂鏡)
(也)簾波日暮衝(一作依)斜門(道源注西京雜記漢陵寢皆以竹為簾簾皆水文及龍鳳)
(之像簾波水文也或曰香烟拂簾如波斜門宫中角門也)西來欲上茂陵樹柏梁已
失栽桃魂(王母傳帝食桃輒收其核母問帝帝曰欲種之母曰中夏地薄種之不生帝乃止)露
庭月井大紅氣(道源注殿前廣庭曰露庭四周有屋中空曰月井)輕衫薄細當
君意蜀殿瓊人伴夜深(拾遺記蜀先主甘后玉質柔肌先主置于白綃帳中如月下聚)
(雪河南獻玉人置后側晝則講說軍謀夕則擁后而玩玉人后與玉人潔白齊潤寵者非惟妬后亦妬玉人也)
金鑾(一作鸞)不問殘燈事何當巧吹君懷度襟灰為土填
清露
送從翁東川弘農尚書幕(按此題重見又全詩都咏祿山亂後事與)
(題無干必有脱誤詩内有錦水湔雲浪之句當是作于成都)
昔帝迴冲眷維皇惻上仁三靈迷赤氣(皇覽蚩尤冡在東郡夀張縣闞)
(鄉城中高七丈民嘗十月祀之有赤氣出如一匹絳名為蚩尤旗)萬彙呌蒼旻(爾雅春為蒼天)
(秋為旻天)刊木方隆禹(禹貢隨山刊木)陞陑始創殷(書序伊尹相湯伐桀升自陑遂)
(與桀戰于鳴條注陑在河南之曲)夏臺曾圮閉(史記桀囚湯于夏臺)汜水敢逡巡
(漢書漢王即皇帝位于汜水之陽張晏曰在濟隂界)拯溺休規步(文選注蘇子日行務應規步慮)
(投矩)防虞要徙薪(漢書曲突徙薪無恩澤)蒸黎今得請宇宙昨還淳
纉祖功宜急貽孫計甚勤降災雖代有稔惡不無因宫
掖方為蠱(以下言玄宗幸蜀本末)邊隅忽遘迎獻書秦逐客間諜
漢名臣(謂陳平也二語未詳何指)北伐將誰使南征决此辰(謂玄宗幸)
(蜀)中原重板蕩玄象失鈎陳詰旦違清道銜枚别紫宸
兹行殊厭勝(漢匈奴傳上以太歲厭勝所在)故老遂分新(唐書上將發馬嵬父老遮)
(道請留上按轡久之命太子于後宣慰父老父老因曰至尊既不肯留某等願率子弟從殿下東破賊取長安)
去異封於鞏(史記周考王封其弟桓公于河南至孫惠公封少子于鞏號東周惠公)來寧
避處豳永嘉幾失墜(晉書懷帝永嘉五年為漢劉聰所執)宣政遽酸辛(春明)
(退朝錄唐制日御宣政殿五代史宣政前殿也謂之衙衙有仗紫宸便殿也謂之閤)元子當傳啟
皇孫合授詢(漢書宣帝武帝曾孫名病巳霍光與諸大臣迎立之後更名詢元子謂肅宗皇孫)
(謂代宗也)時非三揖讓表請再陶鈞(肅宗迎上皇歸京師再表始允)舊好盟
還在(謂修好回紇借兵討賊)中樞策屢遵(唐自李輔國以後宦官多典兵為樞密使以)
(下又似雜言肅代時事)蒼黃傳國璽違遠屬車塵雛虎如憑怒(左傳)
(今君奮焉震電憑怒)漦龍性漫馴(史記昔夏后氏之衰有二神龍止于帝庭而言曰余褒之二君)
(也夏帝卜殺與去之與止之莫吉卜請其漦而藏之乃吉于是龍亡而漦在自夏至殷至周莫敢發至厲王發)
(之漦流于庭後宫童妾遭之而孕生子弃之有賣檿弧箕服者逃于道見而收之奔于褒是為褒姒)封崇
自何等流落乃斯民逗撓官軍亂優容敗將頻早朝披
草莽夜縋(直類切)逹絲綸(夜縋縋城而出也)忘戰追無及長驅氣
益振婦言終未易(似指肅宗張皇后)廟算况非神日馭難淹蜀
星旄要定秦(甘泉賦流星旄而電燭)人心誠未去天道亦無親錦
水湔雲浪(華陽國志錦江織錦濯其中則鮮明他江則不好)黃山掃地春(黃山注見)
(前)斯文虚夢鳥(道源注幽明錄桂陽羅君章不屬意學問常晝寢夢得一鳥五色雜耀不似人)
(間物夢中因取吞之遂勤學讀九經以清才稱以下自序)吾道欲悲麟斷續殊鄉
淚存亡滿席珍(禮記儒有席上之珍以待聘)魂銷季羔竇(家語蒯聵之亂季羔)
(逃之走郭門門者謂曰彼有缺羔曰君子不踰又曰彼有竇羔曰君子不竇)衣化子張紳建
議庸何所通班昔濫臻浮生見開泰獨得詠汀蘋(柳惲詩汀)
(洲採白蘋)
晉昌晚歸馬上贈
勇多侵路去恨有礙燈還嗅自微微白(楞嚴經觀鼻中氣出入如烟烟)
(相漸銷鼻息成白)看成沓沓殷(烏閑切)坐來疑(一作疑忘)物外歸去有
簾間君問傷春句千辭不可刪
哭虔州楊侍郎虞卿(唐書楊虞卿字師臯太和中牛僧孺李宗閔輔政引)
(為給事中七年宗閔罷李德裕知政事出為常州刺史八年宗閔復入相召為工部侍郎九年)
(拜京兆尹其年六月京師訛言鄭注為上合金丹須小兒心肝民間相告語扃鎖小兒甚密街)
(肆汹汹上聞之不悦注頗不自安而雅與虞卿有怨因約李訓奏曰語出虞卿家御史大夫李)
(固言素嫉虞卿朋比因傳左端倪上大怒收虞卿下獄于是子弟八人皆自繋撾鼓訴冤詔虞)
(卿還私第翌日貶虔州司馬再貶司戶卒于貶所)
漢網疎仍漏(老子天網恢恢疎而不漏)齊民困未蘇如何大丞相翻
作弛刑徒(漢書西羌反發三輔中都官徒弛刑注弛釋也若今徒解鉗&KR0898;赭衣置任輸作也二語)
(謂宗閔)中憲方外易(史記商鞅多左建外易索隠左建謂左道建立威權也外易在外革易君)
(命此語謂固言)尹京終就拘(謂虞卿)本矜能弭謗先議取非辜
(二語謂鄭注)巧有凝脂密(鹽鐵論昔秦法繁于秋荼而密于凝脂)功無一柱扶
深知獄吏貴(周勃傳吾常將百萬軍安知獄吏之貴也)幾迫季冬誅(司馬遷書今少)
(卿抱不測之罪涉旬月迫季冬注迫季冬言將刑也)呌帝青天闊(甘泉賦選巫咸兮呌帝閽)辭
家白日晡流亡誠不弔(左傳哀公誄孔子曰昊天不弔不憖遺一老)神理若
為誣在昔恩知沗諸生禮秩殊入韓非劍客(史記嚴仲子與韓相)
(俠累有郄告聶政政仗劍至韓直入上階刺殺俠累)過趙受鉗奴(史記豫讓事智伯甚尊寵之趙)
(襄子滅智伯讓乃變姓名為刑人入宫塗厠中欲刺襄子鉗奴刑人也漢書季布匿濮陽周氏周氏乃髠鉗布)
(置廣柳車中言念其恩知欲報以聶政豫讓之事)楚水招魂遠邙山卜宅孤(十道)
(志邙山在洛陽北十里楊佺期洛城記邙山古今東洛九原之地也)甘心親垤蟻(說文垤蟻封也)
(嶺南異物志蟻封者蟻子聚土為臺也)旋踵戮城狐(原注是冬舒李伏易晉謝鯤傳劉隗誠)
(始禍然城狐社鼠通鑑秋七月李訓召舒元輿為右司郎中兼侍御史知雜鞫楊虞卿獄九月元輿訓並同平)
(章事十月有甘露之變元輿訓俱族誅)隂隲今如此天災未可無莫憑牲
玉請(詩靡神不舉靡愛斯牲圭璧既卒寧莫我聽)便望救焦枯(唐書開成二年旱自四月)
(至七月不雨)
寄太原盧司空三十韻(唐書盧鈞字子和系出范陽徙京兆藍田舉進)
(士第太和中累遷給事中開成元年冬擢嶺南節度使時稱廉潔會昌初遷山南東道節度使)
(四年誅劉稹以鈞領昭義節度使檢校兵部尚書宣宗即位改吏部尚書授宣武節度使加檢)
(校司空四年入為太子太師六年充太原尹北都留守河東節度使九年召為左僕射十一年)
(九月拜同平章事充山南西道節度使懿宗初以太保致仕卒年八十七)
隋艦臨淮甸(隋書大業二年八月帝幸江都舳艫相接二百里)唐旗出井陘(唐書)
(井陘縣屬鎮州又獲鹿縣有故井陘關一名土門關括地志井陘故關在并州石艾縣陘東十八里即井陘口)
(也柳芳唐歷大業十三年高祖為太原留守起義兵明年四月受隋禪)斷鰲搘四柱(列子斷鰲)
(足以立四極)卓馬濟三靈(道源注卓馬猶云立馬也真誥卓靈虚之駿)祖業隆盤
古孫謀復大庭(莊子昔容成氏大庭氏結繩而用之若此時則至治也古史考大庭氏姜姓以)
(火德王號曰炎帝)從來師俊傑可以煥丹青(漢蘇武傳竹帛所載丹青所畫何以)
(過子卿)舊族開東岳(唐書世系表盧氏出自姜姓食采于盧濟北盧縣是也其後因以為氏)
雄圖奮北溟(莊子北溟有魚其名為鯤)邪同獬廌觸(唐書鈞遷監察御史争宋申錫)
(知名)樂伴鳳凰聽(漢律歷志黃帝取竹嶰谷制十二筩以聽鳳鳴其雄鳴為六雌鳴亦六)酣
戰仍揮日(淮南子魯陽公與韓酣戰日暮援戈麾之日反三舍)降妖亦鬭霆(北齊書神)
(武嘗閱馬于北牧道逄暴雨大雷電震地前有浮圖一所神武令薛孤延視之孤延乃馳馬按矟直前未至三)
(十步震燒浮圖孤延唱殺繞浮圖走火遂滅孤延還眉鬚及馬鬉尾皆焦神武嘆其勇决曰薛孤延乃能與霹)
(靂鬭)將軍功不伐叔舅德惟馨(禮記天子同姓謂之叔父異姓謂之叔舅白帖長曰)
(伯舅少曰叔舅)雞塞誰生事(後漢書竇憲將萬騎出朔方雞鹿塞)狼烟不暫停(酉陽)
(雜俎狼糞烟直上𤇺火用之)擬填滄海鳥(用精衛事見上卷)敢競太陽螢(道源)
(注易略例螢燐争燿于太陽)内草纔傳詔前茅巳勒銘(左傳前茅慮無注軍行前)
(有斥堠蹹伏備慮有無茅明也或曰時楚以茅為旌識勒銘用班固事)那勞出師表盡入
大荒經(山海經有大荒東西南北中經)德水縈長帶(漢郊祀志秦文公獲黑龍此水德之)
(瑞于是更名河曰德水功臣表黃河如帶)隂山繞畫屏(秦本紀西北斥逐匈奴自榆中並河以東)
(屬之隂山徐廣曰隂山在五原北通典隂山唐為安北都護府)秪憂非綮肯未覺有膻
腥保佐資冲漠扶持在杳冥乃心防暗室華髮稱明廷
(唐書鈞宿齒數外遷而後來者多至宰相)按甲神初静揮戈思欲醒羲之當
妙選(原注小弟羲叟早蒙眷以嘉姻)孝若近歸寧(原注三十五丈明府高科來歸膝下晉)
(書夏侯湛字孝若官散騎常侍卒潘岳稱其文非徒温雅乃别是孝弟之性)月色來侵幌詩
成有轉櫺(櫺窗櫺也)羅含黃菊宅柳惲白蘋汀(注俱見上卷)神物
龜酬孔(會稽後賢傳孔愉字敬康嘗至吳興縣餘干亭見人籠龜于路愉求買放之溪中龜行至水反)
(顧愉及封此亭侯鑄印龜首迴屈三鑄不正有似昔龜之顧愉悟乃取而佩焉唐書太和四年鈞封范陽郡開)
(國公)僊才鶴姓丁(丁令威事見上卷尚書故實盧元公鈞奉道暇日與賓友話言必及神仙之事)
西山童子藥(魏文帝詩西山一何高高高殊無極上有兩仙童不飲亦不食與我一丸藥光曜有)
(五色服藥四五日身輕生羽翼道源注拾遺記相州棲霞谷昔有橋順二子于此得仙服飛龍一丸十年不饑)
(故魏文帝詩云云)南極老人星(隋天文志老人一星在弧南一曰南極常以秋分之旦見于丙)
(春分之夕沒于丁見則治平主壽昌)自頃徒窺管(注見前)於今愧挈瓶(左傳雖有)
(挈瓶之智守不假器注挈瓶汲者喻小智)何由叨末席還得叩玄扃莊叟虚
悲雁(莊子莊子舍于故人之家故人喜令豎子殺一雁而烹之豎子曰其一能鳴其一不能鳴請奚殺主)
(人曰殺不能鳴者)終童漫識鼮(注見前)幕中雖策畫劍外且伶俜
(一作聘)俁俁行忘止(詩碩人俁俁)鰥鰥卧不瞑身應瘠於魯(道源)
(注左傳何必齊魯以肥杞)淚欲溢為滎(禹貢導沇水東流為濟入于河溢為滎)禹貢思
金鼎(左傳夏之方有德也貢金九牧鑄鼎象物)堯圖憶土鉶(史記堯舜飯土簋啜土硎注瓦)
(器也)公乎來入相王欲駕云亭(史記黃帝封太山禪亭亭顓頊封太山禪云云)
(錢龍惕箋鈞為北都留守義山時在東川作此寄之隋艦臨淮甸以下因太原為高祖興王之地故特述)
(之美其功著丹靑而承家世之盛也酣戰仍揮日以下序其為鎮將之功也武宗討劉稹以鈞寬厚得衆)
(詔節度昭義軍令乘驛往鈞次高平稹將白惟信獻欵俄而遣潞卒戍代北卒飲醉為亂鈞選牙兵盡斬)
(之于太平驛及鎮河東奏韋宙為副使禁唐民侵掠虜境雜虜遂安那勞出師表盡入大荒經蓋以諸葛)
(比之也羲之當妙選以下叙姻婭之誼以及寄詩之情也鈞别墅在城南晚歲被召謝病遨遊故有黃菊)
(白蘋之句其再為司空年逾大耋故有西山南極之祝也鈞累朝耆碩公望所歸故終願其入相而告成)
(功于封禪也)
安平公詩(原注故贈尚書諱氏崔戎也注見中卷)
丈人博陵王名家(舊唐書戎高伯祖玄暐神龍初有大功封博陵郡王)憐我總角
稱才華華州留語曉至暮(戎拜給事中駁奏為當時所稱太和七年七月改華州刺)
(史)高聲喝吏放兩衙明朝騎馬出城外送我習業南山
阿仲子延(一作廷)岳年十六(延岳或云崔雍也按唐書雍字順中)面如白玉
欹烏紗其弟炳章猶兩丱(炳章崔衮也)瑤林瓊樹含竒花陳
留阮家諸姪秀(一作璠璵並列諸姓秀晉書阮籍陳留尉氏人也父瑀魏丞相掾子渾侄咸)
(咸子瞻瞻弟孚咸從子修孚族弟放放弟裕皆知名唐書世系表戎姪有庾序福裕原朗諸人)邐迤出
拜何駢羅府中從事杜與李(杜勝李潘見中卷)麟角虎翅相過
摩(麟角虎翅注俱見前)清詞孤韻有歌響擊觸鐘磬鳴環珂三月
石堤凍銷釋東風開花滿陽坡(陽坡坡之向日者杜甫詩陽坡可種瓜)時
禽得伴戲新木其聲尖咽如鳴梭公時載酒領從事踴
躍鞍馬來相過仰看樓殿撮清漢坐視世界如恒沙(水經)
(注康泰扶南傳曰恒水之源出崑崙山中有五大源諸水分流皆由此枝扈大江出山西北流東南注大海枝)
(扈黎即恒水也故西域志有恒曲之目楞嚴經恒河從阿耨逹池師子口流出周圍四十里其中沙細如麫亦)
(云金沙河也維摩經取三千大千世界如陶家輪著右掌中擲過恒沙世界之外)面熱脚掉互
登陟青雲表柱白雲崖一百八句在貝葉(道源注楞伽經有不生句)
(生句等一百八句佛言大慧是百八句先佛所說汝及諸菩薩摩訶薩應當修學貝葉注見上卷)三十
三天長雨花(道源注三十三天欲天也天主曰忉利居須彌山頂四方各八獨帝釋忉利居中楞)
(嚴經世尊座天雨百寶蓮花青黃赤白間雜紛糅)長者子來輒獻蓋(道源注維摩經毘耶)
(離城有長者子名曰寶積與五百長者子俱持七寶蓋來詣佛所佛之威力令諸寶蓋合成一蓋徧覆三千大)
(千世界而此世界廣長之相悉于中現)辟支佛去空留鞾(道源注釋氏要覽辟支梵云辟)
(勒支底迦唐言獨行此有二謂部行麟喻也水經注于闐國城一十五里有利刹寺中有石鞾石上有足跡彼)
(俗言是辟支佛跡酉陽雜俎于闐國贊摩寺有辟支佛鞾非皮非綵歲久不爛)公時受詔鎮東
魯(舊唐書太和八年三月丙子戎遷兖海沂密都團練觀察等使華民戀惜遮道至有解靴斷鐙者)遣
我草詔(疑作奏)隨車牙(道源注建牙旗于車前故曰車牙)顧我下筆即千
字疑我讀書傾五車(莊子惠子多方其書五車)嗚嘑(呼同)大賢苦不壽
時世方士無靈砂(本草有太清服鍊靈砂法)五月至止六月病遽頽
泰山驚逝波(舊唐書戌理兖一年太和八年五月卒新書年五十五按舊紀戎以八年六月卒與)
(此詩合本傳誤)明年徒步弔京國宅破子毁哀如何(子毁是哀毁之毁有)
(謂戎子雍賜死宣州者非也雍賜死在咸通九年)西風衝戶捲素帳隟光斜照
舊燕窠古人常歎知已少况我淪賤艱虞多如公之德
世一二豈得無淚如黃河(世說顧長康哭桓宣武聲如震雷破山泪如傾河注海)
瀝膽咒願天有眼(楞嚴經時心懷歡喜謂得天眼)君子之澤方滂沱
赤壁(此詩見杜牧集以下四首一本闕)
折戟沉沙鐵未銷自將磨洗認前朝東風不與周郎便
銅雀春深鎖二喬
垂柳
垂柳碧鬅(一作髯)茸樓昏雨帶容思量成夜夢束久廢春
慵梳洗憑張敞(注見上卷)乘騎笑稚恭(晉書庾翼字稚恭世說庾小征西嘗出未)
(還婦母阮與女上安陵城樓俄頃翼歸阮語女聞庾郎能騎我何由得見婦告翼翼便于道盤馬始兩轉墜馬)
(墮地意氣自若)碧虚隨輔笠紅燭近高舂(淮南子日至于虞淵是謂高舂至于連石)
(是謂下舂)怨目明秋水(即秋眸也見中卷)愁眉淡遠峯(西京雜記文君姣好眉色)
(如望遠山臉際常若芙蓉)小闌花盡蝶静院醉醒(疑作聞)蛩舊作琴臺
鳳(益部耆舊傳相如宅在少城中笮橋下百許步有琴臺在馬相如琴歌鳳兮鳳兮歸故鄉遨遊四海求其)
(皇)今為藥店龍(樂府獨曲歌自從别郎後卧宿頭不舉飛龍落藥店骨出則為汝李賀詩骨出)
(似飛龍)寶奩抛擲久一任景陽鐘(注見上卷)
清夜怨
含淚坐春宵聞君欲度遼綠池荷葉嫩紅砌杏花嬌曙
月當窗滿征雲出塞遙畫樓終日閉清管為誰調
定子(此詩亦見杜牧外集題作隋苑注一云定子牛相小青)
檀槽一抹廣陵春(譚賓錄開元中有中官使蜀回得琵琶以獻其槽邏皆桫檀為之温潤如)
(玉光耀可鑒楊妃每抱是奏于梨園音韻凄清飃如雲外虢國以下競為貴妃琵琶弟子每受曲畢皆廣有進)
(獻)定子初開睡臉新郤笑喫虚隋煬(去聲韻會收漾韻)帝(西谿叢語)
(北里志劉泰娘門冇樗樹贈詩云尋常凡木最輕樗今日尋樗桂不如漢高新破咸陽後莫使奔波遂喫虚)
破家亡國為何人
李義山詩集注卷三下
