李義山詩集注别集類一(唐)
提要
(臣)等謹案李義山詩集注三卷
國朝朱鶴齡注鶴齡字長孺吳江人李商隠詩
舊無注本故元好問論詩絶句有詩家總愛
西崑好只恨無人作鄭箋之語明末釋道源
始為作注王士禎論詩絶句所謂獺祭曾驚
博奥殫一篇錦瑟解人難千秋毛鄭功臣在
尚有彌天釋道安者即為道源是注作也然
其書徵引雖繁實冗雜寡要多不得古人之
意鶴齡刪取其什一補輯其什九以成此注
一掃諸家穿鑿附會之說繁簡頗為得當故
後來注商隠集者如程夢星姚培謙諸家大
抵以鶴齡為藍本惟商隠以婚於王茂元之
故為令狐綯所擠淪落終身特文士輕于去
就苟且目前之常態鶴齡必以為茂元黨李
德裕綯父子黨牛僧孺商隠之從茂元為擇
木之智渙丘之公然則令狐楚方盛之時何
以從之受學令狐綯見讐之後何以又屢啟
陳情新舊唐書班班具在鶴齡所論未免為
回護之詞至謂其詩寄托深微多寓忠憤不
同於温庭筠段成式綺靡香艷之詞則所見
特深為從來論者所未及所作年譜排比時
事與其詩互相參證亦頗有條理惟于乙卯
年有感二首詠文宗甘露之變者引錢龍惕
箋以李訓鄭注為奉天討死國難則觸于明
末黨禍有激而言與詩中如何夲初輩自取
屈氂誅臨危對盧植始悔用龐萌諸句顯相
背觸殊失商隠之本旨又重有感一首所謂
竇融表已來關右陶侃軍宜次石頭者竟以
稱兵犯闕望劉從諫所見至為乖刺鶴齡又
引龍惕之語附和其說不加駁正亦未免昧
于事理然如據房中曲定錦瑟為悼亡于無
題諸作注家所呶呶而爭者亦闕所不知不
主曲說其摧陷廓清之功固超出諸家之上
矣乾隆四十五年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
申酉之歲予箋注杜工部詩于紅豆山莊既卒業有友
人謂予曰玉溪生詩沈博絶麗王介甫稱為善學老杜
惜從前未有為之注者元遺山云詩家総愛西崑好只
恨無人作鄭箋子何不併成之以嘉惠来學予因繙覈
新舊唐書本傳以及箋啓序状諸作所載于英華文粹
者反復参考乃喟然嘆曰嗟乎義山蓋負才傲兀抑塞
于鈎黨之禍而傳所云放利偷合詭薄無行者非其實
也夫令狐綯之惡義山以其就王茂元鄭亞之辟也其
惡茂元鄭亞以其為贊皇所善也贊皇入相薦自晉公
功流社稷史家之論每曲牛而直李茂元諸人皆一時
翹楚綯安得以私恩之故牢籠義山使終身不為之用
乎綯特以仇怨贊皇惡及其黨因併惡其黨贊皇之黨
者非真有憾于義山也太牢與正士為讐綯父楚比太
牢而深結李宗閔楊嗣復綯之繼父深險尤甚會昌中
贊皇擢綯臺閣一旦失勢綯與不逞之徒竭力排陷之
此其人可附離為死黨乎義山之就王鄭未必非擇木
之智渙邱之公此而目為放利偷合詭薄無行則必將
朋比奸邪擅朝亂政如八關十六子之所為而後謂之
非偷合非無行乎且吾觀其活獄弘農則忤廉察題詩
九日則忤政府于劉蕡之斥則抱痛巫咸于乙卯之變
則銜冤晉石太和東討懷積骸成莽之悲黨項興師有
窮兵禍胎之戒以至漢宫瑶池華清馬嵬諸作無非諷
方士為不經警色荒之覆國此其指事懷忠鬱紆激切
直可與曲江老人相視而笑斷不得以放利偷合詭薄
無行嗤摘之者也或曰義山之詩半及閨闥讀者與玉
臺香奩例稱&KR0878;公以為善學老杜何居予曰男女之情
通于君臣朋友國風之螓首蛾眉雲髮瓠齒其辭甚䙝
聖人頋有取焉離騷托芳草以怨王孫借美人以喻君
子遂為漢魏六朝樂府之祖古人之不得志于君臣朋
友者往往寄遥情于婉孌結深怨于蹇修以序其忠憤
無聊纏綿宕往之致唐至太和以後閹人暴横黨禍蔓
延義山阨塞當塗沈淪記室其身危則顯言不可而曲
言之其思苦則莊語不可而謾語之計莫若瑶臺璚宇
歌筵舞榭之間言之可無罪而聞之足以動其梓州吟
云楚雨含情俱有託早巳自下箋觧矣吾故曰義山之
詩乃風人之緒音屈宋之遺響蓋得子美之深而變出
之者也豈徒以徵事奥博擷采妍華與飛卿柯古争覇
一時哉學者不察本末類以才人浪子目義山即愛其
詩者亦不過以為帷房暱媟之詞而巳此不能論世知
人之故也予故博考時事推求至隠因箋成而發之以
復于友人且以為世之讀義山集者告焉順治巳亥二
月朔朱鶴齡書于猗蘭堂
