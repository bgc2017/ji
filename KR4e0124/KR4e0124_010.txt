一峯文集卷十明羅倫撰
五言古詩
湖西八景次陳石齋韻
太極丸春
鄉名太極何山象太極也天城環周三百里象外兩
儀也中峯忽出平地峯麓迴抱廣袤百畝象中太極
也書院居之
一丸三百里兩儀位太極誰從羲皇前畫此無量易白
日煥天章萬古永不蝕吾亦欲無言玄天本幽默
翠玄幽玩
光霽巖東去太極書院十里許東儀之麓也别號翠
玄洞天洞高明圓廣下容千夫深不可測遊者秉燭
丹房繡壁竒形異狀耳目未有東南巖壑最勝未有
先扵此者
金鼇開一竇乃透玄雲麓一入洞天遊火龍銜玉燭仙
都象衛嚴永夜不得宿仰視但鴻蒙瀛海駕蟠木
金鼇霽雪
太極東山高踞雲漢若巨鼇横海隆冬初寒未雪先
白已霽旬月浩然猶故
東極蟠金鼇寒通雪山白祝融鞭火龍六月銷不得曾
上金鼇頭已在崑崙側只恐金鼇飛白玉横天勒
玉冕晴雲
太極南山羅絡竒詭此峯尊嚴若端冕垂旒暑夏亢
陽雲巾其頂霖雨時應土人仰之以為雨候
坤厚載神秀雨暘時若之沛然澤下土乃與天公疑朝
隮已膚寸熯旱方此時虹霓慎勿見羣黎生苦饑
大旒垂玉
太極北山水心之主山也山腹靈湫濛泉注湧飛流
千仞如垂玉然
大旒自何許太乙元精傾此水下無敵上與銀河并一
入衆生口萬劫塵心清萬劫塵心清萬劫消心兵
飛轝横翠
太極西山高望金鼇翠屏萬仞一碧横空世傳飛仙
駐轝其上
仙人此息駕太極開鴻冥如何紫盖力敢與崑崙爭蔽
虧三萬里晝夜移天行紫氣滿雲漢可望不可名
一峯來秀
一峯在太極為中峯在書院為西峯在水心為南峯
水心太極北山之麓吾廬居之向一峯巋然其南故
曰來秀
太虚忽突兀孤碧自天拄完完太極鄉浩浩陽春塢萬
象羅兩儀俯首環内竚撫掌無極翁昨夜聞天語
三峽迴清
三峽太極水口山也第一龍堂峽第二龍湫峽第三
下瀧峽盤回百里溪流其中
百里蟠天城天河下縈互羣龍沕淵潛衆蛟輕使負源
通崑崙丘影接扶桑樹日暮聞棹歌武夷是何處
遊太極丸春次容彦昭二首
天心開太極天脚垂碧草草根雲峯青萬壁拱蓬島島
中一丸春自此風光好撫掌無極翁蒼天未曾老
又
太極開蒼冥天心非草草四山突中峯翠環擁瓊島一
丸三百里萬象各妍好中有長春人獨抱春風老
遊翠玄幽玩二首
紫薇開洞天拚此玄黃擘天人好珍竒玉府寳蔵塞君
居南山南我居北山北爾汝兩忘形相看非物色
又
玉堂囊青山母乃巨靈擘羣仙燕清都一壺春拍塞紫
氣來青牛窈然忘南北指點極虚無太玄本無色
贈易德元陳秉常次陳石齋
朝辭白沙雪夜卧西湖月湖天月在水烱然清爽接吾
家富薰天大造委此業棹歌揚中流速爾進歸檝
聞趙允用北行偶寄
病夫懶讀書只愛華胥境一榻松風清北窗清晝永合
眼見周公山童驚不醒君今旅途遊莫戀邯鄲枕
卧龍巖次容彦昭
夙昔慕至寳尋此蜿蜒蟠逶迤到龍門落手驪珠寒掌
中見明月眼底無琅玕飛潛各有會與爾隆中看
送何喬夀歸旴江
何生旴江來魯秀媚寥宇孔門二三子參也吾與汝一
片金牛雲萬傾西湖水去去勿復道玄天默無語
馬龍瑞芝堂詠
馬家真龍種西極來流沙毓此玄氣精千載成靈華應
圖光瑞日鴻祉熙無涯浩歌靈芝辭為我懷漢家
寄梁德剛
南海李德孚已從白沙老西江梁德剛枉愛青山好德
剛發長笑青山莫吾惱猿鶴爾勿驚吾亦歸來早
四皓圖為饒雯峯題
天地有此山直到此翁好皓髮驚龍顔險語正穹昊後
車來飛熊何如渭濱老俛仰幾嬴劉朝夕屢榮槁白雲
照空山霞外跡如掃至今山上芝翳翳荒秋草
和陳白沙二首
水雲媚一窩去天九萬五饑腸冰玉清飽嚼雲月苦掉
頭懶應客多謝巢與許客去掩柴扉随引鷄豚數仰面
看行雲藹藹翳層宇庭柯鳥聲和喚醒夢中語
又
君年四十八我年四十五百年幾會面念此長恨苦金
臺首相見各委霞外許擁懷素心人動輒屈指數賁然
三子來歡聲撼茅宇瀧濱是曹溪他雨對牀語
松雲為易德元父世衡題
崢嶸白雲東松樹幾千尺曾經秦漢來萬古横一碧黑
風捲青山白晝飛霹靂須臾洗層霄見此太古色茅簷
清露繁研硃點周易
讀太白詩
太白横西天萬古色不改至人孕元化風豪驚百代青
天騎白龍傲蕩弄雲海太白邀我來招手六合外太白
與我言為我開天在拾得白日還迷途杳無礙
題陳僉憲粹之和四皓圖二首
秦坑氣爇天商山色方好一鹿走寰中孤鳳鳴秋昊多
謝赤松徒設網羅此老片語回天心一氣嘘萬槁遂令
箕箒妾敢把漢宫掃噫嘻隆凖公作事何潦草
又
箕潁去已遙山林復誰好亦有采芝翁皓髮照蒼昊嗣
漢配彼天赤手藉此老東隣亥字人獨伴霜木槁野雉
懷鴆心火龍宜電掃何乃迷先幾人彘横秋草
思親堂為建昌王垣賦
青青澗畔松不為霜雪衰鑿鑿澗中石不為流水移胡
為白髮人忽若朝露晞長夜去冥冥兒心寕不悲泣血
不到地滴著身上衣衣當有時弊兒悲無已時兒身匪
金石不死將何為生當長相思死當長相隨
思親堂為建昌閻明賦
仰觀天蒼蒼俯視地茫茫天地亦何極人命如朝霜靈
椿忽已摧萱草凌北堂慈烏反哺心悲思結中腸夜夜
吐哀音涕淚沾我裳圓景淡無色浮雲慘不揚羹牆終
乃身參閔同翺翔孤芳振千載黃泉耿幽光
題界江李文光八景繼陳公甫作
石齋天下士落筆浩縱横江山欲改色星斗芒寒明界
江忽在手萬里隨君行龍眠久黃土此畫天無精想當
盤礴時半夜雷霆驚依依古槐柳不謝東風榮紫烟生
瞑色霽月涵秋清宛宛牧童起翳翳漁燈青摩訶亂吾
伊夜静如聞聲舍弟廣東來念子江湖英唾壺歌欲缺
玉笥嶸蒼冥
贈容彦昭次陳石齋
傳呼走柴門有客邁行只衣冠不駭俗語言多近裏可
是白沙來乃渾化查滓白沙霞外客兄弟遄與處伯兄
遣君來此意良何以肯為廟堂尊而迺山林取何由見
汝兄汝弟見可矣詩好兒童傳誼高朋舊喜我非青囊
徒聊爾嬉雲水憑君具隻眼一照三萬里
用揚龜山此日不再得韻送馬生歸南海
玄黃浩無極滄溟忽枯桑况乃么麽生浮雲度虚蒼聚
散倏忽間惜此分隂光方寸渺六合太極丸隂陽氣機
乘出入寂感無邊方存亡繋摻舍泰山遠毫芒冰淵視
臨履安此終然臧利劍一入腹慾火肺肝戕雲子委塵
泥至寳珍粃糠襟裾衣牛馬四大空昂蔵包羞含遺臭
焉能復流芳咨爾媚學子有欲斯無剛及時醒大夢晝
夜馳徬徨仁宅固云廣義路亦已長居由聖所與曠舍
成荒莊馬生南海來玉質披天章脱跡露軒冕游心聲
教場謙受若虛谷忘悔同牽羊顓師學干禄顔回誠坐
忘毫釐謬千里先幾宜自強寒雪立未消朔風上歸航
脊梁爾鐡硬一擔挑綱常仰視白日舊萬古何當忘負
兹彼綿力䀌然我心傷行邁勵無斁罔念聖作狂
夀劉菊莊
天台老僊伯云是菊莊翁朱顔映華髮碧眼開方瞳淡
蕩弄雲海飄飄隨西風東籬下白菊暗滿黃花叢夕歸
餐落英為我好顔容世事懶開口薄俗爭樊籠黃金生
羽翼飛入蓬萊宫蒼生亦何罪遭此搥炰兇天命且不
畏况乃悲人窮肝肺苦焦裂耳目昭昏聾悠然遂獨往
長嘯巖扉中金丹煉玉質曾與安期逢金牛卜仁里杖
屨頻春風諸昆總愛客情深非貌恭盤飱稱豐儉芋栗
呼兒童淹留未忍去引劍摩蒼穹清芬散蘭雪高綵凌
烟虹鯨鯢不敢動蚊蠆若為鋒把此共君往前山雲數
重得酒輙復醉但恨糟牀空不學張子房長饑從赤松
冥冥撫六合造化無全功男兒生世間猥瑣非英雄
四言古詩
存德堂為西溪何純賦并引
見山先生忠于宋吾祖武岡府君之同道也太虚先
生隠于元吾祖松野先生滄洲先生之同道也羅與
何世同道者余故賦之
扵維見山赫赫武功不顯其忠武崗攸同
允文太虚滄洲維則炳文之德昭我南國
見山之族太虚之孫纉戎列祖積德彌敦式我後昆
詩不有言德輶如毛民鮮克舉之維何氏世舉之誰其
風之作頌嫓之維彛正甫與之
右見山四章一章二章章四句三章章五句四
章章七句
一峯文集卷十
