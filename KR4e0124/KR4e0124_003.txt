一峯文集卷三明羅倫撰
序
秋江劉氏族譜序
孔子仕不媚君祭不媚鬼然則有所媚乎媚其所當媚
不媚其所不當媚也父子兄弟宗族之懿天性也以恩
而全其天非所當媚者乎是故聖人之教在父子則相
隠在兄弟則怡怡在鄉黨則恂恂似不能言者媚之至
也今夫一族千萬人其初兄弟也兄弟其初一人也自
一人而視千萬人固以千萬人之心為心自千萬人視
之能以一人之心為心乎自千萬人者不以一人之心
為心而各以其心為心此譜之所以作也秋江劉氏望
族也將譜其族一心以媚扵族人素彬曰子可無言乎
予未暇也明年譜告成扵祠堂長老呼其少者前來曰
自吾先人之有斯圡也以儒世其家者五百年扵此矣
儒者之道何謂也汝知吾譜之所以作乎凡為吾族者
子以孝媚其父弟以敬媚其兄少者以順媚其長貧而
無歸也富者收之愚而無能也才者教之貴且富者不
以加其父兄宗族生相慶而死相弔也千萬人惟一心
以媚扵一人如斯而已矣倫聞之喜曰此固吾之所以
為言也昔蘇文忠公曰吾鄉之俗大家顯人以門族相
尚推次甲乙皆有定品謂之江鄉非此族也雖富且貴
不通㛰姻羅劉世㛰姻家其長者吾視之猶父兄少者
吾視之猶子弟其老長教其子弟固吾之所以為教吾
所以為教固孔子之所以為教也
洛陽送别圖詩序
河南胡公之官泉南也二年矣材敏四聞憲臣特簡扵
羣有司中命拜表詣闕下瀕行太守嶧陽李公同守松
江高公通守姑蘇張公暨賓從之賢者俎殽觴酒飲餞
于洛陽橋東畀小子倫與離觴之餘滴時暑雨初霽海
空一碧倫執盞言于胡公曰君知夫海乎上沃乾樞下
溷地軸環中國以為池帶四夷以為島其涯也渺乎其
淵也窅乎海之大非自大也百川之積也方百川之朝
宗于海也澎湃洞踏騰踔駛駃萬折而必東川不自知
其勞也川之達非自達也畎澮之積也川海之扵畎澮
泰山之扵丘垤也孰大而孰小也小也大之朔大也小
之望小不小其小大以大其大也故禹之同四海決九
州必盡力扵畎澮也不大大而小小也不大大而小小
禹所以智扵水也舶司一雨水暴溢予疑其海也皂人
曰此溝澮之淤也海無與也命疏之自是雨之水不能
患也益然禹之知扵水也君子之導民猶禹之導水也
海静而善容君乎川動而善勞臣乎畎澮微而善從民
乎知扵導民者不小之斯已不小之不淤之斯已夫水
之在地氣之在人也水淤則浲氣淤則病情之在民也
亦然有虞之時詢于四岳以闢四門以明四目以達四
聰所以疏吾民之淤而不小其小也水之淤也疏之禹
民之淤也疏之四岳非小小而大大者也此有虞之治
所以溟渤冠古溝澮屢世而大莫之大者也今聖皇堯
舜宰輔岳姒善容乎為海善勞乎為川而畎澮之善從
者猶未淤免也君嘗扵此乎盡力矣不大大而小小矣
今之朝宗扵海有小小而大大者乎與君讐者乎此知
于導民者也其以吾言告之君曰諾太守諸公為五韻
詩成命倫以言扵君者序之命畫史圖之命書史書之
譚節婦詩序
宋譚節婦趙氏永新人歸譚氏年二十七元師下江南
丞相文天祥檄女弟彭震龍復永新降將劉槃誘元兵
陷城婦抱嬰兒匿禮殿中兵執欲汙之屠兒瞰于梁見
婦罵曰賊死吾舅死吾姑吾從舅姑死耳犬彘敢吾汙
哉母子遂遇害血漬禮殿入磚宛為婦抱嬰兒狀或磨
煆之狀益顯先是元兵入浙東臨海王貞婦者主將欲
納之婦齧指血書石投崖而死血漬入石天隂雨墳起
若始書時扵戲二婦者何天異之表人極扵萬世也後
未百年紅巾寇禾川省元陳允中辟彭九萬行軍鎮撫
其妻李氏躬爨犒軍戰屢捷明年苖獠入城李氏及其
子友諒女秀英俱被執以刃脅之問所求罵曰吾死耳
吾何求賊輒連殺之於戲永新未百年得二烈婦與文
文山余豳公耿光相上下夫豈偶然哉建文壬午靖難
師起永豐峒民變夏克紹妻黎氏奴欲屈之黎不屈瞋
曰我死後賊奴不出三日後三日奴果戰敗死此猶慷
慨亂離耳若遭世承平從容就義猶未易乎吾見其人
矣丘咨疇妻熊氏年二十三從夫死譚洪季妻張氏從
夫死年二十五丁達常妻聶氏未嫁聞夫死從之年二
十吳恒鑑妻曾氏夫死從之年二十三黃宣德女年三
十一其夫丘病以身代死之於戲由是觀之婦持節義
淪草莽者可勝道耶是豈有待而然哉所欲有甚扵生
所惡有甚扵死固扵心而不可解也為人臣子不背君
父若此婦焉則國家喪亡之禍何自至哉夫何平居穹
官厚祿秉鉞執衡高自標譽或目以婦人則艴然怒一
旦變故竄伏忍恥棄人家國而不頋視此婦寧不愧死
耶陳君粹之僉江西憲事按節永新嘆曰節義者天地
鬼神之所相也而况人與乃合古今詠歌刻石于祠戒
知縣事李某屬叙于倫乃連書之以媿為人臣子而棄
君父者於戲枋世道者盍亦知所先務哉
瑤田梁氏族譜序
梁之先河陽人周平王以秦仲功爵其少子康伯于梁
後以國氏佺仕唐節度河陽為河陽人佺後六世寔從
李克用擒黃巢瑕丘子均玉任子得兵馬指揮使中原
驛騷避地于瑤田土曰澦塘徙水北姜坊姜後滅為梁
坊奕葉重英子濟領方州舉于宋民則秉彛舉江西于
元國朝益大洪武辛亥起下第士與計偕梁氏起者五
人伯興仕河南布政使先丞應天禄取口外還太倉上
以老實稱之幕佐縣令鄉校師一世蟬聫里閈嘻歆夫
自宗法廢門第盛而譜牒興譜牒興禮義修而門第盛
盛以富貴外也内則可久矣禮義之盛内也江州之陳
麟溪之鄭非五世珥貂七葉列戟而風奮天下光峥百
世禮義之澤深哉夫一人之身為千萬人之身以千萬
人而視一人若疎遠矣以一人而視千萬人疎遠可乎
古之人親吾親以及人之親四海之内好焉不忘也况
初一人也疎遠可乎盖嘗觀扵螻蚍一臺共居一糈共
食况吾人也胥戕胥虐罔念其初一人也而可哉倫梁
氏壻也明道壻彭氏晦翁壻劉氏二氏以著焉倫媿無
以著梁氏也梁氏其務扵内者以自著焉毋徒務乎其
外也
雯峯饒氏族譜序
饒氏世家甘竹太守秉鑑甫易甘竹為雯峯雯峯泒自
東山東山自宜黃東原東原自南城白干白干則番陽
徙也饒本堯後後世避秦南遷番陽益食為饒唐德宗
時番陽之饒有元亮者安撫浙西歸寓南城今南城則
白干疊石歴山上湖新城則象岸宜黃則東原濯江神
岡崇仁彭原智原廣昌則東山甘竹遷善南豐則白舍
堯方皆其後也元亮二十六世聞孫曰希明克敦義睦
合諸侯之譜修之冡嗣秉鑑偕其弟某夀梓以惠諸族
屬倫叙之叙曰善世其族者先禮義而後富貴禮義人
心之固有富貴天命之或然求之不可必得得之不可
必守若夫禮義人不求耳求之斯得守之斯久人不知
出乎此何也所以貽其子孫者田園惟恐其不闢宫室
惟恐其不壯金玉貨貝惟恐其不積科名爵位惟恐其
不隆且瞻也不思以淑其心其福之者適所以禍而促
之也保一族者無禮義且不可况保天下者乎先王之
時鄉黨閭巷非有宗族之親骨肉之愛貧窮相收患難
相捄死亡相助慶弔相交自夫政衰教弛同宗共出之
親涣散乖離患難則乘之貧賤則凌之死亡則棄之凡
見其可欲者皆奪之以為己有而不恤綱常之道大壊
而不振矣於戲教之行也異類為膠漆其廢也同氣為
仇讐禮義之關扵教化豈細故哉先王之法不見扵今
大觀君子可遂已乎萃之以祠聯之以譜合之以義聚
均之以義田教之以義學周之以義庄葬之以義塜濡
乎耳而染乎目者皆足以化其心若蘇州之范氏江州
之陳氏浦江之鄭氏今番昜之虞氏亦庶乎其可矣天
下之大雖非一家一族之可化然天下者家族之積也
使天下之人各愛其身各睦其族亦庶乎先王之化矣
予欲脩是法以行扵吾之族德未孚而力不迨饒氏有
可為之勢有欲為之志在為之而已予所望扵饒氏者
固以望扵天下也
豐城涂氏族譜序
盛衰消息天道然也公卿起自犁鋤世家降為輿皂無
恒尚矣以人回天顯微隆替祖考之所以望我後人也
在自立而已立之道奈何立德也立功也立言也立德
本也德也天之與我者明善以開扵始復初以宅扵終
德有諸已矣是故用則行其道扵當時安社稷澤生民
不用則行其言扵後世繼往聖開來學古之君子所以
保姓受氏也今之君子或異扵是焉崇高富貴卑抑貧
賤齊梁之游士陋巷之匹夫非有趙孟之貴韓魏之富
也而終隨乎天地焉自立而已爾豐城涂氏豫章著望
系出塗山南唐時&KR1771;尉洪都去土姓涂洪撫間涂姓多
其後也元世祖時&KR1771;後曰桂芳仕至孔目自金溪徙豐
城憲副君伯輔六世祖也伯輔為御史時長老詔脩其
家譜伯輔奉命唯謹譜其所可知闕其所不可知以傳
信也天下譜其族者多矣蘇譜以明允聞歐譜以永叔
聞二公之言立故也况超此而上乎繼今涂後師顔孟
以立德師大召以立功師近代之歐蘇以立言涂後其
有聞乎勖哉伯輔以昌爾後也若託他人之言以圖不
朽亦末也伯輔勗哉
南溪高氏族譜序
欲大其族者人之同心也有立德而大者有立功而大
者有立言而大者孔氏之族有仲尼焉德配天地名並
日月言滿天下功在萬世孔氏以之大也簟瓢陋巷不
改其樂顔氏以之大也閑先聖之道正人心息邪說孟
氏以之大也立德而大者也蜀之諸葛亮宋之范希文
立功而大者也漢之董仲舒唐之韓昌黎立言而大者
也欲大其族者人之同心也濓溪之周氏河南之程氏
考亭之朱氏繼孔孟而立者也其大同焉江南世族尚
矣吾邦其最也立言而大者其歐陽氏與立功而大者
其文山氏歟若胡忠簡氏若周文忠氏若楊文節氏或
以功立或以言立皆能大其族者也繼孔孟而立者吾
未之見也是故古之立也大上立德其次立功其次立
言今之立者或異是焉其上焉者位列公卿名魁科甲
曰吾立也其下焉者宫室之美田疇之良子姓之強有
力曰吾立也人亦曰彼立也者其族之大不亦宜乎坎
井之蛙醯甕之雞不自知其立之小也井外之海甕外
之天不知其大何如也廬陵之高溪有昌氏焉文山之
里也其彦曰大倫大雅之弟也大雅冡嗣曰廷相先生
以科第立門戶予幼師事焉大倫脩譜以系族立祠以
祀祖左欲起義倉周凡族之貧者其亦志于立者乎固
將以大昌氏之族也大倫之立其斯已乎固將以望昌
氏之後也言之立也以文功之立也以位德之立也斯
立矣德立本也有德者必有位德立而功成矣有德者
必有言德立而言顯矣昌氏之後立功由文山氏立言
由歐陽氏立德由程朱氏窮理以致其知立誠以達其
本孔孟之立可待也顔子曰有為者亦若是孟子曰迺
所願則學孔子聖人與我同類者亦為之而已矣周子
曰士希賢賢希聖聖希天勗哉昌氏之後也吾見其大
也
建昌楊義官挽歌詩序
門人楊玘有父之喪羅子未弔焉玘環絰衰杖血泣踵
門曰玘聞之曰先子有善而弗聞不仁也聞而不以其
人不知也吾痛夫聞之無從也敢告于君子立言以聞
焉三君子以告翰林王先生大韶志其壙張先生廷祥
銘其墓莊先生孔昜表其道若夫挽者之歌先生其首
之無辭四君子者先君子將賴以聞也羅子曰噫末乎
哉吾聞諸孔子人子之聞其親也其惟孝乎三年之喪
孝之達也玘也有三年之哀扵其父母乎禮曰喪則致
其哀斬衰服苴容體之哀也號泣無時聲音之哀也唯
而不對言語之哀也蔬食水飲不茹醯鹽飲食之哀也
寢苫枕塊不御内室居處之哀也此三年之孝也喪終
三年孝子之心終其身也是故見雨露則悽愴焉見霜
雪則怵惕焉見桑梓則恭敬焉見犬馬則愛存焉見手
澤則不能讀焉此終身之孝也孝子哀痛之至創鉅之
深是故思終身弗辱也居處則思莊動作則思正長老
則思恭兄弟則思友交友則思信事君則思忠蒞官則
思敬見得則思義思終身弗辱也一力不敢輕用一獸
不敢輕斷一草一木不敢輕剪思所以廣孝也孝之至
也塞乎天地溥乎四海昭乎日月括乎鬼神施諸後世
而凖人皆曰某幸哉有子如此某幸哉若是以聞可乎
玘覽涕而謝曰聞矣請服之終身用書之冠于羣言之
首
送沃御史序
饑易為食渴易為飲人之至情也苛政之害非饑渴所
能喻也昔泰山婦人三世死扵虎以無苛政而不去孔
子以為苛政猛扵虎永州之民業捕蛇者其祖父死之
其身幾死者數然不毒蛇而毒扵役賦柳子以為賦歛
之害毒扵蛇夫生人之害未有毒扵蛇與虎也而苛政
過之予故曰苛政之害非饑渴所能喻也丙戌進士沃
君文淵以監察御史按治江西歴臨瑞袁吉察苛政之
毒吾民者盡解而去之貪墨震慴聞氣遁逃軺車所至
父老舉手加額曰不圖今日見真御史誰從天子復借
一年庶若等少甦須臾哉信乎饑渴之易為飲食也及
期代去藩垣羣公速言于行夫天子天也宰相元氣也
御史雷霆也驚山破石驅魑魅魍魎而走之雖雷霆之
能事而非其至方羣隂閟伏震奮出地雷雨滿盈草木
甲拆元氣和暢以收天功至矣子歸哉拾遺補闕翊贊
王度熙庶績而康萬民使天下之人欲象其德而不可
名百世之下君子無譏焉斯可矣毋自至羅倫序
薌城梁氏族譜序
抗義而舉之不可以有加也取之非取也取其急扵義
也急扵義者君子也急扵利者小人也所好乎君子者
非好其名也好其急扵義也所惡夫小人者非惡其名
也惡其急扵利也吾嘗試觀之凡免人于難者必君子
困人于厄者必小人以是知君子之必可好小人之必
可惡也若吾友梁德剛者其君子之可好者與始吾游
郡庠時衆方笑之以為迂或欲黜之以貧為辱于學德
剛獨有取焉有司有怜其寒饑者德剛曰非其義也一
介不以取諸人扵是推其有以同之予之困而能成者
德剛之賜也昔子路願車馬輕裘與朋友共敝之而無
憾夫子許其升堂朋友義廢久矣德剛獨抗而舉之不
可以有加矣使如子路之遇聖人其取之當何如乎德
剛脩梁氏譜成屬予叙之予謂德剛曰朋友之義君抗
而舉之庶乎古人矣君子推恩親而近者易疎而遠者
難君能扵其難獨不能扵其易乎反是心而克之無所
往而不為義矣求之古人若蘇州之范氏象山之陸氏
江州之陳氏浦江之鄭氏皆以義而大其族者也四族
之大俟梁氏而五焉叙扵譜以俟
豐嶺羅氏族譜序
仁其所不當仁義其所不當義無適而非仁義也有所
不當乎齊堂過牛而不忍仁所不當仁也夏乘貢金而
不信義所不當義也仁所當仁義所當義可得聞乎仁
莫大扵愛親愛親者必尊祖義莫大扵愛兄愛兄者必
敬宗斯二道也孝子慈孫不用其心惡乎用其心孝子
用其心扵斯也蔬水不知食之淡衣絅不知衣之惡井
樸不知居之陋日月邁血氣衰不知老之至凡祖之所
出宗之所别無所不用其愛且敬焉合敬同愛不思以
繼之敬愛止扵吾身矣為之法焉緦麻無服之親同爨
也謂之義聚分井以給之謂之義田儲蓄以備其急也
謂之義庄列屋以居之謂之義宅羣族人之子弟廩而
教之謂之義學歛棺衾葬之扵族也謂之義塜合而名
之若江州之陳浦江之鄭謂之義門無所往而不為義
仁在其中矣是道也豈特吾羅氏之所當知哉天下之
保姓受氏者皆所當知也羅有三祝融後國扵羅楚滅
羅子孫散居楚蜀漢惠帝時珠為大農令自長沙遷豫
章後以豫章為望甘羅仕秦秦亡去甘姓羅羅鬼國外
夷也入中國因氏羅羅望豫章者非出扵彼也明矣峯
嶺羅氏亦出豫章其先自泰和徙也居斯土也其十有
七世矣宋季輝卿者官來安路通判世累資富敦厚而
向儒術三十年前倫與峻極同學郡庠成化乙未倫來
金牛洞峻極及叔父季傑開正密堂以居來學不辭焉
以崇義也擴是心而充之義無不可為矣浦江之鄭江
州之陳亦人也彼以門閥大其族者惡知所謂禮義乎
送王宗源歸閩序并詩
一峯山人主金牛洞天閩人王宗源將往見焉饒雯峯
曰宗源達人固山人之所好也宗源至山人方卧翠微
玄房乃攬衣出戶則張拱于九曲飛雲頭矣鬚眉鶴鶴
儀觀偉然扵是披清風割丹霞燕扵萬花春谷晝則棲
雲夜則浴月摩挲金牛招呼鐡鶴旬有五日而後返
援之而弗能止也山人笑曰子將為雲乎將為水乎將
雲行水流而無窮乎固將窮扵六合也乃命邑史艾方
師圖之金牛洞主題之雲水道人歌之以壯斯遊歌曰
青山皂帽誰家子行盡天頭與天尾一朝飛上小蓬萊
鐡鶴金牛夜能語山中不住雲溪上無停水雲行水湧
杳無邊與君為終又為始
清塘姚氏族譜序
外物不知其高深反諸内焉高深者在我矣此保族之
道也顔子扵聖人之道仰之彌高非高而何鑚之彌堅
非深而何王侯之門高視天而深視海七十子之徒達
如子貢勇如子路藝如冉求非不知聖道之高深也外
駕未能税焉獨顔氏子頽然陋巷以終其身簟瓢世家
配闕里扵無窮故曰高深在我者保族之道也昔夏侯
玄何晏之徒妄作名字自相標榜以深與神卒陷扵曹
爽之黨陸淳柳宗元八司馬者揚揚然自以伊吕復生
堯舜之理可致卒辱扵叔文君子羞稱焉之數子也大
者覆宗小者衊祀故曰高深在我者保族之道也清塘
姚氏先世有諱堪者宋紹聖丁丑自峽江徙里之(闕)芳
洲又六世卿大徙清塘又十二世兩岐析居戰平世系
明白以右江鄉君子有取焉夫子之扵顔氏博之以文
者大學之格物致知也約之以禮者大學之誠意正心
脩身也是果高深而不可及哉天下之保其族者無過
扵顔氏姚氏欲保其族如顔氏而已矣天下之保其族
者果無過扵顔氏彼徒騖乎其外者是舍大椿而暮朝
菌也姚氏之偉者曰衮弁曰節勵帥族人脩其譜請予
序之予故樂為之言
遇原熊氏族譜序
應感虛明之地虛明之至君子之極也君子之心無欲
則虚虚則明明則誠誠扵此則動扵彼未有至誠而不
動者也誠之動物也不疾而速不行而至孚扵豚魚化
于夷狄格于草木而况我族類乎夫一族之中尊扵我
者祖父行也為伯為叔同扵我者伯仲行也為兄為弟
卑扵我者子孫行也為姪為從姪為無服姪其初一人
之氣所為也譬諸一身焉為目為耳為口為鼻為手為
足為頭項背為五臟内而為骨髓外而為皮膚百體具
焉一人之氣所為也一體有疾手為之擗足為之踊口
為之呻吟其自刃自戕蹈水赴火非病心風狂或有所
憤激誰不欲保其身乎至扵視其疾則不若視其身非
惑之甚與遇原熊氏其先仕唐有至太傅者由洪家于
豐衣冠相望科第相繼號為名族夫所以為名族者獨
在于富且貴乎金張許史韋杜崔盧春花秋夢幻滅無
遺安在其顯扵今也在扵子孫之賢耳子孫之賢在扵
以禮義淑其心禮義足以淑心則視一族猶一身百世
猶一世貧富相收患難相恤仇忿相忘慶弔相交孝慈
相勸友讓相尚進而不已至扵明明而不已至扵誠鄒
魯顔孟之風伊洛程朱之化萃扵一族矣若舍禮義而
以富貴焉吾末如之何也矣某修其譜屬其序扵予熊
羅通家也故序不以頌而規
上固劉氏族譜序
本乎天者本乎人也本乎人者本乎天也吾可為盜跖
吾可為孔丘在吾而已矣祖父子孫生本乎天成本乎
人孝敬慈譲成本乎人生本乎天生乎天而成乎人者
器也成乎人而生乎天者道也以器而載道者孔子徒
也離道而虚器者跖之徒也孔跖之分夫豈遠哉幾而
已矣夫見父母而孝心生焉見兄長而敬心生焉見子
孫而慈心生焉人之同情也自是而推之親其親以及
人之親長其長以及人之長幼其幼以及人之幼天下
可運扵掌况扵吾族乎上固劉氏先世有諱滿者唐太
和中自寧都木湖徙吉水明善里今上固是也宋至和
中割屬永豐為永豐人劉氏世祀漢神先君餘頑先生
士從題其祠曰劉公廟前百尋木鏜鎝無窮人籟竹乃
公自是赤龍種何用留矦黃石穀劉啟扵唐盛扵宋唐
登武宗朝榜者曰僎曰倩宋登徽宗朝榜者曰澥澥二
子長朝宗居東臯次希顔居環西繼第世美者曰鋒曰
泌曰桂曰杞東臯派也曰鍨曰應科曰觡環西派也環
西彦曰某煥奎道通屬叙其譜夫江鄉定品以科第門
閥世其家若予之見異扵是矣科第名爵得扵人求之
有不得者矣得之而猶夫人是固跖之徒也孝敬慈讓
得扵天求之無不得者得之而困扵窮以死是固孔之
徒也孔跖之相去何啻天淵劉氏其亦知所擇夫
層山郭氏族譜序
事其所當事不事其所不當事人道之常也正倫理篤
恩義敬所尊愛所親事死如生事亡如存事其所當事
也惑異端黷淫祀不為善以去惡冀徼福以免禍事其
所不當事也修祠以尊祖修譜以叙宗非當事之先務乎
事其所當事修之至扵無所壊事其所不當事不修之
而至扵壊不修之久而至扵大壊天下皆是也事其所
當事不事其所不當事修之至扵無所壊者若層山郭
氏是已郭之先諱伯宜仕南唐監軍恩江鎮子二安功
侍父從後主入汴定功贅吳氏其後徙層山蕃衍碩大
超諸姓之上郭得姓自周虢叔林宗振漢子儀鳴唐太
原汾陽著望天下上下數千年由二人而郭氏大焉塞
天地而明日月何事扵修而後無所壊哉孫叔豹謂保
姓受氏不若立德立功立言之不朽郭氏之後立德其
法曾閔立言其法歐蘇立功其法君家之子儀則其大
豈有既乎將亦無事扵修而後無所壊也雖然功之立
以時言之立以學德之立也斯立矣立德有要乎事其
所當事不事其所不當事也郭氏之譜懼其壊而修之
者某也属予叙其譜者某也嘉其修之至扵無所壊從
而叙之者某也於戲郭氏之後人其亦修之至扵無所
壊哉
敬菴詩集序
莫論其高深莫論其淺近通乎性情止乎禮義而已夫
竒高深而卑淺近論詩之通病也以性情禮義為主而
不論其高深淺近焉達扵論詩者也三百篇之為詩國
風淺近雅頌高深然本之性情止乎禮義風雅無異也
聖人皆錄而不棄焉後世之為詩若李太白黃山谷非
不高深也陶淵明白樂天非不涉扵淺近也然君子皆
錄而不棄焉何也夫性情猶水也禮義猶防也水止扵
防性情止扵禮義則不流而淫不流而淫則其為詩也
固風雅之遺意矣然則高深者吾取之非取其高深也
取其禮義也淺近者吾取之非取其淺近也取其禮義
也故曰論詩以禮義為主者達扵論詩者也高深而過
扵嵬刻淺近而流扵鄙俚君子無取焉若敬菴先生之
詩其禮義之發扵性情者乎吾固未暇論其深淺也倫
自弱冠則聞先生之名以為卓然長者之風欲一見而
不可得也後二十年得與先生之子游故家遺俗猶有
在者故為叙先生之詩而傳之使知先生之可傳者不
獨其詩也先生諱某字常悦姓丘氏鼇溪人
送劉敷烈歸安成復姓序
敷烈劉氏以醫而冒姓羅扵是盖九世矣醫遂以羅鳴
毛英懋得竒疾致敷烈氏療輒愈聫佩以君見一峯山
人扵金牛洞山人曰君望出豫章何泒君吐實山人曰
有是乎哉是二本也禽獸之賤草木之微且一本焉而
况扵人乎古之人有墨台氏者辟患而改為墨又改為
怡怡氏名寬者不能復姓其初君子譏焉牛金之子因
逃患而改為牢又改為尞尞氏名點者乃能請扵朝復
氏扵牛君子與焉君子譏寬而與點者以其能復與不
能復而已君不畏君子之譏乃畏鄉人之口亦獨何哉
君鄉之前輩若李忠文劉忠愍之忠太守劉嘉秀之廉
皆予之所敬仰者也君能樂道之盖達扵理者已理苟
是天下吾毁萬世吾異扵吾乎何損理苟非天下吾同
萬世吾譽扵吾乎何加而况匹夫之口乎君之鄉號多
士君歸以是解鄉人之惑以予言為何如英懋乞言扵
君不忘其功予立言欲君不忘其祖持此以報不亦厚
乎
家禮要錄叙
守寳慶府黃巖謝氏世修去苛裕民迺錄家禮之要者
以教其民成禮俗也湖西羅倫叙曰冠婚喪祭禮之大
者也冠以成人婚以正始喪以送死祭以追遠人道之
大經政事之根本文公先生之定此禮也考諸三王而
不謬建諸天地而不悖質諸鬼神而無疑百世以俟聖
人而不惑者也禮之不行也其吾民之罪乎養之無道
教之無素耳是故耕者無百畝之田蠶者無五畝之桑
仰不足事俯不足育奚暇治禮哉儀章升降揖讓不習
乎體雖欲治禮也其如禮何夷鄙野習佛老異言塗生
民之耳目溺天下扵汙濁禮之不行也其吾民之罪乎
於戲民者邦之本也養而教之善固其本者也今夫兩
家之子其生也同其養也同而教不同焉異日傲其長
上而背其父母必昔之不教者也為國而不以禮可乎
違上所命從厥攸好詩曰民之秉彛好是懿德寳慶之
民其從太守之好也如水之就下也天下之守令皆寳
慶焉化成而俗美矣治天下也何有
一峯文集卷三
