一峯文集卷六明羅倫撰
記
閩縣治重修記
閩治之為也二君勤焉邵君基之陸君定之閩古侯官
地也改扵隋國朝因之令路圓玉建治焉至扵今百有
餘歲其弊也甚矣今皇帝即位之三年遼陽邵君奎來
令其邑進厥民曰治之弊也若此其甚也時可已乎衆
曰諾民乃子來力者見事財者見費迺告治焉毁者易
之卑者高之隘者闢之固者因之中為堂堂後為燕休
之次東為廳典史居之西為庫傍兩翼為吏舍中為甬
道南為中門南折而東為外門為陽和坊亭左為申眀
右為旌善中門東西為榜房為碑亭后土為祠為監室
為井亭各以序焉用人之力若干用糧之費若干用金
若干用木用石用甓用竹&KR1239;若干用木工石工圬鏝之
工若干興事扵丁亥七月落成扵戊子二月未竣也時
倫有召命反扵泉道扵閩達觀扵邑新營頋邵君曰令
之為乎民之為乎君曰民之為也民之願也倫曰固也
民之願也其斯已乎飢者願食寒者願衣勞者願休父
願慈子願孝兄弟願友宗族親戚願睦鄰里鄉黨願恤
鰥寡孤獨廢疾者願養也民之願彼也孰愈此也凡吏
扵土者皆民之為也其為彼也固將以易此也君子之
居扵斯也固將思之為此以易彼乎君曰思矣此則令
之為也子其記之庶有勉乎竣事則速倫既北還邵君
去矣陸君繼之君吾同年也為君誦之昌澤曰此則潤
之為也又三年報曰事竣矣來速文乃書畀之使是邦
之後人知二君之嘗勤扵斯也
徽州進士題名記
聖賢立言以明道也朝廷用人以行道也道太極也太
極動而陽焉靜而隂焉一隂一陽萬物出焉人也者其
秀焉五性具焉七情感焉情蕩而其性鑿也聖人繼天
立人極焉孔子不得其位明先王之道以詔萬世鄒孟
氏沒道之不明也千有餘歲周程張邵繼作朱子光而
大之子徽人也其為道也所謂建諸天地而不悖質諸
鬼神而無疑百世以俟聖人而不惑者矣以修扵家可
周可程可顔可閔以立扵朝可伊可周可臯可䕫以致
其君可堯可舜可湯可文為天地立心為生民立極為
萬世開太平無不可也孟子曰夫人幼而學之壯而欲
行之朝廷之待士也方其幼也設學以教之及其成也
設科以取之設位以任之設禄以厚之為是道也今夫
㺚食魚者也祭而後食焉豺食獸者也祭而後食焉所
以報本也臣也者食君之禄者也不如豺㺚可乎好榮
者人之同心也人皆知進士之榮也其科起扵隋由是
而榮者不知其幾也而不以其道譬諸舜焉其榮以朝
者也如好之莫若行道舉烏獲之任是亦烏獲也行朱
子之道是亦朱子也朱子之道世為天下之法况其父
母之邦乎御史陳君士顯督南畿諸學其望諸君在是
矣詩曰儀刑文王萬邦作孚陳君有焉高山仰止景行
行止諸君有焉
孝思堂記
詹瓘將歸言扵倫曰吾聞之仁人之事天也如事親焉
孝子之事親也如事天焉吾不得為仁人猶願為孝子
居以孝思名其堂思事天之道事吾親也夫子其有以
教我乎倫曰善乎爾之思也天地者吾之父母也父母
者吾之天地也仁人之事天孝子之事親其道一也為
父母之子而不孝焉未之思也孟子曰孩提之童無不
知愛其親也大人者不失其赤子之心者也善乎爾之
思也思不失其心也人之幼也其扵父母也飲食思焉
寤寐思焉疾痛痾癢顰笑啼號造次必思焉未嘗免扵
父母之懷也夫豈教之能乎其性然也及其長也思私
妻子而後不頋父母焉思安佚其四肢而後不頋父母
焉思從耳目之慾而後不顧父母焉思鬭狠以勝人而
後不頋父母焉思縻爵以自榮而後不頋父母焉夫豈
其性然哉移扵物也善乎爾之思也方父母之存也居
則思致其敬焉養則思致其樂焉病則思致其憂焉及
其沒也喪則思致其哀焉祭則思致其嚴焉思其色不
忘乎目也思其聲不絶乎耳也思其心志嗜欲不忘乎
心也一舉目而思父母也非禮不敢視焉一傾耳而思
父母也非禮不敢聽焉一出口而思父母也非禮不敢
言焉一舉足而思父母也非禮不敢蹈焉一動念而思
父母也屋漏不敢愧焉兄吾父母之長子也吾思敬之
弟吾父母之幼子也吾思友之祖考吾父母之所出也
吾思尊之宗族㛰婣吾父母之所愛也吾思睦之鄰里
鄉黨吾父母之所交游也吾思䘏之尊天下之高年思
吾父母之所老也慈天下之孤幼思吾父母之所幼也
仁天下之顛連而無告者思吾父母之所矜也一獸不
敢輕剪一草木不敢輕折思吾父母之所與也記曰孝
子成身太上不辱思至扵此然後可以成身而不辱其
親也善乎爾之思也仁人孝子其事天也如事親焉其
事親也如事天也此之謂也善乎爾之思也詹瓘蹙然
避席曰瓘聞命矣自是不敢忘乎孝思
澹軒先生祠堂記
君子之學成已此心成物此心此心也天地此心鬼神
此心古今此心華夷此心堯舜禹湯文武周公孔子此
心澹軒先生此心睢寧之人此心天下後世皆此心也
心之感物也不疾而速不行而至不大六合不遠萬世
而况親炙之者乎廬陵之士教天下學者多矣以心感
物者吾得二人焉廬陵孫先生鼎吉水彭先生汝弼孫
先生教松江其沒也人祠之彭先生教睢寧其沒也人
亦祠之二先生何得此扵人哉盡此心焉耳吾聞之孫
氏和靚端凝襟韻夷坦彭氏簡重方嚴不可苟合而一
以至誠為主其為教也皆敦本實而抑浮靡基以忠信
作以廉恥不動聲氣不施鞭扑弟子愛之如父母父兄
懷之如親戚愚智一口以為盛德君子此二先生之所
同也為教授為御史冠豸峩如衣繡燦如風動百辟化
被多士勇退急流高蹈林壑孝養嬉愉懿然天衷此孫
先生之所有也慶鍾李胤才敏夙成大魁天下近侍帝
庭立孝扵家而以移忠扵國諸孫競爽玉雪輝暎鸞鵠
停峙此先生之所有也先生立扵已者至故入扵人者
深得扵天者厚非人之所及也嘗自號澹軒一切世味
泊然無好在睢寧時大新學校睢寧樂與成之有司不
與焉别構草屋扵堂之西隸諸子弟先生既沒門生父
老為位其中朝夕哭臨如喪考妣因即祠焉知縣何皥
至曰學祀先師禮也禮宜稱文乃新今祠提學御史戴
公珊丕羽義舉用風治屬崇賢好德禆道弘化二公亦
此心也於戲仕被儒服尸師位者所在森立利已忘義
悖道棄德士胥咨怨將一日不堪其位况去思乎况不
已而尸祝之乎其肆然民上者雖榮被圭衮而穢流海
内嗤貽後世斯二人也獨無此心哉亦獨何也吾聞之
師道立扵上善人多扵下士脩扵家有正學朝廷之用
有真儒使師天下之學者皆若而人則天下治矣師道
之關扵王化豈小故哉若先生之所有盛德厚業令子
賢孫光照無極惡計祠之有無哉予與先生之子敷五
幼同學而仕同官故為記之以慰邦人之心以告來者
或有聞先生之風而興是亦吾道之一助也扵是乎書
樂靜堂記
樂靜處士以名其堂客頋而問之曰天樂動地樂靜水
樂動山樂静人心之靈天吾高地吾厚山吾峙水吾流
周子曰動而無靜靜而無動物也動而無動靜而無静
神也子之所樂無乃物而不神乎處士曰子言吾惡敢
當哉吾樂非爾所知也天地間凡物皆有樂鳶樂扵天
魚樂扵淵草木樂扵春候蟲樂扵秋農樂扵野工樂扵
肆商賈樂扵市仕者樂扵朝吾隠者也樂扵山林而已
矣山林之樂無車馬之喧無圭衮之華無樓臺之壯無
聲色之娛無刀鋸之辱無奔走伺候之勞漁樵與侣麋
鹿與群花徑小車孤舟野水清風時至明月自來境無
往而不静心無往而不樂以吾樂名吾堂也不亦可乎
客曰異乎吾所聞動静交而天地之道盡人心之神天
地之至妙至妙也動靜合一而人之道盡程子曰無欲
則静静則虚虚則明動亦樂靜亦樂天下之廣居吾居
天下之正位吾立天下之大道吾由用之則行兼其樂
扵人舍之則蔵獨其樂扵已蔬食水飲簟瓢陋巷吾樂
自如窮無所損也桓圭衮裳高牙大纛吾樂自如達無
所加也大敵壓境白刃臨前吾樂自如威武無所屈也
退蔵扵密與天地同體彌綸六合與天地同用此之謂
神此之謂真樂顔子之不改孟子之未嘗不豫至是境
也莊列之天游御風何與扵此哉處士曰大哉言乎吾
老矣不能進扵是也吾將守吾樂以終吾身處士姓王
名某既卒五年其子某告吾友劉素彬求記其堂盖欲
顯其親扵無窮也欲顯其親者人子之心有人子之心
者試以吾言求之
新城縣治重修記
父母萬物者天地父母萬民者聖人聖人天地之心也
君以治之師以教之公卿百執侯牧師帥以承之所以
父母斯民使之不失其本心也仁之惻隠義之羞惡禮
之辭讓知之是非四者人之本心也聖人與我同者口
鼻之臭味耳目之聲色四肢之安佚衆人所以失其本
心也此心失則違禽獸不遠矣幾何胥匡以生哉天生
民有欲天生聰明時乂民之失此心其斯民之罪乎姬
周之衰道失民散孟子曰鄉為身死而不受今為宫室
之美妻妾之奉窮乏得我而為之此之謂失其本心又
曰堂高數仞榱題數尺我得志弗為食前方丈侍妾數
百後車千乘馳騁田獵我得志弗為弗為者不失其心
也此心不失民之所好好之民之所惡惡之可以為民
之父母矣故曰饑者易為食渴者易為飲德之流行速
扵置郵而傳命未欲平治天下如欲平治天下當今之
世舍我其誰王如用予則豈徒齊民安天下之民舉安
由是觀之此學不明此心不存欲求治之善者未之有
也孟氏以還幾年扵此矣尸然民上者吏縱弗肅民困
弗甦老奸宿猾皆肆而弗治昔人之所為者無一為之
其所不為者皆為而弗䘏天子憂䘏元元之意壅不下
流夫豈其本心然哉此學不明故也建昌屬邑四令宜
其民者百年得二人焉南豊衡君岳新城陳君員韜民
到扵今稱之斯二人也所謂不失其本心者非與大湖
吕君廷揚來令新城民亦宜之部使者中以法鰥寡有
辭御史直之民宜之如初廷揚知民之可與有為也乃
新公宇乃葺廨舍乃理厩庫繼以餘力脩公館扵湖東
為置郵扵五福予過而視之奐然大壯頋謂廷揚曰此
居廣矣不有廣扵此乎此位正矣不有正扵此乎此道
大矣不有大扵此乎天下之廣居吾居天下之正位吾
立天下之大道吾行進而由扵民達不離也退而由扵
已窮不失也窮達進退無入而不自得此之謂不失其
本心夫然後天地自我可以為民之父母矣是道也吾
有望扵廷揚不然廷揚固無憾吾將有憾扵廷揚廷揚
名讃丙戌同年父老請予記故不以頌而以規
孝友堂記
士大夫有問孝者則謹對曰思其誠問友曰誠扵孝斯
誠扵友矣孔子曰順乎親有道反諸身不誠不順乎親
矣誠曷終乎土可入誠不可得而息也入土斯已矣誠
曷不息也所謂生也守之以死死則終誠不可得而息
也常易而變難能扵其易而不能扵其難者有矣能扵
其難未有不能扵其易也誠之不息也自其初乎息扵
其後者弗思其初也方其初也饑斯號哺寒斯號衣痛
癢斯號爬搔須臾離其母則號求之必得其母而後已
此其初愛父母之誠也其有息乎其扵兄弟也食則同
案衣則傳服學則連業遊則共方戲豫憂號無不同其
情焉此其初愛兄弟之誠也其有息乎及其後也妻子
具而是心息矣反而思其初焉是心將油然而生也其
孰能禦之新喻李仁端養寡母而友諸弟能扵其易矣
吾懼其變扵難也勉以思其初詩曰靡不有初鮮克有
終
安慶府學欞星門記
此聖人之門也上帝命之聖人立之天下古今之人由
之以太極為棟檼以隂陽為闔闢以五行為往來以六
合為垣宇以誠為椳以敬為鑰以禮為闑以勇為衛以
知為先入此門也然後為大成其行天下之大道其立
天下之正位其居天下之廣居升其堂其廣無外入其
室其密無内天下之高年皆吾家之老也天下之孤弱
皆吾家之幼也天下之顛連無告者皆吾家之兄若弟
也天下之昆䖝草木動植百物皆吾家之黨與也㐲羲
神農黃帝堯舜禹湯文武周公孔子之治載之六經者
皆吾家之所以為教也其教之成也根扵心睟扵面盎
扵背施扵四體而達扵吾家父安其慈子安其孝君安
其仁臣安其敬長幼安其序朋友安其信男安扵外女
安扵内士安扵學農安扵耕商賈安扵貿遷行旅安扵
役天地萬物無不各安扵其所此吾家之教化也庭草
壇杏紅翠交映天鳶淵魚飛躍上下光風霽月灑落無
邊此吾家之景象也趙孟之貴韓魏之富視之如浮雲
然至吾家者必得其門而入顔子入之而嘆其高堅曾
子入之而美其富潤子思孟子入之而極其高明廣大
故曰堂高數仞榱題數尺我得志弗為也其所見者大
也自是以來漢儒以訓詁為門魏晉齊梁以老佛之虚
無寂滅為門唐儒以文辭為門昌黎韓愈欲入其門而
不以其道孟氏而後入其門者宋之諸子可數矣或吟
弄其光霽或品題其風花或洞闢其堂奥或塗塈其垣
墉嗚呼得其門者或寡矣以訓詁詞章為門者穴竇而
入者也以老佛異端為門者則迷扵蓁莽之區而已安
慶府學欞星門舊處窳地藥局前蔀教授泰和羅君用
俊至曰象正大高明豈斯稱哉太守餘姚陳侯雲鶚貳
守濟南李侯芳聞而是之以白提學御史戴公珊巡江
御史譚公某二公咸允鳩工伐石撤藥局以位欞星前
俯通衢未竣而陳侯去李侯終之易學門扵西立泮宫
坊扵舊欞星門立泮橋扵池上甃石而高大之是有功
扵學可書介諸生楊慶陳偉來謁文紀其成二生歸碑
吾言扵門使游聖人之門者知在此而不在彼也
寳慶府進士題名記
君子之學非為名也名者所以馭下也馭天下而不以
名堯禹不能為也是故善治天下者善馭天下之士而
已里選既廢科舉攸興上之待士俊茂異等育于學校
名曰秀士文藝中式賓于有司名曰貢士對揚休命登
于天府名曰進士名曰秀士鄉人榮之名曰貢士國人
榮之矣名曰進士天下之人榮之矣育之于學賓之于
鄉進之于大廷揚之于天下上之所以待士者至矣夫
然後名其官而爵之名其官于縣一邑之人尊之矣名
其官于郡一郡之人尊之矣名其官于方岳一道之人
尊之矣名其官于天子之廷天下之人無不尊之矣以
匹夫之微御萬姓之尊上之所以待士者至矣然天下
之士豈皆君子而無小人乎君子道長成泰小人道長
成否苟無道以御之欲其為君子而不為小人也難矣
是故考績于三載黜陟于九載潔已不汙名之曰廉臣
焉守職不回名之曰直臣焉憂國㤀家名之曰忠臣焉
泛應曲濟名之曰能臣焉果廉乎果直乎果忠乎果能
乎斯為君子矣其或隂回憸賊名之曰姦臣焉逢迎容
悦名之曰佞臣焉昏墨有聞名之曰貪臣焉殘忍害物名
之曰酷臣焉果姦乎果佞乎果貪乎果酷乎斯為小人
矣為君子者車服以庸之彛常以銘之為小人者裔夷
以竄之檮杌以書之無非欲其為君子而不為小人也
上之人所以待士者至矣某學進士舊無題名黃巖謝
君世修來守是郡懼無以勸來學成化九年刻著于石
後之人將歴指其名而議曰某也君子某也小人由進
士為君子其榮也無窮矣由進士為小人其辱也無窮
矣可不懼哉有君子之榮無小人之辱有道乎曰有志
伊尹之所志學顔子之所學
邵武縣學復地記
惟天生民有欲惟先王時乂體國經野以為民極迺域
九州迺制九服迺設邦國都鄙之數制其畿疆而溝封
之井牧其田野分地域而守之迺均會其山林川澤原
隰之名物而厲禁之迺設閭黨庠序之教察其遜讓雍
睦者以勸之錄其過惡者以懲之迺制司寇之刑禁其
暴亂力正矯誣犯禁者以告而誅之時惟我民罔不生
生各有寧宇矧惟有學有越我疆乎逮王迹熄伯圖起
迺棄惟我先王典不時式矣粤在南服有縣邵武學圮
以廢豪戎盜其廢而有之訓導葉君梁君曰時可已己
之匪人爾繆爾通爾惟考志詢兹黃髮用告有位迺謀
邑宰迺復郡侯迺咨憲臣憲臣布令豪乃以侵地來歸
東八筵脩縮廣二西五筵脩盈廣三乃堂乃構堂五楹
公食于所居徙于舍舍三倍之剏始丁亥戊子落成二
君咨予紀迺成績余曰子來惟我祖宗受天明命綏于
萬邦維兹序庠惟堯舜禹湯文武成康遺典具在惟爾
有職典厥于學毋或鰥曠惟有俊在兹學古入官昔余
攸聞惟稷惟契惟伊惟周學乃有成惟今天下貴者富
者強有力者罔有定志惟奪迺饜士無恒家農無恒産
萬民罔攸生在下惟我皇帝恭默思治惟爾有俊登于
良弼在帝左右惟先王舊典時式時而措之天下可均
民惟永寧矣不然一畝之宫不能庇而有如天下何惟
迺圖之葉君名禎臨海人梁君名文淞臺人邑宰李君
名仁魯國人郡侯盛君時望錫山人僉憲劉君子肅豫
章人而余翰林修撰羅倫永豐人云
雙節堂記
謂婦人為男子可乎曰可曰何由知其可也以其行也
非以其質也夫臣之從君婦之從夫其屬以人其經以
天其義一也一而無二三綱以正九法以叙萬化以基
若虎溪蕭節婦劉氏者可易乎哉劉故夏朗大家節婦
端習公之女翰林學士文介公儼蘇州教授南園公諭
之從姑擇配得蕭東鑑氏歸未數歲東鑑卒子瑀半歲
繼卒門内外㛰姻慮其少寡而無子也以語覘之節婦
泣曰夫吾天也天可二乎吾足一移異日何以見亡人
扵地下今何顔面人哉舅姑難其志命冡嗣東鉉之子
澂濟後焉劉氏視猶已出鞠我立我配其兄劉庶績之
女成化丁亥澂濟卒劉氏年四十二撫遺孤曰存性姑
婦相依衣食寢興凢視姑為節鄉士大夫以二婦之相
繼以貞也表其堂曰雙節遺孤存性以教授君狀來告
史氏曰形氣之私人孰無之不能以禮義制之則其去
禽獸不遠也臣子之扵君父樂人之樂食人之禄而不
能憂其憂死其事者吾見多矣而婦之不二其夫者一
家或三四人一族或十數人一鄉一邑有不可勝紀者
節義之性人皆有之何獨能扵婦人乎所見專而所守
固也若蕭節婦是矣嗚呼此豈獨賢扵女婦而已哉存
性祖文志國朝旌為義民宋紹定戊子進士諱正者其
先也信國文公三世卒業其門先君武岡公弟登仕府
君亦三世聯姻扵其門云
冰雪堂記
章節婦者桂林衛周千戶之女廣西方伯金華章公俊
民之庶妻也年十六歸方伯生子延年又三年而方伯
薨節婦居喪不飲酒不食肉不脱絰帶者三年自是手
不膏沐面不脂粉身不紈綺足不踰䦱朝夕誨延年曰
吾聞婦人從一而終吾所以忍死者為汝故也汝有見
焉吾含笑見汝父扵地下矣崇仁廖行儉先生司教于
郡庠節婦曰先生有道士也汝往師之延年如母教學
遂有見為延年書于其事母之堂曰冰雪昭節婦至也
行儉受代歸延年介來曰幸為記之吾母庶有聞乎行
儉曰臣妾之至行人子之至情皆可尚也吾子其毋辭
夫冰與雪天下之至潔也吾心之潔以之日與月天下
之至明也吾心之明以之天與地天下之至大也吾心
之大以之人生而静本至大也至明也至潔也欲動而
性鑿焉大者狹矣明者暗矣潔者汙矣君子之學何也
完其至大復其至明全其至潔也婦人非由學者乃獨
能焉有斷臂者有髠髮者有劓其鼻者有縊其項者有
仰藥而死者有絶粒而死者有沉淵而死者有投崖而
死者有蹈白刃而死者皆所以全其至潔也居今之時
吾得二人焉丘節婦樂安人姓熊氏夫死從之同穴而
葬譚節婦南豐人夫蚤死其家將改嫁之潛復壁中不
粒者五日縣官使人呼曰吾為若全節聲不絶若絲其
他終身不改者往往如是也章節婦之心夫豈異扵是
乎今夫臣之從君婦之從夫一也平居暇日目士君子
為婦人女子則勃然怒去一旦君父有難曾婦人女子
之不如所以全至潔與日月同其明天地同其大乃在
此而不在彼何也使士君子而皆此婦人焉則人之國
家豈有喪亡之禍哉予故書節婦之事以愧為人臣而
懷二心者
靖位公館記
尚書兵部員外郎黃巖謝君世脩守寳慶之六年介十
日千里走一峯山中告其友湖西羅倫曰自吾郡之新
寧抵永州之東安陸行二百里使臣夕至館榖無所次
于逆旅夕于置郵尊異王臣具瞻羣下考禮弗稱成化
二年御史大夫繁昌吳公欽奉上命廵撫湖南周爰行
部恪勤迺職吏畏其威民懷其惠四境肅和百廢具興
乃命都指揮同知劉某傭匠于工擿役于戍造甓于陶
取木于山相宅于靖位介中道也踰時工成民罔聞知
使者之至居宇資用如官府如寺觀如富者之宅如主
出而歸其家樂而㤀去矣省不佞惟傳舍之修無足書
者而公之善宜昭來世先生職在太史宜無辭者倫對
曰樂人之樂者憂人之憂顔子大賢也不遇其君簟瓢
陋巷屢空終身今士大夫居有廣厦衣有文繡養有庖
廩出有車馬夕有傳舍役有輿皂凡吾所有而顔子所
無者皆上之賜也是故為臣而勤其職者宜也非過也
周書曰制治于未亂保邦于未危顔子之為邦先王之
道也今虞夏商周之禮樂猶未盡用姦邪讒佞貪墨之
徒猶未盡去鄭衛淫哇之聲猶未盡屛蠻夷寇賊猶未
盡弭風俗猶未盡厚生民猶未盡寧四海之内猶未盡
無虞強宗豪戶田宅踰制猶未盡均削釋老邪說百家
衆技惑世誣民猶未盡攘斥山川鬼神之變雨暘寒暑
之災昆蟲草木之殃猶未盡消息凡吾君之所憂者亦
公卿百執事之憂也是故為臣而勤其職者宜也非過
也於戲人之寓斯世猶寓斯舍也可不懼哉世修以復
于吳公公曰然請記于靖位以告來者
勅書閤記
皇上嗣大歴服以小民受天永命制曰國家保有四海
子萬民元元時惟艱食朕甚愍之有助朕者有司其稱
朕意復之如令吾邑姚寬重氏首義應詔縣官以聞朝
廷䧏璽書旌曰義民復之終身無所與寬重拜手稽首
曰皇帝誕降寳命臣敢不祗承惟臣子子孫孫其永寳
之乃匠重屋置璽書其上尊閤之也閤成其姪壻郭捧
珠氏属倫記之倫曰君臣之義無所逃天地之間也天
不可無日民不可無君一日不可無也天下之民王臣
也天下之土王土也天下之財王所有也臣之事君不
敢私其身敢私其土私其財乎先王之制體國經野民
皆井授三年耕必有一年之食九年耕必有三年之食
乃施教法于邦國都鄙教其所治民使之比閭族鄙保
受周救當是時也國無私土家無私財雖有凶旱水溢
民無菜色周之衰也諸侯皆去其籍及夫後世其敝甚
矣國家將潤澤先王之典正經界分宅里立萬世不易
之常法永安烝黎克綏天禄今日之舉一時之權也寬
重能首義以從其不能于后乎昔卜式輸財助邊漢史
譏之寬重能乎卜式有慚德矣太史公曰閭巷之人欲
砥行立名者非附青雲之士安能施扵後世寬重其能
施扵後世矣不復貲矣勉哉寬重捧珠往告寬重曰唯
命
一峯文集卷六
