蛻菴集卷二元張翥撰
五言律詩
登歌風臺
君王逝已久遺構在彭城空闊青徐坼蒼茫楚漢爭荒
山尚雲氣喬木有風聲無限登臨意長歌慷慨生
黃河
㯭後風才順桅頭日未斜舊河通瓠子新浪漲桃花得
鱠因沽酒聞鵑更憶家迢迢雲氣外北望是京華
泊淮口
灔灔潮初上移舟出浦中岸分清濁水帆掉合離風傖
楚方言雜徐揚地利通何殊入喬口懷古思無窮
蚤發魯橋
路滑雨初歇山昏雲不開看鐙野店近聞鐸賈車來馬
飽力方健蛬寒聲易哀偶逢南去使早早附書回
泊隆興章江門
把酒西風裏挂帆南斗傍夕陽城角盡人影水中長問
俗勞羈旅干時儗俊良平生槎上意漂轉益難忘
次曹娥江
廟貎丹青古碑詞風雨訛珓投估客拜神降女巫歌沙
竈燒鹽速潮船聚堰多貞魂招不得揮泪大江波
還自臨江省親鄞之長山元日有作(丙辰)
茒屋鹿皮几柴扉烏角巾杯盤豐海味禮數略鄉人樹
霽石湫曉山暄槎浦春僻居無一事即是葛天民
衡山福嚴寺二十三題為梓上人賦
般若寺
般若南朝寺思公第一傳拓開方丈地坐斷再生禪貝
葉收經夾曇花散法筵山神應夜夜來禮佛燈前
一生巖
初地靈峯下重來為講經神應合掌受石亦點頭聽雲
鶴隨飛盖湖龍入净瓶至今花雨處長照一鐙青
二生塔
塔寺前朝舊山林宿業空法身無幻壊藏骨自神通寳
供珊瑚碧珠花舍利紅無緣香一瓣回首佛堂中
三生藏
神僧湼槃處那有去來今尚記三生石難磨萬古心地
埋禪刹在山掩岳祠深長日聞鐘梵蕭蕭楓桂林
天柱峯
一柱標南紀神功自斷鼇寒過岣嶁遠勢敵祝融高異
鳥流清響神鐙見白毫危顛可觀日夜湧海東濤
擲鉢峯
神僧手中鉢擲向最高峯徑度虛空上難尋變化蹤錫
飛曾近鶴劍躍或成龍搔首不可見煙霞千萬重
定心石
燕坐百念息湛然方寸間相無分彼我空已判真頑魑
魅來相試芻尼去不還衆人笑癡衲長日此看山
磚鏡亭
曹溪一祖後衡岳世多賢分得燈相續提將印密傳法
音風萬籟禪性月中天珍重磨磚喻微機要自詮
隠身嵓
塵世苦熱惱山林長夏幽岳神來護法尊者坐經秋呼
粥魚頻響銜花鹿自游法雲長散滿七十二峯頭
三泉
一沼(功德泉)天成後雙泉神應來雲根錫卓破(卓錫泉)地胍
虎跑開(虎跑泉)暗溜懸山雨寒光漾石苔諸僧朝盥罷相
次上堂回
嶽心亭
何許新亭好軒忩窈窕深天開雲四面地據岳中心雨
綠蘼蕪道風香薝蔔林曉嵐收不盡猶作半山隂
目雲亭
兩公俱古佛遺跡在新亭塔寺疑神造山川本地靈峯
秋陽雁斷潭暮雨龍腥老宿忘言久閒抛案上經
迎雲亭
細路捫蘿上高亭在翠微樹隂幪草坐山氣濕田衣落
日孤鐘動遙天一錫飛悠然片雲下知是應真歸
兜率橋
傳是竺僧說幽如兜率宫驅龍劈地險架石補天空星
土熊湘合雲沙鷲嶺通闌干倚來久時度吉祥風
開虹橋
蝃蝀横當道蜿蜒下滙潭幽光飛睒睒危構鬱耽耽鳥
下窺寒瀑樵回帶夕嵐遙知說法處來作老人參
大慧塔
大慧談經地林園即給孤鑿雲藏舍利鞭石起浮圖風
鐸時喧寂天經忽有無沙門每來此三繞作南謨
讀書堂
上年賢宰相遁迹白衣時試問葫蘆卜何如懶瓉知才
名留别傳香火寄空祠千載衡江水東流有所思
煨芋嵓
彼美山中芋輪囷類餓鴟暖生松火夜香透竹爐時虎
跡羣行滿猿聲獨嘯悲鄴侯知味否莫比御燒梨
御書閣
粲若唐宸翰森然宋賜書寳藏經閣上光動道場初川
岳留竒觀風雲繞净居何時能一到銀鑰借開魚
退道陂
神鑿三百級盤廻上峻陂攝衣蒼蘚滑倚杖白雲多野
叟耕麋[田耎]山都寄鳥窠朱陵是儔侣飛錫定相過
止南寮
昔隠黃龍老今遺書記寮人天所供養巾盖此逍遙仙
樂時時下香雲往往飄千秋一金塔(闕)
藏雪寮
雪山一片雪何日落中華皎㓗無藏處虛空自作花石
厓穿乳竇海岸叠潮沙底用分荆越諸方總是家
冰雪菴
近嶺無冰雪菴居易過寒飯炊麻子熟衣補衲頭完顥
氣詩脾裏雷音講舌端知師最清苦歸去北山干
題桐廬鳳山寺僧道大鷺雪軒
禪客忘機地舂鉏爾亦靈飛來萬點雪巢破一林青晚
瀨明拳足秋蘿退閣翎山神護說法吹斷草風腥
篷軒為吳僧元誼賦
縛竹作禪宇小於江上舟樹聲疑叠浪月影似中流興
寄江湖遠身同世界浮懷師燕坐處吾道在滄洲
静寄軒為吳僧一元賦
羣動寂寥外一軒瀟洒中山林亦長物身世本虛空清
磬花龕日孤燈竹榻風不曾離寓所惟有主人公
抱素子作自適圖求題
隠者抱幽素獨行穿杳冥有詩吟木客無駕勒山靈寒
澗流沙白秋雲入竹青攜琴向何處彈與野猿聽
北山誦藏經三旬畢詩以調之
金布莊嚴地花飛梵唄時舌端談孔雀頂上集芻尼國
夀祈天永皇心體物慈明當喜圓滿一月廢吟詩
用北山韻答之
吾衰年冉冉師樂日閒閒師以詩娛意吾將酒駐顔看
雲知幻滅見月喜明還莫問誰家曲相酬笑語間
次柱德常僉院韻
鼇禁欣同直高閒勝俗忙露花迎夕歛風樹借秋涼太
史蘭臺筆郎官粉署香時時鈴索靜有喜到嵓廊
馮秀才伯學以丹青小景山水求題
沙禽毛羽新來往采桑津野水碧于草桃花紅照人徘
徊遠山暮窈窕江南春芳思不可極悠然懷釣綸
送觀性空上人歸省
白髮高堂在青山舊業貧載經隨客舫留偈别禪鄰行
路半春雨近鄉多故人一龕還可老莫汙衲衣塵
送以中及公自揚天寧寺遊匡廬
趺坐對禪鐙江風浪幾層還從鶴城路去訪虎溪僧湖
曉星浮石巖春瀑斷冰吳中却回日應老舊池菱
清軒
軒居最瀟洒不受一塵侵門斷懷金者人知飲水心鶴
聲生晚思竹色净秋隂此意琴尊外翛然只自深
話舊送胡士恭之京師
話舊共蟬聯河橋且繫船春歸花滿地江闊雨連天處
士題鸚鵡詩人拜杜鵑此生雖老去未敢愧前賢
自顧
自顧摧頽客仍居寂寞濱月傭奴誶少歲計婦憂貧酒
後詩成夢燈前壁寫神漁樵吾所喜相見即情親
懷天目山處士張一無二首(仙巖道士禮中峯受戒具)
一飯了年華蒲團静結跏雪蹊抛即栗風壁裂袈裟寒
狖窺燒葉饑禽聽施茶清除億劫想吾欲問僧伽
其二
僧舍蜂腰綴君居第幾間池冰寒挂瀑雲雪白藏山未
得抛塵網相從出死關東岡幻住塔禮罷幾時還
送福上人無際南歸
歲閏春來早師行且過寒問程山寺遠乞食野人難空
性元無際禪鋒豈有端遇予方外友一為問平安
清河水漲答復中吉監縣水字韻
漭漾清河漲湍流滋浸淫滄溟渾灌注濁浪浩浮沉洲
渚津涯闊泥沙沮洳深㳂淮澤鴻滿漂蕩渡江潯
送鄭喧宣伯赴赤那思山大斡耳朵儒學教授
四首
其一
聖祖興王地風雲護大營天垂紫塞闊星戴赤山明人
俗殊淳古皇文易化成君行當勸學無愧魯諸生
其二
絶漠同文軌提封振古稀犬牙開武帳元老秉天威白
馬紫駝酒青貂銀鼠衣那思山下水曾覩六龍飛
其三
野散千軍帳雲横萬里川寒多雨是雪日近海為天黑
黍供甘釀黃羊飽割鮮廣文但少客寧慮坐無氊
其四
晨發戒行&KR0724;風沙磧路長油韀白鼻馬藍綬赤銅章文
學重新命(闕)
宫中舞隊歌詞
十六天魔女分行錦綉圍千花織步幛百寳貼仙衣回
雪紛難定行雲不肯歸舞心挑轉急一一欲空飛
其二
鑿海行龍舸憑山起鵠臺天池神馬出月殿舞鸞來六
合妖氛靜羣生夀域開吾皇樂民樂願上萬年杯
其三
白玉琱釵燕黃金鑿步蓮簫吹鳳臺女花獻蕊宫仙香
霧團銀燭歌雲撲錦筵請將供奉曲同賀太平年
潞莊
松棚叟賣漿棚下午風涼獨澗繞羣木數家成一坊蜂
行花已密蠶罷葉仍桑此地無千步真堪作蛻藏
聞蟬
中庭白榆樹時有一蟬聲沸絸方抽緒鳴絃忽斷箏蒼
煙起平楚落日下高城曾是天涯客因之百感生
雁聲
嘹嘹數雁度流響一凄然半落淮南雨遙沉海上天疎
砧欲斷處哀角未吹前我亦離羣者聞之夜不眠
馬通薪
可代薪如桂還宜火作煤翁攤扶杖立童拾戴筐回野
屋寒堆整山爐夜撥灰廏官無好事不遣換香來
陳伯將作北山梓公嶽居圖余題其上
高僧業何許雲夢澤南洲樓閣諸天上江湖萬里流禪
心無住著世事若浮休寂寞京塵裏披圖時卧游
烏桕樹(西湖慈雲山側和靖有詩)
巾子峯前樹逋仙句最工迥明霜寺外半落石池中鄭
老惟書柿崔郎只詠楓山林正寂寞備此作春紅
書所見(戊戌七月)
溝中人啖屍道上母抛兒有眼何曾見無方能療饑干
戈未解日風雪正寒時歸向妻孥說毋嫌朝食糜
其二
城南官掘穴日見委屍盈終朝烏鳥下薄暮狼狐鳴冰
裂人刳骨風悲鬼哭聲茫茫死生理真宰豈無情
偕鄢元止善東門視田
白骨如亂石荒村殊慘神惡風生殺氣斜照逼歸人應
俗悲多故全生幸此身青青原上麥亦復可憐春
題林德清竹雪齋
高齋修竹林積雪竹間深歲暮不改色幽人同此心種
梅分地隙籠鶴就墻隂想見椒江上扁舟許客尋
雪後
雪後北風急起行冰滿鬚凍泥憂蹇馬活火愛團蒲數
口狼依狽羣情虎畏貙每逢來使問親故有書無
其二
路滑堆殘雪山晴散宿霾民生已塗炭兵氣尚江淮撫
世憂徒切謀身計自乖臨觴且復醉吾命有安排
癸巳元日即事
禁苑朝珂集宫樓晝刻傳雲開黃道日春麗紫薇天進
虎蠻如畫儀鸞仗類仙晨觀淨氛氣即是偃兵年
大駕時巡千官導送至大口
萬乘巡行遠三靈佑護多旌旄隨大纛鼓鐸雜鳴駝麗
日浮黃繖微風送玉珂臣心如草色不斷到灤河
松巢為潜川謝堯章作
林棲有隠君結構出塵氛就樹遮青雨牽蘿補白雲雙
鳩從此拙獨鶴與平分華屋非無數山中了不聞
蛻菴歲晏百憂薰心排遣以詩乃作五首
開歲七十五故園猶未歸看從今以後知復是邪非星
斗天垂象龍蛇地發機邊聲近稍息一醉典春衣
其二
小小新齋閣温温舊毾㲪精神全藉酒筋力半支籐蟄
豸深坯戶冥鴻巧避矰蒙頭衲被底何異在家僧
其三
世路正如棘吾生猶繫匏詩人歌蟋蟀軍士歎蠨蛸無
地營家食何心解客嘲山林徒在眼難覓一枝巢
其四
書舍如僧舍心閒與静宜寫多髠兔穎藏久蛀貂皮宦
蹟年勞見生涯日歷知未應同與俊肯負沃洲期
其五
久悟無生法從容與化遷機忘橰俯仰道悟蜜中邊宇
縣猶多壘干戈已十年吾惟待其定歸種故山田
十月一日
瓦盎醅純白磚爐火乍紅風生月暈後霜下角聲中饑
鼠窺燈暗驚厖吠巷空于今玉堂老詎信暮途窮
立冬前二日
高秋日凄冷且復閉門居蠏壮輸芒後醅香出榨初霜
籬存晚菊臘瓮作寒葅更好山翁唱陽春恐不如
吳下客懷秋荅湛囦白先生廷玉
湖海無窮事風霜薄暮年客程淹白日吾道信青天影
自酬形贈心寧愛目憐平生五字律名在萬人前
懷先隴
京國留家久餘生只自憐一單如老衲八十又新年義
士心猶血讒夫舌謾涎何時抱尊酒哭向計峯前
七月廿九日
此醜今方殛京城蹀血新也知天悔禍誰謂國無人勝
氣騰龍虎沈機動鬼神大廷親命詔終夜在延春
自誓
此醜行當殛吾身敢顧危要看奪笏處正是結纓時萬
古千秋在皇天后土知寸心三尺簡肯愧史臣詞
乙巳初度
今日吾生日開尊向竹齋家人更上夀凡事且寬懷學
道精神淡匡時志願乖百年原土上自有一坏埋
病起
強起梳頭坐忩明晚景新生遭兵是劫病與鬼為鄰農
事田疇廢邊聲鼓角頻故山多藥物徒切未歸身
歲晚苦寒偶成四章錄似北山
風暴寒逾急星回歲欲周缺牙便食粥瘦骨怯重裘節
物殊牢落前圖益謬悠蛻窩真類蟄長日火鑪頭
其二
清眠夢屢覺霜氣轉凄凄春近雁北向月明烏夜啼爐
香留墨篆燭淚聚銀泥少釋幽憂疾尋君一杖藜
其三
鼠劣翻書册猫馴伴坐氊吟懷欣雪夜疾目畏風天惟
酒能消日無方可引年我詩猶偈子一問北山禪
其四
短景催殘歲窮隂連大荒狙三隨所賦龜六可深藏未
了惟文債堪歸祗醉鄉絁衾有餘暖翻喜夜天長
雨涼
一雨收殘暑新涼夜頓添秋聲滿落葉蟲語傍虛簷衰
病便高卧游程歎久淹山林雖寂寞亦足養吾恬
四月十三日
白丁驅上城徒手不能兵鬭將無人色行塗多哭聲惟
將孔達解竟遣夙沙烹滿眼黃塵暮悲風慘淡生
城東廢寺
一徑入荒寂松風長夏寒夜义棲敗屋魔女去空壇古
佛金全剥遺碑字半刓時逢好事者來剔蘚文看
遊劉真君廟(俗曰三十郎文山嘗避兵於此)
古廟西原上虛廊半欲摧水龍鱗剥雨畫鬼面生苔叟
乞燒錢火巫抄構殿材英雄有神護遁跡此中來
漸老
漸老惟貪睡相留大有情詩從年長淡寒入夜深清不
鼓牀琴㾌慵書帖字生燈花獨可喜連夕向人明
夜宿青芝墳園
水落寬船步年豐密酒壺土酥分地産木蜜薦秋腴認
路塵蹤斷拖笻野影孤行人不可暮落日有於菟
上都從駕幸東凉亭
鶴禁煙華紫龍岡草色青羽林移曉仗法駕幸凉亭大
業開天道甘泉發地靈微臣叨侍從願覩萬邦寧
西内應制即事
烽火連齊魯干戈接隴秦四郊多壁壘萬里半煙塵將
帥屯兵久君王遣使頻老臣叨視草進罷益沾巾
行次獨石驛大雨驛行廿里喜晴
段段青天出浮雲四散歸燕忙攙馬過蠅亂撲人飛遠
道倦行李故山思采薇北風朝已冷未敢御絺衣
暴疾卧草堂
伏枕朝傭起惟將藥裹親紛紜眼前事憔悴病中身宿
露濃於雨秋花好似春最嫌薑桂絶無處乞諸鄰
有旨翥領宋史刊於江浙次東阿站
南來十五驛幽絶獨斯亭下榻月初上捲簾山更青干
時嗟暮齒從事厭勞形寂寞江雲外誰知有使星
九日抵武安縣徘徊店
水落衡漳急川回上黨高流年秋忽忽行路日滔滔山
市人多癭沙溝地不毛村墟欣有菊小駐為持醪
代祀湄洲天妃廟次直沽
曉日三义口連檣集萬艘普天均雨露大海静波濤入
廟靈風肅焚香瑞氣高使臣三奠畢喜色滿宮袍
次石門驛
投老復行役江湖秋興悲艤舟黃落處欹枕黑甜時燕
閏歸何晚鷗晴浴故遲不妨無事飲聊遣有情癡
剡中清風嶺王節婦沈江處有血書石上
盡日經行遠雲山又嵊山江光寒照外雨氣亂峰間野
艇&KR0699;魚賣村巫詛虎還千秋貞婦廟留在(闕)
關嶺(新昌縣)
青林抱澗阿直上更嵯峨田鑿雲根種人盤鳥道過亂
泉鳴暗谷豐草被陽坡彷彿疑山鬼衣裳隠薜蘿
雨中次黃巖驛
宿雨晨初歇高秋日浸微水聲千澗落雲氣萬山歸委
羽洞天在仙人飈駕飛丹砂如可問吾豈戀朝衣
夜過石溪驛
籃輿搖醉夢軋軋過前岡木落風聲碎行人月影長遠
村時見火霑露忽零裳一笑方言異前塗殊未央
劉山驛(處州馮山嶺)
兹山類台剡回復度中岑傳舍白雲上人家烏桕林此
身嗟老大行路轉嶇&KR0706;佳處時停策終焉惬野心
瀨溪(一名猴溪)
古渡猴溪外風煙淡欲無島人形貌怪閩囝語言殊小
店魚蝦市深林猿鳥都肩輿看山好候騎緩前驅
發漳州
萬里漳南道遙連嶺嶠東山寒冬息瘴海近晝多風廢
圃攅筋竹疎林落刺桐檳榔新善啖一解宿酲空
歸武林冒雨至練市韓伯清莊
溪雨寒猶重山雲晝不開老夫喜閒暇練水得沿洄鳬
雁衝船過魚鰕入饌來故人居漸近應待舉吾杯
泛舟青鎮至姚師善莊夕回韓莊
明月半溪水歸人中夜舟樹隂屯岸合螢影入烟流勲
業生無取田園老可謀悠然發清詠思繞白蘋洲
召入國學雨中過高沙湖
細雨洒秋色平湖生白波客心貪路急帆力受風多落
木生詩思驚禽避棹歌舟行不借酒兀坐奈愁何
北歸四月一日舟至市涇(乙丑)
綠樹村村合晴川浦浦通岸容寬積雨水色定回風戍
近時鳴柝漁歸忽艤篷船人喜相約乘早過垂虹
留宿洪洞慶雲觀劉山甫方丈
旅寓丹房夜高城乍絶鐘蠟花燒燭短乳面潑茶濃山
豁三更月秋添四壁蛩殷勤老貞士清話得從容
舟行即事二首
霧樹渾連水水溝不受潮米鹽江上舫魚菜市中橋壮
士寧辭辱仙公會見招邊淮無酒禁磊碨剩須澆
其二
天水渾無際中流明月輪山形立積鐵潮色爛鎔銀沙
露凍粘石海風寒薄人舟師傳吉語沽酒祭江神
歸來二首
擾擾羣生裏茫茫大化中是非同喻馬得失一亡弓買
酒從賢濁論文任鬼窮此身河上鳥只合信天公
其二
處士聲華遠吾生志趣同結廬猶洛北避世即墻東幾
見薰天富俱成撲地空虞羅謾機事未許簒冥鴻
七月一日之集慶望日次錫山宿玄文館
海月光芒濕川雲意緒閒剛風浮地外元氣滿人間野
榜歌相答漁燈去不還電明知有雨只在九龍山
九日謁告歸阻風御河
雨後風何暴藏舟古岸隂早霜紅樹徧殘月白河沈鷗
泛乘長浪狐跳没遠林人生信淹速那敢易初心
至通州(去歲南歸以九月十二日發通州今年召入亦以是月日至通州云)
驛卒爭鳴鼔舟人喜下桅依然今日到却似去年回岸
黑秋濤縮川紅夕照開君恩忘險阻不覺畏途來
自悟
古佛風翻盎詩僧醉可朋有生還有劫無盡本無燈蚤
自楞伽悟今非願力能此心寧萬慮於道只三乘
其二
海内虛游子山中脫骨仙一單如老衲八十又新年野
馬飛忩日醯雞舞瓮天吾今丈人行肯與衆爭憐
上除日南山蓮社期懴偕伯清昆季還飲南園
禊飲湖亭上臨流自祓衣閏留春事晚風打酒船稀蛙
子黑初出桃花紅欲飛早霞知有雨霑洒送人歸
伯青邀予至青芝塢汎湖暮歸(塢乃韓之先隴也)
落日風花起寒波倏渺然山藏進雪寺岸護種冰田醉
眼輕浮世牢愁入暮年若為湖一曲攜釣隠漁船
清明遊包家山(乙丑)
遠近紅千樹繁開奪豔霞月明寒食雨春老上陽花輦
路迷游躅宫詞入夢華東風葵麥浪回首野人家
其二
太液曾來鵠高臺舊影娥美人黃土盡故國白雲多野
草荒神籍宫蓮怨棹歌羌兒洗馬處斜日滿寒波
偕楊瑀元誠王杰自行湖隄閒步
湖上西風急秋隂止杳冥水痕連岸白山色徹雲青蟄
燕依深谷還鷗下近汀君歌我當和有酒滿長缾
秋試後胡益士恭歸番陽與游吳山聖水寺
高處見滄溟西風吹酒醒潮來一片白山擁萬重青草
木如浮動烟塵忽杳冥登臨不可極吟思滿秋汀
清明日偕李欽嗣遊吳公弓臺至雷塘蜀井
路絶平沙過新塘水半乾龍歸雷雨惡鶻没海天寬縣
幟春醅熟行厨野祭寒此生無倚泊隨處得盤桓
九月八日陪危太樸偕梁九思游城南三學寺
萬夀寺
南城多佛刹結構自遼金傍舍遺民在殘碑好事尋雨
苔塵壁暗風葉石牀深一飯蒲團了蕭蕭鐘磬音
其二
休日得連騎高秋天氣新樓臺惟見寺井里半成塵壊
廟鬼無主荒丘狐化人千齡共須盡回首一傷神
文昌樓望月時家已歸浙上
今夜溪樓月登臨倍惘然電光何處雨風色欲秋天歴
歴燈緣岸依依笛起船江湖歸路渺廻首白鷗前
清明日遊東山謁棲霞嶺仇先生墓
前輩凋零盡南陽有古阡詩應傳四海酒不到重泉槐
國真成夢桃源亦是仙松根一匊淚慘淡墮風煙
秋日獨行便上偶至清修寺(庚午)
溪南野寺幽巾舄偶相求古道多黃葉殘僧半白頭遠
村高鳥暮灌木亂蟬秋此地茅堪剪吾將卜隠丘
四月望觀帝師發思跋影堂
佛子來西竺巍然南面尊法筵花散漫香殿玉温黁龍
象諸天下鐘螺竟日喧朝觀立隨喜如在給孤園
九月六日宿寳集寺
來借禪房宿悠然空客心殘僧幾人在古殿一燈深簷
鐸能蕃語齋居發海音重陽又已近聊復此登臨
次韻莫景行秋雨喜晴
苦熱不可忍汗膚鱗甲生雨分何處落月在半天明蟲
語迎秋早川光入夜清得涼忘坐久河漢忽西傾
甲子元日夜大雪初三日立春始晴
幾年無此雪南國見應稀平地深三尺飛花大一圍銀
河乾徹底白石爛生輝潤色饒梅柳新春曉已歸
南園宴集雨歸有作
驟落菰蒲雨遙生菡萏風歸雲龍井黑倒照鳳山紅簾
暮舟頻引衣涼酒屢空歌聲未可放花底有驚鴻
辛未苦雨
禾田猶鉅浸春日復連綿醉使呼堂上饑人死道邊鶴
神方下地龍伯已行天真宰如容問吾心血可箋
癸酉人日雨中(是歲十二日立春)
積雨將謀雪新年未入春半生如過客七日又逢人采
勝天花小香醪玉色醇多憂亦何事適意任天真
與勃海孟芾景章守歲成居竹宅(予長一歲)
此老無柴棘襟期一見同詩如孟東野名是米南宫把
酒推年長圍爐到夜終賸吟須賸醉相對各衰翁
庚辰元日立春
采燕方迎歲蒼龍忽建辰車書時有道宇宙物皆春紅
喜燈花重青看菜甲新屠蘇不辭後已是白頭人
戊子正月連雪苦寒答段助教天祐吉甫二首
雪寒渾未解風力更狂吹強飯憐君瘦重裘覺我衰酒
香紅面頰燈影黑鬚眉黃鶴山中地求田已有期
其二
三年冗博士(自謂)四海老詩人(吉甫)同是桑榆日惟堪
麯米春清羸元夀相(吉甫)骯髒任長身(自謂)微子誰知
我從來懶更真
四月十四日習儀白塔寺有旨翥升院判
乍換朝衣紫祗憐客鬢華才知無補世官喜不離家海
燕雛方乳戎葵蕊未花歸來北忩卧塵汙滿烏紗
七月六夜對月
星會黃姑夕天回白帝秋明河初左界大火漸西流晚
景逢多故寒心集百憂山林莽寥落何處覓丹丘
乙未元日
稍稍鐘鼓動紛紛車馬朝張燈照白髮把酒送寒宵黃
石終歸漢洪厓反見堯芻言欣見采拭目望新條
歲除日
七十古稀有欣然歲更新換衣癡女喜分粟故人貧軟
飽須官釀竒温愛絮巾明當候雲物載筆紀王春
暴風
閉戸復閉戸黃塵千丈生不雨草無色衝風人倒行游
子念鄉土腐儒憂甲兵狂吹不肯息終夜為心驚
長至日(壬辰)
至節得休暇閉關宜燕居孤懷愁易切遠信語多虛夀
酒教兒勸祥雲聽史書親知半湖海無地問何如
大風時送友南城
南國碧雲暮西風芳草多相思故人遠如此别情何清
絶山僧筆蒼茫楚客歌憑將萬里意一問洞庭波
嘯亭為鹽令賈策治安題(亭在西興江上)
老子掀髯處雲間孤草亭不妨舒逸氣直恐動精靈風
水劃秋湧魚龍悲夜聽幾翻流響歇江冷越山青
寄題欽惟心山房三首(在京口普照寺)
普照南徐寺蒼蒼祗樹林䭾經惟白馬布地盡黃金午
梵鐘聲遠寒燈殿影深由來世界黑誰與一明心
其二
朱方有真子心印悟南宗奏樂惟天女聽經化海龍香
凝行道席燈照著衣鐘猶厭依城市開門别種松
其三
名山旦夕仰方外宿心親業白到初地性空無一塵乞
鐘時出寺坐夏不迎人想見惟心叟風涼滿㲲巾
輯山村先生詩卷
昔在垂髫日今吟薄暮年牀孤郗氏選詩得謝公傳故
國空戎馬荒山冷墓田祗令後死者忍泪讀遺篇
其二
卷可留天地詩嘗泣鬼神遊仙歸化鶴披髮下騎麟素
望高前輩青衫老此身棲霞石表在終古不成塵
金山橋上聞苑池荷香(内苑)
立馬金河上荷香出苑池石橋秋雨後瑤海夕陽時深
樹棲霞早微波浴象遲煩襟一笑爽正喜好風吹
次韻題大雷山桃源汪氏桃隠(鄞縣)
幽甚南雷路嘗聞故老傳墟通賣魚碶潮入種蚶田櫺
子渾成樹桃花不計年山中多佛寺燈火肅芉芉
其二
南北二十里兩山中過雲采芝隨鹿去拾果與猿分酒
熟青田核羹香碧澗芹非君播詩句那得世人聞
鑑堂上人招余遊慧山行舟不成往因寄
竟負山遊約長懷第二泉毁茶休著論載酒謾回船會
摘春林雨來尋午竈煙從師坐聯句祗恐廢安禪
大風
徹晝風何急避行陵樹傍驚沙撲面黑野日暎人黃科
斗旱未出栗留寒欲藏窮途淚易下不是阮生狂
七月旦立秋風雨夜寒
練裯不解暖已索絮衾眠老疾日漸退餘生天所憐蝎
行忩紙響蛾撲燭花偏喜見沽頭報江南有到船
默坐(時俸支降真香)
默坐觀浮世何殊起滅雲猿寒夜嘷母鴉急晚追羣應
俗神嗟耗經冬足苦皸俸香吾獨喜日可炷爐薰
除夕
坐玩羣兒戲閒供一笑歡朱丸那却鬼白酒不禁寒官
索題春帖鄰分饋歲槃歸期知幾日謾檢歷頭看
初三日夜翫月至中秋日得詩
化工金鑄巧又換一鈎新遠道傷遊子深閨喜拜人影
縣秋半破明遡日西淪正擬排宵看裁詩莫厭頻
其二
新月過初弦冰輪次第圓空中真見相清極恍如仙舊
雨蒼苔地新寒白露天匡牀延佇久不覺屢移前
悼太平公
晨起洒杯酒北風吹淚痕豈徒歌楚些端欲呌天閽碧
化萇弘血春歸杜宇魂千秋一史筆誰辨逐臣冤
梅隠為蕃禧觀余道士作二首
隠者多幽事鋤雲自種梅幾盤山徑術強半雪莓苔拾
藥泥丹竈浮香入酒杯時時霞上友清曉踏寒來
其二
茒屋西林下逋仙恐是君支笻鶴外見哦句竹邊聞老
樹春常早空山雪不分道人無夢久何處覓梨雲
寄雲門僧若邪溪兼題其松風閣二首
聞道邪溪叟高年出寺遲眉毫長幾許布衲破多時挂
錫鶴移樹繙經花滿池相望一江水歲晚赴幽期
其二
閣外老松子蕭蕭虛籟生定從何處起寧有不平鳴我
耳固師耳風聲是樹聲他時叩禪寂衲破睡天明
識趣齋為山隂魏仲遠賦
夏盖湖濱宅幽然水竹開莊前魚市合山下酒船來把
釣雲移樹尋詩步石苔相羊總成趣直待醒心回
送泐季潭遊天台并送淵侍者歸天台二首
來從石城寺去訪石橋僧錫杖空山路禪龕獨夜燈道
知文暢得詩識皎然能到日西巖下應吟瀑布淜
其二
解夏回天竺尋真問石橋鄰房留偈徧歸路載經遙瀑
壯秋懸雨江明日上潮題詩寄相憶何處覓山寮
送蒲空叙本中往住長蘆寺(在嘉禾)
杖錫風塵際師行戒畏途故人懷檇李春水到長蘆舍
利藏金塔袈裟繫寳珠禪房大自在應念室中蒲
謁儀則堂上方觀聽續撰釋氏通鑑
平生方外朋今識故鄉僧史有春秋筆談空大小乘香
厨朝飯麫古殿晝燃燈歸路煙蕪外斜陽下道陵
北山以雪忩墨蘭竹石求題次韻
幽蘭出楚畹美竹自湘濱共友三生石俱涵太古春山
林空見相冰雪老通神長作禪房供毋令墮世塵
清溪濯足圖
黃塵滿雙足宜賦故山歸解屨就清泚舉頭看翠微林
猿下窺膝石蘚欲霑衣更覓漁竿伴閒來就釣磯
觀潮
海口潮初上江流湧不行大風生氣勢烈日奪光晶鷁
首來何駛䲭夷怒未平吳兒誇壯觀車馬暮填城
送蒙古僧印空巖黃龍寺(受戒于天目山)
高僧明廷秀受業自南宗心訣提為印禪機捷若鋒爐
香來化鶴瓶水豢降龍弟子經忩外應占舊偃松
其二
古刹西江外師居最上方山神出護法天女下焚香久
客霜髭滿歸舟雲樹長秋期到天目容我借禪牀
溪居山水小景二首
想像溪居好時來放釣船滄洲茅屋路春水白鷗天林
壑無多地煙霞自一川底須論咫尺對此已茫然
其二
何處野人村微茫澗谷分林多太古樹山有四時雲鳥
跡還成道猿啼或作羣秋風茒屋破誰賦隠思君
水墨達摩像班惟志筆
佛法無多子西山雪柱天應尋葱嶺去方解少林禪鞮
屨露雙脚罽衣披半肩虛空本無住須借影中傳
數日北風興懷過海諸友
數日好風色行人應到家秋花香獨耐寒雁字多斜薄
飲無長酒輕行有小車吾心何爾汝聊復度年華
啖筍
今日食指動新苞來上林此兒生似玉饋我重如金晚
火炊鮮滑春雷發蟄深山園未能往少快老饕心
悠然閣為歙鄭處士作
鄭子林居好遙希靖節賢看山秋色裏把酒菊花前人
境殊多事吾廬自一天能知此中意何處不悠然
次柱德常僉院韻
鼇禁欣同直高閒勝俗忙露花迎夕歛風樹借秋凉太
史蘭臺筆郎官粉署香時時鈴索靜有喜到巖廊
聞董孟起副樞乃弟鄂霄院判凶訃哭之二首
天狗忽墮地兵生牙帳中寧為仗劍死不作倒戈攻故
國魂歸黑平原血濺紅驚心激此變誰為責元戎
其二
羣盜猶銅馬將軍真虎牙死當為厲鬼生不負皇家野
色含沈日河聲怒捲沙征東失名將朝野共驚嗟
過黃河
食指朝來動行庖旅次添淮魚初出網野鴨乍供鹽新
米如珠滑香醪過蜜甜真成不負腹聊爾一掀髯
陪東泉學士泛湖
山靄忽空無春暉正滿湖船頭載家樂花裏駐行厨樂
任喧呼動歸從酩酊扶使君留客意更為倒金壺
題汪會語村隠居
聞道荆村僻幽居趣自成桑中豚穽晚芹外燕泥晴苔
石留僧坐山尊遲客傾憑軒久不到望得白雲生
題太史楊公山居圖
湖上山居好奎題壓翠微煙霞改舊色林壑發清暉松
晚看書罷荷涼坐釣歸圖中有真趣須此挂朝衣
伍牧(宋將尹王援常州戰死於此)
苦戰勤王事精魂泣鬼雄壊城兵氣黑遺鏃血花紅故
老談亡國明時錄死忠長吟一搔首落日鳥呼風
九日行湖上
是節最關情隨山得散行西風片雨過落日半湖明野
菊黃堪把官醅綠可傾坐來無限思散入遠鴻聲
莫矣
莫矣年光速凄其世慮多半生縣磬室萬事缺壺歌秃
木風難響寒雲日易蹉向來出處意不决欲如何
寄韓伯清
淫雨俄如此能傷稼穡無積隂霾日月愁色滿江湖老
大心空壯艱難道愈孤美人秋水外不寄錦襜褕
蜕菴集卷二
