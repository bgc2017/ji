唐百家詩選卷五
宋王安石編
王昌齡二十三首
塞上曲二首
蟬鳴空桑林八月蕭關道出塞入塞雲處處黃蘆草從
來幽并客皆向沙場老莫學遊俠兒矜誇紫騮好
邊頭何慘慘已葬霍將軍部曲皆相弔燕南代北聞功
勲多被黜兵馬亦尋分更遣黃頭戍唯當哭塞雲
長信愁
奉箒平明秋殿開且將團扇共徘徊玉顔不及寒鵶色
猶帶昭陽日影來
放歌行
南渡洛陽津西望十二樓明堂坐天子月朔朝諸侯清
樂動千門皇風被九州慶雲從東來泱漭抱日流昇平
貴論道文墨將何求有詔徵草澤微誠將獻謀冠冕如
星羅拜揖曹與周望塵非吾事入賦且遲留幸蒙國士
識因脱負薪裘今者放歌行以慰梁甫愁但營數斗禄
奉養每豐羞願得金膏遂飛雲亦可儔
長歌行
曠野饒悲風颼颼多蒿草繫馬倚白楊誰知我懷抱所
是同袍者相逢盡衰老況登漢家陵南望長安道上有
枯樹根下有石鼠窠高皇子孫盡千載無人過寳玉頻
發掘精靈其奈何人生須信命有酒且長歌
青樓曲
白馬金鞍從武皇旌旗十萬宿長楊樓頭小婦鳴筝坐
遙見飛塵入建章
箜篌引
盧溪郡南夜泊舟夜聞南岸羌戎謳其時月黑猿啾啾
微雨霑衣令人愁有一遷客登高樓不言不寐彈箜篌
彈作薊門桑葉秋風沙颯颯青塚頭將軍鐵騘汗血流
深入匈奴戰未休黃旗一點兵馬收亂殺胡人積如丘
瘡病驅來役邊州仍披漠北羊羔裘顔色飢枯掩面羞
眼眶淚滴深兩眸還思本鄉食氂牛欲語不得指咽喉
或有強壯能吚嚘意說被他邊將讐五世屬蕃漢主留
碧毛氈障河曲遊橐駞五萬部落稠勅賜飛鳳金兜鍪
為君百戰如過籌靜掃隂山無鳥投家藏鐵劵特承優
黃金十斤不稱求九族分離作楚囚深溪寂寞絃苦幽
草木悲感聲颼飀僕本東山為國憂明光殿前論九疇
簏讀兵書盡冥搜為君掌上施權謀洞曉山川無與儔
紫宸發詔遠懷柔搖筆飛霜如奪鉤鬼神不得知其由
憐愛蒼生比蚍蜉朔河屯兵須漸抽盡遣降來拜御溝
便令海内休戈矛何用班超定遠侯史臣書之得已不
從軍行
向夕臨大荒朔風軫歸慮平沙萬餘里飛鳥宿何處虜
騎獵長原翩翩傍河去邊聲搖白草海氣生黃霧百戰
苦風塵十年履霜露雖投定遠筆未坐將軍樹早知行
路難悔不理章句
出塞行
白花垣上望京師黃河水流無盡時窮秋曠野行人絶
馬首東來知是誰
採蓮曲
荷葉羅裙一色裁芙蓉向臉兩邊開亂入池中看不見
聞歌始覺有人來
諸官遊招隠寺
山館人已空青蘿換風雨自從永明世月向龍宫吐鑿
井長幽泉白雲今如古應真坐松柏錫杖掛窗戶口云
七十餘能救諸有苦回指嵓樹花如聞道場鼓金色身
壊滅真如性無主僚友同一心清光遣誰取
沙苑南渡頭
秋霧連雲白歸心浦溆懸津人空守纜村館復臨川峰
隔蒼茫雨波通演漾田孤舟未得濟入夢在何年
鄭縣宿陶大公館贈馮六元二
儒有輕王侯脱略當世務本家藍溪中非為漁弋故無
何困躬耕且欲馳永路幽居與君近出谷同所騖昨日
辭石門五年變秋露雲龍未相感干謁亦已屢子為黃
綬羈余忝蓬山顧京門望西岳百里見郊樹飛雨祠上
來靄然關中暮驅車鄭城宿秉燭論往素山月出華隂
開此河渚霧清光比故人豁達展心晤馮公尚戢翼元
子仍跼步拂衣易為高論迹難有趣張范善始終吾等
豈不慕罷酒當涼風屈伸備冥數
和振上人秋夜懷士會
白露傷草木山風吹夜寒遙林夢親友高興發雲端(一作)
(嵓巒)郭外秋聲急城邊月色殘瑤琴多遠思更為客中彈
寄穆侍御出幽州
一從恩譴度瀟湘江北江南萬里長莫道薊門書信少
鴈飛猶得到衡陽
灞上閒居
鴻都有歸客偃臥滋陽村軒冕無枉顧清川照我門空
林網夕陽寒鳥赴荒園廓落時得意懷哉莫與言庭前
有孤鶴欲啄常翩翻為我銜素書弔彼顔與原二君既
不朽所以慰其䰟
初日
初日淨金閨先照牀前暖斜光入羅幕稍稍親絲管雲
髮不能梳楊花更吹滿
採蓮
越女作桂舟還將桂為檝湖上水渺漫清江初可涉摘
取芙蓉花莫摘芙蓉葉將歸問夫婿顔色何如妾
出塞
秦時明月漢時關萬里長征人未還但使盧城飛將在
不教胡馬度隂山
同李四倉曹宅夜飲
霜天留飲故情歡銀燭金爐夜不寒欲問吳江别來處
青山明月夢中看
送韋十四兵曹
縣職如長纓終日檢我身平明趨郡府不得展故人故
人念江湖富貴如埃塵迹在戎府掾心遊天台春獨立
浦邊鶴白雲長相親南風忽至吳分散還入秦寒夜天
光白海靜月色真對坐論歲暮絃歌起無因平生馳驅
分非謂杯酒仁出處兩不合忠貞何由申看君孤舟去
且欲歌垂綸
别李南浦之京
故園今在灞陵西江畔逢君醉不迷小弟鄰莊尚漁獵
一封書寄數行啼
閨怨
閨中少婦不曾愁春日凝妝上翠樓忽見陌頭楊柳色
悔教夫壻覓封侯
李頎二十四首
宋少府東溪泛舟
登岸還入舟水禽驚笑語晩葉低衆色濕雲帶繁暑落
日乘醉歸溪流復幾許
粲公院各賦一物得初荷
微風和衆草大葉長圓隂晴露珠垂合夕陽花影深從
來不著水清淨本因心
題璿公山池
遠公遁跡廬山岑開士幽居祗樹林片石孤峰窺色相
清池白月點禪心指揮如意天花落坐臥閒房春草深
此外俗塵都不染唯餘玄度得相尋
題盧五舊居
物在人亡無見期閒庭繫馬不勝悲忩前綠竹生空地
門外青山如舊時悵望秋天鳴墜葉巑岏枯柳宿寒鴟
憶君淚落東流水歲歲花開知為誰
二妃廟送裴侍御使桂陽
沅上秋草色蒼蒼堯女祠無人見精魄萬古寒猿悲桂
水身歿後椒漿神降時回雲迎赤豹飇雨驟文螭受命
出炎海焚香徵楚詞乘驄感遺跡一弔清川湄
欲之新鄉答崔顥綦毋潛
數年作吏家屢空誰道黑頭成老翁男兒在世無産業
行子出門如轉蓬吾屬交歡此何夕南家𢷬衣動歸客
銅爐將炙相歡飲星宿縱横露華白寒風卷葉度滹沲
飛雪覆地悲峨峨孤城日落見棲鳥馬上時聞漁者歌
明朝東路把君手臘日辭君期歲首自知寂寞無去思
敢望縣人致牛酒
李兵曹壁畫山水各賦得桂水帆
片帆在桂水落日天涯時飛鳥看共度閒雲相與遲長
波無曉夜泛泛欲何之
王母歌
武皇齋戒承華殿端拱須臾王母見霓旌照耀騏驎車
羽盖淋漓孔雀扇手指玄棃遣帝食可以長生臨㝢縣
頭上復戴九星冠總領玉童坐南面欲聞要言今告汝
帝乃焚香請此語若能鍊魄去三尸後當見我天皇所
顧謂侍女董雙成酒闌可奏雲和笙紅霞白日儼不動
七龍五鳳紛相迎惜哉志驕神不悦歎息馬蹄與車轍
複道歌鐘杳將暮深宫桃李花成雪為看青玉五枝燈
蟠螭吐火光已絶
古從軍
白日登山望烽火昏黃飲馬傍交河行人刁斗風砂暗
公主琵琶幽怨多野營萬里無城郭雨雪紛紛連大漠
胡鴈哀鳴夜夜飛胡兒眼淚雙雙落聞道玉門猶被遮
應將性命逐輕車年年戰骨埋荒外空見蒲桃入漢家
晩歸東園二首
出郭喜見山東行亦未遠夕陽帶歸鷺靄靄秋稼晩樵
者乘霽歌野人及星飯請謝朱輪客垂竿不復返
荆扉帶郊郭稼穡向東菑倚杖寒山暮鳴梭秋葉時迴
雲覆隂谷返景照霜梨澹泊真吾事清風别有資
裴尹東溪别業
公才廊廟器官亞河南守别墅臨都門驚湍急前後舊
交與羣從十日一攜手幅巾望寒山長嘯對高柳清歡
信可尚散吏亦何有岸雪青城隂水光搖林首閒觀野
人筏或飲川上酒幽雲澹徘徊白鷺飛左右庭竹垂臥
内村烟隔南阜始知物外清簪紱固芻狗
送綦毋三謁房給事
夫子大名下家無鍾石儲惜哉湖海上曾校蓬萊書外
物非本意此生空澹如所思但乘興遠適唯單車高道
時坎軻舊交願吹噓徒言青瑣闥不愛承明廬百里人
戶滿片言諍訟疎手持蓮花經目送飛鳥餘晩景南路
别炎雲中伏初此行儻不遂歸食蘆洲魚
送劉昱
八月寒荻花秋江浪頭白北風吹五兩誰是潯陽客鸕
鷀山頭微雨晴楊州郭裏暮潮生行人夜宿金陵渚試
聽沙邊南鴈聲
送郝判官
楚城木葉落夏口青山遍鴻鴈向南時君乘使者傳楓
林帶水驛夜火明山縣千里送行人蔡州如眼見江連
清漢東逶迤遙望荆雲相蔽虧應問襄陽舊風俗為余騎
馬習家池
聖善閣送裴迪入京
雪華斂高閣苔色上鉤欄藥草空階靜梧桐返照寒清
吟可愈疾攜手暫同歡墜葉和金磬飢烏鳴露盤伊川
惜東别灞水向西看舊託含香署雲霄何足難
贈别張兵曹
漢家蕭相國功盖五諸侯勲業河山重丹青錫命優君
為禁臠壻争看玉人遊荀令焚香日潘郎振藻秋新成
鸚鵡賦能衣鷫鸘裘不憚軒車遠仍尋蘿薜幽苑(一作花)
梨飛絳葉伊水淨寒流雪滿故關道雲遮祥鳳樓一身
輕寸禄萬物任虛舟别後如相問滄波雙白鷗
放歌行答從弟墨卿
小來好文恥學武世上功名不解取雖沾寸禄已後時
徒欲出身事明主柏梁賦詩不及宴長楸走馬誰相數
歛迹俛眉心自甘高歌擊節聲半苦由是蹉跎一老夫
養雞牧豕東城隅空歌漢代蕭相國豈事霍家馮子都
虛爾當年聲籍籍濫作詞林兩京客故人酒客安陵橋
黃鳥春風洛陽陌吾家令弟才不羈五言破鏑人共推
興來逸氣如濤湧千里長江歸海時别離短景何蕭索
佳句相思能間作舉頭遙望魯陽山木葉紛紛向人落
同張員外諲酬答之作
洛中高士日沉冥手自灌園方帶經王湛牀頭見周易
張康傳裏好丹青鶡冠草屨無名位博奕賦詩聊遣意
清言只到衛家兒用筆能誇鍾太尉東籬二月種蘭蓀
窮巷人稀烏鵲喧聞道郎官問生事肻令鬢髮老柴門
夏宴張兵曹東堂
重林華屋堪避暑況乃烹鮮會嘉客主人三十朝大夫
滿座森然見矛戟北窗臥簟連心花竹裏蟬鳴西日斜
羽扇搖風却珠汗玉杯貯水割甘瓜雲峯峨峨自冰雪
坐對芳罇不知熱醉來但掛葛巾眠莫道明朝有離别
答高三十五留别便呈于十一
累薦賢良皆不就家近陳留訪耆舊韓康雖復在人間
王霸終思隠巖岫清泠池水灌園蔬萬物滄江心澹如
妻子歡同數株柳雲山老對一牀書昨日公車見三事
明君賜衣遣為吏懷章不使郡邸驚待詔初從闕庭至
散誕由來自不羈低頭授職爾何為故園壁掛烏紗帽
官舍塵生白接䍦寄書寂寂於陵子蓬蒿沒身胡不仕
羹藜被褐環堵中歲晩將貽故人恥
古行路難
漢家名臣楊德祖四代五公享茅土父兄子弟綰銀黃
躍馬鳴珂朝建章火浣單衣繡方領茱萸錦帶玉盤囊
賓客填街復滿座片言出口生輝光世人逐勢爭奔走
瀝膽隳肝唯恐後當時一顧登青雲自謂生死長隨君
一朝謝病還鄉里窮巷蒼茫絶知已秋風落葉閉重門
昨日論交竟誰是薄俗嗟嗟難重陳深山麋鹿可為鄰
魯連所以蹈滄海古往今來稱達人
送盧少府赴延陵
問君從宦所何日府中趨遙指金陵縣青山天一隅行
人懷寸禄小吏獻新圖北固波濤嶮南天風俗殊春山
連橘柚晩景媚菰蒲漠漠花生渚亭亭雲過湖灘沙暎
村火水霧歛檣烏回首東門路鄉書不可無
送馬錄事赴永嘉
子為郡從事主印清淮邊談笑一州裏從容羣吏先手
持三尺令決遣如流泉太守既相許諸公誰不然孤城
臨海樹萬室帶山烟春日溪湖淨芳洲葭菼連炊飯蟹
螯熟下筋鱸魚鮮野鶴宿簷際楚雲飛面前聽歌送離
曲且駐木蘭船贈爾八行字當聞嘉政傳
戎昱十六首(建中中為虔州刺史)
羅江舍
山縣秋雲闇茅亭暮雨寒自傷庭葉下誰問客衣單有
興時添酒無聊嬾整冠近來鄉國夢夜夜到長安
採蓮曲
雖聽採蓮曲詎識採蓮心漾檝愛花遠回船愁浪深烟
生極浦色日落半江隂同侣憐波靜看妝墮玉簪涔陽
女兒花滿頭毿毿同泛木蘭舟秋風日暮南湖裏爭唱
菱歌不肯休
聞笛
入夜歸思切笛聲寒更哀愁人不願聽自到枕前來風
起塞雲斷夜深關月開平明獨惆悵飛盡一庭梅
漢上題韋氏莊
結茅同楚客卜築漢江邊日落數歸鳥夜深聞扣舷水
痕侵岸柳山翠借厨烟調笑提筐婦春來蠶幾眠
閨情
側聽宫官說知君寵尚存未能開笑頰先欲換愁魂寳
鏡窺妝影紅衫裛淚痕昭陽今再入寧敢恨長門
長安秋夕
八月更漏長愁人起常早閉門寂無事滿院生秋草昨
夜西窗夢夢行荆南道遠客歸去來在家貧亦好
衡陽春日遊僧院
曾共劉諮議同時事道林與君相掩淚來客豈知心階
雪凌春積爐烟向暝深依然舊童子相送出花林
玉臺體題湖上亭
湖入縣西邊湖頭勝事偏綠竿初長笋紅顆未開蓮蔽
日高高樹迎人小小船清風長入坐夏月似秋天
早梅
一樹寒梅白玉條迥臨村路傍溪橋應緣近水花先發
疑是經春雪未消
移家别湖上亭
好是春風湖上亭柳條藤蔓繫離情黃鸎久住渾相識
欲别頻啼四五聲
客堂秋夕
隔窗螢影滅復流北風微雨虛堂秋蟲聲竟夜引鄉淚
蟋蟀何知人自愁四時不得一日樂以此方悲客遊惡
(一作客牢落)寂寂江城無所聞梧桐葉上偏蕭索
湖南雪中留别
草草還草草湖東别離早何處愁殺人歸鞍雪中道出
門迷轍跡雲水白浩浩明日武陵西相思鬢堪老
贈别張駙馬
上元年中長安陌見君朝下欲歸宅飛龍騎馬三十匹
玉勒雕鞍照初日數里衣香遙撲人長衢雨歇無纖塵
從奴斜抱勅賜錦雙雙蹙出金騏驎天子愛壻皇后弟
獨步明時負權勢一身扈蹕承殊澤甲第朱門聳高戟
鳳凰樓上伴吹簫鸚鵡杯中醉留客泰去否來何足論
宫中晏駕人事翻一朝負譴辭丹闕五年待罪湘江源
冠冕淒涼幾遷改眼看桑田變成海華堂金屋别賜人
細眼黃頭總何在清宫相見寸心悲嬾欲今時問昔時
看君風骨殊未歇不用愁來雙淚垂
苦哉行(寳應中作)
妾家清河邊七葉承貂蟬身為最小女偏得渾家憐親
戚不相識幽閨十五年有時最遠出祗到中門前前年
狂寇來懼死翻生全今秋官軍至豈意遭戈鋌匈奴為
先鋒長鼻黃髮拳彎弓獵生人百步牛羊羶脱身落虎
口不及歸黃泉苦哉難重陳暗哭蒼蒼天
涇州觀元戎出師
寒日征西將蕭蕭萬馬叢吹笳覆樓雪祝纛滿旗風遮
虜黃雲斷燒荒白草空金鐃肅天外玉帳靜霜中朔野
長城閉河源舊路通衛青師自老魏絳賞何功槍壘依
沙迥轅門壓塞雄燕然如可勒萬里願從公
從軍行
昔從李都尉雙鞬照馬蹄擒生黑山北殺敵黃雲西太
白沉虜地邊草復萋萋歸來邯鄲市百尺青樓梯感激
然諾重平生膽力齊芳筵暮歌發豔粉輕鬟低半酣秋
風起鐵騎門前嘶遠戌報烽火孤城嚴鼓鼙揮鞭望塵
去少婦莫含啼
唐百家詩選卷五
