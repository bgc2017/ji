唐百家詩選卷十二
宋王安石編
楊巨源四十六首
送太和公主和蕃
北路古來難年光獨認寒朔雲侵鬢起邊月向眉殘蘆
井尋沙到花門度磧看薰風一萬里來處是長安
春日奉獻聖壽無疆詞
代是文明晝春當燕喜時鑪烟添柳重宫漏出花遲漢
典方寬律周官正採詩碧霄傳鳳吹紅旭在龍旗造化
膺神契陽和沃聖慈無因隨百獸率舞奏丹墀
贈鄰家老將
白首羽林郎丁年戍朔方隂天瞻磧路秋日渡遼陽大
漠寒山黑孤城夜月黃十年依蓐食萬里帶金瘡拂雪
陳師祭衝風立教場箭飛瓊羽合旗動火雲張虎翼分
營勢魚鱗擁陳行誓心清塞色鬭血雜沙光戰地晴暉
薄軍門曉氣長寇深争暗襲關迥勒春防身賤竟何訴
天高徒自傷功成封寵將力盡到貧鄉雀老方悲海鷹
衰却念霜空餘孤劍在開匣一霑裳
和練師索秀才楊柳
水邊楊柳綠烟絲立馬煩君折一枝惟有春風最相惜
殷勤更向手中吹
大堤詞
二八嬋娟大堤女開壚相對依江渚待客登樓向水看
邀郎卷幔臨花語細雨濛濛濕芰荷巴東商侣住帆多
自傳芳酒翻紅袖誰調妍妝回翠蛾珍簟華燈夕陽後
當罏理瑟矜纖手月落星微五鼔聲春風摇蕩忩前柳
歲歲逢迎沙岸間背人多整綠雲鬟無端嫁與五陵少
離别烟波傷玉顔
聖恩洗雪鎮州寄獻裴相公
天借春光洗綠林戰塵收盡見花隂好生本是君王德
忍死何妨壯士心曾賀截雲翻柵遠仍聞斸凍下營深
井陘昨日雙旗入蕭相無言淚濕襟
上劉侍中
命代生申甫承家翊禹湯廟謨膺間氣師律動清霜鍾
鼎勲庸大河山誡誓長英姿凌虎視逸步壓龍驤道恊
陶鈞力恩回日月光一言弘社稷九命備珪璋政洽軍
逾肅仁敷物已康朱門重棨戟丹詔半縑緗位總興龍
野師臨涿鹿鄉射鵰天更碧吹角塞仍黃深入平夷落
横行闢漢疆功垂貞石遠名映色絲香度磧瞻貔武臨
池識鳳凰舞腰凝綺榭歌響拂雕梁杯淨傳鸚鵡裘鮮
照鷫鸘吟詩白羽扇校獵綠沉槍風景佳人地烟沙壯
士場幕中邀謝監麾下得周郎珠影含空徹瓊枝映坐
芳王渾知武子陳寔奬元方富貴春無限歡娛夜未央
管絃隨玉帳樽俎奉金章俗理寧因勸邊城詎假防軍
容雄朔漠公望冠巖廊分野隣孤島京坻溢萬箱曙華
分碣石秋色入漁陽城遠迷玄莵川明辨白狼忠賢多
感激今古共蒼茫堤擁紅蕖豔橋分翠柳行軒車紛自
至亭館鬱相當珍簟回煩暑層軒引早凉聽琴知思静
說劍覺神揚佳景燕臺上清暉鄭驛傍鼔鍾喧北里珪
玉映東牀敢衒由之瑟甘循賜也牆官微思假路戰勝
望升堂欲奮三年翼頻回一夕腸消憂期酒聖乘興任
詩狂海内分桃李天涯剪稻粱升沉門下客誰道在蒼
蒼
郊居秋日酬奚贊府見寄
繁菊照深居芳香春不如聞尋周處士知伴庾尚書日
晩汀洲曠天晴草木疎閒言揮麈柄清步掩蝸廬野老
能親牧高人念遠漁幽叢臨古岸輕葉度寒渠暮色無
狂蝶秋華有嫩蔬若為酬郢曲從此愧璠璵
上裴中丞
六年西掖宏湯誥三捷東堂總漢科政引風霜成物色
語回天地到陽和清威更助朝端重聖澤曾隨筆下多
應笑白鬚揚執戟可憐春日老如何
送裴中丞出使
一清淮甸假朝綱金印初迎細柳黃辭闕天威和雨露
出關春色避風霜龍韜何必陳三略虎旅由來肅萬方
宣諭生靈真重任回軒應問石渠郎
酬崔駙馬惠牋紙百張兼貽四韻
百張雲樣亂花開七字文頭豔錦回浮碧定從天上得
殷紅應自日邊來捧持價重欺雲葉封裹香深笑海苔
滿篋清光應照眼欲題凡韻輒徘徊
送司徒童子
衛多君子魯多儒七歲聞天笑舞雩光彩春風初轉蕙
性靈秋水不藏珠兩經在口知名小百拜垂髫禀氣殊
况復元侯旌爾善桂林枝上得鵷鶵
元日含元殿下立仗丹鳳樓下宣赦上門下相
公二首
天垂台耀拂欃槍壽獻山青祝聖明丹鳳闕前歌九奏
金雞竿上鼔千聲衣裳南面薰香動文字東方喜氣生
從此登封資廟略兩河連海一時清
臨軒啓扇似雲收率土朝天劇水流瑞色含春當正殿
香烟捧日在高樓三朝起草迎恩澤萬歲長聲繞冕旒
請問漢家功第一麒麟閣上識酇侯
賀田僕射子弟榮拜金吾
五侯恩澤不同年叔姪朱門䂍矟連鳳沼九重相喜氣
鴈行一半入祥烟街衢燭影侵寒月文武珂聲疊曉天
為數麒麟高閣上誰家父子勒燕然
觀打毬
親掃毬場如砥平龍驤驟馬曉光晴入門百拜瞻雄勢
動地三軍唱好聲玉勒回時霑赤汗花[騣-凶+(鬯-匕)]分處拂紅纓
欲令四海氛烟淨杖底纖塵不敢生
送人過衛州
憶昔征南府内遊君家東閤最淹留縱横聯句長侵曉
次第看花直到秋論舊舉杯先下淚傷離臨水更登樓
相思前路幾回首滿眼青山過衛州
贈李傅
知因公望掩能文誓激明誠在致君曾罷雙旌瞻白日
猶將一劍許黃雲摇窗竹色留僧語入院松聲共鶴聞
莫被此心生晩計鎮南人憶杜將軍
送綘州盧使君
應將清静結心期又共陽和到郡時綘老問年須筭字
庾公逢月要題詩朱欄迢遞因高勝粉蝶清明欲下遲
他日徵還作霖雨不須求賽敬亭祠
和裴舍人觀田尚書出獵
聖代司空比玉清雄藩觀獵見皇情雲禽已覺高無益
霜兔應知狡不成飛鞚擁塵寒草盡彎弓開月朔風生
今朝始賀將軍貴紫禁詩人看旆旌
送李舍人歸蘭陵里
清詞舉世皆藏篋美酒當山為滿罇三畆嫩蔬臨綺陌
四行高樹擁朱門家貧境勝心無累名重官閒口不論
惟有道情常自足啓期天地易知恩
和人與人分惠賜冰
天水藏來玉墮空先頒密署幾人同映盤皎㓗非關露
當扇清涼不在風瑩質方從綸閣内凝輝更借錦帷中
麗詞珍貺難雙有迢遞金鑾殿角東
寄中書同年舍人
晴明紫閣最高峰仙掖開簾范彦龍五色天書詞煥爛
九華春殿語從容綵毫應染鑪烟細清佩仍含玉漏重
二十年前同日喜碧霄何路得相逢
早春即事呈劉員外
明朝晴暖即相隨肯信春光被雨欺且任文書堆案上
免令杯酒負花時馬蹄經歴應須遍鶯語丁寧已怪遲
更待雜芳成豔錦鄴中争唱仲宣詩
酬于駙馬二首
綺陌塵香曙色分碧山如畫又逢君蛟藏秋月一片水
驥鎖晴空千尺雲戚里舊知何駙馬詩家今得鮑參軍
陽和本是煙霄曲須向花間次苐聞
芳時碧落心應斷今日清詞事不同瑶草秋殘仙圃在
綵雲天遠鳳樓空晴花曾送金羈影涼葉還生玉簟風
長得聞詩懽自足會看春露濕蘭叢
和侯大夫秋原觀征人回
兩河罷戰萬方清原上軍回識舊營立馬望雲秋塞淨
射鵰臨水晩天晴戍閒部伍分岐路地遠家鄉寄旆旌
聖代止戈資廟略諸侯不復更長征
同太常尉遲博士闕下待漏
沉沉延閣抱丹墀松色苔花顥露滋爽氣曉來青玉甃
薰風宿在翠花旗方瞻御陌三條廣猶覺仙門一刻遲
此地含香從白首馮唐何事怨明時
見薛侍御戴不損裹帽子因贈
潘郎對青鏡烏帽似新裁曉露鴉初洗春荷葉半開堪
將護巾櫛不獨隔塵埃已見籠蟬翼無因映鹿胎何人
呈巧思好手自西來有意憐衰醜煩君致一枚
寄昭應王丞
武皇金輅輾香塵每歲朝元及此辰光動泉心初浴日
氣蒸山腹總成春謳歌已入雲韶曲詞賦方歸侍從臣
瑞靄朝朝猶望幸天教赤縣有詩人
將歸東都别令狐舍人
綠楊紅杏滿城春一騎悠悠萬井塵岐路未關今日事
風光欲醉長年人閒過綺陌尋高寺強到朱門謁近臣
多病晩來還有策洛陽山色舊相親
寄江州白司馬
江州司馬平安否惠遠東林住得無湓浦曾聞似衣帶
廬峰見說勝香爐題詩歲晏離鴻斷望闕天遥病鶴孤
莫謾勾牽雨花社青雲依舊是前途
薛司空自青州歸朝
天眷君陳久在東歸朝人看大司空黃河岸畔長無事
滄海東邊獨有功已變畏途成雅俗仍過舊里揖清風
一門累葉凌烟閣次第儀形漢上公
送章孝標校書歸杭州因寄白舍人
曾過靈隠江邊寺獨宿東樓看海門潮色銀河鋪碧落
日光金柱出紅盆不妨公事資高卧無限詩情要細論
若訪郡人徐孺子應須騎馬到沙村
述舊紀勲寄太原李侍中光顔二首
玉塞含悽見雁行北垣新詔拜龍驤弟兄間世眞飛將
貔虎歸時似故鄉鼓角因風飄朔氣旌旗映水發秋光
河源收地心猶壯笑向天西萬里霜
倚天長劍截雲孤報國縱横見丈夫五載登壇真宰相
六重分閫正司徒曾聞轉戰平堅寇共說題詩壓腐儒
料敵知機在方寸不勞心力講隂符
胡二十拜戶部兼判度支
清機果被公材撓雄拜知承聖主恩廟略已調天府實
國征方覺地官尊徒言玉節將分閫定是沙隄欲到門
為愛山前新卜第不妨風月事琴罇
酬裴舍人見寄
誰道重遷是舊班自將霄漢比鄉關二妃樓下宜臨水
五老祠西好看山再葺吾廬心已足每來公府跡常閒
詩陪亞相逾三紀石笥煙霞不共攀
早朝
鐘傳清禁纔應徹漏報仙闈儼已開雙闕薄烟籠菡蓞
九城初日照蓬萊朝時但向丹墀拜仗下方從碧落回
聖代逍遥更何事願將巴曲贊康哉
元日呈元逢吉舍人
華夷文物賀新年霜仗遥排鳳闕前一片綵霞迎曙日
萬條紅燭動春天稱觴山色和元氣端冕爐香疊瑞烟
共說正初當聖澤試過西掖問羣賢
酬盧員外(話舊感往年相國河東張公宏靖常臨北府黍寮屬之末君有鄉里之親)
(有作)
謝傅旌旄控上游盧郎罇俎借前籌舜城風土臨清廟
魏國山川在白樓雲寺當時接高步水亭今日又同遊
滿筵舊府笙歌在獨有羊曇最淚流
述美寄申州盧拱使君
領郡仍聞倅虎貔致身還是見男兒小船隔水催桃葉
大鼓當風舞柘枝酒座微酣諸客倒毬場慢撥幾人隨
從來樂事憎詩苦莫被窗中遠岫知
贈張將軍
關西諸將揖容光獨立營門劍有霜知愛魯連歸海上
肯令王翦在頻陽天晴紅幟當山滿日暮清笳入塞長
年少功高人最美漢家壇樹月蒼蒼
酬崔博士
自知頑叟更何能唯學雕蟲謬見稱長被有情邀唱和
近來無力更祗承青松樹杪千年鶴白玉壺中一片冰
今日為君書壁右孤貞莫怕世人憎
古意贈王常侍
繡戶紗窗北里深香風暗動鳳凰簪組紃長在佳人手
刀尺空摇寒女心欲學齊謳逐雲管還思楚練拂霜砧
東家少婦當機織應念無衣雪滿林
和杜中丞西禪院看花
一林堆錦映千燈照眼牽情欲不勝知倚晴明嬌自足
解將顔色醉相仍好風輕引香烟入甘露纔和粉豔凝
深處最憐鶯蹂踐嫩時先被蝶侵凌對持真境應無取
分付空門又未能迎日似翻紅燒斷臨流疑映綺霞層
幽含晩態憐丹桂盛續春光識紫藤每到花枝獨惆悵
山東惟有杜中丞
王建上二十四首(太和中為陜州司馬)
送人
白日向西没黃河復東流人生足著地寧免四方遊我
行無返顧祝子勿回頭當須向前去何用起離憂但恐
無廣路平地作山丘令我車與馬欲疾反停留蜀客多
積貨邊人競封侯男兒戀家鄉懽樂為仇讐丁寧相勸
勉苦口幸無尤對面無相成不如豺虎儔彼遠不寄書
此寒莫寄裘與君俱絶跡兩念無因由
將歸故山留别杜侍御
有川不得涉有路不得行沉沉百憂中一日如一生錯
來干諸侯石田廢春耕虎戟衛重門何因達中誠日月
俱照曜山川異隂晴如何百里間開目不見明我今歸
故山誓與草木幷願君去丘坂長使道路平
上七泉寺上方
長年好名山本性今得從回看塵土遥稍見麋鹿蹤老
僧雲中居石門青重重隂泉養成龜古壁飛却龍掃石
禮新經懸幡上高峰日夕猿鳥合覓食聽山鍾將火尋
遠泉煮葠傍寒松晩隨采藥人便宿南磵中晨起衝露
行濕花枝茸茸歸依向禪師願作香火翁
温門山
早入温門山羣峰亂如戟崩崖欲相觸呀豁斷行跡脫
履尋淺流定足畏欹石路盡十里溪地多千歲栢洞門
晝隂黑深處惟石壁似見丹沙光亦聞鍾乳滴靈池出
山底沸水衝地脉暖氣成濕烟濛濛窗中白隨僧入古
寺便是雲外客月出天氣凉夜鍾山寂寂
酬栢侍御聞與韋處士同遊靈臺寺見寄
西域傳中說靈臺屬雍州有泉皆聖跡有石皆佛頭所
出薝蔔香外國俗來求毒蛇護其下樵者不可偷古碑
在雲顛備載置寺由魏家移下來後人始增修近與韋
處士愛此山之幽各自具所須竹籠盛茶甌牽馬過危
棧襞衣涉奔流草開平路盡林下大石稠回廊轉經峰
忽見東西樓瀑布當寺門迸落衣裳秋石苔鋪紫花溪
葉裁綠油松根載殿高飄颻仙山浮縣中賢大夫一月
前此遊賽神荷得雨豈暇多停留二十韻新詩遠寄尋
山儔清令玉磵泣冷切石磬愁君名高難閑余身愚終
休相將長無因從今生離憂
送韋處士老舅
憶昨癡小年不知有經籍常隨童子遊多向外家劇偷
花入鄰里弄筆書墻壁照水學梳頭應門未穿幘人前
賞文性梨果蒙不惜賦字詠新泉探題得幽石自從出
關輔三十年作客風雨一飄颻親情多阻隔如何二千
里塵土驅衰瘠良久陳辛苦從頭嘆衰白既來今又去
暫笑還成慼落日動征車春風卷離席雲臺觀西路華
嶽祠前栢會得過帝鄉重尋舊行跡
邯鄲主人
遠客無主人夜投邯鄲市飛蛾繞殘燭半夜人醉起壚
邊酒家女遺我緗綺被合成雙鳳花宛轉不相離縱令
顔色故勿遣合歡異一念始為難萬金誰足貴門前長
安道去者如流水晨風羣鳥翔徘徊别離此
泛水曲
載酒入烟浦方舟泛綠波子酌我復飲子飲我還歌蓮
深微路通峰曲幽氣多閱芳無留瞬弄桂不停柯水上
秋日鮮西山碧峨峨兹歡良可貴誰復更來過
題夀安南館
明蒙竹間亭天暖幽桂碧雲生四面山水接當階石濕
樹浴鳥痕破苔卧鹿跡不緣塵駕觸堪作商皓宅
江南新體二首
江上風修修竹間湘水流日夜桂花落行人去悠悠復
見離别處蟲聲隂雨秋
處處江草綠行人發瀟湘瀟湘回雁多日夜思故鄉春
夢不知數空山蘭蕙芳
涼州行
涼州四邊沙皓皓漢家無人開舊道邊頭州縣盡胡兵
將軍别築防秋城萬里征人皆已没年年旌節發西京
多來中國收婦女一半生男為漢語蕃人舊日不耕犁
相學如今種禾黍驅羊亦著錦為衣為惜氊裘防鬭時
養蠶繰繭成匹帛那將繞帳作旌旗城頭山雞鳴角角
洛陽家家教胡樂
寒食行
寒食家家出古城老人看屋少人行丘隴年年無舊道
車徒散行入衰草牧童驅牛下塚頭畏有家人來洒掃
遠人無墳水頭祭還引婦姑望鄉拜三日無火燒紙錢
紙錢那得到黃泉但看壠上無新土此中白骨應無主
促刺詞
促促復刺刺水中無魚山無石少年雖嫁不將歸白頭
猶著父母衣四邊田宅非所有我身不及逐雞飛出門
若有歸死處猛虎當衢向前去百年不遣踏君門在家
誰喚為新婦豈不見他隣舍娘嫁來長在舅姑傍
隴頭水
隴水何年隴頭别不在山中亦嗚咽征人塞耳馬不行
未到隴頭聞水聲謂是西流入蒲海還聞北去繞龍城
隴東隴西多屈曲野麋飲水長蔟蔟胡兵夜回水傍住
憶著來時磨劍處向前無井復無泉放馬回看隴頭樹
北邙行
北邙山頭少閒土盡是洛陽人舊墓舊墓人家歸葬多
堆著黃金無買處天涯悠悠葬日促岡坂﨑嶇不停轂
高張素幕繞銘旌夜唱挽歌山下宿洛陽城北復城東
魂車祖馬長相逢車轍廣若長安路蒿草多於松栢樹
山頭澗底石漸稀盡向墳前作羊虎誰家石碑文字滅
後人重取書年月朝朝車馬送葬回還起大宅與高臺
温泉宫行
十月一日天子來青䋲御路無塵埃宮前内裏湯各别
每箇白玉芙蓉開朝元閣向山上起城繞青山龍煖水
夜開金殿看星河宫女知更月明裏武皇得仙王母去
山雞晝鳴宫中樹温泉決決出宫流宫使年年修玉樓
禁兵去盡無射獵日西麋鹿登城頭梨園弟子偷曲譜
頭白人間教歌舞
春詞
紅煙滿戶日照梁天絲軟弱蟲飛揚菱花霍霍繞帷光
美人對鏡著衣裳庭中並種相思樹夜夜還棲雙鳳凰
遼東行
遼東萬里遼水曲古戍無城復無屋黃雲蓋地雪作山
不惜黃金貴衣服戰回各自收弓箭正西回面家鄉遠
年年都郡送征人將與遼東作丘坂寧為草木鄉中生
有身不向遼東行
塞上梅
天山路上一株梅年年花發黃雲下昭君已没漢使回
前後征人唯繫馬日夜風吹滿隴頭還隨隴水東西流
此花若近長安路九衢年少無攀處
戴勝詞
戴勝誰與爾為名木中作窠墻上鳴聲聲催我急種榖
人家向田不歸宿紫冠綵綵褐羽斑銜得蜻蜓飛過屋
可憐白鷺滿綠池不如戴勝知天時
鞦韆詞
長長絲䋲紫復碧嫋嫋横枝高百尺少年女兒重鞦韆
盤巾結帶垂兩邊身輕裙薄易生力雙手向空如鳥翼
下來立定重繫衣復畏斜風高不得旁人送上那足貴
終賭明璫鬭自起回回若與高樹齊頭上寳釵從墮地
眼前争勝難為休足踏平地看始愁
開池得古釵
美人開池北堂下拾得寳釵金未化鳳皇半在雙股齊
鈿花落處生黃泥當時墮地覓不得暗想窗中還夜啼
可知將來對夫壻鏡前學梳古時髻莫言至死亦不遺
還似前人初得時
賽神曲
男抱琵琶女作舞主人再拜聽神語新婦上酒勿辭勤
使爾舅姑無所苦椒漿湛湛桂座新一雙長箭繫紅巾
但願牛羊滿家宅十月報賽南山神青天無風水復碧
龍馬上鞍牛服&KR2771;紛紛醉舞踏衣裳把酒路傍勸行客
唐百家詩選卷十二
