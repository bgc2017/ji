唐百家詩選總集類
提要
臣等謹案唐百家詩選二十卷舊本題宋王
安石編其去取絶不可解自宋以来疑之者
不一曲為解者亦不一然大抵指為安石惟
晁公武讀書志云唐百家詩選二十卷皇朝
宋敏求次道編次道為三司判官嘗取其家
所藏唐人一百八家詩選擇其佳者凡一千
二百四十六首為一編王介甫觀之因再有
所去取且題云欲觀唐詩者觀此足矣世遂
以為介甫所纂其說與諸家特異按讀書志
作於南宋之初去安石未遠又晁氏自元祐
以来舊家文獻緒論相承其言當必有自邵
博聞見後錄引晁說之之言謂王荆公與宋
次道同為羣牧司判官次道家多唐人詩集
荆公盡即其本擇善者籖帖其上令吏抄之
吏厭書字多輒移所取長詩籖置所不取小
詩上荆公性忽略不復更視今世所謂唐百
家詩選曰荆公定者乃羣牧司吏人定也其
說與公武又異然說之果有是說不應公武
反不知考周煇清波雜志亦有是說與博所
記相合煇之曾祖與安石為中表故煇持論
多左袒安石當由安石之黨以此書不惬於
公論造為是說以解之託其言於說之博不
考而載之耳此本為宋乾道中倪仲傳所刊
前有仲傳序其書世久不傳
國朝康熙中商邱宋犖始購殘本八卷刻之既
又得其全本續刻以行而二十卷之數復完
當時有疑其偽者閻若璩歷引高棅唐詩品
彙所稱以明皇早度蒲關詩為開卷第一陳
振孫書錄解題所稱非惟不及李杜韓三家
即王維韋應物元白劉柳孟郊張籍皆不及
以證其真又殘本佚去安石原序若璩以臨
川集所載補之其文具載若璩潛邱劄記中
惟今本所錄共一千二百六十二首較晁氏
所記多十六首若璩未及置論或傳寫讀書
志者誤以六十二為四十六歟至王昌齡出
塞詩諸本皆作若使龍城飛將在此本作盧
城飛將若璩引唐平州治盧龍縣以證之然
詩人誤用往往而然不必曲為之諱唐三百
年更無一人稱盧龍為盧城者何獨昌齡杜
撰地名此其過尊宋本之失有不可為典要
者矣乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
唐百家詩選原序
音有妙而難賞曲有高而寡和古今通然無惑乎唐百
家詩選之淪没於世也予自弱冠肄業於香溪先生門
嘗得是詩於先生家藏之秘竊愛其拔唐詩之尤清古
典麗正而不冶凡以詩鳴於唐有驚人語者悉羅於選
中於是心惟口誦幾欲裂去夏課而學焉先生知之一
日索而鑰諸笥越至於今不復過目者有年矣頃有親
戚游宦南昌因得之於臨川以歸首以出示發卷數過
不啻如獲遺珠之喜惜其道遠難致且字畫漫滅近世
士大夫嗜此詩者往往不能無恨故鏤板以新其傳庶
幾丞相荆國公銓擇之意有所授於後人也雅德君子
儻於三冬餘暇玩索唐世作者用心則發而為篇章殆
見游刃餘地運斤成風矣乾道已丑四月望日倪仲傳
序
唐百家詩選原序
余與宋次道同為三司判官時次道出其家藏唐詩百
餘編諉余擇其精者次道因名曰百家詩選廢日力於
此良可悔也雖然欲知唐詩者觀此足矣
