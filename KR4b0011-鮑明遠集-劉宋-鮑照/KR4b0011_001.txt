鮑氏集卷第一
舞鶴賦
蕪城賦
芙蓉賦
遊思賦
飛蛾賦
舞鶴賦
散幽經以驗物偉胎化之仙禽鍾浮曠之藻
質抱清迥之明心指蓬壼而飜翰望崑閬而
揚音匝日域以廻騖窮天步而高尋踐神區
其旣遠積靈祝而方多精含丹而星耀頂凝
紫而煙華引圓吭之纖婉頓脩趾之鴻姱疊
霜毛而弄影振玉羽而臨霞朝戲於芝田夕
飲乎瑤池厭江海而遊澤掩雲羅而見羈去
帝鄕之岑寂歸人寰之喧卑歲崢嶸而催暮
心惆悵而哀離於是窮隂殺節急景凋年涼
沙振野箕風動天嚴嚴苦霧皎皎悲泉冰塞
長河雪滿群山旣而雰昏夜歇景物澄廓星
飜漢回曉月將落感寒鷄之早晨憐霜鴈之
違漠臨驚風之蕭條對流光之照灼唳青響
於丹墀舞容飛於金閣始連軒以鳳蹌終宛
轉而龍躍躑躅徘徊振迅騰摧驚身蓬集矯
翅雪飛離網别赴合渚相依將興中止若往
而歸䬃沓矝顧遷延遲暮逸翮後塵翶翥先
路指會規翔臨𡵨矩步態有遺妍貌無停趣
奔機逗節角睞分形長揚(一作揚翹)緩鶩並翼連
聲輕迹凌亂浮影交横衆變繁姿參差洊密
煙交霧凝若無毛質風去雨還不可談悉旣
散魂而盪目迷不知其所之忽星離而雲罷
整神容而自持仰天居之崇絶更惆惕而驚
思當是時也燕姬色沮巴僮心恥巾拂兩停
丸劒雙止雖邯鄲其敢倫豈陽阿之能擬入
衞國而乘軒出吳都而傾市守馴養於千齡
結長悲於萬里
蕪城賦(登廣陵城作)
濔迆平原南馳蒼梧漲海北走𬗋塞鴈門拖
以漕渠軸以崑崗重關複江之奥四會五逹
之莊當昔全盛之時車掛轊人駕肩㕓閈撲
地歌吹沸天孳貨鹽田鏟利銅山才力雄富
士馬精妍故能侈秦法佚周令劃崇墉刳濬
洫圖修世以休命是以板築雉堞之殷井幹
烽櫓之勤格高五嶽袤廣三墳崪若斷岸矗
似長雲製磁石以禦衝糊頳壤以飛文觀基
扃之固護將萬祀而一君出入三代五百餘
載竟瓜割而豆分澤葵依井荒葛罥途壇羅
虺蜮階鬪麕鼯木魅山鬼野鼠城狐風嘷雨
嘯昏見晨趨饑鷹礪吻寒鴟嚇雛伏暴藏虎
乳血餐膚崩榛塞路峥嶸古馗白楊早落塞
草前衰稜稜霜氣蔌蔌風威孤蓬自振驚沙
坐飛灌莾杳而無際叢薄紛其相依通池旣
巳夷峻隅又巳頽直視千里外唯見起黃埃
凝思寂聽心傷巳摧若夫藻扃黼帳歌堂舞
閣之基璇淵碧樹弋林釣渚之館吳蔡齊秦
之聲魚龍爵馬之玩皆薰歇燼滅光沉響絶
東都妙姬南國佳人蕙心紈質玉貌絳脣莫
不埋魂幽石委骨窮塵豈憶同輦之愉樂離
宫之苦辛哉天道如何吞恨者多抽琴命操
爲蕪城之歌歌曰邊風起兮城上寒井徑滅
兮丘隴殘千齡兮萬代共盡兮何言
芙蓉賦
感衣裳於楚賦詠憂思於陳詩訪群英之豔
絶標高名於澤芝會春陂乎夕張搴芙蓉而
水嬉抽我袊之桂蘭點子吻之瑜辭選群芳
之徽號抱兹性之清芬禀若華之驚絶單蓲
陽之妙手測淲池之光噄爍&KR0686;輝之明媚粲
雕霞之繁悅顧椒丘而非偶豈園桃而能埒
彪炳以蒨藻翠景而紅波青房兮規接紫的
兮圓羅樹妖遥之弱幹散菡蓞之輕荷上星
光而倒景下龍鱗而隱波戲錦鱗而夕暎曜
繡羽以晨過結遊童之湘吹起榜妾之江歌
備日月之温麗非盛明而謂何若乃當融風
之暄盪承暑雨之平渥被瑶塘之周流繞金
渠之屈曲排積霧而楊芬鏡洞泉而含綠葉
折水以爲珠條集露而成玉潤蓬山之瓊膏
輝䓗河之銀燭冠五華於仙草超四照於靈
木雜衆姿於開卷閱群貌於昏明無長䄂之
容止信不笑之空城森𬗋葉以上擢紛湘蘂
而不傾根雖割而琯徹柯旣解而絲縈感盛
衰之可懷質始終而常清故其爲芳也綢繆
其爲媚也奔發對粧則色姝比蘭則香越泛
明綵於宵波飛澄華於曉月陋荆姬之朱顔
笑夏女之光髮恨狎世而貽賤徒愛存而賞
没雖凌群以檀奇終從歲而零歇
遊思賦
雲徑兮海衝上潮兮送風秋水兮駕浦涼煙
兮冐江暮氣起兮遠岸黑陽精滅兮天際紅
波沄沄兮無底山森森兮萬重平隰兮亘岸
通川兮瀉壑仰盡兮天經俯窮兮地絡望波
際兮曇曇眺雲間兮灼灼乃江南之斷山信
海上之飛鶴指煙霞而問鄕窺林嶼而訪泊
撫身事而識苦念親愛而知樂苦與樂其何
言悼人生之長役捨堂宇之密親坐江潭而
爲客對蒹葭之遂黃視零露之方白鴻晨驚
以響湍泉夜下而鳴石結中洲之雲蘿託綿
思於遥夕瞻荆吳之遠山望邯鄲之長陌塞
風馳兮邊草飛胡沙起兮鴈揚翮雖燕越之
異心在禽鳥而同戚悵收情而抆淚遣繁悲
而自抑此日中其幾時彼月滿而將蝕生無
患於不老奚引憂以自逼物因節以卷舒道
與運而升息賤賣卜以當壚隱我耕而子織
誠愛秦王之奇勇不願絶筋而稱力巳矣哉
使豫章生而可知夫何異乎叢棘
飛蛾賦
仙鼠伺闇飛蛾候明均靈舛化詭欲齊生觀
齊生而欲詭各會住以憑方陵燋煙之浮景
赴熙𦦨之明光拔身幽草下畢命在此堂本
輕死以邀得雖糜爛其何傷豈學山南之文
豹避雲霧而巖藏
鮑氏集卷第一
鮑氏集卷第一
