鮑氏集卷第四
擬古八首
擬青青陵上栢
學劉公幹體五首
擬阮公夜中不能寐
學陶彭澤體
紹古辭七首
幽蘭五首
學古(一作北風雪)
擬古八首
魯客事楚王懷金襲丹素旣荷主人恩又蒙
令尹顧日宴罷朝歸輿馬塞衢路宗黨生光
輝賓僕遠傾慕富貴人所欲道得亦何懼南
國有儒生迷方獨淪誤伐木清江湄設罝守
毚兔
十五諷詩書篇翰靡不通弱冠參多士飛步
游秦宫(一作紫宫)側觀君子論預見古人風兩說
窮舌端五車摧筆鋒羞當白璧貺恥受聊城
功晚節從世務乘障遠和戎解佩襲犀渠卷
袠奉盧弓始願力不及安知今所終
幽并重騎射少年好馳逐氊帶佩雙鞬象弧
插彫服獸肥春草短飛鞚越平陸朝遊鴈門
上暮還樓煩宿石梁有餘勁驚雀無全目漢
虜方未和邊城屢飜覆留我一白羽將以分
符竹
鑿井北陵隈百丈不及泉生事本瀾漫何用
獨精堅幼壯重寸隂哀暮及輕年放駕息朝
歌提爵止中山日夕登城隅周㢠視洛川街
衢積凍草城郭宿寒煙繁華悉何在宫闕久
崩填空謗齊景非徒稱夷叔賢
伊昔不治業倦遊觀五都海岱饒壯士蒙泗
多宿儒結髮起躍馬垂白對講書呼我升上
席陳觶發瓢壷管仲死巳久墓在西北隅後
面崔嵬者亘公舊冡廬君來誠旣晚不覩崇
明初玉琬徒見傳支友義漸疎
束薪幽篁裏刈黍寒澗隂朔風傷我肌號鳥
驚思心歲暮井賦訖程課相追尋田租送函
谷獸藁輸上林河渭冰未開關隴雪正深笞
擊官有罰呵辱吏見侵不謂乘軒意伏櫪還
至今
河畔草未黃胡鴈巳矯翼秋蛬扶戶吟寒婦
成夜織去歲征人還流傳舊相識聞君上隴
時東望久歎息宿昔改衣帶朝旦異容色念
此憂如何夜長愁更多明鏡塵匣中寳琴生
網羅
蜀漢多奇山仰望與雲平隂崖積夏雪陽谷
散秋榮朝朝見雲歸夜夜聞猿鳴憂人本自
悲孤客易傷情臨堂設樽酒留酌思平生石
以堅爲性君勿慙(一作輕)素誠
擬青青陵上栢
㳙㳙亂江泉綿綿横海煙浮生旅昭世空事
歎華年書翰幸閑暇我酌子縈絃飛鑣出荆
路騖服入秦川渭濱富皇居鱗館匝河山輿
童唱秉椒櫂女歌采蓮孚愉鸞閤上窈窕鳳
楹前娛生信非謬安用求多賢
學劉公幹體五首
欲宦乏王事結主遠恩私爲身不爲名散書
徒滿帷連冰上冬月披雪拾園葵聖靈燭區
外小臣良見遺
曀曀寒野霧蒼蒼隂山栢樹迥霧縈集山寒
野風急歲物盡淪傷孤貞爲誰立頼樹自能
貞不計迹幽澁
胡風吹朔雪千里渡龍山集君瑤臺上飛舞
兩楹前兹晨自爲美當避豔陽天豔陽桃李
節皎潔不成妍
荷生渌泉中碧葉齊如規廻風蕩流霧珠水
逐條垂彪炳此金塘藻耀君王池不愁世賞
絶但畏盛明移
白日正中時天下共明光北園有細草當晝
正含霜乖榮頓如此何用獨芬芳抽琴為爾
歌絃斷不成章
擬阮公夜中不能寐
漏分不能卧酌酒亂繁憂惠氣憑夜清素景
緣隟流鳴鶴時一聞千里絶無儔佇立爲誰
久寂寞空自愁
學陶彭澤體(奉和王義典)
長憂非生意短願不湏多但使鑄酒滿朋舊
數相過秋風七八月清露潤綺羅提琴當戸
坐歎息望天河保此無傾動寍復滯風波
紹古辭七首
橘生湘水側菲陋人莫傳逢君金華宴得在
玉几前三川窮名利京洛富妖妍恩榮難久
恃隆寵易衰偏觀席妾悽愴覩翰君泫然徒
抱忠孝志猶爲葑菲遷
昔與君别時蠶妾初獻絲何言年月駛寒衣
巳擣治縧繡多廢亂篇帛久塵緇離心壯爲
劇飛念如懸旗石席我不爽德音君勿欺
瑟瑟涼海風竦竦寒山木紛紛羇思盈慊慊
夜弦促訪言山海路千里歌别鶴絃絶空咨
嗟形音誰賞錄辛苦異人狀美貌改如玉徒
畜巧言鳥不解心款曲
孤鴻散江嶼連翩遵渚飛含嘶衡挂浦馳顧
河朔畿攅攅勁秋木昭昭淨冬暉窗前滌歡
爵帳裏縫舞衣芳歲猶自可日夜望君歸
憑楹翫夜月迥眺出谷雲還山路巳遠往海
不及鄰徘徊清淮汭顧慕廣江濆物情乖喜
歇守操古難聞三越豐少姿容態傾動君
開黛覩容(以作朝)顔臨鏡訪遥塗君子事河源
彌祀闕還書春風掃地起飛塵生綺䟽文袿
爲誰設羅帳空卷舒不怨身孤寂但念星隱
隅
暖歲節物早萬萌迎春逹春風夜㛹娟春霧
明菴藹軟蘭葉可采柔桑條易捋怨咽對風
景悶瞀守閨闥天傳愁民命含生但契闊憂
來無行伍歴亂如覃葛
幽蘭五首
傾輝引暮色孤景留恩顔梅歇春欲罷期渡
往不還
簾委蘭蕙露帳含桃李風攬帶昔何道坐令
芳節終
結佩徒分明抱渠輒乖忤華落知不終空愁
坐相誤
眇眇蛸掛網漠漠𧖟弄絲空慙不自信怯與
君劃期
陳國鄭東門古今共所知長䄂暫徘徊駟馬
停路岐
學古(一作北風雪)
北風十二月雪下如亂巾實是愁苦節惆悵
憶(一作别)情親會得兩少妾同是洛陽人嬛緜
好眉目閑麗美腰身凝膚皎若雪明净色如
神驕愛生盼矚聲媚起朱唇衿服雜緹繢首
飾亂瓊珍調絃俱起舞爲我唱梁塵人生貴
得意懷願待君申幸傎嚴冬暮幽夜方未晨
齊衾久兩說角枕巳雙陳願君早休息留歌
待三春
鮑氏集卷第四
