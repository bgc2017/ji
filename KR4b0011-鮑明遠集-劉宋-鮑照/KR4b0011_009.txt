鮑氏集卷第九
為柳令謝驃騎表
解褐謝侍郎表
謝秣陵令表(時爲中書舍人)
謝賜藥啓
謝永安令解禁止啓
論國制啓
謝上除啓
通世子自解
重與世子啓
謝假啓二首
侍郎上䟽
謝解禁止
侍郞滿辭閤
轉常侍上䟽
征北世子誕育上䟽
謝隨恩被原表
皇孫誕育上䟽
登大雷岸與妹書
爲柳令謝驃騎表
臣言伏承詔書加臣驃騎將軍餘如故顧循
空薄屢墜成命仰當天寵伏抱慙灼臣素陋
人本絶分望適野謝山川之志輟耕無鴻鵠
之歎宦希鄕部富期農牧夙當昌朝早值恩
洽天綱紛橫皇曆歸聖左輪不殷良馬未汗
功半下互爵超上賞奮迹騰光參駕龍服翰
起雲飛拂翼虹路雖曩之脫駕拖紫捨檐丹
轂方之微臣彼安足齒齊此而歸懼塵王度
況遂頻煩重彰濫越伏願天德曲成資始令
終雨露之惠自華及殞特屈慈奬降申愚固
則綢繆之施復踰造物不勝感躍惶駭之情
謹拜表以聞
解褐謝侍郎表
臣照言臣孤門賤生操無烱迹鶉棲草澤情
不及官不悟天明廣矚騰滯援沉觀光幽節
聞道朝年榮多身限思非終報臣云云
謝秣陵令表(時爲中書舍人)
臣照言即日被尚書召以臣爲秣陵令臣負
插下農執羈末皂情有局塗志無遠立遘命
逢天得汗官牒不悟恩澤無窮謬當奬試用
謝刀筆猥承宰職豈是闇懦所能克任今便
抵召違離省闥係戀罔極不勝下情謹拜表
以聞
謝賜藥啓
臣衛躬不謹養命無術情淪五難妙謝尤法
飈落先傷衰痾早及遐近臨猥委存䘏&KR2096;
同山嶽蒙靈藥之賜惠非河間謬仙使之屈
恩逾脯糗惠重帷席荷對銜慙伏抱衿渥
謝永安令解禁止啓
臣田茅下第質非謝品志終四民希絶三仕
邀世逢辰謬及推擇恩成曲積榮秩兼過雖
誓投纖生昊天罔極迄無犬馬孤慙星歲加
以淪節雪飈沉誠欵晦值天光燭幽神照廣
察澡疊從宥與物更禀遂晞曬陽春湔汰秋
水綴翼雲條葺鮮決沼洗膽明目抃手太平
重甄再造含氣孰比不悟乾陶彌運復垂埏
飾驕迹升等改觀非服振纓珥筆聯承貴寵
豈臣浮朽所可恭從實非愚瞢所宜循踐瑣
族易灰脆漏巳迫空荷載燾終貴仰復飲冰
肅事懷火畢命不勝屏營之情謹啓事以聞
論國制啓
臣啓臣聞尺之量錦工者裁之袤丈之木繩
墨在焉事無巨細非法不行當今世問政睦
藩國相望君舉必書動成准式息躬聖壤十
有餘載條制節文宜其備矣諸王列封動靜
兼該而竊見國之處事未盡善臣之暗蔽私
心有惜伏見彭城國舊制猶有數卷雖多殊
革大綱可依愚謂宜令掌固刊而撰之上著
朝典藩邦之度下揆國訓繁簡之誼傍酌州
府寬猛之中章程久具永爲恒制豈伊今美
惟昔銜佩無巳但自無堪尸素累載腹心之
愧窹寐爲憂令請解所職願蒙矜許自奉清
塵于茲六祀墜辰永往遺恩在心執紙哽咽
言不自宣
重與世子啓
奉還誨深承殷勤篤眷之重披讀未終悲愧
交集僕以常人所蒙隆厚久應知退非適今
日銜恩戀德用缺進心今者之請必願鑑許
且僕棲遲無事咫尺館第餐稟風微非旦則
夕居職還私兩者無異而於僕無用有以自
處豈非仁念始終之惠重致于日彌深慙感
謝假啓二首
臣啓臣居家之治上漏下濕暑雨將降有懼
崩壓比欲完葺私寡功力板插綯塗必湏躬
役冒欲請假三十日伏願天恩賜垂矜許千
啓復追悚息謹啓
臣啓臣所患彌留病願沉痼自近蒙歸頻更
頓處日衣間困或數四委然一弊瞻景待化
加以凶衰嬰遘慘終鮮兄弟仲由所哀臣
實百罹孤苦夙雨天倫同氣實惟一妹存沒
永訣不獲計見封瘞泉壤臨送私懷感恨情
痛兼深臣母年老經離憂傷服麁食淡羸耗
增疾心計焦迫進退罔躓冐乞申假百日伏
願天慈賜垂矝許臣違福履身事屯悴歎息
和景掩淚春風執啓涕結伏追惶悚謹啓
侍郎上䟽
臣言臣北州衰淪身地孤賤衆善必逹百行
無一生丁昌運自比人曹操乏端槩業謝成
迹徂年空往瑣心靡述禠轡投簮於斯終志
束菜負薪期與相畢安此定命忝彼公朝不
悟乾羅廣收圓明兼覽雕瓠飾笙備雲和之
品潢汗流藻充金鼎之實鎩羽暴鱗復見翻
躍枯楊寒炭遂起煙華未識微躬猥能及此
未知陋生何以爲報祗奉恩命憂愧增灼不
勝感荷屏營之情謹詣閣拜䟽以聞
謝解禁止
臣言被宣令解臣禁止天光鄭重不可勝逢
飛走知感矧臣人類臣聞獲過于神或憑尸
祝以請得罪於君可因左右而謝臣自惟孤
賤盗幸榮級闇澁大誼猖狂世禮竒非阮籍
無保持之助才愧馮衍有&KR4379;&KR3116;之困自非聖
朝超然覽臣於視聽之外則今日渥澤更成
妄遭來辰萎葉終先朝草小人歲暮知能何
報徒厚恩華憂懼歎息不任下情謹詣拜䟽
以聞
侍郎滿辭閤
臣言臣所居職限滿今便收迹金閨雲路從
茲自遠鮪沉蔵方絶光景祗戀遲廻結涕
濡泗臣嚚机窮賤情嗜蹖昧身弱㳙甃地幽
井谷本應守業墾疁剿芿牧鷄圈豕以給征
賦而幼性猖狂因頑慕勇釋擔受書廢耕學
文畫虎旣敗學步無成反拙歸跂還陋鷰雀
日晏途遶塊然自喪加以無良根孤伎薄旣
同馮衍負困之累復抱相如痟渴之疾志逐
軍離事與襄合束馬埋輪絶游息世宿福餘
慶爰遘聖明煦蒸霜霰莩申雲落得從下走
叨迹人行操勒負羇班榮扈隷矜愚訓短哀
有弗及奉此而歸足以沒齒雖摩肌髮無報
天德更冀營魂遠能結草不勝感戀之情謹
詣闕拜䟽奉辭以聞
轉常侍上䟽
臣言即日被中曹板轉臣爲左常侍臣自惟
常人觸事無可謬被拔擢實爲光榮臣旣無
髣髴上報殊絶之恩有分每豐其過前後輕
重輒得原恕奬以君子之方赦其不閑教訓
大愆不責矜澤必加是臣所以夙夜自念知
遭遇之至深至厚也未冀未望便荷今榮欣
喜感悅不敢偽讓庶保終始身命為初不勝
下情謹詣閤拜䟽謝以聞
征北世子誕育上䟽
臣等言臣聞本枝無疆布諸前典衆多彌貴
信之華封故德積則慶深業昌則祚廣㐲承
王子以中氣正月鍾靈納和誕躬紫閣&KR0574;祚
朱紱弧矢夙陳珪璋攸覿雲光麗輝巖澤昭
采嘉祥爰孚柔顔載睟凡在氓隷莫不抃悅
臣霑恩踰物慶倍目中不勝殊歡溢喜謹奉
表以聞
謝隨恩被原表
臣言即日被曹宣命元統内外五刑以下浩
澤盪汰臣亦預焉得從漢律故謬之辨闇遭
周典肆眚之科大喜卒至非願所圖魚愕鷄
睨且悚且慙臣誠下愚不逹義方然君尊臣
泰豈同犬馬且常侍臣淵穆䟽草即臣所作
助人爲恭猶加敬憶自己率禮寧敢慢忘由
臣悴賤可悔可誣殺曾參人臣豈無過寢病
幽栖無援朝列身孤節卑易成論硋幸大明
臨下仁道毓物澤泊翾走臣覃末慶然古人
有言楊者易生之木也一人植之十人拔之
無生楊矣何則植之者難拔之者易況臣一
植之功不立衆拔之過屢至同彼風霜異此
貞脆書稱天秩有禮易載神福在謙臣之謙
禮理謝福秩仰銜俯媿行歎坐戚即欲顚沛
拜恩下庭但臣病久柴羸不堪冒涉小得趨
馳星駕登路不勝荷佩之誠謹上䟽以聞
皇孫誕育上䟽
兼郎中令侍郎臣等言伏承東儲積慶皇孫
誕育國啓昌期民迎福運臺禁稱祉井廬相
賀伏惟聖懷載深鴻悆不任下情謹詣閣上
䟽以聞
登大雷岸與妹書
吾自發寒雨全行日少加秋潦浩汗山溪猥
至渡泝無邊險徑遊棧石星飯結荷衣水宿
旅客貧辛波路壯闊始以今日食時僅及大
雷塗登千里日踰十晨嚴風慘節悲風斷肌
去親爲客如何如何向因涉頓憑觀川陸遨
神清渚流涕方曛東顧三洲之隔西眺九派
之分窺地門之絶景望天際之孤雲長圖大
念隱心者久矣南則積山萬狀争氣負高含
霞飲景參差代雄凌跨長隴前後相屬帶天
有匝横地無窮東則砥原遠隰亡端靡際寒
蓬夕卷古樹雲平旋風四起思鳥群歸靜聽
無聞極視不見北則陂池潛演湖脉通連苧
蒿攸積菰蘆所繁栖波之鳥水化之蟲智吞
禺彊捕小號噪驚聒紛平其中西則回江永
指長波天合滔滔何窮漫漫安竭創古迄今
舳艫相接思盡波濤悲滿潭壑煙歸八表終
爲野塵而是注集長寫不測修靈浩盪知其
何故哉西南望廬山又特驚異基壓江潮峯
與辰漢連接上常積雲霞雕錦褥若華夕曜
巖澤氣通傳明散綵赫似絳天左右青靄表
裏紫霄從嶺而上氣甚金光半山純以下爲
黛色信可以神居帝郊鎮控湘漢者也若潨
洞所積溪壑所射鼓怒之所豗擊湧澓之所
宕滌則上窮荻浦下至狶洲南薄鷰瓜北極
雷澱削長埤短可數百里中騰波觸天高浪
灌日吞吐百川寫泄萬壑輕煙不流華鼎振
涾弱草朱靡洪漣隴蹙散渙長驚電透箭疾
穹溘崩聚坻飛嶺覆回沫冠山奔濤空谷碪
石爲之摧碎倚岸爲之&KR1878;落仰視大火俯聽
波聲愁魄脅息心驚慓矣至於繁化殊育詭
質怪章則有江鵝海鴨魚鮫水虎之類豚首
象鼻芒鬚針尾之族石蟹土蚌燕箕雀蛤之
疇折甲曲牙逆鱗返舌之屬掩沙漲被草渚
浴雨排風吹澇弄翮夕景欲沉曉霧將合孤
雛寒嘯遊鴻遠吟樵蘇一歎舟子再泣誠足
悲憂不可說也風久雷飈夜戒前路下弦内
外望逹所屇寒暑難適汝專自慎夙夜戒護
勿我爲念恐欲知之聊書所覩臨塗草蹙辭
意不周
鮑氏集卷第九
