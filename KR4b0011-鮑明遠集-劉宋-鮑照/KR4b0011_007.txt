鮑氏集卷第七
見賣玉器者
從登香爐峯
夢歸鄕
從臨江王上荆初發新渚
望孤石
登黃鶴磯
𡵨陽守風
在江陵歎年傷老
翫月城西門廨中
代挽歌
夜聽妓
梅花落
古辭
可愛
夜聽声
酒後
講易
王昭君
中與歌曲十首
吳歌二首
與謝尚書莊三連句
在荆州與張史君李居士連句
月下登樓連句
字謎三首
見賣玉器者(并序)
見賣玉器者或人欲買疑其是珉不肯成市
聊作此詩以戲買者
涇渭不可雜珉玉當早分子實舊楚客蒙俗
謬前聞安知理孚采豈識質明温我方歴上
國從洛入函轅揚光十貴室馳譽四豪門竒
聲振朝邑高價服鄕村寧能與爾曹瑜瑕稍
辨論
從登香爐峯
辭宗盛荆夢登歌美鳬繹徒收𣏌梓饒曾非
羽人宅羅景藹雲扄沾光扈龍策御風親列
涂乘山窮禹迹含嘯對霧岑延蘿倚峯壁青
冥搖煙樹穹跨負天石霜崖滅土膏金澗測
泉脉旋淵抱星漢乳竇通海碧谷館駕鴻人
巖棲咀丹客殊物藏珍怪竒心隱仙籍高世
伏音華綿古遁精魄簫瑟生哀聽參差遠驚
覿慙無獻賦才洗汙奉毫帛
夢歸鄕
銜淚出郭門撫劒無人逵沙風暗空起離心
眷鄕畿夜分就孤枕夢想暫言歸孀婦當戸
歎搔絲復鳴機慊欵論久別相將還綺闈歷
歷簷下涼朧朧帳裏輝刈蘭争芬芳採菊競
葳蕤開奩奪香蘇探䄂解纓徽寐中長路近
覺後大江違驚起空歎息恍惚神魂飛白水
漫浩浩高山壯巍巍波瀾異往復風雲改榮
衰此土非吾土慷慨當告誰
從臨海王上荆初發新渚
客行有苦樂但問客何行扳龍不待翼附驥
絶塵冥梁珪分楚牧羽鷁指全荆雲艫掩江
汜千里被連旌戾戾旦風遒嘈嘈晨鼓鳴收
䌫辭帝郊揚棹發皇京狐兔懷窟志犬馬戀
主情撫襟同太息相顧俱涕零奉役塗未啓
思歸思巳盈
望孤石
江南多暖谷雜樹茂寒峯朱華抱白雪陽條
熙朔風蚌節流騎藻輝石亂煙虹泄雲去無
極馳波往不窮肅歌清漏畢徘徊朝景終浮
生會當幾歡酌每盈衷
登黃鶴磯
木落江渡寒鴈還風送秋臨流斷商絃瞰川
悲棹謳適郢無東轅還夏有西浮三崖隱丹
磴九派引滄流淚竹感湘別弄珠懷漢遊豈
伊藥餌泰得奪旅人憂
𡵨陽守風
差池玉繩高掩映(一作藹)瑤井沒廣岸屯宿隂
懸崖棲歸月役人喜先馳軍令申早發洲迥
風正悲江寒霧未歇飛雲日東西别鶴方楚
越塵衣孰揮澣蓬思亂光髮
在江陵歎年傷老
五難未易夷三命戒淵抱方瞳起松髓頳髮
疑桂腦役生良自休大患安足保開簾窺景
夕備屬雲物好翾翾燕弄風嫋嫋柳垂道池
瀆亂蘋萍園援美花草節如驚灰異零落就
衰老
翫月城西門廨中
始見西南樓纖纖如玉鈎未映東北墀娟娟
似娥眉娥眉蔽珠櫳玉鉤隔瑣窗三五二八
時千里與同君夜移衡漢落徘徊入戸中歸
華先委露別葉早辭風客遊猒苦辛仕子倦
飄塵休澣自公日宴慰及私辰蜀琴抽白雪
郢曲發陽春肴乾酒未闋金壼啓久淪廻軒
駐輕蓋留酌待情人
代挽歌
獨處重冥下憶昔登高臺傲岸平生中不爲
物所裁埏門只復閉白蟻相將來生時芳蘭
體小蟲今爲災玄鬢無復根枯髏依青苔憶
昔好飲酒素盤進青梅彭韓及廉藺疇昔巳
成灰壯士皆死盡餘人安在哉
夜聽妓二首
夜來坐幾時銀漢傾露落澄愴入閨景葳蕤
被園藿絲管感暮情哀音遶梁作芳盛不可
恒及歲共爲樂天明坐當散琴酒駛弦酌
蘭膏消耗夜轉多亂筵雜坐更絃歌傾情逐
節寧不苦特爲盛年惜容華
梅花落
中庭雜樹多偏爲梅咨嗟問君何獨然念其
霜中能作花露中能作實摇蕩春風媚春日
念爾零落逐寒風徒有霜華無霜質
古辭
容華不待年何爲客遊梁九月寒隂合悲風
斷君腸歎息空房婦幽思坐自傷勞心結遠
路惆悵獨未央
可愛
風帷關珠帶月幌垂霧羅魏粲縫秋裳趙豔
習春歌
夜聽聲
辭鄉不覺遠歡寡憂自繁何用慰秋望清燭
視夜飜
酒後
晨節無兩淹年意不俱處自非羽酌歡何用
慰愁旅
講易
雲澤翔羽姬横益招益人賁園無金尚履道
易書紳
王昭君
旣事轉蓬遠心隨鴈路絶霜輝旦夕驚邊笳
中夜咽
中興歌十首
千冬逢一春萬夜見朝日生平值中興歡起
百憂畢
中興太運平化清四海樂祥景照玉臺紫煙
遊鳳閣
碧樓舍夜月紫殿争朝光綵墀散蘭麝風起
自生芳
白日照前窗玲瓏綺羅中美人掩輕扇含思
歌春風
三五容色滿四五妙華歇巳輸春日歡分隨
秋光設
北出湖邊戲前還苑中遊飛縠繞長松馳管
逐波流
九月秋水清三月春花滋千金逐良日皆競
中興時
窮泰巳有分壽天復屬天旣見中興樂莫持
憂自煎
襄陽是小地壽陽非帝城今日中興樂遥治
在上亰
梅花一時艷竹葉千年色願君松栢心採照
無窮極
吳歌二首
夏口樊城岸魯都却丹樓觀見流水還識是
儂淚流
人言荆江狹荆江定自闊五兩了無聞風聲
郍得逹
與謝尚書莊三連句
霞輝兮澗朗日靜兮川澄風輕桃欲開露重
蘭未勝水光溢兮松霧動山煙疊兮石露凝
晻映晨物綵連綿夕羽興
在荆州與張史君李居士連句
橋磴支古轍篁路拂輕鞍三尹無喜色一適
或垂竿
月下登樓連句
髴髣拂月光繽紛篁霧隂樂來亂憂念酒至
歇憂心(鮑博士)露入覺牗高劳深測苑深清
氣澄永夜流吹不可臨(王延秀)密峯集浮碧
疎瀾道瀛潯嗽玉延幽性扳桂藉知音(荀原)
(之)辰意事淪晦良歡戒勿祲昭景有遣駟孤
賈無留金(荀中書萬秋)
字謎三首
二形二體四支八頭四八二八飛泉仰流
頭如刀尾如鉤中央横廣四角六抽右面負
兩刃左邊雙屬牛
乾之一九隻立無偶坤之二六宛然雙宿
鮑氏集卷第七
