浮溪文粹附錄
宋故顯謨閣學士左大中大夫新安郡開國侯食
邑一千五百戸食實封一百戸贈端明殿學士
汪公墓誌銘
左朝奉郎充敷文閣待制提舉江州太平興
國宫孫覿撰
建炎紹興間大盗據中原羣惡嘯亡命相聚爲寇於是
環四海爲盗區矣天子慨然仗一劒出入兵間禁暴除
殘拯溺弔凶於戎馬蹀血之餘以建中興之烈當是時
顯謨閣學士左大中大夫新安汪公爲中書舍人翰林
學士一時詔令往往多出公手凡上所以指授諸將感
厲戰士訓飭在位哀閔元元之意具載誥命之文開示
赤心明白洞逹不出戸窺牖而天威咫尺坐照萬里學
士大夫傳誦以比陸宣公居無幾何權臣樹黨除不附
巳公亦抵罪斥居永州積十二年更四赦不得還間遇
勝日幅巾葛屨登西山循鈷鉧潭入愚溪並湘流沉文
以弔古人而自肆於山水年益高文益竒詩益工華妙
精深與柳儀曹相望於數百載後文章格力與之相上
下何其盛也公既没諸孤護喪歸葬且致公治命屬余
銘余與公游四十年知公爲審乃序而誌之系以銘公
諱藻字彦章姓汪氏饒州德興縣人曾祖震太常丞贈
光禄卿祖宗顔尚書都官員外郎(此下有脫文原本缺)贈少傅妣
越國夫人陳國夫人皆陳氏公自童幼已卓越有大志
學舉子業既成得春秋左氏西漢書讀而好之銳意欲
與之並年甫冠徒步游太學有司第其文屢出諸生上
中崇寧二年進士乙科瓊林錫宴酒半上方賜冰狀元
霍公端友屬公表謝授紙筆立就如素習之一坐嘆驚
調婺州觀察推官就除宣州州學教授丁少傅公憂服
除授從事郎荆南府掌書記不赴改江南西路提舉學
事司幹當公事代還至京師會徽宗親製君臣慶會閣
詩羣臣和進喜事者集錄為一大卷公適見之擬和一
章屬詞用韻句法清新出衆作之右即日傳布諸公喜
而稱之除九域圖志所編修官改宣教郎遭陳國夫人
之喪免喪除秘書省校書郎遷著作佐郎符寶郎是歲
政和四年也故相王黼頃與公為太學同舍不相中比
當國黜公通判宣州州將俗吏公益不樂上書請宫祠
得提點江州太平觀寓家晉陵凡八年終黼之世不用
累轉朝奉郎公博學強記自六經百家太史之籍先儒
箋䟽傳注之書兵家族譜方言地志星經歷法佛老之
衆說與夫萬里海外蠻夷異域荒怪之序錄靡不記覽
山隂賀鑄方回知名士也亦寓晉陵聚書萬餘卷公日
從之游多得所未見者凡伏臘衣食所須盡以供筆劄
而錄藏之其辭章明於道德達於世務指事析理引物
託諭馳騁古今貫串經傳該備衆體蓋數十萬言自成
一家公在江西徐俯師川洪炎洪芻有能詩聲自負無
所屈一日俯見公詩於僧壁唶曰此我輩人也率二洪
詣舍上謁既去公曰騷人墨客撚鬚琢句以自鳴其不
平耳烏足尚也至是數年卒以大手筆稱天下金華勸
講石室紬書典冊施之朝廷樂歌薦之郊廟鴻文碩學
暴耀一世人知其名家有其書而詩律高妙興寄深遠
亦非近世詩人之所能及淵聖登極召為尚書屯田員
外郎旋改禮部進太常少卿起居舍人今上踐祚轉朝
請郎召為中書舍人賜三品服大駕狩維揚詔中書後
省試潭州進士何烈烈對稱臣臺䟽論列非所宜言罷
公為集英殿修撰提舉江州太平觀明年復召為中書
舍人擢給事中兵部侍郎兼侍講直學士院公草高麗
答詔上顧輔臣稱公得代言之體久之高麗人謝表至
上復稱公真拜翰林學士以所御白團扇親書紫誥仍
兼綰黃麻似六經十字以賜縉紳榮之累轉朝議大夫
公自登侍從屬時多故感懷恩遇凡所建請皆當世要
務常論諸大將擁重兵高位崇秩子女玉帛已極富貴
之欲而根據盤互浸成外重之勢陳所以待諸將者二
事後十年卒如公策又言宣和諸臣交通貴倖一時誤
恩官有至銀青光禄大夫者臺諫極論方就鐫褫詔墨
未乾而建炎恩宥又當甄復盍依祖宗法至中大夫而
止論繳數人國論以為允又言太上皇元符以來至上
建炎之元並無日歷可謂闕典古者有國必有史史必
有官漢法太史公位在丞相上天下計書先上太史公
副上丞相自唐至本朝亦以宰相監總國之重事願留
聖心上欣納翌日輔臣請擇所付上曰無以易藻矣尋
除龍圖閣直學士知湖州領日歷如故蒐攬闕文參稽
衆論遠至閩蜀數千里外近在寓公寄客之家或具公
移或通私書旁搜博采遠近畢至分設科條以類詮次
纔十二三移知撫州歲餘罷為提舉江州太平觀會翰
林侍讀學士范冲䟽言日歷者國之大典比詔汪某纂
集更涉歲月稍見功緒書未成而中止積久散逸後人
益難措手矣今方就閒可降詔令依舊纂集俾三朝文
物著在方冊非小補也於是有旨復命公許辟官屬二
員賜史館修撰餐錢辭不受書成凡八百冊上之上遣
使賜茶藥進官二等加中大夫除顯謨閤學士知徽州
公前後典六州先惠愛重名教有古循吏之迹唐顔魯
公嘗為湖州刺史公建言昔章聖皇帝幸亳次睢陽親
屈帝尊臨見雙廟旌巡遠異代之忠以風厲天下顔真
卿叱叛臣李希烈而死廟食吳興距行殿不能百里宜
蒙褒典以增忠臣義士之氣詔從之賜號忠烈詔下公
大治祠屋書牓揭之郡有籍錄朱勔窗戸數十種丹漆
之光可鑑寮吏請爲州治樓觀之飾公曰吾葺魯公祠
可用也輪奐一新州人大悅徽州學舍敝小方議改築
公嘗為文記鎮江府學之成州將程邁以白金致餽謝
公報曰比葺郡學費無所從出而餉金適至巳付諸生
令拜賜矣又斥公帑之贏續之落成為一方壯觀轉左
大中大夫十一年知泉州殿前司大校蒐選禁軍之伉
健者移州具資糧遣送公曰州並海宿兵數百所以備
非常留不遣馳奏驛聞大校怒以語侵公免符下乃移
知宣州閱月改鎮江府鎮江自經建炎之亂歲輸上供
米率不如數轉運使按視計倉粟之在存者尚負數萬
盡扃鑰而去軍食不繼官吏憂窘不知所出而公適至
命破鐍給之遺書使者曰官軍張頥待哺米在廩中而
不予之食羣黔饑餓無聊雖錮南山猶有隙也輒以便
宜開發老守重得罪不敢辭會言者讒公而罷論奏不
已落職永州居住更七八年感風痺乞致仕不許竟卒
於永州寓舍實二十四年六月癸未也享年七十六積
官左大中大夫爵新安郡開國侯食邑一千五百戶實
封一百戶沒後二年詔復顯謨閣學士官其二子又一
年徽宗實錄成書宰輔奏言用公所著爲多詔贈端明
殿學士公性樂易不事藩飾以峙聲名至居官任職則
矯矯然不侵為然諾者也不喜殖財利榮貴三十年無
屋廬以居有田陽羨亦不足以卒歲而嗜書學古老且
病猶不去手大璫梁師成用事小人朋附目為隱相武
人吳可者師成許以能詩至出入臥内公罷符寶可過
公致師成意曰聞名久矣幸不鄙過我禁從可拱而俟
也公謝不往客曰吾曹望隱相之門如在天上召而不
往何故公曰若使我與可輩為伍邪守湖日朝廷和糴
米六萬餘斛公視六縣民力所堪鐫三之一而上書自
劾詔勿問居歲餘戶部被旨降本錢復糴數萬斛歲適
大稔物估相當如數而辦例進一官公曰吾嘗以减糴
待罪幸蒙恩貸今豈可復受賞邪三辭卒不拜海舶次
泉闍婆國王附送龍腦數百两為公夀公却之或曰異
國之王因舶商致方物修故事不可却也公飭送公帑
一銖不取公於辭受類如此亦以故遂多齟齬於世始
公在太學與王黼有纖芥後黼入相嫌恨不除竟坐廢
斥而言者指公為黼黨黜永州累赦不宥卒厄於窮裔
以死雖然朝愠暮喜乍賢乍佞初若一閧然曾未轉盼
如潦水之歸壑而高文大冊垂世傳後與古作者並列
於圖書之府聖主親覽追錄故侯復還舊物得喪相除
孰與公多公之文有浮溪集六十卷行於世裔夷謀夏
錄二卷青唐錄三卷古今雅俗字四十四篇公尤工大
小篆得李斯陽冰用筆意元配淑人趙氏今配淑人莊
氏亦前卒葬於常州宜興縣陽蔡後塢二十五年十二
月乙酉諸孤奉公之喪合葬於二淑人之墓子七人男
曰恬右從事郎曰悟右宣教郎新差知婺州金華縣丞
主管學事曰恪右承事郎曰憺曰懔曰憘並右承務郎
曰愇未仕女適右迪功郎莊珪孫男女十三人男曰文
舉巖舉臯舉賢舉女適左奉議郎嚴康朝進士孫廷實
莊霆莊霈餘尚幼新安汪氏之徙鄱陽蓋已久矣自曾
祖至公四世皆以儒學中進士第而公以文章大顯於
時德興田園悉推予其兄以郊祀之恩任兄之子悅命
未下而公貶元豐已未少傅公為泉之晉江丞而公生
後六十年公刺泉入境恍然悲喜太息曰城郭是矣昔
陳秀公生於鎮江後建鎮江節築大第居焉實秀公始
生之處山川之靈鍾為人英古今所傳不可誣也銘曰
赫赫我宋崇雅右文藩飾萬物如歲之春治具炳然監
於二代儒先酋酋光明碩大偉歟汪公德配先民學窺
聖域文嫓皇墳芸省讎書螭坳珥筆論經石渠坐五十
席代言西掖視草北扉渙發大號雷動風馳持橐剖符
出使入侍今之名臣古之循吏風流儒雅慈惠之師六
州之氓途詠而思誰私黨讎乃讒乃逐投畀荒裔一斥
不復斗野之南光氣屬天埋藏不沒至寶在焉擾擾萬
生趨死一軌百鍊之英有化無死巍巍昂昂命世之儒
流傳海内公有遺書銘公於石石磨可磷公名不磨為
萬世凖
宋史文苑傳
汪藻字彦章饒州德興人幼穎異入太學中進士第調
婺州觀察推官改宣州教授稍遷江西提舉學事司幹
當公事徽宗親製君臣慶會閣詩羣臣皆賡進惟藻和
篇衆莫能及時胡伸亦以文名人為之語曰江左二寶
胡伸汪藻尋除九域圖志所編修官再遷著作佐郎時
相王黼與藻同舍素不咸出通判宣州提點江州太平
觀投閒凡八年終黼之世不得用欽宗即位召為屯田
員外郎再遷太常少卿起居舍人高宗踐祚召試中書
舍人時次揚州藻多論奏宰相黃潜善惡之遂假他亊
免為集英殿修撰提舉太平觀明年復召為中書舍人
兼直學士院擢給事中遷兵部侍郎兼侍講拜翰林學
士帝以所御白團扇親書紫誥仍兼綰黃麻似六經十
字以賜搢紳艷之屬時多事詔令類出其手嘗論諸大
將擁重兵寖成外重之勢且陳所以待將帥者三事後
十年卒如其策又言崇觀以來貲結權倖奴事閹宦與
開邊誤國得職名自觀文殿大學士而下直祕閣官至
銀青光禄大夫者近稍鐫褫而遷延恩宥又當甄復盍
依國初法止中大夫紹興二年除龍圖閣直學士知湖
州以顔真卿盡忠唐室嘗守是邦乞表章之詔賜廟忠
烈又言古者有國必有史故書榻前議論之辭則有時
政記錄柱下見聞之實則有起居注類而次之謂之日
歷修而成之謂之實錄今踰二十年無復日歷何以示
來世乞即臣所領州許臣訪尋故家文書纂集元符庚
辰以來詔旨為日歷之備制可史館既開修撰綦崇禮
言不必別設外局乃以郡人顔經投匭愬其敷糴軍食
遂貶秩停官起知撫州御史張致遠又論之予祠六年
修撰范冲言日歷國之大典比詔藻纂脩事復中止恐
遂散逸宜令就閒復卒前業詔賜史館修撰餐錢聽辟
屬編類八年上所修書自元符庚辰至宣和乙己詔旨
凡六百六十五卷藻再進官其屬鮑延祖孟處義咸增
秩有差藻升顯謨閣學士遣使賜茶藥尋知徽州逾年
徙宣州言者論其嘗為蔡京王黼之客奪職居永州累
赦不宥二十四年卒秦檜死復職官二子二十八年徽
宗實錄成書右僕射湯思退言藻嘗纂集詔旨比修實
錄所取十蓋七八深有力於斯文詔贈端明殿學士藻
通顯三十年無屋廬以居博極羣書老不釋卷尤喜讀
春秋左氏傳及西漢書工儷語多著述所為制詞人多
傳誦子七人恬恪憺怲懔憘愇
浮溪文粹附錄
