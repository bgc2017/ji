浮溪文粹卷五宋汪藻撰
奏議
行在越州條具時政疏
准尚書省劄子二月二十六日三省同奉手詔云云
右臣竊惟人君當承平之時中原無犬吠之警人臣
以未見未然之事自下劘上甘心蹈鈇鉞之誅義士
猶不以為難今國家之危如坐燒屋之下漏船之中
陛下宵旰憂勤未知所以拯救之術而求言於臣等
儻猶狃習故態用猥并之辭取塞詔旨而已豈臣等
事君之義而陛下所以望臣等之意哉况陛下詔臣
等以當今保民弭盜遏寇生財之要而卒曰當虚已
而力行之此正臣等惓惓效忠於陛下之時也臣昨
扈蹕温州嘗蒙陛下賜以條對臣以為方今所急者
唯馭將一事更無他說譬禦飢者當用食捨食之外
皆非所急也已疾者當用醫捨醫之外皆非所急也
陛下不以臣為愚雖不施行然頗加採納臣今日區
區之愚猶守前見敢再為陛下陳之古之進說者曰
人君恭儉愛人清心省事建立法度制禮作樂豈非
甚盛之舉而至美之談歟是數者固人君不可須臾
而忘然今日用此未足以解紛何則敵騎充斥於中
原羣盜跳梁於諸路陛下專於恭儉愛人清心省事
而已為足以卻之乎建立法度制禮作樂而已為足
以卻之乎是必陛下能使諸將諸將能使士卒為足
以卻之而陛下諸將爵祿已極家貲已盈習成悍驕
無復鬭志一方有警輒狐疑相伏無一人奮然為國請
行者或敦迫不得已而行則邀例外之賞肆無名之求
上不恤國下不恤民使朝廷為之黽勉曲從不啻如奉
驕子是豈為國家平禍亂立功名之人哉臣於此有馭
將之說三焉惟陛下留神省察一曰示之以法二曰運
之以權三曰别之以分何謂示之以法古者人君之於
將帥未嘗一日廢賞亦未嘗一日廢刑如冬夏寒暑然
相須而成豈有獨恩無威漫然略不繩治如今日之甚
者哉議者謂承平之時朝廷尊榮操縱在我故武夫提
兵者可予可奪可生可殺今溥天搶攘國難未已方藉
此曹為腹心孜孜拊循猶懼不濟奈何欲咈其心將誰
肯前死且今諸將悍驕已成雖朝廷有法果能一一治
之乎此言是也然臣所謂治之以法者豈欲明主自親
其文哉古者人君以恩結人必有人臣為朝廷任其責
者肅宗在靈武廣平王以兵二十萬復長安其權可謂
重矣先驅不肅顔真卿劾之王為之不敢當闕而乘李
祐夜入蔡州縛吳元濟其功可謂大矣違詔進馬温造
劾之祐曰今日膽落於温御史夫先驅不肅違詔進馬
於軍政未有害也而二臣以不貸如此蓋小過不貸則
惡之大者知朝廷有人不復敢萌於胷中矣今諸將雖
驕然臣得之傳聞亦尚知畏朝廷之法而陛下羣臣方
平居時聚談切齒無不以諸將負國為言及進言陛下
不過掎摭目前為逭責進身之資而已至此事則未嘗
有一言及之者豈以為細故而不足言也哉揣陛下非
所樂聞而不以告耳殊不知陛下專於用恩恩過而驕
有司時一警焉是使陛下結其心者愈固而愈深也何
不樂聞之有哉何謂運之以權臣聞馭將如馭馬必馭
者之力足以勝馬然後周旋曲折唯我之聽不然竊銜
詭轡毁首碎胷雖跬步之間不能使之前矣高祖之諸
將其梟雄而難制者莫如韓信方其圍於滎陽漢固危
甚人人懷去就之心高祖一旦入其軍中自稱使者即
卧内奪其印符麾召諸將易置之信蓋不知也及信下
魏代輒收其精兵以距楚既項羽死垓下則又盡奪其
軍徙為楚王以信之材而周旋曲折惟高祖之聽者豈
不以其智足以勝之故邪故信嘗曰陛下不善將兵而
善將將是信自知其材惟高祖足以制已故甘心俛首
為之用而不辭也大抵人君之於將帥必有得其要領
而使之心畏誠服者謂解衣推食便足以得其驩心者
果非也唐憲宗時劉闢叛蜀宰相杜黃裳度惟高崇文
足以破之而崇文素惮劉澭使人謂曰公不奮命者當
以澭代崇文懼盡力縛賊以獻是以澭代崇文者黃裳
得其要領也高祖之用韓信其術豈亦出此哉今陛下
諸將倉卒之時可奪其印符而易置其部曲乎於戰勝
之時可收其精兵而用以自衞乎於立大功之時可奪
其全軍而使之歸鎮乎臣有以知陛下不能矣幸今諸
將皆齷齪常才固不足深忌萬一有如韓信者不知陛
下何以待之如此則平居之時亦當深察其好惡如以
劉澭代崇文之術不可不知也何謂别之以分漢高祖
謂功臣曰諸君知獵乎夫獵追殺獸者狗也而發縱指
示獸處者人也今諸君徒能走得獸耳如蕭何則發縱
指示者也盖古者用兵謀臣坐於帷幄之中以出籌策
而將帥則聽命於前為之役使此命之所以一而功之
所以成也高祖所與謀者蕭何張良陳平而已黥彭之
徒不得而與也唐太宗所與謀者房喬杜如晦而已英
衞之徒不得而與也今謀臣之任宰相執政而已陛下
以為謀之不臧歟慎擇而易之可也獨不可使武夫參
預其間竊觀陛下對大臣不過數刻而諸將皆得出入
禁中是大臣見陛下有時而諸將無時也臣非不知艱
難之時陛下欲得其心姑與之無間然此曹何所知識
不能上補聰眀不過入則希求恩澤出則憑藉權勢而
已比道路流傳遂以為陛下進退人材諸將或與焉以
陛下英睿擇善而從顧於此曹何有然致言者恐必有
可疑之迹不可不慎也又廟堂者具瞻之地大臣為天
子建立政事以號令四方者也今諸將率驟謁徑前便
衣密坐視大臣如僚友百端營求期於必得而後已朝
廷豈不懼卑哉祖宗時武臣莫尊三衙見大臣必執挺
趨庭肅揖而退非文具也以為等威不如是之嚴不足
以相制以今觀之一何陵夷之甚邪兼國家出師遣將
詔侍從集議者所以慎之重之博衆人之見也而諸將
必在焉夫諸將者聽命於朝廷而為之使者也乃使之
從容預謀彼既各售其說則利於公而不利於私者必
不肯以為可行便於已而不便於國者必不肯以為可
罷欲責其冒鋒鏑趨死地難矣臣愚以自今諸將當律
以朝廷之儀每有奏陳必使之如有司之式毋數燕見
其至政事堂亦有祖宗故事且毋使參議論之餘庶名
分不至混淆而可以責其功效是三說者果行足以駕
馭諸將矣何憂乎保民何艱乎弭盜何患乎遏宼哉若
夫國財之生則臣願陛下毋以生財為言也自五六十
年來士大夫喜操生財之說民窮至骨矣今四方莽為
盜區國家所有不過數路數十州而已所謂生者必生
之於此數十州之民古者以暴賦横斂為非尚有賦斂
之名也今則直奪而已耳古者以取大半之賦為非尚
有半也今則直盡而已耳南畆之民寒耕暑耘黎面塗
足終歲勞苦而不厭糟糠者陛下不得而見也胥吏坐
門朝莫不得休息愁歎之聲口與死比者陛下不得而
聞也貼妻賣子至無地可容其身者陛下不得而知也
尚何以生財為哉惟有痛加裁損庶幾乎其可耳外之
可以裁損者軍中之冒請朝廷不得已而取民之財當
一銖一縷一粒以養戰士今一軍之中非戰士者率三
居其二有詭名而請者一人而挾數人之名是也有以
使臣之名而請者一使臣之俸實兼十人戰士之費而
行伍中使臣太半是養兵十萬而止獲萬兵之用也有
借補官資而請者異時借補猶須申禀朝廷謂之真命
今則一軍之出四方游手者無不竄名軍中既得主帥
借補便悉支行祿廩與命官一同無有限極訪聞岳飛
軍中如此類者幾數百人州縣懼於憑陵莫敢訶詰其
盜支之物至不可勝計不惟是而已自軍興以來州縣
貪殘之吏惟患盜賊之不來一聞入境置軍期司率歛
民財無復稽考恣為侵漁與盜無異此而不治雖財賦
日生於國家果有秋毫之益哉何謂禁中汎取臣竊觀
國家軍兵之餉百官之廪乘輿之奉悉在有司而禁中
時有須索如戶部銀絹以萬計禮部度牒以百計者月
有進焉以陛下清心寡慾必無嬪嬙横給宴游侈費也
以陛下恭勤節儉必無營繕浮耗使令妄予也然人主
用財要須有名使有司與聞用而無名是取民膏血擲
而棄之溝中耳至於度牒則國家以虚名而權天下之
實利陛下用之以重則重陛下用之以輕則輕免一時
掊斂之瘡痍而實濟軍興之用誠非小補幸毋以為方
寸之紙捐以予人而不以惜也若内外並加裁損大農
之計雖未至有餘其視不知節用而專務生財者有間
矣陛下所以詔臣者臣固已畢陳於前矣而臣有私憂
過計者敢復言之臣聞坤之初六曰履霜堅冰至象曰
履霜堅冰隂始凝也馴致其道至堅冰也盖患之不可
不預防者如此自古以兵權屬人久而未有不為患者
豈不以予之至易收之至難不早圖之後悔無及邪晉
以六卿帥師而卒於分晉者六卿也魯以三家帥師而
卒於弱魯者三家也漢自元成兵在外戚而漢由是以
亾唐自中葉兵在神策而唐由是以亂古今一同此必
然之理國家以三衙管軍而一兵之出必待樞密院之
符祖宗於兹盖有深意今諸將之驕密院已不得而制
矣臣恐宼平之後方有勞聖慮孔子所謂吾恐季孫之
憂不在顓臾而在蕭墻之内也臣嘗觀自古偏方霸國
提兵者未嘗乏人豈以國家四海之大雖曰多故而將
帥之材遂至寥寥如此哉意偏裨之中必有英豪特為
二三大將抑之而不得伸耳臣以為及今之時當用漢
建諸侯之法衆建之而少其力精擇偏裨十餘人人裁
付兵數千直隸御前而不隸諸將合為數萬以漸銷諸
將之權此萬世計也惟陛下毋以臣人微而忽其言不
勝幸甚
浮溪文粹卷五
