浮溪文粹别集類三(宋)
提要
(臣)等謹案浮溪文粹十五卷明胡堯臣所刻
宋汪藻之遺文也藻學問賅贍貫串百家所
作爾雅精純追配燕許其制詞温厚剴切能
使人聞風感動說者至擬之陸贄謂高宗南
渡立國詞命亦與有功卓然為一代文苑之
冠所撰浮溪集本六十卷歲久散佚世無傳
本者幾數百年今已從永樂大典中裒輯刊
行嘉惠海内此本不知何人所輯而堯臣為
之授梓以行者蓋是時原集已佚僅從諸書
所引掇拾而成故其目祇八十五篇术能盡
窺全豹然如洪邁所稱元祐太后手書中漢
家之厄十世宜光武之中興獻公之子九人
惟重耳之尚在數語又宋齊愈責詞中義重
於生雖匹夫不可奪志士失其守或一言幾
於喪邦數語又張邦昌責詞中雖天奪其明
坐愚至此然君異於器代匱可乎數語皆當
時所謂四六名對膾炙人口者今並在其中
則菁華亦略具矣藻全集自元明以來久經
湮沒幸逢
大聖人表章遺籍始得以復覯其全堯臣等區區
搜輯於散亡之餘不過什之三四而網羅之
勤要有未可盡沒者且其文多採自諸家選
本故所錄大半精腴尚足以資諷誦昔歐陽
修有文忠全集而又有歐陽文粹黃庭堅有
山谷全集而又有精華錄談藝家俱兩存不
廢今亦用其例倂著於錄以備參訂焉乾隆
四十五年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
