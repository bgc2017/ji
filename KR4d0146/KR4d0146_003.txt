浮溪文粹卷三宋汪藻撰
表
辛亥年正旦遥拜道君皇帝表
伏以接千歲之綂推神筴以膺期上萬年之觴御端朝
而受祉若稽故實遥企清光恭惟太上皇帝陛下體道
粹精怡神冲漠方席宗祧之慶遽成國步之艱帝堯游
汾水之陽久忘天下文王遇明夷之卦益見聖人臣自
遠威顔荐更時序當璣衡之載復悵旒扆之猶賖鴻鴈
雖賓莫致帛書於沙漠風濤中阻徒瞻雲氣於蓬萊
賀赤烏白鵲表
治格時雍祥昭羽屬生皆異禀凝丹素以成形出若相
符信圖書之上瑞必有召此来非偶然中賀伏以烏本
陽精鵲知歲事方聖祚紹隆於大德適天時應在於金
穰宜爾珍禽呈玆瑞質孝能致哺煌煌儀則之新喜必
傳音翯翯羽毛之潔用明諸福之畢至孰謂一蟲之無
知恭惟皇帝陛下保合太和緝熙純嘏跂行喙息皆安
性命之情岳貢川珍盡發乾坤之藴是生神物来相昌
期將合采以成章乃同時而薦祉徊翔有煒恊周家王
屋之符粹美而真異莊子彫陵之見既九重之有託寧
三匝以求安臣等幸列近司喜逢休應有生咸遂宜多
可俯之巢同類相求將致来儀之鳳
羣臣上皇帝勸發第一表(按高宗以建炎元年五月庚寅即位于應)
(天府是表當在即位之後為張邦昌代作者)
天命有歸將嗣興於景運人心胥悦咸暱就於至仁雖
晬表之非遥猶鴻稱之未正辱居近列殊震危衷中謝
伏念臣叨受國恩早居法從方百六朝廷之厄會偶二
三輔弼之無人猥以庸虚參其謀議旋屬敵情之變遽
成天步之艱二帝出郊既蒙塵而不返九祧乏祀將攝
祼以為名所宜引死以力爭顧獨包羞而苟活生雖可
耻志則甚明蓋天下屯危方苦存亡之未定而古人事
業唯觀濟否之如何使生靈相顧以無歸雖溝瀆自經
而奚益輒慕周勃安劉之計庶伸程嬰存趙之忠儻奉
真人光膺神器嗣一祖八君之傳序慰四方萬里之謳
唫誓伏歐刀敢煩司敗幸率土相從而歸啓且諸侯不
輟以事周雖國鴻休實臣素志願假須臾之死前瞻咫
尺之威伏望皇帝陛下中奮英明外符信順受圖高邑
之壝趨駕未央之宫盛九賓之禮以見羣臣輯六獻之
儀而朝清廟時方多故幸少留黃屋之心臣既無功願
自謹清宫之職
謝除兼侍講表
臣某言伏奉制命除臣兼侍講者視草禁嚴談經閒燕
忝近侍進言之責極儒臣稽古之榮拜命以還撫躬而
懼臣中謝常謂天縱將聖奚須博學以成名王求多聞
蓋欲取人而為善故自古右文之世必留心講藝之官
如臣至愚何以仰稱兹蓋伏遇皇帝陛下卓然上智濟
以克勤同漢祖之英論道不忘於息馬笑齊侯之陋讀
書見議於斵輪而臣猥以菲才膺兹遴選第竭簡編之
習仰承帷幄之光雖海岳深崇顧何取㳙埃之細然聖
賢聞見或不如農圃之專
謝進書特授左中大夫表
臣某言伏奉告命以臣再修到元符庚辰所編詔旨等
特授臣左中大夫者國史補亡雖日勤於采獲君恩馭
幸乃歲冒於遷除矧方抱於遺弓忍獨榮於載筆上還
不獲退省為憂中謝恭以太上皇帝聖學高明天資仁
厚承熙洽百年之後享安榮兩紀之餘凡今言動之所
傳視古詩書而無愧祗緣誤國之相繼循致陟方而不
還既海隅皆服於堯喪宜柱下一新於漢注夙蒙垂付
適幸纂成豈謂皇帝陛下明發有懷兼收罔棄嗟夏時
之既失於杞莫稽幸商頌之復全以那為首特懋存書
之賞猥霑承學之臣敢不仰奉殊私俯殫緜力裒中朝
副墨之要俟良史殺青之求穆王御駿以來歸已孤此
望孔子感麟而有作尙見其人
謝授新安郡侯表
臣某言准告命伏蒙聖恩以宗祀赦文授臣新安郡開
國侯加食邑三百戶者禮洽中天慶覃外服猥奉十行
之詔就加五等之封中謝伏念臣積冒恩私浸踰分願
昨投閒於異縣蒙起廢於偏城久客還家方憩南飛之
鵲通侯授印忽成左顧之龜雖滲漉以維均何遭逢之
獨異兹蓋伏遇皇帝陛下調胹萬類藩飾羣工屬宣室
之受釐罄寰區而蒙福臣適臨本郡仍胙鄉州宋人洴
澼以得封望胡及此漢將銀黃而夸里榮乃過之寵既
逮於子孫忠敢移於生死臣無任
謝泉州到任表
恭承休命就易名藩去父母之邦接淅敢同於他國問
蠻夷之俗褰帷如在於中州責重捫心恩深隕涕中謝
伏念臣昨從詞館叨領守符素號迂疎無問馬及羊之
智乃蒙安便得維桑與梓之州二年而勞力勞心一身
而畏首畏尾力祈罷免反冒遷除雖賣劍買牛老猶堪
於渤海然舉頭見日身益遠於長安兹蓋伏遇皇帝陛
下總覈百工照臨萬國眷方隅之瀕海須師帥之得人
故遣近臣往綏遐俗况今閩徼莫盛泉山既旁接書文
之同當尤懲獄市之擾臣敢不仰遵寬大俯厲衰殘講
求百粤之宜參諸禹貢奉上三年之計對以春秋
皇太后還闕賀表
伏審皇太后旋輿朔漠正位東朝唯一人修不已之誠
故四海睹非常之慶恭惟皇帝陛下德配高厚孝通神
明躬行曾閔於九重力奉姜任於萬里雖天人之交相
實古今之未聞十載中天瞻欎欎葱葱之氣一朝廣内
賦融融洩洩之詩於昭夢日之祥永享含飴之樂臣屬
嬰官守阻造闕庭方歎唐朝屢下建中之詔忽聞漢殿
一新長樂之儀遥知坤極之尊莫望天顔之喜
謝謫永州居住表
孱愚冒寵久依日月之光盈滿延烖自處雷霆之下蒙
聖恩之寬大與善地以生全罪大心寒感深涕落中謝
伏念臣初無稱道積有悔尤所當退養於罷癃乃復浸
成於老誖忽聞威命適在窮途冒風雪以疾馳越江湖
而跧伏非恃冕旒之察難逃鈇鉞之誅兹蓋伏遇皇帝
陛下剛健法天聰明稽古干戈不用再臻全盛之時刑
賞何心一付至公之論而臣靡思兢慎仰負涵容缾居
井眉雖有措身之地狐正丘首未知歸骨之期
賀皇太子正位表
伏審顯膺寳册升位春宮臨軒行曠古之儀見廟示承
祧之重恭惟皇太子殿下分輝寳緒毓粹璿源挺天人
岐嶷之資禀神聖徇齊之教當周室本支之盛獨冠百
男宜漢家羽翼之成無煩四皓前星外炳洊震中潜某
幸列宗枝喜隆邦本河潤九里方率族以依仁月有重
輪願登歌而薦祉
浮溪文粹卷三
