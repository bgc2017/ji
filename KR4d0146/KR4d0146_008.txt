浮溪文粹卷八宋汪藻撰
序
蘇魏公文集序
所貴於文者以能明當世之務達羣倫之情使千載之
下讀之者如出乎其時如見其人也若夫善立言者不
然文雖同乎人而其所以為文者非人之所得而同者
孟子七篇之書叙戰國諸侯之事與夫梁齊君臣之語
其辭極於辯博若無以異乎戰國之文也揚子之書數
萬言言秦漢之際為最詳簡雅而閎深若無以異乎西
漢之文也至推性命之隐發天人之微粹然歸於正使
學者師用比之六經則當時所謂儀秦犀首谷永杜欽
輩豈惟無以望其門墻殆冠屨之不侔也宋興百餘年
文章之變屢矣楊文公倡之於前歐陽文忠公繼之於
後至元豐元祐間斯文幾於古而無遺恨矣盖宋極盛
之時也於是魏國蘇公興於時公以博學洽聞名重天
下者五十餘年卒用儒宗位宰相一時高文大冊悉出
其手故自熙寧以來國家大號令朝廷大議論莫不於
公文見之然公事四帝以名節始終其見於文者豈空
言哉論政之得失則開陳反復而極於忠論民之利病
則援據該詳而本於恕有所不言則已既言於上矣舉
天下榮辱是非莫能移其所守可謂大臣以道事君者
也若其講明經術之要練達朝廷之儀下至百家九流
律歷方技之書無不探其源綜其妙者在公特餘事耳
此所以一話言一章句皆足以垂世立教革澆漓而已
媮薄與軻雄之書百世相望而非當時翰墨名家者所
能彷彿也公元豐中受詔為華夷魯衞錄書成序之以
獻神宗讀之曰說卦文也今攷其書信然則公之他文
可知矣公歿四十年公之子擕始克輯公遺文得詩若
干内外制若干表章書誌銘雜說若干使某與觀焉某
少誦公文以不獲拜公為恨者也今乃盡得其書讀之
可謂幸矣故謹識其端而歸其書蘇氏紹興九年二月
十五日具位汪藻記
吳園先生春秋指南序
六經唯春秋為仲尼作聖人見其所志之書也學而不
眀乎是非何以為人治而不眀乎刑賞何以為國此書
之所以作而為萬世法也雖曰以匹夫而行天子事有
所謂婉而成章者然其褒貶一出乎天下是非之公豈
故為殊絶甚高之論使後人有不可及之歎哉不知班
固何所授之立為弟子退而異言之說開後世諸儒相
詬病之端使當時誠有異同不應復云游夏之徒不能
贊一辭也孟子去孔子百餘年於書武成詩雲漢莫不
疑之至春秋則曰詩亡然後春秋作孔子成春秋而亂
臣賊子懼知我者春秋罪我者春秋而已未嘗片言置
疑於其間也彼亂臣賊子者豈曉然知道理之人哉一
見春秋而知懼焉非懼聖人之書也懼天下是非之公
也自三傳興而聖人之經始不勝其繁好異者曰聖人
之言窅然幽深必有不可以近情常理度者當冥思而
力探之於是枝葉蕃滋無所不至人人務其已說之勝
而莫知求至當之歸乃至子而以父學為非弟子而以
師說為愚况其他哉則春秋不眀三傳亂之也本朝自
熙寧以來學者廢春秋不用數十年間篤學而好之者
盖不為無人然一時章分句析之學勝故雖春秋亦穿
鑿破碎而不見聖人之渾全政和間余過山陽吳園先
生張公在焉先生謂余曰學春秋而不編年無以學為
也吾嘗以諸國縱横列而類見之聖人之意了然矣當
令子見吾書余未及授而先生亾未幾先生之書盛行
於士大夫間因得伏而讀之曰嗟乎聖人之意豈遠人
哉曲學蔽之耳先生閉戶讀書二十餘年其見於世者
固已碩大光眀而所出裁一二而已則求聖人之心而
得之者豈獨此書哉雖然以此書考之先生之志亦可
以槩見矣紹興十年七月門人汪藻序
䟦
書陳文惠公逸事後
文惠陳公相仁祖每内批夜下不過十刻忽夜分有御
封至私第公不啟封来日袖至榻下屛奏曰今中宫虛
位張貴妃有寵恐姦人附會請正母儀非陛下本意有
不得已者若誠此事臣不敢啟封以示同列仁祖首肯
曰姑置之妃即追冊温成后也當時於墓刻神道碑不
敢書公薨百餘年公之曾孫右中大夫直秘閣兖始錄
以示人嗚乎茲舉也天下之治亂繫焉文惠公不動聲
色開悟轉移於談笑之頃一旦致其主於漢唐君之上
使當時有秋毫容悅之心其失可勝計哉可謂仁人之
言而一言興邦矣自古妃匹之愛父不能得之子君不
能得之臣所謂難言骨肉之間者也文惠公及此固社
稷之臣非吾仁祖有從諫之聖亦安能容其臣如是之
大乎後世於此可以觀一時君臣之盛而為萬世法矣
紹興十年十二月臣汪藻書
䟦東原集序
嘉祐六年先人為泰興令歲大水民田與江通無從得
食轉運使督秋輸不少貸諸縣皇恐聽命獨先人哀其
竆悉蠲之轉運使大怒文移如星火先人處之自如也
其冬事聞詔起居舍人同知諫院龔公鼎臣安撫淮南
至泰州部使者皆從公立諸縣令庭下數之曰人飢不
能自存而汝必得租為民父母當如是乎泰興令可尚
也乃會部使者郡守食堂上泰興令與焉且使交章薦
之某為兒童時記先人之言如此恨不知龔公出處之
詳後六十年至零陵得學易先生所書集序讀之歎曰
龔公千載人也因知士欲行其志非得大君子無所知
名反獲戾焉者有之况交薦之幸哉公於是能舉直錯
諸枉矣紹興二十一年三月男藻書
浮溪文粹卷八
