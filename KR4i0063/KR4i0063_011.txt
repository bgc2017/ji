全閩詩話卷十一
兖州府知府鄭方坤撰
羽士緇流
張湛
控鶴仙人名屬仁乃天台元虛老君華真仙師第七子
也嘗駕鶴至武夷時魏王子騫與張湛等禱雨龍潭而
仙人適至騫等具懇遂獲甘霖湛因獻詩曰武夷山上
武夷君白馬垂鞭入紫雲空裡只聞三奠酒龍潭波上
雨紛紛屬仁見子騫等丰骨異常訪道精確乃遣何鳳
兒往天台取仙籍檢視具載子騫與湛等先以飲酒過
度忤黃元真人謫居此山八百年後仍得蛻骨仙化因
授以九品丹書(武夷山志)
徐登
閩國西嶽名山其山有如寳蓋浮空所以名為高蓋神
仙徐君登兄弟姊妹七人同隠於此世莫知也迄于乾
封時歲乃因東嶽霍童山趙君昞出彼杳冥來於絶頂
白岩樵者戢步林間伏形巖下見趙與徐酌東岩水剝
枯桑皮二人飲罷俱醉臥焉良久昞起語登曰吾當先
去子亦速來登曰鳳立烟霄迥桃香碧澗逢言畢不見
樵者出山初疑玄夢復似前生至於儀封二年上元之
旦果見登兄弟姊妹化于壇上並如蟬蛻上昇詳于鳳
立之年果應鶴化之䜟登所居宅在仙壇之上藥竈丹
井今尚存焉按漢書登傳云登物故昞東入章安章安
令惡其惑衆收殺之則二人並無昇仙事鳳立烟霄桃
香碧澗殆非漢時人語意宋邑令黃敘所記云爾姑存
其說(閩書)
許碏
許碏唐時高陽人自稱高陽酒徒少舉進士不第學仙
於王屋山遍遊名山嘗至武夷絶頂題云許碏自峨山
尋偃月子到此又題詩云閬苑花前是醉鄉踏翻王母
九霞觴羣仙拍手嫌輕薄謫向人間作酒狂或詰之曰
我為就宴崑崙失儀見謫衆目為顛後忽乘雲去(武夷山志)
吳崇岳
吳崇岳泉州人為龍興觀道士辟穀多年嘗登其宫松
梢禮拜處松枝可六七十尺福建漕使周謂因請隨行
抵於德化縣縣治之東有古松一株高八九十尺上有
鶴巢乃命崇岳登之輕若猿狖容易直上出鶴巢之外
端身飛步手無攀援就纖枝拜如平地其松枝柔軟隨
步低昂略無損處謂乃為詩贈曰楮為冠子布為裳吞
得丹霞壽最長混俗性靈常樂道出塵風格早休糧枕
中經妙誰傳與肘後方新自寫將百尺松梢幾飛步鶴
栖枝上禮虚皇太平興國中詔見(郡閣雅談)
李陶真
李陶真東京人熙寧末至武夷居一曲止止菴出牒示
人乃唐開元時所給衆皆笑之好吹鐵笛每作穿雲裂
石之音值臘節道士各招飲李俱赴之諸房笛聲一時
同發衆駭之後又居建平里之通仙巖一日留詩别衆
云毛竹森森自剪裁試吹一曲下瑶臺當途不遇知音
者拂袖白雲歸去來衆聞笛聲隠隠漸遠不知所適(武夷)
(山志)
丘公
丘公名代失傳在九曲靈峰左石室修煉一日坐化留
詩曰本是瀛洲仙子徜徉玄化洞天笑指蓬萊歸去沖
飛直入蒼烟今名其洞為丘公洞(武夷山志)
王文卿
建寧縣鳳山迎釐觀宣和中有一道士來遊觀中貼二
符於壁旁書云召和氣作融風神府末吏王文卿書又
題詩云不肖年少日仰服誌公名恨不生羽翼裹糧問
道情既而風馬牛蹤跡遊神京遂失平昔願至今猶飲
聲此行謁玄元邂逅瞻神形令人遂解體後嗣皆豪英
可以光大教振我三元情(閩書)
裴道人
紹興中有人自稱江東裴道人頭戴通草花行歌於市
曰好酒喫三盞好花插一枝思量今古事安樂是便宜
一日於北山石嵌中端坐而逝(泉州府志)
白玉蟾
紫帽山有金粟洞唐元德真人鄭文叔居此有道術有
羽士寓書文叔文叔握粟犒使歸視精金也宋寧宗御
書金粟洞刻於石白玉蟾詩白雲亂山深復深洞口枯
樹鳴幽禽玉雪影梅春寂寞琅風韵竹夜蕭森海流城
外青羅帶巖聳天邊碧玉簪憶著仙人鄭文叔淚隨夕
照落平林(閩書)
先生姓葛諱長庚字白叟福之閩清人母夢食一物如
蟾蜍覺而分娩時大父董教瓊管是生於瓊蓋紹興甲
寅三月之十五日七歲能詩賦背誦九經父亡母改適
先生師翠虛陳泥丸學道得太乙刀圭之妙九鼎金丹
之書長生久視之術紫霄嘯命風霆之文出有入無飛
昇隠顯之法始棄家從師游海上至雷州繼白氏後改
姓名白玉蟾嘉定癸酉翠虚假水解於臨漳復出於武
夷悉受諸玄秘先生盡得其旨乃披髮佯狂遍走名山
有旨召見遁而去壬午孟夏伏闕言天下事阻不得達
十月至臨江軍之江月亭飲酣袖出一詩與諸從游未
及展玩巳躍身江流中諸從游疾呼援溺先生出水面
搖手止之皆謂巳水解矣是月又見於融州老君洞由
是度桂嶺返三山復歸於羅浮紹定已夘冬或傳先生
解化於旴江先生常有詩云待我年當三十六青雲白
鶴是歸期以歲計之似若相符逾年人皆見於隴蜀又
未嘗死莫知其所終(彭耜白玉蟾傳)
楊升菴云白玉蟾詠燕鞦韆節後初相見祓禊人歸有
所思此二句不媿詞人(詞統)
白玉蟾事陳翠虚九年始得其道蓬頭洗足一衲敝甚
喜飲酒未見其醉博洽羣書出言成章文不加點大字
草書若龍蛇飛動兼善篆隸尤妙梅竹常自贊云千古
蓬頭洗足一生服氣飱霞笑指武夷山下白雲深處吾
家(尚友錄)
一人以十八學士軸獻豪士甚愛之許以百金及數畫
中止得十七人却還之其人抱軸而泣於途遇白玉蟾
問以故玉蟾題詩於上曰臺閣崢嶸倚碧空登瀛學士
久遺蹤丹青想出忠良手不畫當年許敬宗仍獲百金
(半庵夕話)
諸葛琰以任子累官邵武軍光澤尉閩寇弄兵山谷州
郡騷動琰提步兵轉鬭不旬日授首真德秀上其事於
朝進階儒林郎琰聰邁豪放居官清貧家居與白玉蟾
相善蟾贈之詩有指點篇書說向誰武侯之後獨君奇
許瓢却大堯天小嚴瀨應高漢座卑之句(閩書)
葛長庚自號白玉蟾閩人也居武夷山中嘉定間詔徵
赴闕館太乙宫封紫清明道真人嘗至武昌賦酹江月
懷古云漢江北瀉下長淮洗盡胸中今古樓櫓横波征
鴈遠誰見魚龍夜舞鸚鵡洲雲鳳凰山月付與沙頭鷺
功名何處年年惟見春絮非不豪如周瑜壯如黃祖亦
逐秋風度野草閒花無限數渺在西山南浦黃鶴樓人
赤烏年事江漢亭前路浮萍無據水天幾度朝暮(詞苑叢談)
白玉蟾本姓葛名長庚嘉定末詔徵赴闕對御稱旨命
館太乙宫一日不知所往海瓊集賀新郎詞昔在神霄
府是上皇嬌惜便自酣歌醉舞來此人間不知歲仍是
酒龍詩虎(南宋雜事詩註)
白玉蟾幼敏慧十歲應神童科主司命賦織機詩即應
聲曰大地山河作織機百花如錦柳如絲虚空白處做
一匹日月雙梭天外飛其後屢試不第拂袖入羅浮得
洞玄雷法能呼召雷雨生平文思汪洋頃刻數千言善
詩其草書有龍翔鳳翥之勢復遍遊名山後至武夷曾
講法於沖佑之采隠堂居止止菴嘉定間召對稱旨館
太乙宫一日不知所往詔封紫清明道真人有瓊琯集
行世(武夷山志)
陳氊頭
紹興末福州有丐者陳氊頭不知何許人衣裳垢弊不
與人接語形容尤極穢濁然未嘗梳髮而頭無蟣虱未
嘗澡浴而身不臭多處於安泰橋之西偏以破絮自蔽
僅能容膝口中常吐一物於掌瑩白正圓玩弄不已或
為人所窺則笑而復吞之蓋内丹也若坐若臥動經月
餘不出乞食驀然一出則奔走不少駐張圓覺頗識其
異遺之詩曰釋氏三千金世界道家十二玉樓臺不知
雲鶴歸何處空使氊頭夜臥階後數年失其所在(夷堅志)
馮觀國
馮觀國邵武人遊方外遇異人得内丹之法自稱無町
畦道人寓宜春二年言人吉凶盡驗或有誚其醉狂者
觀國以詩謝曰踏遍紅塵四百州幾多風月是良儔朝
來應笑酡顏叟道不相侔風馬牛紹興中端坐而逝(閩書)
張道人
福唐張道人多與人言偈語人禍福如徐神公言法華
既過無不神驗然亦時有戲劇警動小人者郡有胥魁
其性剛悍素為郡人所惡偶以年勞出職既府謝而出
躍馬還家道逢道人衝突而過既内不自安下馬挽張
且求偈言張於茶肆取紙大書與之曰畜生騎畜生兩
箇不相爭坐者只管坐行者只管行胥覽之大慚而退
予兒時嘗聞魏處士隠居陜府有孔目官姓王者好為
惡詩嘗至東郊舉示魏又言其精於屬對魏甚苦之而
不能却也一日忽有數客訪魏而王至云某夜得一聯
似極難對能對者當輸一飯會衆請其句云籠床不是
籠床蚊厨乃是籠床方竊自稱奇而魏即應聲曰我有
對矣可以孔目不是孔目驢紂乃是孔目一座稱快王
即拂衣而出終身不至草堂也蓋小人僣妄不可堪忍
雖大修行人與大雅君子箭在機上不得不發也(春渚記聞)
王與敬
王與敬號秋崖三山人居武夷山嘗在雲州求雨大應
城中有妖治之頓滅當事薦於朝授號至道玄應通妙
法師至大間乞還山有句云依然拂袖歸山去止止菴
前伴白雲(武夷山志)
彭日隆
彭日隆號隠空崇安人初為萬年宫新戒遇異人傳授
雷法禱雨極驗剏和陽道院於九曲虞文靖公集為之
記初未嘗學問讀清淨經有悟信口吟咏頗有理致嘗
自贊云五五二十五只管從頭數到底一也無松梢月
當午卒時正七十五歲(武夷山志)
俞震齋
俞震齋沙人秘傳符籙精五雷祈禱術同時有黃天玄
者住持宜福觀亦能此術洪武二十年省城大旱藩司
召二人祈雨既至分東西立壇私約曰吾二人雨當有
辨乃以書符硃墨二硯分投水缸中須臾雨至一壇水
黑一壇水紅時有贈之詩曰三日登壇三日雨一聲號
令一聲雷(閩書)
沽飲道人
福州安翁者以市酤為業常有道人沽飲輒去不償直
翁亦不責久之道人來會翁曰良意久不酬今幸枉過
乞遂偕行翁許之須臾至一山下草菴中成賓主畢道
人曰有一道友去此甚近亦有仙術僕往邀請共君相
娛可乎翁喜諾道人遂去久不來翁且餒顧室中蕭然
無供具惟破釜在壁下餘飯可升許仰視屋梁上懸橘
數顆壁上張畫梅一軸翁不勝餒取釜中飯食訖道人
適至曰道侣不遇無以為款不陋貧居可遂留數日耳
翁懇辭道人再三曰煩君遠臨無以相贈奈何翁曰可
掇壁間畫耳道人曰此吾道友之物奈何與君君既相
愛吾當搨之耳既覆之以手拭之宛然如畫因題其上
曰為買東平酒一巵邇來相會話仙機壺天有路容人
到凡骨無緣化鶴飛莫道烟霞愁縹緲好將家國認希
夷可憐寂寞空歸去休向紅塵說是非翁持此遂别迷
道不知所向問野中人曰福州離此四日程耳翁始悟
遇仙悵怏而歸翁後以壽終於家云(異林)
卓晚春
卓晚春莆人生嘉靖間自號無山子亦曰上陽子人呼
為小仙幼孤無資行丐於市八歲善算籌指掌上雖千
萬不爽言休咎事皆奇中初不識字十四能詩十六善
草書當道聞其名召見之輒與抗禮少時蓬跣履霜著
黑麻布裙及長冬寒或贈之緼矣顧雖霜夜必露宿石
上或日走浴溪涘飲水十數甌曰漂我紫金丹也時莆
中寇疫頻仍甲寅歲託言北征過江橋謂人曰我去後
橋石折莆陽變矣丙辰橋石果折壬戌遂有陷城之變
其先知如此後蛻化於杭州淨慈寺小仙所為詩曰天
上逍遥卓晚春桃源深處老乾坤倒騎黃鶴歸滄海脚
帶青天幾片雲唐順之作小仙草書歌有瓌譎東海黃
公符蒼古太廟姬王瑑藤纏老樹千尺挂鷹攫寒厓百
鳥愞之句(閩書)
癡頥子
武夷汪道人自號癡頥子又號麗陽嘉靖初修真于接
筍峰遺蛻葬于峰之石壁予游武夷得汪手錄吟稿一
册中多佳句有答葉東林云柴扉終日對雲關何事遊
人興未闌花雨正迷蝸角競茶烟初歇鶴聲殘閒儲白
石資荒歉旋種丹田不屬官近獲兩枝歐冶劍請君夜
傍斗牛看又如石榻枕泉眠竹影柴門留月浴金丹又
如紫檀匣鎖玄中印白玉縧懸肘後符又如曉炊石鼎
三歐雪午枕山屏一縷烟絶句如幔亭峰下寒雲外流
水飛花送小舠夜宿山房清不寐紫簫吹徹月雲高又
如赤壁玄堂水火交青山旋繞白雲㘭枕琴臥誦黃庭
罷新月鉤簾傍鶴巢絶無烟火食氣(筆精)
天柱峯樵者
嘉靖間有田父於武夷天柱峯下遇一樵者坐談久之
問父曾見仙乎父曰未也所謂仙窟特虚語耳樵者笑
出袖中詩一紙與之其詩云曾買金陵酒一巵與君相
共話玄機壺天有路容人到凡骨無緣化鶴飛莫道烟
霞愁縹緲好將鄉國認依稀可憐寂寞空歸去休向紅
塵說是非以紙示人忽風過字跡皆滅父自是不食不
眠浪跡雲水不知所終(武夷山志)
東觀道士
顧野王舊宅在建寧東觀有道士題詩云天上歸來鬢
巳皤故山涼月在松蘿自傳一曲廣陵散幾見桑田生
白波正德庚辰改觀為建安學宫桑田之嘆其先䜟歟
(筆精)
粲和尚
元和十二年觀音菩薩大慈悲力欲化陜右示現為美
女人見其姿貌風韵欲求為配女曰我亦欲有所歸但
一夕能誦普門品者事之黎明徹誦者二十餘輩女曰
女子一身豈能配衆可誦金剛經至旦通者猶十數人
女復不允更授以法華經七卷約三日通至期獨馬氏
子能通經女令具禮成婚馬氏迎之女曰適體中不佳
俟少安相見客未散而女死馬乃葬之數日有老僧杖
錫謁馬氏問女所由馬氏引之葬所僧以杖撥之屍已
化雄黃金鎖子之骨存焉僧錫挑骨謂衆曰此聖者憫
汝等障重故垂方便化汝耳宜善思因免墮苦海語訖
飛空而去泉州粲和尚贊曰丰姿窈窕鬢欹斜賺煞郎
君念法華一把骨頭挑去後不知明月落誰家(感應傳)
靈雲禪師
福州靈雲志勤禪師本州長溪人也初在潙山因見桃
花悟道有偈曰三十年來尋劒客幾回葉落又抽枝自
從一見桃花後直至如今更不疑潙覽偈詰其所悟與
之符契囑曰從緣悟達永無退失善自護持(指月錄)
僧義存
雪峰難提塔義存禪師所預造自序曰夫從緣得者始
終成壊非從緣得者歴劫常堅堅則在壊則損雖然離
散未至何妨預置者哉所以石室未函搬土為龕諸事
已備脚北頭南比至其時横山睡酣塔後黃滔為作銘
者也蘸月池旁有古杉乃閩王審知與義存手植皆數
十圍義存植者直而參天閩王植者樛而逮地水磨磨
下絶雀初義存題云菴前永日無狼子磨下終年絶雀
兒至今信然(閩書)
唐懿宗咸通六年七月雪峰祖師登象骨山曰真吾居
也乃誅茅為菴學徒翕然其山屬侯官縣環控四邑峭
拔萬仞先冬而雪盛夏而寒因以雪峰名焉師住山後
嘗作詩曰光隂迅速暫須臾浮世何能得久居出嶺年
登三十二入閩早是四旬餘他非不用頻頻舉巳過還
須旋旋除報與滿朝朱紫道閻王不怕佩金魚(小草齋詩話)
僧師貴
福州白鹿師貴禪師問牛頭未見四祖時百鳥銜花供
&KR0008;見後為甚麽不來師曰曙色未分人盡望及乎天曉
也如常(閩書)
僧如體
福州芙蓉山如體禪師僧問如何是古人曲調師示頌
曰古曲發聲雄今時韵亦同若教第一指祖佛盡迷蹤
(閩書)
僧神祿
瑞峰院神祿禪師久為瑞巖侍者後開山創院學侣依
附有偈曰蕭然獨處意沈吟誰信無絃發妙音終日法
堂惟靜坐更無人問本來心(閩書)
師郁
僧問如何是隨色摩尼珠師曰青黃赤白曰如何是不
隨色摩尼珠曰青黃赤白問維摩與文殊對談何事曰
惟有門前鏡湖水清風不改舊時波(閩書)
僧懷濬
秭歸僧懷濬不知何所人乾寧初知來識往皆有神驗
刺史于公以其惑衆繫而詰之乃以詩代通狀云家在
閩山西復西其中歲歲有鶯啼如今不在鶯啼處鶯在
舊時啼處啼又詰之復有詩云家在閩山東復東其中
歲歲有花紅而今不在花紅處花在舊時紅處紅守異
而釋之詳其詩意似在海中得非杯渡之流乎(北夢瑣言)
僧契盈
契盈者閩僧也從吳越王登綠波亭王曰三千里外一
條水契盈曰十二時中兩度潮人以為切對(五代詩話)
僧法輝
泉州開元寺法輝禪師禪餘頗以詩自娛與吕縉叔石
聲叔陳原道釋居億居全為同社嘗題憲師壁曰遠浸
谿光碧寒生松檜隂漁舟驚暮雨高吹入秋林此境長
年在吾師靜隠心(閩書)
僧惠崇
國朝浮圖以詩名於世者九人故時有集號九僧詩今
不復傳矣余少時聞人多稱其一曰惠崇餘八人者忘
其名字也予亦略記其詩有云馬放降來地鵰盤戰後
雲又云春生桂嶺外人在海門西其佳句多類此其集
巳亡今人多不知有所謂九僧者矣是可嘆也當時有
進士許洞者善為詞章俊逸之士也因會諸詩僧分題
出一紙約曰不得犯此一字其字乃山水風雲竹石花
草雪霜星月禽鳥之類於是諸僧皆閣筆洞咸平三年
進士及第時無名子嘲曰張康渾裹馬許洞閙裝妻者
是也(六一詩話)
歐陽文忠公詩話載宋朝詩僧九人時號九僧詩其間
惠崇尤多佳句有百句圖刻石於長安甚有可嘉者(隠居)
(詩話)
九僧詩極不多崇到長安有人游曲江少草入未央深
之句為時所稱崇非但能詩畫亦有名世謂惠崇小景
者是也畫史紛紛何足數惠崇晚出吾最許荆公詩云
爾(宋稗類鈔)
僧惠崇不但繪事精妙詩句亦清遠有冰雪松霞之韵
嘗作句圖書其所最得意如嶺暮春猿急江寒白鳥稀
掩門清桂老出定白髭長鳥歸杉墮雪僧定石沈雲空
潭聞鹿飲疎樹見僧行磬斷蟲聲出峯迴鴈影沈繁霜
衣上積殘月馬前低移家臨醜石租地得靈泉殘月楚
山曉孤烟江廟春松風吹髮亂巖溜濺棋寒雲殘僧掃
石風動鶴歸林禽寒時動竹露重忽翻荷埜人傳相鶴
山吏學彈琴地遥羣馬小天闊一鵰平河分岡勢斷春
入燒痕青地形吞蜀盡江勢抱蠻迴露下牛羊靜河明
桑柘空霜多秦木迥雲盡漢山孤夜閒潮動舸秋迥月
臨城葉落風中盡蟲聲月下多扇聲猶泛暑井氣忽生
秋湘雲隨鴈斷楚路背人遥關河雙髩白風月一燈青
松風傳夕磬溪霧擁春燈圭竇先知曉盆池别見天孤
雲還靜境遠籟發秋空古戍生烟直平沙落日遲來時
雲擁衲别夜月隨笻古木風烟盡寒潭星斗深(宋稗類鈔)
惠崇詩有劍靜龍歸匣旗閒虎繞竿其尤自負者有河
分岡勢斷春入燒痕青時人或有譏其犯古者嘲之河
分岡勢司空曙春入燒痕劉長卿不是師兄多犯古古
人詩句犯師兄進士潘閬常謔之曰崇師爾當憂獄事
吾去夜夢爾拜我爾當歸俗耶惠崇曰此乃秀才憂獄
爾惠崇沙門也惠崇拜沙門倒也秀才得無詣沙門島
耶(温公詩話)
寇萊公一日延詩僧惠崇於池亭探鬮分題丞相得池
上柳青字韵崇得池上鷺明字韵崇默遶池逕馳心於
杳冥以搜之自午及晡忽以二指點空微笑曰巳得之
巳得之此篇功在明字凡五押之俱不倒方今得之丞
相曰試請口舉崇曰照水千尋迥棲烟一點明公笑曰
吾之柳功在青字巳四押之終未愜不若且罷崇詩全
篇曰雨絶方塘溢遲徊不復驚曝翎沙日暖引步島風
清及斷句云主人池上鳳見爾憶蓬瀛(湘山野錄)
惠崇善為寒汀烟渚瀟灑虚曠之狀世謂惠崇小景畫
家多喜之故魯直詩云惠崇筆下開江面萬里晴波向
落暉梅影横斜人不見鴛鴦相對浴紅衣東坡詩云竹
外桃花三兩枝春江水暖鴨先知蔞蒿滿地蘆芽短正
是河豚欲上時舒王詩云畫史紛紛何足數惠崇晚出
吾最許沙平水淡西江浦鳬鴈靜立將儔侣皆謂其工
小景也(韵語陽秋)
東坡言僧詩要無蔬筍氣固詩人龜鑑今時誤解便作
世網中語殊不知本分家風水邊林下氣象蓋不可無
若盡洗去清拔之韵便與俗同科又何足尚齊已云春
深遊寺客花落閉門僧惠崇云曉風飄磬遠暮雪入廊
深華實相副顧非佳句耶(西清詩話)
唐僧詩云河分岡勢斷春入燒痕青有僧嘲其蹈襲云
河分岡勢司空曙春入燒痕劉長卿不是師兄偷古句
古人詩句犯師兄此雖戲言理實如此作詩者豈故欲
竊古人之語以為已語哉景意所觸自有偶然而同者
蓋自開闢以至於今只是如此風花雪月只是如此人
情物態(鶴林玉露)
僧文兆
宋九釋詩惟惠崇師絶出嘗有河分崗勢斷春入燒痕
青之句傳誦都下籍籍喧著餘緇遂寂寥無聞因忌之
乃厚誣其盜閩僧文兆以詩嘲之曰河分崗勢司空曙
春入燒痕劉長卿不是師兄偷古句古人詩句犯師兄
(湘山野錄)
宋時詩僧最多如秘演惟儼參寥善權輩皆與歐蘇秦
黃友善故名重一時又有九僧者同出宋初其詩皆學
賈島周賀瀛奎律髓中有南越文兆宿西山精舍云西
山乘宿興靜稱寂寥心一徑杉松老三更雨雪深草堂
僧語息雲閣磬聲沈未遂長栖此雙峯曉待尋(稗史彙編)
僧可仕
東坡言僧家詩要無蔬荀氣此為太著相者道耳要之
世間神情境物與詩合者莫過於僧若舍方外之蹤而
逐烟花綺麗之場不但失本來面目亦且墮惡道而不
知天聖間閩僧可仕有送僧詩云一鉢即生涯隨緣度
歲華是山皆有寺何處不為家笠重吳天雪鞋香楚地
花他年訪禪室寧憚路岐賖雖小乘語亦自楚楚若以
蔬筍氣病之非知詩者如洪覺範詩已收一霎臥龍雨
忽起千巖攧鷂風麗句妙於天下白高才俊似海東青
非不奇也如醜惡何(小草齋詩話)
僧朋多
洪州西山與滕王閣相對一僧盡覽詩板告郡守曰盡
不佳因朗吟曰洪州太白方積翠倚穹蒼萬古遮新月
半江無夕陽守異之遣出閩僧有朋多詩如虹收千嶂
雨潮展半江天又曰詩因試客分題僻棋為饒人下著
低亦巧思也(中山詩話)
古今詩話云南方浮屠能詩者多士大夫鮮有汲引多
汨没不顯福州僧有詩百餘篇其中佳句如虹收千嶂
雨潮展半江天不減古人也苕溪漁隠曰此一聯乃軆
李義山詩虹收青嶂雨鳥没夕陽天所謂屋下架屋者
非不經人道語不足貴也(漁隠叢話)
僧懷璉
懷璉漳州陳氏子住明州育王山賜號大覺禪師住持
東京仁宗皇帝與為法喜游和宸翰詞句甚多然皆蹤
跡上語初不敢出新奇宏妙之言至觀平日所作則驚
絶之句甚夥(林間錄)
大覺璉禪師學外工詩舒王少與游嘗以其詩示歐公
曰此道人作肝臟饅頭也舒王不悟其意歐公曰是中
無一點菜氣璉蒙仁廟賞識留住東京禪院甚久嘗作
偈乞還山云千簇雲山萬壑流閒身歸老此峯頭殷勤
願祝如天壽一炷清香滿石樓(冷齋夜話)
僧可遵
福州僧可遵好作詩暴所長以蓋人叢林貌禮之而心
殊不然嘗題詩湯泉壁間東坡遊廬山偶見為和之遵
曰禪庭誰立石龍頭龍口湯泉沸不休直待衆生塵垢
盡我方清冷混常流東坡曰石龍有口口無根龍口湯
泉自吐吞若信衆生本無垢此泉何處覓寒温遵自是
愈矜伐客金陵佛印元公自京師還過焉遵作詩贈之
曰上國歸來路幾千渾身猶帶御爐烟鳳凰山下敲篷
詠驚起山翁白晝眠元戲答曰打睡禪和萬萬千夢中
趨利走如烟勸君打快修禪定老境如蠶已再眠元詩
雖少藴藉然一時快之(冷齋夜話)
僧可遵者詩本凡惡偶以直待衆生總無垢之句為東
坡所賞書一絶於壁間繼之山中道俗隨東坡者甚衆
即日傳至圓通遵適在焉大自矜詡追東坡至前途而
途中又傳東坡三峽橋詩遵即對東坡自言有一絶却
欲題三峽之後旅次不及書遂朗吟曰君能識我湯泉
句我却愛君三峽詩道得可嚥不可潄幾多詩將竪降
旗東坡既悔賞拔之誤且惡其無禮因促駕去觀者稱
快遵方大言曰子瞻護短見我詩好甚故妬而去徑至
棲賢欲題所舉絶句寺僧方礱石刻東坡詩大詬而逐
之山中傳以為笑(老學菴筆記)
仁王寺僧
福州仁王寺有僧喜唱望江南一日忽題壁曰不嫌夫
壻醜亦勿厭深村但得一回嫁全勝不出門或曰此僧
欲出世矣言於當路延主一刹未久若有不樂者又題
云當初只欲轉頭銜轉得頭銜轉不堪何似仁王高閣
上倚欄閒唱望江南李内翰元善每稱此二絶倦遊輒
曰吾欲唱望江南矣(後邨詩話)
此與不暇唱渭城語相似而僧詩特佳(居易錄)
僧圓悟
崇安高善院圓悟和尚法性圓徹學貫儒釋嘗和晦菴
梅詩有可憐萬木凋零後屹立風霜慘淡中之句又贊
晦菴像云巖巖泰山之聳浩浩海波之平凜乎秋霜澄
肅温其春陽發生立天地之大本極萬物之性情傳先
聖之心印為後人之典刑順寂之日晦菴哭以詩曰一
别人間萬事空焚香瀹茗悵相逢不須更話三生石紫
翠參天十二峯悟又善畫喜作竹石號枯崖(閩書)
僧天石
天石福州侯官水西石松寺僧紹興十年天石栽松三
本於石上自刻石云一與寺門作名實二與山林作標
致三與游人作隂涼題詩云偃蓋覆巖石歲寒傲霜雪
深根蟠茯苓千古飽風月寺初名石嵩後名石松以此
(續高僧傳)
僧倚遇
倚遇禪師住法昌在分寧北千峯萬壑古屋數間火種
刀耕衲子至者皆不堪其枯澹坐此成單丁開爐日輒
以一力撾鼔陞座曰法昌今日開爐行脚僧無一個唯
有十八高人緘口圍爐打坐不是規矩嚴難免見諸人
話墮(古懽錄)
僧德豐
僧德豐三山人有重陽詩云戰盡今秋見太平西風多
作北風聲不吹烏帽吹氊帽籬下黃花笑不成鐘山長
老舉以自代答云耿耿孤吟對古梅忽傳軍將送書來
倚崖枯木摧殘甚虚負陽和到一回竟不赴(山房隨筆)
文謙
文謙閩縣人十一歲出家遊吳越歴金陵住台之洪福
寺振揚宗教洪武初召對稱旨久之語其徒曰吾將去
矣援筆書偈云有世可辭是衆生見無世可辭是如來
見踏倒須彌廬虚室無背面端坐而化有秋懷次韵詩
命晉昔聞千矢賜拜韓今見一軍驚地連赤縣成中阻
水入黃河總未清幾莖素髮殊方病半幅鄉書故國情
洛下傷時同賈誼成都買卜似君平(靜志居詩話)
僧祖庭
祖庭和尚初事儒聞天界宗泐來復名往師之居東林
菴嘗賦詩諷時士云除却淵明賦歸去更無一個肯休
官有語錄行於叢林(閩書)
僧正淳
正淳字古心閩縣人洪武中詩僧有咏苔詩青如蚨血
染頹垣漢寢唐陵幾斷魂莫笑貧家春寂莫漸隨積雨
上青門(閩書)
僧笑堂
巖僧有笑堂與其徒二人皆名能詩笑堂詩如海天一
色雙鴈去山月半規猿自啼佳句也(閩書)
僧大圭
釋大圭晉江人博極儒書兼精内典常曰不讀東魯論
不知西來意自號夢觀有夢觀集及紫雲開士傳常作
窮箴曰家無其饔君子不窮德不有諸已其窮也恥彼
何人斯饑乎陳之都其善自謀即衆人不如(閩書)
泉州東禪寺用平禪師與釋大圭善其殁也大圭祭之
文曰公以碩朴謙而彌尊遇人以德亦莫不親春風無
言勾萌津津厥行孔淑維道之醇人徒知之謂鳴以文
公推緒餘黼黻其身四方問奇繭足造門公志堅高却
掃深雲室曰寒趣藝惟松筠(閩書)
大圭字恒白晉江人泉州開元寺僧有夢觀集恒白語
法侣云不讀東魯書不知西來意此逃墨歸儒之言也
嘗題山居云山色宜茅屋松風滿飯盂湖中泛月云偶
臨湖坐得嘉樹欲傍花行無小船均饒風致(靜志居詩話)
源潭
侯官雪峯山有二十四景天順中寺僧源潭作也雪峯
云瑶臺凍合深迷路玉樹花開半雜松藍田庄云分水
遠從寒澗落隔雲常見夕陽舂一洞山云松逕月斜巢
鶴唳石門雲濕雨龍還無字碑云剝落舊紋惟蘚迹糢
糊新篆是蝸涎萬松關云琥珀氣浮成翠靄黃金花落
混香泥梯雲嶺云雲開鳥道層層險路入松門步步通
蘸月池云弄珠神女乘空去臨鏡嫦娥倒影看閩中詩
僧此為上乘(筆精)
僧天印
天順間延津天寧寺天印禪師年四十足不出關至八
十一歸寂謂衆曰吾寂後三年某日有星自東飛入西
葬吾時也僧徒寄肉身於篙中三年蠅蚋不侵及期有
星大如斗從東入西遂葬之所著黃蘖心要天印語錄
徹空内集直透禪微嘗和永明山居詩有云穿來冷鐵
多年衲坐破寒龕幾片氊風寒夢醒巢松鶴日暖藤牽
挂樹猿鴈將舊侣穿雲去鴉引新雛背雨過寒燈一盞
半間屋夕磬三聲幾箇山槿籬土暖花開早竹版泥深
筍出長澗水喧空懸瀑布巖松挂月展冰輪皆警句也
(筆精)
僧明秀
明秀侯官人嘉靖中鐘山寺僧有哭鄭善夫詩少谷高
人無曰起百年清淚幾時收嗚呼滄海談詩夜翻作延
陵掛劍秋(閩書)
僧道盛
道盛字覺浪閩人住金陵天界寺浪公早登猊座聲動
楚越之交白蓮之社不少宗雷青豆之房恒多龍象詩
如清明微雨後花鳥亂飛時苦竹常遮徑高松自護關
足稱天籟清機也(靜志居詩話)
全閩詩話卷十一
