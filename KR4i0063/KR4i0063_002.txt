全閩詩話卷二
兖州府知府鄭方坤撰
宋
陳致雍
陳致雍莆田人仕閩為太常卿入南唐以通禮及第舊
章典故多所諳練後歸宋開寳中除秘書監致仕徐鉉
送以詩有三朝恩澤馮唐老萬里鄉關賀監歸之句既
歸陳洪進辟掌書記撰海物異名志五禮儀鑑後好事
者編次其在南唐禮官時論議為曲臺奏議(閩省通志)
龔穎
龔穎邵武人先仕江南歸朝為侍御史自負文學少許
人談論多所折難太宗朝知朗州士罕造其門獨丁謂
䞇文求見穎倒屣延迓酧對終日以至忘食曰自唐韓
柳後今得子矣異日丁獻詩於穎穎次韻和酬曰膽怯
何由戴鐵冠祗緣昭代奬孤寒曲肱未遂違前志直指
無聞是曠官三署每傳朝客說五溪閒凭郡樓看祝君
早得文場雋况值天階正舞干(青箱雜記)
劉昌言
劉昌言泉州人先仕陳洪進為幕客歸朝願補校官舉
進士三上始中第後判審官院未百日為樞密副使時
有言其太驟者太宗不聽言者不已乃謂昌言閩人語
頗獠恐奏對間陛下難會太宗怒曰我自會得其眷如
此然昌言極有才思當下第作詩落句云惟有夜來蝴
蝶夢翩翩飛入刺桐花復為商丘記室王禹偁贈詩曰
年來復(缺)事堪嗟載筆商丘鬢欲華酒好未陪紅杏宴
詩狂多憶刺桐花蓋為是也刺桐花深紅每一枝數十
蓓蕾而葉頗大類桐故謂之刺桐唯閩中有之(青箱雜記)
世人嘗言一舉首登龍虎榜十年身到鳳凰池之句不
知此乃宋太宗朝泉州劉昌言上吕蒙正詩也重名清
望遍區陲恐是神仙不可知一舉首登龍虎榜十年身
到鳳凰池廟堂只是無言者門館長如未貴時除却洛
京居守外聖朝賢相復書誰昌言仕至工部侍郎嘗獻
聖德詩五十韻得君之盛未有其比(閩小紀)
唐書歐陽詹傳曰詹舉進士與韓愈李觀李絳崔羣王
涯馮宿庾承宣聯第皆天下選時稱龍虎榜故先逹詩
曰一舉首登龍虎榜十年身到鳳凰池世以為榮(漁隠叢話)
楊徽之
楊侍讀徽之以能詩聞太宗知其名索其所著以百篇獻
上卒章曰少年牢落今何幸叨遇君王問姓名太宗和賜
且語近臣曰徽之文雅可尚操履端正拜禮部侍郎選十
聯寫於御屏梁周翰詩曰誰似金華楊學士十聯詩在御
屏風者是也其江行云犬吠竹籬沽酒客鶴隨苔岸洗衣
僧寒食云天寒酒薄難成醉地迥樓高易斷魂塞上云戍
樓烟自直戰地雨常腥嘉陽川云青帝已教春不老素娥
何惜月長圓又云浮花水入瞿塘峽帶雨雲歸越嶲州哭
江為云廢宅寒塘水荒墳宿草煙花夜云春歸萬年樹月
滿九重城僧舍云偶題巖石雲生筆閒繞松庭露濕衣湘
江舟行云新霜染楓葉皓月借蘆花宿東林云開盡菊
花秋色老落遲桐葉雨聲寒(宋稗類鈔)
楊徽之侍讀奏御獻詩太宗選十聫書於御屏間僧文
瑩嘗謂楊公必以天池浩渺滌筆於冰甌雪椀中則方
與公詩神骨相副(稗史彙編)
廖融隠於衡山與逸人任鵠王正已陸蟾王元皆一時
名士為詩相善湘守楊徽之代歸闕枉道南嶽宿融山
齋留詩云清和春尚在歡醉日何長谷鳥隨柯轉庭花
奪酒香初晴巖翠滴向晚樹隂凉别有堪吟處相留宿
草堂(郡閣雅談)
宋初人佳句如楊徽之春望云杳杳香蕪何處盡搖搖
風柳不勝垂江行云新霜染楓葉皓月借蘆花嘉陽川
云青帝已教春不老素娥何惜月長圓元夜云雪歸萬
年樹月滿九重城徐鉉病中云向空咄咄頻書字舉世
滔滔莫問津梁周翰山居云宿雨一番蔬甲拆春山幾
處茗旗香鄭文寶春郊云百草千花路斜風細雨天送
别云杜曲花光濃似酒㶚陵春色老於人送人云滿帆
西日催行客一夜東風落楚梅劉師道寄别云南浦未
傷春草碧北山仍媿曉猿驚嘆世云野馬窗邊日醯雞
甕裡天李宗鄂春郊云一溪晩綠浮鸂鶒萬樹春紅呌
杜鵑李維渚宫亭云故宫荒草在往事暮江流送人越
州云風樵若耶路霜釣洞庭秋丁謂送章南云梅花過
嶺路桃葉渡江船芭蕉云綠章封事緘初啓青鳳求凰
尾乍開晏殊云東陽詩骨瘦南浦别魂銷錢昭度村居
云黃蜂衙退海潮上白蟻戰酣山雨来自詠云剛腸欺
竹葉衰鬢怯菱花春晝云人歸漢后黃金屋燕在盧家
白玉堂登樓云遠水净林色微雲生夕陽皆可誦也(稗史)
(彙編)
李巽
五代之際天下割裂太祖啟運雖則下西川平嶺表收
江南而吳越荆閩納籍歸覲然猶有河東未殄其後太
宗再駕乃始克之海内自此一統故因御試進士乃以
六合為家為賦題時進士王世則遽進賦曰構盡乾坤
作我之龍樓鳳閣開窮日月為君之玉戶金關帝覽之
大悦遂擢為第一人是年李巽亦以六合為家賦登第
賦云闢八荒而為庭衢并包有截用四裔而作藩屏善
閉無關此亦善矣然不若世則之雄壯巽字仲權邵武
人以蜃樓土鼓周處斬蛟三賦馳名累舉不第為鄉人
所侮曰李秀才應舉空去空回知席帽甚時得離身巽
亦不較至是乃遺鄉人詩曰當年蹤跡困泥塵不意乘
時亦化鱗為報鄉閭親戚道如今席帽已離身蓋國初
猶襲唐風士子皆曳袍重戴出則以席帽自隨巽後仕
至度支郎中兩浙轉運使卒與王禹偁相友善今小畜
集有送李仲權赴官序即巽也(青箱雜記)
李慶孫
錢熙字大雅南安人登甲科獻四夷来王賦萬餘言太
宗竒之直史館熙好學善談精筆札第負氣狷躁後以
事罷職憤恚卒嘗撰三酌酸文世稱精絶略曰渭水凝
碧早抛釣月之流高嶺排青不逐眠雲之客又曰年年
落第春風徒泣於遷鶯處處羈遊夜雨空悲於斷鴈其
卒也鄉人李慶孫哭之曰四夷妙賦無人誦三酌酸文
舉世傳(閩書)
晏元獻公雖起田里而文章富貴出於天然嘗覽李慶
孫富貴曲云軸装曲譜金書字樹記花名玉篆牌公曰
此乃乞兒相未嘗諳富貴者故予每咏吟富貴不言金
玉錦繡而唯說其氣象若樓臺側畔楊花過簾幕中間
燕子飛梨花院落溶溶月柳絮池塘淡淡風之類是也
公嘗自以此句語人曰窮兒家有此景致也無(宋禆類抄)
黃宗旦
黃宗旦字叔才晉江人少有神童稱其大父禹錫命賦
早春詩有就中喜有龍門客躍出清波正待時之句見
者異之咸平元年進士第二人晩直史館歐陽修稱為
閩中文士(閩省通志)
宗旦赴闕以文贄寇萊公王元之錢若水咸見器重咸
平初中甲科第二人與其鄉人李慶孫齊名人為語曰
國朝才子黃宗旦天下文章李慶孫(閩書)
吳簡言
唐都督閻公伯嶼重脩滕王閣因九日宴僚屬於閣欲
誇其婿吳子章能文令宿搆為序時王勃省父次馬當
去南昌七百餘里水神告其故且助風天明而至與宴
果請諸賓為叙皆辭之至勃不辭閻不樂命吏得句即
報至落霞與孤鶩齊飛秋水共長天一色矍然曰此天
才也其婿慚而退世所傳時来風送滕王閣者是也宋
吳簡言經巫山神女廟題絶句云惆悵巫娥事不平當
時一夢是虚成只因宋玉閒唇脗流盡巴江洗不清是
夜夢神女来見曰君詩雅正當以順風為謝明日解䌫
一瞬數百里風行水上曰渙蓋風水相遭而成文馬當
之神助文人之風於文未成之先巫山之神助文人之
風於詩已成之後各有攸當也(樵書)
陳從易
陳舍人從易當時文方盛之際獨以醇儒古學見稱其
詩多類白樂天蓋自楊劉唱和西崑集行後進學者爭
效之風雅一變謂西崑體由是唐賢諸詩集幾廢而不
行陳公時偶得杜集舊本文多脱誤至送蔡都尉詩云
身輕一鳥其下脫一字陳公因與數客各用一字補之
或云疾或云落或云起或云下莫能定其後得一善本
乃是身輕一鳥過陳公嘆服以為雖一字諸君亦不能
到也(六一詩話)
宋景文言大小孤山以孤獨為字有廟江壖乃為婦人
狀龍圖閣直學士陳公簡夫留詩曰山稱孤獨字廟塐
女郎形過客雖知悞行人但乞靈時稱佳句(春明退朝錄)
王文穆罷相知杭州朝士送之詩惟陳從易學士云千
重浪裏平安過百尺竿頭稳下来冀公愛之(侯鯖錄)
江西俚俗罵人有曰客作兒按陳從易寄荔枝與盛參
政詩云櫻桃真小子龍眼是凡姿橄欖為下輩枇杷客
作兒盛問其說曰櫻桃味酸小子也龍眼無文采凡姿
也橄欖初澁後甘下輩也枇杷核大肉少客作兒也凡
言客作兒者傭夫也(能改齋漫錄)
鄭褒
鄭褒字成之宋初之文尚沿五代褒力脫浮華追古作
者舉進士至都會詔罷徒步走徐州謁王元之贄所為
文元之亟稱之是歲閏在孟秋前一日煩暑特甚元之
留褒涉秋而行褒曰褒有老母今詔下將及閩鄉人必
以告母母氏計程而待後一日至必貽倚門之憂元之
為褒泣賦曰褒也甌閩士文高行益脩干名逢詔罷歸
計解親憂咸平初登第未命卒年三十七同年為藁葬
京城南時元之掌制誥復作詩哀之有集十卷行世張
景為序謂宗尚韓吏部而體勢近之蔡襄論閩中文章
自歐陽詹後惟推褒褒之自處亦不讓於詹云(閩省通志)
章得象
章相性簡靜差試舉人出人為天地心賦舉子白云先
朝嘗開封府發解出此題郭稹為解元學士豈不聞乎
曰不知不知匆遽别出一題目教猶寒暑既非已豫先
杼軸舉人上請題出樂記此教乃樂教也當用樂否應
曰諾又一舉人云上在諒隂而用樂事恐或未便紛紜
不定為無名子嘲曰武成廟裡沽良玉(開封府舉人就武成王廟試良)
(玉不璪賦)夫子門墻弄簸箕(國學試良弓之子必學為箕賦)惟有太常章得
象往来寒暑不曾知(江隣幾雜志)
章子平言其祖郇公初宰信州玉山縣以憂去服除再
知玉山縣帶京債八百千赴任既而玉山縣數豪僧為
償其債郇公作詩謝其僧僧以石刻流布四方而時無
貶議者玉山有舉子徐生郇公與之遊嘗過生生置酒
酣郇公作詩書於壁曰村醪山果簇杯盤措大家風搃
一般今日相逢非俗客憑君莫作長官看(東軒筆錄)
以屈原五月五日投汨羅江而死裹飯祀之風土記端
午日以菰葉裹粘米栗棗灰汁煮熟謂之糭一說開元
宫中造粉團及糭以小角弓躬之中者方食故曰角黍
宋以菖蒲或縷或屑泛酒章郇公端午帖子云菖花泛
酒堯樽綠菰葉縈絲楚糭香(堅瓠集)
端午粽子名品甚多形製不一有角粽錐粽筒粽秤鎚
粽又有九子糭王沂公端午皇后閣子帖云爭傳九子
糭皇祚續千春章簡公端午帖子云九子粘筩玉粽香
五絲縈臂寶符光(歲時襍記)
五月五日以五綵絲繫臂者辟鬼及兵一名長命縷一
名辟兵繒章簡公皇帝閣帖云清曉會披香朱絲續命
長一絲增一歲萬縷獻君王又云繭館初成長命縷珠
囊仍帶辟兵繒(事文類聚)
桃印本漢制以止惡氣今世端午以綵繒篆符相問遺
亦以置屏帳之間章簡公帖子云桃印敞金扉嗚環璽
館歸又云赤符神印穿人縷團扇鮫綃畫鳳文(事文類聚)
抱朴子或問辟兵之道答曰以五月五日作赤靈符着
心前王沂公端午天人閣帖子欲謝君恩却無語心前
笑指赤靈符章簡公帖子云自有百神長侍衛不應湏
佩赤靈符歐陽公云五兵消以德何用赤靈符(事文類聚)
荆楚人端午採艾結為人懸門戶上以禳毒氣王沂公
帖子仙艾垂門綠靈絲繞戶長又云百靈扶繡戶不假
艾為人章簡公帖子云艾葉成人後榴花結子初(事文類聚)
端午以艾為虎形至有如黑豆大者或剪綵為小虎粘
艾葉以戴之王沂公帖子釵頭艾虎辟羣邪曉駕祥雲
護寶車章簡公云花隂轉午清風送玉燕釵頭艾虎輕
(事文類聚)
五月五日有鬪百草之戲歐詩云共鬪今朝勝盈襜百
草香章簡公帖子五蓂開瑞莢百草鬪香苕又云五日
看花憐並葉今朝鬪草得宜男(事文類聚)
大戴禮五月五日蓄蘭為沐浴楚詞浴蘭湯兮沐芳華
王禹玉作夫人閣帖云金縷黃龍扇蘭芽翠釡湯章簡
公帖子菖酒朝觴滿蘭湯曉浴温(事文類聚)
丁謂
建安北苑茶始於太宗朝太平興國二年遣使造之取
象於龍鳳以别庶飲由此入貢至道間仍添造石乳其
後大小龍茶又起於丁謂而成於蔡君謨謂之將漕閩
中實董其事賦北苑焙新茶詩其序云天下産茶者將
七十郡每歲入貢皆以社前火前為名悉無其實惟建
州出茶有焙焙有三十六三十六中惟北苑發早而味
尤佳社前十五日即採其芽日數千工聚而造之逼社
即入貢造甚精皆載於所撰建陽茶錄仍作詩以大其
事云北苑龍茶者甘鮮的足珍四方惟數此萬物更無
新纔吐微茫綠初沾少許春散尋縈樹遍急採上山頻
宿葉寒猶在芳芽冷未伸茅茨溪口焙籃籠雨中民長
疾勾萌併開齊分兩均帶煙蒸雀舌和露叠龍鱗作貢
勝諸道先嘗祗一人緘封瞻闕下郵傳渡江濱特旨留
丹禁殊恩賜近臣啜為靈藥助用與上樽親頭進英華
盡初烹氣味醇細香勝却麝淺色過於筠顧渚慚投木
宜都媿積薪年年號供御天産壮甌閩此詩叙貢茶頗
為詳盡亦可見當時之事也(漁隠叢話)
泉州城五代時留從效重加版築傍植刺桐歲久繁密
其木高大枝葉蔚茂初夏時開花鮮紅葉先萌芽而花
後發則年榖豐熟廉訪丁謂至此賦詩云聞得鄉人說
刺桐葉先花後始年豐我今到此憂民切只愛青葱不
愛紅(閩省通志)
楊億
楊大年年十一建州送入闕下真宗親試一詩一賦頃
刻而就上喜令中人送中書俾宰臣再試時參政李至
狀臣等今月某日入内都知王仁睿傳聖旨押送建州
十一歲習進士楊億到中書其人來自江湖對敭軒陛
殊無震慴便有老成蓋聖祚承平神童間出也臣亦令
賦喜朝京闕詩五言六韻亦頃刻而成其詩謹封進詩
内有七閩波渺邈䨇闕氣岧嶤曉登雲外嶺夜渡月中
潮斷句云願秉清忠節終身立聖朝之句(湘山野錄)
宋初之詩沿五季卑靡之習詞多率易至楊文公大年
始創為西崑體同時和之者有劉筠錢惟演胡宿晏殊
晁迥諸人其詩組織工麗雖門逕自玉溪生而才富力
強終是綦隆人物其唱和集澶淵晁氏書目中有之人
多未見然其詩往往見於宋文鑑瀛奎律髓諸選中如
咏漢武諸作即義山諸人不能過也今錄其佳句與世
共賞之如楊大年風来玉宇烏先覺露下金莖鶴未知
錢思公立堠東溟邀鶴駕窮兵西極待龍媒劉承儀行
厨㸑蠟雕胡熟永埒鋪金汗血驕晏元獻秦聲未覺朱
絃潤楚夢先知薤葉凉宋景文風經禦寇仙遊外野識
禆諶草創餘楊黎州人歸漢后黃金屋燕在盧家白玉
堂宋宣獻江涵帝子翬飛閣山際真君鶴馭天丁晉公
乞珠泉客通關市種玉仙翁寄版圖劉師道金谷路塵
埋國艷武陵溪水泛天香李宗鄂一溪曉綠浮鸂鶒萬
樹春紅呌杜鵑胡武平雕戈夜統千廬衛緹騎秋盤五
柞宫諸句整麗精工其用事亦時時可取世嗤其撏撦
義山未悉諸公耳義山詩號西崑三十六體者以義山
及温庭筠叚成式三人俱行十六故也(因樹屋書影)
祥符天禧中楊大年錢文僖晏元獻劉子儀以文章立
朝為詩皆宗向李義山號西崑體後進多竊義山語句
賜宴優人有為義山者衣服敗敝告人曰吾為諸館職
撏撦至此聞者歡笑大年漢武詩曰力通青海求龍種
死諱文成食馬肝待詔先生齒編貝忍令索米向長安
義山不能過也元獻王文通詩曰甘泉柳苑秋風急却
為流螢下詔書子儀畫義山像寫其詩句列左右貴重
之如此(中山詩話)
楊億劉筠作詩務故實而語意輕淺一時慕之號西崑
體識者病之歐公云大年詩有峭帆横度官橋柳叠鼓
驚飛海岸鷗此何害為佳句予見劉子儀詩有雨勢宫
城闊秋聲禁樹多亦不可誣也(隠居詩話)
咸平景德中錢惟演劉筠首變詩格而楊文公與之鼎
立號江東三虎詩格與錢劉亦絶相類謂之西崑體大
率訪李義山之為豐富藻麗不作枯寂語故楊文公在
至道中得義山詩百餘篇至於愛慕而不能釋手公嘗
論義山詩以為包藴密緻演繹平暢味無窮而炙愈出
鑽彌堅而酌不竭使學者少窺其一斑若滌腸而浣胃
是知文公之詩得於義山者為多矣又嘗以錢惟演詩
二十七聯如雪意未成雲著地秋聲不斷鴈連天劉筠
詩四十八聯如溪牋未破冰生硯爐酒新燒雪滿天之
類皆表而出之(丹陽集)
談苑云錢劉首變詩格錢詠漢武云立堠東溟邀鶴駕
窮兵西極待龍媒劉詠明皇云棃園法部兼番部玉輦
長亭復短亭工則工矣予按首變詩格者文公也文公
亦咏漢武云力通青海求龍種死諱文成食馬肝咏明
皇云河朔叛臣驚舞馬渭橋遺老識真龍比之錢劉尤
老健(後邨詩話)
宋初詩如王元之楊大年皆守唐人法度然黃州新竒
時有出入武夷篇篇渾雄穏重如南源院云路入藤蘿
十里餘松窗瀟洒竹房虚燕巢新舊金人殿蟲網縱横
貝葉書當晝風雷生洞穴欲齋猿鳥下庭除昔年曾此
題詩住細拂流塵認魯魚送欒司農知洪州云司農搜
粟漢名卿千里江西擁旆旌腰下金龜三品綬手中銅
虎八州兵屬鞬牧伯趨庭見騎竹兒童塞路迎洪井主
人今重士肻教懸榻有塵生他皆類此難以句摘至於
表啓儷語尤極温贍(小草齋詩話)
楊大年錢惟演劉子儀號西崑體組織華麗楊南朝詩
云五鼓端門漏滴稀夜籖聲斷翠華飛繁星曉埭聞雞
度細雨春場射雉歸步試金蓮波濺襪歌翻玉樹涕沾
衣龍盤王氣終三百猶得澄瀾對敞扉錢和云結綺臨
春映夕扉景陽鐘動曙星稀潘妃寶釧光如晝江令花
箋落似飛舴艋凌波朱火度觚稜拂漢紫烟微自從飲
馬秦淮水蜀柳無因對殿幃劉和云華林酒滿勸長星
青漆樓高未稱情麝壁燈迴偏照畫雀航波漲欲浮城
鐘聲但恐嚴籹晚衣帶那知敵國輕千載風流佳麗地
盡供哀思與蘭成楊詠始皇云滄波沃日虚鞭石白刃
凝霜枉鑄金錢云金椎漫築甘泉道匕首還隨督亢圖
楊咏成都云漫傳西漢祠神馬已見南陽起卧龍錢云
雨經蜀市應和酒琴到臨卭别寄情楊咏漢武云力通
青海求龍種死諱文成食馬肝錢云立堠東溟邀鶴駕
窮兵西極待龍媒劉云桑田欲看千年變瓠子先成此
日歌皆用事精確對偶森嚴即義山丁卯不是過也豈
可概目宋詩為陳腐哉(筆精)
楊文公南朝詩繁星曉埭聞雞度細雨春場射雉歸步
試金蓮波濺襪歌翻玉樹涕沾衣今按夜半至雞嗚埭
及射雉乃齊事金蓮潘妃事玉樹陳後主事此雜賦南
朝耳詩並見西崑倡酬事組織華麗蓋一變晚唐詩體
香山詩體而效李義山自楊文公劉子儀始歐梅既作
尋又一變然歐公亦不非之而服其工(瀛奎律髓)
楊劉諸人師李義山可也又師唐彦謙唐詩雖雕斵對
偶然求如一抔三尺之聯惜不多見五言叙亂離云不
見泥函谷俄驚火建章剪茅行殿濕伐栢舊陵香語猶
渾成未甚破碎若西崑酬唱集對偶字面雖工而佳句
可錄者殊少宜為歐公之所厭也(後邨詩話)
君謨以詩寄歐公公答云先朝楊劉風采聳動天下至
今使人傾想世謂公尤惡楊劉之作而其言如此豈公
特惡其碑版奏疏磔裂古文為偶儷者其詩之精工律
切者自不可廢歟(後邨詩話)
篇章以含蓄天成為上破碎雕鎪為下如楊大年西崑
體非不佳也而弄斤操斧太甚所謂七日而混沌死也
以平夷恬澹為上怪險蹶趨為下如李長吉錦囊句非
不竒也而牛鬼蛇神太甚所謂施諸廟廊則駭矣(珊瑚詩話)
楊大年不喜杜工部詩謂為村夫子鄉人有強大年續
杜句者曰江漢思歸客楊亦屬對鄉人徐舉乾坤一腐
儒楊默然若少屈(中山詩話)
楊大年同陳恕讀李義山詩酷愛一絶云珠箔輕眀覆
玉墀披香新殿鬪腰肢不須看盡魚龍戲終遣君王怒
偃師嘆曰古人措意如此深妙各嘆服(詩話總龜)
世傳楊文公方離襁褓猶未能言一日其家人擕以登
樓忽自語如成人因戲問之今日上樓汝能作詩乎即
應聲曰危樓高百尺手可摘星辰不敢高聲語怕驚天
上人舊見古今詩話載此一事後又見一石刻乃李太
白夜宿山寺所題字畫清勁而大且云布衣李白作而
此又以為楊文公作何也豈好事者竊太白之詩以神
文公之事歟抑亦太白之碑為偽耶(竹坡詩話)
楊文公初為光禄丞太宗頗愛其才一日後苑賞花宴
詞臣不得預以詩貽諸館閣曰聞帶宫花滿鬢紅上林
絃管侍重曈蓬萊咫尺無因到始信仙凡迥不同諸公
不敢匿以詩進呈上詰有司所以不召左右以未貼職
例不得預即命直言院免謝令預晩宴時以為榮(渑水燕談)
(錄)
真宗初詔种隠君放至闕以敷對稱旨日既高中人送
中書膳諸相皆盛服俟其来种隠君韋布止長揖而已
楊大年聞之頗不平以詩嘲曰不把一言裨萬乘祗叉
雙手揖三公上聞之獨召楊曰知卿有詩戲种某楊汗
浹股栗不敢匿避又曰卿安知無一言禆朕乎出一皂
囊内有十軸乃放所奏之書也其書曰十議所謂議道
議德議仁議義議兵議刑議政議賦議安議危俾大年
觀之從容奏曰臣當翊日負荆謝之(湘山野錄)
楊文公在館中文穆或繼至必徑出他所亦然幾類袁
晁故事文穆去舉朝皆有詩獨文公不作文穆辭日奏
真廟傳宣令作詩竟遷延不送(江隣幾雜志)
丁晉公嘗忌楊文公文公一日詣晉公既拜而髯拂地
晉公曰内翰拜時髯撇地文公起視其仰塵曰相公坐
處幕漫天時人稱其敏而有理(聞見近錄)
楊文公在翰林以讒佯狂去職然聖眷不衰聞疾愈即
起為郎未幾復以判秘監召既到闕以詩賜之曰瑣闥
往年司制誥共嘉藻思類相如蓬山今日詮墳史還仰
多聞過仲舒報政列城歸覲後疏恩高閣拜恩初諸生
濟濟彌瞻望鉛槧諮詢辨魯魚祖宗愛惜人材保全忠
賢之意如此文公後卒與寇萊公力排宫闈恊定大策
功雖不終其盡力於國者亦可以無媿也(石林詩話)
寇萊公在中書與同列戲云水底日為天上日未有對
而會楊大年適来白事因請其對大年應聲曰眼中人
是面前人一坐稱為的對(歸田錄)
石資政中立好詼諧樂易人也楊文公一日置酒作絶
句招之末云好把長鞭便一揮石留其僕即和曰尋常
不召猶相造况是今朝得指揮其詼諧敏捷類如此也
(拊掌錄)
張季常名彛憲三與計偕不利絶意功名放懷林壑與
楊文公世親文公自括蒼解印趨朝兩造其居贈之詩
云叠巘參差翠繞門雕梁賀燕自成羣割雞日夕期嘉
客種秫寒暄對此君且向東皋輸黍稷便應北闕降玄
纁子真漫說耕巖石不奈聲名四遠聞(萬姓統譜)
楊文公深達性理精悟禪觀捐館時作偈曰漚生復漚
滅二法本來齊要識真歸處趙州東院西(青箱雜記)
朱子語錄云人謂楊億通禪學者以其有八角磨盤
之句耳按北澗禪師偈云六月一日前萬象森羅替說
禪六月一日後八角磨盤空裡走今朝正當六月一無
位真人赤角律金毛獅子解翻身無角鐡牛眠少室十
聖三賢總不知笑倒寒山并拾得楊億因演而為頌曰
八角磨盤空裡走金毛獅子變作狗擬欲藏身北斗中
應須合掌南辰後(丹鉛錄)
楊大年因奏事論及比紅兒詩大年不能對甚以為恨
遍訪比紅兒詩終不可得忽一日見鬻故書者有一小
編偶取視之乃比紅兒詩也自此士大夫始多傳之(夢溪)
(筆談)
前輩嘗說北朝致祭皇后文楊大年捧讀空紙無一字
隨自撰曰惟靈巫山一朵雲閬苑一團雪桃源一枝花
秋空一輪月豈期雲散雪消花殘月缺伏惟尚饗仁宗
大喜其才敏給有壮國體(宋稗類鈔)
占城進獅子楊文公館閣讀書進詩賀云渡海鯨波息
登山豹霧清當時激賞(江隣幾雜志)
困學紀聞云容齋五筆石尤風引陳子昂戴叔倫詩意
其為打頭風也李義山作石郵楊文公詩亦作郵石郵
風惡客心愁以上俱王伯厚說予謂石尤之尤作郵字
殊勝近以用脩拈出瑯瑘伯仲亦多用之(少室山房筆叢)
杜甫有星落黃姑渚秋辭白帝城之句說者但見古詩
云東飛伯勞西飛燕黃姑織女時相見意謂黃姑乃牽
牛然不見其所出不曉黃姑之說故楊儀大年荷花詩云
舒女清泉滿黃姑别渚通劉筠子儀七夕詩云伯勞東翥
燕西飛又報黃姑織女期大年和云天孫已度黃姑渚
阿母還来漢帝家皆用此事予後讀緯書始見引張平
子天象賦云河鼓集軍以嘈雜囋張茂先李淳風等注
云河鼓三星在牽牛星北主軍鼓蓋天子三軍之象昔
傳牽牛織女見此星是也故爾雅河鼓謂之牽牛又古
詩云東飛伯勞西飛燕黃姑織女時相見黃姑即河鼓
也音訛而然又張茂先小家賦曰九坎至牽牛織女期
河鼓石鍊注云河鼓星在牽牛北天鼓也主軍鼓主鈇
鉞李淳風云自昔相傳牽牛織女七月七日相見者乃
此星也予因此始知黃姑乃河鼓為牽牛之别名昔人
云開卷有益信然(墨莊漫錄)
魏武召穪衡為鼓吏着岑牟单絞之衣為漁陽摻撾暇
弋篇漁陽摻撾曲名摻擊鼓法撾擊鼓槌楊文公說苑
載穪衡鼓歌曰邊城晏開漁陽摻黃塵蕭蕭白日暗(堅瓠)
(集)
楊大年傀儡詩云鮑老當筵笑郭郎笑他舞袖太郎當
若教鮑老當筵舞轉更郎當舞袖長語俚而意切相傳
以為笑(後山詩話)
楊大年石硯詩云得自燕臺北然則燕石亦可作硯也
(硯箋)
秦竇滔妻蘇若蘭織錦迴文圖詩字止八百耳唐則天
記云可讀二百餘篇宋楊文公題曰千詩織就回文錦
如此陽臺暮雨何據是可讀千首矣又起宗和尚細繹
是篇分為七圖一百四十七段得三四五六七言詩至
三千七百首讀者謂閨房笄褘濬發巧思標竒闘捷窮
極工妙如此宜無有儷之者而嘉靖五年三月天台起
復知縣潘淵進嘉靖龍飛頌内外六十四圖五百段一
萬二千章效若蘭織錦迴文體世宗以其文字縱横不
可辨識使寫正文再上(堅瓠集)
雲際山下有永慶寺寺後有陸羽泉相傳唐陸羽所鑿
然羽實未嘗到此宋楊億詩陸羽不到此標名慕昔賢
山麓有開元寺晉太康中建俗傳為吳吕蒙故宅(閩書)
真宗時日本遣使入貢詔本國建寺貢使乞詞臣撰寺
記時直院之文多張君房代為既宣令撰記貢使待命
而君房醉飲市樓索之不獲直院大窘後楊億改閒忙
令曰世上何人號最忙紫微失却張君房(尚友錄)
王安國作詩多使酒樓嘗語予曰楊文公詩有江南一
酒樓隄柳拂人頭李白題詩徧酒樓錢昭度詩亦有長
憶錢塘江上望酒樓人散雨千絲子詩有幾酒樓余答
曰吾詩有二酒樓安國曰足矣(青箱雜記)
蔡伯俙
蔡伯俙字景蕃四歲應童子科試誦真宗御製歌詩即
日授守秘書正字真宗賜詩曰七閩山水多才俊三歲
竒童出盛時家世應傳清白訓嬰兒自得老成姿初當
移步来朝謁方及能言便誦詩更勵孜孜圖進益青雲
千里看前期蓋伯俙名為四歲齒未三週尋宣赴東宫
侍仁宗皇帝讀書元符初以司農卿致仕年八十七矣
凢食禄八十一年伯俙伴讀東宫戲圖村民蒿目菜色
真宗適見而問對曰臣所居瘴鄕其人皆然帝嗟歎久
之程伊川上太皇太后書周公輔成王使伯禽與處真
宗使蔡伯俙侍仁宗乃師古也乞擇臣僚家子弟十歲
上十二下端謹穎悟者三人侍上下左右則伯俙端謹
可見建陽志稱蔡元定為俙後人(閩書)
宋真宗有賜神童蔡伯俙詩云七閩山水多才俊三歲
神童出盛時家世應傳清白訓嬰兒自得老成資初能
學步来朝闕方及能言解誦詩更勵孜孜圖進益青雲
千里有前期授秘書郎春宫伴讀伯俙福清人時歲未
三週也亦異矣古稱早慧者夏睪子周項槖秦甘羅漢
張辟疆班固孔融魏曹植隋唐而後亦歴歴可舉固亦
其生禀清秀之氣特厚然亦未有未三週者國朝解縉
張適蘇福鄒智李東陽程敏政楊一清皆稱神童其後
貴賤夀夭既各殊别而其人之賢否尤迥不同蓋有始
以神童見推而終與愚拙之夫同一朽腐者然則人之
早慧尤貴於充養之力生質所禀不足恃也(少洲詩話)
李虚已
李虚已次韻遊淨土詩苔破閒階幽鳥立草芳深院老
僧眠二語甚佳虚已官至工侍初與曾致堯唱和致堯
謂子之詩工矣而其音猶啞虚已惘然退而精思得沈
休文浮聲切響之說遂再綴數篇示曾曾乃駭然嘆曰
得之矣予謂此數語詩家大機括也工而雅不如不必
工而響潘邠老以句中眼為響字吕居仁又有字字響
句句響之說朱文公又以二人晩年詩不皆響責備焉
學者當先去其啞可也亦在乎抑揚頓挫之間以意為
脉以格為骨以字為眼則盡之(瀛奎律髓)
蘇紳
本朝翰林蘇公紳嘗題潤州金山寺一聯云僧依玉鑑
光中住人踏金鼇背上行時公方舉大科識者以人踏
金鼇背上行乃榮入玉堂之兆已而果然公位止於内
相豈亦詩之䜟耶(青箱雜記)
詹先野
詹先野字景舒崇安人經史諸書歴覽無遺天聖四年
領鄉薦繼應賢良後竟不仕隠居廪江之濱每嘯詠武
夷山林間終日㤀歸人謂其有仙風道骨焉嘗賦詩曰
武夷溪九曲曲曲好垂鈎自得江山樂何須公與侯(尚友)
(錄)
黃通
黃通字介夫邵武人嘉祐二年進士韓琦范仲淹薦其
才除大理寺丞風韻瀟洒嘗騎牛吹鐡笛浩歌長嘯衆
目為異人有賦元夕燈詩者通病其詞語未壮自作云
秦樓十二玉梯横紫府千門夜不扃疑是嫦娥弄春色
彩雲移下一天星世稱其雄偉(閩省通志)
謝伯初
閩人有謝伯初者字景山當天聖景祐之間以詩知名
予謫夷陵時景山方為許州法曹以長韻見寄頗多佳
句有云長官衫色江波綠學士文華蜀錦張予答云參
軍春思亂如雲白髮題詩愁送春蓋景山詩有多情未
老已白髮野思到春如亂雲之句故予以此戲之也景
山詩頗多如自種黃花添野景旋移高竹聽秋聲園林
換葉梅初熟池館無人燕學飛之類皆無媿於唐諸賢
而仕宦不偶終以困窮而卒其詩今已不見於世其家
亦流落不知所在其寄予詩逮今三十五年矣予猶能
誦之蓋其人不幸既可哀其詩淪棄亦可惜因錄於此
詩曰江流作險似瞿塘滿峽猿聲斷旅腸萬里可堪人
謫宦經年應合髩成霜長官衫色江波綠學士文華蜀
錦張異域化為儒雅俗遠民爭識挍讐郎才如夢得多
為累情似安仁久悼亡下國難留金馬客新詩傳與竹
枝娘典辭懸待修青史諫草當来集皂囊莫謂明時暫
遷謫便將纓足濯滄浪(六一詩話)
古今来詩佳而名不著者多矣非得有心人及操當代
文柄者表而出之與烟草同腐者何限宋歐陽文忠謫
夷陵許州法曹謝伯初景山以詩送之云長官衫色江
波綠學士才華蜀錦張下國難留金馬客新詩傳與竹
枝孃明岳文肅正外謫欽天監博士馬軾送以詩云五
嶺瘴高烟蔽日兩孤雲濕雨鳴秋又云祭罷鱷魚歸去
晩刺桐花外月如鈎使當時專門名家操觚腐毫未必
能道也(漁洋詩話)
歐陽文忠公詩話稱謝景山之詩如園林換葉梅初熟
不若庭草無人隨意綠也池館無人燕學飛不若空梁
落燕泥也蓋景山句意凢近似所謂西崑體而王胄薛
道衡峻潔可喜也(隠居詩話)
王逵
福州神光寺舊有佛湼槃像旁列十弟子有捫心按趾
哭泣躃踊出涕失聲之狀每歲中元日供盂蘭盆會因
怪像以招遊人寺中遂成墟市相傳謂之看死佛舊記
閩王鏻於薛老峯西作百道階每歲中元郡人盛遊於
此王祠部逵有中元宴百丈小樓詩云薛老峯前更近
西小樓高閣與雲齊中元酒熟中元節歸去從他醉似
泥(淳熙三山志)
元綘
元厚之絳平生不喜處外及以給事中領長樂親舊祖
道都門勉以東閩盛時百貨所聚永嘉之柑烏石荔支
珍絶天下厚之下車作詩謝之云丹荔黃柑北苑茶勞
君誘我向天涯爭如太液池邊看池北池南總是花(名賢)
(清話)
程師孟
宋治平中張伯玉守福州編戶植榕熙寧以来綠隂滿
城暑不張蓋程師孟詩云三樓相望枕城隅臨去猶栽
木萬株試問國人来往處不知曾憶使君無(福州府志)
閩山烏石之支也有巨篆閩山二字又名玉尺山宋守
程師孟以光禄卿知郡嘗遊此寺石刻光禄吟臺四字
師孟詩永日清隂喜獨来野僧題石作吟臺無詩可比
顔光禄每憶登臨却自回(閩書)
蔡襄
宋慶歴初歐陽永叔余安道王素俱除諫官蔡君謨以
詩賀曰御筆新除三諫官喧然朝野競相歡當年流落
丹心在自古忠良得路難必有謀猷禆帝右直湏風采
動朝端世間萬事俱塵土留取功名久遠看三人以其
詩薦於上尋亦除諫官時號為一棚鶻(見聞近錄)
范仲淹貶知饒州余靖上疏論救尹洙請與同貶歐陽
修移書責司諫高若訥皆坐貶蔡襄作四賢一不肖詩
以紀其事四賢仲淹靖洙脩不肖指若訥也詩播都下
士人爭傳寫之鬻書者市之頗獲厚利契丹使至密市
以還後張仲庸使北幽州館舍中有寫襄所作歐陽修
詩於壁者(仁宗政要)
蔡君謨娶予祖姑清源君已而赴漳南幕余曾祖通議
贈之詩曰藻思舊傳青管夢哲科新試碧雞才且依仲
寳蓮花幕更下温郎玉鏡臺可謂佳句矣韓退之送陸
暢詩云一來取高第官佐東宫軍迎婦丞相府誇映秀
士羣鳴鸞桂樹間觀者何繽紛此二詩事相類而語皆
竒也(韻語陽秋)
宋蔡襄耕園驛佛桑花詩并序明道中予為漳州軍事
判官晩秋嘗至州西耕園驛驛庭有佛桑數十株開花
繁盛念其寒月窮山方自媚好乃作耕園驛佛桑花詩
一首既而乘桴東下又作溪行一首慶歴七年予使本
路眀年夏四月自汀来漳復至是驛花尚仍舊追感昔
遊因紀前事并載舊篇龕於西壁云溪館初寒似早春
寒花相倚媚行人可憐萬木凋零盡獨見繁枝爛漫新
清豔夜沾雲表露幽香時過轍中塵名園不肯爭顔色
灼灼夭桃野水濱使軺迢逓到天涯候館遷延感歲華
白髮却攀臨砌樹青條猶放過墻花悲来惟有金城柳
醉後曾乘海客槎欲問昔游無處所晩烟生水日沉沙
(群芳譜)
蔡君謨作福守日有一書生投詩来謁云遠入青青疊
疊峰峰前真宰讀書宫半巖冷落高宗雨一枕凄凉吉
甫風煙鎖豹眠閒霧露井凋鳳宿舊梧桐九龍山下英
雄氣盡屬君家世胄中君謨異之尋令人伺其所歸至
一山下忽不見四顧無人惟一社屋爾意其社神也(墨莊)
(漫錄)
州民以寒食日踏青東郊尤盛多拾野菜煮臛亦唐人
杏粥榆羹之意也太守以假日拉僚屬登臨蔡密學襄
寒食遊西湖詩山前雨氣曉纔收水際風光翠欲流盡
處旌旗停曲岸滿潭鉦鼓競飛舟浮来煙島凝相就引
去沙禽好自由歸騎不令歌吹歇萬枝燈燭度花樓是
時西湖競渡可知也程太卿師孟寒食游九仙烏石山
詩有賓客相從筵已冷士民同出食猶寒通判馬益和
有公私不禁三朝火風雨都無一日寒之句(淳熙三山志)
蔡君謨守泉詣飛陽廟禱雨歲以大稔題詩廟中曰年
年乞雨問山神羞見耕耘隴上人太守自知才德薄彼
蒼何事罪斯民王龜齡題其後云賢侯去久迹猶遺乞
雨詩竒字更竒世俗妄論公政猛愛民心有彼蒼知(閩書)
翰林學士聶冠卿嘗於李良定公席上賦多麗詞云露
洗華桐烟霏絲柳綠隂搖曳蕩春一色又云休辭醉明
月好花莫漫輕擲蔡君謨時知泉州寄良定公書云新
傳多麗詞使病夫舉首增嘆又近者有自京師言諸公
春日多會於元伯園池因念昔遊輙形篇詠云綠蕖春
水走潺湲畫閣峰巒映碧鮮酒令已行金盞側樂聲初
認翠裙圓清遊勝事傳都下多麗新詞到海邊曾是尊
前沉醉客天涯回首重依然(詞苑叢談)
吕洞賓入峩眉山採藥著詩云太乙宫前是我家詩書
萬卷作生涯春風醉酒不歸去落盡碧桃無限花五百
年後當遭雷厄洞賓化青蛇隠於泉州蔡襄爐内襄鎔
爐讀書一夕雷震判官云雷部速退無驚學士天乃開
霽洞賓出揖曰蒙君福蔭謝以筆墨泉人嘗譏襄曰雨
打衰雞形襄即曰脚下有龍鱗五更高聲呌驚起世間
人後登科仁宗朝為學士出守泉州造洛陽橋以洞賓
筆墨為檄使隸之海若而告之隸嘆曰茫茫遠海何所
投檄買酒酣飲醉卧海岸潮落而醒則檄已易封矣襄
啟閱之惟一醋字襄曰神示我矣廿一日酉時興工乎
至期潮水果三晝夜不進其日正犯九良星襄策馬當
之曰你是九良星我是蔡端明相逢不下馬各自分前
程遂興作無忌或上言擅開官庫襄謝恩詩云得饒人
處且須饒曾借龍王三日潮十萬貫錢常在世我王恩
在洛陽橋上許之橋成時人以詩頌之曰叠石為橋與
路通惠安之北晉江東幾時募化千家寶一旦緣成萬
載功五尺欄杆遮巨浪兩頭華表鎮危峰往来無限行
人口日月齊休頌蔡公(堅瓠集)
墨妙堂在奉先院中林少卿以東壁有蔡忠惠詩因以
墨妙名之忠惠東壁詩曰日照溪山生翠光春深花草
雜幽香登臨誰識遲留意門外埃塵去路長末云莆陽
蔡襄慶歴四年二月二十日入延福寺登秦君亭觀白
雲井訪北臺還書奉先東壁忠惠字刻在泉郡凢六三
在寺一在州治一在郡庠一在洛陽之涘在寺者此其
一也(閩書)
慶歷中蔡襄自福建轉運使召入諫垣時王逵知福州
作詩送行首二語失傳其後六句云好將公道口去沃
聖君心民困魚思水兵驕隼在林天涯一樽酒不為别
離斟(吕原明雜記)
蔡君謨謝賜御書云臣襄伏蒙陛下特遣中使賜臣御
書一軸其文曰御筆賜字君謨者臣孤賤遠人無大材
藝陛下親灑宸翰推著經義俾臣佩誦以盡謨謀之道
事高前古恩出非常臣感懼以還謹撰古詩一首以叙
遭遇干冐聖慈臣無任荷戴兢榮之至朝奉郎起居舍
人知制誥權同判吏部流内銓上騎都尉賜紫金魚袋
臣蔡襄上進皇華使者臨清晨手開寶軸香煤新法名
與字發深旨宸毫灑落奎鈎文精神高遠照日月勢力
雄健生風雲混然氣質不可寫乃知學到非天真緘藏
自語價希代誰顧四壁嗟空貧臣聞帝舜優聖域皋陶
大禹為其隣吁俞敇戒成典要垂覆後世如穹旻陛下
仁明加舜禹豪英進用司鴻鈞臣襄材智最駑下豈有
志業通經綸獨是丹誠抱忠朴常欲贊奏上古珍又聞
孔子春秋法片言褒貶愚賢分考經内省莫能稱但思
至理書諸紳乾坤大施入洪化將圖報效無緣因誓心
願竭謨謀義庶禆萬一唐虞君(閩書)
仁宗正月十四日御樓遣中使傳宣從官曰朕非好遊
觀與民同樂耳翼日蔡君謨獻詩云高列千峰寶炬森
端門方喜翠華臨宸遊不為三元夜樂事還同萬衆心
天上清光留此夕人間和氣閣春隂要知盡慶華封祝
四十餘年惠愛深(東齋錄)
蔡君謨詩禁林京尹荷恩光三上需頭乞郡章蔡邕獨
斷凢羣臣上書於天子者四一曰章二曰奏三曰表四
曰駁議章奏需頭表駁議不需頭需頭者謂空其前幅
以候批答也(天禄識餘)
張子野弔林君復詩烟雨詞亾草更青蔡君謨寄李良
定詩多麗新詞到海邊一篇之工見之吟詠(詞綜發凡)
沈邈字子山弋陽人進士及第歴知福州疎爽有治才
延舊儒講經術立課程要束以示學者蔡襄贈邈詩有
荷葉新詞天下知之句(閩書)
陳少常亞以滑稽著稱蔡君謨嘗以其名戲之曰陳亞
有心終是惡陳復之曰蔡襄無口便成衰時以為名對
(倦遊雜錄)
蔡君謨廣陵詩廣陵歸客嘆飛蓬懷古傷離向此中前
世翻波那復問十年彈指已成空樓頭畫角催殘日城
上孤鴉噪晩風井徑蕭條人不見又隨潮信渡江東亦
宋詩中之楚楚者也他如花間行印露沾紙山下放衙
雲滿旗春水倒行潮欲上晚雲平壓日先低空濛野色
當樓處索莫春寒帶雨時隂雲藏月不知處急雨落天
無數聲山色每隨朝氣變水光長共夕陽来亦稍峭健
得温許之致惜其全璧寥寥才學筆氣尚在蘇黃之下
(小草齋詩話)
君謨有遊金山寺詩云波濤圍四際臺殿起中央魚聽
晨飱鼓雲和夕炷香祜魴之後纔見斯語(小草齋詩話)
西湖遊覽志第三橋與西岸第四橋斜對水名花港所
謂花港觀魚者是也蔡襄西湖晚歸詩酒到三橋月滿
身(西湖新志)
東坡云僕在錢塘一日謁陳述古邀予飲堂前小閣中
壁上小書一絶君謨真蹟也又有人和云長垂玉筯殘
粧臉肯為金釵露指尖萬斛閒愁何日盡一分真態更
難添二詩皆可觀後詩不知誰作也(郁氏書畫題䟦記)
蔡公詩云荔支纔似小青梅蓋四月初作四月未有荔
枝所謂似小青梅者乃一種早荔名火山亦有佳品熟
以五月間人不以為貴也又一帖借六典劉茂才何人
藏書乃富於蔡公耶騰本當作謄疑筆誤或通用也(後村)
(題䟦蔡端明帖)
蔡襄詠草詩云時平生戰地農惰入春田王禹玉謂其
言關教化非野火燒不盡春風吹又生之比襄孫楙亦
工詩如竹靜深留月花多不辨香曙分林影外春盡雨
聲中皆風人所膾炙(劉後村集)
蔡君謨謂范文正曰公採茶歌云黃金碾畔綠塵飛碧
玉甌中翠濤起今茶絶品其色甚白翠綠乃下者耳欲
改為玉塵飛素濤起希文曰善(珍珠船)
沙隨先生嘗蓄一歙硯後有蔡忠惠題詩曰玉質純蒼
理緻精鋒芒都盡墨無聲相如間道還持去肯要秦人
十五城後以送汪書季路(宦遊紀聞)
松間喝道甚殺風景嚴維遊雲門寺云深木鳴騶馭晴
山耀武賁實不雅也蔡襄云欲望喬松却飛蓋為聽山
烏歇鳴騶庶幾免俗(筆精)
朝奉郎李遘知興化軍時蔡君謨襄自福帥尋罷歸鄉
病革以後事屬李守守夜夢神人紫綬金章從數百鬼
物升廳與守云迓代者守問何神代者復何人神曰予
閻羅王蔡襄當代我明日蔡公薨李作挽詞有不向人
間為冢宰却歸地下作閻王之句蓋實錄也(泊宅編)
員山之麓有大仙巖大仙者康仙也昔有賣藥自言姓
康家在琵琶坂語竟不見後人立祠祀之唐時黃碣為
中丞朝退每遇之長安市中見其舉止非常揖而問焉
自言康長史居清漳員山下後碣轉運安南過漳問員
山康長史家安在咸曰山已在目康家不知也碣驅馬
造祠入覩神像宛如長安市所見後碣来典郡欲移祠
山椒一夜月明如晝小直防城使陳僚夢神衣羽衣手
彩箋授之曰賣藥因循未得還却因躭醉到人間有心
只戀琵琶坂無意更登山上山碣乃知宋蔡襄員山廟
詩風雅遺芬嶽有神此山靈祀越千春彩毫佳句言猶
在翠剡新詞意未真(閩書)
陳烈
陳烈幼與蔡君謨同硯席後君謨鎮福唐勵精為郡嚴
肅吏治豪髮不容一日先生往見維舟庭下聞公嚴察
遂不往謁留詩曰溪山龍虎盤溪水鼓角喧中宵鄉夢
破六月夜襟寒風雨生殘樹蛟螭喜怒瀾慇勤祝舟子
移棹過前灘庭吏錄詩以呈公見遽命以記謝過曰先
生既以詩誨之不若耳提面教之也先生竟去公為之
少霽威(韓府名談)
旴江李覯一日與處士陳烈同赴蔡君謨飲時正春營
妓皆在後圃賣酒君謨因命以佐飲烈已不樂酒行衆
妓方歌烈踰墻而遁覯座中賦詩曰七閩山水掌中窺
乘興登臨看落暉誰在畫樓沽酒處幾多鳴櫓趁潮歸
晴来海色依稀見醉後鄉心積漸微山鳥不知紅粉樂
一聲檀板便驚飛烈聞之遂投牒云李覯本無士行輙
造賓筵詆釋氏為妖狐指孟軻為非聖經云非聖人者
無法合依名教肆諸市朝君謨覽牒笑謂来者云傳語
先生今後不復使弟子也(道山清話)
三山志云劉待制瑾為守元夕不問貧富每戶科燈十
盞陳烈以詩題鼓門大燈籠云富家一盞燈太倉一粒
粟貧家一盞燈父子相對哭風流太守知不知猶恨笙
歌無妙曲瑾聞而謝之按晁氏客語謂蔡君謨於上元
令民間點燈七盞陳烈作大燈籠書此詩其上君謨見
之還輿罷燈與此不同攷之於史君謨與烈同時最厚
而劉瑾為郡後三十六年晁氏之言蓋或有據(弘治通志)
宋陳烈鼓山銘曰鼓屴崱峯頂特窮島夷頫封域屏閩
東拱辰北歲辛亥帝司赤竦神烈從陗陟搴若華揖瑶
極呵蜚霆蹴鰲脊披雲根殫目力高者仰深必惕謹其
至惟古則蓋烈以熙寧四年辛亥與守丁竦提刑沈紳
同遊是山而作銘也(閩書)
陳襄
昇山舊號飛山世傳越王勾踐時自會稽一夕飛来唐
天寶中仙人任放於此昇舉因名昇山今洗藥池昇仙
臺遺址猶存程師孟詩行處松蘿深似幄望中城郭細
如棋清泉可惜藏巖下不作先生洗藥池陳襄和詩雲
中直有三清路塵外都如一局棋聞欲引泉深洗藥未
應奪我鳳凰池(閩書)
烏石山宿猿洞前舊有荔支樹極佳名曰洞中紅古靈
陳襄贈湛俞詩云此去蓬莱峯頂月夢魂應到荔支園
(廣群芳譜)
述古以詩見責屢不赴會復次前韻云我生孤僻本無
隣老病年来益自珍肯對紅裠辭白酒但愁新進笑陳
人北山怨鶴休驚夜南畝巾車欲及春多謝新詩屢推
轂狶膏那解轉方輪公自注来詩有雲霄蒲輪之句(施註)
(蘇詩)
陳述古古城詩云蘆葦蕭疎天氣清水含山色照重城
綠蕪何處管絃地碧落舊時鐘鼓聲三峽橋邊春雨過
六鰲宫裡夜潮生蕭郎秦女無歸約十二瑶臺空月明
酷似許渾和子瞻西湖寒食詩云春隂漠漠燕飛飛可
惜春光與子違半嶺烟霞紅旆入滿湖風月畫船歸緱
笙一闋人何在遼鶴重来事已非猶憶去年離别處鳥
啼花落客沾衣聲調凄婉中晩之楚楚者惜其他作全
璧寥寥(小草齋詩話)
陳文惠公述古杭州喜江南梅度支至二首淡薄交情
老更濃為君彈瑟送金鍾苧蘿香徑無人到姑射仙姿
在處逢鸞鶴品流慚晩逹烟霞門戶憶先容公餘莫放
西湖景步步蒼苔岸岸松其二公望當年最得名畫圖
城郭喜同羣門前碧浪家家海樓上青山寺寺雲松下
玉琴邀鶴聽溪邊苔石共僧分情多景好知難盡且倒
金尊任半醺杭州繁盛自前宋時巳然此詩錢塘景物
已略盡矣(西湖志餘)
鄭穆
鄭穆字閎中閩士所尊四先生鄭其一也元祐初為國
子祭酒久而請老太學諸生數千人狀詣司業又詣丞
相府請留不報以待制奉祠將行公卿大夫多以詩贈
之三學之士皆為詩且出祖汴東門外三獻酒再拜堂
下辭訣而去觀者嘆息煇义從合肥王公助學王與鄭
中表親有一編曰歸榮乃送行詩也後未見此本(清波雜志)
鄭待制穆字閎中福州人與劉彛陳襄皆以德行為世
所尊號四先生時鄭歸閩公亦有詩送之曰清曉都門
祖帳開路人相與嘆賢哉流塵幾翳看山眼落日休停
别酒杯何待諸生留北闕自存遺直在東臺連江四老
嗟誰在白首今朝只獨来(孫公談圃)
劉彛
前剡令過昱字彦旉皇祐三年以秘書郎来知剡事連
值歲祲出常平錢糴米以活流民復割俸麥七十斛為
種假超化院十餘項役饑民耕種之明年得麥五百餘
斛民賴以活熙寧中昱已亡劉彛過故院與僧追頌欷
歔見民有談及公者無不泣下因作詩題院壁曰良田
十頃接晴煙曾假過矦救旱年俸麥一車開德濟流民
千里荷生全人嗟逝水今亡已俗感遺風尚泫然獨對
老僧談舊事斜陽春色漫盈川(嵊縣志)
徐陟
徐陟年未冠挾所為文入京師見孫何何大加嘆賞上
其奏議五十卷召試會有家難不赴時丁謂當國陟不
肯見作詩寄意有止渴當擇水暫憩須芳隂之語擢&KR1444;
符二年進士累官永州判官陟雖老於諸侯賓佐而氣
不少衰猶練邊事嘗作白馬謠數百言以勵邊將有君
恩山嶽重汝命鴻毛輕之句(閩書)
蘇隨
蘇隨晉江人嘉祐二年為博羅令忽屏騶從遊羅淳山
因酣睡覺題詩云夢乘鸞鳳到仙家侍女風流魏月華
琥珀杯傾千載酒琉璃瓶種四時花金函藏籙文刊玉
石壁題名篆點砂一枕北忩初睡覺日移門外柳隂斜
遂棄官歸家(小草齋詩話)
黃孝先
宗衮嘗賞黃子温詩子温名孝恭天聖八年登進士第
為大理寺丞失官其從兄子思亦善詩詠懷曰日者未
知裴令貴世人争笑穪生狂重午曰風簷燕引五六子
露井榴開三四花子思名孝先天聖三年登進士第終
太常博士(春明退朝錄)
宿州妓張玉姐字温卿色藝冠一時沈子山為獄掾最
所鍾愛罷官途次南京念之不忘為剔銀燈一闋云一
夜隋河風勁霜混水天如鏡古柳長隄寒烟不起波上
月無流影那堪懶聽疎星外離鴻相應須信道情多足
病酒未到愁腸還醒數叠蘭衾餘香未減甚時枕鴛重
並教伊須更將盟誓後言約定其後明道中張子埜黃
子思相繼為掾尤賞之偶陳師之求古以光禄卿来掌
𣙜酤温卿遂托其家僅二年而亡才十九歲子思以詩
弔之云人生第一莫多情眼看仙花結不成為報兩京
才子道好將詩句弔温卿先是子思有愛姬宜哥客死
舟中遺言葬堤下冀他日過此得一見以慰孤魂子思
從之作詩納棺中其斷章云恩同花上露留得不多時
二人皆葬宿州之東(能改齋漫錄)
黃子思云余嘗守官咸陽縣廨之後臨渭河汀嶼中連
歲秋有孤鴈来栖於葭葦中今歲冬深不復至矣或已
在繒弋或去而之他皆不可知也感而為詩題亭壁云
天寒霜落鴈来棲歲晚川空鴈不歸江海一身多少事
清風明月我沾衣(侯鯖錄)
林坰
真廟朝寝殿側有古檜秀茂不羣名御愛檜然横礙殿
簷真皇意欲去之一夕風雷轉摺其枝因以為瑞題詠
者多唯羅源林坰唐律稱旨賜號南華翁詩名由此大
顯(話腴)
張伯玉
張端公伯玉仁廟朝人也名重當時號張百杯又曰張
百篇言一飲酒百杯一掃詩百篇也(鐡圍山叢談)
張端公伯玉大科成名篇什豪邁尤為清脫過姑熟見
李太白十詠嘆美久之周流泉石間後見一水清激詢
土人曰此水名明月泉公曰太白不題此泉將留以待
我也公有詩曰至今千丈松猶伴數巖雪不見纖塵飛
寒泉湛明月(墨客揮犀)
陳純
陳純字元朴莆田人因遊桃源中秋遇玉源靈源桃源
三夫人玉源令純舉中秋月詩純言一聯云莫辭終夕
看動是隔年期桃源曰意雖佳但不見中秋作七月十
五夜亦可三夫人因作詩云云純和桃源夫人作曰仙
源嘗誤到羈思正蕭然秋靜夜方靜月圓人更圓清尊
歌越調仙棹泛晴川幽意知多少重重類楚綿(詩話總龜)
崔唐臣
崔唐臣閩人也與蘇子容吕晉叔同學相好二公先登
第唐臣遂罷舉久不相問嘉祐中二公在館下一日忽
見艤舟汴岸坐於船忩者唐臣也亟就見之邀與歸不
可問其别後事曰初倒箧中有錢百千以其半買此舟
往来江湖間意所欲往則從之初不為定止以其半居
貨間取其贏以自給粗足即已不求有餘差愈於應舉
覓官時也二公相顧太息而去翌日自局中還唐臣有
留刺乃攜酒具再往謁之則舟已不知所在矣歸視其
刺之末有細字小詩一絶云集賢仙客問生涯買得漁
舟度歲華案有黃庭尊有酒少風波處便為家訖不復
再見頃見王仲弓說此(避暑錄話)
陳軒
劉氏女寧化縣人生不茹葷艷慧喜文九齡與羽人談
道自誓不嫁及笄父母以許石城何氏子卜吉強行淡
餙就車劉氏聚族送之甫越境忽有白鵝從天下乘之
飛去莫窮所往衆異之剏祠乘鵝之地郡守陳軒過其
下題詩云白鵝乘去人何在青鳥飛来信已遥若使何
郎有仙骨也須同引鳳凰簫(閩書)
玉田峯下有龜山舊有寺宋陳軒讀書其中及第後重
遊有詩山樹似添新喜色野猿猶聽舊吟聲(建陽縣志)
蓮花峯聳開八石若蓮花然元豐中有真覺添志大師
居之師永春人得佛秘密印住巖時持戒如冰雪黃庭
堅贈詩云蒲團木榻付禪翁茶鼎熏爐與客同萬戶參
差寫明月一家寥落共清風刑部侍郎陳軒亦嘗贈之
詩車輪馬足衮風煙競看成都萬炬燃獨我踏開庭下
雪伴師同坐一菴禪(閩書)
阮逸
至和中阮逸為王宫教授有宗室能詩多與逸唱和逸
有句曰易立泰山石難枯上林柳有言其事者朝廷方
治之會逸復以請求受賄事因廢斥之(臨漢詩話)
世傳王氏元經薛氏傳關子明易李衛公問對皆阮逸擬
作逸嘗以私稿示蘇眀允也晁以道云逸才辨莫敵其擬
元經等書以欺一世之人不難也予謂逸後為仇家告
立泰山石枯上林柳之句編竄抵死豈亦有隂禍耶(聞見)
(後錄)
曾公亮
曾魯公公亮自嘉祐秉政至熙寧中尚在中書年雖高
而精力不衰故臺諫無非之者惟李復圭以為不可作
詩曰老鳳池邊蹲不去饑烏臺上噤無聲公亦去(名臣言行)
錄
黃龍山産蔬菜特美故曾魯公有飯思白石紅桃米菜
憶黃龍紫芥心之句(詩話總龜)
柳永
柳永崇安人字耆卿初名三變舉進士累官屯田員外
郎工詞章尤擅樂府仁宗誕辰太史奏老人星見永為
醉蓬萊詞以獻語不稱旨曰此人不宜仕宦且去填詞
因自稱奉旨填詞柳三變范鎮見永作嘆曰仁宗四十
年太平鎮在翰苑不能出一語乃於耆卿詞見之而歐
陽凱贊之曰錦為耆卿腸花為耆卿骨名章雋語笙簧
間發王元澤追慕永才亦有頼有樂章傳樂府落落驪
珠照今古之詠(閩書)
柳永字耆卿為舉子時多遊狹邪善為歌詞教坊樂工
每得新腔必求永為詞始行於世於是聲傳一時初舉
進士登科為睦州掾舊初任官薦舉法不限成考永到
官郡將知其名與監司連薦之物議喧然及代還至銓
有摘以言者遂不得調自是詔初任官須滿考乃得薦
舉自永始永初為上元詞有樂府兩籍神仙梨園四部
絃管之句傳禁中多稱之後因秋晚張樂有使作醉蓬
萊詞以獻語不稱旨仁宗亦疑有欲為之地者因置不
問永亦善為他文詞而偶先以是得名始悔為已累後
改名三變而終不能救擇術不可不慎予仕丹徒嘗見
一西夏歸明官云凢有井水飲處即能歌柳詞言其傳
之廣也(避暑錄話)
柳永為屯田員外郎會太史奏老人星見時秋霽宴禁
中仁宗命左右詞臣為樂章内侍屬柳應制柳方冀進
用作醉蓬萊詞呈上云漸亭臯葉下隴首雲飛素秋初
霽葉闕中天鎖葱葱佳氣嫩菊黃深拒霜紅淺近寶階
香砌玉宇無塵金莖有露碧天如水正值昇平萬幾多
暇夜色澄鮮漏聲迢遞南極星中有老人呈瑞此際宸
遊鳳輦何處度管絃聲脆太液波翻披香簾捲月明風
細上見首有漸字色若不懌讀至宸遊鳳輦何處乃與
御製真宗挽詞暗合上慘然又讀至太液波翻曰何不
言波澄投之於地自此不復擢用菊莊曰柳七此遇與
孟襄陽卿自棄朕無異始嘆人才遭際不偶不如摩詰
以鬱輪袍為王門伶人通公主關節也(詞苑叢談)
柳之樂章人多稱之然大概非羈旅窮愁之詞則閨門
滛媟之語若以歐陽永叔晏叔原蘇子瞻黃魯直張子
野秦少遊輩較之萬萬相遼彼其所以傳名者直以言
多近俗俗子易悅故也皇祐中老人星現永應制撰詞
意望厚恩無何始用漸字終篇有太液波翻之語其間
宸遊鳳輦何處與真廟挽詞暗合遂致忤旨士大夫惜
之余謂柳作此詞借使不忤旨亦無佳處如嫩菊黃深
拒霜紅淺竹籬茅舍間何處無此景物方之李謫仙夏
英公等制詞殆不啻天冠地履也世傳永嘗作輪臺子
早行詞頗自以為得意後張子野見之云既言匆匆策
馬登途滿目淡烟衰草則已辨色矣而後又言楚天闊
望中未曉抑何語意顛倒如是(萟苑雌黃)
仁廟嘉祐中開賞花釣魚宴介甫以知制誥預坐帝出
詩示羣臣次第屬和末至介甫日將夕矣亟欲奏御得
披香殿字未有對時鄭毅夫獬接介甫席曰宜對太液
池故其詩有云披香殿上留珠輦太液池邊送玉杯是
日都下盛傳王舍人竊柳詞太液波翻披香簾捲介甫
頗銜之(西清詩話)
西清詩話荆公賞花釣魚詩披香殿上留珠輦太液池
邊送玉杯都下人以公用柳耆卿太液波翻披香簾捲
之句予讀唐上官儀初春詩步輦出披香清歌臨太液
乃知荆公取儀詩豈謂柳詞耶庾信春詩宜春苑中春
已歸披香殿上作春衣長安有宜春宫此又以宜春而
對披香矣(復齋漫錄)
柳三變既以調忤仁廟吏部不放改官三變不能堪詣
政府晏公曰賢俊作曲子麽三變曰祇如相公亦作曲
子公曰殊雖作曲子不曾道綠線慵拈伴伊坐柳遂退
(畫墁錄)
仁宗留意儒雅深斥浮艷虚華之文初進士柳三變好
為滛冶歌曲傳播四方嘗有鶴冲天詞云黃金榜上偶
失龍頭望明代暫遺賢如何向未遂風雲便爭不恣遊
狂蕩何須論得喪才子詞人自是白衣卿相烟花巷陌
依約丹青屏障幸有意中人堪尋訪且恁偎紅倚翠風
流事平生暢青春都一餉忍把浮名換了淺斟低唱及
臨軒放榜時人語之曰且去淺斟低唱何要浮名柳後
改名永景祐元年方及第(能改齋漫錄)
孫何帥錢塘柳耆卿作望海潮詞贈之云東南形勝三
吳都會錢塘自古繁華烟柳畫橋風簾翠幕參差十萬
人家雲樹繞隄沙怒濤捲霜雪天塹無涯市列珠璣戶
盈羅綺競豪奢重湖叠巘清佳有三秋桂子十里荷花
羌管弄晴菱歌泛夜嬉嬉釣叟蓮娃千騎擁高牙乘醉
聽簫鼓吟賞烟霞異日圖將好景歸去鳳池誇此詞流
播金主亮聞歌欣然有慕於三秋桂子十里荷花遂起
投鞭渡江之志近時謝處厚詩云誰把杭州曲子謳荷
花十里桂三秋那知卉木無情物牽動長江萬里愁予
謂此詞雖牽動長江之愁然卒為海陵自斃之媒未足
恨也至於荷豔桂香粧點湖山之清麗使士大夫流連
於歌舞之樂遂忘中原是則深可恨耳因和其詩云招
尤漫道是清謳牛渚依然一片秋却恨荷花留玉輦竟
㤀烟柳汴宫愁(鶴林玉露)
仁宗朝内臣孫可久賦性恬澹年踰五十即乞致仕都
下有居第堂北有小園城南有别墅每良辰美景以小
車載酒優遊自適石曼卿嘗過其居題詩屯田員外郎
柳永亦贈詩曰故侯幽隠直城東草樹扶疎一畝宫曾
珥貂璫為近侍却紆絛褐作閒翁高吟擁鼻詩懷壮雅
論盱衡道氣充厭盡繁華天上樂始將蹤跡學冥鴻(青箱)
(雜記)
周月仙餘杭名妓也柳耆卿年甫二十五歲来宰兹郡
造翫江樓於水滸中召月仙至樓歌唱調之不從柳緝
知與隔渡黃員外暱每夜乘舟往来乃密令艄人半渡
劫而滛之月仙不得已從焉惆悵作詩一絶云自嘆身
為妓遭滛不敢言羞歸明月渡懶上載花船明日耆卿
召佐酒酒半柳歌前詩月仙大慚因順耆卿耆卿喜作
詩曰佳人不自奉耆卿却駕孤舟犯夜行殘月曉風楊
柳岸肯教辜負此時情自此日夕常侍耆卿耆卿亦因
此日損其名(情史)
張子韶對策有桂子飄香之語趙明誠妻李氏嘲之曰
露花倒影柳三變桂子飄香張九成(老學菴筆記)
蘇子瞻於四學士中最善少游故他文未嘗不極口稱
善然猶以氣格為病故嘗戲云山抹微雲秦學士露花
倒影柳屯田露花倒影柳永破陣子語也(避暑錄話)
東坡在玉堂有幕士善歌因問我詞比柳耆卿何如對
曰柳郎中詞只好十七八女郎按執紅牙拍歌楊柳岸
曉風殘月學士詞須關西大漢執鐵綽板唱大江東去
公為之絶倒(吹劍續錄)
東坡嘲柳七云楊柳岸曉風殘月此是稍公登溷處耳
戲為柳七反脣云大江東去浪淘盡千古風流人物死
屍狼籍臭穢何堪(詞統)
東坡云世言柳耆卿曲俗非也如八聲甘州云霜風凄
緊關河冷落殘照當樓此語於詩句不减唐人高處(侯鯖)
(錄)
柳七亦自有唐人妙境今人但從淺俚處求之遂使金
荃蘭畹之音流入掛枝黃鶯之調此學柳之過也(金粟詞話)
柳屯田情語多俚淺如祝告天發願從今永無抛棄開
元曲一派詞流之下乘者也(詩辨坻)
劉潛夫云耆卿有教坊丁大使意陳質齋云柳詞格不
高而音律諧婉詞意妥帖承平氣象形容曲盡尤工於
羈旅行役(詞綜)
沈天羽云今宵酒醒何處二句耆卿為詞宗實甫為曲
祖求其似之秦少游酒醒處殘陽亂鴉魏承班簾外曉
鶯殘月(詞統)
朱新仲少仕江寧在王彦昭幕中有代昭彦春日留客
致語云寒食止數日間才晴又雨牡丹蓋十數種欲折
又芳皆魯公帖與牡丹譜中全語也彦昭好令人歌柳
三變樂府新聲又嘗作樂語曰正好歡娛歌葉樹數聲
啼鳥不妨沉醉拚畫堂一枕春酲又皆柳詞中語(揮塵後錄)
詩膚如凝脂凝音佞唐詩日照凝紅香白樂天詩落絮
無風凝不飛又舞繁紅袖凝歌切翠眉愁又舞急紅腰
凝歌遲翠黛低徐幹臣詞重省别時泪漬羅巾猶凝張
子野詞蓮臺香燭殘㾗凝高賓王詞想蓴汀水雲愁凝
閒蕙帳猿鶴悲吟柳耆卿詞愛把歌㗋當筵逞遏天邊
亂雲愁凝今多作平音失之音律亦不恊也(丹鉛錄)
隂鏗有夜雨滴空階之句柳耆卿用其語人但知為柳
詞耳(芥隠筆記)
韓少師持國每酒後好謳柳三變一曲其一句云多情
到了多病有老婢每聽之輙云大官體中每與人别我
天將風雨輒軆中不佳而貴人多晴致病耶(明道雜志)
宋時行都節序皆有休假惟七夕百司皆入局不准假
有時相古朴問堂吏云七夕不作假有何典故吏應曰
七夕古今無假時相但唯唯不知其有所侮也蓋用柳
詞七夕二郎神云須知此景古今無價(委巷叢談)
柳耆卿卒於京口王和甫葬之然今儀真西地名仙人
掌有柳墓則是葬於真州非潤州也予少在廣陵有詩
云江鄉春事最堪憐寒食清明欲禁烟殘月曉風仙掌
路何人為弔柳屯田(分甘餘話)
鄭俠
鄭俠字介夫福清人第進士調光州司法參軍秩滿入
都見安石言新法非便安石不悅使監安上門會久旱
俠繪門上所見流民圖發馬遞投銀臺進之神宗覽圖
嘘唏罷新法浹日大雨用事者爭置俠擅發馬遞之罪
編管汀州改英州哲宗立放還除泉州錄事參軍元符
復送英州建中靖國放還復前職旋追毀前命勒停五
年降告復將仕郎叙用俠遂不復出還鄉所存惟一拂
故號一拂居士宣和元年忽夢鐵冠道士遺之詩視之
乃子瞻也嘆曰吾將逝矣作詩云似此平生只藉天勝
如過鳥在雲烟如今身畔無餘物贏得虚堂一枕眠授
孫而卒年七十九俠少苦學其古詩疎朴老直有次山
東野之風不得以當行格調律之(西塘詩鈔)
鄭俠字介夫福清人初從王安石學舉進士熙寧中監
東京西上門有和荆公詩云何處難緘口熙寧政失中
四方三面戰十室九家空見佞眸如水聞忠耳似聾君
門深萬里焉得此言通時亢旱俠以本門所見流離之
民扶老攜幼飢寒困苦之狀呼畫工列為流民圖上獻
之(尚友錄)
俠少隨父官江寧讀書清凉寺閉戶苦學時王安石以
舍人居憂聞而竒之使其徒楊驥往依俠學雪寒俠讀
書過夜半拉驥起登閣望雪酣賦浩然他日驥為安石
誦之安石嘆賞其漏隨書卷盡春逐酒瓶開之句(閩書)
熙寧中鄭俠上書事作下獄悉治平時所往還厚善者
晏幾道叔原皆在數中俠家搜得叔原與俠詩云小白
長紅又滿枝築毬場外獨支頤春風自是人間客張主
繁華得幾時裕陵稱之即令釋出(侯鯖錄)
俠性清儉布衣糲食終其身平居進止必以禮法閨門
怡然不肅而治喜賓客藥教訓嗇用廣施鄉里敬之暇
日聞子姪誦詩考槃之義曰弗諼者弗忘君之惡弗過
者弗過君之朝弗告者弗告君以善碩人之於君有卷
卷之不忍也故永矢以絶之俠嘆曰是何言歟古之人
在畎畆不忘其君况於賢者一不用而忿戾若是哉蓋
弗諼者弗忘君也弗過者弗以君為過也弗告者弗以
告它人也其存心如此俠雖流落頓挫之餘一話一言
未嘗忘君云(東都事略)
先生雖淪落齟齬未嘗少有怏怏見政役繁興民物嗷
嗷但嚬顣而已亦不形於言嘗作觀棋詩百言句句有
為如傍觀饒好著當局奈嗔言坐觀成敗者安得不驚
魂憂國之思深矣(榕隂詩話)
鄭介夫喜作詩多至數千篇謫英州遇赦得歸有句云
未言路上舟車費尚欠城中酒藥錢絶似王元之也(老學)
(菴筆記)
西塘先生集九卷宋福清鄭介夫俠著萬歴中其鄉人
葉文忠公向高得秘閣本刻於金陵按先生集南渡後
凢三刻今本乃第四刻也先生之人所謂浩然之氣至
大至剛其詩文亦如之大抵似石守道而無其怒張呌
呶之習有德之言仁者之勇彷彿見之古詩如古交行
呈子京等篇在樂天東野之間近體和荆公何處難忘
酒一章令奸邪九原之下猶當慚汗先生子壻即艾山
林光朝也(居易錄)
宣化元年夢客有稱鐵冠道人者遺之詩視之乃蘇子
瞻也先生與蘇子瞻同貶嶺外以風節相高見於唱酬
子瞻在海外號鐵冠道人其詩云人間真實人取次不
離真官為憂君失家因好禮貧門闌多杞菊庭檻盡松
筠我友迂疎者相從恨不頻窹而嘆曰吾將逝矣作詩
二首云薄食延殘喘麤衣覆病身貧居避風雨仁義保
天鈞似此平生只藉天勝如過鳥在雲烟如今身畔無
餘物贏得虚堂一枕眠授其孫而卒(福清縣志)
鄭俠初謫真陽並舍植桃李花實甚盛既去則不生其
再至也穠艷如初至是又絶不生矣英人以為有德所
致尤思慕之有挽先生詩云昔日雲天曾泣雨明年桃
李又傷春時以為能紀其實(福清縣志)
蘇頌
劉丞相莘老殿試時蘇丞相子容為詳定官子容後尹
南京莘老復僉判在幕中相與歡甚元祐初莘老自中
司入為左丞子容猶為翰林學士承旨及莘老遷黃門
子容始為左丞莘老宿東省嘗以詩寄子容云膺門早
歲預登龍僉幕中間託下風敢謂彈冠煩貢禹每思移
疾避胡公蓋記前事而子容答之有末路自驚黃髮老
平時曾識黑頭公之句當時以為盛事又三年莘老既
相而罷子容始踐其位云(石林詩話)
韓康公得解過省殿試皆第三人其後為執政自樞密
副使參知政事拜相及再宰四遷皆在熙寧中此前輩
所未有也蘇子容挽詞云三登慶歴三人第四入熙寧
四輔中(石林燕語)
宋桐隂舊話載韓絳發解過省殿試皆第三以元祐三
年三月薨皆三數故蘇公頌挽詩有三登慶歴三人第
之句蓋異事也可談載何執中第五微時從人筮窮達
其人曰公莫第五何曰然其人拊掌大笑連稱竒絶因
云公凢遇五即有喜慶後何以熙寧五年鄉薦余中榜
第五人及第五十五歲隨龍崇寧五年作相每遷官或
生子非五年即五月或五日元困學齋雜鈔云轉運田
特秀大定十九年進士善作詩所居里名半十行第五
以五月五日生小名五兒二十五歲鄉府省殿四試皆
中第五年五十五八月十五卒往往造物之戲人有
如此(金罍子)
蘇子容愛元白劉賓客輩詩如汝洛唱和皆往往成誦
苦不愛太白輩詩曾誦汝洛集九日送人云清秋方落
帽子夏正離羣以為假對工夫無及此聯又舉劉夢得
送李文饒再鎮浙西詩以為最着題(詩話總龜)
魏收有庯峭難為之語人多不知其義文潞公以問蘇
子容子容曰向聞之宋元憲云事見木經蓋梁上小柱
取其有曲折峻峭之勢耳言人之儀矩可喜者曰庯峭
就乃用此事作詩為謝曰高宴初陪聽鼓鼙清談仍許
奏揮犀自知伯起難庯峭不及淳于善滑稽舞奏未終
花十八酒行先困玉東西荷公德度容狂簡故敢忘懷
去町畦(宋禆類鈔)
吕惠卿
趙鑑堂朝野遺事云吕吉甫在趙韓王南園京師丐人
風乞兒者持大扇造吕求詩吕即書扇上云無人肯作
除非乞没藥堪醫最是風求乞害風都占斷筭来世上
少如公(賓退錄)
揚州吕吉甫觀文宅乃晉鎮西將軍謝仁祖宅也在唐為
法雲寺有雙檜存焉猶當時物也劉禹錫有詩云雙檜蒼
然古貌竒含烟吐霧鬱參差晚依禪客當金殿初對將
軍映畫旗龍象界中成寶蓋鴛鴦瓦上出高枝長明燈
是前朝熖曾照青青年少時吉甫家居時檜尚依然李
之儀端叔用夢得詩韵云故迹悲凉古木竒相公庭下
蔚相差霜根半露出林虎畫影全舒破賊旗寶界曾回
鋪地色節麾遠映插雲枝劉郎風韻知誰敵儒帥端能
表異時建炎兵火樹遂亡予後到鄉里訪其遺迹不可
得矣(墨莊漫錄)
蘇子美詩笠澤鱸肥人膾玉洞庭橘熟客分金吕吉甫
詩魚出清波庖膾玉菊含寒露酒浮金吕勝於蘇蓋人
客兩字雖無亦可(復齋漫錄)
樂天詩相爭兩蝸角所得一牛毛後之使蝸角事悉稽
之而偶對各有所長吕吉甫云南北戰爭蝸兩角古今
興廢貉同丘山谷云千里追奔兩蝸角百年得意大槐
宫又云功名富貴蝸兩角險阻艱難酒一杯洪龜父云
一朝厭蝸角萬里騎鯨背(高齋詩話)
王景亮與隣里仕族浮薄子數人結為一社純事嘲誚
士大夫無問賢否一經諸人之目無有不被不雅之名
者嘗號其里為猪嘴關元祐間吕惠卿察訪東京吕天
姿清瘦每說話輒以雙手指畫社人目為說法馬留時
邵箎以上殿泄氣出知東平邵高鼻圈鬚髯社人目為
泄氣師子王景亮又從而凑為七字對曰說法馬留為
察訪泄氣師子作知州惠卿大銜之因諷部使者發以
他事舉社皆虀粉矣蓋口之為業非獨發人隂私敗人
成事賈憎歛怨禍亦及之(桐江詩話)
方慎從
方慎從慎言之弟歴知弋陽懷寧同安淮安導江蘭溪
六縣潮漳嘉三州再知漳州守漳之日適慎言守泉旌
旄相望二州榮之曾孫禧殿中侍御史初慎從在嘉州
手植荔枝於郡圃賦詩留取清隂待子孫至大觀中禧
持節按蜀郡學父老稱詩為賀(樵書)
徐九思
徐九思字公謹調蘄水尉歴知雙流宣州南陵三縣趙
抃唐介交薦入判三司坐忤時相通判廣州神宗召對
面賜褒諭王安石以其譏議新法附司馬光坐廢十餘
年元祐初召為江淮等路發運使致仕寓居浙西世稱
姑蘇十老九思其一也初唐介謫英州其夕雷震九思
送之詩有忠讜若教無竄逐姦邪何計竊安榮最是中
宵雷激烈為君特地發冤聲之句仁宗聞之遂召介還
(閩書)
楊蟠
楊蟠字公濟以詩知名歐陽修贈詩有卧讀楊蟠一千
首乞渠秋月與春光之句元祐中蘇軾知杭州蟠為通
判與軾唱酬居多有集二十卷(閩書)
柯述
柯述南安人嘗倅漳賑饑有惠政有二異鵲来巢廳上
秩滿移居鵲亦隨之暨歸飛翔數十里喧噪彷徨蘇軾
以詩紀焉其詩曰昔我先君子仁孝行於家家有五畆
園么鳳集桐花是時烏與鵲巢鷇可俯拏憶我與諸兒
飼食觀羣呀里人驚異瑞野夫笑而嗟云此方乳哺甚
畏鳶與蛇手足之所及一物不敢加主人若可信衆鳥
不我遐故知中孚化可及魚與豭柯矦故循吏悃愊真
無華臨漳所全活數等江干沙仁心格異族雙鳥棲其
衙但恨不能言相對空楂楂善惡以類應古語良非誇
君看彼酷吏所至號鬼車(閩書)
孫升
公在汀州避謗罕作詩有云慈竹笋抽疑夏籜木犀花
發認春香此一聯道盡汀州景物(孫公談圃)
吳育
吳春卿參政以資政殿大學士知河南過郭店謁文靖
公墓云漢相巖巖真國英門庭曾是接諸生陽秋談論
四時具河嶽精神一座傾議者以為頗盡文靖儀觀論
議云(紫薇詩話)
襄陽峴山羊公祠有石幢一枚凡六面高六尺每面闊
九寸有蓋有座又幢一卧峴山上其文可辨者十三字
曰石于山巔播清芬而不已餘盡漫漶末云開國男張
九齡撰前一幢詩可辨者三首尚書工部員外郎直龍
圖閣知襄州事王洙七言古詩給事中知蔡州事吳育
絶句羊公千載得清吟芳迹雖遙契昔心更與峴山為
故事凛然風格照来令尚書屯田員外郎知光化軍事
李宗易律詩叔子祠荒歲已深異時賢守重登臨峴山
岑寂瞻風槩漢水靈長想德音奉詔始聞新締葺有知
那復嘆湮況又刊翠琰留南夏先後功名照古今其端
眀殿學士尚書禮部侍郎李淑諸人詩皆缺(池北偶談)
吳充
神宗朝詔修仁英兩朝國史開局日詔史院賜筵時吳
冲卿為首相提舉二府及修史官就席上成詩賦冲卿
唱首云蘭臺開史局玉斝賜君餘賓友求三事規摹本
入書汗青裁倣此衰白盍歸歟詔許從容會何妨醉上
車王禹玉云曉下金門路君筵聽召餘簮纓三夀客筆
削兩朝書身老雖逢此恩深盡醉歟傳聞訪餘事應走
使臣車元厚之云殿帷昕對罷省戶雨隂餘詔賜堯罇
酒人探禹穴書䕫龍方客右班馬蓋徒歟徑醉俄歸弁
雲西見日車王君貺云累聖千年統編年四紀餘官歸
柱史筆經約魯麟書班馬才長矣仁英道偉歟恩招宴
東觀釃酒荷盈車馮當世云天密叢雲曉風清一雨餘
三長太史筆二典帝皇書接武知何者霑恩匪幸歟吐
茵平日事何憚汚公車曾令綽云御府攽醇釀君恩錫
餕餘賜筵遵故事紬史重新書燕飲難偕此風流不偉
歟素飱非所軄媿附相君車宋次道云二聖垂鴻烈天
臨四紀餘元台来率屬賜會寵刊書世業叨榮甚君恩
可報歟衮衣相照爛歸擁鹿鳴車王正仲云上聖思論
著前言摭緒餘瓊筵初賜醴石室載紬書徽範貽来者
成功念昔歟欲知開局盛門擁相君車黃安中云禮攽
三事宴史發兩朝餘偶綴金閨彦来紬石室書法良司
馬否辭措子游歟盛事逢衰嬾重須讀五車林子中云
調元台極貴頒宴帝恩餘昔副名山錄今裁史觀書天
心憂作者國論屬誰歟寂寂懷鉛客容瞻相府車可見
一時人物之盛真跡今蔵禹玉孫曉處嘗出以示明清
曉云史院賜宴唱和國朝故事也(揮塵後錄)
方子容
方子容南圭為惠州太守適東坡謫居於此雅相友善
其詩刻猶存今東坡集中有和方南圭寄迓周文之三
首最後一首云此生真欲老墻隂却掃都忘歲月深拔
薤已觀前守政摘蔬聊慰古人心風流賀監常吳語憔
悴鍾儀獨楚音治狀兩邦俱第一穎川歸去肯重臨(閩省)
(通志)
黃通
黃通閩人累舉不第作官數任年將耳順鎖廳應舉或
嘲云老妓舞柘枝剰員呈武藝(江隣幾雜志)
徐常
徐常敭歴州縣所至有聲每慕二宋為人而與蘇氏兄
弟遊從甚久嘗有詩云事業要須師二宋文章端是學
三蘇長蘇嘗稱其為天下竒男子(閩書)
章惇
章子厚初生時父母欲不育浸於水盆後復舉之既長
工詩文為時所重出守湖州嘗以詩二首寄東坡東坡
和云方丈仙人出渺茫高情猶愛水雲鄉功名誰使連
三捷身世何緣得兩㤀早歲歸休心共在他年相見話
偏長只因未報君恩重清夢時時到玉堂絳闕雲臺總
有名應須極貴又長生鼎中龍虎黃金賤松下龜蛇綠
骨輕霅水未渾纓可濯弁峰初見眼應明兩巵春酒真
堪羨獨占人間分外榮前詩言其出渺茫而終貴顯後
詩言其好爐火而餌茯苓皆善謔也子厚得詩不樂數
日(菊坡叢話)
章子厚與劉子先友善子先守姑蘇以新醖洞庭春寄
子厚子厚答詩云洞霄宫裏一閒人東府西樞舊老臣
多謝姑蘇賢太守殷勤分送洞庭春後契闊十年子厚
拜相亦不通問子厚寄書言其相忘遠引之意子先以
詩謝之曰故人天上有書来責我疎愚喚不回兩處共
瞻千里月十年不寄一枝梅塵泥自與雲霄隔駑馬難
追騕褭才莫謂無心向門下也曾終夕望三台子厚得
書大喜召為戶部侍郎(堅瓠集)
鄱陽胡詠之朝散生平好道元符初嘗於信州弋陽縣
見一道人青巾葛衣神氣特異因揖而延之對飲道人
指取大白滿飲無筭曰君有從軍之行去否胡悚然曰
當去蓋是時欲就熙河帥姚䧺之辟也道人曰西陲方
用師好去索紙書詩曰濟世應須不世才調羹重見用
鹽梅種成白璧人何處熟了黃粱夢未回相府舊開延
士閣武夷新築望仙臺青雞唱徹函關曉好捲游幃歸
去来授詠曰為我以此寄章相公且曰章相公好箇人
又錯了路逕也詠叩其說但云未可立談詠問其姓名
亦不肯言但曰吾早晚亦游邊可復相見夜艾詠曰先
生可就此寢曰吾歸邸中只在河下乃拂衣去明日遣
人往諸邸尋問皆云未嘗有道人因告縣令徧邑物色
竟無曾見者詠至京師見王駙車詵具告以此欲持詩
謁子厚詵曰慎不可上方以邊事倚辦相公丞相得此
必堅請去上必疑怪詰其所以然君且得罪詠以為然
徑趨姚幕從取青唐暨還朝則子厚已去矣他日子厚
北歸聞有此詩就詠求之其真本已為駙車奄有乃錄
寄之子厚見詩嘆曰使吾早得此詩去位久矣豈復有
今日之事乎(墨莊漫錄)
熙寧中章子厚奉詔城沅州時陶弼知辰州贈詩云善
戰無如新息侯漢兵纔渡緣(缺)州愛君輓我陶溪粟直
到䍧牱水口頭詩刻今在沅州洪江寨寨正與䍧牱水
相直(東臯雜錄)
長沙國漢高帝始王吳芮芮將梅鋗時以益陽梅林為
家號梅山後為蠻王扶氏據之至宋熙寧六年章惇諭
平五寨分其地為二始以下梅山地安化縣屬武安軍
惇有梅山歌云開梅山開梅山梅山萬仞摩星躔捫蘿
鳥道十步九曲折時有僵木横崖巔肩摩直下視南嶽
迴首蜀道猶平川人家迤邐見板屋火耕磽确多畬田
穿堂之鼓堂壁懸兩頭擊鼓歌聲傳長藤酌酒跪而飲
何物爽口鹽為先白巾裹髻衣錯結野花上果青垂肩
如今丁口漸繁息世界雖異如桃源熙寧天子聖慮遠
命將傳檄令開邊給牛代種使開墾植桑種稻輸緡錢
不持寸刃得地一千里主道蕩蕩堯為天大開庠序明
禮教撫柔新俗威無專小臣作詩備雅樂梅山之崖詩
可鐫此詩可勒不可冺頌聲千載長潺潺(湖廣總志)
冷齋夜話云章子厚謫海康過貴州南山寺寺有老僧
名奉忠蜀人也自眉山来欲渡海見東坡不及因病於
此寺子厚宿山中邀與飲忠欣然從之又以蒸蛇勸食
之忠舉筯噉之無所疑子厚曰子奉佛戒乃食蒸蛇何
哉忠曰相公愛人以德何必見誚已而倚檻看層雲子
厚曰夏雲多竒峰真善比類忠曰曾記夏雲詩甚竒子
厚使誦之忠曰如峰如火復如綿飛過微隂落檻前大
地生靈乾欲死不成霖雨漫遮天(漁隠叢話)
蔡確
蔡持止少於泗州道中山寺讀書僧厭其久書舍有竹
書一絶壁間云忩前翠竹兩三竿瀟洒風吹滿院寒常
在眼前君莫厭化成龍去見應難已有宰相氣味蔡作
相其詩尚存先子經過嘗見之(過庭錄)
蔡確車蓋亭詩一案朝論忿爭凢理確者皆坐確黨免
黜劉器之至謂確包藏禍心睥睨兩宫按揮麈錄吳處
厚始謟事確後以推治舒亶獄為確所怒確既守安州
處厚知漢陽兩人益交惡會漢陽吏至安州確問處厚
近况吏誦其秋興亭詩云雲共去時天杳杳鴈連来處
水茫茫確笑曰猶亂道如此吏歸以告處厚怒曰我文
章蔡確乃敢譏笑耶會安州有舉子販米至漢陽規免
和糴乃謁縣令陳當且言離鄉里時蔡丞相作車蓋亭
詩十章舟中有本歸舟以詩送之處厚得詩於當遂箋
注上之謂其子柔嘉曰二十年深讐今報之矣其子問
知其詳泣曰此非人所為大人何以自立於世處厚悔
悟遣健步賸給緍錢追之則文書已投矣然則處厚與
確不過語言責望遂造大獄確之為人固死有餘罪然
告訐一倡卒兆搢紳之禍可嘆也(鈍翁類藁)
蔡確以弟碩贓敗謫守安州夏日登車蓋亭作此十絶
時吳處厚知漢陽軍箋注以聞其略云五篇涉譏諷何
處機心驚白鳥誰人怒劍逐青蠅以譏讒譛之人葉底
出巢黃口閙波間逐隊小魚忙譏新進用事之人睡起
莞然成獨笑方今朝廷清眀不知確笑何事矯矯名臣
郝甑山忠言直節上元間按郝處俊安陸人封甑山公
唐高宗欲遜位天后處俊上疏諫此事正在上元三年
今皇太后垂簾遵用章獻明肅故事確指武后以比太
后又云嘆息思公俯碧灣按詩綠衣我思古人實獲我
心者衞莊姜妾上僣而作也確以處俊為古人又嘆息
而思之其意可見沈沈滄海會揚塵謂人夀幾何尤非
佳語宣仁盛怒令確分晰終不自明坐貶新州大臣得
罪度嶺自持正始(堯山堂外紀)
朱彧可談蔡詩有睡起莞然成獨笑句處厚注云未知
蔡確此時獨笑何事又彧父帥廣崇寧元年正月游蒲
澗見游人簮鳳尾花因作口號中一聯孤臣正泣龍須
草游子空簮鳳尾花蓋以被遇先朝自傷流落監司指
此句為罪誣注云契勘正月十二日哲宗皇帝已大祥
豈是孤臣正泣之時讒口可畏如此既不得笑又不得
哭以是知車蓋亭一案器之輩疾惡未能免乎已甚矣
(東都事略䟦)
持正守安州夏日登車蓋亭作十絶句為吳處厚箋注
得罪謫新州其間一絶云紙屏石枕竹方床手倦抛書
午夢長睡起莞然成獨笑數聲漁笛在滄浪殊有閒適
自在之意(漁隠叢話)
飽食緩行新睡覺一甌新茗侍兒煎脱巾斜倚䋲床坐
風送水聲来枕邊丁崖州詩也細書妨老讀長簟惬昏
眠取簟且一息抛書還少年半山翁詩也相對蒲團睡
味長主人與客兩相忘須臾客去主人覺一半西忩無
夕陽放翁詩也讀書已覺眉稜重就枕方欣骨節和睡
起不知天早晚西忩殘日巳無多吳僧有規詩也老讀
文書興易闌須知養病不如閒竹床瓦枕虚堂上卧看
江南雨後山吕滎陽詩也紙屏石枕竹方床手倦抛書
午夢長睡起莞然成獨笑數聲漁笛在滄浪蔡持正詩
也予習嬾成癖每遇暑晝必須偃息客有嘲孝先者我
必以此自解然每苦枕熱展轉數四後見前輩言荆公
嗜睡夏月常用方枕或問何意公云睡氣蒸枕熱則轉
一方冷處此非真知睡味未易語此也(齊束野語)
蘇文忠以作詩下獄自黃州再起遍歴侍從然其詩為
不知者咀味以為有譏訕遂出守錢塘来别文潞公公
曰願君至杭州少作詩恐為不善者誣謗再三言之臨别
上馬潞公笑曰若還興也便有箋云時吳處厚取蔡安
州詩作注以上安州遂被禍故潞公有箋云之戲又云
願君不忘鄙言某雖老悖然所謂者希之歲不妨也善
之言(明道雜志)
蔡持正謫新州侍兒從焉名琵琶常養一鸚鵡甚慧丞
相呼琵琶即扣一響板鸚鵡傳呼之琵琶逝後誤扣響
板鸚鵡猶傳言丞相大慟感疾不起嘗為詩云鸚鵡言
猶在琵琶事已非傷心瘴江水同渡不同歸(侯鯖錄)
陳睦
陳睦熙寧間為監察御史天聖以来高麗職貢稍闕至
是連歲修貢中國之使不踰海者幾百年始命門下侍
郎安燾往聘擇為副者皆畏蹜不行及命睦睦慨然無
難色神宗曰卿奉命即行可嘉特賜仙花金帶睦使還
奏言本朝故事惟寶文閣直學士以上乃服金帶前以
使事不敢辭今願還所賜特旨令服之後錢勰楊景略
欲援例竞弗許後睦出知潭州東坡以詩送之云華清
縹緲浮高棟上有纈林藏石甕一杯此土初識君千巖
夜上同飛鞚君時年少面如玉一飲百觚嫌未痛白鹿
泉頭山月出寒光潑眼如流汞朝元閣上酒醒時卧聽
風鸞鳴鐵鳳舊游空在人何處二十三年真一夢我得
生還雪髯滿君亦老嫌金帶重有如社燕與秋鴻相逢
未穏還相送洞庭芳草渺無際天柱紫蓋森欲動湖南
萬古一長嗟付與騷人發嘲弄(閩省通志)
陳睦字和叔嘉祐六年第進士初和叔為兩浙提刑嘗
駁勘裴氏婢夏沈香獄差秀州倅張若濟重勘夏沈香
遂坐死杜陳戚三椽亦得衝替公時倅杭賦詩送之云
殺人無騐中不快此恨終身恐難了蓋指和叔若濟云
兹送和叔所述者止少時登臨相從而已並無一語及
其人則不與之意可見(蘇詩施註)
吳處厚
余皇祐壬辰歲取國學解試律設大法賦得第一名樞
密邵公元翰林賈公黯密直蔡公杭修注江公休復為
攷官内江公尤見知語予曰滿場程試皆使蕭何惟足
下使蕭規對漢約足見其追琢細膩又所問春秋策對
答詳備及賦押秋茶之密用唐宗赦受縑事諸君皆不
見云只有秦法繁於秋茶密於凝脂然則君何出余避
席歛袵自陳遠方寒士一旦程文誤中甄采因對自文
選策秀才文有解秋茶之密網唐宗赦受縑事出杜佑
通典唐書即入載公大喜又曰滿場使次骨皆作刺骨
對凝脂惟足下用杜周傳作次骨又對吹毛只這亦煁
作解元予再三遜謝是舉登科名在行間授臨汀獄椽
公作詩送余曰太學魯諸生南州漢椽卿故鄉千里外
丹桂一枝榮莫嘆功名屈難將力命爭他年重射策詞
句太縱横蓋公欲激予應大科故也樞密邵公亦蒙屢
加論薦嘗謂予詩淺切有似白樂天一日閱相國寺書
肆得馮瀛王詩一帙而歸以語公公曰子詩格似白樂
天今又愛馮瀛王將来捻取個豁逹李老遂皆大笑然
予賦才鄙拙不能強為豪爽今齒已老而詩格定時時
遣興實有李老之風足見公之知言也熙寧中予辟定
武管勾機宜文字公時牧鄆州附所作詩一大軸并寄
予詩曰流年直似隙中駒别後情懷懶似疎天上又頒
新歲歴床頭未答故人書殷勤魚鴈功曹檄狼籍杯盤
上客魚好在仲宣家萬里從軍苦樂定何如未幾公即
捐館追念知巳每增感愴(青箱雜記)
王安國作詩多使酒樓嘗語予曰楊文公詩有江南一
酒樓隄柳拂人頭李白題詩徧酒樓錢昭度詩亦有長
憶錢塘江上望酒樓人散雨千絲子詩有幾酒樓余答
曰吾詩有二酒樓安國曰足矣蓋予有題九江琵琶亭
小詩云夜泊潯陽宿酒樓琵琶亭畔荻花秋雲沈鳥没
事已往月白風清江自流昔年送客西陵亦作小詩曰
若耶溪畔醉秋風獵獵船旗照水紅後夜錢塘酒樓上
夢魂應遶浙江東(青箱雜記)
安國俊邁而貌陋黑肥熙寧中與予同官於洛下嘗謂
予曰子可作詩贈我予因援筆戲之曰飛卿昔號温鍾
馗思道通侻還魁肥江淹善啖筆五色庾信能文腰十
圍只知外貌乏粉澤誰料滿腹填珠璣相逢把酒洛陽
社不管淋漓身上衣(青箱雜記)
富文忠公深逹性理嘗與吳處厚書託訪荷澤諸禪師
處厚以偈戲公云是身如幻泡盡非真實相况兹紙上
影妄外更生妄到岸不須船無風休起浪唯當清淨觀
妙法了無像公答偈云執相誠非破相亦妄不執不破
是名實相人皆服公精詣(焦氏類林)
吳處厚知漢陽軍每謂鸚鵡洲沔鄂佳處欲賦詩未就
一日綱吏来告覆舟吳問所在吏曰鸕鷀堰吳拊案連
唱大竒徐曰吾經年為鸚鵡洲尋一對不得天俾汝也
因得末减(萍州可談)
王榖字正叔潁川郾城人有吏才於儒學之外又寓意
丹青多取今昔人詩詞中意趣寫而為圖繪故鋪張布
置率皆瀟灑居郾城邑之南城有小亭下臨㶏水榜曰
㶏景亭南通淮蔡北望箕潁川原明秀甚類江鄕景物
吳處厚曾有詩云亂鶯啼處柳飛花拍拍春流漲曉沙
正是江南梅子熟年年離恨寄天涯榖常遊其上得助
甚多時發其妙於筆端間耳(宣和畫譜)
蘇緘字宣甫性忠義喜功名皇祐中以秘書丞知英州
值儂賊作亂他州皆不能守獨緘捍禦有功恩換閣職
尋坐事貶房州司馬嘉祐中復官權知越州諸暨縣余
與之同僚常贈緘詩曰燕頷將軍欲白頭昔年忠勇動
南州心如鐵石老不挫功在桑榆晚可收後十有八年
緘如邕管交趾叛攻城力戰䧟殁朝廷憫之贈奉國軍
節度使賜謚忠勇則所謂忠勇之謚已先於余詩纖之
矣(青箱雜記)
鄭叔熊
鄭叔熊好談兵王安石贈之詩云鄭子喜論兵魁然萬
人敵嘗持一尺箠跨馬河南北方今邊利害口手能講
畫疑師榖城翁方略已自得天兵卷甲老壮士不肉食
低徊向詩書文字銳鐫刻利名又齟齬棄置非人力黃
塵彫罽裘逆旅同逼仄秋風吹殘汴霰雪已驚客浩歌
隨東舟别我無慘惻閩生今好遊往往老妻息南陔子
所慕天命豈終塞(閩書)
羅可
羅可沙陽之碩儒也性度寬宏詞學贍麗嘗預鄉薦見
黜於禮部遂慨然不復有進取意以疎放自適鄉人共
以師禮事焉人有竊刈其園中蔬者可適見因躡足伏
草間避之以俟其去又有攘殺其鷄者可乃携壺就之
其人慚悚服罪可執其手曰與子幸同里閈不能烹雞
以待子我誠自愧乃設席呼其妻孥環坐盡醉而歸終
不以語人人由是相誡無犯年六十七而卒所為詩賦
多播人口嘗作百韻雪詩其間有斜侵潘岳鬢横上馬
良眉誠佳句也(墨客揮犀)
薛利和
薛利和字天益興化人寶元元年進士累遷屯田員外
郎王安石議𣙜茶欲擢利和提舉廣東茶事利和作詩
謝之曰一路生靈陟頓貧廟堂康濟豈無人君侯若問
茶租法請把茶租乞與民乃就通判廣州卒(閩省通志)
徐大正
徐大正字得之甌寧人少舉進士便馬善射慷慨有氣
略其赴省試過釣魚臺題詩蘇東坡見之遂與定交及
其入仕齒髮不衰輙欲處閒就幽嘗築室北山下為閒
軒居之秦少游為之記而東坡為賦詩人以北山學士
呼之又少游贈詩建安自古多俊髦徐子磊磊尤其豪
論兵說劍走湖海身勤事在無所遭綠水五校已屠膾
黑衣三衛羞徒勞歸来故山便卜築脫棄萬事輕鴻毛
(閩書)
徐大正過釣臺詩云光武初從血戰回故人長短尚論
材中宵若起唐虞興未必先生戀釣臺(尚友錄)
練葆光
浦城練葆光亨甫年八歲侍伯父出遊葆光以手搔頭
伯父戲之曰猴悲摸索頭光應聲曰虎怒縱横步又指
道傍松曰喬松夭矯龍蛇勢葆光曰怪石巉巖虎豹形
年十四以所業見王安石王喜之呼為小友表除崇文
館說書從高遵西征途中題詩云靈州城下千株柳
忽被官軍砍作薪他日玉關歸去後將何攀折贈行人
(堅瓠集)
廖正一
廖正一字明略將樂人元豐問與晁補之同榜晁贈廖
詩云十年山林廖居士今隨詔書稱舉子文章弘麗學
西京新有詩聲似矦喜山谷詩云廖矦言如不出口銓
量今古大如斗度越崔張與二班古風蕭蕭筆追還有
詩號白雲集元祐中召試館職除正字東坡大竒之嘆
賞其策每以密雲龍茶飲之時黃秦晁張號蘇門四學
士故名亦得亞於四學士後入元祐黨(尚友錄)
全閩詩話卷二
