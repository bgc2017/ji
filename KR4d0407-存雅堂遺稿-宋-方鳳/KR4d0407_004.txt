存雅堂遺稿卷四
宋方鳳撰
紀
金華洞天行紀上
按先公荆完先生書金華洞天行紀後曰此從
譜鈔所錄嘗閱程篁墩宋遺民錄標此為金華
遊錄屬之謝臯羽稱翺傳所著有東西遊錄九
卷此特其一云不知此晞髮集所不收又翺作
金華洞人物古蹟記亦云友人方君鳳既集為
行紀志所變怪先後有差云云又詳覽原跋率
首稱巖南韶卿益可見也故予斷以譜鈔為確
手錄梓行以為好遨者一助萬歷已未修褉日
張一楨識
己丑歲正月謝翺臯羽方鳳韶卿約遊洞天
十一日辛卯韶卿攜子樗肖翁入邑與臯羽及陳公凱
君用弟公舉帝臣會韶卿夜賦詩示同遊者
十二日壬辰隂寒韶卿拂曉取道上洛之吳溪過吳似
孫續古約俱行至横溪訪柳時聲父子君用不至帝臣
從五路嶺先過門臯羽繼至會宿時聲居
十三日癸巳枕上聞雨是晩以雨宿柳明府新居各賦
一首
十四日甲午隂未曉即行午度太陽嶺晩泊上坦欲訪
雙巖鄭子有子有聞之先至旅寓邀宿陵雲山房城友
葉謹審言適相遇於陵雲約翌日同至赤松是夕子有
出家藏先資政北山先生遺墨及久近諸賢書帖共觀
至夜分韶卿書北山感雪竹賦後臯羽亦題
十五日乙未曉聞窗外葉聲疑雨起而視之則霽既飯
話良久子有之姪復留飲凝香閣晩抵赤松自源口入
一里許萬松矗翠有亭跨中路扁赤松山舊樞密潛齋
王公埜書今住觀唐元素易以他書矣沿溪入橋亭扁
金華福地郡人潘繼先篆過橋入三門勅寶積觀額大
中祥符元年所賜與殿中四錦旛及獻花四木孩俱今
猶存入門而右有堂臨池上為濯纓堂默成先生潘待
制良貴書入而為松遊亭又入而為枕流亭觀之前為
卧羊山即皇初平叱石成羊處也道士王元台謝天與
欵宿謁冲應養素二真祠二真初起初平兄弟也松下
有遇仙石坐其上相傳往年唐公李度有目眚寓觀中
嘗憩兹石遇二仙問故采草拂其目遂明且祝曰後十
八年當相見彬州及唐登第授彬教有二道士過之唐
不知省道人曰子亦記松下治眼時語乎既而邀之不
知所適方知為二仙云時韶卿病目甚故道士言之為
詳回宿王謝房各賦上元遊赤松詩
十六日丙申微陽道士水竹唐元素妙虚王德厚竹泉
倪守約房中觀羊石臯羽作觀羊石記云金華洞為皇
初平叱石處予髫而聞之髮種種乃一至而叱石處復不
在金華洞未至洞十五里有山曰赤松今為寶積觀觀
旁祠二仙二仙即皇初平兄弟是其處也石故在山之
巔變怪牴牾宛然如羊形多為樵牧及好事者取去道
士拾其餘蓄觀中余得借而觀者三處其一在天井東
僅十數角嶄然羣伏且起復無牴觸意苔茸茸若草藉
地可近而玩其一並曲池之北岸纍石為山參布伍列
犬牙其上卧者十八九伏者十七牴者蹶者十五履險
而跂者十三傍而齕跪而乳者十一若觀古彝尊之跡
於石形不求全而意自足其一積小坻位置加密跂伏
齕乳牴蹶與前變態略同復有拱而人立者奇崛特甚
非前所有道士易以他名使不與羣羊伍余曰是不可
易左元放之遇曹瞞其化而為羊與兹羊之化為石是
或一物也今而後觀兹石若馮而遊若脫而休茫乎日
與對而泊不知所求其有不復化為是物乎道士顧笑
衆皆沈寂起立若植以余言為然故書以啓後之遊者
其所觀三處道士曰倪守約唐元素王德厚云石去初
平仙後若干年為樵牧好事所取又若干年道士悉能
言之於遊者非有繫故不書玅虚石傍有方竹一叢蕭
疎可愛堂名蕭閒樓有減筆隸物化二字極佳水竹留
飲饍王倪各為煮茗倪之徒石泉趙元清疽發腦纔愈
未接客入小桃源路口有小桃源物外洗耳三石刻竒
古皆餘杭虞似良仲房八分書未過橋為物外亭過橋
有亭泉上有臺名滄浪溪石皆磊磈水激射為峭峽為
盤渦道士徐南華攜酒肴并青窗王易所書趙元清夢
遊小桃源四時詩來青窗即故樞密王公之孫名進思
官惠院號(闕)齋善書而好吟以避世立兄子為子使出
贅復分田送其妻歸母家而自為道士於此南華酌
酒滄浪臺槲隂下行至巖扉間新構小亭名别有天
地復酌亭上巖扉有諸公題墨新種桃梅夾道道士
周雲巖世昌要會酌樓上石泉之徒王德謙益之攜琴
鼔再行午從觀右登丹山行窮林巨石間觀丹竈及丹
石相傳某年丹光見石上有道人養雞見雞啄丹取之
丹即飛去今立祠與菴祠前舊有老樹並其一中斷倒
架上半於其一附著而生下半則偃立不相接狀甚怪
奇今為改祠道士伐去曾遊者以為言由丹山而左稍下
有丹井泉極甘冷一徑出小桃源之上抵二仙祠回宿
寶積觀中西廡石刻赤松山三大字李陽冰篆偉甚以
赤字從大下作火揭之有火災故置不用而存其刻云
十七日丁酉雨欲往三洞不可遂入城泊祥符寺待霽
取道智者以往
十八日戊戌雨留祥符臯羽有塔影霧中深之句韶卿
足之
十九日已亥隂入寶婺觀謁星祠登八詠樓寶祐丙辰
歲郡守謝弈脩改創潛齋王埜書扁今易以他書矣時
拏丁夫急所帶奚奴不敢出市衢韶卿自同臯羽訪芙
蓉盛太傅共與談世故晩歸祥符
二十日庚子新霽約審言自蘭溪門會於北柵韶卿父
子續古審言登七寶寺塔樓拂塔院至道年碑石遇且
庵徐玉汝于盧士安卜肆韶卿臯羽甚欲留訪諸老以
雨餘得霽重于妨衆遂行既出城遇抑齋劉權院梅居
邵深道成齋王玉成于菱塘之東王謝二道士自赤松
來西鹿田寺僧懷玉留而相導韶卿賦北山道中衆客
皆和晡至智者寺山路有亭扁北山唐乾元二年八月
縉雲縣令李陽冰篆書入而為倚松亭過橋有亭扁靈
源小憩亭上又潛齋王公書靈源勝地四大字置之雲
堂後廡寺僧莫之貴也日夕過鳳凰山法清院山形如
鳳凰舊為法朗石晉開運二年為國泰今改法清山西
有一怪松偃蹇如盤龍院僧圓矩云昔潛齋王公嘗護
以闌楯遊憩其下是晩宿院中
存雅堂遺稿卷四
