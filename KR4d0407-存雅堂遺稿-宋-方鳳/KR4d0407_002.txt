存雅堂遺稿卷二
宋方鳳撰
七言古詩
三洞
金華北山三洞天垂髫欲往今華顛春風吹衣雨洗屐
瘦笻忽拄蒼山烟山高地平走幽澗根絡石上森楠楩
步從飛橋瞰石洞厓色閱世知幾年風㾗霧迹化異物
龍首昂左尾右旋就中暗穴如蟇頥急水瀉碧鳴媧絃
遡流束炬照徒涉肩背擦石行拳攣水窮路夷内景得
以炬交燭窮幽玄細紋蹙波湧浪接皓彩凝雪飛霜鮮
大為獅子虎犀象瑣碎亦復蜂屯然蜿蜒雙蟠角尾具
一一玉爪拏蒼堅穹龜負甲色深墨長蛇白質相縈纏
鐘能鐘聲鼓能鼓不假樅簴知誰懸直櫺斜檻藏湢室
短畦長町移原田青雲白霓五色霞笑畫敗絮留丹鉛
中途經過最深窅伏身低眺洞口泉空明一線隔遠見
秋蟾浴海光嬋娟左巖袈衣頗横亘疊摺衆皺垂蹁躚
自餘神怪不可極似鑿非鑿鐫非鐫出登山腰叩中洞
外視石井聞潺潺入深踏險思縋綆長竿揭炬後且先
水簾可俯心為悼到此十九歸言遄嗜奇不憚歷磊砢
足以目故差輕便翻身却望水簾處銀河天落懸吾前
常情疑復下百尺積水定作神龍淵石乾徑闢却易進
玉筍拔地脩而圓宜為淵處乃為屋亦或摩蘚題新篇
同遊怪我久未出笑謂豈欲井底眠林幽風起日巳晩
猶睨高洞山之巔薪蒸可買樵我導不遠數里仍攀緣
傍從石壁入深坼如鐵戶限瓊為櫋儼然海相挂珠絡
熟視始信非誇傳左為朝真正面入便想笙鶴遨羣仙
雲霞波濤仙衣裳竒詭豈必下洞專歘然脩梁架巖起
左右蒼白龍形全望中極底勝漆黑雙扉隠隠啓半邊
天光一道燭扉内知此明罅從何穿霤深壁峭不可往
安得插羽如飛鳶嗟余兹遊尚牽俗身所驟歷辭難宣
但思乞水學坡老洗眼看字消餘年
與臯羽子善遊寶掌山
寶掌一山何勝絶老龍千載事已别巉巖怪石峭森列
矯首三洞蹇竒崛不知何年風雷烈鑿開混沌此瞥裂
高洞攀緣與天接棲鶻所巢勢嵽&KR1110;隙泉漏滴清且澈
薜蘿為衣儼陳設中之洞兮巧融結四達坦明如我闥
低山一洞尤寒泬鏗然谷應合音節共愛孤蟬遠林咽
又疑帝子笙歌徹乘風便覺神飛越落景徘佪就僧榻
好向天風更搜抉相期夜半踏明月
故宫怨
白日欲落何王宫腥雲頹樹生烈風獼猱幾年争聚族
饑蟒獰猙攫人肉熊豨肆毒夜横行刺蛆刲血多飛鼪
螢尻吐燄大如鶩照見女鬼迎新故寒更䲭吻空哀哀
誰能化鶴還歸來山都冶夷總難記妖狐吹火月墮地
題光風霽月樓
光風霽月四字晦翁書刻石建州陳正臣提舉
浙江為翰林收書至建得此本歸初以霽月自
號今遂以四字名其所居之書樓
人間底處無風月知用何時最佳絶芳播崇樓淑氣浮
影涵古桂清輝發向來雅重無極翁灑落襟懷與此同
去之百世猶彷彿宛見道貌匡廬中誰題品語黃太史
大書四字紫陽子今從建水得此本如拾蠙珠捲文綺
攜歸八詠雙溪州晏然直與造化遊無邊妙處乃萃此
韙矣君家百尺樓
鴻門讌同臯羽作
項王重瞳氣蓋世叱咤喑啞萬夫廢交割河山杯酒中
弱肉眈眈恣虎視帳列爪士吞鯨鼉神鋒技擊光蕩摩
中有一人亦拔劒是楚是漢舞婆娑須臾壯夫擁盾入
怒目而語眥盡裂項王喣嘔無一言楚國孤臣淚流血
玉玦何勞再三舉拂衣竟作彭城死沐猴而冠何足云
君看五采成龍文
上元陳丞相宅觀燈有作
渴龍入夜吼百川無數鮫珠迸地圓星斗撼天半欲落
五花琪樹皆生烟烟燈豈不勝花朵踏歌何人增坎坷
風塵淮北馳羽書金鼓江城賽燈火君不見狄青宣撫
荆湖間上元張樂晏清班忽然稱疾燈未滅五更已奪
崑崙關
遼西曲
遼西八月邊風急塞草凝霜刁斗濕旅雁嗷嗷思婦哀
錦機初罷流黃織并州快剪裁作衣製成千里寄相思
巧盤詰曲同心紐附繡回旋錦字詩詩長字字愁胸臆
紐比連環解難得解難得時君莫諼啼紅認取封時痕
翠微樓對竹會飲
縹渺飛樓脩竹裏珠簾半捲清風起月明十二畫欄空
美人遙隔湘江水夜深吹徹玉參差引到丹山綵鳳儀
還倚仙翁九節杖翠雲深處望安期楚調歌殘仍擊節
簷外紛紛落蒼雪樓頭醉卧笑元龍一片歲寒心似鐵
答柳道傳餉笋
東家鼎烹矜大嚼西家呼盧賽乳酪肉食那知儒素風
似君臭味將無同知我山齋少白粲隨時易辦松花飯
佐食投筯毋乃饞筠籠新掘來幽嵒封題遙寄四五尾
歆然解剝出肌理和以芹根及薤芽醯鹽澹著香無涯
黃虀脫粟絶滓膩得此加餐檢殘笥手把南華讀一過
詩思陡湧如春波題箑酬君君莫笑胷中成竹諧清調
送吳立夫
有人儲書塞中腸不能奮發為辭章亦有英姿限時命
坎坷名不登文場吳子妙年即秀穎隻字過眼終無忘
文如翻水溢萬斛晝夜不舍流湯湯于今東南聚雋彦
奭然一發能穿楊二十脱穎客毛遂名登十九能低昂
亦如列宿二十八有捄天畢施之行况子平生志遠遊
塊坐已能窮八荒從兹北上有歷覽徑到洪河經吕梁
青徐平野望不極半萬里程趨冀方君不見龍門探奇
氣益壯文豪千載同翺翔
(附)方梓重陽對菊得開字
江源舊社兹重來素車欲返猶徘徊親朋正感隣舍笛
風雨復對重陽杯窮人非詩語獨惡湑我有酒花須開
眼前悲喜異今昔敢問戲馬當年臺
七言律
北山道中
起犯春霜一徑寒清遊乘興約吟鞍眼中最恨友朋少
塵外頻聞山水寬溪落舊㾗枯野埠樹浮空翠濕危欄
巖頭幾處懸冰白已作羣羊化石看
客有問金華勝遊者以詩敘其槩
赤松上下雨霏微八詠樓頭重拂衣西港晴來汀艸長
北巖幽處洞泉飛風敲定磬鹿春過月滿丹臺鶴夜歸
歷覽因知古詞客盛誇雲夢未全非
吳清翁石橋
金椎誰奮破山霆趨石渾疑走六丁間道便須横螮蝀
長竿先巳豎蜻蜓濟川作略君堪紀吟雪行藏我欲經
領取溪山好風月更看高架翼然亭
冒雨渡浦陽江
痴雲千頃壓江堧寂寂籃輿破午烟樹杪樓臺看近郭
渡頭波浪忽滔天舟依曲港難迴楫徑轉高陵每得筌
誰向龍山誇海國一聲鐵笛女牆邊
春日集張元吉兄弟宅
銜杯不讓阮家風况復陽春白雪融調合西堂琴欲響
情深北海酒難空詩題歷歷諸名跡酬和年年幾醉翁
未盡清狂尚期約同看燈火月明中
寄梁隆吉
羨爾英年早息機羅衣脱却著荷衣黃醪白釀供吟咏
野史稗官漫是非舊事横看東澗水新餐誰共北山薇
金閨玉樹思君甚采藥春華歸未歸
讀西峰寺壁間詩
出郭幽探約里程竹籬小語忽雲生寺藏密樹磬聲得
客染流霞暑氣清煮茗每聞松湍落長苔半與石床平
何來老衲吟魂盡滿壁多題世外情
九日同臯羽子善游白石龍湫用杜老九日藍田
韻
塵埃隔處地天寬選勝攜觴且笑歡不惜逍遙投杖屐
何妨磅礴解衣冠晴餘嵐重雨猶落秋老天高酒易寒
世事悠悠雙眼外與君飛瀑醉中看
止所吳翁輓歌辭
嶽嶽文豪共識名歸來風月恣彈評竹階過鶴窺棋局
花院流鶯和樂聲燈酌蕭閒期鄭老盆歌疎達慕莊生
何來排闥緋衣召天上樓傳白玉成
其二
倦客囊書栖舊林如蘭交契歲寒心行藏與共盟猶在
生死俄分感獨深喪寶可堪埋白璧知音端合鑄黃金
茱萸遍插明朝是回首西風淚滿襟
吳良貴雪中歸
别時黃菊映郊扉轉眼寒風刮毳衣豐瑞正當三白見
脩程適自四明歸因思水國銀兼浪勝看山鄉玉作圍
老去羊羔總陳迹坐氊猶喜客堪依
(附)方樗次韻
匆匆策馬出林扉不及江頭攬别衣霜鶚横秋終可望
雪舟乘夜稍須歸移家未比窮郊具解帶寧憐瘦沈圍
耄矣吾翁慚菽水繞枝烏鵲暮相依
(附)方梓次韻
兒時諧笑幾廬扉聚散浮雲天上衣季子客貂寧復敝
買臣鄉錦暫宜歸駕濤巨艦風千里覆屋長松雪十圍
父子交遊吾獨拙向來慚作輔車依
吳仲恭翠微樓九日落成和謝臯羽
樓成楚菊芳菲候客凑齊山酩酊期與俗相追何日了
登高一嘯洗秋悲望窮碧落鴻飛外歸戀清樽月到時
野服從兹近蘿薜西風塵土莫輕吹
其二
慈竹堂隂長露梢又添傑閣俯江郊眼空霞錦疑鴻字
手摘松枝礙鶴巢野月散衣閒弄笛墟烟隔水見編茅
望中尚與漁樵接若處真能廣絶交
(附)方樗和詩
層構初成一快登新題招客共兹辰涼風闌檻宜敲句
落日川原遙見人歌倚白雲醒俗夢醉飡黃菊笑吟身
他年更足閒中趣野服茸茸稱葛巾
(附)方梓和詩
新樓招樂偶今朝與客登臨四望遙竹日暉暉侵酒斝
松風瀝瀝響詩瓢横烟曲逕樵初過落鶩空江葉正飄
看取他年欹醉帽還思簪菊舊垂髫
(附)方樗呈吳學士新第落成
一山遙接裊溪水甲第宏開相府居燕賀親朋來落落
翬飛夏屋見渠渠紫宸清禁功難冺綠埜春林興有餘
輪奐敢陳張老頌梁間更看有懸車
(附)方梓寄吳立夫
尋師負笈頻千里授業登堂此一時我比棲苴寧得巳
爾如附贅亦何為家山在望悠悠夢舍館相逢疊疊詩
歸去尚須憐獨客為傳消息報南枝
七言排律
贈張叔元鎮帥
越東佳氣鬱巃嵸捉鼻馨名久識公結髮蚤看翔萟苑
濡毫頻見屬詩筒棄書忽學萬人敵秉鉞尤誇一世雄
拔距三千堪敵愾歌鐘二八陋和戎長驅誓擣燕幽北
大纛旋移浦汭東重鞏河山襄帝力時垂竹帛勵臣忠
東南半壁騰王氣杞梓全材恃將功鵝鴨幾驚消玉壘
熊羆屢奮壯金墉璽書褒錫恩原厚節鉞招綏德愈隆
羣策更能延俊彦衆謳先已徧旄童深仁共頌緜瓜瓞
偉績還期勒華嵩
七言絶句
三吳漫遊集唐
江上巍巍萬歲樓今春花鳥作邊愁傷心欲問南朝事
鳳去臺空江自流
其二
願及行春更一年中流簫鼓振樓船不知何處吹蘆管
城外風悲欲暮天
其三
不堪惆悵滿離杯水碧沙明兩岸苔無限塞鴻飛不度
二陵風雨自東來
其四
孤雲獨鶴共悠悠别作深宫一段愁萬乘旌旗何處在
白雲猶似漢時秋
其五
華表峩峩有夜霜海天愁思正茫茫遙知漢使蕭關外
泣上龍堆望故鄉
其六
塞上風雲接地隂萬方多難此登臨坐中有老沙場客
霄漢長懸捧日心
其七
江南江北望烟波南國浮雲水上多共說總戎雲鳥陣
中原將帥憶廉頗
其八
邊風蕭颯動江城獨上高樓故國情磧裏征人三十萬
空教弟子學長生
其九
愁看直北是長安雲樹深深碧殿寒心折此時無一寸
夢魂不到關山難
其十
洞庭西望楚江分回首姑蘇是白雲今日南湖采薇蕨
何時重謁聖明君
存雅堂遺稾卷二
