伊濱集卷八元王沂撰
七言律詩
過彭澤縣
靖節休官跡已陳水光山色為誰新九江屬邑名千載
東晉高風秪一人石上孤松猶翠黛宅前五柳自青春
南來欲致生芻奠憑借當時漉酒巾
送鄭子安經歴之浙西憲司
遊觀東吳天下稀賓筵憲府更光輝西湖秋泛芙蓉水
北闕霜迎獬豸威山際驛樓紅半吐烟中官樹翠相圍
使君旌節應西下目斷巴江鷁首飛
寄許大參
夢中曾上庾公樓楚岫縱橫翠欲流别後武昌魚可食
重來温室樹經秋因君樂聖銜杯句憶我垂綸載月舟
無柰龍沙霜露早綈袍欲著重回頭
去年風雨菊花時曾誦灤京百首詩今日六龍隨警蹕
却憑征鴈寄相思長吟明月同千里欲對芳尊把一巵
别意短長何所似湘波不盡碧參差
寄題曹新淦赤壁圖
誰向臨臯夢鶴飛畫圖風物尚依稀清霜木落黃泥坂
斷岸波廻赤壁磯故壘銷沉遺戟盡孤舟縹緲弄簫微
高懷最憶金川守千古希賢思不違
遊元虛庵留題
詰屈人間不用悲馭風騎氣欲何之遠求勾漏空千里
甘隠吳門自一竒白鶴歸來人換世青山老盡客題詩
支頤忘讀參同契貪看楊花落硯池
臨江驛
嘉陵江色淨於酒嘉陵官船輕似鴻水禽羣飛夕照外
晴嶂落影亂流中棹歌不解巴童語甑飯欣看蜀客風
喚馬夜投山驛迥隔林遥映一燈紅
鞏縣道中用文野送别韻
秣馬芝田日又遒扶鞍弔古且遲留殘陵衰草寒雲際
故壘斜陽野水頭千古徒爭兩蝸角百年能費幾狐裘
道旁翁仲應相問又是邙山第幾秋
木齋為方積賦
昔年種樹未勝巢老榦如今屋脊高屢許狙公分橡栗
時招木客醉香醪衣巾白日驚蒼雪枕簟西風夢海濤
歲晚淹留吾倦矣借君叢桂續離騷
贈采詩熊思齊還清江
清江故舊久相違聞說尋詩欵竹扉阻對高軒維白馬
謾從空谷賦緇衣日暄官路梅花早霜熟郵亭木葉稀
最惜揚舲不相送臨風極目思依依
百丈山賦贈廖自強之清江
清江風景似桃源百丈山深隔縣門峯引碧蘿垂艸閤
水深蒼峽到書園舊時節士何人在近代詩家幾軰存
文學只今懷檄去登臨猶得及春温
槍竿嶺紫菊
山僧贈我叢叢菊紫盖光涵翡翠明青女何妨妬顔色
徐娘元自有風情龍沙秋意晴偏好鴈嶺寒香晚更清
回首故園人在否花前樽酒共誰傾
七月十三日書感
去年學語囀春鶯早解回頭譍唤名豈謂女生為寄物
翻悲吾老未忘情丹砂猶記新塗顖文葆空憐舊繫綳
今日龍沙千里闊秋風吹淚欲霑纓
霍山道中
太行高讓霍為隣祀典褒崇輔嶽神桂醑香銷疑化雨
靈旗風動不驚塵丹崖翠壁層層路野杏山桃處處春
華髮詞臣無補報停鞭回望祝堯人
題陳則虛散木軒
萬彙林林造化中始知才與不才同青黃肯效犠尊用
長養還均雨露功點易研硃枝滴露談元揮麈座生風
客來欲問南華旨閒倚枯根目送鴻
送婣弟劉子彦應辟
畫船衝雨發官河束帛徵賢是禮羅天上午門新日月
海中春水淨風波經筵進講先三禮名世登庸重四科
自昔珠林推俊秀茂才應制蚤鳴珂
嘉陵道中
路轉嘉陵入渺茫巴童蕩槳棹歌長山雞傍驛如泥賤
竹䶉登盤覺笋香石棧苔紋烟借紫江干梅子雨催黃
空愁夜宿瑯璫驛無柰鈴聲斷客腸
華陽宫
方壺别館墮何年下視孤雲一握天旋斸黃精供野飯
相連青竹引山泉詩中我愛陶元亮林下誰逢葛稚川
鶴駕不來明月老小窗無地著風煙
謝司明復贈東坡帽
故人贈我東坡帽因帽思人亦我師只恐隣翁偷學樣
還憐稚女道相宜養丹未用顔如玉耽酒何妨鬢似絲
為報西風莫吹落尊前留戴菊花枝
題馬伯庸賦劉氏溪山圖
道人昔作朱門客溪上春風草自芳藂桂曾聞招隠士
塵纓凖擬濯滄浪蘆洲繫艇鳬鴉墨石壁題詩苔蘚蒼
誰遣漁人解橫笛夢中疑是在山陽
華隱者圖(貳令陳君舉善為鵬舉而作余與子高自立二公留止山房同推隠者之)
(意而賦詩焉)
原上春風語鶺鴒溪南新結得華亭堆床書卷聞鐘起
破的詩歌按節聽幽澗自多流水操好山長送入簾青
知君已熟淮王趣招隱何人敢扣扄
送高道崇歸仙巖宫
青鞋偶爾犯塵紅夢寐仙巖翠拂空賀監風流真可慕
長康癡絶不妨同摩挲金狄千年後洒埽漁磯一笑中
後會參同較同異定煩騎鶴過神嵩
發長安留别王善甫尹文質諸公
未到長安一解顔故人連日費追攀相看寒食清明裏
况復周臺漢苑間長樂花香濃勝酒灞陵樹色巧遮山
獨嫌清渭無情極照我塵埃鬢欲斑
題張尚書復修姑蘇驛詩卷和子翬韻
樓舡載酒太湖秋曾向寒蕪弔舊邱圖畫如今傳勝事
江山依舊記清游館娃宫壞香消逕鬪鴨闌空水滿洲
聞道徵黃飛詔下都將遺愛付吳謳
送烏希說編修之會稽降香
仙掖朝回響玉珂使星光照鏡湖波看君獻頌傳金馬
記我臨書换白鵝風送蓬萊潮信早烟消天姥月明多
相逢賀監如相問擬向滄波理釣蓑
書事
坐看槐庭日影移頭原如舊鬢先絲十年不調已過半
萬古垂名何所為得俸只充沽酒用賣文那辦買山資
傳聞官長催供課下馬時揩病眼眵
和樂邨書觸目
澹澹春雲弄晚晴桃花竹外數枝明垂楊卧雨欲無賴
幽鳥呼人如有情塵事膠膠遊興懶流年冉冉客心驚
簡書縛我原來急不是歸田計未成
送丑時中之西臺照磨
故人别我入秦川開幕遥臨玉井蓮恩賜猩袍如昨日
歸騎驄馬看他年路經函谷山多雨春盡新豐草自烟
相見勾稽閒北榻尺書時到廣文氊
送宋翼卿西臺照磨寄丑時中管勾
送子函關西復西青門柳老惜分擕雲深魏闕人回望
路熟秦川馬自嘶攬轡定酬他日志拂塵閒看去年題
芙蓉幕下如相問擬向秋風釣故溪
輓胡汲仲先生
少日嚴徐召漢庭暮年孤節魯山清頽波砥柱文章古
滄海浮雲富貴輕兜率空歸天上夢少微端惜世間名
𦕈然人物知誰在淚洒西風慟老成
先生英氣欲橫秋投老青山映白頭幾見詩書曾發塚
誰知涇渭自分流詞源衮衮無遺恨天網恢恢不見收
江漢遺書今好在雲間無復謫仙樓
題史左丞小車行春圖
左丞林壑魯西郊矗矗新亭自結茅几畔有書都可用
世間無客不求交小車春晝游麟藪脩竹秋天養鳳巢
我老只今多白髮願携琴酒過塘坳
為劉子高賦
少日東南事壯遊憑高弔古思悠悠山中樓觀神仙府
江上雲霞帝子州别塢松風琴入奏平湖花雨棹聞謳
只今投跡山房裏坐看新圖歎白頭
為楊子立賦
秋華亭上雨初晴山入溪南箇箇清笻竹客來松逕杳
蹇驢人度石橋平當筵俠氣龍騰劒把酒清歌鸐載笙
共羡君家好賓客畫圖詩句總高情
和吕仲實過故宅
射麋山下草先秋畫戟朱門一夢休故櫪西風思騕褭
壞墻陰雨蔓牽牛曾聞為將無三世謾說承恩只五侯
古往今來多少事夕陽不盡水東流
書李敬叔别蒲城詩卷二首
十載承明把一麾急流勇退脱塵羈蓴鱸亦預知機事
松菊能忘歸隠期伊闕風煙應好在壺頭勲業竟何為
漢庭屢詔求遺逸從此彈冠亦未遲
紫髯如戟氣如虹肯使微官負此公一笑偶逢山水國
論文誰信馬牛風相期要出功名外得意還留道義中
朱轂風塵何足顧不妨留眼送飛鴻
題傅汝礪上省掾凌伴明詩卷
少年英氣鶚橫秋曾佐軺車作遠遊丹徼烟嵐明漢節
彩毫珠玉散蠻州省郎待士能高誼才子論心肯暗投
燕市黃金買竒駿未容歸倚仲宣樓
題伊嚕布哈贈行詩卷
銅章笑解出龍泉老稚歌謠一口傳可但鬻衣爭刻石
仍聞遮道願留鞭何蕃素得諸公譽陳寔終居四長先
昭代掄材重循吏聲華從此到星躔
題趙家墓碑
雙碑峩立趙家墳不似靈光獨偶存承露盤空仙墮淚
繫牲石在字堪捫桑田滄海餘喬木文采風流到遠孫
見說家庭有餘地好隨春雨種蘭蓀
題栖碧山卷
何年李白去騎鯨流水漂香路杳冥自種紫芝分藥圃
閒乘白鹿看仙經石床花露朝來掃茅屋松風夜半聽
老我京華塵土裏苦吟應笑鬢星星
用吳閒閒韻題解辰公詩卷
洲橫白鷺似金陵卓犖才名舉國稱滄海千年來野鶴
玉壺一段貯清冰泮宫芹藻同誰賦快閣風烟與客登
望見香城山似筆他時諸子看飛騰
題張孝子詩卷
武衞張生膽滿軀千重鐵騎視如無論功合上碧油幕
破的爭傳金僕姑大漠窮沙歸戰馬高臺落日下馴烏
人生忠孝能如此不愧山西大丈夫
江閣秋風為表弟曾性道賦
江上青山閣下鷗白雲飛去水悠悠長蘆落鴈來千里
枯木寒鴉度幾秋曾見鎍飛餘古塔猶聞鐘響出高漚
晴天縹緲凉如洗閒把魚竿踏釣舟
元日雪
端門瑞霧曉氤氲片片天花落錦茵萬蓋鳴珂翔鶴氅
九重傳鑰報鷄人靈和柳色迷金縷太液波光縐麯塵
待詔東方窮欲死還隨草木見陽春
弔胡招故隱
西風凛凛洒塵寰千古幽光不可攀往事空尋管寧傳
故居誰弔陸渾山高情能致巢由上大節終全漢魏間
一盞寒泉薦秋菊悠悠心送白雲閒
送馬編修南康州判
萱草叢叢手自移留花不發待郎歸書成東觀蔵金匱
舡過西江著綵衣酒釀鵝兒香稻熟鱠飛蟬翼白魚肥
懸知佐郡多餘暇一笑承歡樂未違
過金閣山
金閣遥看縹緲居空香何處度飈車曾逢野鹿銜丹訣
定叱山祗守素書白海波翻虹飲後青林風急雨飛初
羣龍應解仙翁意要採新詩作步虛
送濟南張太監奉祠歴山
張侯奉幣傳天語乘傳祝釐虞帝祠從此百神聮職地
一如比屋可封時國人先賦緇衣句太史還書封禪詞
始信馨香在明德豐年協氣滿靈旗
送廬州推官孟景章
吏隠無如古合肥畫舡南下疾鴻飛風烟入興詩成易
魚稻常登訟自稀錯節會看逢利器軺車應為布霜威
兒寬古義人知少見說新書待子歸
和劉助教見示詩韻
龍岡五月曉生寒喜見書囱日影團小草自憐承雨露
野鷗何事逐鵷鸞愛閒僧祐常多病投老揚雄強作官
禪榻茶烟時一笑免教街吏報平安
古寺秋日梨花
簷蔔林中縞袂鮮西風吹夢賣餳天倚欄翠袖霜欺薄
照水冰姿月妬妍魔女自知花作供徐娘猶解玉為鈿
粉香零落蒼苔滿日暮驚回野衲禪
七夕宿雲山寺
三年埋没簿書塵暫借禪房養病身貪夢蓴鱸歸故國
不知牛女會天津蛛絲綴果空傳巧犢鼻懸竿未是貧
讀罷楞嚴萬緣靜西軒月色為誰新
追輓烈婦謝夫人
金華婺宿儲貞烈浙右于今有幾人化石宛同星墮地
投厓因見海揚塵姓名久著鄉邦重文字相傳簡帙新
永念不移悲令子悼亡有感惜安仁
陸渾早行有感
歸心摇蕩若懸旌幾度欲歸歸不成地褊未堪長袖舞
愁多空和短歌行沙頭春漲半篙綠竹外梅花數點明
夢裏陸渾山下路何人知我此時情
寄李時中
津亭官樹葉黃時把酒舡頭話别離待詔依然窮索米
還家何事悔看棋空憐鬢髮驚秋早豈有文章結主知
書到淮南又摇落定將佳句慰相思
寄蘇昌齡
别後瓊華幾度芳花前顧曲憶周郎竹西載酒金錢盡
江上懷人碧草長給札期君賦雲夢解纓容我濯滄浪
相思莫道無來使佇看飛鴻拂建章
寄馬伯庸
法星光裏見文星知向東南攬轡行十道使車瞻斧鉞
六朝詞客樹降旌長干浪靜魚龍息北固霜飛草樹明
千里相思難命駕夢隨潮到石頭城
和薛翰林韻寄洛下諸公
綠陰門巷鳥聲中却掃無人過敬通洛下笑談山遶座
江南消息水連空舊遊如夢了無迹病客觀心漸有功
欲向伊川買修竹風流他日與君同
送劉遂初修撰覲省
烏鵲檣竿送喜頻西風衰柳潞河津朱雲况肯留東閤
汲黯何曾歎積薪國史新修多直筆朝衣暫脱見閒身
懸知别後登高處醉撚黃華憶故人
登姥山二首
路轉巔崖虎鼻峰上方日晏始聞鐘晴嵐密護岩西竹
香霧輕浮澗底松山果欲凋還共采林僧久别乍相逢
玩竒行徧燒丹處拾得仙人九節笻
武婆山上白雲層每欲追遊祇未能昨日偶同子弟往
幾時重與故人登借騎道士朝天鶴問訊仙姑駕海鵬
共醉中山千日酒頭巾倒挂樹西藤
出河南省考試院呈夷門故人
圍棘重開字落鴉霜袍鵠立靜無譁城頭又見千年鶴
海上空歸八月槎貪訪舊交多白髮不知故隠正黃花
相逢可惜歡娛地不置清尊但煮茶
送舒嚕萬戶鎮雲南
故人分閫鎮滇池不獨威名草木知南詔酋豪親俎豆
西州父老識旌旂清猿夜永聞常慣丹鳳雲深望轉疑
若過劒門關下驛拂塵尋我舊題詩
試院柬顔仲偉胡居敬陳心吾解開先高允憲
諸公
薇垣試藝棘圍開參相求賢體聖裁班入禮門催下鏁
令傳兵衛擬銜枚龍光貫斗星潛動海氣連城雨欲來
蠡測管窺思報稱喜聞多士待掄材
題胡氏栢友亭
君家種栢長龍鱗歲晚相看似故人每愛棟梁才獨古
亦憐金石韻長新囱前芳草春來好門外高車客過頻
安得雲松高百尺結巢歸隠願為隣
&KR0648;陽縣
&KR0648;陽縣門僅容駞&KR0648;陽縣廳垂綠莎春歸蜀道海棠盡
地近隴山鸚鵡多飲澗居氓羞汝癭負鹽遊子和秦歌
回看天際來時路萬疊嵐光海湧波
幽居同劉韶賦
春泥門巷雨聲多潤浹荒畦露淺莎石砌落梅疎影竹
鑑池流水細通河坐深還愛青氊舊老至其如白髮何
海内太平寧有象詩成聊復醉時歌
猗氏道中
道經猗氏望中條秀色浮空海上潮中有幽人甘隠遯
每令行客想風標柴門石徑依然在松盖雲旗不可招
老我山林負真趣東風吹鬢影蕭蕭
寄李伯強同年
銅駞陌上又秋風醉把黃花意未窮塵土十年雙鬢禿
關河千里一尊同恨君不識孔文舉笑我欲從張長公
别後相思隔伊水石樓明月鴈聲中
