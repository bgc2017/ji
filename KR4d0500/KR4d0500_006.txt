伊濱集卷六元王沂撰
五言律詩
試院中聞簾官張雄飛賦詩甚多分題得春草
賦送孟功郎中使淮南
二月青門道玉騘驕不行和烟迷上苑隨水遶蕪城目
極傷離别情多管送迎相思定相寄佳句夢中成
馮氏蔵書堂
蕭條門巷靜時有客停輪所得寧湏計相過莫厭頻芸
香清辟潤書帶細摇春自笑揚雄僻誰云郭劇貧
送袁達道
諸生都養久列郡用才先白髮占烏鵲清江照畫船東
陽好山水憲府富英賢慎爾持水蘖還應力薦延
送范悦古
燕市多竒俊歸心獨浩然朱雲辭吏日賈誼上書年春
綠蘆溝草江回楚客船知才不能薦敢恨坐無氊
送苖天澤
從師古云樂話别意何如司馬雖工賦兒寬本受書凉
風下黃葉秋水媚紅蕖燈火橋門夜新詩定起予
送符生
遊子三年别雙親八十稀好風催畫鷁春水照斑衣長
樂鐘聲斷蘆溝樹影微我無懷橘日空望白雲飛
送揭理
京華為客久不是賞音稀書未投光範詩先賦式微凉
風驚畫扇江水照斑衣莫道行裝薄驪珠滿袖歸
賦風
靜追蘋末興况復值蕭條猛勢資新鴈寒威伴暮潮過
山雲散亂經樹葉飄颻今日烟江上征帆望望遥
題蘇伯修春風亭
退食青瑣闥委蛇嘉樹林如何試春服還此集華簪庭
草皆生意園禽自好音寥寥千載上俛仰會余心
月庭為孫伯昭賦
朝出塵如霧歸來月滿庭名高三語掾食厭五侯鯖碧
漢雲歸淨金莖露未零壯懷銷鑠盡偏照髮星星
生日次楊自樗姑夫
無限劬勞感澘然涕泗零桑弧今在戶萊服舊趨庭齒
豁榮何益家貧險盡經徒存心耿耿有愧鬢星星
挽蕭處士遠心
江左衣冠族家傳復過庭城空新化鶴忩冷舊囊螢西
漢儒林傳南州處士星階前蘭玉滿衮衮繼芳馨
挽王端卿處士
風吹隨流水烏衣自夕陽忩前書帶草林下德星堂編
簡尋真味嵓花散古香凄凉鎮山路松柏暮蒼蒼
除夕
沙路燈成市衡門雪擁籬茂陵新病後梁父獨吟時濩
落浮波瓠傾輸向日葵不憂雙鬢改惟恨鈍如槌
過劒閣
危棧羊腸轉羣峰馬齒齊崇墉專地險疋練覺天低俯
矙金牛北雄吞玉罍西連林青不斷留與子規啼
峽山次陳心吾
病酒知更早推篷愛月亭千林動凉吹數葉下秋汀峽
近深防虎沙昏亂照螢殊方思妙藥愁醉只長醒
仁齋為醫者郭成甫賦
燕處仁為表淳風坐挽還寶方懸肘後陰德見眉間焚
券長安市求仙太白山文園消渴久歸思滿鄉關
送陳萬里之四明幕官
衆樂昔曾别蓬萊亦可求邦君能生嘯幕府得名流溝
港通魚市雲霞雜蜃樓因君一回首塵土滿貂裘
八十老人
鳩杖鹿為裳龐眉兩鬢霜鶴巢親種樹龜息舊支床自
得安心法寧論却老方恩榮新賜帛大勝橘中蔵
送僧觀外
龍去千山雨花開萬樹春幽禪端有味瘦影本無塵會
見螺吞象方知獸有麟馬師瞞不得龐藴語非真
題解馬焦縣尉詩卷
驛吏傳呼定驊騮顧主鳴牧羊憐卜式上疏笑梅生芻
秣寧無法温凉要適平誰分駑與駿騰踏入神京
廖子謙廣文席上次韻
城中九日過家釀報新開偶就陶公菊因同鄭老杯鷄
肥緣黍熟鱸美及橙來莫賦停雲句應湏踏月回
送簡西碧尹桃源
龍門登早歲鳬舄化今朝縣古仙源近城荒楚戍遥莎
廳移案牘葦屋半漁樵别後書頻寄清淮入兩潮
書事
暮三朝四裏亁啼濕哭中人間爭腐鼠天外起冥鴻價
重咸陽市名高稷下宫元經何日草寂寞笑揚雄
竹澗亭
聞說軒車過新亭醉墨存硬黃臨古帖空翠落清尊老
節題詩遍春流洗硯渾烟霞興蕭散難與俗人言
題楓溪圖
秋色醉紅樹晴嵐蒸白雲何人事結搆於此脱塵氛野
屐破苔色輕橈生水紋仙源如可到鸞鶴定平分
書感
學荒虛度歲客遠苦思親未得平安報空驚物候新向
來甘絶俗不是故違人好在牆根草青青又一春
嘉陵道中
蜀道朝逢雨蕭蕭意轉迷江沙留虎跡山木護猿啼古
棧緣崖小陰雲傍水低春禽正堪聽莫惜錦障泥
旦日口占
朔日逢丁卯王正紀甲寅階蓂天上早池草雪中春城
郭回佳氣衣冠失舊人食貧甘守拙垂老遂為民
曉發
曉發槍竿嶺緣雲路杳茫驚飈振嵓壑明月在衣裳擬
欲超千載從兹覽八荒悠然晴景豁木葉滿山黃
題彭叔介負郭茅屋圖
負郭幽棲處林陰見草堂采樵躋鳥道垂釣踏魚航樹
擁山雲濕泉流石髓香亦知清景好來往未能忘
感興
古逕苔衣積晴囱竹影侵市聲鏖午枕幽興寄雲林問
字人擕酒敲門客抱琴急材聞聖世休效越人吟
送張掾之官河西
含香辭粉署躍馬過凉州野迥牛羊小天低帳幕稠清
朝行召用雄鎮要分憂細酌蒲萄酒寧愁前路脩
遊東山
為愛東山好還思蜀道行玉裁笻竹杖雪縷芋魁羹會
法參兜率遊仙夢玉京江波正西望况聽杜鵑聲
寄張順中四首
醉寫烏絲紙狂披紫綺裘時無李供奉誰識董糟邱月
照清伊曉風生碧樹秋天津橋畔柳定拂酒家樓
薊北花先發周南草又青許身甘濩落懷友惜飄零擬
就窪尊飲重看布被銘只愁清潁水照見髮星星
金匱書成晚銅駝迹已迷憶同池上酌曾向壁間題仙
子能騎鶴山翁解祝鷄無才禆盛代有意學幽棲
子住雒橋邊堂成祀十賢何由薦蘋藻每恨隔山川牲
就蟠螭繫書憑過鴈傳伊流清見底誰覓孝廉船
蘭蕙圖
澤國多芳草藂生亦可憐餘馨留楚佩幽思入湘絃按
譜雖同族為容各自妍灤河秋水闊疑問過江船
題霍山寓隠
長揖漢公卿携書隠澗坰朱雲堪作吏貢禹最明經書
報新來鶴囊乾舊聚螢相期高晚節不盡太行青
幽居
客思渾無賴開窗忽見山數峰青嶂出千里白雲還溪
鳥恰飛起野花相對閒浮生百年内消得幾愁顔
同劉槎翁蕭朋起朋漢西華望月
雲散出西華秋清月色賒光涵珠斗淨影抱玉繩斜河
迥槎孤汎崖陰樹半遮如何今夜裏星彩聚仙家
題嚴甥元齡松軒讀書圖
憶爾幽軒好躭書久未逢高科懷五桂喬木愛雙松流
水池邊路浮雲戶外峰世家元不忝力學待昌宗
送推官之嘉禾
檇李民多訟君行總法曹南州雖地遠東海要門高霜
橘明千樹仙禽唳九臯一麾容出守吾亦問吳舠
送黃汝舟推官高郵
高沙為郡遠城下客檣多笛弄揚州月珠游甓社波漁
樵民易足雲水氣相和他日觀為政扁舟試一過
由東湖入鄱陽出大孤
艤棹轉東湖㳂流出大孤地方原跨楚王業久興吳山
掩重瞳廟沙沉八陣圖萬邦歸職貢風化憶唐虞
平潭驛中秋
晉國關河在秋風禾黍成叢祠誰命爵野鳥自呼名又
是中秋節其如倦客情太行今夜月還似去年明
喜蝶
翳葉身如醉迎風勢便狂娟娟輕傅粉栩栩暗偷香橘
蠧忘前夢蛛絲闕後防殷勤收墜翼羣蟻為誰忙
送舒亦誠歸江南
碣石山中客青門道上歸泉甘供釀酒霞綺可裁衣迎
棹慈鴉舞啣書白鶴飛回瞻丹鳳闕雲氣轉霏微
題太湖烟雨圖
垂虹亭上望烟樹辨三州悲嘯魚龍夜青黃橘柚秋冰
綃誰解寫畫鷁我曾游忽動南歸興同盟有白鷗
夜次荻港
泊舟臨荻港敗葉響蕭蕭汀鳥翔秋浦江豚落暮潮傍
人漁未散吟伴酒初消因識將軍令轅門夜寂寥
滎陽郡夫人挽章
崇德瞻華表滎陽憶故侯名郎麟一角熟歲橘千頭萱
草空華屋杯棬共此邱懷清高百尺欝欝見松楸
送遼陽學正歸覲
四望遼陽遠身疑化鶴仙向來文學掾今日孝廉船烏
哺無窮意駒馳有限年夜闌更秉燭細說舊山川
送學錄永年
泮水集羣賢才華獨妙年定因文學掾為覓孝廉船能
賦推王粲明經引服虔西風正摇落此别意茫然
旦日詠山茶
王氏鳴珂里山茶舊所栽花從新旦發根是昔年培綠
潤疑雲度紅深愛日來春風故相惜歲歲長條枚
馬伏波廟
諸將中興日遺思獨在民壺頭憐晚歲椒壁誤功臣古
殿松陰冷空階草色新雲臺圖畫好廟食更何人
秋懷四首
飄泊五秋螢無人問獨醒遥空孤鳥白平野數峰青望
遠心猶壯懷人涕自零邱園他日事艱阻飽曾經
朝曦窺破牖寒鵲下空庭爽氣回青女清愁伴客星崢
嶸喬木影寂寞晚花馨不似牆根草依然滿地青
入夜雨聲急開門落葉深風霜欺敗絮塵土暗孤琴飄
泊嗟吾道艱虞識此心囚山成底事時得一閒吟
客子歸何晚山城歲又窮寒砧催短日老木受高風憂
患身如寄塵埃鬢欲蓬江南天一角回首羨飛鴻
沙嶺
沙嶺千層出氊車一字齊馬啣青苜蓿人唱白銅鞮野
曠青烟直天遥落日低回看丹鳳闕秖在五雲西
送傅生還汶陽
塵土貂裘黑關山木葉黃秋風吹汶水歸客問吳航虎
穴能無子龍宫别有方會看文學國重舉孝廉郎
小莊道中
客路千崖裏春風二月中虎蹄荒徑少鸎語故鄉同澗
水縈廻綠山花自在紅物華空滿眼去意只匆匆
福州税提舉張君挽章
小試征商日佳城忽馬前白雲空故國丹旐濕蠻烟旅
櫬蛟螭護音容繪畫傳唐城東去路春草綠新阡
幽居次夏伯黃
歸來千里道寄寓百家村編竹通幽逕分葵藝小園農
談隣好密琴操土音存即事成今古相逢免雜言
送客
野水危橋缺荒榛古路通殘陽明樹杪孤客去山中啼
鳥嬌秋浦落花飄晚風離愁雜清思悵望但忽忽
遊青原山次隆太古謝子方二首
送客淹螺浦尋僧問鷲峰水流通雪竇谷響雜霜鐘靈
跡雙荆樹香風五鬛松追隨成信宿感爾意重重
躡雲來駐錫拓地此安禪曾讀傳燈錄因參不二天松
陰城四合雲影塔孤懸消歇同人世憑軒思惘然
徐安節挽詩
白髮歸來晚黃花又幾秋衣冠悲故國英俊憶同遊投
轄苔生井蔵書月滿樓漢濱耆舊傳凖擬為君脩
李霽峰挽詩
夢覺義熙年歸耕海上田青雲子虛賦白首廣文氊故
宅悲江令諸儒引服虔幽光發潛德妙語碧瑶鐫
題張仲舉贈桑文饒詩後
桑也有仙骨潛名醫藥中飢吟十日雨客夢幾秋風賴
有酒堪飲初無文送窮好將青白眼留着送飛鴻
賣藥韓康伯能詩張景陽世紛空落木句法挾秋霜杖
履飛烟下聲名翰墨場往來成二老休負菊花黃
青燈同雨夜貂帽共霜寒旅思寧無惡歸書但說安瓊
林勞遠夢仙鶴養修翰聖代求才急終期拭目觀
白石化羣羊仙家自有鄉草玄甘寂寂作賦問蒼蒼江
路梅堪折山橋酒可嘗雙溪今夜月千里定相忘
人生逐羣動何路脱塵氛鸚鵡新題賦麒麟舊獻文頽
垣猶擁雪怪石自生雲鳴鳥將春信殷勤報客聞
世態浮雲變心源水鏡空時時書咄咄往往視夢夢磊
落千年上汪洋萬折東梅花知我意的皪露椒紅
雜詩
寂歴疎花晚盤紆小逕連寒村明白水野寺起青烟三
北非余恥一癡終自憐歸期何日是山月幾回圓
歲晚難為客地偏宜放慵城鴉驚戍鼓隣婦閙村舂木
落山排闥籬荒竹附庸不材甘懶散何去復何從
曲曲高都路茫茫伊滸田雲低明去鴈野闊退飛鳶故
國思千里君門隔九天窮途莫回首一望一悽然
題孝義詩卷
為惠非求報辭官只為親養松無觸鹿汲水有窮鱗潛
德誰如子聞名願卜隣他年班馬筆汗簡表斯人
大孤山次鍾舉善韻
聞說揚瀾好春舡更一灣江豚乘水上野鶴落雲間勝
景疑三島靈祠俯萬山若逢王子晉笙鶴定相攀
和王君冕暮春旅次詩韻
我欲留春住啼鵑苦勸歸捲簾看雨過倚杖數花飛烏
几書堆滿衡門客到稀夢中江路杳好在釣漁磯
心遠亭
物外青霞想山中白板扉有時捫蝨坐舉目送鴻飛自
笑身將隠寧論世與違閒雲分半席誰道客來稀
又題心遠亭詩和孫老人韻先君視之曰花陰
不若易作花帷以對萍盖為工盖予初言花
隂三面合故也鄉邦盗賊徧野傍城邱墟回
想心遠何勝悵然
步屐西郊曲幽懷得暫攄花帷三面合萍盖一竿餘意
悟前修近言忘世味疏不湏厭塵事塵事亦無如
送河東教授
聞說河東縣絃歌比屋聞路經榆次驛山隔太行雲玉
署閒憐我新詩寫送君灤河烟草綠離思亂紛紛
