伊濱集卷二元王沂撰
五言古詩
清水驛
東出虎頭關畏途復多雨林端望山驛屋脊翳復吐板
橋馬行□竹逕禽哢聚江流猶蜀道客子已秦語聯峯
抱高臺欝欝多草樹傳聞漢武侯於以駐師旅遺鏃雜
刁斗土花蝕金縷空餘舊營壘隱隱皆可數徘徊想英
風彷彿見眉宇壯圖雖云屈陳誼吾有取
草凉樓驛
鳳州黃花驛山路石齒齒少年躍馬来自云巴省使壘
磈橐中裝蠻氊雜珍賄馬鞍未及解喘息汗如水莫辨
驪與黃塵埃翳瘡痏驛卒相股栗槃水前拜跪須臾驗
館劵咄嗟具甘旨持杯未投箸叱吒戟其指前途須駿
足快若雷過耳吏也前致辭民飲食無米小邑無權竒
連槽才百尾使嗔欲裂眥極力加鞭箠以索縶其足以
鞭梏其耳驚呼聚老稚懇告未遽已時我坐堂上顧視
顔有泚吾聞一馬值其價千金比豈惟數家産往往鬻
妻子清時法令具恩澤及行葦詎期赤子輩而横遭毁
恥長歌紀其事以告司風紀
盤龍閣
江流轉山根怒若雷霆鬭兩崖束天窄了不辨昏晝閣
道勢凌虛蜿蜒工結搆鑿石駕飛梁俯視明欲透霏煙
撲馬尾空翠冷衣袖江花落我前山鳥啼我後物情豈
不佳一墜那可救整鞍望所歴險絶吾敢又長吟紀壯
遊援筆泚巖溜
秋日道中雜詠三首
釋悶偶出遊時光感流轉晚禾雨中熟秋草沙際軟延
賞遂永懷緣竒遽忘遠田翁候門久籬落吠山犬
采樵南山顛往来清澗曲地磽材木尠世亂斤斧數所
以澗畔人清風一竿竹超超出塵網朝暮恒自足
高舟上灘遲厚筏下灘疾出塞怯横行還家顧深積相
傳即墨下復道聊城急偉哉齊大夫清節故無匹
聞吳侯去疾重理快閣賦柬
江閣竦巍構崇墉蔭長堤地靈侈南紀文采麗東曦白
龍卧積水金魚揚素鬐流霞粲成綺列翠遠以夷景適
意先快賞同趣未稀古人忽已往名彦復在兹取材庋
層棟疊石壘重基翬飛出天半虎眎臨水湄政通士和
附惠洽民恬嬉優優如練句磊磊落木辭一美信難越
千秋恒若斯眷言載筆侍永懷求友思孤遊限羈旅跬
步惜暌違翹首詎能即撫心安可希
和答克哷景兖宋文野謝子玉歐陽復初連偉
度五君見寄詩
徵君廣平後高節陵首陽文星歛竒耀古劒埋寒光隂
求金玉人適此逍遥場雖云貧非病肯以圓斵方雅歌
樂豐芑戎事藏中璋舞雩伊川春願列弟子行廬陵文
章家千古聲巍昂敢嘲座無氊但喜書滿床琅琅尊罍
古落落科斗章渠成亦秦利坐君鄒魯堂柳營賢主人
薰沐道德鄉遐追白鹿迹近襲滄洲芳蘭蕙紉雜佩芰
荷製衣裳非公無此客冠蓋相頡頏白首連將軍葵莊
樂迷藏坐令矍鑠翁負暄朝倚墻揮毫氣凌雲横槊心
未忘期君蟠桃實酌我流霞觴謝公養疴卧高風何激
揚妙語不肯吐縮手猶未遑含光世已驚懷璧古所傷
固應夢春草卧看蝸書梁長懷詠五君倦筆愧三長山
王一時數竹林非杳茫相從能幾何回首海生桑詎知
龜九頭敢附驥一驤五年身百憂我觴如沸湯賴兹金
石盟不改松栢香
冬至日于思容侍郎座上分韻得初字
官閒睡正美簷鵲時起予豈其得氣先而聲和且都覺
来一室中静見天地初帝鄉豈不戀歲晚思吾廬昔年
拜家慶共此一日娛忽忽三十載窮愁生白鬚營營聲
利場擾擾冠蓋區顧惟枯槁姿廼與二妙俱矯矯漢廷
尉妙語傾驪珠翩翩金閨彦清言響瓊琚邂逅一樽酒
嘉殽雜山蔬焚香閱晝永添線良不如懽餘動歸思目
送南飛鳬家貧願歲豐黃祲朝可書
題松澗
亭亭石上松下有潺湲水清聲雜遠響坐聽醒心耳時
逢蘇耽鶴或見琴高鯉我欲往從之蒼蒼烟霧起
榆次驛
古道明草花峭壁竄蒼鼠山迴榆次口堠指并州路野
人習阻險高下藝禾黍泓澄澗流斷錦石燦可數豈無
登臨興信美吾非土緬懷全晉時表裏金湯固戰國既
鼎分形勝各盤據霸氣一消滅城郭非復故問樵樵不
知問牧牧無語立馬望長安蒼蒼歸鳥去
雨後同廖以善廣文看山
杪春意不懌攬轡登高邱山雨夜来過繞城空翠流爛
然雲錦屏遐眺不可周蒼蒼龍虎氣上拍天際浮美人
共佇立指顧復遲留金精峙東境雩嶺按西頭周遭亘
長陸迢遞俯平疇層層桃李樹嘉木枝相樛余方滯羈
旅眷眷懷舊遊還當凌絶頂歴覽大九州
滴水崖
高崖何亭亭有泉出嵓竇下為珠貫繩滴石石欲透跳
波注巨壑鏘若琴筑奏遠響驚魚龍清音雜猿狖隂連
棧道&KR0632;冷逼山木瘦停驂酌甘潔三嚥不敢潄詩成若
為書峭壁苔蘚厚
菊隱
粲粲石上花泠泠谷中水豈惟制頽齡亦以佩君子釀
酒既甘烈供蔬復芳美仙源不可到望望白雲起
鄒吉泰拉諸公遊珠林訪子高進士予以事牽
賦以為後會張本
公子好吟咏名山多往来昨聞珠林去賓客盛英才沙
磧逆灘轉浪花迎棹開林中肅飛蓋日夕具尊罍載歌
伐木詠逸興何悠哉俯仰兵革際幾人同此杯探題憩
禪刹乘月坐莓苔相如偶未至豈失後命催託此大雅
音歌之向鄒枚江山若有待别日共徘徊
次韻答仲修感懷
士生汨流俗浮雲蔽朝陽洗心淨氛埃孤月懸清光蟬
蜕聲利區豹隱道德場不著虞卿書但寫陸氏方廼悟
玉不琢孰為珪與璋又知純璞殘始備犧尊行虛舟任
縱横桔橰謝低昂神遊狎鷗海意得夢蝶床載歌秋水
篇亂以逍遥章自愧聞道晚敢云或升堂惜哉山水窟
信美非吾鄉誰能見河清誰云采蘭芳是身雖臭腐寧
堪揎軒裳俯愧鱗淵沉仰慚翼雲頏欲辭簡書畏深入
林泉藏詰曲厭機穽卑陬懼嵓墻何時縱壑魚江湖永
相忘不學避風鳥深矉魯門觴臼頭何醜悍越女何蛾
揚馬何了得失欲訊吾未遑鵩何了淹速作賦私自傷
樗櫟何散材松栢何棟梁鵬鷃何高低鳬鶴何短長我
欲問大鈞大鈞何蒼茫誰云廣陵散同調陌上桑誰歟
挽跛鱉擬逐蛟龍驤澆君談天口試我門冬湯不如兩
忘言宴坐凝清香
紫霞滄洲
晴波漾金沙雲錦若可卷剥啄者誰子驚鷗去人遠豈
無芙蓉製奈此秋日晚借問垂竿翁仙源路深淺
野田花戲答友人
陂水淨以渌原田美而遐盈盈田中苖的的原上花秀
若元圃雲粲如赤城霞誰令貴反賤惻惻行路嗟綠草
被沃壤繁花翳塵沙昨隨南畝田今入西隣家輝輝間
陵道莽莽接水涯且復事固蔕寧聞勸燒畬飛飛媚黃
蝶聒聒閙青蛙無如野田好請子問蓬麻
抱疾二首
抱疾久在告閉門徑生苔孤鶴向我立修翎舞毰毸雪
毛落竹間翠光照玫瑰汲井煮仙藥鬱懷為之開安得
體順適百歲平無乖
久病事藥餌體中未和平出戸步履苦候問勞友生兹
晨秋氣高褰裳下階行行少即據床坐聽飛鳥鳴少小
學讀書老大轉無成逢時愧苟禄靦顔竊文名每遇有
志士瑟縮如吞聲龔生後来者胸臆涵六經蓋世少知
已三十無官榮
門有車馬客
門有車馬客請賦從軍行將軍素英武鐡騎守長城玉
匣魚腸劒光芒掣飛雷走馬沙場中才堪百餘戰承恩
歘徵起所願解重圍寸心逐黃屋殺氣如雲飛
望中條山
黃流不可渡驅馬歸桃林遥遥中條山秀色横古今隱
者今何之試用物色尋應歌紫芝曲閒卧白雲深笑我
與時乖感我違素心不知山中趣強作山中吟
仙人山
林隂護宿雨棧道泥潦積凌兢馬蹄滑使我心寒慄東
登朝天嶺竒險無與敵廻觀仙人嵓相去不盈尺驚風
低長林&KR0766;&KR0766;衆崖壁絶壑響奔湍懸藤絡崩石十年住
京華學館多暇逸我行非王事斯地何以適澗底燦金
沙分明虎行跡山深日易昏驛吏勸行疾
哀三良
三良昔殉葬死有千載名康公徇戎俗廹以亂命行作
俑且無後傷生焉得仁翹翹子車氏卓卓秦之英如何
同日逝兄弟無一人殉死不殉道亢宗義為輕所以仰
天嘆悲哉黃鳥鳴曹公狎忠義王子失權衡自餘效顰
者𤨏𤨏不足陳先賢有名訓忠則良可珍
哀嚴陵生文炳
久客遂長往至友罕儔匹焉知天地寬罹此羅網密畏
塗窘高步遐筭屈短日誰為石與阱而謂膠在漆喪亂
總弗支紛紜竟何益蛩悲咽吟榭芸敗滿書帙呼之不
聞聲握之不能即諼堂樹忘憂蘭砌藴兼璧覩此增惋
傷哀哀淚填臆
次韻陳希道和答鄙句
遥遥黃泥坡望望清伊陽落落我與君共此明月光平
生農馬智謾說古戰場坐令籋雲駒長鳴思九方我懷
愧涇渭君才自珪璋回頭蔡克兒亦在交游行新詩妙
五字家法窺子昂過我蝸牛廬坐君獅子床雞虫了得
失虎豹炳文章高懷自竹樓清夢猶雪堂願從玉局僊
騎鯨白雲鄉下視笑湘纍採擷紉衆芳憐我失收身紫
鳳倒短裳胡不接羣飛羽翰同頡頏試看春蠶巧作蠒
思自藏又看老狐黠安居穴垣墻那知鼎鑊憂不與爼
豆忘且當置許事萬慮付一觴北斗不挹酒南箕空簸
揚虛名一畫餅癡兒日遑遑炙香不足喜棄捐亦奚傷
長吟感興篇仰眠看屋梁妍媸果誰分尺寸果誰長人
定能勝天胥言非渺茫君家太邱翁晦行如瘦桑紀諶
與羣泰十輩争騰驤持此欲夀君春醪若為湯會看虞
賓後汗簡垂馨香
横翠堂
天宇浮修眉木末堆髻鬟遠煙雜嵐翠政爾明滅間拉
笏者誰子目送飛鴻還
楊宗魯行義詩
關中有一士行義舉國推昔在垂髫年挾策不勒師慈
親已鶴髮兄弟相怡怡嗟哉董邵南名與淮水馳鄉閭
表君子王烈相與期辟書来興元結束告庭闈豈無毛
義喜冰蘗以自持皇皇綉衣使如獲璧與珪羅置鴈鶩
行條理皆得宜擊彊如摧枯趙蓋相攀追平反共一笑
我慕雋不疑錦江與南詔稱譽均一辭天歴盗弄兵盟
歃起滇池殺吏火官寺奔潰勢莫支微服竄巖谷草木
充朝飢蠒足報蜀省鵠立忘其疲我欲進短策無由至
丹墀指陳利害端了如鑑中窺隱隱巴道路悠悠漢旌
旗坐令萬黔首危脱劍頭炊遷擢薇垣曹訂謨佐龍䕫
見待以異禮翻然忽言歸包胥泣秦庭忠憤知者誰魯
連不言功耿耿空自竒未幾丁父憂泣血雜涕洟喪祭
尊禮經觀者無瑕疵是年歲大祲關陜多死饑宗族二
十喪馬鬛高峩巍施恩及里閈義塜何纍纍腴田均四
弟耕耨俾以時蔬圃聊自給抱甕甘腁胝緬懷申屠蟠
高節有光輝又嗟晉王裒竟廢蓼莪詩蒼天不虛應禍
福各有隨馴烏祭墓前甘露零松枝豈惟淳風還坐使
薄俗移我詩非為君為世陳良規
發赤城
赤城夜来雨新漲沒馬膝曉行鶴門嶺&KR0766;&KR0766;亂峯碧秋
高川原闊禾黍紛已積居人望翠華父老扶杖立牛羊
散在野晴曦漏雲隙崖巔掛虹霓草際鳴螻蟈既忻寵
光被復協栖遁迹行行幽興得覓句寫崖壁停立望蒼
茫亂飛歸鳥急
同劉文原仙客坐瑞芝亭
税駕息元圃塵思積盈襟朋遊適良晤冠蓋同幽尋花
發洞門杳鳥鳴修竹深遐觀達萬變内顧惜分隂余懷
抱耿耿流運逝駸駸俛仰一時好悲哉葵藿心
夀萱堂二首
階前萱草綠屋上慈烏飛慈烏啼朝陽萱草含春暉香
浮尊中酒綵製膝下衣持夀鶴髮親年年樂無違
萱草生堂階慈烏不遠飛吐花解忘憂返哺鳴相依豈
惟擇地生而亦知所歸何以守此心所保終不違
題聽雪軒
論文憶李白對酒懷謝眺如何竹窗友獨夢寒江釣明
發望鍾山千峯玉相照
嘉樹軒為胡士則賦
南山有佳木濯濯皆十圍瑞露沐柯葉朝陽借光輝女
蘿既有託好鳥亦有依青青與冥冥所保終不違不違
復不斲美玉終在璞所期歲云晏刻作雲門樂
九月十一日鄰寇逼境倉皇南渡感賦
鄰邑舉烽燧長驅寇南平中宵始聞警挈家遂遠行倉
皇具舟楫所志惟弟兄初營暫涉水將謂復還城歸途
逼烟燄戎馬亂縱横父子兩隔絶慘哉生别情慈親力
疾起負掖同遐征飢分路人食渴飲田婦羹兒童不遑
息踽踽昧前程為謀若不早臨難乃無營前事杳難測
逢人空涕零存亡有至理瞬息且偷生
放鶴亭
白鶴招不来青天飛片雲應隨紫鸞車往見三茅君雲
上僊風過空香萬里聞
覽古
楚國憤竒士伍奢真可憐憸人費無忌䜛間平王前䜛
奢未及止思去二子賢賢哉子胥智乃出無忌先弟兄
永訣别父子相棄捐貫弓向中使去就何翩翩吹簫道
中飯脱劒江上船艱關歴他境慷慨張空拳公子不可
說專諸能解懸退畊伏中野决策如轉圜二國適多釁
五年方見宣操兵遂入郢殺氣如霏煙不得費少傅斬
首謝厥愆徒令楚舊主乃辱吏士鞭報楚既得志謀越
徒進言屬鏤早受賜鴟革往不還忠因怨毒發孝以忍
詬全樹檟志弗遂夫差隨上仙悲君讀遷史今古慨悠
然
雲巢
巢居巢何許西山白雲是仙風過其上遠聞笙鶴至推
戶欲見之氤氳漫弱水舒可彌六合卷之膚寸耳聚散
了無跡吾心亦如此知風既有鵲知雨亦有蟻問君君
不言手揮白鸞尾
野鶴為述律存道賦
九臯有元鶴故巢遼海東常為仙人駕雲上乘剛風云
胡白鴈来城在人民空獨立振玉羽心馳寥廓中只今
覽德輝下與威鳳同宵警金莖露夕棲瑶樹叢回頭視
雞鶩啄粟坐樊籠
進學齋
昔我種嘉樹于彼南山岑風霜偃薄餘雨露灌溉深既
脱斧斤戕復無牛羊侵寒暑相代謝萌蘖而十尋材可
梁建章隂亦成鄧林青黃或犧尊窈妙揚瑟琴翩翩媚
學子斯言可為箴
