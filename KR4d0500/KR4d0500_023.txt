伊濱集卷二十三元王沂撰
碑
樂平縣尹康君遺愛碑
平棘康君庭玉之尹樂平也密而不煩嚴而不苛教民
趍農桑通溝洫以厚民生興學校以媺其俗又以其餘
力封壇壝理傳置悉如法其識事如蓍龜操守如冰霜
憂民務如家事衛良善如生芻不為機巧刻察而治獄
不撓曾無嚴聲惡色而吏縳不得逞里懽戶懌咸曰有
惠愛於人既去官邑之里㕓林野之民願伐石以紀其
政以耆老閻惟寅之狀來徵文曰邑民有與大姓争田
者大姓力能動縣州吏曲文為道地民憤死其妻藉以
中之逮繫者四十人獄具君求得其情民泣服釋濫繫
者歲大旱麥既萎死而菽粟未種君薰祓禱羣望得雨
遠近周浹變瘁為榮易憂為喜民曰君精意所致也君
名國器早以明習法律推擇為吏歴官和順南宫二縣
簿故能深知民隠所立卓卓如此嗟夫理民莫近於守
令也今凋郡敝邑相望盖能推其功惠及民者鮮也君
受代在任之歲月與衆人同而民思之不已亦難矣哉
乃取其民之所頌言而次第之曰樂平之郊載歌載謠
有綽其政其聞孔昭聞也曷以宜民而已宜民曷以以
其夷易獄訟之濫繫者充斥君來聽之髮櫛絲績時澤
之愆我民焦然君禱而㴻錫之有年遺秉栖畆囷蔵露
積富我鰥煢繄君之錫原有喬松隰有豐草無壯無穉
祝君夀考式爾後來視君之為太史之辭我民之思
真定路饒陽縣主簿吕君遺愛碑頌
至元之初詔天下勸農桑興學校革弊修廢而海内悚
然知上之求治矣於時羣下遵職惟恐在後而饒陽縣
簿吕君以治行聞歲滿代去其民聚而謀曰我民之德
吕君至矣顧無以自效盍以君善政刻於石乃俾邑之
士尹彬張思禮走京師請余曰吕君之為饒陽也以平
恕質慤為主不矜智飾名每事輙分别可否而使其政
皆由長以出以故為之長者聽為之民者思先是賦税
失其平民往往轉流君正税籍墾姦蠧若疾痛嗜欲在
已復其業者五千餘家歲輸米五千石武強出入圭撮
若家計然於賦役度勢不可蠲除者然後第甲乙調發
與民為期會如補倉廪治梁道貴不煩而民不擾滹沱
水囓堤府調陻塞君賦葭芻均更繇旬而集府歲買桑
楮藴絖給受有法無均否之弊無會集之擾凡民有訟
曲直君濯手擿爪徑决於前不以屬吏詿誤若小過輙
誨諭遣去民有争分財訴戶役積歲不能決君為辨之
卒使感悟而去久之政洽豪猾屏迹鰥寡遂飬弛壊更
革迺興學校建加封先聖碑與其長貳春秋釋奠以宣
教化以故嶷然有能名部使者二千石舉其材將用矣
而我民思之不忘公其賜之文以慰我余謂為政莫難
於為縣也而簿為尤難凡民事委曲當有所操縱緩急
也惟其長之同則奉法之吏從而繩之不為其同而惟
其志則為侵官為立異若吕君者不矯矯為異不翕翕
為同能使為之長者聽為之民者思盖人有所不能及
也不為之頌則為善者何以勸焉吕君名栗字士寬世
家中山之無極其材方嚮於用其可頌者庸詎止於是
歟詞曰昴畢之分饒陽其邑流聞王城有偉其績曷以
致之時維吕君匪飾匪雕璞玉之純此張彼弛補刓葺
弊庭絶滯訟濫獄無繋流亡既来君能撫之我無爾暴
爾無我欺驅我蟊賊膏我黍稷我倉既盈爾廪維億何
以祝之福禄如茨何以昭之琢辭于碑
墓誌
元故應奉翰林文字從仕郎致仕郭君墓碣
應奉翰林致仕郭君既葬其孤汝立請于禮部尚書張
公國維曰先子官次行治既載太史楊俊民幽宅之銘
維墓有碣所以明著其體聲美實以飭我子孫於千萬
世其辭未立敢因公請乃屬其游李濟卿以狀走京師
乞文於襄隂王沂序曰君諱士文字從周其先廣寧人
中徙錦州至君之大父又徙真定故今為真定人大父
諱安世載德弗燿父佑掾農政院以君故贈從仕郎真
定路靈夀縣尹母傅氏贈宜人君早為部使者陳公天
祥知辟掾不就巳而用薦者為忻州文學掾改真定文
學遷教授大都學調陜州遠安縣簿改太常寺禮儀院
太祝又不就以應奉翰林從仕郎致仕卒於元統三年
三月癸巳年七十有四以其月丙午葬於真定縣栢堂
原之塋以配宜人傅氏祔子一人汝立女二人長適趙
祖昌次早卒孫男一女一未名也初靈夀君殁京師君
尚幼徒步往返護其喪歸哭泣無節垢塵積首見者嘆
息終喪事母至孝飲藥物必經手尤刻勵就學博聞強
識屬文謹繩尺於書工篆隸游於集賢學士焦飬初國
子司業硯堅之門而與處士默菴安某磨礲灌食以求
其所至以故名出衆右其掾文學也嚴知約善教誘為
學者所歸今翰林承旨許師敬時貳燕憲尤器重君其
教京學也名益著論者謂君勢且顯而任事者亦意嚮
尤甚君終不肯強起天歷初祭酒蔡公文淵薦君教國
子而君已老矣君為人介特樂靖退言動必度於義於
勢與利無秋毫顧計心晚號西泉日與學士大夫講評
以遂其好嘗考燕南河東鄉貢士其得人為多屬疾垂
殁容止如常呼弟子李鳳理髮正冠遺言里中親疎各
盡其意噫是豈無得而然哉用雖不盡其才而言足以
見其志學雖不大於人而譽聞於一時其自得者夀考
於身其有餘者以褒崇其親以流澤於後是不可無銘
也其遺文若干卷繫銘碣上曰彼囂吾静以守則勝彼
棘我徐以求則迂不囂不棘維學之力兆此新岡歸安
其蔵琢銘斯石過者必式
故將仕郎翰林國史院編修官賀君墓碣
賀君名據德字天爵太原清源人也初試國子伴讀後
中泰定四年進士第丙科授將仕郎翰林國史院編修
官既滿乞外補以至順二年八月丁酉終於京師僦舍
春秋三十三以其年某月某甲子葬於其鄉之先塋次
君初從今翰林侍讀學士富珠哩君學雅為故國子祭
酒宋君誠夫今國子司業謝君敬德器重其家故寒也
自童幼孤苦無慢情戲色侍母以孝聞出從友朋以矩
法自持為學勤苦旦不頮水夜不觧帶飜研覆精必以
巳所自到者為是由是於場屋之文膏潤冰釋義理溢
發既編修史館行加修名加聞若將施之而固止之斯
其可哀也夫初科舉行士之策名者纍纍智運術展於
清資顯轍執契而取君既為館職矣天與之榮如此而
又奪之之峻如此豈暫顯之而終蔽之是殆不可曉者
也既沒之如干年當至元之初清源縣大夫孔禮字仲
理石以表其阡以監察御史吕君思誠幽宅之銘請文
昔孔子遇舊館之喪而哭之哀脱驂而賻之門人譏其
已重而孔子辭焉曰余惡夫涕之無從嗟夫吾銘不愈
重於脱驂乎君可以無憾矣繫銘碣上曰孰夭而屈孰
夀而伸其天其人磅礴氤氲復歸而真
承務郎南陽郟縣尹郭君墓碣
君諱泰字通甫姓郭氏其先陳留人在金季有長千夫
者逸其諱天兵定河南君之祖全集蕩析之民為百戶
隸武宣王察罕麾下既聞即命為官長以撫其衆始徙
家襄邑故今為襄邑人考元贈承務郎汴梁總管府推
官母氏李贈恭人君早從舅氏故參政李成肅公學練
習典章律令因革損益至大間朝議修通制用薦者與
編緝書成補中書戶部掾有能名遷河南行省掾而名
益顯丁母憂服闋授承務郎尹南陽之郟縣他州邑訟
難决者部使者悉屬君已而以疾歸調監衛輝路驛不
赴以後至元戊寅閏八月終于家春秋五十有七配韋
氏封恭人子男三人長榮祖國子伴讀欽祖繼祖尚幼
女二人適士族君既葬之七年榮祖以榖城縣簿劉中
孚之誌求文其碣曰君為人和平質簡不矜智取名其
施於為政亦然至有所必行人亦莫能及也初天歴皇
帝之入汴起萬夫長之罪廢者命守潼關以拒西軍而
游田沉湎自恣間縱帳下惡少肆剽掠軍民洶洶如驚
鹿巳而潼關失守坐法下閿鄉獄其徒破械出之走郟
縣匿逆旅舍君聞往捕左右曰彼將家子勇健多力未
易當也盍請于大府君曰吾備位長民有罪可縱乎既
就縛護送汴君應賞不下或勸其自陳一笑而已此行
已居官已試者也是宜書銘曰君之為政小法必慎及其
臨義則奮而進俾擴其施詎止于斯奚嗇其為惟後之
詒
伯姊墓誌銘
伯姊王氏先君宣城公之女嫁東垣侍其氏為嘉議大
夫浙東廉訪使同朝之子婦侍其君通之妻笄而柔嬺
静約動應儀法於刀尺鍼縷不習而悟於圖史知大旨
於孝友天得也長而擇所歸仰恭俯慈宜於家方其盛
時中外聚指數千歲時饋祀以恭先之而恩意所逮疎戚
如一舅殁姑老分任家政侍其君名宦未立卓越不羈
賓客過從車騎魚貫擊鮮置醴彈絲吹竹歌呼遨放窮
日夜不厭而家業少衰矣吾姊相以儉約納諸繩檢斥
貨簮珥珮服奮厲營畫秩秩有序以儲以積至有田以
食有廬以居飭其子以學不倦此其德性智術非偶然
者人皆謂宜夀而康克備成福不幸年三十八以卒嗚
呼女如是足以知其賢又足以知吾祖考之德行於家也
以延祐四年八月二十二日卒於姑孰即以其年某月
某甲子葬于姑孰溪青山之原子男曰某嶄然有立王
氏世家襄隂今為大梁人吾姊為金監察御史諱銳之
曾孫浙西道提刑按察司經歴諱振之孫宣城諱宗仁
之女為之誌者其弟沂師魯也銘曰秉是壼彛一其初
終振彼單微實保其宗在德靡虧奚報弗隆曷以告哀
納銘新宫
鍾教授墓誌銘
客有挾五行書踵門來見曰鍾萬鍾試告以歲月時具
道余生之辰月宿星斗而金佐之用是剛介自將不能
俛仰俗尚謗譽相尋若素所聞見其然者余洒然異之
問其所傳慼然曰吾先子早遊江南得李虚中學而周
覽旁浹星歷書以翼其術推人之夀夭貴賤貧富憂樂
竒巾而不失繇是名聞江淮間晚而劬躬教子萬鍾未
及飬而遽大棄之葬又無以識諸幽終天之恨也公幸
哀而賜之銘即死無憾翌日袖繁昌縣大夫張純仁之
述一通來授余憐其志為序曰君諱震字東叟太原人
高祖會仕金為小官曾祖耀先祖夢熊夢熊子三人益
成益禮益友益成始徙家浙右辟宣慰司史以殁君之
考也初君挾其有游姑孰繁昌間一時士大夫多神其
伎謁者浸衆君應之一以誠篤時微諷默導以救其失
晚用薦者為隂陽教授池州卒於至元二年丙子二月
十五日春秋六十九娶虎林何氏子萬鍾也銘曰奚術
之微奚居之卑庶乎道之為歸嗚呼鍾君其尚近之
劉宜人袁氏墓誌銘
夫人姓袁氏濮州臨清人父諱某以長者稱鄉里母李
氏夫人年二十有二嫁東昌邱縣劉氏為從仕郎德州
判官熙之配儒林郎國子助教源之母至元三年三月
二十一日終京師之官舍春秋七十六即以其年某月
甲子歸葬臨清縣廣濟鎮之先兆初德州先配吳氏既
殁子淵尚髫也夫人拊字恩有加俾克有立及夫人有
子今助教與淵友愛尤篤助教之幼既捐重幣求師教
之及壯又遣至京師齒胄子于學淵悉所有以資其費
無所靳居數年明試于有司收其科歴官州縣入列于朝
德州與夫人皆以助教貴授封夫婦康寧夀考助教迎
致京師食其飬禄而宜人遽卒其可哀也夫助教同余
官國學居相隣也故其子請銘不辭而銘曰子登王朝
夫老邱園謂宜百年象服魚軒胡嗇其報維祉其後維
瘞有銘萬世不朽
沈伯雋墓誌銘
君諱茂寔字伯雋其先有為齊太子家令者曰約嘗徙
家吳興故世為吳興人至君之考又徙家錢塘今為錢
塘人曾大父諱謙為宋承信郎監武義酒税大父諱行
義保義郎准備平江節制司差使考諱元龍登仕郎應
浙漕舉君少蓄學問發為文章詩嘗往來新安方回萬
里西州史孝祥敬輿之門用薦者補錄紹興儒學母病
棄歸養居久之改杭儒學錄歴石門洞書院長丁父憂
卒喪遷太平儒學正先是庾粟庫錢弗以豢士壹切靳
嗇贏則掩取自封殖又虞暴章得罪乃竄易為簿書他
日為清㸑誑士惴惴然恐戶外之屨入也君獨裕人薄
巳弗樹乃私能俾長者聽貳者服日從四方之客與夫
鄉邑之老登蛾眉亭俯大江釃酒高會鳴絃賦詩汲汲
然恐招納之弗廣恩意之弗周也以故人士舉慕鄉尊
尚之君欿然飲其德也嘻可不謂賢哉晚歸錢塘從容
語諸子曰吾嘗築室塘栖樂其溪山吾圃樹菊二百菊
孤澹貞潔介然有常吾庶幾近之吾將隠矣明年君疾
不起年五十五泰定元年十二月十九日也又明年乙
丑二月二十三日癸酉葬烏程縣崇孝鄉蘆溪之原母
張氏娶姚氏有子二人曰黼曰黻黼包山書院長孫男
二曰康曰庠其著述有古刀尺野人談錄視聽錄菊泉
集姑孰槀菊泉樂府蔵於家君廉静寬慎貎和而内有
守世俗之所為有不為者誠有若其自况也葬期及黼以
貴溪縣簿薛基之述來請銘故不辭而銘之曰約于身
豐于人維篤於仁厚厥有艱厥夀克咸厥後
經歴張君墓誌銘
大梁之張氏有家江南以明法飭行顯掾行省以卒者
孝叔有子承德襲教㠯繼厥聲為嶺南廣西道肅政廉
訪司經歴以卒者諱復初中修字也少孤刻勵就學卓
犖有大志貌魁岸嚴整不可犯嶷然善為官所居聲威
流聞居平樂易長者也初辟浙東帥府史日本賊變生
倉卒嘄謼白晝操利兵火官寺闔府劻勷君突出白戎
帥部衛兵以距敵格殺其渠賊以故不敢廹而圍竟觧
盖君之勇略如此頃之遷廣德尉不赴用舉者擢浙西
道憲吏繡衣使數倚决難事君治之恒若簡而有餘以
材高遷行察院史尋調將仕郎知事平江府非其好不
就也又辟南臺掾御史薦君練臺憲典故可以持憲一
道遂超遷從仕郎經歴廣西道踰嶺冒瘴沴卒鬱林驛
時泰定元年七月甲子也享年五十八官為封傳護送
以歸其配解氏以其年十二月甲子葬于祥符之原先
墓次初君為吏精敏果伉發伏振弛擊姦強擿根節機
張鍵閉靡漏毫末一時在勢者争出氣力引挈之君亦
慨然將有以為也而遽止於是豈非命也夫噫嘻命之
不可空揣而材難恃以自見也久矣彼蹈汚陵巇剪剪
以覬倖其偶得也又左睨右眴而恐失之是本何理哉
君世為大梁人曾祖某祖某皆仕金季母氏鄂吞君游
余父子間相厚善將葬使來乞銘余故不辭而銘曰嗚
呼張君胡厚其有既不申厥夀亦不昌厥後天耶其偶
然耶我又何嗟
