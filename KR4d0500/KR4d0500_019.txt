伊濱集卷十九元王沂撰
記
集古印譜記
吳郡陸友仁雅性好古蓄古印甚富慮夫物之有形必
有終敝也乃攟摭其家與好事者所藏模其文為集古
印譜繇尚方小璽王侯將軍都尉太守所佩郡丞長史
丞尉歸義率善長護軍騎督軍典軍司馬北軍中侯三
老等所綰與夫漢衛青下至晉韓夀等所懷炳炳然纍
纍然何其多也稽時世先後書制度形象考前代制辨
古文籕篆分隸之同異又何其精且博也嘻方其磨礲
以成形欵識以成文組佩匣藏國有官守家有子孫固
不期於湮淪散棄也荒墟敗冡之間草莽所翳没兵火
所垢蝕耕夫牧子之所弄刓又豈期於隆好者以為竒
異之玩也噫物之顯晦有時抑又有幸不幸者耶豈久
而必有相得者亦理之常也耶是以君子之於已自得
而已不汲汲於外也或謂今之好古者聚物斯譜有焉
余曰不然犍為之磬汾陽之鼎秦璽漢劒曲阜之履歷
世傳以為寳寧尚賴其用哉亦云上古而已是譜也上
下數千載間考其制訂其文如見其人其善以勸其惡
以戒毋但為玩好之具而已天歷三年春三月記
祀南鎮記
皇帝紹膺寳命祇遹先猷歲時遣使天下禮祀於名山
大川所以寵綏神靈祈為元元蒙豐年德至厚也至順
三年三月文林郎史舘編修臣王沂筆且齊臣拜特穆
爾將上旨走北嶽南鎮以某年六月五日奉御祝簽香
錦幣抵會稽既齋之明日率守臣大中大夫紹興路總
管府逹嚕噶齊布哈嘉議大夫紹興路總管蘇炳即祠
下前祀三日風雨晦冥雷動岸谷薦鬯之夕天宇澄霽
宿霧朝雲若壒逢篲籩豆既旅三獻在庭展器告備降
登俯興悉如禮遲明神光燭天湖波如席環顧會稽山
雲氣勃然若蹲羆虎而翔鳳鸞靈貺顯著如此意上受
命於穆清有司以忠信恭恪將之使然歟其穆然臨享
熙事備成也宜會稽東南之衝風氣清和無氛沴霧毒
之虞壤擅粳稻魚鹽竹葦材木之饒無躡短素困之民
俗尚禮讓而右文無椎埋盜奪侵冒之姦百餘年間桴
鼓遏鳴戶口蕃庶是皆列聖德澤涵煦而然然隂隲幽
贊寔神之功今上以聖德懷柔百神協氣所召来麰嘉糓
之實芝草醴泉之瑞期應而臻至宗祖之功德曲此而
彌光廟社之安榮由此而彌固然後来增封廣禪之義
類於名山以答神貺臣沂當為聲詩被弦歌勒金石以
昭示萬世若夫今日之事姑書以記歲月
祀中鎮記
皇帝承天之序嘉與㝢内同其福禧歲時遣使祀名山
川所以嚴報禮遵故典也至元六年庚辰二月甲申朔
二十三日丙午應奉翰林文字臣某翰林待制臣沂賓
承之致禮於霍嶽中鎮崇德應靈王廟下有司供具有
常制降登興俯有常禮籩豆既旅三獻在庭黎元不知
助者懽悅是蓋皇帝嚴恭寅畏致然神聽昭答捷若影
響有不得而辭焉者其蒙嘉氣獲豐年固宜謹書歲月
以俟
祀西鎮記
皇帝歲時遣使分道四出登名山川祈為百姓育榖也
至元六年春應奉翰林臣某翰林待制臣沂奉御祝香
幣而西三月甲辰朔越十日抵吳嶽齋於廟中明日甲
子吏告五鼓有司請行事事已請紀歲月沂瞻吳嶽五
峰聳峙雄秀固非他山可望而威靈烜赫驚動一方其
作鎮西土為列聖尊禮而士民敬畏也宜初沂過扶風
道中見民有操瓢囊負任輓車挈擕老弱纍纍然而南
覬得水漿藜糗竊活旦暮者曰秦鞏之間歲數不登將
就食他壤臣沂仰惟列聖德澤雲蒸日照百餘年間是
宜田耕井飲安於閭里茲者吏之不良無以奉宣德意
於上恩或壅於下情或有所未達也不則何以乖戾若
是然隂隲幽贊易沴為豐俾粒食縷衣跂行喙息翔舞
太和涵濡茂澤是盖有望於神焉
歸雲洞記
龍首山在漢長安城南其土赤而堅其形蜿蜒如龍首
飲清渭尾蟠樊川緜聫六十里長安地皆黑壤城土色
火而石堅關中記云取山土以築之也城有陶以居若
古之穴處者窅而深穹而有容上為睥睨梁欐之形同
年友王君君冕樂而居之扁曰歸雲屬記於沂沂謂子
居於陶亦知陶之事歟其塼埴以成形也為甗為簋為
盆盎而厚薄圓方大小之不同也薦宗廟等瓦礫而貴
賤之不一也及其毁棄則歸其故而已雲之為氣也亦
然其觸石而出也散而風聚而雨而用捨之異也膏乎
良苗霪於海降於山而運之有合否也及其變滅則亦
歸其故而已天之生材也亦然隂陽之運人物之化無
窮也氣質之參錯不齊也窮達得喪之遇不一也及其
所以昭於世而傳乎後者歸於已而已固無待乎外也
子其為我出戶而望是山逶迤而北漢之建章未央遺
址錯峙東則唐之大明含元紫宸之基在焉俯視玄㶚
素滻沛公之所按劒而秦嬰之所罥組出降西則長楊
五柞之館南則終南太一四皓之所從遁也計其壯麗
瓌特之觀熏灼四海之勢昭垂日星之明而今日之故
墟荒壟風霜荆棘狐狢之與穴而樵牧之所嘯歌也迹
其盛衰之變其猶雲之過乎然而吾所恃以常存者盖
在此而不在彼也是為記
逸庵記
逸人何以名近名非逸也莊子曰枯槁之士宿名宿道
可也宿名非也善乎介之推之言曰言身之文也身將
隠矣何以文為若之推可謂不累於名矣漢韓康賣藥
長安市不二價有女子從康買藥康守價不移女子曰
君是韓伯休耶乃不二價康曰我本避名今女子皆知
有我何用藥為乃入覇陵山中康避名誠是也恐人識
之默而去焉可也何必曉疑者以吾果韓康孔子隠居
以求其志未見其人也信歟華陽處士史君遵道以經
學教授鄉里士之從游者踵相躡也其游翰林編修王
伯昌名其燕休之所曰逸菴若將隠焉者吾聞唐鄧間
多逸人高士不在其身必在其所與游者故余以此告
之
義應侯廟記
伊陽之西南二十里有山屹然斗起曰木門據山之巔
有屋數十楹列峙其上則義應侯之廟也攷於圖記梁
開平三年卓見靈跡邦人祠之自茲始宋慶歷中軍賊
張海隂誘其衆謀掠茲邑禱於侯弗利餘黨以故潰熙
寧八年六月詔封今號治其廟含侈而新之後承事益
虔金季燬於兵大德中知州事馮君某守是邦問所謂
木門者則鳩樵牧宅蛇鼯獨其遺址巍然榛棘間乃慨
然令曰願建侯廟者聽伊人不挽而同併力營之三月
落成棟宇㽎㽎丹青相煥以重神威以報神賜雨暘疾
疫有禱輙應歲連大穰州以無事延祐四年秋八月會
余佐郡耆老相與嘉侯之賜而思馮君之美懼其後泯
泯也乃具石請記其事昔先王之法有功及民則祀之
又曰山川林谷邱陵民所取材用也非此族也不在祀
典夫一陵一谷苟有益於人亦嚴而事之況於雄深拔
立出風雨見怪物而能禦菑攘禍蔭芘嘉榖以為一邦
之鎮則其食於伊人世世不絶也固宜是可書也於是
乎書
賜金莊義學記
御史中丞馬公既謝事歸浮光葺其先公之遺田廬以
居又以其禄賜之入置負郭常稔之田畝一百五十號
曰賜金莊公捐館之明年公子觀國相公之祠東得亢
爽之地築學舍其上堂室庖湢各以序為既成來學者
衆師生祀飲寢食之用視莊歲所入是給書來請曰願
有述余嘗論桓榮為少傅陳其輜重乘馬以誇諸生不
聞其彰君之賜以及鄉里也疏廣樂賜金之多日令家
共具設酒食與族人故舊賓客共饗以盡其餘日不聞
其養良材以報君之賜也公雖貴顯而無留資雖歷事
四朝而賜金亦無幾其經營此也實有待焉而觀國能
修其業承其志其規模之遠過乎昔人矣雖然講習於
斯者亦將何以報公乎必也肅然道德之尊藹然仁義
之慕發聖智之藴窮天人之奥以致其知以成其材詎
特有以報公亦將有以待上之用矣詩曰緇衣之宜兮
敝予又改為兮公父子有焉又曰適子之館兮還予授
子之粲兮諸生以之公名祖常字伯庸謚曰文貞余同
年生也
懶真窩記
窩以懶真名睢陽李君孟端讀書室也孟端名是豈以
世之囿乎膠膠擾擾之蹊者衆而懶以自高耶又豈以
世之營營乎知巧機械者衆而真以自表耶夫高則違物
表則異於物我一而物衆而物與我始為仇敵矣吾知
孟端不為是也人生乘物而游於百年彼勤其身以易
物焱馳淵溷不知飢之食渴之飲均翾飛蠕動以生死
者其於真固遠而槁項黃馘枯木死灰亦莫知所以為
真魏晉清談士蔑禮法而肆情欲又未足以與乎真吾
嘗夢為繇矣揭钁臿負籠土喘息薄喉顛汗踵流當是
時也得樾下以休則脫然而喜矣而況佚我以懶吾又
嘗夢游夫鈞天太清矣其樂非是有也而況全我以真
守其樸静與天合儼若愚動與道俱一而純虚而明可
以經世可以養生物莫得而攖吾將與子刳妄想蛻客
塵問津於建德之國而遊葛天氏之民以求乎真元統
旃蒙孟陬之望襄隂王沂書
瑞慶窩記
瑞者德之應慶之表其應也至治之世和氣氤氲磅礴
於天地間其精者既鍾而為盛德為竒材為耆耋黃耉
又上而為景星為慶雲為甘露時雨又下而為醴泉為
芝草為連理之木同穎之禾為麟為鳳為神馬為靈龜
之屬歌於宗廟筆於史册蓋已為有國者之瑞慶若夫
盛德竒材足以表儀一世經綸庶務其為瑞為慶當何
如而耆耋黃耉則又德化之隆承平之久所致也其為
瑞為慶又何如哉此乞言養老之典授杖執醬之儀帛
絮牛酒之養所由設也嗚呼在上之人猶爾而況其子
若孫者乎此瑞慶窩之所以作也窩為名見方外書康
節邵子嘗名其居而琅琊劉君文瑞取以表其親燕安
之所固宜雖然鍾之者天而修之者人今夫一粟之微
既播於田既堅既實一穎而千萬粒發生之力雨露之
功雖天之為而播種藨蓘則亦人力也秘監公早以潜
德馴行見推鄉閭而彭城郡君壼儀秩然文瑞以儒術
緣餙吏事官於朝勢且益顯則其德之修於家者久矣
而秘監夫婦康寧夀考孫承曾翼命書寵章顯榮一時
有自也哉古之人曰作善降之百祥信矣文瑞求余記
既為之書其事俾歌以為夀焉南薰猗猗兮化日遲遲
如煦如吹兮萬姓熙熙芝生九莖兮靈露如飴覆我聖
澤如何不思林有白鳥兮沼有靈龜覆我聖澤兮其然
而孰知文瑞悚然曰其敢忘所自
覽古堂記
期於名者入朝期於利者適市期於道者何之哉覽諸
古而已矣堯舜禹臯陶書皆曰稽古傅說之告其君曰
學於古訓孔子自道亦曰好古敏以求之聖賢者豈自
用其聰明哉善法古而已矣自我而上皆古也見於載
籍則天地隂陽事物之變修身理人之道國家天下治
亂安危之故見於制作則禮樂法象之名數其廣大精
微先後始終之際未有不學而能盡者也王通氏曰昔
之好古者聚道豈虚也哉噫道固可徑行而躐至何為
若是劬也余年十五六時學於江之南從先生長者游
聞為學致道之方以此後生乃有竊近似之言文絶學
捐書之說務空妙而非師古矜高遠而遺世用荒幻浮
誇之習勝而漸涵持養之意微矣沂嘗以兵與毉譬之
曰黃帝岐雷秦扁俞跗之方論醫者所當閱今則曰醫
者意也金板六韜隂符太白之法論兵者所當知今則
曰顧方略何如耳斯人也内以欺已外以欺世顧其號
位勢力不能動人而流俗固已悅而嚮之矣其為患豈
淺淺哉吳郡陸友仁以覽古命堂屬沂記友仁氣韻秀
爽其文詞蹈繩尺其隸篆得漢魏筆意其問學不誇以
浮視其名堂之義可知揚子雲曰耕道而得道躐德而
得德亦在懋之而已
載德堂記
物之任重而行世者惟車乎然必材良而工巧可也俾
材之不良工之不巧則僨且壊是虞寧尚有望其任重
而行世哉奕世載德者亦然必祖考之賢以是貽於子
孫而子孫之賢以是昭其祖考否則若漢之列侯其首
封頭蓬葆手腁胝以得之子孫藉其有土與民驕溢敗
度以載其毒禪纔一再地削國除於載德何有裴君行
素名蒲居第之堂曰載德翰林待制揭君曼碩書以扁
之而問記於余裴氏源衍聞邕城尚矣稽歐陽氏唐史
世系自寂而下迄晉國相度者十七人故世為河東顯
姓金社垂墟天馬南牧有倡集河南降民散居京兆平
陽者八百戶見太宗皇帝於龍庭上嘉其忠勞立拜逹
嚕噶齊領民匠打捕鷹坊者曰澤民字潤甫始徙蒲已
而大帥徇地河中潼關既克軍士争奮剽殺公曰大帥
有國所以争地者以民故也今得地而不尉薦其民地
孰與守貢賦安所從出帥納其言下令軍中敢殺降肆
暴者斬以故民得安堵仁人之言蓋如此公與其兄天
民交愛尤篤既老傳其兄之子居仁既而居仁復歸於
公之孫富文之考曰居敬以廉智自將蜚聲峙續累官
至持憲隴右道參雲南行省政謚為憲懿富文嗣三十
年靡纖芥蹉跌以功㳄授璽書者五子履代行素也嗚
呼余見裴氏德善著於四世矣盖自國初至今百有餘
年士之以一能一善書者或不終其身或至子孫而失
者有矣而裴氏之傳序若此何其盛哉吾聞其所領遺
民之子孫迄今德裴氏不忘則其劬躬祉後御訓嗣事
者可知也今而後過裴氏之門問載德所以名知其箱
而居輪而塗者於是乎在書之豈特示子孫為善之報
又以貽其鄉里云
柳洲記
海鹽陸德陽早從其父静得處士移家西湖柳洲上出
而專遊覽之勝入而進藏修之功因以柳洲名其居因
其游謝潤求書余曰士之學道者必之乎埃壒之外據
林壑之勝紛華不接於目喧囂不接於耳而後守易固
而學易成也杭為東南游觀之勝而湖山又其勝處柳
洲距闤闠不百步而專湖山之勝冠盖之所留連游閒
之所恣肆豪絃清吹雜拏音漁唱而間作靚妝袨服與
波光巖禄而摇曳長堤斷岸華明草薰彩舟桂櫂水嬉
曼衍皆足以蠱惑視聽而蕩搖心志欲學之成也難矣
哉雖然志之立則目之所寓無非學也志弗立則逐物
不暇而何學之云今夫山與水非仁且智者所樂歟蒼
然而高者於以勉吾進泓然而深者於以求吾本雨暘
明晦舒慘之變於以驗盈虚消息之理若然則環湖山
之内外皆學也詎止柳洲一曲而已夫重乎此則輕乎
彼得也深則誘也小静得之所以期其子而德陽昆弟
之所以自期者其在茲乎是為記
趙氏見山樓記
余嘗游漳河之間邯鄲之墟望太行諸山勢雄氣秀坐
得勝槩意其蜿蟺而炳燿鍾乎人者多魁礨閎通敦樸
冲靜之士為世輔者既紛綸煜煒繼踵而起則深藏不
市者往往隠於方技出處固殊有功於世一也若滏源
張煥文其所謂敦樸沖静者歟其深藏而不市者歟煥
文世則儒業則醫行則士志則不為獨善欲以利人以
其故為醫勞而不辭難施而不責報亦可謂有功於世
者矣吾聞處者易持出者難將煥文所以去彼取此亦
以是哉其居有樓以臨太行羣峰叢出紫翠萬狀洩雲
興雨天下之壯觀因其邑人趙氏子謁余請名余名之
曰見山夫山仁者樂也又曰仁者静煥文静者也醫良
而有仁心者也故余為是書且有警也
鳴臯里社壇記
古者寓兵於農蒐其隙而獮既烝故以征則威以守則
固聖朝兵制安居則辨寒暑之和山林藪澤原陵之性
謹耕耨以豐其穫厪芻牧以蕃其畜其有不庭不虞則
發雷電而行風雨故其所向靡不懾讋極天所覆罔不
臣妾是皆神武不殺而然亦兵政之善之力也克哷氏
世長千夫當天戈所指嘗機矢石以&KR1524;金墟宋跡其勞
勩亦開國諸勲之烈矣其移戍鳴臯也百有餘年於某
年某月某甲子克哷公及之築社稷壇於營之隩以祠
后土后稷主以石樹以所宜木表以重門環以穹垣制
也後三十有餘年當泰定三載春正月其子景兖甫請
余記余謂土本原萬物而根菀諸生穀民之司命也粢
盛之所出財用之所殖械器之所始蕃庶之所興敦龐
純固之所成苟水土之失其宜隂陽之失其平雖晉楚
之富賁育之勇管晏之謀申韓之法孫吳之兵亦將無
所竄其巧逞其力而希其成必也德足以昭其馨香惠
足以周其民人以順時[瓜見]土以邵農協功庶乎札瘥饑
饉之不作民材而令行軌伍也連長也由是而祭祀祈
福由是而死喪相恤由是而歡忻足以相死由是而漸
也順也靡也久也服也習也上令而下應也如影之從
形也主行而臣從也如響之應聲也然則公之築斯壇
也有以夫噫禮之壞久矣今之州縣幸有所祭俾民得
以識先王之禮柰之何陳犧象籩斝而興俛折旋於其
間而不知所以名者有矣傳曰安上治民莫善於禮抑
禮必久而後至於善吏而不知此固奚議焉幸而得善
吏其勢又不能以久也噫其可歎也夫公以爪牙之官
而古訓之是師典祀之是脩而又世厥禄吾固信其教
化之行而風俗之成在此而不在彼也易曰苟非其人
道不虚行此之謂邪今皇帝以聖德懷柔百神鳴臯去
京師千餘里而神之受職吾知其如躬壇場之間手圭
幣之薦者將見嘉禾降焉醴泉出焉是皆上之德洽無
外如此然而禋於斯壇纂修世緒以奉明制在克哷氏
蓋有不得辭焉者矣景兖甫賢而能文克世厥家此於
法當附書於是乎書
