伊濱集卷四元王沂撰
七言古詩
陽春曲
楊花濛濛海波白十里香風飄紫陌流蘇寶幰金陸離
漢家帝子朝天歸蒲萄重錦新勅賜蓬萊宫中綠衣使
道傍縮首觀且避蹀躞玉鞭光照地大隄綠樹啼嬌鴉
知是平陽公主家回首畫橋芳草暮蝴蝶不隨春色去
楊花宛轉曲
妾乘碧油車郎乘青絲騎相逢狹斜道楊柳著花未遲
遲度紺幰稍稍逐蘭珮宛轉結深情葳蕤含密意游絲
絆得陽春暉乳燕銜將何處歸翡翠輕裙承不著寶環
纖手捧還飛合歡金縷結未已馬啼聲斷鳴珂里鳴珂
芳草綠離離楊花依舊逐游絲游絲掛在空虛裏莫道
春心無所似
杜翁八十歲
陽曲杜翁八十年雙瞳點漆眉紫烟鹿皮裁裘鳩刻杖
見者疑是商山仙問翁康強何以然年未五十嗜欲捐
養生有道不鍊鉛安心有法不坐禪清時夀域開無邊
承家有子才且賢諸孫亦復相後先斑衣竹馬來翩翩
長軒奥室羅芳鮮自適其適全其天更知守一歲且千
此語不信莊生傳
題竹溪
山家有田不種玉長林橫陳萬修竹紅塵千丈定不到
秀色一川差可掬山人獨立清若鵠時聽溪流響琴筑
豈無摩詰畫輞川亦有昌黎序盤谷林泉真樂自有餘
塵世虛名顧何足他年拄杖我敲門煮笋堆盤釀新熟
送蕭性淵縣尉
蕭郎本是將家子部曲當年散如水錦囊故物有焦尾
蕭也與之共生死北上彈琴峽中道寫出流泉言語好
龍沙萬里躍馬歸青袍風吹白于草江頭鴈落春蕪碧
小試腰間大鳴鏑酒酣夢著塞垣事雪擁穹廬深一尺
只今人物方渺然英豪誰識郭通泉袖中正有霜鐘摻
天上應傳寶劒篇
題郭熙山水
不知造化初此山誰開坼峯隠羣山深路盤兩岸窄始
信郭熙手力與造化敵巒溪淋漓潘谷墨妙處不減營
邱筆愁雲慘澹萬里凝陰壑闌干千丈冰杖笻荷擔者
誰子袖擁兩耳如寒蠅雪深芒屩迹易滅前溪渡頭鳥
飛絶人生胡為不自逸歲晚﨑嶇行作客剡曲拏舟興
盡還灞橋騎驢肩聳山書生骨相例寒餓留得虛名傳
世間
襄城道中偶雪
黃雲壓野撥不開天寒日暮胡為來我前雪片大如手
我後槁木鳴相挨地爐圍處燒榾柮灰中笑指蹲鴟熟
田家自有老瓦盆不管北風寒刮骨金狨覆鞍雪不濕
三尺角弓鳴霹靂歸來馬上懸雙狼不管冰髭珠的皪
人生適意雖不同鵬鷃逍遥天地中不似襄城城下雪
一段清愁愁殺客
苦雪吟
東風獵獵奪花魄陵轢陽和強飛雪過時舞態自婆娑
入夜寒聲轉清絶糢糊物象偶爾同炫晃晨昏才一瞥
饑鳶失肉生欲癡驚犬穿籬吠如噎君不見酒闌歌斷
五侯家春光融融面生纈瓦溝急霰珠走盤海犀鎮幃
風不揭又不見擁門三尺袁安宅破壁虛窗飛亂屑豆
稭灰紅明復滅僵卧渾忘食似鐵
題溪山風雨圖
今年西遊出寶鷄羣峰迎人高復低秦山森列古環玦
渭水摩蕩青玻瓈前林慘淡風雨急元氣淋漓收不得
淙流浩浩懸縞素山澗層層失紅碧回瞻縹緲烟霧中
飛樓嶢榭如爭雄若非祈年槖泉觀定是五柞長楊宫
獰飈掣盖嗟行旅苔磴欹滑畏如鼠欲將筆力狀竒絶
只恐山靈驚妙語歸來京洛厭風塵開卷洒然醒我神
澄懷寂聽追所歴竟欲濯纓溪水津南朝君臣歌玉樹
畫工筆諫昏莫悟江風掇屋醉不知珍重山人詠漁父
為施淳民題臨本郭熙山水歌
崇寧一片郭熙山淪落人間感流轉毫分隠顯别清姸
千疊峰巒坐中見葱籠雲樹只重重世間春風幾度逢
怪石常存犇壑勢幽泉微露出山蹤緣竒挹勝茅亭小
亭下清江自縈繞諸峰斬絶出陂陀夭矯蒼松立塵表
百尺絲綸一釣舟石闌斜對路悠悠山色自多朝暮趣
江流不盡古今愁郭家名筆誰摹寫鄒氏山房絶瀟洒
臨流點綴入精微意態神情豈其亞施君之筆良足稱
畫樓粉壁時相親長歌一曲丹青引莫道今人愧古人
送陳舜咨
北風吹雪山欲奔擁裘生馬愁鳶蹲觸寒歴險來特特
杯酒談笑回春温我方學道畏壘北晏坐已入不二門
築垣昔曾聽山鬼灑筆今解憎王孫丈夫事業抗浮雲
紛華剥落真實存長松老矣更添節甘井汲多終不渾
恨君不識謫仙人恨我不識岑徵君鳴臯山前一相見
詩愁又滿梅花村
雪後遊陸渾山宿鳴臯寺感事
窮山作吏聊隨世為愛伊濱可人意田間野水弄明滅
木末晚山橫紫翠陸渾坡口天下稀閬州城南之所愧
折葦風生鴈雙起平沙雪淨鳬翁睡我本江湖釣竿手
漁子蘆人不湏避紫芝眉宇無復見持正文章誰得記
生前偶落山林牢身後不同金石碎山川難得人更難
勝槩名流今兩致千載那知我亦來登高不墮羊公淚
身似轉蓬安税駕事如嚼蠟都忘味長疑安石恐不免
何似孫郎遂初志日暮招提陳薄飯夜闌禪榻成良寐
不將妙語記曾遊只恐山靈厭人至
戲詠南山土風
羣山奔騰南相望萬馬同秣爭低昂危途中盤杳一髮
俯視欲作寒蠅僵澗流初疑蒼兕吼烟起忽作青蛟翔
峽空僅容孤鶴度川衍或可千人藏桃源之山隔塵世
菊潭之泉多夀康茅茨日暮照空翠竹牖天寒摇水光
驅驢木杪販麻客挾矢林間圍獵郎地爐堆獸熾石炭
瓦鼎號蚓烹芸桑村醪未温和鹿血餅餌半熟分熊肪
登高放目不可制長劍耿耿倚大荒大荒物皆得所託
我胡為乎獨遑遑膠膠擾擾浪自苦物外日月來不忙
伊靈丐我一片石他年刻此囚山章
大風
東君染花滿春國飛廉妬春奪花魄黃塵瀟瀟暗白日
天為花愁救不得大川揚波冰柱立羣鴉驚呼半空黑
長紅小白一掃空乞與游絲數千尺
秋風吟
征鴻歴歴明秋序遠客翩翩適何許馬頭黃葉落四五
回首青山欲飛舞登高障袂望所思思君不異瓊樹枝
江南王孫歸不歸羅衣不柰西風吹
題青山白雲圖
青山偃蹇幾今古時出白雲相媚嫵嵓紅澗綠紛變滅
川靄林霏雜吞吐道人昔卧山中雲歲晚去作人間雨
紫薇華發春晝閒思逐芝田鸞鶴侣
題醉客圖
生不願為鄭廣文亦不願學灌將軍斫頭何用知程李
擊節空歌有鬼神願從圖畫四君子日日杯中尋妙理
倒冠傲兀亦不惡奮袖低昂聊復爾美人行酒爾莫催
而我肯顧尚書期碧梧影倒黃金罍身世悠悠兩不知
玉印歌
茂陵石馬寒嘶風神光貫月如長虹偶同玉碗出人世
蟲篆螭盤能爾工將軍漢庭功第一至今姓名昭白日
摩娑欲刓三歎息人夀安得如金石
題牧馬圖
一馬色若霜前草逸氣欲無千里道一馬不受青絲掣
黑雲滿身四蹄雪二馬欲並意態閒石壺瀉水清潺湲
三馬同秣性各適齕聲洶若江聲寒就中一騘精爽緊
肉[騣-凶+(鬯-匕)]碨磊蒲萄錦龍媒豈獨照夜白赤驃青驪皆絶品
長髯奚官相顧語檢校羣牧新開府温涼宜適調御工
早晚東封禪梁父蒺藜沙苑秋復春得見畫圖猶竦神
只今豈無騕褭與麒麟嗚呼空老駑駘羣
題真妃玉笛圖
開元垂拱治無為朝退華清日晏時傳詔梨園停百戲
親調玉笛教真妃雲鬟綽約蛾眉小怙寵矜恩氣浮杳
一曲清平樂府詞宛轉遺音動天表芍藥輕風拂御筵
無人催喚李龜年紫鳳低徊雙闕下綵雲繚繞百花前
當時行樂深宫秘萬歲千秋不相棄今日人間看畫圖
關河風雨鴈相呼
題張生蘭谷圖
山人昔隠溪一曲紫蘭猗猗滿幽谷山人今遊冠蓋場
不采而佩蘭何傷黃塵急流烏帽底故山朝朝白雲起
有時洗手對桐君坐覺秋芳清在指秋芳擬欲贈同心
日暮徘徊幽思深披圖武夷忽在眼櫂歌激冽動長林
和賈參議題松風海月圖
道人墨瀉金壺汁老㕙怒奮蒼髯吸坐令高堂之素壁
滿耳松聲水聲急龍宫採詩作步虛素娥起舞波神立
鈞天廣樂奏未終含毫欲下鮫綃濕
食筍
野人餉客無長物只辦行厨入脩竹眼明初識玉嬰兒
胷中會著篔簹谷我昔老禪同一龕玉版宗風曾飽參
苜蓿盤中重相見洛西風味如江南同谷饑寒杜少陵
五溪放逐高將軍山寒黃精不堪劚地暖野薺空如雲
我今流落心不動一笑聊呼麴生共果然口腹能累人
夜來忽作西湖夢
過古陵
古陵纍纍隠復見春草平鋪綠初遍高原日落風欲旋
金蠺自眠飛玉燕路人指是唐家陵石馬欲走牽寒藤
牧兒朝來掘夜鼠山鬼夜半偷漁燈道旁荒墳誰氏子
寒食年年來掛紙清渭東流未云已卻憐麥飯寒泉水
題山水圖
山邪雲邪低復高勢若鉅海翻波濤石林寶帳隠靈宇
石磴黃帽雲霜袍落花香澗引猿飲長松流風驚鶴夢
煙霞彷彿仇池山制度依約桃源洞鴨頭漲綠環亭臯
似聽鷄犬相鳴號畸人朝挂牛角帙釣叟暮移魚尾舠
不知世間有此境便欲歸耕田二頃青門學種故侯瓜
丹巘欲裁董仙杏三年博士冗不治壁水泠泠明鬢絲
塵埃老我薊門道山中日日生瑤草
茂陵
玉階苔生履聲絶桂苑芳銷宫漏咽君王起望集仙臺
方士靈香海上來九華帳深蘭燭冷是邪非邪影非影
含毫抽思賦難工坐聽梧桐落金井茂陵松柏陰連空
蕭蕭石馬寒嘶風青禽消息天上斷玉輦歡遊泉下同
春草凄凄秋復歇金鳬影沉銀沼竭空餘海燕蒲萄鏡
夜夜神光射明月
過魯山别賈尹公溥
南陽之道何盤紆西風老樹鳴相呼魯山之山觧娱客
松聲尚作于蔿于行人十有八九癭女寬裁襟男闊領
驚聞老芋登客盤喜見紅薑供煮餅紫芝騎鯨去不返
琴臺蕭條白日晚小留我欲弔前賢為報吟鞭不湏挽
玄巖石硯為柴舜元憲僉賦
漢江有竒石磊落太古色淘沙相薄蝕歲久露巖穴幸
免女媧手鍊之補天裂不逢卧龍公取補八陣缺江妃
水仙不敢惜夜夜黑雲蔽明月江頭繡衣使偶見喜且
驚繡衣昔草子雲經置之几案錫嘉名坐令書幌間縹
緲烟霧生願君結交如此石味如元酒與太羹
遊德亭宫訪真人周翛然故隠壬辰間兵動居
民多避地山間虎為害周拘囚之民遂安堵山
中有飲虎盆尚存
黑山之山天下雄高崖巨壁摩青空至人昔此巢雲松
獨立世外揚元風霧雰暗山兵亂起錦服霜矛雜蜂蟻
丁男失耒女兒啼連邨頃刻無全理居民若有所見然
移家盡入桃花源誰知山祗大失職猛虎山前搏人食
吾師哀民祓不祥笑談約束如驅羊一朝仙去若雞犬
空有爪痕留石牀我因王事事幽討白雲猶封鍊丹竈
千秋鶴馭望不來天寒日暮山更好
贈答海都督
安西健兒速如鬼萬騎飲乾菊潭水羡君談笑淨妖氛
幕上啼鴉報空壘南陽老父如雲屯豐碑深刻昭竒勲
青史先書段太尉城都不數花將軍
過獨石廟
落星何年化為石羣峰不敢爭長雄蒼蘚鱗皴動古色
荒祠慘澹來陰風鶴馭朝廻仙子駕鮫綃夜織馮夷宫
憑誰喚取昭華管吹入遠烟空翠中
射鵰圖
元旌獵獵摇清秋將軍醉擁烏貂裘雙飛點破暮天碧
彎弓欲射仍遲留奔星一發馬前墮驚看玉爪黃金眸
歸來快飲軟臂酒呼鷹却笑劉荆州
桃源圖
祖龍蕩覆蓬萊池仙人不誦祈招詩武陵自有建德國
桃花只恐秦皇知春風幾見花成實老幼熙熙不相失
人間安得盡花間環海一家歌帝力長溪錦浪翻晴空
丹崖翠壁烟濛濛正朔誰知晉朝歷衣冠尚有秦人風
重華杳杳瀟湘浦虎踞鯨呿天下主千秋無復問主人
青山盤盤自今古
赤壁圖
玉堂仙人雪堂客夜汎扁舟遊赤壁世人欲殺了不知
卧聽中流風月笛清都採詩鶴駕過江妃起舞襪凌波
向來哀樂真夢幻舉酒屬客君當歌千年曹暪等螻蟻
一為周郎酹江水江水悠悠萬古流坡翁時復騎鯨遊
題風漪亭
風漪亭前何所有下蔭菰蒲上榆柳魚龍鼓瑟清夜聽
鸞鶴焚香來白晝吟詩往往逢木客拏艇時時過溪友
栽桃未用悲歲換種杏政湏煩虎守烟嵐滃欝沾几席
琴筑鏘鳴奏軒牖知魚濠上果何樂抱甕漢陰天所夀
何當郎山山下生濯足清流搔白首
題草蟲圖
老蟾睥睨登月窟爬沙脚手軟無骨遊峰官府亦偶耳
朝暮兩衙自倉卒小蝸之涎不滿殼升高胡為怒雙角
飛來胡蝶占春風彷彿莊生夢中樂牽牛欲飲河之滸
螽斯子孫乃如許眼前萬物總生意我欲抛書為老圃
題畫馬圖
圉人攬衣行且顧驊騮掣韁痒摩樹長松歲晚褪龍鱗
種蘭當門思古語
洛士張起宗緱山陳公之甥也善畫馬過余求
詩書此以贈
遠遊翩翩何所適老鷹叫霜伊水白滿衣黃葉驢背客
袖有龍眠天馬筆君家汲直天下竒渥洼原本麒麟兒
歸掃緱山讀書舍九原韓幹非吾師
一百五日行
一百五日春晝遲伊濱人家烟火微相逢十九癭纍纍
見慣何曾羞掩衣東風吹草綠如洗舊墳新塚皆相似
牧兒驅羊下邱隴知有人家來裂紙紙錢那得到黃泉
老鴉結巢高樹顛死生常事夢一覺何用服藥求神仙
青衫司馬不湏泣共藉梨花作寒食三家邨市醉爭席
兩鬢塵埃人不識
