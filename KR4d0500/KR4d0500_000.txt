提要别集類四(元)
伊濱集二十四卷
(臣)等謹案伊濱集二十四卷元王沂撰沂字
思魯先世雲中人徙于真定父元父官至承
事郎監黃池税務馬祖常石田集有所作元
父墓碣銘叙其家世甚詳而沂始末不槩見
今以集中所自述與他書參考之尚可得其
大略據馬祖常碣銘稱與沂同榜則當為延
祐初進士據集中送李縣令序則嘗為臨淮
縣尹據義應候廟記稱延祐四年佐郡伊陽
考地理志伊陽在嵩州則嘗為嵩州同知又
詩中有綸巾羽服卧伊濱之句則集名伊濱
亦即起于此時據祀南鎮北嶽諸記則至順
三年嘗為國史院編修官據送翟生序及胡
節母詩序諸篇則元統三年嘗在國子學為
博士據送余闕序稱元統初佐考試見闕對
策云云則嘗入試院同考而余闕實為所得
士據祀西鎮記御書䟦諸篇則至元六年嘗
為翰林待制並嘗待詔宣文閣又宋遼金三
史成于至正五年而書前列諸臣修史有總
裁官中大夫禮部尚書王沂之名則是時已
位至列卿其後遷轉遂不可考疑即致仕以
去然集中壬寅紀異詩有壬寅仲春天雨電
南平城中晝驚愕自從兵革十年來澒洞風
塵亘沙漠之句又鄰寇逼境倉皇南渡詩有
隣邑舉烽燧長驅寇南平中宵始聞警挈家
遂遠行之句又有寓吉林塘避桃林兵警詩
壬寅為至正二十二年正中原盗起之時距
沂登第已五十載尚轉側兵戈間計其年亦
當過七十矣沂歴躋舘閣多居文字之職廟
堂著作多出其手與傳若金許有壬周伯琦
陳旅等俱相唱和故所作詩文舂容和雅猶
有先正軌度惜其名不甚著集亦絶尠流傳
選元詩者并不能舉其名氏今從永樂太典
中裒掇編次釐為二十四卷庶梗概尚具不
致遂就湮没焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
