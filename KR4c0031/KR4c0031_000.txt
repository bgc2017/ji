敕浙西觀察使牒湖州
當州皎然禪師集
牒得集賢殿御書院牒前件集庫内無本交闕進
奉牒使請速寫送院訖垂報者牒州寫送使者故牒
貞元八年正月十日牒
都團練副使權判兼侍御史李元
使潤州刺史兼御史中丞王緯
吳興晝上人集序
朝議郎大夫守湖州刺史于頔撰
詩自風雅道息二百餘年而騷人作其旨愁思其文
婉麗亡楚之變風歟至西漢李陵蘇武始全為五言
詩體源扵風流於騷故多憂傷離遠之情梁昭明所
撰文選錄古詩十九首亡其名氏觀其詞蓋東漢之
世亦李蘇之流也洎建安中王仲宣曹子建鼓其風
晉世陸士衡潘安仁揚其波王曹以氣勝潘陸以文
尚氣勝者魏祖興武功扵二京巳覆文尚者晉武亡
帝圖於五胡肇亂觀其人文興亡之蹟人焉瘦哉人
焉瘦哉宋高祖平桓玄定江表文帝繼業五十年間
江左寧謐魏晉文章鬱然復興康樂侯謝靈運獨步
江南俯視潘陸其文炳而麗其氣逸而暢驅風雷於
江山變晴昏於洲渚烟雲以之慘淡景象為其澄霽
信江表之文英五言之麗則者也迨于齊世宣城守
謝玄暉亦得其詞調涵於氣格不侔康樂矣梁陳巳
降雖作者不絶而五言之道不勝其情矣有唐吳興
開士釋皎然字清晝即康樂之十世孫得詩人之奥
旨傳乃祖之菁華江南詞人莫不楷範極扵緣情綺
靡故詞多芳澤師古典制故律尚清壮其或發明玄
理則深契眞如又不可得而思議也貞元壬申歲余
分刺吳興之眀年集賢殿御書院有命徵其文集余
遂而編之得詩筆五百四十六首分為十卷納扵
延閣書府上人以余嘗書述論前代之詩遂託余以
集序辭不獲巳略志其變上人之植性清和禀質端
懿中秘空寂外開方便玅言說於文字了心境扵定
慧又釋門之慈航智炬也余游方之内者何足以扣
玄關謝氏世為詩人豈佛書所謂習氣云爾
