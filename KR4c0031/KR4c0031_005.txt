晝上人集卷第五
吳興釋皎然
兵後餘不亭重送盧孟眀遊江西(并序)
孟眀常引支子元道人修習禪心兼餌芝术遂與
予有栖山之契其宦情未遣故勸勉之
攜手曾此分怳如隔吳越倫侯古封邑榮盛風雨歇
飢鼯號空亭野草生故轍如何此路岐更作千里别
憑軾望遠道春山無斷絶朝行入郢樹夜泊依楚月
佳士持操高揚才日昭晰離言何所贈盈满有虧缺
時節傷蟪姑芳菲忌鶗鴂予思鹿門隱心跡貴冥滅
頽顔返芝术㫺㒵成冰雪歲晏期爾来銷聲坐巗穴
别山詩(幷序)
時因主人寄風谿蘭若與道士石脇峯相隣禪僧
仙師時得道會至秋中值外緣有請别山懷舊遂
有是詩
山翁亦好禪借我風谿樹採藥多近峯汲泉有春波
幽僧時相偶仙子或與晤自許戰勝心彌高獨游步
如何區中事奪我林栖趣辤山下復上戀石行仍顧
宿昔情或乖庶幾跡無誤松聲莫相誚此心冥厺住
五言同袁高使君送李判官使廻
庾公歡此别路遠意猶賖為出塘柳榮歸府中花
馳陽照古堞遥思凝寒笳延步下前渚沂觴臨淺沙
湖光引行色輕舸傍殘霞
五言陪顔使君餞宣諭蕭常侍
江濤凋瘵後遠使發天都昏墊宸心及哀矜詔命敷
恤民驅急傳訪舊枉征艫外鎮藩條最中朝顧問殊
文皆正風俗名共溢寰區巳事方懷闕歸期早戒塗
繁笳咽水閣高蓋擁雲衢暮色生千嶂秋聲入五湖
離歌猶宛轉歸馭巳踟蹰今夕庾公意西樓月亦孤
奉陪顏使君修韻海畢東谿泛舟餞諸文士
諸侯崇魯學羔雁日成群外史刊新韻中郎定古文
(魯公著書依切韻起東字脚皆列古篆)菁華兼百氏縑素備三墳國語思開
物王言欲致君研精業巳就歡宴惜應分獨望西山
厺將身寄白雲
五言今上初登極歲送皇甫孝廉赴選(孝廉即故大夫之子)
行應會府春欲勸及芳辰北極天文正東風漢律新
少年逢聖代歡笑别情親况是勲庸後恩榮襲爾身
五言同楊使君白蘋洲送侍御士佳入朝
久愛吳興客來依道德藩旋師聞杖杜歸路憶轘轅
舊佩蒼玉在新歌白芷繁今朝天地静北望重飛飜
五言雪夜送海上人常州覲叔父上人殷仲文
後
繼世風流在傳心向一燈望雲裁衲慣翫雪步花能
交戰情忘久銷魂别未曾眀朝阮家集知有竹林僧
五言送常清上人還舒州
灊(徐林反)人思爾㳒楚信有廻船估客親宵語閒鷗偶晝
禪經聲含石㶑麈尾拂江烟常說歸山意誅茅廬霍
前
五言峴山送崔子向之宣州謁裴使君
楚思入詩清晨登峴山情秋天水西寺古木宛陵城
琴匣應將往書車亦共行吾知江太守一顧重君名
五言送嚴眀府入關謁黎京兆
春日異秋風何為怨别同潮廻芳渚沒花落晝山空
旅候聞嘶馬殘陽望斷鴻應思右内史相見直城中
五言送丘秀才遊越
山情與詩思爛漫欲何從夜舸誰相逐空江月自逢
春期越草秀晴憶剡雲濃便擬將輕錫攜居入亂峯
五言送楊校書還濟源
妖烽昨日静故里近嵩丘楚月搖歸夢江楓見早秋
鄊心無遠道北信减離憂禪子還無事辤君買沃洲
五言送楊遂初赴選
秋風吹别𬒮客思在長安若得臨觴醉何須减瑟弹
秉心凌竹柏杖信越波瀾春會文昌府思君每北看
五言送贇上人還京
久遊春草盡還寄北船歸沙鳥窺中食江雲满淨衣
秦原山色近楚寺磬聲微見說翻經館多聞似爾稀
五言送廣通上人遊江西
香鑪七嶺秀秋色九江清自古多禪隱吾常愛此行
尋師經鄂渚受請到青城離别人間事何關道者情
五言送羅判官還壽州幕
君章才五色知爾得家風故里旋歸駕夀春思奉戎
天寒長蛇伏颷烈文虎雄定頌張征虜桓桓戡難功
五言送李秀才赴婺州招
山開江色上孤賞厺應遲渌水近吳牓秋風入楚詞
猿清獨宿處木落遠行時見說東陽守登樓為爾期
五言送薛逢之宣州謁廢使
六月鵬盡化鴻飛獨冥冥秋蜂家不定險路客頻經
牛渚何時到漁船幾處停遥知詠史夜謝守月中聽
五言送德守二叔姪上人還國清寺覲師
道賢齊二阮俱向竹林歸古偈穿花線春装卷葉衣
僧墟廻水寺佛隴啟山扉愛别吾何有人心強有違
五言同眀府章送沈秀才還石門山讀書
身為印令客心許楚山雲文墨應經世林泉澷誘君
欲隨樵子厺惜與道流分肯謝申公軰治詩事漢文
五言送吉判官還京赴崔尹幕
江南梅雨天别思極春前長路飛鳴鶴離帆聚散烟
清晨趨九陌秋色望三邊見說王都尹山陽辟一賢
五言送裴判官赴商幕
商洛近京師才難赴幕時離歌紛白紵候騎擁青絲
會喜疲人息應逢滑虜衰看君策高足自此烟霄期
五言送李喻之處士洪州謁曺王
獨思賢王府遂作豫章行雄鎮廬霍秀高秋江漢清
見聞驚苦節艱故傷遠情西邸延佳士遺才得正平
五言送唐贊善遊越
田園臨漢水離亂寄隋關今日烟塵盡東西又未還
長亭百越外孤棹五湖間何處游芳草雲門千萬山
五言送韋秀才
晨裝行墮葉萬里望桑乾舊說涇關險猶聞易水寒
黃雲戰後積白草暮來看近得君苗信時教旅思寬
五言送陳秀才赴舉
諸侯懼削地選士皆不羈休隱脫荷芰將鳴矜羽儀
甲科爭玉片詩句擬花枝君實三楚秀承家有清規
五言烏程李眀府水堂同盧使君幼平送奘上
上人遊五臺
身將劉令隱經共謝公翻有此宗師在應知我㳒存
問心恒寂樂爲别豈傷魂獨訪華泉厺秋風入雁門
五言送李季良北歸
風吹殘柳絲孤客欲歸時掩抑楚弦絶離披湘葉衰
前軍猶轉戰故國杳難期北望雁門雪空吟平子詩
五言送淳于蘭陵覲省
歡言欲忘别風信忽相驚柳浦歸人思蘭陵春草生
擷芳心未及視枕戀常盈此厺非長路還如千里情
五言送至洪沙彌卦上元受戒(上元江中蔡洲有梁戒壇)
不肯資章甫勝衣被木蘭今隨秣陵信欲及蔡州壇
野寺鐘聲遠春山戒足寒歸來次苐學應見後心難
五言九日同盧使君幼平吳興郊外送李司倉
赴選
重陽千騎出送客為踟蹰曠野多搖落寒山满路隅
晴空懸蒨旆秋色起菱湖幾日登司會揚才盛五都
五言送盧孟眀還上都
江皋北風至歸客獨傷魂楚水逢鄕雁平陵憶故園
征驂嘶别館落日隱寒原應及秦川望春華满國門
五言送李少賓赴舉
豈謂江南别心如塞上行苦雲搖陣色亂木攪秋聲
周谷雨未散漢河流尚横春司遲爾策方用靜妖兵
五言留别閻士和
不慣人間别多應望别時逢山又逢水只畏却來遲
五言送李道士
常隨山上下忽限江南北共是忘情人何由肯相憶
七言送裴參軍還下邳舊居
北望烟鋪驃騎營虜烽無火楚天晴此時千里西歸
客泗上春風得及耕
七言送文會上人還冨陽
悠悠渺渺屬寒波故寺思歸意若何長憶孤洲二三
月春山偏愛冨春多
七言送維諒上人歸洞庭
從来湖上勝人間遠愛浮雲獨自還孤月空天見心
地寥寥一水鏡中山
七言九月八日送蕭少府之洪州
眀日重陽今日歸布帆絲雨望霏霏行過鶴渚知堪
住家在龍沙意有違
七言同顔魯泛舟送皇甫侍御曾
維舟若許暫從容送過重江不猒重霜簡别来今始
見雪山歸厺又難逢
五言送孫侍御遊越
不知持斧客吟會是何情丹陛恩猶在滄洲賞暫行
江橈隨月泛山策逐雲行佳句傳零雨詩流許盛名
五言送顏處士還長沙覲省
西候風信起三湘孤客心天寒漢水廣鄕遠楚雲深
服綵將侍饍擷芳思满襟歸人望艱阻别恨獨何任
五言送還本上人遊江西
欲廣分何教心將江漢期雲招望寺處月待泝杯時
真侣誰傷别降猿汝自悲多應過廬阜幽賞却来遲
五言送路少府使京兼覲侍御兄
國賦推能吏今朝發貢湖佇瞻雙闕鳳思見柏臺烏
樹向秦關遠江分楚驛孤榮君有兄弟相繼騁長途
五言扵武原從送盧士舉
落日獨歸客空山走馬嘶蕭條古關外岐路更東西
大澤雲寂寂長亭雨凄凄君還到湘水寒夜满猿啼
五言送烏程李眀府得&KR1406;狀赴京
驛吏滿江城深仁見此情士林推玉振公府薦冰清
爲政移風久承恩就日行仲容綸綍貴南巷有光榮
五言送裴秀才往會稽山讀書
一身齎萬卷編室寄烟蘿硯滴穿池小書衣種楮多
吟詩山響畣泛瑟竹聲和鶴版求儒術深居意若何
五言送崔詹事論之上都(崔嘗典吳興)
金虎城池在銅龍劒佩新重看前浦柳猶憶舊洲蘋
遠思秦雲暮歸心臘月春青園㫺遊處惆悵别離人
五言京口送孟眀還揚州
蕭蕭北風起孤棹江江濆暮客厺来盡春流南北分
萋萋御亭草渺渺蕪城雲相送日千里空山獨望君
五言送沙彌文智游五臺
童年隨㳒侣家世本儒流章句三生學清凉萬里游
雲歸龍沼暗木落雁門秋長老應相問傳予向祖州
五言送禀上人遊越
雲泉誰不賞獨見爾情高投石輕龍窟臨流笑鷺濤
折荷為片席灑水淨方袍剡路逢禪侣多應問我曺
五言送潘秀才之舒州
楚水清風生揚舲泛月行荻洲寒露彩雷岸曙潮聲
東道思才子西人望客卿從来金谷集相繼有詩名
五言送王山人遊廬山
千里訪靈竒山資亦相隨葉舟過鶴市花漏宿龍池
峯頂應閒散人間足白離白雲將世事吾見爾心知
五言送道契上人之越覲大夫叔
楚僧推後軰唐本學新經外國傳香氎何人施竹瓶
秋風别李寺春日向柯亭大阮今為郡看君眼最青
五言送沙彌長文遊京
白版年猶小黃花偈巳通若為詩思逸早欲似休公
邁俗多真氣傳家有素風應須學心地宗旨在關東
五言送擇高上人往江西謁曺王
超然獨遊趣無限别山情予病不同賞雲閒應共行
齋容秋水照香氎早風輕曾被陳王識遥知江上迎
七言送如獻上人遊長安
關子四子教猶存見說新經待爾翻為㳒應過七祖
寺忘名不到五侯門閑尋鄠杜看修竹獨上風凉望
古原高逸詩情無别怨春遊從遣落花繁
七言送日曜上人還潤州
送君何處最堪思孤月停空欲别時露茗猶芳邀重
會寒花落盡不成期鶴令先厺看山近雲愛初飛到
寺遲莫倚禪功放心定蕭家陵樹誤人悲
七言寺院聽胡笳送李殷
一奏胡笳客未停野僧還欲廢禪聽難將此意臨江
别無限春風葭菼青
七言送僧繹
斜日搖揚在柳絲孤亭寂寂水逶迤誰堪别後行人
盡唯有春風起路岐
七言畣裴評事澄荻花間送梁肅拾遺
波上荻花非雪花風吹撩亂满袈裟如今歲晏無芳
草獨對離尊作物華
七言送勝雲小師
昨日雪山記爾名吾今坐石巳三生少年道性易流
動莫遣秋風入别情
雜言誚士和别
今日同眀日隔何事悠悠久爲客君憐谿上厺來雲
我羡磷磷水中石
五言送吳&KR1088;遊京
北期何意促蕙草夜来繁清月思淮水春風望國門
此時休旋逸萬里忽飛翻若憶山隂會孤琴爲我援
七言送僧遊宣州
楚山千里一僧行念爾初緣道未成莫向舒姑泉口
泊此中嗚咽為傷情
晝上人集卷第五
