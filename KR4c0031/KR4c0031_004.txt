晝上人集卷第四
吳興釋皎然
五言送梁拾遺肅歸朝
眀主重文諫才臣出江東束書辤東山改服臨北風
萬里望皇邑九重當曙空天開芙蓉闕日上蒲桃宫
天子初未起金閨籍先通身逢軒轅世名貴鵷鸞中
故人榮此别何用悲絲桐
奉陪楊使君頊送叚校書赴南海幕
碩賢静廣州信為天下貞屈玆大將佐藉彼延閣英
聲動柳吳興郊餞意不輕吾知叚夫子高論關蒼生
處以德為籓出則道可行遥知南樓會新景當詩情
天高林瘴洗秋遠海色清時泰罷飛檄唯應頌功成
五言送陸侍御士佳赴上京
長安三千里喜行不言永清路黃塵飛大河滄流靜
更懷四川府主公昔和鼎伊鬱瑶瑟情威遲花騘影
此時已難别日又無停景出餞闕相從心隨過前嶺
五言奉陪顔使君真卿登峴山送張侍御嚴歸
堂
峴首千里情北轅自兹發烟霞正登覽簪筆限趨謁
黃鶴望天衢白雲歸帝闕客心南浦柳離思西樓月
留賞不延景感時方易歇他晨有山信一為訪林樾
五言酬元主簿子球别贈
故人方遠適訪我陳别情此夜偶禪室一言了無生
覽君緘中寳如搴青玉瑛胡為藴高價歲晚徒營營
辤秩貧且病何人見艱貞出無黃金槖空歌白苧行
威遲策駑馬獨望故關樹渺渺千里心春風𧺫中路
近聞新拜命鸞鳳猶棲棘勸君寄一枝且飬冥冥翼
甘泉多竹花眀年待君食
畣道素上人别
春色遍遠道寂寞閩中行碧水何渺渺白雲亦英英
離人不可望日暮芳洲情黃鶴有逸翮翹白雲傾
欲為山中侣肯私遼天聲藍縷真子褐葳蕤近臣纓
以兹奪爾懷常恐道不成吾門弟子中不减惠休名
一性研巳遠五言功更精從君汗澷游莫廢學無生
忍草肯搖落禅枝不枯榮采采慰長路知吾心不輕
幻情有厺住真性無離别留取老桂枝歸来共攀折
霅谿館送韓明府章辤满歸
洛令從告還故人東門餞惠愛三年積軒車一夜遠
曉月離館空秋風故山晩榮君有佳薦碩我阻遊衍
宿㫺峯頂心依依不可卷
送穆寂赴舉
天子錫玄纁傾山禮隱淪君抛青霞厺榮資觀國賓
劒光既陸離瓊彩何璘珍夙駕別情遠商弦秋意新
冥冥鴻鵠姿數尺看蒼旻殘寇近宋郊西行惡颷塵
立身素耿介處難思經綸春府搜才日高科得一人
送張仲彛歸長沙
早聞凌雲彩謂在鴛鷺儔華髮始相遇滄江仍旋遊
策名忘苟進澹慮輕所求常服遠遊戒緬懷經世謀
片帆背風渚萬里還湘洲别望荆雲積歸心漢水流
蘭苕行采采桂棹思悠悠宿㫺無機者為君動離憂
秋日昆陵南寺送潘述之揚州
孤客秋易傷嘶蟬静仍續佳辰亦巳屢歡會常不足
禪地非路岐我心豈拘束情生遠别時坐恨清景促
望中千里隔暮歸西山曲蕭條月中道彩蒨原上綠
不見同心人幽懷增躑躅
春日又送潘述之揚州
别渚望䢴城岐路春日遍柔風吹楊柳芳景流郊甸
日日東林期今夕異鄕縣文房曠佳士禪室阻清眄
(潘生曾受禅印)離恨奪賞心不得諧所碩莫憶山中人碧雲遥
可見
新秋送盧判官
故人念宿昔欲别增遠情入座炎氣屏為君秋景清
由来空山客不怨離弦聲唯有暮蟬起相思碧雲生
奉送袁高使君詔徵赴行在效曹劉體
皇心亭毒廣蝥賊皆陶甄未刈蚩尤旗方同軒后年
天子幸漢中轘轅阻氛烟璽書召英牧名在列岳仙
國難倚長城廟謨資大賢清損休汝騎仁留述職篇
遐路渺天末繁笳思何邊飾徒促遠期祗命赴急宣
謏才豈足稱深仁碩何偏那堪臨流意千里望旗旃
奉送陸中丞長源詔徵入朝
詔下鄼侯幕徵賢寵上勲才當持漢典道可致堯君
藩牧今榮餞詩流此盛文水從吳渚别樹向楚門分
宿寺期嘉月看山識故雲歸心復何託惆悵在江濆
奉送中丞道昌入朝
文憲中司盛恩榮外鎮崇諸侯皆取則八使獨推功
詔喜新銜鳳車看舊飾熊去思今武子餘教昔文翁
清在如江水仁留是國風光徵二千石掃苐望司空
奉送顏延之眀府撫州覲叔父
臨川千里别惆悵上津橋日暮人歸盡山空雪未銷
鄊雲心渺渺楚水路遥遥林下方歡會山中獨寂寥
天寒驚斷雁江信望廻潮歲晩流芳歇思君在此宵
五言送關小師還金陵
如何有歸思愛别欲忘難白鷺汀沙晚青龍水寺寒
蕉花鋪淨地桂子落空壇持此心為境應堪月夜看
五言峴山送裴秀才赴舉
漢家招秀士峴上送君行萬里見秋色兩河傷遠情
王師出西鎬虜寇避東平天府登名後廻看楚水清
五言酬别襄陽詩僧少徵(詩中荅上人歸夢之意)
證心何有夢示說夢歸頻文字齎秦本詩騷學楚人
蘭開衣上色柳向手中春别後須相見浮雲是我身
五言送契上人遊揚州
西陵古江口遠見東揚州渌水不同泛春山應獨遊
尋僧白巖寺望月謝家樓宿昔心期在人寰非久留
五言送沈秀才之閩中
越客不成歌春風起渌波嶺重寒不到海近瘴偏多
野戍桄榔發人家翡翠過翻疑此中好君問定如何
五言送德清衛眀府赴選(時柳黜陟有薦状)
八使慎求能東人獨薦君身猶千里限名巳九霄聞
遠路翻喜别離言暫惜分鳳門多士會擁佩入卿雲
五言送鄭孝廉淮西覲省
離袂翠華满晨羞欲早行春風生楚樹曉角發随城
野靄濕衣綵江鴻增客情征途不用戒坐見白波清
五言送清會上人遊
佳遊限衰疾一笑向西風思見青門外曾臨素滻東
峰眀雲際寺(寺名)日出霧寒宫(宫名)行道禪長在香塵不
染空
五言送居士還太原
辤鄕因世難家族盛南朝名重郊居賦(沈休文之作郊居賦)才高
獨酌謠(沈文子作)浪花飄一葉峰色向三條高逸雖成性弓
旌肯望招
奉同顔使君真卿峴山送李法曹陽冰西上獻
書時會有詔徵赴京
漢日中郎玅周王太史才雲書捧日厺鶴版下天来
草見吳洲發花思御苑開芉公惜風景欲别幾遲徊
五言兵後送姚太祝赴選
兩河兵巳偃處處見歸舟日夜故人散江皋芳樹秋
楚雲傷遠思秦月憶佳遊名動春官籍翩翩才少儔
五言兵後送薛居士移家安吉
舊遊經喪亂道在復何人寒草心易折閒雲性常真
交情别後見詩句比来新向我挑州住惜君東嶺春
五言送鄔傪之洪州覲兄弟
年少足詩情西江楚月清書嚢山翠濕琴匣雪花輕
久别經離亂新正憶弟兄贈君題樂府為是豫章行
五言送乾封李成
羽檄飛来息離情遠近同感君由泛瑟關我是征鴻
渺默歸人盡疎蕪夜渡空還期當歲晩獨在路行中
五言送崔判官還揚子
輕傳秪遠役依依下姑亭秋聲满揚柳暮色繞郊坰
烟水搖歸思山當楚驛青
奉酬袁使君西樓送秦山人與晝同赴李侍御
招三韻
秋風怨别情江守上西城竹署寒流淺琴窗宿雨晴
治書招遠意知共楚狂行
送清凉上人
何意欲歸山道高由境勝花空覺性了月静知心證
永夜出禪吟清猿自相應
送李丞使宣州
結駟何翩翩落葉暗寒渚夢裡春穀泉愁中洞庭雨
聊持剡山茗以代宣城醑
五言送至洪沙門遊越
知爾學無生不應傷此别相逢宿我寺獨往遊靈越
早晚花會中經行剡山月
七言送皇甫侍御曾還丹陽别業
雲陽别夜憶春耕花發菱湖問厺程積水悠揚何處
夢亂山稠疊此時情將離有月教弦斷贈遠無蘭覺
意輕朝右要君持漢典眀年北墅可須營
白蘋洲送洛陽李丞使還
蘋洲北望楚山重千里廻軺止一封臨水情來還共
載看花醉厺更相從罷官風渚何時別寄隱雲陽幾
處逢後會那應似疇昔年年覺老雪山容
送履霜上人還金陵西山
攜錫西山步綠莎禪心未了奈情何湘宫水寺清秋
夜月落風悲松柏多
送辨聦上人還廣陵
莫學休公學遠公了心須與我心同隋家古柳數株
在看取人間萬事空
送清勵上人遊福建
禪子自矜禪性成將来擬照建谿清南看閩樹花不
落更取何緣了妄情
送顧道士遊洞庭山
見說洞庭無上路春遊亂踏五靈芝含桃風起花狼
籍正是仙翁碁散時
送邢台州濟
海上仙山屬使君石橋琪樹古来聞他時畫出白團
扇乞取天台一片雲
送柳察諫議叔
東城南陌強經過怨别無心亦放歌眀日院公應問
我閒雲長在石門多
送柳淡扶侍赴洪州(此子素少官情共予有西山之好)
中林許師友忽阻夙心期自顧青緺好來將黃鶴詞
少年輕遠涉世道得無欺烟雨孤舟上晨昏千里時
離魂渺天末相望在江湄無限江南柳春風卷亂絲
同李司直縱題武丘寺兼留諸公與陸羽之無
錫
陵寝成香阜禪枝出白楊劒池留故事月樹即他方
應世緣須别栖心趣不忘還將陸居士晨發泛歸航
夏日題鄭谷江上納凉館
迢遥山意外清風又對君若為扵此地翻作路岐分
别館琴徒語前洲鶴自群眀朝天畔逐何處逐閒雲
太湖館送殷秀才赴舉
春風洞庭路搖落暮天多衰疾見芳草别離傷遠波
詩名推首薦賦甲擬前科數日聞天府山衣製芰荷
送重鈞上人遊天台
漸看華頂出幽意尚随生十里行松色千重過水聲
海容雲正盡山態雪初晴事事將心證知君道可成
早春送顔主簿遊越東兼謁元中丞
輕軻趣不巳東風吹綠蘋欲看梅市雪知賞柳家春
别意傾吳醑芳聲動越人山隂三月會内史得嘉賓
同顔使君清眀日遊因送蕭主簿
誰知賞佳節别意忽相和暮色汀洲遍春情楊柳多
高城戀旌旆極浦宿風波惆悵友山月今宵不再過
送道琚上人還金陵
一與鍾山别山中得信稀經年求㳒後及夏問安歸
野實充甘膳池花當彩衣慈親莫返拜外禮欲無爲
送裴邕之上京
辤山偶世清挾策忽西行帆過隋江疾衣霑楚雪輕
尚文須獻賦重道莫論兵東觀今多事應高白馬生
送珍上人還天竺兼寄廣通上人秦山人
江寺名天竺多君躡遠蹤春帆依柳浦輕履上蓮峯
禪子兼三隱空書共一封因君逹山信應向白雲逢
送張孝廉赴舉
名在諸生右家經見素風春田休學稼秋賦出儒宫
别路殘雲濕離情晚桂叢眀年石渠署應繼叔孫通
送劉司㳒之越州
蕭蕭鳴夜角驅馬背城濠雨後寒流急秋来朔吹高
三山期望海八月欲觀濤幾日西陵路應逢謝㳒曺
送簡栖上人之建州覲使君舅
亂峰江上色羡爾及秋行釋氏推真子郗家許貴甥
氎花新雨淨帆葉好風輕(海人以木葉為帆)千里以元舅廻潮亦
有情
登開元寺樓送雀少府還平望驛
登望思慮積長亭樹連連悠揚下樓日杳映傍帆烟
入夜四郊静南湖月待船
送王居士游越
野性配雲泉詩情屬風景愛作爛漫遊間尋東路永
何山最好望須上蕭然嶺
雜言重送皇甫侍御曾
人獨歸日將暮孤帆帶孤嶼遠水連遠樹難作别時
心還看别時路
送大寳上人歸楚山
猒上烏橋送别頻湖花爛漫望行人欲將夜舸陪嘉
月肯住空林伴老身獨鶴翩翻飛不定歸雲蕭散會
無因從何得道懷惆悵莫是人間屢見春
送演上人之撫州覲使君叔
臨川内史憐諸謝爾在生緣比惠宗遠別應捋秦本
厺幽尋定有楚僧逢停船夜坐親孤月把錫秋行入
亂峰便道須過太守寺白蓮池上訪高蹤
送侯秀才南遊
芳草随君自有情不關山色與猿聲為看嚴子灘頭
石曾憶題詩不着名
别洞庭維諒上人
白雲關我不關他此物留君情最多情着春風生橘
樹歸心不怕洞庭波
康造錄事宅送太祝姪之虔吉訪兄弟
阮咸别曲四座愁頼是春風不是秋澷澷江行訪兄
弟猿聲幾夜到蘆洲
冬日梅谿送裴方舟之宣州
平眀匹馬上村橋花發梅谿雪未銷日短天寒愁送
客楚山無限路遥遥
送韋向睦州謁獨孤使君汜
才子南看多遠情閒舟蕩漾任春行新安江色長如
此何似新安太守清
送至嚴山人歸山
初到人間柳始隂山書昨夜報春深朝朝花落幾株
樹惱殺禪僧未證心
送僧遊揚州
平眀擇鉢向風輕正及隋隄柳色行知爾禪心還似
我故宫春物可傷情
晝上人集卷第四
