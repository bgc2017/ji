晝上人集卷第一
吳興釋皎然
五言奉酬于中丞使君郡齋卧病見示一首
宿昔祖師教了空無不可枯稿未死身理心寄行坐
仁公施春令和氣来澤我生成一草木大道無負荷
論入空王室明月開心胸性起妙不染心行寂無蹤
若非禪中侣君為雷次宗比聞朝端名今貽郡齋作
眞思凝瑶瑟高情屬雲鶴抉得驪龍珠光彩耀掌握
若作詩中友君為謝康樂盤薄西山氣貯在君子衿
澄澹秋水影用為字人心群物如鳬鷖游翔愛清深
格居第一品高步凌前躅精義究天人四坐聽不足
伊昔柳太守曾賞汀洲蘋如何五百年重見江南春
公每省往事詠歌懷昔辰以兹得高卧任物化自湻
還因訪禪隱知有雪山人
郡齋卧疾贈晝上人(上人早名皎然晚字畫)湖州刺史于頔
夙陪翰墨徒深論窮文格麗則風騷後然公我詞
客晩依方外友極理探精𦣱&KR1544;合南北宗晝公我
禪伯光眀性不染故我行貞白隨順令得解故我
言芳澤霅水漾清潯吳山横碧岑含珠復藴玉價
重雙南金的皪曜竒彩凄清流雅音商聲發楚調
調&KR0704;諧瑶琴吳山為我高霅水為我深萬景徒有
象孤雲本無心衆木豈無聲椅桐有清響衆耳豈
不聆鍾期有真賞高潔古人操素懷夙所仰覿君
冰雪姿祛我淫滯想常吟柳惲詩苕浦久相思逮
此遠爲郡蘋洲芳草衰逢師年臘長值我病容羸
共話無生理聊用契心期
五言贈李中丞一首
深沉閫外略奕世當榮寄地裂大將封家傳介珪瑞
至今漳河俗猶受仁人賜公初鎮惟邢决勝無精兵
重圍逼大敵六月守孤城政用仁恕立恩由賞罰明
遂令麾下士感德不顧生于時聞王師諸將兵頗瀆
天子狩南漢烟塵满凾谷純臣獨耿介下士多反覆
眀公仗忠節一言感萬夫物性如蒺藜化作春蘭敷
見說金被爍終期玉有瑜移官萬里道君子情何如
伊昔避心事乃是方袍客頓了空王旨仍高致君策
安知七十年一朝值宗伯言如及清風醒然開我懷
晏息與遊樂不將衣褐乖海底取明月鯨波不可渡
上有巨蠎吞下多毒龍護一與吾師言乃扵中心悟
咄哉冥冥子胡爲自塵汚
五言杼山禪居寄贈東谿吳處士馮一首
青雲何潤澤下有賢人隱路入菱湖深蹟與黃鶴近
野風歌白芷山月搖清軫詩祖吳叔庠致君才不盡
身當青山秀(詩曰家住青山下青山有吳均故宅後改爲吳均山)文體多郢聲澄澈湘水
碧泬寥楚山清時人格不同至今罕知名昔賢敦師
友此道君獨行既得廬霍趣乃高雷遠情别時春風
多掃盡雪山雪為君中夜起孤坐石上月悠然遺塵
想邈矣逹性說故人不在兹幽桂惜未結
五言玅喜寺高房期靈澈上人不至重招之一首
晨起峰頂心懷人望空碧掃雪開寺門灑水淨僧席
言笑形外阻風儀想中覿馳心驚葉動傾耳聞泉滴
豈慮咆虎逢乍疑崩湍隔前期或不顧知爾隳常格
如今誰山下秋霖步浙瀝吾亦聊自得行禪荷輕策
松聲暢幽情山意導遐蹟舉目無世人題詩足竒石
貧山何所有特此邀来客
五言奉和薛員外誼贈湯評事衡反招隱之蹟
兼見寄十二韻
喜友稱高儒曠懷美無度近為東田誘遂躭西山趣
庭有介隱心得無雲泉誤府公中司貴頻貽咫尺素
郡佐仙省高亦贈瓊瑶句誚兹長往志紆彼獨游步
禪子方外期夢想山中路艱難親稼穡晨夕苦烟霧
曷若孟嘗門日榮國士遇鏗鏘聆綺瑟攀折邇瓊樹
幽踐隨鹿麋久期怨蟾兔情同不繋舟有跡道所惡
五言畣黎士曹黎生前適越後之楚
楚木紛如麻高松自孤直願得苦寒枝與君比顏色
故鄕眇天末羈旅滄江隅委質在忠信苦心無變渝
何由表明義贈君金轆轤何以美知才投我懸黎珠
遽為千里别南風思越絶愛君隨海鷗倚棹宿沙月
不栖惡木上肯蹈巴蛇穴(台人表朝逆命故君不踐其土)一上蕭然峰
擬縱幽人轍晨興獨西望郢水期泝㳂夜到洞庭月
秋經雲夢天黎生知吾道此地不澘然欲寄楚人住
學拏漁子船柰何北風至攪我窗中絃遊子動歸思
江蘺亦綿綿箧中封禪書欲獻無由緣豈乏晨風翼
翻飛到日邊
五言畣豆盧次方
吾愛道交論為高貴世名昔稱柴桑令今聞豆盧生
彼生清淮氣獨鍾文中彩近作公讌詩如逢何柳在
吾用古人耳採君四坐珍賢士勝朝暉温温無冬春
朝暉爍我肌賢士清我神微爾與雲鵠幽懷何由申
别来秋風至獨坐楚山碧高月當清冥禪心正寂歴
增波徒相駭人遠情不隔有書遺瓊什以代貂䄡䄖
風教凌越絶聲名掩吳趨懸璧安可詶徙倚還踟蹰
五言畣蘇州韋應物郎中
詩教殆淪缺庸音互相傾忽觀風騷韻會我夙昔情
蕩漾學海資鬱為詩人英格將寒松高氣與秋江清
何必鄴中作可為千載程受詞分堯竹萬里臨江城
到日掃煩政况今休瀆兵應憐禪家子林下寂無營
跡隳世上華心得道中精脫略文字累免為外物嬰
書衣流埃積研石駮蘚生恨未識君子空傳手中瓊
安可誘我性始碩愆素誠爲無鸑鷟音繼公雲和笙
吟之向禪藪反媿幽松聲
寄皎然上人韋應物
吳興老釋子野雪盖精廬詩名徒自振道心長晏
如想兹棲禪夜見月東峰初鳴鐘驚巗壑㷊香满
空虚叨慕端成舊未識豈爲疎碩以碧雲思方君
怨别餘茂苑文華地流水古僧居何當一遊詠倚
閣吟躊蹰
五言畣鄭方回
獨禪外念入中夜不成定顧我顦顇容澤君陽春詠
詞貞思且逸瓊彩何暉映如聆雲和音况覩聲明盛
琴語掩為(去聲)聞山心聲宐聽是時寒光澈萬境澄以
静高秋日月清中氣天他正遠情偶兹夕道用增寥
&KR3275;思君處虛室一操不可更時美城北徐家承谷口
鄭軒車未有轍蒿蘭且同徑莊生誡近名夫子罕言
命是時耕楚田曠然殊獨行萎蕤鸞鳳彩特逹珪璋
性通隱嘉黃綺高儒重荀孟世汚(平聲)我未起道蹇吾
猶病逸翮思冥冥潛鱗樂游泳宗師許學外恨不逢
孔聖說詩迷頽靡偶俗傷趨競此道誰共詮因君情
欲罄
五言畣俞校書冬夜
夜閑禪用精空界亦清迥子真仙曹吏好我如宗炳
一宿覿幽勝形清煩慮屏新聲殊激楚麗句同歌郢
遺此感予懷沉吟忘夕永月彩散瑶碧示君禪中境
真思在杳冥浮念寄形影遥得四眀心(荅四眀)何須蹈岑嶺
詩情聊作用空性惟寂静若許林下期看君辭簿領
五言玅喜寺逹公禪齋寄李司直公孫房都曹
德𥙿從事方舟顔武康士騁四十二韻
我祖傳六經精義思朝徹(莊子曰守之九日而後能外生外生而後能朝徹)方舟頗
周覽逸書亦傋閱墨家傷刻薄(墨流刻薄而不仁可以理身不可以濟世)儒氏知
優劣弱植庶可彫苦心未嘗輟中年慕仙術永碩傳
其訣歲駐若木景日飱瓊禾屑嬋娟羡門子斯語豈
徒設天上生白榆葳蕤信好折實可返柔顔花堪養
玄髮求之性分外業弃金亦竭藥化成白雲形彫辭
素穴(素穴山名)一聞西天旨初禪巳無熱(苐四禪中有天台無熱無三災之患)
(故以為名今初禪即得蓋詩人美巳證超出常)㳙子非我宗然公有真訣却尋丘壑
趣始與纓&KR0807;别野飯敵膏粱山楹代藻梲與君比巗
侣遊寓日常昳靜對春谷泉晴披陽林雪境清覺神
王道勝知機滅詣寂常杳冥忘歸暫采擷物生豈有
心麗容俟予别桂子何蓂苓琪葩亦皎潔此木生意
高亦與衆芳列賞墨識屢换省躬悟彌&KR0704;微尚若不
虧足以全吾節北風吹蕙帶蕭寥聞蜻蛚宿昔廬峰
期流芳巳再歇不有清屏鍳使我商弦絶碩寄千里
心月高不可掇優游邦之直遠矣踵肯烈立俗忘毁
譽遇物遺巧拙真氣獨翛然軒裳詎能紲都曹風韻
整綱紀信明决於交必傾寫立行豈矜伐政與清渭
同分流自澄澈裴侯資亮直中誠豈徒說古人比明
義清士碩交結温温躬珪彩終始聲不缺顔生烱介
士有志不可越仗義冐險艱持操厺淄涅世論高二
賢(即魯公猶子也)賢賢繼前哲四子遭明盛褎然皆秀傑理名
雖殊迹悟道寧異轍愛爾竹柏姿為予寒不折
五言遥酬袁使君高春暮行縣過報德寺見懷
江春行求瘼偶與真景期見說三陵下前朝開佛祠
停舟仰麗刹繡組發香墀咫尺空界色天人花落時
盛游限羸疾悚踴矅旌旗峰翠羡閒步松聲入遥思
素高淮陽理况負東山姿迨此一登覧深情見新詩
五言冬日遥和盧使君幼平綦母居士游㳒華
寺高頂臨湖亭
仁坊標絶境廉守躡高蹤天曉纔分刹風傳欲盡鍾
城中歸路遠湖上碧山重水照千花界雲開七葉峯
寒空艾綬满空翠白綸濃逸韻知難繼佳遊恨不逢
仍聞撫禪石為我久從容
五言秋日遥和盧使君遊何山寺宿&KR0993;上人房
論涅槃經義
江郡當秋景期將道者同跡高憐竹寺夜静賞蓮宫
古磬清霜下寒山曉月中詩情緣境發㳒性寄筌空
翻譯推南本何人繼謝公
五言酬秦山人題贈
出齋步杉影手自開禅扉花满不汚地雲多從觸衣
思山石癬淨擬客露葵肥果得宗居士論心到極微
五言奉酬袁使君高寺院新亭對雨(其亭即使君所創)
兹亭跡素淺勝事併隨公㳒界飄香雨禪窗灑竹風
浮烟披夕景高鶴下秋空冥寂四山久寕期此會同
五言奉使君真卿見過郭中寺寺無山水之賞
故予述其意以畣焉
州西柳家寺禪舍隱人間證性輕觀水栖心不買山
履聲知客貴雲影悟身閑彦會前賢事方今可得攀
五言酬烏程楊明府華雨後小亭對月見呈
夜凉喜無訟霽色搖閒情暑退不因雨陶家風自清
凝弦停片景發詠靜秋聲何事禪中隱詩題忽記名
五言自蘇州訪醫迴酬盧士關判官見贈
尋醫初疾理忽憶故山雲遠訪桑公子還依柳使君
周還承惠愛佩服比蘭薰從事因高唱秋風起處聞
五言畣李師尚
雅篇忽見遺婉開緘發惠風搖精思瓊蘂疑花
空門青山月潘生獨不見清景屢盈缺林下長寂寥
人間自離别何時解輕佩来稅丘中轍
五言贈烏程李明府伯宜沈兵曺仲昌
水國苦彫瘵東皐豈遺黍雲隂無盡時日出常帶雨
昨夜西谿漲扁舟入檐廡野人同鳥巢㬥客若蠭聚
歲晏無斗粟寄身欲何所空羡鸞鶴姿翩翩自輕舉
五言奉酬顔使君真卿王員外圓宿寺兼送員
外使迴
魯公邀省客貧寺人過少錦帳唯野花竹屏有窗篠
朝行日色淨夜聽泉聲小釋事情巳高依禪境無擾
超遥長路首悵望空林杪離思從此生還將此心了
五言杼山上峯和顔使君真卿袁侍御五韻賦
得印字仍期眀日登開元寺楼之會
道情寄遠岳放曠臨千仞香路延絳騶華泉寫金印
日欹諸天近雨過三華潤留客雲外心忘機松中韻
靈嘉早晚期為布東山信
五言同薛員外誼喜雨詩兼上楊使君
積旱忽飛澍蒸民心亦傾郊雲不待簇雨色飛江城
燋稼濯又發敗荷滋更榮時隨霧縠重乍集柳絲輕
一宿恐魚飛數朝徵鸛鳴毒暑澄為冷高塵滌還清
乃知隂隲數制在造化情及此接歡賀臨風聞頌聲
五言南湖春泛有客自北至說友人岑元和見
懷因叙相思之志以寄焉
故人隔楚水日夕望芳洲春草思渺渺征雲暮悠悠
心期無形影跡曠成阻修有客江上至知君佐雄州
鏗鏘佩蒼玉躞蝶驅絳騶伊昔中峰心從来非此流
資子長生訣(予嘗受以胎息之訣)希彼高仙儔此情今如何宿昔
師吾謀别後謁禪老更添石室籌深見人間世飄如
水上漚蟬號齊王邸月苦隨帝樓聲華盡冥寞麋鹿
徒&KR0687;&KR0687;我有一字教坐似遺此憂何煩脫珪組不用
辤王侯秪在名位中空門兼可遊
五言同薛員外誼久旱感懷兼寄呈上楊使君
皇天鑒不昧愐農何亢極絲雨久愆期綺霞徒相惑
隂雲舒又卷濯枝安可得涸井不纍瓶乾谿一憑軾
赤地芳草死颷塵驚四塞戎寇夜刺關民荒歲傷國
頼以王猷盛中原無凶慝楊公當此辰省災常旰食
獨感下堂雨(自州南諸鄕降甘澤長城顧渚平地雨一尺水分流澤數鄕也)偏嘉越境域秋郊
天根見我疆看稼穡請迴雲漢詩為君歌樂職
五言兵後早春登故鄣南樓望崑山寺白鶴觀
示清道人幷沈道士
新陽故樓上眇眇傷遐睠違世情易忘羈時得無倦
春歸華樓發世故陵谷變擾擾陌上心悠悠夢中見
蒼林有靈境杳映遥可羡春心倚東峯華泉落西甸
鐘聲在空碧幡影搖葱蒨緬想山中人神期如會面
别離芳月積𡵨路浮雲遍正入空門仙君依苦縣
隳形捨簪&KR0807;烹玉思精練事外宜我心人間豈予戀
身遺世自薄道勝名必賤耳目何所娛白雲與黃卷
五言酬烏程楊眀府華將赴渭北對月見懷
釋印及秋夜身閒境亦清風襟自瀟灑月意何高明
聞說武安君萬里驅妖精開府秀士先招士林英
晉家用元凱亦是魯諸生北望撫長劔感君知已行
邊塵昏玉帳殺氣凝金鉦大敵折齊爼一書下聊城
翻飛青雲路宿昔滄洲情(荅云詩中悠然顧仙侣之句)
五言酬邢端公濟春日蘇臺有呈袁州李使君
兼書并寄辛陽王三侍御
大賢佐當世堯時難退身如何丹霄侣却在滄江濱
柳色變又遍鸎聲聞亦頻頼逢宜春守共賞南湖春
營道知止足飾躬無淄磷家將詩流近跡與禪僧親
放曠臨海門翺翔望雲津雖高空王說不久山中人
(上句荅端公學無爲之句)
五言奉和裴使君清春夜南堂聽陳山人彈白
雪
春宵凝麗思閒坐開南圍郢客彈白雪紛綸發金徽
&KR2326;從天上至集向瓊臺飛弦上疑䬃䬃虛中想霏霏
通幽鬼神駭合道精鑒稀變態風更入含情月初歸
方知阮太守一聽識其微
五言畣孟秀才
羸疾依小院空閒趣自深躡苔憐淨色掃樹共芳隂
物外好風至意中佳客尋虛名誰欲累世事我無心
投贈荷君芷馨香满幽襟
五言酬崔侍御見贈
市隱何妨道禪栖不廢詩與君為此說長破小乘疑
五言贈柳喜得嵩山㳒門自號嵩山老
一見嵩山老吾生恨太遲問君年幾許曾出上皇時
五言酬李補闕紓
不住東林寺雲泉處處行近臣那得識禪客本無名
七言兵後經永安㳒空寺寄悟禪師(其寺賊所㷊)
常說人間法自空何言出世法還同微蹤舊是香林
下餘燼今成火宅中後夜池心生素月春天樹色起
悲風吾知世代相看盡誰悟浮生似影公
七言春日杼山寄李員外縱
南山唯與北山隣古寺連拳伴我身黃鶴有心多不
位白雲無事獨相親閒持竹錫深看水嬾繋麻衣出
見人欲掇幽芳聊贈遠郎官那賞石門春
七言酬秦山人贈别二首
知君高隱占賢星卷葉時時注佛經姓被名公題舊
里(秦君里)詩將麗句號新亭(麗句亭)來觀新月依清室欲
漱香泉護觸瓶我有主人江太守如何相伴住禪靈
(江淹為宣城守常會禪靈寺)
又
誰知卧疾不妨禪跡寄詩流性似偏葉示黃金童子
愛書題青字古人傳時高獨鶴来雲外每羡閒花在
眼前對此留君還欲别因思石瀃訪春泉
七言山居示靈澈上人
晴明路出山初暖行踏春蕪看茗歸乍削柳枝聊代
札時窺雲影學裁衣身閒始覺隳名是心了方知苦
行非外物寂中誰似我松聲草色共無機
七言遥和康錄事李侍御萼小寒食夜重集
康氏園林
習家寒食會何頻應恐流芳不待人巳愛治書詩句
逸更聞從事酒名新&KR1161;蕪暗積承䨇履林蘤雷飛瀑
幅巾誰見柰園時節共還持綠茗賞殘春
七言釋裴循春愁
蝶舞鸎歌喜歲芳柳絲&KR1153;褭蕙帶長江南春色共君
有何是君心獨自傷
十言西白谿期裴方舟不至
望君不見復何情野草閒雲處處生應向秦時武陵
路花開寂歴一人行
七言勞山憶栖霞寺道素上人久期不至
遠寺蕭蕭獨坐心山情自得趣何深泉聲稍滳芙蓉
漏月影纔分鸚鵡林满地雲輕常礙屐繞松風近每
吹襟貪閒不記前心偈念别聊為出世吟更待花開
山似雪山山相似若為尋
七言酬秦山人出山見尋
手攜酒榼共書幃廻語長松我即歸若是出山機巳
息嶺雲何事背君飛
七言酬秦山人見尋
左右香童不識君擔簦訪我領鷗群山僧待客無俗
物唯有窗前片碧雲
奉寄晝公
蓑笠雙童傍酒船湖山相引到房前芭蕉何事教
人見暫借空牀守坐禪
七言宿㳒華寺簡靈澈上人
至道無機但杳冥孤燈寒竹自青熒不知何處小乘
客一夜風来聞誦經
晝上人集卷苐一
