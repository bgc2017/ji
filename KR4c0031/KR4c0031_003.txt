晝上人集卷第三
吳興釋皎然
五言奉和顏使君眞卿與陸處士羽登玅喜寺
三癸亭即陸生所創
秋意西山多列岑縈左次繕亭歴三癸䟽趾隣竹寺
元化隱靈蹤始君啓高誄誅榛飬翹楚鞭草理芳穗
俯砌披水容逼天掃峯翠境新耳目换物遠風烟異
倚石忘世情援雲得真意嘉林幸勿翦禪侶欣可庇
衛㳒大臣過佐遊群英萃龍池護清澈虎節到深邃
徒想&KR0792;頂期于今沒遺記
五言奉陪陸使君長源裴端公樞奉遊東西武
丘寺
雲水夾雙刹遥疑湧平陂入門見藏山元化何由窺
曳組探詭怪停騘訪幽竒情高氣爲爽德煖春亦随
瑶草自的皪蕙樓爭蔽虧金精落壊陵劒彩沉靈池
一覽帀天界中峯步未移應嘉生公石列坐援松枝
五言奉和陸使君長源夏月遊太湖(此時公權領湖州)
庾公心曠遠府事局耳目遂與南湖遊襟滌煩燠
始知皇天意積水在亭育細流信不讓動物欣所蓄
萬頃合天容洗然無雲族峻蒨矚仙嶺(神仙傳洞庭神仙所居也)超遥
隨眀牧知公愛澄清波静氣亦肅巳見横流極况聞
長鯨戮(會北使至王師巳收長安)中洲暫採(即柳惲汀洲採白蘋之意也)南郡思剖竹(公時)
(改授信州)向夕分好風飄然送歸舳
五言奉和崔中丞使君論李侍御登爛柯山
宿石橋寺效小謝體
常愛謝公郡幽期碩相從果廻青騘臆共躡玄仙蹤
靈境若彷彿爛柯思再逢飛梁丹霞接古局蒼菭封
往想冥昧理誰親冰雪容蕙樓聳空界蓮宇開中峰
(今為仙寺普是仙山遺局古橋昇仙之處見在)昔化冲虛鶴今藏護㳒龍雲窺香樹
沓月見色天重永夜寄幽寂清言滌心&KR0909;盛遊千年
後書在巖中松
五言同顏使君真卿李侍御萼遊㳒華寺登鳳
翅山望太湖
雙峰開鳳翅秀出南湖州地勢抱郊樹山威增郡樓
正逢周柱史来會魯諸侯緩步凌彩蒨清鐃發颼飀
披雲得靈境拂石臨芳洲積翠遥空碧含風廣澤秋
蕭辰資麗思高論驚精修何似鍾山集徵文及惠休
五言奉陪陸使君長源諸公遊支硎寺(寺即支公學道處)
嘗覽高逸傳山僧有遺蹤佐遊繼雅篇嘉會何由逢
塵世即下界色天當上峯春暉遍衆草寒色留高松
繚繞彩雲合參差綺樓重瓊葩灑巾舄石瀃清心胸
靈境若可託道情知所從
五言奉陪鄭使君諤遊太湖至洞庭山登上真
觀却望湖水
郡齋得無事放舟下南湖湖中見仙邸果與心賞俱
不遠風物變忽如寰宇殊背雲視層厓别是登蓬壺
突兀盤水府參差沓天衢廻瞻平蕪盡洪流豁中區
氣吞江山勢色淨氛靄無靈長習水德勝勢當地樞
朝宗動歸心萬里思鴻途
五言奉和袁使君高郡中新亭會張練師晝會
二上人
置亭隱城堞事簡跡易幽公性崇儉素雅才非廣求
傍檐竹雨清拂按杉松秋不移府中步登兹如遠遊
坐覺詩思高俯知物伇休虚寂偶禪子逍遥親道流
更聞臨川作下節安能酬
五言奉和陸使君長源水堂納凉效曹劉體
柳家陶暑亭意遠不可齊煩襟蕩朱絃高步援綠荑
愛公满亭客来是清風攜瀅渟前谿上曠望古郡西
六月正中伏水軒氣常凄野香襲荷芰道性親鳬鷖
禪子顧惠林逸民重劉黎乃知高世量不以出處暌
五言夏日奉陪陸使君長源公堂集
府中自清遠六月高梧間寥亮泛雅瑟逍遥扣玄關
嶺雲與人静庭鶴隨公閒動息諒兼遂兹情即東山
五言伏日就湯評事衡湖上避暑
大火方燥召停雲晝亦收將從賞心侣寸景難遠遊
擁几苦炎伏出門望汀洲廻谿照軒宇廣陌臨梧楸
釋悶命雅瑟放情思亂流更持無生論可以清煩憂
五言奉和顏使君真卿修韻海畢會諸文生東
堂重校
外學宗碩儒游焉從後進恃以仁恕廣不學門欄峻
著書禆理化奉上表誠信探討始河圖紛綸歸海韻
親承大匠琢况覩頽波振錯簡記鉛暫(音籖)閱書移玉
鎮曷由旌不朽盛美流歌引
五言喜義興權眀府自君山至集陸處士羽青
塘别業
應難久辤秩暫寄君陽隱巳見縣名花會逢闈是粉
本自尋人至寧因看竹引身關白雲多門占青山盡
最賞無事心籬邊釣谿近
五言夏日集李司直縱谿齋
修景屬良會遠飈生煩襟泄雲收淨綠衆木積芳隂
䟽滌府中務迢遥湖上心習閒得招我賞夜宜泛琴
山近資性靜月来寄情深澹然若事外豈隨隳華簪
五言夏日題桐廬楊眀府納凉山齋
陶家無炎暑自有林中峰席上落山影桐梢廻水容
放懷凉風至緩步清隂重何事親堆桉猶多高世蹤
五言和楊眀府早秋遊㳒華寺
釋事出縣閤初聞兹山靈寺扉隱天色影刹遥丁丁
碧峰委合沓香蔓垂蓂苓清景為公有放曠雲邊亭
秋賞石潭㓗夜嘉山月青誦空性不昧助道跡又經
是以扵物理紛然若未形移来字人要全與此道冥
五言宿道士觀
古觀秋木秀泠然屬鮮颷瓊葩被修蔓柏實满寒條
影殿山寂寂寥天月昭昭幽期寄仙侣習定至中宵
清佩聞虚步真官方宿朝
五言冬日天井西峰張鍊師所居
採旅逢野泉漸見栖閒所坎坎山上聲幽幽林中語
仙卿何代隱鄕服言亦楚開水淨藥苗掃雲候山侣
零葉聚敗籬幽花積寒渚冥冥孤鶴性天外思輕舉
五言奉同顔使君真卿開元寺經藏院會觀樹
文殊碑
萬國布殊私千年降祖師雁門傳㳒至龍藏立言時
故實刊周典新聲播魯詩六銖那更拂劫石盡無期
五言奉同盧使君幼平遊精舍寺
刹影西方在虚空翠色分人天霽後見猿鳥定中聞
眞界隱青壁春山凌白雲今朝石門會千古仰斯文
五言奉同顏使君真卿袁侍御駱駝橋翫月
山中常見月不及共遊時水上恐將缺林端愛落遲
烏驚憲府客人咏鮑家詩永夜南橋望徘徊若有期
五言奉和邢端公登春臺春望句句有春字之
什
春日繡衣輕春臺别有情春烟間草色春鳥隔花聲
春樹亂無次春山遥得名春風正飄蕩春甕莫須傾
五言經仙人渚即沈山下古人沈義白日昇仙
處
日月人間短何時此得仙古山春巳盡遺渚事空傳
不見騰雲駕徒臨洗藥泉如今成逝水翻使恨流年
五言獨遊二首
性野趣無端春晴路又乾逢泉岐石弄放鶴向雲看
好僻誰相似從狂我自安芳洲亦有意步上白沙灘
又
臨水興不盡虚舟可同嬉還雲與歸鳥若共山僧期
世事吾不預此心誰得知西峰有禪老應見獨遊時
五言遊谿待月
谿色思泛月沿洄欲未歸殘燈逢水店疎磬憶山扉
夜浦魚驚少空林鵲繞稀可中纔望見撩亂擣寒衣
五言西谿獨泛
道情何所寄素舸澷流間真性憐高鶴無名羡野山
經寒叢竹秀入靜片雲間泛泛誰為侣唯應共月還
五言早秋陪韓眀府泛阮元公谿(公嘗言禪功可入而官情詎能忘故)
(詩中有此意戲之)
雨信清殘暑蕭條古縣西早凉生浦溆秋意满高低
前事雖堆案間情得泝谿何言戰未勝空寂用還齊
五言九日顔使君真卿登水樓
重陽荆楚尚高會此難陪偶見登龍客同遊戲馬臺
風文向水疊雲態擁歌廻持菊煩相問捫襟媿不才
五言與盧孟眀别後宿南湖對月
五湖生夜月千里满寒流曠望烟霞盡凄凉天地秋
相思路眇眇獨夢水悠悠何處空江上徘徊送客舟
五言自義亭驛送李長史後夜宿臨平東湖
長亭賓馭散岐路起悲風千里懃王事驅車明月中
寒生洞庭水夜度塞門鴻處處堪傷别歸来山又空
五言出遊
少時不見山便覺無竒趣狂發從亂歌情来任閒步
此心誰共證笑看風吹樹
五言界石守風望天竺靈隱二寺
山頂東西寺江中旦暮潮歸心不可到松路在青霄
五言奉和顏使君修海韻畢州中重宴
世學高南郡身封盛魯邦九流宗韻海七字揖文江
借賞雲歸堞留歡月在窗不知名教樂千載與誰雙
五言晦日陪顔使君白蘋洲集
南朝分古郡山水似湘東隄月吳風在湔裾楚客同
桂寒初結旆蘋小欲成叢時晦佳游促高歌聽未終
五言冬至日陪裴端公使君清水堂集
亞歲崇高宴華軒照渌波渚芳迎氣早山翠向晴多
推往知時訓書雲辨政和從公借日短留賞夜如何
五言陪盧判官水堂夜宴
暑氣當宵盡徘徊坐月前靜依山堞近凉入水扉偏
久是栖林客初逢佐幕賢愛君高野意烹茗釣淪漣
五言新秋同盧侍御薛員外白蘋洲月夜
隔暑蘋洲近迎凉欲泛舟榮從憲府至喜會夕郎游
氣奪滄江色風吹汗澷流誰言三伏夜獨此月前秋
五言夏日集裴錄事北亭避暑
前林夏雨歇為我生凉風一室煩暑外衆山清景中
忘歸親野水適性喜雲鴻蕭散都曹吏還將静者同
五言與王錄事會張徵君姉妹鍊師院翫雪兼
懷清會上人
何意廉從事還来會默仙寒空驚雪遍春意入歌偏
瑶草三花發瓊林七葉連飄颻過柳寺應满驛經前
五言和李侍御萼歲初夜集處士書閣(書閣即侍御所創)
遲賢新置閣高意此郊居古徑行春早新窗見月初
放歌還倚瑟講道亦觀書為我留禅位来逢此會疎
五言湯評事衡水亭會覺禪師
山侣相逢少清晨會水亭雪晴松葉翠烟煖藥苗青
靜對滄洲鶴閒看古寺經應憐叩關子了義共心冥
五言與朝陽山人張朝夜集湖亭賦得各言其
志
洞庭孤月在秋色望無邊零露積衰草寒螿鳴古田
茫茫區中想寂寂塵外緣從此悟浮世胡為傷暮年
五言晦夜李侍御萼宅集招潘述湯衡海上人
飲茶賦
晦夜不生月琴軒猶為開墻東隱者在淇上逸僧来
茗愛傳花飲詩看卷素裁風流高此會曉景屢徘徊
五言寄昱上人上方居
猒向人間住逢山欲懶歸片雲閒似我白日在禪扉
地静松隂遍門空鳥語稀夜凉疎磬盡師友自相依
五言夏日與綦母居士昱上人納凉
為依鑪峰住境勝增道情凉日暑不變空門風自清
坐援香實近轉愛綠蕪生宗炳青霞士如何知我名
五言建元寺集皇甫侍御書閣
不因居佛里無事得相逢名重朝端望身高俗外蹤
(公愛講佛經嘗云慕劉處士深詣至理)機閒看淨水境寂聽疎鐘宣室恩長
在知君志未從
五言郭北尋徐主簿别業
近依城北住幽徑少人知積雪行深巷閒雲繞古籬
竹花冬更發橙實晚仍垂還共巗中鶴今朝下渌池
五言題報德寺清幽上人西峯(寺即陳文帝故鄕)
陳世凋亡後仁祠識舊山帝鄕喬木在空見白雲還
雙墖寒林外三陵暮雨間此中難戰勝君獨啓禪關
五言題鄭谷江畔桐齋(鄭生好琴性逹兼寡欲)
客齊開别住坐占綠江濆流水非外物閒雲嘗屬君
浮榮未可累曠逹若為群風起高梧下清絃日日聞
五言和閻士和李蕙冬夜重集
郡理日閒曠洗心宿香峰雙林秋見月萬壑靜聞鐘
佩玉行山翠交麾動水容如何股肱守塵外得相從
五言春日陪顏使君真卿皇甫曾西亭重會海
韻諸生
爲重南臺客朝朝會魯儒暄風衆木變清景片雲無
峰翠飄檐下谿光照座隅不將簪艾隔知與道情俱
五言寒食日同陸士行報德寺宿解公房
古寺章陵下潛公住幾年安心生輭草灌頂引春泉
寂寂傳燈地寥寥禁火天世間多暗室白日為誰懸
五言兵馬曺季良宅夜集
清景不可失尋君趣有餘身高避事後道長問心初
出處名則異遊從跡何疎吟看刻盡燭笑卷讀殘書
露彩生筆研風音入庭除平眀山侣散觳觫動廻車
五言同李侍御萼李判官集陸處士羽新宅
素風千戶敲新語陸生能借宅心常遠移籬更弘
釣絲初種竹衣帶近裁藤戎佐推兄弟詩流得友朋
柳隂容過客花徑許招僧不為墻東隱人家到未曾
五言題報恩寺惟照上人房
上界雨色乾凉官日遲遲水文披菡萏山翠動罘罳
中有清眞子愔愔步閒墀手縈頗黎縷碩證黃金姿
旋草階下生看心當此時(亦名苾芻草枝葉皆右旋故名旋草草有五德)
七言尋天目徐君
常見仙翁變姓名豈知松子號初平逢人不道往来
處賣藥還將雞犬行獨鶴天邊俱得性浮雲世上共
無情三花落盡君猶在笑撫安期昨日生
七言同李著作縱題塵外上人院
百緣唯有什公瓶万㳒但看一字經從遣鳥喧心不
動任教香醉境常冥蓮花天漏浮雲捲貝葉官春好
月停禪伴欲邀何著作空音宜向夜中聽
七言題周諫别業(予寺與周生所俱臨苕水)
隱身苕上欲如何不着青
入水籬從破許船過昂藏獨鶴閒心遠寂歴秋花野
意多若訪禪齋遥可見竹窗書幌共烟波
七言同李中丞洪水亭夜集
佳人且莫吹參差正憐月色生酒巵山公取醉不關
我為愛尊前白鷺鷥
七言題秦系山人麗句亭
獨將詩教領諸生但看青山不愛名满院竹聲堪愈
疾亂牀花片足忘情
七言春夜集陸處士翫月
欲賞芳菲肯待辰忘情人訪有情人西林可是無清
景祗為忘情不記春
七言寄題雲門寺梵月無側房(時人相傳是實月道人後身也)
越山千万雲門絶西僧㒵古還名月清朝掃石行道
歸林下眠禪看松雪
七言㳒花寺上方題江上人禪室
路入松聲遠更竒山光水色共參差中峯禪寂一僧
在坐對梁朝老桂枝
五言冬日山行遇薛徵君
我行倦修坂四顧無平陸雨霽鳴鷹鸇天寒聚麋&KR0951;
幽人訪名士家在南岡曲菜實縈小園稻花繞山屋
深居寡憂悔勝境怡耳目徵心尚與我永言謝浮俗
雜言往丹陽尋陸處士不遇
遠客殊未歸我來幾惆悵叩關一日不見人繞屋寒
花笑相向寒花寂寂遍芳阡柳色蕭蕭愁暮蟬行人
無數不相識獨立雲陽古驛邊鳳翅山中思本寺魚
竿村口望歸船歸船不見見寒烟離心遠水共悠然
他日相期那可定閒僧着處即經年
五言集湯評事衡湖上望微雨
蒼凉遠景中雨色緣山有雲送满洞庭風吹繞楊柳
蕭蕭解輕𬒮盡日随林叟
五言九日與陸處士羽飲茶
九日山僧院東籬菊也黃俗人多泛酒誰解助茶香
七言夜過康錄事造會兄弟
愛君門館夜来清瓊樹雙枝是弟兄月在詩家偏足
思風過客位更多情
晝上人集卷第三
