東江家藏集别集類五(明)
提要
(臣)等謹案東江家藏集四十二卷明顧清撰
清有松江府志已著錄是編凡山中稿四卷
為初集乃未仕時作北遊稿二十九卷為中
集乃既仕後作歸來稿九卷為後集乃致仕
後作皆清晩年所自編故體例頗為精審又
有留都稿四卷存稿十卷為其子孫所續輯
今已不傳矣清學端行謹砥礪名節當正德
時諫疏凡十數上嘉靖初力請停遣旗校於
時政皆有所獻替其詩清新婉麗天趣盎然
文章簡練淳雅自嫻法律當時何李崛興文
體將變清獨力守先民之矩矱雖波瀾氣熖
未能極俶竒偉麗之觀要不謂之正聲不可
也在茶陵一派之中亦挺然翹楚矣乾隆四
十四年九月恭校上
總纂官臣紀昀臣陸錫熊臣孫士毅
總校官(臣)陸費墀
