東江家藏集卷九(中集五)
明顧清撰
北游稿
詩一百五十二首
庚申齋居和錢世恒僉憲
頻年僧室共郊齋引接多慙降等儕詩老漸看過大歴
語真時復到無懷好風先夕知清道朗月中天想燎柴
明日衢尊又承慶還同既醉舞堯階
慶成燕和張南山
日高仙蹕殿東來鵠立簾前候扇開舞隊夾門參馬象
衢尊當陛繞雲雷寵承天語親教坐清列卿班獨許陪
(時鄉人上殿者惟先生)連日玉河驚紙貴遍傳新製咏臺萊
前題奉次侍讀白先生韻
紫盖前頭擁八鸞日華流彩暎天顔升中慶衍三朝會
供奉筵高六品班衆樂送觴仙調緩諸番入隊舞衣斑
明朝齊和陽春曲誰復周京詠北山
和孚若詠雪三首
微陽猶伏地中雷寒勒江雲勢未回啁哳漸多籬外雀
浮沉頻撥瓮頭醅占年有喜先知麥擬賦無能且用梅
曉起江山盡銀海更容神女著蘆灰
簾旌不動曉來風一刻瑶花滿太空神用莫窺龍變化
幽蹤誰别兔雌雄先生東郭行應遍公子西園興未窮
便欲君王借千騎夜驅殘甲出雲中
書生裘褐自無兼雪意連旬未解嚴天上爛開羣玉府
人間那有却寒簾簷棲白鳳遥分勢闕映蒼龍已没尖
能賦只應輸子建百篇信口不停占
再和煑雪雪山二首
玉鉉金觴未許拈陶家風致我何嫌雲英一化春無跡
乳腳初飜火正炎真樂故應兒女笑清歡那得故人兼
(陸器之號煑雪時適冇書)風牎細啜詩成後何物中邊數蜜甜
羣兒癡絶不知寒搏雪中庭作幻觀忽訝海波晨湧地
更疑華頂夜憑闌斜侵院竹驚枝短清逼臯禽覺袂單
不用孫龍較同異浮生只合此俱看
並蔕瓜榴為錢世恒賦(錢時未有子)
瓜蔓遠更碩榴房寒始紅由來重嘉實不必當春風君
看小山植朱碧秋重重間出或偶尔俱駢豈人工必有
千里駒為君叶維熊如機雲軾轍方駕凌紫虹善頌敢
云我深培本緣公他年記父執無忽丹青功
元夕匏翁宅次馬宗勉少卿韻
瀛海風光自一家衣冠此日共清華奉常彩筆飛千兔
學士銀屏簇萬花(時初設屏燈)看到春城無此盛傳來郢曲
拜君嘉賓筵喜氣晨猶在散作東園五色霞
再和匏翁韻
玉署東來第一廳元宵燈火燦銀屏青雲幸接諸公武
白雪猶疑隔歲聽江海幾人思舊雨煙霄此地拱繁星
寧知起草明光夜别有金蓮徹曉停
遣天彛歸省
遣汝寧容易高堂念久違書將錦字寄心傍白雲飛幹
譽知吾意承歡羨尔歸有懷言莫盡愁立到斜暉
地是承家重年今抱子餘出門初託汝念别正愁予鄉
黨先親舊川途慎起居由來榮故里非必在高車
吾家寒薄味汝頃及親嘗莫以花間日都忘葉上霜容
儀師抑抑裘馬戒揚揚自古謙恭子名高禄壽昌
槿花隨日殞松栢入雲高樹德由先世霑恩到爾曹親
賢衣襲麝從惡火消膏看取盤中粟耕耘亦甚勞
八年違故里此别更懸心伎倆人看汝承傳始自今羅
囊知不帶緗卷亦時尋勿忘臨行語風來竚好音
和良金詠雪
白戰功成四百年騷壇弧矢到君拈中天屢合鴐鵝陣
小帳猶歌阿鵲鹽弄影月娥回縞練散花天女歛柔尖
不辭強步同高韻鴻跡春來幾處添
送陳瑞卿還臨清為其子天澤賦
驅車戒行邁復此官道周昔來冰雪交今還風日柔青
騘繫柳枝好鳥鳴相求冠蓋羅四筵睠言各綢繆感此
自難别况懷瓜葛憂清源雄劇地南北當襟喉選代苦
不易眷毗良以優暫割骨肉恩且為旬月留長安富車
馬遲尔看來游
送東平守張元之赴黎平
東州棠樹好又剖越南魚地域衡潭盡星文翼軫餘長
才須歴試遠俗賀寧居已有侏&KR0867;子循山候隼旟
嘲衛景玉
聞說城西射鴈歸水清沙冷鴈高飛將軍不是無長箭
為惜春風好羽衣
附景玉和
勝日西郊縱獵歸兒童爭看馬如飛先生莫笑無長
箭元凱何曾貫鐡衣
題張通判春江載月圖
月出大江平仙舟上國行回帆混天影發棹動春聲遠
樹光疑濕虛牎夢與清知君濟川具聊復試初程
送李徵伯之曲阜
遠游君未曾發軔便東魯平生仰止心一往了千古尼
𥅆本通家復此締婣與豈徒升門堂行且窺奥序君才
自豪宕雲夢口呑吐兹行信天假為尔闢襟宇冥搜窮
日觀曠覽極鼇嶼必有浩蕩辭凌風振珩瑀念君千金
軀垂堂有前語聖言本非外吾道足自取歸哉慎勿遲
高堂念風雨
又次錢世恩韻
問道趨東魯聯輿有稚圭(時知德同行)侍闈看乍遠吟舝動
還齊觀海雲浮地登山月傍梯預知篇翰富雙從錦囊
奚
訪陳時雨不遇次劉文敷韻
童子應門語自真(京城投刺多門者例稱不在)錦囊何處覓陽春劉
郎莫歎空歸去更有斜陽獨生人
書所見
垂楊十里拂金隄走馬東來不記誰飛虎兩鞬搖玉帶
盤雕雙袖蹙金絲
馬首東風吹柳絲碧桃紅杏鬭芳菲游人不是金丸客
說與流鶯莫亂飛
毛閒翁百歲預壽
天子十四載昭陽紀靈辰間翁壽百歲弧筵啟青春孫
子天上歸板輿奉慈親扶携獻春酒盛事傾海濱我明
始馭宇元氣會九垠歴歲三十餘六合熙同仁翁實生
此時所得固已淳葆真遺世網委順隨化鈞自從結髮
來白首如一晨譬彼凌寒松本異凡卉倫動息有至理
往來無雜賓閒居談往事聽者疑古人嘗言十六七文
皇當北廵金輿映朝日目覩天人真自攀鼎湖龍五拜
重光新雖微海田變冠盖幾湮淪念此勸翁飲無負尊
前身南山晩更綠時菊長精神悠然東籬下想見無懷
民願得假羽翼杖几承清塵作詩預為壽轉盻鶯花瞵
從今歲一篇積卷如車輪
兵部侍郎楊公挽詩(名謐)
乞歸未許更承恩緫為朝廷仗老臣帷幄尚紆千里策
冰霜已瘁百年身中州清氣還嵩洛後代公言屬縉紳
一卷崑山去思錄便應談笑離風塵
壽劉碧牎(同年文敷尊人)
半欹烏帽引清觴無柰斑衣繞膝長百歲好懷當此日
一年佳節尚重陽黃花近竹深承露綠橘辭林淺帶霜
既醉有詩還自慶只應身健詠時康
題潞河别意卷
兩字功名一劒歌舟航南北亂機梭夕陽沙上流連意
只有青山見最多
春江漫興
人間七貴五侯江湖蒻笠羊裘細雨鴛鴦沙上微風舴
艋船頭儂家五湖迤東此意於君更濃一𣲖桃花流水
十年馬首西風
為杜庠題山水横幅
屋頭衆山森戟戟屋下寒溪深見石溪流循山若縈帶
别館離亭紛向背茅堂近水景絶幽繞簷萬竹風颼颼
主人自得濠上意終日俯檻臨寒流東寮把酒呼促席
隔屋糟牀晩猶滴清談北館風滿衣折梅寄遠情依依
山童晨起掃落葉不知松露霑荆扉經營布置各有態
頗學畫者勞天機東吳杜郎江海客覽勝搜竒遍京國
家園十畝畫不如猶向丹青愛陳迹西風八月南鴈飛
扁舟遠自長安歸高堂無事兄弟樂終日雞&KR0927;要鄰比
新圖便是君家事何必區區詢畫師
送友人
清凉國裏列仙儒坐擁溪山畫不如黃卷上堂朝日後
青衿分閤晩燈初晴嵐捲翠遥侵戶瀑水分光欲浸裾
便欲從君尋九曲隱屏仙掌更縈紆
為潘克承題林良蘆鴈
林郎花鳥今代竒水墨到處皆天機長縑闊幅信手揮
妙處不屬丹青圍江頭雨深菱荇肥枯槎折葦紛離披
鴐鵝羽冷畏遠飛雄雌兩兩相猥依靈苕翠羽不自危
鴝鵒噤語晞玄衣依棲俯仰各有姿乍見幾欲呼鷹師
乃知此老筆不疲市朝山林時見之雞林相君知白詩
君家此本吾無疑北風漸高禾黍稀雲飛日見江南歸
吳江洞庭三泖涯天空水遠無拘羈焉得扁舟從尔嬉
送劉宗哲進士尹束鹿
長材宜德選望邑麗神州黃甲非身貴青箱本國謀絃
歌深里巷雨露足田疇矯首西山月清光夜夜秋
孚若時章約九日廣恩寺登高雨不及赴
白雲觀西紅葉堆重陽有約携尊罍游人不出看白雨
老僧閉戶生青苔乾坤此景復幾尔造化於物何廉哉
未能騎馬且獨酌菊花許我明朝開
戴溪山挽詩(金陵人能詩善小兒醫有溪山樵唱集)
海鶴東飛不記程溪山猶是昔時清城門儻有重來日
應笑兒童白髮生
末俗﨑嶇巧智多紛紛夭札柰愁何青山不盡思公意
落日空聞伐木歌
賦棲翠樓送曹良金出使歸省
羣山繞湖湖繞山高樓突起湖山間湖光如藍山如黛
雲近百里趨凭闌主人不出日高坐笑弄煙霧招雲鸞
雲鸞空飛渺無迹但見蒼蒼竹樹相回環芳蓀小松亦
何意點綴几格娛清閒大郎新歸自天上春衣五色宫
花斑樓前拜舞樓上醉山水亦似回歡顔煙凝不知晩
色改潦盡更覺湖波寬登高作賦遠莫致目極吳江楓
葉丹
送羅允恕歸省
滿庭蘭玉翠交加近日西江更幾家累葉書香傳祖父
同時科甲際亨嘉三秋别思初驚鴈五色宫袍重染霞
為問山中閒太史也應飛夢向東華
題石田春江釣魚圖
重江迢遞水煙通天設滄洲著釣翁返照入山迷紫翠
平林過雨雜青紅閒邊歲月真輸子忙裏鶯花正惱公
為問中流容點筆扁舟畫我載泠風
題竹送阮大經還金陵
十載江東憶舊游竹林斜日坐深秋長安道上紅塵滿
頼有清風消客愁
譚雅祥使歸壽母
皇華夾道擁歸裝喜氣遥看滿北堂天上瑞雲垂五彩
人間佳節傍重陽早時賢範熊丸在再世諸孫玉樹長
七十一峯青在望若為登拜捧霞觴
羅先生歸田八景為賦其四
三顧書臺
雲表三青巘蕭生昔棲遲緗素久已散荒臺仍故基落
日循嶺圃逍遥面崔嵬當年選幽勝花竹繞階墀千齡
亦未遠俯仰有餘悲勿訝岩居子緬想希安期
雙溪道院
雙溪走岩麓上有真仙居蕭爽蔭珠樹虛閒開玉除先
生讀易罷杖屨或來於東寮紫鸞笙西館青霞裾招搖
弭綘節想象凌清都日暮籃輿去天風送步虛
中林社鼓
高榆蔭靈境秩祀歲有虔烹羊擊我鼓老稚走紛然落
日更起舞酣歌間駢闐少壯遠行役投老歸農田鄉鄰
既無故孫子亦多賢但願歲常稔聽此終餘年
古寺梵鐘
梅花攪我夢欹枕五更初頭陀閔羣昧霜金吼桐魚一
擊塵夢醒再聲靈襟虛須臾萬籟動鳴雞遍前墟起坐
視簷隙明星猶在隅却憶長安日整冠趨朝車
送劉景星教肥鄉
常日黃梁說夢游明朝匹馬度邯溝山連王屋排空下
雲在天門抱日浮枕裏盧生迷歲月皮間季野有陽秋
丈夫功業時來建肯向青藜歎白頭(景星治春秋有名)
孚若出示乃兄九三先生瑶草篇敬題其後
逹人遺世網心與元化冥高居養靈和土石被華精英
英庭下草羅駢不知名明冰比皓質文玉擢修莖羣芳
不敢伍煜煜揚翹英我願采掇之恐是玉山秔持以蒔
千畝嫓彼堯階蓂路遠傷後時悵望吳峯青載歌小阮
詞感我金蘭生青雲果善頌白雪宛遺聲餘芳倘許拾
相携泛蓬瀛
為盧悦清題竹四首
盧郎老益清正似雪中竹歲寒林下游還許王猷續
雷雨過前溪竹色猶黯慘泥中有龍孫戢戢露頭頷
風吹楚雲去一半在君山帝子不可見江空聞珮環
凌晨步東林滿地散珩瑀舉頭見朝陽傍有青鸞舞
沈石田畫楊君謙僧普泰雪夜談玄圖
石田山水此第一儀曹魯山跡亦竒月明滿天雪在地
聽取兩翁無語時
為定默然題吳僧畫蘭二首
猗猗芳蘭在彼幽谷孰為我徒清泉修竹清泉㳙涓修
竹蒼蒼蓀也可人蔚乎相望明牎若空左右圖史永言
諸君樂自今始
吳有高人得筆三昧灑墨飛空墜不沾地化為幽蘭殊
妙特妍相所於歸繄定默然煜煜者蘭岩岩者石咨爾
叢林兹焉作式
山水小景
江柳青青帶薄煙鸕鷀飛盡水如天幽人看得青山熟
一任東風拍釣船
送費千戶襲職還松
流水平林帶郭斜將軍門巷野人家(費家舊西湖上青林華屋真城市村莊也)
百年勲蔭餘喬木三月春風想落花何日燕游還此地
向來談笑即摶沙王師未斬樓蘭首看爾腰間似莫邪
和許啟衷給事春日
細雨閒門客到稀偶臨池水見晴暉浮萍本是風中絮
爭得還隨柳絮飛
即事和前人
新出燕雛不記歸清晨捲簾到夕暉苔痕漸於細雨長
榆莢正得斜風飛北邊稍喜烽火息南國却嗔魚鴈稀
賴得相期有鍾子未應終遣壯心違
邃菴
逹人隱城市端居穆幽深雖當車馬交而無塵土侵側
徑入迤邐層軒遞明陰蕭森間水竹窈窕想雲岑朝回
隱几坐幽意宛山林想當締構初豈有遠世心抗席展
圖史分庭盍朋簪覃恩窮海嶽清言振璆琳譬彼九臯
唳風聽徹重&KR1640;鴻飛二十載俯仰成古今高雲復南逝
(時先生有南太常之命)何時續幽尋行窩倘有作千里續遺音
送楊承家
邃翁天下竒之子亦超越琅玕映珊瑚文采爭煥發識
君雖未幾一見眸已豁方期托芝蘭告别何倉卒江東
名勝地京口豪雋窟槐黃逼秋期腹笥撑突兀三杯脱
寶劒百步挽明月穿楊何足竒會見石羽沒清江柳方
綿紫陌花未歇晴空正無雲萬里見孤鶻
送宫諭李子陽先生赴南京太常少卿
典學東朝舊史臣南臺禮樂荷新恩百年景運當熙洽
三代遺文入討論花竹競誇官署好江山深拱帝京尊
只愁未了閒居賦(先生奉母夫人以行)又被東風催北轅
劉舜卿祖父母挽詩
極目襄垣道蕭蕭落葉秋人猶避騘馬夢已隔丹丘比
穴看明鏡同歸想玉樓餘芳知未歇孫子在瀛洲
沈廷用以尺籍事來京却歸賦别
老去江湖氣未消欲將長劔倚雲霄(廷美少游邑庠)十年幾作
登樓夢一笑元非折簡招櫪下儘餘宛騕褭軍中誰是
霍嫖姚浩歌一曲指歸路白鶴城西又晩潮
送張信卿知歸德州
短亭官柳下長路酒杯前待解薰風纜頻廻落日鞭龔
黃新寵命梁宋古山川去去應傳得歌謠滿日邊
送陳玉疇提學南畿
聖學久不講斯文日陵夷紛紛事佔畢青黃互鐫追豈
無豪雋人柰此場屋縻離章務迎合出意追新竒公言
著簡册啟彼捷徑岐坐令青衿子釋耒拾秉遺所操諒
如此即事吁可知陳侯儒林彦憲府久聲馳以彼冰蘗
操樹此文章麾色笑春雨霽檟楚秋霜威矧伊根本地
允矣列郡規指揮苟有嚮風行草爭靡走也章句士久
墮荆棘蹊前瞻若有見内顧靡所施六籍本大道旁搜
竟奚為贈言劇深願迥瀾此其時
石邦秀侍御再按陜西乃弟翰檢先生索賦
又見皇華映陜郊遺民應念使君勞關河尚有風塵警
彈壓還須在繡袍
青雲雙鳳立朝陽綵筆春生白簡霜心識西行非遠别
夜來綠草滿池塘
沈士登初入學夢人誦詩有細絲曾釣海鼇來之
句是歲集選得富春丞乃子陵隱處因贈此詩
夢裏金鼇憶細絲桐江只在富春西久知萬事皆前定
肯向浮生歎不齊坐上溪山明畫鷁人間歲月等醯雞
兩株松外千竿竹吟得新詩到處題
蔣濟民自光禄署丞調主靖安簿滿考入京乞
致仕賦以送之
黃龍浦南雲水鄉八月鱸魚三尺長遠游不柰鄕思苦
歸去正及秋風凉内朝供奉參鷺羽西江撫字留甘棠
丈夫事業無小大看取老圃寒花香(濟民既致仕家居十餘年足不履城)
(市雖儒冠中有不及者)
王師仁少宰挽詩(諱克復嘗廵撫蘇松等處)
曾瞻旌旆立江邊過眼棠陰二十年黃閣鹽梅閒老手
青山松桂富新篇人高晩節踰三讓(公四上疏始得歸)帝有餘
恩賁九泉擬奠生芻不知處碧雲無際海南天
王思德寄歙研吳牋
歙樣新傳勝紫琳函封遠自栢臺深隱光似截波間玉
涵潤長流月畔金箋素一時爭煥發煙霞當日記追尋
西江使節冰霜重泚筆鑾坡竚好音
東闕池上作次杭世卿吏部韻
靈沼溶溶雨欲飛水東林苑望中微雲光倒湧金隄去
寒色遥從錦樹歸詩出鎬京歌在藻地因龍首憶承暉
君王自是稀游衍魚鳥無從識畫衣
李徵伯挽詩
鳴雨送殘夜青燈黯無光坐念絶代人今古永相望美
德豈足恃令我初志荒忽復疑夢假衾襚已充箱掩涕
不忍視起步空徊徨
憶昨聽鶴亭與君初接言神交四千里從此成弟昆誦
我避水書(壬子歲寄與謙者徵伯誦之云此時已識君矣)意氣藹蘭蓀十年事
幾變俯仰猶旦昏已矣蕭朱心傷哉復誰論
間歲苦離索舊游若雲萍與君每共歎忍復此長瞑元
龍(德卿)按近甸旦暮涕已零遥遥兩汪子(抑之器之在憂制)此信
何時聆虛簷團雲影永夜雙燭熒(雲版蠟燭聯句)清歡可復繼
即此成千齡
數短得氣清才高與時齬黃鵠當摩空豈復須再舉乃
知摧折意造物忍如許空梁飄素帷幽架落殘楮矯首
青雲衢槐黃泪如雨
元賓既無禄長吉亦早亾古人泪未盡今子重夭傷憎
能豈天心念此誰紀綱綵㡛飾文木襲君錦繡腸下入
三泉底千秋長閟藏惟應箕尾際永夜騰光芒
生死猶寤寐昔人屢言之夢君執我手明言兩無疑(云我)
(雖死猶徵伯也何疑)問死恨草草懷存亦依依及論重來理調笑
名我癡(云再生亦易望我為非熊則騃耳)肯綮出妙語(又云家君言聖人起居日用亦)
(與人同但有節耳說得太高便使人不敢學後問涯翁翁泫然曰誠有是言)徘徊指還岐幽
林猶彷彿高壠儼崔嵬永念結沉痛蕭條誰與歸(夢在高丘)
(樹下語四面斗絶指東北一徑使下笑而揖别思之宛然)
松嶺長春為周淳甫母壽
匡山回望翠成林春色分明此地深雨露獨承千載潤
冰霜不異一生心高標彷彿丹梯外佳氣氤氲碧澗潯
何日潘園奉周覽東風十里步清陰
張廷肅憲副致仕歸中途得二郎子德捷報
先生繡斧辭榮日令子青雲擢秀年宦轍九霄餘熟路
書香一脈是真傳傍階霜菊深承露夾戶星榆欲造天
(先生手植城中鮮有)惆悵無因接賓燕碧山回望渺風烟
畫馬為内學生題
毶毶嫩綠垂楊短冉冉晴沙御堤軟驊騮行慣穏不驚
圉人徐牽不教遠飛黃食料三品豐青絲絡首飄風騣
曾見沙場征戰苦方知此物是真龍
冬至謁陵次允升太史送行韻
出門愁望北風驕百里園陵亦未遥餘雪印隄塵不動
諸山迎日霧全消松楸夾道如前日冠珮中天限此宵
想得羣仙會朝罷並瞻雲物慶豐饒
雪山次吳寗菴先生韻
夸娥失喜巨靈號騰六平分縮地勞孤牖忽驚銀海立
兩峯誰論玉山高嶔岩似欲生雲母融液猶堪瀹澗毛
為報朝陽莫相妬先生吟筆正翻濤
未雪風姨已怒號為山無乃雪重勞人間牟麥明年富
坐裏蓬婆一夜高目眩有時還拄笏神游他日想寒毛
陽坡數曲如溪澗應待春風送海濤
良金秋官錄囚江右有發其同官不謹事者所
司銜舊怨竄君名其中調東昌督馬通判衆
知其誣而莫與辨也詩以送之
東觀圖書共昔年西曹風月許聯編論心合在青雲上
撫事空嗟白璧前曉日鵷鴻猶尺只春風駉駜又三千
池魚塞馬俱休論且讀南華第一篇
壬戌元宵應制絶句八首
樓前燈火合彤霞雲裏簫韶引翠華散出黃柑齊拜賜
玉皇遥在七香車
兩宫慈壽極尊親聖主承歡一萬春放出金蓮長不謝
扶來玉輦靜無塵
銀幡賜了敕觀燈次第風光滿鎬京看到筵前鳩拂舞
九農春事已關情
華星寶月滿長安繡屋金釭夜未闌遥望千門起庭燎
尚宫先輦奏迴鑾
紫壇回仗溢天津特敇金吾弛夜廵為有蕃禧助陽令
六街花柳一時新
宵旰憂勤十五年鼇山燈火亦初筵小臣未識魚龍戲
中宴先歌蟋蟀篇
紫檀紅蠟夜頻添萬歲聲中樂未厭華月正當雲母障
微風莫動水精簾
乾清前殿夜將分萬燭交光絢綵雲傳敕明朝散燈宴
詞臣好進勸農文
後二日有旨再賦律詩四首
樂歲逢春物物宜聖人行樂是乘時天垂玉燭三千紀
地湧金蓮十萬枝星閣捲簾紅日近虹橋按曲綵雲遲
願因歡慶思幽隱更法光明事緝熙
千燈高列奏宫懸五鳳齊飛拱御筵春到上元真富貴
月臨雙闕正清圓甘泉西北長無警瀛海中間大有年
暫弛金吾三夕禁未妨宣室九賓延
好景新春屬上元蓬山排日會羣仙叢金間玉燈千樹
翔鳳迴鸞月一天直以昇平留燕賞肯將光景付流連
綵雲遥望笙歌合知奏邠風第幾篇
紫皇宫闕夜通明飛閣迴廊白晝行宸極本同天下樂
霓裳不度月中聲河山表裏歸全盛雲物光華溢太清
願祝聖人千萬夀年年燈火看昇平
許百戶從軍普安州至潞渚卒時其子魯從予
游賦此弔之
擬作燕歌贈粤行劒稜中斷不成聲一天凍雨紅旗歛
萬里炎煙碧草横假息忍看徵側在裹尸誰弔伏波營
(反者米魯女子也)傷心最憶湖陰路垂柳閒門幾送迎(君家海子東涯)
(予教内書館時於其家小憩)
郊行憶徵伯與德卿希大聯句
故人丘壠望中孤(玉)古木荒村舊路紆(清)野奠有懷空
酹酒(宇)交游無興更携壺(玉)人間流落文章在(清)夢裏
依稀涕泪枯(宇)此日九原如可作(清)問君曾記玉樓無
(玉)
把筆英姿在眼中(宇)笑談曾共此堂東(玉)乾坤蒼莽游
何處(清)花雪追隨夢未終(宇)價重連城驚毁璧(玉)氣消
神駿想追風(清)悲歌亦是傷春調(宇)却與傷春調不同
(玉)
石橋歸路又斜陽(清)舊日經行宛未忘(宇)何物山川收
間氣(玉)向來星斗避寒芒(清)青烏未卜前岡吉(宇)白雪
空傳下里章(玉)一滴九泉今定到(清)騎龍休問白雲鄕
(宇)
送道士周翠岩還松江
飇輪不到海東頭夢裏三山日夜浮歸去有時應駕鶴
别來幾處見乘牛風清曉殿思金磬雲淡春空送綵輈
借問赤松千載後幅巾還許伴清游
送蕭指揮還金山
將軍承寵出明光歸騎東風滿路香家有六韜藏虎豹
身堪百戰掃豺狼北來烽火邊無警南去波濤海不揚
細柳繞營春日靜雅歌誰與共壺觴
寄高曾唯(去年下沽頭嘗索予詩)
千里南河入望賖美人有約賦皇華鄉音不遠經冬鴈
雲路常瞻八月槎官好水曹清徹底名高玉樹淨無瑕
北堂春日花如錦時向公餘奉小車
送吳汝玉下第用己未春韻
建業西風憶繫舟燕臺此别又經秋也知和璧終傳世
恨向荆江復倚樓且莫臨岐傷遠道要須游刃視全牛
長安春色年年似一樣王孫爛漫游
送百戶徐欽襲職還松江
曲墻垂柳蔭清池十載高門路不迷盡說栢舟同節苦
(欽早孤生母某氏與嫡共撫鞠厲志甚堅)驚看玉樹與雲齊恩光曉日瞻龍
仗行色秋風入馬蹄拂拭家藏舊弓劒從今步步上丹
梯
賦蟠桃圖為張時震父母壽
玄洲髣髴海東涯海岸蟠桃大比瓜畫入彩縑疑着霧
望迷仙苑欲生霞稀年令德真相配紫府丹臺别是家
我欲金壺借餘墨一枝併寫杏園花
維揚魏文璧工詩能琴善畫幅巾布袍游京師
蕭然不與塵土雜將還與德卿御史各賦詩
送之
清溝綠樹繞江都樹裏人家畫不如艤櫂十年同過鳥
臨流此日羨閒居乾坤老眼丹青在江海神游夢寐餘
西北月湖連甓社幾時携手弄明珠
題扇壽愛蔬吳先生尊人
江海歸來一幅巾東風八十四回春日長勘罷參同契
坐對青山即故人
泰和蕭生將赴臨汀驛留三日為予寫真賦此
為贈
本自煙江坐釣磯春風強使著荷衣不知面目從來假
更與蕭郎問是非
南望臨汀路八千皇華四牡日紛然江湖或有商岩相
倘可因君送上天
送張晦夫長史之沂州
猶記征車逐後塵(㒒隨計北上會晦夫於康莊驛遂與偕行)離亭回首十經
春衣冠稷下誰公右禮樂河間合此新長日横經當便
坐有時紆錦見鄉鄰(君家去沂州甚近)綠楊騎馬城㘭路應向
西風憶故人
還金行為叔武郎中贈濟南姚龍
故人留金兒不聞故人已死人誰云昨日結交今有變
何況天涯生死分延州挂劔事已矣濟南高風見吾子
金還故人事則已事吾當然非有以江海千秋歌義士
送寗菴學士赴南院
紫清仙吏亦分曹瀛海晴虹隔翠濤詞下掖垣花欲動講
回前殿日初高城臨秋水迎飛盖閣倚春風想運毫為
謝白雲荆渚上樓船不似北河勞
送盛春雨還吳
未來消息滿長安小住何妨趣駕還海内正懸春雨望
山中誰放夏雲閒每尋燕語多高論轉覺鴻飛不易攀
翹首閶門煙月路幾時携酒扣玄關
哭次兒天敘寄兩弟五首
孤根託淺土所賴衆葉扶斧斤日相尋誰能不傷枯根
傷葉乃落葉落根轉孤不知天地仁根也真何辜仰天
天蒼蒼扣地惟黃壚有語不可道泪下如傾珠
虎狼亦愛子烏鳥亦戀雛生子不能庇悲恨當何如伯
也歸故鄕漂泊無寧居仲子最孝謹性復愛詩書百方
撓其中一病辭寒廬垂死與母言血淚沾衣裾沈思不
忍道命也有生初
養蠧傷桂根擊鼠傷定盆盆傷鼠故在桂死蠧轉蕃明
明世間事瞀亂與誰論吾兒曾閔性至死無餘言念之
益我痛作詩愬煩冤
十年住京國日與憂患隨逢人得家信十書九攅眉芝
蘭日以瘁荆棘日以肥宿累本在我餘殃及吾兒種樹
已結子養雛已能飛一朝委塵土煩冤當告誰
汝母初來時骨肉共團欒依依戀微禄幸爾免饑寒負
乘知有愧酷罰倘可寬弱女在旅殯十年猶苦酸如何
復及爾中道摧羽翰蕭條古僧房兄妹兩孤單疏牎對
寒雨念之傷肺肝何當歸爾魂慟哭淞水干
喬時章除瑞安侯訓導侯實慈壽宫弟時章内
翰師召子也
長樂清風動内朝漢宫陰馬宋高曹外家多福遵慈訓
西塾延賓得雋髦永日青襟環講坐有時紅燭對揮毫
相看益重酬恩地身是鑾坡舊鳳毛
南有蠻為陰子淑憲副作
南有蠻穴都勻反乎覆傲以嚚反噬厥主戕我民鴟張
四顧掠且焚繄陰侯筭若神戢我武綏以文綏之弗來
殱乃羣鑾破膽伏以馴釋不問弘我仁豕入其笠吾誰
嗔嗚呼普安城亦吾人一不戒血成津胡為不遣當使
君嗚呼胡為不遣當使君(時来魯據普安叛其初御史一言激之也)
程德望祠部於書室前鑿池作亭秋望落成而
正之内翰適至因名其亭曰登月室曰聚奎
要予同賦
方塘開我前明月出我東仙人騎鶴來憩我亭之中調
笑弄月影徘徊吟天風夜久月漸高光滿池若空遺我
丹桂枝自携白芙蓉飄然凌風去千秋懷德容
文星近東壁煌煌照圖書千秋五緯聚煜煜聯明珠豈
徒兆文運皇步躋亨衢美哉君子堂春風迓簮裾高會
既有以嘉名諒非虛君看庭下人星斗羅襟襦高朗自
今始太史徵明符
送湯千戶還吳
留守將軍金虎符明光傳警肅周廬新恩寵拜雙龍闕
别路光生駟馬車投筆書生終刻印入關童子已抛繻
樓船八月吳江燕誰共雕盤薦玉魚
宗伯傅體齊先生挽詩
兩朝名德重儒紳西掖南宫列近臣典禮百年歸考論
文章四海入陶鈞(先生一知貢舉兩教庶吉士)春風遽撤朝回座夜
月徒傷畫裏神(近屢見先生遺像)地下青谿定相待霓旌先後
想紛綸(青谿先五月薨)
送顧汝馨
通家人物舊知名十載相看倍眼明捧檄君方感毛義
思賢我復到顛閎青雲未覺流芳遠白髮多應别路生
無限羈愁與鄉思併先秋鴈過吳城
舜臣以詩慰問次韻
故人千里寄新詩正是愁人閣淚時黃鳥有情依灌木
碧蘿無命託松枝尋思往事多艱阻却悟深盟是禍基
長歎一回還自慰重哀寧望老天知
衛景玉生辰席上作
我生於君後三筭我及君游已十年浮世升沈幾搔首
(時初聞何汝誠訃)高秋風物又登筵銀鉤欲轉薇花月金獸初
騰栢子煙他日仙班只今定丹梯須讓海鷗先
戱簡王汝楫
短日西風木葉飛游人無處不思歸連厫百室如雲峙
肯念吳兒未授衣(汝楫時監國子倉鄉人以輸税後期當罰詩至遂得解)
方石先生季父逸老以寶慶守致仕先生名其
居曰懸車舊第寶慶殁先生有詩命次其韻
執鞭無地候巾車逸老編中識面初露冕猶聞下江漢
雲山誰與畫衡廬青槐古栢京塵遠寒日西風宰樹疎
莫向方岩誦哀些竹林回首正欷歔
題畫鵲
朝陽欲上萬年枝九色光芒射紺衣昨夜銀河濟靈駕
露華寒濕未禁飛
題花鳥二絶
邊鸞不起林良老海内丹青合到誰晴日牎間弄沙鳥
楚煙湘樹不勝思
黃鳬不食聚沙觜蘆雞相將踏清泚飛燕翩翩輭風裏
江鄉春晴景如此
五馬行贈宋舜和之廣信
翩翩五馬城東隅車載兩轓兼隼旟雪晴塵清馬蹄健
長鳴䟦地當雲衢漢家太守唐刺史握節專城殿千里
古來青史亦吾人肯使諸公盡專美西江望君如望雲
驅車躍馬無逡廵聞道羣偷先出境已識新侯是宋均(先夕)
(會于唐禮部元善宅有報饒信羣盜解散者)
送趙起龍兼簡其季父濟民(濟民善種菊又自言得參同妙理有)
(先儒所未發者)
白鶴城西是舊游趙家亭館菊花秋鄉關客邸勞魂夢
風物天涯惜去留高隱久應忘世味美材還合樹勛猷
竹林會語從容地真訣參同可再紬
送吳克常南京光禄監事(同年周啟明内弟也)
通家親戚故鄉人臨别相逢意轉親晤語留連下城日
宦程迢遞促車塵高岡合止冲霄翼淺水寧容縱壑鱗
朱雀烏衣壯游地為君惆悵十年春
送朱文宿謁告東還
天寒游子正思家手把離觴感物華鄕夢五更猶禁漏
歸軒千里即仙槎庭萱屢報東風鵲宫錦爭看上苑花
同學故人應問我綠莎春雨候江沙
十二月十一日進會典
黃盖亭亭擁赭函簫韶聲起殿東南百年盛事中天見
八聖深仁薄海覃堯典合從虞史潤周官不假漢儒參
願言善述光前訓竹帛千秋作美談
明日宴禮部
大官供帳稱殊恩隊舞番歌出内園禮肅上公尊奭旦
書成新典邁虞軒雍容不止過三爵披覽何由望九閽
經幄小臣霑醉甚但歌天保對堯尊
送沈繼昌
絲綸閣裏鳳凰毛五彩朝陽暎碧霄出使口銜天語重
拜辭衣傍御香飄里門駐節驚梅蕊驛路逢春問柳條
為憶聖情深眷倚肯耽山水後趨朝
戴寶之祖韶軒翁挽詩
西風林壑晩凄其歎息儀刑不可追天地並臨刲股夕
里閭相泣盖棺時謀深豐芑金樓冊心切苞桑白傅詞
翹首玉輝原上路幾人下馬讀穹碑
廿一日夜坐憶亡兒
清夜長吟動四鄰吟成人靜獨霑巾不知此叚纏綿意
天地相關復幾人
視不成形舉目存青燈一盞近黃昏彭殤竟是誰分出
妄使瞿曇欲斷恩
茅山書屋
小茅山下三間屋養默齋中萬卷書竹帛散餘嗟往事
海桑遷後復吾廬簷頭樹色低侵帙門裏泉流曲貫除
想見日長佔畢倦時來憑檻數游魚
封知府葉公挽詩
百歲閒身五馬封向來江海復誰同門闌慶建看諸子
兄弟椿津對兩翁身後詩書方自遠眼前林壑便憂空
碧山煙雨淮南路尚想扁舟理釣筒
次韻啟衷給事病後見寄
宋玉楊朱各有悲杜陵曾借草堂資由來造物多兒戲
畢竟風流是我師夢裏青山休作意眼前黃卷足新知
春風幾日開西館聊欲携尊問所疑
賦僮僕歡迎賀叔武尊人都憲致仕
陶令還家日歡迎走僕僮人間長見畫林下復添公物
色殊相近遭逢夐不同飛騰會明盛敭歴踐昭融苕水
猶遺愛横山早息戎(公鎮守寧夏)全歸渠亦喜遠涉路何窮
指點桑榆茂傳觀里巷空挽衣參穉子扶杖雜村翁黃
菊霜前約青山雨後功行藏自吾道消息任天工晩景
看如此皇恩信有終丹青如解寫何羡洛城東
題學生畫
枝頭野花紅欲語草綠猶帶朝來雨狂蜂浪蝶不自持
下上東風作容與畫師好手亦難逢陶成已老况孫龍
南薰殿裏和丹粉猶堪一笑解天容
東江家藏集卷九
