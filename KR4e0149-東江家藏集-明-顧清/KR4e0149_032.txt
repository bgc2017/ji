東江家藏集卷三十二(中集二十八)
明顧清撰
北游稿
講章二首
臯陶曰帝德罔愆(止)兹用不犯于有司(戊辰三月十二日)
此是虞書大禹謨篇史臣記臯陶的言語臯陶因舜美
其明刑之功故言此以歸功于上帝是帝舜愆是過差
帝德罔愆是總言帝之聖德無有過差下文都是帝德
罔愆的實事簡是不煩寬是有容臯陶說臨下之道以
簡為貴帝之臨下則以簡不行那煩密的政令御衆之
道以寬為本帝之御衆則以寬不行那急促的政令罰
是治人之罪賞是報人之功行罰時每患於過重行賞
時每患於有所遺帝於有罪的止罰其本身更不連及
他子孫若是有功的則既賞其身又推恩及其後世過
是不知而誤犯故是明知而故犯不知而誤犯的不惟
小罪不問便是那大罪也釋放了若明知而故犯的不
惟大罪不赦便是小罪也須要懲治他有罪當罰的若
於法度上可輕可重心有所疑便從那輕處發落有功
當賞的若於法度上可輕可重心有所疑便從那重處
行賞不辜謂非其罪經是用刑的常法臯陶又說有一
樣罪人於那法度上也可以殺也可以無殺這樣人殺
之則恐其無罪而死不殺又怕輕縱了罪人帝之心只
見得人命至重故與其拘于法而殺無罪之人寧可屈
了我的常法且全他性命帝之用刑行賞一以仁愛忠
厚為本與那天地好生惡殺的心一般這一念好生之
德隨處流布深入那百姓心中所以一時百姓都感動
興起化而為善都自然不犯有司之法度矣臯陶是古
今第一個善理刑的人然猶不敢自以為功而歸德于
舜如此可見帝王之治以德為本刑罰雖不可無然所
以導善迎祥致太平之盛則有不專於是者臯陶此言
真得聖人之心而可為萬世帝王之訓矣伏惟皇上契
聖賢之心擴乾坤之量身體而力行之天下臣民不勝
慶幸
子路問君子(止)堯舜其猶病諸(甲戌九月十二日)
這是論語第十四篇孔子與子路問答的言語子路是
孔子弟子姓仲名由子路是他字子路問於孔子說今
夫子教人只是要使為君子弟子來學亦只是要求做
君子不知所謂君子其道何如孔子告他說修已以敬
修是修治已是人之一身敬是敬謹孔子說所謂君子
者不在他求只要修其一身專以敬謹為主在内則閑
邪存誠使心有定主在外則正容謹節使身有常度與
凡出入起居語默動靜件&KR2018;敬謹不敢放肆如此修治
其身則所為盡合道理德日以崇業日以新便成一箇
君子人矣修已以敬這地位已高而子路不喻乃說君
子之道只如是而已乎緣他性粗率看得敬字輕了故
以為未足也孔子遂告他修已以安人人是對已而言
安是使之得其所蓋人能修已以敬則不惟自家所為
合理所以處人亦盡合道理就其所接親疎上下無不
得其所矣修已安人這功用已大而子路猶未逹又謂
君子之道只如是而已乎緣他看得敬字輕了故猶以
為未足也孔子又告他說修已以安百姓百姓是盡人
而言安百姓是舉天下得其所蓋人能修已安人則不
惟處一人者合理而所以處千萬人者亦盡合道理極
其所至四海九州無不得其所矣孔子見子路問得輕
易恐其聞此便一向求之高遠不得實用故又告他說
修已以安百姓堯舜其猶病諸堯舜是唐虞大聖人病
是心有所不足蓋修已以敬固有安百姓之理然四海
九州如此廣大便是極治之世豈能無一人不得其所
者如有一人不得其所便不得謂之安矣所以聖如堯
舜說到此處猶不敢自以為足况其下者安可輕議孔
子言此正所以抑子路使切已用功而不徒騖於高遠
也臣嘗聞之先儒云敬之一字乃聖學始終之要修已
以敬聖人之言已是盡了其下安人安百姓乃因子路
不足而極言之非别有一道也然孔子只是說得不曾
見諸實事若是人君敬與不敬則其明效便在目前誠
以人君一身天地民物之主能敬則此心常存虚靜清
明而邪妄不能惑施之於政則賞罰明用舍當人心以
悦和氣以應而天下蒙其福不敬則中無所主邪妄乘
之而天理為之滅施之於政則或以非為是或以正為
邪人心欝和氣乖而天下被其禍人君敬與不敬其端
甚微而其關乎天下者甚大古之帝王所以兢兢業業
不敢荒寧誠有見於此也仰惟皇上睿性英姿度越前古
其於聖賢論學之要古今治忽之幾察之精而講之熟
矣億兆無疆之福繫於聖心一轉移之間伏惟燕閒留
意天下幸甚
講前一日送稿閣下及當講則自不敬以下四十
餘字並已删去一時講過而木天留稿遺笑將來
避忌至此可為世道歎矣
策問
問王者南面而聽天下向明而治其宫闕之制朝
著之儀輿衛之飾要皆有義理存焉唐虞遠矣
秦隋之侈無以議為也周制王宫有五門有三
朝或以為有四朝漢有長樂宫有未央前後殿
有南北宫唐宋有正衙有便殿而又有正至會
朝之所朝之政令或掌於司士或掌於朝士或
掌於宰夫而又有太僕小司寇之職臣日朝于
君或北面或南面或東西面而有拜與揖禮各
不同或常參或六參或再參而又有入閣起居
之禮今皆可舉其略歟周制天子有五路有九
旗而又有四路之說漢唐而下有大駕有法駕
有小駕有黃麾仗而又有五時三蓋四望之車
有七輦有五仗而又有半仗角仗細仗之别其
儀物之等其施用之宜歴代諸儒之討論撰定
今皆可聞其說歟我國家稽古法天事有定制
固萬世子孫當守而不失者不知今朝著之儀
式輿衛之采章其斟酌損益視前代何如而諸
士子觀光國都俯仰今古其亦有得於中而可
言者否邪願揚厲而鋪張之
問周道衰聖人没而諸子作老𣆀倡之莊周列禦
寇楊朱之徒和之而其說始盛漢興文帝喜黃
老曹參汲黯太史談軰主之而其說始行諸子
之學不用於衰周之世而用於文帝之賢君何
歟楊朱學老子者也莊列祖楊朱者也孟子闢
楊墨而不闢老莊後之儒者於其言亦多取焉
何歟用黃老者治擬於成康之盛而表章六經
者反以致海内之虚耗何歟或者以是為叛經
之效然歟晉室之衰由清談之廢事也而或以
為然老莊之罪其又然歟自宋以來理學大明
縉紳之士非孔孟不師非六經不學上以是求
材下以是致用諸子之言至是而一洗矣而刑
措之教未聞澆薄之風日熾何歟無亦有口誦
其文心違其教而支離於異學者歟道德一而
風俗同治之盛也諸君其有意於是乎願明辯
而言之
問今海内承平田野之民不見兵革老子長孫百
五十年於兹矣邇者頑民弗靖首亂山東延及
梁楚江西四川亦復蟠結所在烝黎肝腦塗地
至煩九重旰食為之發邊兵輟禁旅遠涉江湖
然後漸次撲滅而勞亦甚矣聖明在上無驪山
之役遼左之師以毒吾民而使之變也其何以
至此極歟輟邊兵以平内盜於古亦有之歟國
家内外衛所凡幾所養之兵凡幾内之親兵與
諸軍之營壘視國初時增創凡幾外之分守守
備與兵備之憲臣增創復幾是皆所以防未然
而威不軌者也而成功何獨異歟古之人有治
渤海而單車至府盜賊解散者矣有刺交南而
移書招撫歲間蕩定者矣而或以為患莫大於
招降有討黃巾而鳴鼓掩擊乞降不聽者矣為
長朝歌而縱誘設伏遇賊輒禽者矣而或以為
患莫深於窮治將誰從歟論弭盜者或請先誅
貪濁簡牧守或謂宜據形勢收遺才果孰要歟
今日所行其亦有合於此歟夫使天下之勢如
身足以使臂臂足以使指而赤子不至為龍蛇
諸君於此其必有長策矣
問諸君以材武應詔角藝廣場騶發的破萬衆改
觀矣所未知者胸中之方略耳兵之方略今世
所傳武經七書者具之謂孫子吳子司馬法李
衛公問對尉繚子三略六韜是也說者謂古兵
書多至百八十餘家漢初定著三十五家其後
又分四種然則今七書者定於何時歟三略六
韜司馬法云皆出於太公則古書也而斯以孫
吳先之何歟或以司馬法非穰苴所著或以六
韜為後人假託或併疑三略為偽書其果然歟
七書之言有得失先儒之去取互有同異折其
衷以為吾用豈無說歟夫讀書而不知合變固
不足以言兵而背水囊沙則固有所出也尚相
與極言之無諉之曰此古人之糟粕也
擬策
問古者聖人擬圓極以運璇璣列方輿而配景曜
以正天時以授民事以考災祥黃虞以來世有
專職今所宗者何人之法歟九州十二曜三分
或繫之北斗或繫之五星或繫之二十八宿而
干支方位亦互有所屬焉何所本而言歟穹壤
之相銜位固有相值者矣若齊東而玄枵在子
魯東而降婁在戍吳越南而星紀在丑干支方
位與此復相戾焉其說可得聞歟或謂諸侯始
封歲星所在之辰而其國屬焉亦既有占驗矣
而或又以為非是何歟自古占天者幾家其說
互相詆訾論者謂惟渾天最近而或又以為聖
人之意初不在是者何歟其說皆可聞歟五星
列宿隨其變而禍福應焉以為不足畏者誠悖
矣而亦有有其變而無其應與宜有變而顧得
其常者何歟方今聖人在上而四方郡國天妖
地異屢形奏章春旱秋霖郊甸之間耕獲交病
豈昔人所謂天心仁愛欲有以警動之歟不然
而何以有是也天人之際諸君子留心久矣推
明象類之外有可以消變弭災者尚無恡一言
觀象緯而審禨祥者星官歴翁之事也推天以及人者
也因禨祥而修德政者人君宰相之職也以人而合天
者也軌事春闈終試策諸生以星野之占驗傅之以當
日之事而欲聞所以消變弭災之說執事之意豈徒以
數術望諸生哉雖然清臺占象領之太史則是亦儒者
之事而愚未之學也請陳其槩而系以書生之管見可
乎星官之書自黃帝則有之矣高陽氏命南正重司天
北正黎司地而其職始專唐虞則羲和繼晷有夏則昆
吾紹德商有巫咸周有史佚魯有梓慎晉有卜偃鄭有
禆竈齊有甘德魏有石申皆明著天文各謹圖驗而巫
咸甘石之術則歴世之所宗也天有十二次日月之所
經地有十二辰王侯之所國周官保章氏辯九州十二
域皆有分星以驗妖祥而分野之說有自來矣甘德石
申以十二次更配十二辰班固以三統歴參之陳臯復
加以諸國所入宿度而其說益明其或繫之北斗或繫
之五星或繫之二十八宿或屬之干或屬之支先儒謂
起於戰國之末則亦甘石之遺規也疑星野之不相值
自昔為然先儒蓋有說矣所謂始封之日歲星所在之
辰而其國屬焉者雖梓慎亦然然若此者以言乎七國
之前可也秦漢以來郡國之廢置不知其幾而猶以往
迹尋之不已膠乎故唐僧一行非之以為天之雲漢實
應地之山河其精氣之升降始終實應之脈絡綱紀諸
國之分列或負險而用武或四戰而用文或負海而阜
殖其相屬也以精氣為本而不繫乎方隅其占測也以
山河為主而不泥於州國此說行而羣疑為冰釋矣占
天者之不能相一亦自昔為然然察璣象以齊七政實
舜之遺法而三代之時已不聞有其制矣則渾天周髀
宣夜諸說亦何怪其紛紛乎故一行斷之以為古之人
所以步圭影之意將以節宣和氣輔相物宜而不在於
辰次之周徑所以重歴數之意將以恭授人時欽若乾
象而不在乎渾蓋之是非若乃述無稽之言於視聽之
所不及則君子當闕疑而不講也此說行而衆言為一
洗矣夫有道之世而星辰順軌者其常也衰亂之世而
星辰錯逆者亦常也若夫時有道而灾異興焉若漢孝
文之山崩地震宋仁宗之地裂星流則雖有其變而無
其應德有以勝之也時無道而祥禎應焉若魯宣之大
有年則是宜有變而反得其常君子以為異而不以為
祥也古之明君遇灾變則恐懼而修德遇祥瑞則謙讓
而不居蓋有見於此矣洪惟我國家法度修明紀綱振
舉若稽天道宜獲休應而仰占圓象俯察方輿猶有未
得其常者執事所謂四方之奏報雖未得盡闚而往歲
寢宫之灾與頻年日月之交蝕水旱之相仍則聞之頗
詳而郊甸之間邑里之蕭條原田之蕪廢又有身履而
目擊之者矣區區之愚方恨無階上逹而執事導之使
言其容以默默乎雖然方變之初興皇上側席求言痛
自修省而公卿百執事所論列於前者亦多矣其切劘
劑量的見而可行者計豈草茅疎遠之所能及哉然聞
之道路初亦未盡舉行而左右之臣未幾有嶺海之行
者矣則愚雖有言豈能過此而舍乎此則何以當執事
之問乎傳曰棄法律逐功臣則火不炎上簡宗廟廢祭
祀則水不潤下又曰上不儉下不節讒夫昌邪勝正則
火失其性燔宫室五行之變未有不由於人事者古之
王者順天地以治人而取材於萬物以足用政得其道
用物有度故天地順成萬物暢茂而民以安樂謂之至
治後世政失其道物用夭傷民用愁苦故天地之氣沴
而三光寒暑錯逆而為灾先儒此言可謂窮治亂之原
逹天人之際而昔者綸音之播告列辟之敷言蓋亦有
及於此者矣雖然天道難言而人事亦未易盡也何也
蓋今日州郡之患在於民力之困窮然而鉤陳紫宫之
營建北門少府之工作程督之使冠蓋相望于道路者
未可以卒止也朝廷之患在於冗食之猥衆然而名器
之踰制世禄之濫及未可以遽絶也邊方之患在於兵
政之廢弛士卒之凋弊然而轅門之掊尅幕府之倖功
其源未可以遽塞也輓漕之兵民艱苦萬狀計其所入
曾不足以供所出而三條九陌之間宫居而玉食者視
往昔不知幾倍其財必非天降而地出也凡兹數者有
本有源處之甚安享之甚樂而不知出之者之不堪也
生民之所以愁苦沴氣之所以交作灾變之所以薦臻
豈可謂無其自乎夫知變之所從來則知所以消之之
術知灾之所從起則知所以弭之之方其要在吾君一
念轉移之間而愚所謂向者綸音之播告列辟之敷言
固有及於是者矣九重閒暇時取而觀之取其合於是
者次第而行之使朝廷之澤究於下田野之情逹於上
上下之際歡欣交通而無有壅蔽隔塞之患愁恨歎息
之聲以干乎其間如是而三光之不全寒暑之不平五
榖之不熟民人之不育則是造化無恒而聖言為我欺
也語曰動人以誠不以言應天以實不以文愚敢以是
為終篇獻執事其進教之
問天下事未至而憂則人以為迂已至而憂則無
及於事然與其為無及無寧其為迂也以今天
下言之内寇初平而民力已疲邊陲方靖而兵
衛疎略國賦有常入而世禄者日增賞功有定
格而濫冐者溢出此四者皆今日之深患而有
識之所共憂也諸君隨計而來不可謂無心於
當世者藜燈雪案之餘道塗耳目所涉歴而見
聞亦多矣是豈能無慨於中而思所以處之者
乎竚聞讜言無諉之曰此肉食者之謀也
憂天下之憂者知天下之患者也知天下之患者有天
下之心者也長一家者以一家為心則一家之患無不
知長一國者以一國為心則一國之患無不知知其患
則知其憂矣國者家之積也天下者一國之積也事有
大小勢有難易而其理一也執事發策春闈舉方今所
深患而可憂者四事謀之諸生求所以處之之說執事
其有憂天下之心哉雖然執事之所憂者四而愚則以
為八也何以見其然也蓋執事之意以為方今盜賊平
矣所憂者民力之困窮愚則曰民力誠窮而盜賊未見
其果平也邊方靖矣所憂者兵衛之疎略愚則曰兵衛
誠疎而邊方未見其果靖也憂世禄之侈而謂常賦不
足以供憂濫冐之多而謂賞格由之以壊愚則謂常賦
未必其皆充賞格未見其有定也何以明其然也蓋自
權奸竊柄以滛刑劫天下而括取其財繼之以盜賊加
之以軍旅水旱疾疫因而間作無良有司曾莫究心而
且有假豺狼之威以食人之肉者其流風餘虐至今猶
未已也而寢宫之營役及海内官吏承風苟免罪責大
弦既急小弦何如困苦無聊亦奚所不至今貴州已告
病矣迫而不已安知不有相挻而起者乎故曰民力誠
窮而盜賊未見其果平也國家北邊萬里皆與他族為
隣而上谷雲中寔為京師屏蔽頃歲以來兵威屢䘐敵
人得志前年窺雁門去年犯宣府列營以久駐分兵而
四掠白羊口之烽火至通於西郊而邊臣若罔聞也平
居則朘削軍士以為身謀有警則告急請兵而閉城坐
守使犬羊狐鼠長驅而入厚載而歸肆然若蹈無人之
境以為常近者偏頭關之截殺僅能小挫其鋒而來往
徜徉猶未聞其遠迹也而告捷論功穠爵厚賞已若登
燕然而臨瀚海矣彼籩圉亦人也知我如此求欲無幕
南之王庭得乎故曰兵衛誠疎而邊方未見其果靖也
國家自肇建北京衛兵之增已半於舊然而官有定員
禄無濫與故歲漕四百萬石給之而有餘近歲法弛恩
寬乃有擒獲盜賊緝捕妖言而賞以世襲者至於門蔭
恩澤内苑廪稍日益歲滋無有紀極如聞一歲之出已
踰所入之數正使常運皆充猶恐不足以給而自盜起
以來漕法阻滯江淮南北水旱疾疫歲無全收其得入
於太倉者决不能如往日也然則所當憂者豈獨世禄
之增乎國家賞功之制藏在金匱掌於有司北伐南征
擒獲斬馘各有等第其論功也須同在一日其陞職也
每不過三等餘功雖多止酬以賞立法如此猶有竄名
戎伍委幣轅門而竊我名器者而近歲復開併功之例
取舊坊而盡决之於是子得併於父弟得併於兄家人
得併於其主向之詭名竊姓私相貿易遷就改移之弊
此一法足以兼之公行而無忌甚至有一人之身千里
之外同日報功而並得陞賞者矣然則所當憂者豈直
下人之濫冐乎夫知盗賊未必其果平則所以用民之
力者不得而不紓知邊方未必其果靖則所以修明軍
政者不得而不肅知常賦之不能皆充則爵人之際不
容以或輕知賞格之壊自于上則擬議之際不容以不
審愚以為寢宫之役誠有不得而已者然寬一分則民
受一分之賜宜深詔有司量民之力裁闊狹以處之而
無亟其成其他不急之功無名之費皆如近者徐州採
石之役以詔旨停之則民感上恩雖勞不怨大功可成
而田野寧謐矣梗化之患雖唐虞所不能無然内治既
修則遠人自服宜明飭有司清我政本首繩失律之罪
申嚴僨事之罰舉兵權歸之列閫而責其成功其有牽
掣於中侵軼於外者如唐李德裕之平藩鎮明約監軍
均以功賞而不令其預事其尤甚者明告于上以王法
裁之則兵政以修旁無沮撓精神折衝而遠人畏服矣
若夫世禄之多由功賞之濫此二事者實相首尾而處
之尤難司計者曰吾量入以為出者也入不足而出無
藝吾何以供之本兵者曰吾按籍而論功者也功如是
則賞宜如是吾安得而不予各司其事各守其官宜不
能相一也至總而决之於上則將安所委乎守虢而憂
他州宰相之事也唐盧杞猶能之而况不為杞者乎愚
以為身履戎行顯有庸於疆場者誠宜厚其賞也然開
國輔運之雲仍且有不能舉其世者矣彼攀附依憑如
前之云者獨不可以少損乎既予者縱不能復敓也然
世勲之家支胤旁入者猶逓有降殺而况非旁支比者
乎往者不可諫將來猶可追也不然春生之不節以秋
仁育之不裁以義舉有限之財而填無窮之壑豈惟國
力之不支而其子孫生而仰給于縣官長而游閑于京
國男不知稼穡女不知桑麻負而乘焉無事而食焉是
豈可以久哉執事以此為國家憂而愚以為使斯人而
知此則不惟為國憂而且將自憂之不暇矣夫萬物羣
生於地而其命在天萬幾敷布于下而其本在上執事
所問分之則為四合之則惟一一者何此心是也區區
之愚以為是四者不患無以處之而貴乎有以聽之不
惟聽之而貴乎有以行之其要在乎心天下之心而已心
天下之心而後能知天下之患知天下之患而後能憂
天下之憂憂之則必求所以去之求以去之而後能聽
人之言行人之策矣是心也下有之而上不知體之不
可也上有之而下無以承之不可也上下一心君臣同
德乃可以祛患而釋憂矣謹對
表
代武進伯朱江謝恩表
武進伯臣朱江欽蒙聖恩以臣姪朱本無嗣命臣襲祖
前爵臣誠惶誠恐稽首頓首謹上表稱謝者伏以存亡
繼絶荷覆載之隆恩襲組傳珪與公侯而接武榮逾望
表欣與懼并言念臣生也不辰幼而失怙雖忝膏粱之
胤裔幾同閭里之單微蔬食布衣久安愚分玉章蟬冕
敢有僥心永惟驃騎之奮翼風雲重以忠慤之横身草
野宜子孫之蒙祐顧嗣續之多艱惟河山不替而永存
肆瓜瓞五傳而再絶司封為之請命當宁聞而憫傷念
先臣霖嘗以弟而後兄謂愚臣江得以孫而紹祖疏封
朝進俞旨夕頒拔之泥塗之中寘彼雲霄之上其於恩
造曷罄名言兹蓋伏遇皇帝陛下仁合生成孝隆繼述
思祖宗之創立艱難如在於目中憫將帥之勤勞眷䘏
每加於身後蓋嘗聞鼓鼙而注想不待擠溝壑而興
哀遂令一綫之宗再衍九河之泒臣才非趙武濫憑
成季之勲寵過王喬盡有樂鄉之賜顧衣裳之在笥
凜負乘之交懷敢不力紹前猷率先來嗣相與執干戈而
衛社稷庶幾效犬馬以答君親伏願聖德日新天心世
享文謨武烈之並用邁至治於三王神孫聖子相繼承
撫洪圖於億載臣無任瞻天仰聖歡忭感激之至謹奉
表稱謝以聞
代忻城伯謝恩表
伏以漢祖開基絳灌列河山之誓唐宗紹統襃鄂延茅
土之封創始實艱仰成何幸載念臣世本農畝家鄰帝
鄉始祖祥釋耒操戈首從渡江之役高祖彛應機乘運
遽叨列爵之榮玉帶錦衣超班五府虎符金鑰歴位兩
京皇恩不替而有隆世祚中衰而復振遂緣亡父以及
微臣生長膏粱豈識韜鈐之要周旋京輦詎親戎馬之
勞顧當哀疚之中有此駢蕃之命兹蓋伏遇皇帝陛下
英明神授睿哲天成安不忘危所帝王之無逸仁而有
勇總文武以成功永惟豐芑之謀深重丹青之信致兹
庸菲濫被彛章臣服寵有階酬恩無地乾坤洪造既莫
罄於名言葵藿丹衷徒仰傾於朝日惟當竭其駑鈍效
此忠貞縱未能折衝尊爼之間誓願與馳驅疆場之外
庶幾風行草偃九重寬猛士之思海晏河清萬國播詞
臣之頌臣無任歡忭踊躍之至謹奉表稱謝以聞
代平虜伯謝恩表
後軍都督府右都督臣江彬伏蒙聖恩封臣為平虜伯
食禄一千石世世承襲臣誠惶誠恐稽首頓首謹上表
稱謝者伏以天威遠布汛沙漠以全清雲澤旁流露菅
茅而溥及賞慙功懋喜與懼并伏念臣先世起自田農
遭逢興運仗劔效順擁高帝於龍飛之辰挺戈靖難翊
文皇於虎變之日由列校而登指帥歴四世恒守邊陲
徒懷奮臂以當車無路傾心而向日屬潢池之弄刅繼
瀚海之揚波拔臣疆埸之間置臣環衛之列偏師南討
忝備戎行萬乘西巡載捍牧圉念馳驅之恐後顧勞績
以何稱遽霑列土之封殊溢疇庸之典兹蓋伏遇皇帝
陛下總攬權綱兼資文武修政事以攘外侮内順治而
外威嚴家國為心推神功而弗有鼓鼙在念惟勲閥之
是求肆俾凡庸薦膺渥寵錫之國姓付以戎機五府既
列于名銜諸營兼屬以綜理封疆事重蓋屢貢於㢲章
海岳恩深竟莫回于睿斷臣敢不虔奉明訓允若先猷
夙夜小心庶無忘於滿溢敬共有位期不負於生成尚
願聖德日新皇圖益鞏戢五兵於不試海晏河清與三
壽而作朋天長地久臣無任激切感恩之至謹奉表稱
謝以聞
故事公侯伯謝恩皆禮部官代為撰表彬與安邊
伯許泰並封彬居次表當予作既繕寫擇日引進
忽有旨下儀制司并原稿取入彬既匪人尋伏憲
典此本不足錄以予被劾時或傳出彬風旨而竟
不行恐好事者因而有所增餙也存之使後日有
攷云
代會昌侯謝恩表
襲封會昌侯臣孫杲欽蒙聖恩准襲祖爵臣誠惶誠恐
稽首頓首謹上表稱謝者伏以周顯親賢姜望啓營丘
之宇漢隆恩澤吕公表臨泗之封在古為榮於臣何幸
言念臣恩承五世家本一經高祖父以諸生備禮寺之
員曾祖姑以德選貳椒宫之政屬渚虹之流慶繼坤極
以覃恩爰從一命之班超陟五等之列洎乎嗣子躬翼
龍飛荐沐寵嘉襃進地律丹青明信既不爽於河山赤
紱餘輝乃復延於胤裔兹蓋伏遇皇帝陛下堯仁睦族
舜孝隆親行葦登延情不遺於外屬嵩高流詠禮式備
於南邦遂令肺腑之餘遽襲金貂之重臣有憑錫類無
地酬恩五百年沙麓之祥自天佑啓億萬載華封之壽
如日方升徒懷螻蟻之私莫報乾坤之大伏願皇仁四
逹聖德惟新内順外寧寢五兵於不試人和物阜與六
合而同春臣無任云云
東江家藏集卷三十二
