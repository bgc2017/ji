東江家藏集卷十四(中集十)
明顧清撰
北游稿
詩一百首
丁丑元旦雜書
百里宿舂糧千里三月裹三飱適蒼莽既返腹猶果雲
鵬快九萬斥鷃搶榆可玄間函萬類厖鉅雜纖瑣王公
與輿皂意適無爾我季孫周公富參也肘雙裸當其商
聲歌萬物等瓜蓏飛鼯笑鳩拙蚿亦憐鼈跛鶴長斷斯
悲鳬短續詎妥為謝守株翁君計良未左
東曙寄答去歲生辰和韻之作若不以予言為
然者再疊奉酬
一年歸計又成賖却望春城感物華海鴈忽來雲外信
江梅應發檻前花人將勲業期安石我自風流憶孟嘉
終擬一笻尋老伴商量晴雨問桑麻
次韻用常有懷見寄兼送三兒失舉還京因以
自歎之作二首
茅屋藜燈對雨然小橋西畔竹籬邊天涯莫道渾忘却
久矣西齋一榻懸
休從場屋論功名晩達何須讓早成八十前頭看梁顥
白袍元是一書生
李谷泉七十
虚皇臺殿五雲邊有客閒居七十年仙籍遡源來苦縣
家山回首是琴川神驂野鶴時過海手植簷松欲造天
昨夜瑤壇霜月下焚香猶誦蕊珠篇
甲戌郊祀齋居落齒有作正月十二日再落一
齒用前韻亦齋居也
癡人老猶童覽鏡思妍媚摘白整冠巾謂老真可諱不
知齒牙脫還復可留滯憶昨爾初生玉白銛鋒利相從
能幾何竟作鉛刀廢得非本根撥無乃言語累初危冀
猶安凜凜憂爾墜及兹兩決絶忽若還重寄投非東窗
梭去作下坂驥從兹慎語笑至理得深契
二月廿日貢院中作
今日不樂是何辰千花萬花明上春洞庭明月湘江水
望望風帆思故人(予三入禮闈弘治丙辰己未充同考是歲濫竽考試)
陸希哲下第注臨江推官與之酌别
婉孌峰頭片玉明餘光千古落東城才名泮水誇年少
宦業雲衢屬老成五色共知經眼誤一尊還許對花傾
向來萬事皆蕉鹿聽取西江訟理聲
先師友蘭張先生祠堂落成其子公佩來告將
别賦此祠在斜涇之陽超果寺之西南廡即
舊之學舍今主僧道俊所作也
蕭寺同游五十年京華一笑兩茫然流光如此可復幾
朋輩到今誰更賢舊業齋房聞再整新祠蘋藻亦粗涓
臨岐不盡追攀意總在斜灣落照邊
送周成德知養利州壬子同年
古嵩山下一城安井落參差畫裏看黎庶幾年占得歲
朱幡此日快憑闌才名豈必慙諸子忠信由來重百蠻
合浦明珠連穴乳大書行見石崖刊
中元謁陵三江以詩送次韻留别時連雨初霽
逗晩鄰鐘忽報晴已拚三日踏泥行攀髯空復隨鵷侶
奏賦誰當擬墨卿紅日仰瞻三殿夐浮雲莫遣四山生
奉辭却恐題詩誤把筆頻教候啟明
郊行涉淖屢瀕危殆晩憩鮑監南齋用前韻
久晴思雨雨思晴晴日依然是雨行屢涉泥塗愧輿皂
敢誇軒蓋後公卿良苗近甸高低滿王氣諸陵日夜生
細聽白頭宮監語劫灰何必問昆明
擬謁泰陵不果還宿僧房再用前韻
斜日長林散晩晴羣公西上我東行空瞻洛汭歌神禹
無復甘泉扈長卿石馬風煙悲古道玉衣絺繪儼平生
愁眠更覺宵天永滴盡銅龍未肯明
又絶句
甘雨和風十九年羣生長養不知天(丁未即阼至乙丑正十九年)橋
山厥有神靈衞莫問風沙與水泉
題三江所藏呂紀畫鷹
千峰無雲秋氣高獨樹倚壑風蕭騷蘿蔦翳薈青黃交
飛泉觸石迸山腰奔流十里怒未消絶壁仰視愁猿猱
黑鷹孤鶱不受絛砉爾下集疑衝飇雉驚兔走鼪狐嘷
老羆崛強倚窟巢呀喙睒目為矜驕兩雄自古忌相遭
欲動不動心俱勞丹山有鳥文九苞梧棲竹食韻簫韶
朝陽獨立萬羽朝吾欲良工運彩毫恰有十幅鵝溪綃
洊溪宮諭省覲歸賦詩末就而别八月七日禮
部南齋獨坐悵然有懷足成奉寄
鐵篴風前早識君(先生舉竒童時有鐵篴詩)還從石室見多聞珪璋
世與連城價鸞鳳天成五色文春酒玉尊催獻夀夜筵
紅燭感離羣停雲又入西堂夢不道仙凡路已分
芙蓉書舍為甌濱宗伯賦
開元寺裏芙蓉樹曾見先生學易年好語盛傳三策後
高花獨出九秋前(先生領薦之歲此花以五月盛開)溪山賸有餘芳在
霄漢應多别夢牽欲識舊題無恙否碧紗深護翠蛟纏
(先生善草聖故云)
定菴八十六歲詩
横塘高宴復今年八十六回秋月圓霜栢轉深雲裏色
醯雞空老瓮中天夢隨白鶴周三島坐想清風拂四筵
平格自應天所眷夀昌端的為誰偏
有懷約齋先生用前韻奉寄
學海馳聲四十年歸來霜月幾回圓春暉寸草俱無恨
(先生以母老六十致仕)軒冕山林共一天鄉論古今西洛社夀觴
先後北山筵題詩轉益蓴鱸思久矣諸公樂事偏
膳部主事林貞孚告歸為令祖泉山翁夀
我初從仕來京國泉翁六旬頭尚黑明年翁夀八十五
聞道康強只如昔蓬瀛嚴邃璧水清玉衡金鑰重兩京
豈直文章師後進實有勲華流汗青海天諸山玉削成
重崖疊嶂通仙靈高雲可望不可即時見一鶴横青冥
西風八月鴈南翔孫子錦衣稱夀觴九重似有非熊夢
還擁蒲輪朝上方
胡仲申錄囚過家索詩為尊翁七十七夀
又是江鄉一度秋依然霽色滿江樓(去歲夀詩曰海天秋霽)緱仙
幾約吹笙會漢使真成衣錦遊棋局酒杯滋有味黃花
翠竹不關愁横塘八曲傳詩例次第還應置兩郵
莊舜舉自京學出教平原予隨計時嘗止宿其
地客途風景宛在目中懷昔感今斐然有作
德州南下路茫茫猶記征車駐夕陽廿載宦程霜鬢改
九秋離思海雲長川原近帶齊封古芹藻遙分魯頖香
梁桷歲寒顓有待未須回首問鱸香
惟中太史出示先憲副所得東吳夏卿墨竹為
題絶句
太常寫竹時相向四君子(竹二竿與兩君為四)懸之白玉堂葉葉
清風起
松江判府史君瑭廉靖愛民民亦愛之董漕還
便道省親賦以為夀
洛川老人古耆英七十九年生太平室中孟光年稍長
雲冠鶴袂長裙青斑衣五采雙鷺明五年從宦江南行
王程有暇許歸覲千里周道迂雙旌江南之政惠以清
民歌甘棠歌所生河陽板輿止偏侍亦有具慶無榮名
洛川之樂無與京我作新詩遙寄聲願言百歲齊不老
看取棠隂江外成
伯疇宮諭登第予同考春闈今年又得其子彦
式魁省試伯疇可謂不亡而予亦與有榮矣
彦式告歸逆婦俯仰慨然賦此為贈
兩入南宮二十年慣看鵬鶚上雲天一經不忝玄成後
片玉還留大宋先(彦式兄以諒未第)瀛海木天虚夜直彩屏紅
燭待春筵經綸事業今方始未學相如駟馬旋
憶李文正公次崔世興符臺韻
碧山投老始成遊總為昭陵土一抔片語不留身後計
一生長抱域中憂人非金石誰千古世有神仙定十洲
欲識姓名傳遠近遙天星斗大江流
又見青山雪後童(公前歲席間贈詩句也)神游何處躡星虹無金
可鑄春風象有筆難形化雨功洛社衣冠觴咏裏孔庭
詩禮笑言中追尋不覺成今古猶對遺編望小同
百川至海圖為太常楊典簿題(座主冶齋先生之婿)
百川起西北浩浩東南馳東馳日夜不一息共指滄溟
同所歸崑崙與蓬丘相望萬里何崔嵬泯然一氣交灌
注餘波直浸扶桑枝扶桑曉日流虹光正照君家清平
逸老之高堂堂前嘉樹儼成行紅蘭紫蕙共芬芳十年
京國勞夢寐一日海上塵襟凉翻思年少馳騁日却似
川流初濫觴川流學海竟到海君意更比川流長百年
纔半未為老浮天浴日何可量勸君一巵祝君夀康蓬
萊清淺我不見海籌十屋畢竟成荒唐但願清平老人
百歲長無事與君終日擊壤歌康莊
寄王世禄指揮
君來袖裏有雙魚(蔡衡仲編修有書)君去匆匆不辦書憶别正
當梅發候相逢長記鴈飛初淮隂功業人非遠郤克詩
書味有餘雲路諸公盡青眼爭教甓社久遺珠(君父某公讀書)
(好文毛三江宗伯陳東沂司馬皆與之游)
次韻顧德章冬夜失雞
望斷城南尺五天赤冠金距故昂然江鷗日落猶能舞
塞馬風高不受牽飛入五坊應賜錦夢回三市已登筵
明年許我山中去爛煑黃肥醉謫仙
葵軒為陳錦衣彦良賦(有後引)
長安四月花滿城葵花獨自向陽傾赫曦當午輝四溟
垂輝弄影照君庭庭下千花團繡楹紛如玉節間紅旌
儀鸞退直花下行日華相蕩錦衣明日也有時經洞冥
此花向日無隂晴秋風花謝子還成明年向日還層層
我來看君花正榮徘徊軒砌有餘情作歌為爾傳嘉名
君不見金張七葉空富貴惟有葵心一點可與金石垂
千齡
彦良雖官要近恂恂若書生逆瑾時逮捕大臣于
江南同行者資貨狼藉而君獨蕭然大臣後得白
君適卧病以百金助藥餌不受士以此多之君弘
治間嗣職至今猶百戶云
臘日雪次彭幸菴去歲午門燕歸韻
瞭然天意不須猜向日同雲曉未開瑞木又飛前度葉
金莖不賜去年杯愁心欲遍天涯草遠信誰傳隴上梅
極目賀蘭山下路幾時風雨淨氛埃(車駕方北巡故望邊塵之熄)
三疊東曙麻字韻
酒熟牀頭不用賖美人何處誦南華千門欲動王孫草
三徑猶存處士花(有白菊自九月初花至冬半猶鮮茂)林壑幾時還窈窕
乾坤今日本清嘉閒來會得環中意未遣愁心作亂麻
看牲回聞賜迎駕衣喜而有作
紫壇黃道直如絃玉宇清宵月正圓北向星辰環斗極
南來騎火燭天田(先農壇與郊壇對)禮從滌濯嚴先戒官忝寅
清愧昔賢獨喜迴鑾消息近錦袍明日賜樓前
送李龍臣分教吉安
故人選作儒官去還自當年一布衣老矣詩書方有味
舊來朋輩覺全稀經綸已識從心始功業誰論與願違
努力西江文物地竚瞻鳴鳳起朝暉
黃坡儲君視其弟麗中於翰林河冰既開索詩
爲别時戊寅正月也
黃溪溪上一坡斜茅屋青林暎白沙摩詰輞川空見畫
文卿華谷舊通家(儲泳字文卿號華谷元詩人也)懷人夢繞西堂草為
客春深上苑花容易北來容易去看君何必泛仙槎
即事和三江
塵沙日日起春隂縱有紅芳未許尋正爾眼前憐蛺蝶
雙飛無地不園林
張元瑞司寇乞歸覲不許命有司存問諸公皆
賀以詩予亦同作
紅纓白羝雙作牽綠尊縹醴黃封全尚書傳詔太守宣
車騎雜遝隘里㕓天子敬老還貪賢安陽未得晝錦旋
高堂齊夀百福駢錫爾難老加蕃延老臣再拜舞堂前
臣身踵頂恩皆天天念臣息臣預憐餘生何以效塵涓
聖朝孝理萬國平(叶)山林無事日高眠但飲春酒歌堯
年
月溪行送楊士宜
黃龍浦南明月溪溪水帶月流清輝明珠百斛自天瀉
白虹一道無聲馳涵清毓秀無與泄君家草堂偏得之
百年流澤潛灌注森然玉樹生階墀伯也早躡青雲梯
接武仲季連孫枝孫枝晩出秀而整夐立青瑣增門楣
河陽白雲忽在念回首却望溪堂歸是時青春三月暮
溪柳綠暗飛黃鸝入門喜色可想見萱枝玉珮扶重闈
留司禹鈞面丹渥(君父仲玉主南京吏部事)西川孟博垂金緋(君伯父也)
池邊芳草林下竹三年不見情依依人間至樂亦有幾
如君况是青陽時都門送君酌君酒感我雙鬢秋蓬飛
君不見谷陽城南瑁湖上垂楊一逕通幽棲五年夢想
不可到極目松梓空煙霏諸孫長大兒子老相將不辨
某與誰盛年一去難再得好事入手無濡遲酒闌君去
我獨立遙見江路飛紅旗
石齋為閣老楊公賦
萬書插架簾几清朝回燕坐百慮澄是為石齋公所名
公意本自羲皇經人生有欲隨顛冥惟介乃立靜乃貞
介焉如石靜以確一字可以終身行先生讀易五十載
神明久在筌蹄外細看華榜揭修楹正似武公歌懿戒
巖廊特立表縉紳嵩高峻極華嶽尊三神不隨巨鼇抃
一柱獨止洪河奔十年黃閣佐萬幾矢口應筆皆天機
昭回何止飾萬物大有甘潤蘇癃疲名高位重心轉下
時復青山夢迴駕向來一去四海嗟况此焦枯正炎夏
介于石斷可知公今豈是丘園時平泉往事可一笑仇
池雪浪空崔嵬須公輔佐太平了還賦此石歌公歸
東亭用三江韻
高亭屹立省堂東碧瓦朱闌面面同花日靜熏暘谷暖
竹風清散楚臺雄無多簿領晝如歲有赫文光夜起虹
題字主人今北海玉尊從此不教空
過海子橋張氏舊居作
水邊楊柳暎樓臺樓上紅忩面面開風景不殊人事别
夕陽沙岸首頻回
絲瓜棚成次三江韻
絲瓜生而蔓蔓緣棚着花棚成蔓斯衍蔓遠實轉加松
檜喜巖峻蘋萍樂卑窪巢禽與穴蟻各自寧其家東亭
富闌楯豈乏援與笆先生太古心夙昔厭紛奢故將丘
園景點綴幢節衙縛葦架樗柳連棚成咄嗟棚材有欹
直瓜蔓從猗斜坐看花葉重紛如瑜揜瑕朝章重綺繪
野服便葛麻潭潭春卿居鉅麗兼清華高甍綠槐覆瑣
戸紅簾遮中間忽着此豈不心境遐看花金錢大食實
冰蛹嘉嫌名幸毋諱去垢終無邪(昔人有公座食絲瓜對句以絲為私也瓜)
(穰去油膩故云)
沙河主人後園棗實甚繁感而有述
牡丹紅徑尺一敗即空枝棗花大於米結實反纍纍世
途爭外騖衒巧復矜竒儀衍雄辯說潘陸姱文辭華藻
炫緗素聲名傾一時終然木強子銘功漢鼎彝
天莫雨
天莫雨雨濕衣雨自濕衣人不知昨日往矣今復兹人
而知之寧弗思人苟弗思嗚呼雨兮空爾為
地莫水水襄陵水襄陵兮人不得耕人不得耕連厫百
萬誰與盈捶肉及骨寧爾矜人苟弗矜嗚呼水兮空復
情
孫員外性甫奉使過家為其父雙泉翁夀翁以
建寧推官致仕
閩海歸來萬慮輕雙泉風月舊同盟于公治獄天留慶
韋相傳經世有名得意雲山千嶂繞上堂衣繡五花明
期頤亦是尋常祝要看瀛波到底清
題子淵内翰所藏畫冊
高樹帶秋色扁舟移晩凉蘭橈經過處細細白蘋香
往時波上人今為林下花相對默不語清心玉無瑕
疎篁倚長松煙梢拂空碧下想有佳處俯視空歎息
崇臺出林表前對萬仞峰坐久羣籟息遼天起松風
東濱為陸鴻臚文東賦
東江南去接東湖湖上人家畫裏居綠樹暎門皆合抱
清波動影欲侵裾詩書並沐明時寵山水遙連故國餘
何日扁舟遂歸志西風相引釣鱸魚
題東濱父子趨朝圖
先皇龍飛登俊英歲在庚戌君飛騰甲戌今皇臨大廷
郎君接武振華纓尚書光禄郎而卿(君自禮部郎進光禄少卿)分曹
右選參本兵(君之子元望為武選主事)天門曉開日未昇紅霞紫氣
繞觚稜玉街無塵青引繩冠裳佩履儼徐行前者長孺
後元成小夫雅願止金籝君家世德遠有承華亭啟土
紹嘉興貞元相君尤有名崑山婉孌谷水清詩書亹亹
來雲仍紛如玉筍間瑤楨朝廷有道四海平鳳將九子
不足驚畫師不憚理丹青我老猶能繼頌聲請君多買
鵝溪繒
次韻水村書王山農梅花詩後
少年衝雪探梅時那識溪山有險夷今日短笻遙竚立
無言空詠老農詩
老農應未興全空猶有湖船倚短篷待得春風消息透
六橋都在暗香中
定庵八十七詩
一番詩歷又新年八十七回秋月圓桂老欲飄雲外子
鶴飛不盡海南天成仙自有松喬骨問道誰當杖几筵
遙憶慶堂簪珮合蘭橈重繫竹西偏
瞻栢堂次韻為東滹石先生賦
搖落川原萬木枝太行西向碧參差曾經彩鳳回翔地
長似甘棠蔽芾時風露廣庭天籟迥郵籖高閣午隂遲
封培不盡思賢意欲起韓侯重賦詩
次韻送馮濯菴亞卿扈從巡邊
祖道衣冠盡列卿早凉天氣獸袍輕飛龍正協防邊令
司馬新兼足餉名紫塞封疆猶瀚海紅雲城闕儼神京
王師不作犁庭戰須使遐方識聖情
出郊書所見
危垣高樹接重城轉入前村路幾程總是貴人行樂地
隔林斤斧尚丁丁
少小生來少小榮人間辛苦不曾經新墳數仞青山下
大字穹碑表姓名
絲衣駿馬踏塵輕相見無勞問姓名白髮五經林下客
何曾一日似君行
寄王質菴司馬
片玉峯頭一鴈飛龍江灣上錦衣歸向來西洛空圖畫
今日東山果是非物外幽尋嗟我後眼中完節似公稀
菊花歲晩開應徧誰共攜壺上翠微
送錢子中赴南監
西風淅瀝吹衣裳天衢回首江雲長平生拾芥看朱紫
半醉拂劒飛冰霜龍山朝日自佳氣石城秋月還清光
明年此時桂花下路人共指磚橋郎
長安道中見菊調李序菴
九月欲盡十月催到處黃花爛漫開西園有花獨不放
直要淵明攜酒來
友人李民畏别號鶴峰嘗欲予作詩未果也烏
傷之任别有日矣為歌以送之
鶴城九峰俱有名後來鶴峰名更清鶴峰只在九峰裏
題品往往由先生鶴峰鶴城相對起煙水四周三百里
峰前一徑畫圖開翠竹碧梧清似水先生藏名三十年
鶴亦周旋雲水間一聲此日徹天上回首飜愁蕙帳閒
蕙帳閒兮猿亦驚作歌為爾謝山靈不須馳煙向驛路
不須移文到山亭君不見九苞鳴鳥本在丹山外終為
簫韶儀舜庭
對雪次未齋宮諭韻
未能高臥學袁安頗憶星堂酒&KR0678;寬尺素忽來江外鯉
虚庭正舞月中鸞盈盈似欲窺簾入密密誰從着手摶
散滿川原銀海溢望迷城苑玉樓寒梁園賦客愁無寐
金帳佳人坐損歡鶩陣可容還再擊絮裘渾已不勝單
爐頭榾柮燈明滅枕裏梨雲路杳漫剡曲夜山通四望
潁隂初日耀三竿清游此地堪乘興白戰當年故有壇
我筆純矛逢利矟君詞輕艣下平灘西池古調悲黃竹
南國新題想玉盤(李紳鎮揚州於臺盤中命題賞雪)早晩青陽散重沍
依然火繖覆炎官
己夘新正二日沈仁甫自滇南寄新刻古樂府
至中有所會擬作一首
金尊美酒思共傳朱絃玉琴思和彈傾河赴海不復還
崑崙東下波湍湍憂來無端不可刪青燈照人愁夜寒
夜長漫漫殊未闌高樓管絃聲正驩
定菴兄孫從哲之官便道還家賦此豫夀
班行驚喜問公年八十八回秋月圓詩律開元大歷際
園亭綠野午橋天山田熟後酒盈瓮海鶴來時客滿筵
遙望慶堂疑可見夀花重壓鬢絲偏
定菴寄詩賀六十次韻奉謝
入眼新篇玉暎金揮毫如對草堂深後生日月真虚度
前輩文章自古心洛社何年侍鐘鼓吳田頻歲苦霪霖
煩公乞與長生訣免使霜毛上玳簪(時謀歸不遂又聞鄉里歲祲)
精膳郎中侯綸母張宜人夀七十
五絲蹙雲雙帔長珠冠翠蕤明兩璫早年身侍兩姑傍
良人執戟戍邊方齊眉舉按上高堂夜燈課子青藜光
良人已矣諸孤昌大者名在六郡良小者南省尚書郎
諸孫階下儼成行瑤環瑜珥間珩璜花前迭進奉霞觴
花枝拂簾風日香人間總謂天茫茫有如人斯天豈忘
新年七十鬢微霜藥餌不御身康強門前晉水春洋洋
謂君釀取酒千缸君家此樂殊未央
送張豫卿赴汝寧推官
淮南淮北萬重山懸瓠城高紫翠間月旦有評鄉俗美
農桑無隙訟庭閒青雲驥足當千里紅日龍樓在九關
好竭明清贊欽卹對花翹首望君還
元夕未齋席上次趙類菴韻
合有新詩記此朝好天良會故人招千門華月春如盎
三日東風凍已消銀瓮酒香分錦荔綵屏燈影亂虹橋
只應不及雙龍輦飛上鼇山聽鳳簫(時駕在宣府)
僕永感人也今歲生辰又值亡妻百日顧文宿
兄弟求王宗顔詩寄新酒及仙山松鶴圖為
夀以前三日至覽之愴然遂用其韻
白髮蕭然懶孝先黃庭讀遍不成仙懷人舉目三星在
撫事傷心五鼎全幸有好詩傳美酒轉添愁思入新年
何如置我西湖上一醉田家錦樹筵(嘗為文宿兄弟賦荆樹同春詩)
初度前一日有感
君年六十我為夀六十明朝誰夀儂歲月不知人事併
兒童剛道酒杯重牛眠未了山頭事蝶化難追夢裏蹤
惟有舊時明鏡在一番惆悵掩芙蓉
送顧舟卿便道省親用别張豫卿韻
出郭依稀見海山君家元在海山間梁鴻德耀賢相配
谷口襄陽老更閒紅樹拂雲明翠節黃花隱戸隔松關
此中便是神仙宅何必靈砂訪大還
送陳子文
昔年倚櫂清江浦兩岸丁丁沸斤斧漕舟歲計動逾萬
此地尋常當七五年深法久人情翫弊孔紛紛勞葺補
君今捧檄向淮壖正是青雲初著鞭相逢數語盡肯綮
平生經濟豈徒然唐家善漕稱劉晏第一造舟推廟算
綱條寬衍物力紓費止一時人永便今人何必非古人
今代文襄晏後身連雲大厦須營構試手江邊聊看君
齋居覽菽園雜記有感呈三江
東觀紬書共幾篇南宮題草又三年風流未敢忘前輩
名姓多應愧後賢(記稱諸司奏事不能堅執有不可多取自上裁遂致權移左右)雲裏
泰階星近遠天涯岐路草芊綿夜來夢好君知否一櫂
扁舟野水邊
次韻三江賜玉有述
團雲瑩潤截肪齊親見承恩出禁閨不比蘭支汎觹佩
直從銀賞到金犀(三江及第賜銀為洗馬賜金二品服犀)餘輝畢竟還瀛
嶼珍貢遙應度合黎九十武公方德進循牆無事首頻
低
吾鄉先輩勇退急流者二人憲副定菴先生今
八十八憲僉一齋先生今八十四予既數為
定翁賦詩而憲僉不及非闕典歟何生行賦
此以謝不敏且為他日鄉邦故事云
金沙西涘白雲東(定菴居細林山金沙灘在其下一齋家松城東)鶴髮蕭然兩
夀翁月旦並高諸子論衣冠相望古人風雪中松栢寒
逾勁露下芙蓉晩更紅一曲長生何日聽詩成翹首向
飛鴻
過崔茂仁都尉東齋適其子鳳徵生日壁有仙
人騎鶴圖三江為題絶句予亦同作
平陽宅裏看圖畫想見王孫毓秀年應是玉真親抱送
還騎一鶴上寥天
讀涯翁來鶴樓詩有感用前韻
江樓南下水茫茫遠客歸心鶴共翔丁令不來華表柱
左卿今老白雲鄉斑衣舊竹應千个綠髮新松定幾行
獨倚危闌送孤目海雲真與暮天長
沈石田畫為敬所閣老題
桐樹江頭夏日長沈沈水色暎山光幽人倚立桐隂裏
消受閒邊一味涼
經綸事重國恩深心憶青山未許尋忽見石田新畫障
一時高興滿雲林
神仙上界猶官府清世閒行有幾人了却鹽梅霖雨事
還公林下水邊身
保寧何重器嘗通守松江以福建鹽課提舉致
仕其子鑒鏊入太學頻辱惠音且存問吾鄉
故舊甚悉感其雅情賦此奉寄
錦屏山北閬州城心識君家到未能萬里有情傳尺素
一時回首共青冥雲階接武人如玉江寺尋春酒似澠
若問吳鄉舊游伴夢回東望曉天星
東亭之東有叢竹竹外有松望之翳如也三江
移竹於北牆而分其半植之南軒各賦一詩
因次其韻
東牆飛來兩青松北牆新篁隂更濃主人有意物兩遂
鳳自鳳兮龍自龍
五月一雨醉湘筠江北江南路不分月明夜半鳳雙語
主人髣髴東亭君
也適軒寫懷和水村冢宰
達人任真性於世鮮求餘山林與城市所在靡縶拘孔
明南陽日棲止一草廬及當將相權藝桑不千株走也
林壑士塵途失東隅方將策駑蹇而與飛黃俱長夏平
津館文酒共清娛投之金玉章重以來禽書一吟消暑
溽再玩忘時虞(方有兵事)飛雲當我前不去兩踟蹰緬懷清
池曲水華應遍舒餘歡似許續將子問何如(先是小集軒中有蓮)
(開重會之約)
送玉峯少宰之南都兼簡東川太宰用三江韻
滿屋圖書散未收西風日夜趣仙舟回看玉署希同輩
(君久次翰林)却望金陵感昔游鵬翼共知前路遠菊花應及
到時秋東川坐裏從容語霖雨于今合九州
車駕親征江右命濯菴行北邊再用前韻寄贈
荷槖甘泉陋長卿前驅聲裏鐵山輕(濯菴登途笳鼔振作甚盛)皇威
廟略咸無外北伐南征並有名秦塞百城兵似月周原
千里稻如京歸來合奏平邊頌不寫陽關惜别情
送柴德美給事赴南京光禄寺少卿
凉飇動城闕時序忽以遒駕言適郊墅曠漭增離憂離
憂將奈何賴有酒盈舟俯傾一杯渌仰視高雲流物色
既如此君行安可留轂下有遺直江東非遠游鄉園自
密邇山水復清幽願保金玉音以應同聲求
蔡東軒都尉六十八有詩自夀次韻為賀(十月廿四)
(日也)
身與瑤姬並得仙蘭枝同秀玉同堅車輪幾從三山駕
鞶帨曾分八繭綿沁水林園今孰盛晉卿文采世爭傳
小春明日長生燕遙聽鸞簫又隔年(去歲公開燕召客予以事不赴)
竹軒為黃處士題(其孫英讀書善星命)
山翁滿山都種竹竹裏開軒面面山何處更容塵土入
有時遙送嶺雲還詩書偃仰遂百歲霄漢飛騰任九關
報道春風消息好孫枝又長籜龍斑
冬至謁陵次三江送行韻
初陽映雪暖欲蒸千門瑞氣通諸陵朝廷報本嚴奠掃
秩禮遠自前王興秋霜春雨意慘慘奩香篚帛心兢兢
高皇統天祀萬世奮自壠畝揮戟矜兩都並建始文祖
鼎命重為諸孫凝傳聞橋山初啟邑鸞輿玉趾幾降登
小臣何幸得將事敢論暑雨仍寒冰經塗百里淨如掃
輿夫踴躍誇力勝迴龍小憩纔半道瞬息已覩洪仁燈
入門弛擔隨所適東寮西館各有朋山僧頻見頭亦白
為我載演牛車乘寒光淩亂入窗戶起視海月摩空升
瑤宮銀闕自萬古雖有晦蝕無虧增嫦娥悄立如有恨
欲斬桂樹嗟誰能齋居元不礙酬詠公詩險語何層層
磨崖擬刻永昭頌挽斷千仞寒谿藤
歸途再次韻
燎烓長煙升槱蒸百官星擁橋山陵鸞車龍馭想戾止
玄雲鬱勃中天興六飛南巡知近遠為感歲時還惕兢
江淮民力惟國本先皇子育多愍矜烏號空抱鼎湖月
血淚幾與山泉凝翻思年少上陵日隔城望山飛欲登
來時不愁沙河漲歸路曾踏章村冰(壬戌冬至祀畢樂忘學士邀游冷泉)
(莊夜失道與今熊峯宗伯循西山行過南北章村凡三四涉水)年華不留心獨在踞鞍
十里已弗勝出山望城喜月上騎火夾道如春燈化人
樓殿鎖寥寂金碧斬新無與朋茫茫緣業誰為考無乃
劫運相憑乘再吟嘉贈擬賡屬一韻費酒幾盈升我才
白髮梳漸短君思川流來日增聊將歲月紀行役敢與
斤堊論工能塵途紛擾又三日岡壠下上應千層明年
再到知健否歸問老韓尋赤藤
道中大風揚塵戲為四語清河飲劉錦衣莊因
足成之
西風吹塵日何之濁河東注無歸時崑崙常高海常下
萬古不解癡人疑蜉蝣生盡一日樂孟嘗死有千年悲
此言堪笑亦有悟酒到但飲無多辭
道逢喪車有感
鐃丁丁鼓冬冬輓且歌哭以從短簫間歌起悲風歌者
會有哭哭者會有終白日西下黃河東此歌此哭寧終
窮惟有柩中人一去萬古長瞢瞢
次韻答申天錫都閫
憶在嚴城聽霜角青綾坐擁燈花落將軍裔本申包胥
部曲勇過王鎮惡腰間龍紋七寶刀壯氣直與燕山高
誓將沙漠靖狐鼠肯為班行論鴈羔詩來遣我懷南浦
一片旌旗送笳鼓儒生為將今幾人解與三軍道酸苦
(天錫武舉第一人時守備天夀山)
次韻望居庸
連山限夷夏中斷出竒雄絶地蟠金鏁横天結翠幪塵
沙飛不到羊馬貢還通今日班司馬誰銘瀚海功
亡宜人生日有感用乙亥歲韻
象服遺容故儼然繐帷尊酒又殘年(臘月廿四日也)灞陵共隱
嗟予晩(宜人數勸予歸)北郭安貧藉爾賢千里關河愁跋涉一
封雲壠待歸全(擬以開歲令三兒扶櫬歸)鹿車本約山中賦翻作東
城薤露篇
東江家藏集卷十四(中集)
