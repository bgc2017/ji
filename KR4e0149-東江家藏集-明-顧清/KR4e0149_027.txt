東江家藏集卷二十七(中集二十三)
明顧清撰
北游稿
祭文一十九首
祭任母顧夫人文
維弘治八年歲次戊午九月甲午朔十八日外孫壻翰
林庶吉士顧清謹緘辭具儀遥祭于故任太夫人顧氏
之靈曰鳴呼清自弱歲學于門墻夫人目之謂可教訓
出入顧待異于羣兒爰命外孫締兹婣好夤緣倚賴以
有今日厚恩未報每用闕然百年無何凶問遽及嗚呼
哀哉憶在壬子拜辭北上喜溢顔面奬藉諄諄謂我平
生心於此盡賤累繼行撫諭尤切自云未艾尚及汝歸
汝今遠行母深念我誨言猶在幽明永違薄宦所縻奔
赴無及永念疇昔莫能措心瓣香馳奠露此哀悃言則
可盡情無可窮南望吴山不勝哽塞尚享
祭都御史唐公文
嗚呼公之儀表英偉出倫公之器度邁往不羣其問學
所充固已擢賢科而躋要近其設施之效亦既殿藩屏
而福生民六薦于宰司而始登憲府一忤於權近而遂
以弗伸槩公之平生固亦近世之豪傑而拘拘者豈足
望其後塵某生同州里或忝婣親當公之進也固望其
大有為於斯世及公之退也又皆仰高志於青雲睢陽
洛社之事蓋將有待焉而竟止於此寧不起深痛於斯
文也嗚呼人莫不有死死而貴有聞公今已矣太末之
墟爼豆若存其身可歿而其在人者固千載而常新也
持彼較此則公所不得殆浮雲之過秋旻而聖眷之優
渥䘏典之殷蕃亦足以慰公於九原矣瓣香東拜望公
儼然騎箕尾薄煙霄而臨睨夫舊鄉其將聞某斯言邪
祭楊立齋先生文
維弘治十二年歲次己未九月戊午朔門生杭濟錢榮
吴宗周周璽曹時信周倫顧清程杲戴銑張弘至黃明
夏從壽呂元夫白金孫忠顯宗璽張宏王軏等謹以牲
醴庶羞之奠昭告于故司經局洗馬立齋先生楊公之
靈曰鳴呼先生世不謂其止於斯也先生質厚而飬充
識遠而器洪學富經綸而言曾不出口才高時彥而禮
見其恭故其館閣蜚聲不可謂非際遇宫坊簡任不可
謂非顯融而士猶以為未足以盡公也昊天不弔遽降
鞠兇使華國之文徒誦于海内而為霖之望竟鬱于寰
中嗚呼哀哉濟等材非楩梓跡本桑蓬辱甄收於連茹
屡親接于登龍顧兹永訣情何有終執紼登途酹此一
鍾西望太行雲峯萬重幸嗣續之有託庶通家之未窮
公其鑒之尚享
代家君祭先母文
維弘治十六年歲次癸亥十一月甲子朔二十日癸未
封翰林編修顧某率男清等以明日甲申葬我先室孺
人陸氏于先塋今日遷柩謹以柔毛剛鬛庶羞之儀奠
于祖道而言曰嗚呼傷哉昔君之歸我也遇我食貧拮
据綢繆迫于生而不暇比其中也㛰喪相繼困于事而
靡歡及諸子成立荐蒙國恩孫曾滿前可相樂矣而君
不我留奄忽先逝追惟平生窘狹之日長而優裕之日
短糟糠之義重而菽水之情孤徘徊故廬豈勝悲感臨
風一奠從此千秋嗚呼傷哉尚享
祭王東山文(代同年宋良佐御史作)
嗚呼于作高門定國升庸祜植三槐實啓魏公蓋力耕
而弗獲信造物之所隆維公居鄉彥方仲弓施于有政
卓茂魯恭乃生少宰為時人龍帝命寵嘉累錫重封優
游耄期完節而終考前修而若契稽後禄其焉窮愷也
備員朝列固嘗望公名如山斗乘軺南甸曾不及拜公
於下風即遠有期我車復東回瞻洞庭煙霏萬重憑絮
酒之一酌寄遥拜於東峯公其知乎尚享
祭盛宜人陳氏文(代邢治中作宜人參政綸之配給事中張弘至外母也邢)
(時年八十二)
嗚呼始吾與端齋參政游也則聞宜人之賢端齋歿三
十有五年矣而吾猶及送宜人之葬感今念昔俯仰曷
勝端齋之厚德宜有傳而乏嗣宜人之賢能用端齋意
以托嗣續於無窮至于撫幼女飭閨門歛裕就約勤苦
自將如黃門之志皆女德之至難也下見端齋其可以
無愧已即窆玈溪送車闐道瓣香尊酒蓋遠為端齋慰
而近以酹宜人嗚呼尚享
祭錢與謙修撰文
維弘治十八年歲次乙丑十二月辛亥朔十日庚申亡
友太史錢先生將歸於故丘友生顧清謹以牲醴庶羞
奠於祖道而言曰惟我與君童稚論交長得惟馨益廣
其游三人同心氣銳志一挾書聮牀夜以繼日無堅不
透有紛必釋當君得意拊几墮幘脱略細故追蹤古人
竹帛之期衆謂狂言三十年來萬事雲變鏌鋣沉淵鉛
刀充斷長沙賈傅南海虞翻古今所歎知復何論京華
十年恒接宵寐歸以凶喪只尺千里病弗及視暝而後
臨對面隔世我哀曷任兹辰之良往即玄宅惟馨復病
臥不能出一觴獨酹萬感叢襟寒日杲杲逝川沈沈生死
不易猶有此心君其知乎尚享
祭徐闇齋文舜和侍讀之父(閣學以下同祭)
臨淄之胄盛于西江闇齋之賢式是鄕邦既勤蠱幹尤
篤義方蔚爾家彥為邦之光丘園孔嘉蕃錫鼎來胡不
憗留而遽其歸空江鶴鳴幽谷猿啼遺榮實多高蹤莫
追遥望青山酹此一巵尚享
祭先君文
維正德四年歲次己巳四月壬戌朔二十三日甲申孝
子清謹以柔毛剛鬣庶羞之儀昭告于先考封翰林院
編修可閒府君之靈嗚呼我之别親而從宦蓋將以禄
飬也禄未及養而吾母先逝痛毒悔恨無以為生服已
闋而遲徊二年蓋圖養吾父以補前尤也拘畏文法復
此遠離而遂以永訣生平二親疾弗視殮弗躬衰絰來歸痛
哭柩前何益於吾親而今而後雖禄千鍾饌五鼎於吾
生亦何益也永遷有期今日祖奠我父有靈其尚聞此
言尚往永寧以安我餘生以芘我後人也嗚呼痛哉尚
享
祭高竹心文
正德六年歲次辛未十一月丁未朔二十五日辛未友
生某謹以清酌庶羞祭于竹心處士高君之靈自我識
君垂三十年敦樸之姿信實之行於古人殆不多見求
之今世實晨星之在遼天八十考終子姓多賢人間之
事畢矣思如君者不可以復見乃吾人之戚而奚憾焉
絮酒炙雞為君永訣者今日之事豐碑華表紀公懿行
尚有託於來傳尚享
代喻守祭王同知文
嗚呼憂國奉公人臣之誼君之守官庶可無愧本釐戎
務兼即田工給餉連年遭時鞠兇出入危難卒以成功
賢而獨勞疾用斯革君雖不言實軫予臆若考其平生
頖水成賢轅門贊畫清白一心終始一德又可見其源
本之有自來而功業之所由積也某等目君危殆愛莫
能回兹辰永違豈勝懷感襆被而入垂槖而歸斯名不
刊可以永世君其知乎尚饗
祭任竹居文
維公少而英邁晩而歛藏教于里中曲成無倦出其門
者咸仰德焉清早以婣親繆承知愛芸軒已逝幸公猶
存衰絰南還公已疾病候視未及訃音遽聞嗚呼哀哉
旅殯僧寮實起變故微衷莫展永愧延陵臨風一觴豈
勝感歎尚饗
公諱惠字孝孚芸軒之弟貧而克孝卒停柩于堂
值回禄遷于超果僧舍諸生為助襄事蓋深可
念云
祭怡菴先生文
維正德八年歲次癸酉冬十一月乙丑朔二十四日戊
子門生翰林院侍讀學士顧清謹緘辭致誠遣男天彛
以潔牲庶羞清酌之儀昭告于先師涇府右長史怡菴
先生之靈曰嗚呼清之辱于門下也四十有四年由童
而冠以迄于今夫孰非先生之教亦孰非先生之恩淺
薄疎庸濫塵近列曾不能效其分寸以光于師門而先
生已矣欲以報德嗟復何言先生之言行清既粗有所
撰述而其家世之懿固已表著於人人惟子姓之蕃或
未底于成立而遺文墜緒尚有資於討論此門下老生
之責亦先生所望於後昆聞訃以來頻接宵夢意或
在是而言不可分也瓣香遥拜致我輪囷清固不以死
生而易志先生之英爽亦當於此而有聞幸未即泯庶
有以復而未敢以相㤀也先生其果聞哉尚享
祭二弟文
維正德九年歲次甲戌十二月(原闕)朔越十二日兄清
既聞吾弟士行之喪又某(原闕)日始克緘辭致儀命長男
天彛奠于柩前而言曰嗚呼人生百年如露與電父母
兄弟相親幾時吾生三十有三年而與吾弟别别十年
而吾母棄背始得與吾弟會又四年而再别别二年而
復會則吾父已亾所存者吾兄弟三人耳時艱歲歉服
已終而不能出蓋相與周旋又四年而始别則吾之志
其亦可知矣嗚呼孰謂别未久而吾弟竟先我而亾邪
痛哉吾弟聰明機警年未弱冠已自有為爰及壯年遂
爾成立亦既有子有屋有船有園有田謂我休官得相
與追隨以終我餘年也而孰謂其遽至此邪嗚呼痛哉
吾家本寒微然祖宗以來積德累善稱于鄉鄰及我之
身遂蒙國恩兄弟子姪諸房競爽人謂此天所以為吾
祖宗報而尋源知本益務培養以衍于無窮則後人
事也每思與吾弟商確略放古人義學義莊之意立為
規程教養子姓使盡為好人不至驕奢縱逸棄禮冐法
墜墮門戶為先祖羞而力未能及徒往來於胸中今吾
弟往矣吾又繫身于官不得自遂重念天與學既未成
又未更事一家内外萃於其身若非折節虚心親賢聽
善則吾弟辛勤二十年之所立豈能支持睠言至此我
心如焚因遣天彛致奠覼縷及此亦有書與三弟使訓
飭天與且經理其家三弟必能行吾言天與必能從三
弟之訓吾弟雖歿而不忘其子也則亦將以吾之言為
然吾尊酒臠肉不足以致情于吾弟而惓惓之意乃以
為吾弟身後之謀也吾弟其聞之邪其果以吾之言為
然否邪其將無所聞而莫知其然不然邪嗚呼痛哉尚饗
祭楊留耕文
年月日具官梁儲等謹以牲帛庶羞清酌之儀遥祭于
誥封少保兼太子太保戸部尚書文淵閣大學士留耕
楊公之靈曰坤維間氣為時生賢靈秀所聚有開必先
維公之生穎異出羣策名天府董學名藩有烈有功有
學有文其在先哲三槐老泉不竟厥施錫類孔蕃三孤
列卿倫魁從臣勲業文章萃公之門帝眷有加累錫重
恩玉帶錦衣逍遥暮年八十考終榮名具全方今海内
孰與公倫師臣釋位哀動九閽矧惟具僚誼重斯文岷
江縈紆劒閣嶙峋可閟者形不滯者神睠兹舊游能弗
顧存肴核既旅牲帛再陳詞以酹公庶其有聞尚饗
祭劉夫人文
維正德十年歲次乙亥九月甲申朔(原闕)日(原闕)少傳
兼太子太傳吏部尚書兼謹身殿大學士梁儲等以潔
牲庶羞清酌之儀遥祭于誥贈夫人劉母鄧氏之靈曰
彤管之書内助是徵夫人之夫令德令名問母之賢觀
于其子夫人之庭金玉濟濟省署黌庠諸孫繼昌沿流
遡源孰濬而長遐年令終諸福斯備䘏典有隆遺榮莫
既某等託交令子夙仰賢風升堂已矣執引靡從幨帷
在庭一薦芳醴遥望岷峨雲空萬里嗚呼哀哉尚饗
祭曹十峯文
維正德十一年歲次丙子九月己卯朔越九日丁亥鄉
友衛璋衛瓚顧清趙經周時敕戴恩錢岌周鉞胡岳曹
寬山岑王臨沈銳袁讚張明師楊秉義等謹以清酌庶
羞之儀遥祭于故都察院司務十峯曹君之靈曰嗚呼
十峯而止於斯時豈無材如君則稀既豪邁而挺特又
謙恭而坦夷於義利之分則一毫而弗苟當是非之辨
雖百挫而不移有學有才有識有為加之以樂善親
賢之志愛人容物之懷如先生者謂無遠不到無適不
宜也何青萍之暫試竟玉樹之高摧將彼蒼之無意豈
吾道之云非然而僚友懷其義官長惜其材凛直氣與
正言粲麗藻而清詞其取諸身雖約固天所以大其後
之遺也璋等誼聮桑梓氣染蘭芝方遠離之在念遂永
訣而長辭春與秋其幾日奄山川之凄其望高雲而掩
涕悵會合之無期諒久要之未忘庶斯言之有知嗚呼
哀哉尚饗
祭李文正公文
維正德十一年歲次丙子九月己夘朔二十日戊戌少
傳兼太子太傳吏部尚書謹身殿大學士梁儲等謹以
牲帛庶羞清酌之儀敬祭于故少師兼太子太師吏部
尚書華盖殿大學士贈太師諡文正李公之靈曰嗚呼
貞元間氣會于公身正而不亢直而能温孝友之行足
以儀于邦國忠清之志可以質于鬼神食天禄者五十
三年而家無贏產參機政者十有八載而門無雜賓盖
舉天下無足以投其意好而所為汲汲獨世道之與人
文用以結深知于先帝荷末命于投囏當其震撼擊
撞盤錯糾紛勇者蒙難而削跡懦者毁轍而廻輪徐握
其機默運以神或掎其後或逆其先有縱有操維義之
徇卒能掃兇竪之烈焰清皇路之妖氛蓋昔人云泰山
喬嶽人不見其運動而功利之及物不可以數計而周
知者惟公其有焉至于文章翰墨本經綸之餘事急流
勇退乃庸人之所難惟夫虚静之天終老靡晦憂勤
一念未死常存此古人所以負天下之重服天下之心
而公之所以見先帝於九原也儲等從公也久飲德惟
醇望獨樂之園如將復起誦憗遺之誄悲不忍云素車
臨載酹此一尊此又昔人所謂上為天下慟而下以哭
其私也先生其聞之乎尚饗
祭喻府君文
維正德十二年歲次丁丑正月丁丑朔十五日辛卯詹
事府少詹事兼翰林院學士松人顧清謹緘辭寓儀致
祭于故松江知府内江喻侯之靈嗚呼侯之云亡忽已
更歲世途紛紜益感淪逝維侯之心我則知之專於為
民他或有遺小夫沾沾意淺望厚一違其私何事不有
蓋棺論定身往心存君公之思公乃在民我早識侯侯
亦我諒闕訪疑詢維民之障降命何短為德靡終民也
無禄侯則何恫苗殘莠鬯鸞伏鷙起有槩予衷豈惟我
里高鴻西逝凄矣予悲寄奠一觴非以其私嗚呼哀哉
尚饗
東江家藏集卷二十七
