東江家藏集卷三(初集三)
明顧清撰
山中稿
詩五十七首
送高進之入上海學(丙午秋)
企也來時猶稚年雙髫初合未勝冠三冬自解攻文史
五色今看振羽翰人欲別時情自惡學粗通處事方難
重來定有驚人句不作尋常子弟看
與曹宗魏高進之酌別(戊申春)
小石橋西舊草堂故人停駕速壺觴相從未覺當時樂
已别方知此會良潑眼生紅榴萬點染衣濃綠柳千行
舊時遊處今為客怪得尊前語話長
戊申春雨書寓所壁
去年秋旱深憂稼今歲春霖復損苗聖主不應天有
譴清時寧許物為妖浸滛便恐魚生釡漂泊誰將蟻渡
橋江上舍前泥一尺掩書終夕聽飄蕭
題張性夫小景四絶句
寂寂空山裏春和草自芳隔溪人不見髣髴喚劉郎
水木隂森處茅堂四五間主人容直造擕手看青山
秋氣著林麓蕭條門戶閒兒童拾松子日暮不知還
積雪斷山路柴扉晝不開明朝稍晴霽先看屋東梅
種桂花
桂花分種出蟾宫柯葉雖異根荄同移來植向萬仞峰
天高地闊風露濃柯如碧琅玕織網罥出波濤寒葉如
藍田玉金刀刻成光煜煜吳剛有斧不敢侵買臣睥睨
停謳吟月來清影亦蕭瑟雨後綠葉常隂森我昔游廣
寒面受嫦娥訣世間蘭麝竟紛紛天香自與凡花别便
須和本移不必凌風折眼明見此秋風前已覺身在青
雲邊還將兩袖黃金粟散作竒香徧九天
紀蟬
青林的皪珠月明有蜩夜棲安不驚吸風飲露高且清
忽焉有物來相仍扼吭拊背施五兵失聲長號死復生
命已絶兮猶力争我方撫卷臨前楹聞之惻然起再行
脩翎廣顙金簧聲須臾已復不得矜弱肉強食神所憎
六王已畢秦亦傾臨危欲援力不能豈獨此蜩傷我情
題宋起周扇(今改字天民)
馬頭花霧撲春衣馬尾青山步步随歸去奚童莫催促
先生得意正吟詩
阮莊為張信夫題
張郎別墅阮郎琴千載風流此會心認得湖山佳絶處
綠楊窣地草堂深
過吳應文墓(君丁丑生辛丑擢第知棗強縣年二十九卒)
弱齡随伴走紅塵青眼相看獨有君俯仰十年嗟逝水
凄凉今日拜孤墳英雄有恨文章在忠信無憑夭壽分
下馬不堪重上馬夕陽回首亂浮雲
己酉西行
出門别親友長揖官道傍送者或低回行者何慨慷功
名來趣人安得戀舊鄉千金裝湛盧萬斛駕艅艎揚帆
出三泖凌空度天潢揮刃斬蛟鼉回首招鳳凰浮雲東
南來矯若游龍翔前飛若先驅遥遥西北行西北帝
王居樓闕天中央年華際太平賢俊争趨蹌一行策竒
勲六轡馳康莊致君堯舜上載歌卿雲章夙志自耿耿
况當膂力剛雨過碧天净月明仙桂香豪飲盡百瓠長
歌激清商去去君莫疑船頭起虹光
梅竹月横幅
羅浮仙子跨青鸞午夜凌風覲廣寒十二樓中都不寐
大家齊凭玉闌看
題扇面二絶句
綠樹蔭重灘平疇繞故山一犁春雨足萬事不相關
敲火然青竹磨刀割素鱗江湖真樂事輸與洞庭人
泗涇曉發(時同李天瑞迎提學王先生)
夢醒滄江月上初依稀聽得唱吳歈推篷欲認停舟處
已過前村十里餘
泊七寶鎮
春來三月未登山此夜偏舟暫當閒怪底劔光藏不得
舟人齊指斗牛間
庚戌初度
三十年前此日中滿堂犀玉動春風桑弧有事羞長劔
花甲無情恨轉篷白日嘯歌天地老青衫拜舞歲時同
雲山向晚催詩句目斷天涯没去鴻
春日雜書
雙翼錦䙰褷花間任爾棲春來自多雨日暮不煩啼
日日花枝上新聲變轉嬌何如逐鳴鳳天上協簫韶
清晨戒童子竹戶不須開昨夜東風惡蒼苔有落梅
庭樹誰教種無端惱客情昨宵窗外雨一半是渠聲
無事盆池畔吹萍看藕秧金魚前歲放長得許来長
種花種長春君子有深意願得堂上人紅顔亦如是
凢花皆可愛萱草更忘憂未必真能爾聊將慰遠遊
王相之畫石蝴蝶
處士夢中幽意美人衣上春風日午小軒人静闌干佇
立從容
樂歸為張椿庭賦(東海先生伯兄)
東皇運玄化百物競華滋金商一司令黃葉滿庭墀大
塊陶我形有合須有離古來賢達人此事那能違桓子
治石槨三年費鑴追牛山感夕陽哀傷涕沾衣拳拳惜
餘日欲作無窮規竟同草木腐千秋有餘悲賢哉椿庭
翁洞燭今古非自言八十載不蹈危險機修身慎吾行
大化從遷移幸此手足完庶不慙恩私生乎頽然順死
當浩然歸陶潛擬輓歌生與親舊辭司空游壙中酣飲
仍賦詩二子信可人吾今其庶幾酌酒自為奠告終自
為詞琅琅數百言藥石兼蓍龜春風動歌吹賓從相追
随山丘及華屋一視了不疑曠然世外遊豈為形迹羇
人生有此身所貴能不虧全歸見其親此樂知者稀尚
懷子輿氏易簀開衾時往者信自賢來日方未涯願翁
劭厥德優游過期頥
寄張拱辰
納納乾坤一草廬年來蹤跡半樵漁龍紋漸澁牀頭劔
鴻寶虛傳枕内書霜後菊花香未减月中楊柳葉全疎
飛書欲共天公語矯首青鸞隔太虛
秋雨三首
江頭雨深泥没膝閉門十日氣欲塞黃茅斷岸景色異
正晝狐狸嘯叢棘騎牛小兒誇慣熟疾走鳴鞭叩牛角
幽人拄頰樓上坐欲拔青蛇抉雲破
男兒不學資身策有家不居遠為客年過三十尚塵土
屢揖庸兒愧腰膝堂堂白日閒裏過可憐少年難再得
嗚呼此道亦未喪且復臨風默惆悵
日暮北風捲地來柴扉無人驚自開黃沙飄揚擊人面
起看天色如煤炲此時高堂坐白首弱妻供具正奔走
主人酌酒殷勤勸不知客心随風亂
題柳文裔扇
峥嶸碧琅玕上有棲鳳枝鳳凰飛不還山鳥空愁思春
風開野棠綠葉含華滋豈無好聲音緘口芳菲時諒無
同心人欲語先成悲佳人惜芳年壯夫懷遠期寧能闒
兩翅撲簌蒿下肥
庚戌歲暮在子南館夢二人傳呼入大門數折
而東予問此何處曰内閣也方思所以應對
者忽聞百舌鳴而寤以詩記
賈董才名愧不勝臯䕫事業我何情春風一刻邯鄲路
欹枕窗前百舌聲(癸丑選庶吉士從左掖門趨内閣宛然夢中境也)
辛亥感興六首
六籍無孔孟諸子競為書班馬雄兩漢韓柳後馳驅斯
文雖未喪元氣久已殊云胡後來者每變日下趨靡然
事華藻瑣甚雕蟲魚杳眇亂人耳黃鍾委路衢時無歐
陽子誰為掃其蕪
秦皇肆吞噬王白亦雄哉漢祖仗黃鉞韓彭後先來仁
暴雖異趨戡定各竒才悠悠千載下文勝武略頽貔貅
百萬輩孰是長城材虎臥不脫爪天行不廢雷干羽格
有苗茲運久未回
大運日頽下皇風返無期區區二三子乘時各揚眉聲
名動京闕舉世欽所為吾觀古人作舉措不如茲悠悠
歎升沉我獨傷此時
漢王仗三尺陸賈陳詩書齊客工彈瑟其王乃好竽為
業非不精鑿枘將焉如入水須操舟陸行須駕車君看
屠龍手終年不食魚
仲淹歸鄉閭榮光照江東散帛分族人府藏一時空明
年買義莊傾槖無吝容向來西山下平田正春農老穉
各欣欣鄉里自成風仰止慕芳躅咄嗟吾道窮
急湍無漫波高岡多烈風君子抱竒節安能與時同譬
彼松栢姿豈雜蕭艾叢水濁不汚月道喪身乃窮誰云
唐虞遠大運不再逢
夢入大第若官府有冠帔如命婦者肅容出果
實為禮皆大如瓜將别贈以硯其言意之委
曲不能詳也記之以詩
海霞流光五色爛瑶花風吹香不斷曲廊轉入迷近遠
朱簾素壁光凌亂青衣傳言鳳凰囀雲鬟十二梳未徧
金龍水寒粟生釧銀屏窈窕深不見朱扉啞然開半扇
屋梁初日晃如練當軒揖我使我先神清度遠不敢眄
遺我五花文玉硯雕盤異果珠琲粲入手光輝不能辨
鳴鞘一聲來天上回身踏破梅花帳
題吳子南梅花扇
一枝清絶傍瑶池消息須從雪裏闚待得玲瓏開滿樹
狂蜂浪蝶已能知
筠屋為徐大章季父廷美賦
徐君愛竹如愛玉種竹成林密如束林間結屋三四楹
自說此生心事足闌干一徑曲復曲落翠飛青暗人目
我疑月明深夜中定有青鸞屋頭宿青鸞飛去久不還
滿林翠羽秋闌珊時時一羽落書幌清氣逼人毛骨寒
前年識徐君傾蓋即知已坐我筠屋中焚香拂素几彈
琴瀹茗終日留知我愛君清莫比雲萍一散雨經秋春
風想見林塘幽晴窗展卷對圖畫使我東望心悠悠山
林詩酒自真味江湖風波多隠憂洛陽紅紫易消歇冰
雪此君宜共游呼王猷招蔣詡便合屋中連日住明年
騎鶴上揚州碧雲回首知何處
花見羞後唐明宗淑妃王氏也予讀五代史感
其瀕死為子乞命數語故為賦之
花見羞問汝何時生不得見爾面徒聞誇爾名爾名至
今猶在人爾貌當時知絶倫花見羞雙蛾綠出侯門入
金屋君王本代來不識中州曲風塵一朝起零落随馬
足随馬足事已非果然摧眉伏沙泥游魂茫茫遶青塚
羅衣血染何當歸花見羞入黃泉生時花應妬死後花
反憐花謝枝頭子還結妾死心事誰當傳君王墓草埋
寒烟春風麥飯灑誰邊花見羞恨千年
賦得碧甃寒根夀胡友松
曲廊隂隂清晝閒砌臺亂匝苔花斑蒼龍何年蛻寒骨
化為古松根屈蟠百折不能去回戈折戟相撑住突然
奮起石為裂散作孫枝不知數堅剛不容螻蟻穴正直
默有神靈護主人自是華陽仙雙瞳碧色耳垂肩平生
丘壑有深癖愛此松根時醉眠薰風四月日正長松隂
滿庭天氣凉我來夀君勸君酒摩挲鐡石龍鱗香松兮
歲久根益深流膏滲乳日侵潯更千年後重相尋為君
斸取根下苓采花釀酒共君斟飄然輕舉紫山岑
友松諱澄方面疎髯龐然福厚人也予與其子以祥
游故往夀之同會者王鶴坡良佐戚龍淵舜和姚經
憲平夫侯司訓公積嚴潤菴以德予與以德連婣自
此日始俯仰三十有三年矣追思往跡為之悵然甲
申端午日記
夜泊鳳凰山聞鳥啼有感
吳蠶三眠欲上山吳禽夜啼吻欲乾啼言摘山須看火
天欲明時啼更苦傷弓傷虎人物同此鳥前身是蠶女
青樓美人紅錦帷歌舞歸來月已低銀釭斜明照春睡
問著摘山渾不知
節庵
君不見徂徠松四時不改葉又不見淇園竹青青傲霜雪
借問二子何能然信是平生有竒節男兒意氣干雲霓草
廬抱膝龍蟠泥廟廊不改巖穴操事在他時人未知
同以祥赴試過張性夫宿
水底雞鳴事有無琉璃千頃浸浮圖眼中便覺塵嚻盡
他日何煩去五湖
落日放舟三泖西紅霞碧浪樹參差輞川風景還堪畫
喚取王維共賦詩
夢破滄洲明月低水村依約有鳴雞江神借我天風便
牆柳枝枝盡向西
楓橋望虎丘
闔閭葬後三千歲霸氣銷沈虎亦亡留得當時舊園寢
重重樓閣祀空王
為阮大經題畫二首
萬里龍沙隔五湖朔風吹雪點黃蘆題詩為問沙頭鴈
來日天驕欵塞無
單于羊馬漢臣衣泪洒西風日暮時千歲子卿終不死
白頭知為李陵悲
試後待榜題桂花期顧時亨次舜和韻
花發年年自有時往年空恨得花遲長安歸路天香滿
喚起黃筌寫折枝
憶從年少看花譜數到紅梅已厭遲入手天香笑今日
秋風己過第三枝
為任芸軒題畫兼以識别
先生家住南村頭草堂占絶林塘幽隂森竹樹交戶牖
屏居終歲忘春秋家藏舊書三萬軸子孫百世猶堪讀
漁鄉松鄉及薇庵後先聲價遥相屬先生讀書不為名
春秋四十猶閒身彈琴賦詩足真趣壺矢終日留佳賓
晴窗時臨硬黃帖鐡畫銀鈎照箱篋廣平老宋何足誇
高意直與鍾王接新編古製收不遺珊瑚寶樹琅玕枝
人言一字不充飽先生把玩恒忘饑鯫生忝是龍門客
十載過從如一日天風吹人不得留只尺遂成千里隔
離筵示我古畫圖畫景彷彿南村居青山九點遥相暎
淺水平橋接芳逕橋上人來知為誰安丘横雲遠莫定
山林朝市不可偕臨圖使我心悠哉便須立效報天子
還此同歌歸去來
芸軒名志字孝忠能書好文安丘袁澄夫湘横雲顧
東曙曦皆芸軒詩會中友也
河間道中遇雪次何汝誠韻
冒雪登車倚酒酣日高猶自怯風嚴不須更問春消息
已有天花壓帽簷
是日五鼓行天明雪滿頭䰒鬆如瑶花俞君世美董
君世良相視大笑因賦此壬戌汝誠下第卒丙寅世
美授臨江推官卒獨世良以丙辰登第今為大理丞
同車四人十餘年間半入鬼錄人生豈足恃哉己巳
三月二日東昌舟中識
東江家藏集卷三
