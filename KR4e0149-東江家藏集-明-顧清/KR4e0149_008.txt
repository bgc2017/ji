東江家藏集卷八(中集四)
明顧清撰
北游稿
詩一百二十二首
戊午元日候朝和冬至韻
塵途役役苦迎將五色誰從補舜裳坐擁槐枝候明發
憂端不數漏聲長
謁文山祠次同游諸公韻
東風一夢過錢塘直自元豐兆靖康終歲諸公講和戰
到頭赤手樹綱常生前骨肉山河碎身後輝光日月長
新廟城南更雄麗公忠遺種詎荒涼(時新作三忠祠於崇文門外祀諸葛)
(武侯岳武穆及公)
又用杜韻
碧殿長松鎖十尋晩雲將雪助蕭森貂蟬不改厓山制
(公封信國時帝在厓山)金石疑聞孔壁音(祠在府學文廟西)南去星潮嗟
往事北來祠廟豈公心春風一掬唐衢淚幾為先生濕
短襟
人日鄉里會歸曹良金秋官寄示詠懷新句明
日齋所奉答
薄寒催酒鬭新年猶是郊齋一日前事往舊游真作夢
詩來險韻恰逢咽鶯調歌舌方求友柳著官黃欲試綿
子建平生最蕭洒壯懷寧許豆稭然(來詩句意若有不懌然者)
十四日雪後朝回史舘作
紫宸晴雪暎蓬萊獨出東廂候鎖開學士履聲雲裏下
君王鑾駕月中回爭先皓鶴羞初日失喜遥林見早梅
坐聽角門宣喚急却思授簡懼非才
同年齋院中朝振同戴御史元之宿僧舍憲清
南夫有詩嘲之往返良苦予最後作為之解
圍
清曉詩筩入遞頻夜牎虛榻看横陳賈餘競欲收三捷
戒狃予方息兩民掖竹本因枝帶葉胡盧豈必畫非真
(朝振有紙畫胡盧之句)西堂三日伊蒲饌且共瞿曇講幻身
以燈圓餉陸太僕
三五新正憶故園屑雲糜玉閙春盤小奴解作江南意
遠客都忘歲暮寒梅欲鬭圓忙著子雪如爭巧故成團
玉厓太僕真清吏莫認明珠按劒看
同年劉直之父母雙壽
東望蓬萊極海雲仙籌滿屋舊曾聞老餘騘馬
畱桓典歸卧青山共少君華髮笑看明鏡在綵絲
猶憶畫簾分高堂歲晩長生燕還折梅花映寶薰
紀夢寄文宿諸友
客舍春來覺夢多黃衫連夕報登科七星散落雲中斗
獨鶴高乘樹杪柯(元夕夢七鬼齊立各擎一斗云天星墜以此承之又夢坐大樹下一巨鶴)
(來巢其上須臾而成)捷足故人俱綠鬢關心鄉社渺滄波從今不
作停雲望傾耳雷門聽凱歌
送汪進之令永嘉
馬上相逢識未真論交已是十年人風雲聚散驚浮世
霄漢飛騰有健身奉日豈應忘近主鳴琴聊欲試親民
東風百里温州路誰看桃花滿縣春
賦得瀛海奎光送馬良佐先生之南院
仙家蒼茫雲海東海光上與星辰通昭回萬象森布列
靈景獨應圖書宫宫中明星十有六一一紫焰舒長虹
珠宫貝闕相蕩漾頃刻萬狀難為容羣仙無事亦來往
鸞鶴隱見空明中翩然一鶴下南斗流輝萬丈驚蛟龍
蛟龍驚遯海天淨惟有匹練懸高空紫宫東南縱遐眺
晴霞五色交青紅天孫停梭赤霄上指點毫末分纖穠
帝傍絲綸要經緯旋軫不待星躔終石渠延閣五雲繞
紫泥黃紙三更封懸知不學卯金子餘光反借青藜公
題萱桂圖送徐理之父子
白頭人對綵衣裳本自無憂不待忘誰寫萱花傍叢桂
要看雛鳳挹天香
蔣國器往歲南歸予苦頭風不得送賦詩有記
取他年說今日冷雲疎雨出都門之句今再
至而歸予亦病中天復隂雨俯仰今昔為之
慨然
五載京華兩賦歸客心都似宦情微天應有意還畱舌
雨亦何心慣濕衣長路不須懷近事(國器此來多可感者)舊題渾
已䜟先幾小崑山下農田早為想秋風蠏稻肥
徐子容祖母壽八十三
春湖映空光一碧春日烘雲成五色金堂仙人燕王母
雲影波光亂瑶席麟洲别來幾清淺蘭葉萱枝翠如翦
笑輪花甲問東風八十三年供一莞楊花撲簾春晝遲
鸞笙幻眇朱絃稀瑶環涓秀瑜珥潤戲舞繞膝爭含飴
就中一孫俊而奇珊瑚玉樹含春暉擔簦上國未能去
幾日目斷孤雲飛西風八月仙桂黃手攜鶚書還故鄉
仙人一笑開北堂重簾複幔皆天香男兒悅親寧碌碌
作詩獻壽還拭目
子容讀書京師求此寄壽是秋果高薦詩云有䜟
殆不虚也
三月廿一日書事
只合清江坐釣磯等閒誰遣著朝衣綠陰門巷青繩路
心逐南雲一片飛
小閣垂簾相對紅窄衫低帽一叢叢歸來有語那能記
坐倚東風憶夢中(時初教内書館)
鄒時鳴父母雙壽
玉陛風光動綵裙鵲聲先已報江魚(時鳴奉使便道過家)鸞回兩
檢新封敕龍卧三湘舊隱居喜氣併添凝望裏賓筵相
壓小春餘無因得與升堂拜長傍紅雲想使車
家僮摘槐芽
小奴攜筐綠掩苒斜日歸自東鄰家青精未試仙子訣
泠淘的見詩翁誇人間正味竟何在天地育物真無涯
紫蓴青荇更不惡高秋誰泛三江槎
送王約赴河間縣丞
平原西北古瀛洲長記征車半日畱山接全燕從地起
河分二水帶城流千年王澤詩書古永日丞廳竹樹幽
好去王郎更清白龍門一局未應休
挽蘇廷玉
到處江湖識此翁幾番傾廩惠疲癃靈巖山下一片石
歎息高蹤已夢中
何處士賞靜亭
萬里松州限蜀川風流幕府重當年籌邊屢上金城略
退食還歌菉竹篇意外雲山爭自媚環中風月許誰傳
瀼西茅屋長鄰近相望孤鴻落照邊
送可晩吳翁
十里山塘接虎丘隱翁家近白蘋洲偶來暫别延陵廟
欲去還同孺子舟(先生與徐司空同來今復同去)雲裏綵衣高捧日雨
中黃菊苦思秋經年正有庭闈念為酌離觴悔遠游
送謝司倉
寧知信宜邑乃在古高州地接朱鳶近天連碧海浮官
倉餘火米土俗罷綿裘莫作炎蒸慮男兒重遠游
書饒貢士友愛堂卷
江雨紅垂荆樹花草堂千里夢京華無人為續池塘句
長向春風憶謝家
風雨長安旅食孤夜牎燈火說江湖紅塵下馬東城路
來看饒家友愛圖
送夏良惠
君從澄江來還望澄江去澄江渺千里孰是君歸處連
連波上山歷歷沙邊樹長安多親知青雲在指顧一行
拂塵衣高意竟莫禦淩江望農烟憩石呼晩渡芳阡笑
兒童佳木散徒御問訊釣魚竿汀洲未云暮
送宋惟德分教池州
池陽風物似長沙第一名山是九華輸與能詩宋文學
芙蓉影裏岸烏紗
送王汝昭考績還南樂
鳴玉薰風下紫清日華流采照君明重來一鶚秋期近
暫去雙鳬曉翼輕封域未踰關輔地别離無奈故人情
歸輪入境應頻駐一路棠隂父老迎
送汪縣丞還吳興
吳綿百篋練千箱歲占東南第一綱不似朱家貢花石
九重龍衮要文章
洞庭烟浪接吳興使者歸舟畫裏行浮玉山前萬松底
好詩多為別來生
題李徵伯扇
新雨蕉葉大雲根生晝陰只此可永日何必絃鳴琴
題趙希文所藏王孟仁小景
柳絲如烟散晴風小桃野樹交青紅芳洲細草何丰茸
綠波遠與青天同遥山西入空濛中扁舟兀坐誰氏翁
物色似是天隨公驚麏駭鹿不可蹤此日此意殊從容
自從挾書朝帝宫十年夢寐勞江東長橋飛盖連垂虹
尚想烟雨推孤篷偶然一笑豈易逢丹青信有縮地功
燕山六月苦藴隆開軒對此情無窮誰歟往者吾其從
送盛世虔兼簡嚴以德
紅雲千里隔江關容易看君獨往還留得錦箋無恙在
不教空到小吳山
東河日日望蘭舟遠客新年已倦游為憶相逢話京邸
紅菱白藕正清秋
書吳通判焚黃卷(通判名暠台州人以旴𣅿尹陞任)
淮甸風煙接海門甘棠隨處綠隂蕃人傳舊德歌三異
帝有新恩賁九原華表月明蒼樹合寶函春動彩雲飜
鄉人應悔籯金誤衰草荒墳泣斷猿
送楊啓祥
楊生畫蘭近無敵揮筆使金如使墨玄繒紺楮隨所遇
入手光風燦朝日湘江南北幾千里收拾都歸筆鋒裏
閒來天上弄秋光落筆便得天顔喜有時片紙出人間
傳看一日遍九㕓五侯七貴爭莫致時復揮翰騷人前
西風八月吹錦衣(生時為錦衣鎮撫)掉手還向江南歸汀洲蘼
蕪寒更綠木葉時傍孤帆飛回首思君何處切南薰殿
裏午風微
送徐中行南京工部
瘦石亭前倚曉風十分凉意小橋東雨餘楊柳秋仍綠
露下芙蓉晩更紅情至怕聞千里别會疎猶喜一尊同
畱都宫苑稀程作高詠還應不負公
八月六日周北野宅尊鄉會雨不能赴先是予
招客亦值大雨
秋雨亦無賴偏欺我與君每當開燕日故作滿城雲未
說初春旱何如後夜聞一般尤足恨紅濕從伶裙
孝松為故華亭貳尹吳君賦
君昔哦松古華亭我方挾書游縣城流風善政尚能憶
未省至孝通神明郎君京華報君訃握手道邊雙涕横
潛光隱德有如此如君豈獨堪為丞乾坤茫茫日月速
斯人已復從先塋塋前鬱鬱萬松樹總是君手栽培成
鄉人重君不忍斥指點蒼翠歌儀刑秋霜春雨幾悲愴
大篇長句何鏗鍧松兮節操本自貞何幸遇君增令名
田家紫荆尚千歲何况美與參騫并我歌孝松君敬聽
古來萬化由家庭行將東海甘棠樹并入朱絃流頌聲
鄉人徐景暉老而喪子遊京師意象悲甚將别
贈此(子美卿好學早卒)
早向丹山識鳳雛十年清夢隔江湖偶來聚首驚霜鬢
忽漫長歌缺唾壺春雨南洲(君號也)生杜若夕陽西崦近
桑榆扁舟揮手渡江去從此人間謝畏途
東海先生有表弟褚君跛一足先生呼為鷓鴣
叟輸賦入京求此詩
有叟有叟名鷓鴣壯年意氣亦豪疎豪行不顧一足拘
苦吟贏得全身癯有兒不令左右扶獨攜短笻朝帝都
縣吏睢盱索官租兒職催科翁代輸輸完婦子得寧居
老身健在百不虞西風官亭傾别壺亭樹啞啞啼乳烏
似是憂翁步趦趄烏不能言意有餘何不啼向吳城隅
宋宫蹴踘圖
甲馬營中五色光天將一統付真王後園踏踘寧為戲
猶有蕭孃卧榻傍
宫體四首次良金韻
鳷鵲樓深月到遲倚闌閒弄玉參差侍鬟記得新腔去
又向花間教雪兒
水殿凉多夢易醒昭陽歌吹隔青冥絳紗還有同來伴
奉帚金門候曉星
領得銀環奈别何更煩同伴畫雙蛾一般昨夜龍池雨
偏有垂楊葉上多
瑪瑙階邊蛺蝶花玉闌低轉畫廊斜大家近日親經史
不向宫門候小車
題畫送夏時臣尹龍游
紅葉西風吹客衣江邊行李立多時舟師亦解衢人喜
横櫂中流歌竹枝
新安鄭氏四節坊
衛亂共氏理周興比干封義節本天授襃揚繫皇風閒
披新安志仰企滎陽宗烈烈四女士允為男子雄世運
有遷革英風浩無窮高閎麗雲漢大字騰蛟龍在殷比
三仁於宋齊五忠世有長樂老此地無經從
送少師謙齋先生致政歸義興
逢掖登庸玉帶歸近來親見古應稀兩朝舊學傳黃卷
一代完名暎紫微西洛園池增勝槩東城冠蓋掩前輝
門墻賸有摳趨地還許相從認釣磯
題畫馬
吳興公子人中英文學之外百藝精龍紋鳥跡窮變態
落筆萬類無潛形畫家難工在狗馬即物計數皆天成
平生所見凡幾本如形在鑑影在燈君家此幅得何處
真跡似是來吳興前行三匹駿且獰急鞚恐作蛟龍騰
一匹顧類未肯行一匹欲卧垂青纓中間一匹骨如堵
四蹄猶帶交河冰紫衫奚官髮鬅鬙胡靴短靿帶紅鞓
當年内廏事毛仲幾隨仙仗過華清興亡百變物盡化
惟有遺跡留丹青摩挲絹素三歎息毛鬛似覺雄風生
君不見千金尚買死後骨此馬此人君勿輕
塞上謠
十月龍沙百草乾嫖姚乘勝逐呼韓關中更有蕭丞相
千里無憂給餉難
千頃膏腴紫塞秋健兒耕作貴人收金城遺跡猶堪按
只在忠良與國謀
題松鶴圖為周太守壽(同年時敏之父)
翩翩雙白鶴飛自瑶臺陰玄裳既修整縞袂亦蕭森喬
林縱遠步虛壑引清音俛仰各有得逍遥清澗潯達人
事當世雅志本雲林懸車不待歲戢羽思高尋何異松
間鶴飄颻雲漢心嘉誕賓友集初筵列朋簮鳴絲送旨
酒抗節起高吟白日麗華棟簮犀炫鉤金招要香山翁
笑傲白雲岑歲歲但如此焉知寒暑侵
鄒靜修挽詩
好景耆年正合閒背堂花竹面樓山祖風田畫交游裏
家法王凝伯仲間塵夢一宵驚汗漫舞衣當日記斕斑
(君以初度日卒)傷心玉井峯頭葉誰共滄洲載月還(君有舟名玉井蓮)
陳清泉挽詩(永嘉人止齋之後年九十一有子十一人孫五十四人曾孫三十一)
(人玄孫八人)
短世匆匆春夢同蜉蝣蜾臝空西東眼中夀考已如此
膝下子孫誰似公紀德前身太丘長游仙此去雲臺翁
清風來往鴈山下應笑白髮悲兒童
題姜少卿廷憲墨竹
草草臨池墨蕭蕭落葉風高情不可見悵望越江東
送程克晦(篁墩先生族弟)
春陽遲遲風奕奕灤河潞河凍俱釋河邊官柳千萬株
一一長條麴塵色小車載酒沿堤去目逐行舟不能住
攀條弄色臨晩風却憶前年别君處君家奕世廊廟人
暫蹶霜蹄何足云南山積書充四庫西洛奥旨窮三墳
山深晝長風日美把卷臨流思千里有書數寄南來鴻
慎勿待建鄴西風吹桂子
秦一元自通山尹調歸善李文瑞索詩送之
青雲早折桂林枝鄂渚鳴琴有去思為愛羅浮峯頂月
清光猶得照朱絲
陳汝礪憲使自雲南入覲陞左方伯
朔雲逢入覲南紀送歸藩地昔埋輪舊官今列岳尊冰
霜回晩烈風日散春温定遣炎州物秋毫識帝恩
東圃題陳明之菊期南夫二郎
日出東軒積雪融菊芽蘭茁競春工君看石畔叢叢碧
已辦西風一丈紅
吳汝玉自公安赴會試以例格不許
吳郎自負知何似一落荆南便十秋夜榻偶然同舉酒
春風幾處獨登樓名場接軫分胡越劒氣中宵看斗牛
已識行藏非在我江湖何地不優游
舊例乙榜教職九年許會試丁未以就職者少减
至六年丙辰入試者多復奏限實俸兩考汝玉坐
此空行後一舉仍丁未例
月樓為楊尚絅賦
飛蓋橋頭踏月華順流東去是君家曉風依約憑闌處
隔浦金盆漾淺沙
層軒高棟切雲浮縱有闌干不礙秋誰在隔江歌水調
清寒重憶廣庭游
題王敬止所藏陳明之菊二首
雲根翳金英零露雜芳草憶昨南山行相逢正秋曉
王郎東使年金緋照雲海(封朝鮮賜金帶白澤衣)餘輝賁園芳歲
晩猶采采(菊名紫袍金帶)
偶書
萬事人間不可期雲中日日候來儀九苞自愛桑榆暖
慙愧西風碧樹枝
魚腹隱刀猶可測牛頭有角豈難知寒泉渴飲真破甑
更向青冥學忍飢
李方伯挽詩
玉節新移自汴郊緘題千里託神交有懷旱歲為霖雨
無地青山酹束茅南楚遺民怨芳草西江歸櫬泣潛蛟
諸郎不忝長平裔雲路爭看麗九苞
書感
山陰青裙姥家有雪色鵝右軍往觀之烹鵝候烟蘿入
門訪所聞盤饌紛前羅姥意豈不勤客來其謂何相知
古云難即此感人多咄哉悠悠者何必皆操戈
九十百里半一簣千仞基少壯必有立晩節乃堪持感
彼日暮者睠此青陽時婉孌不自愛瓦裂當告誰
袁澄夫顧東曙寄詩各次其韻
夜歸連得故人詩二妙誰令聚一時感舊不知吾慷慨
論才寧合子棲遲花當春半方堪賞杯到愁來只自持
只尺龍潭笑游地扶搖今日望天池
生世端如雪上鴻一尊猶記别時同雲山有夢尋常到
江水無情日夜東未許文章真我輩尚餘禮樂待諸公
他年只恐西亭鶴哀怨西風繐帳空(東曙有清世巢由恐未公之句)
送胡仲光分務清江浦
計省郎官白髮新掄才元是玉堂人不將粉黛從時樣
儘有風流愧後塵淮海又成千里别山林猶是十年身
秋風會有離羣思還向清江采白蘋
送林光甫分教上猶
行盡西江是上猶南來五嶺入雲浮官曹不厭詩書冷
風物且為山水留虛市早春梅子大畬田初夏稻花稠
公餘我欲煩騎馬一訪張公鐵漢樓(張東海守南安重起此樓)
沙陽徐復禮持曹宗孝書來却歸省親還赴南
雍秋試
劒嶺西南不斷青七峯羅立鳳岡横絃歌里俗誇新尹
江海奇珍見此生遠信恰隨春鴈至歸心先逐暮雲征
扶搖更覺南溟近為想西風六翮輕
寄壽何以仁御醫用匏翁韻
松間倚几逐隂遷竹裏茶鐺掃葉然老去益知閒有味
丹成不恨世無傳(君子九傳善醫)風塵笑我方為客雲海如君
更羨仙翹首碧山叢桂底一尊相屬定何年
送譚貢士拱之入南雍(同年雅祥從子)
陋巷頻煩枉刺箋入門風格故翩然雲衢繼美看諸父
璧水蜚英及壯年師友盡觀南國士平安時報上江船
清秋桂子金陵月還比長安一樣圓
送丁指揮
丁將軍家習武身好文一生讀書思致君君門射策不
得意俛著兜鍪髮如蝟男兒豈必皆明經叔皮定遠俱
成名陰山尚有強梁客聽我秋弓霹靂聲
送任希賢分教雲和
古栝風煙接四明舊家文學最知名(任本奉化人松鄉先生之後)承
恩尚及青氊在懷土潛驚白髮生春雨菁莪遥送喜秋
風棠棣獨關情(時怡菴助教太學)祗應此後池塘夢長共飛雲
繞鳳城
題書堂二小畫
收却吳蠶八繭絲草蟲連夜促鳴機内家見此誰能解
游子江南正憶歸
蒹葭倚空未老蓼花被水初紅我覺蜻蜓得意翾飛來
往薰風
兩峯書屋
青山相對起我屋住中間讀書有時倦曳履看青山
峯頭雲氣來飛翠入牎戸相逢載酒人却度前岡去
攤書石牀上偶坐牎前樹微風山半來松花落無數
斜陽度西嶺返照松下石莓苔新雨過灼爍炫金碧
湖東海月出山半竹牎虛斜白櫺間壁分明見蠧魚
明月照前峯影向北峯落幽人夜啓扉驚去松梢鶴
湖頭三尺雨峯頂雲一寸雨止山依然琴書得餘潤
自有兩峯來幾人此高卧掩卷問青山岩花向人墮
春試鎖院日聞刑部奏舉邵郎中天衢任方面
衆許作詩送行已而得福建按察副使
剡報初傳自棘闈使星今已向東維一時戲語今成䜟
兩月清歡合有詩(是歲三月二日揭曉)雲近紫垣明繡豸日臨滄
海動朱旗還朝便作三年别未放秋霜點鬢絲
送徐子容下第歸洞庭
長安城中十日雨馬首不見纖塵飛羣峰遠想湖上碧
一鶴獨向秋前歸青雲緩步更自穩寶劒頻拭還增輝
江頭今夕誰共語船牎落月明絺衣
何丘山生日會以疾不赴
西第南樓迹已塵北軒長夏更宜人(丘山兩歲頻徙居)年華如
此便千古湯餅不須愁衆賓炎日病軀妨躍馬綠隂高
柳正欹巾一番又負花前醉遥聽笙歌聒四鄰
湘水飛雲
客有瀟湘意新圖展白雲天邊幾晴雨坐裏日氛氲聚
愛桑陰茂行憐鴈影分新年多喜氣五色變龍紋
西苑觀太液蓮圓殿古松及進冰者各記以詩
亭亭芙蓉花獨出清沚中青天飛綵雲墮此明鏡空杲
日耀華色炯然臨曉風天質豈不麗自無桃李容窈窕
靈洲遠逶迤仙苑通永謝蔓草纏寂寞甘自紅
層城出雲雨其上多古松但觀鬱蒼蒼莫記植者功衆
鳥不敢棲恐是跋地龍迴影拂金瓦疎枝吟天風翠華
有時來綺繡交玲瓏吾聞泰山植恥受秦人封物巨宜
有靈時清多幸逢培植不厭厚乾坤固無窮
凌人慎時令初夏進寒冰天闕自曠迥龍樓晨更清金
盤未及薦洞戶秋風生瑶姬玉筍指仙袂六銖輕持玩
更調笑柔纖映紅明豈識單衣子衝寒鑱沍溟
王漢英通政母八十
銀臺先生髮如漆太君高堂新八十朝回迎客花底揖
花枝拂衣紅一色折花奉觴拜膝席君家太君藐姑射
太君霑醉朱顔溢鸞笙入房侍兒掖後堂歌聲綵雲隔
主人畱賓還促席青衣傳語催勸客太君萬壽客無出
從此年年作生日記取明朝是重七
題顔山人畫送劉可大先生歸五羊
山人胸中山萬重傍吞雲夢涵太空落筆天機横復縱
須臾萬象分纖穠大山盤盤雲與連小山江面如浮煙
江長山遠望不極彷彿孤帆疑上天高岩飛流散冰雪
轉出深林凡幾折上方臺殿空煙霏下界塵囂此中絶
林回路轉地益清垂楊一徑通幽亭先生高坐客不去
終日扁舟相對樹平橋淺水帶遠村青林茅屋春氲氲
兒孫生長不相識雞犬有時中夜聞山人昔年侍明光
填門造請皆侯王熊姿犀角日點綴局束不奈冠與裳
兹圖曠逸知有以無乃賜金歸去放筆臨瀟湘風流太
史同州彦乞歸幾奏金鑾殿離觴載舉索我歌不覺飛
蠅汚東絹山人山人今有無江湖落日愁煙蕪玉堂揮
翰須健手碧山長嘯非良謨北來倘有陽關意好寫瀛
洲春燕圖
七月十五日久旱而雨同啓衷給事送林宗清
夜牎題詩風雨集想得行人喜欲狂領取官河三尺水
連宵通牐放歸航
左諫聲華日月邊故人身到九重天山中桂樹今無恙
好賦淮南第二篇
陸儀賓使還過吳省親
蕭史乘鸞去千秋尚綵衣來陪雙闕拜行望五湖歸故
老爭先覩高堂謝夕違山迎秋晩翠門映海東暉腰䮍
金重絡芙蓉畫兩旂舞疑天上别歌聽月中稀仙醴頻
添蟻宫羅疊送緋一尊歡不盡又逐彩雲飛
題野莊卷
秋風吹庭樹落葉滿空除閒尋野莊句感我丘園居丘
園正收穫此日樂有餘親交亦相念奈此川陸迂爾莊
復何許言在南浦隅同處百里間原田料相如欲往念
未可撫時空鬱紆聊詠寄吾志行哉歸荷鋤
送石城李先生祭告闕里
簮紱清齋出禁林尼山秋色正蕭森雷風豈有金縢警
玉帛深懸黼座心此日羹墻親仰止平生海岱快登臨
皇華不用歌離别併入新宫播雅音
送湯堯德從事西川
好去皇華使相將萬里行冰霜烏府節風物錦官城驛
騎春山麗文書夜案清成名在年少鄉社莫牽情
九日招天章
薊北江東路幾千萬重心事别三年官程算得無多日
莫為淵明靳酒錢
篁墩先生挽詩
理學龍門後文章太史公蜚騰當景運簡注切淵衷載
筆皇猷潤傳經帝業崇芬華霑草木名姓熟兒童琬琰
鐫磨徧川源滌溉空為霖須海内騎尾忽天東往事浮
雲改遺書列屋充掀髯懷指授擿埴歎顓蒙悵望仙衢
遠追攀逸駕窮南山秋月夜愁斷白楊風
進士熊世芳太僕陸獻臣先生令新建時所造
士也奉使過家先生賦詩為其尊人壽要予
同作
邂逅春風識鳳雛又隨羣彦送軺車人看白髮迎門日
路是青雲發軔初壽酒正宜桑落後舞衣猶帶御香餘
只應喜殺洪都尹親見揮金為買書
彭景武出守過家索詩為其尊人壽
振鐸俱成績懸車不待年青山同洛社紅日在堯天名
德存諸老勲庸付後賢庭趨看五馬堂集記三鱣天與
齡如鶴人知祖姓籛壽杯醲若露仙果大於拳儼雅吳
黌像飄搖蠡浦船(吳中學舍有生祠蠡浦公所居也)聖恩殊未艾玉帛
竚登延
與原復飲時章宅夜冒雪歸馬上聯句
灞橋詩思玉河東客散重城夜向中(原復)皓白暗欺雲路
月(清)清寒時拂帽簷風(原復)十年江外孤篷遠(清)此夕燈
前一盞同(原復)明發趨朝看晴景水精渾琢大明宫(清)
次日夜酌用前韻
明朝塵海各西東莫惜清歡此夜中韻好不妨還用雪
(清)杯深那復畏衝風閱來世事常多感(原復)語到心期每
自同(清)飛矢奪梟成一笑插花猶憶醉南宫(原復瀕時原復敗)
(得梟矢而均)
插花猶憶醉南宫尊酒三年此會同(原復)嘉績已看書上
考醉吟何惜到春風楸枰的歷棋分角壺耳鏗鍧矢躍
中(清)回首不堪凝望眼白雲長滿五湖東(原復)
李叔淵父壽七十八(學職致仕受封)
世味真應染指休太行千畝即菟裘天書有寵紅裁錦
春酒無時綠滿甌到處煙霞宜杖屨會心花鳥自林丘
新年八十相將近更伴莊椿一度秋
御醫楊信之故宅在玉河東涯有花竹山石之
勝時行借居有作次韻
滿城車馬此堂閒招隱真堪賦小山花竹四時春不斷
琴書列屋晝常關開尊又喜逢青眼攜手還思弄碧潺
(僕曾寓其北鄰)却怪相期數相迕早朝常隔殿西班(兵科立御道西)
記十一月十九夜夢
夜夢飛行萬山頂下視黃河如汲綆(二句夢中作)仰觀明星
萬銀餅青天倒垂碧瑶鼎大冶神光赤霞炯我暫窺之
百夫警東北玄雲突如猛上衝層霄失參井若華欲舒
震方炳人間寂寥萬物瞑
送原復(臘月朔行將過家為尊甫封君夀)
闕下恩光動錦袍東行未覺故山遥雲當驛路還停馬
酒溢春杯擬頌椒歸日諸園花併發拜時雙鬢雪全消
何因暫作稱觴客醉擁藍輿過午橋
江西傅生復立其遠祖學士初菴書院於其鄉
體齋宗伯先生屬為賦詩
前朝學士有聞孫能讀家書習舊聞遠道不辭來上國
名山時為訪遺文青氊次第還初觀白馬聯翩向暮雲
遥憶精廬清夜永一燈還與列齋分
次石樓太史和陳時雨大行劉汝中中舍東圃
聯句韻
病學安心未有方清齋聊欲寄僧廊簷花細雨思公甚
塵海西風為底忙薝蔔定應誰共嗅醍醐遥羨獨先嘗
石翁妙語清人骨吟斷東軒一縷香
庭樹着雪宛若梅花遣興一首
朔風吹庭樹歲晩益蕭疎同雲散微雪披拂下寒虛旖
旎輕點綴芳華在須臾感此歲寒物念我田園居豈不
信假合憑軒亦欣如
冬夜德卿希大徵伯過訪
良夜賓友集開尊坐南軒華月照兩楹熾炭回春暄妙
語入肯綮雅歌振清温共言會晤難菲惡愧盤飱且復
延兹賞明發又塵樊
雪中思南夫迥碧樓戲簡
迥碧新題幾首成無人曾見雪天清晩來劇有山陰興
憶著袁安未敢行
時雨用東圃韻寫懷兼惠柳木壺矢
束矢形裁出薊方幾陪陳榻署東廊(時雨寓行人司)爭梟解奪
由基巧失笑曾聞玉女忙分遺却隨詩併至試投誰合
酒先嘗春風有約應非遠拍瓮新醅夜已香
臘月廿三日飲德卿宅用涯翁齋居聯句韻
良游集南園秉燭向深夜盟尋舊雨餘坐想重茵藉墻
隂有殘雪鄰酒方索價西瞻太行峯皓白欺二華兹惟
藏春塢豈伊淩風榭洪爐赫彤霞餘香裊檀麝牎明疑
若空簷短不留罅吟苦愁後成棋勍鬭先下翻思前夕
裏高宴久已罷遠鐘送深更疲僕催早駕顧兹蚓竅鳴
試我蠅頭寫得雋豪屢揮沈思首頻亞忽看山月高顧
影獨驚詫情兼賓主忘氣已芝蘭化諸公信自賢此夕
頗堪訝招要入拘牽窘迫自閒暇詞非石鼎工酒罄金
罍瀉明朝逐餘歡此榻寧許借
除夕招王德馨
客舍長安歲屢遷屠蘇明日又新年共君只向燈前醉
免與兒童計後先
送僧還玅嚴已未齋居泰魯山僧舍作
鶴城西北古招提十載長安夢不迷我正憑闌送歸目
君來卓錫話留題邯鄲枕裏三生速瀛海天南一鴈低
幽徑小軒何日到碧流長繞畫廊西
再賦
夜宿端公房念與永公别青燈淡疎櫺起坐見微月野
鶴飛無定籠鷹動遭掣翩然思南翔神爽渺飛越精藍
古城隈臺殿高嵽嵲幽房回曲徑只尺人境絶公持桑
下意我憶雲門襪他年續清游還放西潭枻
東江家藏集卷八
