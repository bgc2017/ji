東江家藏集卷十八(中集十四)
明顧清撰
北游稿
序二十四首
送司業羅先生序
往歲庚申上特詔起前南京國子祭酒致仕謝公于天
台以禮部侍郎掌太學事其明年以翰林編修臨海周
君朝振為司業以佐謝公起前福建按察僉事致仕金
華章公以為南京國子祭酒謝公章公宿學名儒恬於
寵榮未老而歸休士大夫望之若山斗然周君端重謙
慎馳聲館閣有年矣命下之日廷中翕然相語以得人
且以為兩監諸生賀方是時章公始居憂上固未之知
也及公具疏辭上閔然為虚其位而擇可南京國子司
業者攝監事以須南監不除司業若干年亦特命也於
是編修泰和羅君允升以德以才輟於講筵受任以往
命下之日廷中復相語以得人且重以為南監諸生賀
時壬戌夏四月六日丁未也既閱月壬申翰林及春坊
諸公張宴于院中閣老而下皆賦詩以送而以故事俾
清序其端清觀上之起章謝二公於山間固不謂在廷
之絶無人也以為俗降而窳士習由之假二公之風操
以振起其頽靡也及章公之未至則又申舉舊章咨於
近列而特以命君蓋將以望章公者望君而豈尋常之
任使比哉易曰通其變使民不倦又曰易窮則變變則
通通則久今學校之政其可謂倦矣義理未足以養其
心而利禄且有以撓其志壅遏衰遲計日望仕無怪乎
士習之日靡也其亦將至於窮矣以愚所聞蓋必有以
作而新之使士志定而恥於外求然後可以融而通之
使賢不肖之各止其分至於率之而行倡之而應則又
有在於品式規程之外者而不論夫夏楚之威也君其
謂之何哉清於章公後進也於君與朝振同年也序以
送君蓋私為榜中慶而思以輔君且將以聞於章公而
不自知其愚也於乎君尚無使清為徒言哉
送劉推官序
始吾居鄉見人之有爭者羣造乎里胥而辨焉從而聽
焉其曲直瞭然也已而里胥者或左之或右之類不稱
其所言問之則曰噫某賄也某勢也某與某不若也當
時固已歎之少長游邑庠見有辯於有司者其曲與直
亦瞭然也而有司者之左右之或不異於里胥而乃或
甚焉私心竊自憤以為里胥者亦民耳里無人焉強提
而置諸其上其材識猶民也而又訹於賄與勢其若是
宜也彼有司者何人哉推於鄉選於州閭羣而養之於
黌序既成而賓之以興於春官其及等者為進士不及
猶所謂鹿鳴之賓也歷試而官之豐廩禄以奉之榮其
名而尊其身民之視之豈與夫里胥者等哉里胥者不
能平其訟而至於有司謂其能直之也而或反不里胥
若焉彼誠何賴而奉我哉近天子之居猶有能走而立
乎肺石之上者偏州下邑望帝城如天上雖部使者或
終身不得面焉孱愚之民有鬱抑而死耳爪牙之利者
不勝忿則起而為吾敵矣凡今嶺海之區鳥驚而獸駭
者其情狀雖不必盡同要之拂其情而無以服其心往
往多起於鬭訟普安之事是已不公其心平其氣以戢
吾民於庭除几席之間俟其憤而與之相挺於溪山千
里之外幸而克之而所以損於國者無窮是豈非有司
者之責哉西江劉堯舉以春秋試禮部七舉而不第就
吏部選得璚州推官推官獄訟之司也而璚州在大海
中去京師萬里真所謂望帝城如天上者其地民夷雜
處雖今王化遠被而終異乎中州司刑者以為遠而不
加之意焉或舉而倒置焉憤而弗洩亦何所不至哉故
予因長史王君之請贈舉所見以規之而不以頌云夫
州邑者一鄉之積也萬里者一州之積也推乎鄉可以
驗之州通乎近可以達諸遠他日海南之民曰劉侯不
鄙夷我民而以直待我也互相戒以無犯於有司則予
言其與有榮乎
送濮先生序
國子監丞之設蓋始於隋唐掌輔祭酒司業判六學之
政令學生之業成者同祭酒試上于尚書宋制兼掌錢
榖至國朝委錢榖于典簿而丞專督察糾繩之政凡六
館士有不如學令者得舉而罰之祭酒司業之欲有罰
者必付焉其職清其權重隠然風紀激揚之任而非徒
談經術司講授而已故丞得其人則士戢教行祭酒司
業可不勞而化成非其人則或亢而戾或隨而靡有力
倍而功半者矣然則丞之任夫豈小哉當塗濮先生延
芳以詩經教太學三年擢南京國子監丞先生學老而
富行端而確蓋嘗卒業成均而始受學官其在官四主
文柄周流齊晉閩浙之區而復官于成均所諳歷多矣
所謂亢而戾靡而隨與振紀綱而輔化源者舉在其目
中矣南雍久虚祭酒之位近者羅太史允升受命為司
業士大夫方拭目以觀而復得先生為之丞南方之學
者其有翕然而丕變者乎羅君之往也予以文送行先
生行而助教王君汝楫復俾予為序凡今學校之政與
時俗之弊變通之宜予送羅君已略陳之矣故特以丞
之職事所當為者為先生言之先生與羅君其尚終相
與以有成哉
風帆秋興序
風帆秋興圖一幅詩若干首檉居杜君及吾鄉縉紳為
信之南歸而作信之以屬予為之序信之初入京即受
知於陽武侯薛公將奏置其家塾中遭間阻往返于江
湖遲回於京國者十餘年而事乃克合其可謂難矣信
之之初返而來也其内人殞于途再至而失其愛子零
丁匍匐於憂患中身不膺一命家不霑寸禄而拮据綢
繆酬對人間事不廢平居會聚略不見其困瘁可憐之
色而終以有成其又可謂難矣成之難故其涉於世也
滋熟處其難而後濟則所以居之者必靜重而不搖譬
則寒澗之松老圃之菊閱春秋於幾變淩風霜而始花
榮名之加乃感慨之所集也豈與夫走馬看花盡長安
於一日而以詫其鄉人者比哉予少與信之同入學至
于今二十有五年信之歸興之高諸君能言之檉居能
圖之而若此者則予深知之而他人或未之及也信之
觀此其亦將有感於中哉
送張元春赴山隂尹序
壬戌秋紹興之山隂餘姚台州之黃巖皆以闕尹告三
邑之縉紳咸願得才賢以幸其鄉人而未有所屬也山
隂鄉進士宋君元溥與進士張君元春為同舍生知君
之賢誦言于鄉人於是閣老木齋司成方石兩謝公皆
欣然欲得之而亦未有所定也既兩月除目下則君之
名儼然在山隂山隂之人轉相告以為慶且以慶宋君
而兩邑之縉紳皆悵然如有所失宋君以其事告予且
屬為之序予聞古守令之賢有政成還朝而民不忍其
去者矣不聞未至而先望其來也有改邑未行而民爭
於兩界者矣不聞未仕之先廟堂之公卿交相與欲之
而不得者也張君舉進士未踰年其言論其政事皆未
有所試徒以宋君一言而山隂之人慕之餘姚黃巖之
人復慕之爭欲寄君以百里之命得之者喜而不得者
以為嗟君誠何以獲是於人哉古之君子修于身行于
家孚于鄉鄰而信于朋友故名揚于王廷而人不以為
誇政施於初而民信其終之不謬何者其所養有素也
若張君豈其人乎哉吾未識張君而觀諸公之慕之可
以占其賢至於稱人一言而鄉邦先達交信而不疑又
以見宋君之不凡也故樂為書之雖然子産之相鄭也
一年而謗之三年而誦之方其謗也不知其可誦也及
其誦也則忘其謗矣今君未至而人先慕之又從而張
之以文辭吾竊懼其終也夫懼其終則必思所以慎其
始而勉於後斯足以保其初此吾之所以為君告也有
所感而為善固非所以待天下之賢然負縉紳之望而
求以稱之亦分内事也君尚無使宋君之愧其鄉人哉
送司業周先生展墓序
周先生朝振既得請于上歸展其先塋六館之師生與
朝之卿士榮先生之有是行也相與作為詩章歌詠其
事既已極其盛矣行之日翰林諸舊僚以方有講事不
得餞于郊也復使清為之言清少讀孟子書觀先儒論
君子之三樂而竊有說焉敢即以叙先生别蓋先儒之
論以為父母之俱存兄弟之無故與得英才而教育之
者一係之于天一係之于人其可以自致者惟不愧不
怍而已如清之愚則謂士類之依歸誠非可強而所以
來乎是者則必有由天命之修短誠非人所能齊而在
我所當為則有可以自盡是故天之弗我與人之弗我
歸吾不敢知而修吾身以致吾誠者則不可以是而自
委也先生少侍先公長史宦學于四方幹譽承顔所以
娛奉于膝前者既無不盡而律身行已無一毫敢愧于
天人暨登翰林職清近聲稱日隆而愛士禮賢有若饑
渴縉紳之嚮慕欣欣焉遂升國庠貳大司成為章縫之
領袖先生之所得亦侈矣顧猶有可言者先公先宜人
違棄頗早養成國器而昂霄聳壑之勢一不及見焉此
則先生之所歉焉而春雨秋霜不能無感於終身者也
然自先生之有是圖也吾以為左師之地百責所關殆
不可以一日虚者雖有請且不遂也而疏封朝陳温旨
夕報士大夫聞而助之喜焉侈之詩而歌詠焉豈不以
先生之所懷獨在于是體孝子之深衷而成其盛美者
哉先生於此亦足以少慰其平生矣然吾又聞之君子
於親之存也致力于孝而推以忠吾君於親之歿也致
力于忠而圖以顯吾親蓋其致孝也固將以為忠而其
為忠正所以成吾孝也先生去鄉十年而始有此歸瞻
零落于山丘問閭里之存亡豈能無睠顧之懷誠念乎
是則又有不敢以濡遲者矣暫歸以申吾孝而亟來以
致吾忠此友朋之至願諸公之同情而清之所以為千
里别也先生其念之哉
送張縣丞序
吳越之間會稽山隂鏡湖剡溪之名勝甲于天下而人
才亦從之有自宋元至于今詩書簪纓相望不絶如一
日者是雖其人之賢而扶輿清淑之氣蜿蜒磅礴之所
鍾夫亦豈可誣也錦衣千戶謝汝容剡人而世宦于燕
敦詩說禮鄉人之自南來者多主焉有張君克敬者以
太學生出貳江西之贑縣汝容為之求贈言道君之賢
而因及其家世則固所謂詩書簪纓相望而不絶者也
蓋君之先有登宋乾道進士為兵部尚書者有以進士
參議制司公事者入國朝則曾祖孟韜以明經薦于鄉
其尊人軒以鄉進士同知兩淮鹽運事江淮之人至于
今能道之至君復以才丞巨邑自兵書以來四五百年
之間世代有隆替職位有崇卑而書香一脈綿綿延延
若斷而復聫將墜而復振此其故豈偶然哉縣之有丞
所以貳令而出政以養吾民者令賢矣復得賢以為丞
則一邑之人蒙其福不然則或撓而紛或抗而沮鮮不
敗乃事者贑之令吾不及知而丞乃得君政其當有成
乎夫自尚書參議而視一邑之丞其相去遠矣然以君
子言之則一命之與公卿其求以及人一也而况韜翁
之積學未施都運君之施而未竟君雖不有贑之民其
不有尚書與參議乎不有尚書與參議其不有韜翁之
與都運君以為剡山水之光乎詩曰無曰予小子召公
是似吾以是卜君之丞贑其政當有成也故因汝容請
而序以期之如曰吾之位若此雖自立其焉知則今之
畫地者皆然所為丞不負余而余負丞非余之所敢聞
也
家譜序
吾家久為農譜牒散落不可知可知者自祖居華
亭不他徙其詳亦不可得知可知者自吾高祖福
一府君而下福一生貴一貴四貴一生秀一秀一生文
理是為吾父而貴四無傳吾兄弟二人汝伯祖文用又
無子故以吾承祀吾先世居縣西南兀子涇至福一始
遷于城西見遠橋之南而其弟福五仍故居今曰賢曰
仁者吾四從兄弟也蓋吾宗自是而分為二吾父祖以
上雖不甚讀書皆樂善循禮義以清白相承吾曾祖母
李性嚴有識操治家斬斬鄉人教子孫視以為法凡吾
家無惰游之男無冶容之女吾兄弟平日不敢出一惡
言至老不敢為一不善事得全其家皆先訓所及也清
時雖幼蒙猶能一一記憶大父卒清年益壯念家無載
乘恐久愈湮没子孫不及知恒切悚懼而方役心章句
為程試計未暇也既忝科第居京師酬對人間事碌碌
如昔弘治壬戌以去親久將圖歸省惕然興懷不敢寧
用敢以所聞於大父及所知者次第譜之譜始於福一
示有徵也福一之後詳書而其弟則否示有宗也凡得
姓系本不書以吾祖所不知不敢強附焉以為當世譏
也雖然君子之澤五世而斬吾福一府君而下至吾祖
為五世自吾祖而别傳吾父至吾孫又五世矣吾父布
衣躬耕以直誼聞于鄉而吾祖之懿行尤著後之人因
是譜而遡其所從即其所以告清者味其詞氣而倣像
其行事必不忍縱驕奢以墜厥家而吾福一公之胤可
衍於無窮又安知無元歎彦先者出吾宗以為斯譜之
光哉嗚呼此亦吾祖宗之意也
送史同知考滿序
侯在郡逾三年將書最銓曹有袖詩一卷示予者曰此
蘇之人思侯之為令不可得而形諸咏歌也今侯政成
入京韓公所謂將羽儀天朝而不復幸吾民也決矣蘇
人去侯而猶思今幸且留也而弗知敬事松尚為有人
乎於是盛稱侯之美政而指其大者曰去歲夏秋旱苗
榖槁死知郡劉公方如京民無所控訴侯力贊攝守何
君上其事朝廷悉從之璽書勑撫臣舉荒政德意甚厚
侯之力也及春撫臣至議所以賑貸者侯又力贊劉公
速其事民聞當發廩皆忍饑以待國無流亡又侯之力
也其陳便宜于監司曰今之論者知重國而不知重民
不知重民即所以為國又曰寧使税有闕而不充不可
使民饑而死其論江南直隸不蒙拯䘏曰此皆有司知
税賦之為重而不知民隠之當䘏怠忽坐視奏報失時
之所致此又近世有司所深諱而不肯言者而其通融
漕法區處賑濟又皆應宜切事鑿鑿可行與夫蠟貎梔
言專為身而罔他恤者萬萬也故願因侯之獻績蘄吾
子之一言庶當路之有聞焉而知所以處侯無使他日
為蘇人之悵望而徒言也予始識侯於吳門知侯之長
厚而已及還自京師聽田夫野老所以誦侯者乃遠過
其素今客之言視田夫野老加理而核焉如使言之而
當路者聞之吾恐侯之果不復得幸吾民也而又可乎
哉於時光禄少卿陸君而下皆為詩送侯推予為之序
念終不可以已也故具錄客之語以冠於篇端而不復
顧其私侯名俊字景賢燕之漁陽人成化甲辰進士也
海山清勝詩序
南起於吳越北至於青齊綿數千里皆左環瀛海右帶
羣山宦轍之所經商帆之所歴堪輿職方丹青竹帛之
所紀載會稽雲門洞庭金焦北望琅琊極於岱宗而東
接於三韓倭奴流求扶木之墟夷亶之洲其高山風雨
其遠際天地環瑋而譎怪曠漭而汪洋皆可以目寓而
神往者其間靈鍾秀毓為大貝為明珠為三品之金鉛
松孤桐橘柚之苞絲漆之供鹽絺蝦蠣秔稻之饒生人
之所資殆遍於天下其聚而生人物則為季札為魯連
為嚴光為魯兩生漢三傑為洙泗之羣英而師表百王
垂憲萬世如吾夫子者實於魯而降靈焉舄履之遺塵
宫墻之餘址丘園邑里風煙草木之輝光固儼乎其如
在也豪傑之士際昌期宦名邦聲動於諸侯出而當陶
治人才之任以其尚友千古之心先憂後樂之志而馳
騁於其間其感乎心而發之事也豈止太史公汗漫之
遊而已哉三山傅先生以易經教華亭三年而校文於
西江又三年而受齊聘縉紳皆以詩送行而吾内弟任
生明善求為序惟先生風節之高問學之富衡鑑之精
固已不待稱述而知贊說而能者吾獨羨兹行有以窮
天下之大觀以會聚其精誠而得人之盛果超越於後
先也乃為題其首曰海山清勝而序以期之先生公事
畢駕軺軒登越觀之峯望匹練之餘暉試仲尼之所以
問顔淵者果然與否其將指蒼茫而笑曰彼有人焉惜
乎其不吾俱也
吳國風謠序
宜春劉侯治松之六年為弘治甲子九月戒行將朝明
年正於京師郡博士餘姚汪君本侯之德政賦詩一章
擬歌于祖道以示其同官於是司訓臨安唐君繼之司
訓會稽朱君又繼之司訓關西閻君江右殷君復繼之
以示于諸生諸生毛節等退而相謂曰侯之行先生咸
有言吾輩其可以無述於是節倡之溥和之元金臯銳
等又相屬而和之總為詩若干篇題之曰吳國風謠而
持以示予予受而讀之曰美哉和而正鬯而理婉而有
遺音吳之風其若是美乎古者天子巡狩會諸侯于方
岳命大師陳詩以觀風而因以考其國政之美惡加黜
陟焉故其序曰治世之音安以樂其政和亂世之音怨
以怒其政乖亡國之音哀以思其民困言民各以其情
發之於歌謠情有苦樂而音隨以變焉而其國之政令
可從而知也封建廢而為郡縣此意不行於天下久矣
而吳之風若是其侯之化乎學校風之首也推之一國
其有不然乎蓋其言之和以正也可以觀士風之淳美
此教之及也其言之鬯以理也可以觀民隠之畢達此
政之致也其言之婉而有遺音也可以占他日之去思
此愛之結于民心也美張堪者不詳其治燕之績而但
稱麥秀之歌美廉范者不詳其治蜀之績而但稱五袴
之謠是詩也雖未登于太師之簡有得而觀之亦豈待
履侯之庭而後知其為賢守哉牧尹高第入為九卿兩
漢制也諸侯來朝燕以蓼蕭錫以采菽成周之制也聖
天子稽古重民其有以待侯之來矣為序詩也故不敢
以佞云
春苑看花詩序
春苑看花詩者邑博士傅君用享將鎖廳試春官章縫
之士賦以為君贈者也君初以易經薦其鄉為第一人
過省不利用乙榜例來教于華亭故事舉人領學政再
考有成績者得試于禮部君在任六年清節雅量為一
時冠場屋薦士視常格不啻三倍而典文外省以得人
稱者亦再矣進士之科唐人重之謂之白衣卿相釋褐
之日賜期集費燕于曲江遍遊名園由宋以來傳為土
林盛事此非徒以榮其身重得人為天下計耳夫求得
人以為天下計則如君者豈非有司之所急而諸君之
歌詠豈無意哉走焉東風盡長安之花於一日孟郊所
以為詩人也與聞喜燕而不戴花同年規之乃簪一花
司馬君實所以為醇儒也然則士大夫之望君與君之
自待有出於斯言之外者矣袁君澄夫屬予序此詩予
方念無以為君贈也而喜於挂名為即其首簡而書之
如此宫袍初試回首上林君其有感於予言哉
送姚先生赴南安序
予童丱時從今涇國長史任先生學先生以文豪一時
賓客甚盛然至論學行純備則必以姚先生程夫為首
稱先生至必肅衣冠敬禮之加等當是時予心已竊識
之既冠入邑庠因得從先生後觀其言行信然凡先生
有言於人無弗信有所託無弗響應者曰姚先生誠信
人也下至於市里亦然蓋十四五年間未嘗見其有失
色于人者予既忝科名而先生猶連蹇場屋同時之士
不能無觖望而先生澹焉如平時每書入京師和平謙
厚無幾微動於詞氣者其經學之純深文翰之雅潔自
得雋于時者未能或之先也故予慨然太息以為如先
生而不偶于時天道有弗可知者弘治甲子始以久次
貢春官授江西南安學訓導南安於江西為名郡重以
吾鄉東海張公之化而山川之秀所以鍾為人物者猶
鬱而未昌近歲乃有以掄魁薦于鄉者而今又得先生
為之師意者天之屈先生固將有待焉使大展於是邦
以佐成聖天子文明之治邪傳不云乎以身教者從先
生之修于身者備矣其御于家行于鄉亦既無弗從矣
西江千里吾恐南安之士猶未習先生之風也故因諸
公之贈行而序以先之先生至不言而化行則予言其
猶贅也
嶺表澄清詩序
昔漢冀州盜起以范滂為清詔使使按察之滂登車攬
轡慨然有澄清天下之志一時所部自知贓汚皆望風
解印綬去州境肅清范史書之至于今想見其風采執
法之吏出按州郡者人必以是期之吾松貳守吳君莅
任之六月盗起南方大司馬東山劉公特薦君拜廣東
按察僉事專敕備邊松守宜春劉侯合同寅賦嶺表
澄清詩以贈蓋有取於滂也然吾觀滂之受任在漢未
於時海内已亂澄清未幾而羣小咻之志竟弗遂其視
吳君生聖朝遇知己進得以行其志退無所累於心蓋
相去懸絶非滂所敢望也而侯獨有取于是則亦以其
人言之而時非所論已矧方今天下雖無事而疆場之
守亦未盡得人嶺海之間去京師萬里風霆之威日月
之光容有所不及焉包匭刻脧以失民人之心而因以
召亂者固不謂其無之也當是時而有如滂者出其間
以當一道澄清之任百城之吏有不聞風而震疊而山
猺海蜑歌珠還而頌乳復之不暇又何弄兵於潢池之
有哉若吳君蓋其人已大司馬選於衆而舉君宜春公
之取於滂以為君贈皆非苟焉而已者予故紬繹其意
而序之如此他日由嶺表而中朝且將為楊綰之服黎
幹而感汾陽如滂又何足慕哉君名廷舉字獻臣成化
丁未進士先世嘉魚而生於蒼梧熟知南中事當塗用
之非徒取其清也
琴堂永日詩序
豳風七月之卒章曰十月滌場朋酒斯饗曰殺羔羊躋
彼公堂稱彼兕觥萬壽無疆邠公貴為國君民忘其賤
而升其堂舉酒而稱壽其意勤其禮略矣然而周家一
代上下相親恩意纏綿至久而不替東遷而後國既微
矣而民猶懷之眷眷而不釋則其源固出于此也後世
君日以尊臣日以卑堂陛之間等級斬然而情日以隔
絶平居無事惕於威刑奔走承迎雖無所不至而中實
判如一旦事變之來而渙然離者多矣識治之君子於
二者之間其何所從也番陽張君宗周以進士令華亭
其待民一以誠意寬平簡易見者無愚智少老皆得盡
其情焉至豪猾姦欺亦無所縱捨而惻怛之意未始不
行乎其間蓋庶乎古之所謂循良之吏者四月二十六
實君初度之辰邑士錢穆諸章輩相與賦詩持酒為君
壽君亦欣然受之不辭自周公作詩至於今二千有餘
年遡而上之以至于邠公又千餘年矣以今凖之其氣
象豈相遠也詩皆近體目之曰琴堂永日堂以指君之
所臨而日以狀君之壽諸君之意深矣語曰化國之日
舒以長四月長夏日日以永以君之政而合之天時皆
有舒延之象焉諸君之意深矣抑邠民愛其君而不能
自言至周公而始形諸詩微此吾無聞焉矣諸君身為
之又親能言之使鄉邦之美由今日而傳播於無窮斯
又邠俗之所無也是日也予方病不能出而諸君以詩
屬為序予因得以挂名焉他日吾民歌去思頌甘棠國
史書之以繼中牟密尹之後使天下之人指而稱曰張
君真循吏也庸詎知此言之非其張本哉
送王敬止赴嶺南序
今臺中故事御史滿三歲其同寅賀者必請序于翰林
他省寺或不盡然者蓋盛舉也壬戌歲予當為王君敬
止序未及稿而君奉旨按遼東明年予以憂去官君亦
以職事被逮比至予已南彼此不相值君謫閩中而予
方有事丘墓海鄉稀便人莫知其行蹤每一念君未嘗
不引領南雲嘅然而歎息也乙丒予免喪而君再謫嶺
南聞之流涕而君自蘇以書來方惓惓以不及弔予喪
為深念以不得予文為大歉其詞委曲和平若初未嘗
有遷謫事者予讀之竦然起立服君之偉度非長安初
會之敬止且深自愧其不免於兒女子之情也是則君
可賀之大者若夫歲月之磨勘階級之序遷直居官之
恒事非所為豪傑道也是用輟前之述而易以贈今之
行蓋君自為行人使外國潔清端敏固已疎動遐邇比
入臺直言正論時譽翕然其出按也刺舉激揚又人所
甚難而不敢為者明主蓋深知之憂其銳而將至於折
也故因事而抑之老其才以大其所受而君於此亦自
知之其所以舒泰從容不自隕穫者固自有定見譬則
慈父之庭訓孝子之受笞其心之孚感豈西臺南徼之
所移而山靈海若知天子之近臣魚服於下土其肯使
蟲蛇霧雨少襲君之衣屨哉然則君之行又有賀於他
日者而區區離别亦不足為君道矣當時請序者趙君
克正而下凡十人不能詳亦不敢遺者本予言之所起
也
送陳舉人歸莆田序
閩中自宋來號為南方鄒魯文學之士束帶結髮以功
業自奮者恒倍於他州然以其地之遠也計偕而上踰
連山冒重江擔簦躡屐勞與費亦倍於他州一舉捷禮
闈登大廷歲固不數人也蹶而還復來則其勞與費
又有倍於是者以故閩士之不偶者不入成均則遂領
部符教郡邑以俟再舉其能從容翺翔歸故鄉展庭闈
之敬無反顧之憂者非高貲則宦族也陳君國英起莆
田以明經取高薦方是時其尊人以前進士教華亭君
之赴春官嘗拜慶而北也既下第束裝南來謝不敏外
横經質疑雍容於膝下者幾三月先生以母夫人之在
堂也趣之歸自閩而北自京師而南華亭適其中君之
往而來也輿馬僕從皆得以一息焉同君舉者不能皆
然也息也得以親顔色於久違歸也得為先生伸望雲
之意同君歸者不能皆然也歸而繹舊聞益懋其藝能
踰朞而來則先生之試期已及扶輿而上接武而升汾
州在前居仁在後使天下之人指而曰莆田之陳世有
其人無忝於今之鄒魯也然則君之行其亦榮矣哉朱
君朝美合同窗為酒以送善繪者為之圖郡博士汪君
而下咸賦詩其上予東齋舊生諸君謂不可無言也故
序以先之
壽孫鴻臚六十序
吾松人士自國初來文學政事既表表于時而書法之
精亦為天下第一其最承恩遇者二沈兄弟及孔昜朱
公而太常夏公以高才勁氣與三君者齊驅永樂宣德
之間鍾王在前虞禇在後駸駸乎魏晉盛唐之風矣而
其子孫又皆克世其業繼美于時沈公之後為故大理
評事藻今中書舍人世隆朱公之後為故大理卿文徵
中書舍人仲光獨夏公之學傳其壻王君存節存節傳
其壻孫君用章雖若小異焉者而翰藻書香其嗣承猶
一日也用章當憲宗時以工楷法書金字藏經稱旨擢
鴻臚序班供内職孝皇即位援例歸覲遂稱疾不起築
堂架樓窮飾勝趣與鄉大夫仕而歸者日相從為文酒
之會逍遥咏歌以樂太平至今上元正丙寅而壽始六
十以天下之大國家之多士而絲綸之任此數家者子
若壻世掌之嗚呼盛矣而恬於進取未老而能閒又有
若吾用章者崑岡之秀其所産固多奇哉書稱皇建有
極斂五福以錫庶民而壽為之首終之以攸好德夫福
必有德而後能致之必有壽而後能享之至於歛而錫
之則有本於建極之主而非人臣之所能為也用章簪
筆而升朝登金門趨玉階日食大官享天上之樂者餘
十年掉鞅名場尋幽貞之廬坐青山招白雲而引黃鶴
享林下之樂者又二十年神閒而氣充志定而骨堅踰
六望七以及期頤又未可以限量也若是者豈偶然哉
進以鳴國家之盛而退也怡神以永年皆士大夫所深
願而不可必得者兼而有之吾恐前之數公尚有羨於
君也正月十七實君初度之辰倪君廷威張君景和首
為詩以賀諸公聞而繼之皆仕而歸與君同樂太平者
其名德壽祉亦略相當尤非偶然之故也予故推本而
極言之以序之於首庶幾乎諸公者相引翼於遐年無
一日而忘吾君也正德丙寅上元日
思親詩序
古者諸侯分土而治王畿之内不過千里士大夫仕于
朝者例不出其鄉即有朝聘征行皆不踰時而返其國
父母兄弟宗族聚在目前禄奉賚予均及喜相慶戚相
弔疾病患難相恤纓弁而入朝退而視膳愉愉也采薇
之戍兩期而還則上之人為之閔惜憂傷不啻在已然
而其事特見於多難之秋而平居固無是也蓋自罷侯
置守以來始有萬里而從宦歴年而不歸瞻飛雲於太
行感峻坂於卭崍者而其甚也乃或以官為家望故鄉
如隔世而曠遠離别之懷於是為極矣古今之世變不
同而人情所感亦隨之而異使其當天下為公之日如
前之所陳又曷為至此哉近制仕於京者兩考得省親
十年得展墓蓋所以體人子之情廣孝治之理而外任
則無之士出身領部符有官滿而不一至家者或親終
而仕委丘壠於族人而東西南北維所之春雨秋霜之
感又有不止如梁公者矣嗚呼此吾判府姚君思親之
詩之所為作也君成化庚子領鄉薦辛丑以乙榜授校
官滿考書最陞今職時厥考嵩菴公妣汪孺人歿既久
矣君之官寖顯禄寖豐年寖長而念其親益切士大夫
閔君之志亦樂為道之以洩其哀蓋自滄薊二州以至
于吾松二十有餘年所得詩自參政戴公師文及吾鄉
縉紳凡數十百首繼而作者不論可謂富矣而君猶以
為未足乃復以授予俾為之言夫人子之於親其愛無
窮而所以報之則為日有限臯魚之言痛入心膂千載
而下猶為墮泪而况身為王臣有四方之事所謂秋霜
春雨曾不若匹夫介士之得盡其情則諸公之作雖累
千百言猶不足以盡君之思也而况其止此乎蓋聖人
之訓以立身揚名為孝之終事而謂事親孝則忠可移
于君順可移于長君履官以來服素茹清蕭然如布衣
寒士而早夜孜孜惟職所當為者是力惟三尺法是遵
惟士大夫清議是畏所以保身全名顯其親於將來者
至矣吾以為此孝之實也其所以託於言者將時玩焉
以亂思而舒哀而非以為名也昔者戴公之言固已及
於此矣予故申為君誦之而遂以為序云
雪窗詩稿後序
雪窗吳君翼夫以詩名于松三十年自予知君亦二十
年矣山林日長無外物以撓其志故其言蕭散閒靜無
世俗綺麗脂章揚褏倚市之態雖豪逸之氣間一發焉
而終不失其和平讀其言可以知其人也予歸自詞垣
君袖詩一編來謁蓋自予别君至是又十餘年矣所作
日富而言益老成又可以見君之德進也文人墨客不
遇於時者多矣其身不足計而跼蹐田里昌大豐縟之
氣無自以發焉而獨與田夫溪老相應和於山泉魚鳥
間以終其身是則深可慨也有如翼夫使得志當時者
易地而與之相上下夫亦豈多讓哉昔人謂詩能窮人
又曰必窮者而後工夫工拙在人窮與達乃其言之所
以異而非所以為工拙也高生進之始學於君而後從
予游是日在坐以予言為然請書之定菴序後且曰使
繼是而有聞焉先生之詩當不止於此也
虞庭獻績詩序
邑大夫張侯莅政滿三年當入覲闕下書績於銓曹諸
生岳鍷等惜其行而無以留之也乃相與謀賦虞庭獻
績詩以贈以美其德政申其望思而舒洩其離憂謂予
當為序課試之法始於有虞書所謂三載考績三考黜
陟幽明者蓋自在廷百執事以至侯甸采衛凡位于民
上者罔不由之其立法簡而周其責效專而久其行之
也信而有常蓋萬世而無弊者周漢而下法日以詳而
敷言試功寖失初意至於我朝乃始盡復有虞之制内
外臣工率以三載為任三任九載通考而陞黜之高材
異能待以不次而經常之制守而靡忒重華立制而聖
祖行之百四十年以為家法則今日之闕庭雖謂之虞
廷可也侯初令貴池有聲改令吾邑以忠臣之心事其
上以古循吏之道治其下敬而不阿寬而有制當其簡
易庸夫孺子皆得以盡其情于前至是非之所在曲直
之所分生人休戚之所繫則雖臨之以勢怵之以威有
確乎不可奪者以是惠流政行大得民和而聲稱日新
使當虞廷詢事考言不在車服酬庸之等乎朝廷以有
虞之法課羣臣侯之政足以應有虞褒賞之制然則諸
君以是而贈侯非諛也宜也當侯之始至也予方在苫
廬予以病滯留而侯復書滿三年之間有以熟侯之為
人而親見其行事矣蓋一日為令吾鄉人一日之福也
故諸君之賦詩也眷戀之情每切於飛騰之望而予不
讓而為序亦因以寄其私云侯名岐字宗周饒之番昜
人弘治壬戌進士也
壽山福海圖序
天地間物之至高大而永久者莫如海與山人之所深
願而不可必得者莫如壽與福崑崙而東暘谷以西其
高截浮雲翳星漢其大浴日月涵坤輿靜重而不遷淵
深而莫測有形之類蓋莫有幾焉者也而世之臣子祝
君親之福壽每有託於是焉何哉人之生也有限而臣
子之心無窮蓼莪之詩擬父母之恩同于昊天之罔極
猶未論夫海與山也推是心以祝君親之福壽則雖至
于是有不以為過者而况其未可以幾哉嗚呼此吾子
進陳先生壽山福海之圖之所為作也先生家莆田以
詩經教吳下時厥考訥齋翁歿久而母夫人林氏方在
堂樂其家園欲迎致而弗可而先生之心無一日而能
安也乃因其八十之年求善繪者為此圖徵詩于縉紳
寓鄉人歸以為獻夫天下之山莫多于閩中而莆田之
去海最近武夷壺公靈仙所居東望蓬萊西瞻羅浮雲
鸞笙鶴時縹緲于空虚而龍宫天池可俯瞰于几席夫
人生長于斯固有以孕其秀而鍾其靈矣而其寬洪謹
重寡笑與言與夫靜而不遷深而無際者其德復有類
焉生稟其靈秀也德幾其靜深也而又有如先生者為
之子體仁服義益其光榮則夫萃繁祉于厥躬享遐齡
于期頤如山之高如海之洪豈非夫人之所宜有哉新
圖有輝尺素萬里雲崖蒼蒼鯨波茫茫天晴日明懸之
素壁夫人抱弱孫戲于屏間指圖而語之曰此若翁之
詒我者則夫人與先生猶日聚一堂也而有不樂乎夫
人之心樂而壽與福有不益隆乎此正昌黎公美先生
之鄉人所謂志養者雖其無窮者不盡乎是視夫登太
行瞻飛雲徒悵望而無及者寧不有羨於先生哉詩既
成諸君俾為序予謂序不足以重詩而因序詩以發孝
子忠臣之志則予之願也遂書之
薇垣秋月詩序
薇垣秋月詩者餞吾郡守今大參劉公赴陜而作也詩
作於郡中而曰薇垣者道公之所往曰秋月以識其時
也而諸君之望深矣藩省之號薇垣蓋始於唐以中書
為紫薇省植紫薇于閤前謂之薇省昔人嘗論其誤而
元立行中省於各道因襲其故而稱之今之諸藩正名
使司而猶曰薇垣又襲元之故也四時之氣於秋為金
其氣獨清月為隂精得金而盛銀潢玉露宣發光輝而
雄藩大邦城府壯麗廣庭清夜冰輪雪魄之光宜倍焉
藩垣大臣旬宣撫鎮之餘臨高堂而坐明月列郡百城
環拱内向民生之休戚吏治之否臧何者不在吾照燭
之中乎有以燭之而不思所以處之乎陜西秦漢之故
都也金城天府壯大雄麗天下莫先焉而公之受命又
適當夫高秋月明之候因其行以想其所至則諸君之
賦詩也得無意乎哉吾觀陜西自十年來北地困於蹂
躪而么麽小醜時跳梁於西邊識者憂之已非一日哈
密之事是已近歲命大臣總三邊命憲臣修馬政潛籌
默馭蓋皆有深慮焉則所當思有重於他藩者而公此
行又專以督糧儲為職蠲煩苛提要綱内撫循其吏民
而外以固其疆圍使明主不勞於西顧焉此忠臣之志
而諸君之所望於公也豈待臨高堂坐明月而始入其
心思哉詩凡若干首貳守張侯什倡之諸縉紳繼之述
德昭庸備之矣予故以名篇之義發諸君所未及以為
之先驅
海山鍾秀詩序
任城王肅之以浙江都指揮僉事奉勑備倭統揚州鎮
常蘇松等五郡緣海之地而開府於金山方是時君年
甚壯而主奠猶虚位也乃正德丙寅孟陬之月日在癸
已而適嗣生焉松守宜春劉侯聞而為之喜曰此山海
之秀所鍾也首為詩以賀之而傳及其同寅暨松之能
言者皆有作焉既成以示予擬為之序而君提兵捕亂
者海上憫其無知未忍即殺賊既平復留視其土撫寧
其士民蓋久而後歸而劉侯有關西之命貳守新蔡張
侯與君同事海上者既飲至還遂申以為請而卒劉之
志焉予少讀詩書見自古人君德合于天而將大其國
家則必為之生賢子孫以嗣其業而又錫之賢才使世
相承以為之輔佐殷周以來公侯之子孫光照簡册而
詩人歌申甫之事方且推原本始以為崧岳之降神兩
漢之興去古遠矣而金張馬鄧之族綿延貴盛至與其
國相始終孟子有言所謂故國者非謂有喬木之謂也
有世臣之謂也夫使其君有世臣以紹隆其國家豈非
天命之有在而山川之秀會聚洩發應期協運亦孰云
無意於其間哉我國家以純德膺顯命天之眷佑深矣
王君之先以武功佐興業逮事文皇致位三品為時虎
臣其慶源遠矣君復以才能宣力南土十年之間八更
委任再陟勲階而謙抑退遜每進而愈恭有識之士固
謂其後之將大也而是子之生又適當夫九五龍飛歲
歴更端之首天之篤我明而錫之賢才使世相承以紹
隆我國家豈不在是而所謂山川之秀會聚洩發參天
時以符景運亦烏可謂無意者然則劉侯之倡始諸君
之嗣音豈一人之私一家之慶而已哉乃為申作者之
意序其首以歸之于君他日是子也登燕然臨瀚海而
歸畫於淩煙尚庶乎無辱于山海之靈也
平海功成詩序
元年夏六月巡撫都御史南昌艾公遣兵捕亂者于崇
明天人和同文武用命不旬日而賊平元惡赴水餘黨
咸就縛波恬風休舟檝順利自太倉崑山嘉定上海諸
州邑村落宵防晝嚴曠日彌歲至是皆帖然於是商歌
于塗農謳于田和而成聲遍數百里都御史鶴城張公
謂此誠俊功也不可以無述取聞諸道路者節文之協
之音聲為平海功成詩以倡于縉紳縉紳從而和之積
而成巨編則以示予使序而傳之且將以為公賀清聞
古者命將出師勝捷而還則凱而入于國門以張武功
諸侯敵王所愾獻功于天子則天子為之歌彤弓以覺
報燕漢魏以來短簫横吹朱鷺芳樹等曲皆其遺聲也
東南之民入國朝來未嘗見兵革樂生親上無意外之
思公來撫之視若赤子每以賦重役繁憂見顔色方將
會萃國計考見顛末力蠲苛政以垂永圖此其設心直
欲使吾民子子孫孫永享升平之福而豈樂以殺戮為
威兵甲為功者夫惟不樂乎是至於不得已而後乃用
之故往輒有功而民不久困公之德於吳人大矣然方
其時公既不自以為功行伍之間又未聞有能言之士
公位在中臺非諸侯奠一方之比彤弓之賜又無庸及
焉獨以海壖之氓親被荼毒而目見其清寧歡舞長謠
不自能已而又得吾張公輩品節而協和之以歌于士
林然後公之功始得以槩見其一二而撝謙不伐之美
亦自隠然于其間則是詩也豈尋常謌頌諛說之辭之
比哉夫公戮鯨鯢以靖一方而不以為功公之盛德也
諸公者樂道人之善而言足以發之君子之事也故予
不讓而樂於附名焉若公之存心如前之云其勲名所
至有不止於一方者大書特書不一書予方泚筆以待
而未敢多讓也公名璞字德潤初官職方練達戎務故
其於是役也有不足辦云
東江家藏集卷十八
