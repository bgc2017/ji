東江家藏集卷三十七(後集四)
明顧清撰
歸来稿
序十首
龍臯文集序
龍臯先生陸公既没二十有七年嗣孫中書舍人弘道
以先生遺稿授清屬為之序引將刻梓以傳未幾予奉
旨南歸其明年公外孫楊龍官閩中力任梓事公子敬
章走雲間来徵言癸丑歲清上春官公及長沙李文正
公實主試事辱公知奬以有今日恒恨無以為報幸得
序公之文託名不朽其何說之辭先生成化初以南畿
鄉解第一人及進士第與吉水一峯羅公新安篁墩程
公並以高才聯名甲第天下之人仰而望之若景星威
鳳然既羅公以直言去國而兩先生巋然翰林聲實益
著逮孝皇臨御五六年間雲有渰而月幾望矣而降年
不永相繼淪謝彌綸匡輔之藴百不一施向之所仰望
而屬心焉者悼惜咨嗟若喪金寶而幸其猶有存者獨
斯文而已顧篁墩之文多手自編定又得門生故吏左
右其間摹印流傳幾無遺憾先生著述之富長沙誌墓
以為數十百卷固當不下篁墩而屬纊時諸郎隨侍者
幼散落頗多其後收拾所存稍有倫緒而傳錄之間詩
復逸去今所存者經筵講義辭賦銘贊記序誌表等文
若干篇而已嗚呼先生生正統全盛時誕肓四明兼吳
越山川之粹其所禀不為不厚有南樂公以為之祖有
郎中公以為之父家庭德義其所積不為不深居翰林
三十年以方直自將以名節自砥礪渟涵藴蓄不苟衒
洩其任負不為不重旣鬱弗宣而其幸存未冺者又復
靳靳若是則夫表章流布使遺之弗墜後之尚論者猶
有考焉豈非吾後死者之責哉於是即其舊編稍加詮
次字畫之訛舛者正之定為二十二卷而虚其左方且
叙其所以如此雖然干將莫耶其致用末矣好之者尚
以為天生神物終必有合而詫其果然先生之文其為
世貴重豈止赤堇之銅若耶之金而已哉吾意天壤之
間要必有呵護而寶存之以效鐔津之遇者敬章輩方
有四方之事尚廣為求之清其執筆以俟
劉母王夫人壽序
戶部主事燕山劉文光母夫人王氏今年壽六十九文
光以分務留吳門思欲奉豆觴稱慶於膝下不可得也
以予場屋之舊走書松上乞一言以道其情予抱疢索
居不與人間酬應事久矣自君来吳再歲間聲問相屬
視平生不替而愈勤且重有是託投閒之人不見遺外
則已矣而復有取焉此其意之可念宜何如而又容以
例辭耶五福之叙在箕疇以壽為先考之詩書人臣之
於君人子之於父母懷德感恩而思有以報者舍是則
無以致其情而歴觀古初以至今日君而壽則其道久
而化洽於萬方親而壽則覆肓之日長而子孫得有所
依怙是不惟報者之至情而實永有頼焉詩言周王之
作人必本之壽考言君之保艾爾後而以黃耉先之皆
是物也文光之先人早侍父宦游於家事有不數數然
者夫人獨力支持而睦族善鄰恩禮周洽鄉之人皆飲
德焉不幸寡居繼以哭子而撫孤植弱送死保生有丈
夫所不及者其於文光誨之以問學教之以忠勤文光
雖在外不敢少有違焉如斯人使康裕百年則劉氏之
子孫其蒙被福澤庸有既哉道家者流以百六十年為
上壽降自中古則至於七十者世固以為稀夫人踰六
加九明年則古稀矣由是焉以進於期頥猶歴階而升
也其跂焉而將及望焉而未至交喜懼於中襟想慈顔
於久違仁人孝子之心於是為切而其所願望又安有
窮哉文光之預圖稱慶意其在此惜乎予老矣思致荒
落不足以發之異時文光德日新位日崇夫人年日高
曳五雲之修裾奉長樂之晨朝將有鴻筆鉅篇侈令名
於陶母班姑之列者而不在乎予言也
靜菴路翁哀輓序
皇上嗣承大統之三年追隆所生頒大慶於天下加惠
於臣民於是郡守路侯賓陽得歸侍其祖靜翁於汶上
蓋是時侯父封君已即世而翁年九十有五尚康強松
之人士以為此千載之竒逢人生之至樂不當以吾民
之私為侯累也相率作歌詩以導行華亭令聶君既屬予
為序矣越明日而翁訃至聞者始而驚繼而悼且惜以
謂如翁之高年侯之篤孝幸而遇天子之殊恩而不得
以終其志所爭者旬朔之間爾天下之美事難成而仁
人孝子多遺憾其若是也夫且今衰麻戒途驪歌燕餞
無所於施矣而輿情不可遏也有如即虞殯之遺音引
而申之以發翁之潛光本侯之初情以表其終天之痛
以慰侯之行其殆將可乎衆曰然則掇其首簡授予曰
請以終令君之事予抱疢南歸屬鄉邦之凋弊公私並
困而牧守屢更民無所寧一及侯之来博大而有體廉
慎而不苛宿姦著惡無所容而童孩女婦皆得以自盡
遭歲之艱緩征徐歛以體上恩迨迫於吏文則嚬蹙咨
嗟若自已出其論蠲䘏之具文椎剥之重困則又洞徹
底裏言無遁情吾以為如斯人使少淹數年而天復假
翁以歲則吾人其有瘳乎而今不可得矣靜菴翁晦迹
州里其德誼不遠聞然因流遡源決知其為善人長者
而况有敬翁以為之父有封君以為之子深培厚衍篤
生賢孫為國良翰則所謂功所謂德者亦豈必身自為
之人親見之而始為盛哉詩也者情之所發而人之情
恒逐事而移前日侯之行民非不知其去已也以為有
翁在堂得承顔於歲月侯之事重而我民之事輕也今
之行非異於昔也而牽連徘徊攀慕而不已則以翁之
亡侯無所用其情而與以為戚也傳曰樂民之樂者民
亦樂其樂憂民之憂者民亦憂其憂其殆為侯與吾民
今日之事乎聶君之請序也自言受德於侯深將藉是
以為報夫亦吾松人之意也然則是詩也雖為翁作而
侯之去思遺愛將不於此益彰乎故予倂述之以為羣
玉先且以為有官君子告使知愛其人者人將愛其親
則子惠之心油然而生而豈弟之政康阜之俗成矣嗚
呼此豈獨吾松之人之願哉翁諱寬靜菴其别號既老
人敬而翁之遂以為菴配云
送王先生知鞏縣序
關西王先生教華亭之六年吏部以才任牧宰疏名以
請上可之命知河南之鞏縣時先生方卧病日夕思歸
諸生之感恩而服義者爭先致醫藥至奔走羣望圖所
以速愈之而尼其行聞命下咸悵然失其所倚頼而先
生亦依依不忍釋蓋遲回者踰兩月而始克戒行貳教
梁先生高先生諸生張思輩以予故東齋生仕嘗職太
史又歸閒田里目先生行事為詳宜序其實使鞏人聞
之知先生之素庶幾乎不令而行成一方之美化也六
經所載聖賢經世宰物之功其大至於不可名然其大
要不出乎治與教二端而已周人以冢宰掌邦治而教
屬之司徒今司徒專國計而教之事領於宗伯自冢宰
而下外及藩方郡邑武衛凡職兼統馭者皆治之屬也
自宗伯而下大小司成至州縣文學凡職專化導者皆
教之屬也是其職業雖岐而為二而要其用實相為始
終教之至則善人多朝廷正天下之治可不勞而成治
之成未嘗不本於得人而人固養於學者也安定蘇湖
之教治經必兼政事自兵民水利下及算數莫不使習
於平居故其徒出而效官皆有實用於世先生初教太
康以身為軌範憲副今太常邊君廷實侍御毛君汝厲
皆稱之署其考為中州第一兩君所見皆有得於章句
文辭之外者矣及来華亭如在太康而其言議行檢篤
實簡嚴處事接物皆有條而不紊吾以為如先生宜無
所不可為特限於職守而無以自見爾然而囊中之錐
人固有見其末者矣今之往也舉其所以歷吾身者以
守乎其官移其所以待諸生者以待夫民庶即今之所
以處事接物者以施於上下之間而又加之以含弘持
之以無倦則治化之成豈止致平訟理民無愁歎而已
哉先生之疾也其兄江村主人聞之自秦来視之而新
命已下及是遂相擕以行鞏之去長安不千里與太康
隣封也清秋潦降谷水澄波駕樓船引輕帆望故園之
桑榆覽舊游之山川而又舍遠而即近去煩溽而就淸
涼行李從容鴈行聯而塤箎奏也宦途之樂有過於兹
行者乎由前而言可以為鞏人賀由後而言可以為先
生兄弟慶予故倂書之以發兩廣文及同學諸君之意
使知先生之行有遠大稱愜者在而無徒繾綣於離别
云先生名瀚字東之别號竹忩正德丁夘鄉進士也
重刻周文襄公年譜序
國朝東南廵撫獨稱周文襄先祖遺善翁及里中父老
會衆間每談其善政予少時蓋屢聞之既長游鄉校見
祭酒豫章胡公儼之濟農倉記冢宰文通錢公溥之祠
堂記司寇莆田彭公韶之名臣言行錄其所稱述皆如
父老言及登仕途往来南北十餘年間士大夫乃或有
異論至有舉其法而盡更之者予心竊有疑焉而未悉
其所以然也正德庚午松守臨川陳侯威屬修府志訪
求故實得公年譜錄本於鄉人閱之盡卷至所與執政
書始悟而歎曰少日之所聞諸公之紀錄椎髻秉耒之
民懷德感恩欲言而不能者也士大夫之異議其未嘗
考公之行事而襲巾靴游談者之浮言乎夫公之材略
其過人遠矣而簡略勢分旁求下訪义有以廣集乎衆
長至其政令之畫一節目之簡徑懷私利者雖欲有所
左右而不能也此其所以悦之者多而不便者亦騰其口
流波餘熖至於今而未巳歟予之病此久矣閒居以来
念老成之日遠顧鄉里之凋殘因覽舊編慨然太息以
為公之德於吾人如此典刑所在奚止甘棠縱未能蕃
殖以覆我子孫而可使之委謝而淪落也為加校讐去
其煩複掇其綱要定為今本刻之家塾庶以廣其傳焉
莆田嘗總糧儲熟公舊履故其纂錄最為詳實讀之首
末瞭然次則蘇松二府志載其鄉事今並取全文而以
當時協贊公事及後来修舉廢墜者次之為附錄父老
之言與民間謠誦可備參證者亦附之東南今日之郡
邑視公之日為何如與公之法可行不可行於此必有
能辨之者遺像漶漫易以祠堂臨本墓圖序䟦則皆仍
其舊云
重刊三事忠告序
三事忠告勝國時已板行然各為一書各自有序述國初
猶然洪武甲戌廣西僉憲黃公士宏始合而為一予童
時嘗得見之入仕以来四方新刻書聚京師者多矣而
求是編卒無有嘗聞成化間吳興有刻本而亦未之見
也辛巳南歸得正統時故本於篋中紬繹累日凡三十
年餘體歷講求與夫見聞所得有關身心家國天下之
大者悉具其中而内櫽平生過言違行所以出悔招尤
之故則皆戾其教者也以是益深敬信思廣厥傳顧其
卷帙倒置按序易之首牧民次風憲次廟堂如其舊編
求善書者錄之重刻諸梓嗚呼菽粟布帛其不若膾炙
之珍美組繡之鮮華夫人而皆知之如求其實用有資
於生人而已則其去取义各有所在也愚於是亦云刻
既成庸書以告我同志
校刻魯齋先生遺書序
予家舊藏有魯齋遺書一帙計六卷刻於元至正十三
年其目始奏議次易說次小學大學論次雜著次書簡
次詩詞而大學直說又附於其後嘗疑其編次之非倫
又以先生之說見於性理諸書者先後不一而此皆無
之欲補而正之未能也近得河内所刻全書則性理諸
說咸在而像贊墓圖世次名行歲略遺事與夫碑傳記
志之類可以備先生之著述考先生之行事者又無不
具焉於是本之名行以訂世次之舛訛參之遺事歲略
以正年譜之名號即先生隱居行義之歲月酬對陶寫
之興况以次諸書之後先采之國史傳文以補奏議之
遺闕重加繕寫定為此編卷目稍加而仍曰遺書者以
先生手澤若孟子標題四箴中庸說語錄諸篇猶未盡
見全功之收尚有望於来哲也嗚呼孔孟没而後有周
程諸儒其說盛矣猶未遍於東南也得朱子而集其大
成朱子没而國事日非其傳固未及於中州也得魯齋
而其道始行自元至今儒者之推尊如出一口咸以為
朱子之後一人而其書之存止此然惟其書之簡也故
為說精惟其說之精也故於事切如論學則欲闕經書
之疑義而體其經夫婦成孝敬者以求益於身心論治
則謂防人之欺不若養人之善而歸其本於農桑學校
其他論說往往若是皆明乎物理當乎人心譬則菽粟
布帛真可以療人之饑寒南車燭龍眞可以破人之迷
暗學者從之又如從崑崙者之遡於洪河雖未即至而
他適焉者寡矣故愚於是竊不自量而有此述焉其遠
覽冥搜出乎諸賢之上者非淺學之所知固亦未敢議
也
秦鳳山壽序
大司徒致仕鳳山秦公今年壽六十一華君爟於公為
婣家將及其生辰舉觴稱壽介太學生錢君子中走書
松上屬予為之文公年未弱冠即以文名其鄉試南畿
上禮部學士篁墩程公西涯李公先後典文衡皆以國
士期之被選入翰林試有日矣而以父年高竟不就而
去人尤稱其孝焉此公之名行見於筮仕之初者然也
已而為主事為員外郎郎中皆在計司領劇曹兼掌箋
奏衆務畢舉而文譽日昌用是擢憲臣董學政遂升列
岳都憲臺撫湘漢晉亞冢司佐邦賦出典禮畱都荐總
機鑰以正於司徒三十年餘官十二轉文學吏治兵戎
錢穀投之所嚮無適不宜而各有成績朝家倚之此公
之設施見於政事之間者然也今天子夢想英賢聿新
庶政而公老成練達望重一時衆方倚之大用而公以
微恙浩然思歸上勉畱數四而志不可奪也則為降璽
書賜輿皂給月俸以華其行而且期之以延慶澤於子
孫介壽祺於康裕君臣分義於是兩全此公之大節見
於進退之際者然也夫士之用於世也患材不足以有
為材具矣而時不遇焉亦無以行其志有材而遇矣志
既行而名亦遂矣而昧於幾微牽於榮利鍾鳴漏盡而
行不止焉則向之通者或以沮昔之遂者或以隳古之
君子所以知進退存亡而不失其正也若吾鳳山其殆
庶矣乎有其具而且遇其時材足以有為而不狃於得
方九五之飛龍握乾開泰之日而為大有之上九功成身
退之耆舊焉此固天人之所助福祐之所歸而况桑梓
之交游葭莩之親密如華君者其情庸有窮乎予也昔
與公同升迂拙鮮通而齒之先於公者乃數歲公且歸
矣而予猶羈馽於此謂之何哉故其於華君之請也感
歎遲回蓋累月而始能執筆焉鍾山蒼蒼草堂未荒有
能假扁舟凌大江下朱方置我於鳳岡烟靄間握手一
笑然後沿三江歸釣於西湖則予之願畢而亦庶乎無
辱於公矣公其能許我乎請以是先之且以為壽觴侑
送李梧山致仕西歸序
梧山先生之得謝而歸也士大夫聚而談者或侈以為
榮或悵而惜焉榮之者曰先生未三十而登庸歷官四
十有二年保儲宫總留鑰巍然百僚之上者且六年而
以禮致其事去旁觀朝著得如公者其幾人惜之者曰
公歷仕雖久而回翔外服者踰其半雖都憲臺位常伯
而未一日立於朝中所藴蓄其見於設施者十未三四
也以是為不足諸公之論要各有見焉而以吾所聞則
有異於是者三月丁丑祖道三山門石塘司馬屬予序
其事予乃起揚觶而言曰士君子之託於兩間亦觀其
所自立何如耳禄位之崇卑任遇之薄厚榮途宦業之
順逆始終則有執其契者矣雖古之聖賢莫能必而吾
又何計焉且先生始仕入禁垣讀中秘書沈潛乎木天
偃仰乎文林方是時固不知有巴陵之謫漢東之守其
在巴陵漢東也馴獷夷鋤亂氓焦勞數年以有關中之
擢則又扼於權閹瀕於窮阨僦屋假粟幾無以自存方
是時亦豈知有中臺之命旬宣之寄既已然矣而變起
於洪都兵交於近甸六飛南狩百辟駿奔干戈戎馬震
撼擊撞者日不知其幾亦豈知其後有宫保之尊安畱
司之整暇坐嘯乎龍蟠虎踞之鄉而璧合珠還且有如
今日者哉百里奚爵禄不入於心故飯牛而牛肥塞上
翁知禍福之靡常故失馬而不驚得馬而不喜蓋公之
平生閎裕凝植其有主於中矣彼自外而至者或有餘
焉或不足焉譬則暑寒晝夜之代乎吾前而义何以為
盈歉哉用是觀之今日之事惜之者固未為知公而以
為榮者恐亦非公之志也公之先唐西平王世也而家
吉安由吉安而徙蜀故今為蜀人沅湘荆峴之間义先
司徒之所宦游也有太夫人之遺寢焉今之歸將植表
增封為無窮計而迤邐以入於雙江其所經行費文偉
張温使驛交馳之地而眉山兩蘇一出而不復者於此
又可為公賀矣天晴氣淸杖屨綸巾登華萼之重巒望
飛雲於江東而思今日之會尺素雙魚其有自天而降
者乎不知公之猶有意乎吾人否也於是一笑揮觴羅
拜而別义三日次其言追納之典書備清話於他日是
為序
南山秋興集序
予生而多病来金陵年益衰服餌無虚日問醫於所知
皆言湯溪伊德馨司業琴川先生予故人也亦盛稱其
學行在六館諸生右因得與之往還君用藥處方一本
仲景丹谿正脉不為激越高竒之論而每試輒效有譽
之者則曰予何能吾祖敬軒吾伯父菊莊與吾父東軒
翁之緒餘也一日来告别出詩文一編曰此菊莊平生
所得於士大夫者吾父既不幸吾頼菊莊以至有今日
而未有以副其所期願丐一言歸將藉手以見且知不
見遺於當世之縉紳以為翁一笑也予於是益賢君之
為人夫為醫之本仲景與丹谿猶為學之宗考亭也醫
不為激越高竒之論而每試輒效猶學不為詭道叛經
之說而真踐實履以日進於高明也凡此皆其志業之
過人者而君一則曰祖父二則曰伯父今之歸又念東
軒之不可見而將假予言以悦菊莊推是心其平居暇
日有一念而忘其親哉不忘乎親異時為政肯一日而
忘吾君以病其民與國哉昔之論醫者始於國而次及
於人醫人者起死回生盧扁以降仲景丹谿之流是也
醫國者理陰陽和萬民撥亂世反之正非唐虞三代之
名臣蘊參贊彌綸之實者不能也兼是二者惟翁之鼻
祖阿衡而予感德馨之事又將於翁父子而驗其全也
翁之好在菊今年壽八十有七矣故題其編曰南山秋
興而序以期之不知翁其將為一莞然否也
東江家藏集卷三十七
