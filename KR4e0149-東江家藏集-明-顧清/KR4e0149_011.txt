東江家藏集卷十一(中集七)
明顧清撰
北游稿
詩一百五十九首
己巳待泮潞渚單氏兩翁以鄉里來會長者八
十二少者七十三皆樸茂淳古類山谷中人
遡其生當宣德正統間得氣之方厚者也為
之感歎適有以畫竹惠者因書其上贈之正
月二十日
手披雙竹寫新詩往伴高堂兩鬢絲總是目前稀有物
昇平父老歲寒枝
題畫贈寓館羅翁及單希賢
京華相識半鄉人潞渚逢君意更親認取畫中山好處
草堂歸訪故園春
南州鄉里北州身看畫思鄉緫未真若到練川佳絶處
也應回首潞河春
題菜贈楊翁普能時年七十三斷肉六十年矣
上沃泉甘野水邊烏菘紫芥各紛然主人為爾都忘味
更伴清齋六十年
題菊贈天津張信千戶(先任金山讀書好禮時號文張)
我家老圃金芍藥獨立歲晩淩霜風新圖贈君為君壽
白頭相對即蒼松
田上堠
田上堠堆復堆官新築圓若腄貴人賜田連帝畿不封
不築民終以為私上植柳傍作圍牛羊不踐雨不頽堠
不頽民不走為君耕為君守但願貴人千萬壽免為他
人作封堠
秋嶼為田廷相郎中賦
水心著山自可畫况是潦盡霜清時使君於此興不淺
絶境使我心先馳蓬萊猶恨弱水遠浮玉更比金焦竒
星槎何日同汗漫歸來重賦游仙詞
重過安山
安山牐下停舟處舊日風光又眼前試問阿蜣功滿未
柳陰旋轉自年年(蜣蜋功滿成仙安山村童語也)
黃家牐南數里地曠多盜丁卯北行閣淺三宿
是日風帆迅疾家童指示其處為之憮然
此地曾三宿重來尚眼明寒泉高岸下還似昔時清(岸隙)
(有泉甚清冽)
下邳阻風簡天民
漳河遡流兼遡風汾河貴人不相容清河一日可千里
南風逆浪勢轉雄方舟野宿頻相失憂水憂風過三日
篷牎晩立看風檣過眼鴻毛天一方請公小忍不須悶
待渠定時吾亦進
阻風邳南第七屯百戶王君留宿薄暮風止行
二里餘復作與天民舟相失戲書示風
小住復顛狂泊我空灘外聽汝吾弗嗔汝寧亦知愧
望露筋廟作
荒陂下殘日疎木出古祠伊昔露筋媛明靈此棲遲渺
然葭葦鄉挺此冰玉姿仙骨諒已蜕英風浩無涯想當
野宿日寧與廟食期頽垣不踰肩缺瓦苔參差不知春
秋祀有土能不遺堂堂七尺軀冠帶稱男兒婉婉形勢
途所覬在一資使當生死際寧復顧四維念此欲下拜
風檣浩南馳滄波望不盡目極空煙霏
伐薪
秋霖害我稼卒歲淪洪淵青山富薪槱猛虎當晝眠炊
人屢告罄飢僕怒爭先平生怯懦心蜂蠆等戈鋌會衆
伐金鼓長驅陟其巔我進彼亦退芟夷砉無前方舟雜
稇載浩歌戒言旋陰風海上來白雨如奔川飄零不自
捄狼籍遍原田虎㬥厭人肉村墟哭相傳履險指一㸑
命隣倀鬼編幸勝天復爾栽培豈其然生人亦已久穢
德熏彼玄鴟梟啄鸞鳳闒茸乘後賢横奔不復制伊鬱
誰當宣由來城門火横及池中鮮嚴霜下百草豈擇蘭
與荃沮洳本自處屢空誰尔憐似聞老農說豐穰在明
年行看飫漿酒豈復憂厨煙小忍濟乃大天運有推遷
再拜謝老農買金鐫爾言
十月一日夢抑之得告還鄉賦詩送别寤而記
其首句因足成之
水心亭下木蘭舟昨夜分明賦遠遊消息眼前無可問
滿天風雨獨登樓(時先生調官南都後廿餘日以母憂去計大故正夢時也)
顧德章尊人龍川介壽卷
吾宗東吳秀奕葉多俊良矯矯龍川翁早脱名利場歸
來自洪都十年鬢猶蒼以彼文字游放此雲水鄉春風
介眉壽珠玉間笙簧藹藹亭林雲幽幽玉山堂(阿英所居)上
下千載餘聲華蔚相望何當駕扁舟共泛川上光手携
蟠桃枝酌彼崑崙觴再歌行葦篇和以伐木章佳期自
今始矯首希青陽
十一月十一日極寒
十分饑饉十分寒目見傷心耳亦酸袖手茅簷對殘日
此身猶是論思官(是歲秋菜蝕於蟲再種皆凍而槁杭人以舟載鹽菹鬻于市從昔所未有)
(也)
經始方洲田舍有憂其難成者賦此答之(面勢佳而)
(地卑下用力頗艱憂之者嚴潤庵以德也)
無食始學稼南村尋老農沙田積雨後沮洳連雲空方
將葺棟宇擁褐歌年豐沿源渡水曲騁望出丘中歲晏
草木盡(諸村林木皆髠為薪)空江來遠風顧影忽自笑葛巾颺飛
蓬平生坎壈身何事非所躬已為後時計况當吾歲窮
情知倚市利遠勝刺繡工所安諒在此違性傷我衷填
海有精衛移山有愚公决策自今始有善吾其從
周文煥致槐栽十二本列植道南美而且巨不
日成陰矣詩以謝之庚午正月望日
水後江村萬木童閒人門巷一時空薰風六月清陰遍
好與周郎賦角弓
蜀江榿木三年大魏國槐陰四海平先遣黃花勸秋駕
老夫還此聽音聲
方洲示役夫
田夫具畚鍤問我功何始我功亦汗漫我屋當素擬前
臨有方洲後枕須曲水相泥以為深因以崇我址虧盈
豈予心一舉成二美行當藝椒蘭且復樹梧梓連村翳
桑麻接畛被穈芑勉旃相予成為尔歌至喜(後屋成遂名至喜堂)
舊歲三月阻風于清河屯田百戶王君致香椿
一本涉淮濟江顛沛數矣而此特無恙每一
顧之心未嘗不在淮北也發春伊始移植朝
陽賦以志感
白門斜日阻歸航野老墻頭碧玉長感遇不辭千里别
僑居又是一年強流光荏苒嗟予老行路閒關備爾嘗
淺薄無能繫思憶宦途留此作甘棠
題彭君言歸省卷
青衫擬著慰親顔已著青衫卒未閒他日三公真不換
鴛鴦湖上綵舟還
足夢中語
相期不我會天上嫁張碩琅風凝矞雲輪囷倚空碧
迎牛于子南
千金買寶劔塵匣空挂壁賣劔買牛耕百口歌足食有
牛無劔古且為之矧劔不往而牛自來水田和輭牛腯
肥日耕十畝不言疲腰間寶鋏光陸離逢時還足斬鯨
鯢不然力耕老東菑作詩迎牛屬牛兒此意只可吳郎
知
四月十二日定庵先生過訪誦東坡過清虛堂
詩用韻奉謝
夜忩急雨鳴撒沙晨鼓不辨州官衙村童晏眠蓬戶閉
榆莢一徑交殘花經年不及長者室泥水真作田農家
高軒何自忽戾止豁若暝霧騰金鴉清容穆穆峙霜栢
妙語郁郁飛天葩塵埃塞胸不自理次第一一煩梳爬
盤飱菲惡愧草草幸有杞枿供春茶此時天公亦助喜
列缺捲熖雷停撾騷壇夙昔願奔走世事八九堪咨嗟
酒闌公去倚江閣遥見一鶴冲高霞
陪定庵過北野再用韻
河洲淺水籠銀沙高柳隔岸排晨衙濕雲晴旭互呑吐
時復映空飛雨花人間歲月總能幾三年不到先生家
諸孫迎拜肅有禮别時稚語猶軋鴉不知甘露何日降
親見紫芝團玉葩山林朝市各有適如痛須抑癢須爬
羊羹黿炙豈不美陸羽獨好山中茶惜哉彌衡傲一世
營門乃作漁陽撾先生歸來萬事足耳目所及吁堪嗟
尊前有酒便一笑不用導引呑朝霞(時北野先太史墓産芝甘露降庭樹)
壽萱圖為董徵吉張德馨題
萱草花開北堂鳳翎鵠咮參差光采而佩之百憂忘金
章謝庭子(徵吉進納得官)繡腹王家郎花前拜舞進瑶觴花枝
暖拂春風香酒不盡花益芳重帷深深春晝長更六十
年春未央
四月十八日泖港舟中作
漸喜逢人少扁舟傍野塘綠波侵隱几細雨對分秧潮
長汀蒲短風微岸芷香沙邊雙白鳥來往亦相忘
題愛山卷
好山吾亦愛知子鍾情處鬱鬱横空雲中有王裒樹(君先)
(墓在横雲山)
書陸服周扇用包汝調韻
詩筆縱横格氣深故人應是渼陂岑秋來白髮知多少
猶自松間抱一琴
五月十四日遣悶(有䟦)
五月吳天漏三江禹跡蕪閭閻自生死城郭且徵輸窘
蹇醫瘡計蒼茫卒歲儲南陽有召杜異代直堪吁
自四月雨至于是日不止高田皆沒而在位若無
聞舊歲熟田正税外畝加三斗六升矣至是又議
畝加一斗七升出於縣令而郡中初不知也緣是
得止
雨後文儀欲過小樓閒話詩以速之
買得仙人縮地符三江七澤盡吾區諸公為有登樓興
來看揚州白馬湖(時一望巨浸而諸村樹錯立其間宛然湖中葭葦也)
米船歎(禁增價也)
秋田生浪甑生苔日望米船江上來聞道城中有新令
米船臨到却飜回
題畫送王貳守入京
行路人人說好官一舟如葉上長安(王守已甚嚴)君王若問
東南事不似江山畫裏看
鹿門遺隱
襄陽耆德世空傳谷口清風有象賢心識雙橋何日到
青山無數夕陽邊
江海收身五十餘青山不改舊園廬人來欲問遺留計
孫子躬畊又讀書
送陳經歴奉表留都兼簡秋闈諸君子(陳君名廣閩人)
宦薄身清職事閒每蒙騎馬扣柴關朝來喜色盈眉宇
又向金陵飽看山
山水金陵是昔游海鵬雲鶚正當秋相逢為道長林下
每夕披襟望斗牛
聞宗孝御史復冠帶
旋拂葱袍整惠文聖朝元不負忠臣赤墀鵷鷺頻回首
次第春風接後塵
雨露冰霜總化工逢干何必羡夔龍向來陳跡浮雲變
看取層崖雪後松
題畫送都指揮袁君歸河間
江海三年擁使旌江風不動海波寧瀛州可是垂綸地
萬里燕然要勒銘
題畫送陳子進教諭貴池
秋浦山川似若耶廣文官舍列仙家無因得附星槎便
箕踞長松看九華
題畫送祁通判朝明年正月時宦瑾伏誅海内
拭目以觀新化
雪後蓬萊萬景鮮綵雲紅日在堯天江湖不及元正會
遥聽升歌采菽篇
午忩睡起杜以芳持扇索詩走筆書贈
流水灣頭竹半欹夕陽山外鶴歸遲幽亭獨坐無窮意
只恐鍾期亦未知
芸屋儲書
青青庭下草芬馥掩椒蘭能令脉望走使我緗帙完鄴侯彼
何人插駕萬軸攅而我千載餘觸事如面垣孫翁識恨晩
聞風起三歎締構亦已勤畜聚良獨難不知幾年心成此
萬玉山屋下五綵衣萬卷胸中蟠小出已高第遠圖未容
殫春風開壽尊酒綠衣裳斑願以卷中訓永奉膝下歡青
山拂新圖虹光起簷端何當淩七峯一快平生觀
文儀别予赴會試風甚留宿拈韻賦此為贈
錯指長雲怪石尤海天回首是瀛洲飇輪未會三山駕
文筆先題五鳳樓到手錦標堪一笑臨岐紅燭且須留
前年六博非空兆有待金羊送綵輈
十二月十八日大雪登樓作寄進之天錫時諸
君方修府志
酸風割耳鬚作虬聞雪強起開西樓西樓一望幾十里
玉田瑶圃爛不收兩年秔稻化魚龞窮計每日占來牟
眼前富貴已如此何苦更作明年愁書生耐冷自常事
北忩清坐端誰留神游不到党家帳意行屢上山陰舟
淮南山海誕莫考吳中溝澮須精求暎雪著書堪一笑
却似五月披羊裘
次晩風雪又作用前韻
玉龍飛天從萬虬下與白鳳闚紅樓天人翦水碧雲霄
幻作萬寶無人收晩來疾風振林谷時復亂牛同一牟
蔣生扁舟泊河處(時天錫出行水道未返)縱有美酒還堪愁進之
病骨近始蘇旅食豈為魚美留爐灰撥殘紅燭短誰與
再傾雙玉舟一夫失所是予責二氣迭勝非人謀夜闌
寒甚欲就枕解帶却愧狐重裘
進之天錫舜弼有和章再用韻
凍指握筆如拳虬猶有雪詩來北樓北樓幾日不一到
寒陣未許陽烏收瑶琨鷺羽孰堅脆往往精辯聞龍牟
長安書生四十韻遠喜不救溝中愁潁陰禁體亦何事
雕刻但有空言留憑高極目意頗豁滉漾如駕虛空舟
珠宫玉宇隔人世一暖誰為蒼生謀洛陽盡覆吾亦願
尚恐目前無此裘
和進之壬戌雪中作
冰柱誰家長萬尺世人未見神仙宅崑崙五城樓十二
一一銀山半天白天河倒挂楹棟間下視蓬婆等卷石
東方有士古袁安平生自信干人難閉門僵臥三日雪
早起翻念神仙寒書生未試多濩落此事幾為流俗歎
草堂相對一尊酒龍公水妃互奔走須臾瀰漫天地變
崖塹區區復何有瓦溝何恨太飄忽檜頂何親獨淹久
從來幸不分町畦此日寧須問容受晩來筆凍可柰何
滿庭落葉寒風多嫦娥矯立碧雲裏似欲鬭彩撩清哦
我今有詩亦不作此雪詎堪還更落
辛未元旦試筆
五十看加二浮生事可幾未論前跡繆已覺故人稀把
酒憐青鏡臨風睠素衣漁童江上去拂我舊苔磯
送陸時敏之長沙(有䟦)
猶記藍袍拂暗塵詩成二十九回春年催綠鬢看俱老
身有青衫不當貧宣室久虛前席地草亭還有著書人
荆吳風物皆相似莫為思鄉詠白蘋
怡庵門下學者甚衆而予與時敏及王君用常最
先進予無似最先忝竊而時敏繼之用常偃蹇紓
遲蓋猶有待也時敏之往長沙也予與用常餞于
東園憶癸卯初春寄時敏韻用以識别俯仰今昔
為之慨然
題杭文錫扇(雜畫菘薤桃李蓮芰之屬)
園實畦芼雜水英墨卿收拾太多情不知煙雨湖頭路
猶有和鹽一味清
題海鶴圖壽陳畏庵太守(二月十四日)
合共祥麟侍衮龍回翔暫息海門風蓬山二月羣仙會
又看桃花一度紅
題鄭節之丹崖卷
谷口清風不可攀丹崖千仞白雲間人來欲問長生訣
瑶草春風盡日閒
松山
種松傍青山因與青山名山耶不知松松亦兩忘形天
風夜半來共作江濤聲清境不易到新圖空復情千秋
無我棄相携斸仙苓
猛虎三首
猛虎昔當路獵夫遠潜身麒麟在山中左右良已勤一
朝猛虎死彎弓射麒麟
麟也亦有咎但非獵夫知不射亦不免射之寧復辭但
恨豺與狼紛紛滿山蹊
射麟麟不嗔射虎虎傷身虎縱不敢射可射寧獨麟射
者每如此所以虎欺人
東曙寄詩志局為教甚多次韻奉答蓋各言其
志而亦互相發也
舉世紛紛役此生腐儒身後獨矜名可能綺陌金丸子
併有箕山潁水清米傳未消陳壽恥醬封須待子雲明
南樓昨夜憑闌望耿耿銀潢帶玉衡
次韻畏庵太守罷郡後作
鴒原接羽憶當年(君弟民懷予同年進士)梓里親耕召父田正好
棠陰看露冕誰令清瑟改朱絃池魚豈識焚城火塞馬
還留偃蓋天莫學君家老仙伯雲臺從此便高眠(君初履任)
(郡隸有入京者舍於逆瑾黨人家其夕被收隸踰垣而免衆喧然謂君附匪人求進因以去官不知隷乃致前)
(守書君無預也)
畏庵和章趣成郡志末有三泖九峰遺似屣之
句再疊反騷
憂國尋常願有年幾番騎馬看湖田心勞為綰陽城印
調古誰聆單父絃三泖共涵卿士月九山猶戴使君天
不應便作江邊屣已是桑林一歲眠
故國遺文四百年消沈已似海東田編摩濫把丹青筆
心賞誰分燥濕絃緗夾遠封應有日藜燈深夜敢誣天
横雲片玉書堆近多少英雄地下眠
畏庵既定四城門名有詩見示次韻(有䟦)
使君無復眷吳儂歸興飄然萬里篷臨發匆匆繕城圃
古人元有認真風
昔叔孫所館一日必葺陸抗臨去繕完城圃史冊
嘉之先朝郡守記修府治嘗舉以自况先生不以
罷郡而委廢墜於後人意豈異此因賡妙語用廣
雅懷非敢以為佞也
附原作
北門鎻鑰不關儂只合煙波理釣篷去去無端題垤澤
應煩人笑馬牛風
東園餞别太守酒酣劇論至於得失寵辱之際
聽之灑然是夕被酒齒痛不寐輒用蘇長公
過清虛堂韻歌以揚之卒章頌言為將來世
講之張本也(三月卄一日)
人間萬事真握沙黃堂作日猶早衙春風留人苦無計
漫天撲路飛楊花楊花飄揚泊何處碧山夢繞先生家
邯鄲已為魯酒誤(事見前年字韻下注)憂喜更足憑晨鴉東園雨
餘綠滿樹猶有青子粘殘葩撫時惜别萬感集飄蕭短
髮手屢爬衆賓微酣我輕汗論功莫計酒與茶花奴羯
鼓不解事落日猛向紅闌撾盛時會須有代謝末俗正
爾堪吁嗟歸舟安穏足春夢夢抱玉燕呑流霞
題徂徠山人小景二幅
山頭已自雨霏霏江上美人猶未歸趣放蘭舟迎接取
免教雲霧濕仙衣
遠山近山玉作堆東村西村梅亂開王猷興盡已歸去
不道山童沽酒來
題竹六言
北固誰家江岸丁卯何處溪橋春盡煙波渺渺月明風
竹蕭蕭
宿天民西莊用丁卯楓橋留别韻
碧玉繞村溪宛轉青絲拂岸柳&KR2513;毶風光歲晩初停棹
旅宿春深幾並驂(己巳南歸與天民聯舟)真隠底須尋谷口返招
應與賦淮南銀箏畫燭通宵燕還似楓橋待酒酣
固齒白玉膏歌為祁通判作
神仙玉膏人不識煑玉和雲化為液溪藤均敷藤一色
嗅之馨香捫無跡羅千有家蟯蚑宅風淩火焮震搖兀
剪而封之還如石我聞三年索不得使君一封盈數百
端稜而方長而白桓圭兩挺瑶琚析老羅見之三太息
君來何遲使予厄齦之邊兮齶之側啟封粲然雲白黑
炎熇以清震淩息坐令食飲滋甘澤使君之仁薰兩邑
歌謠已自盈阡陌我歌玉膏裁舉一玉兮固齒仁固國
我與斯人同壽域玉膏之歌兮歌寧溢
王義士助喪卷為王貳守題
太學資錢囊久竭丹陽麥舟篙㯭絶彭城義士古秦豪
青史他年合三傑王侯一生慎許人手卷索詩遥贈君
東南兩歲溝壑滿放筆懷賢空暮雲
壬申正月十九日過北野同南村訪北花園廢
址明日北野有詩仍用清虛堂韻走筆奉答
築隄不擬長安沙鳴鼓已放西曹衙夜游涇南鶴城北
隨處幅巾宜看花花林高下暎叢塚池臺舊屬淇水家
(衛公武本汲人譜曰淇水流慶錄)當時笙歌沸鄰里只今古樹啼寒鴉
先生讀書洞千古過眼富貴如春葩時人不識競模擬
往往背癢連衣爬消憂滿貯北海酒破悶亦有南山茶
家生小奴解新曲時復羯鼓當軒撾郵筩往復方此始
一倡何止三人嗟詩成揮翰向落日墨光繞筆飛玄霞
為南村題蟠桃圖壽喻守
蟠桃子熟金纍纍參差接到花開時仙山闊遠誰貌得
使君燕寢回春姿海山千里春茫茫東風是處桃花香
使君有意能小待實成亦是三千霜
陳都閫汝玉以思親冊求題久未有以復也二
月君提兵過江賦此為别佇聞捷音把筆以俟
都將牙旗出海門長淮北去淨妖氛平生一掬思親淚
誓與天家策異勲
塋木青青雨露垂赴君還憶别親時須知列鼎關心句
便是元戎奏凱詩
黃巖有水出天台下流入海湍悍能敗舟土人
呼為惡溪艾齋陳君募鄕人築長隄截而回
之民用無患是歲與施彦器憲副訪予雲間
賦此為贈
愚公移山骨成丘精衛塞海徒懷憂豈知天台萬壑裏
一夜絶險成安流築隄回波誰始謀艾齋老人今白頭
老人頭白何所求名與此水俱千秋
彦器以迕逆瑾破家有詩述懷自題曰處困為
書三絶句
天津城下泊歸船回首江湖遂渺然邂逅雲間話疇昔
不知今日是何年(予弘治癸亥識君於直沽)
長歎朱家亦男子閒思劇孟是何人江頭抗手送君别
愁見官亭柳色新
脉脉江流渺渺春北河消息半虚真(時羣盜自山東流向河南)乾坤
大有蓬飛客不用文詞效楚人
招北野諸公看花
杏花初發望君來望君不來桃又開花開不向枝頭看
看取北墻紅滿苔
劉時遇行人使占城過松留一宿而别
環王封域海雲連漢使旌旗日月懸星象五州占驛騎
魚龍千里避樓船華堂列炬翻疑夢紫禁聯鑣又隔年
竒絶勝遊須有賦併將王會入新編
竹西草堂
鶴城西南瑁湖曲湖上森森萬竿竹竹林西畔屋三間
六月清風灑冰玉林間一逕曲當門知君有意求多聞
肩輿他日許直造共倚東忩看綠雲
錫山王應藩工真行書尤善題署予輯郡志為
予留數月將歸賦此贈之
王郎運筆如運帚大字如盤一揮手有時細意寫烏絲
蚊腳蠅頭滿忩牖松江古志新刻成龍宫塔廟俱鐫銘
淩雲巨榜專有待不學韋公白髮生
次韻楊崇周有懷見寄(弘治庚戌進士乞為教授陞國子監丞進長史)
手披紅印啟封題回首龍山落日西别路十年雲幾變
王孫何處草還萋心期晻靄川原隔時節參差土炭低
為馬為龍自君道可能懷寶視羣迷(來詩云雲間天馬行彌健水底蛇龍)
(卧轉低)
聞先生竹亭
種竹人何在閒亭故儼然名因王子傳興入武公篇夜
雨凉生坐晴雲綠滿川人來問孫子玉立徧階前
雲西為郭道士賦
白雲西畔是君家蕭灑軒忩占物華我欲時來看修竹
洞門無遣白雲遮
童子東山采藥歸石橋流水漾斜暉回頭笑指來時路
滿眼白雲横翠微
王西園畫鄭節之杏林深處圖
鄭家杏林如董家王郎筆底騰朝霞青山周遭屋半隱
中有石鼎熺靈砂平生活人不計功年年杏林花實紅
花紅實落又成樹只恐青山十里無地容春風林日深
花日密丹砂幾時成令我知消息分君一匕與君同升
超凌太虛飛步紫清歸來弭節杏林下還問春風别後
幾度飛紅英
六月廿二日天彛生辰諸親友携酒來賀蓼莪
棠棣並感予懷因書俗語為八絶句示之
三十六年前此日幾多般涉到今辰夜來為汝從頭數
淚落殘燈憶老親
生汝艱迍惜汝深遺蹤歴歴怕追尋苦心自是當年事
汝母當年更苦心
同生兩弟一堪悲更欲相親不可追曾看東園春帖子
春光都在紫荆枝
吾家積德是鎡基致有如今汝合知人誤聽從他自誤
莫將我是學人非
昔年我似汝年時涉歴艱難汝所知人道好人容易做
好人偏足受驅馳
眼前地步放教寬儘著前行後便難我祖分明有先樣
一生曾不用機關
諸君置酒合歡聲一半從前見汝生自古仲尼稱至聖
恂恂鄉黨似無能
失人憔悴得人昌尺寸何須較短長但得好人長作伴
自然門戶有輝光
題孫丹霞小景
拂空翠蓋搖雙桐桐陰裊裊來天風仙山秋日如春融
琪花瑶草長丰茸道人晏坐侍青童玉尊縹醴清若空
洪厓有約浮邱公青禽誤集東皇宫飇輪西來滯瀛蓬
停觴思入虛無中皇覽揆予始鴻濛五十四載遺塵蹤
玄綱䄂領繄尔宗餘事復到臨池工良常西麓新宫崇
金書玉刻騰蛟龍幼霞回首玄卿翁人間天上將無同
蟠桃正熟火棗紅水邊處處黃花叢青山隱隱雲重重
歸來何時尋赤松
曹定庵壽八十一
九山南下富林莊横浦斜連八曲塘長向雲霄目雙鳳
獨餘霜栢峙高岡(公與兄時和相繼登科有司表其門曰雙進士)詩書盛有諸
孫繼齒髮誰如暮景強八十春秋重起算廣成今在水
雲鄉
九日鶴塘莊過黃耳祠次高進之韻六首
平泉何處李家莊茅屋疎籬也夕陽三徑就荒吾不恨
紅糕綠醑滿田香(莊上無菊衆皆笑以為缺事)
五畝園池六尺垣清溪一曲正當門鶴雛牛犢皆詩料
賸有美談留子孫(進之詩莊頭幾日無人到黃犢生兒鶴長孫)
二陸亭臺昔未荒幾番重九插萸房無人可論當年事
又說江湖與廟堂
漫說新莊類午橋幾年風雨困飄搖扁舟此日堪乘興
來逐歸潮去上潮
又向東村訪佛祠衰容數被野鷗窺不須更答三人問
沂水風雩竟阿誰(原倡有此外三人更是誰之句盖小孫隨行也)
叢木回岡費討尋鶴涇回望九臯深洛陽游子歸何日
碧草春風歲歲心
過錦溪訪曹古松時年九十二以不及再見送
予甚遠為之愴然臨别贈此
錦溪重過老人居(丙午歲曾到)三十年來一夢餘掃榻又扶
迎客杖揮金曾買教孫書衣冠故國風逾永(君魏公利用之後)
水竹深村畫不如回首弧南光似月未須臨别重嗟吁
送張教授之嘉興(有引)
前進士蘄水張君容之程太史正之高弟也自歸
安教華亭士慶得師而君亦樂其風土方卜居焉
而嘉興之命至得鄰之喜惜别之懷交戰于中而
言固有不能盡也
樂平門下久知名湖學東來重有情楩梓旋應充國器
枌榆看已入鄉盟無端作惡緣新命便可相期是耦耕
最喜家書十分便春波一夕到珠涇
蒲葵扇歌送何朝宗教諭之同安
天生蒲葵作凉箑野人乍見呼椶葉柄端出葉葉作摺
裏稜外稜剛鬛鬛中攢邊展鳳翎接邊際筠絲壓妥貼
通體天成此人合漢宫紈素出翦裁南陽白羽須編排
丹青組繡却走避三舍紙屏石枕尚覺非全才先生南
海我北海一葉輕凉為誰采翩然乘風致我傍簟几一
時顔色改君今去我向閩關扇亦收藏篋笥間明年把
扇京塵裏相憶千山重萬山
將游佘山先寄北野先軰(時天有雨意)
北山長羨草亭幽有愧山靈欠一游明日扁舟下横浦
只愁煙雨漫林丘
北野書約東路見候用前韻
蛇頭鳳尾好尋幽我亦西灣占一丘水墨畫圖三十里
不妨分作雨中游
夜聞雪作口占
山水皆言八曲幽何人肯向雪中游于今便合成嘉話
不待他年記某丘
和顧德彰閒居四詠
冬至
忩日誰添一線陰分明此日見天心星占紫極先三正
氣始黃鍾冠五音簮佩曉趨天闕迥爐香燕坐草堂深
君詩欲併三陽賀羲畫朝來已過臨
頒歷
老大驚看歲月新天王布德本平均年占喜屬申連酉
(乞漿得酒之諺)統法遥從漢改秦銜袖幾違當殿拜披圖共指
隔年春向來光景誰能再敢復流連負此身
冬暖
流金破肉總鴻鈞十月由來是小春應為幾年陰作沴
故教殘歲物回新(桃李有花)朔南自古殊風氣刑德于時有
屈伸閒客未知調燮事願因和煦幸罷民(己巳水後嚴寒有凍死者)
觀物
前推無合後無離並戴圓穹履厚基畢竟誰形復誰色
怪來相迕適相隨短鳬長鶴寧為病秋菊春蘭各一時
試問陽坡兩黃犢還思清廟作純犠
臘月十二日寶善堂上梁書示兒軰
此堂成後屋俱新憶舊看新一愴神總謂承恩緣小子
豈知餘慶自先人愛隆手足延殊姓讓洽家庭及四鄰
(先祖與沈氏兄弟同居至老鄰人侵地不與較)此是小年親目見萬金留汝付
兒孫
癸酉正月陸時敏以詩贈行次韻
客途南北幾暄凉又見旗亭柳色黃往事盡隨春物變
離情直與暮雲長人將黼繡輕韋布我視江湖只廟廊
昨夜小齋清夢裏一編還共短檠光
與文瑞天民會散不寐用定庵丁卯贈行韻
豈有謨謀益治安又將離别間交歡江湖十載頭看白
風木中宵夢已寒病骨可堪仍遠客薄才猶喜是閒官
南村花竹西莊柳何日歸來曳杖看
定庵用壬申壽詩韻贈行敬和
小車不肯駐山莊短棹依然傍野塘忽聽驪駒歌柳陌
似從鳴鳥集梧岡仙齡九十春猶淺客路三千里更強
何日朝簪能謝却歸來先詣鄭公鄉
除㬥行壽子乾太守(有引)
二月十七曉夢虎入門甚恐方言于家人而聞府
中得虎已而太守喻侯命吏以肉饋夫虎猛而㬥
物其象為盗兵人之所甚惡也猛虎就戮此盜息
民安之象人之所甚樂也除民之所惡以全其所
樂此仁人之事得壽得福之基也越七日為侯生
辰乃作除㬥行俾從伶歌以為壽云
五更夢虎方說虎天明饋肉來使府驚喜出門呼問故
府兵殺虎如殺兔星流一矢鏡眸破(典史施某射中一目)電激雙
矛夾心膂咆哮欲起蹋兩股錦䙀就舁氣猶怒去年海
門妖血腥(狼山事)今年西江猶弄兵(姚源華林)使君四境貼以
寧分明此物來象成有吾梗者殘其形書生方擬趨神
京鄉園回首坦不驚何以報君雙兕觥願君百福仍千
齡保我民物躋昇平春田更賦騶虞行
圌山長甚出孟瀆即見之舟人呼為隨山謂連
綿不斷若隨人上下也阻風泊一夕
青山傍我舟勢若隨人去因之得隨名萬古濱江住我
來潮正落齦齶盡呈露仰攀魚龍窟凛有覆壓懼登高
足力倦望遠關百慮重來復何時記取停舟處
題陸文質雲槎卷(有引)
此卷留子齋中久矣北上倥偬携之以行夜泊趙
家村夢雲槎督趣甚急書數行而寤髣髴可想遂
足成之而關河羈旅行雲倦鳥之懷略於此具矣
先生覽之寧無亦悵然矣乎四月十五日
仙人乘槎真有無晴忩拭眼開新圖新圖只尺意萬里
雲濤烟浪相縈紆煙雲縈紆望不極中有蘭舟一葉蕩
漾疑憑虛仙翁長髯紫霞裾少年早侍紅雲居紅雲曉
趨誤一蹶三年謫誦軒農書下方夭札帝所閔翩然復
此來清都東浮玄洲掠蓬壺西歴翠水經天衢背挽北
斗招黃姑銀潢俯弄明月珠青煙九點嗟塵區梅花爛
漫三江隅平生繆識蘭臺儒結習未斷蚩泠符官舟風
雨夜深卧猶有遠夢來催逋數行一筆尚可想銀鉤間
錯珊瑚株張騫浪語空片石屈子遠遊終舊閭君才豈
必謝時軰十年早已歌歸歟向來汗漫等鴻跡此日逍
遥同澤車升天入地豈異路流行坎止真吾徒君不見
行人倚櫂汶河上回首煙江思釣魚
過東昌訪前貳守郝公適公生辰賦此為壽郝
在松職專治水守廉奉公今不易得也四月
二十一日
别駕當年治五茸苞苴無迹稻田豐每從父老歌遺愛
何意軒墀拜下風鶴骨未嫌金帶重(致仕進階)鳳雛還擬碧
霄翀葵花榴萼知人意相及生辰滿眼紅
張虞咨以南京左軍都事滿考乞致仕陞鴻臚
寺丞南歸會于崇武驛託附平安有感書贈
少保清風激懦夫家聲不忝又鴻臚寵光再錫傳弓裏
世味三年染鼎餘南浦風煙增悵望西亭竹樹想扶疎
何由便得從君去免向平安問鯉魚
五月八日書事
紫殿朝回白玉堂常時鵷鷺儼成行愁來隱几西忩下
欲起孫通拜奉堂
涯翁與二汪飲襄陵酒聞清來留一尊見待已
而盡之賦一醉二首清至首以見示敬和
江湖無地著心寬夢裏尊前一笑歡來晩尚餘三日恨
春風只得半醒看
黃閣歸來綠野寬諸生時得奉清歡吳泉晉水皆名勝
正要先生次第看(衆以襄陵為當時第一吳寗庵謂義興家釀可以敵之靳介庵復以鎮江)
(五加皮為勝衆論未以為然)
涯翁示獨酌二詩序云是日飲松江酒次韻奉
謝
城闕非長往山林是夙期時開問字酒不賦解嘲詩綠
樹停觴久紅闌點筆遲奚童斟酌慣深淺自能知
左掖文書靜西亭竹樹幽幾時能獨醉此日是真休地
遠陶潛社人懷庾亮樓賞音知有在誰復步兵求
五月廿二日馬上作
新雨長安道行行愛好山美人何處也騎馬又空還
合州訓導丘陵資陽訓導徐泰皆貢自安寧持
原復提學書來臨别各賦一詩為贈泰之先
吾華亭人也
萬里誰傳北海書碧雞山下有雙魚歸裝帶得詩盈卷
不遣空行到石渠
西州文學故鄉人京邑相逢意自親歸見鄴侯煩致語
江湖情事若為伸(原復詩有江湖不盡情之句)
涯翁六十七歲壽詩
玉堂黃閣四朝班甲第安車未老閒名姓兒童傳海外
文章琬琰遍人間情懸北闕時占歲家近西城飽看山
自是皇穹壽平格不煩大藥駐朱顔
賦荆樹同春送顧文明
共愛君家好弟兄兩株荆樹一庭榮穠華正似提孩日
扶倚還同急難情繞砌芝蘭添秀色並巢烏鵲助歡聲
新詩不為將歸賦傳與鄉鄰作美評
苦熱行寄傅北潭尚書
苦熱不可耐觸事增煩憂煩憂將柰何怫鬱汗交流解
衣坐盤礴四顧靡所投起步望北潭想見林居幽綠樹
交夏陰清波暎浮鯈于焉賦歸來俯仰百慮休男兒江
海心所至希良游軒裳亦何有庶以平生酬熊掌既我
有生魚復焉求天風日暮起朱光頓然收華月流前庭
碧雲淡西樓且復一尊酒吾道付滄洲
李太史宗易母恭人邊氏壽七十(太史尊人楘舊嘗尹上海)
夫君東海接棠陰令子西垣早盍簮紀德未慙羣彦後
升堂已是十年心尊中月灩秋容滿誥裏鸞回御墨深
向夕後堂歌吹沸錦䙀重抱玉森森(時太史得子又得孫)
東城夜歸與孚若聯句
城上月初起(孚若)馬頭塵不飛天開萬里碧(清)漏出九門
稀衢路人欲靜(孚若)雲林僧未歸誰知玉京地此夕共清
暉(清)
送沈東溪告歸長洲
宦途南北事多違幾日相逢又送歸官好舊坊初視篆
病來新帶總添圍天連茂苑三江近水繞漳河一鴈飛
莫謂鱸鄉便堪老禁中朋軰十分稀
宗易西園會散作
西園日落更留賓醉别何曾謝主人猶憶午風亭上坐
草香花馥似深春
擬歸
朝出江南耕暮歸江北休南北十餘里往來一葉舟情
欣農畝諧迹與林塘幽田父荷鋤來立語依清溝謂言
今歲占禾麥皆好收内翰能不嫌社鼓樂田頭我本農
圃人迷塗始回輈同心不待召同氣自相求勤苦謝父
老相依願千秋
與李仁仲副使酌别
杏苑留題一字行玉堂收卷亦聯名(君選吉士文甚佳有訾之者遂不預)
流雲逝水驚浮世塵榻虛忩又短檠詩律看於前日細
宦情尤覺暮年輕盤江只尺回翔地肯為臨岐白髮生
李太夫人麻氏夀八十(八月二十八日生)
高堂秋色避春輝四坐金緋擁繡帷寶副六珈明綵翠
錦袍雙鶴動煙霏青雲並見諸孫貴黃閣新迎駟馬歸
願學魯人歌燕喜百齡長得奉音徽
九月十四日趙尔錫西莊泛舟和涯翁韻
勝會復佳辰溪山汗漫身誰能百歲健不放兩眉顰展
席雲當樹迴舟風起蘋謝公多逸興歸榻更留人
重到曾游地渾疑夢裏身樹看前日大眉共一時顰杖
几分林樾壺觴間渚蘋錦囊歸路遠落日更思人(屢與徵伯)
(游此)
好在鄰莊樹亭亭玉立身獨游無我拒往事復誰顰山
果紅疑橡汀花白是蘋板橋深澗裏應有武陵人
雙節堂為鄭立之參議賦
姑之心冰與清婦之心玉與貞誰知貞玉與清冰兩世
一門雙節并雙節并兩心畢百年秪為三泉日三泉相
見堪一莞葛源之流今日遠君不見州司舉例表門楣
雙節遣孤同一辭
歸善唐汝逹嘗侍其先君教華亭京邸相逢
恍如一夢於其赴銅鼓學也賦以贈之
怪底相逢熟姓名春風曾及見趨庭八千里外身如夢
三十年來鬢未星賸有書香留仕版不將塵鞅愧山靈
湘南風月堪娛弄可復懷人到鶴亭
周伯明出按山西有紙屏留師邵御史家嘗借
用之上有二月十九日與曹孚若聯句次韻
栢臺春半氣猶寒柱史新除舊姓桓列岳望風奸吏竦
清尊對雨故交懽詞華此會真三絶鄰曲何因忝二難
(周與予居對街盧在予後)興到不知貂續醜月明猶拂素屏看
送汪器之太史赴南京司業
汪家兄弟皆竒才聯飛齊上黃金臺馳聲東觀二十載
一官不調衆所猜朝來忽報除書下却指南雍問官舍
鴈行分飛心萬結聊復對牀相慰藉白樓兄行復情親
(祭酒吳南夫抑之同年)聚首一堂春日温豈徒文字破落莫直使
風俗還真淳官河水寒冰欲結車輪已駕不可脱試問
功名際會難何似别離情更切江東山水夢游中故人
更思羅與豐(允升太常原學諭德)因君寄語飜作惡目極江雲千
萬重
哭怡庵先生
手拆鄕書淚滿衣西風落木正離離誰知總角横經子
便到蒼顔哭寢時兒女有情知眷戀(予妻先生女兄子也)門墻無
地答恩私馬駝原上青熒石儻許南容贊一辭
陸玉厓訃至
舊宅頻過有所思耿蘭書到一霑衣回看别路音塵盡
獨立西風鬢髮稀不逐青陽媚桃李獨餘晩節照金緋
九泉二俊如相遇應恨不同公早歸
十二月朔郊壇候駕作
季冬初吉已條風聖主嚴禋下法宫雲覆玉衢陰不動
日昇暘谷暈微紅十年海宇懷生息乙夜精誠徹昊穹
詞苑小臣新扈從幾回翹望五天中
檜亭示和涯翁慈恩寺二詩次韻奉答
慈恩寺前海子頭謝傅錦衣懷昔游委巷曲街人盡改
石橋斜日水還流山林本是當時意霖雨何期此日收
莫唱陽春滿都下明朝傳入鳳凰樓
寶坊高處鳳城頭山色湖光引勝游山作青龍平地起
湖分白練繞城流觥船屢向松陰瀉棋局長教月下收
回首車塵紅十里都人應起望仙樓
陸水村母淑人壽八十(十二月二十日生)
甫里仙人姑射姿平湖樓閣自瑶池簾間繡帔金釵擁
天上斑衣玉帶垂倚戶目隨江路永稱觴心逐海雲馳
歲寒風格長生信只有梅花最得知
劉參議維信赴廣東索詩未及賦而其子應占
入翰林因以寄賀
使節初傳五嶺秋郎君又報上瀛洲書香父子賢相繼
文學朝廷寵更優到處江山爭送喜向來煙雨莫深愁
旬宣益重酬恩地只尺薇垣即鳳樓
鐡柯為劉與清司寇賦
萬牛鼓槖冶不銷萬山積雪凍不凋疾雷動地風倒海
亭亭百尺撑雲霄老夔卻顧走百里鴟鳶螻螘不敢窟
穴安敢巢鐡之柯誰可擬秋臺老卿古柱史麾之不去
招不來骨力風稜正相似君不見龍之年蛇之祀姦臣
竊柄天下靡天下靡此老挺立風塵裏
除夕諭病齒
五十三脱齒久知非少媚明晨復加五豈復為爾諱爾
家已漂搖爾意獨濡滯去爾非吾情虐我寧爾利爾職
在咀嚼兹事久已廢牽聯兩不忍無乃併為累山石有
時泐天星有時墜矧我露電姿而汝復予寄截肱斯壯
夫戀棧非良驥揮手謝羅千勇决真吾契
浣溪沙
庚午二月廿二日書感時水後疫癘盛行守臣美
遷去部使者方加税督責甚嚴
陌上風花半欲飛樓頭更著筦絃催傷心自起探斜暉
燕子作雙翻水去蜂兒成陣采香歸園林誰為管芳菲
東江家藏集卷十一
