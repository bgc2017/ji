東江家蔵集卷二十八(中集二十四)
明顧清撰
北游稿
行状五首
明故奉天翊衛宣力武臣特進榮禄大夫柱國
宣城伯衛公行
曾祖貴贈特進榮禄大夫左都督追封宣城伯
祖炳贈特進榮禄大夫左都督追封宣城伯
父青驃騎將軍都督僉事贈特進榮禄大夫左都
督追封宣城伯
公諱穎字源正松江華亭人世力農畆祖炳當元季應
募起田間隸水軍萬戶府太祖受命炳杖劎來歸從征
討四方累立功輒以讓同列竟終于行伍父青倜儻有
氣概勇而善謀用炳舊功授薊州衛百戶受知太宗策
勲累官都督僉事卒有子十一人公行在第二母夫人
特愛之曰興吾家者此兒也未幾兄頤卒無子公代為
濟南衛指揮使正統初選督山東漕運領京營操以勇
幹聞己巳之變從山東入勤王奉旨領五軍三千神機
諸營兵建議募勇敢士收合散亡調各都司兵實京城
修沿邊關隘為戰守計當搶攘中意氣慷慨籌策整暇
人倚以安九月内署都指揮僉事陞同知以薦陞都督
僉事十月也先犯郊畿公率兵邀擊於黃花鎮連戰西
直門高梁橋琉璃河海店楊宣務吳梁橋多所殺戮又
尾擊之於紫荆關以當先功多陞都督同知内出蟒衣
玉帶以賜尋奉勑充總兵官同武清侯石亨守宣府還
督圑營兵丁丑英宗復辟陞左都督賞白金綵幣三月
掌前軍都督府帶刀日給光禄酒饌賜寶鏹蟒衣文幣
有加冬十一月錄功封奉天翊衛宣力武臣柱國宣城
伯食禄一千一百石子孫世襲封三代皆如公官爵妣
皆伯夫人仍賜金書鐵劵十二月奉勑充總兵官掛平
羌將軍印出鎮甘肅戊寅至甘肅時邊徼造逆謀入我
疆議者皆謂萬全之計務持重輕動小衂損我國威公
獨奮然排羣議勒兵擔衆鼓行而前連十二戰大破之
敵震駭遠遁邊人歌之閣老蒙泉岳公戍鎮夷為序其
績為之贊辛巳六月敗西番於凉州時都督毛忠率衆
行邊遇敵猝至被圍於十三里鋪敵勢盛監軍以下皆
震恐公曰安有敵困我師而不救且彼得志此城將不
保遂躬冐矢石戰而前敵披靡不敢近卒全師歸甲申
番族把沙作亂公率兵深入大敗之擒斬俘馘獲馬牛
羊器械無算是歲憲宗即位召公還掌左軍都督府事
調前軍丙戌錄甘肅功加禄米一百石勲號散官如故
丁亥掛征西前將軍印鎮遼東女直毛隣犯邊公據險
設伏以待其入甜水站遣都指揮崔勝敗之又敗之於
西河屯獲賊馬并掠去子女畜産甚衆上覽奏嘉悦降
勑褒諭以疾乞歸命守備鳳陽調南京連上疏請老詔
還之北京俾食其全禄以伯歸第實成化十一年八月
也越十有三年當弘治戊午正月二十八日以疾薨距
生時永樂辛夘八月二十二日享年八十有八訃聞輟
視朝一日追封宣城侯諡曰壮勇自初喪至葬遣官諭
祭十有五賻布百匹所以憂䘏之甚厚公偉儀觀語音
如洪鐘天性明逹遇事有謀而能斷自為指揮使太保
成國朱公深器之期以遠大後卒為㛰姻甫冠都督公
卒公哭幾喪明撫其孤弟妹及羣從子弟皆有恩意在
軍中士卒有貧不能婚死而無以殮若葬者必捐俸賙
之憫人之窮濟人之急故所至得士死力河西荒遠士
鮮知學公請立學校擇子弟之秀者教養之大修孔子
廟及文昌先賢諸祠出俸貲買田以供廩餼土無醫藥
為選子弟百餘人教之方脉散置諸城堡以待病者西
土之知學而人無札夭公之德也其鎮遼東移鳳陽惠
亦如之中都士大夫為元戎八政詩歌詠其事云公雖
世家子愛賢禮士惟恐不及諸子皆遣從名人游見者
無少長必與之均禮以家在松江而都督公葬歴城每
遇二邦人如見親戚存問故舊叙述平生極其欵曲曰
吾老矣水木本源之意吾後人安知既謝事角巾私第
故時部曲率為顯官歲時候問皆拜于牀下公以子弟
撫之其卒也皆哭之如喪其親初娶嚴氏封宣城伯夫
人繼金氏子男三長璋為公後次瑶先卒次瓉女一適
豐城侯李勇卒孫男五人錞錕鋹鑑欽女七長適靖遠
伯王憲次適金吾左衛指揮使楊瑄餘在室惟公身事
四朝敭歴中外首敗強敵遂以顯名凡三掛印為總兵
官西平羌渾東捍遼陽守鳳陽金陵皆根本重地所至
成績載其勲庸建號胙土為王虎臣忠勇之性老而彌
篤每三邊有警輒扼腕歎息有馳志伊吾之意而談者
亦恨公老謂如得起公坐之邊城海徼無足憂者予生
後以鄉曲故數得侍公嘗一日邊報急廷議出師而將
臣有聞命卧家者公迎謂曰上寬恩至矣予問何也公
歎曰敵在邊將官稱病而上不怒非寬恩而何予問即
真病奈何曰病不至於死行而死於途可也嗚呼公之
言論如此其建立功業而垂名不朽豈偶然哉昔漢成
帝時西戎有警上命諫大夫楊雄即趙營平凌烟圖像
為之贊方今邊圉弗靖赤囊日馳如公宜亦睿思所不
遺者而適以告終賻䘏褒贈邦有常制旂常竹帛史有
明法而幽堂之蔵墓道之刻必有鴻儒巨筆發揮其盛
以昭示于後來者謹述歴官行事状如右備採擇之萬
一謹状
先祖遺善府君行實
公諱顯字文顯別號遺善世為松之華亭人曾祖諱貴
一妣李氏祖諱秀一妣施氏父諱文理妣沈氏貴一以
下皆不仕皆以善行稱于鄉李氏性嚴毅訓飭子孫必
以禮門庭翼然無敢嬉謾者鄉之言家法整肅者必歸
焉公其仲曾孫也生而端重童時入鄉校動守矩度不
煩其師至終身無失色于人者性孝愛篤於宗族文理
公晩年康健喜賓客公承候顔色甚得其歡心鄉隣會
集或夜分乃返公潔枕席具湯茗立候於門至扶掖以
入既寝然後退如是者以為常雖隆冬盛暑無變也姑
之夫沈贅于我有二子公視如同氣與共案而食者五
十年既而欲分我所有且自名其便利如其欲與之曰
男兒當自成立豈藉此終老哉隣人或詐侵我地公見
而不問家人以為言公徐曰爾曹但努力彼能侵之彼
子孫未必能守也已而果然娶沈氏先卒公時年三十
二傍無侍人有謀為繼室者公嘆曰吾既有二子矣若
娶而不愛徒傷吾心遂躬自撫鞠終其身不再議長孫
清始生公視之喜甫能言即日置膝前屈指數一二指
四方以教之稍長授以古孝順詩及名賢詠史等作所
居臨市有酗酒喧閧及屠殺者輒攜避去之不使見諸
孫夜集則誦康節誡子辭使聽之曰吾願汝輩為上品
人但教汝為善即不可不從也所授書累卷皆默誦無
一遺忘性惡酒尤不喜茹葷雞豚魚蠏之類見其殺即
不食至一蟲一蟻不苟傷其生皆出于中心非有所畏
慕希覬也閒居終日端坐見人小過輒掩覆之惟妄言
及暴殄天物者即切責不少置平生惟一再入城手不
執銖兩纖嗇之器口不道市井機械之言目不識官府
耳不聽淫樂身不蹈危險僇辱凡不義之事鄉黨内外
不問遠與近識不識語及之必稱為善人不肖逮事公
二十年參質見聞卓乎庶幾其無愧者公生于永樂已
丑四月十四日卒于成化辛丑八月二十四日年七十
有三子二長即吾父以不肖貴封翰林院編修次琦孫
男八人長即不肖次積夭次慎次勤次勉亦夭次山次
崧次巖女二長適唐誥次范䕫皆士族曾孫男五長天
彛次天叙卒次天秩天申延齡玄孫男應陽女一換玉
天叙以下公皆不及見云初公之喪遭家多故歴八年
至弘治戊申正月七日葬縣之修竹鄉吉麗橋之西原
祖塋之次沈氏祔焉自葬至今又十有六年矣而墓石
未立家君恒以為念乃今斬焉衰絰將歸於故林如又
弗圖實懼無以拜先祖墓下且無以慰家君用敢具錄
舊所綴行實為状再拜進之執事者伏惟賜之一言振
而發之以耀于無窮存殁萬幸謹状
先考可閒府君行實
先君諱瓊字良玉別號可閒世家松江之華亭曾祖秀
一祖文理父顯皆力穡務本敦行考弟聞于州里而顯
之行尤著鄉之人識不識皆稱為善人大學士西涯李
公表其墓所謂遺善處士者是也娶沈氏實生先君五
歲失恃與弟琦咸鞠於遺善翁時已嶷然有竒氣未冠
知自立伉不下物遺善翁外兄沈氏以智圖據吾所有
翁不與校先君毅然曰安有祖父業可俛以與人者走
白于官盡歸其所據里正任君宗明颺言于衆曰吾昔
稔知其不可如其父之不言何今定矣其意蓋兩賢之
家嘗有遠役不肖生未晬沈度先君憚行邀重貲為代
先君挺身往且不資其助所至人敬愛之卒事還視他
歲費省十三四自是無敢侮者曰顧氏有子矣始産得
不肖甚愛之九歲遣從友蘭張先生受小學復遣受詩
四書于怡菴任先生所以禮兩先生者甚至不肖夜歸
必課所讀書或令背誦能終卷不遺則喜否則譴怒隨
之不肖之克知章句以得從搢紳後者兩先生之善誨
亦先君有以感之也性倜儻質直不為煩文末禮而篤
於倫叙遺善翁没後歲時宴聚必感泣至老猶然與弟
琦白首相懽無一言間遇人有患難必極力拯之當其
所往雖刑祸在前不顧至出錢物為人解紛間有負者
或因以招謗亦弗悔也與人交不疑其欺有所言必信
於所弗直雖至親必面折之然不以留于心明日有善
亟稱之如未始有前事以是人無怨者久而皆信服焉
於財利不屑屑遇所當用不計朝夕鬻貨有不善必直
以告人雖滯弗售不悔貰貸不能償者或舉以與之豪
邁闊略未嘗朘剥以為利役智以御人而人皆附之凡
有興作衆驩趨之惟恐後回視他姓有強而弗赴者矣
不肖忝仕籍親賓來賀者曰君今可以閒矣先君喜遂
以可閒自號弘治丙辰以長孫授室來京師諸公作可
閒詩送之西涯李公為之序戊午不肖官三載推恩封
翰林院編修階文林郎時不肖兩弟皆成立先君日無
事乃作可閒亭於後圃葺別墅於謝家&KR0873;之陽扁舟往
來於其間與弟琦及故人賓客相娛樂者十餘年當其
適意引滿浮白雖少年不逮也正德戊辰夏東南旱先
君從鄉大夫禱諸祠宫徒步行數里歸而熱甚風于庭
遂以得疾小間復作九月初增劇語諸子孫曰吾今年
七十三與吾父同夀足矣惟不及清歸歸則以吾言示
之十三日戌時竟不起嗚呼痛哉先君生正統丙辰正
月二十六日至是享年正與先祖同配陸氏同里人秉
直處士褧之女先六年卒子男五長即不肖次積慎勤
勉積勉皆早卒孫男七人天彛天叙天秩天申天與天
佑夢熊天秩縣學生天叙亦早卒夢熊公訃至後卒女
二曾孫男三應陽應寅應辰女一卜以明年四月二十
四日乙酉葬遺善墓次殮用布衣先君無恙時所自製
也兹將具事状乞銘於西涯公凶斬荒迷言無倫序敢
借重執事加之筆削使公無重煩得早賜脱稿存沒幸
甚
故刑部尚書致仕東湖屠公行状
公諱勲字元勲姓屠氏先世嘉興海鹽人後海鹽析平
湖故今為平湖人別號東湖從其地也高祖諱亨一曾
祖諱澤民有德不仕祖諱湘考諱機俱贈資政大夫刑
部尚書祖妣楊氏妣陸氏俱贈夫人公少而穎異該覽
羣籍為文辭典贍閎肆天順壬午試鄉闈時年十五提
學副使篠菴張公奇之謂可魁一省既而下第篠菴搜
落卷得公文稱歎久之曰考官主偏見而不識義理兹
士之不遇命也由是兩浙皆知公名成化己丑擢進士
授工部都水主事分司清江浦督修造運舟持廉秉公
通融物力未幾百廢具興有題詩驛亭以美其事者總
督漕運淶水張公鵬豐城李公裕總理河道三原王公
恕交章薦之滿考改刑部歴員外郎郎中所處皆劇曹
剖决如流而手未嘗釋卷嘗曰士當無書不讀無事不
究其自勵如此故所至皆著能聲尤為尚書林公季聰
所倚信凡大獄有疑及事干權近者必舉以屬公京師
無頼子曰季勝者結偵事官校誘其主之子福為私鑄
而發其事蓋將敓其産也獄成福减死戍邊衆知其冤
而莫敢問林密以咨公公毅然曰刑將以弼教也尚何
顧索其卷為直之以福之罪罪勝而歸其所有京師人
盛稱之都事林某倚中人構訟蟠互不可解侍郎盛公
曰非屠君莫能辦也公覈實奏上有旨下錦衣覆辯蓋
其人將誣構公然卒從公奏奸黨皆得罪至於勘吉安
之酷吏辯大同之冤獄典刑以正公論以伸而公直聲
勁氣隱然於朝著矣甲辰陞南京大理寺丞在公卿間
年最少而風采凝峻議論明正雖素崛強號不下人者
皆歛袵敬服焉弘治辛亥擢大理左少卿始至上言十
事多見采納若暑月疏决囚徒兩京一體五歲一遣官
審錄州郡刑獄著為定令而方石謝公之起用亦自公
發之也漳州温文進作亂朝廷憂之公奉命往視梟其
首惡而散其黨與一方帖然是夏方苦旱訖事而雨閩
人至今稱之甲寅擢都察院右副都御史巡撫順天等
府兼整飭邊備公常以京城近輔役重賦煩彫敝已甚
而宛平大興二縣所設庫夫壇戶旛夫羊冰瓜戸等役
動以數千計昌平縣在諸陵之下供億浩穰而計丁養
馬與諸縣等尤為繁重乃條上區畫倍加存撫人以密
雲孤懸有警救援不相及潮河川積石漫衍守截為艱
黃花鎮拱護諸陵而守備單弱奏分薊州為中路以密
雲建昌為東西二路使互相策應於潮河川作捨城虎
落具躪石布蒺藜鑿坑窖而於其内垜石為城蕃育人
馬於黃花鎮增置營壘及戍卒若干人三路既分潮河
黃花皆有備由是兵勢聯絡賊不敢犯至今賴焉熊兒
峪有寄操騎兵營去水十餘里鑿井數丈皆堅石馬日
止一飲䭾水至用十錢坐此困弊猪圈頭關地平衍不
當阨要每春夏雨水汎溢營壁傾圮調隣路修築兵人
苦之公至歎曰無水而安營捨要地而屯沮洳皆兵之
忌也乃奏移寄操營於熊兒峪之南平谷移關於猪圈
境外之南北水峪兵既得水又有出境耕稼之利歲省
卒戍數百人軍中歌焉寶坻白龍港出銀魚歲以供薦
中官乘勢需索民不堪命麻峪山在極邊而出銀礦鎮
守以密旨索之公力言其不可有旨戒約取魚者而礦
事卒不行民深德之丁巳轉刑部侍郎時夀寧侯與河
間訟莊田而民亦以人命愬公奉詔覈實辯其誣罔而
歸田于民且言食禄之家不當言利况母后毓聖之鄉
而與民爭尺寸之地尤非所宜同事中官錦衣皆難之
而公奮不顧然卒蒙施行人尤以為難丁内艱起復改
左副都御史復侍郎乙丑陞右都御史正德初上郊祀
藉田幸學三事援據經傳傅以時事歸其本於講學而
以宋儒真德秀大學衍義一書為講學正心之要乞常
以進講識者韙之丁卯陞刑部尚書時逆瑾用事乞奏
請必先關白公執不從曰如此是二君也瑾用是銜而
公亦力求去加太子太保玉帶麒麟服以歸命有司月
給俸四石歲給輿夫四名終其身蓋公之立朝其始終
大節而上之待公亦厚矣公生正統戊辰正月初十日
卒正德丙子十月初四日年六十九元配陳氏贈夫人
繼淑人牛氏封夫人側室楊氏子男六人應塤正德辛
未進士授禮部主事調兵部滿考得推恩進公階榮禄
大夫次應坤中丙子順天鄉試次應圻應坊應埈俱太
學生應埈以恩蔭其季曰應埏女三人長適嘉興所千
戶項鏞次許嫁太學生黃鳳儀次許嘉興所百戶鄧某
應塤應坤應坊應埏皆楊氏出應圻應埈皆牛夫人出
長女出陳夫人其次亦牛氏出也孫男一人女一人葬
以某年某月某日公在刑曹以詩名故太師李文正公
尚書吳文定公禮部侍郎方石謝公皆與之倡和清家
食時則嘗聞公名公巡撫東郊又親見其行事及逆瑾
時士習一變毁方瓦合喪其平生者何限或終不免焉
而公卒以善去怡情詩酒樂其天真者幾十年而終子
孫競秀繼武青雲者方來而未已也如公其可以無憾
矣乎公官八座階一品以禮始終朝廷哀䘏有典葬宜
有誌神道宜有碑應塤等將乞言于當世君子請錄公
行事為状備采擇焉不得辭庸次第如右謹状
明故南京刑部尚書致仕贈太子少保諡清簡
樊公行状
公諱瑩字廷璧姓樊氏系本周樊侯山甫之後世望南
陽十四世祖諱盛宋仁宗時戶部尚書贈金紫光禄大
夫子清歴翰林學士尚書左丞參知政事資政殿學士
謚文懿與弟河東節度使湍從高宗渡江僑寓常山之
疊石自是為常山人曾祖遜國初舉明經授遼東都指
揮使司都事始遷繡溪祖浥永樂中薦授清河訓導考
文撿別號素軒博學多藝能隱居不仕以公貴封監察
御史與清河俱累贈資政大夫南京刑部尚書祖妣江
氏妣徐氏俱累贈夫人公幼敏悟好學未冠知自尅勵
屏居山寺潛心義理蓋冬不爐夏不扇者凡三年景泰
丙子一舉捷鄉闈天順甲申登進士引疾歸養久之拜
行人司行人奉使西川餽贈皆不受土官作却金亭以
表其清成化辛卯擢監察御史山東盜起奉璽書追捕
不旬日得其渠首以歸清理淮陽軍所條畫事宜至今
為例己亥按雲南以檄諭交人中其要害交人懼而納
欵中貴人左右撓法衆為公難之公開誠與語為定要
束有犯者痛繩之曰吾為爾息言也貴人悟而自戢後
卒以善去德之終身丁素軒憂服闋知松江府松賦重
役繁自周文襄後法在人亡弊蠧百出其大者運夫耗
折稱貸積累權豪索債無虚歲而倉場書手侵盜害人
虛入詭出移新蔽陳衆皆知之而未有以處公至晝夜
講畫盡得其要領曰運之耗以衆皆齊民無所統一利
歸狡猾害及善良而夏税軍需糧運綱用與凡供應織
造走逓等費皆出自秋糧餘米既收復糶展轉迂回此
弊所由生也乃請革民夫俾糧長自運而寬其綱用以
優之税糧除常運本色外其當變易者盡徵白銀見數
支遣部運者既關係切身無敢浪費卒事皆有餘貲掌
計者又出入有限無可蔽蔵而白銀入官視輸米又率
有寬剰民懽趨之於是積年之弊十去八九而田野之
間無復睢突呌呶之患公方考尋文襄立法初意舉其
偏弊而通融之以為經久之計如清水鄉竈丁草蕩以
絶富人之兼并革收糧囤戸以潜消糧長之侵漁取布
行人代糧長運布而聽齎持私貨以補不足皆有寬惠
及民而公事沛然以集巡撫使下其法於他州俾悉遵
之以母憂去在官不二載松民懷之至今弘治初命天
下舉異才南京工部侍郎黃孔昭以公應詔稱其明慎
廉潔堪任臺憲吏部尚書王公恕聞之喜曰薦人當如
是矣將驟用公而未得其所庚戌起知山西之平陽明
年即以為河南按察使時河溢境内漂流數萬家公躬
詣賑䘏所全活甚衆河南錢穀於北方為浩穰巡撫徐
公欲考見本末而衆難之以問公公曰視萬猶千視千
猶百夫何難顧某非識耳徐公以屬公於是部吏鉤考
不旬日宿蠧一清衆皆服之七月陞應天府尹京府素
稱難治守備蒋琮尤怙寵作奸與言官奏訐連歲所蔓
引罷黜甚衆而事終不决公承命推鞫初若不與異者
琮覘知之不為意最後及山陵龍脉事琮遂得罪去公
在府屢治大獄舉法不阿類若此是舉衆尤稱快謂絶
類王沂公之去丁謂而公恒自以不足也應天故有常
例錢數千緡以給宴勞公至悉罷歸之民及壬子鄉試
乃出其在官者助場屋費是歲清忝薦名鹿鳴禮設甚
盛而民力大省公之惠也陞南京工部右侍郎尋改都
察院左副都御史巡撫湖廣兼贊理軍務錦田賊與兩
廣猺獞為寇聚衆幾三萬人公謂賊如此理不可盡殺
不開其生路將致死於我乃下令除首惡必擒餘悉貫
不問賊聞之稍稍散去遂得其倡亂者十八人置之法
而牒其餘歸本貫兵不血刅一方以寧於時巡屬水旱
連二十州而諸藩府繕修未息公私困弊衡州等處且
乏鹽公奏通廣鹽收其餘利以助工作給賑濟又奏停
綾紗紙銀數萬兩奏减襄府琉璃瓦料以常瓦參之奏
止安陸州展北城以益藩府地凡省費數十萬故年雖
祲而民不甚病以疾乞休致總兵官鎮遠侯顧溥上疏
懇留謂公之在任官吏畏其威軍民懷其惠疾不至甚
政賴以和從之將失衆望而公請不已章三上許歸就
醫藥閒居七年未嘗入城府家人遵教飭無絲毫過知
衢州府沈杰御史石玠張恕等交章論薦而大學士長
沙李公尚書鈞陽馬公華容劉公都御史浮梁戴公輩
亟稱之于朝辛酉以舊官起撫治鄖陽改南京刑部左
侍郎兼都察院左僉都御史巡視雲貴時公年幾七十
矣單車屏從躬訪利病雖巖阻炎瘴人迹所不到處一
一履行奏劾鎮守及巡撫官罪状黜不職文武吏千七
百餘員修城池勵兵馬賑貧窮撫流散威惠大行有為
土官敓其牛數頭不還者聞公至走訴之公還其状曰
汝第歸彼今歸汝牛矣已而果然且詣公伏罪公慰而
遣之他土官聚兵讐殺且攻城有司不能制以白公公
奮曰吾在賊敢爾邪不去當直𢷬其巢穴舉其族覆之
語聞即歛兵退其為蠻夷所畏服如此召為南京刑部
尚書疏决無滯犴獄幾空乙丑夏公晨興若有所發寤
即上章乞致仕五月孝宗賓天公哀痛感切至於某月
章四上乃得請有老成清慎之褒月米輿夫之賜逆瑾
用事擿其問隆平侯承襲事落職為民又以守松江日
减官布以蘇民困事責輸米五百石公怡然受命然自
是家益貧戊辰十一月十八日以疾卒又明年瑾誅詔
書盡復公官秩而公不及見矣公為人誠慤簡易不事
邊幅於世味泊然未嘗有所好布衣蔬食僅適口體陋
室敝廬僅取蔽覆鄉隣老稚耕夫牧豎皆接以欵誠至
或拍肩而與之問對蓋其質任自然如此而聰明果决
遇事立斷通而有介正而不迂在言路抗顔直論聞者
縮頸更二郡食俸飲水去之日一物不以自隨宦途來
往四十年水行單舸陸走雙輪而已一時正人君子交
口稱之而沮之者亦力公常先覺急流中輒勇退故不
為所制而卒全其高居家孝悌事素軒公意承色順未
嘗有違忤伯兄早世撫其孤不異已生子孫皆授以恒
業愛而能勞農月盛暑坐竹兜使舁行田間曰非徒視
稼將以勤之也故公雖處高位而子孫皆朴愿勤學無
貴驕氣内教使然也為文章若不經意而詞采秀發體
裁簡嚴遺稿數百篇皆可諷誦尤精藻鑑留意人材至
松首濬日月河曰吾聞此河通状元出也明年錢福薦
闈後一舉遂魁天下其他後進經識拔者多知名邪說
異端無所信入疾且革徐以為戒曰吾平生所為無不
可與鬼神言者卒三日門前地忽陷有聲如雷亦可以
見其所感矣公生於宣德甲寅正月初四日及卒享年
七十五夫人同邑徐氏太學生哲之女簡默厚重事姑
嫜孝待家衆有恩稱賢配焉初封孺人進淑人再進今
號後公二年卒年七十六子男三長堆次垔俱太學生
堆早卒其季曰金女一適彤山徐銛孫九銳鏞鏊銑鑑
錡銓鑣鉉鏊銑俱縣學生女二皆幼公既以忤逆瑾去
官卒之後家復殘於羣盜子孫總總草葬博望鄉華棠
里尖山之原己夘六月垔當就順天試始克以其事聞
詔有司治葬如制賜公祭者二賜徐夫人祭一贈公為
太子少保又以公居官守義平易正直應古謚法合清
與簡以易公名於是輿論翕然謂直已從命而不枉道
以求合者於兹足以勸矣清故為諸生嘗辱公知薦名
于鄉又公為之勸駕嘗為史官焯德耀功其職也敢即
垔所撰述參以所見聞加刪潤焉為樊清簡公事状一
通俾乞言於當世君子備史館之編錄其緒言遺事採
摭不盡者將別錄以傳謹状
東江家蔵集卷二十八
