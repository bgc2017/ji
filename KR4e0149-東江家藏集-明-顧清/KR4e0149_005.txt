東江家藏集卷五(中集一)
明顧清撰
北游稿
賦五首
文淵閣賦
昔我文皇之統萬方也稽往古遵舊章攬衆維提要綱
謂六典之分雖倣於周禮而百揆之總實自於虞唐或
合而分或約而詳蓋不可無樞機之總疇咨之良也乃
眷斯顧禁垣之隅乃崇傑閣翼彼宸居錫文淵之嘉號
擢鑾坡之碩儒職論思於九重贊元化於中樞雖官曹
之未彰實名體之隱如此其大略也若乃其地則日華
之右丹鳳之東重門側啓複磴中通長廊後帶而龍矯
層城對起而繚虹非密勿之有關蓋不得以闖乎其宫
其中則有石渠之祕金匱之藏殷周訓誥洙泗典常班
馬之所敘述賈董之所鋪張奎光璧耀照灼乎虹梁其
前則有玉階珉磩仰接俯延文杏敷錦碧芸連錢瑤臺
植和鼎之卉銅池分並蔕之蓮承雨露之先及各獻巧
而呈妍其為制也䆳密高閎沈深肅清黃扉豁其前厰
白間疎以通明案有朱墨庭無訟爭希夷乎紫宫逍遥
乎玉京邈風雨之何及時仙韶之遠聆乃有臯夔之輩
稷禼之倫大冠長劒鳴玉垂紳坐於兩楹敷帝猷而演
皇墳萬機倚以裁決庶績賴以經綸則有大官供帳天
府奇珍湛恩渥禮眷我儒紳至於睿思時凝事資訪逮
中貴傳宣東朝賜對日度晷而徐還步金扉而緩退其
或金根戾止玉輦幸臨略等級於堂陛咨失得於古今
每先過而陳善亦隨時而獻箴或都而俞或吁而咈言
皆可書動鮮有慝此則建閣以來累朝之盛節也嗚呼
漢開金馬賢俊雲蒸唐啓學館士誇登瀛徒取技於雕
蟲尚無關於大經然猶耀簡策熙鴻名而况地兼乎木
天之重名並乎鳳池之榮酌元氣以運四時敷王言而
令庶正宜乎萬事於此理萬化於此成而陶冶乎其中
者又可闕於頌聲也於是拜手稽首敷陳其槩而系之
以歌歌曰五雲葱蘢黃閣崇兮東璧流照光&KR0008;空兮維
帝伊佐志浹道同兮政於此成民物豐兮有隆自今垂
之無窮兮
迎薰所賦
迎薰所者錫山鄒顯之燕息之室也縉紳之題詠富
矣錢君世恩要予賦予以其未至也辭不可乃想象
髣髴寫君之意而述以歸之其詞曰
穆清微其有無兮披拂乎予之兩楹薄筠簾以迴轉兮
汎蕙帷之輕明塊予處此一室兮逝將息乎逢迎蹶披
襟而曳履兮若美人之在庭昔予厭彼濁世兮獨冥搜
於千古聞重華之盛明兮嗣放勳而馭宇地以平天以
成兮被龍山而容與維兹風之適來兮會千載之一時
皇情穆以有感兮撫朱弦而寫之時以阜財薰以解慍
兮至今盈耳而希夷予生不及帝之時兮徒髣髴於宵
寐今日不知何日兮怳神交而心會固人生之倏忽兮
哀時命之不齊天與人其代勝兮恒寡安而多危鳴條
既不可以長兮矧東周其下移七王之雲擾兮劉項爭
雄南北之腥羶兮唐五季之昏蒙彼固見青天皎日其
幾何兮又何暇弄月與吟風蹇予抱此陋質兮羌獨當
此辰也賢與聖其兩逢兮予獨為此民也萬物之長茂
兮朱明在行地上躋而天下降兮蘊隆熾而熇蒸鼓乾
坤以為爐兮仰赫曦之明明方永日之不可暮兮忽纚
纚其自南襲單絺以流沫兮孰使予食美而寢甘予壹
不知其所如兮忽吾造於姚媯精穆穆以交騖兮若鸞
凰之先台窺玉衡以左轉兮卿雲縵其陸離拜紾衣於
當宁兮日與月其交輝襲芳飲淳兮樂不可以極也撫
心闢志兮胖吾體之適也吾既忘吾形之遠邇兮風亦
不測其何之仰銀潢之耿耿兮步徙倚於庭墀劃撫楹
而長嘯振庭柯之微微重曰薰風兮南來經吾堂兮歷
吾階予散髮兮前榮若將進兮復回玲瓏兮八窗為君
兮洞開唐虞世遠兮不可以追嚴霜刻骨兮烈日燎肌
幸與子兮無遠終吾生以徘徊
弔蔣文輝賦
弘治丙辰華亭蔣先生文輝以太學生集判入京師
絶淮而上遇暴風沒於清河予鼓篋頖黌及文輝游
知其人卓乎斷然不應其罹此也戊午二月其從孫
鼎自京師南歸予哀君積學苦志而不以考終恐其
遂離釋渙散而無所歸也為作楚詞一通授鼎使投
諸河以弔之其詞曰
吁嗟先生吾誠不知天之道兮果蒙昧而杳冥賢秉節
而迍邅兮嚚肆行而顯榮貞夫槁死窮谷兮饕餮讒嫉
姱以充庭顏簞瓢而夭閼兮柳跖耉以縱横淆玉石以
俱燬兮擥蕭蕙而同刈鸞宛頸以折翼兮梟夭矯以横
厲繄昔人之憾此兮吾常謂其不信獨憤世而長往兮
懲一噎而毁飱杲白日之昭昭兮謂斯言其有常孰洪
流之奔猛兮而以代子黃腸彭咸之畢命兮遭時之不
祥零江之滅膂兮惟賄見而忘生吁嗟先生獨何為兮
而淪胥以傾飭躬砥行兮逝將邁於昔賢遭時盛明兮
被章甫以周旋指紅雲而上征兮披五色之玫瑰歲既
晏予疾驅兮亦既亂於清淮晧層冰之嶷嶷兮忽舟舞
而桅掀風號呼以殷怒兮竟渾澒以淪淵稽素履而考
厥祥兮一不知其招也將天人之殊軌兮日與月其昭
昭也誠縱恣而弗主兮吾何以終此朝也滔滔汴泗兮
晝夜東馳奔流赴海兮不見其涯吁嗟先生兮誰適焉
歸魚龍眩幻兮百怪谽谺長蛟千仞兮掉尾磨牙以殺
為嬉兮以凶為嘉秩川靈而奠祠兮固將以為民禦縶
青猿於幽址兮昔人夫豈無故靡玉帛其無讓兮視顛
沛其猶固然委成數於莫改兮又孰與懲頑而牖賢懣
吾懷之莫寫兮詞既訖而重陳忠與佞其同凶兮驅一
世而横奔洵予志之匪惑兮固絲亂而塵氛苟初志之
靡定兮不改轍而迴輪重曰洪流浩瀚兮汨淵淪幽暗
弛弱兮漭無神吁嗟先生兮此湛身裹餦餭兮香苾芬
投畀中流兮悲忍云巫陽上天兮誰與詢歌以訊陽侯
兮哀我人
東山賦
太湖有東山焉少詹學士守谿先生之尊君既致政
歸老其間天子推恩歷封至左春坊左諭德今年壽
八十矣七月十一日實惟初度之辰及先生門者皆
預為詩歌以獻清壬子先生所造士也曩昔道吳門
蹐公行竊思拜於下風而不得但遥望丹崖綠壑於
洞庭煙靄間杳然如隔世外乃今幸得以言語附諸
生後將與吳歈越唱並進於公前其何幸加焉於是
敬即公所居東山而賦之雖詞義萎弱聊以宣寄嚮
往備衆作之一云爾其詞曰
客有厭塵區之側隘慕松喬之所廬思御風而乘氣超
六合而嬉娛乃命奇肱挾飛車凌閶闔登天衢經崑崙
歷嵩華憩泰岱而一息窮遐眺於東吳遡匹練之餘輝
指滴翠於煙蕪時乃恍若形邁穆爾神渝乃援馭者而
告之曰吾聞夫揚有巨浸是名具區中有靈山東西列
居三洞五門九便七塗潛通五嶽苞絡坤輿今兹所覩
是邪非歟爾有覿於彼者乎於是馭者極目而睨之曰
嘻有是哉此夫隱隱崇崇處窪而窿旁無附麗兀若乘
空者乎鬱鬱葱葱或青而紅中涌金銀結為崇墉若有
真仙隱約其中者乎乍陽而隂倏晦而明靈怪翕忽不
可殫名積氣冥蒙兮覆其上浮光滉漾兮搖其垠剽兮
矯兮若鸞鳳之翳日灼兮爍兮若瑶草之敷春其舒也
若霧其停也若雲窮目所未覩極耳所未聞先生有意
於兹行乎願振策而驅輪於時東山主人方以揆度之
辰啓金堂闢林屋發雲簽檢瑶籙呼遠游與赤松歌南
山以相屬聞客行之遠來起相視而頓足乃卷瑶席徙
金鍾登駕浮挹垂虹前隱浮玉後憑穹窿俯擥神芝仰
蔭喬松翫龍魚於金沙瞰舞石於幽宫石鵝管以垂乳
泉醍醐而沁空金䆫豁其四啓玉戸窈以旁通已而綸
素絲揄文竿則盈尺之玉登於盤翳芳林振瑶柯則徑
寸之珠隕於山然後牽紫絲於波底落火齊於巖端溪
芼錯以並列陸寶燦以相鮮乃有王韓劉張葉周暨唐
月質星標雲冠霧裳左掖右擁贊我壺觴客乃茫然自
失憮然遐想曰主人其有道者哉主人未對而傍有笑
者曰嘻客以主人為有異於人乎主人之少也蓋嘗耕
六籍漁百家含道真咀文華舒英翹於簡牘粲雲月而
朝霞其壯也又嘗觀國光列賢科撫雷封之百里覃文
化於絃歌既乃時與道乖俗與政訛人我是迂我得實
多於是褫銀章於五斗歸長嘯於煙蘿若夫文章命世
道術經邦則承構之有人焉芝蘭再秀瑜珥重輝則繼
德之有孫焉一命而登太史再命而列宫賓輝煌乎九
重之詔璀璨乎五雲之文則帝命之日新焉蓋隠而不
失義顯而能禔身夫是以賁兹山於千古掩圖藉於無
前也豈與夫沮溺之徒絶人羣而遺世囁嚅之子決性
命而徇人者哉客乃起而謝曰夫行有所極美有所鍾
名不外至樂本在中微君言吾幾浪迹於汗漫之鄉乃
相與歌曰山之高兮如雲湧洪淵兮承厚坤靡虧崩兮
維千春山出雲兮雨四方蘇萬物兮躋時康民鼓舞兮
歌后皇山中之人兮壽而臧對雲山兮樂無央吁嗟往
昔兮徒相望東華兮塵土蓬萊兮渺茫宛洞庭兮東渚
早歸來兮從公游以徜徉
弔董貞女賦
貞女故都督僉事河間董公興之女許嫁故都御史
寇公深次子某未行而某死求往弔不許遂不食越
十日亦死後三十年予從其兄同知君琇得其事乃
賦以弔之其辭曰
絶命兮委身登高樓兮閴其無人撫明鏡兮太息横流
涕兮霑巾嗟人生兮實難耿予心兮竟誰陳思夫君兮
未識隔泉臺兮路漫漫以誰極仰青天兮萬里羨黃鵠
兮交翼黃鵠交飛兮翼蹡蹡誰其送我兮君之傍濯鉛
華兮解明璫孰為羅綺兮孰為膏粱矢一心兮黃壤儼
六轡兮康莊桂有種兮蘭有根芳香蘊結兮何千百年
董之室兮寇之門誰其積兮鍾爾賢柏舟之靡忒兮其
猶共巹庶髣髴兮齊布衣之讎燕賢有過而愚弗逮兮
吾寧謂其踰之漭狂瀾之東騖兮寧激以隨重曰已矣
俗其淪兮吾不知其所窮委身十君更四姓兮世猶以
保民而書庸我哀斯人殞於璞兮而或以非中歌以唁
之兮千秋萬歲罹百毁而靡從
辭十九首
陸孝子刲股辭
兒有身兮母之遺母疾之殆兮兒生何為身死母可代
兮兒甘如飴殘吾身兮寸肌免吾親兮阽危孝哉陸生
兮人子之儀吁嗟生兮當此時目見母兮身不為兒兒
肌斷兮母不知母命以續兮肌復滋嗟生之孝兮於古
稀彼鄠之對兮理固宜情迫於中兮擬議安施仁有殺
身而成兮身今在兹毁以易親死兮又何惜夫此而嗟
生之孝兮今誰繼之持以奉吾君兮千秋萬歲其無虧
朱孺人哀辭
有美人兮山之中潛玄室兮翳貞松明鏡掩兮虛夜月
塵機斷兮悲秋風思夫君兮往日諧琴瑟兮商宫懷德
音兮意難窮悵泉臺兮路幾重良人慟兮惋切嗟别路
兮音塵絶升空堂兮遲遲儼履綦兮成列惟勤勞兮未
償懷貞淑兮心菀結凉風動兮中閨紛綷縩兮羅幃知
百年兮終盡羌觸物兮增悲託文詞兮發潛輝有知無
知兮慰爾思
辰慶堂辭為趙叔鳴賦
翁生之歲兮龍麗天門龍周于天兮挾公子以凌雲(翁丙)
(辰生叔鳴以丙辰登第)翁壽而燕兮捷書在閽翁舉觴兮酹蒼旻
紛重拜兮羅衆賓嘅人生兮不齊哀夭賤兮紛紛孰吉
昌兮參會將厚德兮通神淮之南兮江之滸柳藏其門
兮花暎其廡翁作堂兮承帝之嘏翁燕而喜兮式歌且
舞堂之構兮嶙峋鞏厥址兮惟千春我作歌兮告爾後
昆爾燕而聚兮無忘爾世勳
東山辭(戊午十一月初十日清寧宫災明日先生行)
歲崢嶸兮白日馳朔風晨起兮霜鴈飛長河千里兮愁
欲斷公何為兮忽言歸挽公兮屢撝悵别公兮見何時
渺渺兮寒江心睠睠兮欲安施惟人生兮悅賢孰憎愛
兮予私抗予章兮天閽指肝膈兮敷陳忱懇切兮臣志
沛汪濊兮天之恩忽東山兮回首渺白雲兮孤村别來
兮幾時叢桂枝兮輪囷顧幅巾兮猶昔莞一笑兮㤀言
公將行兮裵&KR0966;儼東路兮驂騑忽回瞻兮天闕思承恩
兮赤墀惟人生兮不常嗟終始兮多違不竟兮公施以
張兮世維熊蹯兮魴鯉審吾擇兮奚疑荆之山兮湘之
江我思公兮道阻且長總羸馬兮東路忽西崦兮斜陽
蘭谷辭為黃時雍尊人賦
蘭之生兮於彼空谷抱幽貞兮不羣以獨白石兮清泉
紛紫莖兮冐寒渌蘭之香兮揚揚汎光風兮朝陽谷無
人兮自芳谷有人兮吾與子兮徜徉谷中之人兮清且
真不可見兮徒名聞仰丹崖兮千仞思委佩兮江濱折
芳兮誰贈羌雲路兮愁人撫瑶琴兮歎息長寄情兮斯
文
石淙辭
山之石兮孱顏飛淙交兮石之間龍躍兮虎鬭砰雷擊
兮雲飜尋源兮何處望極浦兮揚瀾碧之雞兮金之馬
點蒼紛兮高下衆壑兮爭流指滄溟兮一瀉舟萬斛兮
鴻毛羣龍乘之兮以變化繄山川之偉絶兮宜夫子之
挺生起一邦而天下兮亦足稱其神靈京江既已改築
兮猶睠睠乎兹土潁峨嵋吳蜀山兮孰云今之非古石
弗泐兮淙弗枯散為江海蒸為霖雨兮潤八區吾誠不
測夫子之妙用兮固將等廊廟於江湖渺南雲兮萬里
長寄興兮桑弧
樂間園為同年夏如山賦
仁高峯
天之德兮曰仁山得之兮鎮厚坤既雄秀兮又以尊撫
衆壑兮如兒孫千花兮萬卉吾與爾兮長春
仙游洞
羣仙游兮大羅時憩息兮岩之阿玉柱兮金䆫俯洞庭
兮煙波忽中宵兮月上聽泠泠之空歌
漫興亭
漫吾出兮周星忽歸來兮亭以成嗟平生兮萬事亦何
擇兮何營偶欣然兮終日孰久近兮千齡
獨憩臺
思美人兮不來步石徑兮生青苔聊升高兮騁望攬桂
枝兮徘徊晴天兮萬里見一鶴兮飛回
惠脈清流
泉何為兮此流湛清泠兮巖之陬洗京洛兮緇塵翫濠
梁兮浮鯈渺真源兮何處望龍山兮落日幽幽
澗灣略彴
路轉兮山迴望幽巖兮阻深隈忽凌空兮飛步振予策
兮丹臺願鐫崖兮有紀步靈蹤兮天台
天香屏
結湘筠兮玲瓏交桂枝兮隱隱叢叢玉葉兮金英來清
芬兮遠風將書香兮此類嗣雲仍兮無窮
歲寒徑
竹栢兮成林中一徑兮靜以深謝紅紫兮春陽飽風霜
兮重陰懷佳人兮悵望將千載兮同心
爛柯枰
山中人兮不歸樵柯爛兮閭里全非嗟人生兮幾何奄
夕曛兮朝暉神仙兮戲予拂蒼珉兮渺遐思
觀魚處
圉圉兮洋洋忽吾止兮濠之梁綠藻兮青蘋與爾游兮
兩㤀
虛白書舍
室無塵兮更明晏獨處兮憺以清左瞻兮右仰諸史兮
羣經聊逍遥兮永日孰寵利兮榮名
迥碧山房
隱吾屋兮山之東仰仁高兮一徑潛通有芭蕉兮夏綠
更芙蓉兮晩紅忽夕陽兮雲合倚闌干兮意萬重
畫水辭庚辰六月禮部南齋作
羣山兮東傾百川兮與俱崑崙兮萬里渺東極兮歸墟
龍門兮三峽屹崢嶸兮噴鞺鞳奠九服兮常寧疏萬派
兮終合展瑶籖兮拂霜藤目窈窕兮耳泠泠江南兮春
盡蘼蕪綠兮楓青思美人兮何處撫朱絃兮空復情
東江家藏集卷五
