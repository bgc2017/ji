東江家藏集卷六(中集二)
明顧清撰
北游稿
詩七十九首
題畫梅(癸丑李鴻臚東齋作)
四百峯頭霜氣横玉尊零落翠禽聲寒綃三尺對虛牖
髣髴松林殘月明
江南見梅只是梅燕山見畫殊依依西垣夜半草堂夢
青子綠陰雛燕飛
送使山東
春雲拖影拂軺車南出都門候吏趨兩歲青齊仍苦旱
帶將甘雨洗焦枯
和聽鶴亭聯句韻送毛太史維之歸省
夜聞東壁餞文星曉起西堂乍酒醒(時與謙見招以他會不及赴)未
許餘光分末坐空吟佳句入無形歌停渭柳仍翻調舞
愛臯禽擬著經更與玉堂添故事未應寥落歎槐廳
午日昭應宫送陳深淵得獸字
危絃激清湍奇香裊金獸佳辰良友集高宴啓清晝維
時值昇平四郊息烽堠縉紳多暇日遨賞遺俗舊况兹
金玉人聲價儒林右十年期破的一矢尚虛彀於焉送
將歸不飲復何有薰風晩更起疊嶂遠仍秀遐觀窮八
紘醉舞翻兩袖區區蠻觸爭瑣細安足究尚懷禹稷心
未忍蒼生瘦往者勿復云來日知未後三年家政成洗
耳明光奏
送同年周時敏歸安陸
男兒意氣淩四方結髮萬里期翺翔槐黃催赴觀國光
手攜尺書朝帝王帝曰汝賢留我傍往視予宰銓才良
紅簾粉署夏日長峩冕吁咈談虞唐白雲飛來經太行
翩然歸思不可當帝恩曠蕩真無疆汝暫釋事歸故鄉
都門朝日天氣涼束裝出祖驅驌驦關吏舊識趨路將
舉鞭揮手振紫韁眼中已見荆山蒼男兒名成拜高堂
人間此樂殊未央九重待補龍山章
送秦國聲歸省
天上秋光近人間樂事并華軒啓澄霽高宴接恩榮鶴
壽元無算鵬飛始發程雲霄遂歸志閭里溢歡聲嫋嫋
風生坐娟娟月傍楹酒來吳市美茶瀹惠泉清瓜果紛
前饌詩篇罰後成有階堪報國隨寓足陶情綠竹宜鐫
字丹臺早注名他年佐觴豆應及海波平
送朱良翊
翩然聚首忽言歸立遣奚童趣賦詩千里畏途當赤日
(時五月十四日大熱)十分清興寄烏絲賈生世共知才大李廣人
猶恨數奇懸榻故人專有待飛騰應不後明時
送周兵馬之金陵(上海人儀賓用世之父)
將軍寳劒雙龍鱗錦衣紅蹙繡麒麟甲第東華接諸貴
樓船南國隘通津干戈萬里風塵靜兩都冠盖如雲盛
朝出長干訪原涉暮入烏衣過劇孟書生昔未試吳鉤
悲歌三入鳳臺游醉拔霜毫贈君别三山落日不勝愁
送盛斯徵歸娶
柳色衣裳玉色鞭看花歸去又逢仙黑頭事業須君做
洞府星橋别是天
夜雨
薊北雨連曉江南定若何還應碧牎裏燈影暗銀荷
秋夜歎(有傳家君病者望家書不至時在桃園堂作)
銀河流光濕垂地高梧滴露濃如洗城頭擊柝城下杵
幽人已臥中夜起東院西院無人聲星下草間蛩對鳴
一星起來對吳分恨不從之覓鄉信諸君走馬長安陌
肯信中宵此中立
新秋即事(月課下二首同)
暮雨殘暑盡官居清可挹疏櫳捲秋幔流盼佇危級温
涼四時異心會各有入鴉啼煙樹寒露下銀牀濕撫景
懷昔賢兹地幾翔集新凉信可愛雨霰行且及願言惜
芳時功業期早立
擬中元謁陵
玉座秋風動紫宸寢園時祀敕親臣雲屯松梓衣冠集
月照庭楹俎豆陳天地有靈鍾王氣山陵終古享精禋
詞臣欲獻甘泉賦指日皇輿駕翠麟
登第後寄所知
春風逐伴上金臺便著青衫未得回夜聽玉龍官燭冷
曉趨丹鳳御香來匡時未展江湖志飽食頻驚歲月催
翹首碧雲南國路美人誰在讀書堆
送劉文瑞(時自永康侯西塾告歸)
青袍白馬日紛紛何處秋光忽送君天地百年同逆旅
風塵此地獨離羣時平宰相精求士朝暇將軍總好文
去去江湖莫淹久有人虛席仰多聞
奉餞定菴張先生之南臺
四歷雄藩秉憲旄荐更三府肅銓曹文章舊是南金重
風節遥淩北斗高輿論只今推宋璟空羣他日想方臯
兩京均逸天心在莫向霜臺夢午橋
夜坐
仙都閟靈境假日休官程高齋坐來久夜景湛虛明起
步視天宇曠然遺世纓素心適有會幽興頓此生滄波
望不極落月金盆傾
遥遥天漢津耿耿横太清招搖運珠斗時節忽已更感
此念昨日淒然思友生羣聚不知樂已别始牽情人事
與日長後期焉可憑
明妃和汪抑之
漢朝翁主半家人臨到王嬙國論新解道懷戎尚忠信
廟堂誰謂少謀臣
宣王六月駕戎車武帝旌旗萬里賖獨以一身寧四海
明妃何恨泣琵琶
楊妃
漢家妃子度金微裂面西風損黛眉教得後來人解事
只從金屋撫番兒
題畫送胡友松
畫裏看山惜别離松間立馬醉題詩伏波老去心猶壯
太白狂來酒不辭雲日九重丹鳳闕風烟千頃白鷗陂
歸舟正及鱸魚信應對西風有所思
記蝎
蟲之毒者南方之即且北方之蝎即且能飛見人輒
疾走而蝎行甚緩聞人聲反止不動故多為人得七
月廿三夜聞窗間爬沙聲火燭之踞而翹尾卓然可
畏乃知其不動者盖將以有為也即且猶知畏人而
蝎止以伺之其甚矣然卒以自斃悲夫故記之以為
戒
讀書心二三耳聞牎蝎走捲紙濡餘膏火起蝎在牖抑
首伏不行翹尾若有候人言蝎易得此意殊未究懷毒
乃㤀身禍起遂莫救柳州憐蝮蛇釋械低予首因詩戒
宵人陰賊恒反受
海屋添籌
滄海塵飛是幾秋北堂花甲數方周試尋孝子無窮意
盡下僊人未了籌紅日傍簷晴可愛綠萱當砌足忘憂
只應盡醉長春酒同送飇輪過弱流
秋夜讀書(閣試)
高秋淨炎暑官居若蓬瀛落日人吏散琴書有餘清燭
至童子去撫卷臨前楹仰窺羲皇祕俯探周孔情下上
千萬年歷歷指掌明自從大道喪聖哲希復生幸此未
墜地庶以開吾懵稍稍庭葉下淒淒草蟲鳴初月上東
垣露草光晶熒清景與心會宵眠竟無成微吟倚青瑣
天風起松聲
初預丁祭(月課下同)
北闕初鳴珮東膠肅展儀感深思壞木喜極預承齍江
漢神如在山龍服儼垂自今期秉德無愧駿奔時
玉堂對月
萬古此明月流看屬吾人人生見月時歡寡愁日頻睠
兹玉堂署清切近帝宸金鋪啓澄霽光景何鮮新古人
去日多後來浩無垠而我於其間渺然凝心神不有通
夕翫奈彼風雪辰茫茫太無中置此冰玉輪熒光載靈
魄終古如環循聞有丹桂樹婆娑映天津復有乘鸞女
煉藥司大鈞願從乞刀圭駐此塵土身青冥無終極悵
望徒逡巡人生會有役玩物喪乃真掩扉送餘輝朝車
已轔轔
送陳邦直赴西安
千古關中郡山川號上游俗餘周日化地重禹書州别
駕聊伸驥長才類解牛詞林有遺派嘉績會先收
送何溥之西川
西望蜀川千萬山美人蓮幕暫棲鸞雲連劒閣春前度
天近青城雪後看今日籌邊宜得士古來行道不論官
務閒好課戎郎學拭目秋風振彩翰(其子宗俊從予學)
沂州谷生嘗從張友山學能詩善醫工畫梅家
有園亭之勝比自京師還同館陳君德卿作
雲山别意詩以贈邀予同賦
亭亭空外雲藹藹雲中山雲山蒼茫自今古江湖游人
時往還黃金臺前楊柳枯奚奴青絲提玉壺挽君征驂
酌君酒握手目送飛鴻孤花光三昧傳者少山翁老去
誰同調一命常懷拯溺心十全每奏回生效長安車馬
日逢迎五侯七貴皆知名拂衣東去不返顧何異黃鵠
摩空征舞雩壇前春信早園亭盡說君家好肩輿何日
徑敲門坐詠雲山藉芳草
次韻答張拱辰
張籍經年病臥家紛紛九陌自繁華春風為遣江南信
拂殺龍泉舊劒花
中朝文獻幾名家每見殷勤訪國華儘有聲名動京邑
未應消瘦學梅花
奉餞圭峯董先生之南京
秩宗分務簡元僚學士聲華重本朝輟講暫違東殿直
移家初聽下江潮西風燕市柳條短春日金陵物色饒
莫倚官閒疎獻納左垣蹤跡未全遥
東洋
東南百川會入海不復返茫洋天地間今古無潦旱吾
觀玄化初一氣亦微婉剛柔相蕩摩積潤成浸灌天地
且有窮海波寧無岸常思淩天行會應得奇觀王生東
海居兹興知不淺遲予駕飇輪攜爾出汗漫
同年胡鎮之挽詩
天道由來遠人生定可疑如君便長已造物竟何為旅
殯僧房啓科名墓石垂九原風雨夕腸斷脊令詩(鎮之館女)
(兄王氏其死可閔)
送薛平甫
歲暮行旅稀官河斷舟檝朔風吹狐裘征旆向空揭念
我同鄉彦孤懷耿冰雪南宫既聯鑣北門亦並轍清詞
與妙句脫口人競說方需麗澤資胡爾當遠别男兒四
方志豈不在京闕顧彼西山景幽衷日千結一行遂素
心萬里若踰闑因君感予懷攬轡劇中熱行塵望欲盡
歸意更騷屑
送吳南仲
去年放舟過垂虹霜露盡降湖波空三高祠下拂蒼石
長嘯宇内生雄風此時聞君未相識指點煙蕪問君宅
今年君歸我留此却望江南動顔色君才自是當世資
暫蹶霜蹄何必疑名場聲價藹然在故園山水聊棲遲
春洲二月芳杜長蘆芽抽碧河豚上短檝輕舠不用帆
北里南村恣來往東家鄭郎交最投新年聞亦理歸舟
詩筩酒榼百里近慎勿流連負壯游
晩歸即事
城頭官柳綠交加日日斜陽集乳鴉湖海書生羸馬背
春來通算九移家
盧布政挽詩
早折宫花上玉墀郎曹五轉冠藩維西銓藻鑑冰霜在
南國威名草木知洛社幾年初入會昴精前夜忽騎箕
薤歌不盡思賢意落日長江起碧漪
甲寅正月七日迎駕
紫壇成禮當人日玉珮迎鑾望合宫輦路暗塵清積雪
(駕出前一日雪舊歲臘朔視牲亦然)御旗晴影動春風祥禎恊應知天意
對越勤勞仰聖躬湖海書生瞻盛典恥將文筆賦河東
初預慶成燕敬賦(月課)
半生湖海夢鈞天此日雲霄奉御筵虞典孟郊神並享
鎬京春燕禮無前黃分内醞驚殊寵紅戴宫花憶去年
無限感恩圖報意未論文賦美甘泉
柯學士先生所種二栢樹歌(月課)
君不見劉保齋柯竹巖一時名聲齊斗南文鵷孔翠赤
霄上遺迹世人爭竦瞻玉堂之南雙翠栢傳是竹巖先
生手所植我來撫玩不忍去樹底猶疑有行跡憶初種
來今幾年高標已見摩雲天雨淋日炙長苔蘚虬鬚龍
甲皆蒼然斜陽獨立雙樹陰寒天老氣轉蕭森丈夫有
作期百世此物豈異甘棠林我歌雙栢篇繼彼角弓吟
古人已恨材難用何處悠悠語此心
送許啓衷
榕隂垂綠荔支丹五月南州畫裏看憶别況逢新歲後
賜歸猶及未春殘堂高海日明衣錦路入鄉山信馬鞍
還憶西垣鐙火夜重來不遣舊盟寒
又二絶句
一自看花入禁垣清秋憔悴卧春殘金莖不是君王惜
自憶家山荔子丹
聖代仁深遠俗安側生無復上雕鞍閒居續得君謨譜
聊為南風一寄看
送周都尉告祀孝陵
明明我聖祖承天馭華夷赫怒定海宇憂勤固皇基典
則遺子孫萬世如一時恭惟衣冠藏鬱鬱鎮地維雲車
與風馬日夕恒來思神靈居帝傍監觀靡有遺日聞寢
園中風雨嘗紛披松栢帝所念行列恐有欹玉帛命專
使潔齋代親祠周侯戚畹英寅清帝心知況此共欣戚
寧為跋涉辭都亭三月初春光照軒帷祖席列羣彦載
詠皇華詩峩峩紫金山宫闕何崔嵬侍衛固有職汎掃
宜如儀聖情切注想歸矣無需遲
石田野色
茅屋青林映短籬渺然西崦望東菑白羊不起麥平壠
黃犢閒眠水滿陂遠樹每於晨霧失短笻尤共晩晴宜
南陽未為蒼生起風雨還聞長紫芝
畢府丞父母同壽
高槐蔭庭風日清花羅剪春香霧輕金屏翠帷尊兩楹
門前車馬來傾城美人一雙彈玉箏雙歌南飛獻長生
鳳雛銜書儀帝廷紫鸞詔書天與榮瑶環涓秀瑜珥晶
書香三世連科名膝前拜舞綵衣明人間此樂豈易并
願吹濟水添瑶觥靈椿不凋萱不零年年珠履花間迎
戲效荆公作四首
城東野意動名園滋華芳弱柳黃晼晩夭桃映新陽循
原涉淺渚連步陟崇岡興至陳尊俎憑高顧江鄉生世
間逸少懷歸念王章東游昨夜夢川谷永相忘
高柳駢密蔭疎篁延清風留客廣廈寬沈李冰壺空梁
石介清池綠波緣芙蓉日轉禽語樂幽林回短笻逍遥
崇臺上興入江南峯
長林過朝雨高堂生微涼簾幕含霽景臨軒送清觴遥
岑參差碧遠浦明夕陽渚宫遂寂寞登樓望川梁何當
遡流輝汀洲采蘭香
早寒信已嚴頗得羔裘重起開西樓鑰坐愁長河凍陽
和遜重隂飛雪積危棟紅爐照鄰壁藍尾生憐送吳江
萬里天媚景春如夢
東拙為舜和太史祖賦
君不見漢隂叟抱瓮終朝不濡畞又不見愚溪翁瓊琚
玉珮分天工拙人勞力泰宇定巧智終以烖其躬東城
徐翁閱世久寧為漢陰不為柳鳲鳩無能鵲巢坐莊樗
散木偏多壽才不用全其真功無成貽後昆頽然八十
餘無懷葛天民古云大巧外若拙吁嗟翁乎豈其人我
本拙者於時罕通為翁作歌仰翁高風丹崖青壁不可
以力致幅巾杖履想見城之東天子方好古蒲車起申
公
送人赴番昜丞
陳子饒陽去掄才可是宜能無愧職事應不計班資宦
況湖頭月行裝馬上詩前途猶未晩努力向明時
望雲
青天多白雲游子嗟别親白雲飛揚隨處見極目親舍
徒傷神徒傷神情何極一回仰天一霑臆春風綠酒金
臺前恨不隨雲墮親側雲可望不可攀但願親壽如南
山又如長江東注之波瀾富貴有時來難駐惟朱顔親
年無恙百事閒勸雲一巵祝雲南飛向我高堂前蔭我
椿樹萱花枝無使秋霜容易凋華滋游子西風江上歸
送徐都閫歸宜興(謙齋閣老子也)
五色春衫拂地垂東門高宴駐旌麾舊來仲郢人知少
欲去玄成馬上遲紅葉巧當官路墜白雲長傍禁垣移
鯉庭桃李春陰在却愧楊生後賦詩
送王參政慶賀還河南
流電光中玉珮趨鴻臚當仗贊嵩呼瞻天舊識威顔近
分陜新兼體貌殊北闕朝辭雲擁陛東門秋餞士傾都
雄藩尚有宣房慮何日玄圭恊禹謨(時張秋未塞)
讀書有感(閣試)
良宵可虛擲明鐙了殘書開卷對古人已隔千載餘精
神方尺間恍若傾盖初共惟德業光照耀流中區藐予
嗣前緒十年事菑畬惜哉無良耜終畝多薪樗幸逢明
聖朝挾冊隨冠裾紛紛雜纂組瑣瑣雕蟲魚白日無畱
光西飛若飇車凉風振高樹落葉滿庭除念此不能寐
攝衣起躊躕盛年無再至駑駕不可虛
送屠都憲元勛巡撫薊州等處兼督邊關
玉節朝辭出鳳樓朱旗遥暎塞垣秋寧邊舊屬西臺重
當宁今無北顧憂鈴閣春風閒衛戟海山晴日動輕裘
極知根本須才傑未為還朝是黑頭
周世貞父六十(世貞名忠嘉定人生於金齒雲南己酉解元)
海山金桃幾年熟天台靈源流水速仙翁六十自世間
老圃西風終日閒鳳雛銜書赤霄上五彩朝陽爛相向
雲中有路不可歸春酒盈尊獨惆悵瓢笙四管寸膾魚
咀羊城下梅花初錦衣他日拜家慶人看相如駟馬車
琅琊書屋為石秀才賦
醉翁去來三百年琅琊山水仍依然林芳谷秀誰管領
石家書屋僧廬偏主人讀書少諧俗文章往往追古賢
山中風月足吟弄世上富貴從推遷連連岡阜擁簷牖
鬱鬱竹樹畱風煙晴猿晝啼白雲下獨鶴夜呌長松巔
冥搜得意或拊几感慨雙涕時淪漣悠悠寧逐蠧魚盡
兀兀已覺筌蹄捐君不見玉屏峯南瑁湖上我家舊屋
臨清涓綠蘿搖春拂窗戸紙屏竹几清且便十年棲遲
不謂好一日悵望空雲天終南少室非我有東華塵土
勞鞍韀勸君及時須行樂豪傑未有終林泉
文武傳芳為李惟中郎中父壽
公家奕世龍韜學已會風雲取高爵百年海宇煙塵清
又向雷門見頭角峨嵋劍閣横金天西連草堂錦水邊
雄豪秀潤各有得公獨於此當其全西風使節相如歸
公呼諸孫候江湄遂開高堂稱壽巵錦衣前拜繡帽隨
熊羆鵷鷺各有姿邦人來觀嘖相語誰似公家文更武
文謨廟堂武禦侮天佑公家後方鉅萬歲千秋奉明主
送蔣國器
西風一夕起平原到處羇人憶故園失路未須憐季子
作書方擬賀參元功名入手無多事塵土留人豈足論
記取他年說今日冷雲疎雨出都門
送湯同知督運(時張秋未塞南方大水開白茅塘以泄之)
兖河秋水不容舠沽口回風積萬艘五服上供推袖領
九重深眷想賢勞君恩左右慙虚被民力東南亦孔騷
眼底白茅連瓠子夕陽離思滿亭臯
水仙扇面
銀杯側西風羅襦不禁冷空江月落時想象孤鴻影
送曾執初知嘉定州
都亭楊柳秋來短獨采黃花暎别觴五馬雙旌萬餘里
西風隨處挹清香
九日招德卿抑之
小酌無勞折簡催自分花餌飣玫瑰只應免得淵明笑
兩歲重陽不舉杯
題戴司寇所藏張翬小景四幅
岱岳東南日觀峯雞鳴遥見日輪紅仙家應說人間世
銀箭金壺漏未終
一色滄波浩渺間人言此外有三山莫欺只尺生綃裏
多少樓船去不還
老翬筆意師觀遠怪石長松氣凛然四十年來真蹟亂
夕陽紅樹滿山川
斗帳無風鐵硯冰梅花未要雪天晴坐來尚有關心處
時復空山折竹聲
文華進講(閣試下同)
鵠立朱衣正殿東爐煙飄動講帷風百年禮樂逢昌運
乙夜勤勞仰聖躬毫末豈能禆海岳精誠直欲感蒼穹
邠風無逸前王訓稽首鈞天意萬重
河渾渾
河渾渾發崑崙奔馳萬里出龍門出龍門齧金隄汎瓠
子魚黿蛟鼉乘時奮起城郭壞丘陵頽漢帝沉玉馬勞
歌入雲哀河渾渾洵神靈我皇龍飛初泥沙潛伏波鏡
澄皇欽事禋孔精胡為乎一日騁雄悍違天經奔騰蕩
潏岸坼隄傾使行者不得遂居者不得寧園廬漂溺魚
鼈横河渾渾下民咨神禹上天去賈尉來何時三年青
兖民亦疲土牛楗石將恐非河渾渾側身南望勞我思
夢中得四句如詠講筵事者
翠幕光中黼坐開觚稜初日照春臺緗函未啓中人捧
玉輦纔臨正殿迴
樗老(為楊起同尊人賦)
君不見麝憎臍雞惡尾又不見豹患皮象患齒蘇張戮
辱韓白菹全神乃在支離子東吳楊翁太古民妙訣早
受南華君盡將智巧付時軰甘與樗櫟同輪囷闔閭城
西雲水闊南北舟航日闐噎春花秋月閉門看八十年
來幾興滅泥龜曳尾寧詫神溝斷廟尊俱失真萬牛回
首歌孔栢少陵豈是知心人樗日老翁日健塵海桑田
幾回變人道孫枝却不如前年選入明光殿
秦府紀善林介菴挽詩
五十飄然便挂冠向來城府掉頭看高蹤自與鴻飛杳
短世頻驚蝶夢殘絮酒何年奠冥漠囊金他日記汍瀾
(嘗有以金寄君者殁後其子持書來乃不及元數君出而還之封識宛然)哀歌不盡思賢意
塵海風波正渺漫
送鄉僧
乾坤無物礙行蹤又送孤雲入九峯林鶴暗驚空外錫
海鯨先報佛前鐘金衣拂曉承新露丈室凝塵記舊封
應識西來祖師意逢人莫浪演三宗
冬至朝賀(閣試)
璿管灰飛宿靄消紫宸班動御香飄貔貅列仗開弓劍
芝羽充廷雜珮貂長日光中瞻黼扆卿雲影裏聽簫韶
願言聖德同陽長永從夔龍集治朝
東江家藏集卷六
