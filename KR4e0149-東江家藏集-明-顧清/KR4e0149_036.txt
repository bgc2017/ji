東江家藏集卷三十六(後集三)
明顧清撰
歸来稿
詩七十七首
乙酉立春書事
晴日當空雪滿川兒童簫鼓竹林邊相逢盡說新年好
遠信仍多吉語傳紫塞旌旗還故壘(是日傳報雲中事定)白頭光
景付陳編東風不擇閒門戶柳色依稀欲帶煙
人日北野有詩次韻
靑山十年夢為作遠遊人已辦謝公屐獨少林宗巾(近日)
(從北野借幅巾樣)忩間魚弄日枕上鳥鳴春更說園收事吾生
的未貧(来詩云園收未當貧)
頥元許惠五加皮本期雨後乃移以詩促之(二月)
(辛丑簷溜達旦)
好雨連三日靈苖應五車分栽有鄰約服食自仙家酒
想金罌煮籬看翠幕遮長鑱臨去囑為我惜萌芽
寄阮廷言
秦淮北上内街前一榻清風四十年聞道主人強健在
夜燈長對課兒編
顧渚春風粟粒芽宜興小扇簇金花多情每作臨岐贈
不問回谿兩翅斜
兩都相隔路三千客邸尋常一笑歡雙槳畫舟清泖上
可能飜似北河難
芝蘭結好傳三葉桑梓連陰共一鄉莫把陸郎賓客待
好從小阮說文章
成化癸卯予初觀場屋主阮大經廷言兄弟家所以
相期甚厚予在翰林大經往来不絶廷言子春試亦
嘗會於京師予旣南歸聲問遂隔矣孫兒應陽卒業
成均有懷往昔賦此寄之
陳汝玉瀕行畱卷索詩因陽孫奉寄
朱旗組甲照晴川錦褾牙籖出玳筵老去山林惟一懶
夢回池草又三年班超功業時来建郤克詩書世共賢
遥想秣陵今夜月淸光還似海門圓
沈春庭示舊詩次韻(有後引)
當年誰見玉堂花信手題詩只漫誇兩家人事今粗定
共領紅香亦未賖
白玉堂前一樹花生紅一點萬人誇兩家人物真相
稱為報分栽不許賖叙云荆公詠玉堂石榴詩萬綠
枝頭紅一點動人春色不湏多景和家有此花久許
分遺因詩以速之當時未嘗落稿春庭近理故書得
之以為昔友而今親殆非偶然封以見示予謂親則
似矣而玉堂之䜟猶有所未合也意者其自今始乎
次韻答之且書其左方以俟
薛景春號采芝山人為賦四韻
任公抛却釣鰲絲(薛任姓國也)来向吳山學采芝穩步不思
滄海闊幽尋似與白雲期仙稊未覺層霄夐藥籠寧於
一物私善救不遺他日事年来鄉里半瘡痍
王草菴輓詩
塵海無濡跡騷壇早樹麾家聲盧扁舊人物晉唐遺華
表空仙語烟波想釣絲餘芳知未泯孫子桂林枝
良醫沈希賢將還沂上持梅竹聚禽圖索題有
懷東臯秋崖二都憲因託以寄興
梅竹影參差東忩日上時坐看羣羽集如從九苞儀緗
素餘文彩雲霄憶别離歲寒平日意誰報故人知
椿庭日永壽王慕雪
仙木凌雲擁畫堂重簾窣地映青陽舊家人物今誰健
閒處光陰此更長花亞錦屏催送酒煙斜石鼎看添香
八千亦是人間歲况有斑衣侍尚方
龜山寄湖澹菴詩云欲驅殘臘變春風只有寒
梅作選鋒莫把疎英輕闘雪好藏清艷月明
中延平先生嘗舉以示朱子丙戌正月十四
日鶴塘舟中誦之有省因代梅答
本無顔色競東風冷落孤山水月中多謝詩翁好擡舉
微言已墜棘端鋒
十七夜聞諸孫讀書喜而有作
癡人結習自何生白首塵編不盡情今夜短檠花亦喜
咿吾遥聽隔簾聲
辛巳泊舟青縣有畜犬登岸將發哀號覓舟他
人驅之至欲泅水而不顧今日午食見其循
案齧骨感而賦之時三月六日也
瀛河東下水分岐記得沿流認主時今日上堂還繞案
主人心事也應知
次韻世卿方伯西園牡丹
名花開日百花殘春到清明意已闌餘賞自非天力與
芳心爭得巧工攅開元勝會連資福錦石幽叢轉靜觀
翹首荆溪三百里幾時相對捲簾看(錦石亭靜觀室小園種牡丹處也)
招東曙觀稼
少眈耕稼苦無田馬上朝鷄二十年晩景天留作佳話
賞音人復往同川橰亭舊葺依深樹風檻新開俯碧漣
明日分秧有前令酒杯還向綠陰傳
行苖有感適東曙有和章疊&KR3608;為謝
屋上靑林水上田林間曳杖自年年本来瓦缶非周鼎
欲捧丸泥障蜀川幸不風塵隨澒洞敢嗟輪輻限清漣
分秧昨日新題句又託王維畫裏傳
壽鄉人瑞為談貞菴賦
弧南星彩燭吳東洛社風流恰到翁名德舊為桑梓重
衣冠今又畫圖中玉田漫說青芝滿丹穴誰看紫鳳翀
同醉此鄉應不恨夕陽回首萬山紅
鶴涇田舍見舊作
扁舟長憶訪田翁落木空江遡遠風一笑今朝是何日
十年游子忽耕農西清東閣煙霄外曲水方洲畫卷中
間拂舊題看不厭欲憑精衞寄愚公
倚市長憐刺繡工班生亦笑馬遷公高才自昔還如此
往運何由得再逢山玉海珠爭自美短鳬長鶴詎能同
閒身倘可充田畯没齒西疇不負儂
村田樂
繞屋桑麻接稻塍夜齋燈火讀書聲老翁睡熟東忩裏
夢在斜川曳杖行
金杯歎
黃金杯當四筵白玉堂五十年玉樓功成人在天金杯
幻作金銅仙珊瑚鉤麒麟段彭宣幾向中堂見媒書銜
䄂誤成真䜛鼎出疆原是贋真與贋兩嗟吁人不識子
欺予龍宫海藏豈有魚目作明珠君不見他人家金暑
簟玉茗壼
李文正公在仕路五十年參機政者十八年家止一
金杯公殁家人試之乃銅也蓋求文者以為贄而公
因用之初不知其贋也丙戌六月九日公生辰與客
談及歌以識之
夏日感事次味苓韻
陶翁正好北忩眠也為閒情一愴然水屋自應荷作蓋
金貂定以玉為蟬祥雲捧日羣龍擁巨堰浮山一蟻穿
神運斡旋俄頃事未湏低首拜啼鵑
南村約菴雨中過訪喜新街成飲平胃散酒是
日談論間多可慨者别後賦此寄之
白雲本是靑雲侣今雨依然舊雨人輿力競誇新路穩
酒奴還說近方醇紛紛且置人間事皦皦誰全物外身
畢竟浮生幾兩屐欲將泰華等游塵
新舟成約菴期與諸公同泛詩以速之
蘭訪新成着釣綸肩輿從此事平分雲山到處天開畫
風水有時川會文内史空畱三泖宅鴟夷終策五湖勲
高秋一曲凌波調不是閒人未許聞
杜竹泉六十二壽詩
竹林娟好石泉紆林下幽人六十餘裹藥歲煩紅印紙
畫容新試碧霞裾堯年舜歷資延引二豎三彭待掃除
慎勿求仙想遺世羡門依舊海濱居
同味苓泛舟疊前韻
半生塵海共紛綸老幸江鷗一席分雪屋浪飜千月影
筠簾日織五絲文蘆問畫楫疑漁父天際紅雲想放勲
一笛淸風瑁湖底餘音飛去隔城聞
穫稻用分秧韻
負郭園池帶宅田老晴天氣太平年穫来黍稻叢高廪
散出牛羊滿近川饙啓甑山騰霧靄蟻香醅瓮起淪漣
斜陽一枕西忩夢縱有丹靑不與傳
一覽樓望陸瑁湖
高閣金仙擁法輪小山霜鶴怨游人臺傾沼没知何處
雲白天靑現此身沙市幾經魚潑剌稻畦時見石嶙峋
烟波落日情無限欲倩漁郎為問津
十二日同北野諸公泛㴘湖三疊綸字韻
尋常紙上說經綸雲漢機絲要手分投杼却尋東海釣
馳煙已愧北山文短蓑高笠詩添景醉舞狂吟酒策勲
落日推蓬見歸鶴一聲猶想夢中聞
送沈子公副使之貴州
皇德同天覆賢人簡帝心却紆閩海節去歴井垣深履
道無夷險逢時自古今江亭一杯酒聽奏伯牙琴
作室藏舟於瑁湖適超果住僧濬寺濠北鄰薛
生期復仙塚舊跡落成之日眼界一新予少
讀書寺中不意老而還此笑游也詩以記之
何處堪予泊釣舟陸家湖尾寺灘頭幾灣綠樹迎潮入
一帶紅蘭映水浮已喜金沙清佛界更疏玉澗遶仙洲
誰知白首歸来客重與溪山結勝遊
四疊綸字韻答味苓
閒身無復半通綸天許三江一道分擁楫有時成白醉
著書終不效玄文悠哉細雨灘頭釣邈矣凌烟閣上勲
昨日城中傳邸報溪翁對面不曾聞
五疊綸字韻
清潭百尺裊風綸楊柳芙蓉四面分前去桃源知有路
後来甫里亦能文筆床影落天池月茶竈銘書鼎足勲
一事最竒曾未有龍吟近在枕邊聞
疊舟字韻
越相鴟夷老一舟南征新息困壺頭人間岐路古今在
江上烟波日夜浮詩卷釣竿新谷水石渠金馬舊瀛洲
寺廊斜日青衿散猶想兒童挾策遊
再疊
蓮葉空聞太乙舟五湖今在鶴涇頭行牽藻荇隨橈去
卧看雲山隔樹浮返照入簾經别浦微風引纜又前洲
江鄉不辨東山具到處從人說淡遊
至夕觀書有感用甲申紀夢韻
詩人空復惱靑蠅黑白人間本自明試論當年齊景富
何如千古伯夷名悠悠總到閒邊熄赫赫常於靜裏萌
斜月西樓見梅影一枝淸傍綺忩橫
南村約菴相携為北野先生八十壽自今歲一
行之賦此為例十一月二十九日也
北野先生初八十南山勝會恰三人桑榆並照林間影
松栢爭看雪後身賸有風神飛藻翰絶無塵土上冠巾
百齡前去知非遠歲一稱觴亦未頻
會許一菴葬(臘月十二日)
素車搖曳古城東猶記題詩壽一翁往事只今成曉夢
後生何地挹淳風遺言了了人能誦餘業蕭蕭道未窮
一片洞涇原上石有誰提筆贊林宗
立春日招味苓嘗酒
東忩小鳥聒清晨坐擁靑綾憶古人心醉六經千古事
眼看七十四回春芒鞋不踏紛華地藤杖能扶健在身
梅萼茶花待公久一杯来試雪香新
丁亥元日拜闕罷與客言有感客去燭至疊前
蠅字韻
誤筆休看畫裏蠅殘書且趁夜燈明高才自古難為繼
匹士尋常亦顧名巨浸稽天来蟻穴喬林翳日起勾萌
君王聖德今堯舜曾見庚庚卜大橫
三人醉後書
醉人那可問往事不湏詳咄咄憂為樂紛紛靜裏忙攫
金寧顧市挾策亦亡羊一笑堪誰語梅花在短墻
觀書有感
兀兀燈前千古思古人心在不同時同時只好今人笑
暮夜懷金尚畏知
春蠶默默五絲成絡緯中宵百變聲分席孔堂誰第一
兩言博約盡平生
旣醉鳬鷖寫治安邠風七月畫艱難施為次第分明在
只恐塵編倒背看
老質功多踐履艱下探淵海上高山年来此事從人意
只在從容數語間
錢穀簿書歸俗吏天人性命合時賢世間尚有宫商在
敢道期亡便絶絃
約菴先生壽七十五偕諸公携酒為慶詩以先
之二月七日也
南村北野遞賡酬次第賓筵接太丘樂國未輸清潁曲
德星今在瑁湖頭墻桃暗結長春果徑竹新添記海籌
從此酒杯公莫算東園幾日又清秋
東園憶味苓翁
梅花已作魚鱗白櫻蕊初含荳蔲紅詩老閉門空覓句
槐陰幾日又薰風
薛民望號九山持卷乞詩
西北三江帶五湖九山清勝結吾廬風煙陸瑁家相近
水石王蒙畫不如長日林光圍几席有時空翠落衣裾
鶴書未論他年事門外時来長者車
二月七日壽約菴先生有園桃暗結長春果之
句後十九日先生得孫詩以賀之仍用前韻
先生七十五春秋始抱蘭枝第一籌来晩恰符園果䜟
名成湏著錦標頭家書便合添千卷身世真堪老一丘
却望壽筵無幾日酒杯重疊費公酬
辰孫將赴秋山甥館其兄有詩依依不忍離别
之意予謂孫之情殆有甚焉因書此慰之勤
學以立身親賢以自輔平日之耄言多矣體
而行之將來之顯揚秋山且望焉而何有於
一時之離闊也孫其勉之
庭萱入望雁行分風木仍牽夢裏魂欲盡此情難亦易
夜燈時省白頭言
禽言
忩鷄喔喔鳴未巳更着山禽喚人起鷄鳴不醒喚不譍
近来銅壺有六更吁嗟乎爾禽空復情
有客苦無酒提壺向鄰沽山禽當我前笑我提壺盧壺
盧壺盧我自提爾自不提聒聒鳴何為
橋亭成有作呈南村約菴諸公
田野歌平政輿梁揭勝亭翬飛天不盡鰲鎮物常寧吉
夢先經始豐年協地靈白頭何幸也還此照淸泠
題張秋山舊扇王孟仁畫
王郎近代丹青手寫出秋山意外淸遺跡宛然人不見
臨風無限古今情
東湖錢君縹藏其母林夫人繡桃竹雙鷄遺命
其子國用求題識觀其運思精妙王淵邊文
進之寫生也時風下移事多苟簡有愧於斯
人多矣賦絶句以歸之
周漢遺文劫火深晉唐緗素亦烟沉靑縑一尺絲千縷
畱與閨門作佩箴
亭橋次尤南渠韻
金沙新跡古亭橋平界靑冥壓翠濤龍見不從神物化
翬飛還比夢中高憑闌及我閒無病題柱看君老向豪
為謝笻枝莫相遠晩途銜策正湏操
前題次周北野韻
城中每見說三亭城外紅闌此日凭多事只從春夢起
好詩今作畫圖稱金沙玉澗交旋擁布襪青鞋穩降升
百年如此良不惡隴頭休問鶴書徵
五月一日行東園
憂来不知端撫心飜自疑雖慙風雲氣寧復兒女痴園
林既成趣書卷亦堪依如何廿年意觸眼還在兹瘦馬
愁遠道羈禽懷故枝往事已如此後来安可期焉得還
吾故高眠看雲飛
兼善赴義塾南渠有詩予亦繼作八月廿四日
也
蘭堂拙館舊游歌屈指年光六十過師席再登傳父子
書香一脉會松蘿靑燈黃卷瞻依切時雨春風感繫多
他日分明眼前事庭柯落葉水回波
九月七日東園先生壽七十三詩以祝之(用前壽約)
(菴韵)
東園此日正淸秋前去重陽只兩籌酒盞不隨元亮後
菊花先插紫微頭國恩寵報延三世家學真傳自九丘
杖履造朝今未論百年詩會要公酬
九日諸公會石橋新樓望東園作
東園樓外復東樓回首園亭滿目秋黃菊紫萸今日會
曲街委巷少年游時移物運誰能挽地夐天高直耐愁
看取五陵豪俊子金丸終日話封侯
約菴促予西行且有早歸之約詩以答之
風波蹤跡病中身歸卧靑山荷主恩礱石方思豫丘首
賜環何意復衡門西風建業追遊地斜日吳江别酒尊
願託餘光照衰朽杖藜還繞陸家村
諸廣文餞予龍潭僧舍别後有懷味苓
聽鶴亭前欲上潮龍潭落木晩蕭蕭愁来别酒難成醉
老去詩翁不可招地下騷壇自旗鼓人間博局幾盧梟
翠蘿金盌當時句殘月空梁獨自謠
晩坐東軒覩水木山亭知為夏忠靖公賜第感
舊懷賢得絶句八首
乾坤身世五湖萍南北風塵兩鬢星獨坐小軒成一笑
平生到處有山亭(右總序)
紫藤蒼栢間三峰曲檻回軒面面通四十年来忘不得
連甍如霧此堂空(右趙錦衣希明宅乙夘至庚申居之今再易主舊跡一新矣)
重到長安跡屢移南峰小院亦崔嵬梨花檻格蒲萄架
勾引鄉園入夢思(右南城徐學士宅丁卯召修書仍主趙氏戊辰居此有憶家園二十四首)
絶壁連彎秀幾重淸池倒浸玉芙蓉別来往事那堪記
總付西軒一笑中(右龍驤街後宅癸酉再入至辛巳居之得謗時緝事者屢至其下或執炙行)
(觴而人不知也然事乃以是得白)
小作山林窄作池一亭飛起桂叢西長沙舊跡文皇賜
千載都人路不迷(以下皆夏氏宅)
東墻綠水帶逶迤北戶連峰湧翠眉正是皇州佳麗處
草堂容我坐吟詩(山在軒前登其上秦淮鍾阜宫闕樓臺舉在目前真城中勝地也)
長沙厚德魏安陽(見蘇州志)禹績東南澤更長坐挹遺蹤想
明盛又從東里到文襄(忠靖治水而民以安文襄督賦而民以裕皆大有功於東南者)
(文襄忠靖所保留其用則東里之薦也)
水土平来澤國秋陳紅相望十三州於今此意從誰語
惟有江淮日夜流(近歲往往有議文襄謂其法不可復行者而田野之氓終不以為然也故於)
(此見之)
訪客江上作
尚憶當年别何言此地逢乾坤真浩蕩阡陌任衡縱妙
舞湏長袖幽尋稱短笻龍江今夜月知復為誰容
東江家藏集卷三十六
