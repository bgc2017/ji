東江家藏集卷十二(中集八)
明顧清撰
北游稿
詩一百二十七首
甲戌郊壇分獻用三江院長韻
天郊分職限西東天路平瞻月在空爟火舉時紛列宿
燎煙迴處肅泠風百神禮秩山川外(時分獻天下神祗)萬國春
生俎豆中遙聽廣庭金石奏似將無悔謝玄功
元夕壺隂石潭會西軒用前韻
浮雲海内幾西東此夕塵襟一笑空已放銀花開火樹
更邀明月共清風江湖地憶他年遠松栢心知早歲同
看取白頭黃太史夜燈方下讀書功(同年中老而勤學無如壺隂)
齋居獨坐寄三江
我馬今晨已自東入門燈火夜堂空浮雲不放中天月
古木頻號别院風夢繞白樓千里遠(時三江居白樓宅)坐圍紅
燭幾人同春來點檢詩多少扈宿陪祠亦有功
崔世興宅奉次涯翁韻
酒敵棋朋四坐分不知何處是東君屏間拂石疑生雨
畫裏看花半作雲(王若水畫梨花杏花甚妙)白雪詞章隨筆散(涯翁席上)
(作草書)紅塵車馬隔牆紛平生六一堂前士到處春風挹
令芬
送宋舜和參政之桂林兼簡時措憲副伯玉亞
參
萬玉參天說桂山好風明月送飛鸞官評廿載朝端美
行色三春畫裏看鄉里故人驚會合遐方穉子亦歌懽
公餘為有懷人意東北停雲日倚闌
施先生希祿佐永州有善政秩滿借留入為宗
人府經歴陞知雲南姚安府惜其遲暮而喜
遠人之得所依也作三絶句送之
青衫白髮換緋金二十年來一日心說與南人應鼓舞
零陵城下有棠隂
三月都城日日風塵埃不見小桃紅青山滿目看行色
一雨朝來秪為公
燕山立馬望姚州極目晴雲鳥外浮記取他年傳循吏
冰天桂海一時收
武舉鎖院對月有懷孫貞甫
廣庭風柝轉三更坐擁青綾看月生明月故人江外去
一尊誰與餞東城
洞庭春宴為徐子容太史母夀用已未送歸省
韻
林屋山深春晝遲桃花成實柳花飛里門駐節父老喜
(時奉使過家)膝下奉觴游子歸三洞魚龍聞廣樂兩峯雲日
麗晴暉不知宮錦筵前舞何似當年五綵衣
劉君克柔以親老思歸適有南京尚寶卿之命
喜而索詩
申浦風煙接鷺洲符臺鎖鑰近龍樓幾年空作飛雲望
此日真成衣錦游潞渚汶河新得雨白魚紅蟹正當秋
都亭極目行塵盡恨不相隨並綵舟
六月二十五日大雨次盧師邵御史韻
快雨頻來溽暑時老夫乘興正臨池不知馬鬛雲頭瀉
頓有鵝羣席下嬉到處轉輸應利涉向來枯槁亦堪悲
(前此苦旱)商岩孰與顔車近恭默方厪九五思
雨不止用前韻
詩成又是雨來時次第南池望北池(來詩有庭戸成池之句)屏翳
可知隂作沴豐隆真以怒為嬉(前夕震宣武坊樓)頽垣毁壁時
驚坐下澤高原各自悲向晩薄寒侵病骨玉樓深處不
勝思
雨止十峰有和篇再疊
既雨何如未雨時分明涸轍望天池商羊不作庭中舞
河伯誰從海上嬉紅日竚聞祥鳳語凉風還為决明悲
三江昔歲親逢此夢裏猶懷痛定思(雨勢猛驟正如己巳秋)
是夕師邵隔牆送酒侑以原韻三疊奉酧
久雨偏當酒盡時庭前空羨雨成池美人肯為呼牆送
狂客何妨秉燭嬉我輩笑談為故事鄰家舂爨有餘悲
簷溝又作飄蕭響明日隂晴且莫思
師邵以牆頭過濁醪為韻賦五絶句依次答之
學有盧前愧居鄰孟氏芳此夕添嘉話雙尊過短牆
積雨限來往空齋真臥游忩中望佳樹正爾屋西頭(時小)
(齋新啟北牖)
美酒餉不辭古調高難和莫補牆頭缺且放鴟夷過
有酒呼牆送此意殊不惡渠將聖者清冐彼賢人濁(惠酒)
(甚清)
賦詩兼酌酒顧我豈能豪味君辭意美終日醉醇醪
師邵復以詩送酒副雙尊之句仍以一壺情所
寄四句意能多散於篇内因效建除體次第
用之招與十峰同飲
一室環潦水壺尊空倚牆情馳北鄰彦所謂天一方寄
我五字吟四返意彌長能許衝泥過多哉招杜康
七月一日招孚若師邵唐信伯周文儀飲效師
邵作
一雨時物潤壺瓜皆可烹情知飽食愧所樂在良朋寄
跡且仁里四鄰多俊英句讀脫陳朽意氣淩高冥能來
共菲惡多謝樓君卿
席間呈諸公
一月十日雨不休壺藤瓜蔓生蝸牛情知春旱已無麥
所可復望秋田收寄巢燕子濕兩翅四散飛落誰家樓
句法清雄盧柱史意氣劇為蒼生憂能言有筆斷有斧
多少隂妖憑社丘
題扇用敬所韻
坐愛水木秀閒吟招隱詩童子趣歸去前山月上時
清風消暑溽好雨報秋成借問林間老應無白髮生
雨後獨酌得王鶴坡秋夜不寐詩有感遂用其
韻
憶昨震雷雨勢欲傾我牀我牀幸無恙己復頽我牆羈
人多懷思異形同肺腸與君隔千里(時鶴坡在靜海)遠邇俱他
鄉霖晦動旬浹何由覿天光晩酌西軒下雙鯉忽墮傍
願隨飄風去聮坐舉一觴川流正浩瀚我舟不可方會
合知幾時仰視雲天蒼還坐三歎息孰云歸路長
丁器之將赴建平誦予乙丑贈歸之作且問原
復動靜俯仰十年不勝故舊天涯之感因用
原韻作兩絶句送之
吳江歲晩促歸船臨發題詩尚宛然(時在雲西道院與原復同餞君)十
載長安如一夢又攜風月過桐川
郎步溪頭繫客船家山回首思依然公餘賸有登臨地
見說南湖似剡川
七月十六日鄉人會餞兩邑新尹於寓舍既罷
不寐旋書所感得三十四韻論其格製不足
言詩而樸野懇悃擬諸田夫野老之詞或可
備詢訪之一二也
吾邦古壯縣馳望自宋唐勝國登使府因之啟上洋官
曹雖日崇阡陌仍故疆宋季已窮蹙取民猶甚涼(報省税十)
(一萬實徵八萬實納止三萬餘)一壊賈綿州(買公田加賦)再困朱管張(籍沒朱國)
(珍管明朱清張瑄名田按租起税)浸滛到國初乃至十倍強(兩税共百四十萬)
浮名累仁政有識空歎傷(歲徵每不及半)宣祖痛裁損(官田遞减三之)
(一)經綸更文襄民力既以紓賦入乃有常公家無闕事
帑廩有餘藏後來諸君子率由如舊章至今鄉父老稽
首周侍郎(文襄初以侍郎巡撫後陞尚書而民止呼其故官)粤從近歲來智者
好紛更(叶)或云時世異古法今難行(叶)或云廣儲積典
守為民殃墉坊一以决狐鼠恣披壤但見私税增不聞
公廩穰己巳及庚午諸倉惟棟梁(舊濟農倉米常數十萬近歲一空)苟
能實蠲税猶或幸小康功名掩慈惠白紙栽青桑都將
煙水區指作禾黍場一字挂經費年年理逋亡從此遂
困弊蕭然類窮鄉去夏復霖雨湖田盡滄浪監司不肯
奏郡邑徒蒼皇荒租二十萬積雪傅嚴霜君子清廟器
牛刀試新芒顧此凋瘵餘宜爾勞運量立國自有本為
政自有綱不聞慈母子饑寒啼路傍往迹既非遠後賢
蔚相望區區閔人窮寢食熱衷腸願見德化成聮飛入
明光還將鏤青管濃墨書循良
夀定庵八十三用十峰韻
繞宅青山列畫屏磨崖到處可鐫銘神仙上界猶官府
塵海中間幾醉醒高詠雅情追白社遠書精札亂黃庭
年來兩負中秋會遙聽笙歌入翠冥
和盧師邵中秋馬上作
美人宴罷玉京城歸騎垂鞭踏月行風露九霄紛滉漾
山河萬里共澄清却思江路經年别直恐冰輪未曉傾
安得淩風馭仙驥桂花相倚看吹笙
崔世興宅會餞白巖宗伯限韻作
北來行李半圖書歸去詩囊滿後車雲海尚留今夕暇
絃歌尤愛此堂虛謝公把酒梅應笑絡秀生兒玉不如
(時白巖初得子)回首舊游心歴歴江風江月正愁予
趙爾錫席上限韻送前人
莫遣江樓畫角鳴明朝樓外有人行清尊石鼎連宵話
遠道江雲十載情黃菊尚餘金谷酒青山故繞石頭城
遙知落日浮仙棹潮送寒流似掌平
送吳棟卿謁告歸兼簡黃克明胡希文二太學
擬向清江聽櫂歌好官無奈病身何思山夢繞沿洄路
拜闕恩承浩蕩波靈藥可尋寧憚遠舊書重讀不嫌多
胡黃二俊知鄰里想見尋常載酒過
錢御毉仁仲父母夀詩
錢鏗之孫老不狂讀書賣藥吳市傍賢妻八十古孟光
裙襦相對和以莊夜燈密線鍼如芒膝前佳兒五綵裳
手攜刀圭倚明光三年不見心徬徨春風回首吳雲翔
盡遣妻孥歸奉觴要我作歌歌夀昌君家恩寵未可量
老人之夀亦未央君不見前星揜耀今十霜幾夕紅光
流畫堂(君工小方脉故云)
十峰約陪喻府君夜坐明日有詩次韻
落葉風軒暮已扃偶從華簡挹蘭馨情深舊雨連今雨
興洽花瓶亂酒瓶化俗無心魚在水翀霄有待鶴梳翎
醉來更覺盤菹美欲向齊奴問韭萍
移燈賞菊和十峰
寒叢可似浣溪花也逐銀燈上碧紗滿地月明搖墨暈
一襟凉氣拂霜華旋浮綠酒須拚醉遍插烏巾未當奢
却恐夜闌人欲睡寵光明日拜公嘉
送衍聖公用涯翁爾錫席上韻
振鷺歌殘駟馬鳴蓬山燕罷錦衣行西風遠道三秋日
落木洄淵萬古情别卷荐賡懷麓韻前旌應過子游城
川流夙昔知安穏極目晴雲到海平
盧師邵宅會文太僕宗嚴用鳴字韻
童子垂頭蟋蟀鳴詩聮不斷酒頻行青山夢繞來時路
黃菊香留晩歲情一斗尚堪呼我屋五言誰可犯君城
明朝共約慈恩去為聽驪駒意未平(宗嚴先有此約是夕束裝故云)
小軒山頽輦置涯翁園亭石齋少師繼有太湖
之貽翁喜有詩山成次韻奉賀
頽然不肯駐荒臺移入名園始快哉竦立正當青嶂近
靜觀疑有白雲來池亭綠野添幽致斧鑿龍門想舊裁
得與奎章並題品也勝尊酒為渠開(翁謝石齋有奎章閣裏千年石飛墮)
(西林水竹間之句)
辯公以詩謝香次韻却寄(有䟦)
澄湖樓閣帶重江雲影天光動八䆫髣髴夢中曾一到
櫂歌驚起白鷗雙
青鞋布襪是家常猶欠雲門一瓣香心識廟灣橋下路
來時不擬問漁郎
誰說詩人鬢未霜芬華久矣謝春芳灰中芋栗能分我
只與江湖作漫郎
拔足紅塵九十霜雲西自作水仙王他年為續三生話
元老東坡本一鄉
得詩之夕夢與高進之乘舟入寺予欲觀假山一
僧導過東廊折而南行遇異獸而寤首章盖紀實
也第不知假山果何在爾紀之以備他日一笑
宴别喻府君用定庵韻
詩人且莫賦民勞萬事分明繫我曹試看吳鄉幾蛙竈
何曾渤海暫牛刀(時北州江西多盜賊)官評不爽民心古輿論無
慙素履高已是邦人凝望久且拚今夕醉松醪
客路深知歲晩勞檄書先已被東曹遺民正望行春馬
歸夢猶懸午夜刀黃霸賜金偏得厚于公車蓋轉應高
日斜風力欺人面更盡雙觚玉色醪
兒子天彝病起有詩報信用韻答之
南州多暖北州寒十月黃花錦作團獨把一枝情萬種
見花何似見人難
薄晩天風特地寒小忩思汝坐欒團醫方可是全無效
却是尋方對病難
霜月中天樹影寒繞階風葉走團團此時獨坐心千里
誰信來難去更難
怒作火炎憂水寒崑岡成炭水成團須知醫學通儒學
兩字功夫養性難
和陸時敏客中寫懷
隔牆車馬漲紅塵睡起東&KR1440;一欠伸朝謁懶從多病得
笑談情有故鄉真汀花岸草牽心遠社燕秋鴻過眼頻
莫信洛陽春似錦洛陽元是一般春
蜉蝣豈見海成塵尺蠖寧知屈是伸自古風花暫時好
由來傀儡幾曾真道途信我從橋便功業從他覽鏡頻
幸有一觴堪對舉不須遙羡隔江春(諺語江南望見江北好)
宣城徐士元浮沈州縣二十年始有南臺之選
其閱歴多矣將能為國家建久遠之策而不
詭於玉石朱紫之辨乎故詩以敘别而不及其他
美人家在古宣州少日曾同白下游青眼十年重酒盞
綠波千里又官舟江山近識桓生馬風月平分謝眺樓
無限離情與鄉思暮天雲樹滿汀洲
朱文宿侍御移居東鄰與孚若過訪席間聮句
得二韻明日足成
莫厭移居客過頻為君深喜得芳鄰(孚若)詩書二十年
前會鄉國三千里外身(文宿)河水未冰魚正美江船近
到酒猶新獨慚蹇劣非公輩還許青雲接後塵(清)
冬夜四清次孚若韻
煑茶
未有金犀辟夜寒每蒙龍鳳賜宮團(玉牒所月有官茶)自分玉
嶺千尋潤小試春旗一葉單屋裏松濤從地起窗前梅
月幾時看飄然便欲淩風去清淺蓬萊水又寬
焚香
小閣垂簾夜不寒縈空一縷碧團團芳菲似與梅風細
縹緲應憐鶴夢單名重水沈催試取火微雲母自添看
明朝滿眼金爐畔朝退還攜兩袖寬
奕棋
楸枰的歴曉星寒熊虎貔貅各就團稍出偏師當一面
從教空國戰三單雄雌漢楚危時决黑白商顔靜裏看
自是人間有機械先生心事本來寬
賦詩
灞橋驢子雪衝寒東閣梅花玉作團思入空雲千態變
巧爭天女一絲單芬華肯逐當時好真相還應具眼看
尚有一篇煩束晢玉缸春酒夜來寬
十二月一日寄書天彝有感用煑茶韻
一冬今夕始知寒起斵清冰試小團水品無勞問鴻漸
火攻聊欲效田單腸間古字搜應遍灰裏仙書默自看
好辦百株供歲晩歸期報與客心寬
先母忌辰有感用前韻
游子天涯感歲寒夢回清淚欲成團人間空想萱枝茂
地下誰憐鴈影單(時聞二弟訃)衣線密縫猶有在兒孫滿眼
若為看三牲列鼎嗟何及慙負皇恩似海寬
和白樓祭酒游獅子山盧龍觀登閱江樓故址
二首
金猊作山雄踞蹲異境靈蹤不盡論磵戸雨晴浮玉氣
石壇春暖長龍根三峯遠勢分襟帶九𣲖長流入吐吞
一自陽春傳白下幾回江月夢黃昏
名山嶻立大江前聖祖宸游地儼然宫樹戴雲猶五色
磵花回輦欲千年樓臺極目煙中市犀象連艫海外船
無限平生登覽意蒼崖須繼白樓䥴
談以嘉寄友山墨竹求貞庵詩
衆水必返壑萬木終歸根乾龍抱四德維貞乃生元談
子魁傑士詩書富鑽刓汗漫四十載及此見本原浪跡
混成市深居乃丘園逝將游化初豈止超籠樊神交友
山翁遺墨寶璵璠緘題遠寄我知君未忘言長安日出
餘車馬闐朱門清言頌夔契高步趨炎軒紛紛未渠已
兀兀空自煩引領望五茸高雲碧巑岏衢陌轉紆曲軒
忩開晏温登樓喚雲槎隔巷招南村(二君以嘉隣近文字交也)逍遙
共水石嘯傲同琴樽以兹遂百歲誰知軒冕尊
彭城王肅之自分守疊茂擢湖廣江西參副入
掌京營拜中都留守
天立三京鞏帝圖濠梁千古漢枌榆河山結秀猶龍氣
留守承恩重虎符萬福威名聞草木班超功業在羌胡
他年併入雲臺畫爭看貂蟬映美鬚
奉和涯翁聞雪枕上作
啟戶兒童有笑聲一冬無雪雪今晴却思叢竹應薶没
戲剔殘燈與鬭明江上小舟還自汎屋頭春鳥為誰鳴
輕雲薄日新題句總是商巖未了情
夀王艾坡
西湖東畔甕山阿靈草年深綠滿坡林壑為公增媚嫵
杖藜終日共㜑娑天生夀骨如彭祖人道醫名似華陀
聞說新莊更幽勝一尊還許醉煙蘿
和施聘之十五日退朝作
漢闕朝回地蓬山雪霽天鳳瞻雲外輦雷想殿前鞭綠
漾銅池水青浮綺陌煙太平公等在未可讓前賢(御溝北岸)
(冰合而南岸水流前此未有)
送陸時敏分教建安
怡柑堂下菊花前把酒攤書四十年感舊不知吾老矣
憶歸翻為子欣然吳山越嶠行千里雲谷滄洲賦幾篇
往問諸君定相識蒼崖似有姓名鐫(往嘗為此邑記修學)
長安新街成次師邵韻
七寶宫城玉斧修斬新天路快同游平看白日行龍角
近覺青山在馬頭禹甸會來凡幾譯康衢歌罷已千秋
何當四海均如此水宿雲飛各自由
乙亥元日十峯飲師邵東齋出予家桂餅師邵
有詩自牆上遞至次韻奉答
寶鈿和露壓金英為趁秋光一日成月殿有人留素影
花林無物稱佳名(餅有嫦娥蟾兔形天香狀元紅等字)攜來不覺鄉關遠
吟罷猶令客夢清茗盌酒杯皆可意好將新歲作傳生
(唐人歲首飲酒名傳生)
明日師邵有牆上傳詩之作次韻
似有虹光射屋頭不知人語夜堂幽呼牆忽得淵明信
能賦真同子建流便擬續貂噓凍筆却慙燒蠟變更郵
玉堂本與蘭臺近珠璧尋常豈外求(師邵舊有詩云買宅誰家近玉堂)
師邵出意作綸竿于牆上以便遞詩名曰詩釣
首倡一篇詞意兼美依韻奉酬
巧心文思孰兼長詩釣詩成又幾章千里浮沈謝江路
一竿風月共鄰牆君如緣木求魴鯉我正懷磚想珮璜
畢竟兩無名利念五湖煙水舊同鄉
翰林齋居和十峯聽琴二十四韻
王春重禋祀齋居百工休寥寥古槐廳無風亦蕭颼落
日衆鳥歸感我林居幽起步視天宇明星一何稠賦形
穹壤間豈不誠有由鳴鳳跂阿閣鳬鷖散滄洲雲鵬與
斥鷃各自從其儔與子昔少壯挾書隘鄉州坐談輕白
璧高步希丹丘雖懷黍稷愧稊稗亦已秋策名二十載
實也非吾仇重來歲云暮庶以追前游卜居幸仁里欵
洽皆名流側聞官評美信爾學殖優載觀聽琴作騷選
合並收朗吟向清夜何止消百憂惟此清廟器流傳自
虞周南風既廣大岐山亦優柔共惟千載意歴歴心與
眸箏竽亂人耳此物委道周不逢君子徒竟作空山舟
朋游本沙聚歲月亦川流鍾子既長往雍門今白頭惟
有十樣牋可以修龍樓(時以吳牋同往)
西軒夜坐各賦一物孚若得甆甌師邵牙筯文
宿銀&KR0678;予得紅燭
停停雙紅燭照此清夜闌主人為無寐佳客得盡歡玉
蟲落金釵絳蠟縈銅盤願言四座光昭我一寸丹
慶成宴上作和伯明侍御
郊禋又喜一番成金殿晨開淑氣迎風裏旌旗颺日彩
雲中金石應春聲十年正德當熙運萬國傾心仰聖明
既醉有詩還索和併將無逸頌昇平
承天門迎駕和九和殿講
燔燎中天報禮成六龍回首萬人迎天應不斷酬豐歲
臣也何慚繼頌聲五色畫旗風裏掣九斿雲䍐日邊明
羣公不用頻瞻望皇路年來似掌平
再和九和宴上作
紫壇殷薦九功成黃屋初筵百福迎千羽盡消豺虎氣
簫韶齊作鳳凰聲條風暗逐龍樓轉遲日偏當黼座明
報與萬方須鼓舞泰階連夜十分平
次韻伯明謝九和燈圓
火蛾市裏珠論斗麵繭筵中芡滿盤猶記薰風初作穟
不知春雪解成團圓疑藻井重光漏美在靈砂一粒丹
食罷鄉心渺無賴江樓燈月好誰看
待隠園為䆳庵冢宰賦
先生竒才天下聞先生早達非隠淪名園十畝手自闢
遠意正在桑榆曛蒼生日夕要霖雨碧山豈得留閒人
君不見晉公綠野晩始就魏公老圃當秋芬人生適志
亦有日彈丸鴞炙空勞神隠待園園待隠塵海茫茫幾
時盡會須重夢竹間翁煙雨春風謝招引
天秩讀書靈濟宫有懷
明燈照尊酒舉觴情不怡去爾復幾遠而當懷别離男
兒四方志問學乃鎡基弱齡逝已邁盛年方及期離憂
與志養輕重理不疑仙宮晝無人况此良夜遲清心照
千古澄慮徹萬微豈徒美藻翰立誠其在兹我壯已失
學守官愧無為庶幾子復孫努力酬恩私體我對酒意
惜汝當春時無令金根子空負城南詩
分得鐵面送施聘之南巡
使君清冰心其面乃如鐵冰心與鐵面表裏雙映澈鮀
朝莫我媚賁育莫我折端如九鼎峙神姦過而滅又如
明鏡照百里見妖孽前年按東關邊圉方狡猾聞聲已
宵逝况敢&KR0008;旄節今年復何事豸角指山越朝辭詣闕
下風采動班列想當顧盻間狐兔已無穴頽風煽末世
瀾倒不可截羣情愛輭媚衆目憎泠洌安得公百輩共
把霜臺臬梟除鳳乃至莠盡禾始活君心與君面天為
蒼生設往哉慎所向嚬笑有窺竊
觀梅奉和涯翁韻
雪深江路記横枝二月京城始見之遠客有情頻借問
孤根異土不同時修篁此日方求友穠李當年亦費詩
應是晩風偏愛惜故飄香蘂落金巵
扶風令(孫汝宗檢討季父也)
扶風有健令戰死略陽城略陽豈無令城破儼冠纓飛
章報主帥盡掩張巡名天監日月昭狐兔可逃刑下詔
贈官爵推恩及孤&KR1137;忠憤一以雪義聲若雷霆回看略
陽子澌滅無留形生世豈不死所貴死有稱漠北拜蘇
武隴西慙李陵我歌扶風令永激晉代英
趙恒齋挽詩(都御史廷實之父黔江教諭致仕封濟南知府宋宗室也)
問族王孫貴名家理學宗黔江初振羽稷下晩疏封餘
澤流忠孝隆恩賁始終西山春草合無地躡仙蹤
聞劉南村將至先寄
正喜牀頭新酒熟忽聞江外故人來不知靈鵲誰傳與
閙亂簷前日幾回
次韻石東滹都憲詠臺中松竹二首
傲霜凌雪到參天曾見春花幾度妍光引赤墀朝上日
秀分蒼栢晩來煙人疑靈物風雷變我視孤根鐵石堅
何待他年歌蔽芾大夫新律自超然
撫遍簷松偃蹇枝小忩驚見玉參差却看塵土無容地
似與琴尊有素期聲散午風醒客夢影分凉月動吟髭
虞庭正議簫韶事莫遣伶倫左右知
張麟慶澤堂
江水東流入海深水邊華構百年心行人未識君家世
看取堂前喬樹林
題畫
小艇臨江岸綸竿只漫垂無魚亦歸去不到雨來時
與南村夜話用周伯明韻兼寄時行
江海重來二十春中間人事幾回新朝端我正懷莘老
(南村忠肅公裔也)谷口誰當畫子真吟倚石臺雲繞足醉褰風
幔月迎人扁舟便得從君去先過張翰覓紫蓴
南村歸興十首
上林煙樹
思家千里夢戀闕萬重心欲去頻回首煙霏滿上林
潞渚風帆
岸添山雨闊帆送曉風輕利涉從兹始遙遙思帝京
岱岳瞻雲
雲生岱岳頂秀結魯城隂仰止嗟環轍千秋萬古心
呂梁觀水
奔流形道體絶壁見神功去去吾休也危途一夢中
淮隂弔古
綸釣貧難忍王侯貴不終江邊有行客歸興十分濃
金焦覽勝
自有兩山來幾人此經過青山默無語識人知最多
惠泉試茗
攜將雙鳳團來試九龍脉臨流啜花磁更憶長安客
松陵倚櫂
倚櫂虹橋下凉風吹葛巾家山看漸近魚鳥自相親
三泖垂綸
扁舟下三泖試拂舊綸竿鱸魚三尺雪飛上水精盤
五茸秋穫
田園正收穫行李忽在門此樂不可說令人勞夢魂
前題次十峯司憲韻(有跋)
錦作坡陀繡作叢四時晨暮鬱葱葱梧桐夾道飛丹鳳
楊柳平沙散玉驄萬歲峰高空翠裏廣寒宮起蔚藍中
行人擬得相如賦拜賜江南作隠翁
南客扁舟欲去時好風真與客心期雲邊已似見鄉社
篷底從教卧水師行路一番嗟往事詩篇幾處有新知
飛來燕子不相識却上沙頭楊柳枝
篷底哦詩正寂寥忽看膚寸起岧嶤回翔未欲淩霄漢
津潤先應及楚翹五彩何年歌爛漫九農今日願豐饒
河陽舊事還堪省幾度秋霜換斗杓
彭城天險亦岷峨南北舟航倍幾多激浪奔流無日夜
長年三老費撝訶試看急纜牽危舸何似方塘湛綠波
欲趁此行銘劒閣蒼崖先遣百人磨
泗亭秋色已荒凉更擬淮隂一瓣香飛鳥未隨弓力盡
黃流差比劵言長榮華自古能誰在山水無情默自傷
一語到君尤足恨湖頭空負碧霞觴(淮有美酒而南村不飲故以戲之)
又復扁舟過此中向來明月幾弦弓山形依舊兩眉綠
江水無塵一鏡空白鳥去邊天欲盡青楓落後歲將終
圖經漫有新題字一笑煩君問雪鴻(近曾序京口三山志)
囊裏探春粟粒芳松間敲火石泉香從來乳酪風斯下
此日山林意更長定有詩篇記清賞誰從杖屨合分嘗
吟成更作東南笑極目龍山入杳茫
鴟夷不見五湖舟香徑真成麋鹿游客夢幾回空歴歴
江流千古只悠悠天隨釣處堪終老張翰歸期不待秋
記取一時生色畫蘭橈斜倚白蘋洲
湖水泖水分濁清漁舟客舟誰重輕陸機張翰舊同里
仙鶴鱸魚並有名長笛數聲江月曙青山九點暮雲平
一時盡落先生手未信煙波也世情
君來三吳占有秋君去正及吳田收蓑衣但除雨淅瀝
衲襖不怕風蕭颼煙中白鶴呌野水竹間黃耳眠高丘
眼前此地亦可念舊來總屬華亭侯
予既為南村賦歸興十絶句且序之矣六月九日
景安席上誦十峯詩歎其雄麗南村起屬予和之
予醉不知道何語既歸而詩卷至矣度勢不可已
勉強為之貂尾蛇跗明有禁戒知君愛厚有不容
於不盡也十二日書
初伏喜雨次未齋殿講韻
老火淩穉金乾坤鬱爐烘田農望時雨十候靡一中商
羊蹋兩翅玄豹隠塵霿蒼頭揮巨箑却立嗟腕痛此時
天公心髣髴為爾動驅雷駕長雲横海截明蝀初開瓦
溝瞥忽作渠溜閧淙淙殊未巳密密欲無空兒嬉集堂
㘭萬斛試一㔶老夫病不寐還作江海夢青秧間白水
碧樹黃鳥哢絺帷涼到骨翻恐墨池凍起來望西山雲
氣猶澒洞回翔如有意邀我作詩送須臾朝陽照五彩
變龍鳳巖巒數百里眩晃莫摶控輕隂拂高城餘潤溢
朱棟蔬畦及稻壠盎盎流乳湩即看禾連箱已覺虀滿
瓮坡仙記新亭妙語託深諷驪珠與肪玉至美等兒弄
此物方施行我道堪哀慟清風頻戒秋炎令將過仲河
流滿諸牐日夜走方貢牀頭幸有酒一笑且從衆
夀定庵先生用周伯明韻
八十從頭四見春年來詩筆更清新不知後進誰堪繼
頓覺仙才自有真遠道風塵頻入夢清時林壑也須人
横塘八曲中秋燕正得銀魚配紫尊
悔軒宗伯將赴南都出山水横幅索題上有敬
所詩因次其韻
君不見長安列第羅金屏山亭水閣紛縱横洞門落日
煙霧合回轉天地迷隂晴又不見岷江五月蛟龍怒雷
奔直下空舲渡千鈞一髮寄黃頭只尺頓殊人鬼路川
平山遠畫者誰曠朗一洗豐肥癡塗行室偃各有適此
意只許堯民知綸竿未挂珊瑚樹誰識先生會心處行
看巨舸濟中流且為江山發新句
次韻馬文明光祿和馮子佩雨中觀蓮
山花何如水花潔江鄉又作三年别銀潢一𣲖寫秋光
綠浪紅雲幾明滅孤標不藉闌檻護皓質豈因泥滓涅
江梅衝寒面如玉巖松積歲髯疑鐵清嚴淑麗各有態
根性已是多生結銅池碧影落天鏡東軒未到吾能說
一泓便有五湖意造物信可兒童竊翠盤跳珠散凉雨
夢回曉枕聲未絶恍疑誤入水仙府萬隊紅粧擁旌節
鑑湖終期明主賜雲錦只恐天機撤書生儉筭亦有計
勝賞直與吟詩折
以詩寄師邵御史戲書其後
新詩寫寄樂天賡斜日虛簷坐晩晴莫道閒官無一事
揮毫還記唱籌聲(翰林孔目無印記月俸出納皆學士親之)
奉和涯翁西郊觀稼是日得鄉書有感
江鄉為别近三年沙水頻侵柳外田多稼喜聞西郭詠
清風正想北樓眼(家居值水常坐卧小樓)深村野老藜羹飰華屋
佳人錦瑟筵欲問從來調燮事黃花開滿夕陽天
杜古狂夀意二首
杜郎胸中富丘壑筆墨到處生煙雲名高價重愛者衆
入眼太半疑非真君家此卷得何易無乃意氣相感此
老始肯留心神洞門隂隂六月寒石角下墜臨奔湍湍
崖逆上不知幾百里别有琪花瑤草爛漫無由看仙人
宴坐長松下風髯飄蕭貌閒暇山童拾得紫芝歸笑指
蓬萊問靈駕靈駕參差曉未還洞庭林屋有無間風煙
不雜人間世雲氣遙通海外山海外相逢今幾秋蟠桃
一熟歲行周主人六十正年少更約花開尋舊游
東華老人七十強全家舊住古錢塘湖山繞屋凝清光
聖人北狩開明堂雲從金輿飛渡江爾來百年雙闕傍
老眼厭見車塵黃心思湖山歸路長高堂曉日懸蓬桑
湖山忽在堂中央瑤臺仙人古衣裳飄蕭鬢髮臨匡牀
松風吹花滿山香麻姑遠來稱夀觴身騎白鹿青絲韁
仙姬一雙婉清揚金桃玉醴各有將青鸞飄搖雲際翔
阿母欲下雲蒼蒼老人再拜承夀昌吾皇夀域開八荒
雲飛川泳皆康莊千載白雲還帝鄉何必湖山懷一方
嗚呼何必湖山懷一方
師邵以南村歸興韻賦鄰好十篇奉答
借書
君書自充腹猶有臨淵心撫卷惜年少悠然懷故林
送酒
庭下兩尊綠牆頭一竿輕無詩可充釣積甒空如京(君嘗)
(作詩釣牆上故云)
鵝鳴
不學雉登木還同鶴在隂憐材復愛客無那主人心
雞唱
子聲豈云惡我食慙無功懷哉祖豫州起舞深夜中
訂交
昔賢重交結在始不在終君看千頃波寧作壺醴醲
請益
我壯本無似况此歲月過垂槖視稇載其誰得之多
鄉語
石湖到崑山中帶淞江脉却被幽薊兒呼作三儂客
文會
芳鄰盛文會老我亦濫巾却憶西亭子寂寞誰與親(時施)
(聘之以事下獄)
兒啼
驥子墮地時送喜憑郵竿聞聲想神駿舉足凌九盤(君有)
(河間公館聞得子詩)
詩債
舊卷擬立案新題更分門何人為剪紙一返皮陸魂
師邵每有詩督和甚急九和侍講嘗題其後曰
立案而還之聞者大笑既用以賦詩債復次
韻嘲之
新篇落筆遞酬賡不放秋天幾日晴(時正多雨)只有未齋新
例好且教風雨暫停聲
永感堂為同年王威遠賦時自鄖陽入朝過家
上冢
客意逢秋自感傷還將此意賦君堂兒童豈識晨昏樂
老大空驚歲月忙閭里有人誇晝錦乾坤無地答春陽
惟應一點忠貞志青史千秋表義方
中秋夜客散步月中庭忽憶陸舜卿南歸乞詩
索筆書贈
高飛獨鶴想華亭出海冰輪到曉清林影波光四千里
看君一路鏡中行
東江家藏集卷十二(中集)
