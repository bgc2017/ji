東江家藏集卷三十一(中集二十七)
明顧清撰
北游稿
誌銘一十二首
松江府同知玉君墓誌銘
正德辛未春松江府董糧官以事去代者未至府同知
王君實攝漕事故時漕者往率有大費或緣以科率役
人亦乘此侵牟耗蠧百端則稱貸以卒事因而破家者
歲歲有之君約已正人盡剗先迹公事外不需一錢而
撿扼繩察時刻不少怠衆畏而安之方是時羣盗滿山
東絶河津焚運舟道路梗塞君斂舟彭城以便宜白總
府請輸永福倉還以俟命升斗無所失明年賊未平漕
事且及衆咸願得君併將之而府公亦以君之才不難
於兼濟也俾仍攝以行君既受命則以家事付其弟相
曰六軍闕供吾將漕不至罪當死行遇賊理無屈亦死
死自吾分吾安之門以内則任汝矣遂行道治棺以隨
至北河諸運舟相仗莫敢前君率先直進抵臨清官軍
駐河上者皆驚而君已被疾卧臨清月餘不愈乃以漕
事委其屬而還又月餘竟不起而是歲漕舟獨吾松最
先至君病困語喃喃猶及兹事及報至目遂瞑其乃心
公室如此君諱卿字惟賢陜西咸寧人曾祖六祖三父
興皆隸戎籍以積善稱妣黃有賢行君少而聰穎年十
三充縣學生勵志問學成化丙午舉于鄉丁未以一榜
授山西沁州學正丁父憂服闋改瀘州弘治庚申轉河
南都司經歴乙丑以母喪去再除山東正德己巳始拜
松江之命自筮仕至今二十有六年五改官而廉慎公
勤如一日沁州學不薦士者三十年君居之不再歲而
後遂有登名者在瀘所造就尤多佐河南山東軍累决
疑事秉公執條雖權貴無所屈其在松以清軍為職而
及民之政率以身任之始至值霖雨隄防决壞請于朝
躬為督治數月而隄成旱潦有備其秋遂大稔民歌咏
之居松三年行役者大半未嘗有聲伎燕游之樂亦未
嘗輕市民一物營一什器飾一玩好常禄之外絲毫無
所苟焉其將漕以北衝冐豺虎衆為君危之而卒無所
避也而且有成功蓋尤人所難者性質直不能與人為
&KR0833;曲有所任使信而不疑間亦為人欺而終不以逆人
也故與君合者寡而皆稱其賢君生景泰甲戌三月三
十日卒正德壬申八月初五日享年五十有九配劉氏
繼趙氏側室羅氏子男一用予年二十二卒女一適秦
聰君之疾也相視之卒也相收之將以明年月日葬其
縣魚藻鄉之原泣拜請銘其墓石予既重君又嘉相能
有其兄以不沒其善也乃叙而銘之銘曰
事惟國不以其職心乎公不有其躬方鳩爾功而祿永
終彼狂而休天豈其瞢咸寧之郊魚藻之原清吏之銘
松人是鐫良顯而傳孰與乎當年
廣昌縣知縣岳君墓誌銘
友人岳器之將葬其父廣昌君於城北二里薛家浜之
原奉工部主事戴君子充所述君行狀乞予銘墓石去
年夏予方為器之序家慶之圖為君壽時君甚康寧不
意遽為君銘墓君性伉直體貌凝重在庠序閉門讀書
不妄與人接雖家闤闠中而樸質儉素如生長山谷者
成化丁酉以春秋薦南都弘治丙辰從吏部試除知福
建光澤縣光澤地險僻素號難治里胥視官廩為已物
糧税入手輒挾以經營四方積歲負欠有司莫可奈君
至示以誠信疏根窒孔化窳為良十年之逋不數月而
辦上官才之頑民結黨興訟前令有被誣去者至是皆
帖服邑以大治己未入覲乞歸養母不報改江西廣昌
縣時境內大旱君降服徒步禱于神甘雨隨注民歌詠
之邑大姓黃氏兄弟爭財久不决君諭以孝弟為中分
其財遂感泣罷去在官不徇權利是是非非若黑白無
所隱尚書何公喬新贈詩有只飲廣昌水之句識者以
為然壬戌再入覲道聞母喪還服除遂不復有仕進意
家居十年未嘗入城府坐卧一小樓雖親交罕接其面
卿士大夫之言靜退者莫先焉正德辛未冬十一月一
日卒年六十八其生正統甲子六月二十日也君諱山
字惟重一字九峯别號艮堂先世本汴人扈宋南渡家
于杭元至元間六世祖仲高遷松定居華亭之西門高
祖宗泰洪武初舉孝廉卒曾祖裕祖常皆不仕父桓常
業舉子以羸疾亦不仕妣張氏其先亦汴人為邑名家
配趙氏饒州通判錡之子三人長鍷字器之府學生次
錄次鑑女二人長適金山衛學生侯佐次適禮部儒士
葉伊孫男六長洪縣學生次洋源涫瀛津女六長適葉
鏜餘尚幼曾孫男一女一亦幼葬以卒之明年壬申十
月二十日其地前通龍潭北引鳳山岳氏之世兆也子
充之言曰君才器老成七試禮部而終弗合官踰兩考
而止七品疇昔抱負未施一二意造物者留此以大君
之子若孫乎而君之號曰艮堂安所止而思不出位其
有以驗斯言矣是宜銘銘曰
艮其止實而光思不踰其道昌龍潭淵淵鳳山蒼中間
四尺君所藏有徵後來銘此章
彭孺人戈氏墓誌銘
平湖彭君言以正德辛未正月九日喪其母戈孺人明
年十一月二日葬其鄉叚墅塘綠水原之新墓先葬以
予友嚴君以德持江西左參議屠君文奎狀乞予銘嚴
彭皆予婣家屠又彭之婣其誼厚而言核可徵也遂序
而銘之序曰孺人姓戈氏諱淨寧世家平湖平湖人以
其姓配水曰戈家溪父衡有隱德嘗長鄉税人稱其寬
平妣姚氏有二女孺人其孟也生而柔淑且嫺于女事
凡剪製縷結織紝之工不教而能為父母所鍾愛踰笄
擇對未嫁菊莊彭翁時喪偶旁求閨秀得孺人遂委幣
焉既歸事姑章如父母躬調旨甘晨夕不少懈妯娌姑
叔門墻密邇茗饈鹽酪苟有美無弗及焉或小有言必
曲為調劑使解而後已故彭氏之族皆宜之菊莊前室
子翰年在髫齔孺人為延師擇配無所不盡翰卒撫其
婦屠氏尤篤而諄諄以義節為訓屠氏孀居三十年風
操凜凜孺人之教也孺人既生誥又為菊莊置貳室周
氏生子諫而周氏卒孺人乃與菊莊謀俾誥自立家而
身與諫居綜理其家事不知者皆謂其所生焉孺人生
正統癸亥正月二十有三日及是得年六十九鄉鄰聞
者皆哀之子一即誥以才掾憲府登吏部銓嚮用有日
女三菊蘭適張冕翠蘭適浙省掾屠元綽疊翠適縣學
生伍倬周氏子讀書為縣學生事孺人孝女一適朱恩
恩訓導錦之子也孫男二曰舟曰器女五適縣學生姜
雷鍾市馬宸臨安教授馮信孫欽應天教授常汝勵孫
桂其一尚幼孺人在彭氏凡服斬衰者三嫁娶男女八
葬祭品儀裝送資賄不豐不約具有程度至疾革請遷
前室母子合祔于新塋曰非惟事體合宜且使屠氏有
倚毗而不為他氏鬼也其賢而有識如此銘曰
前有出予愛之結旁有蘖予植以活匪予子恝恩以義
割美莫具列我是之揭千載無撥賢母之穴
封工部主事墅西趙翁墓誌銘
墅西翁既歿之明年壬申冬十二月丙午其子榛曁松
等奉柩葬其鄉百曲塘之原先葬一月以濟寧州學訓
導陸蓁狀來請銘松與予同年舉進士先君編修與翁
又夙相好也銘烏敢辭按狀翁諱博字德厚號墅西姓
趙氏系出宋寶慶進士汝昔從元初有諱景周者贅姑
蘇曹氏後居上海之陳村塘遂占籍焉六世祖文明嘗
恊同費雄為海運萬戶歴秀二守寧至伯逹生昂是為
翁父世掌鄉賦以厚德稱翁少喜讀書新昌尹吳公擇
為外孫張氏壻為幹其家蠱遂廢學業客遊齊魯燕薊
間凡名區勝境古賢豪馳騁之地皆有足跡既而厭之
歸其鄉治田植圃教子孫為本業計斂華就實頽如也
弘治己未以松貴封承德郎工部主事遂以家事委榛
日與兄墅東翁徜徉詩酒或放舟北山垂釣弋獵以自
適其適如此者二十年正德辛未三月二十有八日以
疾終正寢距其生正統丁已六月二十七日享年七十
五配張氏封安人先翁十五年卒側室陳氏張氏子男
八長榛次松由工部改光禄丞進少卿再進太常少卿
次桂梓桐皆安人出次榴梅棣皆陳氏出女一人適富
鈿張氏出也孫男九人長希閔次希䕫隂陽訓術次希
旦縣學生希奭翰林院譯字生次希摯希羊希歐希榮
希說女六人皆幼曾孫男二世禄世元女六亦幼翁性
質直居鄉不慕貴勢不廣殖産業不畏惡凌善自奉簡
約而急於濟人有以祖業質百金者憫其無歸不責償
而還其劵婣家罹横逆竭力拯捄至脱安人簪珥資之
其他行事多類此晩年康健太常適告歸横金紆朱侍
膝下者踰歲屬纊之日孫曾滿前鄉人侈之以為積德
之報如翁其可銘也已銘曰
壯四州老一丘昔子長今少游勤耕殖且復耰亦既穫
不竟收嗟王孫此淹留往其復來公侯
封監察御史沙隱王翁配孺人嚴氏合葬誌銘
予丁卯北上過鎮江始拜吾沙隱王翁於綠水橋之新
第時其子汝楫在中臺翁已受封如其官霜髯繡袍丰
神煜如也癸酉予再北擬别翁而行道阻出孟瀆徑抵
瓜洲而汝楫衰服纍然與王君國儀張君廷新渡江來
訊之則翁歿已再更春而其配嚴孺人喪亦數月矣予
方叙弔謝不敏而汝楫出廷新所述翁孺人行實狀屬
予為葬銘予策名與汝楫交二十年其親之喪固宜為
之役君既有命又重之以二君銘其可辭按狀翁諱璉
字公器别號沙隱其先澤州高平人九世祖宋大理評
事三乙自汴徙揚州子邦顯又自揚徙潤占籍丹徒族
日以大時呼王半沙曾祖太六祖尚八考慶五皆晦跡
不仕妣周氏生子五人翁行在第四少而警敏弱冠遭
父喪哀毁篤至助諸兄殯祭一以禮鄉人稱之周孺人
病咽翁憂見顔色坐卧寢榻前食為之减凡湯藥必嘗
而後進及卒號哭幾喪生事諸兄敬而能愛伯仲雖亢
厲久而皆善遇之及議分財翁懇複譬止不能得則惟
諸兄所取而自處其弊人尤以為難季弟久而貧每加
周恤兄子漢忤豪強坐死為極力拯救卒明其誣與人
交氣和而言確無隱情貌敬取予之際苟涉非義雖小
不居善居積喜施惠江湖間多所結納子孫承其舊貫
所至如歸嘗泊小孤山風濤頓起一舟覆衆愕不敢動
翁親率長年往救得將溺者七人奪之魚腹而資遣之
其後或持縑帛來謝又悉拒不受里人潘氏遺其妾湘
中六年不能致翁挾之以行抵黃州則其妾已更適傾
貲贖還之時人服其義祖業沙田善崩屢徙而南最後
乃定今宅沙崩而税存又為置别業江都以禆之其深
慮遠略為子孫地類如此弘治甲子視汝楫京師適推
恩命下封河南道監察御史配嚴氏封孺人拜恩闕下
鄉黨榮之嚴氏諱妙真同邑處士富八翁之女八歲善
女工言動有則既嫁事周孺人備盡婦禮周氏數稱之
尤善處其娣姒凡勞事率以身先分財時有競者孺人
嘆曰讓則有餘爭則不足勸翁一聽之翁固能弟亦孺
人有以成之也聞汝楫游學有廩餼則曰此可虚食邪
當作好官以圖報及有官則曰當官務積德財物汚人
慎勿近之性素勤既老猶不廢蠶績諸婦軰服用稍侈
輒不懌改之而始與之言父族中衰止一女請于翁取
育之為贅壻以承其祀族婣有匱乏者必周之雖多且
數無倦色肅而慈婉而義故內外皆稱其賢翁生正統
丁已五月二十有五日而卒于正德辛未十月初二日
年七十五孺人生後一歲六月二十有四日而卒以壬
申十一月初七日亦年七十五子男二長瀛義官次濟
即汝楫弘治壬子與予同鄉薦出教餘干入為國子助
教擢監察御史調外守開州女一嫁邑人茅永芳孫男
五廟某某之廊之廡廟及之廊俱府學生女三長適江
都卞釗卒次許聘金畿次尚幼曾孫男一曰合承葬以
癸酉九月日墓在府東五十里圌山擁翠墩之原翁所
擇也山大而長甚出孟瀆即見之銘曰
圌潤名山我初識之嗟翁孺人而室于兹鬱鬱重岡蒼
翠百里秀于此鍾以庇孫子以庇孫子百世其似
故涇府右長史致仕任先生墓誌銘
正德癸酉秋七月二十七日先師怡菴先生卒訃聞於
京師清既為位哭遣人致賻奠且弔其子退復自念先
生葬宜有銘諸生在門下久受恩深知先生家世行事
之詳且實又職在太史宜為銘莫先清者不當如他人
俟其子請而後乃有言用謹摭拾綴緝序而銘之遺其
子使及葬而刻之序曰先生諱順字孝友姓任氏别號
怡菴一號養拙子晩更號樂全翁其先四明人宋少師
希夷之後元安定書院山長松鄉先生士林七世孫明
福建參政薇菴先生勉之之孫而執菴處士弘之子也
松鄉子耜為兩浙鹽運照磨分司松江因家焉故今為
華亭人高祖諱文虎不仕曾祖繼祖亦不仕封江西鄱
陽縣知縣饒州府同知所謂養素先生者松鄉以下冠
冕詩書不絶而執菴以厚德稱鄉之言故家名族者莫
先焉妣顧氏賢明有識鑒生先生兄弟四人先生為之
長幼而穎異知縣楊昕聞其名延置縣學十五居父喪
哀戚如成人時諸弟皆幼奴僕皆參政時人黠悍難制
先生獨持門戶夜讀書績文未旦出廳事指綜家務小
大畢舉皆畏而服之農月行田間手一編不置或躬履
泥塗視作不如法者擿治之而勞其勤者皆得其實故
衆為盡力無敢怠蓋辛勤二十年學成而家亦成成化
丙午鄉闈捷報至歎曰吾年踰四十得一舉前途事可
知吾無擇焉矣明年會試中乚榜不辭徑參部授莒州
學正莒人素寡學先生躬督教之未幾遂有登第者已
酉考福建鄉試時稱得人丁顧孺人憂服闋陞國子助
教選為涇府右長史輔導統率一出于正自王而下皆
敬之滿考上疏乞骸骨進四品服階朝列大夫致仕王
嘉歎再三賜白金綵幣以别時正德丙寅冬十月也蓋
先生在仕途二十年矣既歸治田園飾池館為終老計
故人至必留飲飲必盡歡或窮日夜不厭然非其人一
不與接也如是者又八年乃卒年六十九其生正統乙
丑十月十六日也先生性剛稜倜儻尚氣見人有不善
必面折之然其中實無他異日接之熏然和氣蓋本於
嫉惡當是非黑白處不能回互已則釋然初不留于心
也故人始畏之久而亦無怨者諸弟㛰娶多出先生張
氏姊早亡有三女先生取教育之為擇壻嫁之其長則
吾妻也故人尤服其義為詩文豪邁疎爽類其為人意
所到援筆疾書未嘗點竄他人雖深思亦不能過也遺
藁與薇菴集皆藏于家夫人朱氏元武舉進士元祐之
後監察御史倫之從孫有賢行側室王氏韓氏韓本夫
人媵也夫人有子一人曰復常女三曰閨秀閨正閨玉
王氏有子四人曰復遲復古復嘉復吉女一人曰某韓
氏有子二人曰復明復美女一人曰某楊金朱佐葉龍
張尚志趙乾其壻也清始從友蘭張先生學友蘭徙館
嘉禾以清屬先生時年十餘先生一見之許以可教因
歸我以甥而奬掖成就之以克有今日雖勉自飭厲求
無辱于門墻而未有以報也而先生沒矣先生高才積
學宜顯于時即其所設施曾不一二清復才下不能張
闡之以示來裔然攬筆無愧寫我由衷固先生所望于
門人也先生墓在郡城東蟠龍塘馬駝巷祖塋之次葬
以乙亥月日銘曰
鮚﨑之任𣲖于華亭薇菴繼之乃顯我明卓彼薇菴文
章政事歛其餘休以發夫子名科相望祖孫百年完節
而歸無忝厥先奕奕芝蘭綿綿瓜瓞遺書滿家以俟來
哲門生作頌文無謟辭有欲考德拂此蒼䃜
薇菴洪武甲戌進士先生以成化丙午鄉薦適九十三年
贈刑部主事張君墓誌銘
君諱鼇字文魁别號澹軒松江上海人生而介特不與
流俗伍未冠游邑庠勵志問學家雖屢空意氣岸如也
都御史同邑唐公見而竒之妻以兄女數年學大就與
從弟鯨並有聲場屋間時人謂之聯璧然數弗偶前後
三十年凡八試有司終不利於是君倦于游而子鶠及
從子鵾鵬鵠鷨皆以君之教有成矣遂棄舊業不事顧
鶠軰曰汝為我終之日放浪江海間以詩酒自適有勸
之仕者皆不應弘治辛酉鶠一舉捷鄉闈再上擢進士
君聞而慨然曰吾果不謬也及鶠得告歸君益喜使謝
去人事盡讀所未見書久之弗遣而中官有擅制易令
者迫促以期限鶠遂廢于家君無悔色中官敗鶠復登
用君亦如常曰吾兒素弱且更事少方時多艱遲以數
年未晩也士大夫服其遠識鶠還朝擢主刑部事今年
滿初考例得推封而君疾不待以八月日訃至于京師
即以所推封為贈鄉人皆悼惜之君先世本華亭六世
祖瑛當元至元末析華亭為上海以地屬焉祖益父綸
皆不仕以行義幹濟聞于鄉綸所謂樂道處士者事具
唐都御史所撰誌母趙氏同邑人孝子思恭之後君載
其世德源本深厚故其資性有過人者喪父時方壯年
哭泣毁頓及襄事髮為白其喪母亦然世母朱以愛女
故盡其貲於異姓及老無所歸君迎奉之為畢其終事
顧氏妹貧併其子女育于家二十年妹卒復為之歛葬
以唐安人賢而早世義不娶終其身其篤于倫叙大率
然也鄉人鬻田類輕其税以覬厚直故業去而税存有
以田售君族人而出税三倍者君聞之曰不可為兩分
之其人感刻而君不自言也鄰惡少或侵君地弗與較
卒自悔來歸人有紛競得君一言立解或千以私則面
斥之物苟涉非義雖一毫不取也既絶意仕進晩益自
晦足未嘗履城市邑大夫請為鄉飲賓亦辭不赴故士
論高之生以正統丁卯五月初二日卒正德甲戌五月
二十五日享年六十八唐孺人有子一人即鶠女一適
何正側室子二鶴鵷女一適黃浦孫男二挺拓俱縣學
生鶠將以年月日葬君於邑西肇嘉浜祖塋之次持其
同年友翟編修仲鳴狀來乞銘予及與君游三十年即
其言論風操使之得用宜有可觀而賫志以歿然觀其
所自立與所以貽其後人亦可以無憾矣君有詩若干
首賈中允鳴和陸編修子淵皆有序子淵君門下士也
銘曰
耕之力我稼孔碩而弗以獲以貽後之人其永食
董太宜人戴氏墓誌銘
太宜人姓戴氏諱妙貴其先應天上元人祖旺與山東
昌邑人董公儀並從軍于興州左屯衛並家玉田及太
宜人父通再世鄰好故太宜人歸董氏是為處士諱勝
之冢婦封中書舍人贈戸部員外郎諱雄之嫡室今湖
廣按察副使銳之母莊重寡言笑平居無厲聲遽色而
家人子弟軰望之凜然不敢犯與員外君相對如嚴賓
事後姑及從姑孝養備至處妯娌與宗族曲盡恩意而
尤以勤儉持其家以學業勵諸子副使君甫冠即與員
外謀遣游邑庠所以訓飭之甚至故君克早有成立登
甲科官禁從敭歴中外懋著聲績太宜人之教居多焉
員外君倜儻好義與從父兄弟同居數十年及分産惟
其欲與之不較助邊有冠服推以與從弟不居皆太宜
人之贊决也故玉田人稱內助之賢者必曰戴氏云始
以副使君初命封孺人再進今號副使在中書戸部時
皆迎至官邸享有禄養參議河南時兩以公事得便道
過家縉紳皆賦詩為壽鄉里榮之正德甲戌夏忽不樂
語婦子曰吾將逝矣惜不得銳兒見之殮殯之具皆手
自撿視無不如禮六月二日竟卒其靜治於死生之際
又如此太宜人生正統甲子九月四日及是得年七十
一初養一子曰鎬既乃生副使及鏈與鑄視之若一孫
男二曰瀾曰潤女五俱在室以卒之明年三月望日葬
縣之&KR0034;秫務之原員外君之兆員外之葬副使同年友
徐太史舜和為之銘至是以例請誼弗可以辭也乃為
銘曰
維戴之先自吳而燕望彼玉田惟同袍之賢以女于廣
川以啓其後人以大其先既壽而全帝寵亦蕃以賁其
丘原尚百千年過者式旃曰此賢母之阡
錢母濮孺人墓誌銘
孺人諱貞姓濮氏錫山洛社之望族尚質處士諱文忞
之女宋錢武肅王之裔守宗翁諱某之冢婦散逸處士
諱孟源之繼室浙江東梓關巡檢琰之母甲戌進士新
除浙江常山知縣憲之祖母生而聰慧母沈孺人教以
女紅傍及古賢列女事歴歴能誦解由是最鍾愛慎擇
所歸會孟源喪偶守宗翁聞其賢遂委禽焉事翁及姑
廉備盡婦職飲食湯藥必親及卒相孟源葬祭必以禮
錢家素饒裕經火而衰孺人力勤悴躬緝紡以佐孟源
數年田廬稍復故孟源任真自適終身無內顧憂以有
孺人也琰初事舉子業後以律學進孺人每戒以守法
琰居官能善其職同郡徐文靖白康敏陸冶齋諸公皆
重之及琰失官歸則又諭以安命琰居閒無戚戚容益
拓産殖業延師教子弟皆克有成孺人之訓也正德丁
卯孺人年八十少司徒二泉邵公都憲秦公憲長吳公
軰咸賦詩為壽衣冠畢集而憲適中鄉榜次孫寵亦補
邑庠弟子員一時鄉里侈為盛事謂天之厚孺人者不
誣也壬申得微疾五月二十三日遂不起疾革召次子
瑜戒曰我家業之成成于琰汝當敬之諭孫寵曰我門
戸之光光于憲汝當繼之凡後事皆自料理井井弗亂
雖丈夫有不逮云孺人生宣德丁未二月十五日及是
得年八十六子男二即琰瑜瑜出側室某氏孫男三長
憲次寵最幼曰寯女一適邵煜先卒曾孫男一女一憲
之官將便道還家而琰卜以今年乙亥十一月二十九
日葬孺人於沙滸之先塋散逸翁之穴遺書命憲以吏
科左給事中俞君國昌狀來乞銘憲實予南畿所校士
有一日之雅焉誼弗可以辭也乃按狀序而銘之銘曰
家之隆替恒起閨門錢氏之中興以有斯人我聞其子
亦識其孫是以知其然銘以昭之百世其存兮
封安人楊氏墓誌銘
正德甲戌春正月二十五日今贑州守當塗邢君子用
喪其配楊安人丁丑君朝京師語予以其故猶愴然且
言其諸子之哀思不已因以祝祠部鳴和狀授予屬為
之葬銘予昔同君舉于鄉又同得進士往來頗習故嘗
聞安人賢鳴和君里人述其行尤核可徵也乃叙而銘
之叙曰安人諱銀字珍媛其先宋東京舊族有諱正八
者當建炎初徙姑孰之青山其孫千乙再徙溧水崇教
鄉之長蘆溪後崇教分屬高淳故今為高淳人千乙六
傳至聖譽積學工詩有甘梅軒集又三傳至寧六六生
瑜瑜生拱皆讀書力穡以行義重于鄉拱娶邢氏元武
昌路知事潤甫之玄孫唐溪處士瑀之女是生安人幼
而穎慧父教以堯夫孝弟詩內則列女傳諸書皆略知
大義稍長端靜儉素寡言笑謹出入雖鄰黨有弗識者
遭家中衰弟秉華復幼安人躬早夜力女事以資不給
父母賴之年二十來歸于君君家四世同㸑闔門數千
指羣從伯叔餘二十軰君父贈南京刑部主事敏菴府
君妣太安人夏氏皆在堂安人上承下撫恩禮備至無
弗慰悦者太妥人性嚴甚於諸婦中獨稱安人其於君
弼違成美尤無所不至君好奕頗以妨事安人見之曰
此可資終身用邪君感其言取奕具焚之肆力于學不
數年遂登第從君宦南京聞斷一死獄必曰死者不復
生人命至重無任情以累後人君忤逆瑾廢則曰榮辱
相為倚仗求無愧于心而已安知今之詘不為他日之
伸起廢為南京水部則又曰君本以清白稱慎無殉時
變自棄君治獄號廉平在都水勾稽疏剔沮權要節冗
費利及公私安人與有助焉其治家有矩矱內外斬斬
雖餉農食飲必親故人為致力家日以裕課諸子學恒
夜分乃止有賢者至必厚其款留使親其麗澤故皆有
成立四時奉祀必精嚴痛母亡父老問遺不絶夫兄子
早孤撫之如已出族女有貧不能行者輟奩具資之其
篤於恩義皆此類也弘治丁已與太安人同受封封十
八年乃卒年五十一其生天順甲申五月二十一日也
子男五壂埴址坊垚埴址垚皆府學生坊亦業舉子女
三孟蕙適高淳士族子劉輅仲蕙季蕙皆先卒孫男二
讃諒女一淑孝以卒之又明年丙子十月二十五日葬
高淳之趙村花犇岡六世祖南山公墓右銘曰
生之良又閑以義方家之昌我承其終翊以襄有順有
正惟允臧百年強半歸山岡彼冥而嚚終壽康天不可
問徒蒼蒼嗚呼德音斯不忘
故湖州府儒學訓導封刑部主事胡先生墓誌銘
刑部主事胡君仲申奉使南畿得便道過家為厥考耐
菴先生壽鄉人榮之還朝未兩月而先生之訃至仲申
號慟隕越不自勝悔不少留以視醫藥而遽至此極也
既束裝戒道奉其友翰林庶吉士今禮科給事中儲君
麗中狀乞予為葬銘時予亡妻病革君行不忍趣也旋
屬治喪情事紛總併其狀失去今年春君重錄以來又
阻於時艱及冬而始逹則已逼先生葬期而予且疾病
又閱月乃克序而銘之序曰先生諱琬字公琰姓胡氏
相傳其先自汴來高祖定興元季避兵華亭之秋港涇
因卜居焉曾祖某號誠閒祖文政父斌皆不仕文政善
治生家頗饒裕景泰中歲饑盡出所有以賑貸用是衰
落旋即下世而有司以其素責斌掌鄉賦甚急衆莫知
所為先生毅然曰是役法當任富室吾昨富而今貧有
司獨未知耳走詣縣白之時先生年十四既眉宇清峻
而辭辨舉止不類童兒試以對聯應口成趣知縣郭文
直深異之曰農家有此子邪薦入府庠為弟子員斌方
以免役為幸將辭之先生進曰此吾進身階也何辭為
時張莊簡公猶未仕以書經教吳下先生往從之游不
數年盡得其要旨每試文輙出諸生之右衆謂一第不
足取也已而累舉累不利人為稱屈而先生獨安之因
自號耐菴以見志弘治辛亥始以貢上春官試翰林吏
部皆上第尚書三原王公亟稱之勸其再舉而先生厭
場屋矣亦會聞室人喪注湖州府儒學訓導以去曰是
獨不可行吾志邪至官嚴矩律以率學者雖盛暑倉卒
不衣冠不見諸生擇其才質之穎異者躬自訓厲後相
繼登甲科為顯官四方湖人稱之至今不絶也教諸子
尤嚴公退必親課其業有弗率則箠朴隨之曰吾家無
厚貲吾又薄宦所以遺汝惟書香一脉耳汝苟弗力他
日淪落何所極邪故諸子人思奮厲隨其才分而各有
成立官滿當遷忽若有所感飄然東歸家居治農圃課
樹業為茅屋數楹於别業徜徉其中客至飲酒賦詩終
日無倦色家去城不半舍非節序慶會祭飲訪親舊經
年不一入也正德甲戌仲申登進士拜今官先生遺書
以清慎勤欽䘏無誤為訓戒丁丑考最封先生如其官
旋以使歸先生喜為張筵召客曰汝有以嗣吾志矣已
而遂趣其北行曰王事不可緩也故仲申不得已而别
已别而先生病病而遂以不起聞矣嗚呼惜哉先生天
質素美外簡直而內文明平生未嘗一妄語尤嚴於義
利之辨是非可否不以一介徇於人事親篤孝早年身
係學宫恒兼任家事不以為其憂教二弟皆有成立庇
之三十年不使知有官府事及卒撫其孤子女不異已
生鄉鄰疾患必多方拯䘏力不逮而後已然至有欺誕
譎狡輒面斥不少貸也幼而勤學至老猶不倦間居終
日圖史筆札不去手舟行出入亦挾册以從其作字必
楷正雖屬稿亦不苟曰此先儒所謂敬也為文章簡而
明根於理而不雜不為曲說支詞而意已獨至予昔序
先生壽嘗論之教吳興日官府學校之作多出先生手
尤為一時軰流所推服今藏於家者有耐菴集苕溪漁
唱歸閒稿諸作惜猶未得遍觀也先生以正統壬戌八
月十七日生正德戊寅八月初五日卒享年七十有八
配顧氏贈安人賢而薄祐不及見先生貴云子男六人
長山次岳即仲申次旵次嶅皆妥人出次[啟-口+山]次密繼室
王氏出也女三其二適某某者出安人幼適某者亦出
王氏孫男八鈺錦鍊鏜鐮鈿鈵金錦鍊鏜皆習舉子業
女四適某某其二尚幼顧安人先葬秋港涇之原至是
山與仲申軰將以年月日奉先生柩合諸其墓禮也銘
曰
清瑟古歌不諧里耳純牡嘉蔬不載筵几文以逹理分
各有止以貽後人受帝之祉受帝之祉其來未己銘以
表其始
明故資政大夫刑部尚書致仕遠齋王公墓誌銘
正德己巳刑部尚書遠齋先生王公謝政歸山隂越十
年已卯秋七月三日考終於正寢年八十先生初歸即
擬為身後計命其壻宋君惟德錄平生行實為狀時人
皆訝之是歲疾病惟德適滿安化令書考過家先生見
之喜出狀授之曰吾兹瞑目矣惟德既畢棺殮亟入京
致先生意屬清為葬銘清先生門下士也又嘗為史官
蓋相從三十年矣雖不文其可以辭按狀先生諱鑑之
字明仲别號遠齋其先琅邪人永嘉南渡居會稽山隂
山隂之王祖內史羲之先生其後也祖君珤父詵號晉
齋俱隱弗仕俱以公貴累贈資政大夫刑部尚書祖妣
鄭氏妣成氏俱累贈夫人先生以正統庚申冬十一月
庚戌生於其縣之蓬萊坊六歲而孤哭泣踊擗能如禮
見者竒之讀書日記千言不待講說而知其大意十三
作經義出語已驚人時家甚貧連丁內艱日益落伯兄
鑌之欲使助已為生事數沮抑之先生志益堅學益力
備更劬苦手未嘗去書成化辛卯卒以明春秋取鄉闈
高第再試禮部不利不為沮戊戌登進士出宰元氏召
入臺為監察御史按貴州弘治己酉推董南畿學政癸
丑擢大理右寺丞進少卿僉都御史再進副都正德初
陞南京刑部侍郎改北京未上轉左戊辰陞刑部尚書
明年乞致仕先生在元氏有惠于民既為京官民以事
來者必踵門拜謁如見父母嘗使過其地老弱扶擕迎
路去復追送之數十里不絶有泣下者在南畿嚴考較
公去取聲威肅然初若不可犯已而講論經義指授嚮
方亹亹不少倦聞者興起南方論提學自浮梁戴先生
廷珍廣信婁先生克讓蘭亭司馬先生通伯後必以公
為稱首焉為僉都經略紫荆諸邊關為副都撫治鄖陽
再撫湖廣皆有政績可紀及為尚書值逆瑾竊柄事多
掣肘度不為所容遂引年去上不能留賜玉帶以寵其
行比卒命有司治葬賜祭皆如例縉紳榮之先生風儀
峻整秀眉長目白晢而美髯見者傾竦而性孝友篤於
倫叙雖失愛兄嫂事之益恭兄子淵業舉不就又習醫
先生為之延引得為醫學官遂以有立李氏姊之子澤
民周氏姊之子濟皆擕之官所教養之及長皆為之㛰
娶女皆為治奩具擇良士歸之在官遇鄉人雖甚寒暑
必冠帶以見有所干請雖不苟徇亦降意撫接或以事
質問則盡誠告之故人敬而不怨歴官内外清謹如一
日雖居臺省位常伯至老家無長物田不滿頃時尤以
為難嘗謂人曰希聖希賢之事我未之能然未嘗一日
不學為君子未嘗敢一置其身於不善之地見仕途有
屈節權門者則深顰歎息曰士患不得死所耳窮通禍
福有命焉此身一失胡可復也先生之所見如此則其
知幾勇退克保始終以有今日豈偶然之故邪娶胡氏
初封孺人進宜人累封至夫人有三子皆不育淵又無
他兄弟故以其次子一和為後以三品恩蔭為太學生
女三人宋君其長壻名溥次適儒士胡瀚次適紹興衛
指揮成恩嗣子勲先生先墓在郡城南停山之原實晉
齋所自擇所謂湖上青山者先生治命為兆域其右方
葬以卒之明年庚辰月日所著述有春秋發明立齋稿
南巡漫興及南巡奏草成賢錄兩京類稿凡數十卷並
藏于家銘曰
稽山嵸巃湖鏡平兮公于此生得其峻清兮拔地干霄
俯澄泓兮出為雲雷鼓動四溟兮倏焉來歸旋於此寧
兮有窿者丘皇所營兮白羊蒼麟儼其充庭兮東望青
山展我兄兮同支分榮於我嘗烝兮銘以詔之百世其
靈承兮
東江家藏集卷三十一
