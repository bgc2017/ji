内簡尺牘别集類三(宋)
提要
(臣)等謹案内簡尺牘十卷宋孫覿撰其門人
李祖堯編併為之註覿所撰鴻慶集自三十
七卷至五十卷皆書帖然參校此本時有不
同如此本載與信安郡王盖仁仲帖二十二
首集本皆不載集本四十六卷内有與盖仁
仲郡王帖一首復與此不符又此本載與葉
左丞少藴帖一首與集本第四十五卷所載
與葉少藴資政帖三首四十六卷所載與葉
左丞帖一首亦復各别盖祖堯據手稿編之
故時有出入至其註中多取覿自著詩文以
資考証如第三卷與周表卿侍郎第五帖註
引覿集謝吏部侍郎兼權直學士表集本乃
無此篇第七卷與常守徐計議第五帖註引
覿集常州聖禪院興造記云清智大師普璿
既至始改號資聖集本三十一卷載此文乃
脫清智大師四字其他引證典故亦皆切實
盖祖堯親從覿游較之任淵之註陳師道黃
庭堅詩聞見更為有據非後人註前代之書
摸索影響者所可同日語云乾隆四十三年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
内簡尺牘原序
古有簡牘之制簡以竹編牘則削木為之載古墳典經
史之書傳曰文武之政布在方策方即版策即簡也後
有淳化諸帖所集君臣僚友能書筆劄皆易以紙然其
中多弔問可疑唐李注則曰短啓出於晉宋兵革之間
時禁書疏非弔問不得輒行尺牘且啓事論兵皆短貴
其易于隱藏爾宋有歐蘇二大家書劄皆曰小簡今内
簡尺牘則龍圖閣待制兼戶部尚書孫公所著雖非編
竹削木為之猶以簡牘名者存古制也制雖非古而易
以紙則便于古矣版刻其書以傳猶古者用版之遺意
乎公諱覿字仲益其門人李學士祖堯已編刻傳世久
而版佚其十世孫徵士封工部主事玘寳藏之授其子
仁今任都御史巡撫西蜀始復刻之以傅寓書乞序其
簡首嗚呼祖有善而弗傳非仁也父有志而弗繼非孝
也仁孝皆發乎天理民彛之懿有不待強之而能者則
夫徵君之於祖也都憲之於父也非仁之至孝之大乎
斯集之傳足以考見當時交游之良其言論情誼關乎
倫理之重蓋深有益于學者若夫父授簡而子輒忘之
如伯魯者都憲賢于彼也抑遠矣故為之序成化十有
七年辛丑三月初吉資善大夫南京吏部尚書奉勅致
仕前翰林侍讀學士國志總裁直文華殿賜一品服東
吳錢溥書
内簡尺牘原序
