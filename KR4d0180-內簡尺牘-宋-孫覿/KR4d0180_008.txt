内簡尺牘卷八
宋孫覿撰
李祖堯註
與范大卿(一作直閣字師厚)
舟次吳門見别乘問安否云師厚昨晩出山中矣方拊
髀悵然(前漢馮唐傳廼拊髀註髀音陛)不圖車騎之臨是日使君置酒
夜分而罷晨起對客猶在醉夢中飯已就卧奴輩不以
告(晉書石崇曰奴輩利餘財)遂不獲拜亟起同壽朋詣行次而舟楫
已東至今以為負也即日伏惟台候萬福某久闊念欲
一望光塵終當具小舟泊靈巖(吳郡圖經云秀峰寺在靈巖山寺占故宫之境)
(景物清絶)乘檐輿趨謁追參杖履入天平方丈(吳郡圖經云天平寺在吳)
(縣西南天平山下寺建於寶歷二年白樂天為蘇州刺史之歲)求一日之欵而去(吳郡圖經)
(云范文正公之先葬天平山寺之旁賜額曰白雲寺中有文正祠堂云)
與朱直閣(字師寶自號機山閒人)
邊虞小定念欲嗣音(毛詩子衿篇云縱我不往子寧不嗣音注嗣習也箋云嗣續也女曾)
(不傳聲問戚以恩責其忘也)又不果忽拜使者於門具審春和壽體
萬福燕超春事可以想見(先生文集載燕超堂紀云中奉大夫直秘閣華亭朱公著)
(名籍於仕版者五十年四持使者節官至上大夫尊顯三朝而被遇於太上皇召見賜帶服進職中秘恩賚光)
(寵一時歆豔以為榮年七十上書納禄築堂圃中將朝夕游歇於此堂成肅賓客置酒落之名曰燕超乃貽書)
(徵余文為記又曰公家居海上築室舍旁疏池沼蒔花竹幅巾杖藜徜徉其中夫婦偕老歲時坐堂上華髮相)
(映子孫滿前腰綬擁笏奉巵酒為壽吹竹彈絲極歡而罷得老氏所謂燕處超然者)然拄杖穿花
攜壺藉草誰與共此樂也(唐杜甫集中丞嚴公雨中垂寄見憶奉答絶句云只須伐)
(竹開荒徑拄杖穿花聽馬嘶又東坡先生浣溪沙云羅韈空飛洛浦塵錦袍不見謫仙人攜壺藉草亦天真先)
(生拈出此對殆若天成)
痰咳審已痊除海邦(詩閟宫遂荒徐宅至於海邦箋云近海之國也)百賈(前漢書王)
(褒傳曰百賈震動顔師古注曰賈謂賈賣之人也言百賈者非一之稱也)走集之地水陸之
品日薦匕筯而後堂鐘鼔之樂(前漢書田蚡傳曰前堂羅鐘鼔)又足以
供耳目之娛(先生文集載燕超堂一詩云海隅納萬艘市區沸百賈黃塵翳白日千騎騰一鼓蚊)
(巢十字路四頭盡曠土蝸角兩大國一怒有漂杵争名眩多盧聚訟紛衆楚昏昏氣成霧濯濯汗浹雨朱公誤)
(涉世吏隠倚珪組俗緣墮人境心大接天㝢搴芳採蓮舟擷秀藝藥圃山寒石稜秀樹老松髯古風牽碧蘿卷)
(雨壓翠纛舞寧須鳥催酤自有花解語觀魚樂洋洋夢蝶飛栩栩坐令遊俠窟化作仙佛土高卧水國秋静憩)
(月庭午不假壺公龍上天有官府按先生超然堂記云某公夫人之再從子也憂患乖離不獲見十年矣其山)
(林之勝輪奐之華今不能述也他日造公之堂尚能援筆賦之故僕載之於此俾讀是者亦足以想見其處也)
心胖體舒(記大學篇曰心廣體胖又趙飛燕外傳曰體溫舒無軫粟)微恙自無安立
處(東坡先生答子由聞黃蘖長老疾贊云五蘊皆非四大空身心河岳盡圓融病根何處容他住日夜還將)
(藥石攻先生云微恙自無安立處則語簡而意盡殆勝前矣)來年慶八十當奉一觴
於賀客之後也
比蒙貶誨謹如所戒不敢留來使草草占報必已聞即
日春寒台候萬福歲月可驚亡姑令人奄終七供悲慟
奈何(先生集載中奉大夫直秘閣致仕朱公墓誌云公娶孫氏吳國夫人弟彦卿之女尚書職方員外郎)
(夷甫之孫以公貴封令人有賢行年七十一紹興八年十一月辛丑以疾卒葬于華亭縣之脩竹鄉福全村官)
(山原上又曰某視吳國為祖姑公令人之從子也)所冀高明照了諸妄勿過戚
戚重貽諸郎之憂也(先生集載公墓誌曰三子曰寬右事從政郎曰宰右廸功郎曰棠右從)
(郎)追助之法不必專供佛僧但振捄貧窮洞貫幽顯如
響應矣不宣(按洪舍人夷堅志湯致遠樞密鎮江金壇人其子庭直先卒有兩孫隆興二年湯公)
(薨數月後見夢于長孫曰狄生時無大過死後不落惡趣不須營功果但邑人多苦饑能發癝賑之遠勝作佛)
(事於吾亦有賴也是夕里人多夢湯至言皆同長孫以米五百斛與金壇宰使極饑者米盡又以三百斛繼之)
(以是推之先生之言信有徵矣又前漢史過秦論曰天下雲合響應顔師古注響讀曰響言如響之應聲)
使臨枉教具審秋高(杜少陵詩秋高馬肥健又唐杜牧之樊川集詩云南山與秋色氣勢)
(兩相高)台候萬福審聞抗章(前漢書揚雄傳曰獨可抗章疏顔師古注曰抗舉也謂上)
(之也)得謝何去之果(按先生文集載公墓誌云宣和六年公提點南京鳴慶宫靖康以還天下)
(多故凡三請祠觀遂告老紹興五年七月守本官致仕)世亂多故畏途如漆(莊子達生)
(篇云夫畏途者十殺一人則父子兄弟相戒也必盛卒從而後敢出焉)一蹈危機(南史晉諸葛長)
(民曰貧賤常思富貴富貴必履危機今日欲為丹徒布衣豈可得也又東坡先生題韓子華石淙莊云功名意不)
(已數與危機會)便同机上肉(東坡先生曰平勃未嘗日忘漢漢陸賈為之謀至矣彼視禄産猶机)
(上肉)獨執事(左傳曰以犒執事注云言執事不敢斥尊者)乞身於強健之時避
世於亂兵之後(按先生超然堂記云惟公聰明敏達見微知著方靖康建炎之亂積六十年兵)
(火被四海衣冠僵仆交迹公家居海上不出閭巷不去墳墓不見一夫疾步急呼之警而又才智絶人自縣令)
(州佐奉使一路名迹偉然常最其列至是潛深伏奥縮手袖間不任一事云)高風雅望追配
古人而以衰病不得從賀客贊喜為歉也(書君牙篇云對揚文武之)
(光命追配于前人孔氏注曰言當答揚文武光明之命君臣各追配于前人之令名東坡先生答舒煥書云足)
(下文章之美固已超軼世俗而追配古人矣)
與莫刪定(字謙仲)
某久欲至崑山(九域志日秀州有崑山吳地記曰華亭谷水東西二里有崑山陸氏之祖葬於)
(此因機雲皆負辭學時人以玉出崑崗因而名之吳郡圖經云崑山在本縣西北或曰華亭蓋割崑山之境以)
(縣華亭故也晉陸機與其弟雲以文為世所貴時人比之為崑崗出玉故此山得名)不免觸熱一
行(杜工部集送高三十五書記詩云借問今何官觸熱向武威)留三日乘潮入雲間
(地名属秀之華亭晉史陸雲稱雲間陸士龍即此地也)繫舟西樓下(先生文集載寄題莫謙仲)
(西樓詩云層梯倚半空百尺卧元龍偃蹇一榻上峥嶸兩争雄暮捲珠簾雨夜鎮犀帷風吾公安在哉雲中指)
(青紅俯視大千界一器蚋滿中巢蚊幸有餘國蝸遂相攻湛湛天一碧萬里磨青銅不落牛背上悠然送飛鴻)
一快洞心駭目之觀(注見一卷張右丞帖)與公晤語一夕而後别
但大暑中欵門(韓文公集游青龍寺贈崔補闕詩云誰家多竹門可欵)有褦襶之
嫌(藝文類聚及初學記載晉程曉伏日詩云平生三伏時道路無行車閉門避暑卧出入不相過今世褦襶)
(子觸熱到人家主人聞客來顰蹙奈此何搖扇膊中疼流汗正滂沱傳戒諸高明熱行宜見訶集韻曰褦襶不)
(曉事之名)恃公知照相處於形骸之外(莊子云今子與我遊於形骸之内而子索)
(我於形骸之外不亦過乎)固無嫌也
越國逝去(先生文集載秦國夫人王氏墓誌云故相太宰華原王鄭公之夫人封越國又與鄭大資)
(帖云共惟越國太夫人故左相岐公之女太宰華原王之配今資政殿大學士之母子孫簪笏滿門内外姻族)
(位將相登侍從者亦不可勝數南北解仇太母還御東朝大資發論造功為國元勲國太於此時感微疾而終)
(極天下之哀榮方册所載殆無倫擬)泛小舟過崑山致一奠門牆在望一
葦而杭(詩河廣篇云誰謂河廣一葦杭之注云杭渡也誰謂河水廣歟一葦加之則可以渡)可至
也顧以觸熱造門褦襶之嘲不可解也(前漢書揚雄作解嘲)遂解
而西(史記項羽本紀曰項王引兵解而東歸漢欲西歸)第有悵惘
松江對月(吳郡圖經松江出太湖入于海酈善長云松江自湖東北逕七十里江水分流謂之三江)
(口庾仲初揚都賦云太湖東注為松江下七十里有水口分流東北入海為婁江東南入海為東江與松江而)
(三此非禹貢之三江也松江一名笠澤云)固已技癢(顔氏家訓云應劭風俗通云太史公記高漸離)
(變名姓為人庸保匿作於宋子久之作苦聞其家堂上有客擊筑技癢不能無出言按技癢者懷久伎而腹癢)
(也是以潘岳射雉賦亦云徒心煩而伎癢今史記並作徘徊或作徬徨不能無出言是為薄俗傳寫誤也)但
老人無疾恙當馳小舟一追躅與子成二老來往亦風
流杜子美詩云爾(唐杜工部集寄贊上人詩云徘徊虎穴上面勢龍巖頭渠荆具茶茗逕路)
(通林丘與子成二老來往亦風流)
去冬余即持書來乃公秋初所遺既逾時矣長至後奠
横山過荆谿少駐歸路入郭又領問餽而不獲拜使者
之辱度歲日具崑山之舟謂當馳一介上狀又不果行
度已在譴訶之域久矣即日初暑共惟體力勝常厚意
久不報(後漢馮異傳使中黃門賜以珍寶衣服錢帛詔曰倉卒蕪蔞亭豆粥滹沱河麥飯厚意久不報)
(異頓首謝)如負背芒(注見五卷莊右司帖)今以書属德父致謝又未知
幾日登几案也
比得資殿書言高郎逝去想極悲惱謙仲以孝友為一
時標表送往事居固無餘恨而破甑(後漢史郭林宗傳孟敏客居太原荷)
(甑墜地不顧而去林宗見而問其意對曰甑已破矣視之何益林宗以此異之)弊帚(文選魏文帝論文千)
(金弊帚)尚復置戚戚於胸中耶所冀厚自持以慰存歿之
望(東坡先生在黃州日上文潞公書云使破甑弊帚復增九鼎之重)
崑山致茶餉書言謙仲属疾方愈便欲遣問忽見徂暑
(毛詩四月篇云四月維夏六月徂暑注云徂往也六月火星中暑盛而往矣)衰慵抵此只自
責也連雨遂凉伏想尊體萬福某暑退欲詣吳門乘青
龍潮趨高隠又復不果先馳一介上狀不宣
春夏之交鄉縣嘗禱旱矣既得雨旋謁時抵秋復旱已
而大㴻連數夕下田遂厭雨矣所望開霽旬日藝麥穫
稻庶兩獲也吾曹欲安於田里(前漢史循吏傳序曰民庶所以安其田里而無)
(歎息愁恨之聲者政平訟理也)須田夫野婦共此一飽乃可奠枕聞雲
間(華亭地名見前)亦得歲想見拄笏西樓之上也(拄笏注見二卷楊樞密帖)
(西樓謙仲所居之樓也詳見前)
與紹興倅一姪刪定(字大雅)
向來營從歸次鄉孫兩辱顧存(前漢史淮陽王欽傳曰乃幸左顧存恤)晤
語連日(毛詩東門之池篇曰可以晤語)喜過所望一别歲餘意謂馬首
已南矣(春秋左氏傳曰荀偃令曰惟予馬首是瞻)專介遣書審聞按田四明
(注見前卷楊樞密帖)復還永嘉(永嘉志曰本朝分天下為十九路以溫州隸兩浙東路治永嘉)衝
涉之餘寢飯宜適某行年七十多病早衰不自意抵此
(前漢史高祖紀云不自意先入關又吳王傳云不自意全)燈下猶能讀書筋力亦只
如故恐尚見吾姪昂霄一鳴也(淳于髠說齊王以隠曰國中有大鳥止王之庭)
(三年不蜚又不鳴王知此鳥何也王曰此鳥不飛則已一飛冲天不鳴則已一鳴驚人)溫台道中
山水佳絶(永嘉志曰樂清縣鴈蕩山在山門鄉芙蓉村巖壑怪偉峯巒崒嵂蓋自皇朝始發幽秘按)
(西域書阿羅漢諾詎羅居震旦東南大海際鴈蕩山龍湫太平興國改元有僧全了遊荆南玉泉山遇西天竺)
(國僧言永嘉有諾詎羅尊者道場數適當興師宜往訪焉力成兹事了問其略答曰地以花名山以鳥名中有)
(龍湫宴坐此尊者棲錫之地也越明年丁丑至山下問其村曰芙蓉山曰鴈蕩了因感悟入山結廬以居曰芙)
(蓉庵又芟薙棘荆深入其阻增剏庵宇今古塔能仁等寺皆其故基至己卯歲僧行亮又深入是山居之以相)
(了今靈巖寺安禪谷是也天聖九年辛未又有僧文古者居山之東盡鴈山之東属焉曰碧霄庵今靈峯院是)
(也後復益置梵刹至一十有八而鴈山之竒巒怪岫搜抉幾盡矣自鴈山既顯而乘軺把麾有事東南者往往)
(枉道游焉形於篇什不可勝紀浙東之佳山水惟永嘉永嘉之佳山水惟鴈蕩云又按仙經稱桐栢山金庭宮)
(一名天台山高萬八千丈其山八百里四面視之如一金庭不死之鄉在桐栢之中方圓四十里上有黃雲覆)
(之經丹水南行有洞交會從中過待行四十里則得也樹則蘇玕琳碧泉則石髓金精其山盡五色金也名山)
(略記曰天台是衆聖所降葛仙翁山也時以齊州靈巖荆州玉泉潤州棲霞台州國清為四絶見九域志)想
已紀述如已就編次他日寄錄一本幸甚(先生文集載送刪定姪倅)
(越序曰刪定大雅姪余愛其詩語最工邇來作箋啓他文亦稱是比赴會稽别駕攜文過别辭句溫麗不類舊)
(常大抵能道意之所欲言而無艱難辛苦之態音拍華暢自中律呂蓋進于技矣先生帖中稱按田四明永嘉)
(蓋倅越時也)一畫卷作六言二章繼和向伯恭之後(先生文集載題)
(刪定姪畫卷二首云筆下鑿開混沌眼中見此崔嵬海上神鰲負出天邊靈鷲飛來水邊兩鵠語時山下一牛)
(鳴地蒼梧翠竹森然長與閒雲卧起薌林居士向子諲字伯恭先生文集有薌林銘存焉)米元章五
詩亦跋數語於紙尾(文集不載)但老來筆力衰减(注見同卷張郎中帖)
無以副吾姪喜事好竒之意耳
與常州趙倅(字粹甫)
某自接英游(前漢書枚乘傳日與英俊並游)十六七年及是始獲奉周
旋(春秋左氏傳曰奉以周旋不敢失墜)而以帝胄天枝之貴(唐杜甫贈李判官詩云宗)
(枝神堯後)謙恭好禮賢稱一時可嘆可慕也即日恭惟尊履
勝常某昨日理舟(唐杜甫集水會渡詩云篙師暗理楫)遲明(前漢書高帝紀曰遲明圍)
(宛城三匝顔師古注曰言圍城事畢然後天明故曰遲明變為去聲音丈二反漢書諸言遲某事者義皆類此)
(史記遲字作邌亦緩之義也邌音黎)已次舍下(前漢書吳王傳曰治次舍須大王顔師古注曰次舍)
(止息之處又杜甫集絶句云舍下筍穿壁)雖去違門牆而附託餘芘在帡幪
之中也(揚子法言吾子篇曰震風凌雨然後知夏屋之為帡幪也注曰帡幪蓋覆也)
蒙輟遣齋艦攜兒婦六七輩以俱道途所次(前漢史陳勝傳曰令)
(廣之次所顔師古注曰廣所次舍處也)風雨之夕皆獲奠枕(揚子法言寡見篇曰奠枕)
(于京注曰安枕而卧也又曰奠定也定枕猶言安也)區區愧佩如何可言
與孫節推
乖離契闊(詩擊鼓篇曰死生契闊又東坡先生答陳師仲書曰負罪遠竄流離契澗)垂二十
年始獲一見寒溫粗接又復舍去無復異時(注見五卷湖守趙中)
(大帖)劇談拊掌之樂(前漢史揚雄傳曰口吃不能劇談顔師古注曰劇雜也)念之惘
然(杜工部集陪四使君登慧義寺詩云登臨意惘然)高秋寢興勝否某久不踏
城市(韓文公集病中贈張十八詩云不踏曉鼔朝)既至則老罷(音疲)不任造請
(前漢書張湯傳曰造請諸公顔師古注曰造至也詣也請謁見也造土到反)少留則有轑釡
之憂(注見六卷台守曾郎中帖)故常勿勿(湘素記曰顔氏家訓云世中書翰多稱勿勿相承如)
(此不知所由或有妄言此忽忽之殘缺耳按許慎說文勿者州里所建之旗也象其柄有三斿雜帛幅半異所)
(以趍民故忽遽者稱為勿勿故杜樊川詩云浮生長勿勿兒小且嗚嗚宋景文公云軍中勿勿所慮百端皆此)
(義也)不償所望念欲從公接慇懃之懽(前漢書司馬遷傳曰未嘗銜杯酒接)
(慇懃之懽)固未可以隃度也
某向來上冡(後漢史韓稜遷南陽太守特聽過家上冡)過郡小留欲事造請
(見前帖注)属舍弟具湯餅(湘素記曰煮餅其來舊矣按後漢梁冀傳云進鴆加煮餅世說載何)
(平叔美姿容面至白魏文帝疑其傳粉夏月令食湯餅汗出以巾拭之轉皎白也又梁吳均稱餅德曰湯餅為)
(最又荆楚歲時記云六月伏日並作湯餅名為辟惡又齊高帝好食水引餅又唐書王皇后傳云獨不念阿忠)
(脱紫半臂易斗麫為生日湯餅耶倦游錄乃謂今人呼煮麫為湯餅誤矣余謂凡以麫為食具者皆謂之餅故)
(火燒而食者呼燒餅水瀹而食者呼為湯餅籠蒸而食者謂之蒸餅而饅頭謂之籠餅宜矣)暫還方
議迴舟徧詣姻族一望光塵(注見三卷周侍郎帖)已具裝而李氏
女子得疾不可治(注見七卷鄭大資帖又祭女二孺人文云與汝為父子三十有一年不謂)
(衰老棄我而先天乎何辜不畀汝壽一夕遇疾奄忽不救)秋中黃林卜地(先生文集載黃林先)
(墓記曰曾祖葬武進縣懷德南鄉黃林之後原又云自五世父祖至叔祖諸父諸母亡弟縣丞亡女安人凡十)
(八位云又祭女二孺人文先墓之次卜此新宫祖禰相望我祭其從)又欲省妻母之喪(先生)
(文集載龍閣童公綡字子上墓誌云公再娶皆王氏文康公之曾孫元配河南縣君今配大碩人四子男曰蕘)
(曰荷曰菜女嫁晉陵縣某云)未敢與州郡相聞而閹者(前漢書叙傳曰閹尹乏髭)
(顔師古注曰謂宦人為閹者言其精氣奄閉不泄也一曰主奄閉門戶者)馳告僅留兩夕客
至相属不克造門歸見爵里(魏志夏侯淵傳曰文旁賓客百餘人人奏一刺悉書)
(其郡邑名氏所謂爵里刺)三復悵然又重以不報之責為負區區愧
謝尚冀面陳
傳聞有閨門之變(東坡先生與錢濟明帖云忽聞公有閨門之戚)恩義至重追
慟奈何然伉儷(左氏傳施氏之婦曰已不能芘其伉儷杜預曰伉敵也儷偶也又世說曰孫楚)
(妻亡除服仍為詩以悼之王武子見其文曰未知文生于情情生于文見此使人增伉儷之重)偕老(毛詩)
(曰君子偕老注云能與君子俱老)子孫滿前如林(東坡先生寶月大師塔銘云子孫如林蔽)
(芾如隂)在世諦中無一不如意者存沒皆可以無恨所冀
有以自廣勿戚戚於既往
伏承太夫人(前漢史高帝紀曰列侯妻稱夫人列侯死子復為列侯乃得稱太夫人子不為列侯)
(亦不得稱)偶属微恙奄棄壽禄(後漢趙岐傳云自慮奄忽)共惟至孝節推
昆仲(爾雅曰晜兄也晜音昆)不虞(左傳曰不虞君之涉吾境也)大變遽失母慈
肝肺摧折慟絶忘生孝思奈何某属有行役不即馳赴
朝夕詣喪次奉慰不宣
太夫人考終(尚書洪範云九五福五曰考終命孔安國注曰各成其短長之命以自斃不横夭也)
大耄(禮曰八十九十曰耄雖有罪不加刑說文曰老考也七十曰耆八十曰耋九十曰耄)坐閱五
世殆是仙聖中來非生死之流也(東坡先生與范元長帖曰豈世間混混生)
(死之流哉)世之君子稱孤於童丱中(孟子幼而無父曰孤毛詩甫田篇曰總角丱兮)
者往往(前漢史甘泉賦曰&KR0616;&KR0616;離宫般以相燭兮顔師古注曰&KR0616;古往字往往言所往之處則有之)
皆是昆仲白首罹此大故(孟子曰今也不幸至於大故)創鉅痛深(禮記)
(三年問曰創鉅者其日久痛甚者其愈遲)懼不克任喪制自五十至六七十
皆著於經(禮曰五十居喪不致毁又曰送喪不散麻始衰不備又曰五十不成喪又曰六十居喪不)
(毁又曰七十居喪雖衰麻在身飲酒食肉處于内又曰七十致政惟縗麻為喪)終身之慕(孟子大孝)
(終身慕父母)固不在號天拍地之間所冀抑哀從禮幸甚
内簡尺牘卷八
