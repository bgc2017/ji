樊榭山房續集卷第一
錢唐厲鶚太鴻
詩甲
綸長敬身東扶次韻見和有招予卜居城南之
意仍用前韻奉答
千萬云買鄰附勢別有見緬彼南村人素心皎秋練吾
鄕古城南取友洵多善何論天尺五不隔旬浹面戴君
罷微官生事尙流轉長吟肆滂葩令我欲焚硯丁君老
被褐元圃懷玉片文雅終見疵揚意豈能薦張君淸粹
姿藥樹託深眷妙語發哀彈未數空梁燕殷勤招隱篇
如以乘韋先東野若移家借車百事遣同巷古所敦誼
更重游串秋燈分讀書槭槭葉聲晏
三君招予九日六和塔登高風雨不果仍用前
韻奉寄
昔誦登高文天隨感所見何如采黃花閉戸顔自練選
臺非騎危趨山若登善浮圖插江滸越絕識眞面攀緣
夙有約旋若蟻九轉擬學岑杜輩慈恩鬭詩硯零雨阻
游屐想見靑一片茫茫招海賈曷月申藻薦枅栱麗新
營層壁繪天眷當願年穀豐風濤復淸燕收獲如寇至
忍使屏翳先坐念班掾言抑塞不自遣溼歌待窗明愁
吟炙香串遐覽分旣違湫隘甘侣晏
趙意林添構隱几山樓爲三層賦詩紀事屬予
次韻
經義注上宫明禋制重屋樓居自古然層構擇嘉木乃
有列仙儒思展千里目靜稽喻浩經一過不再讀般倕
恣麾斥重見四簷撲俯檻恣窺臨拔地獻蛾綠有如駕
飛鸞倒景互奔逐予生苦卑棲籬壁常局束手攓大滌
雲憶昔縱高躅十年墮塵土掬水難浣俗丹梯上更上
碧闌曲復曲飛翠落襟前翛然謝五欲看山不下樓有
酒願頗足何減南湖主羣仙誇繪幅(宋張功甫南湖園中有羣仙繪幅樓盡見江湖諸山)
危臺休宜三名園樂非獨爲語阮家咸繼聲寫麗矚(謂令)
(姪誠夫)
東坡先生墨妙亭詩殘刻十七字石齋黃公得
之琢其背以受墨名曰斷碑硯今歸桐溪汪氏
拓其文裝於册來索詩
吳興太守珠湖客繕亭蒐碑聚名蹟誰其詩者長帽翁
鉤勒溪藤上樂石後來烏臺有追勘蔡奴之兄未攟摭
眾碑零落一碑存又復缺斷眞可惜誰知此碑爲此硯
世閒物化等兒劇漳浦黃公署名在箕尾中天映奎壁
文章氣節兩不虧汪子寶之永無斁
題汪近人煎茶圖
巢林先生愛梅兼愛茶啜茶日日寫梅花要將胸中淸
苦味吐作紙上冰霜椏敲門走送古梅枝索我煎茶圖
子詩此圖乃是西唐山人所作之橫幅窠石苔皴安矮
屋石邊修竹不受厄合和茶烟上空綠石兄竹弟玉川
居山屐田衣野態疎素瓷傳處四三客盡讓先生七椀
餘先生一目盲似杜子夏不事王侯恣瀟灑尙畱一目
著花梢鐵線圈成春染惹春風過後發茶香放筆橫眠
夢蝶牀南船北馬喧如沸肯出城陰舊草堂
賦詩牌和嶰谷
誰將平水韻刻竹縱橫呈集韻以爲詩詩牌所由成如
彼伯玉妻盤中辨形聲其難各一字(韓詩六字常語一字難)其數逾
百名(儀禮百名以上書于策注名書文也今謂之字)區分忽陣合星列俄雲行束縛窘
意匠淩亂鬭心兵韓豪不得逞李捷那可幷諦視經營
始落落疑殘枰脫簡類酒誥補亡待由庚耐險劇登棧
須滿呀填阬得雋亦偶爾取鬧眞無情頃之目光到手
敏緣思精棄取判䃉玉虛實歸權衡音通柳丣讀意協
猗那賡澀體篠驂亞餘韻瘀絮爭泥塗弄明月枯枿擢
芝英君家詩神王筆掉橫海鯨勺涔出變化一一敵皆
勍分曹破往例遞送同踐更復製詩牌詩用以堅齊盟
我媿才力薄壁上觀崢嶸身世等格五科第任投瓊惟
此文字戲見獵心猶傾和詩傳故事奚事鍾嶸評
西顥歸自津門過訪小飲草堂有作
薄薄江雲正護霜客來踏破徑苔荒劇談往事同吹網
小喚村醪可過牆俗眼舉肥愁有例歸心破臘喜難當
直沽冰雪三年住釀得詩豪百丈強(吹網出林間錄)
十二月十七日夜坐
流光忽忽意騰騰顧影眞如罷講僧行夜坊隅微有月
潑寒時節竟無冰向來朋舊空吟卷閑裏溪山付瘦藤
坐對梅花不成語十年孤負短檠燈
同麐徵西顥瑶圃放舟孤山探梅分得低字
先春水波動碧瀲明頗黎羣山盡倒影延緣葛嶺西歲
晏競錐刀甕天亂醯雞梅花冷笑人誰踏蒼苔梯風遏
船尾住日薄林影翳斜窺冰匳色漸上寒梢低亭空撫
陳迹事往多觸&KR1290;同來看花客半作泉下泥我輩幸身
強濁酒勿厭攜吟袖訝染香醉墨爭題鷖嚴城自難越
催歸烏擇棲湖烟晩横黛回首境巳迷
除夕南湖草堂作
除夕今番景色饒輕陰門巷漸微潮出籬水影梅烟動
隔屋春聲燭燄銷慈母行年開八秩太平生世見三朝
野夫不記身名賤料理杯盤菜甲挑(白樂天詩行開第八秩自注時俗以七十以上爲開第八)
(秩抃隱筆記禮八十日有秩故以八十爲八秩)
正月三日南湖大雪用東坡先生淸虛堂雪韻
(以下庚申)
去冬晴暖草茁沙靑蠅醜扇蜂放衙天公與物壓疵癘
預儲萬斛空中花除夕陰陰星斗晦籸盆樺燭明千家
元化迴旋謹歲始先驅風伯搖棲鴉奇寒特地作淸瑩
一雪三日何紛葩樓臺高下若界畫林薄雜糅誰梳爬
老夫興發叫奇絕徑往古寺尋僧茶繞湖蹢躅看不足
出郭底須勞馬撾一峰竹外炯難寫籤排凍指徒興嗟
不如歸擁地爐坐內景一氣含朝霞
人日立春用壬寅年人日雪韻
佳節翩翩故作姸新詞祝向酒尊邊釵頭人勝兼春勝
鏡裏今年健去年大有城南刺船興行爲江上看花顚
苔痕尙積牆陰雪且殢重衾一醉眠
同麐徵敦復西顥曦亮北亭游西溪進舟西堰
橋望秦亭法華諸山晴雪
素色望不窮連峰出橫彴懿此春霽初尙果汎雪諾寒
光到天淨日影穿林薄巒過首屢回灘淺舟時閣憶昔
探疎梅未逢飛霙落及茲剡中興凍損萬千萼(去年奇温梅花盡放今春爲冰)
(雪所萎)勝事詎易兼淸游聊可託下舂對玉屏相暖有芳酌
暮至西溪寫望
緣源遂輟櫂地冷人事幽翳竹見雪屋隔溪倚漁舟行
歌互相答平衍開閑疇林壑遠繚白貫以靑瑤流落日
照東塢悄然思舊游童稚今始衰鬋茅不自謀有媿扶
犁子將事叱春牛
夜宿溪上巢翫月
卧具寄閑房溪響無時空童子香自焚幽夕起禪諷門
開微月色潺湲正堪弄月午山風來蕭蕭松影動鳥棲
磵戸春雪護峰腰凍此時共林僧忘言亦無夢
曉入石人塢至粟山下看泉
初日照深竹微霜溼如煦東山氣稍和嵓㟧此迴阻石
人不可卽石杵杳何許(太平寰宇記錢唐粟山下有吳大帝石杵題刻尙存)惟有空林泉
鏘鳴自終古飛蘿濺輕烟灣碕漂翠雨泓泓惜遠寫激
激復新吐能令耳目淸相與爲賓主
游張氏溪莊是鄒孝直河渚草堂舊址
蕭散悅事外鼓枻轉回源偶沿松下楥遂叩花裏門萬
花盡萎香落粉空苔痕今晨山雪&KR0764;疎闌坐微暄藤格
穿窈窕莎徑銷塵煩水流過北牖岫列開南軒昔人隱
蒙蘢寂寞道自尊時預緇素會偶隨樵牧言悁然撫遺
躅吹樓匪思存
晩過秋雪菴
斜景雪峰靑容與來沚中春田渺無際碧流漫交通擁
楫忽生寒峭風吹自東鱗雲漾天影落日明復陰鐘梵
此時歇空香出浦深香門渡橋入魚鳥皆相識更上小
樓看澄心延暝色欲畱苦不得輕波送客還村圍何限
樹溪口轉多灣晩契眞如理期水又期山
信宿溪上巢夜復大雪曉望有作
淸寒山夢驚曉色上佛幌披衣俯高牖的皪帶林莽亂
迷荒塗蹤深罨春流響稍稍雜雰靄冥冥失諸嶂昨來
渚上游復此&KR0588;中賞缾盂有妍淨松竹同偃仰窙寥觀
太空眩花本無象一庭虛白光湛寂生妙想
雪中西溪歸舟
興盡歸亦好野艇僅容膝推篷山趣多肆目愁易失雲
雪相糢糊粉墨一蕭瑟橋危積未平篁深飄更密中閒
五六人把酒兼散帙范寬與趙幹正復難下筆
題張情田種瓜圖
北垞南鄰路未賖荷鋤深隱不須誇鶴飛猶認孫鍾里
飯罷同尋步隲家十畝靑山新戸口一牀斑管小生涯
畫圖只有長安許解寫縱橫五色瓜(圖爲許江門筆)
紅橋春游曲祝荔亭席上西唐授衣同作
客愁當春亂如絲挂在紅橋新柳枝主人官小肯愛客
載酒喚船波拍拍孟婆跋扈作餘寒玉簫吹過曲闌干
東陵飛下三靑鳥女兒破顔鈿窩小繁華瞥眼徒紛紜
牛羊踏穿阿𡡉墳隔江山映殘梅晩招之不來殊偃蹇
主人勸客爲樂方陳郎叩舷發老狂高子哦詩妙五字
游魚出聽燈在水風花上巳連淸明有約更賦麗人行
杭堇浦編修以詩寄越香次韻奉謝
雲窗風味極深嚴遠致餘熏妙語兼詹事可容評甲煎
魯公未許續香籨春宵几閣勞相憶微雨房櫳好細添
因有辟寒燕玉在溫黁肯爲故人拈
以越香寄樊榭徵君(仁和)杭世駿(大宗)
南湖雪月劇淸嚴特寄名香百和兼拂去定應縈玉
枕屑殘猶得壓金籨重衾隔雨微微潤小榭因風續
續添知有閑情工繾綣苕娘纖手喜初拈(君侍姬苕人)
四月十九日葯山招同敬身西林集湖舫分得
人字
平湖淸霽碧無塵來作遨頭也快人試挈櫻桃蠻榼小
更烹槐火石泉新鬢絲似我追今昔山色如君忘主賓
尙惜三潭涼月好不教迴櫂采香蓴
韓晉公五牛圖(藥山攜示書畫二種)
一牛胡襜陰虹屬其頭隨意齕枯棘轉噍不肯休一
牛徐步得自由彎彎雙角二尺修考工有語牛戴牛一
牛植立不見尾黃鍾滿脰鳴聲牟一牛日高隴上晝耕
罷回顧舚舑吐舌欲飲陂塘流惟有一牛施穿絡得非
王鞅兼裵鞧觸牆那解成八字奔馳不息知何求有唐
韓晉公名蹟今傳畱集賢官畫偶失收濟南別駕跋尾
遒晉公功業在節鎮轉輸萬斛江淮舟爾時助國遏狂
寇首重力穡乃有秋烏犍白牯禁出境圖此無異聽田
謳廣桑山中悟夙世臣節終守繪事優幕客戴嵩早人
室遺筆不見令人愁君今百里攜示我故物知出宋商
&KR0588;竹垞詩妙珊瑚鉤我欲躡步非匹儔但當學取滎陽
褚氏相牛法烟蓑雨笠追逐碌碡村中游
賈秋壑玉枕蘭亭
元相胡椒八百斛賈相蘭亭八百匣權倖雖同嗜好殊
簿錄當時有常法褚書縮本三摩挲名以玉枕珍無過
援兵不救吕文煥武爵翻酬王用和猶傳石刻風流在
蟋蟀堂空長秋菜眼見神龍第一匳與此滄桑閱人代
(宋理宗下嫁周漢國公主于楊鎮以神龍蘭亭爲第一奩見袁桷淸容居士集)
移居四首
南湖結隱八年餘又向東城賦卜居頗愛平橋通小市
也多喬木暎淸渠杜陵突兀見此屋韓子辛勤始有廬
笑我天慵俱未遂不妨隨地狎耕漁
華髮蕭蕭漸滿顚可無淸境著閑仙安排桑苧新茶閣
位置樵靑贋釣船細雨連畦容緩步涼風動樹足幽眠
麋公祠宇今相並且逐鄰翁掠社錢(里有古社祀蜀漢麋公子仲)
莎徑梅坪密復斜百弓堪作小園誇繞牆細數遲生筍
縛架親扶已卧花叢雜琴樽臨頓宅淸貧眷屬伏川家
從人畫出村夫子舊事它時一笑譁
封軺前日斷知聞月渚烟林合策勳仰屋著書聊耳耳
閉門種菜漫云云驗時巢燕方新乳迎客昏鴉欲作羣
稍待芟除荒穢了一軒風景任支分
爛溪舟中爲吳南礀題賞雨茅屋圖
賞雨古今無表聖乃其獨詩品二十四此語最娛目瀟
瀟感舊襟點點量愁斛人言長安道不及王官谷君家
吳山陽亦有香茅屋淸聲觸巖阿幽籟破林竹起攜玉
壺春引滿看簷瀑遠笑自雨亭天械已潛伏束書走淮
海圖經事攢錄故交施(竹田)與張(南漪)歸夢對牀卜一簾淸
淨水佳趣難頓復何如雨美膳安居果吾腹(華嚴經云護世城中雨美膳閻)
(浮提雨淸淨水)我初營新巢牽船過堰速逮此冥濛天溪上梅子
熟行與君周旋學舍苦偪䠞展圖生戃怳篷背聽撒菽
雲波尙蒼茫且就鷗邊宿
甲寅秋杪有過平望懷王載揚詩丙辰同被徵
相見於都下今年夏五重會於邗城僧舍載揚
用前韻見贈再次奉答
幾年分手輭塵紅重見江城檥釣篷賀老淸狂尙吳語
杜郎雅麗是唐風朱門冷炙三生夢禪榻茶烟一秃翁
爲話舊游姚與鮑(玉裁文學西岡明府)玉湖遠隔水雲中
原作(吳江)王藻(載揚)
幽蘭初吐夕陽紅喜値吟仙駐短篷京洛飛塵同昔
夢江湖聽雨見淸風一聲鐵笛東維子幾闋香詞白
石翁更誦移居新製好幾時傾倒草堂中
秋江行
秋陰如墨渲尙輕秋江如練熨始平秋風遭之鱗甲生
隔水婉婉秋山橫秋蛾凝碧怨已盈秋帆一片破空去
下有秋士與目成日向天涯飽塵土何如賞此崢泓蕭
瑟之秋情君不見秋江行
七月十七日病起小園作(是日白露田家忌雨)
靑林曲渚迴塘卧起西風竹牀小雨不妨白露高雲忽
轉殘陽銷除肺病無暑暱就心情已涼正有餘閑弄墨
籬葵浥浥新黃
白秋海棠
瓊姿不著一分肥如此幽閑絕世稀當戸金星開曉靨
下階涼月曳秋衣望來甘后風神似愁到班姬笑語非
只有流螢信孤潔夜深常傍短叢飛
偶出
偶出天陰淡城隅地靜便涼雲竹枝外秋水槿花邊陡
覺衣棱薄回看笠影偏無人見行跡幽意若爲傳
秋爽
古堞連秋爽迢迢入遠空年光伏枕後人事杜門中桂
氣熏殘日梧聲墜晩風同時榮落意吾欲問天公
南鄰桑屯田弢甫見訪兼和移居詩輒賦五言
用酬雅貺
窮居蔽泥水車跡過從稀避俗翁今是棲仁里可歸(沈約)
(郊居賦僑棲仁於東里)牆低聞雒誦門靜接深衣自此陶嘉月聯吟
願莫違
曉望
徙倚東臯上微寒欲衣(去聲)緜遥山著秋瘦小沼得風漣
半落鳴機月運晴曬穀天病身仍健在一飽頌豐年
西林招看菊小飲分得開字
子有東田屋西風幾度來看雲穿徑遠緣水到城迴紫
蟹依方釣黃花爲客開醉醒無不可肯學俗喧&KR4197;(沙河蟹以釣獲之)
九月十三夜月
夜靜樓陰直蕭寥犬吠闌江聲喧歲稔霜信壓秋殘桃
葉經教誦巴童藥遣丸無眠五更轉隙月近人寒(杭俗以潮大爲)
(有年之兆)
冬日同友人集倬雲禪師方丈
故林初起疾謝寺復相逢落葉徧深院寒雲過斷鐘淨
蔬充一食鄕思在諸峰別去經龕閉安禪禦凛冬
同西林游水陸寺追和東坡先生韻
笑指東坡宿處村卅年重打老僧門詩中修竹還依舊
劫外疎花又返魂龍攫何年香殿壞烏啼向夕石幢昏
歲殘眞有幽居味喜得龐居士共論
鄭筠谷招飲書帶草堂同張南漪作
焚魚卻賦遂初衣卜築東臯願不違湖上靑山如有約
京華白髮幾人歸舉杯中散情偏洽撫足梅公歎亦非
(時以足疾得告)猶有舊時耕釣伴遲君西崦筍牙肥
集小山堂食熊掌作呈谷林
熊肥壓蛙瘦長吉語難兩高齋集吟朋云此自遠餉駢
指含淺臕舐痕隱其上廚娘縷切餘無復攫拏狀平生
所忌者持付食肴將芼以筍菌甜調之用重釀馨逸魁
羹材箸起未肯放遐思深山中是物最神王傾崕恣咆
嘷豐草供跌踼拗樹有餘怒擘人定非妄導氣通仙經
善蟄隱寒嶂屈伸義或備肘腋疎周防是何雞狗輩碌
碌齊得喪雄姿墮鼎鬲罷食爲惆悵
新正五日將赴西林臯渟探梅之約晚晴志喜
(以下辛酉)
已見雪爲雨天教五日晴閑惟覓禪伴老更勇山程晩
色鈎簾淨春泥曳履輕花風吹第一明發摘船行
沈家塘舟中望臯亭作
飽聞臯亭幽梅花若香海彌年扁舟意故人肯相待況
多古來迹出郭興已倍密竹沈崧家長川伯顔壘蕭散
且同羣興亡渺千載紛吾愁霢霂旭影一峰在頃之風
褰霽好事煩眞宰鳥下翠微明林開宿雲改去作詠花
人庶無後時悔
繇金家堰入臯亭西麓至崇先寺寺爲宋顯仁
韋太后功德院
石路風輕逗嫩寒繁花遠近幾千攢花明正要微陰襯
路轉多從隔竹看春似合江堪載酒朅來古寺記迎鑾
誰知當日龍沙恨不見吹香到地殘(太后北歸曹勛作迎鑾七賦)
過橫山飯伏虎禪院
榔栗橫拖去登臨不用扶寒香接天影嵐色上花鬚饌
淨僧分供庭空客與娛平生到難處結習付圓蒲
入桃花塢至山半觀龍潭中有蜥蜴數頭咸湻
臨安志所云水甕也
盋裏何年咒蜿蜒入廚剖竹走涓涓癡兒不識神龍宅
只道山中一斗泉
中塔院禮眞歇禪師塔
靜院無人迹看碑拜蜀僧過牆禽動竹開戸鼠翻藤寂
滅超諸相安閑得上乘依然蕉葉塔誰更續心燈
訪桐塢安廬爲明慧文法師隱處
不見臯亭慧法師(李先輩長蘅句)孤峰幽澗若相期前身明月今
應是修到梅花定幾時半百已知逢世拙十年眞悔入
山遲試參金粟堂中影待我重來照鬢絲
暮投徧福寺宿楚木禪師方丈
西峰日落東峰昏游人迆邐沿山村烟中問路得樵叟
靑蘿一徑穿頽垣怪禽啼處明佛火新月照地如無痕
跳岑左右出林表參旗井鉞歷可捫千年廢殿作蔬圃
把茅蓋頂三間存龐眉長老我舊識道韻簡淡顔淸溫
草鞵峭緊久不用舌挂屋壁空無言繩牀畱客意頗厚
泉瀹性海通眞源睡蛇此夕自遠去前塵何足勞夢魂
千花玉雪亦可念坐待窗紙烘朝暾
人日泛舟至龍居灣遵山徑入永慶禪院用韋
蘇州藍嶺精舍韻
船子俟前灣路緣松色上複嶺始成誤偶遂登高賞一
公昔經營流水如在掌(院爲明一濂上人所剏)層層蒼翠中梵宇開
虛敞前人舊游處我輩自來往門閑花氣深山空禽語
響遣俗暫徘徊懷賢成俯仰(李長蘅有宿永慶步月詩)
同鄭筠谷河渚看梅宿鄭雪崕北渚草堂
迢迢小籃轝直至木橋旁晴雪一溪影白雲千嶂香偶
逢谷口隱如過藍田莊沿月櫂歌去梅花夢不忘
同筠谷太虛上人游花塢諸精舍十首
精進林
敷坐是何處蒼雪圍靑霞禪心如定水中滿七淨華
法楞菴
當年避雨至白㲲寫經寮門外翠陰合泉聲飛出橋
齋
幽篁不見天月出影穿漏照見齋榜題三點無新舊
在澗菴
在磵復在阿香閣橫空起磵水落天光時明疎竹底
憩錫菴
泠泠金策聲挂在春浮樹應被樹神畱不復更飛去
眠雲室
風磴折而上雲深年復年佛屋春寒峭覆以兜羅緜
樹雪林
澗東淸磬發隨風過澗西離離覆澗梅已落開未齊
谿飲菴
斸苔傍溪居春來泉脈動喧寂兩俱忘風瓢聊可用
雲巢
經臺烟籜翻定石風枝掃一片綠天中消搖除熱惱
實相菴
結茅在峰心杉竹蔽如舫茶烟去復還復颺孤藤上
小圃手植紅梅始花賞以長句
靑羊宫路絳霄春入骨陽和信息眞只合移根從小市
不知何處有雙身(二句皆紅梅事)砂丸竹外紛誰擲丹的風前染
乍勻一點微酸如可托不辭花下酒杯巡
筠谷見和移居詩有聽雨並宜東郭住看雲各
就北窗眠之句筠谷新宅亦在東城再用前韻
奉贈四首
燕鴻蹤跡十霜餘誰道今來慰索居蒸术烟深雖隔巷
澆蔬水遠亦同渠囂塵以外偏離市廉讓之間穩結廬
何事報章頻往返不過文史當佃漁
置身曾在閬風顚得請人稱是散仙拓地醉鄕新立戸
掀天宦海早回船忘機鷗似添佳侣無事雞難喚熟眠
聞道高樓收遠翠幾曾輕費見山錢
縈紆古堞路橫斜卭竹輕扶健可誇舊日掌痕驚夢草
老來腳疾愛尋花食單不用門生議步屧常過野老家
每坐草堂談娓娓隔籬人在寂無譁
蠻觸紛爭百不聞陶泓日日共餘勳玉堂故事歸田錄
委巷叢談灌圃云慧業君參無上法衰顔我避少年羣
敢言二老成來往聽雨聽風或可分
杏花下感春作
新暖殘寒薄綺櫳花枝刺眼寂寥中初來燕子窺妝面
不動參星照小紅已倩含桃作房老何須芍藥號崖公
只消春雨江南意手把霜絲對晩風
題芮衣亭觀察望雲圖
芮公秉淵粹吏治飾儒雅理劇無全牛撫循去害馬自
從迕上官未得歸白社辨銅如令丞奔走靡九夏海濱
兩黃髮久缺獻春斝安輿迎莫致悁脰意聊寫望雲與
叱馭知無二心也
鄰牆杏花和桑弢甫
韓公謫江陵見花憶京輦我從學圃餘種杏遮老眼一
枝頗横出風味極嬌輭卻窺鄰翁牆暈臉本同產匹如
大小喬東風嫁各遣脈脈抱單愁盈盈欠雙撚故人過
題句語妙不容選豪家玉闌空苔沒爭春楄美物詎同
歸妄心聊爲翦小立斜陽裏詩成一笑筦(來詩有豪家玉闌空過眼成小劫之句)
二月十三日雨中書事
僻巷無人到荒溝繞舍分雨多春半過鼃怒夜深聞徑
草全侵屐林花亂入雲誰云作詩苦終愧織簾勤
湖上效嬉春體次南磵韻二首
經時未識西湖面況復勝侣招春遊行雲不礙梅花嶼
新水初生蘭葉舟玉局風流那可見鐵崖故事誰當修
山眉波眼故常在過卻嬉春也逗畱(孤山梅花嶼明張望湖副使别業也今酒樓仍其名)
今年好春半風雨綠勻紅溼動湖光聽歌緩緩懷遺俗
屢舞僛僛恕老狂兩高峰頭人上冢三天竺國女焚香
更話前朝夜游樂花上燭龍波底翔
同家人輩奉老母小飲桃花下作
園林雲霽曉風高扶掖童孫不覺勞百葉花宜娛白髮
三升酒易典靑袍上書久謝東方朔結網深憐北郭騷
惟願年年小寒食綺霞圍醉坐週遭
杭郡庠掘地得蘇文忠公表忠觀碑宋刻二片
唐政不綱四海淆朱三作賊過於巢鬭雞牧馬盡黃屋
羣雄並起爭咆哮錢王兩浙爲保障職貢世守橘柚包
百年運去識眞主自攜圖籍歸汴郊歐九思公幕下客
何事作史相譏嘲竊觀私誌簸錢謗酬以尺喙非呶呶
表忠賴有坡公筆文如月表楚漢交大書突兀扶屋極
餘力入石蟠生蛟誰知楊璉築白塔塔材蒐索填深坳
淮南張氏又折毀新城摩雲防寇鈔是時四石僅存二
有人寶惜埋東膠靈芝荒苑矗祠宇伐山置棟豁且庨
墨本重摹失遒勁匹如蹇足追蒲梢(今碑爲明嘉靖中太守陳柯重刻)忽驚
故物仍出土園丁奔告鴉觜抛學官弟子共太息苔痕
横卧鄰齋庖千金巳&KR0693;柱下辱野火幸無牧豎敲報功
復古有位責移贮祠廡搴長筊豈弟君子神所勞春秋
享祀和弦匏
三月五日小園偶成
三月五日新雨晴愛向閑園樹底行不知春水夜來長
但見落花風外輕紫筍參差看作竹靑梅磊落欲攙櫻
道人坐閱韶光老嬾與塵中歲序爭
題東坡先生雪浪石盆銘拓本卽用雪浪石詩
韻
中山奇石猶雲屯蘇公筆陣書林尊回環屬讀有奇趣
如月照壁難霾昏當年礮材久摧落雨淋日炙眠沙村
偶然寓意在鄕土便如雪浪爭䕫門九華明窗未能買
一顰眉綠偕銷魂人間貪著盡幻妄要須禪喜窮荄根
不見宣和築艮岳峰巒萬態金填痕汴圍日急取作礮
世事變化安可論(靖康圍城時取艮岳諸石爲礮見三朝北盟會編)摩挲已似銅狄話
拄杖誰窺玉女盆如公偉人不可見只有文字千年存
嶰谷以曲竹杖見贈
九節仙人杖鏗然脫贈奇曲能存直體瑩可刻新詩添
得閑家具畱爲老護持塵中不肯用台宕有前期
夏日卧疾誠夫惠杏酪一器作此謝之
鵝王乳色白勝酥仙杏爲漿雅稱無寒食和餳傳故事
鼎娥候火費工夫口香三日驚猶在肺氣兼旬覺頓蘇
珍重攜來情不淺食經端爲起詩癯
六月十五夜納涼作
停待江城暑氣淸鐘疎漏斷欲三更月明不見星河影
夢醒微聞梧竹聲爽處身疑作寒玉慵來心未憶秋檠
空簾小院無人到起看盆荷帶露傾
立秋日苦熱
閑居節序任推遷無奈炎敲尙有權鬢畔一年秋又到
望中六月雨空傳呼雩故事煩官長病渴心情夢石泉
幸甚發狂非束帶桐陰赤腳故蕭然
以香櫞送西林系以長句
不羨龍涎出嶠南香林作狀補嵇含橘官淺俗難同調
桂子芳辛許共參絡斗帳中醒夕夢供橫幅畔對朝嵐
西風入手微黃處寫寄新詩海岳菴
送奕聞計偕北上兼簡令兄堇浦
北風吹雁度黃河南客偏教席帽馱都講才名吾久識
文場秀句子偏多聽雞曉牓開蕡燭走馬春關試杏羅
棣萼故人如問我&KR0588;園近日自成科
歲暮二詠
典衣
靑鏡流年始覺衰今年避債更無臺可知子敬家中物
新付長生庫裏來半爲閨人償藥劵(時朱姬病甚危)不愁老子乏
詩材敝裘無恙還畱在好待春溫臘底回
借書
歲闌百事不挂眼惟有借書聊自怡燈灺風宵親勘處
篝香霜曉手抄時里中今得小萬卷(東都事略朱昂篤學人目爲小萬卷謂趙子誠夫)
貧甚我慚無一瓻舊史臨潢新注就不知誰肯比松之
(時注遼史成)
沈椒園待御寄和移居詩用韻奉答四首
當年挹袂早春餘曾訪臯園水竹居竚聽歸鴻過別館
閑隨芳草繞通渠贈予朱老枕中祕卻返白牛涇上廬
(癸丑春晤椒園干杭以朱性父珊瑚木難爲貺)從此浮蹤忽南北恭聞尺一起樵漁
長安秋述欲華顚回首羣公盡列仙八月星河虛賣卜
三山風浪枉乘船修門又是攜書別東郭堪容抱甕眠
自向鉏瓜問消息不須籬落望飛錢
傳來佳句字攲斜詩室東陽儘意誇藥樹班行依曉日
茶廳滋味汎輕花幾人動色觀封事四韻搴香壓作家
應是本師查長老令嚴壁壘寂無譁(謂初白先生)
書題遼闊念相聞隔歲方酬子墨勳卧上下牀豪氣在
住東西屋古人云(謂令兄房仲)梅花溪月縈淸夢白鷺汀舟有
故羣直待許身公事畢數椽漁舍與君分(君有卜居西溪之意)
樊榭山房續集卷一
