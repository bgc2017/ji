樊榭山房文集卷第二
錢唐厲鶚太鴻
石經考異序
六經自遘秦火或藏屋壁或寘山崖大義微言幾乎中
絶漢興摭拾散佚絶而復續脫漏舛譌往往而有向歆
父子校之于前伏無忌劉騊駼馬融班固諸人校之于
後乃博士試甲乙科爭第高下至有行賂定蘭臺漆書
經字以合私文者于是熹平四年詔諸儒正五經文字
議郞蔡邕書丹刻石立于太學門外此石經之所自昉
也厥後魏正始唐開成孟蜀廣政宋至和嘉祐紹興俱
仿前規以示模式歐陽子集古錄所收金石文字最廣
獨遺唐石經不載趙德甫金石錄洪景伯隸釋所載漢
石經僅殘缺遺字晁子止取唐蜀石本與後唐長興版
本參校著石經考異其書不傳本朝崑山亭林顧氏
著石經考一編自漢以後異同始末該而存之可謂補
前人之遺者也吾友杭君堇浦補顧氏之遺而加詳中
參之以辨論如五經六經七經之核其實一字三字之
定其歸二十五碑四十八碑之析其數堂東堂西之殊
其列自洛入鄴自汴入燕之分其地駮鴻都門學非太
學魏石經非邯鄲湻書直發千古之蒙滯皎然如揭白
日渙然如釋春冰蓋綴緝旣力用思復精足以剖芒釐
審同異不獨爲顧氏之諍友兼可上㴑晁氏大裨來學
者已書成堇浦屬序于鶚竟讀而歎曰甚哉著書之難
也范曄楊衒之魏收魏徵諸家皆誤以漢石經爲三字
堇浦援据諸書而知一字之爲漢三字之爲魏請爲堇
浦立一佐證可乎公羊昭二十五年齊侯唁公于野井
旣哭以人爲菑何休注云菑周埒垣也今太學辟雍作
側字儒林傳休精研六經世儒無及者太尉陳蕃辟之
與參政事蕃敗乃作春秋公羊解詁覃思不闚門十有
七年按蕃誅于靈帝建寍元年又七年爲熹平四年始
立石經爾時休詁公羊未卒業則辟雍所作側字其爲
石經隸字無疑趙氏金石錄亦云世所傳經書與漢石
經不同者數百言此蔡邕石經一字之佐證也左氏隱
元年傳仲子手文爲魯夫人孔穎達正義云唐叔亦有
文在手曰虞隸書起于秦末手文必非隸書石經古文
魯作虞作&KR2590;手文容或似之按晉書衞恒傳言魏正
始中立古篆隸三字石經唐書藝文志有三字石經左
傳古篆書十二卷正義所引是古文一體此正始石經
三字之佐證也鶚不敏不足與于校讎之役聊以斯言
復堇浦或者希左袒于斯編云爾
方君任隸八分辨序
新安方子君任作隸八分辨或以爲方子有志於古之
道者也曷不觀馬鄭王許諸儒之會通發濂洛關閩諸
賢之壼奧以勒成一書而先從事於此予曰此卽方子
有志於古之道之一端也道載於文文散於事古者保
氏之所教學童之所習莫不晰其形聲以通知天下之
事而昌黎亦云爲文必先識字字莫古於古文大篆其
詳不可得聞矣莫備於小篆隸八分皆自秦時剏造以
迄於今予嘗謂始皇雄材大略不獨設郡縣築長城爲
千古無窮之利卽其有功於文字亦千古不易之軌則
也李斯作小篆程邈作隸王次仲作八分三體本自判
別後世自歐陽永叔洪景伯吾子行諸公誤以八分爲
隸由不知隸卽今之正書而八分取義亦未之講也善
乎蔡文姬之言曰割程邈字八分取二分割李篆字二
分取八分故謂之八分而隸與八分之辨已如列眉矣
方子博極羣籍援引富而評駮精畱心游藝之學何莫
非形而上者之所寓歟吾友金冬心處士最工八分得
漢人筆法方子曾求其書孝經上石以垂永久用暴秦
之遺文刊素王之聖典方子眞知所從事而衞道之心
至深且切也夫
戈達夫法書通解序
周官保氏以六書教國子所重者辨形聲謹點畫而已
自秦以降日就簡略始變古文爲小篆于是草隸以興
筆法亦重漢陳遵與人尺牘皆藏弆之以爲榮魏晉以
後帝王公卿競習於此北朝張景仁以八體位致通顯
史臣至稱爲倉頡以來一人法書之重與文學爭權矣
當湖戈君達夫宏通士也手輯法書通解頗詳於用筆
結字所撰述古一篇捃摭奧衍突過竇臮其學要自足
重不獨工書也達夫盛年方將以文學遭遇此書行爲
道山延閣之藏不可與盛熙明之法書攷共彪彪炳炳
於寰中耶
六藝之一錄序
歐公集古錄序云物常聚於所好而常得於有力之強
其言豈不信然哉而又以爲好之已篤則力雖未足猶
足以致之此殆公之遜辭而非其實也公之後有胡戢
秀才者效公集古作琬琰堂濟北晁元咎爲作詩云君
不見廬陵公往爲學士修書日詔卑千金訪遺逸遺文
逸字往往出是公集古之作在翰林修唐書時奉勅訪
求且有千金之購詎得謂力之未足乎故好之有力而
能聚其上帝王其次公卿又其次則士之淹雅而饒於
資者若夫布衣糲食窮居野處之士雖嗜之一而篤如
歐公者亦未必能得得亦未必能聚詘於力之不足往
往然也而公又慮聚多而終散乃撮其大要別爲錄目
兼作跋尾以傳後學此則公所好之一而篤雖帝王公
卿與士之淹雅而饒於資者好之而能聚不暇爲錄以
傳於世亦終等於象犀金玉之必散此時有力之強不
能不爲之詘而慕歐公之爲者出焉自宋迄今爲圖爲
評爲編爲譜爲史爲志爲錄爲略爲目爲記粲然備矣
而吾里倪先生崑渠有歐公之好而無其力乃集諸家
之所錄輯爲一編名曰六藝之一錄分別部類發凡起
例凡爲六門爲卷五百有奇以金文石刻法帖爲經以
書論書體書譜爲緯其用力可謂勤且肆矣先生志抑
而謙竊取直齋陳氏之旨以爲書品書斷所論雖工至
鍾王正與射御同科乃游藝之一耳鶚披其書上下千
古賅括朝野則通於史偏旁音訓各有據依則通於經
旁引曲證不遺幽遐則通於子與集蓋合四庫之菁華
以成一家之書而先生已當杖國之年不假門生子弟
之助閱市借人晨書暝寫數易寒暑以成書學之巨觀
其學力日力有非後生涉獵輩所可望然則先生之於
古可謂眞能好且聚者也強有力者也承命爲序蕪詞
不文幸得附名其間以爲厚幸云
一角編序
晩菘居士耽愛書畫獨具眞賞此編自比之馬遠殘山
剩水以未見元以上眞蹟爲歉耳彼唐王廣津宋賈師
憲明嚴惟中據枋國之勢肆其豪奪金題玉躞充牣篋
笥未幾零落或歸天府或散人閒徒令人有煙雲過眼
之歎居士此編所購雖前代爲多然損硯田節衣食以
營之辨析入微芒寶護如頭目以悅吾生以長子孫居
士復何歉哉詩不云乎豈其食魚必河之魴祕密藏中
安樂法吾從居士而問之癸丑除夕題于南湖花隱
漢印譜序
漢印之傳于今者有二曰官印曰私印官印昉于周之
璽節至漢製乃大備緩鑄急鑿爲用不同今之印製九
疊其文去漢絕遠惟私印記姓名多仿漢法夫班范兩
史荀袁兩紀之所載其功德炳煥于簡册者詎因一印
存毀爲重輕若姦諛之骨旣朽而名印猶存宜唾棄毀
滅之不恤況瑣瑣猯狢噉盡無可稱述者乎然且王厚
之姜夔錢選顏叔夏著之爲譜揚克一著之爲格吾邱
衍著之爲式朱珪著之爲集考葉森著之爲韻釋諸君
子豈惟篆學之古拙足取哉亦云善惡之名笵金附之
不朽爲吉爲辱勸戒是寓其修名不立徒託蟲篆以自
見者又足懼也夫是之取其亦遠于玩物喪志之誚已
甘泉程君振華多才藝最精于鑒賞嘗藏弆漢官私印
共八百餘件濡紙脫文編排爲譜屬予序其端因爲道
漢印可取者如此
續泉志序
續泉志若干卷吾友胡道周氏續宋鄱陽洪文安公遵
之書而作也錢法自周九府漢三官而後輕重大小時
異代殊前文安而篹述者若梁顧烜唐封演張台宋陶
岳杜鎬董逌金光襲李孝美輩文安皆㩜摭而辯證之
又廣采史子諸家而以家藏古泉百餘品摹畫爲圖用
力可謂勤已惟昔宋室之南軍興歲幣公私交困緡錢
不足用始以益州交子之法行於江淮行在於是天聖
閒所置務其交引視錢爲準者卽以交引代錢天下大
計仰給於紙謂之楮幣元費著作譜載其圖式界數甚
詳錢法之變於是而極文安生其際目擊時艱爰作泉
志論世者以爲殆文安微意所寓云道周嗜古之篤不
減文安凡所昈陳皆得於神林破冢鋊摩蘚蝕之餘不
獨齊太公貨新莽泉模爲文安志所未備卽有宋一代
諸年號泉之外又得銅牌徑二寸許其文爲臨安府行
用準三百文省予向讀郞仁寶七修類藳云是南渡國
窮補救變通之物交會錢引之類第不解所謂省者何
考洪文敏容齋隨筆云太平興國四年因五季之制詔
民閒緡錢定以七十七爲陌自是以來官民出納名曰
省錢然則銅牌者殆亦支錢之劵當日錢無足陌故著
省字非如楮幣之祇以千百爲率也銅牌廢而楮幣行
此正可補宋史食貨志之缺於以續文安作志之微意
相去五百年有莫逆於心者焉文安志分九品曰正用
品曰僞品曰不知年代品曰天品曰外國品曰奇品曰
厭勝品天與神鄰於幻誕無稽道周削之限以七品尤
有特見予故觕舉大略而爲之序
醯略序
趙君意林撰醯略成如干卷賅綜奧衍靡所不具實爲
前此所未有不特顧野王載䤘之味吾子行辨酢醋
之文而已而無學之徒或目爲底下之書夫大易所陳
曰節飲食雅詩所褒曰議酒食醯鄰於酒而可飲食者
也治菹柔膾和藥養骨無不是需節之議之寍無切於
資生之要而漫侈隸事云乎哉予準之漢以來簿錄家
應入子類者有二周禮食醫掌王百醬之齊膳夫職云
醬有百二十二甕賈氏疏醬謂醯醢也鄭氏云齊菹醬
皆須醯成味也隋經籍志食經酒要皆附醫家醯略應
入醫家齊民要術起自耕農終於醯醢宋藝文志酒譜
茶錄皆附農家醯略應入農家準之於子如此參之於
經如彼後之淹雅君子其舍諸魚豢作典略裴子野作
宋略李湻風謂王無功爲酒家之南董予亦謂君爲醯
人之魚裴夫略者巡也於書無不巡也略者界也以醯
爲之界也
使琉球記序
皇淸受命奄有區宇仁風義問扇被萬國戴斗比景之
域文身鑿齒之倫無不悉主悉臣奔走恐後琉球遠在
東南海中恭順夙著冀霑
聖人寵靈世爲外藩以奠卉服延頸鶴望請封者至再
康熙元年張侍御學禮銜
命以行遠涉鯨波踰年後歸中朝著有使琉球記二卷
上卷言使事下卷言風土也侍御嘗鏤版歲久漶漫曾
孫寶善謀重授之剞劂而屬鶚爲序按琉球之名始見
隋書字作流求元史作璢求隋書言國王姓歡斯居波
羅檀洞多鬭鏤樹條纖似髮王乘木獸所居聚髑體壁
下異俗可駭如此元史但言彭湖嶼已下漁舟颶漂落
漈返者百一自隋至元慰諭不服浮海擊襲虜其民人
而還明洪武五年中山王察度始遣使入貢而山南山
北二王相繼受封其後爲中山所併朝臣奉使者陳侃
蕭崇業夏子陽客胡靖等各有撰述明一統志仍隋書
之舊而侃等所書類多浮飾紕繆其言不實君子弗尙
也侍御之記魚龍風雨變怪百出其奇險有不止於落
漈者自正副使臣以至黃頭赤幘輩皆仰
天家威德所芘克全無恙而禮儀之虔恪民俗之樸略
絕無荒誕可駭之狀則
至化之漸者遠故錄之象胥掌之舌人者簡且質也且
夫人臣出使外國多以口舌折衝若陸賈張騫等爲比
無論南越大宛非唐虞盛世事而賈等方緩頰吐吻之
不暇又豈能條其見聞一一筆之於書若琉球國貧而
俗儉侍御減供却金上體
朝廷恤小柔遠之至意而中山久旱册禮旣畢大雨三
日
聖澤滂流瑞應尤卓越萬古周禮大小行人之職所以
撫邦國諸侯者歲徧存三歲徧頫五歲徧省而又錄其
禮俗政教札荒厄貧康樂和親之類各爲一書以反命
于王以周知天下之故侍御之記其猶比物此志也夫
嗣是出使者汪檢討楫則有使琉球雜錄中山沿革志
徐編修葆光則有中山傳信錄皆本待御而增益其未
備惟侍御能舉其大者以有待也
鳥船紀略序
古者車戰利西北舟師利東南此大較也太公陳蒼兕
於盟津叔向召舟虞於涇水西北之兵未嘗不需舟以
濟攻擊備禦之方略焉賦苦匏者命之將習流不其難
歟所謂利東南者三江五湖黏天無壁寇據爲險我乘
爲利以舟禦舟卽以舟攻舟則形式之詳器械之精操
縱之宜未有不講求儲偫而能占師中之吉獲濟川之
用者矣康熙十三年逆藩吳三桂以滇南叛全楚振動
挂鎮海大將軍印京口將軍張公時爲副都統聞變卽
移駐武昌佐討逆將軍鄂公鼐帥水軍進勦賊黨盤踞
岳州出沒洞庭公謂水陸夾攻爲上計遂以沙船屢敗
其眾兇渠杜輝獨乘鳥船船勢駊騀不可仰攻公請於
幕府造鳥船以敵之附掠陣使臣入奏奉
命使公至江南監其役京口船式久廢無考公因福船
之製增損之船成凡六十艘復泝流入湖舟犀士飽風
利帆駛連有桃花峽柳林觜君山壘石之捷會十月水
涸眾慮阻淺爲賊所乘公不爲動橫截上流使之餽援
俱絕魚駭獸散
王師於是直抵滇城逆黨卽時殄滅論者謂保全岳鄂
得鳥船戰力爲多夫自昔水軍俱用火攻若岑彭伐公
孫述則以冒突露橈焚夷陵之浮橋周瑜拒曹操則以
蒙衝鬭艦燒赤壁之戰舸王濬平孫皓則以大船連舫
然橫江之鐵鎖乃所藉者荻薪膏炬而已今則礮火星
而無堅不摧牌盾雲羅無隙不固櫂卒譟躍鉤拒並施
此卽虞姁程工無所獻其巧輸般運指不足喻其奇者
也然且剏者不能用用者未必剏公始以意匠經營爲
船司空繼以忠勇奮厲登艫指麾莫不如意蓋旌旗沿
武昌而上也先聲足以褫賊之魄樓㯭劃洞庭而戰也
持久足以制賊之命於以上禀
廟謨下作士氣有存於剏物之先者其佩將印受上賞
以功名顯不亦宜乎公鎮京口月餘寢疾彌畱言不及
私惟出鳥船紀略一編授嗣君景仲俾錄而藏之安不
忘危有備無患公之志也公孫運判寶善將雕木以傳
屬序於鶚所以裨
國史述祖德經武略胥在是焉因不敢辭而爲之序公
諱思恭字欽五奉天遼陽人隸鑲藍旗
王右丞集箋注序
箋釋之學自古爲難注班書者服虔應劭如湻晉灼而
外無慮十餘家至小顏新注穿漏解駮指其牴牾差謬
不少假借自謂無復遺恨而二劉兄弟父子旋起議之
注文選者李善而外如呂延濟劉良李周翰張銑呂向
等又加疏通可稱該備而邱光庭作兼明書多是正其
疎略求如酈善長之於水經劉孝標之於世說歴世久
遠無有索瘢擿垢者蓋指未易屈焉詩之有箋昉自鄭
氏宋人箋杜集數十家近人多取唐名家集爲之字櫛
句解以便觀覽而王右丞集獨鮮善本右丞詩在開寶
間早擅英聲千年來與儲太祝王龍標岑嘉州孟襄陽
輩並騖天壤尤推傑特文格華整超逸雖不以此獲稱
宋姚鉉撰唐文粹持擇最爲精審于右丞取頌碑序三
首詩筆並茂洵才人之極致也吾友趙君松谷愛玩是
編畱心綴述排比成二十八卷出以示予曰吾之爲是
注也唯詳與愼而巳詳故世士所津逮之籍左證明白
根括完善卽至榆函貝葉之藏亦無脫漏而疑義所在
寍愼而闕如郢書燕說吾知免巳又以餘力輯評跋羅
繪事具年譜展卷之下如與高人詞客在欹湖竹里間
繩坐靜言晤對于千載之上寍非蓺苑勝引哉若右丞
迫祿山僞命當賊平時與鄭虔並囚宣陽里虔以善畫
祈崔圓得免謫台州司戸右丞以秋槐落葉之句達肅
宗從輕左遷中允善乎少陵之目右丞曰一病緣明主
三年獨此心于鄭司戸則曰萬里傷心嚴譴日百年垂
死中興時又曰反覆歸聖朝點染無蕩滌則王鄭之優
劣詩史已有定論又何待後人之喋喋耶予因歎箋釋
之難而喜松谷之詳愼可爲注書之法後世雖有索瘢
擿垢者當亦歛然而退無復置喙矣
王雨楓集杜詩序
東坡謂學杜者唯得其皮骨集杜而無精神弊亦如之
集杜古句驅使貫穿猶可以奔放致力至五律則對屬
欲精章程欲變又須有灝氣流衍其中必具少陵之詩
律與少陵之情境而後爲之乃如自運俗士思以百家
衣體撏撦少陵而有之讀趙東山評注有不汗下者乎
山陰王君雨楓集杜五律詩多至三百餘首雨楓才氣
豪健弱冠卽舉鄕試用經冠其曹屢上禮部見擯于有
司馬煩車殆幾同少陵殘杯冷炙之恨年逾五十始以
詞學被薦論者謂與少陵獻三大禮賦試集賢院何異
乃少陵遂因獻賦得官其贈集賢崔國輔于休烈二學
士也有曰謬稱三賦在難述二公恩感激知已不忘衡
鑑之重如此雨楓攄文散藻有聲摩空不幸斥落且遘
微累如孟歸唐故事其別舉主也則曰繆稱三賦在刻
畫竟誰傳其自傷生理也則曰新詩句句好莫使眾人
傳嗟乎士只爲其可傳者耳使少陵卽不獻賦得官其
詩豈有能沒之者哉而雨楓終有不釋然者誠悼時之
已邁而惜命之多窮也少陵流轉飢困在救房琯被謫
以後雖暫稱遭遇終歸不偶雨楓生盛際淪棄而歸有
秦望會稽之山可遊眺有鏡中之田可畊優遊閭巷歌
咏太平其樂固未可量然則人生之幸不幸亦復何常
而集杜一編詎足以盡雨楓耶若其對屬之精章程之
變卽有如少陵之晩節漸於詩律細者識者具見之不
復多贅云
宛雅序
宛陵爲東南奧區溪淸駛而山秀拔風氣懋美生其地
者不誘於見聞而皆有以自立故其發於聲詩和平澹
雅無噍殺嘽緩之音陸放翁序李虞部之詩云來爲守
者風流吟咏謝宣城寔爲之冠生其鄕者歌詩復古梅
宛陵獨擅其宗斯言蓋實錄也繼宛陵而起者有明諸
梅若禹金季豹子馬杓司均未足當其選我朝施侍
讀愚山先生出而嗣蹤開寶以溯漢魏湻音至味流輩
所希予嘗謂漁洋長水過於傅采朝華容有時謝惟先
生獨無墜響宛雅一編蓋梅氏禹金爲之倡先生爲之
續而再續以迄於成者則先生之曾孫檗齋明府也夫
能選詩者必工詩審矣然非淵源有自矩矱世守則詩
之工也恆難言之唐杜甫爲審言孫論者謂句律之細
實本於祖而少陵亦云吾祖詩冠古又云詩是吾家事
宋陳師道爲洎孫論者謂詞格秀古造句愈工后山所
自亦如甫之於審言今檗齋稱詩江南無愧祖硯而宛
雅之選網羅幽隱持擇精嚴有以補梅氏之闕而成先
生未竟之業是則鄕國所用輶軒所采且足以標樹海
內之的而爲羣唱所歸非偉觀歟予因之重有感焉吾
鄕風雅之盛不減宛陵無好事者蒐而輯之恆以爲欠
事往時吳丈志上商邱太宰坐中唱和客也嘗竭二十
年之力上自六朝唐人下迄前代錄爲武林耆舊集藳
如束筍頭白眼昏日夕鈔撮事未竣而殁今其遺書具
在後人不能爲之表章里中同志欲畢其緒又不肯傳
寫寘諸敗簏恐雨黦螙侵終歸烏有然則吾人之著述
其有賴於賢子孫詎不亟亟哉
沽上題襟集序
古者賦詩有二有自作者如晉士蔿狐裘之賦是也有
引古者如鄭六卿餞韓宣子所賦是也引古者義取斷
章卽如自作而不出鄭志以昵燕好後世奧區遐覽友
朋倡酬之作權輿於此矣津門爲直沽入海處自元明
以來地近畿南運舟官舫從之取道詞客經由者率多
羇旅閔歎所謂勞者之歌求其遊集宴衎賦詩言志如
顧阿瑛玉山雅集徐良夫耕漁軒集等不特自作者不
可得卽援引前代亦寥闃無聞豈非不得其人無地主
以爲之剏哉查君心穀儉堂晜弟詩品皆淸警拔俗性
復喜賓友負郭有水西莊軒櫺虛敞坐挹風帆雲樹於
無際主其家者多浙中名勝山陰則有劉君雪舫胡君
炅齋秀水則有萬君柘坡吾杭則有吳君東壁陳君對
漚汪生西顥其詩各張一軍與主人爲勍敵合數年來
晨夕往還之作釐爲八卷又附以聯句詩餘二卷目之
曰沽上題襟集夫漢上題襟集者唐段成式溫庭筠周
繇余知古輩在徐商幕府追遊之作也江漢閒國風所
首及固詩人之淵藪而諸人所爲坐觀花豓狎燕綺靡
僅步齊梁之後塵以視斯集粲如球貝和如笙鏞幽鳴
相答如松風㵎水近古之會友樂羣相宣以道者雖仍
其名詎襲其響乎僕三遊長安皆有事輪蹏未嘗一至
水西與分劇韻心穀諸君旣剏爲沽上之作者後有引
古之流直以爲沽志可也
茅湘客絮吳羹詩選序
吳爲東南大藩本朝漸摩至化湻醲粹美聲詩極盛
其著者大小雅之材傳誦通都大邑髫男稚女皆能道
其姓氏其隱者靑燈老屋破硯枯吟或至槁項黃馘不
能博一人知已徒埋沈於菰煙蘆雪之鄕者不知凡幾
輩此五湖茅湘客先生絮吳羹詩選之所爲用心也或
仂高仲武之評或綴元裕之之傳悽然似山陽笛泫然
似雍門琴不待讀其詩已想見其人而況其詩不一格
人不一情高者入天幽者徹泉古非朽蠧新非纖側此
如入三吳之市金齏玉膾芳腴溢目饜飫之餘幾至無
下箸處題曰絮吳羹者謙詞也亦快詞也若曰吳俗輕
揚吳音淸浮欲如調五味者劑而平之則非先生之本
意矣
煙草唱和詩序
古之飲者周禮酒正三酒之外又有漿人六飲水漿醴
涼醫酏之屬其厚薄有殊大抵不離酒林耳三國吳志
韋曜傳始有茶荈之名自是茗飲盛行于世古所謂六
飲者廢矣若今之煙草明季出自呂宋國亦謂之煙酒
以火不以水蓋飲類也顧未有詩之者當湖陸南香先
生博物洽聞領袖羣雅倡爲靑韻六首一時名流和者
數十人爭先獲雋都爲一編而屬序于予予鄕亦嗜此
以肺疾禁不復飲幾同母旻論茶有利暫累大之慮然
煙草之嗜徧天下遂與茶角勝茶有經有錄而煙草有
詩吾知好事者當十手傳鈔庶幾彤管之貽芳蘭之佩
也乾隆辛未季春二十有五日
樊榭山房文集卷二
