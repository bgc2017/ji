樊榭山房集外詞卷三
錢唐厲鶚太鴻
秋林琴雅(原三十五闋編入正集十一闋)
倦尋芳
揚州與江佩水別三年矣辛丑春日在都下
重見于程蓉槎齋中話舊悽然因製此曲
水萍不定煙月無端人海逢又曲曲萸灣空老那回楊
柳十二街中燈過五十三樓上寒銷九數年華但簫沈
夢遠鏡窺吟瘦共細乳分茶清晝門外塵緇儂定能
否淺碧西山贏得此懷如舊相見猶憐雲聚散相思應
在花前後似分明話秋池雨窗時候
花發沁園春
瓊花觀春宵小飲
柳裊新栽杏開初嫁竹西自古隋苑因風側帽借月窺
簾九里繡街行半青旗影轉攜酒訪深沈瑶殿正扇暈
寒拂飛鸞釵光明動棲燕可惜司花不見繞無雙亭
前細訴清怨香憔玉悴雨絕星移十二畫闌天遠傷心
未慣聊一醉問春深淺念草草約伴籠燈吳船江上歸
晩
聒龍謠
虎&KR0588;
鬢影春船鈴風午樹一徑松門苔繡北去南歸殢幾番
歌酒聽歌侶畫壁無蹤覓酒伴卷波非舊祇年年小泊
情懷渾相識半塘柳吟邊石望中樓罨歷亂墜絮抛
殘芳晝客心孤迥更闌干垂手過淸明尙未還家問燕
子定巢能否者些時吳水吳山盡成迤逗
百字令
表忠觀懷古
雲旗風馬見虯&KR1086;髣髴英雄徒步啼得羅平妖鳥盡自
向錢塘開府玉册樓高錦衣城壯百萬貔貅駐江神心
折迴濤先避強弩休說朱五經兒東南霸氣三世偏
能據天遣山河都姓趙拱手還歸眞主麥飯空祠柳圈
寒食緩緩歌遊女蘇碑仍在眼前龍鳳飛舞
霜天曉角
華秋岳松月圖
查牙老樹記得何年遇攢出翠鍼千百是妙手新栽處
過雨涼月吐紛紛清影舞孤鶴不成秋睡又翻下半
空露
南樓令
醉仙圖
無夢到槐柯蓬山自踏歌酒逡巡頃刻花多有酒有花
吾事辦呼冷月出滄波落珮任顔酡壺中一太和儘
長年銷得婆娑便道老仙眞箇醉人世醒待如何
玲瓏四犯
南屏和徐紫山韻
九疊匡廬恰宛在湖南松雨新染畫出青紅斜照玉匳
閒展隨意捨郤划船指竹尾數峰遊徧聽下方鼓笛聲
來穿塔冷雲遮斷暮鐘初起僧歸遠碧玲瓏有人句
管重尋涑水崖碑在零落釵痕蒼蘚還問劍氣長埋一
例魚燈吹散唱夜涼山鬼紛萬古騷情亂
八寶妝
孔雀
影孕初成花屏未落只傍瘴煙腥雨萬里攜來闌檻裏
文采愁他相誤金盆新水一泓地錦安排濃春時霎婆
娑舞誰惜明妝圓翠矜誇兒女暗憶勞竹叢深鷓鴣
啼殺舊棲知在何處怎肯供榕陰珥戸且聊向藤墪閒
住待升卻聯拳左距莫迷秦客搴芳路正貝葉香清佛
鋪有日歸依否(鹽鐵論南方以孔雀珥門戶鄧椿畫繼宣和殿荔枝結實孔雀在其下召衆史圖之各極其思華采爛然但孔雀欲)
(升藤墪先舉石脚上曰未也孔雀升高必光舉左)
埽花遊
白石蓮花燈
曲寮夜迥正裊鬢茶煙一枝斜颭玉缾數燄勝驪山琢
就暖泉香汎水月分淸葉葉釵頭乍歛最淒黯是霜苦
校書虹冷談劍升降吹素豔恍照破秋心滿懷蕭澹
六時漏點更東林夢去岫深苔掩絳蠟啼香幾許風情
自感小憑檻捧重臺妙明無染
金浮圖
元中峰禪師遺履在雲居寺
松門碧千秋講席不借猶存素絇如昔想高僧定後工
詩筆飬就新篁自具參天標格踏破山青雲白雙趺解
處游戲何人識蛛綱積堂空磬寂未墜眞風笑他留
隻茫茫大塊同爲客回首連昌蘚暗文綦跡幾緉軟紅
可惜攜看過午葉響煙林側(高峰謂師是竿上林新篁)
三部樂
流求紙
瀛海荒唐訝未識蔡候素濤懸影一簾花雪輕揭煩他
文頸早傳徧山北山南坐鬪鏤樹底石几鋪淨碧環㠀
女可有譯書題贈坑灰昔時乍冷說先秦采藥襞牋
誰證鬛帆又移近浦星槎風定展松紋乍磨翠餅須分
寫歡斯異境身世似粟蓮鬚外天水遙永(歡斯流求族姓也)
水調歌頭
訪吳丈志上寄老庵
撫景不自得奈此綠陰何試尋北郭隱處亭角掛煙蘿
門裹簾櫳如鏡門外帆檣如薺靜躁隔無多夫子一邱
壑舉世盡風波枕琴眠看雲坐采芝歌老來苒苒奚
事圖史日摩挲與我周旋作我不恨古人不見鶴鬢任
教皤蟬亦愛清境流響出庭柯
澡蘭香
五月一日臯亭山下競渡
霞翻浦樹雪濺汀蓮疊鼓彩虬欲起梭船貴買鏡檻先
開盡逐閙竿游戲定何年鳧羽淩波風光留人似此打
扮杭州十里銷魂煙水棹轉盤渦更險爲憶山前受
降遺事花釵翦艾麝粉吹菰越女但知沈醉瞥回眸眾
裏盈盈行雨防霑羅袂念散後夢繞湘雲涼㡡新睡(宋黃公紹)
(競渡櫂歌朝了霍山朝岳帝十分打扮是杭州)
買陂塘
題洞庭龍女圖櫽括湘夫人辭
白雲來洞庭渚北雙眸眇眇愁予秋風乍嫋層波遠木
葉翾飛如雨期又阻獨騁望蘋中不見巢青羽相思欲
訴悵澧有紅蘭沅生碧芷公子杳何處朝馳馬忽向
江臯羈旅佳人邂逅低語未能騰駕偕煙逝築室水心
如許蛟瘦舞算只在椒堂荷屋香蘅宇褋遺南浦看霓
帶繽紛九嶷迎得聊以共容與
金縷曲
白燕和紫山韻
掠影分池面訝今年社前初到練抛雙翦珠館何時歸
去後不定翩翩風顫還細認謝家深院郤怕芹泥輕涴
得舞爭高月底依稀見銜墜絮舊巢伴倚紅杏處花
微歎恁休誇烏衣輕俊羣遊非慣飛上銀旛相比竝已
別春温爐炭簾下誤玉人低喚莫是灞橋寒尙在阻鈿
車寂寞音塵斷看弱羽帶流霰
湘春夜月
當歌有感
翦春燈越羅無奈寒侵裊裊乍囀鶯吭清絶月穿林丁
字竿垂簾下恐落梅風起吹散難尋算世閒只有酸甜
幾拍堪訴情深朱顔暗換錦屏迢遞千萬沈吟揾透
啼衫知那裏弄絲煙柳猶繫人心鱗乖雁阻寫翠牋誰
是知音恁怨咽縱當時聽得愁眉早聚何况而今
憶少年
朝雲湖上春風門外非煙牆畔行來似無力好花枝微
顫評泊圓&KR1086;應末見憶長蛾碧山俱遠清宵夢難到
恨雙雙銀蒜
戀繡衾
羅屏低隔塵繞街冷香茸初卸小釵見說道分攜近悄
無言愁黛費猜雁燈花共珠啼墜寫烏絲剛捲又開
始信有銷魂賦最銷魂蘭槳未催
玉樓春
銀塘冰泮晴波溜照影獨來凝立久一痕風帶不須寬
兩翦山螺依舊秀釵梁蜂蝶勞纖手底事暗驚朱粉
瘦欲絲未絮恰纔芽漸逗新愁渾似柳
清平樂
香塵不起鏡屜清於水親試盤鴉簾影底細雨蘭膏微
膩徘徊欲就雲緺些些轉側橫波聽得花冠唱也料
應階日斜趖(庾信賦還抽鏡屧)
賣花聲
豓韻徧芳蹊幾字高低宋牆東畔謝橋西喚到將離春
事減腸斷紅閨解語定淒迷留綴鸞篦香隨口角賤
如泥猶勝風欺幷雨妒分付鶯啼
鳳凰臺上憶吹簫
瓷簫
紫竹猶多白牙翻賤別有哀玉清圓盡奪得千峰翠色
寄與秦仙一夜秋生指下通宛轉星孔勻鐫瓊枝瘦脆
管似鵝輕翳如蟬誰知越窑古製好吹出氤氲五色
飛煙莫負郤青鸞素約冷倚襟前風外花甌共戛修新
譜悠咽逾姸空明境依約赤壁回船
水龍吟
題董羽出水戲珠龍圖上有御前之印幷宣
和御押
干年紙上風雲弄珠飛出宣和殿滄波涌雪銀鱗墨爪
騰空如練閒郤綃宮橘花開盡有何人見只豢龍舊姓
毘陵啞子吹腥雨穿枯硯回首天家頓遠尙塵中匆
匆流轉神湫易改青燈素壁鎖痕休斷笛裹吟殘捘邊
眠熟不勝清怨望冰簾影外香銷幾縷海山秋晩
賀新涼
秋日登八詠樓
衫袖秋情逼倚闌干一時收盡金華山色多謝連朝西
風緊吹我萍蹤江國又吹上層樓孤立欲洗胸懷忙呼
酒但溪聲西去鴻來北雲渡水天爲黑參差城郭今
猶昔念休文一麾去後聲名輝赫宴罷樽前惟家令老
妓依然相識惹滿座傷心皆泣大好東田歸應早便詩
傳八詠眞何益聊小住聽漁笛
樊榭山房集外詞卷三
