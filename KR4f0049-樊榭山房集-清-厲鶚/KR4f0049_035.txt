樊榭山房集外曲卷下
迎鑾新曲次套
百靈效瑞
第一折
旦扮觀音小旦扮善財貼扮龍女雜扮十六羅漢四
金剛韋䭾四揭帝神上
仙呂點絳脣瓔珞飄揚寶冠搖漾天人相來賀吾皇
花雨繽紛降
某乃觀音大士是也從聞思修證圓通果示三十二
應現身普度有情諸佛子列五十三善知識羣依自
在大慈容入道在普陀洛伽山瑞像居天竺靈感院
福國佑民盡道是祈晴則晴祈雨則雨尋聲憫世眞
箇是求女得女求男得男近日暫往海南遄歸浙右
恭聞當今聖主俯允臣民之請駕幸杭州駐
蹕湖上際此民安物阜之時欣逢就日瞻雲之會大
好太平景象也行介
混江龍(合唱)仁風遐暢蓂階化日影舒長說不盡三辰效
順五嶽呈祥講徧了納賈陳詩周典禮施徧了蠲租賜
復漢恩光勞牛酒問高年一箇箇童顔兒齒娛士女設
大酺一箇箇袨服新妝陳鹵簿有八十一乘屬車豹尾
櫂御舟過三千餘里巨艦龍驤昨年閒上崧高山呼萬
歲往昔裏巡五臺佛現中央今日箇浮河濟達淮江臨
越甸過吳邦多只爲慰萬姓堯衢夏諺豫游心答羣僚
顔輿丙節勤拳望方信的兩宮有慶景福無疆
旦白緩駕香雲來此已是西湖地面了
油葫蘆俺則見百頃琉璃水月鄕皺微風吹細浪雙峯
高峙碧霄旁兩隄倒暎青匳向六橋橫跨銀潢上點梅
花林叟家垂楊柳蘇仙舫識歡心黃鳥林間唱喜孜孜
長願奉君王
行到孤山敬瞻行殿正是不華不樸制度得中足
見臣民仰體聖懷也合唱
天下樂暢好是一帶柔條繞苑牆紅也波廊俯練塘萬
花中界開樓瓦黃並靈臺不日成陋宣房爾許忙嗤長
楊何太廣
旦白聖主睿藻冠絕古今發揮題詠湖山抑何幸
乎旦唱
那吒令步春隄曉光看魚吞錦香聽鶯歌柳房挹荷風
水窗汎秋湖月航弄三潭夜涼鏁雲峰夕照低踏殘雪
昏鐘撞費騷人多少評量
鵲踏枝(合唱)抉雲漢掞天章瀉驪珠耀星芒攬取山川萬
態難藏舞俄頃蛟龍滿紙怪不得動天顔常侍登牀
眾啟菩薩已到殿庭了旦中坐眾分立介
寄生草(旦唱)碧嶂圍蓮界青松蔭繡幢臺前臺後花開放
山南山北雲消長㵎分㵎合泉清壯印證了無來無去
妙明心方纔是不增不減神光像
善財過來小旦菩薩有何分付旦聖駕將臨你速
去召取大江以南至於浙省一切山祇海若整齊隊
仗迎護翠華須小心在意者
幺篇馤馤秋芳閣峩峩中印堂紫竹林當不得迎鑾
仗白鸚哥當不得清葭響柳枝瓶當不得金吾棒好喚
取靈祇導駕莫畱連纔顯得神通護國能停當
賺尾(合唱)治世轉輪王出世牟尼藏受海眾無邊供養怎
比得聖德神功流厚壤處茅檐願睹軒裳看朱方
五采飛翔且暫離青猊選佛場莫推辭雙趺滉漾雙丫
搖宕霎兒閒駕青蓮一瓣到錢塘
小旦領法旨同下
第二折
末扮黃巾力士上懷柔溥徧浙河濱長願揚靈扈
聖君千乘載花紅一色人閒遙指是祥雲某乃黃巾
力士蒙大士法旨叫俺趲齊法駕隊子前隨諸神同
去擁衞鑾儀這早晩敢俱到也下生扮金山水府旦
扮江妃上生某乃金山水府之神旦某乃江妃合大
士召我等恭迎聖駕快去走一遭也
(黃鐘過曲)絳都春序(生唱)金鼇背小見璇宫湧來分明員嶠一
派南泠兩岸鐘聲搖昏曉(旦唱)此中帝澤涵深窈指水
府黿鼉梁造(合唱)御風衣冷淩波步淺總堪前導
下外扮焦公小生扮陸羽上外某乃焦山明應公焦
先小生某乃惠山茶神陸羽合蒙大士召我等恭迎
聖駕快去走一遭也
啄木兒(外唱)雲畱漢山姓焦黃犢廬空風葉掃(小生唱)剩舊
時一卷茶經瀉花瓷第二泉邀(合唱)靜中細參元關妙幽
人幸厠華林校惟有水月松風酬聖朝
下丑扮矮王珣副淨扮靈嵓山神上丑某乃虎&KR0588;山
短主簿王珣副淨某乃靈嵓山神合大士召我等恭
迎聖駕快去走一遭也
歸朝歡(丑唱)東亭宅東亭宅已改梵寮又何處令公喜惱
(副淨唱)涵空閣涵空閣采香徑遙權句管琴臺剩妖(合唱)臨
風別彈南薰調太平天子宸游好共把豹尾中閒宿
靄消
下淨扮錢塘君末扮南鎮雜扮庚辰上淨某乃錢塘
君末某乃南鎮永興公雜某乃大禹臣庚辰合大士
命我等恭迎聖駕快去走一遭也
出隊子(淨唱)涇河能報貴主還宮奏鳳簫(末唱)苗山金簡鎮
南標(雜唱)同鎖支祈息浪濤(合唱)再拜雲斿須慶所遭
下雜扮越王句踐生扮王右軍上雜某乃興龍山主
越王句踐生某乃會稽內史右將軍王羲之合大士
召我等恭迎聖駕快去走一遭也
滴澑子(雜唱)天垂念天垂念卧薪未老人懷古人懷古卧
龍尙抱(生唱)茂林清流相照山光似永和千年過鳥(合唱)世
際唐虞羣瞻柘袍
下眾神同上列位尊神請了眾除淨白大士命我等
恭迎聖駕俱已到齊只有西湖水仙王東海龍王
二位何故未到(淨白)大士因龍王職掌東溟事務重大
命他同三位龍王往海屋添籌遙祝聖壽水仙王
兼管花神大士命他火急催花供奉御覽以此俱
不得出境耳眾原來如此
木仙子(合唱)水府來山靈到約同心爲迎左纛東風㬉一
路塵清瑞烟籠罩崆峒扈蹕何曾憚勞
同下小旦扮善財上諸神俱已前往便好覆大士法
旨去也
尾聲百城烟水游行早看盡風光佳妙好上覆天竺堂
中白玉毫
跳舞筋斗下
第三折
雜扮鼇精上贔&KR3643;蓬山首戴雜扮黿精上曾因大禹
成梁雜扮鼉精上滄𬈑夜聽鼓聲長雜扮蛟精上解
化嬋娟形狀雜扮魚精上萬斛舟吞不飽雜扮龜精
上肯隨人決行藏雜扮鰍精上胥潮日夜穴中忙雜
扮烏鰂精上文字波臣無兩鼇某乃冠山侯黿某乃
染指大夫鼉某乃知更令史蛟某乃橫飛大將魚某
乃千里伯龜某乃通靈使者鰍某乃泥中校尉烏鰂
某乃噀墨小吏合龍君升殿我等只得在此伺候
(仙呂入雙調)六幺令雜扮東海龍王引二夜叉上鯨波擘開
射彤庭旭影罘罳兩曹掌事介鱗排齊俯首立瑶階蓬
瀛盡處雲成彩
天水青銅一色磨升平重見不揚波誰知帝力臻
豐熟只道滄溟霈澤多某乃東海龍王是也已曾着
海童去請南西北海三位龍兄想就到了
夜行船三雜扮三海龍王各引二夜叉上(南唱)鵬圖南運
煩神宰繞天池尺木飛來(西唱)鰩翼低時蟾光落處(北唱)應
坎位洪濤無駴
南某乃南海龍王是也西某乃西海龍王是也北某
乃北海龍王是也合東海龍兄請我等議事就此相
見見介不知龍兄見召有何台諭東當今聖上駕
幸杭州地近東海大士因海屋一座向爲某所管轄
特命請齊三位龍兄同往添籌恭獻吾皇萬年之
壽卽請同行夜叉下持籌四枝上行介
曉行序蜃市蠔街捲千層銀浪已過水晶城外誇瑰異
更有寶藏儲財無涯碧樹珊瑚東際渺渺扶桑爲界何
在錦霞中遠望海屋奇哉
場上高設海屋中貯金瓶瓶內有籌眾好一座海屋
也不知創造何年乞龍王指示其詳
(中呂入雙調)好事近(四龍王合唱)元氣構樓臺叶祥符兩儀清泰
喜自然楹檻虹梁星牗雲階靈槎到處依一片河源遙
分派九成邊最近三台四注畔高標左海
四龍王合我等就此添籌遙祝聖壽者東浩蕩恩
波徹海壖西九如三祝頌連駢南皇家寶祚無疆
算北海上仙籌不記年添籌介各三跪九叩頭介萬
歲萬歲萬萬歲起指海屋眾合唱
千秋歲鏤金牌勝似淩雲槩書壽字迴文篆堪愛壽域
遙開壽域遙開看福曜照臨齊天之大觥籌送更籌再
總不比籌添無礙抃舞弧南拜願江山共老億兆同偕
四龍王白分付整肅回宮眾合唱
尾聲溔淼歸墟聖德諧聽謳歌應被他島夷荒外訝
千度蟠桃一度纔
第四折
生扮水仙王領四季催花使者上
中呂粉蝶兒鞏固皇圖眞乃是鞏固皇圖散穠春
都做了人閒雨露徧乾坤萬象敷腴問閭閻行慶賞只
聽得笑歌無數捧紅雲喜降西湖剛逢著惠風初布
烟波管領三千頃花月平分十二橋某乃湖山神水
仙王是也菊薦寒泉只許逋仙配食蘭羞淨饌也消
袁尹陳詞多年久冷香烟盛世新崇廟食兼掌著
司花權柄又纔臨鬭草時光無以舒聖主駐蹕宸
衷惟有盡臣子當時本職四季催花使者過來四花
使有生你可喚到十三月花神命他各顯神通趲取
百花齊放恭候駕臨不可有誤四花使得令下
石榴花生俺只向冷泉亭煨熨的土膏蘇白雲峰醖釀
的草心鋪一陣陣熏梅染柳日映風扶把冰紋兒坼玉
雪點兒融珠閒著這淅零零的香雨兒潤的葳蕤吐怯
尖尖嫩春寒句住把我這錦雲鄕緊倩的東君護休待
要羯鼓喚花奴
四季催花使者領十三月花神上
鬭鵪鶉(合唱)嬌滴滴的粉杏籠烟澹灩灩的紅荷銷暑遠
芬芬的月桂淩雲清冷冷的山茶照塢抵多少畫院徐
黃沒骨圖咱們管了這花呵不用他閙叢叢錦障酥盤
全倚著一準準的祥風甘雨
眾花神參見生你們著意開花得邀天眷是好僥
倖也
撲燈蛾犯(合唱)暖溶溶龍口繞宮渠碧悠悠春波錦塘路
顫巍巍翠峰遮翠幌吹裊裊楊柳樓心暮聲細細的簫
韶鐘呂拍浮浮水檻外鷗鳧霽靄靄中和節屆豔穠穠
待換花師試手共花姑
眾花神下生花神此去必定爭香鬭色占盡天工生
成錦繡湖山簇就升平世界也呵
上小樓笑吟吟分了萼影離離坼了趺真乃是按著花
經護著花鈴執著花符大古來畫檻移春綠房迎曉玉
盤承露不用著建青幡也惱阿醋
眾花神各持本月花上寶砌春長歡月地御袍香
重慶花天啟上尊神百花齊放哩生隨我向行宫
去行介你們將花暢舞一回好向御前獻上叩謝
天恩俾爾等句萌咸若各遂其性也眾舞花介
㬪字犯(合唱)嫋嫋鸞回鳳翥颯颯紅翻翠舉翩翩的雨曼
殊僛僛的搖寶珠綏綏苒苒逐隊兒飛絮燦燦披天衣
六銖一箇箇待衮徧氍毺去去來來吸花絲萬縷拜拜
拜天顔博一笑九域盡熙愉
舞花擺作天子萬年字介眾三跪九叩介萬歲萬
歲萬萬歲
尾聲駐時巡乘春豫有神女三漿捧玉壺只把這
無數花鬚從今將聖壽數
錢塘縣貢士臣厲鶚恭填
樊榭山房集外曲卷下
