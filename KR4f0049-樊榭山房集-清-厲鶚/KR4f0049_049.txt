樊榭山房集外詩卷中
錢唐厲鶚太鴻
續游仙百詠
斜界銀河低玉繩步虛風露冷如冰月中無數閒田地
更築瓊樓十二層
貝闕龍堂會眾仙赤蛟戲水鼓湘絃一聲裂帛秋波動
驚起江妃不得眠
靑鬟爭捧綠瓊車紫府眞妃號九華忽聽鸞笙雲際響
雙成笑隔碧桃花
玉卮娘子着雲衫月面星眉貌不凡阿母膝前梳髻罷
綺窗教展蘂珠函
負軛牽牛曉飲河遙逢帝子道如何仙家夫婦皆耕織
好借天田種玉禾
天上生辰祝紫皇羣仙齊進九霞觴太元玉女催呈舞
一曲霓裳日月長
銀臺金闕盡前緣玉籍書名豈偶然竊藥偷桃應犯戒
玉皇破例恕神仙
三島微茫鶴到遲峯頭閒倚玉桃枝要將碧海長鯨掣
繫取虹蜺作釣絲
風佩泠泠過洞陰飛仙游戲本無心小缾貯得瀟湘雨
滴下世間三丈深
東溟巨浪蹴遙天浩劫揚塵幾萬年親聽海邊橋石語
何曾流血被秦鞭
獨駕螺舟戲水濱波平風靜月如銀阿誰江上吹橫笛
水府老龍來化人
金根經尾玉名僉赤足身騎八字蟾曉入通明齊候扇
半空星斗捲珠簾
羽蓋飇車天際來武夷山上起樓臺鳳兒拍板彭昭唱
一曲人間最可哀
三天最恥作頑仙祕檢珠囊盡日研帝有新宫落成詔
書銘拜上彩霞箋
集眞島上手譚池鶴髮朱顏坐對碁不遣世人看半局
恐防誤卻采樵時
挂星槎穩海爲鄕珠熖常爭夜月光東到扶桑觀日出
扶桑更比向時長
海上樓船去已遙祖龍那得上靑霄下方一點如螢火
道是阿房三月燒
袖拂羅浮瀑布斜軒轅相約看桃花洞中彩蝶車輪大
騎向天邊化作霞
仙官奏罷返名山鳳輦天衢一瞬間武士踏雲紅抹額
眞姬曳霧綠垂鬟
深洞煙霞是太初石牀晝捲水簾疎眞文一卷虬龍篆
不是人間世俗書
華山朵朵翠芙蓉毛女乘風戲碧松夜靜寒空秋月白
淸歌一曲上蓮峯
天上春光世上稀休將紅袖換霞衣遙憐羅郁思凡謫
一墮塵寰尙未歸
珠佩星冠障扇輪雲英年小締仙姻姮娥甘向廣寒老
冷抱蟾蜍不嫁人
嬋娟玉女駕雲軒星漢垂空盡可捫五色雲中仙掌現
巨靈擎出洗頭盆
海上彈琴一葉船赤龍倏忽化紅絃泠泠弄罷水仙調
攫霧挐雲飛上天
偶向扶桑碧海過冰蠶近日始生蛾上元寄語天孫道
織室暫停抛玉梭
蜃樓縹緲在虛空貝闕玲瓏落照紅莫怪盧生尋不見
盡驅三島入壺中
下縋懸厓上摘星往來羽服響流鈴白猿跪獻芙蓉劍
淸嘯一聲歸翠屏
十二闌干十二樓閒時登望紫煙浮媧皇補石猶難到
一道銀河入海流
閬風苑裏一春閒青鳥銜書報阿環綠髮細梳三角髻
嵯峩學得海中山
靑松如蓋石如雲猛虎&KR3459;龍洞口分童子埽花兼汲水
雙雙盡待大茅君
冰輪碾破減淸光修月工人斧鑿忙玉屑紛紛雲際落
西風吹下盡成霜
面面軒窗敞水晶瓊筵烹鳳膾飛鯨洪厓莫漫憂沈醉
還有冰桃與解酲
彩女遙聽金闕鐘曉妝初起紫微宫不須人世長蛾樣
新月纖纖落鏡中
聚窟洲邊月正高夜彈雙禮八琅璈龍王小女親求曲
風曳紅衫上海濤
神霄爲吏不知年偶謁金鑾獻殿前已是世人貪莫厭
休將竹葉變靑錢
駐景何須繫日繩空歌碧落任飛騰劉郎辛苦無仙骨
枉費當年鳳腦燈
塵網紛紛似繭纏誰知世外有神仙先生學得癡龍蟄
一覺松風太華眠
劉綱夫婦住瓊臺鶴帔霞裙次第裁看咒庭前桃樹鬭
一株逃向白雲堆
吹徹參差白鶴鳴星輿歷歷碾雲行廣寒仙兔舂靈藥
丹桂香中玉杵聲
錦字空中鳳口銜靈風吹冷五銖衫相招直渡天河去
片月爲舟雲作帆
南嶽夫人道貌姝新收弟子字花姑碧桃紅杏天邊有
曾見瓊花一種無
萬里淸風萬里霞一重樓閣一仙家不知何處飛來鳳
啄落梧桐滿樹花
皎潔秋空碧瀣澄玉闌曲曲盡堪憑雲中何處聞雞犬
昨夜旌陽拔宅升
雪藕交梨閬苑栽蘭香生日智瓊來麻姑遣送行廚酒
張碩何曾飲一杯
倒景樓臺曉氣分珠簾掩映紫微君侍兒閒取天衣曝
下界爭看五色雲
星斗宮中月鏡開妝遲不待玉郎催今宵織女成花燭
簇擁仙娥去看來
殿角風生金鐸摐霞光萬縷射虹窗王喬無事吹鵝管
驚起花閒鶴一雙
弄電行雲無定蹤海天空闊有誰逢茫茫萬里蓬山雪
無數仙人跨白龍
方丈山邊十畝餘羣仙相約共揮鋤秋來種得靈芝熟
卻喜天倉不索租
毛節朱幡事偓佺餐松餌桂已忘年天邊日月何曾落
只繞崑崙左右旋
閶闔門前五嶽朝海神輸貢有鮫綃奏餘七日鈞天樂
賞盡纏頭十萬條
雲階月地發天香燭夜花前共舉觴使酒忽翻靑玉案
列仙拍手笑淸狂
進饌擎杯滿碧空玉淸高宴紫蘭宫歌塵灑徧瑤姬雨
舞袖招迴少女風
曼倩歸來十八年黃冠白袷故依然追隨翠水瑤池會
還是詼諧謔眾仙
綠樹都栖五色鸞藏春仙隖不知寒棗花桃核尋常物
只食金膏九轉丹
橘中對奕各欣然笑別巴園直上天贏得一雙龍縞襪
躡雲踏月不曾穿
嶽蓬仙子字幽蕭一霎秋空冷佩飄報道龜山金女到
拜時墮卻翠鸞翹
一種三淸旌節花移根還自地仙家玉書敇賜靑童捧
爭擁韓終白鹿車
琉璃宫殿水精簾桂影榆花夜色添寒氣逼人偏獨坐
玉肌那怯雪羅纖
紫雲娘子擅才思吸露餐風姑射姿霧閣雲窗人不見
衍波箋寫曉寒詩
閃斷芙蓉翠羽旂雲中鶴駕不停飛孔昇後乘誰同載
豹尾竿前是玉妃
嵩高夜靜月明孤石冷泉香九節蒲聞道叔卿騎鹿到
王興峯頂笑相呼
水仙去謁洞庭君珠箔瑤窗寶瑟聞最笑座中窮柳毅
纔攜龍女便行雲
芙蓉城裏五雲樓夜共瓊英跨鳳遊爲報石家多置酒
玉宸新拜醉鄕侯
萼綠安香坐玉階藕絲裙覆蹋雲鞵眾中鬭得金光草
輸卻雲鬟玉燕釵
生洲飛步拾紅蘭金醴餘醺尙帶酸袖裏盛將滄海月
夜深驚起玉龍看
新授華陽司命君靑旄紫蓋氣氤氲碧瑤箱鎖飛仙印
一軸三霄九錫文
碧雲城外砌玻璃登望蓬壺小欲迷誰喚老蟾歸海底
桃都山上一聲雞
居巢笙響晩風和忽聽雲中度玉珂卻是伶倫纔謁帝
相將嶰竹倚淸歌
靑霞爲佩月爲鈿獨坐花陰謝自然一卷黃庭纔誦罷
玉爐猶有未銷煙
函谷東來路渺茫流沙西去似天長而今講道中黃闕
猶湧成都玉局牀
邀得靑牛駕鈿車椒庭列坐酌流霞仙人舞罷山香曲
落盡滿庭琪樹花
嬴娥舊是鳳樓人飛雪丹成不肯勻笑語蕭郞天上樂
玉簫占得幾千春
雲表眞人絳節回水中仙子綠窗開梅姑繡履乘潮去
江女珠璫弄月來
窈窕靑童鬢掠鴉翠簾不捲煮仙芽夜深天母裁官錦
半是紅雲半是霞
蟠桃一熟歲三年纔是雲華攏髻年底事驚心封不住
花閒故惱鳳皇眠
落盡殘星海色明天風浩蕩卷霓旌朝元跨鶴歸來曉
霜冷石樓鐘自鳴
冰簟瑤牀夢乍醒玉童持簡進雲屏上方割取乖龍耳
種出鍾山李似瓶
羣玉山頭策府開羽陵粉蠧化香灰瑤篇寶軸三千卷
穆滿何曾解讀來
九館仙人拜大夫射烏斫兔盡癡愚長生籙上添名字
只得龍髯第一珠
島上瑤宫罩碧煙繞山弱水浪翻天羣仙盡駕飇輪渡
獨掉蓮花破鐵船
靑瞳綠髮老浮&KR0960;常想飄飄伊洛遊今夜緱山明月好
鳳笙吹過碧雲頭
仙膳琳廚翠釡香眞官惟奉紫淸皇已攜北斗斟天酒
更弄南箕簸玉粱
百丈長虹繞繡楹半天風雨散班聲紫宸闕下晨趨出
東望咸池拜日兄
仙娥結束學嬌嬈裊雪縈煙一尺腰東海冰綃雲漢錦
九光燈裏舞衣飄
俯視靑冥啟笑顏蟻封隱隱九州山滄桑更變成兒劇
杯水盈虧一瞬間
大羅天上色空靑噀雨雲鬟躡鳳翎正遇玉京仙史至
乞將羅襪爲書銘
朱陵洞底透湘風乳滴仙花蝙蝠紅玉簡書投蒼水使
靑虬騎入古潭中
司書仙女號文姬臉帶霞痕不埽眉召寫玉樓新記畢
譔文名署隴西兒
天風颯颯雲盤盤麗英夜戴晨纓冠前驅九龍十二虎
絳河淸淺生微瀾
雲翹攜手夜相偕仙樂泠泠作隊排月府星垣盡宫殿
琉璃一道是天街
一片靑霞渡海來神山下見紫瓊臺綺窗雲影呼鸞起
花裏洞門深自開
杖頭拄破白雲痕離地天通有一門猿鶴蟲沙飛劫盡
茫茫何處覓曾孫
御風微縐碧烟裙笑翦湘天吸彩雲遠望層城花靄靄
駕虹去拜紫陽君
霞漿一勺鎮靑春猶戴華陽道士巾游戲尙嫌瀛海窄
更鞭鸞鳳叱黃麟
夜向蘂樓邀小玉傳書鶴使路迢遙忽聞阿母多呼喚
閒殺仙郞碧玉簫
鋤雲種得玉爲田服食瓊腴淩紫煙曾向梯仙國中住
吞殘紅日不知年
珠閣深深鎖上華瑞雲繚繞綠窗紗忽驚吹落沈檀雨
盡是羅天四色花
餐霞爲食枕雲眠種得峯頭十丈蓮不是淩風生羽翼
塵凡那解識飛仙
樊榭山房集外詩卷中
