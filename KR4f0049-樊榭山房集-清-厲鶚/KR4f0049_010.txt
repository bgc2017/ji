樊榭山房集卷第十
錢唐厲鶚太鴻
詞乙
東風第一枝
癸卯元夕雪晴
拂柳蛾消妝梅鶴&KR0888;玉烟吹散無影放教明月初圓最
憐倚篝漏永街泥不斷已減卻燈邊遊興料粟肌籠袖
香畱笑裏有人偷並占響卜紫姑誰證思舊約素娥
暗省一番花信添寒十分草痕洗淨凝情買夜漫再認
飛鸞窺鏡悔少年爭逐輕塵得似煮茶風景
浣溪紗
磬折春波吹婢魚粉塘烟竹迥蕭疎此中堪注水經無
蘭語脆疑鶯谷近柳情慵覺燕簾孤晚風休減玉肌
膚
高陽臺
落梅
縞月啼香靑禽警&KR0888;遺環與恨俱飄雪沒鞵痕何人爲
埽溪橋東風欲避層臺遠御風歸第一春銷惱相思枝
北枝南冷夢迢迢山空記得吟疎影拾參差片腦自
裹冰綃湖水無聲流殘舊怨新嬌餘酸已在濃陰裏怕
重屏半萼難描更堪他消息經年雨暮烟朝
木蘭花慢
城西開元宫本宋周漢國公主府元時句曲
外史張伯雨入道於此外史開元宫得月軒
詞有環堵隘花狼藉溝水漲雲充斥似石魚
湖小酒船寬窄之句今闌入軍營中僅矮屋
數楹奉高眞像旁有隙地積水緃横猶是當
日陳跡也雍正癸卯二月十九日過之書此
以貽訪古者
自吹簫伴去還再住列仙儒想瑤草呼龍梅花待鶴詩
鬢慵梳平生愛尋先隱冷襟懷要與俗人疎可惜風騷
零落而今纔到淸都漫郞曾賦石魚湖流水繞階除
賸一片涓涓斷雲新柳照影荒渠宫匳已銷餘豔覓彩
亳何處寫黃圖說與游人記得羽觴汎也應無
點絳脣
次韻答紫山見寄
節近淸明一池春綠蛙催雨凭闌無緒目送年芳去
擬翦湘天不供牋愁句相思苦花無重數紅認斜陽暮
原作(錢塘)徐逢吉(紫山)
似箭流光梅花雪後櫻桃雨怱怱離緒春要平分去
記得年時共賦銷魂句今何苦落花無數人隔春
城暮
思佳客
柳
自琢新腔唱柳枝段家橋外水仙祠絲輕最在無眠處
腰弱尤看不舞時鶯一囀笛孤吹碧波澹澹影依依
春風若爲長條惜應遣情人少別離
少年游
春日訪紫山同坐學士橋望湖
南屏新畫西泠小隱動卽到君家船載湖光橋分野色
一鳥落雲沙十年無限傷春意說與小桃花結客金
空游仙枕在風外祝蒼華
絳都春
淸明風雨
烏衣過客約孤注賽春春還輕擲潤被換香低几畱燈
愁通夕餘寒猶是連寒食強偷眄淸明天色傍簷攜手
茸茸柳眼淚痕頻滴攲側前年舊旅寄單枕悶把卧
枝花摘水外澹紅簾底纖瓊游蹤隔文園多病何人惜
有鬢影參差知得便教晴蝶敲風岸陰翠織
瑞鶴仙
賦聖幾齋中牡丹名藕絲霓裳種來自亳州
海天霞未卷和曉岫空靑付誰裁翦花師戲成幻約嬌
春千里翠深紅淺回頭意嬾但微認崔徽背面暎衫痕
一色惺憁誤道藕絲秋半曾見夢中彩筆歌畔檀脣
醉餘羅扇雲窗月館湖山在舊情遠便聽風聽水霓裳
譜得自對珍叢夜怨問尋芳人&KR0888;如何細看帶眼
念奴嬌
甲辰六月八日予將北游東扶聖幾餞予湖
上泊舟柳影荷香中日落而歸殊覺黃塵席
帽難爲懷抱矣因用白石道人韻歌以志別
孤舟入畫怪人閒誰寫漁朋鷗侣起坐不離雲鳥外倒
影山無重數柳寺移陰葑田拕碧花氣涼於雨詩成猶
未遠蟬吟破秋句忽記身是行人勞君把酒暫揖湖
光去共惜風亭今夜笛月逗離聲前浦千里幽襟一堤
野思終擬將家住甚時攜手水葓搖曳烟路
好事近
吳江月夜
夾岸響靑蘆瑟瑟吳波搖碧天借一帆風勢看垂虹秋
色滿船明月照無眠今夕是何夕應被素娥笑我太
疎狂蹤跡
點絳脣
題授衣讀書稻田隅圖
片雨斜陽柳陰濯足看行水世閒良計識字耕夫耳
風約雲萍又向蕪城會推書起酒闌無味爲我言田意
菩蕯蠻
馬佩兮梅花卷子寓騎省之戚徵予賦此
微波冷託湘筠色高枝早信尋難得玉骨不爲泥輕於
雲一絲鏡花畱半影最薄東風命楚角莫飛聲人閒
無此情
蝶戀花
長安秋雨夜賦
曲巷低窗雲色暮節近黃花又下凄涼雨長記江南楊
柳渡孤篷翦燭曾聽處悔別翻將書信誤雁落吳天
已是愁難訴今夜長安千萬戸相思不爲砧聲苦
定風波
甲辰冬杪南歸過邗城祓江見畱酒閒款語
忘暮月黑江寒行五六里送至舟中而別到
家旬餘祓江書來作此寄之
記來時傍柳維舟歸人一寸心折歲晩高鴻天寒脩竹
欲下山陰雪硯香凝酒鱗熱語短情長不成別凄咽悔
秋燈種了星星僧髮野橋路滑聽江聲送客愁如結
又空林門掩疎簾夢阻低共梅花說杜陵荒浩歌發猶
有詩傳布衾鐵天末幾時同看蕪城明月
疎影
菊影和祓江
幽姿欲舞見棱棱幾葉空際微吐半枕游仙飛作輕雲
不怕滿城風雨琉璃屏上秋多少也澹到痕無描處記
昨宵灑背新霜翠袖翦燈窗戸尙有籬根淺醉攲斜
簪帽底曾費回顧笑問尊前人&KR0888;如花花&KR1728;可憐如許
東西活脫殘枝畔合賺得閑情詞賦待醒來重覓橫陳
低捲小簾寒曙
解語花
春日見閨人撾鼓
簾遮晝影釵翦春痕香度深深院玉嬉鶯婉無愁處小
坐釘花牀畔飛空碎遠看一朵翠翹難顫驚夢回聲落
高唐白雨隨酥腕長記柑筵飲散遇紅蘭潮靨靑柳
垂眼唾霏休濺飄鸞袖應是細敲腸斷微音弄釧料無
此漁陽嬌怨生晩寒燈暈妝樓攲被池人倦
琵琶仙
乙巳早春過吳門作
帆色新年又輕約水枕春寒同載堤上沽酒人家湘梅
已先賣斜照傍紅樓未啓惜猶護一層芳靄趁燕帬歸
調鸚檻遠塵夢都改悄彈指閑立平沙更吹綠吳波
緩衣帶堪笑天涯蹤跡有垂楊相待人意與東風是客
洗輭香雨際烟外且聽鐘度楓橋舊情如在
又
康山在揚州輦土爲之以康對山寓此得名
今屬吳氏乙巳二月四日祓江招飲其上四
顧曠然俯仰今昔同集者尺鳧授衣各賦一
解
休恨無山小闌外略借江南眉色何況山在人家梯靑
喚雙屐吹不斷風前笑語怕驚起退紅簾隙古堞飛帆
平林指塔春望無力舊知已觴送花迎畫歌舞屏閒
未頭白誰道琵琶纔掐賸康家陳跡豪氣被蕭蕭草樹
甚曳裾有此狂客爲問天畔歸鴻遠愁銜得
摸魚兒
蕪城淸明
杏餳香閙花門巷家家風外晴穩來時猶道江程短定
不短如愁鬢飛絮近作(去聲)酒惡寒輕只是無人問紅絲
硯潤便杜老傷春江郞賦別難寫此時恨西湖路最
愛山聯眉暈游船曾記歸盡綠楊闌角聽鶯坐知我平
生疎俊情一寸回首處雲容水態還相引天涯自哂繞
九里街中三分月底誰與寄芳信
埽花游
乙巳三月二十三日客揚州空齋積雨孤愁
特甚問人始知是春盡日也黯然於懷賦寄
尺鳧
折花汎舸又夜淺燈孤綠陰如許舊遊閒阻聽簷聲壓
酒醉醒無據落魄多愁尙記羅帬雁柱向南浦訝楊柳
今朝腰&KR0888;慵舞行徧深院宇已負了春來忍教春去
笑人易誤似山中枕石頓忘時序小榼櫻桃更憶西園
勝聚寄情處畫當年滿湖烟雨
摸魚兒
首夏歸杭過吳淞景物淸曠有會而作
綠陰陰江南千樹重來桃葉依舊十年不負烟波興付
與殢人杯酒船喚否度一片涼雲最戀河橋柳凭闌望
久趁螢影高低漁歌斷續搖過五湖口歸非偶正是
淸和時候深村樂事多有焙茶煮繭梅風裏換得霜鱗
盈斗詩思&KR0888;待小草湘蘭已入騷人手西泠永晝汎五
日輕橈獨醒何事散髮醉還又
喜遷鶯
賦趙谷林三十六鷗亭
風蒲低暑見白羽帶波翻翻還住闌影搖人簟文生夢
夢入藕花深處閑笑汎湖伯越閑笑啼湘懷楚晚涼外
動忘機一曲悠然琴趣休去尋釣艇重理舊盟草合
垂虹路倚扇開襟調冰膾玉不問是誰賓主三十六梯
明月三十六陂秋雨戲招手認靑天片雪飛來詩句
鬪嬋娟
題趙飲谷采香詞居近滄浪亭自榜曰小吳
船
中吳烟水微茫地吟邊何限淸感夜深腰笛伴漁謳冷
玉花千點翦秀骨香霏露染娃宫風景教長占錯羨舟
居好幾雁齒橋頭解纜回首銷黯仍是載酒年時驀
然低憶蕙爐絲裊菱鑑斷腸重唱小横塘粉字開還掩
縱賀老心情未減無端世味如雲淡好約我垂竿手斜
雨梅黃凭君畫檻
探春
次趙飲谷韻
冷硯敲秋枯笻倚晩西風斜掠平楚芋熟湖田楓明水
巷先放烟鴻飛去還似春時節埽不盡閑愁吹絮暖紅
院落誰家迎寒猶試簫鼓此際靑門曾住記曉碾霜
輪未教離阻老大才華凄涼身事銷得箜篌知遇三五
回圓月怕靜夜窺人良苦待問梅花何時香拂衫縷
一萼紅
丁未始春客吳興郡治後圃有愛山臺南宋
時建蓋取東坡尙愛此山看不足之句日與
客登其巔蒼弁淸苕奔赴襟舄情味灑然如
遇白石草窗諸名勝於五百載上乃歌此曲
以寄予懷
仨寒輕被鄰園翠羽喚起愛山情烟草殘碑風榛斷笛
千載誰記經行想春在樓痕幾曲破曉霽妝鏡見飛英
欲雪消時無人知處峩髻靑靑飄瞥少年前夢便移
舟弄水有若平生西塞魚肥東林酒熟滋味何似浮名
待傳與蘋香暖信醉吟地常憶柳邊城回首家江非遠
十四長亭
水龍吟
梅雨初霽湖上山水浮動涼氣沁人肌骨尺
鳧買舟約予輩數人緣孤山掠蘇堤入西林
橋以泊於裏湖時意林鼓琴敬身作小篆數
幅欒城觴碧筩勸客予與尺鳧各賦此曲極
暮乃罷去丁未五月二十五日也
蜻蜓偷眼涼多飛隨小舫搖空翠西泠五月碧羅初染
冰壺乍洗多麗香車閑情椒壁夢塵空徙載荷心酒苦
桐枝絃澹看一陣風漪細更譜玲瓏散水戰長林葉
閒疎吹高寒更憶迴峯隱舍鳴泉僧寺易得驚秋菰蘆
深處此歌堪倚漸鐘催人散平波墜露點靑螢尾
淸平樂
題飲谷說劒圖
仙源風雅不恨知音寡艇子采香歸去也袖有驪珠無
價天涯共話秋窗吹簫載酒何妨莫把吳鉤再看燈
前化作柔腸
意難忘
丁未冬杪客蕪城將歸次飲谷送別韻
舊苑荒灣正悤悤別袂草草歡筵放歌銷白日轉枕夢
靑天風力緊折吳緜寒色漸蒼然話倦游不如歸去如
此湖山津頭已買篷船尙樵歌共譜琴趣閑編沙河
春拊馬燈市夜飛蟬花倚擔菜登盤節物又增年問幾
時掀&KR1046;一笑追逐吟仙
原作(嘉定)趙虹(飲谷)
堠火沙灣聽戌樓擪笛人罷離筵雁聲寒墮地霜色
白彌天思結託奉纏緜小別轉悽然對斷魂月搖津
樹雪&KR3650;寒山載將書畫歸船有東城別錄南渡遺
編眉添京兆柳衣畫孟家蟬翦綵勝蔟春盤轉盼入
新年待與君尋梅問鶴共訪逋仙
蝶戀花
戊申春暮城東周氏小園池上作
三月風顚吹斷柳何況薔薇落處依苔厚折得一枝花
在手戴花人尚平安否行徧回塘銷永晝水影蘋香
只是侵襟袖杜宇數聲春欲&KR0888;斜陽豔豔醺如酒
憶王孫
懷紅橋舊游
小秦淮暎小紅橋蘭舫重來酒未銷秋雨多從蟬鬢飄
夢迢迢曾倚闌干弄柳條
謁金門
七月旣望湖上雨後作
凭畫檻雨洗秋濃人淡隔水殘霞明冉冉小山三四點
艇子幾時同汎待折荷花臨鑑日日綠盤疎粉豔西
風無處減
水龍吟
春晩倚樓見海棠葉底餘花同谷林賦
殘春能幾番風猩雲一朵藏深翠嫣然最小窺人闌角
憐伊睡起羞見當時天衣涴蘚宫鬟垂地歎宣華舊色
鳥聲啼盡遲開處伶俜矣尙恐朱顔易老倩薔薇殷
勤鉤袂樓高十二妝輕粉&KR1728;綃痕寄淚雨雨風風鈴兒
未掣蜂兒先退待解愁知道前身記得晩花流水
國香慢
壬子冬至後三日過馬半槎南齋炙甜香以
供客風味幽絕前明宣宗時禁中製也坐上
索予譜斯闋成半槎謂予云昔熊訥齋請詹
天游賦輭香慶淸朝慢云願埽陳言君於此
題當與天游競爽矣明日以綠牋請予書之
裝成小軸高西唐篆其首曰甜香新唱
雨浥芳塵愛花瓷寶屑百種芬氲誰將蜜脾滋味散作
濃春顫裊微烟猶未寫蘭韻如幻如眞輕翻小銀葉舌
本先參鼻觀徐聞漢宫遺事遠歎尋方難和按譜偷
分茗甌初啜依約攙了餘熏縹緲華胥一枕蝶飛來猶
戀梨雲回思殢人處寄與當時浣罷羅巾
澡蘭香
癸丑淮南重午用吳夢窗韻
荷聲碧檻蒜影紋簾詩在枕根夢覺釵邊綴虎扇底彈
蠅輸與彩舟佳約記琵琶初見灣頭纔舒新眉半萼立
盡梅陰晩雨猶鳴靑蒻贏得星星短鬢羞照江心一
規銅魄涼生楚簟怨人宫砂多少玉窗羅幕想南湖十
頃菱波閑了微吟淺酌還認取天際歸帆飛鳧闌角
西江月
秋晩同嶰谷登烟雨樓
浮玉塔前風色銷金鍋畔晴瀾都來收拾一樓閒只少
靑山數點望眼蒼黃越樹醉魂淸冷吳天柳邊猶繫
五湖船西子烟中去遠
摸魚兒
塵梅追和元人顔吟竹
怪朝來凝芳盈席一枝幻出淸&KR0888;紛紜不用將犀辟付
與散花摻手無乍有想漠漠輕寒昨夜穿窗透紗籠護
否恐疎朵橫陳探春多誤更與灑冰澑偷描處漫比
脂妝玉鏤寓形休污吟袖鹿胎幾點閑蹤跡驚覺輭紅
回首延望久恍翳月吹烟正是開時候高情似舊笑學
字蕭郞低徊未拂香影寫難就
同作(錢唐)陳臯(江臯)
綺窗前埃凝髹几春葱閑鏤疎影園林半樹移來幻
似霧似烟還暝看未定想京洛餘情喚起南枝醒冰
姿乍認向匣鏡開邊歌梁落處忽動灞橋興嬋娟
面正似輕綃掩映恨無半點香賸莫教瑟瑟翻飛去
吹落芳英難整空裏景偷墮處前身水底還堪證風
沙漫競好模上苔牋依然離垢心在玉壺冷
踏莎行
嘉禾道中和江臯
鴨鴨隨波鶯鶯坐樹天涯芳草疑無路惱人只有燕梢
船濃春又向船中度鬪酒香畱題襟墨聚菜花黃了
忘歸去韋娘髻子曉妝成今朝定出湔帬否(項臯謨筆記云嘉定中木妓杜)
(韋作實心髻低小尖巧至晚常如曉妝時人效之號韋娘髻也)
露華
玉簪秋海棠同置小缾詞以寫之
楚雲夢遠覓鬢底瑤肪悄在秋苑素萼乍攲遮住靑鸞
輕扇最憐付與紅兒只隔幔紗遙見涼颸度嫣然笑拈
閙掃初綰明河墜露分半稱香浸銅缾臙粉零亂幾
點唾壺情淚翠襟吹濺倚妝靜看搔頭又恐一枝敲斷
丹白想亭亭夜深自遣
浣溪紗
乙卯冬日同抱樸載酒過湖酹耕民殯宫作
一櫂迎霜拂曉開非關乘興訪疎梅斷雲叫徹玉龍哀
雞酒有情應戀此湖山如夢可重來隴泉幽咽語初
回
南鄕子
題揮扇士女圖
思夢髻慵梳鸚鵡驚回倚井梧扇影似人人似月圓初
十六盈盈十五餘並蔕點紅蕖更有關心好句書不
用近前頻掩面生疎水院雲廊見也無
蕙蘭芳引
乾隆丙辰秋七月十日行郯城道上殘暑猶
熾夾道楊柳依依暫有慰于倦旅予自庚子
冬經此已十七年爾時樹猶未種也江潭憔
悴之感在人更有甚于樹者賦此闋書旗亭
壁
塵沁短衣話前事倦途亭午向畏景新秋官柳自垂萬
縷繫人舊感問翠黛那時何處等再來瞥見付與騾綱
鈴語粉絮吹簾柔枝縈扇擁髻曾訴念好箇江南爭
似路旁低舞少年容易鬢霜早聚顦顇多長夢畫橋烟
浦
一絡索
風走葉聲簾底夜長燈細秋塵不肯洗征衫有前日分
攜淚暗憶餘香殘醉幾層烟水分明新夢到伊行但
道得相思字
惜奴嬌
深院無人看分月紋疏小閑情約靑奴漫惱藕惹冰絲
悄一似紅衣拗曾道賦微涼單棲悟早露箑烟襟可
暗憶凌波櫂垂楊髻幽花玉照夢繞香瓔又喚醒煩塵
埽秋到休更怨西風草草
天香
烟草神農經不載出於明季自閩海外之吕
宋國移種中土名淡巴菰又名金絲薰見姚
旅露書食之之法細切如縷灼以管而吸之
令人如醉袪寒破寂風味在麴生之外今日
偉男髫女無人不嗜而予好之尤至恨題詠
者少令異卉之湮鬱也暇日斐然命筆傳諸
好事
瀛嶼沙空星槎翠翦耕龍罷種瑤草秋葉頻翻春絲細
吐寄與繡囊函小荷筩漫試正一點溫黁相惱纔近朱
櫻破處堪憐蕙風初裊嬌寒戰回料峭勝檳榔爲銷
殘飽旅枕半攲熏透夢闌人悄幾縷巫雲尙在濺唾袖
餘花未忘了喚剔春燈暗縈醉抱
虞美人
游絲不惹東風住和悶閑吹絮嫩寒猶護小窗紗試比
去年今日&KR0888;些些飛紅只在迴塘裏塘下差差水水
邊杜宇盡情啼喚得春歸何似喚郞歸
杏花天影
丁巳秋日舟過荷葉浦作
蘋花纔報西風信早添得淸愁上鬢短蓑開合雨濛濛
借問小平橋斷戌近沿明鏡紅疎翠暈聽依約菱歌
去盡巳涼天氣別人時未穩倩行雲爲寄恨
醉太平
戊午暮春汎舟紅橋同授衣廉風聯句
楊花滿天榆錢滿船(太鴻)綠陰湖上年年問誰尋翠鈿(授衣)
橋邊酒邊樓前眼前(廉風)夕陽一角闌干對春風可憐
(太鴻)
減字木蘭花
過張無夜花龕
竹垣花架四面陰陰堪結夏手捉松枝君是前身鶴阿
師楞伽堆案欲話無生誰是伴久斷知聞一縷茶烟
裊作雲
水龍吟
半竿殘日江城平蕪寒色新來淺舊游似夢閑身如葉
闌干凭徧老去劉郞芳溫一念最難消遣況雨聲不管
愁人厭聽更長處和啼雁無計憑他酒琖奈依然酒
醒天遠絲占蟢子香盟心字關情在眼碧鏡春酥靑綾
秋夢紫簫幽怨待佗時絮語西窗今夜把蘭燈翦
湘月
揚州勝處惟紅橋爲最春秋佳日苦爲游氛
所雜俗以大舟載酒穹篷而六柱旁翼闌檻
如亭榭然每數㮴竝集或銜尾以進則烟水
之趣希矣戊午十月十七日風日淸美煦然
如春廉風萸亭賓谷葑田招予與授衣于湘
喚舟出鎮淮門歷諸家園館小泊紅橋延緣
至法海寺極蘆灣盡處而止蕭寥無人談飲
閒作亦一時之樂也懸燈歸櫂吟興各不能
已相約賦念奴嬌鬲指聲一闋而屬予序之
客游未嬾記名園水鑰誰與重叩淡寫霜痕愛到處吹
盡尋常歌酒斷漵通煙疎籬借暖尙挂微黃柳移船遙
去照人都爲詩&KR0888;何地更著功名天教老子付垂綸
閑手細數闌干問往事春共横波爭秀亂影風燈催歸
晩笛眷此情依舊城頭生月作(去聲)成鄕思時候
風入松
憶茶
陸家休更說遺經負了雨前盟當時風月花瓷畔餘甘
潄幾許看承戲語從佗歐九困人不止春酲爲茶作
病病皆淸關鬲有凝冰而今卻費閑薑桂開芳焙可是
忘情一琖微聞蘭氣半簾時夢松聲
角招
予與趙谷林長安別三年矣戊午初冬谷林
自北歸相見于邗城塵衣風帽同話舊游悽
然棖觸予懷也家山漸近又復薄遽分手予
歸杭當在冬杪谷林家西池梅花下談讌之
樂計日可待因用白石老仙自度曲所云黃
鍾淸角調者製一闋寄之
話離索相逢又是江天雁影寥廓近來偏憶著並馬去
程茅店山郭情懷最惡向舊日淮南棲記看盡人閒迎
送似官道柳垂垂任西風梳掠休莫琴移別調塵銷
古怨此意眞如瘧夢歸烟漠漠題扇書帬三年前約吳
船乍泊早問取疎梅池閣爲怕寒香&KR0888;削想翻笑我歸
遲延春酌
步月
已未歲吳山燈市甚盛用史梅溪韻
瞰月峯高看街簾遠物華取次如歸夜深寒淺春在六
銖衣望來處紗籠萬點見背後釵燕雙飛疎梅下星移
漢轉勝似拜安妃塵霏行不斷踏歌伴輭舞隨地成
圍天教晴穩樂事往年稀念游侣餘酲尙在問殢人香
夢誰知匆匆裏餳簫又曉透羅幃
樊榭山房集卷十
