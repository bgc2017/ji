揭文安公文集卷之十一
揭曼碩傒斯著
門生前進士爕理溥化校錄
記
廬江縣學明倫堂記
廬江縣古廬江郡治焉今&KR0674;無爲州東有巢白
黃陂之浸西有桐舒之蔽前臨大江北界合肥
山高而水深邑大而土饒風俗淳古民習礼譲
故易治而速化延祐三年邑令史伯杲新孔子
庙後九年邑令張導礼更爲神像及礼器至順
二年春二月碭山成君克敬継為兹邑祗謁先
聖先師退即明倫堂教宫以下以序列坐歴問
風俗臧否吏民所疾苦古今賢士孰忠孰孝各
以所聞知敬對起瞻棟宇摧撓腐販蹙然曰是
固出治之夲乃尔而緩乎即日出私錢為民倡
合所淂緡錢七千五百有竒三月丙戍即工秋
七月戊子落成凡為屋六楹丹墨藻繢高壮宏
嚴始于庙称子是人皆知君所以為治之意不
待教令日趋于善明年夏属舒城宰爕理溥請
予記夫明倫之說具在六經其要君君臣臣父
父子子而已若堯之惇叙九族舜之敬敷五教
禹湯文武周公之所以化民成俗孔孟之所以
垂世立教皆是道也是故君不君則天道乖臣
不臣則地道暌父不父子不子則人道絶其故
亦大矣孔子曰斯民也三代之所以直道而行
也以其道治其民夫焉有古今之間哉君子受
于承于師偹于身施于家行之于鄉居一邑則
以之治一邑居一州則以之治一州任天下之責
則以之盡天下之責不以上不知而慢其政不
以下不從而怠其教彼方以去礼絶義爲悅我
則曰天叙天秩不敢廢也彼方以殚財毁質為
欺我則曰福善祸淫不敢誣也夙夜孜孜求夫
在我孟子曰三代之學皆所以明人倫也君子
之學也求以明之而已君子之行也求以推之
而已此非獨為成君有民社之告所以為升其
堂立其庭為師弟子者之告吾聞邑有文翁者
有周瑜者有毛義者雖不足以上方三代盛時
之士然其所以事親事君之道有能跂而充之
亦庶几焉是役也相其成者主簿盧廷瑞董其
事者邑士洪琮薛興宗成君字簡卿盖賢大夫
云
靖州廣德書院記
靖州居椘極壌洞庭潴其左巴蜀據其右狑獠
與隣猨鳥與遊而兵革之所狃習也然其民好
闘而勇于為義雖寡學而易感犹有屈賈之遺
風焉自魏文靖公竄靖州士始知學近来有粟
朝儀者靖之會同之賢者憂其土地僻陋去上
國遐遠士不典于學惴惴然恐王化之不流廼
築書院于居之里因其鄕名曰廣德厚歲幣以
聘師高廪稍以飬生徒凡鄕之子弟俊茂者寠
不給者咸得来學其中弦歌之音甫作而隣&KR1522;
警當報大兵督餉學遂瓦觧事定凡園田進取
之務悉置益廣棟宇豊聚蓄招徕生徒由是復
振且欲示子孫母替厥服介其友謁文于余天
民之降衷秉彛雖有居天地之外未能或之違
也故三苗負固舜舞干羽而来格越裳肅慎去
里萬里慕周德重繹而来朝至于文翁之在蜀
韓柳之潮與柳皆能一旦變文身椎結之俗千
載称文献之邦盖可騐矣然彼皆大賢之所為
德盛而化溥道高而名流其入于人易今粟氏
以窮邦韋素之士奮然鼓舞義以韓柳文魏之
自任亦可謂難也巳嗚呼士之居是卿游是鄕
以及粟氏之子子孫孫而有違其志背其道壅
文教而不宣而惟暴棄之歸復何顔以自頋其
身耶可無念哉其爲屋椽礎之數若干工匠之
計若干自相攸乞成之歲月廪給之寡夥咸俾
刻于碑隂焉
廣州增城學縣記
入其邑人民聚田野闢學校脩其政可知矣在
國初廣之增城孔子庙火于兵進士李肖龍刻
木主祠于士人鄭聪老家鄭遂以宅爲學歴五
十餘年未有能復之者至順二年前翰林從事
盱江左江由廣州香山令湖州經歴加奉議大
夫尹增城淂故址城西沖霄門外百八十步面
鳳臺負亀山水縈廽如帶始合謀遷之于是列
士輸幣群工效能頋濟陽復選其材頋宗興張
悟道李夀李惟佑鄭元善董其役始是年冬訖
明年秋凡爲殿六楹崇四尋有三寸廣六筵有
五尺深如廣而去其筵有八尺堂四楹崇三仞
七寸有半廣十有一筵七尺有五寸深視廣而
去其八筵六尺有五寸門之楹如堂之數崇不
及仞三尺四寸有半廣如之深不及筵二尺有
五寸左右為廡皆十有二楹崇二仞有一尺深
二筵有二尺堂之東為鄕先賢崔清献公祠四
楹崇二仞有一尺廣二筵有八尺深如廣而去
其二尺内環崇墉外繚松竹堂之北有山又植
松五千餘株而亭其上可俯覧一邑之乃勝休
工休徒以舍菜礼告成于庙崇儒師使申其教
𣸪諸生始修其業和民人使獲其所而政聲作
矣又因南雄教授李顯求刻石之文于余以著
久遠遂告之曰學校者所以明道設教之地也
道非聖人所獨得非有愚智遠迩古今之間學
則至焉增城雖僻在領表聲明文物與中州䓁
而不能以聖人之學立身棄其身者也不能以
聖人之治治民棄其民者也棄身者殃棄民者
亾故立身莫先于學治民莫先于興學左君治
香山既能以興學為首務今又以治增城弗棄
其民矣二邑之士皆能有以立其身矣乎重為
告曰夫子萬世南面享天子之礼楽天下皆知
為聖增城既庙礼夫子又祠崔公豈不以為賢
乎賢如崔公則祀之况有不止如崔公者乎君
子亦務學哉至順三年十月具官揭傒斯記
&KR1406;亭記
泰定四年夏六月余自清江鎮買舟泝流而上
未至廬陵二十里有巨石如夏屋嵌立江右漁
舟賈舶膠葛其下前挹二洲人烟鷄犬出没誕
漫又拏舟前行數百里有小溪出谷中仰見層
峦葺擁雲木森悅遂舍舟循溪而入越五里劃
然開朗左右環合風氣蓄密有巨塜隆然在山
半由塜之左又入小谷有屋數間題曰&KR1406;亭乃
坐亭上召守塜者而問曰地爲何曰爲書堂原
葬爲誰曰爲阮氏何氏曰民望曰吾知其爲人
矣是尝以年十三風雪徒步求書福建憲使出
其父于獄者是嘗佐其父連山簿尉攝兵馬鈐
轄撫洞獠有方者是嘗拔俘虜之子于軍中以
還其友贖俘虜之母于邑大夫以還淮僧責名
家之女于歌筵以還其夫且給其家使改過易
行者是常爲郡曺又爲縣都曹寬海艘之役罷
坑治之害者是尝受知滕國李武愍公恒及其
子平章公世安椘国程文憲公鉅夫南臺薛中
丞居敬孫御史世賢者尝為翰林潘侍讀昂霄
為監察御史時舉為江西憲椽不果用廣東帥
荅刻海朝京時湖廣燕右丞公揇為司農時欲
舉為椽不就者遂升高而望青原天容天玉諸
峯如劍如戟如屏如帷如卓茟者陳乎其前東
山墨潭蛇山之属如騫如倚如據如伏如&KR0627;如
紺者繚乎其後飄然如匹素渺然如白蛇自天
南千里不息而横截乎党灘者贛江也朝暉夕
景長雲廣霧明滅變化不可殚紀宜乎孝子慈
孫于此興屺岵之悲而無窮也于是愴然而下
復坐亭上拊髀而歌曰山川信美兮心孔悲往
者不可作兮来不可期左右皆欷歔不自禁乃
就舟至郡以其状告知往来者曰然是其仲子
清江教諭浩嘗庐墓其中且將葬其父于山之
左腋他日為投老之地者也居數日若来見戚
乎其容懇乎其言與語&KR1406;亭事泫然流涕曰先
子之藏也再閱月乃請記夫父子者人之大倫
也生死者人之大故也子雖甚爱其親不能使
其親之長存父雖甚爱其子不能使其子之皆
孝極夫登高丘臨塘墓不必其親之所藏未有
不悄然傷懷彷徨躑躅者人之至情也况浩兄
弟之孝臨其親之所藏者乎然孝于親莫大于
敬其身敬其身莫大于勵其行雖𬋩歌盈耳献
酬交錯常如&KR1406;屺&KR1406;岵之時庶毋負兹亭之所
以名也烏乎當至元風乕雲龍之世使民望少
自損何所不至而寕為鄕善人以終撫其山川
天固將啟其後之人矣民望諱霖號石峯居士
好學而尚義晚尤嗜佛老之書娶吴氏有四子
曰均浩鐸煥女四嫁士族孫男七人是歲九月
記
善餘堂記
饒有善人㞐安仁華蘃峰之西玉真臺之東華
山之陽張果峰之北曰胡君茂卿治獄多隂德
其祖父皆好善鄕之老長大夫士相謂曰易太
傳不云乎積善之家必有餘慶請以善餘名胡
氏之堂又購昭文舘大學士李博光書以遺之
至順元年其子式入史舘與余深相好又明年
請記于余余曰夫善人孔子犹嘆其不淂見孟
子犹聞之喜而不寐况治獄平尤人所难者乎
茂卿之生父盖年四十有五矣甚爱之未成童
好學孝謹父愈爱之我元有天下所與共治出
刀茟吏十九卿亦起為縣曹然在諸曹中獨異
其治獄情可貸者無不貸之死可生者無不生
之民亦莫不自輸其情而刑以不濫縣長貳及
同列多嫉怒怨悪之而不敢言久乃服其為人
元貞末縣有盗捕人不淂尉輙以疑似捕齊民
七人日搒掠鍜練之獄具移縣縣長貳皆喜其
淂盗立關三木置獄中上遣使決且至卿入獄
語七人曰皆言汝䓁非盗何不自言衆涕泣死
不敢異卿曰汝弟言當助汝否即旦夕死七人
遂極言冤状令怒不聽卿前争曰七人一邑之
人皆知為非盗以為盗者獨尉與令耳奈何欲
殺七無罪以逭失盗之責失盗之責亦至死耶
令默然竟释之七人歸皆祠卿于家頃之以
群曺攝縣諸曺長有為縣豪主錢榖致冨饒者
豪常欲坐以事殺而并之未淂間聞与妻前夫
女姦乃大喜曰即坐与親女姦罪至死遂白縣
治其事縣淂重賂皆許諾卿亦佯許之及捕治
事有寔然非親女故匿不發豪曰求閱其獄盡
如指意無異獄既具上府卿密疏女族姓及祖
父名牘中府閱獄見所引女族姓祖父名召謂
卿曰卿真長者當為卿成此名竟以異姓女杖
而出之卿為德類此名至不可敷此其尢彰明
較著人所常道之者後生五男子皆秀穎出群
曰吾父積善惟吾人一吾今有五子天與吾厚
矣即自免歸田里飬親教子縣長吏就問政事
淂失随事誠告不及于他父年八十一終卿今
亦七十餘矣教五子皆為儒闔門雍睦人取以
為法可謂善人也巳矣夫善者天地之心天之
于物無所不爱善亦無所不爱故曰順天者昌
逆天者亾昔于公治獄有隂德高其門閭令容
駟馬車曰後必有興者其度淺矣其報不丧如
取諸劵胡茂卿為吏治獄平身未出曹椽之間
淂五子即自貶損罷歸若欲以其餘遺子孫者
固自有逕庭哉余嘗過善人之鄕問其名則皆
喜而对問其人則莫不且言且頌望其居則竹
樹䓗欝禽鳥之聲喈喈及其門則鳮犬不驚童
僕閒暇皆充充然有自淂之意升其堂則尊者
不嚴而威卑者不令而從凡如是其後未有不
昌者有過番君之區行雲錦溪之上望玉真華
蕊諸峰求善人胡氏之家其㞐人有如是者必
其處也至順三年八月日記
進德堂記
彭氏之堂曰進德立訓也上念乃祖之令德下
憫時俗之日替將納其子孫于善也初彭氏世
居武夷宋之時其祖蔚與李丞相絧同學李丞
相貴顯即謝不見李丞相鎮江西書數往乃肯
来裵徊東湖上因留不去然終不應其辟遂隱
居郡之新吴山中其七世孫敬則以文學官遊
四方覌四方之俗疆相并衆相陵智相傾卑尊
易序疏戚易位廢礼義違政教日甚懔然惧曰
吾子孫亦將有一于是乎乃歸作是堂以示訓
故去華就樸以教儉高廉重階以教嚴歲時奉
烝嘗以教孝序尊卑以教敬存孤弱以教慈合
宗族以教和撢礼楽敦詩書以教學又惧近之
弗察遠之弗明也属余疏其義以廣其訓刻石
屋滿朝夕俾覌省焉余乃言曰儉者德之節嚴
者德之制孝者德之本敬者德之基慈者德之
爱和者德之順學者德之聚儉則財用足廉則
上下辨孝則仁義坐敬則礼譲興慈則恩惠長
和則九族親學則萬善明德雖美非儉無以定
其制故為訓之始德雖偹非學無以約其礼故
為訓之終由之則昌舍之則亾不可湏臾出乎
訓之外故表名以著遠服之若華衮佩之若瓊
琚嗜之若膏梁處穷約而弗濫履貴盛而弗泰
蹈危难而弗懾仰不愧俯不怍然後可以充乎
德之寔進乎君子之域而為彭氏賢子孫夫如
是豈惟新吴之俗將化之推而放之四海而準
國家之求忠臣良士必集彭氏之門矣夫德盛
者必有後以李丞相之賢而不能屈乃祖之高
是必在後之人余于斯堂卜之矣夫作堂以立
訓𫐠訓以發德夲乎志也故不著其歲月始末
及筵楹礎筵几之類蔚字子革自號石溪先生
敬則孛静中云
常州通真觀脩造記
保和通妙崇正真人徐公𢡟昭住常州路宜興
州通真覌之十有八年重建三清殿又十有三
年為皇慶元年建玉皇閣閣崇十二尋有半其
材皆出于江東故山其始也材大而匠弗勝其
成也不二紀而棟已撓延祐七年龍虎山道士
張君德隆嗣主觀事廼量歲之入節浮縮濫為
東西方丈以翼之使危有持而顛有扶以永徐
公之績為三門以蔽之使内益尊而外益固以嚴
神明之㞐財用既足經制既定會玄教大宗師
特進吴公入奉内祠請以郡之天申宫都監陳
景𢡟提舉觀事以董之凡錢榖之計一聽其出
入焉大宗師從之于是陳君惟大宗師之教是
承大宗師惟張君之託是重趋事赴功夜以継
日&KR0881;時歴月道潰于成内則閣遂其安地儀其
靈車軒洞戶岩䆳深靘冬無烈風之憂夏無熇日
之苦談經論道坐以忘疲外則高甍崇阿巍巍
堂堂人者心動過者額手廉陛不加而峻面勢
不改而雄而徐之功立矣大宗師楽其有成也
進陳君提點以昭其勤張君亦再被玺書賜號
冲真明遠玄静法師以重其山夫閣雖高有翼
焉則不扶而自正宫雖閎有蔽焉則不守而自
固吾于是淂治國之要焉覌淂徐公而地以興
徐公淂張君而業以隆張君得陳君而志以成
而又淂大宗師旌善報劳而継者知所勸吾于
是又淂任人之道焉是役也一舉而衆美具斯
亦足矣閣之前有井極甘冽相傳李洞賓嘗浴
丹于此井之上有二古栢高十丈大數十圍一
夕飛去觀始于陳大建中額由弘道三錫為今
名天歷二年六月二日戊子記
袁州宜春縣逄溪山聖夀寺記
袁之宜春有逄溪山者以逄溪禅師得名或曰
逄本作濛傳燈錄失之山有寺曰聖壽即逄溪
禅師所建也名與萍鄕之楊岐南源相伯仲
初馬祖以佛法振江西逄溪禅師與楊岐甄叔
南源道明同事之于八十四人之中故歸皆建
壇場以闡其師之道武宗廢天下佛事獨逄溪
寺以聖壽名獲存入國朝多郡之南泉山慈化
寺僧主之至順元年冬寺灾長老妙愈即日發
公庫錢鳩上度程斬大木伐堅石大改作之再
歲而畢視舊有加焉愈闓疏敏給亦南泉普蓮
宗主明炤慧覺圓應大禅師慈昱之徒也普蓮
建造為天下最故愈亦称能亊云請著其事于
碑辭曰有蔚逢溪馬祖之徒寔開此山數不載
餘楊岐南源鼎足以居堂堂愈師是纉是啚欝
攸降灾忽焉為墟愈頋而歎激烈奮楊畚焦輦
燼正位定方經工程力攻堅擇良罔敢或易㒺
敢不臧廼基廼構廼指廼授執前執後執左執
右殿堂門廉庖庾庫廐高者雲覄深者谷授&KR0808;
比麟次壮䴡完厚煥若天作儼若神造世尊穆
穆列衞肅肅逄溪有覺是頋是復愈帥其徒載
祈載祝天子萬夀庶民五福山增其高水益其
深逄溪有覺是頋是臨愈帥其徒載祝載欽天
子萬夀庶民一心
廬陵縣丞馮君脩造記
吉安于江西為劇郡廬陵于吉安為劇縣古號
難治急則怨緩則怠怨則身危怠則政弛日惴
夕惕僅免于戾然亦未嘗無名守令也延祐六
年冬十月之望監察御史部行至郡視故醫學
前直囂市傍切獄垣以爲非宜喻郡亟遷之十
有二月郡上曹言故庐陵縣治夷衍爽塏可遷
初廢其地以爲紋錦院机絡之局而縣寄棲郡
治之西五萬倉至是乃命增築紋錦院以處机
絡而以其地爲學徙縣治舊學而復故倉三役
並興悉以縣丞馮君克敏董之君慨然受命而
不辞曰吾弗爲必有病吾民者至矣會是歲君
當督輸即風輸者出力佐之淂楮弊數千緡遣
吏治木諸縣皆與木返幣木石既集乃择廉敏
吏任其事明年春正月新紋錦院堂廉坊局
及諸傍舍餘八十楹二月已未局乃遷是月建
醫學為開天之殿以祠三皇六楹為两廡以列
從祀皆十有三楹門十楹外為靈星之門以偹
制度殿之後為講學堂六楹及庖庫之次十有
八楹西為教官之署凡為屋十有二楹秋八月
戊申學乃迁是月建廬陵縣為聽事之堂四楹
有有荣左右有次皆四楹為两廡以居六曹皆
十楹門八楹其東為都曺之署凡為屋廿楹冬
十有二月庚午縣乃迁凡三役工徒之費出于
寓公大家及寮佐之所助者萬二千緡有竒不
足皆君自更之自經始以迄于成或完舊而益
新或更剏而改作一木一石必量其材而用之
一錢一粟必度其宜而給之寬不至弛猛不至
殘調其寒燠時其飢渴吏無奸欺民不告劳故
其成功敏而無怨言夫為政不难母輕民力而
巳傳曰不傷財不害民又曰節用而爱人使民
以時夫節用故不傷以時故不害惟君力行之
故其爲政平易民信民歌頌焉大德中金華胡
君長孺分教盱江攝錄事視其屋懔將壓曰是
將病吾民矣不喻月新之或曰此非挕職也君
笑而不言嗟乎惟君子爲能憂民之憂楽民之
楽况馮君身居其任者乎雖然有二君之心之
才則可不然均爲怨府矣豈必廬陵哉醫學教
授嚴君夀逸剛正人也美其事請書于石以示
後之爲政者且以見郡之能使人也君字彦逹
濮人歴宜春高安彭澤三縣皆有名
昭勇庙卷雪楼記
吴折衝將軍西陵太守寕既與周瑜魯肅吕蒙
陸遜之徒並立大功世庙食興國之東六十里
冨池之口龍光山之下後千餘年宋有天下錄
前代忠臣義士復賜將軍爵一命而公再命而
王七命而數物偹號其庙曰昭勇門曰表忠
而將軍之靈以益著自始封百七十有八年而
建楼于庙之北名曰卷雪又百十有二年而
燬于景定元年之兵又六十有三年為皇元至
治之二年祠官九宫山道姜守夷與里人刘舜
元及其徒子如渊爰謀爰度筮日他事郎楼故
基為屋八楹中為重屋六楹崇七尋有半仍命
曰卷雪之樓左頋舒蒲之渚右據黃龍之湾前
俯大江後控衡庐北望長淮之外以天為際方
其驚風忽𧺫白浪晝立天地低昂川谷吐吞則
思將軍之在吴也威名動山岳謀慮出鬼神奮
百騎而曹瞞夜驚戰孤軍而張遼早却臨夏口
而黃祖授首搤益陽而關羽退師指皖城而朱
張擒入夷陵而曺仁破何其忠且勇也及夫風
霽浪弭上下一碧長空冥冥白鳥孤沒則思將
軍之既沒也三國為墟五運迭興南北紛紜或
離或合將軍犹以餘忠遺惠隂隲下民馮大江
而揚靈&KR0770;南面以頋享又何仁也登斯楼也豈
不念曰以區區之吴而有江表數州之地僅足
以抗蜀魏將軍一輸其忠而庙食百世况戴天
履地美衣豊食倓然臣子于今之世者乎故君
子立功立事必思以顯當世而垂無極斯楼之
作亦非徒欲覌涛浪窮勝槩而已盖所以劝忠
也以三子興復之心而属余記不可不以書神
姓甘字興覇巴郡臨江人累號爲昭毅武惠遺
爱顯灵王云
法印寺記
豊水之東鳳池之西有寺曰泉林宋治平三年
改賜法印木有豫章楓櫧松栢之茂水有錢塘
美泉之注脩行萬箇崇墉百堵自江禅師至齊
十有二傳而中徽自覺昇至心日十傳而復振
初昇偕其徒德之廣慈撫廢虛啚前規起嘉泰
開禧力復舊貫德再傳曰継澄始買飯衆之田
十畝有竒澄之徒慧明復淂田二十畝以爲長
明灯供宋律寺覌母買民田而明以高行絶學
善爲方主翰林學士徐公經孫礼部尚書雷公
宜中故淂諸長明灯至于今不廢明之徒永慶
慶之徒祖荣復廣田百畝而寺之計益滋又三
傳是為心日心日既嗣百廢脩舉效献力者争
盡其用大德六年重覆佛殿祠后土殿東先師
及諸長者殿西明年重覆三門又明年两廡及
庫庾庖湢皆撒而新之皇慶元年建法堂四楹
中奉覌音大士延祐六年楼于堂之北東上庋
佛書下列僧寮明年又楼于堂之東南虛中以
為齋堂其東以舘賓客若山門若縣鍾之楼方
程村度地而申為之自大德以来凡所修营或
資于人或出乎已皆日之孫福權之力也权既
能盡瘁以成其祖及其師圓炤之志而权之徒
惟勝復能屈身貿易佐匠計勝之徒弘易日誦
華嚴歸質田以相权之功是皆儒門所謂孝子
慈孫者也方今上自京師下逮郡邑致崇極于
佛者莫不因物産之盛&KR1088;國家之力犹恒若不
及况泉林不仰縣官不資常住振法基于未墜
招宗緒于無窮者乎宜為刻辞著在金石其辞
曰佛入中國餘二千載厥象伊皇高視六合横
敷四海其流湯湯河汾著書佛乃聖人教則西
方明明我朝並見三氏奄有萬國列刹想望照
地燭天前無古昔割腴錫衎跨州連縣宝衣玉
食式名休祥保合太和孰臻其極㦤此泉林扶
顛持危僻在東湖畢力殫慮祇率乃亊有抗厥
初廣殿重楼高壮邃嚴弗儉弗踰瀏瀏清泉落
落長松楽是幽居有詵其徒有秩其儀趾德済
美群經在几鐘鼓在&KR3912;以祝天子永遵其道傳
灯經祖以作教軌
冲玄觀記
皇慶二年春二月始作冲玄覌夏六月覌成寔
在冨州之南第三十七福地豊山之陽五里所
雕峯之下因黃氏之故祠也西南維黃氏世盛
宋慶元初朋党論起朝奉郎幹办行在諸司審
計司瀛進讜議十二萹歴詆外戚韓侂胄蠧國
乱政天下誦其名嘉定初以夀終其子通直郎
知衡州常寕縣直方葬于峯之南双井原因建
祠曰双井庵命始豊之仙林覌道士靈宝大師
賜𬗋歐陽某奉祠事且約世守之未几常寕之
夫人徐氏卒&KR0830;峯之東白竹原亦建祠曰白竹
菴皇慶二年常寕四世孫征東儒學副提舉可
自双井巷延礼聶爰静主之師至即撒舊祠闢
地為覌不數月而工畢飛殿壮䴡高廣雄深門
廡端直庖廪完固飛雲之楼矗其西黃氏及后
土氏之祠翼其東文梁藻井之制雲房齋庐之
次煌扈于其内鍾鼔之聲笙磬之音鏜鎝乎其
外于是晝霧出楹夕淄殷砌帨栢拒冬長松無
夏神若仙人儵忽来往山川不改其舊而十倍
故祠矣請名曰冲玄之覌又嘗与其師歐陽維
新買田五頃有竒至是盡歸子覌以飬學徒奉
釐事君子曰惟不貪故能忘其利惟不私故能
成其功忘利而有成功非信道而勇于立者不
能也使聶君不爲老而爲孔氏淂志當世所至
宜何如黃氏其知人矣延祐七年春征東之子
尚敬尚忠請伐石紀功因推道德之端極内外
之辨而爲之辞以授其徒黃晞平孫誠則䓁刻
之其辞曰猗欤邈哉五千之文上探無始下酌
黃軒逹性立命執經御权剛柔存亾進退後先
糠粃天下道德之源玄門既闢教道滋盛水旱
疾疫禱祠禳禜一呼一吸一動一静奔走雷風
鬼神受令上好下效此求彼應乃道之文匪道
之性志士長往獨善其身鍊形制魄守精馭神
蝉蛻守内飛翔天津匪道之隆乃道之屯孰行
罔至孰用㒺治蕭曹以臣漢文以帝慈儉為宝
敦樸是貴雖慙三五終邁七制迨于我元搃攬
萬國國既殊俗治亦異術既尊素王亦兼老释
或齊以礼或道以德化成天下立治之極豫章
南境豊城故邑崇崇始豊神明所集跂彼雕岑
雲蒸霧&KR0668;有屋渠渠有阯岌岌偉哉聶君有此
駿功黃氏以祠老氏以宫居有所飬學有所宗
敬哉學人罔或不恭執德之恒守道之中祈天
永命萬世攸同
彭州學記
蜀彭州孔子庙學燬于兵九十餘載有司偹位
因弊承簡春秋有亊綿蕝行礼治具弗張民習
于野至治中太守刘隆畏上威德思夲政教爰
謀爰度廸復其舊而教飬之道猶闕今太守則
日興學而不知教飬与無學同于是縮溢節浮
舉俸稱貸月計其息懇廢辟荒時值嘉榖歲取
其入以其祭飬以為經常合凡民子弟之俊秀
者三十人立師以教故入其庙則棟宇雄䴡礼
楽偹舉聖師洋洋不動而應入其學則堂宇脩
㓗絃誦洋溢民吏觀感不令而化其文學姓某
㳂牒京師請紀金石乃告之曰惟蜀與宋終始
聲教淪洽民心固結故國朝用兵積數十年乃
克有定土著之姓十亾七八五方之俗更爲賓
主治者狃聞襲見以道風舊俗爲可鄙前言往
行爲可陋至有鴻儒宿學林潜谷逝其道莫聞
况𣸪有知學校哉故學校与道興廢上不知學
則失其教下不知學則失其政學校廢政教失
治道微矣而彭前守克興後守克承継善趾美
作民父母諸生其有思乎夫蜀學有楊雄文有
相如治有文翁諸葛下迨唐宋群儒迭興徽言
㦤行著在簡册舍疵取醇使合孔子之道父以
教子兄以教弟朋友相講里巷相習以翼聖人
之治則蜀之人父父子子君君臣臣劔閣無所
用其關瞿塘無所用其險必自彭始諸生勖之
母負諸守之意與聖天子之望元統二年八月
日記
