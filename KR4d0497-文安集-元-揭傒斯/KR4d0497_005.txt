揭文安公全集卷之五
揭曼碩傒斯著
門生前進士爕理溥化校錄
飲酒萹悼亡後作
昨日飲酒酒苦薄今日飲酒必不楽未知明日
還如何枝上落花能許多胡蝶飛飛春草草對
語黃鸝清且好有酒有酒且莫沽庭前獨宿鴛
鴦雛
從他痛辭并序
江少虞類苑載開寳中金陵人脩故塋得石記
隷書從他痛凡累百字末復云不為石子盡更
書千萬箇從他痛未幾王師渡江余謂此必埋
恨者非渡江䜟也作從他痛辭
石可絶恨不滅日月雖光明不照石上情情深
化作秦淮水水流成血波涛起流入東方大海
中風吹復向秦淮裏秦淮裏深復深土齧石上
字字字痛連心痛連心從他痛秦淮水空相送
除是相逢話痛時始是此心無恨期
吴歌一首送張清夫提㪯征東校官先還
吴中
吴中女兒白如華吴江燕燕拂波斜吴中魚肥
米可束夫君無事久忘家夫君自别吴江水聲
名籍籍京華裏家家屏幛待新詞日日王侯置
醇醴吴中之君不可踰京華之楽天下無高官
厚禄不願有上䟽乞官遼海隅秋風高吹燕山
樹扁舟且向吴中去吴中兒女白如玉看着新
袍入華屋
贈許道士
廬山道士許自然二十武當學飛僊白雲冥冥
不可見天際時聞清嘨傳虎將乳子共游戲龍
化老人同食眠無求始悟身非患有道方知世
可捐忽聞賣薬入都市便𣣔乘風凌紫烟紫烟
之中曠邈邈下視人世真堪憐爾曹齷齪塵埃
下何日南山歸種田
題李見心小蓬䒹
媧皇狡獪弄餘智手插神仙滄海裏不教寸碧
落人間弱水更環三萬里何人搏土爲此竒太
乙真人謫僊子芙蓉爲舟桂爲楫碧玉連環白
雲履山根植枣漸如瓜山頭種玉今成髄平生
九州視一豪秦皇漢武空勞勞山林冥杳百鳥
號明月飛出琴聲高
黃母吴氏挽歌
新安之水清且深深深如見黃母心新安之水
高且烈烈烈如見黃母節母也不幸早婺居三
十未有二十餘六十餘載一日如子又能孝孫
詩書嗟母之德靡不宜人歌不足國旌之爾今
死矣歸何時新安之山可鏟而夷新安之水可
陸而馳黃母之德不可思
送墨工潘生還臨江
豫章朱氏以墨名直與郭玘争豪英臨江潘氏
得墨法乃自柯山翁彦卿朱氏親承天子詔墨
入奎章獨称妙潘氏近日来京師群公得之惟
恐後潘云吾墨犹草草盡藝為之當更好明年
此際来京師始知吾墨堪為寳東風蕩蕩吹燕
山行人髯髯掉臂還明年獻墨奎章閣却與朱
氏分朝班
武岡扶丘山紫府延夀宫宋張真人守静所居
也至今禱雨暘輙應其徒純真子饒君礼誠延
祐中入京師為今玄教大宗師吴公所知居太
乙延福宮十五年將南還山中詩以送之
洞庭之南扶丘之山緜連九疑控百蛮昔在嘉
定之世真人張氏隐居學道於其間祈晴即晴
雨即雨犇走郡縣劳躋攀鋤雲架霧開紫府采
芝種术留朱顔夜驅猛虎守庭戶晝役鬼物除
榛菅真人乘雲上天去但有青鵉白鶴長往還
雲霆尚與司豊艱尔来一百五十歲弟子饒君
通道氣一住京華十五年太乙宫中獨超異不
求逸少寫黃庭𣣔逐浮丘攬香袂南望悽其憶
故宫黃河日與夢俱東河流到海不復返故宫
長在白雲中天地無停機日月無淹軌歸去来
白雲裏
題漁樵問荅啚
我在孤舟爛醉来君從何處看碁回高山流水
元同調明月清風不用媒江上柳早先摧天上
鴈正裵徊冨貴何如歌一曲功名争似酒三杯
我但負薪君但釣百年誰喜復誰哀
題劉商觀奕啚李伯時臨蘇子瞻䟦茅君
彦刻
劉商画手神運茟龍眠臨之如已出不知奕者
何代人雖無名姓若有神神凝志定萬緣息觀
者亦復遺秋春松風吹衣石泉响朱草叢生玉
芝長眉陽仙客最相知更託茅君寄心賞
題陳所翁双龍啚為寅上人作
䨇龍畫擘玄渊開萬物顛倒随雲雷龍公被髮
向空下身是真龍非畫者鐵作鬚鬛玉作鱗電
出兩目雲繞身偶然會合此何處仰面向天天
不嗔世间眩轉空形影倏忽變化那能省高僧
說法夜来聽誰道相逄非夢境斗牛蒼蒼風雨
暮泉阿豈識延平路當時縱無雷煥與張華未
必終蔵不飛去
題玉笥山邵道士所藏米方奉使贈劉道士
紫帽山人方孚若臨江謫居亦行楽二十四磵
緣源行三十三峰看月明奉使不愧蘇子卿招
隱更遇劉佺平劉郎弹琴震金石方公作歌酒
和墨一時意氣傾座人千載風流寄仙籍兩公
一去無消息竹下松間畫行跡遺墨䔥條銷白
雲山中歲歲桃華春宋金往事無劳問夜夜虚
壇候子貢
題彭尊師禱雨詩卷
道人役雷如小兒顛倒鬼物愁蛟螭祈晴得晴
雨得雨身不勝衣膽如虎東通吳越北淮漢到
處逢人憂水旱手提豊歲與疲甿金帛盈庭未
曾看閩山叠叠躋金峰蔪山叢叢碧玉宮洗劍
長留双澗月弹琴尚憶萬松風大臣無端薦天
子十年留滯京華裏悠悠扈從春復秋歸心已
逐東流水去年天下旱且蝗流殍滿道無人藏
安淂君等遍八荒不使水旱憂堯湯
畫鷹
文梁五色絛秌高意氣豪怒張两目直霄漢豈
與短翮翔蓬蒿妖狐畫作猛虎嘷騶虞并與神
麟逃嗟爾飽食心空劳
送張使君棄官學道
至元天子朝萬國任丘使君謝病歸門前未罷
車馬客身上已着朝真衣致君尭舜在豪傑洗
耳巣由何是非棲雲觀裏青松樹唯有白雲終
日飛
番易䔥性渊携其祖將領所爱唐琴號霜鐘
者還自和林求詩六月三日五門宣赦後作
嵩州昔有䔥將軍讀書學劍天下聞南随龍馬
渡江去尚有孤琴傳子孫孤琴云是唐人斵昔
日軍中自行楽至今猶存殺伐聲一鼓哀風振
寥廓將軍之孫才且良文能作賦武蹶張秦皇
城下改白馬祈連山中射白狼時平好文不好
武抱琴却歎儒衣誤昭王臺上看青春彭郎矶
頭夢歸路日長史館幽且闲正冠拂琴為我弹
京城六月日如火霜鐘半亱鳴空山南風自有
虞廷操可惜同心不同調捐琴抉眼望青天今
日天門有新詔
題春龍聽雷啚
雷馮神龍興雲行雨施四海清雷之震神龍奮
雲行雨施四海潤雷之令神龍聽雲行雨施四
海慶聖君在上賢臣在下我無事而觀化
蔡氏四適堂
君不見車轆轆長安陌上争馳逐朝出遊暮還
宿問何所得荣與辱又不見或漁于渊㦯樵于
山或耕或牧其心和且閒我𣣔從之生羽翰豊
之東麗之陽有美一人大溪之旁水竹兮䔥蕭
雲木兮蒼蒼弹鳴琴兮不下堂禾在囷薪在屋
黃雞皮白魚腹嘉客来新酒&KR0836;君之楽兮惟日不足
題邢先軰西壁山水啚
邢家蒼蒼西屋壁萬壑千厓動寒色大江忽轉
天地廽浮雲孤飛日月白參差楼殿照林紅松
檜悽迷𧺫朔風崑崙蓬莱不可到赤城白帝遥
相通賤子平生尚奇偉南極衡湘北幽冀復從
大駕上滦京始接邢君多意氣君昔扈從戎馬
間少壮不知行路難月明飲馬長城窟雪深射
虎祁連山萬里歸来太平日坐我江山百憂失
平明萬騎出天门又駕官車就行役
送黃判官歸江西
西辞夜郎國北上邯節道方厭東華塵又說黃
平好黃平遥遥度五溪五溪更在洞庭西十年
世事浮雲裏一日孤舟萬里歸桃花流水孤舟
客白髮青山五色衣堂上慈親称壽處堂前新
婦&KR1381;姑時隣人&KR0829;種南山豆野老同尋北谷芝
人生出處須經意富貴悠悠差是非
和劉修撰十二辰詩
掘鼠可以充飢飯牛可以待時何須入穴求虎
子更斈狡鬼三穴為我生誤逐攀龍者歲蛇冉
冉那堪把又無筋力騎快馬日射黃羊隂山下
空餘野性猕猴同但求歸作祝雞翁柴门狗吠
閉閣睡萬事渾如牧猪戲
發臨湘得風
臨湘縣前江水流茅廬沽酒大如舟莫道天風
不相待一時吹上岳陽楼
聞西師捷口號二首
聞道西南掃蟻封何時雨露洗妖兇必行往伐
羈縻策旨倚窮荒戰伐功
萬里春風送捷書千年王氣拱皇居越裳白雉
應頻入浪泊飛鳶正念渠
漢茶陵侯廟
高帝安劉慮未危賈生可恨不同時長沙更有
回旋地千載荼陵無古祠
泉水嶺作
已過泉子嶺頭路荒甸茫茫碧草乹日暮不收
牛馬乱青烟起處是營盤
金衣翠帽路傍女蹋足連聲駕犢車車下畫眠
車上宿每逄水草便為家
北楼雪後酒醒獨吟
幾點微雪翳暁晴半峰殘雪隔江明小楼獨對
春城北酒醒匡牀聞鵲聲
聞熊從嘔血亡
碧血凝秋萬事空此生無復一尊同到家又近
重陽節應是哭君風雨中
待潮
扁舟夜閣寒沙際欹枕待潮紅日高無數征帆
背人去海門何處水滔㴞
題吴越王荅周克儉謝賜物及陳事宜状
手帖
吴越山川畫不如古今人物半能書從容覇國
君臣禮猶見錢王翰墨餘
揭文安公全集卷之五
