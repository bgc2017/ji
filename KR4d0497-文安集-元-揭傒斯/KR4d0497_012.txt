揭文安公文集卷之十二
揭曼一碩傒斯著
門生前進士爕理溥化校錄
碑
大元勅賜脩堰碑
江水出蜀西南徼外東至于岷山而禹導之秦
昭王時蜀太守李冰鑿離堆分其江以潅川蜀
川蜀以饒自秦歴千數百年所過衝薄蕩嚙大
為民害有司歲治隄防百三十三所役兵民多
者萬餘人少者千人其下犹𢾗百人人七十日
不及七十日雖事治不淂休息不役者三日
緡冨屈于貲貧屈于力上下交病會其費歲不
下七萬緡毫髮出于民十九藏于吏㮣之出入
不足以更費至今上皇帝即位之明年僉四川
廉訪司事吉當普廵行周視淂要害之處三十
有二餘悉罷之且召灌州判官張弘計曰若甃
之石則役可罷民可蘇弊可除胡惮而莫之爲
弘曰公慮及此此生民之福國家之幸萬世之
利也弘請出私錢試以小堰堰成水暴漲堰不
動乃具文書會行省及蒙古軍七翼之長郡縣
守宰鄕遂之老各陳其便宜皆曰便復禱祠与
神約昔鑿離堆以冨川蜀建萬世之利神之功
也今水失其道民失其利吏乘其弊若此而神
弗之救是神之惠弗終也神克相予予治神弗
予相請與神從事卜之吉于是徵工發徒以至
元改元十有一月朔肇事于都江堰都江即禹
鑿之處分水之源也塩井關限其西北水西關
據其西南江南北皆東行北舊無江冰鑿以辟沬水
之害中為都江堰少東為大小釣魚又東跨二
江為石門以節北江之水又東為利民臺臺之
東南為侍郎楊柳三堰其水自離堆分流入于
南江南江東至鹿角又東至金馬口又東過大
安橋入于成都俗称大皂江江之正源也北江
少東為虎頭山為閗鳮臺臺有水則尺為之畫
凡十有一水及其九其民喜過則憂沒其則則困
乃書深淘灘低作堰六字其傍為治水之法皆
冰所為也又東為離堆又東過凌虛步雲二橋
又東至三石洞釃為二渠其一自上馬騎東流
過郫入于成都古謂之内江今府江是也其一
自三石洞北流過將軍橋又北過四石洞折而
東流過新繁入于成都古謂之外江此冰所穿
二江也南江自利民臺有支流東南出萬工堰
又東為駱駝又東為碓口繞青城而東鹿角之
北涯有渠曰馬㶚東流至成都入于南江渠東
行二十餘里水决其南涯四十有九歲疲民力
以塞之乃自北涯鑿二渠與楊柳渠合東行𢾗
十里復與馬㶚渠會而渠始安流自金馬口之
西鑿二渠合金馬渠東南入于新津江罷藍綻
黃水千金白水新興至三利十二堰北江三石
洞之東為外應顔上五斗諸堰外應顔上之水
皆東北流入外江五斗之水入于馬㶚渠皆内
江之支流也外江東至崇寕亦為萬工堰堰之
支流自北而東為三十六洞過清白堰東入彭
漢之間而清白堰水潰其南涯延袤三里餘有
司因潰以為堰堰輙壊乃疏其北涯舊渠直流而
東罷其堰及三十六洞之役嘉定之青神有堰
曰鴻化則授成其長吏使底其功應期而畢若
成都之九里堤崇寕之萬工堰彭之㻚口豊潤
千江石洞濟民羅江馬脚諸堰工未及施而詔
亦責長吏及農隙為之諸堰都江及利民臺之役
最大侍郎楊柳外應顔上五斗次之鹿角萬工
駱駝碓口三利又次之而都江又居大江中流故
以鉄萬六千斤鋳為大亀貫以鉄柱而鎮其源
以捍其浮槎然後即工諸堰皆甃以山石範鉄
以關其中取桐寔之油刀麻為絲和石之灰以
苴罅漏禦水潦岸善崩者密築江石以護之上
植楊柳傍種蔓荆櫛比鱗次頼以為固盖以數
百萬計所至或疏舊渠而導其流以節民力或
鑿新渠以殺其势以益民用遇水之會則為石
門以時啟閉而泄蓄之凡智力所及無不為也
初郡縣及兵家共掌都江之政延祐七年其兵
官奏請獨任郡縣乃以其民分治下流諸堰廣
其增脩而大其役民苦之至是復合焉常歲獲
水之用僅𢾗月堰輙壊今雖緣渠所置碓磑紡
績之處以千萬計四時流轉而無穷其始至都
江水深廣莫可測忽有大洲湧出其西南方可
𢾗里人淂用事其間入山伐石崩石已滿随取
而足所向皆然蜀故多雨自初役至于工畢無
雨雪故力省而功倍而民不知劳若有相之者
亦其忠誠所感如此致使天子賜酒之使相望
于道省臺勸功之檄不絶于吏所溉六洲十二
縣之民皆歌舞焉而下至郡縣上至藩部悪其
害已且疾且怨或决三洞之水以潅其次或毁
都江之石以害其成撓之百端不拔益固甫越
五月大功告成百一恒費民永休享古未有也
而吉當普會以監察御史召省臺上其功詔臣
傒斯記之于碑臣聞水先五行食首八政九畴
所序其次可覌矣夫水者衣食之原也然所以
爲利亦所以爲害在善導之而已禹平水土犹
己溺之后稷播種犹已飢之萬世有稱焉是故
爲政不夲于農不先于水是爲不知務不知務
是謂冥行之臣李冰一鑿離堆民受其賜吉當
普才大而德敏憂深而知遠不枉其道不屈其
志臨难忘身爲國忘家安于命而勇于義而知
所先務故事可立而功可建其在四川若請罷
塩運使司正塩井之法以去其奸利置安撫使
撫四方流寓之民使安其耕鑿及居臺端知無
不言言無不合誠國之宝也判官張弘殚智竭
慮終始克相其成雖百折而不悔亦今之賢有
司乎是役也石工金工皆七百人木工二百五
十人徒三千九百人而蒙古軍居其二千粮為
石千有竒石之材取于山者百萬有竒石之灰
以斥計六萬有竒油半之鉄六萬五千麻五千
最其工之直物之賈以緡計四萬九千有竒皆
出于民之庸積而在官者餘廿萬一千八百緡
責灌守以貸于民歲取其息以偹祭祀若淘滩
脩堰之共仍蠲潅之兵民常所徭役以專其偃
事嗚呼後之涖此土者尚永鍳于兹勿怠其政
墮其事以為民病以為國家之憂臣拜手稽首
而作頌曰
鑿離堆兮江势分川蜀饒兮民忘為秦秦
可忘兮國有人何後世兮忘吾民歲伐竹
兮歴岩㠂載乱石兮堰江涛堰無功兮民
孔劳民孔劳兮天不吊龍伯怒兮江妃咲
豈江之為患兮惟人自厚龍節兮繡衣煒
皇皇兮不我遺召龍工兮汝為汝詎知兮
予所期江㴞滔兮廣且深鼋鼉出沒兮蛟
龍晝吟下不可以極兮上若有臨洲澶漫
兮江之心吾伐石兮石自摧吾召民兮民
子來堰既作兮民無患菑此豈予之功兮
神汝哀神洋洋兮功既畢堰永固矣民安
佚川蜀饒兮國之寔千萬年兮功不失惟
帝之力兮臣之職
重建濟州會源牐碑
皇帝元年夏六月都水丞張侯改作濟州會源
牐成明年春二月具功状遣其属孟思敬至京
師請文勒石惟我元受命定鼎幽薊經國体民
綏和四海辨方物以定貢賦穿河渠以逸漕度
乃改任城縣為濟州以臨齊魯之交據燕吴之
衝道汶泗以會其源置牐以分其流西北至安民
入于新河埭于臨清地降九十尺為牐十六以
達于永濟渠南至沽頭地降百十有六尺為牐十
又南入于河(北至奉符為牐一以節泗水東北至于兖州為牐一以節)汶水而會
源之牐制于其中歲益久政日弛弊日滋漕度
用弗時先皇帝以為憂延祐六年冬詔以侯兮
治東阿始脩復舊政誕布新令嚴暴横之禁杜
奸利之門南疏北導靡所寕處明年冬以當代
請去弗許行視濟牐峻怒狼悍歲數壞舟楫土
崩石泐岌不可持乃伐石區里之山轉木淮海
之濱度功即工大改作焉明年皇帝建元至治
三月甲戌朔侯朝至于河上率徒相宜導水東
行堨其下上而竭其中以儲衆材徹故牐夷拗
泓徙其南二十尺降七尺以爲基下錯植巨栗
如列星貫以長松实以白石㮣視其地無有所
罅漏衡五十尺縦百六十尺八分其縦四爲門
縦孫其南之三北之一以敵水之奔突震蕩五
分其衡二爲門容折其三以爲两墉四分其容
去其一以爲門崇廉其中而翼其外以附于防
参兮門縱間于北之二以爲門中夹樹石鑿以納
懸板五兮門崇去其一以爲鑿崇翼之外更爲石
防以禦水之洄洑衝薄縦皆二百三十尺爰琢爰
甃犬牙相入苴以白麻固以白膠磨礲剷磢關
以劲鉄厓削砥平混如天成冠以飛梁偃如卧
虹越六月十有三日乙夘訖功大會群属宴于
河上以落之工徒咸在旄倪四集酒舉楽作揮
鍤决堨艤棹魚貫水平舟行伐鼓歡呼進退間
暇其称侯之功頌侯之德雷動雲合且拜曰聖
天子継志述事不易任以成厥功惟億萬年享
天之休是役也以工計石工百六十人木工十
人金工五人土工五人徒千四百二十人以材
計木萬一百四十有一石五千一百二十有八
甓二億一千二百有五十以斤計鉄二萬五千
五百麻二千三百石之灰三億三萬三百三十有四
以石計粟十二百有五十視他牐三之□視舊
倍之其出于縣官者鉄若麻木十之七石五之
一粟五之三餘一以便宜調度不以煩民此其
大較也初侯至之明年凡河之隘者辟之壅者
滌之决者塞之拔其藻荇使舟無所底禁其芻
牧使防有所固隆其防而廣其阯修其石之岩陁
穿漏者築其壌之疏悪者延袤贏七百里防之外
增為長隄以閼暴漲而河以安流潜為石竇以
納積潦而瀕河三郡之田民皆淂耕種又募民
采馬藺之寔種之新河两涯以錮其潰沙北自
臨清南至彭城東至于陪尾絶者通之欎者斯
之為杠九十有八為梁五十有八而挽舟之道
無不夷矣乃建分司及會源石佛師莊三牐之
署以嚴官守樹河泊龍君祠八故都水少監馬
之真兵部尚書李奥魯赤中書断事官忙速祠
三以迎休報劳凡河之所經命藏水以待暍者種
樹以待休者遇流莩則男女異葬之餓者為粥
以食之死而藏飢而活者𢾗千人是以上知其
忠下信其令用克果于兹役也侯亦勤且能矣
然古者三載考績三考黜陟幽明故人才淂以
自見方世祖皇帝時天清地寕群賢滿朝少
監馬公之徒以陳力載劳垂功無穷者慮之遠
擇之審任之專也向使侯竟代去雖懷甚忠極
智無能䆒于其聀是亦侯所遇也惟兹牐地最
要役最大馬氏之後侯之功為最盛故詳于是
碑以告後之人侯名仁仲河南人辭曰
昔在至元惟忠武王自南還歸
請開河渠自魯涉齊以逹京師
河渠既成四海率徔萬世是資
朝颿夕檣垂四十年孰慢而墮
翼翼張矦受命仁宗號令風馳
徵功發徒既滌既脩濟牐攸基
先鳮而興既星而休觸冐炎曦
疾者薬之死者槥之奚有渴飢
拊循劳徕信賞必罰勿亟勿遅
十旬之間遹潰于成智㒺或遺
洋洋河流中有行舟若遵大逵
舳艫相銜㒺敢後先亦㒺敢稽
賢王才侯自北自南頋盻嗟咨
曰惟京師為天下本本隆則固
惟帝世祖既有南土河渠是務
四方之供于千萬里如出跬步
聖繼明承命官選材惟侯之遇
昔者舟行日不𢾗里今以百𢾗
昔者舟行歲不𢾗萬今以億慮
惟公乃明惟勇乃成惟廉則怒
汶泗之會有截其牐有菀其樹
功在國家為在天下永世是度
天華萬夀宫碑
唐貞元中吉州刺史閻矦隐于城東十五里天
嶽山之夫容峯後傳以為仙云其山世為閻氏
業子孫世為郡人山高廣可十里俯覧郡中諸
山或言古仙人浮丘伯及其弟子王郭二人亦
嘗往来其處及称山中多光怪倏忽变化甚異
延祐三年矦諸孫弘毅即其地祠浮丘以其二
弟子及侯配廣殿大庭高門修廊皆合制度又
割田廪有道之士以奉祠事明年郡人曾編脩
巽申為請于玄教大宗師命為天華覌至順元
年陞為宮明年正一教主三十九代天師加天
華萬寿宫并書其顔咸謂君子作始罝具金石
刻請為刻辞按庐陵志侯名宷初隠夫容後淂道
山東南三十里之洞岩臨江玉笥山志又言承
天宫西南十五里南障山葆光覌有吉州閻使
君别墅後淂道衡嶽學仙之人固&KR0621;忽不可知
而戎昱集載送吉州閻使君入道詩此尤足徵
者浮丘事見列仙傳天下高山絶境類有浮丘
遺跡要不可詰然古之士君子負德行方藝不
見不用于世或著書立言以傳其道或躬耕採
拾以楽其志或依托佛老以寄其跡若此者世
多有之後世至有因之以為冨貴利逹之途赫
然与王公大人並馳争先者侯之孫自壮歲抱
其才遊京師𢾗被荐不合去最後受知集賢諸學士
荐為甘肅儒學副提舉又翩然嘆曰即見用以
踰五望六之年馳𢾗千里之地逐尺寸之禄智
者不為也曰天華吾故土吾將老焉其犹有乃
祖之風與其辞曰
瞻天華之岩岩兮前青牛而後玄武
乍蜿蜒而回伏兮忽鶱騰而軒翥
丹霞爛其高兮白雲縞乎在下
俯城郭之鱗蓐兮覧平原之膴膴
香城鬱其在望兮乃匡仙之故居
枕黑潭之黕淡兮大江淘而右趋
步靈皐而造神澳兮頋列仙之攸舘
浮丘既厭世而高馳兮
閻仙又擯余而不返召青鵉使駕輅兮
俾鳳以調笙抗文龍之雲旗兮
仍析羽以為旌冀神君之来降兮
余將肅其並迎昔孔子之欲乘桴以浮海兮
老聃亦度關而西遊知文武之不可
作兮道凛乎其莫留何盛世之
孔明兮亦高蹈而遠引矧兹邑
之鉅䴡兮乃英賢之所藴君子
固难進而易退兮亦因時而顯隐
神君既有此灵宫兮曰高明而又&KR3230;塏
山叢叢以四周兮繚青川之凂凂
撫下人而頋懷兮歴千歲而犹未改
起倚檻而浩歌兮將畢景而靡悔
臨江路玉笥山萬夀承天宫碑
天下称大名山在大江之西者三曰匡廬曰閣
皂曰玉笥玉笥又為天下絶境按道書及啚志于洞
天則太秀法楽于福地則郁木凡為老氏之宫
二為覌二十有一而皆統于萬寿承天之宫宫
在洞天之西三會峯之下玉澗之上云即梅子
真隐處漢初覆箱之麓有覌曰玉梁言初為覌
時天降白玉梁因以為名晉永嘉中徙號于此
唐之季道士刘潜谷建老君院覌旁曹處明亦
建精思院而王處士遂以覌為靈宝院南唐保
大中徙靈宝又貭議合三院之田復爲玉梁覌
刘傅陳紹覌王傅丁守玄姚文貭曺傅宋懷德
汪希聲皆有道者號玉梁八祖宋大中祥符元
年賜覌額曰承天宣和初陞爲宫宫之衆幾六
千指爲友寮五十餘而唐宋之君𢾗設金籙醮
于此故玉笥之名震天下大覌庚寅宫灾各出
建壇埸以居寮之存者僅十有三灵宝之友曰
超燕浩然水竹飬真老君曰智仁玉洞玉山夀
玉精思曰清音清隐桐澗道冲雲菴建炎紹興
之際管轄刘思齊知宫楊得清始復其宫何道
冲何守元継之宮日以脩咸淳中𬋩轄李允一
之兄珏為閤門宣贊舍人淂幸上為請以甲乙
傳次從之入國朝至元二十六年詔加萬寿承
天宫給五品章以允一為夲宫住持提點兼夲
路道錄與知宫謝景巽謀大新其宫以称上賜
景巽乃種樹積財以待之大德三年初作東西
廡而允一卒刘夀翁周源深刘居敬何應仙䓁
継之皇慶二年寿翁源深建寿春閣主宰三官
三殿延祐改元建三門及正紀堂鐘楼齋堂庖
庫之属至順二年居敬應仙建三清殿費以鉅
萬計居敬及李師周各以私錢五千緡倡之餘
皆出諸宫中王宝仙䓁木惟棟材淂巨檆株于
郡人鄧守一餘皆取之謝景巽所手植之者于
是棟宇之制金碧之餙象設之嚴莫不度越于
前矣又增飯衆之田合新舊為畝萬有竒而宫
始大偹君子曰大江之西雖有三大名山惟此山兼洞天
福地之重峯有太白雲臺郡玉秦望之属三十
有三壇有太清太一曜明白鶴之属三十有九
臺有東華赤松白雲之属十有二谷有彤霞卅
陽之属五井有丹砂玉乳醴泉之属十至若三
溪八池七潭六源四塢二十四澗皆勝絶之處
高摩天關勝入地軸載之莫䆒其名窮之莫極
其源雲雨所都雷電所家金芝灵草之所囿神
龍異獸之所窟宅天鍾其英地儲其灵磅礴扶
輿非遺世絶俗乘虛馭景之士不能徧睹也古
今隐居淂道于此計不可𢾗其幸知名者若秦
孔丘明䓁十人漢梅子真梁杜曇永䔥子雲唐
羅子房羅公遠謝脩通刘道平宋沈鱗毛淂一
李思廣之徒三十有八人皆磊落竒傑世不常
有其不肯名于世者不知其幾且神禹大聖也
漢武英君也言皆尝應符受籙于此使天下之
人披啚志聽遊士談說孰不延頸稽首矯然如
在弱水之外信天下之絶境矣而萬寿承天宫
寔統此山不亦重乎今宫庭之䴡不獨可称上
賜又足以称此山不亦美乎然是宫也興于漢
盛于唐燬于宋雖復于南渡又二百餘年以至
于今始完且美厥惟艰哉為之後者當何如其
継也今住持提點是宫者通玄冲素明遠法師
教門高士何君應仙也宫之浩然堂卲天麟念
其脩𣸪之难何刘以上諸老之勤請文刻石余與
邵然又嘗識何君序已復係以詩詞云
大江之西洞庭東三山鼎峙争長雄
玉笥嵯峨与天通千廻萬轉重復重
十人避秦入山中池飬十魚為九龍
九人乘龍上虛空赤帝飛入為九嵕
四海照耀何烘隆三疏不救莾賊凶
曹瞞欺天塞帝聪玉梁白晝随靈霳
夀春真人抗灵蹤玉壇佳氣常欝葱
璇題翠羽開神宫九霞炤地光熊熊
急澗鳴玉相撞舂群峯四合如朝宗
承天萬年亮天功太秀幽詭郁木同
重岩洞&KR0676;守鬼工白猿夜唬宝氣衝
我欲求之白雲封金闕先生碧两瞳
弟子文詠敬以恭巣雲駕霧留飛蹝
玄洲長史白玉容八十二口来相從
一入不復世莫逄忽而見之若發蒙
朱宫玉堂繍簾櫳青童素女清而丰
桃花杏花相映紅忽而不見空溟濛
或聞玲玲磬与鐘或如金鳮暁啼風
何刘沈謝𢾗十公遺聲逸响犹渢渢
霓旌羽節何當降霞衣飄飄珮琅璁
下与世人哀&KR1986;恫身為風牧常先鴻
上佐皇羲播時雍還淳返朴服孝忠
物不疵&KR3635;年穀豊氣酣飛上三會峯
周覧四極摩蒼穹前有天柱如華崧
落日炤作金夫容三峯東出號赤松
雲臺太白相横縦群玉金扇遠更濃
两峯相倚如駏蛩𬗋薇高閣𬗋霞冲
石橋金柱争巃嵸長江外抱如白虹
束以驚峡轟奔洪千今萬古聲淙淙
百神歆集元氣融超凌蓬莱軼崆峒
仙来不来我心忡山中有艸名碧茸
食之千歲顔如童我欲求之不可穷
願珮舍景從仙翁𬗋袍白馬来两[騣-凶+(鬯-匕)]
奪取神君一尺銅坐閱絶景忘春冬
勅賜漢昭烈帝庙碑
燕俗庙祀漢昭烈帝關將軍羽及奉蜀郡太守
李冰甚虔昭烈關將軍皆涿人今州南十里楼
桑村即昭烈故宅其祀昭烈羽宜以鄕里故冰
在蜀堰江水以灌民田又鑿石為犀五牛以厭
水妖燕無洪河大川歲多暴水故涿之范陽礼
智鄉有益者神巫王媪之子也媪爲巫五十餘
年媪死益襲其業如媪之神遂合所淂施与作
昭烈帝及蜀太守庙于其里前遼陽行省平章
政事今中政院使哈刺帖木兒相以私錢若干
而殿堂門廡象設器物之属无不偹元統元年
九月十日爲請于上降香幣以落其成明年三
月六日又言之奎章閣侍書學士沙刺班使奏
命臣傒斯紀其事于石而上皆從之其不絶人
爲善之略如此且天子固天下神民之主凡有
功烈于民者宜不限以地使天下皆淂尸而祝
之以係其尚德慕義之心然臣聞有天地即有
鬼神鬼神一隂陽也陽其神隂其鬼陽變而隂
化一變一化鬼神之道著矣故傳曰鬼神之為
德其盛矣乎謂鬼神能祸福人者無之作善降
之百祥作不善降之百殃此鬼神之机而善悪
之應皆人所自為也雖古之巫覡祷禳祈禜亦
因其人心所感而為之應焉尔所祷非所感而
能福人者無之故曰皆人所自為也若昭烈續
漢祚于既亾關羽不事賊操而委貭刘氏李冰
當秦之暴而拯民于溺至今人庙而祀之者豈
非為善之應耶亦其所自為也神既以此而受
福于千萬世其所以福人者豈肯異于其所受
耶嗚呼隂陽也鬼神也極天下為能變化者也
福善祸淫而無所容其心人可不知所自為也
哉詩曰求福不回此之謂也臣既奉詔謹拜手
稽首而著其說𣸪為之詩曰
坎坎兮伐鼓掦揚兮合舞
神之来兮如雲神之去兮如雨
神福我民兮不知民望神兮恐神不来
神不来兮心孔悲神之来兮民之依
黃屋兮赤旂左諸葛兮右羽飛
神在漢兮漢不衰漢雖衰兮神不遺
神福我國兮踰漢盛時長戟兮丹轂
堰江流兮潅平陸神在蜀兮秦之福
禾黍芃芃兮妖孽伏神福我兮如神在蜀
涿鹿兮范陽神之合兮煌煌
宜君宜臣兮祚灵長五風十雨兮均万方
庙孔碩兮荐苾芳神永世兮兹頋享
双節庙碑
皇帝元年江浙行省言漳州萬戸府知事闞文
興死其君配王氏死其夫邦人既為之立庙請
加褒顯以慰邦人心以為天下後世勸乃下吏
部定封太常議謚而封闞文興為英毅侯王氏
為貞烈夫人庙曰双節之庙今右司郎中張侯
士弘為吏部侍郎時所力行也新安鄭玉復持
張侯命請暴其事于䴡牲之石闞文興不知何
許人王氏金陵民間女至元十三年從萬戸賈
將軍戍漳州十七年八月望劇賊陳釣眼夜率
衆為乱殺招討傅全及其一家官軍死者十八
九闞文興力戰死其配王氏有美色為賊所執
逼汙之紿曰我不幸至此豈敢爱其身碩收葬
吾夫然後惟命賊義而許之淂其夫乱屍中置
積薪火之遂自躍火中并焼死後十八年府始
上其事連帥及部使者以逹行省又九年行省
始聞于朝下礼部議部請訪王氏族里旌其門
閭收卹其宗親乃以其事付史舘事下江浙求
之六年無所淂乃用漳守言表其故营曰烈女
之坊然無及文興者又二十一年士民之言不
已以有今日之請嗚呼二人之死卓卓如此犹
歴五十有四年始獲五䓁之封双節之錫且必
待張侯贊之人之伏岩藪沉下僚砥名礪操欲
聞于天下不亦难矣况𢾗十年之間有司之請
朝廷之議皆為王氏止王氏信莫及已闞文興
亦詎可少哉天下綰符杖節擁萬夫之衆鎮千
里之地者不知其幾一旦四方有急天子之命
未及于境已閉閣称疾者有矣遂委兵而迯者
有矣當是時變起倉卒使闞文㒷苐守薄書期
會之常負妻子踰垣而避之人亦孰淂而議之
而臨难忘身見危授命蒙凶威蹈白刃奮萬死
不頋之勇死而不悔者何則祸乱作于前忠義
激于内不暇擇地而死也至于王氏决死生于
俄頃不辱其身烈丈夫有弗逮矣君子曰人皆
死于危二人獨死于安皆有苟兔之道而不為
也然江浙之請雖堅中書之命雖下微張侯英
毅必不侯貞烈之封亦不及而闞之死其君王
之死其夫亦豈欲求庙食冀褒寵邀譽于天下
哉誠不忍棄君臣夫媍之義焉尔傅全闔門死
难有司之請䎐廷之議皆不及者武臣死事國
有常典云其詞曰
世道升降視綱与常綱常弗紊
國乃吉昌仡仡闞矦夙佐戎幕
匪矛匪戟而簿書攸記婉婉王姬
来嬪于闞夙興夜寐惟警戒是鍳
元有南土爰鎮于漳閩山岩岩
以海為疆謂國既平謂威德既加
弗戒弗偹而内生孽芽盗夜斫营
矦亦戰死王姬不辱入火如水
五十四年民請弗却庙有新號
而封有新爵載念厥初風教未立
三綱如此命胡不集唯矦克齊
而家而媍克配尔德生雖不融
沒有遺則民心孔懷庙食孔宜
式著刻辞為臣妾之規
龔先生碑
自周程朱張氏没天下壹資其書以為富貴利
達孔孟之道闇然不明宋末科目極弊之餘用
周程(朱張氏之書以為學皇元科目復興之後能用周程朱張之書以為教吾郡南)昌則有龔先
生云先生没九年其門人朱志孚黃&KR1789;尹三以
状謁銘其始至也余以憂在告其再至也國方
有大故三至而辞益悲志益勤淂師弟子終始
之道乃叙其㮣而銘之先生諱日新字中孚五
歲入小學十歲通進士業十五有能聲洪胡氏
純饒氏應中吴氏應期始去舊業由周程朱張
氏之說以求達夫孔孟至元中以郡太守之招
分教進賢日与邑賢士龔君煥講求孔孟之旨
使知仁義為重富貴利達為輕而孔孟之道為
大邑人翕然師尊之先生八歲時大父成已以
戶調督輸失期逮至邑潜往候之坐當笞徔容
進曰大父耄老家君適有采薪之憂幸少貸當
代輸令大驚試以尚書禹貢盤庚諸篇誦說如
注令礼而免之父鈞嘗淂暴疾氣己絶咸謂宜
遷正寝先生曰必三日乃可時時手注善藥口
中翼日忽自蘇又十二年而終媍翁袁大夫漸
治宜黃有殺人之舅誣其甥而已証之者先生
至邑廉淂寔白而正之咸淳初度宗潜藩恩試
京師謁陳尚書宜中坐頃賈似道至起避旁舍
中賓退尚書曰能一詣此人否对曰不能尚書
嗟嘆久之咸淳癸酉復与計偕而国亡矣吴先
生疾也日往問焉其没也無以為哀己葬焉其
教人也諄諄不&KR0786;不達不止嗚呼先生遠矣今
之讀周程朱張氏之言者皆是也而先生遠矣没
之日寔至治二年八月五日以某年月日葬于
某夫人某氏子男三以莊立信太初莊早世孫
男五名与竇侍郎禹鈞之子同而亡其侃乃銘
之曰
道行以天行道以人萬變摩盪
忽而磂磷惟君子人内主外賓
彼德于天吾自吾身穷達一揆
尊尊親親邈矣先生勒此貞珉
嚴先生碑
世有朴山易說十四卷宋末吉之太和嚴先生肅
所著也咸淳中江丞相萬里馬丞相廷鵉皆好
其書為献之天子徵為秘書省較勘宋亾之歲
三月二十有五日亦以疾亡皇慶初余在京師
識其曾孫有開有才藝有德行問其世則曰吾
之先馮翊人也唐之季袓实為江淮轉運判官
遭乱不能歸留居廣陵子可求事江南吴王為
尚書僕射同平章事子續又事江南李主亦以
門下侍郎同平章事是為懿公遷金陵乱孫美
舉家南竄至太和家焉遂為太和嚴氏自懿公
後始去干戈事文學自秘書郎常州推官震始
登宋慶曆壬午進士迄宋亾為世科之家又一十
有八年余在奎章閣遺余書曰昔者嘗獲與子
詳吾世家于京惟大父績學篤行著書立言以
惠吾後人而墓道之石未列所刻辞敢請按先
生字子方曾大父諱光道朝奉郎通判潮州康元
之弟也官保義郎淮東制置司幹辦公事大父
諱知古父諱起予娶叚氏子男二&KR0750;父用父孫
男四曾孫男若干人女若干人壽六十六墓在
縣南之某鄕隆福山之原夫易之道深遠矣世
之言易者至衆矣嚴氏之書最晚出致使名宰
相献之天子藏之秘府固有以淂聖人之心乎
嚴氏兩世相覇國而轉徙喪乱曾無寕歲積十有
餘世乃淂先生以四聖人之心竭四十年之力
其書不与國俱盡宜哉先生之被徵召也到官
數月即自免去曰吾豈以六十之年而不知其
所止乎易曰介于石不終日貞吉言知幾矣銘
曰
經之全惟易然言之难
公淂焉子若孫尚永傳
樂&KR0588;碑
余嘗讀老聃氏書至長生久視之說曰此世所
謂神仙者非耶又有能以術役鬼神召雷電祷
雨晹已疫癘亦曰出老聃氏老聃氏果何道哉
廬陵高敏則君者博達深識之士也有所善頥
浩先生頥浩先生者郡之安福人也名同寅字
惟寅姓陳氏宋咸淳中棄家入清真覌為道士
至國朝天下郡縣置道官又置南北道教所以
領之其教所號之曰明素葆真大師教門高士
以為郡道錄即為之不辞歷住冲虚覌梅峯道
院所至祷雨暘已疫癘崇棟宇辟土田至于起居
飲食莫不与人同也然今年八十矣顔如春花
步履飄飄然纔如四五十人又善為歌詩一字
作不俗下語不知何道以致之及察其所讀書
皆老聃氏書也覌行事皆非老聃氏所嘗言者
豈守其真而溷其迹耶高敏則君又嘗聞其言曰
天地果無終乎則纍纍乎莾蒼之野者何為而
有之天地果有終乎則炳而為日月星辰峙而
為山嶽流而為河海何為而莫之易也故聖人
能其所無終不能存其所有終衆人常𣣔其所
有終而不能存其所無終彼纍纍者吾獨且柰
何哉今求吾之道者曰老聃氏也求吾之行者
曰老聃氏也彼烏知老聃氏者天地存亦存天地
終与終天地而有不終者存焉彼又烏知老聃
吾方且為樂&KR0588;以待天地之終也聞有揭子者
能言孰為吾使志之高敏則君以告乃為之
志而歌曰
猗頥浩兮不与我好兮而使余
告兮猗賾浩兮不与我
期兮而謂余知兮
天地廓廓不可以度日月爍爍
不可以約吾非老聃安能志
斯&KR0588;之樂
大元勅賜正奉大夫江南湖北道肅政廉
訪使董公神道碑
元統元年十有一月月幾望奎章閣承制學士
臣沙刺班召臣傒斯至學士院傳詔命臣撰故
正奉大夫江南湖北道肅政廉訪使董公神道
碑别勅新南臺治書侍御史臣巙巙書其丈翰
林學士承旨臣師敬篆其額臣窃謂自太祖皇
帝應天啟運其將相大臣父子孫曾傳百數十
年称名臣者數十人或擁旄杖節出謀發慮佐
定海宇或安危靖乱行政施化藩屏國家于外
或献可替否拾遺𥙷過匡輔政理于内功不絶
于信史名不染于罪藉天下庸人媍女皆能称
說者惟董氏而已以臣傒斯獲偹載籍与有荣
耀故不敢伏闕辞譲謹按公諱守中字子平世
為真定藁城人曾大父龍虎衞上將軍左副元
帥知中山府事諱俊大父資德大夫僉書樞密
院事典瑞卿諱文忠龍虎公第八子上自天子
皆以苐称父資德大夫御史中丞諱士珍公始
入太學簡知世祖召問時政條对詳敏如素習
吏事者命之仕則辞年二十二乃以世胄𥙷
内供奉歴尚服院懷慶路判官河南行省理問
典瑞丞僉典瑞院事集賢侍讀學士浙東廉訪
使湖南湖廣參知政事漢中湖南湖北廉訪使
累階正奉大夫公入官幾四十年最其在官才
十有二年以母喪去供奉閒居十有七年以尚
服院罷觧判官閒居一年以上怒有司左遷公
止懷慶之行閒居三年以父憂不果赴理問及
辞典瑞丞終制二年以弟守庸為御史舍浙
東以疾棄河北皆間居二年遂以至順四年六
月朔年六十一薨于家自同大父以下親無不
在旁者薨九日葬邑西九門先茔贈某官公之居
家与夫人事父母盡其孝遇宗族鄕党賓客盡
其礼馭臧獲盡其恩諸弟妹昏嫁皆取具夫人
奩中之資父之澤則以譲其弟大父之澤則以
譲其叔父諸子女無適庶視之如一公之居官
潮壅揚州金沙河舟楫不通豪民恐奪兩河地
數賄有司勿濬有司亦因以爲利及公爲河南
竟濬之河北飢部使者下令盡逐流民之南渡
者北歸公盡止而濟之其在湖廣宋以馮文簡
公故宅爲貢士院在洪山寺傍及宋亾寺燬屋
仆碑而有其地公𣸪取以爲貢院江西歲給蒙
山銀冶粮四萬餘石輸銀三萬五千兩㒷國
龍閣諸山亦多産銀有請色辨蒙山銀者公曰
此奸利之民也斥之公方留妻子于鄂赴漢中
過汳當國家中㒷行省大臣留參軍事肅清郡邑
以迓新天子多用公計策独不聽諫止孛羅守
潼關關果不守騷動三晉及新天子至召賜白
金百兩以爲河南廉訪使帥師守武關迄乱定
無一人敢窺關者明年天下大飢武昌群豪控
諸米商閉糴以徼大利城中斗米至萬錢公適
至杖其党与七十餘人米大賤又輟貢士莊錢
入學養士恐以飢廢講刻朱文公戊申封事于
南陽書院使學者知格君之道有司受賍聽民
誣父妾負財迯妾实与争溺水死公正有司及
誣者罪惟公平生于朝廷無干進之櫝于权門
絶私謁之迹又不幸年止中壽故上不能盡公
之用下不自竭其志竟如是而止悲哉然臣嘗
待罪國史伏讀太祖以来寔錄及覌董氏家
傳朝野所記載詢諸典刑故老董氏之先南征
北伐未嘗妄殺一人妄施一政天下初定諸將
並觧兵柄唯董氏不許以僉樞公寄天子腹心
居中者四十年才四遷其官覌公進退可謂無
忝乃祖矣公夫人名臣翰林學士承旨王文康公
鶚之孫翰林直學士之綱之女勤儉懿爱德為
九族師封隴西郡夫人生三男子一女子男鎋鉉
鑰也姬子女各一人男鐩鎋由武偹庫使五遷
而僉群玉内司事廉直貞亮為英宗文宗所
知及鉉之篤行鑰之好學鐩之脩謹皆能守祖
父之訓為孝子慈孫龍虎公累贈推忠翊運效
節(功臣太傅謚忠烈僉樞累贈體仁保德佐運功臣太師謚正獻中丞贈純)誠肅政功臣
太傅謚清献階並開府儀同三司勲階上柱國
爵皆趙國公銘曰
天啟有國篤生賢哲董氏數世
終始一節人謂董氏獨保天廸
匪天私董唯以不殺如漢鄼留
佐命㒷劉有舉必賢有謀必酬
惟滿溢是戒惟清静是修又如西平
在唐之造功則譲能過則引咎
惟善是与惟德是𢡟而子而孫
半涆天下王公令僕方騖並駕
人惟好德如春在物生生靡穷
莫之能敢遏豈彼驕陽焮灼歊蒸
歘兮凜秋為寒為冰矧兹董公
翼翼其承惟祖考是訓惟德義是經
進退用舍与時偕行用不盡材
寿不侔德而公之嗇而後之益
隱卒豊終爲天子之公厚本濬源
惟子孫之恭臣拜稽首式掦休風
以示趙人以篤世宗
趙功可墓誌銘
余讀太史公書至倉公扁鵲傳嘆曰功之及人
深矣然其子孫無傳焉歐陽先生守道所爲天
和老人碑累千數百言与龐安常並称且曰子
若孫皆進于學其門戶將大又嘆曰子孫之大
也其必由學乎天和姓趙氏其始祖三衢人徔
趙清献公官贑上至廬陵家焉三世至荣道盡
譲田廬兄弟而自立荣道生慶善慶善生鶚飛
是為天和博學善為文章有盛德著書百二十
有六卷生四子惠愿贑日章日章徔老氏學惠生
宋永宋強愿生宋文贑生宋庠宋安宋永字儀
可宋安字功可以文章齊名號二趙先生儀可
嘗三貢于鄕又入太學充博士弟子員宋強亦
登進士第為韶化簿尉卒功可雖不及貢他人
淂其文輙与貢使宋不亾儀可必不止太學功
可必貢且第及科舉復則皆老矣儀可尋没功
可喪明然儀可之文播天下功可謹自晦犹為
人所尊尚称鄕先生泰定三年十有二月乙未
功可亦没明年秋八月其孤靖衰絰走門泣且
拜曰我大父則歐陽先生銘其墓而文丞相題
其盖我伯父則翰林學士承旨程公銘其墓而
翰林學士承旨趙公書其碑惟先人之葬願併
以累子噫余敢抗諸老哉然獲知功可今二十
七年矣其淂辞君生七歲而孤服除而母嫁大
父鞠而教之警敏絶人貫穿諸經羅絡百家而
為人温厚純慤和而不同為文䟽達雅粹豊而
能約其教人也本之以不欺継之以不&KR0786;故徔
之游者皆賢子弟其兄死諸孤孑立皆与教育
而昏嫁之而見之未尝不以礼晩歲楼于屋之
西偏揭曰吾美盖感其平生淪落不偶晚得安
享太平無去國懷鄕之憂而自幸也自是賦詩
飲洒無日不在兹楼矣及其没也飲酒三日無
疾而殁年八十一娶胡氏子男三人初遠靖初
客南海二十年父死不及歸遠為新會縣教官卒
凡喪紀惟靖而已女一人適張元孫男六宜簡
宜晦宜遜宜立宜和宜肅女一人曾孫男女各
一人將以閏月二十日葬所居之趙山嗚呼功可
已矣余覌靖之為人簡慤嚴重且其為文甚類
其父諸子又類歐陽先生所謂大者其在兹乎
儀可後易名文家復有神甑之事云銘曰
趙昔有甑大比則鳴伯也三應
叔果弗灵甑既墜矣天開聖朝
昔視為祥今視為妖温温君子
弗䆒以老藹藹令德無忝祖考
嗟尔振振曰子曰孫念尔祖考
允大尔門
奔清甫墓誌銘
安成有士而隱于醫者曰奔氏諱清甫生宋宝
祐間九歲而孤即強學自爱視取高科都美官
如指掌積勤十二年而國亾科舉廢又連遭大
喪征徭風火巨室瓦解乃盡棄其田疇取神農
黃帝之書日夜讀之心通理解天授神設以之
察脉視疾論生死虚实寒熱雖世業鮮能過之
四方無貴賤貧富求者如歸市遂以名醫聞自
是声日起家日𥙿而無推剥糜爛之憂天下立
醫學置吏多劝君爲之者君不應然學校每頼
君以爲重君平居孝友凡見父之執母之族必
敬之如父母兄深甫貧事其兄如父事其嫂如
母撫其子如子從父仲龍老而無家養之終身
兄及從父没以礼葬之徔妹之夫劉才英溺死
二孤煢然君爲經紀其家同居子姪有他適必
謹視其私雖犬承使各得其所故家子弟羈孤淪落
旁皇無所歸或舘之或食之或衣之曰此名家
之子也人以横逆相加未尝难焉惟讀書老不
释卷多所編校及科舉𣸪而老矣泰定三年七
月淂疾手課程文一通授其子沭浴衣冠語衆
曰後三日夜半吾當死及期而卒年七十二將
以沒之明年九月庚申葬郭北順安鄊印山之
原孤元凱令其子中冷以書謁銘君之先汴人
七世祖仕能事宋徽宗為侍禁靖康之乱從
隆祐太后南幸至安成家焉仕能生成甫成甫
生逸孝宗時舉直言極諫科逸生成節郎子英
子英生普州安居尉士同士同生志學是為君
之父君三娶皆刘氏子男三元方元凱元中元
方本趙氏子從母歸奔故冐奔氏㒷元中世醫
學惟元凱業儒文多竒女三長適鄕貢進士刘
辰發之子尚賓次許適倪剛大孫男五長中冷
業進士有聲餘方向學女二惟君少孤能勇自
樹立既食于醫能爲善不&KR0786;又力以詩書教子
孫没犹不忘以進士業勵其後且其明足以知
死生之故有合于君子之道宜淂銘銘曰
猗民之生汨汩营營爲之礼楽
以防其情爲之藥石以和其形
民犹蚩蚩弗念厥生善爲政者
不失其經善爲方者不喪其平
惟以保其真嗟嗟奔卿子孫其興
處士楊君墓誌銘
豫章先生熊氏以六經教授東湖之上燕晉齊
魯關陕之士皆不遠數千里受業門下去即掇
高科都顯官立盛名至有閉戶穷經甘白首而
不屈者郡人楊綬又独嶄然群弟子中其讀書
務求大意不棘棘章句其爲文鉤玄抉幽非博
學識字不能讀然反覆沉欎固將就平易而未
及者其力行敦六行明五教邪說不能乱世好
不能惑恒居無雜言盛暑必冠帶与人交必敬
爲人謀必忠不以利害枉其道不以毁譽屈其
志三試進士三見默不易其所好熊先生深爱
之同學亦皆以為不能及熊先生没常忽忽不
自聊然益奮于學有一日千里之勢至順二年
四月二十日年三十八竟以疾卒君子莫不傷
之且曰使不死吾輩皆當出其下明年夏其孤
某年月日葬于某以状介父之執至京師請銘
按楊氏其先聞世家五世祖顯寿徙豫章遂為
南昌辟邪里人顯寿生文貭文貭生炳及開慶
己未進士撫州金谿主簿會龍炳無子以會龍
次子惟善為之後娶信州鉛山主簿胡庭桂女
生君君字宗敬早孤能服勤母教又淂名師友
以成之故所至有過人者惟人之生也命之脩
短懸于天學之成否係于人是以君子之學常
恐志未畢而年不待也孜孜勉勉死即已矣若楊
君者不亦深可哀耶君娶揭氏生二子成允成彦
二女尚幼銘曰
梗楠豫章為棟梁兮璆琳琅玕
為珪璋兮才而短折君子之傷兮
揭文安公文集卷之十二
