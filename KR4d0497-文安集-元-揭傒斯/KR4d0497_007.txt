揭文安公全集卷之七
揭曼碩傒斯着
門生前進士爕理溥化校錄
書
上李秦公書
五月吉日豫章揭傒斯謹再&KR1381;奉書平章國公
閣下夫士志爲上時次之位次之農不以水旱
怠其耕商不以寒暑輟其負販故能致千金之
産登百榖扵場况士之志扵道者乎不逄于今
必顯于後有其時有其位道行于天下天也無
其時無其位道不行扵天下亦天也君子無與
焉故士之所患者志不立道不明不敢計其時
與位也因其時求其位以行其道此士之志也
而不敢必乎天也士苟志于道生乎今之世可
謂得其時矣然猶往往以不得其位為患其信
之不篤而𣣔必于天者從而為言之曰上之人
不能用夫士且怨且憤嗚呼過矣嘗觀夫用舍
之際矣或一人薦之而百人沮之不能使之不
用且大明其道扵天下或百人舉之而一人抑
之卒罷而歸至老死而無聞夫一人至寡也百
人至多也用舍繁焉而無所容于力非天也耶
上之人苟能知其力之所至不能奪天之所與
不能卑天之所不與賢者進而用之不賢者退
而黜之不置一毫疎戚爱憎薄厚之心于其間
惟以國家得人爲務如是而猶有不信乎道上
猶有遺才之恨者未之聞也抑又嘗觀士之志立矣
道明矣得其時與位矣而不能見知于其君道
終莫能以行雖行而不遠噫何其道之難行也
耶伏惟閤下學冨而德廣志動而行寔不以摧
困折辱而易其節不以冨貴顯榮而改其度尊
為天子之舊學信為天子之腹心位崇乎公相
功施乎社稷名聲昭乎四海可謂得其時與位
而道信行矣又力能進退天下之士而無一毫
疎戚薄厚爱憎之心置其間一務于為國而得
人天下之士莫不顒顒然厲其志修其道以待
時之用已然以一人之明籠天下之士豈能保
其果無遺才耶亦舉其所知倡于其上而已耳
僕少貧粗襲祖父業年十五六即挾其所有奔
走衣食于四方乘驚湍絶峻崿觸冐乎炎埃雨
雪之間或過午而未食或既夕而猶邁人情物
態之變風俗政化之異夲末逆順之由盖偹嘗
而畢覧之矣至于國家内外之体𥙷偏救弊之
術亦嘗求其說而&KR0836;慮之矣然未始敢以告之
人者疎遠鄙賤之士雖告而不信徒取詬病焉
耳既無上下之援可自取爵位而力行之又無
知已之人可相告語事苟利于時不必由已出
然終默默自悼行年三十有九蠢然而無聞近
始因緣親戚計可無旅食之憂遂自豫章附舟
五千里而至京師雖童僕不敢携一人恐重以
累諸人也凡平生寓之目属之耳軆于身藏于
心不敢以告之人者閣下皆已行之矣其未行
者必次弟而行之僕何敢踰涯越分而進以貽
教玉人之譏夫翰林皆極天下之選不以愚不
肖過相薦引私窃自幸事苟有集庶幾由是而
至扵可為之地以自見其平生之所志萬一不
然亦可藉手以歸曰吾嘗獲薦于翰林矣吾嘗
獲登李公之門矣益厲其志修其道垂之簡帙
傳之子孫樂夫天之所以命我者用之舍之不
敢求必扵天也惟閣下少垂察焉傒斯恐懼再
拜
與尚書右丞相書
傒斯再&KR1381;尚書右丞相閣下僕聞因衆者可以
顯立功忘已者可以廣得賢千尺之松不蔽其
根者獨立無輔也森木之林鳥獸群聚者衆材
咸濟也是故自用無朋專𣣔無成得衆者昌寡
助者亾此賢愚同智古今一軌者也易曰拔茅
茹以其彙征吉夫泰之爲卦君子道長之時也
君子當道長之時其進猶必引其類則吉是進
而不引其類雖當泰之時猶凶也人方安居暇
食若無事于賢一旦風飛雲會加之百官之上
立扵庙堂之内以數尺之身任天下之責方寸
之心關天下之慮雖有周孔之智賁育之勇未
聞能獨成其功也此僕與閣下不能無情伏惟
閣下聦明強毅卓犖弘大誦聖人之書行古人
之爲政知王道之本好賢有虚已之寔生民之
所仰望君子之所依歸又當天子銳精求治之
時身住䁀鉉之寄以求治之時當鼎鉉之地而
生民有仰望之情君子有依歸之心誠閣下垂
名立功報國顯親之秋也然方今進賢用能之
當否在閣下冨民理財之能否在閣下斟酌庶
務之宜否在閣下天子之所属寄生民之所責
望在閣下其任亦甚重且難矣夫上有宰相下
有参佐百官而獨責任于閣下者以閣下明王
道識治体知夲末之所先後經權之所異宜也
此春秋所以責偹于賢者耳由今觀之孰若一
上下齊彼已旁羅俊乂廣攬英賢因其材而分
任而坐居其成功則功可大名可久福可致而
禍可消也不然一身且未知所計况為朝廷計
㦲然鳳凰鸑鷟非凢木可棲絶竒異能非常調
可致懸千金之賞不患無徙木之人市千里之
骨何憂無絶足之馬誠能推誠折節激昂鼓舞
則士必樂為用士樂為用何功不成且進賢者
非所以市私恩也將以佐天子理萬民也忠以
出之信以行之忠信之人天必佑之母患乎賢
之不為用但盡其求賢之道而已牛之肯綮逄
庖丁之刃則觧木之盤錯遇匠石之斤則離母
患乎事之難行但盡其用賢之道而已然進一
君子則君子之類應任一小人則小人之類應
此善敗禍福之由亦不可不審且慎也惟閣下
察焉傒斯再&KR1381;
荅胡汲仲書
傒斯頓首汲仲簿公執事傒斯比猥以陋薄之見
汎浮之辞凟冐于執事意甚悔之既無及已連
月滯留于外不得朝夕訪問不圖宏大更枉還
荅又以俗迫雨坐山疃者連甸不得上謝知執
事于我何如哉然賢者之待不肖不肖之望于
賢者皆不可謂之無意也苟有忠告則肝胆相
呈心口相宣不當蓄嫌畏挾蒙背若市井塗路
之人也故復有所祈不敢默默遂止以執事好
古之敏信道之篤知足以知之勇足以行之可
謂魁傑特達出群之士至扵商略人物言論風
采頗若無人来書有云爲衆所推謬當斯文之
託僕窃以爲過矣夫衰周之世文武幾墜孔子
以天縦之聖出爲天下萬世之宗且曰十室之
邑必有忠信其自居者好學而已孟子當戰國
之時闢楊墨排縱横揭孔氏之道而明之若掃穢
翳開日月之光䟽百川益河海之深及其辯也
曰不得已今幸與執事居休明之世吾道光盛
賢士軰出禮樂非甚崩大壊際天所覆莫不順
軌雖有孔孟猶不當驁然自任略無辞譲之色
使執事所學之道所居之世誠當孔孟之任必
待後世之人推尊而光顯之不當自道若此且
以執事自處為何如時哉今年夏見青田陸如
山謂執事自許直継孟子非知道之士不能為
是言者犹或不識執事所言之旨由今而言則
信有之矣夫孔孟大聖也大賢也當斯文之託
者若孔孟可矣而孔子曰攻乎異端斯害也已
孟子曰能言距楊墨者聖人之徒也然每與執
事商論則甚尊信佛老氏至𣣔合三氏而為一
則當斯文之託者道固應如是耶此皆甚不可
者也或謂執事有師道而無友道誠知言哉傳
曰雖有周公之才之美使驕且吝其餘不足觀
也已此之謂也来書又云前乎千古聖賢相傳
之道由詩若文而知後乎千古亦將由詩若文
而知今之道予讀其言而悲之自漢以來継述
之文多可讀之文少夫道有夲文有体尊卑小
大長短疎戚華實正偽截乎若天地山川之不
可相陵昭乎若日月星辰之不可相踰離乎若
飛潜動植之不可相移惟適當而已耳近見執
事序黃成性文章言辞夸大皆非事實其所称
舉皆公卿大臣之事非學道在下者所宜言抑
亦自任之素不知其言之過也且文者古聖賢
不淂已者之所託也而今世行道之士不惟其
事尚𣣔託之此而垂後不亦甚可悲夫僕之才
不足以知執事僕之言不足以暁左右所以聞
之父師之訓有與執事戾者聊為僣越申言之
前之言敢以為執事之忠後之言敢以為執事
之望尚冀致之用以幸學者以示来世則大碩
也優柔之教敢不敬承聞將就天台之闕不知
何時定行當于江滸一别
與䔥維斗書
傒斯再&KR1381;諭德䔥公閣下僕性分麄謬昏戇絶
不通時亊與人交不計隆薄能否輙以古道相
期待俗下詬病日甚不止終不愧悔今復妄有
謁扵閣下焉惟天生賢哲常曠數百載不一二
見及有其人或又廢扵庸主格扵說忌盡扵懦
怯畏慎弗克卒其大業僕甚痛之自来京師目
覩耳聽口誦心語惟公全才學冨義精仁&KR0836;謙
譲克謹去就有節名與實侔位與德称有古大
賢之風束帛之聘累光丘園每䀻必增其秩每
召必優其禮其尊德樂道右賢尚能崇信慕向
若漢高帝之扵四皓可謂隆矣然四皓不出則
已一出則能割至尊之爱定天下之本建萬世
之名脩然而来浩然而歸来不見其所難去不
見其所窮何其𥙿哉且今天下非漢高之草創
皇太子聦明仁孝過扵惠帝上親信篤爱無高
帝之惑溺昔之儲貳不得與國家之政今則無
所不領宜若公者知無不言言無不從然天下
之賢士未振者不聞有所舉天下之政令有闕
者不聞有所陳愔愔默默日以懷去為務又不
能借一亊决去就使天下有識之士蹀足搤&KR1158;
裵徊四頋而失望僕誠愚鄙未逹其故抑尝㪯
之而未用陳之而未行邪則去就可以兆矣道
行扵天下謂之達道不行扵天下謂之窮孟子
曰窮則獨善其身逹則兼善天下今公居逹之
時行窮人之事猶所未喻且天之生斯人也豈
徒𣣔寵荣其身體利澤其子孫而已亦𣣔使生民
之有知也公誠能高卧空山遠引遐&KR1522;則為巣
許務㳙之徒為可嚴陵魯連之徒亦可雖𣣔驂
風駟霞談詭變眩如偓佺安期羡門盧敖徐福
之徒亦可今業已出矣食其禄而居其位矣何
乃若是恝恝邪竊為公計莫若攄肝瀝胆激昂
慷慨極論天下之賢士求當今政令之得失典
章文物之損益君儲切身之急務䟽而陳之苟
其說行則從容可為二䟽之事不行則掛冠神
武拂東而西矣上不負朝廷之知下不觖天下
之望天下之士莫不想望風㮣咨嗟嘆息曰䔥
公真賢矣哉朝廷之尊賢下士必自公始則公
進為國家之荣退為斯道之隆生為萬全之人
没有無窮之名不亦休乎又不得已則引年謝
疾而去耳或曰公不得已而𧺫而身冐大名被
至恩夙夜戰掉兢慄猶懼不持若夫進賢𥙷過
則揆諫之司吾所軄者轉廸是宜且言之而中
則吾之歸未可期言而不中則僇辱所歸况若
公者進退語默必有其時豈庸豎賤走所能察
識哉僕益惑焉夫公之出處非若彼旅進旅退
之人旅進旅退之人雖千萬不足為天下輕重
公實有萬世之繫焉不可不暴白扵天下後世
使之有則也念之念之時不再矣僕近行河済
之間有過而歌者曰我行河濟兮瞻彼泰山聖人
之才不待兮我道孔艱進不汝信兮退即汝諼河
兮濟兮道靡靡兮乃撫栧送而和之曰泰山巍
巍吾其跂而河水瀰瀰吾其濟而聖人雖遠吾
斯軌而因錄其詞并書以献惟公念生才之難
邅時之不易憫斯民之無知貸狂瞽之不察視
中道而導之歸幸甚幸甚傒斯再&KR1381;
揭文安公全集卷之七終
