揭文安公文集卷之九
揭曼碩傒斯著
門生前進士爕理溥化校錄
序
送劉以德赴化州學正序
學校非三代之教久矣然猶幸學校未廢儒者
知有所依歸况窮荒遐&KR1522;使無學校安知有所
謂聖人之教哉故學校者教化之原而人心之
所係也我元建國餘六十載矣崇儒之意非不
至興學之令非不加俊造之士非不舉而用之
而猶未能浸淫乎三代之教者旬宣之道未盡
廉耻之化未興詬病之風未除也軄教之徒擁
腫腆䏰孳孳焉規錙銖計升斗是急使並緣之
吏間窺隙伺日相與為欺安敢望有三代之教
哉幸而學無廪稍又幸而遇賢有司又幸而近
大府或知所自愛此外所甚大幸者教官能自
賢能自賢或不遇有司又不能以自立若今廬
陵劉君以德所得化州者廪稍之有無有司之
賢否不可知既不近于大府而遠在𢾗千里外
然俗無美悪地無遠邇教之化之在我而已况
君有學有行家足以自給稍得一賢守令自拔
于上他日五嶺之外窮海之濱有善教者必自
君始爱之慎之吾將洗耳于北闕之下
送張都事序
天子既建奎章閣置大學士二人侍書學士二
人承旨學士二人供奉學士二人參書二人非
嘗任省臺翰林及名進士不得居是官明年增
置大學士二人典籖二人典籖從六品初命
英宗龍飛進士第一人泰不華兼善丞相椽張
景先&KR1789;哲為之希哲尋去為禮部主事又以丞
相椽張中立惟正繼之居一年兼善拜南臺監
察御史惟正亦遷江西行省都事天下之選莫
重于省臺或由省臺入為閣官或由閤官出居
省臺則閣官之選與省臺䓁而又必天子親擢
之惟正一歲中两被擢皆得
天子所重地其日夜求所以稱塞固宜余與惟
正同僚同與脩
皇朝經世史之大典惟正無一言不及于仁義無一
事不致其精祥余尝謂惟正居軄任事無不及
者江西號繁劇難治然繁劇在郡縣無在行省
行省苟得其人雖使郡縣皆務為簡静猶反掌
耳江西難治莫甚吉安然以前江西廉訪使馮
君輔今揚州揔𬋩納懷治之政未嘗不行訟未
嘗不簡吏民未嘗不心悅誠服非惟不能欺至
不忍欺是故為政係其人不係其地而君輔納
懷之在郡也上之人悪其異己也沮之抑之不
遺餘力卒不能安其身以去江西之政日益
弊民日益困加之以飢饉重之以疾癘有司恬
然莫之恤者果誰為之耶故天下郡縣不患無
賢守令患上之人不能正其好悪以示其嚮方
公其衡鑑以别其淑慝挟其善類以激昂其志
氣耳故行省者郡縣之標凖也苟標不正凖不
平欲其影之直鈞石之和得乎今惟正之佐江
西也以平章全公之蕳重廉正惟正之精寔謹
敏相與存大体略細故先人而後己使君子得
以行其道小人無以聘其奸民之有瘳也必矣
惟正敬之勉之其毋忘
天子親擢之意他日有論奎章人物曰惟正惟
正則僕也與有榮耀焉
送藝林庫提點畢申逹棄官歸飬詩序
世言忠孝不两立忠孝亦有二乎見于事君謂
之忠見于事親為之孝人見其孝也而不知有
忠之道存焉曰孝而已矣人見其忠也而不知
有孝之道存焉曰忠而已矣一行非孝非忠也
一念非忠非孝也天地之大也日月之明也人
物之衆也其可感而通者莫疾乎忠與孝也雖
庸人孺子一行其孝而風俗為之變世之行政
施化有弗能焉雖孱卒賤&KR0674;一行其忠而天地
為之動世之守職任事有弗及焉况身為名父
之令子聖天子之賢臣者乎一出一處豈無所
係哉藝林庫提點樵隐君兼才德之名懷忠孝
之寔昔者
天子既奪其飬而寘之藝林矣君不以莞庫爲
早而怠其事又命攝授經而列于奎章矣君不
以師道爲尊而貪其荣一旦棄官歸飬如孤雲
之遇飄風瞬息而不可留也雖賁育之勇不能
過焉濟南之士豈無所動其心哉即使君日居
朝廷之上奉一軄效一官其忠亦如是止耳今
退居庭闈之間盡甘旨之奉謹温清之禮父母
樂之鄉党稱之使天下聞者父以教其子兄以
訓其弟相率而歸于孝弟之化以相隆平之治
其爲忠也不亦大乎故君子處亦一忠孝出亦
一忠孝烏可岐而二之哉昔親之壮也而不知
事其君是不孝于親者也親既老矣而不知事
其親是不忠于君者也天下豈有不忠之孝不
孝之忠哉則樵隐君之出處交得其道矣君行
矣余欲歸飬而無所用吾情焉車既膏馬既秣
凡工爲文辭者皆詩以送之而奎章閣承旨學
士李公命余爲之序
送也速荅兒赤序
自科舉廢而天下學士大夫之子弟不為農則
為工為商是科舉復而天下武臣氓&KR0674;之子弟
皆為士為儒非昔之人無聞知而今之人獨賢
也頋在上之人所以尋之者何如耳國家臣
妾萬邦南邦為一餘六十年而教化不興風俗
日壊奸宄屡作者任法律而務財用也仁宗
皇帝赫然奮起賓興天下賢能而用之雖刀筆
筐箧之末并欲傳之于士天下孰不释未耜而
談詩書投干戈而從筆硯行之二十餘年孔孟
之道卒未能大洽于天下者仁宗皇帝在位
日淺得人未衆作飬之士未成新荑稚蘖不足
以勝夫深根固蔕牛羊日夜又從而牧之信道
篤者類指為迂闊稍出芒角為國家分憂者
盡格之下位急功利者遂從而彌縫附會覬旦
夕之餘景而不知已為他人所銜轡矣自是法
律重&KR1704;者愈輕群然鼓簧謂士不足用科舉無
𥙷于國計不罷不止烏乎果孰為國計哉至元
初從軍㐮樊有抄兒赤者合禄魯人也以功為
千夫長抄兒赤傳秃魯罕秃魯罕傳秃林台三
世皆戍建昌而三世皆賢秃林之子也速荅兒
赤從郡人李宗哲學進士業有聲今年夏從其
婦翁增城左君至京師拜余程文憲公故宅貌
粹而氣和才清而志銳他日必為明進士然君
子之學非所以為冨貴利逹之謀也所以進其
德而逹其才者也故其學不止于為進士夫文
以制治武以定亂法律以輔治財用以立國皆
君子之事所當學者且文武非两途也用之制
治則文用之定亂則武非文之外有武武之外
有文也法律非不任也任之以為輔治之具非
為治之本也財用非不務也生之有道而用之
有節非瘠民以肥國也故君子之學也用以致
其君則爲尭舜之君用以治其民則爲尭舜之
民非徒學以自别于農工商賈而已國家飬
之必以其道待之必以其誠任之必盡其才非
徒用以窃任賢之名而已然學在我飬不飬用
不用非所計也而用不用寔關天地之否泰
國家之盛衰吾道之通塞此君子之所憂不敢
計焉者子歸第務學焉勿以科舉廢興爲去就
當天下任者倘有仁人之心不忍坐視淪胥于
苛暴慘刻必有爲國家計者也幸勉旃母自畫
沇溪先生文集序
豊城文物之盛自漢徐孺子以高士之節讀書
龍澤山中為太守所禮唐王中丞以風后刀牧
之望留滯江湖為詩人所歎至宋彬彬不可勝
載矣而黃氏居沇溪之上相望𢾗世以文章學
術顯名天下盖自柳州公始公諱得禮字執中
由元祐三年進士三遷而為柳州推官年三十
九以卒其享年少其歴官未久故其行事不能
大暴于天下觀其遺文則可得而論矣公之詩
沉蔚雄徤有矯齊梁晚唐之意公之文辯博宏
大有憂天下之心盖當國家盛時其氣渾其政
平故其發于文也和而莊直而不遷至若論唐
太宗遺憾于魏徵有耻不及其臣之失牛李之
祸罪在德𥙿不能以公滅私陽城爱弟不娶甘
棄父子兄弟夫媍之大倫為索隐行怪其志于
世為何如也紹興初公之玄孫愿編其遺稿得
詩九十二長短句五史論十雜著九拾遺詩二
長短一及附錄四首離為四卷至淳祐中其子
脩紀始刻之已而燬于兵今公七世孫壁將復
刻焉而属余為之序惟黃氏由金華從豊城盖
𢾗百餘年矣訖宋之世登進士第者十有三人
而公之子吏部郎中次山公之孫禮部尚書疇
若為最顯其行事則載之國史其文章則吏部
三餘集尚書竹坡集世多有之故不復論
無底書囊序
無底書囊二卷故族父竹泉先生所著之書也
先生諱壵翁字汝和世為豫章豊城人父諱泾
伯父諱士林皆受學清江張文憲公之門文憲
公噐之稍不及門即以書詗先生十歲而孤惟
毋教育之而母性方嚴聲色不少假先生亦強
學力行事母極孝自為子弟以至沒齒人未嘗
見其過疎髯廣顙眉目聳秀癯然若不勝衣居
碧山之下萬竹之間竹間有泉甘冽不竭每清
風徐至幅巾藜杖臨于泉上望之若仙蚤從大
人先生遊如鄕之翰林學士徐公經孫戶部郎
官李公義山臨江蕭左史山則監察御史泰来
兵部侍郎徐公卿孫廬陵秘書監丞歐陽公守
道湖南安撫使李公芾每典言論引據經史慷
慨激烈風㮣凛然故莫不折節下之晚歲教授
鄕里凡經指授皆尚氣節不碌碌随人後望而
知爲揭先生門人平生讀書皆手自編校其所
論著必以扶樹世道爲本此書特見聞見緒餘
猶鑿鑿積寔如此况其他哉元貞元年冬十有
二月寝疾明年正月四日蚤作沐浴易衣冠
謁先祠畢還坐堂上手爲書𢾗通别親故賦五
言詩八句示其子載且戒之曰母以释老汙我
端坐而没後三十有六年其嗣子將刻是書以
傳而命傒斯爲之序臨風開卷&KR0904;&KR0904;若睹其風
儀歴歴若聞其平生之言而終古不可作矣嗚
呼悲夫謹序其㮣如上至順三年七月日序
臨江路張同知自然頌序
自然道之極也因而品節之聖人之教也老莊
明自然而不可入于聖人故儒者所弗道河南
張侯之貳臨江也其言曰是其所是非其所非
是非非有于我也賞所當賞刑所當刑刑賞非
有于我也皆自然之道也行之三年政果有聞
遂名其所居之室曰自然其民之賢而文者陳
宗元倡其友前鄕貢進士易方猷等若干人爲
之頌而請余序夫張侯因自然之道而爲之政
不騁竒以取名宗元䓁因自然之政而爲之頌
不溢美以為說惟不騁竒故民得遂其性而樂
其業不溢美故文得盡其辭而信于遠皆可嘉
也且以張侯之賢而得宗元以為之氓必能
導之以親親長長之義使侯之政易行以宗元
之賢而得張侯以為之上必能後其奔走力役
之征使元之教益申是又皆可賀也惟其知自
然自以合自然是為張侯自然頌序
送爕元溥序
廬州舒城長爕元溥泰定四年進士也元溥蒙
古人名爕理普化無氏姓故人取名之首字加
其字之上若氏姓云者以便稱謂今天下之通
俗也元溥治舒城廉敏明恕見許于士君子賑
飢興學有恩惠予民時郡縣吏初到官參所部
必舉元溥以爲勸余尝載其槩于龍眠書院記
今遷撫之樂安其民慕廉吏思惠政與舒民同
又多文而好學易以禮義化然撫五縣皆無公
田之入可以自飬非痛自節縮去其穴食之人
鮮能自果者况元溥名進士人望之也尤深責
之也尤嚴决不敢以他吏自恕自易其常今天
下所共聞知者海南治公田之八十倍常賦民
不堪命遂起爲盗擁衆𢾗萬破州略縣賊殺將
吏屠戮士民兵連祸結𢾗年不觧爲朝廷之憂
彼有田而賦之不以其道害猶如此况當天下
兵飢疫癘之後誅求割剥之餘民力耗竭之極
又無田而殘民以逞將無海南之事乎此吾與
元溥所深憂而極慮者而天下行之若素漠然
不以爲意吾不知其何心也嗟夫元溥士不爲
仕則已仕則必盡其道母貽父祖之羞爲天下
後世之僇咲也
送彭仲寶赴水廵撿序
臨川彭仲寶以温厚之德深潜之學雅正之文
佐脩
皇朝經世大典于奎章閣以恩借授衢州龍游
水北寨廵檢將行謂余曰余儒者也释爼豆而
弓刀非素所從事也非素所從事而從事焉去
親遠且困不可久也以去親遠困不可久從事
于非所從事如曠官何曰天下治禮譲為郛郭
而莫能破以詩書為甲胃而莫能入以仁義為
干櫓而莫能犯故守之以謹勅之士而有餘天
下亂高城深池不為固長刀大劍不為利強弓
劲矢不為威故守之以熊虎之將而不足今天
下之民&KR0636;恩而沐化好善而悪悪安耕而忌戰
争者五六十年雖有強王叛將屈強于𢾗千里
之外不過馳一介之使手𢾗寸之革即縛之闕
下視區區狗偷鼠窃曾蚍蜉蠛蠓之不若是故
夷城塞塹束兵卷甲偃然有萬億年固安之势
君以𢾗十里之地善悪不掩乎耳強弱不逃乎
目是非不惑乎心輕裘緩帶足以坐鎮之何曠
官之足惧哉吾惟憂其所不憂慮其所不慮偹
其所不偹仁言而義動雖守𢾗十城可也何有
于𢾗十里哉仲寶以為然遂書以贈之
揭文安公文集卷之九
