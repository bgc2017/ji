揭文安公全集卷之一
揭曼碩傒斯著
門生前進士爕理溥化校錄
臨川女
我本朱氏女住在臨川城家世事趙氏業惟食
農耕五歲父乃死天復令我盲莫知朝與昏所
依母與兄母兄日困窮何以資我身一朝聞密言與
盲出東門阿母送我出阿兄抱我行不見所向
途但聞風雨聲行行五里餘忽有呼兄名兄乃
棄我走客前撫我言我與趙世親復與汝居鄰
聞汝即赴死扶服到河濱我身盡沾濡不復知
我身汝但與我歸飬汝不記年涔涔遵旋路咽
咽還入城城中盡驚問戚促不能言望門喚易
衣恐我身致患再呼我母來汝勿憂飢寒汝但
與盲居保汝母女全我母為之泣我鄰為之歎
喜我生來歸疑我能再明兄得與母居不異我
父存我今已十三温飽兩無营我母幸康強不
知兄何行我母本慈爱我兄亦艱勤所驅病與
貧遂使移中情當日不知死今日豈料生我死
何足憾我生何足榮所恨天地生不如主翁仁
誰能為此德娄公名起莘
夏五月武昌舟中觸目
两髯背立鳴雙㯭短蓑開合滄江雨青山如龍
入雲去白髮何人並沙語船頭放歌船尾和篷
上雨鳴篷下坐推篷不省是何鄉但見雙雙白
鷗過
張君壽先生鵠山隱居
當日自期顔杲卿莫年羞見魯諸生膝兼多病
終難屈身為長愁視轉輕日晏典衣留客醉雨
餘開戶看兒耕淮雲楚樹晴如掃卧送年年江
水聲
送趙履道虞叔常還江右
趙子我同里虞郎我同年手折武昌柳送上西
江船買魚沽酒燒荻鞭夜下西塞寒山前西塞
山碧如苔君今去幾時来東風花開春水漲待
君黃鶴磯頭望君庾公楼上
寄題九江義門陳氏壽安堂
匡廬之隂彭蠡涯七百餘載真良家(宋御書表其門曰真良家)
冲和欝勃吹不散飛落南山萱草花往時冠蓋
如流水撞鐘鼎食三萬指詔書十度復租庸每
歲朝廷仍貸米父慈子孝則四方紀净綱明照
閭里蓬莱水淺昆明空天開地闢元氣通張公
百忍澤未竭王母千年桃始紅南山築堂三百
步翠竹屯雲森玉樹忠厚必有神明扶淳樸自
是期頥具方瞳綠鬢紅氍毹春酒搖蕩香扶疎
公矦子孫始必復日爲太夫人起居
正月十二日尋盧學士船至漢口留詩爲
别
晴江澹微瀾曳雲在曾巘参差連舫出散漫羣
鷗遠始知遵漢廣遥睇高旆卷懷賢每忘賤臨
流亦忘蹇蒼茫景將入窈渺春猶淺新知遽相
違餘悰何由展
黃尊師高軒觀鵝因留宿
開軒南嶽下世亊未曾聞落葉常疑雨方池半
是雲偶尋騎鶴侣來此看鵝羣一夜潺湲裏秋
光得細分
衡山縣曉渡
古縣依江次輕輿落岸隈鳥衝行客過山向野
船開近嶽皆雲氣中流忽雨來何時還到此明
月照沿洄
題王山仲所藏瀟湘八景圖卷走茟作
瀟湘夜雨
涔涔暗江樹荒荒椘天路稳繋渡頭船莫放流
下去
遠浦帆歸
冥冥何處来小楼江上開長恨風帆色日日誤
郎回
烟寺晚鐘
朝送山僧去莫喚山僧歸相喚復相送山露&KR0668;
人衣
洞庭秋月
顥氣自澄穆碧波還蕩漾應有凌風人吹笛君
山上
平沙落㕍
天寒關塞遠水落洲渚闊已逐夕陽低還向黃
蘆没
漁村晚照
定從海底出且向平沙照漁網未全收漁舟還
下釣
山市晴嵐
近樹参差出行人取次多板橋雙路口此世幾
廽過
江天暮雪
孤舟三日住不見有人家昏昏竹籬處却恐是
梅華
以事暫如武昌發臨川
江轉欲無路山廽忽似圍客程秋共遠物色晚
多疑稍稍沙鷗集忽忽野樹稀武昌今夜夢定
有故人知
女兒浦歌二首
女兒浦前湖水流女兒浦前過湖舟湖中日日
多風浪湖邊人人還白頭
大孤山前女兒湾大孤山下浪如山山前日日
風和雨山下舟船自往還
送尹十六善叟謁告歸荼陵會葬賢兄處
士十韵
八歲頼賢兄未埋猶望生旋聞日下葬敢恋世
間榮淂告如無及嚴期况有程意長看路短義
重斍身輕鄉樹迎船出江雲入莫橫望山占驛
堠聽雁作城更但使能臨穴猶堪略慰情死生
今古異去住别離并尚足酧知已非貪美俗評
忽忽不可盡廽首各沾纓
送黃五舅得武陵校官還辰州寓居省侍
寕上山頭種禾黍莫向他鄉作羈旅山田得雨
尚有年他鄉顦顇何人憐一身千里家何在全
家更在沅湘外獨樹雞鳴楓葉飛荒村㕍没蘆
花碎親在窮邊望子還子在長途衣復单居無
寸田出無傼明年作(音佐)官當食禄
貧交行
驅車涉廣川揚帆陟崇丘結交四海内中道多
愆尤朔風厲苦節獨鶴横九州朝拂三島樹夕
過五城楼两翅偶寒影曠然何所求登高臨大
江日莫萬里流時哉䟽鑿人八年忘外留出必
益稷俱歸與䕫龍儔進退两不疑功成垂千秋
萬亊日相&KR1987;恩情若雲浮吾心苟不渝反覆安
足仇自非天地外何能独忘憂
曉坐張先生朝陽軒
朝日照高樹幽人方啓關蕭寥塵外亊風葉滿
窗間
别武昌
欲歸常恨遲將行反愁遽殘年念骨肉久客多
親故佇立望江波江波正東注
南康夜泊聞廬阜鐘聲
廬山三百寺何處扣曾雲宿鳥月中起歸人湖
上聞入空應更迥近瀑正難分遥想諸僧定香
爐上夕熏
春日雜言七首
日月朝朝新何物能獨久常恐天與地變化曶
已朽東風闖然来茫茫浩無首起視桃李樹晱
豔一非舊如何楊子雲泯默空自守
朝出城西門孤墳何穹窿雄狐竄其西修蛇出
其東云昔有狂士七尺才且雄平生無所頼屠
狗涉春冬一朝際風塵身貴位益崇死生好惡
間咄唶生秋風氣驕日憑陵家國两嵩蓬子孫
分散盡空有牛羊蹤
羃歴楊柳枝蒙茸春草齊夭夭誰家婦采桑臨
路岐零露沾其裳蛛絲卷其衣樹高身苦弱𧖟
飢行復遲辛苦事姑嫜宿昔减容輝見者皆歎
息此心知獨誰良人日暮至醉問尔何為
啁啁田間雀啄啄常不給春水日已深網羅復
相及既無飬生具日夕湯火急多謝雲間禽無
為自羈縶
祝融九千丈瀟湘地底流洶湧洞庭野崩騰江
漢秋上有飛仙人身披紫雲裘昔者嘗相遇渺
若乘丹丘同歌黃鶴渚共醉岳陽楼思之忽不
見獨立悵悠悠
我有琅玕草欲贈江東客出門道路長卷𬒮空
歎息靈苗世所尚良士余所惜神仙無千年耿
耿誰復識
五歲能讀書十歲能賦詩十五事遠遊三十無
所為既乖俯仰責復為鄰里欺生計日已疎世
態多瑕疵煌煌金張門徒&KR0674;皆光輝日晏賓客
集軒車如風馳一笑擲千金片言委黃汎齊生
獨抱瑟来往何逶迤
夢两雏
阿英十二能辟纑阿牛五歲貪讀書辟纑成縷
無人識讀書有志令人惜汝父飄零汝母休吾
親雖徤俱白頭雨聲断道風驚屋阿婆獨抱諸
孫哭
夢武昌
黃鶴楼前鸚鵡洲夢中渾似昔時遊蒼山斜入
三湘路落日平鋪七澤流鼓角沉雄遥動地帆
檣高下乱維舟故人雖在多分散独向南池看
白鷗
遊麻姑山五首并序
湖北憲使程公間居盱上二年矣五月二十日
詔詔拜翰林學士又十日公與使者及諸客同
遊麻姑山輙以覧歴所止賦詩五首
雲關
君子荷初服恩至若無榮穆穆芳雨散悠悠蒼
山行危關擁霧黑飛術綠雲青苔蘚&KR0632;如積杉
松窅冥冥時逢負苓翁忽聞流水声舉足向益
高矯然欲遐征徒&KR0674;各忘倦矧彼高人情
飛練亭
神工擲天紳挂之两崖間萬古輸不盡誰能測
其端势割山石愁氣挟草木寒安得天風吹繋
彼日月還麻姑綠雲髮&KR0627;黝長不殘
湧雪亭
泉源出地底仰向雲中行擘厓瀉千犬亂石皆
騰獰風霆日夜急雨雪虚空明不有神物扶兹
山應久傾噴薄側飛鳥砰鍧愁百靈仙家信為
好喧䀨何由平
三峡橋
两山束飛橋下塹不測渊誰開萬尋鐡逗此無
窮泉淙淙輥空曲&KR0837;&KR0837;投奔川陽光下照之忽
作龍騰天常恐桑田變中有瞿塘船
麻姑壇
嵯峨仙都觀遥望丹霞天後有千歲松前有百
頃田風日夏颯烟雲晝葱芊羣彦一時集安
知非列仙持觴起相醻罷琴抗高言天道信悠
邈人情何拘挛靈君不可致落景詎少延仰雖
慙冥冥俯寔憂元元主人顧坐客此中可忘年
盧學士奉旨南祀海嶽繇鍾陵相别聞
尚宿留會稽有懷奉寄
鍾陵一分手幾日過錢唐五日山隂路千峰海
上凉烟霞含景氣草木識天香夙昔經行處風
深轉不忘
病夜
素壁深忩獨客身桃枝薑胯只為鄰極慙供給
煩賢友尚恐傳聞及老親蛬響戒寒相應起烛
花連夜為誰新多情造物真豪縱盡力相驅病
與貧
得程翰林楊州消息
皇明属休期側席佇貞良游麟既集薮鳴鳳亦
在岡君子乘時興出餞何輝光車馬塞江介笳
鼓凝羽觴時秋風雨交四顧野茫茫晨鉦激中
流飛旆忽異方蓄思遵旋軌浮雲紛北翔道路
間邦畿草木隕寒霜略景倏易流悲来但徊徨
君懷經綸憂余負灾疾妨騫沉固異趣情誼結
中腸居下衆所夷在賤誰不忘宛緬廣陵翰胡
獨置我傍鬱悒增愁思投袂睇莾蒼自顧匪茅
茹委跡任空墻淵淵賢逹心悢悢情内傷
歸故園新居落成後作
親光身仍苦家貧歲更凶掄材斤斧後發地艸
菜中面势看前跡歡呼集衆功聊存今日意敢
望昔時同
漂轉何多歲艰難且定居隣人供菜菓穉子進
詩書稍覺牛羊遠兼知蔓草除此園三百載亦
復返吾初
山行
稍出羣山復涉溪溪光山色冷相輝青裾獨踞
溪邊石不顧行人自濯衣
寄題馮掾東臯園亭
時雨散繁綠緒風滿平原興言慕君子退食在
丘園出應當世務入詠幽人言池流澹無聲畦
𬞞蔚䓤芊高林䴡陽景羣山若浮烟好鳥應候
鳴新音和且閒時與文士俱消搖農圃春理逹
自知簡情忘可避喧庶云保貞和歲暮委周旋
宿梁安峽夢故室有感時還旴江
梁安峽裏杜鵑啼絶壁蒼蒼北斗低雲氣倒連
山影合石稜斜闘浪声齊南風盡日迎歸客落
月空江夢故妻一室十人分數郡百年幾處候
晨鷄
送趙仲遠赴晚寕
仍為令尹去如送武夷仙舊政閩人說新詩海
客傳度關風搬署下瀨月依船不奪循良意應
知幕府賢
山莊晚立有懷舍姪沆督穫臨川
䔩䔩黃桑葉蒼蒼白竹峰居人争野碓歸客背
村鐘路暗緣溪&KR0668;山寒著霧濃阿咸收稻未辛
苦闕相從
哭王十良仲
深谷可為陵大海可為田唯有死者窮無由觀
青天千古黃壌間萬古黃泉下精神與時息形
貭隨日化日落朝復生月缺望已盈不知死者
别何時見形声悲哉復悲哉已矣復已矣我友
初五人今焉忽成四死者不復見生者長别離
人生如春花美好知幾何欲為生者歡復念死
者苦死生日相尋歡樂如糞土
雨述三篇
江南臘月天未雪居者單衣行苦热連山郡邑
瘴盡行豈獨嶺南與閩越逋民攘攘度閩山十
人不見一人還明知地悪去未已可憐生死相
追攀
近聞闽中瘴大作不間村原與城郭全家十口
一朝空忍飢種稲無人穫共言海上列城好地
冷風清若蓬島不見前年東海頭一夜潮来跡
如掃
冬来一晴四十日三日南風當有雪不知閩嶺
今何如念我故人書断絶劍南判官心所親甌
寕大夫政有神腐儒多事浪憂喜安得貽書兩
故人
春莫閒居寄城西程漢翁十五韵
迢迢曾城阿峨峨鳳凰山下有隠淪士能為淮
漢言两日一寓音五日一承顔每談經済事恒
及離乱間言辞多忼愾文字少凋殘不歎東逝
川但憶南山田寕與無心遊不受衆目憐褰衣
必峻崿散步亦名園舒卷信在襟蕭寂固所安
經春僒疾痗撫時增懦孱羣書乱薬裹高卧掩
荆關蹇余属久要朝詣常暮還醜劣愧高情焉
知君所觀日出衆鳥語蒼岑滿楼端申章寫深
誼謭薄何由宣
長風沙夜泊
長風沙風沙不断行人嗟行人嗟奈君何南風
正高北風起大船初湾小船喜移船更近大船
頭不独風沙夜可憂但祝行人好心事長江何
處是安流茅屋叁差數株柳時平尚置官軍守
青裙老嫗詫鮮魚白髮殘兵賣私酒魚賤可買
酒可沽他人心事知何如
何郎失鏡詞
團團如月不曾虧家人親置枕中時朝朝將正
頭上幘時時携鑷鬢邊絲古文宛轉何人造失
来始斍今難討街頭不直半緡錢古銅終較今
銅好向人不敢再三尋客裏空疑同舍心萬里
相隨一朝别夜夜還瞻天上月
贈青城侯尊師次人韵
聞說名山采薬蹤多從雲去少人逢蜀江春老
歸難定燕谷寒來望轉濃案上仙經新長蠧匣
中雄劍舊降龍不知少日尋真處還在青城第
幾峰
贈友
天道有恒運君子蹈其常時物自熙洽庶心亦
惟康鄙人寬慮思殊氣冐隂陽霜霰中夏零焉
得不摧傷先聖有遺訓血氣戒方剛懿彼老氏
言舌歯示存亡反躬寔明哲撫已增忼慷正德
詎云割率欲乃非祥勿謂壘空明不足輸景光
勿謂徑寸莖不足載春芳推餘暨所闕懷哉安
能忘
曉出順承門有懷太虛
步出城南門悵望江南路前日風雪中故人從
此去
京城間居襍言八首
都城列萬雉楼觀並飛霞太液深蕩潏廣寒高
嵯峨重譯踰萬國流聲竟四遐既寵瑰異才復
保勛舊家忠厚跂行葦明照徹羲娥永惟皇上
德世世襲亨嘉
冀北多良馬漁陽多壮士馬休伏槽櫪壮士習
農噐桑枣竟中州朝貢四方至外無烽燧警内
有耳目寄消搖放良時歡楽永不替
濟濟從臣内赫赫公與侯伊昔從我皇守邊
瀚海頭荷戈十餘載力戰如巳憂寸策無遺用
長智少淹留劳多必重賞功大靡輕酬意氣相
傾動恩深身若浮天子乘六龍垂衣臨九州
茅土亘河山甲第隘莊馗四海仰光耀出入擁
華騶富貴歘如此寵禄信難侔從軍亦云苦眷
言享斯丘
朝從獵城南暮從獵城北白馬喻飛翰輕裘如
膏泽塵起知獸駭風高驗鳥疾隻箭落雙鶖千
金出俄刻歸來拜恩寵楽飲過一石僮奴增意
氣賓客改顔色常恐文法士輕薄多瑕擿高門
臨廣衢秋風上荆棘
朔土高且厚民生劲而彊榆柳雖弱質生植益
繁昌桃李大於拳枣栗充餱糧誰謂苦寒地百
物莫得傷青青雲夢竹宿昔傲雪霜移植扵此
庭不如芥與楊竹性豈有改由来非本鄉
眇眇寒門士客途燕薊城上無公卿故下無舊
友朋裘褐不自蔽藿食空營營四頋烖沴餘但
聞號哭聲日負道德懿敢懷軒冕榮節食慎所
欲聊以厚我生
高步覧九州誰獨無與親同室不相喻矧彼途
路人誘詘更驅廹巧詐日眩真共美為善樂莫
知與善鄰未足保厥躬已謂貽子孫一言易為
義一恩易為仁世無魯東叟何以慰心神
哀飈驚野草日夜委鮮腴嗟哉白楊樹高高凌
玄虚朝遊車馬中夕息思故廬塵衿難為潔野
性非京都貧賤不自保焉能恋簮裾頼有死與
生可齊賢與愚
去婦詞
江東有一士子留都下三年適娶一貴人女為
妻久乃知其已有妻子矣一夕逃去因託去婦為
之詩非徒欲傳其事抑以示風戒云爾輕合鮮
義終苟容希禮遇遠結萬里昏多為才名誤始
與君結好不知君有婦有女嫁他人俱懷託遲
莫青青墻下草生死墻下路娟娟道傍華零落
無處所女子失其身何以保貞素既乖百年意
百年誰能度對鏡空悲喑中心良難訴浮萍難
為託一木無兩附棄舊属新歡新歡漸成故寕
當中路折莫被他人去寕老阿母傍不受他人
妬騰身出房闥兩絶無復頋所願嫁他人甘心
西山樹
四友詩
四友者廣信王庭鈺良仲臨川李商弼良佐武
昌盧廷鵉子儀同里熊坦從正也李亡已七年
餘亦亡二三年余索居京師每夕夢寐與四友
相接傷其皆賢而無夀又與余篤好乃作四友
詩一以志余哀一以㮣見其平生云李得年二
十二盧二十九熊二十四王四十有九
三兄負竒偉十四已應門倉卒遘閔凶盗賊蔽
丘原衰絰從伯父慷慨安其人豪横劇狼虎瞋
目莫敢干降心相欵密共稱孺子賢時應州縣
役調笑官長尊酬接雖靡盬講習日多聞激烈
忠憤際委曲禮法間時平俗益康放志農圃言
(有集曰圃課)浮湖感龍變(嘗汎彭蠡見龍見遂肆意墨龍悟觧夐絶)陟巘
忽鳶騫古笛振哀鐵清琴敏素絃每傷古人逝
迸淚尊酒前與我初識面己誓為弟昆誰謂天
不仁中路遂離分寥寥昂山阿&KR0627;黝硯井泉賓
客一以散託夢與招䰟嘉禾不叢生猶為造化
欺繁霜凋其葉震風傷其枝利虫齧其根飢禽
啄其皮豈無雨露滋不得干雲霓
李氏年弱冠博通三氏詞援毫捷飛電吐氣裂
豹螭信如海上潮直若琴上絲朗如九秋月温
比三春暉志在躋聖賢寕復頋所私一悟生滅
理天地忽若遺(君卒時一日晨興有數道人叩門求作白蓮庵記君援筆而就)
(大爲得意有頃忽奄然坐逝父母聞而趍哭之迎謂父母曰某兄弟幸多死生命也勿以爲憂)
(既瞑一道人撫其背曰檀樾檀樾生好處生好處復瞪目視道人厲声曰佛法本無生滅遂卒)
(癸邜二月也葬時衆轝出城初不能勝忽輕如羽)顔回早聞道短折非
所悲茫茫後死者中夜獨漣洏
武昌故舊中盧生亦竒傑雄才傲當世高誼凌
白日貧賤有相知富貴莫能折冠盖如雲霧而
獨與余密大德七年夏予有長沙役臨河與余
分攬𬒮久鳴咽知心託生死誰能此離别千里
竟相從風波復炎熱青天入杯酒歌嘯中夜激
便欲乘滄溟迢遥送華髮行行亦云至終當与君
析捨棹即長途惆悵知永訣謂余平生懷時俗
莫能逹學不追古人終不願有室還聞起分數
小邑傍蕭瑟始爲賢者哀那知遽淪没樊山罷
歡讌赤壁空流月佇立想音形音形一何闊
親友日凋謝况我情所鍾熊子三十餘亦在九
原中高才祇促齡積善適爲凶天道不可依人
命如飛蓬夢寐常相見烱若生相從亦知心不
異矧復里閈同始君椽韶學我心寔忡忡歸来
已三年微疾竟永終薄禄不救飢一官非高崇
獨令君子亡碧血冷秋風鄰曲恩爱絶山川談
笑空名家失金匱樗櫟入公宫誰復継粹温徒
用想舂容千秋瑶山路繚繞劒池東
賦雙陸
三五對参差高呼得采時猶疑雙出早每恨独
歸遲散地偏難入全功或誤竒極知妨日力聊
足審安危
泊安慶時再北游
夜泊淮西郡寒生客子衣酒家臨岸閉野燒映
江飛雲盡月初出潮平風漸微前年城下路此
際正南歸
漁父
夫前撒網如飛輪婦復搖櫓青衣裙全家託命
烟波裏扁舟爲屋鷗爲鄰生男已解安貧賤生
女已得供炊㸑天生網罟作田園不教衣食看
人面男大還娶&KR1547;家女女大還作&KR1547;家婦朝朝
骨肉在眼前年年生計大江邊更願官中减征
賦有錢沽酒供醉眠雖無餘羡無不足何用世
上千鍾禄
高郵城
高郵城城何長城上種麦城下種桑昔日鐡不
如今爲耕種場但願千萬年盡四海外爲封疆
桑隂隂麦茫茫終古不用城與隍
濟州初度
辭家計日逢初度遲日暄風在帝京曉起慈
親望天北行人初泊濟州城
楊柳青謠
楊柳青青河水黃河流兩岸葦籬長河東女嫁
河西郎河西燒燭河東光日日相迎葦檐下朝
朝相送葦籬傍河邊病叟長廻首送兒北去還
南走昨日臨清賣葦回今日販魚桃花口連年
水旱更無蚕丁力夫徭百不堪惟有河邊守墳
墓數株高樹曉相参
雜詩四首寄彭通復
日月麗中天列宿爛昭昭河漢高且深鳥鵲以
為橋寒霜昨夜降時菊委嘉苗地勢西北雄終
歲皆風飈玄工宰萬物時至有榮消嘗恐光景
馳不得與消搖
區區九州内横縱數千里誰設山與河愚者分
表裏京師天下本萬國赴如水珠犀從南来狗
馬由西止浩浩荆吴船日夜行不已生材無定
所一物孰非已皇天仁且廣君道亦如此我思
古唐虞當日誰共理
巢由伏箕潁園綺居商顔洗耳甘自潔茹芝竟
不還三傑足為理五臣安可攀高尚誠所貴孔
轍奚独環吾聞有隱淪多在衡霍間飯牛腹長
飢百結凄以寒懷寶羞自獻邈然老空山
脉脉我所思彭氏躡遐蹤婉婉若處子未曾出
房櫳相望四千里踰年闕相從五月君寄書九
月逹京中我書欲報君書到歲已窮豈不懷繾
綣無由覿君容参差天際雲縹緲乘朔風羽翼
不吾施翩彼南飛鴻君有高世行我無適時功
天命人得違出處諒非同
栢堂詩
栢堂為劉母熊夫人作也夫人有淑德年二十
五而寡守志不嫁有子曰觀又賢作堂以奉其
母請名扵太史氏謂之栢堂而作是頌欎彼
北堂言樹其栢其栢嶷嶷維木之特栢之始生
于彼高陵雨露其凝金石其貞栢之既成鳳臆
鸞&KR0574;言樹斯庭霜雪是憑霜雪浩浩其栢矯矯
有美君子而弗偕老其葉欒欒其節桓桓其居
安安永世式觀我堂既構我栢既茂天錫眉夀
保艾爾後
