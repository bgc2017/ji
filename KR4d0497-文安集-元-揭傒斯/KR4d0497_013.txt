揭文安公全集卷之十三
揭曼碩傒斯著
門生前進士爕理溥化校錄
饒隱君墓誌銘
臨川饒國華卒之明年其孤得正馳書京師請
銘曰先子且属纊曰吾生無所成名没必得故
人揭君銘余十五年前過臨川遭國華扵道要
余至舍行二三里至太原之谷其山四高環合
如城中有良田美木水聲淙淙与禽鳥之聲相
亂坐予屋西别墅悠然之亭諸子玉立觴酌屡
行復徘徊濯清釣雪諸軒亭之間花氣襲衣竹
隂滿地使人冷然忘歸為留一日而去自是嘗
一再過之不謂奄然死矣悲夫君早孤事母鄭
孝謹為人端重和粹好讀春秋左氏傳能通諸
史始末重賓客楽施予浮沉鄕里與時高下及
諸子既長皆讀書有守定持其家乃泛大江浮
雪夢弭楫漢水之上入鹿門求龐公遺迹登峴
首訪羊公墮淚之碑扵是扁舟東下覌六朝故
都泝彭蠡而還方謀歷齊魯燕趙之郊而不待
矣鳴呼遽如是而已乎君長余一歲耳余雖生
何益忍不銘君哉君諱應舉其先南豊人曾祖志
通祖宗父文祖配吳氏子男三得正得貞益女
二長刘次適余孫男一瑞生女一君卒以至順
元年十月七日年五十八葬以某年月日墓在
某原君嘗𣣔買書數千卷割田建義塾以教鄕
里子弟未遂而沒是尚在後之人銘曰不角而
勝不求而足悠然太原之谷庸非斯人之福
蕭景能墓誌銘
泰定三年九月五日廬陵蕭祥嘉景能以疾卒
將瘞矣其妻之兄鄕貢進士劉性粹衷告所知
揭傒斯曰女弟之夫䔥祥嘉生而甚賢不幸年
廿六以殁生而無所成名殁無以表顯扵世女
弟甚哀之願得為之銘庶幾為不没也敢請問
其善状則曰祥嘉少有志操嘗以古人自期篤
學好問未嘗有子弟過父早喪事其母刘生母
張及二兄畫礼與人交和易簡諒言必可復諸
經皆通大義諸子史方術百家皆能提其綱領
其要雖進士程文未嘗苦學下茟輙出人上尤
喜為歌詩以漢魏晉為宗下此惟陳子昂李太
白韋應物以為稍近扵古長短句則曰周美成
秦少游姜尭章吾師也又多藏三代彝鼎罍洗
漢魏金石刻唐宋名人圖畫墨蹟之属客至賦
詩弹琴圍碁賭酒連日夜不厭平居焚香默坐
不知斯世為何如時其父在京師為翰林曺承
旨勛及其弟監察御史都賢所知聞其學薦充
博士弟子員念其母不果行湖廣行省舉茂材
籍教官中亦不就不知者往往誚其闊迂弗頋
也没之日弔者皆為之慟以為使不即死學不
至古人不止必且舉進士否亦必不肯睢盱噂
沓以媒其身以辱其親此女弟之所甚哀而願
銘之也幸終賜之銘夫良人者婦人之所天也
不幸不與偕老爱之而不改哀之而不忘古有
之矣未有能圖不朽于金石又有賢如粹衷者
能成其志敢不述而銘曾祖超祖子貴父均衝
以賑粟致位贑州平凖庫使漢陽府漢川縣河
濼使俄以近臣薦授奉訓大夫瀋陽王傳府
断事官尋以例罷娶劉氏継亦劉氏即粹衷之
妹也皆無子有女二人次則君没始生以兄之
孫継善為之後葬以卒之明年某月日墓在某
鄕某原有文集三卷藏扵家銘曰生惟古兮是
求没追古兮與游嗟今古之人兮不使之子而
少留
鄭隱君墓碣
士莫貴扵知礼然貧而知礼易富而知礼难富
者驕吝之原禍福之樞也故貧而知礼不失其
身富而知礼不失其家豫章之新建侯溪里鄭
君季明其富而知礼者乎君字明仲兄弟三人
君為仲叔父蚤世以為叔父後然寔未嘗去父
母之側其習詩礼執孝友甚謹父母嘗曰爾雖
為叔父後他日分財固不爾殊也及父母終兄
弟異財𣣔出分君辞曰夫既有所受矣卒辞而
兄弟情好益篤事其兄如父視兄弟之子如子
每食一人未至筯不先舉人不知其異㸑也與
人交必誠必信称人之善人不以爲謟折人之過
人不以爲怨簡而周直而和臨事無留難吾直
也&KR2198;摧山倒海之勢不以爲撓吾詘也雖蜂蠆
之毒莫之或攖人有園田雖接壌未嘗敢利將
不守猶委曲扶持之必不守乃倍賈償之人有
患难必肯救之人有忿争必理解之歲豊必積
粟以偹水旱歲飢必不貴糶以先鄕里年踰四
十即獨處一室或與二子同寝齋閣以督其學
褒衣博帶望之翼然知為古之有礼者會歲賓
興語親故曰先子在宋固嘗試補博士弟子員
矣而降年不永弗終厥志余雖老敢忘之乎遂
躬率子弟使試有司尚継先志至治二年秋七
月淂末疾五日而没是月十一日也年七十有
六十有二月廿日葬邑之盡忠鄕華表峰之麓
後六年乃以龔先生道原所為状請銘余自徔
太史後執論譔之事多矣富而好礼未有若龔
先生所陳者可不為之銘君之先徙自臨川曾
大父珉大父璇父文富所後父曰夢彂配夏氏
先十二年卒子男二元昇元麒女一適熊元恭
孫男四大同大覌許州定孫女五長適夏粛次
許適揭頑閭曾孫男二顯孫虎生銘曰物之隆
封必崇家之豊礼必恭殖有礼天所視貽孫子
視所履噫吾其跂而
楊隱君叔芳墓誌銘
清江楊天芳字叔芳抱疾且十載將没自誌其
墓曰世無昌黎公誰知我者盖自傷也没且葬
其子覌奉乃祖之命来請銘余雖不足追蹤古
人不可謂不知君者忍不銘以慰其父若子之
悲乎其世曾大父諱必通大父諱允成父名辰
龍皆為儒其容秀整清峻進退有度其行事親
孝不妄交母聶氏喪致客𢾗羣其學以礼義為
夲博而不雜其文黎司業立武李舍人珏吳學
士澄皆称道之其配㷱氏其子觀其女長適甘
惟逸仲適䔥鑑季適黃升其生至元丙子十月
二月廿有七日其没延祐甲寅九月十日其葬
泰定四年十月某日邑之茂材鄕鍾山其葬處
也嗚呼君負高才生盛時又有科舉可以取禄
位没猶拳拳焉恨無昌黎公託其名不亦大可
哀耶銘曰父甚慈老而哭其子子甚賢弱而喪
其父没十有四年始復于土祖孫依依兮尚其
歸輔
楊隱君叔宏墓誌銘
弘農楊氏遍天下多賢而好文其世居清江之
水南者傳至宋登仕郎允成新塗杯山廵檢應
斗皆負竒才實學不獲志以没為當世所恨而
杯山君有子曰継孫字叔宏甫知學即慨然以
歎穆然以思題其讀書之室曰學軒曰吾之學
將何學乎學吾先世之所學而已先世之學果
何學乎學為聖人之事而已聖人之事果何學
乎忠君孝親敬兄友弟皆聖人之事也吾富貴
利達之不知遑恤他為于是朝夕是軒身益修
家益齊鄕邑之譽益歸而君子皆謂楊氏之必
興矣年五十三竟奄然以死天道竟如何哉君
孝友和𥙿好賓客能為詩不求甚工往往道人
意中事其學守家法娶張氏子四人心方直方
義方正方皆修飾謹篤孫四神明顯貴方力學
君生以宋咸淳八年壬申九月十有三日卒以
元泰定二年乙丑七月廿有五日葬以天曆二
年己已四月九日墓在邑之茂材鄕升平里小
溪山之原銘曰人知其學天知其命命與學違
我則有定嗟叔宏甫學乃其性而命之微孰敢
不敬
甘景行墓銘
豊城甘君諱果字景行早以群學諸生受業熊
先生朋来之門及長好為詩至元之末與邑人
蔡黻熊坦等十人結社龍澤山中方是時國家
取士非一途或以藝或以貲或以功或以法律
其最上者以文章荐可立置舘閣然皆不好唯
以治田園躬考養奉喪祭給公上礼賓客䘏貧
乏暇則讀書教子而已天曆至順之間天下大
旱蝗民相食天子下詔賑粟五百石以上與秩
有差三百石召旌其門君出粟或賑或貸或為
粥以食日所活以百計而不受賞未幾家人失
火尺椽不留人皆弔之笑曰昔有非有今無夲
無君何弔焉新搆既定以至元改元十有二月
八日卒年六十七將以某年月日葬于某其友
熊君椅以書致其孤之意請銘君之先丹陽人
南唐時有曰徔矩者為豊城兵馬銓轄因家焉
其子稹在宋初為監察御史稹孫令詢始居邑
東功曺山下之滎陽之里逮君盖十五世云曾
大父文昭大父應欽父一清宋登仕郎君兄弟
四人君次居三兄日槃日榘弟曰栗娶周氏生
子熹爕継黃氏生三子堅垕塤他姬子二圻丁
生丁為兄槃後余與君居同邑生後先才五歲
常讀書君之詩慕君之詩慕君之為人而未及
識今竟不可復識矣而得銘君墓幸已銘曰世
貴以位君以德義世富以利君以施惠龍澤之
山高與天連君去不回君詩在焉
故榮禄大夫陕西䓁處行中書省平章政
事呂公墓誌銘
陕西等處行中書省平章政事呂公賜還之六
年薨三月而葬未葬旬有五日請銘公諱天禖
字吉卿世家遼東之咸平今為燕人曾大父諱
元仕金為監軍太祖建帝號之八年以其衆北
歸徔光猷皇后弟入事上承光寵者餘二十載
大父諱惠堅及夫人董氏以順聖皇后媵臣為
皇子北安王保傅能恭慎純慤得幸上殁謚恂
恪父諱合刺廉直多巧思為初建金玉局使奏
釋所獲宋間諜鉗&KR0898;輸作者及渡江所俘童男
皆教以工事世守其業歷工部侍郎尚書將作
使中書參知政事拜大司徒獨立不阿權臣阿
合馬𢾗欲害之不能幸哥誣䧟丞相安童則力
為之辨焉天子心膂没贈金紫光禄大夫謚忠
惠生五男子公次居四兄天麟天祐皆至大司
徒至元廿有九年公徔忠惠公入見上即以公
可大任忠惠方選將作僚属上詔用公忠惠不
可遂以奉訓大夫同知異樣搃𬋩府事奏免所
負金帛甚夥成宗時自秘書監為將作使八年
人未嘗見豪髮私進集賢侍讀學士遷大都留
守兼少府非上共必節雖權貴莫敢干以私至
大之末擢河東山西道肅政廉訪使以母老辭
改礼部尚書又以母憂去數詔起固辞後四年
用為夀福院使乃起仁宗四年上思其祖父勲
勞嘉其誠篤特拜集賢大學士與聞國政自奉
訓大夫至是六遷為榮禄大夫每議論朝廷之
上慷慨切直不為詭隨大臣多不便之遂称疾
家居泰定之際關陕連歲大旱父子相食死徙
者十九文宗即位䛇起公為陕西等處行中書
省平章政事以撫其民公曰民急矣即日就道
晝夜兼行及到官宣布天子德意發楮幣百萬
緡米萬斛命有司賑之公乃齋不食三日以哀
籲天其言曰天𣣔降大癘干民民乃能力作佐
國家以事天地神祇臣老不能力作佐國家以
事天地神祇而受天子命以撫寕其民民有罪
宜悉加臣身毋久亢旱以殺吾民天乃大雨一
雨五日是歲大熟民始稍稍有復業者至順二
年冬以疾奏乞還京詔許之父老聞之相聚而
哭于庭曰凡吾民之有今日者皆公之賜也故
吾民得公則生不得則死公何忍遽棄吾民而
歸也復大哭公力疾厚撫喻之強留至明年出
關未至京上數問李平章至否既至入見上上
迎勞之曰朕久不見卿思卿甚勤聞卿在關中
天格其誠民被其澤凡使關陕還者皆誦卿之
德良用嘉歎故召卿還因賜之酒且曰卿病愈
當大用卿公稽首謝曰臣素無行能陛下寄以
方面常惧弗称况敢當大任乎至元三年春月
三日公疾始將属纊且戒令薄葬属子孫世世
以忠孝報國言訖而薨年七十將以四月三日
葬城西岡子原先塋惟吕氏自公之曾大父帥
衆歸國今百廿有五年矣世以忠謹事上父兄
継參大政継以大司徒開府至公四世盖謙譲
廉退如漢萬石君家既閒居十有餘年及以關
中之飢起公則如救水火其憂國爱民之志為
何如也臨終猶以薄葬忠孝為属嗚呼賢哉公
娶曹氏生大都人匠搃𬋩府達魯花赤某同知
異樣搃𬋩府事延夀而卒継鞏氏無子卒継康
里氏有子曰野仙他姬子二曰大都孛羅孫男
四曰靈童今宿衞士曰悟篤思不華完者帖木
兒伯顔帖木兒銘曰自古為國㒺不以臣豈曰
以臣維老成人而無老成何以為國如彼蒙叟
冥行擿埴蒼蒼者天胡不恣遺瞻彼晨星日既
烜之嗟嗟呂氏世忠世厚孰謂伊人弗與國夀
望而不見聽而不聞國豈無人而公不存我覌
四方飢饉荐臻孰與濟之如公在秦公既逝矣
不我作矣雖不我作無忘國矣有子有孫有繹
其承㒺子之塋公其永寕
奉議大夫平江路嘉定州知州甘公士廉
墓志銘
宋建隆二年江南李主遷都南昌其臣有甘徔
矩者以丹陽兵徔開寶中子禎遂以列侯居豊
城李主入宋乃爲宋人禎生宗宗生十子其一
曰椐居邑中後三百餘年有諱朝舉字士廉者
沉鷙廉敏以功業自許會朝廷以法律治天下
其故人官嶺南乃往求爲群吏得𥙷韶州太守
信其廉郡吏服其能部使者聞之辟以爲椽居
久之遷海北海北方大治威嚴任煩苛君一裁
以正海帥獲諸叛黎無輕重皆下獄當死君閱
其獄出脅從者五百餘人民為立祠廣西帥思
得強明吏以自佐復辟椽其府尋丁父艱服闋
還府藤容二州山猺為乱佐元帥萬奴擊之帥
聞民多與猺通𣣔盡殺之君力諫不可且曰民
居近猺猺暴其民吏不能制姑徔猺保妻子以
待官軍也今𣣔并罪其民而誅之是敺民以資
猺也若舍民而專事討猺民必并力而誅猺破
可必矣帥徔之即督兵進擊其酋聞之果大恐
自縳詣轅門降不戰而定帥及部使者交上其
功不報遷南湖復以母憂去泰定初起椽湖廣
行省時高昌王行平章事問疑彂难辯荅如響
大噐重之秩滿朝廷遣使與南臺監察御史銓
廣選首用為廣西帥府經歷盖嶺海之間歲荐
飢賓柳慶遠諸猺為寇乱不止故選任之也既
下車廣儲偹簡郵傳省征歛以養兵息民居歲
餘請討諸猺事聞䛇遣湖廣行省平章刘脱歡
搃河南浙江西湖廣四省兵四萬人討之君迓
境上固言攻討之策必自近始近者服則遠者
自徔今近而狂猘莫若古縣猺柳州皂洞首李
氏者有衆數千夲吾撞義兵強勁可用而有司
貪暴激使為乱今大軍甫至至則以古縣猺責
之威乱方張遣一信義素孚者招之必至計日
而滅古縣之猺滅諸遠猺必自解而歸刘愎諫
自用不聽未幾誘至李首及其親黨六人皆下
獄皂衆聞之大怒殺柳州萬戶與諸猺不可制
矣刘駐兵數年卒無功至順二年春詔班師君
亦以病滿三月謝歸而廣西部使者馮麟鄕舉
治最湖南部使者管不八舉才任風憲元統元
年調官京師授奉議大夫平江路嘉定州知州
兼勸農事命未下而卒是歲七月念四日也得
年五十五其甥曾利用護喪南歸子九成等以
至元四年二月八日葬廣豊鄕食禄里邵坊之
原夏九成以南安路搃𬋩府照磨鄭德中所爲
状請銘曾祖諱露祖諱發父諱叔良贈承直郎
龍興路搃𬋩府判官母聶氏贈恭人娶于氏封
恭人子男三長即九成將仕佐郎韶州路樂昌
縣主簿兼尉次九思南寕軍史次九萬女一適
楊修惟君與余同里而君仕越余仕燕邈然不
相聞盖廿餘年矣泰定三年余試進士湖廣君
實以行省椽馳驛迓余始二見後八年余任藝
文監丞君調官京師始再見不謂見不數月而
君竟以丧歸可哀也㦲銘曰堂堂其英烈烈其
聲有言必徵有施必行懷抱利器惟所剸治弗
頋以畏有倫有義鄉黨非戚嶺海非䟽爾毁爾
譽我廉我愚以公為忠以守為考以勤為政以
粛為教出無所資入無所歸生一布韋沒一布
韋有臣如此弗考以死何以銘之清白遺子
故贈奉訓大夫滕卅知州飛騎尉追封滕
縣男文君墓銘
大傅掾吴文温介新深州判官周紀致其外舅
武昌治中文君渊之辭曰渊早頼祖父之訓起
田里習國書由國子生歴高郵塩官兩郡教授
&KR0685;江平凖行用庫使湖卅錄事溧陽州判官吳
縣尹知昌國州武昌治中凡七遷其官致位五
品幸無大闕在昌國時朝廷推恩贈先父奉訓
大夫滕州知州飛騎尉追封滕縣男母追封滕
縣君渊今年六十有七矣亦既請老于上不知
當復幾何年而先君墓道未有所表夙夜是惧
敢請紀文温皆滕人文温又文氏壻問滕州君
所為状則曰滕州君之為人也勤儉朴素既辱
在田野不得列名仕版效才當時渾渾乎若無
異于常人也然里中緩急苟所有無不應其求
其家人或以他辭拒輙詬曰苐碩我常有何淂
不與人共之若等將舉無求于天地間耶吾知
滕卅君者如此復問渊為政何若曰在潥陽時
卅民蔡有一孫為某寺僧他惟一僧居孫上計
去是僧其孫即淂為主寺未有間會有以博訐
于卅者賂訐者楮幣千緡令引僧又許賂君千
五百緡渊疑之廉得实又知同列皆受賂明日
故晚出出則獄已具吏抱牘請𥙷署渊不可歷
問皆稱實無僧訐者具服僧得免在昌國獲海
寇數十其渠言奉化卅尚十餘人具言某人居
某所歴歴可畫如所指移奉化捕之悉械送無
遺渊察之皆畏慎慈順人也必非盗乃使皂卒
易服詐為所獲盗歴引群盗辨之言非盗人人
同且各言某盗為某状此名是而人非亦人人
同詰其渠果挾仇誣之也悉縦之継又舉最于
吴吾知渊之為政者如此然後知滕卅君之為
德人滕舟君之宜有後而渊又能推孝以為忠
而紀文温且善志人之志余淂以為名滕州君
諱順字某父諱郁世為滕州滕縣人君以某年
月日卒年若千以某月日葬縣東北胡山漷水
之間洪村之原縣君丘氏子男四曰某某某季
渊也孫男若千人女三婿即文温餘未行銘曰
不曰高乎積壌成山張而為屏翰翕而為重關
不曰深乎積流成河蒸而為雲雨鼓而為濤波
一人重義百世蒙利一人好善百世錫羡有高
者胡有深者漷文氏積之百世允鑠
逸士徐君墓誌銘
吾鄕之士以好善為貴不辱為荣父賢子孝兄
友弟敬累數萬世而不厭者有隐溪徐氏溪出
所居之東龍澤山中即其祖漢孺子讀書之處
溪之上有諱輿字德載者尤徐氏之賢者幼而
䔍學長而更事外圓而内方上敬而下順不遺
迩不忘遠不矜小智不忽小善急人之难憫人
之窮勇與義俱不待勉強後至元五年三月廿
有六日年五十四竟以疾終婣族茹悲閭里增
歎載念國初盗起鄕境其祖友諒奮義庇民萬
死一生執其羣醜室家相慶世保子孫厥父以
莊承忠襲厚年將八袠好德弗諼宜&KR0574;敬養遽
哭乃子天道悠邈实竊惑焉然有四子文箱楫
駟檢身力學將世其美孫支擢秀一男六女依
依膝下足慰目前將以十月已酉葬佛嶺之盧
岡其弟珏状其行請銘余昔嘗聞君有美地卜
葬者睨焉卜宅者規焉因以與之不以為德嘗
市大木築室將伐貪夫徇利造辭以争因以譲
之不以為弱心有所嫉人因毁之事有所仇人
因短之日為佞䛕終身薄之冣其善行斯可銘
已其配吳氏盖先十二年卒銘曰隱之水弓其
流沄沄爰匊衆芳于溪之濆匪以娱人于以怡
親親今獨來身去為墳親匪獨来亦有諸孫諸
孫日長親日以老墳今惟新忽焉宿草我思其
人隐溪之道惟德之行惟善是寶有才弗用身
之隐也有德弗報命之殞也展矣若人邦之彦
也
逸士陳君墓誌銘
逸士陳君諱殷字嘉靖世居䂊章之豊城故色
晉雷煥掘劍處曰營塘里里故家莫尚陳氏陳
氏之賢莫尚嘉靖其曾大父亨大父世興父應
軾皆事高尚而家範斉肅如素官君少孤母王
教育之年十五而天下易代辟地母家因受學
舅氏慱覧強記尤好讀梁太子統文選故下茟
爲文章皆有規矩事定而歸始與世相酬酢應
機合變動無遺策伯氏嘉謀每讓其能才與學
躋德與年長宗族鄕黨咸属望焉伯氏蚤世撫
孤育幼如見伯氏田園第宅中歲載斥乃法朱
氏家礼改作先祠冬至以少牢祠始祖春秋祀
先祖悲哀泗如見所祭凶年飢歲発廩賑貸不
待勸分新知舊好交際以義不事姑息晚重構
所居堂署曰楽善大書其門曰當平世遂安居
以示終焉之志元統復改至元之歲正月朔旦
又大書其兩楹曰行仁自孝悌始起家在勤儉中
以垂訓子孫三月廿日以疾䘚年七十三且属
纊子若姪皆涕泣固求一言以自克乃瞪目而
言曰可以終身行之者和而已遂卒三年九月
庚申葬折桂鄕禄城里其配王氏墓南又明年
其孤植以所親熊君椅所為状請銘余嘗聞君
嘗有奴死仇家者仇大恐祈哀于門君曰吾豈
以此報仇者謝去之又有商糴粟誤持賈羸而
君弗知商頃自覺與其徒更相怨君聞故得实
曰吾豈以此為利者立還之君盖盛德人也足
以法扵後世矣君娶王氏為婦為母内外皆儀
之先二十年卒得年四十二継雷氏亦有淑德
先三年卒得年六十四子男三果迪植果為伯
氏後廸先九年卒孫男三伯庸伯寕受生女四
曾孫男二普奴德奴女一銘曰時俗之日墮兮
忠厚之日衰兮嗟若人而天不憗遺予倀倀其
何之已而已而庶其後之可期兮
何先生墓誌銘
至順二年夏詔以集賢大學士全公嶽柱平章
江西行省事秋具書幣遣使帥撫州太守即隱
所聘孫先生轍何先生中而孫不起何先生既
至以為龍興郡學東湖宗濓二書院賓師明年
春與其子渡江遊西山主丁氏夏六月二十有三
日以疾䘚丁氏為具棺歛命其子為位受吊諸
大夫士皆會哭後三日子成孫奉柩以歸明年
十月十有三日葬邑之清原妣夫人唐氏之兆
其門人李粛以状至京師請銘于先生所與遊
者揭傒斯曰何先生海内故人執論譔之亊而
相知深者惟子舍子無宜銘者噫余以兄事之
者盖三十餘年矣余不銘誰宜銘先生諱中字
太虚一字飬正世為撫卅樂臣宦族曾祖諱詵
伯祖諱夢龍父諱天聲登宋咸淳辛未進士苐
官至主管刑工部架閣文字以才略與伯兄兵
部郎中時齊名文丞相建都督府皆置幕下先
生少穎拔以古學自任天下載籍靡不貫穿藏
書萬卷皆手自校讎廣平程公鉅夫清河元公
明善負天下知人之鍳皆器遇之至大初二公
及柳城姚公燧東平王公構皆在朝遂北入京
師以文章自通會諸權臣用事内外翕翕居兩月
天大雪竟不别而去歸與諸門弟子講易詩書
春秋大江之西同郡吳先生澄號天下儒宗又
為中表兄然每推譲不敢置弟子列積所著書
曰易䫫象二卷書傳𥙷遺十卷通鑑綱目測海
二卷通書問一卷䪨𥙷疑一卷六書綱領
一卷𥙷校六書故三十一卷知非堂藁十卷支
頥錄二卷薊丘述遊錄一卷其門人潘懋類聚
刻之先生之學可謂弘肆深博矣然生世六十
有八年連蹇愁悴者十八九書幣一入谷而客
死三百里外不知天之恝然于斯人者獨何哉
豈其多學善著書亦天之所忌邪此固穷士之
所自託者吾不知其何故先生娶陳氏有三男
子曰長孫在孫成孫四女嫁士族孫男一人銘
曰
夫容之高吾其跂而鰲溪之深
吾其厲而先生之沒曷其起而
靖逸處士熊公墓誌銘
集賢所號靖逸處士熊公豫章豊城善源里人也
諱召子字南翁少豫章先生朋来十二歲先生
世與公連墻以居後家郡中先生每歸里必舍
公所公至郡中必舍先生所兄弟自爲知已公
博覧載藉好論古今事如生其時性抗直辨是
非枉直如别黑白雖大官豪吏一語失度即面
折語琅琅不少衰然卒如公言人有言論失寔
舉措無節于名義或有所闕必詬辱之人亦莫
之敢怨退自悔艾而已盖皆出乎正也故鄉之
人依之以爲安視之以爲去就雖紛争辨訟可
一言而觧公早以儉勤起家而以儉勤終身不
少易其常後至元五年十有一月十六日卒年
八十三將以十二月十八日葬冨城鄉交陽之
原其諸孫請銘謹系之曰曾大父諱海大父諱英
父諱誠孫娶雷氏生子男二雅先十九年死盗
京先五年以疾卒女二長適范希驥次適范世
隆継黃氏孫男三克爱績嗣祖克爱早世無子
以嗣祖為之後女六曾孫男二長即嗣祖次普
福女二玄孫男一長夀公之葬實與子京同其
兆云嗚呼余與公居相隣世相好情義之相與
殆未有過于吾二家者然自余窃禄于朝不相
見者動十餘歲余間每一書還公必杖策詣門
訪出處余書中亦往往問公安否盖跡雖䟽而
情則至親也又聞余未還時公數向人言吾苐
得與揭曼碩一見而死吾不恨矣吾當忍死待
之及余還即買羊載酒躬相慶劳其喜見顔色
猶親子姪不知余之不肖何能得此于公也其
亦以先世之故與公未沒前一日余犹及坐公
榻前相與劇論當世事不知竟為永訣也悲夫
銘曰
欝交陽兮窈深結重雲兮愁隂
望君子兮不見渺千古兮傷心
傷心兮何極鄕誰歸兮里誰式
孫既子兮子又孫承惠澤兮其无斁
劉先生墓誌銘
吉之永新儒師劉先生諱友益字益友是爲清
江公非先生九世孫曾祖諱宗信父諱縡世以
家學爲邑人師父剛嚴介特獨立無朋而以先
生爲之子故少與物忤先生少好學貧不能淂
書從里之多書者借而讀之朝借暮易暮借朝易穷
晝夜讀不絶聲過目輙記間爲人慵書以給膏
火父母憐而禁止之乃掃别室羃窗戶竟夕危
坐默誦如是數年貫穿六經包羅百氏至天文
地志律曆象數山川聮落都縣廃置皆可指畫
而談毫髮無遺也宋之仁鄕里豪猾並起為亂
與伯兄真長從弟人暐皆遇害先生絶而復蘇
飢困踰年乃卜築高山之間殿門著書不與世
接以聖人之志莫大于春秋継春秋之迹莫尚
于通鑑綱目凡司馬氏宜書而未書者朱子書
之宜正而未正者朱子正之恐朱子之意不白
于天下後世乃著通鑑綱目書法五十九卷盖
歷三十年而後成天曆中邑進士馮君翼翁傳
其書至京師國子先生得之大驚曰昔者王道
衰而春秋作春秋隱而綱目興書法不作綱目
之義又將微矣故聖賢之述作雖殊所以扶天
綱立人極一也遂錄副在官俾六舘諸生傳習
之至順三年三月三日昧爽先生疾作犹正衣
冠危坐至午而卒年八十五以某月日葬邑之
禾山鄕大豊之原娶陳氏継叚氏子男三矩衡
節皆克紹先業孫男十曾孫男一又明年夏馮
君調官京師矩具状介以請銘馮君曰先生外
和而内剛外通而内介言簡而要不迂闊于事
其誨人也諄諄善誘白鬚丹頬神情蕭然真
有道者嗚呼若先生者苟見于用當何如哉銘
百圍之木不為斧柯蹄涔之水
不為江河元有天下先生在野
先生在野志在天下百世之上
先生此心百世之下先生此心
先生不作山高水深
劉福墓誌銘
廬陵劉福字孟介五歲好學日記千言不知有
童子之楽父母每憐之十歲聞科舉行即大喜
忘晝夜廢寝食蒐獵經史旁入捷出務為無所
不知聞有學出已上便往與交聞有大人先生
便往貭其所疑祈寒極暑不懈人亦莫不楽告
之以道然一資以為進士之文如是數年學大
進雖宿學有不逮又恨以年不得試于有司或
曰今天下州郡以國書設教官可淂遂因言者
求之三年而後得然卒不好數數語人曰吾不
能取一苐為父母荣不數為人聞有以進士及
第者輙俛首終日食則嘆寝則䆿語父母暁之
百端終不釋或又曰子欲為甚可隐年以即事
世若此多不可數乃瞋目訶曰子教我以欺君
耶去然怏怏日益甚父母及其從父皆以為憂鄕
先逹劉嶽申彭士奇羅曾深爱之亦皆以為憂
未幾果得疾疾且革猶手不釋卷未嘗就床第泰
定三年十有二月八日嘔血死將死嘆曰吾生
不在科舉後沒不在科舉前命也然世必有知
我者銘我得銘吾不恨矣言絶而卒卒年二十
四明年夏余至廬陵其父及其從父偕其友以
銘請嗟夫忍不銘哉惟古者士生八歲入小學
十五入大學而教之必時故傳曰春秋教以禮
樂冬夏教以詩書又曰春誦夏絃秋學禮冬讀
書因其時順其氣恊之以隂陽動静之樂和之
以藏修游息之節以成其學由司徒大樂正以
登于天子而爵禄之故人無夭礼而噐可閎也
今也教之不以其時學之不由其序及爲之選舉
則又限之以年歲使奇才英銳出類拔萃之士
恒欎欎而不得竟伸其志愚鹵鄙陋者或媮慢
優游得以玩歲愒時此劉孟介至于嘔血而死
也雖命焉其志有足悲者乃志而銘之使其英
邁勃勃之氣常得以振頑奮懦爲有志之所深
恤也曾祖紹明祖惠可父國瑞母曠氏娶歐陽氏
無子女一人方七歲以沒之明日葬里西溪之
上太平原銘曰
名不建兮心不摧身不待兮時不来吾銘
汝弓吁可哀
吾讀吾書齋銘
惟皇降衷萬物偹我或昏以迷
或岐而左煌煌六藉如日䴡天
由之斯聖睎之則賢而倀何之
而思孔悲孰之子歸而有餘師
伊予云遘蕭氏克有日就月將
誰掖誰誘曰諺有之吾讀吾書
亦既從政惟書之劬吾書伊何
匪聖弗讀成已成物惟日不足
于以名齋于以表志凡百君子
尚廸弗替
孝友堂銘
孝首百行友列五常為仁之夲
為政之綱學由兹始行由此推
善由兹長慶由此基是以孝友
著乎讀書君子述之為世之模
不求父慈而責子孝不求弟恭
而責兄友父無不是其責在子
弟有不恭或自兄始子知盡孝
敢望父慈兄知盡友弟恭敢期
父無不慈弟無不恭惟孝惟友
克誠于中一有弗誠必致怨尤
日復一日化為寇仇范則有匡
㕍則有行而况為人敢不自強
孝盡生慈友恭亦爾孝慈友恭
百世之祉子復為父子必紹之
弟復為兄弟必效之父父子子
兄兄弟弟惟贑孫氏以克永世
何以克之勝私窒𣣔家為一人
族為一俗既貴弗驕既冨有礼
一家興仁里為之美蘇子說剛
乃祖是敬子孫孝友鄂國是命
我作銘詩式篤爾慶神之聽之
有永無竟
潭心齋銘
金溪洪君王純其先府君號碧潭遂取翰林學
士吳先生賦碧潭詩語名其齋曰潭心爲之銘
曰
出下出泉混混其源流而爲川
瀦而爲渊渊淵其渊潭潭其碧
含星爲珠沉月爲璧其止非息
其應不留溶溶而春湛湛而秋
觀静于動知静之用用無不周
若未嘗動觀動于静知動之静
廓乎省容表裏交映惟渊之深
又名曰潭視潭之碧于彼潭心
思無邪齋銘
為學至難莫微于思一出一入
或公或私其思伊何曰誠而已
思有弗誠毫釐千里其誠伊何
恐惧戒慎莫顯乎微莫見乎隠
暗室屋漏上帝是臨一動之微
敢有弗欽誦詩三百一言以蔽
曰思無邪乃義之至熊氏力行
而以名齋俯仰周旋涵泳聖涯
大而化之尭舜執中勖哉思乎
㒺或弗恭
讀書處銘
古者讀書學之一事力行是務
記誦其次苟非讀書孰稽古典
讀而弗學去聖逾遠古之讀書
于以明道今之讀書資以為暴
生皆厚也遷乃去之人不知學
若之何其其書伊何易書詩礼
春秋茟削日星垂紀秦漢以前
傳注未立學必專門難學易入
秦漢以後濓洛並起著述紛紜
易學難至學之而至匪由他人
學而弗至何有于身其學伊何
由蒙而聖洒掃應对窮理盡性
毫釐靡間德乃日新一日復礼
天下歸仁羲皇之上唐虞之際
若友其人若共其治動之斯應
為乃有功三綱既立五典克從
求之非艱具在方册行之非艱
中道勿畫欲知詩書扵此其處
趙氏行之名齋其寓既修于身
復齊其家始施于邦如玉靡瑕
好正嫉邪崇夲抑末制財以寬
用刑以活擴而充之儀于天朝
惟是正人萬世之標我作銘詩
以規以頌凡厥讀書勖哉体用
忍恕堂銘
古之學者有紀有倫忍以定性
恕以求仁維忍伊何存仁存礼
維恕伊何推人以已忍為恕用
恕為忍基凡忍之道維恕之思
忍不由恕宿怨藏怒維忍而恕
母我母固以聖而忍耕稼陶漁
以賢而忍九世同居苟不思恕
亦豈克久舜有大焉為孝之首
有美袁氏兄弟怡怡合堂以居
忍恕是師我田我廬先君之有
我兄我弟先君之子惟忍惟恕
維德之力子子孫孫永保勿失
方寸間銘
察日月于孤竹之竅寄天地于秋毫之杪
萬物皆偹吾不知其多一物不留吾不見
其少是曰方寸間者臨通衢俯深沼
外有幽花芳草之植内有圖書瑟琴之繞
容坐客十數而有餘閱朝暮萬變而未了
吾方以為大人猶以為小是未能遊乎方
寸之表也
