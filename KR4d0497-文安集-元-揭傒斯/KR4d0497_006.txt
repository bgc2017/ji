揭文安公全集卷之六
揭曼碩傒斯著
門生前進士爕理溥化校錄
制
金紫光禄大夫山東行尚書省兵馬都元
帥知濟南府事特封濟南公致仕贈效忠
宣力佐命功臣榮禄大夫司徒柱國追封
齊國公謚忠㐮張榮加贈推忠宣力正義
佐命功臣太師開府儀同三司上柱國追
封濟南王仍謚忠㐮制
朕纂承基緒每思創業之惟艱褒䘏勲勞常恐
推恩之未至况山東諸侯之起皆天下良將之
雄既盡厥忠宜豊其報某官沈幾先物遺爱在
人方保有齊民已知真主之受命及歸我太祖
歴事累朝而致身秣馬南征則孱金亾走拔劍
東指則逆壇就擒握兵柄者餘四十年未嘗妄
殺臨軍陣者凡數百戰動必有功故詔有張相
之稱而世任元戎之寄雖列土之封猶及扵懸
車之日而漏泉之澤未䆒於盖棺之餘况在爾
孫復為朕使或守藩維於外或司喉舌於中世
䔍忠貞人推謹慎是用因爾山川之履增爾勲
號之崇秩既陟扵三公爵仍超於五䓁乃尔自
致非朕敢私於戲紫綬金章尚念初来之日丹
書鉄劵永膺異姓之王神其有知服此加命可
妻齊國夫人宋氏進封濟南王夫人制
昔國有東諸侯既封于濟今朕嗣大歴服申爵
以王載求齊體之賢宜與從夫之典故某官妻
宋氏早以令德相其良人舉五十萬衆以歸朝
歴三百餘戰而盡節分茅胙土傳及子孫襲組
彯纓布列中外皆尔相成於警戒用能共濟於
艱難是用錫尔鄕貴其爵號以䔍尔後以報爾
前於戲翟茀魚軒尚服異恩於永世虎頭燕頷
從懷舊將於當年其廸爾家以贊皇國可
諸王忽都荅兒追封雲安王謚忠武制
昔我世祖親定雲安命九王以鎮之將百年于
兹矣乃者國家多故邊圄失宜徤將驕王遂㩀
城而稱亂陳師鞠旅方下詔以討平粤有忠烈
之臣乃在伯叔之籍爱申褒䘏以慰死生故忽
都荅兒沉&KR0743;有謀剛勇獨断三世藩輔蔚爲磐
石之宗一心朝廷不忘社稷之計方天曆之反
正而遠人之未思中虔則伯忽要盟即飛章而
上變鳥撒則僇余既叛先率衆以抗鋒見危而
奮不頋身力戰而継之以死報已後矣朕甚憫
焉雖析爵以列侯王何禆地下仍賜錢以給妻
子式長予哀鳴呼為子必孝為臣必忠既克承
扵我祖無言不酬無德不報尚永頋于爾邦䰟
而有知服此休命可
諸王羅今䚟追封保寕王謚昭義制
臨戰陳而思孝必有勇功於板蕩以盡忠斯無
愆義往在諸父羅羅䚟世鎮南詔心貫上蒼適
嬰天曆之兵獨戰羅雄之境力竭而援不至兄
死而弟亦随山川以之興悲日月為之動色有
宗王而盡節宜諸將之同心遂便叛亾無不爼
醢非褒卹之獨後属内外之多虞故疇爾庸超
五䓁而命爵載考爾行詔百世以易名申錫緡
錢以給家属所以昭國典所以勸遠臣噫得猛
士以守四方孰如同姓明俊德以親九族尚監
異恩可
申命三十九代天師張嗣成制
朕惟老𥅆度函谷關未始忘於天下留侯從赤
松子豈果棄於人間式啟聖人神道設教之門
遂任天子為民請福之寄主其法者代有功焉
不遠而朝宜新厥命翊元崇德正一教主嗣漢
三十九代天師太玄輔德體仁應道大真人主
領三山符籙掌江南道教知集賢院道教事張
嗣成之裔道德之宗自爾祖之遇世皇盖有天
意泊乃父之於仁庙益簡帝心雖有道之長實
係聖明之主而無為之治庶聞清静之風誕播
玄休屡昭灵應卿既克承于後朕亦丕劳爾先
往者海水為灾再免黔黎扵昏垫近而天時作
慝三致雨雪之感通功成弗居禮宜有報噫神
仙以忠孝為本尚世愧於傳賢帝王以天地為
心曷敢忘扵敬德見所帶職號悉如故
進至大聖德頌表
皇帝福蔭裏沍南布衣臣揭傒斯言恭惟正月
七日皇太子暨丞相百僚耆耋等以皇帝陛下
出撫邊陲入継大統豊功盛德高出千古握符
御極宜獲徽稱即日詣大明殿册上尊號十有
一日躬事太室獲瑞雪之應二月十有三日詔
告天下覃恩中外天人恊慶日月增華凡具性
情莫不欣戴宜形歌頌以逹和氣臣傒斯誠惶
誠惧頓首頓首臣聞古者聖人之謌莫先扵詩
故聖主賢臣有大功顯行必載之詠歌使天下
曉然知君臣之所趋德化之所由見善而遷聞
義而起去之萬里如立其朝後之萬世如生其
時所以事神保民無右於此故有虞命䕫以教
之周置太師以掌之君臣朝燕必有賦郊廟薦
享必登䛴盖詩之為道誦其辞無鈞棘叢襍之
繁聆其音有往来䟽數之節玩其義有優柔沈
藴之旨其感於人也易其入扵人也深乖沴之
氣可變而爲祥風甘雨姦回之行可化而爲忠
鯁貞良是以聖人尚之故雖反復典謨訓誥之
文不若歌明良之賡康衢擊壌之謠周南召南
之什下至農野婦監一關其耳熙熙灝灝想見
其治漢魏以采騷人賦客時時間作雖不能盡
追古道其抒情蓄志可興可觀斯義緜緜庶幾
未泯聖明之世尤所宜聞欽惟統天継聖欽文
英武大章孝皇帝陛下道凖天地德䋲祖考惠
澤周乎無間威稜疊乎八表學前王未究之礼
叙洪範載錫之疇孝弟足以厚黎民剛明足以
制萬幾見賢如已能聞諫如己出惡悪如薙草
芥好善如嗜飲食允文允武赫赫巍巍宜其克
集大勲君臨天下載膺顯冊彰厥大猷而耆俊
如雲良士如林必有振發毫楮鋪張洪業為一
代之盛典若微臣者曾何足云然想像扵丘岑
畎畆之中不若覩快扵輦轂之下継漏扵筐箧
刀筆之末不若聲諸詠謌之間近可以風動四
方遠可以流耀無窮臣自揆才薄迹微無以𥙷
益毫髮幸因羇旅獲際盛明謹譔聖德頌一篇
繕寫投進雖不足以加天地之大日月之明載
之簡牘傳之天下亦可以見聖明德化之所由
也臣無任瞻天樂聖激切屏營之至謹奉表以
聞臣傒斯誠惶誠惧頓首頓首謹言
皇太后加尊號監脩國史府賀表延祐二年
聖主尊親稽先朝之盛典慈闈進號傋昭代之
徽稱寶册載&KR0574;瑶圖永固中賀欽惟儀天興聖
慈仁昭懿壽元全德泰寕福慶皇太后陛下德
全神厚功底泰寕福莫大扵多祥两開帝業慶
莫隆扵至飬咸戴母儀式兼崇極之名益衍昌
明之祚臣某䓁久塵台鼎叨緫國書興聖春融
幸仰陪扵大禮含飴日永願丕贊於鴻猷
天夀節監脩國史府賀表
一人有慶節肇紀扵重三萬夀無疆位永乘扵
九五乾坤薦祉朝野騰歡中賀慶惟皇帝陛下
道大德純功崇業廣舉賢能興學校天下文明
異章服同車書海内率俾允極尊親之孝益隆
致治之基臣某䓁任忝國鈞軄嚴金匱蓬菜宫
殿幸依日月之光河圖洛書丕纉皇王之統
元旦翰林國史院賀皇太后表延祐三年
天子當陽八表奉夏時之曆皇闈献歲萬年稱
元旦之觴雲氣蓬菜春風宇宙中賀欽惟尊號陛
下德含坤育運啟泰亨推福慶以致崇日星顯
號溥慈仁而恊治雨露羣生隂教脩而母道隆
孝理彰而聖功遠臣某等欣逄盛旦忝綴周行
玉署日和碩播思齊之美瑶圖天廣永居長樂
之尊
天夀節代蒙古國子監賀表延祐三年
一人受命適符上已之辰萬歲稱觴載恊壽星
之紀照臨所被慶抃惟均中賀欽惟皇帝陛下
德猶日中飬以天下暨聲教扵四海俗美風淳
舞干羽于兩階河清嶽晏益體乾剛之用式隆
震夙之祥臣某䓁學守國書班聯胄監龍顔日
角仰瞻穆穆之光鶴筭亀齡俯效綿綿之祝
上再即位奎章閣賀表天曆二年
六龍啟運飛躍得聖人之時萬象趋新變化合
太平之應普天之下如日再中中賀欽惟皇帝
陛下剛徤粹精聦明神武霜露&KR2384;更而不尖其
正乾坤再造而不居其功惟其有帝堯帝舜之
聖仁乃能行祖甲祖庚之揖譲慎徽五典則崇
孝友以率先表章六經則進儒雅以為本皆天
理人心之至當必明君義辟而後知宜曆數之
在躬雖同軆而不易况祖宗之大統豈違道所
可求是以踐阼之初甘露卿雲諸福畢至及夫
明詔之下扶桑若木萬姓歡呼允長馭於權網
斯永保夫社稷臣某䓁叨聮延閣適際清朝羲
畫禹疇碩闡皇王之秘虞韶殷輅丕昭禮樂之
隆
奎章閣賀正表天曆三年
大人有造治隆揖譲之餘正月始和慶恊發生
之妙車書萬國干羽两階中賀欽惟皇帝陛下
道接百王統承三正逹夫郊社之禮禘嘗之義
躬致其嚴觀乎天地之德日月之明益躋于聖
是用格于上下莫不歸其照臨臣某䓁恭惠西
清依光北極君臣父子永敦天秩之常禮樂詩
書誕播皇風之盛
册皇太子奎章閣賀表
重明麗正作離咸仰於皇文一索得男出震允
宜於主噐既䟽封於玄土爰正位於青宮所以
繫人心所以本天下欽惟尊號陛下敬隆郊庙
德裕乾坤當春秋鼎盛之時建宗社灵長之計
惟聦明可以正百辟俾綜樞机惟元良可以貞
萬邦足副儲貳重以群臣之固請聿遵累聖之
宏規然監國撫軍教尤資扵四輔而問安視膳
禮必謹扵三朝式飬聖功用光帝業臣某䓁婁
陪大慶思贊清時迎春日之載陽益臻泰道瞻
前星之有耀永固皇家
聖節賀表
陽德方亨喜太平之有象聖人在宥宜仁夀之
咸臻八表同歸萬年惟永中賀欽惟皇帝陛下
誕敷文德克纉武功既尊祖以配天比隆三代
乃立嫡以主器用貞萬邦允昭仁智之端是皆
長久之道臣某䓁叨陪清燕莫贊聖明多夀多
男從切華封之祝是彛是訓碩敷皇極之言
奎章閤賀表
聖人継軆再昭揖譲之隆天下歸仁大慰平成
之望慶綿宗社光被華夷中賀欽惟尊號陛下
德秉純乾業承富有妙天人之恊贊允曆數之
攸歸惟上有成康之君下有周召之臣而内獲
皋䕫之佐則外獲唐虞之治荀日躋扵聖敬咸
世篤扵忠貞臣某䓁軄忝西清光依北闕經邦
論道自有弼於鴻猷飬老尊賢豈無俾扵昭代
藝文監賀表
明継明聖継聖所以固皇圖長以長賢以賢所
以公天下一人有慶萬國&KR0794;心中賀欽惟尊號
陛下仰之如天就之如日軆两朝之揖讓有丕
丕基開萬世之隆平惟明明后此祖宗之深望
亦臣庶之所期臣某䓁地切泰階恩聮文苑周
爲師而召爲保德冀邁扵成康稷教穡而契教
倫治永躋扵堯舜
藝文監賀表
一人受命適嚴踐阼之儀百辟在廷已舉尊親
之典孝先天下慶衍皇闈中賀欽惟皇太后陛
下德濟艱難功成警威每念鴻圖之重獨深燕
翼之謀申揖譲扵中興父而又子導継承扵成
命長亦惟賢宜膺至飬之隆永極徽称之盛臣
某䓁名慚藝苑身際熙朝長樂怡愉碩密扶扵
聖治大明照耀庶丕闡扵皇猷
藝文監賀表
成命以長惟天以啟聖人南面受朝不日而尊
大母爱敬之至神明所歸中賀欽惟尊號陛下
如日東升以天下飬雖任寄伊霍之重足以發
皇明必治資任姒之賢有以基王化尚致怡愉
之樂式彰孝弟之風臣某䓁學愧前脩軄嚴内
監仰陪大禮時已際於風雲共戴皇猷夀永齊
扵天地
揭文安公全集卷之六
