蒲江詞
宋盧祖臯撰
賀新郎
彭傳師於吳江三高堂之前作釣雪亭盖擅漁
人之窟宅以供詩境也趙子野約余賦之(傳師中興)
(詞選作傳帥)
挽住風前柳問鴟夷當日扁舟近曾來否月落潮生無
限事零落茶煙未久謾留得蓴鱸依舊可是功名從來
誤撫荒詞誰繼風流後今古恨一搔首江涵雁影梅
花瘦四無塵雪飛雲起夜窗如晝萬里乾坤清絶處付
與漁翁釣叟又恰是題詩時候猛拍闌干呼鷗鷺道他
年我亦垂綸手飛過我共樽酒(雲起一作風起)
又(姑蘇臺觀雪)
十頃涵空碧畫圖中崢嶸勾玉亂零吹璧倚遍危欄吟
不盡把酒風前岸幘記當日西湖為客誰剪吳松江上
水笑乾坤奇事成兒劇還照我夜窗白崇臺目斷清
無極引笻枝瓊瑶步軟印登臨屐娃館娉婷知何在淚
粉愁濃恨積故化作飛花狼藉舊事悠悠渾莫問有玉
蟾醉裏曾相識聊伴我吹羌笛(勾玉一作幻玉吹羌笛一作夜吹笛或病二尾)
(句相似應作吹羌笛)
宴清都(初春)
春訊飛瓊管風日薄度墻啼鳥聲亂江城次第笙歌翠
合綺羅香暖溶溶澗綠冰泮醉夢裏年華暗換料黛眉
重鎖隋堤芳心還動梁苑新來雁闊雲音鸞分鑑影
無計重見啼春細雨籠愁澹月恁時庭院離腸未語先
斷算猶有凭高望眼更那堪芳草連天飛梅弄晚
魚遊春水(離愁)
離愁禁不去好夢别來無覓處風翻征袖觸目年芳如
許軟紅塵裏鳴鞭鐙拾翠叢中勾伴侣都負歲時暗關
情緒昨夜山陰杜宇似把歸期驚倦旅遥知樓倚東
風凝顰暗數寳香拂拂遺鴛錦心事悠悠尋燕語芳草
暮寒亂花微雨(征袖花庵集作征袂)
倦尋芳(春思)
香泥壘燕密葉巢鶯春晴寒淺花徑風柔着地舞裀紅
軟鬭草烟欺羅袂薄秋千影落春遊倦醉歸來記寶帳
歌慵錦屛香暖别來悵光陰容易還又荼䕷牡丹開
徧妒恨疎狂那更柳花迎面鴻羽難憑芳信短長安猶
近歸期遠荷危樓但鎮日繡簾高捲
西江月(中春)
燕掠晴絲裊裊魚吹水葉粼粼禁街微雨灑芳塵寒食
清明相近謾着宫羅試煖閒呼社酒酬春晚風簾幕
悄無人二十四番花信
清平樂(春恨)
柳邊深院燕語明如剪消息無憑聽又懶隔斷畫屛雙
扇寳杯金縷紅牙醉魂幾度兒家何處一春遊蕩夢
中猶恨楊花
烏夜啼(離恨)
柳色津頭泫綠桃花渡口啼紅一春又負西湖醉離恨
雨聲中客袂迢迢西塞餘寒剪剪東風誰家拂水飛
來燕惆悵小樓空
又(西湖)
漾暖紋波颭颭吹晴絲雨濛濛輕衫短帽西湖路花氣
撲春驄鬭草褰衣濕翠秋千瞥眼飛紅日長不放春
醪困立盡海棠風
又(秋别)
段段寒沙淺水蕭蕭暮雨孤篷香羅不共征衫遠砧杵
客愁中别恨慵着楊柳歸期暗數芙蓉碧梧聲到紗
窗曉昨夜已秋風
謁金門(惜别)
蘭棹舉相趁落紅飛去一隙輕簾凝睇處柳絲牽不住
昨日翠蛾金縷今夜碧波烟渚好夢無憑窗又雨天
街知幾許(天街一作天涯)
又(春思)
閒院宇獨自行來行去花片無聲簾外雨峭寒生碧樹
做弄清明時序料理春酲情緒憶得歸時停棹處畫
橋看落絮
水龍吟(荼䕷)
蕩紅流水無聲暮烟細草粘天遠低回倦蝶往來忙燕
芳期頓懶綠霧迷墻翠虬騰架雪明香煖笑依依欲挽
春風教住還疑是相逢晚不似梅粧瘦減占人間丰
神蕭散攀條弄蘂天涯猶記曲闌小院老去情懷酒邊
風味有時重見對枕幃空想東窗舊夢帶酒離恨
又(淮西重午)
會昌湖上扁舟幾年不醉西山路流光又是宫衣初試
安榴半吐千里江山滿川烟草薰風淮楚念離騷恨遠
獨醒人去闌干外誰懷古亦有魚龍戲舞豔晴川綺
羅歌鼓鄉情節意樽前同是天涯羇旅漲綠池塘翠陰
庭院歸期無據問明年此夜一眉新月照人何處
洞仙歌(茉莉)
玉肌翠袖較似荼䕷瘦幾度熏醒夜窗酒問炎州何事
得許清涼塵不到一段冰壺剪就晩來庭戸悄暗數
流光細拾芳英黯回首念日暮江東偏為魂銷人易老
幽韻清標似舊正簟紋如水帳如烟更奈向月明露濃
時候
鷓鴣天(春懷)
纖指輕拈小砑紅自調宫羽按歌童寒餘芍藥欄邊雨香
落荼䕷架底風閒意態小房櫳丁寕須滿玉西東一
春醉得鶯花老不似年時怨玉容
又
庭綠初圜結蔭濃香溝收拾樹梢紅池塘少歇鳴蛙雨
簾幕輕迴舞燕風春又老笑誰同澹烟斜日小樓東
相思一曲臨風笛吹過雲山第幾重
摸魚兒(九日登姑蘇臺)
怪西風曉來欹帽年華還是重九天機衮衮山新瘦客
子情懷誰剖微雨後更雁帶邊寒裊裊欺羅袖慵荷
倦柳誚不似黃花田田照眼風味儘如舊登臨地寂
寞崇臺最久闌干幾度搔首翻雲覆雨無窮事流水斜
陽知否吟未就但衰草寒煙商略愁時候閒愁浪有總
輸與淵明東籬醉舞身世付杯酒
夜飛鵲漫(别意)
驕嘶破清曉分恨臨期花下恁月明知餘光是處散離
思最憐香靄霏霏牽衣揾彈淚問凄風愁露剗地東西
留鞭換佩怕匆匆巳是遲遲凉怯幾番羅袂還燕别
文梁螢點書幃一自秋娘迢遞黃金對酒爭忍輕揮新
來院落雁難尋簾幕長垂怕彫梧敲徑驚回舊夢應也
顰眉
漁家傲(夀白石先生)
白石山中風景異先生日日懷歸計何事黃岡飛雪地
偏着意畫堂却為東坡起人說前身坡老是文章氣
節渾相似只待鼎彝勲業遂梅花外歸來長向山中醉
木蘭花慢(别西湖兩詩僧)
嫩寒催客棹載酒去載詩歸正紅葉漫山清泉潄石多
少心期三生溪橋話别悵薜蘿猶惹翠雲衣不似今番
醉夢帝城幾度斜暉鴻飛烟水瀰瀰回首處只君知
念吳江鷺憶孤山鶴怨依舊東西高峰夢醒雲起是瘦
吟窗底憶君時何日還尋後約為余先寄梅枝
沁園春(雙溪狎鷗)
幾葉凋楓半篙寒日傍橋繫船愛洞門深鎖人間福地
雙溪分占天上星躔破帽衝寒短鞭敲月此地經行知
幾年空&KR1151;得似沈郎消瘦還欠詩篇沙鷗伴我愁
眠向水驛風亭紅蓼邊有村醪可飲且須同醉溪魚堪
鱠切莫論錢笠澤波頭垂虹亭上橙蟹肥時霜滿天相
隨否算江南江北惟有君閒
菩薩鬘(春思)
翠樓十二闌干曲雨痕新染蒲萄綠時節又黃昏東風
深閉門玉簫吹未徹窗影梅花月無語只低眉閒拈
雙荔枝
滿江紅(齊雲月酌)
樓倚晴空炎雲淨晚來風力滄海外等閒吹上滿輪寒
璧河漢低垂天欲近乾坤浩蕩秋無極凭欄干衣袂拂
青冥知何夕登眺地追疇昔吳越事皆陳迹對清光
祗有醉吟消得萬古悠悠惟月在浮生衮衮空頭白自
騎鯨仙去有誰知遥相憶
好事近(秋飲)
雁外雨絲絲將恨和愁都織玉骨西風添瘦減尊前歌
力袖香曾枕醉紅腮依約唾㾗碧花下凌波入夢引
春雛雙鶒
蒲江詞
