方麓集卷十
明王樵撰
傳
楊忠愍公傳
楊忠愍公名繼盛字仲芳其先口外小興州人州常被
寇國初曰伯源者奉詔内徙為保定容城人六世曰富
者生公年甫八歲使牧牛出過里塾見里中兒讀書心
慕之請於兄欲往兄曰若幼未能也公曰幼能牧牛乃
不能讀書耶兄異其言以告於父而聽之日受數百言
四五過輒成誦年十八補邑弟子員踰冠讀書於邑僧
舍恒至夜分不寢燈膏盡暝坐而思寒無襦起繞屋行
令脛以上微温則復讀以嘉靖庚子鄉貢士舉丁未進
士除南京吏部驗封司主事受樂律之學於關西韓公
邦奇庚戌秋寇犯京師明年公遷兵部車駕司員外郎
會有馬市之議公上疏論其不可大旨謂市馬者講和
别名也寇踐&KR1011;我陵寢虔劉我人民戎心無厭非一大
治使終身創不足以雪耻往下北伐之詔天下聞風鼓
舞争出死力而朝廷一旦忘耻屈已以討號召天下而
以和終之豪傑之士誰不解體不可一也且邊鎮習於
偷安久矣自寇變之後方改觀易聽一聞和之說弛備
自肆如故非惟積廢無起時而隠憂將不可測不可二
也往者邊臣私通寇吏猶得以法裁之今互市决中外
之限開通敵之門將來勾結生事啟釁吏不能詰不可
三也中國險易虛實為所習知用間於市不假遣諜而
得不可四也又陳開市三事一欲敵酋諳達愛子入質
二欲盡還所掠人口三欲别部入寇皆諳達保任疏奏
世皇連三閱曰繼盛之言是也下八臣議八臣者内閣
大學士嚴嵩李本禮部尚書徐階兵部尚書趙錦侍郎
張時徹聶豹成國公朱希忠咸寧侯仇鸞也仇鸞舊鎮
大同素通敵實陰主其謀上惑其言遂下公詔獄謫陜
西狄道縣典史時謫官為上官所優多養高不事事公
獨請事於長官於是上競以事委之事皆辦暇與諸生
講學狄道多西番色目人習番經公擇教讀二人於圓
通寺教以儒書番漢生讀書者百餘人因而知向進者
三十餘人邊氓以織褐為生苦於官市會有稱廵按遣
市褐者公執其人屬吏於是官市遂絶遷山東諸城知
縣南京戶部雲南司主事刑部湖廣司員外郎調兵部
武選司時仇鸞敗嚴嵩用事公上言方今在外之賊惟
邊寇為急在内之賊惟嚴嵩為最賊有内外攻宜有先
後未有内賊不去而可以除外賊者故臣請誅賊嵩當在
𠞰敵之先去年春雷久不聲占云大臣專政夫大臣專
政孰有過於嵩者又冬日下有赤色占云下有叛臣夫
心不在君而背之者皆叛也是亦孰有過於嵩者臣敢
以嵩之專政叛君十大罪為陛下陳之我太祖高皇帝
罷中書丞相而定五府六部分釐大政載諸祖訓曰以
後子孫做皇帝時並不許立丞相臣下敢有奏請設立者
文武羣臣即時劾奏將犯人凌遲全家處死嵩在内閣
挾陛下之權侵百司之事凡府部堂司皆稟受其風旨
内外僚出入必謁内自直廬禁地外至私第日夕其門
如市輿馬闐塞衢巷至不可行都人皆曰詣相府也至
士大夫皆號之曰相矣雖嵩亦以相自居矣吏部尚書
百僚首也非其腹心不用進退人才必關請而後奏嵩
視吏部若其屬然吏部且如此况其他乎是嵩雖無丞
相之名而陰操其實使天下知有嵩而不知有陛下此
其亂祖宗之成法大罪一也内閣條旨雖先朝有故事
然機事甚密而臣下不敢干上之權今陛下用一人嵩
曰我薦之也宥一人嵩曰我救之也其或嵩之所不許
則或激陛下之怒以行其擠排或乘陛下之不悅而進
其讒搆於是使天下之得罪者畏嵩而不畏陛下歸恩
者歸恩嵩而不歸陛下此其竊君上之大權大罪二也
陛下使嵩票旨嵩又托其子世蕃代票又引嵩之義子
趙文華潛入禁地商議同票題覆方上滿朝紛然已知
天語既下前講合若符契如錦衣衛經歷沈鍊劾嵩罪
狀陛下發大學士李本票擬李本私問世蕃世蕃即自
擬票使趙文華袖入封進此人所共知也即劾嵩之疏
世蕃猶得票擬他可知矣是嵩既以臣而竊君之權世
蕃又以子而弄父之權此其縱賊子之預政大罪三也
邊事之壞皆由功罪賞罰不明嵩為輔臣乃為壟斷之
計欲令孫冒功於兩廣先置所親歐陽必進為總督平
江伯陳圭為總兵御史黃如桂為巡按竄其長孫嚴效
忠名於奏功籍中冒陞所鎮撫又冒瓊州一人斬首七
級功效忠告病乃令次孫嚴鵠填替告併前功加陞錦
衣衛千戶效忠嚴鵠皆世蕃養子足不出閨閣而冒報
戰功濫竊名器歐陽必進以是而入為工部尚書陳圭
還掌後府事黃如桂驟遷太僕少卿是嵩既竊陛下爵
賞之權以貴其子孫又以子孫之故顯拔其私黨諫官
御史知而不敢言則以其積威足以箝天下之口故也
此其冒朝廷之軍功大罪四也逆賊仇鸞總兵丼肅以
貪虐被論革任嘉靖二十九年大同帥張達等敗沒正
敵人窺伺之時使嵩少有為國之心豈肯用此賊帥以
寄干城而世蕃乃受鸞賂三千金指逼兵部薦為大將
及鸞冒哈&KR0008;兒軍功世蕃亦藉以陞蔭嵩父子於時嘗
自誇有薦鸞之功矣及鸞勢出嵩上為所輕鄙嵩始自
悔以為引虎遺患後又知陛下有疑鸞之心恐其敗露
連累始互相排詆夫勾賊謀逆者鸞也而受賄引用鸞
者誰耶嵩父子誤國之罪於是又出鸞之上矣此其引
姦逆以幾敗國事大罪五也前敵人深入兵法擊其惰
歸此一大機也兵部尚書丁汝䕫問計於嵩嵩乃曰京
邊不同勢敗於邊可揜也敗於京不可揜也且敵饜自
退耳故汝䕫傳令不戰陛下逮治汝䕫求救於嵩嵩又
曰無恐吾密疏保君矣及汝䕫臨刑而後知為嵩所賣
乃大呼曰嚴嵩誤我是嵩以不戰紿國而以死紿汝䕫
也此其怯懦無謀欺㒺不忠以誤軍機大罪六也黜陟
者君上之大權刑部郎中徐學詩以論劾嵩父子革任
為民嵩於考察京官之時囑吏部黜其兄中書舍人徐
應豐荷蒙聖明洞察留用夫應豐乃陛下供事内廷之
臣嵩猶敢肆其報復之私則在内之臣遭其毒手者又
何可勝數耶戶科都給事中厲汝進以論劾嵩父子降
典史嵩於考察外官之時又囑吏部黜汝進夫汝進言
官也縱言不當陛下既降其官矣其為典史則未有過
也嵩乃以私怨欲再黜之則在外之臣被其中傷陷害
者又何可勝數耶夫考察大典也陛下持之以激勵天
下之人心賊嵩攘之以中傷天下之善類大罪七也今
府部之權皆撓於嵩而吏兵二部大利所在被撓尤甚
嵩於文武之遷除不論人之賢否惟論賂之多寡其人
到官亦通不以報國為心惟日以賂嵩為事將官既納
賄於嵩不得不剝削乎軍士所以軍士多至窮困有司
既納賄於嵩不得不濫取於百姓所以百姓多至流離利
歸一人毒徧天下人人思亂皆欲食嵩之肉如是臣恐
天下之患不在境外而在域中陛下之仁如天一聞四
方水旱盜賊一人有不得其所為之憂形於色而嵩為
腹心之蠧漸失天下之人心大罪八也先朝居内閣者
如萬安劉吉焦芳之徒雖其姦謟無所不至然猶得政
日淺旋被斥去近年以來未有得政如嵩之久者蓋嵩
之柔忍機變獨工於逢迎刺探凡陛下之左右皆先用
重賄結納托以伺察聖意凡陛下宫中一言一動必密
報於嵩輒酬以重賄凡事嵩得預知陛下微旨所向以
遂其逢迎之巧以悅陛下之心陛下但知嵩之每事能
合聖意而謂之才不知陛下之左右皆嵩之間諜也通
政司納言之官嵩欲阻塞言路故用義子趙文華為通
政使凡章疏副本文華皆先送嵩父子私閱而後進少
有干涉即為彌縫聞御史王宗茂劾嵩之疏文華停留
五日方上夫朝廷設通政司以防壅蔽而姦黨乃敢為
壅蔽如此大罪九也嵩既内外彌縫所畏者厰衛之緝
訪而嵩於厰衛官徧結姻親陛下試詰嵩諸孫所娶者
誰女立可見矣厰衛既親所畏者科道之言而嵩於進
士筮仕之初知縣推官行取之際誘之以求知脅之以
納賄皆使俛出門下及給事中御史考選之時皆預識
面有先容而後得之以陰絆其他日敢言之口旣選之
後或入謁則留之飲酒或出差則為之餞贐或心所愛
憎則授之論刺至五六年不為崖異即陞京堂次則方
面夫受嵩之恩既如前附嵩之效又如後以故科道諸
臣寧忍負陛下而不敢忤權臣也夫厰衛陛下之爪牙
皆賊嵩之瓜葛科道朝廷之耳目皆賊嵩之私人以故
嵩之得政愈久而其壞紀綱愈甚壞風俗愈深使天下
士大夫廉耻盡喪嵩實為之此其大罪十也嵩有大罪
十誰不知之而莫以告陛下誠恐言之而不信則非徒
無益而禍且立至也以臣之愚乃敢出其一旦之命言
難言之事攻難去之人伏願陛下察臣之言試召二王
而密問焉必有以知臣言之不誣矣則何惜一嵩而不
以謝天下乎内賊既降外敵自却何則彼見陛下之聖
明如此則不戰而氣已奪矣疏上世廟素英毅莫寵如
張永嘉然而攻其短者未嘗加大罪也嵩父子懼甚與
其黨謀所以自解與傾公者百計無何乃摘指疏末援
證二王以為非所當言密訌於上上果為之動下詔獄
詰問惟此一語而無以為罪法司則致其文以詐傳親
王令旨法當絞時刑部尚書何鰲嵩之門生侍郎王學
益嵩之姻家受嵩指使法之合不合固不顧也公在獄
數年備嘗楚毒可謂出百死而後死臨刑慷慨誦所作
絕命詩聞者流涕乃乙夘九月晦也是日地震隆慶中
贈太常少卿謚忠愍賜祠於保定額曰旌忠二子曰應
尾應箕應尾蔭入大學論曰自太祖革丞相之官永樂
中始置内閣以編修等官解縉等七人供事其中雖曰
典機務與密議而所供者不過翰林之職事而已終成
祖之世内閣之臣官不過五品豈非不欲變太祖之志
而然與二祖可謂遠見足為百世不易之定制矣至洪
熙宣德二朝内閣之臣始以舊恩與年勞加陞至師保
尚書等官三楊諸公號為一時賢相而不知引嫌固避
故變二祖之舊制自三楊始也孝宗朝内閣之臣不過
代言六卿執政之臣如劉大夏馬文升諸人皆日召見
商大政預密議其時何嘗知權之在内閣乎六部乎抑
不在内閣不在六部而有旁落下移之處潛持默運之
人乎此時皆無之也故遠當以二祖之法自守近當以
孝宗之事為法世廟於楊忠愍之言雖未即聽然未幾
而嚴嵩得罪未必不因忠愍之言也
大理虞公傳
公姓虞氏名謙字伯益其先河南陳留人宋南渡後徙
金壇公少有異質識度過人洪武中以春秋明經貢入
太學太祖見而奇之策試稱旨擢刑部山東部郎中三
載遷杭州府知府成祖靖内難公自免歸都指揮賀驢
兒執公赴闕謂其既知天命有歸托疾不朝請誅之成
祖釋不問尋擢大理少卿永樂已丑車駕幸北京侍仁
宗監國陞都察院右副都御史尋轉左甲辰進大理卿
公感上知遇凡事務持大體有犯罪不至死者所司准
榜例論死公曰法令既定斷罪當一以法否則法不信
於民矣上立從之天津倉火爇糧數十萬計遣御史按
視言主者侵盜多而幸火以自蓋追逮幾八百人論死
者百餘人餘皆坐流配公察其冤白上並以减論其為
都御史嘗奉命巡視淮揚徐州旱災請發三十餘萬石
賑民官為贖還所賣男女為奴婢者皆從之車駕北征
督運於蘇松兩浙諸郡以丁糧多寡分為四等定輸之
遠近民間便之營建宫殿督運大木於潁州陽武陸行
下衛河所督軍夫數萬部分有法人不知勞成祖以官
吏多為民害分命大臣巡撫天下公偕給事中許能往
浙江考察廉貪因建議便民十數事多見施行仁宗自
監國時雅知公稱其儒雅明正志存澤物有大臣體特
奏陞都御史及即位曰大理天下之平也非虞謙不可
遂以公為之嘗奏事有言其不於榻前密請而於朝班
敷奏為賈恩者於是謫為本寺少卿仁宗尋悔之以大
學士楊公士奇之言立復公官宣德二年扈從征高煦
既還一日朝退得風疾不起年六十二公歷事四朝與
三楊蹇夏齊名識周文襄公于屬官于肅愍公于諸生
中人尤服其精鑒子孫至今為邑中著姓
南洲段公傳
公諱敏字惟勤其先汴人宋靖康亂徙金壇公少孤貧
事母以孝聞舉弘治庚戌進士知江西新城縣調廬陵
民化其簡厚訟為之少遷戶部郎督九門稅鈔時逆瑾
擅權變舊制欲增其斂衆莫敢言公獨持不可得不增
瑾欲招公出其門公又不往參浙藩議值隣境盜起公
先事設備寇不能犯既而疫作公留拯賑全活甚衆副
中執法按事於江西時李夢陽以文學風節有重名然
負氣凌物阿逆籓旨以私忿搆布政使鄭岳以姦利事
欲陷之士大夫多持兩端公獨平心決之以大義折其
氣而關其口夢陽雖怨之而無以非也因勞得疾卒官
年五十五公為人温遜沖和雖造次不失其常度常拱
手緩步徐言不以色待物人視之懦者也然未嘗媮合
苟從遇不可必達其志微時嘗為人所陵及貴遇之於
道其人避之公追得之於戶後而謝之曰君得無不可
段某耶尤篤於宗姻嫁孤贍貧視力所止家無餘藏臨
終戒其子曰吾俸餘猶足以具棺斂慎無費公家子如
其言僚吏賻贈皆却之至今鄉人稱淸節厚道表裏無
瑕者必曰段公段公云公長於詩别號南洲居士有南
洲集若干卷藏於家
樗菴王公傳
公諱曄字韜孟世居金壇之岳陽自少讀書即以古人
自程度刻苦勵行舉南畿鄉試第二嘉靖乙未進士為
吉安推官治獄明恕因事以禮義勸導兩争者皆悅服
建昌缺守其同知鷙甚不可近所司以公視其篆曰彼
得王某當有改王某得彼當益進歲滿遷給事留省風
采凝重雖同官亦畏憚之數言事皆剴直嘗一蒙褒旨
卒以犯大僚見擯落云嘉靖初世廟欲追崇所生張永嘉諸
人以議禮合意驟見擢用於是上留意稽古禮文之事
並建南北郊親耕親蠶諸禮繼舉則夏貴谿附贊為多
遂用張桂故事自都給事中擢侍讀學士以至宗伯入
閣中年上留意禱祠之事謂可以永年則嚴嵩先意承
順尤極佞巧費寀乃宏之弟其妻與逆濠之妻兄弟也
以不結附逆濠頗得時譽而嗜利險側不下於嵩三人
者公皆首論之而其論嵩尤切并及其子世蕃時嵩之
姦未著而世蕃之惡人亦未盡知公在吉安蓋得之先
見而中其隠曲而嵩尤恨之未有以發敘遷山東武定
兵備僉事以任滿赴部踰限奪職舊格所無出嵩旨也
遂著為例公在山東嘗儷御史行部而副使吳龍道病
公入謁御史曰吳副使病甚危不可委之下人非某往
視不可遂辭御史而行至今東藩之僚猶道之而服其
義焉公事親孝然有弟惡於象慈弗可感嚴弗可繩竟
以是鬱鬱成疾死仕宦有年貲産不增於寒素時婚嫁
葺廬多稱貸於人病時蕭然一榻布被蔽體邑令因問
疾見而深嗟重之近世講學者競右陸左朱號為於言
語文字之外得直截根本公弗為動曰吾敢斷之曰皆
收放心臨終語人曰聖賢無自是之學問古今無自用之
豪傑同邑范楷子正親喪三年不入妻室公禮敬之終
身唐治時雍戇直負氣公常下之公有讀書之室曰樗
菴谿田馬公嘗為作樗菴銘身後學者裒其遺文曰樗
菴先生集凡若干卷行於世
王氏家傳
吾宗自義五府君以上名諱不傳譜牒無存義五府君
生丁元末以農起家能有以自全於亂世夫人謝氏能
知漫塘劉先生之賢每以訓子孫曰能學此人吾願畢
矣子三人曰榮字子華曰荂字子輝曰茂字子賢洪武
間子華以人材舉為杭州府同知佐崇山侯開溧水縣
臙脂河河道直富民室當徙崇山侯受富民錢故迂其
道事發伏誅子華當連坐時子輝府君年纔二十有五
奮往欲赴其急難所親咸止之勿輕試不測府君不聽
卒走京師擊登聞鼓上書請代兄死上義之得許往視
子華已赴市曹與府君訣曰願再生為汝子府君歸而
撫其遺孤甚厚付以筦鑰讓以藏金至再世猶不分析
正統初出榖三千石助官賑饑上聞賜勅奬勞表其門
曰義門仍復其家六歲至今吾族惟府君之子孫為獨
盛云子五人曰政字以正曰徹字以通曰敏字以學曰
敡字以振曰敞字以明初子華以臏死以正府君生而
常按其膝稱膝痛人頗異之府君性孝友豁達大度撫
三庶弟處其婚學視子其田宅視已皆有成立而後已
羣從中恭一行最尊而性僻難事府君能曲得其歡心
恭二十子所不快輒率十子誶於門有時登府君堂持
窗戶去質於市府君事之益恭府君治家勤儉嚴而有
法昧爽必興正衣冠坐於堂則子弟皆拱立俟命一日
介弟起稍晏不敢出見託以事自外入稟說云云乃得
無譴其家法如此景泰中出榖助官賑饑子五人曰鎮
字孟安曰鍾字孟英曰鈺字孟堅鄉貢士仕至遼王府
長史曰欽字孟寅曰銈字孟璋孟安府君三世嫡長才
略過人擇幹奴美田宅先與諸弟而自取其瘠者力耕
倍收更有餘力以分贍不足親疎賢愚各當其分賙人
之急每如不及貸錢粟多不取息負者亦不復問鄉人
敬而愛之以王大老稱之每過市坐者必為之起年十
六為稅長為巡撫周文襄公所奇所至以自随有事常
以問焉歲歉稻寡入稅戶以雜榖來者諸稅長皆怒不
納府君獨盡納之而以家榖代輸明年歲大饑米價踊
貴府君出雜榖糶之民得其濟而所輸亦償鄉人乃大
服之成化初出粟二千石助官賑饑旌授承事即繼室
許夫人亦有賢行雖處富足而躬勤紡績每至夜分每
歲農事興家人盡在田夫人恒自執㸑以給餉者一子
曰瀚字仲淵贈承德即兵部武庫司主事性謙沖犯而
不校家居謹祭祀與人重然諾夫人馮氏廣顙豐頥不
以世故經心終日危坐未嘗有倦容年至八十有九精
明不衰一日子孫至前不復省記無疾而終子四人曰
杲字汝陽以監生仕為江西都司都事次即先君也諱
臬字汝陳正德丁夘鄉舉丁丑進士初授兵部車駕司
主事諫武宗南巡忤旨與同事者門跪廷杖有差以外
艱歸服闋除兵部武庫司主事以母老乞南曹一職以
便親改南京戶部四川司主事尋改南京吏部考功司
主事晉稽勲司即中出知東昌府以母老陳情乞便養
改寧波仕至山東按察司巡海副使又次曰㮣字汝平
曰樂字汝和皆監生未仕卒正德巳夘廷臣諫南巡先
君以三月十五日上疏十七日聞庫部公之喪二十日
有詔跪門五日二十五日杖於廷方五内崩裂勺水不
入口之時而罹此故病創特重舁下張家灣絕而復甦
在南考功時嘗為宋張文簡公劉文清公王正肅公請
修墓立祠三公皆金壇人疏中有云此三君子著書立
言皆有功於道學立朝行已可為法於方來又云今海
内雖文治蔚興而治心養性之功少雖英流輩出而老
成渾厚之意疎宜崇實學以勵士風識者以為名言東
昌先因土曠人稀召人墾闢編戶有土民遷民之異田
稅多寡初無定則而豪猾因得以上下其手富者種無
糧之地貧者納無地之糧先君因民具奏奉朝命為之
丈量先君生長南方洞知量田之弊全由委任不得其
人故本以利民而民先見其擾或反有因而為姦者而
民重受其害也選於所屬得知縣張四維等分任其事
而躬親按校之周一州七縣未嘗廢公私之一緡而宿
弊頓淸均田之後熟地或三四畝納糧一畝荒地或十
數畞納糧一畞四方逃移者聞風漸來復業先君身率
諸屬加意存恤安插或為之處給牛種禁州縣科敷之
不時者本府夫役除高唐恩縣茌平陸路應付外沿河
復設有聊城臨清二夫厰每厰歲該編接逓牌夫一千
五百名臨淸舊例每夫徵銀六兩五錢總解州庫逐時
顧募年終送兵備道稽考本府不得與聞惟聊城厰全
解正身走逓率為無籍棍徒包攬一身常兼數役空名
影射姦弊百端先君自到任之後令各州縣於應該夫
數一半徵銀一半走逓聽民自便不得抑勒遇有使客
往來先儘見在人夫差撥如有不敷給銀顧募嘉靖七
年冬會計一年之間已存省夫銀三千八百餘兩八年
新審均徭具申巡撫每夫減去銀二兩五錢河下接逓
出給印信長單上水下水夫有定數過客不得多索夫
役不得脫逃問菴馬公以舊巡臺經過縣官送夫頗溢
常數馬公輒發還曰以成賢太守之美少師楊文襄公
(一淸)與先君書曰蒞任以來淸簡牧愛士民甚歸心惟過
往士夫間有不樂者大要接見稍疎及人夫接逓不滿
其意耳夫要衝之地往來旁年安得人人接見之裁省
夫役屢有明旨皆不足恤然亦不可不知在善酌處之
而已郎中劉公(一正)書曰東昌政聲遠播且停止河工一
疏活數萬生靈之命部堂諸老甚為羨服盛公回咨於
吾兄則帖服於奇徵則攻訐此所以二公以此敗而吾
兄愈有名也(停止河工事具年譜及集中上盛都憲書)前任海道副使馮公
(時雍)書曰海道團操璽書所載付之兵柄責以截殺中軍
之設操厰之建為慮遠也柰何以小說而廢一旦有警
何以待之又云議處車夫等事尤見老成至慮(團操及車夫等)
(事詳具集中)先君性真率待人坦易而於事未嘗苟同曲從
平生不欺人一語坐無箕踞行無左右顧先君遇意所
不可若嚴厲不可犯而度量極寬洪能容人之所不能
容先君生成化丁酉十月初九日終嘉靖癸丑十一月
三十日享年七十有七先妣封安人姓于氏世籍金壇
處士寧之曾孫贈都察院右副都御史盛之孫前江西
萬載縣知縣封兵部郎中贈都察院右副都御史鎰之
女也都察公與先王考庫部公相善而奇家君之材乃
以安人歸於家君安人生而貞靜長而明敏有丈夫識
度吾家與外家居相近而外王母芮太淑人與吾太安
人壽亦相亞安人周旋二母之間可謂為婦如女為女
如子處妯娌宗族皆有禮兄弟中最重伯舅素齋公然
不廢家人真率之意望以古人德業惟恐其有失叔季
二舅最少然其至吾家敬之一如伯舅不廢賓客之禮
伯舅壯年始得子暮年乃多孫安人為之慮為之喜如
在於已如愛其子孫其於諸子女雖極憐愛而不姑息
適其飲食衣服必以節教其起居言動必有常及樵舉
進士官行人諄諄以任性為戒於其使蜀也雖日夜望
其速見既見而未嘗不勉其速行及行而安人遘疾及樵再
以使歸而安人不可復見矣嗚呼可勝痛哉家君居官
清約安人能與之同德雖日用蔬菜布帛未嘗私買一物
在萊時一夕血出於顙其疾甚異時家君公出樵欲迎
醫安人不可但令書報家君而已安人生於成化已亥
二月十四日終於嘉靖庚戌七月十五日享年七十有
二樵兄弟五人女兄三人皆安人所出伯兄曰燾字元
度蚤卒仲兄曰點字子與監生未仕卒幼有正性不好
狎游讀書口誦手錄諸經史幾徧先君晩年得末疾兄
搆愛日堂日請所善親朋相與娛樂之以故先君雖疾
而康寧溧陽黃山張氏子壻也婚而以私田從伯舅意
也不受則以價來兄受而以歸諸張氏叔兄曰烋字申
甫博覽工詩入監不就選而卒季兄曰烝字獻功縣學
生年次當貢矣提學嫌其多記而字大抑從降等人為
稱屈兄有心計長於治家家累萬金然不肯妄用一錢
晩乃捐貲創祖祠將漸為諸義舉未盡行而卒
誥封奉政大夫南京吏部考功淸吏司郎中水南
荆公行狀
公姓荆氏諱輅字子堅别號水南居士世為丹陽望族
初居珥塘村元末祥十公壻皇塘始徙居之八傳而至
公曾祖諱某祖諱某父諱瓚母王氏為予樵之姑公幼
穎慧授書輒成誦然自以獨子無旁兄弟可持門戶遂
棄舉子業而一力於家事年十七代父南莊公收邑絲
價同役少年或招以非禮之游公輒面發赤謝去竟役
止宿一道觀不妄出入歲辛丑母氏寢疾公侍湯藥晝
夜不離側巨細必自親未嘗假手奴僕及弗起哀毁情
至而如禮歲時祭享輒澘然出涕曰吾母生於巨室歸
吾家能自刻勵與吾翁共勤苦而安淡薄今家道垂成
而母不及享吾將何以為情也戊戌己亥之間按吳者
相襲以搏擊為事南莊公以誣搆逮公挺身代辯于司
理事竟得白族人乘釁媒蘖將謀所欲公為不知而善
待之更以族誼為之出財以佐其急遂反仇為好乙巳
歲大旱邑令委公設粥以飼飢者他人承官事者多應
文塞責公獨謂其子光祖曰濟人之事吾人有其心而
力或不及今藉力於官正吾人可以盡心之時也每五
鼓輒起父子與老蒼頭四五輩出入同事汲泉必新滌
釜必潔列坐飢者於佛寺兩廡執杓斟酌其多少而與
之必親午食復如之如是者月餘所全活甚衆當事者
以為能復檄公糴榖於江之北限以旬日報數於監司
公徒步日夜行百餘里遍歴窮鄉故其所得價平而榖
善是時三邑飢皆賴淮麥以濟而同事者因跡公之所
往而往則得所求焉族應里甲役同役族兄澤稍乾没
其間法當永戍族人交搆之利其速遣公力為營解故
緩其行澤得以老病卒於繫既免其身又不以及其子
孫其子孫至今銜感而公絕口不言也公平生内無機
械外無崖岸質任自然與人處未嘗適已自便當有事
衆議紛然公徐一言而定非意相干未嘗與較曲直故
於人無怨惡人以好來待之不疑人出已上未嘗有忌
心其勤儉出於天性治家有常度履霜戴星身先僮僕
故家事不嚴而治自奉不過布衣糲食一服數十年不
易家無媵妾與厥配白頭相守俱至大耋未嘗一日少
變知荆州唐先生鳳阿姜丈之賢遣子從之游家居好
觀書史臨事臧否分明而對人不談人不知其有學也
以子光裕歷官郎署封如其官而不知其貴舉賓於鄉
者入而不以自賢有子克家而不以自逸豈非有恒德
不因物為遷變者與公生正德戊辰某月某日終於萬
歷乙酉某月某日享年七十有九配賀氏封太宜人子
男四人長光祖丙子歲薦任雲夢知縣次光裕辛未進
士任南京吏部考功郎中雲南按察司提學副使次光
祚次光祉俱太學生諸子將以某年月日奉歸新卜宅
兆屬樵狀其行拜且泣曰光祖赴雲夢吾父家訊往來
輒勉以清白愛民盡職勿以吾老為念今言猶在也而
吾父已不可見矣非予誰當記之樵不佞言雖無文述
事不敢不實敬俟名世君子采焉
故沂州學訓恢菴卜先生墓志銘
先生姓卜氏諱云吉字允臧學者稱之曰恢菴先生其
先河内人宋宣贊公始徙六合國初教授公震亨徙宜
興教授生冬官公益益生地官公友道友道生秋官公
祺祺生耆士公年耆士公以伯兄僉憲公同宦游中外
遂留養親終身不仕耆士生貢士西園公章是生先生
母蔣夫人夢羽士䧏庭故先生生而穎異幼即能書徑
尺大字賦五七言詩屬對每出人意表長者屠公爵以
女字焉鄉先輩多忘年與交年十三居母喪盡哀十七
試有司輒首選入鄉闈聞西園公得疾徒步亟歸奉侍
湯藥及西園公不諱痛二親蚤亡禄養弗逮哭輒殞絕
兩叔艱於生理奉養弗怠負於官輒鬻已産以償之宗
族貧者分衣食共有無讀書不能延師者親為教之年
四十二始以貢入太學應北畿試不第授沂州學訓導
沂士樸陋少文經旨時藝經先生指授者多底成就其
間人品高下行之修窳隨機開導多知感發改悔為善
士者甚衆癸夘丙午凡再應山東鄉試丙午門人孫奎
小試偶見遺遂以讓之奎果登第同官高士材卒於官
為之經紀其喪捐俸以資其歸已而乞致仕還里不以
世故嬰心惟日與門下士訂正舊學先生少以文自䧺
讀書自六經子史下逮音律醫卜祿命稗官釋典靡所
不窺為文汪洋宏博援筆立就頃刻數千言人始以文
士目之既而自悔曰學不足以經世徒窮一生之力老
死文字間豈不負此七尺之軀哉乃盡棄所為文獨留
心天下之務究其利病本未甚悉策其得失甚熟而尤
喜談兵與下邳湯將軍友善杖策軍門設奇畫屢效而
口不言功曰此非書生事也然人則以豪傑士名之矣
蓋晩而又自悔其言曰學豈多事哉治此方寸而已雖
酬酢萬變順逆不同而要以無愧此心為主於是人又
以道德歸先生而先生耻立門戶惟隨在體認潛心獨
得考其平生表裏不殊言行一致尤厚於倫理一族中
飽飢衣凍婚子嫁女專仰先生一人而先生貲故薄惟
以得之公廩者輒以資人而不自營也嗚呼先生可謂
篤行之君子也已先生生於弘治丁巳八月二十日卒
於嘉靖戊申二月二十三日享年五十有二配亦有賢
行即屠公女也後先生三十年卒子二曰以禮邑庠生
後屠夫人一年卒次曰以學舉萬歷癸酉應天鄉進士
先生卒時二子尚幼權窆先生於龍潭之阡庚辰十有
一月進士君將奉屠夫人與先生同窆乃持前教諭劉
君自省所為壙志乞予銘予雅慕先生高致又辱進士
君知厚不敢辭也銘曰昔萬石君家不言而躬行於今
在陽羨曰有兩先生位雖不滿德世賴有老成後將有
考焉匪兹遺典刑乎
故登仕郎鴻臚寺司賓署署丞南區于公暨配蔣
孺人合葬墓誌銘
公諱棐字公忱别號南區居士其先汴人宋靖康中宣
教郎安三公從高宗南渡兄弟三人伯昇居於滁仲暹
居臨安季顯即安三公卜居金壇之王母觀是為公之始
祖安三公生洮溪公茂洮溪公生芳洲公純芳洲公三
子伯曰碧潭公本任嘉興府通判死事贈同知祀名宦
仲曰清潭公寧季曰月潭公潤月潭公生贈右副都御
史漁隠公盛漁隠公實生我外祖契玄先生諱鎰邃于
理學以成化甲午鄉進士知萬載縣以吾伯舅貴贈及
兩世皆右副都御史始自王母觀入居邑中之姚家巷
衣冠之盛為邑中甲族而古城公諱泗者則其第四子也
以仲子肖玄公貴贈監察御史而南區公乃其伯子也
少即練達善治家上能承順古城翁之意下能成就肖
玄公使得肆力於學肖玄公登第入仕三十餘年不以
家事縈心自連房合㸑以至分析美田宅紀綱之僕某
宜屬某一惟南區公之言是聽兄弟友愛絕無爾我之
意古城翁年五十而終南區公與肖玄公痛父未享福
祿事母太孺人盡孝待諸舅及亡姊孀妹皆有恩卒受
勅命奕世内臺與伯氏比隆則肖玄公之力也當吾伯
舅顯榮時南區公恂恂雅飭事諸父如父待羣從兄弟
皆有禮以至於中表無不懽若兄弟者蓋中表自吾兄
巽谷公以下凡五人皆少長一歲嘗有約次一歲為生
辰會願更巡者無算亦中表中一美談也不佞最幼猶
及與肖玄公同舉進士仕同朝退而有以相樂以至於
老踰七望八獨吾三人者為于王兩氏祭酒豈非尤難
者與予猶憶在朝時肖玄公方以直指董北畿學政南
區公以謁選至京僦居民舍人不知其為侍御之兄及
除鴻臚司賓署丞日近天顔貴矣而公顧不樂就也未
幾即請告歸延師教子治田圃為終焉之計公庭無私
謁隆慶四年鄉里因時政稍有所抑揚乘之以為利以
束矢為總貨之路遂以成俗公之受侮不啻百端而能
柔忍濟事一惟司直之為聽蓋散金實多而公不言也
公生正德癸酉正月廿五日終於萬歷庚寅二月初七
日享年七十有八配蔣孺人蔣實溧陽名族父為楚藩
典膳樂靜公瓏母即贈藩參鳳橋史公之姊生孺人從
舅太僕玉陽公愛之及笄猶育於其家習見富貴紛華
可悅之事而泊然無慕勤女工安布素歸於于即解裝
易金具丼旨以奉舅姑舅姑喜鄉居獨留孺人居城中
自太母芮太淑人以下内外尊屬無慮十數人周旋其
間執禮有婦道無不當其意者處夫婦妯娌和而莊終
身無間言御臧獲慈而整能盡其力生平無閫外之言
不見親疎厚薄之迹豈非女德之有恒有終者與孺人
生於正德乙亥十月廿六日終於萬歷庚寅十一月初
七日享年七十有六子三人長曰廷爕應天庚午鄉進
士娶史太卿玉陽公孫女繼娶宜興徐文靖公裔孫女次
曰斗聯國子生娶同邑曹内翰含齋之女又次曰廷羔
娶宜興吳文肅公裔孫女又次曰廷點側出娶溧陽彭
光祿鳳泉之女女四人長適吾之從子辰州府經歷三
重次適宜興别駕玄圃吳公嗣君達禮次適誠意伯石
圃劉公世胄君尚忠次適内翰武進履菴吳公嗣君宗
泰孫男五人長曰同庚斗聯出邑庠生娶無錫王太僕
繼山公孫女次曰長庚廷爕出娶同邑舉人和宇張君
女次曰應庚曰閏庚曰奎庚俱廷羔出應庚聘績谿大
司馬梅林胡公裔孫女孫女五長適丹徒曹憲副肖厓
公之子良賓斗聯出次適宜興徐太學雲汀之子庠生
鍾秀廷爕出餘俱幼未字廷爕不幸蚤世斗聯率諸弟
能繼父兄之志卜其宅兆得吉於近郊顧龍山之麓將
以十九年二月十七日並襄兩大事思所以表揚遺德
繆以屬之於予予忝從兄弟之後雖不文不可謂不知
義不得辭也乃采據所知之實列之如左而系之以銘
銘曰夫剛妻柔道之常剛柔以正德之良同德同壽後
其昌同穴千禩山之陽
曹母王孺人墓誌銘
孺人姓王氏故太史曹君大章之配而予之從姪女也
父諱黯别號水西居士母高孺人金壇宦族嘉靖乙未
先君自山東謝事還里故廬尚與伯氏北渚公共之北
渚公恒鄉居治農獨留水西公在城與先君連欐而居
時予年纔十五水西公忘年以昆弟接之高孺人不幸
蚤世水西公獨抱幼子階哭而示予曰修短命也柰此
失怙何又指旁一女曰吾諸女不失為富室惟此女秀
而文乃大人所屬意而納曹氏之委禽焉者即孺人也
時僅垂髫哀毁哭泣之中受母遺筦鑰從事惟謹水西
公入室而不見高孺人見女能如此則為之一解顔及
笄歸於太史而太史獨子舅計部公姑蔡孺人以艱苦
起家以遲暮得子利其有者危之百端出之人爪吻之
間以至成立而有室喜甚曰禮舅姑饗婦舅婦先降自
西階婦降自阼階以著代也今亦新婦代我之時矣微
以家事試之皆治若素習者計部公夫婦則又大喜歲
丙午太史君舉於鄉而計部公終於宦邸人傳言有他
及喪歸從人有竄於途者蔡孺人銳欲根竟其事孺人
婉言以解之後太史果以曖昧見疑當路幾欲重坐得
脫徽纆走京師舉南宫第一事始得解入史館甫三月
蔡孺人又以疾終於家方蔡孺人疾時孺人亦染疾而
不言猶侍湯藥非潤醫何君言之則家人不之知亦幾
於不救也扶羸奉終封識所遺以俟太史之至而按堵
如故太史既以文名四方弔客無虚日既免喪居官益
以豪華自命坐客常滿飲食若流有一饌揮數金者中
饋之事悉以委孺人而孺人不知其勞一酒漿之微必
自經其手以故太史能結賓客之懽而孺人自奉甚薄
戊午巳未之間予與太史同在朝相過每入内見孺人
被服不過簪珥絁素歲時或修家人禮遠詣予象房旁
邸舍見予一室蕭然未嘗不動容為之盤桓與予室人
欵語迨暮始去太史之舉主為潯陽董公太史脩門生
禮孺人亦時時通好問於其夫人因間致言恐太史或
有過惟董公能匡救之願夫人一贊之此予在嘉禾時
董公親對予言而予始知之也太史立朝僅一考即以
足疾解官歸尋以多餌益氣藥病發於肺吐紫血及異
色痰有二子己弱冠俱美材不幸連夭孺人則勸太史
寡欲養身以為嗣續之計納别室蔣氏舉一男孺人抱
之蓐草之間而養之曰曹氏不絶如綫吾子雖亡而不
亡吾夫無後而有後皆在於此吾敢不任其責乎其劬
勞殆過於所生未幾太史捐館積釁叢集皆孺人一身
當之太史嘗為劇盜鄭盼所劫人妄指匿廣陵大賈韓
生家韓生為之破貲鉅萬不服訴於朝太史亦坐累除名及
他所牽連事久未結追呼者日至於門又孤兒寡婦人
所易侮危甚於太史初年孺人日號於太史所善門生
王繼山張虚菴二三公丐其援故孺人未死之前曹氏
安其室見保全於上而遺孤得至於成立皆孺人之力
也當曹氏盛時孺人未嘗一毫利其有為私計及曹氏
衰時孺人不惟不以存亡易心真有功於曹氏歷轗軻
而無怨人當失意雖兄弟不能不歸咎孺人有善未嘗
不歸於太史也有不善必為之揜及晩年之事太史亦
慙於内子矣而未嘗不與分任歸諸所遭而安之曰此
亦命也己矣太史既沒痛之愈甚卒以勞瘁不盡於天
年孺人生於嘉靖乙酉七月十一日終於萬歷乙酉九
月二十五日享年六十有一子男三人長曰祖見邑弟
子員娶溧陽史太僕際孫女次曰祖聞聘無錫安氏俱
孺人出次曰祖鶴游太學即蔣出者娶無錫沈氏女一
人孺人出適同邑于太學斗聯卜以今年三月二十五
日合葬於太史君墓祖鶴持予從孫鍵所為狀詣予請
銘宫保大宗伯鳳阿姜公雅善太史尤知孺人之賢銘
必出姜公庶足為孺人不朽適姜公他出而葬期巳迫
不可以待姜公與予雅以道義相信言之出於予與出
於姜公當無異也故不避親者之嫌而為之銘銘曰婦
人之賢昔有敬姜歸於季氏夫子蚤亡言不踰閾以禮
自將孔子稱之百世有光繼此而作班氏有昭世其家
風亦歸於曹不忝於彪克恭於超授經於宫資政於朝
續成固史作漢一經女中之䧺大家是稱人之居世孰
重孰輕形骸腐化流芳者名慨惟孺人於曹有德為夫
為子穆伯文伯劬勞三世不遺餘力盡瘁至死形容枯
瘠嗚呼曹氏有婦莫克知之王氏有女吾宜銘之以示
厥後庶克監之
明故明威將軍杭州前衛指揮僉事王君墓誌銘
君諱在字于京先世曰萬八者始家金壇萬八生仁一
仁一生傑傑以良家子㐲劒從太祖高皇帝定亂有功
傑生璿以功陞燕山左護衛副千戶尋以奉天征討功
陞金吾左衛指揮僉事歷陞浙江都司都指揮僉事璿
生鉞襲杭州前衛指揮僉事以功陞浙江都司都指揮
僉事始占籍仁和鉞生溥溥生楷楷生煇皆世其職煇
生君而妣曰錢恭人出錢塘宦族君家世以武功著而
君獨好儒儀部巨石江公愛而妻之以女授以胡氏春
秋命與諸子同學江氏故多賢以故君見聞益富以嘉
靖丙午襲祖職癸丑倭寇犯閩浙君能勤於其職盛暑
不解甲者月餘寇退謁告就醫徜徉山水間布衣徒步
而忘其官晩好清靜攝生之道有時默坐終日凝塵滿
室而忘其貧君生正德戊寅二月初九日終於萬歷壬
午三月初五日享年六十有五配曰江恭人即巨石公
女也子男四國錞由庠生替職任江南運糧把總孫男
五國錞將以今年二月某日葬君靈鷲山祖塋之次持
其舅江太守所為狀來乞予銘予自先世與君家以族
屬相往來義不得辭乃按狀而為之銘曰予見君貌若
不勝衣言若不出口然而不為利回不為義疚信哉詩
書禮義為戰之所蓄而君之所以繼前烈而振家聲者
尚有俟於其後也乎
明故衛輝府推官邢君墓誌銘
君諱繼本字某其先自晉末南遷今為高淳人世有能
者故特為大族父世榮兵馬副指揮潞安府通判母李
氏封孺人生君始以孺顯中嘉靖辛酉順天府鄉試屢
上春官不第以萬歷丙戌選授衛輝府推官嘗署汲輝
二邑篆時方旱蝗漕榖於家為糜以飼餓者繫盜七人
六出讐口吏鍛入之君得其實劾吏而出六人於獄有
十六歲男子姦十歲女君閱其欵曰是不過以幼女成
獄以戲為真矧若女今長且育事巳二十年矣白於上
而貰之有竊盜三人誤傷人坐死未幾一人死君曰是
亦足以當矣免其二人又有七歲女死於路不得其故
君禱得夢人授以書列姓首趙明日跡捕果得殺者乃
趙世強也部使者交薦於朝垂及遷召而君以疾逝為
萬歷十五年十一月十四日距其生嘉靖甲午六月初
五日享年僅五十有四配徐氏中山武寧王裔孫女繼
配孫氏金陵人子五長仕辰聘吾邑于文學玉鳴長女
吾舅御史大夫公世元孫也仕辰將以十九年某月某
日葬君於其邑立信鄉南墟之陽介于文學詣予請銘
銘曰學足以發身政足以及人何必鍾鳴鼎食華轂朱
輪其積諸躬也厚其取諸世也廉造物者不報其人而
報其人之天君之所以永妥其藏者將不在有後且賢
與
中順大夫南京鴻臚寺卿觀吾史公墓表
昔椒山楊公下獄時權姦摘其疏末援證二王一語以
為離間欲必致之死刑部尚書何鰲侍郎王學益皆姦
黨也争以承風旨為事而其事屬山東司其時以員外
郎署司事者觀吾史公也執不可曰繼盛何罪堂官知
不可奪乃自為獄案以授之司坐以詐傳親王令旨法
當棄市乃書奏尾云楊繼盛語雖誤引心實無他伏惟
陛下憫其狂愚宥從遠遣以全好生之德疏上謫泰州
判官及權臣事敗公始敘復擢南京大理寺丞鴻臚寺
卿將大用而公巳告終大宗伯袁安節公嘗銘其墓越
若干年其子繼芳復求予言以表其墓道予與公不惟
同年進士相知其尊君商崖先生實常司訓金壇予得
識公於學舍先生嘗有夢云公宴觀吾公與予兄弟列
坐意蓋期予之兄而不謂丁未第進士予從公後果符
先生之言也噫予與公契分不薄矣其忍無言公諱朝
賓字應之觀吾其别號也自幼凝重商崖先生厭近時
舉業者學無本原不令外從師於家搆書樓羣子姪其
中而自授之業公與從弟朝宜朝富日相講習公以深
沈之思尤自謂獨以魯得之督學樸溪潘公試公第一
是年中鄉試第二年纔弱冠耳自後四蹶春官自信益
堅嘉靖丁未舉進士為本房第一廷試二甲第四授刑
部主事坐獄事外謫時貽椒山書云賓争此獄己辦一
死所以不死者冀得出公於死耳公幸自愛椒山即書
其後以答曰公心良苦吾與公訣矣天下事尚可為努
力勿怠此觀吾公行履之概也吾於是而有感焉嘉靖
初年主威伸於上言路開於下一時上意所向初若難
回及情見罪得誅罰立加最寵莫如張永嘉亦逐者屢
矣惟中年慕長生事祠禱而嚴嵩以佞巧承順得柄至
十餘年攻之者衆矣惟椒山楊公列其十大罪中外悚
動雖嵩亦自知無辭於誅以及於敗上英武卒誅之楊
公之言蓋未嘗不行也人之知史公者或淺矣吾見其
於天倫厚於内行謹平居呐呐若不能出辭而不可奪
之節遇事乃見即其從容數言雖無救於楊公而楊公
之蒙非其罪昭昭明甚謂其於正義有助乎非耶吾見
世之談者動曰名節曰氣節夫節者視夫義之所在而
己氣無所用名何有焉今之所謂節者氣耶名耶他有
所為耶
方麓集卷十
