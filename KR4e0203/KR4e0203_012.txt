方麓集卷十二
明王樵撰
銘贊箴頌祭文
周公橋銘并引
天官書東井為水事兩河天闕間為關梁詩造舟為梁
周官司險知山川之阻而逹其道路鄭玄曰逹道路者
山林之阻則開鑿之川澤之阻則橋梁之也春秋傳曰
凡啓塞從時杜預曰門戸道橋曰啓城郭垣墉曰塞金
壇縣東南五里有錢資蕩受縣東北諸水入洮湖有橋
曰周公橋弘治間知縣周公楫所建也因以為名歲久
而圮嘉靖甲子廵按御史陳公瑞聞之給公帑助之橋
始成始某月卒某月父老請樵志之乃為之銘銘曰
伊古之初民尚病涉聖人憂之始作舟楫造舟為梁見
於周詩司險是職啟塞從時司空視塗候必在疆雨畢
除道水涸成梁先王之政鉅細畢舉井牧什伍學校庠
序澤陂川梁道有列樹凡以為民無所不具王政之衰
民始嗷嗷其所缺者寧止一橋有野不經有民不伍有
學無教傳舍官府唯吏於民知食其土愿者土木黠者
豺虎陳川不梁鄭輿濟人孰如陳公克脩以勤按察之
明撫循之愛知無不為盡於小大二稅之輸邑之薪蒸
於是必由享公之成於乎不忘陳公之德橋崇不移水
瀰不極
幼子壙銘
萬歷癸未七月六日此兒以生遡吾之年至於七十兒
纔七齡人壽難期但見兒之骨格竒聳犀角滿盈見字
輙懽喜鼓頷學誦書人謂未言之兒而能如此者命哲
之徵也吾雖已老猶及見其成孰意病疹七日遽如夢
幻使我惘然而自失者一朞父子之情骨肉歸於土兩
姊之旁夜夢猶見之將日遠而忘嗚呼哀哉
虞母太孺人真贊
嗚呼孺人往矣惟此如在在者甚真見不可再如或見
之其惟此心孺人之德不忘在人為婦如女媚於舅姑
為女如子女中丈夫勤勞兩家無不盡道内外尊卑翕
稱賢孝後人歲時惟此是瞻不忘如在永視斯言
孺人者有道懷荆虞先生之配而予先大夫遲菴府
君之長女也其懿行别當有述以垂不朽惟茲寫照
蓋作於生時者棄諸孤之後出而懸之中堂不勝悲
慟隕絶因題數言以示兩家之子孫萬歷壬午春二
月辛卯王樵題
二松丈人贊為吳郡伯封君作
冬嶺孤秀不凋歲寒昔陶淵明撫而盤桓君子之節碩
人之寬彼有合焉於茲逹觀丈人有二如拱如驂丈人
貞高與之為三朝夕嘯咏寄傲其間清風徐來如聆管
絃明月當席如與晤言丈人獨得誰能與宣
貞烈贊
昔閩有貞烈為他山何君之繼室以死殉夫遵巖王公
謚之曰純節善道何閩之多賢繼此而起者曰鄭門林
女夫亡而從容就義其年為尤少何有旁親可嗣鄭有
舅姑未老是皆可以不死而終於一死而後恔者其心
以為吾既自許於夫君矣幽明無二天日同皎豈忍有
言而不蹈也嗚呼是真足以表人紀而礪風教也
懲忿窒慾箴
老子有言專氣致柔惟忿與慾為道戈矛大易著訓懲
忿窒慾戒貪嗔癡除佛三毒不悟性空妄生癡想一切
貪心皆為慾障拂意生嗔其烈如火不遑顧思以及大
禍懲之窒之由戒生定定慧相生動常有静是曰性學
是惟聖功修之則吉悖之則凶
夫婦箴
夫婦之際道之造端雝雝在宮萬化之原以慾喪軀以
忿兆釁衽席非安大畏在近敬茲戒茲幽獨是嚴家齊
國治天下法焉
寫真自題
神潛骨露土木形骸短於米鹽細故長於大體風裁邢
御史之薦我也謂貌安安而心矯矯處世若落落而納
善則肫肫邢未識予之面抑何狀予之真况於讀其書
論其世知其人寧無有睹乎斯而慨想於來今者乎
雙壽三難頌為少宗伯復齋劉公題
雙壽三難於惟劉公陳之太邱程之太中為蘇編禮為
陳秦公有子一難夫婦同壽二難壽又同春天作之合
三難如茲福德何異木公金母之在人間也耶
義姑頌為大京兆約齋張公題(下同)
共姜之節盡節於夫義姑之節不嫁以存孤其事孰難
真女中之烈丈夫匪惟有功於張氏其有功於世教乃
為臣為子之範模危焉與持顛焉與扶惟國家之有頼
是同歸而殊塗昔齊伐魯有魯義姑者寧舍已之私愛
不棄姪之從姑齊人義之至今祀之豈不曠世而同符
兩世名宦頌
古稱邑令於民最親苟存心於愛物蓋尤易於及人以
今觀於臨桂張氏父子兩世武平信豐兩邑皆尸而祝
之于去邑二十餘年之後可徵實德在民久而不忘民
亦何心是何如昔之大馮君小馮君齊傳僧綽父子為
邑有聲人謂傅氏有治縣譜抑猶未也譜世德者相亦
有譜焉人將又卜之曰始于信豐有子武平有孫
祭始祖祝文
禮於親廟祀止曾高報本追遠爰及始祧始祖之祭必
於冬至取義陽生報本反始蓋聞人道親親親親故尊
祖尊祖故敬宗敬宗故收族今日之祀列祖臨之在上
子孫聽之在下惟願吾人父慈子孝兄友弟恭夫義婦
聽在官盡忠恪守宗規勿干鄉議稱為禮義之家永頼
祖先之庇惟我先靈隂牖其衷俾克昌無替尚饗
將赴浙西辭祖禰文
蚤承遺訓欲進退不愧於吾親昨因病乞休里居者一
十四年復蒙聖恩起廢使之待罪浙西義當以餘年報
國誠恐力不逮心勤不補拙惟我先靈隂牖其衷俾不
至顛越以貽親羞至於枉已以希世犯義以干進則决
所不敢謹再拜以辭
浙江到任告城隍之神文
士而知學則嘗自盟於心必為君子不為小人及其策
名委質又嘗自盟於君豈不曰為上為德為下為民今
日則予小子與一方相從事之始也又敢自盟於神曰
勤恤民隠恪守官箴此予小子之所奉以周旋亦望神
與相應答時暘時雨共為斯民造福庶不負所自許如
有喪其平生舉動違於公論心術欺於幽明則殃咎乃
其自取不敢自逭豈敢以自處謹告
浙西祈雨文
維萬歷三年歲次乙亥五月戊戌朔越十有六日癸丑
欽差整飭杭嘉湖兵偹浙江等處提刑按察司分廵浙
西道僉事王樵敢昭告於浙西土榖山川之神曰今歲
蠶麥頗為雨所傷民之所望者秋成為急顧苖蒔方始
而時雨未降烈日熯風農夫甚苦於桔橰高原下隰苖
蒔未能以及半更數日不雨歲事可憂矣樵等叨長一
方民隱是切敢率僚屬虔禱於神惟神降祜俾甘澤應
時百榖用成是惟萬民之望謹告
閱武乍浦祭東海文
南至閩廣北至登萊皆屬東海海寇每乘汛登犯故國
初設沿海衛所廵海憲臣專以防禦其在浙西者則外
與浙東應援内與蘇松會哨戈船下瀨雖資人力潮信
風勢則仰神休惟神效靈有素默鑒惟誠所助惟順樵
等不敢不勉兹屆汛期兵當出洋用伸虔禱謹告
祭旗纛文
三軍之耳目在旗鼓而司命在將將主旗鼓制三軍之
進退惟爾有神尚克相之義之所麾來無不摧義之所
指討無不服兹當汛期陳師海上水兵相次掛帆出洋
用伸虔禱謹告
解任辭岳忠武王廟文
王之忠足以動天地貫金石而人則忌之王之材足以
平定中原而天不成之然而王之心則盡矣王之
大義則申矣寧功之不成知身之必危而聞命即班師
束身歸朝而無稍愠者踐坤順也知此義者郭汾陽李
西平與王三人而已浙之憲司有王之廟貌以司為王
之故宅也樵官於此數獲瞻拜今蒙朝命内遷禮當奉
辭視事之處近在祠旁三宿祠下依依猶有餘情謹告
辭故浙江按察使王公文
建文之時有擁強兵綂大衆授鉞專征而敗降者有據
方面托心膂承鎻鑰之寄而望風納欵者公以文吏無
專閫之權而義不以一城賣降遂一家死義追配忠武
之言蹈如素擬不為虛發良亦竒哉且公以少司寇因
鞫燕事持平而左遷則公之存心又可知矣樵官於此
數獲瞻拜今蒙朝命内遷禮當奉辭裴回遺蹟不勝餘
思謹告
高郵湖告神文
在易之需曰貞吉利涉大川說者曰正固無所不利而
涉川尤貴於能待則不欲速而犯難樵犯此戒矣舟至
中流風勢忽轉敵風而挽鉅維忽斷傾側蕩摇舟人皆
亂默禱於神誠無不動風從後來有若相送神之為我
賜者厚矣樵將何以為神報哉蓋聞幽明無二險夷無
二惟當慎行其身求不愧於此心寧犯害為君子勿幸
免為小人以此報神之賜神其許之乎
弔故太宰古冲李公文
故太宰古冲李公以疾終於錦衣獄中刑部主事王樵
以相視至其所而情傷次日為文以弔之曰癸丑之歲
權黨有以通政使遷廵撫者彼方謂見排出外而科臣
復論其不堪廵撫權黨上章自理以觸上怒為之逐一
太宰一言官特旨起公於家令其復職之任旨下而權
姦奪氣自是忌公之心益深害公之計日甚而公不知
也公昔以方伯内轉司成少宰歴清華之選尋正揆席
皆聖明之特眷公方感不世之遇而彼乃以怨望誹謗
誣公可謂欺天矣逆理已甚傾覆不遠於道無愆公則
奚憾樵生也晩未識公面以職事邂逅乃於狴犴酹酒
前庭以見予情公之英爽雖死猶生
告故武選郎椒山楊公文
歲在乙卯九月晦日為椒山楊公畢命之辰後二載同
年友王樵始補官兹部以提調獄事至而詢問公下獄
時事乃即公故所居室為位而哭之曰公之論馬市也
樵居先母之憂公之劾權姦也以癸丑正月下獄樵以
四月補部隨聞先君屬疾情事迫切急引疾南歸是以
不及出一旦之命以救公今再至而公則已矣嗚呼傷
哉言事忤上意者有矣而聖明知公廷杖擬重罪者有
矣未有如公之偹嘗苦楚出百死而後死者也腫則兩
股相摩堅強若木不能動移潰則血肉淋漓筋出數寸
用刀自斷雖獄卒亦歎公為鐡漢而公亦自謂忽然而
死忽然而甦如睡又醒則人之生死亦甚易事也公於
死生之道了矣取舍之分蓋素定矣是以從容不亂死
不忘國未了之事猶望後人之補也嗚呼賢哉公靈陟
降無所不之炷香酒果侑之以辭雖非其地以致吾私
公其鍳只謹告
祭荆川先生唐公文
古稱王佐公也其人道則未盡抑有其心公心明潔江
漢秋陽措為事業發為文章方其未試管樂自許指麾
若定伯仲伊吕決機兩陳矢石交下身先將吏意氣整
暇公若未死寇何足平何彼悠悠忌公之成朝廷用公
公為世用富貴功名公豈為動薦引非人權門網羅公
皆不染如泲入河遭時清明論猶未定人為負公公則
何病憶昔避寇公來敝里始得識公遂為知己孜孜接
引欲人之善賀氏夜話誨我不倦隨事有發皆啟其端
愧予小子静對無言自見之後學覺有進誠之所感不
在答問樵之於公不同於時雖未及門可謂心師忽忽
廿年始拜公墓宰木已拱庭宇猶故裴回顧瞻為之出
涕公其格思鍳予誠意
祭二溪姜先生文
樵於先生童而受經蒙先生教之必盡其材使之必由
其誠時雖未能離乎舉子之業而凡先生之所自飭者
無非示之以儀刑惟先生志潛以確氣和而澄孝弟稱
於宗族鄉黨廉静孚於茂州茶陵一至西南絶徼一歴
瀟湘洞庭麥秀五岐乃其感於天者為可信仕遭三黜
何其在於人者不足憑豈非在人者為有意而在天者
為無情有意者易私而無情者常平故樵有以卜先生
之必有後其又奚憾於先生之志之未大行也嘗聞先
生欲有所託而不果樵亦未及有請先生之志固不在
身後之名然而遺文遺事執筆篹述是固弟子之職而
竊嘗以自盟也尚俟他日有所藉手以告先生之靈乎
尚饗
族祭丙六兄文
惟靈性禀淳直學知向方早膺胄選蒞任羅江簿官雖
卑所伸者志義在不屈漢有高士不為利動不為勢撓
取法古人士能自高士之自高無待於外若將終身曾
不□芥知止不殆知足不辱許丞既老而能歸陶令長
貧而自足坐橫膝上之素琴出駕山南之黃犢花外小
車任意所如田父野叟談笑有餘農桑之暇時及兵書
壯心猶在孰謂其迂年至七十壽則有矣子姓滿前又
有後矣惟吾等自幼同游俱至白首正月稱壽於堂歲
終則拜其柩矣何人生之難期惟令德為不朽辭以慰
夫幽靈惟靈其鍳之尚饗
族祭丙十弟文
語云有志者事竟成君雅負俠氣不肯居人之後身必
頂冠束帶子必策第成名如戰必䧟陣攻必先登子克
如父之志果不負乎所自盟癸酉亞魁於南畿癸未奪魁
於壁經雖不狀元及第郎官上應列星試政銀臺事簡
官清念大事之未襄急奉差以南征人皆謂君雖死猶
生可謂其生也樂其死也榮矣行且封誥寵加崇階繼
及他日焚黃於君墓榮有不止於今日祖塋之旁卜云
其吉送君長歸形歸而神不滅尚饗
祭静泉叔文
維萬歷七年二月初二日姪樵謹以香帛薄奠告於六
十一叔嬸之靈曰惟叔與樵幼而相愛同學同游至於
十載海内所難惟志之同昔有管鮑而不同宗道義相
勸欣戚相通一家兩世高翁遲翁樵昨起廢叔為色喜
携酒相餞期以濟世謂今東南民力盡矣汝久家食目
擊其弊茲臨一方毋忘雅意樵拜稽首佩服斯言勉竭
駑鈍思濟時艱既而趨朝不暇一面暨昨南征叔巳不
見嗚呼叔材甚高有學有文家廷孝友親族睦婣鄉曲
推義僮僕稱恩雖未得位以究厥施有不朽者後世傳
之鳳阿儒宗許作銘詩百代信史其惟在兹二子嶷嶷
成立可待叔雖云亡不亡者在嬸今同歸言啟其藏一
觴之奠不及於堂惟靈鍳只尚饗
祭女文
汝兄議婚於馬應圖有王煉者馬氏之孚為有駱子來
為媒妁我心不願彼辭難却駕言王馬婚姻往來我為
應圖致汝淪埋嗚呼痛哉山東之歸汝年十一駱有官
事懇予甚切予不能從彼始讐予求婚勉允應圖有書
舘甥一年亦已盡禮求歸得歸彼終不喜駱醉發怒鞭
笞媵僕斥名罵我不勝其辱汝在閨房猶未親聞家人
切齒予主何人納汚犬豕此侮必報予曰不然此何足
校繼而呼汝面肆侵凌汝始感疾如癎如驚繼患乳癰
加以産後血虛毒盛癑血如漏平日迎汝千阻萬艱一
日扁舟忽到南關舉家歡喜汝亦忘病登輿入房身體
猶硬到牀偃卧乃復顛連衆藥偹嘗卒未能痊汝母辛
苦不離牀前拭癑進藥夜分不眠一收一潰胸骨已見
憂汝不起祈禱無騐晚得汝兄察脉處方汝疾如失汝
體斯康扶起而行若自天墮看迎弟婦親戚交賀一家
相聚錦綺煇煌惟我見汝心獨隱傷馬氏來迎不能常
保父母兄嫂此日歡笑汝亦知之頻日涕泣悔不能留
成此蹉跌嗚呼痛哉駱聚羣小夜飲逹旦曉則昏睡至
於日旰以是為常内外瀆亂汝能執禮汝能服勤務盡
婦道以感其心不可則死義不辱親嗚呼痛哉裝資田
産送汝此行貨財兒女孰為重輕念汝前日死而復生
翁姑見汝必且歡迎孰意惡翁仍復吼怒毒心無涯百
奉難副惡婿乘之無减有增汝情難觧連日&KR0008;&KR0008;頻視
我書淚眼泠泠感慨一决以死為榮嗚呼痛哉予之痛
汝終天難盡汝性聰明死亦不泯迎汝之䰟來駐我堂
汝之所安父母之旁百凡鍳我慰我徬徨
祭繆母文
維萬歷十四年歲次丙戌七月甲午朔越二十日癸丑
金壇通家侍生王樵謹以香帛之儀奠告於繆母周孺
人之靈曰嗚呼女德之中為賢母者難為賢母矣有賢
子者難敬姜賢矣而子以歜也是以君子歎其遭范母
賢矣而子以滂也天下至今並其高孺人生有令德歸
於賢者之門相夫啟後乃有子如仲淳志行高潔有學
有文予父子辱交頗久每每開予以所未聞豈但吾輩
之益友實為今世之古人孺人康寧壽考皆為善之效
予等方以百歲為期擬登堂祝禱何乃遽聞僊遊之報乎
然而孺人可謂高朗令終矣天之祚德不止其躬蚤生
哲孫以嗣其宗此予等所以為孺人身後祝而願有慰
於無窮者也尚饗
祭曹氏姪女文
婦人之賢昔有敬姜歸於季氏夫子蚤亡言不踰閾以
禮自將孔子稱之百世有光繼此而作班氏有昭世其
家風亦歸於曹不忝於彪克恭於超授經於宮咨政於
朝續成固史作漢一經女中之雄大家是稱人之居世
孰重孰輕形骸腐化流芳者名慨惟孺人閫儀無忒劬
勞三世穆伯文伯為夫為子不遺餘力盡瘁至死形容
枯瘠即其始終一節不忝王氏之女亦踐古人之迹矣
而壽纔六十福未滿德此知者所為心惻而為其子女
若壻者所宜圖報於罔極者也辭以慰夫幽靈惟靈其
鍳之尚饗
祭顧觀海文
維萬歷十四年歲次丙戌十月壬戌朔越十八日已卯
南京鴻臚寺卿致仕年眷生王樵謹以香帛庶品之儀
遣子干城致祭於故通議大夫少司馬觀海顧公之靈
曰惟公家世丙丑重光兄弟祖孫青鎖玉堂公奮其間
光前裕後惠洽鄱陽威行廣右急流勇退家食有年鄉
邦仰德廟論推賢帝念陪京鎖鑰之寄慎簡其人乃公
是畀文昌八座蚤晩屬公將來勲業人望方隆何以微
疾遽聞不諱欲馳哭公奈嬰瘡痏未能遠出遣子予代
鍳予此心公靈如在尚饗
祭張虛菴文
昔游庠序與公後先公才超邁鸞鳳孤騫庚子高科年
方弱冠文義卓然先登於岸丙午計偕與公同舟意氣
相許始相綢繆我捷丁未公乃下第别公旅邸公則垂
涕公學益進公文益高至於已未蔚然孤標時相過從
頼公教益同事清源匪朝伊夕暨我南歸公則北轉司
徒清望學憲妙選早晩屬公何又差池彼阻公者悔徒
噬臍出守滇南時方多故公至帖然鎮定有素民夷歸
服方睹厥成何部使者乃忌公名公遂拂衣單車就道
搜索公車彼則可笑菊開三徑蘭滋九畦親朋頻集觴
榼相携公樂至矣愧予遊倦不能從公喜公尚徤願公
百年予得追陪香山社會林間水隈勝事多方公胡不
待厭世慕蜡蚋蛄爭嘬脱屣塵寰作詩告終他人怛化
公何從容李杜文章光熖萬丈比時作者公不多讓公
雖云亡不亡者存承家濟美有諸郎君尚饗
祭王鳳洲文
維萬歷十九年歲次辛卯春二月戊辰朔越二十二日
已丑致仕南京禮部尚書姜寶南京鴻臚寺卿王樵謹
以香帛之儀致奠於故大司宼鳳洲王老先生之靈曰
文王既没孔子自任以斯文游夏得其一體凡古經傳
記先秦以降博士所師授太史所篹錄要皆出自孔門
文孰加於此者奈何源遠而末益分經師既病於專門
訓詁之陋文士又不免於文滅質而博溺心誰為光熖
萬丈號稱大家是必才雄一代學綜百氏有其實而後
有其華雖韓歐之特起猶未絶於衆譁明興先正舘閣
為宗典則為佳至鳳洲公有竒而法有正而葩詩則風
人之婉雅頌之莊包羅衆體而自為一體賦則屈宋同
工揚馬異曲奄有楚漢歸之弇州之一部而使夫子虛
上林之属不足以富而為夸若夫典冊之文浩浩江河
有吞雲夢摧太華之勢而曾不以自多子長之雄孟堅
之法蒙莊之辯惟意之所變化而相忘於範模人見關
中之李信陽之何未有若是之富而不知經世之藴公
之所以幸天下者不當在文學之科寶也昔在留曹過
從頗密樵也早緣同第世講有年昨歲袁安節公既逝
今公復棄人間不能不重遺老之歎於天不腆之奠惟
公靈幸鍳焉尚饗
祭賀澹菴文
維萬歷十九年歲次辛卯九月癸亥朔越二十八日庚
寅姻生前南京鴻臚寺卿致仕王某帥孫楙錕楙鋙謹
以剛鬛柔毛清酌庶品致祭於明故前嘉議大夫澹菴
賀公之靈曰曲阿之墟荆溪百里神秀鍾盤降生君子
誰其繼者澹菴賀公文章政事兼有武功筮仕莆陽倭
奴内犯精神折衝一城無患主駕於南掌計於北雅望
清曹允宜相得夫何見忤出守南康文公遺蹟高山景
行謂公此行前脩可紹四綰郡符兩至海嶠自廉徙瓊
又涉鯨波惟清與通民用太和清則民服通則民便公
兩得之進當八面持節河東守藩楚服總憲江右開府
可卜五開之功曾未及酬中沮煩言公則何尤天之報
公報以錫類既有多男孝子不匱公年七十可當百年
公形則蛻公神則僊平生之言盡於今日酹酒公前有
涕橫溢尚饗
祭于母吳孺人文
猗歟夫人率德不惰敏而好修静以寡過持身如畏趍
義則果舅姑宜之曰善事我相其夫君既和且恭雍雍
肅肅光於初終父子巍科並赴南宫夫人有喜内助之
功謂當從此歴享全福云何一疾至於不淑生榮死哀
誰踵芳躅有炳格言尤可佩服家門之盛子孫之賢履
盛思衰持之在謙天富其德胡嗇其年有此不朽是謂
歸全全美全福含笑九原湖熟之山厥有佳壤秦淮縈
紆長江浩瀁窀穸有期宗姻慕仰薦此清芬庶其鍳享
祭纓溪族叔文
叔之敬祖先而敦族誼為能睦於族人叔之友兄弟而
及異姓為能好於外姻叔之守耿介而崇道義為能重
於縉紳人見其厚往薄來以為富而好禮而實不知其
貧人見其仗義侃侃不假人以言色而曾莫諒其心臨
終言不及私惟以祠堂為念宗族相顧為親可謂始終
一節冰清玉潔竊以是為知叔之深嗚呼叔則巳矣有
子克家岐嶷有孫叔何憾哉惟予輩失宗盟之長自今
以往誰與話衷素而接慇懃言念疇昔有不覺涕泗之
沾襟也嗚呼哀哉尚饗
祭于見素文
在正德之初元惟伯舅與先考騰茂實於開先蜚英聲
于獨早晩致政而家居稱金壇之二老集子姪以會文
同硯席唯中表爰相繼以登第宜子孫之繩繩本家學
之淵源信丕顯而丕承以懿親而為重親世不替兮稱
舅甥惟靈之生也後於吾者十二年同於吾者垂白首
伉儷偕老子為郎舅亦稱金壇之未有方期相娛於晩
景為竹林之七友何一疾而遽弗起豈齊修短者不以
住世為長久自吾以下惟塈歴三世之舊言帥羣從薦
此微忱於禮何有唯此情之無窮托予言以不朽尚饗
祭靳太安人文
維靈生於相門則為賢女歸於相門則為賢婦逮事舅
姑調和鼎簠克相父子勤勞紳組夫君蚤世教子有成
先業克守是頼北泠家聲不墜卓然典刑紈綺是恥圖
史自程北泠不禄幼子方育今日曾孫頼有一叔基構
無傾中外帖服婚媾姻婣維持雍睦一叔一孫王妣是
依劬勞三代調護孤嫠庭無間言家政肅齊可謂不忝
於文恪有功於文僖有德有壽閱歴四朝見聞多矣偉
節清標世徼恩寵祝望方遥云胡鸞馭遽返層霄嗚呼
儀刑謝矣追思莫逮吉日辰良輴車夙戒忱將薦藻悲
深歌薤送夫人以長歸儼音徽之如在
方麓集卷十二
