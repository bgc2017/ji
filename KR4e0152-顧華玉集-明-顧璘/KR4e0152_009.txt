







　　欽定四庫全書

　　山中集巻五

　　明　顧璘　撰

　　賦類

　　適賦

　　華峰子時之逸民也清標高格碧髯彤顔或者謂其有
絶俗之風倫出塵之骨幹也嘗考槃于白華之陽喜呻
吟乎南華之章朓屐恭&KR0769;房杖然韁時逍遥乎華峰之

麓或登賞乎華峰之崗興至獨往物我以忘矢心永樂
結盟相諒乃自號曰華峰子也室堂之偏巻阿孔腸拓
名囿布羣芳結孤臺跨長岡靈筠百尺夏木千章葳蕤
紆鬱&KR0008;煐葱蒼奇花錯陳怪石交相枝搆虬驚葉團掌
張蕚浴日以移姸鳥命風而流唱當是時也主人出坐
客至呼簋言纚纚其不窮志飄飄而孤舉紉蘭佩之陸
離製荷衣而容與脩洵雅潔禔禣倎俁掲軒幌而雲流
擁茨亭而山出引清奏而魚游抗高音而鬼哭柔風爽

腋蹴踘回而窒僚丸明霜滌場弓矢調而愁羿日退則
時舞䄂臨堦或過庭問禮是以和心神固膂力不事乎
虎顧熊經而自胎其鶴齡龜息止山子嘆曰善哉華峰
子之適也客有進而言曰若知其致是也乎其上焉以
后坂翁之為父繩武而光貽燕以祉下焉以新泉甫之
為子琬琰待沽瑰琦映席惟夫作之有人述之有繼是
以謝鞅掌於衷營獲悠揚於廣適也止山子曰然哉夫
人並生天地之間物我相形得失交著不能不啓牖於

謀圖而懐機於知慮也是故私竇通而衆欲投嗜端燃
而饕門燥眈眈虎眎僕僕形勞故惟無畔援於歆羡乃
樂吾生之閒休盍觀諸物乎雕籠熟粟非㝠飛之所願
屬綵縶鏤膺非林走之所托性無他求其適耳是故至
人漠富貴於浮雲倐乾坤於逆旅方其適也將不知寥
廓之為容會運之為久沈藏之為無貌色之為有挈日
月於弄丸幻萬物於芻狗謝法制之牢籠齊羈系於㫁
藕是以軒服不足為之安鍾鼎不足為之飽譽流不足

為之芳黼黻不足為之繡眞葆𤣥元彭𣆀先後陶朱執
鞭王謝引驟雖萬乘不得以臣隣况五陵而可以執而
友耶客曰曠哉子之言也至人之適華峰子其或㡬乎
止山子曰吾將言其適也未言其至也精明所之出闇
入知望境投趨登堂造室

　　逸士賦(有序)

　　晉上清節吾於隱逸傳得五柳先生一人耳觀其詩原
之性情暢之天眞而冲淡之味蕭散之姿孤高之節有

如寒泉出石青蘭伴谷獨鶴翔雲疎桐倚月每嘆飽清
風於百世而恨不得相與論志於一時也時客有擕五
柳圖請言為柳塘翁壽者邱子曰吾之慕陶久矣吾不
得靖節而見之得見有似於靖節者吾愛焉吾不得似
靖節者而見之得聞有似於靖節者吾愛焉夫自周道
衰而士棄徳世皆朶頤腥鼎附體犧文以夸饜耀間有
懐異以矯趨者亦惟取終南為㨗徑耳柳塘翁信能澹
然無欲與世相遺而少似於吾靖節吾當為其賦之賦

曰繄天地其逆旅兮日月吾之軺輪惟造化爍爐錘於
神巧兮迭詘信為之始終羌萬彚胞貫於坱圠兮奄蜉
蝣之寄蹤惟達人之洞&KR2869;&KR0008;而趨悟兮無畔援以歆乎
華榮顰腐鼠競鳶烏之吻啄兮將裵回擥輝而奮翥於
崗桐葆吾眞於貞一以不解兮竢脩短而順享乎旻穹
開三徑以成趣兮來五柳之清風依稀乎吾陶翁之不
汨兮卧北窻之羲農祝子之壽考兮樂斯志於無窮行
將考槃于子所兮與子弄丸於天宗


　　昇平賦

　　夫自桃谷迷津遺恨武陵漁父芝山兌道流聲商洛碁
翁遂令後世躭情肥遯薦志陸沉者莫不屬心高潔景
止芳馨焉然予嘗讀高士傳及桃花源記未嘗不憮然
罷巻慨其所遭方嬴氏之亂天紀顧民生之如露晞號
嚴迅震法密凝脂當是時也揺首犯禁重足懐疑是故
知者逃名達人遠迹奮鴻舉而甘豕遊避危機而謝繒
及恐恐焉入山不深投林不密則其所以種朱桃啖青

芝放身長往與世相遺者乃其不得已也而又何樂乎
締觀其歌夷考其事則慨唐虞之世遠托深谷之逶迤
懐富貴之憂大甘芝草以療饑率妻孥於絶境樂草木
之無知世秦服而昧漢况魏晉之推移則其情可悲而
志固可識也肆今吾人忘日月以優游順陰陽而消息
夏葛冬裘倦眠飢食羸稚相保上下各適儐籩豆翕兄
弟靜琴御衎家室時賓四隣或來三益俯仰寰區讎論
今昔感莵絲於女蘿固纒綿而交結㕓城郭以憩幽林

登壠邱而掃紅葉死徙同鄕桑麻連業樂彼逍遙順其
生滅夫所以獲此者豈無自哉當我皇明啓運萬姓攸
隮列聖建中四方來極文承武開漸仁摩義所以垂今
百有八十餘年重熈累洽林鳳郊麒烽寒斥堠兵寢潢
池民稼而饔婦桑而衣是以天下皥皥四海祁祁爰擊
壤於康衢忘鼓腹於帝力而曾莫知其故也昔者武成
奏功歸馬牛而士女來綏宣王復古歌鴻鴈而流離安
宅夫當傾否亨屯之餘乃遂其室家胥慶之願則吾人

丁久安長治之世而保其休養生息之樂者其相去亦
已遠矣况於草昧而引去者邪使後世有桃源翁芝山
老未必不自嘆惋而追賞吾人之遭幸也誕今享有諸
樂咸不自知因感而賦昇平焉













　　山中集巻五

