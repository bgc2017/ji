







　　欽定四庫全書

　　息園存稿詩巻八

　　明　顧璘　撰

　　五言律詩

　　山中晩興二首

　　古原浮夕照灌木轉晴風人影梅苔上鷄聲竹樹中炊
烟通壑瞑積黍驗年豐長吏無苛政農家樂事同

　　野曠少人煙雲霞起暮天飲牛臨古澗射雉出平田林

屋松然火山醪榖筭錢班荆有遺老髙論上皇前

　　秋居雜詩六首

　　披襟臨莽蒼覽物玩芳華庭宇清風滿琴尊逸興賒梁
空歸社燕林煖綴秋花却歎居年久西飛白日斜

　　翠篠縈三徑金飈肅九秋蛩聲依廢井鴈序落平洲竹
靄寒浮水嵐光曉近樓蹇予幽興逺踪跡轉淹留

　　自謂浮生晩何嗟未路新驅車登古道歛袵向時人夢
覺求衣早愁深攬鏡頻永言周道盛誰見泣祥麟


　　冉冉舊林泉風光滿四筵鳥啼連樹響魚戲㸃波圓方
域文明晝郊圻大有年聊歌擊壤曲共和慶雲篇

　　病却林塘爽園扉盡日封寒聲連蟋蟀秋色罷夫蓉土
木形偏野雲霞思頗濃茅齋殊不惡窗户引羣峰

　　落景掩衡門虚簷蚊亂喧天空凉露早月淡小星繁簾
晃蘭膏燭庭薫桂醑尊悠然歌古調何厭處山樊

　　送髙介夫入京

　　歳令初廻斗河流已過氷風煙春㟁草兒女夜船燈驛

路縁雲上離心對月増慿君語朋舊多病苦騫騰

　　送鄭信卿春試

　　元正初吉日逰子北征時馬色經山疾鶯聲過水遲忍
能江上别如與杏花期何處袍堪染南宫栁萬絲

　　秋興和金大仁甫二首

　　物候催巢燕秋聲報野蟬樹深全隠屋池小恰廽船白
鳥梳晴羽丹榆綴古錢故園棲遁樂留語記茲年

　　葵老初辭蝶槐踈不翳蟬卧凉收簟竹飲減怯觥船自

蠟登山屐長賒對菊錢浮生最難得邱壑度豐年

　　客舎聞李侍御師文至未獲晤對悵然有懐

　　乘驄来日下聚梗及春邊擬得論心喜猶遲見靣縁夢
魂懸此夕容鬢憶當年迢遰嚴城隔燈花望不圓

　　鳬塘

　　瀰瀰平塘水寒鳬静自羣日斜雙影下沙逺數聲聞菰
米飄香雪夫容護錦雲主人機事息長對閲朝曛

　　經鍾山


　　鹿飲紅泉細猿啼翠壁重仙雲凝舜塜王氣拂秦松地
接金椎道山蔵玉檢封鼎湖長在望何處仰宸容

　　送趙生

　　白馬餙朱憤廻鞭駐蓽門國風吳季札家世趙平原闘
飲投壺㨗停歌説劒喧歸途多緑草黙黙望王孫

　　弔程公子

　　書劍早從軍南征誓䇿勲弓刀争白日圖畫失青雲地
逈魂長往天髙語不聞英雄長扼腕揮淚灑孤墳


　　送陳斷事

　　宦轍紅塵畔時名白髪前星移驃騎幕江動孝亷船祖
席橙分蟹離亭樹罷蟬秋風將别思天外兩凄然

　　觀音閣望江

　　塵服乍辭鞍花臺共倚闌林端慿樹短閣上見江寛地
㧞千尋險山藏四月寒東流為誰逝終日浩漫漫

　　卜居

　　為愛紅塵逺何嗟白屋貧琴書唯舊物花竹有新隣偃

仰堪吾寄蕭條免盜嗔携壺顔巷口半是問奇人

　　秋葵小畫

　　慘淡生綃色秋花擢露森黄匀塗粉額赤抱向陽心節
序誰云暮風霜爾獨禁草堂披拂處黙坐寄情深

　　贈李副使獻吉江西視學

　　輶軒分羽節髙義豈為榮南省文儒化中朝國士名嵩
雲兼雨動楚月出江明莫道風塵暗君行自有情

　　贈侯員外入秦冊封


　　皇澤開新國文星出上都河流經雨漲山舘帶雲孤下
榻淹髙駕開襟接壮圖炎天正煩鬱何幸對氷壺

　　寄潘侍御宗節

　　兵甲縱横地音書久不来豺狼當道吼鴻雁向人哀奔
走成何事沉淪惜異才圑山南望逈千里漫黄埃

　　祭敬甫墓下凄然作

　　故國秋風至髙墳宿草生獨脩蘋藻薦何限死生情水
净孤潭影風流宰樹聲重臨石苔路空憶舊經行


　　八月十三夜與文濟時範質甫城西泛舟逹秦淮
三首

　　落日清川裏輕風已自凉秋懐生白舫山翠撲胡床問
路疑天上停杯待月光何人横鐵笛吹過斗牛傍

　　六代烟華地狂歌得夜遊山河横王氣水月㺯清秋木
落長干寺雲殘太白樓共君須痛飲沉醉傍滄洲

　　浩蕩平橋飲留連落月西衣冠洛陽社風物武陵溪逺
泛移龍窟髙吟振鳥棲不知今夜景能使㡬人迷


　　贈張徵伯(求昏江南未遂詩以贈還)

　　俊逸張平子才名動地傳文章侵大雅騰踏正華年未
射金屏雀仍還雪夜船離尊不相送愁夢隔江烟

　　吳都臺東湖書屋八首

　　夢想嘉魚裏東湖有釣磯遙聞精舍勝似向故園歸禮
樂攤黄巻亭臺坐翠㣲曽經逰息地草木自光輝

　　水滙蒼梧郭天開緑野堂雲山秋滳翠水井夏生凉藥
滿尋山徑花垂㸃易牀少須康濟罷散髪任徜徉


　　滿目潯灕水涵虚净客心塵埃飛不到絃誦有餘音坐
傍梅根瘦行臨竹塢深湖頭鳬鴨隊来往自浮沉

　　拂座松枝古填門石壁青聊垂馬融帳獨坐子雲亭問
字諸方集談經弟子聴人傳南斗畔光彩應文星

　　五嶺精靈聚當朝更曲江大名千古敵直節萬夫降化
俗身為度摛文筆似扛如聞鄒魯教今日在南邦

　　曲曲開幽徑迢迢接故邱蒼雲深洞壑白露滿梧楸莪
老詩篇廢蘋香祀事修慈烏千萬箇啼斷北林秋


　　山林元自僻栖息易為安鄴架書千巻嚴灘釣一竿桄
榔披露重薜荔掛雲寒門外無車馬時時岸鶡冠

　　市逺寂無譁身閒樂更賒静中全道氣物外送年華避
暑探孤洞尋春聚百花髙歌紫芝曲餘響落青霞

　　崔司成後渠精舎八首

　　汩汩寒渠水迢迢落太行震雷崩斷石懸溜别清漳灌
注分林麓棲遲得草堂頗傳崔子玉新有浣花荘

　　清渠横舍後碧色動城隅寒掠垂簷幕光揺揷架書斜

風飄白鳥落日倚紅蕖渺渺江湖興投竿豈羡魚

　　司城捐佩日歸去濯清流雲水傳青眼鷄豚共白頭雨
添雙棹興花動四隣㳺欲看西山色林間更起樓

　　幽棲臨水瀨野興洽春郊帖石成魚笱分泥上燕巢琴
尊宜暇日農圃得新交已識𤣥仍白無勞客獻嘲

　　聞道銅臺下鸕鷀舊有陂新渠自誰鑿春水亦漣漪枕
席心愈静園林物自私相望淇澳近移種竹千枝

　　開園非洛下抱膝且隆中出處關吾道文章有至公祗

今瞻嶽立誰與嘆途窮一息圖南翮仍摶九萬風

　　學士還書屋銀魚向壁懸王通才不小劉向論何偏抱
甕開蔬圃披裘㺯釣船那知升斗水中隠蟄龍眠

　　小築家林接幽尋野興通雨麻翻徑緑風棗墮堦紅地
僻衣冠懶心閒著述工渠頭秋水至東望意無窮

　　贈何司空子元

　　白日難廽照丹心盡此生司空官豈左集議禮多名國
是歸牽引皇衷自聖明玉階霑泣日真見老臣情


　　贈徐堂

　　小阮龍駒子長途拂劍歸毘陵三尺雪寒滿黑貂衣骨
肉行踪散風塵客鬂稀平原招不起豪士竟誰依

　　哭李師文憲副二首

　　激烈先朝䟽沉淪積歳年初聞登憲府倏爾掩黄泉伯
道終無子馮唐豈乏賢彼蒼猶忌刻那望世人憐

　　誰奪千金璧俄崩萬丈松羈魂逢鵩鳥直氣化蛟龍吏
道循良傳人倫孝友容長號呼不起淚滿若堂封


　　哭景伯時中允

　　中允璠璵器臨年失廟廊江山空爾秀科第竟誰光志
屈經綸略名蜚翰墨塲石渠劉向隕徒使漢庭傷

　　寄顔唯喬

　　顦顇淮陽别歸田近若何應知閉户後祗是註書多龍
去逃江海鴻飛挂㒺羅雪深僵卧夜縣令莫相過

　　贈别劉元瑞還寄苕溪四首

　　出處意誰測去家今㡬年病辭烏府節歸泛太湖船琴

鶴居何定&KR1052;鱸味獨偏長歌自南下不問買山錢

　　仗鉞臨雄鎮輸忠翊大廷紫霄搏鶚隼白日走雷霆即
擬參元化何因賦獨醒風塵聞望眼厯厯太行青

　　不築江東宅仍尋苕上廬乾坤俱傳舍邱壑且樵漁托
跡龎公隠陶情逸少書終泥紫金鼎安坐講𤣥虚

　　郊居塵事息嗒爾寄禪房菜甲供晨夕松林傍雪霜客
来幽興起官罷病身强頗笑陶彭澤醺醺混道塲

　　寺宿再别元瑞四首


　　寺閣懸燈宿幽期記昔年風煙㡬分手湖海各廻船䟽
廣辭官切稽康習性偏相逢多貰酒嚢罄莫論錢

　　余病隠吳市君歸辭漢廷鶴棲宜獨樹龍卧惡驚霆江
月維舟久風泉喚酒醒南山多舊意相贈十松青

　　世業劉公幹仙才漢子房翻身下霄漢礪齒潄氷霜閉
戸詩書逺還山步履强時應振餘韻爛熳壓詞塲

　　赫赫中丞貴歸與一草廬委心同野馬垂釣即溪漁節
映氷壺立名遭汗竹書平生行己意披豁對青虚


　　東園分韻

　　竹塢紅亭隠松巖碧磴懸雲光浮蟻爵秋律應鵾絃緩
坐延明月髙吟對暮天不因開洞府何以狎羣仙

　　雨再逰

　　細雨秋塵净林亭異昔觀清逰吾屢得宻坐客齊歡草
樹春無净池塘暮轉寒殷勤巖桂色已謝兩廽看

　　飲振之舘限韻

　　髙舘臨槐栢清筵引桂觴淮南秋望逈江左故懽長氣

色瓊枝映詞華翰墨香只應今夕㑹星聚比陳鄉

　　寄吳縣楊尹

　　滿目循良事賢侯即古人彈琴變民俗飛舄雜風塵棠
樹千家頌桃花百歳春枳棲難久滯天上待持鈞

　　寄沐㕘將崧

　　異姓王孫貴偏裨將帥雄威行蠻部落名竝古元戎緩
帯辭兵印長歌綴國風不須傷薏苡天聴自多聰

　　嘉鄭老至


　　鄭老交親久新詩近見多好竒逰泰嶽為客傍黄河故
里餘松菊幽尋更薜蘿養痾茒屋下愛爾此經過

　　寄水南田勤甫

　　耿耿綈袍贈頻經灑淚深相看萬里别獨抱古人心岐
路俄星散髙才竟陸沉辭官真得計怡老乏黄金

　　宴守溪相國園亭二首

　　黄閣辭榮早丹邱托興遙蓉池窺海島芝舘踏烟霄卧
處蒼生望憂餘素髪飄當筵心盡醉秋爽詎能銷


　　窈窕平泉宅清華獨樂園烟霞深晩景花竹靄春温招
隠臨叢桂懐仙倚洞門自慙塵土質聊爾奉琴尊

　　逰虎邱二首

　　畫舫踈簾雨溪門落木秋黄花仍對酒白髪兩登樓古
井泉香發荒池劍氣浮驅馳吾已懶誰共老茲邱

　　故園初入望嘉客且同盟倚檻觀秋稼吟詩對晩晴浦
寒鴻雁起天暝水雲横急管休催發悲歌正有情

　　贈子魚


　　與子三年别重来鬢已蒼論心風雨夕下榻水雲鄉畫
閣燈花煖秋杯竹葉凉怱怱行止意相對兩彷徨

　　贈吳醫

　　更入壺中市新林種杏多閉門看古典汲井起沉痾愛
酒狂方朔能醫老華陀茂陵方病渴愛爾數經過

　　將往吳下成少子婚羅質甫徐一之俞魯用泛舟
送至令橋二首

　　千古秦淮水離觴我軰来山河形勝出舟楫畫圖開秋

色丹楓映覊懐片雨催吟詩别親友重發謝公哀

　　婚嫁人間累猶然及老夫未成逰五嶽先遣入三吳戀
别停孤棹劉懽倒白壺摩挲葛仙鼎相向嘆迷途

　　十三夜質甫諸君别去乗月行舟

　　霜月明如晝沙溪見㡳清客疑燈下坐舟向鏡中行讀
易無昏字看山辨逺名祇應歸棹上翻遣别懐生

　　溧水道中值雨

　　旅次畨畨雨山行活活泥長途添馬病午飯迫鷄棲作

客懽應少勞生晩尚迷誤辭賢宰約忍聴僕夫啼

　　野店

　　急雨官塘道篝燈野店門茅茨連霧靄車馬帯泥痕男
子四方志王孫一飯恩年来乍安穏無乃咤心魂

　　逰光禄史㢲仲宅溪山不值光禄

　　咫尺千峰聚周廻一水通壺懸蓬閬界槎犯斗牛宫野
竹排雲碧溪花傍雪紅無勞見安道幽興自難窮

　　夜度九里湖


　　烟波東郡濶此水亦無垠風起揺坤軸雲生抱月輪蒹
葭秋後思江海病中身夜舫迷茫去逢誰可問津

　　暮雨登上方山

　　暮踏孤峰雨蒼茫下界分平湖鋪大野髙閣掛行雲霜
氣明楓葉天寒呌鴈羣擬投僧舎宿清梵夜堪聞

　　陸子潜子逺携酒過宿贈一首

　　二陸吾邦秀携壺問草亭醇醪雨中醉寒燭夜深青寳
氣騰雙璧人倫贍六經坐餘𤣥論洽傾耳為君聴


　　夀太守姚大章

　　耆舊襄陽滿躭吟復此翁名躋作者列身有古人風避
寵辭朱紱含精守絳宫誰云眉覆雪轉覺靣如童

　　除夕和邊太常庭實

　　守歳椒盤宴懽然傍老親誦詩從稚子分肉遍隣人菽
水慙三釡柴荆寄一身青燈能送喜金蘂夜開頻

　　正旦

　　乾坤仍獻歳車騎正歸休禮樂今王作門庭舊客留老

餘躭酒癖貧有買書謀所願皇輿正吾生豈浪愁

　　宿宜興東坡祠下

　　先生聊一念遺廟竟千年不返遼東鶴長悲陽羡田月
髙羣木影人語一溪烟世事皆春夢吾今且醉眠

　　𤓰洲江眺二首

　　把酒臨江閣洪波滿目来却看浮玉樹青壁轉崔巍水
鳥孤飛下風㠶萬葉開古人輸郭老賦味盡雄才

　　日嶠攅紅樹雲湍擁碧沙春生江有色地盡水無涯虚

閣歸晴望深杯領物華亂山西去好隔岸認吾家

　　望焦山莫至

　　石闘東溟起雲含北固青江山分氣槩風雨走精靈處
士輕龍詔仙巖秘鶴銘由来𤣥圃路少許俗人經

　　飲仲氏山池二首

　　鳳葉揺新竹虬枝結古松宛臨三畆宅翻上九華峰池
净深深見花繁處處逢愛君多美酒留賞興從容

　　池月&KR0742;樓影巖雲沁酒香扣門無俗駕開宴有韶光暗

水鳴軒砌幽花近石床淮南招隠地叢桂更芬芳

　　舟次對月二首

　　穆穆春宵月沄沄春水流直窺千尺下寒影動瓊樓烟
草迷晴渚風花入夜舟關山吹玉笛遺韻渺生愁

　　孤舟明月好春思結川雲岸煖桃花近洲香杜若芬良
辰空作客薄宦未離羣不分清輝隔鈎簾過夜分

　　舟膠

　　川涸唯泥滓舟膠不可過安山一步地千里渺銀河雨

澤經春斷風霾徹夜多欲尋滄水使長楫請餘波

　　暮春四首

　　旅次移春色沙暄碧草深逰絲横渡水飛絮巧穿林物
態催年序風光攪客心不禁蒼鬢短衰白忍為侵

　　故國春殘日暄風綻牡丹詩成𫝊綺席人醉倚朱闌久
種能多蕚無言獨耐看十年虚此㑹何用繫㣲官

　　煖覺春衣重閒知晝漏長蛙聲今日有花片晩来狂懶
性憎書札衰顔信藥方絶交非逹論那敢學稽康


　　齊魯春全旱焦原麥不肥幸逢天子聖端怪雨師非世
難占農務吾生指釣磯懸鶉行滿眼空著大夫衣

　　荅邊太常華泉二首

　　逺别書盈箧相逢淚滿襟年均誰黑髪交久各傾心竝
棹清川永開樽短漏沉與君論舊跡轉覺愛光陰

　　坐挹松筠氣追憐玉雪姿先朝名獨盛直道宦猶遲骨
肉交情老風波世路危蒼生方切望天意更誰疑

　　贈唐員外雲卿二首


　　特逹青雲器蹉跎白首郎行藏身自得今古意何長秋
日饒詩巻江天一草堂空憐賈太傅流涕弔沉湘

　　京口通鄉井台南接宦逰誼先傾盖宻詩及倒嚢收黑
綬真㣲物清談足勝流新裁芰衣就應許竝漁舟

　　夏日桐巖道中二首

　　野日正矜午嶺雲難自凉祗愁山石裂漸覺黍苖黄物
役煎衰鬢吾生習瘴鄉眼中多茂樹安得置蔾牀

　　居人猶灑汗行子獨何堪鳥翼垂難戢龍鱗渴未安只

疑臨火井誰暇乞氷盤稍待凉秋至蕭蕭見爾殘

　　飲定公竹院分韻

　　片雨飄庭竹㣲凉泛坐隅不須千畝盛且喜一塵無避
俗逃金界忘情倒玉壺眼中清供滿餘賞及盆蒲

　　舟次呈林郡牧楊司理二首

　　昔結蕭朱綬今登李郭舟秋隨人共爽晩覺意俱投古
樹分隄緑廻川抱市流踈簾同慰藉無酒亦銷憂

　　十日仙舟竝三秋逸興多天空披積霧河潤飽餘波星

斗連檣宿風烟舞劍歌百年饒意緒傾倒柰君何

　　經賊處復聞警

　　舉目堪流涕蕭條戰伐塵野花摇白屋江燕啄青蘋將
帥恩私厚朝廷法令新連城憂盜賊嗟爾異方人

　　蔡林屋舉酒愛日亭玩月

　　露下碧天凉空庭明月光幽人愛叢桂舉酒近池塘河
影填烏鵲簫聲下鳳凰莫教秋興淺不盡夜歌長

　　同諸君逰碧峰寺


　　净域秋如昔佳賓勝在兹壺觴牽野興歌咏發巖姿殿
古髙雲積林深落照遲莫留殘醉去他日怨暌離

　　宿逹公房

　　舊地人重宿勞生夢一醒亂峰明積雪虚殿納踈星僧
髪老逾白佛燈寒更青悠然生道念對坐閲金經

　　送同年王奉常赴闕四首

　　鵬運方南海鶯遷更上林禮容恢國步人望簡天心朱
紱羣公列彤墀委佩音台衡應不逺四海望商霖


　　王氏名流衆韋家相業優滿牀亂簮笏奪目見琳璆一
卧留丹壑崇班尚黑頭鼎彛千古業晩節㑹須收

　　虎榜論交後差池有歳年相逢俱暮矣懐抱各依然余
釣東南水君還尺五天離愁將去棹冉冉隔江烟

　　觀風来㡬日覽勝有餘情漢闕留關右周王重鎬京乾
坤纒水府龍虎抱山城紙價休驚重班生兩賦成

　　張㕘戎園十首

　　時物易代謝名園偏較遲松杉無改色花卉逓生姿托

興雙樽酒澄心一鏡池請看新種竹取次發孫枝

　　鬱鬱吳山色居然隠几看巖巒排闥至風雨捲簾寒盡
日開圖畫伊誰振羽翰差差龍鳳嶺飛舞繞朱欄

　　兀坐華軒下相邀待月生未看離大海先喜照前楹庾
老情非淺陳王賦欲成繞池多少樹蕭索送秋聲

　　遲日散花影離離幽意新美人嬌寫照狂客醉留春醒
酒宜眠石搴芳莫動塵年来空色相己悟净為真

　　東風吹玉蘂晴雪謾離披石逕寒香積蒼苔晩色宜多

情沾短屐故作泛殘巵無限相思恨君聴横笛詞

　　一春長病酒小啜向寒塘掬得梅花影添留齒頬香填
胷無俗物吐論發餘芳悟取清冷味何須列鼎嘗

　　月痕如半璧下印碧池深光動虚無境寒龍不敢吟空
林垂露采清夜净人心坐盡西巖影悠然萬籟沉

　　石洞夜何扄雲歸宿杳㝠海天藏蜃氣山雨帶龍腥大
隠聊同憇髙飛本自靈翻然看出軸萬里震風霆

　　怪石㟏岈立雄姿對吐吞平泉三品貴㤗嶽丈人尊摠

謂雲根秀誰當砥柱存定教狂老米袍笏拜轅門

　　將軍池下水洗硯變成𤣥地覺風流勝人疑造化偏龍
蟠雲共黑鵝戲雪矜妍報爾山隂縣王家舊事傳

　　送紫光祿入賀嘉禮二首

　　十年天禄閣白首老楊雄直諫名猶戅新詩語太工遥
瞻温室樹緩步禁墀風應傍爐烟裏還過青瑣東

　　禮正羣心協恩覃萬國歡月輪重合璧雲鑑更翔鸞露
草沾行珮風花擈去鞍新箋文爾雅傳書九重看


　　永寜寺春逰和殷文濟二首

　　勝侣皆靈運名僧有道林行歌穿竹逕醉舞占花陰寺
好偏宜古山幽不厭深春城無限酒愛向野間斟

　　有懐思痛飲無病愛春逰地主全雙美禪心破百憂鳥
啼連樹響花落照溪流莫怪城闉隔山中醉可留

　　宿祝釐寺值雨

　　名山堪避俗好雨更宜人塵浄竹林翠堂虚金氣新焚
香殘夜火薦粥煮秋蓴轉覺空門趨能令客意親


　　答攝泉見夀

　　跡忝緋衣後心踈白髪前常時来古寺獨坐聴鳴泉露
榭臨花飲星牀傍鶴眠有書渾懶讀將欲廢丹鉛

　　内官墳祠

　　寂寞近臣祠天恩不在滋塜寒長作燐樹蠧半流脂未
覩銘功鼎空傳護勑碑遭逢固應有王制恐非宜

　　秋日與諸文士息園宴集各賦一首

　　上客東吳彦芳樽脩竹林飛觴催染翰列炬耀華簮蕉

葉暮陰合薇花秋序深清言藹羣玉雅義重兼金

　　孟中丞後園

　　客有丹霞想官居洞壑隨松雲霑散帙竹月照啣巵吏
隠誰兼遂風流衆所推時邀二三子髙咏習家池

　　張郎中宅晩集同孟中丞

　　曲榭臨秋水芳筵及暮鐘稽康真野鶴郭㤗摠人龍賦
接風襟爽杯浮露醑濃霜威方豫悦玉漏合從容

　　秋日郊㳺同劉希尹祭陳中丞墓


　　翠壁含纎雨丹榆醉晩秋幽尋今雅社勝槩舊皇州時
序登臨興江山浩蕩愁侯巴情不極腸㫁子雲丘

　　同劉子登雨花臺

　　登臺秋色逺對酒暮雲生海氣浮金闕人烟接錦城佇
談王霸跡轉見古今情江水東流急滔滔無盡聲

　　送盛箴

　　博學蘇明允多才盛孝章計偕隨漢薦賓發自周鄉雄
劍照秋水青袍含御香遺珠君莫嘆天子重明揚


　　朱氏園對月

　　清秋多逸興月出更相宜城郭滄洲迥園林白露滋竹
深邀送酒魚躍喜鳴絲忍向寒光底徒歸不詠詩

　　送袁經歴歸信陽

　　舊業申臺下歸心汝水東人皆干厚禄君獨有髙風學
圃家園側逃禪野寺中青天雲霧豁流目送㝠鴻

　　呂太史仲木舎對菊三首

　　客心驚日月對爾惜年芳取醉開金盞流馨滿玊堂不

辭霜霰苦聊伴鬢毛蒼寂寂青宵半含情傍燭光

　　幽貞移楚澤搖落對吳天采采三秋後依依獨客邊深
杯搖素月孤燭耿寒烟一别陶彭澤何人更爾憐

　　飄蓬俱異域聚面復都城幽興闗時物衰年戀友生黄
花堪一醉白髮苦多情坐久渾忘去鄰雞且莫鳴

　　許彦明過息園同作

　　永日青林静來過賦采薇琴尊留晩興泉石借清輝翠
篠經年宻丹榴過夏稀秋風知尚早梁燕遽先歸


　　保叔寺

　　閣飲雲相對鐘鳴客倒聽林風兼夏爽山靄過湖青濟
勝身俱健逃禪意己㝠詩成多秀句轉益道心靈

　　和劉光禄觀潮

　　把酒驚潮至鳴絲且罷彈錢王莫漫射枚客正須觀濤
捲日争白鯤騰天譲寛當筵疑濺雪醉舞不知寒

　　九月八日飲振衣亭歸有懷三首(亭余作也)

　　勝地湖山槩浮生嘯詠情崖傾松徑仄亭逺石門横暇

日衣堪振秋天酒共清城昏合歸去林月向誰明

　　落日山亭飲含情遲月華髙秋何負我逺客正思家桓
老開萸酒陶公把菊花匏尊空野興菽水自天涯

　　主客臨髙賞江湖近座流長筵欺短日濁酒傲清秋亭
榭開新跡風烟愜壯游不知千載上誰醉此山頭

　　贈樞使李竹坡四首

　　台郡論交日青雲屬望勞韜鈐顧榮扇契合呂䖍刀王
事輸肝膽軍容肅羽旄毎從公退處杯酒接風騷


　　薇垣㕘下列樞府喜同升跡忝雙龍起才看一鶚騰諸
侯趨紫綬直道引朱繩獨立將軍樹謙光衆口稱

　　憶遂樓船後朝天上赤墀衣冠同拜舞殿陛借光儀擊
楫春江稳投壺夜漏遲往來行樂意披豁慰支離

　　垂老東藩長官聮復對君交親方有數勲業更超羣氣
壓麒麟閣春生虎豹軍吾方棲退舎端坐羨風雲


　　息園存稿詩巻八

