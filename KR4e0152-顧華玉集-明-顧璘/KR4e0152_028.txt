







　　欽定四庫全書

　　息園存稿詩巻七

　　明　顧璘　撰

　　七言古詩

　　醉歌贈别劉希尹

　　江湖之情廊廟器厯城劉郎無乃是髙雲塌翼墮泥塗
青衫来醉金陵市金陵市上少人知擊筑正遇髙漸離
十年閉户淮水畔雄劒繡澁長低眉喜君下馬握君手

但説家饒步兵酒眼前肝膽向誰傾身後功名果何有
龍蟠虎踞古名都走馬背槍多壮夫陳編爛簡不足數
英雄快意無時無新亭灑淚河山愁北山移文林澗羞
謝公坦蕩稱逹者美人一去空江流君昔提衡當吏曹
龍門㧞地吹波濤一朝謪宦歸江海雀羅挂户生蓬蒿
此去朝元謁金殿世情冷煖應自見翻身臺閣雖等閑
著作林壑須輕健泰山巍巍五嶽尊上有日觀通天門
與君共坐東巖下静玩桑田海水翻


　　贈劉欽執

　　劉君十五攻文章胷次隠隠含星芒射䇿甲科屢摧挫
上書太學空昻藏落魄塵埃少相識日抱陰符事黄石
嚴生賣卜不論錢匡子傳經徒鑿壁生乎顧我長開顔
相思来過天台山入門正值新酒熱爛醉共話烟雲間
夜長風狂銀燭冷雪花灑靣衣斕斑勸君且莫求神仙
武陵桃花迷歳年勸君且莫學劒術五矦驕貴輕才賢
詩書滿腹不餓死古来豪傑盡如此君不見商王圖畫

求宰臣直是窮巖版築人

　　送陳子魚往霅溪訪劉南坦

　　故人歸耕霅溪上白日閉門無客往扁舟乗興吳門来
一片髙情落烟槳越王臺西春雨深震澤波濤方泱漭
楊花㡬時飛已空碧草青蒲抱隄長草堂相逢將奈何
但云酒熟来經過傾壺一醉便歸去莫問門前張雀羅
不見劉君幽恨積憑君附書報衷憶人生强壮豈長得
何用驅車逐南北


　　周别駕宅看花

　　周侯方庭大如案四敘種花香不斷日髙散衙一事無
手汲清池自澆灌鮮英的皪赤瑛珠宻蕚紛披紫絲幔
芳根異種多難識粉蝶黄蜂暗相喚西鄰迂叟饒閑情
叩户時来索花看一来一醉酒千鍾月俸依稀費多半
君侯莫厭頻来過人生樂少憂患多與君聚散同落葉
不醉花前將奈何

　　平寜藩後上喬司馬


　　太行西横天下脊降神昭代生喬公突如大嶽起中域
培塿瑣細安能同又如巨壑動千頃澄鑒品類含光融
今之留都古豐鎬九廟翼翼崇𤣥宫周南節鉞帝所授
文武韜畧雄江東羊祜綏懐亘千里蕭何填撫熙羣工
石城鍾阜倍生色龍虎吐氣長葱葱去年劉濞逞兇獷
烏合羣盜持刀弓出門北望色沮䘮髑髏已属提携中
亞夫髙卧足不動兵符飛羽須臾通上游屹張掎角勢
諸道兢奮勤王功舳艫百艘竟崩潰烈熖一舉鯨波紅

我皇英年孝且武金戈鉄甲臨元戎喬公泣血扣馬首
小醜詎足勞皇躬獻俘受馘大禮畢跪捧翠華廻六龍
三軍凱還伐金鼓聲動海宇連穹窿明堂奏頌朝貢入
解澤下沛蘇疲癃勒功且立㑹稽石鑄鼎直盡荆山銅
雲臺功臣誰第一國論共聞歸發蹤侯王圭壁行照耀
山河帶礪何終窮&KR0008;也都門老賔客十年江海嗟飄蓬
喜聞鄉國再安堵遥逐父老歌清風但願天子夀考億
萬歳置公左右開宸聰芻蕘之言無少䝉永絶前日憂

忡忡

　　己巳十二月十四日夜雷

　　歳暮月望夜云午南山殷雷夹鳴雨蟄䖝驚詫鷄走藏
青帝𤣥㝠果誰主巫咸上天瞽史亡空臺無人識妖祥
披衣起坐殘燭下一夜不眠愁思長

　　寄髙州太守陳洪載

　　雪霽寒鴈髙登樓見明月故人在南海幽思坐飛越憶
南宫羅衆賔感君遇我最相親解韈誤承王子重推金

偏念管生貧青春縱酒長干道白日行歌淮水濵髙凉
迢遰别經年美政紛紛過客傳海畔明珠還夜浦花間
馴雉滿春田平生萬巻不虚用坐見古人歸席前男兒
立身貴磊落安得瑟縮推誰先為報田郎近為郡可無
書札問湘川

　　送陳漳州宗禹

　　九龍山前春草生麥苖覆壠雌雉鳴使君五馬齊雪色
錦韀左右垂朱纓𤣥髮清揚負才局兩都豪士傾心腹

山人聞君佩印来兩兩賣劒牽黄犢炎海風清不起波
滿城明月照絃歌想應露冕經行處把酒題詩奈樂何

　　送劉養和入臺

　　四月江南路積雨開新晴省郎躍驄馬健作青雲行看
君皎皎揚英姿廻山倒海自有時匣中龍劒皎如雪那
肯繡澁空藏為玳筵酒盡雙金樽仰天烈氣不可吞男
兒奮臂報知己豈顧一飯哀王孫

　　李少㕘宅林良花鳥圖


　　寫生之家不易得崔白以後稱黄筌國朝林良亦神妙
意㑹物象皆天然何年畫此雙孔雀尾上金錢猶爍爍
疑從五嶺翻然来飛入君家翠綃幕衆鳥瑣屑未辨名
鳬鷖燕雀各有情白晝如喧杜陵宅青春忽近長安城
攀條啄粒相頡頏時和自見萬物昌新蒲淺水雲淡淡
落花飛絮風茫茫髙堂展圖感我私却憶先皇臨御時
朝廷無事友朋樂日聴春鳥吟芳辭一從羣盜亂中土
萬姓倉皇執金鼓東村西落少人家燕子那尋舊門戸

虬髯將軍才且武一洗羣盜無死所見畫還思熙皥時
題詩却訢流離苦春来百物倘如舊勸君有錢多釀酒

　　題柯行人所藏秋水纎鱗圖

　　伊誰掇取瀟湘水鋪向長縑光瀰瀰碧牽文藻舞風柔
黄落衰荷抱霜死中添淡墨為羣魚魴鱮瑣屑各自殊
纎毫尾鬛空明見萬里江湖氣勢舒姑蘇野老困奔走
震澤扁舟落誰手展圖漠漠雲水生便欲垂鈎掛魚口
君失此圖何許年完璧再返非徒然請君袖取入京國

天邊時一賞林泉

　　安平鎮

　　安平鎮前石岸髙飛薨夹水壓巨鼇千門碧栁起春色
安居豈知排難勞昔日孝皇君萬方河水忽决黄陵岡
洪濤蕩汨失齊魯神禹不降蛟龍狂此地崩頽運道改
巨舸連翩落東海下民昏墊軫堯心朝廷經濟需元宰
司徒劉公社稷臣一心報國攄精神胼胝身任四載苦
版鍤淚墮千夫貧沉船墜埽黄泉下鐵石如山不論價

五丁叱咤驅風雷功成遂絶奔湍㵼宣防竹楗何足多
野哭一夜囘謳歌司徒哀痛轉謙抑中官武將碑嵳峩
碑嵳峩廟赫奕廟中牲牢今絡繹嗚呼誰人獨慙色

　　送沐將軍兄弟歸滇二首

　　將軍白晳美青年滇南世世操兵權君王重是攀龍裔
推轂親呼玉案前揺旌擊鼔歸荒服駐鉞張油向宗國
五鼎陳牲入舊祠萬燭迎鸞出華屋城頭日出征馬鳴
五矦供帳花連營紫衣官妓呈瑶瑟錦帶家奴抱玉瓶

曲罷揚鞭凌逺道萬里長風動秋草土吏椎牛勞後車
山氓驅象迎前纛諸蕃叩地當行軒世世樂受君家恩
古来卻縠稱儒將誰似風流在一門

　　樓船倚江揚大旗廻風簸日光離離百夫轉舵櫓如翼
千里只作終朝期金吾將軍年絶少牙弩射潮閒調笑
釃酒金陵王濬城焚香赤壁周瑜廟愛君文雅真特竒
大兄金印鎮西夷府中寳劵山河誓閫外丹心草木知
君到滇南春物美鶺鴒飛處棠花紫未開姜被説家園

先降韓壇問天子青萍切玉能成灰奔塵絶電須龍媒
上將用才多為國它年看薦謝𤣥来

　　宗伯毛公宅畫菜

　　貴家金屏冩生者競取纎穠鬪髙下獨憐意匠非世情
戲㸃嘉蔬氣蕭灑琅玕作葉璚瑶根筆底畦徑移西園
菁華荏苒過雨濕紫翠厯亂凌風翻黄花丹纈各未吐
胡蝶蜜峰俱已喧南宫宰相白玉堂掛之素璧生清凉
誰為灌溉劇抱甕我欲采擷盈傾筐豈無犀盤象筯大

官肉肥腴不快水雪膓對此薄飯每易飽踈簾欹枕青
春長虀盬之味安能㤀鳴呼虀塩之味安能㤀

　　碧雲寺

　　山中樓臺一何麗路人告是碧雲寺入門莫問造者誰
建寺以来初見此黄金為中門白玉為四墻檀心及桂
枝斵作棟與梁班倕督工墨顛倒窮肺腸但令偉麗後
莫比不用局束循王章主人退思坐中堂精神動天天
為忙山靈擘洞石開裂海若驅水龍彷徨眼中諸寺失

顔色可憐草木俱輝光吁嗟爾山何幸哉昔聞磽确彌
蒿莱牛眠應兆亦偶爾綺繡雜沓從天来爾不見列侯
金印何纍纍城踰百雉聖所裁又不見閭閻流冗多餓
死溝溪白骨無人埋攬衣上馬不忍顧臨風長嘆令心
哀

　　沈生来天台示予董子繁露

　　沈君布衣人藏書滿千巻開口談黄虞何心耻貧賤我
生與世多乖張交誼向君偏繾綣九月山城桂花白塵

飛郡齋無過客蹇驢箬帽雲中来忽若炎天墮松雪解
囊乍讀繁露書舉觴新薦望潮魚生逢竒事即快意何
必歌舞為歡娱我亦未得樂君亦不肯留仰視天台路
坐負桃源遊㑹須共釣石湖去莫遣歳月共悠悠

　　哭馬原思

　　斯人不可見荒臺空暮雲素琴漫發子牙指狂書豈及
羊欣裙騎鯨上天歸玉堂後米英俊日凄凉空餘故宅
髙槐在清陰滿院斷人腸


　　寄題俞魯用分綠軒

　　江南五月百草長芭蕉遶簷十尺强踈櫺曲檻静相映
坐覺幽綠生虚堂波文隠約㣲風動紅塵不到蒼雲重
榴花照眼徒為繁葵枝孑孑將何用太湖靈石髙突兀
此外唯須數竿竹名園廣宅非君心一咏一觴殊脱俗
我欲入軒分半主獨恨終年走塵土郡齋秉燭為君吟
蕭蕭一夜聞秋雨

　　送京兆聞君移順天


　　巍巍京兆古所雄民之父母稱聞公昔傳趙張不易得
今見徳政將無同去年饑饉多流亡溝壑白骨寒秋霜
今年甘雨起枯槁禾穂滿田如帚長南車北駕情悠悠
風吹甘棠馴雉愁㓂恂河内竟難借汲黯淮陽誰見留
折楊枝揷江路楊枝他年作髙樹萬歳千秋憶我公香
火常来乞晴雨

　　題王元章梅花和韻

　　墨池五夜飛𤣥霜素靈幻出梅花芳草堂忽爾見春色

氣序不得由勾芒空山慘凛層崖裂千枝萬枝綴瓊雪
水晶屏風踈影寒舉頭却見黄昏月江笛横飄黄鶴韻
遷人莫報長沙信欲取寒芳寄逺書轉愁旅思催蓬鬂
簾外青香撲酒缸千金莫惜日飛觴解道明珠交玉體
風流獨羡陳思玉狐裘䝉茸不知冷醉卧花前不須醒
夢来直上羅浮巔占却梅林千萬頃

　　題唐子畏山水圖

　　赤城霞氣連東海九嶷綿綿舜陵在曽逰兩地縱竒觀

疊嶂填胷何礧磈洞庭波濤拍雲天吳江長橋絶可憐
扁舟夜携二三子髙歌月下招靈仙歸来草堂老無力
山水迢遥苦難得蘇臺居士好畫手一幅盡冩蒼茫色
林壑髙深氣杳㝠空潭颯颯水風生開簾對此坐清晝
彷彿邀余萬里行

　　題王元章梅竹巻次祝鳴和

　　畫家妙品古亦稀髙人每號無聲詩淺夫拈筆率信意
豈解盤薄凝深思聊希形似即滿意難與神化論等次

子喬老仙烟霞骨劂出心肝洗塵俗身化西湖一樹氷
氣吞湘岸千竿玉映縑姿態闘纎穠轉手枝柯分直曲
山空自喜野人同歳寒敢謂吾曹獨補之墨梅稱絶倫
與可冩竹恒逼真今之畫圖兼二妙始信苦學能通神
草堂六月氣凄爽彷彿坐我清江濱白頭豈知老將至
對爾真足㤀冬春憶昨青陽廽綠草横斜桃李長安道
一夜飄風厯亂生可憐花葉紛顛倒塵世繁華有盛衰
朱門一閉無人掃與君開巻玩髙標絶勝對客談虚藻


　　賦煮茶圖

　　朱門酒肉如山海沉湎徒云性靈改松關㝠坐真天人
朗如玉樹生華采澗阿霽雪新泉清風吹石鼎茶烟横
悠然對語白日晩俯聴萬井蒼蠅聲

　　秦翁

　　江南賊来萬室驚太守倉卒呼鄉兵翁持黄金募壮士
長殳短劍如堅城猛勢憑陵賊逺徙衆欲論功報天子
老翁掉頭不相顧獨㺯魚竿下烟水君不見古時魯仲

連一書飛矢聊城全功成卻賞蹈東海慷慨長為人所
憐翁今持此亷退節何慙青史共稱賢

　　鄒平王畫竹為羅子文賦

　　冩竹貴神不貴色畫師俗筆難為力古来能事自天成
蕭郎文老何由得國朝作者夏奉常祇今僅見鄒平王
金殿晝閒一揮灑遂令縑素移瀟湘兖州太守得真跡
草堂白日寒雲積風葉當軒&KR0609;&KR0609;鳴霜柯倚座森森碧
清泉怪石映帶成即恐春笋驚雷生炎天對坐毛骨爽

便欲掉臂林中行嗚呼絶藝不可遇千金競買珊瑚樹
君不見寒士瀟條土木形遮道時逢貴人怒

　　送劉方伯赴河南

　　梁宋繁華古無比凋殘近自丙寅始私門剖刻盡錙銖
羣盜誅屠及妻子我分虎竹當亂離膏盲之疾安可為
公為方岳㑹昌運撥亂扶傷又一時春風病草回青未
一望傷心墮清淚

　　同祝鳴和賦長歌贈方思道


　　詩人雅尚唯林麓脱畧功名輕汗竹有時大隠入金門
瞥視浮雲立幽獨棠陵山人少工詩風雲萬變含精思
東南名勝不可數悉化肺腑生神竒狂逰狭小四百寺
醉醒只在西湖裏瀾翻筆勢雄萬人觀者如墻盡稱美
昨宵醉後抱膝歌佹詞怪語何其多旌旗繽紛躍天馬
鐘鼓颯沓騰江鼉看君工詩已成癖把筆千言不須廹
耻裁舊體駕曹劉直舒豪氣吞元白横絶四海如㝠鴻
伯勞飛燕徒西東今年㤗岳登日觀巨篇失却東䝉峰

歸来過杭留小草頓覺風花動流藻吾衰愧乏倚馬能
嘔血破研長枯槁

　　送潘方伯歸衛水

　　桂酒蘭舟湖水傍西湖六月似探蕩衆賓赤汗灑成雨
羡君道服南薰凉髙歌返棹日將暮青山倒映浮雲黄
荷花絶勝美人靣勸客留連各盡觴白壁青蠅豈堪數
富貴何如道傍土君不見二䟽脱畧東門歸赫奕髙名
照千古


　　紅拂圖

　　紅拂蕭稍紫麟尾夜半䝉羞見君子佳人絶代失相知
越國麄豪一何鄙天造草昧兮臣擇君幽憤結遏兮女
求士巻衣杖䇿趨軍門末路英雄儻如此蘭心夭嬌含
風雲莫歌行露嘲文君

　　賦芙蓉小畫送羅汝文赴鎮逺

　　錢塘十月交清霜落江水芙蓉蘸澄波顔色勝桃李可
憐桃李三月花紅雲碧霧競繁華亦知霜霰饒寒苦素

心所好何咨嗟君今五十已有餘南嶲猶乗郡守車强
賦幽花贈君别臨觴三嘆意踟蹰

　　送厯下陳生因柬花泉子

　　齊城七十何彬彬國風闊達多才人田横海島五百士
孟嘗門下三千賓當年義氣振四海至今作者猶殊倫
陳生遇我燕臺下鴻翔鳳舉驚青春廻鞭走馬復東去
落花飛絮悲行塵我欲因之向厯下華峰一訪平生親
笑騎天門雙紫麟周攬豪傑同逡廵上朝玉帝泰嶽頂

下見羣仙滄海濱丹砂入口生羽翼呼吸日月存元神
惜哉此志未易遂送君竚立空霑巾

　　京師三月謝張愈光恵料絲燈

　　客從滇南来京師遺我采燈光陸離伊誰鬼物歘作此
玉縷細滑明波瓈媧皇煉石結靈液織女摛錦盤文絲
蒼龍㧞髯老蛟泣畢獻技巧争神奇空齋秉燭試張設
五色炫爛驚妖魑東方月出相映射還似鰲禁元宵時
便呼斗酒縱春興忘却江南歸已遲丁寜篋笥好珍襲

明年相對還相思

　　贈錢實夫

　　君不見蒼龍鬐風雷未遇藏深池又不見丹鳳毛失路
慘淡依蓬蒿乗雲忽起沛霖雨向日長鳴冲紫霄錢君
磊落方少年立地可以升青天髙堂白髪須斗禄&KR1274;宫
墨檄来翩翩世人相見莫漫憐寳劍腰下懸秋蓮丈夫
勲業在反掌應侯蔡澤非徒然

　　沈金吾東麓


　　鍾陵之山天下無東麓佳麗傾南都五雲宫闕抱龍虎
萬井煙花張畫圖金吾將軍連梓里甲第髙起臨方壺
錦觴醉月調鸚鵡玉硯吟春教鳳鄒日領皇恩承雨露
時餘飛夢繞江湖

　　送南豐曹明府

　　曹侯若孤鳳不與羣雞同揮毫振風雅岸幘輕王公見
余燕京市把袂披心胷放歌登樓飲擊筑意氣雄新持
縣印南豐裏墨綬翩翩映秋水鸞刀瑩雪初發硎得君

亂絲為君理西江赤子罹罔羅頻年婦女持干戈願施
單父彈琴手聴取亷公五袴歌

　　贈謝少南

　　江左才華紛秩秩中間小謝最清出逢人咳唾吐雲霞
况復填胷富經術今年攀桂登南宫大鵬擊水乘天風
璠璵聲價吹嘘裏鍾鼎功名指顧中東橋野叟病且老
每望長安絶西咲致君堯舜在英年殷勤送子龍江道

　　贈許仲貽春試


　　淮河氷壮不可涉徐方走馬蹄凍裂念子苦寒當北征
到京恰換陽春月南宫栁絲揺綠烟曲江杏花紅欲然
三三五五少年侣半醉題名鴈塔邊

　　雲泉歌

　　蒼厓積銕蒼雲鮮中有百丈之飛泉銀河西傾鵲橋斷
玉龍下掛天梯連仙人愛向山中住日玩雲泉不知去
清凉一濯毛骨寒紅塵飛来無著處

　　許彦明白蓮詩巻沈石田畫金赤松題


　　珍圖白蓮何皎然盈縑風露臨秋鮮丹青豈同俗匠伍
貞素獨與幽情便璚瑶滿池琢不碎翠葉雨重欹仍顛
盛開欲落比雲散乍踈復密如星聫何不放筆鋪十頃
中間蕩漾吳姬船嬌歌艶曲互酬荅氷肌玉靣矜嬋娟
風流領袖自石田好事遺之歸攝泉赤松郢倡復絶世
後来和者難為前我欲西湖招勝侣金樽美酒斗十千
林逋宅前放舟去六橋曲曲相廻旋古人今人盡如此
安得夀命金石堅人間富貴草頭露不須錦瑟調朱絃

與君雪藕擘蓮子共唱新詩湖上眠

　　題楊司徒古松障子

　　昨從山中還草堂入門雲霧迷日光問之驚怪胡致此
司徒畫障懸東墻㡬株古樹形突兀老龍怒立當我屋
㤗山東巖五大夫參天氣勢無巻曲雪柯霜榦當夏清
耳邊謖謖風濤聲儼然邱壑在左右始信妙畫通神明
司徒應詔天上来捲亷清晝坐髙齋不須把玩山林趣
正爾相資梁棟材


　　夜飲西麓道院得秋字

　　天壇露下叢梧秋故人置酒消我憂清歡不知白日晩
明月忽照城西樓道人横笛試一呌寒龍水底聲啾啾
何不髙張二十五瑶柱邀取湘妃㺯月遊

　　題羅侍御所藏周必都古松障

　　昔年我登柱史堂古松畫障何昻藏樛枝從容豸角勁
霜皮錯落龍鱗蒼不知墨幹凡㡬尺氣勢直欲凌雲長
移牀盤桓坐其下六月不熱廻清凉畢宏韋偃骨已朽

乃有周老傳芬芳祇疑畫手太竒崛人間無此真棟梁
昨經南湘湘水曲夾道萬株俱突兀根老居人忘歳年
陰深過客逃炎燠郡齋正當蒼翠中三歳捲簾看不足
鸛鶴秋栖不敢定猿猱夜度愁還哭有時枕書相對眠
宛在君家畫圖宿君今作牧向東魯泰山大夫更竒古
我詩恐未盡君意請君自作喬松譜


　　息園存稿詩巻七

