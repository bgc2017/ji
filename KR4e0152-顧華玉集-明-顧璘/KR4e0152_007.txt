







　　欽定四庫全書

　　山中集巻三

　　明　顧璘　撰

　　贈荅詩共一百八首

　　陳魯南學士自山東寄遁志十絶和之

　　門接登山徑窻臨洗藥泉草堂幽意足况復近皇川

　　眺迥蒼茫外探奇紫翠中忘機同海鳥脫跡比雲鴻

　　清𤣥非晉代巖壑勝山陰羣從差强意時來醉竹林


　　攜樽登樹飲抱被枕流眠本性疎狂甚非關慕昔賢

　　真閒聊野服至樂止人寰肯為神仙誤虚尋度索山

　　新亭髙處望今代異風雲紫殿開京觀龍成五采文

　　星散南山寺乗春取次登封筒來往數隨處得詩僧

　　牛峯懸殿閣對削獻花巖感慨千年杏摩挲十丈杉

　　江動新林浦天垂大石峯四圍山萬㸃雲海濯夫容

　　舊路石岡僻新堂松塢深春風猿鶴侶扶杖逺相尋

　　寄荅陳大藩叅二首


　　官重今方伯旬宣事獨賢情飄五湖外詩出萬人傳玉
署虚仙籍春江夢釣船祇愁鳬舄影難離紫宸天

　　卧病春山裏勞君省閣思衰顔丹鼎笑晩計白鷗知應
接才仍拙漁樵興頗宜萬縁空欲盡猶自未忘詩

　　貽霷僧

　　埋頭不振蒼龍錫合眼猶持白馬經門外任教雙轂轉
堂中長對一燈青

　　贈金山僧圓濟


　　山僧扣我門秀發金山骨相見了無言空庭踏秋月

　　送斌上人㳺杭州(有序)

　　上人禪業清淨解楞嚴法華妙義余與石亭陳
公時往談説輒移日不倦今晨挑包荷錫來扣
山居云將東㳺呉越訪諸名山叅大知識以證
圓覺請余作偈導之余不善偈為贈一詩因憶
杭州郎沈諸君陶謝流亞也往開蓮社暢塵外
之風不愈於縛禪寂乎爾行矣請擇於斯二者


　　斌公禪林秀前身海潭龍明珠濯清水本性長玲瓏少
事大虚老空門初發䝉拜趨陳莊座金箆刮雙瞳低心
達磨壁捧鉢曹溪宗天界大叢林跏趺坐堂中頭陀滿
四座發難如扣鐘吾衰謝抖擻卧疾維摩宮與子强荅
問而豈明真空支許方外交聊以息微躬今晨告余别
遊方海之東禮佛普陀島叅禪雪竇峯青蓮被寒沼白
月懸秋穹行色有佳景歸雲無定蹤我有振衣地寄在
杭萬松浩𣺌湖海接逶迤巖壑重爾往結蓮社陶謝將

無同長謠寫心曲託寄東林風

　　分題得秦淮壽龍致仁

　　秦人鑿淮古城磧秦時流水今如昔地下黃金空自深
天門紫氣逾輝赫六代煙華漲錦雲龍江鷺渚澄青碧
形勝今開天子都風流更隠幽人宅幽人抱藝入承明
能使四海傳髙名翻然解組歸淮水笑弄漁舟自濯纓
聞道舍傍葛仙井的爍丹砂徹夜明與君共泥紫金鼎
手把霓旌遊太清


　　壽姚孟恭七十

　　脩竹老翁何所求紫芝歌動傲王侯逃名豈羨金門貴
學禮仍看玉樹稠大道長生唯藥鼎清談終日有茶甌
堪誇世範傳儒素已許鄉評占勝流

　　壽易太守士美

　　清修鄉國老文儒後輩蹌蹌總不如黃霸有才聊試郡
伏生從少已傳書髙才晩剖荆山玉美政新還合浦珠
林壑光陰方灑落莫教門外候安車


　　答汪中丞見懷

　　雅望同歸天下賢知心初附白頭年擬將東海論交誼
幾向西湖費酒錢石澗行臨三竺水茅亭吟對萬松天
相望千里能相憶滿紙髙情護碧煙

　　送林伯章

　　金陵帝城天下㑹名勝從前特稱最觀風季札自何來
巍冠峩峩垂緩帶龍山虎阜翠煙浮曲浦澄江素月流
唱罷驪歌向人别城西一訪謫仙樓


　　贈秋官葉敬之奏最北上

　　三年持法白雲司直道人歌張釋之竹簡下帷工舊學
桃花留縣有餘思每縁正氣瞻台嶽幸接交情老鬢絲
才俊爾來多近侍看君搖佩入丹墀

　　贈沈少剛

　　東浦清清連太湖太湖水光秋可娯美人乗舟明月底
戯引驪龍出弄珠黃公壚頭沽酒醉一曲呉趨天下無
請君早出濟黔首歸來東浦隨吾徒


　　贈胥大夫

　　洞庭水波混天色君山嵯峩奠江國岳陽樓頭一開眼
造化髙深坐中得紫綬若若方離腰浮生萬事如雲飄
采服諸郎逓起舞醽醁滿泛黃金瓢醉醒不復問天地
日倚南窻咏松桂仙老休傳九轉丹大夫自度三千嵗

　　雛鳳行賀李少宰夢弼生子

　　雛鳳本出西崑崙百鳥奉之巢帝閽大聲皷鳴震海水
羽毛煥爛光朝暾銜書獻瑞降神德門乃為少宰之子

司徒之孫英物生來不嫌晩秀骨墮地人傳喧犀頂雙
開日月角公侯異種由根源鄴侯萬巻行可展立地便
見乗華軒家書飛鞚入東省看君黃氣眉稜鶱兩鄉競
作湯餅宴莫惜爛醉雙金樽

　　相士呉立

　　希夷漫讓麻衣術禦冦元藏杜德機燕頷紛紛食肉相
龍門寂寂釣魚磯

　　贈謝應午


　　志士抗髙節末俗寡所諧出門各有務疇能喻中懷契
合將焉託睠此庭中槐孰謂爾無心達性乃弗乖榮謝
委時義强幹屹不摧吾志茍如此何必求形骸

　　贈馬大承道超貢上禮部

　　金膏水碧不易得馬生才華傾衆人昂藏塲屋每脫畧
一躍便致青雲身聖朝禮樂復元古隋唐科目安足數
玉階獨對天人篇舉頭思與䕫龍伍鄉國從來盛俊英
蹇予乖剌老無成拂君寶劒出門去早取千秋萬古名


　　贈惲司勲器之

　　干將無留割奇驥刷千里磊落惲司勲天才豁所委研
精綜天人識微洞𤣥理排蕩五行家力破管郭壘領郡
懋循良司農廣儲峙䇿功龍飛鄉天子知姓氏三命登
吏曹士類鑑如水古稱裴叔則朗照宛相擬奏績明光
宮履聲徹階戺留之置左右啓沃自兹始

　　雲厓

　　匡廬蒼蒼五老峯彭湖倒蘸青芙蓉峯頭雲氣日五色

散落厓谷生春容子晉吹笙紫宮裏拄笏看雲時隠几
雲兮雲兮心共閒不逐秋風渡江水

　　贈黃仲實太常

　　嘉遯息巖壑朋㳺寡諧親匪兹慕狷獨動靜理自因同
人念蓬宇惠然逺來臻契濶既以展觴豆亦間陳沖襟
共披豁時卉况鮮新神聖恢皇綱朝有明哲臣流惠及
畎畝粒食終垂綸

　　贈馬督府


　　將軍美白皙朗然玉山行胷填六韜書膽氣森縱橫往
年鎮幽朔軍令肅且明彎弧揷白羽破的矜驍騰設伏
殺强虜開邊廣屯營犬羊悉敗北咋指逃榛荆太行竟
為險嶻嶪亘長城千秋屏翰地再見李樂生時平納虎
竹袖手居留京讀書不出户緩帶含餘情調笑射楊葉
猿猱屢號驚雲間鶖鶬羽往往落虛抨把酒登鳳臺北
望煙雲平醉拔龍劒舞繡澁鬼血青頗聞燕趙士踴躍
思雄名朅來拜新詔起握南府兵驊騮試按轡無乃枉

其能近者居延塞烽火劇流星天子日側席籌䇿勞公
卿君今謁丹陛嵩呼致忠誠何不請長組奮臂抗先旌
蛇矛耀白雪直擣單于庭丈夫貴許國退遜非豪英子
儀伏回紇充國制先零豈必待擐甲折衝由先聲畸人
卧山谷十載懷相傾簮盍雖云樂所希王國寧

　　於淮水東贈徽守王行之二首

　　王尊元直道顧凱一狂生邂逅風波地相看義氣傾雲
消山自得秋近水偏清握手旗亭暮那堪去住情


　　新安江見底擊楫興如何日轉雙旌影風傳五袴歌名
髙翻借郡道古拙催科此地賢人衆毋辭握髮多

　　柬金許二生下第歸卧病

　　二仲來疎榻滿塵青青林竹映階新還家頗恨垂髙翼
閉户應憐養谷神長路風雲難適意故山薇蕨有餘春
聞君已斷窺園路更註春秋紹獲麟

　　和羅女文悼妾二首

　　斗帳紅羅雜組裯陽臺雲散夢無由靈飛月殿仙為侶

鬼落星宮命見仇金屋舊恩何處所銀河秋望此生休
欲知清夜傷心地畫燭燒殘獨倚樓

　　水榭花臺失舊蹤新秋風雨罷芙蓉也知尤物終先壞
恨殺傾城不再逢墮淚難禁圑扇賦埋愁空起若堂封
魂歸莫向家鄉去楚水淮山一萬重

　　送廣寧伯還京(代人作)

　　江上樓船畫鷁飛波搖采眊倍光輝功髙大室山河誓
令肅行營虎豹威白露迎寒霑客斾彤雲開霽引朝衣

獨憐南府多賔從離恨依依望轉迷

　　贈蔡别駕(復元)

　　蘇臺對酒忽經年淮水論文更别筵麗藻流傳都下賦
甘棠歌頌召公賢宮袍曉濕鍾陵雨官舸秋迴震澤煙
臺内借籌均二稅願將周禮贊成宣

　　短歌贈羅女文二首

　　鍾山嵳峩入紫㝠百靈獻秀開金庭大江奔騰龍虎躍
千峰散落南天青道人築室天印下丘壑重重到茅舍

謝墅花驕羅綺春秦淮舟泛星河夜人生强健早歸來
日月持光送酒杯麟閣功名有時命何須長戀黃金臺
橋東曳杖隠淪客抱琴來尋莫相絶

　　世路羊腸莽荆棘江上漁舟獨瀟灑五湖何地非吾家
相逢並是同心者北風起兮雪片飛山川搖落鴻鴈饑
地映呉天白如掃唯見松栢青依依大魚浪蹌飛不得
小魚僵死手可拾妻孥白飯盡一飽豈向朱門乞殘炙
黃天蕩深萬魚聚我與老翁蕩舟去


　　送楊督府還關中

　　林塘小隱帝城隅時枉元戎問腐儒傾蓋交情唯古道
填胷兵甲有陰符㢘頗去國仍强健蕭相成名在轉輸
歸去灞陵秋獵晩莫嗔醉尉夜喧呼

　　送彭年

　　畫舸來自呉江水皇州踏遍諸名山天門表裏金銀闕
陸海東西虎豹關橫笛正逢秋月滿題詩渾亂錦苔斑
柴門久待嵇康駕願爾棲遲且勿還


　　寄蔡九逵

　　縹緲峰髙碧霧重仙人樓閣隠玲瓏新文出世諸生法
大道行天萬古同未見江湖徴李泌每勞卿相問王通
休誇林屋煙霞勝霖雨蒼生望未窮

　　寄王履吉

　　石湖東畔草堂低日日乗舟泛越溪鼎轉丹砂驅鶴守
匣封雄劒惱鷄啼林中餉客蒸黃獨澗下褰裳弄紫霓
愛爾棣華情不淺詩成强半憶征西


　　送羅誠甫訪新安王太守

　　黟江水澄清見㡳黃山裳發煖薫人京華欲問新安政
十月聞君踏早春

　　沈懋學㳺金陵歸杭(六首)

　　王㑹車書一統尊神京南北控乾坤長江險作雷霆鬬
鍾阜髙為龍虎蹲

　　呉越千山斷續青西湖那似大江澄東來歴歴看形勝
獨見彤雲護紫庭


　　茱茰錦帶繫呉鈎半醉來登太白樓喚取美人歌白苧
任教明月下西洲

　　君到金陵秋氣新紫茰黃菊照江滣崔嵬一片龍山石
又見荆南落帽賔

　　青山一洗煙華色徐庾空流怨曲長才子來觀商邑盛
却歌殷武頌湯王

　　詞鋒撇捩鮑叅軍畫法侵淩鄭廣文長傍牛車歌白石
空傳鵷侶滿青雲


　　賦陸如愚白谿上

　　倒注銀河水潜通石澗泉月寒鋪素練雲凈濯青天照
影鬚眉見澄心氷玉懸時看氣五色隠隠發龍淵

　　送王子新㳺&KR4133;川

　　王生龍鳳姿夙慕嵇阮蹤舉目局四海何心顧樊籠詞
標文苑秀書擬絶代工端居不出户華譽溢金鏞浩蕩
五嶽懷婚嫁猶未終問訊罨畫溪結想三茅峰采芝共
誰飱石髓或可逢顧予疲薾人枯魚困泥中望望紫煙

駕引領遡長風

　　送許彦明往松江二首

　　結友不知心履綦空累百與君山林交心跡兩無隔不
見輒相思相見終昕夕嵗暮誠寡徒繾綣荷三益今晨
叩蓬户車馬有行色臣恣山水㳺亦以衣食役畬田間
三泖霜落事秋穫言念四體勤顧此十口迫浮生寡懽
悰𤣥髮亦已白天寒早返駕勿作久㳺客

　　東呉多勝友逺念因君勞累嵗不一見每慙平生交扁

舟過蘇臺覽勝虎山橋笠澤控海口登丘望雲濤髙詞
競摛錦古意相投膠水國早寒夜霧盡霜月髙清宴出
美酒鱸魚解鸞刀窈窕子夜歌依稀白雲謠因之發幽
興併令塵慮消

　　贈汪生然水

　　愛爾温如玉丁年即善詩名從三辟重身作五侯師醉
月淹京國觀濤歴海涯還家事幽討長下讀書帷

　　題濯足圖壽陳隠翁


　　尹山山下湖水浮仙人髙居湖上頭嵗取灌田供薄飯
時來濯足弄扁舟塵埃濯盡玉體清手攀瓊樹踏雲行
子孫學文兼學稼咫尺不入夫差城我心愛之恨莫從
蔦蘿空思附長松遙持海上千年酒寄向湖東七十峯

　　贈雪舫君

　　北風天地肅大雪何繽紛長江夾萬山千里同一雲江
水東北流素光靄氤氲恍如黃天蕩歴亂鷗鷺羣又如
海門口白蜺駕龍君道人發髙興放舟龍江濆燕磯風

飄飄石㠶浪沄沄中流自鼓楫前浦金焦分手持一斗
酒坐玩波濤文浩歌黃竹篇十斗乃微醺登艫指東海
蓬閬窮無垠誓把安期袖看曳飛瓊裙迴風却返棹未
得通殷勤下顧濁世士塵網徒糾棼歸來雪微止西山
帶殘曛却笑剡溪上杯水安足云

　　贈朱子价

　　入洛新傳小陸才通家能為李膺來清風坐發幽蘭詠
逺興春流曲水杯舊樹閲人經兩世啼鶯向客囀千迴

翩翩彩鳳雲中翼徙倚髙梧病眼開

　　送王九之入京

　　澄江館前江水流征㠶五月下揚州玉京臺省多知己
㑹聽常何薦馬周

　　贈蘇州教授錢宏甫二首

　　傳道青鞋入舊京亂山何處覔經行因君却夢西湖色
一夜垂楊滿目生

　　蘇湖敎法胡安定漢代醇儒董仲舒組繡空文麾舊習

虚無髙論大新書

　　書畫上贈總憲王公

　　煙霞地隔青林逺日月天迴紫殿深浮世行藏非二道
達人憂樂本同心

　　陳九臯將㳺五嶽過余贈詩輙答四韻

　　白鶴東來毛羽奇翩躚上國振光儀雲隨五嶽仙人仗
錦爛三都才子辭過眼江山皆有色懸壺日月漫無期
嗟予老病蓬茅下煙水逍遙劇夢思


　　與王佺

　　長安季主洞幽明市肆談𤣥折賈生抱病老人茆屋下
倚風欹枕聽江聲

　　和答同年朱君佐邦伯二首

　　四方綱紀日夫子耀龍光小試關民社髙才失廟廊風
嚴松力勁草盛豆苗荒耿耿循良傳千秋數趙張

　　馳驅空病骨偃仰負清朝獨采山中藥期尋海上橋懷
賢歸水鏡憂國望星杓千里聞金奏泠泠勝九韶


　　贈王光禄克明遷北寺

　　燕山控華夏中天開紫京聖皇握宸極萬國朝繁星金
陵舊豐鎬庶府羅公卿夫子光禄彦雄才能發硎討叛
奮南楚四海馳英名五等未儋爵三命詎為榮密勿紫
泥詔宵旰側席情簡知由一德而豈資割烹五味濟其
和雍雍事調羮髙爵日以峻泰階行且平山人伏巖谷
永願歌德聲

　　贈别張汝益還松江


　　金陵菊黃酒如乳呉船繫在江亭樹玉尊狼籍猶未收
浮雲已暗君行處草堂索莫増離愁羨君髙義古人流
緼袍不恥狐貉立千金一諾憐交㳺愛而不可見去亦
何時來明來挾策朝天去遲君一醉鳳凰臺

　　贈鄔户部佩之入賀元正

　　魏闕元正會萬方鎬京奉使羨仙郎旌旗過岱衝祥雪
冠佩朝天近御香龍護衮衣當五位鳳調蒼律應三陽
兩都擬就張衡賦併獻丹墀薦壽觴


　　哀歌行弔周封君

　　君不見太阿錚錚豺虎讐鉛刀繞指矜和柔又不見寒
松蒼蒼澹無色桃李榮華耀朝日蕪陽封君不可起前
輩典刑今遂已片言鄉黨倚泰山千金散義如流水蔡
邕不愧有道碑涇野傾心逸民史嗚呼故老凋喪人則
哀髙門赫赫空成灰

　　寄壽仲憲長與立

　　淮南小山真得地洛下耆英最長年入竹琴尊明繡服

倚雲蘭桂布芝田門庭舊訓鄉人法服食奇方海客傳
後圃種松今已長稱觴應傍老龍邊

　　寄壽方僉憲時鳴

　　清朝早脫惠文冠石浦雲濤拂釣竿伯仲大名天下重
行藏全節古人難居山嵗久松鱗老閉户秋髙桂樹團
青簡丹砂皆長物酒杯花蘂足交歡

　　和女文自壽二首

　　天印峯頭望太空海天㝠漠快髙鴻煙霞窟宅將儔侶

玉雪襟懷見始終曳履那霑東郭雪枕書長占北窻風
虚無大藥千年鼎潦倒滄洲一釣翁

　　風塵無路上漁蓑林壑逍遙樂事多花底笙歌傳酒賦
水邊臺榭散行窩素心一任浮雲變華髮其如大藥何
新買小山皆種桂綠陰青子任婆娑

　　送譚子羽歸真州

　　鄉國富才英譚生最清發衆中挺眉宇開雲見華月腹
笥書崢嶸罄折口恒訥賢關三千士讓爾名突兀長江

隔家林定省暫歸謁槐黃赴秋闈一戰建奇伐手持青
瑤篇騰踏獻金闕

　　贈斌老

　　山僧無事睡方濃夜半何人忽打鐘背却松陰還露坐
月輪髙照殿西峯

　　送徐禹量逰&KR4133;陽

　　寶劒青驪照國門飄飄豪氣識王孫車前掛得椒漿去
瀨渚先澆烈女墳


　　贈孫三

　　江左孫郎義士風解披心膽結才雄耕田帝力果何有
避地隠淪將爾同淮水皛茫雲霧外草堂疎散竹林中
更憐天印山頭月長照樽前酒不空

　　輓白巖太宰喬公

　　世業韋門盛時名魏相優銓曹標宿望留鑰領諸侯廟
議山難轉人才網盡收金天髙太華滄海納羣流國有
蓍龜在人傳藻翰遒江山饒賞詠劒履獨行休再擬經

綸起俄成汗漫逰丹青歸大化帷幄罷前籌殄瘁邦家
䘏風猷史閣修舊交紛雨泣異域𦕈雲愁一奠猶無所
相知豈盡酬唯應晉川水遙會海東陬

　　送劉生承恩歸太原秋試

　　麟角鳳嘴見者奇火齊木難光陸離太原劉生氣殊衆
年甫二十髙名馳韋賢相業更三世戴聖明經傳博士
白壁風儀不動塵洪鐘扣答如流水寶劒腰懸明月光
秋闈小捷何足當看拖内殿青絲履笑踏君家白玉堂

白玉堂非難取胷中家學貫伊呂千秋萬嵗奉明主

　　清曠亭酌酒同許隠君贈别臧子明進士春試

　　卧病空山孤草亭玉人髙駕扣巖扄開樽勝地臨千嶂
揮麈清風倒六經三月杏園看走馬幾年書閣照囊螢
丈夫事業須强健羨爾登朝兩鬢青

　　和趙克用自壽

　　髙人定性謝韋弦可怪臨書尚作顛白髮交㳺多後輩
青山行樂有前緣忘機盡散談棋社好事仍抄種樹篇

塵海風波終日異醉鄉泉石自年年

　　壽華母

　　萊婦仍聞住帝城班姑何必敎宮庭家規累世傳為訓
子姓成行頷不名舞鶴自能翻壽曲蘐花元解散憂情
瓊筵繡軸尋常事總讓髙門孝友聲

　　壽徐禹量母

　　綺閣斑衣呈壽酒玉山丹實走仙桃傳詩令子人倫重
開國元功地望髙河鼓雙星爭送巧秋千百索逓分曹

相誇綵線清燈下閒繡宮雲滿素袍

　　贈仲菴鄔封君

　　俗士各有營髙人澹無欲締搆青霞居吟諷紫芝曲境
空遺安排形忘破羈束莊生賦逍遙老氏捐殆辱杖屨
金焦峯夢寐江樹緑有子奉滫瀡無煩問缾粟

　　贈顧生斯道

　　崑崙鮮頑璞丹穴無凡禽吾宗著東呉挺拔皆秀森羨
爾甫弱冠器宇遂澄深神駒未展足龍泉斂銀鐔耽𤣥

託雅志和衆敞虚襟古稱黃叔度汪洋浩無潯若翁信
不忝克肖生寧馨朅來㳺建業周覽龍虎岑髙歌臨長
江泠泠有餘音顧我山中居慰意良已深彈琴對秋月
款語脩竹林明朝動歸檝遙懸天末心

　　金元賔自呉赴山中商定王履吉遺藁臨别有贈

　　王子不可作遺編重南金珊瑚逸海底鐵網勞行尋元
賔奮髙義搜羅逮幽沈玉札聚緗帙虹光耀詞林𤣥經
不覆瓿侯芭名至今完此連城寶重爾傳燈心四海莽

寥濶誰應嗣知音

　　送呉銑入楚

　　岳陽樓頭江月輝洞庭湖邊燕鴈飛秋深獨客興方逺
天際孤㠶風正微九日他山茰菊酒百年空谷芰荷衣
武昌沈約多詩興聽賦蒹葭贈爾歸

　　田舍聞柴京兆致仕

　　卧病空山秋草深愁聞京兆謝朝簮吾民薄分去慈母
野老獨吟傷寸心茂樹清流從所好朱絃瑤瑟有遺音

扁舟東下三江水極目浮雲白日陰

　　和嚴太宰生日

　　豐鎬幾年淹吏省虞廷多士望朝衣台衡地重公何晩
金玉文髙世所稀共識皇情優且渥莫疑吾道是邪非
傳聞稷契頻推讓黃閣風清正啓扉

　　贈陸司諫浚明㳺金陵還呉

　　陸子入金陵飄飄若神仙足著逺㳺履髙詠名都篇朝
攀虎踞石夕弄湯池泉窮搜六代跡下拍靈運肩它人

安得近相攜唯惠連睠余卧江海杖䇿枉茅簷㑹面驚
髮改吐心知性偏問渠解綬故舉眼睨青天呼酒不停
飲竟醉眠花前凌晨告别去往就丹陽船浩蕩震澤水
相望空雲烟

　　山橋候送王道思

　　念與髙人别郊圻出餞遙陽烏先羽節夏葉暗河橋鳳
起文堪羨鵬摶勢莫招願旉鄒魯化終贊聖明朝

　　壽楊山人


　　巾舄飄飄山澤臞偶然㳺戲入皇都花前絲竹堪陶寫
橘裏碁枰絶呌呼舊説登仙多鶴骨誰家生子盡龍駒
漢廷丞相張蒼老羨爾能傳大藥罏

　　題印空巻贈楷僧

　　皎月天空那有影寒潭風動始生鱗心從定後離塵刼
眼在無中見法身可信住山元是幻也知荒殿不須新
須彌亦合俱推倒臨濟曹溪若個親

　　贈施子仁入汴二首


　　君上夷門瞰大河遶城秋色起洪波梁王賔客知誰在
莫唱蓬池阮籍歌

　　熊轓皂蓋大梁㳺回首金陵二十秋聞道西關子城下
鴈鴻飛盡水空流

　　郊居寄陳九臯

　　髙人棲道院逸思滿秋山鶴立天壇净梧飛露井斑幽
探行獨影麗句動羣顔可信金陵勝皇居紫翠環

　　陸浚明再逰金陵


　　一片行旌去復來名山千疊繫髙懷不辭淮水迎風棹
要縱秋臺玩月盃李白綺裘人競看謝安歌扇客重開
雄豪今古知誰識玉笛胡牀漫自哀

　　贈張濟民

　　長桑飲上池能見垣一方華陀得神授為人滌肝腸豈
不絶塵軌終然稱譎狂張生仲景後起自秦越鄉少年
讀素問淹貫靈樞章執脉炳内照先幾決存亡聲名徹
四海豈獨傳維揚訪余空山曲相留但壺觴形骸委大

化何心扣災祥唯有好山癖所願足力强囊中有靈藥
請授一匕嘗

　　送陳九臯還山陰

　　秦望山人草木衣能令巖壑動光輝逺逰呉楚詩名大
長揖公卿禮數稀摩詰風流兼善畫嵇康豪宕本忘機
都門不久留君住手把幽蘭賦式微

　　贈别張榘還真州

　　長江水如一匹練與子隔江少相見春來對酒花滿枝

冬去寒林積氷霰人生萬事在少年功名早奮三才前
舊穿楊葉有妙手此飛便合沖青天爾不見漢家文學
稱揚雄晩詆詞賦為雕蟲它時得路展經濟後有韓范
前䕫龍

　　哀攝泉居士三首

　　天意真難測仁人竟不延長辭淮水月何賴攝山泉尊
滿仍餘酒囊空豈剰錢想應生滅際已悟大乗禪

　　𤣥度先朝露逢時輒損歡城春花月慘江晩水雲寒苦

調悲隣笛清風憶素冠山南多舊寺那忍過長干

　　感激投膠契酸凄屬纊言白頭餘積恨黃壤誓酬恩往
事成今古交情接子孫獨憐孤鳳羽能慰九泉魂

　　答蔡九逵新春旅懷見投一首

　　把耒空山學治生雪寒人靜始歸城倐驚江檻新梅色
猶記春梁乳燕聲過眼嵗華添老鬢閉門交態任浮情
中郎好古翻多事爨下仍聽朽木鳴

　　壽張時琢(東海翁子也)


　　海翁醇儒冠文藝乃餘事巋然英憲朝海内勤仰企
天人騎箕歸龍種發神驥伯仲忝周旋晩交屬其季詩
名動巖壑家雞習書字穆穆孝友姿五常白眉異庭階
衍芝蘭諸孫更嫵媚西來乞我詞獻壽為遙致既驚瑤
環相益歎箕裘世大德享未終後嗣宜爾熾祝君壽千
年孫子據髙位源源餘慶流乃盡天報意

　　送楊晉卿赴桐鄉

　　飄飄黃綬早臨民鄉國髙才每羨君官棹近連藩省水

縣齋長對甑山雲蛟龍遇物多濡澤奇驥追風自出羣
世徳循良應不忝祇今臺省重求勲















　　山中集巻三

