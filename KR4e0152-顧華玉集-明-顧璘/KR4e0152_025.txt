







　　欽定四庫全書

　　息園存稿詩巻四

　　明　顧璘　撰

　　五言古詩

　　客居雜言七首

　　睠睠都城隅流雲泛春陌餘寒散林莽羣芳展佳色賴
此清尊酒慰我逺㳺客獨酌臨髙堂清吟遲華月

　　客思何悠悠堂深澹孤燭遙情續更漏流光變春服道

拙幸逢時名㣲恥懐禄青雲有脩程所向貴知足不讀
老氏書何以蠲殆辱

　　遲陽照東軒淑景媚清曉暖吹蕩輕花晴光悦幽鳥披
衣俯前楹茸茸見新草感時思故鄉懐人傷逺道南望
登髙臺長河波浩浩

　　端居忽成月頗協幽求盟探書仰聖蘊染翰輸芳情開
軒枉儔侣促膝叙平生所樂幸有諧虚名何足營

　　草生不擇野雨落不選池曠哉天地心含𢎞本無私楚

弓昧得失魏寳恣夸毗秉心戾大道菑害良由茲

　　閉門散書帙覽古復觀心卓彼聖哲徒逢時善升沉在
埜道為土登朝身即霖垂輝照千古耿耿流華音

　　象弟慕琴觝盖井入舜宫管蔡騰流言周公安得忠利
害茍相軋骨肉且莫容海深舟可濟山險梯可通梯山
畏天雨濟海憂天風風雨固弗測我行焉不窮願言剷
髙深坦坦四域中

　　夏日觀畫障作二首


　　端居抱煩鬱赤日懸庭央展圖挂素壁暗爽生虚堂潏
潏水鳴瀨蕭蕭樹含霜道人多浩思坐閲羣山蒼把筆
念明哲空令毛髪涼

　　秋容曠千里冉冉入舟墨山靄朝夕雲湖明滿堂色林
聲隱瀟颯崖勢宛傾仄扁舟鼔枻翁圖史昭隱徳深𠂻
諒有在沉冥詎能測

　　植竹

　　山人抱沖襟幽居植修竹靈籟間風雨疎陰靜炎燠至

性茍相成浮生澹無欲聊持一樽酒長歌片雲緑

　　晤言

　　抱道思避喧結茅在空谷忽枉同心人來共山中宿落
落泉挂巖蕭蕭葉辭木林寒物態減嵗晩天氣肅幸有
盈樽酒可以慰幽獨

　　知山堂雅集二首

　　嘉㑹終夕景初星映寒池寂厯山水思聨翩風雅辭清
夜方向永舊懽良未移無為坐乖别忽復懐今茲


　　晏坐清觴疎苦唫寒燼落幸逺絲竹喧轉羡幽抱廓留
懽就閒軒延望倚虚閣寄謝招隱篇居然得邱壑

　　有贈

　　寳劍千黄金相逢託相贈千金良已多誼氣乃足稱匠
石不虚斵子牙輕衆聽鳳凰鳴青梧恥與羣雞應朂爾
抗髙風相將謝卑佞

　　行藥至溪南偶成

　　抱痾掩荆扉出户已寒節新晴步南溪草際見殘雪仰

視日光㣲始驚天氣冽敝裘有餘溫濁酒堪獨啜羸軀
尚能存暄月㑹當别

　　碧溪

　　落落髙梧陰俯瞰寒流碧㣲雲過疎雨秋容澹無迹魚
逰緑藻晴鳥下青蕪夕興至每垂綸歌罷還岸幘漁父
兩三人時來共爭席

　　清風

　　幽居屏羣慮散髪坐虚宇清風巻帷入偶爾成賓主歌

諧衆籟鳴醉散長襟舞列仙𦕈何之神逰越千古

　　築室

　　蚤懐嘉遯志築室山之偏室中何所有古書且千篇飛
雲流空淨皎月當户懸獨覽髙士傳遙心兩悠然

　　贈孫思和

　　東林一片石緑蘚生秋㾗時招葛巾客對坐傾匏尊俯
愛澗下水仰觀枝上猿誰能策羸馬日夕依朱門

　　燕臺夜贈人


　　寒宵漏方永華月生髙林道人有幽抱起步東巖陰悽
惻海内事浩蕩平生心髙歌燕臺下曲盡意彌深

　　古意

　　青青琅玕葉粲粲黄金花枝葉相糾結不殊松與蘿雅
操厯霜霞幽意諧巖阿豈無衆草色不久當奈何

　　湖上

　　舟聚湖水渾舟散湖水清潛鱗畏夜泠浴羽驕冬晴潮
回沙篆合風過波文生片帆掛暝色乗月中流行弱艣

泛浪怯長篙觸石驚艱難渡前浦寂寞泊孤城冒險諒
知悔所志功與名何如澤畔漁扁舟寄身輕揄竿踞谿
石長歌對滄溟

　　春日奉懐邊庭實期㳺道院

　　思君昔去逺迢迢千里程見君今且邇峩峩限嚴城逺
别心尚緩近别苦牽縈弱栁布芳景流鶯變新聲羈栖
獨成感荏苒空含情願㩦同心侣共恣中林行行歌踏
瑤草逺眺春烟生


　　逰道院一首倚前韻

　　青春客京國王事靡見程佳辰結儔侣覽彼夫容城髙
興如逰絲縹緲雲中縈花嶼列棋局松林聽經聲偶然
謝塵鞅亦慰烟霞情俯瞰碧草出仰視白日行乗時不
娛樂偃蹇虚吾生

　　對燈次金大仁甫

　　西軒夜深沉燃燈坐相對丹虹卧騰光朱䖝聚成軰雨
熖拂檠低風輝裊窗碎燭幽犀角靈投炎蛾腹潰堂深

望轉孤漏永剪還再紅燼墮寒灰蒼烟浮夕靄凌寒氣
彌和待旦心非昧隨君照逋亡仁功起殘廢

　　贈半隱老人

　　南山秀中野山氣秋逾清雲髙碧松偃月冷丹楓明猿
鶴對巢語烟霞遶林生中有緑髪人石上吹玉笙尋丹
勾漏井醉酒維揚城錦韀飾白馬豪俠類横行誰知守
雌意黙黙解天刑

　　贈吳山人


　　昔逰洞庭麓蘿陰覆君堂開窗湖水緑舉酒橙花香别
來嬰時網欲濟苦無梁東風送君至烟霞滿衣裳冷冷
泉石談洗我塵上腸山僧忽已化階樹今漸長歎息浮
世事因之念滄浪

　　贈姚山人

　　我愛震澤水浮烟陷人寰房櫳間草樹風景如蓬山問
君果何為來逰京華間賣藥御風出買書乗月還青春
忽已暮石上桃花斑相思眇難見極目髙雲間


　　不寐

　　虚堂生夜寒殘燭照孤寢自撫平生心輾轉不安枕浮
雲久彌煩往事靜堪哂立徳既已違催科詎能忍悠悠
古循良空令急相軫

　　發縣東門道

　　縣軄苦煩促出郊始悠然油油野田黍嘒嘒髙枝蟬物
情固匪異客感自增妍新雨夜來霽㳺雲尚浮天靈曜
隱喬樹清流溢廣川覽茲㑹佳賞勞役非所牽長恐坐

衰歇戚戚悲華年

　　東鄭生

　　圖史聊足娛胡為苦多營經旬謝賓客春草當門生白
髪午未櫛青山時獨行蕭蕭樹上瓢莫與風俱鳴

　　賦得霞觴夀吳翁

　　金母釀𤣥醴日採扶桑霞靈光化浮蟻片片揚榴花神
仙善幻相陰陽注精華酌以美顔色炯如三春葩真氣
固元命令人夀無涯願啟長指爪獻之山翁家


　　雜言送延平朱使君十三首

　　亰華季冬月雪滿十二街飲馬鑿堅氷王程指天涯雲
鵠下遼海霜鴻渡長淮形影望不極厯亂平生懐

　　使君金閨彦英氣横四海鍾懸抱洪音劍動發殊采文
林千秋契宦轍一朝改風江波鱗鱗行舟何處在

　　北風吹河水晩溜明寒澌舟師理長纜指直不得維感
時抱虚警惜别呈苦辭君今在江湖遺我千里思

　　燦燦青雲器振藻耀詞埸衆中每揮翰吐氣炯虹長縱

横敵枚宋調笑卑曹王腐儒苦齷齪低眉詎能揚

　　曉出石城門古道映寒日昔人經此地離别已非一江
迴舊市改水淺新洲出君當樹榮名契濶非所恤

　　朱輪何煌煌樹羽擁朝俊心將秋水澄氣帶春林潤古
道暎青編來勛倚𤣥鬢豁達廊廟姿馳驅試侯印

　　金陵四方㑹皇都六代陳留懽歌子夜行樂賦陽春逰
軒方結駟離舟忽在津更向㩦手地獨憶同心人

　　殘月照虚牖饑烏起前林物色豈殊昔今晨傷我心攬

衣出庭户載酒候城陰贈子涉逺道何以比南金

　　天馬逐流電善御得其良丈夫負烈氣所貴慎王章羣
黎愛膏澤衆草惡嚴霜赫赫學錦士徒為知者傷

　　郡城何巍巍畫閣映空起展旗散羣峯化劍餘寒水帶
臘茗舒黄迎秋荔垂紫遙謝列岫篇清唫㑹當擬

　　江左金蘭社憐君最英妙平生氷玉心皎皎兩相照銜
羽附孤鶱顰額䝉羣笑叨承大賢容誰云本同調

　　寒江澹無影孤帆穩如停淮南雪初霽逺見羣山青芳

樹集烏鳥髙原飛鶺鴒故鄉本伊邇之子不得寜

　　紫絲約金勒五馬如錦新雲開海色霽雪盡林芳春搴
帷省殊俗慿軾禮嘉賓寂寂楊子業非君誰見珍

　　野亭公雜咏六首

　　野堂

　　晉公歸緑野開堂近林邱遂掃車馬蹟時招麋鹿逰羣
盜近方息髙卧吾何憂白雲宿簷際來自商山頭

　　野閣


　　小閣何亭亭臨郊俯清樾虚棟駐山雲閑窗納林月浮
烟坐來消飛鳥望中滅沖襟寂如水那知有炎熱

　　野山

　　誰鏟太嵩角置向莘野前相看僅尋丈宛若萬仭然清
華發草樹秀色生雲烟下有謝安石閉户方髙眠

　　野泉

　　蒼郊雨新過清流泛平池渟泓鑒萬象應物初無私禾
黍漬餘潤萍藻含華滋本來絶機事桔橰爾何施


　　野圃

　　植蔬既展甲種荳復引苗主人久不來蔓草忽齊腰㣲
雨曉初霽園丁載芟穮剪草自剪草慎勿傷良條

　　野籬

　　挿竹遶荒畹扶疎亦成藩牛羊絶來往養此幽蘭根芳
菲與衆賞何用髙重垣况對南山色可以傾吾樽

　　宗伯邵公夀藏詩四首

　　彗山一片石萬古沉荒烟雖留蝌斗字精光暗當年邵

公命世佐埋玉封髙阡移爾置道左佳名永相傳

　　二松何代物挺峙(闕)青冥長風度萬里吹散波濤聲天
意庇明徳宛遺衛佳城行人過山麓仰止餘陰清

　　前山石盤紆後嶺秀不如龜龍奠經緯松栢守門閭邱
中曠以奥結構千載居下置青玉几上覆白雲廬

　　公昔構齋居泉源益清冽公今作生墓泉溜互環折諸
方仰灌溉萬類鑒澄澈乾坤第二泉彷彿為公設

　　贈别周别駕王司理入京十四首


　　湛湛靈江水東注滄溟深不知結交義詎明離别心匣
藏青萍劍囊韜緑綺琴因君罷拂拭緘愁謝知音知音
日以逺離恨方自今

　　訪古逰天台八極神飄颻笑逢兩仙人把袂申久要饗
我白玉醴侑之紫鸞簫清歡意何極冉冉暮復朝流萍
忽飄散悵望空魂銷

　　髙人難邂逅齷齪徒為衆百鳥漫喧啾何如一孤鳳與
君結兄弟胷次兩空洞咫尺每相見倐為千里夢長亭

一杯酒惻惻不忍送

　　海風吹洪濤髙浪逺明滅飛流濺林莽散作巾峯雪青
松抱寒蒼梅花寄愁絶郡齋敞疎帷濁酒正堪啜如何
同心人苦欲話離别

　　周子觀定海下窺東極深王君誇鴈宕厯遍青瑤岑我
有山水癖聞之熱中襟短屐蠟已屢長笻鏘有音今將
别我去何時共登臨

　　剖符守東海所職在黔黎才疎寡恵愛莫救饑寒啼多

君美無度三益開我迷常恐膠漆解詎意參商睽君行
樹鴻名余當還故溪

　　嵗華不可留日月去如水蹉跎風塵間奄忽將暮齒丈
夫參三才萬物聽綱紀時來值嘉㑹乗雲附龍起公等
非凡才騰踏自茲始

　　青青陵上栢嵗寒無改柯四海為兄弟所貴心靡他管
鮑白頭交蕭朱晩節訛貞心如砥石反覆任風波願因
折麻地載申伐木歌


　　行行及辰良律轉寒序畢東風來㡬時江草忽青出幽
鷺濯輕澌疎梅耀遲日蘭棹從此逝佳興諒非一倘賦
清水篇貽我慰蕭瑟

　　周瑜擅風雅王粲多文章皎皎氷雪心熒熒金玉相近
愛莫為助逺别令心傷贈君青桂枝物㣲意徬徨慿誰
報天子並置黄金堂

　　赤城山水窟勝觀標靈竒鰲峯控東海瞥見扶桑枝窈
窕桃李園慘淡蛟龍池前逰忻共賞後㑹杳莫期風景

宛如昨黙黙勞相思

　　聖皇御六合神武由天開按劍清朔方萬里無飛埃猛
士若虓虎超乗四方來期門賦羽獵正乏相如才行行
入幽冀莫羡燕昭臺

　　斯人多瘡疣君門嗟萬里先民喻安危即事指舟水銀
章挂君腰承宣軄所委奏功赤墀下願言報天子不聞
四郊亂無乃大夫恥

　　霜風撼庭戸夜坐披貂裘離心似江水宛轉隨君流忍

寒作悲吟一吟四五休此夕復何夕令我成白頭短篇
本非苦長别增煩憂

　　徐學士子容薜荔園十二首

　　思樂堂

　　久家湖山上解攬湖山竒先君嘉遯地堂構開洪基嘅
昔未窮樂貽今無盡思傷心夜臺日不照春園枝

　　水鑑樓

　　清池若明鏡照見池上樓開簾對秋月影動青狐裘崚

嶒金銀闕毛骨寒疑秋莫教彈劍舞夜久驚潜虬

　　風竹軒

　　幽軒繞叢竹四壁風淒清端居不出戸日夕聞秋聲炎
暑永難至塵氛何自生翛然覽元化黙契千古情

　　蕉石亭

　　怪石如筆格上植蕉葉青蒼然太古色得爾增娉婷欲
㩦一斗墨葉底書黄庭拂拭坐盤薄風雨秋冥冥

　　觀耕臺


　　㣲雨開青春田家事東作早起臨平臺間與僮僕約鞭
牛莫鞭腹束草莫解縛腹潰傷神明草散滋蔓惡

　　薔㣲洞

　　百丈薔㣲枝繚繞成洞房密葉翠帷重穠花紅錦張對
著玉局棋遣此朱夏長香雲落衣袂一月留餘芳

　　荷池

　　紅蓮日相鮮白蓮色如故穠華多改移澹泊無外慕衆
人愛顔色君子樂貞素蕩舟方池陰日暮獨延佇


　　栢屏

　　壁立青玉屏下見古栢根相憐嵗寒葉鬱作蒼雲屯貞
姿洗霜雪老氣横乾坤名園非此種誰可當君門

　　留月軒

　　明月出海底挂向珊瑚枝玉鏡飛不去中夜光離離滿
持洞庭酒長歌謫仙辭西風吹桂影㶑灧翻金巵

　　通泠橋

　　横溪斷山麓危梁架雲徑飛雨鳴寒泉泠泠發清聽莊

生濠上逰孫公天台興無勞千里逰即此託相贈

　　花源

　　靈源出山逺曲溜通溪斜春風自何來片片浮桃花我
聞林屋巖中隱神仙家遡流一相見共爾希飡霞

　　釣磯

　　子陵隱嚴瀨吕望栖磻溪龍潜息雲雨虎變揚虹霓徐
君一片石乃在震澤西功成拂衣去名與二公齊

　　林廷尉以吉四詠


　　先菊庵

　　嘉華耀令節嵗寒羡孤芳君子先時降貞素乃含章馥
馥掩蘭芷亭亭凌雪霜嗤彼桃李花徒然驕艷陽

　　莫庭

　　鮑魚相與化下流難為居肅肅義方訓永懐猶厥初既
掲座右銘復置懐中書彷彿聆謦欬陟降臨庭除

　　石厓讀書臺

　　峨峨崖上臺萬巻此俱積𤣥聖閟其神幽討悉肝膈吐

之經四方廊廟行旦奭輪扁愚䝉人何足語心迹

　　瞻紫亭

　　朝瞻紫峯明暮瞻紫峯晦華表白鶴歸雲端見冠佩天
地無終窮日月互謝代血淚如流泉迸注難自愛




　　息園存稿詩巻四

