







　　欽定四庫全書

　　憑几集巻四

　　明　顧璘　撰

　　詞

　　蝶戀花(巴陵山行)

　　秋色那知行近逺翠竹丹榆遞換撩人眼導騎纔隨山
麓轉漁舟又渡溪流淺　數過竒峯千萬㸃野興踈狂
轉逗身輕健懸崖絶澗皆平坦寰中只奈人心險


　　驀山溪(平江馬上)

　　肩輿謝却曠野獨鞭驄馬縣令小家風似道橋翁踈野
笑渠豈解瀟灑念本來舊面目無虚假不在官髙下

　　當年庾亮玩月荆州夜釃酒向江樓顧官屬與之同把
而今遥想此老興飄飄風流儘堪模寫莫對時人話

　　瀟湘逢故人漫(過瀏陽石洞嶺)

　　山城曉發正初陽㣲暖宿霧方消林澗路迢遥愛雲峯
翠滴霜葉紅燒旌旗宛轉又何知步入丹霄回望處江

湖滿地不禁烟浪滔滔　村墟逺幾家烟火道邇來閭
閻生計蕭條試説向當朝正海晏河清雨順風調知他
甚事掇薪火漫燎鬢毛焦且休談觀風設教煩公少損
征徭

　　望江南(離思)

　　澄江水别後幾回潮黄鶴笛聲愁裏咽青龍山色夢中
遥秋空正泬寥　記來時楊栁暗河橋簫鼓臨風喧祖
帳旌旗和月引征軺離愁何日銷


　　如夣令(曉行)

　　紅日海東乍吐消盡千山宿霧無數暗棲鴉歴亂林梢
飛去安步安步錦石碧沙江路

　　滿庭芳(見村社)

　　黄菊摧殘霜寒雲冷村墟别有風情白蘋紅蓼相映水
痕清且喜時和盜息是人家倉廪豐盈擊社鼓迎神答
願兒女笑歌聲　茅堂開濁酒橙苞剖密芋乳堆璚任
相逢簡禮爛醉呼名愛殺人間真樂休打算憲府神京

推恩念㡬時酬却歸伴草堂靈

　　水龍吟(見水田樂之)

　　潺潺碧澗歸田山人自識山家趣開春陽動土膏融暖
便脩農務黄犢翻泥青秧刺水愛逢時雨但完官兩税
供家八口萬事何思何慮　細數古來豪傑犁鋤邊儘
多樂處伊尹深耕孔明薄種甚生出處江左夷吾終南
捷徑豈堪儔侶判窮達由天巻舒在我證却此生公據

　　燭影揺紅(攸縣山行遇雨)


　　㣲雨空濛青山一帶如烟隔緑楊霜後正凋枯特地䝉
恩澤野草何知喜悦謂春轉江湘二月凍雲覆水朔吹
鳴條較來還别　仄徑㳺泥馬蹄滑處頻蹉跌天時人
事好商量合變峯頭雪大地園林寒徹盡飛起滕王蛺
蝶衡山南去報箇豐年臘前三白

　　踈簾淡月(攸縣冬至風雨)

　　深沈臺院獨自在他鄉怕逢佳節春盡離家忽地一陽
時月雁書不到衡陽外盼闗山幾多重疊滿城寒雨一

庭衰草助人愁切　想兒女家園懽笑道而翁擁旄持
節體國勤民掲天勲業吾衰不似當年矣對大川悵無
舟楫竹籬茅舎不如歸去當家温熱

　　如夢令(雨懷)

　　夜静猛風將雨落盡紫榆千樹行客憶江南渺渺碧天
窮處無緒無緒獨與寒燈賔主

　　少年逰(念往)

　　南山豆隴東門𤓰地天與十年間傍水栽松向風調鶴

俗事了無闗　東君送上觀風駕逗留幾時還薄暮浮
雲清宵明月目斷過江山

　　憶秦娥(旅思)

　　王程迫旌旗催度金陵陌金陵陌一畨回首一畨頭白
　飛篷逺逐天涯客江梅又報年華隔年華隔莫教孤
負舊京春色

　　長相思(同前)

　　山花香水花香宛轉湖南官路長怕見早梅芳　愁三

湘度三湘烟水無邊是此方登樓堪斷腸

　　玉燭新(寄俞魯用)

　　飄飄黄綬客向溟海東邊叅陪鳬舄從來短簿非凡事
認取鳳凰毛翮春秋滿腹舌瀾翻曽傾詞席數斗後豪
氣凌雲看舞玉龍三尺　今棲枳棘叢中且奔走風塵
奉行條格丈夫舒巻隨時耳聊布蒼生膏澤鷄羣野鶴
當自有知音求索從容展經濟雄才治安長策

　　渡江雲(寄徐君敘)


　　葛巾新折角道衣儒履誰識舊王孫帝城髙隠處寂静
槐庭碧栁暗朱門鴻儒上客長不斷載酒論文盡永日
調琴對局生怕鼓鐘喧　堪慙一身潦倒兩世攀援但
柴車每造桂亭深醉來自散坐久忘言春風一别江門
路劇相思最是黄昬更無奈楚山暮雨啼猿

　　過秦樓(寄王子新)

　　虎卧天門龍騰鳳闕書法王家元妙畫爛衣襟磨乾池
水透得舊來闗竅更狂僧醉聖探竒掇雋縱横顛倒愛

青年方盛髙名歘起萬人稱好　歎拙手勉强挑戈依
稀撥鐙那識就中天巧欲取金丹并攜洛賦子細從君
論討只恐揮毫遲留迅疾肘腕不禁衰老判千金買紙
如山倩渠長掃

　　虞美人(自嘲)

　　少日功名蹉跌過老去還將那楚臺風采竟如何堪恨
筆端無力挽頺波　澄清四海男兒事李范今誰是曽
看舞袖笑郎當請公當筵自問短和長


　　謁金門(雨聲)

　　聲滴滴似近小窻偏急獨客羇懷正愁寂謝君攛斷力
　夜静顛風寥歴颯颯幾畨如織家逺長憑歸夢覔此
宵歸未得

　　蘇幕遮(晩行)

　　日西沈寒又作掠面斜風欺負征袍薄逺近村墟烟漠
漠宿鳥歸林何事閒喧聒　算歸期無定着臘盡春回
客意偏寥落向老重教名利縛雪月風花白地成擔擱


　　摸魚兒(十二月十四日自衡入永)

　　逺山低半留殘雪望中清景殊絶寒雲漸逐西風散村
落午烟揺曳行路客被簿領沈迷又度隆寒月嵗盡陽
回何日是春來早梅花蕚看透幾分白　憶江左多少
闗河分隔異鄉空望明月衡陽飛雁都回矣欲寄音書
那得情如結更斷酒抛詩幽恨憑誰説霜髯雪鬢不奈
老年華禾畦麥壠覔取舊生業

　　倦尋芳慢(書懷)


　　閒窮往古萬變榮枯總歸無有樂善安常本是自家操
守馬革功名蕉覆鹿麟臺畫像芻成狗太虚中看彩雲
濁霧誰工誰醜　堪笑殺子蘭譖毁亷藺交懽枉多生
受坎止流行物理本無紛糅天日清和聊散步風波變
動須回首牢把定此心中外一生前後

　　花犯(冒霧往郴)

　　曉鷄鳴登車就道殘星尚明滅水霧山雲偷曉弄隂晴
四望凝結太陽髙起青天上有光難下徹更莫論竒峯

佳樹一槩渾遮隔　陽回時候想南園綠草意欣欣思
換春色願浄掃昏霾滿地飛蝴蝶喜行客身軀麄拙請
毒瘴蠻烟休見嚇三飯外清心寡欲任爾天寒熱

　　蘭陵王(武岡春晴)

　　晴光好正映李花穠縞連朝恠山雨林風適與東皇助
工巧染垂楊野草布滿青青行道昇平世遍五嶺三湘
處處韶華動懽笑　誰家兒女閙競院落秋千彩繩飛
裊江南此景知多少輕風南陌上寳馬穿花金龜換酒

恣顛倒祗愁城閉早　煩惱想當日拉酒伴詩朋着意
尋討青鞋踏遍閒亭沼自背却鄉井一齊都掃商量出
處誰勝休只戀旌纛

　　白苧(浴起)

　　浴蘭湯起坐向芝房桂室薫蒸百體頓覺形神和適視
盤銘警戒安能及且落得清泉䟽瀹盡三冬垢積聊抖
擻白袷單衣更換着飛雲舊舄焚香静憩相與澄觀定
息量浴沂此懷能幾人窺測　堪惜靈均作賦謝客傳

圖火風假合妄比金身玉質豈解識虚空來去消息神
竒臭腐從何生五藴翻騰聲色古有形骸土木嵇康讓
他知得更羨莊生直認身為客

　　減字木蘭花(春畫二首)

　　緑隂亭沼天南二月春歸早起覔殘紅萬㸃隨風西復
東　簷牙乳雀啄破苔花新試角栁外黄鸝欲弄新聲
不住飛

　　柔萱如帶輕風粉蝶狂無奈院静人間坐數行雲度逺

山　驚心節序滿庭忽見吹飛絮莫憶家鄉碧水無情
千里長

　　瑞龍吟(辰溪舟行)

　　辰溪水想是銀漢分流桃源舊沚楚中勝槩竒觀瀟湘
雲夢參差難比峯巒美可信舟移天上人行圖裏稍經
蕙浦蘭汀忽惹閒鷗一雙飛起　曽訪蘇公赤壁栁侯
黄廟而今荒矣豈似萬丈丹梯千重雲壘天翻地覆紫
翠無成毁試捲起踈簾危坐㳺絲飛絮亦為春風喜清

明兩岸開桃李戲作穿花士笑伏波衰萎向門生哀詠
自傷邊鄙

　　眼兒媚(舟雨)

　　逍遥老子怕閒愁冒雨蕩孤舟烟開栁岸風生桃浪人
渡蘭洲　青山萬㸃分濃淡雲氣學波流倚窻無事吟
殘飛燕數遍眠鷗

　　蝶戀花(同前)

　　畫舫輕揺風外櫓帶雨聲㣲乍似新鶯語午夣遥隨江

燕去醒來尚遶青楓浦　覊㳺枉却流年度故國桃花
落盡長松塢載酒何人來扣户殘紅踏遍亭前土

　　菩薩蠻(二首同前)

　　青山雨洗精神出趂得簾開飛送入鸂鶒逞毛衣船來
來故不飛　落絮生萍葉水面留輕蝶沿溪菜吐花池
塘鳴亂蛙

　　溪行五日逢城郭耳静愁聞喧鼓角到岸喜新晴登臺
却趂情　杜宇無幽緒喚得春歸去春歸了不闗花開

元耐看

















　　憑几集卷四

