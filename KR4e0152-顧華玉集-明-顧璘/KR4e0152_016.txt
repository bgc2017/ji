







　　欽定四庫全書

　　憑几集巻二

　　明　顧璘　撰

　　衡臺對雪有懐

　　衡山吹雪散瑶華且喜湖南嵗事嘉雲暗髙峯迴旅雁
水寒平野噪饑鴉殊方臘盡仍為客好景情多倍憶家
江左故人金帳底聴歌誰肯念天涯

　　宿排山道院二首


　　苦厭塵纓縳懽投道院清不逢黄石異惟見紫芝榮澗
水増茶品山光冷宦情寒宵得洗耳金磬雜經聲

　　動静不可執山深生暗喧霜寒警怨鶴風逺嘯哀猿供
飯誇雲子為官號漆園儒家衡斗政莫與道人言

　　排山曉發

　　五更吹角起征夫百里傳餐戒晩厨烏府自慚成忝竊
熊轓那敢惜馳驅塵埃長逺雲生榻瘴癘全消雪滿鬚
惠愛倘聞千里洽江湖從遣一身孤


　　冒雪往㑹錢邢二使君

　　五更吹角起征夫均有程祗今湘水棹何異剡溪情瑞
采千林雪皇華萬里旌天涯分袂意留語記芝城

　　祁陽道中雪

　　南雪常傳到地消湘東今見踏瓊瑶水鋪練帶平争白
樹簇銀花静不揺野色倍添梅蕚寵土膏先動草心驕
天涯莫自傷遲暮早報豐穰慰寂寥

　　瀟湘之景清且妍雪中行吟更可憐亂峯插地萬圭出

髙鳥背雲孤鶴鶱連林古木各生意一望江天彌素煙
惜哉相如未始見作賦漫為梁園傳

　　熊羆嶺望雪

　　熊羆嶺頭望雪花千林萬壑玉交加若為掃盡浮雲色
夜擁狐裘看月華

　　夜至祁陽以録囚行

　　篝火熒熒夾道明夜江寒浸百家城天王不棄南荒逺
直布陽和及死生


　　祁陽懐故通叅程徳和

　　特達千人俊醇良萬石君遺書留學閣宿草滿荒雲後
輩推耆舊南曹奉徳薰頗傷身後事不愧墓前文

　　題笑峴亭

　　浯山竊笑峴山碑也自磨厓向水涯陵谷變遷皆瞬息
不縁金石有名垂

　　汙尊

　　元公古天民汙尊表其徳堂堂刺史身甘隠漫郎宅


　　元顔書院用錢給事韻

　　元顔驚代傑精爽結靈雲運屈英雄力山垂琬琰文皇
圖天自逺世變雪徒紛倚杖看碑客悽然仰徳芬

　　漫郎宅用邢侍御韻

　　炯炯舂陵作丹心白日明幾人能體國遺愛在専城使
節臨湘楚心香仰法程看公流浪迹寵辱㡳須驚

　　辱奉錢邢二使君髙山寺留别

　　别思憑髙集征途向粤遥嶺梅春候轉湘浦雪痕消斧

鉞隨王命蠻夷拱聖朝澄清聫轡去雙璧聴新謠

　　朝陽巖奉餞錢邢二使君

　　水府攀躋險雲房結構重晴筵移甕蟻勝侣得人龍古
刻曽誰在今逰不易逢黄昏仍秉燭明發有離蹤

　　十二月念六日出永州值迎春新霽

　　江城鳴鼓曉迎春霽日和風應候新蒼帝早矜時令正
紫㣲元握斗樞均梅花弄粉相將出栁眼舒青太劇真
曝背老翁皆報罷莫愁窮谷有懸鶉


　　全州唐宗周文世範訪于芝城行臺

　　雪後扁舟撥棹來湘江何減剡溪懐燈前軟語濃於酒
庭下春光早報梅棠樹尚留聴訟處栁山長憶讀書臺
殷勤白首相逢地不盡行臺五夜杯

　　澹巖題石

　　𤣥雲結宇白日迴光神靈所闢仙真斯藏

　　游澹巖

　　楚南多名洞澹巖絶幽竒崇山豁中空石壁支雲欹匪

伊神靈鑿詎備房櫳施夾徑周窈窕盤折乃盡窺天窻
白日皎百用宛相宜初聞避世士傾家樂兹移世往祗
虚宇好事紛㳺嬉森羅盡深刻漫讀知為誰唯輸振代
豪屹爾髙名垂以兹歎物理不朽由人為㣲生亦蛙黽
難與千古期

　　瀟江泛舟入道州

　　瀟江清且駛舎車泛輕舠稍恬蕩漾趣暫謝登頓勞石
脚揷潭腹危峯疊争髙牽夫不可度孤猿攀樹號灘水

日傾瀉觸石怒成濤逰魚擲影過尾赤憚所遭絶流百
具備嗟爾將焉逃信哉法網密民生始嗷嗷周公有令
典無取斯鞅曹

　　丁酉除日道州作二首

　　驅馳驚道逺衰白感年除浮世皆為客他鄉亦可居酒
杯從僕進風物向春舒眷戀殘更漏挑燈展舊書

　　老來憐嵗月除夕每題詩正自悲揺落那堪怨别離家
園繁節物耆舊儼光儀賦就宜春帖淋漓映户施


　　戊戌元日道州作二首

　　聖夀岡陵固蠻荒嵗序新熊轓隨使節虎拜慶王春禮
樂周天洽陽和播物均願明四門目照爾萬方人

　　瀟水碧於玉瀟山青滿天褰帷臨勝地駐節度新年嶺
近梅花盛林和桂葉妍空庭無訟牒端坐詠詩篇

　　舂陵懐古二首

　　道䘮餘千載天南得異人𤣥圖開太極絶學指迷津庭
草長交翠池蓮不斷春願因風月地瀟灑挹公神


　　舂陵賊退作灑血示中襟狼狽干戈際勤惓禹稷心溪
清甘寄宅運去阻為霖工部惟良語仁賢痛至今

　　全州蔣司空景明來㑹於道州白鷄營

　　虎榜同袍舊魚書隔嵗盟闗山千里駕鷄黍百年情容
鬢非前少勛名屬晩成湘南謝安石早出為蒼生

　　新晴

　　獻嵗晴偏好新晴暖即隨樹憐遲旭映草愛惠風吹逺
岫分青靄平池蕩緑漪縁原車馬健偏與省方宜


　　月巖

　　靈巖象唯月盈昃巧為妍正掲團圓影旁分上下弦龍
開厓畔石日轉竅中天雕琢須神力伊誰測帝先

　　人日寜逺山行三首

　　人日輕雲漏日華髙山晴景應吹笳東皇挈取陽和氣
散滿衡湘十萬家

　　萬嶺千峯蔽楚天盤厓石路馬啼穿秦人住向桃源裏
猶想重華問俗年


　　上下郵程祗在山白雲蒼霧苦躋攀閒情獨被梅花覺
引領春風破客顔

　　穀日桂陽山行雨

　　穀日風兼雨農家抱嵗憂占書期不驗王政戒先脩野
色抽寒麥春聲喚暝鳩行人本田父荷笠愛驅牛

　　郴州十三夜試燈

　　今夕何夕春燈明此鄉何鄉非我城物華滿眼各殊態
月色映階無限情梅花乍逢已爛熳萱草欲發初分明

却憶故園諸酒伴錦屏圍夜坐吹笙

　　元夕

　　上元佳節在山城逝水流年忽自驚燈火殊方同節候
歌鐘何處起春聲衰殘㫁酒江梅笑飄泊懐鄉鬢雪生
四海幸逢陽道泰官曹端坐咏昇平

　　郴臺官梅

　　郴州行臺風日妍官梅兩株清可憐祗縁老幹臨髙榭
故著繁花媚逺天遶院蜂聲喧不去隔江魚素渺誰傳

脩篁怪石俱無賴㸃綴幽情向客邊

　　至郴訪司馬李貽教同年夜話二首

　　仄疊郴陽坂懐君夙駕過風神清不減著作老仍多飲
量開江海幽棲脱網羅素絲勞枉贈疲薾奈吾何

　　屈指分攜久披心舊好諧懸燈如夢裏接席自天來世
變秋雲改民窮澤雁哀莫嗔無酒興深語阻銜杯

　　乍暖

　　隂厓春令幾時回即有山花映路開氷雪祗今無處著

栁絲桃蕚莫疑猜

　　度嶺赴耒陽三首

　　斜日半巖隂迴溪百丈深蹬危元借石葉老不辭林
元夕村村鼓春山處處花韶光宜對酒行客倍思家
椒團黄粉膩栁染翠絲勻獻頌宜新嵗攀條愴逺人

　　口占次鄭時明國學梅花詩韻二首

　　玉體珠衣豈洛神前生姑射是元真芳菲管領先天氣
風格依稀絶粒人明月池臺横淺水艶陽桃李隔紅塵

廣平見説心如鐵别有調羮萬斛春

　　閒將標格品花神獨許梅花自有真雪裏清香無俗艶
水邊瀟散一髙人盟心特挺氷霜節透骨那薫腦麝塵
招引東皇回淑氣任教紅紫領餘春

　　耒江夜行

　　耒江春浩蕩蘭棹夜夷猶風止燈花喜天空角響愁灘
流𠻳欹石岸犬吠行舟累月勞車騎篷窻得暫休

　　重到石鼓書院


　　石鼓靈踪渺不存朱陵仙洞已無門洋洋弦誦歌鄒魯
只仰朱張道學尊

　　花藥寺(宋徽出家處)

　　古佛祗闍苑前朝帝子居龜龍纒石碣虎豹守松廬塵
海波翻覆人天事有無想臨煩惱障應悔就金輿

　　春意三首

　　正月垂楊緑映堤傍山新溜碧澄溪暖風消盡寒巖雪
換得黄鸝向客啼


　　日滿髙原雲滿汀天涯隨處草青青山茶落盡櫻桃發
遥憶家園載酒亭

　　郴南周覽幾山城更向澬州問客程春色平鋪三百里
梅花千樹伴經行

　　逺筆鋪夜坐待藥

　　老境形神減征途藥餌隨長勤應損夀多病漸通醫公
事誰能了仙人不可期憑將行止意清夜叩靈龜

　　大雲山


　　衡嶽有餘秀大雲如削成春烟濃染樹晴嶂曲連城採
藥懐仙隠經丘暢野情飄飄霞外賞真薄世間名

　　髙樓寺二首

　　静夜宿髙雲心清逺世氛竒峯移座得鳴澗下階聞瓶
注楊枝水燈翻貝葉文經年塵土面借爾妙香薫

　　蘿徑衝雲入松房聴雨眠佛旛揺殿吹野火照蠻烟院
静那成夢形勞不近禪閭閻茍無補空使負林泉

　　晩投髙樓寺讀石沙王侍御詩愛其竒戲擬四韻


　　乘春問俗行何逺望寺停車興亦竒激澗水喧髙下石
晩林鴉競後先枝巖藏峭閣鳴鐘隠雨濕流雲出樹遲
一様江南風景好踏青難共美人期

　　入寳慶

　　林稠廬落聚壠㫁路岐分曠野迎遲日長天失過雲金
湯城據險斥堠野屯軍長吏岑䂀似邊笳夜不聞

　　寳慶府澬江之上有石磯焉當水之衝甚峭特舊
固無名余偶登之題曰砥柱磯系四韻


　　崑崙一巻石飛落碧江滣盡日浮佳氣中流立此身樓
臺懸峭景桃李㸃芳春閱盡狂瀾色何須顧水神

　　出寳慶四首

　　十日澬城未出門登車芳草暗平原深紅淺白花無賴
轉為春光一斷魂

　　過雨泉聲遶樹來隔雲山色映花開吏人若過橋東少
喚取村翁共酒杯

　　樹樹桐花素雪披行臺迎暖試羅衣逢春到老能多少

一度韶華忽已違

　　細雨霑衣不見飛隔墻桃李霧中㣲家園酒熟梅如豆
稚子應憐客未歸

　　禽言

　　行不得哥哥

　　楚山造天楚水揚波輕舟良馬敗亦孔多二物不備將
奈楚何行得不得寄言爾哥

　　不如歸去


　　置酒髙堂佳殽且庶白日未晡有狂者倨我性亶愚懼
不我與不我與將必有處不如俛首及晝歸去

　　姑惡

　　姑兮我母胡寜我虐弗慎于儀釁自下作母也爾容姑
迺義合上行其義怨者歸薄是究是圖誠匪姑惡

　　泥滑滑

　　終風發發周道如刷零雨霑之足不得劄匪足不劄覆
車及轄爾行弗時勿謂泥滑


　　婆餅焦

　　阿姥作餌婦也燒之承令弗虔火則燎之古有順婦叱
犬摽之爾婆有餅宜爾婦焦之

　　看蠶看火

　　蠶生于原匪温斯癉火以煬之烈則殺我爾將崇利毋
貽我禍既看我蠶請看爾火

　　武岡道中雨二首

　　界石記州名旗亭報客程山行頻陟降春雨易隂晴樹

引荒塗直花撩客眼明蠻方行欲捲翻憶武昌城

　　風狂花片輕春事惱閒情急雨潛魚起新雷乳鴨驚浮
生悲代謝大造劇生成笑斷杯中物來干身後名

　　宿蘭橋山館大雨

　　山雷劃輾長空過簷雨平添積水深去住總闗神物筭
隂晴何與道人心

　　雨度車輪嶺二首

　　野舘三更雨山谿一尺泥王尊馳折坂馬援下蠻溪髙

舉羞鴻翮長途厄馬啼聖朝方用壯冉冉獨龎眉

　　山潑風前雨人浮道上波農家戒耕作行者答勞歌雲
暗遥峯少春深縁樹多行藏兩孤負身世轉蹉跎

　　宿西橋鋪聴雨舊有西橋月色之榜

　　西橋月色昔人㳺南楚春光野客收堪笑地靈多愛惜
一宵鳴雨送羈愁

　　空山

　　空山行盡不逢人三户曽傳舊楚貧幽冀如山收貢税

丹砂仍備尚方珍

　　至武岡望雲山可愛因憶金陵東郊武岡山甚動
鄉思

　　楚國春花傷客情臺居頻夢秣陵城名山忽向殊方得
客路如從故里行碧水䕶田生野興黄鸝穿竹送歌聲
歸時若上崇岡望正想南雲萬里横

　　自武岡行邉往靖州

　　清晝行邉列校隨貔貅十隊擁軍麾青山得雲美如畫

駿馬當路平堪馳泉明寳劍懸金甲風引崇牙颺繡旗
老手十年椎鈍極更來横槊一裁詩

　　飯山口堡

　　平巒髙捧百夫城四野花開戰壘平飯罷獨行觀戍卒
枕戈閒調凱歌聲

　　度楓木嶺

　　初謂山拂天飛鳥不可度逡巡躡危磴乃即我行路百
折頓攀援十步九回顧髙林忽在下衣襟有雲霧倒景

猶照人平地黯將暮方當日月過似可捉鳥兔飛瀑如
天河所少鵲成渡東北望故鄉江流莽傾注長風動萬
里獨立難久竚

　　嶺傍深溪見花栁甚幽

　　孤峯天畔絶人家山杏山桃夾路花欲訪韓終求石髓
洞門深鎖一溪霞

　　出武岡闗

　　連嶺横天白日㣲溪流下塹客行稀山花照水開還落

野雉出林鳴且飛萬里承恩虚仗鉞九重柔逺正垂衣
巡行本欲輸筋力敢謂乘春布徳威

　　度磨石嶺

　　磨石嶺頭春日晴白雲如絮遶車生前生似得丹砂力
長向青天掉臂行

　　度火甲諸小嶺

　　大嶺何如小嶺多車如鳥翼倐經過千巖萬壑窮竒狀
閬水蓬山更若何


　　度退田安樂諸坡三首

　　平巒絶頂路逶迤飛盖青霄引畫旗只恐人從千里見
誤傳旌節降雲師

　　千仞峯頭見日光起揮袍袖拂青蒼蠻天且喜浮雲盡
拭目長安紫極傍

　　仰隨飛鳥起髙天俯逐逰魚墜九淵若遣王陽經此地
定知中道即回鞭

　　青靛山


　　望望青瑶柱登登碧漢梯石角垂髙壁泉流響暗溪朱
萍仍布沼紫蕨乍生荑好尋黄石約相傍偓佺棲

　　靖州弔宋義卿

　　皇天不弔顔公死湘水無情屈子沈彊圉一身闗國體
忠貞千古動人心精魂白日濤猶怒祠廟空山栢已森
宿草孤墳何處奠只餘清淚灑衣襟

　　靖州閲武

　　聖代輿圖廣襟包及夜郎連城嚴屏翰萬旅肅封疆星

駕行春逺霜臺校武强六韜呈戰畧五善肅邊防花暖
蠻烟息風雄士氣揚戈鋋寒雪色旗幟錦雲光力羨争
超距材精許擅塲射鵰飛迅鏑走馬背長槍本藉皇威
大還資國器良轅門推轂重帷幄運籌長羽扇吾真忝
干城爾各當紫宸宵旰慮應免顧南荒

　　登飛山

　　渠陽衆山内飛山鬰岧嶤平嶂蟠近郭孤峯插層霄仰
攀萬丈梯弱袂飛狂颷股栗不能定地軸如動揺雲房

妥明神百靈儼相傳風雷在左右倐忽應招邀豐㐫非
所遺祈報争喧嘵苗夷伏石陛犦牲時獻膋磴邊數小
樹野火不敢燒誰云俗尚鬼實以威靈昭神道可設教
勿謂同昏妖

　　謁鶴山祠

　　魏公聖人徒志比曽閔肩講道振西蜀學子從如烟一
朝動九重黄紙飛傳宣郡吏俛負弩小夫争執鞭持議
或矛盾風雲俄變遷時相既側目衆口森戈鋋漢世錮

黨人唐賢投濁川渠陽一掬水豈縱蛟龍旋所賴坦蕩
懷安土樂其天福坡采秋薇書堂酌星泉教覃儒化逺
身老士節堅啾啾鬼蜮輩糞壤何足捐空堂仰遺像清
風猶灑然殘編等白璧願為浮世傳

　　出靖州

　　黄鶴秋雲已隔年五溪春色異風烟池心濺墨生科斗
花血流紅綻杜鵑孤負江南挑菜㑹了還天外掛弓縁
比來濕病全抛酒且喜家貧省秫田


　　下雙厓嶺入㑹同

　　雙厓分劍門石道中貫出危如墜淵下經過已非一所
荷皇天慈惠我得晴日翩翩轉輕輿犖确千怵惕嗟爾
氷雪晨行者慎其術

　　下松厓嶺入黔陽

　　荒雲莽蒼石厓横不見青松但有名嗟來誅求貧到骨
肯容材木遂生成

　　石亭寄詩和答


　　休官獨向山中住久厭疎狂學孟公盤薄解衣時作畫
跏趺臨水亦談空松蘿野興宜明月海嶽文光貫彩虹
愧我離君走塵土髙情徒寄夢魂中

　　石亭避暑祝禧寺作曉夜午暮四詩寄余春深始
達予適在五溪汎舟遂賦舟景答之真天上人間
也為之憮然

　　舟曉

　　溪流漲新綠稍浣塵中衣岸草媚春色林霞開曙暉檣

燕驚忽去水烟晴漸㣲倚篷悟節改輕風飛絮稀

　　舟午

　　窻中日氣暖杜若花㣲芬舟輕後浪邁野晴前嶂分炊
烟隔浦見鶯聲臨岸聞蘭橈兢利涉界破波心雲

　　舟晩

　　揚帆背落日雲昏半溪隂歸鴉已喧噪㳺鳬尚浮沈奔
程促櫓節警戍悲笳音龍標夕烟暗悠悠傷客心

　　舟夜


　　道人愛夜寂習静虚舟中開簾恐辜月繫䌫詎憂風眼
鷗戀暖渚歸雁喧晴空鄉心不及水坐馳徒向東

　　自沅溪擁小隊汎舟向辰

　　雙艣夾船鵞鸛鳴五溪春日照行營朱旗耀水翻風影
畫鼓憑厓殷谷聲蠻洞卉裳趨使節轅門花帽擁儒生
當年銅柱勞筋力此日輕裘凛甲兵

　　黔陽順流下灘

　　雲鎪嶺脚跨盤渦恠石浮沈萬駱駝一片輕舟飛箭過

却疑槎影渡天河

　　寄夀陳石亭

　　夢裏鍾山萬仭青江天東望少㣲星當朝舊擅揚雄賦
有子新傳卜氏經止酒先生逃净社焚魚學士住巖扄
遥憐耆舊稱觴㑹獨少塵容在畫屏



　　憑几集巻二

