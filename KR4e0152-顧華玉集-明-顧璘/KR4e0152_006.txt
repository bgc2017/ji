







　　欽定四庫全書

　　山中集巻二

　　明　顧璘　撰

　　遊覽詩共八十四首

　　登太崗慈善寺

　　野寺冠山椒溪門下𢎞敞荒蹊縁澗入危磴躡雲上松
花風際飄麥苗雨中長髙樹倚巖生特立氣森爽何年
刼火餘紺殿滅銀榜徒聞佛道尊胡乃失龍象悠然憩

前軒雲峯矗相向下有良田疇平視如指掌春鶯流逺
音脩竹愜幽賞何必五臺山始可資靜養斜陽且歸去
暇日期再往

　　宿祝釐寺晩浴

　　山居少塵事行吟步髙舂連林不知逺倐度雲間峯寺
門幽逕熟婉&KR0008;撫長松禪老款虚室情親色彌恭𤣥論
燼華燭疏食臨暮鐘浴我清淨水形骸緬沖融虚襟釋
滯念真炁生靈宫蒲團結跏趺宛坐青夫容就枕忽成

寐夢覺忘所從天明返蓬户日出山烟濃

　　㳺丘常侍山園二首

　　山蟠大野翠堪憐樹老深巖忘歲年畫閣地清臨水見
紫泉聲逺隔花傳前林别墅通三徑暇日禪床借半氊
叨際聖明空懶散狂歌時復和薫絃

　　采芝深谷賦歸休幸有隣莊水竹幽畫障日開山九疊
素封秋倚橘千頭長懸片月延僧住滿放閑雲伴客㳺
桐葉已齊春去久翻堦紅藥為誰留


　　與陳大魯南遊天寧寺二首

　　野寺青霄畔攀厓扣法堂山鋪平野濶江繞大都長鑿
石開花塢梯雲架竹房城中車馬客誰解就荒涼

　　峻嶺香臺峭髙林夏氣清山分龍阜色澗别虎溪名野
酌臨歸鳥昬鐘吼卧鯨坐依雲霧窟那有市朝情

　　同魯南祝禧寺結夏八首

　　酷暑欺吾病空林共爾尋雲髙羣木爽日落半巖陰散
髮忘賔禮清心恱梵音坐依禪榻畔幽思自蕭森


　　斷酒狂全減抛書懶更成山深人事息僧老道心平坐
石分松影橫琴理澗聲夜涼清不寐披草月中行

　　身住清涼界那知有欝蒸蒲纎梳翠髮𤓰冷嚼紅氷病
退生為我家忘味近僧老禪麾麈尾時見落青蠅

　　愛爾山中靜猶憎蟬噪繁松杉氣無暑賔主坐忘言翰
墨陶真性𤓰蔬㸃薄飡悠然泉石味難向貴人論

　　翻經非有願擊磬果何心偶爾依蓮社翛然近竹林松
風餘萬頃蘿月抵千金莫買深山隠禪關日可尋


　　金堂虚隠霧石壁凍含霜坐久收葵扇吟多問豆漿虎
眠渾不猛鶴舞暫為狂滿目無塵事虚襟亦自涼

　　祇園不盡景留客易經時野竹團寒翠池蓮散素姿茶
香修夜供杞菊訂秋期吾已嗔吾擾無勞大衆知

　　净社難求友髙人合在山泉甘出石井樹老映蒼顔暑
月誰偏爽勞生今始閒秋風何日至疊巘擬重攀

　　同諸客雨後登牛山絶頂

　　晴巒臨晩照懸磴躡秋空地勝羣賢集天清四望通猱

升攀仄石鸞嘯激悲風獨仰皇居近彤雲護紫宫

　　登牛首兩厓顛

　　雙闕峙天表巨鼇戴雲浮秋空氣先爽預愜登髙逰攀
縁千仞起曲折百盤周蒼林忽在下手挹河漢流纍纍
搘機石荒池飲牽牛崢嶸羅衆山俯視但微丘北瞻黃
金闕五城十二樓髙帝聖圖逺設險開皇州鼎湖不可
望蒼梧雲影愁長江渺一髪孰與吾乗桴舒嘯振鈴閣
諸天風颼飀落日下西嶺慘愴増人憂


　　登華巖

　　花巖久不至脩竹倐滿嶺息駕大觀堂塵目快秋騁短
衣陟中峯仄見西日影天低鵰鶚近雲重松杉冷列嶂
難為雄長江不知永牛山亦下對樓觀綴佳景莊嚴侈
象教喧卑薄人境捫蘿步兢兢憩石心耿耿它生果無
因兹逰固何幸風林忽暮鐘謖謖動深省

　　祖堂寺逢海天僧

　　古融始入道開山此為家疏泉䇿兩虎嚙洞驅神蛇天

龍作人象獻供持巖花一聞真空詮振錫却諸邪跏趺
了無事竟乗大牛車影堂燈悠悠白日長西斜幽尋入
山麓庭宇忻靜嘉門深蔽古樹澗冷生青霞柿實寒少
葉桂枝蠧仍華老僧餘道氣款語談楞伽自言非中孚
請餽仙掌茶相送過溪別歸路喧昏鴉

　　寧海寺訪達公不遇

　　禪龕寄林杪信是髙僧居蒲團間陶鉢不置貝葉書幻
火惱維摩飯蔬長晏如誅茅輯佛宇鑿地延僧廬有金

盡布地隻衲不留餘入林拾橡子一室但空虚侍者守
松院迎余駐柴車焚香設清供道念為之舒朱門厭腥
腐駟馬馳雙旟豈不羨榮貴反側多憂虞頽年向短促
薄俗背迂疎永願結蓮社優㳺度桑榆

　　𢎞濟寺江閣

　　北山髙無極江水下浤深飛閣嵌虚無宛挂垂蘿陰危
柱裊相拄櫺軒控千尋㳺目信絶奇躡足懼弗任旁臨
得平坂雲水際蕭森參差羅髙木傾仄懸靈岑洪波動

其前浩𣺌空人心勞歌不自慰濁酒時一斟天長去鳥
没日落清猿吟欲止神悚惕踟蹰下空林

　　燕子磯

　　名山意自勝臨水趣轉幽况兹燕磯秀復枕澄江流孤
根託何所上抱雲中樓空㝠瞰水府下見黿鼉逰衝濤
蕩危石翻恐地軸浮元氣旋混茫長風吹不休西來疊
浪色發自岷峨陬杏靄衆山影依微行客舟徙倚白日
暮極目令人愁


　　關祠

　　漢季昔鼎沸孫曹竊王疆帝胄擁劒門龍虎爭奮張桓
桓萬人敵東盼無荆襄運移見傾覆孰云謀匪臧生為
呉國仇死食呉人鄉烈氣橫四海遺靈戴今王江邊廟
門古松栢寒蒼蒼英爽如有臨風起旌旗翔君看祠前
水萬古東流長

　　崇化寺梅泉

　　昔㳺巖中寺梅花覆寒泉不到三十載梅摧秖空巖陵

谷幸無改豈嗟浮物遷清源出細竇淺草涵微㳙山僧
誦經處獨有龍蜿蜒沖襟靜相照塵鞅忽已捐潄齒叙
幽事洗鉢修凈縁古殿夕陰起蒼林生逺煙佳興不可
盡延佇情悠然

　　嘉善寺觀石壁

　　蒼石斵蒼雲誰遺空山裏藤蘿覆細路披烟得奇詭巉
巖負龍脊㟏岈露鼇齒脩竹照人青幽花傍泉紫樹古
走危根欲斷不可止金陵百名勝無地可勝此老禪墮

貪癡秘匿胡乃爾天地終刼灰况我二三子取笏端下
拜託交自今始

　　幕府山望江

　　昨夢江上逰巨浪動枕前今登山頭望江色轉可憐青
峯幾千仞倒卧中流天人聲落浦溆樹杪浮行舡物理
反相媚樂意良已偏因尋達磨室仰叩西來禪面壁恐
心死渡蘆事亦顛不如結同好嘯咏攀雲烟一醉更一
醒明日還復然


　　顧氏北麓草堂

　　谷口花㝠㝠井上梧桐清山人築巖户避俗兼逃名種
黍牛犢長養蠶桑柘成野外無别儲濁酒貯甆罌上以
奉墳墓下以延友生客來款茆簷山大了不驚大兒富
文史楚楚解將迎藥院共㳺衍松林屢經行三宿竟忘
返屐齒緬已平乃知隱淪者秖在王都城

　　登茅山三峯四首

　　上界靈宮懸碧落層巒飛步躡彤霞塵身乍禮金銀闕

天路疑逢龍虎車三洞南盤通海嶠五雲西拱見京華
清㳺勝覽懽無極却歎人間日易斜

　　迢遰三峯得峻躋到宮唯見衆山低天池水碧蒼龍伏
巖樹風髙白鵠棲雲際瑤壇開日月林間丹井隠虹霓
仙人只在華陽境松葉桃花咫尺迷

　　頭白逰山恨已遲遍尋靈跡慰幽期雲根變幻陰晴石
海眼潜通霹靂池絶壁傳觴臨過鳥深林炊黍茹生芝
踟躊陵谷傷今古不見前朝宰相碑


　　東南佳氣擁三山臺殿參差指顧間福地巖巒天下勝
神君笙鶴夜深還林銜落照秋仍麗人對寒雲意轉閒
晩下前峯明月起更臨幽澗弄潺湲

　　龍池

　　蛟龍宅大海山椒非所藏吾疑蝘蜓種野語誰張皇禱
祠興雲雷歴代紀禎祥神物變乃爾化理焉能詳

　　喜客泉

　　嘉客入門笑靈泉應之翻豈因孟嘗死化此山中魂迸

珠疑貫縷羅星或按垣喜余果何事欲叩竟無言

　　華陽洞

　　穹厓積鐵古下嵌仙人宮流觀洞天記𣺌與林屋通把
火驚石燕吹簫動潭龍微茫失歸路返照秋林紅

　　巧石

　　三茆奠神臯靈槩萃兹谷怪石非一狀蛟虎爭起伏苔
花爛如繡藤根走相束殘醉吾未醒曲肱枕雲宿

　　左紐栢


　　仙翁鍊金鼎化自秦漢前祠樹歲月古霜皮相糾纒道
家騁神怪謾語誣人天吾嗔雷君忍一火無留煙

　　隠居墓

　　薄俗昧上善髙賢葆清真圖牛憚為犧古墓今猶珍松
風有餘聽草露無長春徒使輕舉士依稀慕芳塵

　　曲林歌贈曹君時範十首

　　華陽隠居空舊名曲林精舍築新成山頭一片青蒼石
領畧髙人萬古情


　　大茅峯頭多白雲誰能持取贈東君髙車駟馬當年事
海思霞情後代聞

　　靈蹤古蹟蓋江南中館居中日可探雲洞斜封埋壁地
石峯髙揷積金菴

　　楚王澗前秋水生泠泠遶舍玉琴鳴道人獨愛林中靜
瀉向圓池一鏡平

　　山腰石樓風露新桂枝蕉葉拂遊塵幸無七貴傾髙蓋
長禮三峯作大賔


　　元符宫連秋樹林烟巒霧壁晝陰陰芝潭對飲斑文鹿
竹塢孤飛雪色禽

　　凋盡山中宰相松長風無地吼蛟龍曹公種子蒼髯老
更引寒濤響後峯

　　匡廬江濤不可經武夷南天空自青何似三茅近京國
纒聨王氣㑹仙靈

　　曲林主人蹤跡奇前身陶公安可知脩殿靈官投化主
朝山香客拜生祠


　　方瞳墨髮地行仙誰信山翁七十年興劇夜㳺輕猛虎
身輕朝陟俯飛鳶

　　茅山步虚詞

　　太儀拓洪宇靈山開福庭洞天竅華陽地肺浮金陵展
公始羽化茅君遂遐升王老發𤣥旨上元授真經乗風
出埃壒飡霞謝羶腥三真登虚府九錫冠仙卿百神鎮
侍衞八極恣㳺行金堂日星燿玉洞煙雲㝠天地咸得
一萬古歌清寧


　　還家同金士希諸君㳺牛首

　　金陵山水四方聞天闕嵯峨更不羣臺殿散臨雲外起
岡巒遙向日邊分幽人興發清虚界正月春生錦繡文
莫怪還家先到此他鄉䰟夢每殷勤

　　早秋過斌公山房和許彦明三首

　　鐘磬花臺寂雲霞松塢深石林秋不熱水國晝多陰結
束非吾意逍遙近佛心莫言追往昔聊喜悟來今

　　青嶂白雲蒸髙臺野客登鳥迷方外路雲護定中僧對

酒狂何在翻經老尚能摩挲巖下石坐語記吾曽

　　濟勝無强足幽尋亦據梧僧門逺市井秋色澹菰蒲定
息看香篆逃禪托酒壺浮名百年祟遣盡莫重沽

　　永興寺結夏

　　濯髪蓮花水清風滿面吹松髙迎日早僧老下牀遲施
食鳥頻至翻經鶴靜窺物情渾不逺幽興自相宜

　　九日同太宰嚴公城西汎舟二首

　　九日江門蘆荻秋登髙何似汎蘭舟城臨曲水天河轉

地接仙臺苑樹浮佳節壺觴隨酩酊上公軒蓋倍風流
迂疎獨笑陶彭澤漫揷茱茰亦滿頭

　　蘭橈東蕩曙煙開菊斚西衝落照迴夾岸山嵐飄几席
遶城波色動樓臺都人節序遺風舊詞客秋吟發興哀
偃仰皇州多勝槩揮毫何以繼仙才

　　同陳魯南雨飲永寧寺

　　南山飛雨滴殘巵野寺鳴鐘客散遲醉眼耐薫紅杏色
韶華催换綠楊絲衰年感舊重重恨故苑尋春步步宜
擬上花臺觀淑景濕雲橫路正低垂


　　次趙克用㳺靈谷三首

　　禪宮寄在萬松深紺殿陰陰入紫岑古碣長留開士影
頽廊堪惜畫師心嗟余卧病虚春色愛爾清齋聽梵音
石室乗凉十年事詩成幽興轉難禁

　　入山飛翠滿衣襟一逕松蘿曲塢深龍寢雲髙橫王氣
鶴林風定凈襌心開堂為有真僧出避地應無俗累侵
響石靈泉多勝跡與君扶杖細相尋


　　紫厓蒼巘隠雲房春盡唯聞藥草香風磴噴泉晴欲雨
石林含露午生涼醉憐半落花辭樹坐歎西飛日轉廊
回首碧城燈火亂淡煙疎柳路微茫

　　同魯南宿天界竹居

　　白首同歸桑梓日舊㳺山水得重過聊依僧飯炊菰米
更理漁蓑綴薜蘿花老不知春事盡竹深偏愛雨聲多
旁人莫訝追歡劇歳月翩翩奈爾何

　　同魯南天界方丈對雨


　　與子避俗祇園深髙閣雨鳴如洗心芳草杜門無馬跡
墨雲纒樹有龍吟堪憐把筆臨池水况復銜盃對竹林
終歳驅馳城郭裏幸於支遁此開襟

　　祝禧寺羣公㳺集二首

　　桐館延髙駕霞門集繡裳山深寒隠日松老翠含霜共
洽壺觴興仍探翰墨塲臨風意披豁飛鏑試穿楊

　　舊國開今代新亭異昔遊江山銜日轉宮闕抱雲浮勝
賞羣公得髙情百世留蹇余丘壑陋觴咏托名流


　　和徐子仁㳺虎丘四首

　　勝地遙相引清川澹自臨散懷盤石大洗耳劍池深僧
氣饒雲月巖居傍竹林坐來神易愴松籟莫哀吟

　　溪門藏曲隖入寺始知奇石悟生公法山傳白傅詩浮
雲催短世裋褐傲清時蓮社容吾酒終當共爾期

　　漫踏書臺路那逢講席人泉爭惠山品地避子城塵幽
林雲隠見峭壁玉嶙峋本性宜巖穴勞生負此身

　　詩書貧自得雲水老何厭世味僧邊減山容雪後添狂

摩試劒石醉眺大呉巖莫笑歸期緩名藍客易淹

　　夕陽同王禮部陳太僕過東山僧房

　　落日過山寺懷賢傷古今謝公去已久渌水歌聲沈雲
壑延髙駕風林凈夏襟傾杯莫愁晩明月在東岑

　　和魯南永福禪房二首

　　支公本是禪林秀更愛祇園在近鄉問柳尋花唯竹杖
解衣支枕有山堂雲浮世界知空寂雪滿頭顱歎老蒼
聞説菴摩羅結果燈前攀取一開嘗


　　山人每為看山出唯有山雲不待期草長乍經春雨後
江明偏近夕陽時前林犬吠僧歸逺古殿鐘鳴客散遲
除却陶潜貪酒盞不知蓮社復容誰

　　秋日尋城東諸山頗歴深險得詩八首

　　秋日端居愁不眠出門騎馬踏蒼烟衣霑濕翠經厓崿
耳灑寒聲接澗泉夢到桃源詢往代疑逢石髓見靈僊
金陵豈獨稱佳麗咫尺名山是洞天

　　馬首遙隨碧澗東人家多住白雲中龍泉沸處還生虹

虎洞腥來自起風向子正當婚嫁畢阮生休歎路途窮
曽聞天漢支機石肯信髙巖不可通

　　紫山東轉接江門萬壑千峯擁孝園逺結雲霞連海島
迴瞻日月蔽崑崙牽蘿步入巖間寺選樹來傾石上尊
猿嘯正堪淹白晝鴉棲渾已報黃昏

　　鼎邑元當萬方㑹橋山今集百靈朝宫城抱日雲常繞
陵樹擎霜葉後凋衰晩空林從坐卧太平深谷有歌謠
此中合共漁樵老叢桂淮南莫更招


　　盤空石路草纎纎白鶴仙人尚有巖松偃即披雲作蓋
瀑飛還掛水為簾采芝綺夏何須出食蕨夷齊亦太㢘
種黍滿田長釀酒棲遲何歎嵗年淹

　　六代干戈龍戰殘青山依舊繞江干石麟不省𤣥堂改
漆閣徒傷翠栢寒庾信歸來空有賦陶𢎞老去竟何官
飛鴻欲避林間犬萬里㝠㝠振羽翰

　　官路橋東錦石峯平原開出玉芙蓉髙標雲霧天中積
逺勢波濤水上重喜近魚梁堪把釣擬修丹室預栽松

紫苔蒼蘚饒秋色埋骨它年賴爾封

　　竹杖逶迤躡紫霞羊腸山徑莽橫斜林深更隠彭城館
寺古猶傳謝尚家陰洞閉雲飛石燕寒藤懸樹墮風花
周顒去後移文在此地何人領物華

　　冬日同諸公飲憑虛閣

　　寺閣吟詩臘月中擁裘行酒氣彌雄江山過雪生新色
天地凝寒𣺌太空獨去鷹鸇迷落日後凋松栢倚髙風
須知霜月光偏勝莫道氷林賞易窮


　　卜得彭城樂丘漫賦用魯南韻

　　買山初費賣文錢預卜新丘古澗前舊日髙人招隠地
此生逆旅待終年烟霞寄傲深成癖去住忘情澹入禪
白髮光陰知幾許紫泉丹壑且夤縁

　　雪後歸自南郭

　　雪後帝京聊騁望氷天懸影照人寰遙瞻丹鳳分銀闕
周覽青龍展玉山廣野漫鋪明月色白波搖動大江灣
多情獨倚新亭樹更愛長風灑醉顔


　　祝禧寺望積雪

　　巖谷素華積禪房朝倚闌為憐珠樹麗宛坐雪山寒白
以空為色氷因凍作乾太陽休見恐生滅本同觀





　　山中集巻二

