







　　欽定四庫全書

　　息園存稿詩巻十三

　　明　顧璘　撰

　　七言律詩

　　殘臘書懐復殷文濟

　　江上故園松菊荒歸來高卧舊茅堂頗憐脩竹新移雨
遂有疎梅逈破霜原憲豈知貧是病陶潜元倚醉為狂
肯携碁局時相訪未乏清風助晩凉


　　正旦偶興

　　斗柄東迴耀碧天山林欣度漢文年鄉風一醉屠蘇酒
王政三垂琬琰編日抱海霞通曙早花融城雪占春偏
已聞雲物書祥兆野老從今且晏眠

　　十三夜試燈和南原

　　畫障銀燈照夜初月華如雪滿庭鋪烟横菴陌迷行馬
春入池塘起睡鳬文雅風流仍舊社太平恩澤在皇都
祇慙勝日淹佳客除却清歡一事無


　　徐君叙宅與諸君懸燈賞梨花

　　銀燭高懸玉樹寒素花流影冕朱闌驚看月出層柯裏
惡説風吹一片殘絃管横催春爛漫房櫳斜見雪檀欒
明朝此樂知難續莫惜殷勤醉後看

　　和龍致仁秣陵山庒

　　負郭青青二頃田荷蓑驅犢下東阡貧資禾黍成婚嫁
老伴漁樵度嵗年陶令秖知歸去樂稽康無柰性情偏
悠悠一水東城下已得吹簫夜放船


　　壽趙雪巖

　　五月五日夏令分白頭賓客壽田文榴花㺯色明深樹
竹葉邀懽到夕曛棋局不輸安石墅墨華長滿阿欣裙
江南賸比燕京樂令子無勞望白雲

　　過蔡九逵鷄鳴寺客舍承詩見謝率爾奉答

　　高人學舍無官事依舊幽栖坐碧山永日讀書雲閣靜
新晴開户蘚花斑李膺未仕多推引蔣詡何人數徃還
桃竹詩筒勞枉贈丹厓瓊樹逈難攀


　　送伍中丞還石首

　　拂袖金門不可招中丞清節楚山高西江義旅雙龍劍
南國干城一豸袍九&KR0034;銘功藏石室孤舟垂釣入雲濤
丈夫出處俱無忝銀漢遥瞻彩鳯毛

　　和文濟遷居二首

　　大隱何勞訪碧岑帝城佳處即雲林隂隂栁覆溪門靜
宛宛鶯啼竹䲧深安石東山堪獨卧孔明梁甫莫悲吟
鳯臺雪霽多佳景不負扁舟五夜尋


　　碧烟虛檻樹千章最愛疎桐掛月光勝地别開碁局墅
仙人新住水雲鄉西隣脩竹青稍細南郭羣峯翠黛長
閉户注書稀出入莫言門外有風霜

　　次華泉早春鳯凰臺

　　古臺誰見古人遊臺下秦淮今自流鳯鳥不來空故國
梧桐千載倚荒丘雲間雪霽芙蓉殿江上春生杜若洲
聖代登臨多樂事側身天地更何愁

　　送彭給事汝寔奉母夫人還蜀


　　灔澦霜乾石道㣲南舟安穏奉慈闈江魚白白供行饌
峽樹蒼蒼媚采衣華國文章多麗藻過橋車馬盛光輝
朝廷衮職須公補且莫山中戀蕨薇

　　鄭作至問訊空同

　　北里築居何嵗成南山種豆苦逃名百年丘壑真長往
千里驊騮羨獨行每見披裘過道路漫聞揮翰動公卿
神仙竟合邀中散婚嫁何勞問向平

　　送林貞孚還閩


　　北闕上書何所求南宫卧病倐經秋秪縁禮樂須幽討
豈謂雲霄竟薄㳺江漢趨庭宜彩服乾坤髙枕對滄洲
承家禾止今方岳司馬流風蓋九州

　　送吳與成㑹試

　　瘦馬狐裘犯雪風青年文藻動南宫誰應避舍推蘇軾
己忝通家識孔融燕市醉歌春未逺吳門髙論夜還同
臨行把贈干將去共惜池陰老劍工

　　次南坦同白巖公登蒼巖聨句


　　蒼巖髙出太行顛下瞰南州數㸃烟海外忽來𤣥鶴駕
人間重見白雲篇行藏玉雪誰相染咳唾珠璣竝可傳
不向山林瞻氣象豈知臺省有神仙

　　逰故相守溪公園亭(見中舍君新栽花木)

　　丞相園亭舊數來平泉花木後重栽武陵桃花逶迤轉
太華蓮峰綽約開月出衆賔俱酩酊雲移髙閣更徘徊
門墻恵澤思無盡踏遍三槐樹下苔

　　陳君汝璧自永嘉來南都省其伯兄摠戎公且締

新婚

　　愛弟新從東越來塤箎聲徹鳳凰臺他鄉棣蕚生春興
故苑楊花攪别懷幕府眠雲應共被皇都覽勝幾啣盃
風流將種真無忝看取金屏射雀才

　　送祝時泰守思南

　　朱轓南去領提封清代蠻荒聖澤濃雲轉舟車通萬里
烟含城郭擁千峰印臺地重蹲金虎劍匣塵清卧玉龍
尚有經綸需大用不妨吟嘯暫從容


　　會陳亨父

　　西園虚閣對髙林閉戸焚香養道心勝地幾年頻悵望
歸帆千里一開襟雲深獨鶴蕭蕭舞海近寒龍細細吟
明月倚闌無限興莫因人世歎浮沉

　　十一月五日同子魚風雨舟往治平寺訪履約履
吉

　　伍胥城東月映樓越王橋下雨隨舟石湖噴薄魚龍氣
水國霑濡鳥雀秋竹逕松房人隠隠酒杯香篆夜悠悠

平生白首相知侣對宿空山興轉幽

　　唐京兆應韶侍母夫人還楚

　　太君歸棹下清虚京兆承歡奉起居千里遥將春色去
一封偏荷寵光餘桃花夾岸明衣繡荇葉浮江簇饌魚
莫傍庭闈懷定省都亭竹馬待還車

　　送郗武庫元洪入京

　　三年帝厩閑驊駿一日天書降鳳凰時論同歸小司馬
朝班重識舊鵷行風神玉雪窺清潤文藻江山助渾茫

豪俊從來須大用看君飛步入巖廊

　　宜興謁東坡祠

　　學士祠堂傍水扄蜀山蕭索向誰青歸魂省識毘陵道
好事空傳楚頌亭萬古雲霄瞻氣象滿林風雨䕶精靈
湖東月出光如許照見燕山相國銘

　　寄陳宗禹中丞

　　暫下烏臺短鬢青楚南新望少㣲星書成自去藏衡嶽
月出時聞釣洞庭江海澄清風憲體松衫夭矯嵗寒形

空慚叔夜非儔侣漫㸃封章誤主聴

　　送劉叔正憲僉入蜀

　　巫峽巫山霧雨蒸繡衣持斧下青㝠從來直道非時好
况復髙文絶代能野鶴昂藏寒自警海鵬寥廊氣彌騰
諸生鼔箧江南北泰嶽雲髙望不勝

　　壽鄭户部唯東母夫人

　　北堂酒浮金爵光東曹帶繫銀魚長栢舟節操氷霜逈
翠翟威儀錦繡香列&KR0034;端居餘慶澤稱觴詞客盛文章

從今老福如川湧看列孫枝玉樹行

　　對雪二首

　　千峰急雪灑茒簷乆旱㣲陰冷亦堪獨賴諸公憂凍餒
不勞明主顧東南髙標一任寒梅得餘潤偏宜宿麥含
薄暮倚欄看絮舞鬢絲相伴兩鬖鬖

　　孤城日落雲垂幕大地陽回雪舞花采石江濤氷磈礧
蓬萊宫樹玉横斜清光恍徹三千界朔氣平侵十萬家
半夜兎園賔客醉擁爐揮翰氣成霞


　　贈王司冦乞養歸台南四首(王舊尹應天)

　　千巖萬壑乞閒身風節分明見古人愛下更無包孝肅
戀親誰似范純仁天顔咫尺傳優詔海角逍遥理釣綸
明發都城新雪霽甘棠何限總含春

　　抗䟽曾聞動武皇一麾迢逓過沅湘青㝠直氣干星斗
白首孤懷映廟廊韓愈歸朝公望重王陽辭阪聖恩長
行藏歴歴俱無忝拭目台南皎日光

　　脫身霄漢賦閒居暫息鵬風九萬餘母氏在堂思戲采

人生當路幾懸車燒丹試鑿皇華井閉户應脩禹穴書
料得晨昏調鼎味長將竹笋膾江魚

　　天台石梁天下竒龍湫鴈蕩碧逶迤平生蠟屐今方用
向老奚嚢每自隨海浸樓臺雲五色洞藏花竹露千枝
知公此去能髙卧秪恐商王起夢思

　　贈張秋厓虞卿

　　柴門風雪印行踪竹杖新辭鴈宕峰中散獨行如野鶴
老耼一見是神龍英雄蹭蹬誰青眼道徳希㣲又赤松

欲撥紅塵攜手去匡廬石上話從容

　　送金子有陳羽伯春試

　　乆抛鉛槧伴樵漁二妙年來謝起予粲爾鄉邦生鸑鷟
居然清廟對璠璵辭家並赴看花約理國無㤀種樹書
天子秪今過舜禹許身千古欲何如

　　上䆳翁壽和文濟二首

　　鵠立鵬摶五十春玉階揺珮上星辰黄扉大業闗元化
白首孤忠動鬼神壽亞潞公凡幾嵗名齊温國竟誰人

紛紛寒士歌恩澤厚禄千鍾祇自貧

　　玉燭均調四海春風雲嘉會慶兹晨朝廷禮樂前無古
臺閣文章妙有神寶厯天長遺大老金門地逈隠仙人
休憐道貌殊清峻夙夜常憂白屋貧

　　與陳石亭雪後逰牛首山

　　隆冬季月嵗云徂䇿馬牛山興不孤削璧倚空雲㸃綴
古松沿澗雪模糊堂垂塔影傳靈怪人轉巖腰學畫圖
形勝江南無可比武皇龍駕合踟蹰


　　逰花巖

　　風林下馬叩龍宫雪磴扶笻踏虎蹤把酒峰頭看海月
開門庭際俯雲松鐘聲夜傍諸天動巖翠寒交萬木濃
苦說移家身已老暫來猶自未從容

　　和望之中丞春日對雪二首

　　春風拂拂自東開春雪盈盈落鳳臺江栁破寒先舞絮
宫花應候盡粧梅霏㣲向日相矜媚輕簿迎風却倒迴
野老茒齋方卧穏叩門休報大夫來


　　大壑春生氷欲開青皇將雪下瑶臺先教潤澤甦原草
故送清寒勒野梅鳷鵲雲髙鴻影度盧龍江動練光迴
東郊前日迎春侣裘馬翩翩射鹿來

　　己丑元旦和陳京兆祐卿

　　不上王矦典謁牋獨吟風雪度新年柴門絶跡無車馬
秫酒陶情謝管絃却老自泥燒藥鼎求閒何待買山錢
喜聞京兆寛租稅白日沉沉祇醉眠

　　送姚文進秀才迎婦


　　三傳精華已徹㣲少年文采眼中稀龍駒得水呈圖出
鳳侣迎春入鏡飛内舘芙蓉生綉褥後庭萱草待班衣
由來骨相非凡種日下人當薦陸機

　　春日逰髙座寺二首

　　佳辰聘望給孤園白祫初成氣候暄春日漸添風物美
空山真隔市朝暄歌催酒盞當筵急坐愛花枝滿目繁
眼底同君聊一醉吴臺梁苑底須論

　　花發其如逸興翔春山釃酒惜年芳臺高忽見江流近

寺古惟聞松栢香並逰驕馬花邊去獨囀新鶯竹裏藏
尋壑經秋共忘返還憐白日轉添長

　　和望之惜園花盡開之作

　　十日春晴花盡開一年春事半莓苔踈枝宻蕚相將盛
粉蝶黄峰莫浪狼漫舉金杯當月榭誰吹玉笛傍霜臺
芳菲未忍隨流水遶樹攀條意獨哀

　　吳太宰新堂初成有鵲來巢

　　相國新開緑野堂堂前靈鵲早呈祥來依喬木營門户

欲傍青雲化印章幽砌頗宜迎客噪髙簷何礙順風翔
雕梁畫棟相鮮地最愛詩題素璧光

　　春日顧吏部武祥張兵部惟静攜酒過息園重辱
佳篇漫謝一首

　　清溪竹逕乆荒蕪二仲逢春試玉壺即有荆花當戸紫
更多萱草映堦鋪衰顔屢喜依璚樹秀句時驚落蚌珠
髙駕往來殊不惡莫因踈懶厭潜夫

　　壽姜節舉人父母


　　七十二峰如列㦸太湖深䕶隠君廬家貧萊婦能逃禄
身老龎公不著書生理剩栽巖畔橘㫖甘時薦舍前魚
青春令子方騰踏雲路遥乘駟馬車

　　贈朱銘甫還松江

　　太學賢名衆不如九峰歸省老尚書才華獨擅三都賦
門閥重高駟馬車吳苑天寒收橘柚松江霜落薦鱸魚
遥知彩服趨庭後讀盡家藏萬巻餘

　　送陳子文赴廣西


　　八桂西瞻岳牧尊使君持節下湘源星巖風洞山殊秀
雪片霜華地不暄永日賦詩薇閣静青春行部繡旗翻
從來逺地多名䆠銅柱猶聞頌馬援

　　送陳京兆祐鄉還南海

　　疏傅懸車縁底事温公避位本初心蛟龍逺適江湖性
鸞鳯高辭枳棘林多病逢人求大藥有懐浮海發孤吟
移家勿向羅浮住使者來徵恐莫尋

　　西爽草堂


　　草堂寄在國門陽西嶺蟠迴入户蒼含雲洞壑泉臺逈
礙日松梧露逕長嵗歲采蘋脩爼豆重重栽竹䕶垣墻
南州高士今難作唯聴慈烏弔白楊

　　送王文光宰定海

　　曲江落羽人皆惜東海分封衆所榮喜見疲民投父母
願因明主致昇平花間草長逢馴雉谷口春歸聴早鶯
看取漢家循吏傳獨憐卓茂最知名

　　孟中丞命酒息園集諸文士賦一首


　　山人避俗野園開憲府邀懽載酒來浮杯豈讓山隂㑹
授簡還徴鄴下才暫遣閒雲依紱冕更呼明月照池臺
錦筵爛漫唯須飲畫燭闌珊未擬迴

　　登清凉寺後西塞山亭四首

　　霄漢秋高烟霧開舊京西望一登臺皇居逈映鍾陵起
海水遥吞鵲鎮來半嶺顛風頻落㡌孤亭斜日更啣盃
乾坤轉盻皆陳跡況復浮生白髪催

　　晩上高亭對落暉萬山寒翠濕秋衣江流一道杯中㵼

雲樹千門鳥外㣲古寺頻來僧盡老重陽欲近蟹争肥
霜楓惡作蕭條色故㺯殘紅繞客飛

　　山閣難禁宋玉悲六朝遺恨滿殘碑青山自擁蟠龍勢
玉樹空傳落燕詞寒節授衣傷老大醉鄉隨鍾愧支離
歌筵舞妓非前代文采風流又一時

　　劍化人亡有故城東來海氣帶龍腥煙花樓閣三千界
錦繡河山百二形老托神京堪自隱醉眠秋澗不知醒
長江只在朱闌外莫遣哀歌動杳㝠


　　梅開答孟中丞厭客之嘲

　　驄馬能過問野梅柴門何惜向陽開空勞野客巡簷笑
實少高人載酒來地僻誰懐元亮宅月明深負謫仙杯
須知竹下三三逕本為招邀二仲裁

　　和許隱君游西湖

　　千峰萬壑斷飛埃百頃湖光演漾開大塊丹青隨意得
炎天氷雪傍舟來不禁楊桞牽衣袂況復荷花近酒杯
曾是君王遊賞地采雲猶䕶舊歌臺


　　拜岳武穆廟

　　水白雲青廟貌明墓門喬木盡南生天高竟吼三人虎
國破誰摧萬里城望斷白龍無死所歌殘黄鳥有餘情
海波東去厓山逺精衛千年恨未平

　　文徴仲翰院約遊西湖不至次韻奉嘲

　　懐君不見動經年有約猶慳訪戴船草閣自含懸榻愧
蓮舟終少聴歌縁徒聞避俗稱高士未必尋幽損大賢
落日倚欄空佇立海山千㸃澹蒼煙


　　和許隱君留别

　　丹山碧水古王城處處登臨滯客程幽壑風煙須縱酒
暮年朋舊獨闗情勞生苦覺滄洲逺别路空餘白髪明
客裏送君秋又至臨岐休怪旅魂驚

　　天真寺訪薛尚謙因懐伯安王尚書

　　江邊寺裏為君來絶璧高亭對酒杯萬里海波衝鳥落
半天風雨挾龍回蒼松解引尋真路宿草空傷濟世才
莫上書堂歌伐木寒泉嗚咽使人哀


　　湖寺觀雨

　　濕雲吹墨濺湖波急雨翻盆落澗阿江郭衆山當面失
寺門孤樹柰風何浮生白髪餘高興暇日清尊且浩歌
蓑笠醉歸還自笑晴天曾得幾回過

　　和劉光禄觀潮

　　江樓再上思前事十度流年指一彈滿目波濤還自至
舊時賓客不同觀玉龍氣湧澄江動雪練光揺大海寛
欲挽靈槎上霄漢祇愁風露弄秋寒


　　遊三竺後暮泛西湖歸城呈汪按察

　　風度疎鐘出萬山天成樓閣挂巖間松林落日暉暉白
石澗幽花細細斑脩竹禪房堪載酒亂峰雲樹暫怡顔
蘭舟蕩漾西湖水悵望嚴城暮始還

　　雲居送蔡武庫赴南曹有懐故國

　　雲寺迢遥來送客松關繚繞不逢僧堪憐把袂臨秋草
轉愧齋心對佛燈旅況鄉愁依去棹月華風影亂寒藤
高巖總是銷魂地天畔危欄莫盡憑


　　思歸和劉介夫中丞

　　寒月滿天鴻鴈飛中宵獨立明星稀棲遲東省愧官俸
悵望西湖思釣磯采服家園三徑逺白頭天地一身㣲
才迂嵗晩竟何補早晩孤舧江上歸













　　息園存稿詩巻十三

