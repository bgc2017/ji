







　　欽定四庫全書

　　息園存稿文巻九

　　明　顧璘　撰

　　書啓

　　復陳魯南

　　家人至辱手教慰甚榮僧去道僕事過情故蒙過奨彼
所謂肉眼安能别世尊邪聞京兆白公延執事與子仁
脩應天志甚盛舉也本府自吴晉以來遂為都其諸公

遺事與本郷人物闗係大與他郡不同公等必有大觀
何俟僕言若興置沿革及山圖水經一考可見不足煩
公等耳近代吾郷人物甚寥落不知公等作何條格去
取諒不似班固九品人物表踈謬也韓退之懼作史有
人非鬼責此言去取難公耳李習之言作史須筆力高
簡乃可傳自謂不讓班固陳壽此言文章之難耳志亦
史類也由李公之言公等自有餘由韓公之言不可不
察僕近作近言十餘篇中有郷正一篇述近時賢者以

教子弟亦不敢多及兹欲寄覽恐啟紛紛者之議姑已
之耳何幸乃得聞愽洽君子之議庶扵晩年得所取裁
也近時蘇松二郡志如何嚴唯中袁州府志都𤣥敬黄
山圖經李懋卿東莞志邵國賢許州志各自起意例須
取參訂璘收有長安舊志一本惜不得到家檢奉子仁
收天下志甚多想不乏此作志不難正唯發凡起例為
難耳又本府若上元之明道書院溧陽之水堰皆厚生
正德大事須檢尋遺蹟就請白公興復盖百五六十年

方遇明公一舉若又空言無施不獲實惠賢者難遇幸
勿失此機㑹也又税糧後當具供億一日查内府及諸
司供億近年與國初多寡之目庶仁者有惻憫之意此
不為徒作也廵撫東谿鄧公直道君子璘前在開封深
知其心此數事若請白公白而行之皆無難者梅損齋
羅印岡王南原俱曽一講否必集衆思庶無遺憾言不
能悉

　　與魯南書


　　昨得家尊書云執事有書先付宅郵雖未獲領知必有
以教我也到家已幾時宅眷想並安勝且嘆且慰夫今
天下學者誠莫盛于吾東南矣執事翹楚吾國亦乆矣
舉其所得以應今科舉之格雖裒其什伍有餘也奈何
垂翅而南者至三四不已乎夫吾國之賢者行如師文
屢議而不徵文如執事屢舉而不㧞非運命蹇惡則土
氣淺薄不足以兩勝然耳凡後進之士飭行績文者莫
不有怠心然君子之自信則有不然者凡謂之有餘者

皆例觀於有位者之行與得舉者之文若二公豈不贏
矣乎雖婦人女子知之也然僕則謂聖賢君子之道六
經諸子之文亦非仕與學者限於禁而不得為者也柰
何排其戶不歴其奥乎乃所願二公操脩濯礪月求增
嵗求益其進與止一視於道而不例觀于今之人其不
徵不㧞者天也人之罪也其在我者固将與顔回原憲
孟軻揚雄之徒抗顔而不愧豈非豪傑之士哉此固難
與俗人言也璘竊見方今進言者當故人親戚阨困摧

抑往往舉時運好惡之説投其憤以觧其志是諂諛之
道也竊甚羞之唯執事照詧

　　寄陳魯南

　　數月不得公書馳念為勞前此嘗數奉問次第想達人
回俱望示報深山逺海絶無足音之及幸相恤也聖主
西廵賢公卿論議必確扈從必衆此無煩逺臣憂者所
慮民不勝役府庫不足供餉奈何奈何公未嘗歴外在
外之事尚有不及知者璘備嘗之矣今吏治頽廢民病

已在膏盲非盡去害治之物雖伊臯不能化斧鉞不能
禁今萬乗一旦臨幸督以征伐恐失期悞事闗係非細
此則逺臣所不能安席者也奈何奈何

　　與陳魯南

　　春來數奉教札知簿領意淡烟霞興濃固高人之本致
璘忝相知又在林下何必隆虚奨而拂實念然執事事
體有未同於虚薄者數端璘早仕宜早退物理也仕宦
悉在冗局非就林壑幾誤此生於身宜退也又踈直之

性與人多忤無大過惡動輙遭謗身非木石不能不動
於中得失輕重何如哉於人事宜退也官已至京臺京
城出入得免貴達呵辟分非退也執事高才晩達羣望
屬心未宜退乆處玉堂方試旬宣下膏澤於斯民宣風
猷於列郡未宜退盛徳廣容所至尊仰所謂在邦必達
也未宜退黄閣伊邇引退衡茅家在京師出御欵段貴
勢辟除不避耇老雖汪度不校甚非尊賢老老之體故
少需一遷以成雅觀非狥俗也未宜退已與賢郎軰諄

諄言之想道詳悉萬萬垂聴承寄下先君輓詩就墓泣
讀何任悲痛交情世誼感刻肺腑璘今春長居墓舍舊
時草堂移入山中數舍四面竹松號曰松塢前通古道
可步尋諸寺有福全古曇果斌諸僧談禪和詩皆有能
事後有崇岡飯後一登南對牛峰石嶺西望大江令人
灑然忘慮去公别業僅可三里仲子亦嘗步造它日與
公樂事無窮只少耐耳胷臆之語不敢不盡於左右萬
萬不以為陋前手書承道所不遺故舊數事及寄劉邦

直書此公至性在僕何待今日乃知士大夫以心術為
根本以倫理為植榦以學問為菑畬以事業為結實以
文章為花葉雖不能備不可不勉近來習俗直以聲勢
相加面目可醜謹閉門退讓更復何言東原近衰多病
視之令人損歡許彦明最宜數造閭里後生譏評不已
幾至生禍可發浩歎文衡山老性寛涵畫品精進秋間
欲迎來數日傾倒世如此老亦無幾人王雅宜病後詩
律甚暢但柴瘦可危吾郷印岡諸公俱健但少來與僕

共談耳因和詩奉復漫至此際勿訝勿訝參對未有期
伏冀多愛是慰

　　寄李元任

　　公前年留浙因與諸監司少合僕傷於虎者故特逺嫌
疎問想不訝德安之拜知公必宜於民而乖於俗後聞
果然敢不謂知己耶昨覉寓京師士論咸與僕同乃知
君子貴在脩已毁譽禍福誠不足輕重十月至台見周
同寅稱公行節政治並儷古人益増同袍之仰願有告

者時人之情與古道殊絶居今之世行古之道必大同
小異而后推行之逺所謂智圓行方則其大略也公方
寸具有尺度鄙懐所畜漫以請益如何如何晩休聞周
公子早發呵硯草草言不能盡餘唯保愛是願南坦山
居甚適昨當道又將置諸覊枻之間造物戲弄如此良
可笑也

　　與金仁甫(少作)

　　自四月上浣奉辭足下命駕故鄉五月乃至墟墓榛蕪

祼獻無所九族凋匱禮廢莫舉顧之恨恨不能為悰然
内無廩餼之餘外不可邀郡邑之助含痛忍情以俟來
日知如何也東吳名區雅稱偉觀僕性踈野以賞為好
先圖陟虎邱之顛泛震澤之渚訪僚差之宫弔離胥之
墓窮搜陳跡下達韋白招要豪傑演繹風雅勒名紀文
傳之百世亦何偉哉然至樂難覯佳期不常遂使俗態
忤心天弗佑意既鮮仲叔含菽之愛徒有孟公閉閣之
困未沾仲舉下榻之恭已蒙子思溝壑之辱僕負埜氣

豈能堪之兼以炎溽相仍將迎困劇故歸念遄疾賞趣
潜沮沛然言旋實非悻悻所幸接諸友生多所茂異若
文壁蔡羽徐貞卿邢參之徒藻詞成章雅論合則雖方
古作者未能卓然而碩學茂才固今之雋傑者矣毎一
接席欵語移日逸氣遐志頗協鄙心勞勞逺征負此為
得傳曰見賢思齊焉詩曰珠玉在前覺我形穢外覽諸
賢内察淺薄豈勝自喪用是負形穢之耻亟思齊之心
兼旬以來愧近毫楮紀行之冊緘白而還嵗月且逝盛

名難立唯僕與足下及賢子弟共朂之耳初歸老母在
病方悔逺遊且弱軀畏暑未即出見臨風草草聊述下
情鑒察不宣

　　答友人論文(少作)

　　僕聞達者痛乎卑俗狂士亟稱古人雖傲睨凌厲廢中
和之經然曠志峻節固一世之雄也僕度德程力不逮
懦夫豈敢望此事哉然思不弛心語不輟口著之毫楮
呈之友朋至再三而不厭冀豪宕之士一進乎此使已

攄懐古之幽情釋悼世之積忿耳何必在我邪夫文章
士之業也孔子脩六經以建百世之則而百世弗能述
盖折衷理道之極經緯天地之章子淵不能得其止游
夏不能賛其辭身殁嚮絶亦其然耳下是左氏蜚聲於
東周莊生逸響於蒙土靈均哀鳴於漢上太史建議於
西京誼舒子卿淵雲褒向揚芳擷藻前後相屬而漢之
文章炳然於金馬石渠之署雖純疵相形遐邇異趣要
皆作者之殊别也烏可訾之哉僕雖殫力竭智不敢望

其下體然仰探六經下逮數子未甞不拊膺擊節悵然
逺懐執事之才百倍於㒒其於古人皆可超其躅而拊
其背頃者獲讀拘虚集所載才麗學侈誠今聞人也惜
其選義沿近習體物乏沈辭比量作者尚出其後豈殉
俗之趣未盡納諸古哉獨長書十餘章宛悉情事讀之
悢悢填詞數闋軋諸宋人吾愛之重之而不為執事稱
者先其大耳夫今之同志寡矣同志如執事才且茂異
復爾乖刺誰能黙然盖登危者駭步入静者疑影今之

視古豈特危與静已乎吾恐既疑且駭則必反走而下
趨矣執事不棄謭陋惠然下問僕亦不揣本未謬進不
慚之言盖友道貴直諒君子之愛人非茍為姑息而已
昔劉季緒才不如諸賢而好詆訶文章曹子建論其非
吾固謂子建失論也今有南威西施之容畢粧而鑒焉
鑒之所不及在側者能誨之豈在側之容固美於南威
西施哉妍媸都鄙其辨一也如有不自美其容者僕能
效在側者之勤矣執事毋内罪之


　　復趙具區叔鳴

　　自金山别後尊仰日切見吾兄精修力學不知老之將
至益愧淺陋虚生無益也承示二典㑹註用心良苦然
補得朱子未了之業為千古一大快望决意成此一書
更正得禮記註尤於後學有益所恨賤子居相逺又在
都城為人事所累不得少侍講授耳二典註未得細看
亦未有復皇恐皇恐前王都司殷石溪回俱道吾兄相
念感佩何已


　　遺七弟英玉書

　　四月十八日郷人謝鉞者馳傳至州始知吾弟得舉進
士殊為喜溢父母兄弟在家當復喜甚也書生之事且
脱章句之習為快何如念唯吾祖宗以來隠居吴中躬
耕山澤勤苦淳厚不侵於物不戕於天昨過展墓㑹諸
族人尚不識城市之態即可知前人矣祖父二世遷京
師富而能散循禮敦義此爾我所親見世積之慶初發
小子德誼淺薄不克負荷故踣蹶屏逐至於此極天其

意者在吾弟乎朱張顧陸乃吳中大姓公侯之後必復
其始要在有道者乃能振揚吾姓不顯乆矣近始有二
三人發於郷曲雖𣲖系不可别要為宗人吾弟可不勉
乎吾弟行業固宜取上第然交遊中祝希哲陳魯南赫
然其聲又復落羽文蔡諸君尚失郷舉此豈可謂非天
乎天之所厚必有其由順之則吉逆之則凶大可畏也
嚮予入官少於英玉不知仕途情狀徑意直行至今二
十年矣雖復低眉歛袵趨走堂下指其項者猶衆過誠

在我古之君子盛德容貌若愚况余德未盛而貌又非
愚者乎婁師德不拭唾面王文正不發過於僮僕推而
廣之何事不忍何人不容有容乃大有忍乃濟理勢所
必然者予經憂患始克覺悟願強其志姑弱其氣非教
吾弟諂也景前谿吾友也嘗友視吾弟今已為座主吾
弟直當居門生之列盖昔者之友生於予而今之座主
生于吾弟固自有賔主之别不可茍也若已誤當即改
之此名教中所重勿狥其私朝中諸聞者多予故人徐

宜請見勿與抗禮古人云大賢吾師又曰事其大夫之
賢者此成德之資脩身之要不可不勉進士無職事慎
言動勤朝叅戒嬉逰脩文藝此其大都諸不能盡前谿
必能教之所患吾弟聽之不察行之不力耳所欲抄崇
雅文類今更名古文類書吏少善書者後當抄寄然此
書亦未定正俟勘詳也即今且取五經六子史記漢書
離騷及李杜王岑諸公詩晝夜諷讀更進一格自見得
别文選且緩看魏晉以下枝葉太繁恐為所蔽同榜中

有三原馬理者聞其為有道之士宜朝夕與游且致余
意四方名士予不及知之吾弟善交之併報余知也廣
平都進士及開封李川甫諸君全州陳蔣二君宜與篤
厚盖三方之人視余不薄報施欲相稱耳余居此風土
不苦但遠違父母少音問征徭訟獄無惠於民乆在仕
途今復僕僕飭厨傳以稱過客舉鞭朴以急催科大不
得于中耳若可遣且茍禄俟之如更拂意便乞東歸矣
既有吾弟門戶不墜余可釋負也嶼兒已知向學舉業

舊文望寄付之

　　與陳鶴論詩

　　與足下一見即出郊居野人嵗計牽繫不能不然無足
為髙明道者念所論詩説衷臆耿耿未盡畧為一談國
朝自𢎞治間詩學始盛其間名家可指而數今亡去有
集傳世者三人李獻吉何仲黙徐昌穀三人各有所長
李氣雄何才逸徐情深皆凖則古人鍜琢成體純駁優
劣可畧而言大抵皆作家也今雖後賢翹起孰不同聲

歸許哉然三賢皆余友嘗共講習而商訂之者知其淵
源所自未嘗不擇法於古人李主杜何主李徐主盛唐
王岑諸公皆因質就長各勤陶鑄是以立體成家咸歸
偉麗夫豈茍然而已哉詩之為道貴於文質得中過質
則野過文則靡無氣弗壯無才弗華無情弗藴杜宗雅
頌而實其實其蔽也樸韓昌黎以及陳后山諸君是也
李尚國風而虚其虚其蔽也浮温庭筠以及馬子才諸
君是也王岑諸公依稀風雅而以魏晋為歸冲夷有餘

韻矣其蔽也易而俚王建白樂天以及梅聖俞諸君是
也嗚呼諸君並名世之才而學詩之蔽猶至於此詩可
易言乎哉余又有説今世論詩者言風雅則妄耳上漢
魏次李杜王岑諸賢今賢雖衆儔能訾議則詞林之規
矩在是的矣舉六朝則曰靡弱舉唐初則曰變體未純
雖承先生之常談其實確論乎外是謬矣奈何臨楮灑
翰率就其所非而棄其所是綴叠雙聲比合五色雖呈
燦爛實昩性情豈中道難從而偏長易勉乎抑新竒易

以驚世乃違心以騰名乎杜子曰文章千古事得失寸
心知此當要諸後世不可茍悦於目前也或者謂楊雄
太𤣥可覆醤瓿桓譚以為必傳顧吾與子不及見耳斯
所謂良工獨苦者乎余老衰不能復振幸皇運之休明
慨英賢之太過抑遏莫語安得不盡於足下哉載觀前
代之文弊萌於所勝變生於所窮盛衰相因闗係非細
漢承亡秦縱横之餘建武一變文章爾雅其季乃至委
靡不振唐變六朝開元之音幾復正聲宋變五代元祐

諸賢遂倡道學及其季也各有纎𤨏繁蕪之陋文盛則
運盛文衰則運衰荘生曰世喪道也道喪世也世與道
交相喪也可謂洞見幾微者矣國家今日之文不知一
變而盛乎再變而衰乎不可不深長慮也足下示教新
編雅志高邈將以揚風雅之墜緒故辭㫖氣格直追李
杜而上之展讀再三終夜忘寝特其間六朝唐初之語
時亦有之余竊疑焉豈風俗之變賢者不免或衆耳難
偕茍為同聲與是二者皆非足下所宜有也間禀獨見

必有定説千萬開教以袪茅塞幸甚幸甚

　　與葛惟源

　　前承手教益見鋭情斯道甚幸比日方治殯事不克裁
復恐足下謂僕自是乗間輙盡區區足下謂前二詩皆
明真心非虚辭比僕誠不能通觧字義難究㫖歸似所
引用多用内典梵語然吾儒讀内典有法先須勘定是
非然後取所論真妄有無大限以證吾心虚靈之源或
有叅悟之益若愽引強記務襲梵語以易華言則馳心

外妄不唯失真空之本且増一障矣足下謂非虚辭又
増一障矣經云口有四惡綺語其一此非綺語類乎夫
道則華夷同也其梵語即皮衣腥食之類不可施於中
國足下將舍中國膏梁紈綺之美而從彼衣食乎必知
不能奈何獨欲襲其言語乎韓愈有言非三代兩漢之
書不讀非聖人之志不存僕甚尊信其言學茍得韓氏
亦有基矣毋甚高論先正所謂大軍游騎出太逺而不
知返也足下郷國後來之英僕恐涉賢智之過故數數

以此進交淺言深極知不宜要亦好賢與善之誠非有
他也唯不以戅直見罪幸甚竒書不必搜訪所謂玩物
喪志亦在此等唯一意五經日漸月漬餘書自覺無用
矣内典姑俟近老讀之用消塵念今方有四方之志恐
為其頽墮耳不盡不盡

　　與王汝重

　　邇來教學者輙談性命不務躬行亦是大病或曰騐天
理或求良知乃省身體道之宻功非教人入德之始事

也論語曰子以四教文行忠信又曰性與天道不可得
而聞則聖人教人以踐履為實地而不以𤣥虚為空談
今人務名而不務實故倡此論姑自論語大學中求之
當自有得若厭卑近而務高逺反近於偽終不可入道
矣

　　議

　　擬上風俗議

　　竊唯風俗者治道之標凖本源君上化成於下其汙隆

治亂視以權輿非國家細故也故堯稱比屋可封舜稱
羣后德讓雖神化至治舍此何稽前代願治之主觀風
考俗反身自脩一有未醇皆為德累恭惟陛下以孝皇
從子入繼大統聖神文武天縱全德即位一詔宏綱大
法具布端倪疵政匪人罷革殆盡加之廷臣獻納日浸
詳宻誠無待於踈逺小臣僣言而冐進者然風俗一事
私憂過痛乆矣安忍今日不一陳之竊念國家風俗當
祖宗時道德齊禮醖釀醇誠無可間議近年以來因恬

於承平縱侈於貴近頽靡於卑佞壊亂於小人人心波
流士氣掃地傷害治體虧損國脉有識之士咸所痛心
臣請得一一悉數於後往者法令昭明宫室衣服各遵
禮制今權門勢宅雄據坊衢佛寺生墳費踰陵寢盈朝
横玉染及縉紳下賤錦衣倡自京輦雖明詔已去㤗甚
臣恐根株未㧞日滋蔓矣往者餽遺飲宴通情成禮斗
酒幅帕可薦王公今自劉瑾肆行賄賂廖鵬横恣驕奢
苞苴金帛士類公行玉食瓊筵貴臣相學貪鄙成風㢘

節日䘮矣往者交結近侍懼蹈明憲依附權倖猶知自
耻今候門望拜不俟昏夜茍得交納夸挾旁人甚至禮
奴僕如賔客延估販入内室委身溝瀆全無顧惜矣往
者官司承接各有體統上不貴凌下不貴謟公事是非
得相辯析今藩臬重臣緘口俯躬態如女婦郡縣長吏
庭趨巷跪願比奴𨽻為之撫按者不劾其佞反賞其恭
悮事悮民臣不知其紀極矣往者書状體式尊卑異施
彼已稱謂亦有限格今尊人務於無上卑已務於無下

緋箋謾刺謂曰致敬書帕通行謂曰免怪聖朝以禮讓
為國臣下所習如此臣誠不知所謂矣昔也尚德今也
尚情昔也務厚今也務薄昔也貴儉今也貴奢昔也取
誠今也取佞臣自𢎞治丙辰入仕之初先軰已嘆風俗
之變然猶是非明白士知趨嚮自焦芳居内閣行擠排
援引之術士皆務奔競而耻㢘退張綵居吏部用飛揚
㨗疾之才士皆尚虚華而鄙道義江河之變日趨日下
榮利所誘人誰不從此臣所以私憂過痛不能自已者

也夫春秋行法自貴近始京師者四方之極近臣者逺
臣所望也今禮制施行者乃如此風俗之變始於賢者
士夫者時人之領袖方岳郡縣者吏民之表率也今俗
尚習染者又如此雖今閭閻惡俗甚多可革上猶未也
下復何言此在陛下變之甚無難者貴在必行祖宗法
耳臣謹按祖宗之法凡官民房屋不許造五間九架及
墳塋碑石各有品級今京城第宅墳寺踰僣未革何可
責四方也祖宗之法玉帶本一品服今尚書未進師保

皆二品官太監則四品耳一槩濫服未見繳還何可責
小官也竊意陛下昨者明詔所以不盡革此者重失臣
下之心耳陛下欲興唐虞之治奈何輕祖宗之法重臣
下之心乎若欲遂臣下嗜欲之心臣恐他日不止此事
也即此推行何弊不革伏乞陛下俯覽臣言勑下該部
斷然施行則帝王至治可徐議舉行矣

　　策問

　　三道


　　甞謂伊川先生曰學者先要㑹疑乃知疑者所由進學
之門也不疑則不思不問不思不問則義理無得於中
達諸天下國家之事莫之適從矣豈所謂窮經致用之
學乎願以愚所疑者質之諸君夫未明求衣與衞士傳
餐勤政同也何以别其異旁求俊彦與無遺壽耉者用
人異也何以要其同君臣大閑有猷則宜入告彼當羣
后廟見之際遽發三風十愆之訓似傷於直兄弟至親
有過則宜為諱彼方受命東征之初遂有致辟之誓似

近於忍君臣相同自古為難而侍對遄臺者乃曰如以
水濟水戎狄是膺詩固云爾而諫征犬戎者乃曰耀德
不觀兵建章華之臺本備游觀而進言者叙曰若於目
觀則美縮於財用則匱則經始靈臺文王固非歟希后
妃之幸方郷學術而納説者屢陳建九女之制求窈窕
之質則不邇聲色成湯亦非邪太子天下之本不可不
慎知諫議者䟽十九上鬚髪為白何急遽也賞罰天子
之大柄所宜獨斷貶道州者詣闕乞留至二百七十人

何比周也均輸𣙜税始元大夫以為安邉足用之本而
賢良文學一切罷除無乃近廢食之愚入直藏劍至和
天子欲宥門監守卒之罪而御史力乞法外重行無乃
類吹毛之刻近臣在車不下縱不可宥至引至朝堂欲
處嚴罰豈所謂不齒路馬之義乎佛骨迎入禁内雖非
所宜至比之梁武言及國祚豈所謂納約自牖之體乎
凡若此類未易悉舉是非可否願著確然之論以相長
也


　　問禮之可以為人國也乆矣與天地並謂其禁淫慝辨
名分齊百行序萬物君人者不可以一日無也古者聖
王率由是道以臻至治記傳言之詳矣其大經大法可
畧而言之歟降及後世外風俗而務政事不務天下回
心嚮道而專責於簿書期㑹之間識者固已嘆之矣乃
若有志之君宗祀明堂議定冠冕車服之制與夫詔行
郷飲酒禮當時治號小康斯亦可騐然亦有升車正立
善脩容儀或召僣亂之禍建圜邱社稷行朝㑹大禮无

救國勢之削視夫禮文未遑與變革六典之説彼此治
効相去逺甚為國果不貴於禮乎請著其説以定國家
取舍之辯

　　夫士大夫所以立斯世者進退死生四者而已故處之
貴盡其道使進以干禄生以茍活退以忘世死以干名
是謂求利也求利者庶人之事非所語于士大夫之行
也古之人起草廬為相奮布衣封侯與莘野傅巖之事
均之為出掛冠東門鑿坏而隠與首陽渭濵之隠均之

為處直諫剖心於今為烈而抉目東門懐沙湘水者其
死何異佯狂為奴大聖稱仁而檻車就縛投閣求免者
其生何殊然論者固已辯其是非矣故士大夫閭居講
學必務討論之精臨事應變必務操持之力毫釐不差
終始無玷庶幾炳炳烺烺與道合一中古今而特立參
天地而俱存

　　連珠

　　四首


　　盖聞商金應乎旻霄鷙乃秋厲日火舒于暘谷鷄故晨
號氣必先事而召物以同類相招故后䕫德和執柷於
戛擊之廟惡來性悍秉鉞于炮烙之朝

　　盖聞兔營三窟習狡乃得全生狐伏千年化妖遂至害
物虹乆遏而氣淫蝎再螫而尾毒故浮沉馮道更數主
猶立于朝譎詐曹瞞傳二世乃竊其國

　　盖聞海濵逐臭難與語沉水之芳漠北被氊豈復知齊
紈之麗異道不可以同謀成性固難於中徙盈朝好佞

比干發紂惡而剖心舉世希榮巢父厭堯言而洗耳

　　盖聞鳳凰以瑞彩應圖搏擊短于鷹隼蛟龍以神化澤
物跳梁拙於狙獼故大人貴在廣運君子難以小知寄
命託孤顧訥於錢穀之對謀王斷國不屑乎簿書之期

　　䟦題

　　䟦龔襄時望所藏文徵仲邵二泉書二首

　　泉翁書初臨魯公晩乃飭以已意骨氣突兀令人不敢
褻玩翁端凝恪固純孝發于天性固亦有相類邪時望

幸遇後生求前軰見重之本毋但指字畫云也近時人
多善書如衡山沈著痛快者絶少盖於魏晉法書無不
臨搨是以得其骨髄時望所藏千文與吳中石本結體
小異觀者雖識其神情然後可與論師承也

　　䟦寄程惟信巻後

　　余書此巻欲復惟信未得便郵而㓙問隨至矣鳴呼痛
哉壯者先凋老人益用感歎矧夫美玉毁碎楩楠摧折
重為清廟明堂惜邪揮淚重題以歸惟時既報冥漠且

存永慨又不在拙書云云也

　　書衡山歸田詩後

　　衡山先生負邁往絶俗之氣小試院職意有弗樂即拂
衣歸田其所樂於邱壑者如此假令强顔低眉茍積嵗
月得失視此何如哉士大夫居處自有餘地人貴自擇
之耳

　　書儲公行狀後

　　公既没之十年為嘉靖二載癸未禮部請謚曰文懿又

五年為嘉靖七載戊子吏部請廕嗣子灝為國子生皆
異數也國朝大臣謚皆出特恩三品尤難今甲任子以
三品以上嘗考績者為限公雖乆涉卿階所歴未踐是
限非名德表著為衆所推二典皆不可冀也嗚呼亦天
道與前事賛成于刑部尚書莆田林公俊吏部尚書太
原喬公宇後事成于大學士京口楊公一清吏部尚書
廣信桂公萼夫天道恊公議歸矣使無當路者推挽其
間則停閣報部者非止一二璘於此安得不為公慶幸

哉古者進賢受上賞想達之幽明皆然今年灝來南都
奠我先騐封公敦世誼也属予録前行状因併書二事
補遺以為信史張本

　　書吳文定臨懐素自叙帖後

　　文至莊詩至太白草書至懐素皆兵法所謂竒也正有
法可循竒則非神觧不能及觀文定所臨懐素此書用
筆結體譎誑恍惚幾不可為象矣若真蹟不知又當何
如耶令人遐想無已


　　書蘭亭巻後

　　檢書苑菁華唐何延之記蘭亭四十有一人内有支道
林不知龍眠作圖何據除去亦不損前數云又不知今
所増一人為誰也豈厭支老緇流邪舊傳其好養名鷹
健馬云愛其神駿其勝韻何必減士類耳若參置其間
更覺逺俗人各自有見姑識之以俟愽辯者

　　題王子新所書蘭亭巻後

　　蘭亭禊㑹人物藝文並風流之勝品重以龍眠之畫其

傳益盛真本今不可得紹興與周府石本特傳其彷彿
耳吾國王子新英年遹起遂擅海内書名或者議其真
書稍肥余謂莊厚沉著脱去佻巧獨得鍾繇遺法賞愛
為極故命工模蘭亭石本圖為地意不在畫乃索子新
悉書詩文其上真行雜出自發天趣實無模倣於前人
也吁亦超逸矣哉百世而下考定禊帖當以子新所書
自為别本不得謬相比擬强加雌黄徒使知者笑耳

　　䟦石亭陳子所書心經及觀音普門品經


　　心經是圓覺妙義徹上徹下道也不識此義不可稱佛
弟子普門品乃攝世化度之説菩薩以上果矣妄攝思
念則墮誑業石亭翁書此二本遺寧海達老設意有因
達老精修白業宜量力進步徐登十地勿便涉水救人
失却自家脚也

　　䟦衡山詩巻

　　徵仲七言詩惬當飄逸唐風宋語兩相融化自是一機
軸也海内可多得邪此巻字多而精於彦明尤見友義


　　䟦馬原明所藏石亭詩巻

　　石亭居士好遊遊必有詩乃其胷中磈磊之氣遇江山
竒處輙發非求助於江山也毎遊余多同詩亦多同作
才情不逮逺甚然甚頼其激昂此巻原明属予録數詩
於後貂文爛然何取狗尾之續邪今予兩人俱歸林下
俟它日倡和倣皮陸松陵集中故事重書一巻付原明
諷詠何如也

　　題秋原游矚巻前


　　嘉靖戊子之秋余與攝泉居士集吳中諸賢為碧峰僧
院之遊是日也論心覽勝接坐交懽賦咏畫圖成於宴
次不可謂不勝也又五年癸巳居士乃聨之為巻再以
示予予唯人生宇内聚散離合如游塵落葉倐忽無定
所唯託諸文詞之間則後來可以永觀交情事變因之
有足感慨焉者此㑹至今方五年耳貞夫子南舉進士
居京師履吉諸君星散在吳石菴戸部則已為泉下人
矣獨余與攝泉相對故里豈無慨於其中乎不知更五

年後觀此又當何如也然則近故舊不相娛樂及以細
故絶舊懽或相訾怒者可謂善居斯世也乎

　　題饒介之諸賢懐古詩巻後

　　文以立意為宗辭乃色澤耳正惡其勝本此巻自饒倪
至吳吕諸公皆吾東南前後巨擘其詩寓精深於簡古
驅故實於議論有一唱三歎之風若使今人和之辭華
不啻倍此而格律意致吾不知其誰勝耳近時英流至
云雖盛唐亦不及齊梁正所謂先進於禮樂野人也因

書巻尾以復衡山翰院能無感於時變乎

　　䟦枝山所書古詩十九首藏文壽承家

　　書法初見筆陣圖至孫過庭姜白石盡矣大抵拘則乏
大趣縱則無法度加之矜持又生俗氣不可觀須完字
具於胸中則下筆之際自然從容中道今人唯祝枝山
文衡山得此法知音者希也今觀休承所請枝山書古
詩十九首為之憮然自恨骨格已定愛之不能學在休
承諸君勉之耳


　　䟦周别駕所收吳偉楊妃春睡圖

　　余於别駕午谷君所見楊妃春睡圖是吳偉筆無疑偉
資超放落筆即脱凡界此圖有小慊乃是講授未至其
勁健飄逸俗匠安可望其藩籬邪後題乃繁昌徐元定
書元定初名傑字興之舉成化甲辰進士豪岸不覊仕
為淄川令落職遂以字行更字元定文辭俊㧞風神爽
朗放言負氣意不可測雖於道義匪宜視齷齪突梯之
流雖千百何用耳文徵仲性狷介文詞不作豔語乃有

此篇又注意作章草要亦有取於二子然與觀者當鑒
於驪黄之外毋但指㸃形似使駑駘竊幸也















　　息園存稿文巻九


　　欽定四庫全書

　　緩慟集

　　明　顧璘撰

　　俞介婦顧女墓志銘

　　女諱敬字靜媛南都人工部左侍郎顧華玊長女也生
十四年嫁為惠州知府俞公勉誠季子璉之妻十九而
寡伉儷甫三年婿得竒疾扶侍者二年食餕其餘未嘗
就案臥蹲其側未嘗就榻夜則沐浴露禱傾懇鬼神備

諸辛苦婿卒誓不再適立兄子峴為後姑趙氏難事能
盡孝曲致其歡居十年姑喪峴㓜遂還顧氏時俞氏有
田千畆女僅取百畝曰養生送死具矣餘聴婿兄璠均
養諸子事父母篤孝温凊定省無或廢供奉飲食或疾
病湯藥兢兢唯時凡菜果父母未嘗新雖得之不食悉
毁金珠文綺之具舉義惠貧咸有恩禮力勤茹淡經營
郊墅曰吾父好田居治此以待其休奉佛甚䖍絶葷習
靜遂悟空寂余間叩所詣時臻妙義初誕於廣平縣舍

沈淑人無乳官次憚置乳母遂哺育之故单羸至是益
弱已亥冬余督工承天久因迎之來既見神采秀朗攻
書史精女紅差强徃時庚子五月忽疾作醫胗之曰榮
液内竭不可治余始怛恨無及矣其心唯以不逮終養
為憾餘並灑然至分給衣物與諸人談笑揮之略無悲
色至七月二十三日未時沐浴易衣乃卒耳目鼻舌精
明如常自始病至屬纊善言尤多有别錄距生𢎞治辛
酉閏七月二十一日未時年僅四十嗚呼吾女明貞孝

義宜成徳長世為家範乃先吾卒其苦慟何如哉訣云
墳墓願近父母遂卜於彭城山原以(闕)　年(闕)　月(闕)
　日塟而銘之銘曰靈胡豐年胡嗇有其宰之貽我惻
鬱乎糾纒永無極

　　遺思(凡十一則)

　　吾女明慧善慮整厲能決然制於壼内之儀毋自遂焉
吾察觀行事得其㣲每憾其不為男子興吾家也吾嘗
病諸子至夜既退女濳留不去衣不解帶吾遭先喪擗

踊日女執糜時進以哀致懇需食乃退見其孝内外親
屬貧窶者捐私藏以助衣食衰老者率衆備其衣棺見
其義方吾召起女獨邑邑曰仕過時矣茍嘗其榮宜早
退也覩吾遺後無厚藏則慶曰吾家之後可無大敗見
其亷聞人之災必憫其何由致見被毒禍者必忿所加
之人好活物命凡跂行啄息之㣲雖觸不害見其仁至
其廣施厚捐曰種徳造福云云者雖其崇佛信鬼之誠
亦仁慈之性偏也若語人倫政理於道多暗合焉徃言

忽之冺矣今錄病次之語如左曽子所謂其言也善也
病次聞余賑遣流民還籍示令投牒給發女曰恐有病
而不能赴告者不如按戸悉索庶無所遺果再得數百
人

　　聞工次施藥曰藥品一不備則反傷人宜驗而後發

　　病且革嘆曰富貴功名一切皆假也唯三寸氣真耳吾
今是也父辯之宜早休

　　又曰父嘗教我曰出嫁女無夫與子服制與在室同吾

雖有嗣子在俞氏然復歸顧氏十年矣不可謂非家没
後請以少弟峻設一姊主祀吾别室終身何如余允之
病食蓮子取諸李宫監所一日或後余將速之女曰但
速於主者勿聞李公恐貽其責是重吾愆也

　　屬纊之前一日或薦一女道士行按摩法女覺其不效
晨附余耳語曰吾殆矣此人以醫名宜早遣還若及吾
没則不知者歸罪其身敗其業矣至未遂絶彌留之際
用意若此何其仁明哉


　　卒之前七日形已羸甚彊侍者易去紗帳錦褥曰非吾
淡泊所宜又三日索藤牀藉之佯對余曰適涼耳濳語左
右曰將便沐浴也及殆先命櫛髪頮面次浴猶視且語曰
佛氏側臥而終吾今患利下仰焉殊䙝也易中衣乃暝
初迎二醫議藥既數日辭曰以吾一婦女逺集二醫不
已甚乎且廢二氏生理尤不安也請却其一

　　每父母視疾必先止曰母悲徒相増慟且死者雖百年
不免嘗憶内典云撒手縱横何為復牽繞乎命開篋取

衣物分給家衆有差戒曰勿謝至絶未嘗涕淚

　　遺戒妹曰宜戒驕傲他日舅姑一不見譽即辱父母矣
勿精組綉女人能成三衣乃實用也戒弟曰弟似慧當
率父教以紹科名吾九泉望之也終身勿廢吾祀至子
孫則任之耳又告余曰女察賓姪醇謹期育而成之今
不遂矣歸求嚴師遣就郊居勵成其學毋徇膏粱之習
將瞑余問曰金剛經尚能記否曰雖發揮皆了了於心
但力不能誦矣


　　餘見墓志

　　哀曲(凡十三章)

　　幽明間長途欲覿兩無因平時骨肉子一旦化參辰影
響不可即況覩形與身器服委空室書史積流塵舉目
増哀思怛然隕我神

　　父子情至戚矧重孝義兼既嫁失所從歸養踰十年定省
無爽候食飲以時蠲余衷茍有拂左右善承顔以兹
樂生理桑榆得相延溘然舍我去衰息何由全


　　死生同一體達士妄傳稱我今撫旅櫬五内自摧崩形
毁重臨視遺言忍為聴中堂出几筵白日曖孤燈凶語
不復諱素帷列丹旌最憐顧弱弟丁寕托嘗蒸顧非木
與石一慟誰能勝

　　迎爾故鄉來入門百憂釋客居雖草次聊爾樂昕夕盲
風何從生變故一朝積粲粲璚樹枝零落委泥澤安得
海國香薫爾返魂魄泉臺無朝陽長夜何時白

　　爾生閨中英罕至大門前余宦越千里相攜涉山川風

波既愁苦旅喪何煩寃溷爾清淨念重冥歸我愆千秋
郢春樓結恨沉荒烟高空耿素月澄水漾青蓮鳴珮去
逍遙一洗諸塵緣

　　采采巖際花纎纎庭隂草植此非閒娛延芳媚余老㣲
物甫華滋弱質竟先槁幽亭儼如昨愁踐上山道憑楹
氣填膺直以徹蒼昊

　　爾善合為佛爾靈合為仙二途設無就彼道亦徒然濟
物逮纎𦕈研精達幽𤣥茫茫恒河界女婦幾相先世無

少君術致爾問因緣願因西王母招引登九天

　　窮矣寡婦賦强哉女貞篇天道有厄㑹我心無轉遷爾
生四十載二十喪所天五嵗僅相保半世鎮憂煎華飾
既久卸滋味亦長捐物理茍相準夀命宜少延罹此毒
禍極誠憾天地偏

　　廿載稱未亡得亡復何怨雖違養親私適獲從夫願百
年同一終所貴名徳建顔冉古賢人脩短未足恨以我
親愛情慰藉窮尺寸彊言終謬悠聊以舒憤懣


　　築室依淮壖南山在庭戸榆栁䕃前堤花竹羅後圃俯
釣清流駛仰耕平田膴云將待吾休棲遲盡衰莫區畛
今已成菽水竟誰哺他年涕淚澘縱横漬叢樹

　　秋蟬酸恓吟蟋蟀嗚咽鳴物生有常候感愴自殊情中林
衆鳥集百爾無和聲念爾病時語遺音恒怛驚低頭展
轉憶心刺如刀兵我生諒能幾此恨應同傾

　　吾愛老氏言良賈善深藏涉世苦煩囂閉關守吾常觀
心想神聚遣物希慮忘舉目知者寡入門爾同方慰我

塵勞還却掃即焚香清言託虚寂萬有頓銷亡雖難徹
𤣥理且得掃粃糠不知從今去孰詣無何鄉以兹痛生
理終老銜悲惶

　　上智秉神照履霜洞幾微疾疢窺未作調劑斡天機齊
侯愚䝉子扁鵲空繁辭二䜿窮膏肓藥石復何施爾病
亦有初積嵗隠傾危闇余乏先覺弗察形神離燎原勢
忽熾杯水已後時搦髓固無及况無華陀師日月罔終
極懊恨永難追


　　琴操四曲續製

　　女亡踰月思其苦言不能解於心掞為琴操四章
伺善絃者譜而聲之庶幾一倡三歎有以託吾哀也

　　思終慕之操　女曰以子喪親者順以親喪子者逆
吾無慕乎斯世久矣天胡使我復罹此逆而至
此極乎

　　父母生我兮積勞為恩仰天匪高兮跼地匪深繄圖報
之兮既女其身所期奉終兮竭力以攄勤罹兹顛倒兮

天何因我不獲於天兮負吾親

　　逺將歸之操　女曰我死魂魄當歸故鄉然以一女子
何能獨徃耳願且留此依父母還慎勿先遣令
倀倀也

　　江湖迢逓兮有神司疆女魂孑孑兮敦禦其强吾親既
留滯兮願亦棲旁居高明兮食馨香王事成兮歸故鄉
蘭橈桂楫兮從之以翺翔

　　安大命之操　女曰身之不禄命也醫云薄味致羸

妄矣哉匪兹損養慮且蚤折矣又諺曰隂徳延
夀亦誣女無㣲弗䘏幾二十年矣顧不可以為
徳乎命云命云可以塞諸怨矣

　　物生兩間兮大命為機殀壽不貳兮修身以俟時多仁
莫為永兮鮮味莫為羸顔冉大賢兮何行之疑嗟無奈
於化鈞兮親毋我悲

　　樂養存之操　女曰違養大憾也淮壖之墅樹藝搆
築成矣凡為父母作焉願今朝夕樂之吾雖死

而養存也

　　原田膴膴兮淮水泱泱我廬其塏兮載墾其荒兾承二
親兮黄髪是將天不見祐兮去高堂維兒有忱兮豈間
幽明願佐杖屨兮終桑榆之光白骨雖塵兮養猶常













　　緩慟集

