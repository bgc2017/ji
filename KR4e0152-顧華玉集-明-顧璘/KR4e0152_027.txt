







　　欽定四庫全書

　　息園存稿詩巻六

　　明　顧璘　撰

　　七言古詩

　　送按察周仲鳴赴雲南

　　東風滿目悲春草使君逺渉滇南道萬磧千山路𦕈綿
車煩馬頓人愁倒陰洞生獰白象牙古崖錯落㯽榔花
西隅漠漠窺天際北極低低見月華烏蠻號令歸王制

繡服威儀尊漢吏共言俗逺要人和却嫌才大為身累
東門别酒玉盃深上客離歌拭淚唫翻然上馬揚鑣去
不似尋常兒女心

　　送陸良弼赴雲南

　　東吳陸氏古稱雄今日君家邁古風父子弟兄紆紫綬
麒麟偏在一門中與君作宦漢西京十載追遊暢性靈
飛觴謝傳圍棋墅彈劒周郎灑淚亭春来秋去懽無歇
星流雨散從今别君提矦印赴滇南浩蕩青㝠動雙節

雄才健筆人不如况乃腹内多詩書盛年黄霸初為郡
紫閣歸来日有餘

　　答徐昌榖博士

　　前年共飲燕京酒髙樓雪花三尺厚酣歌徹夜驚四隣
世事浮沉果何有一為法吏少書来心結愁雲慘不開
昨傳學省移新籍坐嘯空齋日㡬囘

　　君莫悲歌慰許侍御䘮子

　　玉顱雙角磽磽起圓碧凝光射眸子鸞刀鏤馬竹尾長

翩翩入花如鳯凰妖魑潛釀星垣厄愁雲壓空空夜白
仙媛飄裾挾玉童調龍御鶴三山東桂樹光銷蘭甲脆
繡襁褵&KR0008;濕秋淚飲君酒君莫悲人間百事㑹有時君
不見漢庭獄吏髙朱門司徒何得無良孫

　　賦得落星穴送李師文宰將樂

　　海風吹星落天地寒芒燭地光參差金精不向土中死
龜山劍水含靈姿世代悠悠挺人傑一巻遺書字難滅
神騎箕尾軼浮埃道煥奎文照餘雪李矦墨綬飛雙鳬

仙槎夜挽郎星孤餘杭舊恵有殘碣莫惜弔古過平蕪

　　贈周子庚太僕行邊

　　寒沙射日明衣鐵蒼巘擘雲千丈裂闗河南北氣全殊
八月陰山即飛雪丈夫勲名在逺道玉關銅柱非徒老
鵬摶九萬廻天風下視燕然一丸小

　　石峰歌贈陳侍郎玉疇

　　髙哉烏石之青峰天梯挂地騰蛟龍星辰照耀翠光發
雲霧吐吞嵐氣重寒泉古木絶塵滓菖蒲芝草秋䝉茸

東南名山亦無數愛此奇峭多靈踪紫薇大夫有道者
清標秀骨神所鍾十年讀書住峰下攬結邱壑歸心胸
乗風一上赤霄逈步武稷契矜遭逢蒼生洗濯足霖雨
學士仰瞻稱岱宗秪今台&KR0034;逼掌握洪波砥柱殊從容
功成拂衣豈難事仙人有待巢雲松武夷神君幔亭女
金枝翠盖期追從須君峰頂荔枝熟来借江心桃竹笻

　　李大夫夀歌

　　李大夫真天人骨青髪黑善養真昻藏野鶴七尺身中

隠磊落之經綸獻䇿早充觀國賓豸冠直諫驚羣臣低
囘郡縣豈塌翼霖雨一灑甦疲民石梁雪竇古名勝東
風坐玩桃花春珠璣往往落揮翰五言破的如有神翻
身岳牧已騰踏轉盼台輔非逡廵大夫髙義超風塵長
歌拂袖辭要津敬亭天柱吾故物青霞倒映蓮花巾空
厓燒藥紫金鼎白日飲牛青澗濵千秋萬歳樂無極人
間富貴安足珍

　　夏山歌贈張常州大輪


　　夏山髙山髙入雲杳莫攀乃在東海之畔金華之間攅
峰抱壑飛瀑白古木礙日垂蘿斑張矦&KR0034;未遇結茒連
翠㣲胷蟠五千巻落筆蛟龍飛時隨牧羊子飡霞療朝
饑乘興厯參井誤觸織女機獻䇿明光直紫㣲専城畿
輔擁朱衣萬家凍餒今何有十郡諸侯似者稀公庭書
閒無鳥雀燕寝香清拂羅幕夢魂千里長周旋一片青
蒼枕前落祗今當宁愛賢才君矦且勿思草莱待得功
成銘鼎鼐却逐山雲歸去来


　　劒池歌送李司法赴蘇州

　　干將乃是金天精爪髪墮爐神劒成龜文縵理踴髙價
駿馬千匹三都城盤魚騰光壮士死闔閭耻作吳公子
鳬鴈長埋白虎峰蛟龍竟化寒池水池水泠泠百丈深
春花覆水紅香沉池頭歌舞日懽賞地下誰識君王心
君王已去河山改千年符竹紛光彩畫㦸紅旌綺句飛
韋布風流至今在使君才俊傾梁園登朝執法臨吳門
秦鏡光明照人膽漢網踈闊流餘恩青春多暇應出遊

劒池正對齊雲樓不厭橋東老居士時来散髪共扁舟

　　東原行贈金士希

　　蓬莱近在都城隈髙原如掌風塵開長江疊送波濤色
鍾嶽横分紫翠堆踈林曠望豁心目四時花艷紛相催
皇居咫尺接靈氣雲霞繚繞金銀臺橘洲桃水竟恍惚
終南太華空崔嵬先生泉石性所好紫綬裹體心潜哀
専城虎竹弃如土夢想此鄉歸去来掛冠散髪對髙木
閒門白日生蒼苔手提長鑱劚春雨東陵𤓰田身自栽

興起髙歌拂衫袖虬髯仰將何毰毸江山開闢㡬千古
孫郎突来生禍胎干戈六代闘白骨四十二帝翻雲雷
旌旗紫盖轉滅沒瓊樓綺閣俱飛灰當時豈無攀龍附
鳳侶功成運去多嫌猜良弓已隨髙鳥盡至今空泣英
雄才不如有田盡成秫當春潑作葡萄醅硨磲為甌玉
為杯買金便鑄十石罍上藥浸之可養性爛醉勿論西
日頽儻予出郭来相訪莫遣醒醒騎馬囘

　　松谷歌贈戚侍御


　　金華之山峭而突巖壑空㝠含大谷長松落落蔭其中
連林直上蒼雲矗蒼雲拂天不可干白日漠漠生秋寒
棟梁森立鬼神守琥珀下閟蛟龍蟠誰其居者戚夫子
茅齋髙棲青壁起雙溪泠泠三洞幽靈峰下瞰芙蓉水
閉户著書三十餘翻然載筆登公車澄清天下獨攬轡
素心不啻山中居青鞋草衣日在手富貴浮雲亦何有
致君堯舜却歸来谷口青松兩無負為憐向日牧羊徒
空然叱石何為乎


　　相逢行贈何司空子元

　　去年見君丹禁中今年逢君舊京道問君年来亦何事
笑而不答顔自好朝廷禮樂非等閑大臣執論安如山
師丹祗知正廟議朱雲非好犯龍顔龍顔轉變分怒喜
臣節堅貞等生死只今義烈貫雲霄大爵髙官安用爾
蹇予結交三十年一見知君是謫仙文章落筆波濤用
風骨當朝玉雪妍司馬分曹力有餘兩河藩翰亦區區
天閑来牝三千頌栢府風霆萬里車台衡虚位需調爕

太史濡毫敘功業霖雨方諧天上歡浮雲忽作江南别
江南佳氣鬱巃嵸洛邑秦關未可蹤滚滚江流傳渡馬
蒼蒼山邑號蟠龍謝傅東山㡬落花荆公精舍自啼鴉
由来勝槩歸髙品再喜斯文得大家我家住在清溪曲
終日閒持一竿竹不怕宫袍混草衣時来共咏春波綠

　　谿壑髙閒歌贈史巽仲

　　句曲之東陽羡之西屯雲疉霧鬱為靈谿洞天三十六
杳莫窺端倪天皇秘金簡勑授仙人棲仙人舊居青瑣

宻躡足星漢攀虹霓胷填百萬經濟畧沛作霖雨滋黔
黎鈞樞侯印立可握忽然長嘯辭金閨金閨雖云貴榮
華易銷落何如中園移取蓬莱山雕斵烟霞置樓閣玉
女成行備灑掃靈君對坐燒丹藥丹藥功深九轉成羽
翰身變八風生時朝天上黄金闕那顧人間白玉京

　　異風行

　　季春之月日應栁野客維舟汶川口此方赤旱罹百憂
復爾顛風示災咎黑雲勃鬱西北生輪囷直上掩太清

嘘烟噫氣塕然至白日不得為光明沙飄石走檣柱折
雞犬竄匿皆狂鳴草茅半捲向空落大麥小麥揚枯莖
陰霾沉沉血色赤赫如伯益烈火焚榛荆萬竅雷呼動
天地又如真宰下與羣妖争宋郊六鷁飛且退昆陽虎
豹各戰驚蓬窻孤坐不敢寐旅魂慘怛傷和平憶昔壬
申羣盜起梁宋災徵每如此十年白骨撑亂麻父老悲
號未云已祗今堯舜居明堂辟除凶慝登賢良璿璣方
調七政理此事乖剌誠何祥世無瞽史知天道獨立沉

吟向蒼昊

　　重别行送李川甫還沔南兼訊李獻吉

　　長安道上春雪飛薄暮逢君疑是非揺鞭駐馬一相問
雪花亂㸃白鷴衣江海茫茫重相見客舍張燈促青宴
愁兼别涙墮金尊漏轉寒更澁銀箭君今三十方少年
秋雲刷羽摶雲天簪裾色動麒麟殿詞賦聲傾玳瑁筵
沔南作牧殊辛苦抱哺黔黎一萬戸近聞四岳舉循良
須知黄霸先台輔樓船吹篴漢江流乗月經過黄鶴樓

往時崔顥題詩處復見新句淩髙秋嗟予垂老氣凋朽
天台峥嶸亦何有寂寞桃花何處吟縱横豺虎空奔走
送君將歸舊思翻悵望南雲廻白首倘過夷門見李白
問渠詩興春多否

　　張司徒所畫山國圖歌

　　滇南一道盤雲上永昌巍巍更相望水流直下洱海深
陸地夫容矗相向小石紛磊磊大石髙盤陀連空互撑
疊仰睇青嵳峩攅峰揷牛斗飛澗懸天河崩崖傾斷下

無地但見猿猱掛罥號烟蘿丹砂空青的皪岩阿寳玉
夜烱靈光盪摩天門洞開紫宫逶迤玉女對侍星官駢
羅至髙之極始見此遼絶下奈諸方何馬蹄緘鐵尚不
得度行人跛鼈焉能過我生水國多見水不圖山髙乃
如此畫家山水貴相半吁嗟誰悉寰區理南園大老司
徒公維山降神為世雄晩張能事發新格盡吐磈礧之
心胷引縑迅掃鳴長風顛林倒壑貎不同蒼雲黯慘喧
霹靂白日照耀開鴻濛蛟龍盤拏古木死蝀螮漂疾飛

梁通千巒萬嶂堆墨華忽然平曠披風沙飛榆開鑿嶲
君國桃源㸃綴秦人家孤城四靣削𤣥壁危樓仄立明
丹霞時清頗知官府静化逺亦愛蠻夷嘉老翁戲獵逐
黄犬嬌女明粧簮素花形勝分明在指顧風俗想像増
咨嗟騰衝靡莫餘千里部落㣲茫分逺邇更揮淡墨灑
餘姿遂使天涯窮尺紙昨逢伯子示此圖瞠目驚歎從
前無乃知山嶽氣磅礴不用濫漫談江湖今之好山有
二老太原司馬吳門都見此寄書定相索公乎公乎須

寫數本萬里絡繹傳吾徒

　　昭君寫真圖引

　　漢宫九重類天居宫中美人粲璚琚姱容淑態意非一
網戸文窓煙霧虚就中絶代稱明君錦江波浪巫山雲
素月嫦娥獨光彩明星玉女徒繽紛君王行幸恣懽䁥
蛾眉短長難具悉可憐睇盼隔重霄竟使畫圖欺白日
金珠不操静女手丹青更甚䜛夫口妍媸反覆在錙銖
移愛為憎忍相負明珠萬里沉胡沙哀歌一曲留琵琶

今看青塜千年草豈是夭桃三月花君不見無塩入宫
粉黛羞齊宣美譽雄諸侯樊姬進女虞邱罷楚荘持麾
霸天下君王重色后隠賢吁嗟畫史欺嬋娟古来治亂
各有始為君三復關雎篇

　　陽羡山歌贈吳隠君

　　東臨具區水西見峨眉青誰將陽羡山倒景浮重溟此
山上應須女星雕琢雲霧開仙庭桃花洞户列千室夫
容旌旗朝百靈神人種藥留巖崖化為苦草黄金芽水

品流傳逸士譜月團飛上天皇家山南今有樵漁客八
十鬚眉未全白日飲茶漿茹紫芝塵胎暗脱雙曈碧鶴
鹿呼名任驅使龍鸞整駕當朝夕曽聞至人言此翁千
秋自㑹生毛翮我厭塵寰思玉舄名山相去况咫尺鼓
楫何時罨畫溪稱觴一訪烟霞宅

　　范氐娛永堂歌

　　草堂宛在淮之陽周除萬頃清湖光鳬鷖鸂鶒走階下
青蒲碧栁揺瀟湘傳家矗矗列圖史宴客稍稍鳴絲簧

堂中老翁八十强龎眉皓首神揚揚萬事唯知道古昔
一生不省干侯王河上仙公道書就漢陰丈人機事忘
翻匙紅稻美且足出水白魚鮮可嘗頗矜清世得笑傲
况有令子傳芬芳我知老翁應夀昌膝前簮組懽稱觴
雖無磻水非熊載且拜天門彩鳳章

　　午谷歌贈周别駕仲仁

　　終南之陰子午谷秦關襟帶紛廻復渭水斜連紫閣峰
石脚揷入黄河腹雲霞勃鬱非人寰靈仙往往遊其間

青牛流沙去不返洞門白日苔花斑周子倜儻士致身
青雲裏不肯㤀巖栖呼此為宅里只今揷笏領蒼生片
言折獄稱神明台衡要路在轉盼丈夫大業終峥嶸種
松日長虬龍枝白髪還山應未遲江南杜老有髙興待
爾相邀遊渼陂

　　五馬圖歌贈鄭紹興

　　畫圖五馬雲錦文誰其有者鄭使君房星降靈渥洼裂
龍種邁出駑駘羣金河蹴踏精爽振玉珂脱落權奇分

使君人異馬亦異氣槩萬里含風雲四明美政那可状
閭井小兒知禮讓風化渾期太古前功名特出諸侯上
昨乗此馬朝王正錦韉光照長安城天閑騄駬盈萬匹
此馬一過人皆驚鄭君五馬真絶奇塩車局促將何為
穆王正要追風足報爾王良伯樂知

　　砥柱歌上陳留劉相國

　　黄河之源出崑崙萬里震蕩排中原行雲翻空日月闘
急雨倒海雷霆喧下民咨嗟上帝怒乃遣神禹清乾坤

手握巨斧開龍門中標砥柱氣勢尊白波一道永深穏
青山兩岸無崩奔從此平成歌帝載休氣榮光應清代
效靈已見出圖書論功不用誇嵩岱柱乎柱乎安無頗
狂風惡浪柰爾何

　　五老圖歌夀祝封君

　　天地乃萬化之門陰陽乃五行之根太始逮今㡬萬載
一氣不息綿綿存瞻彼五老靄若雲屯降神𤣥漠凝質
胚渾眉垂暮雪顔映朝暾𤣥冠朱紱素旄青幡履彼黄

道出入氤氲非五行之變化果孰得而究言靈風結駟
馬迅雷走駢車列缺叱右御須臾周太虚上帝洞天三
十六勑守互代羣仙居息駕廣漠野晞髪扶桑津西觀
蟠桃樹一花三千春曽同二龍父下應宣尼辰六經始
爛熳照耀垂生民不須神鼎煉大藥盡使夀域囘清淳
祇今皇帝軒轅身山林父老華胥賔邇聞牛渚生至人
長生寳訣傳更真飡霞服玉好顔色坐玩風揚東海塵

　　西江漁父歌


　　西江老漁父舉步隘九州逺尋鑪峰踞廬阜釣竿直拂
番湖流脩綸巨餌知㡬許長鯨一掣皆吞舟楚人分膏
更飽肉魴鱮瑣屑休深愁興来杖䇿謁明主禮樂縱横
邁三五拾遺補過列明光盡使蒼生獲安堵旬宣暫爾
下錢塘翻斾春風覆斾玉閑探禹穴上㑹稽望極海天
無盡處歸来向予言拍手笑無已君来海濱遊未知海
中事海上三山時動揺其下負戴六巨鰲我欲釣鰲置
山穏長風未至心徒勞君不見磻溪玉璜事幽𦕈太公

望子今將老又不見澤瀨羊裘傳者訛故人待我知如
何不然便可拂衣去莫負西江萬頃波

　　文仙石歌送田景瞻

　　髙平仙人棲穏處長林疊嶂含風露仙人一去不復還
山中白石長如故蒼龍時上石牀眠老鶴猶窺丹竈烟
金枝翠盖知何所洞門月色長娟娟南州太守有仙骨
分符亦得煙霞窟平郊㣲雨動朱輪多少髙情坐超忽
春城春物好融神捫蘿曳履上嶙峋倘逢石髓歸来日

好憶東曹抱病人

　　松居歌贈金元美

　　帝城飛甍接清虚道人獨在松巖居金花飄庭野風細
翠葉拂檻凉陰踈身披鹿裘皎如雪日把一巻神農書
斸芩採子煉大藥玉杵夜搗銀蟾蜍偶然懸壺秣陵市
手活小兒千萬餘五大夫封等塵土十八公夢今何如
徂徕峯頭絶人路列仙同遊駕雲車

　　廣成仙人歌贈秦隠君


　　崆峒嵯峨入紫㝠中有至人云廣成呼吁元化為氣母
偃仰天地同長生昔日軒皇御八荒謂言得仙貴可忘
萬乗親過巖穴下頫首不敢窺藜牀洪言如鐘剖𤣥㫖
金液融光化塵滓白日騎龍登絳霄下視六宫如敝屣
海變陵遷春復秋瑶臺金闕漫悠悠云誰象外得真悟
東海隠君秦少游隠君顔色少如童八表㝠㝠睇逺鴻
桃花洞口人烟静橘樹州邊歳事豐廣成仙今安在青
山拂石長相待何時招手一歸来鶴駕飄飄度雲海


　　逺招十五疉

　　按察陳君亮之沉命嶺南年纔不惑(璘)忝知心傷其
旅歿乃作逺招十五疊歌之靈筵幽明不逺庶見悃
愊云爾

　　歳云暮兮風蕭蕭索居逺想心無聊魂歸来江水迢撫
膺泣血歌逺招歌始倡兮天地愁英靈秀骨當王矦二
十操觚見天子三十馳名盖九州四十金章方熠熠長
松忽萎天南頭蓍龜無靈相失驗古来賢逺為神仇魂

兮莫嗟當自尤

　　歌再疊兮憶疇昔川岳含精孕雙璧太邱之名風雅宗
元方季方俱籍籍盲飈震蕩滄溟翻棣蕚凋傷鶺鴒隻
愁生閭里慘無光閉户哀號失朝夕魂兮飄飄粤天碧
歌三疊兮思舊恩明公遇我如弟昆三年驅鷄走下邑
手挈駑劣還君門風塵折腰半失墜如我在枳何宜存
誓填溝壑無死所地軸倒䧟摧崑崙仰天痛絶聲長吞
歌四疊兮憶將離孤舟理檝江之湄臨觴醉語共被宿

滿口王事捐中私壮年分携各慷慨詎意永隔存亡岐
魂兮遺我長相思

　　歌五疊兮去路長嶺南迢遰通炎荒窮崖少人嵐氣悪
草間跳蝮如龍驤不見漢時征戰苦極諫乃有淮南王
聖朝職貢化平上君胡為乎獨罹殃魂兮慎勿留其鄉
歌六疊兮歸路逺水懼波濤陸愁坂山魈木魅闘峥獰
林薄陰幽竄狐鼴公有陰功載金籙煒煒神光燭諸巘
皇都旑旎飄雲霞寳幢玉節開行幰魂兮亟歸莫遲晩

歌七疊兮氣難平天心倒錯無權衡八荒納納恣羣動
禄夀乃與髙才争萬金璚玖易缺折礦石匝地頑然生
布衣白髪騎欵叚何用鄉里稱賢明魂兮謬致生前名
歌八疊兮心欲絶野哭江頭涙雙血蘭枯蕙死薦筵空
衰草酸風燭明滅空㝠精爽獨歸来凛冽平凝萬山雪
氷飡水飲御清虚囘厭南中獨炎熱魂兮歸来皎而澈
歌九疊兮君有家桂楣蘭&KR0008;芳且華圖書充筵賓客美
豆籩圓方肴核佳願君亟歸棲故處鬼神呵護無龍蛇

魂兮歸来樂無涯

　　歌十疊兮君有親胸蟠藻繡含真淳七十狂歌顔美好
禄米頓減憂其貧願君亟歸在左右庇護杖履延長春
玉山有禾瑶水液何為黙致資元神魂兮歸来孝且仁
十一疊兮君有兄儒林騰踏揚鴻名三千文學滿鄒魯
拱立階下觀儀型願君亟歸相出入纍纍百福資和平
魂兮歸来友愛成

　　十二疊兮悼君婦今年孀居去年娶迢遥萬里好將歸

故山年年哭君墓知君身後百不憂闕里清風被裙布
魂兮歸来慰朝暮

　　十三疊兮悼君子捴角煢煢尚兒齒眉稜削玉骨揷犀
一疋龍駒躍秋水㝠漠知君愛不殊袪除災難通文史
魂兮歸来歆世祀

　　十四疊兮傷同心蚤年種樹晩思陰誓輸筋力康濟畢
懸車息馬還中林柴荆不逺數来往兒孫更抱開長襟
虞淵白日忽捨去使我無意於冠簮魂兮託夢時相尋

十五疊兮歌已終聲㣲涙盡心難窮九原鍾逢不可作
髙山流水悲枯桐英雄去矣餘浩氣萬古潺潺江漢東
魂兮為我流長風

　　掛劒圖

　　延陵公子有道者義氣千秋動華夏去時寳劒心許君
死後仍来懸墓下白日青天一片心豈因生死惜千金
寄言反覆輕薄子三歩腹痛休哀吟

　　秋浦歌贈觀察汪徳聲


　　髙堂誰張秋浦圖秋浦佳麗天下無長江西来一廻薄
齊山秀結真蓬壺千峰夾水逓隠見峰削蓮花水明練
巨靈鬼斧力雕&KR0679;羽仙翠盖長游衍山山時見白猿行
樹樹倒挂朱花明疑從瀑布觀廬阜似拂霞標過赤城
敬亭銅陵相對起𤣥暉太白多稱美地靈必有傑人生
于今特出汪夫子汪夫子非等閒眉宇朗朗行玉山豸
冠中外二十載繡衣鐵斧誅讒姦天子書名御榻上轉
眼黄樞拜卿相勲業争期郭令公田園晩憶陶元亮我

今歸去㺯煙霞秋浦相望一水賒何日共君蒼玉峡提
携日月煉精華















　　息園存稿詩巻六

