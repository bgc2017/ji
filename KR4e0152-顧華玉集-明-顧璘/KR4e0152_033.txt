







　　欽定四庫全書

　　息園存稿詩巻十二

　　明　顧璘　撰

　　七言律詩

　　庚辰元日

　　諸侯玉帛㑹長安天子旌旗下楚關共想正元趨紫殿
翻勞邊將從金鞍滄江飲馬波先靜黄竹迴鑾雪正乾
北極巍巍天咫尺五雲長䕶鳯樓寒


　　贈玉枕山人

　　石洞霞生玉枕隂下窺南極海波深仙人築室虚無裏
俗子傳聲何處尋終嵗著書藏古穴有時清嘯落空林
知君自愛逍遥樂莫話人間出處心

　　白羊口清泉次周太僕

　　碧澗清泉映地來黄塵白草向人開澄心不亂秋雲色
照影還牽獨客哀曾洗甲兵清朔漠擬浮舟楫望蓬萊
賦詩亦有臨流興攬轡慙非躍馬才


　　送徐登州用中

　　送君相對戀殘曛鄉里衣冠最出羣手綰虎符臨海郡
腰懸龍劍動星文行過泰嶽逄春雪望盡扶桑隔曉雲
待到政成觀蜃市新詩應許四方聞

　　寄壽大司徒洪洞韓公

　　臺省巍峩一正臣太行氷雪洗心神雲霄羽翮迴孤鳯
丘壑風流接古人卧穩朱衣長在篋憂深斑鬢總如銀
諸郎籍籍專城貴走送瓊筵壽酒新


　　鮑太守新堂

　　鮑叔新堂泗水濵虚簷瀟灑隔風塵巧當竹逕開庭户
直取雲山作主賓病起馬卿多懶慢位高文子亦清貧
疎簾曲几觀書地白髪投簮興更新

　　宿香山寺

　　禪宫高起萬峰頭曲徑幽林不可求佛向海中移碧水
人來天上坐朱樓垂垂星斗憑闌見颯颯雲對酒愁借
取西巖明月影直依旌斾望揚州


　　自香山往卧佛寺馬上作

　　馬首青山處處新林間幽徑逈無塵樓臺映水皆成畫
竹樹含煙不讓春潦倒欲謀千日醉昇平那送百年身
五侯歌舞歡娛地野老憑高獨愴神

　　送鄭繼之歸鼇峰

　　四月燕山雨雪寒省郎多病復辭官路經海上三神島
興在仙人九轉丹玉洞桃花留笑靨滄江秋水濕漁竿
爾家谷口空長往安石東山望未闌


　　與夏徳澍遊戲龍院暮歸

　　城郭誰知澗壑凉秋天何似野情長烟峰九疊迎曛紫
雲木千章過雨蒼滿地山花清爼豆高飛溪鳥避冠裳
同遊況有天台侣共繞流泉話石梁

　　九日登巾子山

　　隱几朝朝愛翠㣲佳辰來醉菊花巵千門落照低秋影
萬里長雲接鬢絲擊鼔每疑高塔動臨崖方見古松垂
風光絶好鄉闗異北望長唫有所思


　　寄趙叔鳴

　　澄江瀟灑散柴門暫㺯漁竿玩曉昬九鼎猶增淮海重
數篇誰賦泰山尊黄塵白浪歸心逺藥褁書籖舊物存
與子同袍未同趣高城吟望幾銷魂

　　入康谷

　　岩巒嵂兀步凌兢時有人家住翠屏磴路盤峰雲曲曲
山田開石水層層高林落照懸餘靄古澗流泉咽斷氷
不識前朝陵谷變獨尋殘碣問山僧


　　宿康谷曉歸

　　山寺鳴雞促曉騶籃輿衝黒過峰頭天低路向雲中落
霧重山如海上浮竹葉隨時供野酌桃花何處問漁舟
松泉滿眼行將盡已動紅塵簿領愁

　　寄陳魯南

　　羡子談經侍石渠雞林聲動四方初家僮可解呼君實
監吏無勞薦子虛紫禁花深揺委佩玉堂雲逈下公車
新詩寄我侵騷雅潦倒泥塗愧不如


　　春日遊永慶寺

　　城郭晴光蕩客車古岩高寺切青虛鶯花不斷人天界
龍象長依水竹居雲裏壼觴吞海色山中風物似秦餘
靈踪咫尺長難到莫怪歸遲月滿衢

　　遊雲峰寺

　　層峰行盡入巖扉石上烟霞㸃客衣雲净海天諸島出
雨晴山郭亂花飛清歌送酒驚春鳥緩步尋芳帶晩暉
聞道真僧長閉户欲來談法共忘機


　　謝答景伯時往嵗見寄之作

　　移官東海已經年長憶瀟湘灑涙篇鴻鴈獨能踰嶺去
梅花何意向人妍艱危轉覺同心貴懶散空勞衆口憐
(景詩云他年應自憶全州故云)齒髪似君情獨倦只應歸種汶陽田

　　閑居對雨憶欽佩

　　山舘雨聲鳴不休空階野泉交互流己思吏散得高枕
無奈花發增煩憂風波中座忽反覆鄉關在望空夷猶
安得王郎共促膝一寫幽抱登江樓


　　補寄張司馬九月六日憶湘山寺舊遊一首

　　遥憶東山張太傅去年今日共離觴清江畫舫愁中别
古寺寒松夢裏蒼黄菊再逢非舊客白頭相見定何鄉
題詩欲寄衡陽外目倚西風送鴈行

　　春憶野亭少傅

　　夷門回首限風烟遥夜天涯有夢懸頌徳敢言三代下
受恩今憶十年前安危海内占容鬢貧乏山中倚俸錢
早晩上書辭郡紱野堂還借片雲眠


　　寄答陶世和

　　十年京洛事堪傷歸卧稽山鬢髪蒼祖徳未忘陶靖節
鄉賢還見賀知章龍墀舊䟽今誰記虎榜同人倍有光
珍重寄書秋又晩夫容零落滿溪霜

　　贈别冀承忠

　　揺落空山獨送君十年多故嘆離羣歸期夢隔淮南月
世事愁翻海上雲共有深襟封舊恨不勞寒燭引殘醺
神駒自昔非凡種看取行嚢寳劍文


　　正旦雪

　　除夜殘寒結海雲新年瑞雪曉氤氲梅花映閣參差見
竹葉臨窻浙瀝聞色㸃朝衣隨拜舞春生農扈啟耕耘
遥思聖主西征地椒酒傳宣遍六軍

　　贈别舒廣文還湘南兼寄故人二首

　　曾下湘臯采菊英漫勞朋舊記㣲名軒車己作三年别
城郭仍含萬里情海畔來同河朔飲燈前驚聽楚歌聲
浮雲世事多翻覆莫對青山意不平


　　湘南山水最宜人風物蕭蕭絶世塵磐石江清見魚影
甲峰松古長龍鱗幽栖問字吹藜火爛醉迴船倒葛巾
舊種桃花今在否相思煩為賞餘春

　　補寄張司馬戊寅九月六日詩

　　山城菊蕋兩逢秋湘水夫容萬里愁社稷獨懐宋司馬
神仙難覔漢留侯詩成緑野人誰寄酒散黄金客未憂
台海東邊尋舊約不勝幽夢落滄洲

　　侯城里


　　萬壑千厓控海門愁雲不散晝長昏王裒枉積林間淚
荀息難招闕下魂直以孤忠懸日月不勞遺草落乾坤
椒漿欲奠知何處古木含風自吐吞

　　一㸃麻衣入帝庭九天風雨晝𡨕㝠雲迷杜宇逰魂黒
草染萇𢎞野血青四海衣冠牧節槩萬年宗社属神靈
英雄已去心難死長倚南箕化列星

　　同李别駕登巾峰

　　臘月己去正月歸梅花滿林飛漸稀海峰積雪白壘壘

江樹映日寒輝輝丘壑對筵須縱酒朝廷旋凱正垂衣
台南物色殊堪頼秉燭題詩興莫違

　　辛巳元日回風亭作

　　元日東風花氣香即看蝴蝶過茒堂山含碧霧霏霏色
時隔丹霞閃閃光楚水旌旗收戰略漢廷誅賞布王綱
何時栢酒開春甕醉舞斑衣白髪傍

　　春日與客宿金山二首

　　江上春山青可憐角巾同泛過江船峰光仄起通人徑

海色平鋪到酒筵烟月光揺洲樹動風濤聲撼石堂懸
驅馳乆恨妨清興徒倚廢知廢夜眠

　　靈峰為愛及春遊冉冉風烟數倚樓海上㠶檣夷夏接
江間臺殿古今浮行逢嘉樹韶華動坐傍高雲客思愁
鐡甕不孤開大府紫宫遥拱對神州

　　答周觀察獨泊焦山

　　江心高嶂擁青鬟羡爾維舟紫翠間明月滿山春淡淡
長風吹浪夜潺潺寒鼉下抱孤根宿獨鶴遥横别島還

悵望烟蘿虚勝踐滄波愁為洗塵顔

　　過揚州有感

　　前年客棹經芳甸武帝龍旂爛錦川北日蕪城仍對眼
五湖雲水共凄然春光泛灧璚花月旅思纒綿碧草煙
俛仰不堪陵谷變白頭唫坐向江天

　　飲凌谿新園

　　二月揚州淑景新西園花月解留人仲長樂志因逃禄
潘岳閒居遂奉親行坐不離醒酒石逢迎俱是問奇賓

看君種樹今盈尺㑹見欹簷合抱身

　　沛上懐古

　　漢祖還鄉歌大風高臺提劍氣成虹闗西父老三章約
垓下河山百戰功祇見枌榆生故社屢聞鷄犬變新豐
經過又是高陽侣醉折桃花薦酒紅

　　送牛總兵赴貴州

　　當朝郤縠㝡知名開府西南握重兵白社分茅專節制
烏蠻鎖甲避先聲威行銅柱提封逺官挿金貂閥閲榮

更憶雅歌同讌語儼然風度古儒生

　　天津喜雨二首

　　赤旱彌冬復度春今晨飛雨落江津雷聲出地喧羣蟄
雲氣行空走百神即有鸕鷀矜水影尚餘麰麥感皇仁
迂儒破悶開金盞捲幔憑闌晩興新

　　靈雨乍破風霾昬灑空胡不即翻盆林花一洗仍春色
川漲初來已舊痕沂浪同時(缺)泛泛啣泥無數燕翻翻
羣情共荷桑林禱剪𤓰齋心慰至尊


　　贈李一之都閫

　　將軍心膽向人傾緩帶垂腰玉劍横韜略全過漢飛將
交游半是魯諸生風江畫楫春同逺月席金杯夜更清
莫道腐儒渾落魄醉深猶自索談兵

　　贈張含還金齒

　　上國遥携愛弟來人傳二陸總奇才承家文學豈易得
失意天門仍暫回馬色飛雲開萬里劍光衝嶽照三台
堪憐南去風流逺咏盡寒齋蠟炬灰


　　桐江夜行

　　畫舫懸燈一水遥爐烟相伴坐良宵江雲掠幔寒仍重
山月垂波静不遥豈有風猷宣列郡漫輸心膂答清朝
嚴陵灘上垂欽石猶見殘星動紫霄

　　重過嚴陵釣臺

　　千年釣叟披裘地客子張帆兩度過朱紱頻經風雨後
青山其奈古今何松杉落落連祠屋蘋藻馨馨滿澗阿
嘆息雲臺諸將相幾人圖像獨嵳峩


　　衢州道中呈子賢憲僉

　　江上相逢衣繡客青雲高况映霜天𤣥談屢接清尊酒
麗藻初傳寳劍篇長路羣山催染翰中流明月照行船
淮南桂樹空揺落歲暮天涯共惘然

　　雪後泛湖和周子賢

　　西郭羣峰積雪寒畫船湖上倚篷看樓臺隱見青松色
蘆荻蕭條白鴈灘沉醉放歌新嵗始陽春和曲古來難
期君盡訪山中寺細草㣲風石路乾


　　登南屏山絶頂

　　霧璧霞岑路有無下窺平地散江湖青天咫尺星辰濕
滄海周迴島嶼孤吳越向來悲粉黛乾坤何處覔蓬壺
清尊坐接流雲飲白日蒼茫對畫圖

　　江西亂後侍御朱守忠檢勘公牘還㑹余㑹稽感
事羡才敬贈短律

　　柱史西行早却回觀風幾夜宿霜臺江山滿目生春草
城闕傷心變刦灰諌䟽直論天下計班行真見古人來

共知吳濞千黄鉞秖恐無辜潤草萊

　　寄許州七弟&KR1671;

　　千官扈從羡能文謫牧新聲天下聞落魄吾家蘇季子
風流南郡小馮君魚龍路怯黄河險鴻鴈聲愁碧海分
莫上吹臺瞻越嶠五湖回首隔重雲

　　同涂明府遊南明山石佛寺

　　背郭巖深洞户重風迴雲竇裊寒鐘相邀縣令飛鳬舄
同上仙人玉局峰溟海倒空浮日月台山分壑走蛟龍

期吟勝槩題僧璧倚遍前林四五松

　　入鴈山二首

　　落日雙旗度竹村靈峰厯厯引輶軒秦人避地空桃水
謝客開山自石門松栝藤稍俱刺眼斷崖巉壁易銷魂
捫蘿欲上招提宿轉見雲深細路昬

　　春歸幽谷見桃花問訊安期海上家石壁虚無通鴈蕩
星河漂轉坐龍槎林香定有千年藥雲起皆成五色霞
且訪名山消俗慮未論勾漏隱丹砂


　　風洞

　　幽澗泠泠洞壑哀靈風不斷石門開鯨波直撼三山動
鵬翼遥搏萬里來日落餘寒飄大野酒醒孤嘯發層臺
披襟擬賦青蘋色慙愧同遊宋玉才

　　靈巖寺

　　削壁迴巒翠且重寺門雲霧晝濛濛銀河暗注蒼龍水
玉女高棲白鴈峰僧住寒巖殊寂莫客遊春日倍從容
侵晨車馬還城邑漫指層林憶舊蹤


　　石梁寺

　　隂洞龍宫鎻石梁寳珠中夜有虹光千章古木藏風雨
六月飛泉灑雪霜逝水年華流不盡孤雲禪觀澹相忘
坐霑空翠清毛髪絶勝醍醐灌頂凉

　　能仁寺

　　竹樹煙生暮景沉西巖高閣逈難尋幽溪錦石垂花麗
古殿寒雲接海隂荒徑散分燈火亂春山數勸酒盃深
經過勝地渾難並不負幽人十載心


　　龍湫

　　龍湫之水從何來崑崙倒注青天回絶壁風吹動高練
暗潭石轉喧晴雷終年野僧對閉户暇日老翁來洗盃
酒酣且去莫狼籍𤣥猿瞰客啼聲哀

　　宋陵

　　玉輦横江一葦通青山聊此鑿𤣥宫兵戈不救長河外
劍履終沈瀚海東末路强胡休自得中興諸將果誰雄
當年定鼎虚籌䇿千古愁雲泣梓桐


　　登卧龍山閣

　　飛閣凌空爽氣清半巖欄檻壓高城天分嶽鎮千峰合
海坼江湖萬𣲖明共喜泛霞來送酒便須乗月坐吹笙
仙人宛在金銀闕不見秦皇石路成

　　遊陽明山

　　澗道横遮松栢林紫泥遥䕶洞天深香爐絶頂應須到
石傘遺銘尚可尋禹穴乆疑神聖跡秦碑堪痛覇王心
往來身外無窮事不及當歌酒滿斟


　　岳墳

　　玉厯將窮宋&KR0034;移長江東下水如馳皇輿播越邊塵暗
嵗幣和親國論危殿陛有讒難自㧞英雄無主竟何為
厓山海色連天盡精衛空啣萬古悲

　　約逰天台不果緬懐周觀察已遂高躋用寄

　　不到天台古石梁羽衣金節閉雲房塵埃實少神仙分
藥草虚傳服食方海曰㺯光開曙早城霞懸采建標長
聞君直到華峰頂倚醉題詩獻玉皇


　　贈王唯忠赴江西左轄

　　昻藏雲路識英雄薄俗浮沉耻見同南楚蒼生今有主
中朝清論總歸公松筠厯厯氷霜節竹帛明明社稷功
白髪同袍悲聚散一尊愁對海潮束

　　乞骸後奉答周觀察子賢

　　燕河舟檝三春水浙路旌旄十郡山海内交情傾葢晩
江南歸思乞骸還青霄氣偃松杉老丹壑秋深杞菊斑
祇恐逺遊辭膝下敢云高舉出人間


　　慶禮畢辭朝口號

　　曉漏遥辭丹鳯門爐煙近對紫雲軒金函拜表趨王㑹
玉饌宣筵識聖恩宫花影轉千官肅海日光臨九極尊
願使逺臣分岳牧長瞻明主正乾坤

　　贈大司徒秦公入朝

　　寰宇大名懸日月台階高步絶雲霄新遷天上司徒貴
重惜周南建節遥劍履班齊黄閣老威儀光映紫宸朝
從今畫省歌財阜長倚薰風和舜韶


　　遥和太宰喬公致政

　　赤冩飄飄别帝鄉高風肅肅動朝行天曹藻鏡還多士
國典蓍龜祇舊章安石山中聊獨卧温公天下竟難忘
惟憐杖履追游客各自烟霞老一方




　　息園存稿詩巻十二

