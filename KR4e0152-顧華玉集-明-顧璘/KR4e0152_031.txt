







　　欽定四庫全書

　　息園存稿詩巻十

　　明　顧璘　撰

　　五言排律

　　丙子元日於郡齋作四十韻

　　南紀江潭逺東風節序移流年傷久客多病負明時稼
穡功何補鶯花興匪宜嶺梅虚照眼江栁莫揺絲憶昔
為郎日承親樂在茲都城依斗極畫省綴雲司禄米供

調膳家園奉杖藜閒情潘岳賦燕喜魯人詩棣蕚連庭
發槐陰拂地垂書編長枕藉酒斚亦淋漓契合多良友
招揺慰所思聲華傾坐重精白寸心知松檜寒逾勁驊
騮老不覊已堪徵道義况更得師資西漢才方盛東周
夢豈衰立談期化理傾倒絶猜疑中路罹多難專城試
一麾梁陳髙賊壘河朔走征旗苦乏勤王略空懐報國
私援抱臨矢石飲血撫鰥[婺-矛+牙]僅免投豺虎方思伴鹿麋
愚䝉仍觸法覆載本含慈斧鑕逃輕典丹青發朽姿恩

波仍五馬竄地異三危水鏡開城觀星躔壓地支國風
饒比興民俗重耕犂桃水居人樂華胥帝載熙頗容山
簡醉未釋賈生悲信美非吾土浮名已後期形容麟閣
逺羽翼鷃圖卑即事驚華髪無堦叩赤墀大懽菽水野
性一茅茨納履思投足談經得解頤文章關不朽氣格
許誰追能事輸前列洪鈞貴自持陶鎔兼物類渾樸斷
人為郁郁希㳺夏勞勞去管伊行藏俱自得筋力豈空
疲細雨衣襟净深山卧起遲時尋老漁父同釣楚江湄


　　送蕭侍御提學南畿得扵字

　　柱史巖廊秀髙名逈不虚融心標禮樂麗藻潤詩書騁
驥鞭何力屠牛刃有餘一飛横憲府累䟽掖皇輿蹇諤
驚劉向精深仰衛蘧周南分節鉞孔道頼菑畬宿霧披
先路文星下直廬英流從妙選化理屬端居時雨三千
外長風九萬初神清衡鑑徹心逺簡書踈士習非鉛槧
人倫自里閭醇儒終得效直道果誰譽五月西都餞金
盤膾白魚三江南下舫瑶水艶紅蕖良契芳蘭宻新詩

爛錦如迂踈叨末照何以答相於

　　逰張公洞

　　風雷開洞府傳自赤烏年峭壁斜傾地盤雲半覆天林
抽千挺笋池綻九華蓮螺殻廻旋入蜂房芥蔕懸虚窗
通白日奥室聚蒼烟石髓滋璚蘂丹爐閉雪鉛吳山唯
此勝張老是何仙輕舉應霞外㝠搜破物先緬余問桃
水遂爾涉芝田憇澗心方寂尋真興已偏步凌青嶂出
杯倩紫雲傳落景幽襟積飄蓬去路牽永懐飡大藥從

此謝塵縁

　　溪南别業

　　數畝溪南墅林塘盛物華逍遥居帝里詰曲轉仙家菉
竹春稍竝梧桐夏葉遮髙人拜竒石公子送名花大隠
宜居市清吟屬退衙望中雲嶠近醉後葛巾斜池繫山
公馬林藏邵子車暢情酬日月拓地占烟霞雅抱元無
累浮生詎有涯平泉多節目梓澤漫豪奢祇取袪塵俗
無勞後代誇


　　贈嚴太史

　　皇風振休藻夫子播清芬興洽山水際心將賈宋羣市
朝思大隠封域藉髙文講幄虚懐切諸生待問頻古稱
兼善義衆擬上公勲莫學桐江叟終身逺漢君

　　夀許冡宰

　　肅肅羣公表經綸恊大猷髙名懸白日正氣凛清秋遷
謫君臣分安危社稷憂孤忠排衆楚逺夢戀東周郡化
餘波溢軍容古法脩遲遲登汲黯侃侃見韓休薦徳輿

情共圖王廟略投艱難支厦木契合濟川舟赤舄星辰
近文袍彩翠浮殊恩霑賜予庻品屬甄收禮樂恢天歩
岡陵邁海籌詞林森玉樹鼎位入金甌柱石人方倚丹
青地已優願乘川至運千載奉宸旒

　　送田景瞻赴寳慶

　　漢署論交日周京樂化年春臺調玉燭清廟協朱絃北
斗樞衡正西都徳政偏昇平歌有慶典雅見多賢自忝
蚊虻質俄隨鵷鷺肩斷金深契合奉玉慎周旋吝對黄

生耻貧逢鮑叔憐經綸精化理藻鑑表官聫黙黙長埋
采寥寥獨守𤣥知音空四顧立徳𦕈孤騫漫以文為友
還因静擬仙飛觴臨水飲下榻對花眠雪苑相如賦春
江太白船髙情隨曠逹盛事足留連喜接披心槩驚違
握手縁明庭鸞詔下大郡虎符専聚散浮踪别施為宿
望懸萬山分楚道五馬下湘烟問俗悲填壑推心戒察
淵艱難三户後悵望九疑前江漢東周夢風波弔屈篇
古人應已矣吾道固依然即事看龍劍臨分贈馬鞭餘

春生客路積雨間離筵膓斷雙輪轉神馳尺素傳丁寜
兩鄉月好向望時圓

　　送費學士南試還朝

　　拜命臨黄閣趨程下赤墀徴才承漢典奉使詠周詩禹
甸今王重郄林夙望宜龍光占劍出漢影見槎移藻鑑
涵羣品文章得主司朱衣窺暗燭黄絹奨髙辭愛國唯
崇雅和衷更絶私淚削荆客玉囊脱趙人錐物論歸華
衮皇恩動錦旗禮卑門士仰興逺地靈知謁聖瞻龍阜

懐賢訪鳳池山河佳麗色井邑太平規行紀傳詩巻離
心對酒巵城廻秋草遍江逈暮潮遲省俗舟沿泝歸朝
佩陸離相將南浦上空有折麻悲

　　輓白司㓂(代王中丞作)

　　海嶽當昌運星辰降碩賢弓裘門下族龍虎榜中仙早
擢留都輔初從瑣闥遷諫行焚草札政洽示蒲鞭大道
風雲合清暉日月懸西臺分節鉞東海靖塵煙地峻忠
逾著天髙眷獨専股肱三聖寵帷幄六師權雅量涵羣

品仁風動九淵論全攀檻吏才省治陵錢借箸籌邦計
乗橇道運川公才蕭相國使節杜延年執法尚書省陳
經太子筵麒麟騰賜錦鸞鳳翥封箋疾病君王問勲名
儒子傳典刑存柱石契合應薰絃老乞閒身退歸持御
墨鮮煙霞貽鑑水花竹訪平泉菱美家依港禾登義在
田親知䟽傳㑹詩酒白公禪灑落尋園綺逍遥問偓佺
年抛紅日外夢斷白雞前化鶴仍歸島騎箕更上天池
臺餘月榭旌旐展霜鉛樹冷徐君劍江空范蠡船聖朝

隆具禮史閣綴新編馬鬛孤峰聳龜跌萬字堅始終公
事定生死故情憐莫聴山陽&KR1055;臨風正黯然

　　詠雪和徐黄門宣之

　　宻雪先春落長風匝夜吹亂抛和霰急緩舞下雲遲響
散樓頭瓦光揺殿角罳澤堅龍背冷樹重鵲巢危梁苑
初迎客周田遂及私清嚴天獨賦皎潔物難移表瑞恒
居臘憎炎不附離凝華承賞鍳知止釋窮悲地下齊蝗
避山中越犬竒顔心㡬欲化孔徳竟誰緇入野親簑笠

臨軒逐履綦論功霖可竝望景月還宜肅氣收𤣥律豐
年惬素期騷人蘭儷曲穆后竹申詩郢唱今稱絶賡成
愧與持

　　定上人院内竹

　　定公庭内竹雨後色逾新細韻兼僧梵凉陰助酒神脩
纎搖翠羽瀟灑辟紅塵盡日對君子别家逢故人去来
期結夏休厭扣門頻

　　喬衡州母夫人


　　慨息夫人節艱危烈士心盛年孤影立中路百憂侵淚
苦惟啼血兒嬌况在襟機絲秋壁静篝火夜堂深突爾
看紆紫終然慰脱簮金珠收寵數閫閤正規箴轉嘆君
臣際空為板蕩唫

　　湘中送榮老還永寧寺

　　揺落三湘外經年愛爾来故人書摠至異域眼俱開放
逐憐親友悲懽向酒杯衲衣經雨暗横笛伴秋哀試問
尋風洞何如對鳳臺寺幽詞客滿松古老師栽夢寐唯

吾土羈纍愧不才江山孤興減瘴癘暮顔摧澧浦難捐
佩龍門異曝腮相看移去棹轉見脫塵埃烟水滔滔地隨
縁易往廻

　　髙司㓂義塾

　　聖代人文備名家義塾脩先公垂典則奕世衍弓裘禮
自儒門有規仍古道求移風期至魯設教慕從周造物
開靈秘揆方協逺猷山川劃増勝堂構煥相繆子姓青
衿集詩書素業流光儀歌振鷺異種躍驊騮瑚璉須追

琢丹青豈贅疣有才終大用唯哲善貽謀禮樂關王化
貧窮匪士憂頗聞絃誦習今已遍東甌

　　七言排律

　　上喬司馬

　　北斗樞衡控上都南臺司馬擁兵符河山地正乾坤位
雨露春融造化鑪分陜雅推周有道戍江應笑晉非圖
朝廷白髪元相倚寰宇蒼生望已蘇幕府訏謨趨老將
錦堂觴咏列文儒心當大任何曽動身致昇平得自娛

謝墅賭碁花正好秦淮吹笛月同孤王風竚聴歌麟趾
公子振振見玉顱






　　息園存稿詩巻十

