







　　欽定四庫全書

　　憑几集續編巻二

　　明　顧璘　撰

　　雜文

　　登天柱峰謁𤣥帝金殿賦

　　吁嗟高哉瞻望弗及矣攀援躋陟憊莫為力矣一重一
峰路不可窮一峰一天上乃穹窿勾雲結霧搆接聮通
容足之外悉為虚空乃若根蟠楚蜀勢抗華嵩奠北極

之𤣥武卑南天之祝融滄海一勺扶搖上風俯視廬霍
坡陀迷濛抑何如其雄哉唯我文皇之御宇内宅中圗
大嚮離中華謂此神君宜鎮幽遐非高弗位非虛弗家
秩望妥靈測圭崇厓削危標而成砥開紫極以布基列
萬冶以鎔金範法宫而建儀仡仡兵將蓄猛山立文蛇
大龜蟠糾脅息揚光吐輝閃皪燿熠日月經之詭道相
歴雷車電鞭來徃辟易故萬神讋其威靈四方希其響
肹也璘塵質凡垢忝分符節雲和日明來禮嶻嶪踰襄

度穀靡步非陟天門沈沈千盤萬級鐵鎖仰攀布絆前
拽望之愈遙足重氣結載奮載憩乃至其極望長安而
莫覩魂怵惕以長征覽九州之浩蕩感王道之平平於
是歛袵肅容再拜陳謝意愜形舒翩然而下

　　遊太和山前記

　　曩昔聞客談太和山高且竒宮觀偉麗皆天下所無有
竊疑未信嘉靖戊戌冬余以臺務巡方至襄乃謀觀其
勝十月二日出襄陽信宿於穀城界山道中見岡阜迤

邐相属人曰此即山麓也蓋相去二百里已然矣四日
入山將至遇真宮則童冠羽人數十提香鳴樂持旛斾
來導悠悠然度灌木溪橋之間恍陟仙界自是凡過一
宮觀皆然是日宿玊虚五日曉循澗道徃尋玊虚巖凡
三里始至徑險石益竒靈草異木青葱不類人境平時
人所不至也宿紫霄六日乃登天柱峰謁真武君金殿
歴路門者四皆金榜石蹬曲折不可計旁皆有石欄銕
鎖人攀援以升或憊則引布推輓凡數十憩乃躋其巔

平臺設真君殿殿可三咫許冶銅為質鋈以黄金棟柱
門屏題甍並具其像與四天兵皆銅精工踰土木非竭
天下之力不可作誠盡勝矣哉其上四望莽蒼凡山皆
下莫見唯北見華山隠隠耳拜禮賛嘆徘徊良久始下
入南巖石壁無古人題識唯今少傅夏公大書福夀康
寧四字殊雄偉其雷神洞捨身嵓皆險峭可駭初七日
問山北僻道訪五龍宫景甚幽邃澗泉清泠可聴時從
高厓低緣澗道不啻千仞如飛鳥翩然下青壁愛且悚

惕荒茅密竹聞徃時多虎今人盛亦不見也蒼杉參天
有大十圍許者時成林亦他山所無間訪巖居道士問
呴嘘吐納之方頗指鍾呂孫陳諸仙人居處相示使古
無仙則已有則不居於斯安徃哉八日仍抵玊虚得故
人司法陳羽伯自南陽至乃共再宿而别入均州遊淨
樂宮至紫霄亭云是真君誕所或有之云山遊凡五日
歴宮九皆絶工麗堅壯而南巖五龍多石為幽觀凡十
一多居巖阿仁威觀前有白石特竒余題曰玊麟榔梅

舊木已無今乃後植者廟凡三因事而作無幽槩嵓名
者五玊虛太子隠仙尤竒澗不可數九度磨針特名重
真君也凡宮殿皆擬天庭帝座之崇嚴雖行寮寄寓皆
費中人百家之産莫狀其勝志云聚南五省之財用人
二十一萬不知作之若干嵗信有之乎按真君其書所
傳本清修得道士也其後乃有大威力所顯于宋元及
聖朝如此唯我文皇大聖首物垂訓作事為天下法非
真君有大功於國大惠於民報典奉祠烏能臻是哉遽

未可考若客談則固嘆其未盡矣

　　遊太嶽後記

　　夫險易者地之理也幽明者物之情也廣大尊崇皆易
也而人道宜之故曰明竒峭險邃皆幽也而鬼道宜之
故曰幽地形殊類物用相成莫知其然而不能不然此
則天之道也天且不違況於人乎況於鬼神乎今夫君
王侯伯之居必大都廣土日月所照人物萃之否則舟
車難通政教難達人道斯妨矣神靈仙真之棲必深巖

幽林雲霧所積怪妖憑之否則精氣莫潜變幻莫作鬼
道斯詘矣由此言之兩間之内凡山川之幽險為仙佛
依不為吾人有㫁㫁明矣夫五嶽天下之名山也其神
壇壝恒居坦明之地其幽乃有異類託之故曰五嶽視
三公不其然哉今吾遊太嶽觀靈峰峭壁空巖隂谷信
天下之絶竒矣然止於仙鬼所附清虛所修無禮樂政
治之用以達諸人事卒歸隂道已矣將希諸聚落井邑
且不可得敢望大都廣土類邪易則大險則小固天道

之不可易也客有聞而作者曰豈唯山哉高明洞達大
人之度也斯賢聖同域矣卑塞險暗小人之趣也斯鬼
蜮同流矣請以子相山之道相人可乎對曰吾烏能達
於是其理或然因書為後記

　　王履吉集序

　　嗚呼觀今滃然雲興燦然星耀豈不有羨於當世之士
哉然性緣情汩志以習乖考之温仁成徳固已鮮儔矣
姑畧言之自視有餘者驕視人有餘者妬驕妬所終敗

于人國烏用士為也得夭猶幸若吾友王履吉氏遹發
鄉國早聞四方龍鳳為章山海為藴不謂有餘既甚者
乎然逡巡若處女俯詘若䝉士自余所覩未嘗失色於
人及其遇一善覿一才若饑渴之於飲食不厭不止故
年殆强仕而海内勝流什五齒交矣乃抱疴長終玊毁
牖下嗚呼慟乎人皆曰履吉之才不可再得也余獨曰
履吉之徳不可再得也盖傷人國焉其兄太常履約氏
刻其詩余得而論曰古體五言沉鬱有色可憤可樂盖

類曹植鮑照七言跌宕瀏麗號幽吹而靄春雲盖類杜
甫岑參近體亦步驟杜岑而自攄神情殆與盛唐諸家
相雄長可謂詩人也已特非其致也所取於履吉者非
以此

　　重刻劉蘆泉集序

　　余自𢎞治丙辰舉進士觀政戸部獲與二泉邵公國賢
空同李君獻吉蘆泉劉君用熈友未幾余謝病歸用熈
意古寡徒遂絶問遺然余甚愛其詩藏其數篇以為有

杜法時獻吉名尚未盛後用熈入吏部守京口謝歸益
聞其著書不逐世好竟汩没長徃矣嗚呼孰謂斯人而
止斯任哉今年來蒞楚臺訪其子鄉進士箐得所著易
禮諸傳䟽遂授諸属刻之其詩文嘗刻于元山席公板
惡且漫因為再刻以傳夫國朝之文本取醇厚為體其
敝也樸𢎞治間諸君飭以文藻盛矣所貴混沌猶存可
也然華不已則實日傷雕不已則本日削不幾於日鑿
一竅已乎吾用是益貴蘆泉之文觀其與毛公書之論

詩思齋序之論文豈無力以進斯技盖本志止於此請
讀所贈唐文載序云云其要諸後來者如何哉世毋淺
乎蘆泉也

　　損鑑序

　　易損之大象曰君子以懲忿窒欲嗚呼身所當損止此
乎俛而思之忿勝氣也凡意弗平皆属之忿固不可勝
計矣欲邪志也凡意有愛皆属之欲固不可勝計矣君
子苟志於克己復禮之功以希靜虚動直之域其視外

物之所交内念之所作孰非忿欲之類當損乎用是益
知方寸之多擾矣璘不肖竊亦勤志於此損而復有有
而復損猶未已焉故於觀書之餘取古人之言資於損
者集之一編題曰損鑑盖反覆誦味以自照焉有涉二
氏之教者并錄不棄緣二氏以虚為宗於損為近譬之
烏喙赤㦸取其攻病姑畧其性味也先正東坡蘇子尤
洞斯趣今采其語居多

　　題郭杏東作雙崖疏藁序後


　　嘉靖丁酉八月十九夜翰林學士儀封杏東郭公卒於
京師是夕為兵部侍郎雙厓樊公作雲中疏藁序成朗
誦數過就枕而逝今讀其文明整慷慨氣貫金石不應
倐忽殞滅也人人疑之璘則曰死生之際明者或亦先
覺故好言其平生至於亂與不亂則君子之所養固與
人殊也曽子曰人之將死其言也善言反本也夫雙厓
保雲中之事發乎忠義天下所共仰杏東道同軌心同
歸欲為文傳之此豈尋常然諾之比乎方即化歸真之

際援筆属詞精誠之所感發鬼神之所開啟有莫知其
所以然而然者要之其人與事炯然於心素定矣氣安
得亂之乎昔人有絶命辭遺令等文皆成于臨終之頃
彼非人而傑者尚然況君子乎璘於是見杏東所養之
固而嘆雙厓忠義感人之深也亂不亂無足疑

　　文端序

　　文始於六經正學也其大壊乃有六朝綺麗之體衰宋
瑣弱之習比見楚學諸生為文率務奥竒而不知適入

於壊嘗教之讀西漢書矣懼其學之無本信之不篤也
至荆學乃命教授楊竒逢取易傳尚書禮記各數篇以
為準的次四書長篇始及於西漢其究至程朱諸先生
文而止抄為一編付李守士翺刻之用布於諸郡學宫
題曰文端端始也正也引其始以歸於正將不由是乎
俟其自得必知取全書優而㳺之以臻大成庶幾為天
下之正學道固在其中矣若夫文選文苑諸書正詞人
雕蟲之小技吾方悔其少習乃所願諸生勿蹈吾後也


　　明故山西行太僕寺卿石亭陳先生墓志銘

　　先生吾南都文人也穎異蚤見軀不甚長神采朗秀眸
子可照少好蘇氏之學筆勢瀾溢人謂其類東坡亦自
號曰小坡中嵗再變其格詩宗盛唐文出入史漢歸於
簡古晩益好著述浸淫理奥不以綺麗競能厥趣逺哉
璘自登第後相結為文友傾心四十餘年切&KR0008;契許日
益膠固真如兄弟骨肉頃年先生以山西行太僕卿璘
以浙江布政使各請老居山中與諸耆舊大夫脩淨社

甚懽丁酉璘召起為副都御史撫楚與先生别殊怏怏
戊戌秋忽以訃聞實卒於六月二十六日璘哭之慟其
子時萬等致禮部主事許子穀狀來請為墓銘嗚呼吾
與先生交期止此邪乃又不獲執手永訣痛矣夫天道
負人每如此也恨恨何有窮日乃志曰先生名沂姓陳
氏初字宗魯後改魯南號石亭居士本宋丞相秀國公
升之之裔曰澤以言青苖謫四明為靳人曰珤國朝以
醫徴入太醫院始家南都其詳載長沙公傳中長沙公

諱鋼稱遲宜子即先生父初為黔陽令再擢長沙通判
皆有遺愛祀于土母金安人以成化己丑七月二日遲
宜公先夢釋氏奉明珠入室旦生公五嵗能属對八嵗
能摹古人畫十嵗能詩十二嵗能舉業率竒拔驚動長
者總角著孔墨辯赤寶山賦諸文傳誦人口自是行誼
文學日益隆茂辛酉始舉鄉試暨丁丑始舉進士雖久
處韋布時名燁然出人上閣老野亭劉公太宰白巖喬
公少宰柴墟儲公宦南都時皆海内具瞻鄉定山莊先

生負學行高望皆引為忘年友既仕改翰林院庶吉士
除編修與修武宗實錄推内館教書癸未禮部聘同考
官甲申與編修鄒守益等及與修譔楊慎再論大禮實
錄成進侍講賜白金文綺隨充經筵講官譔講章善寓
諷勸上問宰臣知其名丙戌授冊封楚王踰年出為江
西布政司叅議先生素抱經濟樂於惠民於是備設科
條以杜奸完賦同官驚服進山東左叅政按沂莒滕費
諸郡邑察其災荒發官帑市牛百餘頭給民墾藝且寛

其税朞年皆熟又為蠲除種馬薪木運布諸征民獲甦
息嘗至鉅野察有盜將發調卒襲捕散之即言於中丞
職兵者不謂然已而盜竟破縣去衆許其略嘗遇執政
於徳勞之曰先生久外將召矣對曰齊民困甚茍行吾
疏勝受徳意大忤吏部舉河南福建布政司皆不遷遂
改山西行太僕卿再上疏請老歸築遂初齋於家園杜
門著書絶意世事乃今天不愛賢遽爾見奪蒼生已矣
又如鄉國何哉先生孝友忠信出於天性事二親死生

情文備極人所難及素廉於財長沙公沒後營弟妹婚
姻貸以備禮及貴周䘏南都與四明族属徃徃曲殚心
力嘗有大臣後流落不能歸葬必圗為之所居京凡鄉
閭人急難匍匐拯之唯恐後盖平生舉事造念率歸忠
厚固不可以數計也所著書有皇明翰林志金陵圗考
金陵世紀畜徳錄誨似錄花巖志㳺名山錄晤言詩談
總若干巻詩文拘虚集若干巻又金陵志山東通志南
畿總志皆出筆削状謂其清修厚徳文藻惠政合而歸

之有道仁人吾鄉稱為實録初配楊繼馬婦徳并茂馬
尤能文贈封皆淑人子男四伯時萬鄉進士仲時億叔
時兆皆才哲方向進季時(鬬)尚㓜孫男幾女幾其興盖
日熾云卜己亥(闕)月(闕)日合窆於楊淑人之墓墓在岔
山祖塋兆内銘曰文以章物唯道是則發藻於才立本
於徳小儒偏長下乃剽竊於唯先生秉徳自天企彼四
科庶幾閔顔乃述乃作是謂善言達諸大業僅試旬宣
乗雲御風言返天門有遺在壤瘞玊彼岔赫赫其光燭

於九原匹躬斯已百代攸聞

　　前吏部侍郎燕泉先生何公墓碑

　　嘉靖甲申國家用今少傅張公孚敬等言更議大禮固
一代典則内閣楊公廷和等各持論不合時二家附和
者甚衆非必自能深考極論以折衷禮制甚者懐觀望
圗以國為玩唯吏部侍郎何公孟春前後三上疏勸從
初議辭意明懇實由其衷間得張或問十三條即夕具
疏辨析尤盡復偕百官伏闕以請且號泣於廷豈蹇蹇

匪躬勿欺而犯者耶上怒奪俸一月調南京工部旋引
疾歸及明倫大典成詔削籍所謂求仁得仁又何怨也
天下愈重其望夫君子之事君也有所見於道則言之
不隠有所得於道則行之不撓曰吾求忠國家利生民
以無負所學而已窮達禍福有天命存吾何慮乎哉斯
道也聖賢之所共由而世俗之所不及知也嗚呼何公
真君子哉既沒之三年璘以職事觀風于郴拜其墓未
有碑䀌然傷之曰古者高行士皆有碑況公大卿邪属

其子仲方為碑璘乃叙曰公字子元先世廬陵人遷于
廣元有為都統鎮郴桂者因家郴至公曾祖義堅為合
州同知後貴矣祖俊雲南按察僉事父説刑部郎中以
公貴俱贈通議大夫吏部右侍郎祖母廖繼李母李俱
贈淑人公少穎異稱竒童長遊李文正公之門文正嘗
稱曰子當表吾楚登𢎞治癸丑進士第任兵部主事貟
外郎郎中大司馬馬端肅公劉忠簡公大見器重曹無
滯政嘗使山陜清馬政條目畢舉還上五事併劾撫臣

不職朝論韙之為河南叅政稱仁明擢太僕少卿究極
馬政利害兵部著為例武宗朝嘗欲取馬價他用公力
言不可竟止晉正卿拜都察院右副都御史巡撫雲南
多所興革詳見撫滇條約討十八寨叛夷立永昌府増
五長官司五守禦所嵗増賦若干石陞俸䕃子皆辭不
受召為南京兵部右侍郎尋改吏部以引拔人才為己
任與喬太宰宇林司寇俊彭司馬澤汪少宰俊同心謀議
時望治平焉天性至孝父卒扶櫬舟還遇飄風人各奔

免公誓與櫬存亡獨守不去竟全母病痿不能言公色
養必得其心嘗扶母避寇臨急棄櫝以脱母比還則櫝
猶在人以為神庇公神充於貌臨事敢言人信其剛直
然仁厚儉約著長者風博訪師友雖歴數兵法皆精其
學詩文少騁荘騷後一歸於義理所著書有餘冬序錄六
十五巻閒日分義百巻皆討論今古叅訂是非為學士
矜式政事所紀則又有撫滇條約軍中耳學平夷錄備
荒書恤刑書奏議藳通數十巻註孔子家語陶靖節集

易疑初筮西涯擬古樂府行於世所居有泉以燕來去
時消長故學者稱燕泉先生子二長仲方已舉於鄉有
節操次仲平方力學向上公以丙申年五月一日卒春
秋六十有三塟永寕鄉祖墓兆内嘗語方曰吾於忠孝
大節幸無失雖以士禮塟宻邇先墓奚憾哉璘為贊曰烈
烈何公氣貫日星靡言不直矧切國經白刃可蹈朱紱
何榮於道無枉生順没寕孝徳唯風學澤唯海鼓之潤
之百世攸在前作有基後述無改乃復乃昌竚焉斯待


　　祭陳石亭文

　　維年月日具官某謹致香帛牲醴於南都命子嶼敬祭
於山西行太僕寺卿契兄石亭陳先生之靈曰兄生吾
國文如麗錦行如美玉徳如慶雲量如虚谷盖四海之
特見非一方之可局璘何人斯敢與追逐所幸年隨雁
行而生得以志同切磋以老故爾長資麗澤獲偕終好
窮通出處無替毫眊忽四十餘年同臻於蒼皓矣雖司
馬之於純夫每許以異姓骨肉而東野之望昌黎實效

矉以貽笑也璘昨適楚别兄甚强唯衰晩之暌違各衷
臆之隕傷豈浹嵗之不覿遂永隔於幽明令子來告將
卜永藏属以不朽志在𤣥堂淚盡於辭實摧肺腸薄奠
附陳物豈馨香惟兄昭格無間存亡

　　啟桂洲公論顯陵形勝書

　　比拜手教感切至深念公上應顧問贊萬機下酬四方
咨啟神用固無停乃復念鄙人如此邪何云希闊耳不
敢望不敢望璘輒有獻頃者奉命告謝純徳山得縱觀

我獻皇陵寢之盛其山東自京山中盤諸大山發脈而
來再起於聊屈蜿蜒而西屏聨障疊至今純徳山而止
乃幹龍之盡處以其過北更無山前界漢江是以知之
所謂界水而止亦曰勢如萬馬從天而下也或言主山
太小兩沙太直其理殊未切凡言主山非指塟地之山
乃泝其龍脈所起之處正不貴其逼近如中盤五泉聊
屈等山皆崔巍秀拔接於百里數十里之間何謂小乎
楚地山多正嫌其偪仄阨塞而難於寛廣此地自陵山

以北龎厚寛舒四望千里儼有京都之象光嶽所聚非
偶然也兩沙為修築牆宇欲成制度稍去坡陀今望若
直然大勢則青龍回而作岸極得環抱何可謂直乎其
南五泉之野古有曰天子墓在今俗呼天子岡舊志載
其靈變盖異兆也古者天子所興之地必有符䜟物象
之祥豈可不信乎璘又謂天下之地各有極貴之處今
都城與天夀山諸陵據燕冀督亢之勝不俟言矣古稱
芒碭有天子氣則我高祖奮起又祖陵據為宅兆金陵

曰龍蟠虎踞真帝王都高祖既定鼎於此又為鼎湖升
遐之區杭州曰龍飛鳳舞至於臨安我太皇邵太后適
出其地鍾靈之所固已凑合於皇家矣今荆郢之間亦
海内一大都㑹自春秋楚莊稱霸以來代有竊據而偏
安者亦其地氣素貴也國朝郢梁祚薄而不能承乃大
發於聖宗自獻皇埋玉以來我主上當陽御極聖躬康
彊皇嗣疊降景福嘉祥可謂極天下之美善無加矣仄
聞道路之言云皇上孝思誠切若有遷陵之議璘逺臣疎

賤不敢與聞欲言中止者屢矣竊比富貴之家塟地得
吉尚不敢輕動況萬年之宗社乎左右乃國之親臣位
在輔佐不可不極言雖少違主上之孝而實臣子之至
忠也且商周遷都未聞遷陵况我高祖不遷祖陵太宗
不遷孝陵此數聖人必有深意不可不慎無俟後日稍
有慮悔噬臍難及昨鎮守張太監謁顯陵至省見璘亦
曰美哉陵山之盛長陵可以頡頏諸陵皆不能比渠乃
内臣熟見國家規模其言亦如此可以占人心之同今

諸臣不敢言者恐未見之耳若再奉此議執事宜請遣
大臣稍知堪輿學者來此遍觀熟視庶知璘言不妄不
勝拳拳及此幸勿以為愚也

　　啓介谿公

　　吏還辱示賀二相新第詩語格精嚴正燕許的𣲖海内
風雅當為一變若諸硬語麄氣强附杜門牆者烏可云
被金石哉禪宗必正法眼方具大知識難與衆人言也
尊仰尊仰兹上拙疏為九峯司徒公請諡前輩典刑安

可缺此諒門下必有處不敢多言顯陵祭祀儀注既以
謹禮亦以省財此方民力竭矣伏乞照察秋暑方䦨瞻
望遐邈萬萬為天下加愛是願

　　啓浚川公

　　吏還辱示新得二目思深義精益仰晩節研究之力周
公所謂繼日待旦者想皆此類也尊官大人任天下之
重皆能力此以為權衡之本何患泛應之不當哉宗社
所頼欽仰欽仰近得蘇州所刻有涯集冲夷爽朗絶類

其人孰謂言不可知人大抵藝文苟涉其界不須深求
亦占精力若君采近來著作盡去從前脂澤似為得之
空同後渠之詩文璘嫌其老而益工不知此義是否或
賤性偏著耳望有以示教高子業集附覽可惜此人夭
去臨政處世甚覺寛闊今不得已重其遺文其實非所
重耳難盡難盡秋暑方䦨萬萬為國加愛是願

　　與吕涇野

　　久不奉問多罪時於過客承道履安勝為慰近浚川書

至示僕中庸喜怒哀樂一節謂未發之中已發之和皆
由君子存養省察乃始有之非謂人皆然也璘竊以為
不然盖此節正子思明率性之道不可離之意專言凡
人性情皆具道之體用未有不中不和者也唯君子存
養省察馴致聖域乃有位育之效其存而不中發不中
節者皆衆人私欲之害非道之本然如此則前後發明
義始完足而於道無病若如浚川之論則人必由學乃
能仁義亦成何義哉此於學甚切萬萬因便教示以定

取舍幸甚

　　寄後渠

　　郵使還得奉手書甚慰久絶同心之言奚翅如蘭把玩
不忍釋公果悔嗜酒攻文之癖則萬年之慶然結習極
難除恐見獵復動耳如何如何文序詮古人之文死者
自當心服璘精神衰耗祗見此道非用力可盡所謂得
之於心應之於手雖陳言然至理實不出此譬之聖人
之道動容周旋中禮者安有㸃檢其間必至耳順從心

乃神化之域也作者其始病於有意其終病於有迹自
曹丕立意為宗一言啟六代雕鏤無窮之禍孟子曰始
作俑者其無後乎五經四子姑勿論歴代文人吾所深
服者屈原莊生荀况賈誼太史公其人皆直吐胷次無
所鑽研粉藻於筆墨谿徑故文詞明直意味深永可續
諸經傳視左傳國語猶夷惠也其後韓愈氏獨得其宗
當觀其原道諸作為的若進學解諸文必其少作未可
論定宋歐王蘇氏父子所見甚確老蘇得矣王傷刻歐

蘇傷易乃其天性使然猶師啇之過不及不可深病也
六朝之非不俟更談若揚雄王通與栁宗元諸君皆見
其末未見其本栁氏晩年覺之故栁永之作極可誦惜
乎不久而遽没也詩則風雅之後唯漢十九首及建安
得其傳兩晉若阮陸左郭靖節諸公猶有存者可怪宋
謝氏一出倡為刻畫鑿死混沌即他日西崑之義山學
者靡然從之而末流遂至陳隋之靡麗古風盡滅可為
痛哭至唐陳李崛起蘇州繼之真可謂大雅工部及王

岑諸公格律雄健當孟氏泰山之巖巖謂非聖人之徒
哉高氏品彚槩題李杜曰大家而别于正宗未盡是也
僕衰矣無力供簿書矣得遂贈典後將請歸去計與足
下相對無時因貴鄉馬司諫便輒奉此書望賜教訂以
代面談餘唯加愛是願

　　書甘泉贈路北村文後

　　誦甘泉東西南北皆可至道之論惘然若失然則楊朱
之泣岐真異端邪而後世翕然許之何也它日至南都

相見甘泉當與細究之

　　跋王陽明與路北村書巻

　　陽明嘗與余講學力主行即是知之説其言具載其傳
習錄余以為偶出竒論耳今觀與北村書取子路何必
讀書然後為學之言乃知其學亦不必專信孔氏也此
其獨徃之勇何必馳險冦虜降王類邪

　　左警辭

　　言行擬之古人則徳進功名付之天命則心閒報應念

及子孫則事平受享慮及疾病則用儉

　　右警辭

　　好辯以招尤不若訒黙以怡性廣交以延譽不若索居
以自全厚費以多營不若省事以守儉呈能以誨妬不
若韜精以示拙













　　憑几集續編巻二

