







　　欽定四庫全書

　　憑几集巻一

　　明　顧璘　撰

　　出蒲圻飲廖學士山莊留贈

　　雲峯繚繞午橋莊學士邀賔坐草堂細指江山論氣槩
久瞻星斗煥文章青霞覆道干旄潤丹桂飄庭語笑香
大石巖巖堪下拜野人休訝米公狂

　　謝馬户曹飲别桃花山下


　　旗亭嘉樹露華清征馬投南戀别鳴十里壺觴勞曉餞
一川禾黍快秋成桃峯路接烟霄色石道風飄鼓角聲
老卧東山空再起了無分寸答蒼生

　　通城山中赴岳陽

　　本作觀風使何辭度坂行干旄惟帝命田野有民情石
出泉争響林幽樹漫生那逢古召杜羅列在連城

　　初出岳陽期登嶽有賦

　　浮湘未了嶽峯縁夢寐烟霄二十年問俗再逰荆楚路

乘風須到祝融顛神馳滄海看紅日路指朱陵上碧天
赤帝肯分賓友席莫教雲雨暗山川

　　九日風雨同崑山張水部誠之飲岳陽行臺

　　霜臺對酌重陽酒同在他鄉似故鄉萬里江湖樓閣迥
百年家國鬢毛蒼鴻飛豈為秋田下菊綻從知舊徑荒
霧雨君山登未得西風休為孟嘉狂

　　雨中旅懐用前韻

　　南天九月披重褐可信寒生自水鄉多病怕逢秋雨積

小晴欣見暮山蒼雲迷巴國行來逺江漲呉田别後荒
自理行藏還自笑接輿誰道是真狂

　　觀湖二首

　　來為荆楚使愛覽洞庭湖一水天髙下諸方地有無行
舟随鳥盡飛閣帶雲孤憂樂平生志隂晴任爾殊

　　七澤名何辨三湘水既同影揺坤軸動形鑿楚疆空浩
蕩吞南徼平成賴禹功中流操楫者破浪慎長風

　　觀洞庭張水軍


　　楚南洞庭天下險冦盜不與潢池同干城頗設諸將在
格鬬正賴三軍雄秋髙日晴水如掌傳令千艘出湖上
畫鷁分張羽士林青龍獨擁中軍帳旌旗照水雲錦明
魚龍下伏不敢驚三步五步一齊止左哨右哨連行營
健兒使船如使馬變化風霆殊整暇須臾一舸逺飛回
戯縛生俘獻麾下船頭將軍紅繡袍横弩坐射波間鼇
兩行金鼓震水府萬夫大喝江雲髙呉王餘皇誠可嗟
黄蓋艨艟未足誇若將逺較昆明水定數威雄勝漢家


　　自大荆驛往平江

　　霜重林木踈日出山霧豁襜帷發荒館鳴鷄亂相聒豈
不憚險艱我職在咨度窮巖蔽白日幽隠難自達吏鮮
拔薤能單羸困豪奪赤子墮眢井陫痛焉可遏拔劍淬
清水為爾試一割

　　平江江邉馬上作

　　信馬㣲吟野水邊水光人意静相憐祗今吹角歸城府
何似持竿入釣船


　　翠華嶺

　　疊嶺各殊狀翠華雲靄霏深溪魚下見半壁鳥平飛磴
路客行少野人生事㣲林巒雖滿眼佳處亦逢稀

　　曉發有感

　　荒林昨夜試新霜曉起桑榆一半黄行子不知身是客
白頭猶自别家鄉

　　瀏陽山中

　　老來重作宦逰身車馬空巖起路塵日出寒雲猶戀岫

地偏幽鳥不疑人行藏已被青山笑税斂空悲白屋貧
安得簡書無一事壤歌相伴葛天民

　　山行有感

　　草徑縁山百折迴霜臺旌斾幾人來可憐萬丈幽巖外
白日無光凍餒哀

　　漫興

　　勞生浮世已蒼顔習静空門又出闗身被朱衣慙再命
手持黄紙歴千山林廬乞火征徒飯寺閣鳴鐘宿鳥還

莫怕塵纓無處濯半厓懸澗碧潺潺

　　喜山中幽槩

　　楚山秋色滿熊轓涉澗攀巖不彈煩菊放那逢元亮酒
竹深空愛辟疆園村墟盡理桑麻地老稚稀聞市井言
鷄犬數聲雲霧裏祗應風景是桃園

　　蕉溪嶺

　　蕉嶺何嵯峨峻極侵漢聳巖巒勢崚嶒草樹影䝉茸羊
腸仄徑迴螺髻尖峯擁危訝天與摧突疑地俄腫曦輪

僅平過星緯翻下拱罡風勁而衝㳺氣蓊以壅循厓必
蹲躬躡級難舉踵聫升貫行蟻疲卧縮僵蛹髙隼翮每
搶健馬息亦慂韓愈豈虛哀王尊乃真勇輕輿苦陟降
牽掣資衆捧雖謝脢腓勞屢動毛髮竦昏黄履坦道虩
虩抱餘恐

　　解嘲

　　三千道路内臺臣六十光隂舊逸民烟霧窟中行畫障
簡書叢裏布陽春身將許國那堪老性慣耕田豈厭貧

寄向鍾山猿鶴道暫時相逺莫相嗔

　　再過蕉溪嶺往長沙

　　雲梯石磴細盤旋人蟻成行上九天霜葉㸃林時五色
巖泉飛澗只孤懸風烟百粤虚無裏舟楫三湘指顧前
追憶舊㳺驚鬢雪獨餘狂興似當年

　　野飯

　　輕車度嶺歇野飯趂墟烟半席小茅舎一杯幽澗泉民
情懐使節露積喜豐年寳劍氷三尺豺狼爾莫前


　　入長沙

　　巖城鼓角擁儲胥郡將横戈導隼旟漢國提封存萬户
楚騷哀怨起三閭清朝禮樂無荒逺内史巡行自古初
衡嶽動揺應愧爾召南歌詠正愁予

　　重到岳麓書院

　　不到書堂二十年浮湘遷客已華顛惟應岳麓山前樹
曽記哦詩曲水邊

　　賈太傳宅


　　漢文亦令主胡乃棄賢人本志茍非合多言徒累身賈
生八九策絳灌固宜嗔長沙一謫宦舊宅遺千春清泠
井泉水孰謂非公神

　　長沙陶公祠

　　典午厄陽九强臣犯京闕匪懾勤王師社稷幾淪沒桓
桓長沙公上㳺秉旄鉞志雖屈掃除功已安&KR1150;杌舊邦
仰遺靈明祀耿無歇

　　岳麓書院


　　大道隠浮華稽疑在明哲心交限千里命駕勇所決幽
討向空山三月語未輟㣲言世非逺横議今復烈願因
江漢流一濯永清澈

　　熊湘閣(宋忠臣李芾死節處)

　　天運將移易孤城安自全家辱等身辱十口同時捐義
士舞白刃烈火揚朱烟傷哉熊湘閣浩氣横雲天江山
今中土四望風凄然

　　獨燎


　　冬巡仍野宿獨燎向更深報國將何事臨民負此心風
燈揺短暈霜角裊哀音百感方無那猿啼況近林

　　荷塘館曉發

　　戍鼓沈沈漏短長百年浮跡此荷塘三更早報荒鷄月
獨樹寒翻野鵲霜人影候門排節鉞郵程呼燭倒衣裳
此時天上朱門客髙卧方添燕寢香

　　雜興六言六首

　　碧水澄溪日瑩黄茒覆隴霜乾鳥下平原片雪人登峻

嶺千盤

　　古寺厓懸疊閣危橋澗架孤亭泉水歸池始静墟烟過
樹猶凝

　　路絶每稽厨傳山深罕識行旌人過荒村犬閙笳嘶逺
岫雲驚

　　軒冕煌煌獨貴干旄孑孑誰賢正恐五漿先饋空令一
榻長懸

　　境向静餘生動身從冗地求清嘉樹隂邊聴訟流泉聲

裏傳更

　　光隂逝者皆客行藏寄也非吾野宿身仍畎畝鄉心夢
失江湖

　　懐學稼郊居

　　中嵗抱㣲痾乞骸歸林下衣食寡所營因之學耕稼披
蓑唾老手鞭牛自芸耙四體雖力勤豐稔荷天借壅𤓰
復畦芋妻孥獲存藉豈云偕隠淪聊取禦冬夏今春應
詔起楚臺策髙駕法家貴深嚴迂疎非流亞黔黎茍無

補安用積罪罵次且答皇情歸與舊茆舎

　　懐松塢草堂

　　先公埋玉山種松千萬株直幹老龍立清隂髙蓋敷逶
迤石岡南秀色纒靈區肯堂僅數楹養痾遂閒居著書
託㳺息種黍給朝哺雖乏鷄豚産頗辨杞菊厨嘉賔或
至止雅歌每傾壺柴門鎖秋雨菊徑將無蕪

　　懐屏山小隠

　　愛山久城癖築室依山阿指山作屏障日玩青嵯峨春

夏雲霞色秋冬霜雪柯榮悴雖殊觀我心矢靡它榮名
果何物委身任風波纓冕困㣲官無乃損天和請辨主
賔分所得誰為多

　　懐息園

　　我非仲長統樂志開家園鄰人助幽勝陂池廣無藩魚
鳥以類聚花木逐年繁種梅亦結子種竹亦生孫居家
每涉趣近市復辭喧煌煌都城側寂爾成丘樊丘樊不
自愛乃從兼善言兼善本大義無施成素餐孟軻去已

久此義當誰論

　　六憶

　　羅印岡

　　憶昔觀光初羣龍起鄉國駿馬聫華鑣出入動生色升
沈四十年風波轉傾仄存者僅三人華髮亦衰逼劉公
去呉興獨幸奉君側芝蘭晩逾馨金玉久無忒枵然野
人腹恒飽君子徳為别甫踰時言念靡終食惠書竟長
紙在逺心益惻諒哉嵗寒交終古不多得


　　陳石亭

　　流觀文章苑君才如錦機觸手生萬象五采騰清輝神
情既効能理性亦洞㣲蜚聲天壤内調絶和益希蹇余
樸拙資磨琢夙有依瓦缶附黄鍾巨細本相違訢訢里
中兒謬許諧音徽韓孟豈其伍皮陸是邪非所幸山水
際時從蘿薜衣賦咏盡花竹㳺衍遍巖扉臨衰忽分散
夢想恒漁磯㣲念早相遂白首終同歸

　　趙雪岩


　　年殊交匪僭道合意自諧吾慕淮陽公抗俗敞髙懐山
岳凝莫動江海蕩無涯不言與不笑一静衆妙該沖夷
自為寳任取世嫌猜鄉閭稱長者翕爾歸于䰄蹇劣愧
非偶狂斐得所裁温温瓊瑶澤時獲霑尊罍不見倐三
月鄙吝萌舊荄安得一披對青天雲霧開可念不可
即展轉令心哀

　　邵前川

　　邵公神仙人中散或可偶攀龍翔九霄誤落風雲後濁

世糠粃目何足識瓊玖拂衣早歸來萬事付杯酒時過
竹林園兄弟共賓友顧典千金裘多多備瓶甊激烈梁
甫吟爛醉時在口好攜兩玉童清歌擊秦缶長使蛙黽
腸慷慨容十斗别來念此樂幾欲棄官走賦詩遥寄之
請君試翹首人生有真懐捐佩當不久

　　趙鷺洲

　　鷺洲情坦夷與物澹無競兩世早棄官金緋一門映蕭
然就耕稼素業樂清浄生男真聖童詩書發天性我生

寡徒侣愛君豈面敬弱女雖非才絲蘿託嘉慶匪祗終
交期實欲通子姓形骸無爾汝嵗月有衰盛願言慎眠
食永以娯夀命

　　徐九峯

　　篆法久衰絶中興有徐翁鐵筆漬膏澤屹爾纒蛟龍李
斯作者聖後世安與同得意且遺象舉世乃歸工商鼎
欵識古孔碑額畫豐邇來出新製彷彿傳遺風惜哉翁
已老無金鑄其躬洞庭水之大衡嶽山之崇安得置其

間大書刻穹窿東望乏鵬翼浩歌意何窮

　　寄内

　　與子為夫婦侵及五十春糟糠逮鼎食同事白髮親兒
女儼成行孫枝復侁侁顧瞻親交内偕老幾何人世短
恩義長千金當一晨如何衰暮年離别各艱辛鐘鼎難
自期金石非我身念之不自慰將思解朝紳

　　寄諸兒

　　居常理家教恠爾逺詩書對面起嗔恚恩情乖本初朅

來逺離别音耗閒居諸豈無公家飯念爾靡來胥童孫
及稚子漸已分龍豬茍能應門户豈必乘軒車天意難
預識多憂徒自拘采衣但在目至樂固無餘

　　寄諸弟

　　我顧本著姓家運遞衰榮逮我封君行隠徳益休明爰
及昆季列英英萃瑶璚孝友篤同氣文藻各馳聲林竹
交晩翠池草競春生今兹大江右隠起王謝名我衰復
干禄爾樂俱躬耕願申止足義終諧孔懐情


　　至日雨坐

　　冬至野城逢沍隂萬山雲隔雨聲深吹葭谷底寒灰濕
校線宫中晝景沈陽道願隨君子長嵗華愁向老人侵
閒情恐被蒼生誤萬里烟波滯客心

　　問訊全公

　　禪有大知識圓明乃其奥累刼脩性靈凡士詎易造早
脱夢幻塵期覔安樂道南山逢全公澹泊頗同好招邀
無礙子結社恣髙蹈作佛無妄想習静有真操空巖小

茆齋旬月常一到逍遥數年餘已覺平競躁朅來秉臺
麾静念每潛悼行藏有機宜勿謂吾已耄

　　獨坐

　　家逺三千道年衰六十秋殘軀餘畎畝榮望豈公侯古
昔觀風政迂踈學道謀倘輸分寸力歸去老狐丘

　　嵗晏

　　宋玉長嗟秋氣悲天寒嵗晏益凄其浮雲一望江湖逺
短日㣲明草木衰實少陽春祛雪霰虚令羸老拜旌麾

埋輪攬轡俱前哲轉愧迂踈負盛時

　　茶陵山行值雨

　　山行殊跋涉急雨況紛紛澗水横侵道墟烟重積雲馬
羸鞭不起鷄逺聴㣲分數問郵亭憩應憐僕從勤

　　雨中觀雲陽秀色

　　靈峯出雲晝濛濛秀色不與他山同望之紫翠拂天起
宛轉數疊青屏風單車飄飄轉山麓寒水盈盈帶氷緑
冠纓相傍塵自清十里搴帷意難足靈藥定隠韓伯康

白石或放初平羊待余捐珮逰五嶽此地願借開丹房

　　賦雲陽絶句擬作靈光亭

　　玉琢雲陽練折溪虚無靈氣隠虹霓山川未許含光燄
化出天宫太乙藜

　　嘉靖丁酉冬行部入茶陵經雲陽山覩其秀潤
特異然則西涯挺生龍湖繼起信有地靈然哉
因賦絶句付郡吏併命作靈光亭於巖阿永標
竒勝


　　車中雜言十首

　　前魚棄龍陽餘桃罪子瑕請看恩易盡毋矜色勝花

　　虎背危可騎龍鱗逆堪折宛轉母子間亦掉茅焦舌

　　西域開何益雄哉漢武才殷勤諭父老書生非本懐

　　耕莘起三聘釣渭載後車遇合非湯文終然老農漁

　　本無戒飲意累月斷開壺恠得阮嗣宗祗念黄公壚

　　山鳥啄山果飛鳴髙下叢適性乃真樂豈羨黄金籠

　　事向動中至思從静餘生晝夜每遞代内境何由清


　　一日脩一事王官森如林逝矣運甓子誰哉念分隂

　　窮巖數椽屋名姓繫王民窮年辦租税不見官府仁

　　襜帷穏於榻行鑪火㣲温不知外寒暖側聴輿人言

　　新晴

　　積雨寒生凍新晴令借春日穿深樹白雪㸃逺峯新馬
足偏宜道狐裘不戀人崔巍衡嶽上堪禮祝融神

　　自歎

　　自歎百年客離塵復入塵闗山南徼路風雨獨行身向

物情俱淡還家夢已頻須知千白璧難買一陽春

　　安仁曉發

　　揚旌伐鼓曉匆匆三五明星碧漢東寒日映霜浮白霧
長林穿谷起鳴風舟車路遶天涯遍簿領期催嵗序終
苦竭衰羸元不惜祗愁民社竟無功

　　看山詞

　　生在江南地始逰湖南山江南看山山在地湖南山在
青天間髙者大嶽衡山靈散為諸山無盡青天門玉帝

窺彷彿旌節導引龍鸞形飛泉噴薄石齒齒洞房窈窕
雲㝠㝠忽然浩蕩開巨壑萬頃波濤揺洞庭邈哉鬻熊
開國年昭平䘮亂殊紛然伍員申胥小豎子國運興敗
隨之遷仲尼書社竟難就白公豈知日月賢接輿識威
鳳乃歌靈徳衰河濱鳴犢不相待却望龜䝉歸去來

　　謁嶽神廟

　　萬山如馬赴湘沅衡嶽超騰勢獨尊派别崑崙蟠楚蜀
位均嵩岱奠乾坤車書一統提封逺雲雨諸方徳澤存

七十二峯髙屏翰天皇元自重南藩

　　九成臺殿神居迥百里松杉石道賖海内名山惟五嶽
天南星漢此孤槎來隨使節脩禋祀願祝威靈保帝家
主器皇儲新定位千秋萬嵗樂無涯

　　宿雲開堂

　　難逢魏母彩鸞車聊試彌明石鼎茶翠羽金支雲縹緲
紫厓丹洞石㟏岈五峯黛色消晴雪萬木靈暉散晩霞
願借雙公𤣥鶴羽月明騎上太清家


　　半山亭

　　雲為衣履石為梯白日青虚步可躋天近祗疑三界合
烟開渾見四方低寒松掛雪明前嶂瀑水轟雷下别溪
早晩臺端捐佩去誅茆來與道人棲

　　登祝融峯宿上封寺

　　人間長望祝融峯天上今登赤帝宫山勢總朝星極北
海門遥見日華東清嚴辛借千林雪浩蕩真披萬里風
莫笑題名巖石畔髙情聊盡百年中


　　芒屩桃笻踏紫岑蔚藍天外快幽尋烟霄逼近星臨大
海色㣲茫日出深下界俯看惟一氣浮名回首澹無心
神仙總謂非靈骨巖穴真看敞素襟

　　氷雪髙巖樹半殘罡風侵夜不勝寒齋臨老衲翻經石
步上仙人禮斗壇望逺正須峯萬丈探竒何憚路千盤
清歡竊荷皇天惠强健衰年最所難

　　上下諸峯間作

　　紫蓋峯頭弄白雲朱陵洞口謁𤣥君湘妃竹㸃蒼梧淚

神禹碑傳玉薤文未遂著書藏石室空嗟提劍傍人羣
中林散髮何由得徙倚西巖到日曛

　　藍輿曉御八風輕重疊青山接續迎畫壁倚空看石勢
玉琴喧澗得泉聲人疑天上重開地峯向雲中自現名
試傍紫霄瞻絳闕崔巍如見九重城

　　巖松挺挺大夫身石澗泠泠静者神雲蓋不迷韓刺史
書堂曽隠李山人英賢舊迹風俱逝旌節初逰雪正新
喚取鄒陽吹暖律願教寒谷轉陽春


　　丹山碧水傲仙真絶澗荒途隔世塵道學共尊胡父子
衣冠能避晉君臣長鑱采藥知何日白髮㳺峯有夙因
肯許移家分一壑為君當面解朝紳

　　南巖元居大火功霜寒松桂自青蒼穿林馬踏烟霞色
煮澗茶分藥草香天畔星纒窺翼軫雪餘風景憶朱張
衰殘萬事皆慵懶獨有登臨興尚狂

　　玉書金籙紀先賢野老都無一二傳石上剜苔尋古刻
巖隂開雪引靈泉銷沈盛事堪長歎料理閒情只自憐

問訊鄴侯三萬軸不知埋向若峯前

　　方廣寺

　　寒溪十里帶殘暉古木隂隂一徑㣲僧飯汲泉和雪煮
客堂明燭見雲飛田開白石分千叠山擁青屏匝四圍
行盡衡峯多佛宇無如此地好歸依

　　一宿霞門便出山泉聲雪色送君還金書尚荷君王寵
石髓難醫俗士顔洞府逍遥塵土外冠裳慚愧去留間
武皇亦説捐妻子何事吾人過爾慳


　　往來道中漫興

　　青山夾道引行輿百疊屏風步步殊霧窟儘容𤣥豹隠
風林時聴白猿呼賦傳台嶺行仍逺嘯比蘇門興更孤
安得龍眠李居士寫余衡嶽訪真圖

　　糝徑清霜午未消背巖寒日照難交天分福地藏朱鳥
地拔危峯出紫霄虞舜巡來羣后㑹祝融居處百靈朝江
湖滿眼千山小始信人間五嶽髙

　　壯觀平生屬此逰快心真勝拜通侯虚空秀嶺呈丹鳳

陸地仙人隠率牛木食草衣那送老酒瓢詩版暫忘憂
不知曲曲寒溪水洗耳何人㨿上流

　　登山不自見竒峯平地方憐紫翠重石壁半含殘雪冷
烟林斜映夕陽濃深溪絶岸危橋接古洞無仙亂草封
問法擬投蘭若宿回風先報隔林鐘

　　水木相牽野念興草堂歸夣繞鍾陵久知白石饑堪賴
況説青山盜不憎老陟烏臺真失計生圖麟閣本非能
鋤𤓰壅芋生涯在底用求田向越僧


　　晴峯早布雪迎人歸路仍飄雨浥塵地主莫言乘暇日
山靈真為借佳辰窮髙一覽乾坤小志恠初驚耳目新
信道宣尼登泰嶽呉門白馬望皆真














　　憑几集巻一

