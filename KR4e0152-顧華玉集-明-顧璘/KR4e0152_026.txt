







　　欽定四庫全書

　　息園存稿詩巻五

　　明　顧璘　撰

　　五言古詩

　　觀郡守胡公所開虎坵新蹟

　　胡公絶代才宰物有精識剖符鎮全吳揮霍破餘力公
庭寂無事恵化浹疆域虎坵古名阜標榜厯千億豈乏
巖壑姿往往厭偪仄公來登層巔四顧生壯色海嶽氣

蒼茫曠然吐胷臆剖垣發䝉蔽芟穢出嘉植洞庭七十
峯厯厯移坐側古人總含愧神鬼難秘嗇華搆篏青巘
面勢各有得匪唯拓形勝實以表名徳竒文掞精靈光
映斗南北古篆蛟龍蟠穹厓示深刻裁成演心神丕變
昭政式奕奕千載名永以重吾國

　　子魚南軒看菊

　　新霜下庭除寒氣薄叢菊幽花汎餘馨殘葉抱枝緑佳
人惜流序玩此竟昏旭開筵叙同心漏轉更秉燭飛觴

不停手既醉情益屬憶余别君堂三嵗始再復前時笑
歌人今日半成哭君顔漸非朱我髪素將禿悠悠百年
期流轉亦何速功名有天造升髙易顛覆不如邱園中
放浪展心曲月出但髙歌無用太拘束

　　與王氏履約履吉文氏夀承休承袁氏補之永之
六賢上方山玩月

　　幽懐洽清夜興言陟穹窿寒景自憭慄况茲山間中明
月出海嵎浮雲淨遙空二八輪正滿桂影虚玲瓏河漢

近人瀉衣袂多烈風俯窺震澤外一氣涵鴻濛慿虚意
戃恍酒酣興彌雄浩歌楞伽巖嚮振馮夷宫山川閲今
昔代謝焉可窮今茲懽樂趣往者誰復同吳越且黄土
安問陶朱公不如林壑間偃仰息㣲躬神超形無閡道
合契有終彷彿絶塵境髙舉凌烟虹

　　和何司空委心亭題壁四首

　　司空夙穎脱五車富詩書摛文南宫選老師謝弗如兵
曹執樞要策足躍天衢道腴篤真想聲利誠濶疎矩步

匪蹢躅義路豈迴紆所志在忠亮而遑顧其餘以茲三
十載中外恒迭居朅來謝帷幄南食建業魚君子重求
已匪以外牽拘皎皎金玉心不殊在蓬廬

　　仕止辯時義豈徒決歸休措意非中和亦復乖天逰陽
至百物熙商清火西流一為機心間徒愧海上鷗所以
魯東門遲遲出尼㐀陶公㑹末造矩矱難與儔山林豈
不美堂陛貴獻酧仰懐海嶽恩吾力詎承不古人當齟
齬遙情屬沉憂道有均休戚貞則宜黽求


　　髙名耀寰宇白日行青冥大旱思為霖睠焉繫羣情胡
為念獨善渺渺懐南荆安石昔巖栖幡然慰蒼生昭烈
厪三顧永懐遺孔明堯舜茲御天泰階既已平海鵬負
風力九萬將南征君子懽在朝小人樂深耕後圖良未
艾宿好詎可縈豈不見伊叟匪忻竹帛名

　　蹇余抱孤劣戢羽還故山惕然覺昨非奄及知命年為
山念覆簣結網薄臨淵先春曠麓蓘而敢効禳田司空
憫弱質引蓬置麻間獵道六籍内論世千古前延頸矚

霄漢藐爾披雲烟出幽喜遷喬敢希泰華顛但恐筋血
枯夙夜多餘閑離羣復索處白首徒紛然

　　桂洲詩代夏公謹給事述

　　夏子情悠悠遮我賦桂洲桂洲亦有始請從先世起雙
溪何滔滔中洲坦如砥羣峯互環帶錯落奠屏几琵琶
特竒峭西迴䠞髙趾其陰倚靈象儒先託仁里其陽抱
龍虎仙真夙攸止桂樹紛籠葱盤據固根柢華葉揚芳
馨林壑被餘美吾宗聚廬居瓜瓞既多祀滋洲昔知名

爰且因夏氏家運值陵歇洪濤忽淪汜皇曾僅一綫伶
仃迫它徙延綿桑梓區顛倒鳩鵲壘孤墳沒寒莽吊望
增顙泚皇考役四方歸櫬獲所委桐檟漸可材町疃日
荒圮賈宅空廢井孔壁漫殘史淒涼首邱念蹉跎嵗華
靡顧攀桂樹榮沉憂卒難理儻云返柴荆永懐釣溪水

　　答談舜耕卧病池館見懐之作

　　朋㳺苦星散君今復多虞抱痾忽經年寄我空中書青
鳥翔雲間翩翩來舊都豈不限江海辛苦為誰踰書言

久契濶欲往阻舟輿芳尊湛桂醑美人安可俱明月遙
相望眷此兩踟蹰君昔戰藝苑有才敵相如王門棄白
壁空谷生秋蕪唯餘東園石不廢髙人娛幽懐日已逺
世網日已疎天運諒有復委心隨巻舒

　　别攝泉

　　今晨對君飲庭樹慘已黄燕齊十月交北風凜難當黄
金不須惜盛辦貂狐裝郵亭選徤馬去路生輝光令子
鳯凰羽天衢定髙翔蘭臺清華地氣骨自可量江南故

人少願君早還鄉共指紅藥叢花開日相望

　　與田司封雅論呈王考功

　　世路多曲徑人命有定録野鳥亂雌雄塞馬分倚伏徒
馳烈士心詎厭小人腹頽顔感秋蒲逆境傷暮鵩采藥
懐名山棲衡念空谷曄曄紫芝餌飄飄緑荷服桃花夾
門生蘭葉依井覆焚香諷靈言酌醴延靜福遙迎老君
牛永辟留侯榖𤣥契屬君啟雅志匪予獨為訊王子喬
何年謝㣲禄


　　贈葉原靜逰鴈蕩歸金陵兼呈大司馬喬公

　　汎覽名山圖鴈蕩天下竒天吳舉蓬島亂擲滄海湄巉
巖老蛟脊詰曲盤桃枝攅峯蔽青冥星斗晝陸離靈湫
倒銀漢六月飛寒澌仙人隱洞府玉簡靈文垂白石充
餱䭪紫芝可療饑鳳笙乍縹緲鶴駕時逶迤緑髓茍未
變丹梯詎能窺葉子道者流夙禀烟霞姿去冬㳺武夷
未愜心所期今春策短杖直往了無疑天台逢李生拍
手欣相持遡流問桃水探穴尋仇池俯瞰不測淵仰凌

萬仭危端坐天柱峯要觀日出時扶桑射東影瞥見蒼
龍&KR0034;太湖僅一勺匡廬忽平夷呼酒酹蒼梧鳳鳥來何
遲浩浩浙江濤伍胥今謂誰桃花落已盡芳草含碧滋
啼鶯勸客飲正與烟花宜滿舉白玉斗吞却東南陲坐
覺方寸間雲嶠相撑搘歸來回風亭目光如玻璃磈磊
作竒畫琳瑯吐新辭顛倒雷電走蒼茫神怪悲十日説
不輟齒頰生涼颸四座煩鬱散聽者俱忘疲靈秘自此
洩海若安能私還拜大司馬請陳賤子詩定知㠝岏勢

縱横列階墀迢逓金銀闕夢寐如見之謝客休挂席孫
公應解頤何必舉五嶽髙下論等差至樂有同好難與
俗子知

　　贈别同年王大參唯忠

　　孝皇丙辰嵗臨軒策賢良嘉運屬休暢羣才兢騰驤搖
筆演明畧堦墀殷琳瑯天顔豁開納宰輔勤明揚蕞爾
泥塗身並遂雲霄翔服官列庶位展義各均當述作備
文物論思補遺忘彬彬慎六軄肅肅司羣方小大雖異

適風烈互成章王度凜繩直而誰越官常公曹幸暇豫
朋從藹相將郊圻陽春候出入儼顒昻朱樓上客座賦
咏飛羽觴通家披露驩膠漆難比量綢繆誓靡隔沒齒
奉軒黄匪若蕭朱儔晩節竟參商中路厄陽九昏陰暗
巖廊明明聖哲姿垂拱示貞藏青霄走罔兩妖彗擾天
綱誅求竭井里流竄連冠裳赤眉稱亂首萬姓疲&KR0008;攘
翠華無時出六軍行褁粮衆人貴附和直士死路傍吾
儕嬰禍網駢首投豺狼窮途莽星散音耗眇相望壯者

半投竄耆宿多喪亡時觀禮闈籍涕淚空徬徨皇天眷
周厯中興啟宣王四凶潤齊斧元愷森朝行宿霧一朝
豁賜環皆老蒼春風洗顔色仍餘舊氷霜武林大藩岳
與君忝同堂生涯百憂後感激意彌長努力奮末路願
收桑榆光相期舉反側置彼席與牀提㩦雙玉龍永夜
謌慨慷長嘯登吳山引首望八荒至哉虞舜徳威鳳來
何鄉逢時樂無度陳義規太康清秋萬夀節獻表合四
方當君整冠佩告别兩倉皇始餞出國門再餞臨河隍

持袂累成泫沉痛咽中腸匪以私䁥故重為同袍傷君
才久外屈清廟需珪璋我官已踰分敞(闕)思魚梁祇恐
遂乖隔薫身失蘭房所願崇一徳安國繫苞桑仰謌天
保什用抵伐木章

　　周氏世夀堂詩

　　神堯御宇宙舉志法三王政始重養老下詔聞萬方崑
邱夀誼翁徳儷四皓行年紀百十六眉鬢若秋霜召之
上殿見作步甚康强清問得孝理賜歸教其鄉郡有魏

太守治行尚循良老老率先訓賓主體相當降階奉几
杖親滌豆與觴臨郊再拜送觀者盡稱揚闔郡感滋化
斑白不自將老翁既仙去孫子皆淳龎明智誦詩書强
壯力耕桑三世並上夀為國增休祥四世産𤣥孫俊拔
如鳳凰三命作觀察肅肅振王綱信哉仁者後終然柱
巖廊鄉里表厥宅名曰世夀堂遐邇傳盛美作頌比絲
篁蹇予附末響樸拙匪成章太史倘有述終始差較詳

　　寄朱升之


　　少小負竒氣唾視豪俠流腰懸蒼龍劍未肯干王侯挾
策逰京師天子忽見收濩落風塵中傾盖罕相投逢君
東華省金蘭結綢繆陳義比臯契摛詞狎曹劉虚名附
驥尾隱然横九州中路忽分散風波起離憂天南瘴癘
地鬢髪各已秋黄鵠畏彈射蒼鷹恥隨韝買田西郭門
將以備瀡滫年饑水瀰漫鴻鴈不自謀鬱鬱斗釡間撫
膺發長謳借問五湖水何處容吾鈎

　　送梁子材入京


　　蒼隼立臂鞲側目望丹霄驊騮伏芻秣志在千里遙撫
軍磊落器英妙稱譽髦曠志局文史投筆誦龍韜舉意
萬人敵一劍恥所操扙策謁司馬氣吞四海豪對衆彎
彫弧百步猿先號名亞虎榜列價重龍門髙還鄉拜慈
母走馬昇仙橋寳&KR0008;珊瑚鞭錦帶雙飄颻天子調薫絃
海晏無淫濤蠻夷一蟣虱邊鄙聞繹騷雄劍鳴夜匣怒
髪如揚翹報國指天日奮身豈蓬蒿翻然赴京闕六月
方炎熇揮汗宛成雨驅馳甚煩勞伐謀負多算賈勇挺

竒標南征慕馬援北㳺希班超崢嶸雲臺業慷慨誓所
遭烈士執髙義顧盻輕兒曹

　　贈徐一之

　　質如荆山玉辯如巴江流清言析𤣥理晏坐消人憂挾
策獻南宫五上未見收精深田何易爛熳東南州今王
好儒學賢羅姿旁搜小者待金馬大者封公侯君行叩
閶闔吐論鏘琳球天顔一顧笑朝省皆回頭快哉風雲
㑹密爾膠漆投伊吕草澤人功成與天流古來盡如此

乖合非人謀

　　書張大夫事

　　張氏大王父髙皇之故人執殳從前驅﨣﨣稱虎臣請
老解冠劍歸耕長淮濱擊壤歌神堯何心瞻紫宸一朝
召上殿慰諭展情親手持黄紙符授爾軄宣旬衡鄂大
岳牧藩翰廣敷仁淮陽勞長孺河内借宼恂殊恩報思
稱臣節實致身全歸保終始天造良無垠賢孫述茲事
奕世寵如新大哉神聖謨求賢本因民文武唯所用功

成任洪鈞請著大史策垂訓詔千春

　　密止堂貽王錦夫方伯

　　良賈貴深藏上徳戒睢盱金人三緘口内葆恒有餘繄
君景前哲履道抱寘虚逺彼市朝喧闇然林中居叢木
既蔭蔚巖壑亦迴紆素琴不安絃對之萬慮除寄謝車
馬客毋來駭吾廬

　　贈丁溫州敬夫

　　秋草悽以黄鴻鴈銜哀思赭衣供井税寂寞循良事穆

穆丁溫州愷悌自天懿製錦輸良材展驥控遙轡薤拔
少强宗風清無黠吏環海數縣侯奔走敷徳施露冕循
郊圻戢戢馴野雉頗聞溝塍畔狼籍廣遺穂天南百萬
象庇覆罔不至輿人興長謠聊以存國志














　　息園存稿詩巻五

