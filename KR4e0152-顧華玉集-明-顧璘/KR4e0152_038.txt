







　　欽定四庫全書

　　息園存稿文巻三

　　明　　顧璘　撰

　　序

　　贈李元任序

　　夫士欲相謂知心豈不難矣哉璘觀古今人才智相傾
權勢相軋構讒飛謗立興矛㦸若此者是豺狼也斯亦
衆矣下是嘻嘻愉愉見善不嘉見過不規悠悠然若坐

市門視路人之徃來若此者是牙儈也滔滔然皆是也
有近焉者揚其善掩其惡慎其禮節恤其患難斯可以
為友矣未盡知心之道也夫所謂知心者淵然而合泊
然而親知其志不俟其言知其才不俟其功旅犯而不
怒積毁而不惑斯盡之矣嗚呼其難矣哉若李君元任
於璘有是矣元任於璘生同里業同術元任先舉於鄉
璘先舉於禮部盖二十年友矣其始見元任之容質直
少文發言由中曰坦哉中乎其簡而易親者乎乃樂與

之友也既而見其文博洽而理曰奧哉文乎其深造者
乎又久而見其固窮寡求泰然其容曰固哉節乎其内
葆其直者乎庶㡬乎泊然親矣今年奉命理餉河南見
其疏通而核不煩而輯民忘其貴士忘其功璘乃嘆曰
簡哉政乎其脩已而遺人以安者乎居河南五越月終
日相語不移其初由是璘之視之猶已肝膽璘固簡陋
無足取元任視璘亦不覺其油油然深矣若世之所患
者斯免矣夫以元任里閈之舊踰二十年始洽嗚呼士

欲相謂知心豈不難矣哉大梁諸生窺元任冲然居公
室之中乃横經升堂讎問疑義五月之間咸大有得聞
其事竣而歸惘然若有喪也瞻戀之不足乃詠歌之詠
歌之不足乃請予繹言之予言豈能足乎哉聊述璘與
元任知心之概使二三子觀之今而後知有托也

　　別鄭繼之序

　　晉安鄭子養痾武夷之下杖策裹糧東觀於海返於天
䑓訪應黄氏二子者語焉莫逆於心相與講道於委羽

之陽浹月而後出將至郡余徃逆之郊見其容充充然
若富子嵗飽膏腴而發其澤其氣淵淵然若大人處宻
勿既致理而燕閒其居也嘆曰異哉諸君其浸漬窖奧
而嘗其深者乎其晤言有融亦既亡其積礙者乎夫何
其表之若是殊也遂止之幘峰精舎與之談天地萬物
之理及古今天下事是非成敗人物臧否屈伸之變莫
不犂焉的焉漫焉㑹焉雖予之心亦莫逆於三子者之
心居浹旬鄭子且告行余請曰子將致其所具而康斯

人也乎鄭子曰未也方且鏟精斵明塗游於天下以求
名徳之論遽斯人之能康余曰抑揚揚忘人已乎鄭子
曰吾烏敢忘任其㑹也余乃興曰璘聞古有達人者居
若遺之行若性之是以將有委焉而功格於上下伊尹
曰農吾老焉耳太公曰釣吾老焉耳唯無求於世而後
世之求之者衆凡今之人喪於有求久矣子㡬無求者
哉行矣吾將濯吾耳以聞世之所以求子也遂與二子
行觴以為別


　　贈別王道思序

　　夫天將興一代之文必生天資絶出之賢力學好古以
成其業考之前代可見已今余觀於海内若王子道思
其人也道思弱舉進士為郎讀書過目成誦文詞爛然
甞主廣東試事刻文甚奇余以故志其名今年來為南
京禮部主客郎中㑹余余稱其試文乃蹙然曰公罔某
邪某初學文好擬古最先六經語已而學左氏又之遷
固試文則是物也殆揚雄所謂雕蟲技乎近乃愛昌黎

為文日見其難及不知昔者何視之易也璘驚曰有是
哉今英賢並易昌黎文而淺晦菴於道子睿質强氣乃
遜志如此乎再㑹則又曰古之聖人必有學後世或失
其傳故秦漢而後雖純徳篤行之士盛矣終不可以稱
聖豈所謂得其門者或寡乎余因斂袵向之曰子真絶
出人也今天下有大患二異端惡徳不存焉學道務虛
學文務奇其究至於蕩人心傷國體非細事也夫聖人
之道自灑掃應對以至精義入神初無二物在安勉之

間耳今學者遺躬行而索虛無蓋不知聖人之靜為無
欲而以為無事也顧又曰非佛老之𤣥寂非罔乎至於
文則明道達意止矣淺深大小唯其所造六經異體非
羣聖人之殊致邪擬之雖肖繪工耳故君子醜之道思曰
今之賢者其言皆異於是某請識之又數月道思乃拜
山東督學之命二者則其所從政也諸公賦詩贈之余
遂書前説為引是非之衷願君子終裁之脩大業以承
天意其在此行矣


　　贈楊子任監税蕪湖序

　　楊子子任將監蕪湖之税病其雜也憤而作曰吾聞襲
芳者唾鮑肆持節者逺汙泥財利之柄髙士所恧政闗
聚斂仁人蹙額吾何事於此乎吾寧納檄於省乞骸於
朝潜伏以從吾好安能抑志苦身以䝉世俗之疑議乎
東橋子聞之笑曰異乎吾所聞莫非政也子取其清孰
處其雜擇便而順私此巧宦之所希也而謂吾子為之
乎君子務强夫已之所不可易而不患夫事之所不可

為故徳成於獨立功絶於羣疑夫然後謂之貞固良玉
磨而不磷其質堅也水華泥而不滓其性潔也伊尹放
君人益頌其忠柳下惠昬夜懐女人益信其介非以已
勝者乎子之執是政也公私別則官政清矣義利嚴則
中徳固矣毁譽置則浮言沮矣若夫操籌而挍權金而
貢乃斯職之所有事也抑何與於我乎子節髙而器遠
人方以公輔見期幸毋淺焉自視而令有道者闚子也
明日子任遂束書裹糧告行而去


　　贈謝應午遷北省序

　　嘉靖癸巳天子遷用在廷臣工南京刑部尚書郎謝子
應午乃調北省人曰南北異乎東橋子曰職則均也北
近南遠北讞天下之獄責益大賢者固宜居之斯選而
調之意也抑賢者自効豈以遠近大小異哉夫刑民之
司命國之威憲也不曰中正明决盡之乎然有四善焉
一曰弼教本二曰慎法守三曰質經義四曰達治體夫
事有致重情有由來執法傷教不如無刑古之人有行

之者王尊卓茂是已美陽則射之宻掾則釋之斯裁寛
猛矣故曰弼教本法歸於當雖夫子之令不可從權貴
之勢不可奪古之人有行之者張釋之所持於廷尉烏
能動之哉故曰慎法守冒天下之道在經正天下之情
在律情無窮道有定故法有所遺則凖經以制刑孰有
加於聖人之道乎古之人有行之者黄冒竊戾園之名
衆且惶惑不疑舉春秋之法繩之雖戾亦聵耳故曰質
經義刑以定國也刑一人而國亂則尚輕縱一人而國

衰則尚重古之人有行之者公孫𢎞論誅郭觧俠氣奪
谷永論釋豈非所以深明刑罰之微權乎故曰達治體
夫先王議事以制不為刑辟刑書者後世之事也應午
毋執一焉則官守善或又曰官守者守之則已非若言
責可議也噫是非知道者之言也治天下有道行之為
官守議之為言責不粹於天徳不合於先王謂之非道
非道可謂善乎使應午有言責亦猶官守也謂異焉者
非吾所聞也


　　送判府王拱之閩南購大木序

　　正徳己卯皇帝重建乾清坤寧二宮徴才海内使者蒞
浙藩檄判府王君拱之徃購大木於閩南徒御在門矣
余與耆舊大夫設祖贈別耆舊大夫曰武夷天下名山
也東海天地之壑至大水也判府君徃則入名山斧大
材歸則乗巨筏以臨汪洋浩瀚之浸亦天下之壯觀矣
乎其尚毋嵗月之淹以闕我民望則吾郡之惠也璘曰
國家需材成巨室分命及子子知材難乎夫木猶人也

古之人貎恭色莊以僨人家國非一姓矣子所悉也木
之不材其何以異是故有膚挺而理邪外固而中蠧巋
然輪&KR0818;而液樠是病肖楩梓豫章而實則樗櫟之弗若
皆不材類也舉足以僨宫室斯選者之咎子其慎之哉
判府君再拜曰敢不嘉大夫之榮而兢兢吾子之訓行
雖劇請書而懐之以善斯役

　　贈沅州學正舒道徴序

　　舒子道徴既領沅州教事過金陵宿於予而有請余視

其容温春其文波湧其何有於一學職哉進且未巳竊
亦願有告也夫君子之生也仕學兩端而已今兹仕之
始以道教人則學之成也始也貴端成也貴大是故君
子謹禮而篤是以有莊敬之容履道而固是以有忠信
之教徒和則媚徒順則隨凡仕咸病奚止於教乎是故
君子之為文達於既盈斂於既慱去其杳滓存其神明
刋其枝葉立其本根斯文之大也故讀之者可感傳之
者可法毋徒取繁縟而已矣繁縟者飾也六經之文不

飾子行矣諸生將於子乎取法慎毋示其飾哉

　　送馮子靜序

　　北郭馮子靜氏拜柳州融縣令撫軍梁子材曰人亦甞
言楩柟隆棟珪璋特達其然乎其不然乎吾觀子靜之
少也資頴才俊儀冠卓玉吾黨器望之謂至今且樞鼎
矣乃逡巡庠序殆四十始隨計得遠方令事固不可以
逆覩耶東橋子曰吁不然人患無具耳蚤暮奚足以定
之公孫𢎞垂白牧豕山東一老農也及應賢良登金馬

門遂陟丞相封列侯傳之後世豈謂遲晩乎今之士唯
貢近古即周鄉舉里選與漢郡國嵗薦士耳所得實行
居多視科目較一日空文不論平生者相去遠矣矧天
子方鋭情復古諄諄以詔有司而士且彬彬然興乎子
靜孝弟溫良言必顧行此行也率悃愊之素以趨功名
之㑹則吾黨昔所器者斷可期矣子將謂楩柟棖户而
珪璋茍以□御也世豈有是理哉已而吾諸弟&KR0008;也告
曰仕者鄙遠民而蔑禮教獨不曰居夷桴海何心乎子

靜曰子厚之爼豆於柳也何以不敢不圖也瓚也告曰
惰多遺忽多謬子其勉旃子靜曰傭惰則逐於主行忽
則蹶於途况食人之祿而泄泄以負責人也忍之乎&KR1671;
也告曰女滛士汙大醜也人言遠方毋潔潔則生禍猶
言野可倮也而世無不衣之人願子飲氷而食蘖可也
子靜曰吾知辨於舜跖耳足至則心至焉何謂遠近乎
東橋子聞而復於子材曰吾子何惑乎子靜言必道也
法必賢也歸必聖也他日徴明堂清廟之具於西南者

必子靜也夫吾數人者相與祖而餞之遂書斯言以為
左劵

　　贈博羅令羅君唯昭序

　　泰和羅君唯昭故司成氷玉先生之子初以蔭授南京
刑部檢校遷都察院照磨以勤慎聞今擢博羅令尚書
郎李君某等徴言為贈璘竊有感焉夫任子者抑猶行
古之道乎雖三代之盛所不廢也昔者先王先君嘉心
膂股肱之佐延賞選勞以及其子孫諸侯世國大夫世

家用衛於公室是謂政典其子孫之有國家亦罔不曰
圖報於我先王先君懼弗克忠圖嗣於我祖考懼弗克
徳是故世禄之族代有令人獨不觀伊吕周召之後與
春秋列國公子之炳然者乎豈其報禮之重象賢之勤
是以敏徳効功少所顛墜也世降道衰上鮮為公下鮮
由禮舉公器以賞私勞而天下弗勸然其賢而特者固
唯古昔之慕君子謂其忠且孝焉今若羅君之守官㡬
可語於古道矣初氷玉公仕於成化𢎞治之際與文正

李公文肅謝公及當時三數名流為道誼交譽望隆起
海内擬為臺輔而公早世厥施未溥將不在其子孫乎
夫博羅者嶺南巨邑去京師遠甚不為衆惠久矣君兹
行振今典師古哲酧天子之厚施敷先臣之蓄美沛曠
澤於遐遠永終譽於方來博羅氏之民其將有瘳乎昔
杜少陵贈魏鄭公孫為交廣少府既舉其先烈終必致
公侯復始之望余敢引以祝君君幸毋卑州縣也

　　送楊郡博宣成書院講易序


　　夫聖人之道廣矣大矣孔子雅言詩書執禮又其言曰
興於詩立於禮成於樂加我數年五十以學易春秋實
所自作孟子曰春秋天子之事也由是觀之六籍者豈
非學者本始哉經解別其教昭昭矣後世儒者徃徃盛
推其功用自漢以來列之學宫各立師授有以也故學
者博識詳説不考信於六藝謂之不經國家以經取士
積習累葉旁暢曲達言義理者析秋毫矣而通辨之士
乃或掇華廢實茍罔資位仕宦績效日贊於前有道者

以為懼廵按廣西監察御史莆田林公按治之初偕藩
臬大卿議集師儒講五經同異於宣成書院於時聘經
師五員召諸郡成材生員至者三百人甚盛舉也全州
學正楊君葦以易師聘且行予唯六籍之教脩身以達
之天下匪徒以文也已師儒之職傳道解惑育徳達材
正之以行糾之以刑率三年六年視其成否以進於王
國其法具在周禮大司徒亦匪徒以言已也君兹行萃
諸生俊秀者相與繹羲文周孔之道以求其心斯古之

教也蠲故習圖新功俾底於大成至當以無忝於學士
其為國家利博矣哉如此則我林公亦懋有休澤以流
於粤之人以光副天子之寵命唯君等惠其或恃言以
設教飭位而鮮功則諸郡邑之學固完而奚取道路之
僕僕乎吾知楊君必不然也為我語諸君與諸來學之
士舉大者不安小成否則名囮也又徒言之不若幸勗
之庶㡬有成焉

　　送陳于岳序


　　吾甞慨三代以後學者之業不專故下無成材上無善
治古者六徳六行六藝之教本大而目詳雖俊秀之士
終身脩之有不能盡奚暇外慕乎漢興以來昉有科目
求於士者日淺韋褐小生挾數冊書閉門强記皆足以射
聲利而釣官職其頴異過人者才智有餘而名譽不足
安得不為支離汗漫之習乎出於異端則入於技藝出於
技藝則入於貨殖游俠之邪能者倡之不肖者和之此
士習所以日分而人才所以日降也吾蓄是説不敢以

語人其居教人之職又無與予深交者無可於托今年
吾友陳于岳親老請祿得掌麗水縣學教事于岳和粹
髙明業專材成且與予同志非罪予者疇昔鬱鬱之懐
安得不一吐乎行登麗水之堂為我語諸生曰三代之
教故典斯存今科目之學雖不可易而學之有道焉也
經未明乎則專於經既明乎則六藝之習專其一以致
用唯徳與行則專心遜志俛焉以終其身有為支離汗
漫之習者則大司徒造士之法吾不汝假如此積三年

六年三代之教將不自麗水始乎于岳之門人負其師之
為親屈也謁予請言以勸其舉進士激厲焉為御史此
在吾于岳易事也予方惡學者之志不專故不要其後
而獨論其職

　　送藍本和掌教遂昌序

　　吾少讀書至孔子曰善人吾不得而見之矣得見有恒
者斯可矣甞疑待天下若是薄也乃今始知其難夫謂
有恒云者豈不曰見諸言如其行施諸事如其心行與

心一言與事符則終身由於道而不變雖聖人君子無
難至者况善人乎吾所友於鄉國四方之士亦既衆矣
始而得什五焉徐而察之得什三焉又久而驗之得什
一焉乃知有恒者之難得而嘆聖人不我誣也吾友藍
君本和魁岸凝毅言論侃侃遇事義形於色不作矯偽
庶㡬所謂有恒者與以易學擢應天鄉舉今拜遂昌縣
學教諭且舎予去夫求友甚難得君焉而又遠去得無
戚戚其間然君去以教人為職予既不得留乃幸予私

懷得有所托也今天下之俗患在於少誠實脩文詞而
忽徳行喜逰談而廢道業貴浮華而賤樸淳士脩於家
率如此故其出身致用見勢則附見利則眩見憂患禍
害則惴惴然以恐而無所不至波蕩草靡不復知有善
人君子之事國家率受其禍此則無恒之過也使得吾
藍君數十輩師儒之職彬彬焉錯列於天下俾後生小
子聞其言見其容貎觀其所行事日改月化相漸以誠
而消其不肖之習其於國家之利豈曰小補之哉予失

一友一方得一師余又何戚戚也

　　逆蔣汝正入京序

　　汝正御史中丞梅軒公之子大宗伯敬所公從子也大
宗伯未有子時甞以汝正為後今以前少宰之勲當任
子故以汝正徃入胄監服天子榮命宗伯公之意厚甚
矣哉汝正英年篤學故人親戚愛者咸曰子務敏學績
文以策上第為門閥重毋畫於是是不足盡也余聞之
曰善哉言亦故人之私非天下之公言也夫論士於三

代曰禹稷契臯陶伯益伊傅周召下及百執事之臣詩
書所稱為聖賢為君子或頌其徳穆穆師師而已未聞
曰某出世閥某出徴舉瑣瑣然以登進之路為重輕也
兩漢以後乃有對策設科之制所取於士者策文書
判詩賦經義大率言語類也嗚呼士果可以言語盡哉
其入仕也以内外為輕重以遠近為散要以繁簡為清
濁士大夫之心日逐逐於得喪榮辱之間且猶不可繼
何暇議徳行之淺深乎此人材所以不逮古昔後來者

日寥寥也今時若梅軒敬所二公自為諸生時已毅然
以道徳為己任言必稱先王行必本仁義鄉人望其家
莫不曰徳門士大夫觀其舉動莫不曰社稷之福其文
章之美爵位之隆不與焉汝正前居中丞公膝下聞詩
禮之教稔矣今徃侍宗伯公唯日孜孜脩徳象賢以克
肖世美如伊召子姓盛矣若夫登甲乙取青紫凡明敏
藻飾之士皆可能之何足為子願乎汝正勉旃勿以予
言為迂也


　　贈周鍼醫序

　　殿講石亭陳先生長子曰時萬士族之佳子弟也鄉人
好之丁亥正月小疾醫汗之過陰耗而火炎眩掉格塞
呼莫應飲滴瀝莫下咽目瞠視手足木强諸醫墻立無
措氣翕翕向絶委之弗救諸見與聞者莫不惶痛時石
亭使於楚余與半忩羅君任其托乃為召客議凶事客
有許君彦明引金君載陽至且視之載陽曰脉未宜絶
刼病起死莫速於鍼盍延周君圖之余兩人躍然遂騎

迎周君至則秉燭矣周君曰殆甚矣乎吉凶立决其誰
承之余兩人要之曰死分也生功也吾儕固存勿重厚
慮君乃啓囊探鍼審病則脉刺諸人中之穴炷火而守
之衆環視莫敢出氣有頃鍼蠕蠕動孟錫乃微咳若且
有覺目瞬體柔夜既半吐凝涎半盂遂索飲將旦矍然
曰吾夢其窹乎不知向者何之也遂索糜食衆莫不踴
喜自親戚上下傳之公卿大夫一日殆遍顧子曰甚矣聖
人之生斯民術幽微矣究腑臟之經悉營衛之運察其

治亂調其損益而行之鍼火是以應天之化循氣之紀
功應若神厥後愈遍述而傳之駭異變幻震動耳目甞
或疑其無有乃今信之矣若周君者襲其器數而妙應
若此况其深乎聖人不作斯民之夭閼又何可勝道乎
此一事耳余有以知天數之不可强也人謀之不可廢
也醫之道神而聖人之去凡人甚懸絶也石亭還將徃
謝周君命余述其顛末以告諸人人

　　壽光祿陸儼山先生序


　　稱生人之福恒曰祿位名壽夫亦有辨矣祿位命於君
也壽命於天也惟名則自已出立名而祿位隨之斯壽
有光榮而享於無極矣名也者人道之精華士林之標
望所謂無翼而飛不火而照者也斯非人情所同好乎
孔子曰君子疾没世而名不稱焉盖貴之矣何耶是故
道徳以為本才力以為幹文章以為華功業以為實名
之所起豈易易云然哉夫自一鄉如干人而得名為士
又如干士而得名為才又如千才而得名為賢亦褎然

特矣自是進而一國天下稱名曰賢其度越人倫又不
知如千萬萬也夫茍至於名天下賢豈非福之至大至
大者乎余登朝四十年周旋海内人士衆矣其以天下賢
名者僅可屈指吾東南不曰雲間儼山陸先生其人乎
先生發觧於鄉登第於朝職史於翰苑造士於司成肅
教於外臺宣化於行省所謂文章功業者緒見時出而
名各炳炳皆自其道徳才力者致之非徒致也詔進光
禄則天子之下卿也禄位駸駸乎盛矣天下之望先生

莫莫不怏怏然以為論徳之階懋功之具弗稱乎其名
然則聲光之所震動不亦廣且逺乎由是陟三公極臣
位然後乃可厭羣望也是先生之名既榮乎祿位矣去
年壽六十居蜀表弟顧世安氏不獲捧觴致頌今及其
過家乃謁余為詞補之夫以衆人所取於禄位者如彼
則夫祝先生壽者固若鳲鳩之詩雖萬年不足也名之
所以為壽榮者又何如哉世安祝先生以壽余獨頌先
生以名昔者伊傅周召以及孔孟皆是物也謂壽至今

永可也先生謂余言然乎否乎至於禄位君自命之天
下自望之在先生則土苴耳此諸福輕重之辨也頌於
是至矣

　　補壽簡公六十序

　　簡翁者印岡羅先生六十請老時所自號也璘曰何居
翁曰某治兗銓司論曰宜簡乃移鎮陽治鎮陽御史又
論曰宜簡再移石阡然吾鎮陽之治簡矣慮無以應石
阡也遂請老而歸今且惛惛以居泯泯以㳺抱吾之簡

樂之終身故甘斯號也璘曰君子哉善受人言抑人言
翁簡豈誠有之乎璘方效徳不遑而翁見躓命之不可
强也如此翁少力學愽而有要探本六籍證義百氏罔
不注乎其心聽其論天下之務至辯而弗窮至理而弗
濫為莆司理其政察為南臺御史其言諤其治兗也舉
二十七屬之政若錯堦序之間令之風行禁之防止吏
不覩督責之威民不奉號召之格方武皇帝南巡兗居
繁㑹自車馬糗糒之外不載供藉監司問以佃游之備

近幸之餉曰非守宜職是以有鎮陽之遷翁曰鎮陽鄙
而夷適用吾簡於是因俗設教罷出苛令庭無諍辭則
讀易演騷衎衎如也率其所操寛然優於郡國雖天下
之大不足理也彼課功論才之司動以簡詘豈仲尼所
稱子弓非邪余求之不得其説故以歸之命翁無所怨
尤且引以為規又安取於余言抑老子有言曰毋勞爾
形毋揺爾精此簡之至徳山澤之士長生久視之要道
也翁今有得乎吾不知其所終矣歸既越嵗踰六加一

諸鄉大夫即其誕辰舉觴追壽而以辭屬璘遂述斯言
為祝翁既不得彼其必得此也

　　壽印岡先生七十序

　　嘉靖甲午印岡先生行年七十神充體强無有衰相距
丙辰筮仕盖四十年矣同榜官南都及退家食者僅四
人在不亦難得乎四人者圖所以壽印岡宜有深於人
人者大司空紹興何公曰唯天降福於大人視其功徳
以為隆替隆莫如壽公初為推官明清庶獄入為御史

執憲以忠上若豫發寧藩奸逆不黨衆誣衊司馬張公
澯事尤卓卓再出為郡守寧犯天子之威而不忍耗民
財仁心直道如此位乃不盡其報其意殆隆於今日乎
廷尉南海洗公曰石剛故存水柔故㪚人之莭固者體
故宜永乎印岡自外吏入内臺人曰達矣而公不加盈
自㑹郡遷南鄙人曰抑矣而公不加歉所謂確乎其不
可抜也夫安得而摧毁乎按察江左龍公曰吾聞壽者
得於靜印岡之歸田也泯泯而處蛇蛇而行手不理箋

記之牘口不議公府之政目不視黜陟之條耳不納毁
譽之聲形無或勞精無或搖其年又孰得而或撓也璘
乃進曰善哉三公之祝美矣盡矣何稽之天洗徴之物
龍取之身印岡之功徳莭行罔不宜壽矣璘又何言哉
雖然不可徒賀也願衍其説以附諸稱觴之後夫人生
氣候有盛衰氣强由志志强由道也古之至人持莭以
御氣守道以定志夫然後鍊氣以保生而體無老少之
殊是以長永焉記言之君子嚮道而行中道而廢忘其

身之老也印岡先生動而効功定而矢節靜而葆真不
以其身一日或懈干道守道不分物乃難侵傳曰道生
萬物况於一身乎苟謂養生不本於道者豈足語天人
之微乎印岡行年七十而無衰相可以覘守道之力矣
三公之祝美矣盡矣不可以有加矣璘又何言哉

　　壽攝泉隠君序

　　余甞聞長老言宣正之間吾鄉先輩丈行醇愿質木好
行古典恥言人過何其厚哉吾毎以不親見為恨今渉

世五十年所以朋儕執友之際苟得若人焉未甞不愛
慕繾綣樂與之披心今攝泉許隠君其一人也隠君之
操行也棄末俗而從舊風肫肫黙黙有古篤行之遺軌
吾何以觀其然哉世俗詭文飾貎厭常自奇輯威儀為
羽翼駕聲譽為笙簧其脩身有如此者隠君則擇言而
言擇地而蹈知白守黑居進若退信古昔尊先王如蓍
龜鬼神之不敢侮故其肺腑之奧無隠慝也世俗聚貨
競奢喜名盛大吉凶之禮簡情而煩文輿馬僕從外内

必備其植家有如此者隠君則臨財戒得處豐戒盈器
服必稱其用婚喪賓祭必顧其力食不謀肉出不謀馬
族戚知舊不使怨其不親故其戸庭之邇無溢行也世
俗勢交赫如利交綢如匿怨而市好朝親而暮讐飲食
宴私人莫之間而忻戚不與同情其交友有如此者隠
君則以善相求以心相原合不見其宻離不見其疎憂
人之憂急人之急如在其身與余交三十年而未甞聞
其言人之過故其交友之衆無怨言也由是觀之吾不

知宣正諸老翁其操脩醞藉竟孰為上下也邪是又不
敢論其世也隠君愛攝生聞攝山多藥草可養性命毎
毎迯隠其中故自稱曰攝泉居士老子曰善攝生者陸
行不遇兕虎入軍不被甲兵言自全之極物無所投其
害也由前所疏無隠匿無溢行無怨言者其自全孰大
於此物莫能投壽固安可涯涘邪今年壽六十國人來
稱觴者多舉神仙瓌瑋之物唇腐莫畢其説余請以隠
君之徳自為隠君壽之故申之以老子之説也君有令

子曰榖以文薦於鄉孫亦殊異得天且然物尚何言哉

　　壽梅南君序

　　梅南君與予友㡬三十年矣始見於南濠之上君時未
三十讀書好談時褒衣曵履退然一儒生也人猶侵易
之又十五六年余竄湘南過吳再見君君握重貲為魚
鹽大賈日執牙籌坐中堂僮僕累蹟頥指目令奔走從
意州郡有大舉動必召君計畫動適㡬宜人尊之曰丈
行又六七年余自臺州入朝過其家盡傳家事付兒輩

已築園種樹作虚閣眺望湖山日談范蠡陸魯望之幽
事曰古今人貴同趣耳何拘形跡哉嘉客時至傾壺叙
懽官政市井一切掩耳鄉里愛而依之四方賢士望其廬
懽然如歸也嗚呼梅南君其善居斯世也哉夫人生亦
大矣雖出處有命苟不自樹立而泯泯碌碌屈體人後
徒羞賤貧者真亦自負矣乎君少而慎修壯而彊立老而
靜藏善變若龍蛇順代若四時衆犯之不加貶衆附之
不加溢君真善居斯世者矣毎見士大夫僥利倖得訑

訑奮張莫克自制至臨利害則首鼠兩端持禄若錮鍾
鳴漏盡貿貿焉往馳而不止其視君賢不肖何如也前
年君壽五十衆皆賀余不及賀今年還郡始克叙平生
之概寄壽之俟百嵗時當與再定君必無替於今言

　　壽張翁序

　　翁鍾山隠者也少不治文字淳懿敦信尚䆳古逸民之
節附郭有田二頃以耕為業或漫逰湖湘淮揚間托商
以自資與家君愚逸翁締交五十年凡更利害患難均

任之不巧於自便財貨有無相通弗校彼我家君兄呼
之兩姓子弟呼伯叔唯敬唯愛一如族家體婚姻慶問
内外壺榼徃來續於道自中表姻連而下其恩義禮節
之宻什伯不相逮夫道義之喪久矣親戚友朋之家悦
則親弗悦則疎相拂焉則傾奪以讐豐已而儉人薄中
而厚外睚眦生隙茅盾覆宗者不可勝數故晏嬰見稱
於孔子而朱育劉孝標歎惜痛恨於季世豈不謂是哉
家君凡所交内必推誠其負而背去者亦屢屢見矣若

翁者忘形篤義久而彌親豈斯世易得者哉易曰天之
所助者順也人之所助者信也翁宜得天之助矣今
年壽七十顔渥髪蒼形神壯王子經與予同齒而誕月
居後予謂之弟謹朴有父風童孫嶷嶷如王諸婿若甥
並良俊所以亢宗風成宅相者盖已勃然其不可遏然
則謂天道無知者豈不大妄乎誕日諸子婿置酒張樂
集故老宗姻申誕慶以餉嵗事賦聲詩以侑觴筭固隠
居之至趣莫齒之嘉樂也璘執爵其後不可以無言爰

述親誼之所由始俾覧者知翁厚徳

　　壽李君唯漢序

　　洪唯我皇祖握劒起濠上為天下王一時附㑹風雲之
侣何其雄哉非天意不至於此非獨當世其躬然也至
其子孫亦徃徃傑出與常人殊余家南都數㳺諸世族
間見徐沐湯鄧羣公子氣岸幹局志烈才藝率磊落融
朗有英雄之流風視閭里寒&KR1029;之習大不相近每心醉
焉樂與之交無厭也譬之麟子鳳雛其鱗介羽毛即墮

地已絶於凡禽何必髙歩長鳴而後為珍瑞哉甞與四
桐子論兹事四桐子曰子亦見吾南郭李公子唯漢之
概乎請舉其大唯漢者太師韓國公之後臨安公主五
世孫也自乃祖不知何自削籍貴閥華胄於是乎在君
開明倜償樂與豪俊逰手致千金之産視義施散不甚
顧惜早喪兄事嫂盡禮成三孤姪稼孤女於吾兒繼文不
啻已出年甫五十即以家政付諸子築别墅於牛山之
陽浪跡登臨飲奕之際㳺無遺地樂無失時古所謂逸

民者殆庶㡬乎余聞而嘆曰韓國事皇祖帷幄有留侯
衛公之勲而帶礪早替毎為之慨然聞斯固樂其有後
矣天道豈終謬哉徐沐之世䇄然同休湯鄧繼興乃在
孝代語曰公侯之孫子必復其始然則復韓國之舊以
昭慶緒將不在斯人也天審若君言天方寵錫之厚抑
又何賴夫人爵也善語李君余方結侣林壑且求之乎
南郭也乃丙戌仲夏之望四桐子忽欵吾廬曰前所稱
李君今之日其六秩之誕也敢與子賀余方有家冗且

憚暑而不能出遂書所願者先之

　　寄壽王母吳太宜人序

　　嘉靖戊子春正月客過東橋子曰屯田永溪王君母太
宜人壽八十其誕則三月五日里俗以嵗首稱慶盍徃
焉既旅進脩儀而退未㡬王君負謗還吳乃及誕日申
慶於故里客復告東橋子且纂言為祝東橋子仰而嘆
曰盛哉宜人之祉㡬備矣哉曩戊寅之嵗壽七十王君
為處州別駕吾在䑓州聞其舉賀也太守朱衣捧觴前

跪為壽倅貳以下序進致祝縣大夫慱士以及耆長史
胥列拜階下酒行樂作慈顔為之一粲觀者嘖嘖稱盛
時則未有封也雖榮而未貴今也翟冠象服曵佩而坐
堂上戸外之賓鳴騶飛盖至者皆公卿郎將之貴綺繡
雜㳫觥籌逶迤其視前舉益盛矣舊聞太宜人語人曰
使我飲建業酒何如閶門水乎謂子姓親戚相逺雖貴
未適也比歸故鄉則凡所愛念咸拜膝下賀者入門皆
姻婭内子體便禮儀耳熟音聲口慊殽羞果蓏之味良

與老人為宜然則視前舉又孰多乎哉夫君子之脩身
苟求其是而已匪計諸得喪其事親也茍求其安而已
匪要諸有無永溪礪徳如玉守官如女然以謗去位
而士大夫益稱其賢所壽乎宜人抑既多矣矧其歸也
又宜人之所安乎由此而耄慶期慶不知樂事復當何
如永溪宜有味於吾言也

　　壽葉母太孺人九十序

　　太孺人吾䑓某邑令葉君守正之母侍御一之之祖母

也諸耆大夫為余言太孺人行年九十容貎充澤視微
齧堅有童子能家倚中峯之麓日常弄孫曾以嬉下上
亭榭間無休武有小憊則飲巵酎即愈不藥石殆古所
謂地仙者流與璘聞曰異哉吾郡之祥也已奚仙之足
云唯䆳古民俗顓䝉不競不慆故天真不鑿而人獲壽
考季世蕩焉湛於酖毒於是髪弗華者始衆豈獨氣數
然哉唯深山長谷之間乃有不然者吾臺其一處也臺
居東海之濱崖阜巉阻不通都㑹小人力穡而儉享敦

恪嚮方君子彊義勤禮亢節概以為風聲論者謂有古
之淳風焉風淳則其氣龎固而弗㪚弗㪚則永宜其民
之多壽考也矧葉氏世脩其懿以鍾於太孺人之躬而
令尹及侍御君服教象賢勿替引之所以培徳續休者
益篤又豈諸人所易及乎夫䆳古之風徴於臺而葉氏
者獨有承焉斯謂之祥也固宜余又聞終南中有老人
年至數百若吾天臺委羽間不啻過也太孺人倘其人
乎且將觀令尹君黄髮擊壤以弄雛左右或可㡬也殆

且將觀侍御君蓍龜人國以享五鼎養亦或可㡬也所
謂仙人者烏足云云此黨樂賀意也

　　壽趙孺人序

　　顧子之仲息嬪於俞季子璉於是䕫齋大夫即世三年
矣趙孺人勤撫惠以樹其家聲隆隆然亢乎其先今聖
天子改元之嵗孺人甲子五十春正月某日實維始降
余内子沈將賀之請於余曰某不佞篤懿親之義馳信
使越數百里以踐孺人之堂繄我婦人之饋不越乎榛

栗棗脯之實刺繡組織之工已爾其㣲錙銖而可云獻
乎光昭孺人之令徳以表於内外唯夫子之言是賴曰
内徳唯婦實聞請舉其類内子曰吾聞之仲息孺人悼
俞大夫之逝也黜華裒豐以禮自閑凡祭必罄哀其處
尹恭人易居均享戒諸子姓曰不以我視恭人者有如
皎日訓二孤以義方必俾克立今既有年所矣叔璠登
於國庠季璉選於京庠猶日孶孶課之猶社師之於幼
子也至御臧獲則恤其饑寒勞苦而煦育之不使怨乎

不具此其概也乎余曰至矣備矣婦徳盡於是矣執徳
不忘其夫貞也居富不忽其長敬也愛其子必謹其教
義也懐其下必恤其私仁也體貞率敬執徳廣仁善
之積也易曰積善之家必有餘慶吾知孺人之慶不唯
於其身而且於其子孫纍纍然至矣今之壽其始乎内
子曰善於是緘牘裹饋肅拜者再召使者授於門外以
登諸塗

　　息園存稿文巻三

