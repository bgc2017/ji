







　　欽定四庫全書

　　浮湘藳巻四

　　明　顧璘　撰

　　将赴灌陽

　　累嵗倦行役兹晨仍灌川路危纒嶺脊草盛隱人肩逐
客窮愁地荒城大有年不才寛罪譴何以報皇天

　　入金盆山訪唐孝子

　　舊聞刲股事今見結廬情篤行關風俗殘軀效死生秋

原雙淚苦春草寸心傾獨夜悲風切偏聞宰樹聲

　　秋日觀風地青山五馬荘荒廬依大塜烏鳥泣衰楊孝
子人倫重髙賢世緒昌磨崖傳故事林壑借餘光

　　至灌陽平賦作

　　我聞黄虞民罔識官師名老翁被素髮壤歌如孩嬰季
世廣法令民心始忡&KR0008;馬牛急租稅雞犬紛鬭争兹邑
苦窮僻曽巘紓荒城謂云華胥國頗遂桃源畊咨諏逮
幽隱轉痛閭閻情山深吏治猛里胥日縦横執熱不以

濯煎膏難及明府帖増新役賦籍何由平水枯網罟亂
孰使魚不驚投筆坐長歎淚下霑緌纓

　　中秋日學宫試諸生

　　宴坐中秋日雲晴灌水陽玉麟横郭見文筆映波長隱
几饒幽勝登堂總俊良英靈占萃聚神采愛舒張頗訝
遺珠逺誰云古道荒多聞沾栁教妙悟近周鄉僻壤縁
人勝儒紳貴志强嗟予牽世網垂老覔亡羊

　　學舎見紫薇花


　　學宫古苔滿隂壁一株紫薇當戸新矜持幽意故逺俗
㸃綴秋光時近人

　　中秋縣署值雨

　　此夕中秋月他郷兩度圓孤雲生夜翳萬象失秋妍雨
氣饒侵客風期又隔年誰能攬眀鏡爛熳掛青天

　　獨客佳辰思空山積雨愁縦能斟綠蟻何處望瓊樓巖
桂蕭蕭落江雲冉冉浮願餘吴地影聊破老親憂

　　華山對雨寄陳魯南索畫


　　衆壑行雲逓有無灌潭秋影照人孤題詩寄向王摩詰
乞寫華山對雨圖

　　灌江見夫容因憶王禮部欽佩許予作此賦未至
聊寄一首

　　兩度湘江見爾開水清沙逺轉悠哉池頭舊日西風面
正對東隣作賦才

　　聞灌人云有栁子厚遺跡因策馬往尋歴大源塘
入仙源洞不得其處而返


　　栁侯昔放逐頗好山水事觀其著文詞動以喻来世逮
今嵗月改陵谷莽遷異我行徂灌川聞有招隱地懐賢
慰遐想弔古積幽思塵舘休吏衙秋原散游騎度嶺疲
登頓涉溪苦沾漬空潭激哀流古木堕餘翠窮搜盡陽
景屢剔斷碑字豈無㑹心觀往往悖圖志興盡且須返
聊以展同致

　　尋山

　　曲坂凌虚度七盤仙源何處問三韓溪門古木蒼雲濕

澗道踈花白雪寒短髪漫衝霜霰老青山聊撥簿書看
須知野興秋難禁莫怪巖隂日易殘

　　華山舜祠

　　隱隱蒼梧映郭門滔滔江水抱山根群峯獨捧重華廟
大地誰言五嶽尊雲暗九疑迷𦵏地月眀孤竹見啼痕
長将澗藻修寅祀願就琴薫仰徳温

　　訪仙源洞得道人蒋馨故棲石題

　　水曲桃花暗靈巖信有僊蟲書留古洞鶴駕去何年白

犬眠金竈蒼龍飲玉泉愧非嵇叔夜来此竟空旋

　　小泛得黄樓諸山之勝

　　不奈城中役重尋水上游秋光俱白舫山翠忽黄樓竹
覆溪門净雲藏石洞幽誅茒饒野意留語報沙鷗

　　遊通真巖與數子商作思栁亭

　　蕩舟縁西溪風物始虚爽忽得通真巖衆喜得竒賞石
壁倒千仞洪濤潄中廣通天貫靈竅雲氣恣来徃玉髄
堕隂滴蓮花抱烟長居然神仙窟所愧繫塵鞅緬懐栁

愚溪千載寄幽想其人雖已没精華尚星朗願言作新
亭延此烟月黨今古兩悠悠江波日東響

　　出灌江峡

　　羣山髙束灌江流雪浪清秋灑客舟古木倒垂雲上下
亂灘交瀉石沈浮猖狂阮籍窮途哭浩蕩王陽度坂愁
料乏雲臺酬馬革願攜霜鬢老狐邱

　　宿白水渡

　　積水吞寒瀨孤舟宿暮煙邀人壺蟻泛作賦燭花懸髮

變風波境神驚四十年壮心空感激夜起拂龍泉

　　歸自灌陽望湘山口占

　　十日别湘山見如故人面何况石頭城是儂舊鄉縣

　　白露

　　乙亥登髙作也年榖既豐朋游斯樂覽物寄懐
仰咏皇澤

　　白露凄凄原草具腓日月于邁載授我衣北山有堂江
注其麓薄言出遊以寫心曲山木斕斑江雲差池樂以

㫖酒委蛇委蛇爾樵爾漁来往無怒爾農獲斯黍稷如
岵戔戔守臣實蹈百愆何以逭之曰維豐年豐年伊何
維民之徳民之頌之天子之澤

　　寄葉澄

　　髙士多異標驊騮隱竒骨拙匠昧𤣥理紛紛寫毛髮曹
覇畫馬權竒髙裴公之面飄三毛始知能事貴得意恥
與形相論纎毫燕山葉子心目靈少年刻意工丹青閉
門解衣日盤礴興起落筆通幽㝠我謁南曹大司馬五

嶽崢嶸走堂下煙霞㸌目不敢前熟視乃知是君寫一
謫瀟湘今㡬秋思君不見増煩憂絶憐山水最竒處苦
乏妙筆移滄洲覆釡峰湘江水世傳蓬壺無乃是我有
長綃寄向君煩君寫入茅廬裏欲訪形容問吾子

　　磐石秋望

　　信美江山映郭西清秋覊客思凄凄黒波跳雨蛟龍鬬
蒼峡摧雲虎豹啼萬里辭家饒白髪一邱歸卧有黄虀
蠻煙毒霧傷心地馬援何因到五溪


　　酬王欽佩見懐之作

　　長憶西隣海雪荘主人従宦日徜徉穿花跨馬趨東省
斸笋烹魚上北堂静室幽蘭無限意小山叢桂㡬回芳
天涯逐客歸期逺嵗暮懐君枉斷腸

　　酬陳魯南見寄青溪㸔月之作

　　青溪明月引長唫湘浦寒雲滯客心歸思不堪楓葉盡
故情俱向楚江深荒城寂歴山當户舊葉凋零鵲繞林
身世與君同未逹却憐霜鬢映疎襟


　　酬劉元瑞黄州見寄之作

　　秋風旌節過黄州杪嵗椷書到嶺陬交誼死生歸氣槩
詞華今古接風流江翻荆口天齊落山轉滇南地半浮
聞道柏臺多暇日况逢陶謝好同遊

　　奉次司馬涇川張公打魚短歌

　　漁舟曉集澄江灣設柵布網如重關兩曹分張鼓齊發
風雷簸蕩波濤間大魚踉蹌浮額鼻挺义入水喧羣蠻
小魚往往脫疎目獲少不怪陽侯慳割鮮矠藁總民力

地利在余焉敢匿載登鼎俎享羣公退食庶㡬無赧色
羨餘頗饜僕𨽻腹細瑣亦任漁人得堪嘆結繩遺禍階
物命公然恣人食南臺司馬初辭官香秔細膾且加餐
倘聞涸轍遺枯鮒更借西江萬頃寛

　　對雪

　　山郭隂沈雪片稠凍雲重疊傍城樓風迴亂木飛花合
夜静寒窗素月流北望自誰旋氣軸南遷今始問冬裘
欲留蟻酒臨春賞正恐鶉衣徹夜愁


　　謝平樂張太守恵蓮花酒

　　暮冬雪寒風飃飃湘城凍酒甜如蜜傾盃欲飲復推去
空對江山坐終日灕江太守神仙人雙罌逺致蓮花春
開軒曉起試三爵頓洗百斛胷中塵髙歌梁甫曲脱卻
淵明巾眼前萬事底須問且從爛醉陶吾真

　　丙子元日於郡齋作四十韻

　　南紀江潭逺東風節序移流年傷久客多病負明時稼
穡功何補鶯花興匪宜嶺梅虚照眼江栁莫揺絲憶昔

為郎日承親樂在兹都城依斗極畫省綴雲司禄米供
調膳家園奉杖藜閒情潘岳賦燕喜魯人詩棣蕚連庭
發槐隂拂地垂書編長枕藉酒斚亦淋漓契合多良友
招邀慰所思聲華傾座重精白寸心知松檜寒逾勁驊
騮老不羇已堪徴道義况更得師資西漢才方盛東周
夢豈衰立談期化理傾倒絶猜疑中路罹多難専城試
一麾梁陳髙賊壘河朔走征旗苦乏勤王略空懐報國
私援枹臨矢石飲血撫鰥嫠僅免投豺虎方思伴鹿麋

愚䝉仍觸法覆載本含慈斧鑕逃輕典丹青發朽姿恩
波猶五馬竄地異三危水鏡開城觀星躔壓地支國風
饒比興民俗重耕犂桃水居人樂華胥帝載熙頗容山
簡醉未釋賈生悲信美非吾土浮名已後期形容麟閣
逺羽翼鷃圖卑即事驚華髪無階叩赤墀大懽惟菽水
野性一茅茨納履思投足談經得解頥文章闗不朽氣
格許誰追能事輸前列洪鈞貴自持陶鎔兼物類渾樸
斷人為郁郁希游夏勞勞去管伊行藏俱自得筋力豈

空疲細雨衣襟净深山卧起遲時尋老漁父同釣楚江
湄

　　連陪諸公栁山春遊

　　湘州城北古堂幽十日春晴兩度遊山畔數亭俱可醉
林間孤澗亦銷憂巗巒氣色迎車發草樹風光繞郭浮
况與羣公陪勝踐豈輸山簡習池頭

　　春雪初晴翔鳳樓春煙已颺賞花眸江山面面因亭勝
物色年年賴酒酬異代風流如昨日㡬人遷放得滄洲

栁絲桃蕚參差暖堂上疎簾漸可鈎

　　贈陳宋卿

　　落落青雲器天南一鳳麟詩書過目得孝友發情真舊
笏傳華胄髙詞見古人腐儒遷謫地幽抱為誰新

　　以竒石獻涇川公辱報長歌輒答一首

　　湘西石洞涵杳㝠濕雲倒結蓮花青山童采斵送官舎
風雨黒夜號山靈蟄龍驚雷聳頭角怒豸蹲巖猶撲朔
峥嶸石柱髙㡬許眼底分眀瞻華嶽簿書堆案烟霞愁

塵顔齷齪真可羞碧山學士負仙骨此物正合供幽求
綠蒲朱草映漣漪净几踈簾日詠詩不誇醒酒千金價
獨玩通靈五色芝

　　悼李千騎

　　渭濵久寂莫何人應非熊不識一丁字空持六鈞弓桓
桓李将軍詩書浩填胷草檄鞍馬畔折衝樽俎中雖孤
雲臺畫至今稱英雄

　　贈别陳宋卿


　　把酒夭桃下飛花逐浪流湘江春二月無奈别離愁釣
渚銜沙㟁書堂枕石邱眀朝懐舊賞獨倚郡南樓

　　栁山石壁凹深涇川公每至坐卧其中余遂表為
司馬巖併紀一詩

　　北山多幽蹤靈怪具兹石窈曲壺峰房巉巖老蛟脊寒
泉界遥青煙蘿綴疎碧雲構儼成居神仙合来宅司馬
真天人輔世應帝謫稅駕歸故鄉徜徉此投跡草樹徴
文章烟霞衛巾舄俯仰皆有餘動静随所適我願標嘉

名大刻示無易盛美垂千秋留光照山澤

　　觀玉柱巖作(丙子嵗山民初發之)

　　列炬窺𤣥府搴裳歩紫壇石田雲子白龍井玉漿寒巨
棟垂千尺幽房隱百盤仙靈多幻化造物自雕刊異境
今初闢清遊午未還爛柯如有遇何用戀塵寰

　　辯蛤和涇川公

　　漁海窮潏泬獵山歴㟏岈生人胡多勞養此六六牙聖
哲著禮經細不遺螘蛙食黿不染指因以傾厥家末俗

貴珍異載籍紛喧譁美哉爾石蛤奚免網與义黄鵠終
見炙安可矜髙遐修脛雪長荇腴中剖團𤓰烹以實下
豆亦慰賔筵嘉南荒盛蟲族大者蛇與蟆瑣細及百種
射影兼含沙食者苦嘔泄傷者困瘡瘕例舉混美惡頗
笑昌黎差幸䝉匕筯賞重以褒辭加河豚自此賤况復
論魚蝦

　　辱涇川公恵詩談止足之分奉答三章

　　汎覽前古志䀌然増中酸賢聖困胼胝黠侠炙人肝門

雀歎貴賤市犬驚悲懽是非亂無定千載勞鉛丹徒令
腐儒輩怒髪時衝冠璘也生最晩履道慙孤寒南遷濟
湘水始陟横渠壇𤣥功無棄物朽骨䝉雕刋孤羇戀恩
義逆境知憂患鷦鷯自云微冀飽䑕壤殘營營飛蛾翼
竟為烈火燔近枉大雅什益聞逹生言如病居膏肓得
投俞扁丸波濤息中境䰟夢寂以安朅聞青春盡期詣
西園觀遥攜林中弈試洗花間盤斯遊漫成阻後約良
非難蒲輪頗安穏何必憂輊軒


　　其二

　　涇公鼎鼐器一徳調鹹酸委身奉眀主即事恒披肝雲
龍際嘉㑹魚水投至懽秉笏四十載寸衷晩逾丹班馬
記言筆房杜進賢冠所至見挺直凛凛奸諛寒朅来守
留京建節上将壇軍容一時肅政蠧随手刋遂令鴻鴈
居悉逺豺狼患翻然憶蓴鱸匪謂傷秋殘叩閽累十疏
纓冕先自燔止足不殆辱永懐伯陽言迴駕太勇决何
啻如轉丸至今四海心忽忽憂危安嗟予愧河伯謬向

東海觀時霑勺水益已足盈盂盤曲士束小教語大固
所難且願待函丈日聴歌虞軒

　　其三

　　食桂亦足辛食梅亦足酸至味貴適口安用珍龍肝夸
毗好怪異旁觀損人歡楊雄抱清静車轂惡朱丹杜欽
事薄遊齷齪簮小冠有名映千古何必論饑寒赫赫衛
與霍巡遊扈祠壇出師燕然北功成竟鐫刋髙明鬼所
瞰竟致傾覆患鵲巢豈不髙飄風自見殘象齒徒云長

厥身因以燔所貴儒者事功徳與立言富貴真小物一
擲輕彈丸賢哉大司馬遺子獨以安戒酒雖短章齊物
因大觀巨細罔玷缺完此白玉盤髙朗惟日月自卑仰
彌難發䝉及小子志氣豁且軒

　　晩庭納凉作五平詩呈涇川公

　　林風揺髙梧山雲飄秋霖飛泉揺城西聲垂湘江深空
庭當凉宵端居清人心齊紈停輕揮絺衣開疎襟遥鐘
従何来悠然流餘音琴絲煩空彈壺漿慵孤斟檀煙生

陶罏閒憂㡬銷沈髙歌昌黎詩千秋期追尋

　　和涇川公納凉以五平屬上去入聲作三詩

　　煩心如枯魚展轉想斗水凉飈従西来猛雨爽我耳初
臨前軒㸔返灑已滿几青松披鮮雲野景晩轉美庭花
瑶簮長韡韡擬縞李誰懐逢秋悲且展解暑喜涇川神
仙才匪與朽腐比新辭敷煙霞縹緲起短紙

　　其二

　　勞勞南州符詎遂閉戸卧休衙經旬居茂樹恣意坐生

涯嗟蓬飄世事付甑破民憂瘡彌深嵗序夢易過江鷗
邀東還戯棹見萬箇長風驅洪波聚散互蕩簸髙人逃
深巖静嘯厭衆和陽城何其愚計駕奏下課

　　其三

　　蓬莱従靈仙絶粒食白石何如臨清秋忽釋觸熱厄江
雲翻鳴濤洑沫雪一尺疎篁揺凉颸隔屋葉摵摵清泠
留侯居月閣闢七夕陶情時開尊博劇或設奕伊余嬰
離憂契闊薄物役公母懐南征卒乞别北客


　　八月一日舟下灕江(時赴役塲屋)

　　雲間千壑㵼灕川日下孤帆出曉烟萬里行蹤始安嶺
九秋晴望泬寥天江山故作殊方色道路今酬逐客縁
風洞星巖應可到還家嬴取故人憐

　　興安陡江口號

　　江擘山頭出舟騎石背行問君縁箇事辛苦作南征

　　試院呈同事陶判府

　　歸心遥下楚江東塵鞅猶牽粤徼中興在山林如倦鳥

老持文墨愧雕蟲流光坐數經簷日秋思争随落葉風
不有多情陶判府雅唫髙論與誰同

　　夜遊韶音洞同徐蕭二君

　　重華昔南狩乘雲蒼梧岑元徳被千載山川渺崇深伊
誰慕遺跡號此空江潯坤靈唘虚竇孤嶂叢篁森南風
従中来鏘然協韶音上有孤鳳皇揚采儀青林游覽值
初夜盤桓劇幽尋二子興不淺髙歌五絃唫榜舟渉水
府秉燭躋嶔崟依微歴石逕寒露清人襟照壁頌古文

蟲書黯銷沈感之嘆陵谷濁酒聊共斟賦詩亦何謂祗
以昭遐心

　　北覲将歸呈涇川公

　　紫微髙拱五雲端清夜焚香正北㸔幸履階墀瞻日月
敢辭舟楫犯波瀾江湖自笑虞翻老故舊誰憐范叔寒
卧病山城長閉閣臨岐空惜嵗華闌

　　奉和總制陳公江西平賊詩

　　栢府勲名冠兩京淮西還仗白旄行登壇氣色無群盗

報國謨謀有太平萬壑鼓鼙聲震疊五營刁斗令分明
紛紛驕将皆兒戯豈識轅門節制兵

　　春風花發楚江西犂鼻峰隂罷鼓鼙已見妖狐青塚血
不辭歸馬錦障泥東溟倒洗群方凈北斗髙懸萬象低
為喜洪鈞開㤗運廟謨仍報定燕齊

　　南國同歌時雨施丈人威徳稱行師風雲氣勝旌旗轉
日月功髙帶礪垂金馬史臣爭㸃筆杜陵辭客莫憂時
衣冠不改先朝樂長捧龍光集鳳池


　　白扇閒麾野翯翎前軍佳氣貫台星班超虎食元殊相
吕望鷹揚獨暮齡忠藎向天迴太白英雄於寳勝空青
従来康濟關吾道莫歎頻年轍未停

　　海嶽分眀屬吐吞太阿聊爾試盤根江湖盡轉澄清色
豺虎潜霑肅殺恩凱奏金笳翻舊曲功銘銅柱勒新痕
遥聞獻馘龍樓下赤羽雕戈麗午門

　　登石鼔書院合江亭

　　滚滚雙流合稜稜獨渚髙亭臺含氣色城郭俯波濤望

嶽川途迥懐賢意緒勞江風吹客鬢秋思兩蕭條

　　長沙阻風呈陸郡伯良弼

　　五日長沙浦顛風滯客舟江神吁可怪地主幸堪留鄉
夢揺燈影閒情倚釣鈎若無文酒樂何以慰羈愁

　　謁岳麓書院

　　瞻彼衡嶽麓松栢何青青蒼雲被曽阜石室延空㝠朱
張命世儒潜兹考遺經悠悠過化跡仰止猶華星蹇予
泊湘渚風濤限揚舲挂帆决所濟杖策臨幽扄薫香謁

虚位周覽循階庭物色信多美山川鬱鍾靈後賢力紹
述堂構逓經營群植擬孔林曲池方蘭亭既云備遊息
亦以宏髙明兹方盛才彦禮樂遵儀刑精修詣閫奥庶
續千秋盟母為汩塵土永以羞巖峒

　　詩餘

　　一叢花(湘南見池上梅花作二首)

　　東風花發小池邊移種是何年江南舊日㸔花處更回
首多少山川聊折一枝瓦瓶斜插惆悵早春天


　　凌波何處見銖衣池畔月明時春風莫作顛狂態好堪
耐璚雪葳蕤樓上笛殘隴頭書逺人在楚雲西

　　采桑子(甲戌正月十三夜風雨作)

　　華燈光射銀屏影鬭起春光月轉迴廊羅綺風飄滿路
香金陵自古豪華地不似殊方堪笑潘郎流落天涯獨
舉觴

　　春城簫鼔無端閙說近元宵華燭髙燒偏對良辰更寂
寥斜風細雨敲窗戸又送蕭條愁病無聊何日行歌白

下橋

　　摸魚兒(春寒作)

　　向小園花叢飛數蝶懊惱又飄輕雪倚畫欄獨望湘山
影縹緲半峰殘月風料峭羅袂生寒黙黙愁難説家鄉
萬里想綠草池塘碧桃院落更自傷離别柔情結㸔湘
娥舊恨班班竹上難㓕　問東皇何日金烏撲帳春雲
熱扁舟獨自歸去髙堂菽水同懽恱班衣笑舞再莫道
中朝緋袍金印門前建旌節


　　訴衷情(桂林徐伯川屢約不至有詞見寄作此答之)

　　瑶箋新調寫烏絲字字說相思傳聞㡬度来也又盼過
落花時　停畫舫駐金羇枉參差干天何事伏雨闌風
故誤佳期

　　念奴嬌(湘山懐古)

　　振衣嵂屼洗長空初過一天新雨萬壑千峰爭聳秀猶
有微雲吞吐撲地閭閻横江城郭總是閒塵土寺前松
檜讓渠曽見今古　漫説衡嶽巡遊鬱林開拓身後還

誰主淚竹斑斑空灑血玉輦而今何處水底靈均江邊
刺史蔓草埋荒宇舉觴浮白竟須爛醉休語















　　浮湘藁巻四


　　浮湘藳後序

　　鄉進士門生江左金大車撰

　　詩也者志之徴也志藴諸中而言出焉言之不足形諸
歌咏而詩成焉是故之其所樂而暢如也之其所戚而
悽如也之其所思而悠如也之其所激而憤如也之其
所困而鬱如也雖言以材逹人以代更而迹有顯晦情
有慘舒各随所之焉君子遡辭以審音揆衷以度徳作
者之志可窺矣吾師東橋顧公以直道忤權奸謫刺全

州感時觸興一寓於詩題曰浮湘藳紀其地也愚嘗受
而卒業焉其氣隱欎而弗舒其辭冲寂而弗華其調悲
楚而弗耀其憂心之存乎其抱濟世之志而弗獲伸矣
乎是故以恤民隱以敦禮教以尊遺經以咏皇澤以表
懿風其經綸之藴不得大行於天下而思試於一方有
遺憂者矣夫君子之得志也雍雍衎衎如将有獲非其
逹之謂也幸其道之行焉爾其不得志也遑遑奕奕如
将不勝非其窮之謂也憂其道之廢焉爾道行則澤漙

道廢則民殃君子每用情焉昔少陵之志自比稷契而
憂國憂民雖一飯而不忘託之聲詩邈焉寡儔匪辭則
工志所寓也讀公之詩而不知其志非知言者也公今
歴官御史中丞階則崇矣而卒不獲大伸其志諸門下
士乃請是集梓行之其有感焉乎哉烏乎後之尚友於
公而求其志者将於是乎有徴矣












