







　　欽定四庫全書

　　息園存稿詩巻十一

　　明　顧璘　撰

　　七言律詩

　　寄和趙户曹叔鳴西寺㳺矚二首

　　水香花氣鳳樓西宿雨初晴御苑泥萬里曉含蕭寺暗
五雲春壓漢宫低行經繡陌啼鶯滿廽望蒼郊逺樹齊
獨念江南愁病客竹窻斜月卧聞鷄


　　逺公精舎禁城西陂水芹香紫燕泥齋鼔逈依雙樹起
禁鐘清度百花低春陰海日光猶薄地冷山萱葉未濟
向晩繡旗盈輦路競看公子鬬囘鷄

　　同潘朝貢分山題寺壁

　　江城南畔擁羣山野寺蕭條萬壑間客逕逺隨寒澗入
禪扉長倚夕陽關澄潭氣冷㳺龍伏隅地冬深徤犢間
擬結静縁嗟未得小橋羸馬共君還

　　卧病寄京中諸相知


　　滄流翠巘故城隅寂寂門無卿相輿霄漢獨懸歸後夢
風塵誰寄病中書春花逓映溪船逺秋水平揺草閣虚
㤗畤侍臣休薦引恐無詞賦擬相如

　　鄒水部監真州水利出餞不及因寄

　　桂楫夷猶緑水潺離亭尊酒杳難攀江頭别恨逢凉雨
天外詩情見逺山驛馬深秋迎客徤庭花清晝對人閒
遥知覧勝多新咏好慰紫門病客顔

　　吳門懐古


　　南眺荒原思惘然闔閭城古澹蒼烟吳宫已沒彈絲處
胥渚猶傷賜劍年𣺌𣺌晴湖浮逺岫萋萋春草下平田
長洲廢苑那堪問落日祇餘麋鹿眠

　　送徐憲僉成章飭兵河南

　　棘矢蜚騰慷慨名外臺風紀望澄清龍章獨擅三司寵
虎竹兼分一郡兵河水東浮通故里嵩山西起作長城
到来申伯遺靈地秋日蘋香野廟晴

　　代輓程公子


　　青春提劍逐輕車料敵非徒讀父書李廣有功終不賞
馬援多謗欲何如蠻方霧雨孤生後故壘風雲百戰餘
安得漢家思舊業為開烟閣冩新圖

　　清公山房

　　斜日髙臺霽景鮮共超塵界望諸天虚檐直架長松外
古塔平臨落鴈前野燒山河千刼地秋風禾黍萬家田
巖僧閲世頭今白端坐蒲團説往年

　　元夕和湯將軍


　　皇州春色媚良宵燈火光連十二橋佳麗山河元自美
昇平歌吹晩偏饒千門皓月迎人轉九陌穠花映客嬌
遥想宸㳺清禁裏陽和先得應雲謡

　　答徐昌穀

　　十年書札阻交親忽枉篇章轉愧人何日行臺堪倒屣
殊方離恨久傷神楊雄摠畏才難敵王翰還要晩共隣
肺病一春抛酒盞問竒虚負故園賓

　　慿虚閣送劉元瑞入浙校書


　　畫閣虚明瞰逺空髙秋釃酒對長風青蓮法界炎蒸外
碧草離心悵望中年少説詩推子夏家貧好事羡楊雄
歸依自是諸生願莫以周流嘆道窮

　　述謝陳亮之邦伯時自廣平被召

　　銅章叨拜庻官中先達從君見古風鄉誼每勞開閣待
民情長許置郵通才踈謬得淮陽召身在應懐鮑叔功
已幸枳棲能脱跡唯扵離索嘆西東

　　匹馬今為赴闕行腐儒初荷一官成圖書向客翻多累

城郭今年自有情隅地桑麻歸昨夢訟庭槐栁識平生
堪憐少小逢明主未有前朝卓茂名

　　都下送史禹臣赴南臺

　　草深洲渚鬱蒸天南客移舟曉漲前庭下學詩懐往日
臺中持簡及芳年家支月俸供調膳手采鄉風進奏箋
為説里門諸父老競看車馬過昇仙

　　同劉考功送乃壻姚秀才畢婚還成都

　　羊車擲果見潘郎鸞鏡同飛得孟光采服辭家初作客

金屏移席並還鄉東逰文物周京盛西去風煙蜀道長
氷玉已看人共羡門楣今更待君强

　　卧病寄錢元抑

　　潘卧愁多病不禁南樓髙枕獨長吟懐人更度西風節
望逺徒傷故國心芳草捲簾空暮色亂山回首正秋陰
遥憐積雨凋新稼歳計應資賣賦金

　　贈黄刑曹

　　楚水東来望舊京參差宫闕麗秋晴城隅古寺行應遍

湖上青山畫不成官注閒曹如寄隠地餘王化好明刑
南川况與慈闈接早晩吳船得送迎

　　喬奉常席上次韻别諸君子

　　别舘張燈二鼓聲詞林觴咏接髙情羣龍喜奉雲中㑹
匹馬愁分雪後程春盡鄉書先鴈到山寒歸路怕風生
江南回首瞻依地明月蒼蒼滿帝京

　　夀羅處士

　　芳草閒雲伴歳華曽無名姓到公家陳君坐擁兒孫盛

費老壺懸歳月賖金檢秘文垂薤葉玉樽春酒浸桃花
東風散滿枌榆社處處看山到日斜

　　得郭侍御魯瞻書

　　豸冠髙卧賦閒居海上青山入座隅歸去棲遲唯一壑
春来消息有雙魚籃輿傍水尋僧寺茅舍垂簾看道書
聞説申生方注易莫教門外候安車

　　答何舎人仲黙

　　嚴城寒夜共聞笳馬首西来客路賒落景離心臨碧草

故山幽興繞黄花髙歌舊憶燕京市多難今逢洛水涯
到處交親争下榻魯人元自敬東家

　　送王侍御子衡廵關中

　　經過故國逢迎處忽憶先朝宴樂時此夕寒樽須盡醉
明朝岐路又相思風光不改長安陌草色應連太乙祠
行部豈唯山嶽動知君幽賞盛文辭

　　送荘伯仁還彭城

　　千山積雪映朝暉匹馬東歸舊路㣲梁苑樓臺行處盡

輞川圖畫眼中稀兵戈滿地愁看劍桑梓何年對掩扉
懐抱向君輸未得玉壺清酒重相違

　　送時將軍平蜀㓂

　　百戰曽聞静虜塵七擒今見破黄巾蠻方帥印提金虎
内殿恩袍刺玉麟萬里風煙歸指顧一生忠義屬艱辛
雲臺擬畫封候像銅柱無勞羡古人

　　和少傳陳留公夏日野庒卧病之作二首

　　茅齋寄在古城邊堂下猶存舊硯泉芳草閒門無俗駕

亂鴉踈栁對秋天艱危周勃安劉後慷慨温公入洛年
聖主賜金堪養老故山醇酒且安眠

　　聞道裴公返近郊野堂瀟灑自誅茅城隅古道人孤往
門外新松鶴已巢京洛上公時問訊江潭漁父或求交
向来丹轂非吾願白首談𤣥任客嘲

　　贈臧懐慶瑞周

　　海内争傳國士風梁園傾盖意何窮已聞徳政過黄霸
更愛儒宗自魯公客久授衣秋色裏夜寒彈劍月明中

離愁祇隔長河水莫遣雙魚恨不通

　　早秋日宴宗伯喬公宅

　　南宫新第早秋凉東閣延賓逸興長蓮薦碧房浮玉碗
梧飄黄葉下銀床孟堅奕㫖精𤣥理逸少詩筵重罰觴
暫向門墻依北斗預愁飄泊向炎方

　　代范祖教酬朱青州

　　海内朱輪俱赫奕下賢誰是信陵君能將直節全元亮
肯以私交負孺文古道分明如皎日世情翻覆祇浮雲

酬恩獨有詩堪寄極目青齊鴈影分

　　寄寳應范老

　　竹杖紗巾映白頭淮南耆舊讓風流身閒對酒忻無事
禾熟逢人説有秋花塢雲香歌扇動鷺湖天晩釣船收
憐君住處堪乘興擬傍清溪共飲牛

　　和趙金華叔鳴除夕早朝

　　紫極開春御氣清青陽臨午聖顔明風前羽葆揺龍影
雲裏簫韶下鳳聲蕃使總陪端笏列近臣長傍禁堦行

腐儒謬接専城寄慙愧来朝朱紱榮

　　元日早朝呈同覲諸君子

　　宫雲拂曙金旟列禁雪迎春玉殿開禮樂摠兼三代出
衣冠遥㑹萬方来嵩呼共捧龍箋上鎬宴還霑栢酒廽
同覩盛儀誰更紀詞林獨有長卿才

　　答徐昌穀廣文

　　楊子翛然居學省閉門安坐日談𤣥共嗟朝市留真隠
轉見風流勝昔賢深巷馬嘶聞過客古臺花發動韶年

逢君却愧塵埃悮苦憶江南種秫田

　　出京和殷伊陽文濟

　　白日浮雲暗鳳城逺臣辭闕倍含情愁經異域逢春色
忍别前溪對水聲馬首東風猶自急山腰新月為誰明
與君莫近蘆溝宿水冷沙寒鴈鶩鳴

　　見道上老馬

　　霜毛凋盡錦雲斑落日長鳴大道閒老去誰鋪金埒卧
戰時曽度玉門還塵沙風斷三千塞苜蓿秋空十二閑

願取敝帷終恵養敢希枯骨動君顔

　　過肥鄉柬郭侍御于藩

　　曉風吹馬度清漳遥指幽林問草堂驄馬歸来成隠逸
黄鸝啼處有春光愁多更厭干戈滿别久應憐鬢髪蒼
獨愧腐儒無所用報君將欲賦滄浪

　　過廣平舊邑柬孫令

　　春風舊邑經過處城郭依然感客心眼見故民多識靣
手栽新樹己成陰郊迎父老羣相問地主仙郎日對吟

聞道近来歌杜母愧無前譽比南金

　　贈陸良弼赴楚雄陸舊守雲南

　　京國逢君更送君浮生離合類浮雲長才出衆仍為郡
久别生男已解文滇嶲蒼山酬舊約循良青史繼前聞
東曹故友無多在莫遣音書滯鴈羣

　　答張愈光留别

　　淮南阻絶兵戈際冀北逢迎瘴癘餘萬里知心仍此别
他時携手定何如荒臺脩竹經梁苑匹馬孤烟度楚墟

彩服到家安穏甚早揮潘筆賦閒居

　　送池州施司理

　　長才竟失金門第大郡聊懸黑綬行斷獄好師于定國
賦詩還繼謝宣城家山日送登樓色江水秋廻繞郭聲
土物况宜調膳美白魚青笋飯香粳

　　同汪希㑹錢塘觀潮

　　使君駐節錢塘口曽見江潮突兀来雪影障天千仞白
雷聲喧海兩山開孤舟簸蕩行難穏往事銷沉去莫廻

南渡君王吟賞處峰頭空指舊樓臺







　　息園存稿詩巻十一

