







　　欽定四庫全書

　　息園存稿文巻五

　　明　顧璘　撰

　　墓銘

　　浙江按察副使李君師文墓誌銘

　　嘉靖二載甲申夏四月十日浙江按察司副使李君師
文按部于定海暴卒踰旬訃至南京余往哭於其家仰
天呼曰國之貞臣也命止此乎初李君為御史當正德

初太監劉瑾等始亂國紀君抗章請誅犯衆怒矯詔繫
錦衣獄庭撲三十罷歸髀肉盡銷不死瑾猶啣之踰年
復擿舊牘得君名文致微過詔於南京庭撲五十囊舉
而出人謂死矣已而膚附骨生竟活意其有神相乎瑾
伏誅廢者率起君獨以先擊刺貴要多抑不得用家居
一十六年今上御極乃起之守饒甫遷今官遽已嗚呼
君得氣之貞㑹命之厄人將奈何哉君將葬葬宜有銘
余事也且金君明卿列狀至乃序而銘之君諱熈師文

其字也先世蘓人入國朝始為上元人父昊浙江布政
司左叅議母王氏繼母趙氏俱恭人君清夷簡重才行
脩美孝于親友于兄弟交友以胸臆初仕為將樂令不
以少而鋭既起守饒不以廢而倦意所注錯準古條格
去官之日玩無奇石器無精瓷君子曰㢘為御史居桑
梓之間執憲行法親戚無敢請謁居家時杜門息交雖
公卿存訪僅一往謝而已居飲虹橋側時輩稱曰飲虹
先生亦況其負氣而善藏也喜賦詩所存有尚友集明

農稿初娶羅氏贈孺人叅議羅公仲祥女明慧柔則既
貴而歿生一女適明卿子昆繼娶王氏封孺人無子以
其弟黙之子瑞為之後君生于天順乙酉某月某日生
三十一年登宏治丙辰進士第今年甫六十爾夀邪天
邪葬在鳳西鄉李家庫祖塋之次銘曰爲龍爲蛇有烈
者存匪氣斯幹而道則根靈光融融視諸墓門

　　陜西按察副使徐公墓誌銘

　　嘉靖辛卯秋八月璘休居有鳳陽徐氏兩生來謁視狀

則故同榜徐公兒也與之坐問其家僅僅度嵗盖㢘吏
子孫率然無足怪者已而起拜出其從兄進士行健所
撰尊公行狀及維揚鄉進士馬君駙所撰傳請曰於是
大人歿且葬十有八年矣墓尚未銘凡以恕等弱且窶
故遲遲迨今嗚呼徐公在吾榜特著尤推心于璘矧其
子孝思若此銘安忍辭叙曰公名聨字成章長淮衛人
其先本南豐人曽祖梅始籍於衛父景春以功陞百戶
進階武畧將軍嫡母李氏母髙氏生公沉毅簡逺學詩

補郡學生宏治乙卯舉鄉試丙辰第進士言必法行必
端不茍交接為衆嚴憚拜南京大理寺左評事明習法
比獄多平反嘗率同官劾罷刑曹舞智亂法者一時無
敢故髙下手厯九載轉左寺副尋遷右寺正乙丑陞河
南按察僉事整理信陽兵備其地當四省交㑹多山谷
盜匿爲奸公静鎮仁煦察見善惡不知難治以母䘮去
位百姓遮泣郡縣致賻咸不受己巳服闋復授前職得
巨盜盜賂鎮守太監廖堂求脱公執不變廖欲中以他

禍竟不得間而止陞陜西布政司右叅議時吏部尚書
張綵當權有欲為營私第者假官政檄取帑積公擲地
不從陞按察副使理肅州兵備適有邊警乃置家口於
鞏昌單騎即戎指授方畧虜不敢近由是謹斥堠厚糗
&KR0008;精簡閲軍聲大振乃禁諸將侵漁及絶入貢哈密土
魯畨諸夷私覿内外帖服方經畫逺圖辛未得瘖疾遂
乞致仕清脩苦節視平時加峻居五年卒于家盖正德
乙亥九月九日也年五十有七公為人孝友忠信篤厚

倫理喪嫡母毁瘠如喪武畧公時少受學從兄訓𨗳公
海終身師事維謹同母兄繼以詿誤戍威逺公遇于逆
旅畢力贐護携其子女赴官教育子即行健也及請老
歸復遜故居與兄友愛益篤寡嗜好仕宦垂二十年圖
書之外無長物每去任凡有司器什必按籍檢還信陽
嘗有小罌貯藥出藥還之爲文有典則晩益深造非御
公牘手不釋巻所著有畏齋稿若干巻藏于家娶田氏
封孺人側室張氏倪氏三子孟行恕仲行義皆府學生

季行已三女其二適陶鎮沙栢一尚幼嗚呼天下之業
成于志節顧世不易得吾榜得公乃不踐公輔竟廢于
疾天何可詰哉用是飲泣銘之銘曰孰鑄大鼎庸烹小
鮮中道而顛又孰使然以欽以悼千載之下咸視斯阡

　　武略將軍劉公墓誌銘

　　武略將軍劉公者西安知府劉君麟之父也初璘與劉
君舉進士俱弱冠竊見劉君行己若處女應事若大人
上書言事犯天子顔色馳其聲于四方心甚偉之一日

得拜將軍于邸舎論議諤諤禮甚恭下其敎束劉君猶
若社師導䝉兒然者退乃即劉君問故君曰大人敎家
固嚴麟生五六嵗即置膝上口授古詩及古名言步趨
必準規矩成童授四書史略廢課限即笞大人早備行
伍毎四鼔輙起坐讀所録將鑒即呼麟起立誦所授書
聞敎塲鼔節嚴乃進糲飯率三四器即躍馬去歸必冠
帶不入市肆飲或月一肉食而已母無故不令歸寧麟
無故不廢書不入于市諸女無故不聞戸外麟未就外

傅諸女未適人時凡市井果餌器什不識也璘嘆曰有
以哉無惑乎劉君生世胄獨褎然也竟相與為莫逆交
正德辛未璘守開封劉公守西安忽徒跣過郡舎哭且
拜曰吾大人亡矣今奔葬需子為銘時大盜劉六亂境
内璘方治軍旅未遑也越二年謫全州乃得承命按狀
公諱蒼字伯春行春一先世本南陽白水人宋開寳中
有諱正卿者依兄興仁監正常卿來家安仁始為饒人
傳五世至俊康行康三者洪武中率萬人來歸髙皇帝

命爲山西朔州衛正千戶傳孟庸失之孟庸子甫復以
武功授副千戸改南京鷹揚衛卒無嗣以孟庸弟孟雅
孫曰輔曰翼曰亹者逓繼亹即公父生公九嵗見背公
自安仁來授官十五入武學能讀孫呉諸家兵法學趙
松雪書食禄五十年不聞其過務行長厚僚佐有支軍
糧誤浮本數當抵法君適不與乃自補署文案事白人
異其故公曰某素謹且吾兒方稱奉法吏人信為誤若
諸君何以自白嘗督軍採官氷天未别色一人或仆氷

間衆不避蹂踐幾絶公遮絶挽活之又嘗得遺牒于途
乃逺方人入糧戸部所給者公往候其處三日一人號
頓至且曰某家坐此死獄者五六人矣復失奈何公還
牒其人出金帛謝不受成國莊簡公守南京置公幕下
記校將吏功過黜陟咸當人莫知其由公終廣洋衛副
千戸誥封武略將軍初娶胡無子卒繼娶蔣亦先卒江
隂衛指揮忠之女生子一即麟娶南莊公主曽孫女胡
女三長適南京留乎後衛指揮楊泰次適南京國子監

孫助敎長子遷次適福建按察司彭僉事長子慎之繼
娶曳生子一曰鳳女二俱未婚孫女一聘兵科周給事
中長子詩孫男一曰牗聘長興處士呉珫孫女公生正
統甲子二月十有三日卒于正德辛未八月十日其葬
也以壬申六月十有八日墓在呉興夏駕山石鼔之南
第三隴上銘曰維蘭有華爰視其根維豹孔武乃變于
文矯矯虎臣善飾其身復淑其後昆名以永存式昌其
門


　　明故仁和縣令陳公墓誌銘

　　顧璘曰甚哉郡邑吏之鮮才也理棼以達惠窮以仁勝
侮以彊剗蠧以㢘四者備而後無闕職矣何其艱哉若
吾鄉仁和縣令陳公豈不濯濯然稱乎是己仁和居東
南都㑹財賦重困且附省城藩臬司臨轄使者道出旁
午迓見㕑傳之節率日數畨未厭公為令戴星出入案
無停判然篤意愛民不以毁譽禍福置慮雖政出監司
有戾民者必請更令嵗旱請減民租什五監司曰二亦

足矣公曰災應如此奈何厲民以豐國乎卒守前議方
冬發民築海隄民多凍死公曰邀逺利以蹙近害民何
以堪遂罷役有權璫至杭脩梵敎謬聲張為侵歛公執
義辯折竟免濫耗其它政由己出者悉豈弟有則協于
羣心踰年政成野有歌頌乃興庠序之敎毁尼舎増飾
學宫建社學十許所導迪詳至禮俗日振凢御史嵗廵
㒺不旌禮之嘗上御史呉公一貫時政十二事曰愛民
力正風俗崇節義戒侈靡惠良善屏豪惡育人材厚彛

倫懼刑罰長仁愛謹出納清囹圄盖推已效之績達諸
人人呉公薦之銓司將擢華要忌者以飛語中公遂去
位乃買田南郭竄跡養恬終身不言仕進之事殆今老
且卒矣嗚呼民失父母久矣有良如公而卒莫大施天
固靳王澤於斯人耶何其不幸也卒之六月將葬其子
府持鄉進士李曉狀丐銘于璘其何辭按狀公諱榮字
仲仁其先括蒼人始祖朴元湖州路通判二世祖德一
元中書省丞髙祖尹嘉國初贈奉天觀察使曽祖道成

湖廣左布政使祖某以閭右實京師始為上元人考某
妣吉氏公生而頴異器幹偉岸為諸生即有令聞中成
化甲午鄉試拜斯職孝友恭信孚于内外配張氏克謹
婦德子男二長即府張出今年中禮部髙第值公喪歸
娶鹽運副使李公用文女次庭側室髙出娶欝林守王
公勛女女四伯適刑部左侍郎朱公銓孫雲先逝仲適
撫寧尹徐公夣麟子鳴璵叔適御史鄒公子轉季早逝
孫男二長南齡娶羅氏次東齡娶童氏公生正統丁夘

二月一日卒于正德庚辰四月二十三日年七十有四
墓在李家庫山之陽從先兆也銘曰有龍矯兮歘沛而
雨帝慳澤兮中乃處靈之藏兮今返其所茂士怏怏兮
惋爾中古

　　故崇府左長史黄君元質墓誌銘

　　君諱琮元質其字也先世本撫州樂安人系出山谷後
裔大父伯夷公有四丈夫子其季曰度浩君父也娶栁
氏居樂安既生二子曰瓊曰瑛成化間應閭右之役來

南京觀都㑹豐熾曰此弗宜居乎乃附籍上元已而曰
吾忘吾鄉乎仍號望雲以見志故上元之黄氏自公始
居六載而生君穎秀絶出逸而多韻補應天府學弟子
員間作平蠻金陵二賦文譽騰起舉宏治乙丑進士遣
纂脩湖省孝宗實録歸拜青田令時逆瑾擅國秕政蔓
作君舉意髙逺不規規與俗俯仰遭忌謫長樂學諭劃
然歎曰所不足於縣令者果予也夫教吾所樂也乃陞
堂講授期以其學傳諸弟子及瑾誅吏部檄君為郯城

令時盗冦山東城惡弗可備君至二十日而塹成又三
十有四日門圉完民恃無恐謂山東之困弊於馬著馬
政二篇行于官作問官祠祀孔子及郯子自為記大抵
欲學者知孔子之聖由問學至也陞横州守益練牧惠
之體民無隱瘼得秦少㳺海棠橋址于荒墟乃拓置堂
宇以風起夷俗擢拜岷府左長史以栁夫人年髙再疏
乞養侍奉之暇灌園藝圃泊如也及栁夫人卒致哀盡
禮且痛望雲公先喪時貧不得為悦合窆為若堂之封

服闋值今上繼統謂王傅宜重故君復有崇府之命方
抉汙振頽輸其嘉猷昊天弗吊中道摧殞嗚呼哀哉夫
文與政弗兼久矣君抽思則藻展事則練其可謂通才
者與然用不副才年不副用斯天之靳也唯文燁燁可
以永世所遺詩文若干集曰宗說曰求志稿曰行義稿
曰楚征日録曰青田稿曰謫逰稿曰郯城稿曰嶺南日
課曰續課曰東歸稿曰乞養堂稿生于成化庚寅十二
月十九日卒則嘉靖甲申二月十七日也配燕氏子二

伯畊娶任氏仲牧娶丁氏能世其學女三孟適張昂仲
適江鎧季尚幼孫男二其子自汝陽奉柩還上元卜今
年月日將葬君於夾岡祖塋之次乃持尉氏學諭丁孔
章狀乞銘于余余不得哭君殯葬而銘也奚其辭銘曰
駿乎駿乎跼靡馳啣以瑶珥為世儀斯名永嘉千祀垂

　　攝泉隱君許彦明墓誌銘

　　彦明許隱君耿介沈黙處富不盈居賤不詘人鮮與合
獨與姑蘇文徴仲南都陳魯南王欽佩及余四人為宻

友四人者亦愛隱君無他樂為傾倒時時賦咏相酬和
攄展情素不相較淺深工拙也其子榖從余游嘉靖乙
未舉禮部第一聲動海内南都公卿貴人咸走賀隱君
隱君唯唯無幾微矜張色莫不擬其福量之逺乃丙申
六月疽發之背却藥安卧家人强之醫則曰我命在天
不在醫數誠盡藥將奈何比劇自制棺起卧其上曰牀
笫暫也依此為長召魯南及余訣别但言負負無可報
了不及他事遺榖書曰我亡如風月清明絶無罣礙居

官當師古人喪葬從儉亦無他辭是月二十二日竟卒
得年六十有八嗚呼不暱生不戚死可不謂達也乎哉
踰三月榖歸自京師哀且定卜丁酉正月二十二日葬
隱君於安德鄉王家山祖墓之次持御史謝君少南狀
乞余爲銘徴仲書石魯南篆題其盖並先好也遂不辭
爲之叙曰許氏本福建侯官人國初徙實京師始占上
元縣籍今為南都人父榮讀書精醫卜樸直成徳母黄
氏生隱君克肖焉君名鏜彦明其字也外龎中理事其

父母能備色養堂室几杖必適所欲二老並夀與樂俱
終伯兄不事生産積逋見困力為償復略無顧恡寡姊
貧迎歸奉終厚其殮葬其他姻屬賴以生死者尚衆故
終老無餘貲平生不言人過雖遭侮謗不兢不怒謀事
精慎不失人任雅好山水金陵名勝無不至樂與禪宿
游清齋𤣥論坐以終日嘗因事南游三茅虎邱以躡武
林汎西湖北渡淮涉沛厯齊魯至燕覽西山諸陵之槩
賦奇吊古往往寄懐其間登攝山愛其泉因自號攝泉

居士樂養生也晩乃買田東海上期扁舟往來效張志
和陸魯望之樂孰知一試遽止耶詩務道情不為奇怪
語曰作室不固基而繡其棁節非吾所能有嘉㑹齋稿
若干卷藏于家欽佩嘗曰昔韋中有瀟散閒曠之趣者
僅一攝泉今亡矣吾黨哀可知已初配汪氏繼賈氏生
子男一即榖初授戶部主事旋改禮部女一適福建布
政司經歴王君經之子延祚孫男四曰恒吉元吉貞吉
逢吉貞吉三嵗而夭銘曰唯仕匪易隱也亦難不亢不

隨居道之間有翹者男載振其翰泉室其永安

　　明故鄉貢進士張唯忠墓誌銘

　　張君唯忠諱翊本姑蘇長洲人也洪武初易置海内編
戸徙其先世於上元遂爲京師人君以上四世皆善人
不顯父諱晟倜儻有風誼嘗憤憤思大其家謂儒者取
青紫在詩書非真天人也吾老矣責在兒輩乃大購古
書藏於家君性沈逺知父志力脩學業能讀厯代史記
及國朝典故居常非定省及父召不逾戸限或出過市

里人不識為張氏子也家本在市凡俚語玩劇一切不
通曉毎對客自尋奥義謾不知客語云何唯唯而已人
多以為癡嘗從司勲陳宗之受尚書宏治甲子以應天
儒學弟子員中鄉試再上禮部不偶其勤學在館如家
在舟如館不奪於可欲及家家人問京國事與所過城
邑皆不知也試事大理日取獄案勘詳輕重曰用世貴
知律否則腐學究耳其學雖天文地理星卜草木之書
無不渉獵非以干禄為也今年夏夢神語曰金公請作

調覺而愀然曰金秋氣也調與吊同音秋人將吊我耶
一日往别墅有自城中來者曰某坊火君曰吾里也恐
燬吾萬卷急馳馬歸馬羸多頓逺得疾竟以九月六日
卒生纔二十七年而已嘗補蘇伯修名臣事略缺遺纂
定元名臣言行録四卷又采宋史臨奠大臣之禮為一
編曰臨奠録示大臣宜厚也夫六籍道衰學者率汨意
於利禄自子夏髙弟且曰出見紛華盛麗而喜况下者
乎唯忠五嵗露芒頴太常陳公師召呼為徳美而不名

七嵗屬對過人十三知讀書二十二舉鄉進士世所嘗
言聰明者易流而君恂恂謹愿如此豈所謂篤信好學
者非邪惜乎未見其止也母周氏前母羅氏配鄭氏與
君居年久耳熟文義至能屬辭男曰鶴齡女曰淑賢皆
幼君疾革遺言屬執友陳魯南為狀十月某日將葬君
于建業鄉張家山之原其弟翺持狀来請銘銘曰顔氏
好學以夭終也噫兹有同志夭復同也噫豈曰斯道不
可宗也噫天乎天乎莫得而窮也噫


　　華亭何隱君墓誌銘

　　余前耕秦淮之陽聞華亭柘林有兩何生出曰良俊良
傳文詞爛然如晋二陸氏四方驚且豔之余曰柘林下
里安得生異材如此乎華亭人曰何氏故法家勝國末
有名某者判雷州國初其弟廣為御史有聲殿中歸徙
去上海餘子孫留華亭陶宅里傳四世曰復者贅柘林
李氏生泉以剛方見憚生二子長宗𦙍次宗本長君淵
塞善謀畫次君倜儻籌策有文理内外夾助騰起鄉邑

中為豪雄人然不獲遇合展拓才抱故敎二子以儒發
科非徒其資異也未幾兩生以文學優等拔貢入國子
監朝夕過從吾廬知其賢益審今年二月良俊衰絰來
見且乞銘其父墓余何能逆良俊實次君生而以為後
于兄按狀君諱嗣宗𦙍其字也兄弟相友愛初次君氣
軒舉意狹柘林莫肯居君曰自曽大夫徙此雖未有恢
廓世不墜義問兹土南負海北枕廣原種藝不憚水旱
且魚鹽可賈民俗椎魯易興事見功吾兄弟拮据其間

何患不大於是殖豐美田産多買奴僕芟辟灌莾廣其
水利無風雨寒暑身自臨視其下人人効功能生息遂
十倍于昔乃構堂宇立廟寢參準古禮脩喪葬嫁娶燕
聚問遺之儀自是華亭人稱柘林為仁里郡中賢豪及
隱淪之徒聞隱君兄弟名爭来内交賢者得合不賢者
多見卻謝亦不怨次君又好圖史小學諸家好事者亦
多游從時時具酒食相懽樂不倦咸為語曰人中磊砢
有二何又曰仲子英英標出長公好顧養貧乏逺近待

以舉火者凢若干室舉貸度不能償輒毁其券嘗督里
中賦里中人稱平見禮於郡公與縣大夫時輩莫敢敵
等年踰五十輙歎曰死生旦暮耳政使百年吾已過强
半矣安能偪窄自苦以需短漏乎於是寳儉守黙或終
日無一言自稱曰訥軒老人惟種樹養魚自怡而已郡
公延鄉飲及奉詔加力田冠服皆不就兄弟未嘗異財
見子孫既長乃曰木大則支水溢則别吾不忍子孫他
日有言乃營别室處良俊令良傅與其兄良佐居舊宅

比疾劇遺令良俊曰施徳自親廣愛唯衆善睦父母之
族及姑姊妹之家母虐僮僕此外賔里鄰敬長老不皎
皎先物吾目瞑矣良俊涕泣拜承敎越數日卒實嘉靖
乙未九月二十日享年七十有九配張氏不愧其儷生
三女其婿為費勉俞介禇悦初育翁氏甥賔為子先卒
良俊實母側室衛氏又育次君一女適顧應録孫男五
懋學懋才懋徳賔出𤣥白良俊出白繼良佐之後即其
家友睦可見已君以卒之年十二月二十八日葬于半

岡東祖塋之次逮今丁酉春三月朔始克銘之銘曰不
落落為奇居賤而身弗卑究其報視其兒墓前孔道何
逶迤後若干嵗石馬施

　　陳府君亨父孺人主氏合葬墓銘

　　府君諱䝉字亨父其先汴人徙呉為呉縣人以醫鳴自
從父太保公鎰從弟按察僎貴屹為望族曽祖佶祖濙
濙二子考𣙜妣張氏府君實生於伯校而為後於𣙜體
貌魁岸夷朗有大度少孤生業中落弱冠後即拮据振

起其家遭疾病訟獄與諸讒怨叢集撥捩排抵氣益安
裕里中長老人驚曰此陳氏巨棟既累資至萬金乃笑
曰吾分素薄安用厚藏以媒禍乎於是内脩仁讓外重
交結不復以積貯爲意布衣逶迤退然若儒生然好義
重諾翩翩國士之風也没之日其從弟文藝狀其行曰
申嚴家廟祀規特建太保公祠刻其遺文飾閨門修先
墓皆傾囷為族人倡沈毅善謀凡賢豪貴游樂與談議
守宰見之必禮至去爲公卿猶問遺不絶嘗監脩郡縣

學并建金鄉侯祠如營居室用闕輒自繼之不言于官
以故學士歌焉鑿鑿皆實録也俗敝無賢不肖皆有號
殊厭人府君種梅别墅亦自稱曰梅南主人呉及四方
人則樂稱曰梅南梅南不舉其字即知為衆所好矣素
敬鬼神嵗己丑往祠武當山病歸十日卒若府君可謂
善人矣乃死于祀將謂鬼神何哉孺人姓王氏同邑望
族性嚴肅内政皜皜賔祭之奉不煩府君無不脩潔先
府君三年卒府君生于成化庚寅六月十四日以嘉靖

己丑四月九日卒享年六十孺人生于某年某月某日
以某年某月某日卒享年若干子男一曰鰲温良可繼
府君末嵗復得一男命名曰垹曰鰲未有子善育之旋
夭女一適錢帛孫女三長適劉琯次受王科子有齡聘
鰲今生男一曰實為府君冡孫初鰲於己丑十二月二
十有二日葬府君于呉山上金村新阡即屬余以志銘
乃余憂病相仍今五年矣始克成諾所恃府君知心必
不怏怏泉下也銘曰脩於獨聞於國宜於人惎於神維

茲𤣥宅以永安乎二德

　　樂稼火君國用墓誌銘

　　火君諱城字國用揚州人倜儻有氣度家饒於財能逡
廵謙約以下儒生諸儒生多與厚善故太子中允景伯
時自窮時相交知數向余稱其為人余以伯時方貴盛
游者固自厚不甚入心比伯時卒遺孤孑孑門戸衰落
曩時親眤人多不相往来獨火君顧念益篤時時遣人
過江問遺踰於生時伯時有遺文數十巻火君出百金

梓行之曰吾不忍故人精華遂殞于地此庶幾貴賤死
生無替交態者乎余與尚寳卿吕仲木叙景文頗著其
事意傾愛之乃嘉靖辛夘九月七日火君卒其孤鈞卜
葬于甲午某月某日乃奉戸部右侍郎葉公狀乞銘于
余按狀君先世本朔北貴族勝國時南徙其支系居里
皆莫詳入國朝髙祖諱某有翊從功始授揚州衛左千
戸所副千戶傳至父晟髙才能官晩進指揮僉事母張
氏封宜人有三男子君為仲少無童心長而豐顱重頷

儀觀凝整沈機善慮其父官政與諸族人外内事多咨
决人所難措畫能數言盡其肯綮由是名騰起徹大都
凡尊貴人及豪賢士皆樂過從談議早賈鹺益富視鹺
賈華侈慮不足善後乃買湖田若干頃躬蔍蓘穫刈之
事如農夫勤自稱曰樂稼或問曰君樂乃為稼抑稼而
樂邪則笑荅曰吾勤斯穫斯妻孥食於斯子孫業於斯
不知其他遂大書足矣二字掲于堂示無他慕性損儉
箧無華衣庖無兼肉酒不甘味居不飾采嘗輸粟膺冠

服矣非公謁不施于身唯治親喪葬務周于禮敎子延
師友則嵗費百金不愛人咸服其豐儉有度也又能憂
人之憂急人之急族黨婚喪不能給輒補其乏嘗恨無
位惠窮困值江淮疫癘乃合良藥施諸病者全活甚衆
其仁心緒見類如此距生成化乙丑十月十有五日享
年六十有五配饒氏繼張氏林氏劉氏黄氏鄔于孫側
室也男子三長鉞先卒娶葉氏次即鈞府學生能力學
待問娶黄氏次鎡聘張氏女三婿太學生陳銓及喬堅

沈俸孫男一小字重陽保孫女三俱幼墓在城西雙墩
之原銘曰履盈若虚提提其居家步用舒友也崇義乃
敦既世薄俗是厲彼峩者墩有閟其墳昌于後昆

　　明故隱翁姚用恒墓誌銘

　　姚氏金陵著姓先世本仁和人明興以閭右遷實京師
始爲上元人初文玉有弟文俊最良二兄卒身獨當戶
家累萬金恒自御布素好施賑人以匱急赴告多寡無
不應以故義聲洋溢都人號曰三老士大夫稱曰樸庵

處士年殆百嵗始殁文敏生宗啓以子源貴贈南京中
軍都督府經厯隱翁實其次子名淇字用恒少孤奉母
汪氏孀居克篤孝愛十嵗治尚書十二能文最為樸庵
君所器愛擇同里周彦清女娶之與之對室居朝夕規
誨三嵗不聞夫婦步語聲益知其謹厚乃傳家政令與
其子宗旻共治之翁持鉅貲商江淮間出納明慎内外
歸心凢家婚喪悉準禮法不殉時好克勤儉廣恩義無
改樸庵之風嘗植竹於庭自稱侣竹翁曰性直心虚我

庶無愧耳太僕王欽佩稱其有士行司業景伯時謂為
姚氏白眉邦人以為確論應天尹黄巖王公正人也特
賔之鄉飲年八十有七能于燭下作小楷筆意清勁寢
疾彌留言語不亂臨終喻子孫扶掖沐浴易服而逝盖
嘉靖已丑九月二十八日即隱翁所養若此以考見樸
庵家範之遺姚氏之興夫豈偶然乎哉子男二長桂周
出次楫側室汪氏出今為樸庵孫用深後孫男四曰勲
曰煥曰燧曰㸃並頴秀而煥早卒孫女三長適府學生

羅楠今寡次適徐敔譚翀皆太學生有文譽曽孫男一
曰應夀女一尚幼皆桂所生楫孫男二皆幼將以是年
十二月十四日葬翁於安徳鄉岔山祖塋之次桂持戶
部員外郎楊君諫狀来丏余銘乃銘曰姚之先興以義
維良孫紹其世昭祖徳綏福履祔𤣥堂永安只

　　姚子東墓誌銘

　　子東吾江東茂族也江東沿呉晋流風舊多國士其衰
則殖富作雄傲睨賢徳為四方耻乃若子東娟秀特出

異夫人人子東冲而章廣而能下親賢樂善惄如飢渇
八舉弗第礪業彌堅初居應天學一鄉之名士樂與為
友既入太學天下之名士交履其門喜賦近詩意興閒
逺作字務師古人不好服玩獨愛藏法書名畫客至鑒
玩移日意豁如也嘗見鳳凰臺東有老栝蒼欝可亭遂
購得其地作候鳳堂因號曰栝原居士今年夏忽自歌
曰髙臺峩兮蔓草生鳳凰不来兮栝且傾四月三十日
遂以病卒鄉閭涕泣無間貴賤將以十月三日葬于岔

山祖墓弟軫持文學管子山狀乞銘于余子東厚余者
今弗作矣銘惡忍辭按狀子東姓姚氏諱奎其先浙之
仁和人父蘭母尤氏生子東於成化戊戌十一月十日
孝友仁惠動則形見服父喪致其哀也勤母養致其悦
也友愛弟不私其躬也撫孤甥不私其家也善先友後
忠所親也施及流人溥其徳也孔子所謂富而好禮非
斯人也乎配陳氏有婦道無子側室髙生一女子東卒
之夕亦死今且孕人皆曰尚有天道且子東有言曰使

吾弟嗣吾終不嗣何病乎君子謂其厚銘曰慶源繩繩
於爾振乎生也或嗇遺爾娠乎毋謂天逺視其人乎

　　洞庭友樸陸君墓誌銘

　　陸君之先本江陵侯遜之苗裔子孫散處三呉代有顯
榮其嘉遯者乃居洞庭山中元季有諱泰五者軒舉不
群意隘山澤乃挈家往客淮西富雄中原值亂復還于
山樹業如故五傳至伯良為友樸君父亦負四方之志
當路議廣江南馬政發憤上書極論弗便之狀事竟獲

寢衆歸其力生友樸君體幹魁梧性度淵厚以醇謹著
尤脩孝弟之行伯兄均顯蚤亡君懼傷父母心服勞承
懽就養曲備䕶二女殆如已出父母忘失長子豐財而
力義多智而守雌不峻獨行不府衆怨宏治間秦晋大
饑願輸粟往賑授承事郎嘆曰損益盈虚天道也出有
濟乏國章也顧煩君上榮我乎乃遣子豸補郡學弟子
員冀效世用久之弗第遣入太學曰吾豈固為門庭圖
將昭祖德以酬國恩非仕無階耳暮傳家政獨與耆舊

大夫觴奕為樂稱其山棲也嘉靖癸未六月九日寢疾
卒將以乙酉某月某日葬于蔣塢先墓之次豸乃乞鄉
進士嚴君瀾脩狀屬姜生節来南都謁余請銘其墓按
狀君諱奎字均昂友樸其别號也生于永樂癸亥享年
八十一配王氏慈順夀康範諸其家子男二長即豸次
彖女四其婿曰朱繼珵葉瓏張節葉性孫男四曰元臣
元爵元兆元士孫女三銘曰有貽者先嬗乎爾延有承
者後脗乎爾遘隆隆蔣塢亦孔厚後百斯年作崇阜


　　金處士墓誌銘

　　處士諱純字尚德其先姑蘇呉縣人國初易置海内曽
祖某𨽻籍錦衣遂為金陵人處士坦夷諒直能委心任
物凡世俗隂詭矯飾之事一切剗去之不留於中能與
人交故終身無怨敵嘗曰呉俗浮故京俗夸皆吾土也
生而沿之如草木焉服其土奚取于吾人其刻厲如此
商于青齊燕趙呉楚甌粤之間青齊燕趙呉楚甌粤之
人日與之為市不見其爭及其久也為之主者忘其客

爲之僕者忘其富家居客至輒止飲不厚供具值興盡
客或欲去不強爲悦也善成人之謀紓人之急客有賴
處士脱於難者懷百金為謝廼正色揮曰非純之心室
中潜盜出有皦日盖天性固然也有三丈夫子仲子輿
服家政伯子軒季子&KR0008;治周易與璘同師志廣業精咸
負逺大具雖伏未仕鄉人望處士之閭固己隆然矣論
為善之報必曰曷視諸金君薄其身而厚其子彼隂詭
矯飾者往往夭絶至其子孫或什伯不相逮又焉所用

乎正德三年十一月十九日處士卒將以是年十二月
某日葬于鳳西鄉孔家山之原軒等持吉水知縣凌君
雲翰狀乞璘為墓銘銘曰莫非土也兹原維處士之藏
以德而名以貴而封處士將茲原之光伊誰兆之允成
其臧

　　明故周君用謐墓誌銘

　　君諱寧用謐其字也其先廬陵人自大父子昌始籍上
元居南都父端母劉氏家素饒君生而早孤能强立不

墜節縮冗費杜止華習非衣食之物不以入其家視里
中游閒子弟避之唯恐不逺治家甚嚴諸子居常侍食
未嘗命之坐諸女未有家者不得踰壺限嘗敎之曰家
政猶國也非勤弗獲非儉弗聚非嚴弗齊三者闕一焉
家其替乎於是授諸子生業俾各事事乃買良田自耕
寄情樹藝之樂作靜室扁曰隱齋志息喧也今年嘉靖
甲申五月一日以疾卒距生成化乙酉十二月初八日
春秋六十配沈氏克相内理生男子三孟曰溥娶胡氏

仲曰洋娶蔡氏季曰濟娶朱氏女子三適郭樞張濟顧
&KR0008;&KR0008;余兄子也初伯兄擇婦語媒嫗曰吾家近市不習
爲農少子弱弗克攻苦為士將令學賈婦翁得良賈乃
可依嫗曰上河周翁謹恪能敎家宜托郎君於是周之
季女歸於顧溥等將卜月日葬君于鳳西鄉孫家山之
原持鄉進士沈君觀狀乞銘于余乃銘之曰躬嗃嗃正
厥儀居末業家政施後而良奕且垂閟幽宅安于斯

　　故太子太保兵部尚書王公夫人田氏墓誌銘


　　夫人姓田氏諱某金陵人贈太子太保兵部尚書竹堂
王公敞之妻處士仲實君之女也生有貴狀處士君慎
擇宜歸聞太保公才譽遂嬪于王氏婦德茂著璘舉進
士時太保公方為兵科都給事中厥後累遷至太子太
保兵部尚書璘以里閈後進獲游門下公融朗樂易交
友務盡厚凡鄉之貴賤人至京必召與飲殽醴豐㫖僮
僕侍奉謹恪門内秩秩大不類尊貴家聲勢太保公語
人曰吾畢力於官政凡此皆夫人相我也及謝政屏居

嵗時伏臘為酒饌以召親戚知舊相與娯樂視仕宦時
無替太保公又語人曰吾倦勤於人事凡此皆夫人樂
我也是以人咸知夫人之賢太保公殁且葬殆十有八
年矣為嘉靖壬辰十月十一日夫人卒仲子仝將次年
三月十七日啓窆合葬来乞璘銘乃又讀吾友荆州太
守姚君原學狀云夫人孝謹慈惠善處盛衰之際初太
保公以從子䕃補國子生當官盛時即乞骸骨二事並
髙行夫人勸成之力居多若然則校義取舎明決不吝

豈不毅然如奇男子哉長子㑹夫人出䕃錦衣衛百戸
先卒次仝幷二女側出二女之壻曰劉芳白雲孫鎮聘
贈光禄少卿蔣公孫女孫女三長適吕應登餘尚幼墓
在上元縣東山之原銘曰維盈若虚善偕行嗚呼柔順
德乃成𤣥室共藏其永寧

　　王太安人呉氏墓誌銘

　　嘉靖甲申呉楚大疫人多死者乃若吾友王欽佩氏横
罹其厄初三月内君張卒欽佩哭之哀乃病太安人憂

甚遂亦病四月二日竟卒欽佩曰天乎奚生扣地求絶
者三舁卧棺下蓬跣嗚嗚吊者莫不哭吾執友二三子
奪遷之室日進勺粥數月而痞見醫曰疾名伏梁鬱其
甚矣夫踰年竟槁死嘗屬余曰子必銘吾母之墓璘悉
母德而哀君之孝曷敢辭諸他人志曰太安人呉姓以
欽佩貴封其先山後人胡元時大顯貴入國朝祖諱良
(缺)　武功拜五軍大都督父政母馮氏生太安人於(缺)
　夙備四德能讀孝經列女傳諸書不輕許嫁既笄乃

歸竦齋公公方嚴難事太安人内不見惰容外不聞言
聲獨見賔禮事楊大姑以孝承徐夫人以恭接諸媵娣
以惠凡壼政内議聽制明截屹然為家主公以給事中
言事謫普安判官太安人從行跋涉艱瘁恒有嘉容盖
知有榮於逺竄者生欽佩頴異敎育成就毎取陶孟故
事為則好瞽誦小説使家人女婦聞賢孝之槩嘗論魯
義姑事曰婦人内夫家後子而急姪禮與誰哉義者䖍
於奉佛薰供必親竦齋公有疾輒灼肱請禱公没而值

忌辰亦然凢灼百餘瘢太安人性多畏日恒兢兢老彌
甚故欽佩乞歸以侍然卒没于憂也母子慈孝之際何
其哀哉太安人春秋七十有五子一即欽佩舉進士以
脩正表見當世厯官河南提學按察副使請養太安人
既没擢南京太僕少卿踰年亦卒自有志公二女咸母
太安人長適湖廣叅議方公子宏綱次適都察院右副
都御史劉麟孫男一曰逢元女三長適南京刑部右侍
郎張公子恕次適南京戸部員外郎李君子芹次適徐

應坤逢元將以丙戌二月二十九日啓竦齋公之窆合
葬於祖堂山之原璘乃銘曰夫君乎履忠暨厥子乎孝
且恭猗夫人乎允承其中宜萬年乎息幽宫

　　顧孺人墓誌銘

　　顧孺人者史處士之妻御史良佐之母也生而貞慧長
而恭黙習事通道不煩姆訓其所聞於人人悉不類常
婦女爲也純皇初詔舉天下經明行修之士有司奏處
士名行應舉下郡吏趣上道處士少孤獨養老母行止

且弗決孺人曰夫何疑哉夫何疑哉人盡臣也子實無
二顧養而廢仕其誰曰無君子曷辭焉處士遂辭不就
既而嘆曰甚矣疑之生禍也微子言吾幾失進退之衷
哉後良佐拜監察御史今天子踐祚之二年以言事忤
㫖遣錦衣使者械繫入京師城中竦然良佐辭就執告
以無恐孺人曰是非義也死生命也視義以行視命以
終事莫不然矧于君臣汝今盖吾君之臣矣吾弗克汝
愛又何恐之有獄成奏御天子赦為齊民歸拜孺人孺

人廼泣曰德薄寵厚謂之不祥吾不意汝之來矣荷聖
慈活汝使更為母子惠莫大焉退修汝德毋怏怏以益
過嗚乎婦人孰不欲貴其夫孺人稱孝焉弗有其利也
孰不戚其子之禍且失位孺人稱德義焉弗有其害也
古稱老萊子之婦范滂之母善為婦為母若孺人者近
之矣今年秋以疾終于常州次舎良佐舁柩歸屬璘作
狀乞考功王欽佩銘欽佩疾復以屬璘其何能辭孺人
年八十生為宣德已酉十一月十有五日卒為正德戊

辰八月初四日子男三為良輔良佐良弼子婦三爲郭
氏李氏龎氏女一壻為朱氏子綱孫男二爲崇簡崇古
葬之地為鳳西鄉向山之原葬之日為十一月日處士
諱瑋字元昭號緝熈道人銘曰柔也婦剛也男孺人之
行也吁其難

　　徐母湯孺人墓誌銘

　　湯孺人者雪樵徐處士某之妻也初吾友太僕少卿王
欽佩有愛女願擇善人為婚聞處士賢且孺人内則整

整遂以女歸其仲子應坤應坤果端恪有行因事余爲
父執余家亦與其兄弟相婚姻知其家世為悉今孺人
卒且葬應坤以墓銘請夫安得辭孺人本金陵望族父
貴母沈氏生而静婉早知孝敬既配處士事舅姑如其
父母生事死祭必盡婦宜柔巽勤恭克主家政條其所
成若謹儲備以裕用脩儀節以立範周乏絶以廣仁戒
華腆以慎禮皆女婦之令德自是處士家聲大張而徐
氏益重於國多孺人助也及處士膺末疾適㑹炎月湯

藥扇浴偹効勞苦及其殁也慟絶至再喪盡其禮忌盡
其哀中誠所發匪干外譽每訓二子曰謙損接物寡怨
之道也凡爾臧獲宜子視之處士先娶禇氏早卒未有
主比處士終喪乃命應坤並設主於祠曰豈以我故而
令若父亡禮邪且示吾隘也其眀大義類如此長子應
乾先卒次即應坤女二長適張憲次適梁鏊亦先卒孫
女二長適孫鉞次適羽林右衛指揮伍永昌俱應乾生
孫男一曰某則應坤所嗣再從兄斆季子也生于天順

戊寅十月二十九日卒于嘉靖庚寅十月二十三日夀
七十有三將以辛夘某月某日葬安德鄉石湖西村以
合于處士之封乃為銘曰爰古家國興以婦吁嗟徐宗
有湯母石湖之封並邱首億萬斯年宛相守

　　劉介婦喬氏墓誌銘

　　東橋子耕於國門之東郊有孺生褒衣逡廵欵衡門訝
之山澤間安得斯人視其削則大司馬紫巖劉公仲子
承㤙固貴介也而循雅乃若此既見出狀以其妻喬氏

墓銘請妻又故太宰白巖喬公從子於璘皆有世誼遂
不獲辭次且數月劉生歸晉舉鄉試第二人復以書至
曰今日之倖固我世徳之庇吾妻實亦有相之力也歸
土有日願卒慰諸幽乃按狀志曰婦名松樂平人曽祖
毅工部侍郎祖鳳兵部郎中俱贈少保吏部尚書父宗
光禄寺卿太宰公兄也劉喬俱太原世族姑夫人某與
其母淑人黄居亰師通家往来厚時婦方八九嵗見其
温淑寡言舉動異常女愛之喬亦愛生頴秀遂為婚姻

未㡬光禄公卒無子婦喪之哀毁事母盡孝母忘未亡
比當歸劉沾沾不能出時太宰已致仕家居乃拜懇曰
吾母老無依唯叔父是賴泣數行下既為婦敬順莊睦
末嘗見疾言遽色資裝雖有金綺非嵗時見舅姑不服
姑在南都念長子及三女不在側意恒怏怏輒抱幼孫
嬉戲于前以相慰樂有疾調膳嘗藥衣不解帯姑視之
儼然一孝女也生常夜讀則執女紅相伴稍倦即以廢
學為諷生以茂才選入河汾書院講學即勸之行曰逺

去庭闈樂明公造就幸甚願毋内顧專精道業為世名
儒豈不偉乎毎生與諸生講㑹則親執中饋以厚館穀
雖中夜必兀坐中閨待之曰子能夜以繼日吾忍安席
及生鄉試下第耻見之乃迎慰曰士知積學耳遇不遇
有時顧乃鬱鬱自損邪其明達有辯多類此生兒甫能
言即口授小詩動以安詳恭敬為訓少縱即訶之不徒
爲慈也甲午正月舉一女忽疾作暴卒實二月一日無
何女亦没得年二十有三而已子名珙嗚呼劉氏之婦

何懿徳夙成如此哉良由世家詩書之澤入耳薰心以
成其習非獨天性然也今考其行事於姑為崔孝婦於
夫為樂羊之妻天假以年使壯且老則敎子範後雖陶
孟非難幾耳既生之復奪之天意胡可原邪墓在某地
即劉氏制域之次銘曰𤣥黄由漸匪天則然瓊玖易折
匪躬斯孽既大其偶有昌在後赫赫方来于彼泉臺

　　雷州知府易君妻王崔二安人墓誌銘

　　嘉靖乙酉冬後齋先生歸自雷州甫二旬而崔安人卒

先生哭之慟曰天喪内君吾奚以家乃拜執友南昌守
羅君質甫爲狀叙其德懿拜璘銘諸墓石且曰先妻王
安人葬亦未有志子其併紀之璘與先生居比舎悉二
安人其何辭志曰王安人諱淑方里中王隱翁女莊嚴
沈簡不妄言笑年二十歸先生家方困誦讀刺繡嘗共
一燭率至夜分不寐營辦姑養捃摭家累力任其難而
俾先生專志於學及膺戊午鄉薦三上禮部不第家益
索安人持之愈力且慮先生無子慨脱簮珥聘一妾其

事嘖嘖在人口宏治乙丑八月五日以疾卒崔安人諱
慧英守禦浦口鷹揚衛指揮崔公鈺女生七月而孤少
有秀質母儲難其配故以繼室先生歸二年先生登戊
辰進士厯官中外殆今服金紫可鼎食矣安人素衣疏
食以儉率家若不出紈綺族先生初慮雷州逺難往安
人曰逺獨非郡乎唯貧乃明夫子之操及被搆致政安
人曰歸與歸與夫子之命也人乎何尤初王安人有長
女適南京通政夏公崇文子宏濟後還湘隂側室關氏

生子一曰同女一安人懷逺撫近一如已出敎同讀父
書為聘婦姚氏比病彌留曰同兒長矣速娶婦来承我
宗祀及見新婦拜牀下環珮鏗然曰吾瞑矣夫明日遂
卒盖十二月十三日也嗚呼二安人之歸先生王一十
七年崔二十年終姑之養成夫之宦舉不可以云促也
勤而居貧儉而履貴錚錚然操賢媛之節以聞諸鄉閭
亦何負於斯世乎安人之號俱以後齋刑部主事初考
拜命葬同窆在某鄉之原後齋姓易氏名蓁字士美本

吉安人今籍居南京璘忝通家故舉其號稱先生云銘
曰愒兮懟兮不可以處匱僄兮憑兮不可以處盈二媛
迭脩兮厥家用成幽魄並栖兮𤣥壤其寧

　　贈承德郎南京刑部浙江司主事野全謝先生同
繼室贈安人湯氏合葬墓誌銘

　　國朝詩至成化宏治間再變維時少師西涯李公主清
婉尚才情吏部郎中定山莊公主渾雄徴君白沙陳公
主沈雅並尚理致名各震海内吾金陵有二才子曰謝

氏子象徐氏子仁凌踔詞苑陶冶其模廓謝得其雄徐
得其婉名亦不細初謝公八嵗善詩客命賦暮秋援筆
立就至紫塞風寒鴈叫霜客驚歎呼爲奇童稍長從工
部郎中呉公元玉學見其詩曰深林下馬蒼苔滑野寺
入門秋爽多擊節鑒賞謂雖長宿不易逮自是日就深
博吏部侍郎柴墟儲公静夫為南考功作檀園詩社引
與諸文士聨句往往出奇絶衆器局儁朗才情綺麗負
氣自好不與俗伍與達人髙士論古今商文藝據案髙

談如倒囊櫝或酒酣引紙命辭常屈一座兄弟四人各
善詩畫風流清邁時擬謝庭諸郎公侯貴人往候與之
分庭抗禮藐不加意毎應舉率用古文字作經義累十
舉不第乃擲筆於地曰吾本不樂為此奈何效老驥跼
蹐車下邪且鵷鸞其儀者立朝鹿豕其性者居野吾乃
今知既往之誤也退耕國門之南自號野全子鄉人稱
曰野全先生又以其美鬚髯行九稱曰髯九翁所著有
采毫録東村稿西游錄在客稿日得録廣陵雜錄湘中

漫錄總若干巻臨終囑其子少南曰爾能貴我乃圖志
吾墓弗能毋以士題墓門吾所厭也既葬若干嵗少南
乃舉進士任南京刑部浙江司主事遇詔恩贈公如其
官以文行茂異尋召入朝改監察御史今年妻亡乞假
護子還得拜墓下屬進士陳君鳳具狀幷載母氏湯安
人懿行請余合銘之嗚呼先生魁岸磊落茍得勢發所
停蓄振起頽政轉移卑俗譬若舉羽顧今齎志長逝而
使吾徒永歎于梁木今且忍銘之哉且忍不銘之哉叙

曰公姓謝氏初名璿字文卿一字子象夢神授其名曰
承舉遂行焉先世贛人國初徙金陵後從文皇駕遷于
京三世烈考諱芳仕終永州知府致仕歸南京始籍上
元妣張氏封宜人公生于天順辛巳十月二十有八日
卒于嘉靖甲申三月十有七日春秋六十有四安人湯
氏厥考文玹東甌王四世孫公初娶李氏禮部郎中秉
中女繼娶貫氏錦衣衛貫指揮女再繼安人生于成化
丙戌四月十有一日卒于正德庚辰九月六日春秋五

十有五卒後受今贈生有令資精女工備婦德為謝氏
壼内法詳見任子仲脩志語中墓在江寧堈墓村前二
安人皆葬祖墓壙内公改卜今阡唯安人祔焉子一即
少南女一適府學生劉階孫男二長曰懋坤次懋垣孫
女四其二已納聘乃光禄卿王公以旂太學生徐君敔
之子二尚幼葬于乙酉十二月四日至乙未十二月二
十五日始克埋銘石也銘曰昊天弗雲龍伏為蛇矯矯
揚采其光滿家生子于飛澤彌四宇雄雌偕藏永安泉

戶
















　　息園存稿文巻五

