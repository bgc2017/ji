







　　欽定四庫全書

　　山中集巻一

　　明　顧璘　撰

　　閒適詩共一百七首

　　初至山中

　　楊子疲執㦸龎公息巖阿所志既匪同仕隠乃殊科蹇
余究墳素弱冠挂賢羅一往四十年功鮮憂患多朅來
返初服城郭困經過睠兹空山曲閴寂患微痾喬松周

四厓嘉穀被前坡鳴禽戲叢篠遊魚泳清波塵氛一以
逺形神稍相和况有舊田廬偃仰可婆娑疏食茍無恙
永言憩烟蘿

　　新理松塢草堂

　　家世本呉趨明代徙東楚服勤傳素業展轉力田畆逮
余薄劣資懷筆干斗釜鷃翼希鵬圗搶榆唯自苦眇哉
竹帛心仰負三聖主解龜返田園荒涼舊茅宇羸軀倦
城邑衰志慕林藪伐木理摧棟荷杵築環堵茍完棲故

書所重守先墓巖崿倐生姿卉木咸就序流雲暢疎襟
清風待揮麈但恐尼父譏垂老學農圃

　　松塢草堂新成雜興十二首

　　空山卜築敢辭煩城郭逢迎太近喧老病移家唯藥物
野人乗興自丘樊頻來白鶴如求友舊種青松巧護垣
已辦鹿車供出入竹林多類辟疆園

　　野日遲遲陰更晴山人睡起絮袍輕松梢宿露因風墮
草際浮雲傍水生一壑無多堪獨往百年强半復何營

神仙服食長相誤不及清尊對客傾

　　山畔堂成祇自憐憑髙送目慰餘年江橫木末風㠶轉
寺隠峯西午磬傳野興夤縁雙短屐齋居顛倒一青氊
嘉賔莫為憂岑寂澗溜園禽盡管絃

　　何代新亭動客悲皇都髙拱控華夷梁陳割據今誰數
王謝風流空爾為王氣接連天北極江流襟帶海東涯
平岡極目烟霄迥鴻鵠㝠㝠信所之(地近古新亭)

　　投簮本意弄斑衣痛哭郊原萬事非𤣥壤遺封空石馬

白頭殘喘尚荆扉乾坤有恨身同盡五十無聞願已違
細雨山前新草長寸心何以報春暉(堂在先墓側)

　　牛峯東南髙觸天大石小石西蒼然疎簾對隠烏皮几
濁酒閒吟白雪篇六代英雄埋野草一川花柳媚江烟
無端人世升沈事莫近山翁醉舞邊

　　衰年多病自宜休避地棲巖事事幽風檻落花催釀酒
雨窻啼鳥喚梳頭柴桑剰著陶元亮款段何孤馬少游
野衲村翁俱接近茗盃香篆足淹留


　　萬峯雲氣入髙齋谷口㝠㝠細雨來實喜芳春能潤物
虚疑殘臘早聞雷誰家健犢臨田出無數寒鴉繞樹哀
已約新晴扶杖去東風留綻野塘梅

　　茅廬寂寂倚雙峯懶散無心擬卧龍階下水流分細澗
簷前雲宿擁髙松何顒獨有談襌癖阮籍偏於作吏慵
早識人間行路惡肯因書劍悞明農

　　郭外新移野老家舊書猶載兩牛車樽空北海虚耽酒
地薄東陵漫種𤓰小徑衝門分野竹短籬臨水透溪花

優㳺行樂元無盡落魄浮生詎有涯

　　五嶽殊方誰竟遊誅茅吾自愛吾丘林巒歴歴羅窻户
竹樹蕭蕭擁道周梁燕每驚春夢破野雲能伴醉鄉留
欲看明月生秋海指㸃東巖架石樓

　　手種桃花傍短牆老人殊自愛年芳風晴數蝶穿紅蘂
日出孤鶯囀綠楊薄飯時兼芝菌味春衣渾帶薜蘿香
前朝戴墅知何處芳草還生麋鹿塲(舊名戴墅村)

　　種柳


　　桓公居漢南覩樹感搖落而我瀕衰年甫植數枝弱來
者方無窮何必在身樂

　　移松

　　小松擢新莖春雨欣初移從今逮何日始見虬龍姿峩
峩棟梁具念此乃知奇

　　引澗

　　山澗雨新溢黃流浩縱橫晨興事疏引下滙方池清物
理各有因匪人曷由成


　　洗竹

　　林竹有佳色蔽翳空山阿一為伐榛莽遂露青瑤柯幽
懷寡相契落目聊行歌

　　落梅篇

　　金陵野老棲空山肺病養恬長閉關端居十日阻春雨
梅花零落溪山間老幹橫煙慘難訴殘英覆地嗟誰數
蜂黏香粉下蒼苔鳥啄璚瑤涴黃土城中看花長恨遲
來時池水含氷澌冷蕋猶封去年雪韶華未動新春枝

凖擬入山開病眼一日遶花千百轉釀酒期邀友朋至
揷籬苦避兒童剪丘壑蕭條還自愛榮華飄落那相待
始知春厭衰病人轉覺天厚雄豪輩君不見五侯七貴
開名園梅花當春如雪繁和風麗日依期至玉笛銀箏
對酒喧開時令鼓催青陽飛處仙娥㸃靚粧花將地主
相矜盛人助花神剰鬬狂物性隨人異哀樂我心與爾
甘寂寞且尋世外逍遙遊開落榮枯付㝠漠

　　夜雨


　　夜雨卧山齋山空百泉響飛嵐度虚櫺孤燈燰幽幌餘
花愁盡落細草忻初長春夢莽纒綿獨繞丘原上

　　晨起新霽

　　朝日出松際幽禽語窻間盥櫛事從緩行坐意彌閒方
沼水新綠曲欄苔舊斑林風㑹人意逺送孤雲還

　　復雨

　　新晴動方起復雨靜更嘉反關向幽室焚香誦楞伽白
日隠重雲青松坐羣鴉明晦齊一觀嗒爾何咨嗟


　　對雨

　　密密春林雨沈沈晝日雲陰陽隨氣序膏澤自吾君積
水鷗鳬下條風草木欣殘軀勝耒耜何敢廢耕耘

　　山迥雷聲近春深節氣殊江天雲霧濕林壑畫屏紆鳥
困投簷戸溪狂掠坐隅老夫不出戸無意問泥塗

　　春睡起何遲茆㕑濕未炊竹梢欹拂水花片舞過籬老
病消浮念迂疎冷舊知獨憐山郭雨能與靜相期

　　宗伯嚴公枉駕草堂惠詩因謝


　　寂寞山人宅能勞長者尋烹葵同薄飯刻竹動髙吟草
藉星辰履雲諧鸞鶴心寄言泉石畔曽見幾華簮

　　遣興和三弟舜玉

　　三月餘寒散緼袍夕陽行藥過東臯金花抱雨松枝重
紫籜穿雲竹笋髙逺躡烟霞逃世網細吟風月調朋曹
春來病骨殊輕健盡日登山未覺勞

　　幽居和徐禹亮

　　弱雲橫路颭逰絲春去山花不自知門巷草深𤣥鹿乳

池塘烟暝白鷗饑風鳴竹嶼寒瀟灑日照荷衣翠陸離
多病邇來人事減深巖髙卧復何為

　　苦瘍出息東郊田舍

　　東莊久不至偃蹇廢田作新桃堪繫馬舊樹已巢鵲兒
童詫相問黃犬吠頗惡自縁容鬢改敢怪爾輩錯吾生
知有涯塵鞅苦自縛每云遺冠裳乃復戀城郭瘡瘍非
我災相邀就林壑心源儵以靜口味日應薄循畦摘嘉
蔬披草采靈藥患去四體輕塵逺六根脫溪流日洗耳

保此長寂寞

　　明月入我帷照見牀頭書攬之起坐讀㝠心向黃虞君
王既神聖黎庶儼如愚禮樂少虚文法令頗寛舒民力
盡耕鑿暇乃事畋漁生無凍饑苦死也何羨餘浩蕩宇
宙間聚散任所如周公太多事六典過爬梳遂令斯鞅
輩展轉生蟲蛆燎原日以甚伊誰之過歟

　　幽居十二詠和魯南

　　煑茗


　　為有餘酲在還牽睡思繁汲泉敲石火先試小龍團

　　焚香

　　烟生沈水細火宿博山温鼻觀自相媚無勞矜返魂

　　洗硯

　　舊汙滌乃去新美凈乃留清清池水側與爾勤交修

　　檢書

　　眼迷四庫籍手倦三絶編願尋槖駝傳送此龍鍾年

　　掃徑


　　清心唯素月滿意祇蒼苔落葉時相妬那能不掃開

　　捲幔

　　每報庭花發煩余捲幔看東風先㑹意吹搭小闌干

　　移榻

　　花開前後圃月照東西簷總為憐花月移牀不自嫌

　　拭几

　　㳺塵彼何物暗我凈几光拂拭誠多勞憎愛各有常

　　養蒲


　　芳根惡浮塵纎葉愛澄露它生願化汝濯濯居凈土

　　灌花

　　衆芳植庭曲地潤花自饒物情茍相賴可憚抱甕勞

　　摘蔬

　　右丞齋露葵拾遺飯蒼葈朱門競肥穠野老獨宜此

　　種樹

　　種樹取柔條人言老難待所貴適目前胡為計身外

　　喜雨柬東隣陳叟


　　草閣平池細㸃分柴門雜樹亂聲聞㳺龍倒吸滄江水
舞鶴低翻紫阜雲田舍病來懷稔歲山瓶喜極判沈醺
莫欺老手扶犁怯荷䇿驅牛未讓君

　　復雨

　　松林雲氣拂人流茅屋雨聲鳴不休庭潦旋添鵝鴨喜
稻苗先慰鴈鴻謀疎簾寂靜宜書巻野壑蒼茫憶釣舟
寄語隣翁多釀酒放歌沈醉送清秋

　　作亭後丘之上名清曠系之短吟


　　蓬萊微茫不可求匡廬迢遰非易逰掌中佳景任攬擷
不如後圃登吾丘吾丘清曠招逺風謝客妙語遺山翁
古今樂事留宇内天地於我何終窮天印蒼蒼鍾陵紫
左右倒影山杯裏白鳥南穿楚岫雲片帆東落呉江水
盧鴻草堂何處開陶令柴車日往來花間築室搘丹竈
石底穿池立釣臺形勝隨心動生趣謳吟觸口皆成句
無官跡已混樵漁有家誓不關婚娶髙空鵰鶚橫秋目
近舍流鶯鳴夏木但願豐年秫米熟山翁爛醉死亦足


　　午日

　　五月五日在田舍城郭風光應自新燕女綵絲纒蝎尾
呉兒畫楫鬭龍鱗山中祇見榴無色病後初知艾有神
落日一杯桑柘底隣翁相對野情真

　　東郊田舍戲占

　　北望紫山橫紫烟南窺天印削青天柴門古木行荒徑
柳堰迴溪抱野田蕉葉舞牆凡幾處藤根縈石自何年
穿巢鳥鵲初將子落簇紅蠶已上綿行客賣茶微雨裏

農夫依餉古槐邊身抛歲月何須記地逺塵埃亦自憐
賣却異書多買犢收將狂性且逃禪申屠即樹成居屋
陶令逢人餽酒錢雲至剰添閒伴侶花開新得小嬋姢
眠驚鶴啄彈琴石坐愛魚吞洗墨泉四大有生皆夢幻
一真無累即清𤣥所希畏壘庚桑子莫羨丹陽葛稚川

　　憂旱二首

　　南國久無雨皇皇六月交池乾魚伏網林熱鳥移巢淬
魃臨祠廟迎龍就澗坳祇愁秋稼盡何以度衡茅


　　野人遺世慮水旱獨關渠垤鸛鳴何驗江龍飲亦虗田疇
堪一哭禱祀竟何如夜坐㸔星月臨風益歎歔

　　松塢答魯南對月見憶之作

　　良宵愛對空山月赤旱愁侵獨坐人江鸛不將時雨至
林烏還帶晩霞新家依百畝心同切地隔孤峯夢亦頻
野寺相隨又相别人間離合本無因

　　秋至亭上

　　關心唯碧樹豁目更蒼岑雨喜蜻蜓出秋驚蟋蟀吟狂

歌穿竹響瘦影照池深豈好逃城市喧囂自不禁

　　屏山田舍

　　小溪風露帶漁舲曲塢松杉接草亭夜久野雲橫樹白
秋髙山色過江青長親拙政知農事暫學清齋適性靈
獨笑呉中狂處士强將身比少微星

　　食菌

　　嵇康食石髓安期棗如𤓰虚無不可致想像生咨嗟深
谷隠松桂雨露抽靈芽名齊金光草品異仙掌茶采采

供晨飱色瑩味亦嘉金膏溢齒頰五内生雲霞腥腐一
以蕩神明發精華吾聞古靈僊餌芝乃升遐從兹謝厚
味服爾登雲車

　　中秋山中夜起玩月

　　中秋萬古月城闕玩每同今年展奇觀對此空山中圓
魄出東嶺海氣開洪濛長風掃浮翳清輝蕩遙空呉山
翠千㸃錯列指顧中澄江動虚影下徹黿鼉宮天地同
一色蒼茫浩無窮顧兔露其爪㝠㝠避髙鴻把酒發商

歌聲激河漢東古今一瞬息過客猶轉蓬而我寓宇内薨
薨侣微蟲生存不自樂溘死徒忡忡鷄鳴且莫寢坐遲
初陽紅

　　山夜

　　秋氣振庭枝山空響易悲草寒蛩語澁樹老鵲巢危古
道因書得衰顔賴酒持未忘蟬蛻念真笑虎頭癡

　　積雨

　　積雨蓬門客過稀野人吹火炙寒衣禾疇乳鴨鳴相亂

柳徑愁鴉坐不飛抱膝漫吟梁父曲勞心真厭漢陰機
清泉白石從吾好駟馬髙車悟昨非

　　秋思

　　露下風髙燕鴈斜秋光平落楚江涯霞綃墮樹飄楓葉
雪浪排溪漲葦花愛酒雖貧多釀黍避人無事逺移家
經旬積雨憐衰病斷絶門前問字車

　　野步

　　出郭病身健還山秋日長雲光漏疎木嵐翠集虚堂逺

害愁防虎全生擬牧羊那知巖壑外隨步有康莊

　　野興三首

　　花巖控牛嶺連峰碧嵯峨秀色亘千古我生能幾何行
㳺苦難屢築室枕其阿坐卧長對之所獲庶可多朝雲
結丹綺夕月流金波采之鍊真液永以蠲沈痾

　　落日滿秋野獨步登平丘山經夜來雨寒泉出溪流緬
懐古時人開荒廣良疇深山寡人力勞此千嵗謀去者
水長逝存者纎雲浮往來但瞬息百慮徒煎憂不如飲

美酒坐嘯空巖幽

　　蒼隼摩天飛黃鵠志千里秋空莽寥濶快爾南溟徙浮
雲東北生風雨颯然至六翮困霑濕吹之墮寒水南山
松桂陰西疇稻粱美萬事難預期不如早棲止

　　夜坐

　　白露中夜寒蟋蟀鳴牀下簌簌葛衣裳慘淡謝炎夏閨
人戒機杼田畯課塲稼睠此歲載陰蹇予日多暇朱顔
黯以蒼短髮不盈把商戰詎能肥蘧年未知化兀兀迷

陳編何以酬夙夜

　　隣叟見過

　　場雀驚且飛籬犬隔樹嘷開門見田父餉我攜濁醪寒
暄甫及席首陳入城勞繼云太廟災䇿免數大僚京兆
歲大比薦拔多英豪請君望泰階清平在崇朝聞言謝
田父野語胡大謬我袖恨不長無以掩君口進退國大
政柄在相與后揮霍如雲雷小民但奔走爾我服稼穡
所憂唯百畝出位而妄言它人恐相詬山㕑蒸藜熟與

君酌君酒明月生東山移牀就衰柳

　　幽懷二首

　　文章經緯業制作貴有程六籍出元聖道奥非華英自
從刪述來爾雅存西京馬遷綴古史筆力驅滄溟蘇李
起介胄詩辭靄和平今觀宇宙間日月垂天明小儒競
綺麗瑣屑如繁星吾衰志未泯願締諸賢盟揚雄强模
擬何啻蒼蠅聲

　　昌黎文章伯後代罕儔匹李杜雖云雄氣格差甲乙奈

何賦長篇退讓如自失想像巨刃揚魂魄生戰慄乃知
作者苦窮探極幽密譬對百戰塲動靜慎師律守正兼
設奇變化貴神出左車井陘謀淮陰幾見絀多畏乃勝
人名家有深術

　　散步

　　理生就田疇辭喧出閭里自歎乏髙風時歸念妻子棲
鴉迷夕嵐浮鴈唳寒水散步數羣峯日從天闕始

　　中秋對月和羅女文


　　髙秋明月滿天涼露坐風生薜荔裳蟋蟀近牀還獨語
蟾蜍離海已深藏人間忽敞清虚府地上平鋪雪霰光
笑玩素娥敲藥杵不勞銀漢問舟航

　　雨後漫興柬羅女文

　　春花落盡垂楊低竹林鳴鳩相應啼夜來久旱得微雨
門前細草青萋萋飲虹橋頭西日落橋下水光搖草閣
莫嫌野客杖藜來瀹茗攤書殊不惡

　　東野


　　天印山如天斵方秦淮水縈練帶長夜坐船頭看明月
垂虹斜掛幾飛梁

　　東山茅屋野人家謝傅薔薇春著花入市懶騎從事馬
開園時種故侯𤓰

　　新涼夜坐次彦明二首

　　獨鶴夜何事松頭棲復遷樹涼占老態禾熟受豐年細
竹枝枝裊明星箇箇懸年來知物化無意更求仙

　　殘暑金風改中宵白露寒秋期來朔鴈野服罷齊紈蛩

響喧陰壁螢光㸃石欄荷衰葉更起留伴蓼花看

　　八月四日熱

　　八月江南毒熱新火雲欝欝尚蒸人井梧葉落太傷早
庭户蚊喧難及晨不見金天流素月思霑玉露洗黃塵
重尋篋笥開紈扇始笑西風誤認真

　　許彦明過荒齋看菊

　　寂寂柴桑宅黃花但滿園相將秋意晩無奈曉霜繁珍
重殊方種艱危隔歲根玩來終澹泊莫向美人言


　　雪中承劉司馬許顧二司徒見過

　　北風吹雪擁籬根髙駕翩翩午扣門倒屣自憐庭户濕
圍爐同待酒瓶温江山積素看松翠閭井占年喜麥蕃
茆舍蕭條虚盛賞殷勤燒燭伴黃昏

　　憲府王公載卿命酒期過草堂阻雪不至奉簡一
首

　　不誦清詩三十年晩城佳㑹又虚傳書來送酒春生户
興盡迴舟雪滿天獨向瓊枝勞悵望非干霜簡絶攀緣

江梅近暖參差發還擬乗驄野水邊

　　和陳魯南遂初齋漫興

　　投老書千巻棲真屋數楹放形依鳥宿仰面看雲行雪
棹誰乗興風瓢莫弄聲歸來追往事無味是浮名

　　除夕二首和女文魯南

　　時序驚心獨倚欄敝裘猶耐故年寒餳餻餉節鄉風舊
秫米逢秋酒債寛萱葉向陽鋪砌綠茶花衝雪透林丹
青山已結登臨約且喜籃輿老更安


　　條風中夜轉東方醉戀殘年更舉觴白髮空添壽者相
朱衣曽玷大夫行貪聞雪壠遺蝗隕愛見春林舊柳長
閭里髙人多典則追隨何忝鄭公鄉

　　除夕

　　桃茢驅儺畫蓽門椒花頌壽瀉芳樽生涯喜傍農夫老
社㑹慙登大父尊長有蠏螯持左手更添鶯舌弄前軒
天時代謝非吾事莫為増年意轉煩

　　和徐子仁除夕


　　蓬鬢休嗟老不堪餘生都已付沈酣身旋蛙井元無幾
歲歴龍飛又十三江草向人寒更綠塞鴻何事早辭南
年來結念投禪寂且喜維摩屢放叅

　　和舜玉春日偶題

　　小園泉石占清華竹塢松堂靜不譁懸薄護寒藏橘實
曲池㪺水灌蘭芽緇衣老衲時求飯紗帽幽人共煑茶
門外東風搖五柳居隣閒擬似陶家

　　和魯南元夜雪


　　雪飛元夜玉盈除燈射玻瓈燭影虚林借月華疑宿鳥
池添氷力困逰魚春愁正賴寒欺酒老眼空勞夜照書
火樹銀花交映地留歡休問五更初

　　雪夜觀燈和彦明二首

　　春夜邀賔景物宜雪華燈燄兩爭奇鶴翻玉羽迷僊駕
龍吐驪珠照酒池樂劇不辭金管譟坐寒頻喚畫屏移
祇緣郢曲髙難和豈是東君賞興疲

　　雪花凝素照虚臺薄暮誰披鶴氅來酒熟似邀燈節至

梅開應被笛聲催臨觴幸免當官累投轄慙非勸客才
莫笑田家無所獻火輪氷柱亦詩材

　　和魯南新春

　　白雪釀寒仍送臘紅燈窺暖巧偷春神君綵仗鞭牛早
逰女羅旛綴燕新泉石投交忘主客齒牙垂老厭酸辛
閒門舊友皆星散唯有陳雷晩更親

　　閒居四首

　　太湖之石紫崔嵬溪上茅齋對爾開指㸃庭心分泰華

依稀巖背宿風雷雙飛鵲鬬穿晴樹百轉䖝書印古苔
明月不知吾懶散夜深來照讀書臺

　　黃閣朱樓槩太清江山襟帶舊神京開園更擬閒居賦
近市非干大隠名聊養孤豚供菽水尚勞羣雀戀柴荆
薫爐藥竈真餘物合伴狂夫過此生

　　城郭秋陰襲苧袍林園稀到長蓬蒿蠨蛸傍樹生羅網
野鶴臨池惜羽毛年長漸驚朋輩少形枯真悔簿書勞
追歡未斷清尊酒左手猶堪擘蟹螯


　　種柳今春拂地垂黃鸝來挂最長絲髙城過水銜青嶂
古樹搖花照綠池猿鶴忘機堪結侣馬牛多病枉逢時
揚雄錯指𤣥經好覆瓿他年總莫知

　　答許彦明見夢二首

　　浪跡唯方外勞生總夢中逺公開凈社𤣥度有髙風塵
世閒難得禪機病易通所希情性合何必往來同

　　禪宫元寂靜况復雨連陰座有僧同飯門無客見臨妙
香團狹室逺磬落髙林誰信城中夢超然契此心


　　和陳太僕生辰二首璘與太僕及惕菴總憲公同
生時惕菴亡矣

　　天當流火生同日人羨乗車貴一時忍望列星悲傅說
愧顰衰貌對西施山中學道丹誰授花底聞歌酒莫辭
敢謂風雲隨變化願從泉石盡交期

　　秋來卧病懷山閣老去逢生怯酒尊拙政幸能追騎省
逺㳺初免怨王孫亭亭野鶴閒過砌寂寂雲峰對掩門
㸃檢交知還自惜白頭今見幾人存


　　雪中和王存約刑侍五首

　　杪歲呈三白農談喜及時麥傳全稔信松挺後凋枝海
凍愁龍伯沙寒泣鴈兒唯有袁安舍髙眠竟不知

　　積素明幽館為祥表盛時風迴先帶霰氣煖不封枝被
鶴無髙士懸鶉有凍兒君王憂四海多少自應知

　　天地雲同色江山皓一時梅狂花覆野柳困絮黏枝魚
蟄堅氷壑鴉迷返哺兒侯門炙朱火寒透不曽知

　　璚樓無盡地玉樹不移時地脉消氛祲園容發故枝裘

輕飛獵騎酒碧&KR1401;歌兒灞涘許情好惟應野客知

　　南國窮陰候東樓獨坐時興牽孤棹水情遶野梅枝愛
酒閒中聖慵書卧遣兒衰年疎懶意還賴故人知

　　春夜飲女文宅大醉翌日病眩負黃懷季之約詩
以識過

　　東橋老人田野客一生愛酒腸腹窄春來忽到羅含家
銀甕盈盈搖琥珀傾壺便飲不須勸連舉兕觥過累百
據案狂歌驚四隣但笑諸公太拘迫玉山欹仄夜方歸

不寐坐倚平泉石天明始覺中聖人眼光錯莫亂朱碧
地如車輪忽旋轉欲立還驚足盤躃黃公臨壚復召我
安得奮飛生羽翮乃思旨酒古有戒人生樂極終何益

　　元夜奉諸公飲瞻辰草堂

　　老去風情異少年元宵留客紙燈前清筵素月宜觴咏
繡陌香塵隔管絃火樹逺飄煙靄處星河斜挂雪晴天
更闌不醉休辭去回首歡娯易惘然

　　山庄即事和周子庚


　　十年無夢到東周坦腹髙眠杜若洲狂吐肺腸投甕盎
老持骸骨付菟裘當樓月上山回晝接畛風鳴麥弄秋
笑坐胡牀歌散調不須吹笛也風流

　　漫吟

　　萬事浮雲莫問天髮毛元解記流年春秋按節投花種
兒女分畦理芋田闢地多方求怪石買山初意為流泉
城闉自古稱佳麗獨笑先生野性偏

　　柴門


　　翠蓋平遮松栢林畫屏分映兩青岑坐收秔稻三秋色
行踏垂楊一徑陰雨突烟沈人卧穩風簾花落燕巢深
幸無奇字藏書篋不惹輶軒使者尋

　　九日亭上獨酌六弟送盤飱至有懷

　　九日山亭獨舉杯盤飱逺送白衣來乾坤大夢堪髙枕
林壑衰年切孔懷近水脊令還自得傍厓黃菊未全開
茱茰且莫迎霜落後至還期揷帽回

　　九日喜何叔皮至山莊


　　山館際佳節川原秋氣澄白日照禾黍頗適幽居情曳
杖登髙丘停車延友生契濶良已展懽悰亦交傾濁酒
寫情愫三爵匪充盈古處道所貴澆漓安可徵風凄碧
草變露濕黃花榮感兹時物改朂爾没齒盟

　　夜觀陳鳴野畫草堂壁作歌謝之

　　草堂素壁燭影孤照君夜作山水圖墨華如雲生手底
髙聳山嶽卑江湖連林老樹根株古蛟龍盤拏撑爪股
顛厓忽挂飛蘿莖長繩繫日垂青㝠天台石梁宛在眼

武夷幔亭亦非逺桃源可覔秦人家竹林似近梁王苑
愛君胷次多崛奇靈區勝概任爾移荒村每恨少疊嶂
草堂特地生幽姿猿驚隱隱號清夜麋鹿依稀走階下
只恐城中好事知天明户外喧車馬我有窮愁愁不醒
感君遺我夫容城年年釀酒三千斛閉門獨醉雲中行

　　望雪懷陳鳴野二首

　　野雪清如許髙人不見留誰家金帳酒能及剡溪舟羣
木瑤華積千山素影流幽懷狂不定孤嘯一登樓


　　風急雪紛紛樓髙野望分霏霏過樹逺片片灑窻聞林
凍𤣥猿哭雲迷白鶴羣正思陶隱士漉酒共清醺

　　飲女文宅冒雪夜歸

　　醉後那知雪片稠瑤花千㸃集貂裘清吟乍别梁園宴
豪興能欺剡曲舟素羽風前迷鷺渚玉鱗雲外見龍樓
顛狂欲上城西閣坐玩寒江練影流

　　閏十二月三日蒸燠其夜迅雷大雨同魯南紀變
一首


　　季冬閏月忽暄燠驚見蚊&KR0008;當户飛自緣雷雨好解作
誰道陰陽難範圍四時呂覽有定令五事箕疇無少違
為檢金縢看故事分明人道應天機

　　元夜樓望

　　夜閣臨衢倚醉凭江南佳麗尚堪稱春光竟惜千門月
節序仍誇九市燈香霧橫街人似錦歌鐘何處酒如澠
長吟秉燭星橋曙猶記狂夫少日曽









　　山中集巻一

