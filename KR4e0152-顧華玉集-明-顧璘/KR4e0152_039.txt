







　　欽定四庫全書

　　息園存稿文巻四

　　明　顧璘　撰

　　記

　　瞻辰堂記

　　天以北辰為樞樞居其所而運大儀四時正焉百化流
焉故辰為中為極象大君也聖朝都燕居北上應辰極
四方戴為宸居余家南都實北向先驗封公名正寢曰

瞻辰不忘尊也公之言曰安天下者天子也三公以道
格心六卿以政賛治百司羣工各以其官修其職事一
人既正庶績咸熙斯天下樂其樂矣否則責在有位而
天下亦同其憂方今乾樞正萬方共矣此聖主任賢百
僚承徳之嘉應也吾儕野人征繇不及官政不闗安楝
固宇飲食衎若顧乃優㳺朝夕㒺惟所自無乃闇陋已
乎天清辰明𤣥夜方寂端服望拜歸我帝力復為之歌
曰紫極巍兮瑤光明萬姓歸心兮四海清我畊而食兮

夀且寧皇澤蕩蕩兮安能名於是諸孫受之教諸㑹歌
而肄焉璘在膝下謹識册書以傳諸家乗

　　義範堂記

　　義範者我先毅皇封先臣驗封公制也不肖臣璘謹拜
首稽首掲名堂顏上侈皇賜下昭世訓兢兢念哉廼召
孫子蒲伏末階申諭若曰若等知先公得此於先皇者
乎夫義天之制人之執所以别於利也國不義則無衆
家不義則無親士不義則無友其為道也至重利以間

之而能施者寡矣我先公不占一命義施于家而不被
于逺觀其總家政五十年友三仲父若飲食若衣服若
婚姻必相均一不殖私蔵不辟子愛伯大父既異居顧
養靡替恤二姑之孤之衰咸假有家可謂施父族矣奉
舅大父于家養其老而厚其終可謂施母族矣勤母氏
兄弟子姓之䘮𦵏婚姻凡十餘舉可謂施妻族矣至其
脱急振乏己責滅券力人所不肯力忘人所不能忘又
可謂施及朋友有衆矣凡是四端皆樂之中心行之永

久而無矯飾是以孚于國家達乎天子以有今王言之
華國人誦之無貶詞子孫寶之無慙色我先公亦何忝
於厥世哉顧余謭有禄仕孳孳俛焉而弗克嗣續於萬
一所謂不肖之行無足言已若等其懋修哉其仕與否
有天命存均之人也均子孫也富貴貧賤唯其所逢必
義是蹈而罔規于利庶㡬逭我于罪且不徒為先公之
羞况夫好義者昌好利者亡先訓炳如也若等其懋修
哉是為記


　　松塢草堂記

　　我顧氏蘇人也自曽大父府君始𦵏金陵石岡之南今
四世矣其山自石岡崒立横亘東鶩支分蜿蜒而偃踞
於此旁為曲阜南紆以環前對若几焉都人往往詡為
勝域其勢窈合成塢東坳砥平余乃遷故廬其上以修
祀事以託隠棲四山皆先二世植松不啻萬木巨植鱗
皴穉枝羽簉即雲連幄因風鳴竿慘舒異觀忻戚殊念
余每來居之情有所屬戀戀不能去題曰松塢草堂懐

先澤也復為記曰吾子孫來居斯堂乎修時祀已榱桷
瓦甓毁則新之樹木竹篠敗則易之或秉耒而學稼或
蔵修而績文一舉手措足焉必曰吾何以紹先人又其
上者曰吾何以光先人由是行墟墓之間以㳺廊廡之
下汔可無靦顏者其或挟羣小以朋㳺貯聲色以滛泆
多其木伐以為薪美其地貨以為利斯謂不仁不孝閭
里弗唾焉矣玷名教辱宗祊不亦甚乎然則今之輯是
堂者斯顧氏罪人也已


　　息園記

　　東橋子築園居室之後袤五十武廣半損之中取纎徑
通歩餘盡蒔植以延叢縟修竹後挺嘉木前列周除芳
卉美草期四時可娛(闕)甞曰疊山鬱樹負物性而損天
趣故絶意不為中亭曰愛日本以奉先驗封公養天乎
今無及矣虛窓凈几宜飲宜讀西有謀齋三楹置諸孫
讀書於中佔畢可悦耳作載酒亭以待夫問竒來憇者
東有小軒曰促膝諸故人至解帶密坐談農圃醫藥之

事恒至移日相向為縁率室居則掩視納息存吾元和
起則觀童子理圖史之帙時寄雅抱合而名之曰息園
其南乃有廣圃連數十頃頗雜池沼屋廬其中達於清
溪非盡顧氏有按志當為謝尚江總故宅今廢為墟而
齊民業之闤闠間所絶無也檉榆蒲葦掩映森蔚風靜
鳥鳴音變巧慧夏鶯好飛移往來擇蔭暫息倐爾逝去
鷺散立青蒼中皎若積雪時驚起翻廻水上久乃復下
居人多蒔蔬養魚雜治生業或星散居皆有徑可往吾

園開户向之籠取其勝時與二三子曵履周㳺無異深
林窮谷之趣此又郷鄰所以息我者與夫息之義止也
生也形貴止神貴生動而不止形乃日敗靜而不撓神
乃日生一止一生夀乃長久然則息也者寶形養神之
道具是矣造化遺我以年先人遺我以地鄰里助我以
勝我顧糾纒外物而不知形神之為貴殆莊生所謂顛
倒之民乎

　　屏山小隠記


　　凡居恒藉山水為勝山以屏水以鑑非徒爾也屏于山
則端凝尚體峭厲尚節而吾有得於實鑑于水則量以
容廣智以澄别而吾有得於虛若夫日月烟雲之麗草
木禽魚之生晦明慘舒之變以達其用以成其文一皆
有助於徳此真知山水之情者然也吾南山之居逺水
而獨近山故唯屏焉是頼山北環而南正北如駝如象
勢若奔凑者為小石大石迤東伏而忽起曰戴山特高
且竒者曰牛頭花巖祖堂三大峯逶麗南廻其上佛宇

紺碧可覩正南與吉山對獨立不倚形凹突如筆格諸
山旦暮異彩紫翠交映雨作則吐雲蒸嵐因風蔽虧或
有或無不可辨過是岡巒連延弗斷然不甚高而亦無
名西南蒼林鬱然而近曰廟山西山高者在江北卓青
横黛隠隠來赴如人知心夢寐潜達吾廬處其間藐焉
廻兵之麓顧左左見顧右右至前瞻後矚皆莫避去或
角巾杖履出户四望山所露見悉為我有使吾舎城市
而婆娑於此凡以屏故故取以名吾居有笑者曰牛頭

花巖名阜也㳺者㳫至至則得之諸山則此方之人所
環居也子獨屏之何邪子諭之曰凡言得者以心不以
目余彊盛時志在四方每欲抉雲漢攀日月垂光旂常
之上時一至山率目寓心往弗能有之而山亦不吾與
乃今動躓神恧度無所用其愚然後一篤于泉石始駸
駸入今無間矣倘諸人猶吾少心則固有勝者在也雖
家山中殆天壤哉亦遽曰屏焉屏焉吾不之信

　　清曠亭記


　　東郊課畊之廬臨淤田醫灌木居之鬱鬱夏月尤病乃
相後圃有丘突然且高且明四顧甚暢於是誅茅而亭
之删繁理秀風自逺至氣爽意開不識炎暑南盡天印
北盡鍾陵東盡青龍西盡都城以至幕府皆金陵名山
也一坐間得之可謂不勝乎客以清曠名之取靈運詩
語也顧子起謝曰善哉名亭教我矣抑知斯亭之所以
清曠乎由地高明耳惟人則亦有然者夫不溷於物之
謂清不牿於物之謂曠古之聖人皆然不然不足以言

聖第今未可造次論也後之人有陶元亮者吾慕其為
人觀所著五栁傳與歸去來辭何其灑然異哉究厥所
操不事二姓蟬蜕一世志先為之地也人惟用志卑暗
則富貴貧賤干其情毁譽利害束其動䟦前㚄後日蹙
蹙然窘矣君子知道義之貴履而樂之以有諸身超然
立乎萬物之上是以可欲弗欲可憂弗憂環宇内性外
之物舉退聴於千里之外靈襟湛然以道取舎孰敢溷
而牿之無溷無牿不亦清曠乎故曰極高明極則過人

逺矣吾作亭得進徳之方敢不謝客之教

　　載酒亭記

　　東橋子學圃多暇時有好事之賓命駕載酒欵于息園
討論古文竒字辨義析疑日樂其趣殆且薄芻豢而鄙
絲竹矣無所于憇乃結竹覆茅作亭西隅以展㳺息未
知所名客有遺俞紫芝小篆載酒亭額者若指楊子雲
問竒事適與意㑹遂掲之楣甞考子雲生漢季清靜淡
泊逡廵執㦸踰三世而不遷篤志太𤣥法言之文以傳

百世烏可謂不賢乎然浮沈濁世不擇所託至其晩節
投閣以歆累符命以莾䘮又何其憊也多聞將焉用之
哉或曰䧺非愚人也欲茍生成書耳生既茍矣書於何
有此又惑之大者也嗚呼見不明則志亂志亂則交瀆
交瀆則胥溺並䘮以沒于邪雖它美莫之贖不亦可懼
也夫

　　郡圃秋佳軒記

　　余家江南有亭臨池曰秋佳荒蕪無足愛自余謪湘中

離親戚去閭井日思返乎故郷雖是亭亦未甞忘于懐
郡圃故有池乃作軒其上以象之慰歸思也踈竹前挺
芙蓉後耀杪秋揺落蔚有佳色時釋簿書而來詠謌其
中油油于于若使吾身周旋故園之側去其離索者不
亦大可樂邪或曰湘中山水甲天下當以金陵諸名勝
或莫上下又何一池一亭之足慕乎余曰不然人情懐
土君子重去其鄉漢太公養以天下不忘新豐謝安石
位太傅道行廊廟且猶築丘以象東山古人之情有同

然矣矧予覊旅之吏乎由是言之則斯軒之可樂雖等
以湘栁諸名山余不知孰先後也因為文以識東壁俟
夫知余懐者

　　雨逰花巖牛嶺記

　　牛頭山與獻花巖對峙並金陵勝地在郊南二十五里
許陳氏孔彰居相近故主予輩為是逰自春凡三易約
乃定於四月十又二日曰雖雨必往至日晨風颯然纎
雨斷續余與錦衣徐君君叙策馬出郭門徑趨花巖時

避雨道旁農舎比至寺雨蓋急侍御王君士招行後五
里假蓋野人乃獲至衣盡霑濕南昌守羅君質甫先宿
方山别墅濘不得至時孔彰食具亦阻於途予三人躡
屫登夫容閣高倚空際雲霧生自下方疾風横過開闔
明晦倐忽萬狀木葉滴瀝懸澗泉落四璧嘈然莫聼人
語相顧嘆曰霽逰者安知此竒哉下飯僧寮君叙以大
夫人無宿命荷蓑苙而去孔彰始携二子負尊罍至懽
然共酌夜分乃已遂連牀卧談古今且寤且寐不知倦

憊之去體雨竟夜有聲衾枕皆潤薄寒襲人殊異城市
其實身卧雲霧中也晨起宿靄抹半峯間逺近崖崿如
人新沭畢露情采興不可遏遂乗馬沿嶺背為牛峯逰
至則殘雨復落不可登陟小飲天闕丈室徘徊睇望神
逰萬峯之間乃誦杜工部詩曰盪胷生曽雲决眥入飛
鳥殆為今日設乎雨既止日亦且暮遂别寺僧出山夫
兹逰值雨為勞然情景竒勝亦復相稱乃知憂樂之方
得失之跡固不可以意校也所得詩凡若干篇


　　萬松山始開石路作三亭記

　　萬松之勝以石石乃在莾間不可以歩嘉靖庚寅璘長
東藩適觀察使池陽汪公珊樞使台南李公節同在三
司休澣登焉顧瞻羣石䝉醫飄泊標見而秀弗逞乃相
與嘆曰地有材而俾弗見非吾黨之過與於是乃議䟽
抉之役召吏鳩工厚之直餼斬荆棘芟蓬蒿凡延蔓為
石障者去之必盡然後平險通礙蜿蜒石間因高卑為
之徑夫人始得歩觀焉見石之端偉壁起者若正人立

朝巖巖然有不可犯之色磊落亷厲陳竒獻異者若衆
士布列効其功能其鎻屑參錯四散不可窮者又若方
聚羣分物物各安其居也嗚呼勝哉翌日僚佐諸公林
壑高逸咸來賞視又相屬曰功則偉矣非有䑓榭為㳺
憇之所則跡少而徑將荒安知來者不如前之蕪沒乎
衆皆曰然於是相地面勢作三亭焉路自書院門西而
上達山顛留月巖凡若干丈又自山半而下達圭石凡
若干丈前山之亭曰振衣璘作後曰池陽汪公作李公

作於山麓曰秀水於時僚佐布政使司則具官某某並
一時勝品或謂與地靈相感㑹云是嵗冬十月望日左
布政使姑蘇顧璘記

　　臨海縣學講堂記

　　余始遷臨海縣學於北山之麓郡民周臣捐百金作講
堂半山間平挹諸峯俯瞰闤市具得郡之勝落成之日
余往勞之乃進諸生謂曰學聖人之道自講習始必有
恒居焉而後師友聚於斯朝夕業於斯無渙散荒怠之

習以墜其學庶㡬有成焉然非靜深無以寧志非高明
無以發慮此其區也乎居其區不事其學事其學不務
明其道雖堂堂乎衣冠孔氏余則曰非孔氏徒也譬之
兹堂前此惡壤耳經營締搆之工具而後庭戺輪奐煒
煒若此繼是茍不輯又將塗以汚濁塞以荆棘復荒為
惡壤可立俟矣可不懼乎哉諸生曰謹受教請刻石堂
壁将以無忘斯言於耳也

　　應天尹王公生祠記


　　應天府居國家留都職任政教率同郡格而綂體平大
内供御府監局外承百司徴求毛委率同順天府然去
天子既逺權力差損尹尊官大臣遷自卿寺與藩臬之
長茍厭事自崇受成邑令則勢詘弗支悉貽艱於我民
厥惟病哉病之大有三曰冗役濫費亂賦壊爛莫視久
矣南渠王公來任斯職躬視庶務不自愛其體力知則
必為為則必盡甞曰仁心上溢而澤不下究財力下竭
而情不上達唯我責故早夜皇皇以圖康濟一政不得

其理一夫不安其居若止於棘居任三年䟽請于上者
凡十數事牒申䑓省檄布屬邑者吏厭于書我民歌頌
至今厯厯在口其革諸藍縁入神帛堂新匠一百八十
有九户嵗竹匠一百六十有八人銅匠三十有二人守
庫夫一百二十有八人部薪夫長三百一十有六人花
園夫若干人皆裁役之冗也减齊庶供應制中使浮餼
籍記縣司所糜丁錢使諸司不得恣取及罷去本府一
切無經之役皆以節費之濫也議罷京邑種馬議發内

庫供織神帛議輕荒税以甦流亡議料田出賦使貧富
適均議鹽賦出納以銀不必易錢皆以理賦之亂也此
余所謂三大病者爬梳滌濯咸破舊憾至若政教常恵
競爽循良又未易一二録嗚呼公其我民之父母與抑
前諸政其間忤内㫖撓權近犯衆怒冐浮議皆政人之
所諱為非公立政以心立心以誠急民而緩位先國家
而後其身其孰能必舉且致累十數無倦哉嗚呼公真
我民之父母也公既擢少司㓂請養太夫人去位民懐

其徳益甚相與立祠肖象爼豆於聚寶山下璘上元人
也適請養家居聞公政與民心如此乃為撰記勒石傳
于永久叙曰公名爌字存約台之黄巖人初舉進士授
給事中事武皇帝以直道貶嶺南今上超致大位今其
還也天下日夕望為公輔云

　　南坦子埋佩刀記

　　南原王子既沒𦵏諸國南之野南坦劉子自越來奠解
所佩滇南刀埋之墓前曰南原子甞顧斯沾沾爾吾何

愛為哉顧子曰南坦亦猶襲古之義也與哉昔季札使
魯過徐徐君愛其劒未與既還徐君亡乃掛劒墓樹而
去與今南坦子之事何其類也夫君子行已之情焉爾
何謂襲云乎哉襲而強之與嫌而靳之者皆偽也君子
無偽夫朋友之交篤其義也篤其義斯浹其情浹其情
斯通其財矣是故求而弗恧與而弗有施而弗恵無間
於死生焉斯義矣生諾而死違可以謂義乎哉南坦子
之所操也達諸天下確然信矣敢不識之


　　處州君省吾齋記

　　正徳庚辰璘與處州君㑹朝于京師處州君先至一月
璘乃至蹙然謂曰子亦見大都之情乎吾不勝愛憎交
於前而毁譽之言聼聼也豈若處山澤之幽可以曵吾
履乎璘曰子方憂人甚乎吾㡬釋然矣且人情亦何取
𠂻哉吾甞被華裘而適市其子弟豔予而要之揖長老
憚予恧也避之户内夫裘則華矣而好惡移諸其身人
情亦何取衷哉吾聞之人道至大一心至微百年至速

也以至微盡至大而祈(缺)於至速之間日有孳孳且猶
殄闕是懼奚暇役役然以愛憎毁譽之故效犬馬馳哉
處州君曰不已悍乎璘曰否忘已曰悍忘人曰專故君
子有省躬之憂而無狥衆之戚是故可欲莫如善愛與
譽係之抑有否者君子省諸已焉不謂非惡而遽安也
孔子曰衆好之必察焉衆惡之必察焉不狥衆之謂也
孟子有不虞之譽有求全之毁省已之謂也夫狥衆則
貳貳則遷省已則專專則勇以此為善則徳日固而有

成以此去惡則過日逺而有功君子之學如斯而已矣
而奚暇憎愛毁譽之為憂處州君曰約哉修身之道未
耄以上敢不服子之言余甞以省吾名齋未有言也願
書子言為之記

　　靈徴記

　　柴墟儲文懿公正徳癸酉以吏部左侍郎告終于南都
子&KR0008;扶柩歸海寧之第丙子塗甃攅于墓舎丁丑十月
啓而𦵏諸制域發視棺上變生黝墨成繪畫文具畫家

鱗皴烘染之法前則倚石枯松旁出二篠莖葉咸偹左
則梅株夭嬌稍綴數花其杪右如左而樹差短全無花
古雅蕭散非俗工所能為後有文隠隠未就吁亦異甚
矣哉殆有鬼神為之其間者家人驚愕走聞州大夫馳
駕來視削而究之深入木理於是四境喧詫觀者填溢
莫不駭嘆以為神異&KR0008;乃拂楮於上模其大都蔵于家
廟余聞未信今年&KR0008;來吊余堊室乃示且問曰是何道
與余曰靈所徴也非異也夫靈氣寓於兩間生人為聖

哲文秀其發於天地則為卿雲景星麟鳯芝草之祥彼
此更見有無定質龜龍呈文是為圖書果孰使之然哉
昔公孕天地之靈端方秀睿燿諸徳藝天子祝其萬年
以遺楷式乃不登於下夀其精華之所藴蓄固宜有未
盡也歿而歸諸大造必且為神靈精昭著或體物而示
象蓋理所宜有無足恠者譬之椒蘭之澤漸物成芳嘉
種下符蒸且為菌謂公之靈不能為此豈達於天人之
際者乎或曰圖書為祥大矣是固非祥也與夫祥以和

致大者闗百世其次天下其次家國未有徒至焉者謂
是為公家之祥固宜璘特本其徴見者為之記餘則不
暇論也

　　東山君記

　　靖江某王㡬世孫中尉君生有雅抱好巖壑幽勝之事
甞拄笏望國東諸山曰吾几席巖巒飲啖煙霞足了一
生賔客相從者因號曰東山君無涯子孟洋為來請記
璘曰善哉東山君之心足以保其家國矣三代之際同

姓伯叔夾輔王室功登太常名施到今當其時鞠躬戮
力奔走附䟽于王所罔敢或豫周公大聖人也行有不
合坐思待旦以致其勤况其他乎自漢以後因事更制
同姓有國者皆令縣官治其事諸王食租衣税而已國
家持此隆親親制海内得以兩全由是宗戚之功烈罕
見於世賢者無所于施率篤意於古書雅樂泉石圖畫
之事蓋專一其好以禁其邪心抑其勢然也東山君居
宗室藩輔之尊錦衣玉食其為可樂者甚衆而獨樂乎

此可謂能自擇矣夫為可為於可為之時以効其功忠
也其致智也樂可樂於可樂之地以謹其度智也其致
忠也智且忠庶乎君子之道而永保其國家矣君不既
賢矣乎吾又聞君讀古書樂琴瑟與賔客賦詩恒絶出
若是則東山之樂由其中不由其外益可重也已是為
記

　　曲林祠堂記

　　夫祠者盡敬致報之道也曺子何為生有祠哉厚施於

弟其弟即所樂之曲林爼豆而奉之所以致報且垂諸
後也傳曰郷先生祠於社禮固宜然與且曺子何樂乎
曲林曲林者陶隠居之故棲也曺子抗霞外之志方赫
赫為御史時即懐引退覩中館遺墟萃三茒之勝遂購
而有之于時雖未獲周旋其中恒寤寐在是矣故自稱
曰曲林子仲氏曰吾伯子之樂具是則像焉以寓其志
因而傳之百世願無替也君子謂之禮何與夫祠之繫
於典法也親親尊尊賢賢必有居也故祖考祠於所生

鬼神祠於所主聖哲祠於所法皆以致報而盡敬禮之
經也其大者也達而廣之其等雖有差茍無傷於教亦
猶典也故曰禮可以義起豈天造地設而致然乎夫曺
子之居家也事父母孝處兄弟友弟某少孤鞠育成就
恩至篤厚甞有危疾輙潛禱於茅君願損年以延弟余
前所謂厚施者指此推而及諸族則捐金以䘏貧置田
以廣義立家約以戒不淑由是同姓之親無不歸其徳
者其為御史脩職之所宜言人之所訥其劾廵按不職

及輔臣誤國二事尤峻直無何陞廣西按察僉事乃囅
然笑曰吾言果不當然耶吾不以曲林易恵文也遂掛
冠歸益修睦族厚郷之義由是一邑之人無不歸其徳
者此所謂郷先生之行也故曰祠之亦典也夫末俗繁
文亦衆矣事有出於情實附於禮經可以奬善興仁昭
諸來世固先王之所不廢又安取於刻覈之議乎此余
所以記祠堂意也曺子名鍷字時範句容人登正徳戊
辰進士事孝武二宗今夀考居于曲林


　　迎勅軒記

　　軒何從名侈榮也榮不可侈樂乎親雖侈奚病唯天子
踐祚之嵗勑秋官大夫三衢方子豪平讞齊魯之獄七
越月而牘具既郵報内庭乃取道歸省其封君煌煌鸞
書昭賁里閈而華構適成封君懽然喜曰歸來乎兒生
斯冺乎乃斯士耳今兹還也乗大夫之車為天子命使
司祥刑功澤溥洽儀觀韡然乃若以蓬藋之室迎金泥
之書蔵之篋笥方氏不大有榮乎善乎張柱叟名吾軒

吾無敢辭也姑蘇顧璘記曰若生子教之義方貴有成
也夫豈特軒冕旌越之飾以耀諸觀瞻要亦有名徳之
實以為之本耳本具矣以飾則華而歆豔者衆茍無其
本雖飾何觀今大夫有才焉以濟繁有文焉以昭逺有
節焉以立軌有識焉以明刑有仁焉以惠衆五者不愆
而守之良易謙卑之懿可謂具矣故宦成名立不媿乎
其親也食不浮徳不媿乎其官也肯堂有終不媿乎其
居也推孝達忠不媿乎其事也率五本以遂四安斯軒

之名秪見其榮耳何嫌於侈乎璘不佞請書為記

　　晩靜閣記

　　璘自開封謪湘源過故郷訪九峯徴君徐子仁㳺于曲
池之上仲秋水澄芙蕖菱藻靚麗可悦有閣屹起梁而
登焉淵沕無塵坐語忘返閣名晩靜客有誦工部之詩
曰君淹留嘉賔於此邪君曰然抑有寓然也屬璘記之
璘曰夫日出為旦旦則興是故動靜分焉日中為午午
則事是故吉㐫生焉日入為晩晩則息是故憂樂冺焉

息也者靜也此天地之定氣人之所歸也君自少濯礪
文行志行當世之務年未三十名滿人耳又好工諸家
書超古蹊徑海内好事者操金幣及門㡬絶其限駸駸
乎嚮于動矣深嫉巧毁之人從而媒糵厲階競以禍君
君曰吾早不為馬少㳺㡬與栁子厚蘇子瞻為犬馬矣
茍不止且覆吾宗遂杜門息交絶意斯世蒐蘿前聞以
藻術業及今二十餘年道明心愉養和守固家之所儲
悉以輯池觀草木之玩日與賔客從容其中不出軒序

而具山林之樂不鏤鼎彛而獲百世之名孰非靜所得
乎宜哉益樂於晩且咎其往也君曰靜乎靜乎不撓吾
精不匱吾神吾斯與歸矣又何用役役輿馬之間與造
物為奴𨽻也夫璘方躓於動有離羣逺適之戚慕君之
志遂書是言於閣以訂終好

　　來雨軒記

　　知山君有軒居叢竹之間曰來雨東橋子㳺而息仰天
而嘯曰事有同行而異情知山君於杜子果若是同乎

抑何校於客也昔杜子四十無位卧病長安賔客棄遺
青苔及榻故閉門竊嘆其客曰舊雨來今雨不來誠有
感於貴賤之際也知山君二十賔興三十登庸入金閨
司衮職日月獻納功加上下丈夫康濟之願庶㡬焉盡
之一拂其𠂻解帶脱綬退歸故郷家本公族兼素侯之
奉崇禮範飾藻業傳之雲仍及其暇日則旁究彭籛之
學期與大化終始由斯言之進亦樂退亦樂非所語於
盛衰者非唯客不擇君君且將擇客矣故客唯其人則

命駕以訪置驛以迎唯所施報無乎不可茍非其人雖
閉户以拒可也又何校於其來若杜子之嘆非所以嘆
君也皆翟公罷官書門人多狹其語余請署君軒扉曰
嘉客雨來幽軒洞開惡客來雨吾莫爾主一闔一開乃
適予懐一納一拒道固其所君愕然曰有是哉相顧大
笑記壁而别

　　介夀堂記

　　東橋子請養于田初問諸南原子曰璘去閭里久矣年

鈞以上則舊所周旋也已誰哉後之英乎南原子曰庠
序之間彬彬如也蓋多有其人焉有若陳生鳯者秀而
淵粲而且理可語於㳺夏之業矣居無何陳生執經奉
䞇盤辟以造吾門乃與之講道析疑踰年而不懈沛然
若决江河下注而不止也森然若陳武庫矛㦸畢見而
神惴肅也表吾國者其鳯也乎間甞請曰鳯也有父行
年七十孝義敦固郷黨稱逸老焉褐衣藿食無斗粟之
奉鳯也恥之乃築室淮水之上虹橋之東藝圃而蔬樹

菓而薦潔爾肴漿怡爾昕夕將適吾親以解於鳯之私
同門之士號其堂曰介夀夫子其何以教之東橋子曰
異哉二三子之夀人親也抑視諸眉睫之間乎夫孝子
之事親也修之以徳義和之以心志敷之以文辭夫然
後功烈以表之名譽以昭之故能保其爵禄而大其家
邦此之謂盛節此之不務必曰華宫侈服㫖味備物以
為養是猶養生者遺其精神理其藥石者也安在其知
輕重之分乎生也天下之才也基道構藝何修而不至

以是介諸逸老之夀雖魯閔之行其何以加于此二三
子顧以為逺乎璘不佞願書以此非敢竊比于孔氏也

　　中白記

　　永嘉王生偉立築巖洞而居之内含石耀外映天光榜
曰中白國人遂稱曰中白子問義於松塢山人山人曰
白者無色之謂又分辯也中不可以言色其無欲乎無
欲則清清則辯天下之物如别黒白奚有於差謬乎要
不越乎是非邪正兩端而已辯乎此則所執必中

所由必義道自已出矣夫無欲亦難矣乎學之道一曰
審義二曰信命如知夫是非邪正如薰臭之不可亂則
凡天下之所同惡者皆不妄為矣如知夫富貴貧賤如
寒暑之不可強則凡天下之所不可希者皆不妄思矣
為無妄為思無妄思㡬無欲矣中不既白矣乎中白則
外自辯矣易曰敬以直内義以方外其斯之謂與偉立
曰謹受教

　　南可堂記


　　英徳朱君道叔佐予守全悃愊無華能外得失以自適
予與之深甞屬予曰吾英在嶺南多佳山水山有竒石
天下致以為玩某家邑南有堂三間得地之勝吾往年
罷官家居角巾宴坐隠几而觀之凡漁舟鴈騖煙雲竹
樹舉不出軒序而見諸目睫因名南可先生幸記余曰
凡物當其理之謂可適情者亦云然理寓於物故一定
而不可易情發於吾心随所寓而無不得奚以南北云
乎故情有所適則環堵蓬蒿浩然與天地萬物周㳺上

下凡山川魚鳥之類悉吾玩具要不足為有無也若有
所累則雖山川映發於前後魚鳥出沒於左右猶置牆
壁之中一無見矣乃若吾子之情冲夷澹泊雖無是堂
與英之山川魚鳥固樂也顧獨以南為可不亦狹乎君
答曰余固即所居者言之也使吾居果北或且東西也
余安得不以為可乎余乃囅然大笑曰達人遺物至樂
無方所寓則殊不失吾常彼擇地而居待備而足者烏
足以知吾黨之情


　　重修湘山柴侯廟記

　　湘山之東有柴侯廟代著靈應郡祀之嚴兵荒以來廟
圮不治大宗伯蔣公讀禮時始捐金率郷人輯之予至
之明年廟成具狀請記予典侯祀夫將安辭侯之靈應
前志多傳之是以不論論其所由神夫天地間一氣而
已幽為鬼神明為吾人嶽凟山川氣之所聚必有精也
是謂之神猶血氣生人而精發乎其心也人之死也氣
反為鬼聰明強正則䰟魄之精合于大化妙應而不冺

亦猶嶽凟山川之神無形而有靈也故古者忠孝義烈
之士其死往往著神應於世吾於柴侯夫何疑乎哉按
志侯仕唐守邢州棄官來居覆釡山從寂照法師修無
為之道沒而為神民祠至今要其避世捐榮利必有大
過人者志又稱郡人初作侯廟時有巨人至引掌自言
甞用此掌鼓衆遏黄河逆流夫邢黄河迤北郡也豈侯
任官時有治水績邪傳曰用物精多則魂魄彊其此之
謂歟宜其精爽神應與湘山之靈恒洋洋也廟本在大

陂宋隆興元年勅賜顯祐廟嘉定十一年復封為威信
侯此固其行祠今號曰湘山柴侯廟其曰湘山王者則
法師遺文所稱述者也凡今次輯廟姓名并金糓之目
具刻于碑陰













　　息園存稿文巻四

