







　　欽定四庫全書

　　山中集巻四

　　明　顧璘　撰

　　賦咏詩共一百二十二首　　詞六首

　　以鐵冠壽徐子仁

　　干將鍊神劒遺我鐵一丸道逢洪厓公為製頭上冠形
模半月偃金波錯微瀾晶熒金天氣照耀素髮寒贈子
介眉壽綴之瑤華簮偃蹇青林側魑魅焉可干


　　題叢篁白兔圖贈喬太宰公

　　千嵗靈毛雪㸃乾九秋仙杵玉聲寒為懷脩竹長洲苑暫下天邊明月團

　　咏幻住菴辛夷花寄袁尚之

　　野寺春風二月餘辛夷著花紅錦舒詩人夢把一采筆佛海幻出秋芙蕖芳菲宛入右丞塢馨香儗載靈均車明年欲棹酒船去袁宏雅興終何如

　　𤓰


　　青門子母互勾連五色如雲亦可憐試問故侯提劒舞
何如髙壠枕鋤眠

　　題許經歴詞所藏雜畫冊

　　畫山貴生氣畫水如欲流哲匠精思得神解俗工乃向
丹青求僧繇以來到馬夏一變精工入蕭灑後來沿襲
失本真巻軸顛狂恣麄野許君天機深愛畫得𤣥理收
摭滿緗囊筆力盡奇詭層巖疊嶂通杳㝠草木生態俱
含情神㳺飄飄凌八極紫芝宮闕芙蓉城由來妙藝貴

賞識如君精鑒不易得君不聞中郎不向柯亭宿龍枝
終然作枯竹

　　賦陳中丞家雜畫五首

　　駿馬在異骨權奇揷面髙人間那乏此難遇九方臯

　　牛可理百畝書能知經綸耕罷究千古阿衡果何人

　　作詩驚百代何辭苦雕裁方與元化㝠豈知軒車來

　　山中千嵗鹿毛如白雪花御爾恣來往穩於蒲輪車

　　海上鰲峯萬疊青歸來鐵杖帶龍腥黃塵世事如翻掌

都付仙公幾夢醒

　　紅梅素帳

　　皎皎呉綾雪瑩纍纍梅蕋紅殷五夜瑤臺素月千羣玉
女朱顔

　　脩竹吟和鄔户曹佩之十二首

　　二月金陵桃李花春風吹醉五侯家脩脩畫省篔簹谷
玉氣蒸雲化碧霞

　　蓬水浮筠路何許月明共接飛仙語雲邊青鳳去無聲

遶徧幽庭獨愁佇

　　落花風雨逗餘寒春恨詩成醉懶看曉起前庭新竹長
墨華書滿翠琅玕

　　出牆初見雨梢齊拂石還憐露葉低清影靜搖明月苑
碧沙寒漾浣花溪

　　攤書獨據烏皮几洗硯時臨墨池水日斜何處散幽情
散髮行吟脩竹裏

　　纎纎細竹映虚廊紫笋穿苔自布行時有髙人來嘯咏

他山十丈漫為長

　　空堂三伏轉清秋滿院重陰瀉碧流竿溜素霜寒挺挺
葉含輕吹晩颼颼

　　荒雲漠漠荆江滸霜霰蕭條殘野䇢堪羨仙臺尺五天
枝枝碧玉承春雨

　　籊籊淇園青竹竿移栽華省映朱欄吟空鸞鳳清風逺
墮地龍蛇白晝寒

　　靈女雙雙下紫霄踏歌江渚采蘭苕憑將嶰谷伶倫管

送入鈞天協鳳韶

　　竹君不及花奴色可惜相知眼中少阮籍元非麯糵徒
王猷獨擅人倫表

　　小徑中林宛轉通薇花秋晩墮疎紅三三五五含香侣
耐可婆娑退自公

　　寄題文徵仲玉磬山房二首

　　曲房平向廣堂分壁立端如禮器陳拊瑟便應來鳳鳥
折腰那肯揖時人詞華價並金聲賦壽酒懽生玉樹春

法象泗濵真不忝畫梁文藻翠光勻

　　小搆山房護竹垣道人行坐自云寛湘簾散映圖書亂
石枕橫搘夢寐安世禄後先三曳綬詩懷今古一憑闌
堪憐海月經簷白正照前溪綠水寒

　　題宜男便面寄朱銘甫二首

　　宜男照耀後庭春笑雜蘭芽揷鬢唇良夜繡帷傳吉夢
雙雙抱送玉麒麟

　　北堂靈草忘憂種南省尚書積慶家欲頌螽斯歌子姓

試開紈扇數叢葩

　　丹泉歌贈顧生

　　葛翁煉藥呉山巔丹砂入井流丹泉洞門一閉緑苔滅
至今寶氣橫青天山人築室幽澗東飛泉灑壁秋霞紅
飲之不饑復不渴碧眼漸換為方瞳買藥金陵未歸去
月明猿鶴空延佇束取陰符向白雲燒丹直傍泉飛處

　　宗伯嚴公御書樓三首

　　宗伯樓成氣概雄賜書遙拜渥恩隆千年聖澤傳金版

五夜文光貫玉虹稽古桓榮元好學談經劉向獨輸忠
欣承明主崇儒日一體君臣志業同

　　重樓髙揭楚雲低中有圖書護紫泥子姓傳家開閥閲
山靈潜地守封題芸箱積架無殘蠧月案研朱有降藜
恩寵自天光價重鄴侯遺事豈能齊

　　樓上新藏萬巻餘法筵元是舊陳書虞廷際㑹風雲合
孔道光輝日月舒未許旁人誇寵數自憐家世得菑畬
遭逢却歎千年事空使孫通起漢初


　　嚴子寅小閣

　　幽棲易為足容膝豈願餘日覽陶謝篇時臨蘇董書樂
此永昕夕自顧無斗儲往往賦佳句馳聲滿鄉閭

　　周臣為余寫水墨山水大障徐子仁特賞其妙口
占謝之

　　崢嶸華嶽三神峯移置草堂雲霧濃泉飛樹挺氣生動
羽人彷彿中林逢周生作此特神妙髯僊見之欲狂呌
眼中失却梅花翁人間豈乏鍾期老


　　刻絲梨花

　　素娥春舞翠綃衣宴罷梁園月影微水底靈鮫何處見
却偷嬌艶入仙機

　　牧牛圖二首

　　牛背澤且適牛肩髙嶙峋登之挽其角懽如就文茵原
草被雨綠芳樹夏葉新行歌重陰外何羨輶軒塵

　　牧兒三尺箠烏犍唯所使吻渴不及泉奔逸顧乃爾大
德在順情民物同一理馭衆有安危毋謂悉由己


　　施子仁湖山畫障歌

　　呉趨祇誇金閶麗何如震澤東山美夏后舊導三江流
范蠡初逃五湖水波心羅列七十峯蓬壺散揷碧海中
塵寰斷絶煙島逺靈橋上與銀河通棲巖架壑多隠居
樓懸閣轉傍青虚侯封共指千秋橘飽飯仍兼萬頃魚
此中遺逸盛才傑樂志披心任交結春申賔客廣文詞
慶忌後人能射獵人生有縁生福地有酒長對包山醉
但持緑髩傲林泉何用青衫走城市不到山中三十年

忽開圖畫興翻然春來裹茗搖煙艇與爾先嘗悟道泉

　　鶴泉歌為王偉純賦

　　白鶴夜啄飛霞峯山頭泉飛如玉龍泉鳴鶴唳天地肅
長風吼徹千巖松泉上髙人毛骨靈十年洗心箋六經
文詞出口戛金石已却煙火辭羶腥當今聖人出禮樂
昭典刑爾棲林泉胡自寧巍巍阿閣五雲上試展垂天
彩鳳翎

　　棟塘行贈李封君


　　山翁種棟野塘上嵗久根株如鄧林髙標上拂星漢迥
長枝下蓋千人陰氣凌風雨力排盪根盤厚地窮幽深
甬水迴波恣潤澤龍山飛翠連蕭森𤣥蟻移封不敢近
㳺龍掛影時興霖白鶴生子於其上露下青天揚逺音
山翁依之結茆屋百里亭亭望喬木手校詩書課子孫
身備人倫化鄉曲萬石何慚古樸風太丘善變澆漓俗
憩陰看山誰與語投竿取魚非所欲有子乗驄清四方
顧此謳吟意恒足君不聞陶令五柳垂清風王氏植槐

生上公李翁之棟兼二美家聲世澤何終窮

　　陽湖曲贈王禮部直夫十首

　　陽湖在何許乃在婁門西雲水相澹泊能令髙士迷

　　陽湖媚煙霏不減欹湖道宛轉子夜歌賡酬有同好

　　扁舟蕩雙槳琴牀兼硯几旖旎傍丹鉛笑殺鴟夷子

　　鸂鶒對人浴鵁鶄夾船飛物性各有適幽懷澹忘機

　　生事在湖水與世了無陵淺渚拾紫芡深潭撏碧菱

　　陽湖信自好五月荷花鮮移舟就楊柳驚問逰女船


　　震澤浩無涯三江風浪惡瀰瀰陽湖水艇子隨住著

　　長洲不復苑齊雲那有樓陽湖清淺水千載長悠悠

　　舟居無往來端坐披白帢閒釣季鷹鱸戲牧龜䝉鴨

　　明湖落天影澹澍古城邊春風艶陽月滿鏡百花然

　　金陵八詠和湛宗伯

　　牛首山

　　天開雙闕定神京羅立千峯拱衞成形勝金湯誇百二
紫煙長抱日華生


　　觀音巖

　　江橫北郭水浮天拔起靈巖紫翠懸夜向空㝠歌海唱
魚龍掀舞佛樓前

　　靈谷寺

　　曽是前朝古佛壇天皇留此侍金棺松杉十里蒼雲暗
陵寢千秋玉露團

　　雨花臺

　　古臺開士説金經傳道天花落紫㝠廣舌不來塵海變

春風唯見草青青

　　東山

　　相公逰時花滿蹊盡道秦淮勝剡溪回首洛陽輕一擲
江南花月使人迷

　　梅花水

　　泉生石底無泥滓復映梅花清可憐山人濯纓明月下
一夜髙詠蘂珠篇

　　清涼寺


　　禪宮逺嵌碧山幽亭榭凌風居上頭舉酒天邊賖月色
振衣林表拂江流

　　鷄鳴山

　　金陵佳麗四方聞鷄嶺平窺錦繡文萬井煙花纒碧樹
九天樓閣護彤雲

　　謝許司徒惠金露酒

　　蓮城名醖美走送荷情親芳露承僊掌清風近聖人藥
和宜老病梅賞稱先春野客慙空腹陶然得醉醇


　　和陳魯南遂初齋四首

　　地縈淮水曲門枕市橋頭城郭煙花遶山川紫翠浮開
林通鶴徑架檻弄魚鈎興洽蓬壺外飄飄賦逺㳺

　　涉世齊諸妄㝠心近四禪有言皆象外無物逺尊前古
帖臨池搨春酲枕石眠懸車自吾志何必問行年

　　曠志髙雲上浮榮逝水東狂歌隨楚老力稼習豳風道
盛賔長滿心清室屢空揮毫多妙墨誰謂晩疎慵

　　灑落陶元亮孤髙管幼安葛巾逢酒漉木榻借書看嘉

樹光風轉遙山積雪殘苦吟近成癖終日懶衣冠

　　以紫珉𤓰杯壽女文侑之以詩

　　東陵五色𤓰精彩化雲英墮地結紫玉流光燭巖扄仙
人夜采掇剖之為巨觥神工謝雕琢朴質疑生成瀉以
丹霞漿日月炫晶熒長跪獻翁壽雄飲吞長鯨五内忻
灌沃上藥資流行三載換緑髓十年骨盡輕出入紫煙
表壽與天齊傾

　　謝顧新之惠緑萼梅


　　閬苑仙人萼緑華天風吹送蔡經家煙紈夜透氷肌白
正映西牆素月斜

　　題徐翁仙老障子

　　長松並立摩髙空深山何日無清風倚樹不語者誰子
眉髮似是商山翁白石可飯泉可飲下視濁世飛塵紅

　　水僊

　　翠羅裙帶玉搔頭𣺌𣺌湘波素月流莫遣紫簫吹斷續
碧天寒露不勝愁


　　題畫

　　千峯流雲送鳴雨萬壑長風戰髙樹擁蓋山人何處歸
林深野寒日將暮日將暮行路苦天地陰陽倐忽殊山
人慎勿輕出户

　　題徵仲雲山

　　江聲喧草閣雨氣濕楓林雲外青螺影匡廬幾許深

　　為全老作世尊像偈

　　我聞大世尊清淨心即是若求莊嚴身亦復墮諸妄居

士設此相妙在無相界有無悉歸空佛寶咸具足一切
供養衆當作如是觀

　　以藤枕贈魯南辱謝四韻次答

　　石牀筠簟鬬清芬把贈應知薄綺纁虚質含風延爽氣
碧絲縈霧動波文琅玕比德應無玷瑪瑙論材漫有文
卧向北窻魂夢穩海濤千里隔南雲

　　夢中天子命詠玉覺後記

　　至寶終難璞裏藏琢磨今始見蟾肪連城共重千金價

陳器還増九廟光獨秉珪璋勤對越時搖珮璲動琳琅
願教聖主崇明德大鼎神龜共久長

　　汪中丞乃子子睿秀才持西湖圖索賦長句

　　同人昔汎西湖水錦纜牽船鏡光裏雲霧難窮夾岸山
樓臺亂擁前朝寺吹簫夜登保叔樓青林明月影倒浮
逺窺天竺西方景近指蓬萊東海逰當庭揮翰疾如雨
簿書不得妨歌舞風流蘇白疑可招意氣雷陳暗相許
鸞鵠分飛西復東尊酒放歌難再同汪生提畫忽示我

竚立感歎懷髙風看生豪氣吞四方轉眼便登氷玉堂
承家節操豈相忝東人歌頌長洋洋窮巖舊詩如可識
為掬湖波洗苔壁

　　題王鳳梅小畫

　　草閣柴扉映水開雲松不着市朝埃扁舟載得蒹葭興
何必溪山雪後來

　　寄題張希孟都閫隠居四首

　　石出江門蹲玉龍白雲橫束括蒼峯幽林坐嘯無人見

祇聽鸞音振萬松　　石門精舍

　　永嘉城北水心寺寺下髙人鑿石居向老拈杯渾懶慢
滿牀抛散六韜書　　水心别業

　　山夾迴溪抱日流荷花百里錦雲浮人間擲却黃金印
長破蒼煙弄釣舟　　東溪

　　龍湫瀑水逺聞聲鶴嶺仙雲變采呈瑤草滿亭抽碧玉
道人趺坐學無生　　逍遙亭

　　麗卿宅觀燈席上賦


　　美酒華燈樂此宵詞人髙㑹慶清朝條風累日春初動
明月千門雪半消未許峭寒欺鶴氅且傳新曲度鸞簫
江南舊勝依稀在羅綺塵香十二橋

　　賦料絲燈

　　畫架髙懸寶炬紅文綃光透綵毬空雲霞巧織天孫縷
水火潜輸鬼國功珠箔玲瓏宜映月玉屏虚薄自含風
殷勤萬里提攜意消得詞林賦咏工

　　簡亭為殷奉常賦


　　山人苦多事却走林中居孤亭結疎竹一榻了無餘手
撫陶公琴口誦莊生書赤足不裹襪直鈎時釣魚客來
自傾壺醉卧方蘧蘧毋勞問名氏葛天之民與

　　寄題袁永之列岫樓

　　髙樓隔金閶乃瞰橫塘水畫棟切雲浮雕題翼風起曠
望臨大荒川原敞千里洞庭七十峯羅列窻户裏矧兹
靈巖近松檜森可指美人樓中居懶慢謝冠履輕舉希
靈仙髙卧儗豪士支頥對青蒼傲然薄城市林烟潤琴

絲湖月漾書几舉酒歌慨慷神逰蕩無涘𤣥暉儻可作
詎羨郡齋美

　　薛吏部君采園四詩

　　牡丹亭

　　朝下天老堂夕歸卧丘樊揮金買花種長恨不滿園牡
丹花之王千本豈厭繁火齊大盈尺錦障羅成藩日張
金谷宴娙娥滿前軒丹粉艶華色含情各無言但覺麝
蘭薫潜惱蜂蝶魂此時對美酒春風散微暄髙歌清平

曲竟坐空百尊誰能逐駒隙束帶㳺朱門

　　瑩心亭

　　秋至金氣肅池水日澄停㳺氛夜消盡徹底青天明道
人心源寂塵事了莫嬰飯餘隠几坐興起縁池行鷗鳥
飛相親鯈魚樂無驚羣動各自得生理澹且平與爾兩
無取誰復思濯纓

　　大寧齋

　　衆人皆棄我我始有一身百年握重寶何事殉他人伊

尹樂兼善引世以自任阿衡雖達志五就亦艱辛列禦
憂五&KR1797;老&KR1334;西出秦放形無何有混混泯疎親松栢中
棟梁丹雘損其真檏&KR0554;山中樗庶以全吾神

　　退樂園

　　薛子蚤登朝吐辭驚衆人蛾眉遭衆妬跼蹐長不伸自
從返初服遂與漁樵隣心清故無累跡逺乃遺塵開園
當近郭樹藝招陽春時卉循節改親交叙情親列席藉
芳草漉酒脫絺巾醉來任聚散豈復知主賔寄言謝當

世結束非吾真

　　于按察泉庄雜詠

　　左山

　　青蒼萬古色日日落吾几吾已忘吾生山乎爾誰氏

　　上泉

　　錯落萬頃田潺湲百丈泉山人日秉耒飽飯對山眠

　　清流關

　　頗笑古函谷曉出鷄鳴客四海今一家巖關石門坼


　　赤湖

　　古邑今為田城闉復何有時見遺世人長歌一回首

　　雲屋

　　茅屋依青嶂松枝拂户低鶴來休便住留著白雲棲

　　月池

　　清池如半璧下浸青天月依稀玉兔邊側露金銀闕

　　院卉

　　園花滿百種種種足春光百年春盡醉纔得九千場


　　園蔬

　　盥口就晨飱青菘間黃獨還聞石家厨啖乳薦豚肉

　　逺嶂

　　窻中列逺岫傲殺謝𤣥暉地是烟霞窟身仍薜荔衣

　　平巒

　　翠屏髙千尺行坐日相對宇内有紅塵盡在巖巒背

　　魚沼

　　衆魚聚淺水誰謂鱗甲微中有赤色鯉雨即隨龍飛


　　鴈疇

　　昔飛逺塞外映月落虚弦今向仁人側隨陽宿野田

　　柳堤

　　手種春楊柳盈盈緑滿堤居人不自覺過客竟須迷

　　篁逕

　　竹下有幽逕本為裘羊開清風滿庭户時聞抱琴來

　　對菊十首和魯南

　　羣芳搖落候生意獨欣欣欲趂霜前賞曽勞雨後分黃

金開正色紫麝散奇薫願以蘭為友那知竹是君

　　幽藂多傍砌凈植故當軒葉抱孤根起花分五色繁石
湖方勒譜栗里漫開園請看東籬下成蹊豈待言

　　種來分小徑護處揷疎籬欝欝凌霜葉亭亭閣月枝氣
清渾絶俗香逺更忘私本愛金風爽誰云獨後時

　　漫爾稱花品天然謝俗粧金精應太白土德正中黃雅
韻宜丘壑貞心傲雪霜頽齡如可制永願薦壺觴

　　丹桂香殘後名花見亦稀一枝零曉露三徑總芬菲飲

水人多壽飡英世已違唯餘黃染色猶近内家衣

　　孤標霜莫祟弱植露多恩為問重陽月誰言芍藥尊品
奇千里致根老隔年存千古知心地蕭蕭五柳門

　　濁酒嗟何至清吟幸可酬獨憐盈把色掇取一籬秋製
枕功偏永緘書意更幽騷人歌令德蘭蕙本同流

　　鬬種矜多葉臨開愛獨枝名髙隠君行情逺逐臣詞慘
冽神逾王摧殘性豈移不隨梅共落玉笛任君吹

　　直幹依孤竹繁叢混衆蒿幽香一散漫秋意失蕭騷落

帽山人醉移尊使者勞郊居日相對隨興坐亭臯

　　黃菊真宜晩霜寒色轉鮮栽培元得地服食擬登仙丹
粉休論色笙歌别有天杜陵憔悴客相伴草堂前

　　賦陳鶴飛來山房

　　何年泰嶽峯頭石飛落東溟海上沙雲氣摶成丈人影
霞標開出隠侯家

　　題徐禹量畫上

　　山人學稼築郊居已與人間萬事疎走狗飛鷹身手倦

獨臨殘照看農書

　　雪

　　白雪吹花散草堂晩簷爭舞北風狂微陽力戰重陰候
素影潜回午夜光髙步即思行鶴氅清酣無謝薦羔羊
郊原萬木皆搖落獨見中林古栢蒼

　　雪和魯南二首

　　雪積寒城曉人眠野屋深二儀元氣合萬木早春臨白
掩羣峰色青含寸草心潭氷知徹底猶有凍龍吟


　　雪飄何所似玉樹落晴菲雜霰融還凍因風集更飛糟
牀催猛注書幌借餘輝灞上騎驢者紅爐肯漫依

　　繡毬花

　　不惜荆山玉裝成素錦毬春風解憐汝抛擲與誰收

　　白芍藥

　　繡幄千金種朱門百寶闌一枝烟月影偏耐道人看

　　和魯南後臘月六日對雪三首

　　嵗暮風仍積春臨雪併來寒聲偏戀竹陽信早傳梅㸃

樹疑花綴迎風學絮迴捲簾同客賞還愛蟻浮杯

　　向老年増臘多情雪媚人神京移白玉絶調抗陽春潤
麥懽成澤凝階幸滅塵最憐豐稔瑞先慰草萊臣

　　地逺平能布簾踈巧解尋雲低圍素野松勁擢青林食
盡烏難下池融水漸深閉門僵卧客何有畏寒心

　　夜雪

　　色換虚窻曙寒侵陋室窮鴈迷天一色鷄唱夜方中客
棹㠶應重薰籠火不空此時鍾嶽影白晝宛疑同


　　題蕃王閲馬圖

　　遼西畨兒好鞍馬一生射獵長城下權奇岳聳汗血溝
不惜千金鬬髙價蕃王雖老心未衰沙塲愛養蛟龍姿
日中牽出自閲視剪騣刷尾調奚師屏間美人誇眼力
能按馬身知馬德就中選出千里蹄左右相看俱動色
祇今朔漠凈風塵良馬皆充上國珍畨兒不敢向南牧
嵗嵗來稱獻馬臣

　　竹泉詩為邵正甫作


　　南山青青脩竹園下有泉水流其根雲中有源深且逺
澗底無泥清不渾月明似見鸞鳳浴風過忽聽笙竽喧
道人睡起自洗耳散髮石上開清尊

　　詞六首

　　木蘭花(答介溪禮書二首)

　　望紫雲宫闕曽出入更行㳺向鳳閣揮毫龍墀曳履籍
甚清幽千載明良慶㑹天地德獨抱寸心酬魯史專行
筆削虞廷迭和歌謳　華旃日侍豈畨休殿東頭朱扉

黃閣班行迴迴嵗月悠悠遙想而今樂事西苑畔碧樹
正清秋玉醴長霑鳳斚繡袍𦂳趂龍輈

　　慨山人老矣逃澗谷息朋㳺儘細竹成園寒松夾塢自
占巖幽天與清風皓月從受用不費一錢酬管領匡牀
石枕安排野調村謳　餘生莫更賦行休眼前頭清閒
滋味無何境界儘已悠悠莫笑先生太赸些箇物相伴
度春秋濁酒新烹郭索閒窻靜聽鈎輈

　　㸃絳唇(元日陰)


　　殘雪明階擈簾微雨東風峭狐裘貂帽可信春曽到
令節神京合遣陽光照天公抝煖顛寒倒一任梅花惱

　　意難忘(鷺洲宅賞燈)

　　光爛紅燈正珠簾盡下玉斚髙擎銀屏烘夜影火樹迸
春星人散誕嵗豐登對偉麗神京雪尚凝微風料峭澹
月疎明　那堪主客多情任銅壺漏水報過三更傳香
添鴨鼎選曲度鸞笙連夜醉不須醒更告與良朋儘元
宵都無十日莫揀陰晴


　　玉連環(和石亭賞燈)

　　綵棚燈障千花簇影搖紅燭更闌客醉且淹留月影在
闌干曲　滿座錦衣花幞雅吟追逐不須檀板共金釵
如此樂今生足

　　臨江仙(雨中柬譚子羽)

　　抱病登樓無意緒滿城寒雨濛濛一樽何日與君同捲
簾芳草碧呼酒夕陽紅　堪恨賞心多不偶依然枉却
東風扁舟歸興莫匆匆江梅他自落别有海棠叢









　　山中集巻四

