







　　欽定四庫全書

　　浮湘藁巻一

　　明　顧璘　撰

　　申思三首

　　戚戚嵗云暮我行適瀟湘兄弟持我泣父母淚縦横云
有薄田疇卒嵗具粢梁胡為去萬里骨肉相乖張跼蹐
訴父母兒自戀家鄉舉事觸眀憲置理竄南荒程期若
星火不得少留行勿復逺思念兄弟善持将吞聲出門

閭沉痛絶衷腸

　　白日匿西景扶桑復東輝岐路南以北往来更踐之人
生百年内賦命良不齊鳳凰翔九霄聞韶下来儀朝食
丹山粟夕飲天漢涯駑駘服鞭策曲阪驅且馳驅馳豈
遑恤所嗟意乖違一為北山歎聴者心傷悲蒼天髙無
極悠悠當訴誰

　　南征上衡嶽長顧望舊都日月光逥薄鍾陵欎蒼梧朱
鳳何葳蕤竹實日摧蕪虎豹對我號梟鴟噭相呼我行

迫日暮駑馬忽匍匐戰兢傷心魂慄慄憂道途朅投主
人舎脅息告勤劬憐我客異縣攜我就大巫服我勾漏
砂佩我太乙符再拜謝主人歸来始安居棄置勿復道
多憂令人老

　　自龍江發舟至京口江水如鏡呈陳大魯南

　　海門東下大江平畫舸夷猶盡日程綠樹倐過𤓰步堰
青山背指石頭城離筵醉酒思髙枕獨客辭家慰逺行
况有故人同晩泊西津相引看潮生


　　金山寺

　　俯檻江心寺濤聲兩帶分天晴秋見海山潤午生雲短
棹今重到名泉昔有聞西風吹别酒斜日未成醺

　　雲霧空江水維舟陟翠岑坤靈開别島佛界净空林巖
洞攀躋險魚龍窟宅深行逢黄葉下秋思轉蕭森

　　虎邱寺

　　逺遊訪名山虎邱得初陟溪門乍深隱石徑轉崔嶪隂
壑注鳴泉風林振疎葉巖僧解将引探古恣幽躡波沉

貞娘魂灰冷生公業傷哉劍池名祗見寒流渫酹酒呼
干将千秋激豪侠

　　石湖同陳亨父汎飲

　　浩渺石湖水泛舟宜素秋羣山倒波下樹拂青天流白
日光蕩潏蛟龍互沉浮長風激簫鼓放歌銷人愁觴行
金逶迤鸞刀薦羣羞請君但酣飲嵗月不我留越城空
黄土范碑委榛邱陵谷恒變易頋之増煩憂

　　吕翁南庄


　　漁樵三五戸恬淡自成村亂竹深藏宅平田近繞門松
髙巢水鶴花老過河豚長醉豐年酒還思零雨恩

　　苕溪同劉西安元瑞話舊並棹至武林港别去

　　念子苕溪上孤舟逺過従去鄉身萬里對酒意千重嵗
計看秋稼離心寄曉鐘柴荆期白首何日定行蹤

　　良晤殊方重交情晩嵗深兩溪秋並棹孤燭夜論心謔
浪輸肝膽飄蓬變語音因悲辭骨肉轉憶向山林

　　峴山浮碧亭呈黄湖州子和


　　平湖短棹鏡中来翠岫紅亭罨畫開霧樹散分洲渚斷
雲峰横帶海天迴登髙共續黄花節藉草仍探白石杯
傳道使君多暇日每攜賔従恣徘徊

　　西湖

　　羣山窈迴合豁爾開洪區澄波匯且廣宛在都城隅靈
秀自天闢臺觀絶世無虹橋䕃芳樹烟渚發紅蕖蘭橈
闘轉㨗越女夸容姝蓮歌蕩人心揮金盛中厨靡靡即
懽宴豈遑頋菑畬但苦白日暮西風吹水枯


　　游静慈寺因訪孫山人一元

　　晨游招提境愛此幽勝偏南山峙其後西湖漾其前華
標凌波起邃閣承崖懸修竹挺寒翠長松濯秋鮮豈惟
㑹禪悦亦以招靈仙吾生厭塵網久懐奉真詮刀圭脫
相授情愛亦易捐攀援洪厓侣翺翔凌紫煙

　　孤山

　　孤山䓤而欎仰止林逋宅捨舟入荒蹊森森䕃松栢往
代雲龍㑹夫子戢鴻翮臯䕫道已沉巢許心所獲豈無

桃李顔寒梅自貞白皎皎空谷遺長愧纓冕客西瞻岳
山墳悽其暮煙碧

　　靈隱寺

　　水泛趣已綿山行路仍窈迤邐經層巒花宫冠林杪峭
壁槩微霄下映樓觀小崖傾樹孤撑亭逺泉重繚蕭條
僧氣閒肅穆人聲悄来游屬秋暮蕉葉青嫋嫋入逕薫
名香憩澗狎幽鳥顧瞻桃源幽捐佩苦不早寄言都城
子来者一何少誅茒儻吾遂庶離寰中擾


　　飛来峰

　　靈峰自何来嶔嵜待蒼鳳羽翮不肯歛時時欲飛動海
雲結輪囷㟏岈互勾控虚房綴懸蜂横梁亘垂蝀巨靈
苦雕削真宰資玩弄初臨側躬入稍深復軒洞蹈危若
浮槎瞰空疑覆甕窪深日影墜谷轉風馭送隂森絺衣
寒躑躅芒履重班荆趺舊席剜苔紀新頌歸来眠不穏
一夜勞噩夢

　　岳王墳


　　崔巍中興業浩蕩英雄才刺身誓日月驅甲鳴風雷艱
哉朱仙鎮天地劃再開君王亦何意自巻旌旗回中原
本吾土突騎胡為来家昏鬼蜮嘯國破長城摧宰木空
南向厓山益悲哀舉觴酹宿莽歌罷魂俱頽

　　桐廬江行寄汪僉憲一䕫

　　曉發富春渚暮望桐廬宿江空寒水净岸轉雲峰矗孤
帆緬逶迤霽景聊寓目渺渺沙際村浮烟靄叢木垂巖
杞菊班覆壠禾黍熟兹方静無虞生理見耕牧髙賢涖

行臺敷政况清肅睠爾鴻雁居幸脱豺虎毒沉憂正浩
蕩且用慰心曲

　　嚴子陵祠

　　垂綸客去今千載猶見髙臺對碧流㡬戸蓬茒餘鳳種
萬方戈甲一羊裘天空大澤星辰動露下秋山草木愁
豈料平生逃紱冕却遺名姓在鄉州

　　常山道中

　　旅况逢秋盡山行歎路賖旱来無野渡亂後少人家橘

柚寒多實夫容晩自華愁雲黯無極腸斷楚天涯

　　迢逓常山道千巖落木風客程憂患裏秋色亂離中問
俗嗟生理逢人説戰功傷心烏桕葉黙黙不禁紅

　　泊弋陽溪

　　孤帆逗何處殘月弋陽溪晩水澹相照寒鴉驚自啼逺
遊慙薄養多病憶幽棲豈是懐榮祿来過楚水西

　　寄廣信朱太守亨之

　　南州腰笏始經年美政相傳過昔賢洞㓂買牛捐帶劒

野人無吏索租錢霜前禾黍孤城雨月下絃歌萬井煙
慙愧樗材亦何用皇恩又遣到湘川

　　雨中溪行雜詩

　　十日溪中舟格格響溪石孤篷過鳴雨忽失沙上脊

　　暮雨寒溪急秋煙逺岫微扁舟衝浪去何日順潮歸

　　暮程投野鎮逆旅戀鄉人怕有金陵客逢舟借問津

　　懸薄者誰室宛在水邊居停舟試借問髙人或姓徐

　　秋容殊可悦客棹且須遲霜葉飛紅雨煙岑抹黛眉


　　小舟亂如葉沉雅深淵中銜魚自飛起不敢驚蛟龍

　　盡知為客惡還見别家多風雨空愁在山林奈晩何

　　楚天寒信遲况入小春月冉冉横山煙青青綴林葉

　　逺客經時節孤舟積雨寒無心争道路嬴得夢魂安

　　滄波生暮靄渺渺釣船歸細雨寒蓑重斜風並棹稀

　　艱難傷物役澹泊愛舟居晩飯客遺酒夜燈兒讀書

　　雲斷雨聲歇水清天影流苦吟䨇短髩髙枕一扁舟

　　山水行蹤美風霜嵗序闌髙堂遥送喜遊子且加餐


　　日暮争渡喧天隂野風急孤客来何遲蕭蕭荷鋤立

　　晩雲横樹薄寒雨入簾微川净魚堪數人間鷺不飛

　　過餘干

　　古城雲暝草蕭蕭廢井人稀晝寂寥三戸凋零傷舊楚
百年熈皥憶先朝江頭白骨烏鳶噪洞裏黄巾虎豹驕
聞道将軍饒戰略不應多壘遍蒼郊

　　獨吟

　　湘浦孤舟玉露寒戌樓鳴鼓燭花殘青雲悵望孫𢎞閣

白首飄零子夏冠秋夢過家惟伏枕月華臨水獨凭欄
參差欲就淮南隠已見山中桂樹團

　　平川渺渺客愁生極浦丹楓映晩晴江水正連楊子渡
離人何賴楚歌聲天涯一郡空勞夢雲裏千峰不辨名
長路棲遲陽月盡繁霜揺落瘴烟清

　　戎馬中原鬢已華一麾迢逓向天涯荒城白屋猶征税
故國青山更别家秋夢南歸江漢濶暮程西望斗牛斜
扁舟獨宿空灘冷野戌悲風急夜笳


　　章江留别李憲副獻吉屠少參文魁

　　惻惻傷逺别睠此清江流悲風激長薄浮雲隱重洲去
家邈千里惘然増百憂弭棹適洪都果諧心所求良友
始邂逅道言互賡酬感歎風波事委曲舟車謀傾觴逺
餞送畢景情未休嘉晤殊慰悦旅泊何淹留

　　豫章江上逢方大參文玉

　　甆罌酒湛碧玉漿雕盤雞割黄金肪故人停舟勸我飲
捲簾四座臨蒼茫江山信美客抱豁白日未午空罍觴

氣酣談劇増歎息悲歌起舞江雲黄憶昔先朝侍東署
冠簮濟濟朝明堂芝蘭閒舘重交結金玉藝苑騰文章
一朝風塵忽澒洞故舊轉盼多凋傷紛紜羣盜亂中土
大夫負劒従戎行與君相逢江水上值予憔悴流南荒
贈予荆南玉練紙相邀作賦廬山陽羇懐齷齪那能爾
眀朝拂曙下瀟湘

　　臨江叢竹間虎

　　西林白日暮溪上無村塢牽夫倉皇啼入舟幽叢虓虎

㡬噬汝艤舟側望白額獰雙睛㸌電對人怒吁嗟爾虎
太不武近渚黿鼉肉磈礨巖穴豺狼飽而舞爾何不往
搏食之顧来溪頭驚我小兒女惜哉我無蛇弓鵰羽箭
一發斃爾腊為脯嗚呼豫章猛士千百羣安知無一李
将軍

　　暮泛秀江

　　桂嶺望何極孤舟行轉迷秀江斜景裏衡嶽亂雲西宿
雁衝帆起哀猿傍客啼多愁厭鄉夢夜坐聽鳴雞


　　逰梁方失意適楚更悠悠寒野牛羊夕空江雁鶩秋腐
儒悲末路幽興狎扁舟欲向桃花水垂綸待白頭

　　路轉清江外舟移錦石中爪香分綠橘目艶對丹楓檢
藥防山瘴陳詩叙國風冒霜梳短髮應愧鹿門翁

　　石壁攅江狭風檣逆浪飛漸看湘國近轉與客心違芳
桂臨波發遥岑隔霧微眀妆浣紗女妍笑競斜暉

　　蓬舠依瀨轉筦簟枕肱眠急浪鳴舷過危峯就幕懸茭
蒲時礙楫魚鱉不論錢自喜幽襟洽渾忘物役牽


　　嚴太史惟中東堂

　　新堂誅茒仍故墟寒溪度郭鳴階除春風入簾語巢燕
朝日映戸坐看書酒熟時来長者轍山深何厭㕓中居
詩筒獨驅一黄犬塵壁宛掛雙銀魚

　　贈嚴太史

　　皇風振休藻夫子播清芬興洽山水際心将賈宋羣市
朝思大隱封域藉髙文講幄虚懐切諸生待問頻古稱
兼善義衆擬上公勲莫學桐江叟終身逺漢君


　　宣風舘題壁和王大伯安

　　候館哦詩銷燭痕地爐煑茗惡溪渾叩門乞火有鄰父
打鼓報更還近村仲冬寂寂野霜落殘更凄凄山月昏
苦遭砧杵逺相聒獨憶故園傷旅魂

　　浯溪

　　繫舟浯溪下策杖登崇臺嶔崟石壁古手撥蒼雲開媧
皇彩煙㓕遺此青瑶瑰元公性竒崛首發雕鎪災靈光
落台斗照耀衡湘隈白日映寒野曠望江流迴山僧指

陳迹故宅久已灰汙尊依然好飲者安在哉感歎惜形
役長歌下崔嵬

　　初至全州

　　䟦渉既累月始聞及清湘長風巻舟幕忽見湘山蒼黄
髮數老叟迎予具壺漿面色頗黧瘦草際各蹌蹌拜起
問生理輒言困兵荒云望使君至冀免溝壑殃我聞老
叟言垂涕意彷徨比嵗牧梁宋兵戈劇流亡逮此越萬
里民瘼乃同方憶昔始觀國徒行不齎糧皇輿非改轍

恵澤恒汪洋閔茲豐儉故所罪吏非良噬膚遂及髄割
肉救瘡瘍天髙不能愬仰失日月光矧予既朽廢豈有
仁風揚登途入城府惻惻心自傷

　　答孟望之侍御時謫桂林郡博

　　燕臺對酒感離羣麓口移舟更失君萬里飄零同落葉
孤城惆悵各停雲書迴桂水交情切人對星巖藻思芬
遥想髙齋長隱几應憐案牘日紛紜

　　積雪(湘南舊無積雪是冬深尺)


　　楚水浮煙歛湘山積雪晴瑶華垂古木素月滿寒城吏
散公庭静溪喧客棹輕僕夫早嚴駕吾欲訪袁生

　　南雪舊希見苦寒今乍逢空林愁虎豹積水喜魚龍瘴
癘全寛客禎祥復慰農千山如削玉長望倚庭松

　　再答孟侍御期予入桂林之作

　　春風桂嶺憶同遊臘雪湘江獨倚樓星漢依微天北極
嵗華揺落水東流山蔵散吏衣冠懶雲掩荒城鼓角愁
正月望君騘馬色紉蘭搴芷共淹留


　　除夕喜金曼甫至

　　天涯除夕倍凄然客舎逢君轉自憐瘴海風霜凋舊質
荒城雞黍對新年来時閭井人多換謫地音書鴈少傳
華胄正湏揚藻業腐儒惟欲傍𤓰田

　　同金曼甫飲兒嶼呈詩乃和之

　　聖世思柔逺孤臣敢愛身中年為客倦寒夢到家頻道
廢傷新嵗顔衰愧古人鄉園今萬里梅蕊為誰春

　　杜陵飄泊日驥子逺遊身夜讀居家慣羇吟對客頻流

年非孺子鄉國有賢人桃李無貞性繁華祗競春

　　上元十二夜飲蒋方伯誠之第觀燈

　　日色漸落天宇澄月華灔灔東方升錦堂鳴鐘集嘉客
玳筵珠履紛相承飲君天台沆瀣之玉醴觀君錢唐錯
采之華燈佳辰髙㑹感人意清歌繞梁樂何勝君家貴
盛不可言於今海内稱徳門公居岳牧領全蜀次公秉
鈞調化元英雄想望見顔色愧我流落叨攀援歌牛枉
側桓公聴棄馬虚傷田子魂青雲轗軻徒垂翅白日留

連且舉樽公将整駕登西路予亦懐鄉欲歸去共惜相
逢不可長它年一笑知何處

　　春日寄徐伯川兼柬孟侍御

　　尋花東郭傍殘曛伐木空山動鳥羣髙士難逢徐孺子
故人猶戀孟嘗君虚疑鬢髪經年老屢喜詩篇向客聞
已辦盤飱開竹徑㑹湏車馬駐江濆











　　浮湘藁巻一

