







　　欽定四庫全書

　　憑几集續編巻一

　　明　顧璘　撰

　　雜詩

　　寄和三弟舜玊六十自夀

　　壺頭空老伏波公欵段鄉園羨爾雄隠者風流高物外
誕辰家慶正天中(五月也)身强閱世初稱壽詩好逢人不
諱窮俯仰乾坤俱白髮趨庭猶記兩兒童


　　紫氣青牛逺度關華陽近在秣陵間久懐松塢同燒藥
且喜丹砂已駐顔脩竹林深春酒緣棠花樓晩布衾斑
優游羣從追懽地應笑衰翁獨未閒

　　閒身愛向醉鄉眠百畆唯營種秫田儘有鶯花娛勝日
不須牛酒賜高年園開涉趣常攜客志在逃名莫問天
王衍元憎阿堵物牀前聊免積餘錢

　　鴻寶傳來石枕函懸壺久矣脱塵凡紫霞自醸山中酒
青鳥時通海上緘萬事虚舟何解怒一官腐䑕不生饞

吾今苦憶林泉好為剪秋荷製短衫

　　雨過

　　風雨秋隨至園林氣一蘇院涼蛩獨語巢晩鵲相呼客
意踈團扇山光近酒壺滿庭飄落葉能不憶蓴鱸

　　寄七弟&KR1729;

　　士龍富文藪子由蓄詞鋒平生伯仲間斂手讓精工世
人貴齒髮恣口妄雌雄矧兹盛徳士乃示外愚䝉吾家
惠連氏馬羣一蛟龍浩氣騰虹霓恥隨蛇與䖝仕宦十

五載囊槖唯屢空吐論忤當路拂衣甘困窮懸室無儋
石反關臥雪中揷架十萬軸伊吟日填胷下筆掩前古
隻字無雷同金玊苦珍秘四海虚承風飯糗似黔婁嗜
酒非揚雄太息天壤間何人測深衷

　　贈文徴仲

　　志士厲高節夫君狷者流舉足唯大道邪徑焉肯由田
仁甫弱冠却賻矜清脩元城寡内慾亦自既壯秋掩面
過行女閉門拒王侯天然氷玉操不與思慮謀師資快

吾黨少長咸低頭五車聚腹笥發詠崇温柔鮮雲澹華
澤美玊辭雕鎪待詔入金馬玩世存薄游脱冠掛神武
遂返蓴鱸舟頥神擊磬室放歌埋劍丘掉筆弄圖畫盡
掩松雪儔乃驚鐵石腸遺韻仍綢繆伯陽信龍物變化
不可求

　　贈蔡九達

　　文章有神秀譬彼造物宰變發雲霞章煥為日星采自
非研精人妙解詎能逮糟粕莽成苴瘡疣祗増痗蔡君

事鑚攻搦管四十載攀危屢登天會極已歸海謂兹燿
爛間乃有黯者在𤣥珠得罔象至味失鼎鼐翻然恣揮
灑塗轍忽而改天機互奔凑神化絶需待有靈驅萬象
無色備五彩遂使郊島徒總獲刻薄罪蹇予離羣久索
居益荒猥日誦林屋編充然慰饑餒

　　和荅馮三石勸其此上二首

　　勿薄淮陽守家居竟隔年頗聞宣室召將起賈生賢郡
政氷霜體詞林錦繡篇青雲公望逺𤣥髮萬人憐


　　金玉千鈞價人間有至公仁心多政拙直道豈詩窮入
相需黄霸推賢愧鄭崇虞廷車服寵明試待論功

　　邵前川納妾

　　燦爛衾裯展洞房雙星秋夜渡河梁玊臺固是老奴物
金屋雅宜嬌女粧雲髮繞鬟光可鑒蚌珠歸夢兆應祥
華筵湯餅休偏我已辦犀錢賀弄璋

　　贈陳行人邦脩

　　末俗濫文詞華盛本先撥寕知昭蘇化本自淵靜達二

曜天地精沈晦乃真括向使恒照臨光應有時奪陳君
起天南理性早疎豁探𤣥自太始析㣲辨毫末閻浮煩
惱障勇猛歸一喝乃知英明人靈根本來活楚臺三日
談泠泠慰饑渴情緣多糾纒慧劍資剸割學道豈在年
所貴知解脱

　　諫議潤夫使君自應城數百里訪余武昌適值中
秋風雨大作且公私見奪不克夜叙殊負良晤明
日送於黄鶴樓匆匆别去意所難盡綴以短詩


　　隔面倐十載枉尋適中秋況臨江漢渚聚兹黄鶴樓明月
好負人光暗鸚鵡洲凄然作風雨翻為别離謀攜樽曉
出餞掛㠶且須留繾綣故舊情隠軫江湖憂同心語難
竟何啻膠漆投君行侍青瑣獻替匡宸旒雲霄樹鴻業
映楚諸前修吾衰憶林壑旦夕歸狐丘進酒莫拒滿後
㑹良悠悠

　　贈沈君華甫赴常州别駕故南京人

　　武昌二沈推難弟别駕毘陵豈足多千里分符看製錦

萬言揮筆詫懸河王畿密邇官仍貴民力東南困若何
經過故都尋徃跡應招耆舊一長歌

　　贈蘇州節推陳君天祐赴任

　　星文高執法地望切專城司馬家風峻王畿宦籍榮吳
都包海闊震澤際天清此去懸霜月偏臨萬戸明

　　秋日同總鎮二公飲黄鶴樓三首

　　虎帳同分聖主憂時平聊共賦高秋江經神禹多平土
山去仙人有故樓風起魚龍還自駭醉來絃管欲生愁

亭前石鏡知何在明月依然照白頭

　　高樓騁望楚天寛千古閒情一倚䦨黄孟史家稱最孝
孫劉王業恨偏安休憐徃事成翻掌且對秋風一正冠
説與幽人應愧殺漁歌遥起蓼花灘

　　樓前野色散秋容樓下浮烟晩更濃江漢水深龍窟宅
衡廬天逺楚提封蒹葭白露愁歸客禾黍黄雲慰老農
賔從滿筵笳鼓急庾公那得任踈慵

　　朱侍御子宜别山亭


　　高人厭囂閧結搆臨幽深井絡僅尺咫窈然得山林江
清動城表竹密羅庭隂風籟浣塵聴野容延賞心上奉
白髮懽春酒時開襟下偕連枝樂塤箎和且湛閉閣復
晏坐累遣慮已沉潄齒誦𤣥書焚香揮玉琴冥鴻渺天
末悠悠遺我音

　　漢川道中六言二首次郭雨山中丞屏間韻

　　空林殘照啼鴉逺水寒煙飛鶩春風何日歸來吹煖野
田茅屋


　　綠橘霜寒已熟黄花嵗晩初香可惜山人野興不逢故
里秋光

　　應城曉發

　　秉燭通窓暗披衣起漏殘烏啼臺樹曉蛩咽井蕪寒向
老嗟行役為官愧素餐循良求不易凍餒待誰安

　　景陵五華山(道士言上有伏羲煉丹臺)

　　五華山頂煉丹臺方士虚傳太皥開未悟先天真水火
却依爐鼎撥殘灰


　　弔司成魯公振之已有園

　　郢水秋風入草堂仙人歸去白雲鄉莎衣芒履難重遇
唯有中林橘柚香(公號甦橘)

　　蒼鳬散盡水盈洲白鶴那因隴稻留兩兩鳳雛毛五色
背人常自宿丹邱(兩郎進士不居城市竟不獲相見)

　　野田見菊

　　陶令柴桑菊滿䦨得錢呼酒毎盤桓熊轓虎節成何事
却引黄花道上看


　　沔陽湖濵

　　蒼菼暗湖雲長楊夾徑分風晴宜蝶性水㫁失鷗羣舉
目堪垂釣勞生漫學文鍾山舊猿鶴應笑老徴君

　　贈北村路中丞赴晉陽

　　路公廊廟器特達瑩珪璋學道出鄒魯雕文陋班揚舉
政必王道豈隨俗士行手挈萬黔首盎然履虞唐初提
北門鑰燕冀塵不揚再擁南鄧麾按堵清四疆天子愛
雄才三命遷晉陽譬如大旱雨所至民悦康韓范在邊

重何如立朝堂謀國有深意中外非公量

　　議修沔陽堤垸覽童司成士疇河防志示官吏

　　漢沔古沃壤凋殘慨今兹禹書竟誰修洚水仍堯時鱗
鱗烟火居化為魚鼈池惰吏諉天運素餐寂無施我行
踐淤澤流亡痛仳㒧興言乗橇績永歎涕淚滋載考太
史編河防炯然垂偉哉維揚守長疏列安危屯膏罔終
惠徒勞呌天墀感之起中夜墨檄紛四馳版鍤及冬舉
貴不病農時丁寕戒群吏開嵗期耘耔匪躬乃臣職勿

間災祥疑

　　又别北村

　　結交三十載會面苦不易相逢鄖楚間復判三晉轡昔
見猶朱顔今並黄髮次唯公展經綸麟鳳見靈異神化
俟丹青台鼎有餘地蹇余耕牧身中臺本非位倚玊聨
旌麾日抱鰥曠愧終當乞骸歸初服返荷芰願公加餐
飯力任天下事

　　垂淚一首


　　十月南湖水拍天屋廬漂盡少人烟河防不救柴林院
王賦誰蠲漢上田疏排後代無神禹生息何方有計然
衰老空垂憂國淚幾曽恩惠及顛連

　　行漢水堤上大似秦淮風景因念俞魯用之亡

　　漢江江上玩晴波恰似秦淮月下過歸去扁舟載簫管
誰人復唱采蓮歌

　　望湖濵紅蓼甚麗

　　湖外秋容淡晩霞桃源何處泛來花西風也自嫌寥落

㸃綴芳菲付水涯

　　湖濵作

　　霧渚烟汀散客愁江南佳麗夢中遊群飛白鷺渾翻雪
翠滴垂楊不受秋凶嵗蕭條傷稼穡野情搖曳傍漁舟
年年負却蓴鱸約豈為人間斗米謀

　　漢沔諸湖二首

　　神禹導江流東歸入滄海三澨阻大别曠壤實瀦滙鬻
熊開荆疆縱獵固斯在坤輿獲所安流峙各無改云胡

後代人邑聚擅高塏曲防破先制魚鼈遭俎醢履畆料
租庸妄言廣財賄籍定牢弗刋始重黔首痗水至循故
區徃徃歸嵗罪豈知小智私祗以増凍餒何當鏟縱横
一洗謝真宰

　　大哉雲夢澤浩蕩吞荆襄分為百湖陂委折各有防水
闊混雲日魚多聚&KR1175;鶬天寒見洲渚網罟映地張扁舟
垂綸叟楚歌樂洋洋昔聞漢隂老無乃斯人行西伯茍
不遇六韜沉渭陽


　　贈水部張誠之采木南楚有功擢山東憲副

　　聖王御六合孝敬百禮崇祠壇及寢殿如天開法宮大
木出南楚肅詔騰雷風層厓伐梓楠斧聲震高穹萬牛
痏肩領巨筏亘長虹山靈獻材異波侯開道通賢哉張
使君來秉玊節雄豈不念王事而哀切民窮獻謀廣財
用厚直來商工優優播慈令蹇蹇竭匪躬譬如求才俊
傑者必登庸梁棟入内苑&KR1005;嶫起天中巍然覩巨麗偉
績歸司空落成大慶賚錫命先有功曰君氷玊操風紀

責所隆煌煌獬豸衣執憲山之東授官副雅望萬口稱
嘉同青雲快翔翥展翼隨鵷鴻台斗豈足踐令譽歌永
終

　　沙陽曉渡

　　水闊殘星小汀寒宿霧沈馬聲喧櫓亂燈影照江深漢
沔非吾土風霜滯客心驅馳何敢憚筋力爾須任

　　馬上見霜

　　十月繁霜滿原草漢南栁枝猶自青長路獨憐塵滚滚

老人休怪鬢星星從來沙苑皆騏驥何處松根少茯苓
終嵗簿書催物役幾時還續太𤣥經

　　小江口

　　漢水霜前落㣲波一葦通沙然紅蓼色岸裊白茒風興
在烟霏際年銷馬跡中浮雲休蔽目流盻送歸鴻

　　落日過白鶴寺山僧邀讀元將破宋碑

　　慨息元軍破宋詩老僧邀請讀殘碑山中竹院堪幽賞
無奈斜陽欲下時


　　飯舊口

　　霜舟乍渡沙陽水午飯仍趨舊口烟楚國山川行欲遍
祗憑詩興送流年

　　登陽春臺

　　楚客歌陽春和者纔數人調高少知已絶徳難為隣荒
臺滿碧草四顧傷我神不知當年士果為何國賔慷慨
三閭子離騷風雅陳明明君臣義照耀天地新斯人雖
沉湘萬古仰芳塵荒哉高唐賦淫哇何足珍與君登高

臺瞻望郢城樹龍飛登九天故宮莽雲霧日月相蔽虧
江湖各奔注優游豐沛間父老日歌舞先皇流仁風橋
陵萬神護蛟龍纒穹碑金字勒長賦草木藉華滋新冬
豈寒沍唯兹盤石崇乾坤永同固徘徊詠豐芑日暮更
延竚

　　與王司禮燾馬司諫汝彰盧氏園讌坐言别

　　臺居倦文牒野步愜園田既偕金宫彦復招青瑣賢旅
泛暫聚合心賞相夤緣踈羅罥高壁密竹媚清漣嵗晏

衆芳歇時菊亦解顔共傷節序改況軫别念牽去任殊
道路南北間山川引觴競浮白臨樂惡繁絃感此羇㳺
情慨余薄暮年終當解龜組農圃安自然

　　郢中對雪十月二十二日

　　我游郢中地孟冬風凄凄不聞白雪曲徒見白雪飛羇
旅節忽改自顧寒無衣四境遭水潦黔首况啼饑帑廩
率空匱漂蕩靡託棲政理属舒巻咎責果安歸將反牛
羊牧俛焉歌式㣲


　　哭陳石亭

　　吳楚天一方書至每不易哀鴻從東來属我墓間志痛
哭裂肝膓天道乃乖戾平生金石交中心兩無異公今
棄我去如喪左右臂哀哉遂初堂庭樹日憔悴他時一
杯酒空灑林下淚

　　哭徐九峰

　　宇宙同一寓死者為過客公年豈不高痛惜如夭折鄉
國信多才雅道洞明哲古篆今不存高辭難再得吾生

有幽抱出户誰與説不聞子期亡伯牙絃遂絶知音古
來重日月増哽咽

　　哭金子有

　　後來騏驥群金生千里駒雲衢雖未騁剪剔毛骨殊一
經發鄉薦俊氣盖九區穆穆孝友姿允為邦國模造物
常忌才玊樹望秋枯顔淵竟短命黄憲乃先殂異地空
泣血何由奠生芻

　　黎司空山堂對雪


　　高筵對雪多清興況復江天落草堂漠漠凍雲低野樹
霏霏風絮過山牆寒疑㸃綴侵簾影坐判虚明映燭光
莫怪夜深吟不就舊歌元讓郢人强

　　過雲臺山聞山中有普明寺未至

　　雲臺路接短長亭十里煙林不㫁青説有禪宮如海藏
山僧來現老龍形

　　豐樂河

　　豐樂河邊楊栁踈半黄渾似早春初晴風不著行人面

欲問桃花開也無

　　黄憲墓

　　爾年昔不永爾墓今猶存英英弱冠子誰遽探清渾廣
哉郭有道成美由片言

　　淳于髠墓

　　籠鵠誠譎誕斗酒亦顛狂談言雖㣲中滑稽令人傷不
如鬼谷子黙黙能深藏

　　馬上憶曩在全州送孟望之歸汝有襄陽騎馬之

句今亡久矣長途獨暮凄然霑襟

　　湘國題詩贈使君襄陽歸馬踏歸雲垂鞭此日斜陽道
淚雨遙凝汝水墳

　　入襄陽

　　黄龍山北樹含烟白馬亭東水拍天傳道樊城風景好
酒家樓閣鏡中懸

　　龎公愛就鹿門居孟子愁封北闕書此地高人多隠徳
青山應笑碧油車


　　大堤曲

　　大堤多美女顔色春花殊逢人解巧笑但笑秦羅敷傳
道楚王宮細腰金屋中自甘餒為鬼爭効體如風大賈
千黄金買面不買心東家登牆者繡履蹋羅衾婀娜墮
馬粧誰言近不祥客性喜逐臭唯誇鮑最芳白石映寒
氷徒矜漢水清遊魚不肯住空名何足榮

　　羊侯祠

　　叔子不鴆人敵國亦信之赤心動金石黔首豈相疑千

秋墮淚者何必見墓碑

　　習家池

　　山簡遊習池長攜葛强兒民牧多政理倒載亦何為怪
底彊仕年不為家翁知

　　襄陽鎮南樓

　　高樓特起鎮南邦城郭飛雲度碧窓東流漢水聲長繞
西踞鄖山勢總降望裏封疆分汝鄧古來耆舊有諸龎
吾衰不及秦公子偉觀渾無健筆扛


　　十一月二日自襄陽赴穀城將游太嶽

　　曉出襄陽郭暮投穀城徼地勢益高衍山形稍奔峭風
霽雲霧豁殘陽露㣲照天乎借良辰人也諧宿好明登
崒嵂間千里騁遐晀

　　界山

　　山巘隔塵氛入山皆碧雲清澗飲猿父白石起羊群物
華暄寒異世界人天分將邀東方子同㑹上元君

　　入山


　　萬山西來高武當靈區物物非尋常溪邊石黛轉爭碧
霜後草花猶自黄栖巖人共鳥䑕穴行空馬逐鵷鴻行
不知王烈在何許明朝可逢石髓嘗

　　山行絶句十三首

　　開戸霜如雪登車日勝春舉目見千里獨慰遊山人

　　天如碧玊版群山各寫形高空無障翳龍鳳互鶱騰

　　青山八百里蟠結千蛟龍頭角忽聳起秀出雲間峯

　　高低度嶺頻清淺涉澗屢恐已入天宮山空無人語


　　澗口架飛梁山腰束微路懸厓有茒屋盡是齎糧戸

　　開山種雲子汲澗探乳泉可羨巖穴民得養龜鶴年

　　山風一披拂千林舞寒葉恍如艷陽時花叢閙狂蝶

　　蒼厓切雲高深澗萬丈下低頭聴泉聲風雨號靜夜

　　徑踏雲邊石衣飄樹杪風繡鞍行一馬玊管引雙童

　　胡然掠雲起忽爾落澗行幽叢不見底潏潏聞水聲

　　澗道蒼杉林雲寒白日隂石壁相映起肅穆愁人心

　　槎枒半折樹傾欹欲墮石行人如飛僊渺渺下青壁


　　磈砢萬石底滴瀝泉一泓裹茗欲煑嘗未有龍頭鐺

　　遇真宮

　　唐皇禮果老漢帝延河公金門一遺步𤣥圃渺烟鴻冥
冥三仹子軒聖慕其風使軺窮滄海靈嶽虚瑤宮青鳥
竟不來鼎湖恨何窮

　　玉虛巖

　　九渡越清澗七盤轉層厓高樹落餘雪隂壑青夏苔雲
龕舉歩險風穴流音哀方隅問屢眩昏旦候莫諧路盡

益岑寂俗駕何因來

　　題玉虚巖四句

　　蒼雲抉膚碧玊琢肋真宰運斤成此仙宅

　　紫霄太子巖

　　王子煉神鼎乃逃高巖居金銀結真氣天人傳玊書磨
針悟志苦揷梅知化殊千乗雖云貴九霄樂有餘長令
電露子悵望龍鸞車

　　南巖雷神洞


　　雷神棲何所巖洞深杳㝠幽林蔽日影寒澗餘龍腥經
年尚留雪當午仍見星石竒出變相境勝通神靈譎怪
山海事流傳信前經

　　五龍宮

　　日出雪仍積林深路不分行過千澗道來謁五龍君仙
人餘故宅玊簡空靈文對此烟霧窟徒然慚垢氛

　　五龍隠仙巖

　　尋真極𤣥覽訪古窮荒遐載凌青虚界遙扣洪厓家徃

古列仙人悉此煉丹砂經臺照白日石洞空桃花何時
遂辟穀潄齒來飡霞

　　登天柱峯次路北村院長舊韻

　　天柱峯高白日晴華嵩相對最分明扶桑倒射東溟影
銀漢平流上界聲空裏金宮陳帝座雲邊鐵鎖度人行
不緣旌節巡方嶽孤負塵埃過此生

　　進士蔣君養孚會余天柱峯下授宗伯公移

　　仙山高處幸逢君縹緲宮袍五色雲身到峰頭金殿裏

手持天上紫泥文詩成似有神靈助境勝休傳俗客聞
好取姓名深篆刻長令巖壑借清芬

　　贈蔣僉憲芝赴雲南

　　愛言干將器利刃能吹毛武昌盤錯地㫁割手不勞盡
令十萬家同口興歌謠我持行臺政舒慘賴所操豈唯
逭罪咎實已𢎞甄陶每思四域内安得皆君曹如古元
道州獨重工部褒天官論嘉績奏授獬豸袍乃不奠三
楚復秉滇南旄逺人何足平早願歸中朝别我鄖襄野

徴言意忉忉行囊無所贈獨解王祥刀

　　鄖洲曉發時已膺司寇之命二首

　　解纜鄖洲霧開窓漢水清亂山舒野望急浪快歸程搖
落嵗華晩馳驅使績成東風何日至弭棹石頭城

　　天青江霧重霜白石林疎官滿抛公事情閒悅道書試
論麟節貴何似鹿門居再過襄陽去羞逢龎老鋤

　　鄖江張帆

　　兩崕倚列障一水中逶迤挂帆沿流行日影互遷移石

瀨揚飛湍風潭蹙文漪瞬息踰百里長年豈知疲導舸
角鳴樂悠悠轉朱旗游目恬野趣浩蕩忘前期

　　登峴首

　　峴首瞰長江高深属遙睇兩儀拓雄觀况值風日霽水
淺别洲渚林寒出松桂曠然洽今懽遑以悼先逝羊公
經世人興懐局千嵗立徳竟長冺長聞泣遺惠

　　同路中丞登鹿門山顛

　　維舟訪嘉隠凌嶮躋峻巔逺水浮白日疊嶺霾蒼煙龎

公去已久詎識躬耕田何功勒鍾鼎卒使高名傳赫赫
劉荆州遺安讓其賢此道今豈有流塵暗弓旃

　　望隆中山

　　雲山如龍蟠紫氣騰晴空緬想諸葛賢引領望隆中間
氣産王佐弱冠稱英雄白水真帝子三顧屈其躬摧曹
發妙略復漢懸精忠大業雖不就兵圗傳無窮君聴三
峽水哀響流長風

　　渡襄江懐孟浩然


　　孟公本逺俗垂釣漢江水雅志豈在魚玩弄雲烟美沉
浸顔謝場唐風美新製右丞虚薦言工部實知己飄飄
鹿門遊何心慕金紫

　　宜城冬至

　　去年冬至攸城雨今嵗宜城曉日輝暮景兩年愁作客
故山千里幸言歸鶯花入夢撩春興兒女承懽動舞衣
北闕簡書㤙似海老翁非欲羨輕肥

　　至日徃荆州一帶視水利


　　葭管陽生日天門詔下年未能辭簿領何敢厭山川禹
鑿功非舊民饑食最先荆州喉舌地撫字賴多賢

　　荆州明月樓

　　樓中望明月清光白如晝寒江迴逺天冥鴻掠高宿對
之逸興飛翻然振長袖豈無一樽酒良友不可遘緬懐
庾征南風流絶前後

　　曲江樓

　　曲江黄閣老滯此天南州直道既為釁䜛巧亦易投載

歌鑠金詩明夷多隠憂賢哲通塞地天運非人謀唯餘
樓前水佳名永同流

　　仲宣樓

　　公子跌宕士作賦窺才雄劉表不解用遺之歸曹公君
看大厦就得無資衆工慷慨從軍作亦足揚魏風登樓
想高韻木落寒山空











　　憑几集續編巻一

