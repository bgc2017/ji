







　　欽定四庫全書

　　息園存稿詩巻十四

　　明　顧璘　撰

　　五言絶句

　　春日郊行三首

　　條風曵㣲雲山色差可美日出湖上行春光滿湖水

　　麥壠揺新葉梅塘泛落花前村天欲雨雲裏見人家

　　白石明春泉蒼林暗春霧馬蹄從東來失却山間路


　　寄楊太康

　　明月生遥岑清光轉華薄樓上憶君時秋風動羅幕

　　送客歸吳

　　草際日華淡水邊雲意閒翩翩五陵客騎馬入秋山

　　與陳魯南

　　浮雲淡秋水落日横暮山與子有幽抱時在山水間

　　幽人

　　竹静風己歸亭虚雲自過幽人了無事坐玩閒芳墮


　　詠扇畫寄諸故人八首

　　詠松寄喬白岩光禄

　　青松髙千尺知是何年栽獨有憇陰者時為清風來

　　詠山水寄易後齋進士

　　故鄉宛如昨近郭多池臺一别同心侣無因數往來

　　詠葵寄郭東厓侍御

　　花色亦何貴畫葵愛葵心豈無桃李顔要非君所欽

　　詠芙蓉寄張南園太常


　　旖旎芙蓉花蕩漾木蘭檝相思隔湘水欲採不可得

　　詠菊寄潘團山侍御

　　寂寞東籬下幽花裛露黄自縁寒節至不是愛秋霜

　　詠桂寄王陽明主事

　　明月皎如銀中有丹桂影懷人坐良宵衣裳露華冷

　　詠芍藥寄李崆峒郎中

　　春芳已揺落一枝開庭陰遲暮不自惜東風詎知心

　　詠菊寄何白坡中舎


　　寂寞三徑下亭亭帶晨霜行人愛嘉色君子懷清香

　　夜汎

　　四𡨕波浩浩一葦向空渡月近星斗寒始識天上路

　　憶殤女

　　愛盡哀還積年踰恨未除空堦殘日裏愁見舊羅襦

　　客裏維舟夜懷中拜月明邇來三五夕見月倍傷情

　　衡山雜畫二首

　　巖壑飛塵絶孤亭壓水雲偶來乘野興非是厭人羣


　　雨霽春湖濶扁舟坐不還放情親白鳥覔句贈青山

　　葉澄雜畫四首

　　雪積千山素行歌履跡穿腰間有樵斧猛虎莫當前

　　釣竿青嫋嫋孤影照雲汀莫遣青天上浮光動客心

　　古琴調古調今人誰愛聞獨往山中去因聲寄白雲

　　平湖瀉明鏡上有脩竹林把酒對山月誰同秋夜心

　　和張水部雜咏八首

　　栁溪


　　春雨夜來急溪流朝已深栁絲揺淺緑垂影到波心

　　檜徑

　　蒼檜夾芳徑&KR0034;蒨饒佳色霜天獨不凋然後知爾徳

　　看竹

　　水曹愛看竹一日分幾時峩冠不須著美酒聊自持

　　蕉雨

　　髙葉戰風雨歴亂不堪數詩思與翩翩坐深良獨苦

　　荷風


　　峩峩紅粉粧冉冉出清滓風來忽倒垂照見新蓮子

　　水亭

　　清溪坐來澄白鳥望中度酒熟無人開詩成有神助

　　江樓

　　野望面蒼茫海思坐超越雲生鸛鶴林日射蛟龍穴

　　魚陂

　　朝啣新藻遊暮託淤菹息幸無涸轍憂不望監河澤

　　和見素林公雲莊雜咏八首


　　英英巖際雲相將庇幽獨肓風自震蕩慎勿憾我屋

　　朝暮耕鮮雲結子如黍密煮作山中飯還共山人食

　　孝思亭

　　苦心日宛轉九原竟寥寞服盡淚隨盡此道今人薄

　　髙風亦有隳明祀亦有匱千秋萬若心直與雲山對

　　見素洞

　　白玉開洞房藥田元氣濕老龍雨四海向晩隨雲入

　　臨滄亭


　　隔海望三山銀濤立青璧神逰挟飛仙玩弄扶桑日

　　三影池

　　三峰峭而尊凝神入虚靚青天動光彩滅盡浮雲影

　　隠屏

　　石屏在巖幽不習見冠蓋時有明月期散髪坐相待

　　贈嚴别駕

　　春到鶴林寺川䳌花最紅使君幽興劇獨步問東風

　　蕭侍御麗川雜詩三首


　　曾行麗川路解道麗川景山停鸞鳳形水動魚龍影

　　星巖七曜麗風洞四時秋玉壺揺小艇日日醉中流

　　羣峰夾江流十里餘百折春來詩興多鑿遍千巖石

　　秋霽會王履吉朱振之諸君

　　良友四方至秋月此宵明斗酒集虚舘踟蹰無限情

　　秋海棠

　　陰葉翠瑶濕薄英紅粉香絶憐秋苑下復爾見春光

　　蘭


　　幽蘭兩三花清香暗中起日暮望美人盈盈隔湘水

　　畫竹

　　陰叢含雨氣燥葉領風聲即是圖邊見猶令客况清

　　書畫上二首

　　平江浮夜色逺鴈帶秋聲渺𣺌孤帆去前山月正明

　　㣲風被芳渚菰蒲亂如髪為問紅蓮花含香待誰發

　　題畫二首

　　吳山碧相續具區深不流孤舟行薄暮短髪照清秋


　　野曠平巒小雲寒古木垂自縁詩思苦非闗歸騎遲

　　雨山圖

　　雲滃雨翻盆千厓互吐吞歸人愁路窄切莫近黄昏

　　鳳仙花

　　碧玉青樓女盈盈粧粉紅不應試醮甲翻令妬守宫

　　倦繡美人幛

　　罷繡非闗暝含愁詎為春秪恐燕臺下花月解留人

　　白蓮便面


　　玲瓏白玉斚置在翡翠盤清池明月夜怪爾生秋寒

　　史知山納妾以翠珉斚為賀

　　碧玉雕螭斚鮮於翡翠毛美人春夜飲芳暈漬櫻桃

　　定公房小畫二首

　　斵來東海骨長惹老龍争寫作如來供猶含風雨聲

　　洗盡塵埃色湘江暮雨餘誰將明月影留照草堂虚

　　對菊

　　野客愛寒芳經旬再舉觴名花不在色美酒獨宜香


　　七言絶句

　　阻淺撥悶十首

　　船腹沉泥尾生坼風日更燥莫禁當鸕鷀鸂鶒喜川涸
灘上啣魚來去狂

　　白晝風號夜不休那能寸水為人留千艘並注江湖想
萬室兼懷雲漢憂

　　上閘閉水絶㳙滴下閘水生輒復開我舟公然閣平地
碧波銀浪曷從來


　　七十二泉元自多水曹䟽導力如何宋公不作陳老死
沙滿㳙㳙黒馬河

　　尺水無柰衆相争大官髙艑鼔先鳴估人漕卒且安坐
勿謂爾曹舟重輕

　　萬方舟楫赴天門表頌椒宫慶至尊海若縱無波泛轍
雲師湏遣雨翻盆

　　三日不下一閘門幾時端可到清源老夫白飯尚可飽
漕卒赤拳誰可論


　　正月樓船發古杭三春&KR0008;棹汶河傍未愁緑酒追行樂
却恨班衣逺故鄉

　　吳苑出門春草萋汶川行色栁依依故園薔薇絶堪賞
候水阻風歸未歸

　　岸頭古栁緑絲輕傍石繫舟非我情黄鸝不知客愁思
時來底枝送春聲

　　苦熱絶句十首

　　齋中五月暑太甚縱到天南知不如豈是衡山移岱嶽

東䝉分與祝融居

　　作書海上訊龍公耐可停舟烈日中天外洗塵須法水
波心清暑借離宫

　　家住江南古帝城江風長夏遶門生不知頭白縁何事
兩月官舟觸夜行

　　迎風觀上天如水寒露臺前月似霜好待甘泉新賦就
持歸此地獻君王

　　原塵勃勃草全稀林木炎炎鳥不飛縱酒須逃十日飲

乗風那挂一絺衣

　　赤雲西擁火為峰紅日東驅燭作龍聞道峨眉多積雪
若為飛去蔭長松

　　周武殷湯在眼中今王聖徳古人同禾枯即灑桑林雨
道暍仍嘘栁下風

　　西照人家晝掩門船窓渾是暑風屯清川沸作湯池熱
凉樾蒸為火樹繁

　　雲中夜滴金莖露天上冬藏玉井氷安得九重憐肺病

一時傳賜解炎蒸

　　葵扇桃笙湘竹床捲簾髙卧汗如漿何如赤鯉澄波冷
不及𤣥蟬密樹涼

　　積雪樓上把酒四首

　　髙樓映雪雪生光雲外神仙白玉堂枉殺相如新賦就
定從何處謁梁王

　　雪滿空林萬木寒玉峰巉&KR0008;倚樓看銀瓶酒緑狐裘熱
六六文窓夜不闗


　　樓上題詩滿硯氷城頭殘雪晃踈燈瑶臺月白青雲冷
下有寒潭漾列星

　　啾啾寒雀拂簷來榾柮爐深欲作灰雪上紅纓髙大過
王孫西去獵黄臺

　　公宇納涼四首

　　庭樹重重拂院西更無殘日透簾闈胡床一片堪吟嘯
却付餘陰衆鳥啼

　　散髪乗風怯病身出門途路觸黄塵每愁入夏妨髙興

不似青春解著人

　　䟦涉山谿氣欝&KR1201;日中生恐鬢毛焦南薫忽借閒庭爽
羽扇氷漿總不消

　　不愁赤日遶簷來但取清風灑面開塵事盡抛心似水
使君何必愧無懷

　　偶題

　　雲連樹色千嶂合雨挾泉聲一道飛儘有山林溪澗趣
好將佳境暢天機


　　舟入天津

　　天際亂山横暮靄水邊喬木起秋風扁舟欲過聊停棹
明日京塵便不同

　　村居

　　山回水合樹成村不是桃源是鹿門但有扁舟能送酒
莫言人世五侯尊

　　再過仲木舍對菊四首

　　舊摘黄花半已稀重來相對莫言歸甆&KR0902;緑酒深如海

判取新霜㸃客衣

　　陶令舊無栽秫地杜陵新借浣花堂白衣緑酒今重至
翠葢金錢晩更芳

　　嵗寒心事特相親莫恠留連倒葛巾夜半苦吟寒燼落
錦屏愁殺按歌人

　　露渚芙蓉次第殘風林桂樹不勝寒青霜素月蕭條地
獨有黄花耐晩寒

　　月夜飲九峰山人快園二首


　　露橘霜榴接葉存古藤修竹覆階繁誰家池舘深秋後
能遣髙歌盡玉尊

　　桂樹檀欒蔭小山夜深留客不知還池頭月起光如鏡
更為殷勤照醉顔

　　麗江同蕭侍御作二首

　　笑共江妃採采霞錦袍乘月坐浮槎桃花兩岸知何處
中隠秦人數百家

　　聖主乗龍日好文髙賢簮豸起青雲長才漸入麒麟畫

雅興猶懸鹿豕羣

　　同黄㕘軍登巾子山二首

　　上客牽蘿到石門老僧分澗引瓠尊青山萬㸃浮東海
落日慿闌望不昏

　　一上髙亭野興幽坐慿松頂瞰江流海中樓閣三山霽
天畔風烟六月秋

　　康谷道中見梅花

　　萬木蕭條積雪寒空齋愁坐嵗華䦨春風十日知多少

己得梅花道上看

　　鷄鳴寺訪錢元抑遇雨

　　觸熱尋君汗似漿坐依髙竹掛冠裳濃雲忽送空林雨
人與青山相對涼

　　夜泛罨溪

　　銅棺山月二更生罨畫溪流百里平一夜棹歌歌不盡
倚蓬斜坐到天明

　　自荆溪問道往錫山


　　荆溪一水逶迤去震澤羣峰歴亂來縱使路迷都莫問
秋光隨地可啣杯

　　京城西湖漫賦

　　萬頃澄波浸太清先皇開鑿擬昆明錦帆不羨揚州路
艣艣誰誇下瀨兵

　　寄李獻吉二首

　　一醉洪都金屈巵再唫台海赤霞辭梁王臺上青春月
共折桃花未有期


　　太史論文戰國同杜陵詩體次王風即看今代詞林伯
未覺前賢采筆雄

　　贈寄張童子合二首

　　羨爾伯兄來萬里錦嚢詩巻爛珠輝今看十嵗能長賦
何用從前咤陸機

　　麟子鳳雛難可見碧蹄丹喙定堪誇詞源莫倚翻三峽
經笥還須富五車

　　贈夏敦夫守恵州二首


　　問于胡為到海陬仙人共去住羅浮莫辭荔子開樽酒
無柰梅花繞郡樓

　　欲採芙蓉贈使君滿江紅錦漲秋雲相思莫道音書逺
南海春來有鴈羣

　　髙吏部公次奏績自大江㩦弟入荆州却赴京師

　　猿聲霜夜憶三巴姜被凌寒路不賒直到荆州始分手
將詩徐轉入京華

　　送徐來秀才


　　日彩浮金丹闕曉烟光凝翠碧山秋長安舊路天西北
醉裏題詩送客逰

　　送楊進卿入呉二首

　　茒堂寄在石湖西麥壠桑田咫尺迷愛爾通家好傾倒
放舟頻過越來溪

　　出門隨意得青山雲樹秋髙滿目斑一醉一醒堪潦倒
不須身掛利名間

　　贈吳煦


　　緑樹凉生十畆陰柴門永日少相尋紈衫不礙跏趺坐
石硯聊隨散誕唫

　　汴中逢殷文儀將赴蒲州省乃兄刺史二首

　　異域逢君感亂離春殘何處見花枝江南縱有池臺在
不似當年對酒時

　　河濵垂栁繫行舟坐對青春未解憂池草萋萋千里夢
逢人先自問蒲州

　　松泉


　　空林急雨暗蒼煙松下寒泉落澗泉滿耳塵埃湔洗盡
道人中夜不知眠

　　美人幛子二首

　　晩多幽思不成粧徙倚閒臺玉漏長明月漸低天杳杳
梅花枝上有新霜

　　霧縠㣲涼玉露清銀河西畔水盈盈桂香蟾影秋無限
一曲霓裳萬古情

　　春燕


　　緑樹花飛半作泥江南新燕已來齊雨聲不與幽人約
暗送春光出小溪

　　海棠花

　　嘉州名花香觸人調朱弄粉淡含春沉香亭上㣲醺處
可怪君王不忍嗔

　　梨花

　　一枝繁雪亞墻東千樹夭桃枉自紅腸斷不禁明月夜
縞衣珠珮倚㣲風


　　同文徴仲贈許隠君

　　一别西湖今幾秋重揺蘭棹伴君逰碧山樓閣懸明鏡
壓盡東南數十州

　　送葉户部瑞監稅還南都二首

　　杭州北闗天下通大艎小艓往來同寛稅幸逢堯舜理
無人不頌使君功

　　北峰南峰夾西湖煙景四時張畫圖暇日使君揺艇子
新詩的的似明珠


　　承朱臣䇿張汝益顧世安自松江送菊至東省謝
以短詩二首

　　離披五色散秋容三泖風流得坐逢好語繁霜知愛惜
寒天留爾伴青松

　　後圃香雲拂曉臺吳船新送菊花來深秋客思渾無賴
野興峥嶸特地開

　　題周臣畫二首

　　疊嶂寒松䕶碧霞一溪春水夾桃花山㘭若見漁舟入

莫問人間舊嵗華

　　石壁煙霏夏清清水光人影静分明綸巾羽扇者誰子
來共沙頭賦濯纓

　　六言

　　小畫二首

　　斜日雲横薄暮空江木落髙秋雲外稻梁自足人間矰
繳何求

　　澤葦江楓共逺𤣥鳬白鷺争飛借問漁舟安在欲來垂

釣妄歸







　　息園存稿詩巻十四

