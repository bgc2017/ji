







　　欽定四庫全書

　　息園存稿詩巻一

　　明　顧璘　撰

　　賦

　　述征賦

　　嘉靖元載天子冊皇后於中宫朝儀載闢坤徳斯
貞帝宗乃昌萬方胥慶臣璘列職東藩與觀察臣
廷用祇奉懿典以朝京師際大禮之光榮欣斯役

之有適自慙謭陋敢效賡颺而躬逢盛典欣忭之
私有不能已於言者乃各作賦以攄義展懷焉若履
險樂平倦勤圖逸則衰臣之私衷故見諸卒章云爾

　　睠龍徳之𤣥穆兮衍皇𦙍之蟬聨釋屏翰而履紫微兮
維義鈞而卜賢恢明烈以丕承兮踵遐軌於周宣赫於
變於既期兮暢聲靈乎八埏緬内則之正位兮亶王化
之斯由詠關雎之風始兮曰窈窕之好仇虞令徳之不
易兮厪寤寐之殷憂俔天妹於魏墟兮協任姒之徽柔

仰乾坤之合德兮儲萬國之嘉福紹宗承於罔極兮溥
臣工之懽祝顧薄質之靡靡兮叨東藩之下牧修大禮
以奉職兮抑何憚於匍匐曰獻歲以揚舲兮遂厯覽乎
故吳慨艅艎之漂没兮哂夫差之左圖檟欝挺于國門
兮哀莫返夫伍胥雖范蠡之逺害兮終貨殖於陶朱越
大江之天塹兮山崖嶮巇以中峙割南北以界分兮壯
地險而争利吳蜀日尋於戈鋋兮五胡擾而未既茍厥
德之弗修兮胡金湯之足恃渉海陵與淮壖兮禹書固

卑厥壌覩今兹之庻富兮乃究夫地利之升降信戮力
而卒禽兮舒守道而出相夫既弗諶於文武兮兹西都
之日喪徐方膴膴其疆理兮引黄河之洪流王偃么而
興峙兮速周穆之見囚悲重瞳之暴戾兮冀裂鼎於鴻
溝天道錯輔于善人兮奚介心於恩讎邈泰山之不可
登兮指曲阜曰聖里儼金石之遺聲兮若洋洋其盈耳
將擔簦以裹糧兮從諸生以觀禮六藝殽亂而莫徵兮
願折衷於夫子厯平原之故郡兮弔尚書之精忠䇄孤

城以扞河北兮回突騎於奔風遡易水以適燕兮壯士
嘘氣兮猶成虹豈劒術之或踈兮悵雄圖之不終窮潞
渚而登塗兮肅四鸞之鏘鏘望閶闔以祗入兮靈宫矗
其雲翔嗚委佩以便旋兮綴鵷鷺之末行捧玊函以跽
進兮覲咫尺之龍光靦㣲忱之不足呈兮荷綸言之下
逮霑既醉之恩釂兮如湛露之汪濊瞻商邑之翼翼兮
森舊章之具在集咎䕫以德輔兮頌天保於昭代亂曰
天清地醇兮範我形蠖屈跧伏兮壯乃行馳騖道路兮

轍靡停老服斯役兮王化成兩䟽宦逹兮去國城馬生
薄遊兮全令名造化嗇施兮誰與并舍動即静兮庶娛
我生

　　楚頌亭賦

　　黄門史君從道種橘後園亭其中名曰楚頌上泝騷
人之懷下終蘇子之樂意亦廣矣南都顧璘乃掞而
賦之其辭曰

　　粤后土之磅礴兮遺偏美於東南衍澤壤之膏沃兮發

羣植之茂繁唯四氣有所私兮羌獨殺其隆寒日月交
以煦育兮雨露下以霑涵陽離宛其蒸蒸兮固物性之
所安有嘉木之秀出兮后皇名之曰橘既受性之芳馨
兮又秉志之專一乗青春以敷榮兮殆杪秋而成實爛
黄章以外文兮内實含乎精白森剡棘以頴利兮示剛
以為衛也不順遷而茍生兮寧從枳吾不悔也充包實
以致貢兮將以報吾所生也備五藥以利用兮匪自伐
以干名也唯嘉木之備此衆美兮固后祗之攸珍豐隆

庇其枝葉兮𤣥武守其靈根鳯皇下啄其蠧兮麒麟擇
䕃而來馴茍非靈仙之與幽逸兮夫孰得而長新唯靈
均之抗行兮迺宻契於南楚願寄情而申頌兮節交固
而心苦牽菌桂以儷美兮綴椒蘭以為伍植堯舜之明
廷兮藝夷齊之芳圃唯盛善之得善兮髙名抗而不下
嗟末俗之瞶瞶兮徹醇&KR0755;而漓之登菉葹而要蕭艾兮
桃李黙而成蹊擯芳㓗而好穢兮咸色豔之從嬉豈予
性之澹泊兮固知者之益希嗟海南之遷臣兮紹靈均

以自㳙指陽羡而問舍兮既與予而成言慨美要之多
敗兮情耿耿而莫宣飄風逝而跡㓕兮𦕈虚名之耳傳
曠宇宙之寥廓兮俟成敗之有期亦孰知靈均之同志
兮閲今兹而得之唯金淵之奥區兮實美人之所降靈
昭融以内辯兮外沈抑而憂章琢良珵以充佩兮畏行
聲之逺揚研精義以正行兮蹈規武於先良鳯鳥之具
文兮豈巖穴之曀藏排金扉而入瑶室兮思諤諤以展
忠也處雌伏而獨昻兮衆方惡其雄也豺虎跳梁於中

林兮取所憎以實爪牙鴈啣莽以髙舉兮固知避乎網
羅望故鄉而遄征兮返初服以為華豈富貴之不可樂
兮視性命其孰多欲娛心而揚志兮信莫美于衆芳矧
嘉橘之異秀兮非百卉之能方汎洞庭以致之兮又南
踰乎荆湘萃嘉植而列樹兮紛蓊欝而縱横飾欄檻以
増觀兮日偃蹇乎林薄覽芳菲以永慰兮羌獨美其後
落心隱忍其有託兮豈時俗之所知世流從以多變兮
又孰若兹芳之能祗掇遺實以三緘兮固將貽乎逺人

恐中道之多故兮又物㣲而招嗔思蹇産而内遏兮仰
矌閬而莫陳卒懷美以狷處兮用申娛於所珍重曰物
失時而無當兮吾既獲情於前修道不可以衆説兮姑
容與而獨游睇兹壤以託足兮又何吾生之足憂

　　宜禄堂賦

　　夫自楝宇以來至於輪奐之代堂觀之盛極矣宣輔
神明囿養德藝咸資厥用匪徒肆安云爾稽古春秋
賢哲之令式或闢埜表逸或樹槐兆興莫不事以號

彰地由人勝雖顯晦殊致其要同軌焉淮南朱先生
履道用賓三令鉅邑上德緩刑遹昭休聞繼軫讀禮
之戚遂尚掛冠之志長子應登握蘭省局仲子應辰
給廪學官褎然競爽實豐鼎養迺有棲息之堂號曰
宜禄揆德考言厥㫖懿哉大易曰積善之家必有餘
慶雅頌之報德恒祈爵禄子孫之昌若斯堂者可謂
事紹前美名應典義者矣東吳顧璘竊辱游從之末
未展誦禱之願爰因誕慶乃遥賦焉賦曰


　　唯兹堂之閎啓迺明哲之攸居據吳楚之名㑹應斗牛
之奥區究瓌材以搃萃紛磊砢其相扶桂棟棼紏以揭
孽杏梁偃蹇而横舒欝穹窿以静穆豁顯敞而通虚凖
奢儉以合度咸協正於垂輸觀其面衢背市趨陽舍隂
風氣匝合日月代臨飛梁屹其相翼迴川繚以浤深居
鱗次以駢列實義里而儒林於外則有嘉樹交植叢篠
縈迴盤欝冬檜敷披夏槐璚蘂當庭芍藥翻堦揚榮布
䕃異色同荄欄楯掩翳紆直迭見歩櫩重迴物采殊變

周隅靡廣日不窮盻發志怡神居者忘倦其中則屏風
藻繢堊壁含光刻方連絡玲瓏夜明簾薄重匝内不見
陽隆冬煦燠盛夏清涼備物有容分陳按方左圖右書
充溢兩廂亦有琴瑟間設于旁沉沉肅肅煜煜煌煌盖
埃堨所不近而幽貞之宜藏者焉唯夫先生解組而居
之也釋喧囂之煩慮澹清虚之冲襟泝𤣥風於邃古騁
逸駕於來今悼湘纍之徒化慕柴桑之可欽惻行道之
多露寧閉門以陸沈於是歛塵容修静理整員幘納方

履褒衣半結蘭佩雙委延蒙莊之隱流究老氏之𤣥㫖
或彈琴以永歌或選辭而遐詣或據梧以坐忘或玩芳
以徙倚雖偃仰於一區固神游於萬里窮四序以愉樂
盖不可以殫紀至若𤣥冬將半潜陽始萌霜融日出天
朗雲澄乃届初度百體和平則有龎眉故老峩冠友生
威儀且閑三揖而升賓筵既秩壽斚徐行酌金莖之靈
液誦大雅之遺聲殆既醉以宴息覺神超而體輕于時
伯子馳函獻賦仲氏雍雍奉履于户覩孫子之䋲䋲樂

兄弟之無故垂正則於有家蠲羣憂於内顧睇重楹以
舒顔履中庭而安歩調醇氣以長存同斯堂而永固引
百禄乎蟺延庶嘉名之無負

　　送逺賦贈陳侍御琳赴謫所

　　出國門之莽蒼兮渺長路之悠悠泝江潭以遄征兮將
從役乎炎洲伐菌桂以為檝兮刳貞松而為舟驅湘漁
以方之兮要尼父與之同浮獲予心之所安兮雖顛隮
其何悔茍調劑之中製兮啖荼堇以為美緬修名之有

則兮非矯飾之可希指九皇以矢心兮百神下而察之
冀皇路之無頗兮何顧乎予之中私遺綿力以它效兮
奚芥蔕于崇卑嗟青春之凝冱兮屬戒行而淫雨風披
離而熛怒兮雲觸石而游宇潢潦滉瀁以彌望兮泥淖
縱横而淤沮心一日而九馳兮車欲發而齟齬友生瞻
望而野泣兮瀝桂醑而留連青衿遮道而攀轅兮足頓
地而呼天懷徳義之滲漉兮固去而不能舍也蘭蕙逺
而逾馨兮豈惜夫知者之寡也鳯皇跱乎丹邱兮餘音

嘹唳而振八極賢哲耿介而抗行兮四海尚其明式衆
増羡而侈美兮予獨潜悲而於邑俾余躬之昭昭兮寧
均戴乎白日亂曰桂棹夷猶越南荒兮㵝㵝江流經舊
邦兮登甘獻醇承北堂兮善以為寶樂何央兮抉幽展
屈惠彼方兮皇鑒其昭道將昌兮鴻名駿烈允無疆兮

　　雪村賦

　　彭城之野有髙士焉隱居衡門履道抱藝厥聲四聞乃
有名逹之流款焉過存載瞻其廬榜曰雪村冬官大夫

嘆曰子誠吾徒也夫人孰不知春林之娛也陽氣奮盈
華葉紛敷條風煦日煖人體膚蕩心冶游挈榼提壺樂
而忘歸與時俱徂子不慕此其志誠殊豈不謂夫朔風
且隂上天雨雪飛璚積瑶髙下同白雲龍削素吕梁氷
立郊居閴寂車馬斷絶古木既僵修竹緑色凍鹿饑烏
來就人食子於是時擁爐支膝稚子舉觴老妻行炙哦
詩寫圖逮夜未息俛仰古人宛其在席旁視俗子天壤
懸隔髙士唯唯未出言説觀化老人進曰淺哉大夫之

言豈足論于髙明者哉夫雪以至㓗為體善化為靈弗
累于物乃全其清髙士之居彭城也抗志霞表善鑒物
情稽偃王之委國厭羶德之喪精撫魋生之石槨悟朽
骨之無成劉項之跡溘焉泯矣何異乎觸蠻氏之争矧
蕭曹之與綘灌誠附驥尾而效蒼蝇是以韞玉圖史之
林脱屣王侯之廷雪哉雪哉固將從其變化豈徒效其
清冷邪髙士囅然而笑愕然而驚非有惠子孰知莊生
於是虚白先生抗肘而上曰髙士之志受抑於大夫故

快心於老人抑猶末也願撤藩籬以揚道真唯天多恩
何貴霜雪歛於不用乃歸藏之澤唯地多方何貴邨野
處于不争乃順受之所多恩多方厥道乃張不用不争
厥道乃凝可以養德可以養生庶曰皓首觀子于成髙
士再拜再謝然後二子豁然自釋咸知雪村之所由名

　　鳴蛙賦

　　嗟余病之眩瞶閴虚館而澄神何汙池之湫隘聚羣蛙
以為鄰遭暑雨之淫溽鳴聲沸其聒人増予懷之煩瞀

竟長夜而逹晨嘗觀夫蛙之為狀也蠕動沮澤化始科
斗匪鱗匪介形質甚陋修脛何趨怒目何詬囊氣于腹
鼓聲于口呱呱閣閣不中音奏羣喧衆噪不辯誰某幽
人掩耳覊旅疾首矧予卧病無所避走將垂餌以斃之
又不足以充君豆少焉隂曀既澄皎日初出鳥鳴嚶嚶
蛙聲盡息予乃䇿杖臨水倚嘉木而嘆曰吁嗟萬物隨
氣陶鎔音量異度莫可齊同乾鵲何吉鴟梟何凶嗚鴈
何拙鸚鵡何工故唐虞受禪舜禹雍和湯武放伐伊呂

攫拏七雄虎鬬頗牧横戈稷下濫説百氏諠譁大化斡
以軒輊雖天地其奈何星何塞而㓕景雷何侈而轟車
彼衆籟之噭嘯一唯噫氣之所加萬化誠莫逃於天倪
吾又何怪乎鳴蛙

　　誚沙燕賦

　　河朔之野川厓壁起有鳥曰沙燕穴居鷇化以陋見
全厥類日夥人舟過驚則飛噪憑怒余與八厓子惡
其驕也並作賦誚焉


　　嗤彼沙燕翾翾川湄不巢而穴託體何卑族類冗瑣毛
羽䙰褷大不盈握弱靡自持象恧玊釵棲惴華榱祥乖
𤣥卵貴失烏衣堁塊堇户䑕壤資饑朗日弗照清風鮮
吹童稚攸害蹂轢横施莫假矰繳矧乎罔罝嗚呼是淫
譟而雜處惡濕而居下者邪是獺以為魚鳶以為䑕者
邪是泥啄而風舉者邪是旅羵羊以為厲藪者邪羽不
飾旌旄肉不登鼎俎狡伏而惡寒躁動而附暑譬之人
倫穿窬是伍請付之鬵釜


















　　息園存稿詩巻一

