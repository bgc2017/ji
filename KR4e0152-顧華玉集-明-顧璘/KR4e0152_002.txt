







　　欽定四庫全書

　　浮湘藳巻二

　　眀　顧璘　撰

　　正月鄉飲賦一首

　　國典崇先訓禮飲及元辰鼔鐘閟宫間樂兹黄髪賔犧
尊湛醇醴肴核旅百陳鹿鳴侑行爵獻拜敷皇仁緬彼
虞周代養老叙彛倫執匕躬饋醤天子屈其尊四海漸
美俗負戴不及親蹇予負眀譴具位牧斯民顧慙唯風

徳何能冀興仁爰申孝弟義庶以詔邦人

　　湘山初遊

　　湘國湘山天下稀青春幽覽歴巖扉雲疎列岫攅空起
雨歇新泉出樹飛石勢參差依酒案佛香清净繞人衣
南遷得就長歌地不用憑髙嘆未歸

　　春思

　　正月湘南春可憐李花如雪栁垂煙殊鄉剰借芳菲節
莫向東風惜酒錢


　　粟家渡頭春草齊栁侯祠下早鶯啼傍人莫笑山公醉
請看城頭白日低

　　来時江草帶霜華忽往城南杏已花把酒對花如建業
離人何事不思家

　　庭前古松髙百尺屈幹迴姿如老龍我欲據牀還散髪
簿書堆案不従容

　　弔宋刺史栁仲塗書院廢址

　　昔賢政多暇學道恒山居遺構儼像設流風激鄉閭時

代屢遷易勝觀鞠為墟居人伐嘉樹野火灰堂廬有作
不肯述益嘆今人疎始聞慕芳躅既来乃重歔指顧亭
臺跡歎息經營初林澗有餘憤曲水但空渠誓将理荒
穢心逺力不如朂哉同官客勿俾初願虚

　　送鮓孟侍御孟有歌罷無魚之句因嘲之

　　廣文今在桂林居徒壁曽無擔石儲我儗封筒遥送鮓
君毋彈鋏更歌魚

　　春日磐石江上


　　歴歴春山色留人坐不歸空園花自發芳草雉争飛多
病懐鄉切端居出郭稀塵冠将白首無乃負漁磯

　　夜歸值雨

　　沉沉城郭近咫尺路行難静夜千山雨長林二月寒石
泉驚馬住野水濺衣殘未覩眀蟾色何因厚土乾

　　郡圃桃花為風雨所敗

　　寂寞山城二月闌桃花無數倚春寒可堪綽約風吹急
更著離披雨打殘


　　遊龍巖

　　龍飛何日起蒼岑洞壑蜿蜒窟宅深玉乳垂花春不盡
石田承雨晝長隂盤雲座古留仙跡流水聲寒净客心
擬約東風重載酒碧桃迷路恐難尋

　　題龍巖額有賦

　　蒼崖積鐡古中空若天開軒豁容萬夫窈曲千丈迴不
知寒泉水潺湲自何来向非神龍力山鬼空虺隤石田
莽重疊上有仙人臺淋漓濕元氣玉黍長蓓蕾青春始

来遊桃花映樽罍主人邀痛飲酣歌日西頺獨掃菁茅
帚書破巖上苔巨靈拍掌笑大刼俱揚灰吾意在山水
短長安計哉

　　寄西蜀郭僉憲魯瞻

　　長歌寒女素絲詩直道難逢郭泰機白簡威名西蜀逺
青雲朝省故人非身危獨灑瀟湘淚道拙空懐草木衣
東望鄉關萬餘里歸心江漢轉依依

　　懐王車駕欽佩


　　落落王車駕門庭不可私官聮同故國離别已多時藝
絶圍棋賦情閒洗墨池唯應謝太傅風雨共幽期

　　懐陳文學魯南

　　金馬文章署斯人氣不羣玉堦今對策吐論動眀君惜
别錢唐水懐鄉桂嶺雲㡬時書札到蹤跡慰相聞

　　寄羅八廷尉質甫

　　萬里鄉園地音書望不来桃花三月暮客思轉悠哉江
動盧龍樹春深鳳鳥臺時時一舟楫遥向夢中回


　　古意送蒋中丞撫贛州

　　峩峩衡山嶽奠彼朱方尊洪濛判清濁屹與三光存曠
視𦕈六合泰華相弟昆培塿一拳石瑣細安足論蹇予
竄南粤始獲窺㠝岏窮髙歴參井大觀驚心魂仰凌雲
漢濶俯厭匡廬繁匪見東海若詎慙河伯源

　　其二

　　騶虞含利齒噬肉不戕生麒麟雖有足罔躡春草莖仁
者貴物命重徳靡淫刑中山放麑叟乃獲秉鈞衡斯鞅

屠黔首傷哉國同傾茫茫楚粤㑹圭組羅百城春陽徹
幽照草木咸敷榮但恐豺虎吼鴻雁靡時寧我願化咆
哮允諧鸞鳳鳴毋遺溝壑下惻惻吞悲聲

　　其三

　　直道易摧折烈士匪阿親志義茍不逹抱關甘隱淪往
昔股肱宰吐哺接賢人所以風雲氣長随龍虎身四岳
舉眀聖天下稱堯仁鮑公進仲父齊桓霸圖新聖朝理
文化羣材登鳳麟東方列城士承風望車塵願公廣末

照勿棄輿臺臣

　　飲栁山上

　　白日空山静青春結駟来江横羣水合野濶萬峰開栁
子弦歌室章公射飲臺併餘芳草色黙黙對銜盃

　　把酒髙臺畔青山落案前飛花三月雨垂栁萬株煙勝
地堪吾醉清風愧昔賢塵纓何處濯深澗有寒泉

　　春日湘江偶泛

　　春日湘江江水深春風蕩槳一開襟羣山夹浦青無盡

芳樹揺波綠更沉細雨忽来霑客鬢啼鶯何事響前林
長歌漫倒清尊酒獨坐終傷異域心

　　下馬江亭入畫船緑波芳草媚陽天娟娟秀石垂蘿上
泛泛輕鷗逺照前勝賞併催幽興發髙辭空羨古人傳
驅馳已負深春月潦倒空悲謫宦年

　　首夏江上

　　萬里歸心倚釣絲空舟無伴獨吟時江涵逺樹沈沈淨
㟁隱髙帆黙黙移白髮行藏愁對酒黄塵悲喜笑觀棋

古来竹帛蒼天事惟有陶公老不疑

　　不見春花憶故鄉更愁炎月滯炎方柴門舊對滄江迥
野服無如白苧凉海内形容猶道路天涯恩澤更農桑
何時挂却塵冠去散髮行歌與世忘

　　落日子規啼近林空江愁坐獨霑襟古人曠放豈復及
壮嵗飄零違寸心詔發金雞何日到夢投朱鳥萬峯深
青魚白飯殊堪飽去國辭家自不禁

　　同海陽舒教諭登湘山絶頂因贈别


　　兀坐不快意起登湘山頭九疑峥嶸忽到眼洞庭湘浦
遥争流盤空蒼磴路險絶四月爽氣疑清秋波濤微茫
指海南彷彿十二仙人樓欲行更止魂惕慄聲動河漢
驚牽牛舒君好竒更豪宕攀援絶壁枝撑幽拂拭苔花
坐崖石把酒長笑觀潮州下窺城郭彈丸小但聴兩耳
風颼飀西瞻蒼梧弔虞舜滿江淚竹湘靈愁尉佗孤墳
竟誰是紛紛白草埋荒邱憶昔樓船下南粤連天雪甲
横戈矛祇今陵谷已非昔况乃楊僕諸王侯古今成敗

等翻掌天地逆旅俱蜉蝣與君且醉蒼玉甌對面但喜
莫復憂眀朝解䌫靈川水却望湘山思舊遊

　　寄七弟英玉登科

　　愛爾能文早吾家玉樹枝年居三十下名動九重知禮
樂開黄巻衣冠上赤墀泥金遥送喜萬里慰流離

　　兹晨金馬詔復爾映蓬門耕讀吾家業蒐羅聖主恩蜚
騰才豈乏盛滿戒俱存莫向青雲上徒慙簡冊言

　　答孟望之


　　長憶孟夫子題詩過郡山舟檣春不到庭舘晝長閒瘴
海身飄泊雲溪夢往還何時薜蘿月雙照逐臣顔

　　葡萄隂夏院急雨響深更醉裏忘鄉國天涯戀友朋髙
齋迴夜爽虚閣殷灘聲無限幽居意懐君百感生

　　夏季試諸生作

　　朱炎啟長夏恱兹天宇新公庭幸休暇展席招儒紳羣
材競崇術揮毫各融神摛文析疑義吐氣干青旻皇皇
宣尼業六籍祕道真蠖伏繼刪述龍躍思經綸窮逹委

大運所貴在一身曹劉惑初駕竟汨班馬塵斯意倘有
獲要我於迷津

　　磐石崖下泛舟

　　磐石江頭景殊絶放舟幽興㡬人同風飄鼓角晴波外
雨洗峰巒夕照中狼籍椰樽浮酒白清泠氷碗削𤓰紅
尋僧更訪山腰閣半醉題詩峭壁東

　　羣峰積翠水縈迴仙舸分眀畫裏来百丈澄潭揺草樹
半空磐磴見樓臺風流赤壁誰應繼潦倒滄洲晩未回

聞道西疇秋稼好不妨迂叟日銜盃

　　送舒教諭赴海陽

　　憔悴行吟地逢君意灑然同歌湘水曲何啻竹林邊待
月收銀燭鳴簫轉畫船莫言春色盡長覺野情偏

　　荒郡少人事清筵時對君投壺驚澗鳥題石掃山雲暫
喜羇愁减俄聞去路分轉嗟塵世短離恨日紛紛

　　滄海潮陽郡青山刺史祠遺文真作者直道更吾師采
藻懐眀薦歌芹託盛時寥寥前聖統無使後生疑


　　次孟侍御酧何舎人仲黙見寄之作

　　京洛何平叔傳詩動我哀同時座上侣共向嶺南来暮
笛梅花落秋醅竹葉開相期不相見悵望碧梧臺

　　秋懐三首

　　久客懐骨肉况爾臨秋風公餘闢閒舘舉目驚衰桐附
書南飛雁何時至江東

　　秋風西北起浮雲終日低悲哉金天氣萬物慘以凄獨
客對湘峡中夜聞猿啼


　　落葉随去水迴風或停之風止且復流赴海終有時嗟
我繫此鄉欎欎無還期

　　移疾

　　獨卧藜牀懶報衙古槐啼鳥似山家愁中不記秋深淺
起㸔東園桂子花

　　山頭雨晴泉入池黒牽牛花開滿籬閉門三日簿書歇
恰值逺人来問竒

　　藥裹蛛絲手自開湘簾揺浪動髙齋吳僧獨在山中住

也著袈裟問疾来

　　秋至一月暑仍酷西風忽振庭梧飛白雨連山雲匝地
滿城兒女覔秋衣

　　栁山諸詩

　　静觀寺

　　獨游秋山静偃蹇羣松蒼田家榖新熟平郊散牛羊野
草搖衆色寒花净孤芳悠然忽終日塵鞅聊相忘

　　詠歸亭


　　愛此羣石秀披襟就清風羽觴泛迴澗不覺匏樽空醉
歌幽蘭曲行穿疎竹叢浴沂有遺叟俯仰将無同

　　杏壇

　　漁父譏仲尼孤鳳遂辭楚誰留壇樹枝揺花映江渚眀
眀虞夏謨白首困行旅臨河歌猗蘭千載復誰語

　　熈熈亭

　　亭下澗水清亭上髙雲浮魚鳥各有托遂此巖居幽慮
澹已忘遣境空復何求相期碧草色共對蒼山秋


　　俟賢亭

　　古人不可作髙亭復誰俟赭衣供井稅寂寞循良事白
日照閭閻憑髙堕清淚春風雜花低何因見馴雉

　　登春臺

　　髙臺倚青嶂下顧城郭間茅居散花竹雨餘春意閒相
将理農務朝畊暮来還寄言長民者勿使恵愛慳

　　仰髙亭

　　縁雲陟盤磴俯見飛鳥脊側身最髙峰去天不盈尺星

陳上皇宫風舉神仙舄長嘯落遺音沈沈洞庭碧

　　極髙眀亭

　　倚杖絶壁上烈風従空来蒼梧亘千里萬壑秋隂哀思
将謁虞舜上歴金銀臺浮雲暗南極為我湏臾開

　　去年予謫湘源朱升之副使以二詩寄慰兹聞升
之調按滇南凄然奉答

　　題詩慰我瀟湘謫灑淚看君巂外行悵望故山俱萬里
苦吟秋月向孤城風摧羽翼青雲隔塵滿頭顱白髮生

世事近来無所愛溪門春起欲歸耕

　　曽揺彩筆歌天馬更借單車訪碧鷄棧道西盤秦塞險
滇池東壓楚宫低行臺日月無来信世路風波少定棲
莫向空山求薏苡馬援祠廟使人悽

　　宿靈家山僧居

　　夜宿招提舎秋雲冷石堂天河斜挂戸瀑水静依牀疊
嶺攀躋險虚空夢寐凉眀朝登寳頂期與玩神光

　　遊覆釡山諸詩乃無量主人成果地也


　　靈家山

　　灌木攅雲猿嘯悲崩崖截澗馬来遲龎眉老衲忘人世
只取朝山記嵗時

　　苦鍊菴

　　竹裏流泉殷地喧古堂猶是給孤園山厨筧水深龍穴
石嶺尋蹊聴鳥言

　　七十二峰

　　七十二峰髙下懸天梯雲棧互勾連芒鞋竹杖空林裏

一路行吟破暝烟

　　大峰

　　城中遥望碧氤氲擬是瑶空一片雲来上峯頭看氣象
分眀平對玉宸君

　　小峰

　　天低石角雲長擁風掠巖腰樹半摧秋氣忽寒髙隼避
午隂将合老龍回

　　定心橋


　　石壁上接浮雲齊下臨不測之迴谿道人来往渾閒事
時有驚猿落樹啼

　　掃堦竹

　　髙巖短竹餘一尺纎葉裊裊青鸞毛空山無人月華冷
西風滿地秋蕭騷

　　神燈(是夜散見諸峰凡十二㸃)

　　雲間疎焰冷光凝千古空門不盡燈一宿林中驚乍見
却留殘語付山僧


　　九日登栁山

　　佳節登臨感嵗華蒼梧雲影向秋賒髙空獨鶴翻風去
返照澄江抱郭斜南國音書催白鴈東籬歸興倚黄花
衰遲自愛茱萸酒瘴癘誰悲薏苡車

　　湘山雜詩

　　古塔

　　古塔已千載白骨為黄金寒燈耿不㓕照見西来心

　　雲歸菴


　　松林有茒宇白雲往還来山僧愛雲好柴門夜長開

　　飛来石

　　誰騎蒼鸞来啄破苔花碧經年不歸去化作山頭石

　　甲亭

　　不信湘中好江山天下稀如何萬里客終嵗澹忘歸

　　卓錫泉

　　老禪卓錫處石上泉猶清紅塵不相染唯有蒼苔生

　　玉虹泉


　　一條寒泉色迤邐穿石下秋雨何處尋猶餘白虹掛

　　法華泉

　　寂寂空山深荒泉四時冷唯餘月眀夜山猿弄孤影

　　𤣥通洞

　　下窺杳無極仰視白日微山人把火入照見石燕飛

　　獅巖

　　綠草斷行跡鍧然石門開分眀洞天裏不遇仙人回

　　露勝亭


　　髙亭行處盡逺岫望中微日月開禪觀雲霞䕶客衣

　　寄大梁賈道誠兼簡王左諸賢

　　不見賈生久天南空斷腸雅文清廟瑟儒術仲尼堂心
事疎鴻鴈賢羅失鳳凰乾坤正澒洞愁絶爾摧藏

　　秋至梁王苑何人賦最多傳書堪白首欹枕即黄河興
憶登臺飲悲憐擊筑歌無端洞庭渚終嵗浩烟波

　　寄賀長史王景暘乃子登科

　　董傅儒流重韋郎世業新陳詩閒白晝學禮富青春大

府髙槐色皇都走馬塵此時金殿上直欲醉逡巡

　　湘中送榮老還金陵永寧寺

　　揺落三湘外經年愛爾来故人書捴至異域眼俱開放
逐憐親友悲懽向酒杯衲衣經雨暗横笛伴秋哀試與
尋風洞何如對鳳臺寺幽詞客滿松古老師栽夢寐惟
吾土羇纍愧不才江山孤興减瘴癘暮顔催澧浦難捐
佩龍門異曝鰓相看移去棹轉見脫塵埃煙水滔滔地
随縁易往迴


　　奉答喬衡州

　　荒城聞繫馬使者有題封尺牘驚文古綈袍感意濃霜
清楚澤水雲霽祝融峰咫尺神交地經年阻過従

　　甲戌除夕

　　南郡迎春律東風罷雪花毳衣辭冷節蓬鬢受年華性
僻為邦簡身危去國賒祗應與田父歸種故園𤓰

　　堂吏封州印家兒獻嵗盤春兼梅蕊淺興落酒杯寛瘴
癘全生足驅馳向晩難不遑将父母何以慰承歡


　　嶺雪初消臈紅泉已動春兩年遷客地萬里獨吟身黄
鵠長垂翅蒼鷹不附人山林無限好猶自戀風塵

　　細雨知冬盡催花故媚春瀟湘逢獻嵗幽獨正愁人嶺
海猶遷客乾坤有戰塵何時一尊酒相對白頭親

　　湘江行寄孟侍御

　　逐臣逺繫湘江上散髪行歌日悲壮郡門江水急東流
廨宇山雲作炎瘴去年花發悲陽春今嵗花開更泥人
種瓜不及青門客懐橘空思白髪親少年意氣干雲起

中路摧藏乃如此徒勞毆血走風塵不救折腰臨督史
桂林夫子舊同心獻玉君門共陸沈千首楚歌猶跌宕
一瓢顔巷自蕭森春風閉戸意何如遥遣嬌兒奉素書
倘䝉大府眀公檄莫惜荒城使者車

　　寄蒋中丞

　　山擁羅浮萬仞青水涵章貢混滄溟春深烏府文書簡
白日垂簾誦五經

　　浮湘藁巻二

