







　　欽定四庫全書

　　息園存稿詩巻三

　　明　顧璘　撰

　　五言古詩

　　擬古十一首

　　四方多岐路出門難與期逰子適萬里三嵗間音徽不
惜離别苦但恐中心乖人情非山嶽感物易遷移釋我
金跳脱緘書寄君側願視故人心勿視新人色


　　髙樓臨大路中有傾城姝夭夭若桃李的的如明珠欵
欵理機杼洋洋誦詩書蕩子久從征嵗嵗空牀居借問
女何名云是古羅敷

　　日月經天流四時相代序青青園中草奄忽殞霜露冨
貴始為娛死者恒不具陽春扇萬物倉庚振其羽翩翩
春羅裳冶逰經鄠杜郊圻多䁥親速我諸舅父華樽芬
狄香烹魚割肥&KR0008;繾綣歌王風靈鍾間鼉鼓為樂貴及
時多憂徒自苦


　　良時置髙㑹四座羅嘉賓珮玉雍雍至天子解威神羽
爵交上下犠尊絡繹陳主垂彤弓恵賓沐湛露仁工歌
賛令徳何忌讒諛人感激千載㑹爽然傾一身豈無父
母恩王國如至親

　　髙樓在何所乃在驪山隈復道通天行華旗揭軒堦趙
女理長瑟朱絃一何哀流響入青雲飛鳥盡低迴顧瞻
邯鄲道白露霑蒿萊昔日繁華處但聞狼與豺安得周
周羽銜爾棲叢臺


　　涉江采芳桂日暮且徒還豈無葳蕤色所往固迷端人
生多憂患白露凋朱顔盛年失道路皓首空長嘆

　　烈風吹西園繁霜中夜落彼美三春花顔色盡銷鑠蟪
蛄潜空野潦水息大壑鷹隼厲羽飛商氣日以廓古人
重交歡大義良不薄臨命沉黄壚永不負然諾野鳥多
采章檀園亦生籜貴盛非云美貧賤詎云惡瓶罌各有
量貴子善斟酌

　　河洲雙鴛鴦比翼乗春飛嘉禽非好合天道有雄雌賤

妾充君室婉㜻希光儀十載絶音耗六禮靡時施容華
豈不惜禮義焉可虧噭噭鳴鴈翔悠悠感我思

　　青青山上松下有千載苓采之遺君子願以延遐齡人
賤物亦鄙陋質難為呈棄捐勿復道嘆息此㣲誠

　　昊天何皎皎列宿舒榮光經緯備萬象乃是太陽英精
爽一相失殞落隨塵揚文豹澤以霧神龍俟雲翔物理
資化遷誰能越其方𤣥機茍不㑹百爾慎所將

　　桃李生東園開花倐垂實狂風動地起榮落間欣戚人

生苦多故通塞㑹所值百年復㡬時𤣥髪忽已白嘉㑹
茍參差吕望老漁澤時乗風雲㑹木石生羽翮所貴崇
令名髙爵非所恤

　　朂志二首貽沐君

　　貧賤憂不足富貴思有餘刀錐競蠅睫憤鬱諒何舒彼
美函闗叟冉冉驅牛車賢哉顔氏子簞瓢恒晏如沐侯
本雄達䊵綺夙所居戰勝願為勇道積生膏腴邁心絶
浮豔逰目閲㝠虚俟彼天光發永以謝昏衢


　　大易重居豫如石乃稱良五子憂國亂興歌戒淫荒冨
盛難為居徳薄固生殃桓桓簪纓裔秉麾鎮南疆朱門
逈且深列鼎坐華堂况乃寳玉窟四海矜茲鄉願言砥
清操為國揚休光先民四知訓懐哉安可忘

　　贈别劉元瑞因懐都下諸君子六首

　　矯矯雙飛龍蟠彼洪川揚歘乗風雲㑹羽翼周天翔與
子生南國丱角兩顒昻弱冠改初服謁帝升金堂聨翩
就下列茝佩曳蘭禳皎潔中懐曲持以比珪璋


　　帝城何巍巍九門十二衢飛觀凌雲表王侯夾巷居它
人盛馳逐白日恣驩娛流塵汎髙盖輕風振華裾索居
寡儔侣曠志眇相疎低心弄柔翰散帙覽賢書永諧金
石交此樂良已紓

　　楛矢戀急弦大義難久安飄飄逰宧子岐路多離歎雙
鵠逰河沚飛鳴樂且閑風波一乖别悵望傷心顔顔傷
有時懌心傷何亡寛迢迢滯西北黙黙限東南無舟濟
江海㑹面誠獨難


　　嚴風切肌骨大壑層氷堅百草悴中野繁霜下青天念
子涉長道過家&KR0146;以綿孝義隆所願匪以親交然清晨
策駑馬擕手此河壖上問王國事下以叙鄉園信宿不
能寐宛轉展離言

　　置酒東城曲廣讌羅衆賓玉樽湛清醑鱠鯉辦㕑珍獻
酬一以瀆見子各諧親既來不旬日又不履城闉道逺
别日促百念未及伸哀歌激齊瑟慷慨傷心神

　　民生信多故天道廣且慈白日燭下土迴光徹幽㣲秉

節厯皇甸四牡騑以馳孟春陽氣應萬物發華滋周行
布嘉㑹緩獄憲天施先民有遺軌慎刑釋其疑鄙哉夸
毗子察察於淵魚

　　送程通參歸黔陽展墓

　　楚水不可極東南煙浪深孤舟日千里渺渺浮鄉心清
世逢孝理賜歸展邱林風木九原淚蘋蘩二南音黔陽
八月交霜露增蕭森烏哺就衰草獺祭臨寒潯時物各
生態周覽傷中襟義範式閭井薄俗歸所欽嗤彼季子

歸獨謂多黄金

　　梧竹亭雅集(得樹字)

　　朱明啟初節朝日麗芳圃清風起蘋末髙林泫零露嘉
梧既繁蔚修竹亦交互浩浩清淮流交交鳥音度真賞
方在茲豈謂春物暮達士守閑寂塵鞅寡所務髙堂良
宴㑹斗酒集親故炰羔間蒸猳膾鯉灸䴥脯酬酢展光
儀情親見童孺既醉無庸歸染翰極懽趣蘭亭緑　竹
金谷盛文賦匪矜千秋名聊以慰良晤顧慙蒹葭姿何

能倚璚樹

　　送儲司徒入京三首

　　紫㣲耀中天列宿馳清輝巍巍四門闢羣賢歘來儀明
公秉淳懿皎皎金玉姿北起既鳳翥南遷亦鵬飛止水
鑑羣類凝霜肅臺威抗志秋漢逈振藻春林菲於今迺
獨秀視古允同徽

　　煌煌整嚴駕肅肅赴明召矯迹登中臺於茲輔邦教九
賦正王度六禮率先道防淫廣同風訓物釋異好小人

思恵澤君子仰華照願言王國楨永為神所勞

　　瞻彼冶城曲風物何融明嘉樹參差發谷鳥下上鳴理
棹及茲逝踟蹰鬱離情列筵總髦士陳詩並朝英眷眷
依蘭思欣欣拔茅榮嗟予抱陋質亦得奉休聲雖䝉畧
年義投報愧身輕

　　試院獨坐感懐

　　浹旬限清禁勞形理賢羅南簷白日影入室漸已多輕
葛不可御秋風振庭柯蹇予寡籌䇿五馬臨大河仰懐

保釐憂俯慙來暮歌生身匪金石嵗月猶驚波悠悠閱
晨夕鬱鬱將奈何

　　費少傅書樓

　　髙樓渺何許宛在横林深龍溪既縈帶珠峯亦前臨先
公植嘉樹蒼蔚敷重陰神靈蘊從昔天造開方今太傅
卧東山雄構結叢森寳書數千巻縹囊疉璆琳探𤣥閲
道論墜緒窮幽尋管樂莽荆棘伊傅漫為霖害馬苦捶
策朱絃間希音曠然華胥逰獨契黄虞心杲日鑒緹幕

清風蕩絺襟烟光澤幽卉氣序喧鳴禽傾杯稍醺洽覽
物自謳吟不復知有我此樂當誰任

　　玉輝堂成有作

　　朔風吹日夜雪霰正飛揚太陰天氣肅積素明瑶光蔓
草總蕪沒青松鬱蒼蒼騁馳臨幘峯閭閻皓迷茫興懐
屬凍餒悲歌慨以慷被褐者誰子英英登我堂鄭君閩
南彦應黄秀茲鄉宛彼三白鳳矯首雲中翔聿瞻璠璵
色載攄追琢章𤣥言極太始雅意遺巖廊俯論九州事

浩氣不可量清輝被棟宇隱隱回晶芒枯槁籍華澤忻
如兆農祥勝事宜昭垂嘉名允相將願言誓貞白千載
傳芬芳

　　董子祠

　　周道昔云季王風蕩無章宣尼輯麟史誅賞慎天常秦
灰詎終泯漢教方再昌夫子隱龍徳下帷正迷方發憤
綴道論述聖冀升堂統真建禮樂稽疑質灾祥斗酒礙
吞舟魚目妬夜光迢迢江都相鬱鬱東南行王澤永凋

歇明畧不獲張作賦悼遲暮空文竟誰償蹇予緬遐代
祇役邁維揚弭棹訊幽逸慿軾仰堂隍朱軒覆重墄瓊
棲妥靈相禮崇祀彌肅跡往徳愈芳懷賢軫遙眷悠悠
聖謨長雲龍古難際惻惋令神傷

　　漂母祠

　　步自城西門古祠蔽荒垣借問道傍子云是漂母魂慨
昔逐鹿代英俊殢邱樊桓桓淮隂侯韜鈐富心源龍蟄
厄叢蟻豹隠翳霾昏少年恣凌侮列卒同趨奔范雎身

屢辱張儀舌徒存流離伏河涘狼籍䝉壺飱草具固云
鮮居窮易為恩獻塊獲晉賞羮頡列漢藩矧茲賢嫗惠
興哀逮王孫既啟萬户封竟殘千金言

　　答謝生

　　夫六籍攸始標道立經㳺夏以還摛章宣義古今
殊致可畧而觀然朴質鮮青黄之飾華滋乖情性
之源揆之文質咸乖厥宜故達藝者折𠂻於屈馬
蹈軌於曹劉斯云至矣俗學滋弊雅音響絶晩

遇吾子振頽沃凋抑以二董漢始雙韓唐季者乎
竒之羨之曷其有極適荷大篇見投濯塵刋腐敷
其精英可謂沉重淵而出𤣥珠剖荆璞而呈夜璧
斯世斯才誠不易得所稱賤子云云心實慙之不敢
引謝久㳺吏局少業悉荒兼迫衰途藻思日塞無以
承麗澤之惠聊述鄙辭用攄愛助幸吾子教之而
已

　　楚南有竒士毓秀自荆衡氣涵百川潤才苞羣彚英操

觚涉詞苑仰蹈作者程璘㻞藴玉藻㔩沓騰金聲落羽
詎云失登龍咸爾榮遇我齊魯郊㵼心類平生繼枉瓊
瑤作侈價溢連城大雅喪久矣顧茲心震驚矧聞偉麗
士矜氣靡和平具美鮮疵徳羣彦嘉令名吾衰伏巖壑
願爾充國楨

　　張處士園葵

　　逸士逃江海息影卧邱園育物蒔嘉植㝠心觀化原百
卉各爾媚乃睠傾陽根丹蘤耀朱夏翠莖承露繁衛足

智以周凌寒道彌存衆美既有合貞性固宜敦撰徳擬
松栢襲芳偕蘭蓀永懐慎勿伐𤣥契渺忘言

　　上職方叔父封君夀詩

　　葛仙隱方厓陶公棲曲林邦圻聚靈藪往哲寄幽尋季
父慕嘉遯卜築東山岑丹榆夾門徑平疇間清潯勞形
理耕織曠望悦髙深親交集近局濁酒時共斟豈必絲
與竹俯聆清澗音機心一以息宴坐但沖襟醇和㑹𤣥
理愷悌契神心渥顔永無改萬夀樂且湛愛子解組歸娯

彩蘭堂隂列鼎力豈逮苦節播休音簞瓢進菽水俯仰
展歡忱内盛匪外備物理徴在今

　　東郊田園四首

　　璘本江東腐儒無廊廟之骨從宦三十年濩落下
就謝歸秉耒遂與野人相親養雞牧豕能任蓑笠
擊缶醉歌禮法俱廢或肅容對客如猱狙御衣
冠隨即褫去聞談官政如爰居聽鍾鼓目掉心眩
乃知情質烟霞不可以强變也新營田園輙賦此

篇

　　陶公歸桑里謝客營石門於世既無競努力事田園春
還理荒穢良苗應時繁豈不念嵗豐天道難預論列槿
藩草屋藝蔬備晨飱郊居漸成趣益厭城市喧菽水茍
無闕萬事奚足言

　　出門見青山幽意日瀟灑修竹遶舎東流水在田下衣
冠不須着犁鋤亦時把日與山翁㳺禮貌樂疎野風俗
重時令相邀作鄉社濁醪滿浮蟻蛙魚剖新鮓交酬各

酩酊至樂絶無假長笑宇宙間誰是忘形者刈麥思時
暘分苗望時雨彼蒼於農人遷就亦良苦好雨從東來
原田白膴膴老穉荷蓑出緑縟紛可覩引耜驤且鳴餘
懽及家牯連嵗荒負租頗遭官長怒今幸占有年且願
給公賦絮酒兼灸雞殷勤祝貓虎散步龍山麓石馬髙
嶙峋蕪沒野田側行列不復陳不知何代墓感嘆為沾
巾慨昔六代交紫宫架天津虎鬬盡英辟鷹揚皆貴臣
回眸耀白日吐氣貫青是見者恒辟易况敢托交親詎

知百世下骨肉化飛塵樵牧無人禁姓名亦已湮念此
返田舎&KR1045;酒正芳醇傾壼且一醉兀兀忘吾身

　　陸如崑紫芝亭

　　彤雲垂靈液瑤邱孕芳根奕奕粲三秀粼粼含五文云
何兆嘉祥允茲昭徳門柱史秉貞性忠諫排帝閽雲衢
一失路六翮歛不鶱天道往斯復物理輊乃軒盲風鬱
前美慶源開後昆一發産祥麟再發翔文鵷眷言食舊
徳為園樹崇勲聊歌瑞芝曲用以喻蘭蓀


　　贈黄秀才省曾見訪

　　養痾伏園廬秉耒顧㣲養藝苑嘅荒落賓階緬虚曠黄
生大雅流金玉振髙響念我來飄遙澄江進吳舫霞裾
汎秋塵羽爵洽朝餉披襟神偕暢析疑道彌廣繾綣淹
旬留契合終古賞臨岐重解㩦竚立增惋悵

　　四皓

　　髙士遺世網一往豈再招飛鴻絶四海弋者徒為勞已
輕髙祖業况顧恵儲邀留侯一何詭皓首忽來朝物色

果誰識國本竟不搖歎息紫芝曲空令來者嘲

　　髙司寇盤谷宗祠詩

　　永嘉闢靈壤茗嶼啟神鑿公孫兆南逰開荒此棲託蘭
蓀日以滋瓜瓞薦綿絡仁人重同本親義懼疎薄蟬聨
大宗祠巨榜照寥廓

　　崇祠象雲構盤谷緬逶迤巖巒倚櫺檻松梧蔭堦墀宗
祧肅天序烝嘗展時思既覃親睦恩亦慎長少儀昭昭
世家體懿則良可規


　　司寇國楨幹履道先厥躬繩武念有始貽謀逮無窮族
恵廣晏子祖徳述謝公禮容邇既洽義烈逺彌隆唯茲
教家理恊彼調元功





　　息園存稿詩巻三

