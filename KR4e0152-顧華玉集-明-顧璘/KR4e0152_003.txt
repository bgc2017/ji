







　　欽定四庫全書

　　浮湘藳巻三

　　眀　顧璘　撰

　　春夜歌立春夜試燈同張陳二進士飲後作

　　東郊春旗平旦迴泰壇燈光夜復開太平天子運元極
佳辰令節參差来湘南小臣復何有陽和亦到寒城栁
巷陌羅旛掛玉叙樓臺畫燭臨朱牖家家夜坐吹笙竽
對此忘却居邊隅千金斗酒不愛惜五夜宴客同懽娱

陳孟公張子房兩枝玉樹臨中堂髙才八韻並傾座少
年百步能穿楊駟馬初過桑梓里雙星更度銀河水日
射金屏孔雀飛池開錦浪鴛鴦喜洗觥酌君君莫辭人
生難得似君時且趂春花欲爛熳與君終日醉如泥

　　相憶行寄魯南欽佩

　　金陵帝城行樂多荏苒獨奈春宵何樓臺壓空雲構麗
通衢曲巷相盤佗城頭月起光如日萬户華燈映街出
風忩霧閣隱玲瓏寳馬香車意非一虎頭橋下是吾廬

清夜邀賔樂有餘漏轉㡬回飄火樹酒酣千遍倒硨磲
座中髙客讓陳王風雅紛紜翰墨場學士争觀杜陵賦
尚書不怪孟公狂嗟予中路忽分飛戢羽湘江久未歸
明朝客舎逢元夕獨坐思君淚滿衣

　　元夜

　　眀月滿千門時清樂事繁酒香浮夜市花影裊春旛漏
静鳴簫逺燈輝狭室温苦吟酬節序飄泊任乾坤

　　春寒


　　燕寝文書静春寒物候遲滿庭猶宿草何日且黄鸝雲
逺三華樹江深二女祠不湏添細雨愁緒已如絲

　　柬陳宋卿

　　頗恠陳無已尋詩日閉門空庭疎繫馬細雨負清尊節
序過梅蕚春隂積蘚痕不嫌官舎冷燒燭對黄昏

　　東園分菊苗有作

　　解帶理荒圃及兹春雨餘叢菊被嘉澤芳苗欎以舒伐
根辨衆色間植周前除汲澗沃新壤秉鋤散故苴匪惜

悁勤意愛爾氣清殊秋華既幽靚夏葉亦扶疎靄靄軒
楹側頗慰陶潜居

　　湘南二月大雪戯作春雪歌

　　桂嶺長年冬欎蒸湘江今嵗積春氷北人飲酒歌黄竹
愁殺桃花與葛藤

　　二月雪花飛楚關渾如李白對燕山祗愁曉日融城濕
詎惜飛花罥鬢斑

　　山郭桃花且未紅撲簷栁絮太匆匆山公乆醉渾顛倒

不記湘南二月中

　　四野荒雲接地齊雪花如掌下寒溪招邀白鷺翩翩舞
孤負黄鸝恰恰啼

　　繞郭千峰玉作臺連林素纈盡粧梅同誰跨馬腰弓箭
山口盤旋射鹿来

　　南方食麥勝食土瓦礫不救饑腸苦今年春雪如隴西
蒸餌家家作端午

　　雪霽登湘山露勝亭


　　勝地意何限新晴還獨過衆山殘雪滿孤嶂烈風多浪
跡留巖壑幽襟到薜蘿俗塵休見染欲此問維摩

　　得徐伯雨太平書奉答

　　殘臘江門望使車新春忽枉麗江書嗟予已作三湘别
念爾那堪萬里餘絶域風煙居暫定深山官府事應疎
絶憐雅興耽詩律滿紙瓊瑤愧不如

　　贈周典膳

　　寧親西下馬蹄勞文采驚人一鳳毛南粤江山歸陸賈

梁王賔客羨枚臯薇堂祝壽花眀酒風動題詩月滿袍
異域逢君又傷别離心春水共滔滔

　　送張進士自全州成婚歸桂林

　　馬卿持節下江鄉鸞鏡新懽得孟光寳劍龍鱗横北斗
金屏雀影照東牀九天禮樂周京盛三月煙花粤徼香
采服即㸔宜夀酒門楣還喜映巖廊

　　清眀病中作

　　萬里清眀節三年放逐臣已無花共照况有藥相親嶺

徼饒蒸霧江湖一病身聖朝容腐朽歸去老垂綸

　　偶題

　　道窮何嘆拙身病始知衰座有青山對門無俗客来浮
名消短鬢雅興寄深杯頗笑劉伶輩沈冥負爾懐

　　卧病四首寄諸兄弟

　　南州瘴霧三年客西塞清江萬里家春斷壺觴疎竹葉
病移衾枕失桃花英雄自分填溝壑魑魅空勞礪齒牙
獨有蒼天能料理底須醫卜浪矜誇


　　江漢滔滔繞上陽五龍京闕拱髙皇輿圖四塞青山固
陵寝千秋翠柏長綺麗春風開畫障鬱葱佳氣䕶金湯
蒼苔白石青溪曲愛有巢由舊草堂

　　細雨濃花思不禁春山何處獨登臨髙鴻實寄傳書淚
老馬虚馳伏櫪心肺病閉門聊穏睡窮愁抱膝且長吟
閒情已逐歸雲盡獨奈人間枳棘林

　　十日春隂槲葉齊午窓吟坐到雞棲歸期漫阻桃花水
客淚重霑鷰子泥萬里弟兄空夢寐百年岐路尚東西

請看舎側垂楊樹已映東橋舊釣溪

　　病中憶魯南欽佩

　　空齋髙卧動經旬逺夢天涯憶故人典禮近聞劉向起
草𤣥猶柰子雲貧江樓積雨鳴長夜山郭餘花堕晩春
人世㡬何将白髮年年離恨獨傷神

　　寄文徴仲

　　儒林揮筆掩羣賢湖海傾心二十年藻鑑塵埃無伯樂
規模鄉國有顔淵黄花别淚臨湖水白鴈鄉書斷楚天

山舘窮愁欹枕日拭君圖畫轉凄然

　　遣懐絶句

　　月落猿聲苦風髙虎氣腥山雷春送雪江霧夜藏星

　　花豹金錢背文鷴蜀錦毛厨泉山筧細江稻水車髙

　　猺女招歌劇蠻郎步射强花環垂耳大竹弩挂腰長

　　澗冷菖蒲翠山春躑躅紅草驚秋盡火樹厭夜深風

　　夜静雲生室春深水到門松髙多繡頂蘭古自懸根

　　野鮮蒼兕猛山鮓鷓鴣香市笋撏苞出倉禾帶把藏


　　不忌梟鴟暮何悲杜宇春蛩催三月織雞報二更晨

　　送陽春歌和陳宋卿

　　南風吹春辭九垓百舌怨訴黄鸝哀老夫卧病亦强起
把酒勸花俱一盃我家舊住金陵曲開門正對梁王臺
桃花盈蹊栁映地年年愛見春風来千金買鞍装駿馬
山髙堆粟成新醅雲臺功名不足取富貴於我如蒿莱
古人白骨穴螻蟻亦知王喬安在哉一従棄擲向湘水
轅駒局促慙非才羇棲厭見春色至教兒剗却東園梅

縦有韶華滿郊藪弄花鬬草随嬰孩青春爾今去勿為
吾徘徊吾衰今乆矣吾視天地萬物真浮埃

　　湘山寺同客作

　　一麾迢逓天南頭名山頗惬平生遊日飽窓中列岫色
更起䇿杖窮巖幽窈曲煙霞入空翠招邀不識神靈意
自従竄逐得逍遥始歎風塵昔䝉昧升堂笑問無量師
爾住青山今㡬時翻經願従弟子列洗鉢愧乏頭陀姿
誅茒小乞巖前地痛飲狂歌日来去聴法閒看虎伏時

懐鄉莫近猿啼處幽花細竹俱堪憐燒丹服藥期長年
費公未啟王屋鼎華老謬語天池泉神仙渺茫竟難測
古往今来豈終極但願道路風波平江上故園歸即得

　　楚歌二首

　　侍御李君師文傷余逺放為楚歌二章遥寄全州
予亦念君乆廢怛焉㑹意輒繼来響

　　靈淼淼兮焉窮下無極兮幽宫登岷峨兮逺望波龍鱗
兮揚風赤螭兮黄鼉噴霧雨兮駢羅望子之駕兮伊邇

交不締兮奈何睠予心兮東歸君不顧兮疇依将以承
兮巧笑揆皇道兮慮非蓀壁兮蘭堂結桂枝兮芬芳羌
離合兮有期聊容與兮徜徉

　　右天吳

　　坎坎兮擊鼓望君山兮屢舞陳煩辭兮仰空渺夫君兮
何所波四漫兮湯湯㑹百川兮同量津無梁兮不可以
涉測地彌廣兮度天愈長駕蘭橈兮揚桂旗飄風起兮
又汩之浮余瓠兮水際理余佩兮川湄衆紛紜兮磔肥

牛顧𤣥醴兮増余羞陟虚壇兮佇立徒終嵗兮離憂

　　右洞庭君

　　和英玉覽栁山圖見寄之作

　　昔人弦誦地古木已如兹恵澤宛猶在池臺空爾為棠
花依澗發薜茘繞牆垂更掃蒼厓石新鐫水部詩

　　聞英玉拜南京屯田主事戯寄

　　二月除書飛帝京屯田新注省郎名親庭鄉國捴在眼
把酒賦詩無限情三徑盤桓花歴亂九關開闔虎縦横

金門大隱無人識方朔應傳笑賈生

　　答喬衡州汝修

　　傳道衡山郡棠花滿路春寂寥循吏傳将老見斯人𤣥
髮丹青地孤標玉雪身平生傾倒意絶域為誰親

　　鮑叔元知我陶潜乆悟非身經畏途老夢想故園歸失
路霑青眼餘生乞采衣相過知不逺長望岳雲飛

　　寄内并示二兒

　　滿堂風雨燭花殘獨客思歸坐夜寒遥想故園當此夕

畫樓眀月影團團

　　小閣書聲夜漏稀東歸潘岳奉慈闈湘南山水雖云美
不及橋隂舊釣磯

　　和英玉聞秋佳亭新移悵然作兼簡王禮部欽佩

　　秋佳亭子臨秋水伐木新移向近陂小徑有時迷客入
長楊無數遶簷垂即看野鵲春来喜莫怪羣鷗晩下疑
寄語東隣王禮部好攜樽酒數追随

　　答李川甫


　　昔予牧大梁庠序多俊民峩冠列廣座雅論何彬彬思
慕信陵義宻爾申交親輸心誓白日永懐越千春驚風
西北起奄忽暗流塵巾車一何迫泣别長河濵生死忽
乖隔淚下沾衣紳

　　南遷度湘渚湘渚阻且深蛟魚凌波起駭浪如髙岑巖
巒仄無地草木多毒淫三嵗棲絶域長恐遂幽沈鳴鴈
自北来銜書置庭隂開椷覽流藻乃是瀟湘吟薄俗昧
交義貴賤異中襟與子絶㑹面庶以眀逺心


　　楊儀賔東皋

　　路轉灕江曲林間逸士家避人成獨往隱几坐無譁舞
鶴穿行徑遊魚傍釣車時聞蕭史輩駐此共飡霞

　　江上送馬錦衣按事迴

　　貞士不可見凄凉飲氷言徒慙金吾使萬里馳輶軒馬
君伏波之子孫西觀桐柱迹猶存江上相逢多意氣髙
歌一曲下湘沅

　　其二


　　雅歌皇華詩送行傾玉巵薫風吹船下湘渚迴首誰憐
斑竹枝君来安坐人莫窺判如南山何可移漢庭賢士
雖無數四海偏誇張釋之

　　初聞望之量移汶上

　　逐客承優詔寧親得近居主恩天地大臣節死生餘魯
邑雞初割長沙鵩已袪餘歡兼舊侣應免塟江魚

　　江上迎望之逆風舟不得進

　　兩年望君君不来渇心捲水生黄埃昨聞津吏報君至

秉燭傳更夜無寐曉雨移樽江上迎南風吹船船倒行
五里停篙十里泊側聴鼔角前灣聲君乘畫舫蕩雙檝
澗壑下瀉灘流平眼中遲速亦復爾何况出處關人生
萬事未須問㑹面安可輕與君月出共舟去山水湘南
無限情

　　江上感秋呈望之

　　昨日梧葉落今日蘋花開秋光向人不相貸客子感物
令心哀三湘水濶髙雲凝羣峰雨餘游氣澄豈無清懽

待爾至轉恐欲别愁難勝我留絶域更誰依君望家山
只欲歸若到襄陽騎馬處閨人應理舊斑衣

　　共泛東潭餞望之

　　髙人同野興移棹水西東㟁仄垂蘿古沙虚積蓼紅哀
筝悽斷壑輕幘倚秋風更有浮萍感俱忘痛飲中

　　贈别望之兼寄諸相知十首

　　五嶺炎蒸地三年共謫居送君南魯去予意獨何如大
舶依流水歸心指故廬江門今夜月相對暫踟蹰


　　相逢殊不易相别且従容落日留羇鳥驚雷起卧龍獨
吟江路永多難故情濃回首傷心地無勞望桂峰

　　白髮倚門久清江催棹頻榮枯知聖澤瘴癘脫危津烏
鳥心偏苦驊騮氣有神風煙千萬里愁殺未歸人

　　何處瞻飛舄秋風汶水波黄塵清市井眀月照弦歌宓
子非凡吏宣尼有四科平生霄漢意摧折未蹉跎

　　直道臺端謫清風嶺外還諸生依日月雅興發江山痛
飲神逾炯哀歌鬢已斑看君置心跡渾在古人間


　　昔别空同子封書發豫章君今還汝水渠已客襄陽苦
别交親老時名嵗月長斯人常坎坷天意竟茫茫

　　不見邊丞久于今更四年衡湘悲鴈絶臺省賀鶯遷屢
夢攀嵇叔無詩寄鄭䖍經過問消息漂泊已華顛

　　舊遊紛雨散京國祗崔何東觀摛辭貴南天灑淚多雲
深愁問信月好憶聮珂贈别留長句時時發醉歌

　　汶陽臨大道喜近趙東曹竄地傳書數他鄉念我勞名
髙連泰嶽心逺折江濤擬共觀周禮無因接譽髦


　　吾生堪太息世路易浮沉物色悲遊子風波損壮心同
人桂林少積水洞庭深渺渺傷神極還愁老欲侵

　　夏日雨中與客飲朱别駕宅

　　閒舘投壺白晝長榿林鳴雨送飛觴千山濕翠雲垂地
萬壑平流水映堂塵世㡬回逢酩酊瘴鄉三伏遂清涼
休辭櫪馬喧東道愛對庭中短燭光

　　贈靖江王孫

　　大雅詩書志髙情洞壑居風流宜鶴氅雲氣繞鸞輿摛

辭過梁宋召客得應徐投簮吾未老猶可曳長裾

　　紫閣投朱紱青山卧白雲鳳笙流秘曲鴻寳枕靈文近
得臨卭客飄然思不羣時傳古詞賦為我洗塵氛

　　快哉行(七月十六日殪二虎作)

　　東方日出曉衙集壮士衝關突然入背負猛虎手强弩
短鏃稜稜血猶濕斑文白額委中庭空閃金眸灑寒泣
我嘉壮士飲之酒拔劍刲羊髮仍立觀者如墻方笑呼
殺聲落日喧城隅衆豪復提一虎至洞胷直貫長蛇殳

垂頭狼藉類黄犬猛物失勢堪嗟吁快哉二害同日盡
何啻並殛㓙饕徒田家兒女開戸寝餘恵况及犬與猪
可憐爾虎何太愚鷙害自古遭神誅爾類好殺終亡軀
胡不早走深巖居轉易猛性為騶虞為民獻瑞登王都

　　月

　　秋月光如洗髙臺夜轉寒江流鋪雪去松壁影龍蟠玉
兔栖難穩蒼猿涙欲乾楚天多霧雨坐對判更䦨

　　題張東海草書後


　　絶代風流逺名家草聖傳龍蛇餘萬紙鸞鳳渺孤騫俊
拔歸張旭蕭條老鄭䖍天南看舊帖三復歎前賢

　　輓李将軍

　　早窮黄石略逺佐伏波軍入幕推英選横戈策壮勲驅
馳仍白首特逹且青雲逝水悲雄劍長星落古墳范増
心未已李廣命何屯閥閲遺驃騎文章起鳳群将門收
藻色史閣播清芬偃蹇蓬蒿子那能百代聞

　　寄上司馬白巖喬公


　　北斗樞衡控上都南臺司馬握兵符河山地正乾坤位
雨露春融造化罏分陕雅推周有道戍江應笑晉非圗
朝廷白髮憂相倚寰海蒼生望已蘇幕府訏謨趨老将
錦堂觴咏列文儒心當大任何曽動身致昇平得自娱
謝墅賭碁花正好秦淮吹笛月同孤王風竚聴歌麟趾
公子振振見玉顱











　　浮湘藁巻三

