







　　欽定四庫全書

　　息園存稿詩巻九

　　明　顧璘　撰

　　五言律詩

　　都城春雪

　　白雪爾何意經春猶漫飛節移青帝令寒逼逺臣衣物
態傷揺落天心懼隠㣲客居愁不寐開閣望朝暉

　　答鄭禮部繼之


　　寥落混風塵憐君意獨親同吟山郡雪稍醉帝城春海
月通幽思宫鶯咤逺臣期尋石梁去還待謫仙人

　　同蔣參軍子雲七弟英玉登青龍山

　　躡履青龍阜天虚四望幽山河吳楚槩城郭古今愁杯
就髙雲㵼詩臨怪石留多情紅葉樹邀醉梵園秋

　　同二子宿祈澤寺

　　寒宵宿古寺愛爾且淹留忽向蔣生逕仍登謝氏樓詞
華依玉樹行李敝貂裘為樂須閒散那能待白頭


　　龍女泉

　　神女乘雲去靈泉滿澗清蛟龍餘窟宅雷雨變隂晴樂
飲来浮斚勞歌對濯纓還期明月夜同聴珮環聲

　　古銀杏

　　突兀蔽庭户長繩那可量掄材掩荆楚問歳失蕭梁雲
實時堪結雷枝半已荒離竒難爾用匠石轉神傷

　　畫胡

　　厯厯塵沙貌稜嶒怪爾殊寒雲纒毳服猛氣映虬鬚萬

里明王貢羣方混一圖追傷衰晉末無力斬休屠

　　夏仲昭畫竹

　　石瀬涓涓水風篁裊裊枝塵途貪見畫草閣夢題詩枕
簟横秋薄樽罍過月遲蒼林殊可老朱紱果何為

　　聞邊廷實已有三男戲寄

　　商瞿四十後已有㡬男兒滿目麒麟種驚人鸑鷟姿問
名堪屈指學語遂傳詩想像提携樂閨中卧每遲

　　贈陳魯南上陵


　　松栢西陵路詞臣冷節来衣冠瞻漢寝弓劒拜軒臺細
雨春山濕明星夜殿開年年揮涙地不得長蒼苔

　　與太史魯南逰西山二首

　　城闕三千界烟花一萬重漫乘金腰褭同玩玉夫容景
色傷心麗春光引興濃来逰乗暇日佳處合從容

　　净域藏春逺覊逰出郭遲馬驕翻碧草鶯老宿深枝行
樂浮生夢風光故國思謝君催曉發垂老遂幽期

　　飯普恵寺


　　綠樹邀行騎青山擁寺門不勞鐘磬響久厭市朝喧解
帶榆烟午鈎簾竹日暄老僧鋤菜甲隨意具盤飡

　　登平坡寺

　　雲裏平坡寺門臨碧嶂懸山河廻萬里日月㑹諸天短
杖扶吾老空林續勝縁去城纔咫尺渾已隔人烟

　　飲普福寺泉亭

　　夏木雙崖合寒流一澗紆雲髙山路細天逺草亭孤看
竹無車馬浮觴即畫圖吾儕乗興處不與俗人俱


　　逰花巖洞

　　踏雲尋古洞風袂晩颼颼花引三天路山藏四月秋金
鼇扶殿閣玉馬戲王侯曲澗東流水滔滔入御溝

　　五月四日二首

　　午日明朝是愁添早閉門榴花新節序芳草舊王孫望
渴廻鑾詔名虚賜扇恩幸除朝賀籍髙卧類江村

　　客况無佳節宸逰尚故京龍舟競渡逺鶴髪倚閭明南
苑愁移仗西江望洗兵早聞班瑞罷家慶拜昇平


　　朱臨安僧舍榴花

　　北地花開少紅榴五月繁深叢偏弄色落日故當軒白
髪羞春事清尊惱客魂莫教人散後獨自憶家園

　　懐周太僕子庚

　　伯冏脩王命東廵遽未回行臺卿月好誰與對啣杯虎
旅方揚斾龍媒正選才千羣閲清峻留盼及駑駘

　　送張含還永昌二首

　　去國虚春事還山戀月華鴻飛入烟霧龍卧傍泥沙文

許諸儒列家憐萬里賖同臨嘶馬地愁思極天涯

　　漢道于今盛君才過古人少陵無近習靈運有前身鸑
鷟生殊種驊騮氣自神司徒真不忝朗譽接秋旻

　　台郡元夜

　　夜景圑花市春愁豁草亭燈輪啣海月火樹迸林星令
節仍飄泊狂歌㡬醉醒只思梅栁曲歸卧故園聴

　　春日病起十一首

　　抱郭青山麗侵門碧草長閑居悲物役病起惜春光看

竹仍扶杖臨花暫舉觴莫嫌多意緒蓬鬢已滄浪

　　治郡衰逾懶辭家病更悲清心五湖水歸路片㠶遲絮
舞過閑幔蒲生滿故池丁寕踏青社已過落花期

　　一月攤書巻悠然識故吾久懐滄海釣猶繫赤城符竹
帛書能事丹砂却腐儒携家將白髪吹笛洞庭湖

　　幽興關生物呼兒灌果園海風春易盛林日午増暄影
動葡萄蔓芽香枸杞根苦嗔鷄犬惡伐棘補籬門

　　野情隨歩屧春色映羅衣樹彩丹青雜花香腦麝迷雲

踈吹片雨江逈動斜暉無限登臺興猶嗟足力㣲

　　谷口新晴景山禽滿樹懸翻飛清淺水羣噪艶陽天挟
侶争巢闘調聲學語妍稻梁須自愛林外有鷹鸇

　　迢遰燕京道音書海畔稀㡬年勞按劍萬國憶垂衣彩
鳳梧桐老驊騮苜蓿肥中天看太白亭午尚光輝

　　久作天台吏虚招地主名雲深華頂色春逺石梁行藥
草傳神聖桃花脱送迎荒凉劉阮跡千古獨含情

　　盡攬羣松色聊分片石青風烟兼萬壑天地此孤亭發

興含蕭逺吟詩動杳㝠廢興他日事書記誤丁寜

　　三月雷猶伏愆陰奈爾何土龍行雨少海鳥避風多瘴癘
憂仍劇安危望非他尚餘朱紱在那忍議征科

　　自怪山中住邀人更冩山為期風雨夕長對户庭間雪
片衝炎落花枝積歳斑殷勤謝真宰煙景浪相慳

　　歳暮

　　壠麥已青出春風隔歳囘天時頻自換人事轉堪哀雪
少冬全熱雲昏晝且霾儻聞關政理調爕望塩梅


　　春雪

　　先臘望不至經春何太狂弄寒遲麥候積素妬梅粧客
舘狐裘敝隣家蟻醖香今年好元夕切莫負燈光

　　陳中丞園

　　栢府辭朱紱蓬山敝素襟樓前得湖水庭際散園林霧
閣穿龍窟風筝咽鳳音花時多釀酒能費㡬黄金

　　道院齊樹樓

　　梧桐髙十丈虚閣正相齊户敞龍飛入簷垂鳥下啼山

光開畫障人語落丹梯夜有逰仙到流雲濕暗題

　　輓程良用侍御二首

　　結綬為兄弟通家及子孫髙才先見奪天道竟難言玉
樹光埋沒江潮氣吐吞傷心甬東水猶有未招魂

　　同年程柱史抱道邁時賢路絶青㝠上身摧白髪前聲
名天地老魂夢死生懸宿草芊芊逺空歌薤露篇

　　答徐昌穀博士

　　舊愛張廷尉今知鄭廣文髙情踈法網麗藻播詞芬臺

省爾何戀交情殊有聞南樓望明月一倍惜離羣

　　㑹稽雜咏同周觀察作八首

　　滄海臨東極稽山建國標樓船三島路玉帛萬方朝舊
跡開王㑹清風徹使軺如聞窮徼外將獻越裳謡

　　勾踐城何處西施宅有村山靈銷霸氣春恨倚香魂野
鳥空啼血溪花不解言怒潮来往地應愧到呉門

　　王謝人倫表風流異代師能書垂典則髙卧繫安危古
木圍棊墅寒雲洗墨池蘋蘩何限意誰遣到荒祠


　　舊傳山水郡未到問竒觀禹穴靈文秘秦碑古篆殘夢
䰟飛月下臺殿隠雲端愛殺長康語千巖秀色攅

　　莫惜無飛雪乗舟向剡中聚沙春鳥浴背日晩花紅書
巻追隨滿詩人賦咏工玉郎儻同載髙興詎能窮

　　春草孤舟逺春波百頃開鏡湖猶在眼賀監不重来酒
換金龜去身辭玉署回文章真小技跌宕見髙懐

　　城闕經營固山河控帶深絶憐南渡事非復上都心鐵
馬沉雲海銅駝委棘林祇餘今古限揮涙向登臨


　　十日山陰道青山應接重泛杯虚酒興拂幔惱花容簿
領囘囘亂漁歌處處逢支公如可訪捐珮入雲松

　　送陸進士伯載還京四首

　　明珠光照夜因爾歎才難紀事金書秘尋真玉洞寒衣
隨行處敝劍就醉中看去事天皇側攀雲坐紫鸞

　　古寺層巖曲招尋屢為君石門通細徑江木冷遥曛崛
起真龍性幽棲但鳥羣歸朝留舊跡泉壑借餘芬

　　路異行踪改交親别思多簮裾趨鳳詔絲竹㵼驪歌古

道嗟翻覆清言寄切磋西湖他夜月千里奈愁何

　　禮就先朝典行縈故國思身將旌節返文動廟堂知准
擬留司草無勞賦采芝天光開鳳詔春水正漪漪

　　寄劉元瑞

　　苕水清如許憐君得洗心暫辭朱紱貴来卧白雲深芝
澗多靈藥茅廬一素琴王程愧余急相望阻相尋

　　和七弟英玉始逰天寜寺

　　古寺堪幽賞長歌醉却廻巖虚留晩照谷暗隠晴雷對

此㤀晨夕誰能數往来池塘春草思還愛恵連才

　　雪中鄭少谷黄石龍過郡

　　大雪滿山城驚聞屐齒聲本非安道室真接剡溪情小
閣梅花笑寒燈秫酒清相看興難盡樓鼓下三更

　　寄答孫太初

　　㶑灔西湖水何如太白山南峰燒藥處石上錦苔斑寳
劍横星氣霞漿換雪顔題詩投俗吏三復愧粗頑

　　禱雨志感一首


　　露禱周羣望靈威儼在茲黑風吹水立白雨夾雲垂喜
溢農夫稔恩沾造化私不才叨郡紱端合坐吟詩

　　柬王存約司諫

　　司諫南遷日還家草木香海雲秋不散何處望潮陽奕
有商山樂辭無楚水傷唯餘青瑣夢萬里繞龍驤

　　雨中送王存約司柬南行

　　千山風雨急離况轉蕭森栁色春難透梅花冷不禁誰
嗟行路險獨抱古人心瘦馬藍關句煩君細細吟


















　　息園存稿詩巻九

