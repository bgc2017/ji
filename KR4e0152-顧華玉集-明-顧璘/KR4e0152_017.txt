







　　欽定四庫全書

　　憑几集巻三

　　明　顧璘　撰

　　五溪曲六首

　　皇天辨下土夷夏各有防冠冕與椎祼人獸本殊方三
五聖哲代建國但中疆有苗或侮予干羽舞階隍悠悠
七旬内卉服歌來王

　　五溪何滔滔夷落限窮岑天王主嶽瀆衡山屹南臨秦

皇苦多事漢武志亦淫樓船渡牂牁銅柱開鬰林輿圖
自此廣戈矛長見尋

　　殷宗伐鬼方三年始休兵淮南諫南征瘴癘哀羣生山
多蛇虺毒水有含沙腥茍非蠻種類白骨死榛荆寄言
兵家子勿與絶域争

　　白金如流水丹砂血色殷羌兒急衣食闗市委丘山珍
異雖云貴采掇良艱難不見乳穴記戕生猶等閒所寳
在五穀逺物何足慳


　　百里屯一軍五十置一堡舂陵達酉溪士卒聫部伍財
粟日轉輸外禦苗夷侮况復粤嶲間嵗益征戍苦楚人
今凋殘請勿拓邊土

　　孤戍髙山顛鳴角夜嗚嗚月明尚苦顔況臨風雨途主
將位日貴重帷錦糢糊李牧今去久誰聞捐市租哀哉
古人言一功萬骨枯

　　出武溪

　　龍標逺在夜郎西鼓楫揚歌下武溪却笑伏波無猛氣

水鳶何事動悲啼

　　見水上飛燕

　　辰溪燕子㸃波飛恰似江南帶雨歸對入畫梁相並語
滿庭紅艶發薔薇

　　返辰州

　　生憎江草喚愁生悶見垂楊暗古城隔嵗家山仍北望
五溪烟瘴返南征閭閻未報寛租税軒冕空嗟拂性情
嵗嵗深巖求大木不知陵廟㡬時成


　　滿江烟浪一官舟直指巡行遍幾州楚國封疆通塞徼
庾公江漢盛風流飛鳶墮地還蒼水瘴嶺愁人易白頭
五栁先生真傲吏暫來彭澤即歸休

　　石壁

　　一水迴流抱古原兩山對起立江門崩厓半出溪心渚
古木斜懸石背根逺見虞羅傷翠鳥時逢洞穴羨蒼猿
摐金伐鼓勞生地不及漁竿㺯曉昏

　　風作


　　乘船休謂逸便有阻風愁且任黿鼉勢誰同鷗鷺謀病
多休對酒岸近一登丘滿目凄凄草王孫怨薄㳺

　　大風

　　白波飛舞雪山摧蒼野喧轟萬壑雷猛勢欲翻坤軸側
大聲遥向昊穹來昆陽虎豹寒應慄瀚海魚龍倒却迴
有客披襟還借問此中噫氣為誰哀

　　辰沅之間

　　武陵西上酉溪東信有仙源不可窮峭壁凌空欲飛起

淡烟臨午亦空濛舟從鏡裏移丹鷁水向雲邊掛白虹
何處招尋陶謝手恣渠揮筆競才雄

　　過壺頭山

　　伏波兵甲駐壺頭南望蠻烟泣楚囚馬革裏屍徒爾爾
獸心回面竟悠悠愁聞鬼域憑巖隠怕見蟲蛇出浪㳺
萬里枉開秦漢土九圍元拱帝王州

　　聞客談桃源諸仙

　　瞿桐石上千年樹桃老川邊滿目花鐘鼎誤人空老去

不如來此學飱霞

　　武溪灘

　　亂石當流奮虎牙扁舟飛出浪前花瞿塘象馬何如此
猿聲休自怨三巴

　　江上石峯

　　江上青巒映碧空垂巖花葉颭春風樓船蕩漿開簾去
忘却行人是客中

　　次韻呈陳兵侍髙吾楊太僕聞山二年丈兼自述

三首

　　東山歸卧久何日理安車待月橋臨沼吟風竹滿墟道
髙公望屬心逺俗塵袪白首樞衡地經綸力有餘

　　暫辟留侯穀聊巾陶令車清風髙省閣禮俗變鄉墟庭
曉鶴常報座寒蠅自袪峥嶸康濟畧仍在笑談餘

　　偶囬驅犢手來上畫熊車問俗仍周史揚旌漫楚墟鳳
麟忻並覩豺虎歎何袪直道三王化空懐百代餘

　　次韻答聞山


　　逺至逢今雨相逢歎曙星雲披瞻北斗龍卧近南溟醒
酒無竒石談𤣥只舊亭雷陳居接近笑傲共巖扄

　　實少匡時策虚傳拙政聲中臺慙寵命倒囷負鰥惸訪
舊春生座論詩雨滿城最忻髙士側下榻領深榮

　　再次答髙吾

　　麟閣終當畫鷗波此暫盟㝠鴻霄漢志野鶴水雲情按
劍心長逺傳經草漸成丈夫隨出處終不負平生

　　不畏羊腸坂遥尋雁塔盟風波悲往事雲月見髙情技

笑飛鼯盡名嫌畫虎成還思萬松塢種麥了餘生

　　避洞庭取道安鄉山行自嘲

　　宗慤破浪思長風而我取道行山中人間禍福豈自料
古人意氣真豪雄何不髙掛十幅篷飛橈直渡馮夷宫
岳陽樓前望夏口月明吹笛楚江東

　　安鄉曉發

　　缺月尚中天殘星落落懸露寒蛙不噪草暗蝶猶眠病
怯春衣減行妨野水連老農乘雨過相並理畬田


　　次韻寄答九峯徵君

　　道許心交密詩傳醉墨温鄉閭稱丈行藝苑服専門花
月臺端瑟江雲樹下尊何時分一座謔浪睨乾坤

　　羅簡翁去秋夢余賦詩見寄經春始達次韻奉復

　　題封入手移春月離别經心屬暮年交誼擬同泉石老
宦情慙被簡書牽山中耆舊詩誰健江上形容夢獨懸
細捲瑶箋藏篋笥子孫他日㑹相傳

　　華容馬上


　　白馬朱幩不動塵豸袍龍劒照青春多憂敢謂先天下
拙用真慙對古人萬事推移心匪石百年衰病鬢如銀
經綸本屬當朝傑懶慢終隨擊壤民

　　岳州臨江驛見亡友凌谿子題壁愴然興懷倚韻
追悼

　　滇海形容老瘴烟文章驚代已徒然䜛多城市俄生虎
運去英雄莫問天舊學傳家今有後新詩題壁迥無前
顔回子夏元方駕何處脩文作地仙


　　鸚鵡才髙失帝庭人間窮達轉㝠㝠久將塵土抛金紫
自慱聲華付汗青避地盟寒空卜築招魂歌就或來聴
笛聲莫愴山陽舎琴操期聞中散靈

　　詞筆飄飄壓兩都當年聲價許誰俱争傳庾信雄江左
竟誤虞翻落海隅友道金蘭三世合詩篇陶冶萬人模
扁舟舊約江門路千古傷心甓社湖

　　哀按察華容八厓周公

　　海内詩家流按察名不細仰溯風雅源俯拾文選例詞

鋒捷如神學海蕩無際灑翰迅風雨旁視驚巨麗士衡
允如流正平豈停綴居諸幾何間充棟積篇繫竒葩燦
繁英野鶴抗孤唳衆人惡其上轉面生怒恚矧兹豪士
懷髙論激當世萬乘猶可干豈復避貴勢鑠金每潜機
下石憎毒厲青雲竟塌翼黄壤俄揮涕楄心憤難平幾
欲愬上帝觀風臨徳鄉感舊重悲逝慘怛堂上容酸悽
草間祭結念江漢靈愁雲暗松桂

　　自嘉魚掛帆歸武昌三月晦日也


　　蒲帆滿駕順流風黄鶴樓臺在眼中栁色已經春候盡
城闉何啻故鄉同塵埃白髮空奔走巖谷蒼生自困窮
萬事闗心無料理漫蕪𤓰地國門東

　　附録

　　登廬州鎮淮樓同項守飲後作

　　天畔飛樓誰搆成畫欄朱檻倚空明江湖一片當窻瀉
雲霧千重對酒生獨立淮淝雄舊國俯聽弦誦藹新聲
夜深燈火同星散不盡風流地主情


　　坐蘄州西池驛作

　　衰年重作宦入楚問民風豈謂山川異還嗟杼軸空官
常存國典惠澤自皇躬千里旬宣寄安危仗數公

　　贈鄭主事觀兊運還京

　　使君才調出羣雄來試蕭何餽餉功坐運軍儲輕在掌
笑吞雲夢浩填胷南征羽檄飛星過西漲川波洚水同
聖主深宫憂萬里歸朝何以獻民風

　　贈馮巡按孟元得代還朝


　　君來祇見衡山動君去猶聞漢水清公輔眼中須屈指
别離江外獨闗情霜飛歸路秋仍肅日麗髙天道正行
宣室若承明主問楚民皆喜罷南征

　　黄鶴樓野望

　　黄鶴樓髙玉笛哀江聲長遶碧窻迴孫劉去後空殘壘
夏鄂登來有壯懷重鎮旌旄虚竊禄荒洲詞賦獨憐才
鄉闗只在烟波外何日揚帆破浪回

　　三弟舜玉六十


　　仲兄官未罷愛弟夀仍髙白首違瓊樹青山落布袍鄉
評元獨重酒興近誰豪却恨壎箎㑹無因附爾曹

　　喜雨二首

　　雨聲來夜壑天惠洽秋成自有神龍作那同旱魃争白
波俄滿眼黄稿盡回生六事桑麻責君王本聖明

　　兒童沉蜥蜴道士召風雷人事空多枉天心自欲回時
非湯世運地薄楚人哀雲漢憂方劇聊輸笑口開

　　新竹


　　犢角初穿地龍稍倐過墻孫枝髙勝母野色翠侵堂林
許清風入人將俗抱忘難逢嵇阮輩終日弄壺觴

　　午日以杏實榴花餽開府譚公

　　蜜脾已釀東林杏腥血仍粧後苑榴莫道端陽渾寂寞
也脩時令薦王侯

　　寄賀李序菴相公新第次浚川公韻

　　天衢甲第丹霄迥樓閣虚明望轉㣲海日重光開冉冉
宫雲五采映霏霏喜延賓客時分席静玩琴書晝掩扉

退食從容無一事願歌隆棟荅垂衣

　　寄賀夏桂洲相公新第次前人

　　天上神仙居有府海中樓觀浄無塵簷甍直捧丹霄日
竹樹長含碧苑春夢兆麒麟生蕙閣文裁鸞鳳贊楓宸
攸寜實荷周王寵近市元非晏子真

　　入園偶題

　　菜隴横斜竹徑成海榴紅噴亞枝明臺居理得山林景
不負衰翁入楚行


　　贈李户部孟川(増)

　　不識干將利聊看試象犀使君監楚餉五月渡淮齊逸
氣凌黄鶴髙才亞碧鷄襄陽閒㸃筆傳滿白銅鞮

　　旱

　　楚困那宜旱雷藏不肯鳴(是年入夏猶無雷)蒼天乖嵗令赤土
廢春耕巢燕愁泥竭池魚怕火生不知從政者何以格
神明

　　夜坐見螢火有懐故園


　　髙城螢火夜深飛帶雨中林轉細㣲腐草餘光皆物化
乘風髙舉亦天機流年過眼催仍急浮客懷鄉歎未歸
義範堂前皃女小遶庭團扇撲簾衣

　　過馮子和新亭次答

　　松筠手種待成隂髙士常懷出世心正望蛟龍作霖雨
肯容麋鹿戀豐林花烟拂座扶春醉蘿月窺簾伴夜吟
慙愧西臺塵土客偶來何解抱清琴

　　池上有懷張水部(用前韻)


　　江濤渺渺暮雲隂南去輕帆悵客心雀舫暫停開省閣
驪珠頻出動詞林芝蘭並秀參差見黄鳥相求上下吟
永日臨池空洗耳迢遥難近子牙琴

　　雨後池亭偶坐

　　雨過迴塘新水平鏡輪圓印碧天明貪魚屬玉渾忘去
抱葉蜻蜓忽自驚吟處愛當芳樹立興來思蕩小舟行
臺中飽食慙無補不及垂綸稱野情

　　六月六日大雨


　　六月六日雨如注遶庭懸溜決清渠不是太陽相避却
祗應知我腹無書

　　古城寺山與東臯公晩酌

　　寺古仍臨水燈明更泛巵共懷臨海作重對白頭時往
事浮雲變生平皎日知殷勤家國語不記下山遲

　　贈潤夫黄門

　　昔愛仁人政今傳直諫名采衣歸暫樂青瑣貴非榮門
閥靈椿茂才華漢水清論交千載上吾願取西京


　　仰止吟為黎師召兵侍作

　　眼中磥砢萬文峰儼立大賢為世宗丈夫有靈塞天地
肯不拔地争巃嵸朝亦一仰止夕亦一仰止平生積小
以髙大巍乎山哉何愧爾嗚呼武公九十猶勉㫋願獻
他日攻玉篇

　　南江吟為孫從一按察作

　　漢水東流散百湖家家懸鏡寫菰蒲錦袍獨坐扁舟去
月裏垂竿釣鱖鱸


　　承天樓閣似京華江上人烟簇錦花直到東頭髙栁裡
孤撑草閣伴漁家

　　漢江龍起萬方清舊渚何殊興慶名使君家在新豐社
長沐枌榆雨露榮

　　文武遺風江漢流水濵㳺女絶思求觀風今值黄虞世
唯見溪翁擊壤逰

　　入郢雄心笑子胥仲尼書社總成虛不如載取中山酒
來就江心丙穴魚


　　四面方城開楚都憑將漢水壯雄圖神靈一統歸今代
散與髙人作五湖

　　西上襄陽百里程揺船買酒醉樊城接䍦堕却無心拾
杜預碑猶水底横

　　我愛前賢太白豪欲呼此水變春醪四海清平身不老
與君終日醉蒲萄

　　洪波吞却内方山大别都來一掌間伏臘移舟祠大禹
魚龍窟裏棹歌還


　　我泛南江望漢陽碧波千頃浩汪洋使君度量元相似
何物艨艟不可藏

　　江雨

　　江流愁太溢更遣雨添波氣逐隂陽變天公奈爾何

　　寄梁儉菴罷司徒歸鄉

　　詔下天門許罷官明王親賜老臣安十年大計黄金賤
六省清風白日寒直道功名元自得野人征税復誰寛
東門𤓰地相隣並欲擬投簪續舊懽


　　寄唐漁石司冦賜告歸養

　　横玉紆朱八座身重闈列鼎百年親君王孝理先三事
司冦髙風動萬人平法正資于定國陳情偏奈范純仁
中堂問寢餘清夜還向深山禮北辰

　　漢江獨汎

　　水雲蒸日楚天浮滿眼江湖伴客愁三國雄豪何處問
捲簾猶自見荆州

　　鄭生風骨豈超塵水府能逢解珮人青鳥去來烟漠漠

渚蘭汀芷自含顰

　　三日樓船聽棹歌江湖歸興滿漁蓑功無銅柱長為客
浪笑壺頭馬伏波

　　郢城遥向武昌還千里風帆三日間直到漢陽聊艤棹
推篷先措八分山

　　所見

　　襄河西潰水連天禾黍翻成魚鼈淵鬻却兒童脩網罟
移家江口就漁船


　　賈客牽船入郢遥泥行千里水齊腰青樓錦瑟誰家子
一醉揮金太劇驕

　　鬼薪白粲動成羣刀筆銛鋒自舞文鄭國不縁誅鄧析
孫僑黒白詎能分




　　憑几集巻三

