







　　欽定四庫全書

　　憑几集巻五

　　明　顧璘　撰

　　賦

　　祝融峯觀日出賦

　　嘉靖丁酉仲冬㡬晦姑蘇顧璘巡方至衡謁嶽神訖乃
登祝融宿上方翼曉觀日出景象特竒遂述而賦焉賦
曰維南衡之崇嶽標祝融之危峯下蟠據乎厚地上峻

極於蒼穹匪丈引之可度盡他山其難比隆睇四極而
無蔽又何限乎寰中觀其嶔嵜崒嵂直上莫止捫厯參
井靡髙弗至躡浮履霄帝居或指足踠汗慄不敢俯視
何其髙也若乃斗杓既仄啓明未升漏刻己盡荒鷄甫
鳴天莽蒼其一色泯萬動猶無聲謂日出其可覩乃跂
望於髙亭爾其㳺氛且凝灝氣欲豁萬里乍近沕沕穆
穆睠彼陽輪尚爾淵汨㝠迷遼漠恍不可度少焉先景
上燭髙漢舒白如火將炎太暗㣲晰羣望方勤目不移

盼積靄倐裂閃爍驚電駭指失呌乍見一綫漂沈揺曳
湧出波面燭籠外赤鳬卵中黄上殷下闇半吐半藏依
㣲滉瀁如覿海色水火交争良久乃脱於是金烏髙舉
若木影離羲和叱馭八表馳暉所可疑者視扶桑于咫
尺東曠望而無窮日遲天於一度何環周之莫同參渾
儀與宣夜猶想像其若懜大哉天之為天也固致詰而
難終

　　廵方賦


　　烏臺大夫衣繡豸之服乘畫熊之轓環行下邑周訪窮
巖軫民瘼之益劇輸精思於已殫方憑軾以省咎忽不
知涕泗之横潸俄而厖眉老人鞠躬次且而進言曰夫
旱苗興於一溉渇吻津於望梅翳我山氓困極甚幸夫
使君斯來矣今觀顰蹙無聊之狀豈有不足於私懷乎
唯兹巡行磔一豪則百夫展色黜一貪則萬堵貼席稂
莠既拔嘉穀乃粒亂絲不棼綱紀咸秩釋滯格者若積
汗䝉濯服新令者若離羽就戢公如不至則懸者孰釋

其縛壓者孰發其石乎今也柔良承風而趨先兇慝望
影而辟易所謂曝寒簷以斯須之陽濡涸轍以升斗之
澤斯亦蠲疾疢於什伯也何厚責過望不釋若此耶大
夫曰謝父老甚苦奈何惠我猶未忠與吾聞王者立政
以道為公隂陽陶冶雲雨帡幪衣人帛者唯樹桑飽人
食者惟重農何嘗分簞救餓挾纊被寒力瑣屑以為功
乎楚雖一藩幅員萬里山澤綿曠材篠脩美白金丹砂
羽毛革觝生之波興積之山委賢哲何以廣仁吏才因

而致理也乃若荒間大野隠隠鱗鱗將不可使盡墾而
舉趾乎惰子㳺女食非其力將不可使條桑以治枲乎
長林巨浸生息繁滋將不可時取而阜利乎秕政冗役
如穽斯布將不可芟薙而更置乎非仁非賢其何能國
吏顧不可以訓法而歸亷士顧不可以迪教而廣志乎
古者成都之守俗化太丘之令盜恥節義之島由一夫
君子之鄉由一士矧余總節度之權宜為天子之命使
顧且倚刑威以紏邪繁科條而議制其何以𢎞濟廣被

也斯固鮮學寡聞弗克自樹於當世較然明矣已矣父
老吾誠不能應安民之命請終返乎明農之事

　　序

　　常徳府志序

　　按周禮大行人掌四方邦國之志説者曰即史也愚謂
史者左右史所紀詳於人主言動志則山川食貨刑法
禮樂之類皆是也秦燔先王典籍後世無傳焉至漢滅
秦入闗蕭何先入丞相府收秦圖籍賢者韙其意豈不

謂圖籍者王制官政所闗切乎故司馬氏史記作八書
班固漢史作十志皆王國之大政譬之人身手足耳目
具而後成人必不可闕也是故觀其志可以知其政矣
近世乃不然張皇形勝藻飾藝文徒以備方册之玩率
非其本實耳嗚呼志之設謂何乃亡本實至以侈觀乎
不如無志愚行部至常徳府考問風俗疇咨政理諸生
乃呈郡志一編曰咸具是矣愚受而讀之乃少司馬髙
吾陳公洪謨所著志凡十目曰地理曰建設曰食貨曰

學校曰祠祀曰官守曰兵防凡疆域之經緯財賦之劑
量政教之綱維灼如指畫可備損益志之體也曰人品
則舉乎史矣曰藝文所以徵此者也曰方外盖國典之
所不廢殆兼苞與發凡舉例必先其大皆遷固書志之
正法一切非今人所主存也昔韓宣子適魯見春秋曰
周禮盡在魯矣今愚見司馬公之志將謂常徳何哉遂
序而傳之以為四國式庶幾乎繁文之損自楚始矣

　　髙吾詩集序


　　兵部左侍郎武陵陳公嘗築室髙吾之山讀書其中自
稱髙吾子東橋顧璘問俗其邑往候之接殷勤道故舊
三日不能去乃為説髙吾之義曰人唯不尊其身故不
知吾之髙斯終下矣知尊其身者非仁不廣愛非義不
立方非禮不飭躬非智不發慮非信不固節夫然後卓
然為萬夫之望蓋以吾自髙乃能髙吾於物也公曰有
是哉吾有身惴惴自牧不敢狎孺子而矜芻蕘猶恐有
失於道何知身之尊乎璘曰非是之謂也君子之求道

也患不盡於物故抑而下諸庶民其待身也患不貴於
道故舉而配諸天地惟下下則盡其道惟髙髙則尊其
身下下髙髙並用而相成者也公何讓乎哉公自為士
以至登公卿莫不以古人自期待故隨宦所成輙出物
表以其樹功之顯故必進進諸巖廊之上則士大夫宗
之為領袖以其執節之峻故必退退諸丘壑之下則蒼
生望之為霖雨非公自髙其身而能巍巍若是乎哉公
笑而不答乃出所作詩一編授璘為序捧而讀之聲律

體裁即所謂期古人而出物表焉者雖作之殊地要自
髙吾山所養發也為題曰髙吾詩集云公名洪謨字宗
禹同璘舉𢎞治丙辰進士方以兵部侍郎致仕居于家

　　聞山詩集序

　　凡天下巍然隆起皆山也曷盡聞乎得人而聞於世者
衆矣衆則不暇悉舉請舉㑹稽之東山璘嘗陟其顛不
大竒特今與㑹稽秦望諸山並聞天下不以謝安石為
之標乎安石初居是山未起與王逸少諸君盤桓泉石

天下望之者以蒼生為憂及出輔東晉中興却苻堅平
王敦之後復築吾江左土山以寓舊好亦號曰東山至
今佳名不泯嗚呼人望所屬乃能光重山水如此乎吾
榜太僕卿楊公初自諸生舉進士選入翰苑時大司徒
九峯孫公方居文選領袖縉紳乃以文章道義引為忘
年友名翕翕動京國隠然楚南一安石也厥後厯諫垣
數進讜議陟卿寺益持大體時方以公輔見待公遽拂
衣謝歸築室聞山耕樵自給不求當世其雅度沖夷恬

於巖壑固若是逺乎方今民物凋瘁廟堂求戮力共濟
之賢屬公甚切願杖策一出整頓康裕就京圻擇佳山
效安石土山故事以移聞山於天上復成宇宙嘉話顧
不偉也公幸母忘於蒼生公為詩有天趣律調音節不
厭繩削期於必合蓋風雅之正音也讀者常識其致固
無容於多言公名褫字介福武陵人舉𢎞治丙辰進士
號聞山山人

　　題少傅桂洲夏公應制集後


　　自昔大人竒合莫不本於問學夫問學以養則深以包
則鉅對揚施措咸適機宜故能使堂陛之間驩欣交通
若魚水鹽梅之相得復何間然之有非是則倖矣伊傅
最盛見諸訓命純粹為精秦漢以下弗論論諸本朝髙
皇帝之於劉宋帷幄坐論苑囿同逰何其親密哉今觀
覆瓿龍門之編海藴日耀乃知迓寵結知胥此焉出不
然神聖首出而豈他道可投合乎至今則少傅桂洲夏
公再見矣惟主上睿資淵性同符髙祖一時臣下莫能

為役獨少傅公初在諌垣言事露其芒頴其後經畧三
晉兵事具合廟謨既而抒忠守正持論朝省陳禮樂之
制撰風雅之詞無不大當上意益委腹心恩寵優渥鮮
克與儷海内之士疇能測其萬一哉曩辱不鄙示教奏
議若干巻既覩器畧之大未暇序贊今再誦應制集益
仰天才超邁譬之神龍天馬絶出尋常萬萬矣觀夫機
神所屬應答如響訏謨仰濟脗慊斯深遂使都俞喜起
之風還在廊廟至其圖回治理贊決機務以措天下于泰山

磐石之安者又非疎逺所能悉斯殆宇宙間明良一大
㑹夫豈偶然之遇也乎然非其問學淵閑左右逢原則
亦安能契合無間若是其深也古稱伊傅朝美劉宋於
公後先比徳矣吁盛矣哉輒敢僭題緒言于末簡使天
下後世知大人竒合有本非可倖焉者也

　　題靖陽沈生辨禹碑集前

　　余登衡山陟祝融之顛下尋方廣經峋嶁之麓未上訪
從行道士云山無禹碑雖巖間或有古刻皆已磨滅不

可識矣沈生所得碑本乃嘉靖初長沙太守新安潘君
鎰得於嶽麓書院後小山草莽間剜苔剔土搨傳人間
蓋宋人所模刻也生誤傳以為禹本刻甘泉亦未之考
蓋禹去今數千年衡山石質疎厲當時無碑碣必刻之
巖間風雨氷雪之所剥落泯沒久矣計宋時亦已無跡
故歐陽諸公集古録等編皆無載此又貴於宣王石鼓
使有之豈皆或遺之哉度宋人此刻亦前古流傳搨本
余初見亦疑禹稱王不宜稱帝今乃知帝禹刻三字即

宋人所題偶誤耳余昨經寜逺搨九疑山蔡伯喈𨽻銘
亦出宋人所補幸有題識可考則漢刻山巖者在宋已
滅況三代之初乎泰山石堅故秦刻猶存昨觀衡山前
代題名唐惟李義山三字在祝融尖六朝以前無存者
大扺山石易損故耳豈前此一無題識邪然上古書跡
自是異寳雖傳刻固可貴也古者書法之興皆取象山
川蟲魚草木之類禹精於水今篆體皆有流水形出禹
無疑獨幸沈生精思妙契釋文見義謂非神授不可也

楊殿元用脩在滇南釋之僅數字不同尤可見人心之
靈聖跡之妙天然符合有莫知其所以然者否則千載
之下萬里之外安得不約而同若是乎嘉靖戊戌二月
既望東橋居士顧璘書于靖陽行臺

　　題登衡小記前

　　鄙人自入楚臺旁皇案牘屏絶文藝者兩改火矣比登
衡嶽在車者四日宿道院僧寺者三夕絶無公事覽觀
竒偉託寄幽遐隠括情景綴而成篇有若不能自己焉

者至郡命吏人録出凡文與詩至滿若干首昔晦翁㳺
此與南軒倡和得詩累帙乃愓然警曰吾黨數日得無
荒於詩乎遂禁不作今鄙人既還視事所謂鞭朴喧囂
牒訴倥偬者已交至于前應接不暇給矣欲再取所録
一諷詠之竟未可得尚何憂于荒哉是無待禁用藏巾
笥俟他日歸呈諸泉石舊侣知余膏肓痼疾蓋若沾沾
云爾

　　書楚臺贅録前


　　余視楚臺浹嵗小史捧帙跽進曰臺政日萌而月薈今
嵗且周則壅矣弗輯而檢之必有遺忘複出之患將為
法守憂余曰不已贅乎善言人斯誦之矣善政人斯循
之矣否猶涕唾然出則棄之而何有於輯哉祗贅耳然
性好忘其曰檢之云者或有取於爾勤矣抑孔子曰三
人行必有我師焉擇其善者而從之其不善者而改之
茍存其大都儻亦少為改者資乎於是芟其繁猥存奏
䟽若干道案驗若干通批荅若干條


　　記

　　逰衡嶽前記

　　嘉靖丁酉姑蘇顧璘以都察院右副都御史建節撫楚
維十有一月巡方問俗自長沙赴衡期謁南嶽屬雨雪
沍寒彌旬弗解至安仁始見日入衡乃霽煦若春半念
七日厥明同按察副使姜君儀謁奠于廟訖事乘筍輿
由中嶺登山過集賢峯麓望胡文定書院不及謁訪鄴
侯宅皆無知者沿絡絲潭逶迤以上水聲潨然盈耳左

右望天柱紫蓋諸峯掲在雲表諸嵂屼崚嶒如它方名
山者支分疊出不可指數即所謂七十二峯也問從行
道士多莫舉其名從者持旌㦸前後列行續續如行蟻
漸陟霄漢人不自覺午至半山亭飯問所謂祝融峯者
尚不可望再歴側刀峯益峻絶夾徑多竹樹積雪披壓
撥塞履危凡幾陟降乃見祝融兩尖猶未即至盤旋半
厓度飛來船石觀宋徽夀嶽大書再經觀音巖則巃嵸
𡻭岢窮竒峭之狀蓋山之勝處在是也晡時至絶頂見

石上唐宋人刻名甚多畧知李義山陳從古數公餘不
悉記踏雪尋太陽泉凍結不流下循石壁題名過㑹仙
橋立懸厓小飲而返宿上封寺勁風終夜震撼户牖僧
云四時長然雖盛夏亦擁衾當晝無汗豈所謂罡風者
乎其髙可想翼日黎民被貂裘登望日臺觀日出如火
輪湧起水底遲回揺曳漸上髙漢竒莫能狀凡此皆以
晴霽得盡其勝至二十九日出方廣歸城中途而雨是
後遂隂晦雪霰連集矣或曰使此行前後一二日皆不

獲遂亦可謂甚幸矣哉夫五嶽名山也歴人甚衆相傳
為故事者特鮮將難其稱然乎泰山以孔子小天下傳
特出孟子寓言固非其實嵩山傳漢武三呼萬嵗之事
頗涉虚誕亦著為典蓋孔子大聖漢武天王也其尊大
實重於嶽茍有寄託則交賴以為勝故傳不朽何必事
有無哉若衡山所傳乃韓昌黎開雲朱張霽雪二事其
實亦偶然語耳今書林藝圃誇詡欣艷張為七十二峯
之藻色言必舉之不亦係乎其人哉璘今日之逰較諸

三公之迹若猶有竒焉者然過則泯矣實以璘莫為之
地也然則人士㣲𦕈欲馳聲千載之下事豈在大要亦
先脩其大者為之本乎因感兹事遂書為記以警

　　逰衡嶽後記

　　夫登山者貴知其情不在勢也衡嶽之逰不至祝融不
足以知其髙不至方廣不足以知其邃余初至嶽下道
士指天柱石廪紫蓋夫容四峯導予望之仰面極視排
漢礙日若云可望而不可登危乎髙哉既歴香爐道間

則四峯之椒皆與身等方詫步履在空外及坐半山亭
乃下指諸頂疑前舊見非是也至登祝融之顛俯視四
極蒼然一色山川雜陳瑣細莫辨風自逺來其力甚勁
候與地下絶殊比曉觀日出海體象洞見近若彊中東
餘㳺氛浩漫無際限以扶桑其外尚逺乃歎寰宇所周
僅當天地之中耳再尋天柱諸峯皆培塿丘垤隤乎其
在地矣記曰祝融去地二萬丈豈其然乎然靈巖怪石
僧寮佛宇深者僅託澗阿林㘭之間可一覩而窮未足

言邃明日乃下西嶺歴南臺出諸峯至平地迴望蒼欎
始若不可量復陟某嶺入山尋方廣之道峯迴澗折徑
盡復通髙下連嶂隂晴異壑有溪迢迢夾厓而出觸石
澎湃聲自逺至中多菖蒲水草青被石上兩厓喬木挺
生隂若洞房日照弗入積雪縞地間有山茶雜生含蕚
未吐自午達昏上下坡陀幾二十里許其狀如一入寺
復極幽奥髙山壁立類城郭狀有宋徽金書榜曰天下
名山懸正殿額假榻閑房夜静泉溜益喧聒寺僧云自

此入西南山益深水益清幾不可窮矣夫然後知衡山
之邃乃若此也夫名山之在天地猶聖賢之在人類也
匪髙莫立其體匪邃莫造其㣲髙而易踰丘陵類也邃
而易盡苑囿類也故堯舜樂民之治而揖讓湯武憂民
之亂而放伐皆舉古今未有之事特立獨成拔乎羣倫
之表其髙如何哉至若精神心術之㣲天理人倫之極
窮神盡性愈深愈宻探之莫測其端究之莫悉其奥諸
人固不易及豈亦諸人所易窺乎所謂邃已此之謂聖

人是以樹置卑者衆易踰藴藉淺者衆易盡易踰易盡
山與人皆非其盛者也作後記

　　竒㑹亭記

　　㑹何云竒也地非通道期非王程壤連楚粤之交人殊
出處之跡同心久離而暫合同年多逝而僅存不謂至
竒也乎嘉靖戊戌王正四日璘以職事問俗道州去全
州百三十里同年少司空竹塘蔣公曙時謝政家居聞
之躍然單車來㑹於白雞軍營蓋自丙辰同登至此四

十三年為别亦二十年矣一榜凋謝存者無幾吾兩人
昔並壯顔今已白首鄉國相去四千餘里氣誼投合每
許膠漆日以暌絶為恨庸詎知天作之合乃有今㑹乎
秉燭銜杯款語達旦天壤間事固莫樂於此亦莫竒於
此也遂名假宿草舎曰竒㑹亭刻記巖上百世之下必
有得吾兩人之心於言外者各賦詩四韻别去副都御
史姑蘇顧璘書

　　養竹記


　　行臺隙壤植竹不記年所矣&KR0591;御弗戒採竿食萌索然
就盡丁酉余至已夏仲榮候過已亟䕶其後發者僅僅
得數挺除穢剪繁稍存幽致秋冬南巡弗獲壅培逮戊
戌春晦始返於臺即申諭羣小視衛惟謹時雨既沃土
膏乃融銛萌㣲見叅錯競出始求之纍纍然如犢斯角
甫冒茆特生再望之林林然如矛斯卓已森乎其前矣
由是釋籜為筠布條為葉不踰月而翠䕃蔽於軒序嗚
呼快哉夫物無所戕乃生其易如此此天地之仁也況

得其所養者乎古人論民休養生息二十年則可富可
教此義不可不熟因刻于石以告諸將來茍戒其下之
毋戕則吾黨採竿食萌固享其利無窮也

　　銘

　　筆銘

　　言而不朽惟汝資臧耶否耶

　　硯銘

　　澤者柔砥者剛用之所先匪以陽


　　墨銘

　　晦為之體明為之用君子法之乃善其動

　　紙銘

　　幽而顯者子之功也近而逺者子之窮也一以貫之與
天齊終蓋存乎𦕈躬吁其念哉

　　冠銘

　　成人有貴自束髪始優㳺皤如唯爾之恥危且結纓庶
㡬君子


　　服銘

　　非法斯戾不衷斯災文質有度唯義是裁

　　帶銘

　　斯上帝之命弗脩其職則䘮其重

　　履銘

　　稱名曰禮式表慎㣲彼顛而蹶動也或非

　　舟銘

　　安危有幾在備具而審時君子毋徒以流連為嬉也


　　車銘

　　乘者大夫負者厮徒貴賤之别惟爾其圖之

　　牀銘

　　夜不夣晝不寢爾職維其人

　　席銘

　　孔子曰席不正不坐偏倚箕踞非過耶

　　几銘

　　物也老老而尊尊者也吾少也賤則有司存


　　鏡銘

　　匪平匪明鑒則枉矣而今而後善自養矣

　　櫛銘

　　朝理吾髮神斯清矣夕理吾髮寢斯寜矣理亂之懸大
象斯徴兮

　　劍銘

　　殺一不辜得天下不為不貴爾利貴用之宜

　　篋銘


　　其藏不可窺心則知之

　　祭文

　　告嶽神文

　　徳有善惡報有吉㓙天人一理惟帝宰之故官師執賞
罰於有位鬼神司禍福於㝠㝠所以治幽明而安人鬼
也惟神雄峙大嶽作鎮南維膏澤下土屹為世望璘不
敏猥秉節鉞臨制兹方幸獲與神相為表裏國家奉神
以禋祀養璘以厚禄所屬實同惟神聰明正大無隠不

燭璘則塵濁蹇劣易於䝉蔽凡民之良暴吏之㢘汙雖
夙夜究心無補闕漏得無仰丐於靈慈乎兹者行部至
衡敬謁祠下陳牲奠漿特申虔告伏惟神鑒其愚不愛
開翼俾璘免罪於國亦神所以效能於帝也若璘怠於
職任枉於吏民亦難遁於明聴神其無廢至公以咈帝
命璘不敢悔

　　沅州修書院成告薛文清公文

　　維嘉靖戊戌月日巡撫湖廣右副都御史後學顧璘問

俗沅州訪故大理卿文靖河東薛公書院堂廡就圮時
祀久禋遂命知州周積僝工秩禮用虔尊嚮以風來學
謹具牲酒之奠命積代祭敬昭告曰聖人之學躬行以
為之本言非其所急也行至焉而言不逮固亦聖人之
徒多言而不能行其去道也益逺矣孟子曰行一不義
殺一不辜而得天下不為是聖人之所同也夫何繫於
言哉曽氏顔氏學為孔子固止乎克己於視聴言動三
省於人已師友之間而已豈不的然其可見乎宋儒周

元公二程夫子上繼絶學於千載之前誠敬踐履之外
何假多言為也季世淺儒支離訓詁馳騖𤣥逺殆與異
端横議之學無異故曰道䘮於小成言隠於浮華不亦
大可哀乎恭惟先生㑹際聖朝崛起三晉璘生也晩不
得親炙其道夷考名臣録所載公之嗜義如飲食逺惡
如探湯去就辭受之節確乎死生禍福之不可奪玩繹
所著讀書二録有為必思有得必記省察以慎㡬㣲體
驗以固操執知行之序坦如堂堦義利之辯較若黒白

其於所謂不行不義不殺不辜之道凛然不敢失其尺
寸故道明徳立卓然為一代之傑使聖人之道不墜於
當今聖人之學可傳於後世非公其誰與歸視諸行不
由道而恃言以為教者祗謬且贅終亦何益於傳耳公
監銀礦於沅薄利緩征衣被沅民至渥則夫今日屋室
之輯俎豆之報其孰曰不然又孰曰不永固非璘一人
之私願也謹告

　　祭東山公文


　　維年月日具官某謹脩特羊斗酒之奠遣訓導某致祭
于大司馬東山劉公之墓曰維公輸忠契合之辰峻節
艱危之地卓然一代之傑人鮮企及矣金石既隕徳流
彌光璘觀風楚藩爰式仁里瞻望靡由涕泗横積清醴
寓忱庶明仰止尚饗

　　祭大司馬遜齋李公文

　　大司馬遜齋李公之墓曰公蚤奮髙志晩樹偉名視爵
位之崇如鴻毛也璘最不齒於俗獨濫心賞方璘在巖

壑之幽公獨言於廟堂之上雖聞者不屑受知則深今
之感念抑豈以引薦之私也乎璘今再出公已先謝爰
經舊里無任含情不知淺薄所効果有當於靈鑒否與
幽明匪殊幸相開啓以副楚望非特璘之幸也

　　祭八厓周按察文

　　江西按察使八厓周公之墓曰維璘奉公於官聫得公
於道軌不可不稱知心為别㡬何存亡異路所不昧於
公者見於序贊數辭兹者入康成之里撫彦昇之孤亦

既痛心而隕魄矣乃録蕪辭侑以清酒専遣儒吏焚之
墓下公不棄余尚其昭鑒

　　祭沈崇實文

　　維年月日具官某謹以牲醴之儀致祭于陜西按察司
副使年兄沈君之靈曰君昔蚤奮氣横九區比及晩退
言噤形枯契濶來覿既驚且吁居幾何時溘焉告殂嗚
呼痛哉君强力足以任重精察足以洞㣲果決足以斷
議通敏足以應機視公卿無難致遭䜛媢而中歸又不

使之偕仙人之難老竟疾苦而凋萎豈才賢之多厄抑
幽漠之難稽自往古而已然又何歎於今兹余獨傷同
袍之寥落酹清醑而増欷尚饗

　　祭龔叅政文

　　嗚呼龔君徳則璠璵才則豫章天下望之者莫不曰將
薦清廟而柱明堂兹叅湖藩之政余獨幸其且展秕政
之斤斧遺瘵民之膏梁目未轉盼溘爾云亡慨仁者之
不夀值天道之非常嗚呼龔君英爽不昧必知幽明之

故余不得而詰其詳也靈輀將返奠此清觴上以重王
國之慟下以導楚民之徬徨

　　書

　　啓序菴公

　　山嶽出雲小草亦潤大賢廣度㣲才必收故秦誓表其
休休周詩頌其濟濟忝惟門下首秉國鈞風動海宇恢
大綱而羅細類挽熱物而濯清風士類彈冠民庶帖席
璘久沉山澤之癯遽秉節鉞之任感恩知自俯已懐慙

辯通國之匡章罔疑衆口起居家之蘇軾獨斷一心誓
竭迂愚期全晩末茍無孤於任使尚何計於驅馳

　　啓桂洲公

　　猥以畎&KR1194;之餘生再臨節鉞之要地敢忘所自實懼難
承竊以以人事君相臣大體因才授任政府平衡若璘
者徒以綈袍之故懽遂屬専茵之重薦用馬識道冀暮
齒之或能驅蚊負山恐綿力之將敗承恩鮑叔願將致
戒於巾車觀行宣尼期免貽譏於朽木初任多冗申謝

不周伏冀垂亮㣲忱寛照重罪

　　啓松臯公

　　竊念無書乃薦温公見取於元城不請而言祁老何恩
於叔向在古僅見於璘實慙恭審門下世秉樞衡兩朝
之人才由之進退身當柱石四海之公望係其安危乃
於當軸之初遂及同袍之賤謂汲黯之戅直或有取乎
愧顔駟之衰遲無能為已飾之丹艧幸再起於溝中收
於桑榆冀弗玷於榜末


　　啓浚川公

　　脱叔向之囚入朝誰託登山公之啓在野奚堪竊念璘
少縈簪組謬許同心晩隔泥塗倐云白首詎意簿書之
末技尚勞衡鑒之兼收老馬識途幸見憐於管仲舊劍
出土敢終負於張華

　　啓介溪公

　　白駒空谷久絶意於弓旌彩鳳髙岡每遺音於草木元
城手劄敢上温公巨源私囊不忘嵇老自甘獨往敢望

同升恭惟門下以一身繫天下之安危以片言定人士
之輕重方當入朝之始遂援合志之儔腐草生光雖㣲
蟲之莫數柔蘿上漢髙髙木之相憐懷恩有由刻骨無
已

　　與後渠書

　　契濶久踈懶致罪何言比嵗起廢幸從大賢後入楚以
來謂左右旦夕入京因循闕候狀何乃至今絶聞邪不
足論不足論比來形神當復壯王如舊璘則老矣鬢盡

白鬚猶蒼然三年前與蔣子雲痛飲幾痿至今小飲則
濕病百出豪興索然矣公尚能百榼乎六十後恐宜少
損之勿謂璘衰也文字仍工苦否璘惟信手拈出取適
情達意而已甚愛薛君采茍以舊作名家今一切為淺
語何其達邪此亦外物不足以愽一生也如何如何璘
已乞封茍遂此念秋冬當引去過時果蓏自不適口勿
俟吐出也輒因一笑暑令萬萬加愛是顧

　　寄薛君采


　　離家時見盛价云尊體未强甚念後來詢得的耗無任
忻忭比静久想泰宇益廣小物何足以撓之但國家於
公不當不早用耳近得漁石書云聞君采髙人聞近來
専毁中庸此論不知何由起若中庸則真不可毁豈病
其言神化太髙恐後學馳於𤣥逺邪此乃子思傳道之
書不得不言吾道之極致以破老莊虚無之論不可與
論語教學之言一並觀也冗甚不及細談新刻論語類
抄序亦畧及漫往一覽髙見幸垂示荷荷


　　寄王道思

　　入楚後屢見齊使不得公書甚訝問之陳僉憲約之亦
云往來有書愈疑之昨得手教乃知少書之故云云感
慰無已承榮擢且釋考士之累甚為知友喜然國家人
才近日甚敝非公等賢者轉移其間不知士風文體當
何所極也僕近上士習疏論此當道竟不覆是謂迂言
非是耳勿論勿論前承教聖人之學别有授受僕已於
贈言畧及之不知髙見謂然否聖人之學即小學大學

具已所以聖狂異途只在天理人欲之别至於為賢為
聖亦只以勉然安然定之如今時所言静功乃禪家徑
造直詣之旁門切不可認為篤恭之妙用也公天資絶
世亦置疑其間豈程子所謂今之入人也因其髙明乎
灼見如何萬萬因便垂示士林領袖所係非小幸勿姑
息是望


　　憑几集巻五

