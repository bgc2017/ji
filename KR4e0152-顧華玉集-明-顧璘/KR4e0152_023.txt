







　　欽定四庫全書

　　息園存稿詩巻二

　　明　顧璘　撰

　　樂府雜詩

　　將進酒

　　今日何日景媚辰良嘉客四五雜坐高堂主人羅廣宴
炮兔炙肥羊金壺注清酒放歌笑千場安能坐愁鬱徒
使鬚髪蒼君不見阿房峥嶸高入天楚兵入關三月煙

又不見柞宫桂館通滄海茂陵孤墳竟何在不如劉伯
倫杯行到手不肯停天地且以為席幕睨視貴介如螟
蛉今日樂相樂急管交䌓絲清歌聲宛轉華燭光參差
對酒不痛飲孤負夭桃枝拔劍自起舞向君肝膽披黄金
去還來國士難與期男兒墮地抱意氣何用碌碌錢刀為

　　扶風豪士歌

　　蛟龍一勺水四海觀滂沱舉頭笑鳳皇空鳴岐山阿扶
風賢士昻藏身中隠磊落之經綸時來仗策謁明主襟

期直與䕫龍親世事悠悠不自保反覆浮雲變昏曉丈
夫有志不得伸抱關老却夷門道君不見長沙賈傅稱
少年口吐禮樂翻雲煙堂中綘灌一側目枉殺吳公推
轂賢又不見漢家舊日李將軍百戰孤軍䧟塞垣可憐
獄吏揺空筆遂令妻子俱煩寃焚却頭上冠且製芙蓉
衣君看避矰鴈直入青𡨕飛魯連竟蹈東海水夷齊獨
采西山薇生乏功名映麟閣何用失路長依依對君解
却腰間劒歸覔磻溪舊釣磯


　　傷歌行

　　青春欲去不可留白日欲落花含愁銀鞍白馬分明别
故苑夫容傷素秋不惜紅顔坐凋歇可憐君恩難再得
夜簟香銷巫峽雲寒衣淚落秦關雪掩却青銅鏡不忍
生塵埃且留蘭膏燭有心莫成灰風吹蓬枝徃復回去
年團扇今年開小物無情尚如此何獨君恩無去來買
賦無黄金挑絲不成錦欲因魂夢逐車輪願君莫惡珊
瑚枕


　　春日行

　　漢家三十六離宫桃花樹樹揺春風武皇當年正好武
天馬七尺如飛龍清晨蹋踘過新市薄暮鳴鞘入禁中
中人盡戴鵕䴊冠猛士半跨黄金鞍彎弓向雲仰射鴈
一發兩禽皆道難大官賜酒硨磲甌一春擊盡千肥牛
撞鐘伐鼓獻竒舞燈前變幻魚龍浮宫門沉沉金鑰收
明月挂在城西樓東方漸髙復來遊

　　羽林郎


　　胡姬酒家女年紀十五强白日自當壚肌膚雪色光兩
鬟垂過耳美目汎清揚窈窕衣紈素珍珠綴香囊盈盈
曵絲履紅羅雙鴛鴦自持耿介性不解閨中藏使君且
莫近况復羽林郎自有蒲菀席何用黄金牀自有清樽
酒何必玉壺漿富貴徒旦夕禮義古所防作女茍無體
不如犬與羊寄謝道上露慎勿霑我裳

　　登髙丘而望逺海

　　豋髙而望逺不見天地端日月互上下東西如跳丸長

風自何起&KR0801;海翻波瀾六鰲正抃舞五岳無時安恍惚
青天中仙人跨飛鸞邀我謁帝室金門欝盤桓青龍對
人怒玊女傾笑歡彷徨返故路北斗方䦨干坐地仰天
歎三日不能飡

　　東門行

　　出東門拔劒擊門關唶它人駕駟馬富貴遨遊王侯卿
相間嗟我獨何欝欝中夜憂晨飡生不得五鼎食死當
長逝不願還少婦牽衣悲啼聽妾致一言舜禹疾走以

避位謳歌頌其賢黄頭櫂郎鑄山而餓死卒不得懷一
錢伯夷食薇蕨盗跖乃炙人肝惡來髙位紂殺比干萬
族各各有生命上懸滄浪之天富貴與貧賤自計誠獨
難

　　怨歌行

　　白日何皎皎浮雲變重隂忠義雖云烈䜛巧間君心子
椒毁屈平宰嚭惡子胥懷沙沈湘浦鴟夷棄五湖大義
貫金石何能顧㣲軀居髙忽下議卒受傍人愚楚王終

俘虜吳國竟丘墟杳杳九泉暮啣恨當何如我欲竟此
曲此曲傷君神徃者勿復道寄謝後代人

　　公無渡河

　　願公渡滄海不願公渡河海水有定性河水多迴波金
隄失上策瓠子遺悲歌山陵且震蕩將柰公身何白骨
𦵏黄流化為黿與鼉不信妾言苦請觀龍門津自古斷
舟檝公今徒殺身殺身亦不易竟使傍人嗤妾言公不
聽公心妾不知箜篌之曲令人悲


　　善哉行

　　前有江水東注其流日月出没直與年讎髙車駟馬其
憂孔多握金而泣孰與行歌夷齊抗首枵腹泉下伯陽
和光均謂賢者炰羔膾鯉速我親交以何解憂唯有遊
遨遊遨四方金門玉堂不如羸馬䠥&KR0887;故鄉

　　獨漉篇

　　獨漉獨漉水多泥滑泥滑道阻傷我車轂持膏作燭將
以照夜虚花掩光不逮槃下猛虎在山百獸畏威䧟穽

三日垂首訴饑鐵生礦中入冶為器劒負威神錘則委
地男兒生身萬事綱紀突梯無施不如女子

　　長歌行

　　神龍躍溟海天地生雲雷猛虎嘯深谷大風山木摧靈
物固有象烈士自有懷經綸萬物理上與聖哲偕三光
鑒丹府百神司形骸舉手奠山嶽揮霍雲霧開功成不
受賞長揖歸草萊嗤彼鼎彛業瑣瑣何為哉

　　獨不見


　　憶妾嫁君日雲髮未成鬟飄揺紅羅帶窈窕秦珠環董
香閉綺閣對坐春風閒許妾心不移長指門前山詎意
青樓女巧笑矜朱顔春風忽飄轉一徃不可還君如雲
間月舉手杳莫攀妾如歸海水日夜空潺湲

　　秦女卷衣

　　拂拭君王衣宛轉五龍文光華動寶席恐是瑶臺雲貴
人金屏側天語杳莫聞願持小星義誓以奉朝曛

　　上之回


　　回中道何逶迤千乘霧列萬騎雲馳北厯蕭關戍東謁
汾隂祠金幣四方至牛馬盡為犧君王勞玉體侍從敢
言疲

　　戰城南

　　嚴秋朔氣至敵騎冦邉城軍符星流急中夜起徵兵魚
麗按圖列龍韜應機呈前軍白刄交格鬬聲鏦錚控弦
若滿月飛鏑競先鳴流血原草赤填尸坑谷平洗兵下
隴水獻捷奏承明天威赫神武戎狄震且驚孰知折衝

略乃由一書生伐謀貴廟算匪在多戰争

　　塞下曲

　　千里驊騮丈八矛男兒畫地取封侯黄昏塞上傳烽火
一夜吹笳坐戍樓

　　百戰摧胡未許强馬前生縛左賢王麟符鵲印須㬰事
只博凌烟字一行

　　黄河氷厚馬横行朔氣稜稜古鐵明恨殺夜來風雪𦂳
匈奴逃出受降城


　　破産潜收古湛盧願馳西域斬休屠十年未拜千夫長
聊試邉城牧馬奴

　　古壯士歌

　　山西壯士何才雄虬鬚燕頷生英風青春挾槊三邉外
白晝探丸九市中一身列侍麒麟殿跨出龍駒萬人羡
狐腋朝裁趙客裘鵜膏夜淬吳王劒生年十五事横行
肯學操觚記姓名當衢賈勇萬乗避臨危重義一身輕
田文鷄狗真餘子有足不曵春申履眼前國士稍傾心

慷慨橋隂為君死

　　長相思曲

　　長相思在何處吳岫雲深隔江樹江樹臨春花正榮人
今已向天涯去璚樓綉户横蘭烟中有緑鬟金骨仙星
河隱約秋期杳坐捲朱簾望月圓

　　明妃怨

　　掩抑哀絃别上都玉顔那遣嫁匈奴人生覿面猶相忽
何况君王隔畫圖


　　翠娥顰雪度龍沙欲悔還愁却自嗟争似後宫無履蹟
此生長擬見中華

　　白苧辭

　　玉房圍氷夏氣清黄金作柱横鳴筝風紈霧縠麗且輕
君王近前嬌不迎牽儔顧侣若有情情有餘言不足團
扇掩唇揚妙曲五花繡茵坐相促

　　春江詞

　　荏苒際韶景纒綿結芳情蕩舟清江曲雲物麗波明夾

岸花齊發間渚草新生唼喋游魚散差池飛燕輕名都
勝侣集終宴衆歡并衣香襲芳芷酒影含飛英陳詞擬
吳趨選樂雜秦聲詎羡鏡湖隱匪矜龍池榮樂莫斯㑹
樂白日且徐傾

　　懊惱曲效齊梁體

　　小時聞長沙説在天盡處人言見郎船已過長沙去

　　家鷄各有塒海燕各有窠郎家撲天屋作底愛風波

　　玉刻蓮花斚碧酒湛若空與郎雙杯送出門耐霜風


　　春風上燕京秋風下湘渚黄鵠有六翮定自不及汝

　　粤南曲

　　白豕兮黄羊竹挺挺兮莖方顧異物兮心濳傷我何為
兮客殊方北風吹衣兮思故鄉

　　夜雨嘆

　　朔風吹雨西北來南山晝晦夜不開寒聲悲凄雜霰落
暮色黯慘兼雲回仰窺箕斗不辨影俯晀八極彌黄埃
羣鷄啁啾登樹語城角斷續餘音哀此時野人正愁欝

短漏頗柰銅龍催殘燈㣲明䑕上下兀坐自畫爐中灰
北漠羣胡踐邉壘西江狂賊生禍胎主上動色念溝壑
何况司馬諸行臺長星流天火墮地熒惑擾紀何為哉
去年三吳遭赤旱萬户鬻子無遺孩今年州司索官帑
肉瘠不捄瘡痍災空田蒼茫飛鳥盡野水震蕩驚鱗摧
備民誰繼子産智足國正望夷吾才龍鳴劒匣壯士老
黄金臺古空崔嵬海内故人掩關坐尺書累歲誰為裁
陽春何時動羣蟄九域浩蕩揚風雷江河倒洗皇路净

臺省洞逹無嫌猜花明草媚日杲杲男耕女織天恢恢
野人多病有歸處養鷄牧豕王城隈

　　霖雨歌(有叙)

　　聖皇御天大厯踰紀明德布昭利氣攸洽木饑水毁
之災絶書史氏邇者驕陽厄於南國麥不入土汲井
見鮒爰有股肱元僚暨諸承事齋禋露禱蜚蠁濳逹
𤣥雲宵興解澤下施欣欣然咸嘉天人之符也畎畆
末臣守痼蓬室譬諸草木咸荷生遂於是按義作歌

諧諸巷頌若曰協以宫徵承之宗廟豈不悖謬乎歌
曰

　　乾樞尊坤極静人之靈感斯應於皇德歆帝心愍下土
施丼霖霖之絶土膏歇物以殘民益懾霖之來天睠回
物既蘇民乃懷霖之沛汪且濊海靈翔潢澤潰霖之足
靈爽伏沃八埏蕃百榖人已悦神益和精禋舉戩福多
昉天邑流海宇國祚隆永無圮

　　其一凡三十二句句三字


　　赫赫皇邑戢戢王基亢陽肆烈下民其咨天子有德百
僚師師奏假且嚴受於神祗霖雨既降百物咸熈鞠哉
之詠嫓美周詩

　　其二凡十二句句四字

　　帝里驕陽三月外神車靈雨萬家中為懽解澤周窮壤
共喜皇情逹上穹

　　其三凡四句句七字

　　東隅氣舉屏翳乗風奔龍騰鯨掉横飛厲天門𤣥澤滂

沱飛湍激崑崙如䋲如麻下注廣且繁

　　其四凡八句四句句四字四句句五字

　　玉宇垂𤣥液瑶圖紀上祥堯雲方薈蔚舜海轉汪洋氣
合晨樓暗聲兼夕漏長桑林奚用禱明德邁前王

　　其五凡八句句五字

　　帝載恊天應王仁同化游冬原偃赤魃春畝茁來麰汎
舟川可濟濡綆井堪汲元功布黔黎休徵順皇極

　　其六凡八句句五字


　　招靈師兮海之滸來無從兮去無所溥神功兮被下土
四民阜兮永安堵

　　其七凡四句句七字

　　武皇南巡舊京歌

　　紫盖黄旗擁六軍金陵王氣日氤氲龍君渉海移三島
鳯女排空結五雲

　　北固江濤控海門南都山勢疊崑崙金宫暫啓雙龍見
玉帳遥臨萬馬屯


　　狂鯨吹霧暗江潭聖主仁恩似海涵聊唱大風過泗上
即飛霖雨洗淮南

　　緑水朱樓佳麗城君王行處彩雲生烟花一望三千里
遥送春風入鎬京

　　趙國新裁短後服漢王遥嗔側注冠且揮神劒清方嶽
莫著褒衣聚將壇

　　千年寶厯自南開八葉神孫暫北來日月更臨龍虎阜
雲霞重抱鳯凰臺


　　朝閃龍旂入建康暮收飛檄定吳疆㑹稽勒石羞秦帝
滄海歌雲笑穆王

　　青龍山北接飛猱白鷺洲東射海鰲不為芳春浪行幸
寢園聊待薦含桃

　　金陵千古帝王州髙廟衣冠月出游傳語三邉貔虎士
莫須喧近鳯凰樓

　　舊都何讓古新豐父老稱觴拜舞同金馬詞臣休候直
獨宣京兆問民風


　　射虎南山黒霧摧斬鯨東海白波迴吾皇一出清天下
豈為揚州花月來

　　白髪棃園老樂師錦胷花㡌對彈絲行宫只奏中和調
解厭南朝玊樹詞

　　石壁斜臨𤣥武湖中開天府貯民圖文魚在藻承皇澤
來傍龍舟夜吐珠

　　幕府山根江接天昭明樓下月横烟六韜自可銷長夏
不蕩蘭舟唱采蓮


　　朱雀橋連翠柳衢銀鞍絲鞚錦糢糊君王行樂千人出
遥認飛龍天馬駒

　　六代繁華何足誇而今四海共為家暫㸔吳苑環城水
終憶燕臺夾路花

　　燕京地圖天下吭乾樞髙運整羣方南巡净掃風烟色
北上長懸日月光

　　張侍御平海凱歌

　　將軍受脈廟謨同御史臨戎使節雄早向海濱銷白刃

却歸天上拜彤弓

　　繡服南行草樹榮樓船南下海波平儒生舊負勤王略
天子新聞破虜名

　　閶門晴日射金戈馬上常麾白羽過貔虎曉屯雲作陣
鯨鯢夜斬血成波

　　南郡氷霜肅憲威東吳山水拱皇畿青春冉冉江花發
白日遲遲海燕飛

　　宫中詞


　　太液紅雲重昭陽素月斜龍香浮蕙草鳯輦過桃花翠
扇揺歌席銀屏隱卧車雙雙紫鸞羽飛上玉皇家

　　複道通&KR0801;海周垣隱洞天雲隨珠珮女霞覆羽衣僊秀
豔踈丹粉濳悲咽管絃春光閒永巷愁坐惜流年

　　詔省長楊獵虞人夜啓關霜鷹騰紫籞天馬躍朱閑寶
劒秋蓮色琱弓朔月彎非熊誰協兆㸔載後車還

　　綺閣延朱夏花隂晝漏長研砂養蜥蜴刺繡學鴛鴦細
字中官扇竒熏外國香午窻蘭玉夢驚起謝君王


　　擬宫怨

　　水殿夫容隱暗霜夜臨新月自焚香窻間畫扇含秋思
帳裏華燈隔御光四壁椒塗花靄散六宫蓮漏水聲長
君恩未必縁歌舞無那昭陽掌上狂

　　紫殿繁華夢已沉掖庭苔色晩隂隂浮雲變態隨君意
朗月流輝鑒妾心屈戍横門金鏁冷轆轤牽井玊瓶深
空將錦瑟傳哀怨寂寞誰聽空外音

　　翠靨金蟬入帝家擬將新寵屬鉛華君王自信圖中貎

静女虚迎夢裏車帳殿秋隂生角枕屧廊空響應琵琶
含情獨倚朱䦨暮滿院㣲風動落花

　　漢皇宫殿月明時曽侍宸游百子池舞馬登牀春進酒
盤龍啣燭夜觀碁御前卻輦言無忌衆裏當熊死不辭
舊恨飄零同落葉春風空遶萬年枝

　　咫尺長門萬里遥恥將裠綬曵纎腰盈盈璧月沉鸞鏡
渺渺銀河斷鵲橋上苑旌旗迴夜獵建章鐘鼓散晨朝
此身不及雙栖鳯處處隨君聽九韶


　　流蘇帳冷璅窻虚雲月差差度玉除百歲精靈悲故劒
九重恩寵附前魚蓮花有恨凝芳履竹葉無光引屬車
人意已踈言更淺莫將詞賦倚相如

　　不見彤墀日月旂庭隅草木掩清輝金輿到處無新故
玉貎從來有是非暮雨樓臺雙燕入春寒池館百花稀
監宫一去無人語獨自含顰詠緑衣

　　擬夏日宫中行樂詞

　　紫霄不與下方同秋爽常迴六月中風羽對揺雲母榻

氷池全浸水晶宫

　　玊面朱唇映月明影娥池畔繞花行夫容不耐凋殘色
祇恐新凉一夜生

　　霧縠雲綃細欲無倚風臨水弱須扶玊魚療渇辭盤露
紈扇傷秋對井梧

　　天子宫中調五絃南薫新曲萬方傳嚮離一一遵堯典
解愠人人頌舜年

　　九成臺殿碧山陲雲霧寒交玊樹枝金輿歸晩宵鐘徹

和就岐王避暑詩

　　唧唧曲慰友喪女

　　唧唧復唧唧問君何所憶生女長不成門楣待誰立

　　容色比桃花持將結貴家東風不作惡作底委泥沙

　　拜月甫離懷咏雪可憐才鵷雛墮逝水一去難重迴

　　阿爺仰天號阿母蹋地哭不忍舁黄土脉脉蓋汝骨

　　採樵歌效竹枝體

　　萬嶺千山春日晴女郎逐伴采樵行歌中暗恨無人識

惟聽雲邊嫋娜聲

　　利斧樵山得大枝良媒結好有佳期十八女兒空谷裏
玉面花顔誰得知

　　儂家兄弟舌翻瀾百丈清潭一瀉乾深山黒夜獨歸去
肯信儂心鐵石般

　　阿母朝饑待早糜還家常怪得薪遲快刀留惜不將用
空手攀枝那得施

　　松栢留栽作棟梁安排桃李引春光荒榛亂棘唯須剪

刺手鈎衣不易量

　　腰鐮空出負薪還上嶺身輕下嶺艱東方黒雲將雨至
培塿險過太行山

　　近林蕭條無可薪逺山猛虎嚙生人寄言城市游盤子
何地生涯不苦辛



　　息園存稿詩巻二

