







　　欽定四庫全書

　　息園存稿文巻一

　　明　顧璘　撰

　　序

　　謝文肅公文集序

　　或問謝文肅公之文璘曰是醇氣之積也夫文章盛衰
闗諸氣運而發乎其人非運弗聚非人弗行豈小物也
哉昔周之盛也文武成康迭興謨訓雅頌之辭爾雅深

厚意若有聖人之徒操觚其間何其若是善也幽厲以
降辭命寖繁黍離板蕩之篇氣索然矣非行人史官矯
誣眩衆則覊臣棄士哀思悲鳴以紆其憤懣者也即國
家何頼乎是故觀文體之險易可以知氣運之盛衰而
人材由之矣唯我皇眀聖祖神宗體道敦化至憲孝二
朝盛矣禮樂聲敎之澤醇龎湛濊蓋天地一大運㑹也
時則有鴻儒宿學出乎其間吐發正義抒揚宏辭以潤
色治理培植道脉何其符合歟如丘文莊公程篁墩公

吳文定公李文正公及謝文肅公與今存者不述皆館
閣之望儒林之宗也考量徳藝其淺深厚薄何如哉蓋
不俟百世乃可知也璘執此仰嘆有年矣比來守台州
文肅之孫必祚見其遺文若干巻蓋文正手選者其文
明健閎博根柢經傳以剛維人倫為宗以剖白事實為
用以抑揚邪正為志以遺外聲利為情詩與文同致合
發情止義之則鍜鍊馳騖莫為有無蓋其所負者獨逺
大矣嗚呼公居朝汲汲於為忠而常恐愧乎其禄居家

汲汲於為義而常恐愧乎其生是以方進而輙退既老
而益勤克其極雖周召由是也豈不曰聖人之徒乎璘
故曰醇氣之積合世與人言之也僣偷之罪無所於逃
所冀同好之知我爾曰桃溪凈稿仍舊名也刻在學宫

　　司空羅公外集序

　　讀羅司空傳夫然後知先皇作人之勤也用才之允也
貽謀之深長悉也先臣之效官不于其躬也社稷不其
有利哉初文皇帝開巾秘之館選二十八臣陶鑄其間

非有所凖于成事也厥後鵬鶱嶽立駢迹而興以表見
於當世如司空者非一士豈皆定于天乎抑亦砥蠣激
昂有所感㑹云爾夫若司空我仁宗自翰苑遷之御史
宣宗自御史擢拜司空亦唯其才是任其所踈濶於銓
格逺矣非上有灼知下絶讒慝抑何能議于䋲墨之外
若此乎故司空居翰苑則文居䑓諌則諤餉邊則敏而
惠使外則節而禮易地異施應給不乏孰任匪職俛焉
不怠於其清濁散要之階無㡬微望于其間亦豈非社

稷之心乎夫帝王之代官唯其人人唯其功是以百僚
師師九徳咸事殆于季世越乃成憲道用下衰皆公植
黨之風競方命離次之法沮人臣之志始藐焉於其國
家矣璘讀司空傳考其際㑹行事安得不為之三嘆乎
公之孫溧陽簿廷相刻公外集以貽於世其傳實存故
僣述如此公名肅字汝敬以字行别號寅菴仕終工部
侍郎其出處履厯具見斯集兹可得而畧也

　　大司馬王公慎言序


　　天下之言夥矣神解為上夫道縁率性奚有於解哉然
物聚而類廣時易而變生位列而分别由是幽深轇轕
不可究而原者非自外至皆道之實際也惟夫狃常襲
故徒任口耳是以汎而不洽守而不化學焉弗通於微
政焉弗周於用㡬何不為説鈴已乎爰有上知之士澄
心以濬源窮經以植本辯物以通方體事以踐迹斯乃
鏤精内注掞義旁通叙學則達乎聖奥謀政則貫乎王
綱融而宗之不固前聞約而綂之不詭物則卓乎達神

解之機而成一家之言矣嗚呼靈禀罕遇管窺易䝉旁
求斯品厥亦艱哉頃者大司馬儀封王公枉余中林接
論弗逆乃出所著慎言十五篇俾相(闕)訂閎深洞達超
詣𤣥精上索乾樞下該物變人倫運世學綂政模參伍
選析必要聖軌至其原五行則先水火辯性質則主縁
生論學術則貴經練取施措則尚神識殆所謂神解之
機不束曲教而成一家者已璘也質闇學荒何足以知
之昔王充著論衡蔡邕得之閟不肯傳人亦異邕有得

今其書具存特枝辭耳乃猶霑被若是使是編出人間
其於來學發䝉脱梏不猶掲日月以燭㝠塗孰不進于
解乎公奚閟之未傳也願序以請

　　嚴太宰鈐山堂集序

　　顧璘氏曰余讀太宰介溪先生集獲見古文之在今也
集既出而復閟擬為書報之其畧曰文章之道與政同
也其具質文而已矣質以立體文以澤用本末相維貴
適其中然義有輕重故取舎擇焉質過則野文過則華

與其華也寧野故治先尚忠禮貴反本孔子之從先進
其義一也道䘮俗敝然後色澤雕鏤之文興豈不艷哉
本之則無卒歸浮偽而已矣夫浮偽者士之惡也顧引
以為業也何居又為大者曰六經夫六經聖人之學不
可以強㡬也有強焉者浮偽之類耳君子不視常聞君
子之教曰騷賦期楚文期漢詩期漢魏其為近體也期
盛唐此數則者文以質化言由性成古今同韙所謂適
中豈非詞教之正宗文流之永式乎茍操筆者斷斷乎

不可舎此他適矣今人士論文於宋齊梁陳之間率皆
醜其不振徐取其業觀之則盡是物也猶曰第師其辭
不師其體嗚呼辭既然矣體又安所求哉是罔人而已
矣粤自前元襲衰宋之纎弱世無文矣比其亂也賢者
振於幽遯醇氣醖發昌運乃開我高祖皇帝綂一聖真
剷雕濯采返之古樸于時上倡下和渾噩浤深建皇極
之典則東浙諸公為盛蔓延熙洽之朝過崇白賁闇闇
然㡬於無色矣宏治以還作者翩起挺望南北承學翕

然向風宗為領袖南楚則介溪先生稱特焉居翰苑三
十年窮究淹貫揮翰成業刋陳批俗允蹈先格其文以
厚人倫析事理為典訓辭尚眀直意歸敦大儼然臨朝
端笏之風其詩寄興清逺結體温厚意深妙解達乎天
機視慶厯諸賢惟恐歩驟之相及也總其大致所謂文
質彬彬然後君子斯文運極隆之㑹矣或者乃曰日中
則昃木膏則蠧文之所極滛溢乗之末學屢變吾安知
其底止哉夫清廟之音一倡三歎邃矣代以濮上之繁

節則聼者駭耳温潤縝宻良玉之容也珷玞雕鎪其前
則觀者瞪目何則凡情易流邪道善眩也如臨之以曠
質之以和是非烏能罔邪故先生之集一出吾幸夫雅
學之有規矩末流之有隄防矣乃聞間者將復閟而蔵
之豈憚夫呶呶之難調乎夫絶浮存雅與撥亂世反之
正文與政責均也先生未絶意斯人之溺乎毋多讓焉
懼傳之不亟者方衆書草具屬委璘詮校其集遂括畧
書語綴之未篇


　　開國功臣録序(代作)

　　皇明之興高皇帝以神靈睿聖不階尺土而綂一海宇
再造華夏帝王之烈於是為盛于時文武之士崛起淮
泗翼奉輦轂運籌發蹤攻城野戰之士不可勝紀傳至
于今蓋百三十餘年其顯融特盛盟帶礪而勒金石者
人人習聞其或未封先逝或功高罪大因以相掩者皆
名隨身滅功與爵亡雖其子孫有不知其祖考之迹况
他人乎是亦大可痛惜者也夫食糓思稷踐土思禹君

子謂之知本今吾承平之人去鱗介即冠裳離戰闘死
傷之厄以游文明雍熙之化庸非諸君之賜哉享其惠
不顯其功凡知義者咸知恥之况乎有道而生於其鄉
者哉定逺黄君良貴生于聖鄉今之所謂有道也及諸
公遺澤之未斬慨然有作攟摭搜羅發微抉隠詢諸耆
舊世族之家采諸殘碑斷碣之載參之往籍定為一書
自某至某凡得若干人為録若干巻履厯緒業一覽畢
盡將以傳域中而慰地下可謂知本者矣昔炎漢之初

蕭曺張韓之功固偉然大也非司馬氏述而傳之於武
帝之世其後班固之史何所考焉夫紀事之籍近則詳
而實逺則畧而失真愈逺愈失其蔽也罔然則黄君之
作固他日之所稽也其可少乎哉或曰開國之功甚偉
其事甚大國史所載弗論也已其所遺逸當世深山窮
谷之中豈無良史之筆修而蔵之何待今乎嗚呼是不
可得而知也即有焉詳畧得失之間所獲多矣使其無
有則黄之作其可少乎哉


　　家事録序

　　讀栗菴王先生家事録其善於行禮者哉夫禮也者人
情之本軌物之則也自天子達于庶人不可以斯湏去
身者也去禮則亂生稽古三代致治以禮其制宜詳尊
卑隆殺之差必有儀節然後能四達而不悖秦火以降
所僅存者多王國卿大夫之制庶族賤品莫克舉之嗚
呼庶人與天子同學先王之意豈遂野鹿斯人已哉其
隆殺繁畧之節顧今無可考者斯録之所由作也存其

本不泥其文舉其實不備其物孝弟禮讓之訓若舉物
號以詔盲子諄諄焉唯恐弗聞也流俗異端之戒若作
隄防止水之濫惴惴然惟恐弗固也故曰善於行禮者
哉傳曰人域是域士君子也外是民也夫茍知愛其身
者無亦士君子之勤而民是逺乎其曰家事録者先生
自謂云爾先生名瑭字良玉以廣信守致仕謹身篤行
得禮之本者歟

　　㑹心編序


　　客有雜坐談古今文者其一曰邃古之道修于仲尼六
經垂焉六經者禮義之綂紀文章之凖䋲也以談道者
探其精以摛辭者軌其度又奚取諸子之紛紛乎其一
曰風随世遷簡繁成變文由變生古今成體故才哲疊
蹟而承學有由然矣兹欲紀宴逰之迹而上擬冠昏之
義不亦逺乎哉文章異體存乎世變莫可廢也新昌令
洪都涂子者從而平之曰㫖哉二客之言㡬備已乎文
章之難患之久矣不根六經無以成學不叅諸子無以

成體諸子者文之變也上世之事簡而大後世之事詳
而纎故文體由之譬之衣服宫室適今之制衆矣何必
強同古原而令乖戾不諧也乎反其敝存其實由今之
辭道古之道雖聖哲不易也或曰諸子太繁奈何涂子
曰才有近似道有獨得觀古人之書茍有㑹於心焉則
鏤精而内注神變而時發雖守一氏俗如矣何必多乎
哉語曰鼴鼠飲河不過滿腹此之謂也抑諸子之文今
體也若猶未免為今人也安可廢乎二客遂去余適過

新昌游南明之山涂子因間以告余曰得之涂子遂以
所讀韓栁氏以下文若干首請刻為編以著學文者之
例余因題曰㑹心編謂存其所㑹非選録也併次第其
語叙之凃子名相字夢卜以起家為賢令蓋稽古之力
也

　　闗西紀行詩序

　　𢎞治丙辰間朝廷上下無事文治蔚興二三名公方導
率於上于時若今大宗伯白巖喬公宇少司徒二泉邵

公寳前少宰柴墟儲公瓘中丞虎谷王公雲鳯皆翺翔
郎署為士林之領袖砥礪乎節義刮磨乎文章學者師
從焉璘方舉進士得從宴逰之末奉以周旋竊見諸公
契誼篤厚切切以藝業相窺疑無猜嫌雖古道徳之世
無以加也逮今上御極以來羣盗並起嚮用武力學者
恥言文事加以逆瑾中害善類好修之士凛凜以言為
諱然浮靡之習既昌而忌疾詆害之意起人務自異不
相輸𠂻矣抑其勢然邪癸酉夏璘赴湘南謁白巖公於

南京示璘闗西紀行一編乃祭告華嶽日所與虎谷倡
和諸詩計同行旬日耳大篇短章如嚮斯荅凡若干首
正者凖雅則竒者抉幽險君臣師友之義發乎胸臆而
靡所不同前輩風誼宛然復見葢不覺其羨慕之久而
繼之以歔欷也嗚呼文章與時運相盛衰風俗之變自
賢者始淳澆同異之間矯而復之顧不在吾徒也邪遂懐
而刻之湘南俾後來之士得覽觀焉匪徒以其文也

　　東園雅集詩序


　　夫名勝者天地之靈標文章者江山之藻色遐阻不足
以偉觀故方域宗乎神京微𦕈不足以大承故川藪主
乎世胄徒大不足以振竒故妙用裁乎幽抱徒物不足
以名世故事實托乎雅言蓋地隆則靈族尊則顯情幽
則邁言清則華具四盛者其唯東園乎東園者中山王
孫錦衣將軍徐君申之所築也在南都東城隅去賜弟
僅數百武許蓋别墅焉疊山䟽池力奪天造崖壑廣逺
囿在庭宁嘉樹叢生華構間起踈宻有象采樸適衷儷

諸前古豈曰無間然曲陽引水而犯禮竒章品石以宣
驕即玩成愆於斯為劣矣當夫芳時令日秩筵永讌則
有王公大人縉紳先生與夫江海間㳺之士宴集乎其
中尊簋陳乎商周殽羞備諸山海交必以禮言而成章
叙景則陶鑄極於崇深舒情則放誕齊于冲邈琅函湘
帙寶襲而錦呈藹乎道徳之膄郁乎烟霞之馥豈徒季
倫金谷托潘陸為絲簧晉卿西園藉蔡為藻繢而已哉
誦斯知之弗俟贅已噫嘻盛哉唯我皇明之有南都猶

周豐鎬漢西京也龍山虎阜長江大湖之勝盤鬰滉漾
控天下之上游可不謂百二乎維居守保釐則中山孫
子恒執其柄飛龍羽翼長夾輔於二南磐石根砥實衛
翊乎九鼎故江淮以南晏然永寧者伊誰之功也乃若
𤓰瓞之英進未膺推轂之寄退不為山澤之臞抱明質
以間居挺幽襟而特起又安寄其高朗乎是以東園之
築匪唯招名流廣文賦以潤飭於侯門抑亦引昇平之
渥澤招佳麗之奥區用輔相於皇邑云爾古人有言曰

名園之興廢洛陽之盛衰也洛陽之盛衰天下之安危
也亶其然乎園有亭榭並太宰白巖公前為南司馬時
所題園曰小蓬山夐哉仙乎㳺諸霞外矣堂曰逺心跡
近而神超其大隠之道乎亭有六曰迎暉曰摠春順天
之時于山熙熙爾揚而暢也曰一鑑曰觀瀾察地之理
於水淵淵爾陰而寂也曰萃清資之竹者深矣曰玉芝
丹室所以全其身乎歸雲洞息也拄笏峯固也司馬公
所教于徐君者如此


　　新安唐氏永懐册序

　　璘聞顯姓茂族有貽必先豈惟基慶迓休延及支裔抑
亦重綂正方得所似續云爾新安唐氏其茂且顯者乎
何其多賢也初璘為廣平令識今按察公於平郷愷悌
宜民遹駿有譽璘退然慚之㡬不敢履乎其位繼又聞
其季氏起進士為名御史繼又聞其羣從殿元公以多
聞崛起至動鬼神多所見竒兆竟魁天下其他子姓彬
彬繼起不絶固心駭之夫何唐氏得天之厚禀性之良

萃兹一族也乎非有道焉不至是也今獲讀乃祖槐川
翁墓表且表仇太君之節然後信璘之善觀人之世矣
槐川翁孝而能思弟而能儉任而安直而義處隠約而
能理人視其先世若教授公之道詣山長公之篤行紀
善公之牧愛雖所遇罔齊亦謂不替其範矣仇太君之
為節也力貧躬苦撫孤安嫠卒保其家而興其子孫有
下國貞臣托孤之烈守國之艱焉由是二道以内外範
諸唐氏以家則子以國則臣譬之飲食習調劑也而奚

多賢之駭故福禄顯融皇天所以應徳厚善亦若磁砥
在側金乃就之有不能以釋焉者天人相與之符何其
昭哉是故觀唐氏之先可以知人道矣詩曰貽厥孫謀
以燕翼子其先有焉觀唐氏之後可以知天道矣易曰
積善之家必有餘慶其後有焉觀察公思述祖徳彚其
銘誄之詞附諸家乗璘故得而序之

　　司馬侍御榮孝册序

　　夫孝子之尊親也尊身為大謹行厲官所由尊身之術

也志意修道義立身處高明之域徳標羣物之表君上
曰職執友曰賢後生學人曰師遡所自生而致隆於父
母豈非孝之盛哉夫士莫難於厲官仕宦而居鄉閭恒
見格閡御史為尤甚謂法吏也法理尚刻近䁥尚和取
舎違則毁譽叢發吾鄉患之久矣唯賢者道以一情才
以達政然後平直公確而兩順其常司馬魯瞻自擢進
士即授斯職其來居之也慮動慎交是非不盡於口喜
怒不戴於色中心縣辨若衡稱物剖别剸裁順應而不

留入臨公庭其體也肅肅出游里門其氣也雍雍凡受
聼斷者莫不退悦而内服三年譽於國中而達於四方
問其先君者則感而嘆曰何生徳人而早亡慶在來者
問其母夫人者則祝曰是宜鼎食去年天子推孝覃恩
贈其先君愛芝翁為南京廣東道監察御史封母夫人
吳氏為孺人告于墓夀于堂鄉人又莫不稱慶過其門
忻忻如也魯瞻則告余曰吾父績文礪行求仕弗遂而
為醫大有惠利於人人吾母茹貧矢莭力教諸孤以無

墜門祚皆天所篤是宜膺天子寵命慰諸存沒不肖唯
沗于前徳是懼其何顯揚之有璘曰孝哉司馬君修其
實不有其勞斯其盛哉夫國典人所同耳其或不宜於
衆而誚以為負適貽多慙今吾子處難而得衆際慶而
致譽可謂尊親之善孝之成徳也已詩曰豈弟君子神
所勞矣此之謂也魯瞻曰某不肖將謁諸大夫聲詩以
昭先懿以侈君賜願惠斯言於首簡璘曰諾

　　楊秀夫輓詩序


　　方予舉進士試事户曺時壺闗楊秀夫為郎中英毅朗
潤顏如卓玉不以予為不肖遣子弟問經義締為道義
交既而吏部奏君拜嘉興太守别去踰五年以䕫州太
守入覲㑹予都下勞悴之餘顏始蒼然黧也又三年擢
兩淮鹽運使道南都㑹予而鬢已華矣又三年君任浙
江大叅遂以訃聞嗚呼痛哉予多乖寡偶海内知心如
君者不啻三數人耳十年之間甫三覿面壯老異態竟
為死别其視斯世豈不真若鳥之寄棲來去倐忽無定

哉君淵沈廣博通知國家大體甞從逰擊許將軍征哈
宻能言邉事述山川險塞夷虜種落指畫屯田戰守便
宜方畧如在掌上使人聼之奮起予心器君謂旦夕且
致公輔其出為郡守固有忌之者也及其經冒險阻勞
瘁困劇乃能振舉廢亂益大其聲名其晉居大藩是又
有知之者也忌者擠之名乃日逺知者揚之夀乃不延
禍福反覆之端烏能究之哉其所不朽又皆君所自致
造化且不能與其内也况於人乎予於是益有感矣其

孤江等以大夫士輓詞一巻贈予序幸其有以出予哀
也遂序而歸之

　　䕫䕫先生輓詩序

　　夫人欲相逐於死生之際固未易言也時順逆不常事
機或㑹與否或先為之約而不逢或有其心而未之効
舉未可以言遂也䕫䕫先生吾鄉篤行君子也中葆貞
素外修文辭事親孝交友信自進士起家為郎官有典
法為郡守有惠愛視予晩末固陋之質殆若騠駃之於

駑駘奚啻相去十駕間哉顧睠睠下取不置予忍終負
也自予為吏部郎中先生以少子議昏弱息且曰吾兒
慧吾老矣不及觀其成君幸教之予時惶懼謝不敏然
意甚盛不敢不敬承正徳庚午嵗予出守開封先生固
無恙辛未夏或得先生書發緘乃易簀時所托曰某已
矣不復相見䘮𦵏豐儉唯君喻之以禮婿半子也君幸
教之吾目瞑矣字已弱脱失常固端整不少茍嗚呼先
生之視予豈不厚甚矣哉死生之言入於肺腑每一念

之未甞不泣下也于時盜亂境内次且遣弔而先生已
殯且蔵所謂豐儉以禮者不得贊一辭所幸諸長老先
生及諸子弟殯蔵者一舉於禮而無遺憾在予則固負
之矣唯所屬教少子者冀得以殫吾心今不幸又逺謫
數千里外妻孥不能自將又安能挈人愛子狷狷然赴
嶺徼之南乎此予所以痛心汗背而愧于地下者也昔
季札重徐君一顧之諾棄千金之劔而不恤乃予以葭
莩之親死生之托獨戀戀於冠佩之末而莫之遂亦獨

何心哉時有可不可方俟其㑹吾婿朂之予日望之也
濵行叔子璠以士大夫輓詩一帙屬予為序予不暇陳
君之心爰發予哀標諸首簡用明斯誼焉

　　九日逰栁山詩序

　　九日登高古云辟不祥也後傳為故事至詞人學士侈
以賦咏益重其辰焉蓋九陽數也日月並得其數為君
子所利且序當三秋節爽氣澄萬物告成尤於登覽為
宜古人之意或取諸此安在辟不祥乎正徳甲戌是日

予與别駕朱君挈榼登栁山之巔乃招楊范二郡慱蔣
文江三進士共追斯樂天日朗霽極望幽遐興合誼投
無不霑醉乃各賦四用暢厥致云

　　翫月詩序

　　中秋翫月古也昔人云稽於天道則寒暑均取於月數
則蟾兎圎不其然與然風雨弗時人事靡一所遇既殊
而感慨係之故良辰佳㑹古今以為難得也維正徳乙
亥之秋八月十七日至十九日夜天宇並齊明月有輝

時家弟英玉與李君師文陳君魯南衛南王君欽佩咸
在江南故鄉於王氏淨香亭為翫月之㑹賔筵迭張雅
興互發情景畢㑹契誼交傾斯亦文苑之勝事焉獨予
流滯湘南不與斯㑹而諸君臨文興懐亦屢屢見諸辭
矣嗚呼吾從諸君㳺舊矣或浪跡山水之事或興言離
合之感靡不神情内契惠然肯同然自牛山賦咏之外
鮮克偕集矧夫盈缺常度嵗僅十二鍾情留賞萃於數
夕者哉固有意適而懽懽而生感感極復悲者矣此陳

詩之大致也越明年予遷天台過家獲誦其詩追念是
秋予客灌陽值雨亦有詩二章併録於後覽斯巻者庶
有㑹於同心

　　東湖亭納凉詩序

　　正徳辛巳六月六日實聖主繼統之二月也于時渙號
自天黔庶躍舞屏奸進良再啓康乂何其暢哉郡務旬
暇璘乃集嘉客尚書郎禮部陳君子直吏部余君仲栗
刑部高君汝白大行趙君宏道秦君從熙與諸僚俊納

凉于東湖之浮碧亭水花幽恬林藪靚茂快雨清風蕩
滌煩暑脱巾行觴如凉秋序逮月出而後言歸也璘性
好逰昔在南曺與陳魯南王欽佩諸君盛追山水之樂
蓋自丁夘以來十五年無是舒舒者矣乃今復及見之
甚幸哉吾生也夫今王陳各在一方璘幸逐諸公于此
然陳秦以使事過家旋且别去余君等亦彚進伊邇矣
若吾寮寀固東西南北之人非有定迹也自今固知多
樂但不知此身復在何處同㑹者復得㡬人相對耳盛

衰聚散之變豈不重有感於中乎用是各賦詩以識兹
㑹庶他口誦而懐之知哀樂所從興也詩以竹深留客
處荷凈納凉時十字為韻客居前璘以下主也序諸後
(自得荷字)

　　近郭乗風出幽亭引興過凉雲停澗竹踈雨響池荷澤
逺從天降時清柰樂何頓忘三伏暑遥拜五絃歌

　　靜樂得言序

　　真州黄子致為臣而歸耕於江滸日取其居官時賢士

大夫所貽靜樂之言或居而讀焉以玩其義或行而歌
焉以驗其情既樂靜之樂而又樂其言兹將梓而夀之
以永其樂於無忘屬余題其首簡余惟人動斯勞勞斯
戚靜斯逸逸斯樂樂之生于靜也審矣逸樂之極茍無
善言以養其心則情欲撟起而或向於動所謂勞與戚
者又從而代之矣安能保其終乎黄子先樂以靜繼樂
以言吾知靜保於樂樂保於言黄子之樂終無窮矣於
是乎書


　　春江㳺燕詩序

　　嘉靖丙申春三月南泠蔣子自真州渡江訪余兄弟於
清溪之曲諸賢聞者㳫至並一時名徳或開筵以坐花
或命駕以覽勝臨觴賦詩咸中金石非徒窮浹旬之懽
蓋將紹千古之風矣蔣子將還余為集為巻軸内之行
囊以傳故事夫詩生於情情生於慕慕生於徳蔣子一税
駕間慕者之衆如此真令徳之風也乎吾兄弟何幸而
為之友也後之觀者毋秖謂㳺燕云耳


　　贈吕涇野先生序

　　涇野吕先生可不謂天下之士哉非以其科名也觀其
言必由中行必由道其事君也恥不若舜禹其交友也
惟恐不竭其情以善養人人有不歸於善愀然若擠之
穽也居江南四方來學之士户屨常滿璘聞其教曰孝
弟以立徳志義以明操誠篤以積真入聖以標凖嗚呼
使其道大達於天下其去平康正直之化殆庶㡬乎斯
謂善為人師也已今天下之師三曰文辭曰經義曰道

學文辭者選辭鍊文擬量作者掞國家之章采誠不可
缺然其務華失實不底於大義使人蕩而忘本君子所
懼也經義者抱六藝之遺尋繹衍説渉獵支膚不為無
助然破裂聖真假筌蹄以干利禄一切不求之身徒美口
耳而已道學者談性命之微别天人之分雖未必實有
諸已然指示門户分析幽眇庶㡬究大道之實際及其
敝也立異尚新不遵先聖之途軌槩執𤣥論瀆諸孱孺
失區别之教悖善誘之法使人躐意高逺廢下學而希

上達視前二端取利差大其害亦随以甚孔子孰先傳
焉孰後倦焉又曰中人以下不可以語上也豈有所隠
於小子乎等固若是也是道也可以自成不可以教人
璘甞曰夫聖賢之言或以教學取諸切已論語所記是
巳或以明道究厥始終中庸所述是已弟子者猶未知
孝弟而遽語以天命之原篤㳟之極得無長其偽妄也
乎故一貫之教非曽子子貢不敢舉以告之懼罔夫三
千之徒也璘為是憂焉久矣是以聞涇野子之教及奉

其心腹恒樂為之執鞭也先生今奏符䑓之最枉過言
别曰吾且歸高陵矣璘恐東南之士遂失所師故具是
説進之先生果未履鈞軸邪庶㡬一來以惠吾鄉小子
尚亦有據依也




　　息園存稿巻一

