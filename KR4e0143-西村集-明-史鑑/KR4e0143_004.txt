西村集卷四明史鑑撰
五言排律
送秋官吳禹疇
明經躋上第分署赴南京祖餞羣公集關河幾日程迎
親就祿養便道過家行春色隨車馬花枝拂旆旌山圍
京口路潮洗石頭城志在無刑治民思用法平連營知
斂迹西廣避先聲鄉里多寮寀宗人更水衡退公時燕
喜求友感嚶鳴愁殺閒鷗鳥烟波冷舊盟
松崖草堂為戴侍御賦(墓所屋也丁父憂居此)
栽松連絶巘結宇近先塋地據金魚勝天留石鼔名(金魚)
(石鼓皆浮梁山名)翠濤翻戶牖靈籟奏簷楹風磴吹蒼雪芝田
秀紫莖階前蘿蔦覆歲久茯苓生雨露三年淚乾坤萬
古情草香山鹿下月冷夜烏鳴鳳翥碑文照鸞回錫誥
榮服除捐枕塊詔起侍承明回首鄱湖上雲飛宰樹平
遊金山寺
屹立大江頭雄跨二百州孤峯雲際出蕭寺鏡中浮嵐
翠沾衣濕泉聲度竹幽神龍行雨過天女散花遊風逆
帆斜渡潮回海倒流祗園春寂寂仙梵夜悠悠塵起淮
南市烟生海上洲珠光寒射月蜃氣曉成樓轉戰懷名
將憑陵失鹵酋登臨動遐想無限古今愁
和姚公綬宴浦氏寫山樓韻
地據東南勝樓居縹緲中使君持節過朋從盍簮同感
舊咸來雨憑高欲御風瑣窗窺皓月複道駕晴虹隱几
皆天籟掄才盡國工尋盟山在近逝景水流東寫畫成
三絶操文送五窮報籖驚漏永下箸覺盤空久住忘為
客相看半是翁酒酣揮剡楮句雋壓吳楓捷似奔泉驥
飄如戲海鴻花枝贏鬢白簾幕障塵紅詠雅思求友歌
風念在公流蘇垂妸娜嘉樹映玲瓏共訝才無敵還聞
劍有雄摳衣争厠坐閉戶自編蓬已分鳩飛莾遙憐鳳
宿桐覩明慚爝火效響類鳴蟲愛士懷徐庶傳經陋馬
融未能躋雁蕩徒欲倚崆峒俗美便肥遯時平不尚功
且拚陶令醉莫問許丞聾技癢聊賡韻暌違阻發蒙學
書期捧硯侍射願持豐望望淮南遠馳情古桂叢
題徐德夫池亭
臨川開第宅闢土作陂塘葺宇荷為蓋規芳荔植墻大
觀天盡際小愒水中央白日尋常過浮雲聚散忙林霏
滋鳥道柳浪泛虹梁曳履來鳴玉投竿出釣璜游魚聞
瑟起歸鶴遡風翔下女收遺珮清童拾墮璫露香敷菡
蓞雨漲浴鴛鴦向夕尤宜月吹簫引鳳凰
挽吳都督四十韻
文皇臨御日親駕肅邊隅下詔求名將惟君冠武夫揚
旗頻扈從(公由錦衣衛千戶陞旗手衞指揮從征執掌寳纛)略地效馳驅左廣
兼追蓐前茅特慮無(又陞先鋒)交綏戰當戶(匃奴官名)圍合走單
于馬驟黃砂碎膏塗白草枯窮兵踰遫濮(部落名)逐北度
余吾(水名)入塞長歌凱還京促獻俘成功由力戰制勝仰
神謨爵祿初行賞山河議剖符麗城分甲第報宴出宫
壺(此上言其從車駕親征有功陞賞)倭寇侵遼碣妖尼(唐賽兒)煽益都(山東)
(青州府縣名)徂征連得雋元惡尚逋誅(唐賽兒卒不獲此言其征二寇功)荆
楚重防守(公凡兩鎮湖廣)江淮更轉輸(公領漕運及鎮淮安)登臺躬講武
鳴鼔榜銜艫叔子風流遠公孫政績殊散金周下士枉
駕禮寒儒畫壁懸犀甲華裾被鹿盧精光騰閃爚塵土
暗糢糊(此上言其鎮荆淮及領漕時之事)受命南中討麾軍隴右趨瘴
雲披立幟蠻鳥避彎弧鐸鞘(南詔戎器狀如殘刃有孔旁達出麗水飾以金所擊)
(無不洞夷人寳之月以血祭之其王出征必雙執之)難施巧羅苴(南詔兵名戴朱鞮鍪負犀革銅)
(盾而跣走險如飛)喘未蘇(言其戰敗而走也)辠人斯授首(時思任發戰敗被誅)獲
醜放為奴郡縣斜通海雷霆直過瀘浪夷來鑄劍(南詔有浪)
(劍浪人所鑄又名鬱刃鑄時以毒藥并冶取迎躍如星者凡十年及成以馬血淬之以金犀飾鐔首傷人即死)
越睒貢調駒(越睒蠻名也其西多薦草産善馬世稱越睒駿始生若羔歲中紐莎蘼中飲以米瀋)
(七年可御日馳數百里事並見唐書此上言其征麓川時)帝念勤勞久才宜翊贊須
禁垣留宿衛督府筦機樞(此上言其任右府時事)盈滿常思懼撝
謙每自圖封章陳老病舟檝渺江湖鄂渚園林舊(公舊鎮鄂)
(鄂有第宅故歸老於鄂歿遂葬焉)蘋溪水石俱(鄂有蘋花溪)花枝迎舞袖香
月照吹竽(此上言致仕之事)暮景優游樂浮生奄忽殂廟堂成
悼惜部曲盡驚呼賜葬恩偏厚星移塚易蕪岡形侔伏
虎(公墓在伏虎山)宰樹集啼烏慘淡悲風起凄涼落日晡爪牙
嗟已矣邊鄙屬多虞(公以正統十一年卒十四年也先犯邊天子蒙塵入寇京師)往
事於今異雄心死後孤有知應指髮如在合捐軀狂客
憂時淚衣襟為爾濡
挽禮部倪尚書謙三十韻
異才鍾間氣昭代出名臣爼豆勤為習文章早致身探
花年最少中的士咸賓抽史三長著摛詞五采新豐城
初得劍郢匠巧持斤鳴珮趨丹陛含香侍紫宸大官分
御膳中厩給翔麟玉筍聯班近金蓮送院頻青宫推輔
導黃閣掌絲綸奉使逾遼左張&KR0950;誓海濱皇華明賜服
暢轂被文茵勞贈能加敏咨詢更絶倫賦詩慚譯史仗
節聳夷人肅慎遙修貢扶餘悉效珍年勞將進秩策免
竟罹屯朔漠兵戈老邊城睥睨春聖情憐久故恩詔起
沉淪浩蕩乾坤德生全造化仁南宫司禮樂北斗筦喉
唇出納惟王命樞機秉國鈞小心如履薄大議獨垂紳
蝕壁俄驚月騎箕忽在辰徒歌引虞殯何處駕尻輪嗣
子停分直交朋憶飲醇魂招嗟不返蘭槁尚誰紉伊昔
歆高誼常圖謁後塵荆州那爾識蒿里賁吾親(公有挽先君詩)
拜惠謀通刺聞喪淚滿巾買絲空欲繡絮酒奈無因落
日悲風裏哀吟寄一顰
壽司馬三原王公七十
司馬今元老升朝立要津力能扶社稷功足庇民人敭
歷更中外驅馳為拊循召公分主陜晉盜去奔秦直道
昭星日危言聳縉紳格君由正已憂國擬忘身閽寺威
應戢閭閻氣頗伸才猷誠間出夀考夐殊倫從欲無踰
矩行年比斵輪洛城謀會甲嵩嶽咏生申瑞應&KR0742;圖鳳
文徵繫紱麟封章求退切優詔勉留頻恭默思良弼經
綸仗藎臣舊都根本地諸將輯和辰選部申三命官庖
送八珍進階崇禮秩強食輔精神眷顧方隆重咨詢合
對陳衮衣寧廢補台鼎且須親燮理隂陽順甄陶造化
仁微軀如健在願與物同春
挽林世寧(閩人號雪軒)
有美邱園儁高風表七閩持身恒禮度教子總儒紳花
月尋常酒臺池上下春甲過年在戍木壊月臨申(七月卒)
地煖原無雪軒空不見人海山波霧慘猿鶴怨驚頻丹
荔逢時熟紅蕉浥露新可悲惟節物觸目轉傷神
七言排律
題劉侍御奉思卷(父歿贈母存封)
少日趨庭業已成立身端不媿揚名乾坤共荷生全德
存歿寧忘慕愛情春雨秋霜行處感冰魚冬筍饌時烹
貤封禰廟雲章賁錫號慈闈象服榮牢鼎自調陳礿祭
版輿躬御樂新晴羹墻有見顔如在供養還資祿代耕
清畏人知思濟美獄經親問遂持平聖朝孝理煩公輩
比屋從今盡可旌
和張子静送遊金陵韻
匹馬蕭蕭一劍持出門長嘯向京師生平不受公孫識
慷慨思酬國士知海内一家天地位江東千里帝王基
文章欲借山川助游說羞將口舌移沈老著鞭殊覺早
荀君張弩未為遲義興取道聊從便溧水浮槎信亦宜
綠樹鶯花堪對酒青雲軒冕本無期新亭流涕成何事
獨立春風細詠詩
宿靈隱禪房次劉邦彦韻
覽勝行行到上方翠微深處有禪房朋來薄暮還投宿
僧悟無生已坐忘燈火照人歸别院石臺敷席對匡牀
天風灑雨沾衣濕松影和雲滿地涼接竹引泉通絶澗
開門放月轉回廊呼童斵筍烹春茗擁被論詩覺夜香
鹿女踏花依淨土鶴羣警露唳層崗歡娛此去應須得
會合如斯不可常蓮社逍遙將繼遠蘭奢稱讚獨輸王
聞更最苦今宵短話舊空悲往日長晩節莫因些少失
浮生休著許多忙劉郎肯踐南山約再絆芒鞋入杳茫
寳峯留别
寳峯西占古城邊塔殿凌空得地先山勢羣趨疑捍海
潮頭高駕欲浮天江湖不管人興廢陵谷多緣世變遷
寺到南朝為盛矣晉從東渡遂蕭然莊嚴花事憑園子
斷送春光屬酒船雙鶴已隨徵士化六橋猶記長公賢
從僧借住非生客老我登臨異昔年松塢采花供服食
竹房聞鳥醒酣眠閑披芳草尋巾子戱酌寒泉酹水仙
琴操機鋒那識道版師風味勝參禪重來每感前遊跡
此别仍祈後會緣去盡幽深動歸興茂林斜日亂啼鵑
送汝舍人行敏秩滿還鄉復往京師
池上頻年獨制麻歸來兩鬢未霜華慈親投老承顔色
令子成材有室家夢繞烟花催赴闕雪消春水送浮槎
雲開閶闔龍顔近朝退班行雁影斜侍女焚香供直省
衛兵森戟候排衙天生賢俊為時用休把鱸魚到處誇
五言絶句
題沈啟南小畫
人事有動静山林無淺深心虛耳長寂應不怨鳴禽
甘露泉
映竹借幽色浮華流妙香春遊多熱惱暮飲得清涼
四皓圖
彼美四老翁言為太子死野雞乘此飛殺聲四邊起
白頭公
擾擾為形役未衰霜滿巔幽禽無一事頭上也皤然
聽鶴山居十詠分題五首(為長洲吕廷春)
迎珮橋
橋下水長綠橋頭人自行春風忽相過時聞環珮聲
印月池
皎皎天上月照此池中水運行無停機容光亦鑑止
欵雲軒
軒中多白雲霏霏日如霧風吹散又生更宿簷前樹
清暑處
激水四簷鳴常如風雨聲不須秋節至紈扇已無情
丹霞嶺
壘石疑天造飛來小赤城陽烏出海後如有彩霞生
來陽樓八詠分題四首(為僧寮本性空)
栖雲棟
危棟勢凌空時有浮雲度應與樓中僧去來本無住
凭虛檻
縹緲臨虛檻端居最上層孤高下無地著個看雲僧
焚香几
老僧静焚香香燼添微爝相對默無言心清自聞妙
茶烟榻
定起茶初熟烟生風更吹村翁欲相候慚愧鬢成絲
墓田八詠(右軍都督府都督吳亮葬處也在湖廣武昌府)
東臯宰木
松栢何青青下有將軍墓猶疑論功時屏退獨倚樹
南浦衡茅
睠此廬墓居元非送行處孝子哭其親烏啼天欲曙
表柱秋風
華表揭新阡峩峩奠荆楚上有鶴飛歸時能作人語
圭田春雨
膏雨旣霑足畇畇滿野春藝禾供廟祭遺&KR1367;利農人
鏡池蟾影
鑑止不鑑流愛此一泓淨清夜月團團空明兩相映
芝亭秀色
芝生玄堂隂三秀備五色燁燁揚輝光瑞應天中極
獅峯積雪
巖巖獅子峯孤墳屹相對維昔征蠻功象陣悉驚潰
虎嶺飛雲
盤盤虎山崗矯矯虎臣墓嗣子望飛雲徘徊起思慕
和沈啟南題扇韻
草莾蕪深谷輪蹄競市橋年來人盡出不待小山招
湖上曲
君家湖北頭門前湖水流水流似儂意日夜不曾休
前溪曲
朝飲前溪水暮泛前溪舟溪頭有明月照見古今愁
懊儂曲
郎向塞北遊妾在江南住願為防身劍與郎作伴去
又
行路莫行遠看花莫看遲花遲少顔色路遠長别離
題竹
密葉因風掃涼隂借月生龍孫潛未發應待法雷鳴
題梅
古寺借梅看欲去仍回首試問優曇花有此寒香否
題小景送人歸宜興
家住銅官山山亭翳修竹主人遊未歸白雲滿幽谷
其二
山中多白雲栖我亭前樹日暮度前村又與東風遇
其三
朝下銅官去暮向銅官歸春風被花惱滿山蝴蝶飛
其四
歸向銅官下長歌采蕨薇嵐光霏翠雨濕盡薜蘿衣
與宗弟正夫西湖秋泛
斷岸餘衰柳輕舟泊淺沙西陵南下路多是野人家
其二
湖水載歌舞流來復流去不知溝澮間灌注無寧處
題扇
高浪蹴天浮停橈且灣泊寄語後來人前途風更惡
題萱
堂背萱花好慈親日舉觴南風吹緩帶比葉一般長
其二
試問萱花道慈親壽若何一叢千萬葉計數未為多
冷泉亭口號與劉邦彦别
君去我獨留持杯勸君酒明日虎跑泉還來看山否
泊瓜步口號
昨夜宿江南今朝過江北愁聽子規聲欲歸歸未得
晩次丁堰
日暮青山遠春歸綠樹酣壺觴不成醉坐聽野人談
其二
犬吠月中影風吹衣上塵隣船試相問俱是未歸人
題雜畫
斷崖泉水落古木野雲平獨坐不知久忽聞天籟鳴
其二
山中雨初歇谿水夜來長幽禽知我閒飛下復飛上
其三
山光凝暮雲風來忽吹散借問在山人何如出山見
其四
山雲低欲流山泉綠堪釀高臺人不遊麋鹿來亭上
其五
坐石看流水晩來忘却歸鴛鴦見人影驚起一雙飛
溪月吟答吳一齋
君家韭溪上儂家穆溪頭相思不相見恨隨溪水流
其二
西山一何高東海一何深惟應天上月得見兩邊心
六言絶句
即景
綠樹原頭淺草青山谷口飛花記得南湖良夜月明曾
載琵琶
題曹顒若扇寄顧東明
鶯脰湖邊舊隱吳淞江上行舟借問離情何似春波日
夜長流
晤傅上人
寳石山中看雨冷泉亭上聞猿别後幾場春夢相逢又
在祗園
舟中偶成
清澤莊頭釣艇奉先院裏禪牀綠樹數聲啼鳥青山一
抹斜陽
其二
抱琴循水路轉曳杖看山日斜短屐躡殘莎草小橋流
出桃花
其三
細草綠侵沙岸野花紅點青山短棹自隨流去暮禽相
與詩還
七言絶句
登紫虛閣
江樹離離江水平紫虛高閣倚春晴仙人醉坐碧窗下
吹徹洞簫如鳳鳴
寄吳鐡峯姻家(時孫曾同往謁)
少相親愛子相婚家室咸宜更有孫要與外翁成宅相
莫教空羨魏陽元
其二
頭玉嶤嶤眉目清認呼應自解人聲馬遷聞有新編史
異日當成子幼名
題沈啟南畫
一春風雨未曾晴入夏湖波與岸平獨上江樓聽布糓
畬田幾處有人耕
題梅
瘦影幽香蝶未知幾番愁絶五更時春寒昨夜新缾凍
寄語東風為一吹
三顧圖
炎火無光漢祚微月明烏鵲又南飛卧龍一起成王業
千古纔知帝魏非
桃花
呼猿洞口暮春時吟遍桃花一萬枝今日獨看圖畫裏
茶烟飛繞鬢絲絲
送人遊巴蜀
雪消巴蜀水初生此日逢君買棹行鍾鄧有知煩一弔
降王猶到洛陽城
題扇
雨過青山翠欲流夕陽明處斷虹收扁舟自為尋詩去
不在求魚下釣鈎
寄友
與君傾蓋二毛初别後無由數寄書江上無人問消息
紅莊隨馬射游魚
題范世良扇
江南舊宅已無存義澤依然在子孫君去歲寒堂上看
長松幾箇立當門
醉題西垜壁
西風蕭蕭吹客衣黃溪道上行人歸一聲長笛起天外
白雲滿山霜葉飛
十二月古中静以扇索詩
一夜西風冰塞川敝裘羸馬夕陽天旁人却笑猶持扇
為惜江春入暮年
題和靖觀梅
孤山山下斷橋邊萬樹寒香雪後天我亦騎驢來弔古
夕陽荒塚寺門前
題許子厚扇
好山多在石湖西草色新年綠未齊亭子半開修竹裏
一簾春雨鷓鴣啼
清夜遊過陳湖題翁時用扇
青山隱隱暮江頭月色隨波蕩綵舟水鳥雙栖忽飛去
一聲横笛起中流
題沈啟南松陵别意
芙蓉秋水照雙旌冠蓋紛紛出送行見畫不堪傷往事
冷風和雨過江城(此圖余曾求之啟南以贈行者後五載見於曹以明所為題其末云)
初春題敗荷鴻雁圖(時方飢荒)
霜落風高欲下遲水田無食苦長飢上林莫道歸飛早
今日江南異昔時
偶成
一年春事已闌珊天意應於好景慳落盡桃花終日雨
逢人空自說遊山
木蘭花
玉色娟娟淨不華莫教零落委泥沙不知刳木為舟日
開過東風幾度花
題澄上人所藏竹
渭川千畞影蕭蕭苦旱年來葉半凋見畫忽然興遠思
行人應在㶚陵橋(時長子永錫往陜西)
吳廷暉水榭
溪聲到枕驚春夢露氣入簾生夜寒自起開門看明月
和花移過曲闌干
題扇諷陸廷美
大田塵起桔橰鳴望雨不來無限情借問金陵貴公子
此聲何似搊秦筝
題馬抑之畫江閣捕魚圖
水閣風多酒思涼仙郎一曲和滄浪祗今正是賢勞日
莫為鱸魚戀故鄉
和答吳廷暉
竹逕隂隂厚綠苔蓽門長日未曾開春風是處皆花柳
那得閒心去看來
其二
一春多雨更多風猶有殘花茂草中縱使君來不堪賞
泠香和露泣微紅
其三
鶯花長笑主人貧盡日何曾酒入唇珍貺忽來勾飲興
野亭還有一分春
寄西杭鈕進之
西湖湖上水初生重疊靑山接郡城記得扁舟載春酒
滿身花影聽啼鶯
秋日郊行
浪檝風帆不繫舟日斜横笛起中流山青雲白江蘺綠
羣雁忽鳴聲帶秋
和汝舍人行敏韻
故人今在承明廬不媿昔年行秘書親隨相臣侍玉陛
肯效學士焚銀魚
其二
珮玉鳴璫居直廬黃麻紫誥不停書春來中使傳宣入
内苑看花更釣魚
寄吳禹疇
賜宴曲江歸路遙杏花如錦玉驄驕旁人莫訝不成醉
明日謝恩須早朝
送顧儀賓赴石城王府花燭
銀河星度月流輝來傍天孫織錦機不道九霄風露冷
夜深催換紫綃衣
其二
香車齊向内家迎一朵宫花下殿行自是和鳴應鐘吕
鳳儀原不為簫聲
題沈啟南畫
營邱骨冷瘞青山逸駕遙遙信莫攀近說東陽得三昩
寒林今復見人間
題陳希夷睡圖
世事紛紛類奕棋蓮花峯下睡多時春風引入華胥國
忘却浮生在亂離
吳鳴翰湖上(吳為洞庭山人)
紅塵不到三山遠家住蓬壺鏡裏天隔浦落花雙屐雨
過門流水一溪烟
其二
多時不到南湖上花落鶯啼又一年有約畫船同載酒
短篷春雨看鷗眠
和題梅花
西湖湖頭月滿天騎驢夜踏孤山顚翠禽啼斷不成夢
令人苦憶羅浮山
題梅花道人鈎勒竹
協律遺蹤世所珍湖州惟用墨傳神沙彌老去躭成癖
筆法真能到古人
汎下港
短棹夷猶去復還一聲漁笛起空灣主人何事催歸急
且看湖南日暮山
觀海雲院百丈泉
接竹分來知幾年雲房長得潤枯禪一從學士題詩後
吳下纔聞有此泉
寄陸三瑜
柴門流水釣磯閑夢繞天涯鬢已斑酒債詩逋還未了
又隨人去看青山
和張東海韻
墨花成陣醉題詩寳帶橋頭客散時記得松陵南下路
驛樓聽雨鬢絲絲
壽萱
花開親老百憂忘笑對兒孫引壽觴不信瑤池在天上
蛾眉蕭颯也成霜
題沈啟南贈尹孟容畫
天水吳興兩地懸椷詩遙作買山錢峯巒滿紙新題徧
喬木依然在澗邊
題陶文式御史寫竹寄衎公
憶昔攢眉入社中歸來三徑飽清風東籬把酒餘酣在
却寫横枝寄遠公
可閑
鈎簾把酒對青山老境無求始是閑請看春波門外水
年光流去幾時還
其二
自笑欲閑閑未得却從忙裏賦閑詩飛雲倦鳥歸栖處
此意世人多不知
寄保叔修首座
紅樹綠波靑黛山笙歌日在畫船間老僧定起渾無事
惟有長松相對閒
和慶雲祥公韻
窗外棲禽薄暝烟吳僧相對佛燈前南能化後曹溪竭
何處人間復有禪
蘇堤對酒次沈啟南韻
湖上采花人未歸蘇堤柳色妬春衣踏青兒女歌聲亮
驚起鴛鴦各自飛
其二
雨後滿湖生翠苕畫船歸去水迢迢生憎蘇小墳前草
野火曾經幾度燒
斷橋分手次劉邦彦韻
日暮橋邊酒棹回更因殘唱送餘杯人生易老春光暮
能為看山幾度來
其二
近水人家半掩扉兩山樓閣尚斜暉斷橋無數垂楊柳
總被遊人折漸稀
遊武塘瓶山道院(故宋酒務也)
𣙜利當年滿世間棄瓶猶見積成山何人為起樓臺住
種得長松待鶴還
子昂蘭
國香零落珮纕空芳草靑靑合故宫誰道有人和淚寫
托根無地怨東風
悼軒公(海鹽南寺)
東風吹雪沁春泥曾倩吳僧半榻栖惆悵重來不相見
野禽飛上曲闌啼
刻絲牡丹
中原新尚女真黃姚魏含羞怨夕陽誰挽春風上機杼
又隨番使過錢塘
塞下曲
城下黃河城外山羌兒騎馬唱歌還磧西亦有閑花草
莫信春光不度關
其二
河水東流風北來孤城畫角秋生哀白頭邊將不知老
彎弓時上單于臺
遊冶城山
飛龍已廢前朝榜萬歲新更此地顔何事遊人渾不解
叩門猶問冶城山
其二
東望鍾山王氣生祖龍曾此費經營太平天子於今應
贏得秦淮遶鳳城
題僧善權畫(上有沈啟南題䟦)
倪迂死後猶存畫權袖圖成更有詩頭白雲卿重題品
董元曾是巨然師
和三原王司馬韻二首
封章頻上敢懷安魚水君臣古亦難優老忽聞明詔下
考槃令咏碩人寬
臨岐重拜大夫勤望有音塵别後聞四海一家征戍少
太平天子正敷文
海鹽張方洲太守慰予室燬臨行賦贈
舉目凄然百感侵敗垣殘礎燒痕深流鶯似惜人憔悴
未及花時送好音
其二
宿草回青柳放芽東風隨物付繁華舊時燕子今何處
已自啣泥過别家
其三
催花小雨濕春衣江海茫茫越鳥飛樂事賞心渾忘却
獨將清淚送君歸
湖上暮歸
朗月微明斂夕霏水禽將宿未驚飛畫船去後笙歌歇
貪看湖光緩緩歸
其二
鴨禽呼去水雲空香滴蘋花露氣濃僧寺茫茫看不見
暮烟生處忽間鐘
葵花
黃裳采采露盈盈清挹華房沆瀣生漢武若先知此味
不教雲表立金莖
鹿葱
鹿葱華蘁世同珍肯謂忘憂别有真大抵人情重傳信
辟邪元不是麒麟
宫詞
自負嬋娟入内家誰知輦下即天涯子夫不屬平陽地
那得君王載後車
其二
春思懨懨上黛眉強來庭下立多時紅顔不及閑花草
也得東風一度吹
其三
晝永閒來水殿遊芙蓉愁寂似含羞花枝自與春風别
臨到開時又一秋
其四
自入深宫無出期真成薄命底須悲君門一任如天遠
終不從人問見時
何克廉宅觀妓
一曲清歌遶畫梁春風吹散舞衣香酒酣却笑蘇州守
何事樽前欲斷腸
其二
綵雲歌罷翠眉低斂笑凝眸思欲迷春自無情欲歸去
落花休怨杜鵑啼
寄家書
千里迢迢尺素書幾回修得寄雙魚大江南去休遲暮
白髮嚴親久倚閭
其二
握手相分更少留渡江休得有沉浮莫言一紙輕如許
無限鄉心與客愁
見落花
野寺春歸已慘悽那堪一夜子規啼東風不道人憔悴
吹入塵途襯馬蹄
其二
風吹猶見影離離留戀低回欲恨誰莫怪來看獨惆悵
如今不是故園時
分題得震澤竹枝詞送中書李舍人
洞庭西望水漫漫浪打船頭來往難荷葉作衣蒲作帽
只遮風雨弗遮寒
其二
野老乘舟自打橈閑看翡翠戲蘭苕連山不斷南津口
曲水回通底定橋
其三
太湖一水跨三州洞庭兩山在上頭儂意如山常日静
郎行似水去難留
其四
合伴送郎湖水邊柳絲無力繫郎船黃蘖作籓籬更苦
淤泥種藕别生蓮
其五
震澤雨晴添水波郎船將發唱吳歌誰知三萬六千頃
不及儂愁一半多
其六
十里荷花雲錦機鴛鴦相對浴紅衣不道采蓮歌漸近
一雙驚起背人飛
其七
燕子來時雁北飛留郎不住别郎悲小麥空頭難見麵
春蠶作繭自纏絲
其八
風吹雨點打荷盤點點成珠碎又圓碎珠更有重圓日
雨落何曾再上天
聯句
成化十四年十二月十六日吳興張淵子静松
陵史鑑明古長洲李甡應禎吳寬原博穎川
陳瑄廷璧入雲泉菴觀大石聯句
巖巖者大石(李)竒觀人所誦遐想十年餘(吳)來遊五人
共舍舟始登陸(張)杖策不持鞚是時(日)當夕(史)兹山氣
逾滃入門信突兀(李)拾級駭空洞落星何破碎(吳)靈鷲
相伯仲仰觀神欲飛(張)俯瞰心屢恐鱗皴苔蘚剝骨立
冰雪凍(史)神驅道撝呵(李)鬼劈文錯縱尊嚴凛君臨(吳)
張拱儼賓送環列盡兒孫(張)擁護等僕從欲假愚公移
(史)諒非雍伯種卧鼓慨桴亡(李)對臼怯杵重猊吻呀未
收(吳)龍鬛怒難控凝血疑痛鞭(張)立肺詎冤訟上漏還
啟窗(史)中通自成衖大惟補天功小可砭肌用分矢肅
慎來(李)浮磬泗濱貢(張)廉利並攢劍兀臬側倚甕嶧山
辱嬴秦(吳)艮岳遺汴宋節彼民具瞻(張)壯哉客難奉(史)
落照紅抹赭歸雲白流汞僧講點頭譍(李)將射沒羽中
塵緣契三生(吳)陣圖懷七縱(張)在縣太師擊攻玉詩人
諷仙煮充腹飢俗搘免腰痛瑤琨産維揚(吳)琅玕出乃
雍高題少室名(李)怪作東坡供半空見玉蝙千仞附青
鳳(張)栖禪逾百年問僧僅三衆憑虛圍曲闌(吳)架壑出
飛棟(史)竹幽補堂㘭樹古嵌厓縫竇黑炊烟熏(李)坎平
鍾乳壅盤盤棧道危(吳)㶁㶁水泉動(張)登頓足力疲眺
望眼界空(史)松露髮欲濡潭月手可弄(吳)窮披任生皸
(李)醉吟微帶齆列坐對彎跧(張)大呼應鍠&KR0008;嗜癖牛李
愚(史)詩戰鄒魯閧(吳)拜竒得顛名(陳)憂墜成噩夢(吳)試
與叩山靈肯售捐薄俸(李)
續金陵聯句(有序)
曹孚顒若歸自南京過予叙舊誦其所與李職方
貞伯汝武選行敏周院判原已聯句甚悉諸君子
皆予之故人而南京亦予嘗遊於時職方以使湖
湘來歸武選院判屢有樽俎之貺獨無贈言何顒
若得言若是之多哉因與顒若及張淵子静汝泰
其通共聯一篇詩既半會日暮顒若其通以事先
别去子静謂詩不可不成乃與予足之成化二十
二年五月戊辰松陵史鑑識
長夏清無暑(張)幽居静不忙對書昏欲睡(史)汲井渴思
嘗林晩聞鳴鵲(張)朋來自遠方水村圍綠樹(汝)雲竇引
滄浪鶴闖中門立(曹)荷分别浦香飛梁虹下飲(史)浮島
雁低翔路裊闌干石(張)池循宛轉廊古墻緣薜荔(汝)深
洞入篔簹雨曳三時濕(曹)風搴五月涼望晴讙晝晵(史)冒
冷感秋傷地淖冬青謝(張)庭隂夜合張燕閑雛出壘(汝)
蜂閙蜜分房磬折寒暄叙(張)盤旋劍珮蹌語音微帶漢(史)
習氣半離鄉問訊公卿舊(汝)歸尋草澤藏鴻留泥上跡
(曹)螢避日中光洗拂東華土(張)留連北海觴割鮮羞列
豆(汝)舞象綴齊行江笛吹楊柳(史)簷花落豫章聊為犀
首飲(張)莫數次公狂杯面栖鸚鵡(汝)罏腰錯鳳凰畫圖
神品異(張)彛鼎識文詳算馬壺更勝(史)登豐觶屢揚工
升當瑟坐(張)僕倦觸屏僵酒量江河窄(史)歌聲磬筦將
輕刀霏雪鱠(汝)疎布□瑤漿筯引銀絲滑(史)盤堆火齊
煌臐膮濡芥醬(張)餅饀夾鵝肪詩句聯珠琲(史)談鋒出
劍鋩冥摉深擢腎(張)苦索窅探腸調古才殊窘(史)吟窮
思忽昌癡心角韓孟(張)高視下盧王自顧山林槁(史)難
齊省署芳行藏同畫虎(張)游讀等亡羊徑笑終南捷(史)
羣遺冀北良正論高閣束(張)安用鑿坏亡大厦誰當任
(史)明時老不妨乾坤隨所寓(張)江海渺相忘底事憂千
歲(史)浮生夢一場盍簪時有數(張)秉燭夜何長况復摶
沙散(史)無云好樂荒明朝又南北(張)落落曉星望(史)
與劉僉憲珏沈啟南周沈繼南召紫陽菴聯句
山為春城媚鰲峯更可觀(劉)便當輕五老何待覓三韓
(周)靈氣知深鬱竒形惜太剜(史)俯身穿石罅側足上厓
端(召)嵐重行衣濕苔深步屧乾(劉)小菴幽處縛重殿卸
邊攢(周)日近關常暖霞封洞不寒(史)夢龕仙骨蛻木象
古真刊(召)聲宿鳴琴室香餘拜斗壇(劉)把芝呼白鹿種
竹引青鸞(周)屢憩純陽子時遊靖長官(史)曲闌憑瑪瑙
横管執琅玕(召)沆瀣非凡食芙蓉是道冠(劉)龍猶圍故
鼎鳥解啄遺丹(周)逸跡追何及長生學不難(史)揮杯送
雙目隨鶴過江干(召)
與李太僕吳太史小鴻村聯句贈張子静
家住小鴻村(李)雙溪綠映門地偏城府遠(吳)俗儉土風
敦野燒回春色(史)漁磯露水痕浮槎下秋澗(李)壊壁上
朝暾古霅苕相滙(吳)羣山弁獨尊雞塒連草屋(史)牛跡
遶瓜園淺籪寒收蟹(李)疏籬曉放豚鄉人分社飯(吳)鄰
婦借繅盆把卷桑隂下(史)持杯松樹根閑常開曲徑(李)
時或過高軒抱膝仍長嘯(吳)披襟快一論有書君莫上
(史)世已厭多言(李)
與劉廷美沈啟南沈繼南雨中汎湖聯句
畫船載酒入空濛四面湖山水墨中(史)繫纜石留秦舊
物賣花人帶宋遺風(劉)怕寒沙鷺低拳白受濕汀桃淺
破紅(啟南)未必晴時能勝此笙歌莫放酒杯空(繼南)
與張子静曹顒若夜集鴻村草堂聯句
乾坤俯仰信如浮歲月無情易白頭(張)落魄未應明主
棄尋盟今為故人留(曹)廉頗老去猶能飯李廣行間竟
不侯江海茫茫相識少燈前乘醉看吳鈎(史)
詩餘
長相思
無題
花滿枝蝶滿枝客舍懨懨卧病時愁聞春鳥啼為相
思苦相思相别常多相見稀纏綿無了期
點絳唇
聞歌
春夜厭厭珠明玉瑩雙雙見惺愡言語耳畔相思怨
對酒嬌歌睨睆流鶯囀香風扇花枝撩亂月照鞦韆院
浣溪沙
夏夕賞蓮
絳蠟籠紗夜賞蓮碧筩擎酒吸如川嬌歌宛轉雜繁絃
急雨濺珠彈脱葉亂砂銜石軋流泉此時不道夜如
年
又
曲水流通濯錦紅新門移轉納香風畫舟時傍彩雲中
半夜月明歌楚調雙蓮波冷泣吳宫鴛鴦驚散各西
東
菩薩蠻
贈妓
柳腰清減花容瘦眼波凝綠眉山皺春去已多時不堪
聽子規相逢時話舊淚濕羅衫袖對酒莫高歌聞歌
愁更多
憶秦娥
登保叔寺湖光寳閣
湖邊寺樓臺舊是春遊地春遊地千花張錦兩山横翠
西風闌檻秋無際青山不改朱顔異朱顔異斷橋殘
柳伴人憔悴
謁金門
贈歌者
春夜杳火樹滿街開早年少沈郎風度好踏歌聲更巧
嫋嫋餘音未了一似遊絲縈繞漏盡月斜天忽曉彩
雲猶縹緲
醉桃源
寄劉邦彦
北新橋下雨催詩春歸人也歸多君重約再來期春來
人未知花掃地筍翻泥還家時節移青山南望渺天
涯美人相見稀
少年遊
題小景
青山重叠遶回溪空翠濕人衣好似嬌娥曉臨粧鏡石
黛掃雙眉丹楓映水如漂錦秋色悞春姿風振華林
滿空靈籟走上小亭時
浪淘沙
觀天魔舞
瓔珞五花冠雲鬢䰐鬖霞衣縹帶綴琅玕玲舌輕彈天
樂響人在雲端弓樣轉彎彎左右回盤鏡光如月照
孤鸞天女散花穿隊子環珮珊珊
玉樓春
賞克振弟牡丹
名花綽約東風裏占斷韶華多在此芳心一片可人憐
春色三分愁雨洗玉人盡日懨懨地猛被笙歌驚破
睡起臨裝鏡似嬌羞近日傷春輸與爾
望江南
閻尚温招飲湖中
船櫳處恰是藕花洲别處歌聲剛得借去時春色不堪
留花落水空流天漸晩臨去更回頭山翠遠如眉黛
曉湖光疑似眼波秋越女不勝愁
杏花天
壽楊經歴七十一
杏花開遍東風裏愛春色年年相似仙翁試把朱顔比
不是等閒桃李借問胡麻和石髓怎能比子孫甘旨
古來七十人能幾過了從頭數起
虞美人
贈陸廷美
海榴枝上啼黃鳥好夢驚殘早起將雙陸賭楊梅只見
馬兒骰子走如雷涼臺水榭相擕手盡日酣歌酒小
娃頻打子規飛底事聲聲呌道不如歸
攤破浣溪沙
贈舞妓
天與穠華一種竒東風吹動小桃枝臨水願將雙珮解
是何時翠袖舞低明月下紫簫聲斷彩雲飛多少愁
懷無說處皺雙眉
喜遷鶯
觀舞料峭
襟袖袲髻鬟鬆隱耳玉丁東文鴛度影錦谿中新綠蕩
香紅越樣腰肢嬌小一捻柳絲縈裊瞥然披拂閙花
叢妸娜不禁風
醉落魄
賞宗弟正夫家紫蛺蝶
紅嬌白嫩紫綿顔色標猶勝羅山魏府交相競畢竟重
樓始與斯名稱羅幃不捲東風静錦纏旖旎晨裝靘
六銖衣薄肌膚映寄語嬌娥莫把闌干凭
踏莎行
觀觀音舞
翠袖低垂湘裙輕旋地衣紅皺弓彎倩曉風搖曳柳絲
青春流蕩漾桃花片矯若遊龍翩如飛燕彩雲揮霍
華燈炫海波搖月晩潮生大家齊道觀音現
臨江仙
贈余浩
秋水芙蓉江上飲憐渠無限風流紅牙低按小梁州澹
雲拖急雨依約見江樓最是采蓮人似玉相逢並著
蓮舟唱歌歸去水悠悠清砧孤館夜明月太湖秋
蝶戀花
贈歌妓沈春魁
雨僝風僽春未透卯酒微醒頻把花枝齅倦倚裝臺垂
素手柳條妬殺腰肢瘦一曲嬌歌人静後圓轉清和
鶯囀花時候嫋嫋香風傳翠袖彩雲驚墮仙裙縐
青玉案
武夷
武夷春色年年早花滿洞天清曉玉女峯頭雲縹緲幔
亭張列羣仙來下環珮知多少天生九曲清溪遶幾
處流來棹歌好音韻悠揚風嫋嫋舟横絶壑巖留仙掌
知是何人巧
風入松
會稽
會稽山水盡知名人在鏡中行彩雲暖護雲門寺東風
過吹散還生賀監湖頭草綠謝公宿處猿鳴采蓮越
女照人明花下只聞聲剡溪流水依然在何人再雪夜
尋盟許我他年來否月明何處吹笙
滿江紅
贈歌者
畫舸浮空蚤移入錦雲鄉裏羨年少點翠勻紅妬花争
美葉底鴛鴦初不見歌聲漸近纔驚起向晩來猶自愛
新裝臨秋水闌干曲頻徙倚長袖舉朱唇啟覻舞嬌
歌艷不勝羅綺逗雨驚鴻飛不定囀春黃鳥嬌無比最
苦是一霎便分離人千里
孤鸞
賞牡丹
天然佳麗有傾國姿容絶倫嬌媚萬紫千紅盡在下風
廻避君家去年賞勝翠帷低粉勻朱膩蝶使蜂媒似織
總為餘香至喜今年重見舊風味想尚怯春寒開也
還閉無限穠華最是露珠凝綴只疑太真浴罷把霓裳
羽衣新試輭玉香肌紅透倚東風酣睡
金菊對芙蓉
雁蕩
雁蕩名山蓉村勝境天教裝點東甌有東西天柱大小
龍湫下臨滄海如無地疑大水晝夜常浮筆峯長卓石
旂猶展萬古千秋何日拂袖南遊任窮探極覽未肯
回頭直除非跨鶴東訪瀛洲海波清淺揚塵起等閒見
石屋添籌此時方始歸來儘拚敝了貂裘
玉蝴蝶
贈歌妓解愁兒
天與多嬌好似春初楊柳雨洗風揉披拂閙花深處綠
怨紅羞遠山横修眉顰翠江水淨嬌眼凝秋儘風流新
翻料峭斜抱箜篌休論石城佳麗盧家女子往事悠
悠倩將愁解多應解後轉添愁向空江肯捐珠珮思遠
道欲采芳洲倚危樓雲中江樹天際歸舟
百字令
劉邦彦招飲竹東館賞桂花
竹東莊上記當年春盡歸舟曾歇莫雨和風催客去猛
地作時還輟小館茶香行廚酒盡執手難為别歸家南
望寸腸幾度千結誰道買棹重遊主人情重罇俎依
前設桂樹團香纖月露漸近中秋時節試問姮娥今年
才子誰把高枝折夜深無語霏霏滿地金屑
贈妓(有序蘭妓名玉)
玉蘭竒花也予嘗於浙藩之紫薇樓前見之或者
名之豈將取標韻耶而賦咏者皆岐而為二表而
證之
紫薇樓下記持觴醉把名花相酹愛爾玉蘭名字好况
乃色香幽媚娟淨無瑕清芬離俗臨去猶凝睇時移事
換夢中頻見佳麗誰道買笑吳門美人擕手儼與花
相似氣味風標無兩樣疑是花神遊戲嬌囀歌喉明珠
一串散落金盤脆曲終凝望碧雲猶在天際
木蘭花慢
漁隱
年來多水旱苦耕稼久無收且覓取綸竿尋將鈎線走
上漁舟滿前山青水綠似生綃畫綵漾中流風起停槎
古渡月明鼓枻滄洲桐江千古水悠悠何處覓羊裘
但釣得魚來沽將酒去痛飲為謀醉來幕天席地把蓑
衣蓋了卧船頭要識其中樂趣除非請問沙鷗
水龍吟
錢塘
錢塘自古繁華憶去年一春遊徧山明水麗花嬌柳娜
流鶯百囀滿路笙歌幾船簫鼓往來遊宴正晩來堪賞
酒闌人散有明月相留戀别後事多更變悵重遊可
憐無便人面已非桃花依舊劉郎不見光景星飛風流
雲散悶懷誰遣歎人生不向少年行樂老來空羨
解連環
送别
銷魂時候正落花成陣可人分手縱臨别重訂佳期恐
軟語無憑盛歡難又雨外春山會人意與眉交皺望行
舟漸隱恨殺當年手栽楊柳别離事人生常有底何須
為著成個消瘦但若是下情長便海角天涯等是相守
潮水西流肯寄我鯉魚雙否倘明歲來遊燈市為儂沽
酒
賀新郎
天台
聞道天台路洞門深瑤草長青桃花無數仙子雲鬟低
欲墮倚石迷花凝竚憶劉阮當年曾遇霧帳雲房深幾
許夢魂中不管流年度緣分淺又歸去於今路斷無
尋處惟舊時華頂依然霞城如故古寺石橋風雨響瀉
下半天瀑布有頭白老僧常住世上名山能有幾強登
臨莫待青春暮婚嫁畢聽分付
蘭陵王
與張子静李貞伯朱岐鳳汝其通賞芍藥
曲池北紅葉盈盈半拆傷春重情惹思牽困倚東風倦
無力無言自脉脉恨殺春歸似客斜陽裏勾蝶引蜂應
悵東君送行色維揚舊蹤跡有圍帶欺黃盤盂妬白
傾城尋賞馳油壁嗟物與時忤世隨人換而今名勝久
寂寂受多少悽惻堪恨易狼籍且露飲花前醉卧花
側夜深花露沾衣濕便日下登對省中輪直當階翻處
料此會須記憶
瑞龍吟
水月觀賞牡丹
春消息開遍紅紫芳菲粉香狼籍慳留傾國名花那般
富貴真成第一自矜惜如箇美人初覺染香勻色清
晨卯酒微酣怨紅啼素重重暈積天寳君王妃子妬
妍争寵沉香亭北歡賞未終漁陽鼙鼓聲急清平古調
惟有天仙筆誰知道張油命酒按花評格也許吾儕得
晩來小雨催花坼轉覺嬌無力風露下偏生横斜欹仄
倩人扶起載傾餘瀝
哨遍
端午日飲都玄敬於豫章堂
梅雨弄晴梧葉生隂深苑榴花吐見釵頭齊綴赤靈符
恰又經一番重午君聽取斜陽竹西歌吹分明不是揚
州路信彼此無殊古今不異逢場自足歡娛但未能免
俗與人俱也試舉芳樽泛菖蒲艾虎懸門綵絲纏臂尚
傳荆楚吁滿地江湖龍舟競渡曉喧謼相習成故事
騷魂此日知夫覰水馬争馳錦標平插浪華捲雪轟旗
鼔幸得雋歸來拈華弄酒向人誇笑矜舞有誰解屈子
懷沙故睠宗國難忘心獨苦想曾懷瓊粻椒糈浮遊蟬
脱應笑世俗沉菰黍是非非是都休評論聊且長歌弔
古閬風縣圃渺蒼梧望夫君弭節何所
西村集卷四
