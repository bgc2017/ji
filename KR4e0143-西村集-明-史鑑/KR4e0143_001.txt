西村集卷一明史鑑撰
賦
望泮樓賦(為何中丞作)
會稽名邦新昌望邑沃州前陳天姥左翼奕奕學宫多
士斯集猗歟先生世家其側其側伊何夏屋渠渠於寢
之西爰樓以居匠石掄材史皇畫圖因揆地之不足乃
借天之有餘重簷瀉注八窗洞虚外靡飾乎丹艧中惟
藏乎簡書至若風和日美冬溫夏涼天宇朗豁雲容斂
藏先生乃峩爵弁罥葱衡(叶)被純衣揄纁裳或登左墄
或由右平(叶)唯意所適徘徊翺翔既徙倚以流睇復招
搖而永望偉宫墻之岌嶪囿泮水之汪洋左涵右奫前
疏後閼(叶)如月之弦如環之玦泓渟淵瀯汨隱蕩潏白
虹之來流衍青鳥之徵源發忽掀風而觸石舉灑雨而
跳沫叶其旁則有蘭杏棠樝(叶)樅桂楠欏璀璨荂榮掩
冉交柯其中則有蘋荇蘩蒓芹藻蘺蓀應風靡靡揜水
田田若夫禮殿東建講堂西抗絫石崇基疏峯列障憲
星宿而經營法隂陽而背向其為形也瓌譎豐隆其為
勢也暌罛宏壯飛梁搏負而蜿蟺刻桷參差而矯伉丹
青煒煌光彩曄暀蛟龍騰而夭矯禽鳥飛而翓&KR0008;靈異
竒怪莫可名狀又若廊廡對&KR0844;黌舍類區直如矢棘張
如羽舒循循如接武纍纍如貫珠莫不俎豆兹設詩書
是儲或先賢之所從祀或弟子之所攸居乃有&KR0008;儒敷
教髦士窮經爰游爰息允脩允藏或處於室或造於堂
校藝肄業問疑啟蒙(叶)分刌節度剖析毫芒當春服之
既成時夜漏之未央詠歸兮其行濟濟絃誦兮其聲洋
洋是故月課其成歲獻其良巍科甲第後先相望器之
為瑚璉才之為棟梁任方隅者為岳牧贊政化者為公
卿(叶)罔不由此宫而出豈不為賢才之大方也哉若其
行告報節春秋筮從日戒羣寮(叶)命滌為酒宿賓為期
(叶)至日東方未明辰次於子大夫朝服其袂有袳至於
廟門肅肅戾止博士相之䇐此羣士視殺既畢摡器斯
已乃馨黍稷亦&KR0034;羊豕山物具登澤鮮備有(叶)血腥上
同乎古初燅孰聿兼乎人鬼遂乃爟火舉牲體升簠簋
饌籩豆陳工祝致告佐食駿奔於是大夫即位庶士綴
行爵觶具獻燔炙畢從(叶)馨香苾芬光景輝煌爾乃麾
旛舉升龍翔柷具擊軒縣鳴鐘鼓鏜鍠金石鏗鏘絲竹
繁而不亂匏土劌而不傷迨升歌之一出衆音比而低
昂是皆宣中和而感神人竅幽渺而調隂陽又若華冠
紛羽籥入行八風舞六佾或俯或仰或徐或疾奮褎翩
翩頓趾秩秩泛而不浮沉而不窒張而不縱翕而不抑
氣洽形和神暢志得於是神具醉止祝告利成(叶)祭之
明日尋繹於祊維道原之不已求神在之無方是知聖
朝之所以尊師重道豈徼一時之福報一世之功也至
若賓興之期蜡通之祀因民聚之時行鄉飲之禮或序
賓維賢或正位以齒欲使民尚德而敬長觀化而興起
於是主人謀賓介誓有司戒且肅敬甚卑拜辱於館拜
至於階(叶)賓席南向牖南是基兩階之上主阼介西有
降必從有洗必辭主人獻賓薦脯設俎(叶)嚌肺興加啐
酒告旨乃酢乃酬百拜成禮獻介如之遂及衆賓衆賓
之長升者三人坐祭立飲肆席其西(叶)若夫位於堂下
亦辯薦而必均猗一人之舉觶助主人而樂賢(叶)有遵
維公大夫實從公席三重位於賓東大夫再席主北西
容維升降與獻酬繄介賓之是同乃有樂正先升羣工
次入歌之三終比以二瑟依特磬以為聲吹笙和而應
律遂乃間歌雅什合樂風詩嘅大音之猶在美王化之
始基然後正歌備工告悉主人降司正陟奠觶飲旅酬
畢徹俎脱屨揖讓就席爵行無算樂奏維欲(叶)樂湛無
荒醉止不失及夫禮既成賓辭出陔夏奏牘聲作(叶)應
偕鳴雅合節(叶)主人拜送以明有卒逮夫孟春之月合
射學宫祗用觀德亦以和容飲禮倡其始燕禮衎其終
其為職也則有賓而無介其為樂也則釋雅而歌風采
侯既彰照質攸設特磬徙東其簨捷業(叶)司射適堂袒
而遂決有司請射三耦維&KR0844;□弓既彀羽簇斯棘景如
星流聲如帛裂(叶)有旌負侯樹羽幢幢諾聲振乏唱獲
奏功釋者報算委於鹿中用祈爾爵取飲於豐獻獲於
侯乃用折俎獲者負侯北面拜受(叶)初適右介終中亞
左(叶)遂當侯以三祭立既爵而竢後(叶)維大夫之與公
士亦拾發而為耦(叶)揖皆進以當物取乘矢而順羽爾
乃樂以騶虞應以懸鼓采蘋間之其終咸五越三射之
既周辯受酬而旅語恍若子路執弓序點揚觶而相與
習於矍相之圃乃知先王之教所以習容儀知賢否(叶)
可以文可以武非以之逸時而尚膂也曠千古而難兼
乃一樓而畢覩匪慈母之三遷由擇居之得所於是朝
之縉紳鄉之黃耉咸喟然而稱若出一口曰夫樓觀者
所以廣心目宣鬱滯暢精神覽風氣史不勝書文不勝
記然求如我望泮之飫道醉德漸仁浹義慕聖思賢育
才游藝是殆猶霄壤之殊固不可甲乙而第然而先生
憮然若驚瞿然若悸思其所未能不自以為至也客去
乃援琴而歌之歌曰日月光華兮不遠伊邇其來無終
兮其被亡已再歌曰明明在天兮人皆見之運行有常
兮匪獨我私樂此終我生兮又將何求
結微賦(送吳修撰原博起復)
繄青春之獻歲兮和氣周浹而流行白日昭晰於上天
兮微風動物而發生惟美人離此故居兮將騰駕夫遠
道榜艅艎之長舟兮濟江湖之淼淼紛賓從以馳騖兮
咸出祖乎河之梁蒸蕙蘭以為殽兮精瓊瑶以為漿羌
升歌而比竽瑟兮音博衍以疏越獻羽觴而旅酬兮行
徘徊而未發睠回視夫舊鄉兮情鬱悒而内傷念王事
之靡盬兮懲懷與安之敗名(叶)忽交手以前行兮曾不
能須臾處也望雲旗之委蛇兮順埃風而輕舉也經中
原之千里兮覩邑野之蕭條喟憂心其忉忉兮哀民病
之曷瘳(叶)凌吕梁之洪濤兮指天津以徑度日皇皇而
不暇息兮恐年歲之遲暮曼流目以遙睇兮偉皇都之
赫戲騰王氣於中天兮儼神明之所居(叶)旦將入覲於
六儀兮宿澡袚而致齊(叶)聞鸞聲之將將兮起視夜之
何其戴切雲之高冠兮帶長劒之陸離被夜光與明月
兮檻椒蘭以充幃當闕門之未啟兮聊假寐以潜婧魂
營營而靡適兮豈斯須之忘乎敬忽雞人之唱曉兮命
天閽其啟關爛煌煌之庭燎兮紛炫燿乎崇班風泠然
而轉爐香兮芳菲菲其滿殿奏中和之韶樂兮鳳翔鳴
於霄漢望重曈而舞蹈兮折璚枝以為獻亮君用之不
乏斯兮冀少伸其慕戀惟玉署之清華兮在人間而天
上備顧問而獻納兮掌絲綸之密命(叶)蓋將儲將相於
禁林兮豈辭藻之為優遡紫霄而容與兮凌玉清以逍
遥(叶)啟北扉而鄉浴室兮紛召對以無時總史筆之婉
微兮發金匱以抽思誕帝心之簡在兮秉化權其有日
也沛德音之浹行兮周四海而靡息(叶)也勒金石而播
聲詩兮又何古人之不可及(叶)也嗟予生之賤且遠兮
固幽獨而傷懷(叶)也苟願言之不孤兮雖槁死山澤其
何悲也亂曰黃鵠一舉翔千里兮其羽可儀洵且美兮
罻羅高張莫我以兮下視鶉鷃栖棘枳兮其鳴咬咬其
飛靡靡兮顧瞻徘徊不知所止兮高下異勢固其所兮
匪不爾慕不可易處兮翩翩獨征無疇與兮庶幾永日
以安所受(叶)兮
惜愍賦(送莫景周赴新昌訓𨗳)
秋風蕭條夕起兮白雲變而為霜原野寂寥無色兮草
木為之不芳嗟夫君去國而遠逝兮將往遵夫行路謇
徘徊而不進兮步十舉其九顧望皇居而不見兮涕浪
浪以霑衣情侘傺而莫釋兮何須臾能忘之繄願忠而
慕義兮冀少伸其微志胡壅遏而不通兮曾不能以一
試彼蕙纕與蘭珮兮宜日切乎君身忽棄捐於山谷兮
豈將惠夫南之人覩江湖之浩浩兮紛日夜而東流駐
駟馬於山臯兮乘舲船而下浮去故鄉之日遠兮路險
囏而多牾濟錢塘而上稽山兮跽陳辭於神禹慨聖功
之無間兮民日用而至今仰昭回於上天兮儼光華之
照臨入浦江以南徂兮眷新昌之所治俗儉嗇以憂勤
兮乃風氣之所會山嵸巃以多雲兮晝冥冥其若雨林
幽深以行迷兮疑非人之所處虎豹穴處而咆嘷兮猿
狖跳梁而嘯啼溪谷嶄巖而險阻兮草莾委被而萋迷
苟衆芳之不乏君用兮雖僻遠其何悔也羌好修以為
常兮矢初心之靡改也昔賈誼以才見嫉兮卒遠竄於
長沙(柔何切)終焉宣室之召對兮語前席而忘罷(叶)苟其
言之見用兮身不必在乎君側繄貴寵之與賤疏兮諒
由命之所出惟定心而廣志兮寧時俗之能從撟兹媚
以潤身兮豈將愁苦而終窮亂曰鳳凰集於高崗兮世
已見其文章固非時俗之所好兮然共以為嘉祥托靈
風而上浮兮俾翺翔於帝鄉
甘泉賦(為吳汝琇作)
維皇天之流澤兮降靈津於厚地隨洪纖以成形兮滋
萬物以攸利阨於川而不為隘兮放於海而不為泰(叶)
浮元氣之淋漓兮長如斯而靡竭(叶)猗高源之汨汨兮
實異名而同類孕湛露之餘潤兮毓圓魄之凝精發脉
於至密兮而演派於無垠挹之斯不虧兮貯之斯不盈
超濁世之埃滓兮沁沆瀣之華英彼美人之嘉遯兮心
澹泊而無所樂獨於斯之鍾情兮將夙夜以從吾好朝
酌之以自甘兮暮飲之而屬厭彼芻豢之羶腥兮固無
與乎享燅羌疏食之與太羹兮紛胥是以為具庶幾日
周旋兮以永夫終譽餐至和而咽真液兮濯臟腑而澡
精神除粗穢而沃内熱兮思飄飄之上渰乎浮雲眇六
合之密邇兮舉集於吾之目前託餘音於商歌兮儼金
石之相宣歌曰泉之涘穹然可以栖吾之宇兮泉之流
悠然可以漑吾之鬴兮泉之味泊然可以潔吾之茹兮
終吾生而靡他保兮願見君子而譽處
辭
桂嵓辭
桂樹連蜷兮巖之幽有美一人兮於焉逍遥(叶)履嶄巖
兮日延佇嗟所思兮在中路謇何為兮不來恐年歲兮
遲暮採芳馨兮遺之遠莫致兮愁予(去聲)結桂枝兮為房
芳菲菲兮滿裳矯厥美兮自媚日欣欣兮樂康
雲松辭(夀誥封禮部楊景芳)
長松兮蒼蒼白雲兮英英(叶)上有女蘿兮下有苓駕飛
龍兮行四方蹇夫君兮惟顧懷(叶)日徜徉兮澹忘歸結
松枝兮為蓋攬雲氣兮為衣雲衣飄飄兮儵輕舉仙之
人兮紛紛而從女朝蒼梧兮夕縣圃君長生兮樂無苦
又重之兮有美子松宜棟梁兮雲宜雨潤乾枯兮庇寒
暑
頌
慈竹頌(壽王節婦)
維坤德厚竹挺生兮貫歷四時常青青兮中虛外直類
秉志兮色潤而貞不嫵媚兮材為世用調律吕兮和樂
定時萬事舉兮翠實羅生鳳斯集兮五色離襹映朝日
兮恒幹亭亭執峻節兮愈老而堅傲霜雪兮抑之不撓
撼不&KR0887;兮允矣碩人可比德兮挺立不遷如勁特兮娟
静潔清其儀不忒兮秉節好修遇變靡易兮其萌夭夭
耿有光兮為民之則爛文章兮令名令望日孔昌兮千
百其世未可量兮
樂府
褚公廟樂章
天蒼蒼兮九重神皇皇兮雲中乘飛龍兮翺翔覽宇宙
兮無窮臨睨舊鄉兮顧懷載雲旗兮下來飄風屯兮零
雨慰我民兮夙思民思兮焉極意恍惚兮有奕鼓鐘將
兮和鳴神既留兮為民飲食(迎神)
庭燎有輝兮夜向明雲掩冉兮光晶熒神其醉飽兮欲
旋溘埃風兮上征駕雲車兮駟玉虬聳長劍兮揮厹矛
斬䕫魖兮屠蚩尤廓妖氛兮無外匪獨賁兮此州(送神)
烏啼曲
慈烏夜夜啼啼我門前樹今年復明年生兒不飛去返
哺鳴相呼旁人莫驚起兒大還生雛烏兒尾畢逋
敬宗操(并引)
敬宗美凌孝子也孝子能愛敬其嫡有加於生可
謂知所重矣嗟乎世之人私其所出而薄其嫡者
比比而是甚至貴為大夫士而於贈送之典有亂
其分者不知蔑其父而誣其宗廟自䧟於非禮聞
孝子之風可以媿矣余故假其詞而寓諸音授操
縵者弦而歌之庶觀民風者有所擇采焉
少生我兮兒寧不知兒奉嫡兮將尊父為父為尊兮宗
廟斯敬兒於所生兮豈忍忘之嗚呼天高以尊兮地順
以卑兒心孔悲兮知者其誰
圖塋致思四首(并引)
林侍御誠莆田人也生十八日喪其父進士公輝
七齡喪其祖兵部郎英侍御貴以言忤時相歸日
畚土樹木墳成迨復用以諸隴之不能朝夕斯也
乃繪為圖詩之以洩其哀思云
寶澗操(兵部初葬穀城山既遷寶澗之西題曰寶澗西原)
羣山巃嵸孕厥靈兮維石林林粲列星兮水泉交流樹
羅生兮匪無穀城可以藏兮不如此之安且臧兮公孫
獨賢行四方兮誰捍牧采無毀傷兮瞻望弗及涕泗滂
兮
象山操(進士之墓在象峯題曰象峯東麓)
瞻彼象峯兮維麓陂陀考昔早亡兮托體其阿兒焚黃
兮親知不知兒樹未兮日益以多嗚呼謂天匪高兮謂
地不那生不父識兮悲其奈何
鳳山操(進士之配封孺人吳氏葬地也題曰鳳山北隴)
高哉鳳凰山下有夀母墳孤兒日種樹歲久皆成林林
成使墳好利爾非兒心一朝受王命舍之登要津慈烏
飛來樹上栖啞啞反哺鳴聲悲爾烏有母伸其私我獨
行役未能歸側身南望涕漣洏
塗嶺操(侍御夀藏題曰塗嶺南窩)
塗嶺崔嵬深谷逶迤營彼中藏厥土攸宜象峯東委鳳
山北峙去父母居不遠伊邇瑕邱云樂蘧瑗請前子高
復事擇不食焉君子之與惟中道處觀於九原吾其歸
汝
冠禮圖(為鄴人余懷明)
大賓初戾止贊者相其儀主人迎入門揖讓共升階(叶)
鋪筵在東序櫛纚為施笄降升授緇布進客前致辭適
房服玄端爵韠亦從加(叶)幼志既云棄成德斯慎之孝
友其時格多福由兹基努力永勿替萬夀以為期(始加)
出房欲何之南面示容體大賓降西階盥卒升正纚皮
弁親執之乃申再加禮爾德苟能慎威儀斯濟濟眉夀
萬斯年受祉兹其始素積既陽陽素韠還委委服之永
無斁夙夜斯敬止(再加)
三加禮彌尊欲使諭其志爵弁高峩峩純衣美而袲纁
裳遵古法韎韐非新制兄弟咸具來孝友期無替厥德
斯有成禮儀兹既備甘醴受而祭孔嘉昭爾字黃耉與
台背俾爾耆而艾(叶)天休永保之克昌惟世世(三加)
歌行
靈芝歌
靈芝生(叶)粲若英(叶)來百福世其昌
靈芝生光且奕慶斯鍾象乃德
靈芝生(叶)銅池中(叶)和致祥夀無疆
靈芝生氣之粹配慶雲象華蓋(叶)
靈芝生受天祜祜維何錫爾祚
靈芝生(叶)何輪囷子孫兮宜振振
豐城篇(喜汝其通秋捷)
豐城孕靈異古劍淪獄中高牗以為域厚土以為封匪
無用世意守在得其從光芒不可揜精氣化為虹融然
静夜中上貫牛女宫遂令博物人候望訊竒蹤啟鑿發
深錮拂拭去塵蒙肅肅白鷴尾濯濯青芙蓉所遇無堅
物蛟螭莫嬰鋒時時吼匣中恍若鳴雙龍尚方信多珍
神物不世逢行當獻天子持之授元戎時興薄伐師一
掃烟塵空塞徼靖無塵邊民業耕農坐銷冗食衆良由
用劍功
去婦怨
少婦顔如花嫁來十五六辛勤養姑嫜紡績事衣服一
朝顔色衰鏡中非舊時夫壻本輕薄恩愛變成疑大姑
猶似可小姑讒殺我去我不敢啼啼時當及禍回頭告
故夫妾去看妾雛寄語後來人善事大小姑
孀妾詞
妾家住鴛湖花容映雪膚深閨不能閉一朝嫁金夫金
夫内寵非一人衆中最愛惟妾身並馬章臺光照路同
舟蘭浦影搖春春光可惜不長久昨日紅顔今白首金
夫一夕夢不醒零落殘粧猶在手雲情雨性難自持畫
眉再受他人綏嬌兒幼女棄若遺望母嗷嗷泣路岐泣
路岐母不來(叶黎)行人見之相為悲地下金夫知不知
静女篇贈張靖之
静女姝且好采香谿水邊容顔若華月流光正嬋娟黃
金為步搖明珠間琅玕霧縠翳方空長袖拂翩翩美目
騰光彩靨輔宜笑嘕凌波動微步旋轉何便嬛令色天
下稀遂為君所憐選擇升椒除燕婉侍君前雞鳴戒盈
朝辭輦願推賢君心重賢淑寵倖冠三千逍遥赤墀畔
游戲青蒲端衆女嫉蛾眉善淫生巧言遂令絶世姿擯
棄不復延寂寞閉長門蹉跎過盛年君門深九重虎豹
衛嚴關望幸固已絶求通良獨難彈琴和悲歌淚下空
汍瀾薄命古來有君恩故如天
一鸛鳥篇
鸛生雛在祠宇雄飛為求食雌鳴相煦嫗羣雛日云長
離離半生羽客子升屋危攀巢探雛去鸛亡雛鳴聲
悲飛上復飛下似訴監州知監州民父母仁民當見推
聞聲為咨詢知是宕子為立命笞宕子送雛還故栖
鸛還雛飛且驚引領復呼羣旋繞監州庭上感監州恩
下全父子情監州有惠政外嚴中則仁遇物且能然臨
民斯盡心誅彼暴惡徒全此蚩蚩氓豈獨鸛還雛洋洋
多頌聲
仙人篇
仙人何翩翩來自芙蓉城蒼龍駕羽蓋白鹿夾雲軿飄
搖紫霞裾旖旎彩霓旌揚言語世人吾道可長生鼎中
養鉛汞火候日抽增龍虎得交媾丹成化黃金(叶)服之
生羽翼輕舉昇天行歷覽周八極飛行不暫停赤松與
王喬揖手來相迎徘徊雲路側翺翔朝太清上帝休北
牖羣仙集南楹楹間兩玉女雲璈襍鸞笙飲爾流霞杯
侑爾步虛聲不生亦不滅倏爾數千齡俯首觀下世塵
霧杳冥冥我聞仙人語太息淚沾纓秦皇與漢武學仙
盡無成輼輬鮑魚腥茂陵松栢青此時仙人在胡不救
其傾仙人言雖好掩耳不能聽
舊巢燕
舊巢燕尾涎涎秋去如别離春來復留戀前年主人賓
客多滿堂笑語沸笙歌百鳥盡入籠中養猶引虞人日
綱羅今年主人忽貧賤客散鳥飛門戶變燕兮猶向舊
巢歸依舊年年一相見一相見空復悲此生相守期不
移不學百鳥被人籠養在華屋華屋自來多反覆一朝
食盡别家行往來徒為人所輕舊巢燕葺爾巢育爾雛
爾雛大來為我徒翟公門下舊遊客不及爾心終不渝
狐綏綏(并引)
中使與妖人相為表裏毒流海内言之可為於邑
司馬三原王公奮不顧身抗疏上陳有犯無隱卒
能感悟君心誅戮凶黨以謝天下斯正孟軻氏所
謂一正君而國定者也因託物引喻以頌豐功盛
德之萬一云
狐綏綏鬼為侣夜嘯叢祠作神語戲舞跳梁從社鼠雲
凝月黑天冥冥尾搖隂火光如炬興妖作孽天不知指
顧㶁㶁雷風隨社公土伯望塵拜白望橫行九州界萬
民皇皇訛且驚市肆晝閉空其城羣巫四出假神命搜
括逮捕何縱橫巫言神君去天咫民命由來主張是神
今下界來求珍敢有不共隨殛死明月珠夜光璧瑪瑙
之盤大逾尺婆律旃檀蘇合香珊瑚琅玕亞姑石此物
何由在山澤巫傳神言許輸直厚估高評動千萬破産
傾家責難塞黃龍大舶行迷津櫃帛囊金無紀極江南
真宰哀民窮封章上奏天皇宫天教六丁攝狐鼠貫以
大索囚鐵籠斷狐頭斮狐趾磔鼠之皮肆諸市妖巫殄
滅厲鬼亡四海清寧萬邦喜真宰之功一言耳回格天
心正人紀
山中采菖蒲壽安晩老仙
山中采菖蒲澤中采雕胡雕胡持作飯菖蒲持作菹問
君將何為言就仙人居(一解)仙人居安在震澤東南隅門
前有長路青松間白榆舍後有清池蓮葉巢神龜(叶二解)
高樓臨水起縹緲隣太虚木蘭為軒檻桂樹為門樞黃
金為寶蓋八角垂流蘇(三解)仙人山澤癯為樂自愉愉長
身且高顴紅顔白髭鬚潜光飲夕氣眺景含朝霞(叶四解)
有子兩三人才名皆丈夫朝莫問平安濟濟庭中趨諸
孫八九人溫溫玉不如出門遠行遊所業在詩書經年
一來歸銀鞍照驪駒(五觧)夀星何煌煌照我仙人居賀客
來滿途仙人舊懸弧請客坐堂上布地紅氍毺(六解)促令
辦中廚品物事事殊山珍間海錯肥羊和笋蒲玉壺湛
清酒金盤鱠鯉魚(七解)名娼出邯鄲窈窕世絶無頭上翠
琅玕耳懸明月珠紫綺為下裙紅羅為上襦上堂拊琴
瑟下堂吹笙竽清歌按妙舞行雲隨卷舒(八解)坐中黃眉
翁向前持一桮(叶)三千一洗髓九千一伐毛(叶)請看目
瞳子清光果有不(叶)金石未為固喬松真吾徒崑崙閬
風上與爾長嬉遊(叶九解)
廣州督
廣州督行勿遲苖獠正猖獗攻城及湮池廣民授甲日
登陴將軍呼酒賞花枝廣民析骸還易子將軍停舟看
山水廣州督勿遲遲戕民命尸者誰
北風歌送徐時晦
北風凄厲兮凛盛寒之中人歲忽忽其欲暮兮鳥寂寂
而無聲繄美人之不留兮將問津而徂征傷予心之懮
懮兮滑予魂之營營望前旌而太息兮曾不能從之以
行惟德音之孔昭兮恒佩服於予身苟中心之靡他兮
雖在遠而日親
烈風七章憫吳孝子廷用
烈風無停柯凝霜變青草年命苦相催夀者何其少惜
哉延陵孫無奈徂謝蚤孤兒未能行寡妻年尚小含凄
教詩書灑淚相擕抱矢志期自持有如白日皦
白日出東北暮向西南流誰知貞烈名亦應宫掖求郡
縣苦見廹強命登行舟慟哭與兒訣相見永無由生當
長戚戚死當長悠悠
悠悠復戚戚哀怨無終極有詔屬藩王隨例之封國寂
寞掩長門彷徨思故域邱壠不復知孤兒長在憶夢中
或見之覺後那可得相離三千里安能來母側
母側兒不來(叶)兒悲無已時升高望母居路遠莫見之
浮雲暗邦國遠樹含悲颸白日忽西昃景在桑榆期顧
瞻起長歎呑聲淚漣洏
漣洏竟何益誓將求四方﨑嶇指東廣迢遞轉西江(叶)
行行異川陸冉冉變溫涼層巒翳雲日巨浸騰蛟龍(叶)
畏途良險艱十步九徬徨誰謂君門遠萬里終能通(叶)
陳情叩閽陛昩死干賢王
賢王任孝理下令許迎歸誰知病已革不絶僅如絲籲
天代以身刲股持作糜張目忽能視言動如有知瀕死
得一見驚號更相持哀聲徹天地旁人亦酸悲
酸悲復嗚咽哀哉終隕絶本圖得生還豈料是死别啣
哀理歸柩水舟仍陸轍江湖多風濤谿谷深雨雪間關
幾千里終焉祔先穴山高亦有崩水深亦有竭孰知哀
慕心終天不可滅
桃莊行
桃莊西頭多古墓下冇死人常不寤墓前松栢盡為薪
墓下牛羊時滿路牛羊下上牧䜿歌古碑無字空峩峩
棺中白骨縈爛草殉瑶知入豪門多豪門豪門心未巳
猶課僮奴日侵毀輦石取泥無厭時古墓為田新墓起
勸君為墓當益固願君莫學桃莊墓
畫馬歌
房星之精化為馬肉騣連錢滿天下世俗寧知驥與駑
善相方臯一何寡君看畫馬自有真能通相法方入神
驪黃牝牡不足辨天機内觧斯其人騰驤飲齕逐水草
筆端幻出龍駒島雄姿矯矯長風生逸氣稜稜飛電掃
老眼摩挲忽驚起便欲驅之涉長道君不見曹韓已往
不復生吳興死後無丹青天閑龍媒十萬匹誰能起之
圖爾形
秦淮歌送陳文振
停君金叵羅聽我秦淮歌長江西來幾千里沿回直入
臺城裏浮青蕩綠南北流至今猶號秦淮水秦淮之水
能容舟秦淮之上花滿樓美人捲簾垂玉鈎太白仙人
清夜遊酒酣乘月往石頭棹歌渡淮水倒披紫綺裘英
風撼五岳豪氣溢九州邇來四千四百九十五甲子無
人繼此移山倒海之風流水光依然月如故斷雲零落
令人愁豈無清歌與美酒與子碌碌誠堪羞我歌秦淮
歌送君秦淮去城西酒樓在何處主人今非舊孫楚且
須痛飲歌達曙達曙歌醉方寢笑壓吳姬股為枕滿身
糢糊覆官錦明年我亦泛秦淮手解金龜就君飲
澉浦楊將軍歌
楊將軍才且武作鎮邊城勇貔虎海波㵿溔南風生日
夜登陴按樓艪揚兵耀武天欲傾驚雷破山震鼙鼓震
鼙鼔縣旆旌紀律肅步伍精止如山峙來如風行戰無
前陣攻無堅城倭夷遠竄海道平坐令四野無交兵黎
民久安堵不見寇盜驚楊將軍好士無與倫胡公老去
蕭生死康生羅之為幕賓倚馬作露布揮戈淨風塵謂
予好竒節論交握手意氣親平生慕魯連輕世肆志不
羞賤與貧射書直欲諭燕將蹈海不肯為秦臣方今三
邊用師旅我將持書告當宁佐君徂征固吾圉功成不
受茅土封笑指雲山是歸處
觀潮歌
雞聲喔喔天未明大家盡說觀潮行騎輿徒步相䢔遝
袨服靚裝街市盈江頭日高潮未生秋風獵獵笳鼓鳴
美人狎坐臨前楹嬌歌婉轉調嗚筝須臾讙呼笑相指
一線遙從海門起潮頭崛起高於城萬雷齊轟駭人耳
排山倒海天欲傾回波激射竒態生兩陣合戰兵力勍
戈甲晃晃秋空明羣兒弄水夸巧捷撆旋蹙踏如浮萍
人言潮來信有時我言潮來不可期君不見胡兵營沙
人有待潮乎此時信何在徒勞日後來不休萬古莫洗
錢唐羞
紀遊歌別崔望宗丁公耀
憶昔辭家同作客千里遥遥事行役姑蘇臺下榜人歌
萬頃湖光浸空碧慧山隱隱雲欲連山靈謝客心茫然
吁嗟鴻漸不可作扣舷空賦招魂篇延陵祠前春草綠
再拜陳詞獻&KR0812;醁九原焉得使重生為振高風轉衰俗
犇牛閘下多飛濤打鼓發船奚憚勞樓臺晩映丹陽郭
卧聞笑語聲嗷嘈南徐山水鍾竒秀壓酒吳姬遠招袖
寉林寺裡杜鵑花不見妖紅更如舊酒酣走上江邊樓
樓名多景還多愁古來豪傑竟何在但見江海朝宗流
大江茫茫與天接三老開頭敢矜捷長風浩浩自天來
吹落寰瀛秋一葉金山屹立江之中水天浮出青芙蓉
絶頂浮圖絢金碧兩岸往往聞晨鐘中泠之泉冠今古
旋汲還歸鳳團煮碧雲零亂白花浮傾入詩腸浣塵土
維揚自古稱繁華陵遷谷變重咨嗟高駢樓廢今生草
煬帝池荒但聚蛙看花偶入蕃釐觀物態人情幾移換
當年仙種已無存尚有穹碑可尋按二十四橋春水平
紅亭圮毀赤闌傾鳳簫無聲玉人去惟見夜月依然明
海陵蕭索人家少城郭依微望中小五更茅店雞一聲
露冷烟濃遠山曉崇川乃在海東涯參差雉堞鳴悲笳
海山樓高切霄漢故鄉南望浮雲遮海上潮聲信朝夕
四海無人事禾麥遠浦風多海味鯹沙場雨少鹽花白
狼山巍巍高插天五點螺鬟凝紫烟東風多情野芳發
胭脂滿地遊人眠半山亭外春如酒愛聽啼鶯坐來久
行行更上青嵯峨白石無塵不須帚馬鞍之峯形與同
龜田幻出波濤中溝堘秩秩宛如甲乃知造化非人工
西上坭山幾千丈鐵杖還敲洞門響東看鞭迹劍山頭
俯仰令人動遐想海門水與天河通乾坤上下涵空濛
樓船采藥去不返蓬萊應在虛無中斯遊隨處得竒遇
記遊可惜無佳句林間子規催我回解維更泛南來路
南來喜到鶯湖西湖亭小飲離思迷越女含嬌唱楊柳
羅巾淚濕蛾眉低沙頭酒乾玉壺側黃鸝其奈臨風啼
金臺行送吳進士汝礪之京
送君松陵道遠上黃金臺黃金之臺在幽薊燕山易水
相瀠洄燕昭栖栖本弱國郭隗瑣瑣非雄才時移運改
真主出廓增基構崇高哉下瞰中原撫五岳上摩北斗
羅三台維皇建極明堂大開縣爵待士四方風來羨君
前年取高第名掛天曹粲星麗歸寧不見倚門人淚盡
呼天血斯繼三年讀禮心惸惸祥禫相循喪服更素琴
鼓罷笙歌成仰望青天東北征洞庭嫋嫋涼風生秋水
芙蓉滿陂澤日色照耀千花明大艑小艖相逐行雙櫓
夾舷鵝鸛鳴持觴挹酒勸君飲去留各含無限情無限
情長悠悠人生豈為離别愁丈夫得意有如此仗劍出
門何所求賈生痛哭更流涕憂在國事非身謀君今此
行給史可立致遇事盡言斯職修毋令吾徒戚戚長抱
江湖憂
貞女行送汝其通
貞女昔未字脉脉處深閨容顔美如玉中門未嘗窺軋
軋機杼聲朝斯復夕斯所志在女紅辛苦安得辭媒氏
豈不營所適匪其宜衆口徒囂囂矢心終不移冉冉歲
云暮芳馨愈菲菲君子慕高誼寤寐以求之幣交既成
禮桃夭良及時諸娣如雲從百兩送于歸川澤靡韓土
孔樂乃王畿令居且燕譽永久以為期
殺虎行
城西之山舊無虎草淺林疎少依阻白日咆嘷忽見之
横行食人難指數官兵捕虎争負戈上下陵谷交張羅
一虎跳梁悉驚潰何况衆口騰其多怒視耽耽猶負嵎
山民攖之摏以殳黃斑紛披血膏野相與屠戮殘其軀
嗚呼養兵資禦侮見虎何為怯無武龍沙茫茫天四垂
走馬胡兒猛於虎君不見肉食軒乘將門子遇敵幾人
能致死
鳳求凰送張教諭子還鄉娶親
孤鳳何翩翩四海求其凰誰知無所遇翺翔歸故鄉故
鄉南海上梧桐産高崗醴泉出其下竹實生其旁鳳飛
且栖息五色成文章相從效于飛和鳴為朝陽音聲何
噦噦恍若調宫商豈惟偕老願瑞世昭文明(叶)
鸂鶒吟送余大尹
鸂鶒何雙雙飛來水中央使君入臺去官為繡衣郎黃
金為馬鞍青絲為馬韁馳驅道路上到處生輝光
鸂鶒何雙雙飛來水中渚傾城送使君使君入臺去旁
人盡相羨吾儂泣無語使君挽不留烏啼天欲曙
鸂鶒何雙雙飛來水中洲使君入臺去翩翩天上遊鳳
凰覽德輝一鳴三千秋下以成文章上以昭皇休
雙鳳吟送吳汝礪汝器兄弟秋闈
翩翩雙彩鳳和鳴復齊飛齊飛何所止西北有高臺(叶)
高臺高無極上與青雲齊竹實為鳳食梧桐為鳳栖映
日弄光景翥風揚羽儀音聲調律吕文彩耀陸離幸逢
命䕫日佐以雲和師笙磬既同音簫韶亦間吹聞聲自
相感應節舞徘徊(叶)上昭帝王瑞下彰畿甸輝信蒙主
司愛遂命虞人羅(叶)持為大廷貢張樂迎來茲聞有鳳
凰閣復有鳳凰池翔遊永朝夕人間徒爾思
行臺燕别歌
行臺老栢枝相糾羣鳥暮集聲啾啾臺端吏散晩衙畢
相送使君天上遊初筵濟濟月未出滿堂笙鏞間琴瑟
流光迸彩天際來上下通明若朝日金盤玉案相叠高
黃&KR0954;白肪凝乳膏衆中持杯捷先得哄堂大笑聲謷嘈
興來投壺明月下有行其觴慶多馬宵寒不入玄狐裘
微霜凄凄在鴛瓦分曹探韵題新詩波濤入筆争雄竒
扶搖擊水海神泣大鵬怒翼雲天垂酒酣樂極成悲謌
謌聲感人哀怨多今夕共樽酒明朝各山河一去與一
留倏忽如飛梭行勞居逸寧不顧我言此理良無他使
無行者職乃闕使無居者民如何民如何仰公輩廟堂
與江湖到處咸有待從今燮理及旬宣總是臺中舊寮
宷
西村集卷一
