有宋福建莆陽黃仲元四如先生文藁卷之壹
夢筆記
丙戌歲夏五八日午漏三刻後學黃天叟淵課兒講
易罷坐而假寐夢一神人坐于龕(龕音堪)諦視之吾夫
子燕居像也亟再拜稽首子曰女來前吾授女筆二
淵敬受又拜子曰勿拜退懷其一窺其一圍徑三寸
許漬墨濃甚䄂而請業於夫子偶角丱來覓句(丱音貫)
遂覺驚喜相半廼自占曰筆者述也述事而書之者
也其斯文之祥乎吾夫子筆絶於獲麟今一千八百
年矣當時闕里弟子賢哲七十七人此筆奚不授孟
子車(軻字)而後五季而上豈無大儒此筆奚不夢夫子
嘗謂文王旣没文不在兹乎必如吾夫子而後以斯
文爲已任夢者夫人所有而聖人之夢與夫人不同
吾夫子舊嘗夢見周公於斯文聞而知之乎哉必如
吾夫子而後精神心術與周公胥契於寤寐之間淵
於斯文未聞萬分一世古人今思執筆從二孺子後
不可得安敢步趨吾夫子雖然吾夫子所以授筆於
淵者何春秋感麟而作作起於獲麟則筆止於所起
春秋經也續之僣或書帝正月或書陽正月皆叛經
者然獲麟以後之史猶可得修乎漢司馬子長史記
始黃帝終麟止而十二國世表起成周共和庚申以
上傳疑矣班孟堅專志西漢史而秦伯莽盗世經微
寓書法廼以更始帝著紀宜削遷固而下無譏焉唐
陳伯玉自漢武迄唐爲後史記未及竟亦不傳宋邵
堯夫皇極經世書上稽唐堯受命甲辰爲編年譜黜
吕娥姁進孺子嬰以土后魏附梁以字文周附陳夫
豈無見而書少帝恒山王書曹魏接獻帝或者疑焉
張敬夫經世紀年夏少康出處復國甚悉所假立惠
帝子不得紀元關涉世運稍大而最可議者山陽公
尚存即絶漢而予蜀司馬君實先約戰國至秦二世
如左氏體名爲通志後作通鑑劉道原之力居多而
是非予奪一出光手秦以前或即通志也舉要曆稽
古錄歴年圖俱助此書之不及其曾孫伋經緯離析
圖又惟與兩漢西晉隋唐以一綂然一綂與正綂異
一綂而正者若唐虞夏商周其次漢唐與宋若西晉
若隋雖一而未正朱元晦綱目於始皇二十六年大
書而不分註意謂前亡後繫朝覲皆歸即爲正綂當
送一難左氏傳終魯悼之四年實周貞定王之五年
也繇貞定王戊寅距威烈王丁丑六十載間於史闕
如此大欠事吕伯恭以魯史左氏國策史記說苑諸
書修之曰大事記上接西狩下止征和(漢武)繫楚義帝繫
高后一失一得識者自識然於周魯七國事跡疎略
此史之所以不可不修繼周者百世可知或者吾夫
子授筆之意其在兹乎雖然史未易脩也乹坤未毀
老身長在無憂衣食亂其心此夢决不貧負獨念家
無屋壁之藏世多遺軼之書(軼與逸同)畜眼未見下筆恐
未精妙惟吾夫子隂隲之俾昌斯文又昌我後之人
淵遂次前語爲夢筆記
淵舊讀一書記夫子作孝經時簮筆拜北辰老忘
所出何休序公羊傳曰孔子有云吾志在春秋行
在孝經此二經者夫子二筆與孝經當時授之子
輿而春秋筆削子夏不能贊一辭朱元晦謂孝經
曾氏門人所記若以爲夫子自著可笑之尤吾鄉
鄭漁仲又疑夫子所取魯史之筆適至獲麟時欲
修之而未及修然非與後乎此復夢夫子記問此
事記成之明日淵敬䟦
族祠思敬堂記
堂以祠名即古家廟或曰影堂東里族黃氏春秋享
祀歲節序拜之所也堂以思敬名何祭之所思主乎
敬也所以有斯堂者何堂即族伯通守府君諱時之
舊廳事某與弟仲固日新直公(即仲稼公)姪現祖與權(朱公)
得之不欲分而有之願移爲堂而祠吾族祖所自出
御史公諱滔以下若而人評事公諱陟以下大宗小
宗繼别繼襧若而人(古者諸侯適子之弟爲别子别子長子継别爲大宗百世不遷)
(别子之次子以其長子継巳謂之継禰爲小宗五世則遷大宗一小宗四継高祖継曾祖継祖継禰)上
治旁治下治序以昭穆凡十三代(上治祖禰尊尊也下治子孫親親也)
(旁治昆弟合族以食序以昭穆别之以禮義人道竭矣)亦曰天之生物一本也
子孫孫子親親故尊祖尊祖故敬宗敬宗故收族不
則何以奠世系聯族屬接文獻而相與維持禮法於
永年哉雖然不敬惡惡可敬所以致愛也所以致慤
也(致愛極其愛親之心致慤極其敬親之心)而所以致愛致慤者又存乎
心惟有怵惕悽愴(怵惕驚動貌悽慘悲傷貌)之心(春有怵惕之心秋有悽愴之心)
故祭之前期思其居處笑語思其所樂所嗜(居處笑語樂嗜)
(往而不反非有實也豈形体所能交思之所至足以通之矣)以已之精明而與慌
惚交然後祭之質明(比而始行事記)其立敬以詘其進敬以愉
其薦敬以欲(身詘而爲之變色愉而致其親心欲而冀其享巳徹而退色不絶於面則慎終)
(如始矣)徹退敬齊之色陶陶遂遂(陶陶思親心存乎内遂遂思親心逹乎外)
夫如是則所思者敬而各敬爾思也若悠悠而來不
蠲不享祭畢餕餘汎汎而去此豈足以稱斯堂之名
之義仲元竊念花樹韋家宗法畜眼所未及見(族人遠来)
封畛演迤扶將勿替有引
學稼軒記
癸未六月哉生魄天叟記學稼軒何以記記爲傳君
德陽作也德陽者何心田翁景周之子也不名而字
之何前進士也以學稼名軒何稼農事士學之志常
業也昔之民無不農之士後之民皆不士之農故九
井廢四民分農之子常爲農士之子常爲士農農而
已冀缺携儷(冀邑名缺人名郤其姓也)沮溺結耦雖農不農問稼
於士哆然而對(哆音咤大口貌)吾食舊德非服先疇士士而
巳此格物之學所以不明也農夫以百畆不易爲憂
君子以一物不知爲羞不必種粟而後食也神農二
十篇宰氏十七篇亦不必談與不必耒耜吾家操也
丈夫二犂童五尺一犂亦不必問與稼者稼也有生
之義稼之地某宜一易某宜再易某宜三種某宜五
種(中地一易休一歲乃復種下地再易休二歲乃復種不易美地)稼之名某種當早
某種當晚某種最先某熟最後稼之噐曷爲錢鎛曷
爲苃曷爲槍刈曷爲椎銍(錢鎛田噐詩庤乃錢鎛鎛音博苃音撥椎木棒)
(銍穫禾短鎌)稼之政曷用人耦曷用牛耦(此二句言耕)曷用貆
麋曷用羊豕(貆音桓貉子此二句言糞)止水以何寫水以何(周禮稻人)
(掌稼下地以防止水以澮寫水坊堤也)先雨何待時雨何挾(先雨耘耨以待時雨)
(時雨旣至挾其槍刈耨鎛以從事田野出𬋩子周禮云聽師田以簡稽註云簡閱也稽計也)又當
稼事所當簡稽也有爲國鄉者於苗曰少也㫬眴乎
(眗音絢目動)何其孺子壯也莊莊乎何其士成也由由乎
何其君子有爲王子者於田曰深耕概種(槪音槩)立苗
欲疏非其種者鉏而去之(此漢朱虛侯酒令之詞)士何事曷不
尚論古之人于耜納禾(三之日千耜十月納禾稼其始播百榖皆豳風詩)始
播百榖與豳父老爲周旋人卒焉起焉作勞無一日
之休旆旆穟穟幪幪唪唪(音捧)模寫稷躬稼時物物景
狀後老師耆儒塗易一字不得二詩者非周公決不
能作此等趣味千載下何人獨解平疇交遠風良苗
亦懷新領此惟一元亮冬菁飯之半牛力晚來新識
此惟一子美東臯下潠官張杜曲(此四地稼所也)或視穫或
𥙷畦﨑嶇往來奚空自苦亦曰士而未仕則耕仕巳
又耕常也今章逢者以首苧蒲身襏襫爲恥(苧蒲草笠橃襫)
(簔衣𬋩子云首載苧蒲身服襏襫此之謂農)山林者以載嬪息服疆畆爲
名(嬪婦也出嬪于虞息子也有賤息弱息)不倡書中有粟之高談(書中自有)
(千鍾粟眞宗勸學歌)則出豆落爲箕之怨語(種一頃豆落而爲箕漢楊惲失位怨)
(望詩)回視陶杜孰眞孰僞德陽仕而巳者也俯不恥細
民之賤前不慕退士之名有溪可搒(進船也音謗)有田可
饘旣耕且種還讀我書如讀山海經時在家早起憂
國願豐又如詠吾宗孫子時信居寵之虚榮不如爲
農之可樂雖然井飲田食出作入息農曰稼士曰學
百畆五畆以事父兄農曰稼士曰學耕野皆堯舜之
道農桑即王道之始百姓日用由之而不知仁者見
之謂之仁智者見之謂之智陶杜可謂知稼穡之興
語學未到周公地位古今無兩周公德陽願學者何
年年秔熟約叟重客往來阡陌尋浣花(子美)溪酌彭澤
(陶令)酒相與歌風雅於碑山之南使田更(夫也)野叟擊壌
群和曰吾儕小人亦學稼者而有此樂乎不也豈不
爲山中清話叟叟何黃姓淵名自號韻鄉老居士
半山精舍記
癸酉歲莆邑昉起學宫博士張君肖季實來丙子冬
學宫成時樞相宣閫如心陳公以博士名聞于朝巳
改合入宫矣居無何莆更兵燬余舘外弟宇下距環
泉(環泉地名)尺有咫後三年庚辰春博士寓環泉之南過
存相勞苦夜闌語軟時或酬倡余貧到骨博士父子
不相聊少日蹙頞相告吾違父母國有年昔昔舄吟
(昔夜也越人莊舄仕楚而病思吟則越聲列子云精神荒散昔昔夢爲國君)秋半戒途無
以實槖小人有闔廬曰半山精舍願徵子文輝潤捲
樞余囅(音侈)曰子謂吾文其與可竹(文同字與可善畫竹四方求者足相)
廷珪墨(李廷珪墨能削木墜水經月不壞)與迁何甚後五月又相促
迫子廼更端而問曷名乎半山博士曰昔王文公築
第白下門外爲道之中後捨報寧人以半山名寺(文公)
(子雱死公坐鍾山恍惚見雱荷枷杻如重囚遂施所居半山園宅爲寺以荐福)黃太史遂稱
公爲半山老人吾精舍在莒溪山半因用其名名之
非慕此老也然則孰名之曰杜公康侯名之且大書
然則面勢何鄉曰一水護田將綠遶兩山排闥送青
來然則經營何始斷手何年(斷手字晉魏以來之語凢營造了當言斷手者)
(矣杜工部題江外草堂詩云經營上元始斷手寳應年)曰先君子庀(具也)徒於甲
午落祭於乙未歲丙午漂於水唯棟扁坋汙泥淤中
濯漑如新殆若隂相遺我後人又四年己酉六月誅
茅編竹苟完一區吾精舍雖不加闢成先志也然則
精舍之名昉于何時曰漢仲承(劉仲承也明五經隱居立精舍講教數百)
(人辟並不就)文有(檀敷也家貧而志清舉孝廉不就立精舍教授遠方至者常數百人)子良
(包咸也習魯詩論語住東海立精舍教授)諸儒以之講授(句絶)蜀元直(徐庶也庶)
(少好俠後感激折節學問詣精舍聽習經業義理精熟)以之聽習(句絶)魏譙東(魏曹)
(操也讀書精舍)宋石璧(謝灵運也石壁灵運精舍有詩云出谷日尚早入舟暘巳微武帝立精舍)
(於内殿引沙門居之)以之讀書(句絶)逮晉武帝奉佛引沙門内殿
名義胥失之句吾精舍書室也非緇廬也(緇廬僧寺也出唐李)
(庾西都賦)有田可耕有池可魚莆雖信美然非吾土携書
歸隱不失故吾則走也幸余蹴然曰莒山之半甲午
以前樵夫野老之所同有甲午以後巖處竒士之所
獨擅端平距淳祐甲午幾何時而此舍巳荒田野草
丙午距已酉又幾何時而荒田野草又爲幽人之廬
已酉距庚辰又幾何時間關濡滯在天一握(一握小貌孤雲)
(兩角在天一握)安知伊威不在室蠨蛸不在戸也(伊威鼠婦也蠨)
(蛸小蜘蛛也戸無人亦有之)博士於癸卯壬子兩隨計吏俱試奉
常屈戊辰叨恩僅授縣師家食六載方告戌期何分
寸之難躋攀宦莆終更(終更今考滿也叚會宗終更而還)遄脫選調
寵晉兩階又何朝適而昔(夜也)至突未黔事乃大謬不
然盎無儲米囊慳一錢栖栖萬狀又何頭方命薄舉
翮觸四隅使瞽者揣聽又未知博士相法當何如隂
陽儲與千變萬紾曷爲從類曷爲居方索之不得求
之招摇之下然昔人觀園囿之興廢知洛陽之盛衰
(李文叔書洛陽名園記)博士行歸故都視城郭而猶如故蒼生
而各環堵豈惟爲平泉(李德𥙿平泉莊周回十里)一樹一石喜過
比隣訪故舊或各隔異方或無家可問晨煙夕露莽
蒼滅没使人意象惘然甫也草堂(杜子美草堂在咸都城外)亦無
顔色直有感也夫然予聞管仲父曰定心在中耳目
聰明四支堅固可以爲精舍博士春秋高精力完無
一點老人衰憊氣夀猶方將未已不知返子之舍種
瓜采蕨穿花藉草尚憶吾天叟否(秦東陵侯邵平秦破種瓜長安城東)
(張翰曰吾采南山蕨飲三江水足矣)天叟名淵姓黃自號韻鄉博士樵
之挐川人名靖夫李出也爲處士夢庚叔建後(句)可
謂能爲之子矣因記而授之歸且與莒山結緣庶他
日不作生客(子由作栖賢堂記云僕爲書之且欲與廬山結緣他日入山不作生客)
葯房記
房書室也命以葯何(葯白芷也淮南子秋葯披風)喻芳㓗也正則
(屈原名見離騷)九歌謂芷爲葯芷楚草也一名白茞一名澤
芬蜀與楚接壌而蜀産尤多然草之芳潔者何限而
獨取於葯者又喻檢束約敕之義此公所以葯命房
也公意若曰天地間陽爲君子隂爲小人君子者禮
義束其心廉耻敕其躬故明光俊偉正大洞逹烺烺
炳炳如青天白日磊磊落落如高山大川師師儀儀
如瑞麟祥鳳嚴(光)李(泌)輩抱道懷德無營當世使人
油油翼翼歆慕不已千載下芬猶未沫與小人肆而
無忌憚頑而無羞惡溺深壊速然後泄泄沓沓甚虺
蝪蜩螗之幽隂(虺蝎毒惡蜩螗聲惡)幡幡(音番輕也)捷捷貪槿花石
灰之榮利子雲允南伯玉諸人(谷永亦字子雲譙周字允南說後主降魏)
(陳子昂字伯王上周受命頌以媚悅武后)糞壤同腐識者爲之喙唾胸嘔
矣(猶喙之吐唾胸之嘔逆也)人之爲人而不别芳臭不辯清濁可
與不(音否)也以公之識趣如此則公之律身可知巳公
孝友如密(李密)信義如忳(王忳)誠直如輔(孔道輔)非但以政
事文學表表自見於世者襟懷光霽無一點宿生葷
酒而又沃以經傳芳潤故處樂如處約人不得以是
顛倒之乹坤回互岷峨愴悽浮家江南澼絖之封(莊子)
(曰宋人洴澼絖善爲不龜手之藥者客買其方百金以說吳王大敗越兵吳裂地而封之)支離之
粟(莊子曰支離之卒受三鍾之粟猶得全其天年)苟活其孥而公嚼蒚(音刀)麻
飡苻蘺不改度也(蒚麻苻蘺芷之别名應葯字)天外飛鴻偶留方
壺(方壺莆爲八壺之方也)回首白雲浩然謝事昔人以官滿譬
熱行得清凉舘况脱冠珮訪林泉顧平生無一可恨
者豈不菲菲兮其彌章龜鶴翁史祐陵目爲八葉(龜鶴)
(翁史祐陵皆蜀人)公親擢乙科見可翁史坡老以師事之蜀
非無賢士大夫要非其極也公以學齋之嫡超詣諸
老之右萬卷遶坐不知年數於其將行賦長短句一
笻雙屨吃了離支歸去(離支即茘支司馬相如上林賦云答遝離支白居易荔支)
(圖序曰若離本支一日而色變二日而香變三日而味變四五日外色香味主盡去矣記之言本於此)
然而離支不如葯也離支三日則色香味俱變芷未
嘗變而不芳也僕歛祍清芬有年矣因記葯房以爲
公别公采馨香以遺所思否公名某少中大夫前興
化路總管僕則莆四如居士黃淵也年月日大德閼
逢(甲也)執徐(辰也)歲白露節旦
居安堂記
居安者吾友居之所居之堂之名也居之鐵庵先生
之世也承先緒如捧盈視浮榮不滿睫宜狐黃而緼
袍敗絮宜膏梁而脱粟寒𦵔以是爲居安乎居之曰
貴者仞軒冕爲素有不知包周身之防吾就吾閑居
庶乎安富者謂金玉可長守不知非無賄之患吾散
吾積居庶乎安世故憂患來如疾風甚雨在彼者常
漂搖在我者常靜以俟其定時乎携琴觴問松菊燕
喜壽母樂爾妻孥此一安也時乎駕長舸並驚瀾與
漁爭隈延緣葦間此又一安也時乎巾履徜徉對彌
明聯句(進士陳師服校書郎侯喜與衡山道士軒轅彌明指鑪中石鼎聯句)採松煑
瀑解腰共飯此又一安也時乎蒲團曲几共遠公
入社(遠師結蓮社脩淨招淵明明曰許飲即往遠許之遂造焉勉令入社陶攅眉而去)
青山白雲開遮自在此又一安也萬事隨緣是安樂
法客共曰然雖若此險易之相尋也聚散之無定也
幽賞之未能遂其極也心思之不可囿而滯也尚有
大方之家數仞之墻長高深廣平闊無閡(音礙)藏脩(時教)
(時必有正業)息遊(息退時必有居學)惟意所適是中固非坐馳所
能止止(不止於當不會於極此爲以應坐之日而馳&KR1405;不息謂之坐馳止止集也)亦豈視
爲蘧廬者所能托宿(蘧廬猶傳舍止可一宿而不可久處)肯堂肯構嗣
前人功出門如見大賓入虛如有人敬常勝怠志常
帥氣我常爲主物常爲客則安居也廣宅也余敢以
是爲居之勉易曰君子所居而安者易之序也孟子
曰君子深造之以道欲其自得之也自得之則居之
安君子一也由易而進孟子之天居之安者渾然之
本所居而安者粲然之用由孟子而進易之地居之
安者至之之事所居而安者終之之事非所居而安
奚居之安惟居之安故所居而安富貴行乎富貴貧
賤行乎貧賤患難行乎患難斯謂居易以俟命爲子
止孝爲臣主忠然後東西南北不擇地而安予敢以
是爲居之勉雖若此相與居由乎詩書之府安處乎
道德之奥豈可無孟獻子之友哉孟獻子有友五人
皆無孟獻子之家者也必得無獻子之家者而與之
友則仁者助守義者助行智者助謀勇者助決使閒
居不爲不善宴安不懷耽毒又使賢子弟日見所未
見聞所未聞來者弗納於邪庶幾稱斯堂之名之義
余敢以是爲居之勉雖若此時運之盛巳隔天外文
獻之遺猶在眼邊丁斯時也四月維夏六月徂暑秋
日凄凄冬日烈烈升斯堂也思昔之遺我以安者今
如之何燕燕居息勿替引之也其爲感詠深矣何如
居之曰願識斯語以俟他日居之名廣翁予則四如
居士黃善甫年月日則已卯丁丑
小孤山記
天叟知命之年外兄孤山處士記余韻鄉授使者曰
爲我語天叟以孤山記見還諾之宿明年夏五孤山
又自以記來風月花鳥松篁泉石一一在眼携孫課
詩對客論文二三社翁乞火煑茗如畫入圖想吾孤
山杖屨相羊(徜徉)其間豈復更知有塵事抑前此日舒
風薰居雖尋常之室食雖苟簡之田(老子曰食於苟簡之田苟簡易養也)
(註云且從其間故易養)古梅橫前老栢樹後雲榖春亭或釣或
弋或琴或歌或同鷄豚(韓愈云願爲同社人鷄豚宴春秋)或持杯螯
(車螯海蛤畢卓云左手持蟹螯右手持酒杯)睥睨天壌評裁古今藉有問
予何事栖碧山笑而不答心自閑(二句李白詩)吾孤山不
失爲幽人之貞龍蛇起陸天地反覆貴豈不仁視汝
蓬蒿跼高脊厚猶恐鎮厭(音壓)濺淚驚心何可賞識孤
雲縱海都無定出个青山入个山吾孤山雖有此不
樂也今水雲黑白霜樹青紅(此和靖孤山景物之嘉)吾孤山之
景物猶前也吟中看山睡起引鶴(孤山閒靜之趣)吾孤山之閒
靜猶前也疎影橫斜暗香浮動(孤山詠梅之清淡也)吾孤山之
清淡猶前也非秦甲子有晉春秋(孤山著述之語)吾孤山之
文之學又猶前也山叟寄藥野僧留詩(孤山約客之詩)吾孤
山之友之客又猶前也所居無古杭西湖之勝吾孤
山獨甘陳(舊也)槁(枯也)之味其世非景德(眞宗)天聖(仁宗)之舊
吾孤山獨成嘯傲之趣(和靖當景德天聖季孤山古杭西湖間有林處士墓在明南京)
(戸部莆黃女墓祔東)於此可以言有道矣和靖千載人後來者
未能或之雙吾孤山與之並行清亦清乎哉高亦高
乎哉雖然前孤山易後孤山難心事數莖白髮生涯
一片青山(二句林和靖詩)焉知此樂不自苦中間來乎俗人
不知吾孤山者叟知吾孤山者造廬有約當分孤山
一半(張乖崖見陳希夷請分華山一半)對兄劇談且以記往記到童
子放鶴(林逋常泛西湖有客至逋所童子延客坐開籠縱鶴良久逋掉小船歸)俟孤山
歸刻之石上曰黃淵作
一粟窩記
大化起伏隂陽錯置(此二句冐下分二股)人民草木澌澌泯泯
而農不廢(一股)天下學士逃難解散而書不廢(一股)隘巷
平林稷獨成人千載下爲田家師(此叚應農不廢意)始皇斧
六國肉老伏生竇氏抱遺經倚巖穴(秦焚書至漢文求書時惟濟南)
(伏生老不能行口授眺錯二十八篇又何内女子得泰誓一篇献之山堂)漢一再傳猶活
(此叚應書不廢意)廼知人生定分不應餓死溝壑死兵革者
天與人俱不能殺而憂患風雨窮通寒暑正農者之
時也(此緫約上二意而末歸之農以農兼書言也)進士方君芳年華月坎
壈(音覧)於時屋隘如困書富如京磨丹漬墨日田其間
暇日語余秦菁曰種一粟而千萬之粟滋吾以命吾
書窩庶生意兮方將四如居士幸印可居士曰一粒
之粟道何從來生於寅壮於午老於戌其蓄而弱也
欲相與俱其熟也欲相與扶堅好穎栗然後刈之盈
手㫪榆簸蹂然後米而藏之可易易得乎(此應首叚言農)聖
而少壮老堅如仲尼十有五至于七十猶非一朝一
夕之故夫人焉可須臾不學(此應首叚言書)深耕熟耰穰穰
在秋寒之落矣然而有稷有黍有禾有秬農視其穫
先視其播(此言農)人莫不讀書六經歟五榖也諸子百
家歟稊稗也(此言書末事言讀書)世有一輩人漫不省立身行
巳大丈夫事日出小技驕穉朋儕文章滄海一粟爾
焉能名世(此非讀書者)又有一軰人好利惡衰厭苦逐樂色
色墮無名種子中虛名浮利世界一粟耳何足介意
皆非讀書者(此亦非讀書者故結曰皆非讀書者)吾家山谷嘗云吾軰
但勿令書種斷絶若夫成功則天居士試著轉語看
下何種(百丈和尚作一頌之此三轉語又云請和尚代一轉語)某曰此眞一粟
窩記大歲巳卯土正月丙寅火十六甲子金書于種
讀所
劉氏厚堂記
劉氏厚堂成有年矣歲壬午吉月之陽朔吾友有實
始來謁記韻鄉老人黃淵曰古立厚爲垕字從土宇
宙間最厚者莫如土故居中宫而生百昌古尚書說
吕氏春秋以土爲心心官天地府萬物故厚前千載
巳往後千載未來人所傅者心耳世之論人子孫嘗
推本其父祖曰世德之積也書澤之深也(說厚字以世德之積)
(書澤之深作骨下以傳人敷演二意此一篇大旨)余謂父祖之有子孫不過
傳身子孫之肖父祖斯謂傳人傳身者一氣而屬同
體而夀傳人則心之廣大實似之父祖猶夏屋有傳
人則後弗棄基父祖猶喬木有傳人則枝葉類本根
忠信孝悌皆爲世德後之人亦必行忠言信入孝出
弟以培其厚否則陵矣仁義禮樂皆爲書澤後之人
亦必率仁由義立禮成樂以養其厚否則不肖矣雖
然傳人難事也伊之後一陟吕之後一伋曾之後惟
參與西孟之後惟軻上而世德之厚莫厚於周公其
從來非一朝一夕伯禽君陳於書僖公於詩差強人
意大而書澤之厚莫厚於孔聖廟食幾二千年鯉也
詩禮伋也中庸次則安國也穎逹也傅䟽間代迺始
一見俗日下無西周之文獻道日喪無洙泗之淵源
傳人抑又難難建慶隆貴時萬石君尚無恙未再傳
而孝謹衰(慶爲相時子孫爲小吏至二千石者十三人慶死後稍以罪去孝謹衰矣)太丘
聲譽如雷公慙卿卿慙長(寔子紀爲大鴻臚紀子群爲魏司空天下以爲公慙)
(云云)位益高名益下德渥於前而薄於後也韋孟至賢
一經始振鄒魯少子爲相殊又不及廼翁(韋孟作詩諷諫楚王)
(戊自孟五世至賢賢號鄒魯大儒後爲丞相致仕少子玄成歴位至丞相守正持重不及賢)河汾
家世畤傳中說勃名文章成就堇堇(音謹)耳耳學於昔
者未深而今尤淺也人又有言傳人非難天分良難
便儇皎厲非進道之資碩大且儼斯載道之具望之
太山喬岳必廊廟人聽之黃鍾無間必禮樂噐吾多
之(應載道之具句言厚)濯濯春柳類美少年飄飄遊雲類淺丈
夫吾劣諸(應非進道之資句言不厚)昔退之叙北平王三世鸞鵠
之停峙視龍虎之傑魁蘭芽之茁秀視竹梧之翠碧
人物巳有次第書澤世德又不與焉余曰比目論非
以心論德勝氣雖言呐不出口而稱爲長者學變質
雖容貌不能動人而人不敢輕其書色厲内荏者無
德以將外澤内麄者無學以充資禀政不足恃也(鑿乎)
(造理之言讀之歛袵起敬)劉名家福門有實雅子聞孫前徽未沬
(音昧微晦也)手澤猶存然德難嗣也細不矝大之累惟四
端可以廣心書難繼也術少差學之偏惟六經可以
養心兩漢而下不足學孔周而上不易學(此二叚又特立議論)
(道味自别)余願有實之滋世德近如韓門之持國范氏之
淳夫馬家之公休然後謂之傳人又願有實之衍書
澤近如吏部(朱松)之文公(松子元晦)太史(吕本中)之成公(中子祖謙)
(謚成)忠獻(張浚)之宣公(浚子栻)然後謂之傳人誰謂華(山名)高
企其齊而且詔子孫孫子無斁有實(號)梅翁北山先
生嘗目之爲良壻云(文字如精金美玉長江大河誠一唱三嘆而有餘音敢不莊誦)
委成齋記
天叟記厚堂之明年有實更名希夷且命其息游之
室曰委成齋齋一榻旦盥靧(音悔即書所謂頮面)巳爐熏燕坐
徐呻呫(音帖)畢(呻吟視簡謂之畢吟誦所視簡之文見學記)少倦假寐覺又
繙架上之書矣(繙之帑亂取孔子西藏書周室往見聃之不許繙十二經以說)性淡
泊未免與世闊疎客去亦睡客來亦睡知者不以爲
簡時升沉所以卷舒由我是非一切斷絶日夢遊乎
無何知者不以爲放叟曰委成二言於書奚自於義
何居委和委順宋人子休外篇語也(子休莊子也書有内外篇委和)
(委順乃外篇知北遊中語)郭子玄曰明委結而自成耳成玄英曰
天地隂陽結聚和順之氣成汝身形性命委成之名
昉此乎人身藐然與天地通乾坤吾體坎離吾用坎
精離氣坎泉離火以神運精與氣自然凝成内丹後
漢伯陽故借爻象納甲之法以寓行持進退之候委
成之義昉乎此(莊北遊云身是天地之委形生是天地之委和性命是天地之委順子孫)
(是天地之委蜕魏伯陽作參同契二卷其說似觧周易其實論作丹之意)有實曰唐儒孔
氏疏儒行記以委訓聚近世賈氏群經音辯以委訓
隨聚一義也隨又一義也宇宙中間成者自成果孰
爲之又孰使之天地有時傾䧟山川有時震墜日星
有時隕蝕蒼狗浮雲(浮雲如白衣斯湏變蒼狗)滄海桑田古有此
事氣運有泰有否世事有險有易人境有逆有順前
侯後瓜(蕭何傳邵平者故秦東陵侯秦滅爲布衣貧種瓜長安城東)朝畊暮相(寗戚飯牛)
(扣歌牛角桓公聞之舉以爲相)又有此事詳言之萬事萬理隨其自然約
言之強曰委成吾之委成意而子之乘成(意而子賢士也乘成乘可成之)
(道)冉相氏之隨成也(冉相氏得其環中以随成冉相氏古聖王居空以隨時時自成)叟
又曰隨其自然爲天理行其自然爲人事天理通徹
人事棄置以栩栩然爲夢(栩栩喜貌)蘧蘧然爲覺(蘧有形貌)吾
謂汝夢亦夢汝覺亦覺有實曰無視無聽抱神以靜
所以正形無勞爾形無摇爾精所以長生(此六句廣成子之言)
(出在宥篇無視三句言忘視聽而自見開則神不擾而形不邪無勞三句言任其自動故閑靜不夭)廣
成子之卧非卧也卧時工夫起時受用吾之委成如
廣成子然後可以言天叟又曰子舍伯陽而學子休
乎有實曰學伯陽而不成則不運吾身自然之水火
而術流於幻妄學子休而不成則不逹吾生自然之
性命而談入於玄空亦非也吾全吾眞吾養吾氣在
我者存其自然在彼者隨其自然不必學伯陽不必
學子休但學希夷先生斯可矣雜家小說多謂先生
睡或半載數月近亦不止月餘不知眞人無夢至人
無睡東方未晞顛倒裳衣不容不欹枕看兒戲耳叟
亟摇手愼勿多言且打一覺睡扺别人三覺睡
讀書堂記
堂以讀書名何吾宗春臺居士至樂之所也堂祠文
公朱氏讀書二字公墨蹟也春之韶夏之薰冬之餘
居士課子若孫各治一經非城南燈火之陋(韓文公送符讀)
(書城南有燈火稍可親之句)有彭澤種讀之閑(陶淵明讀山海經詩云旣耕亦巳種)
(時還讀我書)異流俗矣雖然讀書二言昉於何昉乎魯論
書何書文籍旣生以來豈無書乎唯詩書禮樂易春
秋耕桑之文(所謂布帛之文粟菽之味者也)行世杲杲人誰不讀所
讀者又何秦焚項炬漢儒𥙷葺樂竟亡傳他非全書
傳註固不可無然亦難以盡信書存孔(孔安國傳書五十八篇謂)
(之古文尚書蔡氏曰今文多艱澁古文反平易)禮守鄭(漢末鄭玄傳小戴之學後以古經校之取)
(其於義長者作注爲鄭氏學)易宗輔嗣(王輔嗣註易上下經著易論五篇)詩主毛
鄭(趙人毛萇善詩作古訓傳是爲毛詩漢鄭玄註毛詩箋謂毛詩鄭箋)春秋惟優左杜
(左丘明爲春秋傳三十卷晉杜預爲經傳集解發明甚多古今稱之)抵牾半矣䜟諱雜
之騖高遠者欲徑造不屑讀安卑近者止記誦苟焉
讀穿穴新竒者讀之僻勦說雷同者讀之雜皆非也
我思古人尚友千載魯中叟由志于學至不踰矩或
十五或十年自覺其進而人不知顔氏子初仰鑚瞻
忽中博文約禮終欲罷不能曾之至善自格知正心
誠意始思之明誠自學問思辯篤行入孟之聞知自
居安資深逢原來言言六經句句六經後乎此文公
集周邵程張之大成者也詩傳凡幾折衷本義最爲
簡要經傳通解卷猶未完書止三篇與皇極辯春秋
不敢直下注脚於四書用功良多雖暮年猶屢刪改
惟山林之日長故學問之功深斯文之宰(主也)止有斯
人居士喜讀文公書者然當循序致精居敬持志因
文公師賢聖因賢聖師六經虛心&KR0636;泳迺得自趣之
妙切已省察庶不當仁之讓書特陳迹耳雖然天下
未有無用之體亦未有無體之用講道撫世元非兩
事㫷月之可(孔)今時之易(孟)聖賢正患不用用則臯
䕫稷契伊傅周召擊壌云(邵堯夫詩集)欲爲天下屠龍手
肯讀人間非聖書居士其印可余言余即記文峯書
堂者於居士爲同姓伯仲遂筆而授之俾刻于堂之
左
還笏樓記
前民曹省吾葉君書樓藏諸峯間以還笏扁徵余記
一再余曰環樓皆山獨名笏何省吾曰笏山起於東
南環内而面斯樓也矗矗又山之傑然者古字假借
環還通用音亦相通故名余曰笏君家故物也取義
於還猶還氊之義與雖然古者以適公所執笏書思
對命備遺忘也大夫魚須士竹象(魚須竹象皆笏名)本制有
等差豈以此爲龍光哉(古有龍復本者無目凡象簡竹笏以手捻之必知官禄年)
(夀疑龍光即此人也出南部新書)下之世歲時家宴積笏榻上(唐崔琳每)
(歲時宴于家以一榻置笏重積其上)臣主問答亦曰笏(余公靖奉使入辭書所奏事于)
(笏各用一字爲目上顧見問其所書者何靖以實對)今甘棠猶謂此家寳也(魏徵)
(五世孫謩對文宗曰維故笏在帝曰此笏乃今之甘棠)爲子若孫而知寳之則
知得之難而守之又難策天子廷中進士第然後賜
笏通籍陞朝銀緋金紫然後以象易槐得之難如叚
秀實(朱泚欲僣位叚秀實以象笏擊泚流血被面)如顧少連(裴延齡方横少連曰秀實)
(笏擊賊臣吾笏擊奸臣)如孔道輔(道輔爲寧州推官真武像有蛇穿其前郡將帥其屬奠拜)
(之道輔楊笏碎蛇首)然後無負此笏不者倒持手板汗流沾衣
(桓温將移晉室王坦之欲扵座害之垣之倒持云云)豈不有辱此笏信夫守之
難難或曰還笏有固實乎曰昔有諫立昭儀叩頭還
笏(帝欲立武昭儀禇遂良諫不納置笏殿前曰還陛下笏)丐歸田里芳名姱(音誇)
(好也)節焜燿史册守之矣若但以昔之得冀今之還此
特淺淺者誇詡庸孺耳一時富貴如槿如灰孔光張
禹軰不爲三公邪省吾名崧甫文昌東石公之嗣東
石之學之行之節鄉前脩尚能言之正不以奮高科
登禁從爲此笏榮也省吾學聖人學久處約而不移
長處樂而不滛亦不在笏之還未還也余語省吾酌
酒祝此山曰山亦有知日當料理又酌酒祝此笏曰
笏如有知勃然而起是爲還笏樓記年月則大德丁
未孟陬(正月音諏)余名淵字天叟自號四如老人七十七
醉作此筆
孝節郭公祠堂記
天下前代名人遺跡不得毀折此至元十三年閒令
甲也行臺楊監察某過莆廉訪商副使某案部俱諉
博士郭廷偉重建廼祖孝子坊祠此大德元禩(年也)孟
冬二公所教屬也人世有新故民彛無今昔孝之原
情性關風俗如此聖上之宅天衷位人極以此君倡
臣和氣感機應興化厲賢鑠乎盛哉昔孝節公之葬
母夫人而廬于墓也亦曰母之於子也常𥙿子之於
母也𥙿猶不𥙿子貢心喪其師冡傍築室尚未忍離
况母喪未期乎瑞露降慈烏馴明神知之殊類知之
公不知也若國子生若邑大夫若守師悉以氏名送
官朝省知之公不知也(公以大學生客于錢塘聞母喪徒跣奔歸一慟輙嘔血聚)
(土爲墳廬其旁甘露降于墓上烏鵲馴集紹興十三年郡上其事表其間閭)表門閭傳國
史復其身及子孫天子知之史官知之公不知也是
心何來事亡若存誠至慮一唯知有母耳今博士君
之敬其五世祖也亦曰自高以上服簡情疎此陋儒
耳目之學人而忘夲非薄則誣小戴禮云顯揚先祖
而不論撰先世之美何以勖後之人博士君之名亦
豈待記而重然精神氣貌議論風指有光慶胄家庭
愉悅洞洞屬屬前乎此迫從王事祗畏簡書朝望夕
思與雲俱至昉乎此有薦于朝辭牒歸養此豈慕人
爵以爲親榮哉昔齊聘曾子輿爲卿而不就曰吾父
老(句)食人之祿則憂人之事吾不忍遠親而爲人役
子輿所以爲孝博士君之學子輿之學者如之何不
書四如翁黃淵於是喜爲公記且羡公之有聞孫也
公諱義重字處仁行義年則鄉先逹艾軒老筆炯炯
此不書博士字景文滄邊其號前甲戍進士兩任清
漳儒學教授堂顔則儒學提舉吳濤書年月日則辛
丑孟春初吉
仙遊縣學尊道堂記
莆邑三仙遊爲壯邑舊廟學直縣南百步許學有尊
道堂世變風移講肆馬隊(周續之與學生講禮加以讐校所住公𪠘近於馬隊)
過者唶唶至元丙戍邑長官雖搆禮殿於講堂猶未
皇也大德壬寅秋文學掾方平釋菜云初(鄭註云什菜禮輕也)
(惟什蘋藻而巳無牲牢幣帛凡始立學什奠先聖先師及行事必以幣正義云天子出征反什奠于學以)
(訊馘告注云什菜奠帛禮先師也)職思其憂亟謁之郡府佐孟某幕
掾孔某檄縣起廢慮材計庸揆日攻位是年冬也癸
卯春令尹王某來官官事事李贊府某又從臾之逮
良月輪奐美凡爲間五楹廿有八深尺五十廣倍其
三不侈不陋袊佩訢訢然曰是不可不記學耆宿徵
記於天叟黃仲元叟謹記曰夫子之道日月萬古著
在人心不以有堂而後尊士而自尊其道是即尊夫
子也與夫子並世者尊吾道獨子貢一人耳去夫子
未遠者尊吾道獨孟氏一人耳爲子貢且難難况孟
氏乎升斯堂者如子貢與孟氏而後夫子之道尊不
者武叔子禽之徒此堂得以移之夷之相辛之學此
堂得以攻之雖然此爲學子言也若夫宰百里者皆
以吾夫子學道之語而俾習弦歌此堂孰得而議之
長庠序者皆如吾夫子學不厭而誨不倦此堂可得
而譽之必如是而後夫子之道尊子曰尊五美斯可以
從政矣宰百里者而記斯言又曰謙尊而光卑而不
可踰長庠序者而記斯言又曰君子尊德性而道問
學爲學者而記斯言庶無負昔人命堂之意堂顔今
孰書之僉事張公某也又孰立之郡侯史公某也令
佐後期會先教化文學賢(稱前文學椽方平也)前於永陽修泮
水愜輿誦今斆兹邑獲上信友又起學宫(學宫學之官舍也文)
(翁修起學宫於成都)俱可記年月日甲辰清明旦
莆田縣廟學聖像記
莆邑舊未有學儒隷郡博士弟子員逮學官成天地
輿薪矣學左爲廟廟者貌也先聖先師之所宴娭(先聖)
(夫子先師顏曾思孟娭音依漢安世樂神來宴娭顔師古曰戲)官吏師生朔望奠謁
春秋薦幣唯謹至元癸巳教諭高元子感夢之明月
始繪泗水侯右方三十五人于廡之右單父侯左方
之十五人于廡之左巳事舍菜頌禮威如按孔象唯
家廟小影爲眞聖胄亦曰先君生無須眉天下王侯
不以此損敬生並世者又曰脩上趍下末僂後耳(老萊)
(子弟子出薪遇仲尼反以告曰有人於彼脩上云云視若營四海不知誰氏子趨音促下短也上謂頭前未)
(謂背膂耳却近後)漢成都學始有石刻席地跪坐唐開元像
先聖堂西東向先師則東北南向有神位而無像設
下之世雍泮都邑偶塑轉異美髯長髭未審奚據從
祀雖應禮圖歲深人古太史公亦謂鈞之未覩容貌
不知有子果似聖人子羽果狀甚惡子羔果長不盈
五尺不也然道貌天形非有縱目卭鼻四手八足之
怪但生知者爲聖學知者爲賢耳形狀末也心之誠
與洋乎如在心不誠與視而不見諸賢來於宋齊衞
陳蔡秦楚之邦與魯君子學道洙泗之上立問坐答
更唱迭和論語二十篇儒羹墻也遊斯廟者求諸心
踐諸身有孝弟爲仁崇德辯惑者不有三復白圭克
伐怨欲不行者不有君子若人吾斯未能信者不有
行不由徑舍瑟詠歸者不皆入或教不先承不謹侗
好佚邇宵人(非明正之徒爲宵夜之行列子)顛冥富貴相鹽以利者
勿入非裘點之於旅語(禮記孔子射於瞿相之圃使公罔之裘序點揚觶而語裘)
(曰幼壮孝弟耆耋好禮不從流俗脩身以俟死者不在此位也點曰好學不倦好禮不變旄期稱道不亂)
(者不在此位也)亦魯薛之令弟子辭也(儀禮古者賓主投壼以弟子年稚者或相)
(褻狎故令魯薛戒今之曰母撫母敖無偝立母踰言)元子莆之良奥者當事自
當爾何敢以闕牢禀辭講堂齋廬門序瓴磩(音戚石也)俱
欲華好尚藉力於令長貳勖哉無斁月日不書
自得齋記
自得二言何始乎始於放勲命契之辭也然猶有待
於使然而後然也宇宙中間鳶飛魚躍蟲兮能天物
之所自得者也昭文於琴(莊子曰有成與虧故昭氏之鼓琴也無成與虧故昭)
(氏之不鼓琴也)柴桑於酒(柴桑淵明所居採菊東籬見白衣送酒而喜)謫仙於詩
(李白號謫仙李陽冰曰太白多天仙之詞馳騁屈宋鞭撻揚馬千載獨步惟公一人而巳)人之自
得者也扁斵輪梓削鐻(鐻樂噐形似夾鍾削木爲之)痀瘻累丸又
精於伎者之自得也况有道者乎子思子無入而不
自得此以人事言也子車子深造欲其自得此以天
理言也天下無事外之理亦無理外之事素位而行
觸事而與理俱左右逢原理熟而隨事見由上下察
而極於無聲無臭之至由根於心而形四體不言而
喻之妙之二子者所得有自來矣進而求之子淵子
其未得也仰瞻鑚忽既得則欲罷不能如有所立卓
爾上而求之吾夫子生知而猶志學其未得也發憤
忘食旣得則樂以忘憂不知老之將至豈但簞瓢陋
巷䟽食飲水而寓自得哉前二子者之言自得趣固
不淺一聖一賢之不言自得味猶深長自之爲言由
巳而不屬乎人得之爲言誠中而無待乎外晞聖與
賢正未易易下之世元凱晉士耳其序左氏傳謂將
令學者優而柔之使自求之饜之飫之使自趣之若
江河之浸膏澤之潤渙然冰釋怡然理順然後爲得
此豈惟讀左氏法凡讀六經四書皆然元凱惡足語
此河東李侯以文獻之餘襲風聲之舊窮理之學常
惺惺經世之志活潑潑盖難與俗人言故命其書齋
曰自得夫豈自得之名之贅記之又贅然不記則無
以見左右逢原之天素位而行之地又無以見所樂
者何於是濡筆記之余即記虛巳遊世之堂者名氏
與年月日不書(文妙絶今古愈讀愈有味)
虛巳遊世之堂記
員嶠(號)李侯名所居堂曰虛巳遊世余耄矣不及登
侯之門兒梓至自鐔津傳侯教曰歸語而翁爲記數
語余答梓曰斯堂斯名合内外之道廓乎大哉虛巳
者無爲也遊世者無不爲也巳之所以虛者心心之
所以虛者道猶之水以虛而明須眉可燭猶之鏡以
虛而鑒肝膽亦見不知巳之有我但見宰之者天巳
之外皆人也巳生於人世不能不與世接旣與世接
不能皆靜而無動皆休而無作皆處而無出於是乎
時與之遊焉然是遊也非奔車之上非塵垢之外彼
爲嬰兒此亦與之爲嬰兒彼無町畦此亦與之無町
畦(爲嬰兒喻無意無町畦喻無威儀皆謂其不小立圭角也)而是非不亂於心利
害不變於巳未嘗爲種種者役役者(好知之亂天下舍夫種種之民)
(悦夫役役之倿)雖人之合即天之合也孔孟之道不行學鄭
列宋莊書者皆曰吾虛湛寥泊可以遊方之外不知
之二子所謂虛者有仁義無嗜欲不將不迎以道集
虛泰宇定而發天光(德宇泰然而定則其所發者天光耳非人耀)又不知
二子所謂遊者觀其所變非觀所見或出入六合九
州或縱觀江海山林順人而不失已莫非與天者遊
學是書者何嘗夢到莊列妙處侯無書不讀眇乎二
書亦造其微謂莊即列也養生主即虛巳之道(養生主人)
(間世皆莊内篇)人間世即遊世之方(惟至人乃能遊世而不避順人而不失巳註本)
(無我我何失焉)唯虛巳故能遊世雖遊世而實虛巳故摭莊
書四言以扁斯堂反而求之易大傳寂然不動感而
遂通天下之故之二子且反高閣梓其爲余謝侯之
屬可則書於堂顔之左不者雖帳下兒勿與之讀(劉&KR0878;)
(州作書與孫策示禰正平平曰將使策帳下兒讀之邪使張子布讀之邪)侯倜名士弘字
河東人前集賢侍讀學士今中大夫南劒路總管員
嶠眞逸其自號也歲至大戊申月孟冬癸亥日庚子
望莆四如老人黃淵彦安七十八筆
篔(音員竹名)谷記
莆之支邑曰游洋其西有山兩谷對峙俗號谷目境
與人勝而陳氏族於斯西軒先生與老艾同一輩人
邑庠祠之裔孫仲和名以節字屋後有竹一畝取文
與可名竹之名自號篔谷兩爲儒祭酒今兹再調鄞
江學正此豈足爲以節榮哉將之戍告别於叟叟贈
言曰竹之類三十九而名亦夥篔當其一也房千里
竹室以氣爲主白樂天養竹以賢爲異然皆不如衞
詩之興君子去之二千餘載想其人而不可見而竹
亦無知音者晉賢之遊溺於酒流於虛於竹秪辱獨
二仲(房白也)差強人意又不可得而友矣唐賢詠竹最
多唯錦里翁淨香一聯最爲絶唱(杜少陵詠嚴鄭公宅竹詩雨洗娟娟)
(淨風吹細細香)竹之淨易吟也竹之香誰嗅哉大抵人生斯
世同流合汚皆非豪傑之士唯特立獨行而拔乎流
俗然後可以對此君也(王子猷曰何可一日無此君)孰不種竹而
比之以千戸侯陋矣(史貨殖傳渭地千畝竹其人與千戸侯等)孰不愛竹
而比之以十萬丈夫鄙矣(杜牧喚竹爲軍中十萬丈夫)坡仙云無
竹令人俗士俗不可醫篔谷非俗士也知谷者愛谷
者第以詞翰器之則俗矣竹惟淨故不俗以素衣而
染緇塵乎(陸士衡詩句)竹惟香故不俗不流芳而遺臭乎
其知竹者愛竹者當以此而觀篔谷谷家有留隂堂
西軒賦之雅子解褐班斑有文(句絶)王謝子弟生長見
聞霜雪貿貿不改其度美哉斯堂伯夷之築叟敢以
此贈君知谷者愛谷者如羊裘則持以出客(蔣元卿舍下竹)
(中開三逕有羊仲裘仲者與之同遊蔣許字元卿)不(音否)則不顧主人而去時
屠維(巳也)作噩(酉也)歲余月芒種日韻鄉七十九翁黃彦
安記(叙竹以淨香二字作骨以知谷愛谷爲意中用事宛轉反覆讀之味雋永)
昭武危西仲寄傲軒記
靜寄東軒春醪獨撫此避俗翁停雲四言也嘯傲東
軒下聊復得此生此避俗翁飲酒五言也(避俗翁謂陶靖節停)
(雲四言飲酒五言皆陶詩東坡嘗和之)東軒翁疇昔琴書之所故時時
寄傲於其間翁之寄以天翁之傲以天倚南窗以寄
傲審容膝之易安此又翁歸去來兮第一章也不知
翁者賞識其文知翁者以退爲高無有觧(音害)翁韻者
翁辭三章俱寄傲者也停雲四言乎哉飲酒伍言乎
哉此翁胸中度世於道悟入悟入神閑意遠邈出宇
宙未可與俗人言坡老和翁四言五言風味大略相
似及和翁辭自許爲翁後身畢竟道着翁意落在何
處(此十字爲一句)後來坡以寄傲爲軒翁千載人坡亦百世
士也坡去翁幾何年叟去坡又幾何年揭天地以趍
新負山岳而舍故宦于東嘉之歲叟以歸去來爲幸
活于環泉之歲叟以得此生爲幸門無舊雨之車時
誦停雲之句新吾大殊故吾(六字一句以新故爲字眼)寄傲之樂
無有乎爾後十年丁亥客至自樵曰族危氏不遠徵
記於天叟黃淵叟問所以記何曰記寄傲軒軒以寄
傲名何曰先世聞家也今猶鐡鑪步拏川福地也今
非小桃源矣禽戀舊林魚思故淵人兮能無情乎背
山面溪架樓敞軒略容卧起煙雲獻狀風月入懷差
侑觴詠樵漁寄此生不是傲當時叟曰子不誦避俗
翁語乎寄非如子休所謂軒冕物之倘來寄也(子休僐性)
(篇云軒冕在身非性命也物之倘來寄也)傲非如退之所謂旣傲翰林又
傲相國也亦非視世直逆旅與夫林泉人物草木蟲
魚託興以爲寄亦非離人立於獨與夫談諧雜俗醒
醉相笑以爲傲倘觧翁韻唯我與爾或忱唐虞上或
問魯中叟或結耦沮溺或多謝綺角子之寄此翁之
寄或稱葛天民或乘藍輿入州或與田父飲或掉頭
遠公社子之傲此翁之傲或仕則求吏不爲嫌或隱
則解綬不爲矯或無則扣門而謁食或有則雞黍以
迎客子之寄傲此翁之寄傲雖然子車馬有行色韻
處恐落翁後有兄可友有親可娛有田可粟有溪可
漁有軒可吟有案可書在世無須言息其廬庶幾樂
此翁之樂歟不爾畏途馳狂歸路夢迷子身客寄乎
東西何時傲笑乎山溪廼記翁語以壯客歸客名公
鎮字西仲鄉貢郎南仲之季在軒黃君之後也(叙事精密)
(清妙詞約而理奥讀者宜玩索)
命隱室記
命隱室何處士林君讀書所也隱之名多矣其上聖
隱其次賢隱談隱斯爲下(楊子雲曰聖言聖行不逢其時聖人隱也賢言賢行)
(不逢其時賢人隱也談言談行不逢其時談者隱也)不耀天隱未及於聖(文中子曰)
(仲長子光天隱者也無往而不通矣子光字不耀王通時人)季齋名隱殆庶乎賢
(或問樊英名隱子曰古之避言人也英字季齋明經書推步順帝徵不出隱壺山不求名)曼倩(東方)
(朔)人隱談者之流(問東方朔子曰人隱者也詭迹混俗不求自别衆人)非天非
名非人而以命隱盖不怨天不尤人而不求名之人
也之人也伯休邪(韓康字伯休漢桓時人采藥名山賣於長安市口不二價)君平
邪(漢嚴君平隠於城都以卜爲業日得百錢足自養則開肆下簾講老子)伯休隱於醫
君平隱於卜隱於醫者活人隱於卜者知天然而二
子者不可得兼(援引隱事類鑿出非宿學不能)昔有河汾隱者以銅
川夫人好藥始著方以芮城府君好隂陽始著曆(銅川)
(夫人通之母芮城府君通之兄也爲芮城令)儒固無不通也之人也殆若
人與(前說隱後說命以芮城引起自是用意不泛)雖然學醫者人費談何
容易視色而名不出家視毫毛而名不出門(扁鵲荅魏文侯)
(曰長兄視色而名不出家仲兄視毫毛而名不出門)今有斯人乎否太史公傳
秦民淳于氏不與日者龜筴傳接或者疑之過矣三
命是律五星是曆律曆猶可談也人爲萬物靈雖天
之高星辰之遠千歲之日至人能測之律造於伶倫
曆造於容成甲子始於大撓星筭專於師曠迨軌革
之書出(管輅字光明漢魏時人善占術軌革之書乃其所著也)前千萬年之已
往後千萬年之方來興廢盛衰治亂禍福皆於此乎
占凡人初生年月日辰生勝衰旺窮通夀夭亦於此
乎推(太史公至軌革數叚專爲命字立論此與林處士室占地步作文不可無此意)謂有耶
未必有謂無耶非果無聖人不言命賢者安乎命人
不能皆聖賢也然後決於命惟決於命召之在前命
之在後斯自取爾善言命者莫如易澤水困君子以
致命遂志水在澤下拗堂爾所以困君子居之(拗不平凹)
(也莊云覆杯水於拗堂之上芥爲之舟)以莫之致者聽之命以所得爲
者遂其志不恐懼於險難不隕穫於窮厄從吾所好
而巳故困而不失其所亨此吾處士名其室曰命隱
之意(引易以下纔結本文命隱之意闔闢變化自是機軸)記者誰韻鄉老人黃
天叟淵也年月日不記
灌畦記
州東行不百步有進士家曰歐陽氏治其書室榜曰
灌畦蓋當家事也來速予記凡四月餘視(即視字)畦之
齋縱橫一席地經史筆研外無敗意物(說畦之齋)畦之所
廣四尋有半深半(說畦之地)畦之𬞞早韭晚菘可𦵔可湘
(說𬞞或問菜味周顒曰春初早韭秋末晚菘淹菜爲𦵔湘烹也)畦之花春蘭秋菊可
佩可觴(說花)夫婦持甕出汲老奚(僕名)剖竹走泉稚子掬
水弄月(說灌畦)可入圖畫客時外來酒三行嗅花而去
斯人也而有斯樂也(結上數叚)然吾聞勺水濡沫不如甘
澤之流澍(音注)機舂潺湲不如天瓢之滴瀝人力所至
不及則渴過則溓(音粘泥黏也)不如空中揮洒無有疎密
天有時以生有時以殺(天有時以生陽一墟而萬物生有時以殺隂一吸而萬物)
(殺)日出杲杲時田汚萊民菜色一草一木亦爲燋卷
枯槁(天有時至枯槁句作一叚不属下文)賜也桔橰(子貢告洋隂丈人曰鑿木爲杭前重)
(後輕挈水若抽名爲桔橰)俯仰隨人幾何膏潤(枯橰下二句說桔橰之劳當作一叚)
甫也連筒(杜詩云連筒灌水園甫少貧客吳越齊趙客秦州負薪採橡自給)南北羇
遊不皇寓息(連筒下二句說連箇之劳作一叚)樂乎不也春膏脉脉
堯之壌周之野惟夭惟條實苞實茂東阡西陌件件
生意奚獨此畦之人之𬞞之花(十字爲一句)主人逌(音稱)然曰
斯時也富者園池不復守貧者置圚(儲糞之所)無所吾灌
吾畦猶有䓤肆可業(一叚吕僧珍出身甚微以販䓤爲業逮貴封侯兄子求官僧珍)
(曰汝等自有常分但當速歸䓤肆不聽其求)有饑未及夌者有致書吾求
薤者吾灌吾畦猶有菜根可咬(二叚)夏屋渠渠壊垣納
車汚敗縻毀吾灌吾畦有馬逸踐吾葵否(三叚魯漆室邑之女)
(曰昔有客馬逸踐吾葵吾終歲不飽葵)井邑聚落旦暮吏來呌囂墮突
吾灌吾畦有催租人敗吾菊否(四叚)天公憒憒殊不可
暁吾致吾力無妨吾畦(此四句結上四叚)余對以易坎陽一隂二
爲雲爲雨(此二句說坎卦不接下句)雷與雲薄於卦爲屯天造草
昧此一時也(此四句說屯之時)雨與雷交於卦爲觧甲者皆
折此一時也(此四句說解之時)屯必解天之道子之畦吾將
賀姑少俟灌此畦者臣夫名梓記此畦者四如居士
愚丘記
氏吟(莊子曰鄭人緩也呻吟裘氏之地祗三年而緩爲儒■裘地名)杖折委笄時吾
衣魯逢掖青衿顦顇時吾為漢博士生匪鳶匪鮪于
天于淵未離人世有此倒顛吾而號吾曰愚也宜蹉
跎陶唐鞭撻日月推數步曆吾不如西州智士(前漢方士洛下)
(閎多智善推算曆數班固贊曰曆數則唐都洛下閎)妙術通玄吾不如竺國澄
公(佛圖澄天竺人妙通玄術善誦神呪能役使鬼神腹旁有一孔夜光照室石勒聞其名召試其術澄)
(取鉢盛水燒香呪之須臾鉢中生青蓮花)揲蓍布卦吾不如河東關生(關朗)
(字子明河東觧人也謂王彦曰請命蓍卦以百年爲断於是揲蓍布卦遇夬之革嘆曰今大運不過二再)
(傳改命至甲申二十四歲戊申大亂禍始宫掖)經世觀物吾不如伊川丈人
一燈萬卷盲人觀棋縱浪大化喜懼不知吾而號吾
曰愚也宜嗟嗞乎生之後不如生之初廼暇豫之吾
吾不蘧蒢而戚施(蘧蒢編竹爲囷不能俯喻龜胸者戚施布囊不能仰喻駞背者陳氏)
(曰好奉承之態似之)甘擁腫之與居(擁腫無知貌朴也)太行王屋奔車
覆車自鞭古心庶歸夷塗惟愚故道可載與俱然而
通國靳儒不孰何予此吾所以專承曰愚叟試諧語
昔有愚夫十襲石以爲寳冕玄服以出客客見之而
盧胡(揜口而笑也)主人猶忘爲石(十襲以帛十重封之荀子曰宋之愚人得燕石)
(於梧臺之側藏之以爲大寳周客聞而觀焉主人齋七日端冕元服以發寳匱客見之俛而揜口笑曰此)
(燕石也與瓦甓等主人大怒藏之愈固)子之愚母若宋人然雖然叟懼
其不果愚也矰弋上罻羅下(矰弋机而在上兮罻羅張而在下兮見楚辭棤)
(誦篇)法重心駭室交徧讁(詩悉人交徧謫我謫責也)或未免於投虎
自衞也木石居鹿豕遊離人立獨群吠所怪或亦難
乎休隂息影也昔芳草今蕭艾(芳草比君子賤草比小人楚辭)賢者
齊(平也言與民齊)民變俱俗流或不得以脩吾初服也前講
肆後馬隊(周續之與學生祖企謝景夷二人在城北講禮加以讐校所住公𪠘近於馬隊)咈
耳搔心怵迫西東或何暇而歸尋舊書也子之於愚
且喜且笑竊不自料吾言而中悔前轍之不遂偭常
度而遽改(楚辞曰偭規矩而改錯偭背也)愚不辱子子能辱愚柰何
乎丘雖然佹詩不云乎弟子勉學天不忘聖人共手
(荀卿所作卿旣爲蘭陵令客有說春申君曰荀子賢而君借以百里之勢臣爲君危之荀子去之趙旣又)
(使人請之荀子不還而遺之賦)時幾將(背佹詩云)子母以愚爲疑叟尚能
爲子歌之丘名某字臣甫莆良士叟無名族故與歲
月日不記
愚丘之號不過如昔人稱短李迂辛耳(李紳短形能詩辛太)
(丘性迂嗜酒)記者類於丘姓辭費且用回寗柳子爲故
實然回之愚著一如字似然以不然寗之愚著一
則字時然而後然柳之愚其然豈其然叟此作上
不及回中不及寗下不及柳不欲屋下架屋也客
有問丘請代叟對如前云云
二友亭記
亭名二友何主人志也賓曰孟獻子之友樂正裘牧
仲與李元禮之友旬淑陳寔與主人曰非也賓敢問
主人曰木植物也木之有心者莫如松可冬可夏(李膺)
(與陳荀爲交友同許州㐮城人仲尼曰受命於地惟松栢獨也在冬夏青青)木之有節者
莫如竹宜風宜雪二陶愛松而不愛竹(二陶元亮有三徑之松弘)
(景愛松声庭院皆植松)二仲喜竹而不喜松(二仲羊仲裘仲)俱有其一
而遺其一杜陵野老東西南北所至誅茅覓松分竹
淨香一聯人道不到千年老意相期華皓成都若非
故居來往往來入門而四松在步堞而萬竹疎竒可
知已吾守莆客莆第之左小亭疎明僅墨尺許牎之
北松槮槮(音纖木長皃)而有拄明堂之規(符載論松根植黃泉枝摩青天)
(可以柱明堂棟大厦)左右鄉竹畟畟(音尺進也)而可等封君之榮(封君)
(榮即千戸侯)吾朝夕斯坐卧斯二美合并如宿素交吾是
以名吾亭賓曰淇奥綠竹衞人以興武公時公九十
有五德盛善至民不能忘徂徠之松魯邦以美僖侯
祝侯黃髮兒齒何以使人稱願如此雖然俱一也而
非二也我主人心立獨故畸於人侔於天節高世故
貴不滛賤不移可冠劒而廷議可兵甲而環侍或處
或逸或公或相無適而不與二友俱魯衞風斯下矣
昔左史李公牧廬陵日手植松竹堂扁二友命郡人
胡澹庵記之我主人政成化舒不減左史賓退士豈
庵前一輩主人有命賓安敢辭遂筆答問爲斯亭記
主人族信氏名世昌號中隱東平人莆州尊也賓謂
誰四如老叟黃淵也主人韻二友韻老叟亦韻此豈
可與俗子道年月日至元甲午孟夏戊子也(至元卋祖年號)
意足亭記
天叟每誦司馬公花庵獨坐詩荒園才一畝意足已
爲多語兒孫曰意足二言可命吾亭第不窺園三十
載非舊種讀時也異日叟訪友人德輔林兄開樽延
坐亭上亭之前架蒲蔔小盆池三植以菡蓞級石爲
臺臺之上與左右山皆竒石也有海棠南天竹有茶
柳月季花亭之後架荼䕷東西則木香刺紅而那悉
茗四繚其旁蘭松雜花百餘本竹與拒霜又在亭之
南它果木不登數雖不丘壑如隱薜蘿吾德輔可以
適意矣德輔曰斯亭名何亭爲吾擇令名名之叟遂
命曰意足德輔曰曷謂之足叟曰士或以功名爲足
而未免浪泊之歎悔或以衣食爲足而不知郭墦之
羞訕或以林泉爲足而又貽北山之嘲謝(孔穉圭作北山移文)
(以譏誚周顒假隱)之三者皆未知所謂足也德輔非汲汲於
青紫印綬者非區區於肥甘輕暖者又非枯槁於飡
霞煑石者坐斯亭也四時靜佳衆芳暄妍山石之崷
(音酧)崒(音突)草木之葱倩迎風揖月課兒觴客洒然無累於
外而充然有得於中此不爲足又奚足德輔又曰余
深顧長慮而冀永年子孫孫子勿替引之斯亭若不
得天叟記於顔間豈得方之東池之勝叟逌(音稱)然對
柴桑翁(柴桑靖節所居村名)不云乎此中有眞意欲辯已忘言
於是欣欣落筆德輔名某唐忠義藴之裔孫望族也
亭在少府聽(平聲)事之左世美堂之右廣深各六丈有
竒繇大德初迄甲辰冬始完天叟則四如老人黃仲
元是日曷日日南至(孝經說冬至有三義一曰隂極之至二陽氣始至三日行南至)
萬竹胡希道見思堂記
歲甲申夏六月莆黃淵天叟異姓兄可山陳文翁客
温陵胡君希道所以書抵叟吾主人文雅醖藉美無
可㨂吾里如心陳公竒貴之今爲相國尊客所居有
玉槊萬(玉槊竹也東坡云千株玉槊攙雲立)堂顔見思字羡尺(言扁字大也)
日坐其下使意也消願屬叟記其秋句叟愛友平山
姚勉至自泉申主人之辭曰天地間何物最韻曰抱
節君晉士雅愛此君自子猷諸賢始(晉王徽之字子猷寄居空宅中)
(便令種竹嘯詠曰何可一日無此君)然其弊也不恭後三百年唐詞人
俱喜吟詠少陵淨香一聯郤退餘子然未免求於聲
料簡淇奥(三詩)則如遠根宿幹聲陽質亮老歲月飽雪
霜(此三叚敷演武公三詩言竹之美如此)然後以美君子瞻瞻(句)嚮慕
之切猗猗(句)盛美之極詩人工於興物如此君子成
德之名不可諼不能忘之至詩人深於愛賢如此(此)
(叚說詩人以竹稱美衞武公約上三詩之意細玩自可見)後來者子曾子猶好
他人不好余十四五時有晉士(王子猷)之雅而無晉士
之弊年強仕慕香山(白居易)之節而得香山之趣今耆
老誦武公之詩則師武公之德叟吾同甲又同好敢
温前請叟讀巳逌然曰此人有此韻煩吾兩山(可山平山)
問信希道叟號韻鄉有圃種讀歲寒老伴數竿自足
彼美丈夫盈庭鸞鵠誰歟戸外羊求(解見上)隣卜人各
天方娟娟在目彼心我心我竹彼竹晉風流迂唐文
章俗大學典刑老成淇奥鶴鳴子和君倡余讀努力
華皓元身圭玉幽人之貞大過之獨黨印斯言持扣
九曲兩山曰是即見思堂記當爲叟報希道龕于壁
(此文始王子猷中白樂天終衞武公立三柱以形容愛竹之意復以自已愛竹轉鷹三事末又諷詠以足)
(其意拮曲起伏宛轉不窮讀之當具一眼)
劉氏復本堂記
劉氏之堂以復本名何用簡(名)復乃祖知本名之舊
也人生乎祖一念之復祖其相(去声)而子孫孫子書澤
演迤方將未艾堂之東西有亭各二浩浩(亭名)者養夲
然之氣怡怡(亭名)者全一本之貞小小(亭名)者心誠以事
本初之元悠悠(亭名)者力久以充夲體之實由身及家
事天如親是夲也根於方寸溥之萬有鉅無不包細
無或遺邇而無間遠而不測其中庸所謂大本者乎
雖然談何易易惟學問可以配浩浩惟孝友可以樂
怡怡惟嚴恭可以翼小小惟純一可以致悠悠談何
易易雖然在易之復初九一爻爲德之夲造化由是
復元氣之初人心由是復真性之初進而上之二臨
三泰皆初爻所生也天運復則人事復則君子之朋
亦復而亨矣君子之亨則劉氏聲名赫奕又象乃祖
可以爲斯堂之光余記舊年後村(舊爲劉丞相第)桃衖(舊爲陳僕)
(射第)相頡頑時二老夀俱八袠之上城市陵谷之後禁
從家聲空有鐵爐步之名(鐡爐步見韓文盖傷地改而名存也)實重烏
衣巷之歎(此嘆後村之零落也烏衣巷王謝盛時故宅)惟桃衖堂宇浩浩
兒孫怡怡跼(音局)天蹐(音脊)地(詩曰謂天盖高不敢不局謂地盖厚不敢不蹐)畏
心小小課子讀書尊禮賢士未嘗付吾道於悠悠以
家觀家復劉氏者其在用簡乎落筆至此感慨亦當
何如至大庚戌小雪後記(至大元武宗皇帝號)
尹氏萃貞堂後記
尹氏鄭圃(地名)官族也良臣彦士也萃貞堂尹氏先塋
孝享之地也名斯堂記斯堂者誰西疇埜人施某(名堂)
安慶郡博士謝某(記堂)也此復記何情無窮文亦無窮
也然則堂所以命萃貞者於義何曰萃之義一貞之
義四萃者聚也人之身父祖之身也隂精陽神二氣
之聚斯爲人若父若祖魂升魄降氣之變則散矣散
者曷使之聚於是祠之(至此釋萃字之義)有其心信於禮無
一毫而不中斯之謂正祭不欲數(去声)又不欲䟽春雨
而怵惕秋霜而悽愴或朔望或薦新以時思之斯之
謂常天地有升降而貞者常觀日月有盈虧而貞者
常明人世有新故而貞者常一夫如是然後可以言
固(此三叚解釋貞字四義)不者視時汚隆爲巳敬簡僾愾之心
何自而生(僾悒也愾太息)豈先民報夲反始之義哉亦豈尹
氏翁季所望於來昆雲仍哉(來者玄孫之子昆者來孫之子仍者昆孫之子)
(雲者仍孫之子)或曰萃之繇(即爻字)爲有天下者設尹氏名斯
堂何曰易不可爲典要聖人有聖人用賢人有賢人
用學者有學者用公卿大夫士農工賈隨所用而用
之斯堂獨不可以萃貞名乎遂濡毫而記其義於後
若夫尹氏之家乘堂之年月此不書是記也莆四如
老人黃淵彦安七十九筆(此題典重平實當作時義文章看)
東埜書房記
叟曩客樵川富沙匯江芝山瑞安時傾嚢置書歸里
朱墨校讎唯謹丙子戊寅間兵蹂其半盗藏其半然
後歎藏書之難廿餘年來新進小生以科舉不行而
輟讀與刀筆相從事者不暇讀吟風月以爲工者又
他讀間知課兒燈火尋行數墨而不知其所以讀叟
雖未離清淨業然聦明不及中年開卷如生掩卷旋
忘廼又歎讀書之難或喜搉訂訛缺穿穴叢瑣騁韶
妍釣聲譽而斵木不勝任製錦不中度不爲行河之
禹貢則爲理財之周官惟讀錯故用錯叟髮種種不
諧於時益重歎用書之難噫嘻藏而不善讀猶不藏
也讀而不善用猶不讀也三山讞掾汪君學仕俱優
有房庋(音鬼閤也)書萬卷朝夕彷徉其間慨然忻慼今古
介博士凃(音塗姓)君囑叟記數語叟喜君之善藏又善
讀且善用也故以其所感歎樂爲君道之前代元夫
鉅人宅三事者(書任人凖夫牧作三事三公也)惟受用論語一句兩
句用書正不在多此語又惟東埜領會幸勿他客見
曰我輩學問止論語汪君名某新安人叟謂誰莆四
如老人黃淵字天叟記已授凃君復之俾留東埜壁
間以爲吾兒異日邂逅一笑話柄
魚我亭記
孟子曰萬物皆備於我則物物皆我性分之所有也
以物觀物則物自物以道觀物則物即我魚雖天地
間物眇然小哉而大易之信可及(中孚彖曰信及豚魚)中庸之
至可察在淵或渚則知理之無定在潜伏孔昭則又
獨之所當謹孰謂我自我而魚自魚莊惠二子亦豪
快士惠曰子安知魚之樂莊曰安知我不知魚之樂
(莊子與惠子遊於濠梁之上見鯈魚出遊二人問荅)惠固辯矣莊未爲真知魚
其設爲吾夫子之言曰魚相造乎水人相造乎道然
不過謂魚與人各自足而相忘耳聖賢之學不然東
埜汪君穿池養魚盖悟詩易中庸之理而非惠莊灑
落玄虚之誇但此我與我道而我難與俗言叟與埜
俱不相知以道觀我則埜同乎我而非異乎我獨魚
我之謂我而非我之謂我乎彼魚也獨庾氏之魚而
非辛氏之魚乎(庾氏穴池養魚以木爲凭欄登之者其声堂堂每凭攔投餌魚必踴躍而)
(出辛氏云云不投餌但聞策策之声魚亦出是庾氏之魚可名堂堂辛氏之魚可名策策出宋齊丘化書)
遂筆以授魚我埜寄聲曰賢者亦樂此乎叟又復曰
儻與我共我將魚我從而聽叟即記東埜書房者年
月不書
南劒路新社稷壇記
河東李侯以前集賢侍讀學士中大夫守南劒路總
管府政成之明年喜溪山之如昨慨社稷之弗稱與
侯之簉(初救切倅也左傳僖子使平&KR3136;氏之造)程侯謀撤而新之程(姓)
亦願庀其事計徒於巳酉某月訖役於某月某日壇
在郡西山之麓面勢址壝丈尺崇殺(去聲)齋廬門垣一
如禮法左右掖則公風雨雷而壇之尊祀典重農事
也侯寓書徵莆黃淵記淵敬記曰社稷之示(平聲)各一
而所配之神亦各一社與稷若二而實一也百昌皆
生於土而土爰稼穡於榖爲重榖非土不長土無榖
則耗故稷與社等祭社必祭稷風雷天之號令雨其
水澤也土非雷風奚其動奚其散榖非雨奚其潤奚
其化歲之上下係焉(叙社稷與風雷雨相需通祀之意非末學可到)於是郡
國得以通祭祭于北墉答隂義也祭日惟戊用剛辰
也獨陽不生獨隂不成土榖得冲和之氣然後由貞
而元亨利也竊嘗怪下之世春秋祭外隂陽之或沴
雨暘之不時高士泥閉縱之術齊民信巫覡之禱於
社稷漫不省至謂箕畢之不神百里之不足震驚(箕風)
(星畢雨星百里震驚雷也應上三神之義)吁陋矣農所依者二侯二侯所
依者神土榖之神與天同功而能召風雷上雨澤者
也不此神之告若何彌水旱順豊年哉我二侯之仁
於民敬於神神亦體二侯之意不疚爾農且庥于民
田更野叟樂歲終身飽雖神之賜亦二侯之賜也而
今而後語僚屬府史曰予二侯者非干譽以徼福也
爲爾後之人後之人繇上逮下以和召和庶證(音徵)咸
若萬分一潦若早有謁從欲非瀆非僣勿怠勿壊李
侯名倜自號員嶠眞逸程侯名文沆號西樓南劒總
管府判官淵號四如老叟年月日至大二年立冬乙
巳
將樂縣桃源橋記
將樂南劒路支邑也邑十里南曰桃源溪古渡也溪
有橋汀廣午道也東西行者利之歲異月殊水磯橫
斷並溪之民或塗以茅庋(音支)以木繩以筰(音昨竹索)夏潦
秋霖茅杇木蠧筰亦解坼(音拆裂也)涉者病焉今總管李侯
士弘始下車惻然曰橋梁不脩誰之過諉邑簿徐某
前廣德路同知吳某董其事堂僧覺德首受役要繇是
善勝金明(皆僧名)等有輸財者捐粟者助上庸者絫石
爲址橢(音惰噐員而大)而方之釃渠爲洪導而四之不低不祚架梁
其上左右埂(音梗坑也)丈六十有咫環築以石直欄横檻崇麗
堅緻輿者行者如行九逵靡楮一萬萬餘而民不以
爲苦且勞(句)興役於大德丁未十月竣事於至大戊
申七月祭飲之日仕於此邑者邑之巳任未仕者田
更野叟共祝橋夀余於是賀此橋之遭也不可不記
記巳賦以詩曰
穹壌間水有利有害其害横流其利沃溉川陂澤
梁關國之政昔人以此覘陳議鄭仁哉我侯說以
使民相厥桃源通旅敬賓水旣昏(星也)正土功乃興
梁空以行不夙而成鎮蛟龍淵跨鼇背上天造地
設蓬瀛蕩蕩萬口一詞我侯之德侯曰當然牧守
之職旄倪祝侯如傳植鰭(音耆魚脊)濟彼巨川舟之楫之誰
能詩乎泳漢以歌俾侯黃耇等橋之高
聖墪順濟祖廟新建蕃釐殿記
妃號累封前此有年矣宇宙趍新
眞人啓運祀秩百禮命申一再護國者功庇民者德
明著則神之誠不可掩也盛矣哉聖墪廟幾三百禩
歲月老正殿陋李君清叔承先志敬神揄龜筮卿士
庶民恊從繇寢及殿易而新之鳩工於大德巳亥祭
落於癸卯臘月五六年間始充就難矣哉按舊記妃
族林氏湄州故家有祠即姑射神人之處子也泉南
楚越淮淛川峽海島在在奉嘗即𥙷陁大士之千億
化身也而莆聖墪實源廟之祖墩以聖命之何妃馮
浮槎現祥光徧夢於墩之父老遂祠之賜順濟始於
何時妃護夕郎路公允迪使高麗丹國使李公振請
于朝也廟前曰殿半以後曰寢乙殿居甲丙間建於
何年自制幹李公富奉妃像正位序始殿曷名蕃釐
地示(音其)稱媪釐者福也百順故蕃筆則法從(去声)陳公
讜立則李令尹茹存舊也殿之木焉須妃隂隲民之
精爽不貳者曰山之西有木鉅甚工師求之果如神
言盡售其材以歸殿之費焉出四方之善信樂施(音試)
也殿之役誰助教役属功則鄕之寓士耆宿奔走䟽
附則里之千夫百夫長也雖人也亦神使之也始者
乘槎而宴娭於斯今兹指木而輪奐於斯吁異矣哉
或曰神妙萬物御風乘雲變化無方奚必留瓊舘於
人間曰不然妃猶日也日必有次妃猶星也星必有
舍他所謂神者以死生禍福驚動人唯妃生人福人
未嘗以死與禍恐之故人人事妃愛敬如母中心鄕
(音向)之然後於廟饗之廟言貌也其求諸神於彼乎於
此乎廼有寢有殿有正殿神之報乎人猶親之愛其
子孫故是饗是宜榖我士女降福而亦穰簡此殿之
所以扁蕃釐於是大書特書若夫妃禦大菑捍大患
應在祀典此不書清叔廉靜謙和而老於事廟東湄
嶼移星轉漢有識者巳亦不書前殿觀瞻未稱清
叔有志竟成將不一書某甲午冬嘗夢妃以記相
諉忽焉十載而李君(清叔)奉妃之命來不敢以老醜辭
故墨筆以印前夢書旣系以詩曰穆穆天子前
聖後聖上昭下漏靡神弗敬灑澤龍宫河圖輝映莆
僻海陬矑歡拜命(其一)公家有齊季女生也賢哲
嶽鍾瀆聚殁也神靈雲飛電吐不識不知自成功所
(其二)天回地游否泰消息殷墟周京化爲黍麥大哉乾
元坤順合德斯廟眈眈千年血食(其三)福地仙居珠簾
玉坐帝子天孫容衞右左木從西來神受人造駊騀
(音叵我)嶙峋方壺翠﨩(其四)春秋歲時謁欵穰穰(上声)迎兮
何至送兮何往神而宇之其中曶蠁(忽響)聽爾六祝(去声)嘏爾景
貺(其五)
張天師正殿記
昔有船訪蓬萊日候神人見跡甚巨(漢武發船遣公孫卿求蓬萊神)
(人卿言夜見一人長數丈就之不見見其跡甚巨類禽獸云)喜以爲仙者又有老
翁拆葉爲舟與客泛渭登旬抵家者(陳季卿十年不歸一日值終南)
(山翁折竹葉置寰&KR0801;渭水中卿見一舟甚大登舟旬餘至江南)謂無邪載之史及
他書謂有邪知者蓋未盡信孰有駕鐡舸留靈跡如
我仙師與(平声)師以仙名分形散景通神變化豈塵凢
所能測識舸雖焱(音熖)騰爲虬爲龍而步嶟留石可尺二
許甚彰彰也易溪流而平崗驅黎民於境上農祈榖
麥而雨應商禱䑺檣而風若盗賊不作呰(音子)癘不生此
又有功於民者捍災禦患於祀典宜師之廟福清州
峯頭玉蜍山之左始剏於天禧初重搆於治平三前
殿則首事於紹興二其賜額昭靈則又八禩也師之
錫號保禧熙寧之十進封妙應顯祐惠應妙濟福順
皆紹興三十年以後淳祐德祐間也記是宫者進士
陳良宦族黃顔榮也然前記謂按圖史而無所載未
知何許時人後記書師之諱曰存或有所考與(平声)抑
以疑傳疑遂信而徵與(平聲)嘗聞翊聖眞君降言於守
眞之子汝父遭逢於吾故令子孫受福正一眞人亦
逢聖代得道之後世世不絶竊意師非翊聖之裔即
正一二十三代諸孫行(音杭)故親傳秘訣與道合眞乘
雲御風其來勃勃(音拂)其去縹繹入鐡透鐡入石透石
有如飛鳴偶留指爪夫豈凝滯於物以人間冕服宫
室爲戀哉雖然此一福地與他葆祠不同黨非後寢
前廟若何而栖神靈繇是姚勉募編列新正殿敞閣
室闢步廊僝功於至元乙酉祭落於丙戍碧牎朱栱
聈聈(音杳)皇皇非前日之柱穿蜂溜燕舞帷塵矣洎丁亥
春改塑神儀瑞氣徹天侍衞導從如朝通明無有有
無恍然上界官府今登天矣余舊遊斯廟覽江山之
竒羡蓬萊之樂裴回久不忍去因記太史公曰嗟乎
仙者非斯人而誰爲之遂脩辭紀實於麗牲之石而
系以詩曰
至人學道師赤松神姿逸氣心夫蓉手五明扇腰
雌雄馮虛駕鐡超鴻濛玉距㾗深雕鏉(音漱)工巨跡千
古鎮蜍峰狂颶怒濤鎻魚龍夜醒月凉水笙鏞騎
吏無鞅鸞鶴從朝侍玉堂雲朵紅天樂隱隱聲徹
空俗耳可聞不可逢渺視齊州等蠛蠓滄海有時
揚塵風獨此瓊舘留人封神仙之說非夢夢士民
尸祝社禝同椒醑鞠&KR1743;(曲跪)瓜棗供余非紫陽山人
翁若爲詩之銘新宫(叙事若虛而實文法必老學乃造)
汀州路重造府治定光吉祥寺記
鄞江府治之東寺曰吉祥白衣菩薩伏虎禪師主賓
眞相奉嘗于兹有年矣俗姓法名地産僧臘先後封
號有銘塔者有狀事蹟者有碑記者有贊頌歌詠之
者具載實錄此不書第偈句九十五首各書贈以之
中或隱語或名氏不可測知耳二師大抵以本尊本
而心法勝以願爲願而氣力大故覺道威靈豪出諸
大士之右若貴賤若賢愚若小中大乘人遊我門繞
我座禮我足皆傾府空藏(去声)以侈其祠宇攻木礲石
以紀其功德至元丙子不幸竒劫寺&KR1106;(音尖火滅)于兵豈物巨
細各有數師亦不得仞而有邪然壊固有數興亦有
時郡侯黃公去疾諉僧寳興起廢未成而去同知薛
公元稹亦諉之構均慶院都元帥李公梅刺孫端請
見堂老以性庀事繇是大殿前後殿成天寳閣成三
門兩廡言言嶷嶷上凌煙空性老戊戌年西歸屬護
者西堂宏刻意專用力勤營度有序宏弟子慧鏡𥙷
見堂處質偉行潔對師發誓了大莊嚴以次法輪藏
殿羅漢堂毗盧觀音二閣寢殿坐禪亭丈室水火池
一時壯觀寳相𣑽儀宛如本來面目(叙事明俻老學小心如此)然
宏之功居多抑師有相之道歟宣慰劉公巡部又於
北坡架萬歲亭以表嵩呼之祝遠邇走集唯見佛尊
猗與盛哉莆四如居士黃淵耄矣&KR2681;(音度)戸懶去乞水
洗眼至大巳酉秋鏡介(鏡道名介使也)鄉友汀庠學正陳仲
和前蓮邑典史方元善徵余記余恐當筆不過遅半
載而速至再三余乃歎曰於戲道之盛師以誠動宫
之侈師兮何心師與諸佛不生不滅鏡爲龍象出勢
力心下始大安隱(去声)起戊戍迄庚戍拮据蓄租亦十
三載甫就豈不難難居士嘗聞佛法似一隻船祖師
東來付兒孫大家把䌫要到彼岸直待時節因緣燥
性撑向須彌峯頂下觀三千大千世界鏡老駕舟不
至須彌峯頂不歇且與後人作古居士又竊歎大浮
屠辦堅固心如水穿石儒童菩薩直下傳燈幾宫幾
人能如居士前所聞佛法否又能如鏡老光輝道場
放黑月成白月否居士雖喜爲鏡老記亦重爲斯文
媿遂併書於記末鏡莆遊洋林司業之後自號明心
法門尊足也記巳系之辭曰白衣隱去是空非空魔
化爲檀巋巋祠宫滿山泉石十里松風千萬億年庇
蔭人封日月神通相百歲翁覓偈四句贈之以中至
大三年清明日莆四如居士黃淵記
韻鄉記
此鄉何鄉四逹皇皇(無門無房四逹皇皇也杜云)山潤川媚月湛
霜明有天叟者遊處中央宇泰定而發乎天光(宇噐宇也)
(德宇泰然靜定則其所發者天光耳非人耀)四如居士一日徑造主人叟
杖藜應門(子貢乘大車見原憲原憲華冠候履杖藜而應門)顏色種噲(曾子居衞)
(緼袍無表顏色種噲註云剥錯也又盈虚不常之貌)而眼如點&KR0238;(晉杜佑眼如點膝)妙
處正在阿堵(顧愷之曰傳神寫照正在阿堵謂眼也)舉止寒澀若無甚
技解(音蟹)然不言而四時之氣備(晉書曰裒雖不言而四時之氣已備)坐
良久沃三蕉葉(東坡云吾少望酒杯而醉今亦能飲三蕉葉蕉葉即蕉花之葉)情浩
浩笑云云飲罷薦茗商較一水兩水(建安闘茶以水㾗耐久較勝負)
(相去一水兩水)居士曰昔叔度何如人並世者時月不見鄙
吝復萌(同郡人陳蕃周舉嘗相謂曰云云)或往從之累日方還(郭林宗)
莫議其將少間願聞此鄉之風叟曰春之朝縞花淨
擢香入肌骨夏之日竹隂清閟門自可欵(韓詩誰家多竹門可)
(欵)秋之月鮮鮮寒榮愈晚愈好冬之雪疎枝令蘂怪
怪竒竒此鄉之勝致也蓬茨(盖屋)桑樞牖室褐塞(原憲居魯)
(環堵之室茨以生草蓬戸不完桑以爲樞甕牖二室褐以爲塞上漏下&KR0668;匡坐而弦)門庭藩落
皆着紙筆(晉左思欲作三都賦構思十年門庭藩落皆著紙筆遇得一句便書之)一榻
炷香人意幽遠堂上九十餘尊含飴弄孫(飴米糖漢馬后曰含)
(飴弄孫不能復關政)眉間漏出喜色伯仲如坡(子瞻)如穎(子由)夫婦
如鴻(梁)如光(孟)此鄉之居室也架無多書古文六經
外惟左氏語(左丘明春秋傳)蒙莊書(莊子蒙人著南華真經)馬遷史子
雲玄淵明少陵詩昌黎柳州集不貯他物此鄉之簡
素也湮罍沈鼎(古噐之遺)遺欵墜刻(古文之遺)偶有流落人間
者收於几按餘則無絃琴一(陶淵明)折脚鐺一(古德和尚向折)
(脚鐺子煑飯喫)老瓦盆一(杜云田家瓦盆盛酒)此鄉之噐玩也暑被白
練裙寒著百衲衣(晉羊欣著白練裙唐裴休披百毳䄲)時捉蒲葵(謝安扇)擲麈
尾(麈麋屬尾能生風辟蝇蚋王衍揮玉柄麈尾善談老莊見晉史)炊雕胡飯(芝蔴也米黑宋)
(玉賦炊雕胡之飯)釀眞一酒(東坡)送菊苗虀(山谷碾新茶荐以菊苗)蘆服
鮓(蘆菔菜名後漢更始傳洛陽宫女掘蘆菔根食之俗作蘿蔔白樂天齋劉禹錫作鮓以饋之)此
鄉之服食也或安山林内枕流漱石(晉孫楚語枕流欲洗其耳潄石)
(欲礪其齒)不纓塵垢氛太鵬六月而有間意(莊子大鵬去以六月息者)
(也盖大鳥一去半歲至天池而息)或著富貴中一龜一鶴(趙清献入蜀)旁
無姬侍清規粹德與雲俱潔或寓京師未嘗候公卿
門人欲即之終不可即或浮湛(音沉)里閭同鷄豚社對
田父飲坐深而鄉黨敬(韓詩云愿爲同社人鷄豚宴春秋杜詩壮遊篇云坐深鄉)
(黨敬日覺死生忙)或遇儁人勝流飲酣論豪語古純孝貞烈
從臾尚友千載或恥徇財每生之失(鵩賦云貪夫徇財品庶每生)
慷慨劇詆直欲不與同世胸中雖竟一紙識不肯讀
人間非聖書(李白不讀人間非聖書邵堯夫詩亦有此語)文雖未至小好
大好(韓云時時應事作俗語下筆令人慙及示人慙以爲好小慙以爲小好大慙以爲大好)古
氣可以參彖繫詩雖不能天然可愛口中時有稷契
輩語碩膚几几之似周公威儀抑抑之似衞武侃如
誾如䄡如翼如似夫子手之舞之足之蹈之似孟軻
陋巷簞瓢不改其樂似回春莫舞雩浴沂詠歸似點
道學自脩盛德至善似參簡文温理似伋不屈其志
不累其身夷惠之間似蜀賢人(或問李仲元楊子曰不屈其志不累其身)
(在夷惠可否之間奚名之不彰也)鼓有虞琴𢋫文王操優游高明似
唐儒生(韓文云有儒一生魁然其形抱琴而來鼓有虞之南方𢋫之以文王宣父之操優游夷愉)
(廣厚高明追三代之遺音)此鄉之老成人也居士曰入其國其敢
不知其爲人也温柔敦厚深於詩䟽通知遠深於書
廣慱易良深於樂恭儉莊敬深於禮(見禮記經解載孔子之言)此
鄉此人之謂與雖然願聞先生之風叟曰良如金玉
重如丘山儀如鸞鳳氣如芝蘭知居士之所以爲居
士者此則知叟之所以爲叟者亦此居士曰不知叟
之爲居士兮不知居士之爲叟與相視一笑乃相與
忘言乎此鄉之天退而書爲韻鄕記天叟名淵與居
士同姓同時人黃四如先生文藁卷一(葉摽寫)
