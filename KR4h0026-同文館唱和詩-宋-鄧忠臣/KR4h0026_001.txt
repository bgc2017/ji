同文館唱和詩卷一
宋鄧忠臣等撰
詩呈同院諸公
鄧忠臣
秋日同文館多朋信可依慧鶯還伴鎻巧燕自知歸藻
鑑由來定翹材未覺稀賢書早晩上拭目看珠璣
秋日同文館朝暉淡淡光聚蚊喧敗帳飛蝠入雕梁香
散青綾被詩飜古錦囊羣居有英彦晤語興何長
秋日同文館虛廊日幾回浮花出林杪古樾蔽城隈遠
笛悲仍壯幽禽去又來微吟還自喜共和有清才
余幹
秋日同文館官寮許暫依衛軒留鶴住楚澤滯鴻歸木
選山中勝珍求世上稀清時方物貢寧在篋中璣
秋日同文館興賢道與光雄竒思汝潁浮巧笑齊梁綠
醑傾蛆甕青燈拆米囊(罌粟亦名米囊)雅談揮玉麈未厭漏聲
長
秋日同文館掄才又一回楩柟輸海徼金玉振巖隈富
贍看先達清新畏後來百朋行可錫所樂在多才
耿南仲
秋日同文館閒無一事依鬭羊誰得雋倦鳥客思歸寢
處還相向過從不患稀何當有星聚誰為問璇璣
秋日同文館褎然觀國光泗濱何限磬岱麓易求梁劍
氣頻衝斗錐鋒定出囊於余慚拙匠操尺預量長
秋日同文館新凉逐雨回棘垣嬰吏局蕙帳憶山隈射
為巧狙發田因文豹來西城隨分鎻夫我室多才
商倚
秋日同文館羣賢道足依心遊黃卷靜目送白雲歸寶
玉荆山盡文星禁掖稀(館閣諸公多集於此)清談欣屢接紛若落
瓊璣
秋日同文館雲沉夕照光蛩吟階下草螢照屋間梁卧
月搜詩句挑燈認藥囊夜闌獨衾枕歸夢楚山長
秋日同文館愁腸夜九回圖書堆枕畔歌吹隔墻隈宿
鳥翻枝去凉風帶雨來新詩勞見寄難繼謫仙才
商倚
秋日同文館羣書晝可依衰遲多病在留滯故園歸但
怕酒杯滿莫教詩卷稀惟羞狂斐句瓦礫報珍璣
秋日同文館晨暉帶冷光綵雲瞻鳳闕細兩憶魚梁又
事班超筆空嗟趙壹囊簾閒坐無語千丈旅愁長
秋日同文館西風昨夜回燕巢留屋角蛛網掛墻隈書
任邊韶懶詩慚匡鼎來人人皆抱璞誰是濟川才
張耒
鄧侯讀書室編簡自相依胝手焚膏寫瘡肩滿槖歸業
文從古有忍志似公稀欲挈空虛篋從君乞貝璣
鄧子詩成癖全分李杜光楚風還屈宋宫體變齊梁蔡
子辨焦尾晁公懷智囊三賢方鼎峙安敢用吾長(慎思無咎)
(天啓偶獲同院故云)
我愧言詩賜公真好學回讐書芝閣上藏史楚山隈(慎思)
(成書多矣)把酒論交裏連房校藝來知君懷水鏡依頼免遺
才
晁補之
平生鄧夫子文墨晩相依臺閣佳聲在湖湘爽氣歸(慎思)
(潭人再入館)詩誇束筍密髮歎耕苗稀勤苦千秋事川明水
孕璣
雄深張子句山水發天光黃鵠愁嚴道玄龜困吕梁愛
君豪穎脱嗟我病傖囊驥尾何當附西風萬里長
蔡侯南國秀經緯耿昭回文史苔生劍風雲蟄起隈吾
君求助意之子為時來萬里防秋費何如一士才
曹輔
十歲湖湘客淹留何所依清名漢閣在他夜楚帆歸落
日三秋晩浮生一笑稀每煩貽秀句真似暗投璣
妙論凌朝徹高文敵夜光煇煌照羣玉縹緲絶飛梁得
句題青竹圍碁換紫囊相從愧衰朽湖海興偏長
富貴心非願山林首重回拂衣清世外築室白雲隈杜
口同摩詰忘形學子來斯遊行欲遂聊此接羣才
蔡肇
圖書從所好英俊此焉依奎璧重開照琳瑯盡得歸地
嚴宫漏轉門掩吏人稀子有詩三百西江咀寶璣
客去衣裳嬾更長燈燭光隨身一書笈貯腹萬雕梁夢
舊傳青館封須拜皂囊羽翰從此正天步赤霄長(慎思方補)
(成宫殿疏故有雕梁之戲)
諸彦聯翩入斯文迤邐回滔滔引溟漲爛爛繚巖隈(此屬)
(文潛無咎無咎時病目)此地身拘窘他時心往來倡酬真有味顧
我獨非才
柳子文
鄧子知名久秋闈得暫依論文虚以往講道實而歸得
句賡酬數忘言笑語稀自慚初學步魚目混珠璣
刻意長沙客編書近隙光朝方登廟器時可咏山梁未
用嘲經笥端宜號智囊頗聞窮史學猶想見三長
官輟蓬萊直身從帝所回文章孔庭奥事業傅巖隈多
士朝廷念諸公殿閣來英雄須入彀應有濟川才
李公麟
苦學鄧夫子仁風良可依顔回樂也内曾點詠而歸盛
德彌年邵知音貴我稀瀟湘逢此地咳唾得明璣
瑠璃墨客堂太乙助燈光紬史探金櫃摛辭和柏梁近
傳江綵筆遠緝漢珠囊吏部文難可猶稱萬丈長
共校南宫藝多年復此回羣賢主堂奥一榻占廊隈步
屧朝追逐詩筒夜往來故人情不淺無乃困慳才
秋日同文館詩
鄧忠臣
秋日同文館分場試未齊借書窮石室刊字費棠梨想
見英雄彀誰當甲乙題喜陪羣彦集通籍在金閨(屬彦常彦)
(思元忠器之文潛無咎)
秋日同文館來遊翰墨場預聞周俊造多有漢文章蘭
室依新潤(與文潛無咎天啓連次)芸書識舊香逢辰強思報矯首
詠明康
秋日同文館晨興不待雞耽書迷甲子行樂在東西靜
對庭柯盼閒常柿葉題相期放朝後連日醉如泥(文潛無咎)
(天啓有約)
晁補之
高堂置書几連幕與雲齊暑服猶便葛秋盤已飣梨官
醪聊具醉古錦不成題空對燈花喜重城隔夜閨
輟直讎書館聯裾校藝場騰驤来萬里挺拔出千章直
釣何妨得飡風未必香搜才賴公等要助俗成康
憶我蓬萊閣同聽午唱雞星辰望天北簪組隔城西幾
日宣魚鑰長驅響月題更憑催鄧子要剸玉如泥
同文館唱和詩卷一
