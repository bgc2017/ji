同文館唱和詩卷八
宋鄧忠臣等撰
答天啓
張耒
黃鍾無聲登瓦釡蔡子青衫在塵土逼人爽氣百步寒
知子胸中有風雨三年河東走胡馬絶口魚蝦便酪乳
歸來萬卷付一讀不覺兒曹用心苦周瑜陸遜久寂寞
千年北客嘲吳語莫徒彩筆雲錦張要是寶劍蛟龍舞
天兵百萬老西北快馬如飛不出戶看公大纛出麒麟
走取單于置刀爼
和天啓贈文潛(闕名)
蔡侯飽學困千釡濯足清江起南土放談頗似燕客雄
快奪范睢如墜雨東城擒羽未足論栢直何為口方乳
蔣侯山中伴香火三年不厭長齋苦平生豪偉有誰同
要得張侯三日語晝閒那自運甓忙時清不用聞雞舞
桓榮懽喜見車馬書冊辛勤立門戶要當食肉似班超
猛虎何嘗窺案爼
再答
蔡肇
羌兵昔出臯蘭路欲鏟新城無聚土烟烽照夜氣如霞
鐵馬連羣歕成雨東西兩關同日破股掌嬰兒絶哺乳
鼓聲十日拔帳歸至今猶說防城苦當時諸將無竒策
不敢彎弓向胡語槖駞西來金帛去孽狐小鼠猶跳舞
王師八月盡防秋惴惴軍興恐編戶腐儒不用輒憂邊廟
堂有人制尊爼
呈鄧張晁蔡
曹輔
都城薄禄才三釡白髮朱衫汚黃土九人同日鎻重闈
一夜濤聲卷秋雨投身雖喜豪俊窟刺手如逢虎方乳
鄧侯相逢十載後清骨巉巖詩思苦張晁自是天下才
黃卷聊同聖賢語蔡子彎弓欲射胡拔劍酒酣時起舞
何當聯袂上霄垠速致時康開外戶病夫行矣老江湖
容我徜徉載樽爼
余幹
可畏日輪如赤釡賴有羣仙司下土稍從寥廓湧濃雲
旋向塵埃洒甘雨松蘿既女更施澤山木欲童俄得乳
馬牛暫息要途勞魚鼈頓舒炎海苦野鸛那虛屋上鳴
穴狸不繆山中語清風豈假白羽摇輕汗寧沾翠綃舞
已憐爽氣滿襟袖更喜餘霞照庭戶後朝便足閱英才
為指帡幪設千爼
次韻呈文潛學士同年
柳子文
才堪斗量君獨釡年少登瀛脱塵土重闈幾日鎻清秋
酬唱新篇亂如雨讀書相逢十載前君家酥酪和腐乳
分題吟思入風雲得意還忘嘔心苦晩將衰颯奉英游
漫記雪窗邀夜語平生意氣杯酒間我醉狂歌君起舞
即今頭白老青衫但期教子應門戶燕頷從君骨相殊
看君鼎食羅五爼
用爼字韻呈樗年
蔡肇
墮竈一言能破釡魔界掃空成佛土鍾山道場天所開
萬壑千巖没華雨白衣居士演真諦江漢滔滔流去乳
自從玉髻飛上天妙緣誰救諸有苦我昔南行入定林
水鳥松風能妙語六時天樂綵雲飛百丈寒江翠綃舞
此地知君曾著力雷作彈指開蟄戶空山蕙帳盍思歸
秋末晩菘行可爼
次韻天啓戲為禪句之作
余幹
一片木柴投向釡不是知音色如土道途謾用運三車
根性終然資一雨相逢倘獲個中人涓滴何辭北驢乳
善才童子天質竒抛官遠遁修行苦果向北山曾遇人
便解捐書尋一語而今脱却七斤衫相見山山惟作舞
秋闈何幸相握手未厭夜深來叩戶莫愁客至將何待
困有眠牀饑有爼
上呈子方鄉丈
蔡肇
西方殘敵魚游釡往歲天兵收境土軍行旱海口生烟
沙井無泉天不雨將軍意氣呑八荒欲入凉州傾馬乳
堅城不下河未冰幕中稍覺從軍苦曹侯獻計取東關
帳下選鋒同此語歸來塞色侵鬢毛聯翩始閱交衢舞
不學行間妄校尉盡斬孫歆封萬戶人生富貴有危機
彘肩不願加雕俎
次韻答天啓
曹輔
天兵連營十萬釡烈烈威聲震西土崑崙月窟掃欲空
豈止斯民被時雨賀蘭狡兔遁三穴黃口嬌雛永離乳
臨機一失挫銛鋒誰願忠言如藥苦吾鄉蔡子喜談兵
早歲曾過阿戎語逸才自擅鸚鵡賦高韻仍為鸜鵒舞
方略應須敵萬夫徒擊韓嫣笑當戶政宜弱冠請長纓
繫取單于置高爼
曹子方用釡俎字韻賦詩見遺予洎張文潛晁無
咎蔡天啓因以奉酬并示四友
鄧忠臣
長愛陳思詠萁釡幾年不見徂南土朅來相逢翰墨場
夜窗共聽空階雨躍馬蔡卿能齧肥好書張侯期飲乳
晁令知從博士遷智囊不厭傳經苦於兹邂逅如夙契
睠我劬勞勤晤語詩成乍變龍虎文筆落更驚鸞鳳舞
我將隱遁山林姿公等整頓乾坤戶分同斥鷃搶榆枋
難伴犧牛登鼎俎
同文館唱和詩卷八
