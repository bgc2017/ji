同文館唱和詩總集類
提要
臣等謹按同文館唱和詩十卷宋鄧忠臣等
撰同文館以待高麗使人時方考校即其地
為試院因錄同舍唱和之作彙為一編按宋
史藝文志有蘇易簡禁林宴會集歐陽修禮
部唱和詩集此書蓋用其例而宋志獨未著
錄其相與酧答者忠臣而外為張耒晁補之
蔡肇余幹耿南仲商倚曹輔柳子文李公麟
孔武仲等凡十一人又有但題其名曰向曰
益而不著姓二人益疑即溫益向則不知何
人也耒補之肇南仲公麟武仲益七人宋史
有傳忠臣倚並入元祐黨籍惟幹子文行事
不槩見輔亦非靖康時為樞筦者樓鑰誤合
為一王應麟困學紀聞嘗辨之集中不著唱
和年月考宋史耒補之傳俱稱元祐初為校
書郎以耒詩讎書芝閣上補之詩輟直讎書
省二語核之乃正其官秘書省時而元祐三
年知貢舉者為孔平仲事見本傳此集並無
平仲之名則非在三年可知惟忠臣詩有單
閼孟夏草木長句自注云丁夘四月還朝丁
夘為元祐二年意者即在是歲歟又案輔詩
云九人同日鎻重闈而子文又有毛遂未至
空連房句注云同舍十九人余獨後入疑試
官許先後入院宋制本自如此特共事十九
人而集中有詩者僅過其半則或有而弗傳
或畏耒等之才不敢繼和亦未可知耳諸家
專集惟耒柯山集補之鷄肋集武仲清江三
孔集今尚存于世其餘如肇之丹陽集忠臣
之玉池集已佚不傳他人并集名亦不可考
殘篇佚句實藉此以獲見一斑其有集者以
集本校之亦頗互異如補之五言官醪持餉
婦句鷄肋集官醪作宫壺七言詩似凉風凄
有興句鷄肋集凄有興作來有思此類甚多
題目亦往往不相合或其編集時所自改定
此又可為詩家參訂之助矣乾隆四十三年
六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
