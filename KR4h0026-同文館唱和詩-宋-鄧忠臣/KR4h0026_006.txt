同文館唱和詩卷六
宋鄧忠臣等撰
慎思說家山之勝用其語得詩
蔡肇
江清石磊磊野曠竹修修此地有茅屋我行尋白鷗分
留須物色來往更風流相對黃塵夢詩成擁鼻謳
鄧忠臣
野橋隨岸架茅屋依林脩木落吟霜狖雲晴舞雪鷗山
屏當戶列瀑布入溪流只合樵歌唱何因得蔡謳
寄次張弟
鄧忠臣
猫頭竹葉細檀欒新筍如椽日滿盤寄語兒童莫多取
來春從上萬餘竿
蔡肇
南山千畝龍蛇窟半夜春雷起屈盤欲釣六鼇滄海去
為留春筍作長竿
嘲無咎夜起明燈聽慎思詩
張耒
翠屏香煖秋眠穩霜冷寶奩金錯刀誰信苦吟無睡客
挑燈起聽楚人騷
和文潛嘲無咎夜起明燈誦予詩
鄧忠臣
參横月轉與天高歸士飛心憶大刀故作楚吟排滯思
吟成風葉更蕭騷
曹輔
秋風落盡千林葉恰似并州快剪刀香冷洞房歸未得
一窗明月讀離騷
奉答文潛戲贈
倦游年少憶安巢歸夢嘗慚斷織刀(樂羊子游學來歸妻何氏引刀趨機)
(曰君損失成功猶斷斯織也)老去周顒雖有婦黃經對几夜騷騷
蔡肇
鄧子詞鋒魯孟勞刜鍾剸玉盡鉛刀風流陶謝枝梧困
擊節期君僕命騷
鄧忠臣
拚老工詩恨不高苦心錯玉與礱刀正如天祿秋風夜
剔盡寒燈著廣騷
再謝周顒之句
張耒
烟飛小玉吳王國柳暗朱樓鐡甕城見說周顒經案外
亦聞荀粲并牀聲
鄧忠臣
眼看秋雁歌汾水心到陽關唱渭城却被維摩居士笑
海潮音作斷腸聲
秋日照歌淮上舫春花引醉福昌城何如閶闔門西北
卧聽秋風枕畔聲
小詩戲無咎
蔡肇
吳山楚水未忘懷暮雨朝雲恨已乖縱免摩伽能毁戒
未妨澤室會千齋
鄧忠臣
文書盈几法筵埋香火秋來願稍乖得似鹿門攜手去
定隨繡佛鎮長齋
已未年春與伯時較試南宫同年被命者六人今
兹西館唯同伯時一人而已因書奉呈
鄧忠臣
十載京師五校文並游多已據通津再來更鎻城西館
檢點同年只一人
李公麟
憶鎻南宫會友文天梯相攝看雲津白頭笑我成今日
青眼逢君尚昔人
中秋月
鄧忠臣
寂寥無聲月亭午蟾蜍通津墮清露明星爛爛今何稀
美人熒熒隔煙霧
晁補之
秋風吹空雁旁午長天無雲月呈露為須清曉照清尊
莫遣中霄生薄霧
曹輔
空谷秋寒同子午白月紛紛洗清露遥想燈花結夜愁
鬱金斗帳香如霧
與文潛無咎對榻夜話達旦
鄧忠臣
書窗燈火夜深明窗外蕭蕭雨葉聲對榻不眠談往事
紞如五鼔過嚴城
張耒
燈花昨夜已分明更聽朝簷喜鵲聲明日朱門閉空館
秋風駿馬大梁城
晁補之
疎林小雨月籠明商頌琅琅夜半聲鄧子弓強殊未發
欲馳桑本犯堅城
蔡肇
窮秋天氣少晴明雨葉風窗夜夜聲應為幽人聽未足
不教驄馬出重城(時已奏號而御史不至遂留一夕)
同文館唱和詩卷六
