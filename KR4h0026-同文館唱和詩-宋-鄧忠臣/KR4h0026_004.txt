同文館唱和詩卷四
宋鄧忠臣等撰
初入試院
鄧忠臣
東門驄馬止行行被詔秋闈閱俊英三島隔雲天北極
萬燈明路國西城人閒聊假詩書樂地遠還聞市井聲
一夜凉風起閶闔月中應有桂枝生
孔仲武
十載江湖萬里行偶來西館閱豪英雲龍九闕晨書詔
燈火千門夜出城瀟灑庭除當月色稠重幕帟斷人聲
年家兄弟今同舍曾見河南起賈生(慎思被薦廣西先人為轉運判官有)
(詩餞行)
晁補之
官局悠悠共此行來時庭菊未含英五更脱葉驚書几
一夜寒砧滿禁城詩似凉風凄有興酒如清露挹無聲
何時驄馬催歸去更看林端魄一生
張耒
莫歎怱怱襆被行賴逢數子美如英已看明月同為客
應犯初寒復入城白日有書追睡思青燈無夢聽秋聲
直無剔甲逍遥地幾日疑公太瘦生
柳子文
跫然雖復喜斯行開豁拘懷賴俊英上國擢材初改轍
衆心督戰亦乘城何時奏籍瞻霜簡且復安眠聽雨聲
異日尚容休沐會未慚相約太癯生
李公麟
勅使書囊問隊行聚星深館粲諸英雲隨襟袖來蓬島
香散房櫳宿化城振鷺充庭天有幕珊瑚入網海無聲
範模一世尊先覺况此提平慰後生
商倚
承詔掄材敢倦行廣庭深鎻待羣英分場自敵三千客
決勝誰降七十城夜案尚閒塗卷筆曉堂方聽讀書聲
(每早嘗聞無咎諸公讀書)歸時還有黃花否已覺秋風滿袖生
余幹
江南嘗應檄書行多向西風拂露英薄暮解裝融祖寺
(去年八月檢潦嘗宿牛頭山祖堂寺法融禪師坐禪處也)侵晨揮策楚王城(在宣州東先前)
(年歙州考試時曾過)明蟾又見中秋色哀雁仍聞半夜聲懷舊感
新搔短髮歸時應有二毛生
耿南仲
昭回雲漢九天横冠帶彬彬盡俊英梁國有珠光照乘
趙人懷璧價連城道山邃處分羣彦文律持來考正聲
秋晩定知誰入彀叔通還進魯諸生
蔡肇
午門鑰入斷人行禁漏稀微出邇英齊拜勅書期老仗
並驅騶御出西城諠譁燈火看如夢關鎻官曹祗寄聲
聊付能詩破羇旅詩成冉冉又還生
試院即事呈諸公
余幹
去家策馬上長河逆旅光隂忽忽過陳迹不堪追放浪
新才仍復委搜羅雅談幸有青雲士佳句寧無白雪歌
此興非憑吟笑遣未應能奈客愁何
孔武仲
衡門咫尺限關河此地平時疋馬過欲把塵埃補山岳
寧辭羽翮寄罝羅華堂翠帟供閒燕明月清風伴歗歌
擬寫秋容須筆力新詩句句似隂何
晁補之
天街初月映天河拜勅東華走馬過解榻暫如龜遇木
閉簾還似雉嬰羅倦依書冊工催睡悶倚詩篇足當歌
可待紛紛厭朱墨晝閒唯有飲無何
張耒
天街落日走鳴珂咫尺衡門不許過催去據鞍猶鶴望
爭觀夾道已雲羅奏篇定有凌雲賦招隱今無扣角歌
最苦清秋辜美睡通宵三問夜如何
柳子文
高談初喜聽懸河未厭鄰房日夕過蝴蝶乍迴塵外夢
蜘蛛看結雨中羅銀袍較藝觀勍敵玉帳收功聽凱歌
共是當年廷試客鎻闈今日合如何
李公麟
盍簪聞善若江河簾幕疎閒笑語過月照飛牋穿戶綺
風生揮麈動衣羅已張英彀收三俊更賦離騷續九歌
凉夜沉沉清不寐空庭無奈葉聲何
鄧忠臣
俊遊常恨邈山河邂逅文闈喜屢過朱簿分明俱鼎立
墨圖伻位看星羅人開戶牖還相近朝進英材信可歌
雙鑰重關非不密只應無奈夢魂何
耿南仲
重門鍵鑰阻山河顧有良朋不厭過唾落如珠傾巨斛
袂揮成幕散輕羅慚分處士吹竽俸謾學東人掩鼻歌
笑語哄堂俄又夜客愁還奈我曹何
商倚
風生簾幕撼層波况值清秋一半過堂上簪裾方鷺集
案間圖史已星羅東籬採菊朝嘗酒北里吹竽夜聽歌
早晩奏名聞黼坐望中無奈白雲何
再呈慎思諸公兼以言懷
商倚
南窗寂若隱山河時枉金門步見過談笑且看揮麈玉
篇章寧惜洒牋羅已羞軒冕嬰身住更問功名撫劍歌
賖得凉秋好風月不成吟醉奈愁何
奉酬
鄧忠臣
秋闈深鎻覺愁多賴有英遊玉趾過日望高樓吟楚月
夢隨明月到湘羅(湘羅予家所在)南宫曾看揮華藻西館還來
共笑歌六稔飛光如過隙人生誰奈老催何
試場未動文書靜官舍相聯步履過千丈蒼波爭倚薄
十圍便腹有森羅登臨已結騷人恨填委終翻勞者歌
後夜中秋佳月色惟予不飲奈明何
重九考罷試卷書呈同院諸公
鄧忠臣
題遍朱籖棟宇充燈窗長聽景陽鐘昏眵直要金篦刮
黎瘦都如飯顆逢文律自隨星斗變月評應合士人從
了無一事猶深鎻辜負東籬菊品濃
晁補之
同行櫛比未應充薦廟方求古鼎鐘經眼乍愁千紙積
解頥聊喜一言逢黃花庭檻時雖過白酒鄰槽願可從
更促寄衣真似旅曉堂初怯露寒濃
耿南仲
貢珍已選茂良充猶被拘縻類縳鐘渌酒強陪高館飲
黃花不似故園逢碁枰苦戰挑燈坐蘚壁閒題捧硯從
風葉滿庭秋索寞更籌向盡睡方濃
余幹
庭實方期國士充知音須辦鐸符鐘孔融愛客樽常滿
摩詰思親節又逢鳥養任真終自適彘謀傷性竟誰從
開門預計無多日猶起清愁暮靄濃
鄧忠臣
屢見高文試澤宫長年參校愧龍鍾懸黎待價由來久
綠綺知音不易逢吉語乍聞隨鵲喜(是日别試榜出親友亦有預薦者)
歸期專欲問龜從到家莫負如泥約光祿供醪味漸濃
(予有詩與同舍云相期放朝後連日醉如泥)
蔡肇
清秋官舍酒瓶空滿袖黃花情所鍾忽得數篇吟可老
絶知開口笑難逢浮舟有底不歸去戲馬猶能限莫從
江上鱸魚三尺許西風欹枕夢魂濃
張耒
回首登高行復東後時只合歎龍鍾愁須白酒來酣戰
詩為黃花弔不逢十日飛騰過眼疾萬籖甲乙定誰從
共應靜掃氍覦榻深炷爐香午睡濃
柳子文
侵尋節物過秋風何處鈞天燕鼓鐘九日菊花聊一醉
五湖佳士偶相逢挑燈欵語時供笑借紙聯詩且漫從
待得出闈應放意百杯追逐興方濃
李公麟
龥俊天畿合辟雍愧將瓦釜綴黃鐘聽窮一一竽無濫
撥遍磷磷玉似逢龜列春庭先壤奠龍飛天路得雲從
吾曹莫念拘縈久求稱公朝慶賞濃
鞅掌棲遲一畝宫憤聽更柝及晨鐘黃華慰眼秪爾許
綠蟻于人亦漫逢幾日囊篇賡不逮三時庭步笑相從
近來尋却家山夢投枕和衣睡更濃
夜聽無咎文潛對榻誦詩響應達旦欽服雄俊輒
用九日詩韻奉貽
鄧忠臣
連牀交語響舂容激楚評騷徹曉鐘繞宅金絲神共聽
滿潭雷雨劍初逢信知自有江山助便欲長操几杖從
俱是年家情不淺依蘭應許丐香濃(先子與張丈職方晁丈都官同年忠)
(臣與應之同年兩家俱有事契)
依韻奉酬慎思兄夜聽誦詩見詠之作
張耒
昔遇晁公淮水東士衡已聽語如鐘五車講學知無敵
十載論文喜再逢匣吉劍光疑鬼泣夜天虎嘯有風從
許侯破的由來事(三句皆屬晁子)杜老裁詩曉墨濃
同文館唱和詩卷四
