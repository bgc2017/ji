谷響集卷一元釋善住撰
五言律詩
石湖楞伽寺
寺占石湖上地幽人境清樹影掃不去苔痕踏又生日
午鼓鐘寂年深臺殿傾覽勝偶來此但聞春鳥鳴
晨興
瓦溝霜欲滿殘月已沈西一枕浮生夢數聲鄰鬨雞江
橋船未發水驛馬頻嘶東旭光芒動塵埃處處迷
莫行牛角隖中
側足入幽塢松深蘚石斑夕陽初過嶺樵子又登山澗
水流不歇秋雲去復還即應來此地結屋翠微間
龍興寺用唐綦毋潛韻
徽額唐朝賜還將表寺扉塵侵碑上字風落樹間衣僧
燭晝焰短刹旛晴影微靈烏因得食時並畫檐飛
秋居
棲遲寄窮巷不異住荒村寒草生枯樹秋苔上敗垣衆
山皆遶郭一水獨當門抱甕非吾事乘閒學灌園
有懷
短髮已垂素凄凉道尚孤民間有苛政天下是窮途白
骨堪重肉青山豈免租空將釣竿手舟檝並江湖
寄如鏡師
舊房抛已久不得共為鄰白髮坐深夜青燈懷故人鸛
鳴孤塔雨花發小園春我欲西湖去從師一問津
寫真
浮雲類我身形影暫相親見處若不徹傳来那得真問
年空老大多病減精神畫向麒麟閣都非我輩人
九日次韻
雨洗遙空净殘陽雁影新秋山動高興古木倚閒身岸
石白於雪水楓紅似春王弘千載酒此日送何人
秋日野望
寂歴邨橋畔夷猶野望時路長征騎疾風定去颿遲城
晚牛羊下天秋草木衰數聲何處笛渺渺隔煙吹
贈隠者
生無軒冕志老不釋漁竿對食慙周粟紉衣尚楚蘭江
城猶雨雪花柳政春寒窮達皆由命初非行路難
夕陽
荏苒迫崦嵫餘暉還更遲空山縣古木深竹暎荒祠野
望思家遠江行怯路危亂鴉歸盡處腸斷在天涯
夜過山寺
夜永諸品静悄然人不逢千山萬山月一聲兩聲鐘野
露濕煙草瀑泉滴雲松足倦未遑息招提在西峯
悼隠者
昭代徵賢急丘園尚考槃安知新宇宙猶有故衣冠訓
子芝庭曉譚玄水寺寒遙憐隨化盡泉戶夜漫漫
秋夕懷古
抱疾卧長夜愁心那可降蛩聲寒並枕月色冷侵窗賈
傅弔湘水杜陵哀曲江空懷千古恨無語對秋缸
秋色
漠漠混空際遙遥接水濱凄凉連白鳥瀟洒滿青蘋不
礙古今路能隨南北人西風吹欲老楓葉醉于春
鄧隠君牧
標格類孤鶴翩然獨往還彈琴坐白石把酒看青山鬚
鬢經年改身心竟日閒料知塵世事無復得相關
書空山壁
選得雲深處翛然獨掩關春風思故里夜雨夢他山坐
石逢花落看松見鶴還都緣了喧寂忘却在人間
九日
扃閣白雲裏江湖罷問津寒花應佳節濁酒醉何人風
雨兼秋思乾坤獨老身一聲新過雁不覺淚沾巾
再用前韻
世波方浩渺引領欲迷津谷口多高譽山陽無故人風
霜催短鬢泉石繋閒身心結還應解空悲花㲲巾
送人往江西
野外秋將莫征塗更寂寥孤舟萬里客幾日九江潮木
落煙波闊猿啼嶺樹遙遠公靈塔在柏子莫辭燒
聽琴
世無鍾子耳山水竟誰分妙指若不識希聲那可聞鴈
啼秋塞月猨嘯晚峯雲宇内馳名者唯師獨出羣
雁影
衝風起沙際波面見斜飛迢逓横秋色高低亂夕暉天
空江路遠野曠旅人稀猶憶支笻看蘋花滿釣磯
送人之冷泉
兹遊無伴侣遠樹獨依依日落征帆急天寒過客稀斷
雲隨竹錫殘雪照麻衣應渡西湖去聞鐘入翠微
荆軻
壯氣干牛斗孤懷凛雪霜只知酬太子不道負田光易
水悲歌歇秦庭俠骨香千金求匕首身後竟茫茫
秋夕
高梧初下葉深壁已啼螿劍閣来書斷函關去路長薄
田傷夏潦荒圃怯秋陽夢覺中宵月紛紛滿屋梁
幻住草廬
出郭無多路翛然遠俗氛春流上高岸野日照荒墳屋
老惟生草山晴不起雲長年栖此地世事未曾聞
送無學之龍游
吴天秋欲莫之子更何之此别非千里重逢是幾時鐘
聲出谷靜帆影度江遲禪暇看題壁摩挱張祜詩
寄天目隠者
獨住西峯頂寥寥誰與同晝燈昏岳雨夜磬隠松風古
澗流寒碧幽花墮晚紅更無塵事擾終日白雲中
送羽人還金華
鶴氅華陽巾碧瞳光照人乾坤三尺劍雲水一生身杜
宇空山暮桃花古洞春石壇歸去後松月夜朝真
楊花
池塘春欲莫散漫復霏微未得為萍去先来作雪飛帶
泥粘燕嘴和雨點人衣向晚東風急飄零無所歸
送法界二兄歸侍師
二子芝蘭秀君應道不孤路傍還弃櫟屋上且瞻烏殘
日下高木秋風吹太湖南歸侍巾舄不是為蓴鱸
寄無照
不向峨峯住還尋舊隠歸蒼苔生地徧白日出門稀竹
月侵虛几茶烟上淨衣江湖曾有約願子莫相違
古道
古道久榛塞今朝始廓然乾坤新雨露華夏舊山川世
上無周鼎民間有漢錢不須聞擊壤已是太平年
遊石湖諸寺得黃字
輟棹事登陟湖山春日黃風暄花氣重嵓静綠隂凉石
色兼苔古松聲挾澗長未能窮勝絶半嶺已斜陽
次韻無照見寄
自從居此地疏懶得長閒花落琴書上泉生草石間雨
聲寒遶樹野色靜連山苟不嫌荒僻來兹共揜關
書無學壁
淨室焚香坐心將萬境空夜窗山月白曉殿佛燈紅無
夢到天上有書來海東煑茶迎道侣石鼎響松風
宿山寺
山寺夜逾靜雨餘凉氣浮明月上松頂高河横屋頭疎
磬出林迥殘燈照像幽倦客正無寐寒螿啼素秋
送白雲之鄞二首
迢逓東州路孤雲伴去蹤聖燈當夕見海舶近秋逢弱
水蓬萊島懸泉乳竇峰靜吟山月下何處倚長松
澤國東南郡迢迢接會稽人煙逢海斷山木與雲齊夜
汲分波月晨征候店雞却愁孤錫返草暗竹房西
秋日有懷
道路限南北相思無已時夜深空入夢天闊斷来期水
國燕歸盡關山雁到遲秋風與離恨添得鬢成絲
次韻荅人見寄
愛閒甘遁跡短鬢二毛侵幽吹生松麈流泉入夜琴江
猿乘月聽野藥破雲尋幸有忘機者時来話近吟
次韻如鏡師見寄
日下空馳影松根好息隂遠山秋後瘦荒井雨餘深書
箧慵儲藥經窗喜掛琴吳臺兼更近来此共幽尋
送人之江西
萬里孰相從輕包與短笻故交今日别新識異鄉逢風
咽湓江雁雲沈嶽寺鐘兹游多勝刹何地寄高蹤
老僧
白髮竟不剃天寒懶下牀齒疎欣飯軟睡少畏更長語
劇心猶壯年衰事易㤀衆中論夏臘莫問幾青黃
書無功房
倦游歸故隠聊復寄閒心枕石聽松卧看山倚杖吟燈
明春殿靜鶴唳古廊深湖海知名者時来此訪尋
禮楞嚴大師塔
牢落城南寺真軀鄉此藏看碑知歲月見樹憶興亡脩
竹當寒砌幽亭背夕陽壁間詩懶讀自炷瓦鑪香
秋夕
天高雲過盡落落見疏星月色經秋白燈光入夜青細
蛬鳴暗壁亂葉響空庭更愛嵓房静重看未了經
無得訪宿
窮居誰肯到念子遠相過歲月今如此江湖意若何空
庭寒氣重高樹夜聲多坐久疏鐘盡月明生薜蘿
歲晚三篇
蘭若依城市蕭條門巷深夜闌春漏斷窗近曉寒侵書
幌無燈火禪堂有磬音幾番清梵罷紅日上遙林
窮臘見春回荒園梅亦開曉煙迷郡郭寒日上樓臺吟
癖丹心苦年侵白髮催幽懷感時事臨眺欲興哀
陋巷寡輪鞅開門對翠屏冰銷春水綠雲盡晚山青嫋
嫋來孤篴熒熒見小星亂鴉棲已定猶自步閒庭
賦得聞琴送范總管佑
萬籟聲初寂琅然彈正音自非鍾子耳誰識伯牙心急
雨翻秋澗寒風振夕林豈堪聞曲罷又動别離吟
蟋蟀
西風吹蟋蟀切切動哀音易入愁人耳難驚懶婦心寒
燈孤館外秋雨古城隂聽極無由寐終宵費苦吟
寄無照
相思不可見撫景念離羣無酒難留客有詩堪寄君折
花衣惹露題石筆粘雲更有中宵月清光可共分
次韻荅白提舉珽見寄
默默抱冲襟閒庭草色深了無榮辱事寧有去來心待
月登溪閣彈琴坐竹林不知靈竺寺何日共幽尋
卧痁
方兹送窮鬼山鬼又揚威熱極頻翻枕寒深數蓋衣破
窗秋氣重敗葉雨聲微夜久青童睡孤燈掩竹扉
贈陳隠君發
處士家何在花街近柳橋半生抛舊業獨夜憶前朝老
景青燈遠春風白髮饒愛尋方外友時復到僧寮
鶴
梳翎看瘦影歲久頂門丹春晚眠莎暖秋深警露寒羣
飛滄海闊孤立白雲寬昨夜山房外一聲驚夢殘
宿山寺次韻子封先生(國)
暝投雲際寺深殿一燈微海底月已出山中僧未歸澗
聲經雨急林影入秋稀明發尋征道還愁露濕衣
秋懷
漸漸身將老蕭然祗布衣白雲終日望滄海幾時歸夜
雨窗燈暗秋風木葉飛十年流落後兄弟信音稀
贈隠者
城郭無心入全家住草堂丹青陵顧陸翰墨謝鍾張野
外耕春雨溪邊釣夕陽爾來思屏跡見客懶衣裳
寄友生
分違若未久相憶似多時後會將何日重来預作期夕
風翻急浪寒月墮高枝寄語同人說詩翁鬢已絲
喜雨
涼生炎暑退風物竟蕭騷數日更無雨三吳應不毛潮
回煙渚闊天豁月河高已報香秔熟空虛政可逃
悼友人
獨留行道處仍與竹房鄰昔作煙霞侣今為冥漠人孤
燈寒雨夜殘月影堂春念爾無由見傷心淚滿巾
過北塔有感
重經栖息地歴覽思無窮古殿生春草長廊起夕風鳥
啼深竹静花落壞房空會學期全盛無因與昔同
雨中次韻
生涯存一鉢半世寄林丘夜雨若不歇春田應更愁亂
雲埋島樹高浪激汀漚歲事誠難卜豐凶似可憂
晚望懷巖栖翁
晚望荒臺上孤笻手自持柳條擎雪重溪鳥遡風遲枮
草春還發陰雲凍不移何當高世者來此共題詩
山菴
平生愛幽致況得共跏趺片月掛木末一峯當坐隅斷
猿寒欲下驚鳥夜相呼世上眈名者還能到此無
寄題郊居
郊居遠塵境結屋枕滄波坐上見魚擲燈前聞雁過晴
堤惟種柳秋圃半堆禾我欲攜笻去無由出薜蘿
贈無照
皎皎煙霞客飄飄雲水僧半生三事衲萬里一枝藤野
澗尋猿度晴峯放鶴登他時佩心印又得繼南能
幻住草廬
夾徑列杉竹茅堂絶四鄰野僧秋不到明月夜相親林
静鳥窺室泉清魚避人何時離城市来此寄吟身
月夜聞篴有感
獨坐聞鄰笛悽然感昔遊西風吹白月客子動清愁辟
俗思求隠懷鄉欲上樓閒身看漸老此夕又逢秋
端居
端居無外事雅稱寂寥身厭踏黃埃路甘為白石鄰草
長思遠客花落惜殘春幸有窗前月依依冷照人
次韻子封先生荅山中僧
名山不肯住自欲老深雲鑿翠通虚牖鋤荒出壞墳花
開留客醉果熟與猿分更莫逃幽隠音書難再聞
虎丘
緩步入林扉崎嶇一徑微亂蟬鳴古柳孤塔立斜暉講
石苔侵徧生臺鳥下稀山雲念寥落檐外冷相依
遣興
身世事無限餘生奈老何探梅逢雪盡出郭見山多葉
脱鳥驚夢冰銷魚起波爾來思隠劇夜夜夢煙蘿
寄中峯長老
中峯峯頂寺長憶舊遊時雲暝鶴歸急山深月到遲亂
藤懸雨壁壊帛掛風枝終亦攜缾錫相從支遁師(寺晉支遁)
(禪師道場)
林間
性懶難趨俗林間且息機卷簾逢客至倚杖見僧歸琴
響泉流砌香浮雲滿衣幾年居此地鄰國識人稀
山中夜集
焚香坐遙夜滿目是同人泉石三生友萍蓬百歲身松
鳴疑作雨花發似偷春後會知何日清言莫厭頻
横塘般若寺
相傳般若寺建立自唐朝一水門前隔數峯天外遙堂
虛松韻集殿冷磬聲消後夜空山月歸僧度石橋
治平寺
野寺知名久因来得暫登澗松風瑟瑟山路石層層雲
護看經室紗籠照像燈幽人終解事煮茗接閒僧
寳積寺
花宫隠翠微路轉見嵓扉荒址遺鐘在斷廊殘葉飛石
池龍去久松樹鶴来稀愁絶空王殿凄凉揜夕暉
無得見訪
結菴依陋巷門逕冷蕭蕭放鶴看雲久尋山出郭遙雨
添新綠漲春逐亂紅銷不是同懷者誰能訪寂寥
霣葉
霜後色初變風高始亂零和雲流遠澗雜雨下空庭掃
處兼僧影燒時帶鶴翎翻思在春日繞屋正青青
夜懷
舊山歸未得時展沃洲圖白髮老還有黃塵夢獨無陰
蟲侵夜急寒月鄉人孤身外生涯在銅缾與瓦盂
宿市涇積慶寺
古寺並溪邊閒來假榻眠亂䵷啼夜月垂柳裊晴烟馬
驛三州路風颿幾處船明朝又歸去重到是何年
送中上人歸里
相留已無計欲别手重攜客路連愁遠鄉山入望低野
花秋寂歴江草晚凄迷舊隠重歸日寒螿夜夜啼
次韻送前人
旅館政蕭條孤城秋氣饒歸心懸水寺别夢遶河橋塞
北鴻初至江南柳半凋悠悠片帆去望極欲魂銷
北塔秋居
地僻人來少門閒草自長霜風催落木秋雨暗殘陽濕
菌生枯枿愁䲭立壞墻若非便寂者應是厭凄凉
重過積慶寺
此夕知何夕青燈喜復同荒階填落葉野水浸寒空坐
久樹生月語闌江轉風幽懷兩相契殊不厭飄蓬
酬大拙見寄
結屋並雲林塵蹤豈易尋自非超世者寧有愛山心石
洞煙霞古砂岡草樹深一聲秋夜磬凉月滿遙岑
送白無咎歸錢唐
蘇杭三百里彊半水為程野岸東風急春山落照明依
微村樹遠出没浦鷗輕別後空相憶迢迢隔鳳城
感事
野性難拘束孤蹤任卷舒交情如乍見至老可同居落
葉兼風掃寒花帶雨鋤白雲無一事終日在吾廬
宿積慶寺
黃埃飛不到四壁抱清虚窗影柳搖月溪聲獺捕魚過
橋官馬路隔水野人居幾度曾來此中宵得宴如
秋夜獨坐
解帶坐盤石翛然四體輕夜凉蛩語細天淨月華清孤
燭明深殿哀笳起廢城寥寥塵境外誰識此時情
夜懷
新詩徒自愛攤誦有誰聽半世髮已白何人眼為青歲
窮風落木夜久月侵庭多少塵埃者槐宫夢未醒
往事
往事都成夢空餘頂上霜鶯花春澹蕩風雨夜凄凉燈
影搖虚壁鐘聲隠古廊愁深不能寐清淚欲沾裳
庚戌三月廿日之作
雲暝狂風急重城起暗塵疾雷驚過鳥飛雹打行人溜
積半庭水花飄滿地春韶華政愁莫對此欲傷神
次韻登石城
振策登危堞東風雁北歸清江愁外闊遠樹望中微草
色和煙重鶯聲帶雨稀緬懷千古事客淚墮麻衣
貽沈肖鑑
栽蘭仍種竹瀟洒隔塵寰入戶疑無地開窗喜有山心
隨書畫老身與水雲閒家事從兒了風流共往還(第五六句)
(又云丹青資隠逸詩酒伴清閒)
過昆承湖
引領望不極清寒襲敝袍春雲連野暗晚浪帶風高斷
岸餘葭葦長空絶羽毛都緣倦行役但覺此心勞
舟行夜泊
旅泊近黃昏田家盡揜門亂雲垂迥野破月照荒村古
木無春意平原有燒痕客愁眠不得達曙動吟魂
登甘露寺樓
樓壓層崖險登臨竦骨毛地虚淮海近天靜斗牛高狠
石埋煙草疏鐘荅莫濤蕪城吹角罷白鳥下江皋
寒食遊虎丘次韻
此日逢寒食靈蹤得徧探遠村消宿靄層巘漲晴嵐草
色千人石松聲百尺潭冥冥雲際雁又欲別江南
合路道中
此路何年有扁舟幾度過晚煙青草岸春雨白鷗波野
寺樓臺小江村花柳多客懷無可奈誰唱采菱歌
寄宋子虛二首
抱志惟端嘿懷才慕隠淪風霜先入鬢雨露未霑身高
卧樓頭月閒行郭外春幾番因讀易潄齒裹烏巾
儒釋門雖異詩書味頗同有心依澗壑無意謁王公午
鼎篆烟碧夜燈花穗紅曾聞少年日幾度過遼東
送王化士之三韓
去路渺無際承恩豈憚賒神山鼇柱穏靈海蜃樓斜天
黑迷寒雨波紅映曉霞舶帆才次岸又覲梵王家
題如公影堂
師年八十餘去住兩如如幽圃新栽竹清池舊養魚月
明花露重秋晚柳隂疏猶憶東軒下焚香誦竺書
陪范總管遊桃隖別後見寄以詩遂倚韻荅之
遠尋方外客野步遶荒城喬木侵雲直孤舟隔岸横行
春酬逸興坐石話閒情風物雖然好人煙惜變更
愛閒居士
自愛清閒好何心問市朝延齡思種菊賞静厭懸瓢坐
石釣秋水尋梅過野橋近来吟鬢白毋訝遠公招
送人歸松陵
君仍歸故里教我若為情後夜同明月長年隔古城江
颿隨雁遠戍角入雲清柳下維孤艇諸(闕四字)
夜懷
風高木葉乾院静夜燈殘窮獨宜長健支離苦乍寒卑
辭為客易直道置身難舊有青琴在塵埃莫可彈
次韻白提舉
南歸初下馬相見白頭新語笑清於舊風霜老此身一
聫落梅句萬代補騷人長鄉西湖住優遊兩季真
丙辰十二月雪中縣官踵門貸粟因而有作
脈脈擁書坐閒門爵可羅寒威當晚重雪意向春多飢
鳥下高木殘冰流斷河縣官煩貸粟窘乏欲如何
丁巳元日
四十今朝是余生未有涯寸心曾不白短鬢已先華落
落攀天驥悠悠夢海槎坐看殘臘盡空憶早梅花
寄顧秀才
長憶顧非熊新春尚未逢曾同坐盤石相對話諸峯風
撼紫荆樹雲埋青黛松翻身躍桃浪不日化為龍
首夏遊桃隖得濃字
桃隖春歸後閒行野興濃草深迷舊路城闕見遙峰養
竹多留笋栽花少種松伊余皆静者吟賞且從容
東郊即事次韻
墟落暫依止回頭冬已闌閒田秋雨發深港莫濤寒白
屋貧来老黃茅燒後殘農人半流浪應歎别離難
嘉定顯慶寺
艤櫂逢精舍松扉晝不扃暮雲兼雨黑寒樹帶煙青鳥
散庭還靜龍歸水自靈徘徊未能去石墖語風鈴
書田家壁
自憐無舊業投老事鉏犁地瘦畦蔬短家貧草屋低月
寒烏遶樹風急浪翻堤猶憶兒童日曾經住水西
歲暮道中次巖栖翁韻
冬深百草黃遊子政悲涼野岸霜來滑林風晚後狂吳
山雲作蓋江國水為鄉既有栖遲處毋令三逕荒
種竹
閒房少幽致移竹近窗栽白日何人到清風滿坐來亂
聲鳴晚雨寒影掃秋苔却憶香巖叟寥寥去不回
次韻山村仇先生六首
老去行藏定誰能更倚樓一杯新白酒千載故清秋野
寺穿雲入田家帶雨留少年曾翫月頻到屋東頭
身前書萬卷豈得謂全貧已識蕉隍夢還嗤櫟社神鶯
花娛白髮泉石送青春幸有相知者中宵月一輪
冷官雖不調心跡喜雙清自向南陽卧誰懸東閣情籬
邊黃菊老鏡裏白鬚生行輩凋零後長懷舊弟兄
此夕不長好如何今夕晴蟾光閒獨對花漏惜頻更老
鶴松頭卧疏星殿角明最欣羣動息隔屋有書聲
愛閒非傲世詩酒老清時藂桂歌招隠荒宫賦黍離村
橋將鶴度湖艇趁漁移盡道黃金好無人鑄子期
詩翁猶水北演老自山東巾履風流異林泉氣味同散
行逢瘦馬獨立見長虹屋外蛛絲巧初非造化工
過幽人居
城郭居來久因吟與俗分琴聲宜月色劍氣應星文酒
對山妻酌鶯兼稚子聞門前名利路車馬自紛紛
山居二首
為得幽棲趣身名自兩忘倚松山衲濕洗藥野泉香嵓
靜綠陰合林深白日長罷吟閒獨立一鳥下蒼茫
結茒藏倦跡四壁但蕭然果熟防猿過庭閒任鹿眠潄
缾秋澗側掃葉夕陽邊贏得無塵事雲山到處禪
餘生
短鬢霜侵久餘生懶問交愛閒忘俯仰養静倦推敲花
露懸蛛網芹泥落燕巢有時幽興劇扶杖出衡茅
草
偶得東風力青青補燒痕宦遊傷客思醉卧醒吟魂廢
塚埋殘碣荒原接近村如何千古上為爾憶王孫
贈羽人
白髮倦巾櫛客來無禮容愛山思疊石辟穀學飡松林
静分朝磬雲深隠暮鐘桃源在何許我欲問仙蹤
送彦上人歸霅川
苕水來天目春深應更清獨行山徑裏到處杜鵑聲亂
草侵衣綠殘陽隔樹明何當縛茅舍遁跡度餘生
無照約余過雙峨首寄以詩遂次其韻荅之
相將峨石下緩步復吟哦古壁畫龍象隂窗蔓薜蘿樹
枯生意盡僧老道心多獨有余兼爾時時得共過
閒居
掩室依城曲身閒足自寬地經梅雨潤天近麥秋寒金
石琴中奏雲山畫裏看如何瀛海内塵土日漫漫
山中秋夜
寂寞空山夜徘徊何所從穿雲扶瘦竹待月倚長松雨
過澗聲急林深秋氣濃孤吟猶未穏牧篴起前峯
懷南遊者
忽憶南征侣迢迢荆楚間江城羣木落笻杖幾時還歲
晚心空切鄉遙夢自閒名山知歴徧終老別離顔
人有與余有西湖之約者久而不報因以二詩
促之
佳期曾不遠幽事試先論既踏蘇堤月還看越嶠雲春
船應共載夜榻可同分行李須當戒緘辭報爾聞
久有西湖約不知能去不一身成老大兩地憶交遊野
岸春姿動江橋霽色浮此行如可共毋惜榜蘭舟
人日舟中
客裏逢人日如何天亦陰舟行還慮雨夜宿莫沾襟野
水來赤岸春風過皂林清遊本無悶覓句彊勞心
雨夜宿崇德南柵
落日天涯雨脩程那可登水邊聞擊柝木末見懸燈夕
吹狂還歇春雲亂欲崩船窗作弓卧我亦竟何曾
臨平道中
聞說臨平路扁舟此度過旅情隨水遠詩思見山多湖
外無青草村邊有白鵝濛濛煙雨裏敧枕聽吳歌
錢唐客夜
旅寓困風雪愁心那可降夕寒傷短夢病骨怯高窗古
柳依荒苑疏鐘徹舊江不眠歸思動無語對蘭缸
陪山村先生白提舉宅清集
展席當清晝馮軒野思饒苔隨屐齒陷雪入酒杯消看
竹鶴先舞彈琴梅自飄風流餘二老相對話前朝
過西湖
小艇泝深碧悠悠返照間柳邊逢白鳥湖外見青山寺
隔春城遠雪隨野水閒不知林處士幾度此中還
遊龍井
江郊雨初霽野興入孤笻白道行時盡青山到處逢寒
泉鳴遠澗旭日照高松隂井空猶在如何不見龍
冷泉亭
一脉雲移出流來萬古長冷涵芳樹綠幽帶落花香馬
跡喧春晝猿聲吊夕陽不知遊此者誰解辨滄浪
送界上人還錢唐
春風吹柳條送別欲魂消花發清明近人行綠水遙猿
聲靈竺雨颿影淛江潮却憶同遊處笙歌滿六橋
偶成
院落清陰合微風燕子過好花隨雨盡惡草入春多聲
利青雲上空閒碧澗阿百年渾是夢身世欲如何
路
出門皆可適何事獨興哀固是分邪正爭知絶去來雲
霄還直上榛棘且低回又道長安市風埃聚作堆
除夕次韻山村先生二首
逗曉歲方盡爭知春已還菜青憐客饋髭白笑人刪陶
陸雖歸社巢由豈買山平生攻苦意不是學疏頑
夜寒還附火齒冷必依脣鏡裏千莖雪城中數日春驅
儺堪嚇鬼爆竹莫驚人與世誠迂闊餘生但任真
清明山行次韻
灌木莫鴉繁遊人取次還清泉煮茗匊高竹掛衣攀雲
葉墮平地松濤起半山塵埃日擾擾浮世有誰閒
無照西園
㕓井希閒地名園到此深穿池侔野水種樹學山林菊
圃入秋色檜屏生晚隂悠然澹相對物我兩無心
郊行次韻
秋雨灑郊坰離離禾黍情見山銷客思問路憶鄉城鳥
没江天闊魚沈野水清不知來往者白首竟何成
秋思二首
林間香火暇每復事詩書伏櫪終憐馬臨淵不羨魚殘
陽雲木淡朗月水天虚逕静無來客蟲鳴秋草疎
蔬食聊存拙幽棲獨固窮城鴉歸晚色庭樹入秋風詩
思塵埃外閒心澗壑中弋人空佇立無路問冥鴻
幽居
林間常獨掩深逕更多苔坡暖草争出山寒雲未開澗
花空自落溪鳥静還來莫待重陽至先尋菊本栽
齋居次韻
蕭齋掩深晝四坐淨無埃汲井青衣出烹茶白足來瓦
鑪連佛燭㨑拂近香臺隠計還應遂山圖莫浪開
秋懷十首
凉風動寥廓庭下草初黃病骨知寒早愁懷覺夜長孤
城淹歲月重露迫衣裳黑髮渾無幾尤宜事退藏
茶香醒午夢鑪篆散窗風淮北傷秋水江南見蚤鴻暢
懷非麯蘖遣興有絲桐久雨晴何日青山杳靄中
江城暗塵土鐘鼔自林泉老至雖多懶身閒似往年迎
寒營紙閣趁暖玩韋編亦有煙波興凄凉無釣船
抆淚哀吾道傷心憶故園孤窮時易失老大我猶存日
薄雲凝野秋聲葉滿門澗阿雖自樂寤寐獨無言
思苦心益苦冥搜我獨知木鷄終解語畫餅豈充飢聽
雨卧秋榻觀魚遶石池閒中書可讀出戶亦遲遲
顧景每獨笑無營秖賦詩心勞頭白早秋晚葉黃遲冷
坐倦來客温尋愧古師雙雙階下蝶香醉菊花枝
砌冷候蟲急燈昏幽夢長秋風吹草木天氣入凄凉門
掩荒城月鴉啼古堞霜無成今白首身世轉堪傷
駸駸巳遲莫吾道入衰微浮俗惟鮮食空門自衲衣邊
鴻先社至蒲柳望秋飛坐對中宵月寥寥何所依
磵曲獨盤旋人間事屢遷艱難銷壯志衰朽惜殘年世
有還珠浦生無種玉田歸來華表鶴亦勸學金仙
抱景坐虛室翛然誰與同像金輝夕燭櫩鐵響天風汛
大潮應滿林深葉未空江南秋欲老腸斷北來鴻
野菊
野菊隠寒草秋來花自芳凄凉逢莫雨浩蕩憶重陽五
柳辭榮久三閭別恨長東籬無夢到珍重付啼螿
山居二首
結茅隣虎豹食麺度朝昏衆水自歸壑一峯常對門秋
河明樹頂隂澗響雲根樵獵徒瞻望煙蘿莫可捫
钁頭雖柄短深谷可開畬掃葉林風急擔泉野日斜髮
長寒不剃帽破裹堪遮猶憶來居此因循歲月賒
田家
秋晚豈宜雨田家但愛晴辛勤事東作日夕望西成社
酒兼兒醉新炊滿屋馨紛紛理禾黍不覺曙鴉鳴
書卧雲室
名遂身還退優遊足卧雲市聲深巷隔塵跡斷河分竹
露晴猶滴荷香静始聞齋餘無一事閒讀古人文
曉思
雞聲鳴不住花漏滴初沈殘月依松牖新寒到楮衾燕
歸秋亦老霜降水猶深欲識栖閒意牀頭有綠琴
辛酉歲莫
歲晏雪未落雲深山易昏雨聲浮几席野色隠蓬門芳
信傳梅蕊春心託草根平生獨居意俯仰有乾坤
破山興福寺用唐常建韻
高僧曾駐錫壞塔寄中林不是禪門静争知塵海深潭
空龍出穴巖古樹無心何處來黃鳥嚶嚶送好音
瑞石
為祥付偶然但欲保貞堅自是堪攻玉誰論可補天幾
年遺絶頂終日並清泉頑鈍無由化遊人莫浪傳
聚遠亭
頂山中峯院舊有此亭宋邑宰劉拯嘗留題
處士林逋亦嘗和之石刻具存亭則墮已久
矣余假林韻為詩一首以寫山中之勝時壬
戌莫春之三月也
泉流嶺下分濺沫濕晴雲野月當空照松風徹夜聞碑
殘因蘚駁像暗為燈熏秪隔簷前竹甡甡見鹿羣
龍君祠
曾聞移夜塚來此寄煙霞遺構空山裏長藤掛樹斜池
幽涵石髮風暗積松花旱澇堪祠禱衣冠莫憚賒
永昌道中
孤舟遡晚風久客倦西東野岸敧頹石窑煙散遠空路
長驚落日春盡惜歸鴻漸喜城門近市樓燈已紅
秋思
掩關期養素荏苒老江濱城晚鴉歸堞天寒猫近人斷
煙浮野水涼颸起汀薲矯首雲中雁隨陽又作賓
寄題崐山慧聚寺用唐孟東野張承吉韻二首
旭日上絶巘宿雲猶滿牀嵓溜滴靈草天風飄異香隂
井浮海氣野竹搖山光幽尋殊未罷遙想煙霞場
山深嵐氣昏江遠莫樓吞片月生松頂孤泉出石根歸
牛分牧笛落雁隔漁村嚮老遺蹤在清風滿竹門
送東山長老遊冷泉
江天巳遲莫挈襆上行舟老大懷新感煙霞訪舊遊月
明山館靜泉響野亭幽覓句應心苦何人共倚樓
晚晴
臘殘芳事近雪意已成空遠岫潭潭碧微陽澹澹紅園
蔬抽宿雨院柳變春風閒倚闌干曲凄凉見斷鴻
送虞待制歸江西還翰苑
今代詞人手輸公獨邁倫見高忘勢位思壯足精神雪
浪西江水煙花上苑春只應清夜月處處照車輪
雨中次韻
春霖不肯住白日隠煙霏暝薄窗間紙嵐蒸架上衣荒
園梅子小幽圃芥臺肥牢落江城外東風雁北歸
納凉
日夕倦煩暑虚廊獨坐時風蟬聲斷續月樹影參差菰
米先秋熟荷花失雨遲會當臨滉漾倚杖濯鬚眉
送人赴三高祠主奉
笠澤光猶遠餘輝及後人諸孫奉祠事千載繼芳塵釣
艇煙波闊江橋棟宇新聖明今在上此去莫垂綸
西齋聽雨
雨聲来不斷故故並西齋事往添幽夢年衰減壯懷潦
深猶有路草長欲無階想得南薰至還應天氣佳
再用前韻酬無功
出門何所適清坐掩蕭齋圖史有真味塵埃無好懷蛛
絲連遠樹蝸篆滿空階擬共烹新茗井渾泉未佳
錢唐感舊
江山王氣終江水自流東鐘鼔傳新寺煙花失故宫龍
亡靈沼竭鳳去寢園空殘月西風夜無人倚井桐
秋日次韻
楚人悲落木魏客賦登樓何事東西路能生今古愁月
凉青樹曉水冷白薲秋拄杖猶懸壁無心作遠遊
舟次吳江
客路渺無際崎嶇何日平積煙迷遠樹殘照下荒城水
宿先歸港朝行暗計程長橋知漸近笳鼓隔林鳴
次韻荅宋子虛
茫茫萬人海跂望渺難馮從作山中相争如林下僧艱
難心轉小老大氣偏增只有閒為貴浮生幾箇能
九日
老至逢佳節何心惜歲華白衣千載酒黃菊九秋花養
素人情淡居閒世路賒午窗書梵典風裊篆烟斜
秋莫
冉冉秋光莫悠悠蛬韻悲青山無變色黑髮獨成絲亂
葉多萱草高花半菊枝寂寥塵境外閒誦考槃詩
感古
壟畝非朝市求賢豈易逢饁田知郤缺辟雨見茅容泗
水雉為蜃禹門魚化龍幾多高蹈者樵牧老雲峯
曉思
畫角吹霜月孤城寒氣增風聲窗外竹夜景佛前燈委
貨懷貞士遺榮尚靜僧西山泉石好早晚去扶藤
借韻酬無功
窮通皆有命孰肯強求知舉世思趨利何人聽說詩雲
閒依碧嶂魚樂遶清池更欲投深密誅茅計己遲
送薛安道赴雲陽尉(天佑)
家世簪纓後為官豈為貧有才終濟世得邑且臨民雞
犬通宵寂弓刀列戶新公餘定多暇詩酒可怡神
過故人所居
㕓中成小隠幽戶晝常開好畫多同看新詩每獨裁湘
花香帶露渭竹影侵苔二子丹青妙時聞車馬來
福嚴即事次韻
城郭繁人事深栖足離羣聽泉因坐石看竹得穿雲簾
卷山還入池成路自分梅花香欲老蜂蝶未曾聞
悼幻住和尚
聲名喧宇宙生死一蘿庵既是藏陶器終非火木龕門
風宏濟北塔樣劣湘南珍重諸龍象從兹政好參
癸亥歲莫
孤城臘欲殘卷地北風寒雨竭河流淺霜餘木葉乾半
生惟斂退萬事但從寬與俗誠乖異無求足自安
春日雜興三首
力疾坐圓蒲清香炷瓦鑪春寒欺鶴骨古雪壓犀髗水
暖龜魚樂泥融草木蘇驅馳漫勞苦莫廢静工夫
陶令官彭澤旋聞炊黍香功名比雞肋世路劇羊腸桑
海雖新變琴尊只舊忙終期隨化盡松菊老潯陽
山中三十年枕石抱雲眠南嶽煨黃獨東林種白蓮盌
香供茗飲簾暖護柴煙俯仰人間世清風有昔賢
真柑
黃柑出洞天珍貴古今傳入手香三日辭枝顆百錢品
高陵蜀産味勝壓華筵釀作王孫酒堪詒玉局仙
冬日漫成二首
一日又一日今吾非故吾月明知顯晦葉落見榮枯道
在山林重名浮宇宙孤世情無定向屋上但瞻烏
年光己頽莫笑口向誰開寒氣三冬盡春陽九地回窺
園逢白草散策得江梅矯首成遐眺風前朔雁來
春日即事
古木寒風動重城莫色催閒居逢月閏老至見春回凍
地餘青草温鑪有白灰一燈懸丈室半照落缾梅
感懷
世事浮雲變時時到眼新雨寒思附火年老畏逢春草
長通幽夢波流失故人弟兄南北久寂寞斷音塵
遊靈巖用唐趙嘏韻
入門松路悄村遠隔滄洲山寺方槐夏田家政麥秋屧
廊聲久寂香逕水空流落日催歸棹無因更上樓
寄雲陽薛縣尉
聞說雲陽尉官閒不廢吟夜村無吠犬春館有鳴琴古
甸蒼山迥長江白浪深金焦舊游處何日共登臨
暮春故人書樓清集
晚興生遐眺層隂起遠空巷分鄰樹綠山映寺樓紅倚
檻對清雨卷簾来好風非君有幽致勝集豈能同
初夏偶成
春去衆芳歇綠隂生晝寒輕飆起薲末細雨来林端水
縮舟楫隘心閒天地寬驅馳徇物者白首無由安
盆竹
瓦缶不多土娟娟枝葉蕃豈知么鳳尾元是古龍孫蒼
雪灑禪榻細香浮酒尊王猷来此見應亦為銷魂
一乘菴
結屋依高巘雲峯隔水西山空秋氣早天闊夕陽低柳
下見漁艇窗間聞午雞長年抱禪寂不是學夷齊
晚興
雷聲開蟄戶電影遶窗扉雨暗空雲作林喧宿鳥歸小
橋春水漲深逕莫花飛别有幽期在山中筍蕨肥
茶屋
清心修茗事淨室掩春風缾瀉嵓泉碧童敲石火紅杯
鐺今陸羽文字老盧仝俗客何由至塵埃路不通
吳山晚步二首
雨晴山色正晚步興何長野寺依嵓静流泉出磵忙路
幽宜杖履樹密礙衣裳此日逢朱夏臨風蕙草香
平生愛丘壑老不倦躋攀上國風塵暗中林歲月閒池
清應可飲山好欲忘還道左何人塚麒麟臥草間
雨
入夏何多雨荒城日日隂桑麻村墅暗鵝鴨野塘深米
貴防微賤霖淫恐大侵魚龍莫漫喜使者政勞心
九日後作
佳節名猶在寒花跡已陳黃壚存朽骨白髮及閒人秋
色無多日茅檐別有春浮生竟何事應俗漫勞神
聞鐘
天空羣動息逸響自虚徐擊處令生滅聞中謝有無春
船驚夢客曙堞起啼烏常記秋山聽松櫩片月孤
雨後
暑雨欣初霽孤城水渺漫聞吟清晝永靜立綠隂寒巷
僻無車馬庭幽足蕙蘭平生守疏拙不是強求安
秋夕
欲雨竟不雨雲凝河漢濱砌蛩幽破夢窗月靜窺人火
逐炎光老詩隨涼颸新賓鴻猶未至砧杵滿遙鄰
秋日過如鏡師房二首
嵓房秋氣清相過話閒情檻外葉初落窗間琴自鳴昏
鴉歸遠樹野水遶荒城三十年来往于今白髮生
聚首洽清驩分違良獨難情深劣雞黍義重劇金蘭小
圃草猶碧中林楓已丹非君愛樗散那得此盤桓
咏塵
棼棼仍擾擾今古困征夫衣上有時盡寰中何處無荒
祠凝靜几閒市衮長衢漫說飛滄海誰能見海枯
寳帶橋
運得它山石還將石作梁直從隄上去横跨水中央白
鷺下秋色蒼龍浮夕陽濤聲當夜起併入榜歌長
淵明圖
身捐簪組累藜杖得閒行耕鑿還初服琴尊了此生孤
吟忘富貴長揖謝公卿無酒堪招隠空懸萬古情
送白無咎入蘭陵幕府
獨賢勤典教中歲始臨民幕佐紅蓮舊袍分綠草新琴
高終絶俗畫妙定通神公退應多暇甘柔好奉親
松下談玄畫軸
松頭風寂寞松下客淹留話到天人際能令神鬼愁碗
香溪茗熟嵓響野泉流老怯攀躋倦晴窗得臥遊
次韻答范秀才見寄
握别遽經歲難忘故舊情夜堂幽夢遠寒杵莫秋清月
照紙窗白露垂楓葉明無心甘擁篲但欲與鷗盟
感懷二首
齒髮颯巳暮空懷少壯心䕫龍既廊廟巢許自山林夜
雨梧桐落秋風蟋蟀吟時方劣恩信無術化黃金
人生駒過隙好息漢隂機但識刀錐是爭知土木非田
園猶換主日月豈停飛久欲攜缾錫誅茆入翠微
丁卯閏九月九日作
三年逢一閏此歲兩重陽白髮多新感黃花只舊香陶
潛悲世短甯戚慨宵長閭里欣佳節招邀共舉觴
次韻酬子虚二首
聞君久學仙投老擬參禪林下堪休影區中且任緣染
髭瓢有藥潄齒井無泉(天旱故也)幾換珠輪線窗間手自穿
散策過僧家天寒烏帽遮宦情閒去盡詩思老来加雪
作空中片雲生石上芽風流自来往塵跡到應賖
懷陳道士次韻前人
乾坤真逆旅乍合首還分形跡成拘滯音塵隔見聞簫
聲猶在耳鶴影獨離雲汗漫来何日無因睹近文
早春次韻
幽栖愜野情老至倦春行雪盡終無冷隂多未得晴砌
香梅墮片空響雁傳聲愛爾登臨句身閒思致清
次韻還舊居
陶公返舊居尼父賦歸歟歲月注坡馬丘園下澤車蝸
涎存古壁鼠穴帶殘書為得玄中趣東西總宴如
歲莫書懷次韻無功二首
烏兔無情極東西來往頻風霜寒永夜城郭老閒身井
旱泉源竭冬暄草色新不須論往事斂跡作幽人
嵓壑歸何日中宵入夢頻生無趨俗韻老有背時身蘭
葉侵衣綠梅花到眼新寄言㕓市客不是卧龍人
憶清泰
花上已標名資粮願早成定應生樂國斷不墮疑城妙
法水禽演圓音風樹鳴慈容彈指對永劫破無明
谷響集卷一
