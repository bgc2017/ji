谷響集别集類四(元)
提要
(臣)等謹案谷響集三卷元釋善住撰善住字
無住别號雲屋嘗居吴郡城之報恩寺往來
吴淞江上與仇遠白珽虞集宋无諸人相酬
唱集中癸亥歲寓居錢塘千頃寺述懷詩有
高閣攻書三十年句從英宗至治三年癸亥
上推三十年為世祖至元三十一年甲午距
宋亡僅十四年其贈隱者詩有對食慙周粟
紉衣尚楚蘭句蓋猶及見宋之遺老故所作
頗能不失矩矱觀其論詩有云典雅始成唐
句法粗豪終有宋人風命意極為不凡及核
其篇什則但工近體大抵以清隽琱琢為事
頗近四靈江湖之派終不脱宋人窠臼所言
未免涉於過高然其秀骨天成絶無蔬筍之
氣佳處亦未易及在當時詩僧中固宜首屈
一指也乾隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
