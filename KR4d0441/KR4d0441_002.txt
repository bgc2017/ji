谷響集卷二元釋善住撰
七言律詩
春杪登蘇臺
獨上高臺小凭闌荒城寂歴水雲寬連天芳草雨初霽
滿地落花春又殘白髮不生還亦老青山無事且須看
吳王伯業消磨盡江鳥呼風野樹寒
秋江晚歸圖
誰驅象管掃風烟野老攜笻古木邊山靄沈沈無過鳥
江流泯泯有歸船家貧不畜栽花地力健還開種秫田
辦得縣官秋賦足黃鷄白酒樂豐年
答人問次韻
昔年曾事華陽君寵辱昇沈總不聞雞犬得仙何足問
刀圭餘藥可同分丘園自洽唐虞化枕席猶觀屈宋文
門外輪蹏互馳突矮窗終日斷囂氛
秋居
為愛吟詩心獨苦每於人事少關情山林有道名還著
㕓市無營跡自清黃葉蕭蕭孤館夢青燈耿耿百蟲聲
一從栖息窮簷下包笠何曾浪出城
送胡道士用唐賈島韻
蘿逕春歸半是苔舊山無處不花開石房雲暖青牛卧
琪樹月明黃鵠來萍點霞裾行雨罷血凝星劍斬蛟回
篋中靈藥長存取莫使流年逝水催
舟次盤門過無得院
篷窗兀坐聽鳴蟬滿目隂雲欲雨天山隔壊城縣落日
樹連荒驛帶蒼烟臨流石馬何年墓種竹人家有釣船
至老相尋能幾度更揮青蓋訪林泉
送無照入杭
草白山青羣雁飛天寒日暮行人稀危帆側倒過絶岸
鉅浪突兀飜晴磯飛來峰頂猨聲急合磵橋邊月色微
巳有梅花報春信地爐煨芋待君歸
贈日本僧
鯨波渺渺接遥空今古由來一葦通斗柄夜縣常辨比
日輪朝湧始知東車書既混文無異爵服才分語不同
鄉路眼中應已熟好攜包笠扣玄宗
凌歊臺用許渾韻
宋武南巡能幾回如何此地有高臺濛濛野翠連山合
漠漠江雲度水來輦路春深芳草暗宫牆日暖碧桃開
殘碑一片无人讀土蝕沙埋卧綠苔
遣興
鏡中歲月髮如霜拗折漁竿罷釣璜成我固知無鮑叔
絶交幸得有嵇康江邊茆屋從風卷峴首苔碑任雨荒
一炷栴檀數聲磬青燈影裏事空王
寄巖栖翁
白首雲棲掩竹扉山中消息到城稀老來閒去交游少
病後經行氣力微野岸曉烟添柳色敗垣春雨長苔衣
吟詩只益丹心苦擬挈筠籠共采薇
次韻送劉鍊師還茅山
鶴背風高歸路難故山遥憶水雲寒青琴三疊篴三弄
白飯一盂蔬一柈對客圍棋衣緩帶斬妖揮劒髮衝冠
壺中日月雖無限誰信人間鬢易乾
悼陳隠君
端淳耆舊凋零盡今日傷心又到君身後有詩傳異域
生前無子托斯文閒門寂寂迷芳草古柳依依黯莫雲
惆悵我來相吊罷庭花和淚落紛紛
雅
黔突蒼煙沐羽翰歸期頭白亦何難平疇亂落野風急
高樹争啼壠日殘闚食引吭行屋角避人飜影起江干
因思水宿孤舟夜敧枕候鳴霜月寒
故里感事
墟落荒涼竹樹空耕飡鑿飲古今同一聲鴻雁度寒雨
兩岸蒹葭鳴夜風耆老問來多作鬼故交别後盡成翁
雲山滿目愁無極浩浩溪流只鄉東
送日上人還吳淞
秋雲秋水雨悠悠白首何堪動别愁岱嶺月明寒鴈過
楚江木落晚禾收夫差既賜申胥劒句踐難回范蠡舟
今古興亡無限事願因歸路問沙鷗
遣興
少年心事付東流把鏡空驚雪滿頭蠻觸戰争何足算
雞蟲得失幾時休清砧㪣碎吳臺月寒角吹殘越壘秋
究竟自知身是客行蔵何必倚危樓
九日
澤國西風物候殊此生能見幾榮枯漏天不與杜陵補
濁酒誰資陶令沽眼對黃花聞蟋蟀首敧烏帽把茱萸
年來巳減登臨興卧鄉松窗看畫圖
送人還山
茅茨抛在翠微間楖栗横肩又獨還松樹别來巢鶴大
銅缾歸去蟄龍閒西風黃葉埋寒逕落日青猿叫亂山
後夜月明誰是伴枕前飛瀑響潺潺
寄無照
雅道交游僅有君片雲遥隔斷知聞燈前綠酒難同醉
屋外黃柑可共分唐老詩瓢浮草具永師茟瓮瘞銘文
滿懷風月還依舊好過街西與細論
贈羽人
霞珮星冠老葛洪何年飛下玉華宫石鑪香冷易初罷
山鶴睡醒琴未終好道每思超物表愛閒長欲入壺中
不知自别仙都後還見桃花幾度紅
送人入杭尋弟及謁山村先生
之子難忘骨肉情遠尋仲弟入杭城好山半向舟中看
佳句多於枕上成驛路牛羊歸暮色江橋鼓角動秋聲
端淳耆舊今無幾為問湖邊老淨名
次韻奉酬嵓栖翁
身世悠悠自可哀暫將懷抱鄉君開半生白雪無人聽
幾夜青山入夢來竹院就荒愁見草水田經廢怯聞雷
攜笻便欲相尋去行到松隂却又回
寄人二首
先生五十已開秩我輩政在不惑年萍水相逢何太晚
芸窗對坐成華顛支公自放沖霄鶴嚴子方規賣卜錢
莫待池魚長頭角便隨風雨上青天
落魄東西但任緣舊房抛擲已多年行蔵厭作出山草
身世甘為上水船黃卷排籖常滿架綠琴挂壁久無絃
不知入社將何日且要開池種白蓮
與無照莫出西郊
閶闔城邊烟草昏自攜禪侣過孤村隂雲垂地鳥歸樹
寒色滿空人閉門山逕雨餘留虎跡野塘秋盡露潮痕
一聲牧笛前峰起回首殘陽欲斷䰟
送松洲歸蘭陵
衣嚢結罷上歸舟腸斷江城雨不收年臘漸高愁作客
交朋雖好倦追遊水村遠近多鄉樹烟郭東西是别州
此去故知南鴈盡相思能寄短書不
過石湖
十月吳皋霜露零田家收稻滿柴扄湖中浪擁銀花白
天末山横螺髻青寒色亂雅飛笠澤夕陽衰柳並旗亭
何時覓得清遊伴更買扁舟過洞庭
宿山寺用唐項斯韻
步入松門行逕微秋燈隠隠見僧稀風生闇壑虎初過
雲起寒潭龍已歸桂檻清泉當面落穿廊黃葉近人飛
明朝又鄉它山去身外還存舊衲衣
遣興
寳書空揜滿塵埃縱有閒情亦懶開壯志但隨白日過
少年不逐青春回風波浮世誰長在雲雨交游我獨哀
更欲荷鉏嵓壑去種松栽菊自裴回
桃花源詩
孤光耿耿洞門斜只尺仙源去不賖流水豈能迷客路
春風終是到田家山林影裏聞人語鷄犬聲中得岸花
相見毋煩問塵事且同尊酒醉煙霞
懷北游者
芳草長亭路渺澷遠遊聞說過淮安相逢每歎同懷少
一去那知會面難老鶴唳空松院静夜燈照雨竹窗寒
年來舊友皆流浪笑對青山獨倚闌
登報恩寺閣
高閣閒登四望寬青山極目倚雲端水村漠漠連天遠
隴樹沈沈帶雨寒罷馬嘶風春艸徧倦雅歸堞夕陽殘
豈知大道平如掌今古人間行路難
書友人壁
獨坐虛窗晝眼明萬緣休罷一身輕石池水滿魚苗長
花逕雲消鶴影清燈下遠書來越嶠枕中孤夢出江城
自言野性如黃鵠日夕長縣碧漢情
警墯次韻
少小林泉學空寂不覺犀顱生二毛買山無資愧支遁
昇天有路付琴高北上定愁燕地雪西游終怯瞿唐濤
牀頭三篾幸無恙束肚何須紫錦絛
寄無及長老
清才雅望屬明時在處人傳絶妙詞静飲三杯松下酒
閒圍一局竹間棋花開古寺春生蚤潮落寒塘月上遲
莫訝近來音問缺為因無路寄相思
寄如鏡師
露滌暄風寒氣催砌蛬號冷夜聲哀楓飄南國鱸魚上
鞠發東籬鴻雁來高閣晚山曾共看舊房秋逕未重開
何時再剪西窗燭坐聽青琴走壑雷
送人之金陵
歌罷陽關酒一杯扁舟欲上更徘徊舒王舊宅為僧寺
後主遺宫化刦灰北固山頭春雨過西津渡口莫潮回
心閒在處堪為客遮莫天涯杜宇催
松陵道中
五兩翻風彩鷁浮旅情詩思共悠悠霜迷古道晴猶滑
冰合平湖曉不流隠約野田明白鳥凄凉江柳暎紅樓
故人只在炊煙外帶月侵星到即休
傷報曉鷄
畫角聲銷欲曙天遠傳清唱到窗前殘燈獨客回春夢
壊榻閒僧起夜禪茅店霜寒登樹宿槿籬日暖踏花穿
不知何處供盤箸空對筠籠為黯然
悼畊雲禪師
聞師久鄉峨隂住擬與將來建法幢半偈不留忙下世
舊經空在伴秋窗雨荒新塔風吹草雲黯孤城月墮江
行業未馮人紀述南宗弟子已心降
靈嵓
尋幽遠到千年寺行盡清隂見野桃羅綺成塵傷窈窕
屬鏤凝血閔英豪雲生絶壁春山暗風起平湖夜浪高
暫向松根憩微倦滿身空翠濕征袍
秋興
青山木落見遥曾幾欲依栖去未能鍾阜固應回俗駕
沃洲終合屬閒僧柴門静掩深秋雨月色寒侵午夜燈
不涉世緣尤是分風雲何必羨鯤鵬
送别友人用唐姚合韻
遠到山家學采芝情深不覺忘歸時松敧老屋侵人近
石礙流泉出磵遲峯影參差連草色禽聲窈窕隔花枝
莫言書劔曾來此恐落閒名四海知
寄無照
巾舄隨緣寓北山家林雖近亦忘還一簾草色清秋静
四壁蟲聲白晝閒佳句但書幽石上遠峯多畫寝屏間
嗟予與爾同年齒落魄無成鬢欲斑
書如鏡師壁
銅龜塔下居來久種鞠栽松老歲華無事幾曾離水石
半生長是寄煙霞據梧静聽空階雨策杖閒看小苑花
多少嵓間深隠者不知幽趣在君家
悼巖栖翁
欲卜幽栖尚未曾豈知今日别交朋霜鐘敲落故山月
夜漏滴殘賓館燈原上又添青艸塜社中不見白頭僧
春風城郭還依舊緩步尋芳恨莫能
舟中晚歸
雨餘村聚暗桑麻問訊韶光去已賖野篴揭雲聲嫋嫋
酒旗穿柳影斜斜荒原遠近多芳草幽磵東西盡落花
巾錫又還城郭去卧敧篷底數歸鴉
憶陳隠君
幾載先生共往還杖藜今日斷松關苔封白骨琴尊遠
月浸空齋研席閒弟子未聞居墓左詩名長見在人間
自言只憶蓮花國終不栖神鄉海山
舟次江亭
歸思悠悠極渺溟暫維舟檝並長亭春江水暖蒲牙白
野岸烟銷柳眼青鳴犢帶聲登廢壠征鴻和影度遥汀
不知何處吹霜角獨立天涯淚欲零
次白提舉秋日與人汎吳淞韻
秋風一舸共裴回日照川原宿霧開白鳥不知吳苑廢
青山曾見越兵來清標拔俗元章字佳句驚人子美才
我欲從行身莫遂幾番吟上水邊臺
次韻無及長老見寄
退跡深居楚水濱愛閒甘作卧雲人一身貧盡豈足道
五字興來如有神江郭雨昏山色古柳橋風暖鳥聲春
雖然不是鍾期耳世外偏將古調親
虎丘春游得花字
新路委蛇半帶沙到來疑失舊烟霞鼓鐘才動水雲合
絃管未終山日斜嵓閣雨晴生細草石池春漲有殘花
小吳軒上聊馮檻古木隂隂噪亂鴉
過無得院
每說江湖倦往還却歸此地揜柴關舊栽修竹臨寒水
更起回廊暎遠山夜半鼃聲來枕上日高松景上窗間
有時閒倚孤笻立覓得新詩自解顔
月夜四首
明河如練月如弓涼葉蕭蕭下遠空水國正秋無過雁
苔階終夕有鳴蟲故人自隔關河外往信猶存篋笥中
一盞青燈伴孤寂夢回吹殺破窗風
漸老襟懷豈易寬強將詩句散愁端黃花開後重陽近
白髮生來萬事難月夜獨眠松館静晚天清坐竹窗寒
暗塵鎖斷青琴索指甲雖存莫可彈
鴈聲吹落五雲間帶月柴扉夜未關寒氣僅傷凡草木
秋風難老舊河山孔賓好學非求隠元亮休官為愛閒
今古一株天上桂近來聞說有人攀
隂蟲切切嗁秋露涼月娟娟照夕風鸞鳳幾曾栖枳棘
鴟梟多是占梧桐人皆酤酒追陶令我獨栽蓮學遠公
堪笑當年槐國夢黃粱未熟巳成空
次韻荅人見寄
野水晴山遶所居水聲山色共如如作詩不學前朝體
揮翰多臨北海書塵暗古琴人聽少艸深荒逕客來疎
金蘭義重惟吾子長寄新吟到敝廬
夜至市涇積慶寺
蒹葭風高寒氣深鴻雁叫渚日已沈青燈一點出林薄
白屋幾家居水心野岸經霜楓未落村船入夜路難尋
意行漸與精廬近耳畔俄聞有磬音
客中次韻荅平道士三首
抱寂希夷二十年孤蹤隠約少人傳優游泉石非徒爾
玩弄文章是偶然槐市有時還縱步松窗無事且高眠
暫來江上尋詩友正值霜風落木天
閒房瀟灑樂堯年寄我新詩信可傳世上利名都索盡
壺中日月更悠然風回高樹吹瓢響露浥虛庭警鶴眠
聞說仙壇朝斗夜簫聲殷殷下遙天
聞君有道已多年籍籍聲名海内傳釋老門庭雖異趣
山林風月本同然蓴香水國堪垂釣草暖陽坡可醉眠
金錫也曾飛碧落不妨伴鶴上青天
余留市涇積慶寺壁間有劉時中阻風之作因
次其韻
江郊歲晚草樹黃原野拍塞浮晴光飛鴻冥冥楚山遠
游子窅窅吳天長柳並寺樓搖碧靄笛横漁浦隔蒼茫
如今海宇清寧久聲教雍容洽大荒
東塔廣福寺
步入松門一逕斜小橋南畔是田家講經老宿多遺骨
聽法天仙不雨花倚漢危樓栖野鴿隔窗高竹蛻秋蛇
但令泉石堪依止包笠重來豈憚賖
留别
歸心難遣促歸期一夕霜風動渺瀰壟麦迎寒抽葉蚤
江梅待雪放花遲登樓擬作懷鄉賦臨水還吟惜别詩
明日松陵重回首碧雲紅樹總相思
雨中次韻
寳書鈔罷事清吟但覺虛窗景易沈階下亂泉空作響
水邊嘉木自成隂雷聲殷殷雲頭黑風色蕭蕭雨意深
不有同人遠存慰寂寥蹤跡更誰尋
書山家壁
植槿為籓竹作門翁姑長守主人墳野藤不共厓松老
磵水自隨山路分溪上月明秋逼雨壁間燈暗夜生雲
茫茫塵世無窮事終日蕭然竟不聞
秋懷次韻
虛庭獨坐晚涼生一道斜河屋外明幽鳥帶雲歸樹宿
清鐘和月出樓鳴弟兄南北音書斷歲序飄零客夢驚
大雅高風雖不競伊余時得會詩盟
秋日雨中再用鉤字
目送蒼旻无盡頭濕雲凝雨幾時收看山舊榻還當檻
待月疎簾罷上鉤蚤稻損花秋失望高梧翻葉夜生憂
雞鳴狗吠豐年兆何日重聞某水丘
次韻荅人見寄
憶昔江頭送别時歸舟欲上又還思百年塵事頻翻覆
半世交游幾合離天畔白雲惟舊色檻前青桂有新枝
征鴻無限南來者不寄音書只寄詩
悼芻長老
苔色蒼蒼竹四圍山林雖是昔人非青春舊友有誰在
白髮高年空自歸禪榻塵昏孤磬咽影堂烟裊一燈微
殷勤到此焚香罷獨對斜陽淚暗揮
春日寺居荅人見寄
古寺栖遲甫歲餘客氊未煖又移居脩篁老盡猶遺種
舊友亡來不寄書江郭雨寒聞雁少郊園春淺見花疎
清香一炷琴三弄終日蕭然掩敝廬
京口
車聲軋軋輾紅埃北馬南颿日夕來淮甸雪銷江水漲
海門月上楚天開堤邊行飯多逢柳野外尋詩不見梅
會散金山即歸去春風催我上琴臺
上方
孤墖巍峩出翠微湖光澹蕩照嵓扉綺羅香散游人遠
鼓笛聲消賽客稀故閣已傾餘柱礎斷碑空在長苔衣
青山本是無今古幾度殘陽宿鳥歸
書故人壁
湘簾高卷雨冥冥松竹蕭森滿戶庭芳艸春深隨意綠
遠山雲盡向人青一川寒水横疎牖數朵幽花插淨瓶
回首利名驅逐者不知塵夢幾時醒
遣懷
境入中年萬事休但思韜迹老林丘西山夜雨寒侵夢
南國春風雪滿頭桃李無私隨地發烟雲何意並人愁
一雙窮相繙書手豈解尊前事獻酬
次韻山村先生五首
嚴陵臺下水潺湲漠漠高風去不還處士隠廬遺路側
永公書瓮出松間山田墝瘠民生儉郡邑蕭條吏事閒
幾欲清遊身未遂煙霞盤礴鬢毛斑
定起空山尚有星悲笳杳杳上青冥壁間燈暗雅啼樹
池上月涼魚闖萍文錦薦柈風字研綵繩穿夾梵書經
舌端解使天華隊争佀無言對翠屏
尚無閒手把茱萸豈得將身作醉扶留我香燈依澗壑
聽人包笠遶江湖躭名冒貨争蝸角要埶圖榮捋虎須
松景滿忩秋日短楞嚴才罷巳申晡
綠蘿深處澗聲幽一片閒雲盡日留灰木身心都寂寂
塵埃世事任悠悠壺中觀閣徒存想畫裏山川足卧遊
若使杖藜能過此浮杯相伴狎輕鷗
莫將學問負平生白石清泉暢野情槐國舊聞螻蟻戰
鵲巢今見鵓鳩争子胥尚昧遭吳廢文種寧思辟越亨
更有卞和曾獻玉荆山月下淚盈盈
漫成
鄉來歲月苦蹉跎今日生涯又若何交友漫多情少合
閒身未老鬢先皤水邊紅葉終難久天外青山豈易磨
但得釣鼇竿子在短蓑輕笠傲烟波
次韻无及長老
蓬藋栖遲亦有年了无榮辱願誰憐道林解講猶騎馬
魯望能詩却寄船苔壁晝深蟲吊寂紙窗秋破鳥窺禪
焚香煮茗皆吾樂豈但清閒便屬仙
冬日書況寄無照
香冰紙閤畫沈沈古鑑横陳且照心喬木天寒風易急
斷河雨竭水難深爐頭煮茗才中飯庭下觀梅已夕隂
老大才疎倦馳騁漫書幽況寄知音
以前詩寄無照見荅稍遲輒自和促之
此生誰暇計昇沈但欲蕭閒養淨心高卧豈知浮世狹
獨居惟覺故山深檐飛雪溜窗間濕日照空雲石面隂
坐鄉西齋持密語近來能作五天音
無照既見和復以元韻荅之
拂拭銅彛炷水沈跏趺相對可清心穿雲種玉青山遠
破浪探珠碧海深滿樹春風傷渭北一篷夜雪憶山隂
賡歌和曲非吾事聊演人間大雅音
既酬之又用元韻遣興寄無照
不鄉明時嘆陸沈敝廬堪隠莫年心蘭芳楚澤春愁闊
月滿荆岑古恨深白首有名猶谷口青雲無夢自汾隂
松風卧聽如韶濩膝上何勞綠綺音
冬日作
蒼松翠竹遶吾廬終日蕭然只晏如琴上不彈新曲譜
篋中多貯故人書春生故苑梅開蚤雪滿寒江鴈過疏
无限市朝車馬客豈知城郭有閒居
巳未歲感事二首
心攅百感鄉空書此日才同少水魚曠野有風傷晚稻
荒園無雨減秋蔬東林泉石容高道南嶽煙蘿尚獨居
縱使聲華動京邑未知何地樂耕鋤
野逕秋深葉滿苔豈堪塵跡此中來階前蟻陳衝還破
花底蜂程挽莫回童子已提沽酒器山翁猶奉注茶杯
長松怪石渾依舊相對何由笑口開
遣懷三首
堂堂歲月水流東贏得身將槁木同草葉已零淹莫雨
梅花才發值春風岐中厭作亡羊客塞上甘為失馬翁
已有一枝栖倦翮翺翔何必羨冥鴻
竟日何勞事苦吟漫因幽興寫閒心神魚出海摶風遠
玄豹依山隠霧深縣吏每來欣有酒鄰翁却去笑无金
平生不畜閒田地衣鉢隨緣直至今
遯跡勿思磵壑間胥徒叫囂來扣關首陽尚使夷齊卧
潁水寧容巢許閒海上白鷗雖可狎雲中黃鵠却難攀
何如穏汎華亭月莫學淮南賦小山
除夕二首
小閤春融坐不厭獨憐无月到松簷銅壺漏斷五更盡
畫角聲銷一歲添風燭冷光涵素壁瓶梅疎影透湘簾
莫將爆竹驚山鬼近日城中火禁嚴
春入江天夜坐温嘉蔬喜得備盤飱笙歌不動還休市
燈火雖張合閉門壟畆風寒傷薺麥山園地暖益蘭蓀
近聞里衖兒童說明日庭中看水盆
早春留别
津亭烟暖柳絲輕欲上孤舟更問程野日照衣春色好
江風吹面莫潮生遙山黯黯增羇思宿草離離動别情
莫訝白雲无定在暫攜包笠去吳城
春日至錢唐阻雨首寄山村先生
客囱燈暗曙鐘殘泥潦從衡路未乾滿目雲山留我好
一樓風雨見君難湖邊雪盡梅應蚤吳下春遲麥尚寒
南渡耆英久寥落豈知猶有故衣冠
登南高峰絶頂
客心江水兩悠悠高閣閒登見越州細嶺日斜樵子過
斷厓壁立野泉流松根落石森兵衞天際孤舟片葉浮
長嘯一聲羣響荅又攜青竹下嵓幽
過西湖
霏微煙靄滿遙岑春入長堤柳色深今古畫船供一醉
幾多紅粉得千金漁歌豈說游人耳莫雨偏傷倦客心
幸有孤山梅竹在杖藜徐步作幽尋
清明日山行
羣鳥聲喧春日晴家家插柳作清明溪雲落眼水邊坐
花露沾衣樹底行野寺貧來猶換主山園廢後但存名
都緣趣俗无新韻城郭幽栖過半生
如鏡師剪竹四竿植為蒲桃架其一適活要余
賦詩遂作此以塞請云
蒼筤剪得出遙林架就危棚近壁隂柔蔓未垂珠落落
短梢先挺碧沈沈月明亂影翻秋几露冷清聲入夜琴
養取閒門表孤直莫教容易俗塵侵
子虛以湘竹杖惠余兼貺二詩遂依韻荅之
頒得山人古竹笻節間銷盡淚痕紅化龍定躍蒼波裏
伴鶴還騰碧漢中蹞步安危存用舍百年前却付窮通
相應海國歸來日繫向船頭取便風
一枝誰剪楚山前却寄東吳遇客船打雨打風常在手
挑雲挑月不離肩松根老石當秋倚花下幽蹊帶晚穿
閒處未容頭角露且留横膝看青天
漁父二首
夕陽波上釣絲輕風入蒹葭窸窣鳴辭劔為憐逋客難
鼓橈曾笑逐臣清數聲竹篴湘江闊一帽山花白髮明
南北去來人自老幾多空抱羨魚情
罷釣優游老此身數椽茅屋並湖濱青雲富貴無多日
白髮清閒有幾人篷底未曾論伯越花間且莫問強秦
紛紛世事皆如夢更送牀頭百瓮春
庚申歲莫三首
是非無定底須聽飽食游譚更不經髮短意長猶困學
智生耄及澷勞形松濤衮衮翻茶鼎梅雪紛紛落瓦缾
門外數峯天削出亂暉東旭倚空青
江郭隂寒天未晴歲華抛擲又遐征蟄雷失序先春動
野雉知時鄉曉鳴草木自堪同臭腐雪霜何必苦從衡
謝公心雜陶公醉負却匡山白社盟
強顔求舊情還異枉已攀緣埶必乖白雪豈傷侵紺髮
黃埃唯恐涴青鞵倚松閒看雲生石揜室幽聞葉墮階
無用散材何所適布衣蔬食老巔涯
經故人所居
桃花灼灼柳依依院落荒涼晝掩扉石沼水乾魚逝久
杏梁巢覆燕來稀壟頭未說人澆酒世上先傳客賣衣
欲對東風寫離恨郡譙吹角莫雲飛
天際歸舟圖
天風低柳拂長堤舟入蒼茫遠景微炎暑有時銷客路
灘聲終日在漁磯身隨江海馴鷗鷺夢落山林飽蕨薇
從此束書歸舊隠晦名韜跡老巖扉
秋思二首
西風吹上洞庭波凉葉紛紛别故柯社燕畫檐秋影絶
候蟲文砌夜聲多青藜扶起宜將老綠綺調成足倚歌
城市往來今已久擬收孤跡寄烟蘿
人生事事皆前定切莫猖狂欲妄行季子金多終富貴
張儀舌在漫從衡柴桑雞狗還追放甫里烟波絶鬭争
楓葉已丹秋欲老水村隨處搗香秔
辛酉歲九日二首
雲物凄凉秋意深江山何處可登臨一頭白髮驚風雨
滿地黃花恨古今木葉暗隨鄰杵落草蟲寒並夜牀吟
半生已分成樗散城郭長縣澗壑心
九月江天絺綌涼眼看莎逕雨餘荒菊花不醉重陽酒
柳葉還凋午夜霜席上未聞楓作虎山中誰信石為羊
傷嗟杜老飄零久近亦歸來理草堂
破窗
落落疎櫺紙半無冒寒猶憶去年糊飛螢暗入侵衣亂
涼月斜穿伴燭孤秋老蟲絲兼葉掛雨晴蝸殼帶苔枯
候齋山鳥來還去幾番相闚不受呼
奉寄翰林趙學士二首(孟頫)
玉堂學士晉清賢上國歸來雪滿顛畫妙未曾池畔作
書工自得枕中傳溪山静對堪娛老松鞠長存可引年
見說有時因覓句醉扶鳩杖看鷗眠
下馬趣班覲紫宸肌膚玉雪錦袍新北門視草稱三俊
東閣揮毫第一人月隠掖垣分燭夜花迎御輦賜衣春
文星肅望光芒正爛爛仍縣霅水濱
過北塔有感次韻
脩廊徐步暗長吁古木猶存斧爨餘寒竈未聞煤墮甑
空庖將見釡生魚香燈影斷經行少鐘鼓聲沈學者疏
回首舊房抛已久草埋蕪没任鳩居
夜懷
匡牀嘿坐夜燈明寥落霜天鴈一聲身世已成黃髮夢
乾坤唯長白雲情綸竿獨老忘軒冕舟檝全生變姓名
小大自來皆適性二蟲安得是同盟
歲晚書懷二首
雨霰交飛歲欲除閒園草木已昭蘇盤登野菜無椒酒
杯貯香秔有土酥禍福固應論塞馬雌雄何必辨城烏
曳裾掃跡俱休問自爇黃連擁地爐
天寒静戶少人過殖殖閒庭爵可羅世上眼空蕉鹿夢
車中聲斷飯牛歌泥融莎逕春風近潦没蔬畦夜雨多
清梵欲消江月上磬聲松韻冷相和
除夕次韻無功
屏跡丘阿每鮮歡老逢除夕恨漫漫生前聲利情偏澹
身外經書興未闌狡兔漫垂三窟戀鷦鷯終寄一枝安
百年浮世才炊頃推枕邯鄲夢巳殘
落梅
晴雪霏霏灑砌苔浪蜂欲去更徘徊空傳淡影浮歌扇
不送寒香入酒杯隴首故人千里隔江南驛使幾時回
翠禽莫怨高樓笛一度春風幾度開
柳
寒條欲軟雨微微染作鵝黃學舞衣漢苑露濃宫葉重
汴堤風暖岸花飛流鶯漫叫春還老酒旆空招客自歸
若鄉津亭管離别争如陶戶静相依
雨中遣興
雨横風狂綠野隂孤城蚤覺已春深蒼松倚壑有寒操
紅杏出牆無古心鄰館酒甘方擊瓮客窗人静罷彈琴
華墳竺誥皆師友漫鄉閒中作聽尋
徐氏園池
廣亭高榭接遙鄰野雉籠蔵錦翼新柳色上衣薌逕曉
蜂聲浮席畫船春秋千自濕花間露鸂䳵還驚沼上人
莫訝粉垣深揜護青山低處是紅塵
代悼亡
蓬閬思歸厭世樊青鸞緩引别朱門鏡中暫隠春風面
花下終歸月夜䰟簮珥獨留貽婢妾田園長守有兒孫
紛紛弔客皆豪貴跪向棺前酹酒尊
留别敬之講師
麥擢蝦須春欲歸青山影裏欵山扉松風瑟瑟吹人面
野日荒荒照客衣波上燕忙知夏近嵓間僧老出門稀
明朝又振歸城錫清夢還應遶翠微
秋日次韻二首
息景城闉歲月深見山還作采薇吟未曾世上期青眼
獨鄉閒中保素心鞠為花開登古缶蘭因香在守空林
可人最是新栽竹鳳尾䙰褷已及尋
緇塵不到白雲深晝寂空聞木客吟栢子當香堪達信
石頭聽法豈知心化牛鬭虎無杯渡放鶴沖霄有道林
睥睨寒山舊詩卷上騰光燄數千尋
秋夜懷古
促織侵燈泣短莎夜深凉露下銀河井梧葉脫秋聲減
江月煙銷霽色多千載悠悠遼鶴語三生渺渺牧兒歌
豈知世上無窮事今古還應逐逝波
趙子固所作蘭蕙圖
王孫翰墨妙無倫寫出胸中萬古春蘭葉夢寒悲楚國
蕙花香冷憶騷人紛紛蕭艾誰遺種落落山林自有鄰
莫訝幽姿能岑寂石根終隔馬蹏塵
春晚
矮窗日月無今古閉戶争知春去來清鏡静臨多白髮
好花閒看半蒼苔䵷傳鼓吹池塘雨茶展槍旗澗壑雷
海燕未回寒尚在暮雲重疊鎖崔嵬
寄弘道書記
閒愁不入酒杯中落魄江湖佀轉蓬鶴髮歸來風月在
錦心吐出語言工芭蕉葉大窗全綠芍藥花開砌半紅
只尺林泉滯形跡對牀煎茗幾時同
再用紅字荅前人
抱景亭亭澗壑中眼前多作倚麻蓬鷹鳩異質無非物
枳橘皆名孰是工聲遶階除春雨暗光流几席夜燈紅
詩筒莫厭勤來往草木争知臭味同
寫興三首
翠霧沈沈雨乍收晚窗叢桂小山幽枕中孤夢通三世
林下餘生寄一丘耄及犀顱便簡寂病侵鶴骨倦清遊
明時但得身強健水曲巖阿足自由
目中忽忽更童耄世上紛紛自盛衰張翰吏閒歸去蚤
季倫財散省來遲桃花浪急魚生子柳絮風柔燕領兒
未必靈丹化頑頓擬將何物鑄鍾期
不知名跡堪為累蟻垤蜂房亦鬭強小黠大癡俱陸陸
寸長尺短付茫茫米鹽胸府猶登坐鞍馬風流足撫觴
案上簿書勤記錄夜窗燒燭學研桑
山中二首
巖屋栖遲信有年豈同魚鳥樂天淵身間尚不耽閒味
地静何嘗住静緣林下晝營燒筍火石間時引煮茶泉
菜畦香燼青烟散月滿松頭鶴未眠
萬事無求心便安莫論人世道涂難風聲遶樹夜將半
月色到窗燈未殘峭壁倚天蒼蘚古斷厓飛瀑白雲寒
飢飡困卧隨緣過趼足何勞作野盤
春晚二首
窗中雨霽見遙岑拂羽鳴鳩送好音我懶未能參俗事
詩工自足醉人心掃階喜擁青松鬛對客慵彈綠玉琴
一枕江南三月夢桃花結子柳成隂
丘壑由來跡可逃豈容塵土涴雲袍石鼎湯浮寒蟹眼
陶杯文刷秋兔毫林塘瀰瀰白水滿山館亭亭青樹高
得句未能書雪繭屐齒欲折心忘勞
苦雨
積潦横流路不分滿空烟靄暗朝昏烏鳶跕跕墮荒圃
風雨瀟瀟失遠村芻米賈騰愁白屋管絃聲沸醉朱門
無言桃李參差放佀怯春寒欲斷䰟
春蒐圖
酸風射眼路迢遥斜跨銀鞍度渭橋野外翻身捎勁鍉
雲間灑血落盤雕犬循荒磧威偏壮獸困重圍力易消
什伍相將歸細柳亨羶釃酒醉春宵
讀宗鏡錄
珍閟龍龕幾百年我生何幸得披研真空境寂非文字
妙有緣生立聖賢權實圓明般若智果因清淨涅槃天
殊宗異學求源委拭目方知萃此編
癸亥歲寓錢唐千頃寺述懷
高閣工書三十年蓺成媒禍少人憐猖狂得意既由命
坎壈纏身莫問天半夜飛蚊消廣夏一天凉雨潤高田
雖然老朽成羈絆還在山邊與水邊
秋夕
井閭鳴雨夜漫漫語静長廊燭未殘月色浸窗花漏迥
蛬聲浮席竹房寒世情竟作秋雲薄禮數渾如野水寬
彈鋏掃門非我事委身嵓谷自盤桓
書鮮于伯機詩後兼用其韻
昭時丹鳳雊崇岡吐出神珠埒夜光眼見牋麻才只尺
耳聞名姓幾星霜北山水石增吟興南蕩絃歌助酒狂
千載不須嗟寂寞已留遺墨徧炎方
登虎阜再用伯機韻
高標孑孑插雲岡深殿孤燈葆寂光巖畔野芳初帶露
樹頭山實未經霜滄溟自引浮杯興佳節還羞落帽狂
小艇不知歸路晚到城新月挂金方
秋山圖
淅淅凉風動泬寥白雲紅樹擁岹嶢扁舟倚岸不知久
拄杖穿林頓覺遙樓閣蔽虧横遠漢澗溪舂激度危橋
沃洲自合支公住曼倩從教隠市朝
贈楊秀才
江城已作黃花晚磵壑方驚白髮秋樗散幾年抛寂寞
憐君此日肯相求雲霄直上饒騎鶴湖海同盟願狎鷗
老我未忘千里志杖藜終約看淮流
冬日寄無功
黃鞠當階爛漫開小窗紅葉自成堆天寒但解冰霜至
人老争知歲月催萬事不求真富貴一毫為累即塵埃
風流來往唯吾子擬共巡檐看蚤梅
癸亥歲莫書懷
白雲深處掩茆茨回首人間萬事遺愚知得時皆有命
古今造物本無私阮公漫解開青眼墨子終須泣素絲
臘盡雪銷梅放後寂寥寒谷是春姿
遣興五首
五十雖賖病見侵閉門終日少相尋春鶯漫逞千般語
老驥終存萬里心花遶竹房紅作陳柳垂莎逕翠成隂
江南三月清明後便有蛙聲聒夜深
博山烟靄作空濛脈脈幽馨鼻觀通一院杏花寒食雨
數聲黃鳥綠楊風忙中日月何曾異静裏乾坤自不同
蟲臂鼠肝隨所化未能勞力問崆峒
身前萬事若浮塵過眼從衡日日新蛙黽得時多意氣
鯤鯨失水少精神青山古木丘園晚白鳥蒼烟浦溆春
回首吳淞興無限鴨頭新漲綠粼粼
天運循環杳莫窮生生化化古來同一百六日寒食雨
二十四番花信風此身不寄鵲巢内孤跡聊蔵人海中
深院日長新睡足倚闌閒數北歸鴻
千載誰言柳花香醉李吐出錦綉腸江邊春雨一犂足
天外晴絲百尺長空山無人薇蕨長流水落花鶯燕忙
自來貴賤皆歸盡草木衰榮豈足傷
寄白雲
反關銷景湖水眉吾子政是安瞑時春寒未成筍蕨夢
老大得赴煙霞期松湍潄壑青燈迥篆縷縈簾白日遲
清磬數聲經卷罷風前洗耳貫休詩
追和宋馬雲訪踞湖山仇隠君韻
白雲飛盡碧山空屋外夭桃破曉紅幽隖樹深難隔世
平湖水闊易生風丹光射斗驚朝士酒氣薰林引釣翁
未識鳳書何日下隼旟今已到嵓叢
過友人所居
春紅銷盡綠隂繁簾幕風輕燕子還柳絮漲天清晝永
蛙聲動地白雲閒亭亭鉅筆林間塔隠隠脩眉郭外山
不是君家有泉石杖藜那得事躋攀
次韻荅彦上人
城郭幽栖鬢欲衰豈堪煙浪隔相知鴻歸絶漠疏來信鵲
噪虛檐辱寄詩黃葛暑煩還御蚤蒲葵晝寂獨揮遲雖
然兩地同明月跛足何由得望之
光福寺用唐顧在容韻
浮圖突兀倚雲中頂冠神珠爍太空地接近村分野綠
天縣落日隔溪紅穹堂廣坐凉銷夏絶壁高山夜吼風
齋鉢久虛龍象散上方留得住山翁
甲子歲莫
時序川流齒漸增此身還顧百無能心縣絳闕耽名客
夢遶蒼山賞静僧古樹月明深巷雨遠天鴻過矮窗燈
平生漫有烟波興擬宿蘆花尚未曾
虎丘用唐李紳韻
闔閭丘墓名空在代遠時殊事不同碑碣尚無唐故跡
山林寧有晉遺風刹旛影動青冥外齋鼓聲消莽蒼中
若使石頭曾聽法豈能終日並禪宫
代悼亡
清鏡孤鸞曉影沈但傷兒女百年心華堂遺像有時見
瑤席慈容無路尋夜半窗紗明月照架頭巾帨素塵侵
數莖白骨歸黃壤回首人間隔古今
贈艾幼清教授庭暉
故鄉抛擲寓東吳客館凄凉尚讀書縣令棄官猶有酒
先生寄食豈無魚江城春老花飛急槐市風清燕過初
草木想當名已熟往來多識馬相如
無照林亭
累土崇丘作小亭手栽花木滿林坰郡中高樹巳全綠
屋外遠山才半青過眼榮枯荒圃草到頭聚散野池萍
餘生但願身長健杖策時來對翠屏
自陽山歸舟中作
小麥青青大麥黃澗松風急夜聲長轎穿細路春泥滑
花落清渠野水香嶺上獨留雲作蓋村邊多見石為梁
楓橋寺轉閶門近回首西山已夕陽
偶讀中峯和尚和瀋王王璋留題真際亭詩因
而有感遂次其韻二首
衆峯序列作愁顔鶴怨猨驚尚未閒月滿蘿庵人寂寞
風生松嶺澗潺湲王因問道來天上師為逃名去世間
獨撫遺編成浩歎水雲無路扣玄關
西峯泉石可怡顔地遠塵蹤日月閒樓觀耽耽横嵽嵲
杉松矗矗蔽潺湲安危豈在羊腸裏寵辱偏生馬足間
自是名王尊有道閒攜賓從及柴關
贈叔恭
負笈擔簦計已灰歸來蕭寺掩莓苔呼猨别磵曾抛果
放鶴它山得看梅樵逕雪晴芒屩出江橋風熟布帆開
反思身外無窮事不直窗間水一杯
新居次韻山村先生
天地茫茫喜定居莫年應是惜三餘青燈不作前朝夢
白首猶觀後世書遼海舊傳千歲鶴謝池今見九洲魚
清風朗月皆疇侣鬻茗焚香足晏如
曉作次韻前人
東旭朝隮萬象明新鴻嘹嚦度江城寒花獨對情偏淡
鄰杵幽聞韻更清荒逕草衰秋欲老遠山雲盡雨初晴
半生已作溝中斷潦倒終非待晚成
漫興二首
栖遲久已傍嵓隈駒隟光隂自暗催江國夜寒楓葉落
楚天霜冷塞鴻來清遊振策尋花隖野望褰衣上石臺
堪笑人間未歸客摩挲銅狄欲興哀
平生無夢到槐安鏡裏青春髩已乾霜氣稜稜摧衆草
光風漠漠汎崇蘭塵埃世事隨時變澹泊交情到處難
幾度呼童課經罷看雲默默倚危闌
淮隂侯
羣雄逐鹿競紛紛虎鬭龍争埶未分背楚棄官皆失義
下齊求國是要君蒯通詭辯誠難信陳豨(上)奸謀豈易
論當日更無鍾室嘆豈勝竹帛載元勲
舟中
西出胥門路不賖短篷回首已天涯高林鵲噪青山近
遠岸人行白日斜旛影浮空標野寺耞聲隠谷隔田家
十年來往成何事贏得蕭蕭兩鬢華
吳嶺道中
山村人過犬吠竇野澗魚躍泉鳴沙江城雨雪三春莫
嵓屋松杉滿地花芳草路邊逢廢井夕陽川上見歸雅
年年寒食偏傷感能上新墳有幾家
垂虹亭
長虹夭蟜卧平湖奕奕新亭畫不如簷切太空喧燕爵
影搖寒水蔭龜魚它山雨過漁歸久别浦潮回月上初
今日豈無題柱客會應來此駐軒車
讀時太初海昌詩卷
旅宦迢遙滄海濱熬波終日役疲民夜窗夢覺驚風雨
寒燭吟殘動鬼神覽鏡每傷新白髮把杯還憶舊青春
空餘翰墨傳天壌老我林間失故人
畫梅
曾向孤村見此枝杖藜徐步雪晴時香飄野路傳春早
影上山窗礙月遲處士詩存猶可讀逃禪骨朽却難追
芬芬瓊蕊無今古羌笛高樓亦漫吹
秋思
梧桐百尺金井高秋風吹葉聲蕭騷莊生是非付一指
杜老飄零嗟二毛月明江上雁飛急木落窗間人夢勞
非熊自起磻溪釣淮南小山方遁逃
楊尖觀音院壁間有故御史周公景遠留題一
再讀之令人短氣遂用其韻為詩悼之以寓
平生交契之意
拂塵讀罷思悠然詞翰空存逐逝川銀管脩文歸地下
玉棺承詔墮天邊聊城丘壟木未拱蕭寺鶯花春政妍
欲致生芻惜無路漫歌風雨度年年
論詩
是非不到白雲中高卧冥冥碧漢鴻典雅始成唐句法
麁豪終有宋人風智愚願作登壇將茅土偏旌蓋代功
狂妄末流徒好惡豈知到海味還同
山中
寂寥空谷久相容行道何須向别峯山腹引泉同煮茗
嶺頭乘雨為栽松倚天傑閣巢靈鶴徹海澄潭卧毒龍
樵客豈能知住處草堂終日白雲封
寄無功
雨雪霏霏歲暮天路泥活活古城煙出門曳杕難相就
矯首停雲恨莫前瞑色半窗書引睡屐聲盈耳客驚眠
巳聞處處添新漲早晚春湖共放船
懷安養詩
獨立天涯送落暉故鄉抛擲淚沾衣久知慈父嗟逃逝
早辦誠心好賦歸三界竛竮真可吊四生流浪竟何依
白毫今古無私照攝引西馳願不違
谷響集卷二
