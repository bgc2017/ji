灤京雜咏元楊允孚撰
北顧宫庭暑氣清神堯聖禹繼昇平今朝建德門前馬
千里灤京第一程
(此以下多述途中之景行幸上京蓋云避暑也)
納寶盤營象輦來畫簾氊煖九重開大臣奏罷行程記
萬歲聲傳龍虎臺
(龍虎臺納寶地也凡車駕行幸宿頓之所謂之納寶如云巴納)
宫車次第起昌平燭炬千籠列火城纔入居庸三四里
珠簾高揭聽啼鶯
營盤風軟净無沙乳餅羊酥當啜茶底事燕支山下女
生平馬上慣琵琶
羽獵山陰射白狼太平天子狩封疆峯巒頻轉丹樓穩
輦輅初停白晝長
居庸千古翠屏環飛騎將軍駐兩關(南口北口)萬里車書來
上國太平弓矢護青山
穹崖幻出梵王宫雙塔中間一逕通四月雨餘山更碧
六龍行處日初紅
(至正年間始營雙塔宫闕巍峩直通絶嶺)
翎出王侯部落多香風簇簇錦盤陀燕姬翠袖顔如玉
自按轅條駕駱駝
(轅條車前横木按之則輕重前後適均)
仙峽琴鳴水木多别離見月奈愁何題名石壁遼金字
宿雨殘風半滅磨(彈琴峽也)
狼山山下曉風酸掩面佳人半怯寒倚戶殷勤喚嘗粥
正宜倦客宿征鞍(俗賣豆粥)
榆林御苑柳絲絲昨夜宫車又黑圍宿衛一時金帳卷
槍竿珍重白雲飛
(此處有御苑黑圍地名大駕經由之所俗云龍上槍竿是以御駕不由此處)
斷堤遺址古長城一逕中分萬柳青年少每忺春酒美
詩人偏厭綺羅腥
汲井佳人意若何轆轤渾似挽天河我來濯足分餘滴
不及新豐酒較多(此地慳水故也)
莫道槍竿危復危有人家住白雲西兒童采棘顛崖去
杜宇傷春盡日啼
李老谷前山石癯何年此土遂民居老龍若作三更雨
頃刻茆簷數尺餘
馬上重看尖帽山山頭無數白雲閒漢家天子真龍種
坏土長陵為設關
(乃葬后妃之所設衛卒焉)
北去雲州去路賖馬䭾殘夢憶京華寒風淅瀝山無數
樹影參差月未斜
萬古龍門鎮兩京懸崖飛瀑一般清天連翠壁千尋險
路繞寒流百折横
塞北凝陰無子規曉看山色不勝竒堅冰怪石澗邊路
殘月疎星馬上詩
東京亭下水濛濛勅賜遊船兩兩紅回紇舞時杯在手
玉奴歸去馬嘶風
南國鄉音漸漸稀朔風吹雪上征衣邊鴻飛過桓州去
更向窮陰何處歸
窩名擔子果何如野草黃雲入畫圖弧矢縱懸仍覓侣
塞前番語笑人迂
驅車偏嶺客南還始見燕姬笑整鬟誰信片雲三十里
寒暄只隔此重山
(行人到偏頭之北面不可洗頭不可梳冷極故也過此始有暖意素非高嶺寒氣止隔於此良可怪也歟)
李陵臺畔野雲低月白風清狼夜啼健卒五千歸未得
至今芳草綠萋萋(此地去上京百里許)
鴛鴦坡上是行宫又喜臨岐象馭通芳草撩人香撲面
白翎隨馬呌晴空
(由黑圍至此始合轍焉即察罕諾爾白翎草地所産)
夜宿氊房月滿衣晨餐乳粥椀生肥憑君莫笑穹廬矮
男是公侯女是妃
歡喜坡邊望禁城鸞翔鳳翥卿雲清舉杯一吸灤陽酒
消盡南來百感情
(此以下叙灤京之景及聖駕往還典故之大槩)
鐵幡竿下草如茵澹澹東風六月春高柳豈堪供過客
好花留待踏青人
(即鄂爾多踏青人指宫人也)
先帝妃嬪哈納房前期承旨達灤陽車如流水毛牛捷
韂鏤黃金白馬良
(毛牛其毛垂地哈納氊房乃累朝后妃之宫車也)
聖祖初臨建國城風飛雷動蟄龍驚月生滄海千山白
日出扶桑萬國明
(上京大山傳有龍居之)
北闕東風昨夜回今朝瑞氣集蓬萊日光未透香煙起
御道聲聲駝鼓來(謂駱駝鼓也)
撒道黃塵輦輅過香焚萬室格天和兩行排列金錢豹
竒徹將軍上馬駝
又是宫車入御天麗姝歌舞太平年侍臣稱賀天顔喜
壽酒諸王次第傳
(千官至御天門俱下馬徒行獨至尊騎馬直入前有教坊舞女引導且歌且舞舞出天下太平字樣至玉)
(階乃止内門曰御天之門)
九奏鈞天樂漸收五雲樓閣翠如流宫中又放灤河走
相國家奴第一籌
(灤河至上京二百里走者名桂齊黎明放自灤河至御前巳初中刻者上賞)
得寵親王馬上回朱門繡闥一時開淋漓未了金釵宴
中使傳宣御酒来
大安閣下晚風收海月團團照上頭誰道人間三伏節
水晶宫裏十分秋
(大安閣上京大内也别有水晶殿)
四傑君前拜不名輪番内直浹辰更蓬萊山上羣仙集
得似王孫世祿榮
(四傑即四集賽也或稱伊克集賽者即大集賽之稱是之謂不名當三問凡所以浃辰一更者也)
北極修門不暫開兩行宫柳護蒼苔有時金鎖因何掣
聖駕棕毛殿裏回
(棕毛殿在大鄂爾多)
曙色蒼茫閶闔開相君有奏入蓬萊須臾雲擁千官出
又帶天邊好雨來
結綵為樓不用扃角聲扶上日初明龍駒河北王來覲
直入金門下馬行
相國門前柳未花不多嫩綠便藏鴉東風吹得濃陰合
散入都城百萬家
千官萬騎到山椒個個金鞌雉尾高下馬一齊催入宴
玉闌干外換宫袍
(每年六月三日詐馬筵席所以喻其盛事也千官以雉尾飾馬入宴)
錦衣行處狻猊習詐馬筵開虎豹良特敇雲和罷絃管
君王有意聽堯綱
(詐馬筵開盛陳竒獸宴享既具必一二大臣稱青吉斯皇帝禮撤於是而後禮有文飲有節矣雲和署隸儀)
(鳳司掌天下樂工)
儀鳳伶官樂既成仙風吹送下蓬瀛花冠簇簇停歌舞
獨喜簫韶奏太平
(儀鳳司天下樂工隸焉每宴教坊美女必花冠錦繡以備供奉)
麗日初明瑞氣開千官錫宴集蓬萊黃門控馬天街立
丞相簪花御苑回
聿來新貢又殊方重譯寧誇自越裳馴象明珠龜九尾
皇王不寶夀無疆(萬歲山有九尾龜)
嘉魚貢自黑龍江西域蒲萄酒更良南土至竒誇鳳髓
北陲異品是黃羊
(黑龍江産哈巴爾圖魚鳳髓茶名黃羊北方所産御膳用)
太平天子重文曹閣建奎章選俊髦一自六龍天上去
至今黃帕御牀高
(昔文宗建奎章閣於大内年深洒掃覩御榻之巋然感而賦此)
内人調膳侍君王玉仗平明出建章宰輔乍臨閶闔表
小臣傳旨賜湯羊
(御前厨常膳有曰小厨房大厨房小厨房則内人八珍之奉是也大厨房則宣徽所掌湯羊是也由内及)
(外外膳既畢羣臣始入奏事每湯羊一膳具數十六餐餘必賜左右大臣日以為常予常職賜故悉其詳)
曲曲闌干兔鹿馴雨肥綠草度青春生來不避韓盧獵
慣識金衣内貴人
銀蹄天馬衣氍毹肉食尋常斗酒俱可惜東游巡海者
不教騎看試何如
仙娥隠約上簾鈎笑倚闌干出殿頭鸚鵡臨階呼萬歲
白翎深院度清秋
宫人兩兩凭闌干又喜新除内監寬金線蹙花鞾樣小
免教羅襪步輕寒
澹墨輕黃淺畫眉小絨絛子翠羅衣君王又幸西宫去
齊向花陰鬭草歸
香車七寶固姑袍旋摘修翎付女曹别院笙歌承宴早
御園花簇小金桃
(凡車中戴固姑其上羽毛又尺許拔付女侍手持對坐車中雖后妃駝象亦然)
窈窕仙姝出禁闈小西門外綠楊堤五陵公子多豪縱
緩勒驕驄不敢嘶
鳳樓春煖翠重重内禁門開曉日紅寶馬香車金錯節
太平公主幸離宫
侯王甲第五雲堆秦虢夫人夜宴開馬上琵琶仍按拍
真珠皮帽女郎回
湯羊内膳日差排紅帖呼名到玉階底事金吾呵不住
腰間懸得象牙牌
東城無樹起西風百折河流遶塞通河上驅車應昌府
月明偏照魯王宫
官妓平明直禁闈瑶階上馬月明歸宫花飛落春衫袖
辛苦桑麻入夢稀
内宴重開馬湩澆嚴程有旨出丹霄羽林衛士桓桓集
太僕龍車欵欵調
(馬湩馬妳子也每年八月開馬妳子宴始奏起程太僕寺掌馬者)
鸞輿八月政高翔玉勒雕鞌萬騎忙天上龍歸纔帶雨
城頭夜午又經霜
(每年駕起其夕即霜異哉)
南坡煖翠按南屛雲散風輕弄午晴寄與行人停去馬
六龍飛上計歸程
(南坡乃巴納地也故遊人罕至焉)
月出王孫獵兔忙玉驄拾矢戲沙場皮囊乳酒鑼鍋肉
奴視山陰對角羊
(橘綠羊或四角六角者謂之迭角羊迭義未詳以其角之相對故曰對角毛角雖竒香味稍别故不升之)
(鼎爼于以見天朝之玉食有等差也良馬驟馳拾墮箭)
雍容環珮肅千官空設番僧止雨壇自是半晴天氣好
螺聲吹起宿雲寒
(西番種類不一每即殊禮燕享大會則設止雨壇於殿隅時因所見以發一哂)
正元紫禁肅朝儀御榻中間寶帕提王母夀詞歌未徹
雪花片片彩雲低
(此以下多叙一年之景并雜咏之物)
元夕華燈帶雪看佳人翠䄂自禁寒生平不作蠶桑計
只解青驄鞴繡鞌
試數窗間九九圖餘寒消盡煖回初梅花點遍無餘白
看到今朝是杏株
(冬至後貼梅花一枝於窗間佳人曉粧時以臙脂日圖一圈八十一圈既足變作杏花即煖回矣)
脫圈窈窕意如何羅綺香風漾綠波信是唐宫行樂處
水邊三月麗人多
(上巳日灤京士女競作綵圈臨水棄之即修褉之義也)
蒲萄萬斛壓香醪華屋神仙意氣豪酬節凉糕猶末品
内家先散小絨絛(重午節也)
百戲游城又及時西方佛子閱宏規綵雲隠隠旌旗過
翠閣深深玉笛吹
(每年六月望日帝師以百戲入内從西華門入然後登城設宴謂之游皇城是也)
紫菊花開香滿衣地椒生處乳羊肥氊房納實茶添火
有女褰裳拾糞歸
(紫菊花惟灤京有之名公多見題品地椒草牛羊食之其肉香肥納實蒙古茶)
為愛琵琶調有情月高未放酒杯停新腔翻得凉州曲
彈出天鵝避海青
(海青挐天鵝新聲也)
海紅不似花紅好杏子何如巴欖良更說高麗生菜美
總輸山後蘑菰香
(海紅花紅巴欖皆果名高麗人以生菜裹飯食之尖山産蘑菰)
四月東風漸漸和流波細細出官河詩人策馬紅橋過
御柳今朝綠較多
偶因試馬小盤桓明德門前御道寬樓下綠楊樓上酒
年年萬國會衣冠
(明德門午門也)
怪得家僮笑語回門前驚見事竒哉老翁攜鼠街頭賣
碧眼黃髯騎象來(黃鼠灤京竒品)
一曲琵琶可奈何昭君青塚恨消磨可憐滿地黃雲起
不似連天芳草多
翠樓紫閣盡崔巍花落花開不用催最是多情天上月
照人西去又東來
承恩留守是何王錦帳成圍促宴忙却怪西風渾不顧
一般吹送滿頭霜
不須白粲備晨炊乳酪羊酥塞北竒泥土炕牀銀甕酒
佳人椎髻語侏離
東風亦肯到天涯燕子飛来相國家若較内園紅芍藥
洛陽輸却牡丹花
(内園芍藥彌望亭亭直上數尺許花大如斗揚州芍藥稱第一終不及上京也)
賣酒人家隔巷深紅橋正在綠楊陰佳人停繡憑闌立
公子簮花倚馬吟
白白氊房撒萬星名王酣宴惜娉婷李陵臺北連天草
直到開平縣裏青
東風吹暖柳如煙寄語行人緩著鞭燕舞巧防鴉鶻落
馬嘶驚起駱駝眠
時雨初肥芍藥苖脆甘味壓酒腸消揚州簾捲東風裏
曾惜名花第一嬌
(草地芍藥初生軟美居人多采食之)
霜寒塞月青山瘦草實平坡黃鼠肥欲問前朝開宴處
白頭宫使往還稀
(文宗曾開宴於南坡故云)
雖然玉宇桂無花秋比江南分外佳絃管畫樓人散去
舍郎攜妓勸嘗瓜
(俗以月下送瓜果往還上京不産桂花)
御饌官厨不較餘金門掌膳意勤如更分光祿瓶中酒
爛醉歸時月上初
(凡御膳及民間者謂之貢餘光祿寺掌御酒)
别却郎君可奈何教坊有令趣興和當時不信郵亭怨
始覺郵亭怨轉多
(興和署迺教坊司属掌天下優人)
窈窕誰家女未笄日高停繡出簾帷背人笑指青霄上
認得宫庭白鴿飛
百事關心有許忙秋風掠削鬢邊凉曉来為憶西山雨
怕看行人歸故鄉
灤京九月雪花飛香壓萸囊與夢違雁字不来家萬里
狐裘旋買換征衣
雪深連月與簷齊誰把新吟向客題一字成時筆如鐵
不如載酒畫樓西
出塞書生瘦馬騎野雲片片故相隨凍生耳鼻雪堪理
冷入肝腸酒強支
(凡凍耳鼻即以雪揉之方回近火則脱)
蒙茸貂帽豁雙眸欲識渠儂語漫求土屋人人愁出戶
書生日日懶梳頭
與客飛觴夜討論夢回猶自酒微醺一天星斗三更月
白雪飛花何處雲
宫監何年百念銷冠簮驚見髻蕭蕭挑燈細說前朝事
客子朱顔一夕凋
買得香梨鐵不如玻瓈椀裏凍潛蘇書生半醉思南土
一曲鐙前唱鷓鴣
(梨子受凍其堅如鐵以井水浸之則味回可食)
始我來京一布衣故人曾見未生時等閒只作江南别
官有清名卷有詩
我憶江南好夢稀江山於我故多違離愁萬斛無人管
載得殘詩馬上歸
強欲澆愁酒一巵解鞍閒看古祠碑居庸千載興亡事
惟有天中月色知
塞邊羝牧長兒孫水草全枯乳酪存不識江南有阡陌
一犁烟雨自黃昏
急管繁絃别畫樓一杯還遞一杯愁洛中惆悵路千里
塞上凄凉月半鈎
帝里風光入夢頻鳳城金闕一般春故鄉不是無秋雨
聽過穹廬始愴神
試將往事記從頭老鬢征衫總是愁天上人間今又昔
灤河珍重水長流
玉京慣識别離人勒馬雲關隔世塵不比江南花事早
家家兒女解傷春
灤京雜咏
