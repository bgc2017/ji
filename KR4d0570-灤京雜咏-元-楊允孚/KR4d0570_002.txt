跋
世所貴於能言者非以其能自為言也穹壤之大古今
之異生物之情態殆萬變而無窮能者言之如水之鑑
物燭之取影如傳神寫照短長肥瘦老壯勇怯其神情
意度邪正醜好或得之一覽之間或索諸冥搜之表要
各有以極其趣而後已焉夫豈有窮乎哉百年以來海
宇混一往所謂勒燕然封狼居胥以為曠世希有之遇
者單車掉臂若在庭戶其疆宇所至盡日之所出與日
之所沒可謂盛哉楊君以布衣從當世賢士大夫游襆
被出門歲走萬里耳目所及窮西北之勝其江山人物
之形狀殊産異俗之瑰怪朝廷禮樂之偉麗與凡竒節
詭行之可警世厲俗者尤喜以詠歌記之使人誦之雖
不出井里恍然不自知其道齊魯歴燕趙以出於陰山
之陰蹛林之北身履而目擊真予所謂能言者乎予索
居鄉間聞見甚狹間獨竊愛中臺馬公祖常奎章虞公
集翰林柳公貫時能以雄辭妙筆寫其一二今得楊君
是集又為增益所未見俯仰今昔又一時矣君其尚有
可言者乎而君固已杜門裹足歸老故山方日與田夫
野叟相爾汝求以自狎兵燹所過莽為丘墟回視曩遊
跬步千里吾知君頽簷敗壁之下滌瓦榼倒鄰釀取舊
編與知己者時一諷咏未必不為之慨然以永歎悠然
而遐思歲在玄黓困敦里諸生羅大已敬書於其集之
末云
灤京雜詠百首元楊允孚所賦讀之當時事宛然如見
亦可謂善賦者矣楊文貞家有錄本璟常借錄於表叔
司務公錄時草草此本則舍弟璋為予重錄者允孚字
和吉出吉水濕塘蓋文貞公故族云成化十三年丁酉
春三月望羅璟志
灤京雜咏
