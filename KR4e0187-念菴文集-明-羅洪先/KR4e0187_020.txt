念菴文集卷二十
明羅洪先撰
五言排律
中元朝謁長景二陵偕同年程松溪
史職紀春秋皇情感霜露因陳七月詩逾切終身慕奉
璋分禁臣鳴珂戒驛路結侣偕鴛鸞出廓狎鷗鷺涼風
禾黍稠宿雨川原注崇巘已開䂀曲澗仍藏霧四牡歌
在途三舍暫投暮山川謹王章澤宫愜儒素登科愧劉
祠習禮鄰孔戶(故事翰林朝陵寓學宫宿劉蕡祠後)夙興趨七陵澗遡纔
百步文皇此啓祥仁后亦從祔松栢鬱相望岡陵同永
固石馬象衞遙繐帳神明護谷應靈颷來雲瞻仙馭度
祠官候晨昏校卒潔庭阼横嵐夜未央悲蛩響如訴野
卧時據鞍月轉倏移樹鉦聞萬壑傳燎舉庶品布上食
儼生存陳衣想物故牲薦接堂階駿奔競交互望瘞未
及終促班仍有赴所重黍稷馨且備祝號數訖事雞未
鳴先驅馬已騖石伏疑於莵徑闇憑顧兔再宿昔所便
速返期無誤歸報紫宸朝分酬白雪句微勞焉足多聊
自忻殊遇
癸巳元旦奉天殿侍班
一紀調元日三辰獻瑞年青陽初應律寶歷啓新編守
歲通閶闔迎鑾上斗躔朝儀依玉几御氣接爐煙萬國
嵩呼内千官獸舞前旌旗分曙影燎火照春妍奏節詞
臣頌占風太史篇銜恩齒已壯新命愧敷宣
三月十三日駕幸太學陪祀孔廟聽講彛倫堂
萬乘出銅龍千官扈蹕同金根下星漢翠葆麗春空幄
啓張皇邸庭趨奠澤宫禮嚴忘分貴道重覺師崇三月
聞韶後兩楹看夢中詩因八佾變(是年去王號稱先師始用六佾)祀豈
一牢豐法駕橋門轉周廬陛楯通垂衣臨六館委佩引
羣工見聖青衿合横經黼座東嘉賓來孔氏憲老憶申
公如堵人瞻仰猶龍氣鬱葱共嗟儒不賤且感教之功
竊纂臣談業躬逢帝典隆辟雝遲獻頌紀事序王風
重晤劉孔修
季雅昔求鄰郄超屬上賓誰堪十載後空憶隔江人芸
館留山雨梧垣直禁宸龍泉從此失鸞血續何因霜月
嚴城夜郊原飛蓋晨鳳林同訪隱甃梵得袪塵芳屧金
螺嶺蘭舟白鷺津歌雲看意概矢日見情親信宿期寧
數風沙迹易湮停驂同水遠牽思柳條新朝檄終歸漢
關繻尚滯秦颷車不可望愛護别離身
北泉王君六十
灝氣入滄洲高人物外流競稱壽斝日恰遇凱歌秋家
世聞王謝兒孫誦魯鄒梁鴻儀並美薛鳳數全侔壻擇
俱良玉賓來共倚樓門前堪駟馬壠上謝諸侯指使神
多逸經嘗慮自周始知泉石賞真勝市朝遊願足餘皆
贅名忘百不憂清颷侵幘爽新月向杯浮結社誰先後
當筵幾唱酬吾宗托交重裁句助長謳
雨中客談衡嶽感賦
細雨滴空階寒燈坐夕齋何人來嶽下逸思滿天涯觀
日窮高興浮湘弔古懷雪中分袂久雲外夙期乖斑竹
情雖遠滄洲卜已諧何須向平似婚嫁待安排
答同年楊虞坡
齒飲憶初年心期阻别筵從兹鵬路隔那復雁書傳儕
伴村中牧形骸榻上禪隱居山是癖桑戶病無痊詎意
勞華省相思寄錦箋投瓊慚報稱織罽感榮纏驥尾吾
慙附鴻聲爾具全中興天啓聖大雅嶽生賢妙質金辭
冶雄才劍割鉛器凝偏鎮躁志敏善攻堅削牘尚書署
褰帷司馬權九邊清虎落萬里斷狼煙收雋能兼錄平
淮筭得先酒泉戎出塞甌脱地屯田賞特緣功懋資深
計歲遷建牙開壁壘曳履踐星躔夷性終多譎皇威自
合虔稍聞移豹旅旋見避龍泉凱吹雲中發恩章日下
宣台階懸玉重樞管握符專奕世金閨籍熙朝石室編
勲推唐尚父碑勒漢燕然業盛名難朽時平拙更便不
湏憐穎水早已戴堯天
壽桃林工部母周氏安人七十
蓬閣驂麟會瑤池獻棗年三乾開浩蕩六甲任推遷姬
胤徽音遠坤儀垕德專助縑勞織女絶俗冰姑仙儷美
梁鴻逸承休鮑永賢雲裳遲國寵晝錦稱家傳班媛東
征賦元君北斗篇己欣人佀玉更羡福成田九疇先箕
範七十戴堯天珠履門庭溢金鈿壺閤填霞觴和露液
冰碗映瓊筵青鳥歌聲接文鸞舞袖翻日增長命縷風
入鼓薰絃蒲節香堪泛榴花色對妍婺光霄掩抑娥影
夜嬋娟慶洽忘深爵詩成競續箋愚生慚末祝愛子昔
同騫共喜留萱背言期酌赤泉
外母王淑人五十
南陸開修景朱明啓麗祥時亨靈種茂慶洽濬源長五
世奇占叶三元泰運昌金螺含瑞彩白鷺孕瑶光重襲
槐庭蔭來儀桐水陽釋絲天作合瓊樹世相望雲從疑
歸姊羊車類聘王錦緣芬郁郁鸞綴動彭彭方解芙蓉
佩躬操卷耳筐却鉛勞主饋斷帛示周行蘋藻春生澗
芝蘭蚤媚暘結縭申女戒截髮薦賓觴旨蓄時堪禦甘
分食不皇九儀昭閫範五族守彝常夫子當時傑郎官
廿載強雅操聞表著儷美共翺翔孝肅苞苴絶于公政
理彰雞鳴資警飭鶴省得明揚貞曜身能隱向平家遂
忘田園繫孳畜伏臘飽羔羊共羡椿齡富還驚萱樹芳
寵光迴照耀奕葉叠焜煌神歷觀階莢仙籌拂海桑洛
龜書五十坤馬利無疆德盎形偏勝年登物共康象筵
羅碧砌雕席接蘭房帨影流銀漢冠雲切綺梁玄蟬猶
在鬢青鳳總輝裳燕賀姬姜集蹄輪道路忙重闈交璧
映嗣服儼金相帷拂鴛鴦對杯傳鸚鵡颺繽紛連舄綬
雜沓逓笙簧儀享陳嘉幣歡承舞豔粧瑤池桃正熟玉
井藕先嘗羹和籛鏗雉盤餐方翔麞膏濡多越秬雪膾
必河魴豐草遲晞藹卿雲高宇張忽飄濯枝潤應散雨
花香輕汗消鮫縠清陰轉綠楊密簾堪避暑爽吹已飛
芒賓主誠交獻兒童喜更狂追陪時不偶掩映日將蒼
林暗來山翠蜩鳴送晩涼南風發天籟北斗挹霞漿弄
蕊疎螢度啼花嬌鳥藏嫦娥分秘藥織女報華章寶燭
星初爛金莖露欲瀼椒馨咸飫飽酃渌恣徜徉湛湛歌
無醉沈沈夜未央千金酬悦懌四座韻鏗鏘葭倚吾何
幸桃夭早見將庸凡同下里采擇愧東床冰玉人虛擬
寒暄愛詎當仁慈瞻父母銜戢閱星霜令節欣遭際愚
衷倍激昂况恩深酌海效頌願如岡頍弁情何極嘉魚
福自攘誰招金宂鶴見說玉山糧王母丹臺訣麻姑紫
石方長年逢此夕明月在高堂
絶句
對月
雲來月始昏照雲還是月雲能掩月光不能損月魄
同江别兄廷章醉後漫歌(二首)
同水南風急蘭舟不忍開臨分重把袂歸信幾時來
休歌渭城曲楊柳思依依明日秦關客江州雲樹迷
山水四詠
桃花滿村郭山雨鳴鳩鳥柴門午始開苔蘚無人掃
稻畦陽羡田蓮花大堤路打魚莫唱歌驚起雙飛鷺
黃葉萬山秋白雲千里暮高樓明月多懷人在桑戶
巖扉暮自扄林雪光如曙何處是梅花聞香不識樹
夢中作
望望江門路時人莫知處欲尋碧玉樓會向白雲去
夜坐(三首)
結廬向南山日夕入佳氣豈不淹歲年地遠心所慰
林深山徑幽蒼苔蔽白石閉門今幾時物態異疇昔
月色滿空庭夜静絶人語忽聞發幽香花樹知何許
寄孫錦衣(四首)
錦衣先禁旅日日奉金鑾立仗螭頭近傳呼雉尾寒
將軍下殿直自鞚紫騮韁馳道鳴鞭避章臺索酒嘗
禁城春色早夜半發征輪記得門前别牽衣指暗塵
不堪客舍望正在帝城南馬革前生夢䲭夷後世談
夢秋過瀛洲
曠野風沙曉崇丘灌木墟地猶滄海郡人上太平書
登天池絶頂用龍溪見懷韻(二首)
鳥去林逾静龍過雨尚腥空餘孤棹月夜夜到南楹
絶頂半江吟偏增念遠情望窮落日處覺有御風聲
題南源菴壁
一宿東山下山高雲霧深何時重策杖月出聽猿吟
莎雞
振羽候初臨近宇鳴何切道人默忘形聞性曾不滅
醒心(六言)
世間百色是誑見中一句成非花開花落有種雁南雁
北同歸
永豐道中宿安溪鄧東園家(二首)
暮雨柴門客到春來耒耜人歸夜深不談鹿夢倦來共
卧牛衣
門外竹林啼鳥窗前流水飛花沮溺老來忘世希夷眠
處為家
西樓閒立
隔岸夕帆繞浦高陂春草聞牛林外斷煙一縷幽人正
倚西樓
洞中
日永洞中無事泉來石下松邊不辨人間何世薰風時
醒閒眠
南旺湖
百年風景兹奇絶到處江湖却欠詩驢背不歸秋易老
黃花也解笑人癡
七級閘
月華千里照霜空異地扁舟旅宿同何處鳴鴻來夜半
西風吹落玉蕭中
罷試有感
逐逐風塵耳目交又將綺語向人抛何當收拾真囊槖
月下柴門静自敲
論學(四首)
燕人比擬談荆璞遇得卞和良可憐多謝青田能惠我
從心兩字是真傳(自得而後能周知良知未致欲求知聖人境界其能得乎)
世上那聞頃刻花不湏多計問仙家黃金若買真丹訣
爐火還看九轉砂(尋常作工夫便欲講求得無弊此欲速之心磨礱方有光輝如今安得盡)
(是)
黑白人人有兩眸良知何用苦多求向來枉費追尋力
只為千言萬語愁(如今只用分别善惡工夫安有許多牽絆為言語分疏)
既知務本為先着莫動枝枝葉葉心一日化工如自足
千紅萬紫徧園林(既知培本便是扶疎之勢即為知止一向愁東愁西何故)
欽之次良知韻意有所疑賡以解之(七首)
休論心迹動憧憧忘我方堪語聖功若道漁樵能起我
漁樵還是一參同
温温恂恂一仲尼當時諂佞見何迷後人莫指前人笑
一種門墻一種疑
只要在手是金鍼繡上從人巧着心十樣鴛鴦十樣繡
從前繡譜向誰尋(欽之有康齋路上任吾尋之句)
指南車定發行時步步還為萬里基不問涯途深着脚
古今誤盡幾男兒
能不求知是甚時少留意處自家知當年沮溺非吾見
見得宣尼却是誰
畫中描畫是阿誰真偽由來具眼知一見梅花疎影後
豈湏點綴倩人為
庾嶺梅花開落時天然消息少人知祇愁說到孤高處
四海春風擬待誰
有感
無規模處是規模百尺樓臺定在初若待美材還少斲
旁觀應笑是糢糊
一樣根株一樣花不湏牽綴鬭紛華而今我亦無多說
剖破籓籬是大家
故人原壤非為澤禮貌匡章亦可疑不賴此心忘物我
那能如鏡了無私
乾坤元氣浩無垠花鳥般般自得春如欲般般春事好
休從形色費精神
天籟
静極初生動即消無端風雨入清霄誰知擾擾氛塵内
自有元聲在寂寥
静坐
影滿棠棃日正長筠簾風細紫蘭香午窗睡醒無他事
胎息閒中有秘方
史書嘗喜誦名臣忍見清風染庾塵病卧如弓閒自哂
從前意氣屬何人
寄王養明
玉虚清晝鳥關關一别春風幾日還此日囊中應得藥
白雲深鎻葛峰閒
清明日過南禪有懷李伯實
百舌聲中柳色新桃花何處鬭青春可憐澗道清如舊
不共當時洗足人
匡廬
曾踏匡廬百萬峰丹崕赤瀑紫雲重傳聞綺閣遥相望
總為金芝不易逢
萬夀禮成送張倅
君王萬夀臨秋殿淮海諸侯入鷺班自笑官聯依豹尾
始同方嶽望龍顔
晴舟
罷官歸後訪同遊心事誰為不繫舟今日逢君江上路
月明歌棹動眠鷗
彭石屋山約成(六首)
石屋先生卧白雲年年秋月嘆離羣因憐世路多逋客
早為山靈布檄文
我已無名在市朝青山同籍不湏招開軒縱欠三旬睡
取觶湏拚一醉饒
五畝山前種秫田惠風靈雨慶豐年麯方抄得多山草
醉夢成詩識洞天
無勞謝客閉柴門抱甕時時問水源向子何年了婚嫁
龐公安處是田園
架上常封三萬卷枕邊惟傍五千文人來問學無言對
興到吟詩有鳥聞
忽聞車馬來行輩便覺清閒損道容今日始知名是累
此身不厭老為農
答彭鵝溪送花卉(二首)
碧莖紫蔓來名圃静色幽香滿暮庭風雨似催春事早
獨憑欄處聽簷瓴
草堂遙對數峰青窈窕芙蓉倚畫屏不用穠花誇國色
自湏小草答山靈
東廓公用石屋公韻見貽次答(四首)
自愛江村似輞川結茅故傍石林邊桃花不記來何路
蓂葉新開又一年
四十容光朝鏡川五千文字暮床邊傍人欲問農家事
惟有春風是舊年
短棹歸來月滿川洞雲多在水聲邊悔將白日淹塵土
坐對青松閱歲年
莫嘆浮雲與逝川自家風月落誰邊泣麟已後千餘歲
喜獵曾驚十二年
謝彭桂峰送瓜種
少年不解自窺園空讀神農百草言今日謝君分異種
不知曾否是青門
彭方山七十(二首)
秋日閒吟秋水篇是非不到竹林邊年年籬下叢生菊
自倚寒光伴醉眠
七十無心萬事閒日高松屋未開關不妨抱甕東籬下
惜取殘英學駐顔
十月九日菊有華後三日立冬(二首)
江上秋光寂寞時寒花亦有向南枝憐君豈是無顔色
底後重陽一月期
莫道争妍易取嗔清名亦未與閒身汝今猶占三秋日
我已秋光盡讓人
十月黃花滿庭把玩開顔遂有短句(三首)
曾伴淵明栗里間千年流落影闌珊何知寂寞荒山裏
亦有知心為破顔
幾枝濃豔幾枝稀自倚秋風意不違何事背時開獨晩
欲人摇落見芳菲
答友人問訊
七十二峰搖秋光瀟湘水寒木葉黃問予此去何所慕
雲深恐有高人藏
舟宿梁潭夢王生有訓為誦末聯既醒足以二
句
雪下尋香久不聞梁潭江上夢逢君寧知花意將誰好
歲晩相期伴白雲
題周應宿母金氏易飲亭
設漿亦未過為奇饑渴由來共有之但遣兒孫常記取
慇懃豈用路人知
贈周慎齋任騰越
霏微山雨乍晴時柳色分舟上帝畿料得之官初問道
篋中應有洞山詩
鼇城十八灘
驚濤遠勢駕飛鵝伏石變怪喧黿鼉縱使中流失舟楫
猶勝周行被網羅
宿黃灘憶七泉
三載思君不見君扁舟遙逐楚江雲撩人最是秋風樹
那用啼猿夜半聞
紅白芍藥(二首)
憑欄寂寂近芳叢紅白相鮮對晩風不是名花留客久
欲酬春意語難工
羅綺何年自結叢幽人邂逅一臨風分㩦不忍輕攀折
惜爾為容亦太工
乞竹(二首)
我有仙人石室奇絶憐綠玉久披離聞君亦愛霜筠色
莫惜孤根帶雨移
我洞壺山山更西與君相對共幽栖不妨分與篔簹種
助得雲深斷路溪
次三符翁韻(四首)
偶學山叢一獻花擅場勝句與傳家補天自愧無才力
空仰瓊章耀錦霞
别種芙蓉並幕花遠傳春句到山家山人久謝榮華事
錯認林塘一片霞
紅紫曾看上苑花豔香殊態聚皇家六郎何事辭華屋
也向山居對暮霞
裊裊雙珠的的花天孫裁剪付仙家蓮房不與凡胎共
太華峰頭有絳霞
洞中石梅
塊然片石長苔痕誰種先天太素根欲酹花神問消息
疎枝無語又黃昏
寄題鎮江郡齋書舍
鐡甕城頭别署居曲廊閒館近何如趨庭童子今垂老
未了當年一卷書
夀竹園壺山翁六十
曾聞海外有方壺更識長房往事無我種石蓮高萬丈
玉瓶共倒醉相扶
夀郭梅洲
三年不到洞梅旁君住梅洲進夀觴却恐花神翻笑我
君顔如舊我顔蒼
夀大溪周君月臺六十
大溪溪水晩悠悠明月臺前有白鷗醉向高臺明月對
莫教人世入閒愁
華山汝思姪赴官(二首)
挾策當年入澤宫幾回風雨釀春工此行初試親民術
可與書中有異同
處處相憐保障疎庭前那復有懸魚吾家門戶誰相亞
清白傳來不願餘
為華山价姪書贈坦菴弟
醉卧山樓松影邊夢遊碧落侣神仙曉來乞與阿咸字
又上姑蘇泛酒船
夀龍北山八十
解綬誰能應虎符身隨大將戰鄱湖至今白髮身猶壯
解說當年八陣圖
四日至洞見梅
春日初臨已艷陽石門自啓入青蒼莫言洞裏無供給
已嚥梅花到骨香
對雪(二首)
悄然窮戶復誰憐新歲先占大有年野步早誇珠在袖
林吹還似玉生煙
聞道瑤池天下奇瓊花琪樹發春枝偶然一夜冷風至
移向人間人未知
晩坐(四首)
竹影蕭蕭漸出墻閒庭幽思在匡床林居莫道全牢落
繞屋蟬聲送夕陽
家住橙溪原上村林深徑遠隔柴門忽聞犬吠疑來客
又是花陰弄月痕
不學陶朱自豢魚晩來倚樹步虚徐飛鳶流影來何處
驚起游鱗二尺餘
近戶青梧枝葉舒深秋結實亂垂珠年饑不畏無饘粥
升斗還當擔石儲
送朱子(二首)
彭蠡之西五老峰當年白鹿有遺蹤憐君此去多春草
岐路分違不可從
北固遙連鐡甕城瓜洲月上暮潮生不湏數問圌山路
聽得吳音自有情
送河南教諭
春風匹馬送河南行李無多書半擔道上行人休見訝
五經雖少不輕談
上官澹軒六十
塵中擾擾生為累世外悠悠夢亦閒但得此心真似水
不湏更祝夀如山
贈九江陳兵憲(十二首)
海上倭奴窺漢關儒臣籌策未應閒陳平早見推三傑
馬援休誇靖百蠻
桑落洲前煙水遲石頭城下樹旌旗簡書報道三更使
金鼓來徵六月師
皖城東下即王圻節使聲援壓陣飛自煉六丁占朔氣
更擐重甲冐炎威
兵家八陣叠鈎連號令初傳識將權欲斬鯨鯢消海怪
先分龍鳥試江船
黃頭水卒領艨艟賈勇争誇朝氣雄水底斷蛟初拭劍
雲間貫鳥乍鳴弓
南人使船如使馬長江為塹復為池水國莫言難用武
金陵何事也防夷
九江山色壯名州千里軍容鎮上游自惜寶刀堪報主
豈緣金印覓封侯
誰道攙搶出夜分鍾山王氣五龍文登壇不用觀風角
飛檄端能静海氛
尊俎應知得筭強九重霄旰在封疆北邊將殪入驕種
南甸先梟日本王
捷騎朝朝郡國聞東南財賦正紛紜將軍莫奏鐃歌曲
天子曾焚露禱文
丈八蛇茅水上横賦詩釃酒氣難平何知歌舞三吳地
化作煙塵百戰兵
洗箭歸來挂戰衣帳前銳卒半金緋不是書生輕破敵
欲令吾道顯圓機
重别袁迪并柬趙中丞(三首)
雁門秋色日鮮新驚見中丞奏記頻莫道南人無武略
毛錐還解掃邊塵
棗林村外騎如雲匹馬長刀獨出羣争看雙鵰隨箭落
那顔今是趙將軍
捷音千里報平戎露布文章大史雄封入九重偏動色
朱衣先賞奏書功
李忠定公紹興罷相自洪移福憩寧化草倉廟
有題潘令時宜即廟為祠用韻寓弔(二首)
一言興廢竟誰明不重南遷畏北征二聖凄凉留五國
孤臣嗚咽望三京
此恨悠悠不易明未排閶闔且孤征舊都安在新祠啓
聽得遊人說蔡京
洞中種芙蓉
桃紅李白莫相猜祗折芙蓉傍石栽多少春風長荆棘
秋光何惜數花開
悼亡(三首)
年年寒食問餳糖糝米炊餻入夜忙今日一抔同水上
杯盤滿地有誰嘗
閒階日日捲紗聲常恨新綿紡不成不識剪衣焚寄與
可能長短似平生
早晩問兒寒與饑夜深宿火待兒歸兒今漸長衣衫短
手線還誰問密稀
洞中别蕭生(四首)
洞下流泉春正深洞前新竹翠陰陰問君此去何年返
對竹飲泉空素心
巖下疎梅舊幾枝今年春色較遲遲叮嚀風雨休相撼
正值青青結實時
煨芋爐邊客到稀歲寒何事又相違長安也是降心地
風雪深時歸不歸
柳下不知卑小官萬鍾一芥等閒看書來報我平安字
可是心能處處安
有感贈羅鎮峰(三首)
共是深山種樹人獨看籬落護深春無情底事来風雨
不管飄紅易損神
海賈南来萬里孤不辭合浦自投軀憑誰為語臨淵客
縱得明珠已是愚
懶畫蛾眉任買金長門偏是草煙深可憐夜夜長安月
只照容顔不照心
寄别凌海樓(二首)
陽田客至不相聞只隔山前一片雲蓬鬢蕭蕭還自哂
未知何日再逢君
滿縣桃花春不留恩江江水逐君流後人記取栽桃意
多少蒼生未解憂
知幾卷(二首)
一杯談笑動奇兵何必危橋始動情煙雨春江花似錦
行人誰識鷓鴣聲
明月洲前秋氣多漁舟輕處任風波古来玄測饒空筭
輸却成都賣卜窩
答彭石屋
莫怪秋風作意狂洗枝吟葉自凄凉而今已得蓮華地
不傍他人借藕香
訪兩峰師泉梅園三君三舍山中(二首)
山上桃花山下蹊幾人衝雨復沾泥憐君早得春風句
不向桃花開後題
二月松華未上枝石橋流水去遲遲東家酒熟西家醉
山下客来人不知
洞中平道(二首)
洞中十載費經營歴盡崎嶇得坦平樂事漸多秋漸晩
幾人還解踏歌情
石磴巉巉苔蘚殘倚鋤幾度鑿荒寒後人莫指前人笑
失脚方知着脚難
偶成
故鄉久别斷音書早晩歸来一室虚門巷似前何所别
僅無徑草費芟除
九日如玄潭(二首)
青山隠約霧中看黃葉蕭疎夕照殘唤得漁舟来借渡
隔江人影在闌干
清霜十月未沾衣碧樹高低滿翠微欲問峰頭雙劍石
舊時黃鶴傍誰飛
四樓詩(四首)
賀監風流今已希鑑湖流水尚光輝洪都不道山川别
也有樓臺送夕暉(右鑑湖)
溪前山色碧嵯峨楊柳陰中古巷多最是村居堪佚老
月明誰為聽漁歌(右水月)
十里平林曉望中故家喬木遠含風人間綠野尋常見
何事惟傳裴晉公(右綠野)
閱盡繁華只等閒紛紛市鼓競春還野人不解年時改
却道春流山水間(右留春)
贈表弟李孝子仲(李仲吾邑谷村翰池人也早喪父與母歐陽獨居家故貧)
(嘗授徒給朝夕已而室廬盡傾依舅氏居母嘗病痢逾年不瘳仲不敢頃刻離左右則百計營)
(具藥食備經荼苦形羸面墨久不懈病劇傍徨不知計出乃仰天悲泣持刀自刲股肉烹粥餉)
(母母食良慰又逾年始亡仲毁瘠幾殆仲為予先大夫人羣從姪其為人質實其孝閭里咸知)
(之不獨予也李氏在宋有籌衡二孝子廬墓邑中匡山下朝廷表其門又數百年乃今得仲不)
(已鮮哉有司方坐多故未有以其事上者然其貧又特甚兹將如廬江訪其父之故友與其族)
(人愧余力不能振因贈以詩俾見者有感勿以衆人視仲抑亦揚善順命之道也)
亦知母病已危哉刲股還看病可回股痛何如心痛苦
兒身元自母身来
昭君詞(十八首)
王嬙事本不足傳古今作者多主悲怨至所謂漢恩
自淺胡自深人生樂在相知心斯於忠信也薄矣予
實病焉間嘗有擬竊取哀而不傷之義詞不盡達覽
者其正之
身在三千誤有名一朝詔下出長城相逢惟有關山月
曾照宫中弄影情
長秋纔引到簾前名姓誰知外國傳記得君王回盼處
肯分相識不相憐
行人駐馬莫驚嗟處處溪流有落花不待今朝悲遠嫁
長門風雨即天涯
淡掃蛾眉恥乞憐幾回春色負華年而今不恨天涯别
恨不遭逢未别前
情知馬上去無還遥指干旌認漢關縦使生前胡地老
歸魂猶得見南山
使臣何日發長安乍到邊頭可奈寒多謝監宫頻慰籍
得恩何似得歸難
愁向胡天别塞垣一聞南雁一銷魂妾心縱得隨明月
解近君王不解言
不是君王愛不均妍媸自古易迷真明光咫尺猶難辨
何况飄零萬里人
翠華相望不相聞空卻巫山一片雲何事夢中還萬里
竟令無路近明君
誰將絃管奉君王明月樓中夜未央出塞聲高調不得
由来此曲斷人腸
鸊鵜泉上髑髏殘滿地黃雲覆草寒遇得花枝那忍棄
棄時容易遇時難
鳳釵鸞鏡久生塵三月胡天不識春寄語女郎湏愛惜
從来脂粉誤人身
馬前雙臂海東青擒得哀鴻不忍聽我欲南歸無羽翼
問渠何事度龍庭
見說蒼梧杳靄間風波帝子幾時還胡沙恨是無湘竹
淚灑千行不作斑
八月天山雨雪重夢中猶記采芙蓉當時水殿争凉處
同伴如今可憶儂
夜夜秋風帳外驚黃河東去帶悲聲無情只有西流水
下隴何因訴不平
天無窮盡地無邊此日愁心亦復然賴得琵琶解傳語
凄凉惟有後人憐
黃金縱買毛延夀玉貌當如薄命何多少佳人怨憔悴
筭来不屬畫圖多
題西湖圖
一宿危樓俯萬峰滿湖漁火五更鐘開圖空憶當時景
却有何人識舊蹤
寄丁安仁聚鄉
張古山前溪水横幾回吟眺上孤城願君為政如溪水
縱有風波不改清
與國光姪
傳聞劍閣倚天青曾是當年鑿五丁隨待爾知觀險阨
書来能寫萬峰形
客歸
鄉關久别夢魂驚十載歸来百事更惟有門前楊柳色
春風不改舊時清
晏母孤節(二首)
慈親辛苦教兒專祇計詩書不計錢豈為暮年資祿養
能通官政是家傳
自惜先人志未酬教兒游學謁諸侯試看官為題門日
何似賓来截髮秋
梅溪(二首)
洞中梅發手常題祇欠花前水一溪我笑欠溪君欠洞
世間勝事許誰齊
梅落清溪水亦香汲溪烹茗客同嘗石邊我醉梅花月
兩地幽懷譙短長
李汝思南昌新居成有贈
君家盤谷住街東五渡門前一棹通今日結廬南浦上
曉来煙水故鄉同
悲荆川
三月櫻桃紅滿枝江頭紫蟹乍来時旁人莫話毘陵事
湏盡毘陵誰得知
葵花
紅葵赤葵如曉霞不見天地不涇斜報道故人湏早至
庭前尚有未開花
題仙居寺壁圍棋圖
石磴連雲竹樹垂洞門深閉落花時人間幾度春風老
未了仙家一局棋
題陳摶睡圖
當年曾買三峰住丹詔猶聞下九霄烏是逃名漸不早
未湏遠避聖明朝
宿龍華寺海天秋月堂(二首)
半月高齋對鶴眠客来無日不探玄不知何處人間世
拚與青山静結緣
孤塔侵雲萬木深新寒臺殿夜沈沈重来舊侣那堪問
明月階前霜葉吟
題雲儲洞夢樓
黃葉鋪階枕碧溪白雲深處不聞雞廿年塵土俱閒夢
肯受山靈幻境迷
九月晦日何君洞
雲裳已遠石床横洞裏菖蒲歲歲生欲燭金書討丹訣
月華未吐坐三更
天池寺
㒹仙丹成獻明主半留天池人莫取出岫常為一片雲
有時解作千峰雨
凌虚閣
道人相邀巖畔宿鳥語泉聲響林麓分明不與世間同
六月寒風撼巖屋
文殊臺
文殊去後祇空臺臺上優曇更不開說法本非陶令喜
野狐休向夜深来
夜夢藩省為余建坊題曰白雲深處閒人遂成
二句覺後足之
白雲深處閒人少惟有希夷似不羣今日高眠千丈頂
遠書休遣逓飛雲
題青螺寺涵白僧
巖石青青梧葉黃石泉竹徑對僧房慈航苦海今何在
一部楞嚴在佛旁
石峰僧
石耳峰前古寺秋逢僧留宿話裴休有人問汝因緣事
莫道前生是石頭
念菴文集卷二十
