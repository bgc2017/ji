念菴文集目錄别集類五(明)
卷一
策
表
疏
卷二
書
卷三
書
卷四
書
卷五
記
卷六
雜著
卷七
論
卷八
銓著
卷九
傳
卷十
說
辨
箴
銘
跋
贊
卷十一
序
卷十二
譜序
卷十三
行狀
卷十四
墓表
卷十五
墓志銘
卷十六
墓志銘
卷十七
祭文
卷十八
梁文
卷十九
古詩
卷二十
排律
絶句
卷二十一
五言律
卷二十二
七言律
(臣)等謹案念菴文集二十二卷明羅洪先撰
洪先字達夫吉水人嘉靖己丑進士第一人
官至左春坊贊善隆慶初贈光禄寺少卿諡
文恭洪先不及見王守仁而受學於其鄉人
李中中之學出於楊珠故其說仍以良知為
宗後作守仁年譜乃自稱曰門人不免講學
門戶之習其學惟静觀本體亦究不免於入
禪然人品高潔嚴嵩欲薦之而不得則可謂
鳳翔千仞者矣其集初刻於撫州再刻於應
天最後諸門人編為此本而門人胡直序之
稱其學凡三變文亦因之初效李夢陽既而
厭之乃從唐順之等相講磨晩乃自行己意
其答友人書取譬於水謂古之人有能文者
必其中有自得實見斯道之流行無所不在
雖欲不為波濤湍瀾之類不可得斯亦有見
之言也此本為雍正癸夘其六世孫繼洪等
重刻洪先之裔乃名洪理不可曉豈誤解不
逮事則不諱耶乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
念菴文集原序
文者聖人不得已而用之是故文非聖人不能柄也自
孟氏沒道術大裂文王孔子之文湮閼不著百氏襍出
竄竊工巧而文柄遂旁落於能言者之家近代儒者所
著若易通西銘若定性書易傳序彼能言者無容喙矣
降是則不免於萎薾而近俚彼其視之不引而去則曰
此文之别種此豈細故哉道術不一而枝末之析太繁
也且語道果誰昉乎虞書不云道心惟微既曰道心則
外心求之者未可以語道也既曰惟微則枝末承之者
未可以識心也故語道莫善於一莫不善於析方其析
之唯恐不至而不知萎薾近俚之言諷若摶沙彼傑然
好言者且唾之矣惡能使繹而行之孟子曰言近而指
遠者善言也守約而施博者善道也夫唯不約是以不
近此道術之益裂文柄之益落盖交相厲也此亦儒者
之過也國家自弘治正德以前棟道之儒不嫺於文柄
文之士不究於道盖亦不免於交厲之失唯白沙陽明
二公之為道也巋然獨得於本心之微故其言不下帶
指遠辭逹有非能言之士所幾念菴先生生兼江陕之
秀挺出二公之後年甫十三己慕為古文比十五遂憗
然以斯道為任方良知之學之既流也高者憑几寂照
而曰在是矣其次則或認識解氣機為良知之流行先
生始嘗惑之既而悔曰惟無欲而後入微惟微而後知
無不良今皆以欲機合微體將求道心不可得也故既
壮之後其學一主無欲所舉主静歸寂辨荅數千言要
皆不踰其旨力踐之二十餘年然後廓然大悟沛然真
得始自信於不惑之地所著異端論盖其徵也其教學
者恒取證於静無動有之語久之德與年偕邁矣則曰
是未始有夫存與不存者又焉有夫動静之有無寂感
之先後盖致微而一上逹天德非膚學者能測也嘗試
窺之先生之學凢三變而文亦因之先生少學文倣李
空同棄之曰是未見端委者既入宫竂又與唐荆川趙
浚谷相講磨大放於文久之語直曰吾無意為之矣移
荅友人取辟於水曰古之人有能之者必其中有自得
實見斯道之流行無所不在雖欲不為波濤湍瀾之類
不可得也以是知先生之於文所謂一以貫之者也夫
子曰文不在茲直於先生亦云文若干卷舊刻諸撫又
刻南畿咸漏而泛先生病之邑前令王君少方將營刻
以内召未果今令蘇君誠齋以先生生平力於道匪徒
力文宜慎擇語學者彙編以相警發監司施君華江聞
曰先生之文孰非道也宜併刻之乃徵吏部曾君見臺
偕及門士分校語學各體其他酬應諸雜著綂凢若干
卷蘇君屬直序其端直慚從游之久既未聞道又焉知
文乃為著其崖略後之誦繹有知文柄必出道術則二
三君子之嘉惠斯文功不𦕈矣悲夫先生之道未逮大
行然見諸家邦徵諸遐邇皭然而經乎世明物察倫盡
性逹命咸出無欲之體可以考堯舜孔孟不繆質天地
鬼神不疑百世俟聖人不惑者也奚俟直云
