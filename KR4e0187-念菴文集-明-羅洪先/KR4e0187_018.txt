念菴文集卷十八
明羅洪先撰
梁文
橙溪嘉會堂上梁文
伏以無地起樓臺早慕萊公之事散金與親族深慚疏
傅之賢雖闔門共爨未能幸九世同居可樂一新衆宇
相與合歡顧瞻盤谷之中實據同江之上橙溪滙碧垇
嶺環青諸峯羅列似兒孫可登高而作賦三月烟飛着
楊柳足騁望以怡顔登舟不减&KR1793;川陟巘如遊嶽麓門
庭三五步有田可耕有水可漁江村八九家入山不深
入林不密雖無嘉禾美卉之景時聞行歌互答其間惟
茲地之效竒未為人所物色昔我祖也見而悦之山之
下居焉百有餘歲矣當其開荒三徑不過栖息一枝瑞
竹軒中常有四時之色鳴琴堂上每高千古之心蓋啜
菽飲水亦自欣然非離世樂道不宜有此是以後有興
者咸謂天必報之爰自高曾以來世為清白之吏銀魚
墨綬曾典邊隅象簡金章屢持憲節惟念朝無倖位故
皆國爾忘家日益有聲地不改闢羅君章階下蘭菊叢
生蕭相國歸來垣屋不治鄉里稱長者可以貨取乎居
第傳子孫至今存可也門閭欲大物數自更時當革鼎
晉升歲轉辛壬癸甲殷邦嘉靖惟十有三年春洪範稽
疑卜三龜一習吉營宫室先祠堂已有棲神之所合族
屬序昭穆尚無趨禮之庭吉日兮辰良應時而事集有
力如虎運斤成風敢云肯構之材聊畢結茅之願堂名
嘉會蓋主就東階客就西階可以退讓而成禮亭匾儼
思必男正位外女正位内然後動靜之有常宫墻高不
及肩廳事僅容旋馬後世師吾儉得此亦過矣先生自
此升於我何有哉一畆之宫環堵之室君子之藏待價
有如此者八荒為闥天地為度聖賢之廣居大道又何
加焉從此卧白雲招黃鶴儘可徜徉不待吟紅藥對紫
薇始稱貴逹古人有空中樓閣今朝見壺裏乾坤但可
避燥濕暑寒不願乎外惟其塗塈茨丹雘在後之人凡
我同盟聽吾善頌
東同江江水接長空流沫回瀾觀道術他年用此
洗羣蒙
南南山倒影入澄潭深夜孤舟弄明月魚龍還起
聽清談
西橘刺藤梢路不迷己買青山一片石不須更問
武陵溪
北百丈崆峒攀不得寄言猿鶴莫移文山靈自此
生顔色
上萬里雲霄無礙障凡事皆可對人言此心本是
如天樣
下風雨不來君莫訝能令寒士足歡顔還有萬間
之廣厦
伏願上梁之後地因人勝天與我時儒其躬儒其子儒
其孫一經之教有所試矣王之義王之道王之路五福
之錫豈欺我哉富貴福澤將以厚吾生長幼尊卑誰與
為不善以嗣以續有猷有為問學者接踵而來悔過者
望廬而返為子必孝為臣必忠不媿居一峯先生之郡
以數則過以時則可尚思衍豫章夫子之傳
玄潭雪浪閣上梁文
隔三千之弱水空望雲霞擁十二之重樓忽開雪浪景
非幻現業以緣成恭惟旌陽真人立不易方生而密契
守專一氣道超無始之先憂切羣蒙患有生之後謂洪
水猛獸實鄒軻之痛心而沉玉負薪乃漢皇之遺烈教
緣神道身代天工不嗟劍術之疎自撰符命之秘遂憐
南方卑濕之地蛇蛟結蟠竟使西晉中衰之年雨晹時
若仁施無告功成不居排闔閶而上征絶天漢而徑度
雲忩月戸杳莫知其所之桂殿竹宫咸庶幾其一遇睹
河洛而思禹人有同心迎猫虎以祈年古多是禮顧茲
捍患敢缺報章芳草萋萋徒悲遺跡晨星落落望若待
時偶衆欲之樂趨疑天從乎善願財多分有役不久勞
净掃緇氛聿興玄宇離地三丈許已顯樓臺去天尺五
高可輕談笑簷牙倚樹虬角如存綠綺映山爐烟未散
員顱方趾誰非子晉之身弄月吟風莫誤回公之姓樓
頭黃鶴去不返此日當還檻外長江空自流故人安在
嘗聞五百名世豈必盡屬龍沙但得一粒成丹自合同
登鳳馭撫軒楹而拍手清濁兩儀掩戸牖以潛居升沉
三界破功名則波濤一瓠識性命則瓦礫千金朝北越
暮蒼梧吾亦尋真之過客數落花聽啼鳥後應弔古於
斯文暫將洞府之清歌共對江山而荅響
東曾駕飛虹入海空坐看蓬萊幾清淺故鄉桑柘
逓春風
西回首青山落日低鐡笛倚樓吹不斷幾多塵夢
自冥迷
南月在青天影在潭記得褰裳曾宿處夜深無語
枕琅函
北怪石分剛見神力從此山魈不敢過年年風雨
間荆棘
上斗牛紫氣如龍狀莫道延津劍已飛手中尚有
青藜杖
下滿岸雪花晴自灑老蛟切莫作人來神仙原是
樓居者
伏願上梁之後烟雲作護芝草長春未須問百和九華
之香方宜作供且共憶萬遍千周之句何以酬恩鼎器
須防藩籬無障杜旁門之他漏封密室而苟完南去北
來心便休念長途之何適今是昨非迷未遠惜半世以
空捐倚欄杆自可點頭望天涯莫多下淚振衣千仞飄
飄那復羡瀛洲長嘯一聲物物俱令歸混沌道場不動
祀典無窮
秀川羅氏大時岡重建祠堂上梁文
伏以聖人立廟易申萃渙之文大夫繼宗禮重始遷之
祖適丘墓者弔古矧曰余所自生得魚鳥則祭先可以
人而弗逮恭惟始祖大時府君唐風末造楚産先民懷
寳席珍諸侯不干於聞逹運鵾夢蝶大年得縱其逍遥
西水滸以聿來去銀塘之二舍定方中而考室隠戡村
之一區二世十三府君里必擇仁家惟尚義秀川桑梓
抱器猶僅於承祧淮浦旌旗朽貫盡傾於佐餉三世十
四府君珪璋比介蘭茝含馨壯志出塵嘆割疆於耶律
暮齡安土笑返旆於陳橋四世豪川府君和感分荆誼
存韡萼讓産收裕昆之益克家廣納婦之謀五世南塘
府君生有夙知富而能訓謂詩書莫先善善能孝謹故
切親親士可無田捐烏陂歲之常稔人當祭祖發伊川
心所未言自茲以還益昌而熾即改邑而去亦比屋可
封濬發啓祥揚右閭之高閥克開布烈振空谷之希聲
考宣和之鐘久傳大雅入淳熙之譜盡號良材三年而
大比上有司一日而童子聞天下金魚垂綬在舘閣為
得人皂蓋引車作郡邑者特衆若家稱萬石兼腹笥五
經苦節不惑於仕夷忠憤每形乎報主世濟厥美家有
其書雖顯晦之難齊類華腴之足誦未可更僕而屈指
孰非先人之一身道與時隆禮緣義起正月之吉國族
聚斯爰申如在之誠用報無疆之惠盖宋元明五百餘
歲而袁臨吉數十犬家鷄鳴咸興駿奔恐後儀文久而
大備戸庭至莫能容羣望克諧更圖倏集美瑕丘其可
樂卜澗水之在東食墨於龜有葱其氣遂即九京之地
載新百世之祠幸鄉人歸我田喜工師得大木練時日
物土方象生存為寢門階事可容其步武辨内外以籓
衛堵觀不止於及肩尊罍在榮鼓鐘于序神龕祔位儼
乎常若有臨庖次齋廬退而各得其所至於世傳重器
天錫袐文各有攸司存於庋閣物具而遂苟合山高為
之益增不日告成疑降靈之默相一陽來復感茂對以
反初洪先竊媿寡聞實陪末議顧南山之霧遺澤猶存
遡東塘之源結鄰甚邇惟橙溪之開宇始蘭谷之避囂
苦心已騐於庭柯瑞氣嘗符於軒竹南交馳傳誰明匪
石之心廣海參籌不易飲泉之志銅符入滇邑丕顯人
文象簡靖徐戎克明帝憲或鼓琴而歌解愠或挾册以
動長安施及菲才亦沾餘潤歸田食力頗堪版築之勞
讀禮覃思習聞爼豆之事爰述祖德用續工歌暫代言
於梓人未論相道共歡謠於族黨且對兒嬉
東千峰羅列是崆峒形似執籩趨曉日色如會弁
立春風
西千古衣冠地不迷植樹不須王氏祝遺碑常護
宋人題
南千折紆縈秀水潭采澗愛看蘋葉翠釀泉味比
蜜脾甘
北千畦楓梘新田側已能作賦頌椒馨便可躬耕
將黍稷
上千年光景昭靈貺福善從知慶有餘感神端合
通無象
下千人舊福時當大多聚圖書談古先豈徒鐘鼓
分晨夜
伏願上梁之後世思法祖人有多男行不負神明孝親
敬長乃敢入教可成子弟歌詩習禮於其間推愛己以
愛人欣戚必關於同姓使享親如享帝夙夜無忝乎所
生咸增分簋之光永善式閭之俗遠垂世範大慰宗盟
同江水次倉上梁文
野陳委積實惟富國之藏地利舟車要在裕民之力事
有久而必復費雖衆而不勞恭逢臺省郡邑明公惠衆
作新典惟率舊謂役民而轉運當權地以均輸稼穡實
惟艱難水陸可無會計痛耑蒙之入市必譸幻於多門
縱逆挽以奉將莫半償其坐耗繼之信宿益見沉浮問
糴而後時固虞翔踊權本於易手更冐侵牟對刻木而
口期持囊金而晝攫欲除羨目須絶弊源爰下采於芻
蕘肆交騰於剡牘乃申上命仍集衆思幸遂欲於天從
敢緩期於歲改規畫考夫古昔擬議至於旬時倣國初
之成規從水次之便計不限以數惟意所安俾臨流以
據高得豫儲而待發惟同江屬六一之東境在吉水為
西北之下流冠冕詩書擅風聲於半縣謳歌耕鑿受禮
教於先民合鄰壤五八五九六十都之間凡得金六千
四百八十銖之重或捐産以合美或宣力以要成剪荆
棘而構梓材接閭閻而開邸閣朴惟堊黝謝輝映於丹
青尊比署居儼紆徐於繚曲賦幾萬石人受一㕓雖斗
粟其可容不崇朝而即達争趨負戴聚舞旄倪豈惟得
百姓之歡心實可垂百世之永利左規右矩子來咸屬
於工師十雨五風稚語忽傳於里巷暫停運斵小試唱
籌
東楊柳隂中盡短篷舊日米船休借問岸頭已有
長年公
南墨潭潭水接玄潭此後長官清似水市人有米
莫相攙
西川原林麓互高低催辦不勞人吏下家家春杵
候鳴鷄
北司徒駐節章江側不兑吉安安福軍帳下黃頭
任相廹
上願求明府青天樣朝廷恩德已難酬寬租詔令
何須倣
下江東米賤原無價此處民淳官要知不用笞鞭
與呵罵
伏願上梁之後年書大有國運中興山谷不識衙前粳
稻常多壠上春來江漲官艘似發海陵潮歲久林深輿
誦堪評汝南月有禆鄉郡且壯江山
松原新居上梁文
伏以仲蔚園居睹蓬蒿之三徑淵明栗里紀歲月於再
遷豈為士而懷居聊從吾之所好石蓮主人才難適用
分甘退藏塵網三十年幸迷途之初覺玉階方寸地笑
春夢以何憑請學老農無踰我里求田問舍雖無温飽
之心剰水殘山偶有希竒之遇思棠棣之室未遠顧桑
梓之地可依從者如歸卜之曰吉蓋南方卑濕養生者
之深虞而厥土燥剛堪輿家為稱善安猶置器徙無出
鄉蟻有移封似欲善乎其後雀能占歲可以人而不如
伯夷樹歟伯夷築歟敢云廉士鮑叔知我鮑叔憐我頼
有故人盤谷之車馬頻來北山之猿鶴何怨擇風氣遺
種類敬遵考亭之言相隂陽觀流泉因識豳風之業且
人棄而我取可朝耕而夕歸田家絶四鄰青山真如屋
裏江村抱一曲白鶴長傍人來小子聽滄浪之歌清斯
濯纓濁斯濯足白日到羲皇之上饑來即飯倦來即眠
門人勿謂墻卑婦子率入室處弟勸兄酬及時為樂雞
鳴犬吠接境相聞他日柳樹五株先生便堪作傳深春
桃花夾岸漁郎休更問津任呼馬與呼牛能為鼠而為
虎萬間寒士付之奈何一㕓為民得此亦過苟飲水曲
肱之可遂即拱璧駟馬以何加占營室在中星正維今
夕舉大木呼邪滸試聽同聲
東芸館橙溪一徑通分付溪邊舊桃李春風原在
滿懷中
西樓頭騁望衆山齊欲識主人憑几意浮雲更比
曲闌低
南天畔晴峯染碧嵐莫擬虹橋接霄漢十年早已
謝朝簪
北紅塵一騎來京國偃武修文當盛時直須擊壤
躬耕食
上明月清風任豪放縱着羊裘把釣竿江湖誰解
干星象
下牙籖萬軸插高架終歲如今學閉關問竒載酒
姑回駕
伏願上梁之後豐年報國多福宜家羣居者闇室無欺
外至者得門而入戶開亦開戸闔亦闔善言無千里之
違道隆而隆道汙而汙正氣塞兩間之内讓耕讓畔里
有仁風學禮學詩庭多暇日空中樓閣堯夫何意於品
題壁内經書安國可傳其删述未遺善緒益顯文明
石蓮洞正學堂上梁文
依月巖而悟主静元公詣無極之先入雲谷以結幽棲
朱子大斯文之緒在百工術業尚且貴於專精矧千古
心傳可無資於游息蓮洞主人質非狂狷竊慕中行心
冺怨尤未緣上達不遑寧處冀獲異聞三人必求我師
四方不忘有事徜徉五嶽涉獵百家啓石室之丹書夜
窺海月挾秋風之白鹿手抉星河永托鄰於太初辭鑿
竅於混沌思焉若起近而易求悔多聞之見欺屏繁思
而自守地不愛寳物有當機偶逢巖洞之竒形久秘荆
榛於僻壤未論太乙身寄蓮舟空數三峰花開玉井行
纔踰里望若層丘金掌凌霄沆瀣泫仙標之晴旭碧濤
翻海珊瑚間鮫室之明珠疑六丁雷斧之冥搜儼九首
天吳之呵衛頗投夙好遂罷遠遊偕風詠於暮春除茅
塞於山徑辨種而藝木已過十年環堵以為宫因周一
畆梅關待月恍清明之在躬竹牖披風倏煩囂之去體
始知枯槁寂寞自與道謀欲為砥礪切磋當先默識終
焉之計遂決於斯樂矣何求不知將老愧迯名而未得
時好音之見懷車轍頻來至無可避戶屨常滿多不能
容問俗使君嗟其為異境勸農明府助之以結廬捐俸
為倡累書相促謂可藉以養士且有契於樂山樸斵梓
材豈望工師之木旁求版築敢云夫子之墻不出戶庭
可窺天地臯比久撤非好為師盤辟遠來皆能助我詩
可言禮可立趨而過庭者咸有聞念則聖罔則狂譬如
覆簣也吾自往睹浮雲之出岫今復何心甘飲水以樂
饑於焉卒歲過我門幸入我室塗人誰非堯舜之歸讀
其書想見其人此身如在羲皇之上業傳乎不朽古之
配兩間者無多道傳於無言事有曠百世而相感適宗
族鄉鄰之駢集率門人小子以浩歌暫息郢人之運斤
且聽堯夫之擊壤
東千峰深處號崆峒若向廣成求道脉定教思慮
莫憧憧
南秀嶺層巒静與參但願文明啓天下豈妨高枕
卧晴嵐
西僻塢深林滙碧溪愛惜涓涓常不舍始知四海
即涔蹄
北松杉影裏藏阡陌從此躬耕不出山却向官租
酬帝力
上秋陽皜皜無遮障此是千年孔孟傳不用山天
觀易象
下六經諸子存高架升堂欲辨異同間只在此心
誠與詐
伏願上梁之後塵囂不入道氣常存荅問向初平一語
勝十年之誦讀端坐如明道四時對萬物以静觀求州
里蠻貊為可行必視聽動息之皆理敬以修己仁不讓
師檢名節以固藩籬當使烟霞增氣色即辭章而為羔
雉莫教猿鶴漫移文木石居鹿豕游終身與深山之野
人無異江湖身廟廊志諸生以名世之豪傑自期世教
少裨山靈何幸
大安重建祠堂上梁文
有開必先得飲食猶當報本凡性本善履霜露誰無愴
心念銀塘之丘木枝柯實繁顧馬凍之風泉派流益衍
情深追遠事合更新雖卿以下必有圭田久湮周制然
士之上皆可立廟咸祖文公恭惟大安新祠族尊主人
夙好詩書孝先百行素敦禮讓義重五宗謹奠獻以修
誠守祊祧而著代君章擅湘中之譽早播琳琅仲素續
道南之傳尚多逄掖當二十九世之後遡七百餘年之
間凡繼高繼曾繼祖繼禰之親其先後皆本乎一體總
歴唐歴宋歴元歴明之久合隠顯而祔者幾人舊貫尚
仍豐儀曷穪謂據司馬考圖而陳設何以執籩豆謹周
旋乃召梓人畫堵而紀綱為之物土方議遠邇蓋大時
岡之主世世不遷而延府君之神洋洋作配列楹非九
筵之廣在其上在其左右者但見廓其有容陳庭無百
物之將交乎階交乎堂室者有以接而行事秀川並美
自成韋曲之家戡村未遥實共高陽之里凡居比屋已
快觀瞻矧在同宗實均休戚睹駿奔之濟濟咸思祖德
之繩歌麟趾之振振益廣孫謀之善遺秉滯穗千倉萬
箱自此可賡周頌四世三魁九科七第從兹丕振文風
春秋不忒於烝嘗月旦可評其人物出必告反必面事
死有如事生敬所尊愛所親善繼而又善述嘉靖三十
歲恭遇皇帝之真元長幼數千人同唱兒郎之六偉
東富田春水正溶溶涓滴要知酬世澤源流本自
秀川中
南含風喬木影毿毿愛惜當年培植意竒材應與
棟梁參
西官道翩翩信馬蹄指日高車來晝錦更看閥閱
古人齊
北馬凍高墳兔山側歌聲千里定相聞且聽嘏辭
傳祖德
上積善之家百祥降夙夜毋令忝所生此身要作
將來樣
下碩牲旨酒羅尊斝須信有誠斯有神由來一氣
相通也
伏願上梁之後世承德澤人有道容衣冠滿對越之庭
昭穆咸秉文之士有苾其香有椒其馨燕享來崇於景
福如竹之苞如松之茂室家永協於禎祥令聞斯皇孝
思無斁
諶岡里社上梁文
衣食本三農周室嚴歲蜡之禮幽明同一理高皇動里
社之文幸土物之順成敢怠豫於壇壝恭惟諶岡里社
地因人勝神以物靈禮樂衣冠振休聞於六族雨暘寒
燠鼓生氣於百昌睹秀實之屢登徼威惠於不替一百
八十餘歲弼成我朝之深仁六十一都六圖竊擅吾邑
之壯觀疆場無警婚宦有成一飯不忘恩矧受瀼瀼之
多福簞食必齋祭咸依奕奕之閟宫雖奉守之至虔顧
居諸之云邁天之將雨土偶生嗟日之方中屋漏含媿
酬金助廟嘗聞漢帝之通誠擇豚祝田每耻齊生之譏
儉祀必迎尸像設適符於古禮田為同井禬禳因聚夫
羣情棟梁再舉暫停郢鑿之妙揮少長聚觀共聽豳歌
之接響
東橙溪曉映海霞紅更道神童書院近年年燈火
競春風
南烟火楓江似碧嵐趁墟日日聞市語太平時日
老還堪
西掄魁坊扁照諶陂道上楓林足憩客忠襄儒行
盡題詩
北鬱鬱青松護仙國登臨遥望兩山高秧坑水遶
諶岡側
上福善由來天可諒五農十雨報豐年歌頌吾皇
德難狀
下倉中米賤常無價瓦盆歲歲長兒孫柳車竹炬
來迎社
伏願上梁之後稼穡惟寳鷄犬不驚五福錫民飲食縱
謳歌於日月四時成歲隂陽鮮愆伏於天和乾餱消鷸
蚌之争品藻起鳳麟之望
塘東一經堂上梁文
一經教子韋賢嗣續多昌萬石名家石奮聲華益振天
心無改物數當還相作室之無難知大賢之有後恭惟
主人印山嫡裔澗谷餘風昔日田園已著半州之號(是時)
(秀川衆盛東西十里僅容羅氏溪園公稻租六十六萬有竒總羅氏百萬有餘公當其半時吉州供米不及三)
(百萬其曰半州者言羅氏租税有吉州民間歲入之半也)同年科第俱為連氣之親
三魁七第累見蟬聯千里萬家獨推貫朽擁朱旛張皂
蓋光回梅嶺之春酌玉斝貼金花醉滿瓊林之宴道津
源啓親接䨇峯池草夢醒相輝三謝吳舫門前曾載月
京塵溪上幾攅眉世轉滄桑名流清簡最喜逍遥之後
仍為韋曲之家雖業箕裘無心軒冕要觀南海豈因萬
貫纏腰獨占春風不羨一枝寄足揮金為樂擊鼓程功
看江上之萬重一新門戶卧人豪於百尺更起樓臺眼
前突兀唾手可成忩外畫圖從天而下凭欄杆而咏白
雪是誰共和郢人歌屹棟梁而干青霄從此陋看揚子
宅野花閑草莫笑烏衣明月清風還隨綠酒萬桃原上
春如許燕雀歸來秀川橋下水仍流蛟蛇蟠結膏車兮
秣馬從子何時吉日兮良辰同聲善頌
東乳峯原識主人翁寄語溪邊舊桃李好將顔色
趁東風
南昔年舊館竹毿毿詩賦至今誰敵手盪臺猶自
倚晴嵐
西誰家雞犬隔芳溪盡道舊時歌舞地閑雲飛入
畫梁栖
北衣冠曾起同憂國只今幸遇太平年鳳凰臺上
歌皇極
上隂晴反覆誰能量福澤從來厚善人雲霄應滿
兒孫望
下滿目桑麻迷蔓野田蛙莫更亂啁啁此地千年
還熂下
伏願上梁之後出門無礙滿屋皆春飲食夀康常似盤
中樂土歲時伏臘何妨酒後高歌牙籖三萬軸衮衮公
侯玉京十二樓堂堂人物里仁成俗野吠不驚水增深
山增高重覩溪園生色天吾覆地吾載平吞湖海為家
念菴文集卷十八
