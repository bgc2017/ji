念菴文集卷十九
明羅洪先撰
古詩
四字吟晝睡戲書與世光子效康節體
自笑念菴終何幹濟半生辛勤此日懶肆閑不踰大行
不矜細高不近名卑不營利日午北窗倦則假寐不浴
而涼不飲而醉問年幾何四十九歲昨非已遙後善何
計稚子聞之以語為戲俟其稍長問以知未
對鏡
前辛之年始加汝冠後辛之年恐華汝顛冠不復丱兮
華不復青嗟嗟念庵奈汝形
辛丑正月二十五日燕旅子生
孟春載陽玄枵其辰杲杲出日有媚斯春寒飇靜止薄
露津津曰今初子誕降乃身有聞厥聲厥聲斯喤有視
厥形厥形孔揚隣媪曰祥來乳來保日者曰吉可以夀
考於燕之地於旅之戶爰鍚兹名以志所遇其慎爾言
勿蹈多尤其端爾形勿我貽羞千里而聚歡晤有幾骨
肉其遙以悲以喜憶我之生父母勞止今我有生空望
蒿里有涕其零沾我裳衣願汝斯才報此春暉
飲酒
載酌旨酒永此良宵兄及弟矣于焉逍遙
凱風南柯載哦以歌兄及弟矣聚匪其多
聚匪其多命也則那既戒無荒不樂如何
霜崖辭
有穹者崖嚴霜在道身無完裳腹不宿飽孰餽我食孰
授我衣援崖履霜不知寒饑歲聿云暮松栢盤盤薪之
槱之有懷咏嘆無嗟形苦無為伊沮匪異也人視我昔
今
五言古詩
秋聲
赤煒謝煩蒸涼飇正淅瀝中宵入耳來宛如風雨激蟋
蟀秋悲音寒螿助太息時變萬品移念此令人惕弱質
非金石那能保朝夕所以古之人為學如不及奈何齬
齪士逝矣不復惜盛年餘二期猶為世俗溺誰知委化
去一日難再得聖學久已湮前修亦寥寂耿耿心徒勞
歸宿當何適丈夫貴日新無使終身戚
秋至(二首)
君子悲行役行役别父母時運促人老山川驚險阻悠
悠南浦雲落落西山雨感此不能歡獨立向江渚秋菊
亦已滿微馨遞幽風對此故園色老我離世容(闕)日
悠淡鳴鴈悲長空前途杳莫即羲駕何匆匆束髮不盈
把少年生意窮如何不努力甘為俗士終
曉懷
秋鴈宿江臯孤鳴何嗷嗷豈不懷故栖畏此行路遙路
遙將奈何霜霰亦已多及時須奮翼會有陽春和
雜詩
君子防未然已病更須學不躁是良劑忘思郎勿藥飲
食男女間賢聖工夫約寄語安身人勿為病所縳
别項甌東
萋萋周道草風霜枯悴之卓卓東園松向晩呈清姿中
堅色自厲纖妍寧久持奈何圜中士獨復不見兹
别殷市隠(二首)
我昔厭塵鞅遺世問長生中道逢市仙餌我丹霞精云
此能起疴騰化餘空名但得松喬訣何必遊華清忽與
此言會恍然百慮平宇宙不可逃聊得從君行
結托意方勤時變倏如馳涼飇動庭戶遊子有所思浮
雲乘剛風欲留不得遲眷眷平生交願言常如兹悠悠
逆旅間再晤須何時
真州别友生
久處忽别去情慘當何其古人道義交豈忍輕别離非
無再會期一日難為思悠悠重悠悠況此秋風時
有所思
伯牙一去世飄飄竟何之哀哉太古音知者亦已稀紫
鸞入青冥高標不可期應有賞心人回惻霜桐枝
買居
買居貴得新買隣貴得親物新尚可樂况此百年身交
親尚可依況此同袍人古來有大宅在世不染塵八荒
共一闥奚辨越與秦萬寶中自藏四時常生春君如未
識徑先請問洪鈞
寄殷市隠
嚴風駕林壑落葉旋衰蓬陽春暄玉露夭夭桃李濃歡
娛與悲愴擾擾百年中皇天亦何心志士忘窮通矯首
漂母地千金仰韓公
别周七泉
素心寡所諧唯子諒無他歸來共有適促促成蹉跎事
變看浮雲我生當如何大道杳莫即去日亦已多行行
重行行贈子千金歌羲輪無滯軌期爾魯陽戈
晩坐
晩坐一室靜帷幌生微涼弱翎倦雲逵悽息愜所償琴
書集隠几流螢時悠揚莎雞泣草底蛙沸如鼓簧夕風
起林籟簷滴短且長青帝云甫駕已復迴朱光撫時多
所慨感舊彌有傷吾生豈無為前塗杳何方一日不努
力形骸等粃糠情適習坎亨道遠勵志強懷哉叱馭子
終古與翺翔
辨覺
白日照中土坦坦萬里途誰哉向溟濛顛倒守一隅沈
溺未始悟翻笑他人愚荼苦甘自螫迷索不為劬我以
羣夢中長嘯聲何孤起視參與井落落半有無啟明掛
東壁聞雞狂驚呼慷慨撫長劍遐舉恣所圖一洗天地
光重拭萬物蘇行行入雲逵和風散八區緬兹大覺樂
始入塵勞殊一身寧得幾鼎鼎逝將徂胡不自愛惜而
以競錙銖嚇腐笑莊蒙分岐悲楊朱昭昭古先訓為我
端其趨測微諒不遠勒駕難與俱因書發素志感嘆三
嘻吁
别程舜敷(三首)
昔我去江南楊柳何青青今我來金臺雨雪日已零雨
雪不足畏所思在遠征昔為雙鴛飛今作孤鸞鳴聚散
詎有定悲歡為誰情感此獨徙倚風露凄前榮
憶昔攜君子修途各有期飄忽遽成别遠在天一涯天
涯不可望前期不可忘會面在幾時耿耿參與商人生
百年内安得常共老但願心不違持此趨遠道遠道多
是非流光忽衰微奄棄不努力皓首終何歸
驅車出東郊惻惻離思深回顧都城郭輕隂乍浮沈豈
無行路人念子當苦辛丈夫不墮淚相視仍撫心名禽
戢素翼瑤草托芳林時運有昌塞識微古所欽
舜敷將發(二首)
君莫歌離别一字一涕泣客子促晨宵羇人異出入落
葉空庭繁愁管凄風急知君對月時猶我瞻雲立
解佩慘何言把酒翻成泣荒郊人已遙遠岫自初入予
戀南枝穏君趁北風急行馬思故羣躊躇岐路立
登諶山感古
風林渺隂森山徑窈紆錯探幽入岧嶤俯深迥眙&KR0787;雜
鳥乘春鳴竒花色夭灼感此節序新悠然緬心怍故舊
復幾許三載兩寂寞寂寞夫何如意遠力不作憶昔同
宴好詎足計離合惠風吹荷衣時雨注叢薄行吟紫芝
曲坐盤清泉酌顔色華飛霞襟度矯羣鶴綿綿趣遠道
耿耿竟摧落人生豈多日已復半凋剥不見出戶時旭
日向西落
炭渚公館夜坐
長松倚孤月虚館何沈沈共此三秋色懷彼萬里音參
商耿天漢鴻鴈悲風林君子畏時運小人歌苦辛晨興
各有適履霜余愴心
過徐洪悲賦
昔我落地時嚴君官水部受檄據要津飛旌啟前路志
喜且啣恩嘉名期必副弧矢初滿月軒車拂行露蘭署
歴三正藥裹更多故積疳苦善啖羸形遲學步枕臂從
僵木蹋被任垢汙劬勞可提攜出入仍憂怖敢望付琴
書聊思應門戶何知三十年分違不得顧病猶畏子知
書頻向人度千里寓恩勤一旦自傾仆返哺愧烏鳥行
役悲屺岵畢命擬相從遺言懼終負重艤清風亭忍見
含烟樹樹木今幾圍主人在何處問天天豈譍瞻雲雲
不住因悟死與生有若朝還暮逝者無復返老矣將安
措誓將未滅身永作中流柱
送王良弼歸越
志士如喬林美人如瓊芝叢薄不足戀發秀寧嫌遲南薰
轉朔吹色染悲素絲誰能揚汙渠獨復流清漪窮老豈不惡所
思達者稀遙遥懷古心良抱無苟施之子如有意慰我白華詩
題馬問庵崇德樓四景
房雲捧旭
雄圖啟炎運英傑持靈籌早抽黃石秘晩隨赤松遊鴻
飛孤雲逝蟬蛻空山留乃知達機士進退良有由羨君
遺世紛登陟兹夷猶晞陽駐顔色千載為春秋
楚月生明
淡月生清輝隠隠當窗戶披衣望楚陵蒼蒼多草樹醴
筵不復陳銅泉竟何處好賢虛襟期悲歌感寐寤盈虧
視桂輪已矣復奚慕
南山獻瑞
九苞聞古昔千仞何寥廓陟彼南山阿羽儀如鷟鸑我
亦楚狂流心懷卷阿樂顧此高岡峙緬焉幽興托覽輝
未相逢願言時飲啄
河泗環流
玄圭成地紀赤玉感天瑞波潤九土分流藻萬世利狂
瀾日不支古道今所棄欲濟懼無梁在川嘆永逝誰借
一勺微為惻同歸趣
鄒東廓先生七十
大道斡元氣冲和自其常天地無兼能賢聖呈輝光六
藝湮塞久二教爭紛攘人備萬物性誰能振其綱感彼
陽明翁獨力亦何剛良知指真竅袖珠不我藏迅霆震
百蟄冥晦開扶桑羣寐猶啽囈狼籍迷且僵先生方立
年偉步趨門牆一見塵垢消再見羣疑亡密語幾入室
抗顔遂登堂睟容著温温雅度涵汪汪隆汚時與偕負
荷氣彌昌禁籞史局重國學師模莊狂簡裁諸生經界
驗一鄉延納靡長少答問能周詳懲彼尚自然戒懼為
之坊人慕超頓法已誦瑟僴章誨之自忘倦聞者咸慨
慷列屨滿前戶贏糧越遠疆車蓋互追隨童冠儼成行
河飲量自足雨化才多良民風謝矯戾政議資恢張至
業云在兹宴息心不遑青原夕橋月雪浪秋蓬霜七十
殊康強盎若被春陽聚樂不知老合衆成大方始知大
丈夫方寸含八荒可尊非位崇可誦非言揚豈不在歲
年歲年貴有將彭籛安足多一日萬世長伊余抱弱質
藥石幸分嘗時過志不就久要仍未忘願言士擇術視
此慎梯航綴辭表羣望詎止修華觴
送劉鳳西
良時難遘會朝野方晏然夫君抱醇姿瓊華生玉田勤
小若理絲含和比鳴絃一朝逢選士奏牘過三千明光
賜甲第郡理推才賢幽憂成滯迹同兹伏林泉邂逅蘇
黃臺結盟亦何堅弱子蓬且歴葭倚如夙緣不嫌擔石
貧頗重門戶憐主饋得佳婦内則賴以傳來往遺形骸
情話從周旋朅來舍我去待次公車前楊柳隂正繁田
疇綠草芊重晤在何日感此道路綿臨岐寫中臆牽衣
不忍捐豈無同心人左右為容先嘉譽幸時聞德意勤
敷宣萬里視發軔誼重急顛連嗟予誦拙賦謬妄集垢
愆慷慨志不酬沈冥計遂專移栖資德隣絶交遠囂㕓
晨興理耕鑿夕休横簡編時負羸疾眠兀兀忘先天所
忻泯思為有如斷滅禪此樂未易舉此語非相沿持以
卒歲年那知身外牽生材各有拘角齒不兩全分足鮮
願餘醉飽臨豐筵大受匪強合下愚多重遷因君露微
尚别緒逾縈纏
静觀
靜觀四序代環轉歲適周晝夜光景殊迅轍靡停留方
春感柔卉已迫落葉秋雛燕翔且歸新蜩響忽收但見
稚者壯寧知老當休多營竟何為可資德業否惜隂豈
不聞所誦匪所由如愚朝復夕身同大化流默默從此
逝不歎終優游
送王養大典學建安
煩熇日難夕瞑館炎氣平子别將何之建安罥儒纓名
郡帶兩邑文物盛羣英八閩上游地土風淳且清書吏
簿領異膠序揖讓生祿薄母慈慰聊代南邨耕武夷指
顧間山溪夙所名雲林誰復主吾道虛前盟作人辨標
本藝藻舒春榮模範飭自躬度解素餐情吾衰跼一室
樂育佇流聲
登衡山祝融峰
我今登祝融高高幾萬丈赤烏海底來忽在飛雲上人
世正溟濛隂厓走罔象聖人知其然昧爽發昭曠豈不
懷宴安精神各有向一念不自拔萬竅生疑障安得日
新人惺惺無得喪
重至仙居寺
山雨鳴鐘餘阡陌斷行跡高刹隠迴岡流遼汎春澤新
構門巷更重臨歲月積訪禪草蘙徑繙經塵在席僧齋
餘舊突梵相懸頽壁乍見驚夢寤沈思悔形役壯志悲
虛遙衰容感疇昔逝者今若何余留增太息
劉師泉七十
學聖類觀海曠莽迷津涯自非凌空翰焉能辨何之越
中啓關鑰吾道根良知良知人所同言出靡不隨豪傑
詎常品美植恒離離偶當元氣合類聚無差池夫君起
三舍早負絶俗資一接至人跡飄飄不可羇脫屣冠裳
途卒業河汾師一諾可千古自矢志勿移臺省需真材
正論動主司翻令科目重頗振士氣卑計偕恣尚友泰
嶽遘神竒無心呈妙悟倘然窺天倪從兹桎梏釋大笑
忘成虧發言近狂達不虞下士嗤朋來聚且樂獨往忽
若疑問君喟然答聖言豈我欺性以善學凝凝則立命
基存亡係操舍主宰貴密持運用未渾化豈曰忘己私
以此日孳孳頓異昔所為烱烱非恍惚汎應照㒺遺並
軌總一駕萬里無多岐譬彼工穡人稻梁必手治又如
遇良賈安羨販夫貲至今年七十邁種力未疲靈含氣
自守古謂不學衰揆理以卜數衛武榮啟期孔聖極從
心知君至有時君嘗佐名郡當調輒引辭所忻在盍簪
家庭足令儀青原歲寒後白水春風披栖遲歲復歲未
惜知音遲嗟予悲晩聞切磋時見規每於意會處惟君
獨頷頤别去今三年我病非忌醫如何無一字日夕空
相思石蓮洞窈窈雪浪水瀰瀰舊遊誰復徤此意共君
期
荆門閘道中
少小負竒好長思名山遊薄業遵簡書忽復一紀周承
明忝三謁前席事不酬空令顔髮改丘壠荒松楸弱情
覺緣繫淺中易驕浮平生惰修習麗兹增媿憂蒙恩返
故里韜跡謝名流壯志庶可復不為猿鶴羞
夏懷
朅來意不適我生當何如委運任流遷與道時卷舒奈
何日復日憂與年歲俱捐外豈累物鬱中難久居有身
恃骨肉割棄復奚須萬物皆得侣而命乃我殊感彼鶺
鴒詩掩卷三欷歔
蒔菊
陶令今不作所好尚遺世睠彼籬下芳藝我庭中地弱
叢未盈把頓覺景色異英英媚朝露茁茁感春氣去此
駐頽顔亦令能久視繁枝藉溉潤晨興自從事所希縱
不酬聊寓勤生計
述懷示友人
悠悠望千載千載未久陳共此山川居世代遞疎親貽
謀逮孫子遼遠如越秦名氏成杳絶坵墓同飄塵骨肉
尚若此況彼鄉與隣所賴在簡書遺言亦多湮百不一
可究六藝俱沈淪默默忽返顧造化如我賓形骸聊一
寓旋當去吾身吾身既非有其他復奚因踽踽誠爾異
煦煦徒為仁經營慷慨業冀以名自伸簸弄上世語讐
校忘疲辛酣謔恣放達破滅稱天真俱謂發狂疾胡云
詣精純我思魯中叟兩楹夢何頻怡然曳杖歌曾不增
笑顰達者識其原頃刻為秋春愚人不解事駭怵褫魂
神林中多敗葉喬柯歲華新彼此更互見修短寧足論
默觀發獨慨證我意中人
種蔬
謀生無遠術樹藝有良時嘉蔬來何遙故人手致之荷
鋤出荆扉荒榛力所披景蘙苗易瘠土薄根不滋惡壤
與敗株能令蕃者衰競兹分隂功日暮未辭疲所欣寡
逢迎然薪繼頽曦黯黯開谷隂柔芳亦離離抱甕理晨
夕療饑方在兹
種菊
結宇灌木畔庭除幽且閒豈無豐草容柔綠爭春妍常
恐秋風至清霜凋故顔萬族忻時榮保終良獨難惟此
黃金華可以結餘歡
兩松
鬱鬱兩松樹根柯亦何竒儷彼徂徠山共此歲寒期嚴
霜日夕至萬木蕃以摧獨秀易為色居高衆所推明堂
創神京宫宇何纍纍徵材徧幽僻斤斧不見施風濤起
中夜若有百鬼司輸垂久不作吾寧忘憤思
遊衡曉發
昔聞祝融君道術崇三皇無為闡至化殿服當南邦至
今三千歲遺俗猶敦龐山留太古色雲藏混沌鄉其人
雖久遠而意心不與亡薄觀偕同心豈云道阻長
其二
蘭舟泝朝流芳衿合素侣媚此九秋色睠彼三湘渚三
湘亦何有衡雲峙天柱上可探日星下可凌寰宇羽駕
倘可逢飄颻恣遐舉
用甘泉公二賢祠韻示諸生
大道日隠淪大聖不數會嗟余生後時空覩遺言在反
身一何有未忍隨流輩仰止趨高山同心夙有待旨酒
望周行尚口昔所悔精一舜禹心慎之決善敗瞹瞹憮
微蹤蕪穢令心嘅
含悲亦何益有生重離會不見古昔人磊磊今何在一
念義利間遂别舜跖輩大禹惜寸隂逝者豈相待少壯
若有餘時過乃終悔為學譬為山難成易虧敗進止吾
自由勖矣奚所慨
逆旅主人
逆旅問主翁日暮未有遇同此如寄身彼此莫為慮人
生無百年區區惜所據頽簷與華甍終當俱委去達士
久不聞末俗多愚誤此翁未足疑吾道自堪懼
贈高塘王君勿軒
昔聞仁道大孔聖多罕言陋巷如愚子請問始得門四
勿啓其目兹義嗟何存人多耳目役言動易謬煩運物
在執樞揚波先澄源或戒己離次所惡肆與昏護疾不
自療終當喪其元王君凜庭訓懼忝顧復恩仁者故樂
山踐石傷心魂山堂榜嘉名朝夕事討論五十彌有慕
布褐忘寒暄恒恐貽謀善傳緒違諸孫伊余何為者卅
年談心原時過業不就攝氣氣屢奔令子奚所取誤以
禮貌尊養志思承考質難廣譬援戶牖銘顧諟冀將奉
清温反己重慙訥成美詎可諼報章為君夀且以永茲
軒
白鹿洞次陽明公獨對亭韻
自我别鴻濛萬古不再見兹來五老前彷彿對顔面灝
氣成江流真宅化峰巘閱世悲大迅歸人若乘傳白鹿
不可招仰睇情彌眷結茅永作隣服食形不變至寶諒
在兹愚者胡不勸滔滔從俗終是非奚所辨
雪中外歸
平野逢暮雪恍如玉屑飛出入已半醉翻覺風力微柴
荆在何所蓑笠山中歸
朔風吹雪飛縷縷如銀素天孫不停手機杼催白紵行
人自號寒相對不得訴
寥貞女詞
妾身不自主父母意有托時命杳莫期古人重然諾一
言誓終身改辭令義薄日月豈不明寸心幸無怍
其二
媒者為誰歟合此二姓好榖旦展方儀誓言永偕老偕
老固所願君子未相見信義如有存豈必在顔面
古意
啟期年九十行歌自拾穗古人交謂賢不知此何義宴
起一盂粥聊以卒餘歲五鼎既不甘嘗聞易覆墜
上元里會初舉厲祭恭聽誓文有述呈同會諸君
新年餘風雨欣此夕景開三五望澄光華月期不乖兒
童媚燈火喧喧簫鼓催四隣多行輩任質兩不猜邀為
里中會咸以觴豆偕禮考洪武舊義必幽顯該崇壇秩
無文祈年滌凶灾堵觀駭乍見班坐辭相擠歡宴適未
周荅問各有裁愧我何以酬所願閭里諧業比同好惡
意豁忘形骸即事援往昔誰不感且哀小怨豈足留聖
謨良可懷終然白首聚不嘆沈蒿萊
彭節婦
芳汀有竒鳥不鳴亦不羣自悲失故雄單栖向江濆渴
飲清泚水饑啄藻與芹羽毛半憔悴哺雛意何勤衆禽
睨不識哀鴈徒紛紛勿為孀居言悽惻那忍聞
自崆峒山莊曉入石蓮洞
理穫期有常雞鳴催曉發山風何蕭蕭蟋蟀吟不絶起
坐依茅簷握髮向秋月月影漸沈沈東方猶未白
除夕吟
少壯媚節物老大悲年華今昔心匪殊途窮行者嗟大
道晩始聞至今猶若遐千金比晷刻既往豈余加夕矣
彌惕若矢言靡有他
得遠詩
負疴廢盥沐抱素遺紛紜林園春正深池篠含烟雲忽
來渝川書内多鐘鼎文平生阻良覯虛問兹何勤裁語
疑所將淺芬慚博聞清虛韋刺史遺韻可酬君
石樓
仙人好煉石五色何氤氲在天能補漏在地能生雲雲
中石樓起戶牖略可分樓頭合靈藥雞犬那得聞服之
七十年飄然人莫羣待余石蓮長登樓窺秘文
觀盆蒲
汲泉注之池其受不盈咫中有芳根藏沈沈絶汙滋春
至意若會雨餘色初起新苔借香膩細礫含清泚簇簇
露囊錐粲粲見笑齒朝來一憑欄苗長三尺美挺如武
帳劍肅若青衿士疎密自成行零亂不失紀冥悟測所
由迅速孰能擬因之察萬類可以鑒生理
宋子
伊予近弱冠被服厠儒生調笑不受羈恒與宋君并起
處雖異舍顧盻多含情揖讓儐諸侯俎豆趨兩楹歴階
陳古義分席校文英朝暮雙比跡前後忝聯名問齒三
歲長相視猶弟兄君抱瓊玖質余亦桃李榮豔君青衿
色皎皎冰雪明春日西城遊秋風南浦行謬舉慙先第
深交違夙盟邇來三十載紛拂蓬與萍投章罷仕籍抽
簪事耦耕照水憐故影聞鶯感友聲之子自何來骨相
如君清尊以父執禮乞言諒有誠感此歲在庚為君獻
夀觥聞語心欲惻匪直衰羸驚知年喜以懼過時悲未
平小兒纔十齡豈復懷屏營援毫忽舒嘯披襟似解酲
聞將五嶽往更以一劍鳴所期珍在席寧言金滿籯州
郡聘不展江湖士多輕歸來過里閭閒居謝公卿有後
已自足如余亦何成寵極慮招辱機忘動靡爭文犧未
知悔木雞復誰攖駐顔豈多術密意待相傾
陽田吟寄殷春莊虚白盛桃渚二子
一室陽田中陽田爽以亢青山落四野烟雲互相蕩微
月向夕生初旭東林上道人方獨醒彷彿虛白象
其二
陽田帶兩溪溪畔多汀渚四野曠無人泉石得新主春
來楊柳生桃花亂如雨桃花歲歲開雞犬迷歸處借問
盛範鄉君家在何許
壬子除夕
少年輕自信稱引必詩書目少可意人量已恒有餘慕
遠靡近憂戒愓日復疎但念歲月悠寧復嗟居諸冉冉
四五十正如下阪車青陽初起晨已遂迫夕除四序諒
不爽今昔一何殊力衰業不就夙計豈可虛抱兹中夜
嘆起步仍踟蹰
白鹿洞
賢聖生不數五百斯其期獲麟事已遙白鹿乃在兹濓
溪指迷途朱陸分兩岐其人雖不作其言尚可師嗟予
不自量獨往矢不疑玄精惑異趣難聞悲後時荏苒歴
二紀彷彿見津涯望望足莫前如有神鬼司日月寧再
與虚知竟何禆感此未皇安三益恒所須朅來遵故躅
庶幾或見之精爽儼如在荆榛多蔓枝在昔義利談聞
者曾涕洟悠悠今古心豈伊異所思川谷耀餘彩竹樹
含新滋披衣岡阜巔濯纓溪水湄懷哉祗于役日夕傷
遲遲
寄聶雙江公
先生愛周易三絶事不殊一朝綰虎符長嘯辭山居兵
事貴神速密奏專尚書紫禁夜半啟皇威赫以舒飛狐
星營開旄頭半剪除告至舉曠典印組纍纍如少保職
寅恭孩孺懸緋魚榮光照衢路獨與盛德俱嘿嘿省署
夕爻象觀盈虚
次韻别陳子為
羅浮豈不樂胡爾同江湄抱疴未收留且與傾秫巵至
道在何所千里徒增悲出門顧場圃秋黍方離離
卧雲樓(嶺下陳)
託居在城市聲利多豗囂白雲滿山谷往來暮復朝雲
飛不可留太虚神與遊昔人重攬結冥卧百慮休不復
知春秋寧辨人間世身雖雜塵氛心已釋凝滯陳君年
已晩白髮不盈卷高樓有嘉名意與昔人遠憶我開石
蓮榻上生烟嵐伊誰到枕席惟有夜深泉
古翠行
錢君愛長松不辨幾千歲朝露滴空寒夕吹起蔚薈根
柯剥霜蘚戶牖入天籟疑得飱苓方頗見超塵態至今
七十年顔色曾未艾我欲識其人遠在千峰外歸去視
蓮洞怪石如抹黛安得驅秦鞭與之鬭珍怪
菊林
我遊栗里間問訊東籬下林莽雜荆榛采菊不盈把夫
君有竒癖學圃意瀟灑閒庭入山氣幽情未易寫不知
遇芳辰誰為送酒者
夀劉母熊孺人
昔我東家住公幹結交私阿母重憐愛骨肉兩不疑蘭
閨有新人正當初嫁時上機織鴛綺下機理繭絲中厨
調八珍北堂色怡怡夫子盛賓客車馬何逶迤揖讓不
虚往觴豆具有儀辛勤卅年來時變令人悲儵忽霜霰
至零落芙蓉枝文禽將匹雛蘭茗宿芳池羽翼漸以長
返哺慰所期春風吹楊柳槁枯發柔滋誰云一女婦能
挽門祚衰遙持山中酒為歌白璧詩他人應未識猶有
舊隣知
齒搖
我當四十七左輔傾天柱齒力從此衰每逢輒一去去
歲摧四車敗葉脫枯樹又如連岸崩欲支不得住存者
十七餘兀臲尚堪慮含飯常恐多囁胔未敢遽味損非
禁齋筯停豈厭飫平生嗜梨笋對案今空具安得似壯
時入口隨所遇笑慙齦齶掀言妨音響誤始知老作苦
却悔時虚負灰心謝煩動緘舌絶閒語頽齡知復幾惜
隂良可慕瞑來忽有省自辨愛生故成毁遞相尋此理
本明著翼角匪兩全夀夭豈前與胡不念朝聞有身逆
旅寓夕死且不辭形殘豈其懼
鳴琴篇贈劉南昌(茶陵名應峰)
山人抱綠綺遺世栖青岑豈無孤鸞操解囊披青衿一
鼓桐山高再鼓桐水深終焉鼓元氣列聖來森森趙生
賞其妙佐以猿鶴吟餘者多假寐莫辨機浮沈劉子何
方來遠自芝川潯緩體不勝衣意態殊欽欽有如瓊樹
枝清標出喬林就我托信宿願聞太古音善聽不在耳
伊人若可尋石蓮幽且阻春服隨登臨詠歸適未厭北
征促持任希聲入明堂鍾吕諧璆琳鳳凰時一噦啁啾
罷春禽試以鳴百里絃歌南浦隂陽春易生物其感樂
以湛清靜資化理亂繩當巨鐔咸驚出爨下玉軫徽黃
金上以協解愠可代丹扆箴下以宣八風萬類無慆淫
睠言勤拂拭塵土歲月侵謠俗苦更張寡和匪直今大
雅不常遇能令羣喙瘖下指勿激烈激烈傷人心吾衰
甚矣奚足問欲奏清商思不禁
送叔致齋北上
孤雲出橙溪冉冉乘風去萬里在斯須安得復回顧幽
人方閉關望遠空太息聚散倘俱然睠言慎眠食
夜夢侍谷平先師登高亟輟朝食追逐不離途
中請曰平生未嘗奉隨登覽師顧曰吾與子密
處却久於諸子矣覺而天曙為重九節敬書識
異而同門友李文輿卒且旬餘因以寓悲
至人儵來去儀形成久違悠悠二十年夜夢忽旋歸相
攜載登陟皇恤疲與饑所期近可遠高高凌崔巍幸此
撰杖屨竊聆謦欬微一步還一趨自驚疇昔非還聞喟
然嘆與子久相依言在逾有親神遊不可鞿覺來異今
古靈爽疑投幾節序當暮秋牛山斂烟霏因懷及門侣
感慨一沾衣
送曾月塘攜子孟逵仲聲赴試
曾君客余舍心跡兩相忘淹留五六載未忍遽分行重
逢大比歲再賦遠遊章感此時運促顧余毛髮蒼初冠
懷竒品鳴鑣擅藝場玉温未易售珠媚自餘光桃李時
當實松筠晩更強琴音逾古淡劍氣尚寒芒二宋才相
亞三蘇文各長步趨看繼武輸寫聽傾囊遲發虞機審
齊飛鶚翼張弟先兄合讓父在禮無方賓興聲華盛郵
程姓字香諸生誰速肖稚也愧門牆
贈劉敬庭會試
豺虎劇鄉郡自夏徂杪秋戈矛入疆場旌㫋滿道周因
窮弭寇術頗悟理人謀時危急真才武偃資良猶夫君
比干將藏器歲月悠拂拭向風塵光彩不可留將戒萬
里途結束趨皇州天子開明堂衆寶行見收治安策多
士讜論應有酬知已感竒遇至人貴先憂兹道豈不明
望望在好修言念金蘭契夙昔雲水儔一别寧遽合切
磋懷日休四海佇音徽奚獨掩時流負疴憐倚戶重晤
問紓籌
重陽
羲輪無滯軌商颷入修林密蒨易疎薄澄水明遙岑是
時秋菊繁遲遲獨何心有如真烈士不受時物侵緬懷
東籬人有酒不同斟南山空在目飛鳥來夕隂人生抱
夙契千載成知音
空齋
空齋掩春雨塊然忘朝昏四隣羣響絶林鳥時一喧夕
燈始燭闇四壁辭蒸煩蘧蘧景如夢綿綿息僅存適悟
豈玄旨大易多名言出位艮所戒閉關復以敦六二介
石固知幾道彌尊井遷常居所雷頤潜厚坤先天物莫
違密藏乃其根不賴魯叟筆此義何由論
稱拙
我從盛年來常憂行及老取友歴險難所志在聞道一
日復一日如饑望得飽外為名所驅内苦意不了蹉跎
五十餘坐令顔色槁齒髮日變衰智慮始欲掃回首憶
盛年空負筋力好偃形向巖扉束書置窮討冥心聞鬭
蟻縱目對飛鳥身安忘卑高分足任多少聊稱拙者心
得此悔不早
望廬山
我昔望廬山高高上無極中有羽化人林栖絶粒食紺
髮方碧瞳肌膚冰玉色借問年幾何春秋千百億聞之
心魂動欲附雙飛翼飄飄不我顧招手長太息竊恐染
葷羶濁穢神明殛三年事齋沭精禱靡變惑峰嵐日夕
深仰攀尚難即
劉兩峰見枉
久雨人事斷新苔入空階扣門者為誰問之乃吾儕癯
然野鶴姿風韻亦何佳相看但一笑不我疑形骸嘆息
卓爾域千古曾幾諧目擊中有存意會言無乖攀留踰
信宿别去當誰偕悠悠東臯上三歲軫予懷
晨述
故交别我久杳杳秋復春夜夢接裳衣粲若相知新再
拜吐中素悔此離索因問訊及妻孥互荅各有申執手
不須臾倏判越與秦自顧形貌衰今昔成兩人希古負
夙志千載感悲辛不虞道阻艱焉辭身賤貧時過意不
稱未見肫肫仁前期幾短長何以報情親披衣起中夜
雞鳴天欲晨
歐山人
世道多羊腸人心有瞿塘十言九不應但恐戈矛藏逢
君兩不猜開口意可量借問平生好坦然泯畛防剛毅
見顔面然諾何其方天寒日向短野曠風凄凉臨岐感
所適抱素以相將
題王龍谿洗心亭(二首)
美人在何所處靜如臨深能以銘盤意還於止水尋似
沈看月影不染見蓮心但解從吾好何憂俗慮侵每聞
心似水亦復病憧憧如何一勺水解使萬緣空窮源寧
有處去穢豈能工君脫安排障狂言或可同
與荆川夜話直透心源千載一遇達旦不寢
一言天所契千載似俱非何事聲相應而能心不違道
從疑後得機向識中微大笑重嘲問狂生或可幾
贈客
至人秉元化手握隂陽樞坎離既互位戊己相迭居夫
君豈神授欲竊司命符冥思絶要𦕈視聽忘支吾處世
七十載顔色澤不枯我嘗登仙臺珊珊瓊珮琚王喬乘
鳬舄洪崖餐麟脯邀入無窮門洞見日月塗千古只瞬
息三元本虚無機緘未可泄且待業緣除
南遊赤子永豐賊自稱也圍城四日投書聶太
保訴言財盡民貧救死不贍不得已而至此且
乞濟施辭頗恭遜余讀感焉作長謠憐之亦因
以風世云
聖世治無為魚鼈亦咸若矧此山谷氓蚩蚩任耕鑿秋
成足官稅年深辭縣郭比隣壠上連泉瀑門前落東籬
夜醉歸西舍日出作雞豚隨主來葛苧隨時著白頭猶
赤子不解爭強弱末代遞變遷澆風散淳朴公家競侈
靡大姓工椎剥徵求無定期貸息多踰約鬻子緩鞭笞
質屋易錢鎛迫脅不自聊激發恣為虐斬&KR0891;懸巾幟奮
鉏出澗壑至性一以戕沈迷竟難藥流毒被遐邇積威
震寥廓軍實損苞苴武弁疎韜略氣奪敢追奔聲揚助
揮霍郡邑既不支墟里將焉託昔日鐘鼎家煨燼成寂
寞昔日綺羅筵淋漓沾部落相戒避窮簷且念妨私穫
哀多如惡盈奬廉頗重諾昨至恩江城不入瞻雲閣投
書聶太保自訴令人怍歴叙變所起辭意殊鬱薄倘免
飢寒憂肯棄畎畆樂哀此赤子心何忍納於惡摧柯本
微蠧燎原始一灼厲階誰所為村謠代道鐸
辛酉閏五月廿五日官軍敗績上模吉安指揮
王應鵬千戶陳策永新千戶唐鼎皆死之王素
愛士卒且知射變起猶發百矢矢盡兵散始及
難
時平人諱兵文墨制將領世祿不自給疲卒僅存影一
朝疆場侵飛符下臺省調發有常期灑泣辭鄉井軍儲
日苦虚部曲故不整衝炎抗羣兇如羊當虎猛將軍初
愈疴射札未出穎慈愛喜因仍節制未合併偏禆素仰
成機智昧先炳敵來常擣虚變起值食頃枵腹持空弮
馳突何由騁徧野卧腐屍貴賤誰能省獰徒勢愈張自
詫得所逞以飽待飢羸如石投深穽未能殺虐燄翻增
遠諜警荒村畏聲息乍聞警縮頸衰歌擬招魂出語喉
欲哽
玉峽石溪宋儒淵妻蕭氏弟宋儒瀾妻龍氏淵
死蕭年二十九瀾死龍年二十七雙影相弔孝
養翁姑家人嘗免寇蕭寧濡半體母負以涉
聞隣嫗鬻子償役蕭為代償龍遇衆室火亟檢
翁姑遺像藏之不顧私貲蕭長子大敷為邑庠
生次子大受以孝友儒行著邑侯成公子學以
事詳於上旌表雙節予聞其事嘉其志節為作
雙鵠之歌
矯矯雙雌鵠來自瑤池陽素影流皓月清唳凌穹蒼托
身雖異匹接翼時相將故雄各零落中道成凄凉顧兹
羽毛潔忍同凡鳥翔朝飲碧漢露暮餐玉禾糧育雛積
歲月徤翮多文章翩翩共棲處皎皎齊輝光我聞古貞
女雅操稱英皇栢舟意獨苦漆室吟何長邇來西江上
炳節明星霜地古風尚烈蘭歇根猶香紅顔誰家女結
髮伯仲行鸞鏡倏分影鴛幃抱剛腸立孤計早決矢死
誠自彊啣木忘海遠落葉還樹傍終能連枝秀坐見荆
花芳有隣羨德美多福昭天常清風頑俗勵寡調知音
傷我歌雙鵠篇令人心慷慨有生須堅植浮世多猖狂
結交金蘭契感恩桃李場一朝等胡越反噬如豺狼執
鞭固不恥按劍寧相忘所以倜儻士濯足歸滄浪寄言
少年子莫惜銀粉粧韶華豈再至令名誠可臧
七言古
玉峽濮侯入覲
玉峽去家僅一舍人道濮侯真長者衝炎束帶登我堂
嗒然無語心優暇市中珠目迷真假器貴雕鏤賤陶瓦
吁嗟乎今世豈無伯樂與王良鹽車騏驥終騰驤
送同旅
與君共駕秋江鴻鴻飛杳杳迷長空江山過影只幾許
乾坤萬古浮雲同世網縈人不得去君還却向蒼梧住
東有羅浮四百峰歲晩梅華寄何處
桐江
桐江二月春初動春水自上鵝洲來一雙白鳥掠水去
無數好山當面開漁樵老去生事薄笳鼓時聞驛使催
何日昇平棄樗散扁舟應傍釣魚臺
送質夫凃公返沙岡
我昔趨庭恣遠步髫歲相從學章句布谷春風池館幽
青藜夜月韶華度雲雨彭城十七年黃鸝紫燕迷吳天
明光宫裏奏新賦天祿樓中稱上仙朅來息駕桐江渚
扣門驚對先生語鳴絃為作南山歌短檠猶是當年侣
世人重利輕軻丘苜蓿糠粃仍拙謀華裙錦韉誰相問
秋水明霞空對愁儒生自古少温飽霄漢泥途俱草艸
我亦長思李謫仙可惜不向廬山老解囊欲贈還自憐
惟有圖書三百篇丈夫每覺黃金賤知已無慙白璧堅
出門把别秋已暮杜若芙蓉滿江路倘逢徐榻且開顔
不見雲卿但織屨
乙未大水作
嘉靖乙未五月望文江城頭水十丈河伯驚夸涯涘間
陽侯驕舞盤渦上虎鬚噴雨飛腥風蛟涎吹浪喧高空
三版愁看灌晉邑四載何由施禹功夜啼寡婦聞不忍
朝見浮骸目欲瞬千里烟炊猶忌龍萬戶樓臺疑化蜃
卑者升屋熊鴟蹲高者緣崖鴉鶻隣抱柱應悲待符女
濟川那得操舟人我家同江十里許苦恨未入深山處
見說滄桑變古今勿訝林居在島嶼收書卷幔不得眠
雨聲蕭蕭風轉顛在陳厄數逾七日抱杞深憂積萬千
舍北村翁相向哭乙巳年來遭此毒當年閭里足餘糧
今歲貧窮痛徹骨男耕女饁催下田舊債未償新債連
一朝生理化魚鼈數口戶籍虚緡錢我聞斯語三歎息
更覩枯顔淚沾臆監門圖畫總可憐青州政事難為力
安得神堯開九天祥曦高澤流重泉寬租年年漢室詔
省刑處處周官篇常聞大澇仍多亢縱有高田不可望
桂薪珠米命似絲帛魚銅馬心如恙
木庵朱師(名英華)
木庵先生抱經早束髮人驚振辭藻本朝桃李競春妍
豈意菰蒲未秋稿昔時結客少年場千言落筆誰能當
雲雨朝昏翻覆手幾回左肘悲垂楊同舍諸生多不賤
先生短髮還被面年豐芋粟不療飢歲久衣衫忍相見
憶我相從水竹居朝談文字暮傳書戴憑不愧登重席
公子真堪虚左車十五年來一回首鴻鵠低飛秃鶖後
裹飯誰聞桑戶悲輓歌自酹淵明酒野隂春曉啼黃鸝
短籬深巷空烏皮荒坵紛紛雨迷路寒食家家腸斷時
人生意氣空相擬物理乖違每如此不見杜陵萬卷書
無補瘡痍終餓死男兒背時老即休富貴如花欺白頭
長安車馬舊豪俠昨暮屠狗朝封侯
題雲山圖
我聞名岳如青蓮白雲滿谷浮於綿千峰有無不可辨
萬樹冥濛遠若連錦鳩弄野色暝暝紫燕翻風江勢勁
落花不掃晝長閒曳杖欲行苔蘚濘微聲忽度笙簧鳴
遠勢轉作蛟龍形危嵓出霧沈翠閣反照流霞横赤城
我昔夢入蓬萊島回首扶桑連絶徼金馬曾淹方朔生
畫麟不嘆馮唐老黃橙歸來一十年玉堂零落二三仙
鴻飛冥冥在何所鶴調促促只相憐遙倚筵楹當碧岫
坐看蒼素紛玄構盡道彌漫氣色竒誰知聚散須臾候
為雨為雲未爾疑翻手覆手令人思始知清蔭北窗下
絶勝黃樓江上時
烏夜啼
寒烏啞啞啼夜霜南隣北隣愁夜長夢中機杼見顔色
覺來血淚沾衾裳男兒有身自何處三年不見萱花樹
春草遙瞻西日斜長江自逐東流去江流暮草悲復悲
年年陌上送春遲欲憑青鳥問王母可有瑤池相見時
十三叔六十
廬陵熂下古所傳江山開第何翩翩錦繡樓臺印岡上
金絲遊宴秀川前阡陌東聯過十萬軒車北上傾三千
寶制新傳下鳳闕瑤函高啟飛龍泉玉蓮新軺載童子
青藜天閣儼神仙連佩多懸明月璧投筆盡是青雲篇
此日豪華誰可擬此時文采誰能先那知滄桑變瞬息
坐見歌舞沈雲烟建安瓦石空世寶孟嘗墓隧增人憐
泉塘遺老垂六十輞川新墅成三遷手植桃花徧蹊道
門抱松根對暮川年少花顔雖暫改世代根株豈偶然
一㕓未數揚雄宅十畆真閒仲蔚田春風野堂來紫燕
春日晴林映華筵華筵紫燕猶昨日勝地高人多夙緣
朝朝暮暮雨翻覆歲歲年年春往還覆雨豈是不收水
將春自有高飛鳶當歌對酒莫放慳極數從來三百年
榖日行代夀胡永寧
榖日穀日流風烟疎梅細竹迴初年彩綃旭日螺峰上
綠波淑氣三江前螺峰映三江江水玻璃光飛光入蘭
房照見雙鴛鴦青簾横墅草色淺錦屏羅戶蘇香轉清
絲妙管催夜觴風裳雲履開朝宴朝朝夜夜飡紫霞五
十商瞿休怨嗟仙家自種長生藥人世多開頃刻花頃
刻紅顔旋白首九秋蘅杜三春柳不知龍虎騰金銀但
逢桃李飛瓊玖瓊玖金銀歲幾還青鸞白鶴媚春山山
中望春春正好世外風塵閒未閒
贈曾梅臺參議慶萬夀禮成歸閩省
夫君昔為南省郎十年不調空翺翔是時天子重禮樂
含香日日趨明光圭壇寶畤布釐福萬國冠裳借膏沐
彩毫不遣侍金門銅符幸得驅華轂攬轡將酬明主恩
日月冥冥憐戴盆吳江月色心同苦燕獄霜飛氣尚冤
直道何辭屈與辱浮雲坐見翻仍覆己怨閩人來暮歌
寧從詹尹隨時卜爾來離宫八月天遙上南山萬夀篇
待漏猶逢護衣吏聞樂空懷展采年龍墀錫宴欲歸去
驛路勞歌感行寓白露江頭零素波青楓道上殘紅樹
武夷千峰溪九曲此後軒車頻問俗古來名山臧異書
漢廷曾重長生籙
贈崔宗伯萬夀禮成歸南都
君王萬夀開靈祥海嶽百辟來明堂鈞天已熟華胥夢
五夜新傳玉殿香金陵禮樂尊南省玉帛遙隨卿月影
拜舞還同北闕班文章元並三台迥孝皇昔日求名賢
夜夜宫中露禱天鼎湖已駕飛龍馭虎觀多留鳴鳳篇
天球雲瑟吾崔子降神獨步中州起名姓空將金馬高
詞章不作青錢擬余卧江南今幾春春山伐木遠懷人
一笑長安見顔色片言金石開精神人生聚散何草草
傳聞曉發長安道載酒追尋野外山登樓却羨雲中鳥
天高日短歸思深寒飈颯颯悲空林綠綺美人不成調
碧草王孫愁素心歸去鳳臺歲已暮青青桂樹汀洲路
盡道星槎天上迴方知機石人間誤杳杳行塵欲斷腸
垂衣此日開明光千秋一遇留金鑑九罭何時見繡裳
追送王内翰歸省
昨朝走馬居庸關千峰路絶不可攀腰間寶劍空繡澁
傳聞彍騎横天山歸來晨謁紫宸殿歎息同心多隔面
何事君為南國行不留今夕張華宴追送城南暫住車
道上垂楊枝葉疎春去秋來等抛擲幾時同上平戎書
而翁論交今十載含香漢署生風采芙蓉湖上能早還
白龍山中共誰在君行令我望滄洲而翁身閒未白頭
自惜同歌不同調況復隂雲多杪秋還鄉駟馬明晝錦
滿堂賓客為親夀江左風流莫久淹河東詞賦時常售
送陳上思州守
金川少年稱俊儒閉戶讀書形欲癯白雪高歌國色麗
青天失意泥途俱平生豈乏萬言策知已希聞三吐哺
瑤柱哀音調别鶴紅塵汗血隨鹽車憶昔相逢孺子湖
湖上深林啼鷓鴣客窗忍把馮驩鋏秋風且釣張公鱸
别來十年身不孤傳聞一鳴驚帝都賈誼無緣白玉署
班生空賦黃金鋪除書典郡向何所蜃雨蠻烟朝至晡
但見漢界表銅柱已攜湘怨過蒼梧蒼梧銅柱開雄圖
風流四海本不殊世間雲雨多反覆天上杏桃今有無
一袍尚戀故人德五品且剖諸侯符星槎八月下南海
千金駿足鳴交衢出關班超矢白髮守浦孟嘗還彩珠
盡將來日報天子不負明時為丈夫
贈張方柄教授湖州
五湖之上開名津白蘋紫蔓迷行人郡臨七泉疑無地
風入三吳别有春春風隨物改人文不相待禮樂殊百
年詞章悲六代海陵大儒鳴鄒魯當年襟佩誰同儔五
經問難陋白虎萬事經綸如騂牛滄桑嗟下土泮藻歌
前古龍馬真符難再逢科斗陳編竟何補先生少小行
誼尊吹竽不向諸侯門栖遲獨抱遺經老流落空憐壯
志存五十為郎不得志萬里君門虚有意伏生文學漢
儒宗閩國山川考亭地考亭草樹日已荒哀歌自度高
雲涼春來但解種桃李歲久何心肥稻梁稻梁每妬士
桃李不言恩青氊淹歲月皇墳在乾坤鼓枻苕溪上深
山桂枝長琴瑟還自更衣冠安所放道澗學海遺中原
麟角無光蟲技繁欲從大雅回三極早向頽流問一源
出京道中作
春風柳色長安道攀折年年傷别早我别長亭車馬回
道傍楊柳偏枯槁楊柳何心解媚人一年一度暗回春
春風亦有遲留客何况交情無故新
餘杭陳嘉善相從在告及予歸田復来問訊有贈
少年獻策明光宫天子動色回重瞳一朝卧病辭金馬
流落荒江泣路窮異鄉得力勝骨肉况爾意氣輕馳逐
徤翼能隨倦鳥飛長途獨對孤雲宿雲鳥分飛年復年
金臺握手倍凄然空羨上林春似海寧知蒿里淚如泉
壯心逸調成偃蹇十載光容去不返我向山中學子貞
爾來洞口尋劉阮劉阮家在桃花津津上桃花幾度春
落花自解催啼鳥流水何心問世人邂逅相逢如夢見
半似不似疑顔面聞聲始識少年親道故還憐新世變
殷勤斗酒慰行役酒酣起舞天地窄四海知心誰獨深
半生落魄終何適我昔有懷今始舒但營一飽不願餘
門前豈欠五柳地架上空留三代書歲寒且就匡君住
香爐瀑布迷雲樹早將金鼎鍊鉛砂更種青松入烟霧
知爾彈冠近有期風塵落落會何時塞鴻倘念來千里
斥鷃應知寄一枝
石塘叔如洵陽(名蕭舉鄉試不仕)
帝畿車馬如游龍華裾綺服生春風叔也閉戶南山下
棄置薦達輕王公鶡冠累月不覆首睡起北忩日在柳
養志常談尹彦明直躬恥學微生畝爾來結廬歸白雲
鳥語猿啼識故羣九江秋月襟期動千里寒流枕席聞
憶昔執别長安道十五年來何草艸共嗟白日不復回
遙指青松誓相保坐對鴻沙憶舊游行臨流水話離愁
男兒潔身如止酒顧余已在餘酲後從此開荒待耦耕
莫疑避地還近名
解劍贈屏崖叔
同江春來烟水多扁舟欲放聞踏歌望望美人留不得
聞歌使我心愴惻一别十年不作難回首春花換顔色
丈夫立志須及時人生行樂當何極棄繻豈受關吏欺
投筆終收明主知不然便作拂衣去桂叢且種南山樹
誰能千里懷四愁坐使一日成三秋臨分解贈雙龍劍
開匣常妨逐奔電此劍切玉如切泥珍重提攜再相見
走馬行
長安異馬名花驄出入九陌隨飛龍錦韉雕鐙花蒙茸
電瞳霧鬛汗雨紅雖殊渥洼與大宛已覺竒氣輝星虹
白露陵園望天夀帝遣詞臣奉籩豆鴛序遙分供奉班
駿奔敢在熏燎後奚官拂拭剪花雲踠蹄振首先驚羣
紫韁初掣萬人避白日未暮千山曛古言追風無乃是
道旁斥堠空延竢騰迅翻疑坤軸旋輕盈正與空行似
居庸關外連平原黃沙白草斷人魂還將暇日省休沐
更得觀風出塞垣鼓&KR0911;闐闐隠城闕清笳道上秋聲發
緩轡新經龍虎臺揮鞭欲墮關山月歸來報命承明殿
談經視草不知倦却嫌文墨誤儒生不及埋輪静畿甸
白駒棄擲成三載飯牛牧豕容全改暫有羸驂許借乘
多方險道藏凶悔老衰少壯理相尋感此惻惻含悲辛
豈云神物有離合為惜人生易陸沈
樂閒李君輓歌代外父大卿
荆州名士閱今古誰登龍門步竒武競道先生抱義高
不將蘿薜牽纓組少年逸氣凌雲虹文章伯仲千人雄
一朝投筆謝曲几萬事衰蓬旋落風阿兄綰符出川劍
令子傳經富才彦由來美事不具并况在吾身復親見
楚雲楚雨翻春早江水江花動懷抱男兒四方志未酬
誰人百歲容常好金陵烟月成冶遊搖蕩風光春復秋
六朝世代悲王正百戰山河壯帝丘登樓騁望多意氣
行吟彈鋏秦淮市贈處時傳白雪篇交分盡是青雲士
歸來吹損芳樹花顧影蕭蕭鬢已華有酒惟尋陶令菊
無心更種邵平瓜自笑浮生不如醉休令長醒空多慮
玉山未倒君莫催白日欲墮如相避平生黃金不在手
肯為兒孫事奔走寂寞空山書一篇龐公早解遺身後
自從仙履閉重泉杳杳桃源今幾年曳裾大傳王門下
執簡臺臣御座前恩暉兩世聯榮顯祥源福祉由培善
多少穹碑長綠苔至今獨誦高人傳
岣嶁山房歌
仙人與我綠玉杖早年意氣青雲上生憎顔色帶風塵
夢中五嶽恣雄放石屋道者啟瑤篇歴歴朱陵羅洞天
竒峰細數過七十下界俯視空三千岣嶁之山禹碑石
造化元精神鬼畫不是名山靈異張寧昭聖代文章跡
攀讀欲駕三湘舟萬事傷心成阻修去此山中止七日
胡爾江山垂三秋忽遇夫君談故邱丰神颯颯凌九州
祝融之裔無乃是況復玉立聲楊休當年親見上封事
玉關青瑣留清議每嫌金印誤鉛砂不博朱衣輕薜茘
夫君夫君莫怨嗟鄴侯曾是仙人家藥房闌砌接丹壁
牙籖錦軸輝青霞裊裊雲泉知幾處叢叢露桂今誰住
望日臺高白鶴遙瀉洪亭在玄猿去九嶷迢迢烟霧横
空傳玉帛漫含情古來浮名不滿瞬何如絶粒度長生
清謠發處看芝草道心定後浮雲掃自有金波共月迴
何憂白髮催人老即今絳節向金臺寄語山房鎖碧苔
直待功成謝簮紱好共山人歸去來
題孔雀牡丹圖
洛陽昔日稱名都竒花錦石天下無紺園霧煖風初細
碧殿春深日欲晡芳葩半吐含羞澁絶色似誇殊代立
沈香亭北倚欄粧瀟湘江上輕羅濕名譜誰傳姚與魏
上林誰復當竒貴的的朱門裊御烟亭亭瑤砌占王氣
海南羽族來何遙顧影呼羣争妬驕翠色偏擎紅綽約
金光欲射碧岧嶤繁香艷質難為别銀筝寶瑟紛成列
解使家人眉黛愁那知帝子韶光歇自從彍騎過天津
零落殘英陌上塵幽館臺高多茂艸饑雀啼鵑空向人
伐山輦石入燕去洛水無情寒日暮歌舞曾聞化雨雲
鶯花不復當庭戶由來聚散遞相尋畫史者誰披素襟
宛轉當筵千萬態只博傷春一片心
宿水芝灘上
懸流出峽喧殷雷孤舟一宿依巖隈江燈翻覺形影靜
夜夢誤疑風雨來毒龍華石多頑醜潛向溪頭效奔走
何時鞭龍作雨雲濯纓且醉湘江酒
别何虞卿謝維翰
故人有約不得遇道逢二仲開情素一笑知為莫逆人
無言更得相忘處利器何君正慨慷謝君比玉温且良
看雲滿座入山雨對酒清歌落暮湘我欲東歸挽不住
鄉關杳杳迷烟樹君家更在鴈峰南回緘欲寄誰將去
與君相别重相期共向丹丘覓紫芝年年春雨待消息
此路人間或未知
柳塘歌
野塘春來霽春雨菁葱處處迷春樹樹邊老屋三四間
屋外垂楊千萬縷幽人心事無嫌猜向午簾櫳手自開
行歌塵市人不識醉卧高樓日幾迴興來閒讀先生傳
惠風拂拂吹人面玉蕊常飄白㲲巾碧波欲墮烏衣燕
與君兄弟歲相親憐君棣華生不辰過君柳塘能愴神
惜春不見同心人年年枯榮容色改芳枝翠葉仍相待
人世何曾别異才物情自可疑真宰顧君為樂且及時
擊筑長歌連理辭他年繋馬向深綠莫厭攀條催酒巵
白坡草堂
閬苑仙人絶塵跡愛住山中夜煑石石間粲粲長琪花
瓊瑤滿地無人惜自開虚室陟坡陁嘉陵江水對銀河
雪華不舍袁安卧月色偏隨庾亮歌肌苦凝冰色冠玉
明光登記羣真籙文螭陛下簡飛霜白鷺洲前筍剖竹
繄余鶴氅被綸巾相逢一笑楊花春已羨托身久得所
誰能論心共結隣天子圭璋思俊賢舊隠休憐生素烟
暫為廣厦千間用記取真珉一寸堅
蕭體乾談江州陳氏柳堤
昔年車馬遊江州曲堤深巷多高樓樓頭捲簾逢暮秋
匡廬翠影沈江流當時把酒生太息人世紛紛竟何極
遙指雞鳴楊柳中此處移家貧亦得蕭郎客此二十春
為道館人身姓陳太丘先業付諸子吳椽汙名未到身
躬耕秫田性善酒酒酣擊缶為親夀每愛溪烟著柳多
每當春暮留賓久我聞此語動夙心相煩此去為傳音
他年倘入天池路欲向堤邊惜柳隂
四嗟詩别弟也邃夫如南雍其兄送之江上不
能獨歸而作(四首)
我所嗟者天日遠孤兒早歲違爺面衾單食少容色變
惡裳不留慈母線雖有阿兄力未徤左提右挈愁紛轉
人生薄命復誰見念之悲辛淚如霰
我所嗟者夜雨寒鶺鴒飛飛毛羽單譬彼荆樹枝不完
天各一方氣骨珊顧子遠離增悲酸歲歲相看明月團
倘其慰我加盤餐無使長歌行路難
我所嗟者歲月晩容華漸落毛髮短布褐在身不覺煖
欲往馳驅行步緩始憐青陽不再返白日森森空悲惋
莫言少壯常似今來日大難勝黃金
我所嗟者川途迥放舟欲往不可泳江頭尺鯉春欲奮
江潮尚隔潯陽郡寒温道遠誰相問棠棣有華難獨咏
願言明歲早來歸飛鴻目送心悲憤
為德光夀阿舅楊新塘
山家濁醪不踰斗兒童爭起為賓夀姪也走前欲致辭
問之阿舅開筵久此月二日五十期視昔薛君命更竒
辟惡仙家早成藥長命人家競續絲門前山色半無有
盈盈新塘纔數畝對飲荷枝自帶香笑愛榴花堪侑酒
知爾渭陽動所思為爾停杯書此詞半生已得林泉樂
勸客休令歌舞遲
贈歐兩川年兄移令丹稜
憶昔秋風擢桂枝君當壯年我少時二十餘載分翠袂
百年萬事悲素絲君持直道閩水曲閩水無聲向人綠
製錦寧知萋斐成還珠翻坐泥途辱天子能明萬里情
賢侯復遣三巴行行經峽樹猿驚夜泊向岷江雪照城
已知塞馬未終失更憐涸鮒難相䘏即今科責百費興
里中流析誰能結願君早為醫瘡痍成都之西多遠夷
我已卜築山中竒石蓮裊裊含春姿他年問政如相見
莫誚山人與世遺
題雪梅軒
少年見雪不畏寒雪片如花意始歡更欲踏雪尋花影
往往瓊瑤入暮看絶色微香暗相引春風未至令人哂
幾向深巖住不還翻憐晩歲情無盡羅浮自惜多仙才
藐射之神非俗胎何年謫向人間去獨愛當年碧玉臺
開軒寂寂對溪水幾樹亭亭澹烟起月下横斜想素裳
雪中綽約當烏几老我牛衣不出門空勞折簡來翩翻
待得扁舟王子夜與君花下試傾尊
即事(二首)
今年三月日食既愁雲黯黯風摧地稚子慳呼新月生
行旅狂奔暮雨至父老招予且指示天狗兇猘恣吞噬
寒精閃閃不受降欲滅未滅兩争勢袒跣墮冠仰天視
殘星三四如相避便欲伐鼓集村市繳弓注矢快殱殪
天宇沈沈高莫攀反袂無聲掩雙涕
初夏廿二江頭路路傍野客行相語傳聞前月十七事
可駭赤日迴光光未具半空無雲天鼓鳴垣中一星忽
飛去化為白石沈東海海水乾枯北風怒羣龍起立鯨
魚死掩耳不忍聞他句古云變故不虚生草茅下士那
得與皇天至仁豈不慮五緯錯迕令人懼
題東湖代雙江公作
東湖水與銀漢通扶桑倒影馮夷宫朝看浴日天門上
暮取明珠月窟中天人住此抱竒氣胸藏雲夢兼涇渭
一自龍飛入紫微客星遂極人間貴釣竿擬去倚蓬壺
水檻日日空飛鳬天子呼來侍玉輦行人遙指避金吾
九關虎豹嚴呵衞半夜貂裘不遑寐誤臨太液夢滄浪
髣髴漁歌聞鼓枻寄語草堂湖上山許身此日未應閒
持盈早畢澄清志不羨當年衣錦還
寄牟禾山公
石蓮洞畔自結屋夜聽林蛬朝牧犢五年不見武昌人
千里傷心楚州綠武昌城頭車蓋多使君門前雀可羅
晏起加餐身徤否無翼當如會面何
秋暑夜坐
常年七月秋風發今年過閏猶炎熱天外飛烏渴自歸
階前碧樹隂初歇簾櫳向晩月生光步月林間倦思忘
蛩吟古砌聲如訴露下高枝濕不妨月光露氣催涼吹
轉憶山中閒洞房
竹園愛筠翁七十
我癸石蓮鑿天巧恨少篔簹看一飽曾乞名園竹數枝
陡覺寒聲夢爭攪當時傳竹未傳法至今清影來稍稍
愛筠老翁法最竒種竹擇根不擇枝忘魚久縮釣竿手
採蕨常違燒笋時夕雷忽報春工起龍跋犢角互撑抵
閒庭夜起月娟娟密戶朝開風簁簁年纔七十竹滿山
吠犬篝燈山竹間虚心相對還相似更覺柴門幽且閒
郎君搦管識竒字仲氏吹箎多好顔青青葉色深杯見
自笑皮冠身未賤桃李穠華欺歲寒何處物情無改變
兩年石蓮秋草深未見翁面知翁心吾家名士多汗簡
况有琳琅湘水吟常疑葛陂化龍事竒物與人兩不異
望匡廬
去年逃暑尋瀑布嵓崖帶雨迷歸路暫向禪房解客衣
石壇猶記莓苔處扁舟此日下潯陽天際孤帆一鴈翔
却望千峰烟雲裡白雲明滅閒青蒼
王臺洲六十
鄉里名家傳不偶五塘之王舊希有金馬門前幾賜恩
青驄道上爭回首持衡東魯豸衣鮮競道提刑屬少年
故鄉歸來開里第綺忩處處臨清泉賢孫屋傍白雲曲
曾是當筵梧與竹傳來滿口伏生書分與隣人原憲粟
槐堂往日曾留記蘭亭何處無高士暮春三月麥壟黃
酌酒邀賓不作意六十頭顱髮未華幾經世事如摶沙
靜對長林落松子閒看流水出桃花駐顔更得山中藥
聞歌為和南飛鶴世代衣冠往復來君有諸郎富文學
避水吟
玄冥太隂恣出入燭龍走匿羲和泣豈無&KR2324;蝀與招搖
束縛盡被豐隆役病夫朝來睡正牢只厭簷溜聲嘈嘈
不知陽侯潛入戶一夜階戺生烟濤長須袒跣呼避水
敗屋頽垣聲滿耳漂杵浮罌不解收獨上高樓抱經史
三老船頭恣笑謔堂上上船堂下泊晶熒浩淼鏡光寒
洞庭彭蠡風初落海門潮滿靜不流浸淫駕陸遠沈丘
四野浮雲接天際千峰盡沒垂雲頭晝樹蝮蛇留不懼
夜忩螻蟈鳴如訴虚檻真同蜃氣浮曲房常恐鮫人住
豈須歲月更滄桑昨日我闥今八荒連年版築成底事
自古巖穴堪深藏一身利害不足計變故頻仍自何至
深林僻野愁且多傍澤臨淵可奈何扣舷極目悲復歌
世無禹稷將如何
寄殷虛白
我遇鑾江髭未生君年長我纔二齡春風桃李各明媚
繁華那解傷凋零一回相見色漸槁我今已是秋蓬草
縱有餘閒作遠書臨緘懷抱嗟潦倒憶君曾為博士員
執經幾向文宫前忽然不樂事佔畢解却青山多醉眠
人生豈直求温飽古人意氣凌穹昊富貴由來帶險巇
江山何處無文藻計年君已五十強我卧田園十九霜
江南江北人千里鴈去鴈來天一方今年忽睹阿兄面
對飲思君君不見臨行漫寫思君辭何日握手如平時
迢迢江水去不住早晩音書雙鯉知
督撫北川陸公螺川捷音歌代贈
炎瘴四塞嶺海翻毒塵漲天天欲昏紅巾秋下玉笥峽
白羽夜過章江門明聖重瞳見萬里環視南方孰可使
左轄陸公衆所推節鉞登臺承特旨朝來拜表夕啟行
道聞小醜仍縱横駐師螺渚不旬日笑談兩捷驚飛聲
擒生獲首踰四百壯士轅門受金帛旌旗遙指連壘空
狐鼠宵奔閴無跡啣枚金鼓晝不聞玉立行營銳且文
聚米當筵問山谷借箸輟食開風雲煩歊遠謝霜威勁
鬱孤勢壓千峰静虎頭城下卧熊貔羊角水南絶梟獍
憶昔正德逢末年金銕作難先自虔屠村赭邑官吏遁
老師曠日虚緡錢陽明夫子分節制略去儀文收智計
關梁制禁用漸舒芻蕘可從行不泥參伍得情幽昧通
出沒要害指掌中先發後聞得密請隂操陽縱齊神功
鄉道曾藉龍川猛軍書不出廬陵境討招新民感再生
至今俎豆垂三省事鈞勢格難並論良工苦心能幾人
兵家勝負形無定善賞罰者稱名臣治亂相尋每反覆
轉瞬光隂四十六天如有意生陸公繼登名位同鄉曲
當時公私倉廩豐綱紀如初無異同只今徧野盡荒穢
嬰城飽食誰哀恫孱丁惰卒不素練土目狼兵資利便
犬戎回鶻古有懲得失不償貽後患君子用權貴弭變
丈夫乘時才乃見病愧無能從荷殳濡毫擬作平南傳
王右使君歌
恩江賊壘城相連文江柝聲夜不喧忽傳道上官軍至
仗鉞者誰王使君太平生長不知兵朽刀折戟來分營
購金朝懸勇士出頃刻呼吸風雲生帳前卒伍盡精徤
囊中糗糒仍餘羨親持巵酒勞軍頭密授鈐韜背人面
令嚴罰重命自輕算多計得卧無驚閒諜出門賊已破
笑談憑几人爭賀更說劉生遂北雄不遣孫恩向南過
誰道書生非武侯豈須投筆玉關秋寄語悠悠文墨吏
時危禄厚可無憂
巡撫栢泉胡公捷歌
昔我賜玦還山初君在鴈門遙上書書中借問言如何
欲令近塞無窮廬是時朝廷北擊胡聞此按劍無匈奴
進之美秩兼兵符君亦拜命思捐軀不知貝錦自何至
白日難照西南隅畫熊空擬據要害蕉鹿入夢成虚無
歸來一十有八載文陋遷固書程朱史中不數百將傳
壁上常挂三山圖九重一日思頗牧召自巖穴還名都
隴右江東聲籍甚虔南郡邑多荷殳勅使喧傳來夜半
立待中丞授廟謨節鉞未臨彭蠡湖臨川羽書紛載途
舍舟躍馬麾壯士醜類坐見來羣俘分營左右布兩翼
接境守望如連株轅門暫駐旴江上石畫已窮潮海區
朝出千金遠行間暮遣諸蛟防潛逋投醪人人思感憤
唱籌日日勤齎輸計定不煩兵血刅功成獨讓人前驅
譬彼大獵張四網豈必獲者稱雄夫由來屈敵貴不戰
智勇無形善莫踰大人事業非錙銖臨戎緩帶名真儒
三錫寵恩疑有待五溪歌詠今何殊知君慷慨百不拘
青冥要妙天為徒會振千古洗繁蕪四海不復勞彎弧
天子垂拱倚公孤勒名周雅方虎俱時平競上中興頌
蓮洞樵夫病或蘇
武功行夀羅克齋
君不見武功山色安成西鴻濛開鑿雲為梯拔地青峰
入烟靄蟠空紫澗垂虹霓西映咸池東若木赤龍夜半
啣熒燭樹底纔分鴻鵠飛峽中常有蛟龍宿金壇玉砌
多瓊花綵雲盡是仙人家仙花歲歲連成綺靈氣朝朝
結作霞霞綺雲機五色章仙人紺髮乘神羊手搴芙蓉
製巾舄長庚射地初呈祥鳳笙鸞舞朝玉皇玉皇親賜
天孫裳繡斧遙分六丁使霜毫上動三台光爾時蜃窟
消樓閣爾時星漢藏烏鵲懸水三千砥柱高大荒九萬
飛鵬落羽蓋颷車洞府開玉衡寶鑑當秋臺風清溟海
波常靜雨過滇池瘴不來綘節丹霄忽歸去金芝碧草
紛容與暮雀時窺羅畢門春庭自共花鶯語暮雀春鶯
歲幾遷松苓石髓爭相鮮御風不起飄颻思酌水無殊
隠約年青瞳夜識金經字玉爪朝繙寶籙記寶籙多傳
北斗文金經總授中皇秘中皇北斗度玄蹤九十韶光
頃刻中頃刻春來又春去九十春容勝舊容朅來青鳥
瑤池過寄取仙桃如斗大蘭堂曙啟瑞霧連桂醑波生
香露和桂醑蘭堂夕復朝雲冠星珮遠相招共言市上
長房客便是山中王子喬意氣繁華吾未齒標格逍遙
常自擬那知世路接桃源空恨風濤隔蓬水早憑山鶴
報山靈長留山月照山城願持一片丹青色為表千年
高潔情
筆山歌夀傅翁
仙人駕赤鳳飄飄下文昌天梁南斗落楚域遙相當竒
峰突岫選金穴絶壑峭壁藏丹房青藜夜照瑤函疏綵
毫晝寫黃庭註珥管揮成白玉標飛花散作青蓮霧憶
昔綠杖謫雲路分符綰墨當竒數夢寐猶含五色光經
綸未染千章素穎川車馬辭風塵角里衣冠化蘅杜留
雲駐日調清平青案文綃霞錦横春妍縹緲描難盡曉
勢岧嶤削不成爾時瑞鸑騰揮霍章臺雲夢秋光薄作
賦寧夸池草工論書不讓籠鵝客蚪掀豹炳千古雄湘
縑楚練一時空孤峰陣掃萬人敵寒芒夜射三台宫直
指豺虎避獨判山岳輕皂囊柱下風輪疾白簡螭頭雷
斧鳴千里聞霜威霜威如卓穎天閽倚玉衡太微露光
景南望仙人廬雙鳥傳金書書中五千字字字華玫琚
云是上真訣亦名東皇歌不羨黃鵠舉不憂白駒過夀
算永無極綿綿若江河始知發神秘終然藴天和洪厓
一去今幾何廣成千載那足多願從雲外觀圖史不向
人間罥畢羅
雪屏歌贈趙考功
點蒼之山千歲雪化作白石成巖穴返照疑從瑤島來
剛風不度銀花折青天垂素虹隠隠十九峰散入西洱
海倒映玉芙蓉當年曾此洗兵甲餘波無復藏蛟龍山
上多香草白石無人掃有客抱孤懷結廬向幽島夜扣
玉真玄朝詠陽春篇冰蠶作紈綺霜羽凌雲烟吁嗟乎
六鼇之足不可斷洱海蕭蕭流水緩何時長揖金馬門
共君且學嵇中散
讀漢史
君不見漢廷昔日東門尉閉關夜半驚輿衞天子前驅
不敢呵將軍嚴令誰知畏男兒立勲在及時致身豈必
拘名位五侯七貴生雄風朝朝遊獵陵園空雲隨七寶
香車客塵滿千金玉色驄道遇公卿不低首殺人都市
俱白手豈無司隸與金吾盡在門前備奔走嗚呼貴賤
安足憑直躬自古為希有
劉五齋六十代子壻曾于野
我聞南雄太守持風節冰雪為腸鐵為骨作郡三年不
挈家食粗衣敝心思竭黃門怙勢如虎狼唇吻膏脂孰
敢發直言訶詆長揖趨穹昊爭高氣硉兀驛書夜半動
天子九關風雷愁鬱勃血誠上訴皇怒平滿朝顔色俱
生活美業當年已特書流光繼世尤難沒即今曾孫才
大夫入閩佐郡當雄都綰魚分駕步高武羣寮側目聲
名孤繡衣使者懷丹符奔走郡國同胥徒由來騏驥善
馳驟豈有松桂甘摧枯政議牴忤早自劾簪紱瑣瑣胡
為乎歸來閉門誦書史五齋之中何有無日暮憑几吟
不絶客來對酒聊相娛青原山寺十日雨學士彬彬亞
鄒魯接席高談幸不遺家學淵源因竊睹年華六十好
鬢容後來日月那能數婚宦去心百不關兒女成行一
莫苦近時儒學路徑開至近可求隨所取威武不挫窮
不憂昔者南雄此其戶極深致遠旁無疆千載悠悠幾
更主六賢之後天所與厚祿高官竟何補君乎晩歲誰
曹伍
書文待詔所畫百鴉圖歌
文君寫此百鴉果何意把玩令人不忍置憶君曾作金
門遊待直晨趨五鳳樓爾時銀床聲半滑爾時銅箭聲
初歇驚羣忽逐禁鐘來弄影遙隨宫霧沒光借祥烏一
延佇勢凌鳷鵲從來去仙橋有路自飛騰韶樂無聲亦
蹌舉托身既得所引類還有時太液分飲九龍水上林
更宿萬年枝中郎彈射不敢向内庖烹割多所遺時人
每取占王氣競謂禽鳥先得知只今歸來甘寂寞獨卧
南忩對山郭忩前古樹大十圍不見羣鴉見饑雀
松峰歌
我行兮衡山攀明月兮松間松之隂兮多流泉仰連蜷
兮俯潺湲思夫君兮峰之上鬱盤盤兮青玉嶂仙不還
兮鶴歸來棲偃蓋兮啄石苔煉翠蔦兮采紫苓羌服食
延長生悅千歲兮命無傾遺濁穢兮瑩元精待余兮湘
浦雲路兮颷征
自夏幽趨文竹席中聞東廓公詩用韻留别周
慎庵
文竹走馬自天明主人倒屣爭相迎廣堂重席出俎豆
未交一面先含情傳來古調何太清誰能為此天籟鳴
東廓丈人留希聲我亦舞雩詠歸士感此欲作相思行
人生役役苦何事昨日金石今蓬萍君知惜時勝惜名
名利可還君莫攖
弔三義士戰場
腥風暗塵何太狂攙搶枉矢紛寒芒紅巾白馬隨蘄王
颭旗&KR0802;鼓來越疆屠村赭屋虐焰張貪噬不殊豺與狼
建牙推轂鎮一方棄城首鼠誰能當布衣許國大義倡
虎符未下先戎行竪髮奮髯心鬱昂木弓棘矢生馬韁
一呼百夫氣倍揚直欲滅寇清湖湘兵家勝負故不常
縱死生氣終堂堂曾不愧殺材官郎平原無人衰草黃
鳥飛不下星露凉至今青燐生夜光
采石弔李白
我遊匡廬峰瀑布下白龍香爐烟乍起明滅錦屏容扁
舟欲發金爐月雲松遙夢雙金闕飄泊宫袍稱謫仙腰
間解我珊瑚玦曉來推枕對春風春陽初入馮夷宫鵁
鶄翠翼晴沙暖楊柳青絲曲巷通問言此地名何渚采
石磯頭采芳處記得當年留醉眠歌聲不逐江流去啼
鶯幾度怨遊人迷汀豈解知前主長安鼙鼓接新聲潯
陽樓船向禁城夜郎早晩無消息天子春秋多變更文
章落筆生江海意氣浮雲輕百代沈香亭曲百花妍黃
鶴樓人亦何在空聞美酒出蘭陵十千五千不動情當
罏燕姬鳴秦箏恨不椎碎力士鐺江烟江草鎮長在江
日薰人人自醉丈夫達生死即休浮名何物令心愁白
鷺洲采石水漢陽鸚鵡喚不起奚獨才高易搆讒寧須
命薄憐傾否我欲騎鯨鯨已飛望而不極令心違興至
亦向蓬萊歸安得塵世久依依
傅山人倭劍歌
倭奴器物巧絶劍最竒大都千年鐵精始為之沈埋隂
井忘歲月選練吉日分雄雌人血為塗見者悸禁以神
咒傳相秘腥氣非關龍甲文光怪自逐夷形異不獨國
中爭價高往往犯險來夸示飛渡鯨波幾萬重包截鮫
皮一尺二金環紐束成宛轉青組交織横&KR0008;繫畫屏文
箑貢尚方此物自詭從藏置丁戊山人獨見知貨之不
惜傾囊貲當年攜持遊武夷山鬼莫敢窺茅茨謂我骨
相非凡姿什襲緘封為贈遺開匣拂拭驚陸離左揮右
霍寒風悲即令朔方上谷多鼙鼓爾獨奚為與我隨噫
吁嚱少年意氣不在兹會須自斷貪嗔癡
張石洲赴武昌通判
我欲訪終南漢江不可渡忽聞别乘行云去武昌路武
昌城郭江漢濱旌旗裊裊秋復春黃鶴樓前幾吹笛赤
烏年後一沾巾白蘋紅蓼洲仍綠粉堞悲笳夜相促星
月猶多繞樹烏封疆曾是中原鹿幸生明世居上游碌
碌那肯奔走休只今威權半刺史况復才力驚諸侯憶
在金螺獲神劍二十餘年經烈焰臨岐拂拭白日迴志
士平生從此見老我深山奈别何楚人何處起謳歌他
時過棹應相問傍宿漁家明月多
臨泉歌代弟姪夀劉翁八十
仙人誤遺白鹿角化作南山萬丈壑壑底紅泉靜不流
露華石髓無人收山翁結屋向幽僻有泉不肯夜煮石
得秫釀酒如丹赤獨醉樓頭卧白日至今八十顔色好
却笑風塵人易老何時苦熱來升堂冰漿一飲回容光
放歌寄殷春莊(二首)
門外桃花花滿蹊行人别我放春溪問訊舟行指何處
鑾江楊柳春將迷我有故人住近市市人但解呼殷四
年紀如今五十強顔色如前能得似尺書三秋無一通
懷抱安能遽棄置早晩停舟江水前不惜扣門投我箋
為言我年四十六鬚鬢非復當時綠君家舊有飛仙徤
步之竒方服之解使夀命長何不寄取一粒深山裏相
期晩歲觀無始我煉金丹今未成欲登五嶽窺蓬瀛同
心人遠難獨行念之三歎空含情與汝相見在何歲鴻
鴈飛飛楚雲外斗酒為歡且放歌莫令萬事生憔悴
君家父子俱抱竒能以片藥起人於沈危一家八口死
復活憶在庚寅夏五時金帛相酬不一顧但乞庭中留
尺素從兹一别二十年怨鶴哀猿忍相訴柴門寂寂春
晝長有客持書來遠方楊子江頭四壩柳還似當年望
故鄉故鄉家在半零落空留皮骨親耕作食粟年多無
餒容深愧故人情不薄秋風嫋嫋飛蓬短昔何壯盛今
衰晩左輔動搖連右車對案安能強餐飯癡兒九歲始
學書每食問我心何如顧之一笑不能荅時過方悲生
計疎人生百歲無常好萬事捐除苦不早感念活我逆
旅間寸心一一為君道此日行休還即休得亦不喜失
不憂千里迢迢遲會面報君無力發長謳
鹿門行
鹿門山深多草木徑狹溪高隠川谷烟火巖前四五家
名姓不分顔面熱歲月寧知避秦亂衣裳聊自隨鄉俗
痴子頑孫無誦讀問字猶疑七與六田鼓春來歌互催
繰車月下聲相逐擇新揀白了租稅禾滿倉箱帛滿軸
鬻犬無憂嫁女資飲泉亦鮮留賓宿未聞明府是阿誰
那慮長安有翻覆壠上偶逢車騎來龐公從此傳高躅
鄧東園七十(安溪)
鄧君少壯常相見老鶴為形瓜削面今年七十過我廬
顔色無殊在江縣欲識君家方術竒請將往事為君披
憶昔金氛盛燕雲汴京移蹕臨安軍鳳舸霄奔南浦日
帷宫曉駐章江濱君家籍屬内供奉翰林藥局頭銜重
帝子王孫呼大夫侯門主第爭迎送自從流落向天涯
聚散浮雲那可期攀號半遂鼎湖馭備物猶存大内儀
風塵澒洞異朝夕鑾車綵仗行塵隔扈從俱如陌上蓬
旅情誰問江南客土風憐幼似咸陽從此人間傳秘方
歲久子孫能結社名馳州郡得升堂紛紛湖馬南仍北
潢水錢塘慘無色四百年來幾刦灰舊恩新怨殊鄉國
不見匡山南海頭颶風一夜失龍舟羣僚盡作波臣去
百技空為精衞遊至今安有如君者東園開席青山下
薰風南來可奈何勸君持杯聽我歌
庚申十一月廿九日自治殮服用備不虞夜忽
夢兩臂皆成蟻穴土蒙其外羣蟻出入穴中不
知痛癢覺而有悟
憶從年少即問醫獨身偏得父母慈日視顔色察饑飽
口雖不語知心悲稍長頗畏辱親體漸向長生求至理
禍變頻來天地傾喘息僅存皮肉死人生夀天那得知
憂疾還如父母時五十年多兼得子縱令速朽猶為遲
古言楊孫但祼葬荷鍤劉伶太疎放奢儉常思靖節言
守常自覺人心當亦知有形終就滅錦囊玉匣曾何别
壑旁暫免蠅蚋喧地下還成螻蟻穴螻蟻蠅蚋俱可憐
愛憎予奪胡為偏由來孔孟先名教拂情背理非其傳
夢中觀化吾非我醒後去留無不可只將醒與夢同觀
安知此日非蓋棺
辛酉中秋次夕竹湖玉亭於徤攜酒松原别後
見月色如晝引興成歌
廣寒宫闕夜不扃秋庭桂醑傾竒馨羣仙宴罷雲錦散
嫦娥冉冉來飛軿水晶簾開期不爽寶奩冰鑑懸金掌
絶色誰夸玉雪姿長生但看琪花長六銖輕袂飄瓊霄
萬斛玄珠隨碧綃素鸞乍别蓬萊殿瑤圃寧知王母遙
靈兔當年曾有約分得杵邊一丸藥至今毛骨不知寒
幾欲乘風訪寥廓何緣下謫留人間恨無霜翰凌千山
路臺獨掛羽衣立髣髴神宇通天關天關曠朗四無際
孤高只欲離塵世綠烟淡淡光欲流銀河隠約波空逝
餘酲未解狂且歌聲高不畏天孫訶珊瑚敲碎鐵如意
未報金雞奈樂何
問月篇
浮雲四掃天宇清蒼芒海底銀蟾生是誰與日去其足
翻解萬里中天行目光烱烱忽墮地夜深窺戶來軒楹
憐我孤孑伴似影行止起坐俱同情欲憑此影向天問
汝蟾何物能縱横頭尾藏縮止餘腹中孕大地山河精
金銀宫闕安附麗桂非土植難為榮嫦娥云是后羿配
有窮未還國幾更常聞靈藥頃刻就豈待千秋兔杵方
能成不然將與世人起沈痼胡不分我瓊瑤英汝身亦
有圓和缺晦昧那得常光明缺處曾非石可補圓時真
比珠之瑩歲移月改已非舊腹中諸有誰胎萌俟命不
得魂夢驚天風環佩如傳聞仙童兩兩來相迎敕至天
上白玉京訶斥汝輩誠不慧下土妄意横譏評此意莫
遣聞上帝却恐詩書從此令人輕生從盤古自虧盈夀
十二萬五千八百無危傾運隨大化寧有跡人間物色
皆虛名再拜莫敢復仰視歸來零露沾冠纓始知聞見
盡無實獨抱靈光還太清
遺世(二首)
我欲遺世依聖賢左右曾史前軻淵聞韶問禮入周廟
洙泗弟子來三千授我几杖從賓筵河圖洛範陳韋編
傳億萬載無迷愆
安能久此鬱鬱成艱阻塵埃四塞歸無所褰裳援手不
得施衝風宴歲空延佇水中蛟螭復幾許未敢擊汰沿
洲渚河伯禱祠竟誰與噫嘻乎人世胡為不遺去
秋江遇仙篇
神仙聞住蓬萊宫雲霞萬里回剛風露凉月落江夜静
颷車髣髴來孤蓬骨法堅竒異容態綦屨素緣衣文帶
相憐有意非偶然盡吐幽懷向傾蓋自言丹丘絶世塵
世上滄桑何太頻歲時豈用羲和歷代序寧論晉魏人
未開萬卷窺今古更笑千鍾無比數我身有貴知者希
落落兒曹焉足伍兼傳至理出鴻蒙受之再拜心神通
半醒几杖猶相對忽聽秋聲枕席中玉峽城頭曙雞亂
紞紞伐鼓催行傳遠遊違養非我情感激高蹤淚如霰
憶昔夜夢凌紫烟倒影俯瞰扶桑巔從兹頗厭人間事
往往出語憎葷羶天書夜半來扣戶欲發不發愁逢怒
變色聊為捧檄行乞身自有陳情疏暫隠金門借禁林
終騎白鹿訪遙岑他時訊問巖栖客可是青霄碧海心
題真隠圖
南嶽諸峰青復青上當朱鳥下洞庭其中神物不自秘
往往變現生明靈丹淩洞天逢雪霽土石大半丹鉛細
見松輒欲獻竒形食芋還經墮寒涕欲歸未歸意獨遲
相思相見嘆違時不知鬻熊自有後已跨軫翼窺天倪
惜哉此行不我遇移家舊在金川住想像朝元往復還
常騎白鹿遊何處傳聞此度謫人間鄴侯萬卷勞披刪
含香漢署仙班貴作牧華亭吏事閒風流故跡留江左
拂袖歸來吾喪我一笑繁華夢早春多情蕭鼓催燈火
遙憐此夕幾懷人試念交游誰獨親紫虚醉客久不至
正恐芝草迷風塵我得節竹色如銕入手不畏千崖雪
倘向瀟湘再放船相邀一問長生訣
九仙臺觀雲歌
咄咄眼底成怪事階前咫尺臨無地倚杼曾聞清濁分
何緣却在洪荒世有無來去只頃刻造物無乃同兒戲
饋錙初開釡甑間塼罏乍爇沈檀劑席卷鮫綃靜四乘
千羣組練騰奔騎因思昔日九仙避世栖山中功成乘
詔來飛龍擔有丹砂留石室光景變現人難窮興來欲
跨滄溟東安知此即蓬萊宫開門一望遠海勢漫漫溔
溔迷長空九仙去不歸飛龍在何所却恐水石多馮凌
精魅年來潛洞府白衣蒼狗逞不已盜竊元氣恣吞吐
三十六峰失顔色白日走逐誰何睹將訟風伯逢怒號
更畏聲高觸天鼓寒威慘慘入夜深氤氲踵息澄塵心
朝來却聽樵夫道昨日峰頭生片隂
鄧夀亭
未說病根先說藥閒言苦被儒家縛求丹城市靜安禪
參差門戶成交惡伊予覷得籓籬破總是迷人守糟粕
夀亭何因發勇猛下手便令鬚髮落六年遊走不還鄉
觜眼盧都耳卓朔牛鼻牽來露地中自倉自行無處著
邇來混俗披冠巾尚憶師恩禮東廓勸君去去且莫留
為試塵中苦與樂嗟我與君何處來去尋來處為行脚
譬之木偶有機線虛空好掛羚羊角此語一出必見訶
逢人慎莫輕投泊
夢中投筆贈道士
談道人多知道少閒來謾向閒人道見說人生百歲期
何事紛紛頭白早汞易走兮至難倒倒得汞時成至寶
紛紛更笑世人癡盡向山中尋藥艸
貍奴行
山人敝廬不餘粟樓有古書數千軸寶之不啻西崑玉
紫縹青緗互裝束六月六日庭中暴常恐蟬蠧生腰腹
何知黷鼠能穿櫝竄身文字恣顛覆神圖聖牒蒙汙瀆
恨不移檄磔其肉三歲貍奴手所蓄食至相呼蒙顧育
邇者朝出暮不復乳雌雛雀潜遭毒聱聱白晝聲來酷
靜卧檐頭爪牙縮彼誠何幸汝何辱欲訴神明正威福
嗚呼人世愛憎多隠伏不敢高歌防忌觸
送客
東海冥冥曾幾枯金銀宫闕迷蓬壺山中白石亦何爛
雲外青鸞不受呼手持素文未忍秘往往龍精逐人至
密授玄根破後天指點瑤花紛滿地忽報有客東海來
一日不見心情哀登堂燃燭便握手詫愕調笑生風雷
紫電雙瞳衣被土心畏睡魔如畏虎手煉丹砂似鬱藍
短劍時時提自舞袖中攜得五嶽文山海幽怪窮三墳
興來大言駭四座坤輿顛倒愁劑分焚香結約不相負
此别誰能知近久雨聲蕭蕭江無魚酌君不飲君何如
李將軍歌
五溪西南山刺天千盤萬箐幽且堅嵐腥水毒不可渡
昏昏白晝沈烏鳶帝竄三苗曾此地或云槃瓠居仍傳
魑魅過從喜得侣山川感召生何偏窄衫鬢髻號鬼國
腰鎌挾弩親農田邇來跳梁犯楚塞下令用兵垂十年
武陵屢奏南征曲畢口頻移上將權已聞調發牽兩省
况復節制同三邊未見瀘水走孟獲空留銅柱鐫文淵
將軍胄出西平王忠武世業何煌煌生來相貌似熊虎
口談韜略虬髯張往時提軍入鎮筸叱咤諸蠻如犬羊
時危正藉酬恩力志奮寧須絶技長即今頭䘖比都統
兼報開府臨辰陽胸中礧嵬富羣策胡為噤不呻其吭
豈欲萬全報天子伐心在謀不在強老我無能抱圖史
染翰濡毫發語狂擬作五溪旋凱賦且待將軍投報章
毅菴叔訓導宣城寄贈
嘗吟李白句知有敬亭山敬亭迢迢不易至秀句入口
神爽颯颯如在白石青溪間丹書入魚腹至語向誰剖
沈滯六籍中千秋屢回首叔也執經老且貧末路得官
仍苦辛今年載槖陵陽去衿佩滿門多美人聞之夜深
不成寐便作鼓舵彭湖計此方美人曾見招黃鶴不來
歲復歲齋署去山還幾里萬壑千巖列屏几縱對先生
苜蓿盤猶勝奔走紅塵裏紅塵滓人不可聞譬彼仙者
憎羶葷六經唇吻竟何事絃歌俎豆徒空文我知叔也
堅且白可當敬亭之一石自有美人斂袵看不惜春風
苔蘚碧
贈族叔兩豫會試
得售喜君歸離羣惜君去同根猶作斷蓬飛人生安得
常相聚愧我談道將卅年堂室未覩空言詮骨肉尚在
籬藩外矛盾豈直門牆偏素乏華辭動時好况持穢跡
增人嫌似此捫舌歲復歲寧忍騰口嗤前賢不知近代
陽明夫子用何道能使四海弟子誦說滃集如雲烟大
鵬斥鷃各有分䕫蛇寡足那堪憐别君嘿嘿不自已臨
岐揚素傾衷底即今仕宦争光榮文物一變更新聲君
本蓬蒿藜藿士裘馬翩翩競春試東風共醉上林花白
馬青袍滿燕市意氣逢時將若何富貴勲名孰與多書
回倘報平安字洞裏烟雲幾鴈過
玉笥歌贈吳冰齋
玉笥之西來九仙九仙之臺高插天少時夢想不得到
行年五十初攀緣是時十月天色肅霜楓露草迷深谷
道遇幽人身姓吳自談曾授長生籙心性好潔住冰齋
不逐煩俗成羣儕為予指點且先導拍手雲外開塵懷
一别十年空羽翰夜深風斷啼猿亂惟有幽人山下留
杖屨之時入星漢苒苒光隂五十春容色無殊臺上人
競道仙村長藜棘常依洞石作比憐我已無心問五嶽
知君猶慕彭&KR0034;學他年臺上聽吹笙不知誰識王喬鶴
别劉西梅翁
平生五岳有酷好期入無窮求古道古道逶迤識者希
坐閱人間寒暑違幾從敝屣捐妻子更向靈都驗生死
姹女嬰兒豈足竒後天不老探終始塵債悠悠空裏花
又如鴻爪迷汀沙煉心見說不離俗住世誰能即棄家
西梅老翁不嗜酒結舍新城歲月久聞我幽棲獨賞心
遠攜弱息供箕帚計年量配非我儔感翁高誼辭復留
商瞿五子亦遲暮靈照終身知好修朅來長揖忽復去
兒女情深獨無慮我愧山中木石居君貪江上雲山趣
還家談笑聚比隣正是懸弧六十春舍西梅信應先到
早趁東風寄遠人
李兩山七十
李公結屋南山下有水可魚田可稼二子詩書知義方
四時親友多情話投簪十載卧鄉園一笑相逢意所存
但喜遺民同栗里不知今世即桃源春來作社酌春酒
呼盧擲骰無不有齒飲常居賓席尊&KR0008;金肯在他人後
今年七十近初秋風雨如期禾黍稠莫惜開尊邀客醉
還能擊缶和人謳曾向朱陵洞天宿羨君先授長生籙
寄言黃鶴不須歸重數光隂三萬六
城頭陳慕古君八十
家君昔駐城北隅夜堂幾醉迷歸途是時慕古三琪樹
弟也恭敬兄怡愉一見欣然動顔色質類古人多自得
二兄久矣跨鶴飛故留難弟存矜式耒耜還山四十年
江城獨到每凄然丈人與見已垂白性行只今誰比肩
忽道稱觴四月二夀比磻溪釣璜事自慙六十久毿然
始知五福康強冀鳳毛庭下勤詩書相煩執酳傳芳譽
太丘孝友應難得城市何人表里閭
謝天經母蕭孺人七十
曲江江頭走馬時花下相逢謝康樂文采風流衆所驚
一言意氣千金薄手攜銅印東入海海上蓬萊遠相待
生前成佛何太忙為倚室中孟光在側室孤兒二尺強
鞠之育之心孔傷千那百補守遺令誰憐門戶屬阿孃
兒年漸長學著述賓客滿門盛儒術善讀父書著父衣
不辨阿孃誰所出山粳初熟溪魚肥喚婦出房調善滋
持觴稱夀拜且舞願得阿孃暫解頥當時曲江舊遊伴
升沉細數今將半獨有畸人鬢欲蒼感時擊節歌聲緩
念菴文集卷十九
