念菴文集卷二十二
明羅洪先撰
七言律
初登第
愧無三策報明昌漫徹金蓮到玉堂撫己豈堪陳亮並
知人空被帝堯光兩生欲出湏周禮千載曾經笑楚狂
温飽平生非所願君臣今日繫綱常
寺中有懷
城西古寺居仍僻閣上鳴鐘春正晴初日影迴雙塔迥
遙天聲斷片鴻明鄉園白髮音書少歲月金閨感慨生
使命告期那可遽憑闌空有望雲情
四月十二日經筵躬展御書賜宴左順門
談經内殿重司存妙簡儒英奉至尊親仰天顔承玉几
巧當日色上金門御書躬進鳴陽頌仙醴均沾湛露恩
翻愧班行稱獻納五年初侍紫薇垣
社日
社曰日暄風氣鮮溪光野態簇春妍低飛燕子劇自語
點注桃花嬌可憐蜡虎青郊争袨日蟄龍玄澤欲浮煙
因思宰社還酬國轉對新芳倍惜年
答張子昭訪論
月舟橋下泛秋陰石埠村西暮雨深鳬渚參差前度影
鶴絃凄切别来心吳碑岐鼓留天地周雅唐風辨古今
冥討憐君蘿薜興真詮遲子鳳鸞音
除夕感懷
往日三元開寶歷近臣五夜奉金鑾圭璋徧入羣方獻
絃管常留萬歲歡憶自霜華飄故國每依春色望長安
探鈎傳炬俱恩澤作頌觀風獨倚嘆
展先墓
石埠新封草欲萋長年寒食雨交淒千秋栢寢誰知鼎
七字延陵空有題海岱冰霜思定遠塞垣金鼓罷征西
君章見說階蘭長大樹蕭蕭烏自啼
重寄楊達甫
憶昔春盤坐綺筵苑花宫柳惜芳年吹嘘詞賦揚雄晚
搖落風霜宋玉憐三晉河山開節蓋五湖村曲卧雲煙
鳳毛麟角終池閣鷺振鴻冥極暮天
程舜敷春暮同江宴會遇雨
仙舄飛騰驚故人華筵慶洽敞名津楚天雲雨巫山夢
江草珮環湘浦春萍梗故依芳席合鳥聲巧逐和歌新
誰知别去鍾期調今日重聞流水濱
泰和劉生寫盤龍先塋碑文有贈
澄江夕照動文舟桐水朝雲坐翠樓雨浥峰文當戶出
草迴春色共人留彩毫漫逐玄螭舞錦石驚看紫鳳遊
劉幹向来詞翰客豈聞淪落向龍州
屠郡守擢徐州兵備
吉郡樓船縈别情彭城金鼓動秋聲煙霜淮海連三輔
關鎮燕吳控二京圯下風流今寂寞沛中雲氣尚縱横
銷兵已試甘棠地推轂無忘細柳名
九日述懷
幾年秋色倍離憂九日閒情滯一丘菊蕊不憐高士老
萸房空憶古人留疎林露纈隨風下平郭煙綃盡日浮
曾向高臺賦鴻鵠至今遺調在滄洲
與羅道旋泛舟
扁舟同水共追尋黃葉蒼葭起素陰江雨霏霏孤雁遠
野雲幂幂萬峰沈桂枝晩抱連蜷色菊蕊秋憐寂寞心
搖落未湏賡楚調高山意在有知音
贈友人應貢
雲檄星軺郡邑催天都台省急羣才龍泉自遇張華使
駿骨湏登郭隗臺帆帶楚雲隨鳥逝席移江月聽猿哀
獻賦莫陳封禪事漢壇秦畤久莓苔
龍窟道中懷友
細草深松坐息機碧山丹壑暮忘歸十年襟袂三秋隔
千里音書一雁稀遲景况逢葭菼滿幽期更與菊花違
澄江淡月懷人處不為清霜自濕衣
贈張學士
天祿談經今十年薇花雞樹阻雲煙每看彭蠡孤鴻影
欲寄延津雙劍篇臺上黃金聞買駿江南綠草聽啼鵑
漢廷自有封禪賦留滯何湏嘆馬遷
同孫江陰登二島有作次韻奉贈
與君春日别春明青𤨏遥憐去國情江縣碧桃花已暮
秋風黃菊酒初醒煙迷雙島疑珠珮山繞孤城作畫屏
何事皂囊虛綵筆獨令漁父得知名
毘陵舟中懷唐荆川
江雲幂幂接城隈野水依依去纜催鳴葉豈堪霜後聽
離鴻况在雨中来漢庭金馬多龍友吳國青山空鳳臺
為近秦淮夜歌地秋風三叠使人哀
曾梅臺參議自釋逮移閩藩道遇貽詩次韻酬
贈
聞君直道振綱維燕獄霜飛六月時白璧每憐人共棄
黃金不嘆旅無資憐才聖主原恩貸許國公卿重論思
誰道羽毛驚彈射亦從霄漢得差池
贈張良夫應天通判
秋風桂殿醉瓊筵鴻雁分飛十五年競道金陵新别駕
不殊畫省共登仙鳳凰臺下留殘草蘆荻洲前起素煙
三輔五陵多俠貴看君治行漢廷傳
至全椒贈戚南玄
重雲離翼阻天涯千里登堂憶歲華玄鬢已非前日影
黃金猶是别時家濠梁北去多秋水勾曲南来定暮霞
安得吹笙王子晉相携雲外采丹砂
高郵除夕
盂城簫鼔動春妍湖上雲霞接海天客裏寸心仍遠道
燈前孤影又殘年因聞爆竹思兒態為見新桃憶舊㕓
一紀近臣虛寵渥不知應制屬誰先
過彭城哭先大夫
二十年前試綵衣碧油幢影媚春暉重攀遺栢烏猶滿
空望飛雲鶴不歸門下徤兒多白首帳前俠客半金緋
河流便作千行淚難遣人間此恨稀
詹府讌集次許松臯太保韻(三首)
青陽啟禁倚玄倉匕鬯新承萬歲觴園綺衣冠因漢出
圖書河洛應辰良雲從五色龍池近日抱重華虹渚旁
競道貽謀過往聖早看六傳滿文昌
禁垣佳氣鬱蒼蒼東府登賢舉慶觴白虎然藜俱大雅
金臺買駿豈留良傳經直日来氊上應令乘春侍輦旁
却愧微涓酬少海也從托乘奉明昌
鳴珮朝歸曙色蒼盍簮筵啟薦華觴寵銜已荷如綸重
主器還欣比玉良班接貂蟬玄圃上身沾雨露墨螭旁
聖功不數宣猷頌定啟千秋寶祚昌
左順門捧勅授日本使臣
聖朝柔遠重絲綸罷直傳宣候紫宸東海無波通信使
上天有語屬詞臣捧来𤨏闥龍文動賜向彤庭象譯頻
不是為儒稱載筆玉階豈得置微身
十月朔奉天殿頒歷
天王玉燭調三極太史銅儀協八風淑令早從三殿下
韶華還與萬方同堯年喜戴頻書考周祿虛縻幾獻功
錯訝朝来霜氣薄春陽已滿大明宫
送郭檢討省覲歸山西
軒車曉日發長安恩詔寧親寵數寬去路共嗟金馬貴
還鄉偏重綵衣歡鳳凰池上春相待蟋蟀歌中歲欲闌
况是雲中烽火後采風無爾緩歸鞍
長陵
永安宫闕啟秋城紫殿岧嶤白露明萬歲已占天夀並
千靈還擁地維成銅泉日遠空神御玉食時来展聖情
不識當年文字侣攀髯誰切輓歌聲
十月六日千秋節賜宴
列秩青宫已二年昌辰初得醉恩筵風前露醑千秋重
天上雲和九奏傳東掖早聞迴綵仗内庭應徧賜金錢
自愧菲才無以頌重華長願似堯天
奉贈梁司徒罷官歸金陵
功成得罷尚書奏丹詔從知惜老臣已長子孫留報主
欲尋行輩少歸人山中徑路猶殘草江上鱸魚且問津
不羡剡溪恩澤賜五湖應并與閒身
别蔡鸞
十年為别賦滄洲每對燕雲憶舊遊今日分岐猶似昔
青春雙鬢已成秋學農吾逐長沮往隱市誰知季主憂
别後相聞憑塞雁豈堪重上望京樓
任城對雪
紛紛暮雪阻任城春入官河水未生柳色無端虛二月
雁聲何事到三更南歸舟楫汀沙遠北望關山野樹横
賈誼少年多涕淚豈知漢室自昇平
西湖積慶寺觀宋理宗皇帝及帝昺閻妃遺像
二首
千門精衞擁星躔何事栖遲寄梵筵日角早聞還九地
春容猶見傍諸天霧知龍袞香偏合花對仙桃色倍鮮
空使萬方歌萬夀豈期身世總歸禪
金銀宫殿玉為筵記寫君恩施佛年綵繢至今留梵月
土階誰復戴堯天王孫日遠悲春草神女雲来泣夜泉
四海為家猶是幻等閒興廢豈湏憐
望鄉
京國銜恩罷秩還煙波日暮近鄉關已無猿鶴移文怨
且共漁樵對語閒幻迹識從榮宦後道心堅自險途間
歸家若問躬耕處五柳門前有碧山
入鄉
長辭羇紲諧初願年入鄉園似解酲市上已慚司馬季
丘中或遇楚狂生心憐多病能知藥可想同聲喜聽鶯
所幸為農蒙帝力荷篠豈用學逃名
歸田
疎賤何心與物猜敝廬歸去正蒿莱灌田漸解憎多事
種樹方知養不才手錄道經閒自誦門臨秋水晩慵開
過從亦有鄰翁語又喜寬租詔令来
食新
少年每羡巢由事慚愧塵蹤今始歸路入風波知地險
物經寒暑識天機秘書初撿神農語朝服更裁處士衣
此日倍懷明主德秋風已飽故山薇
八月十日萬夀聖節感述(予登第一紀止己丑庚子與兹慶賀)
長安玉幣慶堯天中夜嵩呼萬國傳綵仗幾回陪暫入
青山今日思空懸腐樗自分終投谷桃實曾聞數漢年
却恐班行同輩在周南猶為史談憐
中秋酌客
客歲長安旅思多鄉關迢逓阻煙波每看葉落驚秋早
不到山深奈月何繞樹今無烏鵲恨倚闌還對白雲歌
晦明物理吾何計不惜青尊醉薜蘿
寄永州别駕七泉表叔
瀟湘西望鳥飛還分郡猶聞意自閒雲裏有山多種秫
月明無事亦開關檄傳化及三苗外訟罷行多雙樹間
借問濓溪逢舊主幾人吟弄對潺湲
秋日玉虛山齋
深秋獨院野塘横覽卷空含萬古情漁父早知從玩世
丈人何事苦逃名雁来彭蠡時將晩菊近柴桑色更明
寵辱向来那可得祇餘秋水似心平
王筆峰參政聞予歸田有寄倚韻奉答
疎狂元恃主恩深九死餘生荷德音不為敝帷全舊馬
豈容疎網縱羈禽籬花采采三秋色江水悠悠萬里心
此日白雲迷世路獨煩問訊到深林
同年吳雲泉棄官南歸有贈
與君同榜復鄰州十載飛騰獨寵優兵馬東川唐節度
簡書關外漢諸侯忽聞夢雨翻巴曲不待秋風歸楚舟
直道古来多屈抑幾人身退志俱酬
贈黃洛村會試禮部
三年身與白雲盟别去空山憐道情春發洞中誰共偶
雪深江上自孤征萬言今合酬明主一刺何曾謁上卿
經術本資儒者用况逢人已重黃生
甲辰新春
歸田三見戶桃除四十蹉跎又歲餘身任衰容寧問卜
家無長物但傭書藉陰暗惜孤根草狎性閒窺逐隊魚
競道南枝春色早擬將樹藝候吹嘘
奉陪雙江先生訪舊石屋
僻居春日苦離憂獲奉巾車訪昔遊共出羊腸窮遠道
幾看魚泳坐臨流孤雲無繫身常徤一劍相擕志已酬
不遇辭榮甘混迹豈應清論在林丘
蒙菴陳君六十始舉子詩以賀之
年周六十初生子白首初諳襁褓方間齒翻從先甲數
肖形應共大年長門前父客猶多徤架上儒書已久藏
不獨晩成古器使顯名正待掌珠光
冬夜讀書
新晴别館夜何其擁褐寒忩讀楚詞月色半庭人語静
松陰滿地客眠遲聞鴻倍覺江村遠望斗方知閣道移
自分一生同木石安居何恨遇清時
周冷塘憲副雪中見訪
同住深山與世違遠勞雪徑訪巖扉但教夬履從人笑
何有高歌和者稀如玉喜臨庭院樹飛花偏逐芰荷衣
袁生一榻蕭條久豈為衾寒又促歸
訪雙江公用見貽韻
身世俱為不繫舟每逢春色憶同遊翠微山遠迷朝樹
白水亹高迥暮樓竹葉幸陪今日醉桃花能為主人留
林中知有瓜田在豈用相憐談故侯
送胡仰齋工部還京
賜酺同醉鳳樓前省署分違各歲年自着草衣来社雨
看牽錦䌫别江煙苑花向日迎官騎岸柳隨風繫釣船
身貴不煩懷舊侣菲才何意賦甘泉
讀京華舊稿
少年高揖談王道今理殘編愧舊封世事白雲終莫定
故人青鬢豈重逢閒垂書幌穿斜日坐聽樵歌對晩峰
却笑儒冠空結束此身已向遠遊慵
曾梅臺赴貴州總憲
新恩豸服嶺南還繡斧乘春下百蠻三楚别来初轉夏
五溪西去但逢山簡書夜傍星河遠畫戟晴臨雉堞間
誰數牂牁通漢使王章今過七星關
輓富田羅汝奎兄弟
白雲已逐水東流空有啼鵑送暮愁窮巷誰題凡鳥在
殘書應伴蠧魚休雙墳寂寂青峰雨一夢悠悠素草秋
為見桃花倍惆悵春風何事不相留
太保司馬毛公歸田投贈
三邊百粤仰威名獨握兵符十二營頻賜寵衣分御府
密投勝算中皇情身閒不俟成功後道直終令衆論平
暫使山林增氣色白雲還待慰蒼生
寄座主張水南公
楚江歸去愜林栖春草萋萋四望迷藥長得知更伏臘
醉遊常不辨東西道從川上行時見詩向忩前翠處題
分與白雲為伴侣致身何以報提攜
夀外父大僕曾符翁時年七十九(二首)
十五年前學二疏自甘白首棄金魚閒推易數因留注
懶對鄉人故索居冠制喜從周禮後人材愛說孝皇初
伏生強徤斯文在暇日頻来問尚書
深林住久忘機事破壁頽垣一草堂掩戶未緣經月雨
敝裘猶帶十年霜不攜稚子能穿屐自抱童孫看倚床
共道明年逢八十無心重問渭中璜
衡山歸别王生有訓劉生行甫石頭山下
名山子解從師去窺得金書大禹文山洞不知秋葉改
仙橋直與世人分還家猶待湘中月贈客曾收石上雲
聞道天台堪採藥春風能否復隨羣
湘江懷古
秋風江上易生悲寂寞寒流去欲遲漢室幾人憐賈傅
楚狂今日弔湘纍長沙地近家誰識漁父歌殘舟自移
縱為天涯多往事至今斑竹尚低垂
次禾川黃郡公追餞水頭
日暮江深寒欲愁使君露冕来同遊高歌不避魚龍夜
幽事况兼蘆荻秋石勢遠疑横赤壁灘聲静憶轉黃牛
酒殘别去潭煙宿楓葉明朝一釣舟
重别何謝二子羅漢寺
寒催歸思欲辭君去去臨岐不忍分言向同心那有盡
酒當垂别自難醺岸邊斑竹初收雨江上青山已散雲
此地知君重往過定攀庭樹憶離羣
湖上望匡廬次前韻
廬山叠叠翠光寒宿靄浮嵐春未殘一葉扁舟人獨往
萬峰落照晩宜看移居欲訪陶元亮避俗休疑管幼安
石乳雲芝知久待漁郎且莫問儒冠
安慶弔余忠宣公墓
淮南兵甲正紛紜不為酬恩始立勲城上女牆頻易主
池邊神道獨憐君一身自許生無負數口還從死有聞
此後觀風求國士不知誰屬似將軍
登報恩浮圖懷龍溪
金陵南郭化城居景物依依六代餘華榜猶懸中使勅
寶函常護上乘書燭龍夜夜留金㙮靈鷲朝朝映綺疏
却憶山陰王子輩昔年曾此話玄虛
訪戚南玄用往年韻
别去躬耕楚水涯思君歲歲損容華江天獨放遊人舫
草樹重尋隱者家竹下門庭閒鳥雀席間言笑帶煙霞
守雌知悟玄虛理煉性寧湏九轉砂
静海寺留别何善山
不知曼倩是仙遊一月春風李郭舟彭蠡煙波看旅雁
金陵城郭别官騶明時莫厭為郎晩落日偏當餞客樓
記取雙魚頻問訊潮聲夜夜到江頭
程松溪司成清明日見訪獅子山
金陵風日正清明忽聽春山伐木聲歲月二毛空自數
雲霄一羽竟誰成虞廷典樂官仍重漢室臨雍禮更榮
為羡酬恩將道術江湖蓑笠且逃名
訪唐荆川
千里相尋到草堂蕭然隱几一庚桑心緣忘物幾無懼
道在憂時苦自強機發定知穿伏虎書多曾不畏亡羊
别来鄙吝今如失可是君身舊姓黃
别荆川
懷君歲歲苦相望一月春風去處忘臨發幾回留解槖
無言還似待傾囊幸俱見索形骸外恨不同生寂寞鄉
家住名津書易寄莫緣諱姓懶題將
贈心漁錢公
前身東海丈人流處世真同不繫舟欲抱釣竿思遠去
每歌漁父任行休嚴陵地近常留夢巧餌機忘不用鈎
昔日巨鼇誰得手三山疑在越溪頭
贈王龍溪
故人在念那能别一見山陰坐暮林屢向目成知偶合
不將言應一觀深十年已去為何計千里臨分獨此心
莫抱鳴琴惜来意楚江流水待同音
夜雨玩易
風入南樓雨乍殘蕭蕭萬籟動新寒閒忩藜火虛相映
晩歲韋編静自看日月互精圖已顯乾坤非畫見應難
根源若道無消息何事堯夫獨弄丸
先天
圖書曾識先天象却恨無言自仲尼豈意二千餘歲後
更聞三十六宫詩(三十六宫之說始於邵子以反覆卦觀之即六十四卦反覆含隂陽意故)
(曰朝屯暮蒙又曰損益見義)天根已屬陽生候月窟初含剛反基說
向世儒渾未悟不知康節果誰師
次康節觀物吟
生地生天别有身身藏天地豈為貧有無不測終何物
動静之間難語人寅到戌時觀月窟子連申處起天根
天根月窟分朝暮識得未分方是春
病危效康節體
病勢熏心力莫支獨將天命自推移古皆有死幾足䘏
今若虛生安用為總為浮漚終欲化若求真夢却成癡
世間誰是調元手漫誦逍遥有所思
病起自警
五尺身軀一丈夫百年事業竟何如每思曾點三春樂
豈用康成萬卷書物我同觀從混俗見聞俱冺似逃虛
古来豪傑幾先定肯向迷途錯駕車
屠竹墟有貽次答
中年學道負心期始信楊朱亦泣岐擾擾漸忘聊自遣
空空僅似有何知倘逢南郭堪相偶解讀西銘不恨遲
底事别来如對面問君可是破羣疑
别寧遠桃生世南求學記
幾年欲放濓溪棹今見舂陵故里人冉冉浦蓮應自好
青青忩草幾回新圖書待爾傳無極風月於吾覺有神
此去得師應自别酒中且贈一丸春
贈錢緒山
澤國初逢不記年一回相見一泠然伊川易在涪州後
康節遊從四十前同俗意常隨獵較答言時亦借魚筌
此行不是尋常别為向春風自放船
赴雙江公約入安成
十年農圃未知貧漫惜花飛淚濺巾一宿巖厓逢道侣
倍憐章句誤儒身閣中曉雪千峰静洞裏寒梅一夜新
報道春江發春賞前汀可有問津人
西樓雨中寄戚南玄
春雨春雲黯不收溪聲亂處獨憑樓琅琊山好人常醉
彭蠡煙深雁欲愁六籍恨窺千古晩百年誰放一身休
謫仙舊有匡廬興期在銀河八月秋
東廓先生貽連山書屋落成詩次韻奉贈
憶從石屋訪行窩幾共雲關掩薜蘿一見自慚違道遠
無言更覺飲人和六經同異多新語萬物逍遥有浩歌
竊比舞雩吾所志年年將奈暮春何
與張以敬曾于徤夜坐
虚堂清夜寂無喧漸覺年来語尚煩却笑空持儒者籍
可誰親見聖人門魚筌得處終難譬鹿夢醒来豈復存
好景待人眠不得三更霜月上孤村
邃夫弟初入南雍
頻收家問為兄慰初試鄉心覺汝難資遣聊同從外傅
縱觀况已到長安半年曾讀西銘未一飯誰將國士看
留得父書相待久幾多勲業在儒冠
送尹道輿會試
經綸自屬吾儒事温飽何嘗慮見侵况是義方同尹母
可無善養似曾參萬言為試陳王道一飯應知待士心
但得廟堂多爾輩豈妨枯槁卧山林
吳雲泉初遊石蓮洞
山中古洞初歸主林外穿雲遠共君石作蓮花疑半折
僧如迦葉可為羣未湏說法来猿聽恐有遺書似鳥文
去處莫言隨所遇年年風月待平分
夀同年胡前岡六十
文章禮樂與時違早賜明恩暫賜歸慣學兒嬉緣母在
乍親農事識人稀傳書久謝京華遠注易曾窺造化微
同榜少年吾亦老料君萬事已忘機
夀桃林一愚伯八十
早知世道等浮煙不恨南枝春色偏自分若愚甘在谷
豈因抱一學談仙情忘逐子東征日道合嬰兒太上篇
見說伏虔猶強記將無恩詔訪高年
洞中屢辱龍塘兄惠詩次韻奉酬
獨眠深洞不知曉屢逓飛雲似見君豈為風波曾試險
故尋麋鹿與為羣因酬詩内蓮花句却掩忩前貝葉文
笑謂奚童好歸語雲間世外此從分
夀桃林龍塘母孺人八十
誰能綵服易華簮歲歲躬耕力自堪懶種桃花稱作宰
愛依萱草號宜男貞名早逐梁鴻隱善養惟聞尹母甘
何意古風今尚在每將樂事向人談
洞泉戲吟(二首)
微涓出谷是何年行止隨時豈自憐欲接衆流將助海
倘容尺地即瞻天納汚不畏迷空鑑枉道還聞作怨絃
此去桃花休帶取漁人曾未識溪前(右洞贈泉)
滴瀝寒厓不記年下流何意動人憐甘從辟地能隨物
得遣歸田敢怨天洗耳自疑難飲犢知音誰許似鳴絃
料君堅白應難轉留取無心對影前(右泉答洞)
平陽勘雙江獄事
聖朝閱獄體羣臣功罪還將問吏民無恤共憐沈灶地
不疑豈愬誑金人胡来借箸謀安出事往吹毛語太頻
回首晉陽成樂土安危當日屬誰身
奉期龍塘惺厓特峰三君重遊石蓮
身世能將視片雲巖栖豈必魏元君夕窺蘿月時留影
朝聽溪禽自笑羣屋似披襟中野處石如浮梗亂波文
朅来不信通靈地且試浮香坐夜分
夀王母金孺人九十
王母從来海上仙春風九十又華筵世由鳳閣絲綸貴
家是烏臺甲第先婚嫁即看俱白髮蠶桑能數幾滄田
門前桃樹纍纍實應待千年入夀篇
青原山次韻共緒山龍溪
春服相尋秋始逢講堂分席更朋從石林清晝揮松麈
山閣微風起暮鐘道損自甘同輩後神閒漸識古人慵
溪邊夜語休輕答莫有當年聽法龍
湖上别龍溪
河汾門下幾人過屢見其如遽别何一月齋心仁義外
三年横口是非多諸生避席從相問童子濯纓来和歌
我亦投竿傷歲久欲随東去釣滄波
夀桃林一愚伯九十
丈人九十身長徤閭里過從舊識名就養久聞朝市事
觀書還辨古今情當門樹老曾看種在學孫多自教成
行輩祇今誰得似季方年齒近難兄
桃林竹塢翁七十
宗家家慶似君難七十容顔尚渥丹兄弟俱為王國傅
祖孫常顯大夫官林桃含色凝春酒塢竹繁陰閱歲寒
習静邇来忘味久壺觴遥阻共賓歡
贈特峰兄令永定
親民自屬為儒事今佩銅章百里中官署乍開當嶺月
蠻音慣聽問鄉風林烏日下庭階静壠雉春多野戍空
令譜傳来君第幾美名期與古人同
舟過泥塘喜雨峰師泉偕至夜話有作
溪水初生春棹開溪邊野草綠於苔白駒客至芳情合
青嶂煙多暝色来物態自新人欲老道緣何在語難裁
對君静夜增愁思安得同登日暮臺
顔兩江六十夀詩其壻陳兩湖翰林代索
供奉先朝遇寵私後人文物自應奇移家尚記從瀘水
選婿終應向鳳池江上花開春未晩門前車至酒能釃
當筵不用酬賓戲祇誦聞鶯應制詩
寄吳九山(名紳莆人時為德興教乃翁諱希由先君同年進士其生同年月日遲數)
(時卒同歲遲五月俱止憲副)
嚴君出處類而翁生死悲歡歲月同異域長嗟難問鯉
遠書何意逐来鴻青峰湖上官齋晩白露山中壠樹風
不待牽衣方下淚孤雲相對恨無窮
雙江公赴薊州中丞
薊門天險重王畿立待中丞笑解圍開府旌旗占陣色
行邊草木動兵機潮河川上秋城壯山海關西晩燧稀
應是笑談尊俎上古来常勝在知微
午日青原山中共善山晴川東廓明水諸公燕
序
一徑穿雲萬木深高厓曲檻晝蕭森同心人與蘭熏對
多病身逢艾節臨自笑行蹤經石滑誰從聞性辨鐘音
年来漸識忩前草不借菩提樹下陰
題歐陽監丞祠
使丞出塞無歸日古鎮新祠多烈風尺寸地皆先世有
存亡身與列城同亦知北地重来急且表南朝一介雄
生氣九京那可作亂蟬高樹夕陽中
是堂俞憲使枉顧兼惠高文恨不相值寄以言
謝
幾年同調嘆離居出谷誰疑客到廬江夜泊舟遥問舍
竹齋燒燭更留書欲為後會期何定却愧前知信不虚
滿篋瓊瑤無可報螺川同水渺愁予
會荆川歸
不出深山今幾年湖邊又上李膺船芝城夜雨初憐别
巖寺松風且寄眠自笑多岐成役役何如一息守綿綿
歸来尚喜庭柯在欲話相逢已㗳然
考正劉忠愍公諱日(公為王振所害事秘不傳先行人如墉記公以六月)
(二十一日卒於獄二十三日其家始得訃於是連三日為諱日蓋疑之也悲夫)
身亡底事論遲速疑信元關筆削權華袞有褒湏繫日
貂璫何力敢移天魯公生氣誰云死石顯陰謀自合傳
多少白頭還牖下姓名能得幾人憐
贈黃洛村
羅巖亦是濓溪地君屬河汾入室人似水早聞千頃量
築場曾許六年身秋曹囊筆將書考晝市投珠不見珍
却喜舞雩歸未晩春風多少柳條新
贈王存齋貢京師
谷平門下幾人留病懶憐君賦遠遊囊裏殘經仍獻闕
旅中孤嘯獨登樓柳迷濟水逢初雨月滿長安及早秋
聞道漢朝儒術顯公卿何日薦張侯
題瑞金縣銅缽山
層巒草樹隔煙村雞犬人間寂不聞松籟夜歸天外鶴
樵歌曉散擔頭雲閩山西入都成畫綿水東来盡有文
眺罷勿懷陳石路仙蹤欲問採芝羣
石蓮洞留黃洛村
經年不坐蓮華石絶壁煙霞費剪裁望月臺高沈竹篠
負暄巖轉暗莓苔厓邊籍草閒聞鳥洞口攀蘿亂落梅
底事遠来黃叔度孤舟江上屢相催
丙午附何善山工部舟泊南康偕劉良溪王有
訓予弟邃夫同遊開先寺重来何劉已逝不覺
澘然
旅中聞笛自堪悲況是深林欲暮時重照古潭雙鬢改
舊遊芳草幾人隨能詩何遜今安在入洞劉郎杳莫期
蹋徧千峰黃鶴遠素書無路報相知
九仙臺遥夀陳明水公
雲霞東望數峰高海上何年熟碧桃却憶含香趨帝闕
早從止輦見人豪青原對雨春風暮雪浪驚秋夜夢勞
處處詠歸童冠侣興来且莫賦離騷
訪練中丞故墅
三洲煙草暮江濱未問遺墟淚下頻破塜有山歸别主
(指何氏所據山)遠孫無食寄貧鄰百年天地誰非幻萬古君臣
獨在身莫道高名能隱禍風塵多少不歸人
午日青原山同東廓師泉原山諸君再叠戊申
韻
野寺春殘花不逢舊遊麋鹿故相從佛身自對庭前栢
僧病猶鳴夜半鐘解識樵夫從姓隱欲酬客問覺言慵
聽經他日傳開士誰是今生脱骨龍
青原山三叠前韻
久欲逃禪機不逢葛藤滿地竟誰從未知臨濟因何棒
那用羅㬋第二鐘溪上草深逢雨霽巖頭花落報春慵
暫来忽去頻年事舌在休疑學老龍
青原山中贈答劉五齋郡丞四叠前韻
沛國遺民今再逢幸於蓮社暫過從忘機相對閒憑几
善問何言答扣鐘澤畔行吟寧有慕人前禮法且教慵
年来愛誦高人語賢則蛟之聖則龍
三月晦日訪胡前岡長溪新居有贈
鳳凰池上早聯班共卧滄洲遂不還十歲養生惟種樹
一㕓寄跡阻開關煙霄日遠高臺静蘭&KR0581;春深别院閒
邂逅對君俱過客肯將欬唾落人間
節推劉龍山六十夀詩五叠青原韻
夫君襟度可常逢汛水尋山未厭從慣忤上官甘解綬
愛眠終夜不聞鐘笑談對客機全少妻子謀身計更慵
此道便堪全静默豈湏堅白問孫龍
重登海天樓有懷王龍溪尹道輿
高閣憑闌思惘然舊遊回首又經年山陰留滯歸舟後
薊北飄颻去雁邊樹影乍疑人侍側江流猶見道參前
風塵已覺閒人少得共閒時信有緣
旅懷(六首)
赤壁春霄客未眠正逢孤鶴下江煙簫聲忽起還連棹
月色相看獨扣舷千里旌旗他日夢一尊懷抱幾人憐
攀厓欲盡臨流興回首長空已劃然(右遊赤壁)
木蘭家傍翠芙蓉窈窕猶傳采葛蹤去日一身當萬里
至今孤塜壯千峰羅襦色借祠前草明月心懸壠上松
誰道女郎兵所忌儒冠曾幾識邊烽(右過木蘭山)
黃鶴樓前秋水長江天北望遠蒼蒼白雲千載歸何處
此日孤吟自夕陽蘋蓼又圍新睥睨汀洲猶見舊艅艎
誰家短笛城頭起不為煙波有故鄉(右望黃鶴樓)
洞庭南望水雲鄉一棹秋風憶岳陽波静霽山分桂粤
漲清朝雨在瀟湘頻聞戎馬驚溪獠一卧江湖逐楚狂
不為雁聲催歲晩月明隨處有滄浪(右憶岳陽樓)
三年廬阜歴千峰蓮社花宫處處逢聽瀑乍疑龍起鬭
窺巖常躡虎遺蹤燈来絶壑僧初定雲滿虚堂曉未鐘
悵望風林秋又改故吾空在却疎慵(右對匡廬)
聞司馬雙江聶公致政志喜
司馬中朝獨運籌静觀羣策力兼收鐃笳獻捷詞多遜
襁褓延恩寵自優許國勉承周太保全身終屬漢留侯
幾人拖玉能完璧回首煙霄楚澤樓
寄夀松溪少宰六十
君齒相先七歲強看花曾共少年場貪聞夜語忘更漏
聯趣朝班觸珮璫别去升沈成老大近来學問喜歸藏
傳家定有伊川易面對何緣到草堂
夀大宰羅整菴公八十
功成早納尚書履道直頻刪儒者書木榻歲深曾幾卧
草庭春在不教除六經得友千年外四海憂民一飯餘
空使聖人勞側席肯同尚父載安車
寄贈青田明府李君株山五十(并序)
株山君以丙辰九月五十在禮曰艾服官政當經營
四方之時而君之學進進不已甚宜於民故不以年
為祝而婣友之情有不釋者則為頌其作邑之美以
為青田慶然政成而陟明即青田亦得久專而有也
君講學以淑士塹城以衞民出其餘力手撰縣志而
鑒戒畢備其他可述甚多稍俟病健當為次第書之
出入公庭每戴星諸生環席聽談經能摧海寇奔三舍
更起山城衞百靈宦迹屢書心已白藥爐久廢鬢常青
縣人可有攀留計王令仙鳬此暫停
題廖氏草亭廖為吉陽先令公後
仙令功多食報豐至今家在舊花封衣冠尚想攀留日
宅里猶存清白風歲長子孫遺樹老門容車馬古人同
草亭閒處看馴雉還似當年化魯恭
王生養明共宿洞中有呈次韻
劚土誅茅憶昔年移家常住尚無緣因㩦石髓堪遺客
不為樓居便得仙蕉滿厓扉從鹿隱田分泉溜共人憐
閉門儘有纓冠事莫道濓溪祇愛蓮
周中孚六十
文場早歲衆相推却訝明珠屢見遺白首書多還授子
青山家在不餘貲生徒帳下先聞禮閭里門前每決疑
當日漢庭儒術重伏生九十作經師
丙辰除夕
日日分隂知自惜未湏今夕倍憐人鏡中土木從形改
地上龍蛇與歲新泛蟻且傾殘臘酒聞雞便屬隔年身
石蓮洞裏田堪種負耒還思及早春
丁巳六日洞中作是時春已踰旬梅萼未吐
山田十載自開荒(自丙午冬開洞至是適十年)每覺春来澗水長簡
出不緣堪却老忘饑真可代休糧窗前聽鳥知林静洞
裏烹茶愛草香何事梅花開獨晩似留孤潔對羣芳
丙辰十一月六日與莆田洪元修王生養明族
叔爾相族弟惟亨至洞别去幾二年矣慨然有
思
巖栖擬遠人間世翻為山深到日稀石室雨苔還繡几
洞門秋草欲鈎衣舊鄰餉客穿松至幽鳥驚人繞竹飛
留謝煙霞寫青壁此身来去本忘機
丙辰七月十一日作(乙卯是日病幾殆)
旅病經時久不除鄉關千里滯音書鼠肝已分將形改
駒隙寧知又歲餘塞上悠悠從去馬池中圉圉幾生魚
眼前只合論身後得失何從辨實虛
内弟曾龍陽五十
趨庭上國憶青春回首俱為半百人食果早聞酬客戲
看花曾擬換儒巾兩家莫逆今三世百口相看在一身
況是于公門戶大暮年舊學更須親
康盤峰陸北川兩方伯沈陸川馮養白兩憲使
見枉敝廬予自蓮洞追趨不及謝以是詩
久共長沮學耦耕人間何事得虛名家徒四壁勞車馬
身在千巖阻送迎星聚幾逢聯珮客雲飛難寄報瑶情
所欣問俗能忘勢不訝山居禮數生
中秋與陳兩湖蕭雲臯曾龍陽謝維世劉純甫
待月垂虹巖
共坐深巖掩薜蘿向人獨奈月明何縱饒白髮難禁酒
莫對青山不放歌石有道情留洞榻天將秋意到庭柯
囊琴雖好無弦在空負年来借聽多
丁巳秋重至青原有感六疊舊韻(二首)
入谷尋源久未逢空花落盡欲誰從憑欄此日看秋水
隔院何人扣暮鐘衰壯自憐身是幻將迎不為病方慵
點睛且袖閒来手敢道長廊少畫龍
故侣三年多不逢尺書迢逓寄無從深林落葉溪邊路
明月空山霜後鐘飲向錫泉心自味坐看泥塑念俱慵
思公語在還誰得翻憶儒家說見龍
壽族叔鳳山七十
羅含有後重家聲住向深山歲幾更身謝儒冠緣肖子
庭分賓席少難兄結廬不計頻移徑種樹還因識養生
怪是菊花開獨晩故留尊酒縱閒情
别江静齋起復如京師
大雲寺裏分題日甘露山中燕語時歲月二毛君自健
風塵一鶴衆誰知横經東海專門避讀禮中園赴闕遲
儒術古来多薦達豈無隆貴重師資
送趙子良起病赴試
家居㕓市勝於山醉裏逢人亦解顔真息動時常似病
習心忘後儘能閒姓名今入權衡内蹤跡終看宇宙間
當日東莱知陸子豈無秦鏡到江關
送周龍岡赴嘉興經府
早知立雪事名賢岐路栖遲不計年書記拜官趨㩦李
風流開幕對芳蓮夜航聲識吳人語晩稻香分海邑田
為問舊時佳麗景干戈凋謝幾家全
偶閱己丑讀卷記感賦記出函谷學士載余登
第事為詳
漢室曾推策治安長沙謫去歲應闌知人總負臨軒問
明主誰云遇巷難往迹已陳俱屬夢病身垂老豈堪官
縱捐微禄還虛寵稼獵胡能解素餐
寄李鵝州海州
秋山獨掩白雲居早歲交親迹近疎五馬喜臨東海郡
片鴻忍對北風書清淮畫舫遥趨府斥鹵荒村屢駐車
莫嘆把麾勞撫字折腰縣令視何如
寄劉鳳西太平節推
封疆直接秣陵關尊酒常懷采石灣詞客留家知郡美
訟人空獄羡官閒蛾眉月滿秋臨水牛渚烟消曉見山
況是上皇膏澤地科徭應未擾民間
送劉松宇太守補郡如京師
禁足空多送遠情連朝風雨水初生牀頭白酒夜須醉
天際青山春正晴池草吟成過采石腰花班入謁承明
曾聞舊郡歌来暮定有人争問姓名
寄朱鎮山中丞廵撫山東
青春瓊樹麗彤庭玉斧登臺鬢未星日近泰山多曉色
風行東海少塵冥得年不用移齊粟考牧還聞誦魯駉
填撫正資清静理片言肯向蓋公聽
夜與胡莊溪毛世卿叙故有感
壯年遠道訪相思千里征鴻未可羇偶與舊遊談往事
不知今夕别何時境如昨夢醒来失詩向誰家醉後竒
蓬鬢蕭蕭吾已老祇餘初服得心期
張寒泉丈人詩来擬予文山一峰之列時以外
遊未緣接使既下世其嗣中丞雨偶以稿聞次
韻奉誄并謝夙心(二首)
鵬鷃非倫亦借聲翻因知已愧平生九京地遠空留語
百世風高可附名避俗守雌甘默默懷人聞鳥憶丁丁
鳳毛已是雲霄侣報德惟思晩結盟
迢逓寒泉冰玉聲蒼厓飛灑白雲生兩賢比迹心應古
四韻孤吟詩有名清廟不逢歌奕奕空山時復聽丁丁
瓊瑶欲報今何處敢棄餘生負舊盟
蔡白石中丞巡撫河南用韻奉贈兼謝留别
瑶華將使别青林節鉞新承寵渥深中土喜瞻衣豸日
南方空切愛棠心河流春色登臺見嵩嶽晴光倚軾吟
不識持衡意何似可容江省借重臨
大慱存齋王君自沙縣致仕初歸對飲有贈
萬鍾一芥莫殊觀出處如君衆已難身喜還家真屬我
老知憐幼勝居官深秋叢菊霜前賞返照千峰雨後看
同學幾人今幾在一尊為夀且為歡
贈泉口果齋姪郡守自嵩明代滇南按察進冬
至表
緹管吹葭動紫宫九重獻夀萬方同寶函捧自滇南至
玉帛徐從闕下通暫代外臺遥就日親瞻内殿共呼嵩
陟明況值三書考應寵天書御閬風
夀曾石岡六十
夫君長我二年強鬚髮相看獨未蒼愛子能輕朱紱貴
宜家常對紫荆芳喜看耕釣兒童狎懶著衣冠櫛沐忘
聞道佩茱能益筭況逢明日是重陽
送伍敦夫張以敬萬曰忠周崇甫羅庭猗曾于
健劉静之會試
千年口義與心傳垂老襟懷未灑然却羨步趨堪致遠
莫酬問難似攻堅制科子静人應識甲第文山世所賢
今古此身難再得相期定在品題前
送果齋姪之嵩明
昆明東北龍城起迢逓煙雲鳥道通六詔分符州最近
三湘移牧秩還同傳車萬里霜楓外齋閣千峰野霧中
到日錦泉春正美早行阡陌問民風
寄祠部曾見臺君
虞廷聖帝嚴三禮漢署仙郎典百神天上壇花陪位近
夜中詞草御題新歸從散直還躬養静愛齋居得煉真
誰向春曹留世業獨看章奏說先臣
重别曾于健會試便省覲
三年漫賦結交行一室那堪送遠情心望北辰因夀母
身歸南省有難兄旅中常共春暉色榜下還兼晝錦榮
却問長安鐘動處可殊他日瑟希聲
夀泉口山泉姪六十
得失何湏更問天時當指使且怡然千金不博閒中樂
萬事休尋夢裏緣静對江梅還結子醉看社櫟可忘年
里中能幾交遊在試論何人福最全
鳳西劉君自太平節推入賀萬夀適擢武選有
贈(是時閩南捷後往先君掌武選故有末聯)
金鑑千秋獻玉京當塗司理早知名忽遷百將專衡地
正聽三陲奏凱聲鐵劵少侯隨下拜錦衣近戚避前行
署中廳壁題名處先號如存可有評
寄賀高鼇石擢徐州郡丞
巴城别去憐遺政棘部新遷共舊藩官號貳車分職簡
階仍五品列銜尊勸農漸識南中候問俗時聞徼外言
更想觀風隨刺史緹屏終日接朱幡
别茶陵火田尹南甫尚御尚期尚程德先夀先
諸君
兹遊幸得與君同楚水吳山千里東溪館琴書分曉月
石田禾黍動秋風舟過衡嶺重湖外家住雲門萬木中
聞道長安期射策莫疑吾道有窮通
送戴蓮塘令漳浦
山居同是濯纓人出宰漳南近海濱簾捲浦雲逢化蜃
席移島月照懷珍陳書莫計瓜期日退食應憐菜色民
承乏况聞當歲歉看君此去試經綸
念菴文集卷二十二
