念菴文集卷二十一
明羅洪先撰
五言律
奉家君命遣入侍感述
唱第金鑾陛傳宣赤芾衣風雲真忝竊犬馬奈孤微萬
里丹心迥三秋紫禁違經綸儒者事敢復嘆今非
寺居柬王漢卿
寥閴依清梵徘徊戀景暉可憐溪谷望不見芰荷衣鯉
躍思傳素花殘欲趁飛所驚年歲異詎止惜芳菲
程舜敷謫居海上問訊(二首)
迢逓瑤臺客淒清銅柱秋蜃氛朝彩變鮫淚夜珠流槎
影通天遠嵐光接地浮深憐挂席往何日度瀛洲
金闕虛仙望丹崖識漢功魯連非棄組安石忽乘風薏
苡悲形似靡蕪怨歲窮征颿逢北上素鯉寄南中
懷友
獻策動京華還山種桂花從知卧金馬不及鍊丹砂五
嶽盧敖杖三秋博望槎伊人竟何在歲歲望蒹葭
同江送從兄廷章之秦將取道入燕問官
分影悲連理鳴榔聽采蓮夏雲千里映湖草一帆懸漢
水南連郢秦關北接燕無嗟歌和寡會見棄繻還
贈王武庫入京
蕙省策天兵牙旌赴禁城長安朝日近司馬夏雲迎青
海連胡騎金微絶漢旌和戎非武略何日請長纓
寄楊實卿
燕歌别易水蜀道隔湘雲江柳年年綠攀條獨憶君啼
猿渺何在來雁不堪聞莫就成都卜玄經自有文
高洲劉述文
高洲似赤城遶屋種黃精溪水桃花色煙林布穀聲記
年從漢魏混世狎公卿莫學劉郎隱尋山更得名
將入衡山酬韻貽别李文輿
分袂懷蘭畹飛帆倚桂舟白雲何處所綠樹是南州古
嶽連雲起清湘抱月流鳳笙如可望佇爾太清遊
哭羅生汝奎
一日千秋别孤雲萬里心誰憐泉下士元是席中珍桂
館留殘榻玉壇空暮林高深閟古調不為惜知音
哭羅木夫(五首并序)
十載江城面三年夜雨親道交久不厭志逸老能貧歲
月憐分影乾坤隔幻身殘軀新讀禮感事倍傷神
彩服趨庭處烏巾對月吟橙溪秋自好椒醑爾難尋蝶
夢無醒枕猿哀有淚襟思親悲似貌今日失知音
叔夜塵緣薄初平道氣深酒醒仍荷鍤身老不留金白
日哀迴駕青鸞渺去音臯比讀易事凄斷不堪尋
陰陰傷歲暮歷歴對山原嗚咽泉聲斷蕭森桂影翻牛
衣空自去鶴樹竟難言長歲歸鴻急荆丘日露繁
招魂路杳隔埋骨日幽陰歲月芳蘭歇風霜宿草深羅
含留故宅鍾子絶鳴琴把劍悲重約題碑寄夙心
余壬辰秋九月與三潭子泣别同江之渚時先大夫
在堂而余之遠行實出公期促迫期改歲當假王事
南歸省覲與三潭子必重晤得徜徉山中與菽水樂
别未半朞而先大夫見背逾月則三潭子亦相繼摧
逝明夏奔歸則與三潭子永隔而江渚之泣蓋永訣
矣哀哉乙未倚廬將畢追思故交心肺割裂遂抑鬱
宣悲為輓詩八章雖於聲律之學或未諳識至於論
世庶有徵焉矣
贈羅仲良奉母之令應城
仙舄度秋槎翩翩楚水涯琴和訟庭鳥綬綰夾城花地
潤通天澤星文動物華潘輿近鄉國為吏莫長嗟
劉生
劉生多意氣執别歲華深一葦不肯渡四愁空自吟春
江斜檻外暮雨對峰陰古調人多棄泠泠鳴素琴
送從叔遵禹如白河(名惠言)
弱冠振孤翰芳襟逐二難荆花春苑紫竹葉暮江寒日
向長安近雲依故國看丁寧萬里翼莫向一枝安
追徐子直至金山不及
迢迢江上雁離翼隔雲天未結芳蘭佩空歌伐木篇葦
殘人已遠潮去鯉難傳獨下徐君榻清輝共月眠
贈大司馬東塘毛公征安南(二首)
天王懷異域尚父遠專征萬里軍容動三年廟算成河
魁占上朔海若避前旌不待過銅柱交酋自請纓
禹貢要荒服虞廷干羽通誰云南極外不麗大明中兵
洗桄榔雨帆歸舶䑲風無令窮海國但數伏波功
江上作
孤棹寒江上離情落雁邊我身雲水似飄泊定何年同
旅非棠棣他鄉問杜鵑不知故園夜誰為客程憐
㩦李見月
㩦李逢良夕明蟾落桂華離情屬秋暮兩地望天涯靈
藥空傳世清輝苦憶家關山千里外盈晦動長嗟
泛東湖
大澤聞彭蠡為舟泛碧灣天低疑拂樹波遠似侵山極
浦多摧楫中流有宿菅澄清十年思川上動秋顔
嘗奉先宜人過常山重經正值忌日感賦
哀節來何促慈顔去不歸筍輿難奉馭竹淚自沾衣寒
水聞悲壑疎林見遠暉不能五鼎養空駕駟車飛
發北新關初聞孤雁寄東窗叔
紫塞分寒影清江入暮深遥憐失羣翼還似獨遊情匝
月疑衰葦迷煙滯古城南歸書帛杳為向故園鳴
唐應德避暑郊居與林子仁訪之不得用韻寄
贈
出郭尋芳侣高林絶世氛何知望雙翼無異隔重雲聽
鶴疑笙轉搴蘭感袂分托躬自有别不敢怨離羣
譚御史巡隆慶(二首)
繡斧向邊城蕭蕭驄馬鳴黃花經絶塞獨石樹前旌乘
月旄頭暗驚霜鶉尾輕何憂李廣輩塞外不横行
漢使出關雄連山野燒空星文移畢口風色變雲中壯
士千金諾將軍百戰功即看揮白簡不數賜彤弓
贈鎮筸守備李將軍
武略重邊營兵符出禁城將星三楚動殺氣九溪横魚
鳥開行陣蠻夷服耦耕會湏靖南服重見拜西平
歸興
家世由農圃乘春返故郊衣穿緣久客書絶為慵交舉
耜看鶉火占風俯鵲巢平生存拙賦不嘆繫秋匏
玉山贈詹少華給舍
早歲甘辭祿他鄉重倚廬為園聊給食閉戶自删書月
影花間席苔痕門外車人生貴有托榮達竟何如
同黃洛村宿羅田巖
心迹渾無繫行歌恣所如偶逢紫芝客邀入白雲居清
磬聞僧梵寒燈撿道書誰能甘役役徒使二毛疎
自石埠夜棹玄潭
懷人適未遠宵逝獨揚舲為慰停雲思寧知清露零草
聲遙識岸煙色近迷汀耿耿看河漢何期見聚星
别劉良溪
與君重識面居然見幽情如何二仲子獨高千載名急
雨春江白深林野鸛鳴此時憐把袂翻畏棹歌聲
訪盧天啟
重訪意中人同遊物外春為看容鬢改始覺歲年新疎
竹見山色高齋欵道真由來遯者逸勿謝往來頻
寄同年祝岣嶁(二首)
孤厓懸古木秋月静蕭森獨坐忽忘去洲前江水深青
青山自遠胍胍歲將陰已識鯈魚性投竿非我心
君住衡山下春風幾歲華石疑封玉檢水似注丹砂欲
訪前朝隱猶聞去路賖桃花開已徧雞犬為移家
萬鹿園總戎卧病臨江邀晤天王寺
不矜萬戶貴但愛五千文身病人誰問鐘殘性自聞慣
邀鹿苑士厭對虎符軍底事頻推轂憐君重報勲
賦得青驄馬奉壽張石磐公
蹀躞青驄馬西來萬里秋駕車先豹尾立仗近螭頭一
别榴花地長年杜若洲時聞雲霧起龍友自相求
閒居
已謝市中喧巾車返故園詎云藜藿美聊免愧盤飱落
日沙邊岸疎煙野外村不湏談至理事簡道應存
夕泊文江邑中故人追餞至灘市
虛舟無所繫江上恣㳂洄故人不相捨日落且銜杯市
火深林見灘聲静夜來那堪當此際歸棹暗相催
餞同年薛畏齋(二首)
聞君亦報罷理楫遂東歸達者豈不適其如人世違嚴
城虛暮柝舊館振春衣知向山中奕無心談是非
送君不忍别酌酒暫為歡塞馬誰論失江鱸今可飡買
田多種秫養竹自裁冠倘遇南來雁因風托素翰
與邵綸
相逢春晩别煙月返孤州却憶少年日曾登萬歲樓山
城朝映雨潮浦夕移舟欲寄離情去江流不解愁
同年胡前岡母恭人八十壽詩(二首)
崇閥凝繁祉慈闈積永年歷更五朝後名達兩宫前娛
綵隨卿月行厨借御煙至今逾一紀福履益穹然
解愠風初至承歡月正舒節催長命縷年數後天書儼
席紛華佩克閭獻瑞珠只輸青鳥宴人世渺難知
閒述
一近耰鋤業妨時怯送迎每逢田父語漸見古人情夜
雨肥園菽春陰囀谷鶯為農豈無事大半是勤生
避暑玄潭晤羅鎮峰兄
與君同遠俗問訊一何疎避暑逢高會連宵談道書遠
江横雨勢虚閣振風裾但使無違願瀛洲定不如
逢雁
幾時來塞下烽火近何如道路多知已寧無一札書江
鄉今苦旱瘴癘且難除處處多繒繳投身未可疎
大墓山哭亡弟造夫(二首)
骨肉俱如故音容爾竟沈可憐一抔土遂隔九原深執
手難憑夢何言可寄心亦知年向老猶自淚難禁
去路知何處頻驚諱日臨誰堪七年病猶繫九京心過
雁書難到寒塘草自深秋風正蕭瑟更奈候蟲吟
九日聞雁
江水斂寒色一雁下汀洲正此九日節忽來千里秋無
心問書帛幾日到衡州為報山靈道風高雲易收
南嶽上封寺
絶地敞龍宫千峰擁祝融煙雲遙泛海樓閣盡懸空檻
俯湘中樹窗來天際鴻不湏談棄屣雙舄正乘風
祝融絶頂石
雲路轉高寒秋空入大觀石從雲漢取樹傍白榆看忘
語天休問齋心露可飡不因遊象外那解出塵難
穿雲入方廣
雲裏度遙岑臨虚谷轉深石迷多伏虎樹隱獨聞禽乍
識為霖意誰明出岫心鴻濛如解語吾欲寄瑤音
别方廣
坐石忽忘去買山無後期不憐生是寄翻以愛為悲門
憶曾題處松看初長時千年風與月來者自栖遲
出方廣道
齋心踰一七經義破三千黃葉石間路青松山下泉客
遊朝復暮禪定日如年回首鳴鐘處深林隔四天
彭蠡見雁
秋過衡陽浦春還彭蠡居迢迢關塞遠此去意何如水
闊飛難盡沙平影易疎歸來倘未晩為報故人書
龍池
瀑布下千尋龍池煙霧深還將一勺水自洗百年心混
俗緣何事勞形直至今浮蹤從此定塵土莫相侵
晴日江上
春霽媚行遊春潮静不流衣薰疑日近棹動覺天浮纚
纚煙光合絲絲柳色柔江南風物美大半在汀洲
移崆峒山莊
嗜寂能安土移栖欲近田還因數椽舊得此一區偏牆
短從山入庭虛待月懸寧知師儉意於分且宜然
東隱
林居乃其業豈曰遠塵紛日出親耕鑿山深斷見聞拙
無言作賦窮不送將文我已甘逃世年多未識君
忠節祠前誠齋先生手植羅漢松
移根自祗苑遺愛為誠齋曾借琴書潤猶當俎豆階地
靈人自美風古色逾佳剪伐寧湏戒伊人衆所懷
閏九日石蓮洞
季秋逢再閏佳節復重陽故向分陰惜偏忻九日長菊
遲如待客酒至且流觴莫厭登攀意良時未可忘
野燒
冬燒入雲端連山照暮寒隱峰霞欲爛銜嶺月初殘明
滅緣風度蒼茫隔水看因思關塞地烽燧若為安
洞中見月
西月下巖關流輝絶壁間照巖分石勢穿樹落衣斑洞
壑龕燈淺樓虚齋磬閒貪看不成寐澗水遠潺潺
聞劉龍山入洞
為期久不至忽枉暮相聞賴有巖頭石岧嶤可伴君野
煙迷樹影舍火遠人羣坐聽風林葉能無客思紛
贈何郡公入覲
上計會衣冠衝星五馬寒還因獻玉帛重得拜金鑾庭
瑞勲庸辨宫筵禮數寬聖躬勞萬國莫更述民艱
癸卯十月十四日予生四十矣撫己自悲而有
此吟
流光不可駐斜日再難晨不惑云希聖無聞祇畏人容
身依一室食力計三春却憶劬勞德翻憐心動頻
貽相者
神解應難遇生涯早自知馬歸臂折後鹿失夢醒時歲
久惟存櫟朝饑且刈葵學農吾分滿肉食莫相期
贈彭石屋翁(名簮靖州守)
先生豈無慕終歲卧丘樊傍石結山屋為園近水源春
來時抱犢月出自開門再見三年後嗒然忘所言
别廷質弟還白河先廬
汝行遵漢水何日扣柴扉柱上題應舊門前樹幾圍屋
烏存故愛鄰燭念餘輝父客如相問遲余共采薇
寄同年程松溪
匪材慚附驥同詔入觀文何意遭逢日翻為聚散雲名
甘辭仕籍身復遠人羣多少酬恩意相看惟有君
庭中鷦鷯來巢感而成詠
微鳥來相狎槍榆愜静觀幸無千里翼得共一枝安易
食疑量分深栖似避難謀生倘類此留滯豈湏歎
李子謁選
送子江關别程途日向寒氊裘新試馬村郭屢傳餐時
偶多知已才高易服官期為清白吏共報主恩寬
古佛堂
院古曇花隱門幽徑草侵三年尋故侣孤月到深林閉
戶同齋食談經雜鳥音流塵縱滿席終覺少塵心
代贈永州王劈泉别駕擢靖州王往時自杭判
守泗今還舊服惠流兩郡有遺思云
來去為州郡升沈數每齊綬花還舊佩判草憶初題五
馬行仍遠三刀夢更西楚弓雖可喻離者自悽悽
寓天寧寺戚可大兄弟歸省
兩生來就傅適我卧精廬共器餐僧飯分燈讀父書思
歸緣問寢謀道豈懷居試論西河易離羣何所如
書永慶寺壁次荆州
城陰背流水遠樹夕含風避客溪橋外逢僧野竹中問
名無以答齋食偶然同更向忘歸處方知過去空
展先澗谷府君墓(四首)
秀川沈别墅春雨暗荒丘地古孤僧識(公墓久失叔沔徧訪之夢神指)
(其處醒以告僧僧乃吐實)碑殘五字留(碑止谷先生之墓五字至今存起初神童筆也)明堂
金石賦(公以賦中第明堂賦至今存)幽宅鬼神謀不用疑天道人生
泡影浮
玄草烏蕪後青山自一丘善和書遂逸靖節誄空留生
死同秦臘(公生死皆臘望)悲歡在國謀黃鐘閟大雅吾道幾沈
浮
廟題猶𣙜院宋室久墟丘紫氣龍何在烏衣燕不留家
緣酬國盡(公家號十萬盡餉文山義軍)天亦忤人謀悵望前朝業煙
雲日暮浮
直躬偏疾惡華髮向青丘(公以劾賈似道罷官年六十九)道繼雲林後
(公為饒雙峰高弟)詩同山谷留(公係江西詩𣲖)五噫空飲恨萬石不貽
謀歲歲逢寒食溪蘋帶雨浮
訪隱原
入谷無機事邀逢任所之獨沿溪澗往忽至夕陽期峯
影遙能辨松陰坐屢移暝來山下宿殘月二更遲
遊龍虎山(二首)
心閒無所適高閣日憑欄虚谷多朝氣深林生暮寒猶
龍嗟見聖煉虎欲成丹二事吾何有逢人且共餐
坐久竟無寐秋蛩鳴向人因悲虛甲子不及守庚申數
息知天度冥心養谷神翻憐塵世者何異夢中身
嶺南令
邑險當新造才高特試難分疆百里儉敷政四隣看卉
服文移簡蚶田賦入寬無忘柔遠意聖主待民安
展先墓
生我不能養其如此日心縱令雙涕下難到九京深手
饋思常嗜心瞿感似音却憐返哺鳥夜夜繞空林
訪劉晴川公雲津次白沙韻
誰信元城後今人亦可尋一生無妄語千載幾知音試
問獄中事何如嶺表心道南聞已久君是指南鍼
贈王西石明府赴召(二首)
王喬為縣令何地不宜才堂案旁無草衙磚半有苔庭
因疑訟出門為遠賓開此日雲間望飛鳬忽見催
遇事不辭難猶言畏曠官能探冤婦獄解辱富郎冠優
飾辭賓戲鄉音察吏奸明光今漸近從此看封彈
寄萬鹿園
春賞逐陽和川遊澹夕波觀燈傳佛性聞榜答漁歌千
里人俱老終年夢幾過秋來仍斷飲將奈白雲何
趙浚谷自德州赴山西巡撫即韻寄贈
節鉞寄專征并州古鎮城令行傳陣肅恩激顧身輕一
劍齊中出孤吟塞上行文雄經武略誰解得兼名
將遊廬山别尹道輿樟墅
非無八口計其奈一身衰念與古人遠羞為兒女悲御
風隨所往歸日尚難期不用傷流滯家庭自有師
遊栗里
陶令罷官後西疇黍正滋至今栗里上猶見柳條垂山
氣佳如舊居鄰問不知誰能邂逅飲一醉寫心期
東林寺
因尋陶令迹偶過遠公廬鐘後空歸處溪邊一嘯餘石
如人聽法水向佛成渠葷酒非吾好寧緣戒律除
與日者
少年矜壯志垂老竟無成身病疑增骨人逢但識聲買
山今已遂種菊晩初榮自達窮通理何勞問許生
與相者
壯年甘勇退不得問麻衣隱卜閒情少尋仙舊念非試
看形已槁豈是遯能肥莫訝壺丘子今來示杜機
拜靖節墓
久憎折腰事再拜向高墳東晉非前日南山還暮雲將
持斗酒酹更以輓歌聞不飲緣何事低徊心已醺
自佛手巖入慈雲寺
結茅應未久初地暫相尋偶誦蓮花偈因憐祗樹深嶺
南垂佛手巖石對禪心莫作伽陵鳥終朝學梵音
病
病卧遲開戶心慵厭報書雨晴衣屢易豐歉室常虚卜
命從來鵩加餐為得魚無能身已贅縱徤欲何如
趙浚谷遣袁迪來寓答(二首)
南浦袁生至傳來壠上書開緘驚改歲問狀慰離居萬
卷明農後孤身破賊餘廉頗今未老誰與達公車
病多年復迫齒髮半凋殘喪室悲元亮衰門報耿繭心
將形待盡世以夢同觀惟有纓冠意悠悠未忍安
余徙松原泰和張秋泉代余督治八旬乃返酬
以是詩(二首)
横流居盡折别業晚仍移得遂龐公隱深慚鮑叔知梓
人揮鑿處圬者食功時屋漏能無愧將何報所期
平生無遠適代役竟忘歸力盡如同舍時移且敝衣菜
根甘不厭木屑慮無違版築今無夢空令遯者肥
送李檀坡赴蘭陽教諭
講舍别秋霖江湖水氣深還過鹿門里暫慰雁行心井
邑東昏地絃匏西序音不知經術顯門下幾青襟
聽友人送宋高郵守晁仲約事
昔日江淮盜揚言勢不支修詞遠迎勞傾帑重齎持辟
宥猶争議封疆故有司誰知千載下此事亦多師
曾月塘兄返家
亂後還鄉井憐君家獨全歸人惟有淚故里半無煙殺
氣秋仍結殘魂月共懸西岡蕪沒處可有舊書傳
誤傳寇至鄰曲盡奔
閭里亂縱横秋原暝色生争傳負芻至并作泣岐行道
遠多亡子風驚似驟兵荒村獨醒處空&KR0704;救焚情
永市
曉燒色何赤愁如烽火然幾人家尚在百里信難傳夕
鳥孤飛處秋山斷影邊攙搶何日掃不敢問遙天
世光子赴鄉試
一經傳世業三試逐時髦旅聚湏安俗身單自惜勞朱
衣天有定寶鑑物無逃我愧科名久何心望汝曹
題江灣北川堂
林中重結宇正對采蘋洲婦汲常依墅賓來愛倚樓溪
聲臨月砌屋影動春流莫訝人争席門前有白鷗
訪族大安
安溪喬木好風露帶戡村人以同宗重居緣異地繁田
園忘歲月文字問兒孫淳樸如吾里由來祖德存
北窗
林壑開玄奥山窗俯翠闉溜渠春澗合簾幕霽峰新牛
斗霄看劍藤蘿曉挂巾由來歲寒意還屬晝眠人
贈周侍御入京
躞蹀玉花驄驕嘶柳葉風驚看直指使重謁大明宫主
聖勞虚聽民難待實封不徒桓典似但使要途空
贈廬陵翁明府入覲
玉帛會明堂丹青入大常重經門下省應識殿中香製
錦憐奇彩垂裳多寵光鳳池行視草螺渚有甘棠
桂太傅輓章(二首)
聖主敷殊共明公際寵靈滄溟開日月紫極静風霆美
植出連茹勞歌盡采苓可憐康濟策寂寞閟幽扄
金臺初獻策彤管受咨詢寶劍虛知已青芻愧古人十
年操别鶴千載著傷麟日暮寒江上孤雲對白蘋
雨中陪同年朱刑部謁子陵祠和韻
昔人垂釣處潭影自閒雲出處雖異路賞眺暫同君扣
門驚谷鳥微雨薦溪芹此夜占星聚應聯列宿文
贈曾子貞應貢入京師
蕭散愛林居聞君遠上書幾年懷照乘千里謁公車清
廟時當頌朱絃音正疎新知不恨晚應薦馬相如
舟中對月
旅行無與晤初月在江干共載中流去遙隨永夜看注
陰深灌木抱影散平湍但取明珠近寧為滄海歎
寄友人
與君十載别聞已二毛新却憶同遊處誰為強徤身遠
江長映戶隱几對芳春我已捐簮紱無為苦避人
送王編修懋中省覲歸無錫
畫舫乘秋發斑衣愛日遲歸㩦西掖綬行詠北山詩江
雨鱸魚白山田粳稻垂而翁投紱早莫更滯還期
胡臺史國材見枉
避囂遠城市卜築依江村琴樽時自適車馬不聞喧忽
枉靈臺史因傳相宅言為語流泉地吾生在灌園
羅邦懷大守出衛山書箑索題
寒枝斂真色嘉蕊競芳叢誰章兹物美置君懷䄂中掇
英動遠涉飲馥得承風慎勿輕捐棄幽情吾所同
覽鏡
把鏡千憂起如聞影答形將心忘愛惡察物任分明衰
向愁中集癯從病裏生前途知幾許何事不遺情
夜歸
宵逝逢初霽山深述所如疎星浮野水涼霧暗村墟谷
應疑呼侣林昏錯問居始知勤四體不獨有長沮
尹道輿會試禮部
三年期共學别去意何如暮就旅人宿朝呈天子書時
平道易偶命達志寧疎莫念江潭老林塘已卜居
王生新舉鄉試便赴禮部(名宗熹)
少年榮薦達挾策向明君揖遜公卿重聲名郡國聞謀
身先擇術憫世在繁文縱有高車貴相如未可羣
賀祠成
時日練柔剛追先啓戶堂即看蘭滿砌不讓杏為梁世
世藏遺服年年獻侑觴還聞歌祖德頍弁有輝光
暮坐
隱几不知暮喧喧瓦雀還下簾疎雨後虚室一燈閒聞
反聲如脱思微識近頑從兹悟真性正在有無間
讀易
陰陽不相離往來環轉然此中有逆順當機之後先無
極生太極可以譬逆數二四雖未生得一乃其據
知機吟用康節韻
先物謂之幾旁行且入微有無未分處主宰不移時得
者湏忘意知之莫泥詞雖從静裏得却向動中知
謁濓溪先生祠墓(三首)
匡廬開曉霽懷古見芳襟溪水清堪遡林風静自吟山
如蓮乍發庭與草俱深此日生芻奠還同執贄心
其二
外物等銖塵方知貴在身一抔誰不共四海此常親地
似依防墓鄉猶近楚鄰築場來已晩願作掃除人
其三
軻死誰為繼寥寥千載悲寧知無極語始應聚奎期南
矣道方啓歸與樂在兹初平還我輩聽語恨非時
趺坐
兀兀類株拘晨興忽及晡息深非一氣坐久祇單趺榻
外千峰静門前三歲蕪諸生莫請業意句愧先儒
老至
少年能幾許已復迫衰期氣銳終防道心醒每過時積
疑忘後悟微病静中知一見真吾在形骸豈足私
中秋憶亡弟
耿耿夜無寐見月倍凄其節迅人逾遠天高氣自悲影
憐連理樹身愧在原詩不遇長生藥空梁安可期
夏幽道中
晨征覽衣露磴折歴峰雲地險風多烈林深日易曛山
禾霜後實鄉語客中聞人事隨情好吾行得所羣
訪李少舫故宅
鳳毛人所羡雁帛歲難違詎謂升堂日夫君不復歸省
蘭虚夜篆墓草怨春輝哀些能聞否招魂欲剪衣
送女兄夫周龍岡北上(三首)
自嗟兄弟寡况忍復離羣對粥空懷姊加餐此贈君齎
持心莫效去住跡從分勿以家為念吾甥俱有文
其二
少年看授館母氏愛無分具食求常嗜延賓待異聞貴
遲占命屢别久寓書勤此意今誰憶空餘吾與君
其三
結茅依野樹巷僻少來車落葉滿庭下寒山半雨餘忽
言京邑去因憶貴交疎問訊休相及為農久廢書
暑病思石蓮洞
慣在巖下宿今結夢中思石室不知夏泉流無盡時崖
深臨眺久徑遠送歸遲誰忍經年别空懸翠壁詩
送饒湖田憲使入京
病身無復徤忍聽雁離羣彭蠡秋風後淮南木葉紛鼓
鼙新戰士齊魯舊監軍年壯堪酬主鐃歌幸一聞
葛山王思畏七十
去年從朋好同舟遣子隨達觀疑有慕禄養似非期事
簡貧常足情深惠屢推親心知所畏垂老不忘思
壽竹園秀岡兄六十
蓮洞時相見芳醪每共持忽看四歲長已至六旬期岡
上松初秀庭前桂幾枝顧予頭且白先寄社中詩
觀奕
藏身隨地足動著便堪疑兩利計為上交鋒機已危每
當拂心處頗嫌收手遲旁觀今更審鷸蚌莫相持
景德鎮觀御器
塼埴周官舊祠禳漢畤專從知器尚白始合道中玄玉
食金鋪上瑤壇壁月前因憐塵土質猶得報陶甄
子陵祠
漢庭懷舊德獨愛水雲身白髮一竿暮青山七里春江
流閒歲月夜景湛星辰千載荒祠下停舟日幾人
寄高郵太守劉松宇
符竹臨何處朝朝雲水身望鳬來屬令過鷁識嘉賓粳
稻千家市菰蒲四郭鄰最憐荒歲後初有醉醒人
劉見川太守誤期晤
病卧愛林居羈留寇亂餘誰能城市隱空却夜遊書避
地皆戎馬藏身且蠧魚知君不由徑隨地可虚徐
送曾文洲赴建寧祭酒
八閩稱望郡祭酒職尤清不對鞭笞事惟聞絃誦聲諸
生傳命令六藉校章程問政誰頻過時牽舊令情
贈黃勿齋赴永明令
羡君初試邑入境及春和五嶺分疆處三苗互市多餌
魴堪譬政馴雉定聞歌莫厭山城遠蕭湘一帶過
龍母黃孺人六十
不負夫君托能成令子才斷機知學進減食為賓來庭
桂秋芳滿江魚曉燕開願言萱背永常獻菊花杯
乞巧
人間多道路天上亦風波卧看雙星轉聞當七夕過神
猶甘處野智不及踰河祠禱憐兒女紛紛奈巧何
皇厓壇晩
丹閣俯晴空瓊花散晩風龜疇看禹畫鼇極見皇功檻
外雙虹轉雲中二鳥通只湏乘下舄從此度珠宫
金山寺
碧山開法鏡金地絶塵緣龍藏元依水珠筵盡在蓮靈
鼉聞夜梵馴鳥下朝煙不用懷三島臺高接四天
念菴文集卷二十一
