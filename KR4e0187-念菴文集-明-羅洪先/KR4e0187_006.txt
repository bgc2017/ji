念菴文集卷六
明羅洪先撰
雜著
訓儉别盛範卿
儀真盛範卿余故交也嘉靖庚寅始通謁至己亥再見相
信益篤遂與南遊全椒金陵返而余别北去範卿若不能
舍持其父儉菴像求言為識範卿亦思儉之為言也嗇在
中而弗移乎其外者也人之儉於財也未嘗無飲食衣服
之費然而僅僅求自保恒懼用之不及無以繼乎後也嗚
呼何獨至於心而遺之範卿知謹身之略矣儉言儉思儉
視儉聽不忍役心於持形形勞而心逸多言不能動其虚
彌文不能益其智長生不能奪其好盡倫不能伐其攻斯
儉矣纘世德矣行始篤矣本末備矣余之交也非漫矣
别蕭子
余集先人己巳遺稾有輓蕭處士詩不知蕭為誰氏欲
問其行事無從也庚子余以罪廢將離京師適吾邑燕
山蕭望瑞上疏述民艱為當道所抑來訊歸期相對頃
刻不得聞所疏何事亦不知為誰氏子壬寅夏望瑞復
有意如京師詣余質前所疏余力止之問其家世出挽
册相示先人詩在焉始知謁先人詩者其兄望應處士
其考選貴也望應督賦至京師謁先人後三十四年望
瑞又上疏至京師與余相見其意侃侃與時不相下豈
處士固有啓之者與先人棄余至今蓋已十年余奉遺
訓周旋不能有所光顯撫手澤而長悲有深懼矣禮稱
孝者能敬親之支由是言之余與望瑞其皆有責爾乎
與䆳夫弟静海别言
吾家十世以來皆食貧無有竒産仕者十餘軰皆業儒
無有他途先大夫食禄十有三年無有厚藏遺子孫吾
與汝失怙恃十有三年兢兢自保無有妄取辱先世此
汝所習聞與所共見者也吾不才不能委曲愛誨汝續
先大夫之業使以疾廢學又不能守先世之教使以例
進力不足共稱貸以行寧負吾夙心而不欲拂汝之心
者亦思隨器成就求補吾過焉耳今將别以三事告汝汝不
相背即此舉亦是出就外傅之義吾雖稱貸比於鬻産
資遣夫復何悔不然吾過日益將無面目見先大夫於
地下矣汝勉之夫保身擇術而節用此三者至道也害
身莫甚於色其次莫如酒色慾聖人之所豫戒故曰不
邇聲色又曰戒之在色未有邇而能戒者人之百病起
於精血妄施壽命短長嗣續盛衰皆係於此汝為先大夫
暮子吾與汝止二弱息每檢先世手澤懼守者不效顧
影孑然輒自寒心汝素有疾必能知畏勿損勿伐不俟
盡言矣酒易令人沉溺其蕩情耗氣肆言失容為害不
减色慾吾歸田來歲嘗一醉皆由節令聚樂長者勸酬
不覺過度既醒而悔至以死誓于先大夫之前此吾舊
愆慎勿藉口自誤取敗况客處數千里外萬一疾作誰
汝顧者無是二者耳目聰明血氣調暢勞役不損寒暑
不侵丈夫事始可為矣先大夫常引書以訓曰父母惟
其疾之憂朱子申之曰人子體此而以父母之心為心
自不容於不謹吾至今愧此數語飲食以節出入以時
步履安詳談論簡嘿此皆不容不謹處果能守此所謂
保身即非徒養血肉之軀其於擇術思過半矣自古百
工技藝以上未有無所業而遊食者士之擇術在於適
道適道必先師友為其漸染薰陶指引開發不至迷謬
乖戾得免罪惡也大學賢士所聚今幸上有松溪巾石
諸公為之師下有四方英俊為之友外有善山諸君子
為之保傅汝之所遭誠為不偶但志意不專即有言
不聞志意苟在則無往非教此顧所擇何如汝於諸師
保凡事當守其規矩不可違犯有疑即禀其命令不可
欺隠於諸友朋勿取昵於己者以為益也言多箴戒勸
勉能令吾有敬畏嚴憚之心皆成我者也勿指逆於己者
以為損也言多褻狎鄙薄能令吾有縱肆放弛之心即
賊我者也以此推之博聞強識可以資吾之見聞苦行
勵節可以堅吾之節操汝其事之若父兄浮華搖蕩者
敬而遠之勿與親比寧失之固無失之和一或少防被
之驅引如投䧟阱更無出脱時矣可不畏哉友朋以道
義往來自無酒食徵逐之擾其諸日用大要以澹泊貶
損為主汝居家頗能節儉但恐至此隨俗改念耳節儉有
數益人當自食其力無功過享後必有灾先大夫暮年
非飯客不市肉或以魚蔬飯客未嘗不飽先大夫且爾
况吾軰哉知守分即他日處貧與賤可無異望可無怨
尤此一益也省浮費以均僮僕足其衣食令免饑寒元
亮有云此亦人子可善遇之恩結其心緩急得濟此二
益也妄用者多妄取財者人之命也豈容以妄得之得
之以妄彼必妄以相加吾身危矣授受之禮度不能報
勿受其施如施過情不責吾報必有非情之望隠於其
中慎勿貪之廉耻不喪始名為士此三益也同生天地
即為同氣不忍之心乃吾生機然非財力有餘即惻隠
不可全前在舟見汝以米濟溺者吾甚慶喜此心不忘
去道何遠减一滋味於食無損全一性命利人不細此
四益也三事畢舉在身利身在家利家在天下利天下
是乃吾家好子弟例進豈能相凂反是在身害身在家
害家在天下害天下縱貴進大僚富兼巨室中人羞與
伍辱莫甚矣况其祖考父兄乎吾躬行不逮於家庭無
所感化徒勤齒頬於離别之際其責何逭詩曰我日斯
邁而月斯征夙興夜寐無忝爾所生先大夫固無失德
也爾勉之
刻鄉約引
有寇攘奸宄虞舜不能治華夏無牆屋薪木曾子不能
反武城古今人情未甚遠也井田并而守望廢更卒起
而兵農分法常變矣情不變法即變終不容泯民散無
紀或為之戍鼓或為之保甲變者名不變者法之餘意
鄉約又其近也藍田而後祖述漸衆強半彌文然在吾
鄉有五善利禦寇故衆樂從世家力鈞故專橫絶聽命
於官故威難相假不攝訟故謗無由作事已而退各守
常業故人莫擅功卒之大憝消外侮拒矜棘之呼顧忌
而不敢逞殆又其近者歟正德己巳庚午之難亟矣非
憲副泉南曾公隠智秘計莫與倡其始非前令玉巖周
公堅信力斷莫能保其終法曰能捍大患則祀之謂二
公者非耶仁人踵起相繼輔翼迄今垂五十年畫一是
守坐享成利法固有不容泯者類如此乙巳庚申再罹
阻飢邇者郡邑復多警訊爰集衆思攷故補亡莫能原
始盖故老凋喪久矣移文盟主得之旁搜懲往詔來梓
傳以永俾勸毋壊不獨因利導之抑亦廣議法者之咨
詢也
紀事
泉南曾公名昂字光表為御史以才名官至福建按察
副使坐罷家居能以計已土賊之亂賊本大姓諸佃其
酋兄弟數人膂力凶悍嘗隂結死黨掠境外久之為主
者所覺恐見除弑主而反自此白晝坐里門恣意屠磔
持金帛乞哀乃得免正德己巳七月事也是時太倉玉
巖周公廣令吉水有惠政會南贑流賊破城郭順流下
將入境吉水故無垣壁市井竄潰周㳂門拜留民皆感
戀來歸郡中自捄不暇無力他及遠近搖煽賊勢益張
公所居竹山湖去賊半里許動息輒聞心患之一日特
置酒設巨觥大臠延其酋數人上坐欵飲諸酋驚且喜
曰小人安得蒙此公詭訴曰吾與若相隣吾家故無有
若軰所知惟二女未嫁然資遣疏素不堪用也得容庇
何幸諸酋即應聲諾曰大人厚意若此更復何慮鷂子
豈食自窩雛耶公佯感激持巨觥起謝諸酋盡醉飽去
不復以公為意踰年事稍間公乘婣友召集暮如白沙
微服棹小艇詣縣扣縣門門者曰誰曰曾家遞書人門
者入報召至衙周見公自來屏左右訝問故公曰事亟
矣更不處吾鄉將無噍類公為奈何周曰計將安出公
曰賊無多皆挾大家諸佃壯聲勢易制爾乃出䄂中小
票數十則已區分九團名數與某家某人堪為某團約
長及委任點集防禦諸法且曰不如此賊黨不散不賴
明府力主於上少假之權則約長畏禍孰敢出應即應
命勢亦不行周瞿然曰是何言公以身家代吾憂敢不
盡力乃手印判各票復指案上燭自矢曰此後物議不
以任者有如此光公别周衙前潛放艇白沙明日返舍
四遣人密召各大姓山中人授一票語之計即日九團
各集諸佃自治嘗黨賊者多致死賊勢遂孤稍徙下區
五里外於是諸士夫始出就議賊亦漸除今所傳鄉約
公手筆也其後謗騰于朝謂公居鄉專制生殺臺諫將
紏論之得周辨觧乃已周尋擢御史以直諫謫再起歷
江西憲使終刑部左侍郎行業著顯公雖以壽終然竟
短後鄉人至今憐之
别陳子為
博羅陳生子為不遠數千里來學於余會留匡廬未返
旅食以待蓋旬有五日始相見於石蓮洞已而别友江
上又旬日再見於默成之堂與之語不三四日而生以
弱軀痛炎暑孱然不能久留於三二日之間無有以益
子為以酬其數千里之勞雖有速化之術者亦莫之措
况於余之不肖者哉將行子為請所以别者則為之曰
人之強也以精力盛而其病也以精力衰聖賢必有高
於己而大有為於天下皆愛養乎此舍此固無復所謂
學也自夫世俗之卑矜以技能軋以名利以眩毁譽使
人疲精神竭智力強其所不可能而期其所難必敝敝
然取足於衆人耳口之間而忘其身之所在故有皓首
奔走而不知倦疾苦呻吟而不知休者彼非不欲倦與
休也為其事未睹其效其心固不能一日安也嗟乎鈞
是人也上之則配天地體萬物而次之則留偉績垂令
名此其建立不大哉顧乃枯落欝抑生為負版之悲而
没無腐草之耀不亦可哀也乎子為年已漸長而身復
病其歸也歛視聽崇簡嘿温習其舊聞而薄視夫浮艷
以求精力之稍裕其亦少有以異於世俗矣乎余方謝
客閉關游神於無極之先而脱跡於壒埃之表聞子為
之居去羅浮兩舍而近倘精力有餘尚欲攬竒勝於四
百峯頭歌扶桑之章徘徊銕橋之上尋石翁之遺躅是
時子為其尚能相從否乎
攬鏡
閒時覧鑑鑑余之貎莫不變者昔晳而今黧昔肥而今
瘠昔澤而今稿昔未髯而今髯已白蓋自頂踵無一不
變獨余之寸心耿耿猶壯時耳嗚呼人生一世百年為
期或壽或夭莫或知之奈何日遷而月化莫惜分隂之
改移虛渥丹之華滋甘黃耉以衰頽懷初志之未遂忍
日昃之披離悄獨嘿以自况長悠悠而凝思
圃答
世每言稂莠荆棘害嘉種損美材故余在圃見即誅之
又從而根柢之蹊徑濯濯矣圃不加茂怪以問老圃老
圃曰嘻荒枝敗葉之未除也彼荒而敗者外強而燥能
耗滋液邪側傾壓衆以見廹沾塗附影難為扶掖雨久
腐浥侵淫氣脉故存之不為益且夫不殺不生不虧不
盈新者漸進故者必更以裕民用以章天刑故去之非
不情若使美惡並蓄犄角相伏縱益以年不能蕃育君
未嘗其毒爾矣於是瓜之剔之斧之劈之曾不逾旬目
有華滋余曰信如老圃言世之冐同類而貽其害者獨
草木哉彼荆棘稂莠者蒙其名者也不察於利害之實
而徒以名焉者於圃且不可如世何
諭俗(四條)
凡人莫不自食其力皆以力之所及為享之厚薄未有
飽食無所事事者若終日怠荒忘其本業不獨身為棄
材殃咎亦至
居家宜厚於賓祭薄於自給却須量入為出勿相競為
侈靡否則不至失所必致敗德然吝嗇過甚則怨惡隨
之亦所不可
宗族隣里以謙和退讓為尚不可校量是非久之情意
浹洽争訟自觧蓋今人小不能忍一言之間遽欲求直
報復相尋畢竟何益
訓子弟教詩書守道理為第一事不得假之聲勢誘以
利欲蓋年少習慣成性既長變化甚難此係家道興衰
不可不慎
讒戒
讒興於人色變於面相者知之而已不知得食於晝夢
見於夜占者知之而已不知或在千里之外或在旬月
之後然則人己一物也晝夜一氣也君子由是知感無
遠近不敢入偽心命無小大不可庸智計
念菴文集卷六
