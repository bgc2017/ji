念菴文集卷一
明羅洪先撰
策
殿試策(嘉靖己丑科)
皇帝制曰朕惟治天下之道不可槩舉其大者在乎知人
安民二者而已夫知人則哲必能官而任之安民則惠必
使匹夫匹婦各得其所雖然堯舜尚於此猶難夫豈後世
所能及也朕本藩服仰承天命入奉大統朝夕戰兢不遑
寧處何自即位以來災變頻仍旱潦相繼歲復一歲無處
無之生民流亡朕甚恐懼此非朕官非其人以虐民歟或
賢與不肖進退倒置歟或勸懲之典失其宜歟抑為我選
任者失公平之道歟夫天聽自我民聽天視自我民視非
民不聊生而天垂深戒者如此何歟至於内有盜賊之擾
外有疆埸之患此亦以為民之害者民為邦本而使饑寒
困苦流離死亡至於如此邦欲安得乎朕雖存保邦安民之
念求其所以實無一得朕欲俾災沴潜消民生安堵盜
賊息邊方靖財充而食足不知如之何可以臻此特進
爾多士于廷爾多士明於王道有日矣且目覩時艱豈
無真識的見以匡我者當悉心吐露推衍所以于篇朕
當勉為親覽焉勿謟勿憚勿泛勿略庶副朕意嘉靖八
年三月十五日
華盖殿讀卷奉御批學正有見言讜而意必忠宜擢之
首者賜第一甲第一名臣羅洪先
臣對臣聞帝王之致治也有覆天下之仁而以不費為
施有周天下之智而以不勞為用施不費而後順時鼓
舞之權行用不勞而後憲天聰明之實盡盡聰明者存
乎誠誠無疑矣妙鼓舞者存乎變變無方矣無方而顯
作用於旁行仁之發也以天下之才盡天下之故得天
下之故神天下之化夫何費之有無疑而别賢否於不
遺智之運也以天下之公為一人之度廓一人之度達
天下之情夫何勞之有是故誠以基智智以廣仁仁以
盡化化以格天天順而時化和而理仁廣而通智睿而
辨非夫先天而天不違後天而奉天時者其孰能與於此故
仁而不得其要必紛錯而彌文智而不本於誠必穿鑿
而任術彌文之弊泛而寡效任術之弊察而不弘天下
之事廢者多矣是故帝王存之為湛一之本舉之為易
簡之善明而先覺惠而久大盖其所執者要而所尚者
審故也是以天地可位萬物可育氣化太和災沴不作
其上下一貫之理顯微無間之機乎是故仁智合德之
謂聖志氣交感之謂通天人同歸之謂治是說之不明
也亦久矣古人之言曰上有好言之君則下必有盡言
之臣又曰益志廣德莫善於問乘事演道莫善於對臣
愚恭遇陛下精明納言得其時矣觀時勢之故究恢濟
之本極理要之說廣德業之規臣非其人也而竊有志
焉敢不敬述所聞以對惟天生民不能無欲欲之不制
亂之成也苟非至德大道不行故夫德合天者謂之皇
德合地者謂之帝兼乎三才足以叙倫盡制者謂之天
子故亶聰明為元后而佑下民也作之君師子夏問孔
子以民之父母孔子曰四方有敗必先知之一人而定
四方者君也是故天者立君之命也君者立民之命也
裁成之道輔相之宜所自成也典禮之衷命討之權必
有歸也安民非君之責乎勢一而後定於義職分而後
詳於仁是故惟王建國體國經野設官分職以立民極
也樹后王君公承以大夫師長以奉天道也此則共濟
之義大公之制也官人非君之助乎然地遠則德未易
徧情異則化未易齊求萬姓之咸休至難也聽言則易
於匿情盡實則乖於廣容求九德之咸事至難也然臣
嘗求之矣四凶之惡未著也堯不逆探其奸元凱之善
未著也堯不責備其用是道也其知人之要乎黎民敏
德在臣工之克艱帝力不知由百僚之師師是道也其
安民之要乎然而當時病其難者思日孜孜之心後世
之弗逮忘其有事者也念不念之間而治忽因之其亦
可畏也哉仰惟陛下即位以來務學求理敬慎夙夜不
遑寧處求直言以廣聽納除冗役以剗蠧害謹鬻爵以
簡任使嚴章法以辨優劣其於用人可謂謹矣免雜租
以重邦本發餘帑以蘇時艱減貢獻以節浮費明冤獄
以行欽恤其於撫民可謂至矣是宜海内興富足之歌
天下樂有年之頌朝著崇相讓之風郡邑尚承德之美
而休徵畢集嘉氣聿暢矣夫何近年災故迭見旱魃肆
虐千里相繼淫潦損苗逾時不止白虹示警坤儀載震
星變上現霾氣四昏夫天人之應自古不誣氣數之說
匪經之訓故曰聖王在上日月不薄蝕星辰不悖雷發
不震雨雹不為菑一氣之流行故也今也仰窺晷度俯
考璣衡豈惟聖明慮之至愚如臣亦宜疑之矣然嘗延
詢博訪近察遠聞而知斯民之困也倉箱無卒歲之儲
田里無口分之業耕穫未己而稱貸復行亦有收不以
時如蘇軾之慮者矣播種已施而劵契輒易亦有欲亟
其死如陸䞇之憂者矣或病於賦稅之增或困於徭役
之擾至於災異之地猶失撫字之方栗烈不免於懸鶉
原野誰矜夫蒙袂是以流離載道轉相嗷嗷攘劫為生
益見糜敗邊塵稍動僵仆滿目夫天心之仁靡不欲其
相養以生而民之司牧乃忍視其轉死而不救知人之
道可不重省乎哉陛下之睿思既有以洞燭其弊矣臣
也復何所言伏惟聖問有曰官非其人以虐民臣不敢
謂無是也盖古之仕也禄不計其厚薄職不計其大小
惟以盡分為賢不以年數為限今也上無責成之心下
有苟安之幸善政未必行能聲未必著累日積資自可
叙遷是安得不以利為利也陛下有以處之乎聖問有
曰賢與不肖進退倒置臣不敢謂無是也盖古之仕也
進以實德不以空言故静言如兜不得長奸有能如鯀
猶謂方命今也聽其辭說無以證其素行取其才藝不
復稽其道術是安得不以不肖為賢也陛下有以辨之
乎以勸懲言之古之課績也日有日成月有月要歲有
歲會故不紊也今給由之制亦有視為文具而以情毁
譽者乎是賞罰無可考矣以選任言之古之進賢也官
長自舉其僚屬薦辟不避乎親故皆以情也今銓衡之
法亦有故遺所知而遠絶嫌謗者乎是公平有所礙矣
四患不除則庶理不得庶理不得則羣賢不登羣賢不
登則處置失宜而百姓無頼是故潢池多弄兵之警沿
邊無固守之防以此立國則國運不泰以此制民則民
紀弗寧夫天視自我民視天聽自我民聽信乎感應之
道察乎機緘之萌是安得不來宵旰之憂而切多士之
問也然臣以為知致弊之由則必有救弊之方病化源
之鬱則必有更化之道母亦於知人者而加之意乎臣
亦不敢為近世苟且之見習熟之說以負陛下之誠意
請揆其本而論之夫天聰明聖時憲古之訓也然天之
聰明不可度也有德則降祥有惡則降殃大以成大小
以成小各因其宜而未嘗有為也各盡其才而未嘗有
心也山澤之廣大汙疾之藏納而未嘗靡容也觀於天
道可以知人君之度矣舜為大智隠惡而揚善謙之受
益能慮以下人者也聖貴改過不保其往誠於取善無
不可師在協于克一而已是故虚心以應之下已以待之水
澄則妍媸自見也衡平則輕重自倫也必以形迹觀人則不
可以盡人必以法制繩人則不可以服人而况人心至神無
感不通上之好惡靡不審上之情偽靡不知示之以誠猶
恐其渝示之以疑弊將安極巳未信而欲人之信己不可
得也人弗信而欲其惟志之從亦不可得也今以虞度之
私而視聖人問察用中之心為何如哉雖然此其本也槩
舉其端則教育不可不端也選舉不可不慎也考課不可
不精也而三者之中教育又其大端也欲端教育在於正道
術之習重師儒之賢欲正其習則祖訓所謂一以記誦為
能卒無實用者可戒也欲舉其師則祖訓所謂必求端人
正士以為模範者可行也敦本而尚質先德而後藝如
是而教有不成乎欲慎選舉在於謹資格之弊崇德行之
科謹資格也則當鑒裴光庭混淆之失崇德行也則當用
程頤薦達之議而又止奔競之風重廉恥之節如是而選
有不當乎欲精考課在久賢能之任明賞罰之權久任則
杜恕所謂辟親民長吏轉為郡守有績則進爵加秩者
可法也明權則傅嘏所謂君志定國體崇而後責其成
者可取也如是而課有不精乎然而數者之要非秉聰
明之德不能行憲天之說無亦所當致省者乎既能知
人則安民者舉而措之耳然道有升降政由俗革法不
變則道不融制不新則化不顯兼以時久則窮事煩則
弛俗玩則弊勢積則屯守其故必滯而不通反其源斯
順而可達是故作其倦怠不可無勸相之道一其趨向
不可無防範之規剛克柔克因人而施者也尚質尚忠
與世相成者也此可以觀時矣時未至而求之太驟則
易至於用智時已至而行之無漸亦不謂之適宜故觀
其會通順其酬酢以為當官之法固可盡其才能以為
責效之期尤當易於底績今習於惰逸昩於物情執一
定之迹應無窮之變豈所以振皇綱而宣德意者乎雖
然此其本也槩舉其端則東南有可耕之人而無其地
西北有可耕之地而無其法曠土隙田之未治晁錯之
所憂也鑿源灌渠之有法召信臣之所行也臣又聞因
旱得雨而皇祖猶憫其傷苗乃免田租今則善政置諸
廢閣多矣無亦以實意行之乎西陜告饑請粟而皇祖
倍其賚予且令速發今則雖有急請稽延歲時久矣無
亦以便宜處之乎田無定分貧富不均略為檢制可也
賦有巧算虚實莫究加以清量可也禁侈靡之風而民
自足黃覇之惠政也豫儲蓄之舉而歲不饑朱熹之良
規也然而數者之要非達變易之宜不能行順時之說
無亦所當致省者乎順時而不悖則賢才無掣肘之虞
任人而不疑則閭閻有切實之效遂飽暖安逸之欲而
無饑寒盜賊何從生乎盖不但龔遂之治渤海也得撫
綏攻戰之宜而無敗衂外侮何由至乎盖不但如充國
之在湟中也生之有道用之有節積之有備取之有制
財用足而衣食富又不必劉晏之取予而後為善計也
又何患於天心之不格災患之不潜消哉然聖問於終
篇尤有明於王道真實的見之說以啟愚臣之盡言而
且戒諂畏之弊臣有以知陛下求治理之切廣謀猷之
陳上嘉下樂之情至矣臣復何所顧忌而不終其義哉
盖聞祖訓有曰一民未安猶為未仁一念未誠猶難格
天又曰人情遇祥則有驕心遇災則有懼心懼則戒心
常存或皆蒙休矣嗚呼其殆天人之交始終之義安危
倚伏之機乎今陛下遇災而懼因變而警歸過於己加
念於民是心豈有二哉此臯陶所謂兢業萬幾者也寅
恭和衷者也是知人安民之大原也萬古虚靈不昩之
天德也今之災變即潜消也此心之敬戒無時可止息
也孔子曰為政在人即知人之可以安民也取人以身
即知人之本於憲天也脩身以道脩道以仁仁也者即
今日敬戒之真心也是心也天得之以清地得之以寧
聖人得之能使天下和平是故無有内外無有遠近渾
然與物同體者也凖則變化皆由此出清明在躬可以
一貫誰則無之難乎其純耳聖人之學以純其心者也
加以意必即非此心加以固我即非此心其得其失不
假外求匪思匪為乃所自得是故静而養之而未始有
物實淵深也動而慎之而未始不定實溥博也故一念
之覺即為誠一念之放即為偽達於此為大智决於此
為大勇而飾外之累不足惑之矣順之而運用也乃為
周流之妙失之而襲取也乃為執方之行而似是之非
不足動之矣以此脩己中有主而不雜於二三以此親
賢任必專而不疑於可否以此為裁事宰物之柄則擬
議而不窮以此為事天治民之本則精明而不懈學不
知心難言窮理不能窮理何以泛應此一貫之旨也千
聖之傳也百世之經也愚臣終身學之而未能者也程
子言告君之貴誠也猶鐘之音係所感而應也張子之
言曰試言乃事君第一義豈可有欺臣之微誠何足為
獻然亦不敢妄舉以陷於自欺芻蕘之慮有補萬一亦
大聖之所不棄也惟陛下審擇而力行之不勝幸甚臣
謹對
表
謝恩表
伏以建極敷言一德神作人之教觀光從類萬方應睹
聖之期念福予之無私顧名器之濫及感深莫報寵至
若驚臣等竊惟自古上下之交式啟當世文明之運故
疇咨必期於亮采而翕受咸與乎成能世下逮於彌文
士相安於成習禮煩而忠信薄名存而行誼乖非切旁
求曷資治理恭惟皇帝陛下稽古正學達孝尊親禮樂
適興於百年敬一遠紹乎三代猶謂化未廣被道不虚
行欲知恤以責成在正辭於始進清問發天人之藴昌
言達堯舜之聰食藿寡謀傾葵心於獨對拔茅彙進采
葑體以無遺凡誦孔氏之常談皆近漢廷之前席至如
臣者尤過幸焉不獨獲一字之衮褒且欲示千金於隗
始章天雲漢玉音親灑於九重在笥衣裳赤芾遽先乎
三百憶洛陽少年治安之策敢擬寸長攷永樂甲申奬
飾之恩于今再見特儀暫假市朝訝儒者之榮豐宴均
頒涓滴飽聖人之德而况連宵甘㴻時雨應商拂曙祥
曦卿雲兆宋是惟合德故不違於先天必有見知當並
出而名世豈意謭劣亦辱甄收臣敢不堅守初誠仰酬
希遇與之位與之禄奮庸共底于平康願為良願為忠
順逆奚逃于義命業脩匪懈言顧勿欺幼學行之終身
何求温飽訏謨定於讜論肯逐浮沈伏願夀考盛而齊
岡陵譽髦成而歌棫樸無一夫之求備以器使人俾羣
力以獻工如梓作室天實純佑濟濟來多士以永寧風
動儀刑亹亹成萬邦之彰信臣等無任瞻天仰聖恐懼
感激之至謹奉表稱謝以聞
奏疏
養病疏(庚寅)
臣本草茅賤士未有寸長頃以迂言誤蒙寵拔臣感激
知遇巳分捐身受禄數月尺寸不效正圖策勵疾疢相
尋自去歲九月來繁思沈憂心脾交損偶犯霜露面目
痺頑坐卧眩暈食減形羸更醫選藥未見痊可此皆福
踰其分是以數極為灾雖造物之意似無可逃然制命
之權尚有所賴詢之衆醫邪入經絡驟難觧除元氣内
充鬱滯自暢謂臣禀氣素薄北地早寒須返江南始便
調衛揆之物性理亦有然顧臣奉公未久遽及其私自
非冥愚胡忍為此但念臣身之不存力將焉措時如有
待志尚可酬且夫違心之累有甚於負疴素餐之慚尤
苦於含藥故臣有不容己於自鳴者倘荷陛下深仁曲
從所請勅下吏部察臣無他許還鄉里寬假歲月臣堪
事奔走即赴闕廷精學術盡忠讜以報陛下且畢臣之
初心至幸大願又不獨區區旦夕計也惟陛下憐惜為
此具本親齎奏聞伏候勅旨
東宫朝賀疏(庚子)
臣聞自古聖王之貽謀也未始不以禮為防而其禮之
行也又皆究微隠以周其慮盖於辨等威防漸習雖節
目至細舉動至暫其關係至大而可久者尤不敢忽盖
所以為天下萬世而非以自私也臣伏覩皇天眷佑前
曜揚煇陛下深惟古典早建儲宫已嘗下詔覃恩四方
矣既而慎選宫僚備輔導以隆法制天下皆知陛下此
舉至公至明所以定大計而消覬覦為慮至深且遠也
獨於令節上箋之禮稍遲以歲月者意者玉體未充而
又持以謙抑耶夫人情之不容己者即禮之所由生今
天下荷陛下覆育者已二十年有位者皆出拔置而有
知者皆由㴠濡而與之生成而又屢被霑露之恩正思
所以報稱而莫之為圖者及聞儲宫之建又三年矣使
其徒仰法制之隆而未覩威儀之盛亦何以一其觀聽
作其忠愛而使之不倦哉臣謂竭股肱之力致保護之
誠天下臣民與臣殊責至於望清光樂盛美而罄私願
者其心則一而已竊以明年正當天下臣儒朝覲會試
之期而元日又為三始之吉欲乞聖裁即於是日俟奉
天殿大禮既成請皇太子出御文華殿受朝賀如儀臣
思是時内自畿甸外達邊鄙上計之吏下及蠻夷君長
雕題左衽之酋凡奉正朔而來王者皆得舞蹈庭墀必
自慶以為朝覲而且得見吾君之子也儒生學士稱說
仁義者莫不矢初服而篤忠貞必且自慶相與謳歌吾
君之子也是禮雖止於拜稽而實則可以萃羣情可以
塞衆望可以昭大義不出宫禁而周四海不逾頃刻而
垂萬萬年無疆之休是豈區區節目舉動而已哉或疑
未告廟而臨臣民與禮不應臣請暫於奉先殿行禮或
即代告自可通誠盖推祖考之愛有甚於子孫之敬而
繁文在可略矣或疑睿質和粹不宜遠離阿保臣請擇
左右慣習之人委之扈從重裘累茵周帷複幔戴日而
出納陛而行亦自與深宫不異又况血氣得動盪而益
舒知識由習熟而漸廣其於宣節不無相宜至於出閣
講讀自有常期不敢豫瀆此正所謂禮之權也青輅既
乘綵仗斯備凡冠服之制几案之規&KR1242;羽節盖之華其
職掌有常員而藏納有常處乞勅所司及時督造仍查
内外執事侍班員缺從公推補務在得人不徒具位至
於周廬之士虎賁之司亦望嚴擇然後任使是不待取
其膂力以壯羽衛實欲審其心意可托干城盖文物以
昭數而陛盾以飾威斯二者又禮之微者也臣待罪宫
寮職當引古誼以贊助道術今覩典禮未備分不宜嘿
惟陛下亮其忠察其隠微而早斷之臣不任拳切為此
具本親齎奏聞伏候勅旨
念菴文集卷一
