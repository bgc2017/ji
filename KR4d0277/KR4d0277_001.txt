客亭類稿卷一宋楊冠卿撰
四六編一
表
賀皇帝尊號表
孝養東朝方奉巵而為夀道尊太極爰鏤玉以陳儀喜
溢三宫歡騰萬國臣某中賀恭惟皇帝陛下克繩祖武
允恊帝華繼眀以照四方茂衍邦家之慶相授而守一
道率先愛敬之規謂大任生此周王故文命承於虞帝
爰極形容之美以彰歸報之誠於聖德其何以加自生
民以来未有臣逢時嘉會阻遠眀庭登顯冊以揚鴻休
方慶母儀之盛介繁禧而緝純嘏更祈帝祉之增
代賀皇帝尊號表
奉巵為夀肇舉慶儀鏤玉揚休載崇顯號補百王之墜
典溢四表之歡聲臣某中賀恭惟皇帝陛下愛敬事親
聰眀協帝念天高地厚雖莫盡於形容而父尊母慈宜
益彰於歸報虔諏上日丕闡彌文簡冊增華典謨未有
臣屬采薇之遣戍司細柳之留屯萬夀無疆莫預龍墀
之賀百拜稽首敢伸鰲抃之恭
冊命皇后代賀太上皇帝表
詔錫慈闈厚人倫而正始禮嚴顯冊申帝命以揚庭宗
社增榮邦家永頼臣某中賀竊以二南之化雖繫於一
人兩儀之生實原於太極大哉神聖得此繼承方將隆
内治之功其可後中闈之選恭惟尊號皇帝陛下基圖
授舜聰眀似堯謂王假有家以行有恒言有物而天作
之合在渭之涘洽之陽從龍亦既有年配極莫先其德
久已孚於衆志兹式正於徽名臣嘉與連簮具宣眀訓
羣臣皆稱萬歲雖阻陪前殿之趨五日一朝上皇祈永
膺四海之養
賀皇帝表
王假有家天立厥配以儷尊於宸極爰錫命於帝庭衆
志具孚率土咸慶臣某中賀竊以治欲隆於三代教
必首於二南况當鷄鳴問寢之朝宜有關睢正始之后
恭惟皇帝陛下德侔天地孝通神眀備九州之品以事
親簡六宫之賢而佐餕衣無曳地既克著於儉勤寶畀
範金庸誕敷於典冊宗祊有喜神人是依臣仰戴隆施
欣聞盛舉朝未央而為夀雖莫稱萬夀之觴賡太姒之
嗣音願繼上百男之頌
謝太上皇帝表
執戈衛社蔑有微勞錫命自天遽膺殊渥循墻莫避揣
已奚勝臣某中謝伏念臣誤辱眷知久提禁旅惟天子
羽林之士實王官武備之儀不教而戰是為棄之先事
而慮斯謂勇也仲冬大閱肆選練於車徒六郡良家因
講習於戰陳君所命爾臣何力焉敢期帝訓之敷俾正
兵團之任兹盖伏遇尊號太上皇帝陛下規模宏遠道
德安彊耀神武以事折衝不争善勝貽孫謀以燕翼子
垂休無窮故雖一介之臣亦拜非常之寵臣敢不勉策駑
蹇思稱龍光移軍以復兩京或陪廟筭置酒而樂前殿
願覩慶儀
天申節賀表
處黃屋以非心降年彌永奉玉巵而為夀曠典肇脩當
誕月之載臨宜率土之咸慶臣某中賀恭惟尊號皇帝
陛下功成不宰道極難名問至精以遂羣生自得崆峒
之妙乘兩儀而御六氣孰窮姑射之神與造物以俱遊
雖後天而不老臣馳心魏闕請祝聖人以八千歲而為
春方衍無疆之筭歌萬斯年之介福更申善頌之恭
天申節謝賜香表
川增栢茂衍慈極之修齡玉潤金堅拜御爐之珍賜臣
某中謝恭惟皇帝陛下聰眀作后愛敬事親尊太上皇
舉盛儀於漢殿祝聖人夀騰歡頌於華封當星渚之儲
休聲羽林而致禱詔傳中侍寵畀寶薰郁郁紛紛與慶
雲而協瑞穰穰簡簡来景福以延休臣謬典周廬親承
睿渥恩被動植已洽舜孝之隆馨感神眀益慶堯年之
永
代天申節滿散謝賜香表
貝葉飜經方控後天之禱寶奩錫瑞特頒南國之珍歡
動羽林聲呼崧嶽臣某中謝恭惟尊號皇帝陛下基圖
授舜聰眀似堯協氣薰為太平所施者博大德必得其
夀永孚於休誕彌咸慶於薰脩䞉馥敢希於沾丐兹盖
伏遇皇帝陛下謀謨善述清净無為五日一朝恪謹宸
廷之養萬有千歲益祈帝祉之增以一瓣香供無量佛
臣敢不對揚休命請祝聖人治馨感於神眀已介無疆
之福國夀等乎箕翼更隆不拔之基
會慶節賀表
惟天祐命長發其祥既聖與仁必得其夀臣某中賀恭
惟皇帝陛下乾坤合德歷數在躬如文景之儉以濟民
心存兼愛有禹湯之眀而養性道法自然方星渚之流
輝宜華封之請祝自今其始於萬斯年臣戍守淮壖心
馳魏闕作誕聖繼天之樂雖莫效於唐臣歌宜民受祿
之詩願載𢋫於周雅
會慶節謝賜香表
王人寵逮命畀寶薰帝祉增崇歡騰羽衛臣某中謝恭
惟皇帝陛下至誠不息眀德惟馨形聲格天地之和神
聖極古今之盛誕彌厥月長發其祥於萬斯年莫知其
紀錫御爐之芬郁横協氣以氤氲臣職忝周廬歲沾䞉
馥以香而作佛事既叨君賜之榮稽首而揚王休敢祝
聖人之夀
代會慶節滿散謝賜香表
慶集北宫衍脩齡於慈極詔傳中侍錫寶炷於尚方喜
溢周廬聲呼崧嶽臣某中謝恭惟至尊夀皇聖帝陛下
脱屣萬乘冠德百王蕩蕩巍巍其有成功密運至神之
化鬱鬱葱葱而占佳氣適臻彌月之祥虔披貝葉之文
忽拜御爐之賜茲盖伏遇皇帝陛下繼治同道篤志事
親重華協帝自唐虞於斯為盛化成天下雖詩書所述
何加爰以妙真香俾祝聖人夀臣敢不下拜登受稽首
對揚治馨感於神眀巳格太和之效帝祉施於孫子更
隆奕世之休
賀太上皇帝聖夀七十表
心非黃屋膺萬夀以無疆懽奉玉巵罄四方而来賀若
稽載籍盖未前聞臣某竊以澹漠無為者形乃長生聖
神廣運者夀斯必得况脱屣於萬乘獨冠德於百王心
與造物以同遊年雖巧歷而莫計恭惟尊號太上皇帝
陛下舉綱命舜成功似堯精一執中清静寡欲訪崆峒
之子問至道以遂羣生凝姑射之神乘兩儀而御六氣
將見後天而難老豈特從心而不踰有永之年自今其
始臣夙叨教育兹幸際逢稽首而揚王休雖莫陪於虎
拜請祝而綿聖夀敢竊效於封人
慶夀禮成肆赦代賀太上皇帝表
聖人因親教愛肇舉慶儀皇極歛福錫民式敷帝訓凡
曰含生之類悉霑慈極之仁臣恭惟尊號皇帝陛下德
冠百王夀高五帝鴻名掀揭昭乎日月以並眀巨典恢
張編之詩書而無愧兹迓春祺之吉益祈寶筭之增將
金奏以充庭奉玉巵而為夀恩覃四海慶洽兩宫臣適
際昌期親逢盛典方千里者九已躋仁域之安呼萬歲
者三更效嵩高之祝
太上皇帝夀八十繳進慶聖夀雅歌表
夀臻璇極丕御常珍慶洽中宸交騰善頌欲紀形容之
盛敢伸揚厲之誠臣某竊以順帝則而不知謠載康衢
於禦寇請聖人而使夀語𫝊封祝於蒙莊故凡大德之
有容或取下臣之歸美矧惟盛舉卓冠前聞編之詩書
自開闢以来未有見於歌詠非文學其誰宜為尊號太
上皇帝措世隆平宅心廣漠訪崆峒之子問至道以遂
羣生凝姑射之神乘兩儀而御六氣甲子方周於五百
春秋遠邁於八千無疆惟休自今以始恭惟皇帝陛下
聰眀作后愛敬事親與舜同符業業日致其孝以堯為
父蕩蕩民無能名聖治益新天休滋至肆登崇於顯號
旋修舉於上儀奉萬年之觴方深抃蹈奏九成之樂宜
有聲詩
慶夀禮成肆赦賀皇帝表
慶展九重茂著事親之實恩加四海爰推錫類之仁亘古
未聞于今獨見臣恭惟皇帝陛下躬全舜孝性本堯仁
歛福錫民期誕敷於帝訓為酒介夀咸祗迓於春祺禮
文昭舉於闕庭惠澤徧周於區宇由中及外式舞且歌
臣濫戍邊郵恪居官守奉巵而樂前殿雖莫贊於盛儀
立春而下寬書幸親逢於慶典
紹熙改元代賀皇帝表
麗正化下式謹王春定朔改元誕敷帝訓遵兩朝之景
爍溢四表之歡聲臣某中賀竊惟三聖之繼興本繇一道
以相授思陵恢紹復之業既闡宏規今皇致雍熙之和
益隆丕祚宜龍飛之顯號集鳳紀之大成恭惟皇帝陛
下歷數在躬聰眀協帝嗣無疆之服受祉既多綿卜世
之期自今其始法五要以正事合三統而定名臣謬領
守符親承詔旨春朝之會百辟莫造鴛行神筴之增萬
年惟深鰲抃
冊禮賀夀皇表
挈神器而與子尊奉慈闈登顯册以揚休舉行曠典若
稽於古莫盛於斯臣某中賀恭惟至尊夀皇聖帝陛下
薦禹於天行堯之道脫屣萬乘雖詩書所述何加冠德
百王自開闢以来未有益謹東朝之養鼎新長樂之規
揆日陳儀奉巵為夀臣仰禮容之甚煥慶嘉會之難逢
巍巍其有成功巳協帝華之盛怡怡而奉太后更歌聖
德之詩
代都統司重眀節賀表
相授而守一道神聖為君繼眀而照四方温恭恊帝誕
彌厥月長發其祥臣某中賀恭惟皇帝陛下德合乾坤
行高今古丕基並授有大而居域中休命誕膺麗正而
化天下於赫離眀之象益昭火德之符光五三六經載
籍之傳慶億萬斯年受天之祜臣分戎閫阻簉班庭曰
夀曰富而多男竊效華封之請祝卜世卜年而過歷更
祈周鼎之延洪
代馬軍行司重眀節賀表
有大而居域中繼眀而治麗正而化天下協帝之華當
彌月之甫臨宜率土之咸慶臣某中賀恭惟皇帝陛下
聰眀時乂輝光日新重離以照四方無幽不燭三聖而
守一道有永其傳長發之祥自今以始萬斯年而受祜
其孚於休八千歲以為春莫知其極臣謬司騎旅屬遠
龍墀會前殿以稱觴莫預嵩呼之列祝聖人而使夀惟
伸虎拜之忱
代重眀節謝賜香表
梵宇繙經祝聖神之睿筭寶奩錫瑞屹泰華之小山增
煥羽林共深鰲抃臣某中謝恭惟皇帝陛下至誠不息
眀德惟馨薰協氣於太平之時躋斯民於仁夀之域星
流電繞適臻彌月之祥玉潤金堅爰畀御爐之寶臣敢
不祗承天寵對揚王休治馨之至感於神雖極太和之
盛聖德之大得其夀庸伸善頌之恭
代謝賜對衣金帶表
躋三衛之華祗承帝寵錫萬釘之寶賁飾身章揣已奚
勝折腰知愧臣某中謝伏念臣身名弗稱才略非長效
楚制之短衣久居軍旅頒齊官之三服敢覬恩榮兹叨
在笥之珍惟懼終朝之褫茲盖伏遇皇帝陛下聖神廣
運賞罰至公垂衣裳而取乾坤已臻極治聽鼓鼙而思
將帥爰示殊私臣敢不濡翼是憂書紳惟謹服之無斁
益殫衛上之忠帶賜有餘常勵立朝之節
代謝落階官表
充員衛府久負空餐閱武郊圻遽叨懋賞恩深報蔑感
劇涕零臣某中謝伏念臣猥以朴忠誤蒙眷簡執干戈
而衛社覬收汗馬之勞援枹鼓則忘身未遂著鞭之願
惟聖人有備無患謂天下忘戰必危親屈帝尊躬御戎
服蒐乘補卒於輯睦之後治兵振旅於閑暇之時耀神
武以折衝有常德以立事如臣何力而帝念功榮頒一
札之書盡略横階之秩兹盖伏遇皇帝陛下威加四海
勇正萬邦克壯軍容笑驪山之不整爰驅轡馭陋細柳
之徐行成禮而還推能於下臣敢不益抒愚慮仰答睿
知備器械而選車徒協贊規恢之舉謁寢園而清宫禁
庶圖克復之勲
代謝除淛西總管表
守戍淮濆久積素餐之咎總兵淛部尚叨眀詔之除退
自省循莫知報稱臣某中謝伏念臣性愚不穎器窳亡
庸性有孤忠凛如皎日立功名而安邊境既乏能稱嚴
誅賞以馭臣隣宜加顯罰敢期易命遂許投閑兹盖伏
遇皇帝陛下寬裕有容神武不殺故雖疵戾弗忍棄捐
錫以優恩徙之近地臣敢不益堅晚節仰答殊私收之
桑榆或奮澠池之翼靖夫區落願焚老上之庭
