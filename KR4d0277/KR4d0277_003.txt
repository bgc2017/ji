客亭類稿卷三宋楊冠卿撰
四六編三
啟
謝臨安趙安撫斷劉忠等人啟
伏准使帖斷遣劉忠等人為盜開本家于湖新集改易
元文追版入官押出府界者客常何之館亦既有年求
相如之文僅存遺藁方與鳩工而鋟木遽聞售偽而假
真顧此書不止則不行宜公府必懲而必誡盡去其籍
靡踰於時竊惟文籍之興莫甚魯魚之辨銘訛麋夀歐
氏特書車改金根昌黎無子眷于湖之逸軌邁漢庭之
諸公平生千萬篇垂金薤琳琅之體作詩三百首掩咸
池冥默之音詔趨上帝之玉樓公棄奚奴之囊錦微茫
手跡流落人閒炳若丹青皆可傳之不朽勒諸金石庶
有補於將來惟虞震電之取將詎意雌霓之誤讀以冰
為凝以鼎為則如鄭亂雅如紫亂朱念謬於遠者由差
之毫釐況汨其真者兹十焉八九苟肆行而莫禁則壞
亂而不收是須絶去其本根母使難圖於滋蔓紙貴洛
陽之市方傳者以爭先雷轟薦福之碑幸應焉而如響
兹蓋伏遇某官研窮百氏博極羣書以斯道覺斯民將
自任天下之重知其主信其客豈特識河南之賓去取
以公是正其失且慮入于彼則出于此又復火其書而
廬其居某得不感知已之難逢抱遺編而永嘆作春秋
而辭莫措雖絶筆於獲麟得夫子而名益彰尚著鞭而
附驥
謝友人王時舉惠書啟
特迃都騎寵貺長牋借聽於聾求道於盲雖勞謙之過
甚樂鷃以鍾載鼷以馬秪眩視以懷慚固自識其不足
以補吾子之所須既辱賜又安得不進所有以為答蓋
聞君子之學為乎道道原之大出于天曰聖曰賢以是
而傳無體無方因心而會是須得於言意之表又豈求
諸文字之閒昧者不逹本原茫乎莫知畔岸翫歲愒日
去道愈邈絺章繪句雖多奚為某求諸日用之常契彼
心傳之妙初無甚高難行之說蓋有悠久不息之誠故
雖多見闕殆多聞闕疑豈在十手所指十目所視必也
不欺於䦣室居焉無怍於明神對妻子如賓接朋友以
信被鶉衣如被黻冕處圭竇如處廟堂富貴不淫而貧
賤不移道德為師而仁義為主自然與古人同堂而合
席又奚假虚言欺世以盜名賤子於斯從事之久雖未
能造道而自得且將以誠意而為先執事幸其接於門
牆有意推而納諸閫域世無夫子而欲自晦於門弟之
列人非伯樂而謂久辱於奴隸之徒請之勤勤教之云
云警其昏昏覺其憒憒懼有善而喪厥善復以能而問
不能時方螾蛭之爭鳴聲與蜩螗而競嘒鮮有相愛而
不相忌率皆以頌而不以規靜言而思則吾豈敢凡所
進左右者貴母一毫之自欺庶來者覽觀焉因以斯言
而為戒用醻嘉惠少障狂瀾
謝中隱先生授館舍啟
挾策遠遊尚記從軍之樂曳裾旅進兹聮入幕之賓錄
孤蹤於江湖寂寞之鄕拜嘉惠於人士覬覦之表望非
所素寵至若驚竊以知人之難雖聖猶病凡賓主之交
際必聲氣之協同歴觀載籍之所傳鮮有傾蓋而相契
故常清竄名於高仙芝客仙芝止以為庸流而毛遂自
薦於平原君門平原不以為竒士況東閣軒裳之盛萃
南州冠冕之英蔚乎相扶炳乎相輝智足以謀材足以
立志同氣合樂哉川泳以雲飛事至物來燎若燭照而
龜卜苟非有擊檝誓江之志擅摛文講劒之名久而熟
其行能難以枉其車幣如某者性愚不穎器窳亡庸以
辯古今則愧北涯之石生以咨政事則匪河陽之温造
徒能遺外聲利靡厭乎賤貧審知重輕不苟於毫末持
此自信戞乎已知未聞匠石過圃而見收肯效頑金躍
冶而自獻採姓名之賤敢謂借之齒牙霽斧鉞之威又
復假以詞色今者卜日而授使以禮而為羅於東都問
處士之廬特招而往如伯樂過冀北之野無留其良得
非有意推而納諸陶鎔是以舉手援而出之淵壑特逹
如此稱塞謂何兹蓋伏遇某官名重兩朝功蓋一世中
書二十四考方自任於安危幕府六十餘人皆可為於
將相猶折節以下於士務取人而拔其尤凡有寸長曾
不遐棄故雖賤子亦玷後塵某敢不退省其私不負所
學羅而致之幕下豈徒拜賜於軍門穎之脱於囊中尚
或報知於國士
代王教授謝上舍及第并差遣啟
多士生王國親策于庭諸侯曰頖宫命修其教斯未能
信夫豈敢承蓋聞得賢能立於邦家致遠務先於器識
大人之學為乎道豈徒發策以決科一卷之書立之師
要在習非而勝是自里選賓興之法壞及經明行修之
詔頒舉秀才而不知書莫振益偷之俗倡諸儒而反以
朴孰回既倒之瀾與古匹休惟今獨盛尊儒術而取道
藝之士廣學校以明訓誘之方既栽培封植使之有成
宜文雅行義繇此其選一洗萬古之凡馬奚資十駕之
疲駑如某者稟姿弗靈涉道甚淺謂科斗之文廢已久
時無能知而帝王之制可舉行並受其義探聖賢議論
之所不到與盤誥聱牙之所未聞春誦夏弦久矣困虀
鹽於太學月書季攷兹焉登姓字於儀曹雖三釡及親
喜慰於心恐一行作吏便廢此事詎意濫師儒之選乃
獲從庠序之遊兹蓋伏遇某官名世耆英甘泉法從高
文華國詩卷常留於天地之閒善政宜民邦人自得於
湖山之外欲作新於士類共振起於治功凡在提封不
忘甄錄遂令賤子亦冒殊榮遠勤緹騎之臨且沐兼金
之貺某敢不益勵末學思稱所蒙範不範而模不模雖
乏誨人之規矩趨亦趨而步亦步尚希受教於門牆
代上執政求祠禄啟
仰翹材之館莫預下陳上光範之書輒循故事囁嚅冒
犯頫伏凌兢伏念某稟生弗靈是古成拙雖曰脩名之
不立未嘗枉道以求伸病乎在已順乎在天謬云為善
之樂薦之吾君致之吾相敢覬非常之知昨奉命以領
州將改弦而易轍謂財力殫殘之後與郡政廢弛之餘
飢饉洊臻農民告病拯其大當不計其細志乎公宜靡
䘏乎私凡寓公遊士之須及姦吏猾胥之蠹可以去則
去削則削蓋將後所後先所先晝度夜思銖絫寸積旱
潦既為之先備兵民亦頗爾相安里閭無愁嘆之聲下
皆按堵道路少流離之苦行有裹糧夫何盈篋之書乃
肆含沙之毒雖兩怒之言溢惡識者深諒其非然三至
而母必疑古人亦將不免果致臺評之及竟奪守符而
歸自昔省愆于今越歲於祝網之辰而名絓疎目於可
封之代而身為窮人内貽慈親非疾之憂外負宗子維
城之訓寒心銷志芒背汗顔念古以知已為難而士以
不用為耻妄意解驂而見贖故思引脰而一鳴恭惟某
官規模由稷契以來事業卑漢唐而下力扶吾道紓長
綆於千仞之艱獨贊化元遂萬物於洪鈞之播不忍匹
夫之失所務以至公而為心悼屈哀窮息黥補劓退惟
下吏久戴殊私未能報乎不貲之恩其誰納諸無過之
地願廣匿瑕之惠俾沾從欲之仁修香火之緣儻或遂
祠庭之請供菽水之養庶少寬子職之憂誓竭糜捐仰
醻造化
代謝提刑龔正言舉陞陟啟
依賓幕之芙蓉素乏元僚之譽種春風之桃李遽叨薦
牘之榮荷德不貲省躬知懼竊以古人考績三載而辯
幽明後世掄材一言而為刺舉因以觀所主觀所為主
用能簡厥修簡厥不修此道寖微澆風競扇取之下幕
非北涯石則南涯温置在要津必燕公甥而許公裔靜
退有陸沉之患孤平無穎脱之期故晉人興讒䛕互市
之譏而劉氏著勢利絶交之論睠惟膚使力障頽波宜
需名世之英俾預至公之選如某者器凡而近才拙且
疎莊樗安所用哉自不中於繩墨魏瓠枵然大也誰與
浮之江湖敢期薦引之章重借廉勤之譽兹蓋伏遇某
官居今行古以公滅私俗方趨於奔競之秋心獨憐於
寂寞之地謂溝中斷木尚或為清廟之樽而爨下焦桐
猶可備大韶之樂故雖么䯢亦被吹噓某敢不仰佩名
言益遵繩檢此日預門人之列肯玷山公異時醻國士
之恩敢忘智伯
代上執政求知啟
采蘋可羞於王公盍盡忱誠之薦伐木不遺於故舊庶
興忠厚之風敢誦所聞以陳斯義魯人之附驥尾至有
互鄕之難言漢儒之號龍門或以通家而得見惟大雅
慈祥而兼聽故高誼綿邈而獨傳不特斯人齋精而獻
能抑俾兹世敦厖而歸善眷惟元宰丕贊太平運甄冶
之陶鎔一均造化留蓋帷於犬馬每厚恩私遂令溝瀆
之卑亦冒巖廊之峻伏念某關河墜緒籬落卑飛甘棠
之笏僅存大瓠之尊何用雖妄意封侯洴澼絖之事誰
復知畫史槃礴臝之真念曾點曾參尚對春風而唫詠
而顔淵顔路亦逢聖道之本原且父子之學俱得師承
而聞望聲名繇千載以並馳況宰輔之賢獨念故家則
胚胎涵養宜衆人所不識顧依歸之有地實幸會之自
天恭惟某官持悠久不息之誠行大公至正之道悲醉
鄕之徒而嘉良臣之烈此時思識其子孫舉羊舌之似
而代中尉之軍君子不以為偏黨軫憐寒遠靡間初終
念昔先人曾是相門之桃李今兹小子復聯材館之簮
紳旣辱問其姓名又復假以辭色謂畢萬之後必大何
陳掌不侯於今栽培封植而使之有成慰拊矜存而無
乎不至退惟下走莫亢衰宗聞華衮片言之褒增弊帚
千金之重庸持譜傳進犯等威大鈞坱圠以無垠或與
昆蟲而並列蟠木輪囷而為器庶幾宗廟之見收誓畢
餘生仰酬大造
代九江倅赴任與韓守啟
舊聞暴公子知德誼之可尊一識韓荆州雖侯封而匪
願何期誤寵俾貳專城既脂牽以問塗庸㳙辰而奏記
恭惟某官斗南人傑山東相家世篤忠貞惟由先正而
是式政尚簡易殆非俗吏之所能帝興喬木之思笏軫
甘棠之舊䟽三接之寵班聯陞六院之華提萬貨之平
冠帶會百蠻之貢屬朝廷之重外視藩方而選侯出應
時須來寬憂顧蝗不入境多黍稌而有豐年民皆奠居
安田里而無愁嘆方且洞視萬古隄障末流繼摧䧟廓
清之功泳&KR1343;沄澄深之旨一出於正諒回既倒之狂瀾
入覲于王遂駕孔修之四牡某衣冠落譜翰墨陳人往
赴戍期慚無政學望廬峯之紫翠敢分風月於南樓聽
潯陽之管絃姑訪琵琶之舊渚幸主盟於斯道有名世
之嗣賢誦昌黎玉㓗之文或許親承於規範𢋫西賊膽
寒之句庶幾附麗於勲名祈嚮云深剡裁罔既
代賀宰執冬至及郊祀禮成啟
伏以圭景迎長羣陰屏息郊丘報本熙事備成率土蒙
休在庭胥慶恭惟某官至誠育物一德格天形聲協和
善政有如桴鼓詠歌不足成功可告神明屬至日之肇
禋贊上儀而領使祼鬯清廟日星輝潤以凝祥薰燎璇
穹雲物氤氲而霈澤太一貺而天馬下簫韶成而鳳皇
儀盛冠古今事光簡冊昭事上帝聿懷多福既資顯相
之勞總領衆職練核羣臣尤藉弼諧之益凡執籩而在
列皆躍冶以就鎔況夙諧東閣之趨其敢後衆人之賀
伏念某一收朝蹟幾換歲華兹預駿奔實深鼓舞周家
仁及草木方歛福以錫民宣室夜問鬼神正受釐而前
席仰大鈞之廣播成萬物而弗遺所期陽和一點之恩
以回寒谷孤根之暖
又代賀正及慶夀禮成啟
伏以歲律更端王正謹始慶儀昭舉歡聲沸騰恭惟某
官厚德春融元勲鼎盛太平無象風揮而日舒和氣致
祥冰解而凍釋方明王孝理天下而華封請祝聖人克
贊上儀一新巨典捧巵而稱萬歲領漢殿之羣臣歛福
而錫庶民衍箕疇之皇極自開闢以來未有雖詩書所
稱何加某委質化鈞逢時亨會範金鏤玉正鋪張於宏
休點翰舒牋敢形容於嘉頌
代烏程宰上湖守求陞陟啟
三載考績覬侯邦風月之分一字拔人祈下體菲葑之
采方執裾而求鬻庸占辭而寓誠伏念某學昧通方志
惟好古自始一命于今幾年涸魚既急於斗升乘鴈可
計其上下題名千佛偶玷賢科遷秩中銓謬為令尹雖
無輿人我有田疇之誦而有君子必葺牆屋之心蓋百
里視民為親與諸侯均土而治小焉簿書期會之集大
焉獄訟征賦之繁嚬笑之閒戚休所係折腰為米肯懷
淵明鄕里之羞學道愛人庶幾武城絃歌之意然資任
有序遷之典必守憲以名升於朝政恐寂寥而無聞是
以踴躍而自獻恭惟某官吾道之所寄命斯文以為指
南學者仰如泰山嘗闡杏壇之教郎官上應列宿遂懷
錦帳之香試以臨民與之共理方蒐獵於寒畯務主張
於材能凡有寸長曾不遐棄退惟下走夙戴殊私一瓣
為南豐每勤宗仰四方逐東野莫遂親承兹試邑而罔
功幸委身而受察嶔崎可笑雖累日不離小官毁譽以
公喜三代所行直道願借鶚書之寵俾為鴻漸之階庶
聞郡吏之皆驚免使門人之不敬
又與交代張倅啟
推尋譜緒仰華胄以非遥關決邦條繼大賢而何幸榮
雖欣於附驥愧實重於續貂恭惟某官骾亮自其天資
設施本乎經術笑談之際才了十人蟠錯之閒刃游餘
地蚤贊總儲之畫旋膺民社之除去則見思治焉稱最
為晉國保障既已著於茂功拜褒德侯封當遂受於重
賞乃迃千里之逸驥來駕貳車之左轓鐵騎銀瓶重聽
琵琶之舊曲箳篂泥軾因為匡廬而少留二年于兹百
廢具舉江山得助豈徒風月之平分邦國不空復繼海
沂之歡誦宜應佩刀之約遂登要路之津某猥以孱庸
適相先後遠勤一介行李之至賢於十部從事之臨服
膺諸大夫之言乃所願學尚期舊令尹之政必以告新
庶謹奉於規摹或少逃於罪悔
又與江州都統劉御帶啟
生李晟於唐室實為社稷之基依劉表於荆州何幸旌
麾之託將㳙辰而就道喜披霧之有期恭惟某官誼薄
雲天忠貫日月單于適南下而牧宣王興北伐之師仗
義從君豪傑皆為響應捐軀徇國江淮亦知威名簡在
上心立登要路屬采薇之遣戍屯細柳以備邊帝念九
江營聯萬騎士卒熟練久焉法制之浸隳號令一攽必
也旌旗之改觀爰膺閫寄出總戎行令行禁止而賞罰
以公車堅馬良而師徒習教以寬聖主之西顧以制天
驕於北門潜消烽燧之驚益壯金湯之勢某系出横浦
世守朴忠擊檝清中原未遂著鞭之願捫蝨談當世每
懷憂國之心慨想知音欣逢賞鑒尚幾一見即傾蓋如
平生歡敢以尺書預通名於下執事
回馮幹啟
伏審排雲叫閶闔親結主知汎水依芙蓉來參幕畫兹
大丈夫平日所自期者豈妄男子嘗試而幸得之恭惟
某官以非常之才濟有用之學崇論閎議皆諸老所未
能言犯顔攖鱗宜明主所恨見晚既朝奏而暮召益聲
蜚而實騰爰錫美官用彰遠業數百篇皆可為法尚力
攄論諫之忠九萬里方將圖南庶及見勲庸之盛
代賀楚守向安撫啟
伏審左符錫瑞東騎殿藩共理得賢有職胥賀恭惟某
官才全而器博實茂而聲閎取一障乘之固非雅志賢
長城遠矣蓋有能稱帝念長淮楚為要郡控山東之門
戶實江左之藩籬必求牧人御衆之才以畀宣化承流
之任一麾出守僉曰往哉汝諧十乘啟行聞之喜而不
寐第恐靡容於煖席已見入登於要津某久矣聞風兹
焉聯事衞中國而遣戌役敢云憂顧之分安邊境而立
功名政藉餘波之及
