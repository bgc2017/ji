客亭類稿卷五宋楊冠卿撰
四六編五
啟
代上虞丞相求差除啟
開招賢之閣夙欽漢相之宏規進潔巳之童益見孔門
之善誘欲露囊中之穎庸敶堂下之言伏念某鉛槧腐
儒詩書習氣有道且賤妄懷聖人之慚没世無稱深虞
君子之疾自玷象賢之賞即從膴仕之占一閧之市立
之平初服征輸之役千室之邑為之宰繼叨民社之除
州縣微勞功名何有竊自窺形而笑影未始隨波而逐
流盖仕非為貧時乎為貧固無他事而生我所欲義亦
所欲豈敢僥求俄被薦書謬參計幕藹元僚之譽慚非
綠水之賓走南粤之區幾殞黃茅之瘴及瓜而代垂槖
而歸適真儒大用之秋正髦士彙征之日謂合浦之珠
因人而亦返故豐山之鐘感氣而一鳴恭惟某官柱石
宗工股肱元老仁如伊尹慮失匹夫心若元齡不遺一
物藝者必庸善者必錄連茹而升勇效其力智效其能
聞風而悅矧在門墻之舊詎㤀埏埴之私念嚴君工部
之平時辱先正公師之殊奬至如賤子又託化鈞蒙國
士之知嗟未酬於智伯借王公之勢敢復儗於昌黎雖
馬渤牛溲無待用之才然鼠肝蟲臂惟造物之命恭候
進退以卜窮通
代賀廣東經略程直閣啟
伏審顯被制函榮分帥鉞緫十連而建屏豈徒體貌之
隆倡九牧以阜民實畀藩宣之任上眷彌渥僉言允諧
惟祝融之奥區奠天子之南服内制五嶺外控諸蠻蜑
俗羣居雖樂衣冠之化鯨波萬里迭興蛇豕之妖故得
人則盡治一邊而選帥則常重他鎮正直樂易必求如
孔右丞之才文武威風或兼取鄭尚書之望恭惟某官
身該數器學眇諸儒自擢秀於賢科即蜚聲於朝路分
符剖竹雖江淮草木亦知威名輓粟飛芻給國家餉餽
不絶糧道屬朝廷之重外視海邦而選侯爰陞延閣之
華更錫介圭之覲徒得君重願毋薄於淮陽以我公歸
遂為輔於周室某夙勤仰德兹幸事賢瞻數仞之墻行
獲見宗廟之美繼十賢之頌尚博採輿人之謠
代賀殿院除侍御啟
伏審擢自副端進躋横榻居御史紀綱之府肅天子耳
目之司僉曰允諧聞者興起恭惟某官學優而識遠行
峻而履方歴觀天朝命數之隆率繇我公名德之著始
以竹符之最入登蘭省之華遷秩爰陟於殿中執憲且
司於柱下憂國有如饑渴既嘗造膝而盡言嫉惡過於
仇讐允藉正繩而深劾宜絲綸之播告致山嶽之動搖
潛消魑魅之逄人坐息豺狼之當道一臺正則朝廷治
巳措事於隆平庶事康而股肱良盍賡歌於密勿因以
慶調元於玉鉉豈惟有落膽之金吾某荷德彌深聆風
竊抃數百篇皆可為法夙欽論諫之忠九萬里今方圖
南益仰勲庸之盛喜而不寐情見乎辭
代謝除軍器所受給官啟
跂銓部以奔趨正虞自遠司尚方之出内乃玷恩除挈
孤蹤於州縣冗散之餘拜成命於人士覬覦之表望非
其素寵至若驚竊惟致治之朝尤重除戎之戒繕甲而
輸武庫既遵唐室之規置監而建使名又倣熙寧之制
故雖御府亦有司存辨名物之麤良給工徒之衆夥苟
非才諝曷副選掄宜得名流以膺劇任如某者緩不及
事愚無他長幼雖讀於父書莫知權變行徒全於世守
蔑有文辭頃祈一釣以連鰲屢費三年之刻楮可謂不
武無所取材兹辭箠楚之勞妄意鑪錘之託技巧工匠
之鮮及方嚴武備之修欂櫨侏儒以兼收遂辱化鈞之
播退惟么䯢彌積凌兢兹蓋伏遇某官道覺民先功熙
帝載悲醉鄉之徒而嘉良臣之烈此時思識其子孫舉
羊舌之似而代中尉之軍君子不以為偏黨軫憐寒遠
靡間存亡欲封植栽培使之有成故慰拊矜存無乎不
至致令賤子亦冒殊榮某敢不增益未能磨礲其鈍修
身矯思必惟弓矢之求復古攘夷庶幾車馬之助
代軍器簿謝除監丞啟
五材並用務先戎器之修再轉為丞誤拜宸綸之寵望
非其素得之若驚竊惟致治之朝尤重除戎之戒繕甲
而輸武庫遠稽唐室之規置監而建使名近攷熙寧之
制課工徒之衆寡辯名物之麤良各有司存莫如丞貳
膺是之寄必惟其人如某者技則五窮慮無一得上既
不能徇時而規聞達下又不能枉道而為屈信惟託跡
於鈞陶遂脫身於州縣修名未立盛時難逢恃夫特逹
之知瀆以頻煩之請韓昌黎三書光範固存仕進之心
張師德兩及吾門果消靖退之譽上方務循名而責實
公欲以難進而為高故懇款之誠雖指日望遷而高明
之見必終更後可兹及瓜而受代旋錫命以揚庭人謂
至公巳獨何幸兹蓋伏遇某官功熙帝載道覺民先網
羅羣彥以輔太平緫領衆職以稱上意謂文武一道雖
堯舜有所不忘必工巧咸精若元成以來鮮及故此序
遷之典錄乎簿正之勞鈞播弗遺吏能知勸某敢不恪
勤乃職思稱所蒙&KR1600;甲胄以鍜戈矛協贊規恢之舉修
車馬而備器械更歌復會之詩惟不負丞是為報德
代軍器丞謝除太府寺丞啟
干戈載戢方慚戎監之負丞府寺褒遷忽玷宸綸之誤
寵得踰望外感越情涯竊以財計司於地官出内繇於
太府九賦頒受之政既緫其凡百貨貿遷之宜亦提其
要凡居丞屬務簡賢能如某者甘棠之笏僅存大瓠之
尊何用傾荷鈞陶之賜遂辭箠楚之勞除戎器以戒不
虞蔑有㳙埃之助雖工匠而稱鮮及敢云技巧之精適
朝廷需鞭筭之臣期都内收貫朽之效謂官府都鄙之
吏將畀以邦用必朝會方貢之物皆進之内庭爰陞元
祐八品之聮俾佐成周九功之貳退自循省曷副選掄
兹蓋伏遇某官槖籥一元甄冶萬類軫憐舊物加惠窮
途念昔先人曾是申公之下客今兹小子復陪材館之
後塵賜以生成㤀其固陋某敢不恪勤乃職思稱所蒙
掌金帛而統尚方豈特奉行於故事問錢榖而責内史
庶幾恊贊於大農或知財貨之源流尚冀恩榮於終始
賀參政施樞密啟
伏審孚號揚廷真儒輔政贊五兵之本方斗運於帝樞
翊萬化之機遂山維於國是慶流宗社喜溢緌紳竊惟
熙洽之朝並用久長之術决勝千里既資帷幄之留侯
為憲萬邦必頼武文之吉甫緫提巨柄允屬耆英恭惟
某官學粹而行醇道尊而德貴有謀猷則入告于后非
仁義則不陳于王規模由三代以還事業卑兩漢而下
演綸西掖文詞摛緯國之華批勑東臺議論有回天之
力自任天下之重親結人主之知方神聖之仰成均安
危而注意内焉光輔於宥密外焉參秉於事機得君如
彼其專在廷無出其右然任之隆則其責也備望之久
則其應也難願言造膝以密陳務以上策而自治大而
要者既蚤正而素定詳而末者靡敝精而竭神自然國
勢之尊馴致治功之立將見八百餘年之過歷邦其永
孚于休豈徒二十四考之中書公有無窮之聞舉世所
屬惟今其時某夙荷知憐欣聞播告念湛淪於鈞幕曾
蔑著於事功大鈞坱圠以無垠或與昆蟲而並列蟠木
輪囷而為器庶幾宗廟之見收祈嚮良深剡裁罔既
代上提刑程直閣求薦啟
執裾求鬻慚非韞匵之珍投贄輸誠覬露處囊之穎囁
嚅冒犯俯伏凌兢伏念某志慕古人趣乖時俗自期際
遇決不枉尺以負初心若遂陸沉何妨樂陋以安微分
猥緣饑火強走名塵轗軻半生艱危萬狀竊自窺形而
笑影未始隨波而逐流蓋仕非為貧時乎為貧固無他
事而生我所欲義亦所欲豈敢僥求寧官負余而余無
負官謂巳知人則人亦知巳道之行歟命也我其有所
遇焉兹聮入幕之賓始遂事賢之願廣帷裳之聽既辱
問其姓名霽斧鉞之威又復假以辭色庸效頑金之自
躍以希大冶之兼收恭惟某官心造道原學傳正印藩
籬剖破了無物我之私識鍳精明尤重賢能之舉凡預
鳬趨之列俱膺鶚表之榮願激波餘均霑浪跡丹青有
意或收誤墨之餘工律吕調音會見焦桐之奏雅
辭謝廣西機幕趙府判啟
入芙蓉之幕人欽盛府之元僚歌驪駒之章客整征驂
於異縣辱誤知於疇昔未㤀情於去留伏念某乾坤腐
儒場屋敗將無尺宅以主祀乏寸田而歸耕激水南溟
遐想鵬程於九萬曳裾東閣進陪珠履之三千兹聞成
命之頒出贊榦方之略不憚百舍而重趼將同下客以
請行念暮隨馬而朝扣門雖脫悲辛之苦然月費錢而
歲糜粟久懷愧負之心況惟百憂之餘洊困長淮之役
床頭之金巳盡口中之舌僅存所願得一枝以巢深林
未免下喬木而入幽谷坐不煖席蓋又將挈挈而東居
必擇鄉亦安能鬱鬱於此俗態輕盈於鵝眼世塗巇嶮
於羊腸因思平生知巳之難重感十載窮途之惠昔有
定交之約今為别路之人實深疲馬戀軒之誠寧㤀綈
袍故人之意某官學優識遠實茂聲宏若高陽不隕其
名在漢庭無出其右布一同之政鳴琴而不下堂擁貳
車之轓展驥而有餘地載酬遠業盍寘邇聮何陳掌未
侯於今而文仲知賢不立尚屈雲霄之步往參樽爼之
謀政恐坐席之未溫巳慶蜚郵之促召某跡雖去於賓
館夢猶遶於宫牆二人同心想未替金蘭之義千里命
駕悵莫隨杖屨之遊懷德無窮空言難敘
賀孫倅就知南雄啟
伏審出綸帝扆剖竹侯藩邦國不空巳繼海沂之詠室
家相慶復騰襦袴之謠善政可依歡聲載洽恭惟某官
氣剛而志烈學老而才雄正笏垂紳凛然有莫犯之色
高談雄辯即之皆可用之言使其得志而澤斯民肯若
腐儒之敗廼事欲歛藏其材具姑潤色於邦條畏愛交
孚聲譽益著爰擁東方之騎就臨南國之棠雖草木亦
知威名夙仰同流之惠安田里使無愁歎兹誠共理之
良第虞宣室之思賢又整曹裝而入覲某自憐寡與誤
辱厚知逖聞成命之行倍劇羣情之喜譽古今而道盛
德悵莫綴於賀賓繇郡國以登政塗願舉行於故事
代賀淮東運使啟
伏審拜恩中禁緫計外臺㳙日之良觀風云始恭惟某
官以碩大光明之學負經綸康濟之才憂國愛君未規
恢於遠略渡江擊楫每慨想於中原頃自卿聮出持使
節謂上策莫如自治而明主可為忠言期追輩於古人
爰舉行於故典軍急乎食留武侯渭上之屯兵寓於農
有昭義山東之冠兹慰去思之望來膺任舊之圖雖江
淮草木亦知威名宜國家餽餉不絶糧道行書異等之
效遂慶非常之褒某夙願事賢欣聞頒制衛中國而遣
戍役方謬厠於下僚安邊境而立功名或可陪於末議
代守臣到任謝臺諫啟
邊陲乘障甫拜誤恩甸服承流旋叨易命拊微躬而深
幸仰盛德以知歸伏念某生也多艱命焉為□耗精神
於憂患驚歲月之侵尋居懷直道以求伸肯歎修名之
未立上方獨化於鈞陶之表時收窘步於奔軼之間念
河陽之雲志乎將母近長安之日畀以臨民静言而思
夫何能稱兹蓋伏遇某官學優而識遠器博而用宏當
盡言無隱之朝立正色不阿之地軫憐寒畯加惠窮途
故雖么䯢之蹤亦玷藩宣之選某敢不問民疾苦布政
中和務勸農桑少致阜蕃之效俾安田里永消愁歎之
聲庶或逭於譴訶用以酬於知遇
代合肥宰與鄰邑啟
百舍相望未見君子六聮合治兹同官僚善政可依孤
蹤何幸巳驅車而就道庸占詞而寓誠伏惟某官學有
淵源才高盤錯出宰百里精神折衝猶如一丘歌謠載
路今單于絶南下之牧視即墨知東方以寧室廬固而
溝洫深田野辟而人民給為晉國之保障巳著茂功拜
褒德之侯封當受重賞某帷古之嗜以拙而窮時乎為
貧不得巳也使之學製豈曰能之親仁善鄰雖幸假一
燈之燭伐柯取則詎敢追三異之休惟有託於帡幪庶
少逃於罪悔
代王司戶赴任與韋郎中啟
效官庾掾未明從政之方歛版鈴齋喜遂事賢之願將
委身而受察庸奏記以輸誠伏念某性愚不移學癖自
守執經橫浦初謂功名可期亦可為垂翅回谿始知時
命在彼不在此晚奉大廷之對均霑湛露之恩白髮青
衫來作娵隅之蠻語紅蓮綠水慚非俊逸之參軍惟條
教之少寬庶譴訶之或免恭惟某官家紹賢成之相業
才高鄒魯之儒宗輟自周行藩于漢室去天尺五既蒙
福於京師擊水三千盍摶風於海運入輔真主永基太
平某景慕有年趨承不日有司出内豈塵埃箠楚之敢
辭夏屋帡幪知風雨震凌之有託
代趙應之回溫提點啟
伏審脂牽問塗㳙辰視篆負丞山邑嘗蒙傾蓋之知分
刺江邦復有班荆之便眷惟幸會預切欣愉恭惟某官
德具剛柔資兼文武敦詩說禮豈記誦云乎哉禦侮折
衝顧方略如何爾尚分班馬十二閑之政未展摶鵬九
萬里之程散華山而不復乘巳慶五兵之偃錫康侯而
用蕃庶宜膺三接之榮某百舍相望阻馳慶問一緘通
好首佩眷私載欽謙德之勤彌激懦衷之感
代彭守謝臺諫啟
修香火之緣久從家食分符竹之寄兹玷上恩拜寵甚
優揣躬知懼竊以聖神急郡國之治廟朝揀師帥之臣
既考試以功能復精别於淑慝故治理之效卓冠古昔
而愁歎之聲潛消里閭矧曰彭門亞夫洛邑湖山清遠
民物阜蕃宜需牧人馭衆之才以付宣化承流之任如
某者性愚不穎器窳亡庸頃綴班聮謬丞府寺郎官上
應列宿雖云越俎以代庖癡兒欲了公家詎意含沙而
射影一收朝蹟屢易歲華畀以專城責之共理斯未能
信夫豈敢承兹蓋伏遇某官學富而行醇道尊而德貴
危言悟主鳴鸞鳳於朝陽正色立朝屏豺狼於當路軫
憐寒畯加惠窮途反復安全始終護念遂令下走亦冒
殊榮某敢不思稱所蒙不負其學勤求民瘼務惟主德
之宣清畏人知用酬國士之遇
代邑宰求知啟
仕為令尹豈無一眚之可論願見相君庶或大訶之能
免幸垂靖聽俯鍳危衷伏念某資禀甚凡性愚弗穎自
使一命于今幾年不學縵豈能安絃未操刀而使製錦
青蠅止棘何計避讒赤口燒城無文解祟徒妄意封侯
洴澼絖之事誰復知畫史盤礴臝之真蓋人心常徇私
情而天下久無公議喜多溢美怒多溢惡奚恤乎理之
是非惡之欲死愛之欲生皆由其心之向背故小人中
傷善類則君子動遭厚誣樂羊成功幾謗書之篋滿即
墨何罪乃毁言之日聞自非深明乎情偽之端未有不
惑於疑似之際退惟孤跡傾墮危機起敵國於同舟落
䧟穽而下石彼譖人亦巳太甚雖萋斐之遂成今臺評
反以為私知幽枉之必達天其或者道將行歟恭惟某
官規模繇稷契而來事業陋漢唐而下緫領衆職以稱
上意獨運化機網羅羣彥而輔太平共維國是雖膏肓
沈痼難於復起猶栽培封植使之有成庸依大冶之陶
鎔輒露中心之悃愊周家仁及草木方歌行葦之詩漢
將功收桑榆尚奮澠池之翼
代回蔡主簿到任啟
伏審顯奉芝函勾稽花縣夙願見於君子兹喜同於官
聮伏惟某官奥學家傳異能世濟雷封棲枳尚淹鸞鳳
之翔海運摶風行見鵾鵬之化未遑修慶先沭貽書感
與愧并意非言盡
謝人袖牋啟見訪啟
辱迂都騎寵貺長牋以鶢鶋響九奏之音寧無眩視報
珠玉乏雙南之寳徒有愧心感著于衷言不盡意
謝投壽篇啟
錫靈均之名字雖恍記於攝提問絳老之紀年詎敢希
其甲子兹拜五雲之賜俾為三夀之朋荷眷特深拊躬
增懼
代回通判啟
逖遠簈篂驟更歲籥兹勤誨問殊認眷私何以報之愧
乏雙南之寳永為好也第珍什襲之藏
回梁司理啟
逖違顏采屢閱歲華眷惟俊逸之參軍久遂逍遥於率
府士别三日而便當刮目况有能稱伎無全牛而新若
發硎方恢游刃宜聞薦召入躋顯榮庶迂軫以相從可
盱衡而一笑其為傾傒㒺既剡裁
