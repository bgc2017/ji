後山集卷十九宋陳師道撰
談叢
蜀人勾龍爽作名畫記以范瓊趙承祐爲福品孫位爲
遞品謂瓊與承祐類吳生而設色過之位雖工不中繩
墨蘇長公謂彩色非吳生所爲二子規模吳生故長於
設色爾孫位方不用矩圓不用規乃吳生之流也余謂
二子學吳生而能設色不得其本故用意於末其巧者
乎
諺曰甘草先生則麥熟苦草先生則禾不熟甘草薺苦
草黃蒿也又曰杏熟當年麥棗熟當年禾又曰棗不濟
儉謂棗熟則歲豐也諺曰行得春風有夏雨盖春之風
數爲夏之雨數小大緩急亦如之
祕書丞張鍔嗜酒得竒疾中身而分左常苦寒雖暑月
巾襪袍袴紗綿相半
世傳王祥卧冰求魚以養母至今河水歲寒冰厚獨祥
臥(亦作敬)處闕而不合
章學士珉爲布衣以宰相自許高蓋大馬盛服羣從而
後出潤人謂之三品秀才
驗鏡視其鼻鼻滑淨如削者古今人爲之必有高下今
人鑄鐵鏡陷銅爲面故明
光禄李卿先築宅於廬甃皆用磚歲夏大雨閘門及竇
積水數尺内外一洗而發去之
唐人謂逸少天姿不及工用故初不勝郗庾而暮年方
妙余謂不然衛夫人見逸少學書拊膺而歎曰後當勝
已此豈無天姿者耶而暮年方妙者乃大器晚成爾
獐無膽兔無脾豚臋無筋
東都相國寺樓門唐人所造國初木工喻浩曰他皆可
能惟不解卷簷爾每至其下仰而觀焉立極則坐坐極
則卧求其理而不得門内兩井亭近代木工亦不解也
寺有十絶此爲二耳
陜之寺居多古屋下柱不過九尺唐制不爲高丈務經
久爾行露亭用斗百餘數倍常數而朱實亭不用一斗
亦一竒也
魚行隨陽春夏浮而遡流秋冬沒而順流漁者隨其出
沒上下而取之
唐末岐梁争長東院主者知其將亂日以菽粟與泥爲
土塹附墻而墁之增其屋木一院笑以爲狂亂既作食
盡樵絶民所窖藏爲李氏所奪皆餓死主沃塹爲糜毁
木爲薪以免隴右有冨人預爲夾壁視食之餘可藏者
乾之貯壁間亦免
虞部閻見賢老爲容守歸而自如曰惟節食爾每食常
欠三四分初見部中老者問而得之
韓幹畫走馬絹壞損其足李公麟謂雖失其足走自若
也
六一爲布衣客相之曰耳白於面名則遠聞唇不貼齒
一生惹言語毁譽豈亦有命耶
齊之龍山鎮有平六故城高五丈四方五里附城有走
馬臺其高半之闊五之三上下如一其西與南則在内
東北則在外也莫曉其理
寇萊公凖少嘗爲淮漕有方士爲治丹砂用竹百二十
尺而通其節以器盛丹置其上而立之半埋地中於時
才得六十尺竹接而用之始於歲之朔旦盡歲而止丹
已融而墮器矣
澄心堂南唐烈祖節度金陵之燕居也世以爲元宗書
殿誤矣趙内翰彦若家有澄心堂書目才三千餘卷有
建業文房之印後有主者皆牙校也
余於丹徒高氏見楊行密節度淮南補將校牒紙光潔
如玉膚如卵膜今士大夫所有澄心堂紙不迨也
開封常得劇盜言富家難近貯以櫃篋扃鐍嚴固貴家
喜陳衣而架有帕便可包後(有闕文)
夏英公伏日供帳温室戒客具夾衣客皆笑之既坐體
寒生粟乃以漆斛漬龍皮也酒半取瓦礫蘸藥水爲黃
金以娛客
世傳王氏元經薛氏傳關子明易傳李衛公對問皆阮
逸所著逸以草示蘇明允而子瞻言之
宣城包鼎每畫虎掃溉一室屏人聲塞門塗牖穴屋取
明一飲斗酒脫衣據地卧起行顧自視眞虎也復飲斗
酒取筆一揮意盡而去不待成也
閻立本觀張僧繇江陵畫壁曰虛得名耳再往曰猶近
代名手也三往於是寢食其下數日而後去夫閻以畫
名一代其於張高下間爾而不足以知之世之人強其
不能而論能者之得失不亦疎乎
李公麟云吳畫學於張而過之盖張守法度而吳有英
氣也眉山公謂孫知微之畫工匠手爾
六一公論書喜李西臺而集古不錄張從申也兵部秦
玠祠部李宗易皆學于西臺名有師法公爲亳州問秦
西臺何學曰張從申也見之否耶曰未也示之曰西臺
不及也
余於石舍人楊休家得蘇明允送石北使引石氏子謂
明允書也以示秦少游少游好之曰學不迨其子而資
過之乃東坡少所書也故嘗謂書爲難豈余不知書遂
以爲難耶
金陵人喜觧字習以爲俗曰同田爲冨分貝爲貧大坐
爲&KR0146;
黃巢攻金陵人說之曰王毋以攻也王名巢入金陵則
鏁矣遂觧去
夀之安豐塘楚相孫叔敖之所築也至今頼之塘西有
廟焉塘上之木花皆西向子皆東向
懷禪師每住持必舍講師說天台教使其徒聽焉學其
可廢乎
唐人根利一聞千悟故大梅才得馬祖一言入山坐庵
諸老之門既悟亦曰得坐披衣向後自看不復學也今
人根鈍聞一知一故雪竇以古人初悟之語爲學者入
道之門謂之因緣退而體究謂之看話盖無言下悟理
之質矣復取古法而次第之以爲悟後析理之門謂之
陶汰天衣宗之而圓通非之政用臨濟教門盖用古責
今也而其徒多不見諦後悔亦復故云
閩越黃撥沙善視墓畫地爲圍即知休咎故號撥沙婺
人有世患左目者問之曰祖墳有木大則木根傷害其
目必發墓以去之既發有根貫其左目出之而愈
宿乳醫陳嫗年八十餘切脉知其生早晚月則知日日
則知時宿有兩家就乳切其左曰毋遽是當夜生將就
其左右家疑之不聽也曰是家當午而生無妨也過午
則來日生矣復切之曰初更兩點其時也爲母具食聽
自便既多爲備使候時以報扶母就蓐即生
文正李公既薨夫人誕日宋宣獻公時爲從公與其僚
二十餘人詣第上夀拜於簾下宣獻前曰太夫人不飲
以茶爲夀探懷出之注湯以獻復拜而去
襄陽承唐亂地荒民散林篁翳塞常有四大龜負一小
龜而行或謂乘者爲瑇瑁云
代北界天池山荒遠巡候不至潘美節度河東新廟舍
作屋記歲遣府倅祀之率常憚行後竟罷之契丹始至
易屋記久之來議界舉知其然而莫能奪也
生血皆赤怒心之所出也赤火色其性躁故象之二乘
四果其白如乳出於淨心而鱟血碧鰕蛤無血其故何
也
御厨不登彘肉太祖嘗畜兩彘謂之神猪熙寧初罷之
後有妖人登大慶殿據鴟尾既獲索彘血不得始悟祖
意使復畜之盖彘血解妖術云
茶洪之雙井越之日注登萊鰒魚明越江瑶柱莫能相
先後而強爲之第者皆勝心耳
石决明登人謂之鰒魚明人謂之九孔螺
牡礪固氣蚶子益血盖蛤屬惟蚶有血
熙寧中作坊以門委狹請直而寬廣之神宗以太祖創
始當有遠慮不許既而衆工作苦持兵奪門欲出爲亂
一老卒閉而拒之遂不得出捕之皆獲
郯城民妻有二十一子而雙生者七
夀之善鄉兩吏垂乳流湩如乳婦
神宗嘗夢入大府有植碑以金填字曰宰相項安節寤
而求之乃太學生也慈聖解之曰項安節即吳充也於
是正憲公爲相頸有瘤焉而項生布衣至今朝散郎
方通罷官還鄉夢至政事堂尚書左丞黃履素知通獨
起迎語曰瀟瀟灑灑遂去通向前諸公語如黃既寤莫
測也既而得官校理滿任得知睦州是歲建中元年黃
以疾去久矣往謝執政范右丞純禮曰先公常守睦有
瀟灑桐廬郡十詩桐廬眞瀟灑也
周約夢登科作尉就舍於堂牖間得女子隻履竈間得
筆墨後數歲中第爲延州一尉既入廨舍皆夢所見求
二物皆得之於其處
文元賈公居守北都歐陽永叔使北還公預戒官妓辦
詞以勸酒妓唯唯復使都廳召而喻之妓亦唯唯公怪
歎以爲山野既燕妓奉觴歌以爲夀永叔把琖側聽每
爲引滿公復怪之召問所歌皆其詞也
都市大賈趙氏世居貨寶言玉帶有刻文者皆有疵疾
以蔽映爾美玉蓋不琢也比歲杭揚兩州化洛石爲假
帶質如瑾瑜然可辨者以有光也
王沂公之先爲農與其徒入山林以酒行既飲先後至
失酒顧草間有醉蛇倒而捋之得酒與血怒而飲焉昏
閉倒卧明日方醒視背傍積蝨成堆自是無蝨終身
潁諺云子過母當暑而凉水退而魚潜皆爲大水之候
潁人謂前水爲母後水爲子水曰至日長勢不能大水
定而復來後水大於前水爲子勝母水終魚當大出河
濱之人厭於食鮮水退而魚不出爲潜云
田理有横有立間謂之立土横土立土不可稻爲其不
停水也
許安世家有伯成樽如今羯鼓鞚也
畔邑家令周陽家金鐘容十斗重三十八斤以今衡量
校之容水三斗四升重十九斤爾
諺語曰田怕秋旱人畏老貧又曰夏旱修倉秋旱離鄉
歲自處暑至白露不雨則稻雖秀而不實吳地下濕不
積一凶則饑矣
趙元考云寒食麫臘月雪水爲糊則不蠧南唐煮糊用
黃丹王文獻公家以皂莢末置書葉間然不如也
霍山曰丞相擅減宗廟羔莬鼃顔注羔莬鼃以供祭也
周官蟈氏鄭康成注蟈今御所食蛙也宋書張暢弟收
有大腹疾醫云當食蝦蟇而收難之暢爲先食前世北
人食蛙南人不食也
建業文房南唐烈祖節度金陵之别室也趙元考家有
建業文房書目才三千餘卷有金陵圖書院印焉(心堂說云)
(趙元考家有澄心書目才三千卷與此說相似但掌房不同耳)
歐陽五代史周家人傳柴后邢州龍岡人世宗紀爲堯
山人拓跋思恭思敬兄弟也而誤作一人
司馬公休云馮如晦爲長源令縣人譽之不容口問政
亦不能道也
王深父爲衛真主簿始至亳州其守李(闕一字)之留不遣
久之求去李問其故曰回爲衛眞主簿而未嘗至治所
與吏民相見以謂不可故求去耳李怒曰爾恃歐陽修
而慢我深父曰回之所立豈待歐陽公而立耶卒歸衛
眞李怒不解深父遂免去
參寥云王荆公私居如在朝廷忽有老卒埽地如法譽
之不容口或觸燈即怒以爲不勝任逐去之
士不衣帛酒肉食肆不近營太祖之軍法也
蜀平以參知政事呂餘慶知益州餘用選人以輕其權
而置武德司刺守貪廉至必爲驗蜀山有九枝木傳以
爲異卒火之歲餘御禮問焉其賞至銀千兩而刺州縣
捕武德卒即殺之不以聞吏貪則降杖集吏民杖之蜀
大冨人皆召至京師量其材爲三等其上官之次省員
下押綱人安其居不願來以疾歸後復遣如是數四不
使家居也
夏英公既卒其家客鄢陵鄰之謹僧有學解客嘗問之
曰英公貪暴喜殺其報如何曰以教言之當爲龍耳未
以爲然也它日至京師遇夏氏故吏語近某生曰狂夢
遇公於塗氣貌枯悴白衣故暗問其所在曰爲廬山東
潭龍爾客始驚其後復至京師過其故人於興國寺其
鄰有相語曰廬山東潭龍已去矣客人大驚往問之曰
東潭隱密人所不至往歲木皆立槁人始至其上潭水
清徹有白龍在焉夏日之中水沸而龍死夜則復生冬
結於冰數歲有僧十餘結廬其上爲之誦經又數歲而
龍去草木復生英公奉釋故當困危復能致僧爲之作
福
文思殿奉帝者之私凡物必具宣后當國九年不索一
物
或勸太祖誅降王久則變生祖笑曰守千里之國戰十
萬之師而爲我擒孤身遠客能爲變乎
釋從青(闕二字)人主某寺之某院陳講居衆而淨居不出
善畫樹石而人不可得使好事者爲修供則量其多少
而報之呂汲公以御史爲淄倅過而請之不與也或問
之曰後其所事而先其所好此吾所以不與也
仁宗在位四十年邊筭不入御閣每大事賜宴二府合
議以聞仁宗崩訃于契丹所過聚哭既訃其主號慟執
使者手曰四十二年不識兵矣葬而來祭以黃白羅爲
錢他亦稱是仁宗崩天下喪之如親余時爲童與同僚
聚哭不自知其哀也仁宗既疾京師小兒會闕下燃首
眉以祈福日數百人有司不能禁將葬無老幼男女哭
以過哀
宣后初臨朝西戎戒邊吏曰聖后相司馬公必用仁宗
故事自今後敢以一人一騎入界者族
杜防契丹名相也謂和親爲便民戒契丹世世相受謹
守其約又虞中國之敗約也凡十年遣使以事勸四國
而堅其約
國初荆湖既平溪峒皆納土請吏太祖不受廷議獨置
辰州歲費四萬緡爾
元祐執政議兩河說文潞公安樞密燾主故道范丞相
王左丞存主新道士大夫是故者見文安是新者見王
范持兩可者見四公也
曹武惠王既下金陵降後主復遣還内治行潘公憂其
死不能生致也止之王曰吾適受降見其臨渠猶顧左
右扶而後過必不然也且彼有烈心自當君臣同盡必
不生降既降亦必不死也
故事常赦官典藏入已不赦熙寧以後始赦吏罪元祐
七年南郊赦杖罪八年秋皇太后服藥而赦則盡赦之
矣
後山集卷十九
