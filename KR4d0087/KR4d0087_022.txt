後山集卷二十二宋陳師道撰
理究
世謂孔老同時非也孟子闢楊墨而不及老荀子非墨
老而不及楊莊子先六經而墨宋慎次之關老又次之
莊惠終焉其關陽之後孟荀之間乎
楊關老莊四家本同而末異楊氏存身而絶物關老尚
理而下事(闕老氏一句)莊氏揉曲而過直
樂始於人聲而被於物有情則有變不得其正故假無
情以傳之而五音生焉及其末也遷無情以就有情而
聲亂矣
温文正公曰禮莫大於分分莫大於名何謂分君臣是
也何謂名公侯卿大夫是也是不然君臣父子者名也
親疎貴賤者分也公侯卿大夫者器也名生於器分生
於名名以為表分以為限易曰天尊地卑天地名也尊
卑分也孔子曰必也正名乎正父子之名也
蘇長公曰道可以講習而知講習而知者學也非道也
德可以勉強而能勉強而能者善也非德也
賢而在下謂之天民賢而在上謂之天吏孟子所謂天
之降大任者也
孔子曰余非多學而識之一以貫之也學不可以不適
道孟子曰博學而詳說之將以反說約也道必由學乎
有君子之仁然後可以死可以無死有君子之義然後
言必信言不必信
五世之祖尊而不親庶長之兄親而不尊禮之别也今
之學者讀其書則書而已誦其言則言而已此道之所
以不明也
文王之化至於田夫武人室婦行女莫不好善而紂乃
自如化之不革殷之所以亡也武王可得而不誅乎
賈誼之過秦以諭漢也陸機之辨亡以警晉也有經世
之心焉
儒者之論正而不變智者之論變而不正
君子有常而非常智者無常而非常
君子之交以其麗君子寡從擇其類也小人無擇麗既
合矣故曰實繁有徒君子小人並則小人勝何則衆也
況君子之所棄皆與羣矣不亦衆乎
君子和而不同譬之州焉有守有貳有僚有屬凡事可
而後行謂之和世徒見其上下如一遂以爲黨不亦誤
乎不知一有不可則不可行也
堯老而舜攝君薨聽於冢宰古之制也母后臨政自秦
宣太后始也
聖人之心静聲中五行故禹以聲為律也伶倫聽鳳鳴
以製律鳳者鳥之聖者也衆人之心亂視聽不得其正
其作樂也其音淫鄭衛是也唯聖作樂唯賢重音情動
於心而發於言形于手足誠之至也故復用以感人歌
以效其聲舞以效其動樂自外來而感之深者以其出
於中也
釋名云皇帝王者君也而學者謂有優劣誤矣
三代之治公與義而已封建是也王侯皆君也王不王
則諸侯可以王以不私其後而與天下共之公也絀不
肖以伸賢義也
道者體也德者體之相也行者體之用也譬之人焉身
者道也耳目口鼻手足德也背負腹受肩任首荷者行
也
子思曰喜怒哀樂未發謂之中發而皆中節謂之和中
者德也和者行也有聲則有聽有見則有視與物而動
者衆人之行也無視無聽感物而應者德之行也
易曰君子以成德為行言行出于德也
易曰精氣為物遊魂為變是故知鬼神之情狀蓋合則
為人散則為鬼鬼之情狀人之情狀也此輪迴之說也
中州葬用五姓閩人家有仕者則為商姓中州用三穴
而附自江以南葬(闕一字)而已各有吉凶其可信乎吾州
陳氏之葬有物焉如豕大如馬出於穴既而死者相繼
其可不信乎故雖先王尚卜筮敬鬼神不敢違也惟不
求其福矣夫隂有鬼神猶世之守宰也出其一令人不
得而違何獨至於鬼神而違之鬼神不得而知故假術
以求則術可違乎漢擇昏日而諸家異說則術不可一
也今用一家法避凶從吉示有畏于鬼神則可矣既不
求福則術之精粗不必校也雖然用人不如用龜蓍也
術者常也占者變也常不足以盡變
兵二法制之師太公管樂諸葛是也法不足而用謀謀
不足而用詐孫吳是也
不務本而爲末者悖也有其文而無實者僞也
義者制也以正行之得失譬諸則焉形之偏正木之曲
直水之淺深物之長短可得而知之也禮者理也以約
行之過與不及如水之防不得左右如居之門以限内
外權者量也以明行之輕重可以爲可以不爲而後有
權而權之與物更爲輕重捨輕而從重也改法者不知
其前制法者不知其後
七國之戰用衆而已故合則勝離則敗秦畏諸侯之合
從與其兼并也故親則離之攻則救之既不使之和又
不使之立而後天下可專有也其爲計不過游說間之
積威脅之而已然秦之人常有盡利之心故其謀專行
之不廢以有天下諸侯之人苟而已矣緩則相棄急則
相救卒以此亡
秦之力不足以敵諸侯故利于割地不利于戰而示天
下以好戰之形隂使說士道之以和諸侯之力足以敵
秦而輕於割地重於戰示秦以怯鬭之情此其所以亡
也
東方生和而近迂然不同也爲柳下氏而過之者乎孔
子謂學柳下惠未有如魯之男子者也
灌嬰不爲吕氏擊齊而與連和以待變除魏勃以弭亂
可謂知矣而不知勃之佯怯也故非君子智有所短仁
有所闕安石屈郗超叔夜傲鍾會此其生死之由其清
而未仁乎
嵇叔夜居于野而司馬氏知之阮嗣宗居於朝而人以
爲狂故二子同避晉而有存亡盖叔夜匿形而見志嗣
宗出身而納智故君子以爲密
晉公以賈充而存亦以充而亡所謂既以此始必以此
終天之道也
李斯焚書殺士非爲秦計自爲計爾其意自智而愚人
使無范雎之間穰侯蔡澤之困應侯者不知趙高代之
不必學也故其計非特亡身而亡秦也
昭烈謂武侯曰子如不肖君自取之其勤勞一世盖不
爲漢計豈爲子孫計哉乃周公之用心也
劉毅家四壁而一擲百萬以爲英雄小遇鵝炙乞丐如
奴婢孰謂英雄以一臠動其心哉
孔子曰棖也慾焉得剛剛以勝欲非勝人也故自用之
謂英自勝之謂雄
後山集卷二十二
