後山集卷八宋陳師道撰
詩
絶句
翼翼陳州門萬里遷人道昔人死别處一哭欲絶倒
和豫章公黃梅二首
寒裏一枝春白間千點黃道人不好色行處若為香
色輕花更豔體弱香自永玉質金作裳山明風弄影
黃梅五首
異色深宜晚生香故觸人不施千點白别作一家春
舊鬢千絲白新梅百葉黃留花如有待迷國更須香
冉冉梢頭綠婷婷花下人欲傳千里信暗折一枝春
黃裏含真意春容帶薄寒欲知誰稱面偏插一枝看
花裏重重葉釵頭點點黃祗應報春信故作着人香
巨野二首
紅落芙蓉晩青深蒲稗秋平湖無過鳥鳴鼓有行舟
蒲港侵衣綠蓮塘亂眼紅將身供世事結纜待回風
次韻秦少游春江秋野圖二首
翰墨功名裏江山富貴人倏看雙鳥下已負百年身
江清風偃木霜落雁橫空若箇丹青裏猶須着此翁
絶句
斫水水可斷續弦弦可完如何鄭公客不作百年看
北渚
南蕩不可度北渚風浪生向來狐兔迹已復蛟龍鳴
夜句三首
過雨作秋清歸雲放月明入簾摇竹影塞耳落洪聲
老樹仍孤秀秋蟾只獨明何須夜來雨却聽枕前聲
短短長長柳三三五五星斷雲當極目不盡遠峯青
雙櫻
並蔕隨宜好連心着(一作稱)意紅只堪驚老眼持此與誰
同
鴈二絶句
來往違寒暑飛鳴在稻粱未知溟海大不肯過衡陽
截水無留影哀空有斷羣翅開先作字行斷不成文
江湖堂
莫愛西湖好涓涓去不回無情是江水猶解及時來
眠雲齋
已是登臨晩長須愛惜春終當捐世事來作卧雲人
擬李義山柳枝詞五首
江清沙日煖雄鴨雌鴛鴦相看不相識花晩褪紅香
嫋嫋東門柳重重小苑花為誰須落子着意莫藏鴉
雨葉不自持風花故入衣飛花已無定忍着惡風吹
伏雌將阿(一作沙)鶩水陸不相直鴨鴨横波去嗝嗝呼不得
莫解丁香結從教長苦辛却因千種恨别作一家春
晩遊九曲院(和章秀才二首)
冷落叢祠晩回斜狹路賒平荷留夜雨驚鳥過鄰家
雲暗重重樹風開旋旋花病身無俗事待得後歸家
萱草
喚作忘憂草相看萬事休若教花有語却解使人愁
次韻順法師十三間樓避暑二首
忩暗時時雨門開處處山心蘇解衣後愁破立談間
枕簟長相往功名久不關論文非小陸愧色滿顔間
次韻答邢居實二首
漢庭用少功何在不使羣飛接羽翰今代貴人須白髮
掛冠高處未宜彈
秋來為客意何如千里河山信不疎昔日老人今則少
不妨紅葉閉門書
次韻答學者四首
津津爽氣貫眉目十五男兒萬里身筆下倒傾三峽水
胷中别作一家春
黃塵投老得何郎凖擬明年共我長熏沐不為杯酒汙
飛揚未許老夫量
暗中摸索不難知眼裏輪囷却見稀行地徑須先八駿
刺天終不羨餘飛
太阿無前鋒不缺鉛刀不堪供一切至柔繞指剛則折
善而藏之光奪月
次韻秦覯聽雞聞雁二首
行斷哀多影不留有人中夜攬衣裘筆頭細事真堪恨
眼裏長檠不解愁
立馬階除待一鳴何如春夢不聞聲固知雞口羞牛後
不待鳴羣巳可驚
嘲秦覯
長鋏歸來夜帳空衡陽回雁耳偏聰若為借與春風看
無限珠璣咳唾中
謝人寄酒
舊香餘味記黃封厭見春泥滿眼紅千乘莫從公子後
百壺能為故人東
和江秀才獻花三首
風雨東籬冷落看清溪水落玉峯寒酒家不辦當罏費
乞與先生種杏壇
疎花得雨數枝黃白髮緣愁百尺長要與先生同一醉
故留秋意作重陽
江公孤憤不宜秋吟作秋蟲到白頭過我可為千日醉
從公難作百錢游
寄豫章公三首
密雲不雨卧烏龍已足人間第一功得諾向來輕季子
打門何日走周公
愧無一縷破雙團慣下薑鹽枉肺肝誓酒不應忘此老
論詩寧肯乞麄官
人須百斛買雙鬟水截龍章試虎斑老覺才疎渾不稱
自攜雲月瀉潺湲
贈秦覯二首
兩秦並立難為下萬里長驅在此初别後未忘三日語
人來肯作數行書
文章從古不同時詩語驚人筆益奇過與阿平應絶倒
世間能有幾人知
次韻蘇公竹間亭絶句
竹裏高亭燈燭光今年復得杜襄陽倏看老盡千年後
更想霜林百尺強
東禪
東阡急雨不成泥度密穿青取逕微邂逅無人成獨往
慇懃有月與同歸
八月十日二首
一夢人間四十年只應炊竈固依然兩官不辦一丘費
五字虚隨萬里船
人生七十今強半老去光隂已後身更欲置身須世外
世間元自不關人
迎新將至漕城
早投林野違風雨晚傍塵沙飽送迎却愧兩街屠販子
卧聽車馬過橋聲
即事
老覺山林可避人正須麋鹿與同羣却嫌鳥語猶多事
強管陰晴報客聞
齋居
青奴白牯靜相宜老罷形骸不自持一枕兩忩深閉閣
卧聽叢竹雨來時
中秋夜東刹贈仁公
盈盈秋月不餘分葉露懸光可數塵此地正須煩一笑
要人排戶問東隣
卧病絶句
老裏何堪病再來愁邊不復酒相開一生也作千年調
兩脚猶須萬里回
南軒絶句
少日書林頗著勲莫年貪佛替論文銅鑪瓦椀芒鞋裏
此外惟須對此君
絶句
此身精力盡於詩末歲心存力已疲不共盧王爭出手
却思陶謝與同時
春興
東風作惡不成寒野水穿沙自作灘細草無端留客卧
繁枝有意待人看
次韻回山人贈沈東老二首
一杯領意不須沽六字持身已有餘癡子未知天上樂
先生今解世間書
後篇屬沈東老
隨世功名非所望稱家豐儉不求餘青衫出指論奇字
白髮挑燈寫細書
以桂(桂一作拄)杖供仁山主二首
錯節孤根勁有餘坐床須按起須扶一生用底今相贈
更問林間有此無
洗足投笻只坐禪厭尋岐路費行纏老來不復人間事
不用山公更削圓
項城道中寄劉令使修溪橋
老怯危橋泥没膝喜聞吾黨政如春須君不惜千金費
此後寧無我輩人
碓磨寨
以人為食殺為戲自昔無聞爾所先信有亡身一言盡
獨能遺臭萬人傳
送倫化主
赤髭白足可憐生躡蹻擔囊壯此行要致雪峯千五百
不妨兼識謝宣城
贈魏衍三首
妙年文墨秀儒林老眼今晨得再明歷塊過都聊可待
未須回首一長鳴
崔蔡論文不足過新詩平處到隂何寧須萬戶權輕重
不待千篇一已多
敏捷為文筆不休何妨縮手小遲留名駒已自思千里
老子終當讓一頭
贈國寶三首
承家從昔如君少得士於今孰我先口擬說詩心已解
世間快馬不須鞭
往歲黃童(黃預)今寇君高文要學亦多聞留年看舉天南
翼過目先空冀北羣
虎子墮地氣食牛雀兒浴處魚何求可柰我衰才亦盡
正須二子與同游
題柱(并序)
永安驛廊東柱有女子題五字云無人解妾心日夜
長如醉妾不是瓊奴意與瓊奴類讀而哀之作二絶
句
桃李催殘風雨春天孫河鼓隔天津主恩不與妍華盡
何限人間失意人
從昔嬋娟多命薄如今歌舞更能詩孰如(一作知)文雅河
陽令不削瓊奴柱下題
陶朱公廟
千篇奏牘漫多知百戰收功未出奇名下難居身可辱
却將湖海換西施
次韻别張芸叟
中年為别更堪頻四海為家託一身此别時須問生死
孰知詩力解窮人
僧慧僧和同往南山
驥騄同羣鴻雁行登臨端為作重陽南臺二謝風流絶
凖擬歸來古錦囊
謝端硯
王家舊物羣偷後石出蠻溪百丈深揮翰吾非玉堂手
斷金君有古人心
何郎中出示黃公草書四首
龍蛇起伏筆無前江漢淵回語更妍好事元須一賞足
藏家不必萬人傳
此詩此字有誰知畫省郎官自崛奇罪大從來身萬里
政成今有(一作見)麥三岐
四海聲名何水曹新詩舊德自相高一官早要稱三字
二鬢何須(一作誰教)着兩毛
當年闕里與論詩晩歲江山斷夢思妙手不為平世用
高懷猶有故人知
西郊二首
紅綠相催春事闌可能無意待人看不因送客那能出
衰病經年一據鞍
攅眉歛目抵風沙暗度城西十里花歷肆側聽長短句
緣溪斜着兩三家
謝憲臺趙史惠米
平生忍欲今忍貧閉口逢人不少陳俸薄身清趙都史
也能作意向詩人
城南夜歸寄趙大夫
書生作意一斑足杜陵據鞍兩眼寒風雨喚人歸去好
免教街吏報平安
戲寇君二首
杜老秋來眼更寒蹇驢無復逐金鞍南鄰却有新歌舞
借與詩人一面看
南鄰歌舞隔牆聽想對朝忩暈倒青莫望喚人看嫋娜
只憑幽夢寄丁寧
絶句四首
秋床歸臥不緣愁病與衰謀作老仇數樹直青能爾瘦
一軒殘照為誰留
芒鞋竹杖最關身散髮披衣不待人三兩作鄰堪共話
五千插架未為貧
昏昏嗜睡元非病續續題詩不耐閑作意買山還得笑
多方拔白却成斑
書當快意讀易盡客有可人期不來世事相違每如此
好懷百歲幾回開
騎驢二首
復作騎驢不跨驢此生斷酒未須扶獨無錦里驚人句
也得梁園畫作圖
衝籬突市不逡巡掠面驚風撲眼塵出手推敲寧避尹
題門吟咏不逢人
寄曹州晁大夫
墮絮隨風花作塵黃樓桃李不成春只今容有名駒子
困倚闌干一欠伸
絶句
水搖電繞雷取龍伏蛙號蚓海瀆空黑雲黃槐度白鳥
映日急雨回斜風
徐僊書
徐清字靜之蓬萊女官也下西里王氏詩作謝體書
效黃魯直妍妙可喜敬作三絶句
蓬壺仙子補天手筆妙詩清萬世功肯學黃家元祐脚
信知人厄匪天窮
詩成已作客兒語筆下還為魯直書豈是神仙未賢聖
不隨時事向人疎
金華牧羊小家子西真攘桃何代兒詩着海山書落爪
向來何(一作那)免世人疑
絶句二首
里中餽杏得嘗新馬上逢花始見春勤苦著書如此吏
世間枉是最閑人
密密丹房疊疊花一枝臨路為人斜丁寧語鳥傳春意
白下門東第幾家
三月廿二日榴花盛開戲作
五月榴花忽見春白頭喜遇一番新可能略不解春意
只有尋枝摘葉人
謝趙生惠芍藥三首
郁郁芬芬十里焄紅紅白白數枝春要將結習惱鶖子
送與毗耶彼上人
從微至老走風塵喜見鄉園第四春獨舞東風醉西子
政緣無語却宜人
九十風光次第分天憐獨得殿殘春一枝賸欲簮雙髻
未有人間第一人
寄鄰
借子翩翩果下駒春原隨處小踟蹰可能炙背春風裏
臥把青銅摘頷鬚
觸目
果下翩翩跨紫騮踏花濺水見風流可無雙璧千金聚
付與狂兒取次遊
送姚先生歸宜山三首
鄭公龍變不容親猶有先生不絶塵(鄭乃姚之師姚亦不復見也)定
力不為生死動始知天地有閑人
老逢熙運乞前官病遇先生得内丹一飽有期吾事了
千年不死後人看
宇定心清面發丹下床投杖覺輕安此身已許壺丘子
他日爭尋靖長官
席上勸客酒
稍開襟抱使心寬大放酒腸須盞乾珠簾十里城南道
肯作當年小杜看
和黃生出遊三首
右坊左里遠相求東度南登稱意遊已着連峯妨目極
不應疾雨使心休
諸郎連壁萬人看新有詩聲伯仲間作意登臨還得句
此生寧復要長閑
賸欲登臨強作歡衣冠未動意先闌從今泉石非吾事
只借君詩細細看
盤馬山(山頂數丈無草木相傳漢祖盤馬於此)
耕桑戰伐飽曾經廟毁村荒不乞靈尚有君王盤馬迹
至今草木不能青
從寇生求茶庫紙
南朝官紙女兒膚玉版雲英比不如乞與此翁元不稱
他年留待大蘇書
黃樓
樓上當當徹夜聲與人何事有枯榮已傳紙貴咸陽市
更恐書留後世名
酬顔生惠茶庫紙
破卵剥膜肌理滑削玉作版光氣熏老子尚堪哦七字
阿買頗能書八分
贈周秀才二首
與君世好自比鄰(宣古與大父外大父遊君其孫也)豐悴相從久更親
急棹(一作駕)小舟來取别固知風味似前人
早逢異人得異術究窮咎休出頃刻相逢拍手問由來
怪我今年有陰德(魏衍注云周嘗謂先生命未甚合故有陰德之語)
絶句
雲海冥冥日向西春風欲動意猶微(魏衍云丙藁塗二字未注王子飛云)
(趙誠伯本作欲動一云春風着意力猶微)無端一棹歸舟疾驚起鴛鴦相背
飛
和李文叔退朝
朝流駭汗蒸雙猊風捲屯雲散萬蹄任使輕衫汙嬌色
可令纖手洗春泥
和謝公定雨行逢賣花
逢花駐馬尚多情天不違人旋作晴不使近詩增紙價
得知春入鳳凰城
酬王立之二首
頓有亭前玉色梅情知不肯破寒開似憐憔悴兩公(指蘇)
(黃)客獨倚東風遣信來
重梅雙杏巧相將不為遊人只自芳應怪詩翁非老手
相逢不作舊時香
謝王立之送花
過雨生泥風作塵馬蹄聲裏度芳辰城南居士風流在
時送(一作時遣一作猶遣)名花與報春
和參寥明發見鄰家花二首
短牆春色過鄰家行不逢人只見花新綠葱葱紅蔌蔌
却成粧面映青紗
滿城桃李一番新深院繁枝别得春從此詩翁有新語
不須紅濕少城闉
贈吳氏兄弟三首
一長未可衆人師萬里元隨八馬蹄不解征西諸子弟
却憐野鶩厭家雞
才隨年盡不重奇每愧諸郎索近詩旋作七言供一笑
自癡那得使人癡
得失媸妍只自知略容千載有心期恨君不見金華伯
何處如今更有詩
嘲無咎文潛二首
詩人要瘦君則肥便然偉觀詩不宜詩亦於人不相累
黃金九鐶腰十圍
一饑緣我不緣渠身作賈孟行詩圖窮人乃工君未可
早據要路安肩輿
寄都下故人示王子安
湖海相忘目自疎經年不作一行書世間惟有韓康伯
肯為淵源住歲餘
擬漢宫詞三首
葉葉霜林著意紅翩翩行騎語墻東黃金擬買長門賦
未信君恩屬畫工
月與秋期特地圓花隨人意作春妍却因姊弟爭珠鳳
更欲君王意外憐
帳底吹煙香自薰鏡前含笑意生春經年不道君恩薄
却是恩深更誤人
秦少章見過
淮南小山秦氏子舊雨不來今雨來風席起麄晨突冷
坐看鳥迹破蒼苔
絶句
老着江湖才一得病占風雨漫多知身將白鳥同歸月
夢到黃粱未熟時
十八日觀潮四首
一年壯觀盡今朝水伯何知故晩潮海浪肯隨山俯仰
風帆長共客飄摇
眼看白浪覆青山誰信黃昏去復還縱使百年終有盡
何須豪横詫吳蠻
千槌擊鼓萬人呼一抹濤頭百尺餘明日潮來人不見
江邊只有候潮魚
江平石出漲沙浮船閣平洲水斷流朝莫去來何日了
一杯誰與弔陽侯
十七日觀潮三首
潮頭初出海門山千里平沙轉面間猶有江神憐北客
欲將奇觀破衰顔
江水悠悠自在流向人無恨(一作限)不應愁相逢不覺渾
相似誰使清波早白頭
漫漫平沙走白虹瑶臺失手玉杯空晴天搖動清江底
晚日浮沉急浪中
月下觀潮二首
隔江燈火是西興江水清平霧雨輕風送潮來雲四散
水光月色鬭分明
素練横斜雪滿頭銀潮吹浪玉山浮猶疑海若誇河伯
豪悍須教水倒流
宿錢塘尉廨
平湖遶舍山無盜官事長閑俸有金安得終身為禦寇
不辭兒女作吳音
寄北山順法師二首
十年聞問不逢人一面相逢過所聞高士不應輕俗士
欲將汗脚上垂雲
山下遊塵不汙人耳邊溪水去猶聞羨君身世渾無事
坐看青山過白雲
贈大素(缺一字)軻律師二首(山居不出十四年矣)
林間細路暗通門火閣深藏雪裏春自笑世間千計錯
羨他湖上十年人
枕帳清寒夜色空琉璃明淨晩燈紅定知城市無窮事
盡在山人冷眼中
贈寫真禧道人
久病多愁易老身塵容衰鬢不長新早須置我山巖裏
不是麒麟閣上人
次韻性都正北山逐凉
海風吹雨過梅黃叢竹留陰借晚凉更欲從君談妙理
鳬脛能短鶴能長
叔父惠鉢三首
當家父子親分付不比黃梅萬里來不解當年明上座
嶺頭言下却空回
蒲團未有祖師意洗鉢何曾識趙州萬里空歸君解否
老胡端為我能留
聲中得句已忘言斷酒持齋却自然大有西來真的意
飢時着飯飽時懸
次韻蘇公謁告三首
靜中有業官成集醉裏無何老是鄉文寶向來無一物
却須天女與拈香
竭澤回波不作難未應平地起風瀾是身非有從何病
試下先生一着看
紙帳薰爐作小春貍奴白牯對忘言更無人問維摩詰
始是東坡不二門
放歌行二首
春風永巷閉娉婷長使青樓誤得名不惜捲簾通一顧
怕君着眼未分明
當年不嫁惜娉婷抹白施朱作後生說與旁人須早計
隨宜梳洗莫傾城
戲元弼四首
濁涇清渭不同源世好因循到子孫只待白頭能潦倒
不虞青眼巳瀾翻
山頭落日着忩明花裏來禽起笑聲豈有詩成須白傅
獨於酒可置公榮
翩翩别去七經年特特歸來兩浩然東道有時推謝令
後堂無地着彭宣
車馳卒奔風雨過白髮故人餘一箇幸是元無左阿君
何須不着陳驚坐
送王生兼寄西堂圖澄禪師
未仕寧論馬少游虚名非復韓潮州祖師若問西來信
為說蒼頭與白頭
讀白樂天臨水坐詩
西方社裏收身早白髮人中得計長不作北門東掖客
更無閑事可思量
次韻黃無悔惜梅
雪擁寒門鵲不來江南春信小遲回遥知詩力(一作律)生
春早一抹江梅趁眼開
酒戶獻花以奉先聖戲作
蕭蕭竹雨亂鳴鴉嫋嫋風忩暗碧紗玉座塵埃香火冷
酒家來獻一枝花
謝田氏
登門執別有不答慚愧公家父子孫顧我何堪能至此
正緣同德又同門
南臺
城郭收燈興未休却回春信到臺頭東風未借登臨便
柳色遥看特地愁
馬上口占呈立之
廉纖小雨濕黃昏十里塵泥不受辛轉就鄰家借油蓋
始知公是最閑人
後山集卷八
