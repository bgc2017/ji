樊榭山房文集卷第七
錢唐厲鶚太鴻
張昭論
孫氏初起江東有會稽丹陽豫章吳郡之地桓王不幸
死於貢客昭受遺輔政奉孝廉於戎馬閒犯顏強諫有
大臣風而位亞三司不登丞相權眞多忌哉將母烏林
之戰昭勸迎操委質策名之義安在權之秉衡炯如也
夫昭習春秋覽羣書寍不如瑜之知操爲漢賊也特懾
於稚琮以荆土降曹兵號八十萬將有水陸席卷之勢
不勝欲保妻子遂舉討逆破虜之遺烈一旦思灰滅之
夀雖不書江表傳言之詳矣然夀誠良史魯肅吳之鄧
禹謀定鼎足與武侯埒乃討祖戡表斥爲少年麤疎者
昭也厥後勸迎操者眾非昭誰倡邪裴松之以此段爲
忠且正駟其可追哉使昭之言得行吳之君臣將稽顙
許下求守舊國之不得昭烈安能據上游帝全蜀邪是
操之迎不迎吳蜀興亡共之矣天祐孫劉以敵曹故生
肅瑜並時耳軍旅之事將軍後酒食之事將軍先誕之
嘲昭有媿焉迨公孫淵在遼東懼魏稱藩昭策兩使之
不反有如蓍蔡彼利害不切於身已所見誠遠且大以
瓦注者巧以金注者昏人臣之懷二心未有如昭者也
夀猶以爲忠謇方直動不爲已夫以方盛之吳而欲折
入於魏彼譙叟者將笑之矣
杜氏通典馬氏通考鄭氏通志總論
通天地人曰儒儒者蓋無所不通之謂而天地人之故
殽於典制列於政術紛綸雜出於經史百氏之中非貫
穿而會粹折衷而指歸具上下千古之學識而殫精銳
志於數十年之久則傳世行遠往往難之唐京兆杜佑
著通典宋鄱陽馬端臨著文獻通考莆田鄭樵著通志
世所稱爲三通者皆百王憲章之所寄歷代掌故之所
存寍易優劣其間乎若綜而論之則通典通志之得失
均當以通考爲斷何也古者右史記言尙書是也左史
記動春秋是也而周禮一書則六官之典燦如列眉一
代之制洞若觀火司馬遷繼獲麟作史記特剏例爲八
書以該前代之制班氏之十志因之唐初則于志寍李
湻風顏師古等作隋書諸志該五代之制論者以爲各
盡其才故文詳而事核劉秩本開元六典倣周禮六官
法爲政典三十五篇自黃帝迄唐天寶末佑以爲未盡
廣之爲通典凡八門二百卷于遷固諸人書志之後沿
革損益先經後史無不昈分而縷析之馬氏以爲綱領
宏大考訂該洽蓋如江河有源星宿有斗服&KR0574;至矣若
夫節目未備去取偶乖如敘選舉則漢魏秀孝之科與
銓選不分敘典禮則康成讖緯之言與古制相混此其
有大醕而不無小疵者也其後宋白作續通典失傳巳
久魏了翁作國朝通典迄未成書而鄭氏通志稱焉夾
漈之爲此書也先紀傳後二十略凡爲二百卷編摩抄
撮積數十年之功湻熙中獻於朝用爲樞密院編修官
其自序有云江淹有言修史之難無出於志今總天下
之大學術而條其綱目名之曰略其五略漢唐諸儒所
得而聞其十五略漢唐諸儒所不得而聞也其言頗涉
於夸今按其書若氏族六書七音等略考核詳而議論
精誠爲獨得之學至天文地理器服則失之太簡若禮
及職官選舉刑罰食貨五略盡襲通典之全文而於天
寶以後紹興以前銓次無聞難免馬氏疎略剽竊之譏
然亦有故焉鄭氏居閩海深山之中寶書祕册目所未
窺初詣臨安朝廷擬借三館之儲以資采擇館職諸公
皆不欲而罷則其書之簡率亦若有阨之者獨藝文一
略於經則疑子夏之詩小序而信張商英之僞三墳于
史則尊馬遷而詆班氏其言可謂是非之公乎馬氏生
二子之後爲二十四考勒成三百四十八卷自田賦至
四裔俱效通典之成規自天寶以前增其事而析其類
於天寶後至宋嘉定末則續而成之其補通典所未備
者則經籍帝系諸考而氏族六書七音則心折鄭氏故
無作焉其他間引通志而糾繆者多矣孔子夏禮能言
杞不足徵殷禮能言宋不足徵文獻不足故也馬氏出
自相門於金匱石室之藏以及名卿鉅儒之文集前輩
勝流之燕談皆嬗之世守得之見聞而又具高世之識
以決其是非同異之所定所謂文獻足徵其在斯乎故
夫三通之書杜氏開其原馬氏竟其委鄭氏其支流也
合之浚儀王氏之玉海慈谿黃氏之日鈔儒者欲通天
地人之故舍是無由矣
厲氏考
吾家族譜向在明州首載三國孫氏云至秀改姓案吳
志孫泰子前將軍秀奔晉裴松之注引江表傳皓大怒
追改秀姓曰厲是其事也譜相傳已久族人莫有知其
繆者無論秀爲夏口督將妻子奔晉爲驃騎將軍皓之
改姓是其追怒不應尙有子孫畱吳廣韻注漢有魏郡
太守厲溫洪适隸續議曹掾酇厲溫顯相則在吳前已
有厲氏不始於吳考鄭樵通志氏族略厲氏或作姜
姓風俗通齊厲公之後望出范陽今東陽多厲氏王應
麟姓氏急就篇亦同又陳士元姓觿引姓源云炎帝厲
山氏之後今案春秋經僖十五年齊師曹師伐厲杜預
注厲楚與國義陽隨縣北有厲鄕禮祭法厲山氏之有
天下鄭氏注厲山氏卽神農漢地理志隨縣故厲國太
平寰宇記隨州厲鄕西有塹兩重中有神農宅宅中有
九井厲山在州西北八十里由齊厲公之後言之眾仲
所謂因諡爲族是也由厲國言之眾仲所謂胙土命氏
是也而總出於炎帝神農氏國語云帝胙四岳國賜姓
曰姜氏曰有呂又曰齊許申呂由太姜杜氏左傳注太
岳神農後堯四岳也故太公謂之呂望封於齊其後由
齊得氏者吾厲氏之外則太公之後子將具爲將具氏
因尙父爲尙氏因望爲望氏居於營邱爲邱氏食邑陸
鄕爲大陸氏丁公子季子食采於崔爲崔氏文公子高
爲高氏孫傒食采於盧爲盧氏莊公子廖封于隰陰爲
隰氏桓公孫慶克爲慶氏至漢避安帝父諱爲賀氏以
諡爲桓氏孝公支孫爲孝氏懿公後爲懿氏惠公子子
襄爲子襄氏孫子雅爲子雅氏子尾爲子尾氏頃公子
子工爲子工氏子勝居雍門爲雍門氏孫子旗爲子旗
氏公族受邑於檀城爲檀氏食采於高堂爲高堂氏皆
鷹揚之支庶釣璜之苗裔也南北朝尙譜系之學故百
家之譜辨宗之錄中表之簿多所撰述唐世猶相傳不
絕而林寶作元和姓纂乃不知已姓所自來此後益糺
錯不可考族子玥請予修譜方錄錄無暇姑辨得姓之
繇以俟異日
漢西京無太學辨
漢書藝文志禮曲臺后倉九篇如湻注曰行禮射於曲
臺后倉爲記故名曰曲臺記漢官曰大射于曲臺晉灼
曰天子射宫也西京無太學於此行禮儒林傳后倉說
禮數萬言號曰后氏曲臺記服虔注曰在曲臺校書著
說因以爲名師古曰曲臺殿在未央官同一曲臺也如
晉與服顔其說互異間取漢書及三輔黃圖覈之而知
晉灼西京無太學之說非也翼奉傳孝文皇帝躬行節
儉未央宮獨有前殿曲臺王尊傳成帝正月行幸曲臺
臨饗罷衞士是曲臺爲未央晏游之所行禮習射當屬
偶然不得竟以射宮目之武帝初因竇太后好黃老非
薄六經學校未立自董仲舒有興學之對公孫宏有立
博士弟子之請元朔四年迺下令禮官勸學之詔太學
之立當卽在此時班氏武紀贊云興太學修郊祀改正
朔定歴數協音律作詩樂建封䄠禮百神紹周後夫此
九事者爲孝武一代美談且以興學冠於修郊改朔之
首其大書特書爲何如耶至成帝末或言天子太學弟
子少於是增員三千人此西京太學之炳然見於儒林
傳序者迺曲護晉氏之說者云本西京之初言之夫后
倉以詩禮授翼奉蕭望之匡衡爲宣元間人不應注后
氏曲臺記援西京初以爲之說也不特此也王襃傳云
益州刺史王襄使襃作中和樂職宣布詩時氾鄕侯何
武爲僮子在選中久之武等學長安歌太學下轉而上
聞又鮑宣傳云宣坐距閉使者下廷尉獄博士弟子濟
南王咸舉幡太學下夫曰太學下則實有其地矣鄱陽
馬氏立學校之官元未嘗有庠序之說皆述晉灼而誤
焉者也徐天麟西漢會要云三輔黃圖漢辟雍在長安
西北七里恐卽王莽所立不知兒寬上武帝夀已有陛
下發憤合指天地祖立明堂辟雍之言河間獻王來朝
獻雅樂對三雍宮應劭注明堂辟雍靈臺也是辟雍武
帝時已立之徐氏又云黃圖漢太學亦在長安西北七
里疑卽辟雍蓋本蔡邕異名同事之論不知漢制辟雍
太學自有兩地觀世祖建武五年營起太學中元元年
初營明堂辟雍靈臺辟雍爲天子養老大射之所太學
爲博士弟子授業之所西京立辟雍雖未舉行養老射
禮而太學賢士之關自昔巳然故黃圖在長安西北七
里與辟雍並峙彰彰可據師古注漢書多引黃圖以釋
宫殿特失援此條爲晉灼刊誤耳記云建國君民教學
爲先太學者首善之區風化之原也漢承秦弊學校廢
黜高祖過魯以太牢祠孔子已開尊崇聖道之端至武
帝雄材大略始舉久廢之鉅典毅然行之天下學者靡
然嚮風此誠百代之宏規後王之盛法也如晉灼之云
則有善不書班氏何以稱良史哉
齊襄公復九世讎議
春秋經書紀侯大去其國公羊傳以爲賢齊襄公復九
世之讎故諱之而不書齊滅所謂九世之讎者哀公烹
乎周紀侯譖之烹哀公者徐廣注史齊世家云夷王鄭
氏詩譜云㦤王也或問其說之是非請酌而議之曰復
讎之義見于禮經者父之讎弗與共戴天兄弟之讎不
反兵未聞有九世也卽以世讎言之止有五世不應有
九世周官調人云父之讎辟諸海外兄弟之讎辟諸干
里之外從父兄弟之讎不同國賈公彥疏云此經略言
其不言者皆以服約之伯叔父母姑姊妹女子子在室
及兄弟眾子一與兄弟同其祖父母曾祖父母高祖父
母其孫承後皆斬衰皆與父同其不承後者祖與伯叔
同曾祖高祖齊衰三月皆與從父兄弟同自外不見者
據服爲斷也夫據服爲斷親盡則服盡服盡則讎盡故
許愼作五經異義云古周禮說復讎之義不過五世魯
桓公爲齊襄公所殺定公是桓公九世孫孔子相定公
與齊侯會夾谷是不復九世之讎也公羊所云諸侯會
聚之事必稱先君以相接齊紀無說焉不可以並立乎
天下其不然矣其不然矣凡經之所云讎者皆是殺義
鄭注父者子之天殺已之天紀侯但譖哀公安必㦤王
之受而烹之不得云紀侯殺之也㦤王受譖而烹之則
齊襄之讎應在莊王矣天王其可讎乎子胥入郢撻平
王之墓左氏紀鄖公辛之言曰君討臣誰敢讎之君命
天也則公羊父不受誅子復讎之義疎矣乃子胥不聞
其辱無極之屍何有譖九世之祖而怒其無罪之遠孫
哉且齊之政始衰於哀公齊風雞鳴序刺哀公之荒淫
還序刺哀公之好獵外禽內色未或不亡當時于王室
必有失朝覲貢獻之職者而後紀侯之譖得入之周德
雖衰哀公非不受誅彼讎及九世云者衡以推刃之說
其自相刺謬亦甚矣紀齊同姓國也又嘗同盟于黃前
此齊師遷紀郱鄑郚三邑紀季以酅入于齊齊侯之利
其地也久矣穀梁傳云紀侯賢而齊滅之不言滅而曰
大去其國者不使小人加乎君子董仲舒繁露亦云紀
侯率一國之眾以衞九世之主襄公逐之不去求之弗
予上下同心而俱死故爲之大去春秋賢死義且得衆
心也甫田之詩刺襄公無禮義而求大功不修德而求
諸侯是其事也滅同姓無親也滅同盟無信也襄公獸
行而賢其復九世之讎此公羊之俗說鍾元常所謂賣
餅家者也
李烈婦贊(幷序)
烈婦姓李氏衢州龍游人嫁爲江都羅經甫繼室當乙
酉圍城破自焚而死者也一時同死者十有二人姒劉
氏妾梅氏李氏婢菊花前室女曰宦一幼女六人無聞
焉方兵入時烈婦泣辭姑與經甫使經甫扶母挈前室
子都亟奔匿事定後得燼骨亂不可辨可辨者婢一足
而已乃爲合冢葬之隋故城址烈婦孫烏程明府愫求
桐城方閣學苞之文以表之鶚讀其文而愀然以悲肅
然以敬曰春秋書宋災伯姬卒待姆而宵不下堂也左
氏則以爲女而不婦穀梁氏則以爲盡婦道夫宵不下
堂懼有辱也曾婦而不懼辱乎唐天寶七載詔忠臣義
士孝婦烈女宜置祠廟祭祀烈女自周迄漢凡一十四
人宋共伯姬則祀于譙陽郡祀其盡婦道焉耳如烈婦
者宜有穀梁氏之評與天寶之祀乃薰盥而爲贊曰
㦤哉烈婦龍邱蘊靈影潛壼閾語絕廳屏遠適淮左動
如禮經鼓角鳴地危堞將尅火浣其身玉潔其德戈鋋
震驚懼同宵行可滅者身不滅者名先後左右嬌鬟稚
齒骨藉塵香魂飛燄紫從祀附傳宜祝宜史宛宛靑閨
守貞視此
節婦田孺人傳
孺人姓田氏江寍人處士銳玉女生而淑嫕動循禮法
父母奇愛之年二十五歸于汪處士科裔處士家故貧
當孺人入門時舅修孺疾已亟孺人屏妝飾視湯藥惟
謹舅疾竟不起孺人茹泣襄大事含斂盡禮姑蔡孺人
慰之曰新婦良苦孺人事蔡孺人能順適其意凡家事
有無緩急不敢聞蔡孺人而與處士謀鬻鈿珥供晨夕
者數矣處士病殁孺人年僅三十有三男子夭其二幼
者方在乳蔡孺人二子已先殁季子振生七齡耳汪氏
故歙產自其先世挾鹽筴僑居淮南明季被兵家破因
流轉至江寍以故骨月屬㜕之可倚者絕少當是時婦
姑相依稱未亡人撫兩孺子寒燈破竈零丁彳亍見者
莫不酸鼻孺人素精女紅常達旦不寢凡得衣食必先
稚叔而後及其子英男英男四歲病目喪明孺人顧而
悲曰嗣吾夫者廢人矣旣而曰若叔長無慮也益課振
使就學振讀書能通大義逮弱冠念家貧無以爲養遂
從懋遷之術稍稍得自活蔡孺人卒孺人居喪極哀慕
振爲英男娶婦同居贍給之與已子等所以事孺人者
有加禮乾隆丁巳九月孺人年七十振告四方能言之
士乞爲詩歌以頌孺人之節孝而以傳屬樊榭生
論曰禮經於嫂叔有推而遠之之文蓋據其常而未盡
其變也善乎魏徵令狐德棻等之議曰世有長年之嫂
遇孩童之叔劬勞鞠養情若所生稱情立文其義安在
今觀振之於田孺人且欲報稱恩義於垂老之際何其
篤摰而循謹也殆鄭仲虞顏宏都之流再見於今日乎
若孺人者不踐二庭緒延兩世方之古列女何多讓焉
張卿子先生畫像讚
猗嗟先生淵機研理早游上庠文辭淸綺顧廚名逃桑
海時徙含華隱曜期山期水晚託於術探丸起死眞冷
猶存彭殤一視我讀遺詩松風入齒百世之下孰傳高
士
數帆臺銘(爲查蓮坡作)
觀葉作舟其用在帆帆以使風如馬脫銜凡舟之具檝
師是監得帆而行如口畢緘中山有言沿吉泝凶我視
於沿憂心有忡東坡有言順喜逆怨我視於順亦足致
困道家所忌惟在滿盈飽如張弓敬愼勿傾直沽之西
衞河之滸林際臺平煙檣如雨風淸日美不聞柔㯭何
來白雲頻移遠樹臺上有人微涼吹衣陸居久安摧幢
息機僂指可數歸鳥與飛我羨斯樂言印郊扉
澆藥井銘(并序)
馬君嶰谷穿井於小玲瓏山館之陽得水淸而恬色白
如乳甎甃四旁上覆磐石而穴其中以汲地統潮故乾
不竭有厚積之道焉脈通淮故雨不溢有持盈之道焉
是井也使居市闤間則洮頮湅浣者汨之將異卉之羅
生上品之蓲蘛仰雨于天而不得其漑者何限邪善其
得地與用故命曰澆藥之井於是樊榭生爲之銘曰圓
瀾不翻穴彼雲根柳汧鳳門畹盈珍叢續綆連筒春葩
決紅夏歎芝焚啟幕出雲灑葉遠聞瀣垂斗筐蛬咽銀
牀冬回微陽靈源幽修潛竇仰流迺應物求中有黃芽
潄嚥孔嘉孰爲唾邪霢霂三田逍遙永年視此珉鐫
答金華馬使君啟
使君閣下忠貞慶裔遼海華宗治冠百城名高八詠辱
爲忘分下賁衡門旋謁淸塵已辭行館閒日使至獲奉
良書以文毅公遺草鶚曾僭爲跋尾數典而不忘其祖
論都而敢言作序乏蔚宗之筆難形溫序歸心無陶八
之丹幸覩顏公芳札附名已忝損惠非宜酒波挹縠水
之淸豚拍是洞天所產大蘭戲册久付鹽人女麴量材
兼勞陶正膏腴飽德馨逸醉心感佩曷窮瞻拜有日伏
惟俯賜鑒察謹啟
徵刻宋詩紀事啟
東都南渡萃兩宋之精英暝寫晨書緝一朝之風雅有
集者存其本事之詩更爲補逸無集者采厥散亡之什
如獲全編正史參諸稗乘官階譜系必詳審音卽以知
人治忽貞淫可睹宮闈起化首尊帝后宗潢閭里成風
下拾街談鄙諺爲西崑爲江西詩派之源流具在曰元
祐曰慶元黨人之述作靡遺他如五季降王讖成天水
百年遺老淚盡冬靑莫不詞激風雲感均頑豓亦有羈
絏南冠操土音於雪窖江湖下士備公案於梅花玉臺
可擬豈徒誇淸照能文貝葉堪書不止學惠崇選句續
夷堅兮秋墳鬼唱仿眞誥者天谷仙謠以至大遼大金
之使輶軒有詠而識鄰敵之強二惇二蔡之徒檮杌工
吟而知亡國之自雞林價重曾聞屬國陪臣翠袖才多
爭說上廳行首苟片言之足採雖隻字以兼收此則宋
詩紀事之大略也稽其家數三千有奇惜此工夫二十
餘載慮鈔謄之難爲力必授梓以廣其傳頭白而竚望
汗靑囊澀而惟餘字飽用告海內名流共襄盛舉捐十
金而成一卷謹錄芳名垂不朽以附古人勝爲佛事
祭汪舍亭文
昔李玉溪謂劉司戸義兼師友匪曰游處哭諸寢門敢
同斯語吾黨於君有如所云惟君之存淵㦤特傑言爲
職志行爲圭臬逮君之亡罔不衋傷玉樹著土金刀掩
鋩憶君儀貌頤豐眉秀胡遽摧殘不獲上夀君於經史
晷不停編自作籒注別爲鄭箋以手送文執聖之輔
翼宋儒刮垢攻堅僅充秋賦已及中年春卿拾材屢曰
舍旃君安若素殆有命焉視君所養夷白於內人則躁
擾已則恬退泌水之詩天山之卦與松喬游殆未有艾
奈何牽疾寒暑三逾滋以藥餌榮色漸敷有才子者被
褐握珠將踐文壘拔其蝥弧病肺而夭如邢惇夫君往
客館聞而驚呼慟甚病劇歸舍卧輿憂能傷人斯語不
誣便接凶問詎非天乎槪君生平孝乎唯孝仲季似之
是則是效仲也多文鳳羽騰踔振君之緒將食其報神
明有知或損悲悼婺之三洞明之四窗君昔懷仙鼓楫
濤江風馬遨嬉歸來鄕邦故鄕之侣襟攄抱寫湖讌山
酣酒城吟社非我春秋不泯風雅髣髴曩期盡茲一斝
汪君嘯園傳
君諱士嘉字國英嘯園其自號也世爲歙人居蘆溪祖
良璧越國公七十四世孫父鳳冠俱有隱德君生而穎
悟讀書能通大義期以科目自奮稍長食指日繁慮不
足營養遂從事廢著出游楚閒歲歸必具兼珍承色笑
以爲常中年父母殁興生日益饒每思親不及見夜輒
淚浹枕席君自奉者甚儉其然諾不苟抱義好施出自
天性秦人有某者落魄楚中積年君貸使經營不立劵
不責子錢臮折閱貸之如故某嬰疾遽歸君不問也逾
年某疾革語其子曰我不可負汪先生其子奉遺命至
楚如所貸數歸君人兩賢之楚地瀕江漢屢患大水漂
發冢墓君捐金置槥募人埋藏在里中首葺宗祠兼治
橋道族人婚嫁衣食之不給者往往資焉生平沈默寡
言笑暇卽鍵戸靜坐不爲朋從徵逐人有以緩急告謀
畫再四必使得所而後卽安性喜買書籍巢經貯史無
有厭足曰吾以遺後人也雅不好術數新安俗頗重靑
烏家言徼幸後福多所拘忌常有數世暴露者君曾王
父母王父母皆淺土泫然曰人憑地理我憑天理耳亟
擇高燥地襄事近有日者云年七十五當有龍蛇之厄
君亦不以介意竟以戊辰年卒於楚臨終語不及他惟
以客游曠日未葬父母囑累其子配許氏子一人祖榮
論曰昔曾南豐評孫渥云古今論人行義者務摭奇以
動俗或事高而不可爲繼如渥所存蓋人人所易到予
於君亦云而愚者顧惜費省財遂若君爲人所不易到
嗚呼君可謂不徇俗者矣
張曠菴先生墓誌銘
先生諱韶聞字六英曠菴其自號也世爲錢唐人曾大
父維藩大父文宏縣學生父廷琦縣學生先生幼卽端
重言笑不苟從外王父朱全古先生遊朱先生爲前明
耆舊學有根本先生盡得其傳康熙庚申補邑諸生操
履方潔不妄交當世好讀周易老子書恥以巧利滑其
生術年十九遭父喪恐重傷母意茹哀飾歡晨夕未嘗
離側母老失明意忽忽不樂先生迎女兄於家相與扶
侍慰安之歲以爲常閒居開門授徒著錄甚盛舅氏朱
公顯思官靑浦令書來召先生母勉之往乃往缿筩文
簿閒匡贊必持平恕有因先生私謁者峻拒勿通用是
舅氏得治聲未幾念母謝歸孝養益篤居子舍者六十
年人謂母雖天夀先生頤樂之助爲世所希覯焉所作
舉子業一準先軌不肯漫靡骩骳以悅流俗故試輒不
利逮母殁遂絕意進取以樸學誨其子熷嘗曰唐重詩
賦而輕明經然帖經經問猶宗漢晉諸儒自明制墨守
一家取便試文衍寫不可施於實用經學何賴邪熷能
守家法爲古文辭卓卓有可觀行省大吏及四方人士
皆雅重熷走幣致書常溢堂下因得束脩之入以奉先
生先生晩號松筠老人斂性嗇神言不及戸外事畜孤
甥甚有恩紀與人交白首無&KR1541;暇時有所論著往往爲
人持去今其存者有餘閒隨識蕉窗閒話松筠老人集
共若干卷藏於家生順治十三年五月二十一日以乾
隆三年六月二十一日卒享年八十有三初娶朱孺人
繼娶魏孺人杜孺人皆淑惠早卒王孺人處士鈺女年
二十四歸先生先生素有田甚薄僅供饘粥孺人佐以
操作養老姑能盡其力又時時攜持檢押其子不使少
逸竟以勞瘁得疾卒於雍正四年七月十一日得年四
十有九先是居姑朱太孺人之喪也先生逡巡思擇吉
冢孺人請曰葬者藏也葬師言禍福滋惑耳盍從先兆
遂幷贊先生舉元配朱孺人以下匶祔葬於茅家步梅
園圩之祖塋至今歴有年所熷筮遷改不從迫於地隘
僅以孺人合祔同域而異穴君子以爲得禮之變子一
人卽熷縣學生王孺人出孫二人九垓階孫女一熷卜
葬以某年◍月◍日鶚辱與熷友屢以通家子拜公於
庭熷泣請爲銘不敢辭銘曰
學也不施於人仁也畢萃於親孰朱紱之可懷惟希風
於先民有松丸丸有湖𥻘𥻘後有知者曰是張先生之
墳
候選儒學教諭馬君墓誌銘
君諱曰楚字開熊姓馬氏考諱恒本生考贈朝議大夫
候選主事諱謙先世自祁門遷江都少補邑諸生貢入
成均候選儒學教諭配汪孺人福建布政使諱楫女孫
候選儒學教諭諱寅衷女女子一側室江氏出許嫁姊
子汪愼立君卒於雍正四年八月二十一日得年四十
有二孺人先君三年以七月初十日卒得年三十有九
弟曰琯曰璐於十一年十一月十九日祔葬君於本生
考曁妣洪太恭人天長縣鄕溝橋之新阡予向遊江淮
間與君兄弟交稔君孝友仁明性質溫粹博聞勤學淵
然莫測其底蘊而年不酬德良可惋痛猶憶乙已秋朋
儕作古錢詩君有人生天壤閒誰得如汝夀之句咸共
訝其不祥逾期而君竟病殁始知爲詩讖焉今祔葬有
日曰琯曰璐乞銘于予予不文何能爲君銘然亦何忍
不銘也乃摭其事爲銘銘曰
曰橘堂君自號不踰淮屏俗好世父殀君後之貞女汪
維母儀養于揚迎于歙樂承顏供子職悲黃鵠四十秋
迨白首表烏頭聞諸朝耀閭里人皆曰君克子事本生
胥得歡爲人後蓋所難勤家督友于弟俾淸門世能繼
園有廬庫有書縱弟學窮居諸君于文脫卑穴工臨池
筆成冢陰德行猶耳鳴孰司命促其生井中桑猶靳六
曙後星存者獨繄淑儷賢聲同啟柏庭歸幽宫神理存
宜有後刻銘詩庶不朽
奉直大夫深州知州李公曁元配趙宜人合葬
墓誌銘
當
世宗皇帝朝高安朱文端公在相位所薦引者吾浙得
二人一爲少宰沈端恪公一爲知深州事李公二公皆
深於理學能以經術飾吏治顧沈公躋通顯而李公不
竟其用調儒官以卒人皆惜之卒於乾隆元年十二月
二十二日子之綱等將擇◍口年◍月◍◍日葬於◍
◍◍之原伐石請銘按狀公諱發枝字鹿友別字培園
山陰人也曾祖允德祖尙成父鳴臯弱冠補學官弟子
卽慨然有志於道謂學以躬行爲要必先之以變化氣
質又謂窮理乃儒者分內事朱子門人張元德於子史
百家山經地志之書無不研究歴官皆有異蹟故公於
書無不讀尤精用世之學中康熙丙子鄕試丁丑成進
士除知上海縣事上海於東南爲劇邑俗素黠而悍好
博簺競拳捷爲諸偷窟穴公始至廉得主名置其魁於
法餘悉勸諭使去期以三月一至縣呈自新狀自是民
無敢犯有以衣杵擊人額致死者左證已具驗其傷痕
僅一綫囚將不服公曰是易辨也折几足圜者墨其上
擊白版痕亦如之獄遂定巡撫睢陽湯公之斥五通淫
祠也上海城南有祠未毀民訴婦爲神所憑幾殆公詣
祠命負婦至則指衣紅像公立命夷祠斧像投於火祟
遂絕婦因得痊或騁而譁於途曰海寇至矣民相率奔
避戍將禁之不止公聞之視事如故間遣役出城諭民
民見公弗爲動遂稍稍還密覘之則訛言因估舶鱗集
也白榷使令事竣速去無滋擾民乃安巡撫商邱宋公
聞之曰李令非獨治縣有譜其定變亦將才也將以治
行第一薦會某制府好賕弗善公摭他事劾去之士庶
遮畱弗絕於道閒居二十年復以薦起知深州州地稍
僻公一以安靜爲治舊有公使錢千緡公爲革除曰奈
何以吾民膏血飾廚傳耶先是直隸州縣賣官米買補
從田分配公以其病民力言於上官上官又弗善公左
遷臨海教諭三年謝病歸年八十乃卒公孝友醇謹教
人率以身先讀書日有程課臨海人士至今傳李公家
法云配宜人趙氏處士麒女賢明識大義事堂上兩世
皆盡禮卒於乾隆五年五月二十五日年八十有五子
四之屏太學生之翰之綱仁和縣學生之紀杭州府學
生女一適周天任巳丑進士孫七人孫女三人曾孫
人銘曰
李公之學能定性經子百世相緯經不爲空言發于政
先教後罰兼五聽焚妖毀廟邪不勝抑配病民以去諍
起而復蹶悲蹭蹬始信珞琭有三命晚罷儒官樂幽屏
盡其天年與德稱劖銘繭室從子姓
歲貢生候選儒學訓導藎思方公曁元配沈孺
人墓誌銘
友人方士康遭母沈孺人之喪卜以乾隆壬戌年正月
二十六日將奉厥考藎思先生權厝揚州之匶合葬於
歙縣南鄕之白雲巖往治幽窀伐石請銘按狀先生諱
職字藎思生有慧性甫就學卽善解悟贈編修公深器
之弱冠補徽州府學諸生試輒上其儕偶許宗伯汝霖
視學江左以高等當餼於庠會以例貢入太學與三弟
鴻五弟覲攻苦食淡期以舉場起家贈編修公素友愛
殁之日橐無餘財先生昆季凡六人伯兄聘四弟肇聖
六弟肇耿相繼蚤世庶母丁孺人守靡他之節有幼妹
在室是時覲方遊學京師鴻又治經不與外事孤嫠待
餔下逮僮媼殆近千指先生因先世事鹽筴經理舊業
不憚勞瘁資以爲婚嫁葬埋饔飧之費旣服賈卽棄去
席帽使兩弟得無瞻顧覲成進士官翰林鴻亦中副牓
猶子夢駰舉於鄕諸子並列學校先生泫然曰今可稍
藉手以慰先贈公於地下矣先生性孝友事兩叔母以
禮待羣從子弟咸有恩晚年命鴻歸里卜葬贈公及妣
汪安人遺書與之曰斥家財以收族固勝於汰侈自奉
也几葺宗祠增祀田治道塗助婚斂次第舉行將議法
范文正公置義田事未集而先生遽逝矣悲夫生於康
熙九年四月二十四日卒於雍正三年六月二十四日
得年五十有六易簀時語不及家事惟遺命子士賡等
曰友人某嘗以金託我今已殁其家鮮知者汝輩當如
數歸之喪事崇儉毋妄費無益亡者語畢奄然而化方
氏系出漢歙侯儲後北宋時居歙之環山明成化間遠
祖胡海始遷石川六傳至曾祖宜惠不仕祖秉翰贈儒
林郞州同考祖隆考授州同鄕飲大賓以子覲貴贈如
其官配沈孺人處士坤元女有賢孝行居恆歸心釋典
然終身未嘗至佛塔廟其生之歲與先生同卒年七十
乾隆四年七月二十八日也子三人士賡附貢生蚤卒
士庶國子監生出後世父士康附貢生候選州同孫男
四人起運士康出起宗士庶出繼士賡後蚤卒起霖起
霈士庶出俱國子監生孫女五人曾孫男三人嘉謨起
宗出嘉訓嘉誥起運出俱幼曾孫女五人後世儒者束
髮受書卽以利祿爲念及得志鍾鼎之奉不能施及兄
弟者比比也況於宗族之遠者乎先生少佔畢長牽車
身程卓之術而心曾閔之行銘之無媿辭矣銘曰
挾策伊吾翛然臞儒也持籌旁午居然良賈也庇其本
根以裕後昆也還金垂絕無損峻節也逢逢白雲幽坱
回複于焉永藏銘不辱也
朝議大夫候選主事馬公曁元配洪恭人墓誌
銘
誥贈朝議大夫候選主事馬公享年五十有八以康熙
丁酉年卒元配洪恭人享年六十有七以雍正乙巳年
卒先後祔葬於天長縣鄕溝橋先人之域十一年十一
月十九日嗣子曰琯曰璐用形家言以正中壠坂逶迤
氣脈凝結是爲吉壤惟公并椁偏向勢稍卑窪非所以
安永息迺營度高燥得地於鄕溝橋之北筮言旣從將
改窆焉先是鶚遊廣陵辱與令子交曾爲撰公墓祠記
知公弱冠而孤不逮力養旣視葬畢訓諸子曰身後必
祔我祖父母側庶魂魄有知常相依爾諸子卒從公遺
言今卜新阡頗難其事會得地去舊塋可里許松楸相
望神明往來於是歎孝子之曲致于親者不違先志無
有後艱冥漠之中若陰有物以相之非偶然也曰琯曰
璐以鶚深知公事復以埋銘請鶚何敢辭馬氏系出鄱
陽貴與先生諱端臨後後遷祁門曾祖諱尙才舉鄕飲
大賓祖諱大級明諸生父贈公諱承運始遷於揚生三
子公其仲也諱謙字幼撝太學生以例榮贈洪恭人歙
人諱嘉賓女子四人長曰康早卒次曰楚儒學教諭出
後世父恭人出次曰琯候選主事次曰璐候選知州陳
恭人出女二一適郡庠生汪塤一適國子生張以鑰恭
人出女孫一曰楚出公幼而篤孝旣早孤事母汪太君
逾謹起居食息勿離左右逮殁喪葬盡禮里黨咸稱之
伯兄恒早世嫂汪氏聘而未行守貞來歸時長子才髫
齔次子曰楚生數月耳公戚然曰是宜立後戚屬保媼
間或有以少需爲言者公以義諗恭人曰主兄公之祀
承長姒之歡何靳一子不以慰逝者而安生者乎恭人
毅然從之及曰康夭恭人無所出處之恬然無秋毫怨
怫也公於季弟勳尤相友愛自成童以至壯盛就傅畢
婚纖悉周至平居凡戸外事舉不以勞弟心恭人於先
後間亦情意敦洽終身無間言爲猶子擇對必淸門世
德有家法者諸姪女裝遣悉不異巳女至疾困彌畱猶
執弟手泫然不忍捨惟以謹厚自立重爲囑累聞者皆
感泣云初恭人旣立伯氏後久之陳恭人實生曰琯曰
璐恭人撫之如已出今二子束身脩行折節讀書有聲
士友間蓋亦恭人之教有以成之也烏乎可謂賢也已
銘曰
千秋之鄕峩峩新阡樂哉斯邱左林右泉善之積也鬱
而後宣利其嗣人振振緜緜
樊榭山房文集卷七
