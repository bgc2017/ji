花草稡編卷二十
明陳耀文輯
長調
換巢鸞鳳(春情)史邦卿
人若梅嬌正愁横斷塢夢繞溪橋倚風融漢粉坐月怨
秦簫相思因甚到纖腰定知我今無魂可銷佳期晚謾
幾度淚痕相照人悄天渺渺花外語香時透郎懷抱
暗握荑苗乍嘗櫻顆猶恨侵階芳草天念王昌忒多情
換巢鸞鳳教偕老温柔鄉醉芙蓉一帳春曉
春夏兩相期蔣捷
聽深深謝家庭館東風對語雙燕似說朝来天上婺星
光現金裁花誥紫泥香繡裹藤輿紅茵軟散臘宫輝行
鱗廚品至今人羨西湖萬柳如線料月仙當此小停
飈輦付與長年教見海心波淺縈雲玉佩五侯門洗雪
華桐三春苑慢拍調鶯急鼓催鸞翠隂生院
高陽臺(送翠英)
燕捲晴絲蜂粘落絮天教綰住閒愁閒裏清明匆匆粉
澀紅羞燈搖縹暈茸窗冷語未闌娥影分收好傷情春
也難留人也難留芳塵滿目悠悠為問縈雲佩響還
繞誰樓别酒纔斟從前心事都休飛鶯縱有風吹轉奈
舊家苑巳成秋莫思量楊柳灣西且櫂吟舟
張叔夏
古木迷鴉虚堂起燕歡游轉眼驚心南圃東窗酸風掃
盡芳塵髩貂飛入平原草最可憐渾是秋隂夜沈沈不
信歸魂不到花深吹簫踏葉尋幽去任船依斷石袖
裹寒雲老桂懸香珊瑚碎擊無聲故園巳是愁如許撫
殘碑却又傷今更關情秋水人家斜照西林(慶樂園即韓平原南)
(園戊寅歲過之有碑石在荆棘中惟存古桂百餘故末句有今之視昔之感)
春思僧皎如晦
紅入桃腮青回柳眼韶華已破三分人不歸来空教草
怨王孫平明幾點催花雨夢半闌欹枕初聞問東君因
甚將春老却閒人東郊十里香塵軟旋安排玉勒整
頓雕輪趁取芳時去尋島上紅雲朱衣引馬黃金帶算
到頭總是虛名莫閒愁一半悲秋一半傷春
石州引(别恨)謝勉仲
日脚斜明秋色半隂人意凄楚飛雲特地凝愁做弄晚
来微雨誰家别院舞困幾葉霜紅西風送客聞砧杵鞭
馬出都門正潮平洲渚無語匆匆短棹滿載離愁片
帆高舉京洛紅塵因念幾年羈旅淺顰輕笑風月逢迎
别来誰畫雙眉嫵回首一銷凝望歸鴻容與
慶長春(夀戴一軒)鐵筆翁
有酒如澠便開懷痛飲我歌君拍世事輪雲都莫問秪
要顔紅鬢黑鸝燕風清鴛鴦水暖打當生申節薰風来
也幾人感戴翁德好是駕海胸襟屠龍手叚一笑乾
坤窄門外塵濤三百尺不博剡溪一雪綠幕紅圍妙歌
細舞且醉三千客問翁年紀廣成千有二百
琵琶仙(吳興感遇)姜堯章
雙槳来時有人似舊曲桃根桃葉歌扇輕約飛花蛾眉
正竒絶春漸遠汀洲自綠更添了幾聲啼鴂十里揚州
三生杜牧前事休說又還是宫燭分煙奈愁裏匆匆
換時節都把一襟芳思與空階榆莢千萬縷藏鴉細柳
為玉尊起舞回雪想見西出陽關故人初别
舜韶新郭子正
香滿西風催歲晚東籬黃花争吐嫩英細蕊金豔繁粧
點高秋偏富寒地花媒少筭自結多情煙雨粧面每年
年謝他拒霜相顧寶馬王孫休笑孤芳陶令因誰便
思歸去負春何事此恨唯才子登高能賦千古風流在
占定泛重陽芳醑堪吟醉賞何須杏園深處
四代好程正伯
翠幕東風早蘭窗夢又被鶯聲驚覺起来空對平階
弱絮滿庭芳草厭厭来惞懷抱記柳外人家曾到凭畫
闌那更春好花好酒好人好春好尚恐闌珊花好又怕飄
零難保直饒酒好如澠未抵意中人好相逢盡拚醉倒
况人與才情未老又豈關春去春来花愁花惱
雙頭蓮陸務觀
華髮星星驚壯志成虚此身如寄蕭條病驥向暗裏消
盡當年豪氣夢斷故國山川隔重重烟水身萬里舊社凋
零青門俊游誰記盡道錦里繁華歎官閒晝永柴荆
添睡清愁自醉念此際付與何人心事縱有楚柁吳檣
知何時東逝空悵望鱠美菰香秋風又起
二
風卷征塵堪嘆處青驄正搖金轡客襟貯淚漫萬點如
血憑誰持寄佇想艷態幽情壓江南佳麗春正媚怎忍
長亭匆匆頓分連理目斷淡日平蕪烟濃樹遠微茫
如薺悲歡夢裏柰倦客又是關河千里最苦唱徹驪歌
遲留無計何限事待與丁寧行時巳醉
御帶花永叔
青春何處風光好帝里偏愛元夕萬重繒綵構一屏峰
嶺半空金碧寶檠銀釭耀絳幕龍虎騰擲沙堤遠雕輪
繡轂争走五王宅雍容熙熙作晝會樂府神姬海洞
仙客拽香搖翠稱執手行歌錦街天陌月淡寒輕漸向
曉漏聲寂寂當年少狂心未巳不醉怎歸得
萬年歡(元宵)胡浩然
燈月交光漸輕風布暖先到南國羅綺嬌容十里絳紗
籠燭花豔驚郎醉目有多少佳人如玉春衫袂整整齊
齊内家新樣粧束歡情未足更闌謾勾牽舊恨縈亂
心曲悵望歸期應是紫姑頻卜暗想雙眉對蹙斷絃待
鸞膠重續休迷戀野草閒花鳳簫人在金谷
春思史邦卿
兩袖梅風謝橋邊岸痕猶帶隂雪過了匆匆燈市草根
青發燕子春愁未醒悮幾處芳音遼絶煙谿上采綠人
歸定應愁沁花骨非干厚情易歇奈燕臺句老難道
離别小徑吹衣曾記故里風物多少驚心舊事第一是
侵階羅襪如今但柳髮晞春夜来和露梳月
前調梅苑
天氣嚴凝乍寒梅數枝嶺上開拆傅粉凝脂疑是素娥
粧拭先報陽和信息更雪月交光一色因追念往日歡
游共君攜手同摘别来又經歲隔奈高樓夢斷無計
尋覓冷艷寒容啼雨恨烟愁濕似向人前淚滴怎不使
伊家思憶惟只恐寂寞空枝又隨昨夜羌笛
王和父
雅出羣芳占春前信息臘後風光野岸郵亭繁似萬點
輕霜清淺溪流倒影更黯淡月色籠香渾疑是姑射冰
姿夀陽粉面初粧多情對景易感况淮天庾嶺迢逓
相望愁聽龍吟悽絶畫角悲凉念昔因誰醉賞向此際
空惱危腸終須待結實恁時佳味堪嘗
解語花(元宵)周美成
風銷焰蠟露浥烘爐花市光相射桂華流瓦纖雲散耿
耿素娥欲下衣裳淡雅看楚女纖腰一把簫鼓喧人影
參差滿路飄香麝因念都城放夜望千門如畫嬉笑
游冶鈿車羅帕相逢處自有暗塵隨馬年光是也惟只
見舊情衰謝清漏移飛盖歸来從舞休歌罷
二
行歌趁月喚酒延秋多買鶯鶯笑蕊枝嬌小渾無奈一
掬醉鄉懷抱籌花鬭草幾曾放好春閑了芳意闌可惜
香心一夜酸風掃海上仙山縹緲問玉環何事苦無
分曉舊愁空杳藍橋路深掩半庭斜照餘情暗惱都緣
是那時年少驚回夢懶說相思畢竟如何老
杏花天(三月二十七姪夀姑)梅坡
婺星呈瑞對春餘幾許日臨三九正屬我姑初度旦悅
設當年門右綠鬢猶新紅顔未改真月宫仙友柏舟節
義富而榮貴長守况有詵桂青春潜心黃卷指日功
名就女郎乘龍全四德未老得閒仁夀天命方知歲飢
常賑隂德還多有麻姑王母年年同宴春酒
惜寒梅復雅歌詞
看盡千花愛寒梅暗與雪期霜約雅態香肌迥有天然
淡泊五侯園囿恣游樂凭欄處重開綉幕秦娥粧罷遥
相縱豔(闕)洛天涯再見素萼似凝然向人玉容寂
寞江上飄零怎把芳心付託那堪風雨夜来惡便減動
一分瘦削直須沈醉尤香殢雲莫待改落
慶春澤劉叔安
燈火烘春樓臺浸月良宵一刻千金錦步成蓮彩雲簇
仗難尋蓬壺影動星毬轉映兩行寶珥瑶簮恣嬉游玉
漏聲催未歇芳心笙歌十里誇張地記年時行樂憔
悴而今客裏情懷伴人閒笑閒吟小桃未静劉郎老把
相思細寫瑶琴怕歸来紅紫欺風三徑成隂
夀樓春(尋春服感念)史邦卿
裁春衫尋芳記金刀素手同在晴窗幾度因風殘絮照
舞斜陽誰念我今無裳自少年消磨疎狂但聽雨挑燈
欹牀病酒多夢睡時粧飛花去良宵長有絲闌舊曲
金譜新腔最恨湘雲人散楚蘭魂傷身是客愁為鄉算
玉簫猶逢韋郎近寒食人家相思未忘蘋藻香
遶佛閣周美成
暗塵四歛樓觀迥出高映孤館清漏將短厭聞夜久籖聲
動書幔桂華又滿閑步露草偏愛幽遠花氣清婉望中
迤邐城隂渡河岸倦客最蕭索醉倚斜陽穿柳線還
似汴堤虹梁横水面看浪颭春燈舟下如箭此行重見
歎故友難逢羈思空亂兩眉愁向誰舒展
傳枝花柳耆卿
平生自負風流才調口兒裏道知張鄭趙唱新詞改難
令總知顛倒解刷扮能㑟𠻳表裏都峭每遇着飲席歌
筵人人盡道可惜許老了閻羅大伯(闕)但
不須煩惱遇良辰當美景追歡買笑剰活取百十年只
恁厮好若限滿鬼使来追待倩箇掩通着到
引駕行(秋恨)柳耆卿
虹收殘雨蟬嘶敗柳長堤暮背都門動銷黯西風片帆
輕舉愁覩泛畫鷁翩翩靈鼉隠隠下前浦忍回首佳人
漸遠想高城隔烟樹幾許秦樓永晝謝閣連宵竒
遇筭贈笑千金酬歌百琲盡成輕負南顧念吳邦越國
風煙蕭索在何處獨自箇千山萬水指天涯路
渡江雲(春景)周美成
晴嵐低楚甸暖回鴈翼陣勢起平沙驟驚春在眼借問
何時委曲到山家塗香暈色盛粉飾争作妍華千萬絲
陌頭楊柳漸漸可藏鴉堪嗟清江東注畫舸西流指
長安日下愁宴闌風翻旗尾潮濺烏紗今朝正對初弦
月傍水驛深艤蒹葭沈恨處時時自剔燈花
賦荷花盧申之
錦雲香滿鏡岸巾横笛浮醉一舟輕别愁縈短髩晩凉
池閣此地忽逢迎柄圓欹綠倚風流還恁娉婷凭畫欄
嫣然輸笑無語寄心情盈盈露華勻玉日影酣紅記
晚粧慵整還暗驚人間離合羞對池萍三年一覺西湖
夢又等閒金井秋聲銷魂久夜深月冷風清
集曲名陳夢協
瑞雲濃縹緲弦月當庭天香滿院玉女傳言把真珠簾
捲擁鵲橋仙引江城子擬醉蓬莱宴吹紫玉簫唱黃金
縷按拍聲聲慢晝錦堂前傾杯為夀祝快活年應天
長遠喜似娘兒解稱人心願夢蘭蕙芳種宜男草丹鳳
吟非晚更步蟾宫宴瓊林日漢宫春曉
絳都春(上元)丁仙現
融和又報乍瑞靄霽色皇州春早翠幰競飛玉勒争馳
都門道鼇山結綵蓬萊島向晚色雙龍銜照絳綃樓上
彤芝盖底仰瞻天表縹緲風傳帝樂慶三殿共賞羣
仙同到迤邐御香飄滿人間聞嬉笑須臾一點星毬小
漸隠隠鳴梢聲杳游人月下歸来洞天未曉
蔣竹山
春愁怎畫正鶯背帶綠酴醿花謝細雨院深淡月廊斜
重簾挂歸時記約燒燈夜早拆盡秋千紅架縱然歸近
風光又是翠隂初夏姹婭顰青泫白恨玉佩罷舞芳
塵凝榭幾擬倩人付與香蘭秋羅帕知他墮策斜攏馬
在底處垂楊樓下無言暗擁嬌鬟鳳釵溜也
别張子儀趙德莊
平生相遇算未有笑語閩山佳處舊日文章如今風味
渾如許眼前都是蓬莱路但莫道有人曾住異時天上
種種風流待君如故此自君家舊物看九萬清風為
君掀舉舉上青雲却憶梅花如舊否故人衰病今無緒
只種得梅花盈圃待君一過山家共斟露醑
為清華内子夀吳君特
香深霧暖正人在錦瑟年華深院舊日漢宫分得紅蘭
滋吳苑臨池羞落梅花片弄水月初勻粧面紫煙籠處
雙鸞共跨洞簫低按歌筦紅圍翠袖凍雲外似覺東
風先轉繡畔晝遲花底天寬春無限仙郎嬌馬瓊林宴
待捲上珠簾教看更傳鶯入新年寶釵夢燕
清明劉叔安
和風乍扇又還是去年清明重到喜見燕子巧說千般
如人道墻頭陌上青梅小是處有閑花芳草偶然思想
前歡醉賞牡丹時候當此三春媚景好連宵恣樂情
懷歌嘯縱有珍珠難買紅顔長年少從他烏免茫茫走
更莫待花殘鶯老恁時歡笑休把萬金換了
梅花朱淑真
寒隂漸曉報驛使探春南枝開早粉蕊弄香芳臉凝酥
瓊枝小雪天分外精神好向白玉堂前應到化工不管
朱門閉也暗傳音耗輕渺盈盈笑靨稱嬌面愛學宫
粧新巧幾度醉吟獨倚欄干黃昏後月籠疎影横斜照
更莫待單于吹老便須折取歸来膽缾插了
夜合花(賦笛)史邦卿
冷截龍腰偷挐鸞爪楚山長鎖秋雲梅華未落年年怨
入江城千嶂碧一聲清杜人間兒女簫笙共滄凉處琵
琶湓浦長嘯蘇門當時低度西鄰天澹闌干欲暮曾
賦高情子期老矣不堪滯酒重聽纖手静七星明有新
聲應更魂驚夢回人世寥寥夜月空照天津
二
柳鎖鶯魂花翻蝶夢自知愁染潘郎輕衫未攬猶將淚
點偷藏念前事怯流光早春窺酥雨池塘向銷凝裏梅
開半面清滿徐妝風絲一寸柔腸曾在歌邊惹恨燭
底縈香芳機瑞錦如何未織鴛鴦醉扶人月依墻是當
初誰敢疎狂把閒言語花房夜久各自思量
壺中天(夀陳碧山)錦溪
騎鯨直上問姮娥何日天生英傑笑下瓊樓還報道甫
近迎長佳節萬里無雲一天如水擁出新團月正當此
夜文星飛下天闕蟾苑元有高枝至今猶待自是無
心折只愛林泉供笑傲吟出陽春白雪冠玉精神希夷
仙種秘受長生訣蓬壺不老待看蘭玉英發
壬寅自夀劉後村
比如去歲前年今朝差覺門庭静玉軸錦標無一首知
道先生遠佞假使文殊攜諸菩薩来問維摩病無花堪
散亦無香積齋襯回首雪浪驚心黃茅過頂瘴毒如
炊甑山鬼海神俱長者饒得書生窮命不慕飛仙不貪
成佛不要鑚天令年年今日白頭母子家慶
念奴嬌(一名酹江月大江東去赤壁詞百字令百字謠)東坡
大江東去浪淘盡千古風流人物故壘西邊人道是三
國周郎赤壁亂石穿空驚濤拍岸捲起千堆雪江山如
畫一時多少豪傑遥想公瑾當年小喬初嫁了雄姿
英發羽扇綸巾談笑間檣艣灰飛烟滅故國神游多情
應笑我早生華髮人生如夢一樽還酹江月
(東坡赤壁懷古之詞曾經御覽重加歎賞賜名酹江月見苕溪漁隠吹劍續錄云東坡在玉堂日有幕)
(士善歌因問我詞比柳耆卿詞何如對曰柳即中詞只好十七八女孩兒按執紅牙拍歌楊柳岸曉風殘)
(月學士詞須關西大漢執鉄綽板唱大江東去公為之絶倒吹劍錄云大江東去詞二江三人二國二)
(生二故二如二千字以東坡則可他人固不可然語意到處他字不可代雖重無害也今人看人文字未)
(論其大體如何先且指點重字)
中秋
憑高眺遠見長空萬里雲無留迹桂魄飛来光射處冷
浸一天秋碧玉宇瓊樓乘鸞来去人在清凉國江山如
畫望中煙樹歷歷我醉拍手狂歌舉杯邀月對影成
三客起舞徘徊風露下今夕不知何夕便欲乘風翻然
歸去何用騎鵬翼水晶宫裏一聲吹斷横笛
前調黃魯直
斷虹霽雨淨秋空山染脩眉新綠桂影扶疎誰便道今
夕清輝不足萬里青天嫦娥何處駕此一輪玉寒光零
亂為誰偏照醽渌年少隨我追凉晚尋幽徑遶張園
森木醉倒金荷家萬里難得樽前相屬老子平生江
南江北最愛臨風曲孫郎微笑坐来聲噴霜竹
雅詞(御製)
雅懷素態向閒中天與風流標格綠鏁窗前湘簟展終
日風清人寂玉子聲乾紋楸色静星點連環直跳丸日
月算應局上銷得全似洛浦斜暉寒鵶游鷺亂點沙
汀漬妙算神機須信道國手都無勍敵玳席歡餘芸堂
香暖贏取專良夕桃源歸路爛柯應笑凡客
送王長卿赴河間司錄趙承之
舊游何處記金湯形勝蓬瀛佳麗綠水芙蓉元帥與賓
僚風流濟濟萬柳亭邊雅歌堂上醉倒春風裏十年一
夢覺来烟水千里惆悵送子重游南樓依舊否朱欄
誰倚要識當時惟是有明月曾陪珠履量減杯中雪添
頭上甚矣吾衰矣酒徒相問為言憔悴如此
春恨沈公述
杏花過雨漸殘紅零落胭脂顔色流水飄香人漸遠難
託春心脉脉恨别王孫墻隂目斷手把青梅摘金鞍何
處綠楊依舊南陌消散雲雨須臾多情因甚有輕離
輕折燕語千般争解說些子伊家消息厚約深盟除非
重見見了方端的而今無奈寸腸千恨堆積
中秋燕客葉少藴
洞庭波冷望冰輪初轉滄海沈沈萬頃孤光雲陣卷長
笛吹破層隂洶湧三江銀濤無際遥帶五湖深酒闌歌
罷至今鼉怒龍吟回首江海平生漂流容易散佳會
難尋縹緲高城風露爽獨倚危檻重臨醉倒清樽嫦娥
應笑猶有向来心廣寒宫殿為余聊借瓊林
程書舟
秋風秋雨正黃昏供斷一窗愁絶帶減衣寬誰念我難
忍重城離别轉枕褰幃挑燈整被總是相思切知他别
後負人多少風月不是怨極愁濃只愁重見了相思
難說料得朝來魂夢裏不管飛来蝴蝶排悶人間寄愁天
上終有歸時節如今無奈亂雲依舊千疊
秋月李漢老
素光練净映秋山隠隠脩眉横綠鳷鵲樓高天似水碧
瓦寒生銀粟萬丈斜暉奔雲湧霧飛過盧仝屋更無塵
氣滿庭風碎梧竹誰念鶴髮仙翁當年曾共賞紫巖
飛瀑對影三人聊痛飲一洗離愁千斛斗轉参横翩然
歸去萬里騎黃鵠滿天霜曉呌雲吹斷横玉
前調曾公衮
片帆暮落正前村梅蕊愁人如雪東陌西溪長記得疎
影横斜時節六出冰姿玉人微步笑裏輕輕折蘭房同
醉暗香曾共私竊回頭萬水千山一枝重見處離腸
千結料想臨鸞消瘦損時把啼紅偷浥怎得伊来許多
幽恨共撚青梢說如今千里斷腸空對明月
賞芍藥曾純甫
人生行樂算一春歡賞都来幾日綠暗紅稀春巳去贏
得星星頭白醉裏狂歌花前起舞拚罰金杯百淋漓宫
錦忍辜妖豔姿色須信殿得春光秪愁花謝又作經
年别嫩紫嬌紅還解語應為主人留客月落烏啼酒闌
燭暗離緒傷吳越竹西歌吹不堪老去重憶
送淮漕錢處和曾谹父
繡衣直指問凌風一笑翩然何許詔出層霄持漢節千
里秋風淮浦鑑遠江山竹西歌吹曾被腥膻汚須君椽
筆為渠一洗塵土休厭共倒金荷翠眉重為唱渭城
朝雨看即揚鞭歸騎穏還指鬱葱深處寶帶兼金華
韉新綉直上雲霄去回頭莫忘玉霄今夜風露
梅花朱希真
見梅驚笑問經年何處收香藏白似語如愁却問我何
苦紅塵久客觀裏栽桃仙家種杏到處成疎隔千林無
伴淡然獨傲霜雪且與管領春回孤標争肯接雄蜂
雌蝶豈是無情知受了多少凄凉風月寄驛人遥和羹
心在忍使芳塵歇東風寂寞可人誰為攀折
前調邵公濟
天然瀟洒盡人間無物堪齊標格只與姮娥為伴侣方
顯一家顔色好是多情一年一度首作東君客竹籬茅
舍典刑别是清白惆悵玉杵無憑藍橋人去空鎻神
仙宅今日天涯慙馬上忽見輕盈冰魄恰似當年温柔
鄉裏曉看新粧額臨風三嗅挽條不忍空摘
和東坡韻苕溪漁隠
炎精中否歎人材委靡都無英物戎馬長驅三犯闕誰
作長城堅壁萬里奔騰兩宫幽隔此恨何時雪草廬三
顧豈無高卧賢傑天心眷我中興吾皇神武踵曾孫
周發海嶽封疆俱效順仇敵會須灰滅翠羽南廵叩閽
無路徒有衝冠髮孤忠耿耿劍芒冷浸秋月
(野史云有稱中興野人和東坡詞題吳江橋上車駕廵師江表過而覩之詔物色其人不復見矣)
觀潮陸永仲(維之)
遠山一帶溯晴空極目天涯浮白楓落鴉翻談笑處不
覺雲濤横席酒病方蘇睡魔猶殢一掃無留蹟吳帆趙
棹恍然飛上空碧長記草賦梁園凌雲筆勢倒三江
秋色對此驚心空悵望老作紅塵間客别浦煙平小樓
人散回首千波寂西風歸路為君重噴霜笛(高祖見之嘉賞召見)
(辭不赴)
中秋月范元卿
尋常三五問今夕何夕嬋娟都勝天闊雲收崩浪静深
碧琉璃千頃銀漢無聲冰輪直上桂濕扶疎影綸巾玉
麈庾樓無限清興誰念江海飄零不堪回首驚鵲南
枝冷萬點蒼山何處是脩竹吾廬三徑香霧雲鬟清輝
玉臂醉了愁重醒参横斗轉轆轤聲斷金井
項王廟
鮑魚腥斷楚將軍鞭虎驅龍而起空費咸陽三月火鑄
就金刀神器垓下兵稀隂陵道狹月暗雲如壘楚歌哄
發山川都姓劉矣悲泣呼醒虞姬為伊死别血刃飛
花碎霸業休休騅不逝英氣烏江流水古廟頽垣斜陽
紅樹遺恨鴉聲裏興亡休問高陵秋草空翠
月韓子蒼
海天向晚漸霞收餘綺波澄微綠木落山高真箇是一
雨秋容新沐喚起嫦娥撩雲撥霧駕此一輪玉桂華疎
淡廣寒誰伴幽獨不見弄玉吹簫尊前空對此清光
堪掬霧鬢風鬟何處問雲雨巫山六六珠斗斕斒銀河
清淺影轉西樓曲此情誰會倚風三弄横竹
前調石孝友
悶紅顰翠惜流年忍對豔陽時節白玉樓成人去後兩
地音塵都絶鸞鑑分飛夢雲零亂懽意今衰颯墨痕
黯淡憶曾題徧紅葉須知後約難憑臂嚙鬟剪也只
成虛設滿眼凄涼無限事付與丁香愁結欲語情酸臨
岐步懶悵望蘭舟發出門誰伴淚昏一片孤月
丙午螺川趙介之
飄流蹤跡趁春来還趁春光歸去九十韶華能幾許着
意留他不住䟎葉催花摧紅長翠多少風和雨蜂閒蝶
怨盡憑枝上鶯語歸櫂去去難留桃花浪暖綠漲迷
津浦回首重城天樣遠人在重城深處惜别愁分凝眸
有淚總寄陽關句不堪腸斷恨隨江水東注
和李漢老陸子逸(耆舊續聞)
黃橙紫蠏映金壺㶑灩新醅浮綠共賞西樓今夜月極
目雲無一粟揮麈高談倚欄長嘯下視鱗鱗屋轟然何
處瑞龍聲噴蘄竹何况露白風清銀河澈漢髣髴如
懸瀑此景古今如有價豈惜明珠千斛灝氣盈襟冷風
入袖只欲騎鴻鵠廣寒宫殿看人顔似冰玉
秋思張仲宗
江天雨霽正露荷擎翠風槐搖綠試問秦樓今夜裏秋
到闌干幾曲笑撚黃花重題紅葉無奈歸期促暮雲千
里桂華初綻寒玉有誰伴我凄涼除非分付與杯中
醽醁水本無情山又遠回首煙波雲木夢繞西園魂飛
南浦自古情難足舊游何處落霞空映孤鶩
離思張安國
星沙初下望重湖遠水長雲漠漠一葉扁舟誰念我今
日天涯飄泊平楚南来大江東去處處風波惡吳中何
地滿懷俱是離索長記送我行時綠波亭上泣透青
羅薄檣燕低飛人去後依舊湘城簾幕不盡山川無窮
煙浪辜負秦樓約漁歌聲斷為君雙淚傾落
前調楊廷秀
老夫歸去有三徑足可長拖衫袖一道官銜清徹骨别
有監臨主守主守清風監臨明月兼管栽花柳登山臨
水作詩三首兩首休說白日昇天莫誇金印斗大懸
雙肘且說廬陵新盛事三箇閑人眉夀揀罷軍員歸農
押錄致政誠齋叟只愁醉殺螺江門外私酒
張功甫
東吳名勝有高樓直在浮雲齊處十二闌干邀遠望歷
歷斜陽烟樹香徑人稀屧廊山遶往事今何許一天和
氣為誰吹散疎雨知是蘭省星郎朱輪森戟與風光
為主暇日登攜多雅致容我追隨臨賦小宴重開晚寒
初勁還下危梯去燭華紅墜瑞堂猶按歌舞
春恨辛幼安
野棠花落又匆匆過了清明時節剗地東風欺客夢一
枕銀屏寒怯曲岸持觴垂楊立馬此地曾經别樓空人
去舊游飛燕能說聞道綺陌東頭行人曾見簾底纖
纖月舊恨春江流不盡新恨雲山千疉料得明朝尊前
重見鏡裏花難折也應驚問近来多少華髮
戊午生日作鄭中卿
嗟来咄去被天公把做小兒調戲蹀躞龍庭歸未久還
促炎州行李不半年間北陲南儌一萬三千里征衫着
破着衫人可知矣休問海角天涯黃蕉丹荔自足供
甘旨泛綠依紅無箇事時舞斑衣而巳救蟻藤橋養魚
盆沼是亦經綸耳伊周安在且須學老莱子
中秋呈徐叔至謝勉仲
霽天湛碧正新凉風露冰壺清徹河漢無聲光練練湧
出銀蟾孤絶巖桂香飄井梧影轉冷浸宫袍潔西廂往
事一簾輕夢悽切腸斷楚峡雲歸尊前無緒知有愁
如髮此夕嫦娥應也恨冷落瓊樓金闕禁漏迢迢邊鴻
杳杳幽意憑誰决闌干星斗落梅三弄初闋
曉起觀落梅李子大
麗譙吹角漸疎星明淡簾篩殘月嫋嫋霜飈欺翠袖飛
下一庭香雪半面粧新廻風舞困此况真竒絶桄榔林
裏蘇仙偏感華髮休怨時暫飄零玉堂清夢不惹閒
蜂蝶好似王家叢竹畔乘興山隂時節剪水無情閬風
歸去忍使芳心歇和羹有待恁時身到天闕
吳興荷花姜堯章
閙紅一舸記来時長與鴛鴦為侣三十六陂人未到水
佩風裳無數翠葉吹涼玉容銷酒更洒菰蒲雨嫣然搖
動冷香飛上詩句日暮青盖亭亭情人不見争忍凌
波去只恐舞衣寒易落愁入西風南浦高柳垂隂老魚
吹浪留我花間住田田多少幾回沙際歸路
菊花劉潜夫
老夫白首尚兒嬉廢圃一番料理餐飲落英并墜露重
把離騷拈起冷豔幽香輕黃淡白占斷西風裏飛来雙
蝶遶叢欲去還止嘗試銓次羣芳梅花差可伯仲之
間耳佛說諸天金色界未必莊嚴如此尚友靈均定交
元亮結好天隨子籬邊坡下一杯聊泛霜蕊
茉莉劉叔安
調冰弄雪想花神清夢徘徊南土一夏天香收不起付
與蕊仙無語秀入精神涼生肌骨銷盡人間暑稼軒愁
絶惜花還勝兒女長記歌酒闌珊開時向晚笑浥金
莖露月浸闌干天似水誰伴秋娘窗戶困殢雲鬟醉欹
風帽總是牽情處返魂何在玉川風味如許
梅花吳毅甫
曉来窗外正南枝初放兩花三蘂千古春風頭上立羞
退穠桃繁李姑射神游夀陽粧褪色界塵都洗竹扉松
戶平生所寄聊耳堪笑強說和羹此君心事指高山
流水隴驛凄涼却怕被哀角城頭吹起此處關情為他
凝佇淡月清霜裏廵簷何事歲寒相誓而巳
武夷詠梅劉静甫(武夷山志)
亂山深處見寒梅一朵皎然如雪的皪妍姿羞半吐斜
映小窗幽絶玉染香腮酥凝冷艷容態天然别故人雖
遠對花誰肯輕折疑是姑射神仙幔亭宴罷迤邐停
瑶節愛此溪山供秀潤飽玩洞天風月萬石叢中百花
頭上誰與争高潔麄桃俗李不須連夜催發
送張明之赴京西幕劉叔擬
艅艎東下望西江千里蒼茫烟水試問襄州何處是雉
堞連雲天際叔子殘碑卧龍陳迹遺恨斜陽裏後来人
物如君瓌偉能幾其肯為我来耶河陽下士正自強
人意勿謂時平無事也便以言兵為諱眼底山河樓
頭鼓角都是英雄淚功名機會要須閒暇先備
感懷呈洪守
吳山青處悵長安路斷黃塵如霧荆楚西来行塹遠北
過淮堧嚴扈九塞貔貅三關虎豹空作陪京固天高難
呌若為得訴忠語追念江左英雄中興事業枉被奸
臣誤不見翠華移蹕處枉負吾皇神武擊楫憑誰問籌
無計何日寬憂顧倚笻長嘆滿懷清淚如雨
長沙趙帥席上作
西風何事為行人掃蕩煩襟如洗垂漲蒸瀾都卷盡一
片瀟湘清泚酒病驚秋詩愁入鬢對景人千里楚宫故
事一時分付流水江上買取扁舟排雲湧浪直過金
泥尾歸去江南邱壑處不用来尋月姊風露杯深芙蓉
裳冷笑傲烟霞裏草廬如舊卧龍知為誰起
前調趙龍圖
吾今老矣好歸来了取青山活計甲子一周餘年紀諳
盡人間物理婚嫁隨緣田園粗給知足寧慚愧心田安
逸自然綽有餘地還是初度来臨葛巾野服不減貂
蟬貴門外煙波風浪惡我巳收心無累弟勸兄酬兒歌
女舞樂得醺醺醉滿堂一笑大家百二十歲
江潮吳琚
玉虹遥挂望青山隠隠有如一抹忽覺天風吹海立好似
春霆初發白馬凌空瓊鼇駕水日夜朝天闕飛龍舞鳳
鬱葱環拱吳越此景天下應無東南形勝偉觀真竒
絶好是吳兒飛彩幟蹵起一江秋雪黃屋天臨水犀雲
擁看擊中流楫晚来波静海門飛上明月
金陵杜伯高
江山如此是天開萬古東南王氣一自髯孫横短策坐
使英雄鵲起玉樹聲消金蓮影散多少傷心事千年遼
鶴併疑城郭非是當日萬駟雲屯潮生潮落處石頭
孤峙人笑禇淵今齒冷只有袁公不死斜日荒烟神州
何在欲墮新亭淚元龍老矣世間何限餘子
菊王雙溪
小粧朱檻護秋英千點金鈿如簇黃葉白蘋朝露冷只
有孤芳幽馥華髮蒼頭宦情羇思来伴花幽獨廵簷無
語清愁何啻千斛因念愛酒淵明東籬雅意千載無
人續身在花邊須一醉小覆杯中醽醁過了重陽捻枝
嗅蕊休嘆年華速明年春到陳根更有新綠
雪文及翁
没巴没鼻霎時間做出漫天漫地不論高低并小大平
白都教一例鼓弄滕六招邀巽二一恁施威勢識他不
破至今道是祥瑞最是鵝鴨池邊三更半夜誤了吳
元濟東郭先生都不管挨上門兒穏睡一夜東風三竿
紅日萬事隨流水東皇笑道山河元是我的(草木子云此譏賈似)
(道之狹量也錢塘遺事作陳藏一)
前調金主亮
天丁震怒掀翻銀海散亂珠箔六出竒花飛滚滚平填
了山中丘壑皓虎顛狂素麟猖獗掣斷真珠索玉龍酣
戰鱗甲滿天飄落誰念萬里關山征夫僵立縞帶沾
旗脚色映戈矛光搖劍戟殺氣横戎幕貔虎豪雄偏裨
真勇非與談兵略須拚一醉看取碧空寥廓
都城元夜金劉雲震
景龍天氣正餘寒料峭簾幕萬斛金蓮光不夜香滿雲
間樓閣金鐙頻敲繡簾高揭應為黃昏約霜娥無恙喚
人依舊飄泊却恨烏兔無情把人青髩白恁星星却
千古繁華行樂地誰笑誰歌誰酌北山尊罍東山絲竹
夢裏揚州鶴客窗無味故人誰念蕭索
前調張孝純(朝野遺記)
疎眉秀目依舊是宣和裝束飛步盈盈姿媚巧舉止知
非凡俗宋室宗姬秦王幼女曾嫁欽慈族干戈浩蕩事
隨天地翻覆一笑邂逅相逢勸人滿飲旋旋吹横竹
流落天涯俱是客何必平生相熟舊日榮華如今憔悴
付與杯中醁興亡休問為伊且盡船玉
和陳元載中秋小集劉一止
燕臺暮集對秋容凄緊松隂羃羃徙倚欄邊臨翠壑千
頃風煙横出坐待冰輪天空雲散一色如蒼璧姮娥有
意為誰来赴今夕身世如許飄流佳時輕過了他年
空憶我輩情鍾端未媿昔日蘭亭陳迹坐上何人驪歌
凄斷語别還應惜有心紅燭替人珠淚頻滴
諸葛廟姚卞
小舟横檝看雲峯高擁千重蒼碧白帝城中冠盖換田
野猶談玄德三顧頻煩兩朝開濟何處尋遺跡江堆石
陣至今神擁沙磧追憶當年諸葛幅巾高卧抱圖王
竒策見說廟堂今尚在中有參天松栢據蜀英豪吞吳
遺恨俯仰成今昔空令豪俊浩歌揮涕横臆
驛中言别友人文天祥
水天空闊恨東風不借世間英物蜀鳥吳花殘照裏忍
見荒城頽壁銅雀春情金人秋淚此恨憑誰說堂堂劍
氣斗牛空認竒傑那信江海餘生南行萬里扁舟齊
發正為鷗盟留醉眼細看濤生雲滅睨柱吞嬴回旗走
懿千古衝冠髮伴人無寐秦淮應是孤月
德祐乙亥(時事已非太學諸生為此詞以嘆世意各有所屬)
半堤花雨對芳辰消遣無奈情緒春色尚堪描畫在萬
紫千紅塵土(衆宫女行)鵑促歸期(朝士去)鶯收佞舌(臺官默)燕作
留人語(太學上書)遶闌紅藥韶華留此孤主(只陳宜中在)真箇
恨殺東風(賈似道)幾番過了不似今番苦樂事賞心磨滅
盡忽見飛書傳羽(北軍至)湖水湖煙峯南峯北總是堪傷
處新塘楊柳(賈妾名)小腰猶自歌舞
春夢梁隆吉
一場春夢待從頭說與傍人聽着罨畫溪山紅錦幛舞
燕歌鶯臺閣碧海傾春黃金買夜猶道看承薄雕香剪
玉今生今世盟約須信歡樂過情閒嗔冷妬一陣東
風惡韻白嬌紅消瘦盡江北江南零落骨朽心存恩深
緣淺忍把羅衣着蓬莱何處雲濤天際冥漠
滕王閣高信卿
閒登高閣嘆興亡滿目風煙塵土畫棟朱簾當日事不
見朝雲暮雨秋水長天落霞孤鶩千載名如故長空淡
淡去鴻嘹唳誰數遥憶才子當年如椽健筆坐上題
佳句物換星移知幾度遺恨西山南浦往事悠悠昔人
安在何處尋歌舞長江東注為誰流盡今古
武昌懷古
漢江北瀉下長淮洗盡胸中今古樓㯭横波征鴈遠誰
見魚龍夜舞鸚鵡洲雲鳳凰池月付與沙頭鷺功名何
處年年惟見春絮非不豪似周瑜壯如黃祖亦逐秋
風度野草閒花無限數渺在西山南浦黃鶴樓人赤烏
年事江漢亭前路浮萍無據水天幾度朝暮
登石頭城薩天錫
石頭城上望天低吳楚眼空無物指點六朝形勝地惟
有青山如壁蔽日旌旗連雲檣㯭白骨紛如雪一江南
北消磨多少豪傑寂寞避暑離宫東風輦路芳草年
年發落日無人松徑裏鬼火高低明滅歌舞尊前繁華
鏡裏暗換青青髮傷心千古秦淮一片明月
夏日避暑僧仲殊
故園避暑愛繁音翳日流霞供酌竹影篩金泉漱玉紅
暎薇花簾箔素質生風香肌無汗繡扇長閒却雙鸞栖
處綠雲時下風籜吹斷舞影歌聲陽臺人去有當年
池閣佩結蘭英凝念久言語精神依約燕别雕梁鴻歸
紫塞音信憑誰託争知好景為君長是蕭索
荷花
水楓葉下乍湖光清淺凉生商素西帝宸游羅翠盖擁
出三千宫女絳綵嬌春鉛華掩晝占斷鴛鴦浦歌聲搖
曳浣沙人在何處别岸孤裊一枝廣寒宫殿冷落棲
愁苦雪豔冰肌羞淡泊偷把胭脂勻注媚臉籠霞芳心
泣露不肯為雲雨金波影裏為誰長恁凝佇
重陽僧仲璋
消磨九日筭年年惟有黃花白酒把酒簮花能有幾七
十光隂回首人恨難期酒杯有限花色應如舊花濃酒
釅問君着甚消受彭澤千古英雄有花能折有酒能
傾否萬事悠悠輸一醉花酒休教離手明月西風闌珊
酒盡憔悴花枝瘦酒腸花眼正宜年少時候
春情李易安
蕭條庭院有斜風細雨重門須閉寵柳嬌花寒食近種
種惱人天氣險韻詩成扶頭酒醒别是閒滋味征鴻過
盡萬千心事難寄樓上幾日春寒簾垂四面玉欄干
慵倚被冷香銷新夢覺不許愁人不起清露晨流新桐
初引多少游春意日高烟歛更看今日晴未
雪朱淑真
鵝毛細剪縱輕抛密洒一時堆積斜倚東風渾漫漫頃
刻也須盈尺玉作樓臺鉛鎔天地不見遥岑碧佳人作
戲碎揉些子相擲争奈好景難留風僝雨僽打碎光
凝色縱有十分輕妙態誰似舊時憐惜擔閣梁吟寂
寞楚舞笑捏獅兒隻梅花依舊歲寒松竹三益
酹江月(括東坡赤壁賦)林正大
泛舟赤壁正風徐波静舉尊屬客渺渺予懷天一望萬
頃憑虛獨立桂槳空明洞簫聲徹怨慕還悽惻星稀月
淡江山依舊陳迹因念釃酒臨江賦詩横槊好在今
安適謾寄蜉蝣天地爾瞬目盈虛消息江上清風山間
明月與子歡無極飜然一笑不知東方既白
括後赤壁賦
雪堂閒步過臨皋霜静晚林木落月白風清如此夜與
客行歌相荅網舉淞鱸手攜斗酒赤壁重尋約悲歌長
嘯劃然聲動寥廓試問日月幾何江流山色今日應
如昨履徧巉巖風露冷水湧怒濤驚躍一葉中流聽其
所止適有孤飛鶴横江東下問予赤壁游樂
前調范成大
浮生有幾嘆歡娱常少憂愁相屬富貴功名皆由命何
必區區僕僕燕蝠塵中鷄蟲影裏見了還追逐山間林
下幾人真箇幽獨誰似當日嚴君故人龍衮獨抱羊
裘宿試把漁竿都掉了百種千般拘束兩岸烟林半溪
山影此處無榮辱荒臺遺像至今嗟咏不足
賀楊誠齋羅永年
郎星錦帳忽翩然歸訪南溪孤鶩前日登高誰信道夀
酒重浮萸菊風露杯寒芙蓉帳冷笑受長生籙廣寒宫
殿桂華應已新續不用翠倚紅圍舞裙歌袖共理稱
觴曲只把文章千古事留伴平生幽獨但使明年鬢青
長在萱草春風綠諸郎如許轉頭百事都足
前調沈剛孫
我來訪古把塵襟都付一聲鳴櫓笑把瑶觴波浩蕩却
憶長鯨吞吐坐挹高風骨清毛冷不作囂塵語客星何
在謾留遺像江渚試問澤畔羊裘當時何事笑禹弇
宫武金印貂蟬誰不愛只為汗顔巢許幸有高臺較他
箕穎未肯輕輸與酒酣長嘯翩然誰共飛舉
大江西上曲(寄李實夫提刑)戴式之
大江西上鬱孤臺八境人間圖畫地湧千峯搖翠浪兩
𣲖玉虹如瀉彈壓江山品題風月四海今王謝風流人
物如公一世雄也一片憂國丹心彈絲吹笛未必能
陶寫西北風塵方澒洞宰相閑歸綠野月斧争鳴風斤
運巧不用修亭榭紫樞黃閣要公整頓天下
壺中天(即念奴嬌)曾覿
素飈漾碧看天衢穏送一輪明月翠水瀛壺人不到比
似世間秋别玉手瑶笙一時同色小按霓裳疉天津橋
上有人偷記新闋當日誰幻銀橋阿瞞兒戲一笑成
痴絶肯信羣仙高宴處移下水晶宫闕雲海塵清山河
影滿桂冷吹香雪何勞玉斧金甌千古無缺
請太上太后遊聚景園(淳熙六年)張掄
洞天深處賞嬌紅輕玉高張雲幕國豔天香相競秀瓊
苑風光如昨露洗妖妍風傳馥郁雲雨巫山約春光濃
如酒五雲臺榭樓閣聖代道洽功成一塵不動四境
無鳴柝屢有豐年天助順基業增隆山岳兩世明君千
秋萬歲永享昇平樂東堂呈瑞更無一片花落
無俗念(同念奴嬌)丘長春
春游浩蕩是年年寒食梨花時節白錦無紋香爛漫玉
樹瓊苞堆雪静夜沈沈浮光靄靄冷浸溶溶月人間天
上爛銀霞照通徹渾似姑射真人天姿靈秀意氣殊
高潔萬化参差誰信道不與羣芳同列浩氣清英仙材
卓犖下土難分别瑶臺歸去洞天方看清絶
警悟虞集
十年窗下見古今成敗幾多豪傑誰會誰能誰不濟故
紙數行明滅亂葉西風游絲春夢轉轉無休歇為他憔
悴不知有甚干涉寥寥無住閒身盡虛空界一片中
宵月雲去雲来無定相月亦本無圓缺非色非空非心
非佛教我如何說不妨跬步蟾蜍飛上銀闕
湘月(雙調即念奴嬌之鬲指聲也)姜堯章
五湖舊約問經年底事長負清景暝入西山漸喚我一
葉夷猶乘興倦網都收歸禽時度月上汀洲冷中流容
與畫橈不點清鏡誰解喚起湘靈煙鬟霧鬢理哀
絃鴻陣玉麈談玄嘆坐客多少風流名勝暗柳蕭蕭飛
星苒苒夜久知秋信鱸魚應好舊家樂事誰省
鳳簫吟(和彦時兄重九)相山
雨溟濛年年今日農夫共卜期豐登高隨處好銀屏突
兀南峙對三公真珠漙露菊更芙蓉照水勻紅但華髮
衰顔不堪頻鑑青銅相逢行藏休借問且徘徊目送
飛鴻十年湖海千里雲山幾番殘照凄風蟹螯麄似臂
金英碎琥珀香濃細讀離騷為君一飲千鍾
長夀仙(聖節)趙子昂
瑞日當天對絳闕蓬莱非霧非烟翠光覆禁苑正淑景
芳妍綵仗和風細轉御香飄滿黃金殿喜萬國會朝千
官拜舞億兆同歡福祉如山如川應玉渚流虹璇樞
飛電八音奏舜韶慶玉燭調元歲歲龍輿鳳輦九重春
醉蟠桃宴天下太平祝吾皇夀與天地齊年
丹鳳吟(么鳳)張翥
蓬莱花鳥記並宿苔枝雙雙嬌小海山仙姝喚起綠衣
歌笑芳叢有時遣探聽東風數聲啼曉月下人歸凄凉
夢醒悵别多歡少念故巢猶在瘴雲杪甚閉入雕籠
庭院深悄信斷羇雌遠鎮怨情縈繞翠衿近来漸短看
梅花又還開了縱解收香寄與奈羅浮春杳
燕歸慢(上已雨)梁寅
花逕蕭條恰桃霞已盡梨雪初飄雲霾嗔麗景風雨妬
佳朝山中行樂本寥寥那更值年荒酒價高諸生共高
詠只閒静勝嬉游千嶂暝故人遠濘妨馬水平橋象
筵寶瑟何由見與誰共羽觴浮蘭亭遺跡長蓬蒿怎
能勾山隂棹小舟對景度新曲獨堪向故人求
瑶臺聚八仙張叔夏
楚竹間桃千日酒樂意稍稍漁樵那回輕散飛夢便覺
迢遥似隔芙蓉無路到如何共此可憐宵舊愁消故人
念我来問寂寥登臨試開笑口看垂垂短髮破帽輕
飄欵語微吟清風頓掃花妖明朝柳岸醉醒又知在烟
波第幾橋懷人處任滿身風露蹋月吹簫
花草稡編卷二十
