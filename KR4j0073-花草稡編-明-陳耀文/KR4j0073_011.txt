花草稡編卷十一
明陳耀文輯
小令
玉樓春(春暮)溫飛卿
家臨長信往來道乳燕雙雙拂煙草油壁車輕金犢肥
流蘇帳曉春雞報籠中嬌鳥暖猶睡簾外落花閒不
掃衰桃一樹近前池似惜容顔鏡中老
春睡歐陽炯
日照玉樓花似錦樓上醉和春色寢綠楊風送小鶯聲
殘夢不成離玉枕堪愛晚來韶景甚寳柱秦箏方再
品青蛾紅臉笑來迎又向海棠花下飲
顧夐
月照玉樓春漏促颯颯風搖庭砌竹夢驚鴛被覺來時
何處管絃聲斷續惆悵少年遊冶去枕上兩蛾攢細
綠曉鶯簾外語花枝背帳猶殘紅蠟燭
二
柳映玉樓春日晚雨細風輕煙草軟畫堂鸚鵡語雕籠
金粉小屏猶半掩香滅繡幃人寂寂倚檻無言愁思
遠恨郎何處縱疎狂長使含啼眉不展
三
拂水雙飛來去燕曲檻小屏山六扇春愁凝思結眉心
綠綺懶調紅錦薦話別情多聲欲顫玉筯痕留紅粉
面鎮長獨立到黃昏却怕良宵頻夢見
魏承班
寂寂畫堂梁上燕高卷翠簾横數扇一庭春色惱人來
滿地落花紅幾片愁倚錦屏低雪面淚滴繡羅金縷
線好天涼月盡傷心為是玉郎長不見
與花蕊夫人夜起(避暑摩訶池上)孟㫤(漫叟詩話)
冰肌玉骨清無汗水殿風來暗香滿簾開明月獨窺人
欹枕釵横雲鬢亂起來瓊戶啟無聲時見疎星渡河
漢屈指西風幾時來只恐流年暗中換
李後主
晚粧初了明肌雪春殿嬪娥魚貫列笙歌吹斷水雲閒
重按霓裳歌遍徹臨春誰更飄香屑醉拍闌干情未
切歸時休照燭花紅待放馬蹄清夜月
春景晏同叔(集無)
綠楊芳草長亭路年少抛人容易去樓頭殘夢五更鐘
花外離愁三月雨無情不似多情苦一寸還成千萬
縷天涯地角有窮時只有相思無盡處
(詩眼云晏叔原見蒲傳正云先公平日小詞雖多未嘗作婦人語傳正云綠楊芳草長亭路年少抛人容)
(易去豈非婦人語乎晏曰公謂年少為何語傳正曰豈不謂其所欲乎晏曰因公言遂曉樂天詩兩句欲)
(留所歡待富貴富貴不來所歡去傳正笑而悟其言之失)
晏叔原
雕鞍好為鶯花住占取東城南陌路儘教春思亂如雲
莫管世倩輕似絮古來多被虚名誤寧負虚名身莫
負勸君頻入醉鄉來此是無愁無恨處
二
東風又作無情計艷粉嬌紅吹滿地碧樓簾影不遮愁
還是去年今日意誰知錯管春殘事到處登臨曾費
泪此時金盞直須深看盡落花能幾醉
三
當年信道情無價桃葉尊前論別夜臉紅心緒學梅粧
眉翠工夫如月畫來時醉倒旗亭下知是阿誰扶上
馬憶曾挑盡五更燈不記臨時多少話
永叔
風遲日媚煙光好綠樹依依芳意早年華容易即凋零
春色只宜長恨少池塘隱隱驚雷曉柳眼未開梅萼
小樽前貪愛物華新不道物新人漸老
二
春山斂黛低歌扇暫解吳鈎登祖宴畫樓鐘動已魂銷
何况馬嘶芳草岸青門柳色隨人遠望欲斷時腸已
斷洛城春色待君來莫到落花飛似霰
三
洛陽正值芳菲節穠艷清香相間發游絲有意苦相縈
垂柳無端爭贈別杏花紅處青山缺山畔行人山下
歇今宵誰肯遠相隨惟有寂寥孤館月
四
殘春一夜狂風雨斷送紅飛花落樹人心花意待留春
春色無情容易去高樓把酒愁獨語借問春歸何處
所暮雲空闊不知音惟有綠楊芳草路
五
蝶飛芳草花飛路把酒已嗟春色暮當時枝上落殘花
今日水流何處去樓前獨遶鳴蟬樹憶把芳條吹暖
絮紅蓮綠芰亦芳菲不奈金風兼玉露
六
別後不知君遠近觸目淒涼多少悶漸行漸遠漸無書
水闊魚沉何處問夜深風竹敲秋韻萬葉千聲皆是
恨故欹單枕夢中尋夢又不成燈又燼
七
珠簾半下香銷印二月東風催柳信琵琶傍畔且尋思
鸚鵡前頭休借問驚鴻過後生離恨紅日長時添酒
困未知心在阿誰邊滿眼泪珠言不盡
八
湖邊柳外樓高處望斷雲山多少路欄干倚遍使人愁
又是天涯初日暮輕無管繫狂無數水畔花飛風裏
絮算伊渾似薄情郎去便不來來便去
九
東風本是開花信及至花時風更緊吹開吹謝苦悤悤
春意到頭無處問把酒臨風千萬恨欲埽殘紅猶未
忍夜來風雨轉離披滿眼淒涼愁不盡
妓館
妖冶風情天與措清瘦肌膚冰雪妬百年心事一宵同
愁聽雞聲窗外度信阻青禽雲雨暮海月空驚人兩
處強將離恨倚江樓江水不能流恨去
宋子京
東城漸覺風光好皺縠波紋迎客棹綠楊煙外曉雲輕
紅杏枝頭春意鬧浮生長恨歡娛少肯愛千金輕一
笑為君持酒勸斜陽且向花間留晚照
劉圻父
今來古往長安道歲歲榮枯原上草行人幾度到江濱
不覺身隨楓樹老蒲花易晚蘆花早客裏光隂如過
鳥一般垂柳短長亭去路不如歸路好
海棠王晉卿
錦城春色花無數排比笙歌留客住輕寒輕暖夾衣天
乍雨乍晴寒食路花雖不語鶯能語莫放韶光容易
去海棠開後月明前縱有千金無買處
長生芭蕉仲殊
飛香漠漠簾帷暖一線水沉煙未斷紅樓西畔小欄干
盡日倚欄人已遠黃梅雨入芭蕉晚鳳毛搖翠雙葉
短舊年春色舊年心留到如今春不管
立春日毛澤民
小園半夜東風轉吹破冰池雲母面曉披閶闔見朝陽
知向碧階添幾線小煙弄柳晴光暖殘雪禁梅香尚
淺殷勤先拂舊東君多少韶華都借看
盱眙作
長安回首空雲霧春夢覺來無覓處冷烟寒食又黃昏
數盡一隄楊柳樹楚山照眼青無數淮口潮生催曉
渡西風吹面立蒼茫欲寄此情無雁去
春情(贈妓路瑩)王履道
飛鴻只解留箏柱終寄青樓書不去手因春夢有攜時
眼到花梢無着處泥金小字迴文句翠袖紅裙知在
否欲尋楚館舊時雲看取高唐臺畔路
柳耆卿
閬風岐路連銀闕曾許金桃容易竊烏龍未睡定驚猜
鸚鵡多言防漏泄悤悤縱得憐香雪窗隔殘煙簾映
月別來也擬不思量爭奈餘香猶未歇
錢思公
城上風光鶯語亂城下煙波春拍岸綠楊芳草幾時休
淚眼愁腸先已斷情懷漸變成衰晚鸞鏡朱顔驚暗
換往年多病厭芳樽今日芳樽惟恐淺
(思公謫漢東日每酒闌歌此輒泣下有鄧王老姬驚鴻云先王將薨戒挽歌木蘭花引紼為送相公其將)
(亡乎果卒陏州鄧王曲有帝鄉煙鎖春愁故國山川空泪眼之句出侍兒小名錄)
周美成
當時攜手城東道月墮簷牙人睡了酒邊難使客愁驚
帳底不教春夢到別來人事如秋草應有吳霜侵翠
葆夕陽深鎖綠苔門一任盧郎愁裏老
二
桃溪不作從容住秋藕絶來無續處當時相俟赤闌橋
今日獨尋黃葉渡煙中列岫青無數雁背夕陽紅欲
暮人如風後入江雲情似雨餘粘地絮
游寒溪改樂天詩郭生(志林)
鳥啼鵲噪昏喬木清明寒食誰家哭風吹曠野野錢飛
古墓纍纍春草綠棠梨花映白楊樹盡是死生離別
處冥漠重泉哭不聞蕭蕭暮雨人歸去
(樂天詩首句云丘墟郭門外寒食誰家哭)
寒食謝無逸
弄晴數點梨花雨門外畫橋寒食路杜鵑飛破草間煙
蛺蝶惹殘花底霧東君着意憐樊素一段韶華都付
與粧成不管露桃嗔舞罷從教風柳妬
杜郎中
風解池冰蟬翅薄庭樹枯枝翻翠萼背寒迎暖起偏慵
閒捲珠簾凭畫閣晴景融融煙漠漠天際行人乖信
約病容先怕見春來長到恁時添瘦削
郭承禧
悤悤相遇悤悤去恰似當初元未遇生憎黃土嶺頭塵
強學章臺街裡絮雨荒三徑雲迷路總是離人堪恨
處從今對酒與當歌空惹離情千萬緒
石次仲
小桃破盡風前萼草草年華閒過却十分清瘦有誰知
一點相思無處着書憑雁字應難託花與泪珠相對
落萬紅千翠儘春光若比此情猶自薄
康伯可
青牋後約無憑據誤我碧桃花下語誰將消息問劉郎
悵望玉溪溪上路春來無限傷情緒擬欲題詩都付
與東風吹落一庭花手把新愁無寫處
侯彦周
市橋燈火春星碎街鼓催歸人未醉半嗔還笑眼回波
欲去更留眉斂翠歸來短燭餘紅淚月淡天高梅影
細北風休遣雁南來斷送不成今夜睡
春思嚴次山
春風只在園西畔薺菜花繁蝴蝶亂冰池晴綠照還空
香徑落紅吹已斷意長翻恨遊絲短盡日相思羅帶
緩寳奩明月不欺人明日歸來君試看
紅梅李易安
紅酥肯放瓊瑶碎探着南枝開遍未不知藴藉幾多香
但見包藏無限意道人憔悴春窗底閒損欄干愁不
倚要來小着便來休未必明朝風不起
惜春容(侑涪翁即玉樓春)盼盼
少年看花雙鬢綠走馬章臺絃管逐而今老更惜花深
終日看花花不足坐中美女顔如玉為我同歌金縷
曲歸時壓得帽簷欹頭上春風紅簌簌
木蘭花韋莊
獨上小樓春欲暮愁望玉關芳草路消息斷不逢人却
斂細眉歸繡戶坐看落花空歎息羅袂濕斑紅淚滴
千山萬水不曾行魂夢欲教何處覓
魏承斑
小芙蓉香旖旎碧玉堂深清似水閉寳匣掩金鋪倚屏
拖袖愁如醉遲遲好景煙花媚曲渚鴛鴦眠錦翅凝
然愁望靜相思一雙笑靨嚬香蕊
毛熙震
掩朱扉鈎翠箔滿院鶯聲春寂寞勻粉淚恨檀郎一去
不歸花又落對斜暉臨小閤前事豈堪重想着金帶
冷畫屏幽寳悵慵薰蘭麝薄
賈子明
都城水綠嬉遊處僊棹往來人笑語紅隨遠浪泛桃花
雪散平隄飛柳絮東君欲共春歸去一陣狂風和驟
雨碧油紅旆錦障泥斜日畫橋芳草路
晏同叔
東風昨夜回梁苑日脚依稀添一線旋開楊柳綠蛾眉
暗拆海棠紅粉面無情一去雲中雁有意歸來梁上
燕有情無意且休論莫向酒杯容易散
二
玉樓朱閤黃金鎖寒食清明春欲破窗間斜月兩眉愁
簾外落花雙泪墮朝雲聚散眞無那百歲相看能幾
箇別來將為不牽情萬轉千回思想過
晏叔原
秋千院落重簾暮彩筆閒來題繡戶牆頭丹杏雨餘花
門外綠楊花後絮朝雲信斷知何處應作襄王春夢
去紫騮認得舊游蹤嘶過畫橋東畔路
二
風簾向曉寒成陣來報東風消息近試從梅蔕紫邊尋
更遶柳枝柔處問來遲不是春無信開晚却疑花有
恨又應添得幾分愁二十五絃彈未盡
三
初心已恨花期晚別後相思長在眼蘭衾猶有舊時香
每到夢回珠泪滿多應不信人腸斷幾夜夜寒誰共
暖欲將恩愛結來生只恐來生緣又短
西湖永叔
西湖南北煙波闊風裏絲篁聲韻咽舞餘羅帶綠雙垂
酒入香腮紅一抹杯深不覺琉璃滑貪看六么花十
八明朝車馬各西東凋悵畫樓風與月
(賀方回木蘭詞舞腰輕怯絳裙長羞按築毬花十八)
佳人柳耆卿
个人丰韻眞堪羨問着佯羞回却面若言無意向咱行
為甚夢中頻夢見不如及早還心願免使牽人魂夢
亂風流腸肚不堅牢只恐被伊牽惹斷
前調張子野
人意共憐花月滿花好月圓人又散歡情去逐遠雲空
往事過如幽夢斷草樹爭春紅影亂一唱離聲千萬
怨任教遲日更添長能得幾時擡眼看
和孫公素別安陸
相離徒有相逢夢門外馬蹄塵已動怨歌留待醉時聽
遠目不堪空際送今宵風月知誰共聲咽琵琶槽上
鳳人生無物比多情江水不深山不重
又
西湖楊柳風流絶滿縷青春看贈別牆頭簌簌暗飛花
山外隂隂初落月秦姬穠麗雲梳髮持酒聽歌留晚
發驪駒應亦解人情欲出重城嘶不歇
冬景徐昌圖
沉檀煙起盤紅霧一翦霜風吹繡戶漢宫花面學梅粧
謝女雪詩裁柳絮長垂天幕孤鸞舞旋炙銀笙雙鳳
語紅窗酒病對寒冰永覺相思無夢處
周美成
郊園雨過金英秀風拂霜威寒入袖感君一曲斷腸歌
勸我十分和泪酒古道塵清榆柳瘦繫馬郵亭人散
後金宵燈盡酒醒時可惜朱顔成皓首
秦少游
秋容老盡芙蓉院草上霜花勻似翦西樓促坐酒杯深
風壓繡簾香不捲玉纖慵整銀筝鴈紅袖時籠金鴨
煖歲華一任委西風獨有春紅留醉臉
聞笛王子武
紅樓十二闌干側樓角暮寒吹玉篴天津橋上舊曾聽
三十六宫秋草碧昭華人去無消息江上青山空晚
色一聲落盡短亭花無數行人歸未得
周紫芝
江頭雨後山如髻催送新涼風有意月來楊柳綠隂中
秋在梧桐疎影外小窗紋簟涼如水歲歲年年同此
味眼前不忍對西風夢裏更堪追往事
二江得書作程正伯
別時已有重來願誰料情多天不管分明咫尺是青樓
抵死濃雲遮得遍寄聲只倚西風雁雁答書回空是
怨領愁歸去有誰知水又茫茫山又斷
石次仲
尋春悞入桃源洞草草幽懽聊與共牢籠風月此時情
做造溪山今夜夢柳蹊未放金絲弄梅徑已經香雪
凍春愁離恨重於山不信馬兒駞得動
王通叟
銅駝陌上新正後第一風流除是柳勾牽春事不如梅
斷送離人強似酒東君有意偏撋就慣得腰肢眞箇
瘦阿誰道你不思量因甚眉頭長恁皺
春思無名氏
柳梢綠小梅如印乍暖還寒猶未定惜花長是為花愁
殢酒却嫌添酒病蠅頭蝸角都休競萬古豪華同一
盡東君曉夜促歸期三十六番花遞信
成都郭帥席上尹温儀
浣花溪上風光主燕夕桃源開幕府商巖本是作霖人
也使閒花沾雨露父兄世業傳儒素何事失身非類
侶若蒙化筆一吹嘘免使飄零飛繡戶
劉因
未開常探花開未又恐開時風雨至花開風雨不相妨
說甚不來花下醉百年枉作千年計今日不知明日
事春風欲勸座中人一片落紅當眼墜
玉闌干杜夀域
珠簾怕捲春殘景小雨牡丹零欲盡庭軒悄悄燕高空
風飄絮綠苔侵徑砍將幽恨傳愁信想後期無個憑
定幾回獨睡不思量還悠悠夢裏尋趁
西湖曲朱希眞
今冬寒早風光好休怪攙先欹絮帽蟹肥一箇可秤斤
酒美三杯眞合道年少閑夢垂垂了且喜松風吹不倒
平分兩月是新春却共梅花依舊笑
清江曲蘇養直(墨客揮犀)
屬玉雙飛水滿塘菰蒲深處浴鴛鴦白蘋滿棹歸來晚
秋着蘆花一岸霜扁舟繫岸依林樾蕭蕭兩鬢吹華
髮萬事不理醉復醒長占烟波弄明月
瑞鷓鴣永叔
楚王臺上一神仙眼色相看意已傳見了又休還似夢
坐來雖近遠如天隴禽有恨猶能說江月無情也解
圓更被春風送惆悵落花飛絮兩翩翩
林逋詩句梅苑
衆芳搖落獨鮮妍占盡風情向小園疎影横斜水清淺
暗香浮動月黃昏寒禽欲下先偷眼粉蝶如知亦斷
魂幸有微吟可相押不須檀板共金樽
崔魯詩句
含情含態一枝枝斜壓漁家短短籬惹袖尚餘香半日
向人如訴雨多時初開偏稱雕梁畫未落先愁玉笛
吹行客見時無意去解帆煙浦為題詩
杜夀域
夜來風雨損餘芳數片衰紅落檻傍媚景背人容易去
半軒飛絮日空長從來不信相思切及至如今倍感
傷獨立黃昏繡簾外可堪新月露圓光
趙介庵
榴花五月眼邊明角簟流冰午夢清江上扁舟停畫槳
雲間一笑濯塵纓主人杯酒留連意倦客關河去住
情都付郵亭今日水伴人東去到江城
辛稼軒
膠膠擾擾幾時休一出山來不自由秋水觀中秋月夜
停雲堂下菊花秋隨緣道理應須會過分功名莫強
求先自一身愁不了那堪愁上又添愁
周忘機
一痕月色掛簾櫳梅影斜斜小院中狂醉有心窺粉面
夢魂無處避香風愁來夢楚三千里人在巫山十二
重咫尺藍橋無問處玉山聲斷楚山空
席上(迴文)郭從範
傾城一笑得人留舞罷嬌蛾斂黛愁明月寳韝金絡背
翠瓊花珥碧搔頭晴雲片雪腰支嫋晚吹微波眼色
秋清露亭臯芳草綠輕綃軟掛玉簾鈎
雙銀杏李易安
風韻雍容未甚都樽前甘橘可為奴誰憐流落江湖上
玉骨冰肌未肯枯誰教並蔕連枝摘醉後明皇倚太
眞居士擘開眞有意要吟風味兩家新
京師妓
昔時曾從漢梁王濯錦江邊醉幾場拂石坐來衫袖冷
踏花歸去馬蹄香當初酒&KR0678;寧辭醉今日愁來不易
當暗想舊遊渾似夢芙蓉城下水茫茫
春日南園程正伯
門前楊柳綠成隂翠塢籠香徑自深遲日煖薰芳草眼
好風輕撼落花心無多春恨鶯難語最晚朝眠蝶易
尋惟有狂醒不相代釀成憔悴到如今
陳彭年(湘山野錄)
盡出花鈿散寳津雲鬟初翦向殘春因驚風燭難留世
遂作池蓮不染身貝葉乍翻疑錦軸梵聲纔學誤梁
塵從兹艷質歸空後湘浦應無解佩人
(初申國長公主為尼詔兩禁送於寺傳宣作詩送之彭年作此好事者能於瑞鷓鴣曲聲歌之)
柳耆卿
天將竒艷與寒梅忽驚艷杏臘前開暗想花神巧作江
南信鮮染胭脂細翦裁夀陽粧罷無端飲凌晨酒入
香腮恨聽烟塢深處誰緩吹羌管逐風來絳雪紛紛落
翠苔
二
三吳佳會古風流渭南往歲憶東遊西子方來越相功
成去千里滄波一葉舟至今無限盈盈者盡來拾翠
芳洲最是簇簇寒村遥認南朝路晚煙收三兩人家古
渡頭
鳳銜杯晏同叔
青蘋昨夜秋風起無限箇露蓮相倚獨凭朱欄愁放晴
天際空目斷遥山翠彩牋長錦書細誰信道兩情難
寄可惜良辰好景歡娛地只恁空憔悴
二
留花不住怨花飛向南園情緒依依可惜倒紅斜白一
枝枝經宿雨又離披憑朱檻把金巵對芳叢惆悵多
時何况舊歡新恨阻心期滿眼是相思
相思柳耆卿
追悔當初孤深願經年價兩成幽怨任越水吳山似屏
如障堪遊翫奈獨自慵擡眼賞烟花聽絃管圖歡娛
轉加腸斷縱時展丹青強拈書信頻頻看又爭似親相
見
得書
有美瑶卿能染翰千里寄小詩長簡想初襞苔牋旋揮
翠管紅窗畔漸玉箸銀鈎滿錦囊收犀軸卷常珍重
小齋吟玩更寳若珠璣置之懷袖時時看似頓見千嬌
面
送將歸(夏)王逐客(漫叟詩話)
百尺清泉聲陸續映瀟灑碧梧翠竹面千步回廊重重
簾幕小枕欹寒玉試展絞綃看畫軸見一片瀟湘凝
綠待玉漏穿花銀河垂地月上欄干曲
鵲橋仙永叔
月波清霽煙容明淡靈漢舊期還至鵲迎橋路接天津
映夾岸星榆點綴雲屏未卷仙雞催曉腸斷去年情
味多應天意不教長恁恐把歡娛容易
秦少游
纖雲弄巧飛星傳恨銀漢迢迢暗度金風玉露一相逢
便勝却人間無數柔情似水佳期如夢忍顧鵲橋歸
路兩情若是久長時又豈在朝朝暮暮
又席上賦(七夕)黃山谷
朱樓彩舫浮瓜沈李報答春風有幾一年罇酒暫時同
別淚作人間曉雨鴛鴦機錦能令儂巧也待乘槎仙
去若逢海上白頭翁共一訪癡牛騃女
七夕謝勉中
鈎簾借月染雲為幌花面上枝交暎涼生河漢一天秋
問此會今宵孰勝銅壺尚滴燭龍已駕淚浥西風不
盡明朝烏鵲到人間試說向青樓薄倖
七夕滕魯卿
涼飈破暑清歌縈坐缺月稀星庭戶瓜華草草具杯盤
喜共浥初筵零露天孫東處牽牛西望勸汝一杯清
醑精靈何必待秋通為一洗朦朧今古
甲子七夕郭承禧
金風淅淅銀河耿耿七夕如今又至人間喚作隔年期
但只似屈伸指臂羅花列果拈針弄線等是紛紛兒
戲巧人自少拙人多那牛女何曾管你
杜夀域
別離情緒多方開解却免厭厭似醉樓高終日倚欄干
目斷有千山萬水妖嬈薄媚不禁抛擺漸覺肌膚瘦
悴當初相見偶然間不喚作如今恁地
二
日長天氣深深庭院又是春愁滋味池邊昨夜雨兼風
戰紅杏餘香亂墜隂隂亭榭暖煙輕柳萬縷黃金窣
地一雙新燕却重來但暗把羅巾掩泪
趙德莊
來時夾道紅羅步障已換青絲翠羽春愁元自逐春來
卻不肯隨春歸去千觴美酒十分幽事歸到只愁風
雨憑誰傳語牡丹花為做取東君些主
(耆舊續聞云介菴春愁元自逐春來二句盖體李漢老楊花詞驀地便和春帶將歸去也辛幼安祝英臺)
(近詞是他春帶愁來春歸何處却不解帶將愁去是又體趙詞也)
夜聞杜鵑陸務觀
茅簷人靜蓬窗燈暗春晚連江風雨林鶯巢燕總無聲
但月夜常啼杜宇催成清泪驚殘孤夢又揀深枝飛
去故山猶自不堪聽况半世飄然羇旅
中秋待月不至金主亮(程史)
停杯不舉停歌不發等候銀蟾出海片雲何處忽飛來
做許大通天障礙愁眉怒目星移斗轉懊惱劒鋒不
快一揮一斷此隂霾此夜看嫦娥體態
秋月寄懷程正伯
角聲吹月風聲落枕夢與柔腸俱斷誰教當日太情濃
颺不下新愁一段黃花開了梅花開未曾約那時相
見莫教容易負幽期怕眞箇辜他淚眼
召侯君餞會舒信道
教來歌舞接成桃李盡是使君指似如今裝就滿城春
忍便擁雙旌歸去鸎心巧囀花心爭吐無計可留君
住兩隄芳草一江雲早晚是西樓望處
寄李順妹延安夫人
星移斗轉玉蟾西下漸覺東郊向曉馬嘶人語隔霜林
望千里長安古道珠宫姊妹相逢方信別後十分瘦
了上林歸去正花時爭奈向花前又老
七夕朱淑眞
巧雲弄晚西風驚暑小雨番空月墜牽牛織女幾經秋
尚多少離腸恨淚微涼入袂幽歡生坐天上人間滿
意何如暮暮與朝朝更改却年年歲歲
郡齋席賦謝元卿姓嚴幼芳
碧梧初墜桂香才吐池上水花微謝穿針人在合歡樓
正月露玉盤高瀉蛛忙鵲懶耕慵織倦空作古今佳
話人間剛道隔年期怕天上方纔隔夜
答放翁自解放翁妓(齊東野語)
說盟說誓說情說意動便春愁滿紙多應念得託空經
是那箇先生教的不茶不飯不言不語一味供他憔
悴相思已是不曾閒又那得工夫呪你
七夕箕仙(齊東野語)
鸞輿初駕牛車齊發隠隠鵲橋咿軋尤雲殢雨正歡濃
但只怕來朝初八霞垂彩幔月明銀燭馥郁香噴金
鴨年年此際一相逢未審是甚時結煞
南鄉子馮延巳
細雨濕流光芳草年年與恨長煙鎖鳳樓無限事茫茫
鸞鏡鴛衾兩斷腸魂夢任悠揚睡起楊花滿繡床薄
倖不來門半掩斜陽負你殘春淚幾行
二
細雨泣秋風金鳳花殘滿地紅閒促黛眉慵不語情緒
寂寞相思知幾許玉枕擁孤衾挹恨還聞歲月深簾
卷曲房誰共醉憔悴惆悵秦樓彈粉泪
永叔
翠密紅繁水國涼生未是寒雨打荷花珠不定輕翻冷
潑鴛鴦錦翅斑盡日凭欄弄蘂拈花子細看偷得褭
蹄新鑄樣無端藏在紅房艷粉間
二
雨後斜陽細細風來細細香風定波平花映水休藏照
出輕盈半面粧路隔秋江蓮子深深隱翠房意在蓮
心無問處難忘泪裏紅腮不記行
晏叔原
渌水帶青潮水上朱欄小渡橋橋上女兒雙笑靨妖嬈
倚着欄干弄柳條月夜落花朝減字偷聲按玉簫柳
外行人回首處迢迢若比銀河路更遥
二
花落未消悲紅蕊明年又滿枝惟有花間人別後無期
水闊山長雁字遲今日最相思記得攀條話別離共
說春來春去事多時一點愁心入翠眉
三
新月又如眉長笛誰教月下吹樓倚暮雲初見雁南飛
謾道行人雁後歸意欲夢佳期夢裡關山路不知却
待短書來破恨應遲還是涼生玉枕時
王介甫
自古帝王州鬱鬱蔥蔥佳氣浮四百年來如一夢堪愁
晉代衣冠成古邱繞水恣行游上盡層城更上樓往
事悠悠君莫問回頭檻外長江空自流
大卿榮諲
江上野梅芳粉色盈盈照路傍閒折一枝和雪嗅思量
似箇人人玉體香特地起愁腸此恨誰人與寄將山
館寂寥天欲暮淒涼人轉迢迢路轉長
張子野
何處可魂銷京口終朝兩信潮不管離心千疊恨滔滔
催促行人動去橈記得舊江臯綠楊輕絮幾條條春
水一篙殘照闊遥遥有箇多情立畫橋
蘇子瞻
霜降水痕收淺碧粼粼露遠洲酒力漸消風力輭颼颼
破帽多情却戀頭詩酒若為酬但把清尊斷送秋萬
事到頭都是夢休休明日黃花蝶也愁
二
寒雀滿疎籬爭抱寒柯看玉蕤忽見客來花下坐驚飛
踏散芳英落酒巵痛飲又能詩坐客無氊醉不知花
謝酒闌春到也離離一點微酸已着枝
美女半身秦少游
妙手寫徽眞水翦雙眸點絳唇疑是昔年窺宋玉東鄰
只露牆頭一半身往事已酸辛誰記當年翠黛顰盡
道有些堪恨處無情任是無情亦動人
黃山谷
黃菊滿東籬與客攜壺上翠微已是有花兼有酒良期
不用登臨怨落暉滿酌不須辭莫待無花空拆枝寂
寞酒醒人散後堪悲節去蜂愁蝶不知
重陽宴集
諸將說封侯短笛長歌獨倚樓萬事盡隨風雨去休休
戲馬臺南金絡頭催酒莫遲留酒味今秋似去秋花
向老人頭上笑羞羞白髮簪花不解愁
周美成
晨色動粧樓短燭熒熒悄未收自在開簾風不定颼颼
池面冰澌趁水流早起怯梳頭欲綰雲鬟又却休不
會沈吟思底事凝眸兩點春山滿鏡愁
吕濱老
燕子喚春歸夢逐楊花滿院飛吹過西家人不見依依
萍點荷錢又滿池屈指數佳期何日憑肩對展眉傾
盡十分應不醉遲遲可惜櫻桃杏子時
謝無逸
淺色染春衣衣上雙雙小雁飛袖捲藕絲寒玉瘦彈碁
贏得花前酒一巵冰雪染臙脂絳蠟香融落日西唱
徹陽關人欲去依依醉眼横波翠黛低
吳大年
江上雪初消暖日晴煙弄柳條認得裙腰芳草路魂銷
曾折梅花過斷橋潘鬢為誰彫長恨金閨閉阿嬌遥
想晚粧呵手罷夭饒更傍朱唇㬉玉簫
程正伯
幾日訴離樽歌盡陽關不忍分此度天涯眞箇去銷魂
相送黃花落葉村斜日又黃昏蕭寺無人半掩門今
夜粉香明日泪休論只要羅巾記舊痕
冬懷黃叔暘
萬籟寂無聲衾鐵稜稜近五更香斷燈昏吟未穩淒清
只有霜華伴月明應是夜寒凝惱得梅花睡不成我
念梅花花念我關情起看清冰滿玉缾
曾覿
霜月晚雲收蕭瑟西風滿院秋雅會難期嗟易散遲留
把酒聽歌且勸酬萬事拚悠悠只有情親意未休後
夜扁舟煙浪裏回頭葉葉丹楓總是愁
送朱元晦與張敬夫邢少連同集張于湖
江上送歸船風雨排空浪拍天賴有清尊澆別恨悽然
寳燭燒花看汲川楚舞對湘絃煖響圍春錦帳氊坐
上定知無俗客懷賢便是朱張與少連
集句趙德莊
窗戶映朝光花氣渾如百和香即遣花飛深造次茫茫
曲渚飄成錦一張相憶莫相忘並蔕芙蓉本自雙草
色連雲人去住堪傷海上尖峰似劒鋩
妓館潘庭堅
生怕倚闌干閤下溪聲閣外山惟有舊時山共水依然
暮雨朝雲去不還應是躡飛鸞月下時時整珮環月
又漸低霜又下更闌折得梅花獨自看
辛幼安
隔戶語春鶯纔挂簾兒斂袂行漸見凌波羅韈步盈盈
隨笑隨顰百媚生着意聽新聲盡是司空自教成今
夜酒腸難道窄多情莫放紗籠蠟炬明
蔣捷
泊雁小汀洲冷淡湔裙水漫秋裙上唾花無處覓重游
隔柳惟存月半鈎準擬架層樓望得伊家見始休還
怕粉雲天畔起悠悠化作相思一片愁
談藪
洪邁被拘留稽首垂哀告彼酋七日忍饑猶不耐堪羞
蘇武爭禁十九秋厥父既無謀厥子安能解國憂萬
里歸來誇舌辯村牛好擺頭時便擺頭(蓋洪好擺頭也)
(洪景盧奉使其父忠宣嘗薦之為北主困辱而歸太學諸生作詞誚之)
陸務觀
早歲入皇州罇酒相逢盡勝流三十年來眞一夢堪愁
客路蕭蕭兩鬢秋蓬嶠偶重遊不待人嘲我自羞看
鏡倚樓俱已矣扁舟月笛煙蓑萬事休
閨情孫夫人
曉日壓重簾斗帳春寒起未忺天氣困人梳洗懶眉尖
淡畫春山不喜添閒把繡絲撏認得金針又倒拈陌
上遊人歸也未厭厭滿院楊花不捲簾
惜雙雙
冒雪披風開數點萬花壓欺寒探暖掩映閒庭院月下
疎影横斜幽香遠命友開樽同宴翫聽麗質歌聲宛
轉對景側金盞任他結實和羹歸仙館
又(墨梅)
庾嶺香前親寫得子細看粉勻無跡月殿休尋覓姑射
人來知是曾相識不要清春閒用力也會寄江南信
息着意應難摘留與梨花比並眞顔色
思歸樂柳耆卿
天幕清和堪宴聚相得盡高陽儔侣皓齒善歌長袖舞
漸引入醉鄉深處晚歲光隂能幾許這巧宦不須多
取共君把酒聽杜宇解再三勸人歸去
二色宫桃
鏤玉香苞酥點萼正萬木園林蕭索惟有一枝雪裏開
江南有信憑誰託前年記賞登高樓歎年來舊歡如
昨聽取樂天一句云花開處且須行樂
柳搖金沈會宗
相將初下蕊珠殿似醉粉生香未遍愛惜嬌心春不管
被東風賺開一半中黃宫裏賜仙衣鬭淺深粧成笑
面放出妖嬈難繫管笑東君自家腸斷
折丹桂招山
初秋兩兩留蓂莢算恰是生申佳節祝君夀閱八千秋
歲歲對長空皓月威宣北都推剛決氣凛凜秋霜爭
烈灘頭雙鶒看飛來便有詔催歸天闕
翻香冷蘇軾
金爐猶煖麝煤殘惜香愛把寳釵翻重勻處餘薰在這
一般氣味勝從前背人偷蓋小重山更搛沈水與同
然且圖得氤氲久為情深嫌怕斷頭煙
舞春風馮延巳
嚴粧纔罷怨春風粉牆畫壁宋家東蕙蘭有恨枝尤綠
桃李無言花自紅燕燕巢兒羅幕卷鶯鶯啼處鳳樓
空年少薄倖知何處每夜歸來春夢中
明月棹孤舟(木犀)黃在軒
雁帶愁來寒事早西風把鬢華吹老猛省中秋都來幾
日先自木犀開了淰淰輕隂天弄曉平白地被花相
惱一枕雲閒半窗秋透時有陣香飛到
卓牌子慢楊无咎
西樓天將晚流素月寒光正滿樓上笑揖姮娥似看羅
襪塵生鬢雲風亂珠簾終夕捲判不寐欄干凭煖好
在影落清樽冷侵香幄歡餘未教人散
市橋柳(送行)蜀妓(野語)
欲寄意渾無所有折盡市橋官柳看君着上征衫又相
將放船楚江口後會不知何日又是男兒休要鎮長
相守苟富貴無相忘若相忘有如此酒
玉壺冰(瓜)張老小說
西園摘處香和露洗盡南軒暑莫嫌坐上適來蠅只恐
怕寒難近玉壺冰井花浮翠金盆小午夢初回後詩
翁自是不歸來不是青門無地可移栽
花草稡編卷十一
