花草稡編詞曲類二(詞選之屬)
提要
(臣)等謹案花草稡編二十四卷明陳耀文編耀
文有經典稽疑已著錄是編採掇唐宋歌詞
亦間及于元人而所采殊少耀文自稱其因
唐花間集宋草堂詩餘而起故以花草稡編
為名然使惟以二書合編各採其一字名書
已無義理乃綜括兩代之詞而以花字代唐
字以草字代宋字衡以名實尤屬未安然其
書捃摭繁富每調有原題者必錄原題或稍
僻者必著采自某書其有本事者併列詞話
於其後其詞本不佳而所填實為孤調如縷
縷金之類則註曰備題編次亦頗不苟盖耀
文于明代諸人中猶講考證之學非嘲風弄
月者比也雖糾正之詳不及萬樹之詞律選
擇之精不及朱彝尊之詞綜而裒輯之功實
居二家之前創始難工亦不容以後來掩矣
此本與天中記板式相同盖猶耀文舊刻而
卷首乃有延祐四年陳良弼序刊刻拙惡僅
具字形而其文則仍耀文之語盖坊賈得其
舊板别刊一序弁其首以偽為元板耳乾隆
四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
花草稡編原序
夫填詞者古樂府流也自昔選次者衆矣唐則有花間
集宋則草堂詩餘詩盛於唐而衰於晚葉至夫詞調獨
妙絶無倫然宋之草堂盛行而花間不顯故知宣情易
感含思難諧者矣余自牽拙多睡嘗欲銓稡二集以備
一代典章顧以紀緝天中因循有未果者嗣以飄泊東
南納交素友淮隂吳生承恩姑蘇吳生岫皆躭樂秇文
藏書甚冨余每得之假閱輙隨筆位序之久之遂成六
卷移疾歸來游息竹素綜綴正業之餘因復益以諸人
之本集各家之選本記錄之所附載翰墨之所遺留上
遡開天下訖宋末曲調不載於舊刻者元詞間亦與焉
其義例以世次為后先以短長為小大為卷一十有二
計詞三千二百八十餘首䴡則兼收不無有乖於大雅
文房取玩略闚前輩之典刑邑侯太初謂天中百卷未
便刻成此帙無多宜先付梓余重違其意漁獵剪耘殆
逾二紀敝帚亦不忍遂棄者所愧顧曲遠謝於周郎酸
鹹或爽於衆口貽之詞垣庶期寄於取材云是刻也繇
花間草堂而起故以花草命編陳良弼序
