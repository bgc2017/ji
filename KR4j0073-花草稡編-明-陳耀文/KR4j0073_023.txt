花草稡編卷二十三
明陳耀文輯
長調
泛清波滴遍晏叔原
催花雨小着柳風柔都似去年時候好露紅烟綠盡有
狂情鬭春早長安道秋千影裏絲管聲中誰放豔陽輕
過了倦客登臨暗惜光隂恨多少楚天渺歸思正
如亂雲短夢未成芳草空把吴霜鬢華自悲清曉帝城
杳雙鳳舊約漸虛孤鴻後期難到且趁朝花夜月翠尊
頻倒
真珠髻
重重山外冉冉流光又是殘冬時節小園幽徑池邊樓
畔翠木嫩條春别纖蕊苞輕粉萼染猩猩鮮血乍幾日
好景和風次第一齊催發天然香豔殊絶比成雙皎
皎倍芳潔去年因遇東歸使指增遠恨意曾攀折豈謂
浮雲始終不放滿枝明月但歎息時飲金鍾更遶叢叢
繁雪
傾杯樂(上元)柳耆卿
禁漏花深繡工日永蕙風布暖變韶景都門十二元宵
三五銀蟾光滿連雲複道凌飛觀聳皇居麗佳氣瑞烟
葱蒨翠華宵幸是處層城閬苑龍鳳燭六交光星漢對
咫尺鰲山開雉扇會樂府兩籍神仙梨園四部絃管向
曉色都人未散盈萬井山呼鰲抃願歲歲天仗裏常瞻
鳳輦
席上賞雪曾覿
錦帳寒添畫簷雀噪凍雲布野望空際瑤峯微吐瓊花
初綻江山如畫裁冰剪水裝鴛瓦杳旗亭路依稀管絃
臺榭小樓佳興一行珠簾不下隨縷板歌聲閒暇傍
翠袖雲鬟憐豔冶似佯醉不耐嬌羞濃歡旋學風雅向
暝色雙鸞舞罷紅獸暖春生金斝但殢飲香霧捲壺天
不夜
青門飲(贈妓)少游
風起雲間鴈横天末嚴城畫角梅花三奏塞草西風凍
雲籠月忩外曉寒輕透人去香猶在孤衾長閒餘繡恨
與宵長一夜薰爐添盡香獸前事空勞回首雖夢斷
春歸相思依舊湘瑟聲沈庾梅信斷誰念畫眉人瘦一
句難忘處怎忍辜耳邊輕呪任人攀折可憐又學章臺
楊柳
寄寵人時彦
邊馬嘶風漢旗翻雪彤雲又吐一竿殘照古木連空亂
山無數行盡暮沙衰草星斗横幽館夜無眠燈花空老
霧濃香鴨冰凝淚燭霜天難曉長記小粧纔了一杯
未盡離懷多少醉裏秋波夢中朝雨都是醒時煩惱料
有牽情處忍思量耳邊曾道甚時躍馬歸來認得迎門
輕笑
前調曹元寵
山静烟沈岸空潮去晴天萬里飛鴻南渡冉冉黃花翠
翹金鈿還是倚風凝露歲歲青門飲盡龍山高陽儔侣
舊賞成空回首舊遊人在何處此際誰憐萍泛空自
感光隂暗傷羇旅醉裏悲歌夜深驚夢無奈覺來情緒
孤館昏還曉厭時聞南樓鐘鼓但淚眼臨風腸斷望中
歸路
落梅慢王晉卿
夀陽粧晩慵勻素臉經宵醉痕堪惜前村雪裏幾枝初
綻冰姿仙格忍被東風亂飄滿地殘英堆積可堪江上
起離愁憑誰說寄腸斷未歸客流恨聲傳羌笛感行
人水亭山驛越溪信阻仙鄉路杳但風流塵跡香豔濃
時未多吟賞巳成輕擲願身長徤且憑闌明年還放春
消息
前調梅苑
帶烟和雪繁枝淡竚誰將粉融酥滴疎枝冷蕊壓羣芳
年年常占春色江路溪橋謾倒裊裊風中無力暗香浮
動冰姿明月裏想無花比高格爭奈光隂瞬息動幽
怨潜生羌笛新花鬭巧有天然閒態倚闌堪惜零亂殘
英片片飛上舞筵歌席斷腸忍淚念前期經歲還有芳
容隔
望梅(小春)柳耆卿
小寒時節正同雲暮慘勁風朝冽信早梅偏占陽和向
日處凌晨數枝爭發時有香來望明豔遥知非雪想玲
瓏嫩蕊弄粉素英旖旎清絶仙姿更誰並列有幽光
映水疎影籠月且大家留倚闌干對綠醑飛觥錦箋吟
閱桃李繁華奈彼此芬芳俱别等和羹待用休把翠條
漫折
王聖與
畫欄人寂喜輕盈照水犯寒先折裊數枝雲縷鮫綃露
淺淺塗黃漢宫嬌額剪玉裁冰已占斷江南春色恨風
前素豔雪裏暗香偶成抛擲如今眼穿故國待拈花
嗅蕊時話思憶想隴頭依約飄零甚千里芳心杳無消
息粉怯珠愁又只恐吹殘羌笛正斜飛半忩曉月夢回
隴驛
陸務觀
夀非金石恨天教老向水程山驛似夢來到南柯這些
子光隂更堪輕擲戍火邊塵又過了一年春色歎名姬
駿馬盡付杜陵苑路豪客長繩漫勞繋日看人間俯
仰俱是陳迹縱自倚英氣凌雲奈回盡鵬程鎩殘鸞翮
終日憑高悄不見江東消息筭沙邊也有斷鴻倩誰問
得
征部樂(相思)柳耆卿
雅歡幽會良夜可惜虚抛擲每追念狂蹤舊跡長祇恁
愁悶朝夕憑誰去花衢覓細說與此中端的道向我轉
覺厭厭夢役魂勞苦相憶須知最有風前月下心事
始終難得但願我重重心下把人看待長似初相識况
漸逢春色便是有舉場消息待這回好好憐伊更不輕
離折
望遠行(詠雪)
長空降瑞寒風剪淅淅瑶花初下亂飄僧舍密洒歌樓
迤邐漸迷鴛瓦好是漁人披得一蓑歸去江上晩來堪
畫滿長安高却旗亭酒價幽雅乘輿最宜訪戴泛小
棹越溪瀟洒皓鶴奪鮮白鷴失素千里廣鋪寒野須信
幽蘭歌斷同雲收盡别有瑶臺瓊榭放一輪明月交光
清夜
相思
繡幃睡起殘粧淺無緒勻紅鋪翠藻井凝塵金梯鋪蘚
寂寞鳳樓十二風絮紛紛烟蕪苒苒永日畫欄沈吟獨
倚望遠行南陌春殘悄歸騎凝睇消遣離愁無計但
暗擲金釵買醉對好景空飲香醪爭奈轉添珠淚待伊
遊冶歸來故故解放翠羽輕裙重繋見纖腰圍小信人
憔悴
前調梅苑
重隂未解又早是年時梅花争綻暗香浮動疎影横斜
月淡水清亭院好是前村雪裏一枝開處昨夜東風布
暖動行人多少離愁腸斷凝戀天賦自然雅態似夀
陽初勻粉面故人折贈欣逢驛使只恐隴頭春晩寄與
高樓休學龍吟三弄留取瓊花爛漫正有人同倚闌干
爭看
内家嬌(春恨)柳耆卿
煦景朝升烟光晝歛疎雨夜來新霽垂楊豔杏絲軟霞
輕繡出芳郊明媚處處踏青鬭草人人偎紅倚翠奈少
年自有新愁舊恨消遣無計帝里風光當此際正好
恁攜佳麗阻歸程迢逓奈向好景難留舊歡頻棄早是
傷春情緒那堪困人天氣但贏得獨立高原斷腸一餉
凝睇
楚宫春慢仲殊
輕盈絳雪乍團聚同心千點珠結畫館繡幄低飛融融
香徹笑裏精神放縱斷未許年華偷歇信任芳春都不
管漸漸南薰别是一家風月扁舟去後回望處娃宫
凄凉凝咽身似斷雲零落深心難說不與雕欄寸地忍
覷着漂流離缺盡日厭厭總無語不及高唐夢裏相逢
時節
夜飛鵲(别情)周美成
河橋送人處凉夜何其斜月遠墮餘輝銅盤燭淚巳流
盡霏霏凉露霑衣相將散離會處探風前津鼓樹杪參
旗華驄會意縱揚鞭亦自行遲迢逓路回清野人語
漸無聞空帶愁歸何意垂紅滿地遺鈿不見斜徑都迷
兔葵燕麥向殘陽欲與人齊但徘徊班草唏嘘酬酒極
望天西
别意盧申之
驕嘶破清曉分恨臨期花下恁月明知餘光是處散離
思最憐香靄霏霏牽衣揾彈淚問凄風愁露剗地東西
留鞭換佩怕匆匆巳是遲遲凉怯幾番羅袂還燕别
文梁螢點書幃一自秋娘迢逓黃金對酒爭忍輕揮新
來院落燕難尋簾幕長垂怕彫梧敲徑驚回舊夢應也
顰眉
望海潮(京都)柳耆卿
東南形勝江湖都會錢塘自古繁華烟柳畫橋風簾翠
幕參差十萬人家雲樹遶堤沙怒濤捲霜雪天塹無涯
市列珠璣戶盈羅綺競豪奢重湖疊巘清佳有三秋
桂子十里荷花羌管弄晴菱歌汎夜嬉嬉釣叟蓮娃千
騎擁高牙乘醉聽簫鼓吟賞烟霞異日圖將好景歸去
鳳池誇
(耆卿與孫相何為布衣交孫知杭門禁甚嚴耆卿欲見之不得作此詞往詣名妓楚楚曰欲見孫相恨無)
(門路若因府會願借朱唇歌於孫之前若問誰為此詞但說柳七中秋夜會楚宛轉歌之孫即日迎耆卿)
(預坐)
洛陽懷古淮海
梅英疎淡冰凘溶洩東風暗換年華金谷俊遊銅駞巷
陌新晴細履平沙長記誤隨車正絮翻蝶舞芳思交加
柳下桃蹊亂分春色到人家西園夜飲鳴笳有華燈
礙月飛蓋妨花蘭苑未空行人漸老重來是事堪嗟烟
暝酒旗斜但倚樓極目時見棲鴉無奈歸心暗隨流水
到天涯
别意
奴如飛絮郎如流水相沾便肯相隨微月戶庭殘燈簾
幕匆匆共惜佳期纔話暫分攜早抱人嬌咽雙淚紅垂
畫舸難停翠幃輕别兩依依别來怎表相思有分香
帕子合數松兒紅粉脆痕青箋嫩約丁寧莫遣人知成
病也因誰更自言秋杪親去無疑但恐生時注著合有
分于飛
贄賀沈公述
山光凝翠川容如畫名都自古并州簫鼓沸天弓刀似
水連營十萬貔貅金騎走長楸少年人一一錦帶吴鈎
路入榆關鴈飛汾水正宜秋追思昔日風流有儒將
醉吟才子狂遊松偃舊亭城高故國空餘舞榭歌樓方
面倚賢侯便恐為霖雨歸去難留好向西溪恣攜絃管
宴蘭舟
石孝友
離情冰泮歸心雲擾黯然凝竚江臯柳色搖金梅香弄
粉依稀滿眼春嬌常記極遊遨更與持玉斝因解金貂
郎去瞿塘妾家巫峽水迢迢别來暗减風標奈碧雲
暗斷翠被香銷春草生池芳塵凝榭凄凉月夕花朝千
里夢魂勞但鳥啼渡口猿響山椒擬把無窮幽恨萬疊
寫霜綃
吕聖求
側寒斜雨微燈薄霧匆匆過了元宵簾影護風盆池見
日青青柳葉柔條碧草皺裙腰正晝長烟暖蜂困鶯嬌
望處凄迷半篙綠水浸斜橋孫郎病酒無聊記烏絲醉
語碧玉風標新燕又雙蘭心漸吐佳期趁取花朝心事
轉迢迢但夢隨人遠心與山遥誤了芳音小窗斜日到
芭蕉
望湘人(春思)賀方回
厭鶯聲到枕花氣動簾醉魂愁夢相半被惜餘熏帶驚
剰眼幾許傷春春晩淚竹痕鮮佩蘭香老湘天濃暖記
小江風月佳時屢約非烟遊伴須信鸞絃易斷奈雲
和再鼓曲終人遠認羅襪無蹤舊處弄波清淺青翰棹
艤白蘋洲畔儘目臨臯飛觀不解寄一字相思幸有歸
來雙燕
傾杯(送别)柳耆卿
離讌慇懃蘭舟凝滯看看送行南浦情知道世上難使
皓月長圓彩雲鎮聚筭人生悲莫悲於輕别最苦正歡
娱便分鴛侣淚流瓊臉梨花一枝春帶雨慘黛蛾盈
盈無緒共黯然消魂重攜纖手話别臨行再三問道君
須去頻耳畔低語知多少他日深盟平生丹素從今盡
把憑鱗羽
張子野
飛雲過盡明河淺天無畔草色栖螢霜華清暑輕颸弄
袂澄瀾拍岸宴玉麈談賓倚瓊枝秀挹雕觴滿午夜中
秋十分圓月香槽撥鳳朱絃軋鴈正是欲醒還醉臨
空悵遠壺更疊換對東西數里回塘恨零落芙蓉春不
管籠燈待散誰知道座有離人目斷雙歌伴烟江艇子
歸來晩
折紅梅吴感
喜輕漸初泮微和漸入芳郊時節春消息夜來陡覺紅
梅數枝争發玉溪仙館不是箇尋常標格化工别與一
種風情似勻點胭脂染成香雪重吟細閱比繁杏夭
桃品流真别只愁共彩雲易散冷落謝池風月憑誰向
說三弄處龍吟休咽大家留取倚闌干聞有花堪折勸
君須折
二
覩南翔征鴈疎林敗葉凋霜零亂獨紅梅自守歲寒天
教最後開綻盈盈水伴疎影蘸横斜清淺化工似把深
色胭脂怪姑射冰姿剰與紅間誰人寵眷待金鎖不
開憑欄先看曾飛落夀陽粉額粧成漢宫傳徧江南風
暖春信喜一枝清遠對酒便好折取竒苞撚清香重嗅
舉杯重勸
古傾杯(林鐘商)柳耆卿
凍水消痕曉風生暖春滿東郊道遲遲淑景烟和露潤
偏染長堤芳草斷鴻隱隱歸飛江天杳杳遥山變色粧
眉淡掃目極千里閒倚危檣迥眺動幾許傷春懷抱
念何處韶陽偏早想帝里看看名園芳榭爛漫鶯花好
追思往昔年少繼日恁把酒聽歌量金買笑别後暗負
光隂多少
黃鐘調
水鄉天氣洒蒹葭露結寒生早客館更堪秋杪空階下
木葉飄零颯颯聲乾狂風亂掃當無緒人静酒初醒天
外征鴻知送誰家歸信穿雲悲呌蟲響幽窗風窺寒
硯一點銀缸閒照夢枕頻驚愁衾半擁萬里歸心悄悄
往事追思多少贏得空使方寸攪斷不成眠此夜厭厭
就中難曉
大石調
金風淡蕩漸秋光老清宵永小院新晴天氣輕烟乍歛
皓月當軒練净對千里寒光念幽期阻當殘景早是多
愁多病那堪細把舊約前歡重省最苦碧雲信斷仙
鄉路杳歸鴻難倩每高歌強遣離懷奈慘咽翻成心耿
耿漏淺露冷空贏得悄悄無言愁緒終難整又是立盡
梧桐清影
惜黃花慢楊無咎
霽空如水襯落木墜紅遥山堆翠獨立閒階數聲笛度
風前幾點鴈横雲際已凉天氣未寒時問好處一年誰
記笑聲裏摘得半釵金蕊來至横斜為插烏紗更碎
揉汎入金樽瓊螘滿酌霞觴願人夀百千可奈此時情
味牛山何必獨沾衣對佳節惟應歡醉看睡起曉蝶也
花愁懶戲
菩薩蠻引羅志仁
曉鶯催起問當年秀色為誰料理悵别後屏掩吴山便
樓燕月寒鬢蟬雲委錦字無憑付銀燭盡燒千紙對寒
泓淨碧又把去鴻往恨都洗桃花自貪結子道東風
有意吹逐流水謾記得當日心嫁卿卿是日暮天寒翠
袖堪倚扇月乘鸞儘夢隔嬋娟千里倒嗔人從今不信
畫簷鵲喜
汎清苕(正月十四日與公擇吴興汎舟)張子野
綠淨無痕過曉霽清苕鏡裏遊人紅粧巧綵船隱當筵
主秘館詞臣吴娃勸飲韓娥唱競豔容左右偕春學為
行雨傍畫槳從教水濺羅裙溪烟混月黃昏漸樓臺
上下火影星分飛檻倚斗牛近響簫鼓遠破重雲歸軒
未至千家待掩半粧翠箔朱門衣香拂面扶醉卸簪花
滿袖餘煴
一萼紅(人日長沙登定王臺)姜堯章
古城隂有官梅幾許紅萼未宜簪池面冰膠牆腰雪老
雲意還又沈沈翠藤共閒穿徑竹漸笑語驚起卧沙禽
野老林泉故王臺榭呼喚登臨南去北來何事蕩湘
雲楚水目極傷心朱戶黏雞金盤簇燕空歎時序侵尋
記曾共西樓雅集想垂柳還裊萬絲金待得歸鞍到時
只怕春深
雅詞
斷雲漏日青陽布漸入融和天氣糝綴夭桃金綻垂楊
粧點亭臺佳致曉露染風裁雨暈是牡丹偏稱化工美
向此際會未教一萼紅開鮮蘂迤邐漸成春意放秀
色妖豔天真難比粉惹蝶翅香上蜂鬚忍把芳心縈碎
爭似便移歸深院將綠盖青幃護風日恁時節占斷與
偎紅倚翠
寄弁陽翁李商隱
過薔薇正風喧雲淡春去未多時古岸停橈單衣試酒
滿眼芳草斜暉故人老經年賦别燈暈裏相對夜何其
泛剡清愁買花芳事一卷新詩流水孤航漸遠想家
山猿鶴喜見重歸北阜尋幽青津問釣多情楊柳依依
最難忘吟邊舊語數菖蒲老是來期幾夕相思夢蝶飛
遶蘋溪
登蓬萊閣有感周公謹
步深幽正雲黃天淡雪意未全休鑑曲寒沙茂陵烟草
俯仰今古悠悠歲華晩漂零漸遠誰念我同載五湖舟
磴古松斜厓隂苔老一片清愁回首天涯歸夢幾魂
飛西浦淚洒東州故國山川故園心眼還似王粲登樓
最負他秦鬟粧鏡好江山何事此時遊為喚狂吟老監
共賦銷憂
夜聞南婦哭北劉天迪
擁孤衾正朔風凄緊氊帳夜驚寒春夢無憑秋期又誤
迢逓烟水雲山斷腸處黃茅瘴雨恨驄馬憔悴只空還
揉翠盟孤啼紅怨切暗老朱顔堪歎揚州十載甚倡
條冶葉不省春殘蔡琰悲笳昭君怨曲何預當日悲歡
謾贏得西隣倦客空惆悵今古上眉端夢破梅花角聲
又報更闌
薄倖(春情)賀方回
淡粧多態更的的頻回眄睞便認得琴心先許與綰合
歡雙帶記畫堂風月逢迎輕顰淺笑嬌無奈向睡鴨爐
邊翔鴛屏裏羞把香羅偷解自過了收燈後都不見
踏青挑菜幾回憑雙燕丁寧深意往來飜恨重簾礙約
何時再正春濃酒煖人閒晝永無聊頼懨懨睡起猶有
花梢日在
送安伯弟韓南澗
送君南浦對烟柳青青萬縷更滿眼殘紅吹盡葉底黃
鸝自語甚動人多少離情樓頭水閣山無數記竹裏題
詩花邊載酒魂斷江干春暮都莫問功名事白髮星
星如許任雞鳴起舞鄉關何在憑高目盡孤鴻去漫留
君住趁酴醿香煖持杯且醉瑶臺路相思記取愁絶西
窗夜雨
前調吕聖求
青樓春晩晝寂寂梳勻又懶怎聽得鴉啼鶯弄惹起新
愁無限記年時偷擲春心花間隔霧遥相見便角枕題
詩寶釵貰酒共醉青苔深院怎忘得回廊下攜手處
花明月滿如今但暮雨蜂愁蝶恨小窗閒對芭蕉展却
誰拘管儘無言閒品秦箏淚滿參差鴈腰肢漸小心與
楊花共遠
飛雪滿羣山蔡仲道
冰結金壺寒生羅幕夜闌霜月侵門翠筠敲竹疎梅弄
影數聲鴈過南雲酒醒欹粲枕愴然猶有殘粧淚痕繡
被孤擁餘香未减猶是那時熏長記得扁舟尋舊約
聽小窗風雨燈火黃昏錦裀纔展瓊籖報曙寶釵又是
輕分黯然攜手處倚朱箔愁凝黛顰夢回雲散山遥水
遠空斷魂
一寸金(上蜀刺史)柳耆卿
井絡天開劒嶺横雲控西夏地勝異錦里風光蠶市繁
華簇簇歌臺舞榭雅俗多遊賞輕裘俊靚粧豔冶當春
晝摸石池邊浣花溪上景如畫夢應三刀橋名萬里
中和政多暇仗漢節攬轡澄清高掩武侯勲業文翁風
化台鼎思賢久方鎮静又還命駕空遺愛兩蜀山川異
日成佳話
周美成
州夾蒼崖下枕江山是城郭望海霞接日紅飜水面晴
風吹草青搖山脚波暖鳬鷖作沙痕退夜潮正落疎林
外一點炊烟渡口參差正寥廓自歎勞生經年何事
京華信漂泊念渚蒲汀柳空歸閒夢風輪雨檝終辜前
約情景牽心眼留連處利名易薄回頭謝冶葉倡條便
入漁釣樂
憶瑶姬(騎省之悼也)史邦卿
嬌月籠烟下楚領春分兩朵湘雲花房漸密時弄杏箋
初會歌袖慇懃沈沈夜久西窗屢隔蘭燈幔影昏自綵
鸞飛入芳巢繡屏羅薦粉光新十年未始輕分念此
飛花可憐柔脆銷春空餘雙淚眼到舊家時節謾染愁
巾神仙說道凌虚一夜相思玉樣人但起來梅發窗前
哽噎疑是君
五綵結同心無名氏
珠簾垂戶金索懸窗家接浣紗溪路相見桐隂下一鈎
月恰在鳳凰栖處素瓊撚就宫腰小花枝裊盈盈嬌步
新粧淺滿腮紅雪綽約片雲欲度塵寰豈能留住惟
只愁化作綵雲飛去蟬翼衫兒薄冰肌瑩輕罩一團香
霧彩箋巧綴相思苦脈脈動憐才心緒好作今秦樓活
計吹簫伴侣
為澗卿夀趙彦端
人間塵斷雨外風回凉波自泛仙槎非郭還非埜閒鶯
燕時傍笑語清佳銅壺花漏長如線金鋪碎香煖簷牙
誰知道東園五畝種成國豔天葩主人漢家龍種正
翩翩迥立雪紵烏紗歌舞承平舊圍紅袖詩興自寫春
華未知三斗朝天去定何似鴻寶丹砂且一醉朱顔相
慶共看玉井浮花
杜韋娘杜夀域
暮春天氣鶯老燕子忙如織間嫩葉題詩哨梅小乍遍
水新萍圓碧初牡丹謝了秋千搭起垂楊暗鎖深深陌
暖風輕盡日閒把榆錢亂擲恨寂寂芳容衰减頓欹
玳枕困無力為少年狂蕩恩情薄尚未有歸來消息想
當初鳳侣鴛儔喚作平生更不輕離拆倚朱扉淚眼滴
損紅綃數尺
樂府雅詞
華堂深院霜籠月采生寒暈度翠幄風觸梅香噴漸歲
晩春光將近惹離恨萬種多情易感歡難聚少愁成陣
擁紅爐鳳枕慵欹銀燈挑盡當此際爭忍前期後約
度歲無憑凖對好景空積相思恨但自覺厭厭方寸擬
蠻箋象管丹青妙手寫出寄與伊教信儘千工萬巧惟
有心期難問
綠意(荷葉)無名氏
碧圓自潔向淺洲遠浦亭亭清絶猶有遺簪不展秋心
能倦幾多炎熱鴛鴦密語同傾盖且莫與浣紗人說怨
歌忽斷花風碎却翠雲千疊回省當年漢舞帕飛去
謾縐留仙裙褶戀戀青衫猶染枯香還笑鬢絲飄雪盤
心清露如鉛水又一夜西風聽折喜淨看匹練秋光倒
瀉半湖明月
解珮環彭元遜
江空不渡恨蘼蕪杜若零落無數遠道荒寒婉娩流年
望望美人遲暮風烟雨雪隂晴晩更何須春風千樹盡
孤城落木蕭蕭日夜江聲流去日晏山深聞笛恐他
年流落與子同賦事闊心違交淡媒勞蔓草沾衣多露
汀洲窈窕餘醒寐遺珮浮沈澧浦有白漚淡月微波寄
語逍遥容與
罥馬索無名氏
曉窗明庭外寒梅向殘月吴溪庾嶺一枝偷把陽和洩
冰姿素豔自然天賦品格真香殊常别奈北人不識南
枝喚作臘前杏先發竒絶照溪臨水素禽飛下玉羽
瓊芳鬭清潔懊恨春工來何晩傷憐媚眉先折多情立
馬待得黃昏疎影斜斜微酸結恨馬融一聲羌笛起處
紛紛落如雪
擊梧桐(别西湖社友)李珏(元暉)
楓葉濃於染秋正老江上征衫寒淺又是秦鴻過霽烟
外寫出離愁幾點年來歲去朝生暮落人似吴潮展轉
怕聽陽關曲奈短笛喚起天涯情遠雙屐行春扁舟
嘯晩憶着鷗湖鶯苑小小梅花屋雪月夜記把山扉牢
掩惆悵明朝何處故人相望但碧雲半歛定蘇堤重來
時候芳草如剪
李景元
杳杳春江闊收細雨風蹙波聲無歇鴈去汀洲暖岸蕪
静翠染遥山一抹羣鷗聚散征航來去隔水相望楚越
對此凝情久念往歲上國嬉遊時節鬭草園林賣花
巷陌觸處風光竒絶正恁濃歡裏悄不意頓有天涯離
别看即梅生翠實柳飄狂絮没個人共折把而今愁煩
滋味教向誰說
八寶粧李甲
門掩黃昏畫堂人寂暮雨乍收殘暑簾捲疎星庭戶悄
隱隱嚴城鐘鼓空街烟暝半開斜月朦朧銀河澄淡風
凄楚還是鳳樓人遠桃源無路惆悵夜久星繁碧雲
望斷玉簫聲在何處念誰伴茜裙翠袖共攜手瑶臺歸
去對脩竹森森院宇曲屏香暖凝沈炷問對酒當歌情
懷記得劉郎否
大聖樂(初夏)康伯可
千朵竒峯半軒微雨曉來初過漸燕子引教雛飛蓞菡
暗薰芳草池面凉多淺斟瓊巵浮綠蟻展湘簟雙紋生
細波輕紈舉動圓團素月仙桂婆娑臨風對月恣樂
便好把千金邀豔娥幸太平無事擊壤鼓腹攜酒高歌
富貴安居功名天賦爭奈皆由時命呵休眉鎖問朱顔
去了還更來麽
陶成之生日蔣勝欲
笙月凉邊翠翹雙舞夀仙曲破更聽得豔拍流星慢唱
夀詞初了羣唱蓮歌主翁樓中披鶴氅展一笑微微紅
透渦襟懷好縱炎官駐繖長是春和千年鼻祖事業
記曾趁雷聲飛快梭但也曾三徑撫松採菊隨分吟哦
富貴浮雲榮華風過淡處還他滋味多休辭飲有碧荷
貯酒深似金荷
風流子(初春)少游
東風吹碧草年華換行客老滄洲見梅吐舊英柳搖新
綠惱人春色還上枝頭寸心亂北隨雲黯黯東逐水悠
悠斜日半山暝烟兩岸數聲横笛一葉扁舟青門同攜
携手前歡記渾似夢裏揚州誰念斷腸南陌回首西樓
筭天長地久有時有盡奈何綿綿此恨無休擬待倩人
說與生怕伊愁
秋思張文潛
亭臯木葉下重陽近又是搗衣秋奈愁入庾腸老侵潘
鬢謾簪黃菊花也應羞楚天晩白蘋烟盡處紅蓼水邊
頭芳草有情夕陽無語鴈横南浦人倚西樓玉容知
安否香箋共錦字兩處悠悠空恨碧雲離合青鳥沈浮
向風前懊惱芳心一點寸眉兩葉禁甚閒愁情到不堪
言處分付東流
秋怨周美成
楓林凋晩葉關河迥楚客慘將歸望一川暝靄鴈聲哀
怨半規凉月人影參差酒醒後淚花銷鳳蠟風幕捲金
泥砧杵韻高喚回殘夢綺羅香减牽起餘悲亭臯分
襟地難拚處偏是掩面牽衣何况愁懷長結重見無期
想寄恨書中銀鈎空滿斷腸聲裏玉筯還垂多少暗愁
密意惟有天知
風情
新綠小池塘風簾動碎影舞斜陽羡金屋去來舊時巢
燕土花繚繞前度莓牆繡閣鳳幃深幾許聽得理絲簧
欲說又休慮乖芳信未歌先咽愁近清觴遥知新粧
了開朱戶應自待月西廂最苦夢魂今宵不到伊行問
甚時說與佳音密耗寄將秦鏡偷換韓香天便教人霎
時厮見何妨
前調雅詞
淑景皇州滿和風漸催促柳花飛過清明驟雨五侯臺
榭散入青烟新火開時繡簾外傍人飛燕子映葉語黃
鸝秋千晝永綺羅人散笑隔花隂紅粉牆低青鳥多
行樂尋芳處何計強逐輕肥空對舊遊滿目誰共開眉
遇有時繫馬垂楊影下佇立風前惆悵佳期回首故園
桃李應待人歸
和魏桐城相山
扁舟南浦岸分攜處鳴珮憶珊珊見十五里長堤數聲
啼鴂至今清淚衿袖斕斑誰信道沈腰成瘦損潘鬢就
衰殘謾把酒臨風看花對月不言柱笏無緒憑欄相
逢還相感但凝情秋水送恨春山應念馬催行色泥濺
征衫况芳菲將過紅英婉娩追隨正樂黃鳥間關争得
此心無着渾似雲閒
和楚客維揚燈夕方秋崖
小樓簾不捲花正閙燈火競元宵想舊日何郎飛金叵
羅三生杜牧醉董嬌嬈香塵路雲鬆鸞髻鬌月襯馬蹄
驕彷彿神仙劉安雞犬分明富貴子晉笙簫人生行
樂爾君不見迷樓春綠迢迢二十四經行處舊月今橋
但索笑梅花酒消新雪縱情詩草筆捲春潮俯仰人間
陳迹莫惜金貂
燕山驛壁間詞吴激(庚溪詩話)
書劔憶遊梁當時事底處不堪傷念蘭苕嫩葉向吴南
浦杏花微雨窺宋東牆鳳城外燕隨青步障絲惹紫游
韁曲水古今禁烟前後暮雲樓閣春草池塘回首斷
人腸年芳但如霧鏡髮已成霜獨有蟻尊陶寫蝶夢悠
颺聽出塞琵琶風沙淅瀝寄書鴻鴈烟月微茫不似海
門潮信猶到潯陽
前調史達祖
紅樓横落日蕭郎去幾度碧雲飛記窗眼逓香玉臺粧
罷馬蹄敲月沙路人歸如今但流鶯通信息雙燕說相
思入耳舊歌怕聽金縷斷腸新句羞染烏絲相逢南
溪上桃花嫩嬌樣淺淡羅衣恰是怨深腮赤愁重聲遲
悵東風巷陌草迷春恨軟塵庭戶花誤幽期多少寄來
芳字都待還伊
憶别方千里
河梁攜手别臨岐語共約踏青歸自雙燕再來斷無音
信海棠開了還又參差料此際笑隨花便面醉騁錦障
泥不憶故園粉愁香怨忍教華屋綠慘紅悲萬家歌
舞地生疎久塵暗鳳縷羅衣何限可憐心事難訴歡期
但兩點愁蛾才開重歛幾行清淚欲制還垂爭表為郎
憔悴相見方知
孫花翁
三疊古陽關輕寒噤清月滿征鞍記玉笋攬衣翠囊親
贈繡巾揾臉金柳初攀自回首燕臺雲掩冉鳳閣雨闌
珊天有盡頭水無西注鬢難留黑帶易成寬啼粧東
風悄菱花在擬倩錦字封還應恨忍蛾眉凝黛慵髻堆
鬟奈情逐事遷心隨春老夢和香冷歡與花殘閒煞烟
茸窗閣十二屏山
長夀樂柳耆卿
繁紅嫩翠豔陽景粧點神州明媚是處樓臺朱門院落
絃管新聲騰沸恣遊人無限馳驟驕馬如水競尋芳選
劇強歸來向晩起通衢近遠香塵細細太平世少年
時忍把韶光輕棄况有紅粧楚豔一笑千金何啻向尊
前舞袖飄雪歌響行雲止願長繩且把飛烏繫任好從
容痛飲誰能惜醉
八犯玉交枝(招寶山觀月上)仇遠
滄島雲連綠瀛秋入暮景却沈洲嶼無浪無風天地白
聽得潮生人語擎空孤柱翠倚高閣憑虛中流蒼碧迷
烟霧惟見廣寒門外青無重數不知是水是山不知
是樹漫漫知是何處倩誰問凌波輕步謾凝睇乘鸞秦
女想庭曲霓裳正舞莫須長笛吹愁去怕喚起魚龍三
更噴作前山雨
疎影(仙吕宫)姜堯章
苔枝綴玉有翠禽小小枝上同宿客裏相逢籬角黃昏
無言自倚脩竹昭君不慣邊沙遠但暗憶江南江北想
珮環月夜歸來化作此花幽獨猶記深宫舊事那人
正睡裏飛近蛾綠莫似春風不管盈盈早與安排金屋
還教一片隨波去又却怨玉龍哀曲等恁時重覓幽香
已入小窗横幅
梅影張叔夏
黃昏片月似滿地碎隂還更清絶枝北枝南疑有疑無
幾度燈前難折依稀倩女離魂處緩步出前村時節看
夜深竹影横斜應妬過雲明滅窺鏡蛾眉淡掃為容不
在貌獨抱孤潔莫是花光描取春痕不怕麗譙吹徹還
驚海上然犀去照水底珊瑚如活做弄得酒醒天寒空
對一庭香雪
霜葉飛(秋夜)周美成
露迷衰草疎星掛凉蟾低下林表素娥青女鬭嬋娟正
倍添悽悄漸颯颯丹楓撼曉横天雲浪魚鱗小見皓月
相看又透入清輝半餉特地留照迢逓望極關山波
穿千里度日如歲難到鳳樓今夜聽西風奈五更愁抱
想玉匣哀絃閉了無心重理相思調念故人牽離恨屏
掩孤顰淚流多少
沈唐
霜林凋晩危樓迥登臨無限秋思望中閒想洞庭波面
亂紅初墜更蕭索風吹渭水長安飛舞千門裏變景摧
芳榭惟有蘭衰暮叢菊殘餘蕊念花滿堂時自美人
一去鎮掩香閨經歲又觀珠露碎點蒼苔敗梧飄砌謾
贏得相思淚眼東君早作歸來計便莫惜丹青手重與
芳菲萬紅千翠
失名
故宫秋晩餘芳盡輕隂閒淡池閣鳳泥銀暗玳紋花卷
斷腸簾幕漸砌菊遺金謝却芙蓉纔共清霜約半弄蕊
冰綃波淺拂胭脂翠瓊連並彫萼應是曾倚東君縱
豔姿輕盈映損丹杏紅藥旋成深妬判與西風任從開
落况衰晩淵明意薄重陽羞對吟酌待說與江梅早傅
粉勻香慰伊蕭索
過秦樓周美成
水浴清蟾葉喧凉吹巷陌雨聲初斷閒依露井笑撲流
螢惹破畫羅輕扇人靜夜久凭欄愁不歸眠立殘更箭
歎年華一瞬人今千里夢沈書遠空見說鬢怯瓊梳
容銷金鏡漸懶趁時勻染梅風地溽虹雨苔滋一架舞
紅都變誰信無憀為伊才减江淹情傷荀倩但明河影
下還看稀星數點
春晩李景元
賣酒壚邊尋芳原上亂花飛絮悠悠已蝶稀鶯散便擬
把長繩繫日無由謾道草忘憂也徒將酒解閒愁正江
南春盡行人千里蘋滿汀洲有翠紅徑裏盈盈侣簇
芳茵禊飲時笑時謳當暖風遲景任相將永日爛漫狂
遊誰信盛狂中有離情忽到心頭向尊前擬問雙燕來
時曾過秦樓
江神子慢吕聖求
新枝媚斜日花徑霽晩碧汎紅滴近寒食蜂蝶亂點檢
一城春色倦遊客門外昏鴉啼夢破春心似遊絲飛遠
碧燕子又語斜簷行雲自没消息當時烏絲夜語約
桃花時候同醉瑶瑟甚端的看看是榆莢楊花飛擲怎
忘得斜倚紅樓回淚眼天如水沈沈連翠璧想伊不整
啼粧影簾側
瑞香蔡伯堅
紫雲點楓葉崖樹小婆娑歲寒節占高潔纖苞煖釀出
梅魂蘭魄照濃碧茗盌添春花氣重芸窗晩濛濛浮霽
月小眠鼻觀先通廬山舊夢清絶蕭閒平生淡泊獨
芳温一念猶未衰歇種種陳迹而今老但覓茶烟禪榻
寄閒寂風外天花無夢也鴛鴦債從渠千萬劫夜寒回
施幽香與春愁客
鬭嬋娟張炎
舊家池館尋芳處從教飛燕頻繞一灣柳護水房春看
鏡鸞窺曉暈宿粉雙蛾淡掃羅襦飄帶腰圍小盡醉方
歸去又暗約明朝鬭草誰解先到心緒亂若晴絲那
回遊處墜紅爭戀斜照近來歡事漸無多尚被鶯聲惱
便白髮如今縱少情懷不似前時好謾重省燕臺句愁
極還醒背花一笑
幔捲紬(相思)柳耆卿
閒窗燭暗孤幃夜永欹枕難成寐細屈指尋思舊事前
歡都來未盡平生深意到得如今萬般追悔空祇添憔
悴對好景良宵皺着眉兒成甚滋味紅茵翠被當時
事一一堪垂淚怎生得依前似恁偎香倚暖抱着日高
猶睡筭得伊家也應隨分煩惱心兒裏又爭似從前澹
澹相看免恁縈繫
李景元
絶羽沈鱗埋香葬玉杳杳悲前事對一盞寒燈數點沈
螢悄悄畫屏巫山十二蕣臉星眸蕙情蘭性一旦成流
水便縱有甘泉妙手洪都方士何濟香閨寶砌臨粧
處迤邐苔痕翠更不忍看伊繡殘鴛履而今尚有啼紅
粉漬好夢不來斷雲飛去黯黯情無際謾飲盡香醪奈
向愁腸消遣無計
女冠子(元夕)蔣勝欲
蕙花香也雪晴池館如畫春風飛到寶釵樓上一片笙
簫琉璃光射而今鐙謾掛不是暗塵明月那時元夜况
年來心懶意怯羞與蛾兒爭耍江城人悄初更打問
繁華誰解再向天公借剔殘紅灺但夢裏隱隱鈿車羅
帕吴箋銀粉砑待把舊家風景寫成閒話笑綠鬟鄰女
倚窗猶唱夕陽西下
二
電旂飛舞雙龍還又爭渡湘灕雲外獨醒何在翠筠紅
蘅芳菲如故深衷全未悟不似素車白馬卷潮起怒但
悄然千載舊跡時有人來弔古生平慣受椒蘭苦甚魄
沈寒波更被饞蛟妬結瓊紉珞料貝闕隱隱騎鯨烟霧
楚妃花倚(闕)玉簫吹了泝波同步待月明洲渚小
留旌節朗吟騷賦
上元李漢老
帝城三五燈光花市盈路天街遊處此時方信鳳闕都
民奢華豪富紗籠纔過處喝道轉身一壁小來且住見
許多才子豔質攜手並肩低語東來西住誰家女買
玉梅爭戴緩步香風度北觀南顧見畫燭影裏神仙無
數引人魂似醉不如趁早步月歸去這一雙情眼怎生
禁得許多胡覷
前調柳耆卿
斷烟殘雨洒微凉生軒戶動清籟蕭蕭庭樹銀河濃淡
華星明滅輕雲時度莎階寂静無覩幽蟲切切秋吟苦
疎篁一徑流螢幾點飛來又去對月臨風空恁無眠
耿耿暗想舊日牽情處綺羅叢裏有人人那回飲散略
略曾諧鴛侣因循忍便聧阻相思不得長相聚好天良
夜無端惹起千愁萬緒
二
淡烟飄薄鶯花謝清和院落樹隂翠密葉成幄麥秋霽
景夏雲忽變竒峯倚寥廓波暖銀塘漲新萍綠魚躍想
端憂多暇陳王是日嫩苔生閣正鑠石天高流金晝
永楚榭光風轉蕙披襟處波翻翠幕以文會友沈李浮
瓜忍輕諾别館清閒避炎蒸豈須河朔但樽前隨分雅
歌豔舞盡成歡樂
康與之
火雲初布遲遲永日炎暑濃隂高樹黃鸝葉底羽毛學
整方調嬌語薰風時漸動峻閣池塘芰荷爭吐畫梁紫
燕對對銜泥飛來又去想佳期容易成辜負共人人
同上畫樓斟香醑恨花無主卧象牀犀枕成何情緒有
時魂夢斷半窗殘月透簾穿戶去年今夜扇兒搧我情
人何處
雪景周美成
同雲密布撒梨花柳絮飛舞樓臺悄似玉向紅爐煖閣
院宇深沈廣排筵會聽笙歌猶未徹漸覺輕寒透簾穿
戶亂飄僧舍密洒歌樓酒帘如故想樵人山徑迷蹤
路料漁人收綸罷釣歸南浦路無伴侣見孤村寂寞招
颭酒旗斜處南軒孤鴈過嚦嚦聲聲又無書度見臘梅
枝上嫩蘂兩兩三三微吐
夀星明(慶黃宰秩滿)梅亭
玉露迎寒金風薦冷正蘭桂香覺秋光過半日臨三九
葱葱佳氣靄靄琴堂見說當年申生穀旦夢叶長庚天
降祥文章伯英聲早著騰踏飛黃雙鳬暫駐東陽巳
種得春隂千種棠有無邊風月幾多事業安排青瑣入
與平章百里民歌一樽春酒爭勸殷勤稱夀觴願此去
龜齡難老長侍君王
離别難柳耆卿
花謝水流倏忽嗟年少光隂有天然蕙質蘭心美韶容
何啻直千金便因甚翠弱紅衰纏綿香體都不勝任筭
神仙五色靈丹無驗中路委瓶簮人悄悄夜沈沈閉
香閨永棄鴛衾想嬌魂媚魄非遠縱洪都方士也難尋
最苦是好景良天尊前歌笑空想遺音望斷處杳杳巫
山十二千古暮雲深
透碧霄
日華邊萬年芳樹起祥烟帝居壯麗皇家熙盛寶運當
千端門清晝觚稜照日雙闕中天太平時朝野多歡徧
錦街香陌鈞天歌吹閬苑神仙昔觀光得意狂遊風
景再覩更精妍傍柳隂尋花徑空恁嚲轡垂鞭樂遊雅
戲平康豔質應也依然仗何人多謝嬋娟道宦名蹤跡
歌酒情懷不似當年
查荎
艤蘭舟十分端是載離愁練波送遠屏山遮斷此去難
留相從爭奈心期久要屢變霜秋歎人生杳似萍浮又
翻成輕别都將深恨付與東流想斜陽影裏寒烟明
處雙槳去悠悠愛渚梅幽香動須採掇倩纖柔豔歌粲
發誰傳餘韻來說仙遊念故人留此遐州但春風老去
秋月圓時獨倚江樓
選冠子(一名蘇武慢)張敏叔
嫩水挼藍遥堤影翠半雨半烟橋畔鳴禽弄舌夢草縈
心偏稱謝家池館紅粉牆頭步搖金縷纖柔舞腰低軟
被和風搭在闌干終日畫簾高捲春易老細葉舒眉
輕花吐絮漸覺綠隂成幔章臺繫馬灞水維舟誰念鳳
城人遠惆悵故國陽關杯酒飄零惹人腸斷恨青青客
舍江頭風笛亂雲空晩
梅苑
庾嶺烟光江南風景冷落歲寒庭院疎林萬木凍折孤
根獨拒曉霜回暖萼點胭脂粉凝芳葉依稀幾枝初綻
上層樓月夜憑欄風送暗香清遠嗟往昔漢妃臨鸞
新粧才飾豔絶人間金鈿東君信息造化工夫却笑衆
葩開晩若似芳菲訊速終與和羹鳳池仙館願樓頭羌
管休吹免使為花腸斷
蘇武慢侯彦周
暗雨收梅晴波搖柳萬頃水精宫冷橋森畫棟岸列紅
樓兩岸翠簾交映天上行舟鑑中開戶人在蘂珠仙境
况吟烟嘯月彈絲吹竹太平歌詠人盡說銅虎分賢
銀潢儲秀鞏固行都藩屏棠隂散暑鼎篆凝香永日一
庭虚靜紅袖持觴綵箋揮翰適意酒豪詩俊看飛雲丹
詔行沙金勒待公歸覲
馮尊師
飯了從容消閒策杖野望有何憑仗帆歸遠浦鷺立汀
洲千樹好花微放芳草池塘錦江樓閣隱隱雲埋青嶂
向東郊極目天涯不見故人惆悵歸去也翠麓﨑嶇
林巒掩映消遣晩來情况幽禽巧語弱柳搖金綠影小
橋清響揮掃龍蛇領略風光陶寫丹青吟唱這雲山好
景物外烟霞幾人能訪
又
返照迴光終焉活計何處可為依託凋零鄭圃竹塢松
溪林下勝遊行樂霞友雲朋水色山光幽隱烟蘿巖壑
更堂堂氣槩摩天一點浩然寥廓堪愛處蝶戲花梢
苔生石徑風細日高簾幕清虚器量咀嚼乾坤高邁市
朝歡約疎葛寬裁瘦玉横拖嘯傲東籬吟酌把真情欲
寫奈何塵世故人蕭索
又
識破塵寰凡籠跳出飄蕩幸無拘束萍蹤自在雅操孤
高還若野雲麋鹿遇坎乘流混俗和光知止有何榮辱
恣陶陶海上人間不管歲華催促從此後筆硯生塵
蠅蝸絶念安分翠微雲屋般般放下事事都休靜對小
軒梅竹一味疎慵萬古淳風便是真常清福任羣情晝
夜世俗奔波競爭蠻觸
又
夢斷槐宫倚天長嘯勘破物情今古擔簦映雪射虎誅
龍曾把少年身誤金谷繁華漢苑秦宫空有落花飛絮
歎浮生終日忙忙誰肯死前回顧爭似我玉麈清談
金徽雅弄高卧洞天門戶逍遥畎畝肆任情懷閒伴蓼
汀鷗鷺收拾生涯紫蠏黃柑江上一簔烟雨醉歸來依
舊蘆花深處月明幽浦
又
堪歎羣情迷津宛轉飄蕩甚時休歇爭頭競角抵死漫
生一向戀家貪業利鎖名韁慾浪恩山酒市花衢顛蹷
騁僂儸似蟻循環不念鬢華如雪誰肯向太朴林中
無為鄉裏閒伴老𣆀莊列珠亡罔象夢斷華胥高枕洞
天日月三界廓然八表冲虛湛湛靈光通徹這逍遥劫
外妙哉真樂世間難說
又
過隙年光如毛塵事暗把物情移換浮生擾擾背覺隨
塵酒色利名縈絆憑君看取歴代英雄楚越周秦唐漢
謾遺留壊冢頽碑千古是非不斷聞早悟碧玉壺中
白雲堆裏别有翠霞宫殿三天雅會五彩光攅朝赴紫
微瓊宴閬苑瑶池綘闕清都信任逍遥遊翫笑愚頑苦
海販骨無休往來流轉
(全真馮尊師本燕趙書生遊汴遇異人得仙學所賦歌曲高潔雄暢最傳者蘇武幔二十篇前十篇道遺)
(世之樂後十篇論修仙之事會稽費無隱獨善歌之聞者有凌雲之思無復流連光景者矣予山居每登)
(高望遠則與無隱歌而和之無隱謂我更作十篇居兩年得兩篇半後於湖上二三夕間得七篇半每一)
(篇成無隱即歌之馮尊師天外有聞能乘風為我一來聽耶道園道人虞集記)
虞集
歸去來兮昨非今是惆悵獨悲奚語迷途未遠晨景熹
微乃命僕夫先路風颺舟輕候門童稚此日再瞻衡宇
酒盈樽三徑雖荒松菊宛然如故聊寄傲與世相違
舊交俱息更復駕言焉取琴書情話尋壑經邱倦鳥岫
雲容與農人告我有事西疇孤櫂賦詩春雨但樂夫天
命何疑乘化任渠留去
又
雲淡風輕傍花隨柳將謂少年行樂高閣林間小車城
裏千古太平西洛瞻彼泱泱言思君子流水儼然如昨
但清遊天際輕隂未便暮愁離索長記得童冠相隨
浴泝歸去吟咏鳶飛魚躍逝者如斯吾衰甚矣調理自
存斟酌清廟朱絲舊堂金石隱几似聞更作農人告我
有事西疇窈窕掛書牛角
前調楊太尉
碧眼連車黃頭間坐望斷故人何處當時勝麗舊日繁
華都變(闕)萬里銜冤幾年埋恨仔細向誰分訴
對南風凝眸眺神旌觸目淚流如雨今幸會電掃雷
驅雲開霧歛一旦青天重覩桃林卧草華嶽嘶風行迓
太平周武洗盡(闕)巷陌從此追歡酒杯頻舉任笙簫
聲裏花朝月夕醉中歌舞
吕聖求
雨濕花房風斜燕子池閣晝長春晩檀盤戰象寶局鋪
棋籌畫未分還懶誰念少年齒怯梅酸病疎霞盞正青
錢遮路綠絲明水倦尋歌扇空記得小閣題名紅箋
親製燈火夜深裁剪明眸似水妙語如絃不覺曉霜雞
喚聞道近來筝譜慵看金鋪長掩瘦一枝梅影回首江
南路遠
惜餘春慢(春情)魯逸仲
弄月餘花團風輕絮露濕池塘春草鶯鶯戀友燕燕將
雛惆悵睡殘清曉還似初相見時攜手旗亭酒香梅小
向登臨長是傷春滋味淚彈多少因甚却輕許風流
終非長久又說分飛煩惱羅衣瘦損繡被香消那更亂
紅如掃門外無窮路岐天若有情和天須老念高唐歸
夢凄凉何處水流雲繞
玉山枕柳耆卿
驟雨新霽蕩原野清如洗斷霞散彩殘陽倒影天外雲
峯數朵相倚露莎烟芰滿池塘見次第幾番紅翠當是
時河朔飛觴避炎蒸想風流堪繼晩來高樹清風起
動簾幕生秋氣畫樓晝寂蘭堂夜静舞豔歌姝漸任羅
綺訟閒時泰足風情便爭奈雅歡都廢省教成幾闋新
歌盡新聲好尊前重理
洞庭春色曾鞏
絳萼欺寒暗傳春信一枝乍芳向籬邊竹外前村雪裏
青梢猶瘦疎影溪傍惹露和烟凝酥豔似瀟洒玉人初
試粧江南路有多情竚立迴盡柔腸倚樓最難忘處
正皓月千里流光縱廣平心勁難思麗句少陵詩興猶
愛清香休怪東君先留意問他日和羹誰又強還輕許
笑凌空檜影松蔭交相
程正伯
錦字親裁淚巾偷裛細說舊時記笑桃門巷粧窺寶靨
弄花庭榭香濕羅衣幾度相隨遊冶去任月細風尖猶
未歸多少事有垂楊眼見紅燭心知如今事都過也
但贏得雙鬢成絲歎半粧紅豆相思有分兩分青鏡重
合難期惆悵一春飛絮夢悠揚教人分付誰銷魂處又
梨花雨暗半掩重扉
陸務觀
壯歲文章暮年勲業自昔誤人筭英雄成敗軒裳得失
難如人意空喪天真請看邯鄲當日夢待炊罷黃粱徐
欠伸方知道許多時富貴何處關身人間定無可意
怎換得玉鱠絲蓴且釣竿漁艇筆牀茶竈閒聽荷雨一
洗衣塵洛水秦關千古後尚棘暗銅駞空愴神何須更
慕封侯定遠圖像麒麟
丹鳳吟(春恨)周美成
迤邐春光無賴翠藻翻池黃蜂遊閣朝來風暴飛絮亂
投簾幕生憎暮景倚牆臨岸杏靨妖邪榆錢輕薄晝永
思惟傍枕睡起無聊殘照猶在庭角况是别離氣味
坐來便覺心緒惡痛引澆愁酒奈愁濃如酒無計銷鑠
那堪昏暝蔌蔌半簷花落弄粉調朱柔素手問何時重
握此時此意長怕人道着
花草稡編卷二十三
