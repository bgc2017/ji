花草稡編卷六
明陳耀文輯
小令
好事近宋子京
睡起玉屏風吹去亂紅猶落天氣驟生輕暖襯沉香帷
箔珠簾約住海棠風愁拖兩眉角昨夜一庭明月冷
秋千紅索
鄭毅夫
把酒對江梅花小未禁風力何計不教零落為青春留
得故人莫問在天涯尊前苦相憶好把素香收取寄
江南消息
催粧王昂(山房隨筆)
喜氣擁門闌光動綺羅香陌行到紫薇花下悟身非凡
客不湏脂粉涴天眞嫌怕太紅白留取黛眉淺處畫
章臺春色(陶朱新錄云嘉王榜探花王昂榜下擇婿時作催粧詞云)
吕聖求
長記十年前彼此玉顔雲髮尊酒幾番相對樂春花秋
月而今各自困飄零憔悴幾年别說着大家煩惱且
大家休說
趙文鼎
風動一川花搖瀁影迷紅碧人立杏花隂下泛光風襲
襲瓊枝璧月互相輝春容泫將夕羅蓋暗承花霧漬
鮫綃香濕
舟行嚴次山
曉色未分明敲動月邊鼉鼓卯酒一杯徑醉又别君南
浦春江如席照晴空大舶夾雙櫓腸斷斜陽渡口正
落紅如雨
秋飲吳君特
鴈外雨絲絲將恨和愁都織玉骨西風添瘦減尊前歌
力袖香曾枕醉紅腮依約唾痕碧花下凌波入夢引
春雛雙鶒
夕景廖世美
落日水鎔金天淡暮烟凝碧樓上誰家紅袖靠闌干無
力鴛鴦相對浴紅衣短棹弄長笛驚起一雙飛去聽
波聲相拍
趙德麟
急雨漲谿渾小樹帶山秋色輕棹暮天歸路裊芙蓉烟
白酒醒香冷夢回時蟲聲正凄絶只覺小忩風月與
昨宵都别
秦少游
山路雨添花花動一山春色行到小溪深處有黃鸝千
百飛雲當面化龍蛇夭矯掛空碧醉卧古藤隂下杳
不知南北
蔣子雲
葉暗乳鵶啼風定老紅猶落蝴蝶不隨春去入薰風池
閣休歌金縷勸金巵酒病煞如昨簾捲日長人靜任
楊花飄泊
程正伯
别夢記春前春盡苦無歸日想見鵲聲庭院誤幾回消
息萬重離恨萬重山無處說思憶只有路傍雙堠也
隨人孤隻
二
烟盡戍樓空又是一簾佳月何事山城留滯負好花時
節燒燈剪綵没心情應有翠蛾說欲借好風吹恨奈
亂雲愁叠
蔡君謨
瑞雪滿京都宫殿盡成銀闕常對素光遥望是江梅時
節如今江上見寒梅幽香自清絶重看落英殘艷想
飄零如雪
送春蔡行之
日日惜春殘春去更無明日擬把醉同春住又醒來岑
寂明年不怕不逄春嬌春怕無力待向燈前休睡與
留連今夕
壽夫吴氏(瀚)
臘近漸知春已有早梅堪折况是誕辰佳宴擁笙簧羅
列玉杯休惜十分斟金爐更頻爇連理願同千歲看
蟠桃重結
李易安
風定落花深簾外擁紅堆雪長記海棠開後正傷春
時節酒闌歌罷玉樽空青紅暗明滅魂夢不堪幽怨
更一聲啼鴂
魏夫人
雨後曉寒輕花外早鶯啼歇愁聽隔溪殘漏正一聲凄
咽不堪西望去程賖離腸萬回結不似海棠隂下按
涼州時節
鄭意娘
往事與誰論無語暗彈青血何處最堪腸斷是黃昏時
節倚樓凝望又徘徊誰解此情切何計可同歸鴈趁
江南春色
思越人馮延巳
酒醒情懷惡金縷褪玉肌如削寒食過却海棠零落
乍倚遍闌干烟淡薄翠幕簾櫳畫閣春睡着覺來失秋
千期約
杏園芳尹鶚
嚴粧嫩臉花明教人見了關情含羞舉步越羅輕稱娉
婷終朝咫尺窺香閣迢迢似隔層城何時休遣夢相
縈入雲屏
柳含烟毛文錫
隋堤柳汴河旁夾岸綠隂千里龍舟鳳舸木蘭香錦帆
張因夢江南春景好一路流蘇羽葆笙歌未盡起横
流鎻春愁
二
河橋柳占芳春映水含烟拂路幾廻攀折贈行人暗傷
神樂府吹為横笛曲能使離腸斷續不如移植在金
門近天恩
三
章臺柳近垂旒低拂往來冠蓋朧朧春色滿皇州瑞烟
浮直與路邊江畔别免被離人攀折最憐京兆畫蛾
眉葉纖時
散餘霞毛澤民
墻頭花口寒猶噤放繡簾晝靜簾外時有蜂兒趁楊花
未定闌干又還獨凭念翠低眉暈春夢枉惱人腸更
厭厭酒病
繡帶子(梅)黃山谷
小院一枝梅衝破曉寒開晩到芳園遊戲滿袖帶香回
玉酒覆銀杯盡醉去猶帶重來東鄰何事驚吹怨笛
雪片成堆
客路見梅曾純甫
瀟灑隴頭人取次一枝新還是東風來也猶作未歸人
微月淡烟林謾佇立惆悵黃昏暮寒香細疎英幾點
怎奈銷魂
謁金門(一名出塞詞話作空相憶張宗瑞名垂楊碧)韋莊
空相憶無計得傳消息天上嫦娥人不識寄書何處覓
新睡覺來無力不忍把伊書跡滿院落花春寂寂斷
腸芳草碧
(古今詞話云韋莊以才名寓蜀王建割據遂羈留之莊有寵人姿質艷麗兼善詞翰建聞之託以教内人)
(為詞強莊奪去莊追念悒怏作小重山及此詞情意凄怨人相傳播盛行於時姬後傳聞之遂不食而卒)
二
春漏促金燼暗挑殘燭一夜簾前風撼竹夢魂相斷續
有箇嬌饒如玉夜夜繡屏孤宿閒抱琵琶尋舊曲遠
山眉黛綠
薛昭藴
春滿院疊損羅衣金線睡覺水精簾未捲簷前雙語燕
斜掩金鋪一扇滿地落花千片早是相思腸欲斷忍
教頻夢見
牛希濟
秋已暮重疊關山岐路嘶馬搖鞭何處去曉禽霜滿樹
夢斷禁城鐘鼓淚滴枕檀無數一點凝紅和薄霧翠
蛾愁不語
孫光憲
留不得留得也應無益白紵春衫如雪色揚州初去日
輕别離甘抛擲江上滿帆風疾却羡彩鴛三十六孤
鸞還一隻
馮延巳
風乍起吹皺一池春水閒引鴛鴦芳徑裏手挼紅杏蘂
闘鴨闌干獨倚碧玉搔頭斜墜終日望君君不至舉
頭聞鵲喜
(南唐書云元宗樂府詞云小樓吹徹玉笙寒延已有風乍起吹皺一池春水之句皆為警策元宗嘗戲延)
(已曰吹皺一池春水干卿何事延已曰未若陛下小樓吹徹玉笙寒元宗悦)
二
楊柳陌寶馬嘶空無迹新着荷衣人未識年年江海客
夢覺巫山春色醉眼飛花狼藉起舞不辭無氣力愛
君吹玉笛(又一闋云學着荷衣還可喜少都來有幾自古閒愁無際)
晏同叔
秋露滴滴盡楚蘭紅淚往事舊歡何限意思量如夢寐
人貎老於前歲風月宛然無異座有嘉賓尊有桂莫
辭終夕醉
荆公(能改齋漫錄)
春又老南陌酒香梅小徧地落花渾不掃夢回情意悄
紅牋寄與煩惱細寫相思多少醉後幾行書字小淚
㾗都揾了
賀方回
溪水急無數落花漂出燕子分泥蜂釀蜜遲遲艷風日
湏信芳菲随失况復佳期難必擬把此情書萬一愁
多翻閣筆
春恨秦處度
鴛鴦浦春漲一江花雨隔岸數聲初過櫓晩風生碧樹
舟子相呼相語載取暮愁歸去寒食江村芳草路愁
來無着處
吳門王平子
書一紙小砑吳牋香細讀到别來心下事蹙殘眉上翠
怕落傍人眼底握向抹胸兒裏針線不忺收拾起和
衣和悶睡(俞文豹吹劍錄)
趙德莊
休相憶明夜遠如今日樓外綠烟封羃羃花飛如許急
柳岸晩來船集波底斜陽紅濕送盡去雲成獨立酒
醒愁又入
(耆舊續聞云紅濕二字蓋用李後主細雨濕流光如花間集一簾疎雨濕春愁之濕)
二
春已半繡綠新紅如換燕子還來簾幕畔閒愁天不管
翠被曲屏香滿花葉彩牋人遠鵲喜蛛絲都未判連
環空約腕
陳子高
花滿院飛去飛來雙燕紅雨入簾寒不卷曉屏山六扇
翠袖玉笛悽斷脉脉兩蛾愁淺消息不知郎近遠一
春長夢見(耆舊續閒云花間集和凝詞云拂水雙飛來去燕曲檻小屏山六扇)
二
春漏促誰見兩人心曲罨畫屏風銀爉燭淚珠紅蔌蔌
懊惱歡娛不足只許夢中相逐今夜月明何處宿畫
橋春水渌
三
愁脉脉目斷江南江北烟樹重重芳信隔小樓山幾尺
細草孤雲斜日一向弄晴天色簾外落花飛不得東
風無氣力
張宗瑞
春寂寂綠暗溪南溪北溪水沉沉天一色鳥飛春樹黑
腸斷小樓吹笛醉裏看朱成碧愁滿眼前遮不得可
憐雙鬢白
張宗瑞
花半濕睡起一窗晴色千里江南空咫尺醉中歸夢直
前度蘭舟送客雙鯉沉沉消息樓外垂楊如此碧問
春來幾日(自名垂楊碧)
初春前人
花事淺方費工夫勻染墻角紅梅開未遍小桃纔數點
人生暮寒庭院閒續茶經香傳酒思如水詩思懶雨
聲簾不捲
程觀過
江上路依約數家烟樹一枕歸心村店暮更亂山深處
夢過江南芳草渡曉色又催人去愁似游絲千萬縷
倩東風約住
史愚(就日錄)
深院宇寂寂不禁風雨苔逕流錢青莫數銀泥蝸篆古
滿院多應無主却被癡兒拈取穿向柳絲喧笑語買
將春色去
蒲江
風不定移去移來簾影一雨林塘新綠淨杏梁歸燕並
翠袖玉屏金鏡日薄綺䟽人靜心事一春疑酒病鳥
啼花滿徑
韓無咎
春尚淺誰把玉英裁剪儘道梅梢開未遍卷簾花滿院
樓上酒融歌暖樓下水平烟遠却似湧金門外見絮
飛波影亂
盧申之
蘭棹舉相趁落紅飛去一隙輕簾凝睇處柳絲牽不住
昨日翠蛾金縷今夜碧波烟渚好夢無憑窗又雨天
涯知幾許
前人
閒院宇獨自行來行去花片無聲簾外雨峭寒生碧樹
做弄清明時序料理春酲情緒憶得歸時停棹處畫
橋看落絮
石次伸
風又雨斷送殘春歸去人面桃花在何處綠隂空滿路
立馬垂楊官渡一寸柔腸萬縷回首碧雲迷洞府杜
鵑啼日暮
暮春康伯可
春又晩風勁落紅如剪睡起繡床飛絮滿日長門半掩
不管離腸欲斷聽盡梁間雙燕試上小樓還不見樓
前芳草遠
蒲江
寒半退斜掩小屏珠翠柳眼纔醒桃欲醉日高簾影碎
暗解鴛鴦羅帶獨立晩風誰會心事悠悠人好在畫
橋流水外
趙文鼎
新雨霽開遍滿園桃李波煖池塘風細細一雙花鴨戲
喚起春融睡美扶醉宿粧慵理移步避人花影裏繡
裙低窣地
周紫芝
春雨細開盡一番桃李柳暗曲欄花滿地日高人睡起
綠浸小池春水沙暖鴛鴦雙戲薄倖更無書一紙畫
樓愁獨倚
春晩吳子和
風乍扇簾外落紅千片飛盡落花春不管闘忙鶯與燕
往事上心撩亂睡起日高猶倦料得伊家情眷眷近
來長夢見
諸公要予出郊程正伯
春漠漠何處養花張幕佩冷香殘天一角忍看羅袖薄
兩兩鴛鴦難學六六錦鱗空托趁有餘芳湏細酌東
風情性惡
二
春夜雨催潤柳塘花塢小院深沉門幾許畫簾香一縷
獨立晩庭凝佇細把花枝閒數燕子不來天欲暮說
愁無處訴
盧炳
春寂寂節物又催寒食樓上捲簾雙燕入斷魂愁似織
門外雨餘風急滿地落英紅濕好夢驚回無處覓天
涯芳草碧
春晩洪叔璵(空同詞)
風共雨催盡落紅飛絮百計留春春不住杜鵑聲更苦
細柳關河狹路幾被嬋娟相誤空憶墜鞭遺扇處碧
窗眉語度
陳汝羲
西風竹風入翠烟矗矗紅小欄干知幾曲聲聲敲碧玉
窗下鳳臺銀燭斷夢已驚難續曾伴去年庭下菊夜
闌聽雨宿
憶故居蘇養直
何處所門外冷雲堆浦竹裏江梅寒未吐茅屋疎疎雨
誰遣愁來如許小立野塘官渡手種凌霄今在否柳
浪迷烟渚
李好義
花遇雨又是一番紅素燕子歸來衝繡幕舊巢無覓處
誰在玉樓歌舞誰在玉關辛苦若使胡塵吹得去東
風侯萬戶
春恨詩餘(韋莊無花間)
春雨足染就一溪新綠柳外飛來雙屬玉弄晴相對浴
樓外翠簾高軸倚遍欄干幾曲雲淡水平烟樹簇寸
心千里目
曾舜卿
山銜日淚灑西風獨立一葉扁舟流水急轉頭無處覓
去則而今已去憶則如何不憶明日到家應記得寄
書回鴈翼
二
深院寂一點青燈銜璧空說銷愁湏酒力病多禁未得
遥望西樓咫尺爭信今宵思憶伴我枕前雙淚濕梧
桐秋雨滴
天機餘錦
山無數遮斷故人何處見說闌干獨繫住溪邊紅葉樹
憶着前時歡遇惹起今番愁緒怎得西風吹淚去陽
臺為暮雨
出塞李知幾
花樹樹吹碎胭脂紅雨將謂郎來推繡戶暖風搖竹塢
睡起闌干凝佇漠漠紅樓飛絮剗踏襪兒垂手處隔
溪鶯對語
春半朱淑真
春已半觸目此情無限十二闌干閒倚遍愁來天不管
好是風和日暖輸與鶯鶯燕燕滿院落花簾不捲斷
腸芳草遠
趙介之
風雨急紅紫又還狼籍嫩綠團枝苔徑濕簾開雙燕入
院靜晝閒人寂一縷水沉烟直心事有誰能會得階
前芳草碧
好女兒山谷
粉淚一行行啼破曉來粧懶繫酥胸羅帶羞見繡鴛鴦
擬待不思量怎奈何目下恓惶假饒來後教人見了
却去何妨
憶悶令晏叔原
取次臨鸞勻畫淺酒醒遲來晩多情愛惹閒愁長黛眉
低歛月底相逄見有深深良願願期信似月如花湏
更交長遠
天門謠賀方回
牛渚天門險限南北七雄豪占清霧歛與閒人登覽
待月上潮平波灔灧塞管輕吹新阿濫風滿檻歷歷數
西州更點
清平樂温廷筠
上陽春晩宫女愁蛾淺新歲清平思同輦爭奈長安路
遠鳳帳鴛被徒燻寂寞花鎻千門竟把黃金買賦為
妾將上明君
二
洛陽愁絶楊柳花飄雪終日行人恣攀折橋下水流嗚
咽上馬爭勸離觴南浦鶯聲斷腸愁殺平原年少迴
首揮淚千行
韋莊
春愁南陌故國音書隔細雨霏霏梨花白燕拂畫簾金
額盡日相望王孫塵滿衣上淚㾗誰向橋邊吹笛駐
馬西望銷魂
二
野花芳草寂寞關山道柳吐金絲鶯語早惆悵香閨暗
老羅帶悔結同心獨凭朱欄思深夢覺半床斜月小
窗風觸鳴琴
三
何處遊女蜀國多雲雨雲解有情花解語窣地繡羅金
縷粧成不整金鈿含羞待月鞦韆住在綠槐隂裏門
臨春水橋邊
四
鶯啼殘月繡閣香燈滅門外馬嘶郎欲别正是落花時
節粧成不畫蛾眉含愁獨倚金扉去路香塵莫掃掃
即郎去歸遲
孫光憲
愁腸欲斷正是青春半連理分枝鸞失伴又是一場離
散掩鏡無語眉低思隨芳草萋萋憑仗東風吹夢與
郎終日東西
二
等閒無語春恨如何去終是疎狂留不住花暗柳濃何
處盡日目斷魂飛晩窗斜界殘暉長恨朱門薄暮繡
鞍驄馬空歸
毛熙震
春光欲暮寂寞閒庭戶粉蝶雙雙穿檻舞簾捲晩天疎
雨含愁獨倚閨幃玉鑪烟斷香微正是銷魂時節東
風滿樹花飛
李後主
别來春半觸目愁腸斷砌下落梅如雪亂拂了一身還
滿鴈來音信無憑路遥歸夢難成離恨恰如春草更
行更遠還生
陽春集
深冬寒月庭戸凝霜雪風鴈過時魂斷絶塞管數聲嗚
咽披衣獨立披香流蘇亂結愁腸往事總堪惆悵前
歡休更思量
二
雨晴烟晩綠水新池滿雙燕飛來垂柳院小閣畫簾高
捲黃昏獨倚朱欄西南新月眉灣砌下落花風起羅
衣特地春寒
三
西園春早夾徑抽新草冰散漪瀾生碧沼寒在梅花先
老與君同飲金杯飲餘相取徘徊次第小桃將發軒
車莫厭頻來
晏同叔
西風細細葉葉梧桐墜綠酒初嘗人易醉一枕小窗濃
睡紫薇朱槿花殘斜陽却照欄干雙燕欲歸時節銀
屛昨夜微寒
晏同叔
春花秋草只是催人老總把千山眉黛掃未抵别愁多
少勸君綠酒金杯莫嫌絲管聲催兔走烏飛不住人
生幾度三臺
二
春來秋去往事知何處燕子歸飛蘭泣露光景千留不
住酒闌人散忡忡閒階獨倚梧桐記得去年今日依
前黃葉西風
三
紅牋小字說盡平生意鴻鴈在雲魚在水惆悵此情難
寄斜腸獨倚西樓遥山恰對簾鈎人面不知何處綠
波依舊東流
小山詞
留人不住醉解蘭舟去一棹碧濤春水路過盡曉鶯啼
處渡頭楊柳青青枝枝葉葉離情此後錦書休寄畫
樓雲雨無憑
二
千花百草送得春歸了拾翠人稀紅漸少葉底杏青梅
小小瓊閒把琵琶雪香微透輕紗正好一枝橋艷當
筵獨占韶華
三
紅英落盡未有相逢信可恨流年凋綠鬢睡得春酲欲
醒細筝曾醉西樓朱絃玉指梁舟曲罷翠簾高捲幾
回新月如鈎
四
波紋碧皺曲水清明後折得疎梅香蒲袖暗喜春紅依
舊歸來紫陌東頭金釵換酒銷愁柳影深深細路花
梢小小層樓
五
么絃寫意意密絃聲碎書得鳳牋無限事猶恨春心難
寄卧聽疎雨梧桐雨餘淡月朦朧一夜夢魂何處那
回楊葉樓中
六
暫來還去輕似風頭絮縱得相逢留不住何况相逢無
處去時約略黃昏月華却到朱門别後幾番明月素
娥應是銷魂
七
雙紋彩袖笑捧金船酒嬌妙如花輕似柳勸客千春長
壽艷歌更倚疎絃有情酒醉尊前恰是可憐時候玉
嬌今夜初圓
八
蓮開欲遍一夜秋聲轉殘綠斷紅香片片長是西風堪
怨莫愁家住溪邊採蓮心事年年誰管水流花謝月
明昨夜蘭船
九
沉思暗記幾許無憑事菊靨開殘酒少味閒却畫欄風
意夢雲歸處難尋微涼暗入香襟猶恨那回庭院依
前月淡燈深
十
鶯來燕去宋玉墻東路草草幽歡能幾度便有繫人心
處碧天秋月無端别來長照關山一點厭厭誰會依
前凭暖闌干
十一
心期休問只有尊前分勾引行人添别恨因是語低香
近勸人滿酌金鍾清歌唱徹還重莫道後期無定夢
魂猶有相逢
歐陽永叔
小庭春老碧砌紅萱草長憶小欄閒共遶擕手綠叢含
笑别來音信全乖舊期前事堪猜門掩日斜人靜落
花愁點青苔
王介甫(竹坡詩話)
留春不住費盡鶯兒語滿地殘紅宫錦汚昨夜南窗風
雨小憐初上琵琶曉來思繞天涯不肯畫堂朱戶東
風自在楊花
柳耆卿
隂晴未定薄日烘雲影金鞍何處尋芳徑綠楊依舊南
陌靜厭厭幾許春情可憐老去難成看取鑷殘雙鬢
不隨芳草重生
李閣使席張子野
清歌逐酒醉臉鮮霞透櫻小杏青寒食後衣換縷金輕
繡畫堂新月朱扉嚴城夜鼓歸遲細看玉人粧面春
工不在花枝
二
屏山斜展帳卷紅綃半泥淺曲池飛海燕風度楊花滿
院雲愁雨恨空深覺來一枕春隂隴上梅花落盡江
南消息沉沉
木犀劉原甫
小山叢桂最有留人意拂葉攀花無限思雨濕濃香
滿砌别來過了秋光翠簾昨夜新霜多少月宫閒
地姮娥與借微芳
陳去非
黃衫相倚翠葆層層底八月江南風日美弄影山腰水
尾楚人未識孤妍離騷遺恨千年無往菴中新事一
枝喚起幽禪
蘇養直
斷崕流水香度青林底元配騷人蘭與芷不數春風桃
李淮南叢桂小山詩翁合得躋攀身到十洲三島心
遊萬壑千巖
木犀向伯恭
吳頭楚尾踏破芒鞋底萬壑千巖秋色裏不奈惱人風
味如今老我鄉林世間百不關心獨喜愛香韓壽能
來同醉花隂
朱希眞
人間花少菊小芙蓉老冷淡仙人偏得道買定西風一
笑前身元是江梅黃姑點破冰肌只有暗香猶在飢
參清似南枝
韓叔夏
秋光如水釀作鵝黃蟻散入千巖佳樹裏惟許修門人
醉輕鈿重上風鬟不禁月冷霜寒步障深沉歸去依
然愁滿江山
(夷堅支志云原甫作木犀詞其後陳蘇等五人亦續成一闋王晦叔并紀於碧雞漫志且云同一花一曲)
(賦者六人必有第其高下者予以為皆佳句云)
閨情李漢老
露花烟柳春思濃如酒幾陣狂風新雨後滿地落紅鋪
繡風流何處疎狂厭厭恨結柔腸又是危欄獨倚一
川烟草斜楊
漁父連可久
陣鴻驚起一網沉江渚落葉亂風和細雨撥棹不如歸
去蘆花輕泛微瀾蓬窗獨自清閒一覺遊仙好夢任
他竹冷松寒
趙園避暑劉叔安
柳隂庭院簾約風前燕着雨荷花紅半歛消得盈盈綠
扇竹光野色生寒玉纖雪藕冰盤長記酒醒人靜暗
香吹月闌干
宫怨黃叔暘
珠簾寂寂愁背銀缸泣記得少年初選入三十六宫第
一當時掌上承恩而今冷落長門又是羊車過也月
明花落黃昏
擬太白應制王通叟
宜春小苑處處花開滿學得紅粧紅要淺催上金車要
看君王曲宴瑶池小舟掠水如飛奪得錦標歸去匆
匆不惜羅衣
應制王仲甫
黃金殿裏燭影雙龍戲勸得官家真箇醉進酒猶呼萬
歲錦茵舞徹涼州君恩與整搔頭一夜御前宣喚六
宫多少人愁
(耆舊續聞云仲甫字明之嘗自號為逐客為翰林權直内宿有宫娥新得幸仲甫應制賦此詞翌旦宣仁太后)
(聞之語宰臣曰豈有館閣儒臣應制作狎詞耶既而彈章罷去)
賀方回
小桃初謝雙燕還來也記得年時寒食下紫陌青門游
冶楚城滿目春華可堪遊子思家唯有夜來歸夢不
知身在天涯
趙德麟
春風依舊着意隋堤柳搓得鵝兒黃欲就天氣清明時
候去年紫陌青門今宵雨魄雲魂斷送一生憔悴能
消幾箇黃昏(復齋漫錄云劉弇偉明既喪愛妾而不能忘作此詞)
王履道
花時微雨未減春分數占取簾疎花密處把酒聽歌金
縷斜風輕度濃香閒情正與春長向晩紅燈入座嘗
新青杏催觴
黃山谷
春歸何處寂寞無行路若有人知春去處喚取歸來同
住春無蹤跡誰知除非問取黃鸝百囀無人能解因
風吹過薔薇
晁次膺(劉巨濟)
深沉院宇枕簟清無暑睡起花隂初轉午一霎飛雲過
雨雨餘隠隠殘雷夕陽却照庭槐莫把珠簾垂下妨
他雙燕歸來
吕居仁
故人何處同在江南路百種舊愁分不去枉被落花留
住舊愁百種誰知除非是見伊時最是一春多病等
閒過了酴醿
趙德莊
桃根桃葉一樹芳相接春到江南三二月迷損東家蝴
蝶殷勤踏取春陽風前花正低昂與我同心梔子報
君百結丁香
周少隠
青春欲暮柳下將飛絮月到階前梅子樹啼得杜鵑飛
去人歸不掩朱門一成過了黃昏只有𤨏窗紅蠟照
人獨自銷魂
謝無逸
晩風吹角月裏梅花落宿酒醒時滋味惡翠被輕寒漠
漠夢回一點相思遠山暗蹙愁眉不覺肌膚瘦玉但
知帶減腰圍
妓訴狀立廳下毛栞
醉紅宿翠髻嚲烏雲墜管是夜來不得睡那更今朝早
起春風滿搦腰肢階前小立多時恰恨一番春雨想
應濕透鞋兒
朱希眞
亂紅深翠樓閣春風外蝴蝶成團飛照水睡鴨無人驚
起身閒更覺身輕酒壺歌扇隨行芳草綠楊堤畔一
聲初聽啼鶯
二
相留不住又趁東風去樓外夕陽芳草路今夜短亭何
處杏花斜壓欄干朱簾不捲春寒惆悵黃昏前後離
愁酒病厭厭
三
多寒易雨春事都相誤愁過黃昏無着處寶篆燒殘香
縷低鬟暗摘明璫羅巾浥損殘粧簷外幾聲風玉丁
東敲斷人腸
朱雍
雪開瑶徑素蕊迎春影樓上玉聲三弄定無奈幽香飜
陣凌晨不事鉛華化工却付春花流水殘陽江上清
隨月色低斜
蒲江
鏡屏開曉寒入宫羅峭脉脉不知春又老簾外舞紅多
少舊時駐馬香階如今細雨蒼苔殘夢不堪重理一
雙蝴蝶飛來
程正伯
綠深紅少柳外横橋小雙燕不知幽夢好驚起碧窗春
曉起來瞢總多時玉臺金鏡慵移多少春愁未說却
來閒數花枝
頥堂詞
東風歸早已綠瀛洲草紫殿紅樓春正好楊柳半和烟
裊玉輿遍遶花行初聞百囀新鶯歴歷因風傳去千
門萬戶春聲
二
墜紅飄絮收拾春歸去長恨春歸無覓處心事欲誰分
付盧家小苑回塘于飛多少鴛鴦縱使東墻隔斷莫
愁應念王昌
别意劉潜夫
休彈别鶴淚與絃俱落歡事中年如水薄懷抱那堪作
惡昨宵月露高樓今朝烟雨孤舟除是無身方了有
身長有閒愁
趙叔午
初鶯細雨楊柳低愁縷烟浦花嬌如夢裏猶記倚樓别
語小屏依舊圍香恨抛薄醉殘粧判却寸心雙淚為
他花月凄凉
李周隠
綠窗初曉枕上聞啼鳥不恨王孫歸不早只恨天涯芳
草錦書紅淚千行一春無限思量折得垂楊寄與絲
絲都是愁腸
括李白詩林正大
若耶溪女笑隔荷花語日照新粧明楚楚香袖風颻輕
舉誰家白面遊郎兩三遥映垂楊醉踏落花歸去踟
蹰空斷柔腸
楊師純
小庭深院睡起花隂轉往事舊歡離思遠柳絮隨風難
管等閒屈指當時闌干幾曲誰知為問春風桃李而
今子滿芳枝
劉行簡
相望吳楚遠信無憑據欲倩春風吹淚去化作愁雲恨
雨春應已到三吳楚江日夜東徂惟有泝流魚上不
知尺素來無
雅詞
畫堂晨起來報雪花墜高捲簾櫳看佳瑞皓色遠迷庭
砌盛氣光引爐烟素草寒生玉佩應是天仙狂醉亂
把白雲揉碎
雪孫夫人
悠悠颺颺做盡輕模樣半夜瀟瀟窗外響多在梅邊竹
上朱樓向曉簾開六花片片飛來無奈薰爐烟霧騰
騰扶上金釵
李易安
年年雪裏常插梅花醉挼盡梅花無好意贏得滿衣清
淚今年海角天涯瀟瀟兩髩生華看取晩來風勢故
應難看梅花
春暮朱淑眞
風光緊急三月俄三十擬欲留連計無及綠野烟愁露
泣憑誰寄與春宵城頭畫鼓輕敲綣繾臨岐囑付來
年早到梅梢
夏日游湖前人
惱烟撩露留我湏臾住擕手藕花湖上路一霎黃梅細
雨嬌癡不怕人猜和衣倒在人懷最是分擕時候歸
來懶傍粧臺
李太白
禁闈秋夜月探金窗鏬玉帳鴛鴦噴蘭麝時落銀燈香
灺女伴莫話孤眠六宫羅綺三千一笑皆生百媚宸
游教在誰邊
(吕鵬遏雲集載李詞四首按松囱雜錄白進清平調詞三章脞說以為清平樂曲此豈鵬羼入者耶)
十二時(即憶少年)謝勉仲
池塘綠遍王孫芳草依依斜日游絲捲晴晝繫東風無
力蝶趁幽香蜂釀蜜秋千外卧紅堆碧心情費消遣
更梨花寒食
别歷下晁無咎
無窮官柳無情畫舸無限行客南山尚相送只高城人
隔罨畫園林溪紺碧算重來盡成陳迹劉郎鬢如此
况桃花顔色
曹元寵
年時酒伴年時去處年時春色清明又近也却天涯為
客念過眼光隂難再得想前歡盡成陳迹登臨恨無
語把闌干暗拍
梅苑
疎疎整整斜斜淡淡盈盈脉脉徒憐暗香句笑梨花顔
色羈馬蕭蕭行又急空回首冰寒沙白天涯倦牢落
忽一聲羌笛
朱希眞
連雲衰草連天晩照連山紅葉西風正搖落更前溪嗚
咽燕去鴻歸音信絶問黃花又共誰折征人最愁處
送寒衣時節
万俟雅言
隴雲溶洩隴山峻秀隴泉嗚咽行人暫駐馬已不勝愁
絶隴首凝眸天四闊更一聲塞鴈凄切征書待寄遠
有知心明月
琴調相思引(一名玉交枝)趙德莊
拂拂輕隂雨趜塵小庭深幕堕嬌雲好花無幾猶是洛
陽春燕語似知懷舊主水生只解送行人可堪詩墨
和淚漬羅巾
二
曾躡姑蘇城上臺好山知有幾人來幾回徙倚月裡暮
雲來閒倚和風千步柳倦臨殘雪一枝梅煖香高燭
翻動道人灰
蒲江
陸續鳴鳩呼曉晴霏微殘霧濕春城未成梅雨先做麥
寒輕長日愔惜花又落短屏曲曲酒初醒小舟無緒
閒帶牡丹行
同楊子高艤舟葉家庄前人
夾岸垂楊步帳深露橋横截影沉沉數家籬落一餉晩
涼侵閒倚短篙停夜月靜看雙翅落棲禽久無羈思
前事忽驚心
梅苑
膽樣瓶兒幾點春剪來猶帶水雲㾗且移孤令相伴最
深樽每為惜花無曉夜教人甚處不銷魂為君惆悵
何獨是黃昏
定風波令周少隠
梅粉梢頭雨未乾淡烟疎日帶春寒瞑鴉啼處人在小
樓邊芳草只隨春恨長寒鴻空傍碧雲還斷霞銷盡
新月又嬋娟
望仙門晏同叔
玉池波浪碧如鱗露連新清歌一曲翠眉嚬舞華茵
滿酌蘭英酒湏知獻壽千春太平無事荷君恩荷君恩
齊唱望仙門
二
紫薇枝上露華濃起秋風管絃聲細出簾櫳象筵中
仙酒斟雲液山歌轉遶梁虹此時佳會慶相逢慶相逢
歡醉且從容
三
玉壺清漏起微凉好秋光金杯重疊滿瓊漿會仙鄉
新曲調絲管新聲更颭霓裳博山爐煖泛濃香泛濃香
為壽百千長
海棠花(春景)馬莊父
柳腰暗怯花風弱紅映秋千院落歸逐燕兒飛斜撼真
珠箔滿林翠葉胭脂萼不忍頻頻覷着護取一庭春
莫彈花間鵲
占春芳東坡(春渚紀聞)
紅杏了夭桃盡獨自占春芳不比人間蘭麝自然透骨
生香對酒莫相忘似佳人兼合明光只憂長笛吹花
落除是寧王
江亭怨冷齋夜話(鬼詞)
簾捲曲闌獨倚山展暮天無際淚眼不曾睛家在吳頭
楚尾數點雪花亂委撲漉沙鷗驚起詩句欲成時没
入蒼烟叢裏
(冷齋夜話云黃魯直登荆州亭柱間有此詞夜夢女子云有感而作驚悟曰此必吳城小龍女也)
一落索(一名玉連環陳後山集作洛陽春)張子野
來時露浥衣香潤綵絛垂鬢卷簾還喜月相親把酒與
花相近西去陽關休問未歌先恨玉峰山下水長流
流水盡情無盡
周美成
眉共春山爭秀可憐長皺莫將清淚濕花枝恐花也如
人瘦清潤玉簫閒久知音稀有欲知日日倚欄愁但
問取亭前柳
二
杜宇思歸聲苦和春催去倚欄一霎酒旗風任撲面桃
花雨目斷隴雲江樹難逢尺素落霞隠隠日平西料
想是分擕處
秦少游
楊花終日空飛舞奈久長難駐海潮雖是暫時來却有
箇堪憑處紫府碧雲為路好相將歸去肯如薄倖五
更風不解與花為主
山谷
誰道秋來烟景素在遊人不顧一番時態一番新到得
意皆歡慕紫萸黃菊繁華處對風庭月露愁來即便
去尋芳更作甚悲秋賦
朱希眞
一夜雨聲速曉青燈相照舊時情緒此時心花不見人
空老可惜春光閒了隂多晴少江南江北水連雲問
何處尋芳草
二
慣被好花留住蝶飛鶯語少年場上醉鄉中容易放春
歸去今日江南春暮朱顔何處莫將愁緒比飛花花
有數愁無數
玉連環管鑑
江上青山無數綠隂深處夕陽猶在繫扁舟為佳景留
人住已辦一蓑歸去江南烟雨有情鷗鷺莫驚飛便
相約長為侣
陸放翁
滿路遊絲飛絮韶光將暮此時誰與說新愁有百囀流
鶯語俯仰人間今古神仙何處花前湏判醉扶歸酒
不到劉伶墓
陳鳳儀(成都妓)
蜀江春色濃如霧擁雙旌歸去海棠也似别君難一點
點啼紅雨此去馬蹄何處沙堤新路禁林賜宴賞花
時還記得西樓否
送王伯紹帥慶陽王履道
塞柳未傳春信霜花侵鬢送君西去指秦關看日近長
安近玉帳同時英俊合離無定路逢新鴈北飛來寄
一字燕山問
程正伯
門外烟寒楊柳正減歡疎酒春隂早是做人愁更何况
花飛後莫倚東風消瘦有酴醿入手儘偎香玉醉何
妨任花落愁依舊
辛幼安
羞見鑑鸞孤却倩人梳掠一春長是為花愁甚夜夜東
風惡行遶翠簾珠箔錦牋誰託玉觴淚滿却停觴怕
酒似郎情薄
春懷嚴次山
清曉鶯啼紅樹又一雙飛去日高花氣撲人來獨自價
傷春無緒别後暗覺金縷倩誰傳語一春不忍上高
樓為怕見分擕處
二
孤廟對寒潮西陵風雨蕭蕭謝娘惆悵倚蘭橈淚流玉
筯千條慕天愁聽思歸樂早梅香滿山郭廻首兩情
蕭索離魂何處飄泊
孫光憲
江上草芊芊春晩湘妃廟前一方綠水楚南天數行征
鴈聯翩獨倚朱欄情不極魂斷終朝相憶兩槳不知
消息遠汀時起鸂鶒
花前飲今古詞話
雨餘天色漸寒滲海棠綻臙脂如錦告你休看書共我
花前飲皓月穿簾未成寢篆香透鴛衾雙枕似恁天
色時你道是好做甚
品令石次仲
困無力幾度偎人翠顰紅濕低低問幾時麽道不遠三
五日你也自家寧耐我也自家將息驀然地煩惱一
箇病教一箇怎知得
秦少游
掉又懼天然箇品格於中壓一簾兒下時把鞋兒踼語
低低笑咭咭每每秦樓相見見了無限憐惜人前強
不欲相沾識把不定臉兒赤
惜春郎(美人)柳耆卿
玉肌瓊艷新粧飾好壯觀歌席潘妃寶釧阿嬌金屋應
也消得屬和新詞多俊格敢共我勍敵恨少年枉費
疎狂不早與伊相識
越江吟蘇易簡(冷齋夜話)
非烟非霧瑶池宴片片碧桃冷落黃金殿蝦鬚半捲天
香散春雲和孤竹清婉入霄漢紅顔醉態爛漫金輿
轉霓旌影亂簫聲遠
相思引
笑盈盈香噴噴姑射仙人風韻天與肌膚常素嫩玉面
猶嫌粉斜倚小樓凝遠信多少往來人恨只恐乘春
雲雨困迤邐嬌容褪
早春怨(擬白石)張伯雨
盼得春來春寒春困陡頓無聊半剔殘燈片時春夢過
了元宵空山暮暮朝朝到此際無夢可消却倚東風
如水衣帶草似裙腰
歸去來柳耆卿
初過元宵三五慵困春情緒燈月闌珊嬉遊處遊人盡
厭歡聚憑仗如花女持杯謝酒朋詩侣餘醒更不禁
香醑歌筵舞且歸去
又
一夜狂風雨花英墜碎紅無數垂楊謾結黃金縷儘春
殘縈不住蝶稀蜂散知何處殢尊酒轉添愁緒多情
不慣相思苦休惆悵好歸去
孤館深沉權無染(梅苑)
瓊英雪艷嶺梅芳天付與清香向臘後春前解壓萬花
先占東陽擬待折一枝相贈奈水遠天長對粧面忍
聽羌笛還空斷人腸
雙韻子張子野
鳴鞘電過曉闈靜歛龍旂風定鳳樓遠出霏烟聞笑語
中天迥清光近歡聲竟鴛鴦集仙花鬪影更聞度曲
瑶山升瑞日春宫永
鳳孤飛晏叔原
一曲畫樓鐘動宛轉歌聲緩綺席飛塵座滿更小待金
蕉暖細雨輕寒今夜短依前是粉墻别館端的歡期
應未晩奈歸雲難管
應天長韋莊
綠槐隂裏黃鶯語深院無人春晝午畫簾垂金鳳舞寂
寞繡屏香一炷碧雲凝人何處空役夢魂來去昨夜
綠窗風雨斷腸君信否
二
别來半歲音書絶一寸離腸千萬結難相見易相别又
是玉樓花似雪暗相思無處說惆悵夜來烟月想得
此時情切淚沾紅袖黦
牛嶠
玉樓春望晴烟滅舞衫斜卷金條脱黃鸝嬌囀聲初歇
杏花飄盡攏山雪鳳釵低赴節筵上王孫愁絶鴛鴦
對銜羅結兩情深夜月
二
雙眉淡薄藏心事清夜背燈嬌又醉玉釵横山枕膩寶
帳鴛鴦春睡美别經時無限意虚道相思憔悴莫信
綵牋書裏賺人腸斷字
顧夐
瑟瑟羅裙金線縷輕透鵝黃香畫袴垂交帶盤鸚鵡褭
翠翹移玉步背人勻檀注慢轉横波偷覷歛黛春情
暗許倚屏慵不語
惜春令杜壽域
春夢無憑猶懶起銀燭盡畫簾低垂小庭楊柳黃金翠
桃臉兩三枝粧閣慵梳洗悶無緒玉簫抛擲飄絮紛
紛人䟽遠空對日遲遲
二
今夕重陽秋意深籬邊散嫩菊開金萬里霜天林葉墜
蕭索動離心臂上茱萸新似舊年堪賞光隂百盞香
醑且酬身牛山會難尋
沙塞子(中秋無月)周紫芝
秋雲微淡月微羞雲黯黯月彩難留只是應嫦娥心裏
也似人愁幾時回步玉移鈎人共月同上南樓却重
聽畫闌西角月上輕謳
趙德莊(彦端)
春水綠波南浦漸理棹行人欲去黯消魂柳下輕烟花
梢微雨長亭放&KR0678;無計住但芳草迷人去路忍回頭
斷雲殘日長安何處(與上韻不同)
月中行周美成
蜀絲趁日染乾紅微暖面脂融博山細篆靄房櫳靜看
打窗蟲愁多膽怯疑虚幕聲不斷暮景疎鐘團團四
壁小屏風淚盡夢啼中(本作啼盡夢魂中)
月宫春毛文錫
水精宫裏桂花開神仙探幾迴紅芳金蕊繡重臺低傾
瑪瑙杯玉兔銀蟾爭守護姮娥姹女戲相偎遥聽鈞
天九奏玉皇親看來
醉花間馮延巳
獨立階前星又月簾櫳偏皎潔霜樹盡空枝腸斷丁香
結夜深寒不寐疑恨何曾歇凭欄干欲折兩條玉筯
為君垂此宵情誰共說
二
月落霜繁深院閉洞房人正睡桐樹倚雕簷金井臨瑶
砌曉風寒不啻獨立成憔悴閒愁渾未已離人心緒
自無端莫思量休退悔
桂華明(三夢廣寒宫倚髯翁笛聲)關子東(注)
縹緲神仙開洞府遇廣寒宫女問我雙鬟梁溪舞還記
得當時否碧玉詞章教仙語為按歌宫羽皓月滿窗
人何處聲未斷瑶臺路(墨莊漫錄)
四和香李處全(晦菴詞)
香雪漸苞偏勝韻領袖催花信華節良辰人有分看士
女蟠垂髩莫向春風尋舊恨樂事隨方寸眉壽故應
天不吝浮太白吾無悶
轉調和聖朝古今詞話
漸覺一日濃如一日不比尋常若知人為伊瘦損成病
又何妨相思到了不成模樣收淚千行把從前淚來
做水流也流到伊行
醉高歌姚牧菴
十年燕月歌聲幾點吳霜髩影西風吹起鱸魚興已在
桑榆暮景榮枯枕上三更傀儡埸中四并人生幻化
如泡影幾箇臨危自省
荷葉杯韋莊
絶代佳人難得傾國花下見無期一雙愁黛遠山眉不
忍更思惟閒掩翠屏金鳳殘夢羅幕畫堂空碧天無路
信難通惆悵舊房櫳
二
記得那年花下深夜初識謝娘時水堂西面畫簾垂擕
手暗相期惆悵曉鶯殘月相别從此隔音塵如今俱
是異鄉人相見更無因
慶金枝
新春入舊年綻梅萼一枝先隴頭人待信音傳筭楚岸
未香殘小桃風雪凭欄干下簾幕護輕寒年華永占
入芳筵付樽前漸成歡
鳳來朝周美成
逗曉香嬌面小窗深弄明未遍愛殘朱宿粉雲鬟亂最
好是帳中見說夢雙蛾微歛錦衾温酒香未斷待起
難捨拚任日炙畫欄暖
五日感事史邦卿
暈粉就妝鏡掩金閨綵絲未整趁無人學指鴛鴦頸恨
誰踏蘚花徑一夢蒲香葵冷墮銀瓶脆繩掛井扇底
弄團圓影只此是沈郎病
西江月司馬温公(詞話)
寶髻鬆鬆綰就鉛華淡淡粧成紅烟翠霧罩輕盈飛絮
遊絲無定相見爭如不見有情還似無情笙歌散後
酒微醒深院月明人靜
春感柳耆卿
鳳額繡簾高捲獸簷朱戶頻搖兩竿紅日上花梢春睡
厭厭難覺好夢往隨飛絮閒愁濃勝香醪不成雨暮
與雲朝又是韶光過了
晏小山
南苑垂鞭路冷西樓把祧人稀庭花猶有鬢邊枝且插
殘紅自醉畫幕凉催燕去香屏曉放雲歸依前青枕
夢回時試問愁閒有幾
梅花(寓意朝雲)蘇子瞻
玉骨那愁瘴霧冰肌自有仙風海仙時遣探芳叢倒掛
綠毛么鳳素面翻嫌粉涴洗粧不褪唇紅高情已逐
曉雲空不與梨花同夢
春夜
照野瀰瀰淺浪横空曖曖微霄障泥未解玉驄驕我欲
醉眠芳草可惜一溪明月莫教踏碎瓊瑤解鞍欹枕
綠楊橋杜宇數聲春曉
重陽
點點樓前細雨重重江外平湖當年戲馬會東徐今日
凄凉南浦莫恨黃花未吐且教紅粉相扶酒闌不必
看茱萸俯仰人間今古
中秋對月聚蘭集
世事一場大夢人生幾度秋凉夜來風葉已鳴廊看取
眉頭鬢上酒賤常愁客少月明多被雲妨中秋誰與
共韶光把盞凄然北望
張子野
泛泛春船載樂溶溶湖水平橋高鬟照影翠烟搖白紵
一聲雲杪倦醉天然玉軟卸粧人惜花嬌風情遺恨
幾時銷不見盧郎年少
勸酒山谷
斷送一生惟有破除萬事無過遠山微影蘸清波不飲
傍人笑我花病等閒瘦惡春來没箇遮闌杯行到手
莫留殘不道月明人散
秦少游
愁黛顰成月淺啼粧印得花殘只消鴛枕夜來閒曉鏡
心情便懶醉帽簷頭風細征衫袖口香寒綠江春水
寄書難擕手佳期又晩
郵亭壁上詞古今詞話
昨夜軺車宿處亂山深鎻郵亭烟溪霜葉顫秋聲不管
愁人不聽枕冷安排難穏衾寒重疊猶輕憑誰說與
那人人報道衾寒枕冷
杜安道
曉鏡初粧玉粉輕風暗逓幽香閒隨月影到寒塘忘却
人間天上雲意空驚春意孤芳已斷年芳從教驛使
為伊忙乞箇壽陽宫樣
顔持約(傳文)
草草書傳錦字厭厭夢繞梅花海山無計駐仙槎腸斷
芭蕉影下缺月舊時庭院飛雲到處人家而今憔悴
鬢先華說着多情也怕
春夕毛澤民
烟雨半藏楊柳風光初着桃花主人細細酌流霞醉裏
將春留下柳外鴛鴦作伴花邊蝴蝶為家醉翁醉裏
也隨他月在柳橋花榭
葛魯卿
靺鞨斜紅帶柳琉璃漲綠平橋人間花月正新妖不數
錢塘蘇小恨寄飛花簌簌情隨流水迢迢鯉魚風送
木蘭橈迴棹荒雞報曉
趙元鎮
世態浮雲變易時光飛箭難留五年重見海東頭只有
交情似舊未盡别來生意難堪老去離愁青山迢逓
水悠悠明日扁舟病酒
警悟朱希真
世事短如春夢人情薄似秋雲不須計較苦勞心萬事
原來有命幸遇三杯酒好偶逢一朵花新片時歡笑
且相親明日隂晴未定
二
日日深杯酒滿朝朝小圃花開自歌自舞自開懷且喜
無拘無礙青史幾翻春夢紅塵多少竒才不湏計較
與安排領取而今見在
宋謙父
何敢笑人干禄自知無分彈冠只將貧賤博清閒留取
書遮老眼世人風波任險門前路徑湏寬心無妄想
夢魂安萬事鶴長鳬短
蔡京
八十一年住世四千里外無家如今流落向天涯夢到
瑶池闕下玉殿五回命相彤庭幾度宣麻止因貪此
戀榮華便有如今事也
(揮麈錄云蔡元長南遷有旨取所寵姬慕容邢武者三人以金人指名來索也作詩而别至潭州作詞云)
李伯紀
意態何如珽珽輕盈只恐飛飛華堂偏傍主人棲好與
安巢穏戲攬斷樓中風月且看掌上腰支謫仙詞賦
少陵詩萬語千言摠記
向子諲
微步凌波塵起弄粧滿鏡花開春心擲處眼頻來秀色
着人無奈舊事如風無迹新愁似水難裁想思日夜
夢陽臺減盡沈郎衣帶
史逹祖
西月淡窺樓角東風暗落簷牙一燈初見影窗紗又是
重簾不下幽思屢隨芳草閒愁多似楊花楊花芳草
遍天涯繡被春寒夜夜
子瑜
一百八般佛事二十四考中書山林朝市等區區着甚
由來自苦過寺談些般若逢花倒個葫蘆少時伶俐
老來愚萬事安於所遇
題邯鄲吕仙翁祠堂文卿
壁斷何人舊字爐寒隔歲殘香洞天人去海茫茫玩世
仙翁已往西日長安道遠春風趙國臺荒行人誰不
悟黃粮依舊紅塵陌上
遣興辛幼安
醉裏且貪歡笑要愁那得工夫近來始覺古人書信着
全無是處昨夜松邊醉倒問松我醉何如只疑松動
要來扶以手推松曰去
(漢書龔勝傳勝與左將軍公孫禄議事不和博士夏侯常勸之勝以手推常曰去)
洞庭張安國
問訊湖邊春色重來又是三年東風吹我過湖船楊柳
絲絲拂面世路如今已慣此心到處悠然寒光亭下
水連天飛起沙鷗一片
别友翰墨
記得洛陽話别十年社燕秋鴻今朝相遇慕雲東對坐
旗亭說夢破帽守遮斜日練衣袖捲寒風蘆花江上
兩衰翁消得幾番相送
周紫芝
池面風飜弱絮樹紅雨退嫣紅撲花蝴蝶杳無蹤又做
一場春夢便是一成去了不成没箇來時眼前無處
說相思要說除非夢裏
二
羅袖雲輕霧薄醉肌玉軟花柔相逢不道有春愁只道
春來微瘦一點人間深意數聲柳下輕謳帶將離恨
上歸舟腸斷月斜時候
春半朱淑眞
辦取舞裙歌扇賞春只怕春寒捲簾無語對南山已覺
綠肥紅淺去去惜花心懶踏青閒步江干恰如飛鳥
倦知還淡蕩梨花深院
燈花曹仙姑
零落不因春雨吹嘘何假東風紗窗一點自然紅費盡
功夫怎種有艷難尋膩粉無香不惹遊蜂更闌人靜
畫堂中相伴玉人春夢
寄張生鄭雲娘
一片冰輪皎潔十分桂魄婆娑不施方便是如何莫是
嫦娥妬我雖則清光可愛奈緣好事多魔仗誰傳與
片雲呵遮取霎時則箇
(張生寄雲娘詞云一望朱樓巧小四邊繡幕低垂箇人活脱似楊妃倚遍闌干十二最苦兩雙情眼難禁)
(四隻愁眉無言回首日沉西不道一聲安置)
席上呈蔡相押排行十九韻尹温儀
韓愈文章蓋世謝安才貌風流良辰開宴在西樓敢勸
一杯芳酒記得南宫高步弟兄都占鰲頭一門御殿
御香浮名在甲科第九
(成都妓尹温儀本良家女後以零替失身妓籍蔡相帥成都酷愛之尹告蔡乞除樂籍蔡戲曰若樽前成)
(一小闋便可除免尹曰乞腔調蔡答以西江月尹又乞嚴韻蔡曰汝排行十九用九字即便應聲云云蓋)
(取蔡第九人弟元度第十一人也蘇復齋漫錄云姑蘇官妓蘇瓊行第九蔡元長道過州太守召飲元)
(長聞瓊能詞因命即席為之乞韻以九字詞云)
石孝友
脉脉無端心事厭厭不奈春酲越羅衫薄峭寒輕試問
幾番花信萬點風頭柳絮數聲柳外啼鶯斜陽還傍
小窗明門掩黃昏人靜
燕歸梁柳耆卿
織錦裁篇寫意深幾字直千金一回披玩一愁吟腸成
結淚盈襟幽歡已散前期遠無聊頼是而今密憑歸
燕寄芳音恐冷落舊時心
石曼卿
芳草年年惹恨幽想前事悠悠傷春傷别幾時休筭從
古為風流春山總把深勻翠黛千疊在眉頭不知供
得幾多愁更斜日憑危樓
張子野
去歲中秋玩桂輪河漢淨無雲今年江上共瑶尊都不
是去年人水晶宫殿琉璃臺閣紅翠兩行分點唇微
破秀眉顰清影外見歌塵
上行杯馮延巳
落梅暑雨消殘粉雲重烟深寒食近羅幕遮香柳外秋
千出畫墻春山顛倒釵横鳳飛絮入簾春睡重夢裡
佳期祗許庭花與月知
惜分飛(一名惜雙雙)毛澤民
淚濕闌干花着露愁到眉峰碧聚此恨平分取更無言
語空相覷斷雨殘雲無意緒寂寞朝朝暮暮今夜山
深處斷魂分付潮回去
晁無咎
山水光中元無暑是我銷魂别處只有多情雨會人深
意留人住不及梅花來已暮未見荷花又去圖畫他
年覷斷腸千古苕溪路
辛幼安
翡翠樓前芳草路寶馬墜鞭暫駐最是周郎顧尊前幾
度歌聲誤望斷碧雲空日暮流水桃源何處聞道春
歸去更無人管飄紅雨
送别吳淑姬
岸柳依依拖金縷是我朝來别處惟有多情絮故來衣
上留人住兩眼啼紅空彈與未見桃花又去一片征
帆舉斷腸遥指苕溪路
惜雙雙賀方回
皎鏡平湖三十里碧玉山圍四際蓮蕩香風裏綵鴛鴦
覺雙飛起明月多情隨拖尾偏照空床翠被回首笙
歌地醉更衣處長相記
清平調(昭陵梓宫發引)王禹玉
玉宸朝晩忽掩赭黃衣愁露鎻無扉蓬萊待得仙丹至
人世已成非龍軒天仗轉西畿旌旆入雲飛望陵宫
女垂紅淚不見翠輿歸
二
上林春晩曾是奉宸遊水殿戲龍舟玉簫吹斷催仙馭
一去隔千秋游人重到曲江頭事往涕難收空餘御
幄傳觴處依舊水東流
太常引(在燕端陽日當母誕作)陳剛中(孚)
綵絲堂上簇蘭翹記生母在今朝無地捧金蕉奈烟水
龍沙路遥碧天迢逓白雲何處急雨蕭蕭萬里夢魂
消待飛逐錢塘夜潮(山房隨筆孚天台人時為編修)
二
短衣孤劍客乾坤奈無策報親恩三載隔晨昏更疎雨
寒燈斷魂赤城霞外西風鶴髮猶想倚柴門蒲醑漫
盈樽倩誰寫青山淚痕
韓玉
東風歸路水雲間幾曾放夢魂閒何日整歸鞍有人對
西風凭闌温柔情性繫懷傷感欲訴訴應難愁聚兩
眉端又疊起千山萬山
二
荒山連地水連天憶曾上桂江舡風雨過吳川又却在
湘江岸邊不堪追念浪萍蹤跡虛度夜如年風外曉
鐘傳尚獨對殘燈未眠
金劉雲震
耽耽九虎隔重關到天上却空還回首謝塵寰問今日
誰人姓韓瓜田蔬圃竹溪松逕何地不堪閒且莫問
長安比蜀道元來更難(見困學齋雜錄)
梅苑
行雲蹤跡杳無期梅梢上又春歸不道又别離這一度
清香為誰多情囑付庾樓羌管憑仗且休吹留取兩
三枝待和淚封將寄伊
太清引(趨省聞桂偶成)蒲江
夢回金井卸梧桐嘶馬帶疎鍾草面露痕濃漸薄袖清
寒暗通天低綘闕雲浮碧海殘月尚朦朧吹面桂花
風悄不似紅塵道中(即太常引)
餞劉參議歸山東劉燕(歌妓青樓集)
故人别我出陽關無計鎻雕鞍今古别離難兀誰畫蛾
眉遠山一尊别酒一聲杜宇寂寞又春殘明月小樓
閒第一夜相思淚彈
四犯令侯彦周
月破輕雲天淡注夜悄花無語莫聽陽關離緒拚酩酊
花深處明日江郊芳草路春逐行人去不似酴醿開
獨步能着意留春住
漁歌子李詢
九疑山三湘水蘆花時節秋風起水雲間山月裏棹月
穿雲遊戲鼓清琴傾綠蟻扁舟自得逍遥志任東西
無定止不議人間醒醉
孫光憲
草芊芊波漾漾湖邊草色連波漲沿蓼岸泊楓汀天際
玉輪初上扣舷歌聯極望槳聲伊軋知何向黃鵠呌
白鷗眠誰似儂家疎曠
李珣
柳垂絲花滿樹鶯啼楚岸春天暮棹輕舟出深浦緩唱
漁歌歸去罷垂綸還酌醑孤村遥指雲遮處下長汀
臨遠渡驚起一行沙鷺
二
荻花秋瀟湘夜橘洲佳景如屏畫碧烟中明月下小艇
垂綸初罷水為鄉蓬作舍魚羹稻飯常飡也酒盈杯
書滿架名利不將心挂
偷聲木蘭花張子野
畫橋淺映横塘路流水滔滔春共去目送斜暉燕子雙
高蝶對飛風花將盡持杯送往事只成清夜夢莫更
登樓坐想行思已自愁
二
雪籠瓊苑梅花瘦外院重扉聯寶獸海月新生上得高
樓沒奈情簾波不動銀缸小今夜夜長争得曉欲夢
高唐祗恐覺來添斷腸
怨三三(姑溪詞用賀方回韻)李端叔(之儀)
清溪一𣲖瀉探藍岸草毶毶記得黃鸝語畫簷喚狂裏
醉重三春風不動垂簷似三五初圓素蟾鎮淚眼廉
纖何時歌舞再和池南
捉拍醜奴兒朱希眞
清露濕幽香想瑶臺無語凄凉飄然欲去依然似夢雲
度銀潢又是天風吹澹月珮丁東擕手西廂冷冷玉
磬沉沉素瑟舞遍霓裳
滴滴金周美成
梅花漏泄春消息柳絲長草芽碧不覺星霜鬢邊白念
時光堪惜蘭堂把酒留嘉客黛眉顰愁春色千里音
書相疎隔見了方端的
梅孫夫人
月光飛入林前屋風策策度庭竹夜半江城擊柝聲動
寒梢棲宿等閒老去年華促祗有江梅伴幽獨夢繞
夷門舊家山恨驚回難續
二
當初親下求言詔引得都來胡道人人招是駱賓王并
洛陽年少自訟監宫并岳廟都教一時閒了誤人多
是誤人多誤了人多少
(中吳紀聞云徽宗即位下詔求直言陸彥猷因廷對與雍孝開輩皆力陳時政闕失喝名曰有旨駁放孝)
(開立殿下叩頭曰陛下求直言有云言之者無罪今詔墨猶未乾奈何以直言罪人衛士怒孝開唐突以)
(拄斧撞其頰數齒俱落時上書及廷試直言者俱得罪京師有謔詞云)
花草稡編卷六
