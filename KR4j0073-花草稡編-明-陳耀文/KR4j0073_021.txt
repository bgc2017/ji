花草稡編卷二十一
明陳耀文輯
長調
玉燭新(早梅)周美成
溪源新臘後見數朵江梅剪裁初就暈酥破玉芳英嫩
故把春心輕漏前村昨夜想弄月黃昏時候孤岸峭疎
影横斜濃香暗沾襟䄂尊前賦與多才向嶺外風光
故人知否壽陽謾鬭終不似照水一枝清瘦風嬌雨秀
好亂插繁花盈首須信道羌管無情看看又奏
史梅溪
疎雲縈碧岫帶晩日搖光半江寒皺越溪近遠空頻向
過鴈風邊回首酸心一縷念水北尋芳歸後輕醉醒隄
月籠紗鞍鬆寶輪飛驟秦樓屢約芳春記扇背題詩
帕羅沾酒瘦愁易就因驚斷夢裏桃源難又臨風話舊
想日暮梅花孤瘦還静倚脩竹相思盈盈翠䄂
青山
梅花新霽後正錦樣華堂一時妆就洞房花燭深深處
慢轉銅壺銀漏新妝未了奈浩蕩春心相候香篆裏簇
簇笙歌微寒半侵羅䄂侵晨淺捧蘭湯問堂上萱花
夜來安否功名浪鬭謾贏得萬里相思清瘦藍袍俊秀
便勝却登科龍首春晝永簾幕重重簫聲緩奏
莊椿歲(夀趙丞相)方味道(翰)
綸巾少駐家山北窗睡覺南薰起黃庭細看長生祕訣
神仙竒趣奈此蒼生願蘇炎熱仰為霖雨趁丹心未老
將整頓乾坤手為經理好是今年慶事抱竒孫一門
佳氣蓬山振佩麟符重錫褒綸新美玉樹參庭桂枝分
種香浮蘭芷看他年接武三槐長是伴莊椿歲
桂枝香(金陵懷古)王介甫
登臨送目正故國晚秋天氣初肅瀟灑澄江似練翠峰
如簇征帆去棹殘陽下背西風酒旗斜矗綵舟雲淡星
河鷺起圖畫難足念自昔豪華競逐恨門外樓頭悲
恨相續千古憑高對此謾嗟榮辱六朝舊事隨流水但
寒煙衰草凝綠至今商女時時尚歌後庭遺曲
觀木犀有感寄吕郎中陳同父
天高氣肅正月色分眀秋容新沐桂子初收三十六宫
都足不辭散落人間去怕羣花自嫌凡俗向他秋晩唤
回春意幾曾幽獨是天生餘香賸馥怪一樹春風十
里相續坐對花傍但見色浮金粟芙蓉只解添秋思况
東籬凄凉黃菊入時太淺背時太遠愛尋高躅
疎簾淡月(即桂枝香)張宗瑞
梧桐雨細漸滴作秋聲被風驚碎潤逼衣篝線裊蕙爐
沈水悠悠歲月天涯醉一分秋一分憔悴紫簫吹斷素
牋恨切夜寒鴻起又何苦凄凉客裏草堂春綠竹溪
空翠落葉西風吹老幾番塵世從前諳盡江湖味聽商
歌歸興千里露侵宿酒疎簾淡月照人無寐
喜朝天(清暑堂贈蔡君謨)張子野
晚雲開睨仙舘凌虛步入蓬萊玉宇瓊甃對青林近歸
鳥徘徊風月從今清暑野色帶江山助詩才簫鼓宴璇
題寶字浮動持杯天多送目無際識渡舟帆小時見
潮迴故國千里共十萬室日日春臺睢社廟京非遠正
和羹民口渴鹽梅佳景在吴儂還望分閫重來
滿朝歡柳耆卿
花隔銅壺露晞金掌都門十二清曉帝里光風爛漫偏
愛春杪煙輕晝永引鶯囀上林魚遊靈沼巷陌乍晴香
塵染惹垂楊芳草因念秦樓彩鳳楚舘朝雲往昔曾
迷歌笑别来歲久偶憶歡盟重到人面桃花未知何處
但掩朱門悄悄盡日竚立無言贏得凄凉懷抱
夀韓尚書出守梅亭
一點箕星近天邊光彩輝耀南極竹馬兒童盡道使君
生日元是鳳池仙客曾曳履持荷簮筆稱觴處晚節花
香月周猶待五夕誰道久拘禁掖任雙旌五馬暫從
遊逸九棘三槐都是等閒親植見說玉皇側席但早晚
促歸調燮功成了笑傲南山壽如南山松栢
月中仙(聖節應制道宫)趙子昂
春滿皇州見祥烟擁日初照龍樓宫花苑柳映仙仗雲
移金鼎香浮寶光生玉斧聽鳴鳳簫韶樂奏德與和氣
游天生聖人千載希有祥瑞電繞虹流有雲成五色芝
生三秀四海太平致民物雍熙朝野歌謳千官齊拜舞
玉杯進長生春酒願皇慶萬年天子與天同壽
千秋歲(姪夀叔)游文仲
今年為壽都道是不比尋常時節預慶我公年八袠来
獻新詞一闋筭得年時恰當尚父入相周西伯親逄盛
事宗孫也五十八一門富貴榮華盈牀牙笏何待拈
来說且上祝龜齡鶴筭從此千千百百笑道兒時風流
丹篆寫向龍駒額更將綵筆十字頭上添一丿
夫壽妻毛東堂
記當初歸家似德耀嫁梁鴻筭三十年間艱難歴徧甘
苦相同新來有孫可抱也添些喜色到眉峰今日又逢
生日不妨杯酒從容老翁只是一村儂欠你孺人封
幸兒漸知耕婦能知織莫問窮通君看世間富貴比浮
雲縹緲過晴空何似大家清徤玉林歲歲春風
翠樓吟(雙調武昌安遠樓成)姜白石
月冷龍沙塵清虎落今年漢酺初賜新翻邊部曲聽氊
幕元戎歌吹層樓高峙看檻曲縈紅簷牙飛翠人姝麗
粉香吹下夜寒風細此地宜有詞仙擁素雲黃鶴與
君遊戲玉梯凝望久嘆芳草萋萋千里天涯情味仗酒
祓清愁花嬌英氣西山外晚来還捲一簾秋霽
曲江秋楊補之
前山雨歇愛竹樹低隂軒窗無熱珠箔半垂清風細繞
蕭蕭吹華髮珍簟粲枕設珊瑚瘦瑠璃滑永日欹枕知誰
是伴舊書重揭清絶輕雲淡月夢同泛滄波萬疊杯
盤狼籍處相扶就枕歡笑歌翻雪轉棹小溪灣人家燈
火斷明滅正携手無端驚回檻外數聲鶗鴂
二
鳴鳩怨歇對急雨過雲暗風吹熱漠漠稻田差差柳岸
新沐青絲髮樓上素琴設愛流水隨絃滑深炷龍津濃
熏絳幕博山頻揭超絶遥岑吐月照蒼蒨重重叠叠
恍然身在處疑同泛花舫波噴雪滉漾醉魂醒驚呼不
是漚生滅竚望久空嘆無才可賦厭聽鶗鴂
彩雲歸(恨别)柳耆卿
蘅臯向晩艤輕航卸雲帆水驛魚鄉當暮天霽色如晴
晝江練静皎月飛光那堪聽遠村羌管引離人斷腸此
際恨浪萍風梗度歲茫茫堪傷朝歡暮散被多情賦
與凄凉别来最苦襟䄂依約尚有餘香筭得伊鴛衾鳳
枕夜永争不思量牽情處惟有臨岐一句難忘
豐年瑞曾覿
紫皇高宴仙臺雙成戱擊璚苞碎何人為把銀河水剪
甲兵都洗玉樣乾坤八荒同色了無塵翳喜冰消太液
煖融鳷鵲端門曉班初退聖主憂民深意轉鴻鈞滿
天和氣太平有象三宫二聖萬年千歲雙玉杯深五雲
樓迥不妨頻醉看来不是飛花片片是豐年瑞
真珠簾陸務觀
山村水舘參差路感羈遊正似殘春風絮掠地穿簾知
是竟歸何處鏡裏新霜空自憫問幾時鸞臺鰲署遲暮
謾憑高懷遠書空獨語自古儒冠多悮悔當年早不
扁舟歸去醉下白蘋洲看夕陽鷗鷺菰菜鱸魚都棄了
只換得青衫塵土休顧早收身江上一蓑烟雨
二
燈前月下嬉遊處向笙歌錦繡叢中相遇彼此知名纔
見便論心素淺黛嬌蟬風調别最動人時時偷顧歸去
想閒忩深院調絃促柱樂府初飜新譜漫裁紅點翠
閒題金縷燕子入簾時又一番春暮側帽胭脂坡下過
料也記前年崔護休訴待從今須與好花為主
鳳歸雲(遣興)柳耆卿
向深秋雨餘爽氣肅西郊陌上夜闌襟䄂起凉颷天末
殘星流電未滅閃閃隔林梢又是曉鷄聲斷陽烏光動
漸分山路迢迢驅驅行役苒苒光隂蠅頭利禄蝸角
功名畢竟成何事謾相高抛擲雲泉狎玩塵土壯節等
閒銷幸有五湖煙浪一般風月會湏歸老漁樵
月當廳史邦卿
白璧舊帶秦城夢因誰拜下楊柳樓心正是夜分魚鑰
不動香深時有露螢自照占風裳可喜影麩金坐來久
都將凉意盡付沈吟殘雲事緒無人拾恨匆匆藥娥
歸去難尋綴取霧窗曾唱幾拍清音猶有老来印愁處
冷光應念雪翻簮空獨對西風緊弄一井桐隂
柳色黃賀方回
薄雨催寒斜照弄晴春意空闊長亭柳色纔黃遠客一
枝先折烟横水映帶幾點歸鴻東風銷盡龍沙雪還記
出關来恰而今時節將發畫樓芳酒紅淚清歌便成
輕别已是經年杳杳音塵都絶欲知方寸共有幾許清
愁芭蕉不展丁香結望斷一天涯兩厭厭風月
梅香慢
高閣寒輕映萬朵芳梅亂堆香雪未待江南早冠百花
先占一陽佳節剪綵凝酥無處學天然竒絶便壽陽粧
工夫費盡豔姿終别風裏弄輕盈掩珠英明瑩麝蠟
飄烈莫放芳菲歇剩永宵歡賞酒酣吟折倒玉何妨且
聽取樽前新闋怕笛聲長行雲散盡謾悲風月
馬家春慢
珠箔風輕綉簾浪捲乍入人間蓬島闘玉闌干漸庭舘
簾櫳春曉天許竒葩貴品異繁杏夭桃輕巧命化工傾
國風流與一枝纖妙樽前五陵年少縱丹青異格難
剔顔貌惹露凝烟困紅嬌額微顰低笑湏信濃香易歇
更莫惜醉攀吟遶待舞蝶遊蜂細把芳心都告
映山紅慢元厚之
榖雨風前占淑景名花獨秀露國色僊姿品流第一春
工成就羅幃護日金泥皺映霞腮動檀痕溜長記得天
上瑤池閬苑曾有千匝遶紅玉闌干愁只恐朝雲難
久須款折繡囊剩戴細把蜂湏頻嗅佳人再拜擡嬌面
歛紅巾捧金杯酒獻千千壽願長恁天香滿䄂
木蘭花慢(惜别)柳耆卿
倚危樓竚立乍蕭索晚晴初漸素景衰殘風砧韻冷霜樹
紅疎雲衢見新鴈過奈佳人自别阻音書空遣悲秋念
遠寸腸萬恨縈紆皇都暗想歡遊成往事動欷歔念
對酒當歌低幃並枕翻恁輕辜歸途縱凝望處但斜陽
暮靄滿平蕪贏得無言悄悄凭欄盡日踟蹰
程正伯
倩嬌鶯姹燕說不盡此時情正小院春闌芳園晝鎖人
去花零憑高試回望眼奈遥山遠水隔重雲誰遣風狂
雨横便教無計留春情知鴈杳與鴻嗔自難寄丁寧
縱竹院顰深桃門笑在知屬何人衣篝幾回忘了奈殘
香猶有舊時薰空使風頭捲絮為他飄蕩花城
吕聖求
石榴花謝了正荷葉盖平池試瑪瑙杯深琅玕簟冷臨
水簾帷知他故人甚處曉霞明斷浦柳枝垂唯有松風
水月向人長似當時依依望斷水窮雲起處是天涯
奈燕子樓高江南夢斷虛費相思新愁暗生舊恨更流
螢弄月入紗衣除却幽花軟草此情未許人知
重陽京仲遠
筭秋来景物皆勝賞况重陽正露冷欲霜輕烟不雨玉
宇開張蜀人從来好事遇良辰不肯負時光藥市家家
簾幕酒樓處處絲簧婆娑老子興難忘聊復與平章
也隨分登高茱萸綴席菊蕊浮觴明年未知健否笑杜
陵底事獨凄凉不道頻開笑口年年落帽何妨
前調張安國
送歸雲去鴈淡寒影滿溪樓正佩解湘腰釵孤楚鬢鸞
鑑分收凝情望行處路但疎烟遠樹織離憂只有樓前
溪水伴人清淚長流霜華夜永逼衾稠唤誰護衣篝
念粉舘重来芳塵未掃爭見嬉遊情知悶来殢酒奈回
腸不醉只添愁脉脉無言竟日斷魂雙鶩南州
二
紫簫吹散後恨燕子只空樓念璧月長虧玉簮中折覆
水難收青鸞送碧雲句道霞扃霧鎖不堪憂情與文梭
共織怨隨宫葉同流人間天上兩悠悠暗淚洒燈篝
記谷口園林當時驛舍夢裏曾遊銀屏低聞笑語但夢
時冉冉醒時愁擬把菱花一半試尋高價皇州
送陳石泉南歸陳參政
北歸人未老喜依舊著南冠正雪暗滹沱雲迷芒碭夢
繞邯鄲鄉心促日行萬里幸此身生入玉門關多少秦
烟隴霧西湖淨洗征衫燕山望不見吳山回首一歸
鞍慨故宫離黍故家喬木那忍重看鈞天紫微何處問
瑤池八駿幾時還誰在天津橋上杜鵑聲裏闌干
中秋吳彦高
敞千門萬戶瞰蒼海爛銀盤對沆瀣樓高儲胥鴈過墜露
生寒闌干眺河漢外送浮雲盡出衆星乾丹桂霓裳縹
緲似聞襍佩珊珊長安底處高城人不見路漫漫歎
舊日心情如今容髩瘦沈愁潘幽歡縱容易得奈佳期動是隔
年看歸去江湖一葉浩然對影垂竿
社日有懷嚴次山
東風吹霧雨更吹起裌衣寒正莽莽叢林潭潭伐鼓鬱
鬱焚蘭闌干曲多少意看青烟如篆遶溪灣桑柘綠隂
猶薄杏桃紅雨初翻飛花片片走潺湲問何日西還
嘆擾擾人生紛紛離合渺渺悲歡想雲軿何處也對芳
時應只在人間惆悵回紋錦字斷腸斜日雲山
前調戴式之
鶯啼啼不盡憑燕語語難通這一點芳心十年不斷惱
亂東風重来故人何處但依前流水小橋東記得同題
粉壁而今壁破無蹤蘭臯空漲綠溶溶流恨落花紅
念着破春衫當時送别燈下裁縫相思謾令自苦嘆雲
烟過眼揔成空落日楚天無際凭欄目送歸鴻
七夕盧申之
汀蓮凋晩豔又蘋末起秋風漫搔首徐吟微雲河漢疎
雨梧桐飄零倦尋酒醆記那回歌管小樓中玉果蛛絲
暗卜鈿釵蟬髩輕籠吴雲别後重重凉宴幾時同縱
人間信有犀靈鵲喜密意難通雙星分攜最苦念經年
猶有一相逢寂寞橋邊舊月可堪頻照西東
秋意李耘叟
占西風早處一番雨一番秋記故國斜陽去年今日落
葉林幽悲歡幾回激烈寄疎狂酒令與詩籌遺恨清商
易改多情紫燕難留嗟休觸緒蠒絲抽舊事續何由奈
予懷渺渺羇愁鬱鬱歸夢悠悠生平不如老杜便如它
飄泊也風流寄語庭柯徑菊甚時得棹孤舟
前調劉後村
瀛洲真學士為底事在紅塵為語觸宫闈沈香亭裏嗔
謫仙人為親近君側者見萬言策了惎劉蕡為是尚方
請劒漢廷多憚朱雲君言往事勿重陳且鬭酒邊身
也不會區區筭他甲子記甚庚寅爾曹譬如朝菌又安
知老栢與靈椿世上榮華難保古来名節如新
黃玉林
問春春不語謾新綠滿芳洲記歴歴前遊看花南陌命
酒西樓東風翠紅圍繞把功名一笑付糟邱醉裏了忘
身世吟邊自負風流風流莫莫復休休白髮漸盈頭
悵十載重来略無歡意惟有閒愁多情向人似舊但小
桃婀娜柳纖柔望斷殘霞落日水天拍拍飛鷗
題馮雲月玉連環詞
自沈香夢斷風雨外失餘春悵袍錦淋漓金鑾論奏四
海無人蛾眉古来見妬奈昭陽飛燕亦成塵惟有空梁
落月至今能為傳神神遊八表跨長鯨誰是再来身
愛雲月溪頭玉環一曲筆力千鈞人間不堪着眼但香
名百世尚如新乞我九霞蜚珮梯空共上秋旻
和答玉林韻馮偉壽
酒醒人世换碧桃靚海山春任青鳥沈沈紫鱗杳杳有
玉林人宫袍掉頭未愛愛荷衣不染市朝塵仙樣蓬萊
翰墨雲間鸞鳳精神笑呼銀漢入金鯨瓊苑自由身
羡咳唾成章香薰花霧音和韶鈞六丁夜来捧去便天
人也自嘆尖新那得金牋飛洒浩歌飛步蒼旻
賀第二娶虚寮
仙家春不老誰說到牡丹休筭蠻柳樊櫻怎生了得白
傅風流枝頭摽梅實好奈綠隂庭戸不禁愁幸有琴中
鳳語能通鏡裏鸞求鏘璆雜佩下瀛洲寶箑紫烟浮
望蘭情紅盼三生曾識一見如羞綢繆從今偕老似柳
郎無負碧雲秋莫倚回文妙手放教遠覓封侯(昔柳毅為牧羊)
(女傳書碧雲杯酒意即相屬後柳三娶崔氏乃牧羊女之化身也)
前調遺山
擁岧岧雙闕龍虎氣欝峥嵘想暮雨珠簾秋香桂樹指
顧臺城憑欄為誰西望但哀絃凄斷似平生只道江山
如畫争教天地無情風雲奔走十年兵慘淡入經營
問對酒當歌曹侯墓上何用虛名青青故都喬木悵西
陵遺恨幾時平安得參軍健筆為君重賦蕪城
二
渺長江東下流不盡古今情記海上三山雲間雙闕當
日南城黃鶴幾年飛去淡春隂平野草青青冰井猶殘
石甃露盤已失金莖風流千古短歌行慷慨缺壺聲
想釃酒臨江賦詩鞍馬詞氣縱横飄零舊家王粲似南
飛烏鵲月三更笑殺西園賦客壮懷無復平生
題亳州武津關張弘範
憶譙都風物飛一夢過千年羡百里溪程兩行堤柳數
萬人烟傷心舊家遺跡謾斜陽流水接長天冷落故祠
香火白雲淚眼澘然行藏好向故人傳椽筆舞蠻箋
總糾糾貔貅秋風江上高卧南邊功名談笑罇俎向錦
江何必上樓船他日玉津關下春風驕馬金鞭
憶吳姬鄭禧(春夢錄)
任東風老去吹不斷淚盈盈春淺春深春寒春煖春雨
春晴都来助詩人興更落花無定攪春情芳草猶迷舞
蝶綠楊空悮流鶯玄霜着意搗初成回首失雲英但
如醉如痴如狂如舞如夢如驚香魂至今迷戀問真仙
消息最分明幾夜相逢何處清風明月蓬瀛(攪原作挽)
再和鄭禧吳氏
看紅牋寫恨人醉倚夕陽樓故里梅花纔傳春信先認
儒流此生料應緣淺綺窗下雨怨共雲愁如今杏花嬌
豔珠簾懶上銀鈎絲蘿喬樹欲依投此景兩悠悠恐
鶯老花殘翠嫣紅减辜負春遊蜂媒問人情思摠無言
應只低頭夢斷東風路遠柔情猶為遲留
彭城懷古薩天錫
古徐州形勝消磨盡幾英雄想鉄甲重瞳烏騅汗血玉
帳連空楚謌八千兵散料夢魂應不到江東空有黃河
如帶亂山起伏如龍漢家陵闕起秋風禾黍滿關中更
戲馬臺荒畫眉人遠燕子樓空人生百年寄耳且開懷
一飲盡千鍾回首荒城斜日倚闌目送飛鴻
西湖送春梁貢父曾
問花花不語為誰落為誰開筭春色三分半隨流水半
入塵埃人生能幾歡笑但相逢樽酒莫相推千古幕天
席地一春翠繞珠圍彩雲回首暗高臺煙樹渺吟懷
拚一醉留春留春不住醉裏春歸西樓半簾斜日怪銜
春燕子却飛来一枕青樓好夢又教風雨驚回
瑞雲濃慢(六月十一日夀羅春伯)陳同父
䉀漿酪粉玉壺冰醑朝罷更聞宣賜去天咫尺下拜再
三幸今有母可遺年年此日共道月入懷中最貴向暑
天正風雲會遇有恁嘉瑞鶴沖霄魚得水一超便直
入神仙地植根江表開拓兩河做得黑頭公未騎鯨赤
手問何如長鞭尺箠向来王謝風流只今管是
曲遊春趙功可
千樹籠芳草正蒲風微過梅雨新霽客裏幽忩筭無春
可到和愁都閉萬種人生計應不似午天閒睡起来踏
碎松隂蕭蕭欲動疑水借問歸舟歸未望柳色煙光
何處明媚抖擞人間除離情别恨乾坤餘幾一笑晴鳬
起酒醒後闌干獨倚時見雙燕飛来斜陽滿地
瑤華慢(雪)仇仁近
疎疎密密漠漠紛紛乍舞風無力殘磚斷礎轉眼化作
方圭圓璧非花非絮似逞巧先投窗隙立小樓不見青
山萬里鳥飛無迹休憐凍梗冰苔但飛入平林都是
春色年華婉娩誰信道老却梁園詞客踏青近也且二
白何須三白把一白分與梅花要點壽陽宫額
次仇山村韻張伯雨
篩冰為霧屑玉成塵借阿姨風力千巖競秀怎一夜换
作連城之璧先生閉戶怪短日寒催駒隙想平沙鴻爪
成行似醉時書迹未隨埋沒雙尖便淡掃蛾眉與鬭
顔色裁詩白戰驢背上䭾取㶚橋吟客撚鬚自笑儘未
讓諸峯頭白看洗出宫柳梢頭已借淡黃塗額
臺城路(送周方山之吳)張叔夏
朗吟未了西湖酒驚心又歌南浦折柳官橋呼船野渡
還聽垂虹風雨漂流最苦况如此江山此時情緒怕有
鴟夷笑人何事載詩去荒臺祗今在否登臨休望遠
都是愁處暗草埋沙明波洗月誰念天涯羈旅荷隂未
暑快料理歸程再盟鷗鷺只有空山近来無杜宇
二
十年前事翻疑夢重逢可憐俱老水國春山空城歲晚
無語相看一笑荷衣換了任京洛風塵冷凝紗帽見說
吟情近来不見謝池草歡遊曾步翠窈亂花迷紫曲
芳意今少舞扇招香歌橈换玉猶憶錢塘蘇小無端暗
惱又幾度留連燕昏鶯曉回首粧樓甚歸去好
拜星月周美成
夜色催更清塵收露小曲幽坊月暗竹檻燈窗識秋娘
庭院笑相遇似覺瓊枝玉樹暖日明霞光爛水盻蘭情
總平生稀見畫堂中舊識春風面誰知道自到瑶臺
畔眷戀雨潤雲濕苦驚風吹散念荒寒寄宿無人舘重
門閉敗壁秋蟲嘆怎奈何一縷相思隔溪山不斷(韓琮集云)
(吴魚嶺鴈無消息水盼蘭情别来久)
昇平樂吴奕
水閣層臺短亭深院依稀萬木籠隂飛暑無涯行雲有
勢晩来細雨回晴庭槐轉影紗厨兩兩蟬鳴幽夢斷枕
金猊旋熱蘭炷微薰堪命俊才儔侣對華筵坐列朱
履紅裙檀板輕敲金樽滿泛縱教畏日西沈金絲玉管
間歌喉時奏清音唐虞景儘陶陶沈醉且樂昇平
西平樂(春暮)柳耆卿
盡日憑高寓目脉脉春情緒嘉景清明漸近時節輕寒
乍暖天氣才晴又雨煙光澹蕩装點平蕪遠樹黯凝竚
臺榭好鶯燕語正是和風麗日幾許繁紅嫩綠雅稱
嬉遊去奈阻隔尋芳伴侣秦樓鳳吹楚舘雲約空悵望
在何處寂寞韶光暗度可堪向晩村落聲聲杜宇
朱雍
夜色娟娟皎月梅玉供春緒不使鉛華點綴超出精神
淡竚休妬殘英如雨清香眷戀只恐隨風滿路散無數
江亭暮鳴佩語正值匆匆作别天遠瑤池縞轂好趁
飛瓊去忍負瑤臺伴侣瓊肌瘦盡庾嶺零落空悵望動
情處畫角哀時暗度參横向曉吹入深沈院宇
情久長吕聖求
瑣忩夜永無聊盡作傷心句甚近日帶紅移眼棃臉沾雨
春心償未足怎忍聽啼血催歸杜宇暮帆掛沈沈暝色
滚滚長江流不盡来無據點檢風光歲月今如許趁
此際浦花汀草一棹東去雲窗霧閣洞天曉同作煙霞
伴侣筭誰見梅簾醉夢柳陌晴遊應未許春知處
二
冰梁跨水沈沈霽色遮千里怎向我小舟孤棹天外飄逐
夜寒侵短髮睡不穏窗外寒風漸起歲華暮蟾光射雪
碧瓦飄霜塵不動寒無際鷄咽荒郊夢也無歸計擁
綉枕斷魂殘魄清吟無味想伊睡起又念遠樓閣横枝
對倚待歸去西窗剪燭小閣凝香深翠幕饒春睡
小樓連苑(梅)楊樵雲
一枝斜墮牆腰向人顫裊如相媚是誰剪取斷雲零玉
輕輕粧綴不是幽人如何能到水邊沙際又匆匆過了
春風半面儘長把重門閉只管相思成夢道無情又
關鄉意蒼苔半畝如今巳是鹿胎田地甚欲追陪却嫌
花下翠環解語待何時月轉幽房醉了不教歸去
山亭宴(有美堂贈彦猷主人)張子野
宴堂永晝喧簫鼓倚青空畫欄紅柱玉瑩紫薇人藹和
氣春融日煦故宫池舘更樓臺約風月今宵何處湖水
動鮮衣競拾翠湖邊路落花蕩漾怨空樹曉山靜數
聲杜宇天意送芳菲正黯淡疎煙短雨新歡寧似舊歡
長此會散幾時還聚試為挹飛雲問解寄相思否
望春回李景元
霽霞散曉射水村漸明漁火方絶灘露夜潮痕注凍瀨
凄咽征鴻来時應負書見疎柳更憶伊同折異鄉憔悴
那堪更逢歲窮時節東風暗回煖力筭折遍江梅消
盡巖雪唯有這愁腸也依舊千結私言竊語些誓約便
眠思夢想無休歇這些離恨除非對着說似明月
戀芳春慢(寒食前進)万侯雅言
蜂蘂分香燕泥破潤暫寒天氣清新帝里繁華昨夜細
雨初勻萬品花藏四苑望一帶柳接重津寒食近蹴踘
秋千又是無限遊人紅粧趁戲綺羅夾道青帘賣酒
臺榭侵雲處處笙歌不負治世良辰共見西城路好翠
華定將出嚴宸誰知道仁主祈祥為民非事行春
慶春宫(秋怨)周美成
雲接平岡山圍寒野路回漸轉孤城衰柳啼鴉驚風驅
鴈動人一片秋聲倦途休駕淡烟裏微芒見星塵埃憔
悴生怕黃昏離思牽縈華堂舊日逢迎花豔參差香
霧飄零管絃當頭偏憐嬌鳳夜深簧暖笙清眼波傳意
恨密約匆匆未成許多煩惱只為當時一餉留情
陳允平
斜日明霞殘虹分雨軟風淺掠蘋波聲冷瑤笙情疎寶
扇酒酲無奈秋何彩雲輕散漫敲缺銅壺浩歌眉痕留
怨依約遠峯學歛雙蛾銀牀露洗凉柯屏掩香銷忍
掃裀羅楚驛梅邊吴江楓畔庾郎從此愁多草蛩喧砌
料催織迴文鳳梭相思遼遠簾捲翠樓月冷星河
憶舊遊周邦彦
記愁横淺黛淚洗紅鉛門掩秋宵墜葉驚離思聽寒螀
夜泣亂雨瀟瀟鳳釵半脫雲鬢窗影燭花搖漸暗竹敲
凉疎螢照曉兩地魂銷迢迢問音信道徑底花隂時
認鳴鑣也擬臨朱戸嘆因郎憔悴差見郎招舊巢更有
新燕楊柳拂河橋但滿眼京塵東風竟日吹露桃
别黃澹翁吴君特
送人猶未苦苦送春隨人去天涯片紅都飛盡隂隂潤
綠暗裏啼鴉賦情頓雪雙鬢飛夢逐塵沙歎病渴凄凉
分香瘦減兩地看花西湖斷橋路想繋馬垂楊依舊
欹斜葵麥迷煙處問離巢孤燕飛過誰家故人為寫深
怨空壁掃秋蛇但醉上吴臺殘陽草色歸思賖
水龍吟(詠笛)東坡
楚山脩竹如雲異材秀出千林表龍鬚半翦鳳膺微漲
玉肌勻繞木落淮南雨晴雲夢月明風裊自中郎不見
桓伊去後知辜負秋多少聞道嶺南太守後堂深綠
珠嬌小綺窗學弄梁州初遍霓裳未了嚼徵含宫泛商
流羽一聲雲杪為使君洗盡蠻風瘴雨作霜天曉
楊花
似花還似非花也無人惜從教墮抛家傍路思量却似
無情有思縈損柔腸困酣嬌眼欲開還閉夢隨風萬里
尋郎去處又還被鶯呼起不恨此花飛盡恨西園落
紅難綴曉来雨過遺蹤何在一池萍碎春色三分二分
塵土一分流水細看来不是楊花點點是離人淚
楊花章質夫
燕忙鶯懶芳殘正堤上柳花飄墜輕飛亂舞點畫青林
全無才思閒趁遊絲靜臨深院日長門閉傍珠簾散漫
垂垂欲下依前被風扶起蘭帳玉人睡覺怪春衣雪
霑瓊綴繡牀漸滿香毬無數纔圓却碎時見蜂兒仰粘
輕粉魚吞池水望章臺路杳金鞍遊蕩有盈盈淚
前調秦少游
小樓連苑横空下窺綉轂雕鞍驟疎簾半捲單衣初試
清明時候破暖輕風弄晴微雨欲無還有賣花聲過盡
垂楊院宇紅成陣飛鴛甃玉佩丁東别後悵佳期參
差難又名韁利鎖天還知道和天也瘦花下重門柳邊
深巷不堪回首念多情但有當時皓月照人依舊
早春晁次膺
倦遊京洛風塵夜来病酒無人問九衢雪小千門月淡
元宵燈近香散梅梢凍消池面一番春信記南樓醉裏
西城宴闋都不管人春困屈指流年未幾早驚人潘
郎雙鬢當時體態而今情緒多應瘦損馬上牆頭縱教
瞥見也難相認凭闌干但有盈盈淚眼把羅襟揾
梅花(梅苑作鼓笛慢)
夜来深雪前村路應是早梅初綻故人念我江頭春信
南枝向暖疎影横斜暗香浮動月明清淺向亭邊驛畔
行人立馬頻回首空腸斷别有玉溪仙舘壽陽人宫
粧粉面天教占了百花頭上和羹未晚最是傷情處高
樓上一聲羌管仗何人向道争如留取倚闌干看
前調曾覿
楚天千里無雲露華洗出秋容淨銀蟾臺榭玉壺天地
參差桂影鴛瓦寒生畫簷光射碧梧金井聽韶華半夜
江梅三弄風嫋嫋良宵永携手西園宴罷下瑤臺醉
魂初醒吹簫仙子驂鸞歸路一襟清興鳷鵲樓高建章
門迥星河耿耿看滄江潮上丹楓葉落浸關山冷
梅花魯逸仲
歲窮風雪飄零望迷萬里雲垂凍紅綃碎剪凝酥繁綴
煙深霜重疎影沈波暗香和月横斜浮動悵别来欲把
芳菲寄遠還羌管吹三弄寂寞玉人睡起涴殘粧不
勝嬌鳳盈盈山舘紛紛江路相思誰共才與風流賦稱
清豔多情唯宋筭襄王枉被梨花瘦損又成春夢
梨花周美成
素肌應怯餘寒豔陽占盡青蕪地樊川照日靈關遮路
殘紅歛避傳火樓臺妬花風雨長門深閉亞簾籠半濕
一枝在手偏勾引得黃昏淚别有風前月底布繁英
滿園歌吹朱鉛退盡潘妃却酒昭君乍起雪浪翻空粉
裳縞夜不成春意恨玉容不見瓊英謾好與何人比
程正伯
夜来風雨匆匆故園定是花無幾愁多怨極等閒孤負
一年芳意柳困桃慵杏青梅小對人容易算好春長在
好花長見元只是人憔悴回首池南舊事恨星星不
堪重記如今但有看花老眼傷情清泪不怕逢花瘦只
愁怕老来風味待繁紅亂處留雲借月也須拚醉
紹興甲子土元有懷京師向伯恭
華燈明月光中綺羅絃管春風路龍如駿馬車如流水
軟紅成霧太子池邊葆真宫裏玉樓珠樹見飛瓊伴侣
霓裳縹緲星回眼蓮微步笑入綵雲深處更宫宫一
簾花雨金鈿細落寶釵斜墜乘鸞歸去醉失桃源夢回
蓬島滿身風露到而今江上愁山萬叠髩絲千縷
春日遊摩訶池陸務觀
摩訶池上追遊路紅綠參差春晚韶光妍媚海棠如醉
桃花欲暖挑菜初閒禁烟將近一城絲管看金鞍争道
香車飛盖爭先占新亭舘惆悵年華暗換黯銷魂雨
收雲散鏡奩掩月釵梁折鳳秦箏斜鴈身在天涯亂山
孤壘危樓飛觀歎春来只有楊花和恨向東風滿
二(滎南作)
樽前花底尋春處堪嘆心情全減一身萍寄酒徒雲散
佳人天遠那更今年瘴煙蠻雨夜郎江畔漫倚樓横笛
臨窗看鏡時揮涕驚流轉花落月明庭院悄無言魂
消腸斷憑肩携手當時曾效畫梁栖燕見說新来網縈
塵暗舞衫歌扇料也羞憔悴慵行芳徑怕鶯兒見
壽韓南澗辛幼安
渡江天馬南来幾人真是經綸手長安父老新亭風景
可憐依舊夷甫諸人神州沈陸幾曾回首筭平戎萬里
功名本是真儒事君知否况有文章山斗對桐隂滿
庭清晝當年墮地而今試看風雲奔走綠野風煙平泉
草木東山歌酒待他年整頓乾坤事了為先生壽
春恨陳同甫
閙花深處層樓畫簾半捲東風軟春歸翠陌平莎茸嫩
垂楊金淺遲日催花淡雲閣雨輕寒輕暖恨芳菲世界
游人未賞都付與鶯和燕寂寞憑高念遠向南樓一
聲歸鴈金釵鬭草青絲勒馬風流雲散羅綬分香翠綃
封淚幾多幽怨正銷魂又是疎烟淡月子規聲斷
丙子立春懷内劉叔安
三山臘雪才消夜来誰轉回寅斗試燈簾幕送寒幡勝
暗香擕手少日歡娱舊遊零落異鄉歌酒到而今生怕
春来太早空贏得兩眉皺春到蘭湖少住肯殷勤訪
梅尋柳相思人遠帶圍寬減粉痕消瘦雙燕無憑尺書
難表甚時回首想畫欄倚遍東風閑負却桃花呪
庚寅寄遠
老来慣與春相識長記傷春如故去年今日舊愁新恨
送將風絮粉淚羞紅黛眉顰翠推愁不去任瑣窗深閉
屏山半掩還别有愁来路回首畫橋烟水念故人匆
匆何處客情懷遠雲迷北樹草連南浦離合悲歡去留
遲速問春無語笑劉郎不道無桃可種苦留春住
丙戌清明和章質夫韻
弄晴臺舘收煙候時有燕泥香墜宿酲未解單衣初試
騰騰春思前度桃花去年人面重門深閉記彩鸞别後
青驄歸去長亭路芳塵起十二屏山遍倚任蒼苔點
紅如綴黃昏人靜煖香吹月一簾花碎芳意婆娑綠隂
風雨畫橋煙水笑多情司馬留春無計濕青衫淚
夷陵雪中作管鑑
曉来密雪如篩望中瑩徹還如洗梅花過了東風未放
滿城桃李碎剪瓊英高林低樹巧粧勻綴更江山秀發
田疇清潤滿眼是豐年意誰念危樓獨倚共飄零茫
茫天外毫端句澁杯中酒減歡情難寄天為凄凉暫時
遮盡荒茅白葦但神州目斷珠宫玉闕緲三千里
賦荼䕷盧申之
蕩紅流水無聲暮烟細草粘天遠低回倦蝶往来忙燕
芳期頓懶綠霧迷牆翠虬騰架雪明香暖笑依依欲挽
春風教住還疑是相逢晚不似梅粧瘦減占人間丰
神蕭散攀條弄蘂天涯猶記曲闌小院老去情懷酒邊
風味有時重見對枕幃空想東窗舊夢帶將離恨(山谷詩云)
(名字因壺酒風流付枕幃)
追和晁次膺洪叔璵
經年不見書来後期杳杳從誰問梅英蠟小柳枝金嫩
豔陽春近羅幕風柔泛紅浮綠連朝花信念平生多少
情條恨葉鎮長使芳心困可是風流薄命鏡臺前鬆
鬆蟬鬢茜桃凝粉薰蘭漲膩翠愁紅損縱使歸來燈前
月下恐難相認卷重簾憔悴殘粧淚洗把羅襟揾
前調李屏山(老學叢談)
幾番冷笑三閭算来枉向江心墮和光混俗隨機逹變
有何不可清濁隨他醉醒由已分明識破待用時却進
舍時便退無福亦無禍你試回頭覷我怕不待崢嶸
則箇功名半紙風波千丈圖些甚麽雲棧揚鞭海濤搖
棹爭如閒坐但尊中有酒心頭無事葫蘆提過
唐玉潜
淡妝人更嬋娟晚奩淨洗鉛華膩泠泠月色蕭蕭風度
嬌紅歛避太液池空霓裳舞倦不堪重記嘆冰魂猶在
翠輿難駐玉簮為誰輕墜别有凌空一葉泛清寒素波
千里珠房淚濕明璫恨遠舊遊夢裏羽扇生秋璚樓不
夜尚遺仙意奈香雲易散綃衣半脫露凉如水
宴清都(春閨)何籕
細草沿階軟紅日薄蕙風輕藹微暖東君靳惜桃英尚
小柳芽猶短羅幃綉幕高捲早已是歌慵笑嬾凭畫樓
那更天遠山遠水遠人遠堪怨傅粉疎狂竊香俊雅
無計拘管青絲絆馬紅裙歡酒甚處迷戀無言淚珠零
亂翠䄂儘重重漬遍故要得别後思量歸時覷見
秋思周美成
地僻無鐘鼔殘燈滅夜長人倦難度寒吹斷梗風翻暗
雨洒窗填戸賓鴻謾說傳書算過盡千儔萬侣始信得
庾信愁多江淹恨極須賦凄凉病損文園徽絃乍拂
音韻先苦淮水夜月金城暮草夢魂飛去秋霜半入青
鏡嘆帶眼都移舊處更久長不見文君歸時認否
前調趙文鼎
疎柳無情緒都不管渡頭行客欲去猶依賴得玉光萬
頃為人留住相從歲月如騖歎回首離歌又賦更舉目
斜照沈沈西風剪剪秋墅君行定憶南池歌筵舞地
花晨月午八磚步日三雍奏樂送君雲路别情未抵遺
愛試聽取湖山共語便可能無意同傾一尊露醑
初春盧申之
春訊飛瓊管風日薄度牆啼鳥聲亂江城次第笙歌翠
合綺羅香煖溶溶澗綠冰泮醉夢裏年華暗換料黛眉
重鎖隋堤芳心還動梁苑新来鴈闊雲音鸞分鑑影
無計重見啼春細雨籠愁澹月恁時庭院離腸未語先
斷筭猶有凭高望眼更那堪芳草連天飛梅弄晚
石州慢(感舊)張仲宗
寒水依痕春意漸回沙際煙闊溪梅清照生香冷蘂數
枝爭發天涯舊恨試看幾許消魂長亭門外山重疊不
盡眼中青怕黃昏時節情切畫樓深閉想見東風暗
消肌雪辜負枕前雲雨樽前花月心期切處更有多少
凄凉殷勤留與歸時說到得再相逢恰經年離别
高麗妓舘蔡伯堅(歸潜志)
雲海蓬萊風霧鬢鬟不假梳掠仙衣卷盡霓裳方見宫
腰纖弱心期得處世間言語非真海犀一點通寥廓無
物比情濃與無情相搏離索晚来一枕餘香酒病賴
花醫却㶑灔金尊收拾新愁重酌半帆雲影載得無際
關山夢魂應被揚花覺梅子雨絲絲滿江干樓閣
花犯周美成
粉牆低梅花照眼依然舊風味露痕輕綴疑净洗鉛華
無限佳麗去年勝賞曾孤倚冰盤共宴喜更可惜雪中
高士香篝薰素被今年對花最匆匆相逢似有恨依
依愁悴凝望久青苔上旋看飛墜相將見脆圓薦酒人
正在空江煙浪裡但夢想一枝瀟洒黃昏斜照水
賀後溪劉再娶青山
綉簾深劉郎一笑風流勝前度戟香門戸還别有祥雲
簷外飛舞洞房燭下應低語晨妝須帶曙待獻了堂前
羅襪雙雙交囑付從前倩桃與楊枝如今便合遜梅
花為主行樂處西溪上柳汀花嶼封侯事看人謾苦誰
能向黃河風雪路且對取錦屏金幕雙蛾新樣嫵
上林春曾公衮
東苑梅繁豪健放樂醉倒花前狂客靚粧微步攀條弄
粉凌波遍尋青陌暗香墮靨更飄近霧鬟蟬額倒金荷
念流光易失幽姿堪惜惜花心未丼鬢白南枝上又
見尋芳消息舊遊回首前懽如夢誰知等閒抛擲稠紅
亂蕊漫開遍楚江南北獨消魂念誰寄故園春色
元宵晁叔用(續骫骳說)
帽落宫花衣惹御香鳳輦晚来初過鶴降詔飛龍擎燭
戱端門萬枝燈火滿城車馬對明月有誰閒坐任狂游
更許傍禁街不扃金鎖玉樓人暗中擲果珠簾下笑
着春衫裊娜素蛾遶釵輕蟬撲鬢垂垂柳絲梅朵夜闌
飲散但贏得翠翹雙嚲醉歸来又重向曉窗梳裹
畫錦堂(閨情)周美成
雨洗桃花風飄柳絮日日飛滿雕簷懊恨一春幽恨盡
屬眉尖愁聞雙飛新燕語更堪孤枕宿酲忺雲鬟亂獨
步畫堂輕風暗觸珠簾多厭晴晝永瓊戶悄香銷金
獸慵添自與蕭郎别後事事俱嫌短歌新曲無心理鳳
簫龍管不曾拈空惆悵長是每年三月病酒懨懨
荷花蒋勝欲
染柳煙消敲菰雨斷歴歴猶寄斜陽掩冉玉妃芳袂擁
出靈場倩他鴛鴦來寄語駐君舴艋亦何妨漁榔靜獨奏
櫂歌邀妃試酌清觴湖上雲漸暝秋浩蕩鮮風支盡
蟬糧贈我非環非珮萬斛生香半蝸茅屋歸吹影數螺
苔石壓波光鴛鴦笑何似且留雙擑翠隠紅藏
上李真州壺山
荷葉龜遊庭臯鶴舞應是秋滿淮涯昨夜將星明處彷
彿峨眉干戈已淨銀河淡塵沙不動翠煙微邦人道半
月中秋當歌不飲何為誰知心事遠但感慨登臨白
羽頻揮恨不明朝出塞獵獵旌旗文南一矢澶淵勁䕫
門三箭武關竒挑燈看龍吼傳家舊劒曾斬吴㬢
金盞子(秋思)蔣捷
練月縈窗夢乍醒黃花翠竹庭舘心字夜香清人孤另
雙鶼被他羞看擬待告訴天公減秋聲一半無情鴈正
用恁時飛来呌雲尋伴猶記杏櫳煖銀燭下纖影卸
佩欵春渦暈紅豆小鶯衣嬾珠痕澹印芳汗自從信誤
青驪想籠鸚停唤風刀快但剪畫簷梧桐怎剪愁斷
史達祖
奬綠催紅仰一番膏雨始張春色未踏畫橋烟江南岸
應是草穠花密尚憶濺裙蘋溪覺詩愁相覓光風外除
是倩鶯煩燕謾通消息梨花夜来白相思夢空欄一
抹月深深柳枝巷陌難重遇弓彎兩袖雲碧見說倦理
秦箏怯春揔無力空遺恨當時秀句蒼苔蠧壁
氐州第一(秋思)周美成
波落寒汀村渡向晚遥看數點帆小亂葉翻鴉驚風破
鴈天角孤雲縹緲官柳瀟疎甚尚掛微微殘照景物關
情川途換目頓来催老漸觧狂朋歡意少奈猶被思
牽情繞座上琴心機中錦字覺最縈懷抱也知人懸望
久薔薇謝歸来一笑欲夢高唐未成眠霜空已曉
壽劉府教趙青山
風雨山城天意欲雪梅花照影清峭綵燕飛春祥麟紱
旦當日文星高照天地無情向十載風埃吹老盖世科
名經邦事業白衣蒼狗不是貪名求分表謾獵較逢
場一笑野外朝儀城中馬隊且暫淹才調為斯文爭一
脉斯文在乾坤未了爛醉金尊夜何其東方漸曉
鼓笛慢(壽意)吕聖求
拍肩笑别洪崖共看紫海還清淺蓬壺舊約人間舒笑
桃紅千遍去歲爭春今年逼臘滿空飄霰漸横枝照水
清絲弄日都點綴江南岸須吸百川為夀捲恩波已
傾銀漢戎袍擁戟萬釘圍帶天孫新眷十里塵香五更
弦月未收絃管正秦箏續譜宫簫定拍候来重按
齊天樂(端午)周邦彦
疎疎幾點黃梅雨佳時又逢重午角黍包金香蒲切玉
風物依然荆楚衫裁艾虎更釵裊朱符臂纏紅縷撲粉
香綿喚風綾扇小窗午沉湘人去巳遠勸君休對景
感時懷古謾囀鶯喉輕敲象板勝讀離騷章句荷香暗
度漸引入醄醄醉鄉深處卧聽江頭畫船喧韻鼓
秋
綠蕪凋盡臺城路殊鄉又逢秋晩暮雨生寒鳴蛩勸織深
閣時聞裁剪雲窗靜掩嘆重拂羅䄄頓疎花簟尚有練
囊露螢清夜照書卷荆江留滯最久故人相望處離
思何限渭水西風長安亂葉空憶詩情宛轉凭高眺遠
正玉液新芻蟹螯初薦醉倒山翁但愁斜照歛
前調姜堯章
庾郎先自吟愁賦凄凄更聞私語露濕銅鋪苔侵石井
都是曾聽伊處哀音似訴正思婦無眠起尋機杼曲曲
屏山夜凉獨自甚情緒西窗又吹暗雨為誰頻斷續
相和砧杵候舘吟秋離宫弔月别有傷心無數豳詩謾
與笑籬落呼燈世間兒女寫入琴絲一聲聲更苦
白髮史達祖
秋風早入潘郎髩班班遽驚如許暖雪侵梳晴絲拂領
栽滿愁城深處瑤簮謾妬便羞插宫花自憐衰暮尚思
春情舊吟凄斷茂陵女人間公道惟此嘆朱顔也任
容易墮去涅不重緇搔来便短方悔風流相誤郎潜幾
縷漸疎了銅駝俊遊儔侣縱有黟黟奈何詩思苦
湖上即席分韻得羽字
鴛鴦拂破蘋花影低低趁凉飛去畫裏移舟詩邊就夢
葉葉碧雲分雨芳游自許過柳影閒波水花平渚見說
西風為人吹恨上瑶樹闌干斜照未滿杏牆應望斷
春翠偷聚淺約挼香深盟搗月誰是窗間青羽孤筝幾
柱問因甚參差暫成離阻夜色空庭待歸聽俊語
前調張宗瑞
西風揚子江頭路扁舟雨晴呼渡岸隔瓜洲津横蒜石
搖盡波聲千古詩仙一去但對峙金焦斷磯青樹欲下
斜陽長淮渺渺正愁予中流笑與客語把貂裘為浣
半生塵土品水烹茶看碑憶鶴恍似舊曾遊處聊憑陸
諝問八極神遊肯重来否如此江山更蒼煙白鷺
壽史滄洲劉圻父
雅歌堂下新堤路柳外行人相語碧藕開花金桃結子
三見使君初度樓臺北渚似畫出西湖水雲深處綵鷁
雙飛水亭開宴近重午溪蒲堪薦綠醑幔亭何惜為
曾孫留住碧水吟哦滄洲夢想未放舟横野渡維申及
甫正夾輔中興擎天作柱願祝嵩高歲添長命縷
和楚客賦蘆方岳
孤蓬夜傍低叢宿蕭蕭雨聲悲切一岸霜痕半江烟色
愁到沙頭枯葉淡雲沒滅黯西風吹老滿汀新雪天豈
無情離騷點點送歸客歸去来兮怎得儘鷺翹鷗倚
乍寒時節秋晚山川夕陽浦溆贏得别腸千結濤翻浪
疊那得似西来一笻横絶搔首江南鴈銜千里月
左緜道中陸務觀
角殘鐘晩關山路行人乍依孤店塞月征塵鞭絲帽影
常把流年虛占藏鴉柳暗歎輕負鶯花謾勞書劒事往
關情悄然頻動壮遊念孤懷誰與強遣市壚沽酒酒
薄怎當愁釅倚瑟妍詞調鉛妙筆那寫柔情芳艷征途
自厭况煙歛蕪痕雨稀萍點最是眠時枕寒門半掩
壽賈奚倬然(齊東野語)
金颷吹淨人間暑連朝弄凉新雨萬寶功成無人解得
秋入天機深處閒中自數幾心酌乾坤手斟霜露護了
山河共看元影在銀免而今神仙正好向清空覓箇
冲澹襟宇帝念羣生如何便肯從我乘風歸去夷猶洞
府把月杼雲機教他兒女水逸山明此情天付與
慶湖北漕知鄂州李樓峯文山
南樓月轉銀河曙玉簫乂吹梅早鸚鵡沙晴蒲萄水暖
一縷燕香清裊瑤池春透想桃露霏霞菊波沁曉袍錦
風流御仙花帶瑞虹繞玉關人正未老唤磯頭黃鶴
岸巾談笑劍拂淮青槊横楚黛雨洗一川烟草印黃似
斗看半硯薔薇滿鞍楊柳沙路歸来金貂蟬翼小
初秋王月山
夜来疎雨鳴金井一夜舞風紅淺蓮渚生香蘭臯浮爽
凉思頓欺班扇秋光冉冉任老却蘆花西風不管清興
難磨幾回有句到詩卷長安故人别後料征鴻聲裏
畫闌凭遍横竹吹商疎砧點月好夢又隨雲遠閒情似
線共繋損柔腸不堪裁剪聽着鳴蛩一夜聲聲是怨
前調唐珏
蛻痕初染仙莖露新聲又移凉影珮玉流空綃衣剪霧
幾度槐昏柳暝幽窗睡醒奈欲斷還連不堪重聽怨結
齊姬故宫煙樹翠隂冷當時舊情在否晚粧清鏡裡
猶記嬌鬢亂咽頻驚餘悲漸杳搖曳風枝未定秋期話
盡又抱葉凄凄暮寒山靜付與孤蛩苦吟清夜永
南浦(旅况)魯逸仲
風悲畫角聽單于三弄落譙門投宿駸駸征騎飛雪滿
孤村酒市漸闌燈火正敲窗亂葉舞紛紛送數聲驚鴈
下離烟水嘹唳度寒雲好在半朧溪月到如今無處
不銷魂故國梅花歸夢愁損綠羅裙為問暗香閒豔也
相思萬點付啼痕算翠屏應是兩眉餘恨倚黃昏
花草稡編卷二十一
