花草稡編卷十四
明陳耀文輯
中調
攤破南鄉子(一名青杏兒)程正伯
休賦惜春詩留春住說與人知一年已負東風瘦說愁
說恨數期數刻只望歸時莫怪杜鵑啼真箇也喚得
人歸歸來休恨花開了梁間燕子且教知道人也雙飛
飲興趙秉文(中州集)
風雨替花愁風雨罷花也應休勸君莫惜花前醉今年
花謝明年花謝白了人頭乘興兩三甌揀溪山好處
追遊但教有酒身無事有花也好無花也好選甚春秋
蘇幕遮范希文
碧雲天黃花地秋色連波波上含烟翠山映斜陽天接
水芳草無情更在斜陽外黯鄉魂追旅思夜夜除非
好夢晉人睡明月樓高休獨倚酒入愁腸化作相思淚
(唐書宋務光傳比見坊邑相率為深渾脱隊駿馬邊服名曰蘇莫作幕誤)
風情周美成
隴雲沉新月小楊柳梢頭能有春多少試着羅裳寒尙
峭簾捲青樓占得東風早翠屏深香篆裊流水落花
不管劉郎到三疊陽關聲漸杳斷雨殘雲只怕巫山曉
竹坡
水傍邊山盡處喚取雲來共我山頭住分得一江風共
雨滿院芙蓉更聽紅粧舞趁霜晴閒獨步那裏烟村
有箇梅花樹小徑斜穿來又去醉後知他有甚青雲路
王通叟
儘思量還尀耐為甚當時故故相招買早是幽歡多障
礙更遣分飛驀驀如天外有心憐無計奈兩處厭厭
未斷殘恩愛獨上小樓臨暮靄凭暖朱欄此意無人會
閨怨陶氏
與君别情易許執手相將永遠成鴛侣一去音書千萬
里望斷陽關泪滴如秋雨到如今成間阻等到侯郎
來把相思訴看着梅花花不語花巳成梅結就心中苦
周美成
燎沉香消溽暑鳥雀呼晴侵曉窺簷語葉上初陽乾宿
雨水面清圓一一風荷舉故鄉遥何日去家住吳門
久作長安旅五月漁郎相憶否小楫輕舟夢入芙蓉浦
好女兒小山
綠遍西池梅子青時儘無端盡日東風惡更霏微細雨
惱人離恨滿路春泥應是行雲歸路有閒淚洒相思
想旗亭望斷黃昏月又依前誤了紅牋香信翠䄂歡期
二
酌酒殷勤儘更留春忍無情便賦餘花落待花前細把
一春心事問箇人人莫似花開還謝願芳意且長新
倚嬌紅待得歡期定向水沉烟底金蓮影下睡過佳辰
促拍醜奴兒元遺山
朱麝掌中香可憐兒初浴蘭湯靈椿未老丹枝秀東隣
西舍排家助喜沽酒牽羊天與讀書郎便安排富貴
文章高門自有容車日明年且看青衫竹馬鴈鴈成行
(皇甫季貞陽餅局二女則牙牙學語五男則鴈鴈成行見司空表聖一鳴集障車文)
歲闌劉須溪
送歲可無詩得團欒忍不開眉不記去年今夕夢江東
懷抱江西信息舍比妻兒五十扊扅炊待五十富貴
成癡百年苦樂乘除看今朝一半明朝一半更似兒時
夀孟萬戶鄧中齋
睡起怯春寒海棠花開未開間莫言春色三分二朱顔
綠鬢栽花種竹誰似君閒侯印舊家氊早天邊飛詔
催還從君歲歲稱觴處人如玉雪花如錦綉福夀如
山
憐薄命戴復古妻
惜多才憐薄命無計可留汝揉碎花牋忍寫斷腸句道
傍楊柳依依千絲萬縷抵不住一分愁緒捉月盟言
不是夢中語後回君若重來不相忘處把杯酒澆奴墳
土
(輟耕綠云戴復古字式之號石屏天台人未遇時流寓江右武寧有富家翁愛其才以女妻之居二三年)
(忽欲作歸計妻問其故告以曾娶妻白之父父怒妻宛曲解釋盡以奩具贈夫仍餞以詞夫既别遂赴水)
(死)
獻衷心歐陽烱
見好花顔色争笑東風雙臉上晩粧同閉小樓深閣春
景重重三五夜偏有恨月明中情未巳信曾通滿衣
猶自染檀紅恨不如雙燕飛舞簾櫳春欲暮殘絮盡柳
條空
顧&KR1509;
繡鴛鴦帳暖畫孔雀屏欹人悄悄月明時想昔年懽笑
恨今日分離銀缸背銅漏永阻佳期小爐烟細虛閣
簾垂幾多心事暗地思惟被嬌娥牽役魂夢如癡金閨
裏山枕上始應知
黃鍾樂魏承班
池塘烟暖草萋萋惆悵閒宵含恨愁坐思堪迷遥想玉
人情事遠音容渾似隔桃溪偏記同歡秋月低簾外
論心花畔和醉暗相攜何事春來君不見夢魂長在錦
江西
香山會
向神前發願燒香做呪斷了去娼家吃酒果子錢早是
遭他毒手更一箇瓶兒滲漏才斟兩盞三盞早斟不
勾又添和薄漓半斗奴哥有我奴哥道有有我時當面
盪酒
醉春風趙德仁
陌上清明近行人難借問風流何處不歸來悶悶悶回
鴈峯前戲魚波上試尋芳信夜永蘭膏燼春睡何曾
稳枕邊珠淚幾時乾恨恨恨惟有窗前過來明月照人
方寸
趙元鎮
寶鑑菱花瑩孤鸞慵照影魚書蝶夢兩消沉恨恨恨結
盡丁香瘦如楊柳雨疎雲冷宿醉厭厭病羅巾空淚
粉欲將遠意托湘絃悶悶悶香絮悠悠晝簾悄悄日長
春困
緱山月(雨夕)梁寅
急雨響巖阿隂雲暗薜蘿山中春去更寒多縱柴門不
閉花滿逕蒼苔潤少人過蘭舟曾記蘭汀宿牽恨是
烟波而今林下和樵歌看風風雨雨從造物時時變搃
心和
侍香金童
寶臺蒙繡瑞獸高三尺玉殿無風烟自直迤邐傍懷盈
綺席苒苒菲菲斷處凝碧是龍涎鳳髄惱人情意極
想韓夀風流應暗識去似彩雲無處覓惟有多情䄂中
留得
鈿帶長中腔万俟雅言
簇真香似風前拆麝囊嫩紫輕紅間闘異芳風流富貴
自覺蘭蕙荒獨占蕊珠春光繡結流蘇密緻魂夢悠
颺氣融液散滿洞房朝寒料峭殢嬌不易當着意要得
韓郎
芭蕉雨程正伯
雨過凉生藕葉晚庭消盡暑渾無熱枕簟不勝香滑争
奈寶帳情生金樽意愜玉人何處夢蝶思一見冰雪
須寫箇帖兒丁說試問道肯來麽今夜小院無人重樓
有月
喝火令黃魯直
見晩情如舊交䟽分已深舞時歌處動人心烟水數年
魂夢無處可追尋昨夜燈前見重題漢上襟便愁雲
雨又難尋曉也星稀曉也月西沉曉也鴈行低度不會
寄芳音
淡黃柳姜堯章(白石詞)
空城畫角吹入垂楊陌馬上单衣寒側側看盡鵝黃嫩
綠都是江南舊相識正岑寂明朝又寒食強携酒小
橋宅怕梨花落盡成秋色燕燕飛來問春何在惟有池
塘自碧
厭金杯賀方回
風軟香遲花深漏短可憐宵畫堂春半碧紗窗影卷帳
蠟燈紅鴛枕畔密寫烏絲一叚採蘋溪晚拾翠沙空
儘愁倚夢雲飛觀木蘭艇子幾日渡江來心目斷桃葉
青山隔岸
行香子張子野
舞雪歌雲閒淡粧勻藍溪水深染輕裙酒香醺臉粉色
生春更巧談話美情性好精神江空無畔凌波何處
月橋邊青柳朱門斷鍾殘角又送黃昏奈心中事眼中
淚意中人
晏叔原
晩綠寒紅芳意匆匆惜年華今與誰同碧雲零落數字
征鴻看沼蓮凋宫扇舊怨秋風流波墜葉佳期何在
想天教離恨無窮試將前事閒倚梧桐有銷魂處明月
夜粉屏空
與泗守過南山晚歸東坡
北望平川野水荒灣共尋春飛步孱顔和風弄䄂香霧
縈鬟正酒半酣人語笑白雲間飛鴻落照相將歸去
澹涓涓玉宇清閒何人無事宴坐空山望長橋上燈火
亂使君還
杜夀域
黃金葉細碧玉枝纖初暖日當乍晴天向武昌溪畔於
彭澤門前陶潜影張緒態兩相牽數株堤面幾樹橋
邊嫩垂條絮蕩輕綿繫長江舴艋拂深院秋千寒食下
半和雨半和煙
趙介之
春日遅遅春景熙熙漸郊原芳草萋萋夭桃灼灼楊柳
依依見燕喃喃蜂簇簇蝶飛飛閒庭寂寂曲沼漪漪
更秋千紅索垂垂遊人隊隊樂意嬉嬉盡醉曛曛歌緩
緩語低低
蔣捷
紅了櫻桃綠了芭蕉送春歸客尙蓬飄昨宵糓水今夜
蘭臯奈雲溶溶風淡淡雨瀟瀟銀字笙調心字香
燒料芳蹤乍整還凋待將春恨都付春潮過窈娘堤秋
娘渡泰娘橋
洪叔璵
楚楚精神楊柳腰身是風流天上飛瓊凌波微步羅襪
生塵有許多嬌許多韻許多情十年心事兩字眉㛰
問何時真箇行雲秋衾半冷窗月窺人想為人愁為人
瘦為人顰
葛魯卿
風物颼颼木落滄州漸老人不奈悲秋羇懷都在鬢上
眉頭似休文瘦文通恨子山愁庭梧影薄籬菊香浮
強招尋聊命朋儔窮通皆夢今古如流且淵明徑子猷
舫仲宣樓
雅詞
天與秋光轉轉情傷探金英知近重陽薄衣初試綠蟻
新嘗漸一番風一番雨一番凉黃昏院落恓恓惶惶
酒醒時往事愁腸那堪永夜明月空床聞砧聲搗蛩聲
細漏聲長
羅浮
滿洞苔錢買斷風煙笑桃花日落晴川石樓高處夜夜
啼猿看一更雲三更月四更天細草如氊獨枕空拳
與山糜野鹿同眠殘霞未散淡霧沉綿是晉時人唐時
洞漢時仙
晁次膺
别恨綿綿屈指三年再相逢情分依然君初霜鬢我已
華顛况其間有多少恨不堪言小庭幽檻菊蕊斕班
近清宵月已嬋娟莫思身外且闘樽前願花長好身長
徤月長圓
山水扇面劉改之
佛寺雲邊茅舍山前樹隂中酒旆低懸峯巒空翠溪水
青連只欠梅花欠沙鳥欠漁船無限風烟景趣天然
最宜他隠者盤旋何人村墅若箇林泉恰似欹湖似枋
口似斜川
元遺山
漫漫晴池澹澹雲羅傍青山是處經過桃花觧笑楊柳
能歌儘百年身千古意兩蹉跎酒惡無聊詩苦成魔
只閒情不易消磨幾人樵徑何處山阿恨夕陽遅芳草
遠落紅多
張天師
净掃塵埃惜取蒼苔任門前紅葉鋪階也堪圖畫還也
竒哉有數株樹數竿竹數枝梅花木栽培取次教開
明朝事天自安排知他富貴幾時來且優游且随分且
寬懷
東坡
清夜無塵月色如銀酒斟時須滿十分浮名浮利休苦
勞神歎隙中駒石中火夢中身雖抱文章開口誰親
且陶陶樂盡天真不如歸去作箇閒人對一張琴一壺
酒一溪雲
容齋随筆
清要無因舉選艱辛繫書錢須要十分浮名浮利虛苦
勞神歎旅中愁心中悶部中身雖抱文章苦苦推尋
更休說誰假誰真不如歸去作箇齊民免一回來一回
討一回論
(紹興初范覺民為相以自崇寧以來創立法度例有汎賞建議討論又行下吏部参酌追奪有至奪十五)
(官者雖公論當然而失職者胥動造謗浮議蜂起無名子因改坡語云云至大字書寫貼於内前墻上邏)
(者得之以聞朝論慮或搖人心罷討論之舉范公用是為臺諫所攻)
李易安
草際鳴蛩驚落梧桐正人間天上愁濃雲階月色關鎻
千重縱浮槎來浮槎去不相逢星橋鶴駕經年纔見
想離情别恨難窮牽牛織女莫是離中甚一霎兒晴一
霎兒雨一霎兒風
書舍偶成叚成已
自嘆勞生枉了經營到而今一事無成不如趁早覓箇
歸程向渭川漁東市卜富春耕眼底浮榮身外虛名
儘輸他時軰峥嶸得偷閒處且適閒情有坐忘篇傳燈
錄洗心經
贈柳兒行劉叔安
露葉煙條天與多嬌筭風流張緒難消惱人春思政自
無聊奈斂愁眉酣醉眼减圍腰風絮招要蝶弄鶯嘲
最關情是短長橋解驂分𬒮催上蘭橈更綠波平紅日
墜碧雲遥
晁無咎
前歲栽桃今歲成溪更黃鸝久住相知微行清露細履
斜暉對林中侣閒中我醉中誰何妨到老常閒常醉
任功名生事俱非衰顔難強拙語多遅但酒同行月同
坐影同嬉
千金意琴精
音音音音音你負心你真負心孤負我到如今記得年
時低低唱淺淺斟一曲直千金如今寂寞古墻隂秋
風荒草白雲深斷橋流水何處尋凄凄切切冷冷清清
教奴怎禁
(江湖紀聞云曹珪仕吳越守嘉興後為蘇州刺史光啓中捨宅為招提寺宋嘉熙丁酉鄧州金鶴雲以琴)
(書寓嘉興富家居近寺側每夜聞歌云云甚習一夕歌聲甚近窺之乃一女子也明夜推戸至榻惜别以)
(百金為意女子澘然曰妾曹刺史家女也遇異人得仙術但凡心未除累遭降謫今方別後未卜會期君)
(前程甚遠夾山之會君其慎之金異之明以告主人皆不曉其故後修寺墻下得石匣藏一古琴係百金)
(焉金後為縣令卒於峽州)
聲聲令(春思)愈克成
簾移碎影香褪衣襟舊家庭院嫩苔侵東風過盡暮雲
鎻綠窗深怕對人間枕剩衾樓底輕隂春信斷怯登
臨斷腸魂夢兩沉沉花飛水遠便從今莫追尋又怎奈
驀地上心
錦纏道宋子京
燕子呢喃景色乍長春晝覩園林萬花如繡海棠經雨
胭脂透柳展宫眉翠拂行人首向郊原踏青恣歌携
手醉醺醺向尋芳酒問牧童遥指孤村道杏花深處那
裏人家有
觧佩令(宫詞)晏叔原
玉階秋感年華暗去掩深宫團扇無緒記得當時自剪
下機中輕素點丹青畫成秦女凉襟猶在朱絃未改
忍霜紈飄零何處自古悲凉是情事輕如雲雨荷么絃
恨長難訴
春蔣捷
春晴也好春隂也好着些兒春雨越好春雨如絲綉出
花枝紅裊怎禁他孟婆合皂梅花風小杏花風小海
棠風驀的寒悄歲歲春光被二十四風吹老棟花風爾
且慢到(十)
品令(詠茶)黃魯直
鳳舞團團餅恨分破教孤另金渠體净隻輪慢碾玉塵
光瑩湯響松風早减了二分酒病味濃香永醉鄉路
成佳境恰如燈下故人萬里歸來對影口不能言心下
快活自省
李易安(曾公衮)
零落殘紅似燕脂顔色一年春事柳飛輕絮笋添新竹
寂寞幽對小園嫩綠登臨未足悵遊子歸期促他年
夢魂千里猶到城隂溪曲應有凌波時為故人凝目
二
急雨驚秋曉今歲較秋風早一觴一詠更須莫負晚風
殘照可惜蓮花已謝蓮房尙小汀蘋岸草怎稱得人
情好有些言語也待醉折荷花向道道與荷花人比去
年揔老
看花回(述懷)柳耆卿
屈指勞生百歲期榮瘁相隨利牽名惹逡巡過奈兩輪
玉走金飛紅顔成白首極品何為塵事常多雅會稀
忍不開眉畫堂歌館深深處難忘酒琖花枝醉鄉風景
好携手同歸
二
玉墄金階舞舜干朝野多懽九衢三市風光麗聽萬家
急管繁絃鳳樓臨綺陌佳氣非烟雅俗熙熙物態妍
忍負芳年笑筵歌席連昏晝任旗亭斗酒十千賞心何
處好惟有尊前
如意令(夀新恩人六月二十二)東軒
炎暑尙餘八日火老金柔時節聞道間生賢儲秀降神
崧極無敵無敵當代人倫凖的射策當為第一高躍
龍門三級榮着綠袍新帝渥必加寵錫良弼良弼真箇
國家柱石
夀王學老(八月二十一)梅亭
久羡龐眉鶴髮聞望孔堂烜赫信得彭喬仙祕授長生
真訣竒特竒特吕望師周時節纔過中秋六日對此
稱觴欣懌䨇鳳戲萊衣金縷輕調鶯舌難得難得九九
筭猶千百
風中柳孫夫人
銷减芳容端的為郎煩惱鬢慵梳宫粧草草别離情緒
待歸來都告怕傷郎又還休道利鎻名韁幾阻當年
歡笑更那堪鱗鴻信杳蟾枝高折願從今須早莫辜負
鳳幃人老
酷相思程正伯
月掛霜林寒欲墜正門外催人起奈别離如今真箇是
欲住也晉無計欲去也來無計馬上離魂衣上淚各
自箇供憔悴問江路梅花開也未春到也須頻寄人到
也須頻寄
垂絲釣楊補之
燕將舊侣呢喃終日相語似惜别離情知幾許誰與度
為向人代訴空朝暮謾千言百句怎生會得争如作
箇青羽又聞院宇不在當時住飛去無尋處腸萬縷寄
暴風横雨
周美成
縷金翠羽粧成纔見眉嫵倦倚綉簾看舞風絮愁幾許
寄鳳絲鴈柱春將暮向層城苑路鈿車似水時時花
徑相遇舊遊伴侣還到曾來處門掩風和雨梁間燕語
問那人在否
賣花聲黃子常
人過天街曉色擔頭紅紫滿筠筐浮花浪蕊畫樓睡醒
正眼横秋水聽新腔一回催起吟紅呌白報得蜂兒
知未隔東西餘音軟美迎門争買早斜簮雲髻助春嬌
粉香簾底
謝池春(隠居)陸放翁
賀監湖邊初繫放翁歸棹小園林時時醉倒春眠驚起
聽啼鶯催曉嘆功名誤人堪笑朱橋翠徑不許京塵
飛到掛朝衣東歸欠早連宵風雨卷殘紅如掃恨尊前
送春人老
二
壯歲從戎曾是氣吞殘虜陣雲高狼烽夜舉朱顔青鬢
擁雕戈西戍笑儒冠自來多誤功名夢斷却泛扁舟
吳楚漫悲歌傷懷吊古煙波無際望秦關何處嘆流年
又成虛度
感皇恩(憶舊)王通叟
野馬踏紅塵長安重到人面依前似花好舊歡才展又
被新愁分了未成雲雨夢巫山曉千里斷魂關山古
道回首高城似天杳滿懷離恨付與落花啼鳥故人何
處也青春老(雅詞作趙循道)
晁叔用
蝴蝶滿西園啼鶯無數水閣橋南路凝佇兩行烟柳吹
落一池風絮秋千斜掛起人何處把酒勸君閒愁莫
訴留取笙歌住休去幾多春色怎禁許多風雨海棠花
謝也君知否
旅思陸敦信
殘角兩三聲催登古道遠水長山又重到水聲山色看
盡輪蹄昏曉風頭日脚下人空老匹馬舊時西征談
笑綠鬢朱顔正年少旗亭斗酒任是十分傾倒而今酒
興减詩情少
周美成
露柳好風標嬌鶯能語獨占春光最多處淺嚬輕笑未
肯等閒分付為誰心子裏長長苦洞房見說雲深無
路憑仗青鸞道情素酒空歌斷又被江濤催度怎奈何
言不盡愁無數
重到臨安作曾純甫
依舊惜春心花枝常好只恐尊前被花笑少年青鬢耐
得幾番重到舊歡慵記省如天杳綺陌青門斜陽芳
草今古銷沉送人老高城春事又道等閒來了亂紅随
過雨鶯聲悄
村居苕溪漁隠
乞得夢中身歸棲雲水始覺精神自家底峭帆輕棹時
與白甌游戱畏途都不管風波起光景如梭人生浮
華百歲何妨盡沉醉卧龍多事謾說三分竒計筭來争
似我長昏睡
葛郯
花似鏡中人不堪衰老空羡青青岸邊草多情銷瘦更
被無情相惱近来無限事憑誰道蝴蝶滿園叢邊空
遶睡起流鶯過語聲小𤨏窗危坐更被玉蟾相照夜闌
梅影瘦憑誰掃
夀趙路公八十劉鎮(夀親養老)
八十最風流那誰不喜况是精神可人意太公當日未
必榮華如此兒孫列兩行萊衣戲好景良辰滿堂和
氣唱箇新詞管教美願同彭祖尙有八百來歲十分才
一分那裏暨(那裏暨用康伯可句)
三奠子(同國器帥良佐仲澤置酒南陽故城)元遺山
上高城置酒筵望春陵興與廢兩虛名江山埋王氣草
木動威靈中原虎千年後儘人争風雲寤寐鞍馬生
平鍾鼎上幾書生軍門高密策田畆卧龍耕南陽道西
山色古今情
離南陽後作前人
悵韶華流轉無計留連行樂地一悽然笙歌寒食後桃
李惡風前連環玉回文錦兩纏綿芳塵未遠幽意誰
傳千古恨再生緣閒衾香易冷孤枕夢難圓西窗雨南
樓月夜如年
青玉案賀璹
凌波不過横塘路但目送芳塵去錦瑟年華誰與度月
樓仙館綺窗朱戸惟有春知處碧雲冉冉蘅臯暮綵
筆空題斷腸句試問閑愁知幾許一川烟草滿城風絮
梅子黃時雨
(中吳紀聞云鑄有小築在姑蘇盤門之内十餘里地名横塘方回往來其間作此詞後山谷有詩云解道)
(江南腸斷句只今惟有賀方回其為前軰推重如此)
警悟吳彦高
人生南北如岐路世事悠悠等風絮造化小兒無定據
翻來覆去倒横直竪眼見都如許伊周功業何須慕
不學淵明便歸去坎止流行随所寓玉堂金馬竹籬茅
舍緫是無心處
旅情曹元寵
田園有計歸須早在家縱貧亦好南去北來何日了光
隂送盡可憐青鬢暗逐流年老寂寥孤館殘燈照正
鄉思驚時夢初覺落月蒼蒼關河曉一聲鷄唱馬嘶人
起又上長安道
毛澤民
今宵月好來同看月未落人還散把手留連簾兒畔含
羞和恨轉嬌盼任花映春風面相思不用寬金釧也
不用多情似玉燕問取嬋娟學長遠不必清光夜夜見
但莫負團圓願
史邦卿
蕙花老盡離騷句綠染遍江頭樹日午酒消聽驟雨青
榆錢小碧苔錢古難買東君住宫河不礙遺鞭路被
芳草將愁去多定紅樓簾影暮蘭燈初上夜香初炷猶
自聽鸚鵡
社日無名氏
年年社日停針線怎忍見雙飛燕今日江城春已半一
身猶在亂山深處寂寞溪橋畔春衫著破誰針線點
點行行淚痕滿落日觧鞍芳草岸花無人載酒無人勸
醉也無人管
送弟山谷謫宜州黃元明(改齋謾錄)
千峯百嶂宜州路天黯淡知人去曉别吾家黃叔度弟
兄華髮暮山修水異日同歸處長亭飲散尊罍暮聽
别語不成句已斷離腸能幾許水村山郭夜闌無寐聽
盡空階雨
赴宜州和兄元明韻山谷
煙中一線來時路極目送幽人去第四陽關雲不度山
胡聲轉子規言語正是人愁處别恨朝朝連暮暮憶
我當年醉時句渡水穿雲心已許晚年光景小軒南浦
簾捲西山雨
和前韻洪覺範
綠隂煙柳長亭路恨取次分離去日永如年愁難度高
城回首暮雲遮盡目斷人何處觧鞍旅舍天將暮暗
憶丁寧千萬句一寸老腸情幾許薄衾孤枕夢回人静
徹曉瀟瀟雨
姚進道(湘江詩話)
三年枕上吳中路遣黃耳随君去若到松江呼小渡莫
驚鷗鷺四橋盡是老子經行處輞川圖上看春暮長
記高人右丞句作箇歸期天巳許春衣猶是小蠻針線
曾濕西湖雨
元遺山
落紅吹滿沙頭路似緫被春將去花落花開春幾度多
情惟有畫梁雙燕知道春歸處鏡中冉冉韶華暮欲
寫幽懷恨無句九十花期能幾許一巵芳酒一襟清淚
寂寞紗窗雨
送别李易安
征鞍不見邯鄲路莫便匆匆歸去秋正蕭條何以度明
窗小酌暗燈清話最好留連處相逢各自傷遲暮猶
把新詞誦竒句鹽絮家風人所許如今憔悴但餘雙淚
一似黃梅雨
新凉毛澤民
芙蕖花上濛濛雨又冷落池塘暮何處風來搖碧戸捲
簾凝望淡烟疎柳翡翠穿花去玉京人去無由駐忍
獨在憑欄處試問綠窗秋到否可人今夜新凉一枕無
計相分付
鳳凰閣(傷春)葉道卿
遍園林綠暗渾如翠幄下無一片是花萼可恨狂風横
雨忒煞情薄盡底把韶華送却楊花無奈是處穿簾
透幕豈知人意正蕭索春去也這般愁沒處安着怎奈
向黃昏院落
柳耆卿(天機)
匆匆相見懊惱恩情太薄霎時雲雨人抛却教我行思
坐想肌膚如削恨只恨相違舊約相思成病那更瀟
瀟雨落斷腸人在闌干角山遠水遠人遠音信難托這
滋味黃昏又悪
撒金錢袁陶(宣和遺事)
頻瞻禮喜昇平又逢元宵佳致鰲山高聳翠對端門珠
璣交製似嫦娥降仙宫乍臨凡世恩露勻施憑御欄
聖顔垂視撒金錢亂抛墜萬姓推搶沒理會告官裡這
失儀且與免罪
天仙子張子野
水調數聲持酒聽午醉醒來愁未醒送春春去幾時回
臨晩鏡傷流景往事後期空記省沙上並禽池上瞑
雲破月來花弄影重重翠幕密遮燈風不定人初静明
日落紅應滿逕
二(別渝州)
醉笑相逢能幾度為報江頭春且住主人今日是行人
紅䄂舞青歌女憑仗東風交點取三月柳枝柔似縷
落絮倦飛還戀樹有情寧不憶西園鶯解語花無數應
訝使君何處去
水閣沈會宗
景物因人成勝槩滿目更無塵可礙等閒簾幕小闌干
衣未觧心先快明月清風如有待誰信門前車馬隘
别是人間閒世界坐中無物不清凉山一帶水一𣲖流
水白雲長自在
趙德麟
宿雨洗空臺榭瑩下盡珠簾寒未定花開花落幾番晴
春欲竟愁未醒池面杏花紅透影一紙短書言不盡
明月清風還記省玉樓香斷又添香閒展興臨好景心
似亂萍何處整
代人送希文吕聖求
樓下轆轤横露井樓上嬋娟開曉鏡下樓難忘上樓時
風未定帆不正蔌蔌珍珠揮麈柄眉上新愁吹不醒
别酒未斟歌未忍雪中梅下定重來烟瞑瞑腸寸寸莫
放笛聲吹落盡
夀陳倅(八月十五)平齋(翰)
風月分將秋一半昨夜月明今夜滿有人笙鶴御風來
玉䋲轉銀河淡凉入天孫雲錦叚笑撚桂枝香婉娩
十字金書光照眼看看細札促歸來漏聲緩珂聲遠夜
宿玉堂誰是伴
初赴省於郭外别寵姬劉改之(夷堅支志)
别酒醺醺渾易醉回過頭來三十里馬兒不住去如飛
騎一會行一會斷送殺人山共水是則青衫終可喜
不道恩情抛得未雪迷前路小橋横住底是去底是煩
惱自家煩惱你
夜中侑酒琴精(夷堅支志)
别來未斟心先醉忍聽陽關辭故里揚鞭勒馬到皇都
三題盡當際會穏跳龍門三汲水天意令吾先送喜
不審君侯知得未蔡邕博識㸑桐聲君背負只此是酒
滿金杯來勸你
(劉改之别妾賦詞每令小僕歌之到建昌麻姑山暮夜思想之極至于堕淚二更後一美人忽來前執拍)
(板歌以侑酒云云改之問蔡邕背負之句曰我麻姑妺也謫居此山因携行劉擢第授荆門教授歸過臨)
(江遇術者知為琴精云)
兩同心晏叔原
楚鄉春晚似入仙源拾翠處閒随流水踏青路暗惹芳
塵心心在柳外青帘花下朱門對景且醉芳樽莫話
銷魂好意思曾同明月惡滋味最是黃昏相思處一紙
紅牋無限啼痕
柳耆卿
竚立東風斷魂南國花光媚春醉瓊樓蟾彩迥夜遊香
陌憶當時酒戀花迷役損詞客别有眼長腰搦痛憐
深惜鴛衾冷夕雨凄飛錦書斷暮雲凝碧想别來好景
良時也應相憶
山谷
秋水遥岑粧淡情深儘道教心堅穿石更說甚官不容
針霎時間雨散雲歸無處追尋小樓朱閣沉沉一笑
千金你共人女邊着子争知我門裏挑心最難忘小院
回廊月影花隂
楊無咎
秋水明眸翠螺堆髮却扇坐羞落庭花凌波步塵生羅
襪芳心發分付春風恰當時節漸觧愁花怨月忒貪
嬌劣寧寧地情態於人惺惺處語言低說相思切不見
須臾可堪離别
客中憶(守歲)薛泳(沂叔深雪偶談)
一盤消夜江南果喫果看書只清坐罪過梅花料理我
一年心事半生牢落盡向今宵過此身本是山中箇
纔出山來便希差手種青松應是大縳茅深處抱琴歸
去又是明年話
殢人嬌(上夀)晏同叔
玉樹微凉漸覺銀河影轉林葉静疎紅欲徧朱簾細雨
尙遲留歸燕喜慶日多少世人良願楚竹驚鸞秦筝
起鴈縈舞䄂急翻羅薦雲逥一曲更輕櫳檀板香炷遠
同祝夀期無限
二
二月春風正是楊花滿路那堪更别離情緒羅巾掩淚
任粉痕霑汗争奈向千留萬留不住玉酒頻傾宿眉
愁聚空腸斷寶筝絃柱人間後會又不知何處魂夢裏
也須時時飛去
失婢王庭珪
小院桃花烟鎻幾重珠箔更深後海棠睡着東風吹去
落誰家墻角平白地教人為他情惡花若有情應不
薄也須悔從前事錯而今夜雨念玉顔飄泊知那裡人
家怎生頓着
張彦實
深院海棠誰倩春工染就暎窗戶爛如錦繡東君何意
便風狂雨驟堪恨處一枝未曾到手今日乍晴怱怱
命酒猶及見胭脂半透殘紅幾點明朝知在否問何似
去年看花時候
毛澤民
雪做屏風花為行帳屏帳裡見春模樣小晴未了輕隂
一晌酒到處恰如把春拈上宫柳黃輕河堤渌漲花
多處少停蘭槳雪邊花際平蕪疊嶂這一叚凄凉為誰
悵望
後亭梅開有感李易安
玉瘦香濃檀深雪散今年恨探梅又晚江樓楚館雲閒
水遠清晝永凭欄翠簾低卷坐上客來樽前酒滿歌
聲共水流雲斷南枝可插更須頻剪莫直待西樓數聲
羌管
江城子(一名江神子)馮延巳
曲闌干外小中庭雨初晴早鶯聲飛絮落花時節近清
明睡覺起來勻面了無箇事沒心情碧羅衫子欝金
裙好精神小腰身每到花時常是不宜春早是自家無
氣力更被你惡憐人
東坡
天涯流落思無窮既相逢却匆匆携手佳人和淚折殘
紅為問東君餘幾許春總在與誰同隋堤三月水溶
溶背歸鴻去吳中回望彭城清泗與淮通寄我相思千
點淚流不到楚江東
山谷
畫堂高會酒闌珊倚闌干霎時間千里關山常恨見伊
難及至而今相見了依舊似隔關山倩人傳語問平
安省愁煩淚休弹哭損眼兒不似舊時單尋得石榴雙
葉子憑寄與插雲鬖
秦少游
西城楊柳弄春柔動離憂淚難收猶記多情曾為繫歸
舟碧野朱橋當日事人不見水空流韶華不為少年
留恨悠悠幾時休飛絮落花時候一登樓便做春江都
是淚流不盡許多愁
二
南來飛燕北歸鴻偶相逢惨愁容綠鬢朱顔重見兩衰
翁别後悠悠君莫問無限事不言中小槽春酒滴珠
紅莫怱怱滿金鍾飲散落花流水各西東後會不知何
處是煙浪遠暮雲重
三
棗花金釧約柔荑昔曾携事難期咫尺玉顔和淚鎻金
閨恰似小園桃與李雖同處不同枝玉笙初度顫鸞
篦落花飛為誰吹月冷風高此恨只天知任是行人無
定處重相見是何時
賀方回
麝薰微度繡芙蓉翠衾重畫堂空前夜偷期相見却忩
忩心事兩知何處問依約是夢中逢坐疑行聽竹窗
風出簷櫳杳無蹤已過黃昏才動寺樓鐘暮雨不來春
又去花滿地月朦朧
葉少藴(西清詩話)
銀濤無際捲蓬瀛落霞明暮雲平曾見青鸞紫鳳下層
城二十五絃弹不盡空感慨有餘情蒼梧煙水斷歸
程捲霓旌為誰迎空有千行流淚寄幽貞舞罷魚龍雲
海晚千古恨入江聲
集句晁無咎
雙鴛池沼水融融桂堂東又春風今日看花花勝去年
紅把酒問花花不語携手處遍芳叢留春且住莫怱
怱秉金籠夜寒濃沉醉插花走馬月明中待得醒時君
不見不随水即随風
竹坡
夕陽低盡柳如烟淡平川斷腸天今夜十分霜月更娟
娟怎得人如天上月雖暫缺有時圓斷雲飛雨又經
年思凄然淚㳙㳙且做如今要見也無緣因甚江頭來
處鴈飛不到小樓邊
謝無逸
杏花村館酒旗風水溶溶颺殘紅野渡舟横楊柳綠隂
濃望斷江南山色遠人不見草連空夕陽樓外晚烟
籠粉香融淡眉峯記得年時相見畫屏中只有關山今
夜月千里外素光同
二
一江秋水碧灣灣繞青山玉連環簾幕低垂人在畫屏
間閒抱琵琶尋舊曲弹未了意瓓珊飛鴻數點拂雲
端倚闌看楚天寒擬倩西風吹夢到長安恰似梨花春
帶雨愁滿眼淚闌干
譚明之
淡黃初染綠初描倚春嬌索風饒燕外鶯邊想見萬絲
搖便做無情終軟美天付與眼眉腰短長亭外短長
橋駐金鑣繫蘭橈可惜風流年紀可憐宵辦得重來攀
折後烟雨暗不辭遥
黃子厚
西風嫋嫋夕陽紅晚烟濃暮雲重萬疊青山山外呌孤
鴻獨上高樓三百尺憑玉楯睇層空人間日月去匆
匆碧梧桐又西風北去南來銷盡幾英雄擲下玉尊天
外去多少事不言中
送人歸舊居遺山
草堂瀟洒浙江頭傍林丘買扁舟隔岸紅塵無路近沙
鷗枕上書尊有酒身外事更何求暮雲歸鳥仲宣樓
弊貂裘為誰留千古書生那得盡封侯在半山亭下路
聞未老去來休
叚克巳
雞棲行李短轅車馬如蛙畏途賖四十九年強半在天
涯任使東風吹不去頭上雪眼中花丼泉宜稌復宜
麻近山窊更宜瓜明日新年聞健早還家報荅春光猶
有酒傾綠蟻岸烏紗
蒲江
畫樓簾幕卷新晴掩銀屏曉寒輕墜粉飄香日日喚愁
生暗數十年湖上路能幾度着娉婷年華空自感飄
零擁春酲對誰醒天闊雲開無處覓簫聲載酒買花年
少事渾不似舊心情
周公謹
羅窗曉色透花明靚瑶笙按瑶筝幾訊東風能有幾分
春二十四闌憑玉煖楊柳月海棠隂依依愁翠沁雙
顰愛鶯聲怕鵑聲人自多情春去自無情把酒問花花
不語花外夢夢中雲
郭仲宣
臘寒猶重見年芳為花忙忙倚雕墻凖擬巡簷一笑但清
狂冷蕊疎枝渾不奈憑折取泛清觴揚州春夢兩微
茫記娥粧耿冰腸春信全通何用玉奩香誰見月斜人
去後疎影亂醮寒塘
魏夫人(曾相妻)
别郎容易見郎難幾何般懶臨鸞憔悴容儀陡覺縷衣
寬門外紅梅將謝也誰信道不曾看曉粧樓上望長
安怯輕寒莫凭欄嫌怕東風吹恨在眉間為報歸期須
是早休誤妾一春閒
朱淑真
斜風細雨作春寒對尊前憶前歡曾把棃花寂寞淚闌
干芳草斷烟南浦路和别淚看青山昨宵結得夢夤
緣水雲間悄亡言争奈醒來愁恨又依然展轉翠衾空
懊惱天易見見伊難
贈尹生古今詞話
相逢只怕有分離許多時暗為期常是眉來眼去惹猜
疑何似捴休拈弄上輕咳𠻳有人知終須買箇小船
兒任風吹儘東西假使天涯海角也相随縱被江神收
領了離不得我和伊
(虞尙書策帥蜀其子弟惓尹生常苦人知終不快其情意作此贈之凡綴詞多借腔叙他事此名江神子)
(却舉江神可謂詠景着題也)
雨中花令竹坡
山雨細泉生幽谷水滿平田雪蠒紅蠶熟後黃雲隴麥
秋間武陵烟煖數聲鷄犬别是山川嗟老去倦遊蹤
跡長恨華顛行盡吳頭楚尾空慚萬壑千巖不如休也
一庵歸去依舊雲山
惜黃花史邦卿
涵秋寒渚染霜丹樹尙依稀是來時夢中行路時節正
思家遠道仍懷古更對着滿城風雨黃花無數碧雲
欲暮美人兮美人兮未知何處獨自捲簾櫳誰為開尊
爼恨不得御風歸去
許冲元
鴈聲晚斷寒霄雲捲正一枝開風前看月下見花占千
花上香笑千香淺化工與最先裁剪誰把瑶林秀閒
抛江岸恁素英濃芳心細意何限不恨宫粧色不怨吹
羌管恨天遠恨春來晩
且坐令(東浦詞)韓玉
閒院落悞了清明約杏花雨過胭脂綽緊了秋千索闘
草人歸朱門悄掩棃花寂寞書萬紙恨憑誰託纔封
了又揉却冤家何處貪歡樂引得我心兒惡怎生全不
思量着那人人情薄
小桃紅劉龍洲
晚入紗忩静戲弄菱花鏡翠䄂輕勻玉纖弹去小妝紅
粉畫行人愁外兩青山與尊前離恨宿酒醺難醒笑
記香肩並暖借蓮腮碧雲微透暈眉斜印最多情生怕
外人猜拭香津微揾
程正伯
不恨殘花妥不恨殘春破只恨流光一年一度又催新
火縱青天白日繫長䋲也留春得麽花院從教鎻春
事從教過燒笋園林嘗梅臺榭有何不可已安排珍簟
小胡床待日長閒坐
紅娘子(小桃紅同)程正伯
小小閒窗底曲曲深屏裡一枕新凉半床明月留人歡
意奈梅花引裡喚人行苦随他無計幾點清觴淚數
曲烏絲紙見少離多心長分短如何得是到如今留下
許多愁枉教人憔悴
月上海棠陸務觀
蘭房綉戶厭厭病歎春酲和悶甚時醒燕子空歸幾時
傳玉關邊信傷心處獨展團窠瑞錦熏籠消渴沉烟
冷淚痕深展轉看花影漫擁餘香怎禁他峭寒孤枕西
窗曉幾聲銀屏玉井
蜀王舊苑前人
斜陽廢苑朱門閉吊興亡遺恨淚痕裏淡淡宫梅也依
然點酥剪水凝愁處似憶宣華舊事行人别有凄凉
意折幽香誰與寄千里佇立江臯杳難逢隴頭歸騎音
塵遠楚天危樓獨倚(宣華故蜀苑名)
梅苑
南枝昨夜先回暖便臨寒開花暗香遠化工忒㬠把瓊
瑶恣情裁剪皚皚的點綴梢頭又遍横斜影蘸清溪
淺似玉人臨鸞照粉面大家休折且遅留對花開宴祝
東風吹作和羹未晩
次遯菴韻叚成已
酒杯何侣浮名好一入枯腸泰山小喚醒夢中身鶗鴂
數聲春曉昂頭處幾點青山屋杪人生得計魚遊沼
視過眼光隂向來少須卜一枝安笑月底驚烏三繞無
窮事畢竟何時是了
脱銀袍曹元寵(宣和遺事)
濟楚風光昇平時世端門友散碗遂逐旋温來吃得過
那堪更使金噐分明是與窮漢消灾滅罪又沒支分
猶然逓滯打篤磨槎來根底換頭巾更上弄交番厮替
告官裡馳逗高陽餓鬼
祭祅神
你自平生行短不公正欺物瞞心交年夜時燒毁猶自
昧神明若還替得你亦可知好裏争索無憑我雖然
無口肚裏清醒除非閻家大伯一時批判昏沉休痴呵
臨時恐内各自要安身
(因話錄云紙錢起自唐時紙畫人未知起于何時今世禱祀禳禬者用之刻板印染有男女之形而無口)
(北方之俗歲暮則人畫一板於臘月二十四日夜珮之於身除夕焚之時有謔詞云)
花草稡編卷十四
