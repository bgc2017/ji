花草稡編卷三
明陳耀文輯
小令
中興樂毛文錫
荳蔻花繁烟艷深丁香軟結同心翠鬟女相與共淘金
紅蕉葉裏猩猩語鴛鴦浦鏡中鸞舞絲雨隔荔枝隂
牛希濟
池塘暖碧浸晴暉濛濛柳絮輕飛紅蘂凋來醉夢還稀
春雲空有鴈歸珠簾垂東風寂寞恨郎抛擲淚濕羅
衣
酒泉子温庭筠
羅帶惹香猶繫别時紅豆淚痕新金縷舊斷離腸一
雙嬌燕語雕梁還是去年時節綠隂濃芳草歇柳花狂
韋莊
月落星沉樓上美人春睡綠雲傾金枕膩畫屏深子
規啼破相思夢曙色東方纔動柳煙輕花露重思難任
顧瓊
楊柳舞風輕惹春煙殘雨杏花愁鶯正語畫樓東錦
屏寂寞思無窮還是不知消息鏡塵生珠淚滴損儀容
馮延巳
楚女不歸樓枕小河春水月孤明風又起杏花稀玉
釵斜插髻雲垂裙上縷金雙鳳一行書千里夢鴈南飛
温庭筠
花映柳條閒向綠萍池上凭欄干窺細浪雨瀟瀟近
來音信兩疎索洞房空寂寞掩銀屏垂翠箔度春宵
顧夐
羅帶縷金蘭麝煙凝魂斷畫屏欹雲鬢亂恨難任幾
迴垂淚滴鴛衾薄情何處去月臨窗花滿樹信沉沉
馮延巳
庭下花飛月照粧樓春事晩珠簾風蘭燭燼怨空閨
迢迢何處寄相思玉筯零零腸斷屏幃深更漏永夢魂
迷
二
芳草長川柳映危橋橋下路歸鴻飛行人去碧山邊
風微烟淡雨蕭然隔岸馬嘶何處九迴腸雙臉淚夕陽
天
三
春色融融飛燕乍來鶯未語小桃寒垂柳晩玉樓空
天長烟遠恨重重消息燕鴻歸去枕前燈窗外月閉朱
籠
四
深院空幃廊下風簾驚宿燕香印灰蘭燭灺覺來時
月明人自𢷬寒衣剛愛無端惆悵階前行闌畔立欲鷄
啼
顧夐
黛薄紅深約掠綠鬟雲膩小鴛鴦金翡翠稱人心錦
鱗無處傳幽意海燕蘭堂春又去隔年書千點淚恨難
任
李詢
秋月嬋娟皎潔碧紗窗外照花穿竹冷沉沉印池心
凝露滴砌蛩吟驚覺謝娘殘夢夜深斜傍枕前來影徘
徊
張泌
春雨打窗驚夢覺來天氣曉畫堂深紅熖小背蘭缸
酒香噴鼻懶開缸惆悵更無人共醉舊巢中新燕子語
雙雙
李詢
雨漬花零紅散香凋池兩岸别情遥春歌斷掩銀屏
孤帆早晩離三楚閒理鈿筝愁幾許曲中情絃上語不
堪聽
顧夐
黛怨紅羞掩映畫堂春欲暮殘花微雨隔青樓思悠悠
芳菲時節看將度寂寞無人還獨語畫羅濡香粉汚
不勝愁
毛文錫
綠樹春深燕語鶯啼聲斷續蕙風飄蕩入芳叢惹殘紅
柳絲無力褭烟空金盞不辭須滿酌海棠花下思朦
朧醉香風
晏同叔
春色初來遍折紅芳千萬樹流鶯粉蝶鬭翻飛戀香枝
勸君莫惜縷金衣把酒看花須強飲明朝後日漸離
披惜芳時
沙塞子朱希真
萬里漂零南越山引泪酒催愁不見鳳樓龍闕又經秋
九日江亭閒望蠻樹瘴煙浮腸斷紅蕉花晩水西流
二(前調太悲再作)
蠻逕尋春春早千點雪已飛梅席地插花傳酒日西催
莫作楚囚相泣傾銀漢洗瑶池還盡人間桃李拂衣
歸
落梅風
宫烟如水濕芳晨梅似雪相親數枝春惹香塵夀陽
嬌面偏憐惜粧成一面花新鏡中重把玉纖勻酒初醺
醉垂鞭(錢塘送祖擇之)張子野
酒面灔金魚吳娃唱吳潮上玉殿白麻書待君歸後除
勾留風月好平湖曉翠峯孤此景出關無西州空畫
圖
二
雙蝶繡羅裙東池宴初相見朱粉不深勻閒花淡淡春
細看諸處好人人道柳腰身昨日亂山昏來時衣上
雲
雪花飛黃魯直
攜手青雲路穩天聲迤邐傳呼袍笏恩章乍賜春滿皇
都何處難忘酒瓊花照玉壺歸嫋絲梢競醉雪舞郊
衢
春光好(碧鷄漫志云近世或易名愁倚欄)和凝
紗窗煖畫屏閒軃雲鬟睡起四肢無力半春間玉指
剪裁羅勝金盤點綴酥山窺宋深心無限事小眉彎
二
蘋葉軟杏花明畫船輕雙浴鴛鴦出綠汀棹歌聲春
水無風無浪春天半雨半晴紅粉相隨南浦晩幾含情
曾純甫
心下事不思量自難忘花底夢迴春漠漠恨偏長閒
日多少韶光雕闌静芳草池塘風急落紅留不住又斜
陽
愁倚欄
冰肌玉骨精神不風塵昨夜窗前都折盡忽疑君清
淚拂拂沾巾誰相念折贈芳春羌管休吹别塞曲有人
聽
三榮道上程正伯
山無數雨蕭蕭路迢迢不似芙蓉城下去柳如腰夢
隨春絮飄飄知他在第幾朱橋說與杜鵑休喚覺怕魂
銷
二
春猶淺柳初芽杏初花楊柳杏花交影處有人家玉
窗明暖烘霞小屏上水遶山斜昨夜酒多春睡重莫驚
他
倚闌令蒲江
惜春心步花隂怕春深風颺游絲吹落絮滿園林日
長簾幕沉沉朱闌畔斜軃瓊簮笑折棃花閒照水貼眉
心
浣溪沙張曙
枕障薰爐隔綉幃二年終日兩相思好風明月始應知
天上人間何處去舊歡新夢覺來時黃昏微雨畫簾
垂
(北夢𤨏言云張禕侍郎喪愛妾悼念不已其猶子曙作此詞禕見之痛曰必阿灰所作)
韓偓(香奩集)
攏鬢新收玉步搖背燈初解繡裙腰枕寒衾煖異香焦
深院不關春寂寂落花和雨夜迢迢恨情殘醉却無
寥
二
宿醉離愁慢髻鬟六銖衣薄惹輕寒慵紅悶翠掩青鸞
羅襪况兼金菡蓞雪肌仍是玉琅玕骨香腰細更沉
檀
韋莊
夜夜相思更漏殘傷心明月凭欄干想君思我錦衾寒
咫尺畫堂深似海憶來唯把舊書看幾時攜手入長
安
張泌
馬上凝情憶舊遊照花淹竹小溪流鈿筝羅幕玉搔頭
早是出門長帶月可堪分袂又經秋晩風斜日不勝
愁
二
獨立寒階望月華露濃香泛小庭花繡屏愁背一燈斜
雲雨自從分散後人間無路到仙家但憑魂夢訪天
涯
歐陽烱
天碧羅衣拂地垂美人初著更相宜好風如舞透香肌
獨坐含嚬吹鳳竹園中緩步折花枝有情無力泥人
時
二
相見休言有淚珠酒闌重得叙歡娛鳳屏鴛枕宿金鋪
蘭麝細香聞喘息綺羅纖縷見肌膚此時還恨薄情
無
顧夐
紅藕香寒翠渚平月籠虛閣夜蛩清塞鴻驚夢兩牽情
寶帳玉爐殘麝冷羅衣金縷暗塵生小窗孤燭淚縱
横
二
惆悵經年别謝娘月窗花院好風光此時相望最情傷
青鳥不來傳錦字瑶姬何處鎻蘭房忍教魂夢兩茫
茫
三
庭菊飄黃玉露濃冷莎隈砌隠鳴蛩何期良夜得相逢
背帳風搖紅爉滴惹香暖夢繡衾重覺來枕上怯晨
鐘
四
鴈響遥天玉漏清小紗窗外月朧明翠幃金鴨炷香平
何處不歸音信斷良宵空使夢魂驚簟凉枕冷不勝
情
五
露白蟾明又到秋佳期幽會兩悠悠夢牽情役幾時休
記得那人微斂黛無言斜倚小書樓暗思前事不勝
愁
孫光憲
覽鏡無言淚欲流凝情半日懶梳頭一庭疎雨濕春愁
楊柳秪知傷怨别杏花應信損嬌羞淚沾魂斷軫離
憂
二
蘭沐初休曲檻前暖風遲日洗頭天濕雲新斂未梳蟬
翠袂半將遮粉臆寶釵長欲墜香肩此時模樣不禁
憐
三
輕打銀筝墜燕泥斷絲高罥畫樓西花冠閒上午牆啼
粉籜半開新竹逕紅苞盡落舊桃蹊不堪終日閉深
閨
閻選
寂寞流蘇冷繡茵倚屏山枕惹香塵小庭花露泣濃春
劉阮信非仙洞客嫦娥終是月中人此生無路訪東
鄰
毛熙震
花榭香紅煙景迷滿庭芳草綠萋萋金鋪閒掩繡簾低
紫燕一雙嬌語碎翠屏十二晩峰齊夢魂銷散醉空
閨
薛昭藴
握手河橋柳似金蜂鬚輕惹百花心蕙風蘭思寄清琴
意滿便同春水滿情深還似酒杯深楚烟湘月兩沉
沉
二
傾國傾城恨有餘幾多紅淚泣姑蘇倚風凝睇雪肌膚
吳主山河空落日越王宫殿半平蕪藕花菱蔓滿重
湖
李珣
訪舊傷離欲斷魂無因重見玉樓人六街微雨鏤香塵
早為不逢巫峽夜那堪虛度錦江春遇花傾酒莫辭
頻
二
紅藕花香到檻頻可堪閒憶似花人舊歡如夢絶音塵
翠疊畫屏山隠隠冷鋪紋簟水潾潾斷魂何處一蟬
新
南唐李主
紅日已高三丈透金鑪次第添香獸紅錦地衣隨步皺
佳人舞點金釵溜酒惡時拈花蕊嗅别殿遥聞簫鼓
奏
馮延巳
轉燭飄蓬一夢歸欲尋陳迹悵人非天教心願與身違
待月池臺空逝水蔭花樓閣謾斜暉登臨不惜更沾
衣
春恨李景
風壓輕雲貼水飛乍晴池館燕争泥沈郎多病不勝衣
沙上未聞鴻鴈信竹間時有鷓鴣啼此情惟有落花
知
晏同叔
閬苑瑶臺風露秋整鬟凝思捧觥籌欲歸臨别強遲留
月好謾成孤枕夢酒闌空得兩眉愁此時情緒悔風
流
二
青杏園林煮酒香佳人初著薄羅裳柳絲無力燕飛忙
乍雨乍晴花自落閒愁閒悶日偏長為誰消瘦减容
光
三
一曲新詞酒一杯去年天氣舊亭臺夕陽西下幾時迴
無可奈何花落去似曾相識燕歸來小園香徑獨徘
徊
四
一向年光有限身等閒離别易銷魂酒筵歌席莫辭頻
滿目山河空念遠落花風雨更傷春不如憐取眼前
人
晏叔原
綠柳藏烏静掩關鴨爐香細𤨏窗閒那回分袂月初殘
惜别謾成良夜醉解愁時有翠牋還欲尋雙葉寄情
難
二
午醉西橋夕未醒雨花凄斷不堪聽歸時應减鬢邊青
衣化客塵今古道柳含春意短長亭鳳樓争見路傍
情
歐陽永叔
堤上遊人逐畫船泊堤春水四垂天綠楊樓外出鞦韆
白髮戴花君莫笑六么催拍盞頻傳人生何處似樽
前
二
湖上朱橋響畫輪溶溶春水浸春雲碧瑠璃滑淨無塵
當路遊絲縈醉客隔花啼鳥喚行人日斜歸去奈何
春
三
葉底青青杏子垂枝頭薄薄柳綿飛日高深院晩鶯啼
堪恨風流成薄倖斷無消息道歸期托腮無語翠眉
低
四
十載相逢酒一巵故人纔見便開眉老來遊舊更同誰
浮世歌歡真易失宦途離合信難期樽前莫惜醉如
泥
五
樓上燈深欲閉門夢雲散處不留痕幾年芳草憶王孫
白日闌干依舊綠試將前事倚黃昏記曾來處易銷
魂
集句王介甫
百畆庭中半是苔門前古道水縈迴愛閒能有幾人來
小院回廊人寂寂山桃野杏兩三栽為誰零落為誰
開
蘇子瞻
玉腕冰寒滴露華粉融香雪透輕紗晩來粧面勝荷花
鬢嚲欲迎眉際月酒紅初上臉邊霞一場春夢日西
斜
橘
菊暗荷枯一夜霜輕苞綠葉占林光竹籬茅舍出青黃
香露噴人驚半破清泉流齒怯初嘗吳姬三百手猶
香
方響
花滿銀塘水漫流犀槌玉板奏凉州順風環珮過秦樓
遠漢碧雲輕漠漠今宵人在鵲橋頭一聲敲徹絳河
秋
秦少遊
漠漠輕寒上小樓曉隂無賴似窮秋澹烟流水畫屏幽
自在飛花輕似夢無邊絲雨細如愁寶簾閒挂小銀
鈎
二
香靨凝羞一笑開柳腰如醉暖相挨日長春困下樓臺
照水有情聊整鬢倚闌無緒更兜鞋眼邊牽恨懶歸
來
三
脚上鞋兒四寸羅脣邊朱麝一櫻多見人無語但回波
料得有心憐宋玉只應無奈楚襄何今生有分共伊
麽
四
錦帳重重卷暮霞屏風曲曲鬭紅牙恨人何事苦離家
枕上夢魂飛不去覺來紅日又西斜滿庭芳草襯殘
花
黃魯直
飛鵲臺前暈翠蛾千金新買帶青螺最難如意為情多
幾處淚痕留醉袖一春愁思近横波遠山低盡不成
歌
張子野
樓倚春江百尺高烟中還未見歸橈幾時期信似江潮
花片片飛風弄蝶柳隂隂下水平橋日長才過又今
宵
二
輕屜來時不破塵石榴花映石榴裙有情應解憶青春
夜短更難留遠夢日高何計學行雲樹深鶯過静無
人
謝無逸
樓閣簾垂乳燕飛圓荷細細點清漪薰風破夢晩凉時
玉軫琴邊蘭思遠霜紈扇裏翠眉低揉藍衫子閙蜂
兒
周美成
日射欹紅蠟蔕香風乾微汗粉襟凉碧紗對掩簟紋光
自剪柳枝明畫閣戱抛蓮菂種橫塘長亭無事好思
量
二
翠葆參差竹徑成新荷跳雨淚珠傾曲欄斜轉小池亭
風約簾衣歸燕急水搖扇影戱魚驚柳梢殘日弄微
晴
三
薄薄紗厨望似空簟紋如水浸芙蓉醒來嬌眼尚矇矓
強整羅衣擡皓腕更將紈扇掩酥胷羞郎何事面微
紅
四
寶扇輕圓淺畫繒象床平穏細穿藤飛蠅不到避壺冰
翠枕面凉頻憶睡玉簫手汗錯成聲日長無力要人
凭
五
雨過殘紅濕未飛珠簾一帶透斜暉遊蜂釀蜜竊香歸
金屋無人風竹亂夜篝盡日水沉微一春須有憶人
時
六
樓上晴天碧四垂樓前芳草接天涯勸君莫上最高梯
新笋已成堂下竹落花都入燕巢泥忍聽林表杜鵑
啼
春景
水漲魚天拍柳橋雲鳩拖雨過江皋一番春信入東郊
閒碾鳳團消短夢静看燕子疊新巢又移日影上花
梢
石孝友
宿醉離愁慢髻鬟(韓偓)綠殘紅豆憶前懽(叔原)錦江春水寄
書難(叔原)紅袖時籠金鴨煖(少游)小樓吹徹玉笙寒(李璟)為
誰和淚倚闌干(中行)
趙德麟
風急花飛晝掩門一簷殘雨滴黃昏便無離恨也銷魂
翠被任薰終不暖玉杯慵舉幾番温箇般情事與誰
論
劉平叔出家妓八人絶藝(脚絶琴絶)(歌絶舞絶)
穏小弓鞋三寸羅歌唇清韻一櫻多燈前秀豔揔横波
指下鳴泉清杳渺掌中回旋小婆娑明朝歸路奈情
何
三
一朵夢雲驚曉鴉數枝春雨帶梨花坐來殘月冷窗紗
釵鳳謾曾留得半枕山猶是枕時斜對花今日奈天
涯
四
槐柳春餘渌漲天酒旗高插夕陽邊誰家牆裏笑鞦韆
往事不堪樓上看新愁多向曲中傳此情銷得是何
年
五
水滿池塘花滿枝亂香深裏語黃鸝東風輕軟弄簾幃
日正長時春夢短燕交飛處柳烟低玉牎紅子鬭棋
時
六
少日懷山老住山一官休務得身閒幾年食息白雲間
似我樂來真是少見人忙處不相關養真高静出塵
寰
賀方回
秋水斜陽遠漾金平山隠隠隔横林幾家村落幾聲砧
記得西樓凝醉眼昔年風物似如今只無人與共登
臨
二
煙柳春梢蘸暈黃井欄風綽小桃香覺時簾幕又斜陽
望處定無千里眼斷來能有幾回腸少年禁取恁凄
凉
三
鸚鵡無言理翠衿杏花零落晝隂隂畫橋流水半篙深
芳徑與誰期鬭草繡床終日罷拈針小箋香管寫春
心
四
鼓動城頭啼瞑鵶過雲時送雨些些嫩凉如水逗窗紗
弄影西廂侵戸月分香東畔拂牆花此時相望抵天
涯
五
雲母窗前歇繡針低鬟凝思坐調琴玉纖纖按十三金
歸卧文園猶帶酒柳花飛度畫堂隂只憑雙燕話春
心
六
蓮燭啼痕怨漏長吟蛩隨月到回廊一屏烟景畫瀟湘
連夜斷無行雨夢隔年猶有着人香此情須信是難
忘
七
閒把琵琶舊譜尋四絃聲怨却沉吟燕飛人静畫堂深
欹枕有時成雨夢隔簾無處說春心一從燈夜到如
今
八
宫錦袍薰冰麝香越紗裙染鬱金黃薄羅依約見明粧
繡陌不逢攜手伴綠窗誰是畫眉郎春風十里斷人
腸
九
兩點春山一寸波當筵嬌甚不成歌動人情態可須多
金井露寒風下葉畫樓雲斷月侵河厭厭此夜奈愁
何
十
樓角初銷一縷霞澹黃楊柳帶栖鴉玉人和月摘梅花
笑撚粉香歸洞戸更垂羅幕護窗紗東風寒似夜來
些
和葆光春晩飲會舒信道
金縷歌殘紅燭稀梁州舞罷小鬟垂酒醒還是獨歸時
畫棟日高來語燕綺窗風暖度游絲幾多綠葉上青
枝
重陽前一日登極目亭葉少藴
小雨初迴昨夜凉繞籬新菊已催黃碧空無際卷蒼茫
千里斷鴻供遠目十年芳草掛愁腸緩歌聊與送瑶
觴
書虞元翁畫蘇養直
水榭風微玉枕凉牙床角簟藕花香野塘煙雨罩鴛鴦
紅蓼渡頭青嶂遠綠蘋波上白鷗雙淋浪淡墨水雲
鄉
吕居仁
暖日温風破淺寒短青無數簇幽欄三年春在病中看
中酒心情渾似夢採花時候不曾閒幾年芳信隔秦
關
歲除集二老句向伯恭
爆竹聲中一歲除東風送暖入屠蘇(荆公)曈曈曉色上林
廬老去怕看新歷日退歸擬學舊桃符(東坡)青春不染
白髭鬚
朱希真
白玉欄干白玉人倚花吹葉忍黃昏蕭郎一去又經春
眉淡翠峰愁易聚臉殘紅雨淚難勻纖腰减半綠羅
裙
二
雨濕清明香火殘碧溪橋外燕泥寒日長獨自倚闌干
脱籜修篁初散綠褪花新杏未成酸江南春好與誰
看
三
才子佳人相見難舞收歌罷又更闌密將春恨繫幽歡
結子同心香佩帶帕兒雙字玉連環酒醒燈暗忍重
看
泛舟毛澤民
銀字笙簫小小童梁州吹過柳橋風阿誰勸我玉杯空
小醉徑須眠錦瑟夜歸不用簇紗籠畫船簾捲月明
中
趙元鎮
豔豔春嬌入眼波勸人金盞緩聲歌不禁粉淚揾香羅
暮雨朝雲相見少落花流水别離多寸腸争奈此情
何
陳克(子高)
罨畫溪頭春水生銅官山外夕陽明煖風無力小舟横
萬事悠悠生處熟三杯兀兀醉時醒杏花楊柳更多
情
二
短燭熒熒照碧窗重重簾幕護梨霜幽歡不怕夜偏長
羅襪鈿釵紅粉醉曲屏深幔綠橙香征鴻雖遠斷人
腸
三
牎紙幽幽不肯明寒更忍作斷腸聲背人殘燭却多情
合下心期唯有夢如今魂夢也無憑幾行閒淚莫縱
横
趙子發
疎蔭搖搖趁岸移驚鷗點點過帆飛舡分水打嫩沙回
斷夢不知人去處卷簾還有燕來時日斜風緊轉灣
西
曹元龍
柳絮池臺淡淡風碧波花嶼小橋通雲連麗宇倚晴空
芳草綠楊人去住短牆幽徑燕西東攀條弄蕊得從
容
吳大年
白玉樓中白雪歌更將白紵襯春羅軟紅香裏最么麽
桃葉桃根隨處有江南江北見來多風前月底奈愁
何
二
璧月光中玉漏清小梅疎影水邊明似梅人醉月西傾
梅欲黃時朝暮雨月重圓處短長亭舊愁新恨若為
情
趙德莊
花下憑肩月下迎避人私語臉霞生畫堂紅燭意盈盈
病酒一春愁與睡倚闌終日雨還晴強移心緒作清
明
餘干傳舍吳儆
畫楯朱欄繞碧山平湖倚徙水雲寬人家楊柳帶汀灣
目力已隨飛鳥盡機心還逐白鷗閒瀟瀟微雨晚來
寒
上已
軟翠冠兒簇海棠砑羅衫子繡丁香閒來水上踏青陽
風暖有人能作伴日長無事可思量水流花落任匆
忙
張安國
已是人間不繫舟此心元是不驚鷗卧看駭浪與天浮
對月只應頻舉酒臨風何必更搔頭暝煙多處是神
州
二
冉冉幽香解鈿囊蘭橈烟雨暗春江十分清瘦為蕭郎
遥憶牙檣收楚䌫應將玉筯點吳粧有人縈斷九回
腸
坐中十八客
同是&KR0801;洲丹府仙只今聊結社中蓮鳴笳按拍酒如川
喚起封姨清晩景更將荔子寫新圓從今三夜看嬋
娟
相山詞
一種秋風兩處凉雨聲初歇漏聲長池塘零落藕花香
歸夢等閒歸燕去斷腸分付斷雲行畫屏今夜更思
量
陸放翁
嬾向沙頭醉玉瓶喚君同賞小窗明夕陽吹角最關情
忙日苦多閒日少新愁常續舊愁生客中無伴怕君
行
漁父徐師川
西塞山前白鷺飛桃花流水鱖魚肥一波纔動萬波隨
黃帽豈如青篛笠羊裘何似綠蓑衣斜風細雨不須
歸
二
新婦磯邊秋月明女兒浦口晩潮平沙頭鷺宿戲魚驚
青蒻笠前明此事綠蓑衣底慶平生斜風細雨小舟
輕
(張志和漁父詞云西塞山前白鷺飛桃花流水鱖魚肥青篛笠綠蓑衣斜風細雨不須歸顧况漁父詞云)
(新婦磯邊月明女兒浦口潮平沙頭鷺宿魚驚東坡云元真語極清麗恨其曲度不傳加數語以浣溪沙)
(歌之云西塞山前白鷺飛散花洲外片帆微桃花流水鱖魚肥自芘一身青篛笠相隨到處綠蓑衣斜風)
(細雨不須歸山谷見之擊節稱賞且云惜乎散花與桃花字重疊又漁舟少有使帆者乃取張顧二詞合)
(為浣溪沙云新婦磯邊眉黛愁女兒浦口眼波秋驚魚錯認月沉鈎青篛笠前無限事綠蓑衣底一時休)
(斜風細雨轉船頭東坡跋云魯直此詞清新婉麗問其最得意處以山光水色替却玉肌花貌真得漁父)
(家風也然纔出新婦磯便入女兒浦此漁父無乃太瀾浪乎東湖老人因坡谷互有異同之論故作此詞)
(二闋云)
朱雍
殘日憑欄目斷霞寒林人静每歸鴉小梅春早壓羣花
一檻風聲清玉管數枝月影到窗紗隔簾時度暗香
些
春情劉致君
繡館人人倦踏青粉垣深處簸錢聲賣花門外綠隂輕
簾幕風柔飛燕燕池塘花煖語鶯鶯有誰知道一春
情
蔡州瓜陂舖壁間詞能改齋謾錄
剪碎香羅裛淚痕鷓鴣聲斷不堪聞馬嘶人去近黃昏
整整斜斜楊柳陌疎疎密密杏花村一番風月更消
魂
武進廳壁楊彦齡(筆錄)
倦客東歸得自由西風江上泛扁舟夜寒霜月素光流
想得故人千里外醉吟應上謝家樓不多天氣近中
秋
二
北固江頭浪拍空歸帆一夜趁秋風月明初上荻花叢
漸入三吳烟景好此身將過浙江東夢魂先在鑑湖
中
别恨鄭中卿
酒薄愁濃醉不成夜深欹枕數殘更嫩寒時節過燒燈
已自孤鸞羞對鏡未能雙鳳怕聞笙莫教吹作别離
聲
延安李氏
無力薔薇帶雨低多情蝴蝶趁花飛流水飄香乳燕啼
南浦魂消春不管東陽衣减鏡先知小樓今夜月依
依
李易安
小院閒窗春色深重簾未捲影沉沉倚樓無語理瑶琴
遠岫出山催薄暮細風吹雨弄輕隂梨花欲謝恐難
禁
二
淡蕩春光寒食天玉罏沉水裊殘烟夢迴山枕隠花鈿
海鷰未來人鬭草江梅已過柳生綿黃昏疎雨濕鞦
韆
閨情
髻子傷春慵更梳晩風庭院落梅初淡雲來往月疎疎
玉鴨薰爐閒瑞腦朱櫻斗帳掩流蘇遺犀還解辟寒
無
朱淑真
露井夭桃吐絳英春衣初試薄羅輕風和烟煖燕巢成
滿院深簾閒不捲曲房朱戶悶長扄惱人光景又清
明
春怨
卸下金釵一樣嬌背燈初解繡裙腰衾寒枕冷夜香消
深院不關春寂寂落花和雨夜迢迢恨情和夢更無
聊
慕容嵓卿妻
滿目江山憶舊遊汀花汀草弄春柔長亭艤住木蘭舟
好夢易隨流水去芳心猶逐曉雲愁行人莫上望京
樓
(竹坡詩話云頃年平江府雍熙寺每深夜月明有婦人歌小詞於廊廡間者就之不見客有聞而錄之者)
(姑蘇士子慕容嵓卿見而驚曰君何從得此詞客語之故嵓卿悲歎久之曰此余亡妻之詞無知之者明)
(日視之乃其妻旅襯所在)
珍娘(鬼也)
溪霧溪烟溪景新溶溶春水净無塵碧琉璃底浸春雲
風颺游絲垂蝶翅雨飄飛絮濕鶯唇桃花片片送殘
春
紗窗恨毛文錫
雙雙蝶翅塗鉛粉咂花心綺窗繡戶飛來穏畫堂隂
二三月愛隨飄絮伴落花來拂衣襟更剪輕羅片傅黃
金
二
新春燕子還來至一雙飛壘巢泥濕時時墜涴人衣
後園裏看百花發香風拂繡戶金扉月照紗忩裏恨依依
戀情深毛文錫
滴滴銅壺寒漏咽醉紅樓月宴餘香殿會鴛衾蕩春心
真珠簾下曉光侵鶯語隔瓊林寶帳欲開慵起戀情
深
宮詞
玉殿春濃花爛漫簇神仙伴羅裙窣地縷黃金奏清音
酒闌歌罷兩沉沉一笑動君心永願作鴛鴦伴戀情
深
清商怨晏叔原
庭花香信尚淺最玉樓先暖夢覺春衾江南依舊遠
回紋錦字暗剪謾寄與也應歸晩要問相思天涯猶自
短
周美成
枝頭風勢漸小看暮鴉飛了又是黃昏閉門收返照
江南人去路緲信未通愁已先到怕見孤燈霜寒催睡
早
歐陽永叔
關河愁思望處滿漸素秋向晩鴈過南雲行人回淚眼
雙鸞衾裯悔展夜又水枕孤人遠夢未成歸梅花聞
塞管
(江淹詩心逐南雲去身隨北雁來陸機思親賦指南雲以寄欽陸雲九愍眷南雲以興悲)
沈文伯(天機餘錦)
城上鴉啼斗轉漸漸玉壺冰滿月淡寒梅清香來小院
誰遣鸞牋寫怨翻錦字疊疊和愁卷夢破悲笳江南
烟樹遠
贊浦子毛文錫
錦帳添香睡金爐換夕薰懶結芙蓉帶慵拖翡翠裙
正是桃夭柳媚那堪暮雨朝雲宋玉高唐意裁瓊欲贈
君
傷春怨荆公(能改齋漫錄)
雨打江南樹一夜花開無數綠葉漸成隂下有遊人歸
路與君相逢處不道春將暮把酒祝東風且莫匆匆
去
平湖樂
綠荷相背倚西風凉露烟霏重翠盖銀瓶醉時捧使君
公徑須傾倒玻瓈瓮青山城郭暮雲樓閣高下一重
重
二
安仁雙鬢已驚秋更甚眉頭皺一笑相逢且開口玉為
舟新詞淡似鵝黃酒醉歸扶路竹西歌吹人道似揚
州
三
採菱人語隔秋煙波静如横練入手風光莫流轉共留
連畫船一笑春風面江山信美終非吾土問何日是
歸年
四
秋風湖上水增波木底雲隂過憔悴湘纍莫輕和且高
歌凌波幽夢誰驚破佳人望斷碧雲暮合道别後意
如何
小桃紅張小山
一汀煙柳索春饒添得楊花閙盼殺歸舟木蘭棹水迢
迢畫樓明月空相照今番瘦了多情知道寬褪翠裙
腰
歸國遥温飛卿
雙臉小鳳戰篦金颭豔舞衣無力風歛藕絲秋色染
錦帳繡幃斜掩露珠清曉簟粉心黃蘂花靨黛眉山兩
點
韋莊
春欲暮滿地落花紅帶雨惆悵玉籠鸚鵡單棲無伴侣
南望去程何許問花花不語早晩得同歸去恨無雙
翠羽
二
金翡翠為我南飛傳我意罨畫橋邊春水幾年花下醉
别後只知相愧淚珠難遠寄羅幕繡幃鴛被舊歡如
夢裏
馮延巳(花間作温)
雕香玉翠鳳寶釵垂&KR0034;&KR1913;鈿筐交勝金粟越羅香水渌
畫堂照簾殘燭夢餘更漏促謝娘無限心曲曉屏山
斷續
三字令歐陽烱
春欲暮日遲遲牡丹時羅幌卷翠簾垂兩心知人不
在燕空歸負佳期香燼落枕函欹月分明花澹薄惹相
思
向伯恭
春盡日雨餘時紅蔌蔌綠漪漪花滿地水平池烟光裏
雲衫上畫船移文鴛並白鷗飛歌韻響酒行遲將我
意入新詩春欲去留且住莫教歸
花草稡編卷三
