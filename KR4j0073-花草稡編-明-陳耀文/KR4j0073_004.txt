花草稡編卷四
明陳耀文輯
小令
縷縷金清湖三塔記
幾回見你簾兒下佯不採把人斜抺問着他插地推聾
啞到學三郎改話不也不和我巧時休和我巧時都不
怕
二
這幾日言語夾衩只推道娘的掗把常言道官不容針
又何况私同車馬不也不和我巧時休和我巧時都不
怕(備題)
楊花落(夢中詞)李邦直(塵史)
楊花落燕子横穿高閣長恨春醪如水薄閒愁無處
着去年今日玉陵舍鼓角秋風千歲遼東回首人間
萬事空
喜長新王勝之
秋雲朔吹曉徘徊雪照樓臺宴召鄒枚相如獨逞雄才
明燭薰爐香暖深勸金杯庭前粉豔有寒梅昨夜一
枝開
霜天曉角張安國
柳絲無力冉冉縈秋碧繫我船兒不住楚江上晩風急
棹歌休怨抑有人離恨極說與歸期不遠剛不信淚
偷滴
張材甫
曉風搖幕欹枕聞殘角霜月竹窗寒影金猊冷翠衾薄
舊恨無處着新愁還又作夜夜單于聲裏燈花共淚
珠落
劉改之
霜天曉角夢回滋味惡酒醒不禁寒力紗窗外日華薄
擁衾思舊約無情風透幕惟有梅花相伴不成是也
吹落
劉圻父
横隂漠漠似覺羅衣薄正是海棠時候紗窗外東風惡
惜春春寂寞尋花花冷落不會這些情味元不是念
離索
月當忩張宗瑞
看朱成碧曾醉梅花側相遇匆匆相别又争似不相識
南北千里隔幾時重見得最苦子規啼處一片月當
窗白
關河令(清遠軒遠望)趙介之
亭皋霜落飛葉滿聽西風斷鴈閒凭危闌斜陽紅欲斂
行人歸期太晩誤髣髴征帆幾點水遠連天愁雲遮
望眼
已亥宜春舟中
江頭伊軋動柔櫓漸楚天欲暮浩蕩輕鷗波間自容與
岸蓼汀蘋無緒更滿目蕭疎紅樹此意何窮憑誰圖
畫取
卜筭子
春恨秦處度
春透水波明寒峭花枝瘦極目煙中百尺樓人在樓中
否四和裊金鳬雙陸思纖手擬倩東風浣此情情更
濃如酒
陳瑩中
身如一葉舟萬事潮頭起水長船高一任伊來往洪濤
裏潮落又潮生今古長如此後夜開樽獨酌時月滿
人千里
二
夢裏不知眠覺後眠何在試問眠身與夢身那箇能祇
對醉後有人醒醒了無人醉要識三千與大千不在
微塵外
裕陵時人
蹙破眉峰碧纖手還重執鎮日相看未足時忍便使鴛
鴦隻薄暮投村驛風雨愁通夕窗外芭蕉窗裏人分
葉上心頭滴(玉照新志裕陵親書其後云此詞甚佳不知何人作奏來)
孤鴻蘇子瞻
缺月掛疎桐漏斷人初静時見幽人獨往來縹緲孤鴻
影驚起却回頭有恨無人省揀盡寒枝不肯棲楓落
吳江冷
(耆舊續聞云趙右史云余頃於鄭公實處見東坡親蹟書卜筭子斷句云寂寞沙汀冷刊本作楓落吳江)
(冷詞意全不相屬也)
皎如晦(杭州僧)
有意送春歸無計留春住畢竟年年用着來何似休歸
去目斷楚天遥不見春歸路風急桃花也似愁點點
飛紅雨
毛栞
見也如何暮别也如何遽别也難時見也難後會難憑
據去也如何去住也如何住住也應難去也難此際
難分付(石孝友集金谷遺音)
送鮑浩然游浙東王逐客(能改齋漫錄)
水是眼波横山是眉峰聚欲問行人去那邊眉眼盈盈
處才始送春歸又送君歸去若到江南赶上春千萬
和春住
張子野
夢短寒夜長坐待清霜曉臨鏡無人為整粧但自學孤
鸞照樓臺紅樹杪風月依前好江水東流郎在西問
尺素何由到
杜叔元(安世)
尊前一曲歌歌裏千重意才欲歌時淚已流恨應更多
於淚試問緣何事不語痴如醉我亦情多不忍聞怕
和我添憔悴
程正伯
獨自上層樓樓外青山遠望到斜陽欲盡時不見西飛
鴈獨自下層樓樓下蛩聲怨待到黃昏月上時依舊
柔腸斷
吕聖求
一日抵三秋半月如千歲自夏經秋到雪飛一向都無
計續續說相思不盡無窮意若寫幽懷一段愁應用
天為紙
徐師川
天生百種愁掛在斜陽樹綠葉隂隂自得春草滿鶯啼
處不見凌波步空想如簧語門外重重疊疊山遮不
斷愁來路
舒信道
池臺小雨乾門巷香輪少誰把青錢襯落紅滿地無人
掃何時鬭草歸幾度尋花了留得佳人蓮步痕宫樣
鞋兒小
黃山谷
要見不得見要近不得近試問得君多少憐管不解多
於恨禁止不得淚忍管不得悶天上人間有底愁向
箇裡都諳盡
劉潜夫
盡是手成持合得天饒借風雨於花有甚讎作意相陵
藉做煖逼教開做冷催教謝不負明年看花人只負
栽花者
二
片片蝶衣輕點點猩紅小人道東君不惜花百種千般
巧朝見樹頭繁暮見枝頭少人道東君果惜花雨打
風吹了
李敦詩
南北利名人常恨家居少每到春時聽子規無不傷懷
抱好去向長安細與公卿道待得功成名遂時不如
歸來早
康仲伯
曾約再來時花暗春風樹今日人來花未開春未知人
處坐客有疎狂綵筆題新語渾為玉人頽玉山忘了
陽關路
二
煙髻綰層巔雲葉生寒樹斜日行人窈窕村愁陣縱横
處細細寫鸞牋道寄相思語會倩春風展柳眉回馬
章臺路
蒲江
續續露蛩鳴索索風梧語瘦骨從來不奈秋一夜秋如
許簟冷捲風漪髻滑抛雲縷展轉無人共此情畫角
吹殘雨
慈谿丈亭館古詞
潮生浦口雲潮落沙頭樹潮本無心落又生人自來還
去今古短長亭送往迎來處老盡東西南北人亭下
潮如故
清湖三塔記
幽花帶露紅濕柳拖烟翠花柳分春各自芳惟有人憔
悴寄與手中書問肯歸來未正是東風料峭寒如何
獨自教人睡
寄歌者李蓮吕聖求
渡口看潮生水滿蒹葭浦長記扁舟載月明深入紅蕖
去荷盡覆平池忘了歸來路誰信南樓百尺高不見
如蓮步
陳無已(梅苑)
搖風影似凝帶雪香如抱開盡南枝到北枝不道春將
老飄颻姑射仙誰識冰肌好會有青綾夢覺人可愛
池塘草
二
繡幕罩梅花莫放清香透鑑裏朱顔歲歲移只道花依
舊把酒問梅花知我離情否若使梅花知我時料得
花須瘦
三
雪闇嶺頭雲竹冷溪邊樹還似瀟湘縹緲人玉骨籠香
霧月下幽香度夢裏香魂駐回首南枝酒半醺寂寞
無尋處
晩春高觀
屈指數春來彈指驚春去簷外蛛絲網落花也要留春
住幾日喜春晴幾夜愁春雨十二雕窗六曲屏題遍
傷春句
二月三十日壽母范靖江(夀親養老)
滿二望三時春景方明媚人見蟠桃結子來王母初筵
啓無數桂林山不盡灕江水揔入今朝祝夀杯永保
千千歲
趙可(中州樂府)
明月在青天借問今時幾但見宵從海上來不覺雲間
墜流水古今人共看皆如此唯願當歌對酒時長照
金尊裏
缺月挂疎桐(擬東坡作)趙秉文
烏鵲不多驚貼貼風枝静珠貝横空冷不收半濕秋河
影缺月墮幽窗推枕驚深省落葉蕭蕭聽雨聲簾外
霜華冷
西湖遺舊福建士子
月在小樓西鷄唱霜天曉淚眼相看話别時把定纖纖
手伊道不忘人伊却都忘了我若無情似你時瞞不
得橋頭柳(古杭雜記)
贈樂婉(杭妓)施酒監(古今詞話)
相逢情便深恨不相逢早識盡千千萬萬人終不似伊
家好别你登長道轉更添煩惱柳外朱樓獨倚欄滿
目圍芳草
答施酒監樂婉
相思似海深舊事如天遠淚滴千千萬萬行更使人愁
腸斷要見無因見了拚終難拚若是前生未有緣待
重結來生願
美奴(陸藻侍兒)
送我出東門乍别長安道兩岸垂楊鎻暮煙正是秋光
老一曲古陽關莫惜金尊倒君向瀟湘我向秦魚鴈
何時到(苕溪漁隠)
梅朱淑真
竹裏一枝梅映帶林逾静雨後清竒畫不成淺水横斜
影吹徹小單于心事重思省拂拂風前度暗香月色
侵花冷
嚴幼芳
不是愛風塵似被前緣誤花開花落自有時總賴東君
主去也終須去住也如何住若得山花插滿頭莫問
奴歸處
後庭花毛熙震(花間集)
鶯啼燕語芳菲節瑞庭花發昔時懽宴歌聲揭管絃清
越自從陵谷追遊歇畫梁塵黦傷心一片如珪月閒
鎻宫闕
二
越羅小袖新香舊薄籠金釧倚闌無語搖輕扇半遮勻
面春殘日煖鶯嬌嬾滿庭花片争不教人長相見畫
堂深院
孫光憲
石城依舊空江國故宫春色七尺青絲芳草綠絶世難
得玉英凋落盡更何人識野棠如織只是教人添怨
憶悵望無極
玉樹後庭花(上元)張子野
華鐙火樹紅相鬭往來如晝河橋水白天晴訝别生星
斗落梅穠李還依舊寶釵沽酒曉蟾殘漏心情恨雕
鞍歸後
二
寶牀香重春眠覺魫窗難曉新聲麗色千人歌後庭清
妙青驄一騎來飛鳥靚粧難好至今落日寒蟾照臺
城秋草
巫山一段雲毛文錫
雨霽巫山上雲輕映碧天遠風吹散又相連十二晩峰
前暗濕啼猿樹高籠過客船朝朝暮暮楚江邊幾度
降神仙
李珣
有客經巫峽停橈向水湄楚王曾此夢瑶姬一夢杳無
期塵暗珠簾卷香銷翠幄垂西風回首不勝悲暮雨
洒空祠
二
古廟依青嶂行宫枕碧流水聲山色鎻粧樓往事思悠
悠雲雨朝還暮煙花春復秋啼猿何必近孤舟行客
自多愁
(花菴詞客云唐詞多緣題所賦臨江仙則言仙事女冠子則述道情河瀆神則詠祠廟大槩不失本題之)
(意爾後漸變失題遠矣如此二詞實唐人本來詞體如此)
净壇峰(巫山十二峰)趙孟頫
疊嶂千重碧長江一帶清瑶壇霞冷月朧明欹枕若為
情雲過船窗曉星移宿霧晴古今離恨撥難平惆悵
峽猿聲
登龍峰
片月生危岫殘霞拂翠桐登龍峰下楚王宫千古感遺
蹤柳色眉邊綠花明臉上紅欲尋靈跡阻江風離思
杳無窮
松鶴峰
松鶴堆嵐靄陽臺枕水湄風清月冷好花時惆悵阻佳
期别夢遊蝴蝶離歌怨竹枝悠悠往事不勝悲春恨
入雙眉
上昇峰
雲裏高唐觀江邊楚客舟上昇峰月照妝樓離思兩悠
悠雨雲千里阻長江一帶秋歌聲頻唱引離愁光景
恨如流
朝雲峰
絶頂朝雲散寒江暮雨頻楚王宫殿已成塵過客轉傷
神月是巫娥伴花為宋玉隣一聽歌調一含嚬哀怨
竹枝春
集仙峰
雨過蘋汀遠雲深水國遥渡頭齊舉木蘭橈纖細楚宫
腰映水勻紅臉偎花整翠翹行人倚棹正無聊一望
一魂銷
望霞峰
碧水鴛鴦浴平沙荳蔻紅望霞峰翠一重重帆卸落花
風澹薄雲籠月霏微雨灑篷孤舟晩泊浪聲中無處
問音容
棲鳳峰
芍藥虛投贈丁香漫結愁鳳棲鸞去兩悠悠新恨怯逢
秋山色驚心碧江聲入夢流何時弦管簇歸舟蘭棹
泊沙頭
翠屏峰
碧水澄青黛危峰聳翠屏竹枝歌怨月三更别是斷腸
聲烟外黃牛峽雲邊白帝城扁舟清夜泊蘋汀倚棹
不勝情
聚鶴峰
鶴信三山遠羅帬片水深高唐春夢杳難尋惆悵至如
今十二峰前月三千里外心紅牋錦字信沉沉腸斷
舊香衾
望泉峰
曉色飄紅豆平沙枕碧流泉聲雲影弄新秋觸處是離
愁臉淚橫波淡眉攅片月收佳人嫵笑凖難休半整
玉搔頭
起雲峰
裊娜江邊柳飄颻嶺上雲卸帆迴棹楚江濱歸信夜來
聞欲拂珊瑚枕先熏翡翠裙江頭含笑去迎君鸞鳳
畫成羣
柳三變
六六真游洞三三物外天九斑麟稳破非烟何處接雲
軿昨夜麻姑陪宴又話蓬萊清淺幾回山脚弄雲濤
髣髴見金鼇
二
閬苑年華永嬉遊别是情人間三度見河清一番碧桃
成金母忍將輕摘留宴鼇峰真客紅&KR0008;閑卧吠斜陽
方朔敢偷嘗
三
蕭氏賢夫婦茅家好弟兄羽輪飈駕赴層城高會盡仙
卿一曲雲謠為壽倒盡金壺碧酒醺酣争撼白榆花踏
碎九光霞
减字木蘭花歐陽永叔
留春不住燕老鶯慵無覓處說似殘春一老應無却少
人風和月好辦得黃金須買笑愛惜芳時莫待無花
空折枝
二
傷懷離抱天若有情天亦老此意如何細似輕絲渺似
波扁舟岸側楓葉荻花秋索索細想前歡須著人間
比夢間
三
歌檀斂袂繚繞雕梁塵暗起柔潤清圓百琲明珠一綫
穿櫻唇玉齒天上仙音心下事留住行雲滿坐迷魂
酒半醺
四
去年殘臘曾折梅花相對插人面而今空有花開無處
尋天天不遠把酒拈花時發願願得和伊偎雪眠香
似舊時
晏叔原
長亭晚送都似綠窗前日夢小字還家恰應紅燈昨夜
花良時易過半鏡流年春欲破往事難忘一枕高樓
到夕陽
二
留春不住恰似年光無味處滿眼飛英彈指東風太淺
情筝絃未穏學得新聲難破恨轉枕花前且伴香紅
一夜眠
三
長楊輦路綠滿當年攜手處試逐春風重到宫花苑樹
中芳菲遶遍今日不如前日徤酒罷凄凉新恨猶添
舊恨長
恨别柳耆卿
花心柳眼都似游絲常惹絆慵困誰憐繡線金針不喜
穿深房密讌争向好天多聚散綠𤨏窗前幾日春愁
廢管絃
春情王安國
畫橋流水雨濕落紅飛不起月破黃昏簾裏餘香馬上
聞徘徊不語今夜夢魂何處去不似垂楊猶解飛花
入洞房
潤州席上蘇子瞻
鄭莊好客容我尊前時墮幘落筆風生籍籍聲名滿帝
京高山白早瑩骨冰肌那解老從此南徐良夜清風
月滿湖
(東皋雜錄云林希子中知潤州東坡自錢塘赴召有官妓鄭容高瑩求脱籍東坡為此詞書牒林判云鄭)
(容落籍高瑩從良盖取句端八字云苕溪漁隠曰聚蘭集載此詞東坡贈潤守許仲凃)
東坡(侯鯖錄)
春庭月午搖落春醪光欲舞步轉回廊半落梅花婉婉
香輕風薄霧都是少年行樂處不似秋光只與離人
照斷腸
(元祐七年正月東坡在汝隂州堂前梅花大開王夫人曰春月色勝如秋月色秋月色令人悽慘春月色)
(令人和悦何如召趙德麟輩來飲此花下先生大喜曰吾不知子能詩耶此真詩家語耳遂相召與飲用)
(是語作此詞)
登巫山縣樓黃山谷
襄王夢裏草綠煙深何處是宋玉臺頭暮雨朝雲幾許
愁飛花漫漫不管羇人腸欲斷春水茫茫要渡南陵
更斷腸
二
終宵忘寐好事如何猶尚未子細沉吟珠泪盈盈濕袖
襟與君别也願在郎心莫暫捨記取盟言聞早回程
却再圓
秦少游
天涯舊恨獨自凄凉人不問欲見回腸斷盡金爐小篆
香黛蛾長斂任是東風吹不轉困倚危樓過盡飛鴻
字字愁
張文潜
箇人風味只有梅花些子似每到開時滿眼清愁只自
知霞裾仙佩姑射神人風露態蜂蝶依忙不與春風
一點香
减蘭十梅(并序)梅苑
竊以花雖多品梅最先春始因暖律之潜催正值冰
澌之初泮前村雪裏已見一枝山上驛邊亂飄千片
寄江南之春信與隴上之故人玉臉娉婷如夀陽之
傅粉冰肌瑩徹逞姑射之仙姿不同桃李之繁枝自
有雪霜之素質香欺青女冷奈霜娥月淺溪明動詩
人之清興日斜烟瞑感行客之幽懷偏宜淺蕊輕枝
最好暗香疎影况是非常之標格别有一種之風情
姮娥好星難拚那更綵雲易散憑欄賞處已遍南枝
兼北枝秉燭看時休問今日與昨日且輟龍吟之三
弄更停畫角之數聲庾嶺將軍久思止渴傅巖元老
專待和羹豈如凢卉之嬌春長賴化工而結實又况
風姿雨質曉色暮雲日邊月下之妖嬈雪裏霜中之
豔冶初開微綻欲落驚飛取次芬芳無非竒絶錦囊
佳句但能髣髴芳姿皓齒清歌未盡形容雅態追惜
花之餘恨舒樂事之餘情試綴蕪詞編成短闋曲盡
一時之景聊資四座之歡女伴近前鼔子祇候
總題
梅萼香嫩雪裏開時春粉潤雨蕊風枝暗與黃昏取次
宜日邊月下休問初開兼欲謝却最嬈妖不似羣花
春正嬌
風
東風吹暖輕動枝頭嬌豔顫成片驚飛不是城南畫角
吹香英飄處定向夀陽樓閣住莫損柔柯今日清香
遠更多
雨
瀟瀟細雨雨歇芳菲猶淡竚密洒輕籠濕遍柔枝香更
濃瓊腮微膩疑是凝酥初點綴冷豔相宜不似梨花
帶雨時
雪
六花飛素飄入枝頭無覓處密綴輕堆只似香苞次第
開欄邊欲墜姑射山頭人半醉牆外低垂窺送佳人
粉再吹
月
寒蟾初滿正是枝頭開爛漫素質籠明多少風姿無限
情暗香疎影水榭蕭蕭山驛静淺蕊輕枝酒醒更闌
夢斷時
日
騰騰初照半折瓊苞還似笑莫近柔條只恐凝酥暖欲
消三竿已上點綴胭脂紅蕩漾剛道宜寒不似前村
雪裏看
曉
急催銀漏漸漸紗窗明欲透點檢花枝曉笛吹時幾片
飛淡烟初破髣髴夜來飛幾朵殘粉餘香晨起佳人
帶曉粧
晚
天寒欲暮别有一般姿媚處半載斜陽寶鑑微開試晚
粧淡烟輕處漸近黃昏香暗度休怕春寒秉燭重來
子細看
早
陽和初布入萼春紅才半露暖律潜催與占百花頭上
開香英微吐折贈一枝人已去楊柳貪眠不道春風
已暗傳
殘
香苞漸少滿地殘英寒不掃傳語東君分付南枝桃李
春東風吹暖南北枝頭開爛漫一任飄吹已占東風
第一枝
陳瑩中
大江北去未到滄溟終不住淮水東流日夜朝宗亦未
休香爐煙裊濃淡卷舒終不老寸碧千鍾人醉華胥
月色中
贈棋妓宋瑶謝幼槃
風篁度曲倦倚雲屏初睡足清簟疎簾寶鴨香消懶更
添纖纖露玉風雹縱橫飛鈿局顰斂雙蛾凝佇無言
密意多
賀方回
冷香浮動望處欲生蝴蝶夢曉日曈曨愁見凝酥煖漸
融鼓催歌送芳酒一尊誰與共寂寞墻東門掩黃昏
滿院風
用舊韻戲吳奉議舒信道
眉山斂額往事追思空手拍鴈字頻飛生怕人來說着
伊閒抛繡履愁殢香衾渾不起莫似揚州只作尋常
薄倖休
錦帶
碎紅如繡搖曳東風吹綵綬擬倩柔條約住佳人細柳
腰蜀江春渌争似枝頭能結束纖手攀時欲綰同心
寄與誰
晁無咎小姬娉娉舞梁州陳無已(墨庄漫錄)
娉娉裊裊芍藥梢頭紅玉小舞袖遲遲心到郎邊客已
知當筵舉酒勸我尊前松栢夀莫莫休休白髮簪花
我自羞
聽琵琶朱希真
劉郎已老不管桃花依舊笑要聽琵琶重院啼鶯覓謝
家曲終人醉多似潯陽江上淚萬里東風故國山河
照落紅
二
慵歌怕酒今日春衫驚著瘦雙燕簾櫳金鴨香沉客淚
中琵琶重聽誰信人間多少恨落日東風吹得桃花
滿院紅
李公麟山隂圖米芾(志雅堂雜抄)
山隂道士鶴目龜趺多秀氣後領將軍蕭散精神一片
雲東山太傅落落龍驤兼虎步潦倒支公窮骨零丁
小道風
趙德莊
綠隂紅雨暗淡衣裳花下舞花月佳時舞破東風第幾
枝一杯相屬從炧樽前三四燭酒盡花闌京洛風流
子細看
盧炳
傳消寄息咫尺還如千里隔欲見無由惹起新愁與舊
愁情懷如醉欹枕連宵終不寐無奈相思此恨憑誰
說與伊
政和癸巳向子諲
幾年不見蝴蝶枕中魂夢遠一日相逢鸚鵡杯深笑靨
濃歡心未已流水落花愁又起離恨如何細雨斜風
晩更多
頤堂詞
飛霞半縷收盡一天風和雨可惜黃昏殘角疎鐘要斷
魂雙魚傳信只道横塘消息近心事悠悠同向春風
各自愁
康伯可
楊花飄盡雲壓綠隂鴉乍定簾幕閑垂弄語千般燕子
飛小樓深静睡起殘粧猶未整夢不成歸青淚滴斑
金縷衣
吳大年
薔薇葉暗滿架濃隂風不亂午酒才醒歴歴黃鸝枕上
聽此情難遣不比紅蕉心易展要識離愁只似楊花
不自由
張安國
愛而不見立馬章臺空便面想像娉婷只恐丹青畫不
成詩人老去恰要鶯鶯相伴住試與平章歲晩教人
枉斷腸
李端叔
亂魂無據黯黯只尋來處路燈盡花殘不覺長更又向
闌幾回枕上那件不曾留夢想變盡星星一滴秋霖
是一莖
(闕)
春融酒困一寸橫波千里恨着處芳菲蝶興鶯情醉自
迷欹雲妥翠冷落金屏山十二低抱琵琶月向黃昏
日又斜
雅詞
誰知瑩徹惟有碧天雲外月一見風流洗盡胸中萬斛
愁賸燒密炬只恐夜深花睡去想得横陳全是巫山
一段雲
吕居仁
去年今夜同醉月明花樹下此夜江邊月暗長堤柳暗
舡故人何處帶我離愁江外去來歲花前又似今年
憶去年
魏夫人
西樓明月掩映梨花千樹雪樓上人歸愁聽孤城一鴈
飛玉人何處又見江南春色暮芳信難尋去後桃花
流水深
二
落花飛絮杳杳天涯人甚處欲寄相思春盡衡陽鴈漸
稀離腸淚眼腸斷淚痕流不斷明月西樓一曲欄干
一倍愁
李易安
賣花擔上買得一枝春欲放淚染輕勻猶帶彤霞曉露
痕怕郎猜道奴面不如花面好雲鬢斜簮徒要教郎
比並看
雄州驛李令女
朝雲横度轆轆車聲如水去白草黃沙月照孤村三兩
家天天去也萬結愁腸無晝夜漸近燕山回首鄉關
歸路難
(梅磵詩話云靖康間金人犯闕陽武蔣令興祖死之其女為所擄去題字於雄州驛中叙其本末仍作此)
(詞蔣令浙西人其女方笄美顔色能詩詞鄉人皆能道之此湯巖起詩海遺珠所載)
春朱淑真
獨行獨坐獨唱獨酧還獨卧竚立傷神無奈春寒着摸
人此情難見淚洗殘粧無一半愁病相仍剔盡孤燈
夢不成
李季蘭
自從君去曉夜縈牽腸斷處綠遍香階過夏經秋鴈又
來想伊那里應也情懷愁不止緲緲書沉直至如今
沒信音
蘇小小
别離情緒萬里關山如底數遣妾傷悲未必郎家知不
知自從君去數盡殘冬春又暮音信全乖等到花開
不見來
洪惠英(夷堅支志)
梅花似雪剛被雪來相挫折雪裏梅花無限精神總屬
他梅花無語只有東風來作主傳語東君且與梅花
作主人
(洪邁守會稽惠英於席間歌其自製述懷小曲梅者自喻雪指無賴惡少也)
馬裕齋
多情多愛還了平生花柳債好箇檀郎室女為妻也不
妨傑才高作聊贈青蚨三百索燭影搖紅記取媒人
是馬公
(三朝野史云馬光祖尹京日有士踰牆偷人室女事覺到官光祖出踰牆樓處子詩面試士人秉筆云花)
(柳平生債風流一段愁開牆乘興下處子有心摟謝砌應潜越韓香許暗偷有情還愛慾無語強嬌羞不)
(負秦樓約安知漢獄囚玉顔麗如此何用讀書求光祖判此詞云)
夷堅支志(丙四)
家門希差養得一枚依樣畫百事無能只去籬邊纏倒
藤幾回水上軋捺不翻真箇強無處容他只好炎天
照作巴
(宗室公衡居秀州性和易善與人欵曲但天資滑稽遇可啓顔一笑衝口輙發見之者無不敬畏因寡髮)
(俗目之為趙葫蘆好事者作此詞詠之盖以謔受報也)
採桑子(一名羅敷令醜奴兒令)和凝
蝤蠐領上訶梨子繡帶雙垂椒戶閒時竟學樗蒲賭荔
枝叢頭鞋子紅編細裙窣金絲無事嚬眉春思飜教
阿母疑
春怨李後主
轆轤金井梧桐晩幾樹驚秋晝雨新愁百尺蝦鬚上玉
鈎瓊牎春斷雙娥皺回首邊頭欲寄鱗遊九曲寒波
不泝流
春思前人
亭前春逐紅英盡舞態徘徊細雨霏微不放雙眉時暫
開綠窗冷静芳音斷香印成灰可賴情懷欲睡朦朧
入夢來
馮延巳
小庭雨過春將盡片片花飛獨折殘枝無語凭闌祇自
知玉堂香暖珠簾捲雙燕來歸君約佳期肯信韶華
得幾時
二
馬嘶人語春風岸芳草緜緜楊柳橋邊落日高樓酒旆
懸舊愁新恨知多少目斷遥天獨立花前更聽笙歌
滿畫船
三
西風半夜簾櫳冷遠夢初歸夢過金扉花謝窗前夜合
枝昭陽殿裏新翻曲未有人知偷取笙吹驚覺寒蛩
到曉啼
四
酒闌睡覺天香暖繡戶慵開香印成灰獨背寒屏理舊
眉朦朧却向燈前卧窗月徘徊曉夢初回一夜東風
綻早梅
五
小堂深静無人到滿院春風惆悵牆東一樹櫻桃帶雨
紅愁心似醉兼如病欲語還慵日暮疎鐘雙燕歸棲
畫閣中
六
畫堂燈暖簾櫳卷禁漏丁丁雨罷寒生一夜西窗夢不
成玉娥重起添香印回倚孤屏不語含情水調何人
吹笛聲
七
笙歌放散人歸去獨宿江樓月上雲收一半珠簾掛玉
鈎起來檢點經遊地處處新愁憑仗東流將取離心
過橘州
八
昭陽記得神仙侣獨自承恩水殿燈昏羅幕輕寒夜正
春如今别館添蕭索滿面啼痕舊約猶存忍把金環
别與人
九
微風簾幕清明近花落春殘樽酒留歡添盡羅衣怯夜
寒愁顔恰似燒殘燭珠淚闌干也欲高拚争奈相逢
情萬般
十
畫堂昨夜愁無睡風雨凄凄林鵲争棲落盡燈花鷄未
啼年光往事如流水休說情迷玉筯雙垂秪是金籠
鸚鵡知
十一
寒蟬欲報三秋候寂静幽齋葉落閒階月透簾櫳遠夢
回昭陽舊恨依前在休說當時玉笛纔吹滿袖猩猩
血又垂
十二
洞房深夜笙歌散簾幕重重斜月朦朧雨過殘花落地
紅昔年無限傷心事依舊東風獨倚梧桐閒想閒思
到曉鐘
十三
花前失却遊春侣極目尋芳滿眼悲凉縱有笙歌亦斷
腸林間戱蝶簾間燕各自雙雙忍更思量綠樹青苔
半夕陽
晏同叔
陽和二月芳菲遍暖景溶溶戲蝶遊蜂深入千花粉豔
中何人解繋天邊日占取春風免使繁紅一片西飛
一片東
二
時光只解催人老不信多情長恨離亭淚滴春衫酒易
醒梧桐昨夜西風急淡月朧明好夢頻驚何處高樓
鴈一聲
三
花中獨占春風早長愛江梅秀豔清柸芳意先愁調角
催尋香已落閒人後此恨難裁更曉須來却恐初開
勝未開
小山詞
蘆鞭墜遍楊花陌晩見珍珍疑是朝雲來作高唐夢裡
人應憐醉落樓中帽長帶歌塵試拂香茵留解金鞭
睡過春
二
征人去日殷勤囑莫負心期寒鴈來時第一傳書慰别
離輕絲織就機中素淚墨題詩欲寄相思日日高樓
看鴈飛
三
花時惱得瓊枝瘦半被殘香睡損梅粧紅淚今春第一
行風流笑伴相逢處白馬遊韁共折垂楊手撚芳條
說夜長
四
秋來更覺銷魂苦小字還稀坐想行思怎得相看似舊
時南樓把手憑肩處風月應知别後除非夢裡時時
得見伊
五
誰將一點凄凉意送入低眉畫箔閒垂多是今宵得睡
遲夜痕記盡窗間月曾誤心期凖擬相思還是窗間
記月時
六
前歡幾處笙歌地長負登臨月幌風襟猶憶西樓着意
深鶯花見盡當時事應笑如今一寸愁心日日寒蟬
夜夜砧
七
日高庭院楊花轉闇淡春風鶯語惺愡似笑金屏昨夜
空嬌慵未洗勻粧手閒印斜紅新恨重重都與年時
舊意同
歐陽永叔
輕舟短棹西湖好綠水逶迤芳草長堤隱隱笙歌處處
隨無風水面琉璃滑不覺船移微動漣漪驚起沙禽
掠岸飛
張子野
水雲薄薄天同色竟日清輝風影輕飛花發瑶林春未
知剡溪不辨沙頭路湖水平堤姑射人歸記得歌聲
與舞時
周美成
肌膚綽約真仙子來伴冰霜洗盡鉛黃素面初無一點
粧尋花不用持銀燭暗裏聞香零落池塘分付餘妍
與夀陽
黃山谷
櫻桃着子如紅豆不管春歸聞道開時蜂惹香鬚蝶惹
衣樓臺燈火明珠翠酒戀歌迷醉玉東西少箇人人
煖被攜
秦少游
夜來酒醒清無夢愁倚闌干露滴輕寒兩頰芙蓉淚不
乾佳人别後音塵悄銷瘦難拚明月無端已過江樓
十二間
舒信道
一池秋水疎星動寒影横斜滿坐風花紅燭紛紛透絳
紗江湖散誕扁舟裏到處如家且盡流霞莫管年來
兩鬢華
吕居仁
恨君不似江樓月南北東西南北東西只有相隨無别
離恨君却似江樓月暫滿還虧暫滿還虧待得團團
是幾時
二
亂紅天綠風吹盡小市疎樓細雨輕鷗總向離人恨裏
收年年春好年年病妾自西游水自東流不似殘花
一樣愁
謝無逸
楚山削玉雲中碧影落沙汀秋水澄凝一抺江天鴈字
横金錢滿地西風急紅蓼煙輕簾外砧聲驚起青樓
夢不成
萬里朝天花蕊夫人(費氏)
初離蜀道心將碎離恨綿綿春日如年馬上時時聞杜
鵑三千宫女皆花貌妾最嬋娟此去朝天只恐君王
寵愛偏
胡夫人
與君别後愁無限永遠團圞間阻多方水遠山遥寸斷
腸終朝等候郎音耗捱過春光烟水茫茫梅子青青
又待黃
芭蕉(添字)李易安
窗前誰種芭蕉樹隂滿中庭隂滿中庭葉葉心心舒卷
有餘情傷心枕上三更雨點滴霖霪點滴霖霪愁損
北人不慣起來聽
集句朱秋娘(女郎)
王孫去後無芳草(朱淑真)綠遍香階(李季蘭)塵滿粧臺(吳淑姬)
粉面羞搽淚滿腮(王幼玉)教我甚情懷(李易安)去時梅蕊全
然少(竇夫人)等到花開(蘇小小)花已成梅(陶)梅子青青又帶
黃(胡夫人)兀自未歸來(王嬌姿)
花草稡編卷四
