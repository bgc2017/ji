花草稡編卷十二
明陳耀文輯
小令
慶金枝張子野
山圍畫障風溪弄月清溶漾玉樓苕館人相望下箬醲
醅競欲金釵當使君勸醉青娥唱分明仙曲雲中響
南園百卉千家賞和氣兼不獨花枝上
遍地花(牡丹)毛澤民
白玉瀾邊自凝佇滿枝頭彩雲雕霧甚芳菲繡得成團
砌合出韶華好處暖風前一笑盈盈吐檀心向誰分
付莫與他西子精神不枉了東君雨露
妓行七(小石調)
元是竹林舊伴侣去人日偶相遇笑盧仝狂怪嘗茶問
子建詩成幾步憶去年乞巧同歡把琴絃細細說與
傷你愛四勾三生下五男二女
虞美人唐人(碧鷄謾志)
帳中草草軍情變月下旌旗亂褫衣推枕愴離情遠風
吹下楚歌聲正三更撫騅欲上重相顧艷態花無主
手中蓮鍔凜秋霜九泉歸去是仙鄉恨茫茫
西蜀文珏
歌唇乍啟塵飛處翠葉輕輕舉似迴舞態逞妖容嫩條
纖麗玉玲瓏怯秋風虞姬珠碎兵戈裏莫認埋魂地
只應遺恨寄芳叢露和清泪濕輕紅古今同
黃載萬
世間離恨何時了不為英雄少楚歌聲起霸圖休玉帳
佳人血泪滿東流葛荒葵老蕪城暮玉貌知何處至
今芳草解婆娑只有當時魂魄未消磨
李後主
春花秋月何時了往事知多少小樓昨夜又東風故國
不堪回首月明中雕欄玉砌應猶在只是朱顔改問
君都有幾多愁恰似一江春水向東流
二
風迴小院庭蕪綠柳眼春相續凭闌半日獨無言依舊
竹聲新月似當年笙歌未散尊罍在池面冰初解燭
明香暗畫樓深滿鬢清霜殘雪思難任
馮延巳
玉鈎鸞柱調鸚鵡宛轉留春語雲屏冷落畫堂空薄晚
春寒無奈落花風搴簾燕子低飛去拂鏡塵鸞舞不
知今夜月眉彎誰佩同心雙結倚闌干
二
春風拂拂横秋水掩映遥相對祗知長作碧窗期誰信
東風吹散彩雲飛銀屏夢與飛鸞遠祗有珠簾卷楊
花零落月溶溶塵掩玉箏弦柱畫堂空
晏同叔
小梅枝上東君信雪後花期近南枝開盡北枝開長被
隴頭遊子寄春來年年衣袖年年泪總為今朝意問
誰同是憶花人賺得小鴻眉黛也低顰
晏叔原
曲欄干外天如水昨夜還曾倚初將明月比佳期長向
月圓時候望人歸羅衣着破前香在舊意誰教改一
春離恨懶調絃猶有兩行閒泪寳箏前
賞梅月夜有懷道山公子
玉壺滿插梅梢瘦簾幕輕寒透從今春恨滿天涯月下
幾枝疎影透窗紗錦城咫尺如千里乍別難成寐孤
眠半晌斷人腸夜靜分明全似那人香
懷舊張子野
苕花落盡汀風定苕水天搖影畫船羅綺滿溪春一曲
石城清響入高雲壺觴昔歲同歌笑今日無年少南
園花少故人稀月照玉樓依舊似當時
維揚別少游東坡(冷齋夜話)
波聲拍枕長淮曉隙月窺人小無情忭水自東流只載
一船離恨向西州竹隂花圃曾同醉酒未多於淚誰
教風鑑在塵埃醖造一場煩惱送人來(世傳賀方回作)
春情秦少游
碧桃天上栽和露不是凡花數亂山深處水瀠迴可惜
一枝如畫為誰開輕寒細雨情何限不道春難管為
君沈醉又何妨祗恨酒醒時候斷人腸
周美成
玉觴纔掩朱絃悄彈指壺天曉回頭猶認倚牆花只向
小樓南畔便天涯銀蟾依舊當窗滿顧影魂先斷淒
風休颭半殘燈擬倩今宵歸夢到雲屏
二
燈前欲去仍留戀腸斷朱屏遠不須紅雨洗香腮待得
薔薇花謝便歸來舞腰歌板閒時按一任傍人看金
爐應見舊殘煤莫遣恩情容易似寒灰
三
淡雲籠月松溪路長記分攜處夢魂連夜遶松溪此夜
相逢恰似夢中時海山陟覺風光好莫惜金樽倒柳
花吹雪燕飛忙生怕扁舟歸去斷人腸
四
金閨平帖春雲暖晝漏花前短玉顔酒解艷紅消一向
捧心啼困不成嬌別來新翠迷行徑窗鎖玲瓏影砑
綾小字夜來封斜倚曲欄凝睇數歸鴻
杜夀域
江亭春晚芳菲盡行色青天近畫橋楊柳也多情暗抛
飛絮惹前行路塵清彤庭早晚瞻虞舜遥聽恩遷峻
二年歌宴綺羅人片雲疎雨忍漂淪淚沾巾
光化道中寄家趙德麟
畫船穩泛春波渺夕雨寒聲小紫煙深處數峰横驚起
一灘鷗鷺照川明雨樓今夜歸期悞恨入欄干暮可
堪春事滿春懷不似珠簾新燕早歸來
石孝友
醉尋芳草城頭路底事頻凝竚麗譙直下小層樓鴛瓦
重重勻砌幾重愁睡紅顰翠春風面咫尺無由見從
教笑語落簷楹圖得香閨依約認郎聲
杭樓蔣捷
絲絲楊柳絲絲雨春在溟濛處樓兒忒小不藏愁幾度
和雲飛去覓歸舟天憐客子鄉關遠借與花消遣海
棠紅近綠闌干纔捲朱簾却又晚風寒
聽雨
少年聽雨歌樓上紅燭昏羅帳壯年聽雨客舟中江闊
雲低斷雁叫西風而今聽雨僧廬下鬢已星星也悲
歡離合本無情一任階前點滴到天明
李方叔
玉欄干外清江浦渺渺天涯雨好風如扇雨如簾時見
岸花汀草漲痕添青林枕上關山路臥想乘鸞處碧
蕪千里思悠悠惟有霎時春夢到南州
春愁程正伯
輕紅短白東城路憶得分襟處柳絲無賴舞春愁不繫
離人只解繫離愁如今花謝春將老柳下無人到月
明門外子規啼喚得人愁爭似喚人歸
宗戚侍兒惠柔贈帕何㮚
分香帕子揉膩翠欲去慇懃惠重來直待牡丹時莫遣
花枝知後故開遲別來看盡閒桃李日日闌干倚催
花無計問東風夢作一雙蝴蝶遶芳叢
(何文縝初登第在館閣飲於宗戚一貴人家侍兒惠柔者麗黠人也慕何風標密解帕子為贈共約牡丹)
(時再集何亦甚關抱既歸賦此隱其小名以寄惓惓之意何後自書此詞示蜀人趙詠道言其張本如此)
(夷堅支志見頤堂集)
政和丁酉下琵琶溝作向伯恭
朦朧煙樹無重數不得相思路晚雲分外欲增愁更那
堪聽疎雨送歸舟雨來還被風吹去流淚多如雨擬題
雙葉問離憂怎得水隨人意肯西流
二
綺窗人似鶯藏柳巧語春心透聲聲清切入人深一夜
不知兩鬢雪霜侵何時月下歌金縷醉看行雲住懶
將幽恨寄瑶琴却倩金籠鸚鵡遞芳音
陳去非
十年花底承朝露看到江南樹洛陽城裏又東風未必
桃花得似舊時紅臙脂睡起春纔好應恨人空老心
情雖在只吟詩白髮劉郎孤負可憐枝
毛文錫
寳檀金縷鴛鴦枕綬帶盤宫錦夕陽低映小窗明南園
綠樹語鶯鶯夢難成玉鑪香暖頻添炷滿地飄輕絮
珠簾不卷度沈煙庭前閒立畫鞦韆艷陽天
顧夐
碧梧桐映紗窗晚花謝鶯聲懶小屏屈曲掩青山翠幃
香粉玉爐寒兩蛾攢顚狂年少輕離別辜負春時節
畫羅紅袂有啼痕魂消無語倚閨門欲黃昏
二
深閨春色勞思想恨共春蕪長黃鸝嬌囀䛏芳妍杏枝
如畫倚輕煙鎖窗前凭欄愁立雙蛾細柳影斜搖砌玉
郎還是不還家教人魂夢逐楊花繞天涯
孫光憲
紅窗寂寂無人語暗澹梨花雨繡羅紋地粉新描博山
香炷旋抽條暗魂銷天涯一去無消息終日長相憶
教人相憶幾時休不堪棖觸別離愁泪還流
鹿虔扆
卷荷香澹浮煙渚綠嫩擎新雨鎖窗疎透曉風清象床
珍簟冷光輕水紋平九疑黛色屏斜掩枕上眉心斂
不堪相望病將成鈿昏檀粉泪縱横不勝情
閻選
楚腰蠐領團香玉鬢疊深深綠月蛾星眼笑微頻柳夭
桃艷不勝春晩粧勻水紋簟映青紗帳霧罩秋波上
一枝嬌臥醉芙蓉良宵不得與君同恨忡忡
(笑微頻一作笑和顰)
李珣
金籠鶯報天將曙驚起分飛處夜來潛與玉郎期多情
不覺酒醒遲失歸期映花避月遥相送膩髻偏垂鳳
却迴嬌步入香閨倚屏無語撚雲篦翠眉低
迴文王文甫
黃金嫩柳搖絲軟永日堂堂掩捲簾飛燕未歸來客去
醉眠欹枕殢殘杯眉山淺拂青螺黛整整垂雙帶水
沈香熨窄衫輕瑩玉碧溪春流眼波横
一斛珠李後主
晚粧初過沉檀輕注些兒箇向人微露丁香顆一曲清
歌暫引櫻桃破羅袖裛殘殷色可杯深旋被香醪涴
繡床斜凭嬌無那爛嚼紅茸笑向檀郎唾
蘇東坡
洛陽春晚垂楊亂掩紅樓半小池輕浪紋如篆燭下花
前曾醉離歌宴自惜風流雲雨散關山有限情無限
待君重見尋芳伴為說相思目斷西樓燕
歐陽永叔
傷春懷抱清明過後鶯花老勸君莫向愁人道又被香
輪碾破青青草夜來風月連清曉牆隂目斷無人到
恨別王孫愁多少猶頓春寒未放花枝老
紅窗迥古今詞話
富春坊好景致兩岸盡是歌姬舞妓引調得上界神仙
把凡心都起内有丙丁并壬癸這兩尊神為你爭些
口氣火星道我待逞些神通不怕你是水
家山好公述(湘山野錄)
掛冠歸去舊煙蘿閒身健養天和功名富貴非由我莫
貪他這岐路足風波水晶宫裏家山好物外勝遊多
晴溪短棹時時醉唱梩梭羅天公奈我何
梅花引万俟雅言
曉風酸曉霜乾一雁南飛人度關客衣單客衣單千里
斷魂空歌行路難寒梅驚破前村雪寒雞啼破西樓
月酒腸寬酒腸寬家在日邊不堪頻倚欄
怨春風張子野
無由且住綿綿恨似春蠶緒見來時晌還須去月淺燈
收多在偷期處今夜掩粧花下語明朝芳草東西路
願身不學相思樹但願羅衣化作雙飛羽
陽臺夢解昉
仙姿本寓十二峰前住千里行雲行雨偶因鶴馭過巫
陽邂逅他楚襄王無端宋玉誇才賦誣誕人心素至
今狂客到陽臺也有痴心望妾入夢中來
錦帳春(淮東陳提舉清明奉母夫人游徐山翁庵)戴式之
處處逢花家家插柳政寒食清明時候奉板輿行樂使
星隨後人間稀有出郭尋仙繡衣春晝馬上列兩行
紅袖對韶華一笑勸夫人酒百千長夀
辛幼安
春色難留酒杯常淺把舊恨新愁相間五更風千里夢
看飛紅幾片這般庭院幾許風流幾般嬌嬾問相見
何如不見燕飛忙鶯語亂恨重簾不捲翠屏遠
留春程珌
最是春來苦無風雨只恁悤悤歸去看遊絲都不恨恨
秦淮新漲向人東注醉裏仙人惜春曾賦却不解留
春且住問何人留得住怕小山更有碧蕪春句
醉落魄晏叔原
天教命薄青樓占得聲名惡對酒當歌尋思着月戶星
窗多少舊期約相逢細語初心錯兩行紅泪尊前落
霞觴且共深深酌惱亂春宵翠被都閒却
二
滿鞭斜月垂鞭自唱陽關徹斷盡柔腸思歸切都為人
人不許多時別南橋昨夜風吹雪短長亭下征塵歇
歸時定有梅堪折欲把離愁細撚花枝說
佳人吹笛張子野
雲輕柳弱内家髻子新梳掠生香眞色人難學横管孤
吹月淡天垂幕朱唇淺破櫻桃萼倚樓人在闌干角
夜寒指冷羅衣薄聲入霜林簌簌驚梅落
詠茶黃魯直
紅牙板歇韶聲斷六么初徹小槽酒滴眞珠竭紫玉甌
圓淺浪泛春雪香芽嫩蕊清心骨醉中襟量與天闊
夜闌似覺歸仙闕走馬章臺踏碎滿街月
謝無逸
霜砧聲急蕭蕭疎雨梧桐濕無言獨倚闌干立簾捲黃
昏一陣西風入年時畫閣嘉賓集玉人檀板當筵執
銀瓶已斷絲繩汲莫話前歡忍對屏山泣
朱希眞
海山翠疊夕陽殿雨雲堆雪鷓鴣聲裏蠻花發我共扁
舟江上兩萍葉東風落酒愁難說誰教春夢分南北
碧城芳草應消歇曾識劉郎惟有半灣月
張安國
輕黃澹綠可人風韻閒裝束多情早是眉峰蹙一點秋
波閒裏覷人毒桃花庭院光隂速銅鞮誰唱大隄曲
歸時想是櫻桃熟不道秋千誰伴那人蹴
程正伯
晚涼時節翠梧風定蟬聲歇有人睡起香浮頰倚着闌
干笑揀青荷葉如今往事愁難說曲池依舊閒風月
田田翠蓋香羅疊留得霞痕都是泪珠結
曾純甫
情深恨切憶伊悄沒些休歇百般做處百厮愜管是前
生曾負你冤業臨岐不忍悤悤別兩行珠淚流紅頰
關山漸遠音書絶一箇心腸兩處對風月
詠額(舟行汴中見岸傍畫船有映簾向觀者見其額)汪彦章
小舟簾隙佳人半露梅粧額綠雲低映花如刻恰似秋
宵一半銀蟾白結兒捎朵香紅扐鈿蟬隱隱搖金碧
春山秋水渾無迹不露牆頭些子眞消息
吕聖求
纖鞋窄襪紅茵自稱琵琶拍明眸妝臉春梳掠好好亭
亭難得恁標格悤悤一醉霜華白歸來偏記藍橋宅
五更殘夢迷蝴蝶覷着花枝只被繡簾隔
周少隱
江天雲薄江頭雪似楊花落寒燈不管人離索照得人
來眞箇睡不着歸期已負梅花約又還春動空飄泊
曉寒誰看伊梳掠雪滿西樓人在闌干角
二
柳邊池閣曉來卷地東風惡人生不解頻行樂昨日花
開今日風吹落楊花却似人飄泊春雲更似人情薄
如今始信從前錯為个蠅頭輕負青山約
醉醒醒醉山谷
醉醒醒醉憑君會取皆滋味濃斟琥珀香浮蟻一入愁
腸便有陽春意須將幕席為天地歌前起舞花前睡
從他兀兀陶陶裏猶勝醒醒惹得閒憔悴
石孝友
空庭草積吹花風去春無迹鎖鸞深處應相憶紅染羅
巾顰損眉山碧曲屏塵暗雙鸂鶒醉衾不暖爐烟濕
一簾暝色人孤寂夢裏燈殘心上雨聲滴
侯寘
梅花似雪雪花却似梅清絶小窗低映梅梢月常記良
宵吹酒共攀折如今客裏都休說瀟瀟洒洒情懷別
夜闌火冷孤燈滅雪意梅情分付漆園蝶
賞海棠管鑑
春隂漠漠海棠花底東風惡人情不似春情薄守定花
枝不放花零落綠罇細細供春酌酒醒無奈愁如昨
殷勤待與東風約莫苦吹花何似吹愁却
劉光祖
春風開者一時還共春風謝柳條送我今槐夏不飲香
醪孤負人生也曲塘泉細幽琴寫胡床滑簟應無價
日遲睡起鈎簾掛何不歸與花竹秀而野
荷葉鋪水面(春遊)康伯可
春光艷冶遊人踏綠苔千紅萬紫競香開暖風拂鼻籟
驀地暗香透滿懷荼䕷似錦裁嬌紅間嫩白只怕迅
速春回悞落在塵埃折向鬢雲間金鳳釵
倚西樓韋彦温(苕溪詩話)
禁鼓初傳時下打虚過清風明月夜眼如魚目幾曾乾
心似酒旗終日挂銀漢低垂星斗斜院宇空寥燭卸
西樓瀟灑有誰知教我獨自上來獨自下
夜遊宫秦少游
何事東君又去空滿院落花飛絮巧燕呢喃向人語何
曾解說伊家些子苦况是傷心緒念箇人久成暌阻
一覺相思夢回處連宵雨更那堪聞杜宇
周美成
葉下斜陽照水捲輕浪沉沉千里橋上酸風射眸子立
多時看黃昏燈火市古屋寒窗底聽幾片井桐飛墜
不戀單衾再三起有誰知為蕭娘書一紙
生日代人獻江宰吕聖求
簾外繁霜未掃樓角動玉繩横曉百和交焚瑞煙遶霽
霞明畫屏深天渺渺喜色連池沼薦眉夀玉兒嬌小
早晚除書下天表日初長莫等閒孤一笑
陸放翁
獨夜寒侵翠被奈幽夢不成還起欲寫新愁泪濺紙憶
承恩嘆餘生今至此蔌蔌燈花墜問此際報人何事
咫尺長門過萬里恨君心似危欄難久倚
步蟾宫楊无咎
桂花馥郁清無寐覺身在廣寒宫裏憶吾家妃子舊遊
時惱睡靜猶藏葉底不堪半夜西風起更颭颭萬絲
斜墜向曉來却似給孤園乍驚見黃金布地
汪公澤
玉京此去春猶淺正雪絮馬頭零亂姮娥翦就綠雲裳
待來步蟾宫與換明年二月桃花岸雙槳浪平煙暖
揚州十里小紅樓盡捲上珠簾一半
管鑑
中秋過了重陽將近正是一年佳處橙黃橘綠總尋常
看丹桂餘香再吐胸中星斗筆端風雨定約蟾宫高
步賜袍歸帶玉爐薰共歲歲斑衣戲舞
黃山谷
蟲兒眞箇惡靈利惱亂得道人眼醉歸來恰似出桃源
但目斷落花流水不如隨我歸雲際共作箇住山活
計照清溪勻粉面插山花算終勝風塵滋味
中秋蔣捷
去年雲掩冰輪皎喜今歲微隂俱掃乾坤一片玉琉璃
怎算得秋光多少無歌無酒癡頑老對愁影番嫌分
曉天公原不負中秋我自把中秋誤了
掃地舞
酥點萼玉碾萼點時碾時香雪薄才折得春力弱半掩
朱扉垂繡幕怕吹落撚一晌嗅一晌撚時嗅時宿酒
忘春笋上不忍放待對菱花斜插向寳釵上
惜瓊花張子野
汀蘋白苕水碧每逢花駐樂隨處歡席別時攜手看春
色螢火而今飛破秋夕汴河流如帶窄任輕似葉計
歸得斷雲孤鶩青山極樓上徘徊無盡相憶
恨春遲前人
好夢才成成又斷晚起雲朵梳鬟秀臉拂新紅滴入嬌
眉眼薄衣減春寒短柱溪橋波平岸畫閣外落日西
山不忿閒花並蒂秋藕連根何時重得雙蓮
小重山韋莊
一閉昭陽春又春夜寒宫漏永夢君恩臥思陳事暗消
魂羅衣濕紅袂有啼痕歌吹隔重閽遶庭芳草綠倚
長門萬般惆悵向誰論凝情立宫殿欲黃昏
二
春到長門春草青玉階華露滴月朧明東風吹斷紫簫
聲宫漏促簾外曉啼鶯愁極夢難成紅粧流宿淚不
勝情手挼裙帶遶階行思君切羅幌暗塵生
三
秋到長門秋草黃畫梁雙燕去出宫牆玉簫無復理霓
裳金蟬墜鸞鏡掩休粧憶昔在昭陽舞衣紅綬帶繡
鴛鴦至今猶惹御爐香魂夢斷愁聽漏更長
和凝
春入神京萬木芳禁林鶯語滑蝶飛狂曉花擎露妬啼
粧紅日永風和百花香煙鎖柳絲長御溝澄碧水轉
池塘時時微雨洗風光天衢遠到處引笙簧
二
正是神京爛漫時羣仙初折得郄詵枝烏犀白紵最相
宜精神出御陌袖鞭垂柳色展愁眉管絃分響亮探
花期光隂占斷曲江池新牓上名姓徹丹墀
毛熙震
梁燕雙飛畫閣前寂寥多少恨懶孤眠曉來閒處想君
憐紅羅帳金鴨冷沉煙誰信損嬋娟倚屏啼玉筯濕
香鈿四肢無力上鞦韆羣花謝愁對艷陽天
元宵宋徽宗
羅綺生香嬌上春金蓮開陸海艷都城寳輿回望翠峰
青東風鼓吹下半天星萬井賀昇平行歌花滿路月
隨人龍樓一點玉燈明簫韶遠高宴在蓬瀛
賀鑄
花院深疑無路通碧紗窗影下玉芙蓉當時偏恨五更
鐘分攜處斜月小簾櫳楚夢冷沉蹤一雙金縷枕半
床空畫樓臨水鳳城東樓前柳憔悴幾秋風
趙德麟
樓上風和玉漏遲秋千庭院靜百花飛午窗才起暖金
巵勻面了欄畔看春池何事苦顰眉碧雲春信斷儘
來時鴛鴦游戲鎮相隨雲霧斂新月掛天西
曹元龍
簾捲東風日射窗小山庭院靜接回廊疎疎晴雨弄斜
陽憑欄久牆外杏花香時節好尋芳多情懷酒伴憶
歡狂歸鴻應已度瀟湘音書杳前事忍思量
立春李漢老
誰勸東風臘裏來不知天待雪惱江梅東郊寒色尚徘
徊雙綵燕飛傍鬢雲堆玉冷曉粧臺宜春金縷翦拂
香腮紅羅先繡踏青鞋春猶淺花信更須催
紅蓼汀憶別汪彦章
月下潮生紅蓼汀殘霞都斂盡四山青柳梢風急墮流
螢隨波去點點亂寒星別語記丁寧如今能間隔幾
長亭夜來秋氣入銀屏梧桐雨還恨不同聽
佳人宋豐之
花樣妖嬈柳樣柔眼波流不斷滿眶秋窺人佯整玉搔
頭嬌無力舞罷却成羞無計與遲留滿懷禁不得許
多愁一溪春水送行舟無情月偏照水東樓
沈會宗
花過園林清蔭濃琅玕新脫笋綠叢叢雨聲只在小池
東閒欹枕直面芰荷風斜日敞簾櫳輕塵飛不到畫
堂空一樽今夜與誰同人如玉相對月明中
何晉之
綠柳鶯啼春正濃枝頭青杏小綠成叢玉船風動酒鱗
紅歌舞咽相見幾時重車馬去悤悤路隨芳草遠恨
無窮相思只在夢魂中今宵月偏照小樓東
夜宴王履道
椽燭垂珠清漏長酒黏衫袖濕有餘香紅牙雙棒旋排
行將歌處相向更勻粧明月映東牆海棠花逕密近
流光遲留春笋緩催觴蘭臺靜人已候虚廊
趙德麟
雨霽風高天氣清玉盤浮出海轉空明小窗簾影冷如
冰愁不寐獨自傍階行情似浪頭輕一番銷欲盡一
番生無言惆悵到參横人欲起鶗鴂幾聲鳴
七夕病中吕聖求
半夜燈殘鼠上檠小窗風動竹月微明夢魂偏記水西
亭琅玕碧花影弄蜻蜓千里暮雲平南樓催上燭晚
來晴酒闌人散斗西傾天如水團扇撲流螢
祖可
誰向江頭遣恨濃碧波流不斷楚山重柳煙和雨隔疎
鐘黃昏後羅幕更朦朧桃李小園空阿誰猶笑語拾
殘紅珠簾捲盡落花風人不見春在綠蕪中
岳忠武(金陀稡編)
昨夜寒蛩不住鳴驚回千里夢已三更起來獨自遶階
行人悄悄簾外月朧明白首為功名舊山松竹老阻
歸程欲將心事付瑶琴知音少絃斷有誰聽
齊東野語
柳暗花明春事深小欄紅芍藥已抽簪雨餘風軟碎鳴
禽遲遲日猶帶一分隂把酒莫沉吟身閒無箇事且
登臨舊遊何處不堪尋無尋處惟有少年心
寄鄭雲娘張生
杏火無煙燒斷腸織成春恨切柳絲長當時誰是種花
郎却不教柳近杏花傍柳道不須忙春深須是有絮
飛揚等閒撲着杏腮香恁時節選甚隔池塘
周紫芝
溪上晴山簇翠螺曉來霜葉醉小池荷鎖窗秋意苦無
多簾繡卷黃菊兩三窠小睡擁香羅起來勻醉粉玉
垂梭只愁無奈夜長何你去也今夜早來麽
春愁吳淑姬
謝了荼䕷春事休無多花片子綴枝頭庭槐影碎被風
揉鶯雖老聲尚帶嬌羞獨自倚粧樓一川煙草浪襯
雲浮不如歸去下簾鈎心兒小難着許多愁
李易安
春到長門春草青江梅些子破未開勻碧雲龍碾玉成
塵留晚夢驚破一甌春花影壓重門疎簾鋪淡月好
黃昏二年三度負東君歸來也着意過今春
無名氏
絡緯聲殘織翠絲金風翦不斷雁來時夢回緘淚寄征
衣寒到早應怪寄衣遲心事有誰知黃昏常立盡暗
螢飛秋來無處不生悲情脈脈月轉轆轤西
吕聖求
雨洗簷花濕畫簾知他因甚地瘦懨懨玉人風味似冰
蟾愁不見烟靄曉來添煩惱舊新諳新來一段事未
心甘滿懷離緒過春蠶燈殘也誰見我眉尖
二
雲護柔條雪壓枝斜風吹絳蠟點胭脂薔薇揉水麝分
臍園林晚脉脉帶斜暉深閣繡簾低寳奩勻泪粉晚
妝遲一枝屏外對依依清宵水誰伴破寒巵
盧炳
一見情懷便雅投樽前成密約意綢繆已成行計理歸
舟空相憶無計為伊留執別話離愁縈牽滋味惡在
心頭而今無奈阻歡遊些子事此恨兩悠悠
踏莎行晏同叔
細草愁煙幽花怯露凭欄總是消魂處日高深院靜無
人時時海燕雙飛去帶暖羅衣香殘蕙炷天長不禁
迢迢路垂楊只解惹春風何曾繫得行人住
二
祖席離歌長亭別晏香塵已隔猶迴面居人匹馬映林
嘶行人去棹依波轉畫閣魂消高樓目斷斜陽只送
平波遠無窮無盡是離愁天涯地角尋思遍
三
碧海無波瑶臺有路思量便合雙飛去當時輕別意中
人山長水遠知何處綺席凝塵香閨掩霧紅牋小字
憑誰付高樓目盡欲黃昏梧桐葉上瀟瀟雨
四
小徑紅稀芳郊綠遍高臺樹色隂隂見春風不解禁楊
花濛濛亂撲行人面翠葉藏鶯朱簾隔燕爐香靜逐
遊絲轉一場愁夢酒醒時斜陽却照深深院
晏叔原
雪盡寒輕月斜煙重清歡猶記前時共迎風朱戶背燈
開拂簷花影侵簾動繡枕雙鴛香苞翠鳳從來往事
都如夢傷心最是醉歸時眼前少箇人人送
離別歐陽永叔
候館梅殘溪橋柳細草芳風暖搖征轡離愁漸遠漸無
窮迢迢不斷如春水寸寸柔腸盈盈粉泪樓高莫近
危欄倚平蕪盡處是春山行人更在春山外
燕(陳文惠懷吕申公薦引作詞攜酒過之)陳堯佐(古今詩話)
二社良辰千家庭院翩翩又見新歸燕鳳凰巢穩許為
隣瀟湘煙瞑來時遠亂入紅樓低飛綠岸畫梁輕拂
歌塵散為誰歸去為誰來主人恩重珠簾捲
春閨寇平叔
春色將闌鶯聲漸老紅英落盡青梅小畫堂人靜雨濛
濛屏山半掩餘香裊密約沈沈離情杳杳菱花塵滿
慵將照倚樓無語欲魂消長空黯淡連芳草
春旅秦少游
霧失樓臺月迷津渡桃源望斷無尋處可堪孤館閉春
寒杜鵑聲裏斜陽暮驛寄梅花魚傳尺素砌成此恨
無重數郴江幸自遶郴山為誰流下瀟湘去
賞春黃魯直
臨水夭桃倚牆繁李長楊風掉青驄尾坐中有酒可酬
春更尋何處無愁地明月重來落花如綺芭蕉漸着
山公啟欲牋心事寄天公教人長夀花前醉
賀鑄
急雨收春斜風約水浮紅漲綠魚文起年年遊子惜餘
春春歸不解招遊子留恨城隅關情紙尾欄干長對
西曛倚鴛鴦俱是白頭時江南渭北三千里
二
鏡暈眉山囊熏冰麝凝然風度長閒暇歸來定解鷫鸘
裘換時應倍騮驊價殢酒傷春添香惜夜依稀待月
西廂下梨花庭院雪玲瓏微吟獨倚秋千架
美人雨中投牒僧仲殊(中吳紀聞)
濃潤侵衣暗香飄砌雨中花色添憔悴枇杷樹下立多
時不言不語厭厭地眉上新愁手中文字因何不倩
鱗鴻寄想伊只訴薄情人官中誰管閒公事
(殊一日造郡守接坐間見庭下一婦人投牒立於雨中守命殊詠之口就一詞後殊自徑於枇杷下執簿)
(子更之曰枇杷樹下立多時)
杜夀域
雨霽風光春分天氣千花百草爭明媚畫梁新燕一雙
雙玉籠鸚鵡憂孤睡薜荔依牆莓苔滿地青樓幾處
歌聲麗驀然舊事上心頭無言斂皺眉山翠
春思謝無逸
柳絮風輕梨花雨細春隂院落簾垂地碧溪影裏小橋
横青帘市上孤煙起鏡約關情琴心破睡輕寒漠漠
侵鴛被酒醒霞散臉邊紅夢回山蹙眉峰翠
石孝友
沉水銷紅屏山總素鎖窗醉枕驚眠處菱荷香裏散秋
風芭蕉葉上鳴秋雨飛閤愁登倚闌凝佇孤鴻影沒
江天暮行雲懶寄好音來斷雲暗逐斜陽去
向伯恭
靄靄朝雲芳春態度楚山夢斷尋無路欲將尊酒遣新
愁誰知引到深深處不盡江山無邊細雨只疑都把
愁來做西山總不解遮闌隨春直過東湖去
和人賦雙魚花周紫芝
風翠輕翻霧紅深注鴛鴦池畔雙魚樹合歡鳳子也多
情飛來連理枝頭住欲付濃愁深憑尺素戲魚波上
無尋處教誰試與問花看如何寄得香牋去
二
燕子歸去梅花又落湘桃雨後燕支薄眼前先自許多
愁斜陽更在春池閣夢裏新歡年時舊約日長院靜
空簾幕幾回猛待不思量擡頭又是思量着
三
情似遊絲人如飛絮泪珠閣定空相覷一溪煙柳萬絲
垂無因繫得蘭舟住雁過斜陽草迷煙渚如今已是
愁無數明朝且做莫思量如何過得今宵去
郭承禧
鶚離風塵燕辭門戶翩然舉翮輕飛去當初自恨探春
遲而今豈解留春住花不重開萍難再聚垂楊只管
牽離緒直饒雲雨夢陽臺夢回依舊無尋處
夜景無名氏
碧蘚迴廊綠楊深院花期夜入簾猶捲照人無奈月華
明潛身却恨花隂淺密約難憑幽歡未展看看滴盡
銅壺箭闌干敲遍不應人分明燭下聞刀剪
趙介之
白雪開殘紅雲吹盡園林新綠迷芳徑榆錢不解買青
春隨風亂點蒼苔暈紫燕飛忙黃鸝聲嫩日長煙暖
游蜂困憑高念遠思無窮那堪宿酒懨懨病
別意洪叔嶼
滿滿金杯垂垂玉筯離歌不放行人去醉中扶上木蘭
船醒來忘却桃源路帶綰同心釵分一股斷魂空草
高唐賦秋山萬疊水雲深茫茫無着相思處
甲午重九牛山作劉後村
日月跳丸光隂脫兔登臨不用深懷古向來吹帽插花
人盡隨殘照西風去老矣征衫飄然客路炊煙三兩
人家住欲攜斗酒答秋光山深無覓黃花處
趙令威
蘋葉煙深荷花露濕碧蘆紅蓼秋聲急採菱渡口日將
沉飛鴻樓上人空立彩鳳難雙紅綃暗泣回文未剪
吳刀澁夢雲歸處不留蹤厭厭一夜涼蟾入
金陵感夢姜堯章
燕燕輕盈鶯鶯嬌軟分明又向華胥見夜長爭得薄情
知春初早被相思染別後書詞別時針線離魂暗逐
郎行遠淮南皓月冷千山冥冥歸去無人管
憶舊元遺山
微步生塵殘粧暈酒朱門如海空回首東風正有去年
華柔條去作誰家柳細雨春寒青燈夜久孤衾未煖
還分手夢中見也不多時怎生望得長相守
春興趙君舉
江闊天低樓高思迥春煙黯淡如秋景今年芳草去年
愁分明又報明年信燕子還來歸期未定可堪醉夢
紅塵境出門萬事儘消磨水流不盡青山影
春暮劉德修
掃徑花零閉門春晚恨長無奈東風短起來消息探荼
䕷雪條玉蕊都開遍晚月魂清夕陽香遠故山別後
誰拘管多情于此更情多一枝嗅罷還重撚
寄妹延安夫人
孤館深沉曉寒天氣解鞍獨自闌干倚暗香浮動月黃
昏落梅風送沾衣袂待寫紅牋憑誰與寄先教覓取
嬉遊地到家正是早春時小桃花下拚沉醉
燈花曹希藴(婦人)
解遣愁人能添喜氣些兒好事先施力畫堂深處伴妖
嬈絳紗籠裏丹砂赤有艷難留無根怎覓幾回不忍
輕輕剔玉人曾向耳邊言花有信人無的
東坡
這箇秃奴修行忒煞雲山頂上曾持戒一從迷戀玉樓
人鶉衣百結渾無奈毒手傷人花容粉碎空空色色
今何在臂間刺道苦相思這回還了相思債
(靈隱寺僧明了然戀妓李秀奴往來日久衣鉢蕩盡秀奴絶之僧迷戀不已一夕了然乘醉而往秀奴弗)
(納了然怒擊之隨手而斃事至郡時蘇子瞻治郡送獄院推勘於僧臂上見刺字云但願生同極樂國免)
(教今世苦相思子瞻見招判此詞訖押赴市曹處斬)
荆楚前人
山秀芙蓉溪明罨畫真遊洞穴滄波下臨風慨想斬蛟
人長橋千載猶横跨解珮投簪求田問舍黃雞白酒
漁樵社元龍非復少時豪耳邊洗盡功名話
轉調踏莎行(路宜人生日)趙介庵
宿雨纔收餘寒尚力牡丹將綻也近寒食人間好景算
仙家也惜因循盡掃斷蓬萊跡舊日天涯如今咫尺
一月五番價共歡集些兒夀酒且莫留半滴一百二十
箇好生日
曾覿
翠幄成隂誰家簾幕綺羅香擁處觥籌錯清和暖近春
寒更薄高歌看簌簌梁塵落美景良辰人生行樂金
杯無奈是苦相虐殘紅飛盡裊垂楊輕弱來歲斷不負
鶯花約
東坡引辛幼安
玉纖彈舊怨還敲繡屏面清歌自送西風雁雁行吹字
斷雁行吹字斷夜深拜月鎖窗西畔但桂影空階滿
翠帷自掩無人見羅衣寬一半羅衣寬一半
別周誠可趙介之
相看情未足離腸已催促停歌欲語眉先蹙何期歸太
速何期歸太速如今去也無計追逐怎忍聽陽關曲
扁舟後夜灘頭宿愁隨煙樹簇愁隨煙樹簇
癸已豫章
飛花紅不聚都因夜來雨枝頭冷落情如許東風誰是
主東風誰是主看看滿地堆香絮但目斷章臺路殘
英剰蕊留春住春歸何處去春歸何處去
惜分釵(一名摘紅英青商怨玉瓏璁釵頭鳳)吕聖求
春將半鶯聲亂柳絲拂馬花迎面小塘風暮樓鐘草色
連雲暝色連空重重秋千畔何人見寳釵斜照春妝
淺酒霞紅與誰同試問別來近日情悰冲冲
二
重簷掛微燈下背闌同說春風話月盈樓泪盈眸覷着
紅茵無計遲留休休鶯花謝春殘也等閒泣損春羅
帕見無由恨難收夢短屏深清夜濃愁悠悠
摘紅英程正伯
桃花暖楊花亂可憐朱戶春強半長記憶探芳日笑凭
郎肩殢紅偎碧惜惜惜春宵短離腸斷泪痕長向東
風滿憑青翼問消息花謝春歸幾時來得憶憶憶
玉瓏璁能改齋(漫錄)
城南路橋南樹玉鈎簾捲香横霧新相識舊相識淺顰
低笑嫩紅輕碧惜惜惜劉郎去阮郎住為雲為雨朝
還暮心相憶空相憶露荷心性柳花蹤跡得得得
青商怨曾純甫
華燈閙銀蟾照萬家羅幕香風遶金尊側花顔色醉裏
人人向人情極惜惜惜春寒峭腰肢小鬢雲斜嚲蛾
兒裊清宵寂香閨隔好夢難尋雨蹤雲跡憶憶憶
史邦卿
春愁遠春夢亂鳳釵一股輕塵滿江煙白江波碧柳戶
清明燕簾寒食憶憶憶鶯聲晚簫聲短落花不許春
拘管新相識休相失翠陌吹衣畫樓横笛得得得
釵頭鳳陸務觀
紅酥手黃藤酒滿城春色官牆柳東風惡歡情薄一懷
愁緒幾年離索錯錯錯春如舊人空瘦淚痕紅浥鮫
綃透桃花落閒池閣山盟雖在錦書難托莫莫莫
(齊東野語云陸務觀初娶唐氏閎之女也於其母夫人為姑姪伉儷相得而弗獲於其姑因出之唐後改)
(適同郡宗子玉程嘗以春日出游相遇於禹跡寺南詞之沈氏園唐以語趙遣致酒殽放翁悵然久之為賦)
(題園壁間云句耆舊續聞云唐氏見而和之云世情薄人情惡之惜不得其全闋未幾怏怏而卒聞者)
(為之愴然)
擷芳詞古今詞話
風搖蕩雨濛茸翠條柔弱花頭重春衫窄香肌濕記得
年時共伊曾摘都如夢何曾共可憐孤似釵頭鳳關
山隔晚雲碧燕兒來也又無消息
(政和間京師妓之姥曾嫁伶官常入内教舞傳禁中擷芳詞以教其妓時人皆愛其聲又愛其詞類唐人)
(所作也張尚書帥成都蜀中傳此詞競唱之却於前段下添憶憶憶三字後段下添得得得三字又名摘)
(紅英其所添字又皆鄙俚豈傳之者誤耶揭芳詞之名非擅為之蓋禁中有擷芳園擅景園也)
摘紅英(春風惜花)張仲舉
鶯聲寂鳩聲急柳煙一片梨雲濕驚人困教人恨待到
平明海棠應盡青無力紅無跡殘香賸粉那禁得天
難準晴難穩晚風又起倚闌爭忍
冉冉雲(牡丹盛)盧炳
雨洗千紅又春晚留牡丹倚闌初綻嬌婭姹偏賦精神
君看筭費盡工夫點染帶露天香最清遠太眞妃院
粧體段拚對花滿把流霞頻勸怕逐東風零亂
夀山曲馮延巳(侯鯖錄)
銅壺滴漏初盡高閣雞鳴半空催啟五門金鎖猶垂三
殿簾櫳階前御柳搖綠仗下宫花散紅鴛瓦數行曉日
鸞旗百尺春風侍臣舞蹈重拜聖夀南山永同
感皇恩(安東少師訪閱道大資同遊湖山)張子野
廊廟當時共代工睢陵千里約遠相從欲知賓主與誰
同宗枝内黃閣舊有三公廣樂起雲中湖山看畫軸
兩仙翁武林佳語幾時窮元豐際德星聚照江東
二
延夀芸香七世孫華軒承大對見經綸溟魚一息化天
津袍如草三百騎從清塵玉樹瑩風神同時棠棣萼
一家春十年身是鳳池人蓬萊闕黃閣主共談賓
散天花舒信道
雲斷長空葉落秋寒江煙浪盡月隨舟西風偏解送離
愁聲聲南去雁下汀洲無奈多情去復留驪歌齊唱
罷泪爭流悠悠別恨幾時休不堪殘酒醒凭危樓
南樓令張炎
風雨客殊鄉梧桐傍小窗甚秋聲今夜偏長暗憶舊時
歌舞地誰得似牧之狂茉莉擁釵梁窩雲一枕香醉
瞢騰多少思量明月半牀人睡覺聽說道夜深涼
花草稡編卷十二
