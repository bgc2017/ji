花草稡編卷十五
明陳耀文輯
中調
千秋歲秦少游
柳邊沙外城郭輕寒退花影亂鶯聲碎飄零疎酒盞離
别寬衣帶人不見碧雲暮合空相對憶昔西池會鴛
鷺同飛盖携手處今誰在日邊淸夢斷鏡裏朱顔改春
去也落紅萬點愁如海
崔徽頭子洪思禹(冷齋)
半身屏外睡覺唇紅退春思亂芳心碎空餘簮髻玉不
見流蘇帶誰與問今人秀整誰宜對湘浦曾同會手搴
輕羅蓋疑是夢今猶在十分春易盡一點情難改多少
事却隨恨遠連雲海
弔少游山谷
花邊花外記得同朝退飛騎軋鳴珂碎齊歌雲繞扇趙
舞風回帶嚴鼓斷杯盤狼籍猶相對洒淚誰能會醉
卧藤隂蓋人已去詞空在兔園高宴悄虎觀英遊改重
感慨波濤萬頃珠沉海
前調李之儀
深秋庭院殘暑全消退天幕迥雲容碎地偏人罕到風
惨寒微帶初睡起翩翩戲蝶飛成對歎息誰能會猶
記逄傾盖情暫遣心常在沈沈香信斷冉冉光隂改紅
日晩仙山路隔空雲海
謝無逸
練花飄砌蔌蔌淸香細梅雨過蘋風起情隨湘水遠夢
繞吳峯翠琴書倦鷓鴣喚起南窗睡密意無人寄幽
恨憑誰洗脩竹畔疎簾裏歌餘塵拂扇舞罷風掀袂人散
後一鈎淡月天如水
竹坡
送春歸去說與愁無數君去後歸何處人應空懊恨春
亦無言語寒日暮騰騰醉夢隨風絮盡日閒庭雨紅
濕秋千柱人恨切鶯聲苦擬傾澆悶酒留取殘紅樹春
去也不成不為愁人住
石孝友
春工領略點破羣花萼對流景傷淪落踏青心緒懶病
酒情懷惡無奈處東風故故吹簾幕腕玉寬金約一
去音容邈魚與雁應難託從前多少事不忍思量着心
撩亂斜陽影在欄干角
二
金風玉宇庭院新經雨香有露淸無暑溪光搖几席嵐
翠橫尊爼烘笑語佳時聊復鄕人聚門外荷花浦秋
到花無數紅鱠鯉靑浮醑何妨文字飲更得江山助從
此去蒲輪入佐中興主
彭虚寮
重陽來未誰領黃花意斟玉醑歌金縷雲山籠瑞彩
風月鎔淸氣北山頂壽星一點光無際六十今朝是甲
子從頭起堂堂去千千歲是非華表鶴深淺蓬萊水翁
不管年年先共黃花醉
永叔
數聲鶗鴂又報芳菲歇惜春更把殘紅折雨輕風色暴
梅子靑時節永豐柳無人盡日花飛雪莫把絲絃撥
怨極絃能說天不老情難絶心似雙絲網終有千千結
夜過也東方未白殘燈滅
連理枝卲叔齊
淡泊疎籬隔寂寞官橋側綠萼靑枝風塵外别是一般
姿質念天涯憔悴各飄零記初曾相識雪裏淸寒逼
月下幽香襲不似薄情無憑一去音書難得看年年時
候不踰期報陽和消息
晏同叔
玉宇秋風至簾幕生凉氣朱槿又開紅蓮尚折芙蓉含
蘂送舊巢歸燕拂高簾見梧桐葉墜家宴凌晨啟
金鴨風飄香細鳳竹鸞絲清歌妙舞盡呈遊藝願百千
遐壽比神仙有年年歲歲
二
綠樹鶯聲老金井生秋早不寒不暖裁衣按舊天時正
好况蘭堂逢着壽筵開見爐香縹緲組繡呈纖巧歌
舞誇妍妙玉酒頻傾朱絃翠管移宫易調獻金杯重疊
祝長生永逍遥奉道
佳人醉(相思)柳耆卿
暮景蕭蕭雨霽雲淡天高風細正月華如水金波銀漢
㶑灧無際冷浸書帷夢斷却披衣重起臨軒砌素光
遥指因念素娥窅隔音塵何處相望同千里盡凝睇厭
厭無寐漸曉雕檻獨倚
西施柳耆卿
自從回步百花橋便獨處淸宵鳳衾鴛枕何事等閒抛
縱有餘香也似即恩愛向日夜潜消恐伊不信芳容
改將憔悴寫霜綃更憑錦字字字說情憀要識愁腸
但看丁香樹漸結盡春梢
二
苧蘿妖豔世難偕善媚悅君懷後庭恃愛寵盡使絶嫌
猜正恁朝歡暮宴情未足早江上兵來捧心調態軍
前死羅綺旋變塵埃至今怨魂無主尚徘徊夜夜姑蘇
城外當時月但空照荒臺
歸田樂引
水繞溪橋渌泛蘋汀步迷花曲衣巾散餘馥種竹更洗
竹詠竹題竹日暮無人伴幽獨光隂雙轉轂可惜許
等閒愁萬斛世間種種只是榮和辱念足又願足意足
心足忘了眉頭怎生蹙
山谷
暮雨濛階砌漏漸移轉添寂寞點點心如碎怨你又戀
你恨你惜你畢竟教人怎生是前歡筭未已奈何如
今愁無計為伊聦俊銷得人憔悴這裏誚睡裏夢裏
心裏一向無言但垂淚
小鎮西犯(春遊)柳耆卿
水鄉初禁火青春未老芳菲滿柳汀煙島波際紅幃縹
緲盡杯盤小歌祓禊聲聲諧楚調路遼遶野橋新市
裏花穠妓好引遊人競來懽笑酩酊誰家年少信玉山
倒家何處落日眠芳草
三登樂(慶黃守)羅子衎(翰)
過了元宵見七葉蓂又飛恰今朝昴宿降瑞初度果生
賢盡道丰姿絶異翰林人物雲霄冨貴自棲鸞展驥
迤邐黃堂每登要路無留滯暫歸來訪松竹趣裝行用
濟增崇福禄壽延千百歲
粉蝶兒毛澤民
雪徧梅花素光都共竒絶到窗前認君時節下重幃香
篆冷蘭膏明滅夢悠揚空遶斷雲殘月沈即帶寬同
心放開重結褪羅衣摩腰一捻正春風新着模花花葉
葉粉蝶兒這回共花同活
辛幼安
昨日春如十三女兒學繡一枝枝不教花瘦甚無情便
下得雨僝風僽向園林鋪作地衣紅皺而今春似輕
薄蕩子難久記前時送春歸後把春波都釀作一江醇
酎約淸愁楊柳岸邊相候
離亭燕孫浩然
一帶江山如畫風物向秋瀟洒水浸碧天何處斷霽色
冷光相射蓼嶼荻花洲掩映竹籬茅舍雲際客帆高
掛烟外酒旗低亞多少六朝興廢事盡入漁樵閒話悵
望倚層樓寒日無言西下
黃魯直
十載尊前談笑天禄故人年少可是陸沉英俊地看即
鎻忩批詔此處忽相逢潦倒禿翁同調西顧郎官湖
渺試看玉樓人小短艇絶江空悵望寄得詩來高妙夢
去倚君傍蝴蝶歸來淸曉
惜奴嬌史邦卿
香剥酥㾗自昨夜春愁醒高情寄冰橋雪嶺試約黃昏
便不誤黃昏信人静倩嬌娥留連秀影吟髩簮香已
斷了多情病年年待將春管領鏤月描雲不枉了閒心
性謾聽誰敢把紅兒比並
撼庭竹王晉卿
綽略靑梅弄春色真豔態堪惜經年費盡東君力有情
先到探春客無語泣寒香時暗度瑶席月下風前空
悵望思携手同摘畫欄倚遍無消息佳辰樂事再難得
還是夕陽天空暮雲凝碧
黃魯直
嗚咽南樓吹落梅聞鴉樹驚飛夢中相見不多時隔城
今夜也應知坐久水空碧山月影沉西買箇宅兒住
着伊剛不肯相隨如今却被天嗔你永落雞羣受雞欺
空恁惡憐伊風日損花枝
遶池遊雅詞
漸春工巧玉漏花深寒淺韶景變融晴蕙風暖都門十
二三五銀蟾光滿瑞煙葱蒨禁城閬苑棚山雉扇絳
蠟交輝星漢神仙籍梨園奏絃管都人遊翫萬井山呼
歡忭歲歲天仗願瞻鳳輦
望梅花蒲傳正
一陽初起暖力未勝寒氣堪賞素華長獨秀不並開紅
抽紫靑帝只應憐㓗白不使雷同衆卉淡然難比粉
蝶豈知芳蕊半夜捲簾如乍失只在銀蟾影裏殘雪枝
頭君認取自有淸香旑旎
二
寒梅堪羡堪羡輕苞展被天人製巧妝素豔羣芳皆賤
碎剪月華千片綴向瓊枝欲遍小庭幽院雪月相交
無辨影玲瓏何處臨溪見謝家新宴别有清香風際轉
縹緲着人頭面
憶帝京(憶别)柳耆卿
薄衾小枕凉天氣乍覺别離滋味展轉數寒更起了還
重睡畢竟不成眠一夜長如歲也擬把却回征轡又
争奈已成行計萬種思量多方開觧只恁寂寞厭厭地
繫我一生心負你千行淚
慶夀山谷
鳴鳩乳燕春閒暇化作綠隂槐夏壽斝舞紅裳睡鴨飄
香麝醉此洛陽人佐郡深儒雅况座上玉麟金馬更
莫問鶯老花謝萬里相依千金為壽未厭玉燭傳清夜
不醉欲言歸笑殺高陽社
贈弹琵琶
薄粧小靨閒情素抱着琵琶凝佇慢撚復輕攏切切如
私語轉撥割朱弦一叚驚沙去萬里嫁烏孫公主對
易水明妃不渡粉淚行行紅顔片片指下花落狂風雨借
問本師誰歛撥當胷住
前調
銀燭生花如紅豆占好事如今有人醉曲屏深借寶瑟
輕招手一陣白蘋風故滅燭教相就花帶雨冰肌香
透恨啼鳥轆轤聲曉柳岸微凉吹殘酒斷腸人依舊鏡
中消瘦那人知後鎮把你來僝僽
隔浦蓮近拍周美成
新篁搖動翠葆曲徑通深窈夏果收新脆金丸落驚飛
鳥濃靄迷岸草蛙聲閙驟雨鳴池沼水亭小浮萍破
處簾花簷影顛倒綸巾羽扇困卧北窗清曉屏裏吳山
夢自到驚覺依然身在江表
陸務觀
飛花如趁燕子直度簾櫳裏帳掩香雲暖金籠鸚鵡驚
起凝恨慵梳洗粧臺畔蘸粉纖纖指寶釵墜才醒又
困厭厭中酒滋味墻頭柳暗過盡一年春事罨畫高樓
怕獨倚千里孤舟何處烟水
趙德莊
西風吹斷夢草起來芙蓉老座上人誰在晨参疎影相
照幽館寒意悄簷聲小醉語秋屏曉記年少相携勝
處黃花香滿烏帽如今將見璧月瓊枝空好凖擬新春
待見了不道些兒心事還惱
師師令張子野
香鈿寶珥拂菱花如水學妝皆道稱時宜粉色有天然
春意蜀綵衣長勝未起縱亂雲垂地都城池苑誇桃
李問東風何似不須回扇障淸歌唇一點小於朱蘂正
值殘英和月墜寄此情千里
郭郎兒近拍(遣懷)柳耆卿
帝里閒居小曲深坊庭院沉沉朱戶閉新霽畏景天氣
薰風簾幕無人永晝厭厭如度歲愁瘁枕簟微凉睡
久轉轉慵起硯席塵生新詩小闋等閒都盡廢這些兒
寂寞情懷何事新來常恁地
傳言玉女(上元)晁叔用
一夜東風不見柳梢殘雪御樓烟煖對鰲山綵結簫鼓
向晚鳳輦初回宫闕千門燈火九街風月繡閣人人
乍嬉遊困又歇豔粧初試把珠簾半揭嬌羞向人手
撚玉梅低說相逄長是上元時節
雅詞
眉黛輕分慣學玉真梳掠豔容可畫那精神怎貌鮫綃
映玉鈿帶雙穿纓絡歌音淸麗舞腰柔弱宴罷瑶池
御風跨皓鶴鳳凰臺上有蕭郎共約一面笑開向月斜
褰朱箔東園無限好花羞落
(續骫骳說云政和中袁□為教坊判官撰文字一日為蔡京撰傳言玉女詞有淺淡梳粧愛學女真之語)
(上見之改女真二字為漢宫而人莫解蓋當時已與女真盟於海上矣而中外未知帝思其語故竄易之)
(也)
曾純甫
鳳闕龍樓淸夜月華初照萬點星毬護花梢寒峭華胥
夢裏老去歡情終少花愁醉悶總消除了紫陌嬉不
似少年懷抱珠簾十里聽笙簫聲杳幽期密約暗想淺
顰輕笑良時莫負玉山頻倒
河滿子毛熙震
寂寞芳菲暗度歲華如箭堪驚緬想舊歡多少事轉添
春思難平曲檻絲垂金柳小忩絃斷銀筝深院空聞
燕語滿園閒落花輕一片相思休不得忍教長日愁生
誰見夕陽孤夢覺來無限傷情
二
無語殘妝澹薄含羞嚲袂輕盈幾度香閨眠過曉綺窗
疎日微明雲母帳中偷惜水精枕上初驚笑靨嫩疑
花拆愁眉翠斂山横相望只教添悵恨整鬟時見纖瓊
獨倚朱扉閒立誰知别有深情
陪杭州泛湖夜歸張子野
溪女送花隨處沙鷗避樂分行遊舸已如圖障裏小屏
猶畫瀟湘人面新生酒豔日㾗更欲春長衣上交枝
鬭色釵頭比翼相雙片叚落霞明水底風紋時動妝光
賓從夜歸無月千燈萬火河塘
前調孫巨源
悵望浮生急景凄凉寶瑟餘音楚客多情偏怨别碧山
遠水登臨目送連天衰草夜闌幾處疎砧黃葉無風
自落秋雲不雨長隂天若有情天亦老搖摇幽恨難禁
惆悵舊歡如夢覺來無處追尋
杜壽域
柳嫩不禁摇動梅殘儘任飄零雨餘天氣來深院向陽
纖草重靑寂寞小桃初綻兩三枝上紅英又見雲中
歸雁嗈嗈斷續和鳴年年依舊無情緒鎮長冷落銀屏
不語閒尋往事微風頻動簾旌
晏叔原
綠綺琴中心事齊紈扇上時光五陵年少渾薄倖輕如
曲水飄香夜夜䰟銷夢峽年年淚盡啼湘歸鴈行邊
遠字驚鸞舞處離腸蕙樓多少鉛華在從來錯倚紅妝
可羡鄰姬十五金釵早嫁王昌
百媚娘張子野
珠閣五雲仙子未省有誰能似百媚筭應天乞與净餙
豔粧俱美取次芳華俱可意何處無桃李蜀被錦紋
鋪水不放綵鴛雙戲樂事也知存後會争奈眼前心裏
綠皺小池紅疊砌花外東風起
臨江仙引(恨別)柳耆卿
渡口向晚乘瘦馬陟崇岡西郊又送秋光對暮山橫翠
襯殘葉飄黃憑高念遠素景楚天無處不凄凉香閨
别來無信息雲愁雨恨難忘指帝城歸路但煙水茫茫
凝情望斷淚眼盡日獨立斜陽
感別前人
上國去客停飛蓋促離筵長安古道緜緜見岸花啼露
對堤柳愁煙物情人意向此觸目無處不凄然醉擁
征驂猶竚立盈盈淚眼相看况繡幃人静更山舘春寒
今宵怎向漏水頓成兩處孤眠
隔簾聽(相思)柳耆卿
咫尺鳳衾鴛帳欲去無因到鰕鬚窣地重門悄認繡履
頻移洞房窅窅強語笑逞如簧再三輕巧梳妝早琶
琶閒抱愛品相思調聲聲似把芳心告隔簾聽贏得斷
腸多少恁煩惱除非共伊知道
長生樂晏同叔
玉露金風月正圓臺榭早凉天畫堂佳會組繡列芳筵
洞府星辰龜鶴來添福壽歡聲喜色同入金爐泛濃烟
淸歌妙舞急管繁絃榴花滿酌觥船人盡祝富貴又
長年莫教紅日西晚留着醉神仙
越溪春永叔
三月十三寒食日春色遍天涯越溪閬苑繁華地傍禁
垣珠翠烟霞紅粉墻頭鞦韆影裏臨水人家歸來晩
駐香車銀箭透窗紗有時三點兩點雨霽朱門柳細風
斜沉麝不燒金鴨玲瓏月照梨花
瑞雲濃楊無咎
聧離謾久年華誰信曾換依舊當時似花面幽懽小會
記永夜杯行無筭醉裏屢忘歸任虛簷月轉能變新
聲隨語意悲歡感怨可更餘音寄羌管倦游江淛問似
伊阿誰曾見度己無腸為伊可斷
枕屏兒
江國春來留得素英肯住月籠香風弄粉詩人盡許酥
蕊嫩檀心小不禁風雨須東君與他做主繁杏夭桃
顔色淺深難駐奈芳容全不稱冰姿伴侣水亭邊山驛
畔一枝風措十分似那人人淡竚
番搶子韓玉温甫(東蒲詞)
莫把團扇雙鸞隔要看玉溪頭春風客妙處風骨瀟閑
翠羅金縷瘦宜窄轉面兩眉攅靑山色到此月想精
神花似秀質待與不淸狂如何得奈何難駐朝雲易成
春夢恨又積送上七香車春草碧
下水船賀方回
芳草青門路還拂京塵東去回想當年離聲送君南浦
愁幾許樽酒留連薄暮簾捲津樓烟雨凭欄語草草
蘅臯賦分首驚鴻不駐燈火虹橋難尋弄波微步漫凝
佇莫怨無情流水明日扁舟何處
廖明略妓田氏晁無咎(改齋漫錄)
上客驪駒繫驚喚銀瓶睡起困倚粧臺盈盈正觧螺髻
鳳釵墜繚繞金盤玉指巫山一叚雲委半窺鏡向我
橫秋水斜領花枝交頸裏淡拂鉛華匆匆自整羅綺歛
眉翠雖有愔愔密意空作江邊觧珮
碧牡丹(晏同叔出姬)張子野
步帳摇紅綺曉月墮沉烟砌緩板香檀唱徹伊家新製
怨入眉頭斂黛峯橫翠芭蕉寒雨聲碎鏡華翳閒
照孤鸞戲思量去時容易鈿合瑶釵至今冷落輕棄望
極藍橋但暮雲千里幾重山幾重水
(道山淸話云晏文獻為京兆辟張先為通判新納侍兒公甚屬意先能為詩詞公雅重之每張來即令侍)
(兒出侑觴往往歌子野所為之詞其後王夫人寖不容公即出之一日子野至公與之飲子野作此詞令)
(营妓歌之至末句公聞之憮然曰人生行樂耳何自苦如此亟命於宅庫支錢若干復取前所出侍兒既)
(來夫人亦不復誰何也)
晏叔原
翠袖疎紈扇凉葉催歸燕一夜西風幾處傷高懷遠細
菊枝頭開嫩香還徧月㾗依舊庭院事何限悵望秋
意晚離人鬢華將換静憶天涯路比此情還短試約鸞
牋傳素期良願南雲應有新鴈
程正伯
睡起情無著曉雨盡春寒弱酒盞飄零幾日頓疎行樂
試數花枝問此情何若為誰開為誰落正愁却不是
花情薄花無笑人蕭索舊觀千紅至今冷夢難托燕麥
春風更幾人驚覺對花羞為花惡
千年調辛幼安
巵酒向人時和氣先傾倒最要然然可可萬事稱好滑
稽坐上更對鴟夷笑寒與熱揔随人丼國老少年使
酒出口人嫌拗此箇和合道理近日方曉學人言語未
會十分巧看他門得人憐秦吉了
蕊珠閑趙德莊
浦雲融梅風斷碧水無情輕度有嬌黃上林梢向春欲
舞綠煙迷晝淺寒欺暮不勝小樓凝竚倦遊處故人
相見易阻花事從今堪數片帆無恙好在一篙新雨醉
袍宫錦畫羅金縷莫教恨傳幽句
解蹀躞周美成
候舘丹楓吹盡面旋随風舞夜寒霜月飛來伴孤旅還
是獨擁秋衾夢餘酒困都醒滿懷離苦甚情緒深念
凌波微步幽房暗相遇淚珠都作秋宵枕前雨此恨音
驛難通待憑征鴈歸時帶將愁去
楊補之
迤邐韶華將半桃杏勻於染又還撩撥春心倍悽黯凖
擬劇飲狂吟可憐無復當年酒腸文膽倦遊覽顦顇
羞鸞鏡眉端為誰歛可堪風雨無情暗亭檻觸目千點
飛紅問春争得春愁也随春减
春草碧完顔瑜(密同公)
幾番風雨西城陌不見海棠紅梨花白底事勝賞匆匆
政自天付酒腸窄更笑老東君人間客頼有玉管新
飜羅襟醉墨望中倚闌人如曾識舊夢回首何堪故苑
春光又陳迹落盡後庭花春草碧
有感李欽叔
紫簫吹破黃州月蔌蔌小梅花飄香雪寂寞花底風鬟
顔色如花命如葉千里涴凝塵凌波襪心事鑑影鸞
孤筝絃鴈絶舊時雪堂人今華髮斷腸金縷新聲杯深
不覺琉璃滑醉夢遶南雲花上蝶
訴衷情近(秋思)柳耆卿
雨晴氣爽竚立江樓望處澄明遠水生光重疊暮山聳
翠遥想斷橋幽徑隠隱漁村向晚孤煙起殘陽裏脉
脉朱闌静倚黯然情緒未飲先如醉愁無際暮雲過了
秋風老盡故人千里竟日空凝睇
首夏
景闌晝永漸入清和氣序榆錢飄滿閒階蓮葉嫰生翠
沼遥望水邊幽徑山崦孤村是處園林好閒情悄綺陌
遊人漸少少年風韻自覺随春老追前好帝城信阻天
涯目斷暮雲芳草竚立空殘照
剔銀燈(新春)柳耆卿
何事春工用意繡畫出萬紅千翠豔杏夭桃垂楊芳草
各鬭雨膏烟膩如斯佳致早晚是讀書天氣漸漸園
林明媚便好安排歡計論籃買花盈車載酒百琲千金
邀妓何妨沉醉有人伴日高春睡
杜壽域
夜永衾寒夢覺翠屏共繡幃燈照就枕思量離多會
少孤負小歡輕笑風流争表空惹盡一生煩惱寫遍
香牋分剖鱗翼路遥難到淚眼愁腸朝朝暮暮去便
不知音耗終須拚了别選箇如伊才調
二
好事争如不遇可惜許多情相誤月下風前偷期竊會
共把衷腸分付尤雲殢雨正繾綣朝朝暮暮無柰
别離情緒和酒病雙眉長聚往事凄凉佳音迢逓似此
因緣誰做洞雲深處暗回首落花飛絮
毛澤民
簾下風光自足春到席間屏曲瑶甕酥融羽觴蟻鬭花
映酃湖寒綠汨羅愁獨又何似紅圍翠蔟聚散悲歡
箭速不易一杯相屬頻剔銀燈别聽牙板尚有龍骨堪
續羅熏綉馥錦瑟畔低迷醉玉
與歐陽永叔分題范希丈(中吳紀聞)
昨夜因看蜀志笑曹操孫權劉備用盡機關徒勞心力
只得三分天地屈指細尋思争如共劉伶一醉人世
都無百歲少癡騃老成尫悴只有中間些子少年忍把
浮名牽繫一品與千金問白髮如何迴避
慶生苐五子袁長吉
古來五子伊誰有唐室五王稱首竇氏五龍柳家五馬
西晉室陶家五柳英名不朽更東漢馬良並秀君今
也五男還又應是五星孕就腹笥五經身膺五福指日
繼五侯之後箇般非偶好與醉劉伶五斗
望月婆羅門引楊如晦
漲雲暮捲漏聲不到小簾櫳銀河淡掃澄空皓月當軒
高挂秋入廣寒宫正金波不動桂影朦朧佳人未逄
悵此夕與誰同望遠傷懷對景霜滿秋紅南樓何處想
人在長笛一聲中凝淚眼立盡西風
望月元遺山(天機餘錦)
素蟾散彩九秋風露發清妍嫦娥儘有情緣留着三五
盈盈永夜照憑肩看晚妝臨鏡若箇嬋娟尋常月圓
恨都向此時偏幾度郵亭枕上野店尊前珠明玉秀筭
一日相看一日仙人共月長似今年
前調叚成已
東風嫋嫋飛花一片點苔衣等間耗損香霏春去春來
無跡静裏幾人知問沈郎何事帶减腰圍功名願違
筭此計未應非剰把閒愁殢酒幽興裁詩溪山好在恨
眼中渺渺故人稀回首處淸淚如絲
嚴仁
花明柳暗一天春色繞朱樓斷鴻聲喚人愁欲問歸鴻
何處身世自悠悠正東風留滯楚尾吳頭追思舊遊
嘆雙鬢颯驚秋可惜等閒孤了酒令花籌斷絃難續漫
題詩分付水東流流不到蓬島瀛洲
風入松于國寶
一春長費買花錢日日醉湖邊玉騘慣識西湖路驕嘶
過沽酒樓前紅杏香中簫鼓綠楊影裏鞦韆暖風十
里麗人天花壓鬢雲偏畫船載得春歸去餘情付湖水
湖煙明日重扶殘醉來尋陌上花鈿
廣陵元夜病中有感
東風巷陌暮寒驕燈火閙河橋勝遊憶徧錢塘夜靑鸞
遠信斷難招蕙草情随雪盡梨花夢與雲銷客懷先
自病無聊綠酒負金蕉下幃獨擁香篝睡春城外玉露
聲遥可惜滿街明月更無人為吹簫
前調周少隱
禁烟過後落花天無奈輕寒東風不管春歸去共殘紅飛
上秋千看盡天涯芳草春愁堆在闌干楚江橫斷夕
陽邊無限春烟舊時雲去今何處山無數柳漲平川與
問風前回鴈甚時吹過江南
二
曉來凉氣滿芙蓉日到竹隂東稱觴歌袖三千指屏星
畔遶綠圍紅茱糝百杯秋色桂華十里西風生朝對
飲菊花叢九日一樽同文章歆向家聲舊便應去黃閣
從容喚起仙翁為壽種成千歲椿松
晏叔原
柳隂庭院杏梢墻依舊巫陽鳳簫已遠靑樓在水沈煙
煖煎香臨鏡舞鸞離照倚筝飛鴈辭行墜鞭人去自
凄凉淚眼愁腸斷雲殘雨當年事到如今幾處難忘兩
䄂曉風花陌一簾夜月蘭堂
康伯可
一宵風雨送春歸綠暗紅稀畫樓整日無人到與誰同
撚花枝門外薔薇開也枝頭梅子酸時玉人應是數
歸期翠歛愁眉塞鴻不到雙魚遠嘆樓前流水難西
新恨欲題紅葉東風滿院花飛
荔枝香柳耆卿
甚處尋芳賞翠歸去晚緩步羅韈生塵來遶瓊筵看金
縷霞衣輕褪似覺春遊倦遥認衆裏盈盈好身叚擬
回首又竚立簾幃畔素臉紅妝時揭蓋頭微見笑整金
翹一點芳心在嬌眼王孫空恁腸斷
周美成
照水殘紅零亂風掀去盡日惻惻輕寒簾底吹香霧黃
昏客枕無聊細響當窗雨看两两相依燕新乳樓下
水漸綠遍行舟浦暮往朝來心逐片帆輕舉何日迎門
小檻朱籠報鸚鵡共剪西窗蜜炬
于飛樂毛澤民
記&KR0008;騰濃睡裏一片行雲未許時夢破雲驚聽轆轤
聲斷也井底銀瓶不如羅帶等閒便結得同心繫畫
船楊柳岸曉月亭亭記陽關斷韵殘聲被西風吹玉枕
酒魄還淸有些言語獨自箇說與誰譍
二
並梅兄雙蝶子烟縷衫輕鳳凰釵繚繞香雲淡梳妝得
恁雪膩酥勻揉春捻就更是他花與精神黛尖低桃
萼破微笑輕顰早做成役夢勞魂好風前佳月下莫忘
行人扁舟去也沒箇事多樣離情
晏叔原
曉日當簾睡㾗猶占香腮輕盈笑倚鸞臺暈殘紅勻宿
翠滿鏡花開嬌嬋鬢畔插一枝淡蘂疎梅每到春深
多愁饒恨妝成懶下香階意中人從别後縈繫情懷良
辰好景相思字喚不歸來
史達祖
綺翼鶼鶼問誰常借春陂生愁近渚風微紫山深金殿
暖日暮同歸白頭相守情雖定事却難期帶恨飛來
烟埋秦草年年枉夢紅衣舊沙間香頸冷合是單棲終
將怨魄何年化連理芳枝
應景樂蕭回
金陵故國極目長江浩渺千重隔山無際臨濡怒濤磧
俯春城葦寂芳晝迤邐一族烟村將晚嚴光舊臺側
何處舊遊客對此景惹起離愁頓覺舊日意魂黯愁積
幽恨綿綿何計消溺回首洛東千里
春聲碎譚明之(翰)
津舘貯輕寒脉脉離情如水東風不管垂楊無力緫雨
顰烟鎻闌干外怕春燕掠天䟽鼓疊春色碎劉郎易
憔悴况是厭厭病起花牋謾展便寫就新詞倩誰將寄
當此際渾似夢蛺啼鵑一寸相思意
祝英臺近(惜别)東坡
掛輕帆飛急槳還過釣臺路酒病無聊欹枕聽鳴櫓斷
腸簇簇雲山重重煙樹回首望孤城何處間離阻誰
念縈損㐮王何曾夢雲雨舊恨前歡心事兩無據要知
欲見無由癡心猶自倩人道一聲傳語
蔣捷
柳邊樓花下館低捲綉簾半簾外天絲擾擾似情亂知
他蛾綠纖眉鵝黃小䄂在何處閒游閒翫最堪嘆筝
面一寸塵深玉柱網斜鴈譜字紅鸞剪燭記同看幾回
傳語東風將愁吹去怎奈向東風不管
趙德莊
獸金寒簾玉潤梅雪印苔絮春意如人易散苦難聚幾
多絲竹深情池塘幽夢猶倚賴與君同住舊游處誰
喚别浦仙帆風前問征路煙雨連江吹恨正無數莫教
紫燕歸來紅雲開後空悵望主人輕去
晩春程正伯
墜紅輕濃綠潤深院又春晚睡起懨懨無語小粧嬾可
堪三月風光五更魂夢又都被杜鵑催儧怎消遣人
道愁與春歸春歸愁未斷閒倚銀屏羞怕淚痕滿腸斷
沉水重熏瑤琴閒理奈依舊夜寒人遠
前調辛幼安
寶釵分桃葉渡烟柳暗南浦陌上層樓十日九風雨斷
腸點點飛紅都無人管倩誰喚流鶯聲住鬢邊覷試
把花卜歸期纔簪又重數羅帳燈昏哽噎夢中語是他
春帶愁來春歸何處却不解帶將愁去
盧川
枕霞紅釵燕墜花露殢雲髻粉淡香殘猶帶宿酲睡畫
簷紅日三竿慵窺鸞鑑長是倚風春無力又經歲玉
腕條脫輕鬆羞即見憔悴何事秋來容易又分袂可堪
疎雨梧桐空階絡緯背人處偷弹珠泪
吕聖求
寶蟾明朱閣静新燕近簷語還記元宵燈火小橋路逢
迎春筍柔微凌波纖穩怕不顧斗斜三鼓甚無據誰
信一霎春愁鶯聲留不住柳色苔㾗風雨暗花圃細
看羅帶銀鈎綃巾香泪筭不枉那時分付
史邦卿
柳枝愁桃葉恨前事怕重記紅藥開時新夢又溱洧此
情老去須休春風多事便老去越難廻避阻幽會應
念偷剪酴醿柔條暗縈繫節物移人春暮更顦顇可堪
竹院題詩蘚階聽雨寸心外安愁無地
北固亭岳珂
澹烟横層霧歛勝槩分雄占月下鳴榔風急怒濤颭關
河無限淸愁不堪臨鑑正雙鬢秋風塵染漫登覽極
目萬里沙場事業頻看劍古往今來南北限天塹倚樓
誰弄新聲重城正掩歷歷數西州更點
憶别
海棠開花影下憶得舊遊戲恰似驂鸞同在彩雲裏夢
回雨散雲收匆匆歸去一枕乍驚殘春睡甚情味人
去花已飄零餘香半憔悴點點飛紅都是去時淚可堪
冷落黃昏瀟瀟微雨斷魂處朱闌獨倚
前調吳淑姬
粉㾗銷音信斷好夢又無據病酒無聊欹枕聽殘雨斷
腸曲曲屏山温温沉水盡是舊看承人處久離阻誰
念一點芳心閒愁知幾許偷照菱花清瘦自羞覷可堪
梅子酸時楊花飛盡亂鶯閙催春歸去
别李澤之諸友戴式之
泛杭州臨塵水幾日共游戲歌笑開懷酒醒又還醉奈
何一旦分携連宵風雨剪不斷客愁千里水雲際遥
望一片飛鴻苦是失羣地滿眼春風管甚閒桃李此行
歸老家山相逄難又但一味相思而已
德祐乙亥太學生(湖海新聞)
倚危欄斜日暮驀驀甚情緒穉柳(幼君)嬌黃(太后)全未禁風
雨春江萬里雲濤扁舟飛渡(北軍至)那更塞鴻無數(流民)
歎離阻有恨落天涯誰念孤旅滿目風塵冉冉如飛霧是
何人惹愁來(賈出)那人何處(賈去)怎知道愁來又愁去
撲蝴蝶苕溪漁隱
煙條雨葉綠遍江南岸思歸倦客尋芳來較晚岫邊紅
日初斜陌上花飛正滿凄凉數聲羌管怨春短玉人
應在明月樓中畫眉懶鸞牋錦字多時魚雁斷恨随去
水東流事與行雲共遠羅衾舊香猶煖
吕聖求
分釵綰髻洞府難分手離腸短曲啼㾗冰舞䄂馬嘶霜
滑橋橫路轉人依古柳曉色漸分星斗怎分剖心兒
一似傾入離愁萬千斗垂鞭佇立傷心還病酒十年夢
裏嬋娟二月花梢荳蔻春風為誰依舊
梅邵叔齊
蘭摧蕙折霜重曉風惡長安何處孤根漫自託水寒斷
續溪橋月破黃昏院落相逄儼然瘦削最蕭索星星
蓬髩杳杳家山路正邈攀枝嗅蕊露陪清淚閣巳無蝶
使蜂媒不共鶯期燕約丼心伴人淡薄
趙介之
清和時候薰風來小院琅玕脱籜方塘荷翠颭柳絲輕
度流鶯畫棟低飛乳燕園林綠隂初遍景何限輕紗
細葛綸巾和羽扇披襟散髮心淸塵不染一杯洗滌無
餘萬事銷磨去遠浮名薄利休羡
曹元寵
人生一世思量争甚底花開十日已随塵共水且看欲
盡花枝未厭傷多酒盞何須細推物理幸容易有人
争奈只知名與利朝朝日日忙忙劫劫地待得一餉閒
時又却三春過了何如對花沉醉
快活年近拍万俟雅言
千秋萬歲君五帝三王世觀風重令節與民樂盛際蘂
宫長春洞天不老花豔蟾輝十里照春珠翠閙羅綺
遥望太極一簇通明裏鉤臺奏壽蓬山逞妙戲六宫人
來五雲樓迥風送歌聲依約睿思新製
四園竹周美成
浮雲護月未放滿朱扉鼠搖暗壁螢度破窗偷入書幃
秋意濃閒竚立庭柯影裏好風襟袖先知夜何其江
南路遶重山心知漫與前期奈何燈前堕淚腸斷蕭娘
舊日書辭猶在紙鴈信絶淸宵夢又稀
側犯周美成
暮霞霽雨小蓮出水紅妝靚風定看步襪江妃照明鏡
飛螢度暗草秉燭遊花徑人静携豔質追凉就槐影
金環皓腕雪藕清泉瑩誰念省滿身香猶是舊荀令見
說佳人酒壚寂静煙鎻漠漠藻池苔井
相思會
人無百年人剛作千年調待把門關鐡鑄鬼見失笑多愁
早老惹盡閒煩惱我惺也枉勞心漫計較麄衣淡飯
贏取煖和飽住箇宅兒只要不大不小常教㓗净不種
閒花草據見定樂平生便是神仙了
鳳樓春歐陽烱
鳳髻綠雲叢深掩房櫳錦書通夢中相見覺來慵勻面
淚臉珠融因想玉郎何處去對淑景誰同小樓中春
思無窮倚欄顒望闇牽愁緒柳花飛起東風斜日照簾
櫳羅幌香冷粉屏空海棠零落鶯語殘紅
御街行范希文
紛紛墜葉飄香砌夜寂静寒聲碎真珠簾捲玉樓空天
淡銀河垂地年年今夜月華如練長是人千里愁腸
己斷無由醉酒未到先成淚殘燈明滅枕頭欹諳盡孤
眠滋味都來此事眉間心上無計相廻避
張子野
天非花豔輕非霧來夜半天明去來如春夢不多時去
似朝雲無覓處乳雞棲燕落月沉星紞紞城頭鼓参
差漸辨西池樹朱閣斜開戶綠苔深徑少人行苔上屐
㾗無數殘香餘粉閑衾剰枕天把多情付
二
畫船橫倚煙溪半春入吳山遍主人憑客且遲留程入
花溪還遠數聲蘆葉兩行霓䄂幾處成離宴紛紛歸
騎亭皋晚風順檣烏轉古今為别最銷魂因别有情湏
怨高臺獨上不堪凝望目與飛雲斷
梅苑
平生有箇風流願願長與梅為伴問伊因甚破寒來只
恐百花先綻比蘭比麝比酥比玉休恁閒撩亂瑶臺
月下分明見依舊殘妝淺不知分得幾多香一片淸如
一片直須遮斷恐人眼毒不解輕輕看
聖壽柳耆卿
燔柴煙斷星河曙寶輦回天步端門羽衛簇雕欄六樂
舜韶先舉鶴書飛下雞竿高聳恩露均寰㝢赤霜袍
爛飄香霧喜色成春煦九儀三事仰天顔八彩旋生眉
宇椿齡無盡蘿圖有慶常作乾坤主
相思
前時小飲春庭院悔放笙歌散歸來中夜酒醺醺惹起
舊愁無限雖看墜樓換馬争奈不是鴛幃伴朦朧
暗想如花面欲夢還驚斷和衣擁被不成眠一枕萬回
千轉惟有畫梁新來雙燕徹曙聞長嘆
前調晏叔原
年光正似花梢露弹指春還暮翠眉仙子望歸來倚
遍玉城珠樹豈知别後好風良月往事無尋處狂情
錯向紅塵住忘了瑶臺路碧桃花蘂巳應開欲伴彩
雲飛去回思十載朱顔靑鬢枉被浮名誤
古今詞話
霜風漸緊寒侵被聽孤鴈聲嘹唳一聲聲送一聲悲雲
淡碧天如水披衣起告鴈兒略住聽我些兒事塔兒
南畔城兒裏第三箇橋兒外瀕河西岸小紅樓門外梧
桐彫砌請教且與低聲飛過那裏有人人無寐
詠轎高觀
藤筠巧織花紋細稱穏步如流水踏靑陌上雨初晴嫌
怕濕文鴛雙履要人送上連花即住纔過處香風起
裙兒掛在簾兒裏更不把窗兒閉紅紅白白簇花枝
恰稱得尋春芳意歸來時晚紗籠引道扶下人微醉
前調韓師厚
合和朱粉千餘兩捻箇觀音樣大都却似五三分少一
副玲瓏五臟等人合眼來人眼底終夜空勞攘香魂
媚魄知何往料只在船兒上無言倚定馬門兒獨對滔
滔雪浪若將愁淚還做水筭幾個黃天蕩
岐陽郵亭洛陽女郎
一身萍梗隨郵傳恨歸路如天遠近來魂夢也疎人不
似舊時長見剩衾餘枕冷淸淸地空恁閒一半(闕)
一叢花張先(永叔集有)
傷春懷遠幾時窮無物似情濃離愁正恁牽絲亂更南
陌飛絮濛濛嘶騎漸遥征塵不斷何處認即蹤雙鴛
池沼水溶溶南北小橋通梯橫畫閣黃昏後又還是新
月簾櫳沉恨細思不如桃李還解嫁春風
少游
年來今夜見師師雙頰酒紅滋疎簾半捲微燈外露華
上煙裊凉颸簪髻亂抛偎人不起彈淚唱新詞佳期
誰料久參差愁緒暗縈絲相應妙舞淸歌罷又還對秋
色嗟咨惟有畫樓當時明月兩處照相思
趙德麟送洞庭春色晁無咎(古今詞話)
王孫眉宇鳳凰雛元與世情疎揚州坐下瓊花底佩錦
囊曾從奚奴金盞倒揮滿身花影紅䄂競來扶十年
一夢訪吾居離缺重踟蹰應怜肺病臨卭客寄洞庭春
色雙壼天氣未佳梅花政好曾醉燕堂無
前調程正伯
傷春時候一憑欄何况别離難東風只解催人去也不
道鶯老花殘靑牋未約紅綃忍淚無計鎻征鞍寶釵
瑶鈿一時閒此恨苦天慳如今直恁抛人去也不念人
瘦衣寬歸來忍見重樓淡月依舊五更寒
陸務觀
樽前凝佇漫魂迷猶恨負幽期從來不慣傷春淚為伊
後滴滿羅衣那堪更是吹簫池舘青子綠隂時回廊
簾影晝參差偏共睡相宜朝雲夢斷知何處倩雙燕說
與相思從今判了十分憔悴圖要箇人知
望遠行雅詞
當時雲雨夢不負楚王期翠峯中高樓十二掩瑶扉儘
人間歡會只有兩心自知漸玉困花柔香汗揮歌聲
飜别怨雲馭欲回時這無情紅日何似且休西但㳙㳙
珠淚滴濕仙郎羽衣怎忍見雙鴛相背飛
過澗歇(夏景)柳耆卿
淮楚曠望極千里火雲燒空盡日西郊無雨壓行旅數
幅輕帆旋落艤棹蒹葭浦避畏景兩兩舟人夜深語
此際争可便恁奔利名九衢塵裏衣冠冐炎暑回首
江鄉月觀風亭水邊石上幸有散髮披襟處
恨别
酒醒夢纔覺小閣香灰成燼洞戶銀蟾移影人寂静夜
永清寒翠瓦霜凝疎簾風動漏聲隠隠飄來轉愁聽
怎向心緒近日厭厭長似病鳳樓咫尺佳期窅無定展
轉無眠粲枕冰冷香虬烟斷是誰與把重衾整
陽關引(離别)寇平仲
塞草烟光闊渭水波聲咽春朝雨霽輕塵歛征鞍發指
青靑楊柳又是輕攀折動黯然知有後會甚時節更
盡一杯酒歌一闋歎人生裏難歡聚易離别且莫辭沉
醉聽取陽關徹念故人千里自此共明月
丼州令(詠雪)柳耆卿
凍雲深淑氣淺寒欺綠野輕雪伴早梅飄謝豔陽天正
明媚却成瀟洒玉人歌畫樓酒對此景驟增高價賣
花巷陌放燈臺榭好時代怎生輕捨頼和風蕩霽靄廓
淸良夜玉塵鋪桂莖滿素光裏更堪遊冶
孤鴈兒程正伯
在家不覺窮冬好向客裏方知道故園梅子正開時記
得淸樽頻倒高燒紅蠟煖薰羅幌一任花枝惱如今
客裏傷懷抱忍雙鬢随花老小窗獨自對黃昏只有月
華飛到假饒眞箇鴈書頻寄何似歸來早
二
雙鬟乍綰橫波溜記當日香心透誰教容易逐雞飛輸
却春風先手天公元也管人憔悴放出花枝瘦幾宵
和月來相就問何事春山鬭秪應深院鎻嬋娟枉却嬌
花時候何時為我小梯橫閣試約黃昏後
李易安
藤牀紙帳朝眠起說不盡無佳思沉香烟斷玉爐寒伴
我情懷如水笛聲三弄梅心驚破多少春情意小風
疎雨瀟瀟地又催下千行淚吹簫人去玉樓空腸斷與
誰同倚一枝折得人間天上沒箇人堪寄
夢還京柳耆卿
夜來匆匆飲散欹枕背燈睡酒力全輕醉魂易醒風揭
簾櫳夢斷披衣重起悄無寐追悔當初繡閣話别太
容易日許時猶阻歸計甚况味旅舘虛度殘歲想嬌媚
那裏獨守鴛幃静永漏迢迢也應暗同此意
小鎮西(感别)
意中有箇人芳顔二八天然俏自來奸黠最竒絶是笑
時媚靨深深百態千嬌再三偎著再三香滑久離缺
夜來魂夢裏尤花殢雪分明似舊家時節正歡悅被雞
聲喚起一場寂寞無眠向曉空有半窗殘月
憶黃梅王逐客
枝上葉兒未展已有墜紅千片春意怎生防怎不怨被
我安排矮牙牀斗帳和嬌豔移在花叢裏面請君
看惹淸香偎媚暖愛香愛暖金杯滿問春怎管大家
拚便做東風緫吹交零亂猶骨自輸我鴛鴦一半
金人捧露盤(春晚感舊)曾純甫
記神京繁華地舊遊蹤正御溝春水溶溶平康巷陌繡
鞍金勒躍靑驄解衣沽酒醉絃管柳綠花紅到如今
餘霜鬢嗟前事夢魂中但寒烟滿目飛蓬雕欄玉砌
空餘三十六離宫塞笳驚起暮天鴈寂寞東風
賀方回
控滄江排靑嶂燕臺凉駐綵仗樂未渠央巖花磴蔓妬
千門珠翠倚新粧舞閒歌悄恨流風不管餘香繁華
夢驚俄頃佳麗地指蒼茫寄一笑何與興亡量船載酒
賴使君相對兩胡牀緩調清管更為儂三弄斜陽
錢塘羅壺秋
濕苔靑妖血碧壊垣紅怕精靈來往相逢荒烟瓦礫寶
釵零亂隱鸞龍吳峯越巘翠眉鎻苦為誰容浮屠
換朝陽殿僧磬改景陽鐘興亡事淚老金銅驪山廢盡
更無宫女說玄宗角聲起處海濤落滿眼秋風
紅林擒近(冬雪)周美成
高柳春纔軟凍梅寒更香暮雪助淸峭玉塵散林塘那
堪飄風逓冷故遣度幕穿窗似欲料理新粧呵手弄絲
簧冷落詞賦客蕭索水雪鄉援毫授簡風流猶憶東
梁望虛簷徐轉廻廊未掃夜長莫惜空酒觴
冬初万俟雅言
風雪驚初霽水鄉增暮寒樹杪堕毛羽簷牙掛琅玕纔
喜堆門積巷可惜迤邐銷殘漸看低竹翩飜淸池漲微
瀾步履晴正好宴席晩方歡梅花耐冷亭亭來入冰
盤對山前横素愁雲變色放杯同覓高處看
望雲涯引李景元
秋容江上岸花老蘋洲白露濕蒹葭浦嶼漸增寒色閒
漁唱晚鶩鴈驚飛處映遠磧數點輕帆送天際歸客
鳳臺人散漫逥首沉消息素鯉無憑樓上暮雲凝碧時
向西風下認遠笛宋玉悲懷未信金樽消得
山亭柳晏同叔
家住西秦賭博藝随身花柳上鬭尖新偶學念奴聲調
有時高遏行雲蜀錦纏頭無數不負辛勤數年來往
咸京道殘杯冷炙漫銷魂衷腸事託何人若有知音見
采不辭遍唱陽春一曲當筵淚落重掩羅巾
杜壽域
曉來風雨萬花飄落嘆韶光虛過却芳草萋萋映樓臺
淡烟漠漠紛紛絮飛院宇燕子過朱閣玉容淡妝添
寂寞檀郎孤願太情薄數歸期絶信約暗添春宵恨平
康恣迷歡樂時時悶飲綠醑甚轉轉思量着
上西平(惜春)程正伯
愛春歸憂春去為春忙旋點檢雨障雲妨遮紅護綠翠
幃羅幕任高張海棠明月杏花天更惜濃芳喚鶯吟
招蝶拍迎柳舞倩桃妝盡呼起萬籟笙簧一觴一咏儘
教陶寫繡心腸笑他人世漫嬉游擁翠偎香
觀雪辛幼安
九衢中杯逐馬帶随車問誰觧愛惜瓊華何如竹外静
聽窣窣蟹行沙自憐是海山頭種玉人家紛如鬭嬌
如舞纔整整又斜斜要圖畫還我漁蓑凍吟應笑羔兒
無分漫煎茶起來極目向彌茫數盡歸鴉
前調韓東浦
折腰勞彈冠望縱飛蓬笑造化相戲窮通風帆浪槳暮
城寒角曉樓鐘暗惜霜雪鬢邊來驚對靑銅蕭閒
好何時遂門横水逕穿松有無限杯月襟風區畫箇甚
帝堯堂下足䕫龍不如聞早問溪山高養吾慵
上平南劉昂(歸潛志)
躉鋒搖螳臂展舊盟寒恃洞庭彭蠡狂瀾天兵小試萬
蹄一飲楚江乾捷書飛上九重天春滿長安舜明文
周禮樂唐日月漢衣冠洗五川煙瘴江山全蜀下也劔
閣何用一泥丸有人傳喜日邊來都護先還(歸潛志云昂字濟霄)
(南人有才譽以先有劉昂之昂故號小劉之昂□和南征作樂章一闋上平西為時所傳齊東楚語云開禧)
(用兵金人元帥紇石烈子仁領兵濠梁大書一詞於濠之倅廳壁間詞名上平南即上西平之調云)
花草稡編卷十五
