花草稡編卷十九
明陳耀文輯
長調
慶清朝(踏青)王通叟
調雨為酥催冰做水東風分付春還何人便將輕暖點
破殘寒結伴踏青去好平頭鞋子小雙鸞烟柳外望中
秀色如有無間晴則箇隂則箇餖飣得天氣有許多
般須教撩花撥柳争要先看不道吳綾繡襪香泥斜沁
幾行斑東風巧盡收翠綠吹在眉山
上樓大參李居厚
天啓重光地鍾上瑞有人起自東山當年謝傅幾曾鶴
髮貂冠不似文章雋老重来鳴步斗樞間洪鈞轉五原
草綠太白兵閒運慶今朝初度正日添紋線月掛冰
盤恩重御壺宣勸喜溢天顔聽取沙隄好語金科紅篆
押千官春長在調元鼎裏不假還丹
前調李易安
禁幄低張彤欄巧護就中獨占殘春容華淡竚綽約俱
見天真待得羣花過後一番風露曉粧新妖嬈豔態妬
風笑月長殢東君東城邊南陌上正日烘池館競走
香輪綺筵散日誰人可繼芳塵更好明光宫殿幾枝先
近日邊勻金樽倒拚了盡燭不管黃昏
倦尋芳(春景)王元澤
露晞向曉簾幕風輕小院閑晝翠逕鶯来驚下亂紅鋪
繡倚危樓登高榭海棠着雨胭脂透筭韶華又因循過
了清明時候倦游燕風光滿目好景良辰誰共攜手
恨被榆錢買斷兩眉長鬭憶得高陽人散後落花流水
仍依蒨這情懷對東風盡成消瘦
春閨潘元質(一作蘇養直)
獸鐶半掩鴛甃無塵庭院瀟洒樹色沈沈春盡燕嬌鶯
姹夢草池塘青漸滿海棠軒檻紅相亞聽簫聲記秦樓
夜約彩鸞齊跨漸迤邐更催銀箭何處貪歡猶繋嬌
馬旋剪燈花兩點翠眉誰畫香滅羞回空帳裏月高猶
在重簾下恨疎狂待歸来碎揉花打
春思盧申之
香泥壘燕密葉巢鶯春暗寒淺花徑風柔着地舞裀紅
軟鬭草煙欺羅袂薄秋千影落春游倦醉歸来記寶帳
歌慵錦屏香煖别来悵光隂容易還又荼䕷牡丹開
徧妬恨疎狂那更柳花迎面鴻羽難憑芳信短長安猶
近歸期遠倚危樓但鎮日繡簾高捲
餞周糾定夫吳君特
暮帆挂雨冰岸飛梅春思零亂送客將歸偏是故宫離
苑醉酒曾同涼月舞尋芳還隔紅塵面去難留悵芙蓉
路窄綠楊天遠便繋馬鶯邊清曉烟草晴花沙潤香
軟爛錦年華誰念故人游倦寒食相思隄上路行雲應
在孤山畔寄新吟莫空回五湖春鴈
玉簟凉史邦卿
秋是愁鄉自錦瑟斷絃有淚如江平生花裏活奈舊夢
難忘藍橋雲樹正綠料抱月幾夜眠香河漢阻但鳳音
傳恨欄影敲凉新妝蓮嬌試曉梅瘦破春因甚却扇
臨窗紅巾銜翠翼早弱水茫茫柔情各自未剪問此去
莫負王昌芳信準更敢尋紅杏西廂
燕春臺張子野
麗日千門紫烟雙闕瓊林又報春回殿閣風微當時去
燕還来五侯池館屏開探芳菲走馬天街重簾人語轔
轔車幰遠近輕雷雕觴霞灩翠幕雲飛楚腰舞柳宫
面粧梅金猊夜煖羅衣暗裛香煤洞府人歸笙歌燈火
樓臺下蓬莱猶有花上月清影徘徊
夏初臨(初夏)劉巨濟
泛水新荷舞風輕燕園林夏日初長庭樹隂濃雛鶯學
弄新簧小橋飛盖入横塘跨青蘋綠藻幽香朱欄斜倚霜
紈未搖衣袂先凉歌歡稀遇怨别多同路遥水遠煙
淡梅黃輕衫短帽相攜洞府流觴况有紅粧醉歸来寶
蠟成行拂牙牀紗廚半開月在廻廊
逍遥樂黃魯直
春意漸歸芳草故國佳人千里信沈音杳雨潤烟光晚
景澄明極目危闌斜照夢當年少對尊前上客鄒枚小
鬟燕趙共舞雪歌塵醉裏談笑花色枝枝争好鬢絲
年年漸老如今遇風景空瘦損向誰道東君幸賜天幕
翠遮紅遶休休醉鄉岐路華胥蓬島
迷神引(述懷)柳耆卿
一葉扁舟輕帆捲暫泊楚江南岸孤城暮角引胡笳怨
水茫茫平沙鴈旋驚散煙歛寒林簇畫屏展天際遥山
小黛眉淺舊賞輕抛到此成游宦覺客程勞年光晚
異鄉風物忍蕭索當愁眼帝城賖秦樓阻旅魂亂芳草
連空闊殘照滿佳人無消息斷雲遠
朱雍
白玉樓高雲光繞望極新蟾同照前村暮雪霽梅林道
澗風平波聲渺喜登眺疎影寒枝裊太春早臨水凝清
淺靚粧巧瘦體傷離向此縈懷抱覺璧華輕冰痕小
倦聽塞管轉嗚咽令人老素光回長亭静無塵到烟鏁
横塘暖香徑悄飛英難拘束任春曉
長亭怨慢姜堯章
漸吹盡枝頭香絮是處人家綠深門戶遠浦縈回暮帆
零亂向何許閱人多矣誰得似長亭樹樹若有情時不
會得青青如此日暮望高城不見只見亂山無數韋
郎去也怎忘得玉環分付第一是早早歸来怕紅萼無
人為主筭只有并刀難剪離愁千縷
黃鸝遶碧樹周美成
雙闕籠嘉氣寒威日晚歲華將暮小院閒庭對寒梅照
雪淡烟凝素忍當迅景動無限傷春情緒猶賴是上苑
風光漸好芳容將煦草莢蘭芽漸吐且尋芳更休思
慮這浮世甚驅馳利祿奔競塵土縱有魏珠照乘未買
得流年住争如盛飲流霞醉偎瓊樹
帝臺春(春恨)李景元
芳草碧色萋萋遍南陌飛絮亂紅也似知人春愁無力
憶得盈盈拾翠侣共攜賞鳳城寒食到今来海角逢春
天涯行客愁旋釋還似織淚暗拭又偷滴謾倚遍危
闌儘黃昏也只是暮雲凝碧拚則而今巳拚了忘則怎
生便忘得又還問鱗鴻試重尋消息
瑶臺第一層(上元扈蹕墨莊漫錄)宋宗室仲御
嶰管聲催人報道嫦娥步月来鳳燈鸞炬寒輕簾箔
光泛樓臺萬年正春未老更傍那日月蓬莱從仙仗看
星河銀界錦繡天街歡陪千官萬騎九霄人在五
雲堆赭袍光裏星毬宛轉花影徘徊未央宫漏永散異
香龍闕崔嵬翠輿回奏仙韶歌吹寶殿尊罍
賢良朱雍
西母池邊宴罷贈南真步玉霄緒風和扇冰華發秀雪
質孤高漢波澄練影問是誰獨立江臯便凝望認壺中
圭璧天上瓊瑶清標曾陪勝賞坐忘愁斛醉使塵
銷况雙成與乳丹點深都付香梢夀粧酥冷郢韻珮舉
麝捲雲綃樂逍遥鳳皇臺畔憶取吹簫
碧芙蓉(亦名尾犯)柳耆卿
晴烟羃羃漸東郊芳草染成輕碧野塘風暖游魚動觸
冰澌微坼幾行斷鴈旋次第歸霜磧詠新詩手撚江梅
故人贈我春色似此光隂催逼念浮生不滿百雖照
人軒冕潤屋金珠於身何益一種勞心力圖利祿殆非
長策除是恁點檢笙歌訪尋羅綺銷得
晝夜樂
洞房記得初相遇便只合長相聚何期小會幽懽變作
别離情緒况值闌珊春色暮對滿目亂花狂絮直恐好
風光盡隨伊歸去一場寂寞憑誰訴筭前言摠輕負
早知恁地難拚悔不當初留住其奈風流端正外更别
有繋人心處一日不思量也攅眉千度
二
秀香家住桃花徑算神仙才堪並層波細剪明眸膩玉
圓搓素頸愛把歌喉當筵逞遏天邊亂雲愁凝言語似
嬌鶯一聲聲堪聽洞房飲散簾幃静擁香衾懽心稱
金爐麝裊青烟鳳帳燭搖紅影無限狂心乘酒興這歡
娱漸入嘉境猶自怨隣鷄道秋宵不永
山谷
夜深記得臨岐語說花時歸来去教人每日思量到處
與誰分付其奈冤家無定據約雲朝又還雨暮將淚入
鴛衾總不成行步元来也觧知思慮一封書深相許
情知玉帳堪歡為向金門進取直待腰金拖紫後有夫
人縣君相與争奈會分疎沒嫌伊門路
春草碧(俗呼中管高)万俟雅言
又隨芳緒生看翠連霽空愁遍征路東風裏誰望斷西
塞恨迷南浦天涯地角意不盡消沈萬古曾是送别長
亭下細綠暗煙雨何處亂紅鋪繡茵有醉眠蕩子拾
翠遊女王孫遠柳外共殘照斷雲無語池塘夢生謝公
後還能繼否獨上畫樓春山暝鴈飛去
飛龍宴蘇小娘(吳七郡王姬)
炎炎暑氣時流光閃爍閒扃深院水閣凉亭半開簾幕
遥觀灼灼榴花吐豔細雨洒小荷香淺樹隂竹影清凉
瀟洒枕簟搖紈扇堪嘆浮世忙如箭對良辰歡樂莫
辭頻勸遇酒逢歌恣情遂意迷戀須信人生聚奈區區
利牽名絆少年未倦良天皓月金樽滿
夏日燕黌堂雅詞拾遺
日初長正園林換葉瓜李飄香簾外雨過送一霎微凉
萍蕪逕曲凝珠顆襯汀沙細簇蜂房被晩風輕颭圓荷
飜水潑覺鴛鴦此景最難忘稱芳樽泛蟻筠簟鋪
湘蘭舟棹穏倚何處垂楊豈能文字成狂飲更紅裙間
也何妨任醉歸明月蝦鬚簾篩幾線餘霜
十月桃樂府雅詞
東籬菊盡徧園林敗葉滿地寒荄露井平明破香籠粉
初開佳人共喜芳意呵手剪密插鸞釵無言有豔不避
繁霜變作春媒問武陵溪上誰栽分付與南國舞榭
歌臺恰似凝酥襯玉點綴裝裁東君自是為主先煖信
律管飛灰從今雪裏一番花休話江梅
十月梅梅苑
千林凋盡一陽未報已綻南枝獨對霜天冒寒先占花
期清香映月浮動臨淺水疎影斜欹孤標不似綠李夭
桃取次成蹊縱夀陽粧臉偏宜應未笑天然雅態冰
肌寄語高樓凭欄羌管休吹東君自是為主調鼎鼐終
付他時從今點綴百草千花須待春歸
芰荷香万俟雅言
小瀟湘正天影倒碧波面容光水仙朝罷間列綠盖紅
幢吹風細雨蕩十頃浥浥清香人在水精中央霜綃霧
縠襟袂收凉欵放輕舟閙紅裏有蜻蜓點水交頸鴛
鴦翠隂密處曾覓相並青房晩霞散綺泛遠淨一葉
鳴榔擬去儘促琱觴歌雲未斷月上飛梁
朱希真
遠尋花正風亭霽雨烟浦移沙緩提金勒路擁桃葉香
車憑高悵飲照羽觴晚日横斜六朝浪語繁華山圍故
國綺散餘霞無奈尊前萬里客歎人今何在身老天
涯壯心零落怕聽疉鼔椮檛江浮醉眼望浩渺空想靈
槎曲終淚濕琵琶誰扶上馬不省還家
並蒂芙蓉晁端禮(能改齋漫錄)
太液波澄向鑑中照影芙蓉同蒂千柄綠荷深並丹臉
争媚天心眷臨聖日殿宇分明敞嘉瑞弄香嗅蕊願君
王夀與南山齊比池邊屢回翠輦擁羣仙醉賞憑欄
凝思萼綠攬飛瓊共波上游戲西風又看露下更結雙
雙新蓮子鬭裝競美問鴛鴦向誰留意
水晶簾(上定齋)東軒
誰道秋期遠更旬浹雙星相見雨足西簾正玉井蓮開
夀筵初展麈尾呼風袪暑淨那更着綸巾羽扇殢清歌
不記杯行任深任淺湖邊小池苑漸苔痕竹色青青
如染辨橘中荷屋晚芳自占蝸角虚名身外事付骰
子紛紛戲選喜時平公道開明話頭正轉
福夀千春(慶黃排岸)梅坡
柳暗三眠蓂翻七莢禀昴蕭生時叶信道鳳毛池上種
却勝河東鸑鷟篤志典墳經旨素得歐陽學妙文章
赴飛黃姓名即登鴈塔要成發軔勲業便先教濟川
整頓舟楫兆朕于今須從此超遷榮膺異渥他日趨装
事待還鄉懽洽頌椒觴祝遐筭夀同龜鶴
雨中花慢張安國
一葉凌波十里御風烟鬟雨鬢蕭蕭認得江臯玉珮
冰館冰綃秋淨明霞乍吐曙凉宿靄初消恨微顰不
語欲進還休凝竚迢遥神交冉冉愁思盈盈斷魂欲
遣誰招還似待青鸞傳信烏鵲成橋悵望胎仙琴疉
羞看翡翠蘭苕夢回人遠紅雲一片天際笙簫
牡丹菊東坡
今歲花時深院盡日東風蕩颺茶烟但有綠苔芳草
柳絮榆錢聞道城西長廊古寺甲第名園有國豔帶
酒天香染袂為我留連清明過了殘紅無處對此淚
洒樽前秋向晚一枝何事向我依然高會聊追短景清
商不假餘妍不如留取十分春態付與明年
前調吳子和
春濃恩重長離永别憑誰為返香魂憶湘裙霞袖杏臉
櫻唇眉掃春山淡淡眼裁秋水盈盈便如何忘得温柔
情態恬静天真凭闌念及夕陽西下暮煙四起江村
漸入夜疎星映柳新月籠雲醖造一生清瘦能消幾箇
黃昏斷腸時候簾垂深院人掩重門
春日旅况劉伯寵
縹蔕緗枝玉葉翡英百梢争趁春忙正雨後蜂粘落絮
燕撲晴香遺策誰家蕩子唾花何處新粧想流紅有
恨拾翠無心往事凄凉春愁如海客思翻空帶圍
只看東陽更那堪玉笙度曲翠羽傳觴紅淚不勝閨怨
白雲應老他鄉夢回羇枕風驚庭樹月在西廂
前調張才翁
萬縷青青初眠官柳向人猶未成隂據征鞍無語擁鼻
微吟遠宦情懷誰問空勞壯志銷凝好花時節山城留
滯又負歸心别離萬里飄蓬無定誰念會合難憑相
聚裏莫辭金盞酒淺還深欲把春愁抖擻春愁轉更難
禁亂山高處凭欄垂袖聊寄登臨
(才翁風韻不羈初任臨卭秋官張公庠待之不厚會有白鶴之游郡守率屬官同往才翁不預乃語官妓)
(楊皎曰老子到彼必有詩詞可速寄来公庠既到白鶴便留題曰初眠官柳未成隂馬上聊為擁鼻吟遠)
(宦情懷銷壮志好花時節負歸心别離長恨人南北會合休論酒淺深欲把春愁間抖擻亂山高處一登)
(臨皎錄寄才翁才翁增減作此詞寄皎公庠再坐皎歌于公庠之側公庠問之皎前禀曰張司理恰寄来)
(令皎歌之以獻台座公庠遂青顧才翁尤厚)
任昉
事往人離還似暮峽歸雲壠上流泉奈向分圓鏡巳斷
么絃長記酒闌歌罷難忘月夕花前相攜手處璚樓珠
戶觸目依然從来慣共繡幃羅帳鎮效比翼文鴛誰
念我而今清夜常是孤眠入戶不如飛絮傍懷争及爐
烟這回休也一生心事為你縈牽
(玉照新志云此得廉宣仲有所記謂饒州舉子張坐事也或云即知常之子功燾也)
辛幼安
馬上三年醉帽吟鞍錦囊詩卷長留悵溪山舊管風月
新收明便關河杳杳去應日月悠悠笑千篇索價未抵
蒲桃五斗凉州停雲老子有酒盈尊琴書端可消
憂渾未解傾身一飽淅米矛頭心似傷弓塞鴈身如喘
月吳牛曉天凉夜月明誰伴吹笛南樓
孤鸞(早春)馬莊父
沙堤香軟正宿雨初收落梅飄滿可奈東風暗逐馬蹄
輕捲湖波又還漲綠粉墻隂日融烟暖驀地刺桐枝上
有一聲春喚任酒帘飛動畫樓晚便指數燒燈時節
非遠陌上呌聲好是賣花行院玉梅對粧雪柳閙蛾兒
象生嬌顫歸去争先戴取倚寶釵雙燕
早梅朱希真
天然標格是小萼堆紅芳姿凝白淡竚新粧淺點夀陽
宫額東君想留厚意倩年年與傳消息昨日前村雪裏
有一枝先拆念故人何處水雲隔縱馹使相逢難寄
春色試問丹青手是怎生描得曉来一番雨過更那堪
數聲羌笛歸去和羹未晚勸行人休摘
雙雙燕史邦卿
過春社了度簾幕中間去年塵冷差池欲住試入舊巢
相並還相雕梁藻井又軟語商量不定飄然快拂花梢
翠尾分開紅影芳徑芹泥雨潤愛貼地争飛競誇輕
俊紅樓歸晚看足柳昏花暝應自棲香正穏便忘了天
涯芳信愁損翠黛雙蛾日日畫欄獨凭
黃河清慢(應制作)晁次膺
晴景初升風細細雲收天淡如洗望外鳳皇城闕葱葱
佳氣朝罷香烟滿袖侍臣報天顔有喜夜来連得封章
奏大河徹底清泚君王夀與天齊馨香動上穹頻降
祥瑞大晟奏功六樂初調宫徵合殿薰風乍轉萬花覆
千官盡醉内家傳詔重開宴未央宫裏
(鉄圍山叢談云宣和初燕樂初成八音告備因作徵招角招有曲名黃河清夀香明二者音調極韶美次)
(膺作此詞時天下無問遐邇小大雖偉男髫女皆争唱之又有一曲曰深院鎖春風悄無人桃李自笑亦)
(歌之遂入大晟府)
八節長歡(送孫守公素)毛澤民
名滿人間記黃金殿舊賜清閑才高鸚鵡賦風凛惠文
冠波濤何處試蛟鰐到白頭猶守溪山且做龔黃樣度
留與人看桃蹊柳曲隂圓離唱斷旌旗却捲春還𥜗
袴寄餘温雙石畔唯聞吏膽長寒詩翁去誰細遶屈曲
欄干從今後南来幽夢應隨月度雲端
登高詞
澤國秋深繡楹天近坐久䰟清溪山遶樽酒雲霧浥衣
襟餘霞孤鴈送愁眼寄寒閨一點離心杜陵老兩峯秀
處短髮疎巾佳人為折寒英羅袖濕真珠露冷鈿金
幽豔為誰妍東籬下却教醉倒淵明君但飲莫覷他落
日蕪城從教夜龍山明月端的觧留人
奪錦標(送李景山)應滕賓(越嶠志)
老氣盤空才名照萬里西風行色人物朝中第一司馬
題橋班超投筆記承流宣化早威聲先馳殊域看吟鞭
笑指關河歷當年曾識自古人心忠義百水朝東衆
星拱極銅柱無端隔斷天南天北念瞻丹闕捧紅雲金
泥香調屑明年歸對西山細說安邊策
應天長慢(寒食)周美成
條風布暖霏霧弄晴池塘徧滿春色正是夜堂無月沈
沈暗寒食梁間燕前社客似笑我閉門愁寂亂花過隔
院芸香滿地狼籍長記那回時邂逅相逢郊外駐油
壁又見漢宫傳燭飛煙五侯宅青青草迷路陌強載酒
細尋前跡市橋遠柳下人家猶自相識
閨情康伯可
管絃繡陌燈火畫橋塵香舊時歸路腸斷蕭娘舊日風
簾映朱戶鶯能舞花解語念後約頓成輕負緩雕轡獨
自歸来凭闌情緒楚岫在何處香夢悠悠花月更誰
主惆悵後期空有鱗鴻寄紈素枕前淚窗外雨翠幕冷
夜凉虚度未應信此度相思寸腸千縷
蘇堤春曉(西湖十景)張矩
曙林帶暝晴靄弄霏鶯花未認游客草色舊迎雕輦
蒙茸暗香陌秋千架閒曉索正露濕繡鴛痕窄費人
省隔夜濃歡醒處先覺重過湧金樓畫舫紅旌催向
斷橋泊又怕晚天無準東風妬芳約垂楊岸今勝昨水
院近占春光酌恁時候不道歸来香斷燈落
平湖秋月
候蛩探暝書鴈寄寒西風暗剪綃織報道鳳城催鑰笙
歌散無跡冰輪駕天緯逼漸欵引素娥游歷夜粧靚獨
展菱花淡絢秋色人在湧金樓漏㢠繩低光重袖香
滴笑語又驚栖鵲南飛傍林閴孤山影波共碧向此際
隠逋如識夢仙游倚徧霓裳何處聞笛
斷橋殘雪
甃澌沍曉篙水漲漪孤山漸捲雲簇又見岸容舒臘菱
花照新沐横斜樹香未北倩點綴數梢疎玉斷腸處日
影輕消休怨霜竹簾上湧金樓酒豔酥融金縷試春
曲最好半殘鳷鵲登臨快心目瑶臺夢春未足更看取
灑窗填屋㶚橋外柳下吟鞭歸趁游燭
雷峯落照
磬圓樹杪舟亂柳津斜陽又滿東角可是暮情堪翦平
分付烟郭西風影吹易落認滿眼脆紅先爍筭惟有塔
起半輪千載如昨誰信湧金樓此際憑闌人共楚天
約準擬換樽陪月層空捲塵幕飛鴻倦低未泊鬭倒指
數来還錯笑聲裏立盡黃昏剛道愁惡
麯院風荷
換橋渡舫添柳護堤坡僊舊欠今續四面水窗如染香
波釀春麯田田處成暗綠正萬羽背風斜矗亂鷗去不
信雙鴛午睡猶熟還記湧金樓共撫雕闌低度浣沙
曲自與故人輕别榮枯換凉燠亭亭影驚豔目忍到
手又成輕觸悄無語獨撚花鬚心事曾卜
花港觀魚
岸容浣錦波影墮紅纖鱗巧避鳬唼禹浪未成頭角吞
舟膽猶怯湖山外江海匝怕自有暗泉流接楚天遠尺
素無期枉語停楫回望湧金樓帶草蠻烟縹緲際城
堞漸見暮榔敲月輕舫亂如葉濠梁興歸未惬記舊伴
袖攜留搯指魚水總是心期休怨三疊
南屏晚鐘
翠屏對晚烏榜占隄鐘聲又歛春色幾度半空敲月山
南應山北歡娱地空浪迹謾記省五更聞得洞天曉夾
柳橋疎穏縱香勒前度湧金樓嘯傲東風鷗鷺半相
識暗數院僧歸盡長虹卧深碧花間恨猶記憶正素手
暗裁輕拆夜深後不道人来燈細窗隙
柳浪聞鶯
翠迷倦舞紅駐殘粧流鶯怕與春别過了禁煙寒食東
風顫環鐵游人恨柔帶結更喚醒羽喉宫舌畫船遠不
認綿蠻晚棹空歇争似湧金樓燕燕歸来鈎轉暮簾
揭對語畫梁消息香泥砌花屑昆明事休更說費夢繞
建章宫闕曉啼處穏繋金狨雙鐙籠月
三潭印月
桂輪逼彩菱沼漾金潜虬暗動鮫室水路乍疑霜雪明
眸洗春色年時事還記憶對萬頃葑痕龜坼舊游處不
認三潭此際曾識今度湧金樓素練縈窗頻照庾
侯席自與影娥人約移舟弄空碧宵風悄籖漏滴早未
許睡魔相覓有時恨月被雲妨天也拚得
兩峯插雲
暮屏翠冷秋樹赭疎雙峯對起南北好與霽天相接浮
圖現西極苕嶤處雲共碧謾費盡少年游屐故鄉遠一
望空遥水斷煙隔閒凭湧金樓㶑灩波心如洗夢淹
筆喚起睡龍蒼角盤空壮商色西湖路成倦客待倩寫
素縑千尺便歸去酒底花邊猶自看得
雲僊引(桂花)馮偉夀
紫鳳臺高紅鸞鏡裏馡馡幾度秋馨黃金重綠雲輕
丹砂鬢邊滴粟翠葉玲瓏烟剪成含笑出簾月香滿袖
天霧縈身年時花下逢迎有遊女翩翩如五雲亂擲
芳英為簮斜朵事事關心長向金風一枝在手嗅蕊
悲歌雙黛顰遶臨溪樹對初弦月露下更深
繡停針陸務觀
歎半紀跨萬里秦吳頓覺衰謝回首鵷行英俊並游咫
尺玉堂金馬氣凌嵩華負壮略縱横王霸夢經洛浦梁
園覺来淚流如瀉山林定去也却自恐說著少年時
話静院焚香閒倚素屏今古總成虛假趁時婚嫁幸自
有湖邊茅舍燕歸應笑客中又還過社
&KR0785;瓏四犯(春思)周美成
穠李夭桃是舊日潘郎親試春豔自别河陽長負露房
烟臉憔悴鬢點吳霜念想夢魂飛亂嘆畫欄玉砌都換
纔始有緣重見夜深偷展香羅薦暗窗前醉眠葱蒨
浮花浪蕊都相識誰更曾擡眼休問舊色舊香但認取
芳心一點又片時一陣風雨惡吹分散
京口寄所思史達祖
闊甚吳天頓放得離緒江南多少一雨為秋凉氣小窗
先到輕夢聽徹風蒲又散入楚空清曉問世間愁在何
處不離澹烟芳草簟紋獨浸芙蓉影想凄凄欠郎偎
抱即今卧得雲衣冷山月仍相照方悔翠袖易分難聚
有玉香花笑待鴈来先寄新詞歸去且教知道
越中歲暮聞簫鼓感懷姜堯章
疊鼓夜寒垂燈春淺匆匆時事如許倦游歡意少俛仰
悲今古江淹又吟恨賦記當時送君南浦萬里乾坤百
年身世惟有此情苦揚州柳垂官路有輕盈喚馬端
正窺戶酒醒明月下夢逐潮聲去文章信美知何用謾
贏得天涯羇旅教說與春来要尋花伴侣
金菊對芙蓉東坡
花則一名種分三色嫩紅妖白嬌黃正新秋佳景雨霽
風凉郊墟十里飄蘭麝瀟洒處旖旎非常自然風韻開
時不惹蝶亂蜂狂攜酒獨揖蟾光問花神何屬離兊
中央引騷人乘興廣賦詩章幾多才子争攀折嫦娥道
三種清香狀元紅是黃為榜眼白探花郎
秋怨康伯可
梧葉飄黃萬山空翠斷霞流水争輝正金風西起海燕
東歸凭欄不見南来鴈望故人消息遲遲木樨開後不
應悮我好景良時只念獨守孤幃把枕前囑付一旦
分飛上秦樓游賞酒殢花迷誰知别後相思苦悄為伊
瘦損香肌花前月下黃昏院落珠淚偷垂
前調劉静甫
淺拂春山慢横秋水玉纖閑理絲桐按清泠繁露淡竚
悲風素絃瑶軫調新韻顫翠翹金簇芙蓉疊鈎重鎖
輕挑慢摘特地情濃泛商刻羽無窮似和鳴鸞鳳律
應雌雄問高山流水此意誰同箇中只許知音聽有茂
陵車馬雍容晝簾人静琴心三疊時倒金鐘
月華清(憶别)馬莊父
瑟瑟秋聲蕭蕭天籟滿庭摇落空翠數徧丹楓不見
葉間題字人何處千里嬋娟愁不斷一江流水遥睇見
征鴻幾點碧天無際悵望月中仙桂問竊藥佳人誰
與同歲把鏡當空照盡别離情意心裏恨莫結丁香琴
上曲休彈秋思怕裏又悲来老却蘭臺公子
春夜對月洪叔璵
花影搖春蟲聲吟暮九霄雲幕初捲誰駕冰蟾擁出桂
輪天半素魄映青瑣窗前皓彩散畫欄干畔凝盼見金
波晃漾分輝鵲殿况是風柔夜暖正燕子新来海棠
微綻不似秋光只照離人腸斷恨無奈利鎻名韁誰為
喚舞裙歌扇吟玩怕銅壺催曉玉繩低轉
梨花朱淑真
雪壓庭春香浮花月攬衣還怯單薄欹枕徘徊又聽一
聲乾鵲粉淚共宿雨闌干清夢與寒雲寂寞除却是
江梅曾許詩人吟作長恨曉風漂泊且莫遣香肌瘦
減如削深杏夭桃端的為誰零落况天氣粧點清明
對美景不妨行樂拚着向花時取一杯獨酌
玉蝴蝶(京城)柳耆卿
漸覺芳郊明媚夜来膏雨一洗塵埃滿目淺桃深杏露
染烟裁銀塘静魚鱗簟展烟岫翠龜甲屏開殷晴雷
雲中鼔吹游徧蓬莱徘徊隼旟前後三千珠履十
二金釵雅俗熙熙下車成宴盡春臺好雍容東山妓
女堪笑傲北海樽罍且追陪鳳池歸去那更重来
秋思
望處雲收雨斷凭欄悄悄目送秋光晚景瀟疎堪動宋
玉悲凉水風輕蘋花漸老月露冷梧葉飄黃遣情傷故
人何在烟水茫茫難忘文期酒會幾辜風月屢變星
霜海闊山遥未知何處是瀟湘念雙燕難憑遠信指暮
天空識歸航黯相望斷鴻聲裏立盡斜陽
重陽
淡蕩素商行暮遠空雨歇平野烟收滿目江山堪助楚
客冥搜素光動雲濤漲晚紫翠冷霜巘横秋景清幽渚
蘭香謝汀樹紅愁良儔西風吹帽東籬攜酒共結懽
游淺酌低吟坐中俱是飲家流對殘暉登臨休嘆賞令
節酩酊方酬且相留眼前尤物盞裏忘憂
春思晁叔用
目斷江南千里㶚橋一望烟水微茫晝鎖重門人去暗
惜流光雨輕輕梨花院落風淡淡楊柳池塘恨偏長佩
沈湘浦雲散高唐清狂重来一夢手搓梅子煮酒新
嘗寂寞經春小橋依舊燕飛忙玉鈎欄凭多漸煖金縷
枕别久猶香最難忘看花南陌待月西廂
秋思高賓王
喚起一襟凉思未成晚雨先做秋隂楚客悲殘誰解此
意登臨古臺荒斷霞斜照新夢黯微月疎砧總難禁盡
將幽恨分付孤斟從今倦看青鏡既遲勲業可負煙
林斷梗無憑歲華搖落又驚心想蓴汀水雲愁凝閑蕙
帳猿鶴悲吟信沈沈故園歸計休更侵尋
前調史達祖
晚雨末催宫樹可憐殘葉猶抱凉蟬短景歸秋吟思又
接愁邊漏初長夢魂難禁人漸老風月俱寒想幽歡土
花庭甃蟲網闌干無端啼蛄攪夜恨隨團扇苦近秋
蓮一笛當樓謝娘懸淚立風前故園晚強留詩酒新鴈
遠不致寒暄隔蒼烟楚香羅袖誰伴嬋娟
王忠州家席上作陸務觀
倦客平生行處墜鞭京洛解佩瀟湘此夕何年来賦宋
玉高唐繡簾開香塵乍起蓮步穏銀燭分行暗端相燕
羞鶯妬蝶遶蜂忙難忘芳樽頻勸峭寒新退玉漏猶
長幾許幽情只愁歌罷月侵廊欲歸時司空笑悶微近
處丞相嗔狂斷人腸假饒相送上馬何妨
和維揚晁侍郎寄強伯葛信齋
憶昨苕溪慣弄五亭月笛四水烟蓑何事毗檀門外馬
駐長坡野花中亂紅杳靄小橋外叠翠嵯峨且顔酡但
存長袖舞到婆娑云何立盟惠政春行五馬月皎千
波贏得賓僚聽隔牆無事高歌帳烟寒瑞麟影墮簾霧
細寶鴨香多試蹉跎一枰落日又送樵柯
燕山亭(杏花)宋徽宗
裁剪冰綃輕疊數重冷淡燕脂勻注新樣靚粧豔溢香
融羞殺蕊珠宫女易得凋零更多少無情風雨愁苦問
院落凄凉幾番春暮憑寄離恨重重這雙燕何曾會
人言語天遥地遠萬水千山知他故宫何處怎不思量
除夢裡有時曾去無據和夢也新来不做
中秋諸王席上作曾純甫
河漢風清庭戶夜凉皓月澄秋時候冰鑑乍開跨海飛
来先掩滿天星斗四捲珠簾漸移影寶階鴛甃還又看
歲歲嬋娟向人依舊朱邸高宴簮纓正歌吹瑶臺舞
翻宫袖銀管競酬棣萼相輝風流古来誰有玉笛横空
更聽徹霓裳三奏難偶拚醉倒参横曉漏
三姝媚史邦卿
烟光搖縹瓦望晴簷多風柳花如洒錦瑟横牀想淚痕
塵影鳳絃常下倦出犀帷頻夢見王孫驕馬諱道相思
偷理綃裙自驚腰衩惆悵南樓遥夜記翠箔張燈枕
肩歌罷又入銅駞過舊家門巷首詢聲價可惜東風將
恨與閒花俱謝記取崔徽模樣歸来暗寫
古衛舟人謂曾載錢塘宫人天游詹玉
一蓬兒别苦是誰家花天月地兒女紫曲藏嬌慣錦窠
金翠玉璈鐘吕綺席傳宣笑聲裏龍樓三鼓歌扇題詩
舞袖籠香幾曾塵土因甚留春不住怎知道人間匆
匆今古金屋銀屏被西風將換蓼汀蘋渚如此江山應
悔却西湖歌舞載取斷雲何處江南烟雨
次周公謹故京送别韻王沂孫
蘭缸花半綻正西窗凄凄斷螢新鴈别久逢稀謾相看
華髮共成銷黯總是飄零更休賦梨花秋苑何况如今
離思難禁俊才都減今夜山高江淺又月落帆空酒
醒人遠綵袖烏紗解愁人惟有斷歌幽婉一信東風再
約看紅腮青眼只恐扁舟西去蘋花弄晚
鎻寒窗(寒食)周美成
暗柳啼鴉單衣竚立小簾朱戶桐花半畆静𤨏一庭愁
雨洒空階更闌未休故人剪燭西窗語似楚江暝宿風
燈零亂少年羈旅遲暮嬉游處正店舍無烟禁城百
五旗亭喚酒付與高陽儔侣想東園桃李自春小唇秀
靨今在否到歸時定有殘英待客攜樽爼
楊補之
柳暗藏鴉花深見蝶物華如綉情多思遠又是一番清
瘦憶前回庭榭未春箇人預約同攜手恨遲留載酒期
程孤負踏青時候搔首雙眉暗鬭况無似今年一春
晴晝風僝雨僽直得迤逗想閒窗針線倦拈寂寞細撚
酴醿嗅待還家定自冤人淚粉盈襟袖
有感程先(傳之宋休寧人)
雨洗紅塵雲迷翠麓小車難去凄凉感慨未有今年春
暮想曲江水邊麗人影沈香歇誰為主但兔葵燕麥風
前搖蕩徑花成土空被多情苦慶會難逢少年幾許
紛紛沸鼎負了青陽百五待何時重享太平典衣貰酒
相爾汝筭蘭亭有此歡娛又却悲今古
前調蕭允之
細雨收塵輕隂弄日柳絲掠道桃邊杏處猶記玉驄曾
到對東風回首舊游香消豔歇無音耗悵佳人有約難
来綠遍滿庭芳草愁抱沈吟久問翠珥金鈿為何人
好回文細字塵暗當年纖縞倚闌干斜陽又西歡期易
失春易老待何時再覓珍叢共把清樽倒
五福降中天慢(詠梅)沈約之
月朧煙淡霜溪滑孤宿暮林荒驛遶樹微吟廵簷索笑
自分平生相得冰池半釋正節物驚心淚痕沾臆流水
濺濺照影古寺滿春色沈嘆今年未識暗香微動人
初寂酷愛芳姿最憐幽韻来欵禪房深密他時悢悵却
月凌風信音難的雪底幽期為誰還露立
紫玉簫(韓相家姬輕盈)晁無咎
羅綺叢中笙歌筵裏眼狂初認輕盈無花解比似一鈎
新月雲際初生筭不虚得都占與第一佳名卿歸去那
知有人别後牽情襄王自是春夢休謾說東墻事更
難憑誰教慕宋要題詩曾倚寶柱低聲似瑶臺曉空
暗想衆裏飛瓊餘香冷猶在小窗一到魂驚
三部樂周美成
浮玉霏瓊向邃館静軒倍增清絶夜窗垂練何用交光
明月近聞道官閣多梅趁暗香未遠凍蕊初發倩誰摘
取寄贈情人桃葉廻文近傳錦字道為君瘦損是人
都說遥知染紅着手膠梳粘髮轉思量鎮長墮睫都只
為情深意切欲報消息無一句堪喻愁結
七月送丘宗卿使敵陳同父
小窟穹廬但三滿三平其勞均佚人中龍虎本為明時
而出只合是端坐王朝看指揮整辨掃蕩飄忽也持漢
節聊過舊家官室西風又還帶暑把征衫著上有時
披拂休將看花淚眼間弦(缺)骨對遺民有如皎日行萬
里依然故物入奏幾策天下禮終定于一
芳草(古鳳簫吟)韓玉汝
鎻離愁連綿無際来時陌上初熏繡幃人念遠暗垂珠
露泣送征輪長行長在眼更重重遠水孤雲但望極樓
高盡日目斷王孫消魂池塘别後曾行處綠妬輕裙
恁時攜素手亂花飛絮裏緩步香䄄朱顔空自改向
年年芳意長新徧綠野嬉游醉眼莫負青春
丁香結周美成
蒼蘚沿階冷螢粘屋庭樹望秋先隕漸雨凄風迅澹暮
色倍覺園林清潤漢姬紈扇在重吟翫棄擲未忍登山
臨水此恨自古消磨不盡牽引起試酒歸時映月同
看鴈陣寶幄香纓薰爐象尺夜寒燈暈誰念留滯故
園舊事勞方寸唯丹青相伴那更塵昏蠧損
䀨龍謠朱希真
肩拍洪崖手攜子晉夢裏暫辭塵宇高步層霄俯人
間如許筭蝸戰多少功名問蟻聚幾回今古度銀潢展
盡參旗桂華淡月飛去天風緊玉樓斜舞萬女霓袖
光搖金縷明廷燕闋倚青冥回顧過瑶池重借雙成就
楚岫更邀巫女轉雲車指點虛無引蓬莱路
二
憑月攜簫遡空秉羽夢踏絳霄仙去花冷街揄悄中天
風露並真官蕊珮芬芳望帝所紫雲容與享鈞天九奏
傳觴聽龍嘯看鸞舞驚塵世悔平生歎萬感千恨
誰憐深素羣仙念我好人間難住勸阿母偏與金桃教
酒醒賸斟瓊醑醉歸時手授丹經指長生路
閨怨無悶程正伯
天與多才不合更與殢柳憐花情分甚總為才情惱人
方寸早是春殘花褪也不料一春都成病自失笑因甚
腰圍半減淚珠頻揾難省也怨天也自恨怎免千般
思忖倩人說與又却不忍拚了一生愁悶又只恐愁多
無人問到這裡天也憐人看他穏也不穏
雪意王沂孫
隂積龍荒寒度鴈門西北高樓獨倚悵短景無多亂山
如此欲喚飛瓊起舞怕攪碎紛紛銀河水凍雲一片藏
花護玉未教輕墜清致悄無似有照水一枝巳攙春
意誤幾度憑欄莫愁凝睇應是梨花夢好未肯放東風
来人世待翠管吹破蒼茫看取玉壺天地
月下笛(次韻)曾允元
吹老楊花浮萍點點一溪春色閒尋舊迹認溪頭浣沙
磧柔條折盡成輕别向空外瑶簮一擲筭無情更苦鶯
巢暗葉題破幽寂凝立闌干側記露飲東園聮鑣西
陌容消鬢減相逢應自難識東風吹得愁似海謾點染
空階自碧獨歸晚解說心中事月下短笛
垂楊(懷古)陳允平
銀屏夢覺漸淺黃嫩綠一聲鶯小細雨輕塵建章初閉
東風悄依然千樹長安道翠雲鎻玉窗深窈斷橋人空
倚斜陽帶舊愁多少還是清明過了任烟縷露條碧
纖青嫋恨隔天涯幾回惆悵蘇堤曉飛花滿地誰為掃
甚薄倖隨波縹緲啼鵑不喚春歸人自老
鴈過粧樓(已已菊日寓溧陽聞鴈聲因動鶺鴒之感)張炎
徧插茱萸人何處客裏頓懶攜壺鴈影涵秋絶似暮
雨相呼料得曾留堤上月舊家伴侣有書無謾嗟吁數
聲怨抑翻致無書一笑飄零萬里更可憐倦翼同此
江湖飲啄關心知是近日何如陶潜謾存徑菊最堪羡
松風陶隠居沙汀冷揀寒枝不似烟水寒蘆
大有(九日)漁庄潘希白
戲馬臺前採花籬下問歲華還是重九恰歸来南山翠
色依舊簾櫳昨夜聽風雨都不似登臨時候一片宋玉
情懷十分衛郎清瘦紅萸佩空對酒砧杵動微寒暗
欺羅袖秋已無多早是敗荷衰柳強整帽簷欹側曾經
向天涯搔首幾回憶故國蓴鱸霜前鴈後
陌上花(使歸有懷)張仲舉
關山夢裏歸来還又歲華催晚馬影鷄聲諳盡倦郵荒
館綠牋密記多情事一看一回腸斷待殷勤寄與舊游
鶯燕水流雲散滿羅衫是酒香痕凝處唾碧啼紅相
半只恐梅花瘦倚夜寒誰暖不成便没相逢日重整釵
鸞筝鴈但何郎縱有春風詞筆病懷渾嬾
蠟梅香吳師孟
錦里陽和看萬木凋時早梅獨秀珍館瓊樓正絳趺初
吐穠華將茂國豔天葩真淡竚雪肌清瘦似廣寒宫鉛
華未御自然粧就凝睇倚朱欄噴清香暗度易襲襟
䄂好與花為主宜秉燭頻觀泛湘酎莫待南枝隨樂府
新聲吹後對賞心人良辰好景須信難偶
前調喻明仲
愛日初長正園林纔見萬木凋黃檻外朝来巳見數枝
復欲掩映回廊賜與東皇付芳信粧點江鄉想玉樓中
誰家豔質試學新粧桃杏苦尋芳縱成蹊豈能似恁
清香素豔妖嬈應是盡夜曾與明月風光瑞雪冰霜渾
疑是粉蝶輕狂待拚吟賞休聽畫樓横管悲傷
秋宵吟(越調)姜白石
古簾空墜月皎坐久西窗人悄蛩吟苦漸漏永丁丁箭
壺催曉引凉颸動翠葆露脚斜飛雲表因嗟念似去國
情懷暮帆烟草帶眼銷磨為近日愁多頓老衛娘何
在宋玉歸来兩地暗縈繞搖落江楓早嫩約無憑幽夢
又杳但盈盈泪洒單衣今夕何夕恨未了
東風第一枝(春雪)史達祖
巧沁蘭心偷黏草甲東風欲障新暖謾凝碧瓦難留信
知暮寒較淺行天入鏡做弄出輕鬆纖軟料故園不捲
重簾悮了乍来雙燕青未了柳回白眼紅欲斷杏開
素面舊游憶著山隂後盟遂妨上苑寒爐重暖便放慢
春衫針線恐鳳靴挑菜歸来萬一㶚橋相見
二
草脚愁蘇花心夢醒鞭香拂散牛土舊歌空憶珠簾綵
筆倦題繡戶粘鷄貼燕想立斷東風来處暗惹起一掬
相思亂若翠盤紅縷今夜覓夢池秀句明日動探花
芳緒寄聲沽酒人家預約俊游伴侣憐他梅柳怎忍後
天街酥雨待過了一月燈期日日醉扶歸去
三
酒館歌雲燈街舞綉笑聲喧似簫鼓太平京國多歡大
酺綺羅幾處東風不動照花影一天春聚耀翠光金縷
相交苒苒細吹香霧羞醉玉少年丰度懷豔雪舊家
伴侣閉門明月關心倚窗小梅索句吟情欲斷念嬌俊
知人無據想袖寒珠絡藏香夜久帶愁歸去
錦堂春司馬光(青箱雜記)
紅日遲遲虛廊轉影槐隂迤邐西斜彩筆工夫難狀晚
景煙霞蝶尚不知春去謾遶幽砌尋花奈猛風過後縱
有殘紅飛向誰家始知青春無價笑飄蓬宦路荏苒
年華今日笙歌叢裏特地咨嗟席上青衫濕透筭感舊
何止琵琶怎不教易老多少離愁散在天涯
再會柳耆卿
墜髻慵梳愁蛾懶畫心緒是事闌珊覺新来憔悴金縷
衣寬認得這疎狂意下向人誚譬如閒把芳容整頓恁
地輕辜争忍心安依前過了舊約甚當初賺我偷剪
雲鬟幾時得歸来香閣深關待伊要尤雲殢雨纏繡衾
不與同懽儘更深欵欵問伊今後敢更無端
雪梅梅苑
臘雪初晴冰銷凝泮尋幽開賞名園向長亭登眺倚徧
朱欄拂面嚴風凍薄滿階前霜葉聲乾竟小臺深處數
葉江梅漏泄春權百花休恨開晚奈韶華瞬息常放
教先非是東君私語和煦恩偏欲寄江南音耗念故人
隔闊雲烟一枝贈春色待把金刀剪倩人傳
花草稡編卷十九
