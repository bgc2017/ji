花草稡編卷一
明陳耀文輯
小令
蒼梧謠(餞劉恭父)張安國
歸十萬人家兒樣啼公歸去何日是来時
二
歸獵獵薰風捲繡旗攔教住重舉送行杯
三
歸數得宣麻拜相時秋前後公衮更莱衣
十六字令(窗月)周晴川(天機餘錦)
眼月影穿窗白玉錢無人弄移過枕函邊
閒中好鄭夢復
閒中好盡日松為侣此趣人不知輕風度僧語
二段成式
閒中好塵務不縈心坐對當窗木看移三面隂
三張善繼
閒中好幽磬度鐘遲卷上論題肇畫中僧姓支
醉公子樂府詩集
昨日春園飲今朝倒接䍦誰人扶上馬不省下樓時
一片子
柳色青山映梨花雪鳥藏綠窗桃李下閒坐歎春芳
望夫歌(即羅嗊曲)劉採春(雲溪友議)
不喜秦淮水生憎江上船載兒夫壻去經歲又經年
二
借問東園柳枯来得幾年自無枝葉分莫怨太陽偏
三
莫作商人婦金釵當卜錢朝朝江口望錯認幾人船
四
那年離別日只道往桐廬桐廬人不見今得廣州書
五
昨日勝今日今年老去年黃河清有日白髮黑無緣
六
昨夜北風寒牽船浦裏安潮来打纜斷搖櫓始知難
明月斜(景德寺僧房)吕洞賓(詩話總龜)
明月斜秋風冷今夜故人来不来教人立盡梧桐影
南歌子裴識(雲溪友議)
不是廚中串爭知炙裏心井邊銀釧落展轉恨還深
二
不信長相憶擡頭問取天風吹荷葉動無夜不搖蓮
三
簳䗶為紅燭情知不自由細絲斜結網爭奈眼相鈎
醉粧詞蜀王衍
者邊走那邊走只是尋花柳那邊走者邊走莫厭金杯
酒(北夢瑣言云蜀後主裹小巾其尖如錐宫妓多衣道服簪蓮花冠施胭脂夾臉號醉粧作此詞)
南歌子温庭筠
&KR0034;墮低梳髻連娟細掃眉終日兩相思為君憔悴盡百
花時
二
轉眄如波眼娉婷似柳腰花裏暗相招憶君腸欲斷恨
春宵
三
懶拂鴛鴦枕休縫翡翠裙羅帳罷鑪燻近来心更切為
思君
張泌
柳色遮樓暗桐花落砌香畫堂開處晚風涼高捲水晶
簾額襯斜陽
二
岸柳拖煙綠庭花照日紅數聲蜀魄入簾櫳驚斷碧窗
殘夢畫屏空
温飛卿
鏡水夜来秋月如雪採蓮時小娘紅粉對寒浪惆悵正
思維
二
楚女欲歸南浦朝雨濕愁紅小船搖漾入花裏波起隔
西風
荷葉杯顧夐
春盡小庭花落寂寞凭檻斂雙眉忍教成病憶佳期知
摩知知摩知
二
記得那時相見膽顫鬢亂四肢柔泥人無語不擡頭羞
摩羞羞摩羞
三
夜久歌聲怨咽殘月菊冷露微微看看濕透縷金衣歸
摩歸歸摩歸
四
金鴨香濃鴛被枕膩小髻簇花鈿腰如細柳臉如蓮憐
摩憐憐摩憐
五
一去又乖期信春盡滿院長莓苔手拈裙帶獨排徊来
摩来来摩来
甘露歌(古祝英臺集句)王介甫
折得一枝香在手人間應未有疑是經春雪未消今日
是何朝
二
盡日含毫難比興都無色可並萬里晴天何處来真是
屑瓊瑰
三
天寒日暮山谷裏的礫愁成水地上漸多枝上稀唯有
故人知
北邙月妙香(洞微志)
勸君酒莫辭花落抛舊枝只有北邙山下月清光到死
也相隨(鄭繼超遇田參軍贈妓曰妙香數年告別歌此詞送酒翌日同至北邙下化狐而去)
三臺令(一名翠華引)王建
池北池南草綠殿前殿後花紅天子千秋萬歲未央明
月清風
二
魚藻池邊射鴨芙蓉苑裏看花日色赭黃相似不著紅
鸞扇遮
開元樂沈存中(侯鯖錄)
鳷鵲樓頭日暖蓬莱殿裏花香草綠煙迷步輦天高日
近龍床
二
按舞驪山影裏回鸞渭水光中玉笛一天明月翠華滿
陌東風
三
樓上正臨宫外人間不見仙家寒食輕煙薄霧滿城明
月梨花
四
殿後春旗簇仗樓前御隊穿花一片紅雲鬧處外人遥
認官家
(括元豐中為翰林學士有詞四首裕陵賞愛之)
晴偏好李霜涯
平湖千頃生芳草芙蓉不照紅顛倒東坡道波光瀲灧
晴偏好
(西湖雖有山泉而大旱亦嘗龜坼嘉熙庚子水涸茂草生焉祈雨無應李戲作此邏者廉捕之不得)
摘得新皇甫松
酌一巵須教玉笛吹錦筵紅爉燭莫来遲繁紅一夜經
風雨是空枝
二
摘得新枝枝葉葉春管絃兼美酒最關人平生都得幾
十度展香茵
雙雁兒楊補之
窮隂急景暗推遷減綠鬢換朱顔利名牽役幾時閒又
還驚一歲圓
二
勸君今夕不須眠且滿滿泛觥船大家沈醉對芳筵願
新年勝舊年
三
休驚明日歲華新且喜得又逢春北堂歌舞奉慈親願
遐齡等大椿
十愛詞鄭子聃
我愛沂陽好民淳訟自稀誰言珥筆混莱夷行見離離
秋草鞠圜扉
(齊乘云齊州俗有登莱沂密腦後插筆之語金末子聃知沂州民淳訟簡故作此詞云)
春曉曲朱希真
西樓落月雞聲急夜浸疎香淅瀝玉人酒渴嚼春冰曉
色入簾横寶瑟
西樓月(即春曉曲)張仲宗
瑶軒倚檻春風度柳垂煙花帶露半閒鴛被怯餘寒燕
子時来窺繡戶
搗練子(聞砧)李後主
深院静小庭空斷續寒砧斷續風無奈夜長人不寐數
聲和月到簾櫳(蘭畹曲會)
又(春恨)
雲鬢亂晩粧殘帶恨眉兒遠岫攢斜托香腮春筍懶為
誰和淚倚欄杆
秦少游
心耿耿淚雙雙皎月清風冷透窗人去秋来宫漏永夜
深無語對銀釭
桂殿秋向伯恭
秋色裏月明中紅旌翠節下蓮宫蟠桃已結瑶池露桂
子初開玉殿風
漁父張志和
西塞山前白鷺飛桃花流水鱖魚肥青箬笠綠蓑衣斜
風細雨不須歸
二
釣臺漁父褐為裘兩兩三三舴艋舟能縦櫂慣乘流長
江白浪不曾憂
三
霅溪灣裏釣魚翁舴艋為家西復東江上雪浦邊風笑
著荷衣不歎窮
四
松江蟹舍主人歡菰飯蓴羹亦共飱楓葉落荻花乾醉
宿漁舟不覺寒
五
青草湖中月正圓巴陵漁父櫂歌連釣車子掘頭船樂
在風波不用僊
(新唐書云志和字子同始名龜齡十六擢明經肅宗特見賞重因賜名後坐事貶南浦尉不復仕居江湖)
(自稱煙波釣徒著玄真子亦以自號每垂釣不設餌志不在魚也嘗撰漁歌憲宗圖眞求其歌不能致)
(西吳記云湖州磁湖鎮道士磯即張志和所謂西塞山前也志和有漁父詞刺史顔真卿與陸鴻漸徐士)
(衡李成矩共唱和二十五首遞相唱和)
(李德裕玄真子漁歌記云德裕頃在内庭伏覩憲宗皇帝寫眞訪求玄真子漁歌嘆不能致余世與玄真)
(子有舊早聞其名又感明主賞異愛才見思如此每夢想遺跡今乃獲之如遇良寶於戲漁父賢而名隠)
(鴟夷智而功高未若玄真隠而名彰顯而無事其嚴光之比與處二子之間誠有裕矣)
張松齡
樂在風波釣是閒草堂松桂已堪攀太湖水洞庭山狂
風浪起且須還(松齡玄真子之兄也懼其放浪不返和其詞以招之)
李珣
避世垂綸不記年官高爭得似君閒傾白酒對青山笑
指柴門帶月還
和凝
白芷汀寒立鷺鷥蘋風輕剪浪花時煙羃羃日遲遲香
引芙蓉惹釣絲
題供奉衛賢春江釣叟圖(二首)李後主(金索書)
閬苑有情千里雪桃李無言一隊春一壺酒一竿身快
活如儂有幾人
二
一棹春風一葉舟一綸繭縷一輕鈎花滿渚酒滿甌萬
頃波中得自由(見五代畫品補遺)
高宗(唐溪詩話)
水涵微雨湛虚明小笠輕蓑未要晴明鑑裏縠紋生白
鷺飛来空外聲
管仲姬
人生貴極是王侯浮利浮名不自由爭得似一扁舟弄
月吟風歸去休
夢江南(即望江南一名憶江南夢遊仙謝秋娘)白樂天
江南好風景舊曾諳日出江花紅勝火春来江水綠如
藍能不憶江南
劉禹錫
春去也多謝洛城人弱柳風從疑舉袂叢蘭裛露似霑
巾獨笑亦含嚬
温飛卿
梳洗罷獨倚望江樓過盡千帆皆不是斜暉脈脈水悠
悠腸斷白蘋洲
二
千萬恨恨極在天涯山月不知心裏事水風空落眼前
花搖曳碧雲斜
採蓮子皇甫松
菡萏香連十頃陂(舉棹)小姑貪戲採蓮遲(年少)晩来弄水船
頭濕(舉棹)更脫紅裙裹鴨兒(年少)
二
船動湖光灧灧秋(舉棹)貪看年少信船流(年少)無端隔水抛
蓮子(舉棹)遥被人知半日羞(年少)
章臺柳(寄柳氏)韓翃
章臺柳章臺柳往日依依今在否縦使長條似舊垂亦
應攀折他人手
又(荅韓員外)
楊柳枝芳菲節可恨年年贈離別一葉隨風忽報秋縦
使君来豈堪折
楊柳枝白居易
一樹春風萬萬枝嫩於金色軟於絲永豐西角荒園裏
盡日無人屬阿誰
唐無名氏
萬里長江一帶開岸邊楊柳幾千栽錦帆未落西風起
惆悵龍舟去不迴
崔道融
霧撚煙搓一索春年年長似染来新應須喚作風流線
繫得東西南北人
顧雲(續本事詩)
灞岸晴来送別頻相偎相倚不勝春自家飛絮猶無定
爭把長條絆得人
李涉(鑒戒錄)
錦池江上柳垂橋風引蟬聲送寂寥不必如絲千萬縷
只禁離恨兩三條
滕邁
三條陌上拂金羈萬里橋邊映酒旗此日令人腸欲斷
不堪將入笛中吹
温庭筠
宜春苑外最長條閒褭春風伴舞腰正是玉人腸絶處
一渠春水赤欄橋
二
南内牆東御路傍須知春色柳絲黃杏花未肯無情思
何事行人最斷腸
三
館娃宫外鄴城西遠映征帆近拂堤繫得王孫歸意切
不同芳草綠萋萋
牛嶠
解凍風来陌上青解垂羅袖拜卿卿無端褭娜臨官路
舞送行人過一生
二
吳王宫裏色偏深一簇纖條萬縷金不憤錢塘蘇小小
引郎松下結同心
三
褭翠籠煙拂暖波舞裙新染麴塵羅章華臺畔隋堤上
傍得春風爾許多
歐陽烱
軟碧搖煙似送人映花時把翠蛾嚬青青自是風流主
慢颭金絲待洛神
添聲楊柳枝裴識
思量大是惡因緣只得相看不得憐願作琵琶槽那畔
美人長抱在胸前
温岐
一尺深紅蒙麴塵舊物天生如此新合歡桃核終堪恨
裏許元来別有人
二
井底點燈深燭伊共郎長行莫圍棋玲瓏骰子安紅豆
入骨相思知不知
竹枝孫光憲
亂繩千結絆人深越羅萬丈表長尋楊柳在身垂意緒
藕花落盡見蓮心
張妙淨
憶把明珠買妾時妾起梳頭郎畫眉郎今何處妾獨在
怕見花間蝴蝶飛(張字惠遠曹妙清字比玉俱曉音律與楊廉夫為文字友)
八拍蠻閻選
愁鎖黛眉煙易慘淚飄紅臉粉難勻憔悴不知緣底事
遇人推道不宜春
二
雲鎖嫩黃煙柳細風吹紅蔕雪梅殘光影不勝閨閣恨
行行坐坐黛眉攢
小秦王蘇東坡
濟南春好雪初晴行到龍山馬足輕使君莫忘霅溪女
時作陽關腸斷聲
(苕溪漁隠云唐初歌詞多是五言或七言詩初無長短句自中葉至五代漸變成長短句及宋朝則盡為)
(此體今所存者止瑞鷓鴣小秦王二闋是七言八句詩并七言絶句詩而已瑞鷓鴣尤依字易歌若小秦)
(王必須雜以虚聲乃可歌耳)
字字雙王麗真(女郎)
床頭錦衾斑復斑架上朱衣殷復殷空庭明月閒復閒
夜長路遠山復山
南鄉子歐陽烱
嫩草如煙石榴花發海南天日暮江亭春影淥鴛鴦浴
水遠山長看不足
二
洞口誰家木蘭船繫木蘭花紅袖女郎相引去遊南浦
笑倚春風相對語
三
二八花鈿胸前如雪臉如蓮耳墜金環穿瑟瑟霞衣窄
笑倚江頭招遠客
李詢
煙漠漠雨淒淒岸花零落鷓鴣啼遠客扁舟臨野渡思
鄉處潮退水平春色暮
二
傾綠蟻泛紅螺閒邀女伴簇笙歌避暑信船輕浪裏閒
遊戲夹岸荔枝紅蘸水
三
雲帶雨浪迎風釣翁迴棹碧灣中春酒香熟鱸魚美誰
同醉纜却扁舟篷底睡
甘州曲蜀王衍(老學叢談)
畫羅裙能結束稱腰身柳眉桃臉不勝春薄媚足精神
可惜許淪落在風塵
塞上秋老學叢談
瘦藤老樹昏鴉遠山流水人家西風瘦馬斜陽下斷腸
人去西風古道天涯
二
平沙細草斑斑曲溪流水潺潺塞上清秋早寒一聲新
雁黃雲紅葉青山
三
西風塞上鳴笳月明馬上琵琶那底昭君恨多李陵臺
下淡煙衰草黃沙
喜春来(除夜玉山舟中)張伯雨
江梅的的依茅舍石瀨濺濺潄玉沙瓦甌篷底送年華
問暮鴉何處阿戎家
江南春寇莱公(温公詩話)
波渺渺柳依依孤村芳草遠斜日杏花飛江南春盡離
腸斷蘋滿汀洲人未歸
法駕導引(玉壺清話作望江南)陳去非
朝元路朝元路同駕玉華君千乘載花紅一色人間遥
指是祥雲回望海光新
二
東風起東風起海上百花搖十八風鬟雲半動飛花和
雨著輕綃歸路碧迢迢
三
簾漠漠簾漠漠天澹一簾秋自洗玉舟斟白醴月華微
映是空舟歌罷海西流
六么令吕洞賓
東與西眼與眉偃月爐中運坎離靈砂且上飛最幽微
是天機你休癡你不知
九張機樂府雅詞
醉留客者樂府之舊曲九張機者才士之新調憑戞
玉之清歌寫擲梭之春怨章章寄意句句言情恭對
華筵敢陳口號
一擲梭心一縷絲連連織就九張機從来巧思知多少
苦恨風流夕不歸
一張機擲梭光景去如飛蘭房夜永愁無寐嘔嘔軋軋
織成春恨留著待郎歸
兩張機月明人靜漏聲稀千絲萬縷相縈繫織成一段
迴紋錦字將去寄呈伊
三張機中心有朵耍花兒嬌紅嫩綠春明媚君須早折
一枝濃艷莫待過芳菲
四張機鴛鴦織就欲雙飛可憐未老頭先白春波碧草
曉寒深處相對浴紅衣
五張機芳心密與巧心期合歡樹上連理枝雙頭花下
兩同心處一對化生兒
六張機彫花鋪錦半離披蘭房別有留春計爐添小篆
日長一線相對繡工遲
七張機春蠶吐盡一生絲莫教容易裁羅綺無端剪破
仙鸞彩鳳分作兩般衣
八張機纖纖玉手住無時蜀江濯盡春波媚香遺囊麝
花房繡被歸去意遲遲
九張機一心長在百花枝百花共作紅堆被却將春色
藏頭裹面不怕睡多時
輕絲象牀玉手出新竒千花萬草光凝碧裁縫衣著春
天歌舞飛蝶語黃鸝
春衣素絲染就已堪悲塵昏汗汗無顔色應同秋扇從
兹永棄無復奉君時
歌聲飛落畫梁塵舞罷香風卷繡茵更欲縷陳機上恨
尊前恐有斷腸人
又
一張機採桑陌上試春衣風晴日暖慵無力桃花枝上
啼鶯言語不肯放人歸
兩張機行人立馬意遲遲深心未忍輕分付回頭一笑
花間歸去只恐被花知
三張機吳蠶已老燕雛飛東風宴罷長洲苑輕綃催趁
館娃宫女要換舞時衣
四張機咿啞聲裏暗顰眉回梭織朵垂蓮子盤花易綰
愁心難整脈脈亂如絲
五張機横紋織就沈郎詩中心一句無人會不言愁恨
不言憔悴只恁寄相思
六張機行行都是耍花兒花間更有雙蝴蝶停梭一晌
閒窗影裏獨自看多時
七張機鴛鴦織就又遲疑只恐被人輕裁剪分飛兩處
一場離恨何計再相隨
八張機回紋知是阿誰詩織成一片淒涼意行行讀遍
厭厭無語不忍更尋思
九張機雙花雙葉又雙枝薄情自古多離別從頭到底
將心縈繫穿過一條絲
憶王孫(一名怨王孫憶君王)謝克家
依依官柳拂宫牆樓殿無人春晝長燕子歸来依舊忙
憶君王月破黃昏人斷腸
(避兵夜話云淵聖幸敵營不返謝元及作此詞鼠璞云語意悲涼讀之使人墮淚真愛君憂國之語)
春李重光
萋萋芳草憶王孫柳外高樓空斷魂杜宇聲聲不忍聞
欲黃昏雨打梨花深閉門
夏
風蒲獵獵小池塘過雨荷花滿院香沈李浮瓜冰雪涼
竹方牀針線慵拈午夢長
秋
颼颼風泠荻花秋明月斜侵獨倚樓十二珠簾不上鈎
黯凝眸一點漁燈古渡頭
冬
同雲風掃雪初晴天外孤鴻三兩聲獨擁寒衾不忍聽
月籠明窗外梅花瘦影横
吕聖求
晚妝新試碧衫涼金鴨猶殘昨夜香柳際風来月滿廊
一雙雙人對鴛鴦浴小塘
二
林花著雨褪胭脂葉底雙桃結子遲對鏡憑郎略皺眉
笑微微燕子羞人心懶歸
豆葉黃(欄干萬里心)張宗瑞
小樓柳色未春深湘月牽情入苦吟翠袖風前冷不禁
怕登臨幾曲欄干萬里心
二
清明小院杏花開半啟朱扉燕子来曉起梳頭對玉臺
照香腮羞覩驚鴻瘦影回(集作畫蛾眉)
陳子高
粉牆丹柱柳絲中簾箔輕明花影重午醉醒来一面風
綠悤悤幾顆櫻桃葉底紅
莫少虚
春風樓上柳腰肢初試花前金縷衣嫋嫋娉娉不自持
曉粧遲畫得蛾眉勝舊時
程正伯
蕭蕭梅雨斷人行門掩殘春綠蔭生翠被寒燈枕自横
夢初驚窗外啼鵑催五更
姚令威
毿毿楊柳綠初低澹澹梨花開未齊樓上情人聽馬嘶
憶郎歸細雨春風濕酒旗
蕃女怨溫飛卿
萬枝香雪開已遍細雨雙燕鈿蟬筝金雀扇畫梁相見
雁門消息不歸来又飛迴
二
磧南沙上驚雁起飛雪千里玉連環金鏃箭年年征戰
畫樓離恨錦屏空杏花紅
後庭花破子
玉樹後庭前瑶草粧鏡邊去年花不老今年月又圓莫
教偏和花和月大家長少年
如夢令(一名宴桃源一名憶仙姿東坡改為如夢令)古今詞話
曾宴桃源仙洞一曲清歌舞鳳長記欲別時和淚出門
相送如夢如夢殘月落花煙重(仙鑑太白作)
(後唐莊宗修内苑掘得斷碑中有三十二字莊宗使樂工入律歌之名曰古記又使翰林作數篇)
馮延巳
塵拂玉臺鸞鏡鳳髻不堪重整綃帳泣流蘇愁掩玉屏
人靜多病多病自是行雲無定
周美成
門外迢迢行路誰送郎邊尺素巷陌雨餘風當面濕花
飛去無緒無緒閒處偷垂玉筯
朱希真
一夜新秋風雨客恨客愁無數我是卧雲人悔到紅塵
深處難住難住拂袖青山歸去
謝無逸
花落鶯啼春暮陌上綠楊飛絮金鴨晚香寒人在洞房
深處無語無語葉上數聲疎雨
二
門外落花流水日暖杜鵑聲碎蕃馬小屏風一枕畫堂
春睡如醉如醉正是困人天氣
秦少游
門外鴉啼楊柳春色著人如酒睡起熨沈香玉腕不勝
金斗消瘦消瘦還是褪花時候
二
遥夜沈沈如水風緊驛亭深閉夢破鼠窺燈霜送曉寒
侵被無寐無寐門外馬嘶人起
三
幽夢悤悤破後妝粉亂痕霑袖遥想酒醒来無奈玉銷
花瘦回首回首遶岸夕陽疎柳
四
樓外殘陽紅滿春入柳條將半桃李不禁風回首落英
無限腸斷腸斷人共楚天俱遠
五
池上春歸何處滿目落花飛絮孤館悄無人夢斷月堤
歸路無緒無緒簾外五更風雨
向豐之
誰伴明窗獨坐我和影兒兩箇燈盡欲眠時影也把人
抛躱無那無那好個恓惶的我
晁叔用
簾外新来雙燕朱閣瓊樓穿遍香徑得泥歸飛蹙池塘
波面誰見誰見春晚昭陽宫殿
二
牆外轆轤金井驚夢瞢騰初省深院閉斜陽燕入隂隂
簾影人靜人靜花落鳥啼飛定
三
門在垂楊隂裏樓枕曲江春水一陣牡丹風香壓滿園
花氣沈醉沈醉不記綠窗先睡
沈會宗
日過重簾未捲裊裊欲殘香線午醉恰醒来柳外一聲
鶯囀不見不見門掩落花深院
二
迴首蕪城舊苑還是綠深紅淺春意已無多斜日滿簾
飛燕不見不見花上雨来風轉
曹元寵
門外綠隂千頃兩兩黃鸝相應睡起不勝情行到碧梧
金井人靜人静風動一枝花影
朱雍
池上數枝開遍臨水幽香清淺樓上欲黃昏吹徹一聲
晴管零亂零亂衣上殘英都滿
黃魯直
鶯嘴啄花紅溜燕尾點波綠皺指冷玉笙寒吹徹小梅
春透依舊依舊人與綠楊俱瘦
李易安
常記溪亭日暮沈醉不知歸路興盡晚回舟誤入芙蓉
深處爭渡爭渡驚起一灘鷗鷺
二
昨夜雨疎風驟濃睡不消殘酒試問卷簾人却道海棠
依舊知否知否應是綠肥紅瘦
美奴(陸敦禮侍兒)
日暮馬嘶人去船逐清波東注後夜最高樓還肯思量
人否無緒無緒生怕黃昏疎雨(苕溪漁隠)
席上紅白桃花嚴蕊(幼芳天台營妓)
道是梨花不是道是杏花不是白白與紅紅別是東風
情味曾記曾記人在武陵微醉
宫詞孫夫人
翠擘紅蕉影亂月上朱欄一半風自碧空来吹落歌珠
一串不見不見人被繡簾遮斷
周少隠
簾幕疎疎風透庭下月寒花瘦寬盡沈郎衣方寸不禁
僝僽難受難受燈暗月斜時候
賀方回
蓮葉初生南浦兩岸綠楊飛絮向晚鯉魚風斷送綵帆
何處凝佇凝佇樓外一江煙雨
陳去非
落日霞綃一縷素月稜稜微吐何處夜歸人嘔嘎幾聲
柔櫓歸去歸去家在煙波深處
晁次膺
又是青春將暮望極桃溪歸路洞戶悄無人空鏁一庭
紅雨凝佇凝佇人面不知何處
書趙伯充家小姬領巾黃魯直
天氣把人僝僽落絮遊絲時候茶飯可曾炊(一本云去歲迷藏花)
(柳恰恰如今時候心緒幾曾炊)鏡中嬴得銷瘦生受生受更被養娘催
繡
梧葉兒(贈龜溪醫隱唐茂之)張天雨
移家去市隠間幽事頗相關劉商觀棋罷韓康賣藥還
點檢綠雲鬟數不盡龜溪好山
宫中調笑(一名轉應詞一名三臺令)王建
羅袖羅袖暗舞春風依舊遥看歌舞玉樓好日新粧坐
愁愁坐愁坐一世虚生虚過
二
蝴蝶蝴蝶飛上金花枝葉君前對舞春風百葉桃花樹
紅紅樹紅樹燕語鶯啼日暮
三
團扇團扇美人竝来遮面玉顔憔悴三年誰復商量管
弦弦管弦管春草昭陽路斷
戴叔倫
邊草邊草邊草盡来兵老山南山北雪晴千里萬里月
明明月明月哀笳一聲愁絶
馮延巳
春色春色依舊青門紫陌日斜柳暗花嫣醉卧春風少
年年少年少行樂直須及早
二
明月明月照得離人愁絶更深影入空床不道幃屏夜
長長夜長夜夢到庭花隂下
三
南浦南浦翠鬟離人何處當時攜手高樓依舊樓前水
流流水流水中有傷心雙淚
遐方怨温飛卿
憑繡檻解羅幃未得君書斷腸瀟湘春雁飛不知征馬
幾時歸海棠花謝也雨霏霏
二
花半折雨初晴未捲珠簾夢殘惆悵聞晚鶯宿粧眉淺
粉山横約鬟鸞鏡裏繡羅輕
訴衷情溫庭筠
鶯語花舞春晝午雨霏微金帶枕宫錦鳳凰帷柳弱燕
交飛依依遼陽音信稀夢中歸
韋莊
燭燼香殘簾未捲夢初驚花欲謝深夜月朧明何處按
歌聲輕輕舞衣塵暗生負春情
顧夐
香滅簾垂春漏永整鴛衾羅帶重雙鳳縷黃金窗外月
光臨沈沈斷腸無處尋負春心
二
永夜抛人何處去絶来音香閣掩眉斂月將沈爭忍不
相尋怨孤衾換我心為你心始知相憶深
西溪子牛嶠
捍撥雙盤金鳳蟬鬢玉釵搖動畫堂前人不語絃解語
彈到昭君怨處翠蛾愁不擡頭
毛文錫
昨日西溪遊賞芳樹竒花千樣鎻春光金罇滿聽絃管
嬌妓舞袖香暖不覺到斜暉馬䭾歸
李詢
金縷翠鈿浮動粧罷小窗圓夢日高時春已老人来到
滿地落花慵掃無語倚屏風泣殘紅
甘州子顧夐
一爐龍麝錦帷傍屏掩映燭熒煌禁樓刁斗喜初長羅
薦繡鴛鴦山枕上私語口脂香
二
每逢清夜與良晨多悵望足傷神雲迷水隔意中人寂
寞繡羅裀山枕上幾點淚痕新
三
曾如劉阮訪仙蹤深洞客此時逢綺筵散後繡衾同欵
曲見韶容山枕上常是怯晨鐘
天仙子皇甫松
晴野鷺鷥飛一隻水葓花發秋江碧劉郎此日別天仙
登綺席淚珠滴十二晚峰高歷歷
韋莊
悵望前回夢裏期看花不語苦尋思露桃宫裏小腰肢
眉眼細鬢雲垂唯有多情宋玉知
二
深夜歸来長酩酊扶入流蘇猶未醒醺醺酒氣麝蘭和
驚睡覺笑呵呵長道人生能幾何
三
蟾彩霜華夜不分天外鴻聲枕上聞繡衾香冷懶重薰
人寂寂葉紛紛纔睡依前夢見君
四
夢覺雲屏依舊空杜鵑聲咽隔簾櫳玉郎薄幸去無蹤
一日日恨重重淚界蓮腮兩線紅
和凝
柳色披衫金縷鳳纖手輕拈紅豆弄翠蛾雙臉正含情
桃花洞瑶臺夢一片春愁誰與共
二
洞口春紅飛蔌蔌仙子含愁眉黛綠阮郎何事不歸来
懶燒金慵篆玉流水桃花空斷續
思佳客令趙介庵
天似水秋到芙蓉如亂綺芙蓉意與黃花倚歴歴黃花
矜酒美清露香山間有箇閒人喜
風流子孫光憲
樓倚長衢欲暮瞥見神仙伴侣微傅粉櫳梳頭隠映畫
簾開處無語無緒慢曳羅裙歸去
二
金絡玉銜嘶馬繫向綠楊隂下朱戶掩繡簾垂曲院水
流花謝歡罷歸也猶在九衢深夜
歸國謠馮延巳
何處笛深夜夢回情脈脈竹風簷雨寒窗隔離人幾
歲無消息今頭白不眠特地重相憶
二
春艷艷江上晚山三四點柳絲如剪花如染香閨寂
寂門半掩愁眉斂泪珠滴破胭脂臉
三
寒水碧水上何人吹玉笛扁舟遠送瀟湘客蘆花千
里霜月白傷行色来朝便是關山隔
江城子韋莊
恩重嬌多情易傷漏更長解鴛鴦朱唇未動先覺口脂
香緩揭繡衾抽皓腕移鳳枕枕潘郎
二
髻鬟狼籍黛眉長出蘭房別檀郎角聲嗚咽星斗漸微
茫露冷月殘人未起留不住淚千行
牛嶠
鵁鶄飛起郡城東碧江空半灘風越王宫殿蘋葉藕花
中簾卷水樓漁浪起千片雪雨濛濛
二
極浦煙消水鳥飛離筵分首時送金巵渡口楊花狂雪
任風吹日暮空江波浪急芳草岸雨如絲
張泌
碧欄干外小中庭雨初晴曉鶯聲飛絮落花時節近清
明睡起卷簾無一事勻面了沒心情
二
浣花池上見卿卿臉波秋水明黛眉輕綠雲高綰金簇
小蜻蜓好是問他来得麼和笑道莫多情
四時樂(春)李公麟
桃李花開春雨晴聲聲布榖迎村鳴家家場頭酹酒觥
為告庄主東作興黃犢先破東南村
二(夏)
火雲蔽日當空浮田頭耨草汗欲流綠竹人寂鳥聲休
暫来歇午乘清幽山妻送餉扇遮頭
三(秋)
黃雲萬里秋有成村村酒熟家家迎刲羊賽社人不醒
醉後鼓腹歌昇平欣然同樂倉滿盈
四(冬)
寒風十月雪欲飛居人木榻添紙幃地爐活火酒頻煨
瓦杯不說羊羔肥醉来曲肱歌聲微
(公麟字伯時元祐間登第為泗州錄事參軍好古博雅工草書圖畫元符中歸老泉石作龍眠山庄)
定西番温庭筠
漢使昔年離別攀弱柳折寒梅上高臺千里玉關春
雪雁来人不来羌笛一聲愁絶月徘徊
二
細雨曉鶯春晚人似玉柳如眉正相思羅幕翠簾初
捲鏡中花一枝腸斷塞門消息雁来稀
牛嶠
紫塞月明千里金甲冷戍樓寒夢長安鄉思望中天
闊漏殘星亦殘畫角數聲嗚咽雪漫漫
毛熙震
蒼翠濃隂滿院鶯對語蝶交飛戲薔薇斜日倚闌風
好餘香出繡衣未得玉郎消息幾時歸
望江怨牛嶠
東風急惜別花時手頻執羅幃愁獨入馬嘶殘雨春蕪
濕倚門立寄語薄情郎粉香和淚泣
思帝鄉溫飛卿
花花滿枝紅似霞羅袖畫簾腸斷卓香車回面共人閒
語戰篦金鳳斜惟有阮郎春盡不歸家
孫光憲
如何遣情情更多永日水晶簾下斂羞蛾六幅羅裙窣
地微行曳碧波看盡滿池疎雨打團荷
莫打鴨(宣城守呂士龍欲杖營妓井麗華吕眷一客娼井短肥梅聖俞作此解之)
莫打鴨打鴨驚鴛鴦鴛鴦新自南洲落不比孤洲老秃
鶬秃鶬尚有獨飛去何况鴛鴦羽翼長(侯鯖錄)
長相思白樂天
深畫眉淺畫眉蟬鬢鬅鬙雲滿衣陽臺行雨迴巫山
高巫山低暮雨瀟瀟郎不歸空房獨守時
二
汴水流泗水流流到瓜州古渡頭吳山點點愁思悠
悠恨悠悠恨到歸時方始休月明人倚樓
李後主
一重山兩重山山遠天高煙水寒相思楓葉丹菊花
開菊花殘塞雁高飛人未還一簾風月閒
二
雲一緺玉一梭澹澹衫兒薄薄羅輕顰雙黛螺秋風
多雨相和簾外芭蕉三兩窠夜長人奈何
馮延巳
紅滿枝綠滿枝宿雨厭厭睡起遲閒庭花影移憶歸
期數歸期夢見雖多相見稀相逢知幾時
林和靖
吳山青越山青兩岸青山相送迎誰知離別情君淚
盈妾淚盈羅帶同心結未成江頭潮已平
歐陽永叔
蘋滿溪柳遶堤相送行人溪水西回時隴月低煙霏
霏風淒淒重倚朱門聽馬嘶寒鷗相對飛(一作張子野)
黃叔暘
天悠悠水悠悠月印金樞曉未收笛聲人倚樓蘆花
秋蓼花秋催得吳霜點鬢稠香箋莫寄愁
万俟雅言
短長亭古今情樓外涼蟾一暈生雨餘秋更清暮雲
平暮雲横幾葉秋聲和雁聲行人不要聽
遊西湖康伯可
南高峰北高峰一片湖光煙靄中春来愁殺儂郎意
濃妾意濃油壁車輕郎馬驄相逢九里松
吕居仁
要相忘不相忘玉樹郎君月艷娘幾回欲斷腸欲下
床却上床上得床来思舊鄉北風吹夢長
李知幾
花飛飛絮飛飛三月江南煙雨時樓臺春樹迷雙鶯
兒雙燕兒橋北橋南相對啼行人猶未歸
寄遠劉後村
朝有時暮有時潮水猶知日兩迴人生長別離来有
時去有時燕子猶知社後歸君行無定期
程正伯
對重陽感重陽身在西風天一方年年人斷腸景淒
涼客淒涼縦有黃花祗異鄉晩雲連夢長
頤堂
来悤悤去悤悤短夢無憑春又空難隨郎馬蹤山重
重水重重飛絮流雲西復東音書何處通
王之道
吳江風吳江楓索索秋聲飛亂紅晩来歸意濃淮山
西淮山東明月今宵何處同相尋魂夢中
二
風淒淒雨霏霏風雨夜寒人別離夢迴還自疑蛩聲
悲漏聲遲一點青燈明更微照人雙淚垂
万俟雅言
一聲聲一更更窗外芭蕉窗裏燈此時無限情夢難
成恨難平不道愁人不喜聽空階滴到明
天機餘錦
清夜長泛玉觴照座江梅花正芳風傳細細香圍艷
粧留醉鄉一曲清歌聲遶梁罇前人斷腸
又
煙淒淒草淒淒野火原頭燒斷碑不知名姓誰印累
累塜纍纍千萬人中幾個歸榮華朝露稀
又
勸一杯復一杯短褐相隨死便埋英雄安在哉眉不
開懷不開幸有江邊舊釣臺拂衣歸去来
春晚黃叔暘
惜春歸愛春歸脫了羅衣著苧衣綠隂黃鳥啼酒醒
時夢醒時清簟疎簾一局棋丁東風馬兒
又
花滿枝柳滿枝眼底春光似舊時燕歸人未歸淚沾
衣酒沾衣煩惱長多歡事稀此情風月知
又
面蒼然鬢皤然滿腹詩書不直錢官閒常晝眠銘燕
山賦甘泉自古功名屬少年知心惟杜鵑
賈似道遭貶
去年秋今年秋湖上人家樂復憂西湖依舊流吳循
州賈循州十五年間一轉頭人生放下休(吳履齋貶由賈)
雪消春初吳叔姬(夷堅支志)
煙霏霏雨霏霏雪白梅花枝上堆春從何處回醉眼
開睡眼開疎影横斜安在哉從教塞管催
花草稡編卷一
