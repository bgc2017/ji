花草稡編卷二十四
明陳耀文輯
長調
沁園春山谷
把我身心為伊煩惱筭天便知恨一回相見百方做計
未能猥倚早覓東西鏡裏拈花水中捉月覷着無由得
近伊添憔悴鎮花銷翠减玉瘦香肌奴兒又有行期
你去即無妨我共誰向眼前常見心猶未足怎生禁得
真個分離地角天涯我隨君去掘井為盟無改移君須
是做些兒相度莫待臨時
春情少游
宿靄迷空膩雲籠日晝景漸長正蘭泥膏潤誰家燕喜
蜜脾香少觸處蜂忙盡日無人簾幕挂更風逓遊絲時
過牆微雨後有桃愁杏怨紅淚淋浪風流寸心易感
但依依竚立回盡柔腸念小奩瑶鑑重勻絳蠟玉籠金
斗時熨沈香柳下相將遊冶處便回首青樓成異鄉相
憶事縱蠻箋萬疊難寫微茫
次強雲卿韻蔣勝欲
結筭平生風流債負請一筆勾盖攻性之兵花圍錦陣
毒身之鴆笑齒歌喉豈識吾儒道中樂地絶勝珠簾十
里樓迷因底歎晴乾不去待雨淋頭休休着甚來由
硬鐵漢從來氣食牛只有千篇好詩好曲都無半點閒
悶閒愁自古嬌波溺人多矣試問還能溺我否高擡眼
看牽絲傀儡誰弄誰收
前調蘆川
欹枕深軒散帙虚堂畏景屢移漸披襟臨水搘牀就月
蓮香拂面竹色侵衣壓玉為醪折荷當盞卧看河潢星
四垂人歸去飢蟬自嘯宿鳥相依癡兒莫道危機悟
三十九年都盡非任紆朱拖紫圍金佩玉青錢流地白
璧如坻富貴浮雲身名零露事事無心歸便歸秋風動
正吴松月冷蓴長鱸肥
别恨陸務觀
一别秦樓轉眼新春又近放燈憶盈盈倩笑纖纖柔握
雪香花語玉暖酥凝念遠愁腸傷春病思自怪平生殊
未曾君知否漸香消蜀錦淚漬吴綾難求繫日長繩
况倦客飄零少舊朋但江郊鴈起漁村笛怨寒缸委燼
孤硯生冰水圍山繞烟昏雲慘縱有高臺常怯登消魂
處是魚箋不到蘭夢無憑
退閒辛幼安
三徑初成鶴怨猿驚稼軒未來甚雲山自許平生意氣
衣冠人笑抵死塵埃意倦須還身閒要早豈為蓴羹鱸
鱠哉秋江上看驚弦鴈避駭浪船回東崗更葺茅齋
好都把軒窗臨水開要小舟行釣先應種柳疎籬護竹
莫礙觀梅秋菊堪餐春蘭可佩留待先生手自栽沈吟
久怕君恩未許此意徘徊
夀淮東帥洪遵
飲馬咸池揔轡崑崙横鶩九州慶中興機會天生山甫
非常事業天授留侯左搏龍蛇右馴虎兕萬里中原談
笑收功名早便貂蟬獵獵飛去兜牟新甿無限歡謳
盡賣劔賣刀歸買牛正麥搖薰吹黃迷斷隴秧涵朝雨
綠遍平疇眼底太平不圖再見羅拜焚香青海頭從今
去願君王萬歲元帥千秋
自適嚴少魯
曰歸去來歸去來兮吾將安歸但有東籬菊有西園桂
有南溪月有北山薇蜂則有房魚還有穴蟻有樓臺獸
有衣吾應有雲中舊隱竹裏柴扉人間征路熹微看
處處丹楓白露晞况寒原衰草牛羊來下淡烟秋水鱸
鱖初肥自笑平生頽然骨相只合持竿坐釣磯都休也
對西風無語落日斜暉
贈孫季蕃劉潜夫
歲暮天寒一見飄然幅巾布裘儘侵雲鳥道躋攀絶頂
拍天鯨浪笑傲中流疇昔期君紫髯鐵面生子當如孫
仲謀誰知道到中年猶未建節封侯南來萬里何求
因感慨喬公成遠遊悵名姬駿馬都如昨夢隻雞斗酒
難到新邱天地無情功名有數千古英雄只麽休平生
客獨羊曇一箇淚洒西州
和劉潜夫送孫花翁韻劉叔安
誰似花翁長年湖海蹇驢弊裘想紅塵醉帽青樓歌扇
揮金談笑惜玉風流吴下阿蒙江南老賀肯為良田二
頃謀人間世筭到頭一夢螻蟻王侯悠悠吾道何求
况白首相逢說舊遊記疎風淡月寒燈古寺平章詩境
分付糟邱聚散摶沙炎凉轉燭歸去來兮萬事休無何
有問從前那箇騎鶴揚州
和任子嚴避暑趙介之
雨接梅霖風袪槐暑麥天巳秋正榴然紅炬枝頭色豔
荷翻綠盖池面香浮心景俱清身名何有且向忙中早
轉頭塵勞事枉朝思夕計細慮深謀悠悠不復徼求
但安分隨緣休便休縱官居極品徒為美玩家稱鉅富
未免閒愁遇酒開顔逢歡樂意有似木人騎土牛從他
笑看一朝解悟八極遨遊
迎方右史德潤王實之
首尾四年臺省好官都做一回便前頭更有合當做底
何妨且恁猛省歸來甲第新成開尊行樂脆管繁絃十
二釵回頭笑這狂生無用削盡官階狂生真箇狂哉
潑性氣年來全未灰有龍鱗鳳翼不能攀附牛衣漁具
早已安排爛煮園蔬熟煨山芋白髮蒼顔窮秀才官休
做莫狂無處着送去瓊崖
西巖三澗劉坼父
雲壑泉泓小者如杯大者如罌更石筵平瑩寬容數客
淙流回激環遶飛觥三澗交流兩崖懸瀑𢷬雪飛霜落
翠屏經行處有丹荑碧草古木蒼藤裵回却倚山楹
笑山水娱人若有情見傍回側轉峯巒疊疊欲窮還有
巖谷層層仰視雲間茅茨雞犬疑有仙家來避秦青林
表望烟霞縹緲隱隱鸞笙
自題方壺汪莘
春至傷春秋至悲秋誰在華胥歎謫仙才氣飛揚跋扈
淵明何事慷慨欷歔自我少年如今晩景行半人間真
有餘都休問且一觴一詠吾愛吾廬南臯境界何如
舍明月清風誰與居望蓬山路杳萬株翠檜方壺門掩
四面紅蕖中有佳人綽如姑射一炷清香滿太虛塵寰
外任鳴鑾報客飛鶴傳書
(程端明序曰叔耕蘊霞箋玉滴之竒思出天表蓄而不試憂深思遠未易遽班之賀白也)
子規方岳
儘為春愁儘勸春歸直恁恨深况雨急黃昏寒欺客路
月明夜半人夢家林店舍無烟楚鄉寒食一片花飛那
可禁空凝佇黯紅蔫翠老江樹隂隂汀洲杜若誰尋
想朝鶴怨兮猿夜吟甚連天芳草凄迷離恨拂簾香絮
撩亂深心汝亦知乎吾今倦矣甕有餘春可共斟歸來
也問淵明而後誰是知音
夀宋通判祝和父
自有東陽錦水城山幾千百年記往時僅說擁麾列郡
而今創見持槖甘泉地脈方興天荒欲破還為鹽梅生
鉅賢清和候正風薰日永作地行仙題輿小駐樵川
常只恐祖生先着鞭筭誰從井落重新彊理誰從襄峴
一洗腥膻幕府歸來未應袖手行有詔書來九天勲名
就使吾鄉誇詫盛事流傳
寄辛稼軒承旨劉過(吹劔錄)
斗酒彘肩風雨渡江豈不快哉被香山居士與林和靖
約東坡老勒駕予回坡謂西湖正如西子淡粧濃抹臨
照臺二公者皆掉頭不顧只恁傳杯白雲天竺去來
看金璧崔嵬樓觀開况一澗縈迂東西水遶兩山南北
高下雲堆逋曰不然暗香浮動何似孤山先放梅須晴
去訪稼軒未晩且此徘徊
(廬陵劉過以詩鳴江西厄於韋布放浪吴楚客食諸侯嘉太間來臨安時辛棄疾帥越遣介招之適以事)
(不及行作書歸輅者因效辛體作此詞寄之辛得之大喜其逼真致餽數百千竟邀之去館燕彌月賫贈)
(亹亹改之竟蕩於酒不問也嘗自以此詞語相臺岳珂欣然有得色珂曰詞語固佳恨無刀圭藥療君白)
(日見鬼症耳一座為之軒渠)
指甲輟耕錄
銷薄春冰碾輕寒玉漸長漸彎見鳳鞵泥汙偎人強剔
龍涎香斷撥火輕翻學撫瑶琴時時欲剪更掬水魚鱗
波底寒纖柔處試摘花香滿鏤棗成斑時將粉淚偷
彈記綰玉曾教柳傳看筭恩情相着搔便玉體歸期暗
數畫徧闌干每到相思沈吟静處斜倚朱唇皓齒間風
流甚把仙郎暗掐莫放春閒
前調
洛浦凌波為誰微步輕塵暗生記踏花芳徑亂紅不損
步苔幽砌嫩綠無痕襯玉羅慳銷金樣窄載不起盈盈
一叚春嬉遊倦笑教人款捻微褪些根有時自度歌
聲悄不覺微尖點拍頻憶金蓮移換文鴛得侣繡茵催
衮舞鳳輕分懊恨深遮牽情半露出没風前烟縷裙知
何似似一鈎新月淺碧籠雲
眉邵亨貞
巧鬭彎環纖凝嫵媚明裝未收似江亭曉玩遥山拂翠
宫簾暮捲新月横鈎掃黛嫌濃塗鉛訝淺能畫張郎不
自由傷春倦為皺多無力翻做嬌羞填來不滿横秋
料着得人間多少愁記魚箋緘啓背人偷歛鴈鈿膠併
運指輕揉有喜先占長顰難效柳葉輕黃金在否雙尖
鎖試臨鸞一展依舊風流
目
漆點填眶鳳梢侵鬢天然俊生記隔花瞥見疎星烱烱
倚欄凝注止水盈盈端正窺簾瞢騰並枕睥睨檀郎長
是青端相久待嫣然一笑密意將成困酣曾被鶯驚
強臨鏡挼挱猶未醒憶帳中親見似嫌羅密尊前相顧
翻怕燈明醉後看承歌闌鬭弄幾度孜孜頻送情難忘
處是絞綃揾透别淚雙零
晁以道侍郎生日王千秋
荳蔲嬌春桐花羞暖物華漸嘉也不須鶯怨桃封絳萼
也不須蜂恨蘭鬱金芽料是東君都將和氣分付清豐
詩禮家充閭慶有青氊事業丹鳳才華乘槎早上雲
霞侍祠甘泉瞻羽車試笑憑熊軾嘉禾合穗進司魚鑰
菡蓞駢花蕭寇勲名龔黃模樣入拜行趨堤上沙今宵
裏且觥船滿棹醉帽欹斜
挽徐元杰國學生
三學上書冤乎天哉哲人已痿自綱常一䟽為時太息
典刑諸老盡力扶持方哭南牀繼傷右揆死到先生事
可哀傷心處笑寒梅冷落血淚淋漓人心公論難欺
願君父明明悟此機昔九齡䟽諫禄山必叛更生累奏
王氏為危變起范陽禍成新室說着當年人噬臍君知
否但皇天祚宋此事無之
前調王炎午
又是年時杏紅欲吐柳綠初芽奈尋春步遠馬嘶湖曲
賣花聲過人唱窗紗暖日晴烟輕衣羅扇看徧王孫七
寳車誰知道十年魂夢風雨天涯休休何必傷嗟謾
贏得青青兩鬢華且不知門外桃花何代不知江左燕
子誰家世事無情天公有意歲歲東風歲歲花拚一笑
且醒來杯酒醉後杯茶
吕洞賓
火宅牽纏夜去明來早晩無休奈今日不知明日事波
波劫劫有甚來由人世風燈草頭珠露我見傷心眼淚
流不堅久似石中迸火水上浮漚休休聞早回頭把
往日風流一筆勾但粗衣淡飯隨緣度日任人笑我我
又何求限到頭來不論貧富着甚干忙日夜憂勸年少
把家緣棄了海上來遊
劉氏
我生不辰逢此百罹况乎亂離奈惡姻緣到不夫不主
被擒捉去為妾為妻父母公姑弟兄姨妹流落不知東
與西心中事把家書寫下分付伊誰越人北向燕支
回首望鴈峯天一涯奈翠鬟雲軟笠兒怎帶柳腰春細
馬性難騎缺月疎桐淡烟衰草對此如何不淚垂君知
否我生於何處死亦魂歸
(梅磵詩話云炎景丁丑歲有過軍挾一婦人經從長興和平酒庫前題此詞云云後書鴈峯劉氏題)
輪臺子柳耆卿
一枕清宵好夢可惜被鄰雞喚覺匆匆策馬登途滿目
淡烟衰草前驅風觸鳴珂過霜林漸覺驚棲鳥冐征塵
遠况自古凄凉長安道行行又歴孤村楚天闊望中
未曉念勞生惜芳年壯歲離多歡少歎斷梗難停暮雲
漸杳但黯黯銷魂寸腸憑誰表恁馳驅何時是了又爭
似却返瑶京重買千金笑
梅花引劉均國
千里月千山雪梅花正落寒時節一枝昂一枝藏清香
冷豔天賦與孤光孤光似被珠簾隔風度烟遮好顔色
粉垂垂玉纍纍先春挺秀不管百花知似霜結與霜
别莫使幽人容易折短牆邊矮窗前横斜峭影重叠鬭
嬋娟黃昏莫聽樓頭角只恐聽時零亂落醉來看醒來
看縈絆麗人瀟洒倚闌干
述懷賀方回
縛虎手懸河口車如雞栖馬如狗白綸巾撲黃塵不知
我輩可是蓬蒿人衰蘭送客咸陽道天若有情天亦老
作雷顛不用錢誰問旗亭美酒斗十千酌天斗更為
夀青鬢常青古無有笑嫣然舞翩翩當筵秦女十五語
如絃遺音能記秋風曲事去千年猶恨促攬流光繫扶
桑爭奈愁來一日却為長
前調朱雍
梅亭别梅亭别梅亭回首都如雪粉融融月濛濛江上
小車歸去小樓空當時曾傅新粧薄而今一任花零落
朝隨風暮隨風竹外孤根猶與幽徑通長相憶無消
息庾嶺沈沈雲暗碧玉痕驚對離情無奈水遥天闊隔
瓊城年來素袂香不滅此心無限憑誰說夜綿綿路漫
漫愁聽枕前吹徹笛聲寒
戲代李師周作向子諲
花如頰眉如葉小時笑弄階前月最盈盈最惺惺閒愁
未識無計說深情十年空省春風面花落花開不相見
要相逢得相逢須信靈犀中自有心通同杯勺同斟
酌千愁一醉都㤀却花隂邊柳隂邊幾回擬待偷憐不
成憐傷春玉瘦慵梳掠抛擲琵琶閒處着莫猜疑莫嫌
遲鴛鴦翡翠終是一雙飛
將進酒高仲常
城下路凄風露今人犁田昔人墓岸頭沙帶蒹葭漫漫
昔時流水今人家黃埃赤日長安道倦客無漿馬無草
開函關閉函關千古如今不見一人閒六國擾三秦
掃初謂商山遺四老馳單車致緘書裂荷焚芰接武曳
長裾高陽真得杯中趣身到醉鄉安稳處生忘形死忘
名二豪侍側劉伶初未醒
紫萸香慢姚雲文
近重陽偏多風雨絶憐此日暄明問秋香濃未待攜客
出西城正自羇懷多感怕荒臺高處更不勝情向樽前
又憶漉酒插花人只坐上已無老兵悽情淺醉還醒
愁不肯與詩平記長楸走馬雕弓&KR0008;柳前事休評紫萸
一枝傳賜夢誰到漢家陵儘烏紗便隨風去要天知道
華髮如此星星歌罷涕零
八歸(湖中送胡德華)姜䕫
芳蓮墜粉疎桐吹綠庭院暗雨乍歇無端抱影銷魂處
還見篠牆螢暗蘚階蛩切送客重尋西去路問水面琵
琶誰撥最可惜一片江山總付與啼鴂長恨相從未
款而今何事又對西風離别渚寒烟淡棹移人遠縹緲
行舟如葉想文君望久倚竹愁生步羅襪歸來後翠尊
雙飲下了珠簾玲瓏閒看月
史達祖
秋江帶雨寒沙縈水人看畫閣愁獨烟簔散響驚詩思
還被亂鷗飛去繡句難續冷眼盡歸圖畫上認隔岸微
茫雲屋想半屬魚市樵村欲暮競燒竹須信風流未
老憑誰持酒慰此凄凉心目一鞭南陌幾篙官渡賴有
歌眉舒綠只匆匆眺遠早覺閒愁挂喬木應難禁故人
天際望徹淮山相思無鴈足
宣清(憶舊)柳耆卿
殘月朦朧小宴闌珊歸來輕寒凛凛背銀缸孤館乍眠
擁重衾醉魂猶噤永漏頻傳前歡已去離愁一枕暗尋
思舊追遊神京風物如錦念擲果朋儕絶纓宴會當
時曾痛飲命舞燕翩翩歌珠貫串向玳筵前盡是神仙
流品至更闌疎狂轉甚更相將鳳幃鴛寢玉釵亂横任
散盡高陽這歡娱甚時重恁
賀新郎(春情)李玉
篆縷銷金鼎醉沈沈庭隂轉午畫堂人静芳草王孫知
何處惟有楊花糝徑漸玉枕騰騰春醒簾外殘紅春已
透鎮無聊殢酒厭厭病雲鬢亂未忺整江南舊事休
重省徧天涯尋消問息斷鴻難倩月滿西樓憑欄久依
舊歸期未定又只恐瓶沈金井嘶騎不來銀燭暗枉教
人立盡梧桐影誰伴我對鸞鏡
子瞻
乳燕飛華屋悄無人槐隂轉午晩凉新浴手弄生綃白
團扇扇手一時似玉漸困倚孤眠清熟簾外誰來推繡
戶枉教人夢斷瑶臺曲又却是風敲竹石榴半吐紅
巾蹙待浮花浪蘂都盡伴君幽獨穠豔一枝細看取芳
心千重似束又恐被秋風驚綠若待得君來向此花前
對酒不忍觸共粉淚兩蔌蔌
(耆舊續聞云陸辰州云此詞後攧用榴花事晁以道家有東坡真跡晁云東坡有妾名朝雲榴花朝雲死)
(於嶺外惟榴花獨存觀浮花浪蘂都盡伴君幽獨可見矣近觀顧景蕃續註因悟白團扇瑶臺曲皆侍妾)
(故事東坡用此乃知辰州得榴花事於晁氏為不妄古今詞話以為東坡為杭妓秀蘭作詞名賀新凉)
(苕溪辨其非猶未及此因載之)
夏意葉夢得
睡起流鶯語掩蒼苔房櫳向曉亂紅無數吹盡殘花無
人問惟有垂楊自舞漸暖靄初回輕暑寳扇重尋明月
影暗塵侵尚有乘鸞女驚舊恨鎮如許江南夢斷衡
臯渚浪粘天蒲萄漲綠半空烟雨無限樓前滄波意誰
採蘋花寄取但悵望蘭舟容與萬里雲帆何時到送孤
鴻目斷千山阻誰為我唱金縷
送胡澹菴張仲宗
夢繞神州路恨西風連營畫角故宫離黍底事崑崙傾
砥柱九地黃流亂注聚萬落千村狐兔天意從來高難
問况人情易老悲如訴更南浦送君去凉生暗柳催
殘暑耿斜河疎星澹月斷雲微度萬里江山知何處回
首對床夜雨鴈不到書成誰與目盡青天懷今古肯兒
曹恩怨相爾汝舉大白聽金縷
别弟辛幼安
綠樹聽啼鴂更那堪鷓鴣聲住杜鵑聲切啼到春歸無
尋處苦恨芳菲都歇筭未抵人間離别馬上琵琶關塞
黑更長門翠輦辭金闕看燕燕送歸妾將軍百戰身
名烈向河梁回頭萬里故人長絶易水蕭蕭西風冷滿
座衣冠似雪正壯士悲歌未徹啼鳥還知如許恨料不
啼清淚長啼血誰共我醉明月
贈鄉人朱唐卿劉龍洲
多病劉郎瘦最傷心天寒歲晩客他鄉久大舸翩翩何
許至元是高陽舊友便一笑相歡攜手與問武昌城下
月又何如楊子江頭柳追往事兩眉皺燭花自剪明
如晝喚青娥小紅樓上慇懃勸酒昵昵琵琶恩怨語春
筍輕籠翠袖看舞徹金釵微溜若見故鄉吾父老道長
安市上強如舊重會面幾時又
二(贈張彦功)
曉印霜花步夢半醒扶上雕鞍馬嘶人去嵐濕青絲雙
轡冷緩控野梅江路聽畫角吹殘更鼓悲壯寒聲撩客
恨甚貂裘重擁愁無數霜月白照離緒青樓回首家
何處早山遥水闊天低斷腸烟樹誰念天涯牢落况輕
負暖烟濃雨記酒醒香銷時語客裏歸韉須早發怕天
寒風急相思苦應為我翠眉聚
三
院宇重重掩醉沈沈亭隂轉午繡簾高捲金鴨香濃噴
寳篆驚起雕梁語燕正架上酴醿開徧嫩萼梢頭舒素
臉似月娥初試宫粧淺風力嫩異香軟佳人無意拈
針線遶朱欄六曲徘徊為他留戀試把花心輕輕數暗
計歸期近遠奈數了依然重怨把酒問春春不管枉教
人只恁空腸斷腸斷處怎消遣
四
老去相如倦向文君說似而今怎生消遣衣袂京塵曾
染處空有香紅尚軟料彼此魂消腸斷一枕新凉眠客
舍聽梧桐疎雨秋風顫燈暈冷記初見樓低不放珠
簾捲晩粧殘翠蛾狼籍淚痕流臉人道愁來須殢酒無
奈愁多酒淺但託意焦琴紈扇莫鼓琵琶江上曲怕荻
花楓葉俱悽怨雲萬叠寸心遠(改之自記云去年秋余試牒四明賦贈老娼至)
(今天下與禁中皆歌之江西人來以為鄧南秀詞非也)
宫詞游子明
暖靄浮晴籞鎖垂楊籠池罩閣萬絲千縷池上曉光分
宿霧日近羣芳易吐尋並蒂闌干凝竚不信釵頭飛鳳
去但寳刀被妾留還住天一笑萬花妬阿嬌正好金
屋貯甚西風易得蕭疎扇鸞塵土一自昭陽扃玉戶牆
角土花無數况多病情傷幽素别殿時聞簫鼓奏望紅
雲冉冉知何處天尺五去無路
清浪軒送春嚴仁
碧浪搖春渚浸虚簷蒲萄滉漾翠綃掀舞委曲經過臺
下路載取落花東去問花亦漂流良苦花不能言應有
恨恨十分都被春風悮同此恨有飛絮人生聚散原
無據儘憑欄一尊相對蘋洲春莫嫉色冲冲空悵望淚
盡世閒兒女君不見千金求賦飛燕婕妤今何在看粘
雲江影傷千古流不去斷魂處
感舊李子永
門掩長安道捲重簾垂楊散暑嫩凉生早午夢驚回庭
隂翠蝶舞鶯吟未了政露冷芙蓉池沼金鴈塵昏么絃
斷理餘音尚想腰肢裊歡漸遠思還繞臨臯望極滄
江渺晩潮平湘烟萬頃斷虹殘照綵舫凌波分飛後别
浦菱花自老問錦鯉何時重到樓迥層城看不見對瀟
瀟暮雨憐芳草幽恨闊楚天杳
夏趙文鼎
晝永重簾捲乍池塘一番過雨芰荷初展竹引新梢半
含粉綠蔭扶疎滿院過花絮蜂稀蝶懶窗戶沈沈人不
到伴清幽時有流鶯囀凝思久意何限玉釵墜枕風
鬟顫湛虛堂壺冰瑩徹簟波零亂自是仙姿清無暑月
影空垂素扇破午睡香銷餘篆一枕湖山千里夢正白
蘋烟棹歸來晩雲弄碧楚天遠
端午劉潜夫
思遠樓前路望平堤十里湖光畫船無數綠盖盈盈紅
粉面葉底荷花解語鬭巧結同心雙縷尚有經年離别
恨一絲絲總是相思處相見也又重午清江舊事傳
荆楚歎人情千載如新尚沈菰黍且盡樽前今日醉誰
肯獨醒弔古泛幾盞菖蒲綠醑兩兩龍舟爭競渡奈珠
簾暮捲西山雨看未足怎歸去
九日
湛湛長空黑更那堪斜風細雨亂山如織老眼平生空
四海頼有高樓百尺看浩蕩千崖秋色白髮書生神州
淚儘凄凉不向牛山滴追往事去無迹少時自負凌
雲筆到如今春華落盡滿懷蕭瑟常恨世人新意少愛
說南朝狂客把破帽年年拈出若對黃花孤負酒怕黃
花也笑人岑寂鴻北去日西匿
七夕宋謙父
靈鵲橋初就記迢迢重湖風浪去年時候歲月不留人
易老萬事茫茫宇宙但獨對西風搔首巧拙豈關今夕
事奈癡兒騃女流傳謬添話柄柳州柳道人識破灰
心久只好風凉月佳時疎狂如舊休笑雙星經歲别人
到中年巳後雲雨夢可曾常有雪藕調冰花熏茗正梧
桐雨過新凉透且隨分一杯酒
前調戴式之
蝸角爭多少是英雄割據乾坤到頭休了一片泥塗荒
草地盡是魚龍故道新堤上風濤難保滄海桑田何時
變怕桑田未變人先老休為此生煩惱訟庭不許頻
頻到這官坊翻來覆去有何分曉無諍人中為第一長
訟原非吉兆但有恨平章不早樽酒喚回和氣在看從
來兄弟依然好把前事付一笑
上趙侍郎生日李公甫
鵠立通明殿又重逢揆余初度夢庚華旦不學花奴簮
紅槿且看秋香宜晩任甲子從新更換天欲東都修車
馬故降神生甫維周翰歌崧嶽詠江漢明堂朝罷夷
琛獻引星辰萬人共聽風塵長筭清晝山東諸將捷席
捲黃河兩岸問誰在玉皇香案師保萬民功業别向西
京原廟行圭瓉定郟鄏卜瀍澗
春感吴毅甫
笑口開能幾把年年芳情冶思總抛閒裏桃杏枝頭春
纔半寒食清明又是但歲月飈飛川逝回首秦樓雙燕
語到如今目斷斜陽外將往事試重記香羅尚有相
思淚笑人生新愁易積舊歡難繼水上流紅無覓處還
隔關山萬里但贏得新來憔悴昨夜東風顛狂後想餘
芳盡是飄零底詞寫就倩誰寄
和劉潜夫韻陳敬叟
曉夢鶯呼起便安排詩家厨傳酒家行李點檢花邊新
雨露春在萬家生齒道官似錦溪清駛但使有人耕綠
野正不妨鼓吹頻來此方覓句且夷俟畫橋西畔多
春意記年年曾來幾度落花流水行到水窮雲起處依
約輞川竹里興未屬王孫公子料想明年端門裏有傳
柑宴罷黃封醉肯回首萬杉底
前調黃叔暘
倦整摩天翼笑歸來點畫亭臺按行泉石落落元龍湖
海氣更着高樓百尺收攬盡水光山色曾駕飈車蟾宫
去幾回批惜月支風敕斯二者慣相識玲瓏窗戶青
紅濕夜深時寒光爽氣洗清肝鬲似此交遊真洒落判
與升堂入室有萬象來為賓客不用笙歌輕點涴看仙
翁手搦虹霓筆吟思遠兩峯碧
西湖文及翁
一勺西湖水渡江來百年歌舞百年酣醉回首洛陽花
世界烟渺黍離之地更不復新亭墮淚蔟樂紅粧搖畫
舫問中流擊楫誰人是千古恨幾時洗余生自負澄
清志更有誰磻溪未遇傅巖未起國事如今誰仗倚衣
帶一江而巳便都道江神堪恃借問孤山林處士但掉
頭笑指梅花蕊天下事可知矣
石城弔古王千秋
弔古城頭去正高秋霜晴木落路通洲渚欲問紫髯分
鼎事只有荒祠烟樹巫覡去久無簫鼓霸業荒凉遺堞
墜但蒼崖日閱征帆度興與廢幾今古夕陽細草空
凝佇追思當時子敬用心良誤要約劉郎銅雀醉底事
遽爭荆楚遂但見蜀吳烽舉致使五官伸脚睡喚諸兒
晝取長陵土遺此恨欲誰語
感懷李南金
流落今如許我亦三生杜牧為秋娘着句先自多愁多
感慨更值江南春暮君看取落花飛絮也有吹來穿繡
幌有因風飄墮隨塵土人世事總無據佳人命薄君
休訴若說與英雄心事一生更苦且盡樽前今日意休
記綠窗眉嫵但春到兒家庭戶幽恨一簾烟月曉恐明
年鴈亦無尋處渾欲倩鶯留住
贈建寧妓唐玉吴履齋(約隱紀談)
可意人如玉小簾櫳輕勻淡竚道家粧束長恨春歸無
尋處全在波明黛綠看冶葉倡條渾俗比似江梅清有
韻更臨風對月斜依竹看不足詠不足曲屏半掩春
山簇正輕寒夜永花睡半欹殘燭縹緲九霞光裏夢香
在衣裳賸馥又只恐銅壺聲促試問送人歸去後對一
簾花影垂金粟腸易斷情難續
送太守平江妓(豹隱紀談)
春色原無主荷東君着意看承等閒分付多少無情風
與浪又那更蝶欺蜂妬筭燕雀眼前無數縱使簾櫳能
愛護到如今已是成遲暮芳草碧遮歸路看看做到
難言處怕仙槎輕轉旌旗易歌襦袴月滿西樓絃索静
雲蔽崑城閬府便恁地一帆輕舉獨倚闌干愁拍碎慘
玉容淚眼如紅雨去與住兩難訴
乳燕飛(寄劉閬風)汪莘
曉趁西湖約到湖頭烟消日出波生兩脚自挈白魚攜
碧酒要與詩人共酌把樓上珠簾搭却坐對荷花三萬
朵念西鄰未嫁肌如削待折與不堪着别來又見秋
蕭索恨無由將予風月伴君雲鶴想見登山臨水處醉
把茱萸盤礴唱白雪陽春新作憶自東籬人去後筭人
間黃菊空零落歎作者多命薄
金縷歌(陪履齊先生滄浪看梅)吴君特
喬木生雲氣訪中興英雄陳迹暗追前事戰艦東風慳
借便夢斷神州故里旋小築吴宫閒地華表月明歸夜
鶴歎當時花竹今如此枝上露濺清淚遨頭小簇行
春隊步蒼苔尋幽别塢看梅開未重唱梅邊新度曲催
發寒梢凍蕊此心與東君同意後不如今今非昔兩無
言相對滄浪水懷此恨寄殘醉
風瀑竹牟存齋(翰)
閣住杏花雨便新晴等閒勾引香車成霧壁月光中簫
鳳遠嫋嫋餘音如縷悄一似羣仙府天意乍隨人意好
漸星橋度漢珠還浦又何啻列千炬晩來乍覺隂盤
固笑人間玉瓶瑶瑟錦茵雕爼無限昇平宣政曲回首
中原何處慨鳴鏑已無宫武撲面風塵渾未掃強歡謳
還肯軒昂否縈舊恨為誰賦
摸魚兒永叔
捲繡簾梧桐秋院落一霎雨添新綠對小池閒立殘粧
淺向晩水紋如縠凝遠目恨人去寂寂鳳枕孤難宿倚
欄不足看燕拂風簷蜂翻草露兩兩長相逐雙眉蹙
可惜年華婉娩西風初弄庭菊况伊家年少多情未巳
難拘束那堪更趁凉景追尋甚處垂楊曲佳期過盡但
不說歸來多應忘了屏雲去時祝
晁無咎
買陂塘旋栽楊柳依稀淮岸湘浦東臯雨足輕痕漲沙
觜鷺來鷗聚堪愛處最好是一川夜月光流渚無人自
舞任翠幕張天柔茵藉地酒盡未能去青綾被休憶
金閨故步儒冠曾把身誤弓刀千騎成何事荒了邵平
瓜圃君試覷滿青鏡星星鬢影今如許功名浪語便做
得班超封侯萬里歸計恐遲暮
晩春辛幼安
更能消幾番風雨匆匆春又歸去惜春長怕花開早何
况落紅無數春且住見說道天涯芳草迷歸路怨春不
語筭只有殷勤畫簷蛛網盡日惹飛絮長門事凖擬
佳期又誤蛾眉曾有人妬千金縱買相如賦脈脈此情
誰訴君莫舞君不見玉環飛燕皆塵土閒愁最苦休去
倚危欄斜陽正在烟柳斷腸處
前調程書舟
掩凄凉黃昏庭院角聲何處嗚咽矮窗曲屋風燈冷還
是苦寒時節凝佇切念翠被薰籠夜夜成虚設倚欄愁
絶聽鳳竹聲中犀帷影外&KR0609;&KR0609;釀輕雪傷心處却
憶當年輕别梅花滿院初發吹香弄蕊無人見惟有暮
雲千叠情未徹又誰料而今好夢分秦越不堪重說記
得當初重門鎖處猶有夜深月
感歎劉潜夫
怪新來倚樓看鏡清狂渾不如舊暮雲千里傷心色那
更亂蟬疎柳凝望久愴故國百年漢闕誰回首功名大
謬歎采藥名山讀書精舍此計何時就封侯事久矣
輸人妙手扁舟聊作漁叟高冠長劔都閒物世上切身
惟酒千載後君試看拔山扛鼎俱烏有英雄骨朽問顧
曲周郎而今還解來聽小詞否
九日登姑蘇臺盧申之
怪西風曉來欹帽年華還是重九天機衮衮山新瘦客
子情懷誰剖微雨後更鴈帶邊寒裊裊欺羅袖慵荷倦
柳悄不似黃花田田照眼風味儘如舊登臨地寂寞
崇臺最久闌干幾度搔首翻雲覆雨無窮事流水斜陽
知否吟未就但衰草寒烟商略愁時候閒愁浪有總輸
與淵明東籬醉舞身世付杯酒
鴈邱元遺山(梅磵詩話)
恨人間情是何物直教生死相許天南地北雙飛客老
翅幾回寒暑歡樂趣離别苦就中更有癡兒女君應有
語渺萬里層雲千山暮景隻影為誰去横汾路寂寞
當年簫鼓荒烟依舊平楚招魂楚些何嗟及山鬼自啼
風雨天也妬未信與鶯兒燕子俱黃土千秋萬古為留
待騷人狂歌痛飲來訪鴈邱處
(太和五年乙丑歲赴試并州道逢捕鴈者云今日獲一鴈殺之矣其脫網者悲鳴不能去竟自投於地而)
(死予因買得之葬之汾水之上累石為識號曰鴈邱併作鴈邱詞)
同遺山賦鴈邱楊正卿(翰)
悵年年鴈飛汾水秋風依舊蘭渚網羅驚破雙棲夢孤
影亂翻波素還醉與筭古往今來只有相思苦朝朝暮
暮想塞北風沙江南烟月爭忍自來去埋恨處依約
并門舊路一邱寂寞寒雨世間多少風流事天也有心
相妬休說與還却怕有情多被無情誤一杯會舉待細
讀悲歌滿傾清淚為爾酹黃土
同賦鴈邱李仁卿
鴈雙雙正分汾水回頭生死殊路天長地久相思債何
似眼前俱去摧勁羽倘萬一幽冥却有重逢處詩翁感
遇把江北江南風嘹月唳并付一邱土仍為汝小草
幽蘭麗句聲聲字字酸楚拍江秋影今何在宰木欲迷
隄樹霜魂苦筭猶勝王嬙青冢真娘墓無誰說與對烏
道長空龍艘古渡馬耳淚如雨
雙蓮
(大名有男女以私情不遂赴水者後三日二尸相攜出水濱是歲陂荷俱並蔕)
為多情和天也老不應情遽如許請君試聽雙蕖怨方
見此情真處誰點注香㶑灔銀塘對抹胭脂露藕絲幾
縷絆玉骨春心金沙曉淚漠漠瑞紅吐連理樹一
樣驪山懷古古今朝暮雲雨六郎夫婦三生夢斷幽恨
從前沮須會取共鴛鴦翡翠照影長相聚秋風不住悵寂
寞芳魂輕烟北渚凉月又南浦
前調莫崙
聽春教燕顰鶯訴朝朝花困風雨六橋㤀却清明後碧
盡柳絲千縷蝶蜂侣正閒覓閒花閒草閒歌舞最憐西
子尚薄薄雲情盈盈波淚點點舊眉嫵流紅記空泛
秋宫怨句才色何處嬌妬落紅無限隨風絮詩恨有誰
曾遇堪恨處恨前度花信催花去東君暗苦更多囑多
情多愁杜宇多訴斷腸語
邁陂塘(登鳳凰臺)梁隆吉
枕寒流碧縈衣帶高臺平與雲倚燕來鶯去誰為主磨
滅謫仙吟墨愁思裏待說與山靈還又羞拈起簫韶已
矣甚竹實風摧桐隂雨瘦景物變新麗江山在認得
劉郎阿寄年來聲譽休廢英雄不博胭脂井誰念故人
衰悴時有幾便鳳去臺空莫厭頻遊此興亡過耳任北
雪迷空東風換綠都付夢和醉
艮岳姚雲文
渺人間蓬瀛何許一朝飛入梁苑網川梯洞層瑰出帶
取鬼愁龍怨窮遊宴談笑裏金風吹折桃花扇翠華天
遠悵莎沼螢粘錦屏烟合草露泣蒼蘚東華夢好在
牙檣琱輦畫圖歴歴曾見落紅萬點孤臣淚斜日牛羊
春晩摩雙眼看塵世鰲宫又報鯨波淺唫鞘拍斷便乞
與媧皇化成精衛填不盡遺恨
前調韋居安
繞苕城水平波渺雙湖遥睇無際就中惟有漁灣好占
得西關佳致楊柳外羨泛宅浮家當日玄真子溪山信
美歎陳迹猶存前賢已往誰會景中意蕭閒甚築屋
三間近水汀洲香汎蘭沚清風明月知多少肯滯軟紅
塵裏垂釣餌這春水生時賸有桃花鱖煩襟淨洗待辦
取輕簔来分半席相對弄清泚
瑶臺月無名氏
嚴風凛冽萬木凍園林蕭静如洗寒梅占早爭先暗吐
香蕊逞素容探暖欺寒遍粧點亭臺佳致通一氣超羣
卉值臘後雪清麗開筵共賞南枝宴會好折贈東君
驛使把嶺頭信息遠寄遇詩朋酒侣樽前吟綴且優
游對景歡娱更莫厭陶陶沈醉羌管怨瓊花墜結子用
調鼎堪餌將軍止渴思得此味
集賢賓(佳人)柳耆卿
小樓深巷狂遊徧羅綺成叢就中堪人屬意最是春風
有畫難描雅態無花可比芳容幾回飲散良宵永鴛衾
暖鳳枕香濃算得人間天上帷有兩心同近來雲雨
忽西東悄惱損情悰縱然偷期暗會長是匆匆爭似和
鳴偕老免教歛翠啼紅眼前時暫疎歡宴盟言在更莫
忡忡待作真箇宅院方信有初終
子夜歌彭元遜
視春衫篋中半在浥浥酒痕花露恨桃李如風過盡夢
裏故人成霧臨潁美人秦川公子却共何人語對誰家
花草池臺回首故園咫尺未成歸去昨宵聽危絃急
管酒醒不知何處漂泊情多衰遲感易無限堪憐許似
尊前眼底紅顔消幾寒暑年少風流未諳春事追與東
風賦待他年君老巴山共君聽雨
鳳歸雲(適懷)柳耆卿
戀帝里金谷園林平康巷陌觸處繁華連日疎狂未嘗
輕負寸心雙眼况佳人盡天外行雲堂上飛燕向玳筵
一一皆妙選長是因酒沈迷被花縈絆更可惜淑景
亭臺暑天枕簟霜月夜凉雪霰朝飛一歲風光盡堪隨
分俊遊清宴筭浮生事瞬息光隂錙銖名宦正歡笑試
恁暫時分散却是恨雨愁雲地遥天遠
弔嚴陵李景元
蕙蘭香泛孤嶼潮平驚鷗散雪迤邐點破澄江秋色暝
靄向歛疎雨乍收染出藍峯千尺漁舍孤烟鎖寒磧畫
鷁翠帆旋解輕艤晴霞岸側正念往悲酸懷鄉慘切何
處引羌笛追憶當時富春佳地嚴光釣趾空遺迹華
星沈後扁舟泛去瀟洒閒名圖籍離觴弔終寓目意闌
魂消淚滴漸洞天曉回首暮雲千古碧
迷仙引(夢石曼卿)古今詩話
春隂霽岸柳參差裊金絲細畫閣晝眠鶯喚起烟光媚
燕燕雙高引愁人如醉慵緩步眉歛金鋪倚佳景易失
懊惱韶光改花空委忍厭厭地施朱粉臨鸞鏡膩香銷
减摧桃李獨自箇凝睇暮雲暗遥山翠天色無情四
遠低垂淡如水離恨托征鴻寄旋嬌波暗落相思淚粧
如洗向高樓日日春風裏悔憑欄芳草人千里
金明池詩餘
瓊苑金池青門紫陌似雪楊花滿路雲日淡天低晝永
過三點兩點細雨好花枝半出牆頭似悵望芳草王孫
何處更水遶人家橋當門巷燕燕鶯鶯飛舞怎得東
君長為主把綠鬢朱顔一時留住佳人唱金衣莫惜才
子倒玉山休訴况春來倍覺傷心念故國情多新年愁
苦縱寳馬嘶風紅塵拂面也只尋芳歸去
夏雲峯(傷春)僧仲殊
天闊雲高溪横水遠晩日寒生輕暈閒階静楊花漸少
朱門掩鶯聲猶嫩悔匆匆過却清明旋占得餘芳已成
幽恨都幾日隂沈連宵慵困起來韶華都盡怨入雙
眉閒鬭損乍品得情懷看承全近深深態無非自許厭
厭意終羞人問爭知道夢裏蓬萊待忘了餘香時傳音
信縱留得鶯花東風不住也則眼前愁悶
笛家弄慢柳耆卿
花發西園草薰南陌韶光明秀乍晴輕暖清明後水嬉
舟動禊飲筵開銀塘似染金堤如繡是處王孫幾多遊
妓往往攜纖手遣離人對嘉景觸目盡成感舊别久
帝城當日蘭堂夜燭百萬呼盧畫閣春風十千沽酒未
省宴處能忘絃管醉裏不尋花柳豈知秦樓玉簫聲斷
前事難重偶空遺恨望仙鄉一餉淚沾襟袖
朱雍
瓌質仙姿縞袂清格天然疎秀靜軒烟鏁黃昏後影瘦
零亂豔冷瓏璁雪肌瑩暖冰枝縈繡更賦風流幾番攀
贈細撚香盈手與東君叙暌遠脈脈時情有舊立久
閬苑凝夕瑶窗淡月百琲尋芳醉玉談羣千鍾酹酒向
此是處難忘瘦花送遠何勞隨柳空聽高樓笛聲悽斷樂事
人非偶空餘恨惹幽香不滅尚沾春袖
送征衣柳耆卿
過昭陽璿樞電繞華渚虹流運應千載會昌罄寰宇薦
殊祥吾皇誕彌月瑶圖纉慶玉葉騰芳並景貺三靈眷
佑挺英哲掩前王遇年年嘉節清和頒率土稱觴無
間要荒華夏盡萬里走梯航彤庭舜張大樂禹會羣方
鵷行趨上國山呼鼇抃遥熱爐香竟就日瞻雲獻夀指
南山等無疆願巍巍寳歴鴻基齊天地遥長
綠頭鴨(錢塘懷古)傅按察
靜中看記昔日淮山隱隱宛若虎踞龍盤下襄樊指揮
湘漢鞭雲騎圍繞江干勢不成三時當混一過唐之數
不為難陳橋驛孤兒寡婦久假當還掛征帆龍舟催
發紫宸初捲朝班禁庭空土花暈碧輦路悄呵喝聲乾
縱餘得西湖風景花柳亦凋殘去國三千遊仙一夢依
然天淡夕陽閒昨宵也一輪明月還照臨安
春雪間早梅失名
梅將雪共春彩豔灼灼不相因逐吹霏霏能爭密排枝
碎碎巧妬新誰令香來滿座獨使淨歛無塵芳意饒呈
瑞寒光助照人玲瓏次第開已遍點綴坐來頻那是
俱懷疑似須知造化兩各逼天真熒煌初亂眼浩蕩逸
氣忽迷神未許瓊花並將從玉樹相親先期迎獻歲更
同歌酒占兹辰六華䗶蒂相輝映輕盈敢自珍
翠羽吟蔣捷
紺露濃映素空樓觀悄玲瓏粉凍霽英光搖蕩古青松
半規黃昏淡月梅氣山影溟濛有麗人步依修竹瀟然
態若游龍綃袂微皺水溶溶仙莖清瀣淨洗斜紅勸
我浮香桂酒環珮暗觧聲飛芳靄中弄春弱柳垂絲慢
按翠舞嬌童醉不知何處驚剪剪凄緊霜風夢醒尋痕訪
蹤但留殘星挂穹梅花未老翠羽雙吟一片曉峯
(王君本示予越調小梅花引俾似飛仙步虛之意為其辭予謂泛泛言仙似乎寡味越調之曲與梅花宜)
(羅浮梅花真仙事也演而成章名翠羽吟)
春風裊娜馮偉夀
被梁間雙燕話盡春愁朝粉謝午花柔倚紅闌故與蝶
圍蜂繞柳綿無數飛上搔頭鳳管聲圓蠶房香煖笑挽
羅衫須少留隔院蘭馨趁風遠鄰牆桃影伴烟收些
子風情未减眉頭眼尾萬千事欲說還休薔薇露牡丹
毬殷勤記省前度綢繆夢裏飛紅覺來無覓望中新綠
别後空稠相思難偶歎無情明月今年巳見三度如鈎
洞仙歌(密約)柳耆卿
佳景留心慣况少年彼此風情非淺有笙歌巷陌綺羅
庭院傾城巧笑如花面恣雅態明眸回美盼同心綰筭
國豔仙材翻恨相逢晩繾綣洞房悄悄繡被重重夜
永歡餘共有海約山盟記得翠雲偷剪和鳴彩鳳于飛
燕間柳徑花隂攜手便情眷戀向其間密約輕憐事何
限忍聚散况已結深深願願人間天上暮雲朝雨長相
見
白苧柳耆卿
繡簾垂畫堂悄寒風淅瀝遥天萬里黯淡同雲羃羃漸
紛紛六花零亂散空碧姑射宴瑶池把碎玉零珠抛擲
林巒望中高下瓊瑶一色嚴子陵釣臺歸路迷蹤跡
追惜燕然畫角寳簥珊瑚是時丞相虚作銀城換得當
此際偏宜訪袁安宅醺醺醉了任他金釵舞困玉壺頻
側又是東君暗遣花神先報南國昨夜江梅漏泄春消
息
(王晦叔頥堂集云白苧詞傳者至少其正宫一關世以為紫姑神所作也方寫至追惜燕然畫角寳簥珊)
(瑚是時丞相虚作銀城換得或問出何書荅曰天上文字汝爭得知)
蔣竹山
正春晴又春冷雲低欲落瓊苞未剖早是東風作惡旋
安排一雙銀蒜鎮羅幕幽壑冰生漪皺嫩綠潜鱗初躍
愔愔門巷桃樹紅纔約略知甚時霽華烘破青青萼
憶昨引蝶花邊近來重見身學垂楊瘦削問小翠眉山
為誰攅却斜陽院宇任蛛絲罥徧玉箏絃索戶外惟聞
放剪刀聲深在粧閣料想裁縫白苧春衫薄
蘭陵王周美成
柳隂直烟裏絲絲弄碧隋堤上曾見幾番拂水飄綿送
行色登臨望故國誰惜京華倦客長亭路年去歲來應
折柔條過千尺閒尋舊蹤跡又酒趁哀絃燈照離席
梨花榆火催寒食愁一剪風快半篙波暖回首迢逓便
數驛望人在天北悽惻恨堆積漸别浦縈回津堠岑
寂斜陽冉冉春無極念月榭攜手露橋吹笛沈思前事
似夢裏淚暗滴
春遊張仲宗
捲珠箔朝雨輕隂乍閣闌干外烟柳弄晴芳草侵階映
紅藥東風妬花惡吹落梢頭嫩萼屏山掩沈水倦熏中
酒心情怕杯勺尋思舊京洛正年少疎狂歌笑迷著
障泥油壁催梳掠曾馳道同載上林攜手燈夜初過早
共約又爭信漂泊寂寞念行樂甚粉淡衣襟音斷絃
索瓊枝璧月春如昨悵别後華表那回雙鶴相思除是
向醉裏暫忘却
春思
綺霞散空碧留晴向晩東風裏天氣困人時節秋千閉
深院簾旌翠波颭窗影殘紅一線春光好花臉柳腰勾
引芳菲閙鶯燕閒愁費消遣想蛾綠輕顰鸞鑑新怨
單衣欲試寒猶淺羞衾鳳空展塞鴻難托誰問潜寬舊
帶眼念人似天遠迷戀畫堂宴看最樂王孫濃豔爭
勸蘭膏寳篆春宵短擁檀板低唱玉杯重暖衆中先醉
謾倚檻早夢見
十二時(秋夜)柳耆卿
晩晴初淡烟籠月風透蟾光如洗覺翠帳凉生秋思漸
入微寒天氣敗葉敲窗西風滿院睡不成還起更漏咽
滴破憂心萬感並生都在離人愁耳天怎知當時一
句做得十分縈繫夜永有時分明枕上覷着孜孜地燭
暗時酒醒原來又是夢裏睡覺來披衣獨坐萬種無
聊情意怎得伊來重諧雲雨再整餘香被祝告天發願
從今永無抛棄
破陣樂
露花倒影烟蕪蘸碧靈沼波暖金柳搖風樹樹繫綵舫
龍舟遥岸千步虹橋參差鴈齒直趨水殿遶金隄曼衍
魚龍戲簇嬌春羅綺喧天絲管霽色榮光望中似覩蓬
萊清淺時見鳳輦宸遊鸞觴禊飲臨翠水開鎬宴兩
兩輕舠飛畫檝競奪錦標霞爛聲歡娱歌魚藻徘徊宛
轉别有盈盈遊女各委明珠爭收翠羽相將歸去漸覺
雲海沈沈洞天日晩
錢塘張子野
四堂互映雙門並麗龍閣開府郡美東南第一望故苑
樓臺霏霧垂柳池塘流泉巷陌吴歌處處近黃昏漸更
宜良夜簇繁星燈燭長衢如晝暝色韶光幾簾粉面飛
甍朱戶歡遇鴈齒橋紅裙腰草綠雲際寺林下路酒
熟梨花賓客醉但覺滿山簫鼓盡朋遊因民樂芳菲有
主自此歸從泥詔去指沙堤南屏水石西湖風月好作
千騎行春畫圖寫取
浪淘沙慢周美成
曉隂重霜凋岸草霧隱城堞南陌脂車待發東門帳飲
乍闋正拂面垂楊堪攬結掩紅淚玉手親折念溪浦離
鴻去何許經時信音絶情切望中地遠天闊向露冷
風清無人處耿耿寒漏咽嗟萬事難忘惟是輕别翠樽
未竭憑斷雲留取西樓殘月羅帶光銷紋衾疊連環解
舊香頓歇怨歌永瓊壺敲盡缺恨春去不與人期弄夜
色空餘滿地梨花雪
相思柳耆卿
夢覺透窗風一線寒燈吹息那堪酒醒又聞空階夜雨
頻滴嗟因循久作天涯客負佳人幾許盟言更忍把從
前歡會陡頓翻成憂戚愁極再三追思洞房深處幾
度飲散歌闋香暖鴛鴦被豈暫時疎散費伊心力殢雨
尤雲有萬般千種相憐相惜到如今長天漏永無端自
家疎隔知何時却擁秦雲態願低幃昵枕輕輕細說與
江鄉夜夜數寒更思憶
大酺周美成
對宿烟收春禽靜飛雨時鳴高屋牆頭青玉旆洗鉛霜
都盡嫩梢相觸潤逼琴絲寒侵枕障蟲網吹粘簾竹郵
亭無人處聽簷聲不斷困眠初熟奈愁極頓驚夢輕難
記自憐幽獨行人歸意速最先念流潦妨車轂怎奈
向蘭成憔悴衛玠清羸等閒時易傷心目未怪平陽客
雙淚落笛中哀曲况蕭索青蕪國紅糝鋪地門外荆桃
如菽夜遊共誰秉燭
牡丹劉後村
正綠隂濃鶯聲懶庭院寒輕烟薄天然花富貴逞夭紅
殷紫疊葩重萼醉豔酣春妍姿浥露翠羽輕明如削檀
心鵶黃嫩似離情愁緒萬絲交錯更銀燭相輝玉瓶微
浸宛然京洛朝來風雨惡怕僝僽低張青油幕便好
倩佳人插帽貴客傳箋趁良辰賞心行樂四美難并也
須拚醉莫辭杯酌被花惱情無着長笛何處一笑江頭
高閣極目水雲漠漠
瑞龍吟周美成
章臺路還是褪粉梅梢試花桃樹愔愔坊陌人家定巢
燕子歸來舊處黯凝竚因念箇人癡小乍窺門戶侵
晨淺約宫黃障風映袖盈盈笑語前度劉郎重到訪
鄰尋里同時歌舞惟有舊時家秋娘聲價如故吟箋賦
筆猶記燕臺句知誰伴名園露飲東城閒步事與孤鴻
去探春盡是傷離緒官柳低金縷歸騎晩纖纖池塘飛
雨斷腸院落一簾風絮
翁處靜
清明近還是逓䟎東風做成花信芳時一刻千金半晴
半雨酬春未凖鴈歸盡離字向人欲寫暗雲難認西園
猛憶逢迎翠紈障面花間笑隱曲徑池蓮平砌絳裙曾
與濯香前粉無奈燕幕鶯簾輕負嬌俊青榆巷陌馬
蹋紅成寸十年夢秋千弔影襪羅塵褪事往憑誰問晝
長病酒添新恨烟冷斜陽暝山黛遠曲曲闌干憑損柳
絲萬尺不如半堤風緊
玉女搖仙佩柳永
飛瓊伴侣偶别珠宫未返神仙行綴取次梳粧尋常言
語有得幾多姝麗擬把名花比恐傍人笑我談何容易
細思筭竒葩絶卉惟是深紅淺白而已爭如這多情占
得人間千嬌百媚須信畫堂繡閣皓月清風忍把光
隂輕棄自古及今佳人才子少得當年雙美且恁相偎
倚未消得憐我多才多藝願嬭嬭蘭心蕙性枕前言下
表余深意為盟誓今生斷不辜鴛被
朱雍
灰飛嶰谷珮解江干庾嶺寒輕梅瘦水面呑蟾山光暗
斗物色盈枝依舊憑煖危欄久有清香旖旎却沾襟袖
賦情窺人豔冷更是殷勤忍重回首誰知道春歸院落
繽紛雪飛鴛甃須謝花機受惜碎璧鋪酥肯把蜚英
僝僽念念瑶珂乘飈烟浦送别猶攜纖手馥郁盈芳酒
臨粧罷一點眉峯傷皺又只但恐收夢斷筦凄風怨曉
催銀漏殘金獸參横墮月歸時候
多麗聶冠卿
想人生美景良辰堪惜向其間賞心樂事古來難是并
得况東城鳳臺沁苑泛晴波淺照金碧露洗華桐烟霏
絲柳綠隂搖曳蕩春一色畫堂迥玉簮瓊佩高會盡詞
客清歡久重然絳蠟别就瑶席有翩若驚鴻體態暮
為行雨標格逞朱唇緩歌妖麗似聽流鶯亂花隔慢舞
縈回嬌鬟低軃腰肢纖細困無力忍分散彩雲歸後何
處更尋覓休辭醉明月好花莫謾輕擲
晁次膺
晩雲收淡天一片琉璃爛銀盤來從海底皓色千里澄
輝瑩無塵素娥淡佇静可數丹桂參差玉露初零金風
未凛一年無似此佳時向坐久疎星時度烏鵲正南飛
瑶臺冷欄干憑煖欲下遲遲念佳人音塵隔後對此
應解相思最關情漏聲正永暗斷腸花影潜移料得來
宵清光未减隂晴天氣又爭知共凝戀如今别後還是
隔年期人縱徤清樽素月長願相隨
周格非
隴頭泉未到隴下輕分一聲聲凄凉嗚咽豈堪側耳重
聞細思量那時攜手畫樓高簾幕黃昏月不長圓雲多
輕散天應偏妬有情人自别後小窗幽院無處不消魂
羅衣上殘粧未减猶帶啼痕自一從瓶沈簮折杳知
欲見無因也渾疑事如春夢又只恐人是朝雲破鏡分
來朱絃斷後不堪獨自對芳尊試與問多才誰更匹配
得文君須知道東陽瘦損不為傷春
李子申
好人人去來欲見無因記當初竊香倚煖豈期蝶散鶼
分到而今謾勞夢想歎後會慘啼痕繡閣銀屏知他何
處一重山盡一重雲暮天杳梗蹤萍跡還是寄孤村寂
寥月今宵為誰虛照黃昏細追思深誠密愛黯然一
餉消魂仗游魚謾傳尺素望塞鴻空噎回紋帳冷衾寒香
銷塵滿博山沈水更誰熏斷腸也無聊情味惟是殢芳
尊沈吟久移燈向壁掩上重門
記恨嚴次山
最無端官樓畫角輕吹一聲來深閨深處把人好夢驚
回許多愁儘教奴受些箇事未必君知淚滴蘭衾寒生
珠幌翠雲撩亂枕頻欹窗兒上幾條殘月斜玉界羅帷
更堪聽霜摧敗葉静扣朱扉念别離千里萬里問何
日是歸期關情處魚來鴈往斷腸時兔走烏飛美景良
辰賞心樂事風流辜負縷金衣謾贏得花顔玉骨瘦損
為相思歸須早劉郎雙鬢莫遣成絲
前調李易安
小樓寒夜長簾幕低垂恨蕭蕭無情風雨夜來揉損瓊
肌也不似貴妃醉臉也不似孫夀愁眉韓令偷香徐娘
傅粉莫將比擬未新竒細看取屈平陶令風韻正相宜
微風起清芬藴藉不减酴醿漸秋闌雪清玉瘦向人
無限依依似愁凝漢臯解佩似淚洒紈扇題詩明月清
風濃烟暗雨天教憔悴度芳姿縱愛惜不知從此留得
幾多時人情好何須更憶澤畔東籬
六醜(落花)周美成
正單衣試酒悵客裏光隂虚擲願春暫留春歸如過翼
一去無跡為問家何在夜來風雨送楚宫傾國釵鈿墮
處遺香澤亂點桃蹊輕翻柳陌多情更誰追惜但蜂媒
蝶使時叩窗槅東園岑寂漸蒙籠暗碧靜遶珍叢底
成歎息長條故惹行客似牽衣待話别情無極殘英小
強簮巾幘終不似一朵釵頭顫裊向人欹側漂流處莫
趁潮汐恐斷鴻尚有相思字何由見得
輪臺子(恨别)柳耆卿
霧㶑澄江烟鎖藍光碧彤霞襯遥天掩映斷續半空殘
璧孤村望處人寂寞聞釣叟甚處一聲羌笛九嶷山畔
纔雨過斑竹作血痕添色感行客翻思故鄉恨因循阻
隔路久沈消息正老松枯栢情如織聞野猿啼愁聽
得見釣舟初出芙蓉渡頭鴛鴦灘側干名利禄終無益
念歲歲間阻迢迢紫陌翠娥嬌豔從别經今花開柳折
傷魂魄利名牽役又爭忍把光景抛擲
六州歌頭(過烏江)李冠(玉林作劉仲方)
秦亡草昧劉項起吞并鞭寰宇驅龍虎掃欃槍斬長鯨
血染中原戰爭視餘耳皆鷹犬平禍亂歸炎漢勢奔傾
兵敗月明風急旌旗亂刁斗三更共虞姬相對泣聽楚
歌聲玉帳魂驚淚盈盈念花無主凝愁苦揮雪刃掩
泉扄時不利騅不逝困隂陵叱追兵嗚喑摧天地望歸
路忍偷生功何處盖世成閒紀見遺靈江靜水寒烟冷
波紋細古木彫零遣行人到此追念益傷情勝負難憑
張安國
長淮望斷關塞莽然平征塵暗霜風勁悄邊聲黯銷凝
追想當年事殆天數非人力洙泗上絃歌地亦榛荆隔
水荒村落日牛羊下區脫縱横看名王宵獵騎火一川
明笳鼓悲鳴遣人驚念腰間箭匣中劔空埃蠧竟何
成時易失心徒壯歲將零渺神京干羽方懷遠靜烽燧
且休兵冠盖使紛馳騖若為情聞道中原遺老常南望
翠葆霓旌使行人到此忠憤氣填膺有淚如傾
(朝野遺記云安國在建康留守席上賦此歌闋魏公為罷席而入)
韓元吉
東風着意先上小桃枝紅粉膩嬌如醉倚朱扉記年時
隱映新粧面臨水岸春將半雲日暖斜陽轉夾城西草
軟沙平跛馬垂楊渡玉勒爭嘶認娥眉凝笑臉薄拂胭
脂繡戶曾窺恨依依昔攜手處香如霧紅隨步怨春
遲消瘦損憑誰問只花知淚空垂舊日堂前燕和烟雨
又雙飛人自老春長好夢佳期前度劉郎幾許風流地
也應悲但茫茫暮靄目斷武陵溪往事難追
驪山李世英
凄凉繡嶺宫殿倚山阿明皇帝曾遊地鎖烟蘿鬱嵯峨
憶昔真妃子豔傾國方姝麗朝復暮嬪嬙妬寵偏頗三
尺玉泉新浴蓮羞吐紅浸秋波聽花奴敲羯鼓酣奏鳴
鼉體不勝羅舞婆娑正霓裳曳驚烽燧千萬騎擁琱
戈情宛轉魂空亂蹙雙蛾奈兵何痛惜三春暮委妖麗
馬嵬坡平寇亂回宸輦忍重過香瘞紫囊猶有鴻都客
鈿合應訛使行人到此千古只傷歌事往愁多
夜半樂(恨别)柳耆卿
凍雲黯淡天氣扁舟一葉乘興離江渚渡萬壑千巖越
溪深處怒濤漸息樵風乍起更聞商旅相呼片帆高舉
泛畫鷁翩翩過南浦望中酒旆閃閃一簇烟村數行霜
樹殘日下漁人鳴榔歸去敗荷零落衰楊掩映岸邊
兩兩三三浣紗遊女避行客含羞相笑語到此因念繡
閣輕抛浪萍難駐歎後約丁寧竟何據慘離懷空恨歲
晩歸期阻凝淚眼杳杳神京路斷鴻聲遠長天暮
寳鼎現(上元)康伯可
夕陽西下暮靄紅溢香風羅綺乘麗景華燈爭放濃焰
燒空連錦砌覩皓月浸嚴城如晝花影寒籠絳蕊漸掩
映芙蕖萬頃迤邐齊開秋水太守無限行歌意擁麾
幢光動珠翠傾萬井歌臺舞榭瞻望朱輪駢鼓吹控寳
馬耀貔貅千騎銀燭交光數里似亂簇寒星萬點擁入
蓬壺影裏宴歌多才環豔粉瑶簮珠履恐看看丹詔
催奉宸遊燕侍便趁早占通宵醉緩引笙歌妓任畫角
吹老寒梅月滿西樓十二
(中吴紀聞云范周字無外純古之子工於詩詞不求聞達安貧樂道未嘗屈折於人盛季文作守時頗嫚)
(士嘗於元宵作寶鼎現詞投之極蒙嘉奬因遺酒五百壺其詞播於天下每遇燈夕諸郡皆歌之疑即此)
(詞)
梅苑
東君着意化工恩被灼灼妖豔裊嫩梢輕䔒縈風惹露
偏早香英綻似向人故矜誇標致倚欄全如顧盼尚困
怯餘寒柔情弱態天真無限斷橋壓柳時非淺先百
花風光獨占當送臘初歸迎春欲至芳姿偏婉㜻料碎
剪就繒紈輝麗更把胭脂重染自賦得一般容冶宛勝
神仙粧臉折近小閣幽窗酷愛處令親几硯儘孜孜
觀賞不枉人稱妙選待密密付如膏雨澤仍粧點任擾
擾百卉千花掩跡一時羞見
哨遍董解元
太皥司春春工着意和氣生暘谷十里芳菲儘東風絲
絲柳搓金縷漸次第桃紅杏淺水綠山青春漲生烟渚
九十日光隂能幾早鳴鳩呼婦乳燕攜雛亂紅滿地任
風吹飛絮蒙空有誰主春色三分半入池塘半隨塵土
滿地榆錢筭來難買春光住初夏永薰風池館有藤
牀冰簟紗㡡日轉午脫巾散髮沈李浮瓜寳扇搖紈素
着甚消磨永日有掃愁竹葉侍寢青奴霎時微雨送新
凉些少金風退殘暑韶華早暗中歸去
三臺万俟雅言
見梨花初帶夜月海棠半含朝雨内苑春不禁過青門
御溝漲潜通南浦東風靜細柳垂金縷望鳳闕非烟非
霧好時代朝野多歡徧九陌太平簫鼔乍鶯兒百囀斷
續燕子飛來飛去近綠水臺榭映鞦韆鬭草聚雙雙遊
女餳香更酒冷踏青路曾暗識夭桃朱戶向晩驟寳
馬雕鞍醉襟惹亂花飛絮正輕寒輕暖漏永半隂半晴
雲暮禁火天已是試新粧歲華到三分佳處清明看漢
宫傳蠟炬散翠烟飛入槐府歛兵衛閶闔門開住傳宣
又還休務
抛毬樂(春賞)柳耆卿
曉來天氣濃淡微雨輕洒近清明風絮巷陌烟草池塘
盡堪圖畫豔杏暖妝臉勻開弱柳困宫腰低亞是處麗
質盈盈巧笑嬉嬉爭簇秋千架戲綵毬羅綬金雞芥羽
少年馳騁芳郊綠野占斷五陵遊奏脆管繁絃聲和雅
向名園深處爭抳畫輪競羈寳馬取次羅列杯盤就
芳樹綠影紅隂下舞婆娑歌宛轉彷彿鶯嬌燕姹寸珠
片玉爭似儂歡無價任他美酒十千一斗飲竭仍解金
貂貰恣幕天席地淘淘盡醉太平且樂唐虞景化須信
豔陽天看未足已覺鶯花謝對綠蟻翠蛾怎生輕捨
哨遍東坡
為米折腰因酒棄家口體交相累歸去來誰不遣君歸
覺從前皆非今是露未晞征夫指予歸路門前笑語喧
童稚嗟舊菊都荒新松暗老吾年今已如此但小窗容
膝閉柴扉策杖看孤雲暮鴻飛雲出無心鳥倦知還本
非有意噫歸去來兮我今忘我兼忘世親戚無浪語
琴書中有真味步翠麓﨑嶇泛溪窈窕涓涓暗谷流春
水觀草木欣榮幽人自感吾生行且休矣念寓形宇内
復幾時不自覺皇皇欲何之委吾心去留誰計神仙知
在何處富貴非吾願但知臨水登山嘯詠自引壺觴自
醉此生天命更何疑且乘流遇坎還止
春情
睡起畫堂銀蒜押簾珠幕雲垂地初雨歇洗出碧羅天
正溶溶養花天氣一霎晴風迴芳草榮光浮動卷皺銀
塘水方杏靨勻酥花鬚吐繡園林翠紅排比見乳燕捎
蝶過繁枝忽一綫爐香游絲晝永人閒獨立斜陽晚來
情味便乘興攜將佳麗深入芳菲裏撥胡琴語輕攏
慢撚摠伶俐看緊約羅裙急趣檀板霓裳入破驚鴻起
顰月臨眉醉霞横臉歌聲悠揚雲際任滿頭紅雨落花
飛墜漸鳷鵲樓西玉蟾低尚徘徊未盡歡意君看今古
悠悠浮幻人間世這些百歲光隂幾日三萬六千而已
醉鄉路穏不妨行但人生要適情耳
(劉禹錫詩野草芳菲紅錦地游絲掩亂碧羅天)
戚氏柳耆卿
晚秋天一霎微雨洒庭軒檻菊瀟疎井桐零亂惹殘烟
凄然望鄉關飛雲黯淡夕陽間當時宋玉悲感向此臨
水與登山遠道迢逓行人凄楚倦聽隴水潺湲正蟬鳴
敗葉蟲響衰草相應聲喧孤館度日如年風露漸變悄
悄至更闌長天静絳河清淺皓月嬋娟思綿綿夜永
對景那堪屈指暗想從前未名未禄綺陌紅樓往往經
歲遷延帝里風光好當年少日暮宴朝歡况有狂朋怪
侣遇當歌對酒競留連别來迅景如梭舊遊似夢烟水
程何限念利名憔悴長縈絆追往事空慘愁顔漏箭移
稍覺輕寒聽嗚咽畫角數聲殘對閒窗畔停燈向曉抱
影無眠
東坡
玉龜山東皇靈嫓統羣仙絳闕岧嶤翠房深迥倚霏烟
幽閒志蕭然金城千里鎖嬋娟當時穆滿巡狩翠華曾
到海西邊風露霽鯨波極目勢浮輿盖方圓正迢迢麗
日玄圃清寂瓊草芊綿爭觧繡勒香韀鸞輅駐驆八馬
戲芝田瑶池近畫樓隱隱翠鳥翩翩肆華筵花間作管
鳴絃宛若帝所鈞天稚頭皓齒綠髮方瞳圓極恬淡高
妍盡倒瓊壺酒獻金鼎藥固大椿年縹緲飛瓊妙舞命
雙成奏曲醉留連雲璈韻響寫寒泉浩歌暢飲斜月低
河漢漸漸綺霞天際紅深淺動歸思迴首塵寰爛漫遊
玉輦東還杏花風數里響鳴鞭望長安路依稀柳色翠
點春妍
(李端叔跋云坡戚氏詞叙穆天子西王母事盖在山中燕席間有歌此闋者坐客言調美而詞不典以請)
(於公公方觀山海經即叙其事為題使妓再歌之隨其聲填寫歌竟篇就纔點定五六字而已端叔時在)
(幕府親見其事云)
勝州令鄭意娘(韓師厚妻)
杏花正噴火朦朦微雨曉來初過夢回聽乳鶯調舌紫
燕競穿簾幕垂楊影裏粉牆映出鞦韆索對媚景贏得
雙眉鎖翠鬟信任軃誰更忺梳掠追思向日共个人
同攜手略無暫時抛墮到今似海角天涯無由見得則
个番思往事上心向他誰行訴却會舊歡淚滴真珠顆
意中人未覩覺鳳幃冷落都是俺差錯被他閒言伏
語啜做到此近四五千里為水遠山遥闊當初曾言盡
老更不重婚却甚鎮日共人同歡樂傳粉在那裏肯念
人寂寞終待把雲箋細寫把衷腸盡總說破問伊怎
下得憐新棄舊頓乖盟約可憐命掩黃泉細尋思都為
他一个你忒煞虧我
鶯啼序(吴江長橋)黃在軒
銀雲捲晴縹緲臥長龍一帶柳絲蘸幾簇柔烟兩市簾
棟如畫芳草岸灣環半玉鱗鱗曲港雙流會看碧天連
水翻成箭樣風快白露横江一葦萬頃問靈槎何在
空翠濕衣不勝寒日華金掌沆瀣甃花平綠紋襯步瓊
田湧出神仙界黛眉修依約霧鬟在秋波外閣噓青蜃
簷啄彩虹飛盖蹴鼇背燈火暮相輪倒景偷睇别浦片
片歸帆舞蛟幽壑棲鴉古木有人剪取江水憶細鱗巨
口魚堪膾波涵笠澤時見静影浮光霏隂萬貌千態
蒹葭深處應有閒鷗寄語休見猜洗却香紅塵面買箇
扁舟身世飄萍名利微芥闌干拍遍除東曹掾與天隨
子是我輩儘胸中著得乾坤大亭前無限驚濤總把遥
岑月明滿載
夀胡存齋趙青山
初荷一番濯雨錦雲紅尚捲隘華屋賦客吟仙候望南
極天遠還報道飄然紫氣山竒水勝都行遍却歸來領
客水晶庭院開宴窗戶青紅正似京洛按笙歌一片
似别有金屋佳人桃根桃葉清婉倚薰風虬鬚正綠人
似玉手挼紈扇筭風流只有蓬瀛畫圖曾見誰知老
子正自蕭然於此興頗淺只擬問金砂玉蕊兔髓烏肝
偃月爐中七還九轉今來古往悠悠史傳神仙本是英
雄做笑英雄到此多留戀看着破曉耕龍跨海騎&KR1706;千
年依舊丹臉便教乞與萬里封侯奈朔風如箭又何
似六山一任種竹栽花棋局思量墨池揮染天還記得
生賢初意乾坤正要人撐拄便公能安隱天寧肯待看
佐漢功成伴赤松遊恁時未晚
花草稡編卷二十四
