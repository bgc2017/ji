花草稡編卷十六
明陳耀文輯
中調
柳初新柳耆卿
東郊向曉星杓亞報帝里春來也柳擡烟眼花勻露臉
漸覺綠嬌紅姹妝點層臺芳榭運神功丹靑無價别
有堯階試罷新郎君成行如畫杏園風細桃花浪煖競
喜羽遷鱗化遍九陌相將遊冶驟香塵寶鞍嬌馬
沈會宗
楚天來駕春相送半醉側花冠重瑶臺淸宴羣仙戲手
剪出綵衣猶動誰拂瑶琴巧弄舞丹山三千雛鳳豔
冶輕盈放縱倚東風從來偏寵桃花溪上相思未斷愁
掩五雲真洞筭曾揖飛鸞雙控等閒入㐮王春夢
泛蘭舟
霜月亭亭時節野溪開冰灼故人信付南歸也仗誰托
寒影低横輕香暗度疎籬幽院何在秦樓朱閣稱簾幕
携酒共看依依承醉更堪作雅淡一種天然如雪綴
烟薄腸斷相逢手撚嫩枝追思渾似那人淺妝梳掠
最高樓(催春)蔣捷
新春景明媚在何時宜早不宜遲輭塵巷陌靑油幰重
簷深院畫羅衣要些兒晴日照暖風吹一片片雪兒
休要下一點點雨兒休要洒纔恁他越愆期悠悠不趁
梅花到匆匆枉帶柳花飛倩黃鶯將我語報春歸
程正伯
舊時心事說着雨眉羞長記得憑肩遊緗裙羅襪桃花
岸薄衫輕扇杏花樓幾番行幾番醉幾番留也誰料
春風吹已斷又誰料朝雲飛亦散天易老恨難酧蜂兒
不解知人苦燕兒不解說人愁舊情懷消不盡幾時休
毛澤民
微雨過深院芰荷中香冉冉繡重重玉人共倚欄干角
月華猶在小池東入人懷吹鬢影可憐風分散去輕
如雲與夢剩下了許多風與月侵枕簟冷簾櫳剛能小
睡還驚覺略成輕醉早醒鬆仗行雲將此恨到眉峯
慶洪景盧内翰七十辛幼安
金閨彦眉壽正如川七十且華筵樂天詩句香山裏杜
陵酒債曲江邊問何如歌窈窕舞嬋娟更十歲太公
方出將又十歲武公方入相留盛事看明年直須腰下
添金印莫教頭上欠貂蟬向人間長富貴地行僊
前調
吾衰矣須冨貴何時冨貴是危機暫忘設醴抽身去未
曾得米棄官歸穆先生陶縣令是吾師待葺箇園兒
名佚老更作箇亭兒名亦好閒飲酒醉吟詩千年田換
八百主一人口插幾張匙咄豚奴愁産業豈佳兒
秋崖
朝元了萬鶴放班回携月下天來初平家看靑羊石滕
王閣醉綠蟻杯試鳴琴花蕩漾玉崔嵬前十日鵲橋
飛寳鐙後一月兔奩開玉鏡秋色净夜裵&KR0966;由從五岳
三光出亥將二首六身排問何其餐沆瀣燕蓬萊
别妓王幼玉柳冨(青𤨏高議)
人間最苦最苦是分離伊愛我我憐伊靑草岸頭人獨
立畫船東去櫓聲遲楚天低回望處兩依依後會也
難知未知何日重歡會心下事亂如絲好天良夜還虛
過辜負我兩心知願伊家衷腸在一雙飛
商於魯縣北元遺山
商於路山遠客來稀雞犬静柴扉東家歡飲薑芽脆西
家留宿芋魁肥覺重來猿與鶴總忘機問華屋高貲
誰不戀美食大官誰不羡風浪裏竟安歸雲山既不求
吾是林泉又不責吾非任年年藜藿飯芰荷衣
暮春司馬昂
花信緊二十四番愁風雨五更頭侵階苔蘇宜羅襪逗
衣梅潤試香篝綠窗閒人夢覺鳥聲幽按&KR0793;筝學弄
相思調寫幽情恨殺知音少向何處說風流一絲楊柳
千絲恨三分春色二分休落花中流水裏兩悠悠
安公子柳耆卿
長川波㶑灔楚鄉淮岸迢逓一霎煙汀雨過芳草靑如
染驅驅携書劍當此好天好景自覺多愁多病行役心
情厭望處曠野沉沉暮雲黯黯行色侵夜色又是急
槳投村店認去程將近舟子相呼遥指漁燈一點
倒垂柳楊無咎
曉來烟露重為重陽增勝致記一年好處無似此天氣
東籬白衣至南陌芳筵啟風流曾未遠登臨都在眼底
人生如寄謾把茱萸看仔細擊節聽高歌痛飲莫辭
醉烏帽任教顚倒風裏墜黃花明日縱好無情味
二
南州初會遇記惺惺說底語而今精神傾下越樣風措
雍門人獨夜客舍停杯處餘香應未眠憑君重唱金縷
移宫易羽縱有離愁休怨訴客裏摠凄凉怕聽斷腸
句情山曲海君已心相許驂鸞乘月正好同歸去
踏歌
帶雪向南枝一朵江梅折許多時甚處收香白占陌上
先春色瑩㓗正廣寒宫殿人窺隔銷魂處畫角數聲
徹暗香浮動黃昏月瀟洒處最竒絶孤標迥不與羣
芳列吟賞竟連宵痛飲無休歇輸有心牧童偷折
鬭百花柳耆卿
煦色韶光明媚輕藹低籠方樹池塘殘蘸烟蕪簾幕閒
垂風絮春困厭厭抛擲鬭草工夫冷落踏青情緒終日扄
朱戶遠恨綿綿淑景遲遲難度年少傅粉依前醉眠
何處深院無人黃昏乍拆鞦韆空鏁滿庭花雨
二
颯颯霜飄鴛瓦翠幕輕寒微透長門深𤨏悄悄滿林秋
色將晚眼看菊蕊重陽淚落如珠長是淹殘粉面鸞輅
音塵遠無限幽恨寄情空殢紈扇應是帝王當初怪
妾辭輦陡頓今來宫中第一妖嬈却道昭陽飛燕
三
滿搦宫腰纖細年幾方當笄歲剛被風流沾惹與合垂
楊䨇髻初學嚴粧如描似削身材怯雨羞雲情意舉措
多嬌媚争奈心性未會先憐佳婿長是夜深不肯便
入鴛鴦被與解羅裳盈盈背立銀缸却道你但先睡
柳腰輕(贈妓)
英英妙舞腰肢軟章臺柳昭陽燕錦衣冠蓋綺堂筵會
是處千金争選顧香砌絲管初調倚輕風珮環微顫
乍入霓裳促遍逞盈盈漸催檀板慢垂霞袖急趍蓮步
進退竒容千變笑何止傾國傾城暫回眸萬人腸斷
千秋歲引(秋思)王介甫
別舘寒砧孤城畫角一𣲖秋聲入寥廓東歸燕從海上
去南來鴈向沙頭落楚臺風庾樓月宛如昨無奈被
些名利縳無奈被他情擔閣可惜風流總閒却當初謾
留華表語而今誤我秦樓約夢闌時酒醒時思量着
二
詞賦偉人當代一英雄信獨步儒林蟾宫客名登鴈塔
正青春更不歷郡縣徒勞力即趍朝典文衡居花掖
得儔詞科推第一便掌經綸天上尺見說慶生辰當此
日翠蓂三四葉方新朱明正屬淸和節行作箇黑頭
公專調爕
早梅芳(別恨)周美成
花竹深房櫳好夜閴無人到隔窗寒雨向壁孤燈弄餘
照淚多羅袖重意密鶯聲小正魂驚夢怯門外已知曉
去難留話未了早促登長道風披宿霧露洗初陽射
林表亂愁迷遠覽苦語縈懷抱漫回頭更甚歸路杳
牽情
繚墻深叢竹繞宴席臨淸沼微呈纖履故隠烘簾自嬉
笑粉花粧暈薄帶緊腰圍小看鴻驚鳳翥滿座嘆輕妙
酒醒時會散了回首城南道河隂高轉露脚斜飛夜
將曉異鄉淹歲月醉眼迷登眺路迢迢恨滿千里草
前調李端叔
雪初晴陡覺寒將變己報梅梢暖日邊霜外迤邐枝條
自柔軟嫩苞勻點綴綠萼輕裁剪隠深心未許清香散
漸融和開欲遍密處疑無間天然標韻不與羣花鬭
深淺夕陽波似動曲水風猶嬾最銷魂弄影無人見
拂霓裳同叔
樂秋天晩荷花上露珠圓風日好數行新鴈貼寒烟銀
筝調脆管瓊柱撥清弦捧觥船一聲聲齊唱太平年
人生百歲離别易會逄難無事日剰呼賓友啟芳筵星
霜催綠鬢風露損朱顔惜清歡又何妨沉醉玉尊前
二
喜秋成見千門萬戶樂昇平金風細玉池波浪縠文生
宿露霑羅幕微凉入畫屛張綺宴傍熏爐蕙炷和新聲
神仙雅會此日向蓬瀛管絃淸旋翻紅袖學飛瓊光
隂無暫住歡醉有閒情祝辰星願百千為壽獻瑶觥
新荷葉趙閱道
日晚芳塘圓荷嫩綠新抽越女輕盈畫橈穩泛蘭舟波
光豔粉紅相間脉脉嬌羞菱歌隱隱漸遥依約凝眸
堤上即心波間粧影遲留不覺歸時暮天碧襯蟾鈎殘
蟬噪晩餘霞映幾點沙鷗漁笛不道有人獨倚危樓
趙德莊
欲暑還凉如春有意重歸春若歸來任他鶯老花飛輕
雷澹雨似晩風欺得单衣簷聲驚醉起來新綠成圍
回首分携光風苒苒菲菲曾幾何時故山疑夢還非鳴
琴再撫將淸恨都入金徽永懷橋下係船溪柳依依
二
雨細梅黃去年雙燕還歸多少繁紅盡随蝶夢蜂飛隂
濃綠暗正麥秋猶衣羅衣香凝沉水雅宜簾幕重圍
綵扇仍携花枝塵染芳菲遥想當時故交往往人非天
涯再見悦情話景仰淸徽可人懷抱晩期蓮社相依
侯彦周
柳幄飛綿風池煖泛新萍燕疊泥香玉麟堂外春深晴
雲麗日花濃處蜂蝶紛紛償春一醉管絃聲裏歡聲
况是淸時錦衣重到臺城故國江山向人依舊多情趁
閒行樂休辜負冶葉繁英彤庭歸覲恁時難駐前旌
和趙德莊韻辛幼安
人巳歸來杜鵑欲勸誰歸綠樹如雲等閒付與鶯飛免
葵燕麥問劉郎幾度沾衣翠屏幽夢覺來水遶山圍
有酒重携小園随意芳菲往日繁華而今物是人非春
風半面記當年初識崔徽南雲鴈少錦書無箇因依
爪茉䔧(秋夜)柳耆卿
每到秋來轉添甚况味金風動冷淸淸地殘蝉噪晚甚
聒得人心欲碎更休道宋玉多悲石人也須下淚衾
寒枕冷夜迢迢更無寐深院静月明風細巴巴望曉
怎生捱更迢逓料我兒只在枕頭根底等人睡來夢裏
瑤階草程正伯
空山子規呌月破黃昏冷又還簾幕風輕綠暗紅又盡
自從别後粉銷香减一春成病那堪晝閒日永恨難
整起來無語綠萍破處池光净悶裏殘妝照花獨自憐
瘦影睡來又怕飲來越醉醒來越悶看誰似我孤另
南州春色汪梅溪(輟耕錄)
淸溪曲一株梅無人修采獨立古墻隈莫恨東風吹不
到着意挽春回一任天寒地凍南枝香動花傍一陽開
更待明年首夏酸心結子天自栽培金鼎調羹仁心
猶在還種取無限根荄管取南州春色都自此中來
歸去難周成美
佳約人未知背地伊變惡會稱停事看深淺如今信我
委的論長遠好來無可怨自合教伊推些事後分散
密意都休待說先腸斷此恨除非是天相念堅心更守
未死終相見多少閒磨難到得其間知他做甚頭眼
驀山溪(一名上陽春)永叔
新正初破三五銀蟾滿纖手染香羅剪紅蓮滿城開遍
樓臺上下歌管咽春風駕香輪停寳馬只待金烏晚
帝城今夜羅綺誰為伴應卜紫姑神問歸期相思望斷
天涯情緒對酒且開顔春宵短春寒淺莫待金杯暖
山谷
鴛鴦翡翠小小思珍偶眉黛歛秋波儘湖南山明水秀
娉娉嫋嫋恰似十三餘春未透花枝瘦正是愁時候
尋花載酒肯落他人後祇恐遠歸來綠成隂靑梅如豆
心期得處每自不由人長亭柳君知否千里猶回首
晁次膺
風流心膽直把春償酒選得一枝花綺羅中筭來未有
名園翠苑風月最佳時夜迢迢車欵欵是處曾携手
重來一夢池舘皆依舊幽恨寫新詩託何人章臺問柳
漁舟歸後雲鎻武陵溪水潺潺花片片艤棹空回首
二
輕衫短帽重入長安道屈指十年中一廻來一迴漸老
朋遊在否落托更能無朱絃悄知音少撥斷相思調
花邊柳外蕭洒愁重到深院鎻春風悄無人桃花自笑
金釵一股凝欲問音塵天杳杳波渺渺何處尋蓬島
春杜伯高
春風如客可是繁華主紅紫未全開早綠遍江南千樹
一番新火多少倦遊人纖腰柳不知愁猶作風前舞
小欄干外兩兩幽禽語問我不歸家有佳人天寒日暮
老來心事惟只有春知江頭路帶春來更帶春歸去
前調李處全
梨花過雨已是春強半花惱欲顛狂興渾在秋千架畔
搔頭無語斜日上簾櫳飛上下語呢喃又見雙䨇燕
魚吹細浪鏡面搖歌扇藉草倒芳樽襯香茵落紅千片
追奔蝸角回首醉初醒逄節物且歡娛莫待流年換
惜别
想伊不住船在藍橋路别語未丼聽更忍問而今是去
門前楊柳幾日轉西風將行色欲留心匆匆城頭鼔
一番幽會只覺添愁緒邂逅却相逢又還有此時歡否
臨岐把酒莫惜十分斟尊前月月中人明夜知何處
曹元寵
草薰風暖樓閣籠輕霧墻短出花梢映誰家綠楊朱戸
尋芳拾翠綺陌自靑春江南遠踏靑時誰念方羈旅
昔遊如夢空憶横塘路羅袖舞臺風想桃花依然舊樹
一懷離恨滿眼欲歸心山連水水連雲悵望人何處
二
洗粧真態不在鉛華御竹外一枝斜想佳人天寒日暮
黃昏院落無處着淸香風細細雪垂垂何况江頭路
月邊疎影夢到銷魂處結子欲黃時又須作廉纖細雨
孤芳一世供斷有情愁消瘦損東陽也試問花知否(一本)
(首二句作護霜雲際遠目明芳樹)
易彦祥
海棠枝上留得嬌鶯語雙燕幾時來並飛入東風院宇
夢回芳草綠遍舊池塘梨花雪桃花雨畢竟春誰主
東郊拾翠襟袖霑飛絮寳馬趁雕輪亂紅中香塵滿路
十千斗酒相與買春閒吳姬唱秦娥舞拚醉青樓暮
張東父
靑梅如豆斷送春歸去小綠間長紅看幾處雲歌柳舞
偎花識面對月共論心携素手採香遊踏遍西池路
水邊朱戸曾記銷魂處小立背秋千空悵望娉婷韻度
楊花撲面香糝一簾風情脉脉酒厭厭回首斜陽暮
自述宋謙父
壺山居士未老心先懶愛學道人家辦竹几蒲團茗椀
靑山可買小結屋三間開一逕俯靑溪脩竹栽教滿
客來便請随分家常飯若肯小留連更薄酒三杯兩琖
吟詩度曲風月任招呼身外事不關心自有天公管
前調石孝友
醉魂初醒強起尋芳徑一似楚雲歸誚沒箇鱗書羽信
疎狂蹤跡虛度可憐春隂還悶晴還困贏得無端病
菱花寳鏡拆破雙鸞影别袖忍頻看生怕見啼紅醉
粉而今憔悴瘦立對東風紅成陣綠成隂况是春將盡
野梅梅苑
當時曾見上苑東風煖今歲却相逢向烟村亭邊驛畔
垂鞭立馬一餉黯無言江南信壽陽人悵望成腸斷
瓊籹雪綴滿眼空零亂誰是倚闌干更那堪胡笳羌管
疎枝殘蕊猶懶不嬌春水淸淺月黃昏冷淡從來慣
張表臣(珊瑚鈎)
樓横北固盡日厭厭雨欸乃數聲歌但渺漠江山煙樹
寂寞風物三五過元宵尋柳眼覓花英春色知何處
落梅嗚咽吹徹江城暮脉脉數飛鴻杳歸期東風凝佇
長安不見𤇺起夕陽間魂欲斷酒初醒獨下危梯去
遊三榮龍洞陸務觀
窮山孤疉臘盡春初破寂寞掩空齋好一箇無聊頼底
我嘯臺龍岫随分有雲山臨淺瀨蔭長松閒據胡床坐
三杯徑醉不覺紗巾堕畫角喚人歸落梅村籃輿夜
過城門漸近幾點妓衣紅官驛外酒壚前也有閒燈火
桂花万俟雅言
芳菲葉底誰會秋工意深綠護輕黃怕靑女霜侵憔悴
開分早晩都占九秋天花四出香十里獨步珠宫裏
佳名巖桂却是因遺子不自月中來又那得蕭蕭風味
霓裳舊曲休問廣寒人飛太白酧仙蕊香外無香比
前調朱希真
東風不住幾陣黃梅雨風外曉鶯聲怨飄零花殘春
暮鴛鴦散後供了十年愁懷舊事想前歡忍記丁寧
語塵昏青鏡休照孤鸞舞烟鎻鳳樓空問吹簫人
今何處小窗驚夢携手似平生陽臺路行雲去目斷
山無數
集曲名
菊花新過秋蕊香猶媚三八燕山亭賀聖朝申生明世
肅霜天曉正快活年時慶新壽萬年歡人醉蓬萊裏
紅衫兒歌水調誇多麗仰祝壽星明指黃河淸年可擬
歡同魚水永遇樂傾杯風流子洞仙歌曲唱千秋歲
滿路花(促拍)秦少游
露顆添花色月綵投窗隙春思如中酒恨無力洞房咫
尺曾寄靑鸞翼雲散無蹤跡羅帳春殘夢回無處尋
覓輕紅膩白步步薰蘭澤約腕金環重宜裝餙未知
安否一向無消息不是尋常憶憶後教人片時存濟不得
周美成
金花落燼燈銀鑠鳴忩雪庭深微漏斷行人絶風扉不
定竹圃琅玕折玉人新間闊着甚悰情更當恁地時節
無言欹枕帳底淸流血愁如春後絮來相接知他那
裏争信人心切除共天心說不成也還似伊無箇分别
二
簾烘淚雨乾酒壓愁城破冰壺防飲渴培殘火朱消粉
褪絶勝新梳裹不是寒宵短日上三竿殢人猶要同卧
如今多病寂寞章臺左黃昏風弄雪門深鎻蘭房密
愛萬種思量過也須知有我着甚情悰你但忘了人呵
柳耆卿
香靨融春雪翠髩嚲秋煙楚腰纖細正笄年鳳幃夜短
偏愛日高眠起來貪顚俊只恁殘却黛眉不整花鈿
有時携手閒坐偎倚綠窗前温柔情態儘人憐畫堂春
過悄悄落花天長是嬌癡處尤殢檀即未教拆了秋千
迷仙引(風塵)柳耆卿
才過笄年初綰雲鬟便學歌舞席上尊前王孫随分相
許算等閑酧一笑便千金慵覷常秪恐容易蕣華偷換
光隂虚度已受君恩顧好與花為主萬里丹霄何妨
携手同歸去永棄却煙花伴侣免教人見妾朝雲暮雨
黃鶴引泊宅編
生逄垂拱不識千戈免田隴士林書圃終年庸非天寵
才初闒茸老去支離何用浩然歸筭似黃鶴秋風相送
塵事塞翁心浮世莊生夢漾舟遥指烟波羣山森動
神閒意聳回首利鞿名鞚此情誰共問幾許淋浪春甕
秋夜月柳耆卿
當初聚散便喚作無由再逄伊面近日來不期而會重
歡宴向尊前閒暇裏歛着眉兒長嘆惹起舊愁無限
盈盈淚眼漫向我耳邊作萬般幽怨奈你自家心下有
事難見待音信真箇恁别無縈絆不免收心共伊長遠
淸波引(詠梅)姜白石
冷雲迷浦倩誰喚玉妃起舞歲華如許野梅弄眉嫵屐
齒印蒼蘚漸為尋花來暮自随秋鴈南來望江國渺何
處新詩謾與好風景長是暗度故人知否抱幽恨難
語何時共漁艇莫負滄浪烟雨况有清夜啼猿怨人良
苦
踏靑遊王晉卿
金勒狨鞍西城嫩寒春曉路漸入垂楊芳草過平堤穿
綠逕幾聲啼鳥是處裏誰家杏花臨水依約靚粧斜照
極目高原東風露桃烟島望十里紅圍綠繞更相
將乘酒興幽情多少待向晩從頭記將歸去說與鳳樓
人道
詠妓崔念四
識箇人人恰止二年懽會似賭賽六隻渾四向巫山重
重去如魚水兩情美同倚畫樓十二倚了又還重倚
兩日不來時時在人心裏擬問卜常占歸計拚三八淸
齋望永同鴛被驀然被人驚覺夢也有頭無尾(政和間一貴人)
(未達時常游妓崔念四之舘因其行作此詞)
鶴冲天賀方回
鼕鼕鼓動花外沉殘漏華月萬枝燈還淸晝廣陌衣香
度飛蓋影相先後箇處頻回首錦坊西去期約武陵溪口
當時早恨歡難偶可堪流浪遠分擕久小畹蘭英在
輕付與何人手不似長亭柳舞風眠雨伴我一春消瘦
恨别柳耆卿
閒窗漏永月冷霜華堕悄悄下簾幕殘燈火再三追往
事離魂亂愁腸鎖無語沉吟坐好天好景未省展眉則
箇從前早是多成破何况經歲月相抛嚲假使重相
見還得似舊時麽悔恨無計那迢迢良夜自家只恁摧
挫
夢玉人引沈會宗
追舊遊處思前事儼如昔過盡鶯花横雨暴風初息杏
子枝頭又自然别是般天色好傍垂楊繫畫船橋側
小歡幽會一霎時光景也堪惜對酒當歌故人情分難
覓山遠水長不成空相憶逗歸去重來又却是幾時來
得
朱希真
浪萍風梗寄人間倦為客夢裏瀛洲姓名誤題仙籍歛
趐歸來愛小園脫籜篔簹碧新種幽花戒兒童休摘
放懷随分各逍遥飛鷃等鵬翼舍此蕭閒問君携杖安
適諸彦羣英詩酒皆勍敵太平時向花前不醉如何休
得
吕聖求
上危梯望畫閣迥晝簾垂曲水飄香小園鶯喚春歸舞
袖弓彎正滿城烟草凄迷結伴踏靑趁蝴蝶雙飛賞
心歡計從别後無意到西池自檢羅囊要尋紅葉留詩
嬾約無憑據鶯花都不知怕人問強開懷細酌酴醿
祭天神柳耆卿
嘆笑筵歌席輕抛亸背孤城幾舍烟村停畫舸更深釣
叟歸來數點殘燈火被連綿宿酒醺醺愁無那寂寞
擁重衾卧又聞得行客扁舟過蓬窗近蘭棹急好夢還
驚破念平生單栖蹤跡多感情懷到此厭厭向曉披衣
坐
千秋萬歲山東李冠
杏花好子細君須辨比早梅深夭桃淺把鮫綃淡拂鮮
紅面蠟融紫萼重重現煙外悄風中笑香滿院欲綻
全開俱可羡粹美妖嬈無處選除卿卿似尋常見倚天
眞豔冶輕朱粉分明洗出胭脂面追往事遶芳榭千千
遍
洞仙歌(垂虹橋)林外(詞話)
飛梁壓水虹影清光曉橘里漁鄉半烟草嘆來今往古
物是人非天地裏惟有江山不老雨巾風帽四海誰
知道一劔横空幾番過按玉龍嘶未斷月冷波寒歸去
也林屋洞門無鎻認雲屏烟障是吾廬任滿地蒼苔年
年不掃(苕溪漁隠吕仙作)
楊花李漢老
一團嬌軟是將春揉做撩亂隨風到何處自是亭皋人去
後烟草萋迷歸來了裝點離愁無數飄揚無箇事剛
被縈牽長是黃昏怕微雨記那回深院靜簾幕低垂花
隂下霎時留住又只恐伊家太輕狂驀地便和春帶將
歸去
初春李元膺
雪雲散盡放曉晴庭院楊柳於人便靑眼更風流多致
一點梅心相映遠約略嚬輕笑淺一年春好處不在
濃芳小豔疎香最嬌軟到淸明時候百紫千紅花正亂
己失春風一半早占取韶光共追遊但莫管春寒醉紅
自暖
詠雨
簾纖細雨殢東風如困縈斷千絲為誰恨向楚宫一夢
多少悲凉無處問愁到而今未盡分明都是淚泣柳
沾花常與騷人伴孤悶記當年得意處酒力方酣怯輕
寒玉爐香潤又豈識情懷苦難禁點滴簷聲夜寒燈暈
前調東坡(或云李季成作)
冰肌玉骨自淸凉無汗水殿風來暗香滿繡簾開一點
明月窺人人未寢欹枕釵横鬢亂起來携素手庭戶
無聲時見疎星度河漢試問夜如何夜己三更金波淡
玉繩低轉但屈指西風幾時來又不道流年暗中偷換
春雨謝勉仲
愁邊雨細漠漠天如醉搖颺遊絲晚風外釀輕寒和瞑
色花柳難勝春自老誰管啼紅歛翠關情潜入夜斜
濕簾櫳幾處挑燈耿無寐念陽臺當日事好伴雲來因
箇甚不入㐮王夢裏便添起寒潮捲長江又恐是離人
斷腸淸淚
前調盧申之
溶溶洩洩似飄揚愁緒不是因風等閒度道無心因甚
却又情多行未駐還作高陽暮雨襄王情尚淺會少
離多空自朝朝又暮暮腸斷曉光中一縷歸時銷散後
不知何處試密鎻瓊樓洞房深與遮斷江臯楚臺歸路
吕直夫
征鞍帶月濃露沾襟䄂馬上輕衫峭寒透望翠峰深淺
憶着眉兒腰肢嫋忍看風前細柳别時頻囑付早寄
書來能趁淸明到家否這言語便夢裏也在心頭重相
見不知伊瘦縱百卉千花己離披也趁得酴醿牡丹時
候
晁無咎
靑烟羃處碧海飛金鏡永夜閒階臥桂影露凉時零亂
多少寒螿神京遠惟有藍橋路近水晶簾不下雲母
屏開冷浸佳人淡脂粉待都將許多明付金樽投曉共
流霞傾盡更携取胡牀上南樓看玉做人間素秋千頃
梅苑
斷雲疎雨冷落空山道匹馬駸駸又重到望孤村兩三
間茅屋疎籬溪水畔一簇蘆花晚照尋思行樂事去
無㾗回首湘波與天杳嘆人生幾度能醉金釵靑鏡裏
贏得朱顔未老又枝頭一點破黃昏問客路春風為誰
開早
寳月
廣寒曉駕姑射尋仙侣偷被霜華送將去過越嶺棲息
南枝勻粧面凝酥輕聚愛横管孤度隴頭聲盡拚得
幽香為君分付水亭山驛衰草斜陽無限行人斷腸處
盡為我留得多情何須待春風相顧任倒斷深思向梨
花也無奈寒食幾番春雨
蕙蘭芳引(秋懷)周美成
寒瑩晩空點青鏡斷霞孤鶩對客館深扄霜草未衰更
綠倦遊厭旅但夢繞阿嬌金屋想故人别後盡日空疑
風竹塞北氍毹江南圖障是處温燠更花管雲牋猶寫
寄情舊曲音塵迢逓但勞遠目今夜長争奈枕单人獨
華胥引
川源澄暎烟月溟濛去舟如葉岸足沙平蒲根冰冷留
鴈唼别有孤角吟秋對曉風嗚軋紅日三竿醉頭扶起
還怯離思相縈漸看看鬢絲堪鑷舞衫歌扇何人
輕憐細閱檢點從前恩愛但鳳牋盈篋愁剪燈花夜
來和淚雙疊
受恩深(秋菊)柳耆卿
雅致裝庭宇黃花開淡竚細香明豔盡天與助秀色堪
餐向曉自有真珠露剛被金錢妬擬買斷秋天容易獨
步粉蝶無情蜂已去要上金罇惟有詩人曾許待宴
賞重陽恁時盡把芳心吐陶令輕回顧免憔悴東籬冷
煙寒雨
五福降中天(上元有感)江致和
喜元宵三五縱馬御柳溝東斜日映朱簾瞥見芳容秋
水嬌横俊眼膩雪輕鋪素胷愛把菱花笑勻粉面露春
葱徘徊步嬾奈一點靈犀未通悵望七香車去慢展
春風雲情雨態願暫入陽臺夢中路隔煙霞甚時還許
到蓬宫
婆羅門引(相思)柳耆卿
昨宵裏恁和衣睡今宵裏又恁和衣睡小飲歸來初更
過醺醺醉中夜後何事還驚起霜天冷風細細觸疎忩
閃閃燈搖曳空牀展轉重追想雲雨夢任欹枕難繼
寸心萬緒咫尺千里好景良天彼此空有相憐意未有
相憐計
促拍滿路花舊詞(見山谷集)
秋風吹渭水落葉滿長安黃塵車馬道獨淸閒自然爐
鼎虎繞與龍盤九轉丹砂就琴心三疊蘂宫看舞胎仙
任萬釘寳帶貂蟬富貴欲熏天黃粱炊未熟夢驚殘
是非海裏直道作人難䄂手江南去白蘋紅蓼又尋湓
浦廬山
吕聖求
西風秋日短小雨菊花寒斷雲低古木暗江天星娥尺
五佳約悞當年小語憑肩處猶記西園畫橋斜月闌干
鳥啼花落春信遣誰傳尚容清夜夢小留連靑樓何
處寳鏡注嬋娟應念紅牋事微暈春山背忩愁枕孤眠
離别難薛昭藴
寳馬曉鞴雕鞍羅幃乍别情難那堪春景媚送君千萬
里半粧珠翠落露華寒紅爉燭靑絲曲偏能勾引淚
闌干良夜促香塵綠魂欲迷檀眉半歛愁低未别心
先咽欲語情難說出芳草路東西搖䄂立春風急櫻花
楊柳雨凄凄
法曲第二(偷期)柳耆卿
青翼傳情香徑偷期自覺當年草草未省同衾枕便輕
許相將平生懽笑怎生向人間好事到頭少謾悔懊
細追思恨從前容易致得恩愛成煩惱心下事千種盡
憑音耗以此縈牽等伊來自家向道洎相見喜懽存問
又還忘了
羽仙歌潘庭堅(吳中舊事)
雕簷綺戶倚晴空如畫曾是吳王舊臺榭自浣紗去後
落日平蕪行雲幾斷見花開花謝凄凉闌干外一簇江
山多少圖王共争覇莫閒愁金杯㶑灔對酒當歌歡
娛地夢中興亡休話漸倚遍西風晩潮生明月裏鷺鶿
背人飛下
滿園花少游
一向沉吟久淚珠盈襟袖我當初不合苦撋就慣縱得
軟頑見底心先有行待癡心守甚捻著脉子倒把人來
僝僽近日來非常羅皂醜佛也須眉皺怎掩得衆人
口待收了孛羅罷了從來斗從今後休道共我夢見也
不得能勾
江城梅花引(一名攤破江城子)程正伯
娟娟霜月冷侵門怕黃昏又黃昏手撚一枝獨自對芳
樽酒又不禁花又惱漏聲遠一更更緫斷魂斷魂斷
魂不堪聞被半温香半薰睡也睡也睡不穩誰與温存
惟有牀前銀燭伴啼㾗一夜無眠連曉角人瘦也比梅
花瘦幾分
王觀
年年江上見寒梅幾枝開暗香來疑是月宫仙子下瑶
臺冷豔一枝春在手故人遠相思切寄與誰怨極恨
極嗅玉蕊念此情家萬里暮霞散綺楚天碧幾片斜
飛為我多情特地點征衣花易飄零人易老正心碎那堪
聞塞管吹
憶江梅洪皓
天涯除館憶江梅幾枝開使南來還帶餘杭春信到燕
臺准擬寒英聊慰遠隔山水應銷落赴愬誰空恁遐
想笑摘蘂斷回腸思故里漫彈綠綺引三弄不覺䰟飛
更聽胡笳哀怨淚沾衣亂插繁華須異日待孤諷怕東
風一夜吹
訪寒梅
春寒消息訪寒梅賞初開夢吟來映雪銜霜淸絶繞風
臺可怕長洲桃李妬度香遠驚愁眼欲媚誰曾動詩
興笑冷蘂效少陵慙下里萬株連綺歎金谷人墜鶯飛
引領羅浮翠羽幻青衣月下花神言極麗且同醉休先
愁玉笛吹
憐落梅
重閨佳麗最憐梅牗春開學粧來争粉翻光何遽落梳
臺笑坐雕鞍歌古曲催玉柱金巵滿勸阿誰貪為結
子藏暗蘂歛娥眉隔千里舊時羅綺已零散沈謝雙飛
不見嬌姿真悔着單衣若作和羹休訝晩堕烟雨任春
風片片吹
(容齋五筆云紹興壬戌洪忠宣皓在燕赴張緫侍御家宴侍妾歌前詞公感其念此情家萬里之句愴然)
(曰此詞殆為我作旣歸遂用韻賦四闋北方不識梅花士人罕有知梅事者皆注其所出每首有四笑字)
(北人謂之四笑江梅引第四篇失其藁)
鵲橋仙柳耆卿
留征途擕書劔迢迢匹馬東歸去慘離懷嗟少年易分
難聚佳人方恁繾綣便忍分鴛侣當媚景筭密意幽懽
盡成輕負此際寸腸萬緒慘愁顔斷魂無語和淚眼
片時幾番回顧傷心脉脉誰訴但黯然凝竚暮烟寒雨
望秦樓何處
瑞鷓鴣
寳髻瑶簪嚴妝巧天然綠媚紅深綺羅叢裏獨逞謳吟
一曲陽春定價何啻直千金傾聽處王孫帝子鶴蓋成
隂凝態掩霞襟動象板聲聲怨思難任嘹喨處迴壓
絃管低沉時恁回眸歛黛空役五陵心須信道緣情寄
意别有知音
上太守
吳會風流人烟好高下水際山頭瑶臺綘闕依約蓬丘
萬井千閭冨庶雄壓十三州觸處靑蛾畫舸紅粉朱樓
方面委元侯致訟簡時豐繼日懽遊襦温袴煖已扇
民謳旦暮絳車命駕重整濟川舟當恁時沙堤路穩歸
去難留
卜筭子慢(寄妓青箱)江南鍾輻
桃花院落烟重露寒寂寞禁烟晴晝風拂朱簾還記去
年時候春心不喜閉窗綉倚屏山和衣睡覺醺醺暗消
殘酒獨倚危欄久把玉笋偷彈黛娥輕鬭一點相思
萬般自家丼受抽金釵欲買丹靑手寫别來容顔寄與
使知人淸瘦
傷秋柳耆卿
江楓漸老汀蕙半凋滿目敗紅衰翠楚客登臨正是暮
秋天氣引疎碪斷續殘陽裡對晩景傷懷念遠新愁舊
恨相繼脉脉人千里念兩處風情萬重煙水雨歇天
高望斷翠峯十二儘無言誰會憑高意縱寫得離腸萬
種奈歸鴻難寄(晉陸機詩歸雲難寄音)
張子野
溪山别意烟樹去程日落採蘋春晩欲上征鞍更掩翠
簾回面相盼惜彎彎淺黛長長眼奈畫閣歡遊也學狂
花亂絮輕散水影横池舘對静夜無人月高雲遠一
餉凝思兩眼淚痕還滿難遣恨私書又逐東風斷縱夢澤
層樓萬尺望湖城那見
八六子(一名感黃鸝)少游(詞話)
倚危亭恨如芳草萋萋剗盡還生念柳外靑驄别後水
邊紅袂分時愴然暗驚無端天與娉婷夜月一簾幽
夢春風十里柔情怎奈何歡娛漸随流水素絃聲斷翠
綃香滅那堪片片飛花弄晚濛濛殘雨籠晴正銷凝黃
鸝又啼數聲
王沂孫
掃芳林幾番風雨匆匆老盡春禽漸薄潤侵衣不斷嫩
凉随扇初生晚窗自吟沉沉幽徑芳尋晻靄苔香簾
净蕭疎竹影庭深謾淡却蛾眉晨粧慵掃寳釵蟲拆繡
屏鸞破當時暗水和雲泛酒空山留月聽琴料如今門
前數重翠隂
雪獅兒程正伯
斷雲低晚輕烟帶瞑風驚羅幕數點梅花香倚雪窗搖
落紅爐對謔正酒面瓊酥初削雲屏煖不知門外月寒
風惡迤邐慵雲半掠笑盈盈閒弄寳筝絃索煖極生
春已向横波先覺花嬌柳弱漸倚醉要人樓着低告托
早把被香薰却
魚遊春水越州碑隂詞
秦楼東風裏燕子還來尋舊壘餘寒猶峭紅日薄侵
羅綺嫩草方抽碧玉茵媚柳輕窣黃金縷鶯囀上林魚遊
春水幾曲欄干遍倚又是一番新桃李佳人應怪歸
遲梅粧淚洗鳳簫聲絶沉孤鴈望斷淸波無雙鯉雲山
萬重寸心千里
馬莊父
池塘生春草數盡歸鴻人未到天涯目斷青鳥尚賖音
耗曉月頻窺白玉堂暮雨還濕靑門道巢燕引雛乳鶯
空老庭際香紅倦掃乾鵲休來枝上噪前回凖擬同
它翻成病了欲題紅葉憑誰寄獨抱孤桐無心挑眉間
翠攅鬢邊霜早
離愁盧申之
離愁禁不去好夢别來無覓處風翻征袂觸目年芳
如許軟紅塵裏鳴鞭鐙拾翠叢中勾伴侣都負歲時暗
關情緒昨夜山隂杜宇似把歸期驚倦旅遥知樓倚
東風凝顰暗數寳香拂拂遺鴛錦心事悠悠尋燕語
芳草暮寒亂花微雨
疊靑錢
夏日正長無奈如焚天氣火雲聳奇峯天外未雨先雷
畏日流金六龍高駕火輪飛紋簟紗厨風車謾攪月扇
空揮金爐烟細午風輕轉堪避炎威漸凉生池閣捲
起簾幕珠璣嬌娥美麗天然秀色冰肌玉欄深徑荷
香旖旎玉筦聲齊
芳草渡周美成
昨夜裏又再宿桃源醉邀仙侣聽碧窗風快珠簾半捲
疎雨多少離恨苦方留連啼訴鳳帳曉又是匆匆獨自
歸去愁覩滿懷淚粉瘦馬衝泥尋去路漫回首煙迷
望眼依稀見朱戶似癡似醉暗惱損凭欄情緒澹暮色
看盡棲鴉亂舞
遠朝歸趙耆孫
金谷先春見乍開江梅玉膩珠簾院落人静雨疎烟細
橫斜帶月别是一般風味金樽裏任遺英亂點殘粉
低墜惆悵秦隴當年念水遠天長故人難寄山城倦
眼無緒更看桃李當時醉魄算依舊徘徊花底斜陽外
漫回首畫楼十二
二
新律纔交早舊梢南枝朱汚粉膩烟籠淡粧恰值雨膏
初細而今看了記他日酸甜滋味多應是伴玉簮鳳釵
低掗斜墜迤邐對酒當歌眷戀得芳心竟日何際春
光付與尤是見欺桃李叮嚀寄語且莫負樽前花底拚
沉醉儘銅壼漏傳三二
醉思仙(憶夫)孫氏(建安黃雲軒妻)
霽霞紅看山迷暮紫烟暗孤松動翩翩風袂翻若驚鴻
心似鑒鬢如雲弄淸影月明中漫悲凉歲冉冉蕣華
潜改衰容前事消凝久十年光景匆匆念雲軒一夢
回首春空彩鳳遠玉簫寒夜悄悄恨無窮嘆黃塵久
埋玉斷腸洒淚東風(困學齋雜錄)
吕聖求
斷人腸正西樓獨上愁倚斜陽稱鴛鴦鸂鶒兩兩池
塘春乂老人何處怎慣不思量到如今瘐損我又還無
計禁當小院呼盧夜當時醉倒殘缸被天風吹散鳳
翼難雙南窗雨西廊月尚未散拂衣香聽鶯聲俏記得
那時舞板歌梁
醜奴兒慢(初夏)潘元質
愁春未醒還是淸和天氣對濃綠隂中庭院燕語鶯啼
數點新荷翠鈿輕泛水平池一簾風絮才晴又雨梅子黃
時忍記那回玉人嬌困初試单衣共擕手紅窗描綉
畫扇題詩怎有如今半牀明月兩天涯章臺何處應
是為我蹙損雙眉
秋别吳子和
金風顫葉那更餞别江樓聽凄切陽關聲斷楚舘雲收
去也難留萬重烟水一扁舟錦屏羅幌多應換得蓼
岸蘋洲凝想恁時歡笑傷今萍梗悠悠謾回首妖饒
何處眷戀無由先自悲秋眼前景物只供愁寂寥情緒也
恨分淺也悔風流
一枝花辛幼安
千丈擎天手萬卷懸河口黃金腰下印大如斗更千騎弓
刀揮霍遮前後百計千方久似兒童鬭草嬴箇他家偏
有筭枉了雙眉長皺白髮空回首那時閒說向山中
友看秋隴牛羊更辨賢愚否且自栽花柳怕有人來
但只道今朝中酒
謝池春慢(玉仙觀道中逢謝媚卿)張子野
繚繞重院時聞有啼鶯到繡被堆餘寒畫閣明新曉
朱檻連空闊飛絮知多少徑莎平池水渺日長風静花影
閒相照塵香拂馬逢謝女城南道秀麗過施粉多
媚生輕笑鬭色鮮衣薄碾玉雙蝉小歡難偶春過了琵琶
流䪨都入相思調
李之儀
殘寒銷盡疎雨過清明後花徑凝餘紅風沼縈新皺乳
燕穿庭戶飛絮沾襟䄂正佳時仍晚晝着人滋味濃如
酒頻移帶眼空只恁厭厭瘦不見又思量見了還依
舊為問頻相見何似長相守天不老人未偶且將此恨
分付庭前柳
探芳信史邦卿
謝池曉被酒滯春眠詩縈芳草正一階梅粉都未有人
掃細禽啼處東風軟嫩約關心早未燒燈怕有殘寒故
園稀到最說道試粧了也為我相思占它懷抱静數窗
櫺欣聽鵲聲好半年白玉臺邊話屢見銀鈎小指芳
期夜月花隂夢老
西湖春(次周草窗韻)
坐淸晝正冶思縈花餘酲倦酒甚探芳人老芳心尚如
舊銷魂忍說銅駞事不是因春瘦向西園竹掃頽垣蔓
維荒甃風雨夜來驟嘆歌冷鶯簾恨凝蛾袖愁到
今年多似去年否賦情懶惰聽山陽笛目斷空搔首我
何堪老却江潭漢柳
遥天奉翠華引侯彦周
雪消樓外山正秦淮翠溢回瀾香梢荳蔻紅輕猶怕春
寒曉光浮畫戟捲綉簾風煖玉鈎閒紫府仙人花圍
羽帔星冠蓬萊閬苑意倦游常戲世間佩麟舊都江
左𥜗袴歌歡只恐催歸覲賸宴都休訴酒杯寬明歲應
看君鈞容舞袖歌鬟
夏雲峯(避暑)柳耆卿
宴堂深軒檻雨輕壓暑氣低沉花洞彩舟汎斝坐繞淸
潯楚臺風快湘簟冷永日披襟坐久覺疎絃脆管換新
音越娥蕙態蘭心逞妖豔昵懽邀寵難禁筵上
笑歌間發舃履交侵醉鄉深處須盡興滿酌高吟向
此免名韁利鎻虚費光隂
戀香衾吕聖求
記得花隂同携手指定日許我同歡喚作真成熱心安
打疊從來不成器待做箇平地神仙又却不成些事驀
地心殘據我如今沒投奔見着你淚早偷彈對月臨風
一味埋冤笑則人前不妨笑行笑裏斗覺心煩怎分得
煩惱兩處勻攤
採蓮令柳耆卿
月華收雲澹霜天曙西征客此時情苦翠娥執手送臨
岐軋軋開朱戶千嬌面盈盈竚立無言有淚斷腸争忍
回顧一葉蘭舟便恁急漿凌波去貪行色豈知離緒
萬般方寸但飲恨脉脉同誰語更回首重城不見寒江
天外隠隱兩三烟樹
十二時慢朱雍
粉㾗輕謝池泛玉波浸瑠璃初暖覩靚芳塵冥春浦水
曲漪生遥岸麝氣柔雲容影淡正日邊寒淺閒院寂幽
管聲中萬感併生心事曾陪瓊宴春暗南枝依舊但
得當初繾綣晝永亂英繽紛觧佩映人輕盈面香暗酒
醒處年年共副良願
獅兒詞(賦梅次仇山村韻)張伯雨
含香弄粉便勾引遊騎尋芳城南城北别有西村斷港冰
凘微綠孤山路熟伴老鶴晚先尋宿怕凍損三花兩蘃
寒泉幽谷幾番花影濯足記歸來醉卧雲深平屋春
夢無憑鬢底閙蛾争撲不如圖畫相對展官奴風竹
挑簧獨自聽瓶笙調曲
四犯剪梅花(上建康錢大即壽)劉改之(龍川詞)
水殿風凉賜環歸正是夢熊華旦(解連環)疊雪羅輕稱雲
章題扇(醉蓬萊)西淸侍宴望黃傘日華寵輦(雪獅兒)金劵三
王玉堂四世帝恩偏眷(醉蓬萊)笑折花看槖荷香紅潤(醉蓬)
(萊)臨安記龍飛鳳舞信神明有後竹梧隂滿(解連環)功名
歲晚帶河與礪山長遠(雪獅兒)麟脯杯行狨薦坐穩内
家宣勸(醉蓬萊)
尉遲杯雅詞
去年時正愁絶過却紅杏飛沉吟杏子靑時追悔負好
花枝今年又春到傍小欄日日數花期花有信人却無
憑故教春意遲遲及至待得融怡未攀條枯蘂巳嘆
春歸怎得春如天不老更教花與月相随儘歸路拍手
欄街笑人沉醉如泥
花草稡編卷十六
