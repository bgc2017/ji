花草稡編卷十
明陳耀文輯
小令
端正好杜壽域
檻菊愁烟霑秋露天微冷雙燕辭去月明空照别離苦
透素光穿朱戸夜來西風彫寒樹凭欄望迢遙長路
花箋寫就此情緒特寄傳知何處
二
每逢春來長如病玉容瘦薄妝相稱雙歡未經成孤另
奈後約全無定衆禽啾唧聲愁聽相思事多少春恨
孤眠帳外銀缸耿透一點爐烟暝
三
野禽林栖啾唧語閒庭院殘陽將暮蘭堂靜悄珠簾窣
想玉人歸何處喜鵲幾回薄無據愁都在雙眉頭聚
凄凉方感孤鴛侣對夜永成愁緒
戀繡衾朱希真
木落江南感未平雨瀟瀟衰鬢到今甚處是長安路水
連空山鎖暮雲老人對酒今如此一番新殘夢暗驚
又是灑黃花泪問明年此會怎生
陸放翁
長夜偏冷添被兒枕頭兒移了又移我自是笑别人却
元來當局者迷如今只恨因緣淺也不曾死恨伊合
手下安排了那筵席須有散時
二
病來自是於春嬾但别院笙歌一片蛛絲網遍玻黎盞
更問舞裙歌扇有多少鶯愁蝶怨甚夢裏春歸不管
楊花也笑人情淺故故粘衣撲面
史達祖
黃華驚破九日愁正寒城風雨怨秋愁便是秋心也又
隨人來到畫樓因緣幸自天安頓更題紅不禁御溝
待寫與相思話為怕奴顦顇且休
杏花天朱希真
淺春庭院東風曉細雨打鴛鴦寒峭花尖望見秋千了
無路踏青鬭草人别後碧雲信杳對好景愁多歡少
等他燕子傳音耗紅杏開也未到
春思吳子和
悶來憑得闌干暖自手引朱簾高捲桃花半露胭脂面
芳草如茵乍展煙光散湖光㶑灔映綠柳黃鸝巧囀
遙山好似宫眉淺人比遙山更遠
史邦卿
細風微月垂楊院記年少春愁一點棲鶯未覺花梢顫
踏損殘紅幾片長安共日邊近遠況老少芳情漸減
屏山幾夜春寒淺却怕因而夢見
春田謝勉仲
海棠枝上東風軟蕩霽色煙光弄暖雙雙燕子歸來晚
零落紅香過半琵琶淚揾青衫淺念事與危腸易斷
餘酲未解扶頭懶屏裏瀟湘夢遠
杏花風稼軒
軟波拖碧蒲芽短畫樓外花晴柳暖今年自是清明晚
便覺芳情較懶春衫瘦東風剪剪過花塢香吹醉面
歸來立馬斜陽岸隔水歌聲一片
月照棃花(一作怨王孫)張子野
花暮春去都門東路嘶馬將行江南江北十里五里郵
亭幾程程高城漸遠重凝睇烟容細碧空無際不知
今夜何處泠落衾幃欲眠時
陸務觀
霽景風軟烟江春漲小閣無人繡簾半上花外姊妹相
呼約樗蒲脩蛾忘了章臺樣細思一餉感事添惆悵
胸酥臂玉消減擬覓雙魚倩傳書
二
悶已縈損那堪多病幾曲屏山伴人晝靜梁燕催起猶
慵換薰籠新愁舊恨何時盡漸凋綠鬢小雨知花信
芳牋寄與何處繡閣珠櫳柳隂中
黃玉林
晝景方永重簾花影好夢猶酣鶯聲喚醒門外風絮交
飛送春歸脩蛾畫了無人問幾多别恨淚洗殘粧粉
不知郎馬何處嘶烟草萋迷鷓鴣啼
春暮李易安
夢斷漏悄愁濃酒惱寳枕生寒翠屏向曉門外誰掃殘
紅夜來風玉簫聲斷人何處春又去忍把歸期負此
情此恨此際擬託行雲問東君
二
帝里春晩重門深院草綠階前暮天鴈斷樓上遠信誰
傳恨綿綿多情自是多沾惹難拚捨又是寒食也鞦
韆巷陌人靜皎月初斜浸梨花
怨王孫(賞荷)
湖上風來波浩渺秋已暮紅稀香少水光山色與人親
說不盡無窮好蓮子已成荷葉老清露洗蘋花汀草
眠沙鷗鷺不回頭似應也恨人歸早
(首句復雅歌詞作雲鎖重樓簾幕曉)
憶王孫(絶筆)周紫芝
梅子青時春漸老紅滿地落花誰掃舊年池館不歸來
又綠盡今年草思量千里鄉關道山共水幾時得到
杜鵑只解怨殘春也不管人煩惱
望江南(一名夢遊仙夢江南江南好)李後主
多少恨昨夜夢魂中還似舊時遊上苑車如流水馬如
龍花月正春風多少淚斷臉復横頥心事莫將如淚
滴鳳笙休向月時吹腸斷更無疑
二
閒夢遠南國正芳春船上管絃江面綠滿城飛絮混輕
塵愁殺看花人閒夢遠南國正清秋千里江山寒色
遠蘆花深處泊孤舟笛在月明樓
永叔
江南蝶斜日一雙雙身似何郎全傅粉心如韓壽愛偷
香天賦與輕狂微雨後薄翅膩烟光纔伴遊蜂來小
院又隨飛絮過東牆長是為花忙
錢氏私志
江南柳葉細未成隂人為絲輕那忍折鶯嬌枝嫩不勝
吟留與待春深十四五閒抱琵琶尋階上乩錢階下
走那時相見已留心何況到如今
王君玉(琪)
江南柳烟穗拂人輕愁黛空長描不似舞腰雖瘦學難
成天意與風情攀折處離恨幾時平已縱柔條維客
棹更飛狂絮撲旗亭三月亂啼鶯
二
江南酒何處味偏濃醉卧春風深巷裏曉尋香旆小橋
東竹葉滿金鍾檀板醉人面粉生紅青杏黃梅朱閣
上鰣魚苦筍玉盤中酩酊任愁攻
三
江南燕輕颺繡簾風二月池塘新社過六朝宫殿舊巢
空鴶䲳自西東王謝宅曾在桂堂中烟逕落花飛欵
欵曉窗驚夢語怱怱偏占杏梁紅
四
江南竹清潤絶纖埃深逕欲留雙鳳宿後庭偏映小桃
開風月影徘徊寒玉瘦霜霰信相催粉泪空流粧點
在羊車曾傍翠枝來龍笛莫輕裁
五
江南草如種復如描深映落花鶯舌亂綠迷南浦客魂
銷日日鬭青袍風欲轉柔態不勝嬌遠翠天涯經夜
雨冷痕沙上帶昏潮誰夢與蘭苕
六
江南雨風送滿長川碧瓦烟昏沉柳岸紅銷香潤入梅
天飄灑正瀟然昏與暮長在楚峯前寒夜愁歌金帶
枕暮江深閉木蘭船烟泪遠相連
七
江南水江路轉平沙雨霽高烟收素練風晴細浪吐寒
花迢遞送星槎名利客飄泊未還家西塞前山漁唱
遠洞庭波上鴈行斜征棹宿天涯
八
江南岸雲樹半晴隂帆去帆來天亦老潮生潮落日西
沉南北别離心興廢事千古一沾襟山下孤烟漁市
遠柳邊疎雨酒家深行客莫登臨
九
江南月清夜滿西樓雲葉開時冰吐鑑浪花深處玉沉
鈎圓缺幾時休星漢迴風露入新秋丹桂不知搖落
恨素娥應信别離愁天上共悠悠
十
江南雪輕素剪雲端瓊樹忽驚春意早梅花偏覺曉香
寒飛盞逓清歡蟾玉迥清夜好重看謝女聯詩吟翠
幕子猷乘興泛平瀾空惜舞英殘
與龍靚張子野
青樓宴靚女薦瑤杯一曲白雲江月滿際天拖練夜潮
來人物悞瑤臺醺醺酒拂拂上雙腮媚臉已非朱淡
粉香紅全勝雪籠梅標格外塵埃
閨情
香閨内空自想佳期獨步花隂情緒亂謾將珠泪兩行
垂勝會在何時懨懨病此夕最難持一點芳心無托
處荼&KR1048;架上月遲遲惆悵有誰知
周美成
遊妓散獨自遶回堤芳草懷煙迷水曲密雲銜雨暗城
西九陌未霑泥桃李下春晩未成蹊牆外見花尋路
轉柳隂行馬過鶯啼無處不悽悽
九日雨奉敕撰康伯可
重陽日隂雨四郊垂戲馬臺前泥拍肚龍山會上水平
臍直浸到東籬茱萸胖菊蕊濕滋滋落帽孟嘉尋篛
笠休官陶令覓蓑衣兩箇一身泥
梅苑
梅花好依約透春光記得佳人初睡起巧臨鸞鑑試新
粧粉面鬭瓊芳江亭上遶樹嗅清香擬把一枝傳信
去不知何處是蘭房獨自暗凄涼
夜泊龍橋灘前遇雨作程正伯
篷上雨篷底有人愁身在漢江東畔去不知家在錦江
頭烟水兩悠悠吾老矣心事幾時休沉水熨香年似
日薄雲垂帳夏如秋安得小書舟
石次仲
山又水雲巘帶風灣斷鴈飛時天拍水亂鴉啼處日銜
山疑在畫圖間人漸遠遊子損朱顔别淚空沾雙袖
濕春心不放兩眉閒此去幾時還
盧申之
疎雨過芳節到戎葵纏臂細交紋線縷稱身初試碧綃
衣閒步小亭池花下意脈脈有誰知試把花梢和恨
數因看蝴蝶著雙飛凝扇立多時
夀張儀真王楙(野客叢書)
三傑後福壽兩無涯食乳相君功未既嫵眉京兆眷方
滋富貴莫推辭門兩戟卻棹一綸絲蓴菜秋風鱸鱠
美桃花春水鱖魚肥笑傲霅谿湄
酬梓潼婁道明侍兒洞賓
瑤池上瑞霧藹羣仙素練金童鏘鳳板青衣玉女肅笙
鸞身在大羅天沉醉處縹渺玉京山唱徹步虚清燕
罷不知今夕是何年海水又桑田
蔡真人
闌干曲紅颺繡簾旌花嫩不禁纖手捻被風吹去意還
驚眉黛蹙山青鏗鐵板閒引步虚聲塵世無人知此
曲却騎黃鶴上瑤京風冷月華清
(陳東靖康間嘗飲於京師酒樓有倡打坐而歌者東不顧倡去倚闌獨立歌此詞音調清越東問何人製)
(曰上清蔡真人也歌罷得數錢即下樓亟遣僕追之巳失矣)
海山記(隋煬帝)
湖上柳烟裏不勝摧宿霧洗開明媚眼東風搖弄好腰
肢烟雨更相宜環曲岸隂覆畫橋低線拂行人春晩
後絮飛晴雪暖風時幽意更依依
(青鎖高議海山記云隋煬帝泛東湖製湖上曲望江南八闋按段安節樂府襍錄云望江南李德裕鎮淛)
(日為亡妓謝秋娘所撰本名謝秋娘後改此名亦曰夢江南據此則隋時初無此調也且曲詞略不類隋)
(人語豈其劉斧虛搆為者耶因留此一闋以祛後人之惑云)
諭新及第友人古今詞話
這癡騃休恁淚漣漣他是霸陵橋畔柳千人攀了到君
攀剛甚别離難荷上露莫把作珠穿水性本來無定
度這邊圓了那邊圓終是不心堅
於中好楊无咎
牆頭豔杏花初試遶珍叢細挼紅蕊欲知占盡春明媚
悄無意看桃李持杯準擬花前醉早一葉兩葉飛墜
晩來旋旋深無地更聽得東風起
二
濺濺不住溪流素憶曾記碧桃紅露别來寂寞朝朝暮
恨遮亂當時路仙家豈解空相悞嗟塵世自難知處
而今重與春為主儘浪蕊浮花妬
江月晃重山(雪意)陸游
芳草洲前道路夕陽樓上欄干碧雲何處望歸鞍從軍
客躭樂不思還洞裏仙人種玉江邊禁客滋蘭鴛鴦
沙暖鶺鴒寒菱花晩不奈鬢毛班
初到嵩山作元遺山
塞上秋風鼓角城頭落日旌旗少年鞍馬適相宜從軍
樂莫問所從誰候騎纔通冀北先聲已動遼西歸期
猶及柳依依春閨月紅袖不須啼
步虚詞李衛公
仙女侍董雙成桂殿夜寒吹玉笙曲終却從仙官去萬
戸千門皆月明河漢女玉鍊顔雲軿往往到人間九
霄有路去無跡裊裊天風吹佩環
金錯刀(又名醉瑤琴)馮延巳
雙玉斗百瓊壺佳人歡飲笑喧呼麒麟欲畫時難偶鷗
鷺何猜興不孤歌婉轉醉糢糊高燒銀燭卧流蘇只
銷幾覺懵騰睡身外功名任有無
二
日融融草芊芊黃鶯求友啼林前柳條裊裊拖金線花
蕊茸茸簇錦毡鳩逐婦燕穿簾狂蜂浪蝶相翩翩春
光堪賞還堪翫惱殺東風悮少年
塗值賈似道葉李
余歸路君來路天理昭昭胡不悟公田關會竟何如子
細思量真自誤雷州戸崕州戸人生會有相逄處客
中邂逅乏蒸羊聊贈一篇長短句
亭前柳朱雍
拜月南樓上面嬋娟恰對新粧誰凭欄干處笛聲長追
往事遍凄涼看素質臨風消瘦盡粉痕輕依舊真香
蕭灑春塵境過横塘渡清影在回廊
二
竚立東風裏放纖手淨試梅粧眉暈輕輕畫遠山長添
新恨更凄涼嘗憶驛亭人别後尋春去盡是幽香歸
路臨清淺在寒塘同水月照虛廊
三
養就元霜圃問東君曾放瑤英回首藍橋路遍瓊城横
斜影照人明飄香信玉溪仙佩晚同新月步入西清
冰質枝頭裊更輕盈分春色贈雙成
趙介之(坦菴)
晩秋天過暮雨雲容歛月澄鮮正風露凄清處砌蛩喧
更黃葉舞翩翩念故里千山雲水隔被名韁利鎖縈
牽莫作悲秋意對樽前且同樂太平年
鼓笛令黃魯直
寳犀未解心先透惱殺人遠山微皺意淡言疎情最厚
枉教作著行宫柳小雨勒花時候抱琵琶為誰清瘦翡
翠金籠思珍偶忽拚與山雞僝僽
金蓮遶鳳樓宋徽宗
綘燭朱籠相隨映馳繡轂塵清香襯萬金光射龍軒瑩
遶端門瑞雷輕振元宵為開聖景嚴敷坐觀燈錫慶
帝家華英乘春興褰珠簾望堯瞻舜
睿恩新晏同叔
芙蓉一朵霜秋色迎曉露依依先折似佳人獨立傾城
傍朱檻暗傳消息靜對西風脈脈金蘂綻粉紅如滴
向蘭堂莫厭重新免清夜微寒漸逼
二
紅絲一曲傍階砌珠露下獨呈纖麗剪鮫綃碎作香英
粉彩線簇成嬌蘂向晩羣花新悴放朵朵似延秋意
待佳人插向釵頭更裊裊低臨鳳髻
玉樓人
去年尋處曾持酒又還是向南枝見後宜霜宜雪精神
没些兒風味減舊先春似與羣芳鬭暗度香不待頻
嗅有人笑折歸來玉纖長儘露羅袖
憶人人
密傳春信微粧曉景淡竚香苞欲綻臨風雖未吐芳心
奈暗露盈盈粉面何人月下一聲長笛即是飛英亂
憑欄無惜賞芳姿更莫待傾筐巳滿
二
前村滿雪難尋幽豔無奈清香漏綻烟稍霜萼出牆時
似暗妬壽陽粧面幽香浮動無緣攀賞但只心勞魂
亂不辭他日醉瓊姿又只恐隂成子滿
河傳温飛卿
湖上間望雨蕭蕭烟浦花橋路遙謝娘翠蛾愁不銷終
朝夢魂迷晩潮蕩子天涯歸棹遠春已晚鸎語空腸
斷若耶溪溪水西柳堤不聞郎馬嘶
二
江畔相喚曉粧鮮仙景箇女採蓮請君莫向那岸邊少
年好花新滿船紅袖搖曳逐風暖垂玉腕腸向柳絲
斷浦南歸浦北歸莫知晩來人已稀
三
同伴相唤杏花稀夢裏每愁依違仙客一去燕已飛不
歸泪痕空滿衣天際雲鳥引情遠春已晩烟靄渡南
苑雪梅香柳帶長小娘轉令人意傷
李詢
去去何處迢迢巴楚山水相連朝雲暮雨依舊十二峯
前猿聲到客船愁腸豈異丁香結因離别故國音書
絶想佳人花下對明月春風恨應同
二
春暮微雨送君南浦愁歛雙蛾落花深處啼鳥似逐離
歌粉檀珠淚和臨流更把同心結情哽咽後會何時
節不堪回首相望已隔汀洲㯭聲幽
孫光憲
風颭波歛團荷閃閃珠傾露點木蘭舟上何處吳娃越
豔藕花紅照臉大堤狂殺襄陽客烟波隔渺渺湖光
白身已歸心不歸斜暉遠汀鸂䳵飛
二
太平天子等閒遊戲疏河千里柳如絲偎倚綠波春水
長淮風不起如花殿脚三千女爭雲雨何處留人住
錦帆風烟際紅燒空魂迷大業中
三
花落烟薄謝家池閣寂寞春深翠蛾輕歛意沉吟沾襟
無人知此心玉爐香斷霜灰冷簾鋪影梁燕歸紅杏
晩來天空悄然孤眠枕檀雲髻偏
顧夐
燕颺晴景小窗屏暖鴛鴦交頸菱花掩却翠鬟欹慵整
海棠簾外影繡幃香斷金鸂䳵無消息心事空相憶
倚東風春正濃愁紅泪痕衣上重
二
棹舉舟去波光渺渺不知何處岸花汀草共依依雨微
鷓鴣相逐飛天涯離恨江聲咽啼猿切此意向誰說
艤棹橈獨無憀魂銷小鑪香欲焦
韋莊
何處烟雨隋堤春暮柳色葱蘢畫橈金縷翠旗高颭香
風水光融青娥殿脚春粧媚輕雲裏綽約司花妓江
都宫闕清淮月映迷樓古今愁
二
春晩風暖錦城花滿狂殺遊人玉鞭金勒尋勝馳驟輕
塵惜良晨翠娥爭勸臨卭酒纖纖手拂面垂絲柳歸
時烟裏鐘鼓正是黃昏暗銷魂
三
錦浦春女繡衣金縷霧薄雲輕花深柳暗時節正是清
明雨初晴玉鞭魂斷烟霞路鶯鶯語一望巫山雨香
塵隱映遙見翠檻紅樓黛眉愁
顧夐
曲檻春晚碧流紋細柳楊絲軟露花鮮杏枝繁鶯囀野
蕪平似剪直是人間到天上堪遊賞醉眼疑屏障對
池塘惜韶光斷腸為花須盡狂
閻選
秋雨秋雨無晝無夜滴滴霏霏暗燈涼簟怨分離妖姬
不勝悲西風稍急喧窗竹停又續膩臉懸雙玉幾迴
邀約鴈來時違期鴈歸人不歸
張泌
渺莽雲水惆悵暮帆去程迢遞夕陽芳草千里萬里鴈
聲無限起夢魂悄斷烟波裏心如醉相見何處是錦
屏香冷無睡被頭多少泪
二
紅杏交枝相映密密濛濛一庭濃豔倚東風香融透簾
櫳斜陽似共春光語蝶爭舞更引流鶯妬魂銷千片
玉罇前神仙瑤池醉暮天
薛昭藴
秋光滿目風清露白蓮紅水綠何處夢迴弄珠拾翠盈
盈倚蘭橈眉黛蹙採蓮調穩聲相續吳兒伴侣倚棹
吳江曲驚起暮天幾雙交頸鴛鴦入蘆花深處宿
美人柳耆卿
淮岸漸晩園荷向背芙蓉深淺仙娥畫舸露影紅芳交
亂難分花與面採多乍覺輕舸滿呼歸伴急漿烟村
遠隱隱棹歌漸被蒹葭遮斷曲終人不見
秦少游
恨眉醉眼甚輕輕覷著神魂迷亂常記那回小曲闌干
西畔鬢雲鬆羅襪剗丁香笑吐嬌無限語軟聲低道
我何曾慣雲雨未諧早被東風吹散悶損人天不管
吕聖求
斜紅照水似晴空萬里明霞相倚逐伴笑歌小立綠槐
隂裡誚没些春風味紛紛覷著閒桃李淺淺深深不
滿遊人意幽豔一枝向晩重簾深閉是青君愛惜底
妓行四者
雙花對植似黃封和了龍香難敵(四和香)悶把琵琶試把
么絃輕轣算行家纔認得(四行家)朱窩戲捻骰兒擲(朱窩四隻)
(骰子賭名)惟有燒盆貢采偏難覓(四隻滿江紅名燒盆貢采)常把那目字
横書謝三娘全不識(俗云謝三娘不識四字罪字頭)
夜行船歐陽永叔
滿眼東風飛絮催行色短亭春暮落花流水草連雲看
看是斷腸南浦檀板未終人去去扁舟在綠楊深處
手把金尊難為别更那堪亂鸎疎雨
别情謝希深(綘)
昨夜佳期初共鬢雲低翠翹金鳳尊前和笑不成歌意
偷轉眼波微送草草不容成楚夢漸寒深翠簾霜重
相看送到斷腸時月西斜畫樓鍾動
餘英溪泛舟毛滂
弄水餘英溪畔綺羅香日遲風慢桃花春浸一篙深畫
橋東柳低烟遠漲綠流紅空滿眼倚蘭橈舊愁無限
莫把鴛鴦驚飛去要歌時少低檀板
楊无咎
怪被狂風相誤落輕帆暫停烟渚桐樹隂森茅簷瀟灑
元是那回來處相與狂朋沽醁醑聽吳姬隔窗言語
我既痴迷君還留意明日慢移船去
孫浩然
何處採菱歸暮隔宵烟菱歌輕舉白蘋風清月華寒影
朦朧半和梅雨脈脈相逄心似許扶蘭棹黯然凝竚
遙指前村隱隱烟樹含情背人歸去
蒲江
暖入新梢風又起秋千外霧縈絲細鳩侣寒輕燕泥香
重人在杏花窗裡十二銀屏山四倚春醪困共篝沉
水却說當時柳啼花怨魂夢為君迢遞
梁州令柳耆卿
夢覺紗窗曉殘燈掩然空照因思人事苦縈牽離愁别
恨無限何時了憐深定是心腸小往往成煩惱一生
惆悵情多感月不長圓春色易為老
東堂石榴歐陽永叔
翠樹芳條颭灼灼裙腰初染佳人攜手弄芳菲綠隂紅
影共展雙紋簟插花照影窺鸞鑑只恐芳容減不堪
零落春晩青苔雨後深紅點
二
一去門閒掩重來却尋朱檻離離秋實弄輕霜嬌紅脈
脈似見燕脂臉人非事往空眉歛誰把佳期賺芳心
只願長依舊春風更放明年豔
小山
莫唱陽關曲淚濕當年金縷離歌自古最銷魂于今更
在銷魂處南樓楊柳多情緒不繫行人住人情切似
飛絮悠揚便逐春風去
鷓鴣天(一名思佳客剪朝霞醉梅花思越人)永叔
學畫宫眉細細長芙蓉出水鬭新粧只知一笑能傾國
不信相看有斷腸雙黃鵠兩鴛鴦迢迢雲水恨難忘
早知今日長相憶不及從初莫作雙
輦路聞車中美人呼歐九醜面漢
寳轂雕輪狹路逄一聲腸斷秀幃中身無彩鳳雙飛翼
心有靈犀一點通金作屋玉為籠車如流水馬如龍
劉郎巳恨蓬山遠更隔蓬山十萬重
晏叔原
彩袖慇懃捧玉鍾當年拚却醉顔紅舞低楊柳樓心月
歌盡桃花扇影風從别後憶相逄幾回魂夢與君同
今宵剰把銀缸照猶恐相逄是夢中
三
陌上濛濛殘絮飛杜鵑花裡杜鵑啼年年底事不歸去
怨月愁烟長為誰梅雨細曉風微倚樓人聽欲沾衣
故園三度羣花謝曼倩天涯猶未歸
柳耆卿
吹破殘烟入夜風一軒明月上簾櫳因驚路遠人還遠
縱得心同寢未同情脈脈意忡忡碧雲歸去認無蹤
只應曾向前生裏愛把鴛鴦兩處籠
妓館東坡
笑撚紅梅嚲翠翹揚州十里最妖嬈夜來綺席新曾見
撮得精神滴滴嬌嬌後眼舞時腰劉郎幾度欲魂消
明朝酒醒知何處腸斷雲間碧玉簫
春閨秦少游
枝上流鶯和淚聞新啼痕間舊啼痕一春魚鳥無消息
千里關山勞夢魂無一語對芳樽安排腸斷到黃昏
甫能炙得燈兒了雨打梨花深閉門
黃山谷
節去蜂愁蝶不知曉庭環繞折殘枝自然今日人心别
未必秋香一夜衰無閒事即芳期菊花須插滿頭歸
宜將酩丁酬佳節不用登臨送落暉
重九集句
塞鴈初來秋影寒霜林風過葉聲乾龍山落帽千年事
我對西風猶整冠蘭委佩菊堪飡人情世事半悲歡
但將酩酊酬佳節更把茱萸子細看
又
西塞山邊白鳥飛桃花流水鱖魚肥朝廷尚覓玄真子
何處如今更有詩青篛笠綠簔衣斜風細雨不須歸
人間底事風波險一日風波十二時
和韓持國瑞鷓鴣范純仁(本集)
臘後春前暖律催日和風軟欲開梅公方結客尋佳景
我亦忘形趁酒杯添歌管續尊罍更闌燭短未能回
清歡莫待相期約乘興來時便可來
淚小說
碎似真珠顆顆停清如秋露臉邊傾洒時點盡湘江竹
感處曾摧數里城思薄倖憶多情玉纖彈處暗銷魂
有時看了鮫綃上無限新痕壓舊痕
李元膺
寂寞秋千兩繡旗日長花影轉階遲燕驚午夢週遮語
蝶困春遊落托飛思往事入顰眉柳梢隂重又當時
薄情風絮難拘束飛過東牆不肯歸
賀方回
怊悵離亭斷綵襟碧雲明月兩關心幾行書尾情何限
一尺裙腰瘦不禁遙夜半曲房深有時昵語話如今
侵窗冷雨燈生暈泪濕羅牋楚調吟
過湖隂席上贈妓蘇養直
梅妬晨粧雪妬輕遠山依約學眉青罇前無復歌金縷
夢覺空餘月滿林魚與鴈兩浮沉淺顰微笑總關心
相思恰似江南柳一夜春風一夜深
石孝友
收拾眉尖眼尾情當筵相見便相親偷傳翡翠歌中意
暗合鴛鴦夢裏身雲態度月精神月流雲散兩無情
覺來一枕凄涼恨不敢分明說向人
二
收拾眉尖眼尾情夜來真箇夢傾城鴛鴦有底情難盡
蝴蝶無端夢易驚愁一掬月三更綉幃應好睡輕盈
知他莫有相憐分展轉尋思直到明
陳子高
芳樹隂隂脫晩紅餘香不斷玉釵風薄情夫壻花相似
一片西飛一片東金翡翠繡芙蓉從教纖媚笑牀空
楺藍衫子休無賴只與離人結短封
陳瑩中
宜笑宜顰掌上身能歌能舞惡精神臉邊紅入桃花嫩
眉上青歸柳葉新嬌不語易生嗔尊前還是一番春
深杯百罰重拚却只為妖嬈醉得人
自述朱希真
我是清都山水郎天教分付與誰狂曾批給雨支風券
屢上留雲借月章詩萬首酒千觴幾曾著眼看侯王
玉樓金闕慵歸去且插梅花醉洛陽
無名氏
擬上高樓欲散愁奈愁隨我上高樓經行眼底青山徧
點檢簮邊白髮稠歸去去去休休不成人總待封侯
蒼烟起處孤雲白人若如雲儘自由
毛栞
别後應憐信息疎西風幾度到庭梧夜來縱有鴛鴦夢
春去空餘蛺蝶圖烟樹遠塞鴻孤垂垂天影帶平蕪
憑誰寫此相思曲寄與馮川鄭小奴
上元向伯恭
紫禁烟花一萬重鼇山宫闕隱晴空玉皇端拱彤雲上
人物嬉遊陸海中星轉斗駕回龍五侯池館醉春風
而今白髮三千丈愁對寒燈數點紅
秋意辛幼安
枕簟溪堂冷欲秋斷雲依水晩來收紅蓮相倚深如怨
白鳥無言定自愁書咄咄且休休一丘一壑也風流
不知筋力衰多少但覺新來懶上樓
石次仲
家住東湖湖上頭别來風月為誰留落霞孤鶩齊飛處
南浦西山相對愁真了了好休休莫教辜負菊花秋
浮雲富貴何須美畫餅聲名肯浪求
二
一别音塵兩杳然不堪虚度菊花天驚秋遠鴈横斜字
噪晩哀蟬斷續絃好將息惡因緣涼宵如水復如年
夢魂不怕風波險飛過江西阿郍邊
三
屏幛重重翠幕遮蘭膏烟暖篆香斜相思樹上雙栖翼
連理枝頭並蒂花歌鳳髻嚲烏紗雲慵雨困興無涯
箇中贏取平生事兔走烏飛一任他
旅中中秋
露葉披殘露顆摶明星著地月流天不辭獨賞窮今夜
應為相逄憶去年辜窈窕負嬋娟誰知兩處照孤眠
姮娥不怕離人怨有甚心情獨自圓
和伯可曾覿
桃李飄零春已深可憐輕負惜花心罇前賴有紅千疊
窗外休驚綠滿林燈灼灼醉沉沉笙歌叢裏酒頻斟
留歡且莫匆匆去悵望春歸何處尋
趙寳文
未有年光好破瓜綠珠嬌小翠鬟了清肌瑩骨能香玉
豔質英姿解語花釵插鳳鬢堆鴉舞腰春柳愛風斜
有時馬上人爭看擘破紅窗新絳紗
思遠人趙德麟
素玉朝來有好懷一枝梅粉照人開晴雲欲向杯中起
春色先從臉上來深院落小樓臺玉盤香篆看徘徊
須知月色撩人恨數夜春寒不下階
張安國
日日青樓醉夢中不知樓外巳春濃杏花未遇疎疎雨
楊柳初搖短短風扶畫鷁躍花騘湧金門外小橋東
行行又入笙歌裏人在珠簾第幾重
情景洪空同
意態嬋娟畫不如瑩然初日照芙蕖笑捐瓊佩遺交甫
肯把文梭擲幼輿花上蝶水中鳬芳心密意兩相於
情知不作庭前柳到得秋來日日疎
别意嚴仁
行盡春山春事空别愁離恨滿江東三更鼓潤官樓雨
五夜燈殘客舍風寒淡淡曉朧朧黃雞催斷丑時鐘
紫騮嚼勒金銜響衝破飛花一道紅
陸務觀
家住東吳近帝鄉平生豪舉少年場十千沽酒青樓上
百萬呼盧錦瑟傍身易老恨難忘尊前贏得是凄涼
君歸為報京華舊一事無成兩鬢霜
段克已
千尺長虹下飲溪兩山環合翠屏圍非魚定不知魚樂
得鹿還生失鹿悲花藹藹絮霏霏東風不染鬢邊絲
百川尚有西流日一老曾無却少時(此溪西溪故也)
段成已
豪氣消磨百尺樓憂來一日抵三秋故人落落晨星少
新塚纍纍塞草稠思往事去悠悠夕陽回首忽西流
葉聲徧入愁人耳聲本無心人自愁
壬辰豫章惠月佛閣趙介之
烟靄空濛江上春夕陽芳草渡頭情飛紅已逐東風遠
嫩綠還因夜雨深情脈脈思沉沉捲簾愁與暮雲平
闌干倚徧東西曲杜宇一聲腸斷人
集句趙獻之(中州)
十頃平波溢岸青草香沙暖水雲晴輕衫短帽垂楊裏
楚潤相看别有情揮彩筆倒銀缾花枝照眼句還成
老來漸減金釵興回施春光與後生
集句鄭明舉
欲把長繩繫日難紛紛從此見花殘休將世事兼身事
須看人間比夢間紅燭繼豔歌闌等閒留客却成歡
勸君更盡一杯酒贏得浮生半日閒
車中
紫陌朱輪去似流丁香初結小銀鈎凭闌試問秦樓路
瞥見纖纖十指柔金約腕玉搔頭儘教人看却佯羞
欲題紅葉無流水别是桃源一段愁
離别
鎮日無心掃黛眉臨行愁見理征衣樽前祗恐傷郎意
閣淚汪汪不敢垂停寳馬捧瑤巵相斟相勸忍分離
不如飲待奴先醉圖得不知郎去時
集曲名朱子厚(翰)
燭影搖紅玉漏遲鵲橋仙子下瑤池傾杯樂處笙歌沸
蘇幕遮闌笑語隨醉落魄阮郎歸傳言玉女步輕移
鳳凰臺上深深願一日和鳴十二時
李易安
寒日蕭蕭上鎖窗梧桐應恨夜來霜酒闌更喜團茶苦
夢斷偏宜瑞腦香秋已盡日猶長仲宣懷遠更凄涼
不如隨分尊前醉莫負東籬菊蕊黃
春溪朱淑真
獨倚闌干晝日長紛紛蜂蝶鬭輕狂一天飛絮東風惡
滿路桃花春雨香當此際意偏傷萋萋芳草傍池塘
千鍾尚欲偕春醉幸有荼䕷與海棠
寄李之問聶勝瓊(京師名妓)
玉慘花愁出鳳城蓮花樓下柳青青清樽一曲陽關後
别箇人人第五程尋好夢夢難成況誰知我此時情
枕前淚共芭蕉雨隔箇窗兒滴到明
張東父
寬盡香羅金縷衣心情不似舊家時萬絲柳暗才飛絮一
點梅酸巳著枝金㡳背玉東西前歡贏得兩相思傷
心不及風前燕猶解穿簾度幕飛
閨思馬莊父
睡鴨徘徊煙縷長日高春困不成粧步欹草色金蓮潤
撚斷花鬚玉筍香輕洛浦笑巫陽錦紋新織寄檀郎
兒家閉戸藏春色戲蝶游蜂不敢狂
茶瓶兒(悼亡)李元膺
去年相逄深院宇海棠下曾歌金縷歌罷花如雨翠羅
衫上點點紅無數今歲重尋攜手處空物是人非春
暮回首青門路亂紅飛絮相逐東風去
芳草渡馮延巳
梧桐落蓼花秋烟初泠雨纔收蕭條風物正堪愁人去
後多少恨在心頭燕鴻遠羌笛悠渺渺澄波一片山
如黛月如鈎笙歌散夢魂斷倚高樓
張子野
雙門曉鎖響朱扉千騎擁萬人隨風烏弄影畫船移歌
時泪和别怨作秋悲寒潮小渡淮遲吳越路漸天涯
宋玉臺上為相思江雲下日西盡雁南飛
二
主人宴客玉樓西風飄雪忽雰霏唐昌花蘂漸平枝浮
光裡寒聲聚隊禽栖驚曉日喜春遲野橋時伴梅飛
山明日遠霽雲披溪上月堂下水併春輝
花草稡編卷十
