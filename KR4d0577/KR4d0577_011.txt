麟原前集卷十一元王禮撰
說
易字子讓說
大江之南有士王禮字曰子尚以字行於世幾四十年
矣一日慨然曰君子不欲多尚人吾奚以尚為哉字之
有改古有之也叔向而又云叔譽子産而又云子美矧
禮之於讓其義孔恊讓之與尚又聲相近而易易易字
子讓讓謙德也顧名思義獨不有益於予乎客有聞而
誚之曰子少之時内師周孔外涉孫吳濟經以權脱儒
之迂壯志誠可尚矣迨夫事與志違時勢則然既不易
其守胡字之遷且子所讓者何焉子讓曰今夫豐服美
屋厚味姣色世之所欲也盡吾智力以求焉未必不獲
其一二而甘讓之况其外者乎其外者無厭之性功名
之累也古人有一國之讓有天下之讓况其功名之𤨏
𤨏乎客曰吾子大讓如慢小讓如偽推而至於天下讓
讓之至也終亦有不可讓者乎曰有天爵良貴之在我
者不能推以與人也不能推以與人豈予之靳哉彼無
待於予之讓而亦非予所能讓雖讓不屑予之有者多
也客笑曰果子於人也讓乎抑人於子也讓乎予無以
答遂次苐斯語為子讓字說
賀子亨字說
賀君嘉會以鄉先生之命易字子亨而問其說於某某
聞而嘆曰先生之意微矣謂其以亨嘉期人者淺也盖
君子之修於身施於事見於言必識亨之意而後可何
也亨者陽德之極盛者也於時為朱眀於卦為離於人
為君子今夫人之為人也儲精毓秀繼善成性其光眀
正大之體與天地曷嘗少異私欲汨之窒壅塞蔽眀者
暗大者小於是君子小人判焉知養善端擴之使火然
泉達反身而誠萬物皆偹則其為善也孰禦君子之修
於身也若此可不謂亨歟由是處事接物宜厚宜薄宜
隆宜汙宜弛宜張宜舍宜趨如破竹如决隄無凝滯齟
齬左之宜之右之有之其施於事也若此可不謂亨歟
以至論議古今盛衰得失曲盡人情作為文章咏物叙
事莫不折旋恣肆辭逹理順探幽造微冥會賾到君子
之言至於亨如此則其文不可勝用矣竊觀世之人性
鑿情昏厚薄易置道不行於妻子吐辭如吃幽澁險譎
至不可解若是者尚足與語亨之微義哉先儒言之亨
者嘉之會也亨乎亨乎其君子成德之時乎賀君為人
光眀易直無崖岸隔限真韓子所為青天白日奴隸皆
知其清明者詩文尤流動可快而讀於是益信先生所
以字賀君者為有徵云
王生伯温字說
楓墅王與文甫恂恂仁厚君子也一日道書臺入郡過
焉以予同宗之老命子姓羣從出拜就中長孫溫其如
玉可愛旣而謂予曰是孫與予同生良月名之祖良年
幾志學而未有字覬錫之字而惠之辭使有所持循以
為進修之地實徼福之厚也禮辭不獲於是揆名之良
以伯温為其字進而告之曰詩稱温温恭人維德之基
而孔門高弟弟子之稱聖人亦以温為首邇之事父遠
之事君皆在於和顔悦色柔言巽入而不可以粗暴所
謂涵養氣質者政在於此故一言之善或可弭睚眦之
怨一儀之恭或可得行世之名執事貴於温恭飲酒貴
於温克一動一静之間顧名思義豈不大有益於人哉
大父老人之所以期爾者至矣伯温其勉之詩云無念
爾祖聿修厥德是為說
吳彦琚彦瑀字說
居所二子既冠矣求字於予因念近世富家子弟類不
能涵養德性以合乎中和亦由古禮廢失學者未能講
而行之之過也於是字其伯曰彦琚仲曰彦瑀二子拜
而受之復求其字之說庶幾聞古禮之彷彿遵而行之
不猶賢於求之野乎予喜其慕上之意篤則為之言曰
古之君子無故玉不去身其下車也以佩玉為度其制
上有折珩下有䨇璜而衝牙則懸䨇璜之中皆貫以組
綬上繫於珩又設組左右斜牽之使得因珩之抑揚而
衝牙與璜自相擊觸然於二組相交之處用玭珠於其
間交納而拘捍之謂之琚瑀故毛傳有云佩有琚瑀所
以納間謂納衆玉珩璜上下之間以制其行步之聲也
然則有疾徐疏數之節有角徵宫羽之應趨以采齊行
以肆夏所以比於樂周旋中規折旋中矩所以比於禮皆
琚瑀之功也果奚適而非道耶春秋傳曰改步改玉步
有不同則玉聲隨異矣由此觀之涵養德性固有在於
佩玉之功而佩玉之和又有在於琚瑀之力向無琚瑀
其間以管轄之則組綬下垂者有不放蕩震掉而衝牙
之韻且失之矣何取佩玉之美哉二子誠即吾說而繹
思之吾知其能擇地而蹈矣有不為美士之歸乎勉之
勉之無負嘉名之錫遂筆之以為字說云
劉仲恂字說
禾州劉君子衡宏達士也余獲交有年數矣其子實相
接於邑庠尤密與之語靡靡可聽既冠字曰仲恂欲聞
其義於余余以踸踔之蹤未有以告之茲行語及諾責
愧負深矣於是告之曰說文謂恂信心也聖人於鄉黨
恂恂釋者以為信寔之貎大學傳言恂慄釋者又以為
戰懼故韻書或以為嚴謹或以為温恭要皆信寔之形
之外者也予嘗以謂士君子之所以異於人者必有其
基也基者何信實之謂也人能信實無往而不恂恂矣
有謙退無浮夸有持重無淺&KR0997;若人也吾知其可大受
也人至於聖神極矣然功未有不基於恂恂之信實苟
無恂恂信實之資則雖有賁育之勇儀秦之辨良平之
智猶五味之本非甘五色之先無素未必有所就於天
下也是恂恂雖鄉黨所當先而信實為德蠻貊之邦行
矣仲恂勉之吾告子者若是而已顧名思義他日所至
到其可涯哉何俟於予言是為記
吳良貴字說
人之生也得隂陽之氣以成形健順之理以為性故有
人心道心之殊理義道心之所崇富貴人心之所切仁
義忠信天之所賦乃良貴也人不得而賤之故也公卿
大夫人之所予非良貴也人亦得而奪之故也是以閭
巷之人見夫旂旄揚飛車騎赫奕冠裳之輝煌宫室之
壯麗莫不咨嗟而羡慕此知有富貴而不知有理義者
也學士大夫則知有理義矣國家用之則安富尊榮子
弟從之則孝弟忠信然亦有為貴富所移以其所輕棄
其所重則惑之甚者也予嘗謂人能知在我者有得於
天之良貴其貴無匹於天下非人所能奪亦非人所能
賤千駟萬鍾有弗顧也三公九卿有弗屑也况肯昧其
輕重以此而易彼哉孔聖謂有無聲之樂無體之禮予
亦以為良貴者乃無爵之貴而天下之貴莫能或之先
也此所謂天爵而非人爵所宜及矣學者可不審其輕
重之辨與予友吳良貴故家才子有志於學其將效用
於今時也有日矣故推其字之義作是說以貽之
劉仲桓字說
劉生健字仲桓問字之說於予冀以私淑其身可與共
學者也於是告之曰子亦聞詩書言桓之義乎魯頌之
辭曰桓桓於征狄彼東南牧誓之辭曰尚桓桓如虎如
羆殆皆美其武勇之意云耳然武勇之為德豈獨軍旅
為然哉凡事莫不皆然士之進德修業類非委靡柔懦
者所能成而發強剛毅之資必能有以造夫道之極故
知仁非勇無以終之為事之不力者人亦往往謂其不
武觀大武之六章頌武王武功之成以桓名篇意可見
矣易曰天行徤君子以自強不息噫君子之於學也可
不以自強為務也哉雖然若仲桓天資予知其無愧也
使之書筆勢矯然有奮拔有骨力使之琴指法蒼然有
發揚有蹈厲是皆自強之功也一藝且然况其遠者大
者乎健存之中斯桓見乎外矣傳不云乎士何事曰尚
志人一己百人十己千亦自強之道也仲桓懋哉懋哉
嘉善字說
嘉善名衷姓劉氏少事筆硯即聰慧過人迨長為郡府
書佐練達明敏牘無留滯又喜從士大夫游樂聞經術
嘗問其字之說於予予愛其恂恂謹愿於是進而告之
曰惟皇上帝降衷於下民厥有恒性說者謂衷善也人
受天地之中以為性故在人之性亦善今子名衷而字
則嘉善宜矣雖然善固善也而嘉亦善焉將子之行已
處事必求無往而不善然後為能盡人之道乎易曰善
不積不足以成名是吾之善貴乎積也傳曰在止於至
善物物之止在乎善也莊周以天下之所尊者富貴夀
善也舉善而與富貴夀同稱則善亦誠可尊矣吾子知
善之可尊又知善之當積物之當止晝之所為夜必思
之誠善耶抑未善耶改其未善以從其善積之止之有
不為善人君子之歸乎𢡟之哉顧諟天之眀命眀吾善
以復其初也
顧達道字說
顧侯文質之戍鎮廬陵也疏通聰察右文下士閱武之
暇惟教子為先務有子曰和謙重謹厚嘗從顔先生於
郡齋於予有一日之雅别數年矣比者過門神完而氣
清言深而慮遠以予嘗有聞於濓洛之學俾說其字達
道之說嗟乎達道良友也予敬愛於言乎和也者天下
之逹道此子思子發眀羣聖心法之中欲人喜怒哀樂
發皆中節則道之見於用者無過不及矣然道而謂之
逹者何也以其古今人物所共由故也使其在古可行
而在今有所不行在已可行而在物有所不行則不得
謂之達矣是道也豈由外至哉亦率吾性中之理而已
矣斯理也天命之性也人率之道也有體用動静而非
兩事也故周子亦曰中也者和也中節也天下之達道
也雖然達道始於五典推而極之皆無乖戾其功用可
勝言哉達道其勉之
叔慶字說
故人劉君子琚既殁之後見夢於其叔子觀曰吾字汝
以叔慶觀受而遵行之非冥冥之中深知子弟之能立
足為家之慶乎於今十又餘年矣而叔慶承家以來銳
於志敏於事膺門禦侮如霜隼摩天之不可羈臨機應變
如轉圜决渠之不可緩戶役之譴何身任其責而弗辭
上以安其兄下以友其弟亦可謂難也已矣予嘗謂善
覘人國之盛衰者以人才而善觀人家之興廢者以子
弟子弟退縮委靡非家之福也孟子曰自反而縮雖千
萬人吾往矣自反而不縮雖褐寬博吾不惴焉但視理
之在我者直與否耳浩然之氣焉可餒哉易曰積善之
家必有餘慶盖積善者集義也事事合理之謂也非退
讓不較甘於罷軟者也洪範六三德曰強弗友剛克而
六極一曰弱吾觀人以此而自觀亦以此予觀叔也非
劉氏之慶乎雖然尊卑長幼之分不可紊也貧富窮達
之機不可測也吾於家庭之間上下秩然安分寡欲和
氣藹如則慶在於中矣詩曰豈弟君子干禄豈弟慶豈
自天降者哉嘗讀甫田之詩以千斯倉萬斯箱為曾孫
之慶皇矣之詩又以因心則友則友其兄為周室之慶
叔慶於是兼得之矣故於其請字之義也作是說以貽
之
麟原前集卷十一
