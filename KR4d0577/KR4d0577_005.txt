麟原前集卷五元王禮撰
序
送吳莘樂遷葬序
僕十年前舉于鄉永豐丞吳君校藝湖廣還至九江聞
僕在選中而喜曰非倖致也僕由是感其相知其後有
四方之役不見者輙三四年而音聞則嗣喪亂平忽遇
于雩陽執手勞苦恍若夢寐連床夜話世態之難國步
之感勤勤忠告汎及其私于是又感其相厚既留旬日
思抵永豐省其先府君墓謀歸窆于義山之陽嗟乎㒒
于君有深省矣古語有之求忠臣于孝子之門蓋言忠
孝非二致也乃今觀之益信初君之仕永豐也體聖上
之仁子育黎庶抑暴起萎臣之忠也仕而迎養子道之
常回首故山白雲伊邇烏知時殊里絶先人魂魄有不
得思沛哉迨君之離永豐也生民之禍日烈貲殘舍燬
間以身免雖龍驤之塋馬鬛之塜不以怨惡開則以金
玉累異鄉杯土抑且奈之何哉而父兄之詔其子弟者
則曰縣丞汝父母也先塜在斯邑者春秋可忘祭掃之
義乎酋長之戒其部曲者亦曰縣丞我父母也先塜在
斯邑者朝夕可忘省視之勤乎違之七年矣而松楸蔽
芾蔚如甘棠人心天理之不蝕豈偶然者哉夫納忠于
君而獲報于親君子之孝也君今往省臷忻穉喜感舊
談新飯洒酒澆翁仲猶昨死生契闊既慰且安發引江
行特易易耳世謂吳君起家為名進士從政為古循吏
校藝為明有司或莫知其純孝者故僕因其是行也著
所聞以自儆且以為當世士君子勸焉繂維漸開酌酒
舉餞而侑之以歌歌曰若有人兮邑中黔堂有弦兮戸
無兼金溟渤壒埃兮高岸以沉南山有丘兮其木孔隂
狐兔削跡兮鸞鳳來吟種德必穫兮良哉此心歌罷抗
手别去
魏松壑吟藁集序
詩大序曰在心為志發言為詩傳曰志之所至詩亦至
焉三代古詩何莫非其志之所之也五言起于蘇李其
離别贈答中情繾綣藹然詞氣之表下至晉隋陸機之
論詩則曰緣情而綺麗而文中子亦云詩者民之情性
也故詩無情性不得名詩其卓然可得于後世者皆其
善言情性者也奈何世道日降温柔敦厚之教無聞遂
啟邵子刪後無詩之歎蓋不求其本而誇竒鬪靡者病
之也古人托物比興其鳥獸草木之名皆取人所同知
者庶幾咏歌有足感發何嘗採掇珍異如丹砂空青金
膏水碧山海經所未載博物志所不錄皆左抽右擷取
青嫓白令人乍見如入武庫駭神盪目不可名狀徐而
味之求其纏綿要眇如山陽之笛依依不能去心何可
得也嗟乎安得起吾廬陵劉先生九京之下與論風雅
之妙哉古燕魏松壑翩翩佳公子也早有能詩聲凡可
悲可憤可樂可感輙形謳吟末嘗探賾摭怪而語必不
可俗余讀之盡卷快意快意使其不以﨑嶇風塵汨其
中所詣殆不止此抑文章者士之末也余于松壑尚有
所加敬焉夫名師勝友輔己之藥石也尤宜親近庶幾
變化氣質講切問學其或囂囂耻于自下則賢者日遠
矣松壑資禀如此而視斯文之友如骨肉人亦孰不傾
囷倒廪而竭情焉將見鏃礪括羽之益以成其德奚獨
馳騁乎翰墨之林而已哉余也歸歟青原之下杜門讀
書以娛其晚尚取四方名勝之作萃而刻之則松壑在
所不可少云
雩陽孫母輝和爾氏貞節序
易稱有夫婦而後有父子有君臣謂人倫莫能或之先
也聖人删詩念夫婦以經斯父子君臣之倫無不得其
正揭栢舟冠變風其意顧不深遠哉嗟夫予于雩都孫
母之貞節有不得不暴之天下矣孫母輝和爾氏而諱
則額森德濟也父諤爾根為雩都縣逹嚕噶齊賢邑士
孫庭蘭以其子妻之歸孫三年庭蘭歿年甫二十有五
誓守遺腹靡他默祈熊祥庶庭蘭死猶不死後果得丈
夫子榮宗是也鞠字恩勤日深歲積逮從學受室卓然
能自樹立則母年已五十餘矣于是里社長老聚而言
曰是貞節婦也不白于公旌異之其何以勵俗遂上其
事于縣縣令受其詞而察之得其實復上其事于府府
公受其詞下而察之得其實又上其事于行省省臣聞
之于朝將表其門適以事變寝己亥春余自嶺南還雩
見榮宗煢煢哀疚則其母亡矣一日泫然謂余曰本立
未生先父棄代頼母氏載育載訓以有今日其貞白之
節行道之人猶知之旌淑有令遘亂而止本立德薄才
淺無可自見于世以顯揚其親今母氏音容不復接矣
罔極莫報而語食自若于天地間尚得為人子乎思得
四方能言之士載諸咏歌庶有聞于後不孝之愿也先
生以為何如請述其槩余遂志之曰兵興以來父子君
臣之間有愧于孫母者衆矣尚德君子三復斯文知斯
人之特行嘉其子之孝思豈無慨然興懷而咏嘆之者
送鄭子高還徽州序
至正辛邜古歙鄭君子高來省季父雩陽尹明年江淮
繹騷跬步如在絶域遂僑寓雩邑荏苒十年今茲舟楫
始通子高率其族屬之寓者東還故鄉余聞為子高慨
然人生憂患惟涉世亂離而淪落異鄉者可念有欲歸
而力不能自歸者多矣力能歸而諉曰無父母兄弟或
白髮倚門而不歸者何限久飢之先塜尚有能動心乎
哉今子高在鄉無定省攖其懷在外有家室慰其思亦
復何所不可而慊焉深恨終養之不待雖泉流世隔瞻
慕愈切子高乎其使余感也將見過家上塜斷垣古木
皆異時丱角嬉遊處豈無徬徨而興嘆父母親友斗酒
勞苦必有嘉子高不忘其先不棄其鄉以戒子弟者嗟
乎魯無君子斯焉取斯過紫陽夫子之祠可無媿矣然
一去一留交情之變苟非言志曷暢離懷舉餞諸賢列
賦寵别屬禮序其首簡故著其概如此云
送李師昌序
太史公傳日者以為古之賢人不居朝廷必在卜醫之
中而世之仕宦者相引以勢相導以利枉主法獵農民
以官為威以法為機求利逆暴辟無異于操白刃以劫
人者也視君子處卑隠以辟衆而以義置數十百錢者
豈不深可愧哉予嘗竒其言凡卜筮方藥之士未嘗敢
以易心視之懼隠君子或寄迹于斯也然亦罕見其人
焉今年秋辟地白沙吾黨李師昌者集生授業餘力為
人推五行藥衆症無不竒中視他術相去遠甚家貧親
老復欲遨遊公鄉間以給甘旨若斯人者其太史之所
錄也乎抑師昌以古木為標榜木而名古余懼其材大
難為用矣雖然杞梓連抱而朽數尺良工不棄况木之
古者閱歴風霜不知其幾使出而遇司馬其容久乎醫
卜間耶師昌行矣與人臣言依于忠與人子言依于孝
見從政有如前所云者諭之以命而藥其病可也
陳子泰詩藁序
余聞辨于味而後可以言詩信也今夫適于口者若醯
非不酸也止于酸而已若醝非不醎也止于醎而已以
充飢者或輟焉知其醎酸之外醇美膏腴有所乏耳苟
有物焉既充乎飢又適于口豈不饜飫爽快乎人哉江
西自德機范先生用太白風格一變舊習流動開閤舂
容條暢音嚮節奏咸赴以合類皆和平之音于是學者
翕然從之遂無復濤怒電蹴鰲掀鯨吼鑱空擢壁峥冰
擲戟之態然求其一聯一句之間涵滀&KR0008;永有無窮之
思得至足之味使人不知手之舞之足之蹈之則眇見
焉泰和陳通子泰故家子弟之淳愿者也為詩業進士
遭亂感時傷事發于詠歌劉君子高又從而維之抑揚
瀏亮甚非𤨏𤨏者所能及也自是少加以思將見韵外
之致景外之趣超詣沉鬱如藍田日暖良玉生烟可望
而不可致之目睫之前斯可名家矣若然醇美醎酸之
味有不備者歟子泰示余詩藁欲聞所益于余最厚故
樂題其簡端云
贈陳省掾序
蓋余于省郎陳君之完城竊嘆其有大過人者也士方
讀書衡門于古今事未愜意者恒奮袂扼腕抵掌頓足
恨不置身其間以少展尺寸及用于世或才不足以稱
其位氣不足以赴其志使人致疑于窮經幸而施為稍
異于流俗又以未逹國體任重而躓異流俗矣逹國體
矣卓卓然古人于今世足為邦國重萬物吐氣矣又或
偏于獨見懈于末路嗟乎才難如此于今誰與共論當
世事哉君之在永新也或曰規畫有方訓練有法或曰
恩義感激得士卒心或曰雍容暇豫時以碁自娛茫乎
莫測其涯涘以是觀之非其才足以稱其氣足以赴者
歟非窮經果足致用歟非通逹國體者歟非居今之世
復見古之人歟宜乎有如主敬雖﨑嶇兵亂間無一瓦
之覆以為家而惓惓執鞭事君者蓋亦有見也士之頌
君者禮嘗序之矣主敬又得若干為一卷君何以得此
于人人哉雖然士之屬望于君不永新而止矧永新猶
有未奠枕者乎孫子謂兵聞拙速未覩巧之久也吳子
則以二重一信為勝之主民之斯命者尚其念之
送湯輔德廣州蒙古字學錄序
昔我世祖皇帝奄有區夏以遼金及遐方諸國各有字
書而本朝尚缺故特命國師創製蒙古字頒之四方期
以順言逹事而已于是内則翰林院以總其教外則蒙
古教授以董其學可謂備一代制度矣比者江西提舉
官推廣上意辟習于茲事者增置諭錄以羽翼之由是
外弟湯輔德沿檄錄廣州蒙古字學將行别予宣溪之
上或謂輔德簮纓世家階庭才子不明經舉進士顧乃
業右學以徼進不幾近耶予語之曰子亦知夫國字之
功乎鄭夾漈謂梵音行于中國而吾夫子之經不能過
䟦提河一步者以字不以聲也國書因聲之自然而使
無字之聲悉成有聲之字推之于遠豈小補哉輔德之
是役也邇之化民可使嶺海以南誦其語者莫不鼓舞
于王言誕敷之下遠之事君則經筵逹帝聰發揮尊主
庇民之妙未有不由于此也尚何愧于科第乎矧餘力
學文固將並行而不倍也既以觧或人復叙次是語以
為輔德赴廣州蒙古字學錄序
蕭伯循詩序
始余有安遠之役道雙江謁府長伯循過余于旅邸因
見其詩後以王事鞅掌邈不相關五六年矣去歲還廬
陵遁跡曲溪之上伯循復以詩來訪相對如夢寐詞翰
之妙非復疇昔深使余喜也今年余寓東昌伯循之里
也又盡見其感時懷古咏物抒情登覧酬贈餞别等作
徐而讀之大篇舂容短章峭㓗流麗而無矜持䟽放而
有興趣凡意所欲言無不盡逹于筆下如時花吐豔過
者屬目如春禽調吭聞者快耳此豈沾沾錄錄者所可
企及哉雖然劉夢得有云心之精微發而為文文之神
妙咏而為詩司空表聖亦曰文之難而詩尤難二賢深
于詩道者也味斯言也詩果可以易視耶伯循嘗誦詩
三百矣試舉一二得于余心者談之常棣之于兄弟伐
木之于朋友蓼莪罔極之感東山體下之心伯兮之思
其君子旄丘之責其隣國小宛之相戒谷風之相怨燕
燕恩爱之情黃鳥哀痛之恨何其曲盡人情微婉懇至
後千百載能言之士莫或及之何哉噫有三代人物而
後三代之詞章可覩也人品不古若而欲詞章軼乎秦
漢之表豈理也哉學者步趨乎聖賢涵養其氣質則詩
之本立矣本立則其言藹如得乎性情之正不期高遠
而自高遠矣伯循思其難務其本致其思而使之精養
其氣而使之平充其學而使之洽異時視東昌談詩之
日猶今日視雙江始見之時則伯循殆將超等夷而名
家矣勉旃伯循朝滿夕除潢潦也沿委而遡夫源其江
漢之流乎
胡澗翁樂府序
文語不可以入詩而詞語又自與詩别曾蒼山嘗謂詞
曲必詞語婉孌曲折乃與名體稱世欲暢意者氣使豪
放語直俳伶輩飾婦衣作社舞耳其不苟句者刻鏤綴
簇求字工殆宮粧木偶人形存而神不運余深以為知
言自花間集後雅而不俚麗而不浮閤中有開急處能
緩用事而不為事用叙實而不至塞滯惟清真為然少
游少晏次之宋季諸賢至斯事所詣尤至姑即鄉國論
吾家松竹居士暨胡古潭彭巽吾皆詞林之雄也國初
太原元裕之以此擅名其後涿郡盧處道河南張仲美
韵度俱非尋常可及親友胡善樂以其季父澗翁詞稿
示余無前二者之失而得諸老之遺纏綿依約語意深
到令人不能釋手既而謂余曰往者季父詞稿司馬昂
夫嘗序之矣鋟梓未完而兵變盡廢捃拾記憶存十一
于千百俟力稍舒仍托工人壽之子為序所以顧惟淺
陋奚足以窺曹劉之牆苐念胡氏自宋以來詩書閥閱
雄長當時澗翁于古潭孫行克傳弓冶不墜家聲又能
傲睨凡流得其禮接甚登龍門尚有承平王孫故態今
觀其美製可謂無愧古潭矣回視松竹清風紹其遺嚮
者其抑無愧于澗翁也乎因序其稿歸之并以識余之
不武云耳
送王錄判補憲掾序
至正十五年正月江西河東道肅政廉訪使司辟吉安
路錄判王君叔琰掌憲牘合城士民怛然失色留之不
可來諗于予曰兵火凋瘵之餘天以錄判惠我遺黎公
而能慈而勇利必興害必除革吏弊若鑑詧而隄决也
恤民隐若寒煦而饑飫也總府知其才公委日至必求
其情斷于理與工容悅者夐異政府數月善譽翕然今
為上位所奪去勢不得留計將安出余觧之曰王君居
是職則合郡蒙福而止贊治憲幕則吉安四州五邑與
列郡之民咸蒙其賜烏得以寡妨衆哉然余因君之行
而竊願有言焉夫憲司朝廷之耳目而書吏又憲司之
耳目也當今時弊可動心駭目可扼腕抵掌何限起而
救之政在今日識時俊傑豈昧先務之當急乎風俗頽
敗忽禮讓而崇驕侈人紀人綱其誰與立一宜先各郡
有官君子之賢十不一二不次超遷猶懼弗勸二宜先
人民鮮少牛畜殆盡東作方興田必荒萊百姓不給何
以裕國三宜先楮弊通行官民利頼窒而不流自上壊
之物價翔踴民不聊生四宜先忠義之士國爾忘家殺
身不悔無貴賤無小大必有以旌異之則人心激五宜
先奸暴縱横弱肉強食上下黨結政以賄成岑范久疎
無所忌憚六宜先惟侯世臣之裔與國同休戚雖位卑
政劇猶惓惓撫民如子矧今贊風紀之司立清要之地
有不舉先務以新庶政者乎將見薅稂莠以扶嘉植渙
冰雪而回春陽則深山長谷之民必舉手加額曰憲幕
有賢其將復覩唐虞之治于是來者慰悦請書其語為
君贈余雖未識君然得其為人矣故敢獻芻蕘之愚云
吳伯淵吟稿序
余兒時從師學詩辱教之曰吾之道本乎性情寓乎景
物其妙在于有所感發苟無得于斯不名為詩因舉古
詩優游不廹意在言外者每夜諷咏數語久之真覺淘
去塵俗神思清遠于是令錄三百篇中可興可怨者及
離騷而下蘇李漢魏等作沉潛誦玩參以盛唐諸名家
而止常曰詩在山巔水涯人情物態故紙上踵襲非詩
暇日率子弟徜徉臨眺仰掇俯拾無不可誦然後戒以
語忌俗意忌陳調忌卑味忌短小者不可使多難者不
可使近得之悠然挹之淵然而詩在是矣其後年益上
思干禄以養親竭力為舉子業終歲不一吟者有年然
舊聞隠隠在耳夢寐猶未忘也近見一二學者喜鋪張
而乏變化尚朴厚而無興趣多或未精短或未暢安得
起是翁九京之下與共論哉臨川吳君伯淵以其詩示
余有舂容而無急廹有藴藉而無斵琱有情景而無典
故真可與言詩矣由是遡而求之而盛唐而騷選而三
百優柔涵泳之久且將有得于詩教温然為成德奚啻
小技之精而已哉余之期君也遠故以所得于師者竭
焉使三復斯言有助我之歡則非吴下阿蒙矣用序其
稿俟良會之再卜之
送楊子牧九江謁吳廉使序
凡遊都會之地者非有析圭儋爵之想則必貿遷廢舉
之徒否則挾其一技一能以自售舍是三者亦無因而
至矣今有漫游之士無三者之志而有思賢之心求俶
儻瑰瑋之君子一見以自勵衆人訝之余獨竒焉非王
謝家子弟有此一往雋氣哉前憲使吳公以雄辭直道
屹立乎邦土離析之際困踣不回萬物吐氣不負乎學
不愧其先禮也願為執鞭久矣而衣食于奔走志弗之
遂蜀楊樵子牧故宋參知政事公棟之裔孫其尊父則
余氏出也别余將游九江問其志則曰曩侍親尉崇仁
時嘗一拜憲使公今二十餘年矣懷賢之切嘗夜夢之
思少立下風獲聞崇論宏議豈非平生快事哉余聞竊
驚嘆焉公一退士耳非有聲利之及乎人而欣慕之者
惓惓弗置此豈偶然之故耶係人心者必有在矣而子
牧卓越之見殊于尋常余猶為簮纓世族之有賢子弟
喜也夫以余慕公之素而依違于日邁月征之餘不得
奮飛以奉教于左右今于楊之往也能不重竦望之情
哉雖然九江今都會之地也子之往也異乎三者之志
矣抑適滄海者人必示之以其珠入崑山者人必衒之
以其玉珠玉在側得無歆動于中乎子牧作而曰樵歸
之日倘辱大人先生咳唾之珠玉志願足矣他則非所
知也相視一笑而别
錄事司典史謝宏用美觧序
典史司縣幕佐也持案牘之權與官吏相可否其職任
之係不輕然率由吏老將至而始任焉故好興事舞文
法乃其常敦篤渾涵之意什不一二也苟有之則人隂
受其賜者多矣豈必有建明施設而後為賢哉吾郡錄
事典史司謝宏用之考滿也城西諸君子謂禮曰謝君
佐政三年矣醇謹而無鍥薄也悃愊而無操切也奉法
遵職不察察以為明也同寅協恭不斷斷以為任也知
錄事張公之賢而相之而民莫之知也吾子可無贈言
以寄吾黨之情也乎禮復之曰吾得其人久矣彼有所
受之也内附初宏用之王大父昌元以故宋儒臣逮事
世祖皇帝念二帝三王之治莫備于書進而獻之陳說
大義上嘉納焉授吏部尚書于是朝廷議禮制度咸俾
與聞當時諸老樂談其事謂隠然與箕子陳洪範者同
科眉山楊衡州于吏部公有鄉里親戚之舊嘗為余誦
之夫觀人必本之父兄師友宏用敦篤渾涵度越時輩
庸非先世之儒術飾吏事耶使仕優益學發揮吏部公
所以事君者以臨其民而世濟其美豈不益有咏嘆君
子忠厚之澤于方來哉
麟原前集卷五
