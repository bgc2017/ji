麟原後集卷十二元王禮撰
雜著
王氏典郡楷法述
竊聞生日稱賀三代秦漢未聞其禮至有唐之盛昉有
之盖當是時海内清寧民物殷阜上自宫庭國都下而
州里閭巷莫不遇初度崇晏樂以相媚悅沿循至今以
為常典于是王公大人之生日門下士争為賦頌以贊
功德四方部属競為瑰竒靡麗之獻以希寵幸果何義
哉吾廬陵守相王公嶽降之辰實六月六日也伏惟登
門墻辱顧遇亦一年于兹矣于斯際也道古今而譽盛
德既非固陋之所能為而饋儀物奉殷勤又非事大賢
君子之道夫以公篤寔英偉之姿正大廉介之&KR0757;則為
此者將寵幸之難希而譴呵之易召也然舍是二者獨
無一言忠告之可獻乎自漢而降郡太守之賢者未易
枚舉而吾王氏之任郡寄足為二千石楷法亦自代不
乏人姑舉其所記憶者為守相誦之王尊為安定太守
到官出教告属縣曰令長丞尉奉法守誠為民父母抑
強樹弱宣恩廣澤甚勞苦矣太守以今日至府諸君更
宜勉力正身王堂拜巴庸太守巴庸清净吏民懷惠為
之立生祠王朗為會稽太守舊祀秦始皇刻木為像與
夏禹同廟朗到官以為無德之君不應祀于是除之王
導遷丹陽太守加輔國將軍上牋曰今日臨郡不問賢
愚皆加重號輙有鼓盖有不得者或為耻辱天官混襍
朝望頽毁導忝荷重任不能崇浚山海開剏亂源謹還
鼔盖加崇之物請從導始庶令雅俗區别王况為陳留
太守以德化民永平中蝗起彌山遍兖豫至陳留界蝗
高飛不集王居正知婺州大將張浚請于上有田在諸
郡丐免征徭居正言兵興以来士大夫及勲戚之家科
敷與編戶等盖欲上下同力一心共濟國家况將相之
臣乃不能體此乎王堯臣知光州歲大旱群盗發民倉
廩吏法當死克臣曰此饑民求食耳荒政之所恤乃請
以减死論其後遂著為令苟守相行事光明磊落皆如
前人則他日名繼一王之後傳之無窮其為夀祉不既
多乎因思昔者開元之際千秋令節侈矣曲江張公不
以貴戚近臣之所說者獻其君而以治亂存亡之鑑獻
其君端平以来達官慶夀亦云盛矣西山真公不以四
方牧守之所獻者賀時相而以諸葛武侯開誠心布公
道集衆思廣衆益之說為書以獻自當時觀之疑若違
衆自異者由今觀之彼衆人之愛其君相者與張曲江
真西山之愛其君相者孰為至耶某之于真真之于張
時之相後若此其久而君子愛人以德之意其揆一也
守相誠能即前人之所己行益推其類以盡其所未行
則太平盛治將由一郡而放之天下豈不赫赫在人耳
目哉詩曰心乎愛矣遐不謂矣禮之謂也又曰樂只君
子邦家之光樂只君子眉夀無疆守相其有焉故述夫
羣賢當世行事之迹揭于公堂以為蒞政之助云爾
太守雨辨
洪武七年夏四月不雨郡太守徐侯嘆曰頻年豐裕民
猶無以供賦今禾荄初行而四野塵槁後將若之何遂
偕廬陵王君道亨由青原徧走群望詰朝一雨三日優
渥沾足于是懽聲載道咸曰此太守雨也或疑其佞王
某聞而折之曰是實太守雨也名之者當子惡乎知惡
乎知今之郡守古之諸侯也先王疆理天下畫界分境
諸侯各祭社稷及境内名山大川是故太守賢則山川
鬼神莫不從令盖千里履封之内鬼神民物皆其管攝
氣機感通分之所至也太守賢且誠山川之氣有不聚
而應之乎况出雲雨者山川之職也太守賢且誠斯山
川效職雨暘順序而民物鬯遂矣雨而歸之太守豈佞
也哉昔宋均為九江蝗不入界劉昆為弘農虎北渡河皆
山川之靈郡守之賢也物之妖者有以拒之氣之祥者
有不致之乎作太守雨辨
縣令箴
廬陵劇邑也平世號難治况今日哉兵亂以来田莱而
賦弗寬民匱而用愈急舒城吳侯為邑長于斯也子視
其民衆咸德之于是徵丈于邑之庶老以寓美報某不
得辭賦縣令箴一首
粤惟縣令擬男于古奉宣德化以作民父母和寧慈君
汲有信父謂子懷群黎載摩載撫能名赫赫循吏所弗
屑為潁川四長並仁善篤誠人自不欺矧茲甫輯宜綏
靖是思譬赤子啼饑而乳之以時猶牧牛求芻鞭服少
施是用弗轉于殘羸嘗聞醫師療人病既少差又慮
夫元氣之微猛劑不烝惟参术是資洵美令君蘇枯起
萎志在養生得時措之宜允恕且恭民以弗病匪惟上
之供而下焉是浚宜此永譽昌于世胤爰記諷詞庶勖
從政
平陽王氏世次志
王氏之先出自周靈王太子晉後為太原琅琊二族太
原臨于平陽平陽王氏太原之支也平陽之裔宋季因
仕家三山有曰復字子陽洪武三年皇明設科求賢閩
省欲得公正耆碩者較群試之藝子陽奉命乘傳二千
五百里至禮之廬而委幣焉辭不得命至閩既事子陽
乃請曰復系出平陽家乘逸于兵亂念累世單門旅人
無宗属父兄可訪往事惟復粗記其槩願一語以志源
委俾後無忘某忝同姓不敢以固陋辭叙曰復之先可
考者六世祖諱伯大宋某年第進士積階至金紫光禄
大夫太師資政殿大學士有學有文人稱留耕先生配
姚氏封永國夫人繼鄭氏封榮國夫人值國難太師薨
扵閩謚忠文公葬福寧子男四人伯諱積翁字畊存元
初内附授榮禄大夫江西行省平章政事政尚簡静尋
歿于王事上嘉其忠謚忠敏公賜田三千畝蘆蕩一千
畝優其後人建報恩寺主其祠事俾其子都中襲父爵
丞相伯顔奏都中年財十七重任非所宜宜使臨民習
政于是授平江路治中改浙東副元帥歴福建海北憲
累官至正奉大夫江浙行省參知政事廉介自持篤學
下士令譽翕然既殁謚清獻公父子俱葬姑蘇子孫因
家焉仲諱某仕至朝請大夫循州路同知號竹窗歿葬
懷安叔諱剛中由提刑按察使改婺州慶元搃管兼府
尹陞中奉大夫江東淮西福建三司宣慰晚號中齋娶
洪繼陳亦葬懷安季諱光祖中大夫寶慶路總管號南
湖散人殁葬晉寧循州寶慶之後寖以微絶惟宣慰公
有子曰畿蔭授福安尹改永福尹字雪屋娶黃氏封宜
人歿葬懷安永福之子曰譲字仲恭蔭漳州務提領歴
閩安高泉廵檢長泰簿福建鹽運司監運除敦武校尉
上杭簿娶蘇氏祔葬懷安子男二人長即復蔭建寧倉
官歴泉州市舶庫提領侯官務大使福州路錄判而世
易矣次曰友諒兩浙鹽運司奏差早世某惟平陽之族
盛衰于漢唐五季之際者不可知而由宋迨元簮纓烜
赫在人耳目猶尚如此嗚呼非世德之隆曷臻是哉子
陽謙厚篤實有鄉曲之譽無勢利之競兢兢焉懼隳其家
聲惡知漢世以清廉著名者不復見扵今日某故為著
述平陽王氏世次志一通俾藏于家使後之覧者重本
原之思懷笏組之舊力學以發其身作善以亢其宗異
日將門有將相門有相不在兹乎不在兹乎
瘞犬志
余任贑時寓家于雩有餽黑犬雛者稍長代猫有功動
静率觧人意主適外必隨叱之返徬徨帖耳不忍去回
數十步駐足目逸遠不見冠盖始還舍迨歸俛首俯伏
若拜不自休後二年浮家東歸家僮搖樵艇載雞犬器
皿尾余舟行下皇恐灘縱之岸忽風順湍駛不得收自
斷必失乃穿灌翳望舟疾馳百餘里舟至亦至嚴霜必
卧篷上若防警然過家家久墟矣狸獸交跡雖無雞無
能畜者自是巷曲晏然時夜繁滋親戚有及門者曰斯
犬目深銜闊趾密而尾輕獵材也惜無人出之負其駿
耳假以合圍不獻其技而逃歸數日復求易之余止之
曰彼必不肯違舊以從新歸而有阻利他人矣是冬復
辟地曲溪永和書畫米粟悉置樓上犬未始登樓鼠引
幾夜增竹柝驅之卒莫能禁犬在下呌噉不勝其忿于
是令童豎掖之以登樓次夜即不待掖已而升降甚習
聞影嚮即至捕獲無遺嚢橐不廢壞皆其力也近病癬
赤立憐其寒命女僮衣以廢襁越數日將斃適有山農
艘槱至者願輸數擎得之余曰斯犬相從危難之間有
功多矣忍令人烹食之耶斃即深瘞墻隂實壬寅臘也
嗟乎受衷秉彛以生者食君之禄不肯致身以除害又
安然違之余惡乎不悼斯犬之喪予惡乎不悼斯犬之
喪作瘞犬志
策問
問仲尼洙泗之教陶冶賢愚初無厚薄增損于其間然
觀其異同之際去取若有可疑者其使漆雕開之仕
也開對以吾斯之未能信則悅其論乘桴浮于海子
路聞之喜則曰由也好勇過我無所取材夫漆雕開
拒夫子之言是與夫子異見者也而夫子反進之子
路喜夫子之言是與夫子同趣者也而夫子反貶之
豈聖人于群弟子不欲其苟同也與然三千之徒顔
子最善學夫子者也步亦步趋亦趨終日不違于聖
言無所不悅是亦類乎苟同者也聖人又何為而深
取之耶其必有說願相與辨之
問聖學之大原夫子以一貫授曾子盡之矣而曾子之
語門人乃不曰一貫而曰忠恕何與子思子親出曾
氏之門而其言則曰忠恕違道不遠豈忠恕自忠恕
而道自道與師生之說若不相似然其旨安在夫子
亦嘗告子貢以一貫至答終身行之之問而蔽以恕
之一言而忠不與焉其去取殆必有說也孟氏願學
孔子而紹曾子子思之正傳其論自反則釋恕而言
忠其論求仁則釋忠而言恕忠恕果二道耶果可分
而言之耶凢此皆疑而未諭者願明以告我
問若聖與仁則我豈敢是其道至大雖聖人有所不敢
居豈他人所能與而周公之制禮列仁聖于智義中
和之間並舉以教人且以此待天下之學者而無所
輕重周孔豈殊道耶孔子答子貢博施濟衆之問曰
何事于仁必也聖乎是仁之與聖有優劣也且仁之
一字夫子所罕言然其立言其問答及于仁者不可
縷數至于聖初非夫子所罕言而載于論語反不若
言仁之多又何也夫子許伯夷以仁止目之以賢孟
子許伯夷以仁遽目之以聖其說復安在耶
問語曰窮經將以致用所貴乎致用者必儲實理育實
材而求實效也今之學者論學則宗孔孟論治則主
三代論保民則曰發政施仁省刑薄歛論律身則曰
孝弟忠信禮義廉耻發于言筆于紙非不粲然可觀
也就而索之則冥然而昧也枵然而虚也意者騖干
空言而未嘗從事于所以言而求實用耶今姑與諸
君商之孰不言聖學之當明也諸君各指寔見志當
何所期力當何所用孰不言王道之當修也諸君各
條實事何者而為綱何者而為目佛老亂真者也勿
徒曰清虛寂滅盍的言其亂真者安在申韓害正者
也勿徒曰刑名術數盍確論其害正者孰存凡此數
端具以實告母徒襲先儒之遺言作書生之陳語以
仰稱明天子教養之實德斯無負諸君之實學其悉
心以對
問科目之設三代以上不可詳經典所載莫盛于周大
司徒以六德六行六藝教萬民而賓興之可謂本末
兼該内外畢舉矣漢興有孝弟力田之舉有賢良方
正之科自時厥後秀才孝廉二科常行唐則秀孝衰
而明經進士獨盛宋因唐舊至王荆公始變其法罷
明經而取進士其法果可常行與或謂漢之選舉有
以啟西都良吏之盛宋之科目有以成慶歷諸君子
之風然與否與歴代制科所以待非常之士將非常
之士必待制科而後出與近代安定胡氏教法則有
經義治事二者之分明道程子奏疏則有經學性行
才能三者之目考亭朱子貢舉私議則有所謂各處
觧額半取德行半取經學三先生之說同乎否乎將
安所折衷而可以合于古宜于今願相與究之
激孝
永新龍潭洲有業&KR0757;舟以食者周其姓酉一其名元季
之亂辟地廬陵篁㶚有父年近八十不敢湏臾離有所
適無遠近必禀命乃行歸期無敢晷刻爽父不見即呼
之既至了無所云而酉一恂恂侍側無幾微厭怒意隨
所得必市甘脆以養常戒其姊與妻曰老人體猶枯樹
不能飢寒飲食貴及時且宜燠姊與妻亦遵其言而酉
一有未及親視猶慊然于中其後父益老病且殆時酉
一受人直擬運粮入郡城或勸其留老病者于在岸之
舍俾姊與妻時其藥餌在舟倘不測懸隔累人酉一曰
吾一時不在親側將親之心與我之心俱有不得其寧
者焉遂載以俱至郡城外夜必望斗拜且籲曰細人有
父艱食矣度命在朝夕願少延餘息俟歸至篁㶚則不
子之罪庶其寡乎果如其禱歸及㶚岸始絶衣衾棺歛
順便以葬之人謂其孝感左君齊賢每見予輙道其事
亟嗟歎之且曰今世簮纓之門詩禮之族其宫室妻妾
車馬佩服之奉下視酉一之微賤曾不若土芥而盡孝
不愧扵斯者幾何人哉又曰人之不能事親者多諉曰
失學酉一曷嘗讀書而純孝若是讀書者或愧之豈讀
書者騖于空言而忘其實踐耶又曰父子天性惡有後
其親者無亦古人所謂孝衰于妻子歟齊賢永新簮纓
詩禮之裔亦僑居篁㶚三世矣故悉酉一之孝行而言
之若有所激嗟夫君子取人之善豈以門地哉予特筆
之以愧夫蒙鉄爐步之名而甘落黃帽郎之下風者且
易酉一之字為益友以進之云
送吳茂卿東還引
茂卿良士吉郡名家少負不羈之才蚤有遠遊之興三
十年豪族豈能局促如轅下駒千萬里歸来但覺回翔
似遼東鶴孰兩東門之蕪可覩或三荒徑之菊猶存報
本追遠而事鬼神尊祖敬宗而修譜牒卓矣超群之見
藹然懷舊之心奈于帝王之畿既以占籍是以父母之
國亦許駐䄡望并州而是故鄉思潁水以償夙志但親
戚慰悅初盍簮于契闊之餘而僕夫倉皇又艤舟乎炎
蒸之滸于兹分手亦難為情爰各咏于離聲庶少光乎
行色鳳城朝雨不須唱徹于陽關鷺渚秋風更冀有懷
于杜曲一言為引多士遂歌
訟齲齒文
江南生久入耆齡忽患齲齒遇羹虀而俱拔犯酸堅而
輙死飲則釁生飯常中止風耶蠧耶厄我如此昔也排
拶今也砑豁齪齪孔開齾齾鋒缺坐觀狼餐枵腹其側
骨鯁之舊久疎魚蝦之侣新接當喜而憂不瘖而默淳
于傍觀䄂手無策生乃齋沐歛衿叩身之神再拜肅穆
冀其垂聽若曰物稟氣偏牙角翹然人靈萬物數齒弗
堅厥咎伊何内省其愆豈若豪奪之家弱肉強食弗安
其分獨肆已力惟思我肥寧恤彼瘠致天之罰使至斯
疾豈若貪冐之吏嚵民膏脂掊剋聚歛並緣為欺磨牙
張口如虎如貔溪壑難滿節齫髓搥召身之殃使阽于
危顧生所事出入文字非義弗由非禮弗履何罪何辜
遭此禍盭明以語我過不可式毋苦微躬末疾滛滯時
夜將半有風颯然靈兮神兮恍惚言傳謂生之微志行
莫先齰經嚼史㗖英咀妍遠遡太古旁搜百家唇腐齶
爍搖其輔車談王說覇守正斥邪子之疾惡奮怒穿齦
子之厲&KR0757;潄石求清皦皦者易汙容容者葆真人之致
疾亦各有因胡不此思而忿云云吾將以爾之誠上逹
于帝增爾智牙錫爾兒齒使既有年亦受繁祉勑爾天
君飽爾仁義播告天下飫爾甘脆生聞是言深省潜砭
舌利速殃齒剛有玷懲違改忿形迹靡見閉口藏舌沒
齒無怨
遣瘧鬼文
疎放翁系出太原世為清門總角讀書無他伎能生産
不事淡泊無營今者痁神倏爾下顧先寒後熱汗液如
注沾衾涴席飲食錯迕顧惟老身何堪頻數敢告尊神
試聽吾語牲醪非吝我實寒素謹偹潔粢冥錢一筐用
愬愚衷遣子以行我居此土兔處狼窟初喜民淳今苦
蟊賊外則強佃田不稅納年深月久報為己物里役受
私掩蔽其冊内則強類盗貨産業詭詐百端非罥秦舌
恃其裕美欺我老拙暮景艱行蹇驂代步耕圃不樊獨
見嗔怒時夜出閑澤彼鬵釡彼惡弗尋頋我實誤隂府
甚明豈容火度吾辭已殫各問津路登舡上車請從此
去
題蘭竹
蘭葳𬎼而下垂竹回薄以斜起澹與泊其相遭保幽貞
乎終始
贊紅梅障
春動芳郊時節默染臙脂香雪休疑冶杏夭桃猶帶冰
霜標格
贊彭志高行樂小引
其昔也有凌雲之志謂功業為可必其晚也有傲霜之
姿以詩書為燕翼脱略風塵徘徊松石羽扇竹冠逍遥
自適使邂逅乎山澤之臞未必不以為竹林之逸也
贊龍圖
潜則在淵見則在田德施之普擬聖配乾于嗟龍兮
贊虎圖
藏或負嵎用或守關感德渡河叛夫膽寒于嗟虎兮
贊忠孝圖
道是葵萱障也得道是忠孝圖也得莫言草木無知也
具人生大節噫人見此花尠無慚色羡爾傾心向太陽
羡爾忘憂樹堂北
贊猫犬圖
維猫維犬維家之寶鼠竊穿窬莫我敢暴或無寐以防
奸或素餐而忘報載繪爾容非資玩好昔圖功于麒麟
託久遠乎丹青念爾勞之交修爰用播其芳馨重為告
曰有形必神有功必祀蜡典可推有引無替各聽誓言
勿荒女事我服我器暨我書契舉切吾身一不可廢毋
使嘐嘐聱聱祗攪我睡于嗟乎蒙貴
踰垣沃樞柳下之弟罄人所藏欲忽以游遇則盡死以
囓毋徒聲吠于嗟乎善噬(犬曰善噬)
詞
喜鶯遷
甘霖停霤喜浩蕩湛恩躋民仁夀戌柳拖金海棠染綘
報道宰官移綬轉眼積勞三考犬卧更深猶晝最好處
似冰壺玉露十分清漻難有看里巷此日壯夫都是
來時幼笳鼓迎風旌旗耀日旋築草堂完就自今四時
納福遥對溟山如綉願歲歲共桐鄉父老一巵春酒
百字令(夀老妻八十)
晨看婺女正流光垂照耆昌堂裏只為佳人延眉夀影
入玉杯迎喜莫道春秋八千八百玄遠都難擬人生稀
七古来登八能幾眼見繞膝孫枝烹羊膾鯉也有些
肥美淡飯惡衣聊自足多少何能如你夫是謫仙金鑾
待詔妻亦尋常比隨緣相守安貧况是王禮
題疏
華盖山題鐘疏
永陽之上曰華盖山寔萬姓祝釐之所革命以來缺蒲
牢物昧五更深省之時况逄道宇之苟完豈有異氣之
可掘敬資檀越謀就工倕結千人緣庶洪爐之一瀉成
九乳器將遠韻之咸聞警塵世之昏迷作神天之供養
春生筆下霜動人間謹疏
東山題疏(為無詰長老作)
伏以東山勝地實野史翁之故基(龍衮七舉不第著江南野史)西域
法源有達奚師之遺跡記明月清風之舊(寺有明月閣清風橋)兼
茂林修竹之幽豈期大地黑灰空慨前朝黃葉遂歸天
竺庶見雨花事有大謬不然乃鵲巢而鳩處退將修吾
初服或鳥革以翬飛叩諸賢豪發大歡喜莫令龍象久
泣所望給孤將見金碧交輝真如兜率謹疏
題東陂甃砌橋疏
東陂石橋利便非一日矣年深月久橋屋盡頽磚亦散
落過者危之習溪菴僧廣無量與東陂橋隣謀擇殘材
作亭其畔以休行者而化緣磚石重甃補之整舊為新
方便苐一予聞盛舉遂贊一言
伏以東陂一派實會梅花水源千澗之流此路兩頭遠
接茶陵湓浦數郡之境日千萬人商旅願出歲十一月
徒杠乃成長者後来遂建石橋為千年之計遐哉深慮
孰知屋瓦亦歴刦而飛今欲磚甃如砥之平必湏工徒
如雲而集非資乎力曷底于成况擬擇破䃣之材作亭
扵其側庶往来困&KR0629;之客弛擔乎其間苟于財榖傾囷
倒廪而惠然將見子孫高車駟馬而過此好事好事大
家大家謹疏
上元院題鐘疏
上元為院二百餘年矣代遷世易涉難摧殘近来竭力
修葺雖近苟完而奉佛無鐘實為缺典用持矩疏敬叩
大檀
伏以院曰上元亦數百年而已久俱如鐘器非尋常匠
所能成欲求鳬氏之駿功必藉孔方而聚力大檀那除
一毫于氊上小和尚鑄千斤于寺中暮暮朝朝長作人
天之供養鏜鏜鎝鎝悉令神鬼以皈依功德無邊民人
有賴謹疏
雜說二首
至正乙未春禮筮仕安遠見有捕鷓鴣以媒與為花園
䧟魚者有感于中作二說
山鷓鴣雛既長分其所食山谷于雛使各有分地有鳴
其界者雛輙往闘而争焉土人知其性褊而好闘捕他
雛養以為媒置其界而設機縶媒鳴聞者聳其項忿然
輕身以先竟被縶獲無能脫者惟老雄雖有闘志進若
遲上若思其雌又遮道勸沮之故䧟者最寡嗚呼世之
褊而好闘不能且遲且思以受勸沮而墮于罟擭者豈
惟鷓鴣也哉
漁人編篠為圍罩溪澗中名曰魚花園立橛懸置水之
半列石綴其趾設關棙于圍中採稻穗之嫰者餌誘之
其始至喁喁圉圉且食且疑不盡而逝再則引群携類
洋洋自恣穗日加魚日衆飽食滿意而去以為常如是
者旬日始繫穗于關棙魚猶旋繞貪食恐後踴躍如遊
龍少焉牽繫而棙發石确然墜圍以下漁者攘臂而至
矣余觀斯魚也遇倘来之物飽食滿意而不知止使知
快意不可常而中去斯不蹈确然之禍矣而竟殞身以
償之噫
麟原後集卷十二
