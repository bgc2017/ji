麟原文集别集類四(元)
提要
(臣)等謹案麟原文集二十四卷元王禮撰禮
字子尚後更字子讓廬陵人元末為廣東元
帥府照磨明興不仕聘為考官亦不就江西
通志載吉安人物有王子讓而無王禮蓋誤
以子讓為名也禮工於文章著述甚富嘗選
輯同時人詩為天地間集(案謝翺嘗錄宋遺民詩為天地間集)
(此襲其名蓋隂以自寓)其名見於郭鈺静思集中今已
久佚維是編尚存分前後兩集各十二卷前
有李祁劉定之二序定之序謂其託耕鑿以
栖迹於運去物改之餘依麵糵以逃名於頭
童齒&KR0008;之際其文竒氣硉矹胸臆以未祼將
周京故也有與子讓同出元科目佐幕府其
氣亦有掣碧海弋蒼旻之竒及攀附龍鳳自
擬留文成然有所坐噫喑鬱抑捫舌騂顔曩
昔豪氣澌泯無餘矣意蓋借禮以詆劉基然
所評與禮文不甚似祁序稱其藹然仁義之
詞凜然忠憤之氣深切懇至無不可人意者
斯得之矣乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
麟原文集目錄别集類四(元)
前集
卷一
碑
卷二
誌
卷三
行狀
卷四
序
卷五
序
卷六
記
卷七
記
卷八
表
卷九
傳
贊
卷十
題
跋
卷十一
記
卷十二
哀辭
後集
卷一
序
卷二
序
卷三
序
卷四
序
卷五
記
卷六
記
卷七
記
卷八
銘
卷九
銘
卷十
行狀
祭文
書
啓
卷十一
說
卷十二
雜著
詞
題疏
麟原前集原序
永新溪東北入廬陵界敖城諺謂楚相孫叔敖嘗築城
然楚都郢去兹甚遠敖既相楚惡得来哉盖臆說爾敖
通作嶅山聱牙蟠紏環廽若城故謂敖城居敖城王姓
最舊號宣溪王溪至是名宣因溪以號其族也王之老
成人見稱扵國初者子讓子讓當元時舉扵鄉為經魁
從藩省辟佐主帥全普菴戡定江湖間志弗遂歸隠號
麟原然人不以前藩省辟官今麟原自號稱惟曰子讓
亦猶宋尹師魯非不有官號人惟曰師魯以其炳著人
耳目不在官號也子讓既隠本朝治化聿興有来迎典
場屋文衡主鄊飲賓席者輙避匿不就其所與友有雲
陽李提學希蘧洲原胡尚書山立皆以弗仕為心昔元
盛際專假科舉抑南士南士多伏蔵用詩文自寫至是
與子讓希蘧山立輩往還丘壑巖谷有為詩題子讓所
居者予㤀首聯其下云當戶雨苔雙石峻隔江煙樹數
峯閒杖藜麥壟秋霜後樽酒茅堂夕照間聞有古書人
不見柴門客去又常關觀是子讓甘寂淡樂幽僻託耕
鑿以栖迹扵運去物改之餘依麯糵以逃名扵頭童齒
豁之際無求扵今有期扵古可見也子讓没有年其族
顯者今大理寺卿同節謂子讓諸孫被薦入京者謙為
族姪以謙謁予持子讓集来不盡出予亦以病不及盡
觀其所出信手閱數篇至為吾邑作綱目書法老儒水
窗劉友益後胤記復先廬慨仰舂陵伯升文叔昆季復
炎鼎引杜牧神堯能以一旅傾孤隋後世子孫不能以
四海全盛力復河北深惜永嘆之嗟乎子讓其竒氣硉
矹胸臆猶若佐全普菴時以未祼將周京故也有與子
讓同出科目佐舒穆嚕主帥定吴越幕府唱和其氣亦
有掣碧海弋蒼旻之竒後攀附龍鳳自擬畱文成然有
作嘻喑鬱伊捫舌騂顔曩昔氣澌冺無餘矣王半山云
高位紛紛誰得志窮途往往始能文上句斯人之謂下
句子讓之謂論士者奚必以遇合與否較量抑揚哉同
節願予序斯集予謂同節文集有建大將旗鼓獨出井
陘口若淮隂侯者有合諸國從親共入函谷關若信陵
君者多寡惟所當今同節法理餘暇手不釋卷子世賞
成童踰年宴瓊林績文翰苑俟他日合子讓同節世賞
所作為宣溪三王集豈不善予序焉亦以期焉賜進士
及第通議大夫禮部左侍郎兼翰林院學士經筵官國
史副總裁知制誥永新劉定之序
余與王君子讓為斯文友二十餘年矣始余友子讓時
子讓方銳意科目眉目清聳舉舉異常人余謂其必為
後来之秀其後果亞江西鄉榜余又謂此未足以溷子
讓子讓名譽當不啻此已而世故紛紜為性命奔走不
暇音問不相及近一二年乃得再會扵禾水之上須髮
容貌纍纍然其中退然其辭氣卑卑然余疑其顛沛轉
徙随俗異化以故若此及觀其所為文數十篇皆藹然
仁義之辭而凛然忠憤之氣深切懇至無不可人意者
然後知子讓之學與日俱進子讓之氣與年俱老而非
變故反覆之所能沮喪者也余又觀其易字子讓一篇
所見益高所處益下有歛春華而就秋實之義扵是又
知子讓之學日近乎裏子讓之心日進乎道而非辭說
工巧者之所能尚也嗚呼喪亂既久平生友朋存者百
無二三縦有存者亦不能以自力而子讓獨能肆志扵
學不廢而益勤故其見扵文章者如此余衰憊已甚無
復有意斯世而獨扵子讓之文有發焉故為書之歲在
乙已夏四月雲陽李祁序
