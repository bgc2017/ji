元豊類藁卷之二十八
表
謝熙寕五年曆日表
進奏院遞到宣頭一道伏蒙聖恩賜臣熙寕五年曆日
壹卷者竊以振舉舊章推明新曆欲謹天時之正俾諧
人事之宜藐是孤生與均寵錫(中謝)伏惟皇帝陛下力
行大道惇叙彛倫贊天地而平四時理隂陽而成萬物
爰兹頒朔咸暨有邦臣敢不深䆒土風詳求氣序躬勸
耕桑之業輔成坯冶之仁仰望闕庭臣無任
謝熙寕六年曆日表
進奏院逓到宣頭一道熙寕六年曆日一卷賜臣收𬋩
者一與外符之寄再蒙班曆之恩久矣去朝幸兹拜賜
(中謝)竊以天地隂陽之動不得違時虫魚草木之生必
皆有政故兹告朔宜布有邦伏惟皇帝陛下兢慎萬幾
恊諧五紀式謹王正之授俾知民事之常臣敢不動静
詳觀夙宵祗奉庶召和平之氣用禆化育之仁臣不任
謝熙寕七年曆曰表
進奏院遞到宣頭一道賜臣熙寕七年曆日一本者顧
慚孤拙與被寵靈(中謝)竊以陶唐之定四時稽于曆象
虞氏之齊七政審以璣衡盖求於天道者能盡其宜則
施於人事者不違其序伏惟皇帝陛下聡明好古仁厚
爱民深原制作之方務恊生成之理在於垂憲尤重頒
正臣久去闕庭遠臨藩服惟竭遵承之力庶符欽順之
心臣不任
謝熙寕八年曆日表
進奏院逓到宣頭一道賜臣熙寕八年曆日一本者竊
以治曆于中所以察天時之運動班正于外所以一王
度之推行舉是彛章施于有土(中謝)伏惟皇帝陛下至
仁不世盛德無名恊五紀以遂群生合二儀而成萬化
廼明告朔咸俾守藩臣敢不悉意䆒詳勵精遵奉庶盡
承流之效俾無作亊之違仰望闕庭臣無任
謝熙寕十年曆日表
進奏院遞到宣一道熙寕十年曆日一卷賜臣者竊以
推行歲時天道所以化育考正曆度人事所以財成故
頒朔之舊章為守邦之先務伏惟皇帝陛下德兼載燾
仁及昆蟲軆履中和叙九疇而開物欽明象數齊七政
以導民臣獲奉正正親承聖詔念闕庭之方遠藐然江
上之身感星晷之屡新尚嘆周南之滯仰望旒扆臣不任
謝元豊元年曆日表
進奏院逓到宣一道賜臣元豊元年曆日一卷者一遠
闕庭十移星曆顧凋零扵齒髮無報𥙷扵毫分(中謝)伏
惟皇帝陛下叙大禹之九疇齊有虞之七政隂陽寒暑
&KR4391;不若時草木昆虫舉皆遂性循用頒正之典寵詒分
土之官臣幸備守藩預聞告朔去親方遠巳驚歲月之
新許國雖堅更嘆功名之晚惟軆在民之意庶禆及物
之仁仰望冕旒臣不任
謝元豊三年曆日表
進奏院逓到宣一道賜臣元豊三年曆日一本者竊以
脩人事者又也正時明天道者在於治厝爰從頒布俾
一奉承(中謝)伏惟皇帝陛下則大居尊體元凝命成六
府三事之叙合志於虞遂八政五紀之宜同方扵禹是
遵人統用謹王政獲以守邦預扵受朔勸豳土耕桑之
業方務承流采尭民作息之歌庶知戴德仰望旒扆臣
不任
進奉熙寕八年同天節功德䟽表
伏遇皇帝同天節臣預於本州天慶觀鷲嶺興化禅院
大殿上建置道場一月日及設齊功德䟽各一軸金鍍
銀軸頭紅羅複封全上祝皇帝聖夀者竊以績禹撫期
盖自天而開迹生商肇祚實與世以為歸故預託扵坏
鎔皆永思扵戴燾(中賀)伏惟皇帝陛下性由仁義德俻
聖神維候紀於長贏属祥開扵震夙是敢致嚴道妙嚮
意佛乘庶將不轉之心用献無疆之壽臣無任
英宗實錄院謝賜御筵表
伏蒙聖慈以臣等編脩英宗皇帝實錄令月十四日開
局賜臣䓁御筵者方次舊聞巳叨優禮省循非稱慚負
失容(中)謝伏以先帝功德之殊將傳後世儒者文章之
用正在此時猥以空疎誤當属任甫磨鉛而就職遽置
醴以均恩寵異群司幸踰素望此盖伏遇皇帝陛下永
懷先烈務廣孝思故因始扵信書俾特封扵燕豆所懼
不能名乾坤之至德摹日月之大明上以副陛下顯親
之心下以盡愚臣歸美之志惟粗明扵書法庶少𥙷扵
素餐臣䓁無任
代皇太子免延安郡王第一表
伏奉制命蒙恩特授臣撿校太尉開府儀同三司充彰
武軍節度使進封延安郡王者寵踰扵德愧甚扵荣輙
露危誠仰干&KR0790;聽臣某誠惶誠恐頓首頓首竊以衮衣
備物禮均土宰之崇土宇分封位列真王之貴非智能
足以謀國勞烈足以及人属在休明詎容玷冐若臣者
侗然固陋眇爾穉蒙雖甫逮勝衣習為容扵超拜而方
思就傳頼齒學之漸磨庶幾識古今之通方知國家之
大體施於為巳可以持循必也當官覬無違曠已叨分
扵將鉞復誤假扵公圭虚冒鴻私未伸薄效敢圖奬渥
荐及謭微視儀數扵三台超爵名扵五䓁既加真食仍
益爰田固非錄善而量能又異校劳而數最將安稱此
自頋缺然而况皇帝陛下處父子之間常先義訓君臣
之際每徇公言伏望察臣精懇之由衷不顧小嫌之反
汗許還新命俯遂微情使臣得奉定省扵晨昏稍安幼
志報生成扵天地更待壮年臣無任
代皇子免延安郡王第二表
伏蒙聖慈以臣所上表陳乞蒙恩授臣檢校太尉開府
儀同三司充彰武軍節度使進封延安郡王特賜批荅
不允者輙布愚衷未回宸聽仰闚誨諭弥集兢慚臣某
誠惶誠恐頓首頓首竊以明德懿親在天功而有助隆
名重噐爲國論之所歸然後材位不浮望實相稱若臣
者夙依煦育生處深嚴雖無好弄之心甫逮垂髫之齒
方圖講學知臣子之大方庶得周旋奉君親之素教敢
意靡緣績用荐被寵靈遂兼將相之荣仍極王公之貴
雖參諸邦典或故事之可循而質以人情實煩言之可
畏頋兹冲昧尤積震惶伏况皇帝陛下新一代之尋章
草千年之流弊方循名而責課以官方而任人其扵明
信賞之科必先扵近然則推至公之誼宜始扵臣惟
特寝扵誤恩可曲全扵拙分使乾坤之施不累扵私親
則塵露之微庶幾於報上臣不任
代皇子延安郡王謝表
伏奉制命除授臣檢校太尉開府儀同三司充彰武軍
節度使進封延安郡王再奉表陳乞蒙賜批荅不允仍
継来章者祗膺詔版弥積&KR0804;顔盖崇大扵宗藩以盛強
扵帝室豈伊奬渥可假幼冲(中謝)伏念臣噐匪夙成材
無特異徒歸依於鞠育每親炙扵高明𣣔善在身忘髧
髦之至弱知書可學慕佔畢之相從庶繇受教扵童蒙
覬獲成能扵壮大敢意攬攸司之密啓循歴世之彛章
寵以官儀軆均於丞弼殊其爵列秩右於公侯揣稱何
堪踰涯巳其知隆名之難冒迫大號之旣行控避莫從
震惶滋集此盖伏遇皇帝陛下心潜高厚智極精微推
廣愛之仁以隆扵父子盖大公之義以䔍扵君臣故舊
典之當行雖至親而莫間致兹異數猥及譾能臣敢不
仰體聖懷勤遵慈訓省躬擇術庶不蹈扵匪彛臨事知
方或可收扵近用臣無任
代皇子延安郡王謝皇太后表
伏奉制命除授臣檢校大尉開府儀同三司充彰武軍
節度使進封延安郡王再奉表陳免蒙賜批荅不允仍
断来章者竊以盛威儀扵宰路以重朝廷強形势扵宗
藩用臨方夏宜兼奬渥属在親賢誤及幼沖倍深兢㥏
(中謝)伏念臣蒙休宸極託蔭慈闈未闚六甲之書甫在
两髦之歲揆材至薄曾無特異之資知善可選竊有自
強之志巳塵高位愧乏微勞詎意仁恩更崇命秩抗䓁
威扵元宰躋爵列扵真王自頋空疎將安報稱此盖伏
遇皇太后殿下輔成世教隂厚人倫均至愛扵諸孫假
餘光扵穉齒致兹異數猥被謭能敢不自勵童蒙嚮慕
日新之益庶幾壮大仰酬坤育之私臣不任
代皇太子延安郡王謝皇后賤
伏奉制命除授臣檢校太尉開府儀同三司充彰武軍
節度使進封延安郡王再奉表陳免蒙賜批荅不允仍
断来彰者異其恩數兼將相之殊榮尊以爵名極王公
之寵列雖優隆扵天属必攷察於人材假是幼沖懼非
宜稱臣某以感以懼叩頭伏念臣性非蚤悟學未少成
徒依均飬之私甫及垂髫之始巳蒙休扵帝所獲備位
於宗藩豈意慈憐更加襃進夫位崇者德厚禄重者功
高而臣無可錄之劳能冒非常之禮秩此盖伏遇皇后
殿下彌綸内治則象坤元惇鞠育之至仁推奬成之素
志致兹渥澤誤及童蒙敢不盡子職之微勤無忘砥礪
荅母儀之大賜庶𥙷毫分謹奉稱謝以聞臣以感以懼
叩頭謹牋
代宋敏求知綘州謝到任表
伏奉敕命差知綘州軍州事巳扵某月某日到任上訖
備官無效竊寵過優尚聮清近之班仍獲安間之幸(中)
(謝)伏念臣噐非閎遠性不敏明徒嗜好扵文章䆮推移
扵歲月濫名儒館接武朝紳與釐&KR4062;牧之蕃參莅神州
之劇進聞邦計出假使符會仁祖之升遐圖信書之示
後起於衰病寄以討論旋躋右史之華遂冐西垣之選
惟兹典禮属在奉常猥用滯蒙首當揔領悉心謀慮雖
務竭於愚忠妄意變通遂自乖扵素論寔干昭憲奚逭
嚴科荷屈法以申恩止奪官而𥙷外罪浮扵罰慙溢扵
顔何僥冐之使然寔矜全之有自此盖伏遇皇帝陛下
乾剛独断坤厚兼容躬親庶政而炤之以明付用群材
而飬之以恕故俾兼榮扵近侍尚容竊食扵外邦仰戴
生成將安補報敢不服勤夙夜期練逹扵政經延見吏
民(一作祗順簡書)以(一作誓)布宣扵上德庶收耒效少荅鴻私仰
望闕庭臣無任
代翰林侍讀學士錢藻遺表
犬馬之質難駐於頽齡日月之光尚攀扵爱景臣藻誠
悲誠哽頓首頓首伏念臣出於悴族進以謏材文辭講
說制策之科衆稱華選儒舘掖垣經帷之職世謂清塗
獨徧竊扵美名盖親逢扵亨運至扵緫銓衡之要劇領
京邑之浩煩蔑有勞能可論報稱冐寵靈而過厚致災
疚以交攻迫霜露之所侵且將澌盡幸髮膚之無毀得
以全歸方去闕庭長投泉壤輒陳遺志猶及能言伏頋
皇帝陛下御六氣之和慎調興止享萬年之祚永庇華
夷再念臣偷殘息之僅存覬餘恩之可丐敢祈仁睿終
賜矜憐臣有男進士皞孫男某親堂弟茂共出寒鄕稍
親薄技葑菲不棄儻微禄之獲霑魚(一作水)菽可供庶游
䰟之未餒伏望聖慈並扵文資内安排妄兹工澤愧在
忘廉保存殁之孤縦託始終之大賜生而無益曾莫及
於㘅環死或有知猶庶幾於結草仰望旒戾臣不任
代太平州知州謝到任表
伏奉敕命差知太平州軍州事巳扵某月某日到任上
訖惟此方彫瘵之舊属比歲凶飢之餘任在拊循懼無
稱效(中謝)竊念臣受村不敏託势甚微竊郎位之寵名
濫憲臺之優選因蒙中詔獲備外邦方喜便於庭闈遽
巳罹扵家禍苟全生理復齒班榮用久次而得州以親
嫌而易地低回積曰黽勉至官忽被新恩復還舊印江
湖孤蹇之跡道路奔馳之劳甫兹即安敢忘盡瘁自惟
蕞爾何以及兹兹盖伏遇尊號皇帝陛下日月之光旁
照萬物天地之德平施四方猥致妄庸誤蒙器使當力
行扵寬惠上副至仁惟少假扵寵靈庶成薄效臣不任
代太平州知州謝賜欽恤刑獄敕書表
進奏院逓到敕一道賜臣欽恤刑獄者属在煩暑聖躬
無倦扵焦勞言念繫囚恩旨遂加扵惻憫(中謝)伏惟尊
號皇帝陛下繼祖宗之功德體天地之生成發政施仁
恐遺扵一物勝殘去殺思厝扵五刑謙不自專動遵故
事眷幅員之至廣軫囹圄之未空申明詔以丁寕飾守
臣之撫視豈止奉行於時令固足感召扵人和臣與被
德音當宣上意惟盡哀矜之理庶符欽恤之心臣無任
元豊類藁卷之二十八
