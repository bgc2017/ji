元豊類藁卷之二十六
制誥
知州制
昔先王之法導民以德齊之以禮而有耻旦格後世不
及然破觚以為圜斵雕以為樸禁罔疎闊而吏治蒸蒸
不至扵姦猶為近古朕甚慕之今能與吾共成此理者
其唯循良之吏乎以爾為能與在兹選使刑罰清而風
俗美爾能善扵其職則明考察而公賞勸朕豈貳扵必
行其尚自強方觀爾效
知河陽制
盟津冀豫之域背河向洛成皐之間天下之重地也山
川之固為國屏翰分土而治非文武之特曷可以當選
授哉某以材進拔閱試已孚俾仍近班往祗厥服有生
齒之衆属爾撫和有連营之師待爾綏輯尚茂循良之
效庶寬西顧之憂
知軍制
開建城壁本以輯治軍旅今四方既平而假守之臣實
任民事列扵有土之官矧朔北並邊寄属尤慎爾以選
擇往祗朕命夫能宣布恩威以拊循吾人而懷附異俗
則為善扵其職尚思爾守無替訓辭
通判制
州有治中以佽助其長綱紀衆務舊矣今列城之守皆
有貳焉盖亦其任也爾以考擇往祗厥叙尚思稱職以
報朕恩
罷館職加官制
夫為官擇人處其名者必任其事而儒館之設有位號
而無分職使學士大夫將何以效其實歟是用命爾進
階一䓁而罷其虚稱其有異能朕將明試以功庶爾之
材得施扵用以成朕招俊乂康庶位之意焉其尚懋哉
賞功制一
王師西封爾能奮力行陣斬献首馘稽諸賞典宜進官
荣爾尚勉哉益圖来效
賞功制二
擐甲執兵人之重任賞信而速所以勸功爾爰整我師
徂征西土大殱醜類来献厥浮圖爾之劳進階一䓁尚
思奮勵以佇異恩
團練使駙馬都尉制
大長公主吾姑也位號禮服褒崇光大國有彛章盖其
下嫁必得勲閥之門良能之士然後可以成先帝爱育
之仁而稱朕隆崇之誼某貴舊家子内外行完是用選
見于廷命之進尚團兵重任倅馬美名兼而授之盖稽
故事夫恭儉靖慎可以保令問而綏寵祿兹惟朕訓汝
尚勉哉
磨勘轉官制一
吏之在位者積歲月之勤應有司之格必有甄進以明
勸奬此國家之典也今序爾之劳遷位一䓁往思祗服
以稱朕恩
磨勘轉官制一
朕謹名分正官守以董齊百工至其有試用之勞無踐
履之珆則皆稽其歲月法有甄進所以使吾勤事之吏
知所勸也今有司比爾之課應扵遷格宜升階品以允
新書其服朕恩往思来效
軍功制一
惟羌稔惡世盗西疆理將殄除内自生變致天之伐非
朕敢私爾躬提偏師摧䧟醜類震動河外宣明國威破
竹之功成在旦夕賞不逾月朕尚遅之用遷爾官以勵
衆士能殱大憝當有異恩
軍功制二
河外之地我之舊服羌能靖縱則以卑之今其將亡自
相戕害爰命討伐盖將天威某況勇有謀提兵以出献
俘斬馘屡奏厥功擢進使名以昭信賞能殱首惡尚有
異恩
軍功制三
朕惟羌之猖狂内相賊殺致天之伐爰命六師止除罪
人復吾故地而巳爾握兵而出屡以捷聞盖夫軍賞之
行速則衆勸是用進爾之秩以激亡心尚有不次之恩
以待凱還之喜
新及第授官制
朕立學以飬天下之材設科以進其造秀之士其扵教
導推擇欲成美俗扵四方得詳能扵庶位者可謂盡其
意矣爾以經行文學選自朕躬命以一官將觀汝效往
祗厥叙思稱朕恩
責將制
汝始以微功進朕不次用汝而属之守邊乃冐吾法出
蠻夷之中發人採金無出入之籍有侵盗之形朕惟不
𣣔數使遠人煩扵追逮繫獄也寕失汝罪不䆒竆之
堂後官轉官制
吾調兵于外而號令節制之繇中出者汝以宰属與扵
治文書赴期會能辦吾事進秩一等以奬爾勞尚思恪
勤無墜厥守
詔
勸學詔
朕惟先王興庠序以風四方所以使學士大夫明其心
也夫心無蔽故施之扵巳則身治而家齊推之扵人則
官脩而政舉其流及遠則化民成俗常必繇之古之所
以長人材厚人倫者本是而巳朕甚慕之故設學校重
學官之選而厚其禄凡欲以誘誨學者庶幾于古也而
在位者無任職之心承業者無慕善之志至扵師生相
冐挾賂為姦嚚訟囂然駭于衆听而况欲倡率訓導洽
于禮義磨礱陶治積扵人心使方聞修㓗之士充扵朝
廷孝悌忠䔍之風行扵鄕邑其可得乎朕甚憫焉故更
制博士而講求所以訓厲之方定著扵令以為學制予
樂育天下之材而庶幾先王之治者可謂至矣自今有
敦行誼謹名節肅政教出入無悖明于經術者有司其
以次升之使聞于朕將考擇而用之以勸于爾衆士有
偷懦怠惰不循于教學不通明者博士吾所属也其申
之以誘導使其能有易扵志而卒歸扵善固吾之所受
也予既明立學之教具為科條其扵學者有奬進退黜
之格以昭勸戒至扵斈官其能明扵教率而詳扵考察
有得人之稱則待以信賞若訓授無方而取舍失實亦
將論其罰焉明以告爾朕言不欺尚其懋哉無詒爾悔
勸農詔
夫農衣食之所由出也生民之業莫重焉一夫之力所
耕百畆飬生送死與夫出賦稅給公上者皆取具焉不
幸水旱螟螣之菑往往而有可謂劳且艱矣從政者知
其如此故不違其時不奪其力以使之明時之因析以
授之差地之腴瘠以處之春省耕秋省歛以助之詩曰
饁被南畆田畯至喜言上所以劳之也又曰駿發爾私
終三十里言上所以勸之也其奬厲成就之者如此朕
自承天序内重司農之官外遣劭農之使為之弛力役
均地征修水利或一雨愆期則憂見扵色或一糓不成
則為加惻怛有復除之科有賑恤之令夙夜孜孜焦心
劳思者凢以為農也今耕者衆矣而尚有未勉墾田廣
矣而尚有未闢豈拊循勸率有所未備欤抑吏怠而忽
不能宣䆒欤有司其扵農桑之務益思所以除害興利
詔令巳具者無或雍閼所未盡者勿憚以聞要使緣南
畒之民舉忻忻然樂職安業洽扵富足稱朕意焉
正長各舉属官誥
蓋聞堯之治曰百姓昭明舜之治曰四門穆穆然則當
是之時在位皆君子其是非不惑可知也故尭欲釐百
工舜欲熙帝載求可任者皆訪諸四岳因四岳以命禹
又因禹以命稷契臯陶因羣臣之臣僉曰以命垂益伯
夷因伯夷以命䕫龍其審官用賢不自任其聦明而稽
之于衆如此然存扵書二帝所命者羲和九官十二牧
皆官之正長也至扵属官則未有二帝嘗命之者其遺
法之可考則周穆王命伯景為太僕正戒之曰慎簡乃
僚無以巧言令色便辟側媚其惟吉士則自擇其官之
属者官之正長之事此先王之成法也漢魏以来公府
郡國亦皆自辟其属而唐陸贄請使臺省長官自擇僚
属盖上下之体相承如此以周天下之務此古今之通
理也今朕董正治官始自三省至于百工皆正其名夫
使在位皆君子而是非不惑此朕素所以厲士大夫也
故凡官之長貳朕既考檡而任之尚書政本也自郎已
下用吏甚衆其令僕射左右丞尚書侍郎各扵其所部
員有未備皆舉二人以聞朕將擇而用之其未用者亦
識其名以待用朕稽于古以正百官稽于衆以求天下
之士其勤可謂至矣惟官之長貳之臣皆朕所属以共
成天下之治其尚体朕意所舉惟公以應朕之求所陳
惟實以嚴朕之詔其得材失士有司其各以䓁差具為
賞罰之格朕將㪯而行之賞吾不悋罰亦無捨非獨搜
楊幽滯庶幾為官得人亦將以觀吾大臣之能使朕得
與衆士大夫合志同心以進天下之材作則垂法行之
于今以詒後世追于先王之成憲無令唐虞有周專美
于古不其美欤咨爾庶位其諭朕意(一作懷)
賜高䴡詔
盖聞在昔夏后分天下爲五服地有遠近故治有詳略
而聲教之盛東漸于海朕甚慕之頋德不明何以逮此
而爾東國之君欵誠内附數遣使者乘不測之川献其
方貢惟爾之義朕實寵加宜有異恩以稱勤恪而爾比
緣飬痾以醫爲請眷然東頋朕預憂之是用擇遣方技
之官具舟以往爾惠彼一方神明相祚薬劑所𥙷以時
康寕逹于予聞欣慶方属而遽馳僚從来致謝章覽以
慰懷奬勸良厚爾乃自祖以来保乂彼土其尚頥精神
強飲食格于眉夀以均福于有衆使爾有世濟其美之
功而朕預聲教及遠之休其始自今永孚于好
策
擬代廷試進士策問三首
策問一
朕有志扵卑漢唐之治而欲比迹扵唐虞三代之盛故
扵書無所不學而通其意扵天下之事無所不講而極
其本末扵人之材長飬成就之者甚厚求而用之者甚
至扵民之務憂勤思念者甚詳撫而綏之者甚力患風
俗之敝也正已以先百姓而明扵教示患政理之陋也
稽古以定制度而謹扵持循欲斥大疆土劳扵經武𣣔
懷附夷狄也廣扵推恩人之所𣣔者不敢違人之所悪
者不敢強賞不敢以喜而濫刑不敢以怒而淫群臣之
進對者夕請而朝見之四方之奏事者旦入而暮報之
未嘗有聲色之娛未嘗有畋遊之好不营宫室不崇苑
囿衣服飲食取具而已兢兢業業不敢暇逸日慎一日
十有六年于兹矣惟先聖王之烈雖自視欿然察其用
心如朕者亦可以無憾矣然古之大有為之君必有大
效扵天下至扵小能小善亦各有小𥙷焉奚獨至扵朕
也意弥䔍而功未見扵人行弥勵而德未見扵世豈所
謂是者非欤所謂能者否欤抑所行者為可止欤所舍
者為可用欤將在位者奉承法令苟為空文而不務䆒
宣朕意欤意者今去古遠先王之政不可以復欤凢朕
之所為繇前者其失安在宜於今者先後施設其要如
何唐虞三代之所以成功德者孰近於今可推而行之
漢唐之卑者孰存扵今可革而去之其悉心以對朕將
自擇
策問二
夫有二南之化則有羔羊之大夫兔罝之士漢廣之女
其成人之材則見扵思齊其成物之性則見扵行葦盖
王者之治繇近及遠其效如此何其風俗美而流澤深
也今朕躬禮義以先天下恐其未諭也崇庠序以導之
縻(一作靡)爵賞以勸之患其未從也以政率之以威董之
可謂盡心矣然朝廷之臣未能有素絲之節正直之行
中林之士未能有慎獨之心女子之誼未能有翹翹之
絕况於有德有造成人之材牛羊勿踐遂物之性可望
其髣髴乎朕扵士民憊精刻(一作克)意以待其善而天下
靡靡便文苟偷而巳何其習之難變也夫先王之教其
本豈易扵身先之其具豈易扵崇庠序縻爵賞脩政刑
以將之與今之所務者同也然以今方古違從之效異
何也豈今之所知者不明所尚者不審欤抑人散久矣
不可以復化欤子大夫待問于廷其以經對
策問三
朕獲承祖考懼德不明故小大之事躬親省決以夜継
日不敢自暇而政未加善側身踐行兢兢業業不敢自
逸為天下先而俗未加厚崇庠序之化信賞罰之法以
開導而士未加勵憫農惠商𥙷其乏闕除其疾苦以勸
助而民未加富礪器械教士卒所以經營之者甚具而
武事未立也定制度正官號所以弥綸之者至備而文
治未治也至扵百工未昭彛倫未叙四民未盡得其職
萬物未盡遂其性中國之勢或詘扵夷狄九州之地未
一扵舊服是一皆戾古豈朕之不敏所知者非其要所
繇者失其統欤抑群臣之在事者不稱其任不能輔任
欤將乖繆之習久更革損益之始其功難見欤朕之待
物者未嘗不以誠而下之應上者皆文具而已是何故
也意朕之所為與古之所以致治者無異而其效之不
同何也二帝三王秦漢以来迄于唐及五代雖功德有
間然其所以治且昌與夫所以衰亂失之者其跡可考
其原必有在方其治且昌也所繇之路本末先後其一
致欤抑有殊也其衰亂失之也浸漸積累所以致之一
揆而巳邪抑不然也知古今明治亂子大夫之職也其
具著于篇朕將親覽
元豊類藁卷之二十六
