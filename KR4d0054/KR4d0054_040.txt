元豊類藁卷之四十
祭文
五龍堂祈雨文
廼四月以旱禱于邪溪薤山應時得雨麥以豊成稻可
播種獨異扵他境寔維其賜今稲田又乾矣此邦之人
皆謂龍虎之河五龍之神禱雨輙應余敢不告神其降
鑒大施澤于斯民使獲有年則人扵報神亦維無斁無
俾薤山邪溪專美于此邦以作神羞
靈溪洞祈雨文
吏不勝任荐致旱菑禱于山川為黷已甚然稻田日瘁
民命所託夙夜憂懼不知所為維爾有神世載靈德是
用靦顔有請忘其慙羞尚其降祥時賜甘雨俾歲無害
維神之休
又大悲祈雨文
盛夏在辰常暘為沴稻將蒌瘁人用嗟憂繇吏治之不
明致奸和氣維佛乘之無礙善濟群生是敢同祓精誠
虔祈斍蔭覬滂沱扵膏澤俾浹洽扵原田用救焦枯實
依慈惠
大悲謝雨文
民無常心惟安扵足食佛有慧力善救扵含生比緣盛
夏之辰久苦驕陽之沴懼傷稼穡將致凶饑故仗節之
雋良暨守藩之孤陋俱陳精懇虔對晬容果蒙感荅之
慈立致霶𩃱之澤滌除害氣勃起良苗變瘁為荣物遂
更生之理易憂以喜人諧望歲之心維是鴻私敢忘昭
報尚期降鑒常卑有秋
諸廟謝雨文
吏之罪大矣一切從亊扵謹䋲墨督賦役而巳民之所
𣣔不能與所惡不能去自恕以竊食不知其可愧安能
使隂陽和風雨時乎故若鞏者任職扵外六年于兹而
無歲不勤扵請雨頼天之仁鬼神之靈閔人之窮輙賜
甘澤以救大旱吏知其幸而巳其為酒醴牲饔以報神
之賜曷敢不虔維神尚終惠之使永有年則神亦無窮
有依于人
諸廟謝雨文
積是驕陽莫救稻苗之悴獲兹加霔尚兹秋物之榮是
荷靈休敢忘祗報
諸寺院謝雨文
比以常暘仰祈真蔭果獲滂沱之澤大蘇焦旱之田敢
擇佳辰特申嚴謝尚期降祐常卑有秋
諸葛武侯廟祈雨文
天子以歲久旱所被者廣分命守臣禱其境内鬼神之
有靈德在于人者維靈有志于民舊矣故敢以告尚其
降鑒大施澤于四方以称天子憂人閔雨之意
諸廟祈晴文
曰涉歲以来自春徂夏久隂不解積雨旦多今特燥而
成粟待暘而種而雲屯尚密土潤方升民皆竊憂吏用
深懼百姓之困甚矣惟神得無念乎尚其開除山川相
導出日俾歲無害為民之休
謝晴文
比苦雨淫懼為歲害蒙神之德賜以時暘今蠶麥雨成
里閭相慶敢不嚴報尚祈終惠
諸廟祇雨文(諸寺改作敢干真斍仲布虔誠惟佛至慈与人為歸)
今歲之初未愆雨澤然而麥纔薄稔蠶不甚宜則民之
窮盖可知矣今兹農望惟在秋成而温風方騰旱氣弥
盛是用側身以懼有禱干神尚其降衷時賜甘霔俾歲
無害亦神有依
薤山祇雨文
誌言衆山雲起此山無雲終不降雨衆山無雲此山雲
起必降大雨是能為雨能為不雨在神而巳今歲數不
登而旱氣又作吏之不良無所迯罪民貧可憫神能為
雨而不為是何情哉神其為民出膚寸之雲致數尺之
雨使凶為穣以救民之急則此邦之人所以報亊神者
子子孫孫其孰敢怠尚其念之無作神羞
諸廟謝雨文
比苦亢陽具陳致禱寔蒙甘澤敢不昭報
洪州謁諸廟文
惟神播澤在人廟食兹土鞏守藩之始敢脩禱謁尚其
靈德常庇斯民神扵無窮亦永有頼
洪州謁夫子廟文
惟神播澤在人廟食兹土鞏守潘之始敢脩禮謁永惟
聖德覆被無窮尚其聖德學者
洪州諸寺觀祈晴文
爲有大慈速扵善應人無常産理則難安惟穡事之將
成而雨淫之不止晪腼省懼豈敢皇寕盖兹疲癃之民
已出旱菑之後室家淍弊閭里愁嗟如復荐饑將焉託
命今蚤稼甫畢晚苗方興窪下之田己傷稼穑亢爽之
地實懼浸淫是敢虔對睟容仰陳净懇伏望廊山川之
曀滯回日月之光華諧此順成湛然澄霽寔其慧廕感
慰輿情(諸覩云道實無方物来斯應民惟難保食足為先虔對上靈寔繄真蔭謹詞諸廟云神實無方)
(物来斯應民惟難保食足為先虔對至靈繄妙蔭謹告)
諸寺觀廟謝晴文
比虞水溢將敗歲功不自皇寕敢陳懇迫果蒙隂施即
俾時暘田里歡呼粢盛有望惟神靈所以賜于人者豈
愚足以當之尚冀餘休終成多稼民能自保神則有依
祭西山玉隆觀許真君
隂功及物靈德在天&KR1210;惟真馭之升實以中秋之序人
承餘烈歲即遺祠故兹守土之微敢體爱民之素俾往
陳扵薄具尚永庇扵羣生
仲秋告祭諸廟文
歲在仲秋祀有常典維神邁德實庇此邦敢率舊章用
陳明薦
諸寺觀祈雪文
窮臘未雪方冬尚温人有疾癘之憂地無膏澤之潤職
在綏撫心焉震慚敢祈膚寸之雲播為盈尺之瑞盪除
隂氣順致時寒使閭巷消薦瘥之菑田疇成多稼之利
實依孚位俯徇微誠
諸寺觀謝雪文
比緣窮臘之期久苦亢陽之沴敢徼靈施仰布愚誠蒙
膏澤之應時致祈寒之恊序人無疵癘之患物有豊成
之祥實頼洪休敢忘昭報更祈密雪尚及餘冬
祭順濟王文
維爾有神克相王師章示見象皇帝侈神之德俾錫號
位秩尊禮盛非以序升今州遣從事即神之祠致皇帝
命尚其欽㦲以對休寵
福州謁夫子廟文
惟夫子之德仰之彌高夫子之言窮之益遠學者潜心
庶幾髮髴某守邦之始躬即學宫敢脩禮謁尚其降鑒
福州謁諸廟文
維神作德自幽信于兹土人用報事秩祭有常鞏甫此
守邦敢修禮謁尚其降福終賚斯民
福州鱔溪禱雨文
曰嗟乎旱也誰則為之芃芃之稼將福而萎嗷嗷之衆
曷望而依維閩属者寇賊之罹逮其既附我士巳疲餘
醜成群百十睢睢跳踉出没負力乘巇亦有為渠諸偷
所推相望棋布未受&KR0919;羈室家莫寕遠近並疑我畜以
柔亦震以威從有法賞不從係纍或優而序或就纏徽
逮歲朔易盪定無遺山林夜行笑語追随吾人即安含
糗而嬉士馬亦奮桓桓騤騤天子聖德海邦是綏維此
海邦初亦難(一作艱)饑今寕宇矣師征始歸今食足矣廪
實尚微若歲大熟如梁如茨如京如抵自公及私獄無
訟繫里無盗闚式于永世方始在兹今此大田既碩而
齊俾不卒成孰忍為斯神有靈蹟國人所祗神有顯號
天子所躋萎能起之槁能澤之胡寕有餘歛而不施我
用卜日蚤駕以馳即告潭側尚其听之攘除驕陽騰雲
彍霓播為甘液霈洒淋漓俾農有秋百物具宜熄偷與
争長置刑笞人扵報事豈有斁思
諸廟禱雨文
常賜為沴將害農功夙夜懷憂不皇啓處敢徼靈貺時
賜膏澤俾人獲濟惟神亦永有依
謝雨文
維閩之人前歲苦饑云歲苦盗足食而安期自今始而
方夏旱暎懼害穑事兹余用稽于衆盖可以徼福扵民
者罔不馳告不敢爱力不敢寕居頼神之仁卑以膏澤
自未至酉遠近周浹維歲大熟可立而需敢飭豆邊報
用典禮吏無明德而但知告其困急扵神神既賜之其
尚終惠
題禱雨文後
福州元豊元年戊午自四月甲子至五月辛巳凡十有
八日不雨田巳憂旱太守率屬吏士分禱諸佛祠迎像
能致雨者陳之通路用浮圖法為道埸率属吏士羅拜
以請丁亥夜五鼓出禱鱔溪属吏士分禱群望己丑率
属吏士𬞞食夜四鼓就城南近水祭告后土將為壇祭
龍庚寅𬞞食如己丑夜三鼓就壇壝刲鵝祭龍辛夘夜
五鼓就視牲血以法推之當得雨壬辰就紫極宮壇用
青童二十有八人更呪&KR1340;蝪如古法癸巳分禱諸祠未
徧者取黃蘖山龍潭水置道場率属吏士往請甲午又
往乙未夜二更得雨連三日夜遠近皆有餘盖自辛巳
至丙申凡十有六日無日不致禱自丙戌至甲午四境
多得雨至丁酉乃皆有餘是日罷道埸還所迎佛及水
&KR1340;蜴南澗之濱庚子遍祭謝欲知閩粤之問兼旬不雨
則巳憂旱而請禱之爲不誣也故刻其祝辤扵石而并
識之
明州脩城祭土神文
州有帝命繕治城墉得日之良肅工始事斯人允頼維
爾土神尚其降休敢不以告
亳州謁諸廟文
維此譙都年歲順而風𥙿厚者雖人之力實神之助鞏
獲守此土敢薦罇爵與人為楅實待神休
亳州謁夫子廟文
維人之生尊卑長幼知有其序悖于理者知有所畏何
以致然實自夫子鞏長人扵此敢不嚴事是用寅薦罇
爵式遵典禮
元豊類藁卷之四十
