元豊類藁卷之四十五
誌銘
金華縣君曾氏墓誌銘
夫人嫁王氏為侍御史諱平妻姓曾氏泉州晉江人祖
諱穆殿中丞追封魏國公考諱會尚書刑部郎中集賢
殿脩撰追封楚國公皆累贈太師中書令兼尚書令妣
黃氏楚國太夫人未嫁承順父毋盡子道既嫁夫家貧
飬姑盡婦道輔其夫盡妻道夫死寓食扵穎以勤儉積
日大其家以誘教不倦成其子又可謂盡毋道也盖其
子五人回向固同冏皆有學行回有道為儒宗向冏尤
有文三人皆身在隱約而聲震天下扵是時夫人兄魯
公公亮實爲宰相當國然夫人處里舍彌約未嘗以爲
泰及其後回向同冏皆蚤世人以爲難處夫人能自廣
以理未嘗亂其志教飬其孫至男有立女有歸熙寕之
間魯公告老以太傅侍中就第夫人少魯公一歲食其
子禄皆居京師二人白首相頋怡然元豊元年春魯公
薨四月丁卯夫人亦以疾終春秋七十有九夫人以夫
恩封金華縣君以魯公恩賜冠帔子回忠武軍節度推
官知陳州南頻縣事向峽州硖石縣主簿固大名府軍
廵判官國子監主簿同陳州宛丘縣令冏蔡州新蔡縣
主簿女嫁太子右贊善大夫陳臻古孫五人泌汾汶沂
澺汾郊社齋郎汶試將作監主簿夫人既卒之明年某
月某甲子葬穎之汝隂縣懷音鄕南高村附御史之兆
其將葬也固以狀耒乞銘惟夫人為子若婦若為妻毋
皆盡其道扵囏阨流寄之中能立其家成就其子所以
自處扵通塞之際者無不當扵理是其智術德性過人
遠甚宜得銘且余實與其子遊最舊乃不辭而為銘曰
曾禹之苗氏自鄫子或言厥志有稱闕里或以孝顯扵
經實紀或守所聞羞踐覇軌遥遥千載歴世有聞自荆
祖粤篤生夫人楚公之子魏公之孫魯公維伯御史是
嬪廼立厥家自墜而興廼教厥子自幼而成卷服貂冠
伯也在廷子也在幽碩實洪聲莫親巳宗莫重夫氏兩
有其盛卋誰與婉維能既試維德寔孚尚寵爾從列銘
隂墟
夀安縣君錢氏墓誌銘
劉凝之仕既齟齬退處廬山之陽初無一畆之宅一㕓
之田而凝之囂囂然樂若有餘者豈獨凝之能以義自
勝哉亦其妻能安扵理不戚戚扵貧賤有以相之也凝
之晚有宅扵彭蠡之上有田扵西澗之濱子進扵朝廷
薦扵鄕閭凝之夫婦康寕夀考自肆扵山川之間白髮
蟠然體不知駕乘之勞心不知機擭之畏世人之所慕
者無慊焉聖人之有所不能及者獨得也其夫婦如此
可不謂賢㦲熙寕九年凝之年七十有七哭其妻之喪
自為状次其妻之世出行事来乞銘予為之因其言而
識之曰夫人姓錢氏考内殿崇班穆祖考内園使昭晟
曾祖考宣德軍節度使同中書門平平章事湛高祖士
越文穆王元瓘夫人色莊氣仁言動不失䋲墨居族人
長幼親疎間盡其宜事夫能成其忠教子能成其孝是
皆可傳者也夫人年七十有三卒扵四月之庚子而葬
於其歲某月某甲子墓在南康軍西城之某原初以凝
之恩封夀光縣君再以子恕恩封夀安縣君有子曰恕
祕書屯曰格鄕貢進士皆以文學顯扵世女嫁進士徐
彦伯又子中允黃廉孫某某凝之名渙筠州某人今為
尚書屯田員外郎致仕銘曰
士不苟合安扵賤貧其難其豫繇嫓有人維不終窶又
夀以康有續孔辰既庶而臧女迫而求獨優以取世一
以處獨肆而有士也則然女實作十考則錢嫒尚配于
古
天長縣君黃氏墓誌銘
夫人姓黃氏福州福清縣人祖諱某考諱倫皆仕閩越
夫人嫁同縣林氏為殿中丞諱某之處婦尚書屯田員
外郎諱某之妻有子曰槩為太常博士集賢校理有孫
八人曰希宣州涇縣主簿編校集賢院書籍曰旦明州
象山縣令曰邵杭州南新縣令曰顔許州臨川縣令曰
稽曰雄未仕也其二人早卒有曾孫士有二人曰睿慮
虞虡虔膚據處其三人亦早字夫人年七十有七治平
四年正月癸丑卒扵京師之昭化坊累封嘉興天長二
縣君始殿中府君與其配福清縣太君鄭氏皆春秌高
安其鄕里不肯出屯田府君乃從事漳州泉州興化軍
踰二十年終飬而後去夫人能盡其力治飲食衣服以
進及喪能盡其哀皆如其夫之志其子既就學夫人常
夜治絲枲居其旁以勉之至其後其子遂以文學名天
下既而其子不克夀屯田府君亦卒于官諸孫皆幼夫
人巳老矣乃栖吾郡斥賣替珥以經理其家絲蓄粒聚
至有田以食有宅以君平㞐日夜課諸孫以斈有不中
程輙朴之及長遂多知名連以進士中其科泾縣復校
書集賢世其父&KR1348;夫人乃頋諸孫謂曰吾始得事祖姑
今得弄曾孫遂保有汝家起于既墜吾老且夗不恨矣
泾縣既服夫人之喪以其柩歸吴郡寳華山某年某月
某日附屯田府君之兆而属余銘銘曰
女職在宫行止于柔扶微捄阨則匪我謀势有孔棘義
不得寕任重于巳振壊為興我儲我積乃續烝嘗我字
我飾乃襲印章蒼顛秀眉燕其作止其燕伊何維終受
祉菒仁且智疇濟登兹播告無極視此銘辭
仁夀縣太君吳氏墓誌銘
仁夀縣太君撫州金谿吳氏尚書都官員外郎贈尚書
刑部侍郎撫州臨川王公諱益之夫人衛尉寺丞諱用
之之婦年六十有大嘉祐八年八月辛巳卒于京師十
月乙酉葬于江寧府之蔣山夫人好學強記老而不倦
其取舍是非有人所不能及者然好問自下扵事未嘗
有所專也其平生飬舅姑甚孝盖侍郎七子而少子五
人吳氏出也然夫人之爱其長子甚扵少子曰吾爱之
甚扵吾子然後家人爱之能不異扵吾子也故其子孫
巳壮大有不知為異母者居久之二長子前死夫人巳
老矣每遇其嫠婦異甚而身為字其孤兒忘其力之憊
也其處内外親疎之際一主扵恩有讒訕踞罵巳者數
困苦常置之不以動聲色亦未嘗有所含怒扵後也有
以窮歸巳者急或分衣食不為秋毫計惜以其故至不
能自給然亦未嘗不自若也其嫁三從之孤女如巳女
而待長子之母族如巳族盖䔍行如此而天性之所有
也其自奉飬未嘗擇衣食其視世俗之好無足累心者
方其隱約窮匱之時朝廷嘗選用其子堅譲至扵數十
或謂可強起之夫人曰此非吾所以教子也卒不強之
及處顯矣其子嘗有歸志而以不足於飬為憂夫人曰
吾豈不安扵命㦲安扵命者非有待於外也其子為知
制誥故事其母得封郡太君夫人不許言故卒不及封
此夫人之德見扵行事之迹而余以通家故熟扵耳目
者也夫人之考諱畋畋之配黃氏兩人者皆有善行鄕
里称之而黃氏兼喜隂陽數術學故夫人亦通扵其說
七者曰安仁安道安石安國安世安礼安上安仁宣
州司戶參軍安石尚書工部郎中知制誥安世太平州
當塗縣主簿安禮大名府莘縣主簿餘未仕也女三人
長適尚書虞部員外郎沙縣張奎次適前衢州西安縣
令天長朱明之次適楊州沈季長孫男九人曰雱旉旁
瓬&KR2246;防斿旂放孫女九人長適觧州安邑縣主簿徐公
翊次許嫁太廟齋郎吳安持餘尚幼銘曰
嗟若人兮洵好善兮始終一德仁七子兮遺棄細故䔍
九族兮說珥推食光惠施兮以義易利能無累兮縦心
委命志彌邵兮謂宜百歲奄忽逝兮風有采蘋經所首
兮原念美實輯此辭兮庶幾德音與古對兮
夀昌縣太君許氏墓誌銘
夫人許氏蘇州吳縣人考仲容太子洗馬兄洞名能文
見國史夫人讀書知大意其兄所為文輙能成誦父毋
衣食服御待之而後安既嫁惇行孝謹宜于其家其夫
為吏有名稱夫人實相之及春秋高扵内外属為高曾
行而慈幼字微愈久彌䔍故親疎懷附無有惡斁昔
先王之治必本之家逹扵天下而女子言動有史以昭
勸戒後世以古為迂為政者治吏事而巳女子之善既
非世教所奬成其事實亦罕發聞扵後其苟如此其衰
微所以益甚則夫人之事其可使無傳也㦲夫人嫁沈
氏其夫諱周太常少卿贈尚書刑部侍郎其舅諱某贈
兵部尚書杭州錢塘人夫人封六安縣君夀昌縣太君
年八十有三熙寧元年八月丁巳卒扵京師三年八月
某甲子合葬杭州銘塘縣龍車原子曰披國子博士有
吏材曰括楊州司理參軍舘閣校勘有文學其幼皆夫
人所自教也女二人蚤卒銘曰
生民之治必本于身教行于家餘以為人世弊俗偷恕
于在巳内替常度外彊于理淑惟夀昌斈與心成䔍于
孝慈匪勸而能有翼于夫有迪于子尚類古人其傳以
此
德清縣君周氏墓誌銘
夫人姓周氏湖州長興人曾大父諱某大父諱某父諱
某嫁同縣陳氏為秘書省著作佐郎諱某之妻為人柔
嫕静莊在父母家至歸于夫氏本扵自脩而卒扵能孚
于属人陳氏有似婦寡居當家事夫人常曲意下之扵
事常退避不敢與似婦以其故頋夫人甚&KR0794;而親疎觀
者莫不悅著作有田數千畆而爱士好施夫人常悉力
助之以其故至不能自給而夫人處之自若遇子之非
已出者與巳子無毫髮厚薄意人以為過人而夫人若
有所不及也享年三十有五封德清縣君子曰樞為尚
書屯田吳外郎曰楷曰權未仕也卒扵慶曆五年之二
月辛丑葬扵熙寕三年之三月庚申其墓在長興縣永
昌鄕卞山之陽銘曰
嗟淑人体明德外惟均内自克不永年隕嬪則兆親宫
蔵石刻
夫人周氏墓誌銘
夫人諱琬字東玉姓周氏父兄皆舉明經夫人獨喜圖
史好為文章日夜不倦如學士大夫徔其舅邢起學為
詩既嫁無舅姑順夫慈子嚴饋礼諧属人行其素學
皆應儀矩有詩七百篇其文静而正柔而不屈約扵言
而謹扵禮者也昔先王之教非獨行扵士夫夫也盖亦
有婦教焉故女子必有師傳言動必以禮飬其德必以
樂歌其行勸其志與夫使之可以託微而見意必以詩
此非學不能故教成扵内外而其俗易美其治易洽也
兹道廢若夫人之學出扵天性而言行不失法度是可
賢也已其夫来乞銘予與之親且舊故為之序而銘之
盖夫人之王父諱恊為尚書刑部郎中父約今為尚書
虞部員外郎青州益都人也夫人嫁關氏為徐州豊縣
令景仁之妻為尚書職方員外郎贈尚書都官郎中諱
魯之子婦生一男二女年二十有六卒扵治平二年之
九月某甲子葬扵杭州錢塘縣履泰鄕葛松原實某年
某月某甲子關氏錢塘人也銘曰
女有圖史傳于師氏其勸以樂其康以禮能此非他繇
學而巳王政之興盖自此始今孰登兹維周之媛學繇
自好終之不倦言循于矩行循于典尚配古人輝光日遠
永安縣君謝氏墓誌銘
宋故衛尉寺丞王公諱用之之夫人尚書都官員外郎
贈尚書工部郎中諱益之毋妵謝氏累封永安縣君其
卒皇祐五年之六月十四日其葬扵撫州金谿縣某鄕
某原既卒之百有五十一日也其子曰益曰某皆巳卒
曰某曰某曰孟楚州司理參軍亦巳卒其孫曰安仁宣
州司戸參軍曰安道皆已卒曰安石殿中丞通判舒州
曰沆荆南府建寧縣令曰安國曰安禮其曾孫曰某曰
某曰某其墓工部故人之子曾鞏誌之曰王氏由工部
之叔父尚書主客郎中贈太常少卿諱觀之始起家為
能吏遂追榮其父諱某為尚書職方員外郎至于工部
父子遂皆進于朝為聞人其世浸大夫人及拜其舅與
夫之榮其享其子與孫之禄其夀至于九十其卒扵撫
州之臨川安扵其寝余既與夫人之諸孫遊而嘗得拜
於堂上見其色和其容謹聞其言儉而勤退而聞其爲
婦順爲母慈知其所以享其福禄者其宜也已余觀
詩人之歌其后妃至于諸侯大夫之妻内脩法度輔佐
其夫而其效之見則兔罝之人至于江漢汝墳之婦女
皆氶其化而䔍扵禮余固歎其當是之時上下之間内
外相飾何其至也如夫人之資而使出扵其時則必有
歌扵風而被之于無窮之事若余之鄙其亦曷能知其
所至也哉謝氏之祖曰某考曰某銘曰
士顯其施其行易知女處于私其有孰窺嚴嚴秀目不
見缺虧曷以長之眎此銘辭
永安縣君李氏墓誌銘
夫人姓李氏其先燕人而今家許州之長葛贈太子太
傅諱譚之曾孫贈禮部尚書諱運之孫贈刑部尚書諱
昌言之女而毋晉平縣君聶氏也夫人嫁駱氏駱氏亦
家許州之長葛其夫諱與京為某官檢校某官知某州
享年七十有九封永安縣君有子男四人長吉逢吉元
吉皆三班奉職早卒嘉福今為右班殿直女三人亦早
卒夫人以嘉祐八年十一月丙辰卒于其家之正寢而
以熙寕二年十月葬扵許州長社之舞鵉鄕白兔里祔
駱侯之瑩夫人仁孝慈恕言動必擇義理事父毋不違
其教事舅姑不違其志事夫順而有以相其善遇子至
于内外属人一以恩而不違扵禮初刑部之兄昌齡當
太宗真宗時輔朝政李氏族大而貴然刑部嫁女常擇
寒士而至其後多為名臣范文正公仲淹鄭文肅公戬
與駱侯是也夫人之弟光禄少卿禹卿余妻父也實葬
夫人故属余銘銘曰
性有能否行有失得一當扵理士有不克淑哉夫人秉
是壷彛周旋大小無過無虧貴不稱德夀則謂遐維蔵
在許永𥙿厥家
試秘書省校書郎李君墓誌銘
君諱迂字明遠姓李氏為人孝友慈怒讀書務大旨生
五代之際再試明經不合退居楚丘有田百餘頃皆推
與其族人獨留五頃而巳曰無令子孫以財自累也宋
初秘書監彭君薦其行義詔以為試祕書省校書郎而
君終不肯強起淳化三年壬辰九月二十一日以疾卒
于家享年八十有四維李氏遠出扵臯陶而其後李耳
之孫曇為秦司徒曇子璣璣子牧事趙始家趙郡牧子
汨汨子左車扵趙號廣武君廣武君子遐涿郡太守遐
子岳諫議大夫岳子秉穎川太守又徙家穎川秉七卋
子膺河南尹膺子瑾復家趙瑾曾孫楷晉治書侍御史
有子五人曰輯晃芬勁叡以所居巷東西自别故勁稱
西祖勁子隆後魏阜城令隆後九卋捿筠唐御史大夫
贊皇文献公文献公子吉甫相憲宗吉甫子德脩楚州
刺史德𥙿相文宗武宗楚州子煴宋州宋城令君曾祖
也又徙家宋之楚丘故今爲楚丘人宋城子確菜州膠
水令君祖也膠水子譚磁州邯鄲令君考也邯郸之少
子運爲太常少卿有子曰昌齡太宗真宗時爲尚書戶
部侍郎參知政事故膠水贈太子少保邯郸贈太子少
傅君娶丁氏王氏王氏有子曰昌震爲建州松溪令贈
尚書駕部郎中駕部有子曰漢卿今爲諸王府侍講尚
書虞部員外郎虞部有子曰彦龍彦龍復有子四人矣
君卒後七十四年治平三年丙午四月某甲子虞部葬
君扵開封府開封縣保安卿永寧里之原以王夫人從
銘曰不累扵物全吾質兮不羈扵世遂吾志兮作宅新
原維孝孫兮納銘幽扄永淑聲兮
試秘書省校書郎李君妻太原王氏墓誌銘
夫人姓王氏太原人嫁趙郡李氏為磁州邯郸令贈太
子少傅諱譚之冡婦試秘書省校書郎諱迂之妻為人
明識強記博覧圖籍子孫受學皆自為先生其行仁孝
慈恕始扵為女中扵為婦終扵為毋無不盡其道享年
八十大中祥符三年庚戌十二月己巳卒扵&KR0593;州盧氏
縣其子之官舍子曰昌震建州松溪令贈尚書駕部郎
中駕部子曰漢卿令為諸王府侍講尚書虞部員外郎
虞部嘗為李氏九卋譜其博而許多夫人之所為言也
治平三年丙午四月丁酉虞部以夫人之喪校書君
葬扵開封府開封縣保安鄕永寕里之原銘曰
嗚呼夫人既有其質又賜爾力古有遺辤罔不采獲克
踐以躬亦卑爾息維瘞有銘尚以載德
池州貴池縣主簿沈君夫人元氏墓誌銘
夫人姓元氏錢塘人祖諱德昭事吴越國王錢氏宋興
贈太保考諱好文尚書比部員外郎贈某官嫁吳興沈
氏其舅為尚書屯田郎中諱某(一作王)其夫為池州貴池
縣主簿諱播夫人在父母家内外上下親疎長幼皆宜
之年十有七而嫁既嫁如在父母家時貴池君早卋無
兄弟大夫人春秋高諸子尚幼夫人年三十餘扵羈旅
單獨之中闔門事姑能盡其孝教飬諸子至其後皆為
成材能世其先人方其憂戚囏阨之時人恐其不能堪
夫人旣奮厲經理以保有其家又退能自安不亂其志
是人之所難而其後世之不可以無述者也夫人年七
十以治平二年某月某日卒卒之若干日葬真州楊子
縣甘泉鄕三城里北山之原子男四人皆進士曰伯莊
未仕曰季長越州司法參軍曰叔通祕書省著作佐郎
曰次通試將作監主簿貴池君扵先人為同年友而諸
子又與余遊故為銘銘曰
元出扵危於東得姓有保有郎重世之盛允淑夫人集
享家慶来嬪沈宗作德維令處平不盈在險能正姑曰
微婦余老誰據子曰微毋余幼誰怙自振單弱卒持艱
急老肆而安幼強以立實保沈宗自替而昌有烈如此
何愧丞嘗後世原美孰可無述刻辤幽宫庶幾不没
雙君夫人邢氏墓誌銘
夫人邢氏無為軍巢人也嫁為贈大理寺丞姓雙氏諱
華之妻封萬年縣太君子男三人曰漸為尚書屯田員
外郎通判吉州軍州事餘未名皆早天夫人年八十有
六嘉祐四年九月二十七日卒為宣州之官舍六年十
二月二十七日葬于無為軍巢縣無為鄕惲良里之原
方大理府君之在隱約屯田始就書學夫人能經理其
家使無内憂以卒就其志及屯田有列扵朝夫人食其
禄飬就封大縣實受成報天之施與善人豈非信哉夫
人之在疾也屯田之配長夀縣君陳氏共飬营救有過
人之行州上其事天子聞而嘉之勑州使致粟帛賜其
家扵是人知夫人之善不獨能成其子又能化其家也
銘曰
允淑夫人秉是壷彛有韡車服維寵嘉之葬有卜壞其
吉在斯推求美實眎此銘辭
旌德縣太君薛氏墓誌銘
夫人姓薛氏累封旌德縣太君為故太子右清道率府
副率致仕贈右監門衞將軍姓段氏諱某之妻今提點
江南東路刑獄公事礼賓副使名某之毋某州某縣人
也大父諱某當吳越錢忠懿王時娶王女爲主國官父
諱某祥符初爲東頭供奉官供奉常將屯宫門而監門
之父右班殿直諱某者屯三陽二人者以意氣喜相得
也遂以夫人歸段氏夫人性柔淑能和其属人自珮服
&KR0808;珥凡資巳者常出於儉而有餘好施雖盡費不以爲
侈也生男一人禮賓也女二人長適開封黃思問次適
吳郡潘孝孫皆進士夫人年四十有三大中祥符七年
五月某甲子以疾卒扵京師之敦教坊某年某月某甲
子祔其夫人柩葬於某州之某縣某鄕某所之原前葬
礼賓称夫人之行與其世序封號之詳託銘扵南豊曾
鞏爲述而銘之曰約平巳原乎人發其積在子孫韡兮
翟列封君硈兮石瑑銘文
永興尉章佑妻夫人張氏墓誌銘
夫人姓張氏建安人父諱士龍舉進士嫁同郡章氏為
永興尉佑之妻所出三男四女曰造适𫐠皆舉進士造
及第為清海軍節度掌書記女嫁俞瑾徐立之陳震亦
皆舉進士其一蚤死初永興府君起家二十年止扵為
尉及死三男尚幼造既起又蚤死巳而适亦死夫人維
能忘其貧所以使其夫能屈扵小官而說維能務其生
所以使其子能安扵幼斈而成維能順其性所以居流
離顛頓之間而不為悲哀愁憂乱其志也其為人卑極
扵順其為人尊極扵慈推於其䟽宗遠属之間極扵爱
男之有不能葬者為葬之女之有不能嫁者為嫁之忘
其力之匱而為之也此皆古今學士儒者所難而女子
之善能如此此非可銘者欤嘉祐二年十一月三十日
卒扵洪州之私第即以其年十二月十八日葬于洪州
某州之某鄕其原銘曰
彼以吾窮我以吾仁二者皆天吾樂而因壽止七十豈
不得年維其有之愈遠弥傳
福昌縣君傅氏墓誌銘
福昌縣君姓傅氏會稽人尚書職方員外郎霖之女同
郡尚書職方員外郎關公魯之妻後關公五年至和三
年二月丙申卒于家年六十有四子男八人景棻景元
景仁希聲祀景山景宣景良女一人景華嫁著作佐郎
史叔軻福昌君在家爲父母圻噐異既嫁而夫属無退
言布衣悪食身治細微故關公之禄及其䟽昆弟姊妹
之孤其事關公正以從其教子慈以肅關公起進士爲
郎爲池台兩州年八十以歸日吾少得盡力于官而老
得自休于家不以家事累吾志者以有夫人也八子學
行脩立景芬希聲杞同時皆中進士夫人之卒景芬爲
江隂尉希聲寳應尉𣏌和州判官景元亦以父恩爲廣
德尉皆能其官景仁而下皆有聞扵人實受教扵夫人
也始開公既貧而孤其仕與婚又皆後至其終有百口
爲大家福昌君維厚勤薄飬所以經理其微維可否以
明行止以公善訓能使誠恕爱人所以使其家有節法
以有其成也某月甲子從葬錢塘之某源其子来属以
銘景宣予妹婿也宜為銘其辤曰
關氏爰昔始如萌芽台州奮拔垂實敷華進勤退佚不
䘏其家繇嫓有人作其内治孰致其休不懈于勩孰致
其隆不蕳于細高明純約坦坦其夷無恕無疵小大化
之有容有則婦子順之公為朝老子宦以成象衣華軼
我止我行巍冠文笏我翼我承公曰微子誰據誰依子
白微毋莫濟登兹云誰無母其孰無妻為妻為母如我
誰亢生雖有止存也其長鴻鴻號声垂此銘章
沈氏夫人墓誌銘
夫人姓沈氏其先家于越之會稽曾祖仁諒令海州之
朐山徙家于和州歴陽故今為歴陽人祖平贈尚書刑
部侍郎父立今為右諫議大夫判都水監母馮氏濮陽
縣君董氏仁壽郡君夫人年二十有二嫁楊州進士朱
延之有子三人寅萬廣女五人尚&KR0970;夫人年四十有五
卒扵熙寕元年十一月之庚辰葬扵某年某月之某甲
子其墓在楊州天長之秦蘭里夫人為人柔閏静專事
父毋盡子道事姑長興縣太君賈氏盡婦道事夫盡妻
道為母及與内外属人接一皆盡其道故其處也愛扵
其家其嫁也夫之属人上下遠近皆愛之而其殁也哭
之者皆哀是不宜無銘而朱君余舅也属余銘銘曰
媛維沈女經德以身柔嫕静簡(一作問)孚于属人維祉在
後有子詵詵瑑詩告美愈遠彌新
夀安縣太君張氏墓誌銘
夫人姓張氏濟州鉅野人嫁為同郡尚書駕部員外郎
贈開府儀同三司吏部尚書晁公諱遘之夫人而為贈
太傅諱佺之子婦有子男四人曰宗曜進士曰宗恪光
禄少卿曰宗愿真州軍事推官曰宗懿尚書司門員外
郎女一人嫁進士桑况夫人初封清河縣君累封清河
夀安縣太君年八十有七卒扵熙寕二年之十一月某
甲子葬扵某年之某月某甲子其墓在開封府祥符縣
旌孝鄕合儀同之兆卒時子宗曜宗愿皆已死既而光
禄居喪以疾亦死而諸孫男女凡三十人男多以仕女
多已嫁矣夫人為人仁厚莊静自為女及既嫁處内外
親尊卑長幼祭無不當扵禮而恩稱之其長者
皆以為善事我而平居為䓁夷及少者莫不願以為歸
也雖老未嘗懈而雖疾未嘗有堕容維其初終受飬收
封旣夀而康實俻成福可謂盛矣余之亡妻扵夫人之
孫女為第三而光禄之長女也知夫人之行為尤詳故
為之銘曰
女婉張氏處躬以厚來嬪眺宗太傅維舅儀同維夫卿
士維子有孫詵詵亦紹厥美累封備飬維康以夀德則
既成福亦多有納詩新蔵尚告爾後
元豊類藁卷之四十五
