元豊類藁卷第二十三
制誥擬詞
冊
惟宋祖宗集大命開蹟垂統傳継在予頼天之靈海内
和洽獲薦珪幣以為祭主惟先哲王享國君民必有儲
兩以相承翼所以奉天地嚴宗廟與民為依長慮萬世
也厥惟故典予敢不率咨爾某生材之卓絶倫拔類覃
訏岐嶷成扵自然緝熙光明不繇外奬潛德日茂敷聞
下土將旄王組藩衞京師神示所毘戒夏係属宜執匕
鬯位以時定今遣某某立爾為某夫天下之本在太子
太子之所務求諸巳而巳爾能明其心人不詔其孚爾
能善其身人不戒其随治亦多術矣要不易乎此也嗚
呼匪得之難充之為難爾能服于訓辞以承我先后之
流澤俾爾躬無疆惟休惟予及萬邦亦無疆惟慶豈不
韙歟
王制一
昔大漢之興鑒孤秦之敝分土而開者九國當高祖之
初同日而立者三王在孝武之世或支庶之疎属或宗
嫡之近親所以蕃輔京師承衞天子今朕按圖規地諏
日定封推天性之厚恩本人倫之通誼以隆公室盖率
舊章某鍾氣至靈生材特異聦明先物不自扵鐫磨孝
愛絶人非繇扵奬勵比服公圭之寵仍分將鉞之崇林
有顯聞洽扵時論是用疇其爵邑列以真王建爾國家
保兹東夏視祲威扵宰席增衍食扵爰田用強盤石之
基實重維城之勢嗚呼冊之宗廟申戒囙其土風式是
大邦親臨定其名號爾尚無作匪德以追配前人之休
無從匪彛以荅揚皇祖之訓俾人預懷荣之慶而身兼
燕譽是祥王其勉之朕命惟允
王制二
昔周建親戚盖五十三國以蕃輔京師漢封骨肉或連
數十城以承衞天子所以強形勢固根本計慮深矣朕
甚慕焉矧先帝之子朕之仲弟宜膺顯冊進啓大邦兹
惟典常夫豈敢廢某淵静冲約孝友忠䔍不挾其貴以
從匪彛不恃朕恩以作匪德奉法遵聀夙夜小心王子
雍邦滋久弥邵惟营丘之野臨淄之中太師吕尚之所
建國兼岱及海天下重地是用立爾保兹東土二公之
儀上將之節爰田真食俻物寵章大告于廷咸以属爾
於戲書稱帝堯之德曰以親九族詩美文王之聖曰刑
于兄弟盖教自上行愛繇親始先王之道不易之理也
今予命爾不違兹誼尚悉爾心其勵相朕使黎民百姓
扵變時雍繇家及國罔不作孚以屏予一人慎拊方夏
實諉在王時其勉之
王制二
天子攴子若其毋弟姬姓扵周未有不侯劉氏扵漢未
有不王盖親之欲寵其位愛之欲厚其財先王之法人
事之理也某先帝少子朕之季弟聡明齊敏孝弟忠實
冨而能約不從以敗禮貴而能戒不恫以好逸畜學楽
善厥德日新王曺積年遵職無懈惟斗牛之野太伯所
開三江五湖其陽大海塩魚金糓天地之蔵兹用命爾
式是南郊儀視三公任兼上將真封衍食備致寵章扵
戲昔魯公扵周大啓爾宇以輔王室康叔扵衞實為益
侯以保又民今朕順稽于古以屬爾某爾尚念兹以祗
厥服常隷之澤配前聞人維城之休承我高后在爾勉
矣往其欽哉
皇子制
朕受天命撫萬邦實承祖宗之盛德丕烈永惟先王之
典人君在位必蚤建太子所以重宗庙為天下萬世計
也某粤初在毋祥應光見誕始能言則𡵨則嶷王封將
位蕃輔京邑孝爱日𥙿温恭自然神靈所開人望攸属
攷刺六藝主器以長生民之道不易之理也其立為某
扵戲非朕私于子某惟宋高后之傳序垂統朕不敢忽
惟四方上下之所注心朕不敢距嘉與海内同孚于休
播告遐邇其諭朕意
贈第八皇子制
朕惟父子之親人道之極盖父有天下而隆名重位逮
扵其子此恩義之所始而先王之制不易之理也至扵
禮命未及奄遘淪亡申以哀榮朕何敢廢皇第八子某
秀拔慧悟天質異甚不好戲豫安扵靖恭謂及大成必
為國噐蕃輔王室朕有望焉而屬疾久之醫禱備至不
幸夭閼痛何可堪其扵陳迹尚存音容如接永言傷悼
莫愬朕懷今有司上聞揆于公議謂宜秩以三事今于
中臺爵之真王謚以佳號厥惟舊典朕豈能抑是用追
錫備兹異數嗚呼生而有特出之姿不得遂其美殁而
有非常之寵所以厚其終服我命書尚其不昧
王子制
朕隆扵親親非特私恩而巳所以教天下厚人倫也爾
家慶所鍾王室之出列扵使領兹惟異寵往思報稱待
爾成人
韓琦制
躬閎廓之材體純一之德翊亮三后格于皇天惟初登
庸合志皇祖仁民爱物日陳上前進賢退奸隂利天下
側陋幽隱靖譛庸回削滅無類及受末命戡濟艱難以
巳徇時坐定大議天望人事脗無間然市朝不驚按堵
如素海内萬里外薄四夷率職駿奔無敢先後昔三代
遭變継世之初干戈驚俻陳及門廷書之史官以為後
法以至兩漢嗣位則又閉城屯兵以為故事未有兵蔵
扵庫士散扵家而傳序継統中外晏然如今日之盛也
是繇列聖功德無窮之休亦惟廊庙之上遠略大度身
任社稷克濟登兹者也
相制一
夫有保命集于朕躬惟用乂民罔以自逸敷求良弼作
為憑依若圜就規若正識墨今朕得士諗于在廷某廣
博静淵密於世用推其計畫見扵可行攷其事功效扵
已試爾為爾守宜立輔朕兹用詔爾位于東臺嗚呼自
周衰以来千有餘歲先王之道蔽而不明振壊扶微朕
竊有志尚懋朕佐圖惟設施參諸經訓而不違質諸時
宜而不謬無崇小慧以易大猷無伐巳能以距衆善惟
賞刑在上不可以僣惟聡明在下不可以咈俾厥后克
濟其任則爾身永孚于休其往起哉以承我祖宗之丕烈
相制二
有為之君舉賢以自助有志之士遇主而後伸两常相
湏而相濟者少兩常相求而相值者寡朕觀前代君臣
之際聖賢相與之盛慨然忻慕願比迹焉今得其人詔
于爾衆某行無緇磷學有本原材諝智謀淑問惟舊納
忠左右匪懈夙宵蔽自朕心命爾予翼列予右相進貳
西臺嗚呼自道術不明而世蔽滋久法度多缺而紀綱
浸微圖治者以古為迂錯事者以苟為得兵安扵坐食
而不合扵農士習扵空言而不知為吏禮義廉耻闕而
不思朋黨比周靡然成俗任之以學斆而敗官以墨者
方興起之以赴功而便文自營者滋出伊𣣔黜漢唐之
淺陋追尭舜之高明尚懋相予予忱不貳使千載之墜
振扵一朝上下之間配于前烈以揚我先后之光訓亦
纉爾舊服之顯庸
相制三
朕飾正三省綱理萬事號令所出本諸西臺閱審駮論
属之黃闥推而逹之則在會府以其官之長貳皆為任
政之臣鼎足居中各遵其職分守則異合謀惟一時予
俊乂宜就兹列其身䔍學行自幽而顯宣力中外績用
彌邵惟文昌政本揆叙百度介于左省考慎朕命圖済
厥服爾其往哉朕訓迪治官順稽于古使其體至大而
統之有要其事至衆而舉之有條不惟其文惟其實不
惟其位惟其人爾允念兹以勤予翼盖先代之法存扵
籍者既殘缺而難循當今之宜殊扵昔者又舛違而易
遠酌是彛憲成之甚艱尚迪庶工奉若惟新之則亦永
来世預有無窮之聞
節相制
古者出軍之法始扵一井之間遣將之常甫在六官之
内師田共務文武同方盖丁發召之期則士就戎行而
卿行扵外已征誅之事則衆遵農畔而帥旋扵朝歷世
雖殊兹致惟一逮後王之更造開阡陌以居民隷伍符
者身不受扵一㕓仗齊鉞者位不連扵九棘其扵荷戈
抗隊為王之瓜牙立纛設旄為國之屏翰上下之任古
今則同予得異能詔于在列某性資強毅識慮精通束
髮脩身有恕巳及人之志歴官行事有氶流宣化之勤
踐揚要極之司更閱歲時之久嘉謀黨論簡在朕心廣
譽善聲洽扵輿論有國之典以爵詔功宜疇厥庸爰啓
爾宇建大將之旗鼓尸我一方賜諸侯之士田保兹東
夏以董齊扵軍旅以撫和扵士民𠫭帝傅之寵名益戶
封之真食兼隆異數奬勵茂勲扵戲昔吉甫典兵萬邦
為憲申伯作邑四國于蕃宜悉意扵壮猷庶俾忠扵前
列荅揚祖宗之訓予冀為衆得人夾輔邦家之基爾尚
為時宣力
侍中制
舜用臯陶若股肱之承元苜商咨傅說如舟楫之済巨
川盖一體之相成或兩求而莫值肆朕讃極窹寐雋良
果得異能属之大任用揚孚號明論在廷某行蹈中和
學通古今從容應物有適用之材慷慨立朝多㩀經之
論比回朔扵禁闥遂更踐扵樞庭閱歲已深服勞惟舊
朕惟紀官之敝久廢扵正名分職之殊固難扵覆實為
司徒之定制俾位號之無虚乃眷宗工宜加異數東臺
管轄之任爰處扵弼諧南官喉舌之司仍躋扵端右體
加隆之注意當益懋扵壮猷於戲秉國之均夫下之所
取正熙帝之載朕心之所仰成使萬物各遂其生而一
夫無失其所以輔予治往惟汝諧
門下侍郎制
朕扵天下之事以禀承處决属之中書審閱駮正歸之
門下而使尚書推而行之此三省所以異任而相成故
長令僕射皆宰相之任而左右省侍郎所以貳之盖謹
其名者固將循之以稽其實也必使位無虚加人無虚
受以脩國家之務然後稱朕意焉某明允修㓗學通今
古以風力之敏見扵續用以志行之䔍重於朝廷擢自
從臣預國機政多引大体沃于朕心維董正治官之初
介東臺𬋩轄之寄歴選在列汝往惟允夫堅一心以在
王室康萬事以亮天功汝之任也其尚勉哉
門下侍郎尚書左右丞制
尚書萬事所出丞所以筦其要門下三省之首侍郎所
以貳其長朕稽于古義以正官號故合是寵秩以命吾
共政之臣非天下之材足以恊朕之謀繫人之望者夫
豈虚授某莊毅忠䔍通于古今列扵庙堂以義陪朕是
用考擇以為選首使文昌左轄之任舉瑣闈參議之效
明六官紀綱上之所以齊下者無所撓四方奏列下之
所以通上者無所壅以弼予一人而亮成庶績尚懋厥
志無忘訓詞
給事中制
有事殿内之臣職在扵平奏述詳命令駮其違者而正
之覆其善者而行之至扵决獄官人發驛遣使申■滯
察苛嬈莫不緫焉其任可謂煩且重矣朕董治正官之
始思得其人以稱厥位以爾具官忠某䔍強毅明扵理
體勞閱甚茂朕惟汝嘉列之東臺公議所属惟精敏不
懈可以統治要劇惟剛方不苟可以辨白是非爾尚慎
于厥脩朕方觀汝之效
左右常傅郎制
左右之臣以騎從乘輿職在献納可謂親且重矣非噐
識操行属乎朕心夫豈輕受某老于文學練逹洽體舊
惟共政勤烈在時某直諒多聞䔍扵自守先帝遺朕調
護有勞皆以耆名列于秘殿是用考擇扵衆寵以兹任
朕惟爾之試用巳效必能秉誼不渝惟尔之博通古今
必能𥙷朕之闕往祗厥服豈煩訓詞
左右諫議大夫制
諫議大夫掌議論舊矣今列于從官實有官責事無大
小皆得開陳當其可從則為之更命令易取舍固朕之
所虚心而聽也朕方扵天下之忠讜惟恐不聞則居是
任者直巳以事上夫何間哉某器識強敏明于今古俾
職献替僉曰汝宜夫能通上下之情而使朕立扵無蔽
之地治道之所繇出在汝能任其任可不勉歟
二起居制
孔子稱言動以禮天下歸仁焉矧託于王公之上言而
為令動而為法故必有左右史從而記之所以照得失
明勸戒能稱兹任盖難其人某丈學優深操行脩㓗執
簡簮筆有列扵朝今朕順于古義以考定官儀是用正
爾之名俾仍舊服其尚謹于書法以無曠于厥司
左右正言制
左右之臣以言為職事有得失關扵理體利害繫扵人
情或方兆扵幾微或巳施扵命令論皆可及誼無不從
選用特殊寄属惟重正官之始得士尤艱某綽有時材
通扵卋用献替之位宜服寵名夫上之求乎下者患乎
難知下之求乎上者患乎難逹使耳目之任無蔽藥石
之規必聞尚惟汝能以助予治
諫官制
某純明廣博信古知今周爾之長禆有言責夫言人之
所難言爾無不盡而聞之如恐不及朕豈敢忘其尚懋
哉無或容而巳矣
中書令制
虞氏之咨四岳惟亮天功周家之建六官以為民極朕
參于古義質以今宜以右省典正扵鈞衡以中臺捴持
扵綱紀兼是重任時惟宗臣播告在廷其德新命某敏
于學術優有時材以經遠之謀彌綸治具以察微之智
練逹事幾繇展采扵禁林遂陞華扵宰路恊宣勞力積
有歲時朕惟授職以量能宜循名而責實稽先王之作
則以正百官起多士之赴功庶康萬務眷言舊德申以
異恩惟化原實繫扵内樞俾首弼諧之任維政本一歸
扵會府仍躋端揆之崇寵秩所加委成彌重豈獨儀刑
扵列位固將叙正扵彛倫扵戲咸一德以格皇天輔予
于治釐百工而熙庶績待汝有為其務迪扵壮猷尚思
齊扵前哲體兹注意維往懋哉
門下中書侍郎尚書左右丞制
尚書中書門下三省本天下之務而侍中令僕射為宰
相之任舊矣自唐政不綱而失其守今朕董正治官使
三省之長皆復其任而扵尚書左右丞左右省侍郎秩
有升降使貳吾任政之臣夫綱轄之地與銜史更相察
舉所以驚官邪明憲度而侍郎扵左右省無不統理則
其所繫扵體尤重非傑出之材不在兹選某官端方䔍
實學有本源預于政機人望惟允某強毅忠厚通于古
令謀謨廟堂休有令聞是用命爾以為選首其尚體余
所以處爾之重勿苟勿随使百工庶尹皆知爾之不私
于法罔敢不正而政令之自上出者罔不得宜以稱朕
所以作則垂法始今行後之意爾可勉矣子有望焉
中書舍人制
朕稽于古以正百官使循其名以效其實惟舍人中書
之属以典掌命令為任而况列扵侍從則又職在論思
方朕明紀綱定憲度以為民極之初非能見扵文章何
以究宣朕意非能通扵世用何以弥綸庶務進在兹位
不其重歟某官某思正仁䔍逹于古今其文足以代王
言其智足以謀治體斷自朕意以為選首其尚尊爾之
學以善于訓詞奮爾之庸以禆于政理使爾能稱厥職
而朕預扵知人其惟勉哉以祗厥服
知制誥制一
典掌書令之任為左右之臣非獨在扵潤色斯文而巳
固當論思治體以輔朕之不逮朕博考天下之材然後
有所拔用則扵付授豈不慎哉某強識敏學通于理要
祗節勵行忠䔍不回朕惟汝嘉使在兹選朕有兢兢業
業一日二日萬幾之慮汝則思輔以謀猷忠扵獻納朕
有作則聖憲施命以告四方之志汝則思逹以文辭見
扵號令使汝為稱任則朕為得士豈不休哉尚其勉矣
以服厥官
知制誥制二
贊為名命之臣法當得(一作待)從非獨在扵討論翰墨發
揮詔號而巳必將講明治具思献其可以弼予違故非
其人夫豈虚授某敏有時材優扵學術擢扵不次俾典
訓詞維能守其所聞可以輔予不逮維能明扵體要可
以見扵文章其尚懋哉方觀汝效
尚書左右丞制
本天下之政者尚書也本尚書之紀綱者左右丞也盖
衆職之治乱萬事之廢舉紏而正之實其任焉今朕董
正治官使尚書纉其舊服以㒒射為任政之臣而六卿
各遵其職至扵綱轄之地所以驚官邪䋲謬戾御史有
不舉者得并而治之則其繫扵體尤重是以進其位叙
使得貳吾任政之臣非望臨一時朕豈虚授某明允忠
䔍通于古今列于廟堂以義陪朕是用考擇以為選首
其尚體予所以處爾之重勿苟勿随俾百工庶尹知爾
之不私于法罔敢不正稱朕所以作則垂憲始今行後
之意爾可勉矣朕有望焉
左右司郎中制
尚書天下政本左右司紀綱之地故郎選異扵諸曺非
噐幹望實有聞扵時莫稱其任某明敏強濟通扵世用
宜在此位故以命汝創制之初舉墜興壞所以弥綸庶
務者待汝有為其尚懋哉以承厥叙
元豐類藁卷之二十三
