元豊類藁卷之二十九
䟽
熙寕轉對䟽
准御史臺告報臣寮朝辤日具轉對臣愚淺薄恐言不
采然臣竊觀唐太宗即位之初延群臣與圖天下之事
而能絀封倫用魏鄭公之說所以成正觀之治周世宗
初即位亦延羣臣使陳當世之務而能知王朴之可用
故顯德之政亦獨能變五代之因循夫當衆說之馳騁
而以獨見之言陳未形之得失此聽者之所難也然(二君)
能辨之於羣衆之中而用之以收一時之效此後世之
士所以常感知言之少而頌二君之明也今陛下始承
天序亦詔群臣使以次對然且將歲餘未聞取一人得
一言豈當世固乏人不足以當陛下之意與抑所以延
問者特用累世之故事而不必求其實欤臣愚竊計殆
進言者未有以當陛下之意也陛下明智大略固將比
跡扵唐虞三代之盛如太宗世宗之所至恐不足以望
陛下故臣之所言亦不敢效二臣之卑近伏惟陛下超
然獨觀扵世俗之表詳思臣言而擇其中則二君之明
豈足道扵後世而士之懷抱忠義者豈復感知言之少
乎臣所言如左臣伏以陛下恭儉慈仁有能承祖宗(一作)
(宗庙)之德聦明&KR0790;知有能任天下之材即位以来早朝晏
罷廣問兼聽有更制變俗比迹唐虞之志此非群臣之
所能及也然而所遇之時在天則有日食皇變之異在
地則震動䧟裂水泉湧溢之災在人則有饑饉流亡訛
言相驚之患三者皆非常之變也及(一作又)從而察今之
天下則風俗日以薄悪紀綱日以弛壊百司庶務一切
文具而已内外之任則不足於人材公恐之計則不足
扵食貨近則不能不以盗賊為慮遠則不能不以夷狄
為憂海内智謀之士常恐天下之勢不得以久安也以
陛下之明而所遇之時如此陛下有更制變俗比迹唐
虞之志則亦在正其本而已矣易曰正其本萬事理臣
以謂正其本者在陛下得之於心而已臣觀洪範所以
和同天人之際使之無間而要其所以為始(一作本)者思
也大學所以誠意正心脩身治其國家天下而要其所
以為始者致其知也故臣以謂正其本者在得之扵心
而已得之扵心者其術非他學焉而巳矣此致其知所
以為大學之道也古之聖人舜禹成湯文武未有不由
學而成而傳說周公之輔其君未嘗不勉之以學故孟
子以謂學焉而後有為則湯以王齊桓公以覇皆不劳
而能也盖學所以成人主之功德如此誠能磨礱長飬
至扵有以自得則天下之事在扵理者未有不能盡也
能盡天下之理則天下之事物接扵我者無以累其
内天下之以言語接扵我者無以蔽其外夫然則循理
而已矣邪情之所不能入也從善而巳矣邪說之所不
能亂也如是而用之以持久資之以不息則積其小者
必至扵大積其微者必至扵顯古之人自可𣣔之善而
充之至於不可知之神自十五之學而積之至於從心
之不踰矩豈他道哉由是而巳矣故曰念終始典于學
又曰學然後知不足孔子亦曰吾學不厭盖如此者孔
子之所不能巳也夫能使事物之接扵我者不能累其
内所以治内也言語之接扵我者不能蔽其外所以應
外也有以治内此所以成德化也有以應外此所以成
法度也德化法度旣成所以彂育萬物而和同天人之
際也自周衰以耒道術不明為人君者莫知學先王之
道以明其心為人臣者莫知引其君以及先王之道也
一切苟簡溺扵流俗末世之卑淺以先王之道為迂遠
而難遵人主雖有聦明敏逹之質而無磨礱長飬之具
至於不能有以自得則天下之事在扵理者有所不能
盡也不能盡天下之理則天下之以事物接於我者足
以累其内天下之以言語接扵我者足以蔽其外夫然
故欲循理而邪情足以害之欲從善而邪說足以亂之
如是而用之以持久則愈甚無𥙷行之以不息則不能
見效其弊則至扵邪情勝而正理滅邪說長而正論消
天下之所以不治而有至扵亂者以是而巳矣比周衰
以来人主之所以可傳扵後世者少也可傳於後卋者
若漢之文帝宣帝唐之太宗皆可謂有美質矣由其斈
不能遠而所知者陋故足以賢於近世之庸主矣若夫
議唐虞三代之盛德則彼烏足以云乎由其如此故自
周衰以来千有餘年天下之言理者亦皆卑近淺陋以
超世主之所便而言先王之道者皆絀而不省故以孔
子之聖孟子之賢而猶不遇也今去孔孟之時又遠矣
臣之所言乃周衰以来千有餘年所謂䢊遠而難遵者
也然臣敢献之扵陛下者臣觀先王之所巳試其言最
近而非遠其用最要而非迂故不敢不以告者此臣所
以事陛下區區之志也伏惟陛下有自然之聖質而漸
清扵道義之日又不為不久然臣以(一作所)謂陛下有更
制變俗比迹唐虞之志則在得之扵心得之於心則在
學焉而巳者臣愚以謂陛下宜觀洪範大學之所陳知
治道之所本不在扵他觀傅說周公之所戒(一作勉)知學
者非明主之所宜巳也陛下有更制變俗比迹唐虞之
志則當懇誠惻懼以講明舊學而推廣之務當扵道德
之體要不取乎口耳之小知不急乎朝夕之近效復之
熟之使聖心之所存從容扵自得之地則萬事之在扵
理者未有不能盡也能盡萬事之理則内不累扵天下
之物外不累(一作蔽)扵天下之言然後明先王之道而行
之邪情之所不能入也合天下之正論而用之邪說之
所不能亂也如是而用之以持久資之以不息則雖細
必鉅雖微必顯以陛下之聦明而充之以至扵不可知
之神以陛下之睿知而積之以至扵從心(作)心之不踰
矩夫豈遠哉顧勉強如何耳夫然故内成德化以成法
度以發育萬物而和同天人之際甚易也若夫移風俗
之薄悪振綱紀之他壊變百司庶務之文具厲天下之
士使稱其位理天下之財使贍其用近者使之親附遠
者使之服從海内之勢使之常安則惟陛下之所欲何
求而不得何為而不成乎未有若是而福應不臻而變
異不消者也如聖心之所存未及扵此内未能無秋毫
之累外未能無纖芥之蔽則臣恐𣣔法先王之政而智
慮有所未審欲用天下之智謀林諝之士而議論有所
未一扵國家天下愈甚無𥙷而風俗綱紀愈以衰壊也
非獨如此自古所以安危治亂之幾未嘗不出扵此臣
幸蒙降問言天下之細務而無益扵得夫之數者非臣
所以事陛下區區之志也輙不自知其固陋而敢言國
家之大體惟陛下審察而擇其宜天下幸甚
劄子
自福州召判太常寺上殿(改明州不果上)
伏以陛下聦明睿知天性自然可謂有不世出之姿自
在藩邸入承顔色出奉朝請怡怡翼翼不自暇豫至恭
極孝聞扵天下及踐大位内事两宮外嚴七庙仁被公
族德形閨門嬪御備官不滛扵色音楽備數不溺扵声
食菲衣綈務遵節儉臺卑囿小無所增節近習無便嬖
左右無私謁未嘗出遊幸未嘗從畋魚其扵憂憫元元
勤勞庶政則念慮先於兆朕祗慎(盖扵纖芥昼而訪問至日昃夕而省者覧)
至扵夜分每群臣進見接之禮䔍而情通凡四方奏事
莫不朝入而暮報雖大禹之勤于邦文王之不暇食無
以加此其淵謀遠略必中事幾善訓嘉謨可為世則者
傳聞下土雖僅得其一二巳足以度越衆慮非可闚測
可謂有君人之大德其高深宏遠則憫自晚周秦漢以
来世主不能獨見扵衆人之表其政治所出大氐踵襲
卑陋因扵世俗而已扵是慨然以上追唐虞三代荒絶
之迹修列先王法度之政為其任在已可謂有出扵數
千載之大志變革因循號令必信使海内觀聽莫不震
動群下遵職惟恐在後可謂有能行之效盖刻意尚行
不差毫髮縉紳之士有所不能及憂勞惕勵無懈湏臾
又非羣臣之所能望可謂持起扵三代之後非常之主
也愚臣孤陋熙寕二年出通判越州因轉對幸得論事
敢㩀經之說以誠意正心脩身治國家天下之道必本
扵學為献逮今十有一年始得望穆穆之清光敢别白
前說而終之臣以謂陛下有不世出之姿有君人之大
德與出扵數千載之大志又有能行之效特起扵三代
之後然顧以治國家天下之道必本扵學為献扵陛下
何也盖古之聖人雖出平其類拔乎其萃然至其成德
莫不由學故堯舜性之也而見扵傳記則皆有師其史
官識其行事則皆曰若稽古至扵湯武身之也則湯學
扵伊尹武王學扵太公見扵詩礼孟子在商高宗得傅
說作相其命說之辭曰予小子舊學于甘盤而傅說告
之則曰學于古訓乃有獲又曰惟學遜志務時敏厥脩
乃来又曰惟斆學半念終始典于學盖高宗既巳學于
甘盤矣及傅說相之乃更丁寕反復勉之以學其要歸
則以謂當終始常念于學明學盖不可一日而廢也至
扵孔子之自叙則自有十五而志于學至于七十而從
心所欲不踰矩天以孔子之聖必志于學其學之漸每
十年而一進至于七十矣其從心也盖不踰矩則傳說
所稱當終始常念于學者雖孔子之聖不能易也故揚
子曰學之為王者事久矣堯舜禹湯文武汲汲仲尼皇
皇其巳久矣聖賢之䔍扵學至扵如此者盖楽而不亂
復而不厭者道也測之而益深窮之而益遠者聖人之
言也知不足與困者學也方其始也求之貴傳畜之貴
多及其得之則扵言也在知其要扵德也在知其奥能
至扵是矣則求之博畜之多者乃筌蹄而巳所謂多間
則守之以約多見則守之以卓也如求之不博畜之不
多則未有扵言也能知其要未有於德也能知其奥所
謂寡聞則無約寡見則無卓也子貢稱孔子之學識其
遠者大者則扵言也能知其要扵德也能知其奥然後
能當扵孔子之所謂學也審能是則存扵心者有以為
主扵内天下之事雖其變無窮而吾所以待之者其應
無方古之大有為扵天下者未有不出扵此也堯舜湯
武所以為盛德之至孔子所以從心而不踰矩或得其
行者未得其所以行得其言者未得其所以言孟子之
所謂聖而不可知之謂神在是而巳矣陛下萬幾之餘
日引天下之士推原道德而講明其意陳六藝載籍之
文而紬繹其說博者深思無有觧倦其折衷是非獨見
之明老師宿儒所不能到此臣之所聞也有不世出之
姿與君人之大德又有出扵數千載之大志持起扵三
代之後此臣之所知也則陛下之學巳可謂至矣然臣
區區敢誦經之陳言以進扵左右者誠將順陛下之聖
志采傳說始終典學之言觀孔子少長進學之漸以陛
下之明智知言之要知德之奥皆陛下之所素畜誠以
陛下之樂道而繼之以不倦以陛下之稽古而加之以
不巳使天性之睿智所造者益深所積益厚日日新又
日新其扵自得之者非徒足以待萬事無窮之變而應
之以無方天下之人必將得陛下之行者不得其所以
行得陛下之言者不得其所以言堯舜湯武所以為盛
德之至孔子所以從心而不踰矩孟子所謂聖而不可
知之謂神不在扵陛下而孰在哉繇是歛五福之慶以
大賚庶民享萬年之休以永綏方夏德厚扵天地名昭
扵日月惟聖意之所在而巳臣愚不敏蒙恩賜對不敢
毛舉藂細之常務而扵國家之體冐言其遠且大者此
臣所以愛君區區之分也伏惟留神省察
元豊類藁卷之二十九
