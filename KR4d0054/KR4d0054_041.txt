元豊類藁卷之四十一
祭文
秋賽
歲既順成時方揫歛神能施澤以及物人能備物以事
神兹惟舊章夫豈敢怠庶其爲福無斁扵人
諸廟祈雨
今者盛秋巳晚庶物將成矧兹麥苗實待雨澤而驕陽
尚熾畏暑未消野有焦枯之憂人懷膏澤之望敢祈靈
德甫徇輿情蕩藴隆之菑以升嚴氣濡滲漉之施以遂
嘉生實頼神休允諧衆志(道觀道雖至寂感無不通人雖甚愚誠無不獲祭)
(詞同前改靈德作冲蔭改神休作真工佛寺佛莫大扵慈悲在扵利物人莫艱扵稼穡又也趨時是仰神)
(休用康歲事祭詞同改靈德作斍蔭改神休作慧心)
諸廟謝雨文
比籲衆情仰祈靈施果蒙薄雨小潤焦原巳祛畏暑之
煩遂適戒寒之漸敢忘祗報更俟餘休克終播澤之祥
俾獲有年之望
諸廟祈雨文
時寒未若雨雪尚愆麥有立苗之艱人違墐戸之適敢
依靈德瀝致勤誠惟順導扵大和俾霈施扵膏澤克諧
衆望實頼隂休
諸廟謝雨文
比苦愆陽再徼靈施蒙報如響得雨應時澤潤焦枯蕩
除煩欝物有豊成之望人無疾癘之憂敢忘大恩尚覬
終惠
祭勾芒神
宿官扵木用事在春敢奉歲祠庶爲民福
慈聖光献皇后百日轉經䟽
至恩難稱𣣔報者惟盡扵精誠大覺可依有禱者必蒙
扵善應敢緣慧力輙罄愚衷伏以大行太皇太后淑聖
在躬聡明先物儀刑宫壷德大而不矜鎮撫國家功崇
而不宰未窮遐算奄背盛辰皇帝陛下務極孝思永懷
慈蔭内遵喪紀不緣易月而断恩外異寝園特以因山
而建號矧惟臣庶實自生成雖銜有慟之情未識論酬
之所是資佛果少即人心伏愿克配坤元寕至神扵不
測䆮昌天極介景德扵無疆實頼𣑽因允諧衆望
諸廟祈雨文
民之艱扵稼穑頼歲屢豊得以足衣食而償其力吏亦
得以無所事扵勤而偷禄今兹春仲麥苗滿野得雨而
成則民得以継其豊年之樂而吏亦得預其幸神之食
於此土為能澤扵斯民也故敢以告尚其賜之以称人望
諸寺觀祈雨文
春氣巳中農功方急而膏澤未洽土脉尚乾敢恭致扵
精誠用仰祈扵覺(道改斍作真)蔭尚其降雨俾獲有年
諸廟春祈文
神之扵人能康歲時而阜庶物故人得以歲時備物以
事神今兹春仲敢遵常典神可不懋以無廢其康阜之
功則人敢不盡以無斁扵事神之禮
祭土祈雨文
農勤甚矣歲既暮春麥待雨而成菽粟待雨而種而旱
䁧為虐人用憂嗟今將為壇象龍以禱是用先事告爾
土神尚其降休無咈人望
祭五方龍祈雨文
龍之變化無方而其有功扵人者則在扵能興雲雨嗚
呼今旱甚矣是用稽古為爾某龍之象位于某方薰祓
以禱爾尚圖厥聀其亟以時肆為膏澤以大施于此土
無愆厥應俾有後羞惟爾有神亦尚永有依歸
太清明道宮祈雨文
旱踰時矣麥既萎死而菽粟未種皇帝憂劳遣吏分禱
尚其致雨無俾歲害久兹東睠實在靈德
諸廟謝雨文
維歲大旱蒙賜甘雨窪邪之麥冀可以蘇菽粟之田有
望自此實神之德敢忘昭報尚其終惠俾獲有秋
諸寺觀謝雨文
氣之不若旱實為菑蒙在正陽界之甘澤維靈休之所
自豈昭報之敢忘俾獲有秋尚頼終惠
太清明道宫謝雨文
旱久未觧詒上之憂得雨應祈曾不旋日焦萎可起種
藝可施實惟靈休副此柬睠尚其終賜俾獲有秋
亳州明堂後祭廟文
維季秋辛巳天子宗祀英宗皇帝扵明堂以配上帝既
成禮乃詔天下徧祭于群神故州得以衆羞醪酒祗薦
祠下神其誕降嘉福無有不暨以稱天子所以事神爱
民之意
哀詞
蘇明允哀詞
明允姓蘇氏諱洵眉州眉山人也始舉進士又舉茂才
異䒭皆不中歸焚其所爲文閉戶讀書居五六年所有
既冨矣乃始復爲文盖少或百字多或千言其指事析
理引物託諭侈能盡之約遠能見之近大能使之微小
能使之著煩能不亂肆能不流其雄壮俊偉若决江河
而下也其輝光明白若引星辰而上也其略如是以余
之所言扵余之所不言可推而知也明允每扵其窮逹
得喪憂歎哀樂念有所属必發之扵此扵古今治亂興
壞是非可否之際意有所擇亦必發之扵此扵應接酬
酢萬事之變者雖錯出扵外而用心於内者未嘗不在
此也嘉祐初始與其二子軾轍復去蜀遊京師今參知
政事歐陽公脩爲翰林學士得其文而異之以献扵上
既而歐陽公爲禮部又得其二子之文擢之高䒭扵是
三人之文章成傳扵世淂而讀之者皆為之驚或歎不
可及或慕而效之自京師至扵海隅障徼學士大夫莫
不人知其名家有其書既而明允召試舍人院不至特
用為秘書省校書郎頃之以為覇州文安縣主簿編纂
太常禮書而軾轍又以賢良方正策入䓁扵是三人者
尤見扵當時而其名益重扵天下治平三年春明允上
其禮書未報四月戊申以疾卒享年五十有八自天子
輔臣至閭巷之士皆聞而哀之明允所為文集有二十
卷行扵世所集太常因革禮者一百卷更定謚法二卷
藏扵有司又為易傳未成讀其書者則其人之所存可
知也明允為人聦明辨智遇人氣和而色温而好為策
謀務一出巳見不肯躡故迹頗喜言兵慨然有志扵功
名者也二子軾為殿中丞直史館轍為大名府推官其
年以明允之喪歸葬扵蜀地既請歐陽公為其銘又請
予為辭以哀之曰銘將納之扵壙中而辝將刻之扵冢
上也余辝不得巳乃為其文曰
嗟明允兮邦之良氣甚夷兮志則疆閱今古兮辨興亡
驚一世兮擅文章御六馬兮馳無疆决大河兮嚙浮桑
&KR1662;星斗兮射精光衆伏玩兮彫肺腸自京師兮洎幽荒
矧二子兮與翶翔唱律呂兮和宮商羽峩峨兮势方颺
孰云命兮變不常奄忽逝兮汴之陽維自著兮暐煌煌
在後人兮慶彌長嗟明允兮庸何傷
吴太初哀詞
吳太初象先今為單州單父人父祐之從事廣州勤事
死州瘴沴地象先以喪至州下亦死年三十一&KR0882;三試
於禮部不中余與之善後七年其弟景初来視余扵臨
川慶曆六年也余思象先如初失之為之追考其為人
為辭以哀之曰
越山如鱗兮逹海而窮勢阻以偏兮毒潜其中子之自
重兮卒與子逢我知子初兮其父之從為其子孤兮吾
未之信孰神之苛兮又速子終嗟嗟乎然兮維戚吾哀
維子之生兮順祥于宫父母之歡兮兄弟以雍出與人
遊有守有容其材其良兮剖劂又工一日而棄兮卒偶
蒿逢云誰不死兮萬古一空吾辤傳子兮無有春冬子
天且屈兮猶夀而隆
京王君俞哀詞
京師多尊官要人能引重後軰公卿家子有賓客親黨
之助略識文書章句輙出與寒士較重輕繇此名稱多
歸之而主陞絀者因得與大位君俞在京北門外不交
人事讀書慕知聖人微言大法之歸趣孜孜忘晝夜寒
暑之變其爲辤章可道耻出較重輕漠然自如繇此名
與位未充也慶曆元年予入太學始相識舘余於家居
數月相與講學會余歸遂别常爱君俞氣貌端然雖燕
休未嘗慢在衆中恂恂或不知其朝士也至相與言天
下士白黑無所隱其方且勇亦少及也太夫人素嚴君
俞怡怡奉子職退事寡嫂無間言畜妻子不驕為家不
問田宅平居無䙝私流侈之好以某年某月疾遂不起
始丞相冀文穆公無主祀拔君俞以託其後君俞亦盡
誠奉之兹可以不墜矣今太夫人年高而天奪君俞之
命是扵君俞之心不為大恨欤夫為人如前之云而不
卒扵貴且夀曾未少施其所學又負其所氶之心是扵
衆人之情不能泯哀也况重以相知其悲塞可勝乎作
辝以泄其哀且系曰君俞姓王氏諱寅亮官至殿中丞
年二十六云
維相其初兮擇嗣于宗君提而秀兮乃立于宫庙門有
戟兮祭祀以時相不失記兮君無墜恭庭闈楽康兮妻
子不驕又亊寡嫂兮端其服容衆人剪剪兮趨慕要津
我躬處方兮不夸以從詩書百家兮其博而殽我講其
疑兮往趨于中雖裕扵心兮不耀其華維友則信兮其
位未充方期顯行兮羽儀于世孰尸變化兮亟卑之凶
沕穆無端兮莫敢貴辝維舊及知兮哀攪余&KR0909;老母無
撫兮少婦失依頼有息子兮可望其隆嗚呼哀㦲兮予
悲曷勝託辝于牘兮恨與天終
元豊類藁卷之四十一
