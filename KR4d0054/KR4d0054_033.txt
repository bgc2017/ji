元豊類藁卷之三十三
奏狀
進奉熙寕四年明堂絹状
祀而嚴配王國之上儀助者駿奔人臣之常奉前件物
實之用篚旅以造庭阻就列以陪祠庶將心扵拱極載
循僣冐伏積震惶
進奉熙寕七年南郊銀絹状
天休不宰故大報扵親郊上德難名唯駿奔扵助祭兹
為邦禮以合人情物輙用土毛敢參庭實第從臣之嘉
頌獨遠清光得萬國之歡心庶將薄意干冐宸扆臣不任
進奉熙寧七年同天節銀絹状
自天生德與世為歸属當載育之期敢薦無疆之祚前
件物輙備土毛之末用參篚貢之餘遠守蠻荆莫預造
庭之會仰懷象魏但祈難老之詳
進奉熙寕八年同天節銀絹状
元命在躬方啓龍興之運鴻圖集祉爰開鳦降之祥前
件物敢薦服官用參庭實緣易供之薄献祝難老之殊
祥
㐮州乞宣洪二郡状
右臣今任至今年九月成資巳蒙差太常少卿孫頎替
臣成資闕今臣去替秪有數月竊念臣為有私便𣣔乞
就移洪州或宣州一任情願守待遠闕謹具状奏聞伏
候敕旨
奏乞回避吕升卿
右臣伏奉敕命就差權知洪州軍州事充江南西路兵
馬都鈐轄巳發来赴任次今覩吕升卿授江西轉運副
使伏緣臣先任齊州得替後吕升卿為京東路察訪扵
齊州多端非理求臣過失頼臣無可捃拾兼臣弟布與
吕惠卿又有嫌隙二事皆中外共知今升卿任江西監
司洪州在其統属湏至陳乞回避伏乞指揮檢會臣先
奏乞移洪州或宣州或東南一般州郡臣為母親見在
饒州迤邐前去饒州伺候朝旨
奏乞與潘興嗣子推恩状
右臣伏覩本州人試將作監主簿潘興嗣五歲以父任
得官二十二歲授江州德化縣尉不行熙寕二年朝廷
察其高以為日州軍事推官不就今年五十六歲安扵
静退三十餘年臣竊以康定中徐復以處士收用辤不
就得官其一子近王回孫侔皆以幽潜見錄命下而回
已死亦得官其一子李覯以國子直講退歸死十年亦
得祿其後則國家之扵激奬廉退既肆其所守又恩及
其世盖有故事今與王回同時見錄之人有孫侔而後
又有興嗣處幽不改其操皆巳白首然未有為上聞者
故其子獨未蒙恩竊以康定至今幾四十年士之抗志
扵隠約而為朝廷所知者止此數人盖枯槁沉溺其守
至難故其人至少為國家者取而顯之使天下皆知士
之特立無求扵世者不為上之所遺則自重者孰不勉
浮競者孰不悔可謂施約而勸博寵錄之所以勵世其
實在此臣故敢以聞伏惟陛下幸察侔及興嗣躬難進
之節遭遇聖時用王回徐復李覯為比加恩其子使斯
人不卒窮扵閭巷足以明示天下興嗣有子群年二十
六歲孫侔令家真州謹状奏聞伏候敕旨
奏乞復吳中復差遣状
右臣復見提點本州玉隆觀龍圖閣直學士給事中吳
中復年六十六歲精力未衰志意甚壮歴事累朝嘗任
諫官御史以直道正言能稱其職又任邦伯理兵治民
皆有可紀孔子曰如有所譽者其有所試矣如中復之
林有巳試之效可謂明白方今中外任使嘗患乏人如
中復者豈可遂其閑逸𣣔乞召至左右使典司献納或
委以藩鎮使剸治煩劇又能上副憂勤不負寄任况中
復年未當退又無疾病處之散地衆謂非宜伏望早賜
收用以稱朝廷尚賢求舊之意臣忝任州長不敢不言
謹具狀奏聞伏候敕旨
辤直龍圖閣知福州狀
右臣凖洪州送到敕牒一道授臣直龍圖閣就差權知
福州交割本職公事以次官員發赴本任者孤遠之臣
幸蒙收擢聖恩深厚誼豈敢辤伏念臣老母年高近歲
多病臣弟布巳移知廣州見赴本任臣若更適閩越則
兄弟並就遠官犬馬之志不勝徬徨伏望聖慈矜憫特
寝新命與臣一便地差遣所有敕牒臣未敢祗受巳牒
洪州寄軍資庫收𬋩臣巳交割本聀公事與以次官員
不敢扵舊任處久住見迤邐前来听候指揮謹具状奏
聞伏候敕旨
福州舉知泉州陳樞久不磨勘特與轉官状
右臣體訪得轄下知泉州尚書屯田員外郎陳樞不下
磨勘文字巳十五年中間曾遇覃恩改官其扵綿歴歲
月積累勞能則考課常法盖未及之列於郎曺為日巳
久方當朝廷崇尚廉素誡抑浮競之時樞獨安扵冲静
所守如此况樞操履純篤出自天資治行循良見扵衆
論自歴州縣及任淮南提點刑獄與今来再任泉州所
至風績皆可稱記伏乞特降指揮下審官東院檢會樞
合該磨勘月日采其久不自陳特與優轉名曺以奬恬
退臣忝備寄任不敢不言謹具状奏聞伏候勑旨
福州奏乞在京主判閑慢曺局或近京一便郡状
右臣輙露悃愊仰干旈扆臣母老多病見居京師臣任
福州臣弟布任廣州相去皆數千里臣犬馬之志實不
遑寕臣昨移福州之日曾乞哀憐改授近地尋奉聖旨
不允不敢再請臣既到任属所部之内寇孽遺類往往
尚聚山谷居人未寧遠近疑駭而州之属邑又有出扵
早饑之後臣扵此時正當竭其駑鈍復不敢以私計自
陳自去冬及今春以来上賴朝廷威德蟻聚餘寇悉又
殄除田疇之間連獲登稔今山海清謐千里宴然里閭
相安粟米豊羡臣扵所部乃無一事可以自效况臣到
任今年八月巳及一年遠去庭闈爲日巳久晨昏之恋
誼難苟止則臣可以乞恩實在今日伏見朝廷至仁比
来群臣之中有𣣔便扵飬親者並蒙聽許况臣母子各
巳白頭兄弟二人皆任遠地今臣扵官守又無可以驅
馳之事伏望聖慈憫惻以臣老母見在京師與臣一在
京主判間慢曺局差遣或就移近京一便郡庶便親飬
臣雖糜殞曷報聖恩臣不任惶懼戰汗激切屏营之至
移明州乞至京迎侍赴任状
右臣昨以老母在京而臣知福州臣弟布知廣州相去
各數千里幸臣所部之内盗賊殄除年糓豊稔臣扵守
官既無驅馳之事而臣到任巳及一年遠去&KR1161;闈為日
巳久奏乞聖慈哀憐以臣老母見在京師與臣一在京
主判閑慢曺局差遣或移臣近京一便郡庶便親飬尋
准中書劄子巳降敕命差臣權判太常寺兼禮儀事奉
聖旨仰臣交割聀分公事訖發来赴闕臣遂起離前来
至洪州覩進奏院報巳差臣知明州伏念臣巳奔馳在
路屈指計日望至親側竊計臣老母之心聞臣而来倚
門之望固巳深切今母子垂欲相見而臣忽他改差遣
晨昏之戀既未得伸迫急之誠惟知涕泗且臣母子各
巳白首臣母近歲多病臣弟布又知桂州私門之内長
子二人皆違左右而臣扵兄弟之内又最居長犬馬之
志豈敢苟安况今所得明州足可迎侍臣不敢别有陳
乞𣣔望出自聖恩特賜矜憫許臣徑馬暫至京師迎侍
老母赴任不敢别有佳滯伏惟天地之德哀而憐之臣
欲候授敕後陳此懇誠臣見在道路恐慮敕命附逓前
来或致遅延湏至便具奏請所貴早得指揮不致别有
留滯臣見水路前去所有朝旨乞降至真州以来付臣
謹具状奏聞伏候敕旨
明州奏乞回避朱明之状
伏為本路提點刑獄朱明之是臣母之親堂弟牒明州
檢到敕條竊慮合該回避湏至奏聞者右謹具如前乞
賜檢會如合該回避𣣔望聖慈念臣在外十有一年巳
更六任幸遇非常之主聀與内朝而自陛下即祚以来
未得一親玉色人臣爱君惓惓希慕之心未能自棄為
日巳久兼臣昨任福州巳係遠地迎侍不得即今老母
多病見在京師人子之義晨昏之恋固難苟止二者於
臣之心實為迫切如臣合當避親臣不敢陳乞在京差
遣只乞對移陳蔡一郡許臣暫至京師迎侍老母赴任
使臣仰得就日月之光俯得伸犬馬之飬臣至孤至遠
之迹抱此微誠如不自言誰當為臣言者伏惟陛下天
地父母哀而憐之出自聖慈特賜矜許臣不任■子區
區激切之情謹具状奏聞伏候敕旨
進奉元豊元年同天節功德䟽状
彌月開祥本周家之極盛千秌紀節繇唐室之寖昌矧
属熙朝寔標華旦是敢處遵象教恭啓法筵傾率土之
歡心祝後天之遐筭庶偕動植永頼生成
進奉元豊元年同天節銀状
鳦鳥之詩本商入之所自出生民之什原周室之所繇
興矧属休辰寔開令節生成之造雖難稱於大恩爱戴
之心庶可將扵薄物用祝乾坤之久永為夷夏之依■
進奉元豊二年同天節銀絹状
人神祐助是開彌月之祥夷夏歸依方祝後天之筭前
件物旅於庭實出自土毛仰晞北極之尊用將微意願
固南山之壽永庇群生
移知亳州乞至京迎侍赴任状
右臣五月三十日伏奉敕命就差知亳州旣近輦轂又
便庭闈仰荷天恩俯從人欲非臣淺薄所能報稱伏念
臣前奏中具陳在外十有一年巳更六任幸遇非常之
主職與内朝而自陛下即祚以来未得一親玉色人臣
爱君惓惓希慕之心未能自棄為日巳久兼臣昨任福
州巳係遠地迎侍不得即今老母多病見在京師人子
之誼晨昏之恋固難苟止二者扵臣之分實為迫切如
臣合當避親臣不敢陳乞在京差遣只乞對移陳蔡一
郡許臣暫至京師迎侍老母赴任使臣仰得日月之光
俯得伸犬馬之飬今臣幸蒙恩詔移守亳州如臣所請
况亳州去京不遠𣣔乞許臣暫至京師迎侍老母赴任
臣見巳交割訖發離前来所有回降朝旨乞(隆)至泗州
付臣謹具狀奏聞候敕旨
元豊類藁卷之三十三
