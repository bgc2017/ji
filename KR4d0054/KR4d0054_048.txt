元豊類藁卷之四十八
傳
徐復傳
徐復字希顔興化軍莆田人嘗舉進士不中去不復就
博學校書無所不讀尤通星曆五行術數之說世罕有
能及者為人倜儻有大志内自飾勵不求當世之譽樂
其所自得謂富貴不足慕也貧賤不足憂也故窮間漏
屋敝衣糲食或至扵不能自給未嘗動其意也遇人無
少長貴賤皆盡恭謹其言前卋因革興懷是非之理人
少能及然其家禾嘗畜書蓋其強記如此也康定中李
元昊叛䛇求有文武材可用者參知政事宋綬天章閣
侍讀林瑀皆薦復䛇賜装錢州郡迫趣上道既至仁宗
見復扵崇政殿訪以世務復所以為上言者世莫得聞
也仁宗因命講易乾坤既濟未濟又問今歲直何卦西
兵𣣔出如何復對歲直小過而太一守中宫兵宜内不
宜外仁宗善其言復又獻所為邊防策太一主客立成
曆洪範論上曰卿所献書為卿留中必𣣔官之復固辭
廼官其子晞留復登聞鼓院與林瑀同脩周易會元紀
歲餘固求東歸仁宗高其行禮以束帛賜號冲晦處士
復久遊吳因家杭州州牧每至必先加禮然復未嘗肯
至公門范仲淹知杭州數就復訪問甚禮重之仲淹嘗
言西兵既起復預言罷兵歲月又斗牛間嘗有星變復
言吳當大疫死者數十萬人後皆如其言復平居以周
易太玄授學者人或勸復著書復曰古聖賢書巳具顧
學者不能求吾復何為以徼名後世哉晚取其所為文
章盡焚之今其家有書十餘篇皆出扵門人故舊之家
復卒時年七十餘既病故人王稷居睦州𣣔往省之復
報曰来以五六月之交尚及見子稷未及往至期復果
已死其終事皆預自處子晞年五十餘亦致仕官至國
子博士復贈尚書虞部員外郎復死十餘年而沈遘知
枕州牓其居曰高士坊云贊曰復之文章存者有慎習
贊困蒙飬䓁篇歸扵退求諸巳不矜世取寵余論次復
事頗采其意云若復自拔汙濁之中隱約扵閭巷久而
不改其操可謂樂之者矣
洪渥傳
洪渥撫州臨川人為人和平與人游初不甚歡久而有
味家貧以進士從鄕舉有能賦名初進扵有司連輙出
久之乃得官官不自馳騁又久不進卒監黃州麻城之
茶埸以死死不能歸葬亦不能返其孥里中人聞渥死
無賢愚皆恨失之予少與渥相識而不深知其為人渥
死廼聞有兄年七十餘渥得官而况已老不可與俱行
渥至官量口用俸掇其餘以歸買田百畆屋其兄復去
而之官則必安焉渥既死兄無子數使人至麻城撫其
孥𣣔返之而居以其田其孥盖弱力不能自致其兄益
巳老矣無可奈何則念輙悲之其經營之猶不已忘其
老也渥兄弟如此無愧矣渥平居若不可任以事及至
赴人之急早夜不少懈其與人真有恩者也予觀古今
豪傑士傳論人行義不列扵史者往往務摭竒以動俗
亦或事高而不可為継或伸一人之善而誣天下以不
及雖歸之輔教驚世然考之中庸或過矣如渥所存盖
人人所易到故載之云
元豊類藁卷之四十八
