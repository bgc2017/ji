元豐類藁卷之七
律詩
冬夜即事
印奩封罷閤鈴閑喜有秋毫免素餐市粟易求倉廪實
邑擺無警里閭安香消一榻氍毹暖月澹千門霧淞寒
聞說豊年從此始更回籠燭卷簾看(齊寒甚夜氣如霧凝於木上旦起視)
(之如雪日出飄滿階庭尤為可愛齊人謂之霜滋諺日霜凇重霜凇窮漢置飯甕以為豊年之也)
詶介甫還自舅家書所感
旱氣滿原野子行歸舊廬籲天高未動望歲了何如荒
土欲生火涸溪容過車民期得霖雨吾豈灌園𬞞
西湖二首
左符千里走東方喜有西湖六月涼塞上馬歸終反覆
泰山鴟飽正飛揚懶宜魚鳥心常静老覺詩書味更長
行到平橋初見日滿川風露紫荷香
湖面平随葦岸長碧天垂影入清光一川風露荷花曉
六月蓬瀛燕坐凉滄海桴浮成曠蕩明河槎上更微芒
何須辛苦求人外自有仙鄕在水鄕
早起赴行香
枕前聽盡小梅花起見中庭月未斜微破宿雲猶度鴈
欲深烟柳已蔵鴉井轤聲急推寒玉籠燭光繁秉絳紗
行到市橋人語密馬頭依約對朝霞
席上
市井蕭條烟火微两衙散雪後深時若無一曲傳金盞
争柰衰翁两鬢絲
和陳郎中
材薄安時甘寂寞身閑乘興喜登臨每尋香草率狂思
曾向幽蘭費苦吟明月幾人非按劒高山從古少知音
數篇淸絶賡歌意默見馮唐異俗心
雪後
雪景鮮妍猶弄色柳條䓗蒨巳抽萌風光苒苒流雙轂
人事悠悠寄一抨射羿未應今獨有嘲雄何必史能評
且將畫諾供談笑更選名園載酒行
舜泉
山麓舊耕迷故壟井幹餘汲見飛泉清涵廣陌能成雨
冷浸平湖别有天南狩一時成往事重華千古似當年
更應此水無休歇餘澤人間世世傳
閱武堂
五朝坏冶歸皇極萬里車書共太平胡馬不闚光禄塞
漢家常隷羽林兵柳間自詫投壷樂桑下方安佩犢行
高枕四封無一事腐儒何幸偶專城
環波亭
水心還有拂雲堆日日應湏把酒杯楊柳巧含烟景合
芙蓉争帶露華開城頭山色相圍出簷底波聲四面來
誰信瀛州未歸去两州俱得小蓬萊
鵲山亭
大亭孤起壓城顛屋角峨峨插紫烟濼木飛綃來野岸
鵲山浮黛入晴天少陵騷雅今誰和東海風流世謾傳
太守自唫還自笑歸時乘月尚留連
芍藥廰
小碧闌干四月天露紅烟紫不勝妍肯為雲住陽臺女
恐逐風飛飾室仙洧外送歸情放蕩省中番直勢拘挛
何如蕭洒山城守淺酌清吟濟水邊
水香亭
臨池飛&KR0799;欎岧嶤櫺檻無風影自搖群玉過林抽翠竹
雙虹垂岸跨平橋煩依美藻魚争餌淸見寒沙水滿撓
莫問荷花開幾曲但知行處異香飄
静花堂
脩簷䡾䡾背成隂行盡松皇一徑深好鳥自飛還自下
白雲無事亦無心客來但飲平陽酒衙退常擕靖節琹
世路人情方擾擾一遊湏抵萬黃金
仁風廳
凛凛風生寄此堂塵埃消盡興何長朱絲鼓舞逢千載
白羽吹揚慰一方巳散浮雲滄海上更飛霖雨泰山傍
誰知萬物心焦日獨對松筠四座涼
閱武堂下新渠
方渠新鑿北林開流水遥經畫閣來洗耳厭聞誇勢利
濯纓羞去旁塵埃不憂待月供詩筆已欲看華泛酒杯
却憶虎谿橋上過夜涼臨砌尚徘徊
凝香齋
每覺西齋景最幽不知官是古諸侯一尊風月身無事
千里耕桑歲有秋雲水醒心鳴好鳥玉沙清耳漱寒流
沉烟細細臨黃卷疑在香爐最上頭
北渚亭
四楹虚徹地無鄰断送孤高與使君午夜坐臨滄海日
半天唫看泰山雲青徐氣接川原秀常碣風連草木薰
莫笑一樽留恋久下階塵土便紛紛
芙蓉橋
鴈翅横連杜若州碧欄干影在中流蓬萊日日遊人到
誰道僊風解引州
百花臺
煙波與客同尊酒風月全家上采州莫問臺前花遠近
試看何似武陵遊
次道子中書問歸期
竊食東州歲未朞蓬萊人問幾時歸凭闌到處臨清泚
開閤終朝對翠微雨印每閑軍市静雙旌多偃送迎稀
一枝數粒身安穏不羡雲鵬九萬飛
霧淞
園林初日静無風霿淞花開處處同記得集英深殿裏
舞人齊插玉籠&KR3540;
正月六日雲齊
雪消山水見精神滿眼東風送早春明日杏園應爛漫
便湏期約看花人
寄顧子敦
清曠亭邊䧹𣣔回南湖分浪入城來空山過臘猶蔵雪
野岸先春巳放梅三徑未歸聊自適一尊尋勝每同開
如今試想長松下玉塵高談豈易倍
二月八日北城閑步
土膏初動麥苗青飽食城頭信意行便起高亭臨北渚
欲乘長日勸春耕
詠柳
亂條猶未變初黃倚得東風勢便狂解把飛花蒙日月
不知天地有清霜
北園會客不飲
畫橋南北水西東高下花枝綠間紅殢得春風人盡醉
猶醒誰似白頭翁
西湖納凉
問吾何處避炎蒸十頃西湖照眼明魚戲一蒿新浪滿
鳥啼千步綠隂成虹腰隱隱松橋出鷁首峩峩盡舫行
最喜晚涼風月好紫荷香裏聽泉聲
喜雨
偶徇一官偷禄計便懷千里長人憂桑間舉萡蠶初繭
隴上揮鎌麥巳秋更喜風雷生北極頓敺雲雨出靈湫
從今菽粟非虚禱會見甌寠果滿篝
雨後环波亭次韻四首
次李秀才得魚字韻
候月巳知星好雨卜年方喜夢維魚從今撥置庭中事
取意西軒睡枕書
次綰得風字韻
荷芰東西魚映葉樵舟朝暮客乘風清泉雨後分毛髮
何必南湖是鏡中
次維得禽字韻
黃蜀葵開收宿雨𬗋桑椹熟轉新禽看花弄水非無事
猶勝紛紛别用心
次維得花字韻
丹杏一番收美實綠荷無數放新花西湖雨後清心目
坐到城頭泊暝鵶
去年久旱六月十三日入境得雨今年復旱得
雨亦六月十三日也
去年六月焦原雨入得東州弟一朝今日看雲旧時節
又來農畔聽蕭蕭
到郡一年
薄材何幸擁朱軒竊食東風巳一年隴上雨餘看麥秀
桑間日永問蠶眠官民雖冗身無累心事長閑地自侕
秪恐再朞官滿去每來湖岸合留連
孔教授張法曺以曾論薦特示長牋
綠髮朱顔两少年出倫清譽每相先壁中字為時人考
北上書從老父傳泮水笑談邀法飲高臺閑燕属佳篇
哀翁厚幸懷雙壁更起狂心慕薦賢
酬強幾聖
俯仰林泉繞舍清經年閑卧濟南城山田雨足心無事
水榭華開眼更明新霽烟雲飛觀出晚涼歌吹畫橋横
寄聲裴令樽前客秪欠高談一座傾
人情
人情當面蔽山立誰可論心向白頭天禄閣飛真學士
玉麟符是假諸侯詩書落落成孤論耕釣依依憶舊遊
早晚抽簮江海去笑將風月上扁舟
寄王樂道
荆州南走困塵埃應喜文章意自開明世正逢多事日
要塗湏用出倫材不回霜雪天應惜未得風雲衆忍摧
若向沙頭吊杜甫近詩懸望自書來
戲書
集賢自笑文章少為郡誰言樂事多報荅書題親筆硯
逢迎使客聽笙謌一心了了無人語兩鬢蕭蕭柰老何
還有不随流俗處秋毫無累損天和
贈張濟
憶初蘭渚訪沉淪一畆蕭然里舍貧節行久窮彌好古
文章垂老更驚人詩書就我論新意冠劒投誰拂舊塵
小驛荒涼煩枉道一觴相属莫嫌頻
北渚亭雨中
振衣已出塵土外卷箔更當風雨間泉聲漸落石溝澗
雲氣迥壓金與山寒沙漠漠鳥飛去野路悠悠人自還
耕桑千里正無事况有罇酒聊開顔
送趙資政
鎮撫西南衆望傾玉書天上輟持衡春風不覺岷山遠
和氣還從錦水生學舍却尋餘教在棠郊應喜舊隂成
歸來促召調鑪冶莫爲兒童竹馬迎
趵突泉
一派遥從玉水分暗來都洒歴山塵滋榮冬茹温常早
潤澤春茶味更真已覺路傍行似鑑最憐沙際涌如輪
曾城齊魯封疆會况託娥英詫世人
金線泉
玉甃常浮灝氣鮮金絲不定路南泉雲依美藻争成縷
月照靈漪巧上弦已繞渚花紅灼灼更縈沙竹翠娟娟
無風到底塵埃盡界破水消一片天
北池小會
笑語從容酒慢廵笙謌随賞北池春波間&KR0866;檻花迷眼
沙際朱橋柳拂人金縷暗移泉溜急銀簧相合鳥聲新
幸時無事湏行樂物外乾坤一點塵
送韓廷評
謝庭冠盖舊追尋僻郡相從喜更深進道由來輕拱璧
傳經知不羡籝金騏騮要試風沙遠竹栢湏忘霰雪侵
别後壮懷應努力白頭傾耳聽徽音
寄孫莘老湖州墨妙亭
隆名盛位知難久壮字豐碑亦易忘棗木巳非真篆刻
色絲空喜好文章峴山漢水成虚擲大厦深簷且秘蔵
好事今推霅溪守故開新舘集琳瑯
鵲山
一峯孤起勢崔嵬秀色挼籃入酒杯靈藥已從清露得
平湖長泛宿雲回翰林明月舟中過司馬虚亭竹外開
我亦退公思蠟屐會看歸路送人來
華不注山(水經華不注山虎牙桀立孤峯特起青峯青峯嶺望點黛輿地志又云亦名金輿山)
虎牙千仞立儳儳峻拔遥臨濟水南翠嶺嫰嵐晴可掇
金輿陳迹久誰探高摽特起青雲近壮士三周戰氣酣
丑父遺忠無處問空餘一掬野泉丼
靈巖寺兼簡重元長老二劉居士
法定禅房臨峭谷辟支靈塔冠層峦軒窗勢聳雲林合
鍾磬聲高鳥道盤白鶴已飛泉自湧青龍無迹洞常寒
更聞雷遠相從樂卋道囂塵豈可于
和孔仲平
園池方喜共追尋正是槐榆夾路隂雙燭縱談樽酒渌
一枰銷日紙窗深波濤萬字驚人筆塵土千鍾異俗心
佳句從來知寡和愧將沙礫報(一作兼)黃金
群楼
滿眼青山更上楼偶携閑容此閑遊飛花不盡随風起
野水無邊帶雨流懷舊有情惟社燕忘機相得更沙鷗
黃金駟馬皆塵土莫訴當歡酒百甌
鮑山
雲中一點鮑山青東望能令两眼明若道人心是矛戟
山中那得叔牙城
鄆州新堂
百尺豐堂汶水濱魯侯清燕此逡廵谿寒素礫偏宜月
璧瑩黃金不受塵引客笙歌行處是賞心花木四時新
未應久作林泉主天子今思舊學臣
垓下
三傑同歸漢道興拔山餘力爾徒矜泫然垓下真男女
不悟當從一范增
離齊州後五首
雲帆十幅順風行卧聽随船白浪聲好在西湖波上月
酒醒還對紙窗明
畫船終日扒沙行已去齊州一月程千里相随是明月
水西亭上一般明
文犀剡剡穿林筍翠上田田出水荷正是西亭銷暑日
却將離恨寄煙波
將家湏向習池游難放西湖十頃秋從此七橋風與月
夢魂長到木蘭舟
荷氣夜涼生枕席冰聲秋醉入簾幃一帆千里空回首
寂寞船窗秪自知
寄齊州同官
西湖一曲舞霓裳勸客花前白玉觴誰對七橋今夜月
有情千里不相忘
庭檜呈蔣穎叔
樛枝高下秀森森曾寄名卿(一作節)異俗心草舍一時成
往事松身千尺見新隂聲清不受笙竽雜氣勁能遺霰
雪侵漢節從來縱真賞謝庭蘭玉載芳音
甘露寺多景楼
欲收嘉景此楼中徙倚欄干四望通雲亂水光浮紫翠
天含山氣入青紅一川鍾唄淮南月萬里帆檣海外風
老去衣衿塵土在秪將心目羡冥鴻
孫少述示近詩兼仰高致
大句閎篇久擅埸一凾初得勝琳瑯少陵推徤材孤出
彭澤淸閑興最長世外麒麟誰可係雲中鴻鴈本高翔
白頭多病㐮陽守展卷臨風欲自強
金山寺
塵外岧嶤鷲嶺宫架虛排險出青紅林光巧轉滄波上
海色遥涵白日東夜静神龍聽呪食秋深蒼鶻起搏風
連荆控蜀長江水盡在回廊顧盻中
元豐類藁卷之七
