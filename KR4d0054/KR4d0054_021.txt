元豊類藁卷第二十一
制誥
左僕射門下侍郎王珪追封三代并妻制
曾祖永贈開府儀同三司
敕禮取其稱故位益尊則事其先者世益遠今予良弼
襃命其親得上至于三世求之扵礼豈非取其稱哉具
官某曾祖某仁䔍慈祥畜德甚盛盖其為積也厚則其
流澤也廣故能開相厥裔為時宗臣百辟是師王室是
輔推功原大肇基自爾顯揚崇寵兹惟舊章是用進爾
之階秩在第一尚其不昧服此茂恩可
曾祖母尹氏追封燕國太夫人
敕優禮太臣厚其寵數所以勸在位之功德而共成天
下之治也宰相之任重矣尊榮光大上施于其三世豈
不即乎人情而稱其位序哉具官某曾祖母某氏幽間
静專躬蹈純德嬪于盛族壷彛是稱啓佑後人任國幾
政流澤所自宜極褒崇追命定封列于大國光靈不泯
尚服朕恩可
祖贄追封魏國公
敕天下之忠乎上教有所自故上之仁乎下恩有所延
其體相成治道所出惟吾股肱之佐共任天下之重愍
書寵秩施其祖廟所以慰其顯親之心稱其事君之義
具官其明允純䔍德業惟茂義訓不倦弥遠益彰維時
聞孫實輔予治念功原始宜極襃嘉庸建爾于上公俾
受國于全魏殁而尚有知也其服朕之厚恩
祖母丘氏追封魏國太夫人
敕夫其先之畜德也厚則其裔之蒙澤也長故寵禄在
其子務則襃榮施其祖禰奬功錄善必揆所繇所以勸
天下之成其家也具官某祖母某氏身蹈純行嬪于令
人教行閨門自隱而顯惟予哲輔實爾慈孫質厥所元
宜有加命(一作嘉)全魏大國從夫之尊服此寵章尚綏爾
後可
父凖追封漢國公
敕朕敷求哲人以共大政隆名寵禄既俾集于厥躬襃
大推崇則又施其禰庙所以遂吾士臣𣣔顯其親之志
而開示在位予一人尊奬近輔之心具官某父某材通
世用行蹈天常德畜不施澤流及遠惟時有子為國宗
臣參聽萬機人望惟允慶所自出朕惟汝嘉屏蔽四方
漢為最大受兹封土承𥙿爾家可
母薛氏追封漢國太夫人
敕位有貴賤升降之䓁故禮有隆殺損益之差今輔予
聽断萬機之臣在師長百官之任盖列扵廊庙名秩既
殊故追榮其親命數亦異兹惟故事其可易哉具官某
母某氏婦道以順母儀以慈言為壷彛動應圖法能教
其子為時宗工股肱朕躬王室是頼襃崇之典既啓名
乂漢惟大邦改進封號尚宜寵渥永祚厥家可
妻鄭氏追封楚國夫人
敕詩人之義君之夫人有委蛇之行河山之德然後在
尊位備盛服從其夫榮可以為稱施扵世教所以始人
倫而出治道也具官某妻某氏淑茂柔明生于今族動
静以禮恊于經言相予宗臣慎其内行曾不偕老永綏
厥家湯沐之田既受方國有加迨寵宜易新封尚其光
靈服我休命可
中大夫尚書左丞蒲宗孟追封三代并進封妻制
曾祖穎士贈太子少保
敕朕稽于古以正百官惟尚書政本而左轄綱紀之司
延登哲人俾祗厥叙愍有加寵逮其重祖所以隆崇大
臣國之典也具官某曾祖某潛德西南在約弥勵流光
錫祚集其後昆緫典中臺實輔予治東朝二品是用命
爾尚維幽漠服此茂恩可
曾祖母鮮于氏追封大寧郡太夫人
敕宗廟之數諸侯以五盖任彌重者礼彌盛貴賤之節
然也今吾大臣追命及其三世與夫朝制豈異意哉具
官某曾祖母某氏作德扵内以宜厥家啓相後人預蔽
國論按圖考地俾定爾封其尚有知服兹寵號可
祖伸贈太子少傅
敕人本于祖故吾加恩近輔褒荣其先至子累世豈不
緣人之情而制為命數哉具官某祖某内含純明外蹈
規矩流澤也遠有孫而賢進于中臺捴國綱轄善有所
自朕惟汝嘉東朝之孤傳位為寵用賁幽宅尚其欽承可
祖母陳氏追封蜀郡太夫人
敕世德之積者久則發扵其後者長故朕隆崇近輔而
襃榮其先非一二世而止所以勸天下之善豈非傳哉
具官某祖母某氏淑慎恭儉化行閨門啓其元孫持國
綱要蜀惟爾土以定新封尚其如存膺此茂渥可
継祖母朱氏封閬中郡太夫人
敕夫位以德升禮以位叙不失其稱兹為義榮今吾崇
進大臣而圖其先烈内外命秩亦惟其宜所以使上下
之間公論惟允具官某継祖母某氏婉嫕冲靜行孚于
家祚爾之孫興以輔朕西南上郡愍有褒封垂聲贊書
尚其不殁可
父師道贈太子少師
敕吾之大臣繇聦明材諝有以爵禄之榮予有命書愍
贈賁其考庙所以稱其顯親之心慰其霜露之感位不
次授厥惟故常具官某父某忠䔍純明德履惟茂壮謀
循政聲列在人積厚慶隆及子而顯時予左轄司國紀
綱惟流有原開跡自爾宫師之貳名寵秩尊以告幽扄
尚其秪服可
母陳氏追封穎川郡太夫人
敕人子之扵其父母莫不有顯揚襃大之心惟任重秩
尊得盡其志此隆名寵禄所以勸天下也具官某母某
氏經德履善宜其家室錫羡流祉在爾後人時予宗工
任國綱轄陪京望郡俾定新封服我命書尚其不泯可
妻陳氏封河東郡夫人
敕朕援用天下之材以爲共政之臣就位之初恩數礼
秩所以尊荣光大之者上施其祖禰而旁及扵閨門盖
任属之者重則襃隆之者其可以不異哉具官某妻某
氏言容功德柔間懿恭嬪手令人休有華問惟時哲輔
進秉國成相助之勤爾效弥顯改擇加郡登崇號名尚
宜厥家永綏寵禄可
陸佃兼侍講蔡卞兼崇政殿說書制
敕朕扵書無所不學扵天下之事無所不攷而不敢自
以為足故設置講觧之官使以先王之六藝日陳于前
朕扵求多聞以建事之心可謂勤矣具官某好古知經
宜在此位夫尊其所聞以懋厥職兹為爾守其尚起哉
可(蔡卞改講觧作誦說)
徐禧給事中制
敕有殿内之臣職在扵平奏述詳命令紏其違者而止
之覆其是者而行之至扵决獄官人條陳法式之事莫
不當攷察焉其任可謂重矣具官某以財進拔興執邦
憲兹用推擇俾踐厥位惟精敏不懈可以周閱讀惟忠
實不撓可以司論駮朕方觀爾之效爾尚慎扵厥脩可
鍾浚將作少監制
敕具官某繕脩興造程工督作之任不可不属之其人
位視九卿礼秩甚寵正名之始考擇惟慎爾以材選往
貳厥官尚其祗承以允收拔可
蔡燡河東運判制
敕具官某分部而使雖以將漕為名然實在扵捴庶務
之予奪察群吏之能否參予任属選授其艱以爾為能
俾承厥序夫均通貨食使物有羡羸審覈幽明使人知
勸畏兹為爾守其往懋哉可
供備庫副使董琰等十一人轉官制
敕具官某䓁西南之蛮恃阻且遠跳踉溪谷負誼于誅
王師鼓行舉其巢穴斬獲摧䧟爾預奏功第賞有差尚
惟祗服可
待制王尭臣知單州制
敕提將之符顓制一道使紀律明扵士衆忠實紀扵朝
廷然後為國藩垣能稱其位具官某統治晉陽宜知其
任而西伐之卒北有逋亡継形奏陳皆以疾苦無直䋲
肅下之誼有浮言罔上之迹雖付之刺督考驗甚明而
既更詔恩法當貸爾俾仍近職往守偏州尚自省循兹
為薄責可
鄧忠臣母周氏封縣太君制
敕具官某母某氏爾子忠臣有劳應賞願更寵典以啓
爾封俾錫命書兹為異數尚惟祗服以稱茂恩可
杜常兵部郎中制
敕具官某朕為保五之法寓戰陣之教𣣔使兵與農合
庶幾先王之迹夏官之属實參典領以材擢爾往祗厥
序夫能奬誘服田之人悅趨講武之政馴致有漸而彌
綸不䟽惟無廢爾之勤可以承朕之志可
李士京韓宗文大理寺主簿制
敕具官李士京䓁察治犴獄之官勾稽簿領之事往祗
選用無懈厥修可
許懋两浙運副制
敕具官某朕擇遣使者分部而治雖以將漕為稱然寔
緫民政之舉措察吏属之能否盖連數十城之地舉而
属之其選豈不重哉爾詳練敏明宜服予采盖爾之聀
非止扵督賦歛断獄訟而巳惟除苛熄優可以使民遂
其宜惟務實去華可以使吏馴其行宣恩德而美風俗
待爾能善其官可不勉欤以祗朕命可
内殿承制段綽䓁知州制
敕具官某州有兵民之寄而地在疆埸之間則常擇用
材武之臣属之守禦之任爾以能選往祗厥服尚思綏
靖以稱簡求可
宗室承操新婦王氏進封國夫人制
敕親爱之而欲其貴冨朕扵公族皆推是心寵數徽章
施扵閨壷兹惟故事朕敢忘哉具官某新婦某氏作合
宗藩躬有乂德啓兹全國用進爾封以致朕尊奬近属
之恩尚懋爾服承休顯之稱可
宗室克懼復官制
敕具官某属在近親享有榮禄以愆坐法亦既再期稽
于故常宜服位䓁勉思祗飾稱此茂恩可
李德明遥郡團練使制
敕具官某擐甲執兵人之重任賞信而速所以勸功爾
忠力武材稱于種落往殱醜類屡以捷聞啚爾之勞進
位二䓁益思奮勵以待異恩可
陳景等尚書省主事令史
敕某中臺政本主曺事治文書亦不可不属之其人爾
往懋哉皆仍舊秩可
拆克行彭保轉官制
敕具官某朕惟羌之猖狂内相賊虐致大之罰爰命六
師開通道塗收復城聚摧堅獲醜爾功居多盖夫軍賞
之行速則衆勸是用進爾之秩以激士心尚有不次之
恩以待非常之效可
程嗣恭祖無頗程博文開封府推官制
敕具官某開封天下之聚俗雜五方之民盖巧偽繁興
獄訟滋出贊治之任攷擇維艱以爾爲能俾祗厥服夫
慈惠足以煦飬惸弱剛嚴足以帖伏姦強然導民之方
尚有可識使風俗有以粹美而四方有以觀則往助爾
長其尚懋哉可
李憲武勝軍節度觀察留後制
敕王師西出士大夫皆奮力行陣有尺寸之功者朕無
不錄况議勞數實有大扵此者其扵信賞朕敢忘哉具
官某比自臨洮率衆躬將摧殪醜虜恢復故疆鼓行羌
中屡以捷告敀按閥閱朕用寵嘉秘殿榮名便藩留務
兼是茂渥以奬爾庸其往茂哉益思来效可
李靖臣王存趙彦若曾肇轉官制
敕惟朕祖考成功盛德覆被天下固非文字可得而
名然史記冊書國家之典上以紀先帝言動之迹下以
及群臣善惡之實傳之萬世宜有論次具官某以文學
選用與成信書朕惟汝嘉是用襃進尚其祗服以稱朕恩
李舜舉䓁轉官制
敕具官某朕惟先帝功德之殊宜見之方冊故詔擇儒
臣属之論譔而爾扵其宮次與有祗事之勤亦既書成
例當襃錄進升位䓁其尚欽承可
皇伯滕王第十六女封縣主制
敕具官某第十六■親在近属生而懿柔宜開縣甸之
封以榮湯沐之號■惟惇序爾尚欽承可
元豊類藁卷第二十一
