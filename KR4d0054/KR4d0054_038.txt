元豊類藁卷之三十八
祭文
祭歐陽少師文
惟公學為儒宗材不世出文章逸發醇深炳蔚體備韓
馬思兼莊屈垂光簡編焯若星日絶去刀尺渾然天質
辭窮卷盡含意未卒讀者心醒開蒙愈疾當代一人顧
無儔匹諫垣抗議氣震回遹鼓行無前跋㚄非恤世偽
難勝孤堅竟窒𬗋微玉堂獨當大筆二典三謨生明蔵
室頓挫彌厲誠純志一斟酌損益論思得失經軆慮萌
沃心造膝帝曰汝賢引登輔弼公在廟堂尊明道術清
静簡易仁民爱物歛不煩苛令無迫猝棲置木索里安
戶逸櫝歛兵革天清地謐日進昌言從容密勿開建國
本情忠力悉卯未之歲龍駕颷欻再極大艱垂紳秉笏
乾坤正位上下有秩功被社稷䒭夷召畢公在廟堂緫
持紀律一用公直兩忘猜狔不狹朋比不虞訕嫉獨立
不回其剛仡仡愛飬人材奬成誘掖甄拔寒素振興滯
屈以為巳任無有廢咈維公平生愷悌忠實内外洞徹
初終若一年始六十懇辭冕黻連章累歲乃愈所乞放
意丘樊脫遺羈&KR0919;沉浸圖史左右琴瑟氣志浩然不陋
蓬蓽意謂百齡重休累吉還斡鼎軸贊微計密云胡傾
殂憗遺則弗聞訃失聲皆淚横溢戅冥不敏早蒙振祓
言繇公誨行繇公率戴德不酬懷情獨欎西望轜車莫
持紖紼維公犖犖德義譔述為後世法終天不没託辭
叙心曷䆒髣髴
祭王達龍圖文
惟公有獨立之志不羈之材揚旌閩楚按節江淮止如
山淵動若風雷衆皆異其施設曾孰測其津涯若夫拯
急難扵水火下雋傑扵蒿莱越拘挛而不惑豈淺狭之
能偕至扵稱物引類興言寓懷遠參騷雅近雜嘲諧麗
兼組藻美軼瓊瑰皆足以聲駕多士望隆九陔然而位
不過郎中名不過直閣流落白頭委蛇一壑豈人事之
當然信命存扵冥漠昏愚不肖早辱公知拊循爱勉施
及其私聞公之逝惻楚歔欷戴德莫酬寓薦以辤
祭張唐公文(熙寕六年六月一日)
維公作德于躬實方實厚實夷實訐實堅寔茂彼嗜而
争我有不惑彼嫵為朋我肆而特我抗其辭維彼之默
始燁其華儒林礼官廼碩其實侍從之班維帝時咨維
士時附尚其昌言式久在序告疾于朝廼長南服里無
嘆聲士女輯穆以老得謝俶其歸装車御未驅計聞四
方維余先人公同年友公子我姪又託婚媾實殽于豆
實酒于觴馳辭告誠維以永傷
祭孔長源文
嗚呼長源拔迹孤艱刻志勵力升德自幽廼不家食燕
其壽母歸飬以色興其士友跂我淳則微獨考古載辭
于策亦從爾知有婉軍畫為長以舒為將不亟迺使荆
粤銓材著職滅熄苛嬈蘇僵博瘠會稽之治里無猝迫
初以詆去民實戴德卒還省部廷論之直維曰將歸東
符之析孰云不幸奄與生隔有親九十世為楚側維其
䔍行匪矜匪飾其彪為文其霈為澤天與厥後賢能交
蹠有實有華光長譽白善豈無勸慶馬兹得維我與公
綢繆平昔詩書討論相求以益我試于鄕自公考擇弥
久彌親情隆意獲聞公之訃泫然心䀌馳奠千里寓陳
悃愊
祭王平甫文(熙寕十年十月二十一日)
嗚呼平甫决江河不足以為子之高談雄辯吞雲夢不
足以為子之博聞強記至若操紙為文落筆千字徜徉
恣肆如不可窮祕怪恍惚亦莫之係皆足以高視古今
桀出倫類而况好斈不倦垂老愈專自信獨立在約彌
厲而志屈扵不申材窮扵不試人皆待子以將昌神胡
速子扵長逝嗚呼平甫念昔相逢我壮子稚間託婚&KR0666;
相期道義每心腹扵超軼亦情親扵樂易何堂堂而山
立忽泯泯而颷駛訃皎皎而猶疑淚汍汍而莫制聊寓
薦扵一觴纂斯言而見意
祭宋龍圖文
嗟乎次道公之(一無之字)扵古今典章沿革得之扵心山蔵
海積又扵舊聞隱顯纖悉析之以口天高日白公在朝
廷群公百司解惑釋疑公為蓍龜公在太史維僚與属
正繆辨訛公為耳目今公亡矣廷有大議問故事者衆
夫其歸國有大典考前載者人失其師况公行不絶俗
而動有常度言不忤物而辭可疪靖退之風愈而弥邵
方直之操自信而不回至扵䔍友尚舊比義親仁追往
烈而競逐豈庸態之能隣然而蚤蹈厲扵儒舘晚委蛇
扵從臣曾未得歴禁■之任廊庙之彌綸何鵉儀
而鵠峙忽颷逝而皇淪哭公之喪者客不絶扵門庭弔
公之家者使相望扵道路維昏鈍之少與獨綢繆而有
素淚淋浪而莫收情忉怛而奚愬嗚呼唐季五君史曠
其錄公蒐亡而集霣盖旁羅而遠属至扵帝宅神州祖
功宗德咸在筆削具存方冊争日月之光輝與天地而
終極則公位雖屈而未盡名益久而逾章彼冨貴而磨
滅豈得公之亳芒纂佘衰而以此聊寓薦扵一觴
祭亡妻晁氏文(治平元年五月三十日)
子有仁孝之行勤儉之德宏𥙿端莊聦明静默窮逹能
安死生不惑可以齊古淑人為世常則歸我之昔明年
始笄言無疵悔動應衡規親疎悅慕雅艾嗟咨事姑之
礼左右無違服難体順惟日孜孜諧我属人又䔍以私
有犯不校有劳不施人隆巳約乃以為宜衣有穿弊珥
無光輝曰順吾性餘復何為紛綸世務偪仄群疑子陳
得失效若蓍龜及其既退婉婉其儀不矜以色不伐以
辭幽間深謐度量誰窺吾貧口衆智不継資脫粟藜藿
具無塩醯人不堪憂子獨怡怡綰綜雖爱不偏以慈訓
誨惟謹曰宜矣時我扶我翼共處窮羈鋤荒𥙷漏細大
無遺嗚呼天禍我家降集凶厲始来京師辛丑之歲子
之方壮疾疹中傷孰云此日一女先亡子雖自逹病豈
宜然自秌至春有益無痊迎醫市薬我力為殫術寕非
善不勝于天將逝之夕逆知其期語論自若精神不衰
徧召室人告以長歸嗚呼哀哉父失賢女姑亡孝婦子
丧嚴師吾虧益友時歲雖往悲酸則新禫月之終奠此
一樽教飬二子期獲子心時良返子託葬先林言如不
復誰為我人長號叙哀寓以斯文
祭眺少卿文
鞏蚤以孤蒙與託嘉好自始迄今踰二十載繾綣相與
義厚情親會合乖闊則有書問開紙披辭猶若際遇不
意今者公遽淪亡得訃歔欷涕随声發海濱獨哭心與
誰言仍聞歸旐旅次餘杭隔此濤江寓陳薄奠公乎知
否巳矣柰何
舘中祭丁元&KR0903;文
嗟乎元珍别子幾時孰謂子往無復来期子之爲人渾
厚平夷不阻爲崖不巧爲機朋僚悅附族黨懷依其動
恂恂必應䋲規其語諄諄不見瑕疵從亊之畫吾無妄
随長人之政彼有遺思其蓄鈞石其出銖錙惟夫斈問
冨有書詩濡墨操紙寫之文辭春陽滿野萬物荣滋匪
營匪飾疊異并竒既精衆作扵詩復尤清新俊逸與古
為儔讀之&KR0904;然可破百憂哀鳥之秩天禄之遊謂淹巳
久既晚方收孰云未幾斥置南州書猶未復訃巳来投
衆為哀傷况扵吾属初疑終駭失淚滿目莫矧子棺莫
禭子服礼多不及情豈能忘寓辭千里侑此一觴
朝中祭錢純老文
嗚呼公乎窮經及史旁兼百氏廢寝與食不虚寸晷䔍
好無倦華顛愈勵強記多識箱輸屋偫闊議崇論河垂
海委詩賦講說射策三科金馬玉堂經帷三軄寒若自
至無馮與翼銓綜再試士曰予歸尹正三歲衆曰予依
公扵所聞維斈之力公於所知則維自得利害之際人
鮮能安彼為惴惴公獨恒恒爱悪之情人鮮自克彼有
贅虧公為衡石世所並逐公有不求彼囂我静則莫我
尤曾不三事位云未䆒曾不百年數云非壽殱國之良
在列嗟咨貴民之望耋艾歔欷天子聞喪馳使臨視劳
恤煢孤賙憐乏匱凢我同朝矧曰同志哀由感觸孰知
失涕寓焉在庭薦羞在机公乎来哉寄誠兹誄
祭李太尉文
公先種德碩大于久母宋仁祖維莊懿后公維后姪考
異姓王入長六師外垣大邦不以貴盈遜悌慈良昭陵
未遠公奄云亡輤車之東致薦一觴
祭致仕湛郎中文
維公早以郎潜安扵飬志晚而家食曾不待年治績紀
扵朝廷行實椎扵鄕里掄亡未遠窀穸有期竊仰高風
敢陳薄奠
又祭亡妻晁氏文
鞏無状遭禍早失賢妻徘徊京師零丁孤宦廼致旅櫬
未就先塋夙夜思惟心顔愧怍今蒙恩𥙷外道出東南
敢啓菆宮進登舟御間關回阻將致鄕園而鞏比至淮
瀕邊趨官守其扵奉承靈轝經涉大江方復假人經营
護視永惟見亮尚頼有靈若夫觸冐川途幾數千里使
保清謐則惟餘休至扵推擇吉辰脩嚴葬礼俟得時日
敢不躬親惟其鍳之故以情告
代人祭李白文
子之文章傑立人上地闢天開雲蒸雨降播産萬物瑋
麗瑰竒大巧自然人力何施又如長河浩浩奔放萬里
一瀉末势猶壮大騁厥辭至扵如此意氣飄然發楊儔
偉飛黃駃騠軼群絶類擺弃羈&KR0919;脫遺轍軌捷出横步
志狹四裔側睨駑駘與無物比始来玉堂旋去江湖麒
麟鳳凰世豈能拘古今僻儒鉤章摛字下里之斈辤卑
義鄙士有一曲拘牽泥滯亦或狡巧争馳势利子之可
異豈獨兹文輕世肆志有激斯人姑熟之野予耒長民
舉觴墓下感嘆餘芬
祭王都官文
維公材敏而宏志眎萬里高辝大篇出仕天子主簿于
閩聲駕其長清江之謀矯矯逾壮于韶于昇條教出巳
伺公所為萬目齊眎奪奸于幽耋吏丧膽悍黨睢睢根
柢卒斬里謳戸歌惟惸寡獨在右惟監在下惟属在側
惟僚相講戴服將起將昌俞考以難曷赴曷歸忽殞無
還公扵先人實歡實厚至公諸子鞏辱親友於公家行
表裏洞知扵黨不校於尊不違出升公堂不撓毫髮退
從其私婉婉曲折鍾山峥嵘下惟江水昔公此臨委蛇
舄履今子六人葬公于此銘鞏之為辭貧事偉千里寄
誠以兹一簋
祭袁大監文
於乎越蜀荆吳三方萬里公馬騑騑幞印而使蛮墟海
聚獄無濫辭峨峩卭𤏡貨走京師東南之粟風䑺手筰
歲鎮太倉萬艘尾錯遂副會府肆其心畫出屏于宣以
我偃側九卿之行得謝以歸冕弁入里昔時布衣進退
則然當世所嗟不貴以驕不冨以奢翼翼其行坦坦其
衷隤然順退長者之風白髮雖多几杖未随笑言在耳
巳哭于帷眷然撫我孰如公尤先人不幸託載公舟我
生方屯戴德莫疇羞醪則微以陳我悲
祭關職方文
嗚呼關公以文中科以材為吏艱于厥初四十始仕終
領兩州其治大肆告老于朝郎官以歸卿士大失觀望
嗟咨孰為公居竹水之寰孰為公園正據湖山公出公
休八子侍側仕者太半同時共籍其聲顯揚其習順慈
萬石之風百世相差有後如斯世誰能及而况公年躋
于八十或如公壽莫如公安履勞撫少其意桓桓拜公
以晚見託以姻書猶在机訃巳及門福禄之全在公奚
憾念昔思耒族親之感吊廬在東遠不及會泣叙斯文
千里之外繾綣之情巳扵一酹
祭黃君文
嗚呼宋且百年號令萬里姦臣黜除尤者擯死巖材里
秀驅駕而使蓋君之生有時如此當世之官有微有盛
盛者廟堂斟酌王命千隷百司進竢退聽出長四方玉
斧金乘邦侯衆將傳牒而令微者紛紛或陪或正千品
萬名各有操柄人皆敏手捷取能併君獨扵求以死終
病同時之人勤營善蓄萬籯儲金萬襲蔵玉遺餘野積
不能匱櫝君獨一身衣食常蹙兹非其命曷以至兹君
能自逹可以無悲親戚念君能不歔欷我之老姑歸君
為婦與君歴年顛沛同有今對其孀寕匪我傷来問来
吊屢至其堂葬君南山冬氣巳烈薄醪時羞觴豆肅設
侑以兹文與君一訣
元豊類藁卷之三十八
