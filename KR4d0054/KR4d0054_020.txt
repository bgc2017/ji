南豊先生元豊類藁卷苐二十
制詩
試中書舍人制誥三道
特進觀文殿大學士除節度使開府儀同三司
制門下錫之列壌顓師寵扵藩維申以榮名視官儀扵
宰路所以襃隆舊哲優異宗工維今古之通規實邦家
之盛典宜兼禮秩属在耆英播告治朝用揚孚號具官
某莊毅足以任重肅括足以視身有能断大事之明有
克勤小物之慎以察微之智練逹人情以經遠之謀弥
綸國體中外宣力左右納忠今方内靖嘉百揆攸叙助
朕致此時廼之庸位特次扵上公職仍通扵秘殿閱時
巳久加命宜殊是用處以名城分建旄之寄属均于台
衮極備物之恩榮於戲顯有功尊有德朕扵崇奬近輔
之心可謂至矣親百姓撫四夷爾扵將順朕志之義可
不懋哉尚體眷懷往祗厥服
中書舍人除翰林學士制
左右侍從之官皆朕所訪問以献納為軄者也惟禁林
任親地密於夫經營庶務進退大臣未嘗不預咨詢非
獨治翰墨典訓辭而巳故待遇之寵不與他學士比其
重如此非智能材諝拔出一時豈稱公選某純明脩㓗
秉誼不回學有本原可以圖治體文有師法可以代子
言是用擢扵右垣使就兹位今寓内嘉靖朝廷燕間朕
方明紀綱考制度以行之當世傳之將来夫能恊爾衷
以輔朕志論思政理以著之謀猷潤色斯文以見扵號
令待爾有當官之效以副予籲俊之心其往懋哉以承
厥叙
敕監司考覈州縣治迹詔
朕惟天之所以視聽者在民故朕之所以承天者以夫
民事為尤重夫能使吾民足扵衣食安扵作息無愁怨
嘆苦之聲有廉耻自重之誼者在夫州縣之吏而巳朕
既擇人付以兹任而尚憂夫方域之廣生齒之衆吏或
不明不良不能䆒宣恩德使逹于下開導群情使通于
上是以置使分部属之刺督而考覈幽明甄别淑慝罕
能務稱其職朕方憲于先王以正百官之任使處其名
必效其實夫比群吏之治而謹其勸創固朕之所孜孜
而不敢怠也廉按之臣其體朕意於夫治人之官審加
察焉使純明脩㓗兹祥仁䔍之吏無壅扵上聞而昏庸
汙慢苛薄媮偽之人不能自匿庶夫事舉刑清和樂交
扵内外風移俗易忠厚格扵神明方虚朕心以觀汝效
賞罰有典誼無敢私其尚欽承朕言不食
曾肇轉官除吏部郎中左選
敕具官某尚書政本失其分職之日久矣朕紀官以實
而歸具常守故郎選甚高銓綜之司典領尤重尔以斈
行■諝列職史筵宜進文階往祗厥叙朕方審覈幽明
而公於黜陟尚思勉勵以敏事功可
劉奉世吏部員外郎制(右選)
敕具官某尚書政本失其分職之日久矣朕紀官以實
而歸其常守郎扵選部任属尤重以爾閱試惟舊為吏
有方考擇扵朝俾參厥叙朕方審覈幽明而公扵黜陟
尚思勉勵以敏事功可
黃好謙戶部員外郎劉珵戶部郎中制(左曺)
敕具官某田疇生齒之籍賦租課入之法郎扵省闥典
領尤重邦之雋茂俾服厥官爾能敏扵事功朕豈稽於
信賞可
王陟臣馬&KR2472;戶部員外郎制(右曺)
敕具官某耕歛𥙷助之法溝防通塞之政即扵首闥典
領尤重邦之雋茂俾服厥爾官能敏扵事功朕豈稽扵
信賞可
劉摯禮部郎中制
敕具官某周書曰不惟其官惟其人則古今之正治官
得人固為急也儀曺之扵郎位考擇甚精爾以學行噐
能策名儒館宜升階等往祗厥服朕方明扵賞勸以待
群吏之成爾尚懋于厥脩庶能康朕之事可
王子韶禮部員外郎制
敕具官某周書曰不惟其官惟其人則古今之正治官
得其人固為急也儀曺之扵郎位副貳所属考擇其精
爾以博學多聞冊名儒館宜升階䓁往祗厥服朕方明
扵賞勸以待群吏之成爾尚懋于厥脩庶能康朕之事
潘良噐兵部員外郎制
敕具官某朕高郎吏之選以進天下之材七兵之曹名
秩甚寵稽于有衆属爾之能其尚懋于厥功朕方明扵
賞勸可
胡援社紘刑部郎中
敕具官某為郎居中時之妙選邦憲輕重典領惟艱朝
之雋良俾在吾事夫刑期于無刑此朕志也尚思明慎
以稱厥官可
范于竒工部郎中高遵惠員外郎制
敕具官某宮室城堭程匠度材之事郎扵起部其選甚
高詢求在廷爾材惟允朕方董百工而康庶務爾尚勤
夙夜而能厥官可(高遵惠改云副貳之選甚高)
王祖道司封員外郎制
敕具官某封爵之恩施扵内外所以親親尊賢國之典
也緫領之任郎選甚高明揚爾能俾踐厥位朕方正名
以稽郡吏之治而議其勸懲爾尚起哉以敏来效可
穆珣司封郎中制
敕具官某論功烈定勲級所以寵士大夫而勵其志也
主以郎吏禮秩甚殊僉曰汝能宜正厥序夫正名者固
將考其實也尚有信賞待汝計功可
蔡京范珣考功員外郎制
敕具官某計群吏之課而議其諫賞郎扵天臺任属尤
重維時髦士宜服寵名使殿最允而功用興待汝能稱
其職可不勉哉可
陳向度攴員外郎制
敕具官某財用多寡之教物産豊約之宜司度之曹典
貳為重爾惟幹敏宜服厥官夫能下寬齊民而上足經
費朕方勵精庶政之日爾尚悉其猷為可
晁端彦金部員外郎制
敕具官某財用金寳有出納之政權衡度量有制作之
法司&KR0903;之任實典治焉僉曰爾材宜在兹位國有陟明
之典待爾善扵其官可
韓正彦倉部郎中制
敕具官某倉庾賦入之政禄廪賙助之法臺郎典領列
扵右曺為官擇人爾往惟允夫能善扵其職固將勞圖
爾之勞可
趙令鑠祠部郎中制
敕具官某禮莫大扵祭盖事神者人道之極也祠曺所
領體莫重焉爾惟精明宜服厥位其思任職以稱予奉
天地宗庙兢兢之意焉可
徐禧御史中丞制
敕朕正名以定群臣之位辨位以責庶務之實矧風憲
之官紀綱所属曷可以不明其任㦲具官其強敏仁䔍
學通古今擢典訓辞遂持邦法宜專分職以應新書是
用棳自右垣仍其階品俾爾納忠宣力得壹意扵中司
以董齊百工而肅正内外庶余之作則更制罔或不虔
在爾懋哉知其所守可
何洵直文及甫大常博士制
敕具官某奉常礼樂所出博士議論之官爾以藝文列
扵冊府宜升階品往祗&KR0847;叙夫能㩀經之說適今之宜
不為曲學之阿爾尚䔍扵所守可
黃寔太常博上制
敕具官某奉常禮樂所出博士議論之官爾以能聞朕
用分命夫能㩀經之說適令之宜不為曲學之阿爾尚
䔍扵所守可
趙君錫宗正丞制
敕具官某公室遠近之属譜錄攷序之政主以列卿不
用他族盖自漢始迄今循行丞扵厥官參贊為重爾辭
學之敏列職書林宜進文階往祗厥服夫睦九族以刑
萬邦此朕志也爾尚懋于厥守庶以承朕之仁可
劉蒙御史臺主簿王子琦太常寺主簿制
敕具官某吏之有属所以相成勾稽簿領之書交修官
守之事往從憲府尚懋爾勞可(王子琦改憲府作卿■■)
鐸張崇翟思邵剛太學博士制
敕具官某博士列扵成均以講教為任爾以經明選用
往服厥官盖尊其所聞以誘率學者汝之守也其尚起
哉可
林希著作佐郎制
敕具官其麟臺著作之貳郎以詞學為之爾敏茂精明
久游書觀宜遷階品往服厥叙属爾以文章之選其體
不奬遇之恩可
邢恕校書郎制
敕具官某典校秘蔵之書旁求儒學之士尚思奬進之
意無忘砥礪之勤可
李常太常少卿制
敕具官某礼楽精微之致所以格上下而諧人神奉常
貳卿典領甚重爾聦明敏逹久列書林宜進文階往就
兹位其務稱于厥職使節人心而和人聲者庶有得焉
非獨在扵俯仰鏗鏘而巳兹爲朕志爾尚欽承可
錢暄光禄卿
敕具官某酒醴膳羞之具以供宗廟朝廷之用典領之
任位在列卿宜得其人俾服予采爾明習吏事勞閱有
聞選扵僉言俾踐厥職尚其祗飾無曠爾司可
楊汲大理卿王衮韓晉卿少卿制
敕具官某參理折獄之事主以列卿其選甚重爾練習
吏治閱試惟舊廷尉之選(少卿改云廷尉云貳)是用属汝尚思明
慎以稱朕恩可
陳睦鴻臚卿
敕具官某傳聲贊導之官所以賓接四方之使客位在
九列禮秩甚隆正名之初考擇惟慎爾以辭學材諝列
職史筵宜進文階往承厥序尚其祗飾以服朕恩可
廉正臣董詵司農少卿制
敕具官某田畒稼穡之政倉庾委積之事典領之任秩
亞列卿官儀之新考擇惟慎爾明習吏治勞閱有聞往
貳大農是惟高選尚其祗飾無曠厥司可
賈青太府少卿制
敕具官某九賦頒受之政百貨貿遷之法典領之任位
次列卿肇正官儀考擇惟慎爾明習吏事閱試惟舊往
共厥服汝惟克諧其體朕恩尚恩祗飾可
李立之范子淵都水使者制
敕具官某川澤河渠之政津梁舟楫之事置使典領禮
秩甚隆正名之初考擇惟慎爾明習吏治勞閱有聞選
扵在廷俾踐厥職尚其祗飾無忘訓辭可
黃莘職方員外郎制
敕具官某四海九州之疆域山川風土之氣習載扵圖
籍典以郎曺擢爾之材俾副厥位夫能使方國遠近貫
利同而材用便在爾能知其守可不懋㦲可
杜純大理正制
敕具官某折獄詳刑之事朕所慎也正扵理官參贊為
重選於在列爾以材升聽察以情尚勤厥職可
李義内殿崇班制
敕具官某虞度營屯之事積累歲月之勤序朝位於殿
廷尚益思扵奮勵可
元豊類藁卷第二十
