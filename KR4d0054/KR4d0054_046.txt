元豊類藁卷之四十六
誌銘
亡兄墓誌銘
君姓曾氏諱曅字叔茂有智策能辨說其貫穿反復人
莫有能屈之者身窮為生事或毛密應之無留而讀書
理筆墨交賓客又思事未至當何如亦不廢也歡愉憂
悲疾病行徒寝食之間書未嘗去目故自上古以来至
今聖賢百氏騷人材士之作訓教警戒辨議識述下至
浮夸詭異之文章莫不皆熟而扵治亂興亡得失是非
之際莫不能議焉其文章尤宏贍環麗可喜三代遠矣
漢以来世有成事就功名之時則賢臣謀士材技之人
同世並出常若有餘至時或無所用之則士雖往往有
紀而亦不俱見於世盖陻窮頓委扵巗播閭巷之中者
豈少㦲如君之材知辯博又其學如此使得用其意扵
乎其施設必有異焉然卒不克見扵世盖亦豈非其命
也夫君年四十有五皇祐五年以進士試扵廷不中得
疾歸卒江州祖諱某尚書戶部郎中贈右諫議大夫考
諱某故太常博士娶李氏子曰斍曰黌女二人卒之歲
十二月某日葬建昌軍南豊縣之某鄕某原某里也弟
鞏爲某銘曰
世或湏人中士爲材有非其應聖不能諧故君之學扵
已爲足而材與世爲乖刻銘幽石維以告哀
故高郵主簿朱君墓誌銘
君諱某字齊卿姓朱氏其先家于彭城五代之亂徙于
淮南今為淮南人曾祖某不仕祖某贈刑部尚書父某
贈殿中丞君嘗試于祕書省校書郎蘇州之長洲尉高
郵軍之高郵主簿以卒卒時乾興元年六月十九日也
後卒之若于年其子象之東之升之延之奉君之喪葬
天長縣之秦蘭里扵是時象之某官東之某官以材名
餘皆為士某官以書命鞏曰子其為我銘之而以状言
公之為人有智計喜施與少從師學問巳而捨學業其
家家之食口數百仰扵君君能資之皆出乎衣食嫁娶
皆有餘法殿中之弟工部侍郎巽初舉進士數困𣣔不
復往君勸之曰第行無以廢為念故侍郎得曲就其志
至為逹官大其家後卒官君既居官以材称其為身務
扵廉臨獄訟務為恕毋某氏旌德縣太君娶耿氏又娶
賈氏女歸太常博士吳祥柳州馬平知縣陳許池州推
官李樞其季歸于曾氏某之先君博士也舅氏實命鞏
銘其敢辞銘曰
推心扵家其爱巳孚用力扵官盖以其餘得官扵晚夀
五十四故不大顯以極其志
江都縣主簿王君夫人曾氏墓誌銘
試校書郎揚州江都縣主簿王無咎妻曾氏建昌南豊
人先君博士苐二女也孝爱聡明能讀書言古今知婦
人法度之事巧鍼縷刀尺經手皆絶倫先君選其婿扵
里中以歸王氏王氏家故貧曾氏爲冡婦而其姑蚤世
獨任家政能精力躬勞苦理細微随先後緩急爲撙節
各有條序有事扵時節朝夕共賓祭奉飬撫其門内皆
不失所時將以恭嚴誠順能得其屬人其舅喜曰吾不
以家爲䘏矣其夫歎曰我能一意自肆扵官學不以私
累其志曾氏助我也生二女年三十有三嘉祐四年五
月三日以疾卒十二月葬建昌南城曹大考尚書水部
員外郎諱仁旺大考右諫議大夫諱致尭先君太常博
士諱易占將葬江都告其兄鞏使誌其墓天乎吾哭伯
姊姑踰朞又哭吾妹而誌之其可哀也巳其可哀也巳
鄆州平隂縣主簿關君妻曾氏墓表
鄆州平隂縣主簿關君景暉娶姓曾氏建昌南豊人尚
書水部員外郎諱某之曾孫尚書戸部郎中直史舘贈
右諫議大夫諱某之孫太常博士諱某之女而鞏之長
妹也始吾妹為兒時育扵祖夫人巳不好戲弄及長喜
讀書扵女工之事不教而自能為人進退容止皆有法
度人罕見其喜愠之色内外屬皆嚴重之性儉素扵紛
華盛麗之際無所好其在父毋及夫之家或𬞞食不給
處之晏然其推之扵人雖資身之物不為秋毫頋惜計
也其治女事尤勤雖勞不厭治家人之業雖煩細皆有
條理飬父母姑舅皆至孝姑久疾晝夜候省未嘗湏臾
去其側藥食非親調不以進其扵内外屬親䟽皆盡恩
意人皆以謂宜富貴夀考而卒不得至其所宜有嗚呼
其豈非命也歟嘉祐二年鞏與二弟得進士第南歸而
吾妹從景暉視余扵淮南至真州得疾七月某日卒扵
余之舟中年三十有二矣有女一人曰某始五歲景暉
以其喪歸六年十月丁酉葬扵杭州錢塘縣履泰鄕龍
井原景暉之王考諱某考諱某皆尚書職方員外郎而
越之山隂人也吾妹旣殁之六年景暉得進士第扵是
時被命余校史舘書籍皆會京師而余扵其間再哭妹
又哭女與哭妻憂患之接扵余者可謂多矣景暉之始
葬吾妹也来請銘不及余與之皆恨焉而其會京師以
歸也乃為之書吾妹之事以遺之而使表之於其墓上
故太常博士吳君墓碣
君諱祥字某始吳氏事宋為太常博士年六十二某年
某月某日以官卒于家卒之若干日葬眞州楊子縣之
某鄕某原初君從進士試屢不中年四十餘始中第為
吉州軍事推官歸以選為開封府開封縣丞大臣稱其
材遂為祕書省著作佐郎知考城縣又知河中府之龍
門縣再遷為博士知蘄州之蘄水縣父喪隂朝京師疾
作遂求歸真州真州君家也初君之屢斥扵進士也旣
自力學問充其業又率其弟務刻苦養其親入其門内
尊安其卑卑慕其尊一時皆稱之及從事扵吉州弟已
死君夫婦痛自節衣食遂能嫁其孤女若干人皆不失
所時其在開封衣食常不自足而親戚舊故之至京師
者多以君為歸其喪父也以家之有無葬故葬不緩親
戚或憂其貧𣣔出錢為基扯謂君一強可以取其贏君
歟曰吾不敏旣位扵朝貧吾素也喪乃𣣔為利乎平居
恂恂不與犯者校及其自守人亦不能移也官歸常僦
屋以居旣卒幾不能葬曾大父某大父某父某以君之
恩為大理評事妣某氏某縣太君太君之喪君致其哀
有過人者妻朱氏某縣君余姨也有助扵君子曰某女
嫁毫州觀察推官張天經旣葬某為碣扵墓而與天經
来乞銘扵鞏天經以材名人皆曰其尚能存君之家者
銘曰
維吾先君太王之嫡禪聖圖民扵東竄跡其後孔蕃以
國為氏君紹厥宗其德則類儉著于家勤著于身不苟
其贏卒死扵貧維時之人命士大夫縞冠素盖爭利扵
塗曾不君慕顧或笑之非彼可議維世足欷較于銘章
君有則多以遺其孥非厚如何
知處州青田縣朱君夫人戴氏墓誌銘
知處州青田縣事天長朱君諱某之夫人曰高郵戴氏
年七十有七治平元年九月庚午以疾卒于楚州監倉
之官舍某年某月某甲子葬于天長之某鄕某原夫人
之考諱奎娶徐氏女夫婦皆有善行聞扵其鄕夫人受
教扵始笄從事扵既嫁小而行修於身老而教行扵家
故父母曰不遺吾憂舅姑曰能順吾志夫受其助子賴
以成其平居深静有儀法不忘笑言就之色莊而氣仁
居貧自薄衣食而厚扵施與属人之孤女爲收嫁者盖
二人云旣老矣女事不廢而婦容益恭雖少者有不及
也有子四人曰某曰某曰某早卒某某州錄事參軍監
楚州装卸米倉某衢州西安縣令皆及進士苐好古而
有文夫人扵某外叔祖母也故舅氏属以銘銘曰
淑哉戴氏青田之助允直且仁蓄德于身爲下肅祗爲
上惠慈安意處貧薄已𥙿人其承有子以文起仕委髮
垂領享有多慶卜壤之良乃兆新堂刻此幽文美實長
存
亡姪韶州軍事判官墓誌銘(用石本校)
覺姓曾氏吾兄之子也吾先人六子吾兄諱曄爲最長
有材而不試以死覺自少則勵志力學問知道理善扵
属文及長慨然慕有爲扵世不肯碌碌爲人恭謹循循
寡言治平二年及進士苐爲吉州司法參軍有能吏名
用薦者爲韶州軍事判官行至虔州得疾卒扵驛舍熙
寕三年十一月巳丑日也年三十有七覺字道濟建昌
軍南豊人皇考諱致堯太常博士曾皇考諱易占尚書
戶部郎中直史舘贈右諫議大夫覺毋李氏妻鄧氏憂
氏范氏有子修偃熙寧四年八月壬申葬于南豊龍池
鄕之源頭吾哀其若將有成也而止扵斯故為銘其墓
曰
德累則厚方濟而隕材引則逹未試而泯志氣不獲誰
云非閔墓石有文尚永来信
光禄少卿眺公墓誌銘
公姓晁氏其家先濟州之鉅野今為開封祥符人皇考
諱遘尚書駕部員外郎贈開府儀同三司吏部尚書皇
祖佺贈太傅皇曾祖諱憲贈某官公諱宗格字世恭少
以世父太子少保贈某官謚文元諱迥恩𥙷將作監簿
十四遷至光禄少卿歴監單州應天府酒稅知蘇州之
常熟婺州之蘭溪縣事通判安州杭州事知通州虔州
提點廣南東路刑獄公事又知信州泉州享年六十有
三熙寧二年某月某甲子卒于官四年某月某甲子與
其夫人某縣君閭丘氏合葬于杭州江都縣之廣陵鄕
公為人樂易慈恕寡言笑人不見其喜怒遇事果扵有
為人亦罕能及者其為常熟修學校理溝防人頼其利
為蘭溪繩姦字窮境内和洽通判安州安州政待公而
決通判杭州州將矜已自肆上下莫能變公徐與之論
可否語平而氣和將畏且從也繇是上下倚公以治至
今杭人稱之其為虔州州近塩多盗與訟公至修弛廢
督姦疆威信盛行盗不敢發而獄無繫囚及在廣南其
用法常寬而𣣔人自避曰治有先後緩急者謂此也其
視部吏孜孜恐失一善而惡人亦莫敢犯公法其為通
判如廣南為信州泉州如度州所至人皆安公之政而
去常思之盖公之行已居官而見於事者如此而其大
抵則扵仁厚最隆也母張氐夀安縣太君子男二人曰
仲景海州司理參軍曰仲孺試將作監主簿孫男三人
曰端復曰端嚴皆太廟齋郎曰某未仕也女六人長適
太常博士集賢校理曾鞏銘公墓者也次適某官劉某
某官高元振某官燕若濟今存惟燕氏婦餘早世閭丘
夫人為身治家皆應儀度卒扵公殁之明年某月某甲
子公殁家無餘財而仲景仲孺皆謹厚自刻勵能世其
先人扵是又知公之教行扵其家也銘曰
眺世来西大有文元有卿有公継属綿綿曰卿謂誰時
維光禄作其德音先于外服其光伊何有善自身匪飾
匪雕璞玉之純治有恩威時其張弛彼畏此懷吾寧一
理于虔于泉于領之南里安戶優罔有不咸宜夀而昌
胡不百齡尚兹介祉維後之成
夫人曾氏墓誌銘
夫人吾從女兄也姓曾氏沈静謹約不妄笑言遇人一
以恕扵其内外屬之間孝友慈順無不當扵理故與之
處者皆爱哭其死者皆哀嗚呼爲女如是足以知其賢
又足以知吾之祖考以来教行扵其家也夫人考諱某
皇考諱某尚書戶部郎中直史舘贈右諫議大夫曾王
考謀某尚書水部員外郎建昌軍南豊人夫人嫁為同
縣朱君某之妻有子曰某曰某軾以文行稱扵鄕有孫
曰京曰彦京為真州司法參軍亳州教授夫人享年若
于某年某月某甲子卒于寝某年某月某甲子葬于南
豊之某鄕某原將葬軾以書来請鉻余曰銘莫如余宜
為廼為其辭曰
女德在幽而始人倫詩有顯揚以立生民尚類于古淑
為夫人壷有彛則仔齊以身曾不蕃寵卑其子孫曾不
遐年善則長存維仲薦美列辭墓門
天長朱君墓誌銘
君姓朱氏諱延之字某其先彭城人今家扵揚州之天
長縣曾祖某贈尚書右㒒射祖某贈尚書工部侍郎考
某贈太子中舍母賈氏某縣太君君年若干卒于熙寕
六年六月之丙申葬扵某年某月之某甲子其墓在天
長之同人鄕秦蘭里君聦明敏悟少力學問為文章數
就進士試不合乃嘆曰與其屈扵人孰若肆吾志哉因
不復言仕方是時朱氏世以仕宦顯扵淮南君居其家
尤孝謹慈良然與人非其意不肯苟合旣果扵自為而
其治見扵家者規畫纖悉俻具推之知其可任以事然
卒扵無所遇君亦未嘗不自得也君少孤飬母母之父
死歲久其喪寓扵遠貧不能歸也君居窮經營卒能使
之返葬及晚而饒財又能樂賑施人以此多君之君娶
沈氏諫議大夫立之女早卒再娶王氏殿中丞鼎臣之
女子男四人寅萬廣寓皆有學行女五人許嫁進士滿
希遠太廟齋郎馬某餘尚幼君余舅也故為之銘其墓
其辝曰
勢不云泰志則非屯彼轂之丹豈易吾仁廪有餘粟及
里與隣蔵有圖書遺其子孫已則無憾尚卑後人識美
幽堂日遠弥新
祕書省著作佐郎致仕曾君墓誌銘
君姓曾氏諱庠字明叔建昌軍南豊縣人曾祖諱某尚
書水部員外郎祖諱某尚書戸部郎中直史舘贈右諫
議大夫考諱某舒州軍事推官君進士及苐㦄邵州司
理參軍用薦者為衡州常寕縣令福州福清縣丞以疾
自陳遷祕書省著作佐郎致仕卒於熙寧九年十月某
甲子年五十有九以其年十一月某甲子葬南豊龍池
鄕之源頭母吳氏妻黃氏朱氏有子曰擴曰某曰某女
四人君少孤自感勵好學能文章為人聡明敏逹喜事
有大志不肯少屈為吏以材稱治獄能盡其情為令丞
易敝興壞綱紀具修吏不敢犯而民安之也有聲顯聞
薦者自許得人不幸不夀不克盡其用將葬擴來告曰
願有紀也廼為其銘曰
發其華見扵文收其實見扵事于其小綽有聞于其卓
屈不試尚不没慰後昆矢以辭列幽隧
亡妻宜興縣君文柔晁氏墓誌銘
文柔姓眺氏諱德儀字文柔年十有八嫁令人時苦貧
良口衆文柔食菲衣敝自若也事姑遇内外属人無長
少遠近各盡其意仁孝慈恕人有所不能及於&KR0808;珥衣
服親属人所無輙推與之不待巳足扵燕私未嘗見其
惰容扵與人居未嘗見其喜愠折意降色約巳以法度
學士大夫有所不能也為人聦明扵事迎見立觧無不
盡其理其槩可見者如此盖天卑之德而天其年遺以
相余而李之蚤余不知其所以而又不自知其哭之之
慟也文柔以嘉祐七年二月甲子卒于京師年二十有
六余時校史舘書熙寕四年追封宜興縣君十年二月
庚申葬于建昌軍南豊縣龍池鄕之源頭余時為洪州
文柔有子男曰綰太廟齋郎曰綜未仕也女慶老三歲
而死眺氏世家澶州清豊縣今為開封府祥符縣人文
柔曾祖佺贈太師中書令祖遘尚書駕部員外郎贈開
府儀同三司吏部尚書考宗恪光祿少卿余南豊曾鞏
子固也銘曰
人孰不貴子逢其窮世誰不夀子惟其凶維德日躋生
不見其止維聲日遠殁不見其終子能自得懟者在人
遺以輔余曾不逡巡歲云其逝予悲孔新其孰昭之瑑
此幽珉
亡弟湘潭縣主簿子翊墓誌銘
熙寧十年春予蒙恩予告葬其弟子翊扵南豊維子翊
姓曾氏諱宰字子翊世魯人今家建昌軍之南豊子翊
少力學六藝百子史氏記鍾律地理傳注箋䟽史篇文
字目覧口誦乎抄日常數千言乎抄書連榻累笥不能
容扵其是非治亂之意既巳通至扵法制度數造物立
噐觧名釋象聲音訓詁纖息委曲貫穿旁羅無不極其
說且老未嘗易意其為文馳騁反復能傳其學為人質
直孝弟抑畏小心少年飲酒歌呼饒樂放縱之事未嘗
一接焉其學行如此扵世用宜如何也然位不過主簿
夀止扵四十七其非可哀也夫子翊嘉祐六年進士及
第歴舒州司戸參軍潭州湘潭縣主簿所居官理其去
人思之其學扵古者盖未嘗試也有子經綬純約女適
饒州軍事判官曺唐弼次尚幼也曾祖諱某尚書水部
員外郎祖諱某尚書戶部郎中直史舘贈右諫議大夫
考諱某太常博士贈尚書都官員外郎先大夫人吴氏
吳興郡太君今太夫人朱氏南昌郡太君妻張氏子翊
熙寕元年四月乙巳卒扵湘潭十年三月庚申葬扵南
豊龍池鄕之源頭銘曰
好學不倦以及其詳力行不巳亦蹈其常見扵遺文華
衮之章含其淳德璞玉之良于舒于潭非試其有方疆
而盡又奪其夀畜而不施則既巳矣潜而益明尚監于
此
曾氏女墓誌銘
先君太常博士贈尚書都官員外郎曾公之第八女諱
德耀字淑明生而慧淑扵女工不學而能扵孝愛天成
也生二十歲許嫁大理寺丞王幾行有日矣嘉祐六年
九月戊寅以疾卒于京師熙寕十年三月壬申葬南豊
之源頭其兄鞏爲銘曰
孰訛爾質而伐其成尚千萬年爾室之寕
二女墓誌銘
南豊曾氏葬其二女其父鞏爲誌曰予校書史舘凡九
年丧女弟丧妻眺氏及二女余窮居京師無上下之交
而悲哀之數如此二女曰慶老吾妻眺氏出也生三歲
而夭實嘉祐六年十一月壬申方是時吾妻眺氏病巳
革慶老疾未作之夕省其母勉慰如成人中夕而疾作
遂不救盖若與其母訣也曰興老吾継室李氏出也卒
時始二歲實治平三年九月甲寅是時余方鎖宿景德
寺試國子監進士不得視其疾臨其死也二女生而值
予之窮多故其不幸又夭以死所謂命非邪熙寧十年
予為洪州始以三月庚申瘞二女扵南豊之源頭同穴
慶老在右興老在左是為誌
仙源縣君曾氏墓誌銘
吾姝十人其一蚤夭吾既孤而貧有妹九人皆未嫁大
懼失其時又懼不得其所歸頼先人遺休嫁之皆以時
所嫁之者皆良士謂宜皆夀而昌以延光荣于父母家
也而十餘年間死者四人先人之盛德也吾妹之懿也
曾不章顯扵世而夭吾故不知夫哭之之慟也諱德操
字淑文者吾之苐九妹也嫁江都王氏為殿中丞贈尚
書屯田員外郎諱某之子婦殿中丞幾之妻封仙源縣
君為人柔嫕静顓動止以儀度平居温温一言笑不妄
也與人群居自處者常取其後與人共衣食自與者常
取其薄王氏故貧垢衣菲食未嘗以為歉恭大慈小輔
其夫以義無不得其宜者不幸年三十有一以死有子
男二人曰某曰某女二人皆幼也曾氏其先魯人今家
建昌軍之南豊吾妹為尚書戶部郎中直史舘贈右諫
議大夫諱某之孫女太常博士贈尚書都官郎中諱某
之女卒扵熙寕七年三月庚子葬扵揚州江都縣東興
鄕元豊四年某月某甲子也銘曰
既艱其生又不介之夀維䔍于仁尚克臧厥後
元豊類藁卷之四十六
