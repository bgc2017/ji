麟原前集卷十元王禮撰
題
題芳宇弟繫思卷
右詩文一卷乃王裕伯叔親友為裕而作也裕殁之明
年其父芳宇每見此紙輙堕淚因喟然嘆曰吾若火之
則影滅跡絶日遠日忘又不能恝然以忍不若命工人
装緝以為卷時舒時卷誦其詩讀其文猶見斯子於几
席之側而吾孫他日稍能識字亦因此可得其父之平
生而彷彿其性情也則是卷豈不足以繫其父其子之
思乎遂標其上曰繫思而欲予志其後嗟乎父子之天
古今所重一體故也見其有寸善則欣然以喜微過則
戚焉以悲况於裕也有羣玉之譽無嘉賓之咎惡得不
繫人無涯之思也哉予猶及芳宇之大父履齋翁垂老
有㲻子之慟抱孫割甘以娛末路卒頼芳宇以終其身
以亢其門今芳宇復踵祖武蚤失佳兒固人情所不堪
然穉孫未及二齡已知拾寸莛點唾學書是必冥冥之
中有相之道詩書之澤未艾祖宗之佑彌深孤孽之達
於此乎卜之雖然予也於裕自不能無感於中者矣初
喜其往教又悼其亡至是三秉筆焉則大耋之嗟又豈
遠於芳宇矣乎裕字啟後有詩三四十首皆可觀并存
於後云
題龍雲瑞䨇雞圖
兒時聞爾之鳴矍然而起噫今老矣右時夜將唱使
墻下桑隂而多見此非王道之始耶右伏雌抱雛
題王仲齊所藏小景
小橋流水或後或先疎林平嶼或斷或連熹微兮似郵
亭之夕照縹緲兮疑仙館之晨烟不知何處有此景亦
欲往買二頃田噫我知之矣其王氏之輞川也耶
題龍頭
乘風雲上天平地三尺水四序以之調三農為之喜海
内望龍頭於嗟今老矣
題鷹熊圖
鷙鳥之秋高摶擊與猛獸之山居冬蟄非動物之傑然
者乎然擬之智過萬人之英勇冠一世之雄若張良韓
信則霄壤不侔矣畫工托物以喻人其寓筆於彼以歸
美乎此也歟亦意匠經營之善也
題無詰沅蘭湘竹圖
得𧦬公一幅如此懸之高閣如行沅湘滿目幽致翛然
意足復何用隙地丈尺藝蘭種竹哉
題蘭
擷衆芳而周流兮紛總總其蕭艾遵澧浦以回轅兮微
幽蘭吾奚佩
題蜻蜓螳蜋卷
飄乎上也非點水伏乎下也非捕蟬如化而生如蜕而
仙淡墨所至不自知其所以然此雲巢之筆入於神而
出於天也耶
題子猷泛剡圖
興到舟行興盡轍改倘屑屑乎主人豈高風於千載
題竹林七賢轟飲圖
書戒沉&KR1196;詩美温克諸賢曠逹之懷何用爾邪抑諸賢
高致衆人未識而畫史姑托之豪飲耶希賢笑此有不
廢事者哉孔碩藏之可與友朋同此趣未可使兒孫湛
此樂
題古木脩篁圖
風月襟懷瀟洒者千尋之竹雪霜骨格傲兀者百圍之
木托根卷石共此幽獨自常情觀之喜翰墨淋漓之娛
目以余觀之殆猶荀陳之相遇千載之下令人仰高風
而慕遐躅也
題鍾馗像
尊吾瞻視儼吾衣冠正心以正一家則上下莫不一於
正而相安復何有邪氣奸其間又奚事乎靈怪呵衛於
門闌昌黎五鬼不足慮進士且返終南山
題萬竹圖
東昌李志高之父竹所翁性嗜竹嘗得萬竹圖一見心
醉賞玩以怡情有年於兹矣翁既沒志高復命工人完
理懸於中堂飲食起處不離其側謝君子方稱揚其孝
思既而復徵予言吾想志高見竹之乘風而軒舉也若
翁之起坐而欠伸也見竹之雨雪而偃也猶翁之隠几
而臥也見竹萌錦籜之環列也若諸孫綵衣之繞乎翁
膝也盖他人視畫竹也志高視竹親也其昔人思其嗜
樂之所致歟余為題其上使後之登斯堂者觀萬竹之
圖誦王謝之文有以知志高之為人
䟦
䟦王與定所藏先府君賢賢翁遺訓
吾邑王氏多祖金地長者而棟溪之傳譜系尤著楓墅
一派又自棟溪而别也嘗聞其父兄之教子弟之率有
典有則詩禮是宗未嘗不想慕而起敬昨過其里惕然
淵眀長沙之感遂停車弛任而往訪焉遂識與文與定
伯仲以及子姪羣從雍雍乎故家之遺風卓卓乎膺門
之偉識又不特子春相知之舊而已也既而與定視予
以其先府君遺訓無非舉辛勤孝友務本尚義戒其子
孫為之掩卷以歎人之高眀祖父孰無詒謀善後之心
然垂訓非難守訓為難故不羡剏始於前而羡繼承於後
今其伯仲所自立可謂無忝先訓矣後來者益務封殖
其德則天之報施善人將振耀於鄉國豈獨宗黨之榮
哉詩不云乎豈無他人不如我同姓有志者尚其勉之
䟦張文忠公帖
右諸公但思至公血誠以報國政自不必謝僕僕亦不
敢受諸公之謝也養浩覆凡三十字張文忠公示初科
諸進士免謝帖也欽惟仁宗皇帝銳意文治舉百年之
墜典設科賓興思盡得天下儒者用之嘗曰使其中得
一人如范仲淹朕志願足矣於是慎簡德望學術之臣
俾司文衡而公時在焉進士及第謝座主禮也公之卓
行疑其近私批報之帖辭嚴誼正如此某嘗求我朝科
目得人之盛無如延祐首榜聖繼神傳累朝參錯中外
聞望之重如張起巖郭孝基文章之懿如馬祖常許有
壬歐陽玄黃溍政事之美如汪澤民楊景行千文傳軰
不可枚舉大者深厚忠貞小者精白卓犖所以黼藻皇
猷禆益治道者初科之士為多雖曰一時光嶽之氣鍾
為英傑沛然莫之能禦然亦仁廟切於求賢之念上格
天心當時碩德元老足以風厲後進所致也嗚呼於時
四十五年矣楊先生之子顯始出是帖以示某某語之
曰此先生藥石之訓也楊君其寶之友舊過臨時出以
展玩使由科第發身者能銘之心則必自奮以報乎上
職校藝者觀之必無美庄之論其於治道豈小補云遂
識其卷末歸之楊君以為皇元科目故事
䟦李氏族譜後
西平李氏自唐至今三百餘年二十餘世而子孫蕃衍
愈遠愈光皆前聞人立德立功之餘澤也噫盛哉其孫
尚敬父子猶惓惓有望於立言君子發揮先美何也其
意固欲來者知之克勵克紹以無忝其先烈云爾李氏
子孫其亦自貴望也哉吾於是乎有感
䟦歐陽圭齋所作趙宜厚若愚字說後
存心宜厚處世若愚是謂八字之符終身佩服而有餘
至若陳言之縷縷豈子所望於予乎
䟦中洲劉氏族譜後
中洲劉氏於某為母族自安成運使紹之曾孫曰常昉
居永福子孫詩禮淑身安於鄉里重於從政鄉稱善家
有孫曰躍將繼警軒宗海先志荐修宗譜徵序其意須
惟某也筆已老矣序何能為然觀從曾大父潮州府君
序其譜曰族之有譜尚矣古存其義而隠其名譜名肇
於漢晉盛於隋唐然多以門閥相高得古義鮮盍思别
生分類之訓肇於書不如同父同族之歎載於詩二禮
有同姓異姓之述春秋傳言文昭武穆周公祚胤之詳
是皆使人子孫不忘其初而知尊卑疎戚之叙某雖欲
復出一喙豈有加於此哉劉氏修譜者所當知也又觀
歐陽文公之序斯譜深幸勝國時江南未遭兵燹故冠
盖之族往往治其家譜不知者以為一家私事知者以
為升平之氣象可觀於此今劉氏子孫重修於今日其
將復覩唐虞之治也乎姑書此於後以記觀譜之歲月
云爾
䟦歐陽建寅所藏先世二誥
建寅所藏先世二誥乃宋治平二年所贈歐陽文忠公
祖偃太師中書令曾祖郴中書令之寵命也文忠以立
朝之姱節盖世之雄文所以黼黻王度儀範百僚真大
廷之柱石也故上之褒顯其先若此禮亦宜之建寅乃
其諸孫收而有之珍藏什襲不啻南金大貝之重﨑嶇
兵亂間輙嚢以自隨而他亦不暇顧孰知九江一變僅
以身免此誥亦散於飄風自是戚戚於懷廣詢博訪日
征月邁近始得於金陵蒋氏向非建寅惓惓繫念前朝
舊物能復歸歐陽氏哉竊嘗以簪纓之後上之當思如
文忠立身揚名以顯祖考次之當如建寅保先代之遺
美守君子之餘澤不然何以自異於蚩蚩之氓歟噫大
賢之後多寂寞故家喬木可感者多覧卷三嘆
䟦馬融忠經後
右忠經十八章東觀馬融所製以配孝經者也夫孝之
與忠人之大閑而百行之元也違斯二者何以靈萬物
而立兩間哉昔者孔聖以曾參盡孝因言其道遂為經
而忠則未之及然有曰事父孝故忠可移於君是則君
親之分殊故忠孝之名異而義則一也融始擬聖而作
此亦有益於名教使人人得其說而遵之施於有政豈
不大有可觀余既得朱文公及吳文正公所刊定孝經
鋟梓今又得此文雖未敢便列之經然亦托工人以夀
其傳誠欲學者玩繹二書之旨庶幾處而為孝子出而
為忠臣則於國家化民成俗之意豈不深有所助發云
䟦越國公鍾紹京像後
嗚呼自古女禍之敗人家國可勝道哉於斯時也有能
轉危為安真英特之士也嗣聖間韋庶人與武三思升
御床博戲中宗從傍典籌唐之國事將日非矣迨臨淄
王入誅韋氏劉幽求預參大策翊贊聖儲震殄元惡以
存唐室厥功茂矣於時苑總監任左金吾内屯田使鍾
紹京以戶奴丁夫之衆亦與有勞皆可謂社稷之臣也
何可及哉孰知功大難容奸邪搆怨幽求初流封州再
貶睦州死於道路而紹京亦左遷果州禮從越國公之
遠孫煥獲拜遺像因嘆當時如劉如鍾者幾何人哉而
朝廷未知大用為可惜也因題其像之後以致余之不
滿云
䟦棟頭王氏譜後
往余先君子梅洲翁嘗修族譜圖繫以名賢所為諸祖
墓志銘等作具載先世自唐仲舒觀察江西子孫因家
焉亦以為自金地長者曾伯祖南安教授府君有序謂
往在章貢嘗與居七里鎮者通譜而茅堂棟頭亦皆族
也禮後驅馳鞅掌於嶺南有王同知者從事幕中詢之
七里之族也迨歸章貢邀余至其家視余譜牒棟頭之
譜乃亦有焉遂以歸我行李雖偪仄惟棟頭宣溪之譜
不敢後抵家問譜於族人無一存者私竊自喜將謀重
刊庶幾後之人觀譜而知序之親疎觀記述而知家之
閥閱則必有感嘆興起不肯自同於汙賤乃為同姓之
匪人久假不歸諉曰淪喪使前聞人累世之所樹立没
没無徵其亦可悼也夫今棟頭族子志仲能保先譜及
家傳因獲觀吾家潮州府君及南安教授䟦語感慨係
之謹題所聞於此以志余過歸以復大年兄何如也
䟦王子春名字說後
禮近留楓墅子春所有一日之聞辱以其先府君及二
守馮公子羽所為志伸說洎劉君雲章子春字說示余
余閱之盡嘆其言皆可服膺而勿失父之於子也欲其
志於學以求其伸之道馮公戒其毋以富貴利達得志
為伸當知所以為志劉君則以人物同得天地之心以
生天地之心在乾坤曰元在四時曰春在人則仁是也
士之希聖賢者必曰求仁日用之間無一事而天地之
心不存即無物而非春矣皆藥石之訓也雖然用功之
要未有以告之不幾汎言乎竊聞之格言求仁當自誠
敬入先儒嘗曰無妄之謂誠不欺其次也故无妄初九
之象曰无妄之往得志也孔聖答仲弓之問仁以出門
如見大賓使民如承大祭則在邦家無怨至是非吾志
之伸乎子春勉之與物為春實自兹始
䟦小溪郭氏隠居記後
予觀士之懷材抱藝而隠也或跡有麋鹿而心慕乎軒
冕之榮或始居林壑而終簉乎鵷行之列出處寧無可
異者哉此䨇清者之為難得也西昌郭君與諒隠居小
溪之高田其林壑之美禽魚之樂樹畜之遂則儀曹劉
君國錄蕭君濯濯文翰以黼黻之矣諒之言曰予無才
與藝之足以用世也高曾以来世居斯土耕食鑿飲使
鄉稱善人足矣惡敢有所傲於當世哉與之語質樸冲
澹無一毫紛華外慕其表裏如一者矣豈不尚有古人
之風乎
䟦劉復之雞肋集
復之詩眼前景意中句而深穏有至味如王謝家子弟
風流閒雅不失王孫故態如山農野老班荆而坐談桑
麻話衷曲語語篤實可聽有詩如此何相見之晚耶吾
家靖州府君有雞肋集三卷今君亦以是名詩謙辭也
謂食之無得固不可謂不足以當尊拳愈不可姑藏之
必有嘗鼎臠而知熊掌者
麟原前集卷十
