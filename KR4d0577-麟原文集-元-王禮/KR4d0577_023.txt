麟原後集卷十一元王禮撰
說
劉士能已知字說
友生劉漢章以避御名易字己知而名曰莫徵予一言
說其義以告四方親舊使知今昔稱名之殊而非兩人
也予諗之曰生之易字也則是通名而誦之也則非莫
已知者得無有怨天尤人之意乎方今朝廷求賢如不
及占小善者率以錄名一藝者無不庸以生之才何患
無知已者而有斯歎哉予請因生之字而更生之名可
乎夫子嘗言不患莫己知求為可知也又曰君子病無
能焉不病人之不已知也夫能者可知之寔士而有能
奚病人之不已知也哉請以士能易生之莫何也禹有
治水之能稷有播種之能天下後世言治水播種者必
歸之知禹稷之寔能也秋之奕養由基之射輪扁之斵
輪伯樂之相馬皆極其能者也故知名于天下後世况
君子自修之道可不寔有其能哉寔有其能則不求人
知而人自知之矣劉生喜而從予言故貽是說使知所
自勉云
李允巽字說
宣聖嘗言邦無道危行言孫竊疑此為有言責者發也
若夫尋常士庶雖邦有道言亦不可不孫不孫則不相
入盖巽與之言能無說乎說則相入矣雖然巽固相入
然過于卑巽非恐怯則謟悅皆非正也嘗讀易之巽其
辭曰利有攸往利見大人則巽之功用可見矣聖人以
二五陽剛而居卦之中所謂剛巽乎中正而志行故于
象詞一則曰紛若之吉得中也一則曰九五之吉位正
中也是巽之吉何莫非中也與李氏中氣和而質美辭
順而志清雖酬應膠擾中遇士大夫必從容進退以盡
其意宜有階庭之譽也予以其兄曰允謙從而字之曰
允巽中意亦協矣乃欲聞一言于予于是繹其義以為
字之說而重為告曰說卦謂巽為木為長為高巽之性
也其于人也為近利市三倍巽之亨也予望子也遠矣
尚其勉之
樂村生說
予友鄧仲舉英妙人也僑寓城西之歛陸里門俯清池
園出修竹或抱甕而灌蔬或編籬而蒔菊城市之跡寡
而郊野之興濃于是以樂村生自名焉予問之曰適彼
樂國予聞之矣樂彼之國予聞之矣生之樂乎村也何
居則曰吾之居于此也耳不聞諠譁呌囂之雜而樵歌
牧唱之遥臨目不接隳突輕儇之態而烟簔雨笠之時
見務本而不逐末貴樸而不尚竒作則負耒而興倦則
班荆而坐熙熙焉有太古之風焉此吾之樂乎村也予
聞而歎曰古者市門惟民得入大夫士凢有爵禄者入
市有罰盖所謂市者府史胥徒兵戎卜祝百技工巧駔
儈負販之軰淆處而襍繇之仲舉城市之跡寡而郊野
之興濃則其樂乎村也有素矣將見垂髫之童戴白之
叟相與謠康衢而歌擊壤其樂豈有涯哉仲舉之志尚
亦可嘉矣作樂村說以貽之
伯漢字說
大雅之詩曰倬彼雲漢為章于天又曰倬彼雲漢昭回
于天為章昭回不及日月星辰而獨言雲漢何也豈以
日月星辰有蝕有隕有灾異而雲漢無之其猶善人君
子之無咎者與且雲漢不常見必俟秋氣清而後見于
箕斗二星之間其猶君子藏器待時而後出者與安成
劉君士培之子倬資質淳美嗜學不厭以予父執也定
字于予予字之曰伯漢而書是說以貽之
務謹字說
城西蕭氏之彦曰務謹為人爽爽朗朗有䟽通意磊磊
落落有跌宕情幹濟有譽進退適宜達官貴人争欲致之
幕下予知其必為時用久矣一日謂予曰先生老矣毋
金玉爾音而有遐心倘蹐城府於我乎舍雖累信信無
厭射也又云賤子近易名常不識于務謹之義協乎否
也予憶其色似欲得予發其字之說務謹良友也予雖
耄及奚愛于一言哉謹之一字聖學之始終係焉不可
須臾離也故聖人于入孝出弟即以謹為戒而扵君子
之道未能一焉亦繼以庸德之行庸言之謹釋者曰庸
平常也謹者行之有常也盖朝焉能敬而夕則忽之不
得為謹也甲焉能敬而乙則慢之不得為謹也大抵世
之人往往能致謹于憂患危疑之際而不能致謹于平
常動静之間盖君子所以為君子非玩常嗜詭求為甚
高難行之事但即夫目前平常之所行而不忽焉即納
身于無過之地矣何也閨門之肅肅身教之初也家庭
之怡怡為政之基也大者小之推邇者遠之則能致謹
于平常則無往而不謹矣噫不忽其常而戰兢自持庸
非君子之先務乎務謹常遊于江淮所見夫名卿賢大
夫不為不衆所聞乎崇論弘議不為不多亦何待于予
言抑予之惓惓于務謹者惟欲其不忽于平常方為謹
之至而無渗漏也茂之茂之予望子也殆猶河華之高
深豈如斯而已乎姑發其字之義以為進德之助云爾
尚絅文輝名字說
古之君子問學聚辨孜孜而不怠者非為人也誠以躬
行之外無餘事德有所未修學有所未講皆吾身之憂
一言一動惟反求之已以自治而已豈有一毫要譽之
心㦲故闇然而日章者美在其中而文見乎外其光輝
發越如石韞玉而山輝水含珠而川媚自有不容揜抑
矣夫苟務外之心勝而務内之寔亡汲汲焉求知于人
而不能有若無實若虛則與古人尚絅之意豈不大相
遠絶哉慈湖楊氏有云昔人以奢為耻今人以不奢為
耻此世道之感也西安李君尚絅字文輝以才名弓招
將提憲寄謙下力辭再授永新上坪廵徼官與士大夫
語和氣滿容退然若不勝衣而詞氣之雍雍威儀之棣
棣粲然有文以相接至其短衣匹馬見賊身輕又有貳
師之風焉可謂有文事有武偹矣名者實之賓揆其名
若字可謂名寔相符矣明廷論功必膺峻擢而施勞之
色無幾微見于顔面非古之君子乎柳子厚云有其寔
者名固從之因其名若字之稱為作是說焉
巽權字說
巽之為德和順其于易也六以隂柔處初故或進或退
意若有疑利用武人之剛貞以立其志至二之與五曰
吉无咎曰貞吉悔亡无不利以巽順之得中也六四以
隂居隂得巽之正巽于上而巽于下善處如此是猶田
獵之獲三品利市之有三倍若九居上之極過于巽而
失其剛則反喪其資斧矣惟巽以行權乃得之也從子
巽謙下以與世浮沉而應變機敏進退適其宜輕重合
乎節予定其字曰巽權云
歐陽止敬字說
洪武六年秋予與建寅先生俱以廷議徵辟辭不獲命
同載詣省舟次積阜時建寅適携其子來見眉目娟好
所謂蘭茁其芽者也明年冬予至其家建寅在邑未歸
其子進退揖讓周旋言論儼若老成風格予深喜故人
之有子也問其字則曰師友命之以止敬而孩名則未
之更也于是進而告之曰聖學成始成終皆由于敬將
白于尊父更之曰成何如且止敬之說豈獨為臣者所
當止乎大學姑就其重且切者言耳綱常之間動静云
為之際舍敬何以行之哉故遠之事君此敬也邇之事
父亦此敬也居致其敬不莊非孝徐行後長正容聽恭
久而益敬晏子善交相待如賓冀缺獲薦出門如見大
賓使民如承大祭果可有一之不敬哉故敬則成不敬
則虧欲成吾之學成吾之德成吾之事慢忽以臨之而
收其效者吾未之見也苟事事止于敬是以敬作所矣
何為而不底于成哉處而為端人善士出而為賢卿大
夫皆自敬之一念始顧名思義敬之敬之故人有子其
使予喜也歐陽生謝曰成不敏請佩斯語以為訓予嘉
其意遂叙次以為止敬字說
仁齋說
孟子曰人皆有不忍人之心說者曰天地以生物為心
而所生之物因各得夫天地生物之心以為心所以人
皆有不忍人之心也盖不忍即是仁忍則非仁矣孟子
又曰仁人心也盖仁是中心之生理常流行生生不息
終始無間苟無此生理則心即死矣其待人接物恭敬
何自而發必無所謂禮處事之際必不能裁斷以合于
義至于是非則頑然無所辨别而智亦荒矣是故仁為
心之全德而不忍人者好生之端愛物之理也然惟仁
人為能推之而得其宜是義之所存者亦仁也惟仁人
為能恭儉而有節知覺而不昩是禮智之所存者亦仁
也此可見其兼包四德而貫乎其中矣天體物而不遺
猶仁體事而無不在禮儀三百威儀三千無一物而非
仁也仁乎仁乎大哉德乎其人之所以為人者乎府掾
蕭子仁氣質疎通儀表魁岸予素竒其人一日至其居
愛其雅潔而開豁見其伯仲怡怡競爽因題曰仁齋乃
謝而求其說予故發是義以告之
子欽字說
予友王恭先既冠賓友字之曰子欽乃欲予發其義于
說庶幾終身佩服祈為君子之歸予嘉其志進而告之
曰恭者敬之見于外也欽者敬之主乎中也有諸中形
諸外表裏如一非偽為也堯大聖人也史臣贊其德冠
以欽之一字則見聖之為聖亦無出乎此矣盖朝廷郊
廟州閭鄉黨事上接下敬則成慢則隳立心之要道蒞
事之切務也是以舜于恤刑命官一則曰欽哉二則曰
欽哉而師尚父告武王丹書之訓首曰敬勝怠者吉宣
父亦謂居處恭執事敬雖之夷狄不可棄也其丁寧拳
切之意為何如哉子欽從予遊所欲聞者堯舜周孔之
大道故予因其字發其要以勉之欽乎欽乎有一言而
可以終身行之者其是之謂乎予言切矣至矣蔑以加
矣宜書之座右以自儆
伯康字說
予嘗見世之人有不敢康而獲康從康而不得康者矣
服勞以養父母勤生以給公上明發不寐放仁義行不
敢少自遐逸如是則理順而心安不敢康而獲康志士
之為也書所謂所其無逸是也惰四肢而逸豫委庶事
于不理問學就荒而弗憂博奕玩愒以為樂如是則欲
縱而身危從康而不得康邪辟之行也詩所戒無巳大
康是也吾宗階庭之秀有曰伯康已娶而不忘燈窗之
苦己裕而不廢隴畝之勤養志而無違勞生以務本亦
有志之士也今年執經于吾門無寒曝之間有足嘉者
欲聞字義故以是告之雖然予也老至而耄及世雖妄
推之矣而常歉然于古人不可及為之愧汗浹背雖編
離簡斷尚不忍釋况年富力強如伯康而可自怠自棄
哉勉旃伯康慎擇而力行之可也
孝力字說
西愚劉先生之長孫曰孝力自幼穎悟予見其可人意
招致館下俾諸孫有所矜式日與講論先王之道以待
用孝力御下莊以厲衿徒多嚴憚之惜予家凉不能久
淹也别數年矣學問日益加進踐履日益篤實近一再
會于其里億其辭色似歎予老邁欲聞其字之說以自
儆因念與人子言依于孝况其字有相及予何愛于一
言哉于是進而告之曰古人事父母以服勞奉養為切
近第一事而服勞又居其先聽扵無聲視于無形恒若
親之有所教使是以大舜之聖完廩浚井惟親所命子
路負米百里次翁受傭以供養休徵守柰于風雨石建
為郎中令取親中帬躬自浣洒無非竭力服勞以順乎
親則已心安矣不自竭其力不足以為孝豈當委之他
人伊川亦謂事親若曾子可謂孝矣而孟子僅云其可
未嘗以曾子之孝為有餘盖子之身所能為者皆所當
為也今世子弟自敖自逸為長者折枝猶瞋目語難頒
白提挈負荷于前縮手旁觀而不顧秉彛受中以生靈
于庶物獨不愧于心乎求如孝力惟恐子道之弗盡百
無二三焉何世道之薄也父母之恩如天罔極于所厚
者薄無往而不薄矣嗚呼世道愈趨愈下一至此哉聞
予言者有不惕然于中者耶有不幡然共為子職者耶
必將有感于斯文得之
誠孚中字說
予往年以故人館授侯城嘗宿招提之境羡其歴劫如
在桃源鄉衮文信公牓署煥如日星可敬可愛因詠謌
題其壁洎記其慈雲道場而始有斯文之好焉于時主
院事者霖公也其季存誠信實爽朗酧應適宜人字之
曰孚中孚中欲聞其說于予適以歸廹未有以告之去
年夏過其里辱止予宿燈下笑曰先生于孚中二字得
毋有諾責乎詰旦又以事牽弗果一語而去于今重遊
有愧仲由多矣于是為之說曰中孚在易下兊上巽以
一卦言之為中虛虚則無私無私非孚信之本與以二
體言之為中實實則無妄無妄非孚信之實與人之為
人存心以虚而無所偏倚接物以實而無所㒺欺果何
往而不見信于人哉故彖辭曰信及豚魚之二物也一
躁一冥至難感者也孚信能感于豚魚則無不至矣而
况靈于萬物之人乎雖然孚者潜通默化于其中而不
大聲以色也夫苟形于聲色則所謂孚者非中而昩說
以巽之義其為感也淺矣豈存心以虚接物以實之道
哉師雖遊乎方之外而理則不踰是也其亦有味乎吾
言也乎姑以是釋其字之說孚中尚其勉之
劉閒閒字說
吾鄉華盖山有道士曰閒閒行混元教法以濟夫人既
而喪明然不盲于其心與人語禍福億中如響遠近有
竒疾者争迎致之跨一驢從一僮貿貿自西自東無虚
日又喜丈詞得名士一言榮于華衮屢求予發閒聞之
義予以為閒者天下之至福也而閒之又閒乃至福之
尤者也而未易得也唐人詩曰又得浮生半日閑又曰
能觧閒行有幾人皆深羡極慕若不可倖而致也惟遊
乎方之外者則庶幾焉蓋出無爵禄之縻以勞其心處
無妻妾之奉以累其身若可以少自暇逸矣可謂偹天
下之至福矣而猶卒卒無湏臾閒者何哉而又謂之閒
閒可乎道士曰天下之理始之不閒者有時而得閒專
務于閒者閒終不可得矣詩不云乎不觧于位民之攸
暨予之閒閒以衆人之安為一己之安以衆人之閒為
一己之閒故語其閒非一言所可盡也予笑曰道士辨
矣雖然予昔也聞之漆園吏曰大知閒閒小知間間間
間分别町畦者也閒閒則從容自得之意矣夫苟從容
自得于其心又奚以泥其迹為嗟夫世之人安于閒者
不知閒之為樂而往往見小利者之為利而自擾之其
于人賢不肖何如也予既書其說以貽道士而亦因以
自儆焉
歐陽海旭字說
盖嘗觀夫旭日之離東海者乎其始也出自暘谷次于
扶桑烜烜赫赫蒼蒼凉凉衆陽之宗孰齊其光彼夫海
氣之鴻濛也既進而升若退而藏故旭有驕鶱之意然
剛而精終焉允臧在易卦為離明在陽爻為君子庸非
君子德性之良雖暫蝕于物慾而夲體之明不遠而復
則浮翳孰揜乎太陽賢人君子之在世也譬之皦日當
空萬民所望歐陽生旦海旭資質開朗學知鄉方以推
擇為吾里廵徼司吏周折廽翔未數月慨然曰身體髮
膚受之父母吾安能以遲鈍日受責于大府而謀稻梁
乎遂求代去行之日過予求一言予嘉其志作海旭字
說以貽之使知自強云
東旭字說
佛者之徒心昶字東旭住儋嶺慈雲道場為人謹飭嗜
詞翰嘗從長老雲林定公遊風致自異西愚劉先生欲
予為說以貺之予以嘗瞻慈雲之嶺㠝岏崱屴意必有
勝俟異日遊而悉之為一言未晚也庚申之冬西愚之
從子敦復出守潯江予往賀焉西愚與同登儋嶺以縱
目而暢懷良宵劇談而知東旭之襟度藹如也西愚曰
東旭之義俟子而發兹非其時乎予媿諾進而告之曰
旭者曜靈之光彩也方其升于東也蒼蒼凉凉或揜或
彰躍于暘谷隐乎扶桑與雲霞而同出不烜赫而揚光
庸非陽德之養晦者乎方今當宁求賢如渴凡吾儒與
二氏之翹楚者莫不登崇授之以政而東旭則寄跡靈
山勝地以遯其世茲東旭之所以為東旭也與其寓意
微而婉矣雖然此用世法也至若明夲然之心見本然
之性則當洞洞煌煌無隐之弗燭無遠之弗鍳矣師其
勉之哉東旭謝曰一切出世法應作如是觀稽首而去
麟原後集卷十一
