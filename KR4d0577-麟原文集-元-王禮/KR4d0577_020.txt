麟原後集卷八元王禮撰
銘
涂君儀可墓志銘
泰和武山邑之望也相傳陶皮二仙洎武姆嘗煉丹其
處今年夏孟道出其下觀其雄峙陂陁意其昜其&KR0034;必
有隐居求志者焉俄至汪陂涂伯高兄弟傾盖如故剛
止余宿青燈夜話䟦涉世故汎及其私既而請曰弊門
冷系𣲖自南昌徙居武山之陽有年數矣五世祖君卿
又徙汪陂生功甫功甫取曾氏生大父萬溪翁實至元
丙子也大父既冠拓畝肯構思光顕其家于天文地理
之學無不研究鄰里有闘争者歸之曰是能排難觧紛
以理曉人也官府有征歛者從之曰是能稱停屋簿以
公服衆也骯髒鄉曲者讓之曰是勁卉不偃于風也所
識窮乏者依之曰是能絶甘分少也性極謙和而人亦
莫敢侮拂之居常誡子孫當存心以厚往歲有飛語大
溪山寇將夜劫武山涂氏於時武山群從昆弟悉以輜
重寄予汪陂及寇至乃掠汪陂而武山無恙詰朝群從
聞之涕泣而至謂必喪所寄矣吾母曾氏謂曰汝衆所
寄吾已庋閣之所喪者皆吾物在下者也其忠直不欺
汝等今食其報平生言行大概類此痛惟大父捐舘于
至正丙申享年八十有一起家辛勤凢一瓦之覆一壠
之殖子孫得蒙業而安皆其力也遭時喪亂未有聞人
顕揚潜德不肖之罪也敢以墓銘為請先生不菲陋之
將山川草木與有榮焉豈徒存殁者之幸予惟孝思之
誠可矜而難拒于是序之曰君諱夢龍字儀可萬溪其
號也娶朱氏男五人長曰本傳無後性傳之子漢飛芳
蘅禮傳之子芳蘭伯高伯英伯善則世傳之子也季曰
泰傳亦無後四子先君相繼而逝送終惟世傳與諸孫
也己亥改葬周陂乙山辛向諸孫俱克持家有立萬溪
為善之報不在兹乎不在兹乎遂為之銘
嶙峋武巘曾降申英靈繼踵鍾逸民涂君得之直且振
篤哉務本徂隰畛詩書子姓方溱溱百年俛仰迹已陳
周原契龜幽有神丘木雖拱銘則新餘慶流輝垂後人
劉君士培墓志銘
安成劉君士培既歿之二年禮抱宿草之悲思托之文
字以抒吾情而少餘力一日其子倬謀遷其喪歸葬故
鄉狀其槩来請銘嗟乎士培良友也行長命窄不可復
見矣見其子戚不自勝銘奚敢辭君平生孝友出乎天
性視子姓無疎戚一以慈待族婣不榛梗而寬裕與人
交篤于義下至皂隸行道之人接之無不盡其誠中更
變故遷避無常處而俱無怨惡于人腴田沃壤多以遜
其鄉黨宗族而弗較惟家廟烝嘗祖塋祭掃無遠近悉
身任其責日親名師勝友明經業進士和易爽朗新學
往往樂從之游然語至大經大法又凛然不少假借嘗
纂先世遺文洎諸賢所與書翰詠歌傳記銘誄等作為
潜光集唯世德懿行之弗揚是愳比歲朝廷甄拔賢士
守令薦君于行省以足蹇難貢免歸使出為世用膏澤
有不下于民哉嗟乎杞梓連抱不生步仞之丘士培巽
于人人君子必論其世也按劉氏系出西洛至宋始徙
安成下村代有顕人其最著者龍雲先生諱弇登元豐
進士第繼中博學宏詞科元豐中進南郊大禮賦哲宗
覧之動容以為相如子雲復出除祕書正字徽宗改寔
錄院檢討官周文忠公必大叙其文謂歐陽公以文章
續韓文公正傳遂為一代儒宗繼之者龍雲劉弇也從
孫澧陽史君夢驥嘉定登第授潭州安化尉有廖道
人擎錢于路被劫廖角力而凶人死官不能明誣服為
劫尉反其欵時西山真公德秀帥潭詳讞其刑云當時
廖不敵凶人凶人殺廖矣尉得其情目為長者特薦于
朝充達州教嘗捧䕫檄防遏北兵招安潰卒九十六萬
人為長沙宰又捧冠檄督餉運籌以雪夜擊敗敵騎之
妨轉道者觧黃州圍由是諸軍大振知澧州暑行營堡
竟歿于王事有子曰子薦融州官滿告休得旨主管建
昌仙都館歸途歴廣西北兵至境上其帥邀與同守遂
留敵愾丙子北兵臨城雖衆寡不敵而猶力戰瀕危語
其客曰吾頭可斷膝不可屈取袍笏書其上瘞之登城
北面再拜而死嗚呼非三君子文章政事忠義烜赫于
前後嗣何所儀式以進其才德士培可謂稱其後昆而
竟不得展其所藴天之報施將不在其後之人乎曾祖
諱科壬子兄弟四人俱領鄉荐時號一門四賢祖一雷
咸淳庚午叔侄三人俱在選中人目為三傑父所學母
黃氏君諱培初娶栢溪周氏歸時父命以田歲入粟八
百石偕外氏後非昔君仍返其田繼娶東溪李氏俱名
族俱有賢行君沒于庚申六月望前二日享年六十有
七子男一人倬也女一人未笄銘曰
清廟絲桐根于嶧陽瑟瓚葱珩産乎崑岡含冲毓秀尚
論其世家匪積慶疇象賢只既鍾世美未究厥施命也
柰何時或厄之誕晦于今斯顕其後棠谿千鈞必發于
彀我銘墓隂以慰士培潜德有光賁于書臺
即心處士鍾君墓志銘
嗚呼即心處士古之篤行君子也今世顧欲求斯人哉
惡乎得已君諱應麟字祥伯廬陵丹沙里人也其先唐
太傅鍾紹京之後由贑縣徙東固東固徙永和曾大父
嶽秀字桂卿宋鄉貢進士妣曾氏大父國華字君美隐
德弗耀妣歐陽氏父振祖字成叔業儒通醫又由永和
徙丹砂妣朱氏君其長子也聰敏有譽脩然昂立如胎
仙志&KR0757;潔高脱略世態守先訓罔敢墜寡言笑重然諾
疾惡如仇面折不少恕旁究子史博參方外時與志違
乃挾醫敖遊凡求診視者不以賤貧寒暑懈于往遇窶
者且助其不給弟瑞伯館授于外常歸候問怡怡如一
篤訓子姓及姻子弟獲親炙者耻為浮薄鄰曲無良亦
改悔其平生里有争規以禮讓貧而好施予屢空意泊
如也至元丙子郡城内附天兵駐城外夜有以火攻者
獲而僇之訊其徒云是寨兵張雲由永和而至明日胡
孫總管水陸進兵聲永和之罪將屠焉陳兵王家洲瀕
江居者悉奔竄君慮禍及其里獨不去正其衣冠以俟
頃之虞候擁君至帳前總管謂曰秀才永和謀叛而今
勦之君對曰永和善地但張雲昨偶經過非永和人也
有頃邏卒復命曰永和滿地有卓槍痕迹部衆曰是豈
得為善地麾兵欲渡君力争曰張雲蹂踐其地而然耳
永和無罪而塗炭生靈非天意也宜加撫諭使百姓歸
德于是兵少止君自往永召其衆急出自白俄而父老
率其子弟迎拜馬前具道實不知狀總管大喜執君之
手與酒索謳君歌大江東去一曲盡懽罷去永和賴以
免禍君力也近壤有巨蟒出沒鄰人見輙呼擊之君止
之曰彼不汝害何用擊之蟒徙于君門外叢篁之下穴
處焉每旦君開門誦道經蟒聞謦欬則昂首出穴相向
經罷復匿如此者十餘年君歿蟒入室衆欲擊有曰君
嘗戒勿擊且視之蟒繞靈柩一匝而去晚營别室于屋
之東偏扁曰即心因以為號風晨月夕雅歌清嘯煉丹
修藥怡神引年一日清晨冠帶而坐命家人具酒饌召
親友談笑而别一語不及家事實有元大德丙午二月
也娶黃氏子男三人某某某女三人孫男四人生宋淳
祐甲辰九月享年六十有三卒之踰月歸葬永和石窟
祖原衣冠之士會葬者數百人嗚呼若即心處士之篤
行其罕見也夫時進士静山汪會龍贊之曰鸞之翽翽
見其翔不見其集驥之閑閑稱其德不稱其力嗚呼若
人寵榮聲利不苟屈兮乘彼清風歸去之倏歘兮其言
已足徵矣距今七十七年其孫煥以里之老生姚安仲
狀來請銘某以久遠故辭之辭之而弗能絶因念杜工
部子美葬未有銘四十餘年之餘其孫嗣業始得微之
元才子文其墓禮銘處士愧元多矣歴年多而請益堅
煥之志獨不賢于嗣業也耶傳曰其先祖有善而不知
不明也知而不以傳不仁也煥乎可免矣銘曰
于嗟乎君九京不作一視同仁懇求民瘼草昧之初濫
刑者多力言釋疑帥用止戈種德既深化及蟒虺此而
感恩鱷宜可徙于嗟已矣曠無斯人斯人不作漓俗曷
淳来者聞風興仁歸厚墓久銘新卜爾有後
蕭珠秀才墓志銘
國錄蕭君子所視予祭珠兒文讀之悲不自勝盖嘗傷
于虎者也既而欲銘其墓予不忍辭抑以悼斯子受命
之不長慰其親繫念之無已也銘曰
生蕭珠川毓秀資岐嶷異禀受歲十一外傅就事親孝
于弟友經通析文節族踰四稔學益究祖捐館衿領䄂
字伯璣居客右蘄深造乃弗夀甫弱冠夭莫救玉損瑜
蘭隕茂服報重宛在疚厥配曾未嗣後閟新塘安無咎
魂兮歸骨肉又徵我銘垂永久
樂安典史楊君墓志銘
嗚呼近年來親友日益淪謝聞之心折骨驚况忍銘吾
子牧哉子牧姓楊氏其先蜀人漢太尉震三公十有一
相皆弘農人廣明之亂國子祭酒膳從駕西幸孫湖州
刺史鎰始家眉州七世孫公畿為南安府尹因居廬陵
遂為南祖語見陳公黃裳志南安墓文南安有子曰壯
行字伯學實為吾宗王潮州孟孫之姪壻衡州判府
致仕者也昌文貫道彬文性道俱王氏出也王氏有從
歸之壤千畆故其子伯仲涉秋必吾里之留于予好則
兄弟情則契友以斯文而尤厚也貫道試藝不利晚以
父廕授崇仁尉而以科目望其子故子牧勤勵于學雍
雍濟濟誠階庭之秀也已而屢丁憂禍家事異前學術
漸廢虞文靖公以書勉之曰出蜀萬里詩書門戶之托
不輕惟節哀自強以副親友故人之望盖虞楊世婣故
也又後之十數年颷回霧塞八表塵昏俛就太和邑幕
干升斗之禄以給其家内附初仍辟為撫州樂安縣典
史輔政不虐撫民有恩既而邑有負芻之難官吏被僇
郭外之民争護子牧以家匿深谷幸免于禍遂寓金溪
謀歸廬陵以幼子馨新在曾氏甥館頋復未忍違俾仲
子會奉母先歸理舊業乃拳拳以書属予求序其潜虛
集明年冬會復往迎養闕焉離索已久企予望之謂不
日握手晤言傾竭底裏孰知會竟負骨以歸哀哉斯人
不可復見矣既往哭之會即以表墓為請迨將葬請益
勤謂不得銘無以紓其不孝之罪盖予于子牧親且故
雖不忍銘可終無銘耶銘曰
印綬纍纍尚論其世察其所安一鄉善士禄負其能時
乖其志得年令終六十有四壼範孔賢厥配彭氏四丈
夫子曾會晉馨或夭或遥䰟魄曷親宗祧時享惟會是
承淳溪沙洲山秀水明安靈于兹尚福後昆
蕭兩峯墓志銘
某年甲子春姻友蕭尚質述其乃父之行而來請銘泣
而言曰先君沒踰年未有片言以掩諸幽不子之罪其
可逭乎先生當代之能文者言足以取信于人文足以
垂示于後敢請一言以昭潜德庶先君之歿而名永長
存也予哀其言目其狀乃知其上世有為長沙令者始
祖學以馬殷之亂遂徙居扵禾州之九嶺于君十一世
矣君諱崇勲字光謙號兩峯曾祖諱涇祖諱景昌父諱
懋俱隠而弗仕母曾氏君性聰慧重厚寡言不事家人
生産好讀書習舉子業嘗于棘圍未遂其意而歸退處
閑軒討論墳典終日静坐如泥塑人動止必守禮法聖
朝以来常被徵辟以年老辭教授于鄉語人以善暮年
尤用意于詩取中峯所賦梅韻和為百篇以示子弟御
史易君卜所求而誦之益加稱羡且令鋟梓以傳于後
歲丙辰四明烏斯道宰永新舉行鄉飲酒禮延處賓席
娶詹氏有婦道先君二十九年而卒葬于蒻坑蛇形君
生于至元庚戌正月初三日歿于(闕)癸亥二月初九
日享年七十有四子男一人肇基即尚質也女四人
俱適人孫男二人譚仲謹仲卜葬于本里之下寺坑嗚
呼蕭氏之先樂于為善故其子孫久而弗替是非積善
之家而有餘慶者乎且君以孝友聞于鄊信寔稱于時
睦宗洽鄰賙窮恤匱宜可銘也銘曰
有學有才有年有德聞于鄉邦雖埋不沒我銘其阡来
者是覩為善于家以紹厥祖
孫興祥墓磚銘
名則興祥質則敦龐斃于豆瘡家人所傷是為廬陵進
士王禮之孫殤生癸亥歿甲子既與其生曷促以死于
嗟乎彼蒼胡摶戲若此祼葬衢路之曲魂歸来兮伊邇
麟原後集卷八
