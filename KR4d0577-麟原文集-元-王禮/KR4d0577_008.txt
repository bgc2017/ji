麟原前集卷八元王禮撰
表
鄭氏孝義門表
門名孝義者何朝家旌淑之令典也浦江鄭氏有之而
他不得者何鄭有孝義之實也余讀揭文安公孝友傳
見鄭綺事親孝父以非罪繫獄綺欲見不得以頭觸圜
扉出血上書請以代郡守錢端禮偉之為直其事母張
氏末疾綺保持若嬰兒雖奏圊必抱就之三十年不懈
其四世孫德珪友其弟德璋甚至怨家傾德璋以死罪
逮送揚州德珪以詭計先往當之德璋比至兄已死獄
市中矣未嘗不深羡其孝友萃於一門與古君子同科
故至於今十世同㸑無有私財内外翕然一遵先訓宜
乎名公碩士播之聲歌著之紀述達之邦國天下洋洋
盈耳粲乎簡編以垂耀於後然余猶以為是理之固然
也秉彛好德人心所同孝義同根於是心有不喜談而
樂道哉至若養祈泉而井湧葬禱霽而雪消馬待齊而
茹草犬各雛而均哺然後知孝義之感達之於天而天
應之求之於地而地應之被之禽獸而禽獸化至德通
貫豈惟感召同類而已哉及觀其家範朔望家長率衆
謁祠堂畢出坐堂上男女分立堂下令子弟一人唱聽
唱以儆衆耳一人誦於側曰子道孝養妻道順正兄必
愛弟幼必敬長毋徇私欲以妨公義毋聽婦言以傷和
氣毋為非横以干天刑毋躭麯蘖以亂厥性有一於此
既殞爾德復隳爾胤勝兹訓辭實係興廢言之再三爾
宜深戒於時會揖而男女各堂以序會膳議所當為各
趨其事而矜不能冬夏有衣履之給婚葬有禮物之助
宗族之無歸者生有義宅以居養之死有義祠以烝嘗
之鄉隣之無後者生有義廪以賑給之死有義塚以安
厝之凡數十條焯焯前賢之遺意繼承其良規防範其
流弊念慮詳密而規模宏遠又未嘗不嘆夫天之報施
善人必使其有賢子孫世世守之勿替有引故一堂雍
穆有如此者然觀世之清門舊族又有彼友而此不恭
下順而上弗睦見利達則忌之見清修則汚之若是者
抑獨何心余又竊疑夫鄭公之鄉必其山川之美風氣
之聚有以助之故後之人同心同德無有榛梗如是其
遠不然何為非他族所能及也嗟乎嗟乎浦江之鄭誠
有足敬者矣過其門孰不曰此堯舜之民也此鄒魯之
俗也為其子孫者可不以此自待自厚也哉鄭君仲纖
溫厚君子也視余以其家集披閱數四起敬起慕遂飾
鄙陋之辭綴其卷末以為孝義門表盖表其異於他氏
而亦因以自儆發云
真定張氏樂丘表
洪武庚申前承事郎廣東道宣慰使司都元帥府都事
張翀即其所居之右營樂丘焉一日與其友廬陵王某
往觀之謂曰人生屈伸聚散猶晝夜猶夢覺誰能免此
存順殁寧均托於是吾平生動静惟子能悉片辭為我
表之庶及我之見也庸非友朋之高義乎某辭弗獲則
以所見所聞所傳聞叙之張氏真定趙州栢鄉右族也
上世多聞人膴仕曾祖嘉議大夫戶部尚書榮祖承務
郎集慶路上元縣尹仁父承事郎言安路萬安縣税課
大使彦祥封真定路趙州判官母王氏封宜人翀字鵬
舉幼隨父宦遊於吉時世父皓任吉安路總𬋩喜其穎
拔遣入郡庠從名師後以儒生推擇為吉州水吏陞補
隆興路掾檢舉積年無所稽决舊牘凡數十白諸省府
之長盡去其籍革絶虛文站赤舊遇馬死站戸輙賂提
領之屬遷延不補使櫪上之驛絡繹受困君搜弊問罪
馬政一新御史過而悦之大加稱奬壬辰紅巾逼江右
省委隆興治中潘景中繕城墉潘猝無所措一夕髭髮
盡白總管安謙召君與謀君曰事急矣陶甕何及凡寺
觀街衢及縣司各處條石移以起城借民庫磚足之而
城以完遷補吉安掾時寇初退城市煨燼達嚕噶齊丁
中憲&KR0712;舟東岸總管梁亞中屯戍大洲墉壑墮寘民無
與守府長危之君知真常永興二觀之豐裕召而諭之
曰有城斯有民有民斯有觀唇齒相依者也今城漸完
其上守鋪百五十所敢以累二觀將真常免戰艦之修
永興免戶役之累以優此勞二觀風從翕然以就其次
修葺倉庫官舍設置險要防禦近逆境者免秋糧罷軍
需賑饑勸分停不急之務皆君贊襄力也至若權謀機
變雖古智能之士無以大過初丁中憲憂寇蔓而兵少
命典史陳德威勸義士募丁壯以偹荆時省椽陳允中
自長沙辟難至永新民共推之遂典一州兵務義士有
憚德威嚴切賂允中之佐吳以吾罪德威遲慢軍情擒
寘於獄丁公求而弗獲頗銜之委君牓散其兵權允中
覺遣其妻之弟額森迓於龍福以羈君君匿於斷岸榛
莽避其鋒厚賞募民乘其後也先被禽於是德威囚釋
而以吾就罪丁公又命進士龍元同攝萬安尹龍騐屍
鄧林劉季安遣客刺之領衆白尹事聞委君馳驛調泰
和州尹達正道討之達以粗能自守辭君单舸自詣萬
安因所識求見季安詭示以按龍泉官典失守檄季安
為酒饗宴懽如平生時參政全普菴薩里留贑遣寧都
州尹楊鈞州判蘭生領衆五百駐皂口意在季安而未
敢入季安亦疑之君啖以甘言且曰二人吾友舊也願
借季安一羜二卣侑懽媛一人吾往與接殷勤覘之驛
舫留此季安以二价從我因得其情矣遂至皂口與楊
蘭相勞苦飲酣披腹心出全公擒偽尹特勒宗從旁目
及焉明日回邑中令勒宗語季安我不欲數露形迹向
晚大尹可來商之夙戒烝徒曰劉尹至吾舟燭滅即離
岸發櫓矣至昏季安從數人至君請尹登舟而約其從
謂謀不可不密也已而燭滅舟開順流如箭瞬息抵快
閣矣逹侯聞之驚倒萬安歸正全公聞而嘆曰吾遣二
人領五百衆以往乃不如鵬舉一人使我得一二如鵬
舉者何所不濟乎迨君之掾廣東帥府也首掌邊關於
石門口盤詰私鹺官賣文引致糧五萬餘石招安連桂
二州及南海三山官窑反側又典選法衰老待次者遄
除豪富叠注者追改愬訟咸歸歌謠載道本道憲使伯
嘉努暨帥府官薦剡交上至正十九年入京授前職考
滿憲使布扎爾布哈復薦於朝君慨然曰海内兵興征
伐之權自方伯出其能久乎吾父母年高僑居於吉定
省久疎子職缺矣乃間道歸覲怡愉色養孰知悦親之
志長而待養之日短明年連丁内外艱然三牲之奉五
鼎之祭亦不愧人子矣既而築室廬陵城西以老占園
林之勝而字其堂曰知止君子莫不高其志云嗟夫若
都事君者其亦罕見也乎智足以牢籠百態而所守也
正才足以應酬萬變而所見者遠有拯民濟物之心而
不逄其時有燭奸捄弊之策而不盡其用然而進退不
失其宜恬澹以保其節仰有以光乎前俯有以啟乎後
亦可謂卓犖不常者矣昔人曠逹之懷固有以自銘其
墓今君樂丘成而屬筆於某其亦知某之剛直言足取
信於後世歟是為表
麟原前集卷八
