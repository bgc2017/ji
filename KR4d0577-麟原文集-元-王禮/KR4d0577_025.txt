附錄
元廣東宣慰使司都元帥府照磨王公墓誌銘
賜進士第中順大夫詹事府少詹事兼左春坊左
諭德經筵講官闕里孔公恂撰
麟原先生歿于洪武丙寅四月二十六日以戊辰十二
月庚申葬於中村其高祖運属官之墓後距今成化改
元乙酉七十有八年其族孫大理公槩以其曾孫謙所
奉壙誌來請銘予與大理公舊同寅也誼不可辭按誌
先生諱禮字子讓姓王氏世居廬陵之宣溪自號清和
道人因所居後有憩麟山學者稱為麟原先生曾祖維
翰祖公塗父斯覺俱隠居弗仕母劉氏先生生而聰慧
好讀書事親孝五歲就學揖讓進退儼若成人八歲四
書經傳皆通習之十歲即有志于科第出就外傅習舉
子業年十五作文&KR0757;筆立就老師宿學皆嘆異焉十八
試於有司與群士争衡至正十年庚寅以詩經魁江西
有司以名聞十一年授安遠縣教官十三年循民弄兵
掠汀州攻龍南于是安遠頑民作亂十五年贑州路總
管噶海齊以先生嘗典教是邑令奉詔往綏之蠻獠礪
兵刃弦弓矢以逆于境先生諭其父老曰吾奉詔輯安
汝民宜改過自新毋自速咎使妻孥得保首領以歿顧
非幸歟若負固肆暴一旦天兵遠臨父母昆弟並遭擒
戮悔之何及汝宜思之父老再拜謝曰明公教以生道
敢不自悛叱其子弟令各歸舍觧甲為農于是遠近居
民悉遵化贑州移文省憲議功十六年授興國縣主簿
未幾以親老辭歸江西行省參政沁布阿咱爾聞而嘉
之遂辟參謀幕府越明年遷廣東道宣慰使司都元帥
府照磨十八年噶海齊為江西行省參政總戎贑州復
召先生歸幕府參贊軍事九月陳兵䧟贑沁布阿咱爾
與噶海齊俱死所領兵亦潰先生偕都事巴延子中收
餘兵棲天封意圖恢復而世事日非矣乃取道過雩明
年挈家下贑又明年歸廬陵而鄕里莽為邱墟民不遑
處二十二年江西内附遂構堂于古城舊址鄕郡學者
争師之洪武紀元詔興學校郡守王君澤以書幣延至
于郡庠為學者師洪武庚戌設科取士于是福建廣東
藩臬奉詔禮聘先生為考試官繼又江西湖廣書幣交
至皆以疾辭弗往八年詔行鄕飲酒禮郡守徐彦中以
先生老于文學固請為賓講明禮法九年四明烏斯道
知奉新縣事復迎處賓位多所咨問焉先生自少至老
嗜學不倦其于六藝之文百家之書靡不閱覧嘗類群
賢之詩名曰長留天地集滄海遺珠集行於世復輯官
箴一帙名曰為政規範俾官守者得以法焉每于嚴冬
冰凍輙減米以濟貧者鄕隣德之元季以來科舉法廢
先生遂工為古文是時前進士江浙提舉雲陽李公祁
國子司業西昌劉公崧翰林學士金華宋公濓每見先
生之文咸推重焉亂後文多散逸其所存者百無一二
名之曰麟原集生元延祐甲寅正月四日夀七十六配
吳氏有賢德子男三人長楫次樸次樞楫樞先卒女一
人適固塘文氏孫男四人士頡景蘧希晏慕僑曾孫男
十三人謙其一也銘曰
仁者必有後而後未必多賢吁嗟乎先生簮組綿綿德
者必有言而言未必能傳吁嗟乎先生道義兼全道以
淑人義以制事惟所在而能安故俯仰而無愧中村之
陽有幽其堂勒銘斯藏百祀不忘
麟原後集附錄
