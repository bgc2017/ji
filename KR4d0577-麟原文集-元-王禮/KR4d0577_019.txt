麟原後集卷七元王禮撰
記
松坪隠記
胡忠簡公之鄉沿溪十餘里許平陸蔚然延袤曰松坪
王氏士遠家焉士遠聰警嗜學不廢嘗充江西行人之
任白雲在天懇控以退築室于坪讀書而隠處焉因署
其顔曰松坪書隠而属予記之予問士遠之隠松坪也
何居曰松花可以釀醪艾納可以聚香餌葉令人不老
擷菌勝于美蔬脂之淪入地而歲久者為茯苓為琥珀
皆足以娛我親而益夀暇則取其肪以代燭而晝夜讀
書扵其隂清風時來韶頀交作若與吾伊相和答于是
外形骸傲軒冕一觴一咏不知老之將至雖驂鸞鶴而
蓬瀛者之道無以過焉此吾有取于松坪而樂之也予
聞而笑曰人之心事固有不期而同者乎吾廬之背亦
有松坪二三里蜿蜒沃衍植物葱蘢爰作山齋其間聚
童冠十數軰與講先王之道以待用因護是林數年之
後鬱然蒼然新槱不可勝用矣角濈濈者以雌以雄牧
之待其兢兢肥長則歲時烹炰斗酒自勞燕及朋友子
前所云乃予齒髮日耗者之所宜處至若懷竒才如子
負遠志如子見松之凌雲干霄則當慨然曰在物猶然
吾可不身為明堂棟梁乎見松之歲寒後凋則當毅然
曰在物猶然吾可不身為國家柱石乎此則吾子之當
務也異日功成業就歸榮故鄊乘興汎一葉之舟訪予
宣溪之上觀予所營以相樂然後治子之松坪行子之
素志不後柰何于今逆施乎士遠笑且謝曰命之矣得
無松坪之樂老人欲專有也耶予遂援筆錄問答語以
為記
傳心堂記
西昌涂君世傳構堂于注陂之上居處既順矣不虞負
芻之警蕩為莽墟其子伯高繼志重葺宏壯顕敞視昔
有加榜其顔曰傳心堂予問其故伯高曰傳心先子之
號也今以堂名庶一舉目儼乎如接先子之音容也願
一言以垂訓予復之曰傳心之義大矣哉曲禮七十曰
老而傳說者謂傳家事扵子也傳家事于子千萬人所
同傳心于後之人聖賢所獨堯之傳于舜也惟中之一
言孔之傳于顔也惟仁之一問人能秉心無過不及執
禮而行焉往而不達哉或讓于予曰堯舜孔顔傳心之
說子遽以語伯高得無躐等之病乎則應之曰予平生
期人遠者大者有求予言必樂告以第一之義若使聞
下等之語是不誠于伯高矣况孟軻氏不云乎舜何人
予何人有為者亦若是先正亦曰顔何人哉希之則是
凃氏子弟以予言思而勉之則無負名堂傳心之意
槎軒記
洪武十三年夏聖上念股肱之勞勩優在庭之臣四人
放歸田里以佚其老于是劉君子高得致其事既歸榮
故鄕葺廬舊址朴而不雕雅而不俚字其顔曰槎軒子
問客曰何為其然也客曰子高子窮逹利鈍聽天所命
方其讀書山中不自知其官于職方也迨其居職方也
今年市駿于嶺海明年理舶於登萊汎汎東南漂搖靡
定亦不前知其繡衣于北平也比者倏然而起掌禮于
南宫忽焉蒙恩懸車以示後計其身之在天地間猶水
上之一槎耳安能預知其抵止流行之故哉槎之名軒
者此也予聞而歎曰古今賢聖之若槎者可勝計㦲魯
叟之適周適齊適衛適陳過宋至河如蔡入楚孟軻氏
之遊梁至齊皆欲明王道以拯斯民此載道之槎也蘇
秦之趙之燕之韓之魏之齊之楚奮舌權變佩六國相
印輜重擬于王者此權謀之槎也范蠡既雪會稽之耻
乃乘扁舟浮扵江湖變名易姓為陶朱公知計然貴上
極則反賤賤下極則反貴貴出如糞土賤取如珠玉之
策乃治産積居以與時逐屢散金以行德此貨殖之槎
也張騫奉使絶域留單于亡大宛抵康居達月氐致天
馬蒲萄之獻此開邊之槎也司馬子長南遊江淮上會
稽探禹穴窺九嶷浮沅湘北涉汶泗講業齊魯之都過
梁楚使巴蜀南略卭笮昆明以歸此訪古之槎也子高
之槎將為鄒魯之鳴道乎抑將傾動列國使萬乘除道
以迎之乎將挾粉白黛綠縱一葦之所如乎抑不辱君
命窮天之涯極地之角張漢威德使尺地一民盡歸職
貢乎抑亦車轍馬跡徧扵朔南挹先王之高風考賢哲
之遺跡著之簡策以傳之後乎客曰吾觀子高子道之
不明常以為憂毁如臧倉其心休休遊說金多愧其妻
嫂彼則恥之螙我大道翩然見幾西子娛樂罷神貨殖
亦其所薄博望開疆固槎之祖黷武殘民尤所弗取或
摩秦刻或詁漢志考古覈今乃其所事槎之異同僕實
未知樂天知命聞其庶幾予聞斯言感慕油然爰緝其
語以記槎軒于是復歌以颺之歌曰
槎何世兮離富媪槎何歲兮赴流川杳不知其所自兮
歴陵谷之變遷嗟惟爾之無心兮自靈自仙泛泛若鳬
兮何有紏纏神交冥漠兮惟聖與賢招扶桑以為友兮
晞余髮乎虞淵
采菽軒記
郡南周善政能養龍君子高嘉之字其事親之軒曰采
菽而謁記于予予惟采菽詠扵詩乃天子所以答諸侯
也今以名軒何居無亦以采菽可盡菽水之懽乎意或
然也抑予聞孝子之有深愛者無往而不用其情世俗
謂三牲之養富者之厚也菽水之養貧者之薄也殊不
知菽水而惟其甘有勝于三牲心乎愛矣雖菽水猶惓
惓以奉其親况賢于菽水而不以奉乎等而上之若堇
豈若薑桂若修瀡橘也筍也羹也魚也皆吾深愛之發
見若必待三牲八珍為甘旨焉得人人而有之而親之
養荒矣豈深愛之心哉善政知此則不負是軒之名矣
竹逸記
竹植物中之君子也挺直而不阿蔓抗節而有疏數遠
近之殺柯葉冐寒暑而色恒青虛中若有容扵物以故
晉人多好之而子猷獨植其竹誠以無之則俗非君子
之宅也吾宗子春家扵楓墅種竹繞屋青青如簀可愛
隐居讀書其中宛在塵外人咸稱之曰竹逸以其質直
不阿世守節而固窮涉憂患而不易其&KR0757;謙虛自牧廓
兮有容與竹似焉好事者又寫為圖而属予記之嗟夫
詩人咏菉竹于淇澳勉君子以切磋琢磨尼父著蒼筤
扵震卦戒君子以恐懼修省子春味易與詩言外之旨
則確乎君子之歸而無負于竹矣維其有之是以似之
其斯人之謂乎
老圃堂記
永陽胡氏為著姓于吾門為世姻外弟德誠當承平時
嘗作華堂以奉親輕裘肥馬以羣富兒肥肉厚酒以享
佳客亦一時之俊也迨夫八表塵昏時移運易負乘驕
而成市閥閱落而為墟德誠力雖非舊而志不替初凢
豪家強族奸民猾吏之相侵凌漁奪無不白于公以直
之亦人所難能也浮沉閭里荏苒桑榆乃闢圃以臨池
築室以佚老蓮芰菰蒲彌其涯棃棗橘柿亘其奥抱甕
荷鋤靡所不植而樂在其中因以老圃自道而索予記
之嗟夫士君子遭時不偶始終盛衰之際固有大異不
然者矣若德誠﨑嶇兵亂間而能自立今年踰七十耳
目聪明優游以老于圃豈非天之福善者耶
退密軒記
與文父既賦斯干于堂後之東偏為燕息之軒字之曰
退密以其深窈而安静也天光斜臨飛塵不到委酬酢
于兒孫斷紛囂于耳目或休偃于床或欠伸倚杖博山
香動石鼎茶鳴屏嗜欲薄浮華尚不愧于屋漏非君子
省身寡過之地乎雖然室之密易見心之密難知自未
始有形之前洎四達無窮之外凢事物之衆必求其故
心之用也及卷而藏于密則寂然太極之初而萬化之
源也体用一原顕微無間非知易君子孰能與于斯文
父淳厚典則省身如不及其必扵密也有得矣
甔麓記
往年友人劉雲章嘗示予芳洲堂記等作因問誰何則
請板洲之蕭領學職者累累有焉已知其為士族扵今
十五六年矣一日子春語予以其親時舉樸茂和易即
芳洲堂後人也聞人碩士之至其家者必能用乎情以
故文焉而黼黻之詩焉而宫羽之者成卷比聞成德之
在扵斯也慊然以公賦驅馳未獲承顔接辭又愳繼今以
往金玉爾音而有遐心嘗葺屋數椽以娛賓親以貯經
史以其接甔嶺之麓字之曰甔麓欲覬留一言半辭其
間以少慰平生仰止之意何如予諾而未有對歲晏請
益切則復之曰異哉時舉之名斯所也異哉時舉之名
斯所也其寄興甔麓亦猶詩人托興于旱麓者乎旱之
為山也名素不顕于天下要亦去培塿未甚遠爾自詩
人托之以咏豈弟君子而旱麓之名亘萬古以不冺時
舉觀崔嵬以厲嚴峻之&KR0757;因平衍以廣寬裕之德安知
甔麓不以人而顕乎子春喜而謝曰是足表甔麓矣于
是復系以歌歌曰
繄甔麓之延袤兮水白而山綠其澗伊廽兮厥壤伊沃
可漁以羹兮可飲以粟山可樵兮洲可牧樂吾生兮無
不足嗟權位之娛人兮榮不盖辱岩廊兮岸獄軒冕兮
桎梏曷若斯人兮雲山烟水娛心目優哉游哉兮于甔
之麓
西爽樓記
予訪族潯源踰坡而北將遊上郫過所謂積溪茂林清
池岡阜掩映棟宇鱗集一閧若市意必有肥遯之士樂
其中因記友生劉孝力館授其地即而問焉謝君德和
肅予入坐情勤語洽傾盖如故少焉觴予新樓軒牖明
敞几席净嘉客有舉觴相属請名其顔予字之曰西爽
客復請記其槩予因念清爽之氣何人無之何旦無之
而西為甚若乃大火西流商飈早驚草木色變蛩韻日
生俯顥景于庭戶洗肝鬲而澄清徽之看山而拄手板
張翰懷歸而思鱸蓴其或皓月千里寒光素輝奎璧垂
彩離離下垂蕭爽清人無復困迷劉崐之嘯遠庾亮之
興不淺皆爽氣之所動也居斯楼者旦暮之間挹彼之
爽入我襟懷非一時臨眺之勝乎德和為性爽朗遇事
接物左右適宜無所留滯于名勝過臨必用其情篤義
方之教待師友厚視世之齷齪庸陋等儒術于梓匠輪
輿𤨏𤨏計工者大相徑庭矣非西山之爽有所助發耶
由斯觀之臨眺斯樓不為無益不可以不記也
龍泉縣寶福院記
龍泉縣北鄕有招提曰寶福趙宋時長者王府簽理基
剏院買田飯僧峰列澗縈鬱為勝地而不知長者何所
何名厥後歲敝歲修弗替益勤于今二百餘年至正壬
辰劫灰墟莽過者興嘆其後九年庚子比丘曰顕護與
其徒契元竭力修復購木于山範瓦于陶二師泊然未
嘗強求于世而物情宗之遠近樂施如一人又三年癸
夘殿宇法堂廊閣庖廩靡不完具既而門垣峻潔丹堊
金碧輝輝煌煌塑像繪軸百器具舉則後人能繼前志
者也其後十五年契元念先師之勤復有今日非托之
言語文字何以垂後于是具本末請予記之嗟乎喪亂
以來故家世族門冷徑荒求其棟宇復新甚未易也考
作室既底法厥子乃弗肯堂構世多有之况望其建一
祠闢一塾以為宗族奉先啟後地哉視師之前規後隨
過人遠矣因記七八年前校藝閩省撤棘之後縱觀鼓
山禪寺登崱劣峰坐天風海濤亭上睨滄溟如鋪白雲
琉球黝其一髮此身宛在天上老禪詗公邀予留文山
中歸計廹切賦一詩而去今姪孫俊乃力求記寶福之
成而予欣然書豈亦有緣耶護字常存元字如善云
重修永豐觀記
廬陵郡治之西二舍而遥有華盖山上祀浮丘王郭三
仙實臨川大華之别館也里之巨室胡公殿機始基之
而命道士李敏中職祠事山之麓江抱溪朝風氣藏蓄
宋咸淳己酉李君始即其勝而觀焉李君𣲖自吉文十
華之雲怡堂式闢斯土請觀額于朝勑賜曰永豐歲修
世葺繼繼承承百事完美元季山顛古殿洎于觀宇燬
為虛莽内附初海宇輯寧觀之住持蕭與吾諗于衆曰
吾徒朝營暮用曷嘗不給而吾教所事曰天曰帝曰聖
曰真乃無殿宇以棲其神不有可愧者乎山顛縱未遑
觀亦不可後矣于是咸韙之温務立即貨已田市材與
瓦以復舊觀吳元年丁未正殿成丹雘金碧聖像咸具
明年曾日昇又求衆施以建法堂而私補其費之半于
是門廡廢庖幽室閑院以次各就乃相率謁予以記興
復以勵後人予惟昔年讀史見漢初苦秦苛法思與天
下更始曹参相齊盡召長老諸先生問所以安集百姓
言人人殊參未知所定聞膠西蓋公治黃老言厚幣請
之蓋公為言治道貴清静而民自定參遵其教齊國大
治其後入相漢廷属其後相曰慎勿擾獄市及擇郡國
吏取謹厚長者言文刻深務聲名輙斥去之一遵何法
日夜飲酒不事事有頃百姓歌之曰載其清静民以寧
壹非得老氏我好静民自正之意與陳平信有智矣亦
嘗曰我多隂謀道家所禁吾世即慶亦已矣不能復起
以吾多隂禍也嗟乎漢初挾書之律未除民間少見經
籍聖人大道概乎未聞一時英傑多事黃老尚清净務
簡易猶足助成漢家四百年之治則其功用豈可少哉
曹陳所語要亦孔氏尚德化薄譎謀之緒言耳然今之
學老子者并忘其本而惟以禍福動人則末流之弊也
而能修其宫以興其教又吾儒中或所未及豈不有可
敬者耶予言及此者欲其徒知教之本而後之治天下
者倘有取焉黎民亦職有利豈敢以道不同而遽廢公
論哉况先子岩泉居士嘗買田山麓仙侣至今猶食舊
德予執筆于斯惡得無情耶是役也其徒王大有周道
誠胡悠久葉大觀劉大知劻勷其間是可書
竹林小隐記
深源頻年順適遂賦斯干葺屋于竹林之中以娛其晚
俾予從子穎来告曰吾廬將落成字之曰竹林小隐王
生老人可不為我記之松茂栢悅聞之助喜命舟往賀
見其棟宇峻潔櫺牖䟽明背城而臨江臯濯纓而俯清
流誠隐士之所棲也有竹百餘挺森立前榮可愛因問
之曰桃李君家所種也今乃獨種乎竹何居曰思其中
空吾則謙虛以受善言撫其高節吾則抗義而守禮法
見其枝葉四時不改色則足堅吾富不滛貧不移之&KR0757;
是竹吾益友也可不敬哉嗟乎深源薄紅白粉華之難
久喜蒼筤青青之不衰可謂器識宏遠矣然予因之有
三愧焉槐竹吾家所尚也曩嘗植槐數株其隂已滿庭
矣而人心不同有如其面不能闔廬以受之一可愧槐
花黃時子弟争採以遺工人則有之驚試期之廹而忙
者罕見二可愧連年種竹老手親移犢角之盟方苞方
體不縱牲畜以戕之則狂童饞妾採之以菹洳而渭濱
之植在胸中矣尚望其青青如簀哉三可愧此予不特
有愧于深源抑有愧于先世也惡得不樂為深源記之
于是復系以歌歌曰
竹林兮修修負郭兮幽幽青源在右兮鷺渚中流清風
如濯兮良月如鈎良時勝景兮誰吾與儔百壺清釀兮
歸與婦謀嘉賓戾止兮珍吾肴饈賞心迨暇兮以敖以
遊光隂過客兮富貴浮漚綠鬒一變兮楊花滿頭胡不
日以嬉兮懷千載之長憂我勸兮賓醻賓醉兮我謳竹
林竹林兮吾托爾以優游
静淵堂記
郡城玄妙周以仁受守一玄丹之道有年矣元末廉使
吳公伯尚以傳稱仁者静篆静淵二字遺之近以薦入
朝授官道紀車盖雜沓琳宇增輝霞步泉音道流欣羡
可謂榮耀矣于是出静淵之字以名其堂而属予記之
予謂至道之精窈窈冥冥至道之極昏昏默默皆静淵
之說也以仁素聞之矣何待予言然予聞張横渠云至
静無感性之淵源又曰湛一氣之本是性之與氣本體
皆静淵也朱考亭亦曰淵淵静深而有本也知静淵之
為本則知道為天地之本天地為萬物之本以天地觀
萬物則萬物為萬物以道觀天地則天地亦為萬物静
淵微妙豈尋常所能窺測哉何時與子凌三光飡六氣
招太和為友而躡乎澹泊之境細論之可也姑為之記
三峯隐居記
予友任保康别六年矣辟地西昌聞其館蜀江歐陽氏
以忠主人仁賢心竊喜之保康曰以忠尚儒術卓犖不
羣而别字三峯將予一言為之記予觀蜀江平洲遠岸
覧閑演迤風檣沙鳥娛目賞懷不識三峯安在則曰蜀
江在武山之麓歐陽氏之先有號皆山其後襲以峰者
至以忠而三焉自其地而觀之平原沃野非有峯巒累
累乎左右也自其人而觀之厚重弗遷聳拔自異則峯
之似也予何泥其迹而忘其意之求乎噫若然則五峯
之胡九峯之蔡皆以忠師表也倘能求諸老所自植立
者得其一二以修其身以齊其家以傳之其子孫則三
峯之名將必籍甚勖哉以忠
昭然堂記
予嘗過道昭之廬愛其軒豁鬯達高朗洞開山容水色
獻于階庭天光雲影入于几席客有謂予曰此堂之所
謂昭然而道昭之别字也常欲得聞人記其概而未遇
今幸耆德之臨于斯也敢請則因語之曰子知天人相
與之際乎感孚甚昭然也人禀扵天以生以理揆之一
貫也天之昭昭日月星辰而所以昭然者不在三光而
在主宰也人之神在乎目猶三光也然目之視非能有
光必因乎日月火燄而後光存焉晦而幽者目有所不
能燭也故以目視以粗而得粗者也以心視以微而得
微者也人之昭然者非此心主宰之微乎天之與人猶
影響耳禍必以罪降福必以善来若有物的然以主宰
之者則凢主宰于吾身者可不使全其夲體之明善善
惡惡以契乎在上者哉懿德苟昏則彛倫攸斁而事物
之衆亦不能察其邪正矣雖然自昭修已也用晦處世
也皦皦者易汙水清無潜魚其括囊斯无咎乎詩曰殖
殖其庭噲噲其正斯堂之今日爰居爰處者宜之昭兹
來許䋲其祖武斯堂之後日善繼善述者宜之客喜而
謝曰仁人之言其利漙哉聞之昭若發矇矣請筆授之
俾無忘嘉言之貺于是乎書
樂隐堂記
族弟元善少長于母家距故鄉一舍而近雖典刑文物
耳濡目染浸以疎曠然辛勤稷稼立身持家堂構翬飛
子孫䋲蟄要亦兄弟中之卓然者常曰人之生世也弗
仕背君必仕背親二者將安取衷哉惟自量其才力何
如耳僕觀後之仕者書律未精印綬已綰惟聲色之是
務惟貪冐之是思吏胥縱横而弗禁黎庶愁嘆而弗恤
若是者雖萬鍾九遷僕無樂乎此也况可食以酒肉者
可隨以鞭捶可授以官禄者可隨以鈇鉞將能免于患
乎吾豈若闔閭足以庇風雨田畝足以供伏臘妻孥主
饋無飢渴之憂賓朋輔已有啟沃之益兒孫課之以詩
禮僮僕督之以樵蔬洽百禮于歲終蚤輸稅于官府雖
無贏餘亦無不足逍遥一世之外優游韋布之福此僕
所以甘此之熙熙而耻彼之碌碌也于是客有舉酒祝
之曰翁其樂于隐乎殆亦吾斯之未能信耳遂咸稱之
曰樂隠翁既以此名其堂又三年而元善捐館既而其
子某曰先父與伯父齊年而存沒異趣忍無一言記樂
隠乎聞之不覺愴然因思少年攻苦毄淡拔身于場屋
數千人之中近年振翼南溟掄材于閩粤數千里之外
士類雖或豔之然白首無成與物多忤視元善所就以
裕其後者有弗逮矣然後知其樂隐之高非惟庸俗罕
及老邁亦且瞠乎其後故特著其平昔之言于此以為
之記
麟原後集卷七
