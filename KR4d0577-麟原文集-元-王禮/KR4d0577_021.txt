麟原後集卷九元王禮撰
銘
廖岡銘(有序)
廬陵之西有廖岡焉相傳李唐時有廖仙姑棲神巖石
禱雨輙應四方徼靈無遠弗届紹興二年里士蕭廷珦
胡子美重修治之自紹興迄今又四百餘年矣斯民蒙
其福澤以有生者不知其幾世神之貺烏可忘耶歲甲
寅蕭氏之裔民則暨其姪用和合里族之力市甎甃其
内外儼為一室而檻閉之使翼翼綿綿則神之厚我民
也愈遠矣岩上嘗産異香良藥亂後嘉植則翠柏十章
云明年夏前鄉貢進士王某過之其弟夀春俾從子權
来請銘為作銘曰
廖岡有仙其原邈悠雨暘失序靡禱弗酧山川出雲烝
民乃粒子孫裕蕃莫匪爾極岩構幽幽以永神庥福我
祐我天地同流
永思堂銘
予友蕭志通慟親之殁也有遺憾念(某)不忘字其堂曰
永思求予銘予嘉其志為之銘曰
岵屺生悲音容身後一旦忽忘豈伊田獸愈遠愈追德
淳俗厚孰拯頹風扁此堂構永思云何盡此餘孝慕終
吾身雖老弗撓忌日節令思成靈貌復念吾親思其嗜
樂思其所志思其所教既念吾親復念吾身身者親枝盡
道乃人髮膚之微莫敢遘&KR2188;况在志行肯慙鬼神思而至此厥
思始大見賢思齊夙夜匪懈嗟今之人暫思已稀蕭氏
有子其殆庶幾
雲在軒銘
余歸自章貢僑寓永和從龍比鄰也與相接者一二年
矣余後歸宣溪從龍館授鄰里日益相疎而于心終不
忘去年重尋舊遊從龍聞予至亟持伍先生所為雲在
軒記視予欲予為之銘予平昔重違朋友之意不能恝
然况于予舊友又豈有愛于一言哉為作銘曰
隂陽聚氣山川流象或祥或異變易殊狀軒轅紀瑞伊
祁繫望周觀至分漢喜芒碭陟彼太行孤飛其上孝哉
狄公親舍瞻悵自斯以後懷親之勤觸目感中慨焉白
雲雲歸于谷親歸于墳永言孝思五内裂分永和余升
克孝之子思慕音容陟降庭止木本水源難忘厚恩何
以志之雲在有軒悠悠英英集于茂林雲在在林寔勞
我心溶溶漠漠入于幽壑雲在在壑寔勞我目宿簷在
軒伊邇匪遥不寐有懷載夕載朝孝子不匱君子所予
形于咏歌達于國史風移俗美式化里閭我銘斯軒人
其舍諸
誠正齋銘
郡城李樞子容明敏淳篤扁其讀書之所曰誠正齋而
來請銘可見其務内之功切矣麟原老人為之銘曰
人之為人靈冠萬物心生吾身意乃其發誠則無偽正
則無譎惟誠惟正神妙莫測我思誠之其功曷先曰敬
曰畏翊人以天我思正之勿怠而飭絶其慾貪戒其縱
逸顧諟虛靈俾常惺惺認善惡關截其以分君子小人
實判于此既誠且正賢聖同止作此銘詩懸于是齋目
擊道存懋哉懋哉
具翕堂銘(有序)
太和劉君子高偕其兄子中弟子彦怡怡不榛梗而家
日肥子高既荐之明年治堂于居之後字之曰具翕取
常棣既具既翕語庶目擊以固斯樂耳故人王某聞而
来會頋瞻歎曰兄弟若劉氏其罕見矣夫殆世衰靡俗
之砥柱也釋詩者曰具俱也翕合也盖俱言跡合言心
也迹俱而心弗合其樂安在况覬其樂之湛乎曩誦詩
至戚戚兄弟莫遠具邇與式相好矣無相猶矣為之徘
徊諷詠不覺情親惟憂其句之盡今登斯堂不有感于
予心也乎銘曰
乾父坤母四海弟昆父母在親天叙攸倫情切義深異
乎友生一夲分枝共氣殊形既具既翕惟君子有如塤
于箎如足于手斯世同生異世則否迹密情疎顔不有
厚繄古之人曷其齊而姜肱盗感王覧母怡嗟今之人
厚薄異施不牽于婦則梏于貲三虎在賈三鳳在薛蔚
此三荆菶菶堂側詩以聲之君子是則以儆䦧墻以告
来哲
三省齋銘(有序)
余别峯泉翁久矣白顛重来義門煥新棟宇宏麗顧瞻
彷徨深羡其子肯構之賢克成父志既而止敬請曰成
也苟完斯廬復即堂之北葺數椽為游息之齋以三省
題其顔庶目擊戒存或有以寡其過先生執友也可無
一言垂戒我哉誼不得辭遂為之銘
稽古修已信道執德專心務内實惟郕國卒傳大道千
載誰越昔學聖門㒺敢怠忽日日省身三者交察人我
同胞否泰異逢來即我謀云胡弗忠必盡已心俾歸于
中小有回遹戒其鮮終聲應氣求益友良難心既斷金
臭亦如蘭諾重季路陋彼㰱盤尾生不食非義所安傳
道扵斯博學約守一暴十寒終非已有為仁在熟習則
可久嗟哉時人徒熟稂莠入道在門積德有基至切者
三朝思夕思文江歐陽族大且巍文忠同源𣲖則有支
詩禮傳家簮纓垂輝宜爾子孫樂且有儀扁以自儆寓
戒于規
存心齋銘
人之為人虛靈者心衆理斯具萬事是任擴而充之周
于四海卷而藏之其密咸在存之伊何主敬無他皎若
明鑑匪滌匪磨日久日存其功孔大隂陽以和天地以
泰民胞物與㒺有内外一視同仁瑞慶斯沛蔣氏是齋
朴而弗華寓意深遠壮麗孰加銘以聲詩萬鈞匪重懋
哉懋哉虞廷大用
畊樂堂銘(有序)
歐陽子畊易負郭之田以養其親而樂在其中士友表
其堂曰畊樂為作銘曰
古之四民士農相通烝則為士處則為農是以賢聖耒
耜必躬甘食已力耻尚商工粤有歐陽文江之滸諧世
善交行已古處竭力于田以養父母火畊水耨&KR0808;風沐
雨祗見其樂未覩其苦日入則塈日出則作與與翼翼築
堂斯穫制既弘堅文以丹堊士友所嘉字曰畊樂其樂
維何希顔慕伊慈顔以和兄弟以怡錢鎛者外其中孰
窺耕道得道藏器待時我銘斯堂于耕有輝
一經堂銘(有序)
一經堂者羅士安與弟士剛士明講習教子之地也士
安兄弟怡怡而善事其親迨今見先友之至勤勤依依
不忘故舊况崇經笥而劣金籯有不克承先志者乎為
作銘曰
六經行世在天如日名號雖殊其理則一謂之一經六
者具該聖心藴奥論道根荄水之滄海山之岱嶽承學
帡幪衆說郛郭道寄于經因言以宣經之微妙不可言
傳善味道腴猶彼斵輪不疾不徐精義入神不善學者
指血顔汗矻矻窮年編離簡斷昔之聖賢心與經契口
耳之徒心經岐二誦讀庸行夫何益焉經不離道古今
正權羅氏斯堂有自来矣景慕前聞慎終如始
誠復齋銘
余與建中友有年數矣往在郡城常常而見之逮歸西
昌之西不相聞問者累年近聞教授鄊里隠居求志裕
如也常欲余銘其誠復之齋諾而未副愧負多矣書來
速文乃作銘銘曰
於穆太極肇分兩儀卑高以陳化育始滋厥初流行造
化未定今則得之其理各正曰性曰命賦受匪殊收歛
凝聚歸藏吾軀保合天和全之在我既利且貞施無不
可藴兹太極寂然静專是曰誠復中正無偏成性存存
實理斯立體用一源成已成物人之為人不在兹乎鬼
神莫欺與天為徒嗟嗟羅君孰察于此顧諟齋銘自求
多祉我作銘詩目擊道存表于兹軒詒爾子孫
矯輕儆惰二銘(有序)
禮看近思錄五卷中矯輕儆惰四字無上下文因嘆朱
吕先生用心至矣盖掇取其關于大體切于日用者以
為學者求端用力之要故四字之善在所不遺輕惰者
世之大病也不幸某亦有之因作二銘以自砭焉
人之言行如樞如機胡人未言我唇已翍不錯而失亦
厭匪時彼發而中視之忸怩胡人未行我趾已移疾無
善步卒堕險巇擇地而蹈何有于危浮躁弗禁禍既莫
支無易于物桃蟲拚飛曷其矯之嚴重自持咨爾輕叟
坤厚載物君子所儀
民生在勤不勤自隳日無停馭川不息馳况人靈物競
辰寔宜學務時敏德業孰齊治生服勞衣食無虧孔席
不煖墨突不緇賢聖且然况在群黎奈何無恙弛其四
肢習慣成癖固不可醫曷其警之如臨父師咨爾惰夫
乾健不息君子體之
守拙齋銘
郡城之西南湖之上當在宋也吾祖信臣公攬其勝作
山月亭誠齋楊文節公記之吕忠公謪居寓焉代遷亭
廢遺址尚存其下有菴曰圓通徑幽勢阻来多顕者余
亦嘗假館其中僧曰道林秉心簡實旁通儒書善吟諷
齋名守拙邑士王某為作銘亦償夙諾云爾粤觀太初
朴素淳重民之質矣飲食日用風氣既開世道愈漓賦
予匪初巧偽以滋有上人者字曰守拙不識不知順帝
之則驀坑越壑非意所好稳步徐行擇地而蹈緣絙走
簷非情所與棄危即安循規蹈矩巧乃黠慧弄成無能
拙本不巧至巧斯存久厭機心思與拙伍爰銘其齋蘄
復于古
鐘銘
某年甲子華蓋山永豐觀道士劉大智化緣衆姓鑄洪
鐘于法堂前進士廬陵王某為作銘
華盖之山鑄大鏞鞴金煉液丹砂紅伶倫鳬氏奏厥功
銑于篆景法制同信善樂施禧無窮千古萬古鎮永豐
一撞上徹天九重再撞魑魅難潜蹤三撞呼旦儆群蒙
允矣金奏開神通
筆銘
彦濟朱兄所製毛穎余用之腕倦矣剛如剸犀之鋒而
不妨于轉圓如繞指之韋而不嗇于徤以之待詔玉堂
頃刻倚馬以之試藝棘圍湏臾出院題詩蠒紙饑蠶食
葉草檄轅門飛龍走電其真文房之寶而使人深羡者
耶
圖書匣銘
有圖有書文字繽紛印以識之罔俾亂真
三峯水滴銘
如眉三峯中容外屹萬斛文泉出自涓滴
筯筒銘
雖無辛侈焉用良假百里震驚執此不舍
香合銘
香以德馨如玉如金氣逹冥漠表于克忱
鳩杖銘
人言鳩性可治噎我獨喜其稟之拙也而專一人言藤
杖可扶老吾獨喜其生之柔也而正直予欹女持予&KR0629;
女掖出入相友鮮女予益雖然是手足之所資而非吾
身憑藉之實若夫仗禮義以為幹仗忠信以為力則麟
原丈人之平日也
寅賓軒銘
暘谷出日其赤如金萬國晃朗况深山僻林寅而賓之
懷德寔深嘉客戾止如日照臨門戶輝光云何不欽啟
我沃我如旱得霖以鍼以砭足捄聾瘖振古尊賢受益
匪今高軒之過蛇化龍吟勖哉是軒常存敬心
麟原後集卷九
