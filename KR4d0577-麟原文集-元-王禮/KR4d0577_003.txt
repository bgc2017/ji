麟原前集卷三元王禮撰
行状
德慶路郭推官行状
公諱某字民則姓郭氏廬陵人也系出汾陽王之第九
子金陵府君府君仕于吉因家邑之麻江五世祖某徙
葛陂在宋以科第顯内附初科詔未下至大三年公游
京師集賢院以茂異舉皇慶初筮仕濟南學正既至即
訪求碩儒以新學校得張公起岩師表後進延祐科興
張以明經進士魁天下士類益服公之知人已而東昌
分憲以公性行温純問學博洽保充館閣之職銓曹奉
行不力公亦以躐等辭至治間授瀋陽路安撫使司高
麗軍民搃管府儒學教授歴兩考陞將仕佐郎永豐縣
主簿任未滿丁内艱居喪盡禮弔者悅服服闋或勉之
仕則喟然嘆曰始也干升斗之禄為養故也自今以往
其無意于斯世矣况敢希榮名之寵乎改兩浙都轉運
使長林場司丞竟不赴後選充京城義儲倉使公府催
廹上道比到官勤謹自持五侯七貴餼禀之供入薄而
出厚隳私以償公處之晏如無幾微見于辭色遷福安
州判官以鄉里親舊所在杜門息交六載如一日州之
長王侯德貞廉㓗士也無得而少焉後以徵仕郎任興
國經歴省臣辟充理問委赴江西求援未報而湖廣䧟
遂留豫章朝廷以淮氛滋昏道路壅隔命行省便宜銓
注又有德慶推官之命國步險艱而公由是勇退矣禮
聞公神情蕭散美髭髯孝友根乎天性子弟有片善奬
借不離口世慮澹泊而交誼繾綣賓舊過從歌詠傾動
于駢儷之文尤敏給使朝廷用舉者言寘之清要必黼
黻皇猷克稱其職何至馳驅簿書以老令人有用乖其
材之恨哉嗚呼悕矣故老于今落落矣公生于(闕)丁
亥没于(闕)辛丑享年七十有五父肇慶府君贈從仕
郎高安縣尹母劉氏李氏俱贈高安縣君妻涂氏封宜
人夀八十而終子男三人子年子明子禮女一人在室
孫四人諸孤以其年臘月葬于里之泉江山五年後余
過葛陂公之冢子與余有故幸氛祲之始清慨譜乘之
淪落俾状其行以俟求銘于先友之相知者禮惟終慕
之孝有不可辭故次第其槩以為之状云前鄉貢進士
廣東道宣慰使司都元帥府照磨王禮状
澗月居士胡君行状
君諱履輝字清翁吉之太和禾溪人也其先五季時由
長沙辟地徙于吉𣲖别有三孟為值夏之胡若忠簡公
銓其後也仲為南城之胡策慶歷六年第仕至朝奉大
夫衍者其後也季為禾溪之胡分徙黃漕若進士南城
丞箋暨居和溪者多其後也曾祖必舉字伯俊妣龍氏
祖士茂字國秀歸附初以豪俊靖邑里人稱古澗先生
妣劉氏父元永字宗遠一字東隠妣蕭氏陳氏君初生
時大父夢月堕掌中命名曰月比長明敏穎逹幹蠱用
裕公私酬酢輕財倜儻弛張合宜遇事即始見終通變
不拘語儒不流于迂語吏不期于刻理較曲直不苟挫
于人卓然能自樹立思大其家聲居當孔道迎送無虚
日不倦力雖後人豐貲富積無遠識者恒下之人謂東
隠為不死念父没抱不終養之憾事祖母劉尤竭其力
寒燠之候滑甘脩瀡之奉必躬視之母蕭氏先卒奉繼
母無幾微不用其極兄弟四人君處其次佩服先訓聚
居尊禮堂友恭怡怡始終如一季弟履寧實陳氏出也
觀光京國屢易寒暑而無離憂者知兄左右盡養猶已
在膝下也陳年踰八袠遭承國恩賜帛公率昆弟子姓
升堂奉觴為夀潘輿莱衣焜煌後先歡洽三世鄉人榮
之胸次和易爽朗如春風秋月不為崖岸險絶與鄉鄰
處紛難以觧釁隙以平里有廵徼從政者必賴以為治
焉所居郭家渡舊有徒杠横跨洶湧先世所建君繼志
修理行者德之若閑林寺重修清福菴崇道觀特建混
元壇割田樹碑立祠奉先以托悠久非求福田利益也
中歲以生齒日蕃先廬不足以容乃求地溪東卜築杜
山之下幽蔚夷曠翠合青回儲書有樓彈琴有室又闢
南齋以聘師訓子為先務列置誠齋楊文節公福榮堂
記煥章閣學士艮齋謝公儒林精舍記及祖若父墓文
諸碑刻之存者于庭復輯錄誠齋艮齋文信國公湏溪
劉太史青山趙先生麟洲龍先生諸名勝與先世往来
詞翰序述暨忠簡公遺帖古澗吟藁盡刻梓以傳名曰
胡氏流芳集其拳拳詩書門戶詒厥孫謀類此晚别字
澗月因以名堂示不忘先祖夢兆也搢紳先生喜其名
實相副若吴草廬龍麟洲夏果齋虞邵菴而下為詞詠
歌之者累百篇又作退菴于居側取趙文敏公子昂所
書蓬寓二字榜之性酷嗜古書名畫精于鍳别暇日與
子弟擇其尤善者類分而貯之以資玩覽花時月夕觴
咏怡神樂其餘年而時殊事異有足興慨者矣于是屬
其子弟語之曰古今治亂相乘驗之前史可見承平混
一幾百年厥今四郊多壘履霜堅冰其可憂者乎吾氏
之居此土忠厚傳世殆非一日逹而在上立乎人之本
朝則當抗言極論不避權奸以忠簡公為法窮而在下
無民社之責則當保障鄉曲毋縦反側以古澗公為法
况我里當義山遂水之衝冥頑之斬木揭竿者日相繼
也鄉黨宗族之所依祖宗坟墓之所托保庇之責其容
可後乎散儲蓄聚丁壮絶奸惡滋蔓為官府籓維正今
日事也汝曹試思之君今捐館已十年陵谷之感何限
而令子矻然砥柱中流使鄉里按堵如故是豈偶然也
哉君娶岳氏宋進士衍之五世孫也子男四人長志楫
初以軍功授廵檢次志安繼兄履坦後次志道志德繼
弟履常履寧後女二長適劉次適岳孫男三奎煥倬公
生乙未二月九日殁扵至正丁酉四月八日葬扵所居
之後嗚呼以君之才之識使當賢智馳驅不足之日得
效一官任一軄豈不綽綽乎有足觀者而竟齎志以殁
為人才世道惜者能不恨恨于斯乎禮之里違和溪一
舍而遥知君家世舊矣又嘗與君之子遊益得君平生
梗槩故序述其行俾得藉手以請銘焉光幽發潜仁人
君子必有哀而賜之者矣謹状
李教授主敬行状
曾祖長翁
祖崇甫
父翔飛懷集教官
妣劉氏
君諱主一字主敬姓李氏廬陵朋田人唐西北忠武王
晟生嶺南節度使憲憲生宜春府君游游家宜春至孫
服應南唐三經科始遷廬陵朋田累徵不仕賜號三經
處士盖自宜春徙居吉者衆朋田則處士之系也吴文
正公題其家乘曰西平十五子南土百千孫墨蹟具在
世業儒由科第起家者累累有焉君少負竒才俊氣登
祝融歴長沙窺九疑慕聖賢之遺風考載記之往跡一
時名士魯樵雲鞏志道貫子素燮元浦楊伯謙輩深器
重之邂逅湘潭傾情輸胆揮觴落筆明日傳誦得聲吴
楚間豈過情哉尤為廣西元帥章公所敬舉充陽朔校
官不就後試吏宣城存心及物上下宜之適丁外艱後
復歸湘潭子弟從者益衆方養晦待時而世事有可慨
矣壬辰還鄊奉母避地既而母夫人以疾終猶能葬祭
盡禮扵奔竄之隙人以為難亂定卜築楓林之間以老
學者稱之曰楓隠先生登山臨水耕道獵德若將終身
焉已酉春會明廷遣使求賢羅山絡澤無遠弗至咸又
以君為舉首後郡守王侯君澤以吉為江右名郡非得
聞望老成不足師表學校遂力起君為郡博士在軄寬
敏屢以公委至京遂感痰暈之症既愈復作卒扵家洪
武六年十一月廿六日也享年六十娶胡氏男一人汝
善女二人繼胡氏男二人歐生歸生女一人壻安成周
某越三日諸孤以君祔葬祖塋之側違所居近百步同
邑王禮扵君為斯文契既往哭之其子涕泣請書其行
因念君平生劬學思自見扵當世遭時多艱賫志以殁
死之日家無以為葬傷哉貧也然論其為人非尋常可
及而到君事大父極其敬順大父臨終撫其頂曰孝哉
順孫吾必隂報汝克昌扵後君親喪未除二弟淪胥以
逝教養從子切扵已子今皆成立重然諾一以意許知
已生死不相負經指授者槩可觀輸忠猶恐弗盡自今
觀之復求如君晨星霜木矣豈不重可歎哉有集曰秋
山樵唱為文随事說理穏穏有至味詩歌發揚清亮寘
之高岑間殆伯仲也藝之末者余嘗取而傳之世躬行
之實不無望扵當世立言君子焉姑述其行以授其孤
俾得藉手以請云謹状
教授夏道存行状
曾祖元巽吉水縣學教諭
祖雷亨故不仕
父吉先故不仕
妣蕭氏
君諱霖字道存吉水人也先世居金陵宋建炎中始祖
澤以刑部司門郎從孟太后南遷至吉水因家焉世業
儒在宋有父子相繼入胄監者在元有父子同中進士
科者故里有聯魁坊君幼穎拔異群兒卓有遠志讀書
嘗至夜分父母憂其勞勩止之伺母夫人既寝竊燈燭
入帳披吟不輟稍長侍親往教親有所適即檢攝同輩
莫敢嬉戱如親未出人已竒之二親之殁也祭葬盡禮
僉謂夏氏有子延祐癸亥從兄仲善以易經舉扵鄉君
益勵志于學思並驅齊駕遂從季父明德先生受易大
義季父亟稱扵衆曰吾家科第又有人矣所居泮水經
門而橋横其西因名其居曰西橋流水之間日與名勝
講習其中蜚聲籍甚秘書卿逹公兼善篆其顔御史貢
公泰交序其事一時鄉之先逹如觧中正馬成已王與
耕輩皆相與莫逆讀其程試之文光明而俊逸暢逹而
紆餘莫不以世科期之然試于私輙在前列大比之歲
又往往屢黜扵有司其命也夫天歷已巳從兄再舉及
第改會稽尹君由會稽入姑蘇過廣陵遡大江以遊乎
吴楚之交于是四方慕夏氏之易學自安豐自姑熟来
從者有焉君亦自負所藴期扵晚成孰知宇宙墋黷而
世事日非矣喪亂以来頻年奔走衣食之不給而未嘗
阿附以取容敖惰以取辱惟待人一誠故雖暴夫悍卒
亦知敬服偽陳之在九江趨者日衆或諷君以進君曰
吾雖不能有為于昔豈不能有守扵今耶遂擇忠襄文
節二楊公之里卜築以老焉扵時隣曲親朋齒德相近
者得九人每遇良辰美景必迭為賓主飲酒賦詩以為
樂名曰真率會好事者繪為九老圖大夫士家莫不欣
羡盖山林恬退之趣君于是專之矣故亦自號退菴老
人云既而天命耆定文事聿興設科取士無異前代廣
東江西以較藝聘者無虛歲省憲長貳之崇儒者時因
行人問安否自是從遊日衆而世故又有不得而辭者
矣貳守楊侯弘道聘之頖宫太守徐公彦中薦扵省部
辭之辭之不獲則受鄉郡教授以歸領職以来易佻達
為謹厚起倦厭為勤敏稍稍無愧廬陵時朝廷方尚鄉
飲之禮君與博雅君子考之經傳所載參之歴代所行
酌古凖今不膠不陋由是冠帶濟濟有嚴有泰觀者歎
曰郡庠非教授太守獨能行此曠典者乎越三月得痰
疾交游問視言笑自若一夕夢至家即動歸與謂子彛
曰吾平生未了者惟吾父母改葬未安耳汝曹毋㤀吾
志言訖就寐翛然而逝實洪武八年六月十四日也享
年六十有六没之日太守率僚屬往臨治喪命載還其
里太守而下及士友送祭于城南者數百人莫不痛哭
流涕舟發而後返觀者榮之越數日諸孤權殯其柩于
里之夏徑明年春彛兄弟具梗槩求禮状其行每一執
筆不覺澘焉出涕追惟較藝五羊忝同馳驅鄉飲議禮
忝同揚確一話言一動容顯顯猶在心目而九京不可
作動隔歲時能無感扵中者乎知已晨星相繼淪謝前
年状李君主敬善行君謂有此可無銘矣曾幾何時復
述君生平惡得不動後死者之悲也君盛時未效于用
事業未顯然為性寬厚口不論人是非與人言必依于
仁義待學者亹亹㤀倦遇有關扵風教者必反覆極論
使聽者感動常誨子弟曰作文作詩無補扵世雖工何
益徒費紙墨耳又曰文者德行之表德行之不足而名
能文者亦偽焉耳使隣里鄉黨常有斯人與居後生氣
質豈不潜改而默化而不可復得矣若談經則欲探伊
洛之微妙為文則喜效韓歐之舂容詩賦尤追古人鄉
先生劉公桂翁評之曰道存之詩琢清貯澹凝幽拔竒
不苟簡一語飄乎如輕雪之度風冷乎如寒泉之落澗
澹乎如古罍洗之不可雜衆器也永嘉先生李公孝光
亦曰予讀廬陵夏君所為古賦詩和粹雄蔚浸追古之
作者今其藁之存者有荷亭集越游集金灘集馬田集
庄西集振文集尋梅集養正集辭之温厚衍裕要亦類
其人焉配蕭氏宋殿中侍御史定基諸孫子男五人已
有能纉其學者曰彛曰寅曰貢曰謨幼者未名女二人
孫男四人從兄之子曰瓉英年俊發蚤試扵時實君教
也今以監察御史謫居鳳陽歲時周繼憂形扵色有甚
于已子凜凛乎孝友篤行君子之遺風也是為状
曠作楫行状
君諱某字某姓曠氏廬陵西里人也其先在安成高洲
為著姓五世祖某徙廬陵宣溪蕃衍好善富埒封君焉
至君九歲而孤母夫人鞠養訓誨駸駸有成人意象迨
長激卬周密恨不及事其父事季父盡孝道待族姻以
厚處里閈以和見賓友以敬應門接物重輕淹速適宜
不輕為然諾毋敢姗侮邑長多藉其視聽為公平喜鋤
強梗徐徐析以理咸宛舌無能盡一辭隣邑有猾民習
詰告相雄長植黨詐欺事關節以法律㒺無辜為生涯
蔓扵廬陵君曰蟊賊入境矣良植有不被害者乎集饕
詖而盡除之濟其事者扵我乎取由是逃責四逸境内
靖安君力也居閒無事繕亭榭蒔花竹奉潘輿怡愉其
間音樂之奉饔膳之珍雖力足以備養亦可謂左右無
違者矣闢齋閣蔵書籍常教其子曰懵于書者流于俗
耽于書者淪于迂不俗不迂斯善學矣或者謂為知言
至正壬辰兵釁日開淮寇攻掠郡邑君傾貲以助軍儲
里之石門群惡嘯聚左道惑民亦厚賞給募驍壮躪其
穴鄉鄰以寧又領府檄紏衆數百人往援永新凡扞禦
盡力且知方者皆其平生褢(音懷)誠秉忠之驗也乙未八
月十有一日乃以疾没扵家扵戱陵遷霧塞之際正賴
英雋以驅馳黎萌庶其有濟而止于此豈不深可痛惜
哉君生戊申十二月十二日享年四十有八配永新張
氏簮纓世族也繼室中順大夫翰林直學士曾德裕之
女三娶文氏則信國公從孫也男一人曰懷女二人壻
楊某王某皆士族孫男二人諸孤權厝扵葯溪之原後
之一紀某年月日始謀葬于某所懷以禮其父執也求
状其行以請銘扵搢紳先生賁其幽竁禮故述所知者
俾得藉手往拜云
王與京行状
廬陵西北鄉多王氏多祖金地長者長者在南唐時以
仁厚存心澤物不倦嘗捨宅為寺鄉稱長者子孫蕃衍
日盛在宋最賢者瀘溪先生庭珪也二十二世孫有諱
彧者字與京生皇慶丙子六歲而孤與弟茝俱賴大父
撫育迄用有成既弱冠堂構數楹兄弟朋友時觴詠其
間以為樂本齋王侯字其顔曰怡偲與京嗜學雖浮屠
老子之宗醫藥卜筮之伎靡不畢究本齋帥廣東檄為
潮州儒學學錄以母老辭弗就明年有母之喪哀慕靡
届祭葬以禮既而慨然曰人本乎祖譜諜之弗修尚得
謂水木本原之思乎謀及季父用賢參訪棟溪連嶺茅
堂分宜石分諸𣲖崇卑親遠瞭然黑白遂鋟梓以章圖
系承旨邵菴虞公為之序既又慨然曰人生所幸者有
後有後而不使親炙名勝以成其材德猶之無也于是
作齋三間以為蔵修游息之所以致博雅聞望之士種
竹萟蘭焚香煑茗琴瑟在御圖史在前以雪竹名其齋
則學士曼碩揭公筆也意謂雪以清其神竹以虚其心
子弟之扵學也其庶幾乎于時士之能詩者相與咏歌
申齋桂隠二劉先生俱序其事高州貳守馮君子羽亦
造雪竹而為之記焉迨元之季與京屢試藝有司弗利
四溟塵昏即仗義募勇擐甲執殳身先戎馬間以殄賊
為志謂功業可指取有孰知事有大謬不然乃陣亡于
安成實至正丙申九月十三日也噫扵今二十二年矣
其子志伸痛念厥考齎志以殁無坏土以寄春秋展省
之感䀌然永傷數求予状其行以傳余悲與京卓犖有
志而逢時之不淑以至扵斯也不忍違志伸之請嗟乎
世之有其材有其志而無其逢者豈獨一與京哉曾大
父逢丙字仲父大父展生字正叔父繼宗字用昭母程
氏妻蕭氏弟茝字仲芳男一人善繼述即志伸也女一
人淑慧適蕭惟臣是為状
劉宗海行状
先妣劉夫人之族姪曰宗海廬陵永福人也君生三歲
而喪母既冠䀌然内傷追服齊斬三年事繼母尤恭順
迨丁外艱葬祭盡禮賦性剛直卓爾自樹非其義不屈
念先廬之在中洲湫隘弗足容乃營構扵溪南之雄美
岡峻棟夷庭甲扵鄉族臨川郡侯楊公益隸書于堂曰
海峯美其屹乎波靡之中也生聚于斯聘師誨子為先
務待諸子極嚴切左右奉命惟謹不敢少盩小有失雖
對客廷辱不宥從學之隙即令幹蠱不使有幾微紈綺
驕惰意象處家事雖𤨏尾亦井井有法尤善生殖嘗業
鐵爐扵金牛大冶煽役者常千人由是高貲厚積漸擬
虞任猶長松百尺雖不自覺而蓬蒿之仰羡扵下者衆
矣天歴已巳歲旱明年道殣相望君為糜粥以濟饑殍
存活者衆又運菽粟于淮歸以貸其不能糴者稔則收
其直不計其息篤宗族之親明疏戚之系以宋潮州守
城山王公孟孫所撰譜序請扵翰林承旨歐陽文公玄
題辭扵譜鋟梓以授族之人其尚義類如此初有舉君
都水監從事君不屑晚值兵禍延蔓江右君率民義保
障鄉井或勸上功大府庶異日一資半級可覬君曰從
政而不能忠以報國廉以律已公以澤民往往獲譴有
之但得朝野寧謐子孫淳厚傳家不絶詩書之澤足矣
焉用仕既而元之國事日益非矣君亦擕家避地流轉
無虚月然視鄉之蹀血玉成砦者遠矣非前知之明能
自脫耶壬寅之歲天兵收輯郡邑民間始復故業乙已
正月負芻殘孽出没墟里君不幸殞扵家得年六十有
六娶蕭氏有賢行相夫持家足為壼範子男五人天佑
文佑保佑元佑科佑俱克植立不隤其家天佑先君一
年卒女五人壻蕭西有曠作敬楊子言蕭會同王文達
孫男十三人曾孫男三人以(闕)年(闕)月(闕)日葬君扵(闕)
越十有四年諸孤不㤀先美俾状其行余惟劉氏
自南唐駙馬丞亮之四世孫昉徙永福于今有年數矣
非世族乎宗海復振扵中微為鄉閭所稱慕有過人者
故家子弟無論學術所到苟能如君僇力賃殖轉遷有
無以利其家則陶朱必屢散以得聲司馬不抱恨而立
傳况土國者力有以贖又足全天倫之樂此余誦靖節
人生在勤勤則不匱之句深有慕扵君之立身而痛恨
子弟無志量者齒扵游民也禮扵宗海有兄弟之好死
生契闊悲愴何極惡得不取其槩而狀之宗海君字也
而諱則海云
麟原前集卷三
