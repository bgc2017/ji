麟原前集卷一元王禮撰
碑
贑州路總管府判官王侯紀勛碑
今大郡古侯國也而政令之設施財賦之出納軍民之
統治尤為繁浩必長克長貳克貳同德恊共臂指同運
則事無不舉不然雖平世不能以治况搶攘亡紀之日
哉贑之政可睹矣兵部尚書全公以選牧兹郡文武並
用聲威赫然越二年為至正壬辰蔡穎流毒江右搤于
吉安間道由撫以窺贑四月據寧都扵是府判官奉議
王侯分兵討之癸亥戰猫兒石得間諜戮之甲子戰小
庒寇退乙丑至葛坳三捷毁其茇舍奪其馬丙寅戰印
山寇奔潰已巳駐兵女冠三方並進七戰大捷是日復
寧都獲首賊范某及徒七十餘人得所奪有司銅印一
十有三萬戶金虎符一日遣部將跡殘兇掠鬼嶺越果
子園斬首數百級擒偽元帥劉萬戶賴盡焚其巢一十
有六乃命增舊城三尺陂萬斛里以灌濠外置鹿角柵
以備設護民廵檢募集義民城内廵防者千二百人城
外守望者二千四百人節鐘鼓以知緩急未幾寇再至
再衂州民始安十一月又檄侯分府事扵興國既至縣
即調兵廵捕與寇逆扵方石生擒二百人斬首百六十
有竒㲻死者不可勝計始葺城壁象十二次先是寇據
方大官兵退次遂用郭鼎計分兵進屯寶石逼方大覘
寇實虚卒破之招懷脅從失業者五百餘戶稍暇建尊
經閣以誘士類曰教不可廢也明年春會昌失虞復分
治雩都以援之廣設義兵千戶所以聯其民習武以備
用置斜站以報警棋布三堡扵近郊為外防建鐘樓縣
治之左以明禁令瞩奸慝二月復會昌三月援瑞金懷
徕石城歸正者十五砦調兵餉士賚勤罰愆書牒坌集
辰至已决業業然如奉漏巵沃焦釡十一月戊辰賊數
千自循梅来攻雩都侯躬率衆扞城上發矢如雨殪其
十之一明日寇益張編竹箕駢負以前矢石不得入于
是冶銅液以灼之遂大潰初雩都未有城侯命屬官毛
榮胡思恭吴溥龔昂廖謙楊貴德先後督成之不五月
而竣事高厚為尺十有二周環里計者五為門凡六各
為樓繚以甌脫六十有四扵時苟安之民睊睊若可緩
者至是賊退乃環拜曰再生我者侯也新城之力也不
然吾屬無死所矣既而竊相告語侯頻年勞身竭思使
我民得以飲食事育繄侯之德甚大况雩學之新侯功
為多而古者議政必公扵鄉校若琢詞其中足繫無窮
之思且庶有勸于後也乎侯聞之曰無以為也討賊吾
軄所當為幸而成功者聖天子其仁如天之福也兵部
公卧護坐籌之勝筭也况寧都之役時則有若府史危
誠孚方泰亨千戶法昌贑縣主簿巴延徹爾鄭秉忠道
拉實興國之役時則有若府知事程瑞參謀郭鼎攝邑
事孔雀努林昶雩都之役時則有若府史王尚文徐行
攝邑事縣丞和卓典史胡思恭務使龔昂教諭吴溥等
皆有折衝之勞供給先後之助焉吾何力之有衆皆再
拜稱歎然卒以為不可已乃竊具功状以文屬禮禮惟
贑以伉徤之俗雖治世難盡繩以法乃不敢乘昏濁自
肆俛首聽約束效智力非兵部公文武威明臨照扵上
非侯經營扵外以撫之未易臻此又嘗經其戰伐之地
睹山川險壮聞父老道侯行事感其志節故不辭而樂
書之侯名榮忠岳州人繫以詩曰帝式萬國深仁久安
蠢爾蔡穎猘狺其間民不知兵㤀戰㤀守言言贑城如
虎斯吼長有大賢貳克同心匪我王侯提師孰任閩險
粤巖倚聲藉勢道遠應遲分府往治既往治之小大是
倚爰誓旅徒勿怖勿疑維此羣醜乘時披猖侵掠我土
誘奸脅良併力齊心我榮彼辱良者致歸奸者同戮汝
搴汝旗汝伐汝鼓賞功聯曹罰過逮伍軍士私語凡言
必酧各盡乃力毋俾悔尤旆旌揚揚戟矛耀光竹矢檿
弓洵直且強我師震之谷響川應執訊凱還風息塵静
迨我閒暇修我陴墉浚我濠池曷售其兇居安懷危頃
刻靡懈衆人嬉嬉視我反怪遷治無常念亂若一弗問
弗事民誰與恤子孝臣忠雅言所存行義或虧懼侯有
聞山成其高水就其深為民之氐為國之琛我作銘詩
宜志宜史逹扵帝聰用錫蕃祉
贑州重修孔子廟碑
贑通守楊侯偁叙興學本末遣文學金友德過廬陵以
書屬予曰贑學創于宋慶歷而再造于紹興宏麗甲於
江右元元貞丙申復改作之癸未魯侯至道一新舊觀
于是廿有五年矣時艱事殊壊于兵亂丙午夏令中書
右司郎中張公民瞻来參贑衛軍事始至謁先聖先師
于廟見其頽弊弗支頋瞻太息慨然思以為已任明年
四月即捐已俸鳩工庀徒由禮殿廊廡暨奎文閣撤腐
易新盖甃堊丹外之靈星泮池垣墉橋道内之冕服貌
像㡩幕秩封靡不完美自先聖配享從祀而下坐列有
序五月已卯始事踰月丁未卒工上不勤官下不動民
視平時糜廩粟帑財以為文具者相絶矧今贍學之粮
移資軍餉非公篤尚儒術營度有方夙夜匪懈曷克臻
此蒙等免于勞勩而受其成思琢石視後子其為吾書
之余惟古今治亂繫乎風俗醇漓風俗醇漓繫乎學校
興廢方其治運休明家給人足固以學校為首政况乎
師旅喪亂之餘綱淪法斁之日興學校以正人心豈非
先務之急哉公之是役可謂知治本矣抑興學校守令
責也公官在戎閫以武備為務苟兵戢民安即不曠其
軄乃能汲汲及此則材識過人遠矣使贑之士来游来
歌懙懙濟濟講遺經以致其知遵聖訓而敏于行興讓
興仁為鄒為魯俗無伉徤以不負興國美意實自兹始
禮儒士也儒宫之成職所當書况請之勤勤又烏得以
固陋辭遂為志之而系以詩詩曰
於穆夫子師表萬世天地與參四時與契
載瞻晬容有肅其地召茇猶思胡此弗治
既曰治之曷又戾之侃侃士子行已是思
四端五典大道孔夷曰權曰數冐邪抵巇
興學之初崇美廟貌成德逹材聿觀其效
勖哉士子知至思行步超賢聖見于墻羹
章貢沄沄空同鬱鬱倬彼儒宫垂教㒺極
麟原前集卷一
