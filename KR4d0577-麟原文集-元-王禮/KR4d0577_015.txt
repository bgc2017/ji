麟原後集卷三元王禮撰
序
送陳仲述赴會試序
洪武十有七年大比天下賢能之士各試藝於所司於
時郡縣學校擇弟子員之俊秀者以充貢客有過予語
語因嘆曰盛哉濟濟多士誰與中者予曰若陳仲述當
在選中已而果然客服予知人之明且問其故盖其為
人也孝而信恂恂有良士之實其為文也簡以達優優
得程試之體予以故知之明年春會試於京師客復請
序其事以壯行色於是酌之酒而告之曰選舉出於學
校三代之隆典也而聖朝行之近古所無諸君裒然舉
首抑有深究重輕之故而自勉乎周禮以鄊三物教萬
民而賓興之三年大比獻賢能之書於王王實受之登
於天府觀賓興拜受之言尊士如此其重自漢以來雖
不及此然猶州長身勸為之駕諂詐如公孫弘亦鄉人
固推而來至唐楊綰投牒自進而士始輕矣迨於後世
如奪席如棘圍如糊名若防奸盜然何哉是必有由矣
三代盛時待士雖甚重而擇之甚嚴論鄊秀士升於司
徒曰選士司徒又論其士之秀者而升之學曰俊士然
後免其徭役大樂正又論造士之秀者升諸司馬曰進
士方可使從政然猶未也司馬又辨論官材論其賢者
以告於王而定其論論定然後官之任官然後爵之待
其位定始與之以禄前後凡經七級乃始得禄後世專
以文辭優劣為去取故有以一日之長而決取終身之
富貴者夫象犀珠玉之可貴以不易得也得之既易則
不自重惜保之良難今日新進之士一蹴而釋褐食禄
臨民榮亦至矣可不廉勤自勵戰兢自持以負朝廷重
士之意哉使風俗還淳而士類增重在諸君力行轉移
間耳范文正韓忠獻寇萊公文信國之事業光明俊偉
磊磊落落夫非科第之士乎子其勉之
送王生入蜀迎父序
書忩午困方與諸生歌太白蜀道難劍閣等篇以暢胸
中磊砢適有王生處厚來謁坐有頃請曰賤子將入蜀
仄聞先生高誼久矣願賜一言以榮斯行庶江湖識不
識不庸衆我也因語之曰而不聞太白之言乎其險也
如此嗟爾遠道之人胡為乎來哉則曰家父西遊今七
霜矣形單影隻未能遄返竊念走也年已壯矣有親在
外定省曠而色養荒不得名為子每念及此涕淚横臆
是以徒步勇往以迎其歸盡茆欄菽水之懽志願足矣
豈有他覬哉若然則予敢愛於一言乎孝者百行之元
也生以天性之重不憚數千里之遙跋涉險阻山靈川
后猶將相之王公貴人猶將憐之而况于予也日以討
論道德為事子弟從之則孝弟忠信今處厚迎養誠切
而默無一言贊之豈人情也哉雖然錦城名藩善地也
佳麗紛華不減於淛生拜嚴父之後周覽勝槩俯仰徘
徊理所必至慎無遲迴宿留玩日愒時忘倚門之望詩
云陟彼岵兮瞻望父兮父曰嗟予子行役夙夜無已陟
彼屺兮瞻望母兮母曰嗟予季行役夙夜無寐舍軷之
際尚當為處厚誦之於時族姻少長咸集以蜀之勝跡
分題賦詠以寓同心離居之情咸列於簡之左
送蕭子躍遠遊序
昔讀傳記見聖門有好廢舉者恒鄙其好尚之異及存
魯破吳軒輊諸國傾動王侯乃不在儀秦下然後服其
解紛如轉丸乃若挾所嬖汎五湖歴名勝之區屢致千
金而屢散得英聲於吳楚又未嘗不羨其為人常欲踵
其遺風射什一之利由沅湘溯巫峽弔古秦漢舊都以
涉燕趙韓魏之郊跨泰山黃河之壯窮呂梁碣石之險
豈不賢於窺陳編而求源委也哉昔焉懼定省之或疎
今也惜齒髮之已耗徒有志而未能遂也東昌蕭子躍
以盛年銳氣出門萬里趨庭於江淮之間縱目於朔南
之廣則所以增益志氣豈有涯哉貨殖解紛如端木千
金延譽如陶朱誠可慕也行矣勉之易曰利者義之和
子躍其亦有味於斯言也乎
贈蕭同禮序
胡忠簡公澹菴先生臨大難決大議不負所學於國為
忠臣於家為孝子皆其讀書之所致也故平日之所親
愛必以讀書勉之嘗隷讀書堂字以遺從弟夀亭余來
東昌又見職醫蕭子信家讀書堂亦公筆也故蕭氏子
孫多以儒術濟醫道有曰同禮與其兄俱習儒而攻醫
札瘥之人謂其燭理之明咸奔走焉儒生彭宰吾嘗患
寒疾庸醫危之館人欲舁送其家同禮視之曰無傷也
舁則重其疾矣始終調護遂以勿藥宰吾德之酬之一
無所受宰吾曰義人也讀書人也吾將求王先生叙其
槩以報之屬予弗暇既三年矣請之益堅予然後嘆二
君之有嘉德也雖然非讀書者能之乎昔人有云宰相
須用讀書人讀書則良相矣不為良相則為良醫良醫
之格物窮理有不由讀書乎蕭氏子孫之良要皆忠簡
之賜也豈無自哉予故著之使知自勉云
送永新丞夏君東還序
以中姑蘇人少有淳明之資輔以強力之志通春秋大
義是非不倍於聖人人謂夏氏才子也年既壯觀光於
京師洪武三年就試進士蔚然七十二子之列可謂榮
耀也已其年九月拜監察御史守法不阿權貴斂跡六
年除河南按察僉事既而困於役丁内艱十一年復擢
為永新丞十二年又以事去職而以中&KR1423;門退省休休
焉安於所遇未嘗有幾微見於色日繹思乎聖經賢傳
之微言以自礪若人也豈世所常見哉以中在永新律
已也嚴臨事也恪望之昂昂而即之温温與予雖一再
會而心相知予亦深慕其為人别之日有不黯然於中
也乎雖然昌黎韓子有言子厚斥不久窮不極雖有出
於人其文學詞章必不能自力以傳於後自以中之志
觀之今世之士豈盡不古若哉古之君子才發於持滿
之餘名顯於獲訕之後往往而是以中傾否之喜予雖
老尚或見之姑書此以别
秋江送别圖詩序
姑蘇曹侯之貳守廬陵也以疏通練達之才膺剸煩治
劇之任優優敷政黎庶德之既而以微事去職所謂觀
過知仁者矣洎乎霈恩廣被萬物皆春中道言旋復我
邦族瞻衡宇而載欣撫松菊其猶昨遂適治所拜家慶
於慈闈買扁舟而東下于時無老無少無貴無賤莫不
趨庭以賀依依若恐其復去侯之得此於人人豈無自
哉惟無愧於人故獲報於天昔儋人爵之榮今盡天倫
之樂人生至幸有過此者乎儼行色之已臨慨晤言之
難再郡齋士友相率繢送别之圖賦惜别之句以寄離
索之情而俾郡之遺老王禮叙其槩於圖後
贈唐克謙圖書序
自書契代結繩以還人文日宣而大朴日雕以散周之
璽節六國之相印又書契之變也漢始有私印以記姓
氏視璽節相印正刻者異又節印之變也自是士大夫
圖書製述咸以誌焉意圖書之得名昉此隋唐而下舊
式漸乖逮於趙宋篆涉於巧制失之夸於是古篆不復
見而淮南子所謂方寸之印者殆虚語也元初中朝諸
老丕變文風凡圖書篆隷一復於古印廣以寸為度痛
革宋季鍾鼎之謬制而尚友千載庶幾皞皞乎淳龐之
習矣予嘗翫印刻而思可以得河洛縱横之意焉可以
見井田開方之法焉可以存盤鼎鍾鬲之古焉可以識
專門名家之學焉可以寫防奸杜偽之智焉是則印刻
之古也而所益者廣所益者廣而放乎古非人心世道
之還淳哉東昌唐克謙攻文章之印篆古而制雅布置
得宜運削勻潔庚庚然如瓷之碎也輝輝然如玉之潤
也使益精其說將識者動目如摩挱岐陽石鼓如登嶧
山讀秦刻如鴻都門外睹蔡中郎三體書詎非藝苑之
快事哉雖然一事之精惡足以盡克謙之美其自牧卑
損慕尚清高疏通練達異日且大用於時而予獨叙其
印刻之善者喜其有助於已也予於文不工於辭而尚
乎古又得印刻之精者以黼黻之豈不足以增重於時
人之耳目哉歐陽公嘗言吾文將賴君謨之書而傳予
於克謙圖書之印亦云後之覽斯文者有不一握為笑
也乎
牧夫字序
唐季彭公玕系出長沙仕至吉州刺史得廬陵北山之
勝因家焉子孫蕃衍二十世矣裔孫子綸仍居山下勑
斷家事讀書飯牛於其間以樂其志而自號牧夫焉過
予求序其志予以為爾羊爾牛飲池降阿何簔何笠麾
之以肱者牧夫之事也說文曰牧養也司也司而養之
牧之義也然而州長亦謂之牧何哉非以其司乎民而
養乎民歟子綸苟先有以自牧其心則不徒牛羊之牧
異日殆將為九州牧以牧乎民矣子綸曰然則牧之道
無以異乎曰百里奚爵禄不入於心故飯牛而牛肥卒
以相秦而致治卜式為郎於漢致上林之羊肥息嘗曰
惡者去之毋令敗羣牧民之道亦猶是也推而行之在
子綸矣吾黨欲觀其牧者不必觀於今日而觀於異日
可也是為序
和溪胡氏族譜序
太上立德其次立功立言其次有爵為公卿大夫世世
不絶此之謂門戶門戶之高潔非聖賢莫能自致士之
有志者知聖賢所自致皆已分内事亦勉力希之以大
其門戸何不可者萬一力有不逮則持身於無過之地
使鄊稱善人君子亦望族矣此而不務乃欲尊所系於
聞人以為榮耀自有識者觀之豈不愧乎西昌和溪之
胡系出長沙馬氏僣亂辟地廬陵分為三族伯居值夏
資政殿大學士忠簡公銓之祖也仲居南城登慶歷六
年第官至朝奉大夫衍之祖也其家和溪或黃漕有以
胄監弟子員為南城丞曰箋者皆季出也胡氏自三族
為名宗於是言李者悉出隴西言劉者悉出彭城和溪
傳世遠矣至清翁昉修譜泝其源於長沙歴歴可考盖
和溪之與黃漕地之相去若此其近也世之相後若此
其未遠也宜有可信而傳也兵燹之餘家乘靡存其從
子志德慨然興曰上世之遠遺文故老俱不足徵吾未
如之何矣自十世可知見於諸賢銘挽者亦足不隤其
家聲尚何旁搜遠紹為哉嗟乎胡君可謂加於人一等
矣可謂拔乎流俗者矣既新其譜又輯諸賢於先世有
所著述者為流芳集可謂善繼其志而不㤀其本者矣
噫世固有幸而出於名卿之後乃不能敬謹自持以無
忝先世至炫名忘實賣婚沽利寡廉鮮恥視胡君卓識
偉度有不愧汗也哉
平上樊氏族譜序
世姻中有儒士樊植致書於禮曰四方之欲光顯其戸
庭宣昭其譽問者皆有求於先生以傳世垂後矧寒宗
於名門姻婭非一日矣譜乘重修而不得一言以志其
成非在下風者之咎歟吾世之先由湖南墨造徙永新
之里多歴年所至資深居士昉仕於宋授宣德郎嘗因
司馬氏門人劉洙見公於洺公甚愛敬以所聞見叙次
為說以贈有家富而官顯好學而積德等語居士之後
又數傳至諱瑚者為潭州推官懸車於平上之山莊去
里潺十里許世系源委見於名公銀筆者富燬於兵燹
僅記憶其槩耳司馬氏紀錄尤詳今亦無存惜哉惟先
生述其本原庶他日吾氏知其所自不隤其家聲禮兒
時侍先子修家譜見樊氏夫人墓誌者二皆平上派其
一楊文節公筆也夫人切於教子自貯其筆墨書籍啟
鑰扳厨而取之厨仆而磔其一則陸劍南所作實靖州
史君之母載宣溪至平上三十里而近人以純綿麗密
鼎壺甘旨奉其母朝暮使交於道其銘有曰女也而行
則士老也而志不惰敏而好修静以寡過則樊氏内行
之賢可知宜其外氏子孫繩繩翼翼守身而不失務學
以淑人有異於尋常者矣雖然禮願其後昆出而事君
為排闥之壯士處而傳經致門徒之三千又次而稼圃
亦自有樂趣使鄊稱善人足矣姑以此序其譜之首以
勸植字舉直云
西溪八詠序
樂樂其所自生禮不忘其本厚之道也禮樂者非君子
之所服乎有中形外不倍其原仁賢多有之是故屈原
思郢鍾儀南音莊舄執珪而越吟王粲登樓而土思人
情懷舊理固然也縉雲應仲彰氏以文學充貢司征於
廬陵公退好書樂易文雅故里溪山常接夢寐而歸與
之興未諧於是列為八詠求詠歌之以抒其思仲彰之
意可謂厚矣予觀曩時銓選薄南士嗜仕進者往往詭
籍於北而諱棄父母之邦倍本忘初豈仁人之用心哉
視仲彰有不愧汗也歟予嘉仲彰之賢因用法駕導引
曲八章為謳吟之
銀蟾好銀蟾好爛爛出東山混沌分時明已有堪輿
盡處照初還良友樂餘閒東山明月
雲如彩雲如彩瑞氣北塘邊一片靈芝浮寶盖昔人
逢此慶臚傳平步上青天北塘綵雲
琅玕碧琅玕碧千挺匝荆岡掣釣影懸雙鉄鯉裁簫
聲引九苞凰勁節老風霜荆岡修竹
蒼松古蒼松古硃嶺秀嚴冬風動潮逥疑舞鸐電飛
厓擘化神龍不肯受秦封硃嶺古松
垂綸罷垂綸罷沽酒薦槎頭浦外杜蘅時自采橋南
風月付誰收疎散傲公侯橋南晚釣
東皋去東皋去洞口及春時綠野莽平苗似浪黃雲
高下稼如坻擊鼓御農師洞口春耕
岩花滿岩花滿恰似錦屏風覓句詩翁頻指點偷閒
年少更從容山色淡還濃花岩錦屏
平床墅平床墅滴翠染人衣芳艸如茵共醉臥繁隂
似幄澹忘歸禽鳥樂幽棲平床翠黛
黃允濟樵唱稿序
客有問詩法於予者予應之曰六義之經緯古詩法也
而世尠能明之况其微妙者乎三代民性淳厚詩之美
者無溢辭刺者亦優柔不廹意見言外盖其風化所及
涵養所致而然此詩之本也本既立矣音響節奏又各
有說焉五言古詩貴乎高古朴茂如漢魏而淵永有至
味七言歌行沈鬱雄渾開闔曲折詞氣如百經戰馬乃
為盡善近體律詩又在壯麗痛快首尾意繹如而不雜
至若絶句必折旋婉媚悠然樵歌牧唱之有遺音嫵然
宮粧院靚之有姿態知此則駸駸乎入作者町畦矣復
何法之可言乎里中小友黃允濟以其所吟示予音韵
鏗鏘布置縝密讀之犁然有當於人心可敬可愛而意
欲有聞于予者以允濟之才之美何藉予言而予猶惓
惓以語客者告之亦愛助之心也允濟勉乎哉予望子
者不今日而已也姑題其首簡而歸之
贈襄陽稅課司大使詹君序
予家先世在宋嘗於郡城之西南湖橋之近因峻岸垠
堮結亭曰山月築臺曰雲端楊文節公為之記大江横
碧羣巘疊翠鷗浦鳬汀檣輕颿綿足以游目騁懷盪滌
塵歊而立於獨呂忠公謫居嘗寓於此故考亭朱夫子
來游來歌焉予偶至郡必履荒址臨眺以抒懷賢之悰
倦則即其麓圓通庵而少憩則有寧上人兄弟相與遣
世慮而游方外亦一樂也今秋重來忽聞上人再理荆
襄之檝急往與别上人曰寧往歲之游寓襄陽五閱月
辱司征詹君伯振傾盖如故凡所以存問予進雖天倫
之愛莫能或之先也盖斯人昔以賢才舉於鄉重厚周
密鉅公碩士咸願與之遊酬贈賦咏之作率不肯凡抽
思寫物類多春雲態度良時暇日或與名勝登峴山送
斜暉迎皓月慨往哲之莫及嗟來者之難期俛仰宇宙
飄飄然有出塵之想先生若惠一言使得藉手以報知
已非厚幸歟予聞其語因嘆禮也守朱呂之業徒仰止
先正高風於一隅詹君乃能登高懷古景慕叔子遠韵
於千載又感上人寸心千里之篤交而知詹君懷才抱
藝之高致於其行也序其語作贈詹君序
鍾子温吟稿序
予友鍾子温信厚朴茂人也與人交始卒無間退然似
不能言者而胸中黑白了然力學不厭嘗恨不得近予
有鏃礪之道而予亦以不能常常見之為慊近昉以所
吟稿示予宮商相宣榘矱不偭情景俱備瀏乎山泉之
清粲乎野芳之麗真可與言詩矣然子温予心友也非汎
汎常情比可不以予所聞者助之乎因憶曩歲嘗從參
政全公幕下與楊君伯謙夜論詩道伯謙曰予得於范
先生者其要有四盖詩貴簡古明暢理斷含蓄而大忌
俗泛陳腐麄嫩空佻知此則思過半矣伯謙不可作矣
而斯語服膺未嘗忘也今舉以語子温有知予山陽聞
笛之感者乎因題其稿末歸之子温異日尚刮目以俟
贈劉尚文仰霄序
劉君尚文何其多才多藝能事鬼神也何其爽朗周密
悅乎人人也尚文家本禾川與伯氏尚玄辟地始來太
和境上闡老氏之教挾曾楊之術以及醫藥卜筮星數
曲藝靡不通解遠邇之人咸信慕之東里未辭而西里
之使交踵其門矣在外二三十年如未離鄉井而家日
以裕于是退營菟裘于永水之陽以老伯氏養晦授徒
樂於丘園而尚文解人之憂赴人之急奔走不暇衆皆
稱之予亦羨焉猶以其涉於百家雜業未深與也近與
之語則知其於經傳之訓詁文字之偏旁源委極力窺
尋搜討而前輩奇文偉製亦往往記錄不遺然後嘆其
有本者如是而恨相接之晚也盖太山有其高則延而
為龜蒙鳬繹嵎夷莫不有其勢黃河有其深則導而為
龍門孟津洛汭莫不濬其流人之為學本原既道致知
而篤行閑邪以存誠烏往而不達哉嗟乎喪亂以來四
顧閴寥人少矣尚文益思盡已之性以此事天饗帝而
無怍况酬酢於日用者乎予言廣矣勉旃無忽尚文思
仰繩祖武故一字仰霄云
送陸知縣美解序
廬陵陸侯下車之三月輿人誦曰昔我中田豐草翳之
棧車弗休無力易治自侯戾止公役均使迨暇薅耘禾
黍薿薿昔我㕓氓送往迎來戎車繹騷耄倪驚猜侯來
撫之安堵如故事育感恩杜母召父昔之為政猛則民
殘今其優優黎庶以安剛不汝吐柔不汝茹禮以為律
教以為度又後之六月侯將入覲報政而代且至矣輿
人又歌之曰昔來何遲今去何速惠我弗終昭陽之陸
於時業已行矣有垂髫之童諗於戴白之叟曰天惠仁
侯曷又奪之我將維其檝使弗得移柅其車使弗得馳
何如叟曰童子何知厥問四馳遷擢允宜汝不聞輿人
之誦大雅之詩乎不吐剛茹柔如仲山甫侯既有之賦
政於外入為喉舌侯惡得辭焉在廬陵則一邑蒙其福
在廊廟則天下被其澤惡得以寡妨衆哉童子遂行叟
亦逝去於是羣黎百姓輯其語以為陸侯美解歸朝序
麟原後集卷三
