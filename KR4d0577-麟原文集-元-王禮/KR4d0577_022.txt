麟原後集卷十元王禮撰
行狀
元故梅洲居士王公行狀
曾祖某宋兩浙轉運使司属官
祖維翰考公塗妣湯氏
先君諱斯覺字先民姓王氏廬陵宣溪人也楊文節公
志其先世之墓謂仲舒觀察江西子孫因家焉先君十
一歲而孤太夫人朝夕訓誨十三黠隣欺孤侵其恒産
賴舅氏輔翼愬于江西行省鋤其強横由是粗能自立
即務從學通知大義無凝滯弱冠以荐剡舉充吉水縣
學教諭念母老不忍離膝下辭官治厥家畢三妺一弟
婚嫁知太夫人愛幼子尤篤門戶公役悉不以及其弟
既長念宋季先人辟地小豅山谷間違宣溪一舍宗族
多逃難觧散遂謀之族之能立者復敖城瀟洲闔閭聚
處于是携弟奉母同族之一二兄弟歸故里剏造稍還
舊觀雖不敢跂望上世三太守之盛然鄉黨姻舊莫不
稱中興焉敖城居民鱗集有廵徼之司有征商之所而
革罷子務市馬遂以敖城所辦課錢數千緡責之三十
四三十五兩都職役民以消耗往往棄業流亡先君力
愬于總府謂此乃往来商稅難以重困兩都展轉十餘
年始得散加于縣之九十餘都而後兩都之民樂生安
業時有外邑之姦人結為黨伍攻訐人之隂私以恐取
財物名曰廣涎謂其射影禍人也先君尤深惡之謀于
里之大姓曰是曹工扵媒孽人短一旦入吾境非大姓
之福也有能助我者吾將先其未發而制之蜃涎之徒
聞而宵遁里閈以寧己巳歲大旱道殣相望先君隨
力周繼其隣里之窶乏者不足又請于官以賑之所活
者衆明年春虐雪祈寒减米分薪以濟凍餒以倡富室
常恨力不贍不能盡已之志歲時祭掃以尊祖燕宗尤
拳拳切切有引無替重刊譜牒以聯属族姓章别親疎
而以先賢所撰墓志行狀數十篇附其後以激勸後人
垂成將卜日會族之長幼祭于祖塋歸燕而給以譜焉
未幾燬于蠻寇此志竟隳先君暮年見禮兄弟能酧酢
不墜復作堂以怡慈顔堂成適從寺僧得履齋吳公潜
為從祖衡州府君所書耆昌堂扁遂以揭之族之長老
題其後曰此扁乃吳相為衡州公築堂奉親而書也今
族子先民作奉親之堂而幸獲之非偶然也况上侍慈
闈下撫蘭茁斯堂斯扁于先民寔宜先君為之喜署一
聯于兩楹間曰脩其孝悌忠信俾爾耆艾熾昌見者稱贊
太夫人享年七十有六終于辛未之秋先君葬祭盡禮
復求申齋劉先生書其行而銘之墓平居嘗舉大禹克
勤克儉以為家法意適神閒輙哦咏陶靖節同源分流
人易世疎慨然寤嘆念茲厥初禮服遂悠歲月眇徂感
彼行路眷然躊蹰與夫民生在勤勤則不匱宴安自逸
歲暮奚冀擔石不儲饑寒交至顧爾儔列能不懷愧之
句若有當于其心所居之後有梅洲自謂梅洲居士見
子弟嗜學必極口稱譽之且勉之曰科第吾家舊物也
工深力到天不汝憐耶至正庚寅禮忝舉于鄉先君深
以為喜曰庶幾不媿世科矣迨禮往任安遠校官則舉
范德機先生為官不必高高者乃其賢之句以戒飭之
後禮參謀軍中深入蠻縣招撫狪獠嚮義安業時參政
公全普菴薩里及噶海齊便宜行事版授禮興國縣主
簿越明年改授廣東宣慰使司都元帥府照磨以勵忠
藎先君聞之愈慰晚節而八表塵昏世事日非矣乙未
之冬禮獲歸省見鄉之戍守無偹遂謀于兄弟買舟先
奉二親依郡城之近以居明年春寇燬于里家業一空
寇退復回小豅山左以就口食是年七月十二日先妣
虐疾卒先君傷悼得疾遂不起寔至正丙申八月初二
日也享年七十有七先妣劉氏有賢行經紀家政輔先
君為多子男四人觀豊禮祥庶子一人天禄女二人適
劉某廖某孫五人脫穎寶溥華溥賢完哲諸孤慮時艱
危即葬二親于小豅山之原餘旬寇復出凢新舊塜皆
發取中藏惟先君先妣墓不少動人以為為善之報又
踰一年為洪武改元禮與弟姪合力遷二柩以歸戊申
十二月二十日以先君祔葬于峽潭野猿掬水之兆先
妣葬蘆富上谷之牛形于今又十年矣未有片石以昭
潜德不子之罪尚可逭乎用摭其平生大略以乞言于
當代之立言君子惟哀而憐之賜以不朽不肖孤之幸
也謹狀
羅瀘州子父志節狀
至正壬辰廣東元帥沙克嘉巴勒以連州有警遣使詣廣
西募達爾罕五百人征進至得二千人以歸癸巳夏五
月至廣州城下時連州羽書叠至元帥就城外犒賞即
調赴軍前諸隊長怒曰我數千里遠来元帥既不容我
入城又不令我休息而即赴敵頗生怨言離廣州即肆
鹵掠至清遠停不進縣宰渡江避之元帥患之召諸奏
差問曰誰能為我起遣廣西逹爾罕赴軍前者奏差羅
次丙前嘗為靖江潯州郡吏識其隊長二人進曰次丙
願往遂令乘傳往至清遠郡逹爾罕皆貫弓執矢相向
次丙遥謂曰汝勿動我来頒賞而實不持賞也問縣宰
安在曰在對江次丙移舟渡江與之謀曰元帥遣我督
西軍進討而西軍乃相距我詭言元帥有賞而實無賞
縣宰能為辦楮幣錠三百乎縣宰曰諾得二百次丙持
楮幣勞軍始得其驩心訢然就道次丙督以赴連州至
則正交戰次丙督以助戰寇稍却西軍深入而不知要
害出入為所敗七月初二日次丙被禽寇施惨酷欲降
之次丙不屈十四日被殺事上帥府帥府上之省贈番
禺簿次丙父文節少有遠志年三十三至京師為胄監
陪堂生有相者謂曰君兩顴骨入鬢當于邊遠立功名
國子先生姚公南禮舉于集賢集賢移咨雲南省授昆
明州學正陞孟傑府教授補大理金齒宣慰司令持冰
蘖以厲遠人其地産金賂輙數鋌文節輙斥去遠人憚
之事多立辦嘗以徵賦金至乾崖湎里乃近西日落之
地其地十一月方生草二月即以熱枯死諸葛武侯所
謂深入不毛者是也其民愚賂使者金常如所徵賦之
數冀苟免使者久不去仍如數納所賦金無悔常不肯
先納文節至賂亦如故文節諭之曰汝所賄我金足輸
汝賦矣汝何愚不早輸賦徒多費汝金也其人始悟感
悅有豪民占人田賂金數鋌文節不受卒奪豪占歸其
人後除普定路知事補雲南行省椽史厲&KR0757;愈堅西御
史至必加奬予雲南故事驛馬皆中朝給楮幣為買馬
費然楮幣至則官吏共分之而以買馬責之土酋文節
曰官給驛馬價而官吏私有之可乎悉以付有司買馬
無敢分毫為姦者參政錫勒通以能忤時宰左遷而至務
欲立竒功以自見念非廉且能者不足以助成已志擇
文節為提控掾取今弊悉更之聲動蠻夷中人多有自
遠徼来歸者文節嘗喜賦詩有邊臣不識金銅像使者新
降鐡甲郎之語儕軰多不便之金銅像者蠻人所用以
與貨貝同行者也貨貝亦蠻人所用謂之&KR1437;子事有不
便于土官者土官輙以多賄動文節文節怒斥之其人
曰君薩逹克齊耶乃不納我金也蓋國初時有平章薩達克
齊至廉故其言如此錫勒通悉更庶務文節乃為文上内
中書曰國家混一南方自得雲南始是猶高祖之關中
光武之河内也且雲南一縣名不足以重方面而省署
曰雲南諸路行中書省不得同内諸省皆非大一統義
也願改曰平南等處行中書省所以彰國家混一南土
所從始也會錫勒通除上都留守事寢不行填池有蜦能
出雲為風雨歲大旱文節為文檄之大雨然以此多取
嫉于省憲兩府後西御史至交䜛之御史搜求訖不得
毫髮過但以專任自用劾去文節至京師辨明改龍馬
他郎甸長官甸猶縣也長官猶縣令也文節素不善阿
匼所至多枘鑿不能展所志年六十二以文林郎重慶
路瀘州同知致其事作金土地坡詩以自嘆金土地坡
者雲南地産金土人以金鑄土地之神而祀之數為貪
夫所戕既悟則曰累土地之神者以其為金也後易以
木至今無恙意以為平生為才所累使為土木偶則無
嫉之者矣又嫉風紀之司以貪失邊人心作虎神祠詩
以譏之虎神祠者雲南之人近百歲往往有化為虎者
其化也先自尾而身及肩雖子孫不敢近之化成乃山
去歲時歸食其祀子孫設祀于屋後隟地虎夜歸食之
而去故其地祠虎神人其衣冠而虎其首意以為饕餮
者人其衣冠而虎其勢以脅取之也次丙在兩廣時其
父尚留燕數以書戒次丙曰我以齟齬窮然汝勿以我
為懲當以廉律己而謹三尺以行之務有所樹立次丙
遵父命故所至有聲稱次丙之兄大已字伯剛孝友篤
行君子也經誠明行誠修試藝乃不得志于有司未顕
于世家故貧教授鄊里以給衣食將老喪明人猶以其
不盲于心争延致以淑其子弟惟一男子前數年客死
于外去年大已又與一從弟俱亡傷哉若人之不淑也
蘇文忠公有云原憲之貧顔回之短命揚雄之無子馮
衍之不遇皇甫士安之篤疾彼遇其一而人哀之至今
而茂誠兼之豈非命也哉由大已觀之又有甚于茂誠
者矣大已存日嘗屢以書属禮書其弟次丙與其尊府
瀘州公志節禮未及述愧負深矣偶閱故笥得其手字
不勝愴恨念其父子之平生可謂無忝士類而蹇連若
此自不知造物者之何心爰序其槩以償夙諾庶幾挂
劍之意慰良友于九京也
奏差歐陽存遠行狀
曾祖國安湖州路照磨
祖古明樂安縣典史
父逄春故不仕母劉氏
君諱永字存遠吉之吉水人也生而穎茂長而機敏德
性淳厚其接物也從容以和如春陽之温其處事也發
言當理如秋月之朗事父母盡孝友兄弟尤篤鄉人信
之先達器之有司以薦者言舉為州從事職親案牘視
官事如家事為人平恕鞫讞罪囚得免于死則喜苟或
未然憂形于色屢反冤獄憲司按臨聞其能聲多有委
任往往以儒術飾吏事咸稱其職由是遴選充𣙜茶運
司奏差時運司多賢士大夫喜其才委以徧歴廵按所
至守令敬之如運官之親臨事無不舉民安其生延譽
遠邇莫不稱美考績以年勞將陞照磨之職薦剡交上
舉參憲掾而淮潁兵興八表塵昏矣于是慨然曰吾才
非不如今人吾志豈不如古人而遇斯時命也自是杜
門養晦與世浮沉撫時序之良辰悅親舊之情話滋蘭
蒔菊臨水尋丘不知駸駸乎暮景矣君平生不汲汲于
名不切切于利流行坎止隨遇而安凡宗族姻親閭里
故舊貧困鰥居者助以成其婚孤女無托者助以畢其
嫁死而無歸者葬之兄弟耗費其財物者不少每寬而
不較以粟百斛貸里之屠沽負販令經紀以生而微沾
其息間有久假不歸亦置而不問以故細民多德之洪
武七年君一日抱病醫巫紛若相視束手衆皆危之男
子耕等哀籲于天夜禮北斗願减已齡以延父夀惟孝
動天卒遂更生十有四年十一月君復嬰疾廹于殆子
耕刲股以助参术祈病之瘳君聞召而語之曰汝何不
智之甚耶夀夭禀于有生之初非禱所能移曩歲幸而
獲宥亦數之未盡耳身體髮膚受之父母何用自苦如
此吾年踰八十死亦何憾古人云為善最樂汝曹勉之言
訖而逝生扵前元(闕)己亥終于洪武辛酉享年八十
有三越二年癸亥十月葬仁夀鄉黎洞之沙分向則巽
已配李氏有賢行善綜理其家子男三人子方子耕與
耕女二人長適袁(闕)幼在室孫男十人予以甲子之
臘重至文江聞其墓有夙草悲愴久之故老猶歴歴道
其于物無競宜垂裕後昆蟄蟄且有立又聞子耕刲服
以療父病惻然于懷雖不適中要亦發于誠孝之所致
也既而求述君之懿行以俟當世能文辭者銘其藏故
即所聞述其槩俾有所藉手以請云
祭文
祭文信國公
于嗟夫子之烈烈兮剛獨抱此忠貞死而不朽兮反貴
于生忱千載而一人兮與天地比夀日月齊明紛趙宋
之末運兮日淪胥而莫挽北風其凉而霰集兮何重任
其途遠雖成敗利鈍不容以前知兮盡瘁之死以為期
胡賈(餘慶)吕(師孟)之賣國兮羌獨置我于危疑雲惨惨而北
征兮路曼曼其何極苟宋德之未厭兮軌句踐而是力
望儀真其匪遥兮脫虎口為後圖藹良苖(耳成)之翼翼兮
將飫我而有餘鯈肝胆其弗照兮謂化茅之荃蕙指蒼
天以為正兮孰家置夫一喙曰階庭芝(李制置)蘭青青兮
佩湘纍而有光倘察吾之中情兮雖死庸何傷揚子淼
淼幸濟兮邅天台而遵海朝括蒼而夕閩兮求帝子之
所在念神堯一旅有天下兮夫孰非人之所為天命其
或未移兮國中興其庶幾橋轅門以飛檄兮咸景從而
嚮應水萬折而必東兮金百煉而益勁噫五坡兮嬰禍
罹命之窮兮可奈何下沈䧟而無地兮上寥泬而無天
夜舊鄉以徑度兮哀首丘之無緣五載依其燕獄兮寧
變心而易志幽與明其兩不怍兮亶無雙之國士慨予
去之百歲兮過故居而拜祠慕抗行之薄天兮思惝怳
其逢之形可瞻而神不可接兮步兩涯而求索駕風鞭
霆何所之兮目熒熒兮而靡得䕫龍從容以獻替兮孰
謂其非忠獨罹此以顛越兮萃百惨于一躬立人極于
將墜兮揭綱常以為式俗至今而愈薄兮好修悲值夫
鬼蜮酌寒泉以蒸鞠兮冀靈降之連蜷奏楚音以代竽
瑟兮碩頫鍳予之希賢
祭主簿潘景岳
嗟嗟潘君何止于此撫大化之参差兮杳莫知其何以
謂善未足為兮衆或譏其悖理謂善之果足為兮所活
不知其幾方致附之然疑兮等人命于蝼蟻君緩頰于
片言兮廽群生于萬死天道報施苟可諶兮隂隲宜濟
夫屯否活千人者必封兮胡一仆而莫起曩維余楫章
江兮望歸舟夫千里仰雲翮之將翺兮落萬譽于一毁
抱幽憤其誰明兮冀鬼神其知已言愈遠而悲長兮老
泪泫其如洗䰟降只乎家庭兮歆漬綿之清醴
祭總制俞君文
某年月日永新懋齋俞侯靈柩歸于江東舟次宣溪
友生廬陵王禮謹以孤鴈斗酒致千古之别而侑以辭
曰叔敖之城兮宣水之湄昔公擊楫兮凡幾過之人生
百年兮黃粱一炊靈旐重經兮無復来時交游零落兮
後死可悲江東暮雲兮云誰之思車過腹痛兮千載交
期夜月屋梁兮鍳此一巵
祭汪照磨文
某年月日王禮謹以清酌庶羞致祭于照磨汪君士章
之靈嗟嗟汪君人中鸞鳳既清且和亦謙而重遭世孔
艱沈晦弗用寄跡轅門待時以動簮纓蟬連歴唐與宋
食租衣税而菲自奉斗粟及繒與朋友共曾幾何時百
年一夢旋殯禾川我臨而慟柩經宣水抆淚以送送子
傷子知子抱痛母先倚門舉奠無從天耶命耶難平者
衆我辭孔哀于以代賵
祭趙道夫文
惟君堂堂華系磊磊英姿望之鸞鳳即之蘭芝少負銳
氣勇于有為志與命殊懷才莫施中更喪亂按轡不馳
弗耀其光益藴其竒懷古隐淪石門我師于時耘耔于
時棲遲群蛾赴明咸蹈危機君如林鹿食苹以嬉朝儕
暇叟夕侣樵兒白石濯足紫芝療飢允矣養晦賢哉識
時嗟我穉孫泰山是依胡不期頥而止于斯托好絲蘿
未覿令儀落日屋梁我心孔悲爰具豆羞抒哀以辭魂
無不在尚其鍳兹
祭外舅蕭兩峯代叔厚作
嗚呼我公學足以啟沃夫後進景既暮而弗佚才足以
寄百里之命乃屢辭乎徵辟惟愿慤以自持實鄉閭之
矜式天弗憗遺寢簀斯易嗟泰山之將頽將安仰而靡
軾念平昔之誨言不自知涕泗之霑臆幽明永隔實在
今日奠以叙哀五内如刺
書
與劉參政書
往歲適然而識面倏焉而分手雖天各一方莫覿光儀
然以昔人心友神會言之雖疎遠猶左右也後聞敷政
浙省威德並行遠邇具瞻如在天上然遇知行志自我
軰分内事耳但當忠君愛民夙夜匪懈以不負所學禮
也年踰八袠碌碌何成無足為故人道近以餘力謾緝
佳什為滄海遺珠集四卷用奉公退寓目焉相見邈不
可期凉風日深惟鼎䄄葆和以膺柄用不宣
與子榖弟手帖
吾弟既沐天恩便當洗心滌慮國爾忘家公爾忘私以
圖報稱在家技倆&KR0655;毫莫用魚與熊掌不可得兼名與
利之謂也職事典故有不知者求教于人庶無違誤戰
兢自持無貽前人羞慎之慎之不他及
啟
回蕭兩峯啟
某慨念平生持循晚節謂優游而度日抱膝含飴忽咄
咄以書空擬步如漆太史公以一言受禍千載貽羞蘇
東坡為群小所排四海稱屈况如老我素號醇雅惟直
道以事人少的學以諧世彼司平于我者既棄周鼎而
寶康瓠故嫁禍于人者亦舞鰍鱔而號狐狸每顧本之
中者無愧惶豈以至自外者為榮辱乃厪高誼叠慰窮
愁每嘆令郎冐風雨泥塗之艱維持者再亦以至親有
手足肺腑之誼疎慢則孤自莫叙于謝私又遠勞于存
問籠鵝愧黃庭之未寫臘醖覺綠蟻之猶浮豈期座側
之明珠亦遣著中之儀物報懷莫罄銘骨逾深千金散
盡還來盈虛有素一飯之恩必報遲速待時草率占酧
不勝感檝
賀醮子
兹審醮子而宜室家新偕鴛偶為酒以召僚友遠賁鸞
牋喜溢鄕里光生庭戶花燭阻陪于華宴菲儀聊致于
賀私讀書煮茶想自此優游于椿府設弧繫紱惟從今
祝贊于榴房莫罄懽忻悉祈鍳察
賀夏道存教授啟
茲諗以鄉先生為郡博士泳仁蹈德作新樂育之範模
刮垢磨光整肅来遊之冠帶幸諧僉論宜貢尺牋竊以
黌舍作養俊髦師儒寔為重職胡安定之興湖學治二
事者多賢才徐仲車之在楚州誨諸生而為君子必規
矩凖䋲先自治庶禮義廉耻非虚言是以洋洋乎絃誦
之和濟濟然威儀之盛窮簷委巷甚貧者亦務明經顕
族高門不學者指為俗輩人知趨向意自激昂矧今天
下一家喜見書同文車同軌羣黎百姓皆知術有序黨
有庠盖齊家治國由大學而知則傳道授業非明師不
可睠兹文獻在我鄕邦校無魯國之真儒斯文幾喪郡
有蜀川之太守吾道其興虛教職以遲遲採輿情而察
察誠以其人之賢否係乎此府之觀瞻必稱其才乃無
廢事恭惟詞源浩蕩德量弘深雖賢能歲貢之書讓于
伯氏而鄉里月評之論屈此長才同師而必超羣學易
以無大過西橋流水棲遲在衡泌之間東閣延賢徵起
遇風雲之會訓導兩載發揚六經芹藻萃于泮池菁莪
育于中沚循循而善誘年彌卲德彌高休休如有容學
不厭教不倦利禄之際每如怯夫名教之中自有樂地
不圖鶚薦發此鱣祥道之所存孰謂以退為進時不可
失要亦由老更成試藝春官了當年之故事低頭座主
恐前日之門生歸斯受之在此行矣既專施于化雨宜
大拯乎頽風上以答府主之心下以塞士類之口某居
常篤于自信老益壮而窮益堅未能俯以為同譽者少
而毁者衆所喜耆英之在泮或來暮景之浴沂爰叙微
衷綴茲賀語謹奉啟以聞
賀伯逹知縣啟
請老挂冠寔人間之偹福遺榮結社昉林下之一人吾
黨增輝里閭交慶恭惟大尹先生蚤窮六藝百家之奥
銳意榮名晚值四海群雄之争竄身離亂幸大明之當
運得就日以分輝有志竟成不負所學五十齡而富貴
己聞綬見于會稽千萬里以驅馳將見書成于史記又
能佩老氏功成身退之訓初非如淵明昨非今是之歸
與野老以為隣招門生而立館文字優游于晚節何異
求仙林泉笑傲以娛情賢于從事某本圖恭賀竟以事
牽致令尺牘之後期用貢四詩以為禮深慚疎慢所冀
宥原
回蕭尚質賀婚孫啓
詒厥孫謀不過喜傳家之有道為之有室抑孰知任責
之無人由其抱平生不足之悲是以償晚而未了之債
雖曰季父視之猶子然亦君子所貴抱孫偶爾隨宜因
而成事為酒食召僚友尚缺此情事詩書或絲麻各令
自立乃厪厚禮寵以褒辭燈火秋凉或有煮茶之餘福
階庭春雨斷無憂草之閑懷報謝語疎感銘心切
回鎦以安賀婚孫啟
生子既為之有室孰知暮景乃抱孫婚姻所貴于以時
不過貧家之了債豈復有盛時花燭之讌况兼以隆暑
草具之難愧無嘉肴旨酒以速賓親乃厪高詞厚禮之
耀蓬蓽受之深媿却則匪情逸豫優游或有一日煮茶
讀書之樂功名事業恐乖奕世穿楊射策之期率爾占
酧藹然莫報
麟原後集卷十
