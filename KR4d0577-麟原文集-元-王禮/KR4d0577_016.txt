麟原後集卷四元王禮撰
序
滄海遺珠集序
予既編次元初以來朝野之詩凡二千三百餘首為長
留天地間集行於世四方士友猶交致其所睹記者於
予不覺又五百餘首展玩誦之因撫卷嘆曰詩也者其
人文之精而元氣之為也歟何其愈出愈有而愈無窮
也白樂天嘗言三才各有文天之文三光首之地之文
五材首之人之文六經首之就六經言詩又首之自今
而觀元氣行乎三光五嶽之間所以烟雲風雪晦明變
化山川艸木動植榮悴流轉而常見者皆文也况鍾而
為人又得五行之秀宜其能言之士各鳴其所遇以感
人心而代不乏焉盖亦乘元氣吐人文往過來續而無
盡藏也而亦未易得也抑嘗觀夫滄海之珠乎清圓明
麗之可貴孰非元氣之孕也而詩之美似之然求珠於
海必腰綆深入乎千尋蛟龍之淵而後得其難也若此
乃有委於沙礫泥淖而莫之或收豈不深可慨哉於是
復鋟今所得若干篇以補其遺而名其集曰滄海遺珠
嗟乎詩之遺落不世見者可勝道哉登是集者可無棄
予如遺之嘆矣遂書此以志其首
送劉維行序
吾邑瀨江劉氏世業小兒醫四方孩穉之病者咸奔走
焉予往識日新翁淳慤信實人也嘗徵予序其譜繼又
識其從子維行其恂恂篤厚猶其季父人皆稱其異於
衆醫而未知其所以異盖其異者儒門也其諸祖有尊
經先生博洽經史有才學者未能或之先也湏溪劉大
博嘗師事焉於吾家衡州史君南山翁尤莫逆故予稔
知其家嗟夫醫之為數人之死生繫焉豈不難哉然小
兒醫又其最難者也血氣未充外邪易入啼焉而莫知
其所苦問焉而弗能吐其意心誠求之億則庶中非恂
恂篤厚者罕能得也予親友劉英遠童幼爽和深自驚
慮於是屬之維行維行極力調護旋喜勿藥英遠感之
深以世俗之所以報者未足副維行之望必求余文以
報之數以書來諗衰晚之年懈於搆思而請弗倦因嘆
維行及幼之功出於誠而英遠報德之意亦出於誠皆
可敬也予雖老又惡得愛於一言哉
送莫慶善歸宜春寓所序
莫慶善氏吉文士族也少有俠氣善琴善畫鷹知名一
時有縣其所畫中庭雞鶩諤視不敢進亂定喜宜春山
水幽絶往游僑居二十餘載名公使客之過宜春者必
之莫氏得其一翎半筆寳若大貝去秋暫還廬陵識與
不識咸奔走焉罷於筆墨殆甚宜春明年春將復僑所
鄉之親舊留行未得飲之酒賦詩為别而屬某序其情
酒半某語之曰傳稱士去其國止之曰奈何棄墳墓也
韓昌黎稱楊少尹亦以鄉人莫不加敬誡子孫以楊侯
不去其鄉為法慶善得無有遲遲之思乎且某聞李伯
時畫馬法雲秀禅師曰公業此日久求其情狀繫念不
忘他日必入馬胎伯時愕然遂畫觀音慶善落筆無非
暴鷙搏擊之態得無麟鳳儀儀師師之意罕見也夫慶
善曰子厚我者也藥石之誨也吾將歸老於忠節之邦矣
吾將引洙泗清流以泚筆掇太山巖石以礪墨而寫夫
日凖月角河目海口龍形虎掌之表矣相視一笑别去
贈愚直隠者序
洪武四年秋予校文東廣蔡與善亦省其嚴父立敬翁
於五羊暇則侍其親來謁于時觀與善其容顒然其志
昂然予竊喜翁之有子也自是别去邈莫相知後聞其
游海康溯灘瀧而窺勾漏歴蒼梧之野以至於桂林而
歸又鼓枻東游以觀京師之雄麗浙水之清妍益壯其
為人今年夏五有稱愚直隠者談星命數學於吾里占
候吉凶如養由基之射予聞而異之曰其寄迹於方技
而逃名於隠逸者與既而來訪謂昔者嘗拜予於嶺表
與之語而熟睨焉前與善也於是闊别一紀而翁亦不
可作矣棘欒乍見感嘆久之與善作而請曰僕歸魯溪
之上有年矣築室里之環山粗庇風雨左右田園數畝
耕治足以給朝夕親舊過從斗酒談笑亦自暢情而畷
翁牧老又時能班荆憩蔭共話桑麻或喜其愚或與其
直而吾之心跡亦可隠矣時有稽疑過衡門之下則據
愚者之見而直道之否泰禍福之機粲然可睹他何能
哉先生與僕雅故願一言序愚直者之志予知蔡久嘉
蔡之多能慕蔡之肥遯又忍違蔡之請乎作贈愚直隠
者序
思齊堂詩序
思齊堂者士原珠湖之肯搆也有詩成卷者騷人才士
咏其思齊之志也盖堂也者君子攸躋之地風雨除矣
鳥鼠去矣似續妣祖者於斯居處笑語者於斯俛仰之
際得無有所思乎人之常情孰不望高思賢人君子勝
已而可敬必願與之齊齊之如何就其如賢人君子者
去其不如賢人君子者則人亦安知其孰為賢人君子
而孰為我哉此士希賢之功而在實用其力也詩人喜
之稱之於以助之非一念相愛之情歟士原本淳溪彭
氏其先由科第起家鄊稱右族僑寓珠湖昉三四世父
子承中廢而為興門人所難者嘗閱其譜牒歴歴如視
諸掌及觀堂扁與題詠之什又喜士原之勇於從善諸
賢之與人為善故為序之詩云誰謂華高企其齊而尚
當與為士原而三復誦之
送族子朝俊行術序
朝俊將行四方辭於予曰易言不家食吉愚末小子之
出長者將何以教之予問汝之出也何挟乎曰道本於
太一分而為天地轉而為隂陽高明祖父之所以駕風
鞭霆興雲致雨利下土福民生傳自劉公動神以迄於
今者太一之說也世家宣溪含沖毓和克生賢傑科第
簪纓綿綿延延以享夫榮名而蔭其後者由遇夫地仙
鍾珏得聚散向背之微則隂陽之說也賤子皆與聞之
其於出也何有於是進之曰苟卿有云藝之善者不兩
能今汝乃兼能之不幾於夸誕乎雖然老氏之稱道家
以其近道理也觀山川流峙之形勢者可謂之明地理
則於二者可不力學以究其理乎苟能讀書究其理則
吾之心正天地之心亦正吾之氣順天地之氣亦順而
仰有以動乎天東西為緯南北為經山為積德川為積
形而俯有以察乎地若然則庸巫常師不足汝敵矣朝
俊作而謝曰善哉長者之誨也敢不敬從於是因其先
祖南齋之號一字南阜又可見其自新之意而南為生
育之鄊尤可尚云
送士鴻應辟序
泰和劉司業之子平原應辟赴京維檝白鷺之渚趨予
陋止言别且曰平原甫除喪家政無所經紀病母無所
療養學業未有所切摩形單影隻煢煢自悼乃有以名
聞檄急於火勢難久稽觸熱以往先生執友也可無一
言啓益我哉聞之黯然因念司業敬我深知我厚嘗以
宦游靡定欲屬其子於我以為經已有諾責而時艱人
遠未有幾微及之如斯以出愧負司業矣夫以世禄之
彦才質之美遲之數年使鄧林之植藍田之産經夫斵
之礲之以成其美嚴徐之見未為晚也發於持滿必為
名士為賢大夫庸非士友所深望雖然人之出處淹速
固各有時非人之所能為也愬情而弗獲則禄代以養
仕優而學要亦無不可者洛陽年少立經紀之制陳治
安之策傳之天下垂於無窮豈亦大早計乎余前言過
矣子其勉之平原今字士鴻云
伯雨字序
王氏子祖霖以大父之命既筮賓以冠僉謂此令器也
揆錫以字無踰伯雨一日請於予曰願有所教俾得因
名思義以自勉焉予見其執經問難弗明弗措揮毫落
紙虎躍鸞翔心甚奇之於是因其字以諗之曰雨者天
之霈澤隂陽和暢之所致也古人則藴之為德行施之
為利澤上之恩澤及於已則已之膏澤下於民小畜之
辭曰密雲不雨自我西郊施未行也伯雨之今日以之
乾之辭曰雲行雨施天下平也則隂陽和洽而品物暢
遂伯雨之他日以之以子之才未有畜而不施藴而不
用者也雖然雨固潤澤萬類者也適其時則為甘損於
物則為苦用汝作霖雨之際為甘乎為苦乎伯雨曰歲
既大旱將甘之之不暇又焉得以為苦耶予笑曰因此
悟彼斯子可與言易矣作伯雨字序以詒之
贈無誥師歸隠序
前十年前陵驚谷駭平生游好困阨淪謝過半其幸存
者或隔絶數千百里外累歲書教不相移或逐逐珪組
干名席寵於當世則不得朝夕常見求其氣味同樂尚
近可與晤語抒意者何其不富見也以清修朴簡迹寄
釋氏法中若吾無誥師其殆凡卉之猗蘭衆羽之孤鳳
也歟其性情文學不與吾儒異道又多藝能遠近所敬
慕真柳子所謂雖聖人復生不可得而斥也往承平時
師方壯年同兄碧虚游覽淛之名山水過江表從訢公
笑隠游故多識一時茂士重客迨歸東山若將終身亂
餘起而領袖青原愜輿望甚於今五年矣聲鼓而退或
問師故則曰吾曩也振錫而出不自知胡然龍翔之留
也歸也解包而歸隠亦不自知胡然而青原之寄也吾
止吾行如雲如水隨於時聽於天吾惡乎知惡乎知苐
與其有所任於事而役乎心曷若逍遥訑慢以樂吾志
乎予聞而嘆曰其有道者歟予固知師之賢於人也雖
然古人一池一堂之勝猶以得其人居之則山若高水
若廣况青原聞天下者乎予方為學校出也而氣味同
樂尚近如無誥師者乃幡然去之違離契闊吾誰與語
能無愴惻於懷者乎玄妙韋煉師道沖與予皆知師者
韋既采惜别之詞為卷復徵予序之予於無誥舊且厚
雖微韋請猶將盡吾情况敢負於韋而愛於言哉詩云
無金玉爾音而有遐心餞别之頃尚當為師三復誦之
閩山樵隠序
閩山樵隠者新安汪君士章也方天下無事士章克紹
前烈干禄以養志亦少遂矣迨八表塵昏即裂冠毁冕
入乎閬山一簔一笠與樵夫野老同其趣非知幾之士
哉予觀箕潁以來長往之倫厥類非一或隠居以求其
志或避世以全其高或垢俗以潔其身或守已以鎮乎
物類皆表裏一致始終同操使百世之下景慕不已其
所謂志意修則驕富貴者歟有如士章道足以弘才足以
赴而能囊括於寬閒寂寞之地鍾鼎不足為之榮簞瓢
不足為之屈宜其樵隠樂趣諸賢詠歌之不足也予初
未識士章雲陽進士李君一初亟稱其賢固已耳熟而
心往矣今見士章睟乎其容藹乎其言益信李君之知
人則於士章已嗟見晚能無情乎雖然仕止在乎隨時
士章年強德立而時方求賢正士君子行志達道之日
也惡可久宅閬山之勝遂忘天下之窮民哉若觀魚鳥
玩泉石以自娛乃余衰邁無用於世者之宜而非所望
於士章焉他日成名歸榮故鄉而後寓隠於樵未為晚
也士章以為何如
美王太守祈雨詩序
郡太守太原王公君澤莅政廬陵之明年汲汲惟恐黎
庶之失所遇利害悉興除之於是政平俗安方千里倚
之為泰山為慈父夏五月連旬不雨赫威如爐民無所
喙息而苗日槁矣公惻然曰吾郡之民俛焉日給公上
之需於常賦外而未嘗有幾微怨咨之色形於顔面真
良民也今遭時之盭如此將仰無以充國家之賦俯無
以為事育之資吾且奈之何哉遂徧禱於老佛之宮神
仙之所又遣府史乞靈於龍湫公則齋戒沐浴夜直雩
壇以俟遲不得命則不冠不履奉所祀之神周巡闤闠
以致罪已意而日竟不曀衆益疑焉禮則知雨之終可
必也蒼蒼而上窮阨而呼必可聞隠痛而祈必可感盖
形勢高而視聽卑也先是公於歉月寬里役舊輸之虧
者數百人歡聲載道上聞於天洗冤澤物之意隠然與
東海祭孝婦同科况其素行之孚於上下交於神明而
無愧者哉此禮所以知雨之終可必也既而賜履之境
靡不沾足于是郡邑之士咸為詩歌以詠太守之德而
謁禮為之序禮觀一雨之應國家財賦之出生民事育
之資舉有所利賴繄誰力哉賦詠之可也遂歌之可也
序而傳之亦可也故書
夀歌題辭
傳有之食饗之禮非以致味也又曰饗所以昭德也近
年俶擾以來故家舊族慶問闊焉不講况宴會之頃覬
其藹然德意粲然禮文哉於此而有能彷髴古訓一二
是猶絶壑而聞履聲重隂而暏日月豈不驚見而喜道
哉晴溪居士涉險阻艱難於盛年享熾昌夀考於晚節
懇懇念箕裘之業惓惓營勤讀之齋志趣固有賢於人
者也四月維夏適届初度一時子姓羣從捧觴上夀拜
跪有序進退有容各取器物之可以擬夀延夀者悉播
之聲歌以抒有慶之悰予覽而笑曰諸生之意遠矣樂
記曰歌之為言也長言之也作歌以蘄夀非取長年之
同音歟猶晉人尚九日而靖節詩謂舉俗愛其名斯人
樂久生意也長言之永歌之自不知手之舞足之蹈盖
歌詠所以養人性情舞蹈所以養人血脈高年聞歌詠
之美自然思暢神怡精力強固豈不賢於偃仰屈伸效
彭祖於渺茫哉春酒介夀亦取和適又其次也於是上
下之際藹然德意相洽粲然禮文相接則夀考且寧保
我後生也必矣諸生欣然請題辭於簡遂書斯語以與
進之亦以勉夫世禄之家事長之禮有未暇者云
麟原後集卷四
