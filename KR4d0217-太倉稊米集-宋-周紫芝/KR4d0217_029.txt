太倉稊米集卷二十九宋周紫芝撰
詩七十三首
次韻吕仁父十九日朝謁初自宫南門
未央宫闕轉光風誰識蕭何第一功禁殿潮連銀海闊
御樓霞似赤城紅舊來雙舄飛翻處今在春秋贊祝中
自此翔麟駕君輦試從紫陌看方瞳
月中與兒曹露坐二首
葛巾藤杖竹方牀旋掃花隂坐晚凉兒小但隨翁看月
夜長誰念客思鄉
客去無人與對牀風微聊借月為凉杯中小友多情甚
勾引衰翁入醉鄉
罌粟將成
庾郎十飯九不肉家無斗儲飯不足窮兒朝來忽乍富
墻下千罌俱有粟只今錦爛花争妍想見雲翻釡初熟
一飲醍醐生玉池再飲沆瀣充朝飢味雖似淡中實美
暖能扶老甘歸脾黃粱歲割一萬斛謾飼榖伯如猪肥
君不見蛾眉仙人家海涯自種紫芋羹蹲鴟尚說人間
無此味天酥酡固不可知願借東坡玉糁句題作此忩
罌粟詩
小兒燈下讀細書戱作
一生青白強錙銖老眼昏昏亦廢書長劍竟辜真事業
短檠空照舊蟲魚臨風忘酒殊妨事隔霧看花不管渠
猶與蠅頭較多寡小兒曹合戒前車
次韻鮑仲山官居臨大池傍鮑題以協趣取謝
宣城所謂後協滄洲趣之句也
參軍詩古清而臞清瑶繞屋分西湖長安城中開八陌
心知此地人皆無草閣波平少傍舍卧看晴沙鳥飛下
眼無公事兒自癡句有澄江官頗暇吾生巳老心懷羞
為飢索米亦有求聞君稍動謝守趣令我轉憶江南洲
詩成况復終少味五字故堅不知畏可憐未識故將軍
應似當年㶚陵尉
次韻仲山再示協趣韻
青衫老吏骨亦臞身游魏闕心江湖眼看白髮不勝數
夢繞故鄉何日無况我携家得官舍背水開門故墻下
不見湖光意闕然欲喚歸舟心未暇一聞羞處令人羞
人生如此當何求春動飛來屬玉起無人貌得河中洲
(闕二字)嚼蠟元無味鮑謝詩高心獨畏西風長怨草蟲秋
自笑酸寒溧陽尉
次韻仲平喜雨二首
旱欲流金水欲裂百千火聚作此熱秋風忽送雨一犁
應念田夫汗流血廟堂調燭隨弛張五色線補虞帝裳
書生擬作豐年頌臨忩弄筆鬢如霜
田作何郎炊餅裂飲冰不救中腸熱千山雲路鳥欲飛
六月行人駒汗血風師偃旆那復張雷師鞭雨沾帷裳
雨中仿彿雲子香行看玉粒秋飽霜
題蔡仲平博士行田記唱詩軸
當年車騎兩聯翩來按鍾陵水復田可但癡兒了公事
尚餘詩思入風煙
令君頗似太邱賢水旱憂君記昔年父老猶能談舊事
想隨佳句共流傳
次韻孫子紹判院喜雨之作
豐隆欲鞭車風伯不借便我欲訟風伯雲意亦復變帝
命誰敢遲民事那可緩油雲始膚寸崇朝忽瀰漫深憂
軫淵衷凍雨洗霜霰知誰挽銀河傾瀉落天半喜氣同
雨來孫郎語良健應憐占籍者就食免流轉天子坐法
宫斯民樂芳甸雲山倘可尋野水不辭亂幽人得新凉
妙作寄三嘆君鋒不可當我復那能殿
錢塘初見黃爵
儂家大江東黃爵家江西江東黃爵不忍喫江西黃爵
賤如泥赤罌封口上有印白綿卧酒中含脂君不見浯
口漫郎真漫仕萬事平生不如意一囊紅粟不一咽千
里苞苴誰復寄有時鮭菜念故鄉并刀落膾思飽霜青
龜未堪聊入俗黃爵那知亦渡江時平漫說爾可咀擊
鮮誰遣今得嘗殘杯欲盡客欲去臛雁烹魚豈論此酒
聞風味不可名惟有此郎難著句九原誰喚儋耳翁添
入當年老饕賦
花次元嘯齋
手種琅玕歲巳成要聽風雨近忩鳴戱將落月千尋影
幻作長離半嶺聲蕙帳夢殘秋雨急錦囊詩了夜燈清
便須寫入朱弦曲安用能回越石兵
七月二十日秘閣曝書二首
芸香時近曝書筵縹帙緗囊得縱觀不是聖時修故事
豈知藏室有清官
香羅剪帕金描鳳紅字排方玉作籖身到蓬山瞻御墨
眼驚奎宿射珠簾
題徐季功畫墨梅木犀二首六言
夜色無人能畫徐郎挽上寒枝仿彿孤山盡處黃昏月
到花時
細雨欲催秋晚幽花巳著寒枝似我江南九月西風馬
上歸時
題徐季功畫二古木二首六言
千尺龍蛇夭矯半山風雨憑陵誰為梅花賦手能回古
木寒藤
何處千年雙榦未嫌雪虐風饕楚士兩龔介㓗孤竹二
子清高
剪蘆藩出木犀二絶
小忩幽絶為誰通分得清隂落坐中可笑森嚴木居士
肯来相伴竹坡翁
特地移藩喚木犀眼明初見歲寒枝臨風想像香來處
不到黃昏滿樹時
題王季共蓬齋
小結茅廬寄一椽夜燈聊與客周旋聞知急雨來何處
題作蓬齋亦偶然政欲搔君江上寄莫嫌驚我醉中眠
老翁辜負漁竿久何日煙蓑上釣船
次韻子紹游夀星寺寒碧軒
好竹連山萬壑青落星天近接飛甍流杯共把人須勝
風玉相看眼倍明故老舊遊雲巳散孫郎長嘯鳳重鳴
閒來却倚朱欄看蒼雪依然入句清(東坡題寒碧詩有紛紛蒼雪落夏簟)
(之句)
别方桐川
一麾投老始專城共理聊煩助聖明欲識斯民之不病
要知循吏本無聲官閒莫道州如斗客滿何妨飲似鯨
它日桐川樓下酒會須分與故人傾
秋懷二首示陳李二省曹
客枕難禁夜醨樽不觧愁秋聲歸草樹霜力到衣裘依
約江南夢留連海畔州君休問新句只有大刀頭
二
細數平生舊誰人到白頭飄零無藉在生死任羇愁太
白今詩伯元龍昔勝流吾衰巳如許何得奉君遊
次韻李郎中休日不出二首
文昌不作吏曺忙賜沐歸來日更長青士寒生庭下雨
木奴香借樹頭霜喚回短夢知何事尋得新詩又夕陽
遥想南忩卷疎箔起看雙鷺入鵷行
簿鴿癡兒作底忙閒中得味獨君長登臨莫負山如玉
歲月還成鬢作霜誰把酒澆陶靖節天將詩付沈東陽
明朝湖上看雙璧兄弟聯鑣作雁行
次韻楊吉老秋懷古風
相思復相思一别遽如許相望隔參商相期邈秦楚遡
洄願從之道路長且阻道阻不足憂歲暮心獨苦踏車
縱絲娘頭緒幾千縷寒螿聲酸嘶入我肺與腑自我之來
思悠悠六寒暑賴此同社郎清風生玉麈
送馮清叟使北三首
上盡西湖幾翠峯偶依征驛度邊風遥知載酒尋山句
盡入彎弓落雁中
君王慈儉不臨戎國好長因漢使通遥想南歸寒巳盡
榆關草色正春風
黃雲朔雪馬凌兢去踏河邊六尺冰博望封侯君亦喜
歸來洗眼看飛騰
實錄院與道山隔墻堂後修竹僕飲餘必曳杖
婆娑其下時聞奉常閱樂之聲故詩中有雲
韶之語
風條無葉自蕭騷玉立修篁不受凋咫尺蓬瀛横雪觀
依稀絲竹度雲韶天憐人老悲雙鬢官似僧閒占一寮
日日杖藜摩飽腹未知何以答清朝
次韻王參猷用前韻見寄
文字何當僕命騷餘年雖在鬢全凋元無舊曲能三歎
為借新章作九韶千里奉祠猶去國一官何地可同僚
吹噓直上青天去誰挽斯人入聖朝
謝曾使君惠丹邱集
舊說江西一𣲖禪公家得法自當年回風流雪何人似
寳鉢天衣幾世傳後學安能窺制作老夫猶喜奉周旋
寒忩讀罷無人語只有燈花欲鬭妍
題吸川亭
三峰擁中州二水俱北匯狀如吸川鯨有屋負鯨背主
人頌酒德量與劉阮對會令百川流入我三尺喙回視
瓮間人無乃真鼠軰天風駕鯨波風静水可愛想當持
翠螺時依太白酹尔曹固何知此意有君在
題控鼇亭
神仙邈何許仿彿在中天弱水不可渡况乃風引船六
鼇戴三山來此知何年上有百尺樓縹緲翔飛煙平生
持巨釣一舉遂可連以手控六鼇于此相周旋可恨世
俗眼未識方壺仙絶境不可到望望空惘然
次韻劉尉雪後東岡尋梅
雪壓東岡千樹梅忍寒誰肯為渠來却愁花底人如去
羞得南枝不敢開
贈趙德莊
赫奕宗枝秀棱層玉樹新相逢又殘歲話酒幾青春病
不妨詩否家應入望頻少寬歸去日去别易愁人
時宰生日詩三十絶
某嘗謂人臣而位極宰輔固亦足矣然而苟
無功德足以惠利而流傳後世則雖尊位重
禄足以超冠百僚使人歆艷以為一時之榮
可也至其道德之不聞功烈之不著往往為
人輕鄙姍笑無所不至蓋公議之所在有不
可掩者當如是也夫庸庸者固不足論間有
盛德大業足以自表見於一時者則當時之
人紀而書之後有作為詩章以歌咏之騰之
衆人如出一口蓋公議之所在其不掩者亦
當如是也五帝遠矣三代於周為近三百六
篇可考而知在文武成王時則有若太公望
周公旦召公奭在宣王時則有若樊侯仲山
甫是數公者皆有歌以美其功德太公之詩
不多見微繫其旨於大明其辭曰維師尚父
時維鷹揚周公之詩七月二篇公所自作及
遺成王東山而下則專美周公之詩也召公
之詩有十四篇皆美召南之治而巳而鵲巢
甘棠行露則為美召公之詩也其後周平王
之元年衛武公兵佐周有平戎之功烈乃命
為三公且使入相於周詩人作淇澳之詩以
美之又其後則有若鄭之武公與其父桓公
皆有賢德而並為周六卿司徒之官詩人作
緇衣之詩以美之又其後有若魯之僖公亦
有賢德詩人四篇以美之此二三公者未嘗
為周轉相不過為司徒之官與一國之君耳
然而猶皆有詩焉周公大聖固所不論若太
公之為師武公之為相皆於兵有功於王室
餘不過聽訟斷獄好賢樂善寬儉愛民是皆
一功一行形於歌謠者然耳未見其卓然大
功非前世之所常聞非後世之所可及如吾
太師相公者也今公以道德為天子之宰以
儒術為一世之宗以堯舜不戰之兵而定亂
以成康禮樂之治而化民神功妙用超冠今
昔書契以來所未前聞也觀其真誠一德上
契天心忠言嘉謨下符主意隂功仁澤旁及
羣生能使兩宫相見宗廟再安回累卵之危
成泰山之固疑若出於神授天與非人所可
得而窺測者矣夫傳紀武公年踰九十詩祈
魯侯萬有千歲夫以區區魯衛之君猶得國
人頌願之詞若此其至是宜風誦章句之流
皆願作為歌詩以祈吾太師相公無窮之夀
以為社稷生靈酬報功德之萬一也然則圖
章叠句溢篋盈囊汗牛喘馭萬益而來殆不
足以怪其多且至也今百執事之列如某之
職疎而伎小文鄙而辭陋固不當自效一鳴
以干僭越犯分之誅竊嘗怵惕而恐俯伏以
思粤自歲在壬戌則嘗作歌詩與太師父老
鼔舞堂下謳吟於九逹之逵而公亦俯而能
聽矜而能容未嘗有一言以督過之則某今
日之詩亦若可以復進於鈞庭之下矣况今
黎庶乂安朝廷無事年榖豐衍星宿清潤而
月在嘉平將興嗣歲日景晏温頌聲洋溢此
皇天眷佑有宋是生賢佐之辰聖天子嘉景
運熙洽之隆圖師臣眷遇之寵錫之燕喜恩
渥有加玉醴天庖來從帝所鈞天廣樂下奏
私庭宜有詞臣博士太史獻詩作阿衡佐商
之頌草山甫崧高之雅而區區之言尚敢以
為獻實以至和之澤均被含生雖龜黽之蟲
亦將鼔翼鳴脰而不能自巳也小詩之三十
章姑以伸頌願之情而巳倘欲叙述功德之
美載之簡冊之間雖累千萬言而不盡也况
於八百有四十言乎謹序
從來建鄴是王都天産臯䕫為帝謨可笑晉人無眼目
渡江惟笑見夷吾
繡衮貂冠舉世榮隂功難報本難名令公清德流無盡
依舊秦淮繞故城
秦漢功由百戰成廟堂何代不談兵凌烟閣上從頭數
誰觧垂衣致太平
向來諸將各雲屯一折渠魁世自分但見鷹揚稱尚父
不聞䟦扈有將軍
梯山蕃使入疆頻歲捧瑶觴奉至尊申觀萬年方祝聖
王春正月更朝元
萬騎邊聲久不聞蓬萊宫殿日長春君王勤儉無行樂
閒作宸奎賜近臣
黃帕蒙韉御坐來臨戎久不按龍媒内前沙路平如掌
玉輅觀成試輦回
紹興天子聖神孫明道宣和典故存曾與諸生迎御輦
又瞻青耜載耕根
當年輪奐落成均法駕天臨近至尊萬國儒生瞻聖化
一聲清蹕在橋門
天禄初成幸翠華隆儒恩意日尤加只應東壁圖書府
便是瀛洲學士家
仲春之日祀高禖天仗親臨曉霧開壇下百官稱賀了
鈞天聲裡帶花回
雙闕傍邊是玉津禁園花柳一時新東游原上無行幸
分作慈寧殿裡春
誰移蓬島在人寰詔賜新居五百間紫塞無兵清似洗
丹樓不動屹如山
御墨親書六字牌閣名新賜屬元台内前夾道爐煙裡
争看翔鸞舞鳳來
御府分香夀老人紫皇親賜玉壺新聖恩無極年無盡
恰似長生殿裡春
大事因緣意未深知公濟物自初心聊將石室巖前雨
來作商家旱歲霖
一語能平百戰塵兩朝赤子盡歸仁十年困卧邊亭鼔
同祝公年是幾人
南北交歡萬國寧不將黔首比金繒時人未會新盟意
要與思陵作中興
時相論功固自賢真儒一出定千年能回鑾御歸長樂
何止龜隂得舊田
北海來歸幾過年朱顔依舊照貂冠不將一節更夷險
誰觧如公耐歲寒
知公清德自天然猶復遊心到簡編應笑向來張相國
後堂賓客少彭宣
黃金新鑄景鐘鳴公作銘詩紀告成從此聖朝郊祀典
文章無復數西京
衮衣調鼎春光軒經術傳家侍禁筵試問一門三畫戟
何如隔座兩貂蟬
四海文衡孰主張半隨西路擅詞章三君八俊今何處
知有宗師在廟堂
太平和筆一番新瑞表丹邱亦異聞不遣楓榆作連理
誰知六合巳同文
葆旅占星固異常閩山竹秀米千囊天公巳遺鸞鳳食
便恐雙飛入建章
胸中治國計誰良只有休兵是秘方肯為八荒開夀城
能仁須號大醫王
住世神仙五百年長生東出笑談間不從方士論爐鼎
自有隂功觧駐顔
帝城春近俗熙熙師宰功高不事知天上中人傳詔日
御前蕃使賀年時
歲杪四絶
湖上青山一水邊暮雲樓閣九重天春旛影裡迎新歲
爆竹聲中送舊年
天寒細雨還成雪日暖晴雲却護霜可惜梅花殘臘月
十分天色似江鄉
此生無事不隨緣世路何心更著鞭年盡未歸春偶爾
春來若健亦欣然
端門行欲賀新元竊食無功只厚顔可笑腐儒黃卷客
亦隨朝士紫宸班
太倉稊米集卷二十九
