太倉稊米集卷四十三宋周紫芝撰
頌一首
大宋中興頌(并序)
竊惟毛詩一經三百六篇其間詠盛德而贊成
功者殆居其半聖經所載寧有愧辭將上以
昭格於神靈下以垂芳於奕世俾誦其言者
信其事為萬世之龜鑑豈曰小補之哉粤維
炎宋國步中艱篤生聖神克紹遠烈尊用元
臣以扶昌運寝兵以來海内清平文章華煥
攷之詩書皆所未有夫舜有大功不過二十
而止神禹丕績唯聞九叙之歌今皇帝殄攘
浮議剪剔姦雄和附乖離敉寧區夏至於迎
母后於遐方禮天神於圓陛拜原廟之衣冠
納春朝之圖籍以至靈臺歌辟廱之樂載芟
草藉田之頌凡一禮一樂有所未備必蒐訂
遺文以補罅漏自其纖悉馴致大功方之舜
禹未或遠過顧惟寒生均與斯民蒙被聖澤
敢作頌詩以申歌詠雖記問空疎文辭淺纇
不能遠追王褒樂職之詩近配宗元淮西之
雅猶足曳履行歌為太平之幸民亦庶幾採
詩之官尚或有取頌曰
緬維聖宋昔在中葉四方多虞萬里喋血大臣持謀興
師肆伐將臣持兵日獻戎捷皇帝曰吁黷武無烈糜我
赤子膏我斧鉞孰與休師一戟不折因壘而降舞干而
悅閉我玉關歸師解甲犂我春田銷兵鑄鐡使命交通
相望不絶愛惜兩朝前師聖說昭陵之仁嘉祐之業念
昔興師堂陛卼臲發言盈庭更訿元薎佩劍彼此孰予
孰決廟謀一定群議沮折袖手何言瞠目卷舌草木蒼
蒼始有芽蘖盡育恢胎咸歸坱圠灞上棘門環衛拱列
罔敢擅師始制君節萬夫屬鞬拜舞君闕乃命叔孫諏
日綿蕝蒐講闕遺悉究悉設皇帝孝思上與天合冀獲
一真如響必答翠輿南旋紅鸞秉翣長樂鐘聞皇情允
愜我歌思齊輿情激越皇帝之祀咸秩罔缺合祭於郊
爰胾繭栗蒼璧前陳大裘始挈我歌思文以告豐潔大
慶御朝王春正月禹會塗山萬玉交戛漢朝諸侯圖籍
是閱兵戈澒洞士氣銷讋俎豆不陳軍旅是急大起廱
泮儒士鼓篋韋帶縞衣駢冠累屧論秀蒸髦尾尾岌岌
農流於兵病不生活茫茫千塍蒿藜是沒皇帝慨然親
耕隴畷耕根之車飛檐䡾䡾宣和之軌明道之轍聖心
懇到三推未輟父老曰嘻歸告我邑俾爾秔稌屯雲積
雪凡此大功具載史牒用告神明以報䕫契帝坐法宫
禮備樂闋獸舞鳳鳴八音不奪皇威所覃雷動風發南
面垂衣大壯帝室曰臯曰雉鼛鼔弗及蒼龍之闕上摩
星日萬目顧瞻葱葱鬱鬱澎澎海潮吳會來集天子萬
年風翔喜溢孰磨蒼崖孰秉史筆天子曰都是任良弼
聖有至言維德之一是用作歌以告萬國
贊二十二首
李伯時畫東坡乘槎圖贊
博望侯乘槎而遊吾夫子乘桴而浮仲尼固阨窮於四
海而張騫又功名之流也韙哉東坡高目九州視死生
猶大夢均溟渤於一漚故能以巨海為家以枯木為舟
風濤如山而神色甚休蓋入火不熱入水不濡其古至
人之儔歟
移學圖贊
有移學社於三家村者童子蓋六七人或負几而捧研
或攜杖而埽門執弟子禮甚力而勤彼先生者坐不安
席愠見於色方且踟蹰四顧以視其後焉恐遺吾兔園
之册也
東坡先生過海畫像贊
儋耳炎荒海嶠孤絶蠻蜑往來蛙蛇咀嚙瘴霧薰毒肌
理皸裂誰堪一朝歲星七閱萬里南歸黧面如鐡蓬首
斷髭叢霜點雪高文偉度冠世之傑雖駕傾河疇能贊
說天不憗遺梁木其折罔惠斯民俾究施設矧後學者
於誰卒業小生何知學止頰舌下拜公堂亦復嗚咽
採菊圖贊
人生百年倏焉如寄彼滔滔者與波同逝偉哉斯人高
目睥睨棲遲衡門偃蹇一世天實生之以律貪鄙棄官
如泥視貲如穢佳菊盈園聊寓吾意擷我斕斑得此蒼
翠誰畀二物以侑一醉於人雖拙於吾得計孰能名之
是真樂地
郭汾陽畫像贊
天寶之盜發乎幽陵赫赫嗣王矯矯龍興大閱六軍以
殄鯢鯨陳陶之役首靡天旌喪師四萬天子震驚帝所
深倚朔方之兵始公提師北下井陘狐驚豕躍遂衂思
明踵不及旋關陜以平轉戰逐北坐收兩京掃除妖氛
日月精瑩斯民舞歌溢於懽聲孰謂今日見漢儀型帝
曰尚父臣而不名王室之造實始自卿僕固醜虜縱掠
汾并涇陽之圍百蠻馮凌持滿待公軔發弩擎短衣匹
馬公來煢煢倒戈解甲示以至誠問天可汗謂與俱生
回紇顧謂懷恩不情曰果吾父羅拜而迎承嗣傲很握
兵不庭屈此兩膝伊誰之令朝恩僉人毁短縱横竟謂
長者讒言不興繄此偉績匪學而能精忠厚德感於神
靈一時之賢萬世之英誰謂匪公而有此形視栢直輩
乳口吚嚶顧兹竒龐孰任弗勝蒼蒼群黎天未欲寧篤
生我公以奠疲氓拜公遺像潸焉涕零
三閭大夫畫像贊
儼靈均降攝提笑突梯恥喔咿紉蘭佩製荷衣帶長鋏
光陸離冠切雲高崔嵬駕青虬驂白螭令海若舞馮夷
視若人豈淈泥尹釋策寧復知
不吟翁贊
昔者先生抱負伊鬱拂然不平一寓於詩以寫其情有
如草木風擊而鳴雨寂風恬倏然無聲乃知先生游戲
於三昧熟醉而不求名彼香山之號醉吟又何足以為
先生之稱乎
北窗自贊二
行行言言白眼視之面目可憎期期艾艾俚耳聽之語
言無味怒罵笑譏非世所違誰其尸之自我為之
又
將寵以軒裳自顧無封侯之骨將置之邱壑庶幾有青
雲之志兩者予亦不可得而知蓋將聽造物者浸假而
化予之臂也
莊周畫像贊
生也異鵲感其顙死也烏鳶食其形此所以齊萬物而
一死生者彼孤風爽韻超然乎萬物之表者既巳化為
髑髏之王而高談雄辨齊驅乎六藝之林者獨存乎糟
粕之經奈何世俗之士竊虛談以藉口飾冶容而效顰
曾不知若人者蓋有人之形而無人之情者也
司馬温公畫像贊
瘠然其似枯何先生之癯而四海之腴也愀然其似愁
何先生之憂而四海之休也至於疾惡如讎惡佞似賊
則其風凛然蓋古之遺直也詩不云乎人之云亡邦國
殄瘁拜此典刑潸焉出涕
吕真人畫像贊
不作熊經鳥申不種交梨火棗一超直入如來便是方
壺圓嶠何當乞與刀圭分我長生不老
王季共畫像贊
秀而傑是謂其人而孰培其根婉而深是謂其文而孰
養其源彼其浩浩乎胸中者蓋可想而不可言雖然外
曲者與人為徒是真法門若人者固當三折肱於斯矣
豈無他人而唯子之告焉
止老畫杯渡贊
止公道人以墨為戲作杯渡之一葉絶鯨波之萬里蓋
以鉢為船以笠為帆攬冠纓為捍索植柱杖為桅竿勢
若飛動而起滅於雲濤之顛陋哉俗子異此偉觀獨不
知此四大海者乃吾㘭堂之上覆杯之間而巳也
後湖居士畫像贊
秦漢以來結廬毁轍一二數之不可勝說摛章繪句孰
若先生之文抱道懷德孰若先生之節彼若人者隠南
山之霧而採西山之蕨比之前人為兩超絶
常禪師真贊
有感而應去亦隨緣有觸而鳴自然成文風神秀骨畫
史可傳所不可傳竹坡難言
静寄老翁自贊
是老翁者方其少也玉三獻而不售及其老也雲一出
而未還枯木之株飛蓬之顛韋韋脂脂不亦可憐何淵
明之不去坐季子之無田
李伯時畫像贊
偉度超絶高文古雅極博物之辨則張茂先之學作無
聲之詩則王摩詰之畫不敢擬公老韓曺霸此其在公
猶為土苴晚瞻遺像我心則寫恨不識公拜於庵下
東林紹老真贊
虎谿道場化為劫灰後五百歲金碧增輝不下胡床辦
此大事垂慈道力是特游戲稽首導師普為人天蓋
亦如是而了大緣
竹坡自贊
叔夜之懶次山之漫持此涉世毁譽相半馬耳東風何
勞喜惋笑領尊拳不揩唾面是謂竹坡掣猱老漢
葛道人真贊
王屋山中美酒漢家殿裡蒸糊驚起一場大夢變成滿
面霜鬚方朔恢諧談笑莊周廣顙頭顱便好列仙圖上
添君此個形模
和靖先生尹公真贊
先生誦聖人之言行聖人之道退不以矯進不以蹂用
能隨隠顯以何心歴嶮夷而一操彼佞人之譾譾者又
奚足以窺先生之所造也
太倉稊米集卷四十三
