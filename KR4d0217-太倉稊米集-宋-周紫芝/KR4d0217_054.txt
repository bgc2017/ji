太倉稊米集卷五十四宋周紫芝撰
啟二十三首
為人謝八行王宣教啟
恭審君子修孝悌之行久著鄉評有司上賢能之書進
膺命爵高風激越榮問光華属寅畏于簡書遂阻趨于
墻仞詞先麗藻禮佩至情恭惟文配班揚行肩曾閔温
其如玉挺天資之粹和煖然似春見仁心之豈弟雅敦
善道綽有殊能在鄉黨則稱仁交朋友而必信鼓鐘于
宫而聞于外名以實揚為善于家而賞于朝官由德懋
所以命鄉而論秀蓋將成俗以化民舉孝廉而漢專設
科興德行而周使出治行登要仕以樹風聲竚聽詔綸
即修慶牘
為人與王通判啟
竊為郡之樂已過所期聞賢者之來不勝其喜庶少扶
于陳腐以共濟于艱危為幸之深豈言能喻况兹小壘
僻在一隅民不聊生兵無足食文移憂怖寖致華顛流
冗孤煢徒傷病眼顧事為之叢委豈衰暮之能堪維藉
仁人少恢游刃恭惟身兼數器政在四科治所臨而有
聲課每上而輙最雅宜進用猶此回翔同官而為寮願
託子孫之契因人而成事遂無鰥曠之虞方欲布于悃
懷乃先貽于緘削承顔兹邇拜貺良勤尚冀惠時以綏
厚福
為王元發與李寺丞啟
伏審佩楓宸之寵命拜棘寺之新除顧折獄以惟良雖
得情而不喜竊以人主以好生為德廷尉持天下之平
必得明允之人共廣寬慈之令苟典獄付之刻吏則為
害及于平民漢法本自闊疎唐獄寖成羅織手微高下
人有死生所繫若兹焉得不重恭惟持心敦厚律已清
修平日盡誠曾不欺於暗室暮年決獄豈不慎於祥刑宜
任臯陶之明使聽召伯之訟庶掃秋荼之密禁以鞠茂
草於圜扉某辱在葭莩與有榮耀感昔年之高義何日
而忘聞今日之詔綸云胡不喜
為人賀錢待制致仕啟
恭審謝事中朝歸休故里當壽考康寧之日盡出處進
退之宜于節甚高豈人能及嘗謂男子生而有弧矢之
志賢者進而懷軒冕之榮或冨貴而不逢其時復功名
之未遂其意偶動蓴鱸之興歸欣松菊之存皆不遇世
而為豈云得巳而去至若長孺既病而猶卧治伏波已
老而自請行雖不害于為賢亦頗乖于知止去就之義
古今罕全振此高風宜在盛德恭惟剛而有守智以能
謀政貴必行頗有疾風偃草之勢事至輙辨曾無迎刃
破竹之勞用能樂天命以奚疑至于當急流而勇退掛
冠神武祖帳都門榮動一時聲喧萬口某荷知有素為
忭尤深属恪守于微官曾未遑于馳賀願言眉壽用介
鴻休
為人上李待制謝守城轉官啟
三里孤城曾何禆于共守十行細札媿例辱于蒙休致
無實以得名本因人而成事撫心流汗拜命驚魂竊以
閑禮樂而敦書詩號稱儒將執干戈而衛社稷乃曰忠
臣然而背水而戰者尚或可以求生堅壁而守者所以
示其必死况内無士卒貔貅之勇外無山川襟帶之形
非仗寸誠敢攖危壘顧兹輭熟何補事功恭惟力可回
天忠能貫日昔年論事名已肅于霜臺今日效忠功果
成于藩輔至于開門而詔亡命之卒徒手而入白刃之
營用能結狙詐之心于以攘蟻附之衆以節則天所付
也論功則我何力焉因濫賞之無名撫往事而增感重
念某家聲牢落事業湮微遵先人捐館之言有亡弟守
城之志初河東列郡悉皆陷沒唯晉陵下邑屢抗妖兇
脱萬死于四五年之間棲孤軍于數千里之外及其勢
窮而力盡不免身殞而族亡永念痛心為之雪涕頃蒙
掞奏迄未敷聞一善無稱已第司勲之賞全家死難未
書國史之功心且不遑事誠倒置顧回造物始終之賜
以為私門生死之榮感德既深祈恩甚切仰惟矜愴必
賜允從
為人賀淮南宣撫李尚書啟
伏審奉詔日邊宣風淮浦丁寧訓誥天子至于臨軒感
動嘆嗟父老為之倚杖威生節鉞喜動黔黎竊以治亂
相因古今同致然賢哲不畏有禍而扶持唯在得人是
以淮蔡叛命者六十餘年滅于裴度河朔失守者二十
四郡復自子儀信其賢于長城何止當于萬衆繄此大
江之北適當百戰之餘道有赭衣野無青草尚假陸梁
之寇未加掃蕩之誅民多轉徙以居夷誰不謳歌而思
漢宜明恩信用撫創痍輟侍徒於禁庭殄酋渠於絶域
固嘗大舉莫重此行恭惟德本直方氣含剛大使不義
而得富如游塗炭之中見無禮於吾君何異鷹鸇之擊
盖名節俯仰而無媿復進退雍容而可觀宜擁使麾以
符民望某身為故吏名齒薦書瞻行旆之在塗念属
鞬之有日願調鼎餗以俟環除
為人賀吕相除都督啟
伏審載頒命册誕誥多方極三公保傅之尊搃四海兵
戎之寄注安危之兩意天子是毗偹文武之兼資萬邦
為憲允維新命属在宗公綸綍既行神人具喜竊惟宰
相之用舍寔繫宗社之興衰考諸前人頗有異論好持
重者以不言為有體樂清淨者謂無事為可宗且端拜
廊廟而享太平何暇出旗旄而從戎事殊不知伊尹相
湯而伐桀乃作阿衡蕭何輔漢以滅秦遂為丞相仰惟
都督是總六師東晉獨王導首專其權南宋在義恭
嘗假其節豈特擅征伐生殺之柄且將責綏來招撫之
方風勵百蠻部分諸將任固隆于分陜威已重于專征
恭惟勲冠百工道隆三事豺狼巨猾悉就騈誅草木微
生咸歸爕理入則屨赤舄而几几出則揚白旆之央央
假八路經略之謀兼二府樞機之要雖勞閫寄仍領台
司某猥于斯民同依大庇其為幸願倍積悃悰
為人謝朱秀才惠文編啟
猥臨都騎辱貺華編粹然鸞鳳之姿足觀盛德鏗爾咸
韶之奏富有文聲罄膏護以相霑乏瓊瑶而為報喜維
快意慙實厚顔恭惟學窺游夏之淵源才並卿雲之黼
黻流風回雪未方雅詠之孤高趙舞燕歌莫擬華詞之
清艷詩嘗恐其飛去文盡出于立成豈此空疎能窺製
作當前白璧豈乏先容入市南金自有定價何止滿篋
而粲珠琲要當什襲而遺子孫感服之私敷宣罔既
為人與劉侍郎賀冬啟
陽既潜萌氣應黃鐘之律日方南至瑞符太史之占顧
兹來復之辰宜享彙征之福恭惟氣含渾厚心藴忠嘉
蚤决殊科陳慷慨濟時之策晩分方面敦豈弟愛民之
風尚領真祠久虛禁槖維甫臨于嘉序尚並集于鴻休
展慶莫遑頌言徒切
為人賀正啟三首
鳳歴頒時知履端之云始椒花獻頌欣嗣歲之聿興肇
天事以維新宣神釐之並受恭惟武高頗牧文亞班揚
論道經邦久挾致君之術承流宣化猶分共理之勞韙
兹百世之功宜集疇離之社某屬修塗之云阻念馳賀
以莫遑頌詠之懷敷宣罔既
虞官正始爰頒欽授之時周政維新誕布始和之令伊
三元之啟旦均萬彙以齊休恭惟豈弟宜民雅稱邵父
而杜母經綸有自得見蕭規而曹隨時既極於泰來寵
宜膺於晝接仰期難老用介鴻休某雖資唇齒之依共
罄豆觴之祝其為頌願罔既敷宣
日月會于諏訾爰頒夏正燔烈興于嗣歲載咏周詩物
既趨新時方交泰恭惟榮分國社雅號吏師父老遮道
而念留百姓攀轅而惜去膺二千石之爵禄誕受生靈
享五百歲之春秋用符天壽聿臨獻歲宜踐亨塗昔迎
竹馬之兒童行列彤庭之鴛鷺某望風雖邈馳賀莫遑
時巳正于三元慶遂臻于五福顧兹善頌徒切懦衷
為人謝同官惠生日詩啟
心懷風木方永念于劬勞義重金蘭乃過形于頌詠惟
知佩德不敢拜嘉華髮蒼顔迫衰年之既晚陽春白雪
顧妙製之難酬不可彌忘永以為好
為人到任與鄰郡太守啟
半生薄宦好客無氊晩歲專城得州如斗雖小國寡民
之甚弱幸親隣仁善之可依未遂瞻風徒深慕義某才
侔管晏政比龔黃有三代之遺風號兩京之循吏餘波
所曁弱植自安地接郊圻孰謂馬牛不及情同兄弟固
知唇齒相資惟冀深仁曲敦雅好修魯衛之政惟君所
行效滕薛之爭則吾不敢
為人上沈給事啟
望青瑣于層霄心傾疇昔拜朱轓于下國願足平生既
隨僚吏以瞻風更與諸生而受教與聞聖道如見古人
某少賤且貧壮羸多病叩門乞食日月轉於道塗搖尾
丐憐志意奪于憂患射偶聞於中鵠心寔愧於承蜩務
學豈足以美身得官僅能於糊口望聖人於百世不得
其門冀先生之觧顔與之並席雖執鞭而不悔豈擁篲
以辭勞恭惟學為人師才本王佐射漢庭之策位巳
擢于平津抗匈奴之威節獨存于屬國入侍六持于從
橐宣風五握于郡符將朝廷故寔之是咨知家世典刑
之猶在補三篋而仰安世之強記問萬事而畏伯始之
多聞是能博極群書何止身兼數器雅以聖學蔚為儒
宗以小巫而見大巫固難比擬顧先進之於後進實藉
提擕敢丐緒餘少警昏憒願同曾點衣春服以浴沂毋
使孺悲出聖門而聞瑟
為人賀陳安撫到任啟
伏審奉詔日邊分符淮右寅頒德意敦諭遠民父老為
之歌呼草木知其名姓凡叨属郡悉庇宏休恭惟方略
雄深天資偉異頃以一同之旅抗夫全敵之鋒至使賊
不交綏市無易肆捷書上奏黃屋改容盟府第功朱輪
出守鼓功名之飛驟激庸懦以沮羞朝廷固巳深知敵人
不敢南向卧遼東之戍鼓孰不聞風俯并門之長城宜
煩坐嘯即補衮職行逢璽書某俎豆之學不足知兵斗
筲之才可使治賦偶當孤壘竊庇大邦限以居官阻于
趨慶其為忭舞罔究敷宣
為人答吕縣丞啟
平生不學繆操製錦之刀晩歲同僚遂見出嚢之穎窺
玉海千尋之奥資洪河九里之餘已及瓜時即瞻芝宇
恭惟相門華胄聖世英豪智略高明事無遺照才猷沉
敏功可立成尚階州縣以施勞未與風雲而借便行將
奉十行之詔豈復終三年之淹某自笑蒼華不堪朱墨
簿書堆案身久没於塵勞箠楚傷心政甚慚于豈弟動
乖素志深媿前人豈期治劇之非才反得因人而成事
幸為莫大喜實難名
為人到任謝鄰郡太守啟
僥倖得州僅能如斗逡巡避地未免循墻逮兹入境之
初復有善隣之幸恭惟才堪治劇仁足撫疲李將軍之
才器無雙虜皆知畏黃穎川之治功第一課已上聞雖
是小邦介乎大國庶緣資藉少竊便安願諧齊魯以同
盟敢效滕薛之爭長况大君有命方建萬國而親諸侯
則善人為邦當睦四鄰而藩王室微封蕞爾高誼赫然
愧馳謝以未遑徒望風而遐想
為人回交陸朝奉啟
昔同里閈念相逢十載之前晚竊交承為他日通家之
好禮遽先於麗藻情實媿於空疎恭惟文擅三長身兼
數器䆳於經術指毛鄭為淺聞決彼詞科笑眺董之未
直蓋皆世所傳如此於鄉邦之望最高宜擁一麾尚淹
半刺用賢為晚授代實榮度綿力之甚驚安能十駕而
千里思賢者之至切可謂一日而三秋儻未被於賜環
願即瞻於行旆尚稽覿德更祝珍頥
為人賀王參政迎皇太后還宫啟
伏審金根旋御歡洽當時石室藏書勲垂後世殆君臣
之一德終母子之如初福自和戎治臻奠枕恭惟直亮身
持而剛介有守清修表物而儉素難名方汲黯之在朝
羣姦自戢逮楊綰之見用侈俗潜消宜繫聖心參持大
政凡斯猷之入告皆與衆而同心故和親以息匈奴之
兵遠師高帝而用幣以結契丹之好近法昭陵遂正位
於兩宫乃均休于萬國恭導法駕共候寢門格大孝以敷
聞自元勲之協贊事無前比力豈人為在方册有所未
聞罄鼎彜未足盡記山川冒涉既勤扈從之勞廊廟登
庸爰陟台衡之峻某欽聞盛典徒激微衷属坐守于舊
藩恨阻馳于慶謁瞻風甚遠聽德惟勤
為人賀朱僕射鎮宛陵啟
恭審法駕臨軒路朝頒册召尚父而起北海命畢公以
保東郊方衣衮以出封將屨舄而入相繫民休戚為國
重輕恭惟夙藴嘉猷進當天縡蕭曹名大依漢家日月
之光房杜勲高乘唐世風雲之會乃心在于王室成績
紀于太常曩維妖孽之肆凶至使兵民而太恐曾不勞
於叱咤卒已奠于危疑用能垂紳搢笏之間而有持危
扶顛之效殄渠魁之元惡復安問于狐狸見無禮於吾
君遂一空于燕雀姦雄喪膽而色沮父老倚杖而涕流
立國大勲為時元老人皆謂功成而名遂上方欲言聽
而諫從擇藩輔而建上公暫分漢土圖舊人而召故老
後握商衡成命敷聞羣心共喜某身雖賤隸名在羣寮
行將摳衣以趨隅遂獲望塵而雅拜昔偕庶類但由鼓
舞之中今若頑金親落鑪錘之内壹趨鈞幕永作門生
敢期流落之餘有此遭逢之幸
為人賀安撫趙殿撰到任啟
伏審對揚中檢分帥劇藩靖邊境之繹騷布王猷之允
塞爰諏剛日載肅治辰竊以分寶玉以展親周大封於
同姓王子弟以建國漢永鑒于孤秦用綿蕃衍之支以
建藩維之本誕時哲后克憲徽模式勤敦叙之仁俾宏
經濟之略稍由符竹入綴鵷鸞將使秉鈞而維四方何
止修德而固宗子况郊圻之未靖資屏翰以尤先何當
雅歌不妨坐嘯滅烽卧鼓知永護於北門緩帶輕裘遂
一清于強宼眷維心膂倚以折衝恭惟靜以有謀清而容
物空囊羞澀無劉寵之一錢食几蕭條有庾郎之三韭
何曾設厨傳以娛客維是謹農桑以厚民宜兼秘府論
撰之名更被賜書勉勵之寵蓋崇鉅鎮用突遠圖某竊
食泮林本無吏役觀風森戟辱從賓游欲隨燕雀以飛
揚頗恨江湖之渺邈願言珍嗇進茂寵靈
太倉稊米集卷五十四
