太倉稊米集卷三十六宋周紫芝撰
詩五十一首
鼓鼕鼕行
煙雨凄凄芳草渡隔岸鼕鼕賽神鼓男巫唱歌女巫舞
蠶宜青桑麥宜土天下無兵三百州不如賣劍買汝牛
千倉萬廩汝莫愛富民今歲新封侯
午睡為流鶯作歌
擬倩花枝當綺羅更煩鶯作緩聲歌未殘春色猶堪惜
巳老周郎奈若何
樹裏金衣不露身欲尋啼處了無因綠隂長得成何事
遮却黃鸝最惱人
江南草長亂啼鶯睡足南州得細聽最愛欲歌還欲住
伴人如夢亦如醒
寄黃超然監丞求山谷像
黃人生不恨幸識元魯山平生黃叔度常在夢想間時
於絹素中得見冰雪顔晚乃客京洛髯孫始追攀眉目
真似之典刑今未刊昔我在武林歲月不得閒甚欲貌
公像歸嚢竟空還邇從同寮家小軸得細看芒鞵方釋
杖野服不著冠尚恐或非真蠧蟲亦少殘謂言君家本
可惜石竹難願君呼畫史摹寫來江干孫郎傾蓋交臭
味同芝蘭能事亦須趣勿作水石慳君不相我請幽興
恐易闌
次韻沈季鄉題醉山堂
看盡吳頭楚尾山不嫌心似鳥知還可憐樽爼登臨處
正在烟雲杳靄間地勝豈無神物護天教付與老翁閒
憑欄欲喚君來語家住寒溪第幾灣
送呼延韓仲
人生何苦著儒冠心與功名了不干早歲氣吞雲夢澤
暮年身作灞陵官欲尋故國今安在漫醉醨樽不當歡
老别相逢知幾日花鬚句在好重看(韓仲見和勸農詩有况此春欲暮風)
(溫脱花鬚之句語意俱勝)
晚思
落日下平蕪回照東湖尾牛從何處歸相隨渡湖水幽
人倚欄意得月猶未巳白鷺知何為欲下還復起
送劉德秀赴官貴池
劉郎人物照當時未上青雲莫慢遲秋浦江山應似舊
藍田雁鶩不妨詩銷魂怕作文通别問字誰如伯始知
此去醉山梅欲動憶君同看雪前枝
季卿惠詩頗寓窮愁之意作是詩勉之
君有篇章配國風技兼鼯鼠固應窮但令人似千金璧
莫恨門生一丈蓬北阮有生寧免俗蒙莊雖放亦求通
會看黃鵠摩霄去未可輕投燕雀叢
秋意
江城木落又秋高歸夢難成客鬢凋擬倩西風吹雨去
莫來窗下打芭蕉
十月晦日郡席見鵝梨
雪後新嘗濺齒泉樽前風味固依然自從北郡無人到
不見鵝梨今幾年魯酒謾傾猶病渴并刀未下巳流涎
從今莫覓張公種釘坐雖多不當賢
題向司戶薌林圖
宸奎猶作麝烟浮便艤歸航結小樓何處訪求三島路
徑須圖畫百花洲黃金殿裏鵷鸞夢白鷺江頭草樹秋
天上歸來輞川住世間那有此風流
臘月二十三日郡廳禱雪宿齋房趙尉燈下送
蠟梅
半昏燈火宿齋房驚見梅梢破蠟黃夜静月斜簾不卷
步虚聲裏得花香
正月十四日夜病在告雨中不寐示劉德秀
雨意涔涔客夢慳病來無意近歌檀看他紅袖傾春酒
分我青燈照夜寒老子要非年少伴醉鄉空願故時歡
懸知鄴下劉公幹猶擁書檠午夜看
題李伯時畫歸去來圖
淵明詩成無色畫龍眠畫出無聲詩兩公恐是前後身
二妙略殊今昔時我頃誦詩不知處今乃按圖俱得之
當時想見歸意好扁舟颺水風吹衣壺觴未飲入室酒
玉色先見迎門兒豈無故老說情話尚有殘菊依東籬
雲歸鳥倦自有意欲辯巳忘誰復知龍眠得之心應手
筆所到處心相隨僮奴似有傲世色草木亦帶烟霞姿
癡兒方辦公家事此老自挾南畆犁人生異趣豈不遠
心如鐡石終難移我今此意不自事老去見畫空慚非
次韻范提幹二首
繡衮華貂侍禁宸忠宣遺烈在絲綸傳家父子俱仁孝
蓋世功名孰比倫閥閱固知流𣲖遠衣冠今見典型新
如公自是青雲器不作劉郎問大鈞
白頭於世亦何能欲賦歸來計未成孟博聲名追往昔
蔚宗文字慰平生風流易散嗟人事臭味相求豈世情
欲唱清歌送行客不知誰是米嘉榮
客夢
客夢長千里官居巳歲餘却愁花蘂動轉益鬢毛疎山
氣朝朝雨江苞月月魚匡廬早歸去稚子可籃輿
次韻強使君見寄
夢澤南州聽曉雞老饕於此寄朱麾春湖魚上先分玉
暗谷茶生看展旗(鱏魚桃花茶皆此邦嘉物)酒甲江西聊可醉山横
楚尾恨無詩(富川酒冠江西)年豐訟少知何事時有光隂到楚
詞
次韻黃叔魚見寄
江邊熟睡不聞雞高臥何功尚擁麾千里西風飽魚蟹
十年驚魄夢旌旗名慚公瑾終焉用人似黃香更好詩
欲作報章無妙語楚歌唯有竹枝詞
湖亭之勝大似江上但無蘆葦二月二十日移
植數十本
大年著色山前雨摩詰無聲句裏秋巳是湖山無限好
更栽蘆葉伴輕鷗
杜鵑三首
甘王祠下杜鵑啼句句聲聲是說歸安得一家三十口
似君兩翼解高飛
千秋但有一淵明肯脫青衫事耦耕(闕)漢朝俱此老
都門誰祖二疏行
窮甚亦須缾有粟天寒可遣婦無褌杜鵑不大知人意
歸計應須與細論
聞真如牡丹盛開偶憶去歲看花之會
記得東風隔水村偶逢幽豔薦芳樽今年多病無行樂
更怕春寒不出門
春來花草盡關愁風雨妨人懶出游不見鞓紅去年面
可憐孤負玉風流(郡酒名風流泉)
謝王侍郎寄東倉祖送圖
都門供帳記當年十里旌旗暗畫船文石班中天上客
水晶宫裏地行仙鈴齋妙畫人間見相府珍篇海内傳
錦軸牙籖渾未識忽隨雙鯉到家邊
抗章聞說動前旒分得東吳第一州久與衣冠為盛事
更尋雲水作遨頭當時鵷鷺應須記此去湖山莫謾留
却笑杜郎生羽翼但知歡喜下汀州(杜牧自少卿出守吳興當時有捧檄)
(汀洲去全家羽翼飛之句)
次韻李安州贈别
老來著處便為家行盡江西是水涯詩到說歸無限意
山非吾土未應嘉我思故國方成恨君到東湖尚有花
更欲少留聽句法公詩巳似玉無瑕
次韻李安州紀贈二十韻
衣冠數人物伯仲高人間我於鴻雁行疇昔奉往還掛
名華萼集遂爾不復刊暮齒慨晼晚得州近荆蠻恨公
識面遲又復容追攀高風薄雲漢秀句横筆端乃知同
氣中文采真斑斑誰將鄖城水換取蓬萊山要公撫凋
氓天意豈等閒玉階有餘地行歸鳴佩環上最不待久
唾手未苦難念我老巳熟無鬢堪成班江頭忽三月坐
見春物殘相逢喜傾蓋往事論險艱一飲未徹席扁舟
渡驚湍情鍾惜易别易别成永歎可憐堂下水故作聲
潺湲風流倏雲散人生豈長歡願公寄尺書細行勿輕
刪仍煩巧匠手著意鐫堅頑
北湖暮春十首
東君無意惜花殘留得青山隔雨看可怪天公不憐客
綠陰成後却春寒
北湖看雨兩春餘忘却漁村笠澤居去歲鶯花猶是主
今年鬚鬢不勝疎
花到酴醿欲盡時一春巳是燕游稀舊來持酒聽歌處
乞與東風燕子飛
幾日春風自在顛誰家相喚上鞦韆難留花住那堪雨
不奈天寒更禁烟
洛紅聞說爛如霞應著青油密護遮莫剪姚黃供老眼
使君頭白懶看花
韋郎詩淡少人傳貪看仙書不愛眠閒礳小團新樣月
撥灰重試古龍涎
西施乳白魚供箸樊素唇紅果薦新不恨江干春晼晚
旅庖猶是慰愁人(富川二物春晚上市)
落絮天慵草漸勻最遲紅藥又成塵苦無黃鳥能歌舞
連日春隂悶殺人
燕梁夫婦幾時歸養得新雛總解飛投老卜巢猶未定
可憐人不似烏衣
次韻元相題到花亭
從他白髮三千丈莫管人生七十稀滿載月明歌一曲
到花亭裏醉中歸
送李瑞昌
廬阜老人心古錐頗學子長多愛竒晚生恨不見前輩
一談往事神先馳龍眠人品似摩詰不比老(闕)
閻呼畫師往時袖手閱神駿
三馬就斃何由追都人一日傳萬口後生聞此心懷疑
諸孫今喜典型在此事頗從君得之吾皇仁聖重賢士
子孫必錄初無遺但令苛政不如虎會有善事令天知
碧油擁被報政急桁楊臥壁催科遲他年父老歌遺愛
為君摩石題蒼碑
余手植木芙蕖數十本山亭之下比聞頗為群
羊踐履
春去無花伴白顛旋栽紅豔照霜前髯郎莫剪柔柯去
留作秋風一醉眠
送高仲思提幹
獮猴莫厭土牛遲天馬能行老更竒論事頗遭官長怒
潔身惟恐世人知簿書奔走聊應爾臺閣飛騰自有時
雲落斷鴻誰是伴尺書何日慰相思
送瑩老住灌谿
一年身寄水南村誰把禪床一席分去住隨緣本無意
道人蹤跡似孤雲
竹坡無物可關懷只有青山眼為開未識灌溪真面目
煩君著句畫將來
送楊師醇之臨安兼呈師古
家在湓城五老山與君相望各江干如何肯撥艅艎棹
便欲來同苜蓿&KR0777;傾蓋盡知今日意買隣仍結舊時歡
菊觴澆酒無離恨淡榜書名看二難(令弟登科師醇新除皆在來歲聊見)
(篇尾)
擬省題桂林一枝詩
晉祚傳千載賢科重一時擬横金殿棟先剪桂林枝月
窟根盤壯烟巖雨露滋孤芳寧有種凡木自多姿臃腫
樗空大風流柳漫垂惟應太邱令功德季方知
秋來久不作詩書所感
雨蹙江濤壯天含暮靄低年華添老色風物似年時富
貴渾無念情懷不到詩度秋無一語巳是俗人為
寄李安州未得别後書二首
未得安州信空添楚水秋雁寒飛不到江遠望難休去
國雙紅旆攜家兩白頭可能無一字分慰老人愁
二
鄂渚他時縣江南盡處州平生求識面此地忽同遊湖
外公開府江邊我上樓尺書何日到能寄近詩不
太倉稊米集卷三十六
