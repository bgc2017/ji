太倉稊米集卷五十二宋周紫芝撰
序十首
字序(三首)
張子名某字子嘗謂余曰名有嫌當易願有請焉余為
易以大臨而字曰才卿且告之曰昔高陽氏有才子八
人齊聖廣淵明允篤誠天下之民謂之八愷高辛氏有
才子八人忠肅恭懿宣慈惠和天下之人謂之八元大
臨盖其一也說者以謂大禹臯陶稷契之倫夫十六子
皆以其才舉用于舜而世濟其美故得為之才焉大抵
聖人與小人皆有才非才也則不足以立天下之事顧
其所以用之者何如耳聖人以道用其才若成湯之智
武王之勇所以應乎天而順乎人者也賢人以德用其
才若九官之相舜使功立于當時其後莫能名其用者
也其他若盆成括之殺其軀酆舒之不得其死則焉取
于是哉余旣以是名之又舉十六族之事以語之使知
夫君子小人之才其所以異者如是不可不辨也
萬氏之二子皆從余游見其友且恭也會其以名請因
名伯氏曰如壎而字以伯孺名仲氏曰如箎而字以仲
孺詩曰伯氏吹壎仲氏吹箎說者以為恩如兄弟其相
應和若壎箎也夫居家而父子篤兄弟睦然後移而友
於鄉則盡敬充而事其君則盡忠盖孝慈欽順是文章事
業之根本若其整于威儀秀于文詞望之儼然君子也
而不能充其有而行之則學者之所不貴也且士之為
善于家者必賞于朝士苟明乎此則其取富貴利逹可
垂手耳二子豈不能共勉之哉
余讀易吉凶悔吝生乎動而後知非聖人之得已然而
靜者動之根也動者静之對也人道之有動静猶天道
之有隂陽知動而不知静則終身役役而不知止是衆人
也知靜而不知動則塊然守獨而不知變是草木也二
者亦何取于人道哉昔人知其將出而游于世猶未免
于動也惟立于至靜之途俟其叩而後應則雖動者也
而不害其為靜矣今吾子方學而仕將趨于動者也僕
故名子以顒而字以靜翁吾子其勿謂僕期子以必靜
也期吾子知靜之為動耳吾子嘗試焚香靜室瞑目燕
坐以來天下至靜之理其理得矣則吾子異時處富貴
而不滛在貧賤而不辱迫憂患而不怵抗王公而不襲
蹈水火而不困吾知其無入而不自得矣吾子其勉之
哉
錢塘勝游錄序
崇寧間余以事適越道由錢塘留數日而後行時方阨
于羈旅不得從諸公游然猶能一再至西湖以覽觀湖
山之勝自是而西湖未嘗一日不在胷中後三十餘年
再至則前日游觀之地登臨勝處十已失其八九雖湖
山無恙不减昔時而金碧漫漶草木彫衰烟雲慘舒之
狀魚鳥游泳之樂無復故態如王謝子弟窮愁病瘁流
落草埜雖骨尚在而文采風流自然索寞殊復可憐余
嘗自謂方錢塘全盛則不得從容舒歗其間更兵戈百
戰之後始得朝夕於此是為可恨况復官冷食貧居無
尊酒可以自樂出無勝事可以同游唯埜服曳杖時擕
小輩間至山中爾然而湖山朝暮四時之景變態百出
岩花澗草爭妍而競秀不可勝窮余嘗夜棹小舟容與
湖間雖風荷飛翻水鳥出沒不間晦明皆可人意蓋與漁
翁舟子並席而中分非公卿貴人可得而與聞也至是
乃始自悔以謂曩嘗恨其不得從遊於往昔無事之時
而不知其清雄妙麗之姿無盡難窮之意未嘗與時增
損随物盛衰何可以區區耳目一時之所聞見而自為
之褒貶哉山中經行隨其所見欲作數語而勝絶之致
難於摹寫不敢汙以塵言間有高僧逸人可與語者猶
能誦參寥清順輩詩語意清絶亦足自娛至于足力所
窮眼界所至與夫往昔遺蹤故事之在山間者不可勝
述因隨紀之久而成書號錢塘勝游錄他日夢想湖山
而不能至時取而讀之如與兒曹徜徉其間可以按圖
而至豈不便哉乙丑正月十日序
朱氏藏書目序
自古學士大夫之家未有不以家藏圖書為美蓋高貲
者積貨以遺子孫酒肉費耳此蓄書之富所以獨為後
世之美談也昔人有畫鳥者必蓄活鷹以規其形似後
子孫廢畫而捕鷹養鷹必飼以鼠後之子孫廢鷹而捕
鼠故蓄蒲博之具者其後必好博而蓄書者其子孫必
讀書勢不得不然也文林郎朱君軒世居大梁其祖官
東平因徙居焉金人南下東平陷沒君方以事在江南
遂與其家不相聞今既十年矣一日與僕言為之出涕
且曰吾家藏書萬卷皆在東平今所存唯書目因出以
示僕皆其祖朝議君所藏自五經諸子百氏之書皆手
校善本其餘異書小說皆所未嘗知名者秦漢以來至
於有唐文人才士類書家集猶數千卷嗚呼可謂富矣
哉君因俾余序其目而藏之余詰其所以序之之意君
曰吾祖以善人稱於鄕里子孫决不至于中絶吾有季
弟離東平時年十五今二十有五六歲矣有幼子未能
勝衣而眉目偉秀嶷嶷如成人使其不死今亦可年二
十餘萬有一吾書不為煨燼猶可幸其復存他日可為
吾家舊物子其為我記之余聞其言為之愴然而告之
曰事有興衰物有成壊此理之常所不可逃者古之有
天下國家者群玉之山圖書之府秘而藏之不可勝記
往往至於盗賊兵火掃滅無餘隋牛弘之論書有五厄
非虚語也國家遭罹兵禍三閣圖書猶不免厄况其餘
哉今子家雖墮敵而身猶能抱遺書之總目念家世之
勤勞以幸朝廷尅復境土再有中原尚能保其所藏以
不失為中朝賢士大夫之家則其志固亦可嘉矣昔韓
渥著香奩昭宗之亂散失不全而蘇暐得其第一篇渥
猶自述以為可喜他時使君得其全書則其為喜何如
哉子姑俟之毋躁
富川同僚記序
某聞前軰士大夫敦尚同僚之好往往至於通家一聯
官事契愛終身他時兩家子弟邂逅相見有如弟兄蘇
太史守膠西趙明叔為别乘趙有母夫人公拜母於堂
上至則必出兒女羅立傍侍指某子曰是可幹君蠱指
某子曰是必貴已而又指某子曰他日必有文後有與
余相遇于宛溪之上者名某字戒叔中年未有官能為
小詩頗喜作公書大字尤復逼真蓋公前所謂他日必
有文者也趙君嘗以是告余因以知昔人之風流雅尚如
此後之陋於知者殆不然位軋則心相疑才均則跡相
忌甚至更相攘奪陰中而巧發朝銜杯酒暮走訟牒口
語籍籍以至解官失職甘為囚人有小人而不忍為者
嗚呼悲夫其視前人遠矣余官武林十年之間同寮凡
閱百輩迄無一人失歡者蓋未嘗疑亦未嘗欺卒至於
相好而莫予遺也朅來冨川共事者皆一時之賢他日
翺翔雲衢為當朝貴人僕雖老不復見矣使天而遺我
以子與孫乎則猶將得為昔人兩家之子弟也韓退之
嘗謂知其客可以信其主者宣城也知其主可以信其
客者湖南也固不敢自比宣城湖南之立而語君子其
視李博崔羣輩固可無愧矣於是盡錄其姓名鄉里而
藏之家他日使人觀是錄而知富川賓客之賢則余與
有榮耀焉紹興壬申三月丁亥序
别子劉子序
士大夫從禄四方者將擬於吏曹必先詢諸人言某州
之與某州禄孰厚廪孰豐食之珍者孰多酒之美者孰
勝於二者必擇其尤而處焉幸而皆適其欲矣則又問
曰訟孰為繁孰為簡亭館燕游之地絲竹聲樂之娛孰
為最夫禄腆而居安味腴而食鑿民無健訟可以自暇
飲有吹彈可以自娛是數者固人之所大欲存焉在所
當問也獨不聞其言曰吾將居是邦也大夫之賢者有
幾士之仁者有幾風流之可尚詞采之可觀者有幾吾
將偕而與之游焉則其所問豈不賢於是數者哉歲辛
未夏五月某奉天子命俾守富水歸自吳至於江之南
客皆為僕賀曰富水去大江不數十里環湖皆山明秀
可喜而又米滑如跳珠魚白如切玉羊肥河朔酒甲江
西子可以樂矣余雖自喜亦竊自憂郡無佳士雖摩挲
飽腹日飲無何樂則樂矣然入將誰與吾言乎出將誰
與吾嬉乎吾有疑將誰問以質乎吾有唱將誰和以應
乎吾有過則又於誰就以正耶吾又何異於逃空虚之
谷處鼪鼯之徑而望似人者之至耶已而至郡居無何
而得子劉子焉子劉子靜重而寡過温恭而篤實為吏
廉秋毫不犯為子孝可為人法其學無所不窺發而為
文皆有可用與余游二年如一日逮其將歸贈我以言
酌我以酒酒酣耳熱起而言曰吾老矣而又病且懶子
劉子富於春秋才不在人下將有喜士者荐之朝登金
馬門上龍尾道朝前君席暮賜白璧班文石以近天子
之光為有日矣僕老於廬阜之間蓋將有意於子焉子
劉子其勉之哉
羣書雜嚼序
客京師者暇則相率懷數百錢而之市如阮宣子杖頭
子錢遇物而食之唯其意謂之雜嚼人之嗜書如人之
嗜食皆至死而後已余雖老矣於書猶未忘其所嗜也
苐恐羣書浩博不能盡讀讀亦不能盡記况老大以來
目昏而志耗往往朝誦而暮失之乃隨其所閱有可於
意輙萃而錄之如食於市者之唯其意也號曰羣書雜
嚼至于過屠氏之門據函牛之鼎而為之大嚼焉則吾
所嗜者小矣又况其間棄鱠多而嗜昌歜者不為不多
亦安知其不以此取誚於人哉
滑稽小傳序
烏有先生平生有三拗不交俗人而與人和不善飲酒
而喜人醉對客寡言而樂聞滑稽一聞其言為之絶倒
客去靜坐往往思之輙發一笑客有怪而問其故者先
生告之曰孔子大聖人猶以言戱子游衛武公周之大
臣尚作抑詩以戒厲王且以自警想其為人嚴肅端毅
非滑稽諧謔之流而詩人美之曰善戱謔兮不為虐兮
司馬遷作史記一書上下數千載而特為滑稽立傳東
方曼倩目如懸珠齒如編貝胷中有書四十四萬言而
以滑稽自雄豈非俳諧之中自有箴諷或能感動人情
使之改過是以有取焉耳昔韓退之作毛穎等傳而舊
史乃謂譏戲不近人情此文章之甚紕繆者在當時如
張文昌軰號為深知愈者猶且不樂於斯文則舊史之
陋固已不論可知矣余昔游士大夫間當酒杯流行歌
正樂闋堂上客醉諧戲雜出之時雖街談巷語小說不
載稗官不錄者時有可觀輙採而書之號滑稽小傳久
之得數十事以傳好事者雖有愧於馬遷之書方朔之
辨悶則取而觀之亦足以自娛也年月日烏有先生序
竹坡四君子字序
丈老者之稱也年長以倍則稱之禮也齒在丈人行則
稱之禮也學士大夫之以丈行則以字行今三十年矣
少者謂老者曰丈可也老者謂少者曰丈則非矣官相
埓也行相夷也齒相齊也曰丈焉則豈其情哉非相偽
則相諛而已矣余陋此風為多甚終不能以一人而違
舉世之習也小者貽譴大者速禍何自苦為之哉今方
解官藉事以奉祠禄深居簡出而賓亦無一人造余門
者獨與是四君子者相視而笑莫逆於心遂相與為友
焉四君子為誰曰毛穎曰陶泓曰陳玄凡三人而禇先
生不在也昔者昌黎韓愈蓋常與三人者游命之名而
未之字也是時禇先生方與漢太史公司馬遷作史記
書徵咸陽不與三人者同在愈所也是以姓名不得見
於其書余既悲字之不行又得此四君子而與之游乃
有其名而無其字於是字穎曰叔銳字泓曰堅伯字玄
曰客卿字禇先生曰記言入則與之晤而談出則與之
偕而往也醒則與之清坐終日醉則與之縱横交錯也
而其樂有不可勝言者矣於是四君子相與逡巡而謝
曰願奉先生之几席不敢辭也已而為之序以贈之
太倉稊米集卷五十二
