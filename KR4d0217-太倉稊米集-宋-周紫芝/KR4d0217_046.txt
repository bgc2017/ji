太倉稊米集卷四十六宋周紫芝撰
論五首
宇文融論
天下之禍必有所自起善論事者不當罪其成禍之人
而當罪其始禍之人是以成禍者其罪小始禍者其罪
大不可不辨也古人有言曰與其畜聚斂之臣寧畜盜
臣人情豈固欲捨君子之名而蒙盜賊之稱哉顧聚斂
之臣本以逢君之欲主意既合非特階以自售其身往
往因以致位卿相後之好進者遂指掊克之計以為宰
相捷塗曰彼既以是而得之吾何憚而不為哉由是知
成禍者為患於一時而始禍者貽患於後世此始禍者
其罪所以不得不大成禍者其罪所以不得不小也開
元之初明皇以勵精之志奮然有為於天下當是之時
元老魁舊布列於朝人主猶知有所尊憚焉及太平既
久淫侈日肆財用困竭國計艱短言利之臣得以用事
明皇始相宇文融其後韋堅楊慎矜王鉷楊國忠咸以
言利進至歲裒緡錢萬億為天子私藏以濟横賜卒使
盜起兵興主遷勢奪而不可救惜哉德宗繼肅代喪亂
之後既相楊炎作兩稅法民力未及少紓而大常博士
陳京請借商錢戶部侍郎趙贊代杜佑行借錢令民不
勝冤家若被盜至市人相率遮邀宰相泣訴於朝曾不
之䘏逮裴延齡用事益為天子增私藏海内重困天子
不免播遷之患至憲宗時皇甫鏄由聚斂勾剥為宰相
雖市道皆嗤之卒使憲宗剛明果斷之資不克有終而
其禍有甚於德宗焉是數子者皆操融之術躡融之踵
以取融之位如探嚢而得物則天下之禍吾固知其有
所始矣初明皇用融之策張說嘗數沮其謀融乃誣告
說罪帝發金吾兵圍其第幾不免殺自是利說一開群
奸相繼而至矣至德宗之用裴延齡也陸贄言延齡侵
削兆民為天子取怨於下帝怒罷贄亦幾不免憲宗之
時程異皇甫鏄以言財賦幸俄得宰相裴度三上書言
不可帝不納其言用之不疑何明皇不信張說之言而
用宇文融德宗不信陸贄之言而用裴延齡憲宗不信
裴度之言而用皇甫鏄也蓋諛言利說易饜主情而忠
諫讜議難回感聽君子小人勢不兩立小人進則君子
退其理然也憲宗即位嘗謂宰相李吉甫曰德宗播遷
誰寔召亂吉甫以陳京趙贊之事告之帝憤然曰京與
贊真賊臣憲宗聞暴斂之禍首於賊臣未幾復相皇甫
鏄豈亦迫於國計不得巳而然歟乃知利說易以搖其
君雖明皇之事德宗之所聞德宗之事憲宗之所聞而
公然蹈其覆轍亟於亂亡而不悔也唐自太宗之業廢
於後世而取民之制日巳滋廣兩稅之外如鹽鐵轉運
鑄錢括田𣙜利借商進奉獻助靡所不至其取之可謂
極矣其為報亦酷焉當時聚斂掊克之人不可勝數而
始作俑者蓋起於融後人見融以言利獲寵取相位皆
翕然師之因以陷其君於危亡然則論天下之禍而誅
其首禍之人非融而誰歟
救奢
自古人主苟非聖人未有不流於奢侈以縱其耳目之
欲者究其禍亂之源蓋起於大禹而成於周公夫人臣
之事君若禹之相舜周公之相成王可以為萬世法矣
以謂迪人主以為奢侈其禍起於此者何也禹既平水
土以奠九州之賦乃因其土地之所有以制其貢若元
纁纖縞可以供幣帛之用貢之可也孤桐浮磬可以
備禮樂之器貢之可也砮以為鏃楛以為矢可以禦敵
貢之可也菁以為葅茅以束酒可以享神貢之可也至
於青州之貢有怪石則玩好之用也徐州之貢有蠙珠
則珍竒之物也荆州之貢有橘柚則飲食之美味也唐
虞之君茅茨不剪土階三尺以示天下之儉顧安用是
為哉然則禹所以享其君與夫舜所以受其享余固可
得而知之武王伐商通道於九夷八蠻而西旅遣奉獒
之使獒犬未足為珍蠻夷歸命而受其獻猶未甚損於
聖德召公作書以戒其辭曰不貴異物賤用物民乃足
又曰珍禽竒獸不育於國武王賢聖豈貴異物而從禽
獸者奭之戒所以丁寧反覆而不巳者杜其源也周禮
一書所以載周公制作之典至於供王之玩好猶為之
設官焉周公身為保傅務在格君心之非豈不知玩好
之物侈性伐德非人主所當留意而設官以供其求是
迪其君使從欲也豈大臣以道事君之義後之為人臣
者將為竒技淫巧以蕩上心則必援大禹周公之說以
藉口曰禹之所以事君者若是周公之所以事君者若
是吾何憚而不為哉故曰究其禍亂之源蓋起於大禹
成於周公或曰禹周公非聖者歟曰禹周公聖人也聖
人而猶若是者何哉蓋禹周公以聖賢之主望其君而
不敢期以為桀紂之事也以人臣之禮事其上而不敢
不以天下而奉一人也故有虞舜成王以為之君有大
禹周公以為之臣則胡為而不可唐有天下更二十餘
帝方其即位之初未有不銳意於治者故嘗斥怪珍之
玩絶綺麗之服放宫中之嬪御罷四方之貢獻以足國
用而收人心逮其終也則必饜其欲而後巳夫太宗之
勤儉出於天資猶且萬里遣使市索駿馬并求珍怪魏
徵之陳十漸此居首焉况其他乎初帝問褚遂良舜造
漆器諫者七十餘人此何足諫而遂良對忠臣愛君必
防其漸嗚呼若二子者可謂知救奢之道矣
正俗
天下之治亂風俗之美惡未有不出於上之所化化之
以正猶懼其有所不從未有化之以不正而天下自治
者也明王以孝理天下以躬行化之以謂愚者猶有所
未喻頑者不可以遽革於是又為賞罰以勸沮之故孝
於家者表其宅里而爵之於朝一有不孝則屏徙遠鄉
而刑之於市於是而猶有不孝者况短喪而不禁匿服
而不罪又命群臣使不終喪是率天下而為不孝也天
下之俗幾何而不秦乎夫三年之喪天下之通喪也自
公卿達於庶人雖貴賤之勢異而哀戚之情則同今文
武殊稱而喪服異制豈理也哉或曰聖人隨宜以制法
權時而濟事至於兵戎之急有須其人而用之者烏可
殉人情之細而廢國家之大事乎曰是不然也春秋書
晉人及姜戎敗秦師於崤杜預謂晉人背喪用兵故通
以賤者告初文公薨而未葬襄公凶服以從戎晉於是
始墨其後遂因以為俗焉春秋書之蓋記禮之所由變
也夫一日縱敵數世之患晉伐秦師於是為急襄公權
以大義而國遂喪於禮可不慎乎昔者子夏問於孔子
曰三年之喪卒哭金革之事無避也者禮歟孔子曰夏
后氏之喪既殯而致事商人既葬而致事故曰君子不
奪人之親亦不可奪親也吾聞諸老聃曰昔者魯公伯
禽有謂為之也今以三年之喪從其利者吾弗知也由
是觀之雖兵戎之急有須其人而用之者聖人之所不
為也唐高祖剗亡隋之弊俗敦三代之高風詔文武官
終喪可謂善矣太宗不能終父之志貞觀六年侯君集
起復八年長孫無忌起復十六年房元齡起復二十二
年禇遂良起復而高祖之制遂不復行豈非是四五人
者得之則治失之則亂得之則安失之則危歟是治亂
安危有繫於此不得不爾也就使若是為人君者猶不
當奪人之情而強之政况不然乎太宗以聰明睿智之
資而隆太平極治之業可謂一時之英主矣其奪喪以
用人則至於再至於三而不已然則終唐之世風俗之
醇所以終有愧三代之盛者以其不求正俗之本也歟
稗官
古之人君喜聞直言故其求言之路廣惟恐一微言之
不聞也後世人君惡聞直言故其拒諫之刑峻惟恐一
言之上達也直言日聞於前則諂諛之論不得入此天
下所以獲治安之福直言不得聞則諂諛之論日以浸
潤國因以亂而不可救二者利害相懸不啻如天地而
人主有不察焉殊不知古者廟堂之上君臣之間相與
賡歌以戒荒淫必在於治安無事之際當是之時在廷
有敢諫之臣出納有喉舌之司而群言無或蔽於上矣
猶以為未也則又徇衆庶之論考芻蕘之言以禆吾之
聽焉然而上下殊位貴賤異勢畏威者或不敢言卑賤
者或不得言則又未必盡得天下之言也於是設敢諫
之鼓立誹謗之木以使之言焉猶以為未也則又命國
史作詩以明得失命太師陳詩以觀民風而設采詩之
官以察民之情則其求言之路可謂廣矣此三代之盛
雖瞽矇猶得於箴規雖百工之賤猶得執藝事以諫况
公卿大夫忠臣義士之賢者乎余嘗博采六藝百家之
書以謂聖王求言之術殆盡於此矣其後讀西漢書見
班固叙小說者皆謂出於稗官說者謂稗米之細碎者
而稗官以採摭細碎為職班固曰街談巷語道聽塗說
亦綴而不忘如或一言可採此亦芻蕘狂夫之論也乃
知賢君廣求言之路委曲如此唯恐一言之或遺也前
世求之如是其詳尚恐不得聞况末世殺忠臣以鉗天
下之口設監謗以禁天下使不得言者乎稗官之設不
知起於何代漢之唐林請省置吏公卿大夫至都官稗
官各減十三則疑此官自是而廢矣嗚呼先王設官分
職可謂詳矣其微至於採荼葛驅龜黽之事猶掌以官
後世省官罷員有不可廢如稗官者猶以為不急而去
之殊不知其官減而職廢天下之言日以壅塞而忠臣
讜議寝不得聞則是其所省者微而其為害也大矣夫
雷霆之所擊莫不摧折萬鈞之所壓無不糜滅人主之
威甚於雷霆而鎮服之勢重於萬鈞言者豈得不畏其
摧折糜滅之患哉又况門廷之間遠於萬里非設官而
授之職俾旁求而博采之猶恐不聞况廢而不設乎林
之建此議可謂不思之甚也
五德
五行之理相為尅勝在陰陽有自然之義其為說雖聖
人有不得而易也不幸遭五經殘滅之餘聖人不作九
流並起隂陽災異之學一熾而諸儒各以臆說更相附
會至使其事若可信而有足疑者此固不可以無辨說
者謂黃帝得土德黃能地螾見夏得木德青龍止於郊
商得金德銀自山溢周得火德有赤烏之符此為若可
信者班固乃以共工氏以水德同於木火與秦同運非
其次序故皆不永固說之陋夫人而得鄙之矣秦以熊
羆之力虎狼之心蠶食諸侯并吞六國宫室燕遊之奉
不足以厭其侈心又為馳道於天下東窮燕齊南極吳
楚江湖之上瀕海之觀靡不畢至民之勞弊有不能勝
亡固可蹻足待也高祖以義取天下秦王子嬰降於軹
道漢王以屬吏寶器婦女無所取還軍灞上以待諸侯
與秦民約法三章民無不歸心者其興也可謂有德矣
然則漢以德興秦以暴滅天之予奪契若符璽使秦不
以水德王天下何害於亡漢不以火德王天下何害於
興議者乃以赤帝斬白帝受命之符則既巳得天統矣
然漢之初興庶事草創叔孫通略定禮儀而正朔服色
亦未遑暇漢文帝時魯人公孫臣上書言漢當土德丞
相張蒼明於律歷乃以漢水德明年黃龍見成紀文帝
乃拜臣為博士詔諸儒改服色而賈誼獻策亦以漢當
土德至孝武時雖倪寬之通經司馬遷之博洽猶循公
孫賈誼之說不復有所改易獨劉向父子以謂帝出乎
震故包犧氏始受木德其後以母傳子終而復始自神
農黃帝下歷唐虞三代而漢得火焉諸儒之說何其紛
紛耶夫以漢之一代所以王者三或以為水或以為火
或以為土彼蓋有所託而言然亦有未足然者三代之
王取受命之符於始興之帝黃龍見於文帝時安得以
為土德此公孫臣之說為非也自包犧氏以五德相傳
則秦以水德漢安得復以水乎此張蒼之說為非也以
土制水於五行序為是然高祖始興神母夜號著赤帝
之符則漢當以火而不以土無可疑者此賈誼司馬遷
之說為非也夏得木商得金周得火在三代無以母傳
子之序周以火秦以水漢復以火在秦漢無周而復始
之義此劉向父子之說為非也夫以賈誼司馬遷張蒼
劉向之徒其博聞洽識皆千年之士也而謂其說卒無
可取蓋亦不可要之後世災異之學出於臆說苟稽諸
聖而無考焉雖略之可乃若秦漢之所以存亡其理較
然易知者且詳言之以為後世戒則亦烏乎而不可哉
太倉稊米集卷四十六
