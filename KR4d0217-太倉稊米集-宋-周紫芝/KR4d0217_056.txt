太倉稊米集卷五十六宋周紫芝撰
啟十六首
謝王效正
分臨偏郡何補事功寵貺華文遂光衰朽自笑陳人之
陋遽蒙長者之稽稱實出于過情意甚慚于掠美敢遵
仁誨勉效初心聊修骩骳之詞少答勤渠之賜
答彭運幹
望千里之門牆邈如世外拜五雲之書札恍若夢間偶
霑試守之恩猶假過情之寵雖寮友之義甚篤顧小人
之愧為多恭惟海内名家大流偉器少年得譽衆人
號寧馨兒壯歲效官舉郡稱霹靂手恨兹淹泊未快騰
驤視才器之不煩知富貴之未晩某介而寡與老且可
憎遂專三日之城巳過一生之望形容盡變豈是昔人
笑語相歡漫思前日厭塵埃之汩没想詞翰之風流跂
望華軒來臨弊境雖無歌舞愧為郡最樂之言尚有湖
山作故人相見之地抑又何哉
回韓朝奉
吳牛望月顧筋力以何堪越鳥歸巢唯鄉關之在念况
恢台之善政方霑丐於吾邦未遑展桑梓之儀豈敢拜
翰墨之賜事誠倒置心不自安恭惟才絶九流書窮七
略藏庖丁之刃雖未究於設施出毛遂之錐固已知其
超卓哦句兩松之下飛聲雙闕之間誦退之遣鱷之文
精誠莫及聞安國議戎之策忠厚可觀當文黼黻之青
黃尚屈簿書之朱墨借玉階方寸之地行望蓬山下金
泥尺一之封即分郵傳某老之將至時不再來悼齒髮
之巳衰顧筋骸之難強青鞋黃帽徒濫厠于冠裳白髮
蒼顔豈足塵於表著望故山而何在問征夫而未能覿
德尚遥望風增切
答劉縣丞
擕家去國懷綬得州老手蒼華笑江山之牢落高文絢
爛寵車騎之雍容非所宜蒙豈不重愧恭惟天資沉厚
妙學精深清德尤畏于人知廉操久為于民表朅從河
朔轉寓江鄉聞遺愛之尚存近在屬邑恨相從之已晩
猶際英標某吏道非長聲稱甚寂鈍拙頗慚于敏手循
㳂難革于陋風尚貽慷慨之詞文此枯癯之質與聞聲
欬已足慰于生平况遣兒曹獲稍親于函丈其為欣抃
罔既敷宣
賀秦太師脩景靈宫加封
原廟繕新克廣奉先之孝嚴宸命誕聿彰輔世之勲渙
汗既敷羣方交抃恭惟望隆三事位正六府挾風后
力牧之才輔唐堯虞舜之化持危任重再造功高决
漢家之謀猷大者才過二三策永周家之歷數遠且
至于千萬年宗廟既以益嚴祖考莫不來格遂昭輪
奐用㓗齊明儼列聖之䆳容垂後昆之景福祀清廟而
執籩豆爰修顯相之儀游渭北而出衣冠因講薦羞之
制蓋天子以尊祖為孝而大臣以制禮為先韙兹社稷
之功盡出廟堂之議宜大頒于綸綍用永賁于宗公逮
魯國之宮尚陋奚斯之作開漢皇之次徒聞稷嗣之言
允屬昌辰乃蕆熙事肇稱新邑之祀當在聖臣上憲
太徵之宮亦稽故典某猥膺郡紱恪守邦圻奏告示虔
但馳神於&KR0034;錯落成交慶恨阻贊於陶鈞
賀秦太師郊祀加封
神丘肆祀格景貺於蒼穹宣室受釐被鴻休於上宰爰講
明禋之報誕彰顯相之勲命冊攸頒多方胥慶竊以非
聖人不議禮唯孝子能饗親顧兹展錯之儀屬在休明之
旦周公得卜既脩元祀之文后稷配天用示尊先之義
祖考為之来格福祿以致攸同藏熙事以告成霈湛恩
而敷錫恭惟贊襄元后師保萬民自振古以來考百王
之事惟兹一德悉盖前聞用能不挽天河盡洗甲兵之
變未移桑蔭大興禮樂之文乃築圓壇以就陽位望拜
竹宮而流光正集既通爟火而神馭宴娛宜錫羡封大
光元輔某猥分郡紱阻拜鈞庭聆鬻鬻之清音嘗仰瞻
於霄漢望岩岩之維石徒激想於肺肝過此以還未知
所措
賀秦觀文郊祀加封
服大裘而祀上帝推后稷以配天命作冊以告周公慶
伯禽之拜後禮行以郊而百神受職賚封於廟而四海
歸心凡有識知舉同抃蹈恭惟運逄千載道合一人以
不世出之才遇大有為之主倏際風雲之會起於日月
之光射策漢庭天子為之親擢讐書東觀太乙至於下
觀薦被光靈進參法駕討論墳典掌宗伯之禮文潤色
絲綸草北門之制詔久雍容於經幄旋秉握於樞衡雖
勤謙德之光益示宸衷之眷保傅亞上公之重德爵兼
達尊之隆况祗肅於蒼穹遂聿彰於景貺紫壇奉引既
顯相於眀禋黃屋均釐宜祗承於休命某猥分江壘阻
造鈞軒跂望車塵曾未遑於慶拜載瞻巖石竊有冀於
鈞陶
回南康徐中大
介乎大國未脩交際之容蕞尔小邦唯資唇齒之助辱
貽書之俯逮徒汚背以增羞恭惟人望崇高天資静重
一時麟鳳久為朝路之儀千里金湯猶藉藩方之寄恢
餘波而霑丐粲尺牘之情文振起頽風光華暮境某儒
酸未改吏術無聞雖假一麾徒有簡書之畏遙瞻五馬
方從水石之游顧覿德之未遙唯嚮風而尤切
謝生日詩
桑榆就景巳歎流光錦繡飛牋遽貽盛禮方劬勞之在
念辱頌祝以祈年佩德雖隆撫躬何禮平生朴拙常遭
非意之嗔此日光華敢竊過情之寵徒增永愴莫喻感
悰
回莫解元
乘銳而來將觀筆陣易地以戰遂擅文場念老將嘗辱
於敗軍而鏖戰與聞於奏凱華緘聿至慶忭增深恭惟
天授偉才家傳妙學胷中書傳富有五車筆下波瀾倒
流三峽爰被外臺之薦亟登天府之書解數千牛刃已游
於餘地飛九萬里背將負於青天某仰德方勤聞風竊
喜江邊並席雖未奉於笑言玉陛臚傳行再馳於竿牘
回光州曾郎中
江國養疴夢懷鄉井高軒假道遂見故人念竹坡當日
之游慨霜鬢六年之别方關山之在眼驚翰墨之来臨
恭惟文采傳家風流絶俗詩騰淮楚舊歌沔鄂之章名
在冕旒高壓藉湜之軰宜就班於文石猶擁旆於邊方
豈非歛三州豈弟之餘聊以慰一方撫摩之望想當飾
吏必有異聞某一落江干兩更歲事身隨乘鴈時照影
於滄波心戀雲山巳卜居於廬阜不期楚尾復對荆州
一札詔書行拜賜環之寵五日京兆尚堪陪燭之歡
與盧漕
命郡太守而共理本以為民遣部使者而觀風雅宜從
俗聞擁光華之節來頒寬大之書馳傳所臨黎民胥
慶恭惟躬豈弟慈祥之德擅風流藴藉之稱究其平易
以近民盖由儒雅而飾吏石渠流水雖久去於圖書西
掖高梧宜入陪於鵷鷺方示九重之寵眷尚勤千里之
轉輸某猥屬列城與聞使旨將歸故里迫京兆五日之
期粗免常刑皆蘇章二天之庇行遂周旋之奉獲聞謦
欬之音但遐想於車塵冀既瞻於馬首履兹寒沍願慎
保綏
賀秦太師
日從青道當蒼精出應之初計上甘泉乃萬國朝元之
旦羣公薦璧天子受圖凡在溥臨共躋亨運恭惟名高
有相位冠三公利厚澤于生民合忠言于眀主講成周
之五禮著在典章諧虞氏之八音格於鳥獸定大策於
廟堂之上斡化權於掌握之中道與時而偕行夀因仁
而益永三元謹始百順是宜某假守江壖遽辭台鼎遂
阻稱於夀爵徒引望於鈞庭
進書賀秦太師
詒孫謀以燕翼子既纂成書渙大號以揚眀庭爰頒寵
綍布在文武之方冊參諸堯舜之典謨夷夏交孚神人
共喜恭惟周邦元老商後聖臣羽翼六經襲孔子刪詩
定書之志陶成萬化當周公制禮作樂之朝偃兵革於邊
方混車書於區夏寳隣脩好上帝降康適國家閒暇之
時乃文物脩明之旦聖謨具在宜增唐帝之煥章武
烈既昭當矢周宣之文德載之巨牘寔頼宗工聿追河
洛之圖書偹述帝王之儀憲奎躔騰曜粲若雲漢之昭
回金匱寳儲永作邦君之軌範繄此聖人之作允為論
次之功宜極褒嘉以旌殊烈凡在陶鈞之内敢忘抃蹈
之情某久沐恩波尚塵廪粟琅函蘂笈頼鍾山秘典之
藏羽盖霓旌想漢殿皇儀之盛莫遑展慶徒切望風
賀秦太師待制作首元
武偃文脩功歸社稷隂施陽報慶在子孫决巍科者世
宜有其人居元輔者兹因為之漸事光千載榮動一時
常觀自昔富貴之家未有不閑典麗之習况肯心游於
藝苑疇能身致於雲衢操管濡毫俯同寒士垂紳正笏
驟即禁塗既魁四方俊傑之人遂拜六閣深嚴之選華
胄增相門之重異恩加主眷之隆盛德所鍾榮光自遠
冕旒三接方體貌於大臣衮繡一詩將流傳於奕葉恭惟
坐而論道忠以事君創從書契以來未見勲庸之比雖
有傾河之辨博莫可形容譬若太虚之清明誰能繪畫
要其用意唯在好生積二十年不殺之仁享三千歲無
窮之夀餘波所溢後裔宜蒙發策决科如探囊而取舊
物傳圭襲組必繼踵而位台衡功盖古今報同符契非
私情之敢侫信輿議之咸歸某夐隔修途阻趍大府徒
與江湖之士共作美談難陪冠劒之流躬陳賀禮
賀秦樞密
布綸綍以宣猷亟頒周誥總樞機而正位遂本漢兵凡
庇宏庥舉同欣抃竊嘗遠稽舊牒歴數前朝以宰輔而
傳家固宜有此至父子而並用實所罕聞維師臣建不
拔之功故聖世舉非常之典門開二府位次三公雖隔坐
以賜屏始拜一家之慶至處中而當軸行流八葉之芳
廟社增榮衣冠歆豔恭惟恢宏聖道師表士林以鼓吹
六經之文領條奏七略之任文臻高妙極詞臣典誥之華
識洞䆳深為聖主緝熙之助方其雍容帷幄之際已有
贊襄廊廟之資豈獨結於主知盖實因於人望果由秘
殿進長樞庭職善國人比周司徒為何足美世傳經術
在漢丞相則不同朝方以昔賢兹為盛事觀懇辭之甚
力審隆眷之難回所以保國歴年之期豈但慶公私門
之福某濡恩甚久為喜實深聊陳贊說之詞以寄報酬
之意
太倉稊米集卷五十六
