太倉稊米集卷六十八宋周紫芝撰
祝文十八首
祭飌師
維神祀配上帝位列六神槱燎之祀以享以禋粵自中
古以迄於今四時之運孰號令之萬物之生孰鼓舞之
搴我雲旗曀則擴之駕我雲車暵則滋之飌師之神是
實司之今兹孟春載舉祀事神之報之有隆勿替尚饗
祭雷師
物方歸根草萎木黃雷雨作解萬寶其昌涸隂冱寒昆
蟲蟄藏雷乃發聲蟄戶其張常陽亢炎赤地茫茫震驚
百里電激龍驤報神之功歲事有常神之聽之食此豆
觴尚享
釋奠告宣聖
歲以春秋之上丁釋菜用幣於先聖自成均以達於郡
縣罔敢弗虔其為禮舊矣時方用兵四郊多壘則有司
一切臨時苟簡視棄禮物如委弁髦獨不知古者出師
受成於學而魯修泮宫淮夷攸服豈非有文事者必有
武備故我戰則克其夫子之道歟今兹蕞爾小邦當剪
蕩顛覆之餘民殘物弊禮意衰落而不敢以微薄廢禮
盖視豐凶而為之隆殺亦以遵吾夫子之遺訓也
釋奠告兖國公
維公居處窮陋啜菽飲水以安貧約是特一介隠夫所
能而夫子賢之如此何也以公有王佐之才可以致君
可以澤民而不得行其道乃能安時而處順不露惡言不
形愠色是其所以為賢也宜其配夫子以享百世之祀而
無愧歟今茲仲春有事於先聖之宫禮也公其從與享之
釋奠告鄒國公
惟公心不動於死生志不淫於富貴凜然直氣塞乎天地故
身不利於當時而道可傳於後世至於懷利以事君好戰以
殺人長君之惡而不諫罔民以利而不仁皆得罪於公之
門者也非公之教舉世汩昏扶持厥世不泯以棼公之為
力堯禹同倫今秩常祀牲幣式陳敢用昭薦以告於神
諸廟祈晴文四首
此邦之民耕於大江之濱下田居多而地甚卑一有淫
雨之患則江流彌漫至於蕩齧其隄防而莫之救故常
以雨為病焉今茲秔稻滿野耘夫在田而苗之秀者亦
將實矣乃積雨不止水潦橫流則其為民之憂未有甚
於此時也維神痛斯民之無告而有以相之吏亦有不
腆之羞以備春秋之享將以答靈貺維神其圖之
民窮於兵革不得竭力以事田畝久矣今仲夏之初積雨彌
日以害田穉則是民之重困無甚於斯也維民之命實神是
司寧忍熟視而不救歟神其相之俾克有秋民亦將報焉
維宣之民皆築隄捍水以耕其中號為膏腴其實洼下故
水潦一興則隨以蕩神所知也今天作霪雨黃流瀰漫以
為民憂民力何施維神是求而巳神其相之弭茲巨漫俾
克有秋吏亦不敢忘神之賜也
此邦之人困於荼毒久矣千里蕭然野無青草民之從事
於南畝者有幾幸而陰陽調和歲事登衍充公給私猶或
不足吏方以為憂今兹仲秋天作淫雨害於垂成則斯民
之病殆有甚於兵戎之禍焉吏之弗德神降之咎可也民
之無辜神忍熟視而弗之救與維神隂功收伏曀霾擴開
霽色使黍稷登場父子相慶則吏民戴德其誰敢忘
諸廟謝晴
勾芒司旦土膏既興陵陂之麥鬱乎青青積隂未解霖
雨其零浸畦溢壠溝澮皆盈民以病告有禱於神曾未
徹奠雲開晦明曈曈曉日曄然東昇匪神之休孰赫厥
靈巫祝矯舉吏實何稱神降之福以答民誠
諸廟祈雨
凡民無知所恃以生者唯忠信慈惠之長與夫聰明正
直之神而已今兹守土之吏既已弗德無以惠此一方
天降之咎罰在雨暘而神猶藐焉曾不加恤則是斯民
其終無告而已邪此邦之人罹其天災可謂酷矣夏六
月積雨不止下田既已悉為汙沱種之入土不知其餘
幾今秋七月而不雨則是苖之槁者又復病矣雖甚無
知者視之猶將惻然况神之功德在民廟食兹土其忍
坐視而弗之救歟及今而雨尚猶可及過是神雖欲予
之其何補於民哉維神其亟圖之
奉安天齊仁聖帝神像
往歲寇攘充斥湏江舊壘鞠為盗區兇焰所至萬室一
空惟是祠宇巋然獨存雖長蛇豐豕猶胥顧忌罔敢肆
其毒焉則神威靈所暨遠矣歲月滋久風雨鳥鼠弊於
路寢上漏下濕頽壞弗支非所以嚴廟貌而庀祀事是
用補而新之以肅在庭矧兹下民奉事有年鳩工飭材
誰敢弗力神歆其誠疇或吐之峩峩新宫是享是宜維
神奠厥攸居往安斯寢以福吾民
祭江神文二首
某以拙於生事食口滋衆乃渡江而淮就食綉川往來
於江至於數四皆偃然高臥無復風濤之恐今又將㩗
持老稚以為終年之計而時方仲夏水潦並興暴風涷
雨變在頃刻一有不至則覆溺隨之雖在善工操舟若
神未免於患也是用致告于神伏願賜以安流俾獲終濟
幸莫大焉神既相之於其始必能成之於其終此某之
跡所以得至祠下也不然其敢瀆於神乎維神其鑒之
尚享
又
某以去年夏六月丙寅有禱於神願賜以安流俾獲終
濟而渡江之日風恬雨霽水波不興怪妖伏藏江流如
鏡神之厚賜非特及於妻孥雖篙師長年蓋亦蒙神之
休自惟凉薄何以得此今兹秋高邊境未靖將歸安故
里以避風塵維神稍赫威靈以終始之借以頃刻之便
使免風波之虞於神之力實在談笑於某之賜何啻邱
山惟神其卒相之尚享
告巨木
江鄉之俗歲多淫祀家有巨木則牲以祀之其禮甚謹
謂之木官其來尚矣愚民無知習以為常固其所也至
於學士大夫之家猶或狃以為俗則陋矣况兹大木植
吾敝廬百有餘年賴以不死而其害滋多不可不去盤
根錯節横敷於地使土膏墳起以傾吾屋不可不去也
大枝臃腫小枝卷曲既不足以中吾用而敗腐之葉填
塞瓦渠使上漏下濕以汙吾席不可不去也春夏之交
柯葉如雲鳴梟哺鶵以巢其顛庇遮惡鳥朝呶暮喧以
聒吾耳不可不去也長蛇蜿蜒來伺鳥鶵鳥噪蛇盤惡
類相攻以怖吾兒不可不去也顛風驟雨夜黑朝昏憑
藉勢力掀舞頽檐使我常虞覆壓之患以憂吾心不可
不去也夫木為吾害如此則其戕而去之可以無憾矣
神雖欲託此以為妖祥不可得也今者刀鋸既具匠石
在旁酒漿前陳巫祝在後神逝而往木仆而僵我不神
咎神無我殃尚享
諸廟謝雨
某去歲禱雪祠下神嘗賜之一尺之瑞今夏六月以旱
告神又賜以三日之霖夫求則必得其欲不啻如慈父
之愛其子也顧吏不肖何以得此豈非此邦之人奔走
奉事不忘朝夕所以事神者甚謹故神之相斯民也亦
未嘗忘於一日之間乎然民既被神之貺吏亦將免於
危亡其敢弗以告
諸廟謝晴
雨五六日不止湖水且大至瀕湖之民水半其扉可謂
危且急矣雖具舟檝發倉廩號呼牽挽援之中流而區
區人力安能與陽侯爭一日之功哉非藉神威靈有請
於帝何以收積雨於九天拓洪濤於萬里使鳬居鴈聚
之民復得平土而居之吏雖罔功敢不下拜以納神貺
卷雪樓上榜告神
王昔在吳忠勇蓋世西呑巴蜀北舉曹魏玩視老瞞等
兒子戲削平中原空落䀝睨廟食八朝以享厥祀暨我
皇家四錫封位大江東傾王宫屹峙蛟龍蜿蜒&KR2531;縮來
會江神海靈冠劍奉祀宜有斯樓以助燕喜雪浪飜空
長江萬里神告斯名我是用紀辭陋德隆弗配厥美於
以告神實震而悸
太倉稊米集卷六十八
