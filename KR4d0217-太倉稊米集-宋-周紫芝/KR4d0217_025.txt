太倉稊米集卷二十五宋周紫芝撰
詩四十七首
劉文卿燒木犀沉為作長句
海南萬里水沉樹江南九月木犀花不知誰作造化手
幻出此等無品差劉郎嗜好與衆異煑蜜成香出新意
短忩護日度春深石鼎生雲得煙細夢回依約在秋山
馬上清香撲霜霽平生可笑范蔚宗甲煎淺俗語未公
此香似有郢人質能受匠石斤成風不須百和費假合
成一種性無異同能知二物本同氣鼻觀巳有香嚴通
聊將戲事作薄相辦此一笑供兒童
曉雪
湖色催清曉風前一雪輕不妨梅自笑要與水争明萬
木雲遮盡千巖玉琢成可憐青竹葉寒甚與誰傾
時宰生日樂府四首(并序)
歲十有二月二十有五日太師魏國公之夀
日也凡縉紳大夫之在有位者莫不相與作
為歌詩以紀盛德而歸成功篇什之富爛然
如雲至於汗牛充宇不可紀極所以祈贊夀
齡無所不至猗歟盛哉昔未有也某緜陋不
才加以門薄而地寒人微而器窳如瓦釡嚢
瓢宜在草野雖欲挽而致之與鼎俎籩豆之
器雜然前陳於郊社燕享之間有所不可而
鈞播之下萬化斡旋根荄飛走並用無遺前
者拔自筦庫置之省闥俾司吏牘以主其藏
雖未得與鼎俎籩豆之器雜然前陳固巳不
在草野間矣感激之私無以自發方且含茹
吻頰之間而不得吐會都人士夫奔走為夀
得不呈露鄙素為下俚之辭尾賀客而前以
謁鈞庭之下乎乃作樂府四章再拜而獻倘
欲被之金石流之管弦與一代之樂諧和韶
濩則有所不敢至若附魏晉以還曺劉諸人
殘音餘韻流傳後來則又非其人也譬如茂
林時鳥感動至和而振翮一鳴蓋有不知其
所以然而然者仰惟真人出御大寶由中興
以來每遇是日必即大第賜湛恩之燕賜鈞
天之樂所以寵異師臣以示旌功報德之意
考諸舊牒所未前聞廼作御燕曲朝庭修兩
國之好結百年之盟休兵息戰使各保其骨
肉父子之親公之隂德歲所全活不可以鉅
萬計天下休休乎日向於安平泰定之域繄
公德是頼廼作班師行時方偃武文教誕敷
民和年豐國足財阜禮之墜者復振樂之廢
者更新百度彰明萬邦悦附實我周公迓衡
之政廼作昇平謠四方無虞五兵不試國肅
以清民庶以寧當是時也家被更生之賜人
懷欲報之心皇天無私仁者必夀此天之所
以歸德於公也廼作祈年歌竊惟公之洪猷
茂烈度越曠世雖盈編溢册不能具載而質
之四詩亦可槩見後之賢者聞而悦之將欲
鼓之舞之長言而永歌之庶幾或有取於斯
焉謹序
御燕曲
新陽入谷春欲回瑶池春早桃花開黃金三尺瑞獸暖
雲横霧繞珠簾垂碧腴分香自紫府百壺流泉酒如許
御厨排燕羅八珍更飭梨園賜歌舞黃門宣詔天上來
歡喜時聞傳帝語紅鑾畫幕密護遮參差吹竹凌丹霞
雙成持觴萼綠勸五雲遥望羣仙家仙家日月真長久
地久天長聖恩厚願公歲歲復年年長帶宫花飲宫酒
班師行
漢兵出塞將軍行棘門灞上空屯營羽書夜半急如火
淮田千里無春耕廟堂有議如建武十歲邊頭不鳴鼓
君王無事兩國歡長樂宫中瞻聖母鷹飢虎飽不足圖
三軍漸欲銷兵符紅旗盡卷夜烽冷銅花繡甲金糢糊
横議當年蝟毛起公持一言天自喜盡收諸將入神京
十六衛閒清似水榆關一騎不動塵隂功何止活萬人
封侯鑄印不足說朱顔一笑三千春
昇平謠
負石填海海可乾鑄鐵削山山可栞俟河之清豈易得
眼見太平真復難春風輦路宫槐綠花繞漢宫三十六
喜入天顔人盡知奉常新奏昇平曲前年被衮郊圓天
今年執玉朝塗山漢官威儀久不見三代禮樂俱追還
太師功大非人力早向壺天賜新宅消得官家駐六飛
畫鼓咽咽燕瑶席紫宸朝散千官行四方警奏虛封章
衮司無事鈴索静牙牌報漏春晝長但聞羣賢歲歌舞
夀曲聲中玉觴舉青衫小吏亦復歡自採民謠裨樂府
祈年歌
十雨五風年歲熟萬落千村俱種粟人從南畝把金犁
誰在廟堂調玉燭昔年避地今安居前日荷戈今佩犢
開元宰相不開邊當時米賤斗數錢自從罷武銷劔戟
外戶不閉俱安眼人蒙更生家受賜父老歡喜兒童顛
君不見天上宸章燦星斗翔鸞驚飛翠蛟走為言一德
似阿衡上格皇天贊元后皇天報德亦可知仁者必夀
天無私但願天心錫難老貂冠畫衮常光輝四國無兵
誰不喜共說昇平自今始黃帝垂衣坐法宫千歲常師
廣成子
冬至前九日湖水盡冰後二日晚晴小舟循湖
心而歸冰已稍開書是日所見
積雨凝宿隂寒冰結湖背鷗鷺不敢前龜魚各?晦敲
冰得湖心鼓棹作澎湃萬玉朝明堂丁冬響環珮誰來
貝闕中小現銀色界夕陽似知人微温散珠琲為我開
糢糊遥山影空翠境勝不可名語惡聊自悔安得王右
丞萬象歸綵繪遥憐西子寒眉目增點綴
將登南高示同舍
萬壑千巖要盡窮漫將筋力試衰翁請君速辦尋山屐
同上南高第一峯
三年身在翠鬟堆慣見湖山眼厭開要上雲峯最高處
試看潮過海門來
過趙德莊官居有懷其人
送君南浦草青青記得江邊一醉醒騎馬却來尋舊處
依然蒼竹近寒廳
讀君古錦囊中句可是紅蓮幕下才試問風流李長吉
如何不寄近詩來
次韻關子東聞太常新樂
今歲塗山禹會成俟河真得見河清官麤無路朝元去
卧聽鈞天奏樂聲
湖上雜賦三首
青腰載雨入菰蒲旋斫漁竿學釣魚小向湖心作容與
天教來此伴舂鋤
山邊騎馬醉王孫湖裡撐船晚過門寄語金丸莫輕彈
我無花鴨觧人言
三年原不下胡床飲盡山光與水光莫把渠儂作官看
此身便是賀知章
次韻何子楚題吳傳朋石渠大字
中郎往昔游鴻都眼見帚堊心成書乃知隸法亦天授
後世豈復斯人徒周王百度新復古道家山是圖書府
吳侯妙翰絶古今高榜横空近風雨大字三尺古所難
細書不要烏絲欄四蹄自抉水邊石兩翮忽舉空中鸞
知君自是文中虎便恐聲名傳帝所借令頭白下凌雲
寄語韋郎耐辛苦
次韻庭藻雨中不出湖上
幅巾飽看西湖春徐行當車不動塵有時乘興未遽反
武林無此尋春人湖山如螺湖水白幾見青天月生魄
年年馬上看吳娃舞袖雙裁越羅窄長安貴人百不憂
胡為亦復多窮愁出門載酒不可往倚杖看雨如窮秋
萬事不由人作計我欲除愁唯一醉此生巳老復何求
五字但知公臭味春風吹雨山澤晴青山有約翁有情
故人官高少閒暇可喚白鷗同此盟
梅花為風雨所殘三絶
五更風雨各無端留取殘枝與客看何遜借花心欲折
玉奴愁雨曉應寒
山西鐵面故將軍新種梅花十里春此地數枝留不得
東風可是惡欺人
先生舊日經行處聞有寒枝笑曉林便倩東風吹雨去
急携藜杖與僧尋
梅盡一首
昔家大江南沮洳不堪處五月梅子黃江雲日成雨頻
年客東吳蝸椽坐羇旅墮鳶忽當前海氣復如許食無
山鞠窮為病入腰膂游鯈與争席共此一洲渚人生能
幾何生理亦良苦今朝有竒事兒童報佳語送梅喜追
餞入伏寧傴僂便當掛西忩悠然望南浦借風翻綠荷
分香度清暑
陳相之許惠近作久而未至雪中偶書二首
春意方回臘梅花又滿枝自憐為客久頗恨得君遲涉
世身猶爾攻愁酒若為人生俱昨夢消遣可無詩
短策何由去長鬚喚不來詩今如此少門欲為誰開净
几塵飛盡寒忩雪自堆無人伴牢落燈火送殘杯
奉答相之再示兩詩
白髮劉郎在無心唱竹枝倦游閒未得見事老尤遲與
世知何用求田便可為元龍人物勝况有建安詩
老媿才都盡人愁雨不來酒樽無客把詩卷為君開山
色螺分翠江濤雪擁堆新篇慰愁眼喜色動寒杯
次韻關子東湖上雜書四絶
道人結屋在林邱俗子何由得少留一閉衡門三十載
為公今過虎溪頭(清照菴)
上方重閣到雲天一落天星今幾年不見老坡寒碧句
滿林風玉自蒼然(夀星寺)
舊聞春草滿池塘何事新題荇蘂黃寄語藕花從此去
不須滿意著紅粧(水荇)
兩邊山木子規啼不管還鄉客夢稀應為老翁推不去
故將好語勸人歸(子規)
再寄李司農二首
不作徽州夢空吟楚水邊倉皇相别日歡喜得書年客
有誰投轄詩應我執鞭長安望歸日消息幾時傳
衰薄功名晚羇棲歲月深篇章唯楚些兒女盡吳音見
面知何日從公話此心時光肯相待白髮巳如林
頃與徐美祖汪養源同遊杯渡道場余來錢塘
而二君再遊以詩見寄
當年三士各清狂下馬同尋古道場人在諸峯朝著屐
天教我軰夜分床勝遊巳是成陳迹晚路何堪更異鄉
聞道重來苦相憶為君日轉九廻腸
苦筍
庾郎鮭菜不滿腹三歲杯盤入吳俗江頭四月烏賊來
經日楊梅雨中熟是時苦竹方生兒錦綳時露駢頭玉
杭人嚇飯正要虎日以千金換盈束人莫不食鮮知味
妙理聽君論反覆舌頭誰識苦中甜今乃苦口後為福
蔗中佳境甘似飴厚味可人終腊毒江南山多豈無此
苦甚何止秋荼酷天公時為餉饞人雨洗風吹滿山谷
從今不敢料吳儂但煑蝦蟆當粱肉
和張元明食生荔子
五月麦秋閩嶺寒嶺頭風雨荔子丹舊從圖畫見眉目
何曾生食知甘酸天生尤物亦甚慳路遠致之良復難
宫中妃子一破顔猶須驛騎來長安絳紗囊小欣乍識
晚上蘇臺醉瑶席人如玉筍擘輕紅詩似春雲驚坐客
書生饞相絶可憐誦詩口角空流涎何時遂作七閩客
日啖玉肌三百丸猶勝窮愁杜陵老暮年奔走巴山道
萬里瀘戎摘荔枝一生辛苦無人知
將别湖居二首
昔年嘗判武林丞来伴西湖寺下僧又作移家新活計
却携行脚舊枯藤
西子湖邊一短窗幾年和雨看湖光青山換得微官去
魚鳥應須笑漫郎
與同舍郎觀潮分韻得還字一字江字三首一
字江字為坐客作(時自西湖徙城居)
人生如微塵同一霄壤間可笑蠛蠓眼但窺甕中天錢
塘俯滄海八月壯濤瀾始疑疋練横旋作萬馬翻海門
屹中開方壺忽當前不知何巨鰲為我戴三山銀光射
傑閣玉筍垂朱欄須臾擊飛雪噴薄上簾顏相見各驚
顧日暮殊未還那知在空濛但怪毛髮寒平生雲夢胸
始信宇宙寬安得凌雲手大筆如脩椽盡挽卷天浪參
差入豪端
烈風驚洪濤浩蕩吹海立迅雷忽飜空掩耳嗟不及漢
兵百萬騎已奪秦關入擊石驚倒流勢若三峽急滄波
忽喧豗衆目俱駭慄人言海潮來昔為子胥屈誰當語
馮夷四海今已一王春會塗山白玉執萬笏江河及喬
嶽祠祀已咸秩海神會當知萬歲拱帝室
神州古都會有美東南邦壯哉八月濤卷地奔長江驚
濤裂巨石洪鐘殷朝撞萬瓦響飛雹千艘碎舽艭灧澦
不足數况乃峽與瀧翩翩坐中客才器俱無雙九牛可
逆拽五鼎乃獨扛詩成咄嗟頃惡語徒喧哤
次韻徐美祖梅花
我得孤山已恨遲水邊無復昔年枝花隨此老俱成夢
詩似徐郎今有誰隴使醉將春作信廣平應解玉為肌
五更笑語香中意只有羅浮曉月知
人日雨一首
王春雪三尺人日雨一犁五種雖未入二麥頗亦宜人
情豈不悦天意似可期官居著窮巷睡味無人知起焚
石鼎烟爛讀離騷詞看雲生屋角聽雨鳴空墀綠水添
清瑤孤芳悦華姿萬物有佳趣吾生日已衰貪癡速竒
禍安分傷寒飢乘除理巳定智巧那得移不如酌我酒
此事姑置之
次韻艾主管二首
三徑頻招客羇懷可自寬湖分一水近窗納數峯寒好
句貧猶得衰顏醉亦丹官閒樂如許何地更求安
病畏空緣淺愁知醉境寬五窮空抱藝六巧豈勝寒鶴
骨全憑杖霜毛不受丹春雲莫成雪僵臥有袁安
二月十四日過初師房
故國三年夢青春二月餘閒尋窗窈窕來伴客踟蹰花
倩風調護愁應酒破除老夫乘興罷歸了讀殘書
次韻李彥恢簡錢侍郎因叙將别之意
兩淮持節記當年奏計歸來雪滿顛應念故人今老矣
載瞻行旆只依然欲知鴻雁劬勞日便是鵷鸞咫尺天
况有金蘭在坡禁一生交分豈輕捐
次韻彦恢再示前作
此生難數綘人年高位由來免疾顛自笑晚途聊復爾
相逢雲路豈其然歸心只欲開三徑薄宦何由託二天
他日據鞍如可強故人雖老未輕捐
次韻趙簽判用李漕韻見示
九陌塵中度歲年不堪烏帽著華顛名雖已愧周公瑾
詩或時參孟浩然豈料晚途蓮幕客肯來同醉玉壺天
人間富貴須公等佩楪從今可盡捐
彥恢被旨使京西將歸待次用前韻送别因呈
鄕里親舊
知公直節自當年終不留衣與大顛胷次已能呑夢澤
功名寧復愧燕然登車莫厭塵吹帽移棹應思水拍天
歸去交遊如問我為言百事老俱捐
太倉稊米集卷二十五
