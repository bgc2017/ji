太倉稊米集卷三十一宋周紫芝撰
詩三十九首
次韻徐伯遠題錢少愚畫孤山月梅圖
錢郎名與大年齊貌得孤山一段竒月色昏昏人寂寂
梅花淡淡水漪漪戱將三昧傳神手(東坡有趙昌花傳神之語)催動
千林破臘枝不用摩挲窺妙墨暗香疎影在新詩
次韻仲平示曾庭堅侍御
曾侯為生廉易足天與一居山繞屋看山有味聊與娛
嚼蠟無情本非欲子建波瀾今尚存斷弦那用鸞膠續
會當踏月夜相過曳我江心舊桃竹
次韻季共古意三首
艷女塗修眉貞女重婦德紛紛桃李花豈復無顔色争
妍固可憐落知不足惜我欲採江蘺悵望秋水隔
二
人生結綢繆捐情誓蒼旻恩愛那得長故交不如新蹭
蹬廹歲晚坎壈悲斯人舉世亦何有知心繄夫君
三
客從遠方來獨立江水湄江水何悠悠白髮空離離病
足修長途弱羽思歸飛歌君傷秋曲淚濕遊子衣
袁時良霧隠齋
袁侯家多文頗似班叔皮厥後有仍雲文采如當時流
風今尚存所恨世未知一官事桁楊相處似未宜西齋
附寒廳花竹搖風枝惟因有餘日隠几哦新詩願君掃
秋茶决獄稱吏師何必大門閭可使高軒馳會當專北
門誥命司文詞斯文可華國當代稱羽儀他時豹一斑
寧須管中窺時來固有待道在亦可斯只今坐寒忩相
從歎兀誰聊呼管城軰文字相娛嬉
王興周以蘇養直詩見借今日偶携至直舍且
誦且巳自喜亦自笑也為題三詩因效其體
江湖久入平生夢猿鶴空懷老去羞輸與蘇郎門日月
小舟長繫白蘋洲
身如倦鳥欲歸去盟與白鷗真復寒更把後湖風月句
着官仍對吏書看
有樹移雲盡欲平牙籖卷盡俗塵清誰知吏案文書裏
時有滄江風雨聲
次韻子紹秋熱憫雨之作得詩而巳雨足故詩
意小異
我欲蓐收回老火乞雨天公殊未可忍飢但復念壁立
回首誰能看甑墮天將夜雨送秋來可近書檠吾巳惰
耕犂澤澤水涓涓歸買一㕓猶不果老翁何日在田間
君上青雲應記我
次韻庭藻兄弟唱酬之作
黃耳書來得近詩楚騷寧復為秋悲會令好句能傳信
更有何方可樂飢巖壑樹高元是桂階庭人秀盡成芝
脊令風雅誰能繼神物應須與護持
夜聞潮二首
江隔西興老翠鬟轉頭即是海門山八盤嶺下移家住
安聽潮聲到夢間
春雷隠約地中鳴慣聽由來夢不驚莫怪詩翁歸未去
故鄉無此海潮聲
次韻仲平太博中秋齋中對月二絶
秋蟾此夜一盤明影落齋壇分外清想對風光無處說
夜深聊復以詩鳴
軟紅堆裡十朱輪此地何嘗有一塵月亦憐君最孤絶
故來相伴作詩人
次韻仲平十七夜太社行禮月色如晝
從來方社要齋明玉豆精華酒㓗清風裡笙簫雲外至
耳邊環珮月中鳴
龍輈來下未為輪九奏迎神不動塵想得椒漿初奠後
夜歸猶有月隨人
九日不出鄰墻木芙蕖盛開
九日無行樂何人慰獨居擬翻金瀲灧聊醉木芙蕖秋
與愁相似花應意不疎衰顔誰復管薄艷更憐渠
九日竹坡晝睡二首
紫萸香度酒杯空分付重陽一枕中老至上山無脚力
試憑幽夢到南峯(前此小兒軰欲上南高不果期以九日又不果)
近籬青蘂欲成金料理衰翁伴醉吟醽醁偶從天上得
白頭還對竹坡斟
十日雨中對花
客有誰持酒花猶觧過墻西風吹畫幕細雨濕紅妝此
地當愁眼回頭隔異鄉幾時欹醉帽一朵薦重陽
九月望日月色如晝
静坐無人鵲轉柯冷蟾分影照金波月如白玉盤初掛
天似青銅鏡始磨正好中秋無此色不知今夕定如何
錦袍太白憑誰問應趁春風上大羅
九月二十四日試吏省舍雨中獨坐終日是日
誦阮嗣宗秋懷十七首因效其體
素秋倏欲杪鶉火亦巳中霏微值零雨黯淡悲西風出
庭落葉下古木寒條空何年琢翠巘洞穴窺玲瓏歲久
人跡絶亂石擁前峯稚松絶可憐崛強榛菅藂但恐歲
欲晏霜雪日夜濃物理有變滅人生苦龍鍾異哉清切
地兹焉得從容聊為商聲謳獨和寒忩蟲
次韻仲平祠宫書事二首
月黑祠宫夜天寒誰與偕遂聞宣室召先遣太常齋勝
事詩能說牢愁酒可排明朝看方朔割肉更詼諧
二
秋晚催年急愁多與病偕客塵游净几落木下寒齋吏
部詩如許衰翁老易排無心羞闒茸有句似俳諧
次韻仲平種金橘
黃落江南盡蒲柳金橘可曾眼中有頻年慣見小阿奴
萬里來從洞庭口吳中夏果争團欒楊梅五月紅欲然
后皇佳樹最晚出蒼柯密葉垂青圓萬物因人作輕重
玉食供王當有用瑣才誰綠荔枝奴(龍眼號荔枝奴語在本草)結綬
彈冠必王貢驛使飛來無此實吾皇盛德如帝乙正林
桃李知幾何草木簿中無品秩山中移栽初種時妙手
封植公所施他時餉我三百顆更乞書尾蘇州詞
次韻子紹九日杜門
晚吹悲落葉微雲淡秋陽幽花趁佳節綠酒生寒光秋
物誰可人木奴半青黃想當持兩螯與客薦一觴未須
落烏紗着屐登上方池邊木芙蓉亦足醉流芳醉輒遣
坐客醒復翻書囊心遠門常開足適屨可忘念我安得
此用卧秋日長衰年廹蹇崕病力難取勷昔與羣少年
登山名跳梁醉中看茱萸尚憶故態狂歲月挽不留老
大徒自傷但念拜東野相從日尋常
紹興十九年秋九月丙戌皇帝以太師益國公
像御製贊文稱載勲德命祕書省珍藏小臣
備員史館獲預榮觀再拜稽首賦詩二十韻
上進
真人乘六龍垂拱御八極日月一照臨乾坤盡開闢向
來草昧初廟議資玉食當時無遠謀從事日鋒鏑維師
有尚父端拜奏竒策投戈休五兵執玉朝萬國展寀禮
丈(闕)勒功歸帝籍異報旌殊猷聖意益烜赫御府傳丹
青金匱秘東壁天語粹堯謨宸奎明寶墨想當緘錦囊
喜色動咫尺伊誰蒙此恩從古所未識在昔聞商宗良
弼夢天錫惟肖得形似審象勞刻畫凌烟與雲臺輔佐
亦努力辛勤入圖畫文字紀功德何為得斯名往往盡
兵革安能不戰勝有此曠世跡誰持雲漢章雕鎸付金
石千秋事明主萬世垂典册
次韻子紹同黃超然諸公山中之作
人生邱壑意往往老未决煌煌金朱人何嘗樹風烈轉
戰作蠻觸肝膽殊楚越晚為林下遊如熱就炎暍不知
誰爾嗔自欲作此孽諸郎名坐曺十日忽巳浹竹輿走
駸駸山溜隨活活青山不相違相見兩欣悦共賦臨清
流班荆坐林樾誰持步兵酒相救文園渴風嘯蘇門登
衣飄御風列問酒掛百金登高扶九節况乃落星巖似
與世人别尚想儋州翁清詩散飛屑遺跡倘可尋斯遊
未宜輟偉哉二三子風姿各磊落應憐老病足無用飽
芻秣那得嘶北風長歌唾壺缺眼看磊落士抗論自超
拔各鳴白玉珂共上黃金闕笑我不出門與世無乃拙
長鬚夜光持清澹兩竒絶咀味久益寒牙類貯冰雪誰
當笑我起着鞭追往轍同乘一葉舟共載西湖月
送王彦猷歸淮西
不食濡湏塢口魚只今巳是十年餘我猶疋馬隨人後
君亦華巔與世疎此日又分直館禄幾時來讀道山書
梅花莫付長安使行卜昭亭嶺下居
子紹許分雙井茶未至
睡眼昏昏睡不開可憐辜負小忩梅須煩雙井一杯雪
喚取竹坡春夢回
子紹分以雙井以前韻為謝
雙井甌翻雲脚乳孫郎詩似臘前梅更求琢玉敲冰句
要伴茶甘一併回
次韻仲平齋宿慧照
中郎自是廟廊才平生憂國心如齋太常章句十二萬
說論不與心相乖周王五禮久不作后夔八音今復諧
君不見周南留滯漢太史夜瞻爟火空興懷朱弦且可
奉祠事畫舸未用思清淮行當入對青瑣闥可但走馬
章臺街持竿我欲釣烟水歲晚黃帽仍青鞵諸公方蕆
太平事翁也漫作優人俳
次韻仲平陳郎中孤山見梅用黃法曺舊韻
綠髮朱顔日枯槁心向梅花兩傾倒誰知更有少陵翁
江上情多被花惱三年家住孤山下玉樹瀕湖得春早
山高有月韻最勝水近無風香亦好凌霜我欲念花寒
對酒花應憐客老孤芳一别今幾時更恐山林迹如掃
(闕)夢成空遺恨此生常草草醉挽芳條欲問誰
滿挹清樽酹碧昊
次韻陳郎中再賦孤山梅
南枝先回北枝槁玉山誰向花前倒庾郎巳老怕愁多
何郎憐花為誰惱今年冬温得雪遲西湖地勝着花早
舊時處士作詩處籬落横枝為誰好清霜着樹月滿枝
白雪堆花門不掃麗句誰能鐡石腸頼有廣平文獨老
借令一笑有餘妍賦此新詩不須草歸尋手種桃李花
痛翦繁枝投有昊
移植官梅巳着數花得四絶句
昭文館外無花看吳樹津頭買樹栽花本無情天有意
忍寒教為老人開
六尺墻邊滿樹霜分明不是世間香黎郎可笑無風味
要把渠儂聘海棠
舊日溪邊醉帽斜玉蕤如雪照烏紗如今欲折疎疎蘂
無奈霜蓬不受花
慣作梅花樹底眠老來何事作彈冠詩翁句裏無官樣
只合孤山月下看
郊祀前二日雪
嶰竹吹新陽端門飛晚雪憶隨侍祠官走賀屐齒折簾
垂白玉樓風度蒼龍闕齋殿宿皇輿修廊嚮鳴玦寒風
吹忽散萬象森可閱星言催夙駕天仗含璧月聖心有
忱誠天意有施設誰為白雪歌入奏黃金闕
太倉稊米集卷三十一
