太倉稊米集卷三十八宋周紫芝撰
詩三十八首
寄章復州
春來未得復州書流落他鄉我獨居今日離羣天際雁
昔年同隊水中魚遙知賣劒方成俗想得追鋒便賜車
擬約琵琶亭下月伴君一醉復何如
南窗植竹數百竿後數日蔚然俱青客問種竹
法作四言以告之
平生寡友形影相弔與君結交相視一笑四方萬里動
静險夷我惟子求子必我随聿來湓江屋廬既正相子攸
居我室乃定得子之宫於窗之南風莖雨葉蔚其鬖鬖人
言死貓可引活竹貓死地虛根行竹綠又言無法移必
行迷仍標其根以識東西區區百設何乃多事事在眉
睫初無妙理穴地成坎碎土加篩沃以斗水和之成泥
置竹其中實之以土土燥潤久可月不雨逮其雨來竹
既巳成熱不受暑寒不變青嗟哉此君以節自負如遇
君子理宜調護君欲何法無法可傳併以告子俾知竹
賢
九江初識水仙
七十詩翁鬢巳華平生未識水仙花如今始信黃香錯
剛道山礬是一家
天香不染麝煤烟家近龍宫寳藏邊世上鉛華無一點
分明真是水中仙
新作布裘二絶
青裘短袂瘦軀長拄杖横擔古錦嚢變盡形容人不識
家僮應怪賀知章
少日無心佩紫嚢一生裘葛是衣裳但知野服尋山便
不學唐裝又晉裝(近時士大夫衣冠制度往往有效二代者謂之唐裝晉裝)
吳傳朋郎中自出新意作游絲書妙絶一時士
大夫皆賦詩為作數語書軸尾
公孫舞渾脱長史妙心畫老兵塗箒堊中郎出飛帛得
法自所見豈用規疇昔隨人作書奴終與古人隔游絲
最無事何止但百尺(游絲二字前人語中無及此者惟歐陽公有游絲最無事百尺拖清)
(光之句)飛來若有態吹去忽無跡使君看青天意外得新
格映空疑有無著紙互絡繹神機殆天授至技非人積
遂令一絲輕可掛千金石聊將畫沙錐幻出䖝網壁我
雖不解書好書乃成癖公如儻有意能事不敢迫
傳朋為作游絲小軸報以長句
竟陵老守尚書郎平生墨妙窺鍾王會令夜鬼助奇崛
更與游絲争短長游絲忽從天際落洗眼熟視無毫芒
癡兒著意吹不起春風無力難飛揚草雖號聖亦可到此
品入神誰復強使君憐我頗知好五十六珠投夜光溪
藤搗紙滑勝玉古錦縫嚢牢祕藏要遣張顛與醉素不
敢與公分雁行
讀司馬長卿傳
揚雄新著草元書却笑相如賦子虛借使曲終方奏雅
比君符命復何如
病起節物可驚效柳子厚
病起忽數日杖策周吾廬桃花手新栽小紅今欲舒萱
草未出土苗葉將扶疎物變乃如此光景難踟蹰退自
觀我生今形復何如夢前黑垂髫夢後霜入鬚安得萬
丈繩縳此窗間駒先生可笑人為生本田䱷晚汙琳館
粟俾代南山鋤皇恩浩如海臣報終難虛老力雖不足
閒日幸有餘願炷金鼎鑪日誦琅函書跪祝望天門聖
夀如居諸
紙帳二首
雪帳垂空萬事休醉來高枕竹猫頭不知金谷園中障
輸與儂家幾百籌
荆王翠羽衾中夢太尉銷金帳裏歌若以道人銀色界
雖無歡笑亦無魔
秦觀文生日詩三十韻
寳祚開蒼籙炎精表赤符乾坤歸聖統廊廟得真儒事
借帷籌定顛從漏刻扶兵銷九節度儀肅五單于意與
神明會功知傳記無公師隆化道嗣相恊神謨世業垂
餘慶天心究永圖貂冠親日月玉座接都俞自可均調
鼎猶謙謝秉樞槐庭何日見繡衮幾時紆大府連甍棟
翔鸞踵步趨侏&KR0867;將入賀象寄盡交孚光耀三台宿喧
騰百雉都傳呼鳳尾諾導從火城驅隔坐恩由占同朝
禮固殊位雖仍亞保望久在中區藝籍明經殿文星照
石渠諸生咨典故列辟奉規摹往歲方平難斯民遍澤
枯大臣俱宿德四海盡夷塗效巳知無敵天應信不誣
他年各安堵此日記垂弧雲篆祈千載霞漿賜百壺中
人傳詔旨東閣擁金朱舊物歸龍榜歡聲徹海隅一門
天為喜萬里物皆蘇寒士勤推轂和春入朽株恩嘗蒙
草木才不補唐虞只有祈年頌持為報德珠苐慚床下
拜雲嶠隔江湖
題陳大卿三徑堂
一身和影共婆娑看盡人間兩鬢皤要好只銷長閉戸
便開三徑巳為多
曉晴
曈曨曉色上簾旌吹盡江頭滴雨聲百歲一生常苦惱
三春幾日好晴明從他落絮隨人去但趁青山放脚行
尚有詩腸新鼓吹滿攜樽酒聽黃鶯
楊得臣見和曉晴長句用韻奉酬
西風獵獵轉紅旌吹盡春霖點滴聲曉送楚雲歸隴去
夜看淮燒隔江明舞狂恨我無長袖句好從君得短行
擬為新晴歌一曲誰將此調付鶯鶯
再酬得臣
詩翁老去得雙旌慣聽清漣夜雨聲(清漣堂名)水到潯陽心
獨喜雲開廬阜眼先明落花已是春三月飛蓋猶堪酒
數行寄語草元窗下客忍令辜負曉啼鶯
再酬得臣
歸心何事等搖旌叔起能詩近有聲豈料從遊如夢寐
不知風雨過清明拍浮我自堪娛老矍鑠誰應更請行
此去定交君見許為歌伐木賦鳴鶯
再酬得臣
上最初無善可旌歸來和雨聽江聲自憐老眼昏花甚
乞得晴窗夕照明蓮葉繫舟驚水滿魚須拄頬看雲行
君能著屐時相過猶有殘春一雨鶯
再酬得臣
何處籠街引旆旌老翁高臥聽雞聲看花強起尋韋曲
謁帝空思入大明有興時彈流水調無情懶賦麗人行
青春别我誰為伴只有能歌綠樹鶯
再酬得臣
隨緣南北似風旌飽聽波濤處處聲今日園花風裏盡
到時江月雪中明雖無格磔鈎輈語尚有媻姗勃窣行
(九江春晚尚有遊人)誰餞東君沸歌管琵琶絃上囀春鶯
奉酬晁強伯見和曉晴長句
元祐文華揭綵旌金沙别乘有家聲天教雲彩歸何處
詩共晴光欲鬭明巳閣山前山後雨尚堪水北水南行
不應文石班中客肯伴韋郎賦曉鶯(韋蘇州樂府有聽鶯曲)
奉酬晁元采三和前韻
見賢殊未駐干旌叩戸先聞剥啄聲春去鳥啼千樹暗
雨餘花落一窗明新詩巳得前人法病足惟追逸驥行
何日長安君得意著鞭門聽上林鶯
曺度堅待制罷帥成都歸江南以川中唐人六
十家詩見遺作長句為謝
三月瞿塘峻江水萬里歸來蜀都帥盡收五十四州書
畫舸連檣當歌吹有唐文士幾千人文不逮漢詩則異
開元天寶光熖長長慶元和殿唐季化入寳奩脂澤中
亦有風滿有能事六十餘家三百年天遣遺風未全墜
青衫昔日同舍郎老傍人間百無意將焚筆硯技輒癢
未說風騷心復醉公堂許我能篇章遺以斯文慰憔悴
徒令後學羞捧心誰與前賢共聯轡為公隠几抱殘編
聊伴青奴問朝霽
雨中讀韓致光詩偶池上鹿葱盛開因效其體
曲欄干外水平階池上朱扉繞翠苔燕子飛來人不到
鹿葱花在雨中開
題小扇
小扇題詩墨色新碧紗囊剪藕絲勻月團常在纖纖手
不用流蘇拂暗塵
池蓮初著數花
數枝臨水見纖娥新採紅藍染襪羅傳語薰風莫吹去
且容留眼看微波
富水軍治有巨澤往歲荷花滿湖郡守歲取荷
葉可貿百千一日曝之湖濱大風吹卷飛數
十里頃刻俱盡又採葉者頗以為苦瀝膏油
以毒之逮僕至閱兩歲無一花今年結茅於
此穴小池植數十根而花巳可觀因感前事
遂書之
湖邊老守湖是家湖光十里蒙寒沙我來不見花如錦
但聞荷葉飛天涯小池今無十許步晚雨亦開三數花
人生樂事無多少可意應湏隨分了
題吕伸友寓安堂
事非昨夢本來空正在黃粱一熟中到處隨緣是安樂
人生何地有窮通飛衣不對東風舞霜葉空憐醉面紅
只恐他年終未免傳家重說小申公
剪松毛小栅以詩落成
東堂坐甑遭炊蒸西簷烈日方騰騰炎官張傘火漸熾
烏豕渡河雲不興五官大夫有遺種十八公自分雲仍
羲和揮戈不可却郢匠剪毛歸作棚南風䬃瑟出餘韻
怒龍奮迅蒼髯昇香來鼻觀過一雨便恐冰麝終難勝
天公割此一席地付與老翁來曲肱何時快著短齒屐
信手自把南山藤臥聽松風滿山雨去作水邊巖下僧
五月二十四日晚雨忽晴浴罷獨臥池亭雲峯
竒峭既夕方散
長虹截天雨初斷孤日翻光上銀漢忽從海底出三山
就中蓬萊正竒觀黃金塗闕射日光白玉飛欄入天半
青童舞女各媻姗手執雲幢影淩亂想得神清洞府君
應榜春皇侍香案群飛白鶴徒爾為化作蒼狗何勞看
神仙出沒不久長碧落天宫豈容玩荆王曉夢只須臾
神女乘鸞逐雲散人間幻化無不爾空復欷歔一長嘆
老人假寐忽舉頭但見明星光有爛
五月憫雨頗聞饑民弄兵於嚴衢兩州間三十
韻
長天望油雲槁黍待甘霔一雨有豐凶死生分旦暮頗
聞兩州民巖谷多嘯聚有司幸眼前白對急追捕斯民
如嬰兒慈母仰調護豈容使之饑而反貽以怒救饑當
未然為食須早具不雨三月餘開口久待哺岳牧事遨
游傲聣曾莫顧遂令出偏師往往勤遠慮人亦甚畏死
階亂豈無故漢有大司農為國最知務誰知部使者出
納反堅固輸金買朝糧僅得鳥一嗉尚爾吝弗予民隠
獨何愬幾何不為盜悔過苦無路富兒家多金封財亦
良裕積金謀子錢切骨被疽蠧閉糶不肯售叩門如蟻
附貧氣生一時萬死有不懼政坐守宰癡申令苦不素
有時出萬斛官為復常賦大或旌義閭小或賜朝酺民
情非木石豈不遵勸諭歲事小不登彛倫坐成斁無良
二千石萬事成繆誤况乃六月師金甲困暴露天道有
報施人情均好惡會當明誅賞典刑正王度庶幾令遠
氓因此出沈痼
祁居之見過僕出未歸明日作二詩為謝
家近平湖草樹青幾年於此寄高情有時亦為衰翁出
誰道龐公不入城
不見前賢畏後生一聞君語為心傾何時却約高軒過
重聽門人說老成(祁寬字居之和靖門人)
雨後極涼簡竹坡四君子
江城夏六月大旱草木黃稽首文殊師駕言天池陽為
乞一斗水普救千里傷微雲生寶髻法雨遍大荒霈為
一尺霖化作三日涼老人不耐暑内熱煎中腸吹以碧
落風灌以丹露漿我有方丈室彩牓名妙香呼我四君
子聊與之徜徉朝憑共烏几夜宿同方床永結無情歡
此樂殊未央榮瘁不改觀死生知有常豈不賢俗子與
世隨低昂翻手覆手間此道寧久長願我四玉友永言
不相忘
七夕(并序)
七月七日與客語七夕事因記葛稚川神仙
傳載王方平會麻姑真仙於蔡經家事甚怪
以謂自古詩人辭客必因風露凄清之夕而
叙牛女相見之期凡援筆而賦七夕者皆托
兒女之情以肆淫媟之言凟衊天星無補真
教使人間異事冺默無聞良可痛惜因律稚
川之文而為之歌以廣其傳云
七夕相逢說牛女晉魏以來傳樂府金冠玉帔照靈河
不見此身聞此語何如當日兩神仙空中一别五千年
五龍駕車各異色萬里乘雲來九天麻姑女子十八九
青絲作髻爪為手擗麟薦酒進行厨撒米成沙只一時
為言東海將揚塵蓬萊水淺(闕)蔡經得道心尚凡
背痒自速方平鞭上界真仙足官府牛女之說真茫然
綵樓對月誰家倩更就天孫乞針線何不苦學麻姑仙
養取紅顔如玉爛
僕所居蓋濓溪先生之故基也有井清甘而寒
為之銘今未暇也
山下清泉古甃寒百年誰為發幽潜可憐昔日供茶鼎
曾與先生當谷簾
夢行西湖梅花下
久把西湖作故鄉至今清夢到湖傍分明昨夜經行處
一色梅花十里香
春雲收盡忽斜陽夢裡梅花帶雨香却上小舟誰是伴
回頭只有櫂船郎
太倉稊米集卷三十八
