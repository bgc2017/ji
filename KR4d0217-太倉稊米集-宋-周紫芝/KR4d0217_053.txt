太倉稊米集卷五十三宋周紫芝撰
表十首
為守臣賀平睦賊表
亂倡一夫寖成羣盜兵連八郡至造天誅雖痒疥不足
爬搔然蛇豕喜于殄滅黔黎安堵疆土攸寧中賀竊以
世當偃武之年治格承平之久郡無城郭守臣皆玩於
燕安兵乏糗粮武將不閑於偹守遂令攻剽僅屬樵漁
人持斬木之兵共作探丸之盜憑天示異阻嶮為巢不
逾兩月之間遂有萬衆之黨屠城破邑喋血東南殺將
覆軍飛書廊廟未聞吉語稍貽玉食之憂亟出偏師爰
遣繡衣之將果殱賊首遂汙藁街勢若摧枯易如反掌
伏遇聿昭聖武大闡王猷烈日方中攙槍自落迅雷一
震螻蟻俱驚臣竊守遐邦同霑惠澤威靈所暨慶抃維
深謹當招集流亡將復共安田里
為守臣明堂大禮起居表
五精祀帝載肅明禋七獻享親用昭至意禮行太室誠
格圓穹蠲祀事以薦文格新民而知孝恭惟武思維則
舜慕無窮問膳寢於龍樓感霜露之旣降陳衣冠於原
廟執籩豆以恭祠饗帝唯聖人而後能嚴父於禮文為
莫大豈特講帝籍親耕之義抑亦明堂祀報本之情大
禮告成皇天助順臣職雖微末心實望雲宅百揆以處
中昔嘗叨於奉引陪諸侯而助祭今猶想於受釐
為守臣謝明堂赦書表
蕆事合宫禮既隆於配帝肆恩區夏德遂洽於好生仁
同雨露之濡歡動車書之境竊以聖人重報本之義禮
經存嚴父之文故祀宗於明堂欲斯民之知孝而大賚
于四海俾率土以歸仁恭惟孝悌通於神明德業配於
天地咸秩無文之典知饗親饗帝之恩對越在天之神
獲來燕來宜之福臣濫從鼎輔來守藩維瞻望泰壇思
祼將而顯相布宣明綍用赦過以宥民
為守臣賀淵聖皇帝登極表
唐堯禪舜冠百王高世之風周武受文接三代無疆之
統擴大明而繼照俾率土之皆臣喜溢邦家福垂宗社
恭惟神功不宰聖哲生知寬仁克邁于成湯勤儉乃同
於神禹夙襲承家之慶寧煩在傅之勤仰戴重暉久受
春官之賜入膺大寶果迎代邸而來知皇天歴數之歸
符四海謳歌之望属方艱于國步肆克紹于丕圖允惟
不世出之資宜當大有為之任躬聞納戒當嗣王即政
之初將見誓師乃夏啟戰甘之日歴年有永萬國咸寧
臣猥奉邦符徒瞻天闕奉觴上壽想同漢殿之歡執玉
來朝莫預塗山之會聞命但同于獸舞望雲更切于葵
傾
為人皇帝親征起居表
仗鉞以麾恭行天罰徇師而誓爰整六師議已决於中
宸威忽覃于絶塞事關宗社望協天人瞻堯日之載臨
罄禹疆而咸喜恭惟皇帝陛下仁雖無敵德本好生謂
獲利在于和戎乃去岐而避狄知屈人貴于不戰欲因
壘以降崇屬兵燹之虔劉致妖凶之僣竊是用親嚴法
駕周視庶邦既涓日以禡師將獻俘而告廟遐陬望幸
猶勤帳殿之勞諸將受成遂鼔轅門之勇平敵僅同于
折箠覘師何取于遺鞭視偉績之無前知神武之不測
臣親逢盛旦躬受訓辭方繆竊于虎符帳難陪於豹尾
側聞漢帝誕臨㶚上之營行慶商宗遂正鬼方之伐
為守臣賀皇太后還宫表
夷酋納貢遂交兩國之歡母后回鑾爰示一人之慶天
由誠格治以孝昭竊以天子雖貴必有親明王以孝然
後治唯昏定晨省不忘朝夕之勤則地察天明期格高
深之報仰惟聖孝實自生知頃緣無妄之災寖值非常
之變隔沙漠蓋數萬里去寢門者十六年繫聖主事親
之心懷昊天罔極之念圓穹悔禍榆塞歸師四海傾心
金根旋御實聖德之所致考亘古而未聞伏遇舜慕無
窮孝思維則以禹湯上聖之質躬曾閔匹夫之勞遂奉
慈顔再供子職求而不得在唐德宗為非真遂復如初
於鄭莊公為未善粤維前代靡有斯稱歡動六宫福流
萬世臣親逢盛事屬守遐邦長樂聞鐘遥想蜵蜎之樂
彤庭稽首阻趨舞蹈之班
為建康府到任謝表
分符宛水既竊名藩易地秣陵再塵督府佩殊恩之寖
厚揣薄分以彌憂伏念臣受性顓蒙謀身寡拙平生蹇
嵼嗟志意之先衰末路飄零笑功名之晩繆惟倚朴忠
而自信不虞竒禍之當前一去明廷兩更外寄會憸人
之誤國召外侮以侵疆師旅驚奔寇攘横潰誓攖孤壘
抗蟻附之羣兇偶與斯民脱鯨吞之微命在愚臣何力
之有實聖主一怒而安退念罔功當貽重慮荷寬容之
宏大錄末效之纖微徙自庶邦俾臨都會伏遇容恢大
施普被羣工憐臣雖直而未聞汲黯在朝之稱謂臣既
老而姑試魏尚臨邊之略付之重任宥乃往愆眷渥益
隆懦衷增激承流宣化搃列郡之十州卧鼓滅烽愧長
城之萬里敢不殫捐軀命報塞乾坤謹斥堠于遐方止
虔劉于黎庶當年假守雖無已試之功今日分憂猶有
扶危之願
為人勸上皇帝尊號表
臣某等言恭審皇帝陛下臨御二十有二年海内乂安
頌聲交作宜有尊稱顯號揚勲德以垂萬世者謳歌而
歸禹子既受命以維休歴數之在舜躬斯降年而有永
歲不踰於二紀治已格於三登誕集皇猷宜都顯號恭
惟堯仁天覆湯聖日躋維帝德本於好生故神武終于
不殺修文懷遠歡載結於兩朝誠意格天孝遂刑于四
海一陶聖化坐底丕平矢庶政之維和致黎民之於變
唯聖人能饗帝舉祀事于郊邱非天子不考文恢化原
于雝泮以粒食為民命則躬耕帝籍謂祚嗣乃國本則
親祀禖壇治固本于體兵功乃專於論相顧君臣之一
德與天地而同流用協休祥有如符契是以黃雲承日
瑞應明時甘露降松先凝清旦景星為之曜彩異禾以
至成文天方申命以用休臣宜歸美而報上臣某等生
當盛世身見太平雖乃聖乃神豈人心之可測而得名
得壽在天道為固然願詢聽於輿言俾騰光于茂實功
侔上古豈特考前代之彛儀德並仁皇抑亦行本朝之
故事
進常平免役法表
漢頒温詔類多寬大之書周率舊章偹載緝熙之典儻
欲變通而盡利要在因革以隨時寅奉訓辭具為成憲
用廣宣於聖意以下揭於多方洪維熙朝繼有令德自
聖祖之受命始總攬於權綱逮神考之有為乃勵精於
政治爰新渙號加惠黎元是以平糴之法行而國常有
餘力役之政寬而民不告病寖更事變屢易歲年雖曰
禁於未然有若挈裘之易奈何用其已往不無膠柱之
嫌遂申飭於有司俾宏敷於大典况神聖天臨之日方
法度綱舉之時制作脩明文監周而獨盛章程偹具法
至堯而乃成利在一時功垂萬世恭惟仁能濟衆德本
好生約漢法之三章疎於禁網體唐刑之五覆䘏及無
辜若稽前代之規悉踵元豐之舊民蒙惠利世格隆平
宜集貽謀著為定令某等誓殫愚慮無補聖聰民不犯
於衣冠方仰措刑之治令已堅于金石敢希定律之功
勤勞何取於涓埃鍳照難逃於日月
興國軍到任謝表
奉符試守聞命自天竊食叨恩措躬無地况分臨於奥
壤尤重愧於非才已即封圻寅宣詔旨伏念臣人微焉
用技薄無聞素業傳家一命偶塵於禄籍蒼顔冒寵十
年不出於國門顧踰分之可羞欲捐軀而無所遽頒中
綍俾綰郡章自視空疎莫知報塞伏遇天臨萬宇子惠
羣蒼臣黎獻於海隅曾五兵之不試垂衣裳於廊廟致
九叙之惟歌政須豈弟慈祥之人共撫敦龐純厚之俗
如臣寡拙為吏闊疎宜在屛除疇堪任使臣敢不仰體
聖君之寬大少希宿吏之循良雖為政號曰神明固難
跂及而竭力勤於考課猶可庶幾願殫螻蟻之誠上荅
乾坤之造
謝賜歴日表
裁成天地之道妙用雖本於聖功歴象日月之行善政
當先於民事命太史履端而立正飭諸侯務財而訓農
既察舜衡爰頒夏正伏以王者法四時而建化推五行
以在民羲主陽而和主隂掌出日納日之政重司天而黎
司地分南正北正之官欲于耜舉趾不失其時則迎日
推策當審其度恭惟仁均萬宇德配兩儀賴九叙之惟
歌致五星之循軌懲司歴失閏之過嚴正典先時之誅
更候天時使謹侯度臣恩叨受命職在承流占大火以
授衣期於覆物候蒼龍而畢務疇敢廢畊
啟六首
賀李姑溪復官啟
竊聞新命進復舊官朝廷每重於老成海宇同增於歆
艷固嘗獲在杖屨之下安得不傾燕雀之心情甚激昂
喜難名状竊以賢者進退出處之際蓋係天下治亂安
危之由謂喬木而輕世臣非明治本以占夢而召故老
是謂亂階倘非明聖之朝莫慎欽崇之意名由實而乃
著齒與爵而皆尊宜莫如公可以當此恭惟號稱前軰
雅在先朝顧盛德高名之著聞豈後生新進之能識作
長公之客久冠文評刻奸臣之碑坐沉黨籍旋膺睿渥
復正官資議有至公人誰不喜幸元祐風流之未墜嗟
貞元朝士之無多被服纓冠拜恩綸於里巷炰羔釃酒
燕賀客於江濱人傳太白之篇章喜見泰和之眉目某
猥偕奴隸獲望門墻属阻負薪之憂莫展望塵之拜願
垂眷瞩俯貸疲庸
賀元具茨知道州啟
伏審臨軒拜守奉天語之粹温乘傳牧民布詔書之寬
大老成進用宗社蒙休恭惟學配古人名高作者考師
友淵源之所自知文采風流之尚存雅詠新篇突過黃
初之作清談妙論復聞正始之音是能鼓吹于六經何
止羽儀於後學屈輸墨絲綸之手從州縣簿書之勞屬
聖主之恢崇俾斯文之振耀昔年閭里飽聞于蔿之歌
今日湖湘行繼舂陵之詠粤維名郡兩付詩人偶此姓
名之同靄然今昔之譽一時流輩遂分䨇井之波瀾千
里江山重識漫郎之面目某窮愁自信孤露寡徒泛宅
浮家誰惜江湖之日殘膏賸馥頗含霑丐之恩詔命始
傳交游相賀念滯留於淮楚阻拜謁于門闌雖雅意清
朝將見入親於黼座而逃人空谷猶堪拭目于田廬
與吕舍人通問啟
從游江國昔參杖屨之餘卧病田廬日有門墻之望方
仰瞻於台席疇敢奉於記函自意陸沉誰當指數不謂
嗣宗諸姪晩識仲容乃知須賈故人猶憐范叔偶然垂
記何以蒙知但殊枘鑿之方圓安有草木之臭味恭惟
奥學參聖高才絶人久傾曹植之波瀾更妙君房之言
語馬來西極驚冀北之遂空鶚在秋天笑鷙鳥之累百
驟登文石之陛進升西掖之嚴遂潤色於訓詞乃參稽
於政理故家猶在何止四世而五公召節俯臨將見一
日而三接某半生流落晩歲孤窮衣冠已絶於攀援賢
哲尚懷於傾慕源明不恥猶從衰俗而識魯山韓愈何
心嘗願低頭而拜東野悵江湖之萬里望几席於重霄
尚阻承顔徒增係念
賀徐無為啟
伏審恭承温詔出剌名城撫田廬殄瘁之民壯淮服控
臨之勢自聞除用靡不贊稱况雖月城昔號道院蒲蓮
滿眼粳稻如雲兼水陸之珍羞號舟車之要會江阻濡
須之險吕蒙於此而拒曹公地帶荆蠻之餘楚子恃之
而雄五伯作江鄕之唇齒是中土之藩籬欲拒遠人必
資良牧恭惟家傳素業世出名流曄然芳華光於閥
閱恢豈弟慈祥之德敦老成持重之風究心事為属意
民隠少寬三尺網羅之禁用資百戰創病之餘塞草秋
風昔號無人之境淮田晩月今聞佩犢而耕假以期年
遂為樂國幸報政之有日知進用之可期某跡久去於
門墻心實形於夢寐猥霑餘潤倍激歡悰跂崇仞以興
懷阻修塗而甚邈莫遑馳賀徒切望風
賀徽州汪内翰啟
伏審奉詔宸廷擁麾鄕國彈冠入侍本禁闥腹心之臣
衣繡來歸得天子股肱之郡事踰常制眷厚羣公恭惟
奥學通微妙文驚世參累朝圖書文字之選慰一時衣
冠歆豔之情曩者進直玉堂退兼史館地雖清切知視
草之獨榮職在譏評豈汗青之無日宜優異數以寵斯
文偶從載筆之餘亟領維藩之命頗若相如之乘傳馳
巴蜀而諭訓詞僅同萬石之下車入里門而見父老爰
瞻梧檟遂勸農桑焚香晏坐而詩成憑几一笑而事判
旌旄所至想閭巷之聚觀樽爼既陳喜親交之在眼仕
不勞於去國榮豈止於一家某江海寒人門闌故客訪
其存没嘗辱記於姓名聞此詔除實倍增於欣躍稍資
共理即倚調元竹馬來迎喜見去家之城郭鋒車迅召
行瞻就日之雲天
賀許貴州啟
恭審直館丐閒久從杖屨聖朝優老遽領麾符維南方
無事之邦乃賢守雅歌之地惠懷遠俗表用耆年恭惟
標韻清高文詞古雅衣陶令吹風之服固自飄然看林
宗墊雨之巾誰不慕者道前日交游之勝慰晩生歆豔
之情人推鮑謝之篇章久作晁張之輩行短轅匹馬方
從林下三徑之遊畫角雙旌遂享人生五馬之貴初在
急流而勇退何妨出岫之無心况乃君子素號仁人宜
為朝廷布宣惠澤行見兵厨之酒熟更當荔子之霜丹
日飲無何絶少公事凝香晏坐不廢高吟某傾慕高風
寔由疇昔識德秀而不恨見温伯而意消一聞除書實
歡中悃望高閎而甚邇愧馳賀之未遑
太倉稊米集卷五十三
