太倉稊米集卷二十二宋周紫芝撰
詩四十一首
樓居雜句五首
吳江横絶斷雲間白鳥歸飛去不還烟樹青連越王國
暮潮聲過海門山
湖光山影入樓明曉色催人夢自驚畫棟去天無一握
青山銜月恰三更
上方重閣亂山前噴雪跳珠日夜泉暫借小樓聽雨睡
更攜官焙與僧煎
五月江南烟雨時吳儂初喜餉楊梅綠枝紅雨連山暗
應似瀘戎摘茘枝
人間第一東南郡天上飛來碧峭峰更乞老僧雙不借
為君穿盡玉玲瓏
雨中湖上晚歸書所見三絶句
菰蒲風裏棹歌遲屬玉雙飛欲暮時荷葉吹香送歸客
片雲催雨濕燕姬
誰家歌管載凉州何處跳珠入柂樓山雨忽隨雲渡嶺
明眸還與水爭愁
風荷憶伴醉顔紅湖水重來照雪翁此世相看最長久
只應南北兩高峰
孤山新作三賢祠(白樂天蘇東坡林和靖)
兩公才力盡驊騮俱得東南第一州易濕青衫江上淚
難禁白髮海邊秋此生名字依然在晚歲功名亦未酧
處士若無當日節更將何物配風流
晚至靈峯
綠樹千枝與萬枝靈峯寺裡看楊梅青山行盡且歸去
紅子熟時應再來
山前山後僧來浴兩兩三三松下行自是眼邊無俗物
老夫不浴更身輕
五月六日湖上晚歸初見荷衣二絶
藕湖烟水欲沉沙已着芙渠一兩花擬借短蓑隨雨去
共誰同把釣魚車
毶毶煙柳誰家樹拍拍西湖盡日風和靖宅邊山雨急
蘇公隄下藕花紅
曉起趨郡湖上作
湖色初分宿霧餘綠蒲深處聽跳魚一枝聊作烏棲樹
五曉尚隨人趁虚老矣坐曹真戲事歸歟懷舊却情疎
未開禁鑰聽傳漏殘夢猶堪付竹輿
五月二十二日再葺靜寄
晚將華髮試青衫靜寄從來是舊銜俗子未須憐怨鶴
老夫元不負耕巖晴山有約長相見惡木妨人要盡芟
自笑飄零苦無定今年來此誦琅函
初凉
白露初垂葉輕陰漸着衣幽蟲近床語黃葉到階飛暮
雨村常暗秋風客未歸短檠還有意凉滿讀書幃
武林逢邵文伯
昔遊俱少年滿鏡青絲長别來二十載四海一戰場物
色到朋舊十客八九亡今年好時節匹馬不犯疆將軍
鏁金甲萬玉朝明堂長安人海中衮衮逢此郎驚視久
乃識兩帽俱垂霜撫事念晼晩含凄谷酸傷便當呼醽
醁暖熱澆中腸我笑謂君言語離且勿忙人生如生鳬
相值不可常况此秋物佳草木交青黃與君着雙屐尚
可相扶將願言遲明發歴井升南岡
次韻文伯與余遊孤山
客塵費爬搔佳士要推挽誰與同薄遊君來慰愁眼並
湖得名山水色淡平遠清泉手可掬汲綆不畏短何人
談醉翁但取瀹茗䘼古幹不受寒霜露閱歲晩向来後
庭花想像空婉娈堂堂兩使君摹晝暗丹粉名節冠今
古風流未渠泯處士一癯儒萬像共偃蹇珠玉儼在前
未肯作寒窘勝遊那可既客意殊未滿更當窮兩高豈
復悔重硏果腹尚可期嘗鼎安一臠
秋夜聞雨
堂空自生秋凉簟已無暑齒蟲含微酸唧唧相對語天
公知客意夜寂誰與處慎勿遣西風吹斷芭蕉雨
酌龍井泉書聰師房二首
十里泉聲咽斷巖繡衣玄衮閉朱龕老翁不要千山雨
只乞龍君一酌甘
八十霜髭不出門老師猶是辯才孫高人已復如雲散
舊事那堪與客論
太學落成二首
偃革逢華旦三雍識漢儀明倫先太學首善自京師聖
主脩文日諸生望幸時宸奎在輪奐萬目仰宏規
當宁敷文德賢關喜氣多横經將正坐講藝忽投戈雲
擁橋門路風搖辟水波小臣歌聖化無地獻菁莪
秋日臥病效唐人作語
畫閣蘭膏欲盡初小窗留住玉蟾蜍欲知此地愁多少
一夜秋聲入井梧
此夜秋懷誰得知幽蟲相語替人悲自從啼破黃昏後
直到寒窗無月時
西谿道人全一堂
道人不愛葛藤禪參得維摩妙法門頗怪後三猶有說
要從全一便歸根昭文琴在何須鼓惠子書多亦費言
聞道山中少來客爐香清坐與誰論
次韻季長感事
久將華髮寄林泉尺一呼來近日邊身退巳甘無事老
眼明重見太平年鼎湖龍去心雖在長樂鍾鳴喜欲顛
解道貞元朝士少劉郎定自有新篇
種罌粟
墻根有地一弓許人言可種數十竹翁來只作三年留
僅比浮屠桑下宿竹成須待五六年我巳歸鄉卜新築
園夫笑謂主人言不如鋤苗種罌粟二月春風上翠莖
三月輕紅照深綠嫣花落盡罌不空碎粒圓時粟初熟
乳膏自入崖蜜甜滿貯醍醐飲僧粥與其種竹供後人
孰若栽花資老腹人間作計真眼前萬事皆爾真可憐
十年種木尚不肯百年種德知何緣倚鋤自顧頗羞澀
病眼對花空惘然
周秀實陳庭藻攜酒見過徜徉湖山間甚欵明
日秀實有詩乃次韻
少年懷二妙一日如三秋豈料京洛間歲暮方從游空
疎坐晚繆清楚知前脩周郎古名士功以一戰收太邱
亦賢者盛德令人羞周旋奉談笑領略開羈囚有如我
輩人夫豈公等儔窈窕尋遠壑共賦臨清流青山儻在
眼白髮從滿頭西湖如西子好句豈易酧不敢妄作語
恐有不下鷗微君妙篇章何以寫我憂人生每如此萬
戶不足矦斯盟儻未寒小艇尚可浮
送喬民瞻赴官閩中
我昔游梁走千里回望江南隔江水是時公作桐汭官
不復東來問行李人言左史有重客玉面青衫氣豪偉
酒催紅蠟詩欲成月墮秋江客方起我從京洛塵中來
哦君新篇眼如洗濺血驚魂二十年長夢清樽奉簪履
相逢吳會不相識昔年強健今如此如公自是臺閣人
老困一官何乃爾只今尚作入幕賓無事不令公怒喜
丈夫要當列鼎食何止忍飢分斗米且須拄頰望閩山
飽看麥秋丹茘子
送關康子將還青陽治舊田
關郎人物妙人間莫作雲長一樣看不到青雲知有命
頻遭白眼坐無官紉蘭秋浦應須爾索米長安政恐難
我欲買田猶未可但令歸夢逐征鞍
書杭僧法惠事後見邊郎中觀音感應記
眼中鐵彈不辭枯眢井重波事亦殊不用三三前說法
要須六六後還珠
次韻葉兵部九日不出十日登北高峯
登臨一笑與誰同此事人間未易逢莫恨清樽負重九
且看黃菊笑西風江連碧海潮初上山近丹霄路欲通
向晚歸來得新句便知雲夢落胷中
頃歲盗起徽嚴間兵既臨城部使者而下皆棄
官以走别乘強幼安攝郡事解衣高臥而賊
不至城遂以全僕嘗作送行詩以書其事後
二十一年歲癸亥幼安始得州相遇于錢塘
幼安猶能誦鄙詩而余漫不復省矣手錄見
遺讀之惘然為題三絶其後
當年玉食軫深憂兩月東南棄八州只有孤城強别駕
醉中看雪倚江樓
使君功大苦難酧埋没孤忠二十秋便擁一麾知未稱
伯郎猶解得凉州
江上孤城欲破時閉門高臥復誰知我無文字銘金石
安用煩君寫惡詩
張鼇詩(并引)
青城山道士張鼇者清獻趙公客也鼇從公
游甚久嘗于夜半酒間得雙鱖于盆盎如左
慈為曹公得鱸魚故事人頗異之後數日别
公而去出懷中秘書一篇以授公曰讀此書
則黃金可成願勿泄也公笑而不答命取火
焚之鼇喜笑曰公自是可延壽一紀巳而果
然錢塘強行父幼安清獻出也嘗作詩紀其
事出以示僕且使同賦以附卷尾
曹瞞舉漢鼎一目窺九州凌轢欺孤兒大蒙口舌羞左
慈有道者何為與之遊堂堂清獻公盛德豈操儔鼇乃
元放徒為公亦少留了知高世士至意俱難求先生兩
琴鶴清節貫白頭雅宜鴻寳書取火遽自投公今騎箕
尾笑談閱千秋椿年亦細事蟻夢輕封矦強矦公自出
矯矯亦此流作詩紀異事誓將踵前脩媿乏大手筆為
公著嘉猷
去年聞載揚在武林及余至而載揚病已久逮
其歸則逝矣乃追用往時九日詩韻以悼其
亡
與君一别幾經秋忽作脩文地下游詩憶向來雲態度
人今何在柳風流西湖烟月生前恨客路風霜晚歲愁
勝日交流半零落數行老泪倩誰收
次韻德莊惠南城紙衾且示妙句
范公古遺直富貴不自娛平生一布衾歲晚眠粗疎至
今鑱新銘尚得司馬書此老抱剛節豈與公孫俱乃知
枯槁士白单良復須(南城謂紙衾為白单)衰年忍風露蹭蹬來東
吳感君借餘温此意知何如青氊寄幽夢蕙帳羞吾廬
得此林下具爛錦不願餘况乃粲佳句薄袖翻明珠恨
我無蒼珉為君載龜趺願與冰雪姿卧起同卷舒荆土
作翠被此俑無乃愚問言擁六尺豈不賢一襦
十月二十日晨起見枇杷
枝頭紅日退霜華矮樹低墻密護遮黃菊巳殘秋後朵
枇杷又放隔年花
夜宿淨慈明日當宿齋宫
上方枝策記當年仿彿天宫五日間老去新添唯白髮
重來好在只青山已憐雪意催寒急更遣泉聲喚夢還
明日郊宫禋社稷此生猶得綴朝班
太倉稊米集卷二十二
