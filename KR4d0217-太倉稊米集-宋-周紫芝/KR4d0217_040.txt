太倉稊米集卷四十宋周紫芝撰
挽詞三十四首
徽宗皇帝挽詞二首
治格興王日功垂定鼎年重新周制度盡有漢山川寳
墨星辰爛皇猷典誥傳小臣回老眼垂泣望雲天
二
主器歸儲嗣神堯意獨高帝方遊赤水人巳抱烏號萬
國瞻雙闕三山戴巨鼇思陵風雨夜松柏漫蕭騷
吳師魯挽詞
少日詞華豹一斑暮年白髮老青山誰知筆下三都賦
不及人間五兩綸麟閣未輸前日恨鹿門長享百年安
他時隠逸書佳傳名在宗元季孟間(唐隠士吳筠諡宗元先生)
王夫人挽詞
藁砧高義赫窮閻内子宜家恊鳳占茶乳未容收淨供
蛛絲早已上香奩坐中有客思分髻林下無人解擬鹽
他日諸郎盡臺閣會刊佳傳賁幽潜
徐夫人挽詞
蚤歲孀居婦職修凛然霜檜與争秋木蘭女解聽金柝
共伯妻能賦栢舟鸞誥一封身未享木奴千樹子先侯
可憐黃壤埋瓊玉十里虞歌滿路愁
郝至之挽詞
不見平生郝骩山滿襟青淚只澘然少時插架空千軸
老去看嚢止一錢挈榼暗思攜酒處跨驢誰畫作詩肩
當時刻鵠終成鶩唾面應須使自亁
哭劉元素
前度劉郎跡巳塵交親零落倍傷神桃花句好人何在
忍看風搖燕麥春
日飲無何自醉醒平生種種是真誠不須私作門人諡
君亦從來苦畏名
中郎巳老元無子靈運為僧只在家斗酒隻雞吾欲哭
不知誰為作侯芭
劉元亢挽詞
交遊半作白頭新不見劉郎誰與親東野命窮官止尉
少陵才健筆如神皇天可是無公道舉世何由有若人
醉裏廣文渠不識可憐官長錯相嗔
悼友篇(王次卿)
建炎三年冬朔騎方南驅王師一敗績列戍如驚烏賊
將招叛亡操戈横道隅坐令江鄉地化作盜賊區平生
金蘭友之子真吾徒避地出三物夷險兩不渝豈謂倉
惶間遂有生死殊始時群盜來未識安所趨但聞戞金
革門外争喧呼捫蘿得微徑密雪方紛敷子時索我急
出門衝賊塗遲子久不至得報日巳晡夫婦俱見執擔
簦入軍俘纍纍五兒女飲泣聲呱呱小雛從物故踉蹌
走大雛長女留軍中繼釋二小姝藉草巳信宿脱死許
可圖賊意欲解縳小試聊躊躇時方羽書至招諭陳嘉
謨渠姦立授辭抗論苦未俞命子使草檄操筆徒嗟吁
謂言不事賊高目捫髯鬚丈夫賤苟活請就斧鉞誅袒
裼蒙殊死肥白驚瓠壺其妻始就擒抱子俱沉濡牽挽
負殘息凍凌(去聲)生羅襦時方燎濕薪四座圍諸孤可憐
玉雪姿不受蛇豕汙須臾有健卒提刀血糢糊聲言殺
藁砧憂憤攪鬱紆撫掌發浩嘆隕越不復甦夫義婦亦
烈此事知久無自古肉食者未必非姦諛生無骨骾資
含死餘金珠石麟高嵳峩豐碑樹龜趺生無征戰功祁
連巧規摹誰知草棘中高義屬䜿儒蔡琰既兩聘生子
留單于晚歲遭阿暪愛惜存微軀蔚宗作佳傳浪與烈
女俱世無採詩官盛事恐湮蕪子死不足惜會當逢董
狐
詹伯尹挽詞二首(詹友端字伯尹)
詹郎胸次有竒兵幾為樓蘭欲請纓四海眼高空燕雀
百年身老困鯢鯨跕鳶不用傷遺恨蒼狗何嘗有定名
勲業轉頭渾似夢却將五字作長城
平生危論劇傾河應合飛騰上諫坡富貴腥羶真夢耳
死生名節奈君何欲求佳傳無千斛但把青魂付九歌
斗酒淋漓澆宿草西風老淚不勝多
吳夫人挽詞
懿德閨房重高名遠近稱流年忽成夢素節尚如冰法
悟無生忍襌參最上乘應憐女博士空近讀書燈
二
素幔秋風急烟峯曉日殘香沈金獸在鏡掩玉臺寒恩
巳霑封誥人空委珮蘭他年作佳傳誰為考幽刊
李卿挽詞(李侗字誘衷)
東漢埋輪手開元御府卿名因射策早恩許故家榮竟
失鵷行舊空乘馬鬛旌他時雙驥子萬里是歸程
桐川太守母夫人挽詞
夫人無復擁魚軒旅櫬歸來倍黯然皂蓋朱轓今有子
布裙椎髻舊推賢餘哀盡入虞殯曲盛事當隨列女篇
忽掩幽墟可無恨誥封生享更高年
哭吳與行二絶(吳時字與行)
李廣平生竟不侯功名看得鬢霜秋學無西洛時難偶
人似南金價未酬
投筆文場日未西春蠶食飽速於飛充庭不是無前列
從此元江九肋稀
聞侯元進死
薄宦時難得餘生老易分人言侯叔起詩學鮑參軍未
補胸中線空修地下文欲尋高密語應怕虎狼羣
二
君在漳溪病相逢特地歡句新詩屢出談劇酒頻寒夢
作三春别人成隔世看無由弔塵几只有涕闌干
悼舒永豐(舒賓王字利用卒於信之永豐令)
舒侯九秋鷹未奮老拳翼平生流輩中肯數程不識庾
公開幕府少作九江客風簷掛虛樓夜月浮大白飲氣
吞江流高談傾坐席一朝風塵暗孤壘困劇賊艨艟浮
江下雲霧蔽天赤坐中嘬䏑兒相視無人色手持白羽
扇奮身追危壁坐解兩家難稍稍無勍敵身幾落虎口
名不掛賞籍鳥去良弓藏論功止投石歲晚猶折腰得
邑亦甚僻似聞山中人盡飽太邱德官謗殊未眀此責詎
可塞乃復令斯人含恨入窀穸風亭分客袂僅作秋夏
隔奪我玉面郎江湖坐愁寂撫棺欲三號何由反鄉國
元具茨不起道州之疾哭之以詩(元勛字不伐)
一别魯山三歲餘西來消息未全疎白頭忍雪舂陵涕
(闕)醉纔乾廬阜書晚路得州真似斗平生彈鋏竟無魚
漫郎猶有新書在千古風流不負渠
沈貴池挽詞(沈肇字彦述)
澤宫當日喜逢君雞鶩初驚鶴在羣果見廉平清似水
不嫌名宦薄於雲一區未買江邊宅三尺誰澆隴上墳
自古逹人俱冺滅固應知有沈休文
李使君挽詞三首(李彦卿終於宣守)
治劇知公老更優何嘗箕斂急征求誰言粟自關中漕
但見錢從地上流已報南來三日政為寬北顧一時憂
皇天自古無公道不遣劉郎到白頭
溪頭萬杵響春雷談笑争看雉堞開鼛鼓不須催晝
急麗譙疑復自天來一樽誰酹風前酒萬柳空垂雪後栽
魯史書城三十六不殫民力獨公才
使君投老益精明三換魚符寄一城漢相未曾除郡守
蜀祠空復拜諸生他年宿草人誰弔當日清泉我作銘
萬里巴江消息斷不堪斜日上寒旌
蔡氏夫人挽詞(夫人蔡天啟之妺)
中郎文采照當年婦德尤稱女弟賢長夜忽成三尺壠
異恩來自九重天名留仙籍誰能見事載銘詩世謾傳
想得伯鸞懷舊恨摩挲歸櫬一澘然
方桐川挽詞(懋德守九相)
善人淪沒意如何細說平生恨轉多此日飛騰只蘭省
當時準擬上鑾坡十年猶記燕姬舞一曲今悲鬼伯歌
欲問哭君多少淚未能注海亦傾河
周脩武挽詞
懶隨車馬著冠裳便築華堂作醉鄉遮眼不知山幾疊
供閒自有木千章平生隂德應無數他日高門未可量
我亦元無諛墓手斯文聊付起家郎
弔孫雲老雲老少年謝去場屋詩甚高而豪於
飲
孫郎涉世似虛舟一醉從前萬事休千佛經中無姓字
八仙歌裡見風流清詩便與重泉隔客淚空添晚歲愁
隴上只今多宿草為君何地築糟邱
哭二羅(靖仲共)(竦叔共)
平生交友懷三益晚歲悲酸弔二羅地下忽埋雙白璧
人間真是一南柯篇章零落知誰管人物風流竟若何
未有隻雞澆斗酒空令老淚作傾河
弔陳相之侍郎
疇昔相逢十載餘巳驚白雪鬢疎疎(臨安初見公年才四十餘鬚鬢俱白)
長鳴本是空群馬入社猶為漏網魚醉到湖邊誰共酒
别來江上苦無書風流文采今何在只有傾河淚滿裾
(相之詩甚工而名不在江西詩社中故有漏網之句)
九道江中弔趙温叔
昔飲江南酒劉郎鬢未華無依憐晚歲死賊痛全家夢
隔泉臺久魂歸故國賖與誰山下路同折凍梅花
太倉稊米集卷四十
