太倉稊米集卷十一宋周紫芝撰
詩四十首
秋旱既久巳而大雨
霜旱憂千里靈湫臥蟄龍叢祠亦何力女覡遂論功凍
雨雲霓過秋田寇盗空飢腸蒙一飽歡甚雪髯翁
夜雨不寐
歲已隨流水身猶轉斷蓬秋風雙髸短夜雨一燈紅衰
病無多力窮愁莫漫攻殘年消底物溪外兩三峯
次韻羅叔共紀事見寄(羅竦字叔共)
中原困干戈此事昔固聞何嘗大江南代馬動成群踴
躍萬騎入蒼黃兩龍奔五年三避敵十室九見焚相公
既降敵(杜充也)盗賊俱官軍遂令江以南填山滿屯營老
稚五六輩相呼走荒村君昔東道主竄身亦荆榛兩家
三十口既死驚復存共求草中生有似麞與麕平時巳
蹭蹬老恨有此身湛湛兩玉壺烱烱無一塵猶喜垂盡
中得此千載人珠璣皎在前自然洗妖氛恨君濟時策
百未有一伸半通猶綰盭兩肘空懸鶉無人作游揚恐
得按劍嗔濃雲卷膚寸未許膏斯民念昔仲夏夜赤氣
騰天曛雨足下垂地誅斬當奸臣敵將果夜遁王師策
殊勲班荆記是夕同我二三君君歌獨慷慨淚下霑衣
巾願言補周衮八表均堯仁昆蟲及草木同播一大鈞
良會有如此吾生豈非辰吟君洗兵馬大雅何深醇安
得清廟瑟朱絃奏春温
七月十八日夜獨坐靜寄月出麻姑背開戶徜
徉夜久不寐
秋日忽復翳暮色横陂陁黯黯窗戶暗森森修竹多我
懶不點燈枯藤與婆娑青山忽吐月隔竹翻金波須臾
滿幽林欸乃被岩阿開門望天漢星宿方森羅秋風入
梧楸白露霑芰荷夜寒有驚鵲飛鳴繞南柯蒼生願安
枕壯士方横戈誰能請纓劍故地收關河我意忽不愜
隣鷄復當歌詩成月巳落奈此老狂何
次韻魏宗明攜酒小集
山翁爛醉習家池碎剪黃花點玉巵亹亹聽君真有味
皇皇憐我欲何之難陪痛飲心先醉強作朱顔老昜衰
明日囊中有新句尚堪醉墨寫淋漓
次韻吕居仁
詩成邂逅得窮愁眼見郎潛又白頭人物向來山吏部
篇章今日謝宣州
狗監連衡苦未平秋成戈甲尚乘城夢魂幾欲隨公去
為問高安路幾程
樓上看山酒一巵人間此樂豈兒知秋風吹落霜前雁
寄得西來别後詩
白髮書生誰復論蕭然深閉一蓬門自知赤壁功名晚
羞與周郎作耳孫
題裴晉公畫像二絶
朝論當年洶洶時此翁竒事少人知夢中縛得吳元濟
猶說緋衣是小兒
瘦着輕裘似不勝書生事業復誰能莫嗔小鴨可禽兔
真有禪師解放鷹
玉友初成戲作二首
小瓮鵝黃撥不開晚風吹螘轉荷桮燈前細酌情何限
病後朱顔老却回我亦平生笑餘耳人今何處有陳雷
方從歡伯作幽事莫喚酪奴相繼來
舊交誰復可相忘晚向林中得此郎政恐大兒妨笑語
頻呼小友共回翔坐來烏有聊為客醉後無何即是鄉
多謝故人分玉粒夜燈和雨搗新香
撿故書得舊寫真戲書
楊柳春風濯濯枝深慙張緒少年時期期尚有胷中意
種種真成髸上悲暮四朝三心巳了年頭月尾老俱遺
此中空洞今何有曲盡周郎更不知
八月三日早起
金樞壞殘月暘谷賓朝曦九日浴滄海一日騰上枝上
枝邈何許但隱山半規須臾掛銅鉦飛上天一涯光景
被草木曄曄含幽姿微暾入圓吭飛鳴各嚶咿物意自
欣悅人情傷歲時卷我東窗簾羣山抺脩眉炙背翻故
書搜腸出新詩俟河幾時清種豆落為萁人生行樂耳
冨貴終何為丈夫風雲會事業肩臯䕫時哉不我與浩
歌君勿疑紉蘭可為佩製荷可為衣駕以白玉虬驂以
蒼精螭翩翩八荒外渺渺天風吹世俗付一笑造化真
小兒
雨作留水西溪漲不可復歸
東谿打槳過西溪南嶺雲飛北嶺時鳥語屢呼人載酒
山行不厭雨催詩靜中秋色人間少客裏泉聲夜半知
老去隨緣皆可耳愁霖未用苦相欺
病中王邦憲見過以詩為謝因以當别
别後衡門久不開壯心消盡已成灰白頭羇客病中老
青眼故人天外來相見有時那昜得語離終在莫頻催
山城歸路應殘臘早寄春風嶺上梅
病起負暄菊籬一首
臥疴初肅霜小間倏玄冬老境知幾何半落呻吟中醫
師固楚産砭灼矜神功巫師雜荒怪呼吸生雷風江鄉
鬱毒霧禦濕無鞠藭况復窘行役六月傷藴隆寒熱遂
百戰藥石徒屢攻槁項與黃馘苶然非昔容逮兹脫九
死更生本蒼穹今晨頗欣悅步我菊籬東無誰與共語
梵誦庶可終憂樂有乘除涉世殊窮通幸兹未暝間有
樂聊復從
送詹伯尹赴三衢酒官
東觀誰臨未見書起居君不解何如懶從瓜隴耕春雨
聊聽糟床滴夜渠滿世棘荆渾未定白頭書尺莫全疎
官曹有禄仍無事看着斑衣從版輿
辛亥冬無雪天氣妍暖如禁烟時書所感三絶
句
夕陽微傍小窗明便遣飛蟲作意鳴天共梅花元有約
誰教草色上荒城
當年白雨打凉州春色還催禁籞遊記得端門迎輦路
輕冰一夜綠楊溝
去年和雪臥榛叢雪裏旌旗分外紅江上只今無盗賊
樓頭昨夜已春風
仁宗皇帝飛白歌
八神警蹕羣靈趨風師雨伯當前驅漢家四葉聖主出共
扶日御升天衢當時農桑三萬里地上錢流已如水左
有稷契右皋夔四嶽九官真濟濟太師當國天下安貂
蟬繡衮身如山范公特節下金鑾名落百蠻毛髮寒鄭
公有口伐可汗可使一言無契丹太平天子坐垂拱蟬
蜵蠖濩朝千官侍臣愕立蓬萊殿看草宸奎䴡雲漢中
人傳賜宣口勅雨露恩光極昭煥公家什襲宫錦囊五
彩屬天驚夜光試從父老說嘉祐百年厚德知難忘自
從喪亂雙眼暗猶喜人間得時見小臣拜舞喜欲顛安
得身隨千官朝九天眼見萬騎無控弦四海復似昭陵
年
雪中睡起書北窗二首
斷雲疎雨暗樓臺春在寒空不肯回梅亦羞人花未笑
柳知何事眼慵開久拚雙髸緣詩老忍放痴愁入酒來
猶有暮年文字業睡餘重秩亂書堆
窗下梅花凍玉壺夢回閒聽雪跳珠樽中酒盡何由得
枕上詩成可自娛身世固應渾是夢功名知巳不成盧
明朝醉倒春風路試問黃公覓舊壚
次韻元素自東皋寄新詩賊退猶未久
北風代馬自長鳴月到南枝鳥共驚留我小溪回短棹
看渠紅旆作長城人思龐老皆知隱賊說康成亦畏名
亂後欲從君一笑滿林荆棘未堪行
先生老去以詩鳴亂定詩來眼倍驚但把明珠照兼乘
未須白璧換連城人言陶令嘗耽酒我識玄真不釣名
晚日追隨嘆才盡始知天馬足能行
奉聖山中邂逅忻師相與話十年舊事為之惘
然二十一日同遊陳侍講附子園偶作此篇
不見跳珠巳十年舊遊重說固依然此生如我豈非夢
到處逢師真是緣倦客來看栽藥圃先生昔侍講經筵
人間作計無多子也合歸耕種穀田
過石壁
兩峯夾天高一水繞山麓鳥道盤山腰下臨千仞谷仰
視寸草青千章羅巨木轉峽瀉哀湍驚雷裂坤軸日月
所隱庇光景不到目道險當捨車重趼摩兩足不知誰
鑿空穿穴入山腹平生蜀道難耳目聞見熟兹山亦尤
物初未掛史牘了知天宇間萬險自重複窮人重錙銖
凌冐取危辱歲晏霜雪多歸途戒當速
出石壁
倚空山嶄巖平地石齟齬脩途繞危磴千里無寸土山
高不見日霧重自成雨入壁天始明出壁日過午青蒼
斷崖谷開豁見天宇稻田碁局方梯山種禾黍道傍兩
三家稍稍聞笑語始知在人寰邂逅得徒旅倦㒒飢欲
啼遊子歡自許攜孥老一㕓白髮無處所何當把春犁
望月耕隴畝閉門了殘年危磴不復取
徽州道中觀山
老去心安一味閒江南江北飽看山不知今日徽州路
始落千岩萬壑間
暖日岩花上翠藤半岩松桂聳亭亭南來到處無山似
喚作東川小錦屏
上饒道中望月岩
瘦馬度莽蒼悠悠忽長年群山不知數衮衮來眼前忽
逢天上月下掛蒼崖巔炯如碧玉玦中空竇雲天岩柯
亦薄相為作蟾桂圓陰晴無顯晦千古長嬋娟坐令馬
上夢憶我江南川江空月自吐萬頃含風烟静聞欸乃
聲入我獨宿船誤從塵網中見似喜欲顛何當追昔遊
擺脫區中緣買地結茅屋攀雲躡飛仙朝吸白露光暮
飲山根泉清歡倘可結浩歌與周旋
於潛道中戲作
徐娘雖老風流在學得啼眉時世粧只有於潛舊家女
但攜篷沓嫁新郎
收伯尹三衢書
近有南州使雙持赤鯉魚花時孤客淚亂後故人書一
别真如許三年少定居時危消息好老去莫情疎
正月十日雪
維時孟春月歲事司勾芒微陽力猶弱未足扶百昌風
伯偶偃旆電師亦潛光堅冰頓欲解蟄戶不肯藏群陰
勢未屈寒飈忽飛翔積陰既得泄雪意亦異常痴雲迷
澒洞烟水俱蒼茫行人有墮指裹足畏前岡疎梅強解
事一笑矜芳香誰憐百草死萬木寒仍僵東君始用事
抗此凛冽剛那知假微暾乃復為此祥幽人解春衣酒
券僅可償倚此數日暖蒼黃索衣裳萬事多反覆天心
難重量賴我有殘榼聊足資清狂此意誰復論醉眼空
望羊
銅爵研
藳街夜腹空燃脂可憐漢祚終陵夷老瞞自在作家主
欺它寡婦并孤兒洛陽宫殿皆頽圯更作高臺半天起
臺上吹香十里聞臺下洗粧漳水渾當時歌管一消歇
回望西陵空斷魂百年歲月空中鳥花不長妍人易老
臺傾人去不復存碧瓦澄泥為誰好那知流落向寒窗
乞與詩人賦花草
次韻伯尹見寄二首
種種星星苦見侵已無心作四愁吟三秋令我頻成夢
一月勞君幾嗣音臭味每嗟無草木因緣已定只山林
此心耿耿從誰語遺恨依然淚滿襟
從古何人解識真夜光欲到了無因只今懷璧還歸趙
它日揮毫有過秦餘子不應霑厚禄此郎寧合坐長貧
白衣蒼狗俱成夢富貴功名不在人
次韻常元明寄侯元進(道常字元明宣之詩僧)
丞哉風味似崔矦松下行吟萬事休亂後只應堪一笑
官閒如此復何求看花欲下春衫淚射月先憂塞草秋
賴有道人三昧句為君一洗向來愁
太倉稊米集卷十一
