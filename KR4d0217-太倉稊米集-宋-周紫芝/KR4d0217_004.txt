太倉稊米集卷四宋周紫芝撰
詩四十四首
次韻詹伯尹舒天用和答二首
豫章有竒氣鏗然兩青萍埋光久未識神焰凌太清二
子廊廟姿肯負丘壑情會當來冠裳未可終岩坰
我生如眢井蕪穢久不鑿况此一日别輒作數日惡碧
雲晚自合紅日麗林薄思君在何許行行繞飛閣
白桃
緗桃落盡又春回雪白桃花最後開怪我此生新入眼
問君何處舊移栽枝頭已暖猶餘雪江上從今不數梅
只有玉人宜玉樹翠鬟應近小粧臺
次韻劉元素
白頭煩惱不堪醒滿引休嫌酒趣行世事可驚嗟豆落
人生安得俟河清舊交傾盖由來久年少論心苦不情
誰與寄聲劉校尉肯來同此看春耕
次韻黃夢及見寄
長卿未老久倦遊家無斗酒不得州平生拙甚屋背鳩
羊頭可爛身不侯言輒觸諱恐轉喉怒逢醉尉常反眸
廟堂戛擊方鳴球老人行歌聊飯牛我貧木奴欠千頭
夜長晝短懷百憂巖栖谷汲誰與儔草木黃落空悲秋
飢鷹小呼即下韝老頑不受良工鎪長年憔悴擬四愁
浮生無根同舞漚更以外物為贅疣黃侯皎皎清且修
憐我南冠如楚囚落筆衮衮不肯休人物眼前無此流
合持五線裨冕旒姓名下覆黃金甌萬里一秣看驊騮
去年操瑟不見收聞君欲買吴江舟明珠白璧惜暗投
千金價重苦未酬感君尺鯉論綢繆逝將好我那肯魗
微吟有句亦復搜敢撼大樹看蚍蜉元龍氣高百尺樓
此而未遇彼則不人雖曰畸天乃侔會當有馹旌林丘
釣絲未可歸滄洲
和鄭文昌雨中看花之作
鄭侯好客如鄭莊客常滿座酒滿觴春來洛城被花惱
千金一醉姚家黃慇懃置酒急招喚更來古寺窺紅粧
春風微寒春雨細秉燭看花花已睡春光駘蕩與妖妍
夜色侵凌增嫵媚卧枝不起終無言臉淚欲垂如有意
樽中有酒客當歌我醉欲眠人未起君不見春來雨急
風屢顛危芳墮地無餘妍掃花恐被落紅笑持杯欲倩
何人傳愁多滿懷樂事少人自惜花天不憐烹羊炰羔
且為樂酒酣耳熱亦不惡明朝有興却重來莫遣殘紅
抱青萼
題王摩詰畫袁邵公卧雪圖
東京數人物矯矯稱袁公經綸有能事早歲初未逢
何許結蓬茅草樹風淅瀝幽夢寄一椽暮雪深幾尺
平田已無路况復知公門人言公苦寒謂死寧當存
鳴騶入空谷暖律破寒沍豈伊逢異人天實起僵仆
漢明號賢主杖擊無名郎冤囚我自理微緒渠當昌
摩詰亦可人六幅寫竒事浩蕩懷遠圖徘徊有佳思
炎天掛空壁一洗毛骨寒意豈在冰雪高風薄雲端
浴罷書妙嚴壁
雲散香槽客未回月團重瀹睡餘杯小窗斜日無人語
只有松聲入夢來
杖藜
杖藜欵幽步苑囿粲景物汪灣小池間草樹極幽鬱潑
剌跳魚鳴聿役科斗出高荷為誰芳清芬苦飄忽鷺下
復飛去偃蹇不易屈空餘扁舟閒菱藻互蒙密餘生本
江湖幸不困簪紱豹席與椶轎願此寄清逸一水便有
餘焉用跨溟渤
秋晚二絶
凉月初欣薄露天井梧吹葉又淒然墻根可笑無名草
依倚秋風翹碧鮮
月向寒林欲上時露從秋後已沾衣微螢不自知時晚
猶抱餘光照水飛
次韻徐南美題彥符拳石
翩翩佳公子逸氣凌青雲戲寫蒼石姿遂逼仇池真平
生三昧手舉世誰與倫清詩為披拂警語良亦神一朝
入雙眼二妙俱可人
次韻南美再賦簡僕與王次卿賈善長
交游得二子淡如秋空雲長頭喜問事坦腹意自真但
飽北山蔬固應嗤阿倫句法未得妙畫品如入神豈兹
一漫士可並千載人
讀高帝紀
始皇坑儒生秦室遂顛覆取冠溺其中何乃踵前躅亭
長初秦民秦事鑒已熟事有異取舍安用自窘束方從
豐沛豪起逐中原鹿君王自神武將士豈局促當時分
漢茅素行甚汚辱屠沽與刀筆雜然非一族叔孫晚見
推韓彭旋烹戮一弛復一張往往如轉軸高皇躬獨斷
此理深照燭英風渺何之遺事空簡牘
讀淮隂傳
淮陰一世豪勲業滿天地晚節不自全遺恨在百世君
臣如父子焉得置猜忌功高良易疑地大苦難制折箠
下燕齊羣豪自風靡豈有須假王而可鎮齊偽禍生固
有胎失在此舉爾沛公窘滎陽齊卒盡精銳頡頏楚漢
間事若反掌易信豈不自王何乃遣漢使帝意自此疑
齊楚終易位噲等何足羞鞅鞅遂失意晚路說陳豨咄
嗟甚兒戲吕姥何能為公乃自失志
二月二十八日雪晴步上西山亭示天用兄弟
二首
山崦猶殘雪人家欲禁烟客寧嫌鳥語晴亦借花妍愁
色連千里春風又一年亭高莫回首白髮滿江天
晴色牽人出春風惱不歸鳥爭呼永日花各醉斜暉杖
策從誰去持杯與願違兵戈愁外滿人物眼中稀(時睦州亂)
和人摘茶陸鴻漸茶經云葉如梔子花如白薔
薇皮日休茶塢詩云好是初夏時白花滿烟
雨乃用茶經語也盖茶至着花則晚矣
結廬聞似輞川家更趁東風摘露芽短夢喚回春正好
枯腸搜盡句方嘉酪奴語陋真堪笑瑞草名高豈復加
明歲莫教烟雨裏白薔薇秀小巖花
次韻姑谿興國寺晚眺(姑谿李之儀字端叔東坡門人)
禪房花木有殘紅此地還因曲徑通竹影看搖金瑣碎
風鈴解語玉丁東人來白鳥横空處山在先生倚杖中
絶唱未酬才已盡夜燈搔首鬢如蓬
錢申仲大夫索四亭詩各賦一首
白雲亭
登臨思昔人有意在山麓舉首瞻孤雲悵懷思宰木雲
亦初何心意乃自感觸人生風木念此念何由足忽忽
不可留悠悠空滿目願言結斯廬聊用慰幽獨
芳美亭
春風始用事天意有反覆坐令冰雪姿吹作錦繡谷粲
粲玄都花依依照人目花氣欲薰人醉眼眩紅綠想當
瓮頭春頗為客頻漉慎勿遣紅雨零亂飛滿屋
遂初亭
為貧作漫仕未必勝陸沈冠纓日羈縻鬢髮空侵尋昔
為雲出岫今作鳥歸林暮年一丘壑往往諧初心窗明
設淨几衣露張鳴琴緬懷靖節翁更賦歸來吟
通惠亭
昔人品淄澠惠山壓東南誰知十里隔通此一勺甘初
不勞籜龍漫山走嵌巖方池汲清碧地脈通溶涵甆甌
落飛雪石鼎鳴風杉懸知與佳客午夢回春酣
次卿與余終日坐竹間以何人有酒身無事誰
家多竹門可欵為韻余得上七字
養痾慕夷曠避俗蒙譏訶用兹結神交長年與婆娑脩
篁不見天萬玉方森羅隠几張淨琴共鼓南風歌人生
要行樂取樂不必多儻無一笑適奈此風月何
典午方中否舉世無賢人高爵豈不佳竒禍終相因七
子各見幾引身良及辰至今白眼徒往往多怒嗔愚智
不同調孤高固難羣自信苟不疑俗說空紛紛
人言不如意十事常八九君看得意人奪去亦難守子
雲草玄文覆瓿人不取更喜淵明門春風五楊柳當年
富貴士泯默亦何有乃知百世下静者差得久
昔年嗜酒人常恐不到口臥甕寧免賊窺竇真若狗幸
兹身無事家復有名酒竹亦不待尋清隂到窗牖長嘯
風滿襟相勸杯在手不知平生歡重復有茲否
人命甚脆弱百歲良逡巡日月不可恃齒髮寧長新但
恐㰦欠間二首仍六身塵冠急須彈荷佩便可紉願言
同耦耕永繼沮溺塵會看此水頭有人行問津
子猷愛竹者起臥與竹俱未知有何好不可一日無我
亦澹少欲鴻毛視金珠眇觀霄壤間無一可與娱眷言
此青士平生有葭莩可憐杜中舍羽林觀萬夫
人生天宇間動作均有寄誰知林下人亦復有幽事短
步舒微芳長吟抽逸思有夢煩青奴無絃須綠綺寒日
忽滿窗香銷人未起慎勿喚客來昏昏敗人意
次韻伯達大水見懷二絶
雨漲平池綠似淮半扉春水眼慵開無錢得買扁舟去
莫道舊來今不來
相望千家信不通懸知春在雨聲中蹇驢欲去愁泥滑
安得西飛六尺鴻
次韻趙思誠沈彥述春日和答
三千客裏賢公子八詠詩中瘦沈郎他日功名垂竹帛
只今歌笑共杯觴鳥能娱客時相勸雨亦憐花不打香
喚取春來同一醉天教閒日為君長
次韻次卿宴坐燒香二絶
燕堂窗靜一簾垂鵲尾薰濃客未知稍憶風流王子晉
月明閒弄玉參差
薄霧霏霏欲滿空爐烟不動寶薰濃莫將俗語譏時輩
更學東京范蔚宗
三月二十二日遊昭山前一日訥禪師死
今日天色佳晴光與山秀道人邀我出共訪山中舊馬
首轉巖阿佛屋露螭獸殘花趣春事白水決崖溜山行
亂人影香火各奔輳禪師秋月空遺像孤鶴瘦平生三
昩句高壓島與晝風吹水成紋妙語本天就莫言鳩摩
羅臨死出神呪
與松林道人求竹栽
人生殊臭味不異蕕與薰歲晚期金蘭矯矯惟此君緬
懷古招提脩竹如雲屯道人淡無與所居竹為羣餘陰
滿窗戶肯惜為我分他年蝸牛廬淨几横清芬疎疎便
可意靄靄亦足欣千畝不足侯萬夫寧是軍客問有何
好仰屋不必言幽徑儻可開遲子日欵門
次韻李姑谿過王次卿留終日
昔日風流李泰和暮年流落竟如何追隨天驥元分路
蹭蹬金鑾不上坡人物眼高誰睥睨江山興在且婆娑
幅巾倒載歸時節想得扁舟漾月波
次韻端叔題余所藏山谷茶詩尾
翰林門生兩蒼璧似是天人人不識學得黃初五字詩
不作人間萬錢食晚向江頭看藥欄花前一笑聊開顏
自言千載司玉局尚記橋山分省宿今朝玉乳打團龍
昨夜新詩刻紅燭我識風流李元禮人物流中有涇渭
平生漫刺不浪持晚得龍門略相似詩成袖手初相羊
便識從來錦作腸夢回却誦矞雲句彷彿官焙聞餘香
從今下客牛馬走問字不妨時載酒
次韻端叔疊前韻見貽因以為别
夜光分得千金璧從來有限未省識一從韶濩到兩耳
三月遂令忘肉食高樓同倚百尺欄江山滿眼方怡顏
先生官冷不坐局古寺分牀雨中宿清談亹亹不斷頭
幾度寒窗拔殘燭晩歲升堂來問禮誰遣黃流入清渭
金華上天朝紫皇往事空勞公舉似明日山中歸牧羊
九回日斷思公腸他年華屋儻遂約笑語尚聞蘭芷香
青絲絡馬不須走一杯且飲姑谿酒
次韻沈彥述官舍書事二絶
幕中從事最能詩恐是當年杜牧之渠為秋娘方覓句
莫將公事惱癡兒
晚得休文一解顏識君曾是畫圖間陽春白雪何由和
句有雌霓誦亦難
擷野蔬示小兒
荒村無雞豚何以供刀机山蔬雜百種此物含妙理幽
居有勝事一笑隨稚子朝甑飯鳬茈暮鼎羹馬齒筍包
出土肥蕨芽含露紫試採少陵苣更擷天隨杞舉杯香
覆坐搖喉滑流匕悠然理塵策果腹萬事已君看金谷
樓步障五十里韭虀及豆粥為具咄嗟耳回觀竒禍作
一死政坐此寄聲肉食徒吾事勿輕鄙
題趙侯畫滄江遠岫圖
公子風流絶代無名高當與大年俱自從剪得吴江水
不愛滕王蛺蝶圖
太倉稊米集卷四
