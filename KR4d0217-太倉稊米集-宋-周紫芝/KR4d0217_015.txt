太倉稊米集卷十五宋周紫芝撰
詩四十七首
次韻鄭使君白菊
平生鄭康成不種花嬋娟但聞書帶草羅生滿堂前佳
菊苦解事殷勤為公妍紅油護霜日一笑真嫣然秋風
轉寒枝束素爭回旋團欒立芳砌皎若璧月圓使君頗
牧手年來出臨邊燕衎自折衝賓從時招延苦愛白玉
姿臨風嗅芳鮮揚州東閣梅自此復誰憐安得白雲詞
寫入朱絲絃淵明眼獨醒載酒知誰先騷人始精蘂(精蘂)
(謂菊語在楚詞)世塵聊自蠲幽姿倏已空二士窮益堅人生五
馬貴行樂須何年絶勝杜陵老江花惱成顛才名與冨
貴似公真兩全新詩如脫彈一出萬口傳鋒車行復來
琬琰殊未鐫且當對香雪燕寢凝沉箋
次韻遠猷旅夕二首
西風滿眼莫登樓回望鄉關去末由晚色不催金絡馬
夜燈空夢玉搔頭梁王行識相如賦楚國方悲宋玉秋
萬里長途知不晚一杯聊為老人留
久占無何作醉鄉人間萬事只逢場潘郎已老謾華髮
夢得多情還斷腸政恐新愁無處着不知清夜為誰長
煩君試草思歸曲付與蛾眉小抑揚
王將軍與李伯時二馬遺張天民
龍眠筆意天與妙尺素幻出雙驊騮一馬不動尾四蹄
踣鐵邊風秋一馬爭前趨平坡欲下方回頭兩馬交頸
萬里愁龍媒未免羈長秋風鬃霧鬛不受囚錦韀坐遣
駑駘羞將軍六郡良家子卷送歸君深有意蹶如歷塊
一過都肯以鞭鞚煩圉奴人間豈有渥洼足不與天驥
爭長途草黃沙晚天欲黑縱有權竒少人識眼中千里
不易得時危願爾一努力
湏江雨中
須江樓上倚秋風草樹荒凉故壘空吹盡角聲人不見
畫橋和雨繫艨艟
擇之得鹿割鮮見餉以詩為謝
潘郎尉居巢月止萬錢俸遥憐寒孟郊午食勤夜誦空
庖無雞豚敢設亞父供(南巢有亞父井官吏至者必先祭乃敢從事事見東漢)如
何得伊尼割鮮勤遠送老夫極驚喜兒曹亦嘲諷憫我
太常齋此意君良重飢腸罄一飽狀若蹲鴟凍茅簷坐
局促山禽聽曉哢安得隨少年短衣飛挽鞚燒野得驚
麋即之那忍縱&KR0687;&KR0687;寒聲微麌麌一矢中聊復從左盂
獵我江南夢(春秋左氏傳曰江南之夢杜預楚之雲夢跨江南北)
秋意三首
雨細方淋露雲疎欲護霜老情常落莫秋物半青黃榆
塞弓窺月天田馬犯疆防城江上急時節近重陽(八月露下)
(而雨謂之淋露九月霜降而雲謂之護霜皆東南方言)
老去何曾健秋來白髮新萬方多難日四海獨愁人論
媿傾三耳年今已六身太平猶眼見知復幾青春
病骨駸駸老清愁日日深寒添青士節霜與木奴金跡
共雲無定愁隨月滿林幽蟲泣床下可是不知心
次韻遠猷東池晚思
多事馮公子含情不柰秋東池寄飄泊畫舫信夷猶烽
尚連三月詩應擬四愁且須傾酒椀未可喚歸舟
次韻元素見寄
秋來烹鯉得明珠頗勝當年獲異書里社相從真是伴
江湖作計未全疎愁須強把樽中蟻老亦寧思組上魚
回望花姑溪北墅可能無路到華胥
人間何處不蘧廬匹馬來遊偶束書晚歲光陰頻入夢
鴈來消息莫相疎淮南乘興非關米筯下烹鮮喜有魚
避地偷生落閒處功名無復似包胥
次韻王彦猷參謀避兵山中寄茶字韻詩卷
詩如摩詰自名家未數劉顛賦雪車問字誰攜子雲酒
敲門擬送玉川茶回頭拾得風前句掃地先除眼界花
老去無緣渾似夢相隨真欲問毗邪
扁舟流浪作浮家病齒凋零脫左車千里歸心秋後燕
一年春事雨前茶它時我自開三徑此去君當判六花
相見已還平日願豚蹄何用祝汙邪
繡溪秋晚二首
羇客三年別風裘九月寒暮鴉啼日落紅葉墜霜乾地
接淮山遠天浮楚服寬須江無父老舊事說曹瞞
二
不作黃花夢空悲紫塞秋淚懸江上點心結雨邊愁久
客猶千里殘年念一邱倚欄多少恨暝色滿江樓
歴陽道中二絶
斜照孤村一水閒維舟盡日柳陰間此生已作淮西夢
更看江南隔岸山
江邊孤壘古濡須憔悴斯民百戰餘賴有豐年慰羇客
軟炊雲子薦鱸魚
將别須江作
落葉江頭楓樹枝秋風又入去年衣淮南米賤聊乘興
笠澤魚肥却念歸老境但知隨物化幽期常恐與心違
羣山堂下山干點不見祠雲作雨飛
九日郡樓獨坐
西風斜日可憐秋已作重陽更上樓門外白衣來獨晚
坐中司馬醉應休茱萸香在人何處黃菊花開淚欲流
山意娛人不勝好苦無佳句若為酬
過雨二首
短日收殘雨西風送夕陽時光雙去鳥世事一炊粱卷
箔山堆案翻書月滿囊諸君方給札不擬獻長楊
二
自落山邊日孤飛雨後雲樹將風報客天遣月爭曛詩
苦窮堪忍兵強老怕聞殘更隨夢盡長日與愁分
次韻黃子才野步飯懷禪師道場
聞說尋山屐閒穿近郭村眼明山淨綠心愛水清喧幽
事付餘日狂歌終放言地經殊代遠名為老僧存境勝
醒朝梵蔬甘飽夕飱僧應只靈運客或是文園覓句聞
吳詠投文弔楚魂夢時驚遠籟背喜曝微暾歷井窺雲
窟窮山繞石根蹇驢當復跨促席未容温兒輩休嗤點
吾曹自引援濁醪聊共把蠧簡付重論歸和山中句挑
燈老眼昏
十六夜月色甚明與客棹舟至普寧寺
昨宵明月共千里今夕極天無一雲不知誰令太虚空
着此皎皎白玉盆長空與月慰愁眼良夜得酒含微醺
天公有約不可負急蕩兩槳凌江濆更攜江上滿船月
來打寺下三更門脩廊夜寂風葉亂古佛不語殘膏存
老禪今夕但拍手狂客數輩空餘樽高談劇語天亦怒
白璧故遣雲相吞人言禍福真倚伏歡常有餘飲不足
篙師促客歸去來夜半風顛浪如屋
朝盤二首
郭索何人捕草泥朝盤新見玉團臍却思烟雨江南夜
紅火青蓑入稻畦
江近秋深足鱠材半青橙子帶香開黃金鱗鬛丹砂尾
落紙看成白雪堆
塼爐
秋風吹孤鴻浩蕩去鄉國心悲淮山秋家近楚江側囊
無狐白裘柰此風雨夕經營尺寸地便可寄幽寂塼爐
規舊製蒲團買新織雖無琢獸紅可醉珠履客會當與
狸奴曲肱分坐席急雪度寒飇夜窗鳴淅瀝詩成&KR1351;醉
夢殘缸耿虚壁何必遊八關吾手自可炙
山鬼行
黑風夜度鶖鶬高黃狐出窟山鬼號江空人靜雪飛急
城頭擊柝催鳴刁老翁愁寒小兒哭薪如黃金米如玉
將軍半醉獵城南鐵馬敲冰響山谷
次韻明叔九日見懷
準擬重陽共一杯幅巾臨水復登臺飛花撲面君相送
落葉滿山人未回故國只憑幽夢到斷腸頻寄尺書來
此生終向江湖老黃菊紅萸笑謾催
十月十九日江晴放舟
雲静天無滓霜晴日乍暄風平初放䌫江穩自流船賈
客眠吹笛篙工坐意錢吾行聊爾爾百丈莫頻牽
雪後殊未有梅頗懷故山二首
淮山落莫水蒼茫雪在梅梢冷欲僵要與玉奴蘇凍骨
不知誰有反魂香
真色生香無世塵參横猶記夢回人風前懊惱梅花使
不寄江南一點春
王靜翁言客有賦食虎肉詩者詞甚壯要余同
作
六郡良家家好武相試翹關恃負弩夜從惡少數十輩
醉上南山縛驍虎短衣匹馬不挽強虎而有翼誰敢當
旁觀睥睨方縮手一臠割鮮君巳嘗平生飲血如甘露
羞作車中三日婦但當一飽不搖㗋誰說萬錢難下箸
寝皮食肉君勿嗔乕為人害當復去可笑長楊射獵兒
日暮歸來數狐兔
次韻黃子才冬至日醉卧王丞家夢還家如平
時
黃郎本天才驥足尚少屈平生嗜烟霞投老成痼疾乞
食方叩門攜幼未入室何為作斯遊瘦馬醉自兀朝飢
乃見驅妙思何由逸誦君思歸吟感我羇旅日道塗頗
風埃歲月苦飄忽尚須營一飽不愁屈兩膝可憐蓬閣
姿未珥螭頭筆丞哉苦風流威令寬且栗懸知千里駒
肯為牢之出胡為倚寒窗清夢恍若失但愁一線紅又
過白駒隙婦眉誰與畫旅髮歸亦櫛吚嚶兒女歡餘事
聽造物
次韻趙茂卿書事
自昔人高馬服名胸中有策似金城玉階方寸何由借
榆塞風塵幾日清萬里有家無夢到一樽和淚與誰傾
竹西回首揚州路腸斷故園春草生
王彦猷用色字韻見貽和荅
人生殊用舍初不繫失得念君垂天鵬未作六月息佳
人絶代姿蛾眉本傾國人皆倚市門孰乃有國色風雲
倘復遇冨貴或見逼一朝得天驥遂可空冀北况今登
俊良百吏歸黜陟洗眼看横飛故山勿輕憶
冶父寺
楚俗樂戰鬭征誅專莫敖蛇豕肆吞噬一舉夷蒲騷(音消)
小器良易盈舉趾凌雲霄輕敵取敗衂縊死由矜驕淺
識恥鄧曼安在誇雄豪至今冶父山遺跡真寥寥何年
化龍宫金碧爭岧嶤耽耽羣於菟跪伏尾自搖乃知道
力妙智數何能高曩者羅與楚蟻忿較一朝慈哀洗萬
劫自足消兵刀道人結界地遠引離喧囂欲禮大士塔
恨無野僧包臨風一悵望短髮空爬搔
賈主簿家蠟梅
臘月邊城風雨沙帶香誰剪蠟梅花寒燈枉作江南夢
春在墻東主簿家
僕將南歸笑庵以詩見留次韻
思家一日似三秋病眼凄然怯上樓十幅風蒲催我去
數枝烟竹為君留還將曉枕燈前句分作孤蓬雨後愁
便合北來尋老伴人間何處有湯休
掛席
掛席下晴江歸從我北窗年今真晼晚事亦付竒厖酒
可澆腸飲城誰緩頰降買田如有路誓欲老吾邦
歸自須江泊舟于湖舟中書事
一自風塵起飄零十載過危情窘荆棘老眼暗干戈草
草真聊爾栖栖可奈何功名麟閣晚興在鹿門多避地
依淮浦傷心聽楚歌邊烽明夕嶠戍鼓擊寒波江控曹
公塢山連冶父坡憑高懷更遠弔古事應訛久客横歸
棹長年着短蓑風高飽帆腹潮稳轉山阿漸喜鄉音似
還成醉臉酡凄凉想茅屋留滯厭江沱井邑疎星火津
亭長薜蘿連檣自來往壞壁本嵳峩蜂目今何在黃鬚
跡巳磨餘生能幾屐急景付飛梭歲熟如堪隱詩成可
自哦平生南畝願無地與婆娑
復故廬一首(并引時歸自無為)
余拙於生理閒居寒餓無以自活須江主人惻然念舊
挽而之淮客寓逾年妻孥念歸乃返故鄉有廬數椽為
貴公子居縱客夜飲籬落俱焚久之見還開門入室酒
肉遺臭不絶於鼻稍加營治而居之四顧雲山頓還舊
觀喜溢於中言不能盡聊寓短章以寫我心
我卜我居於城之隅繚以羣山帶以清渠日出扶桑月
翳金樞朝雲夕烟變滅卷舒喬木豐草蔚其周廬羣書
在床濁酒在壺蹣跚簪裾亦復晏如淮水之遊誰脂我
車逮其歸而四壁其徒柔柯既剪稚竹日疎山為改容
木為槁枯吾亦浩然言念歸與今我來思為之躊躇扊
扅在門鞿靮在塗駕言曷歸杜門寔娛寒止皸瘃飢止
瘠臞人誰不死焉識其餘
雪後留報恩方丈三絶
文脊坊邊雪作堆報恩溪上凍全開一天雲葉卷風去
四面玉峰攅馬來
澆睡莫教茶乳薄留香不放畫簾開道人知我無餘事
特為尋詩借榻來
老禪心地已如灰愁眼能令一笑開落日無情且歸去
梅花若在却須來
張元明羅仲共賦郡池白蓮僕時在淮西十二
月中休方德脩始出巨軸追和
花似當時傅粉郎不須湯餅試新粧固知桃李無國色
猶恐蘭蓀是俗香人在匡廬新結社詩傳淮楚夢還鄉
波沉不見香羅襪空向牛腰得夜光
送舜卿遊建昌(雷虞龍字舜卿好談兵出入軍幕)
并門當日倚長城笑遣妖兇卷旆旌江上長鯨知巳滅
草中封豕不勞平十年當念瘡痍苦此日寧論戰伐名
虎帳夜談資婉畫為言竒策是休兵
太倉稊米集卷十五
