太倉稊米集卷三十五宋周紫芝撰
詩四十六首
夜宿堯城寒甚明日山中有薄雪馬上賦二詩
剪水飛花點翠巒未教全放玉孱顔分明六曲屏風樣
和雪新描著色山
雲意悠悠晚尚堅玉塵猶未破清寒不知誰把千巖雪
付與詩翁馬上看
梅山宗老惠近詩明日自山中來訪余堯城驛
二首
梅山寄我近來詩便恐諸郎氣盡低雙井派中真法嗣
莫將輕比順闍黎
參得詩中句外禪頗知經歲杜禪關要須覿面親分付
不免煩君一下山
過狄梁公墓
高后王諸吕漢鼎幾半傾絳侯入北軍有意誅鯢鯨兵
纏未央殿血濺長安城禄輩僅誅滅四海殊雷驚唐家
女主禍未可方西京艾猳剪宗枝賊計殊未成三思本
么麽白面不足黥舉朝無直節但畏羅織刑梁公挾大
計赤手無寸兵為言不祔姑禍止談笑平功比漢諸人
優劣不用評事苟以理勝口舌亦可爭師曲舉必敗勢
力未易憑老婦雖至愚理在見自明不然此危邦詎可
一言興
琵琶亭二絶
舊事無人作短行湓江空自繞湓城黃蘆苦竹依然在
猶替琵琶作怨聲
捍撥難傳不盡情琵聲裁盡繼琶聲風流掃地無人說
只有空江舊月明
陪李使君登庾樓是日雲霧不見淮山
跨江雲夢不勝寬樓在江聲洶湧間試看坐中尋得句
說君眼力盡時山
樓前江水看鎔銀江外淮山色未分安得長驅鱷魚手
爲開南嶽嶺頭雲
九江趙倅新作環季亭
小擕樽酒作清游尋得方壺最上頭山在斷霞明處碧
江從白鳥去邊流苦無健句爭天巧賴有新亭慰客愁
他日東南論勝地未應只數庾公樓
題東林香山像
大唐受歴三百年文士輩出俱可傳情雖嫵媚中骨鯁
當時只有香山賢香山年少謫湓浦卧聽琵琶心獨苦
想得回舟夜半時半濕青衫淚如雨别來江月幾番圓
黃蘆苦竹空淒然風流掃地那復有但見東風吹白髯
可憐畫手無前輩欲倩虎頭呼不起瓊枝玉樹了無蹤
鐵撥鵾絃何用爾明朝一舸下潯陽月明依舊空江水
借書(到興國)
牢落偏州少士夫一䲭求借是書無道山堂外長廊下
黃卷如雲記石渠
課吏抄書戱作
雪花飛上白髭鬚繭紙猶抄細字書莫笑老翁兒戲子
政緣長日要銷除
湖亭懷舊三絶
鈴索無聲訟牒空妙香寮外水冥濛長安故舊如相問
今在江西道院中
校書天禄想諸郎應在蓬山語晝長記得去年秋七月
日斜香轉曝書廊
白頭武部最風流便是汝南陳太邱折角烏巾人似畫
與誰同伴兩山游
沈季卿出元具茨王相山詩卷相示兩翁雖存
没異途而均為不偶讀之良增慨歎為題軸
尾
沈郎帶减不勝衣瘦甚由來政坐詩試數交游盡前輩
便知文采照當時子猷何處尋脩竹漫叟今誰弔舊祠
人似浮雲忽吹散老夫雖健鬢成絲
寄題陳醫安樂堂昔山谷聞四休居士之言曰
此安樂法也陳君蓋取是語以名其堂
六塵欲要淨三摩辛苦修行奈老何只得四休安樂法
一身受用已為多
自笑區區老倦游廬山今是我莵裘暮年欲覓安心法
他日敲門問四休
送陳鄂州
舊識君家小仲容步兵今復此相同誰教楚楚青雲器
來照鬖鬖白雪翁廬阜故山休入望武昌官柳正搖風
只應黃霸歸朝日巳在天邊尺一中
窗明
窗明有斜日几靜無一塵向後有餘恨亂鴉來聒人
病起步至湖亭
雨從今日十分晴病後春應一倍增著地巳無殘歲雪
掛簷猶有上元燈
薄羅初欲換單衣社肉裁分燕又歸喚得春來却催去
滿庭紅雨杏花飛
病餘猶著杖藜扶臨水依然一老夫不用苦燒紅蠟燭
桃花解笑白髭鬚
弔梅
飛盡江南泣雨枝韻高猶共雨相宜洗粧只有唇紅在
也勝桃花好面皮
傷心不見玉扶疎丹杏縹桃亦甚都只恐此君零落後
餘芳要自不如渠
春日連雨湖水大至二首
楚地春三月他鄉客二毛愁懷須著酒寒力尚欺袍細
雨淹花濕顛風拍浪高昨朝紅藥柱今日整漁舠
二
白雨鳴珠琲春江灌玉壺漫郎回小艇摩詰畫新圖山
近醒愁眼州閒養病軀如何樽酒地更與看南湖
秦少保生日詩三首
歲當作噩律始催杓檇龍角星紀回祥雲下覆窮九垓
帝車御極雲旗排夜色清潤明三台昴精叱馭天上來
上帝欲遣清風埃漢家雙闕高崔嵬日趨龍尾朝蓬萊
父師有鼎調鹽梅公贊廟畫衆允諧龍顔一笑天歡咍
虎皮蒙甲卷不開白玉彫爼尊有靁五風十雨無煙霾
爟火夜上通天臺禮成一代誰可偕功高欲報帝所懷
大用永配德與才夀廟祝之言可該拍肩俱願齊洪崖
跨鼇昔上環州山恍如夢見非人間黃金作屋碧玉椽
靈芝仙草香流泉琅函玉軸架插天神龍守鑰秘不傳
天書錯落御墨鮮泥金描鳳寳帶纏中有紫府遐齡仙
主張東壁宗衆賢天風獵獵吹廣寒霞漿酌客春晝暄
蘂珠琴心久精妍靈根堅固玉鍊顔三官四輔誰可遷
看公衮繡當帝前拾塵筭劫不計年
右文天子朝明光漢陛曉列千官行罷朝不歸按霓裳
黃門羣襲御殿香翠蓋趣駕黃微張日高宫樹遮回廊
侍臣進册儼在旁香羅覆帕牙籖長前規堯舜後三王
六維龜鑑策最良聖心自約昔未堂日有所就月有將
公書萬卷胸中藏海涵地負誰可當官粗住下百報忙
獨畱真儒傳紫皇茶甌拜賜近御床天顔咫尺瞻龍章
金葉舊事不足方人如禇馬才亦常說定惟服寧可忘
設施行當見廟堂可使風俗還軒黃有時問道崆峒鄉
廣成之師夀百昌千有三百歲未央
二月二十三日遵奉聖詔出郊勸農謹賦詩一
首示諸同寮
星言出郊坰緩轡遵微塗陂池湛新綠阡陌開上腴春
色嚮晼晚農事日巳趨有司奉漢詔訓辭宣帝謨父老
數十輩龍鍾白髯鬚扶杖前致詞謂當極勤劬曩也事
格鬭今當反田廬農桑遂温飽里胥絶征誅兹焉不少
力是自貽瘠臞椒漿酌大斗起坐時歡呼有如一日蜡
相期悅須臾殷勤頗自愧小信殊未孚儻非獲三登何
以謝汝徒同寮數君子妙略懷永圖願言規遲暮共此
豐歲娛
次韻漷宰題妙香寮
香嚴參鼻觀可受郢人斤誰能論許事且炷松爐薰借
此沈水力侑我棐几文小閣亦窈窕青烟散敷紛與人
共婆娑此意良殷勤恨無博山賦可寫蜀錦紋老人住
江東來作江西雲江湖渺歸思先弟無餘芬焚香此幽
事此外何所欣如人嗜昌歜豈復思羶葷令君出新語
種學窺多聞但恐燕寢句頗慚韋使君更當宿殘火薄
霧看氤氳
劉德秀縣丞凢五和前篇僕亦五次其韻
劉侯一諾重勝獲金百斤秀句忽復出華名愧微薰但
憐溝中斷枉錯黃金文君欲強推轂誰當為解紛顧我
絶世好百念獨此勤鵲尾得古製鷓鴣玩斑紋時從孤
巒頂看上秋空雲遂作小方寮調護留清芬忘言聊復
爾念意亦可欣了知法界中清静無五葷倘非此地勝
是妙數得聞誰知几席間中有造化恩遂此草木性一
氣蒙氤氲
楚澤是魚稻不論斗與斤老守睡足處飽飫聞餘薰時
歌郢人曲細和湘纍文天風一披拂花砌飛繽紛樂此
盡日静頗無終歲勤劉侯過我數坐久衣成紋時驚燕
梁句有似春空雲千年論往事一炷同清芬有客乃如
此我意豈不欣人生如草木鼻味殊薌葷海天得彼趣
妙香吾所聞庶希清淨化上答明聖恩從今世外樂可
比洪崖氲
蔚宗草香傳水沈貴盈斤標置何必高有德當自薰士
成稍藴藉往往嗔斯文人生顧安用浪為此紛紛我静
偶獲趣君意良復勤摩娑辨欵識共玩古曺紋青烟既
司寒小孤方插雲詩應神所授句與爐争芬懸知我輩
事俗子未必欣不容芝蘭室雜以蒿艾葷政恐千年後
餘鼻尚有聞惟愛青雲士亟拜黃屋恩未知誰氏子肯
對香氤氲
念昔居上國春薺賣作斤那得千金嚢可買百濯薰一
為道院主坐空朱墨文清笳咽悲壯濃篆横披紛幽意
可略喜老倦復小勤詩如水得風自然偶成紋香亦旋
變滅頗類無心雲丞哉兩松篇時出水麝芬鏤冰納蔬
腸争洗三韭葷敏手不可敵勝妙昔未聞豈不勝兒女
呢呢相怨恩人生如此少爐烟且氤氲
隠之刺五年歸嚢香一斤恕投湖亭水内子無飯薰欲
草廉吏傳恨無班馬文此風一凋落披扉如絲紛前身
是香嚴宿習今尚勤爐烟凝室炷印篆緘雕紋嗜香猶
有癖於世巳如雲况今花木妍香風度微芬節物豈不
佳老洗難強傾太常齋日多十飯九不葷唯有鼻孔香
時於静中聞未知劉季和何如荀令君且當置是事一
笑同氤氲
蘇内相在黃岡嘗從桃花寺僧覓茶栽移種雪
堂下余始至此會歲且暮明年春得新芽試
之色香味俱絶不減湖越二疊宜其見賞於
此老人也人言雪堂今巳鞠為館驛茶蓋可
知矣
梅雪既掃地桃花露微紅風從北苑來吹入茶塢中真
香不可說玉色誰與同不知耐幾湯成此三味功顧渚
與日注名高各雌雄四海一大地所至皆春風物固有
不幸乃爾殊窮通此品不見稱白雲空蒙茸移栽雪堂
下賴有黃岡翁來禽青李帖絶世無此工遂使桃花名
遍滿江西東此老久下世真賞殊未逢只今調粥手乳
花為誰濃堂今在館驛樹亦知何蹤樹固不足惜館驛
行當空
筠陽竹根枕
高安老竹三尺圍斷為釡甑中可炊蘄州開笛不足數
嶰谷截筒空自竒何如猫頭未成竹化為霜根白如玉
峥嶸勁節不得施歴碌黑斑空滿目白頭老吏飽官倉
雲夢南州睡初足筠陽别乘一幅書寄我中刳兩枵腹
飄飄逸韻青衣郎夢中相見筠山陽一笑摩挲撫君背
定教從此毋相忘我欲問舍無何鄉為我往使華胥王
人生草草兩鬢霜要知日月壺中長
四月五日早晴二首
老病猶朝朔華顛尚著冠馬頭收雨去湖面拍堤寒鳥
作鄉關語花如夢寐看晚來還倚杖看日下欄干
二
憶作西來夢猶堪細數程隨雲千里到看月五番生上
箔蠶宜暖瀕湖麥要晴天應憐病守有意在秋成
四月八日燕客湖亭風雨忽來頗有波瀾意欣
然悅之
水平真欲見秋毫碧海無人掣巨鼇多謝西風卷烟雨
肯來湖面作波濤
孤山十載飲湖光更入江西鷗鷺行官舍一生常近水
前身應是水仙王
白雨跳珠水上鳴雪花吹浪酒邊行不嗔燕子飛將去
最愛鸕鷀睡不驚
千葉石榴盛開為賦一詩
江東五月榴花紅江西三月滿花叢東花窘束少態度
西花重疊紅蒙茸誰翦燕支山下草乞與殷紅照林杪
移栽我欲過江東銜子鴻鵠今成空紅巾羊蹙為誰苦
芳心何止千重重試遺紅粧歌一曲此花此曲何由逢
春光都無十日事不成夜雨還朝風紅芳莫遣忽飛去
斷腸烟雨空溟濛
十六日對雨是日聞得濓溪地
大麥結穗牛尾長小麥滿地秋雲黃清漣堂前今日雨
中有廬山湯餅香故人喚我廬山住欲買茅椽近廬阜
得田於我復何求只就天公覓甘㴻天隨農父與隂晴
雲共東風作朝暮山南山北水長流下田高壠禾無數
秋堪釀酒醉不醒飯可充飢飽摩肚先生不管醉尉呵
柱杖尋遊遶山去
太倉稊米集卷三十五
