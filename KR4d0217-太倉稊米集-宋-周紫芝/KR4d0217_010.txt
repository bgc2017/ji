太倉稊米集卷十宋周紫芝撰
詩四十四首
題聖龍泉時方避賊山中
泉聲來自古龍湫山底驚雷萬壑秋濺雹打窗空破夢
飛流無盡不湔愁
次韻伯尹食糟民示趙鵬翔
十年用兵九不熟人家有田不種穀盡枯膏血作軍儲
却買官糟貯飢腹冨者鬻田貧鬻妻夜困桁楊曉敲朴
長腰一粒不下咽輸入官倉常滿屋昔年貫朽内府錢
諸公何苦開漢邊自從代馬飲江水便恐黔首流飢涎
黃塵白骨尚滿眼錦裘繡帽誰當前烹羊炰羔固不惡
飢民食糟真可憐元矦幕下短主簿肯與斯民作調護
不愁吏考拙催科寧脫青衫賦歸去詹侯老文稱大手
樂府詩高古無有安得狂歌徹聖明便叱風雷清九有
却驅羣賊作良農還我昭陵舊丁口
山中避盗後十首
喪亂今猶爾安危了未分叛羌初射月羣盗忽如雲妙
略歸諸將深憂軫聖君灞陵逢醉尉應有故將軍
二
避地今猶雪移家春復深豈無花到眼可奈鳥驚心茶
動容時摘蘭香得細尋山中有幽事青犢未成禽
三
浩蕩奔流急倉黃突騎來擁旌方滿目縱炬巳成灰去
踏青山道歸看白骨堆須煩郭中令一為洗氛埃
四
横道俱蛇豕親交信絶疎别來應隔歲亂定始收書轉
徙移家後存亡雪涕餘微生一螻蟻播越念皇輿
五
夜燧餘三月新愁有百端驚魂頻雨泣枵腹任風餐射
雉山居險薰狐穴處難敵來猶可爾寇至不勝殘
六
黯幓春歸日荒凉賊後村鼓猶聞去寨火未息平原不
恨室廬盡重欣老稚存此方惟是姥亦復飯王孫
七
今日報賊去下山猶復遲羣兒收淚笑老眼顧人疑夢
入鄉關屢魂應軀幹離一春三避賊十事九成悲
八
翠巘幾曲折往來三數家搗皮催作紙擁焙看烘茶山
盡始見日溪晴時露沙武陵知便是隔岸有桃花
九
賊去方燒縣兵來復打城艱難唯有骨生死兩無情欲
住家何有謀歸計未成人言李御史滿腹是精神
十
可怪子劉子全家肯見存長分夜雨榻復共草堂樽磊
落吾何取笑言君益温它時此心在結草報深恩
侯元進賦待鳳堂佳句見邀同作
見說封君竹風枝飽歲寒會看雙鸑鷟飛下碧琅玕惡
鳥良復厭閒花吹自殘絶知門可欵夢對小檀欒
題趙鈐家墨牛圖
昔我築室花姑川短蓑青帽耕春田一犁落盡菖葉雨
雙犢自分春草眠向晚歸來臥牛背小巷疎林日猶在
繫牛柳下門未關隣翁攜酒牛邊醉回頭往事無十年
田入冨家牛賣錢草荒春隴賊燒屋十口有家無一椽
眼昏頭禿不如意此畫一見心惘然河間豈是田家子
書多自可天禄比平生眼厭玉驊騮水牯作圖聊復爾
北陌東阡喚未歸空遣農人告春事田間望月看吳牛
老子從來乃如此便當火急解龍泉換取四蹄耕雨水
賊後收拾殘書作
此生空作短檠痴老去猶慙閱市資豈有鄴書猶插架
更無班史可充飢今朝過眼亡三篋它日還君欠一瓻
亂葉紛披在懸磬春風可是故相欺
燕欲來巢
亂後烏衣巷欲空擬尋茅舍伴蓑翁戲將鶵去春風裡
銜得泥歸暮雨中炙手不嫌門戶冷傍人如獻語言工
明年記取來時節應是桃花滿院紅
三月三夜得梅花數枝燈下作
故人遠客天一涯寄我萬里風前枝方壺含澌不受汙
可着玉樹瑤林姿孤芳妙質不可說天香肯復須人知
老人不作世間夢但見玉友如兒時急張青燈當明月
要看疎影横屏幃花寒不睡斗欲落笑語似與人追隨
持杯未怪此宵樂論情忍負平生期回頭却憶青山道
處處相逢花不老短籬飛雪山更寒古木啼烏月催曉
清魂屢往途路遙故人久别相知少只今如此邂逅何
莫厭詩成苦相惱
桓公祠
蘇峻兵方急桓公氣未平一身唯死節四海但孤城歲
月人間夢功勲紙上名可憐山下老澆酒問陰晴
次韵元進寒食感事
寒食江天雨弄晴夕陽花草一川明持杯欲下它鄉淚
上冡寧無故國情漸喜三春逢禁火會須五斗解朝酲
知君屢作東萊夢我亦飄零歎此生
次韻元進再示
屋角鳴鳩喚晚晴眼驚新火一番明兵戈處處傷時事
花柳村村惱客情無復御廊分冷食只將蹋鞠醒春酲
德公上塜知何日滿眼春愁太瘦生
雨後過琴南岩
夜雨喧旅枕曉徑深春泥奔流自山來轉眼忽渺瀰微
生抱羇蹇老病凌欹危青山岌當前客意恍若遺空崖
倚天立怪石從雲垂雲間笙簫聲隱約天風吹斯人已
仙去孤蹤邈何之釣石屹中流誰來把綸絲一水繞山
麓淺碧涵漣漪長年抗塵容照水羞華髭羡門不可遇
惜哉吾巳衰人生不學仙萬冡空纍纍于今豈未可撫
事聊歔欷
讀樞密張公梅雪二詩公諱叔夜
禁中頗牧誰最良上前論事張子房張公九尺鬚眉蒼
談兵說劍眼為方金城有策若未試便恐談笑無戎羌
時平不用臨邊手乞得南州作醉鄕黃堂酒盡客未起
清畎風多禾自長只今白雪醉中句猶帶東閣官梅香
單于敢挽射日弩當年誰上東封章王城三月斷信息
賊軍螘附方跳梁白頭侍郎最先至擁兵直入趨咸陽
中人傳詔天為喜戎師夜遁軍威張太宰官高亦動色
毬路帶禠腰金黃功名無成落邊土此老此功誰更數
想得韋韝毳幕寒夜聽邊聲淚如雨
次韻元進以長句見勉
一雨俱回草木春槁枝着葉定何因煩君筆底三昧句
洗我胸中千斛塵憂患此生真已了風烟萬里正愁人
白頭攘臂干戈裡欲遣何人喚孔賓
次韻元進病中書懷
一竿烟雨釣羊裘稍負初心只自羞擬學倦飛雙去鳥
可憐無定一虚舟未成大隱定小隱為用人謀更鬼謀
君有胸中經濟策不須猶說二宜休
次韻元進書事
七尺看君玉作山倦遊莫賦鳥知還大椿本自八千歲
天馬終縻十二閑笑我生涯真草草如公人物未班班
他時一枕江南夢猶記相從水石間
次韻元素見寄
吾曹心事寄微言此意難從世俗論妙句已先醒醉夢
尺書何止到寒温因緣只睡心情懶習氣唯書眼力昏
知有草廬能避地滿村烟雨一柴門
次韻奉荅馮遠猷
翩翩綺紈子粲粲潔衣服朱門酒肉臭不飽膏䍘腹凄
迷百草中得比蘭與玉手持白瑤琴欲鼓朱絃曲閟兹
清廟音未易可流俗名家千里駒歴塊步巳獨妙年振
華鑣肯折鹽車軸中原暗風塵國步日窘促勒銘樹高
勲要是一䕫足期君乃如此使我安小築
劉將軍寶刀歌
將軍寶刀玉三尺夜半有光如日赤蒼水使者誰敢捫
蓬頭劍士眼不識鸊鵜膏瑩秋水光切玉如泥不動芒
秋風夜作蛟龍吼人言乃是真干將知君老將家有種
談兵論事書撑腸不願君持此刀日解三千牛願刳月
支作飲器却纏錦絛朝未央妖腰亂領不自保豐狐老
猘誰跳梁酒酣起舞為君語時危此劍知難藏
雨過
池面過小雨樹腰生夕陽雲分一山翠風與數荷香素
月自有約綠瓜初可嘗鸕鷀莫飛去留此伴新凉
五月十八日魏宗明官舍作
黃塵白骨已無人青谷朱樓尚有村今夜三更山吐月
共傾雙淚看金盆
蔡長源以老馬見借駑甚戲作
羸驂已老莫嗔渠涉世迂疎我自愚馬不能言當臆對
未知吾孰與君駑
吳思道示藏海小集
文物風流數建安此生猶及見波瀾清詩更遣何人到
餘子懸知一笑看猶恐向來無鮑謝謾勞當日話吳韓
(事見李姑溪跋尾)知君有意分膏馥老眼空驚白雪寒
讀鄭公奉使錄
勁敵難交玉帛歡只因獻納是爭端鄭公不請長纓去
有口真堪伐可汗
諸公有意勒燕然不道昭陵閉玉關却遣氊裘窺漢鼎
拜公遺像獨何顔
小蔡許借徐詩未至
馬中未必無驊騮人中豈可無曺劉龍媒西來幾萬里
異士一出三千秋李白坐詩竄夜郎退之論佛流潮州
天公可笑無老眼兩翁憔悴令人愁平生四海黃太
史長庚配月何曾死西江自是南國紀公有高名政如
此人言此老酷似舅坐上拈花獨公喜分得西江一𣲖
流萬古正須公一洗我老耽詩空瘠臞起死鍼盲正要
渠子豈有意能起予書來并寄囊中珠
次韻費茂和風月亭新成
十室熙熙俗自恬令君豈弟不多嚴簿書遣吏且堆案
風月撩人時到簷賸種幽花無限好滿傾春酒十分甜
何勞結屋深防客清節如君有底嫌
孫耘老酒間出麻姑像要余作詩
青絲一尺高鬔鬆玉顔微駐丹砂紅雲軿飛來自何許
滿山落葉元無蹤長天如烟月如霧便恐乘鸞月邊去
煩君急與問中郎從此更誰知癢處
夏熱歎
祝融當權不可奪海水欲沸山欲裂黃頭父老見事多
謂有此身無此熱老人何得怨天公山堂日日多南風
烏紗欹帽剪雲葉白髸吹雪飛鬔鬆已挹蔗漿澆熱惱更
注井花回睡容人生如此亦不惡飽食安坐初何功蒙
塵况駐奉天輦避暑望幸驪山宫敵兵入漢作巢窟戰
騎横戈歲馳突旌旗耀日紅蔽天鐵甲烘雲氣銷骨安
得壯士如惡來上訴帝閽關鑰開盡瀉天河作飛雨四
海八方無一埃秋禾不槁敵不來我亦高枕喧春雷
送許體之守貴州
人物久衰謝斯文寄渺茫先生推老成詞采今擅場交
遊數輩行猶及晁與張大坡渺雲漢小坡與相羊豈兹
絲綸手不入鵷鷺行爾來南中守雨露新漢章南中俱
樂土佩帶安農桑銅花秀鎧甲芝菌生桁楊霜林茘子
熟釀瓮千家香使君嘯鈴閣賓客醉高堂古來多循吏
治行何曾彰願公飲無何坐使斯民康
許貴州出蘇叔黨
老坡騎鯨上天去小坡落筆如風雨能添老樹着岩間
為石傳神自翁語兩坡俱死真可惜君有一拳何處得
誰向九原呼此翁為我五日畫一石
立秋前三日夜雨
殘漏催燈暗風梧帶雨鳴細聽驚夢點渾作斷腸聲乍
冷秋應近無眠句又成愁多推不去頭白更憂兵
亂後併得陶杜二集
少陵有句皆憂國陶令無詩不說歸常恨兩翁埋槁壤
頓驚雙璧墮窮扉風催錦里花枝少草長江南豆葉稀
自古高才多寂寞遺編讀盡淚頻揮
讀徐伯遠書外家遺事作二絶句以紀之并序
繁昌焦洧之妻洪鴻父女也一日遇巨盗于江中不受
賊汙投江而死兩侍兒大曰宜思小曰勻奴善琵琶有
姿色皆吳氏女本姊妹也亦相隨赴水焉洧蓋伯遠之
舅故著其事甚詳
就死由來不自疑玉顔那為賊鋒低了知今日投淵婦
猶勝當年斷臂妻
殺氣駸駸戰艦驕春江漫漫濕金翹但將紅袖供歌舞
却為周郎笑二喬
太倉稊米集卷十
