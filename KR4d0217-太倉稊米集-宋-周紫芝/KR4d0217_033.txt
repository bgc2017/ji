太倉稊米集卷三十三宋周紫芝撰
詩六十五首
病起借季共筒字韻呈相之季共
樽前風味笑衰翁病起飛蓬一半空春與落花何處去
醉如霜葉不成紅一生渾作邯鄲夢九載香吹嶰谷筒
老去新愁尚無數却須分向酒杯中
再用筒字韻呈相之季共
柳邊輕絮不禁風春事如梭過眼空巳有細枝催暗綠
忍看疎雨打殘紅強將瘦馬欹烏帽只合秋江把釣筒
賴此同遊兩陶謝詩成渾在笑談中
再用筒字韻呈相之季共
似僧寮外看春風晏坐尋詩不寫空春事可憐樽酒在
旅情猶念舞衣紅去家久似千年鶴時節看沉五綵筒
節物苦催雙髩白故鄉常着夢魂中
恭進奉安中興聖統慶成詩二首
歡聲何事入康衢䆳殿功成聖統初欲卜萬年新歷數
重看四海舊車書雲韶奏樂來天外寳冊鳴鑾上帝居
合與典謨垂奕世浯溪文在復何如
禮行廊廟喜書成重此商周說中興九葉承家傳鳳歷
六飛當位紀龍昇人將堯禹方勤儉天付蕭曹作股肱
擬為中和歌樂職小臣蕪陋亦何能
送守寧道住顯忠菴
報恩席止三千衆錢氏菴頭六尺床今日道人無舊夢
閉門打睡不開堂
謝吳司戶寄詩卷
萬里來西極龍媒定不疑人應如此少老恨識君遲白
璧元無價青雲未易知小低湖海氣安穏過天池
故國雲山夢長安白首郎病眠三日雨門静九衢坊别
後誰傾蓋書來喜失床愛渠詩似玉應用錦為囊
春晚偶題
春與桃花作伴歸不須更著雨頻催簾垂盡日無人處
柳送晴天落絮來愁裏酒杯誰共把眼前書葉懶重開
那知造物憐幽獨忽遣啼鶯喚夢回
食生荔子五首
五嶺人誇荔子珍老翁何事始嘗新憑君試擘輕紅看
不帶開元一騎塵
著枝猶有露華腴誰把紅紗罩玉膚龍眼也隨君並熟
一生空作荔枝奴
小隊將軍過五溪相看猶作夢中疑回頭欲問罨摩勒
乞得微甘是幾時
瘴嶺蠻村萬里賒可憐生不近京華荔枝猶想南中樹
末利先看近世花
東來坐見玉肌豐識面中郎舊譜中絶勝詩翁紅萬顆
暮年流落到瀘戎
季共見和詩次韻為謝
當日梨園夀太真荔枝香曲賜名新麻姑萼綠雙回袖
舞徹遥知不動塵
禁中分賜盡甘腴旋琢壺冰積雪膚聞道風流黃閣老
長鬚遺送玉川奴
人把江瑶比荔枝枇杷楟㮈更何疑桄榔葉外和烟樹
想得青紅半熟時
樽前風味要人誇瘴雨蠻烟度歲華乞得水晶三百顆
縐紅時看眼生花
霧縠囊懸小樹紅芳香應入笑談中世間絶韻須真賞
人物當先數阿戎
季共聞余賦五詩猶未之見以三詩見索因次
其韻
閩嶺今年荔子遲生枝入眼可無詩誦君勝句須銜璧
老將何由更出竒
夢對清樽看玉山荔枝空嚼水中寒心知不與公同味
始信人生一笑難
楊梅盧橘自成雙敢與冰紈作雁行莫怪老翁頻著句
書生說食是膏肓
米元暉待制歲以賜冰及荔子分遺季共而今
年荔枝不至有詩次韻
詩老盟成恐未寒今年荔子不同餐空排白玉千峯雪
却憶紅砂九轉丹
銷得鑾坡荔子香玉郎言語似君房金盤何日分新果
五線先看補舜裳
醉墨猶多御府珍訪求公後出華勛知君家有荔枝帖
不减當年王右軍
謝陳仲襄主簿惠詩卷
霜雪頻欺老芝蘭日鬭芳官猶似仇覽句擬學韋郎郊
島無前軰曹劉可雁行他年尚相見此地必升堂
李太白畫像二首
欲與天仙論等差短長何止但詞華誰人觧屈將軍手
為脱烏皮六縫鞾
少陵詩瘦平生苦太白才高一醉間投得江心波底月
却歸天上玉歸仙
季共置酒酒間出龍眠數馬以示坐客最後出
起雲妙甚為賦長句
君侯酌客黃金杯六龍下食慈明催醉開畫苑出天馬
遠自大宛西極來起雲礧碨最後出真龍八尺高崔嵬
青天欲雨雨未作怒雲潑墨烏成堆長鳴自怪兩耳立
路轉欲從雙鐙回王良造父眼未識驊騮驌驦天與才
朝從燕代暮南粤萬里一息何遼哉公今此畫何處得
外家中郎李公客人間英物有護持世上丹青少顔色
雙花蜀錦青絲囊還公此畫公須藏天寒夜半黑風起
邂逅恐逐飛雲翔(季共蔡天啟得此馬於伯時)
韓幹畫郭家師子花此畫本江南故物自腕而
下絹素爛脱李伯時得之馬忠肅家補足之
蔡天啟貌本以傳其甥王季共
神駒墮地無渥洼象龍不復來流沙開元畫手老韓幹
為作郭家師子花當年故物不堪看踣鐡四蹄俱脱腕
英姿逸態猶精神仿彿風鬃血流汗龍眠畫足不畫蛇
意象異世同一家由來四大各假合得此三昧無等差
中郎名高自年少畫工如山不同調人間意氣驚薾雲
筆下風流爾得妙王家人物小安豐作詩論畫公所同
一洗萬古凡馬空九原誰喚杜陵翁
季共以師子花見借作詩歸之而報甚寵且言
隆近為余作數馬竒甚乃作此詩以見願借
之意
畫史俗士非畫者支郎好馬能畫馬為君肯作數驊騮
班郎應歌天馬下前人妙筆俱絶倫後人骨冷喚不聞
試借雲衢千里足洗我眼中凡馬羣(隆畫僧)
季共以隆師四馬見示後三日作長句以歸之
少陵說馬誰擅場老韓曺覇江都王只今傳法誰得妙
支郎為爇龍眠香沙平草細春日長何人識此真乘黃
歸君蓬齋君卷藏似君千里方騰驤
次韻相之木犀六首
拂色青衫不是粧蘂珠宫裡淡鵝黃紫羅裳亦元無用
薝蔔花應自有香
高樹層隂作翠雲月華霜暈醒餘薰人間韻少花俱俗
天上香來世未聞
西湖南北兩邊山牢落孤芳不奈閒好遣長鬚挽黃粟
付他桃葉伴雲鬟
故國幽姿想自妍只今誰與著詩憐竹籬茅舍花開處
望斷江西眼欲穿
留香欲住正須隂遠引山林却要侵絶韻有誰能畫得
郎潛詩妙最知心
玉折蘭摧事巳休倡條無數綠隂稠此花獨與蒼巖桂
風雨平分萬壑秋
次韻吕晞樸九日見示
敢乞蘭金作詔泥年今巳是古來稀一天細雨家何在
十載黃花客未歸萬事可憐俱老境故人猶欲借餘暉
但當洗眼秋風裡飽看雲鵬作意飛
次韻陳簿席上見和
黃鵠摩霄未易知倦飛寒雀本來卑頗慚陶令歸田早
政坐穰侯見事遲偶有酒供鸜鵒舞苦無人唱鷓鴣詞
秋來湖上山方好食蛤重為汗漫期
河伯小史白事歌
馮夷宫中地無土五更排衙朝擊鼔大官擁旆呵馬歸
小史白事當前語自言賦命頗竒窮一生自足風波苦
船須把纜始敢放霧可藏身亦時吐防危慮患豈不至
往往不知遭網罟河神笑謂小史言禍福不計愚與姦
恢恢天網自不失瑣瑣爾曺何足論小史速退卷舌走
顧視儔列圖前奔
峡守秦德修楚塞樓成索詩為作長句異時魯
直遷涪江過之命此名且書牘今亡矣
使君才氣號無雙千騎新來綰漢章此日樓臺新楚塞
當年翰墨記黃香民安樂歲州何事江入清樽客滿床
十二巫山應在眼定無遺事說襄王
淮上聲名徹冕旒幾年邊鼔卧清秋五花未從甘泉駕
百尺聊新楚塞樓暮雨巳隨烟珮去長江空抱峽山流
客來欲吐忩閒句莫把城南比閬州
題蘇養直像三首
先生初出後湖時日落山寒醉不知更上蹇驢何處去
㶚橋風雪要渠詩
名滿人間未足多胸中萬頃著烟波松江風月無人見
誰與玄真畫釣蓑
水上柴扉閉不開蒼山羔雁九天來玉京巳有神仙籍
莫怪青山喚不回
十月九日霽色可喜
屋角梅花欲弄晴耐寒庭草尚晶瑩護霜雲重知何事
留得芭蕉作雨聲
朱門深閉得香多曉日烘簾氣自和此地有忩無一席
固應宜著病維摩
江上南枝暖欲妍小春時節又經年誰知一點還鄉夢
直到梅花樹子邊
次韻季共蓬齋新梅
王郎巧催花妙語起槁枯譬如返魂香能使死者蘇詩
成花亦開小草時卷舒頗如風前柳勝韻花中無蓬齋
姑射仙不待折簡呼芳姿倚醉玉未用須人扶自君作
周旋此德良不孤移根始山中一笑煩王都坐令桃李
花淺俗皆凡夫棐几滑以净雲忩窈而虛釅白奪寒雪
軟紅空九衢我久離山中問花今何如殷勤培弱榦何
日課獠奴於花苟得計於我亦何愚此意倘復遂瘦地
良可鋤誦君種花句撫卷長嗟吁
聞朱虛真請老二首
平生恨未識朱游每得清詩慰客愁泛宅清苕真得句
掛冠神武更何求
久厭朱袍裹玉仙幅巾藜杖老山間從今魚鳥緣應熟
只恐鴛鴦債未還(朱作長短句有道人還了鴛鴦債未還之句)
次韻范元卿題友山堂
人間南北無同異四海蒼生俱一世借令賣友取封侯
一擲成盧亦兒戱東平風度人所難不將白眼看青山
少年結客知無益老喚南山相與閒人情自是有新故
相好乃能保朝暮故人落井巳下石紅袖彈筝未移柱
玉巒排秀天清明亂峯入眼心先傾向來刎頸或蹀血
此地一笑終忘形平生愛山心願見喜色津津應滿面
寧愁偃蹇不受招一鶚孤飛誰可見
無住菴主為余寫真報之以詩
驊騮田絶足韓幹真畫者儻欲萬口傳當畫千里馬吾
才如跛鱉子不觧騰跨初無籋雲姿何勞人摹寫支郎
妙人物名聲遍日下事苟不當急操筆有用捨一逢菘
韭翁終安陋樸野無鹽元自醜強欲相紛赭至技不可
名厚意徒久假我欲報之詩有作非大雅
孤山之顛舊有開氏四照閣次年部使者獻西
湖圖神廟閱圖久之問開氏四照閣安在部
使者失對其知名如此昨䟦馬過下山見赭
衣荷鍤數百人問之則軍中藏冰於此也
出頭傑閣想峥嶸當日佳名逹裕陵豈料生存華屋處
將軍於此窖寒冰
次韻相之見進口占雪中新句且許約季共携
山谷書伯時畫過敝廬
寒欺玉樹雪横斜遥想諸郎擬玉華(玉華鹽名出金樓子)更借蟾
蜍千里月細看薝蔔一林花公名巳在曺劉上我輩裁
堪屈宋衙聞道高軒開二妙竹坡猶有雪煎茶
次韻季共和相之前作二首
誰從玉闕蓬萊殿吹下仙人萼綠華風急有時翻柳絮
月寒無數著梅花時開病眼看三徑勝着青衫趁兩衙
欲煮南屏山下雪問誰能點老謙茶
雪意鬖鬖整復斜似人霜髩不勝華只今瘦骨欹風帽
空憶寒江釣浪花妙舞正看回激楚兩峯旋欲戰彭衙
不將鹽絮輕相比似我南忩玉色茶
寄題張常州烏墩新作濯纓亭二首
使君如冰壺不受古俗塵何為觧豸冠濯髮天地津開
門納滄波自與雲水親知誰分清流照此千載人
二
濯纓須滄浪彈冠必新沐昏昏不可受皓皓亦易辱借
令困一塵未易涴冰玉勿從漁父談恐自成窘束
送孫求仁官黃岡
黃岡古淮邦其大不如斗誰知隔岸山萬馬日奔赴有
數着詩人此地實林藪頃來當盛年王公號賢守三年
江上杯快飲竹樓酒東坡營雪堂始種坡前柳至今有
遺跡過者為回首後來老門生(張文潛嘗謫居於此)詞翰玉堂手
謫官茅三間門巷無鷄狗孫郎飽文藝貧病亦巳久着
履知有土捉衿乃見肘抱經官殘州一飽亦難偶論文
有餘日為我訪白叟遺事倘可書尚足寄衰朽慎勿止
寒温作書問安否
謝吳司戶寄舂陵四首
何年山嶄嵓化作龍起伏安得挽天河著龍吐飛瀑
二
往穴城南忩分山得遥碧誰持列玉峯來照蝸牛席
三
吳山非不佳故山終眼明南來一拳石似我小峥嶸
四
孤峯真崛竒凝目見太古便悲江上山培塿不足數
太倉稊米集卷三十三
