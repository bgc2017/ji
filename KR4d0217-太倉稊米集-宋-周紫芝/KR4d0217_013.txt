大倉稊米集卷十三宋周紫芝撰
詩四十八首
次韻馮遠猷夜雨屋漏有作
我昔在田間秋霖傷歲熟常憂床床雨夜下東屯屋飯
牛起晨耕短蓑聊櫛沐違濕因五遷勞形真僕僕坐歌
南山粲那惜清夜促平生小馮君秀齒粲冰玉生餘華
屋姿豈識霑濡辱誰知折角巾肯念滹沱軸會將秋雨
謠寫入朱弦曲知君有過秦妙畫行見錄衮衣坐法宫
當宁調玉燭吾廬雖獨破受凍死亦足
飲魏宗明家分韻得酒字
閉門苦秋炎散髮臥北牖小雨度微凉西風颯衰柳起
邀馬服君步過雲中守雲中雅好事酌我玉巵酒諸公
飲方豪何曾問升斗而我纔飲濕已復困濡首臭味本
自同初何間能否不然瓊瑶林何以着老叟歡同一笑
間義重千載後脫彈無新詩刻燭媿敏手詩成愼勿再
坐客驚欲走
感韓碑用李義山韻
長蛇封豕矜雄姿弄兵三世窺皇羲自從羣騎入中土
僥倖歲月寬誅夷錦纏紅帕五十載肯輸赤豹兼黃羆
憲皇神筭本天授指顧不勞戈一揮元和上相拜元帥
黃金鑄印手自持三軍踏雪砍墉入夜摩賊壘朝搴旗
侍中西平老將種屬鞬拜舞行相隨緋衣小兒却健武
未怕賊首如虎貔功垂竹帛不可掩名在萬古誰能訾
行軍司馬號大手蒼珉承詔鑱瑰詞平生直筆有公議
從人乞米知羞為狗功須賴發縱者盡勒殊勲歸鼎司
宫中小女強解事歛祍雪涕垂豐頥絺章繪句隨斷裂
厖恩下沛驚淋漓空餘大雅配吉甫(元和聖德詩云誰作歌詩以配吉甫)
春秋廟享存歌詩當時左右無諫者應慙鳴佩趨龍墀
襄陽太守獨何事殷勤自刻平吳碑將軍更勒燕然石蠻
風瘴雨侵蟠螭張功耀武示萬世二子無乃為已私晉
公純德古未有彊藩悍將親平治羣奸聞風膽為落自
奮老拳擒宛脾都人尚想白羽扇野蔓已理黃絹詞唐
家晩歲事如此誰令舉世躋純熙君不見鄭公之死肉
未冷停婚碎石恩還追文皇英明猶復爾功臣誰肯躬
腁胝玉谿慷慨書萬本要識元老為邦基
寄題元具茨雙梅菴
高節知公冠九州梅花却對令君羞詩如往日陶彭澤
人是只今陳太邱挽得繁枝供宴坐小分疎影入清流
簿書堆裏渾無事玉雪香中醉即休
讀東坡儋耳新詩
先生流落久居夷屬國前身事巳非萬里岷峨空入夢
七年海嶠不思歸桄榔葉暗蠻村雨茘子紅垂瘴嶺扉
政坐詩窮關底事雲鵬誰道摠卑飛(東坡有雲鵬今悔不卑飛之句)
次韻時然惠徽州近作
莊矦四海習鑿齒鸞栖一枝亦聊爾沸鑊那尋衮處州
獨跨羸驂度徽水羊腸路繞十八坡危磴天懸三十里
捫參歴井不復休一握去天真有此軍符夜下星火急
吏習文書日填委青山倥傯未可厭方外周旋人有幾
坐看雲生拄頰間便恐詩成横槊裏萬壑千岩入句來
天遣江山助竒偉我昔經行五嶺頭芙蓉峯高天正秋
凄音怨曲不成調細雨寒烟空復愁曉得新詩驚欲倒
句似當年山色好一生忍淚泣秋風可笑區區郊與島
題吕節夫園亭十一首
吕節夫兄弟買地築屋于麻川之上鑿山疏泉種藥藝
花為遊觀之所十有一官閒則居之食不足則出而仕
當世高之其弟仁父為余道其名且使賦詩
雲林堂
高情惡喧囂結屋傍空曠草堂寄雲林遠目聊自放偃
蹇良不疑世情真可抗不知堂中人誰同倚藤杖
半隠寮
顯晦固有時出處本同致乘流與遇坎等是一戲事真
隱了無心寧須論朝市君看半隱名是中有深意
歲寒披
山中與誰語俗士不我過時攜登山屐閒上歲寒坡不
知青女威柰此蒼官何從今桃李花漫漫空復多
朝陽臺
殘月壞金樞朝曦吐暘谷南臺凌日觀杲杲明萬木白
露亦巳晞桐陰轉簷曲危坐讀黃庭想像巾一幅
衆芳閣
草木有盛德俗眼未易觀幽姿不可見微香在林間植
我東籬菊藝此九畹蘭芳意似有知為君笑朱欄
藤洞
雲山渺無何地勝餘草木蒼藤飽風霜夭矯作岩谷幽
香出空洞清樾交翠麓想時攜客來班荆對碁局
學圃亭
疏泉灌空畦折柳樊小圃關心有幽事寄意在衡宇但
恐經綸人兹焉忽高舉愼勿厭荷鋤烟蓑濕春雨
卷書閣
機雲佳兄弟胷中幾石渠萬事資不理三篋補有餘它
時策高勲已復得異書安用結飛樓傍架時卷舒
舒嘯軒
淵明磊落人啾唧倦吟諷聊將舒歗聲一為洗喧閧寄
言梟獍徒請勿恣嘲哢君看半嶺間依稀有鳴鳳
越香堂
佳木寄深塢自與春有期幽姿誰復省軒軒頗矜持真
賞倘已逢清香襲人衣士為知己死此語良不欺
容安軒
生理須幾何安分一枝足向來高明中百鬼作禍福何
如此衡茅長年樂幽獨愼勿將蝸牛輕比蠻與觸
金華老人分老潘點漆墨十月二十三日久雨
新霽弄筆北窗戲作此語華嚴經云須彌山
筆大海聚墨不能書寫一字法門
老來窗几漫塵埃誰與潘郎點漆煤一字法門書不得
又撩風月作詩媒
東窗對雪六言四首
月觀雲臺何處瑶林玉樹誰家幻成銀色世界雨此天
女寶花
天淨銀潢渺渺林寒玉珮珊珊有月時翻瑤草無人來
踏瓊田
擁鼻駝裘不暖澆腸蟻榼還空助我茶甌玉雪煎成石
鼎松風
睡起山驚堆玉詩成研欲敲冰飄瓦莫嫌碎點打窗留
伴寒燈
聞雪二首
黃昏雪意未全成寒入重衾曉更清風裏未看穿幕片
夢中先聽打窗聲
朔風初喚夢魂回曉枕時聞急雪來未有春衣堪換酒
明朝誰辦送寒桮
次韻莊簿對雪
月姊雲冠玉作膚白鸞飛鞚下天衢欲酬平地雪三尺
正要澆愁酒一壺林下閉門須好句廟堂調燭費嘉謨
它時瓊佩朝銀闕共醉寒江記老夫
讀外舅高晉翁詩集
結髮論人物傾心慕老成掃門嗟齒暮洗眼失冰清心
苦彈冠嬾名應脱屨輕眼高空爾輩醉熟自平生長嘯
蘇門冷微顰下蔡傾千兵森武庫五字築詩城鮑謝萹
章麗陰何句法精聱牙徒自放貞耀復誰旌草露功名
薄春雲歲月更鴨頭江自綠馬鬛墓還平蹤跡荆襄在
文華劍佩榮塵編愁獨把清淚一縱横
吳幾聖許分蠟梅栽二首
林下幽姿惱殺人書來分我月黃昏杜陵老子堪憐許
枉乞桃栽一百根
越羅新學染宫黃不著紅藍一點粧移取綵衣歌舞樹
莫教曉夢怨餘香
幾聖以三詩寄蠟梅栽次韻
寄將琢玉風前句剪送和香雪後枝要識此花真面目
細看無色畫中詩
釀蜜成花此似難移根深恨老來看豐肌弱骨須調護
可怕寒梢白露團
慣見江邊雪樣梅此根常恐自天來懸知老去醉中眼
便是姚黃花嬾開
次韻沈給事對雪長句二首(時元用守宣)
洒天飛雪被長巒落絮縈風醉後觀塞上餐氊公獨記
月中回棹我知寒已書上瑞歸天闕又挽豐年到筆端
懸瓠功名知有意微生底處更求安
翠失千峯與萬巒爛銀宫闕縱竒觀樓空翠濕衣裘重
詩就風生齒頰寒聊與江山分絶致浪陪樽俎問更端
莫嗔郢曲無人和七子風流負建安
次韻莊時然徽州山下見梅三絶
凍蘂寒梢也自芳斷橋深塢獨聞香山中行處花吹面
馬上歸時詩滿囊
雪後花開人未歸津亭誰共把寒桮句中解道梅如雪
夢裏可無人似梅
春到梅梢雪作堆庾郎愁眼為誰開白龜城裏未曾見
徽嶺句中渾寄來
雪將晴聞梅已有開者
臘雪自知春欲回凍雲元不耐朝暉便須急買尋山屐
莫放梅花一片飛
題雪堂大研一首
河間多書人共知未見紫岩方玉池東坡老人上天去
流落人間君得之寶匣初開眼光眩相約君家與同看
麝煤霮䨴雲滿天尺璧堅温玉微汗峨眉山高兩蘇出
自是斯文有秦漢先生著書書滿家晚得窮愁坐城旦
只今蠆尾人爭傳異時龜趺不須斷百年榮辱一夢餘
空與高人作竒玩安得大手揭陽君為我銘此元賓研
次韻具茨老人觀臘月十五日按兵
六花陣合紅滿川鼔&KR0911;聲喧旌暗天錦裘繡帽不動鞭
腰鞬兩弓誰更先城狐社鼠空百千一呼辟易投戈鋋
霹靂晝射蛟螭淵妖星夜落蚩尤躔穀城老父書誰傳
可為帝師策萬全脱兔一出忽復旋風聲鶴唳驚虚弦
常山蛇勢孰後前四頭八尾屢變遷何止内政分軌連
部伍聊足相糾聯勢如漂石奔流泉蒙衝未數浮江船
三軍不用呼飛燕功成唾手豈待年長安賊平不改鄽
萬里玉關沉夕烟降王曳組未解纏白麻曉下彤庭宣
兵雄澤潞非公賢談笑自足空戎邊
沈元用太守和具茨詩張元明兩用其韻見邀
同賦
漢陽千騎嘶秦川六龍御日升中天翠鑾親巡耀寶鞭
神武自作諸將先子陽盗據衆萬千井中蛙腹不受鋋
虎頭誰敢當文淵一洗萬古空英躔風威巳落諸蕃傳
上兵伐謀軍貴全固應玉陛當周旋朱幡猶此閱望弦
安危以身誰肯前願扶國步整播遷勁兵出塞鏖祁連
長纓曳首來翩聯盡驅酋長朝甘泉未慙驃騎羞戈船
先聲旋下齊與燕稱觴拜舞呼萬年黃童佩犢無征鄽
農桑萬里通人烟蓬頭舞劍空腰纏要分頗牧來藩宣
古來千里制一賢長城未必能防邊
横谿小市再宿慨然有感
小市人烟南北頭清江賈客去來舟兒時風物依然在
老去光陰不奈愁可憐白髮無好意更對故城思舊遊
烟塵蓬勃兵火急歲晩棹歌歸去休
夜宿長林明日遊仙壇宫
麻川過長林路轉無百里積雨斷津梁日亂十六水忽
從岡阜間稍得千家市凌晨上仙祠遂作折屐喜水流
自汪灣山亦甚雄偉小邑頗下臨擾擾屯聚蟻一笑相
與言黃冠有仙子為言庭前菊霜餘爛黃蘂採之制頽
齡可以堅髮齒不須事虚曠至道亦良邇神仙固可學
吐納乃餘事斯言雖甚簡中亦含妙理
星源逢共兄弟别後道中奉寄二首
曉色凄迷客夢長賈胡留滯更他鄕自隨匹馬家千里
眼見故人天一方霜落駝裘朝着帽雨來山驛夜分床
與君相别無多日已聽鳴鴻欲斷腸
十年四海不解甲一日三秋更憶君别後光陰逐流水
老來蹤跡似浮雲心懷邱壑情雖在眼暗風塵首重分
滿眼尚添新戰骨何年真起故將軍
苦寒二首
朔風吹雪天漫漫厚地欲裂江水乾懸知北客未省見
太古以來無此寒冰簷垂筍風撼屋布衣生稜體生粟
老翁炙手厭朱門明朝晨暾更堪曝
天容黯慘悲風吹寒日欲出寒雲垂千門晝閉人跡絶
萬里長空鳥不飛豺虎號寒聲怒急行人指墮毛為立
易水風高燕地寒白頭書生望雲泣
具茨老人讀書寮
具茨四壁無斗儲載行書多常滿廬胷中嵬&KR1041;幾石渠
三篋補亡無復餘起居誰不解何如校書著作虚詔除
元元本本窮古初雌黃付與金銀車朅來窮山歲三徂
催科政拙民力蘇黃童佩犢耕菑畬戴白未見空欷歔
焚香晏坐臨綺疏三年不識園中蔬邇來結屋聊卷舒
手抄平生未見書曼倩兩目如懸珠四十四萬何多歟
較公所得無錙銖門生校讎誰與居我欲從公路鬱迃
著鞭何時跨蹇驢不求奴飯馬青芻得公竒字歸自娛
送元具茨歸黃山
元祐宗師數聖朝兩公分路久揚鑣具茨人物真竒偉
雙井風流未寂寥可怪魯山猶簿領不應聱叟是漁樵
何時收拾江湖句歸作歌詩補舜韶
太倉稊米集卷十三
