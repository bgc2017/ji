太倉稊米集卷二十六宋周紫芝撰
詩四十三首
胡夫人出塵菴詩(并引)
毘陵胡夫人儀真鍾離君之妻也君倅高郵
而卒後數年夫人夜夢道人氣貌豪偉長袖
舞劍授以七棗使食之詰朝欣然若有得自
是不食無漏身輕如雲夜亦不復寢矣道人
與夫人約住菴兩歲當來度汝夫人舊不識
字忽能書亦時作頌其餘與平日不少異惟
朝暮奉香火以供上真甚謹間夢童子青衣
玉盤啖以仙果狀似含桃赤如明霞意其為
丹砂也又數月夢道人授以符篆自是亦能
寫符人有病祟者求之無弗與食之亦輒效
焉余有孫女四歲兩眼赤爛雨淚栖睫治之
久不差食夫人數符瞳子遂瞭然其清如水
紹興丙寅結菴毘陵名以出塵余聞而喜之
乃作數小詩以遺夫人云
漫說丹砂乞轉精安期瓜大幾時生會令方寸無荆棘
火棗交梨亦易成
看著桃花兩度春尚須香火奉高真世間安得無塵鏡
人似靈犀觧辟塵
當日飛昇雲路賒夫人原屬舊仙家莫將林下能詩女
輕比神仙萼綠華
瑶池人摘幾番桃月下猶吹弄玉簫為病書符何日了
雲軿看即下丹霄
次韻君叙湖上偶作
政恐情須我軰鍾畫船同載舞衣紅可憐燕子無人管
不忍桃花過眼空客睡喜聽門剥啄君詩來送玉丁東
何時却覓孤山路共弔梅花樹下翁
次韻君叙雨中偶作
春風作意惱春懷更落殘紅上紫苔無限好詩飛得去
幾人今雨肯重來夢回故國空千里酒憶徵君共一杯
看取西湖天下勝客愁應為此時開
冷泉亭放閘
呼猿洞口水潺潺忽卷奔流下九天乞得少陵三峽句
為君題作倒流泉
萬里西興浦口潮浪花真似海門高誰將一夜山中雨
喚作滄江八月濤
西忩見榴花分韻得花字
青春苦難挽白日良易斜花飛尚滿砌柳密驚藏鴉寒
忩忽當日山崦知誰家紅榴笑疎林始著三兩花繁隂
護朱閣芳姿奪明霞頗憶少年日千金醉繁華當時石
榴裙六幅圍絳紗美人隔秋水相望天一涯想像繫楚
腰依稀似丹葩對花誰與論搔首空歎嗟
次韻同舍四月十日迎駕二首
日來金闕麗蒼龍風入宫墻展鹿葱夾道焚香迎步輦
兩班鳴玉從羣公
時平廊廟半夔龍趙將何人說李葱一見黃麾識全仗
始知赤舄有三公
次韻艾主管四月十日迎駕
十年不見羽書馳萬里風塵静九圍又薦櫻桃入原廟
春來無事幾家肥
次韻庭藻天申節錫燕書事
千秋舞馬初登床新歌樂府傳霓裳當時提封三萬里
人間何處無農桑邇來重見太平日侍臣復上開元觴
雲門一闋天樂奏瑞獸三尺南金黃師臣擁珮燕旨酒
虎臣杖節嚴秋霜成功乃自師尚父異姓不數汾陽王
紫皇萬歲夀明主斗魁六宿來文昌三呼往往出靈嶽
由漢以來無此祥諸公自是列宿數玉階合望重瞳光
聖朝御極日杲杲風雨順序天蒼蒼虞階巳復罷干羽
漢郡會看開樂浪小臣拜手亦稽首願祝地久仍天長
次韻庭藻再賦天申節錫燕書事
蓬萊殿角薰風凉法宫無事垂衣裳人間樂奏萬斯曲
枝上日轉咸池桑天皇初開紫府燕御前催賜黃金觴
誰乘風雲依日月臣有力牧君軒黃望雲仰見天不遠
簪花莫厭鬢如霜五風十雨自中國語從重譯傳名王
年年五月熟荔子又見北使朝連昌聖君當宁占寶歷
太史執筆書殊祥雲間雙闕日五色下被四表同堯光
風姿矯矯華省郎珩璜結佩鳴水蒼但將兩耳聽韶濩
付與孺子歌滄浪傳杯遥想水殿冷畫鼔咽咽清晝長
諸公約遊諸山而雨分韻得蓮字
華省繆通籍羣公接蟬聯坐曹苦無事笑語相周旋蛛
塵生印窠雌黃入遺編賜沐不反舍環湖走層巔况乃
三神祠仿彿在雲烟蓐食戒明發著鞭飛曉韉白石望
磊磊跳珠忽濺濺咫尺不得往使我意惘然誰當却豐
隆曠蕩開青天同昇太華頂共摘玉井蓮斯盟可重尋
慎勿輕棄捐
次韻王興周齋宿省舍
念昔始觧事結交少年場一生徒苦辛兩鬢今成霜頗
亦恨晚歲始得同舍郎邂逅笑語間仿彿芝蘭香朝吟
共棐几暮歸霑餘觴忽奉太室祠共薦房俎羊曉陪奉
常班瓊珮參翺翔只今坐齋宫夜雨誰對床王事間何
闊咫尺遥相望聊持鷓鴣椀為澆冰雪腸五字忽鼎來
古錦翻詩囊無力攻長城有眼驚夜光跂彼笑織女不
復成報章何當畢祠事共上南山岡更約顔李蕭一笑
同徜徉
次韻蘇君叙暑雨大有秋意
五月癡雲爛不收麥風先借一天秋聊煩細雨催幽句
更把新涼洗客愁人物似君真楚楚功名憐我亦悠悠
謾將無限思歸意欲向回中著釣舟
次韻艾主管觀僕楚詞贅說見貽
傳記區區考異同文章空愧楚人功窮年弄筆知何事
芸葉香中作蠧蟲
次韻袁時良司理二絶
白頭身落亂書藂粗遣殘年不記功乞得門官歌楚些
始知君德被昆蟲
人說篇章晚更雄建安諸子未為功今朝春草傳新句
昨夜燈花綴玉蟲
再酬艾主管袁司理二首
鼯鼠終成五技窮老於文字苦無功謾將平日雕龍口
細為離騷說豸蟲
兩公才力可争雄翰墨頻收戰勝功笑我窮年辨烏舄
却將人事校鷄蟲
孫耘老惠龍尾硯漆煙墨報以二詩
自喜新交得管城政愁無地喚陶泓孫郎不惜分龍尾
付與詩人了一生
詩翁無復思如泉墨客能回漆作煙何意峥嶸四君子
肯來相伴一燈前
今歲中秋無月閏八月十五日夜月色明甚二
首
月欲離滄海雲猶暗夕樓天教雙病眼重看後中秋玉
色依然在霜華只自羞一杯遥酹汝容易莫西沈
秋意關心切蟾光見面難欲成邀月飲頗恨與誰看天
近瞻銀闕雲空見玉盤老夫渾不寐歡喜一憑欄
次韻庭藻秋懷三絶因以見招
擬趁牛山九日杯煩公催取菊花開青天有月無人喚
却喚樽前惡客來
山横鳥外白雲邊酒滿秋風落帽前老子要詩那得句
湖天欲買不須錢
不見元龍少日豪還將萬事等秋毫只今風味猶如許
醉看霜前斫兩螯
奉酬陳彦育用庭藻韻示三詩
欲遣新愁入酒杯好懷知復為誰開此生憐我星星久
何事令君得得來
廣文貧甚坐無氊白璧朝來忽滿前但喜囊餘長吉句
絶勝家有窟郎錢
南徐隠士詩兄弟君更眉間有白毫一染函牛鼎中指
暮年方悔嚼空螯
次韻庭藻觀潮
八月既望秋風高羣飛海水催江濤(海水羣飛揚子雲語)水來中
州八萬里至吳乃折微傷豪(語在盧肇海潮賦)當日潮來如箭
激萬弩迎潮射鳴鏑風吹海立猶至今雪卷千堆濺青
壁人間有海詩有翁健如駕浪長江風詩成便可作圖
畫歲好莫漫占凶豐坐中客怕噤不語憑高下看馮夷
舞殘音到石未肯回澎湃猶能作宫羽人生快意難預
謀眼辜盛事心懷羞老病無人喚我出閉門枉度三中
秋
次韻庭藻再賦觀潮
海門白浪如山高還從巨海驅洪濤何人戱出此偉觀
撩公傑句争雄豪詩成飛電欲争激戰勝何嘗費鋒鏑
更復盡出武庫兵不念長卿家四壁當時年少今老翁
愁將白髮吹秋風來趁千人萬人出尚記時節如元豐
袖手人知公作語歌兒停歌復停舞越山迎浪看潮頭
白玉傳觴急飛雨胸中如公多廟謀八珍未獻伊鼎羞
笑人欲買江邊宅看潮飽度殘年秋
次韻彭叔容
彭郎作詩調最高語中起伏多波濤維其有之是以似
千佛名經中一豪潮從海來與山激彭郎詩成疾飛鏑
詞鋒何止却千軍脆敵何堪守堅壁去年載酒呼衰翁
蕭蕭兩鬢吹江風手持氂尾白玉柄坐中風味王安豐
今年不出無一語想像紅旌浪中舞卧聽東來響怒濤
安得西飛有雙羽晚歲莵裘誰與謀有如此江真可羞
會待潮來復潮落短蓑獨速吳江秋
次韻李宗丞秋懷二首
河朔三株樹霜高不受侵日邊初識面詩裡復論心愁
莫令知處杯須略放深弟兄俱絶唱一世少知音
身作三吴去霜從兩鬢侵羇棲臨老日牢落少年心好
句何曾得清秋幾度深越江憐久客時送海潮音
曉色
曉色明龍闕金爐近御床黃簾猶卷月清蹕已鳴霜海
宇無兵革公師在廟堂但聞宫樹鳥日日囀朝陽
紹興丙寅歲當郊祀積雨彌月已而大雪前事
之夕雪霽月出越翌日天宇開霽日色晏温
天子乃躬祀於郊丘賦詩二十韻
寶歷三千歲龍飛二十春胡弓不窺月塞馬自無塵
禮樂湮淪久君臣制作新誠心躬廟饗大祀肅郊禋
密雪埋羣嶂凝隂翳上旻九枝騰曉日萬騎出嚴宸
輦路晴沙輭宫城宿霧勻崇壇方肇造蒼璧遂前
陳秀色霜明俎華滋露濕裀馨香登秬黍繭栗薦黃
犉月引笙簫度風傳贊祝頻依稀望璇極髣髴降天
神皎皎星垂象沉沉夜嚮晨一人宣玉册百執奉朝
紳欲識蒼穹意當知肸蠁臻歴年綿聖祚敷錫惠斯
民回駕蒼龍闕旋軍羽衛屯拜恩元老重沛澤萬方
均盛世無遺典中華有聖人書生亦何幸奔走綴祠
臣
次韻艾主管約同居酬唱
老年無句上詩壇晚向荆州始識韓馬歴險艱知足健
樹從黃落見根蟠不妨論好同膠漆巳復書盟在肺肝
許我三冬共燈火不須衝雨過蘇端
再次韻艾主管
艾侯人物似芝蘭不數淮隂袴下韓筆底波瀾驚浩渺
胸中書傳想縈蟠厲施固自無妍醜楚越何曾異膽肝
一笑相從亦何事共看明月上雲端
次韻蔡平仲梅花用玉局海南韻
老翁腸斷江南村誰將楚些招歸魂月明常憶看花處
斷橋流水天黃昏一行作吏此事廢日涉漫記柴桑園
天憐羇客老且病玉琢妙語清而温當時飽喫惠州飯
十年來負蠻鄉暾花飛白雪颶欲起瘴濕黃茅人閉門
為公復誦海南句寒窗掩卷凄無言傷心起酹玉局老
夜半獨瀝鴟夷樽
次韻仲平雪中之作
少年何嘗屈此膝自料一生能幾屐誰知臘月雪蔽空
三日衡門斷人迹心知無事止坐詩天觧窮人無乃力
故山欲放雪中梅空恨此中無鐵石中郎官熱亦怕寒
著意說窮聊作劇北風吹酒天始愁玉雪滿空心自懌
想君鹽絮方入詩憐我鬢鬚同一色山行安得趁驊騮
快踏瓊田四蹄疾
太倉稊米集卷二十六
