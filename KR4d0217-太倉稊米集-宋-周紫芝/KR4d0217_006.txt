太倉稊米集卷六宋周紫芝撰
詩四十三首
忻師開小軒秋霜之側范龍閣名以絶塵要予
作詩
虎谿大士軒雖小龍閣老翁詩更新積翠但令常到眼
軟紅元不解隨人抗容俗裏自得計望拜馬頭渠豈嗔
只好與君供一笑世間何事可關身
次韵劉元亢讀白樂天與劉夢得書
香山天下士直道可事君口語作竒禍後來成積薪巨
棟雖已捐白璧原自珍百年付春夢千載期斯人可憐
肉食子議者空反唇文華一照耀今古無搢紳才高固
不世盛德終少隣鹿鹿數餘子瑣瑣非公倫豐盈與名
譽詎可鍾一身暮年林壑意觴咏全天真君子與小人
兩者自此分寄言顔巷徒勿語傷哉貧
五月二十四日避暑東寺折簡邀子容不至
凉飈呼不來惡熱苦難避城南有佳人相望隔秋水願
言倚瓊瑤相攜謝簪履花木通禪房茶瓜供幽事君方
從簿書相仍日填委咫尺如參商况乃在千里日暮殊
未來清風為誰起
次韻元亢見貽
人生如浮雲夢境無真樂功名繞床盧聚散合錢醵可
憐燈火讀聖處恨未博我非金閨彦敢靜玉關柝衰年
未免俗萬事隨獵較安得共芳洲相期採蘭若眷言平
生歡寧負歲寒約唾手可書紳君意良不薄
次韻元亢雨中見寄
窮巷結蛙廬僅有一席廣風雨不出門山林負清賞悵
懷念幽人道阻不得往瀰漫隔江漢契闊異霄壤清風
吹句來念我作技癢安得從君遊此意良惘惘
酌明寂泉
脩途繚重岡病足倦遊歴山根得蒙泉石盎貯深碧亭
虚繞朱欄綠淨明水色老禪黃蘗米棄置久復憶振策
望青雲清泉裂崖壁至今一掬甘長飲山中客金鼎候
松風蒼龍破圓璧醉腹澆彭亨真味付冺默何當謀挈
瓶徙倚終日夕清甘不可𠻳猿鳥與同喫洗我兩月塵
爛煮南山石
題王定父淑問堂
平生心笑伯州犂羅織雖工不當威莫採黃金鑄刑鼎
要令青草入圜扉于張必大君須記六蓼先亡事恐非
聞說堂成已無訟臥看庭樹轉斜暉
次韻元素登城暮歸二首
天遣劉郎又白頭少年文學似求由朱門華轂聊安命
藜杖芒鞋可散憂大隱未成聊小隱濁流誰得寘清流
賦成凖擬吾先讀王粲秋來正倚樓
晚來飛鞚上城頭欲躡華鑣苦末由醉裏有鄉須着屐
人間無地可埋憂功名于我真聊爾人物似君無此流
想對青天回白鳥半鈎斜月掛江樓
中秋月下作
去年城南作中秋江雲遮月爛不收幽人獨對秋風立
姮娥似隔重雲羞更長忽聽曉鼔急夢去只有殘燈留
今歲不知身在此門枕長江風自起樽中有酒坐有客
江面如天月如水秋風滿樹凉葉飛新歡欲盡還成悲
身其餘幾事不偶老之將至吾今衰人生閱世自有數
萬事反覆難預知何當舉酒一再拜與月更作明年期
宿蔣山
薄遊踐初心寓宿便晚靜山空秋有聲人寂夜更永華
鯨催曉色有客動深省焚香禮大士杖策上危嶺黃金
明窣堵妙音生佛境眼窮天無盡地轉江萬頃緬懷梁
武帝問法昔造請識師鳥巢中道契言自領會令天龍
宫金碧粲絶頂我來脩法供汲水具乳茗願同桑下留
覧勝畢餘景還從天際歸悠然理烟艇
九日登鳳凰臺
落木驚高秋旅食念行役含羞古祠花青蘂未堪摘雲
山不着脚佳節似可惜一嘯百尺臺往趁凌風翮羣山
如玉玞千古圍故國孤城打寒潮往事誰記憶玉樹那
得花金蓮去無跡興亡更六朝濺血幾飛鏑重瞳飛上
天毰毸避矰弋何年覧德輝古榜猶可識父老無由詢
殘碑少遺刻空餘弔古涕自對斜陽滴
次韻元中芭蕉軒
道人悟無生開軒有深意是身如芭蕉妙語良默契婆
娑坐芳藂聊復此遊戲秋風鳴環佩曉露濕蒼翠閉窗
得隂多凉簟驚雨細索句清夢餘時能助幽思我亦箇
中人平生會佳致此樂倘見分杖策時一至
符川逢次卿遂約同舟
被褐念遊客落帆逢故人晚歲風露寒一笑樽俎春餘
子豈不佳數面聊成親平生不漫與知君意良真少日
共林壑劇談唾冠巾皎然兩玉壺不受一點塵各以口
腹累老大成參辰政坐造物兒有意相怒嗔荏苒時不
再俛仰迹遂陳秋風吹前谿搖蕩生碧鱗不如載扁舟
相視聊飲醇醉聽篷底語共卧南谿垠
次韻國師對月見懷
老子關門不著書奄奄真復似曹蜍月來林下苦相憶
詩落眼前歡有餘滿挹清光歸酒面小分秋色到吾廬
胷中拍塞愁千斛特地煩君一掃除
寄徐季長
念昔桃始華别君漳水頭相别幾何時天事司蓐收闕
月六度圓相見間何闊百年飛電中能得幾回别别君
幾何時憶君如飢渴飢渴良有時思君無時節野人苦
幽獨相值誰與親流落在蒼莽坎軻一傷神相望參與
商相隔雲與泥草木忝臭味笑談極相思相思一何久
行行重回首回首征雁行中有來書否
送王天民歸雙泉
舊聞雙泉居縹渺在寥廓仙人上叢霄遺甃結飛閣廣
庭三百步一木可四角刀圭分蒼虬鱗鬛自皴錯至今
風雨枝疑有孤栖鶴王郎吹玉簫飛鳬下雙屩時乘三
峯雲來繞月城脚人生多乖離未踐繡水約知心念獨
君時來慰牢落我欲從之遊何當解羇縛
圩氓歎
圩氓築敗圩飽腹無粟菽強扶南畝犂辛苦望一熟插
秧在中田秋來半黃綠白雨忽翻盆積潦囓圩腹波頭
卷春雷洶湧裂坤軸倉皇未出門白水已半屋攀椽栖
木杪寢飯雜鵝鶩客行艤孤舟繫䌫怯水宿叩門乞燈
火父老迎我哭我亦一酸鼻軟語聊撫祝老稚且相收
愼勿輒棄逐行看散陳紅官倉有餘粟救爾無遠謀每
飯慙食肉
八月二十日種竹八本
東岡新種八龍孫北嶺清陰肯見分留取一林聽夜雨
莫教千畝僣封君
次韻次卿中秋月下書所見
三載彭門夢新年故國秋月當千里共酒要十分酧翠
幕知誰卷雙鬟不奈羞寒螿莫相惱啼作晚窗愁
題大着肚(并引)
金陵朱世英官長沙或有畫箕踞而坐者號
大着肚舊有贊頌皆鄙語朱為題小詩其上
以易之其尾云但將貯酒三千鍾莫話容卿
數百輩余愛其語有味更作此詩以廣其意
平生頗笑王會稽坦腹驚動郗家兒暮年羞澁為懷祖
計較毫末如兒癡嶔崎更誚周郎鄙自說空洞終何為
達人大觀無不可無鹽未必非西施了知倚杖清言者
外示夷曠中難窺不如此老身如寄萬事&KR0008;稜真得計
掉臂行歌眼看天擁膝長吟腹垂地羞遣家奴捧玉環
肯為門生作經笥白肥如瓠君莫輕終年貯酒真酒&KR1125;
結喉道士倘復見敢託石鼎譏彭亨
次韻元傑病中書懷
本來無病是維摩人說烟霞久臥疴獨閉衡門春尚在
却攜藜杖句還多已將名字傳三語懶作悲凄和九歌
止酒淵明今復飲便須俗客到無何
次韻幾聖見貽二首
梅花雪後有殘枝留與幽人照夕暉已借水光浮淨几
更將山翠染春衣回中漫叟移舟去月下淵明種豆歸
知我短坡無客到肯攜長麈為翁揮
坎止流行念已輕常關雖設是吾扄事如痛定何堪說
出為飢驅豈有情滿座自傾鸜鵒舞半岩擬作鳳皇聲
醉中深意知誰解付與前身阮步兵
李似表雪中置酒席上次韵
東風吹玉塵十指寒欲墮西齋借微温妙語驚咳唾詩
成酒行間一掃飛電過坐令止酒陶酒戒為君破但愁
飛絮零似我霜髩鬌他年玉堂人伴直誰對臥恨無屈
宋才共續離騷些
次韵元素對雪十韵
雲凍風仍急天低雪未收山寒飛鳥絶江晚一蓑幽曉
樹梅初放風簾絮自投孤鶱迷遠鶴痴立看飢鷗櫪馬
歸鞍速韝鷹獵羽遒連城理睥睨千騎冷貔貅何處回
蘭棹誰人擁釣裘閉門憐我病得句付君搜上瑞書三
白登年在九秋何當明月夜同作廣寒遊
甘菊數本舊植之地沮洳湫隘頗有悴色十一
月二十三日移植墻下明日小雨數刻欣然
便有生意
小草偷微生崛強沮洳間託根倘失所憔悴無好顔嗟
哉一大地寧無尺寸閒造物惜不與無乃亦太慳櫟社
豈不惡盤錯未易栞下可百牛蔽上可星斗干此物有
遠韵何人憫清孱我移東籬栽往近九畹蘭天心固有
在生理似可還小雨喜霡霂低枝濕斕斑春苗已足採
落英行可餐為我制頽齡使我昇飛仙物微自有知報
君以長年
蠟梅六言三首
剪蠟枝横隴月釀花蜜滿蜂房誰遣凌寒枝上中含百
和花香
雲珮風侵玉冷仙裳霧卷羅黃家在蘂珠宫裏衣薰鵲
尾爐香
桃花占上林簿蘭芷擅離騷經欲吊花中遺逸聊尋世
外林坰(此花香韵俱絶而二書俱不載故有花中遺逸之句)
再賦三首
孤根雅宜幽處空明宛似僧房我作蒲團燕坐時參鼻
觀清香
淺俗微嫌菊陋麤粗不愛葵黃花裏誰方高韵人中可
比黃香
移種定從天上世間那有此香白髮人應羞看鵝兒酒
可爭嘗
送詹伯尹之大梁
寒風轉平林密雪吹重裘遊子當北征朝曦趣行輈人
生會有别一訣寧復愁念君最少孤束髮勤清脩夀母
豈不力白髮今滿頭功名唾手事歲月逝欲流長安小
車兒哆口笑土牛君才豈不高逸氣横九州弊帚已千
金白璧價未酧願言慎行李去去君勿留
次韵何師與梅花二絶示劉凝遠
月姊宫前玉樹春杏花菖葉不同村多情誰道天無意
先與梅花雨露恩
何人急遣蓬萊使喚得春回江上村誰信廣平心已冷
老於花似太無恩
文殊老人寄和張載共賦堂詩要余同作
世無陳太丘民隱念誰訴兒飢不肯乳咿嚶復誰慕殖
禄膏妻孥居官付羇旅何心書下考絶意躡高步張侯
名家郎作吏得竒趣提攜念疲勞憂勤急朝暮散作千
家春一洗五里霧簪纓被餘輝草木飽朝露官閒理朱
絲雲靜落飛屨當期卓子康揚鑣各分路飛書恐到來
築屋寧久住詩成梯幾間酧酢語交互酒杯方流行喜
甚捷官渡歌詩載懽謠鞭箠息嗔怒翰墨良從容流冗
自奔赴聲今詫父老名亦借童孺觴豆落明珠萬壑疾
東注賓從俱鄒枚含毫各驚顧戰須老將鏖兵思勍敵
遇主人方燕喜飲至非草具人生俟河清俯仰有新故
寄言三不欺令尹勿輕忤民今知己疲着艾豈勝炷鋒
傳固應須軺車少當駐魯山久寂寞冠虎寧有數苦恨
郭林宗未遇黃叔度名嘗仰韓老雅意良默喻何當奉周
旋看君琢幽句愧無脫手彈可逐馬中兔只今釣斜川
臨流與誰賦
讀涪翁黔南詩作
阿香名字本無雙流落真成竄夜郎蚤歲浪言腸是錦
只今空復鬢成霜名傳故國猶驚座詩入浯川尚滿囊
天為少陵增秀句故教遷客上瞿塘
次韵元亢和邦師喜其歸自錢塘
道人青眼為君開前度劉郎今又來白雨飽催湖上句
紅粧誰把醉時杯籬邊採菊山千疊渡口呼船谿九回
便恐横翔到蓬閣試尋林下小徘徊
送吕霞卿吕當世棄官而出家今為道士
得錢夢穢官夢屍等為臭腐焉用為世人愛官如愛命
君獨棄官如棄泥道人胸中少荆棘一色但種棗與梨
華名自毁不足耴(語在真誥)高位疾顛無乃危魚須忽復入
君手三命循墻急須走朝持玉磬誦琅函夜着黃冠朝
北斗天上雲車久未來壺中日月空長久吳山楚澤兩
西東與子一笑殊怱怱會當握手五百載摩挲金狄還
相逢
趙丞家野堂
近喜崔斯立新成背郭堂傍厓深置屋喚客小飛觴稍
遣花經眼頻移竹過墻官清公事少夢熟鳥聲長藤倚
樛枝瘦芸翻亂葉香騎曹休問馬聱叟漫為郎丘壑胷
中事乾坤醉處鄊人間一遊戲出處兩俱忘
元夕睡起
元夕不復飲夜寒誰與娛人隨千騎出自對一燈孤有
夢須黃妳無情問紫姑鼇山在天上回望隔中區
次韻元素野步
金隄不復上蹣跚矍鑠何勞強據鞍從我泥中甘蠖屈
看他高處作鵬摶錦江春色能供醉濠上遊魚亦可觀
聞有平沙邀晚步定隨明月下林端
太倉稊米集卷六
