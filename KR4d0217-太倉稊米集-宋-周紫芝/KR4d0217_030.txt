太倉稊米集卷三十宋周紫芝撰
詩五十四首
虛飄飄(并序)
元祐間山谷作虛飄飄蓋樂府之餘當時諸
公皆有和篇戊辰臘月二十有八日夜讀淮
海集見之亦用其韻羞狗尾之續貂於顔有
靦悟白駒之過隙與世亦疎庶幾見者不我
誚焉
虛飄飄虛飄飄姮娥臨月榭神女渡仙橋風撼花浮水
霜吹葉落條飛雲轉眼下三峽密雪滿空來九霄虛飄
飄虛飄飄比人生命猶堅牢
虛飄飄虛飄飄水邊看海市雲際現天橋弱柳綿吹徑
嫣花錦綴條卧雲雌霓(入聲)飲滄海過眼夕陽低碧霄虛
飄飄虛飄飄比人生世猶堅牢
戊辰除夜四絶
千里家山一望間白頭夫婦且樽前詩中游戱無三昧
客裡光隂又一年
七年長夢採江蘺此夜樽前倒接籬莫問年來何歲(原闕)
新春皓薄曉鐘聲殘燭晶熒守歲檠年向白駒光裏
度詩隨藍尾酒中成
立春前五日史館對雪二絶
九天飛下玉花繁喜入長安十二門獨醉且須温臘酒
迎新又欲帶青幡
昔年蹤跡寄江頭雪屋梅村自一邱醉裡却疑身是夢
爛銀樓閣看瀛洲
韓信
韓信功高世共知區區安用假王為固應渫血長安日
巳在榮陽躡足時
范增
西楚興王亦有人半扶炎祚作謀臣老生不觧歸明主
事去方知是失身
次韻子紹立春二首
自息中山鬭長安幾見春司天得南正迎日法高辛送
老年華速催耕雨意新又聞寬大詔飛舞下天津(東漢故事)
(立春日下寬大書)
客久悲殘歲春生尚薄寒簪花人似夢卷白意先闌黃
犢還驚眼青葅巳入盤新年有行樂老去逐君難
聞西湖梅盡桃花巳有開者
不到西湖忽換年今朝欲掛杖頭錢催成柳色多如許
落盡梅花最可憐
日日湖邊踏淺沙西湖久住巳成家劉郎去後空腸斷
憶著玄都觀裡花
送葉泉州二首
近日泉南守新除武部郎漢廷多長者循吏得惟良海
國蠻珍聚兵厨臘酒香不妨聊卧治未要薄淮陽
二
天上星郎貴人間五馬榮倒樽知客滿閉閣自詩成閩
嶺千山隔吳船一水輕九重宣密詔何日問歸程
送馮均州二首
聞說京西道均房虎更多定須歎來暮政欲飲無何過
客虛厨傳飢氓費撫摩君看歸諫議為郡拙催科
二
從事持三尺將軍控萬弦廟堂應記憶江漢久流傳又
復分新壘歸來更幾年他時休怪我今日自華顛
寓宿省直有懷方元伯
古屋頽墻久寂寥寒廳依舊長芭蕉主人應在花深處
獨對東風醉小橋
次韻子紹題竹坡二首(寓舍有短坡植竹其上子紹榜曰竹坡因自題)
(曰竹坡老人)
孫郎忽唾寒忩玉來過當年玉川屋更作縱横一尺書
為榜南坡兩三竹結廬歸卧今尚無白頭寄食猶中都
移栽自種短墻底他時此計知何如
次韻季共月夜見懷竹坡用子紹韻
五十九年蘧伯玉家無擔石居無屋喜君馬上風前詩
似我南坡月中竹寒忩有意過我無雍容車騎子甚都
更當為作子虛賦王郎文彩今相如
次韻季共再賦
烏衣諸郎美如玉笑我秋風卷茅屋才高渠是判花人
頭白吾羞汗青竹此君那可一日無桃花不復怨玄都
得公明月千斛珠我羞魚目真不如
次韻季共再賦
無方可試藍田玉空想雲菴卧玉屋賴有人間百尺樓
下臨此地千尋竹衰翁久巳一故無聊睇逸驥方過都
公是風流小摩詰我為無用長僑如
次韻季共再賦
鉛刀不可切堅玉敝筐豈能持大屋強驅跛鱉當前鋒
看公詩成如破竹君房言語舉世無射策未許蒙帝都
巴人下里不足數雲韶九奏方純如
次韻季共再賦
藴石知公似荆玉誰作璵璠薦王屋白髯應笑虎頭癡
青衫謾把魚須竹老此安能為有無曺會豈可當大都
彈丸脱手盤走珠句然如此今誰如
次韻季共再賦
平世欲獻初無玉何嘗生存夢華屋苦遭田父亦與飲
不問主人時看竹十事如意八九無暮年猶喜見子都
那能從公得三絶但可一身觀六如
次韻季共再賦
鱸魚憶鱠松江玉船作浮家當漁屋寒忩夢著雨中蓑
長釣復垂波上竹平生僅識之與無敢攻詩城跨二都
歸舟欲上知可呼念捨公去何所如
次韻季共再賦
公哦新詩戞鳴玉欲辦陟釐須滿屋誰遣藍田邱壑人
来吹緱嶺參差竹心知遊路豈復無頗如六鷁飛宋都
小巫羞澁見大巫神氣比公真蔑如
讀婆娑集書其後
早緣文字得聲名佳句流傳益可珍讀到青蒲當日疏
其他猶可是難能
寄幼安使君
平生清德畏人知豈弟真宜作吏師日飲無何方得計
民歌來暮却成思何妨道守催科拙自是穰侯見事遲
天與一忩供燕坐烏墩山好助公詩
食回魚頗念河魨戱作二詩
皤腹鱗鱗品自珍紅鮰浪欲與争新世間那有西施乳
寧有河魨觧藥人
蘆笋初生水繞村河魨旋煮薦清樽十年不踏江南岸
楊柳飛花欲斷魂
巳巳寒食
七度逢寒食連年客異鄉鬢絲嗟老大冡木念青蒼亂
眼花無數傷心柳著行病餘春又過不擬近林觴
次韻庭藻韓園燕集
故老歸來有喬木更結飛樓繞湖綠城南去天無尺五
中有人間幾巖谷驊騮曉踏金谷園花邊立馬絲竹喧
金屈巵行碧落酒繡羅襦醉雙紋鴛吳姬遺鈿客墮幘
白眼舉觴天宇窄春深别館花如烟藉草傳杯地為席
君居當東我復西莫嫌酒涴身上衣遥知第五橋邊路
桐葉題詩人未歸明朝雨驟風苦惡殘榼雖存不堪酌
更須拭眼到風篁急呼海棠償舊約
再和庭藻韓園之作
雨後斜陽亂森木湖上山青河水綠將軍一色種桃花
錦帳紅絲裹山谷人生莫愛歸田園結廬人境無人喧
何如功成銷金甲雨中看浴銀塘鴛長安黃塵沒烏幘
歸來横改一窩窄何如載酒作醉眠田父時來與争席
春風欲起春日西花下跨鞍花滿衣恨無龍眠老畫手
寫作諸郎聯騎歸竹坡有酒亦不惡客無可人時自酌
君憐羇客倘見呼來歲西歸有新約
題陳公悦足軒
飢人未食長流涎芋魁作飯腹果然八珍九鼎紛滿前
鼎中一臠不下咽吐而去之惟欲眠貪夫嗜利絶可憐
牙箸落手喜若顛家有窟郎無數錢跨州連陌空多田
千頭萬尾不當緣高臺未傾金碧鮮客食不下日十千
棄禍忽起踵復旋利激奴軰非關天太邱諸子圖畫傳
元方季方兩聯翩元也作詩如湧泉高歌大笑傾四筵
只今為郎近日邊季也勇退高騰騫結廬庇雨無餘椽
栽花移竹今幾年種榖只取田一㕓鷄肥酒熟客可延
人生安分作當捐眼前取足須隨緣倩營莵裘將老焉
伯氏欲掛神武冠歸作兩翁相對間政看寶帶黃金懸
未可便情詩盟寒
王元道剪牡丹見餉二絶
知君流落在天涯八節灘頭憶舊家想對東風開病眼
幾行和淚洛西花
巳是飛花落絮天東風猶入竹坡寒綠樽恨我無醇酎
紅艷煩君送牡丹
次韻林梅卿西湖載酒時僕以病不赴
西湖豈復似人間付與瀛洲學士閒百榼滿傾桑落酒
兩高聊作道場山一年春事方三月萬里風煙静八蠻白
髮可憐欹病枕蘭船空憶棹歌還
馬山觀道傍賣芍藥口占
沙河簾幕近蒼(闕)芍藥絲頭十里風誰道昇平本無象
江都花是舊時紅
次韻陳彦育諸天閣晚眺
飛閣青雲上何因一笑同春歸憐客去酒聖與誰中相
國名猶在唐朝事巳空更將詩說夢強欲付衰翁
次韻子紹送春七絶
混沌七竅鑿可恨倏與忽人生寒暑間萬古長出没
二
孫郎惜春句平澹古未聞譬如春江波因春自成紋
三
來禽着青子紅葉護殘春但使風味勝不愧桃李門
四
微生感年衰誰能惜春盡政恐厭黃梅吳楊出蒸菌
五
西湖天下勝咫尺安得往青春不可追老力亦難強
六
招提在南山共著蠟屐登世無謝康樂此事誰復能
七
青春不識回豈但春去閒何以永我日妙香横博山
送喬郢州
使君雙旆擁朱轓竹馬先迎近郭春且聽郢人歌白雪
莫因騷客念東門新詩為我應須寄往事知誰與細論
喚取莫愁烟艇子有時來伴石頭樽
次韻章季常飲冰長句
九衢烏帽吹塵沙心知痼疾無烟霞病眼不禁書葉遮
歲月逝巳空吁嗟故鄉日遠老日加無地可種青門瓜
綠蒲朱籠來邇遐揮金截玉争矜誇御府詔賜珍復嘉金
盤璀璨無疵瑕章郎文采如景差便恐餘子俱公邪故
遣麗句開天葩語勝未必甲豐華深山窮谷寒無涯一
讀盡噤池中蛙老人晝卧横烏紗舉杯隨分浮水花飲
甘欲借歸齒牙千金難買官焙茶百金未盡先藏义(用賈)
(耘老語)
染衣亭(馮敏叔家)
聞說郊居勝新穿五畝池暗通山窈窕深住碧漣漪驚
起紅鸂鶒吹翻綠荔枝雨添衣色秀波渡襪塵遲照眼
誰重唾臨流自可詩水清魚莫種秋近荻須移剰欲添
風月何妨更渺瀰却憐韓吏部埋甕作癡兒
玉井橋(馮敏叔家)
水滿雙鴛沼花開玉井蓮亭浮幽渚外人渡小橋邊白
羽參差在跳珠次第圓風高與芬馥露重借嫣妍青板
釣魚老朱欄聽雨眠時從客容與寧借鷺聯拳何日回
征棹歸來賦短篇共邀池上月同看水中天
次韻伯遠端午日拜碧香之賜
紫府&KR0008;腴照玉壺來霑隠吏北山隅遥知拜賜瞻金闕
應笑流涎濕領鬚醉面看君紅作纈衰顔憐我綠凋蒲
明年何止分瓊液細葛香羅世亦無
次韻仲平去惡木葺新軒一首
自我來東吳竊食偷燕閒頽檐賦官居漏雨穿屋山有
如&KR1219;䏰蟲盤屈沮洳間入門兒女愁出門車馬喧年來
得新巢易地稍立言短墻蓬藋蒿頗亦費剪芟視公有
華屋未敢窺其藩惡木屏除翳雲山借空觀郎曺二三
公相過綴遊觀清吟屢刻燭夜語常更端但恐陳太邱
開忩納晴川定復譏中郎寸碧瞻孱顔兩家合争雄人
物俱翩翩不如醉明眸墮馬傾低鬟付此百年事試作
一笑看我如雲水僧故鄉未言還安得從杖屨婆娑共
躋攀
晚集江園會者五人黃叔魚林平父黃文若刁
黃叔與僕也以暝色帶飛鳥為韻余得色字
少小謀一邱老大猶未得幽園固佳處入眼自歎息賴
此千載人相逢共京國追凉坐花隂持杯飲湖色斜陽
入疎林晚色忽復逼忽忽行語離兩别遂南北日落未
可歸山高更須陟佳會豈易逢蓴鱠不須憶
太倉稊米集卷三十
