太倉稊米集卷六十二宋周紫芝撰
上梁文五首
草廬
平生隨分本無鐘鼎之心晩歲安居粗有林泉之趣寖
經羣盗流寓數年嗟老稚之飄零悼衡茆之煨燼浮家
泛宅送日月於江湖賣劍買牛追雞豚於里社重營環
堵漸復故巢靜寄老子與世寡緣謀生甚拙偶因同氣
為憫餘年結茅屋之數椽著褐裘之一老下臨無地高
占層邱草樹冥濛烟雲變滅買田三頃常思水耨而火
耕有宅一區且作山棲而谷汲薄種籬邊之菊更求江
上之榿入則鼓琴以自娛出則抱甕而立灌稍資餬口
便欲杜門聊從父老之游誓畢桑榆之暖爰諏剛日為
舉修梁
抛梁東家在陵陽最上峯夢到華胥春睡足起看紅日
曉曈曨
抛梁南笑倚閒窗寄薄酣謝朓樓空人似夢瞿硎山在
翠如藍
抛梁西漲玉雙明落雨溪飽食高眠無一事離騷讀罷
日還低
抛梁北北望神丹少顔色書生空復涕横流欲正乾坤
老無力
抛梁上合璧連珠閱天象白頭重見太平年常與羣生
拱南嚮
抛梁下雞犬相聞幾茅舍今年米賤似開元多釀春酟
醉同社
伏願上梁之後樽有濁醪瓶多儲粟眼前稚子常聞絃
誦之聲門外交朋頗篤金蘭之好飽維仁義醉在簡編
雖未能反照以回光亦足以隱居而求志兵戈偃息復
見漢官之威儀閭里歌呼同聽葛天之音樂
萬波亭(亭在福聖寺)
孤壘瀕江水環雉堞寶坊擇勝亭占鼇頭山翠潤以撲
衣水光瑩而入坐號為貝闕不減瀛洲宜華屋之交輝
截長空而永秀天邊雲黑喜白雨之跳珠湖上風來看
驚濤之卷雪勢如立海聲若懸河雖萬波之隨一波遠
連天漢向小水之入大水終返歸墟知本性之元虚顧
人心之自動澄瀾一現萬象俱空鷗鷺不驚鬚眉可燭
桃花水暖何煩紅袖之泣魚蓮葉舟輕不礙綠蓑之垂
釣天水為之同色風月斬然一新偶作數椽遂成偉觀
方袍禪客時來洗鉢赴堂白髮使君不免借場作劇共
拄西山之笏仍攜北海之樽齋罷門關誰管波生四面
醉中船重從教雨濕紅裙道俗俱是隨緣彼此自有
樂地爰因暇日為舉修梁
抛梁東身在諸天寶梵宫遙想扶桑催曉色日輪飛上
九枝紅
抛梁南水倒山光碧在潭卷地薰風忽吹起白波翻動
一池藍
抛梁西柳外春風水拍隄斜日掛帆來送客綠波青草
兩凄迷
抛梁北無極之中有太極寄言河伯不須誇海若令君
有慙色
抛梁上坐看秋蟾繞青嶂我欲邀梁不肯來夜半孤光
水中漾
抛梁下風黑波翻天欲夜須臾人靜水無魚却閉孤蓬
作茅舍
右伏願上梁之後叢林有供衲子如雲道院長閒嘉賓
滿坐共看銀河千尺之浪同是曹谿一滴之甘船子和
尚載月便歸流水長者於魚得計隨波逐浪各求離於
愛河反照回光當内觀於止水
九江新居
蓬壺三島無路能通湓浦一江攜家可老望廬山之面
目接富水之郊圻謾盖三重之茅聊作一區之宅陵
陽老子泛然無定老矣何為似屋角之拙鳩無枝棲宿
隨沙頭之乘雁任意去留念人生初無幾何况吾年今
已如此煩君龜策占我兔裘得濓谿先生之故基訪香
山居士之遺跡黥布之英雄何在梁公之忠義猶傳澆
酒酹江哦詩弔古雖乘興有時而出亦倦游無事而歸
玉軸臨窗鄴侯之書可校窪樽近席漫郎之客宜招已
結雲菴猶懷舊國昔困焚巢之旅今作在家之僧未盡
百年尚可遍遊於岩壑順流五日何妨歸拜於松楸不
謂天心偶如人意當生生世世永無萍梗流轉之憂令
子子孫孫常享國家平治之福乃因令日爰舉修梁
抛梁東山氣初分曉色中我亦春來常早起看花迎日
弄新紅
抛梁南門外疎簾捲翠嵐莫遣兒童來報客老夫一枕
睡方酣
抛梁西落日銜山穩杖藜試問草堂尋去路夕陽斜處
是濓谿
抛梁北萬里長江紀南國使君肯借庾公樓飽看兩淮
山一色
抛梁上廬阜山頭聊北望醉來幾度落烏紗目送飛鴻
閱千嶂
抛梁下樂歲中田有廬舍裹鹽聊伴趁虚人相逐官倉
納禾稼
右伏願上梁之後粟如水火奴亦詩書鄰甕酒香知君
家之可去短檠燈暗喜吾句之又成孔方兄不至絶交
管城子時求入室洛鳬飛鷺同為笠澤之游稚子老妻
共作鹿門之隱
二妙堂
西來千里本是隨緣南畔一峯偶然入意爰因絶頂旋
結新亭收翠阜於几席之間挹銀濤於烟雲之外陵陽
老子靜無他好老見真情自從童稚以來便有山林之
趣臨江卜宅以遂安居背郭成堂更求勝地大禹道九
江而東下匡君依五老以飛昇白練横江青巒削玉夢
回枕上臥聽波聲醉後杯中時浮山影地兼二妙世有
幾人豈力所能實天是與既占星而作室乃蠲日以架
梁
抛梁東東望麻姑香靄中遼海千年却歸去誰知去鶴
是衰翁
抛梁南南斗傍邊是翠嵐可怪暮鴉飛不到直穿雲漢
上相參
抛梁西不見清漣落日低却憶風流泉似玉使君幾度
醉如泥
抛梁北雨暗波飜暮江黑須臾風定月如錢月共江光
去無極
抛梁上目送飛鴻依藤杖望雲歸去宿空岩看雪飛來
沒青嶂
抛梁下草色青青春可藉趁花未落酒須攜莫待濃隂
滿桑栢
伏願上梁之後國永休兵家常有酒騎欵段馬渡水穿
雲著接籬巾栽花種竹年年強健事事清幽但能粗了
平生不可更求分外耄而學佛僅同臨老出家窮且哦
詩豈忍因咽廢食
負暄亭
身遊月窟夜色偏寒背負茅簷朝陽甚暖竹坡老子抱
山一曲借日三竿踞坐蒲團欠伸自在醉凭棐几魂夢
悠揚念湯婆子終是少情况麴先生有時不至須回暖
律盡入寒鄉青春誰道難留冬日方知可愛解衣捫虱
暖趁風來剔甲搔頭句從天落姑尋暘谷且寄慘椽
抛梁東碧瓦霜花曉未融喚起先生來打坐笑看紅日
上簾櫳
抛梁南卯酒初醒只卜酣漏下不知天正午尚留紅日
在茆庵
抛梁西暮靄還催落日低招得斷霞明老眼讀書窗在
夕陽溪
抛梁北暮色蒼蒼留不得道人閉戶暖丹田嚥日餐霞
養殘雪
抛梁上暖日烘烘薰蕙帳手彈流水送飛鴻目斷關山
更東望
抛梁下分得山㘭一田舍狐裘温暖不知寒化日舒長
元不夜
伏願上梁之後泉日騰光妖氛掃跡山無凍雪和氣自
生桃有冬花春風常在詠柳子厚青松之膏沐照崔侍
讀苜蓿之闌干獸炭不然鶉衣自暖平生誰解炙乎晩
歲觕免焦頭林下身閒敢以附炎而取誚天邊地闊唯
知望日之難忘
青詞六首
為太守&KR1241;火設醮
民罹凶死至於疾痛以呼天吏莫撫循唯在祈禳而集
福敢傾微懇上格高真伏念臣某祇服國恩偶當郡寄
速兹大罰皆自巳愆始由一爝之遺馴致燎原之禍烟
埃變滅千里為之皆空積累而成百年有所不足驚魂
未集烈煏猶温登埤無及於救災奠玉尚期於請命式
陳淨醮虔按真科冀下憫於冥頑用潛消於災沴循五
星之軌度伏見以時清四海之風塵憂虞永殄
為人母病祈禱設醮
孝子之事親莫不欲壽皇天之鑒物所饗惟誠不資覆
燾之恩孰報劬勞之德伏念臣某頃緣偏侍兩困沉疴
實罪戾之所貽輒虔恭而有請願損微躬之數以祈壽
母之年仰荷真慈俯從卑懇使螻蟻之誠得以自效在犬
馬之齒亦何足云知鴻造之無私雖庶言而亦聽歲華
荏苒尚躬藥石之勞憂悸危惶敢避禱祠之凟儻終調
護賜以清安庶永侍於萱堂誓投誠於瓊館私心甚切
天聽必從
為人保安設醮
奸雄跋扈方正常刑神聖照臨力垂隂相不假寸兵之
利坐收堅壁之師凱奏既敷民居攸奠伏念臣某猥分
微祿久殿危邦當風聲鶴唳之餘處蟻聚蜂屯之地懷
奸莫測虞禍益深匪託庇於神靈孰保安於黎庶不勞
折箠安用交綏兇焰光沉攙搶夜落渠魁膽喪蛇豕成
擒市不改肆而人安兵無遺鏃而戰勝豈獨人情捨逆
而取順益知天道福善而禍淫用罄丹誠敢陳淨供強
藩悍將願無葅醢之凶異域遐方庶遂農桑之業
興國祈雨設醮
旱暵為災天無定數吁嗟求雨古有常儀勢甚兢危辭
當廹切敢陳懇悃仰冒誅夷伏念臣某寅奉制言畀司
郡寄惟兹小國僻在大江千里之田民尚耕於荆棘一
年之賦吏已督於課租少值凶荒必皆流冗顧人情之
可憫在吏責以何辭况榖粟之將成僅資一雨則風雲
之易感豈待崇朝人欲可從天心必格如臣冗散亦冀
矜憐上帝降康力救藴隆之苦斯民安堵敢忘覆護之
恩
禳火設醮
曲突徙薪後於防患崑岡焚玉幾至為災荷上穹垂祐
之恩脫萬室俱焚之禍載憑羽衆仰叩璇霄伏念臣某
素稟下愚久逃餘釁偶紆郡紱職本在於撫綏馴致庖
烟遂稍成於驚悸顧居家之不理使斯民其謂何展轉
回思周章失措唯有投誠而請罪庶能反戾以成休願
恢廓洪私消攘宿譴畢方收焰豈但一家竊飽食之歡
黔首安居庶幾千里無燎原之恐
九江新居設醮
定方中而營室畚築有時鵲避歲以成巢隂陽多忌比
緣興於土木恐有犯於方隅退省愆尤用伸懇禱伏念
臣某負乘而致寇基薄而厚墉悼艱蹇之百為幾飄零
於半世老稚八九口未有寸田風雨三十年徒思片瓦
念無家而寄老雖竊食以何為有宅一區偶如人意去
鄉千里皆藉神休豈可復玷於冠裳但冀少安於蓬蓽
敢睎洪造盡滌微疵子子孫孫願不失於常産夫夫婦
婦更永享於遐年姑欲延雞肋之軀不敢效豚蹄之祝
致語六首
天申聖節樂語
四海望雲仰鬱䓤之佳氣萬邦執玉賀震夙之嚴辰普
均湛露之恩大賜需雲之燕凡曰有生之類咸傾向日
之心溢霈澤以旁流格歡聲而四起恭惟皇帝陛下乾
剛行健離照繼明車書度文軌之同禮樂盡制作之意
九莖芝秀齊房奏玉磬之歌十載桃生瑤海降寶幡之
仗始即未央而置酒復從長樂以聞鐘皆聖孝之感通
想宸心之懽洽殊庭奏樂獸遂舞於九韶靈嶽效祥山
亦呼於萬歲但某等叨居樂部上感聖恩遙望闕庭敢
獻口號曰建章宫殿擁祥烟遙望需雲錫御筵上帝自
應知舜孝萬方宜共祝堯年蒼龍闕轉曈曨日瑞獸香
聞咫尺天湛露恩深何以報願將虎拜答周宣
周朝議燕新第
二戟排門昔榮崔氏一區有宅今笑揚雄煥丹雘之高
明揖江山之平遠雅有方池孤嶼何慙燠館凉臺自喜
漫郎得浯水蒼茫之樂人言摩詰游輞川圖畫之中家
有清樽門多賀客登三堂而共賦慶駟馬之容陳恭惟
某官德比珪璋文摛錦繡少年射策遍歴清華晩歲懸
車亟從閒適遂倒冠而落佩乃尋壑以經邱久樂燕居
重新甲第既連甍而接棟亦跨谷以凌霄宜仝珠履之
嘉賓共醉羽觴之清夜春風庭下秀幾葉之芝蘭明月
杯中介千齡之壽考但某等儉司末技胡部賤工上越
尊顔敢陳口號曰風光渾占一溪中青谷新開甲第雄
凉榭切雲先得月朱樓凌水欲横空連甍萬瓦琉璃碧
照坐千鍾琥珀紅要看仍雲乘駟馬使君眉壽似喬松
上元燕賓客
嶰竹初回既迎青帝仙燈焰煖爰燕黃堂眷惟賢牧之
出游要慰斯民之願治乃陳觴豆爰奏笙簧繡戶千家
喜春風之吹酒銀釭萬點隔秋水以明波煩渠萼綠之
纖娥扶起謫仙之醉玉歡聲四振叶氣横流樽酒滿而
賓客多雅稱使君之行樂鐵劒利而倡優拙自然豐歲
之成歡不醉無歸與民同樂恭惟來從紫府暫擁朱輪
為言樂事之難并復恐彩雲之易散且同燕笑豈無後
乘之鄒枚苐恐召還難借禁中之頗牧行秉金蓮而賜
燭好飛玉斝以流杯不孤樂國之良辰永作江南之盛
事詞曰使君才氣本無雙暫擁州麾殿大邦千騎出城聞
畫角萬燈銜壁看銀釭夜天星滿光浮漢秋水花紅錦
照江莫向華堂辭一醉君正懷舊憶竒龐
燕太守汪内相
聖主憂民暫分頗牧遠方願治思見龔黃乃親擇於侍
臣俾分臨於近甸兒童舊識不妨騎竹以來迎父老何
知便欲遮道而願借將出游於阡陌聊求助於江山已
知雨意隨車行看花邊立馬恭惟名標紫府身侍金鑾
亟成載筆之書久步花磚之日自違清禁屢刺名城更
為斯民輟五州紈袴之手要看來歲玩一方牛犢之春
固嘗衣繡以還鄉即見追鋒而給傳願布寬和之政咸
均雨露之恩詞曰誰持尺一下明光新易泉南舊印章禁
殿何時出頗牧人間又喜見龔黃攀轅父老今猶在騎
竹兒童喜欲狂只恐政成歸更速便紆華衮望清光
燕吳奉使
畫紱臨軒初銜使旨班輪入國將觀朝廷載馳咫尺之
書歸望穆清之表宜百壺之開燕均六轡以休勞恭惟
閥閱名流縉紳雅望贊謀二府名振一時問俗三川風
行萬里既繡衣而持節遂縞帶以交歡今者判府内翰
始乘漢傳之追鋒來擁東方之千騎誓安遠俗喜見王
人叢玉歌喧幸驪駒之未唱碧腴香滿嘉仙醴之方濃
願少緩於登車庶盡歡於投轄詞曰清詔名高下紫宸異
方初喜見王人二年輦轂辭家遠萬里岷峨入眼新使
者登車爭攬轡君王問俗頗憂民翰林勸酒非無意知
向明光作侍臣
二妙堂落成家集
華胥開國時節太平居士搆堂山川明煥老人既欲投
鞅稚子從而擊鮮會隣里以俱歡集笙簧而並奏恭惟
居士解符江壘拜祿琳宫二妙堂成兼收勝景六如意
悟了見自心孺人法喜夫妻永同香火諸郎淵明子弟
可共籃輿楊夫人壽母均慈慶門積善庭列芝蘭之秀
家羞蘋藻之儀乃共集於華筵遂同增於抃舞詞曰居士
歸來已白頭數椽聊喜枕江流百年夢幻何時了二妙
江山一日收鼓吹自從詩裏得光隂都在醉中休蟹螯
霜後偏宜酒蘇幕歌成可共謳(時自製蘇幕遮詞)
太倉稊米集卷六十二
