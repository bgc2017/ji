太倉稊米集卷二十一宋周紫芝撰
詩六十二首
酌六一泉頗懷昔遊
孤山屹中流長隄轉湖尾泯然懷昔遊踴躍尚壯齒道
人引清甘一掬託分似重來固依然歲月今有幾華堂
失雄觀缺甃久未理誰令走鼃黽投筆便如鬼龍宫空
一炬狗盜忽四起佳處不負人環山自湖水並遊適相
契况我二三子少留當何之再來吾老矣
黃文若攜秦别駕侍兒像見過戲題二絶
能事空傳王右丞句如徐庾轉難名明眸正似溪光樣
自古無人畫得成
謝家林下小梅花不着紅藍染綘紗莫笑畫師無國手
玉肌元不受鉛華(秦别駕名亘)
羅叔共五色線中得玄真子漁父詞擬其體僕
亦擬作六首(叔共名竦)
好箇神仙張志和平生只是一漁蓑和月醉棹船歌樂
在江湖可奈何
禁中圖畫訪玄真晚得歌詞獻紫宸天一笑物皆春依
舊扁舟釣白蘋
解印歸來暫結廬有時同釣水西魚閒着屐醉騎驢分
明人在輞川圖
趁梅尋得水邊枝獨棹漁舟却過谿人似玉醉如泥閒
歌五色線中詩
人間何物是窮通終向烟波作釣翁江不動月横空漫
郎船過小回中
花姑溪上鷺鷀灘辜負漁竿二十年無可載不抛官攜
取全家去不難
次韻黃文若春日山行過秦德久六首
百金聊作杖頭沽旋剪春苗薦野蔬便可且傾陶令酒
未須真憶季鷹魚
眼前風物一番新江上桃花惱殺人可笑草玄窗下客
滿庭吹絮不知春
階前春草喚愁生屋上鳴鳩報晚晴忽有好詩來照眼
似逃空谷聽人聲
不作林間曳履行老來春日摠無情還驚柳上風催燕
又見花邊雨弄晴
櫻桃花下小窗扉聞說嬋娟是柳枝茗椀已煩羅袖捧
篆香仍借好風吹
鳥啼花發未春闌日飲無何意自閒更喚小蠻娛醉客
主人風味似香山
追和向蘇州罷吳門作
幕北傳烽飛夕埃廟堂今日要真才肯將身向急流退
要問客從何處來寶墨光翻銀漢落畫船恩重錦帆開
胷中邱壑公元有便恐鴟夷挽不回
追和向蘇州頃在吳門嘗用韋應物作凝香閣
舊有白公檜今不復存為補植之
韋白兩公名欲埃薌林一出未難才樹從居士池邊種
香入蘇州句裏來陶令北窗應好在何郎東閣為誰開
二疏歸後今重見遥想都門張飲迴
追和向蘇州舟次京口聞召諸公簡朝中知舊
聖主思清戰騎埃盡將尺一起群才匈奴莫向雲中入
尚父今從海上來繡祫不當氊毳用玉關寧為犬羊開
公冠已掛知何事猶有忠腸日九迴
古風二首别李守若虚
東南富佳郡此地復名城拜策奉温詔謁帝辭明庭悠
悠出金闕旆旆搖熊旌蘭風藹微和玉露湑以零征鼙
肅郊壘嘯詠閒齋鈴微生等薜蘿託根符餘榮誤遭一
笑盼永懷千古情千古不足多喜遇罕所并白璧勿漫
予按劍徒取憎
逸足思長途勁翮慕遠漢壯志忽蹉跎功名失華旦孤
芳不自惜靡靡同草蔓飢寒日劬勞霜雪念衰晏眇焉
尚遐征遄車指芳甸故國念離憂高軒增老戀會當酬
知心努力加餐飯微勇或可賈未和南山粲
叔共出近詩百餘篇攜歸燈下讀竟題小詩其
後三首
避地兩家三五口只今那忍記當時誰知臨老相逢日
猶得重看亂後詩
翠鬟當戶山如染匹練繞簷江自寒縱有鵝溪誰寫得
要從無色畫中看
東平不復歎塗窮有姪賢如阮仲容淨觀菴中詩作社
水西山下酒分鍾
讀巴東集二首
熟睡能令敵退師高談聊決廟堂疑風塵洗盡渾無事
却卷波瀾入小詩
談笑成盧事亦難一言能借百年安群姦未死公休恨
但遣枯枝作歲寒
次韻韓伯嘉擬陸龜蒙坐眠行倚食學書吟八
題
口角瀾翻二十年書多却厭腹便便年來拗折枯藤杖
參得跏趺面壁禪
黑甜有味要須嘗一枕誰同夜雨床世路風波難著脚
老來當以夢為鄉
(以下原闕)
昭陵一杯酒蚤歲功名塞天破九廟邱墟只回首狐埋
未幾狐掘之天上浮雲倏蒼狗更憑頑石作靈祠頗似
當年柳州柳不如梁公摩虎鬚為言百歲不祔姑提師
十萬復誰可興邦一言還要渠人間萬事本難料老將
未須輕腐儒
河橋晚思三首
出門猶未夕陽低倚杖還驚露濕衣等得樹頭鴉定後
會邀林外月同歸
雨後津橋飲斷虹暮林重噪一蟬風月來烟隴掛玉玦
雲向碧天成峭峰
秋水平堤帶雨渾小橋分港到籬根晚來幽事亦可喜
忽有漁舟時傍門
次韻德莊送别
千里辭家復卧疴賴君一笑肯相過夢看赤鯉春騰浪
歸見牽牛秋渡河空裏嬾能書怪事酒中自可作無何
一竿忍負平生意重釣花姑溪上波
烏帽前頭没馬塵箇中元自不無人風流公是習主簿
文字我慙陰子春此日定交真有意一生弔影復誰親
相從又失秋來約已結茅椽着病身
題黃縣丞墨牛
一牛飽卧春草綠一牛下坡引黃犢長安可笑人海中
眼前見此三觳&KR1100;詩翁老去飢滿腹歸把春犁豈非欲
人生所願能幾何百畝良田一牛足
鹿苑假寐
掛席月未落輟棹日將午亟尋墟里烟盡閱菱芡浦烈
日方在舟騰雲未成雨瀕河得風岩佛飯過齋鼔龕燈
明廣殿妙炷繞殘縷窈窕幾僧窗欵欠無一語我來兀
晝夢得句瘖不吐欹巾倒烏紗墮扇横白羽凉襟亦已
披歸杖當復拄為君趣扁舟夜雨軋鳴櫓
次韻崔都巡馬上望天目山
雨後青雲萬里開翠螺新染玉縈迴將軍馬健隨風去
天目山高入眼來稚子能文非好武君王賦韻不為才
且將横槊新傳句獨對西風侑酒杯
苕霅舟中戲題(時赴官行在官舍在西湖上)
永日扁舟破浪遲青蘋不動柳垂垂滿川安得飛來雨
看濕紅裙雪藕絲
再賦二首
故國辭家遠苕溪轉柂深交游千里隔歲月二毛侵滿
意悲煙樹移時看水禽唯應陸魯望相見可知心
雲暗千家雨寒生兩岸秋水翻波入戶人靚玉明樓山
色遮愁眼荷香滿客舟水晶宫裏夢還作此生游
船曉
瞑鳥驚飛急孤舟犯曉行柂牙侵月白帆腹受風輕雲
破千峰出秋隨一雨生倚檣誰共語蓬首看參横
舟中晚色二絶
望處天仍闊雲邊雨未成秋風莫吹散留作打篷聲
二
風急雨初過天高日未曛翠鬟堆晚岫水墨畫秋雲
臨安道中晚晴書所見
客路鄊關遠雲山暮色添秋高尚寒薄雨過却風恬附
隴田成陛傾崖水作簾此行殊不惡未愧賈胡淹
二
何日王摩詰瀟湘畫短屏扁舟横遠壑晚翼在青冥木
杪收殘照雲間得數星吳姬不驚客拜月下中庭
西湖寒食
落花殘絮憶西園寒食歸心似紙鳶無復御廊分冷食
又看茅屋禁清烟
十日不至湖上
我始跨匹馬蹭蹬來東吳東吳亦何有政復為西湖西
湖如靜女婉然真彼姝湘娥結烟鬟水鏡涵空虚晴光
固不惡雨態亦自殊窈窕一僧窗煙雲媚朝晡上下數
白鳥飛翻與人娛只今雨鳴葉便作破跳珠寒窗掛薜
蘿身疑在菰蒲咫尺不得往况乃千里餘始來梅欲花
旋復春去徂幸茲得少留駐我西征車尚可具小舟紅
粧醉芙蕖
蘇公隄
翰林一去幾經秋猶有平隄繞碧流誰向西州還度曲
此翁零落已山邱
次韻關子東笻杖(關柱字子東關演之兄杭人有詩文行於世)
林下相從政要君春來花草各欣欣須煩無語木上座
時伴能言鄭廣文徒步飽看山入眼醉歸應有句凌雲
誰知九節仙人杖解與先生立茂勲
悶題(壬戌歲始得官時年六十一)
命薄官如虱年多髩似銀酒醺雖有聖錢少本無神含
笑花欺老妨眠鳥閙人青山渾可戀白眼莫相嗔
湖隄步游客言此蘇小墓也
野水横分青草陂誰埋玉樹與瓊枝湖邊山自向人綠
門外柳今何處垂行雨行雲鈞是夢施朱施粉未相宜
一從蕙死蘭枯後剛道桃花好面皮
題淨空泉二首(泉在北山靈峯寺)
誰穿巨石貯清泉不見超公舊講筵龍伴白雲歸寶藏
魚隨流水下春田
欲尋遺事苦無碑老宿猶傳古律師尚恐蜿蜒在空谷
水清不敢唾方池
送别
扁舟憶東來梅冷殊未芳故人念客寒滿意傾酒漿坐
中東床君笑語芝蘭香相從忽三月共飲湖水光花事
乃如此碧草日夜長子歸我當留語離意難忘似聞小
山居一葦僅可航會尋霅川盟着屐登上方
晚雨薄寒枕上作
睡過花時常掩關老人歡意自應闌愁邊可奈雨如許
客裏不禁天尚寒數月鄉音無鴈到一年春事巳梅酸
夢餘猶憶江頭路擬喚歸舟下急湍
奉酧德莊見和一首
老於春事豈相關只有翻書意未闌白眼何由常玩世
黑裘元自不遮寒飽聽風雨眠方熟細說窮愁語更酸
日誦離騷三百字便知新句有驚湍
太倉稊米集卷二十一
