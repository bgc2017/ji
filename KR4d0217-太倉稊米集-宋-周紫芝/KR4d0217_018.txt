太倉稊米集卷十八宋周紫芝撰
詩四十八首
憫紅椒樹子作
東籬委榛菅狼藉紛瑣碎披藂得紅椒磊落本誰藝蓬
窠頗自矜枝葉相掩翳日月空復明雨露不霑施結根
一失所埋没苦憔悴移栽俯西軒吾乃借一臂要令遠
條且密葉敷晩翠秋霜染丹砂紅寔相點綴馨香發潛
德錯節振淹滯人生良可惜會遇亦難值生理倘復存
餘恨當棄置
憫白菊兩枝作
鮮鮮凌霜菊豔豔粲雲綺團欒雙毬枝婆娑照窗几頗
訝銀臺俗深憎澤蘭紫瑣碎懸萬鈴金錢坐堪擬彼美
誰家姝軒然兩仙子一登君子堂衙官列桃李殷勤極
調護出斛埋地底結草障飛霜分渠泄流水那知病根
株咬齧遭蠧蟻人生意外憂多智亦謾爾朝來踏雪泥
呼奴亟移徙東株真已萎西株有生理萎者不自持生
者能有幾君看金谷園花木亘百里忽然竒禍作過眼
盡荆杞悠悠可奈何歸步一笑喜
山居聞蛙
憶昔東南居結屋古城背野色帶危墻花陰弄寒砌月
彩淡微雲春風入衣袂萬籟悄無聲獨立與誰對殷勤
古壕蛙為我作鼓吹號昏初兩三閙雨忽鼎沸懸知世
俗憎自可幽人意兵興如電速十年滿天地弊廬飛劫
灰生涯轉零替爾來三間茅風雨僅可蔽青春不改色
人事有興廢一聞羣蛙鳴懷舊如夢寐撫事為嘆嗟傷
心極流涕
二月四日大火吾廬獨免
顛風盡日惡頑雲吹不開行人對面不相識千嶺萬嶺
沉風霾不知誰縱一炬火坐遣萬屋成飛灰我聞人火
曰火天火曰災茫然不復知從來但見通衢半瓦礫男
呻女泣聲酸哀避兵十年常作客幾見連甍變荆棘此
生憂火復憂兵一事不成頭雪白學禪靈運本忘家好
賦子雲終有宅向來窮巷冷如冰今作權門手堪炙驚
魂可招烟欲消茅茨猶在書脫厄心知造物可憐生留
與雲窗看山色
二月五日再火吾廬復免
昨日北風如箭疾城南一燎三百室城西片瓦不復存
今日風高火仍急池魚已作沸鼎焦槁木那容飛鳥集
糗糧不峙恐民流樓櫓俱空憂盗入傳聞此火頗異常
宋衞陳鄭實同日城中有屋無二三道路横尸十六七
三州飛報急上聞詔書亟下隆寬恩既令折劵已逋責
復振倉廩蘇窮民東南無事官失職火政不脩戶無耤
坐令惡少恣焚燒更以深憂貽玉食小人何幸獨晏然
飽食懷慙面仍赤
羣不逞乘時縱火以病良民有捕於官者輒送
遣之或厚與之金使之出境二月二十八日
敝廬為惡少見焚雖復僅免而官不為直不
能言安三月六日徙居寓舍
平生有窟如屋鼠亂後飄零無定所身隨海燕作去來
心似賓鴻識寒暑異時無地着妻孥晚得三間蔽風雨
邇來憂賊夜不眠惡少屢來窺屋山不知今夕定何夕
忽置束緼茅茨閒念非曲突可得免何由外戶常不關
公庭得賊盡縱遣上訴官曹多怒顔青山元與我有約
俗駕苦遭神勒還山光無情鳥不語主人當去心依然
人生泛泛水中鳬身如逆旅家蘧廬東西南北皆可爾
夢幻泡影真須臾只今兵猶滿天地黔黎誰復能安居
鳴泉繞屋花滿眼有窗况足翻吾書暮年卜築倘未可
且借一椽聊自娛
酴醿盛開伯潁許攜酒
洗雨梳風玉作肌温泉初試太真妃莫驚霧帳人方睡
怕作風軒雪又飛未有酒樽酬玉艷枉教春色到柴扉
詩成不為花遊說要看山翁倒載歸
上巳日雨中小集
老去傷春頭緒多花前不醉奈渠何重來倦客還脩禊
已去蕃兵却渡河薄酒為人澆磈礧惡風將雨作么魔
世閒何事非陳迹莫謾相逢說永和
書淳師房六言三絶
茗椀要看三昧齋盂來飯伊蒲坐對禪房花木夢成午
枕江湖
長卿自是倦客支郎殊復可人懶識閒中味好老於方
外情親
罌粟湯翻白雪梅花句嚼春冰助我看山老眼借君倚
壁枯藤
次韻任道卿見寄
連璧終慙玉一雙何曾有句似澄江九霄鴻鵠終掀舉
三峽波濤看擊撞長袖婆娑終解舞短歌哀怨不成腔
詩壇老將元無敵合為奔軍作受降
次韻道卿登樓有作
謝眺樓頭烟樹低雨餘簾幕捲雌霓山從雲外分千疊
水自天來落兩溪南圃飛紅香滿砌畫橋春漲綠平隄
登臨日日傷愁眼欄下夕陽還復西
次韻魯菴道人
一事無成雪滿顛漫憑老眼寄韋編誰將愛酒周光禄
錯比能詩孟浩然心與功名無宿約天分泉石了殘年
相過更待秋風老來釣琴公斫鱠鯿
夜雨達旦枕上作
夜雨不復止寒聲曉仍酣懸知變平陸天水相溶涵今
年春雨多既失麥與蠶五種殊未入此雨寧可堪日者
諸大將幕府開潭潭連營跨淮楚仰食江以南郡縣脫
兵火百城無二三何以供厞屨坐貽有司慙是事姑且
置我窮誰共談有茅兩三椽往往如漏籃中夜屢起臥
吾寢安得甘晝止方稍稍暮作還毿毿了無山鞠窮何
由禦烟嵐有躬不暇閱憂心顧如惔何當煩雨師驅車
反龍驂一飽庶可期寒餓少已諳小人無遠慮口腹空
饞貪
重午日晚眺
野艾傷心碧藂流滿意紅兵戈人事别風物歲時同山
倚斜陽外江横醉眼中楚冤終未洗誰為餉絲筒
六月八日始開北窗得數峯于林樾間命力斬
惡木而山態始盡出
老去捨輕舠小室坐懸磬六月不出門端居閱晨暝安
知咫尺中有此大殊勝今晨穿北垣萬象忽輝映太虛
本無窮眼力恐自竟遥岑蔽清樾了不赴將迎翠幕空
繁柯烟鬟入幽凭雙峯始幡然起應高士聘長瘦有餘
光名與天地亘馬鬛亦已頽蓬顆没微徑茲山與周旋
安得往脩敬斗酒時自澆先生醉初醒落月掛長松悲風
繞危磴裵回想音容彷彿聽嘲咏
七月十六日晚雨已而月出
將雨日已晏既晴天亦曛風從莽蒼來雲向西南奔忽
于蒼玉玦擁此黃金盆我居在山頂升沉閱冰輪三年
東岡頭入我圭竇門平生金蘭友老去無一存願言結
神交相與論素心素心不可說月亦終無言
暑夕
卷箔日巳落移床月未來蛙號還作吹蚊聚竟成雷我
自羲皇臥誰分河朔杯更憑風露夕小為洗塵埃
夜枕
夜枕欹殘夢寒燈照白頭樓空千嶂曉簟冷一窗秋時
事兵方急天星火已流欲尋三徑老何日兩京收
中秋月下懷西山亭示周都曹
頑雲撥盡玉團欒飛出青天白玉盤月似不關常夜白
風應先作九秋寒興來有意攜雙屐夢去還思把釣竿
遥想風流三語掾不知誰共倚欄干
次韻道卿咏雪約遵歐陽文忠公令不得用鶴
玉潔白等字
魯史書平尺王春喜可占弄寒初照砌逐吹旋縈簾水
遠還迷望山高遂失尖欺梅時滿樹妬舞或陵䄡鵲凍
痴如夢兒嬌喜欲拈人應横短櫂誰且臥窮閻壯士知
何畏衰翁亦懶覘打窗時蔌蔌拂帽更纖纖獸炭寒仍
在駝裘晚自添鷓鴣茶椀釅鸚鵡酒杯甜歲事新愁破
詩章舊令嚴遥思庾樓夜萬里一寒蟾
用晦訪别為作長句
東風吹雪滿征鞍奪我瀕湖一笑歡老病不堪頻送客
亂離容易莫求官故人知有山公在遊子應憐范叔寒
留得餘年可相見不須回眼淚闌干
十二月二十六日北墻捫虱
今晨頗無事步遊古墻根眷茲萬家邑稍苦三戶村于
時積雪散復值朝陽温解衣聊自得班荆與誰言欵欠
良已久吾虱庶可捫平生謝澡刷懶惰從朝昏坐令邊
縫間朝生暮仍孫回臭比跖香位卑道仍尊與世倘無
求中有至樂存勿語兒女曹此意難具論
次韻道卿觀諸葛生製筆有感而作
任矦富三冬志在食五鼎平生名教地不對紛華境細
書抄蠅頭何當避炎冷毛錐捐脫兔高與堆阜等遂呼
東郭㕙一一拔項領妙製窺良工危坐銷日永錙銖辨
柔勁束縳較欹整那因將軍恬始拜管城穎乃知鬻伎
窮不異束麻檾苞苴入朱門蠧蚛不窺省吾曹坐書痴
微言姑自警他年草玄窗長物俱可屏潛夫倘或著封
禪慎勿請相過有餘日會待風雲靜
次韻静翁雪晴有作
曉天晴日麗朱樓殘雪晶瑩客舍幽寒柳江梅渾欲動
官軍寇騎幾時休頗無佳客堪同醉當為衰翁作少留
便典春衣買春酒同將一酌散千憂
次韻道卿效離合體見贈
穠李有佳色不如蘭芷香鳴禽矜爪觜肯入鸞鳳行若
士自有偶俗子自有腸騐志貴同術異趨徒參商望羊
久自歎相思不相忘偉哉德祖賢長年與徜徉逢君青
雲衢弱羽難翺翔槁項與黃馘珠玉儼在旁唧唧秋蟲
吟敢賡韶濩章夜光入我室什襲徒珍藏
早歸
野日破朝霧宿陰回暖風人家村崦外春夢竹輿中天
碧鷺斜起水深桃臥紅山陰幾岩壑應接自無窮
題徐伯遠渚堂
徐矦當登瀛結屋在幽渚于焉窮心迹無乃異出處西
風肅高秋黃鵠時一舉自謂可過之邱壑出肺腑俗眼
殊未高此意吾竊取長卿少倦遊征衫涴塵土羞陪漉
酒翁共作斜川語魚鳥雜冠巾蒲蓮暗樽俎江湖滿天
地置身豈無所黃帽與青鞋造化久見許平生釣餌興
臨老尚齟齬茲懷固冺默感激聊自吐安得載笭箵孤
蓬聽秋雨
次韻道卿嘗新梅
梅梢着子葉青青紅萼猶存味已清竹外一枝和雨摘
釵頭雙蔕為誰情雪霜自是元同操楟柰何由與並名
商鼎欲調應有待不隨鹽䜴下蓴羹
送元楷官莪橋
相見還須復語離更看花雨濕征衣樂丞有酒聊自隱
季子無田安得歸長釣不妨垂白雨亂帆時看落斜暉
何時去作津亭客更待秋風一葉飛
次韻道卿喜賊平(時東南初定)
無人試請一長纓賢似防邊萬里城共說廟堂初奏凱
似聞淮海已無兵黃頭父老農桑晚白面將軍劍佩榮
息馬投戈知有日黑山青犢已先平
小兒生日
錦里先生聊醉飲玉川居士以詩鳴人言驥子能扶步
天遣添丁欲助耕窮苦助吾緣底事飢寒憐汝若為情
相看只有身長健共瀝餘樽作小頳
林老借可正平詩編以詩還之
蘇家人物自有種法護且放僧彌賢誰知癩可東溪句
參得涪翁雙井禪落葉飛雲空自好流風回雪不成妍
更須點檢新編看恐有隔林機杼篇
送羅仲共罷酒官歸山中
虎額一山同避賊草堂三月更通家音容久隔頭俱雪
雲霧相看眼各花晚厭微官猶麯糵早知豪氣已聱牙
北扉青瑣真如夢且復西谿踏釣沙
次韻常元明見寄三首
月明驚鵲未安巢生事如僧止一包但得有門容看竹
不知何地可分茅愁來漫載盈鴟酒老去難穿中鵠髇
獨有詩緣難洗盡強隨春鳥作啁嘲
已分功名噲等高平生誰問六花包千頭願種封矦橘
三脊仍慙縮酒茅亂後詩囊成長物夢中驚胆落飛髇
我非執戟明光客知有何人肯見嘲
我如病橘綴寒梢璀璨何由入貢包交舊半應歸宿草
亂離真已壓前茅毛錐早信難當敵銅弩何由學射髇
願借瀾翻千偈手為余一洗向來嘲
次韻道卿瑞香
春意催花不自禁紫團猶復畏輕陰蘭蓀有意窺芳馥
桃李含羞漫淺深鬭鴨並欄風冉冉紅油垂幕月沉沉
任郎便是花東道不學香山夢後尋
次韻道卿竹間桃花盛開
玉立疎疎不滿欄小桃宜向竹閒看看花何必三千歲
帶雨寧須十萬竿却怪靚粧情脈脈不嫌青玉瘦欒欒
何郎粉面堪憐許擬學風枝耐歲寒
送徐彦思三首
好事何人說醉翁賢良名在著書中只今文采猶如此
當日淵源豈易窮遺恨可堪驚别雨新詩不復咏流風
慙公千里相求意楓落吳江恐未工
凛凛忠言公自持偽書初赦兩淮時膝當不為奸雄屈
心亦唯應草木知獨任安危百年事寧辜父老一生思
抗章終有論功日便到鑾坡巳恨遲
枘方乖鑿固應殊草木相求世久無可怪風流如孺子
不嫌人物似曹蜍兩溪風月空勞夢千里歌謠尚載塗
他日鵷行一回首冷鳬乘雁只江湖
二月二十六日伯遠邀遊小園明日有詩次韻
園荒不見二疎歸風引長藤欲上籬燕子作巢春寂寂
竹枝搖月影離離誰為五柳當年傳又誦三堂此日詩
我欲一邱藏曲折此心唯有子相知
二月二十八日靜寄軒作
看得階前碧草濃小桃猶作亞枝紅五更夢斷鷄鳴雨
三月寒生燕子風歸意擬尋黃篾舫春愁最惱白頭翁
鶴長鳬短知多少盡付軒渠一笑中
駝山寒食二首
時節近禁火東風猶小寒絮飛爭渡水鞦稳欲平竿酒
忍愁前把春仍亂後看吾歸須少日花在莫吹殘
過眼夕陽雨滿襟寒食風鳴禽說春事暖樹落嫣紅杯
莫頻停手花令解笑儂人生不相見可忍更怱怱
張元明為道卿畫竹間梅
我作東窗竹外開斷魂香自雪邊來細尋水墨圖中意
似對檀欒塢裏梅筆下懸知有冰玉胷中元自少風埃
可憐能事王摩詰解令春從一笑回
太倉稊米集卷十八
