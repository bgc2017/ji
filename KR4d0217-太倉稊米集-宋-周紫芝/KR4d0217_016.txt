太倉稊米集卷十六宋周紫芝撰
詩四十首
官軍屢捷淮寇漸平五首
遥傳班馬動歸心鐃歌馬上静喧豗從此自應如振槁
將軍勲業似淮隂
擁道行人撥不開檻車行看縛戎魁羽書便恐椎門入
知是淮隂露布來
風聲鶴唳是王師大似秦苻欲破時黃屋乍聞天一笑
此歡應有近人知
棗熟梨黃河朔秋頗聞箕斂不勝愁迎師已欲攜簞食
臠䏑何勞費萬牛
新得降番壤地開玉觴爭奉萬年杯明年御棗紅千顆
又見青徐入貢來
立春日聞捷
未獻椒花頌先頒鳳歷春亞釵雙燕小垂鬢綵幡勻兵
已知塵遠歡應與歲新遥聞漢天子喜色動中宸
題李彦恢家龍眠七馬圖
古來畫馬知幾人當時只數曹將軍龍媒貎得照夜白
七十萬匹空雲屯但令韓幹作弟子未許韋偃窺藩垣
風流掃地五百載始得龍眠空馬羣龍眠自是天下士
胷中元有真騏驎寧王玉面久不見風騣霧鬛驚猶存
四蹄翻風不受縶意在萬里絶馳奔安能局促鹽車下
更與蹇驢分短轅先生既老誰入室後來只數城南孫
孫郎繼死骨又朽人間此馬如浮雲勸君掩卷勿浪出
世無九方誰與論
題彦恢家仇池四石刻
伏波南來自交趾可笑汗牛推薏苡人言包裹足珠犀
誰識閒身謝簪履如何當年元相國胷中飽飲貪泉水
胡椒八百亦安用坐此殺生真可鄙龍眠主簿亦兒嬉
銀鈎蠆尾搜遺竒三年獨有一錢在歸來清節人皆知
囊空安得紫絲帳車重只餘黃絹碑自言所至輒寓目
窮搜屋壁翻階墀不嫌尤物觸時禁恍然入手心驚疑
君不見嶧山篆刻焚野火磨崖萬仞高崔嵬何如四石
横棐几左提右挈行相隨
正月十五日同圓明老師渡谿西雨作不可回
三絶
伴師同拄一枝藤野岸凌兢踏斷冰老去莫辜元夜眼
試憑江閣看漁燈
舊時好客孔文舉無事長隨支道林燈夜羞歸對妻子
傳柑知我已無心
一别風塵客恨長鳳城燈燭記微茫人生相見知何定
夜雨重來此對床
次韻和荅圓明老師二首
平生作劇謾逢場枘鑿由來苦未當笑我彈冠方適越
看誰紉佩獨沉湘捧心政恐元非病怒臂前知不自量
它日小松山下路合分風月與徜徉
回首雲庵日又低孤䭵欲渡晚風吹桃花水暖拍隄去
蓮葉舟輕隨棹移老罷轉知身是夢愁來只有鬢成絲
人間無地安雙足萬事從頭媿老師
次韻元素賦余新居
一樽能此共窺臨草色凄迷步履深黃帽青鞋聊偃蹇
白衣蒼狗自浮沉瓮頭酒熟須同把窗下詩成亦共吟
待得吾廬真可愛更須繞屋樹成陰
元素再邀同賦
載酒何人肯見臨情於老伴莫嫌深誦君詞賦疑仙去
笑我功名付陸沉且可閉門留客飲不知擁膝是誰吟
幅巾趁取春猶在來聽黃鸝喚午陰
元素再邀同賦
家住三峯頗下臨畏人小築不辭深南齊謝老棲空在
東海麻姑信已沉恨子不當青瑣闥伴人猶作白頭吟
我窮無物能娛客只有蒼梧滿地陰
望故廬一首(并引)
余有先人敝廬邈在城南建炎之亂焚蕩靡餘後徙卜
陵峯之巔下視舊址隱然在目前乙卯季春二十有六
日晚雨新霽夕陽滿山遠目所遇可數毛髮稚子指故
處以示余望之悵然念昔遊之如夢悼海宇之未寧乃
繼前篇聊以見意
龜城去江邈在一隅我家龜舫亦足軒渠草耕木茹瓮牖蓬
樞有客二人寔邀望舒長鬚之奴玉川之廬何必仙去方丈
蓬壺何必校書起居何如無禍為福徐行當車我乎誰交誰
乎我徒春蛙嘈雜夏木扶疎大盗遽起山摧海枯我焚其巢
將焉適歟善刀而藏為之踟蹰望我故處宛其在塗我友
云亡云誰與娛願洗甲兵肉四海臞奠我新宅以飽三餘
次韻趙戒叔燈下見榴花明日重午
醉帽風前著榴花燭下看嫣妍為誰好流落未妨歡故
國應千里歸塗夢百盤明朝是重午努力願加餐
次韻戒叔增明閣晚眺
朱閣瞰流水曲欄横晚天薄雲初過雨高柳却鳴蟬杖
履且終日風塵今幾年莫將懷遠句重說舊林泉
劉公祠(劉晏燕人以救宣圍戰没)
昔歲金人始南渡官軍夜遁如脫兔孤城何啻累卵危
勁敵不殊羣蟻附夜提王師來解圍燕中老將如猛虎
平明横槊屬兩鞬疋馬馳從敵營去崢嶸但謂氣可吞
倉卒不知身已仆平生三箭得天山白骨看成一丘土
馬前班劍不動塵猶勝車中三日婦
送江子
六朝固陵夷佳士亦間出風流數後來諸江有人物總
持偉文采文通頗超越清忠若休映對賊能抵突定知
蘇屬國不為延明屈斯人黃卷中願見未可必誰知有
來雲遂入諸子室相從忽三年不見無十日人生會相
别此别殊慘慄相望渺江湖時危盗如櫛願言加餐飯
栖遲且蓬蓽時來亦騰騫安用苦密勿尺素倘可通公
當念伊鬱
次韻聖謨見寄二首
十年悲兩京萬騎開幕府誰知鹿門翁遠引脫罪罟吾
衰固安用文字考前古尚煩金蘭交弔此飢寒苦龐公
不可見賤子何足取
青衫幾痴兒歛版上公府固應横海鯨不可汙池罟高
才乏近用初不異今古功名亦偶然慘戚良自苦冨貴
如公等唾手自可取
次韻木南稀見贈
上章分得鑑湖春賀老前身恐是君常病薰蕕難共器
豈容雞鶩可同羣已無若若纍纍意頗坐竒竒怪怪文
稍許白頭親杖履少年功業付終軍
蠧魚
山堂夜雨如決渠黃梅半熟書生魚樹頭朝日忽復出
聊向空階翻故書老人耕鑿無膏腴緗囊細字時相娛
自欣引睡得黃嬭便恐無意呼青奴讀書本不求甚解
姓名足記知有餘此蟲何乃徒飽腹死葬書葉真痴愚
不如化作石帆山下蠒織成吳綾光滿眼乞與袁娘作舞衣
常把花枝侍君輦
西齋聞禽(時往池陽)
西齋草樹頗蒙密竹暗城頭不通日風晴高柳恰飛綿
花盡黃蜂未成蜜北窗也復可憐人亂離十載空傷神
病對青山疑是夢眼驚新綠已無春羈懷有句喑不吐
終日無言聞鳥語寒窗窈窕不嫌風晩色溟濛却宜雨
穿條隔葉止復啼白粉畫眉金作羽應為山翁久慣聽
聽久不知心轉苦廟堂何日議銷兵攜手尚堪歸樂土
還我花姑溪上椽卧聽春禽囀桃塢
五月二十九日對雨懷舊
危坐東窗日自長幽人不出雨何妨未論飽飯三秋樂
且說高眠一枕凉晴後却疑猶點滴夜深應是更淋浪
此聲有味知誰解安得君來與對床
余既作前詩已而復晴客有誦余舊詩者其略
云開門更待西南月無客來分上下牀聞之
恍然如夢中語漫不省記為何詩也乃和前
篇以足之
貧共閒身味轉長雨随農事不相妨莫嫌旅枕喧朝夢
要與書檠作夜涼黃犢催耕思莽蒼短蓑垂釣念滄浪
開門更待西南月無客來分上下床
後二日望東南大雨久之白龍翔於雲間掉尾而
上老農云白龍見則旱祥也
白晝鈎簾望處長初於眼界了無妨坐看雲嶺埋烟雨
聊借西軒作晚凉卷水翔龍方矯矯轉山飛瀑更浪浪
豐凶許事誰能問獨對殘書月滿床
旅夕
秋雲翳長空微雨餞殘暑新凉入郊墟中田熟禾黍秋
蟲自知時入我床下語西風幾何時秋意遽如許曉色
催鳴鷄孤砧急寒杵遊子未得歸留滯在江浦生理思
田園飢寒念兒女持此兩鬢霜世路復焉取起視夜何
其江月方欲吐便當隨孤鴻雲霄肅雙羽
次韻章季常見予所賦彦恢家七馬四石二詩
灞陵老將身未矦連城價重誰當酬龍眠三歲亦何有
滿載緗囊歸汗牛蒼珉照眼裂躉尾尺素抹電飛驊騮
春風吹晴作妍暖棋窗剥啄驚紋楸慇懃喚客出竒玩
一笑終日君家留此郎胷中有竒策未能竟借前箸籌
波瀾收歛入詩律報章還得明珠投九重真龍想天驥
入木八法餘銀鈎只今尤物不到手空花老日生雙眸
章侯嘆息恨未見但聽寒雀空嘲啁平生欸乃不成曲
無聲可和綿駒謳
次韻季常疊前作見寄
人生冨貴如五矦禄豐位大功不酬朱輪華屋令人羞
一蓑不如歸飯牛自駕欵叚馬少遊勝驟玉腕尚書騮
少年蹭蹬在邱壑晚歲風雨悲梧楸江邊短艇苦喚我
此心勇往誰能留幽期正怨齒髮悞事定不須龜筴籌
言雖太漫君莫笑與語俗人真暗投香秔炊熟碧鱸美
横江已辦秋風鈎胷中它日幾雲夢四海不勞圍寸眸
肯聽兒女昵昵語秋蟲悲笑徒啾啁陽春白雪一落耳
竹枝凄怨慙蠻謳
次韻馮遠猷觀水
帶雨山雲晚尚繁黃流先已漲江干海邊鷗鳥恐不下
濠上遊魚誰肯觀錦里十家俱半壁龍門八節定無灘
早知四載歸神禹疏鑿誰能泄浩漫
次韻子雍同達書記遊安林
江湖流落一烏巾同障西風滿扇塵試為支郎吐幽句
了知長吉是前身欲寬江上三年夢更碾禪房一掬春
不為相逢苦相挽行吟應在楚江濱
遠猷家高麗松扇
三韓使者身堂堂手持漢節歸明光寶刀不受戎王燕
便面空含風露香雙鸞織花大如月凛凜猶餘歲寒節
莫將七寶畫團欒乞與誰家小桃葉
西齋金鳳花開百餘日相繼不絶難其能久而
惜羣芳之不留也
昨日晴天花滿樹今日風前已飛絮閒花可是天與紅
着意東風吹不去偶然乘此花樹空遂擥春暉學飛翥
人間此鳥久不出擬欲高翔入鵷鷺凌傲風光不自羞
狼藉空庭復誰覷自應斂衽避芳塵一笑非關迫遲暮
可憐開謝百日中浪遣花神費調護嶺梅何事挽不留
零落風枝怨寒沍
贈别木南稀
月下吹簫王子晉醉中騎馬賀知章無家只賣文為活
有酒聊憑醉作鄉夜雨對床驚客枕秋風無淚把離觴
閬州此去如天上說着城南只斷腸
徐使君新作採菊亭
使君占吏師老手便治劇論功飲無何課最上殊勣人
言神爵中有此二千石擁麾幾何時千里靜森戟遂移
佳菊苗步着東籬屐南山忽當眼淨几分晚碧黃花行
欲開吹帽盡佳客豐年公事少閒日頗自適便恐趣公
歸翺翔步丹極曉枕夢催班朦朧想山色
陪徐使君登秋浦樓
白髮衰顔已倦遊倚樓端為使君留天連遠嶠雲埋樹
波撼孤城水繞樓有客自傷愁外眼何人解寫雨中秋
世間無此登臨勝休把城南說閬州
二十三日雨霽再陪徐使君登秋浦樓
細雨愁雲特地晴重來水秀復山明江風吹面滄波動
嵐氣侵衣翠潤生南浦落帆催畫角麗譙殘照滿雙旌
未知九日齊山會樽酒何人與共傾
太倉稊米集卷十六
