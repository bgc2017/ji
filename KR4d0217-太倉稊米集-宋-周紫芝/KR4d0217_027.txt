太倉稊米集卷二十七宋周紫芝撰
詩四十六首
時宰相生日樂府三首(并序)
某嘗歴考自昔大臣身輔帝王名垂書傳而
得光明盛烈足以夸耀後世者不可殫紀如
商阿衡周尚父之徒雖號為傑然不可跂及
然皆未免於兵於是後世喜言兵者皆曰是
數人者以此而定亂以此而成功往往亦以
是說而說其君蓋將以邀利於一時而其黷
武之弊有不可勝言者矣夫善師者不陳班
固所以言堯舜之兵也不戰而屈人揚雄所
以言堯舜之兵也由唐虞以來不知其幾千
百年世間有好戰以危國者未聞其以不戰而
定亂也今太師大丞相魏國公以堯舜無為
之道而事君以堯舜好生之德而用武用能
不戰以成功自修盟以來至於今日不交一
戟不遺一鏃而天下大定其不世之功無窮
之利使有班馬之文蘇張之辨安能一書再
書而足况若某之拙於文辭宜不能措一字於
其間而向之巳陳者又不復以黷聰明之聽
日者郊祀之夕瑞雪收霽大禮告成太史占
星殊祥並出某猥以賤吏駿奔祠事禮成而
歸道聞父老之言歡呼載路嘗欲述以為獻
無因而前會太師之夀日乃敢採為歌詩作
樂府三章相與行道之人夀而祝之以示區
區報德述生之意詞雖鄙俚意實鄭重蓋嘗
以謂方今揄揚盛德稱頌大美者日至於前
不啻若弦匏金石之並奏未嘗一日而不入
於耳也然則安知厭聞雅頌之音者聽蕢桴土
鼓之樂負薪扣角之歌而無取焉此某之折
揚皇荂所以得至於鈞庭之下也謹序
帝居七星中紫宸黃金掣銷天開門中人傳詔不動塵御
府拜賜天爐芬鬱金蘇合百和勻雙虬鏤合盤雕紋雲錦
織帕勞天孫金狻猊擁春空雲流霞一酌千日醺壽公遐
齡天語温朱絃白雪聲調新洞庭之樂人皆聞官家異禮
尊帝臣八師七友無此勲聖賢一出五百歲開闢以來能
幾人東方曼倩何足數三食仙桃識王母何當移植上林
中歲歲年年見花吐溪上人家自一川武陵邂逅非神仙
但令父老不識戰人間何處無桃源自從罷武得生活垂
髫小女皆能言肯為八方開夀域廟堂政要公調元
甘泉羽書久不至六樂初成禮初備萬兩黃金鑄景鍾八
級層壇築圓陛侍臣曉入明光宫彤庭暖日升曈曨弦匏
鼎俎耀前列大聖制作垂無窮太常為旂玉為輅路穏沙
平試天步日邊風雨曉前收夜半笙簫月中度君臣有道
道格天五星同色三台圓千官拜舞皇輿旋青城路遠聞
鳴鞭黃麾羽葆識全仗繡衣靁鼓鳴鈞天羽林騎士如流
水未央宫闕明山川千門萬戶不知數盡捲簾幕瞻龍顏
道傍父老百歲許醉倚春風自相語昔年舊事一日新廊
廟功成不因武羣生欲報知何緣再拜願夀公千年
海上神仙不知數無人觧說三山路舟中彷彿見霞裾
弱水波深不堪度青天那得白日昇仁能愛物功乃成
秦漢之君俱好武枉從方士求長生從來定亂必以戰
公以不戰為中興兩朝歲活數百萬報公福禄知難名
只今潭潭開二府富貴如山澤如雨經殿時聞御幄香
日對清光接天語歸來下馬復過庭一德樓邊柳隂舞
天上頻移瑇瑁筵瓊漿賜酒如流泉盛事傳觀作圖畫
蕊珠何處求羣仙皇天報德何時足政恐天心似人欲
會從四世數五公何止長年是公福
次韻蘇元藻對雪長句
晚來風定雪初平到手杯行不暫停夜色遠欺江月白
天花寧羡野梅馨遥瞻玉闕心先喜一見瑶林眼自青
回首西湖在何許借君詩作遠山屏
次韻艾主管歲除有感
藍尾先迎替臘春流光依約似行雲功名如夢日月晚
兒女滿前恩意勤此夜自傾桑落酒誰家政舞石榴裙
窮諳歲歲年年事老坐竒竒怪怪文
雨中梅花猶有存者
江雨無情不管人殘梅有韻故相親閉門無事仍無客
花作羞娥酒當春
正月二十八日雪晴睡起
沉水空濛睡欲醒寒窗窈窕日初晴誰將昨夜堆簷雪
為作空階滴雨聲
梅樹花邊日脚紅鳥偷微暖囀東風寒忩喚起無人見
獨倚欄杆看雪融
次韻余宅仲答陳先生
何曾留得守囊錢長坐羇愁只斷編我巳自成窮活計
君猶為看小行年莫驚久客推難去况有吟詩盡可傳
更看同升門下士中興自昔要真賢
送錢端修侍郎二首
人間編削要研摩富貴聲名不奈多似我豈容窺玉海
如公真合上鑾坡依光日月心應在回首湖山意若何
白鷺洲前留不得却歸京洛擁鳴珂
晚竊官囊五斗陳笑談猶喜奉冠巾望塵羅拜何曾觧
拄笏看山了不嗔自古知心能有幾如公厚德更何人
錦帆畫舸江邊路愁看飛花落絮春
次韻陳先生
羞對湖山照病容浮家全似陸龜蒙掃除故里三年夢
邂逅幽人一笑同酒會驅愁常恐薄詩能窮我不須工
兩家好客今安有為作緇衣補國風
三月二日同游西湖諸公有詩次韻
水繞青山寺人携白玉觴晴春方爛漫醉眼自微茫舟
穏欺風軟杯深送日長誰家載歌管紅袖立斜陽
上巳日雨中熟睡二首
吳波越嶠翠争流過盡殘春懶出遊花下看誰飛白馬
雨中憐我擁黃紬
細數蘭亭歲月長當年舊事久凄凉但欣越女山前雨
暗入羅敷陌上桑(江南以上已雨宜桑)
次韻孫子紹山礬
造化出尤物餘芳若為容遥知補陀山天香落巖風題
評付大手妙質煩天公捧心陋嫫母彼美唯孟庸但恐
兩無情一笑花遂空賴此絶世姿墮君幽句中相識苦
恨晚著語今復仝願偕九畹蘭結根永相從可憐金錢
花亦薦白玉鍾勿遣倡條滋亂我風露藂
趙觀察作齋名煙艇孫耘老作唐律相邀同賦
乃次其韻
知君心本在滄洲故揭寒齋作釣舟巳遣江湖頻入夢
便呼鷗鳥與同遊浮驂未可追前事畫舫猶堪擬勝流
笠澤有家歸未得斷腸蘆葉荻花秋
次韻方元相見寄
數椽元著亂山藂強入天街踏軟紅老去只思青眼舊
詩來猶數白頭翁身游吳越千山外春落邯鄲一枕中
賴有可人俱在眼舉杯惟欠與君同
睡餘飛絮滿庭有感而作是詩
春水綠波南浦路兩岸誰栽楊柳樹含桃熟盡未聞鶯
荷葉生時巳飛絮絮將春去不可回人伴雲閒更須住
我亦隨君似落花欲趁春風到何處
酴醿小壺色香俱絶燈下戱題二首
芳條秀色净如霜折得殘枝近筆床月冷燈青花欲睡
可憐虛度此時香
春事何時屬老人好花知復為誰分何當碧玉壺中雪
飛作香羅髻上雲
次韻庭藻酴醿
憶昔在江國屢醉酴醿春平生看花眼老暗京洛塵王
城一見之玉顔猶可珍但恐花見憐憔悴非昔人是事
姑且置飲我樽中醇幽姿不可名清芬難具陳誰登玉
宸殿與梅差等倫山礬豈其弟月姊當與親頗笑凡質
陋始喜國色新此論那可廢此冤聊可伸(魯直水仙詩云何時持上)
(玉宸殿乞與江梅定等差)
效王建體二首
金獸分香賜老臣全家望闕拜君恩教坊催樂排春燕
中使傳宣勸御樽
日轉彤庭柳影移微凉殿閣麦秋時侍臣朝罷歸來晚
又見金盤賜荔枝
送馮遠猷使君
雨露朝來下九天左魚還得舊青氊莫辭去國逾千里
猶勝為郎動十年客至何妨常有酒民殘政自不須鞭
欲安遠俗惟無事聖主休兵本息邊
江上當年憶語離相逢雖健鬢如絲心知涉世著幾屐
眼見承流換兩麾臺閣異時須獻納廟堂今日要招携
九江太守多仁政此去知公得吏師
涷雨行
五月江天未徂暑日日江雲釀江雨眼驚雪浪打秋濤
卷地風來雨如許窮人賦屋纔一椽茅茨零落仰見天
風棲不定夜未曉旅食過午庖無烟家無鞠窮病在
腹兩股重膇成蹣跚麥雖黃落雨未止雲欲漫亂風
還顛詩成有淚收不得人生如此亦可憐君不見章
臺走馬張京兆彈壓功成在談笑不將鉤距作神明
自此長安無惡少邇來持節鎮七州令行幕府如清
秋尚書地已八座貴况復功方三輔優應笑南來雙
病鳥千里依人作昏曉鄧林有木暗如山誰與安巢
著林杪
閬州太守以桃竹卭杖二物遺余宅仲而宅仲
出以示僕喜而作詩
萬里何嘗入巴蜀少陵詩中識桃竹更言九節奉真仙
無乃卭山有遺族平生二物幾到眼誰與周旋慰幽獨
忽然渡海飛蒼龍夭矯當前峙雙玉江心石竹誇堅剛
摩挲紫焰生寒光孤笻節高不可及外雖似曲中直方
閬州得此不敢藏亟遣二士相扶將余侯新佩太府章
六尺骯髒身健強未須御府賜靈夀行勒金狨朝未央
老人勃窣不足數惟有泉石成膏肓東吴自是山水
窟心雖欲往身未償會須呼客共蠟屐借君拄杖聊
徜徉
送袁司理歸天台
長安少年郎意傾裘馬中水鳬偶相值蘭臭豈復同誰
令千金璧照此白髮翁得之非人力捨去真天窮
五月畏塗暑千里苦炎熇天台大士廬妙境在寥廊解
鞍修淨供茗椀應自瀹安得從君遊享此方外樂
妙哉揭陽君文起八代衰平生誦公文手自不停披只
今老眼暗刮膜無金篦天台有巨刻君其為致之
次韻文若與余相遇武林之作
南來衝雨著征衣山下黃梅正熟時老大相逢真是夢
寒温以外只談詩樂丞游宦聊因酒陶令絃歌政坐飢
人物似君那易得一蓑歸釣未應遲
送曾宏父守南徐
異時連佩漢魚符兩奏殊庭報政書黃屋要聞當日句
朱幡又擁使君車風流舉世推前軰文采須公侍禁廬
想得西樓未回首巳催尺一到南徐
雨中對竹清甚效江西作六言一首
雨色挼藍潑黛風莖戞玉鳴珂不復作可人語奈此數
君子何
次韻伯遠食楊梅十五韻
徐侯嗜吳梅健啖殊未闌喜氣入新詩脱手如彈丸遥
想蒼玉枝尚帶白露漙日食三百顆語客疑誕謾何妨
携束書常作東南官掇彼南山粲奉君一酌歡南山有
佳樹采采何時殫恨我無報章上可追建安誰知丹砂
粒亦滿黃金盤回甘似蔗境嚼齒餘詩酸安得移此種
飛舟下驚湍紅園奪朝霞翠密回翔鸞大勝萬里來日
曬中枯乾歸期渺何許且復同甘餐調冰漬崖蜜却暑
資微寒
與叔容上天真臺題石壁用坐中語也
我生猶得問天真净洗頻年馬上塵此地何妨來著我
老僧原自不嗔人
天真寺白拒霜
天上登雲寺人間白拒霜山僧方宴坐魔女不施粧玉
色寧非韻冰姿不受香須當和月看夜宿贊公房
次韻仲平十八日觀潮
吳兒輕生命如線赤脚翻身踏江練南人慣看心不驚
北客平生眼希見海上潮來雪不如中郎詩成錦初爛
句法豈但窺澄江壯士何從挽天漢飛流濺沫不足論
萬壑千巖此為冠觧言越嶠翠摩空歲與浪花爭隠見
我亦蒼顔閱九州始問江神得竒玩六年東望西興雲
歲月崩奔一飛箭擬將匹練作江圖歸與故人誇偉觀
倘從江海識波濤分逐秋篷共流轉試令海若語馮夷
慙色自應須滿面誰當更草海潮篇詞采風流付王翰
次韻相之木犀(三首)
木犀韻勝無人畫合在詩翁阿堵中巳寫幽姿入新句
莫將遺恨怨秋風
異時茅屋東邊樹黃粟吹香趁水流旋買殘枝供燕几
為誰辜負故山秋
蘭芳九畹是同流薜荔江蘺格未優不為巖花作佳傳
靈均空說楚江秋
雨後頓有秋意得小詩四絶
九衢殘暑厭風埃兩日隂雲遂不開造物固應知客意
急催新雨送秋來
只今風露欲凋荷前月牽牛巳渡河絡緯獨知秋色晚
芭蕉添得雨聲多
近曉殘更挽不留窺簷起看月西流空庭草樹俱無語
只有寒螿觧說愁
秋深時節在家鄉憶得黃花未著霜故國不堪回首望
綠樽辜負五重陽
次韻子紹雨中游北山禮白衣大士
官冷長如賜沐閒門雖漫設晝常關勞君馬上風前句
畫我湖邊雨外山落木半巖秋色裡曲欄千尺暮雲間
白衣大士應憐我忍對高人不厚顔
太倉稊米集卷二十七
