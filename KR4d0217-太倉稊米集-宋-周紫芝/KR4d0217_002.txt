太倉稊米集卷二宋周紫芝撰
樂府二十首
艨艟行
漢作樓船三百尺江南父老何曾識船頭擊鼓轉紅旗
船尾踏車人不知君王英略似漢武要挽江心射蛟弩
天戈指日殄匈奴先遣偏舟下江浦三年血滿秋江紅
洞庭搖落悲秋風漫山柵水作城寨逆氣不腥河伯宫
驚濤捲地噴飛雪艨艟一出千艘空將軍自駕木城去
莫歎龍驤作阿童
五谿道中見羣牛蔽野問之容州來感其道里
之遠乃作短歌以補樂府之闕
淮田一廢不復秋五夫扶犁當一牛番兵大入郡不守
青窠未熟官來收狐狸晝嘯荆棘裡此事最貽廊廟憂
羽檄徵牛牛蔽野問言萬里來容州容州價賤苦易得
四蹄纔堪一劍易來時草青今草黃道路既遠多死傷
沙場草淺食不飽夕陽時見烏銜創江北江南幾阡陌
幾牛能滿千家倉願言田父各努力會見西風禾黍長
將軍官大馬亦壯肯使敵騎窺漢疆
黥奴行(范瓊)
山西驍將真黥奴兩斛笑彎金僕姑偶然浮雲變蒼狗
身騎高馬稱金吾敵兵倉黃忽南渡地黑天昏兩龍去
賊臣僭偽誰適從將軍一呵百官懼仗劍前驅趣翠華
路人辟易空回顧至今願返河陽狩荆棘艱難窘天步
未懸北闕新頭顱猶帶安西舊都護前年縱兵肥水頭
横屍千里行人愁帳前騎士勇如虎帳下嬌娥雙臉羞
藁街流血天忽怒小兒跳梁健兒舞寄語盧龍與范陽
中書相公今尚父愼勿更如奴跋扈
秣陵行(宇文粹中)
秣陵城門夜不開城頭椎鼓鳴春雷緋衣擎火燎民屋
萬井一炬飛紅埃道傍横屍人不識血流但見秦淮赤
府中官吏一百人盡取姓名書罪籍元戎被執不得歸
賊坐黃堂縱呵斥明朝傳檄下九州九州牧伯不敢收
可笑官軍櫜羽箭環視走卒攖城樓將軍樓船下巫峽
膽落雙旌俱卷甲日梟五十三頭顱一戰何曾短兵接
今年新起故將軍灞陵醉尉勿浪嗔文致太平武定亂
非渠誰復清風塵(此詩末章歸美李綱)
射鹿行
白羽紅旌繞山麓爭向山南射奔鹿獵夫舉網常苦辛
誰寢其皮食其肉腹中着子初成斑梅花碎點真珠圓
䨇桃壓髻玉簪短去作誰家頭上冠貴家金多逐時好
尚蹙蛾眉嫌不早一皮可直三萬錢競作苞苴當珍寶
大者有茸胎有紋舉無遺族如何冤玉纓瓊弁者誰子
始作此俑知非賢
督耨詞
十里一候五里置渡海梯山來萬里賜入長安卿相家
夜暖金猊香徹髓瓊香入骨作曉酲斗帳燒烟隔秋水
青娥添火窗欲明紅錦薰衣人未起梅花不用波律來
零藿何勞香傳記蘭閨半掩春晝長參差吹竹羅紅粧
令君一去三日香更遣小兒縫紫囊夜來賓客滿高堂
誰家有女嫁韓郎
漢宫詞
漢宫五月多南風宫槐覆砌花陰濃彤庭破曉瑞霧薄
寶檻茙葵迎日紅池面雞頭青蹙衂菖蒲有花池水綠
殿閣風清白日長五絲結綵獻君王漢皇年來新受籙
自篆天書辟邪毒六宫此日多歡娛就中何人恩寵殊
黃金釵横絳囊小爭帶君王親寫符
競渡曲
江風獵獵吹紅旗舟人結束誇水嬉短衣青帽錦半臂
横波鼓鬛飛鯨鯢江潮漫漫江水闊浪花擊碎千堆雪
畫橈擘水挽不回白羽離絃箭初脫巋來醉作踏浪歌
應笑吳兒拜浪婆朱樓相映綠陰裡兩岸人家歡樂多
飯筒角黍纏五綵楚俗至今猶未改日暮空歌何在斯
不見三閭憔悴時
牛女行
天孫曉織雲錦章跂彼終日成七襄含情倚杼長脉脉
靈河南北遥相望天風吹衣香冉冉烏鵲梁成月華淺
青童侍女驂翔鸞玉闕瓊樓降華幰明朝脩渚曠清容
歸期苦短歡期遠昔離今聚自有期天帝令嚴何敢違
猶勝姮娥竊仙藥一入廣寒無嫁時
雙鵠飛行
憶昔江鄉遭亂離兩翁避地雙鵠飛一鵠南翔一鵠北
北鵠墮地南鵠栖天長地遠去不返巢傾卵覆令人悲
去年賊兵初聚黨今歲王師方解圍舂陵萬戶纔有幾
駱谷一家空獨歸歸尋故里不知處白骨支撑滿塗路
城西有屋無人居城東有地無屋廬仿彿相從舊遊處
淚栖雙睫還欷歔
鷰銜栢行
雙鷰何時來瀚海寄巢脩椽巢不改春深巢稳初養雛
雙雛引頸仰哺呼雄將雌出雙雛孤雛危墮地聲&KR0561;&KR0561;
雌隨雄歸見雛泣主人將雛納其室雙雛脫死翅欲開
玄衣素臆去復來明年主人開夀燕畫鼓停撾歌舞遍
雙雛傍席爭回旋共銜青栢置樽前口不能言對以臆
再拜夀君如栢年
石婦行二首(俗呼望夫石在當塗)
貞婦生江南少小稱丰穠委身事良人相與歡笑同良
人去不返兩鬢常鬔鬆謂言有膏沐未識誰為容日日
上山望水遠山複重藁砧竟不來望望終無窮一朝化
作石僵立由天公天公表堅貞令與山始終仙衣綉蘚
暈寶髻搖花叢滔滔日月逝此石存高峯清名閱千古
勁節摩蒼穹恨無採詩官作詩頌遺蹤用之邦國間庶
以消淫風
生男有閨房莫娶青樓倡生女事姑嫜莫嫁遊冶郎倡
家從人無定準遊子一去忘故鄉山頭義婦無人識踴
身上山生死隔人將此婦作石看不信此心元是石相
從豈復無它人髧彼兩髦真我特江流可盡山可平不
盡悠悠千古情早知郎去無消息悔不將身事尾生
擬客從遠方來
客從遠方來遺我故人書故人久别離一别萬里餘相
望不相見各在天一隅感君慇懃意字字如明珠上陳
昔懽樂次問今何如昔别俱少年老大今蒼鬚良時不
我與歲月空躊躇餘生如夢寐尺素徒卷舒為我謝故
人遠致雙鯉魚恨無木瓜篇報君以瓊琚
擬青青河畔草
四序相推遷日月倏已逝春風入猗蘭光豔照羅綺一
朝霜雪至容華苦憔悴佳人惜朱顔結褵奉君子安知
遠征途中道成弃置昔持鴛鴦錦裁成合歡被今織迴
文機中有相思字相思日夜切尺書無雁寄誰能知妾
心脉脉含遠意
擬燕趙多佳人
沙丘有餘風趙女多跕纚(音洗)燕丹養勇士後宫出女子
至今餘倡優吹彈滿都市佳人北方來傾城盡風靡妙
舞縈纖腰清歌發皓齒一歌四座歡再歌賓客起回眸
與目成哀絃忍重理願為雙飛燕與君共棲止人生不
行樂歲月如流水
擬梁父吟(并引)
諸葛孔明耕南陽時雅好擁膝為梁父吟而三
國志不載其詞唯秦佚文有之觀其詞旨非亮
所作特亮好歌此詩爾其後晉陸機宋沈約皆
有之其詞與亮所歌不同余過淮隂經韓將軍
墓追記田彊事乃擬古詞而為是詩
駕言方北征遵彼淮陰路悠悠墟落間中有淮隂墓將
軍藴竒略功名照今古談笑下燕齊北面師降虜一朝
遭讒誣銜冤復誰訴誰能為此謀宫中漢家婦
擬司馬相如琴歌代文君荅二首(并引)
卓文君欲奔司馬相如相如以琴心挑之今
樂府有琴歌二首而無文君詞為代文君作
荅歌以補其闕云
鳳兮鳳兮胡不歸胡為四海求其雌其室良邇知者誰
邂逅相遇君獨知彼美人兮偉容儀願與君兮相追隨
歸丹山兮棲高枝
鳳兮鳳兮鳴噰噰雄將飛兮雌將從天寒慘慘多悲
風雙翮欲舉心所同山石可鑿金可鎔妾心皎皎如日
中
莫愁歌
蓮花深紅蓮葉綠平沙月上鴛鴦宿青腰三板蘭作
橈月下莫愁歌一曲移船入花花轉深花深調苦難為
音江邊夜半誰為語只有嬋娟知此心露華漸白月漸
午刺舟自覓來時路明朝繫纜柳邊門却在夜來潮落
處
擬桃葉團扇歌三首(并引)
王徽之愛姬作團扇歌三首詞固佳絶而意
若有未盡者為再作三詩以足其意
倚杼織冰紈殷勤作團扇為君惜朱顏相期日相見
裁紈作團扇纖纖如白玉歲寒不改姿持用可郎目
團扇復團扇團扇亦已好但恐秋風至棄捐在中道
秋閨詞
西風動簾幕蟋蟀鳴高堂蔓草濕零露秋閨知夜長佳
人掩朱戶背燭解羅裳願言鴛鴦夢雙飛入方塘清影
横疎櫺奈此明月光依依照長夜炯炯明愁腸不恨郎
不歸恨月入我床披衣復起坐嚬翠挑殘缸開緘取素
書解結羅帶傍一讀再三歎再讀淚數行終夜不成寢
曙色忽滿窗雖云有膏沐誰能理晨粧
倡樓詞
桃李艷春風榮華照京洛九陌飛香塵朱樓響弦索美
人倚脩欄青娥卷珠箔白面誰家郎巴商載金槖大艑
何岢峩繫舟樓下泊哀彈雜清歌日日樓中樂謂言如
江流偕老有盟約一朝買嬋娟蟬鬢輕梳掠情從新人
歡恩與舊人薄去年與青棠今年贈芍藥人生有榮謝
曾不待衰落倡女不嫁人深心失期約
霽月謠(和羅仲共效李長吉)
江鼉吹浪江水急雷師鞭鼓旌旗濕黑風駕雨霹靂鳴
怒龍拏空半天立須臾陰雲空四垂廣寒殿冷風披披
玉觴燕罷王母歸紅鸞簇扇香霧飛
插秧歌(和羅仲共效王建作)
田中水滿風淒淒青秧没隴村路迷家家趁水秧稻畦
共唱俚歌聲調齊樹頭幽鳥聲剥啄半雨半晴雲漠漠
五白草斑誰敢閒農夫餉田翁自作去年兩經羣盗來
婦兒垂泣翁更哀蠶藂燒盡不成繭陵陂宿麥無根荄
今年插秧憂夏旱旱得雨時兵復亂官軍捕賊何時平
處處村村聞鼓聲
古離别二首
絃斷何由續鏡分難再圓感君綢繆意贈我雙紋鴛百
年會有盡此意終難捐
行行重行行此别深可惜臨分意難傳欲語淚復滴我
欲從君遊恨乏雙飛翮
長短歌
礲石磨磚作新壘角樓亭亭四邊起誰家一曲長短歌
長安貴人葬蒿里東方作矣事若何口珠腰帶黃金多
墓門重閉子孫泣樹上紙錢空滿柯君不見胡騎南來
相州路倉皇尚覓韓王墓解鞍下馬拜墓前更遣羌兵
作調護憑誰試問爾何為定恐當年識吾父
太倉稊米集卷二
