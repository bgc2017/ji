太倉稊米集卷一宋周紫芝撰
樂府三十首
吹臺曲
天門玉鑰雙龍開霓旌羽蓋天上來管絃嘈雜入霄漢
美人侍燕黃金臺羽觴行酒歡未足燕姬成行列紅玉
梁王半醉起更衣夜按玉簫親度曲曲終舉袂俱爭妍
拜舞樽前稱萬年三山玉女朝羣仙當時弄玉飛上天
至今臺下草如烟
越臺曲
玉顔如花越王女自小嬌癡不歌舞嫁作江南國主妃
日日思歸淚如雨江南江北梅子黃潮頭夜漲秦淮江
江邊雨多地卑濕旋築高臺勻曉粧千艘命載越中土
喜見越人仍越語人生脚踏鄉土難無復歸心越中去
高臺何易傾曲池亦復平越姬一去向千載不見此臺
空有名
巫山曲
楚宫夜半旌旗動曉逐君王獵雲夢君王醉挽金僕姑
笑射雙鵰落飛鞚霜風獵獵吹白羽狨鞍下時日未午
天上臺高翠被寒雨濕烟霏夢神女行雲飛去不可留
却望陽臺無處所魂凝睇遠烟淒迷猿啼巫峽東復西
江邊獵火一萬炬貂裘醉擁君王歸章華千門復萬戶
侍女焚香迎輦步君心誰能念舊恩忍淚悲啼不成語
願夀君王一萬年常向陽臺夢雲雨
白苧歌
大垂手小垂手江南白符世希有吳姬十指玉纖纖白
苧新裁舞衣小秋江四面繞吳宫吳宫霜橘樹樹紅吳
王夜燕不知曉但見紅日昇曈曨美人低鬟復回袖持
酒獻君君一笑人生得意不行樂白日如梭夜催晝吳
山依舊吳江清離宫故苑難為情不知誰遣南山鹿還
向姑蘇臺下行
五雜俎
五雜俎壠頭水往復來玉關騎不得已從士子
五雜俎雲際翮往復來長安陌不得已千里客
五雜俎夜茫茫往復來鴈南翔不得已思故鄉
茘枝香
千秋節當八月五御樓卷簾看馬舞黃衫玉帶分兩行
繡衣宫人擊雷鼓梨園法曲凄且清相傳猶是隋家聲
宜春北院蛾眉小初按新聲未有名侍女焚香跪瑤席
更看真妃作生日恰值南方驛使來旋採風枝露猶濕
當時盛事人爭傳茘枝香曲是新翻宫中行樂事亦秘
此曲不許人間聞馬嵬夢斷香塵息滿山茘子無人摘
却歸西内冷如冰一聽遺音淚空滴
武谿湥
五谿妖蠻盤瓠種穴狐跳梁恃餘勇漢庭老驥聞朔風
兩耳如錐四蹄踴南方毒霧堕跕鳶五谿谿深軍不前
健兒六月半病死欲渡五谿無渡船將軍誓死心獨苦
本為官家誅黠虜誰知君側有讒徒剛道將軍似賈
胡人生冨貴一衰歇會令薏苡成明珠祁連高結衞青
冡文淵藁葬無人送至今行客武溪傍誰為將軍一悲
慟
公無渡河
清江漫漫日夜流江邊無風人自愁馮夷擊鼓河伯怒
蛟龍掉尾魚吞舟人生一死亦難處何不相從聽媪語
公無渡河公自苦人心險過山嵯峨豺狼當路君奈何
勸君收淚且勿歌世間平地多風波
飲馬長城窟行
長安城邊邊地永萬里沙場地無井秦人掘土土作城
城下窟深秋水冷漢家將軍號都護西征上隴寒日暮
野駝跑水無處尋飲馬長城窟邊去長城窟古來戰死
多白骨征人半作馬下塵猶向隂山鬭馳突去時寥天霜雁
鳴歸見玉關春草生將軍功高封列城鬭死伍符無姓名
金童歌(并引)
漢武帝作金童仙人以承露盤魏明帝青龍間詔以
車西取及臨載仙人乃澘然淚下唐詩人李長吉作
歌以哀之杜牧之為賀作集序獨於是詩有取焉予
因讀長吉詩愛其竒古然味牧之所謂其於騷人感
刺怨懟之意無得而有焉乃為續賦以系樂府之末
武皇開疆三萬里滇池初穿栢梁起更鑄仙人承露盤
萬歲千秋奉天子當時謾說邜金刀誰知更有當塗高
銅雀臺高阿瞞死八方才人閙如蟻玉井綺欄心未厭
猶取金仙着前殿金仙辭漢憶漢主登車殷勤垂玉筯
獨捧金盤出故宫回頭忍看咸陽樹魏宫羣臣眼親見
朝着魏冠暮歸晉可憐長安肉食兒不如頑銅猶有知
日出東南隅行
春風淡蕩春雪淺陌上柔桑青宛宛青天易雨亦易晴
吳蠶催眠欲成繭羅敷採桑南陌頭翠鬟&KR0034;鬌光欲流
羅襦吹香白玉佩青絲絡籠黃金鈎君王年少如秋水
欲學鴛鴦對飛起贈君身上雙明璫結君同生亦同死
羅敷歛衽前致詞詞多慷慨中含悲念言夫婿良家子
委身結髮為夫妻人生匹配各有偶願逐狗走隨雞飛
江水可竭山可移妾心皎皎君當知
烏夜啼
黃門急詔下趣封南郡王鸞輅儼且深班劍列成行建
以左纛旆樹以羽葆幢骨肉厚恩義門戶生輝光分封
得大國四境彌土疆那知以嫌猜將身觸嗔怒徵我還
上都令我不得住奪我封矦印被我五兩組低頭屏氣
息對客不敢語紅窗昏夜燈白淚墮秋雨鬱鬱兩大樹
依依近墻宇鴉鴉枝上啼腷腷振兩羽沉沉夜未央紞
紞方三鼔侍兒聞之喜攬衣中夜起起敲齋閤門秉燭
具肴旨再拜前致詞靈烏未可鄙吾聞烏夜啼霈澤覃
萬里杲杲方平旦使者已在門官家有詔書為君敦厚
恩舊憤知己釋徙封意增勤客有鮑書記當代稱能文
命作啼烏曲樂府傳清芬人生欲冨貴生身恨不早富
貴豈不好危機亦難蹈古來兄弟間生死在一朝煑豆
然豆豆葉焦靈烏莫厭聲嘵嘵
上之回
漢宫三十六複道高崔嵬皇情極遊豫警蹕北之回蒼
螭挾龍輈風伯清路埃羽衞森戞擊玉輿久徘徊青娥
絶望幸故宫秋葉催舉頭望霄漢白露零玉階
得寶子
蓬萊宫中春草綠君王無事歡不足宜春北院小蛾眉
日日霓裳按新曲侍女傾心復盡計歌舞君前不如意
今年新得太真妃從此龍顔不勝喜望春楼下紇那歌
枉說揚州古銅器梨園樂府兩部齊盡歌樂府新歌詞
君門誰道九重遠歲久歡聲聞遠夷漁陽萬騎倉黃入
帳中妃子吞聲泣當時掌上不忍看玉骨埋時烟雨濕
屬車塵遠空郵亭郵亭牧豎嗟娉婷凌波襪在香未絶
萬人爭看俱傷情一朝持入咸陽市空得千金賈客驚
昭君行
漢宫侍女知幾千爭妍取寵俱可憐誰知恩愛託畫手
黃金買得昭陽眠昭君自恃玉顔好未信光隂鏡中老
不知萬里嫁單于憔悴蛾眉葬秋草憶得昭君初嫁時
含羞忍淚無人知朔天漫漫沙漠遠空抱琵琶說别離
捐金得寵固可恥委身絶域不如死世間妍醜何曾分
自古賢愚亦如此
烏飛曲
江雲欲雪江風吹王敦城頭烏夜啼雲深月暗風轉急
驚烏繞樹無安枝狂風忽來飛不定夜半無巢何所依
情知天公有風雨何不結巢高樹棲君不見秦氏庭中
雙桂美庭烏生雛八九子烏生豈不念高飛託君庭隂
飛不起那知君家輕薄兒彈丸脫手兩翅垂無巢悔不
巢巍巍有巢悔不常高飛人生禍福難豫期
秋蘭詞
萟蘭當九畹蘭生香滿路紉君身上衣光明奪縑素孤
芳一衰歇凋零濕秋露佩服得君子亦足慰遲暮採摘
良不辭新枝忽成故向來桃李場紅顔照當戶紛紛自
芳菲榮枯復誰顧
金錯刀
美人臨曉鏡睡足含春嬌手持白玉尺睥睨金錯刀欲將
雙綵鳳對飛宫錦袍誰知遊冶郎經年事遊遨但知山上
山不說大刀頭君看良家子盡屬六郡豪一朝著衷甲萬
里隨炊刁家人剪春衫欲寄道里遙緘封望絶塞蓬首時
自搔蕩子會當歸行人日儦儦别去隔生死不保夕與朝
寄言樓中婦清淚且當收猶勝作征衣遠寄邊城秋
湖陰行(并引)
余遊于湖過王敦故城誦温庭筠所作湖隂
曲雖辭彩光耀夐絶古今而誅奸戮逆固已
無憾然敦之包藏禍心盖亦久矣東晉君臣
不戒履霜以翦豪釐曾不若石崇厠婢知其
他日必善作賊乃為湖隂後曲以廣其意
石頭城南五馬渡一馬成龍上天去晉家天子再御朝
洛陽敵騎空無數當時枉道馬與王高官飽食豐豺狼
車前已賜蘭斑物江上空餘劍戟場日光射天驚賊壘
封豖長蛇夢中起倉皇只欲玩遺鞭誰信龍媒已千里
黃鬚有智人豈知不料將軍未死時着新脫故真是賊
白犬下齧天應遲誰道晉朝公與相不及金谷園中兒
隋渠行
黃榆落盡河水冰隋渠兩岸無人行雪花漫天大如掌
北風吹馬南人驚縣官藏冰避炎熱健兒鑿冰手流血
安得身隨花石官當路誰人敢呵喝黃流千里凍徹底
舳艫相仍凍銜尾天公便合回陽和桃花水暖流春波
望春樓上天顔喜齊聲爭唱紇那歌
長干曲
黃昏明月上朱樓簾旌射月香霧浮畫欄垂手樓中女
對月低眉不舉頭人似長干橋下水一去悠悠幾千里
謾道嫁雞逐雞飛長千夫壻那得知
五男父
白頭垂垂五男父一生辛勤立門戶五男炊白割紅鮮
阿翁採薪供五男悲風慘慘寒日暮翁入採山遭猛虎
猛虎磨牙卧道邊五男持戟誰敢前
魔軍行
五嶺南來山最多驅軍日涉千坡陁山中食菜不食肉
十室九家俱事魔縣官給錢捕魔鬼八萬魔軍同日起
將軍新破強敵回馬前班劍如流水生斬妖精拔羽幢
傳首天庭藁街死當時平田作戰場至今遺骼無人藏
舊居雖在人不見破屋蕭蕭圍短墻
野婦行
新安野婦雙髸垂紅膏塗靨深畫眉青襜兩幅不掩骭
赤脚一雙深染泥餉耕如賓有翁媪頭戴銀冠相媚好
銀冠猶是嫁時粧馬上不知人絶倒長年相見無别離
竟死不識愁眉啼紅顔暗逐春光老暮櫛常隨落日低
秋娘一尺春風髻下蔡陽城盡風靡傾城可愛亦可憐
野婦誰知有西子
輸粟行
天寒村落家家忙飯牛穫稻催滌場燎薪炊黍呼婦子
夜半舂粟輸官倉大兒擔囊小負槖掃廪傾囷不須惡
縣胥里正不到門了得官租舉家樂去年有米不願餘今
年米白要如珠路傍老人拍手笑盡道官兵嫌米麤良
農飬兵與敵競敵騎不來自亡命田家終歲負耕縻十
農飬得一兵肥一兵唱亂千兵隨千家一炬無孑遺莫
飬兵飬兵殺人人不知
寒食曲
三月江南好春色買酒家家作寒食男呼女喚俱出遊
扶路醉歸歡樂極街頭盡日無人行多在山村少在城
踏歌賽願一時了上冢歸來聞笑聲豈料如今一百五
畫戟滿城椎戰鼔子孫半作泉下人薄酒不澆山上土
死者已往生者存隨分歡娛各兒女烹魚裹菜當盤飱
花作紅粧鳥歌舞君不見江南江北多戰場去年白骨
無人藏
木芙蓉歌
吳江十月霜華淺秋空無雲霜日暖芭蕉樹暗簾幕垂
木芙蓉開紅婉婉銀床露重梧葉飛金錢掃地秋蘭萎
無人自對秋風笑黃菊葵花不同調慢綠妖紅解醉人
徐娘未老秋娘少少年時節歡樂多紅蓮影落秋江波
若耶女兒白如玉夜半採蓮聞棹歌驚風吹浪鴛鴦起
回頭日月飛梭裡對花不飲今蹉跎淚濕秋風當奈何
雍門行
憶昔長安晝閉門敵兵四面如雲屯嗣皇明聖日月出
盡剗宿蠧清妖氛黃門急詔忽夜下驛騎四出爭馳奔
明朝都人看傳首賀客縱横各持酒利劍空膏六貴人
冨貴回頭信何有一身成粉骨成塵當時近前丞相嗔
高臺曲池已荆棘援琴誰作雍門吟(六貴人謂蔡攸等)
太倉稊米集卷一
