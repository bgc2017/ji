石湖居士詩集卷十五
初發桂林有出嶺之喜但病餘便覺登頓至靈
川疲甚自歎羸軀乃無一可偶陸融州有使來
書此寄之
桂林獨宜人無瘴古所傳北客守炎官恃此以泰然堂
高愜宴坐訟簡容佳眠不計身落南璿柄三回天今朝
遂出嶺歡呼繫行纏罝兔脫豐草池魚躍淸淵那知多
病身久靜翻懷安長風蕩籃輿簾箔飄以翾靈泉路喫
蹶僕夫告頳肩我亦頭岑岑中若磨蟻旋走投破驛宿
強飯不下咽兹事未渠央萬里蜀道難十年故倦遊況
乃成華巔𧖟老當作繭不繭夫何言
甘棠驛
萬里三年醉嶺梅東風刮地馬頭廻心勞政拙無遺愛
慚向甘棠驛裏來
靈泉(驛後有龍惠泉)
泉螭無語笑經過欲拊煢鰥奈拙何孤奉明恩雖出嶺
歡顔終少汗顔多
嚴關(或謂之炎關桂人守險處朔雪多不入關關内外風氣迥殊人以爲南北之限也)
回看瘴嶺巳無憂尚有嚴關限北州裹飯長歌關外去
車如飛電馬如流
施進之追路出嚴關且寫予眞戲題其上
喚渡牂牁瘴水濱嚴關關外又逢春神仙富貴俱何在
且作全家出嶺人
興安乳洞有上中下三巖妙絶南州率同僚餞
別者二十一人遊之
山水敦夙好煙霞痼竒懷向聞乳洞勝出嶺更徘徊雪
林縞萬李東風知我來華裾繡高原故人紛後陪繫馬
玉溪橋嵌根豁崔嵬蕩蕩碧瑶宫冰泉潄牆隈芝田漑
石液深畦龍所開匄我一掬慳頮此炎州埃仍呼輪袍
舞醉倒瑞露杯但恐驚山靈腰鼓轟春雷薪翁雜餉婦
圜視歡以咍兹巖何時鑿閱世幾劫灰始有此客狂後
會眞悠哉南遊冠平生巳去首猶回歲月可無紀三洞
俱磨崖會有好事者摩挲讀蒼苔
鏵觜(在興安縣五里所秦史錄所作也迎海陽水壘石爲壇前銳如鏵衝水分南北下爲)
(湘灕二江功用竒偉余交代李德遠嘗修之)
導江自海陽至縣廼瀰迤狂瀾旣奔傾中流遇鏵觜分
爲兩道開南灕北湘水至今舟楫利楚粤徑萬里人謀
&KR1025;天造史禄所經始無謂秦無人虎鼠用否耳紫藤纏
老蒼白石溜淸泚是聞可作社牲酒百世祀修廢者誰
歟配以臨川李
大通界首驛
愚悃無華敢自欺寸誠珍重吏民知東風重倚庭前樹
送別人情似到時
陳仲思陳席珍李靜翁周直夫鄭夢授追路過
大通相送至羅江分袂留詩爲別
相送不忍別更行一程路情知不可留猶勝輕別去二
陳拱連璧僊李瑚璉具周子雋拔俗鄭子秀風度嗟我
與五君曩如栖鳥聚偶投一林宿飄摇共風雨明發各
飛散後會渺何處栖鳥固無情我輩豈漫與班荆一炊
頃聽此昆弟語把酒不能觴有淚若兒女脩程各著鞭
慷慨中夜舞功名在公等臞儒老農圃
懷桂林所思亭
篸山竒絶送歸時曾榜新亭號所思桂水衹今湘水外
他年空有四愁詩
羅江
嶺北初程分外貪驚心猶自怯晴嵐如何花木湘江上
也有黃茅似嶺南
初入湖湘懷南州諸官
今晨入湖南甘土絳以紫厥壤旣殊異風氣當稱此回
思始安城舊籍贅楚尾實惟荆州隷零陵之南鄙時雪
度嚴關物色號淸美儻以土宜觀尚非淸湘比何況引
而南焦茅數千里向我作牧時客過不停軌憧憧走官
下旣至輒咎悔書來無別語但說瘴鄉鬼我今幸北轅
又念衆君子懷哉千金軀博此五斗米作詩諷方來南
遊可以巳車輪倘無角吾詩亦金柅
淸湘縣郊外雜花盛開有懷石湖
午行淸湘縣妍煖春事嘉柴荆鬧桃李冥冥一川花故
園豈少此愈此百倍加我寧不念歸顧作失木鴉百年
北窗凉安用天一涯君恩重喬嶽敢計征路賖鄉心與
官身鑿枘方聱牙橘柚走珍貢何如繫匏瓜明當復露
奏天日臨幽遐儻許淸江使曳尾還汙邪
珠塘(未至淸湘二十里)
林茂鳥烏急坡長驢䭾鳴坐輿猶足痺負笈想肩頳廢
廟藤遮合危橋竹織成路傍行役苦隨處有柴荆
題湘山大施堂(山中祖師號無量壽眞身塔在焉)
重倚春林淚竹枝南迷風物鬢成絲難尋桂嶺千峰夢
更了湘山一段竒來去別無心外法行藏休問塔中師
若論大施門前事竿木逢場且賦詩
淸湘驛送祝賀州南歸
海内交情兩斷金離歌倡和俱吳音桃花如雨暮春酒
竹箭有筠他日心萬里書來蜀道易四愁詩成湘水深
田園將蕪各早計一棹五湖能見尋
淸湘驛送王柳州南歸二絶
南歸北去路茫茫不是行人也斷腸可惜湘江春夜月
落花時節照離觴
我巳兼程無脚力君猶追路有襟期從今月下共花下
誰復醉吟先和詩
七里店口占
分手暮江寒徘徊立馬看尋常相見易倍覺別離難
全守支耀卿飲餞七里倅楊仲宣復攜具至深
溪酌別且乞余書走筆作此兼寄耀卿
店舍煙火寒塵沙亭堠遠嫣紅糝芸綠春事亦巳晚年
芳去踆踆江水來衮衮故人瀟湘逢留落一笑莞巳張
七里飲更出深溪餞草間豔紅粉竹裏趣廚傳故意如
許長由來共鄉縣愧我不能觴負此離歌囀別愁滿天
末不醉何由遣却憶支使君風前白波捲
深溪鋪中二絶追路寄呈元將仲顯二使君
賀州歸去柳州還分路千山與萬山把酒故人都別盡
今朝眞箇出陽關
衹有南風捲路塵斷無南客送車輪故人合在瀟湘見
却向瀟湘別故人
戲題愚溪
碧湍潄白石沄沄復湯湯旣爲人所愚安用爾許忙我
昔曾經過重來巳三霜無事趼雙足奔走寧非狂溪流
到江平翻笑客路長豈不有歲晚乞身還故鄉
初泛瀟湘
六槳齊飛急下灘碧琉璃上雪花翻越來溪色淸如此
只欠磯頭一釣竿
湘口夜泊南去零陵十里矣營水來自營道過
零陵下湘水自桂林之海陽至此與營會合爲
一江
我從淸湘發源來直送湘流入營水故人亭前合江處
暮夜檣竿矗沙尾却從湘口望湘南城郭山川恍難紀
萬壑千巖詩不徧惟有蒼苔痕屐齒三年瘴霧亦竒絶
浮世登臨如此幾湖南山色夾江來無復瑶篸插天起
坡陀狠石蹲淸漲澹蕩光風浮白芷騷人魂散若爲招
傷心極目春千里我亦江南轉蓬客白鳥愁煙思故壘
遠遊雖好不如歸一聲鶗鴂花如洗
南臺瑞應閣用壁間張安國韻
衝雨上山頭臨雲看山脚松間一彈指開此寶樓閣草
鞵方費錢拂子不暇握小偈出雷音千古驚猿鶴
湘潭
暮雨檣竿縣一灣長官立馬水雲間風吹江沫浮浮去
誰在沙頭閉戸閒
泊長沙楚秀亭
雨從湘西來波動南楚門不知春漲高但怪江水渾舟
行風打頭陸行泥没鞍且登裴公臺半日心眼寬
題嶽麓道鄉臺
山外江水黃江外滿城綠城外杳無際天低到平陸長
煙貫楚尾遠勢帶吳蜀故園東北望遊子闌千曲
寄題潭帥王樞使佚老堂
孺子滄浪濯纓處千載新堂來卜鄰潦收無波徹底靜
東湖之水堂中人濛陽花譜勝洛下竹西藥闌來海瀕
新篁綠沉桂丹渥嶽立竒石蒼苔皴賞心滿眼伴閉戸
天風夜下扶車輪胸中種蠡妙經濟鬢鬚白雪朱顔春
蒼生未佚身朱老斯堂未可忘斯民四年西略可萬世
孤撐獨立扛千鈞匹馬幡幡恃天日危言岌岌愁鬼神
浮生蚤休信不惡持此欲去非吾聞客遊瀟湘逢騎吹
知公巳爲蒼生起公今少勞佚者多湛輩乃可寒江蓑
(王公自言堂去東湖頃步新得彭州牡丹揚州芍藥丹桂貓頭竹并徐氏五怪石列堂下)
湘隂橋口市別游子明
馬首欲東舟欲西洞庭橋口暮寒時三年再別子輕去
萬里獨行吾蚤衰遥憶美人湘水夢側身西望劒門詩
老來不灑離亭淚今日天涯老淚垂
竈渚
白魚出水卧銀刀紫筍堆盤脫錦袍捫腹將軍猶未快
棹船西岸摘蔞蒿
大波林
湖路荒寒又險艱大千空水我居間篙師晚始分南北
指點靑靑漢口山
連日風作洞庭不可渡出赤沙湖
金沙堆前風未平赤沙湖邊波不驚客行但逐安穩去
三十六灣漲痕生滄洲寒食春亦到荻芽深碧蔞芽靑
汨羅水飽動荆渚嶽麓雨來昏洞庭大荒無依飛鳥絶
天地惟有孤舟行慷慨悲歌續楚些彷彿幽瑟迎湘靈
黃昏慘淡檥極浦雖有漁舍無人聲冬湖落&KR0893;此暫住
春潦怒長隨傭耕吾生一葉寄萬木況復摇落浮滄溟
漁蠻尚自有常處羈官方汝尤飄零
寄題贑江亭(陳季陵贑州書云新作此亭泉使李正之題其榜要予詩)
二水之會新作亭主人文章子墨卿我記斯亭且不朽
千載當與文俱鳴題榜誰歟漢使者風流好事飾儒雅
平生兩君吾故人安得繫馬亭階下鼓旗西征上奔瀧
所思不見心難降瞿塘縱有文鱗雙愛莫致之章貢江
浯溪道中
江流去不定山石來無窮步步有勝處水淸石玲瓏安
得扁舟繫絶壁卧聽漁童吹短笛弄水看山到月明過
盡行人不相識
夜泊灣舟大風雨未至衡州一百二十里
阿香攪客眠夜半驅疾雷空水受竒響如從船底來嘈
嘈雨窗鬧軋軋風柁開睡魔走辟易耳界愁喧豗有頃
飄驟過灘聲獨鳴哀燈婢燭嚢衣篙師理檣桅煩擾到
明發村雞亦喈喈
泊衡州
客裏仍哦對雨吟夜來星月曉還隂空江十日無春事
船到衡陽柳色深
步入衡山
應有人家住隔溪綠隂亭午但聞雞松根當路龍筋瘦
竹筍漫山鳳尾齊墨染深雲猶似瘴絲來小雨不成泥
更無騎吹喧相逐散誕閒身信馬蹄
重遊南嶽(焚香鎮南殿過銓德觀醮注生祠庭觀道君玉符王七及八角玉印經方)
(四寸許文曰注生眞君玉印雨中登山遊南臺福嚴至瑞應擲鉢天柱諸峰之上寒甚病)
(衰不至上封而返)
捨舟得馬如馭氣步入靑松三十里我從蠻嶺瘴煙來
不怕雨雲埋嶽趾憶昔南征欵廟庭往來無恙神所祉
當時巳有歸田願帝臨此心如白水煌煌南正館於東
手握八觚温玉璽駿奔灊霍左右輔好生不殺扶炎紀
崇禋竣事曉壇空躋攀小試靑鞋底不知雲磴幾千丈
但見漫山白龍尾石頭招我上南臺瑞應闌干天半倚
福嚴鐘聲過橋來彷彿三生如夢裏堂中尊者巳先去
苔鎖巖扉何日啓竹嫌磽确老逾瘦松畏高寒蟠不起
癯儒尚病怕深登幽討未窮行且止我評七十二高峰
鬱律穹窿少觀美儼然可瞻不可玩往往雄爭如負扆
乃知嶽鎮蓋深厚不與他山爭秀偉區區獻狀眩兒童
乳洞淡巖眞戲耳
四明人董嶧久居嶽市乞詩
祝融峰下兩逢春雨宿風餐老病身莫笑五湖萍梗客
海邊亦有未歸人
三月十五日華容湖尾看月出
雲銷澧陽風月生岳陽水誰推赤金盤湧出白銀地徘
徊忽騰上蹀蹀恐顚墜稍高輪漸安飛彩到篷背晶晶
浪皆舞靨靨星欲避兜羅世界網普現無邊際官居束
戸庭有眼如幻翳向非行大荒寧有此巨麗乘除較得
失漂泊非左計妻孥競驩譁渠亦知許事
釣池口阻風迷失港道
回風打船失西東柁癡㯭弱無適從三老號呼鐵纜墜
招頭撾鼓驅魚龍千篙撐折百丈斷日暮稍與洪相通
推移尋尺力千里時有黃帽來言功康莊大逵世不乏
乃獨蹇産濤波中一官橫起險易相刹那憂喜隨兒童
漲湖連天遠目斷且復加飯追萍蓬蒲團坐煖看香篆
作止任滅如頑空
鼎河口枕上作
漂泊離巢燕彎跧負殼蝸瘦嫌莞席硬老覺畫屏奢報
道帆當落傳呼鼓巳撾且投人處宿未到巳聞蟇
安鄉縣西晚泊
水闊鳥烏倦墟寒童僕飢一灣村縣過百折暮江遲曉
夢孤燈見春隂病骨知簡書寧不畏旅力奈先疲
澧陽江
順流下沅江溯流上澧浦水深蘭芷寒漂摇憚風雨采
采不盈掬何由寄遠渚洞庭浮天白遐矚莽吳楚有懷
獨晤歎㯭聲與人語暮夜即維舟蒼茫定何許
澧浦
葦岸齊齊似碧城江船罨岸逆風行綠蘋白芷俱憔悴
惟有蔞蒿滿意生
澧江漁舍(安鄉灃陽之間自兵火後瘡殘猶未復)
狡窟空來四十年沼江猶自少炊煙茫茫曠土無人問
蘆荻春深綠滿川
孫黃渡(自此登陸至公安渡江過沙頭)
捨舟從陸更間關徑仄仍荒亦未乾棘刺近人牢閉眼
泥塗兀馬緊扶鞍茶山盜藪路程惡麥壠人家懷抱寬
擔僕輿夫盡劬瘁病翁那得更加餐
潺陵
舟橫攸河水馬滑潺陵道百里無鉏犁閒田生春草春
草亦巳瘦栖栖晚花少落日見行人愁煙沒孤鳥老翁
雪髯鬢生長識羣盜歸來四十年墟里迹如埽莫訝土
毛稀須知人力槁生聚何當復兹事恐終老人言古戰
場瘡痍猝難療誰使至此極天乎吾請禱
將至公安
前村後村啼杜宇伴人憂煎與人語雲寒日薄春一夢
地闊天低淚如雨我馬虺隤我僕痡豈不懷歸畏簡書
公安縣前酒可沽不如且聽提胡盧
公安渡江
食罷雨方作起行泥巳深伴愁多楚些吟病獨吳音莫
怨馬蹄滑須愁𧖟事侵梅黃時節是未可決晴隂
荆渚堤上
原田何莓莓野水亂平楚大堤少人行誰與藝稷黍獨
木且百歲骯髒立水滸當年識兵燼見赦幾樵斧摩挲
欲問訊恨汝不能語薄暮有底忙沙頭聽鳴㯭
渚宫野步題芳草
草色沐新雨綠潤如得意披拂欲生煙苒苒著巾袂天
涯各芳春秦吳千萬里故人攀桂枝今夕念游子
發荆州(自此登舟至夷陵)
初上篷籠竹笮船始知身是劒南官沙頭沽酒市樓煖
徑步買薪江墅寒自古秦吳稱絶國于今歸峽有名灘
千山萬水垂垂老只欠天西蜀道難
虎牙灘(又名金門十二倍屬夷陵)
傾崖溜雨色慘淡水墨畫辛夷碎花縣瘣木老藤挂翠
莽楚甸窮黃流蜀江下一灘今始嘗三峽此其亞雨點
鼓士摻雲騰挽夫跨驚心度石林破眼見村舍牛眠草
色裏犬吠竹林罅步頭可檥船安穩睡殘夜
峽州至喜亭
斷崖卧水口連岡抱城樓下有吳蜀客檣竿立滄洲雨
後漲江急黃濁如潮溝時見山峽船鐃鼓噪中流適從
稠灘來白狗連黃牛渦濆大如屋九死爭船頭人鮓尚
脫免虎牙不須憂
初入峽山效孟東野(自此登陸至秭歸)
峽山偪而峻峽泉湍以碕峽草如毨毛峽樹多樛枝峽
禽惟杜鵑血吻日夜啼峽馬類黃狗不能長鳴嘶峽曉
虎跡多峽暮人跡稀峽路如登天猿鶴不敢梯僕夫負
嵎哭我亦呻吟悲悲吟不成章聊賡峽哀詩
土門
汙泥汨峻阪狠石卧中路睥睨無敢前趦趄屢却顧長
繩引籃輿前輓後推去吏士更叫號作氣欲飛度顚墜
較分寸商略營蹞步須臾氣亦竭一一汗如雨
桃花舖
老蕨漫山鳳尾張靑楓直榦如攢槍山深嵐重鼻酸楚
石惡淖深神慘傷隂崖風生吹客急草中枯株似人立
昳晡卓幕先下程將士黃昏始相及
覆盆舖
三登三降岡始斷一步一休日欲斜濁酒半瓶不得煖
覆盆有舖無漿家
小望州
峰頭高絶鄰四瞰若窺井小山萬蟻垤大山拊其頂叢
霄一握近罡風振衣冷似聞天人語笑我雪垂領曩侍
玉案香委佩太淸境獨下赤城戲俯仰一枰頃豈其厭
晨華嗅此腥腐鼎揮手謝天人伶俜愧孤影來償繭足
債尚欠界天嶺老矣且勌遊歸期行可請
大望州
望州山頭天四低東瞰夷陵西秭歸峽江微茫細如帶
江外千峰靑打圍黃牛廟磯石如劈想看驚湍虎鬚白
水行陸走俱險艱安得如鳥有羽翼
一百八盤
疇昔辭桂林自謂巳出嶺蛻蟬蠻煙中恍若醉夢醒今
來峽山路步步躡雲頂仍聞蚯蚓瘴顧與嶠南等平生
行路難驚浪兀漂梗迷塗兹益遠鳥道非人境老矣法
當佚懷哉跡可屏拜手天東南亟上歸田請
火墨坡下嶺
淸晨入岑蔚嵐重寒颼飀忽聞黃鸝語方悟麥始秋旅
食法當瘦遠行人所愁況復深山中不與和氣游苦辛
那敢憚病悴良可憂徒憂亦無益聊作商聲謳
八場平聞猿
淸猿泠泠鳴玉簫三聲西聲高樹梢子母聯拳傳枝去
忽作哀厲長鳴號天寒林深山石惡行人舉頭雙淚閣
雪澗琴心未足悲須寫峽中腸斷時(琴曲有雪澗聞猿)
鑽天三里
非岡非嶺復非坡黃鵠不度吾經過妻孥下行啼且笑
聯手相攜如踏歌風吹汗乾人力盡屐齒與石方相磨
鑽天三里似千里四十八盤將奈何
蛇倒退
山前壁如削山後崖復斷曏吾達隴首如海到彼岸那
知下嶺處慄甚履冰戰牽前帶相挽縋後衣盡綻健倒
輒尋丈徐行厪分寸上疑緣竹竿下劇滚金彈豈惟蛇
退舍飛鳥望崖反稍喜一徑平猶有千石亂仍逢新燒
畬約略似耕畔心知人境近顰末百憂散山民茆數把
鬼質犢子健腰鑱走迎客再拜復三歎謂匪人所蹊官
來定何幹儻爲飢火驅平地豈無飯意者官事迫如馬
就羈絆我乃不能荅付以一笑粲
大丫隘
峽行五程無聚落馬頭今日逢耕鑿麥苗疎瘦豆苗稀
椒葉尖新柘葉薄家家婦女布纏頭背負小兒領垂瘤
山深生理却不乏人有銀釵一雙插
石湖居士詩集卷十五
