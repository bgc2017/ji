石湖居士詩集卷十九
犍爲江樓
河邊堵立看歸篷三老開頭暮欲東漲水稠灘連峽内
淺山浮石似湘中無人驛路榛榛草有客江樓浩浩風
種落塵消少公事賸裁新語寄詩筒(縣令師永錫同年能詩)
宣化道中
瘦草蕭疎巳似秋盤陀山骨束江流兩崖若不頑如鐵
爭得狂瀾拍岸休
將至敘州
亂山滿平野漲水豪大川仄徑無轍跡疎林有炊煙山
農旦燒畬蠻賈暑荷氈窮鄉足荒怪打鼓催我船
七夕至敘州登鎖江亭山谷謫居時屢登此亭
有詩四篇敬用其韻
水口故城丘壠平新亭乃有縆鐵橫(舊戎州在對江山趾下臨馬湖蠻江)
(路蠻自江出必過城下故寘鎖以爲限今遷城過江巳失形勝而猶於亭鎖江特以攔稅而巳非本旨也)歸
艎擊汰若飛渡一雨徹明秋漲生東樓鎖江兩重客筆
墨當代俱詩鳴我來但醉春碧酒星橋脉脉向三更(郡醖)
(舊名重碧取杜子美東樓詩重碧酤春酒之句余更其名春碧語意便勝)
江安道中(近瀘州最險處號張旗三灘言張旗之頃巳過三灘其湍急如此瀘戎之)
(間有渡瀘亭然不知孔明竟出何路今鎖江對岸廢城下臨馬湖有韋高紀功碑巋然荒)
(榛中疑此或是古迹)
穠綠連村荔子丹瘴雲將雨暗前灣張旗且喜三灘駛
叱馭曾驚九折艱瀘水舟閒迷古渡馬湖碑缺伴荒山
威名功業吾何有無事飄飄犯百蠻
瀘州南定樓
歸艎東下興悠哉小住危闌把一杯樓下沄沄内江水
明朝同入大江來
題譚德稱扇(德稱與楊商卿父子送余遠至瀘之合江以扇求詩各爲題一絶)
蠻風吹雨瘴江肥短草荒山鳥不飛盡是瀘南腸斷句
如今分與故人歸
題楊商卿扇
君歸我去兩銷魂愁滿千山鎖瘴雲後夜短檠風雨暗
誰能相伴細論文
題楊子容扇
雙竹軒窗聽讀書垂天雲翼要摶扶與君只作三年別
射策東來過石湖
譚德稱楊商卿父子送余自成都合江亭相從
至瀘南合江縣始分袂水行踰千里作詩以別
合江亭前送我來合江縣裏別我去江流好合人好乖
明日東西南北路千里追隨不忍歸一杯重把知何處
臨岐心曲兩茫然但祝頻書無別語
發合江數里寄楊商卿諸公
臨分滿意說離愁草草無言衹淚流船尾竹林遮縣市
故人猶自立沙頭
過江津縣睡熟不暇梢船
西風扶櫓似乘槎水闊灘沉浪不花夢裏竹間喧急雪
覺來船底滚鳴沙
恭州夜泊
&KR1181;山磽确強田疇村落熙然粟豆秋翠竹江村非錦里
靑溪夜月巳渝州小樓高下依盤石弱纜西東戰急流
入峽初程風物異布裙跣婦緫垂瘤
大熱泊樂温有懷商卿德稱
暑候秋逾濁江流晚更渾瘴風如火焮嵐月似煙昏城
郭廩君國山林妃子園故人新判袂得句與誰論
涪州江險不可泊入黔江檥舟
黃沙翻浪攻排亭濆淖百尺呀成坑坳窪眩轉久乃平
一渦熨帖千渦生篙師絶叫敺川靈鳴鐃飛渡如奔霆
水從岷來如濁涇夜榜黔江聊濯纓玻瓈徹底鏡面淸
忽思短棹中流橫釣絲隨風浮月明
妃子園(涪陵荔子天寶所貢去州里所有此園然峽中荔子不及閩中遠甚陳紫又閩)
(中之最也)
露葉風枝驛騎傳華淸天上一嫣然當時若識陳家紫
何處蠻村更有園
豐都觀(在豐都縣後三里平都山舊名仙都觀相傳前漢王方平後漢隂長生得道處)
(隂君上升時五雲從地湧出丹竈古柏皆其故物晉隋殿宇無恙壁畫悉是當時遺蹟内)
(王母朝元隊仗尤竒道士云此地即所謂北都羅豐所住又名平都福地也)
神仙得者王方平誰其繼之隂長生飄然空飛五雲軿
土賓寥陽留玉京石爐丹氣常夜明寵光萬柏森千齡
峽山偪仄岷江縈洞宫福地古所銘云有北隂神帝庭
太隂黑簿囚鬼靈自從仙都啟巖扃明霞流電飛陽晶
暉景下墮鑠九冰塞絶苦道升無形至今臺殿棲竛竮
隋圬唐堊留丹靑十仙怪竒溪女淸瑶池仙仗紛娉婷
琅璈赴節鏘欲鳴我來秋暑如炊蒸汗流呀氣扶枯藤
摩挲衆蹟不暇評聊記梗槩知吾曾
萬州西山湖亭秋荷尚盛
叢薈忽明眼山腰灔湖光列岫繞雲錦深林護風香西
山即太華玉井餘秋芳隔江招岑仙共擘雙蓮房
下巖
疇昔中巖一夢殘下巖風景亦高寒峽中無處堪停棹
雨後今朝始凭闌不用苦求毫相現衹教長挂水簾看
山僧勸我題蒼壁坡谷前頭未敢刊
魚復浦泊舟望月出赤甲山山形斷缺如鼉龍
坐而張頤月自缺中騰上山頂
月出赤甲如金盆蹲龍呀口吐復吞長風浩浩挾之出
影落半江沉復翻天高夜靜四山寂惟有灘聲喧水門
高齋詩翁不可作我亦不眠終夕看
夔門即事(自東川入峽路至恭州便有癭俗夾岸山悉痺小入夔界山皆傑然連三)
(峽夔水不可飲取之卧龍十里之外雲安麴米春自唐以來稱之今夔酒乃不佳)
峽行風物不堪論袢暑驕陽雜瘴氛人入恭南多附贅
山從夔子盡侵雲竹枝舊曲元無調麴米新篘但有聞
試覓淸泠一杯水筒泉須自卧龍分
瞿唐行(七月十九日至夔子灔澦撒髮不可犯是夜水漲及山腹詰旦視灔澦則巳在)
(水中土人云此靑草齊也可以冒險而入遂鼓棹略其頂而過郡中遣候兵立山上每一)
(舟平安則搖幟以招後舟白鹽赤甲皆峽口大山黃嵌黑石皆峽中至險處入峽西岸有)
(聖泉舟人或向之疾呼曰人渴也泉即迸下一杯許復乾余舟過甚急未之試也)
川靈知我歸有程一夜漲痕千丈生中流擊楫洶作氣
夾岸簸旗呀失聲不知灔澦在船底但覺瞿唐如鏡平
鑿峽䟽川狠石破號山索飲飛泉驚白鹽赤甲轉頭失
黑石黃嵌拚命輕草齊增肥無泊處竹枝凝咽空餘情
人間險路此竒絶客裏驚心吾飽更劒閣翻成蜀道易
請歌范子瞿唐行
夜泊歸舟(州有宋玉宅昭君臺)
舊國風煙古新凉瘴癘淸片雲將客夢微月照江聲細
和悲秋賦遥憐出塞情荒山餘閥閱兒女擅嘉名
秭歸郡圃絶句二首
花竹蕭騷小圃畦官居翻似隱淪棲巴山四合秋陽滿
杜宇黃鸝相對啼
孤城偪仄復偪仄前山後山靑欲來市聲蕭條衙鼓靜
惟有叱灘喧萬雷(叱灘即黃魔灘下連人鮓甕)
宋玉宅(相傳秭歸縣治即其舊址縣左旗亭好事者題作宋玉東家)
悲秋人去語難工搖落空山草木風猶有市人傳舊事
酒壚還在宋家東
後巫山高一首(余前年入峽常賦巫山高今復作一篇十二峰中東西各一峰)
(最竒不可繪畫左右前後餘峰之可觀者尚多不止十二峰也不問隂晴雲物常相暎帶)
(尤爲勝絶但以漲江湍怒難檥泊鼓棹而過不復登廟前余以水暴漲得下瞿唐至巫山)
(縣人云却須水退始可入巫峽一夜水落十餘丈遂不復滯留)
凝眞宫前十二峰兩峰娟妙翠插空餘峰競秀尚多有
白壁蒼崖無數重秋江潄石半山腹倚天削鐵荒行蹤
造化鍾竒矗瑶巘眞靈擇勝深珠宫朝雲未罷暮雲起
隂晴竟日長冥濛瑶姬作意送歸客一夜收潦仍回風
仰看館御飛檝過回首巳在虚無中惟餘烏鴉作使者
迎船送船西復東
黃牛峽(廟爲黃牛神所居即石馬繫祠門處東坡所書歐公詩及本事碑石在東廡祠)
(後高峰之上有黃牛迹客舟甚敬之以歐公故石馬亦有靈扁護甚嚴)
朝離悲秋宅午榜叠石磯小留黃牛廟細讀石馬詩黃
牛隱見蒼山裏石馬至今猶馘耳當年夢境識仙翁馬
爲迎門神爲起物生不朽繫所逢歐詞蘇筆蒼苔封山
高水長翁之風石馬亦與翁無窮
假十二峰(即黃牛峽山自此直至平喜埧千峰重複靡不竒峭)
巴東三峽數巫陽山入西陵更鬱蒼何以假爲非確論
直疑溟涬弟高唐
扇子峽(兩岸山尤竒殆過巫峽蝦蟇碚在南岸)
兹行看山眞飽諳今晨出峽仍窮探南磯北磯白鐵壁
千峰萬峰蒼玉篸橫前直疑江巳斷崛起競與天相攙
蜀山欲窮此盤礴禹力巳盡猶鐫&KR2421;望舒宫中金背蟾
泥塗脫盡餘老饞下飲岷江不知去流涎落吻如排髯
挈瓶檥棹㪺淸甘未暇煮茗和薑鹽聊將滌硯濡我筆
恍惚詩律高巉巖
荆渚中流回望巫山無復一點戲成短歌
千峰萬峰巴峽裏不信人間有平地渚宫回望水連天
却疑平地元無山山川相迎復相送轉頭變滅都如夢
歸程萬里今三千幾夢即到石湖邊
魯家洑入沌(三江口即岳陽路水大難行遂入沌行沌中最空夐處名百里荒盜)
(區也)
過盡巴東巫峽長荆川鼓棹更茫茫避風怕入三江口
乘月貪行百里荒夜後逢人盡刀劒古來踏地皆耕桑
可憐行路難如此一簇寒蘆尚稅場
鄂州南樓
誰將玉笛弄中秋黃鶴飛來識舊游漢樹有情橫北渚
蜀江無語抱南樓燭天燈火三更市搖月旌旗萬里舟
却笑鱸鄉垂釣手武昌魚好便淹留
題黃州臨臯亭
夏口風帆赤壁磯雪堂釃酒竹樓棋繫舟一日黃州下
只辦登臨不辦詩
江州庾樓夜宴(前瞰大江後臨廬山登臨名勝殆甲他處庾亮南樓乃在武昌)
(非此也亮常刺江州後人製此名非斯樓之要)
岷江潄北渚廬阜窺南窗名山復大川超覽兹樓雙何
必元規塵自足豪他邦使君秫田熟新凉篘酒缸落景
澹碧瓦長虹吐金釭客從三峽來噩夢隨奔瀧小留聽
琵琶船旗卷修杠請呼裂帛絃爲拊洮河腔曲終四憑
闌倦遊心始降明發挂帆去曉鐘煙外撞
東林寺(慧遠師白蓮社也傍有樂天草堂對山絶頂即天池文殊現燈處李成焚劫南)
(北山獨不毀二林)
談易繙經宰木春三生猶自裊煙熏客塵長隔虎溪水
劫火不侵香谷雲老矣懶供蓮社課歸哉忺讀草堂文
山頭一任天燈現箇事何曾落見聞
過虎溪對東林蒼巖翠樾下浸大澗宛似靈隱
冷泉囑長老法才作亭名曰過溪且爲率山丁
薙草定基一朝而畢
過溪無限翠屏開大笑從教虎子猜不獨山中添故事
仍教題作小飛來
病倦不能過谷簾三峽寄題
白龍靑峽紫煙爐山北山南只半塗說與同來綠玉杖
他年終補卧遊圖
湖口望大孤
廬阜岡勢斷江流漭相通大孤如小冠插入奫淪中我
欲蛻濁浪往馭揚瀾風晃晃銀色界濙濙水晶宫濯足
望八荒列宿羅心胸客帆詎肯駐搔首蒼煙叢
澎浪磯阻風
浦口舟藏尋丈慳篙師抱膝朝暮閒逆風來從水府廟
濁浪欲碎小孤山太白猶高缺蟾墮長江未盡歸鬢斑
短歌聊復怨行路當有聽者凋朱顔
馬當洑阻風居人云非五日或七日風不止謂
之重陽信
拍岸回流逆上磯枯楊折葦靜相依趁墟漁子晨爭渡
賽廟商人晚醉歸重九信來風未憗大千行徧昨俱非
羈愁萬斛從頭數帶眼今秋又減圍
碧葦無思連天生靑山有情終日橫風聲洶怒木朝拔
川氣流光珠夜明誰能坐守白頭浪我欲往騎金背鯨
俛仰之間撫四海可憐步步愁江程
長風沙
夕陽明遠帆高浪兀孤嶼綿綿淮山來閃閃沙鳥去落
木兩山家炊煙南北渡眉伸擊汰行夢愕阻風處
九月八日泊池口
斜景下天末煙霏酣夕紅餘暉染江色瀲灔琥珀濃我
從落日西忽到大江東回首舊遊處曛黃錦城中藥市
并樂事歌樓沸晴空故人十二闌豈復念此翁
池州九日用杜牧之齊山韻
年年佳節歌式微秋浦片帆還欲飛萬里蜀魂思遠道
九歌楚調送將歸杯中山影分秋色木末江光借夕暉
細撚黃花一枝盡霏霏金屑滿征衣
離池陽十里淸溪口復阻風
恰從秋浦挂籧篨又泊淸溪十里餘愁水愁風吹帽後
作雲作雨授衣初遠尋草市沽新酒牢閉篷窗理舊書
行路阻艱催老病騷騷落雪滿晨梳
梅根夾
辛苦凌波棹平安入夾船日明漁浦網風側瓦窑煙老
圃容挑菜村巫橫索錢且投人處宿終夜得佳眠
宿長蘆寺方丈
塔廟新浮水汀洲舊布金聊憑一葦力與障萬波侵帆
影窺門近鐘聲出院深夜闌雷破夢欹枕聽潮音
將至吳中親舊多來相迓感懷有作
望見家山意欲飛古來燕晉一沾衣回思客路豈非夢
乍聽鄉音眞是歸新事略從年少問故人差覺坐中稀
不須更說桑榆晚霜後鱸魚也自肥
石湖居士詩集卷十九
