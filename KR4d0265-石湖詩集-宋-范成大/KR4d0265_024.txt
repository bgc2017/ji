石湖居士詩集卷二十四
題請息齋六言十首
洞門晝挂鐵鎖閣道秋生綠苔蓍下略同龜伏瓜中且
免蠅來
多謝紛紛雲雨相忘渺渺江湖坐隅但忌占鵩屋上何
煩譽烏
灔澦年年似馬太行日日摧車笑中恐有義甫泣裏難
防叔魚
見影蜮猶鉍鉍聞聲厖尚狺狺問誰毛生名紙知我角
出車輪
不惜人扶難拜非關我醉欲眠勞君敬枯木耳恐汝見
濕灰焉
稅駕今吾將老結廬此地不喧恐妨蝴蝶同夢笑倩顚
當守門
口邊一任醭去鼻孔慵將涕收閒門冷落車轍空室團
欒話頭
冷煖舊雨今雨是非一波萬波壁下禪枯達磨室中病
著維摩
親戚自有情話來往都無雜言酒熟徑須相報文成聊
與細論
園丁以時白事山客終日相陪竹比平安報到花依次
第折來
送劉唐卿戶曹擢第西歸六首
摩挲漢柱愴分襟邂逅吳船喜盍簪別久十年知幾夢
情親萬里只初心
學道何關紫與靑發身聊假佛名經歸來解盡程書縛
千古文章似建瓴
槐黃燈火困豪英此去書窗得此生學力根深方蔕固
功名水到自渠成
中年親友惜分離況我身兼老病衰餘景庶幾猶及見
登瀛召客過門時
我識岷峨最上頭當年脚力與雲浮兩山父老如相問
一席三椽正卧遊
四海西州舊故多煩君問訊各如何心期本自無南北
萬里天波一月波(末句戲用蜀語以見久要不忘之意)
富順楊商卿使君曏與余相別于瀘之合江渺
然再會之期後九年廼訪余吳門則喜可知也
今復分袂更增惘然病中強書數語送之
合江縣下初語離共說再會知何時壽櫟堂前哄一笑
人生聚散眞難料靑燈話舊語未終船頭叠鼓帆爭風
草草相逢復相送直恐送迎皆夢中昨聞親上安邊奏
玉階從容移禁漏天香懷袖左魚符歸作雙親千歲壽
我今老病塘蒲衰君歸報政還復來萬里儻容明月共
更期後夢如今夢
久病或勸勉強遊適吟四絶荅之
風月箇中老子江湖之上散人化鑪苦靳淸福環堵閒
抛好春
鶴怨久廻俗駕鷗盟誰主載書一丘一壑謝汝三歲三
秋望予
捫蝨即是忙事驅蠅豈非褊心香煖香寒功課窗明窗
暗光隂
羸如蓐婦多忌倦似田翁作勞玩具僧梳刖屨歡悰丁
尾龜毛
初秋閒記園池草木五首
茙葵爛紫終陋薝蔔嫣黃亦香醫俗賸延竹色療愁催
拆萱房
牛牽碧蔓自繞雞聳朱冠欲爭菱葩可範伯雅蓼節偏
宜麴生(菱葩爲酒杯樣最佳蓼入麴爲勝)
旱地蓮花嬌小水盆梔子幽芳薇帳半年春豔桂叢四
季秋香(紫薇一名半年紅嵓桂一種四季有花)
醉憐金琖齊側卧看玉簪對橫腥水留灌末利結香旋
薰素馨(末利用治魚腥水澆方多花)
玉菡化生稚子碧枝視現聲聞馬齒任藏汞冷鴻頭自
勝硫温(謂孩兒蓮羅漢木馬齒莧中有水銀鴻頭芡實也芡性煖號水硫黃)
巖桂三首
風簾疎爽月裵回悵望家人把酒杯病著幽窗知幾日
瓶花兩見木犀開
越城芳徑手親栽紅淺黃深次第開不用小山招隱賦
身如強健日千廻
一株蕭索倚宣華東苑香風屬内家丹碧屠蘇銀燭照
平生竒絶象山花(少城圃中惟有一株建康東御園有亦不多四明丹桂特竒州宅所種尤)
(蔚茂常與魏丞相夜飲其下)
中秋無月三首
兒女無悰坐客稀今年孤負隔年期誰從天上牢遮月
不管人間大欠詩
撲地癡雲欲萬重家家簾幕護房櫳世間第一無情物
誰似中秋雨與風
一生露下風前客兩歲愁邊病裏身姑置隂晴圓缺事
藥寮燈火正相親
藻姪比課五言詩巳有意趣老懷甚喜因吟病
中十二首示之可率昆季賡和勝終日飽閒也
舊歲連新歲凉牀又煖牀山川屏裏畫時刻篆中香畏
壘吾安土支離飽太倉若教身更健鶴背入維楊
牣鹿紛紜夢亡羊散亂心眵昏遮眼讀愁苦撚髭吟幸
覺行迷遠其如卧病深通身都放下何用覓砭鍼
日煖衣猶襲宵長被有稜朝晡三楪飯昏曉一釭燈伴
坐跧如几扶行瘦比藤生緣堪入畫寂寞憩松僧
繩倚扶枵骨蒲團閣瘁膚事疑償業債形類窘囚拘空
劫眞常體浮生幻化軀箇中元不二無語對文殊
軟熟羞盤饌芳辛實枕幃候晴先晒席占濕豫烘衣易
粟雞皮皺難培鶴骨肥頭顱雖若此虚白自生輝
數息憎晨凊伸眉愜晚晴隙塵浮日影窗穴嘯風聲捫
蝨天機動驅蚊我相生偶然成一笑栩栩暫身輕
貴仕龜鑽筴閒居馬脫鞿冠塵昏舊製帶眼剰新圍堆
案書郵少登門刺字稀掩關灰木坐休示季咸機
目眚浮珠珮聲塵籟玉簫秋懷潘鬢秃午夢楚魂銷注
水瓶花醒吹薪藥鼎潮南柯何處是斜日上廊腰
靜裏秋先到閒中晝自長門闌疑泄柳尸祝漫庚桑腹
巳枵經笥身猶試藥方強名今日愈勃窣負東牆
汗漬笻枝赤苔封屐齒靑有醫延上坐無客抗分庭霽
月鑽窗看鳴琴側枕聽莫嗔猿鶴怨岫幌兩年扃
視絮勞羣從祗承愧闔家乳泉供水遞金液養丹芽加
釀厚如酪旋舂香勝花百端扶老憊無物報投瓜
學業荒呻畢歡悰隔笑鹽入秋先複幕過夏亦疎簾門
客嗔愁思家人獻吉占尤憐小兒女時報鵲鳴簷
贈臨江簡壽玉二首簡攜王仲顯使君書來謁
并示孔毅甫夢蟾圖今廟堂五府皆有題字
蕭灘遠客扣田廬貽我讀書樓上書千里故情元共月
錯云多病故人疎
卷中圖畫袖中珍上有三階五朵雲白日靑天光範路
未饒蟾窟夢紛紜
壽櫟前假山成移丹桂於馬城自嘲
堂前趣就小嶙峋未許蹣&KR1552;杖屨親更遣移花三百里
世間眞有大癡人
灼艾
血忌詳涓日尻神謹避方艾求眞伏道穴按古明堂謝
去羣巫祝勝如幾藥湯起來成獨笑一病攪千忙
東宫壽詩
甲觀秋彌月前星蚤麗天君親重慶日家國中興年英
武神機遠温文德宇全摛章森典則會道極高堅儉寶
躬安履仁端性自然淵沖澄有量海潤浹無邊五學臨
函丈三朝拱邃延頌聲敷政久喜色問安還銅律諧初
度桑弧絶舊傳菊催重九近梅占小春先戲綵猗蘭殿
宣杯玳瑁筵靑宫千億壽長對兩宫前
十月朝開爐偶書余病歸二年未能拜埽松楸
曩常以此日侍先兄遊洞庭并寫悲感之懷
圃芋今年紫籬楓昨日丹開爐修故事聽雨說新寒橘
社重遊阻楸行再拜難此時西望眼衰涕不勝彈
有懷龔養正
好在楚龔子秋來情話稀昨承書素說行侍板輿歸煙
水潮平棹風霜歲晚衣幾時眞訪戴莫待雪花霏
白髭行
四十踰四髭始黃手持漢節臨大荒輿疾歸來皮骨在
兩鬢尚作靑絲光俛仰行年四十九萬里南馳復西走
斑斑頷下點吳霜猶可芟夷誑賓友屈指如今又十年
兩年憊卧秋風前人生血氣能幾許不待覽鏡知皤然
長安後輩輕前輩百方染藥千金賣煩撋包裹夜不眠
無奈霞頭出光怪病翁高卧門長扃垂雪毶毶骨更淸
兒童不作居士喚喚作堂中老壽星
但能之提刑相別十年自曲江遠寄二詩敘舊
良厚次韻爲謝亦以首章奉懷略道湘南分攜
故事末篇自述年來衰病不復故吾也
憶昔驂鸞識俊英朱旛繡斧盡能名書隨庾嶺一枝寄
句挾韶江九奏成吳粤交馳淸夜夢參辰不隔故人情
何時重醉金槽曲一洗陽關別恨平
濩落枵虚似瓠壺新添雪鬢與雙鬚也知病叟形容變
非是仙儒骨相癯歲晚山林如自獻年豐田野亦多娱
無端拙恙妨淸樂未許扁舟到五湖
復以蟾硯歸龔養正
夢裏何人歌式微覺來石友在書幃鄭環信美非吾寶
趙璧猶全任汝歸渴水雙蟾窺海闊出雲孤月照星稀
好將自草三千牘莫與蚍蜉作釣磯
大雪書懷
天將竒賞發淸歡疇昔登臨插羽翰梅下尋詩騎馬滑
松梢索酒倚樓寒閉門老子愁無賴返棹歸來興巳闌
聊掬玉塵添石鼎自煎魚眼破龍團
雪中苦寒戲嘲二絶
冥凌分職大間關辛苦行冬強作難費盡無邊風與雪
劣能供得一番寒
茸氊帳下玉杯寬香裏吹笙醉裏看風雪過門無入處
却投窮巷覓袁安
雪復大作六言四首
竒寒擁被曉枕噩夢披蓑晚江遥想漫天匝地近聽穿
幔鳴窗
釀成送臘三白功在迎年九秋樵指擔肩相賀飯嚢酒
甕何憂
初報折篁搶地旋聞壓柳堆橋寧教風過掀舞可惜雨
來半銷
伶俜凍雀蹲晚噤滲疎梅鎖春有客典衣沽酒何人增
價賣薪
立春(乙巳)
綵勝金旛夢裏茶槽藥杵聲中索莫兩年春事小窗卧
聽東風
題徐熙風牡丹二首
紫花
蘂珠仙馭曉驂鸞道服朝元露未乾天半剛風如激箭
綠綃飄蕩紫綃寒
白花
寒入仙裙粟玉肌舞餘全不耐風吹從教旅拒春無力
細看腰支嫋嫋時
題黃居宷雀竹圖二首(居寀筌之子)
羣雀歲寒保聚兩鶉日晏忘歸草間豈無餘粒刮地風
號雪飛
蔓花露下凝碧叢竹秋來老蒼噪雀羣爭何事么禽自
囀淸篁
題張晞顔兩花圖二首(晞顔廣漢人趙昌之甥)
繁杏
紅粉團枝一萬重當年獨自費東風若爲報荅春無賴
付與笙歌鼎沸中
玉梨
雪薄冰輕不耐春雨中愁緒月中眞莫教夢作雲飛去
留伴昭陽第一人
題范道士二牛圖(道士處州人號范牛中年狂顚人傳其得道此圖自稱中)
(興道士范子珉蓋未顚時所作尤爲精妙)
西疇滌場淨無塵原頭遠牧秋草春一牛疾行離其羣
一牛返顧如怒嗔目光炯炯獰而馴點綴毫末俱逼眞
不顚不狂筆有神妙哉吾宗散仙人
石湖居士詩集卷二十四
