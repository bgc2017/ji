石湖居士詩集卷二十一
秀州門外泊舟
拍岸淸波撲岸埃黑頭霜鬢幾徘徊禾興門外官楊柳
又見扁舟上堰來
臨平道中
煙雨桃花夾岸栽低低渾欲傍船來石湖有此紅千葉
前日春寒緫未開
夜過越上不得遊覽
王程公事兩相催衝雨片帆連夜開千巖萬壑在何處
山隂道中無好懷豈有酒船尋賀老興盡却能訪安道
鑑湖春色漫芳菲付與靑靑湖畔草
道中古意二絶
桃李寂無言垂楊照溪綠不見苧蘿人空吟若邪曲
浣紗寂不好辛苦觸戰箭東施無麗質安穩嫁鄉縣
觀禊帖有感三絶
古人賦多情無事輒愁苦蘭亭一觴詠感慨乃如許
寶章薶九泉摹本範百世白鵝滿波間誰識腕中意
三日天氣新禊飲傳自古今人不好事佳節棄如土
浙東舟中
處處槿樊圃家家桃廡門魚鹽臨水市煙火隔江村雨
過張帆重潮來汲井渾彎跧短篷底休說兩朱轓
初赴明州
四征惟是欠東征行李如今忽四明海接三韓諸島近
江分七堰兩潮平擬將寬大來宣詔先趁淸和去勸耕
頂踵國恩元未報驅馳何敢歎勞生(昌國縣圖障於海中題字云自此與)
(高麗國接界蓋宇内極東處也)
寄虎丘範長老
誰云簪紱坐成禽亦漫爲官漫好音身巳備嘗生老病
心何曾住去來今一波不動月空照萬籟無情風自吟
持此東歸似同志故應分我半山林
次韻汪仲嘉尚書喜雨
雨雲渾似雪雲同天意人心本自通吏役驅驅騎馬滑
何如欹枕閉門中
老身窮苦不須憂未有毫分慰此州但得田間無歎息
何須地上見錢流
曉起
窗明驚起倒裳衣鈴索頻摇定怪遲即入簿書叢裏去
少留欹枕聽黃鸝
大風(四明亦有颶風)
颶母從來海若家靑天白地忽飛沙煩將殘暑驅除盡
只莫顚狂損稻花
大黃花
大芋高荷半畝隂玉英危綴碧瑶簪誰知一葉蓮花面
中有將軍劒戟心
進修堂前荷池
方池留水勝埋盆露入蓮腮沁粉痕鈴索無聲人不到
小禽飛入鬧荷根
州宅堂前荷花
凌波仙子靜中芳也帶酣紅學醉粧有意十分開曉露
無情一餉斂斜陽泥根玉雪元無染風葉靑葱亦自香
想得石湖花正好接天雲錦畫船凉
新荔枝四絶
荔浦園林瘴霧中戎州沽酒擘輕紅五年食指無占處
何意相逢萬壑東
海北天西兩鬢蓬閩山猶欠一枝笻鄞船荔子如新摘
行脚何須更雪峰
甘露凝成一顆冰露穠冰厚更芳馨夜凉將到星河下
擬共嫦娥鬭月明
趠泊飛來不作難紅塵一騎笑長安孫郎皺玉無消息
先破潘郎玳瑁盤(四明海舟自福唐來順風三數日至得荔子色香都未減大勝戎涪間所)
(産莆陽孫使君許寄蜜荔過期不至貳車潘進奏餉玳瑁一種亦佳并賦之)
甬東道院午坐
一夜西風轉酒旗午餘殘暑不多時綠荷半蝕霜前葉
丹桂全封雨後枝忙裏有詩償日課老來無賦爲秋悲
梳頭小隷那知此強向窗前數鬢絲
東門外觀刈熟民間租米船相銜入門喜作二
絶
菊莎𣏌棘㸑無煙日日文書橫索錢今日甬東官况好
東津門外看租船(文書謂諸司督逋者)
潮到靈橋綠繞船海邊力穡屢豐年淡靑山色深黃稻
恰似胥門九月天
探木犀
秋半秋香花信遲攀枝擘葉看纖微昨朝尚作茶槍瘦
今雨催成粟粒肥
九月五日晴煖步後園
海氣烘晴入斷霞半空雲影界山斜輕羅小扇游蜂畔
只比東風有菊花
九日憶菊坡
菊坡長恨隔橫塘城郭山林自不雙放棹松江花巳遠
濤江之外更鄞江
重陽九經堂作
俗間佳節自悤悤老去悲秋又客中靑嶂捲簾三面月
黃花吹鬢幾絲風十年故國新栽柳萬里他鄉舊轉蓬
誰與安排今夜夢片帆飛到小籬東
眞瑞堂前丹桂
血色凡花太俗生花工新意染秋英袍紅太重鞓紅淺
畫不能摹句寫成
官忙風月鎮長閒開遍香紅酒尚寒若要與花相領略
千巖隨分有闌干(石湖千巖觀前手植丹桂二畝)
題羔羊齋外木芙蓉
慵粧酣酒夕陽濃洗盡霜痕看綺叢綠地團花紅錦障
不知庭院有西風
進思堂夜坐懷故山
塵事潮來不可推身如病鶴強毰毸簿書遮斷尋詩路
風雨驚殘問月杯想得竹門無客到直須雪夜有船廻
鱸鄉望眼雙明處衹欠凌霄萬仞臺
楊少監寄西征近詩來因賦二絶爲謝詩卷第
一首乃石湖作別時倡和也
柴門重客醉中歸尚憶揮毫索紙時何物與儂供不朽
西征卷首石湖詩
錦囊隨上越王臺天海風濤亦壯哉書到嶺頭梅恰動
一枝應伴一篇來
羔羊齋小池兩涘木芙蓉盛開有懷故園
洞戸掩秋深畫橋橫晚靜嫋嫋芙蓉風池光弄花影懷
我白鷗邊錦帳繚千頃明河拍岸平紅綠染天鏡釣船
無畔岸收拾入簿領牆籓束院落寒窘令人癭
鹿鳴席上贈貢士
登陸由來說四明台星光處更魁星海濱二老尊周室
館下諸生右漢廷秋賦重增人物志春闈俱上佛名經
一飛好趁扶摇便咫尺西興是北溟
大廳後堂南窗負暄
萬壑無聲海不波一窗油紙暮春和醉眠陡覺氍毹贅
圍坐翻嫌榾柮多水煖玉池添潄嚥花生銀海費揩摩
端如擁褐茅檐下袛欠烏烏擊缶歌
晚步北園
刮地晴飊退海痕出門無扇可障塵麥䊀瘠土何時雪
梅糝疎林昨夜春天鏡風煙疑夢事鬢霜時節尚官身
裹章束帶朝還暮慚愧靑鞋紫領巾
謝賜臘藥感遇之什
鴻寶刀圭下九關十年長奉璽封看扶持蒲柳身猶健
收拾桑榆歲又寒天地恩深雙鬢雪山川途遠一心丹
疲甿疾苦今何似拜手歸來愧伐檀
立春後一日作
浮生萬法本悠哉大笑羲娥轉轂催官事巳邀癡作伴
春風應共老俱來雲容雪意將詩問柳眼花心待酒媒
九十韶光天不斳人間笑口自難開
春前十日作
臘淺猶賖十日春官忙長愧百年身雪催未動詩無力
愁遣還來酒不神節物何曾欺老病書生自慣說悲辛
終期戚促成何事今古紛紛一窖塵
三江亭觀雪
隂山陽朔雪中廻行到天西玉作堆乘興却遊東海上
白銀宫闕認蓬萊
懷歸寄題小艇
日出塵生萬劫忙可憐虚費隙駒光若教閒裏工夫到
始覺淡中滋味長歲晚角巾思芋栗年來手版愧耕桑
松風蘿月須相信春水深時上野航
雪後雨作
瑞葉飛來麥巳靑更煩膏雨發欣榮東風不是厭滕六
却怕雪天容易晴
再雪
銀竹方依檐住瑶花又入簾窺一白本憐麥瘦重來應
爲梅遲
立春日陪魏丞相登三江亭
佳節登臨始此回聊從晻靄望蓬萊水分江北渡頭去
風自海東潮外來太白天寒猶帶雪十洲池煖巳浮醅
一尊往酹發船鼓我亦歸帆相次開
寄題鹿伯可見一堂
夢覺春闈俱轉蓬仙凡今隔玉霄東聊攀鐵鎖問何似
豈敢避堂邀蓋公
生來於君一歲長決去愧我三年遲今世誰不落第二
著鞭尚續堂中詩
雪溪興盡船當廻却擬登陸遊天台經行見一堂前路
轉入湖山尋悞來
將赴建康出城
牒訴繽紛塞甕天經年癡坐兩三椽出門納納乾坤大
依舊靑山繞畫船
寺莊
大麥成苞小麥深秧田水滿綠浮針今年一飽全無慮
寬盡歸舟去客心
育王方丈
窗紙悲嘶萬壑風石梁飛澗倒枯松因勤昨夜三更雨
添作投淵雪色龍
鰻井
決甃神通未易論雨聲留客夜翻盆不辭客路春泥滑
抖擻軒裳一鬨塵任教空翠滴烏巾老身巳到籃輿上
處處靑山是故人
育王望海亭
海雲晻靄日蘢葱案指光中萬象空想見蓬萊西望眼
也應知我立長風
天童三閣(千佛羅漢善財)
松蘿羃天墮空翠迎面風香三十里曾宫亭亭隔瑶水
碧瓦瓊榱五雲裏千佛當門無半偈聲聞未解祖師意
徧參踏破靑鞋底前樓後閣玲瓏起閒客那知如許事
東齋聽雨爛漫睡覺來一轉聊布施普請雲堂來擬議
石湖居士詩集卷二十一
