石湖居士詩集卷十七
九月十九日衙散回留大將及幕屬飲淸心堂
觀晚菊分韻得譟暮字(暮字作樂府)
甲光射曾雲雨脚不敢到西山明古雪秋日一竿照先
偏井絡密後拒參旗掉分弓滴博平鳴劒伊吾小君看
天山箭狐兔何足了開邊吾豈敢自治有餘巧歸來翠
帷卷聊共黃花笑雖無落帽風亦復接䍦倒餘閒校筆
陣刻燭龍蛇埽毛錐乃更勇我亦鼓旗譟
冬至日銅壺閣落成
走徧人間行路難異鄉風物雜悲歡三年北戸梅邊暖
萬里西樓雪外寒巳辦鬢霜供歲籥仍拚髀肉了征鞍
故園雲物知何似試上東樓直北看
十二月十八日海雲賞山茶
追趁新晴管物華馬蹄鬆快帽檐斜天南臘盡風晞雪
冰下春來水潄沙巳報主林催市柳仍從掌故問山茶
豐年自是驩聲沸更著牙前畫鼓撾
雨後東郭排岸司申梅開方及三分戲書小絶
令一面開燕
雨入南枝玉蘂皴合江雲冷凍芳塵司花好事相邀勒
不著笙歌不肯春
鞭春微雨
旛勝絲絲雨笙歌步步塵一年新樂事萬里未歸人雲
薄竟慳雪酒濃先受春送寒東作近慚愧耦耕身
綠萼梅
朝罷東皇放玉鸞霜羅薄袖綠裙單貪看修竹忘歸路
不管人間日暮寒
玉茗花
折得瑶華付與誰人間鉛粉弄粧遲直須遠寄驂鸞客
鬢脚飄飄可一枝
張正字母夫人朱氏挽詞
蘋藻儀邦媛詩書了歲華籯金寧遺子羣玉竟傳家厚
施心無斁浮生自有涯空餘報恩子三載亦苴麻
十二月二十四日西樓觀雪
一夜珠簾不下鈎徹明隨雪上西樓瑶池萬頃崑崙近
玉壘千峰滴博收巳報春廻南畝潤從教寒勒北枝愁
四筵都爲豐年醉錄事何須校酒籌
丙申元日安福寺禮塔(成都一歲故事始於此士女大集拜塔下然香)
(挂旛以禳兵火之災)
嶺梅蜀柳笑人忙歲歲椒盤各異方耳畔逢人無魯語
(蜀人鄕音極難解其爲京洛音輒謂之虜語或是僭僞時以中國自居循習至今不改也旣又諱之改作魯語)
(尤可笑姑就用其字)鬢邊隨我是吳霜新年後飲屠蘇酒故事先
然窣堵香石筍新街好行樂與民同處且逢場(余新甃石筍街)
初三日出東郊碑樓院(故事祭東君因宴此院蜀人皆以是日拜埽)
遠柳新晴暝紫煙小江吹凍舞淸漣紅塵一鬨人歸後
跕跕飢鳶蹙紙錢
郊外閱驍騎剪柳(亦曰槎柳)
千騎同瞻白羽揮驚塵一鬨響金鞿不知掣電彎弓過
但覺柳梢隨箭飛
初四日東郊觀麥苗
去歲秋霖麥下遲臘殘一雪潤無泥相將飽喫滹沱飯
來聽林間快活啼
櫻桃花
借煖衝寒不用媒勻朱勻粉最先來玉梅一見憐癡小
教向傍邊自在開
再出東郊
晚景增年慣官身作客諳大都緣偶熟豈是性能堪昔
者開三徑他時老一龕越溪親種竹芸綠想毿毿
三月二日北門馬上
新街如拭過鳴騶芍藥酴醿競滿頭十里珠簾都捲上
少城風物似揚州
上巳前一日學射山萬歲池故事
北郊征路記前回三尺驚塵馬踏開新漲忽明多病眼
好風如把及時杯靑黃麥壠平平去疎密榿林整整來
游騎不知都幾許長堤十里轉輕雷
上巳日萬歲池上呈程詠之提刑
濃春酒煖絳煙霏漲水天平雪浪遲綠岸翻鷗如北渚
紅塵躍馬似西池麥苗剪剪嘗新麪梅子雙雙帶折枝
試比長安水邊景衹無飢客爲題詩
新作景亭程詠之提刑賦詩次其韻二首
飛鴻銜子謾紛紛萬里西遊始識眞不管吳霜微點鬢
來看蜀錦爛爭春倚闌定有司花女秉燭仍留主夜神
異縣賞心誰與共故人新作坐中賓
小築聊鋤草棘荒遊人錯比召南棠花邊霧鬢風鬟滿
酒畔雲衣月扇香燦爛吟牋煩索句淋漓醉墨自成行
報章遲鈍吾衰矣終日冥搜謾七襄
錦亭然燭觀海棠
銀燭光中萬綺霞醉紅堆上缺蟾斜從今勝絶西園夜
壓盡錦官城裏花
寶相花
誰把柔條夾砌栽壓枝萬朵一時開爲君也著詩收拾
題作西樓錦被堆
三月二十三日海雲摸石
勸耕亭上往來頻四海萍浮老病身亂插山茶猶昨夢
重尋池石巳殘春驚心歲月東流水過眼人情一鬨塵
賴有貽牟堪飽飯道逢田畯且眉伸
四月十日出郊
約束南風徹曉忙收雲捲雨一川凉漲江混混無聲綠
熟麥騷騷有意黃吏卒遠時間信馬田園佳處忽思鄉
鄰翁萬里應相念春晚不歸同插秧
納凉
雨洗新秋夜氣淸悴肌無汗葛衣輕畫檐分月下西壁
絡緯飛來庭樹鳴
西樓獨上
竹日駐微暑松風生早秋間尋來處路獨倚靜中樓老
景驅雙轂鄉心挽萬牛相隨木上坐脚底亦雲浮
曉詣三井觀
路轉市聲遠寬間古城東適從紅塵來忽入蒼煙叢槿
心傾穠露芋葉翻微風秋陽澹籬落殘暑不必攻野老
熟睡起日高首如蓬官身騎官馬君應笑龍鍾
曉起
黠鼠緣鈴索飢鴉啄井欄不眠秋漏近多病曉屏寒咄
咄渠何怪休休我自闌牙門朝日上簫鼓報平安
舫齋晚憩
心作萬緣起境生千劫忙誰同油幕靜獨對篆煙長有
盡天魔力無窮海印光雨餘弦月上塵界本淸凉
秋雨快晴靜勝堂席上
一笑憧憧鴈鶩行簿書堆裏賦秋陽心如墜絮沾泥懶
身似飛泉激石忙雨後蹲鴟先稻熟霜前浮蟻鬭棖香
天涯節物遮愁眼且復隨鄉便入鄉
新凉夜坐
吏退焚香百慮空靜聞蟲響度簾櫳江頭一尺稻花雨
窗外三更蕉葉風日日老添明鏡裏家家凉入短檠中
簡編燈火平生事雪白眵昏奈此翁
秋老四境雨巳沛然晚坐籌邊樓方議祈晴樓
下忽有東界農民數十人訴山田却要雨須長
吏致禱感之作詩
歲晚羈懷有所思秋來病骨最先知鏡中公案巳甘老
紙上課程休諱癡西堰頗聞江漲急東山猶說雨來遲
錦城樂事知多少憂旱憂霖蹙盡眉
西樓夜坐
抗塵懷抱若爲寬繞屋蛙聲亦在官巖桂無香秋遂晚
江鱸有約歲將寒文書散亂嘲癡絶燈火淒淸語夜闌
病倦百骸非復我但思禪板與蒲團
立秋月夜
巳放新凉入簟紋更驅餘溽避爐薰穿雲竹月時時見
咽露莎蛩院院聞稍喜雪山無斥堠但虞煙驛有移文
行藏且付蘧蘧夢明發還親鴈鶩羣
前堂觀月
箕踞繩牀政自豪遠遊何暇續離騷蕭森萬竹秋逾瘦
突兀雙楠夜更高東郭風喧三鼓市西城石洶二江濤
色塵聲界如如現本自無禪不用逃
有懷石湖舊隱
浩蕩沙鷗久倦飛摧頽櫪馬不勝鞿官中風月常虚度
夢裏關山或暫歸橘社十年霜欲飽鱸江一雨水應肥
冷雲著地塘蒲晚誰爲披蓑煖釣磯
太平瑞聖花
雪外捫參嶺煙中濯錦洲密攢文杏蘂高結綵雲毬百
世嘉名重三登瑞氣浮挽春同住夏看到火西流
無題
聞道明朝送舊官無情更鼓夜將闌此生見面知何日
忍淚須臾子細看
晁子西寄詩謝酒自言其家數有逝者詞意悲
甚次韻解之且以建茶同往
我讀晁子詩十語九慨傷長川日夜逝鬢髮空蒼浪君
家出世學無生亦無亡鄉謂法幢立何乃槁木僵起滅
不滿笑古來共楸行豈其捏目華解翳海印光我酒愧
薄薄未能煖愁腸申以春風芽一瀹萬慮忘慧刀儻未
割會且掀禪牀錦里有逢迎謹避舍蓋堂居然足音跫
好在故意長啁耳念一洗遲君鳳鳴岡
早衰不寐
官事拘攣似力田作勞歸晚意茫然按摩合體俱非我
展轉通宵似遠年一叟披衣惟兀坐羣兒得枕便佳眠
人生元是華胥客休向迷塗更著鞭
晚步宣華舊苑
喬木如山廢苑西古溝疎水靜鳴池吏兵窸窣番更後
樓閣崔嵬欲暝時有露冷螢猶照草無風驚雀自遷枝
歸來更了程書債目眚昏花燭穗垂
西樓秋晚
樓前處處長秋苔俛仰璿杓又欲回殘暑巳隨梁燕去
小春應爲海棠來客愁天遠詩無託吏案山橫睡有媒
晴日滿窗鳧鶩散巴童來按鴨爐灰
明日分弓亭按閱再用西樓韻
眼看白露點蒼苔歲月飛流首屢回老去讀書隨忘却
醉中得句若飛來聞雞午夜猶能舞射雉西郊不用媒
自笑支離聊復爾丹心元未十分灰
丁酉重九藥市呈坐客(余於南北西三方皆走萬里皆遇重九每作水)
(調一闋燕山首句云萬里漢家使桂林云萬里漢都護成都云萬里橋邊客今歲倦遊甚)
(矣不復更和前曲乃作此詩以自戲)
莫向登臨怨落暉自緣羈宦阻歸期年來厭把三邊酒
此去休哦萬里詩烏帽不辭欹短髮黃花終是欠東籬
若無合坐揮毫健誰解西風楚客悲
會慶節大慈寺茶酒
霜暉催曉五雲鮮萬國歡呼共一天澹澹煖紅旗轉日
浮浮寒碧瓦收煙銜杯樂聖千秋節擊鼓迎冬大有年
忽憶捧觴供玉座不知身在雪山邊
冬至日天慶觀朝拜雲日晴麗遥想郊禋慶成
作驩喜口號
淅淅霜風不滿旗紫煙黃氣捧朝曦五更貫索埋光後
萬里鈎陳放仗時留滯周南無舊事布宣漢德有新詩
豐年四海皆温飽願把歡心壽玉巵
十一月十日海雲賞山茶
門巷歡呼十里村臘前風物已知春兩年池上經行處
萬里天邊未去人客鬢花身俱歲晚粧光酒色且時新
海雲橋下溪如鏡休把冠巾照路塵
海雲回按驍騎於城北原時有吐番出没大渡
河上
古道風沙捲夕霏小江煙浪皺春漪天於麥壠猶慳雪
人向梅梢大欠詩頓轡靑驪飛脫兔離弦白羽嘯寒鴟
牙門列校俱剽銳檄與河邊秃髮知
合江亭隔江望瑶林莊梅盛開過江訪之馬上
哦此
何處春能早疎籬限激湍竹間煙雪迥馬上晚香寒喚
渡聊相覓巡檐得細看極知微雨意未許日烘殘
新作官梅莊移植大梅數十本繞之
臘前催喚主林神玉樹飛來不動塵契闊西湖慚處士
飄零東閣似詩人一天午夢空花碎滿地春愁月影新
埽淨宣華藜藋逕他年誰記石湖濱
丁酉正月二日東郊故事
椒盤宿酒未全醒擾擾金鞍逐畫軿麥雨一犂隨處綠
柳煙千縷幾時靑客愁舊歲連新歲歸路長亭間短亭
萬里松楸雙淚墮風前安得諱飄零
二月二十七日病後始能扶頭
複幕重簾苦見遮暮占栖雀曉占鴉殘燈煮藥看成老
細雨鳴鳩過盡花心爲蚤衰元自化髮從無病巳先華
更蒙厲鬼相提唱此去山林屬當家
病中聞西園新花巳茂及竹逕皆成而海棠亦
未過
梅塢桃蹊斫竹初三旬高卧信音疎春雖與病無交涉
雨莫將花便破除衹合蘧蘧隨夢去何須咄咄向空書
頗聞蜀錦猶相待去歲今朝巳雪如
枕上
一枕經春似宿酲三衾投曉尚淒淸殘更未盡鴉先起
虚幌無聲鼠自驚久病厭聞銅鼎沸不眠惟望紙窗明
摧頽豈是功名具燒藥爐邊過此生
初履地
扶頭今日強冠篸餘燼收從百戰酣長脛閣軀如瘦鶴
衝風奪氣似枯柟客來慵抆懶殘涕老去定同彌勒龕
何處更能容結習任教花雨落毿毿
密室憊坐
如許頭顱莫振矜但尋曲几與枯藤餘生不直一彈指
此病寧論三折肱何處丹房癡候火誰家籌室強傳燈
本來識字耕夫耳今乃仍添百不能
春晚初出西樓
試倚枯藤似籋雲堂階微步小逡巡忽逢巖桂新抽葉
屈指黃紬睡一春
春晚卧病故事都廢聞西門種柳巳成而燕宫
海棠亦爛漫矣
軒窗深窈似禪房竟日虚明裊斷香詩債無邊春巳老
睡魔有約晝初長市橋煙雨應官柳墟苑池臺自海棠
游騎行歌莫相笑遨頭六結巳龜藏
病起初見賓僚時上䟽匄祠未報
浪將冠服衣猿狙因病偷閑稍自如時有好懷誇得句
略無情語怕回書邊城晏閉稀傳箭村巷春遊未荷鋤
迨此良辰公事少天恩儻許賦歸歟
陸務觀云春初多雨近方晴碧雞坊海棠全未
及去年
遲日温風護海棠十分顔色醉春粧天公巳許晴教好
說與鳴鳩一任忙
報事碧雞坊裏來今年花少似前回笙簧冷落遨頭病
不著梁州打不開
淸明日試新火作牡丹會(蜀人以洛中千葉種爲京花單葉爲川花)
再鑚巴火尚浮家去國年多客路賖那得靑煙穿御柳
且將銀燭照京花香鬟半醉斜枝重病眼全昏瘴霧遮
錦地繡天春不散任教檐雨捲泥沙
三月十九日夜極冷
誰勒餘寒不放回春深猶煖地爐灰鄉心忽向燈前動
夜雨先從竹裏來鶗鴂巳如鶯百囀酴醿那復雪千堆
調糜煮藥東風老慚愧茶甌與酒杯
垂絲海棠
春工葉葉與絲絲怕日嫌風不自持曉鏡爲誰粧未辦
沁痕猶有淚臙脂
浣花戲題爭標者
凌波一劇便捐生得失何曾較重輕蝸角虚名人尚愛
錦標安得笑渠爭
鹿鳴宴
岷峨鍾秀蜀多珍坐上儒先更逸羣墨沼不憂經覆瓿
琴臺重有賦凌雲文章小技聊干禄道學初心擬致君
富貴功名今發軔願看稽古策高勲
陸務觀作春愁曲悲甚作詩反之
東風本是繁華主天地元無著愁處詩人多事惹閒情
閒門自造愁如許病翁老矣癡復頑風前一笑春無邊
糟牀夜鳴如落泉一杯正與人相關
種竹了題愛山亭
灑埽宣華舍此君煙中月下綠生塵他年葉葉淸風滿
莫忘今年借宅人
題錦亭
手開花徑錦成窠浩蕩春風載酒過來歲遊人應解笑
甘棠終少海棠多
石湖居士詩集卷十七
