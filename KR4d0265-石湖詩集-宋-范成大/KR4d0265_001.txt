石湖居士詩集卷一
嗣協迂客
吳郡顧嗣臯漢魚重訂
嗣立俠君
行路難
贈君以丹棘忘憂之草靑棠合歡之花馬腦遊仙之夢
枕龍綜辟寒之寶紗天河未翻月未落夜長如年引春
酌昔人安在空城郭今夕不飲何時樂
西江有單鵠行
西江有單鵠託身萬里雲猥爲稻粱謀墮此鷗鷺羣朝
遊楓葉杪暮宿蘆花根懷安浦漵暖忘記雲海寬忽有
孤征鴻驚飛落江濱眼明見黃鵠解后傾情眞羽毛雖
不同意氣頗相親言鵠有六翮何不高飛翾水鳥不足
羣朝暮徒嘲喧相將乘風去一上盤秋旻渴飲顥露滋
飢吸晴霞暾方知翅翎俊可以凌埃塵東風昨解凍春
光暖如薰陽鳥當北鄕行止倏巳分儻欲相逐去關山
隔吳秦兩鳥竟分飛鳴聲動行人豈不有歲晩鴻當復
來賓但愁山海闊岐路多糾紛復來失故道那得相知
聞鴻歸有儔侶鵠住長悲辛
車遥遥篇
車遥遥馬憧憧君遊東山東復東安得奮飛逐西風願
我如星君如月夜夜流光相皎潔月暫晦星常明留明
待月復三五共盈盈
放魚行
水落塘枯魚臥陸小兒抱取不濡足昂藏赤鯶亦垂頭
背負玄鱗三十六家人滌砧不辭勞云有素書金錯刀
嗟予贖放豈徼福忍把汝命供吾饕如今巳脫張胡子
好上龍門飲湖水不然崛起載飛仙切莫顚狂稱長史
晩步東郊
水墨依林寺靑黃負郭田斜陽猶滿地片月早中天策
策鴉飛急冥冥樹影圓西山元自好那更著雲煙
元夜憶羣從
愁裏仍蒿徑閒中更蓽門靑燈聊自照濁酒爲誰温隙
月知無夢窗梅寄斷魂遥憐好兄弟飄泊兩江村
登西樓
少年豪氣合摧鋒靑鬢朱顔萬事慵疇昔四愁無夢到
及時一笑有誰供詩情飲興如雲薄草色花光似酒醲
千里春心吟不盡下樓分付晩煙鐘
不寐
南風釀卑濕滑滑病履舄竟日隱几坐拳局不得適丹
田恍澒洞銀海眩眵黑髀弱類跨鞍臂強如運甓合體
競酸嘶莫夜輒增極奏牀不得眠耿耿到明發黃妳共
住久來夢乃其職睡魔吾故人曩是不速客招呼各偃
蹇莫效尺寸力周公無由來咫尺今古隔彭尸不得去
罡騎無行色主客兩愁緒虚室浪生白人言老禪師兩
脇不到席兹事恐未暇但願了今夕平生北窗眠栩栩
即聖域睡僊吾所慕行步亦鼾息
河豚歎
鯫生藜萈腸食事一飽足腥腐色所難況乃衷酖毒彭
亨強名魚殺氣孕慘黷旣非養生具宜謝砧几酷吳儂
眞差事網索不遺育捐生決下箸縮手汗童僕朝來里
中子饞吻不待熟濃睡喚不譍巳落新鬼錄百年三寸
咽水陸富肴䔩一物不登爼未負將軍腹爲口忘計身
饕死何足哭作俑者誰與至今走末俗或云先王意除
惡如萟菽逆梟與毒獍歲歲參幣玉芟夷入薦羞蓋欲
殱種族生死有定數斷命烏可續適丁是時者未易一
理局黿鼎子公怒羊羹華元䘐異味古所珍無事苦畏
縮駢頭訌此語戒諭袛取瀆聾盲死不悟明知諒巳燭
續長恨歌七首
金杯㶑灔曉粧寒國色天香勝牡丹白鳳詔書來巳暮
六宫鉛粉半春闌
紫薇金屋閉春陽石竹山花却自芳莫道故情無覓處
領巾猶有隔生香
聞道蓬壺重見時瘦來全不耐風吹無端却作塵間念
巳被仙官聖得知
別後相思夢亦難東虚雲路海漫漫仙凡頓隔銀屏影
不似當時取次看
人似飛花去不歸蘭昌宫殿幾斜暉百年只有雲容姊
留得當時舊舞衣
驪山六十二高樓突兀華淸最上頭玉羽川長湘浦暗
三郎無事更神遊
帝鄕雲馭若爲留八景三淸好在不玉笛不隨雙鶴去
人間猶得聽梁州
雷雨鄰舍起龍
雨工避事欲蟠泥帝遣豐隆執以歸連鼓一聲人失箸
不知挂壁幾梭飛
次韻唐致遠雨後喜凉
老陽作氣再三衰鼓竭之餘不支雨搴旗拔幟埽迹空
一點新凉破殘暑飛蚊薨薨巳無竒蜻蜓翅淨摩天嬉
竹窗日暮轉蕭瑟喜有促織鳴聲悲
秋日二絶
碧蘆靑柳不宜霜染作滄洲一帶黃莫把江山誇北客
冷雲寒水更荒凉
新秋病骨頓成衰不度溪橋半月來無事閉門非左計
饒渠屐齒上靑苔
窗前木芙蓉
辛苦孤花破小寒花心應似客心酸更憑靑女留連得
未作愁紅怨綠看
嘲里人新婚
冷豔頩容一笑開休將鸞扇更徘徊箜篌細寫歸舟字
彷彿遊仙夢裏來
過松江
長虹斗起蛟龍穴朱碧欄干夜明滅太湖三萬六千頃
多少淸風與明月靑鷁驚飛白鷺閒丹楓未老黃蘆折
誰將橫笛呌蒼煙無限驚波翻白雪洞庭林屋舊遊處
玉柱金庭路巉絶水仙逢迎摻脩袂問我歸計何當決
去年匹馬兀春寒今此孤篷窘秋熱人生意氣得失間
輕重劒頭吹一吷莫將塵土涴朱顔却待丹砂回白髮
過平望
寸碧闖高浪孤墟明夕陽水柳搖病綠霜蒲蘸新黃孤
嶼乍舉網蒼煙忽鳴榔波明荇葉顫風熟蘋花香雞犬
各村落蓴鱸近江鄕野寺對客起樓隂濯滄浪古來離
別地淸詩斷人腸亭前舊時水還照兩鴛鴦
長安閘
斗門貯淨練懸板淙驚雷黃沙古岸轉白屋飛檐開是
間袤丈許舳艫蔽川來千車擁孤隧萬馬盤一坏篙尾
亂若雨檣竿束如堆摧摧勢排軋洶洶聲喧豗偪仄復
偪仄誰肯少徘徊傳呼津吏至弊蓋凌高埃囁嚅議譏
征呌怒不可裁吾觀舟中子一一皆可哀大爲聲利驅
小者飢寒催古今共來往所得隨飛灰我乃畸於人胡
爲乎來哉
榮木(并序)
卧病十日綠隂滿庭因誦淵明榮木詩其序曰日月
推遷巳復有夏緫角聞道白首無成犁然有感乃和
其韻
薰風南來木榮於兹木榮幾時黃落從之逝其須臾坐
成四時今我不學殆其巳而天旋地遊日月其根形息
氣徂不亡者存去鄉離家莫肯過門猗歟先師不我疵
陋褰衣示珠俾我復舊自我來歸十年不富孰蠧孰蠱
惟汝自疚冉冉榮木霜華將墜天黑路長屹蹶可畏隷
也不力奚取六驥脂車着鞭一息而至
兩木(并序)
壬申五月卧病北窗惟庭柯相對手植綠橘枇杷森
然出屋枇杷巳著子橘獨十年不花各賦一詩
枇杷昔所嗜不問甘與酸黃泥裹餘核散擲籬落間春
風拆勾萌樸&KR0554;如榛菅一株獨成長蒼然齊屋山去年
小試花瓏瓏犯冰寒化成黃金彈同登桃李盤大鈞播
羣物斡旋不作難樹老人何堪挽鏡覓朱顔頷髭爾許
長大笑欹巾冠
綠橘生西山得自髯翁家云此接活根是歲當著花俛
仰乃十霜垂蠧紛相遮芳意竟寂莫枯枝謾槎牙風土
諒非宜翁言豈予夸會令返故山高深謝汙邪石液滋
舊根山英擢新葩黃團挂霜實大如崆峒瓜當有四老
人來駐七香車
道中
月冷吟蛩草湖平宿鷺沙客愁無錦字鄉信有燈花蹤
跡隨風葉程途犯斗槎君看枝上鵲薄暮亦還家
落鴻
落鴻聲裏怨關山淚濕秋衣不肯乾只道一番新雨過
誰知雙袖倚樓寒
題山水橫看二首
煙山漠漠水漫漫老柳知秋渡口寒盡是西溪腸斷處
憑君將與故人看
霜入丹楓白葦林橫煙平遠暮江深君看鴈落帆飛處
知我秋風故國心
瑞香花
萬粒叢芳破雪殘曲房深院閉春寒紫紫靑靑雲錦被
百叠薰籠晩不翻酒惡休拈花蘂嗅花氣醉人醲勝酒
大將香供惱幽禪恰在蘭枯梅落後
讀史
登壇策劉項卧廬料曹孫探懷取事業一一如印圈英
豪蓋天資八極入控摶由來事成毁只繫手覆翻玉虹
朝貫日劒氣夜燭天雖欲避功名何處蟄龍鸞我生後
千載愚暗難具言長大但食粟閔凶不能文麥豆巳難
辨楣梲固不分抱瓮灌圃畦截竿避城門智略類如此
何以超籬籓龜刳始神筴木斷方犧尊朝市有機穽冠
裳或鉗髠兹事定不吾其老泥蟠敢云善用短聊復
強自寬
浙江小磯春日
客裏無人共一杯故園桃李爲誰開春潮不管天涯恨
更捲西興暮雨來
代聖集贈別
一曲悲歌水倒流尊前何計緩千憂事如夢斷無尋處
人似春歸挽不留草色粘天鶗鴂恨雨聲連曉鷓鴣愁
迢迢綠浦帆飛遠今夜新晴獨倚樓
二月三日登樓有懷金陵宣城諸友
百尺西樓十二欄日遲花影對人閒春風巳入片時夢
寒食從今數日間折柳故情多望斷落梅新曲與愁關
詩成欲訪江南便千里煙波萬叠山
寒食郊行書事二首
野店垂楊步荒祠苦竹叢鷺窺蘆箔水烏啄紙錢風媪
引濃粧女兒扶爛醉翁深村時節好應爲去年豐
隴麥欣欣綠山桃寂寂紅帆邊漁蕝浪木末酒旗風信
步隨芳草迷途問小童賞心添脚力呼渡過溪東
初夏二首
淸晨出郭更登臺不見餘春只麽回桑葉露枝𧖟向老
菜花成莢蝶猶來
晴絲千尺挽韶光百舌無聲燕子忙永日屋頭槐影暗
微風扇裏麥花香
夏夜
脉脉惜佳夜泠泠成浩歌儻無詩句子將奈月明何露
氣濛花重風聲入樹多淸歡殊未辦桂影墮江波
與時敘現老納凉池上時敘誦新詞甚工
會心不在遠頃步便得之長風吹月來淸影落半池屋
頭見木葉玲瓏剪琉璃紅塵絆兩足大笑兒輩癡老禪
挽我遊高論方軒眉潘郎忽鼎來談詩解人頤晩誦雲
髻篇濯濯餘春姿想見篇中人淸潤如君詩笑我兩枯
木獨與三冬期
林元復輓詩
胸次崢嶸滿貯書十年名字滿江湖張公閱世詩千首
楊子傳家宅一區謾道春風須得意那知秋雨不成珠
自從雪魄冰魂散魯國今誰更服儒
戲贈少梁
屈膝銅鋪晝掩關薰爐誰伴夕香寒秋來合有相思字
會待風前片葉看
南徐道中(以下赴金陵漕試作)
生憎行路與心違又逐孤帆擘浪飛吳岫湧雲穿望眼
楚江浮月冷征衣長歌悲似垂垂淚短夢紛如草草歸
若有一廛供閉戸肯將篾舫換柴扉
石湖居士詩集卷一
