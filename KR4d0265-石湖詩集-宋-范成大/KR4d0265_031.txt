石湖居士詩集卷三十一
讀白傅洛中老病後詩戲書
樂天號達道晚境猶作惡陶寫賴歌酒意象頗沉著謂
言老將至不飲何時樂未能忘煖熱要是怕冷落我老
乃多戒頗似僧律縛閒心灰不然壯氣鼔難作豈惟背
聲塵亦自屏杯酌日課數行書生經一囊藥若使白公
見應譏太蕭索當否竟如何我友試商略
秋夕不能佳眠
晝坐旣摧頽夜卧亦展轉檢校百骸間無一得安穩四
大元假合解散會歸盡何煩造化兒前期苦相窘咄咄
方書空忽發一笑囅都緣有我相浪把此身認於中有
安否隨即生喜愠蟬聲耳根響蠅趐目中暈無明徧大
千秪自植愁本化兒安在哉作詩謝不敏
王正之提刑見和末利小詩甚工今日末利漸
過木犀正開復用韻奉呈二絶
南花宜夏不禁凉猶繞珍叢覓舊香留得典刑傳菊圃
別篘新酒待重陽(吳中有末利菊花)
末利吟餘又木犀碧瑶葉底露金支從今日日須搜句
莫遣硯池生網絲
復用韻記昨日坐中劇談及趙家琵琶之妙呈
王正之提刑二絶
病來六結緫龜藏不用濃薰戒定香花下酒邊非我事
但餘消瘦是東陽
曹穆新聲和者稀如今妙手屬天支轉關濩索都傳得
想見飛凰舞綠絲(正之云轉關六么濩索梁州歷統薄媚醉吟商胡渭州此四曲承平時專)
(入琵琶今不復有能傳者余按北夢瑣言載黔南節度王保義女善彈琵琶夢吳人授曲内有醉吟商一調其)
(來遠矣)
再題白傅詩
香山歲晚錯芳辰索酒尋花一笑欣列子御風猶有待
鄒生吹律強生春若將外物關舒慘直恐中塗混主賓
此老故應深解此逢場聊戲眼前人
石湖中秋二十韻十二年前嘗與工部兄及賓
客爲此遊今有隔世者感今懷舊而作
野外行吾意城中寄却愁半秋三夜月千古五湖舟湧
地金芒發行天玉鏡流珠星沉不現銀漢黯如收高浪
連三境長風近十洲水天雙對鏡身世一浮漚迥白包
元氣空明慰病眸只憐心浩蕩不管鬢颼飀放棹眞狂
矣關門有此不四并非易事一笑亦難謀急管參漁笛
淸歌間棹謳逢迎成解后嘯咏勸綢繆女擷蘋花獻妻
傾竹葉酬今宵如不飲何處可忘憂憶昔誰同賞于今
歲恰周陟岡睽魯衞伐木愴應劉獨歎靈光在能追汗
漫遊大都緣未盡豈是病都瘳縱意褰篷席輕生倚柁
樓節宣誠小爽猶勝賦悲秋
中秋後兩日自上沙回聞千巖觀下巖桂盛開
復檥石湖留賞一日賦兩絶
金粟枝頭一夜開故應全得小詩催籃輿緩緩隨兒女
引入天香洞裏來
千巖觀下碧瑶林歲晚靑靑共此心隱士歸兮花未老
每年來把一杯深
有會而作
拙是天資嬾是眞本來何用戒香薰強陽氣盡冥恩怨
杜德機深泯見聞念動即時漂鬼國心空隨處走魔軍
室中巳自空諸有休負天機與地文
戲題無常鐘二絶
著衫脫袴兩浮休切莫隨渠認路頭三尺蒲牢關底事
尋聲接響大悠悠
合成四大散成空草木經春便有冬生滅去來相對代
爲君題作有常鐘
自箴
有對易成畛域無情那有從違癡人妄認逆境平地自
生鐵圍
白傅病猶牽愛晁公老未斷嗔莫問是情是性但參無
我無人
俗物汨陳大好家奴倒迕何誅泡幻初無典要光隂況
巳桑榆
題畢少董繙經圖
綘帳胡沙暗靑編古意深誰知洛下詠中有越人吟
次韻袁起巖喜雨
使君精禱動仙靈月御俄從畢噣經昨夜雲頭隨皂蓋
今朝雨脚挂靑冥池光拍岸浮州宅湖面粘天漲洞庭
賸采吳歈歌歲事傳歸擊壤調中聽(昨議復池光亭額故因及之)
再次喜雨詩韻以表隨車之應
仙篆驅龍效水靈佛螺吹梵演雲經何煩礎汗生蒸潤
便借爐薰作晦冥一念故應周法界萬神元不隔明庭
昌時圭璧形聲應不似周時莫我聽
三次喜雨詩韻少伸嘉頌
嚮非賢牧政通靈幾負松陵耒耜經天籟侵晨占少女
雨師連夜檄元冥作霖豈必求商野召見誰能右漢庭
聞有追鋒傳好語從今側耳爲君聽
府公錄示和提幹喜雨之作輙次元韻
雨挾潮痕漲具區流渠決決繞幽居荷鋤日課都忘倦
抱甕天機本不疎且喜水平昌谷稻莫教雷假介休車
老翁飽外還多事更把林間種樹書
雨後田舍書事再用前韻
村村畦圃蓺新區處處田廬葺舊居熟透晚梅紅的皪
展開新籜翠扶疎向來矜寡猶遺秉此去汙邪又滿車
誰解續經如魯史爲將連歲有年書
放下菴即事三絶
無風香篆吐長絲書架凝塵不下帷鳥雀聲和晴日暖
午窗捫蝨坐多時
病後天魔不戰降夢中千頃白鷗江心空境寂聲塵盡
却愛秋蠅撲紙窗
閉門幽僻斷經過靜極兼無雀可羅林下故人知幾箇
就中老子得閒多
寄題西湖并送淨慈顯老三絶
南北高峰舊往還芒鞋踏徧兩山間近來却被官身累
三過西湖不見山
膏肓泉石痼煙霞半世遊山不著家老入蒲團三昧定
坐看穿膝長蘆芽
中秋月了又黃花卯後新醅午後茶別沒工夫譚不二
文殊休更問毘耶
題藥簏
合成四大本非眞便有千般病染身地火水風都散後
不知染病是何人
淨慈顯老爲衆行化且示近所寫眞戲題五絶
就作畫贊
孤雲野鶴本無求剛被差充粥飯頭擔負一&KR1237;牙齒債
鐘鳴鼔響幾時休
冒雪敲冰乞米廻齋堂如海鉢單開衆中若有知恩者
一粒何曾齩破來
千里驅馳出爲人顔容消瘦老於眞食輪轉後無餘事
莫學諸方轉法輪
何時平地起浮圖化得冬糧但付廚推倒禪牀并拄杖
飢來喫飯看西湖
殿中泥佛巳丹靑堂上禪師也畫成笑我形骸枯木樣
無禪無佛太麤生
老態
浮生自有老規模寒燠隨宜不用拘未盡九秋先挾纊
猶賒十月巳𨳩爐一心定後冥欣厭四大安時適慘舒
若使強追年少樂直成赤手縛於菟
憶昔
鉛刀曾齒莫邪銛遊倦歸歟雪滿髯柳帶受風元不結
荷盤承露竟無黏逢場鼓笛如灰冷送老虀鹽似蜜甜
留得本來眞面目行藏何假問龜占
梅林先生夫人徐氏挽詞二首
擇對鳴珂里宜家駟馬門肅雍成孝敬燕喜助平反閱
世彌三壽還鄉忽九原松風搖草露愁絶後堂萱
昔簉鯉庭後嘗瞻林下風一從隨地遠五度閱星終教
載恩勤在驚呼夢幻空送車知幾兩獨欠舊孤童
胡長文給事挽詞三首
結綬參高妙垂紳侍䆳淸紫荷靑瑣闥玉帳錦官城行
矣超龜列終然鬱驥程寂寥經濟事遺恨入銘旌
許國心如日還家鬢未星四并供燕喜萬事付攖寧東
牖樽猶湛南園醉不醒淒凉招隱路苔蝕履綦靑
煙館交情厚官聯事契長鳴珂朝並轡秉獨夜傳觴何
意塘蒲晚翻哦露薤章羸軀如可強慟哭踞湖岡
次韻王正之提刑大卿病中見寄之韻正之得
請歸四明并以餞行
名卿緒前輩風格如玉山纍纍培塿中見此高孱顔攬
轡忽思歸無人解縻賢飄颻駕紫車浮雲眎朱丹向來
小病惱體力今巳安胡爲犯風雪江湖行路難呼酒煖
征衫寧計斗十千倡酬悔不數長懷悲短緣離合固常
事怱忙增惘然浩蕩海山春登臨想臞仙笑我守荒徑
老繭深裹纏擬題憶鄞句思咽冰下泉遲公寄新作使
我頭風痊
戲題趙從善兩畫軸三首(王正之云從善家有琵琶妓甚工病翁未)
(得見借此畫以戲之)
一枝香杏一枝梅各占東風挂玉釵居士石腸都似夢
王孫心眼怎安排
無笑無言兩斷魂一杯誰爲煖霜寒情知別有眞眞在
試與千呼萬喚看
搔頭珠重步微搖約臂金寒束未牢要見低鬟揎玉腕
更須斜抱紫檀糟
枕上六言二首
寒更寂歷向曉短夢參差屢驚鷄鳴似喚我醒犬吠知
有人行
獨眠被出圭角晏起帳承隙光一老綢繆牖戶幾人顚
倒衣裳
喜收知舊書復畏荅書二絶
故人寥落似晨星珍重書來問死生筆意不如當日健
鬢邊應也雪千莖
強裁尺素荅相思兩目眵昏腕力疲牽率老夫令至此
門前猶說報書遲
簡畢叔滋覓牡丹
冷落韶光穀雨寒一年孤負倚闌干欲知春色偏濃處
須向香風逕裡看(畢園花逕名香風)
再賦簡養正
南北梅枝噤雪寒玉梨皴雨淚闌干一年春色摧殘盡
更覓姚黃魏紫看
石湖居士詩集卷三十一
