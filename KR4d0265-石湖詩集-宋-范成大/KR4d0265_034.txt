石湖居士詩集卷三十四
(附)賦
館娃宫賦(并序)
靈巖山寺故吳館娃宫也山上下閒臺別館之迹髣
髴可攷余少長遊焉感遺事而賦之
洶西山之南奔勢鬱嵂其巉空若大敵之在前忽踞虎
而跧龍半紫崖而砥平訪館娃之故宫是爲逸王之舊
遊有墟國之遺恫焉嗟乎汰哉愎賢胥之忠告巽隂嚭
之詖說暗養虎之後患縱處女使&KR0693;脫迨嘗膽之謀成
駭疽嚢之潰裂蓋自有以賈禍非天爲之孽方其銜哀
茹痛抆淚飲血儼拂士於前庭尅三年而報越訖甘心
而一快夫何初志之英發及其見棲於姑蘇遽雌伏而
大壞援宿恩而乞憐或赦圖於臣罪當是之時又何其
憊也韙禍福之無門曷今愚而昨賢後千載之嗤點莫
不鍾咎於嬋娟固尤物之移人抑猶有可得而言蓋嘗
觀於若人矣好大而欲速厭常而棄舊狃會稽之得意
謂周鼎其唾手闖齊楚以朵頤睨陳蔡而驤首道甚遠
而疾驅氣巳餒而猶鬭外未寧而内憂東略之而西否
阻關河以頓兵撤牆屋而致寇亟歸視其四封蔑一夫
之能守是猶螳螂之慕蟬不知黃雀之議其後也然以
蕞爾之旅衡行四方攻靡堅郛戰無距行事便時利如
徑乎無人之鄉惜也未聞大道宜其逸樂而志荒次有
臺池宿有嬪嬙左攜修明右撫夷光粲二八以前列咸
絶世而浩倡嗟浣紗之彼姝乃獨繫於興亡蕩龍舟之
水嬉擷香徑之春芳載夕陽以俱還秉遊燭於夜長灔
金鍾之千石倣酒池於舊商歌吳歈而楚舞薦萬壽於
君王悵星河之易翻嘉來日之未央錚銅壺之鳴悲爛
急烽之森芒慘梧宫之生愁踐桐夢之不祥歘高陵與
深谷委盛麗於蒼茫所謂玉檻銅溝朱簾椒房理鏡之
軒響屧之廊杳煙蕪與露蔓紛日暮之牛羊況捧心之
百媚濯粉之餘粧者哉今則雲雨之巔仙聖是宅硯沼
蓴浮琴臺松崛封古蘚於井甃宿暗芳於洞穴木鯨吼
以淸厲金磬隱其蕭瑟彼方外之徒龜藏而蠖屈者又
安知往古與來今方枯禪而縛律翩鴻影之拂坐見前
山之銜石
問天醫賦(并序)
余幼而氣弱常慕同隊兒之強壯生十四年大病瀕
死至紹興壬申又十三年矣疾痛疴癢無時不有夏
至前一日得寒疾夢謁天醫省問荅了然獨未知天
醫爲何神案晉書卷舌六星其一曰天讒主巫醫而
孫氏千金書以日辰推天醫所在其是歟皆未可必
也雖然吾疾自是其有間哉乃敘其夢爲問天醫賦
吳山之臞不達不聞有門常關日與病親歲直壬申亢
中於昏薄寒中之不良睡眠覺邪夢邪陸離紛紜神馬
具裝出於頂門驅風鞭霆莫知所從紫城翠樓千窗萬
櫳玉書垂芒天醫之宫中有一人瑶冠紫衣如帝如尊
衆眞繞圍我瞻而思是其天醫者邪竊樂其名幸巳我
疾次且而前再拜以出仰而稱曰蟣蝨之臣有鬱弗宣
幸遭聖靈利用乞憐願賜淸閒聽臣苦言天生下人如
沙如塵長養安樂壽其天眞臣獨多疾支離輪囷炎黃
之經厥病四百去半取半臣悉經歷五日一曳杖十日
一卧簀茁爲痤疿潰爲瘇癧遊爲痺頑尼爲否塞䟽爲
洞盪節爲關格躁爲囂呼靜爲爽惑榮衞挾寒而留行
溪谷流温而橫溢襲於皮毛客於絡脉次於焦府盎於
形色攣拳惰其四支䵟黣淫乎大宅百骸九竅無一得
適十巫遞進三醫更謁探金匱之寶藏紬玉函之祕策
方書堆於几案藥物庤於牆壁訪和扁以制度招桐雷
使炮炙參以天泉左右之運列以君臣佐使之職配合
者相須畏惡者相敵參木芝桂鉛汞乳礫果菜之英醪
醴之液萬歲之藟千年之珀莫潤於養血之茸莫濇於
委蛻之骼厭遠效於中和要近功於武力三建若燎五
毒若螫入口如荼下咽如戟燥剛以發舒酸苦以湧洩
杵臼無停鳴鐺鼎不暇滌瞑眩酷烈疾戰縱擊外邪未
潰中氣先踣久立則蹐久行則躄語多則逆卧多則惕
先寒而裘未暑而綌席避風而五遷衣惡濕而再襞旦
欲興而三休夜將誦而九息聽蟻爲牛視朱作碧中憒
憒其結轖頭岑岑而戴石人生世間居處飲食臣以病
故跬步榛棘春醅珠紅暑醴玉白翠瓤之瓜靑房之菂
泫梨液之流膚滃橘泉之破隙臣欲過門而大嚼黃媪
推臣以避席淸空泬寥霧旦霜夕駕牛西上騎鯨東極
納寒月於半領御罡風於兩腋臣欲褰裳而往從皓華
挾臣以辟易弱柳怪其早衰癭木嗤其多瘠怠侮出於
家人煩勞困於僕役羣居之中軋軋厭厭狎者臣嘲䟽
者臣嫌獨疚臣身不可任堪人之多疾自取自探不一
其凡大略有三其一者心根泄機命門喪阻明消精散
形弊神苦擲温玉以卑火奉甘餐而戲虎隂惑陽而化
蜮風落山而成蠱若是者得於晦淫命曰伐性之斧其
二者愁莫愁於生離痛莫痛於死別哭不淚而神傷歎
無聲而怨結魂欲升而中斷腸將思而巳絶孤憤爲丹
心之灰隱憂爲靑鬢之雪若是者得於情鍾命曰蠧心
之孽其三曰深居奥處温燠窈窕重帷複幄風日不到
枵然如久繫之匏薾然如處隂之草玉體軟脆動輒感
冒若是者得於貴遊命曰煬和之竈凡此三者臣非有
之呻號弊尫誰職爲之孰祟孰厲孰攻孰襲何方而來
何門而入抑嘗聞之造化爲爐人物爲象洪鈞無心大
放厥帑元陽之氣可斤可兩人受其中有瘠有䑋故有
稟生多艱形枯德腴委隨惰窳命也何如子房所以辟
榖長卿所以閒居士安散髮黽勉扶輿希逸惙惙疢與
生俱天實爲之非人速辜臣也不肖殆類此乎地産之
藥方家之書嫓寒配温僻違怪迂欲持人以勝天嗟慮
密而功䟽竊聞大神天醫之王範圍堪輿運平隂陽起
死回骸斡旋天藏揉太和以爲劑酌沆瀣而爲漿嘘碧
落以發英糜朝霞而薦芳神火氣簁日暾星芒度人千
億奮飛仙鄉賜臣刀圭刮摩膏肓濡枯充虚豐羸植僵
解臣朽骨濯臣腐腸宅胎仙以葆眞凝虚白而發光碎
鼎槌罏破瓢褫嚢脫兔彭殤之囿蛻蟬人鬼之場不老
不衰來歸帝傍臣之願也非所敢望語未竟仰聞太息
曰有是哉汝之憂也凡汝所苦可以理測凡汝所求吾
不汝嗇病自汝得造化吾知汝窮汝原何藥之爲今即
汝身示汝三機隱几遐思載撫四維汝身塊然汝方火
馳甘寐於牀委骸陳尸夢遊何方悲啼笑嘻溘焉以死
烏鳶狐狸生汝安住死汝安歸形與化遷汝豈變移虚
空無傍奚所據依厥狀維何爲靑爲黃爲一爲多爲短
爲長未病何形巳病何色癢苛酸辛誰覺誰識吾將遠
遊汝速返去試用我言周徧求汝脫焉得之解痼釋痾
不然巳矣將奈汝何叩稽玉階退而下歸形開神澂汗
濡寢衣嗚呼異哉爲信爲欺是邪非邪至今疑之
望海亭賦(并序)
會稽太守參政魏公作望海亭於卧龍之巔率其屬
爲歌詩以落成錄與書來且使賦之余謹掇其膏馥
之餘擬賦一首以寄後日獲從杖屨其上於山川之
神尚有舊焉其辭曰
諸侯之客有來自東而姹會稽之遊者曰佳乎麗哉越
之爲邦也縈山帶湖樓觀相望背卧龍而崛起煥丹碧
之翬翔躋攀下臨顧瞻無旁平疇蔚以穉緣喬木森其
老蒼淙萬壑之春聲寫千巖之秋光朝霞暝霏扶疎微
茫望山河之故墟弔草木之餘社夏后萬國之朝勾踐
百戰之野興亡梗槪猶有存者至於流觴泛雪高人之
舊事浣紗采蓮游女之遺跡鬱溪山之如畫尚彷彿其
可識訪故老以問訊興慨歎於疇昔是爲游覽之大略
而蓬萊觀風之所得雖然士固多感而況於對景以懷
古撫事而凝情往往使人魂斷意折酒澹而歌不平故
麗則麗矣而未擅乎登臨之勝也若夫浩蕩軒豁孤高
伶俜騰駕碧寥指麾滄溟墮憂端於眇莽挹顥氣於空
明飄飄焉有連鼇跨鯨之意舉莫如望海之新亭嘗試
登兹而望焉沃野旣盡遥見東極送萬折之傾注豔寒
光之迸射浸地軸以上浮盪天容而一色珠輝具芒矗
蝀橫霓快宇宙之淸寬悵百年之偪仄當其三星曉橫
萬境俱寂浴日未動晨光先激波鱗鱗而躍金天晃晃
而半赤頳輪騰上東方皆白煙消塵作栖鳥振翼俯羣
動而紛起寄一笑於遐覿永我暇日苒其將夕餞斜暉
於孤嶂候佳月於滄浦沉沉上下杳無處所驚玉地之
破碎漾銀盤而吞吐忽褰雲而湧霧獻霜影於庭宇夜
色旣合初聞鐘鼓觴屢至而不辭詩欲成而起舞又若
潮生海門萬里一息浮光如綫濤頭千尺方鐵馬之橫
潰倏銀山之崩坼氣平怒霽水面如席吳帆越檣飛上
空碧此亦天下之偉觀然猶未及乎目力燕香舂容俗
客莫陪神淸意消徙倚徘徊天風激吹波濤闔開五雲
明滅丹宫絳臺睇三山之不遠其爲公而飛來遂招汗
漫之勝游下飇車之逸軌屬紫霄之妙質值玉斝之淸
醴勤歌鸞與舞鳳壽仙伯以多祉恍風雨之皆散但驚
塵之四起悟眞靈之不隔而何有乎弱水之三萬里也
噫昔之居此者多矣曾靡暇於經營逮山靈之效竒發
遺址於巖扃殫妙巧於天藏超埃壒而上征極觀聽之
所接遂杳渺而難名嗟此樂之無央與來者而同登決
眥盪胸雪其塵纓且安知前日之蒼煙白露斷蔓而荒
荆者哉顧客子之所能道者纔管中之一斑惟覽者之
自得會絶景於憑闌心凝神釋浩如飛翰而後知兹亭
之仙意而凌虚御風之無難主人瞿然而起曰有是哉
吾將觀焉
惜交賦(并序)
屈原旣遭子蘭子椒之譖傷楚國之俗朋友道薄始
合之難而終以輕背故著惜交之詞道知心之難遇
故舊之不再得動心忍性徘徊不能去君子覽之有
以增義合之重焉
余旣有此淑質兮昔幽處而無仇悵佳人之眇覿兮走
六漠而周求歲甲子之初春兮維元日吾始游紉木蘭
以爲蓋兮抗杜蘅以爲斿詔凍雨俾淸道兮戒日星使
燭幽恐駟驪之選軟兮又命飛廉而挾輈羾天紘而騖
列缺兮頫幽都與玄丘天地四方多賊姦兮忽吾班乎
齊州恍神釋而目粲兮悅夫人之好修佩轇轕之連璐
兮戴陸離之高冠紛雞鶩之朋飛兮儼黃鵠之蹁蹮葆
衆美以自卑兮夫何獨處之嬋娟吾恐始合之易兮終
離之者不難號百靈而訊之兮筮告余曰吉哉予令巫
咸往招兮介蹇修而爲媒枉若人之嘉惠兮命保介而
載予摻脩袂而約言兮曰歲晚其與俱入旣與之同袍
兮出又與之同車投我以蒼玉之連環兮予報以獨繭
曳緒玉宛轉而不斷兮繭縈紆而連縷谷風習其自東
兮固維風而及雨汝行前而予殿兮予安歌而汝舞至
於今其十年兮固知美惡周必復敏予德而日新兮羌
未變乎初也修予容其滋媚兮嗟采色其猶未暮也妬
被離而害交兮讒翕脇而敗度雖君子之石腸兮固將
徇乎市虎兩造膝而笑言兮慘其間之容斧予冶容虞
予善泆兮頩顔謂予汝怒髮甚短而怨長兮輿則固而
路艱蹇中道而如遺兮予旣寡而汝鰥夫豈無他人兮
焉有夫君之好賢雖得汝於萬一兮終不及當時之纏
綿彼日而食兮此月而虧物不終盡剥兮信復盈之有
時涕承曉而交下兮若孟津之流澌敢誦言而怨慕兮
恐衆人之汝窺曼予聲以悲吟兮託長風而要之政木
石必回睠兮將白首而爲期儻曾飛而不顧兮嗟此怨
之誰歸
荔枝賦(并序)
紹興丙子夏有自行都餉貢餘新荔子者坐客稱歎
窮山所未嘗有呼酒更酌鼓琴以侑之且爲之賦時
爲新安掾
吾聞南國之南水激而山蟠鍾具美於一物繄化工之
所難撋絳綃以袨服襲蒨桃而中單湛冰明之漼漼粲
玉粒之團團蓊生香之令芳泫仙液於微瀾走候置其
萬里上玉宸與金鑾顧人間之流落纔千倉之一簞餉
江南之病客索孤笑於顰端斥蜂蜜之黃膩謝佛桑之
紅乾覺龍目之么麽咍蒲萄之甘酸藉以秋雲之巾薦
以水晶之盤羞以燒春之浮醅相以流水之淸彈迨風
月之温麗耿星河其未翻予一嚼而三嚥灔玉池之淸
寒恍醉夢之翾飛掖九天之風翰望涪江與閩嶺麾八
極於雷鼾方溟濛其路暗儵浩蕩其天寬岌芳宫與繡
戸窈玉聲之闌珊欵荔枝之仙人若平生之所歡謂客
子其少留紛擘綠而破丹招玉環於東虚御淸空之雙
鸞訪長生之舊曲有千載之遺歎悵三山之回風驚南
斗之闌干亂梧竹之滿庭渺雲海之漫漫
桂林中秋賦(并序)
乾道癸巳中秋湘南樓月色佳甚病起不觴客又祈
雨𬞞食淸坐默數年來九遇此夕皆不常其處乙酉
値三館丙戌與嚴子文游松江有來歲復會之約丁
亥又以薄遽走陽羨與周子充遇於罨畫溪上戊子
守括蒼巳丑以經筵内宿庚寅使虜次於雎陽辛卯
出西掖泊舟吳興門外壬辰始歸石湖而今復踰嶺
歎此生之役役次其事而賦之
登湘南以獨夜兮挹訾洲之橫煙絳霄豔其光景兮湧
冰鏡於蒼巔悵旻宇之佳節兮并四者其良難矧吾生
之漂泊兮寄蘧廬於八埏九得秋而九徙兮靡一枝之
能安上瀛洲而瀑飲兮當作噩之初元旋水宿於垂虹
兮滉金碧之浮天剋後期而竟爽兮忽罨畫之滄灣旣
戊子而守括兮摘少微於樓欄丑寓直於玉堂兮聽宫
漏之淸圓再西風而北征兮胡笳咽於夜闌迨返旆之
期月兮放苕霅之歸船幸故歲之還吳兮帶夕暉而灌
園甘土偶之遇雨兮就一丘而考槃今又飄飄而桂海
兮賓望舒於南躔訪農圃之昨夢兮杳征路之三千月
亦隨予而四方兮不擇地而嬋娟諒素娥之我咍兮老
色涴於朱顔觀月之曩見兮炯不動而超然適病餘
而閉閣兮屏危柱與哀絃復訟風而閔雨兮謝鼎食之
芳鮮閴淸齋而晤歎兮驚足迹之間關誰職爲此驅逐
兮豈不坐夫微官知明年之何處兮莞一笑而無眠
楚辭
幽誓
天風厲兮山木黃歲晼晚兮又早霜虎號崖兮石飛下
山中人兮孰虞予造軔兮挾輈紛不可兮此淹留靈曄
兮遄邁趣駕兮遠遊予高馳兮雨濡蓋予揭淺兮水漸
珮橫四方兮未極泥盎盎兮予車以敗望夫君兮天東
南江復山兮斯路巉恍欲遇兮忽不見奄晝晦兮雲曇
曇前馬兮無路稅駕兮無所誰與共兮芳馨獨蒼茫兮
愁苦
愍遊
君胡爲兮遠遊蹇行迷兮路阻脩朝予濟兮滄海靈胥
怒兮蛟躒舟暮予略兮太行車墮輻兮驂決攀援怪蔓
兮一息雷晝闞兮山裂四無人兮又風雨靈幽幽兮爲
予愁絶君胡爲兮遠道委玉躬兮荒草與魑魅兮爭光
與虎兕兮羣嘷君之居兮社木蒼然衡門之下兮可以
休老歸來兮婆娑芳滿堂兮儛歌奉君子兮眉壽光風
蕩兮酒生波雲日兮同杜月星兮偕夜千秋兮歲華弭
予蓋兮紲予馬悲莫悲兮天涯樂莫樂兮還家
交難
美一人兮巖之扃珮璧月兮間珠星歲旣單兮不圭幣
路巉絶兮遠莫致稼石田兮長飢誰與此兮蓺之藉予
玉兮雙㲄先予絺兮五兩不萬一兮當此託長風兮寄
想長風兮無旁吾媒乏兮鳳凰謂蘋若兮蒿艾鳳告予
兮以不祥恐靑女兮行秋奄銷歇兮衆芳搴芳華兮玉
蕤將以遺兮所思玉蕤兮霜露所思兮未知
歸將
輿不濟兮中河日欲暮兮情多子蘭橈兮蕙棹願因子
兮凌波眢壑兮以漁周落兮以驅驪龍兮飛度郊之麟
兮去汝波河濆兮迷塗黃流怒兮不可以桴目八極兮
悵望獨顧懷兮此都御右兮告病鑾鈴兮靡騁河之水
兮洋洋不濟此兮有命
石湖居士詩集卷三十四
