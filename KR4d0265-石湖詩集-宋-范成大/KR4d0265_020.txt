石湖居士詩集卷二十
淳熙五年四月二日直宿玉堂懷舊
桂海冰天老歲華直廬重上玉皇家當年曾識青青鬢
惟有東墻一架花
雪山刁斗不停撾夜把軍書敢顧家珍重玉堂今夜夢
靜聞宫漏隔宫花
初歸石湖
曉霧朝暾紺碧烘橫塘西岸越城東行人半出稻花上
宿鷺孤明菱葉中信脚自能知舊路驚心時復認鄰翁
當時手種斜橋柳無限鳴蜩翠埽空
寄蜀州楊道人
老來萬事緫蕭然猶憶西州暑雪邊爲報岷峨山水道
如今眞箇得歸田
送同年萬元亨知階州
老我曾頒萬里春憐君飛棹也浮秦當年千佛名經裏
又見西遊第二人
路入南山舊漢畿油油淸渭照牙旗古來百戰功名地
正是雞鳴起舞時
十年關隴困科輸聖德如天盡埽除臨遣中和二千石
好乘春日下寬書
次韻蜀客西歸者來過石湖并寄成都舊僚
走徧塵埃倦鳥還故鄉元在水雲間黃粱飯裏夢魂醒
靑篛笠前身世閒鷗鷺飛來俱玉立松篁歲晚各蒼顔
岷峨交舊如相問鐵鎖無扃任客攀
十一月大霧中自胥口渡太湖
白霧漫空白浪深舟如竹葉信浮沉科頭晏起吾何敢
自有山川印此心
靈祐觀(即古神景宫也相傳舊宫廊百間繞三大殿謂之百廊三殿今不復有堂前有)
(垂絲檜三本)
暘谷西門鎖洞宫古苔斑駁檜蒙茸百廊三殿惟眢井
萬壑千巖有瘦笻
林屋洞(仙經一名左神幽虚洞天正洞門左觀中出觀左門又有二門一名雨洞一名)
(暘谷洞)
擊水摶風浪雪翻煙銷日出見仙村舊知浮玉北堂路
今到幽墟三洞門石燕翾飛遮炬火金籠深阻護嵌根
寶鐘靈鼓何須叩庭柱宵晨巳默存
包山寺(在毛公壇前別峰下慈受深老所作深老入山時手植二竹今遂成林山上松)
(多非種植風吹松子自成謂之飛松)
仙塢遜半坐精廬遷古幢槁衲昔開山至今坐道場熾
然說慈忍禪海薰戒香穉竹暗寒碧飛松盤老蒼船鼓
入宴坐紅塵隔滄浪藤杖嬾歸去共倚蒲團牀
毛公壇福地(西山最深處毛公劉根也身生綠毛故云有劉道人作小菴在隱泉)
(之上)
松蘿滴翠白晝隂七十二峰中最深綠毛仙翁巳仙去
惟有石壇留竹塢竹隂埽壇石槎牙漢時風雨生蘚花
山中笙鶴尚遺響湖外人煙驚歲華道人眸子照秋色
邀我分山築丹室驅丁役甲莫兒嬉渴飲隱泉飢餌术
上方寺(在銷夏灣上)
檥棹古銷夏搘笻新上方珠灣鎖員折冰鏡沉空光楓
纈醉晴日橘黃明蚤霜閒門松竹徑隨處有淸凉
銷夏灣(吳王避暑處平湖循山一灣雲水勝絶)
蓼磯楓渚故離宫一曲淸漣九里宫縱有暑光無著處
靑山環水水浮空
橘園
橘中有佳人招客果下遊胡牀到何許坐我金碧洲沉
沉剪綵山垂垂萬星毬竒采日中麗生香風外浮折贈
黃團雙珍逾桃李投拆開甘露嚢快吸冰泉甌熱腦散
五濁豈止沉疴瘳未知商山樂能如洞庭不
華山寺(在西山盡處多泉泓僧房數處有之有湯岐公胡茂老樞密孫仲益尚書諸公)
(題詩)
五湖西岸孤絶處旃檀大士來同住性空眞水徧淸凉
隨緣出現無方所蒙泉新潔鑑泉明瀹茗羹藜甘似乳
何須苦問蓮開未桂子菖花了今古三翁綵筆照靑霞
從此他山都不數我今閒行作閒客暫借雲窗解包具
魂淸骨冷不成眠徹曉跏趺聽粥鼓脚力有餘西塢盡
明日灣頭更鳴櫓却上東山喚德雲別峰應在銀濤許
縹緲峰(西山最高峰)
滿載淸閒一棹孤長風相送入仙都莫愁懷抱無消豁
縹緲峰頭望太湖
鎮下放船過東山二首
打頭風急鼻雷鼾醉夢閒心鐵石頑惟有愛山貪未厭
西山纔了又東山
老禪竿木各逢場詩客端來共葦航一任顚風聒高浪
滿船歡笑和詩忙
翠峰寺(在東山雪竇顯老道場山半有悟道井庭下大羅漢木兩株虬屈蟠壯甚竒古)
來從第九天橘社繫歸船借問翠峰路誰參雪竇禪應
眞庭下木說法井中泉公案新翻出諸方一任傳
社山放船
社下鐘聲送客船凌波撾鼓轉滄灣橫煙裊處雞豚社
落日濃邊橘柚山八表茫茫孤鳥去萬生擾擾一舟閒
湖心行路平如鏡陸地風波却險艱
東山渡湖
渡船帆飽如張弓倏忽世界寒浺瀜堪輿無垠日夜汎
浩浩元氣蓬蓬風湖光日色不可辨但見水精火齊合
集成虚空波臣川后敬愛客約束祕怪驅魚龍大千緫
作大圓鏡光中飛度迷西東蒼茫一身無四壁八方上
下惟孤篷毛仙出迎笑相問何乃自苦荒寒中吾生蓋
頭乏片瓦到處漂摇稱寓公猶嫌塵土礙人眼兹遊勝
絶餘難同九衢車馬恍昨夢付與一笑隨飛鴻
與游子明同過石湖
契闊相逢一笑歡當年森桂共驂鸞試談舊事醒村酒
仍趁新晴暖客鞍梅粉都皴啼宿雨柳黃不展噤春寒
從今鼎鼎多幽事仍喜蛙聲不在官
次韻同年楊廷秀使君寄題石湖
儀凰當瑞九韶成何事栖鸞滯碧城公退蕭然眞吏隱
文名藉甚更詩聲句從月脇天心得筆與冰甌雪椀淸
書到石湖春亦到平堤梅影縠紋生
半世輕隨出岫雲如今歸作卧雲人小山有賦招遊子
大塊無私佚老身禪版夢中千嶂曉鬢絲風裏萬花春
新年社瓮鵝黃滿賸醉田頭紫領巾
自閶門騎馬入越城
日影穿雲亦未濃夜來疎雨洗淸空村前村後東風滿
略數桃花一萬重
斷橋隤岸數家村雨少晴多減漲痕雪白鵝兒綠楊柳
日高猶自掩柴門
姚夫人輓歌詞
衿帨虞鰥後詩書孟母鄰高懷琴意靜晚福詔恩新自
古悲風木于今詠澗蘋松銘無溢美百世考堅珉
北山草堂千巖觀新成徐叔智運使吟古風相
賀次韻謝之
北山松竹堪怡顔千巖觀前多好山誰云都無卓錐地
亦尚有此茅三間洞門無鑰常不關小徑百曲蒼龍盤
衆芳迷人不知處片雲與我俱忘還花前一杯重鼎吕
明日戽田并灌圃種苗種豆從此忙昨夜驚雷送膏雨
贈舉書記歸雲丘
一枕淸風四十霜孤生無處話淒凉相看只有龐眉客
還在雲丘舊草堂
四股澗松雷斧碎十圍巖桂燒痕枯不知階下跳珠處
舊竹春來有筍無
靑山面目想依依水石風林入夢思白髮蒼顔心故在
只如當日看山時
題查山林氏菴
戸庭淸深宅翠微雪如佳壁喚題詩煙梢矗矗靑圍屋
露葉鮮鮮綠滿籬宿雨一春纔汎鴨新蕪幾日巳藏碑
山僧見客如枯木疑是懶殘南嶽師
木瀆道中風雨震雷大作
惡風奔雲何壯哉溪水欲立山欲摧石岸迸裂纜邊樹
胡牀動搖船底雷靈巖塔後雨脚挂胥口廟前浪花來
篷漏衣沾不足惜酒瓶傾倒愁空罍
光福塘上
指點炊煙隔莽蒼午餐應可寄前莊雞聲人語小家樂
木葉草花深巷香春去巳空衣尚絮雨來何晚稻初芒
秪今農事村村急第一先陂貯水塘
與至先兄遊諸園看牡丹三日行徧
柱杖無邊處處過粉圍紅繞奈春何閶門昨日看不足
今日婁門花更多
蜂蝶蕭騷草露漫小家籬落閉荒寒欲知國色天香句
須是倚闌燒燭看
次韻同年楊使君回自毘陵同泛石湖舟中見
贈
客舫中流下人家夾岸看洛花堆錦煖吳藕鏤冰寒莫
厭淸歡暫須知後會難小詩煩本事任秃綵毫端
曲誤不須顧客狂當好看日斜雙槳急風駛夾衣寒賸
說歸田樂休歌行路難石湖三萬頃何處覓憂端
北渚乘風渡西山帶霧看袖單嫌翠薄杯淺怯金寒宿
雨收全易春酲解却難且留行色住重肯過蘇端
頃乾道辛卯歲三月望夜與周子充内翰泛舟
石湖松江之間夜艾歸宿農圃距今淳熙巳亥
九年矣余先得歸田復以是夕泛湖有懷昔遊
賦詩紀事
石湖花月浮春空憶共仙人同短篷三更半醉吹笛去
櫂入濕銀天鏡中鶴鳴喚歸斗未没却步扶疎花底月
不知行到碧桃邊但見天風吹積雪月圓月缺今幾回
依舊滿湖金碧堆仙人還上玉堂宿合有片時淸夢來
一笑流光飛電抺嫦娥相對兩愁絶桂枝應亦老無花
蟾兔不須疑鶴髮
嬾牀午坐
晴霄垂北窗卧我翠幄中不知幾斧鑿成此太虚空前
雲稍過盡後雲來無窮鳥雀有底忙激彈過牆東不如
雙飛蝶欵欵弄微風我亦困思生抛書眼蒙茸
秋前三日大雨
暑殘堪喜亦堪憎恰似沙場喋血兵縱有背城餘燼在
能禁幾度瀉檐聲
秋前風雨頓凉
秋期如約不須催雨脚風聲兩快哉但得暑光如宼退
不辭老景似潮來酒杯觸撥詩情動書卷招邀病眼開
明日更凉吾巳卜暮雲渾作亂峰堆
立秋後二日泛舟越來溪三絶
西風初入小溪帆旋織波紋縐淺藍行入鬧荷無水面
紅蓮沉醉白蓮酣
一川新漲熨秋光挂起篷窗受晚凉楊柳無窮蟬不斷
好風將夢過橫塘
飯後茶前困思生水寬風穩信篙撐不知浪打船頭響
聽作凌波解佩聲
采菱戸
采菱辛苦似天刑刺手朱殷鬼質靑休問揚荷涉江曲
只堪聊誦楚詞聽
曉起聞雨
老來稍喜睡魔淸兀坐枯株聽五更蕭索輪囷憐燭燼
飛揚跋扈厭蚊聲登高事了從教雨刈熟人忙却要晴
莫道西成便無慮大須濃日㬠香秔
說虎軒夜坐
白雲深處卧癡頑挂起東窗水月寬但得好詩生眼底
何須寶刹現毫端一身莫作官身想萬境都如夢境看
蠏舍鄰翁能日醉呼來分與一蒲團
偶書
太行巫峽費車舟休向滄溟認一漚日下冰山難把玩
雨中土偶任漂流元無刻木牽絲技但合收繩卷索休
惟有酒缸并飯甑却須秔秫十分收
睡覺
漏箭聲中斷角哀界窗猶有月徘徊心兵休爲一蚊動
句法却從孤鴈來潄罷玉池甘似醴夢餘金鼓辯如雷
夜長展轉添許事推枕蕭然一笑咍
閶門行送胡子遠著作守漢川
前年送君朝明光今年送君還故鄉錦官樓上一樽酒
萬里閶門折楊柳吳波沄沄蜀山蒼人生行路如許長
相逢相送鬢如雪人生能禁幾離別房湖風月開春臺
石湖水雲歸去來西棹東帆君未了相逢還向閶門道
嘲蚊四十韻
暑魃方肆行羽孽亦厲習肖翹極么魔坱圠累闢翕濕
生同糞蝎腐化類宵熠初來鬧郭郛少進亘原隰嚶如
蠅聲薨聚若螽羽揖俄爲殷雷鬨遂作密霰集口銜鋼
針鋒力洞衲衣襲啾聲先計議著肉便嘘吸立豹猶未
定卓錐巳深入血隨姑嘬升勢甚轆轤汲沉酣尻益高
飽滿腹漸急晶晶紫蟹眼滴滴紅飯粒拂掠倦體煩爬
搔瘁肌澁捄東不虞西擒一巳竄十新瘢蓓蕾漲宿暈
斑斕浥竟夜眠轉展連牀歎於悒云何人戚欣乃係汝
張歙驅以葵扇風熏以艾煙濕檠長鎮藏遮帳隙亟補
葺火攻憚穢臭手拍嫌腥汁伏翼佐埽除網蛛助收拾
薄暮洶交攻大明訌未戢牛革厚逾氊鱟介銛勝鈒遭
汝若欲困嗟人何以給夏蟲雖衆多罪性相百什蜂蠆
豈房櫳蟣蝨但褌褶羊羶蟻登爼驥逸蝱附&KR0919;蠓惟舞
醯瓮蟫止祟書袠蚤爲鵂所撮蠅亦虎能執彼愆可貰
死汝罪當獻級凉飊倏然至醜類殆哉岌一吹觜吻破
再鼓翅翎縶三千蹀頡利百萬走尋邑快哉六合内蔑
有一塵立虚空旣淸凉家巷得寧輯雞窗夜可誦蛩機
曉猶織雨簾繡浪卷風燭淚珠泣客來添羽觴人靜拂
塵笈恍還神明觀似啓坏戸蟄消長誰使然智力詎能
及
閶門戲調行客
日夜飛帆與跨鞍閶門川陸路漫漫人生自苦身餘幾
天色無情歲又寒萬事惟堪六如觀一杯莫信四并難
重陽雖過黃花少尚有遲開玉雪團
九月二十八日湖上檢校籬落
村北村南打稻聲荒園屐齒亦嬉晴菊邊更覺朝陽好
松下偏聞晚吹淸一歲無非吾樂事千金不博此閒行
周遭踏徧芙蓉岸足痺腰頑栩栩輕
晚步吳故城下
意行殊不計榛菅風袖飄然勝羽翰拄杖前頭雙雉起
浮圖絶頂一鵰盤醉紅匝地斜曛暖熨練涵空漲水寒
却向東臯望煙火缺蟾先暎槲林丹
上沙田舍
更無雲物起微隂壠畝人家各好音歲晚陽和歸稻把
夜來霜力到楓林兒童笑裏豐年面烏鳥聲中落日心
釀秫炊秔都入手賸拚腰脚辦登臨
與現壽二長老遊壽泉因話去年林屋之遊題
贈
何年錫杖劚淸甘天遣深源壽此菴金靨萬枝浮倒影
爲君題作菊花潭
松風放浪入雲關二衲相從一士閒人與瘦笻俱老健
去年今日在包山
渡太湖
嚢風閣雨半晴隂慘淡誰知造化心委命浮沉惟一葉
計身輕重亦千金紅塵猶道不勝險白浪莫嗔如許深
晚得薌山堪寄纜卧聽鼉吼與龍吟
再渡胥口
古來此地快蓬心天繞明湖日照臨一鴈雲平時隱現
兩山波動對浮沉衰髯都共荻花老醉面不如楓葉深
&KR0699;戸釣徒來問訊去年盟在肯重尋
跨馬過練墟喜晴
稻穗初乾怕雨時晚來蒸煖欲霏微西風若肯吹雲盡
不惜飄飄側帽歸
晚歸石湖
何須駟馬衒鄉關只作歸農老圃看夢裏曾腰綪結佩
年來新著惰遊冠和煙種竹聊醫俗帶月聞蛙不在官
久矣此心恬不動如今併與此身安
北山堂開爐夜坐
困眠醒坐一龕多竹洞無關斷客過貪向爐中煨榾柮
懶從掌上看菴摩閒無雜念惟詩在老不甘心奈鏡何
八萬四千安樂法元無祕密可伽陀
入城
十里淸風一餉間片帆眞欲解人顔林家莊近聞鵝鴨
船到閶門儘未關(儘字俗用巳久據理只合用盡字)
次韻蚤蚊
羽蟲么魔塞區寰造化胡爲弗疾頑長養汙泥草木處
縱横大地山河間夜聲雷動人力屈秋喙花開天理還
但願江湖無白鳥何須金鼎鑄神姦
冬至晚起枕上有懷晉陵楊使君
新衣兒女鬧燈前夢裏莊周正栩然騎馬十年聽曉鼓
人生元有日高眠
多稼亭邊有所思冬來撚却幾行髭也應坐擁黃紬被
斷角孤鴻緫要詩
寒雨
何事冬來雨打窗夜聲滴滴曉聲淙若爲化作漫天雪
徑上孤篷釣晚江
戲贈脚婆
日滿東窗照被堆宿窗猶自煖如煨尺三汗脚君休笑
曾踏鞾霜待漏來
除夜前二日夜雨
雪不成花夜雨來壠頭一洗定無埃小童却怕溪橋滑
明日先生合探梅
次韻章秀才北城新圃
方流桃花塢窈窕入壺天碧城當巖岫淸灣如澗泉風
月欲無價聊費四萬錢雪後春事起紅雲蜂蝶邊
西城如西塞桃花古來多釣艇鱖魚肥前身張志和煙
霏幾白鷺風雨一綠蓑淸江韻新引淸絶勝陽阿
夢中作
漠漠人間一氣平虚無宫殿鎖飛瓊碧雲萬里海光動
何處書來金鶴鳴
北城爲雪所厄
凍蘂粘枝瘦欲乾新年猶未有春看雪花衹欲欺紅紫
不道梅花也怕寒
雪後六言二首
雨聲和深巷屐風力到短檠燈可惜滴殘檐雪從教漂
盡河冰
歲寒破屋萬卷風急疎窗一燈高卧眼生醉纈遠遊鬚
有堅冰
元夕大風雨二絶
東風無賴妒華年一夜淒寒到酒邊放盡珠簾遮畫炬
莫教檐雨濕靑煙
河傾海立夜翻盆不獨妨燈更損春凍澁笙簧猶可耐
滴皴梅頰勢須嗔
春懷
柳顰梅笑各相惱詩債棋讎俱見尋莫道幽居無一事
春來風物緫關心
自橫塘橋過黃山
陣陣輕寒細馬驕竹林茅店小帘招東風巳綠南溪水
更染溪南萬柳條
次韻謝李叔玠追路送筍
墮地錦䙀茁解衣温玉姿來償食竹債大勝伏雌炊少
日羹藜子老來煨芋師盤餐登異味指動巳先知
石湖居士詩集卷二十
