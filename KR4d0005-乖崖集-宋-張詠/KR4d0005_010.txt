乖崖集卷十
宋張詠撰
表
賀東封禮畢表
臣某言今月六日樞密院遞到勅書一道十月二十六
日皇帝封禪禮畢大赦天下者臣當時集軍州官吏僧
道百姓曉諭訖伏以真聖有作萬方樂推非升中無以
告不世之功非太平無以行希代之事盛禮云畢鴻休
允敷極于無垠不任大慶(中謝)臣聞安大衆定大業者
至德動天地感鬼神者至誠至誠昭晰以發中玄化浸
淫而應外然後五兵消偃九有澄清迨於升聞克洽穹
昊若夫守治定之禮修報本之儀常祀之餘盛典多默
自前世稱頌者七十二君漢纔依稀唐亦梗槩以至躋
生民于夀域納仁義于中途踵無懷淳朴之風述虞舜
東巡之美系我聖宋成乎嗣君恭惟皇帝陛下大道之
尊中天而立咨唐堯之宇覆法姬周之砥平密勿萬機
臣度巡遵于繩凖精明一德黎元但覺其昭蘇加以天
資孝慈則人歸恭順力行節儉則物有羡饒和氣四充
百糓屢稔遠人不召而自至禎祥過抑而益彰有以光
揚祖宗輝映今古善頌之口何得而名于是遐方觀國
之賓奔馳道路東魯系来之老萃集闕庭洎于黔首緇
黃三事庶尹累陳昌平之績請行封禪之禮皆曰陛下
德至于天故有祥符降空羣鶴引駕德至于地故有嘉
禾連理芝草分莖昭示衆靈無以殫記陛下果不可固
讓人情果不可固違者上答神庥下祈民福也是用降
時巡之詔著柴望之儀馳道不除帷宫不飭菲薄之至
也無勞居民無夭生物仁愛之深也皇皇翠華駸駸羽
衛方冬之麗日增燠千里之纖埃不飛既祗肅以登封
復懇惻以降禪奠茅成禮雖資北里之禾檢玉報功實
有上玄之命是謂禱祈之善恭讓于天曠蕩之恩宏被
于下無一事不更于照臨無一物不遂于霑濡熙穆淳
風輝煥清世追蹤五后式觀紀號之文邁德宗周更遠
卜年之數臣職叨近列任忝名藩逢大中開泰之期見
往代未行之事病知分薄難伸扈蹕之心老覺才微莫
逮歌虞之意(云云)
謝賜御製御書封禪銘贊記副本表
臣某言進奏院遞到編錄封禪記丁謂等起請御製御
書泰山銘贊記抄錄副本一卷賜臣者聖作深玄人所
難覩外臣有賜恩出非常(中謝)臣聞渡汾流詠止歎于
當年過沛興歌庸思于共守豈若天祚明德功格上玄
既東巡以告成復勒銘以見意煥乎盛業垂被無窮誠
明代之嘉猷而真聖之能事也恭以皇帝陛下生知要
道天縱多能體二聖之仁明鑑百王之得失側躬致治
元化大同以至和氣四充祥符下集覽闕下諸生之議
感泗上父老之言遂事升中以展大禮皆謂太平者前
王難及之事陛下致之泥金者曠代不修之典陛下行
之嚴父配天孝之至也為民祈福仁何遠哉事感宸衷
言成國典眷兹近列許遂榮觀實類管窺莫從天際有
若歸功天地推德祖宗謙讓在思惕厲為誡此人世不
名之福乃社稷無疆之休也臣叨塵要職獲守雄藩拜
賜以来歡心莫極雖收藏有輝永為傳世之珍而衰劣
無能但見感恩之淚(云云)
甘露賀表
臣某言當州自十一月八日甘露降太平興國寺松樹
大小千株經月尚在者竊以神物斯来太平之騐耳目
相接遠邇同歡(中謝)臣聞政由德成物以類應雖天地
之博大而草木之纖微有感必通無遠不至恭惟皇帝
陛下真誠御世廣愛臨人人心平和天意響答始東封
之行慶忽甘露以儲休此實陛下勞神在中而致美于
外也德之所感昭然不誣觀其凝若露雪甘同飴蜜千
株徧結足名希代之珍再月未融是表無疆之福臣器
能淺薄蹤跡遭逢任守連城目覩嘉瑞稽人物感通之
理抑有前聞紀皇王遐邈之風曾無異見(云云)
謝加階封表
臣某言今月日進奏院遞到官告一通勅牒一道蒙恩
特賜臣大中大夫進封開國公加食邑五百戶勲實封
賜如故者祥符遠燭兊澤旁流方忻樂聖之心又荷維
新之命退量不稱徒切增慙(中謝)臣聞廣大者天博通
為聖天德茂而物遂生聖道行而人受賜既云不宰何
以識其裁成實曰無名何以盡其言喻亦猶惟堯與舜
法地象天致巍蕩以無稱類生成于不報也恭惟皇帝
陛下千年應運一德承乾念創業之克艱未嘗逸豫慮
一物之失所每切憂勤明誠既感于人心聖化遂通于
天意故得真仙降旨瑞牒成文遂彰卜世之期允協大
中之道載惟靈氣事過于龜龍方表玄功理同于三五
而復順陽春而在宥舉賞典以加恩善讓不居莫見裁
成之樸天下蒙福增歌仁夀之風臣位亞天官職參樞
要叨預分符之寄仍司禁暴之權江外素清經歲但窺
于兵籍郡中無事下帷徒守于詔條常慮敗官復榮寵
數階封益峻名跡增華較其冐賞之由實屬逢時之幸
得不飲冰勵節體國為心庶求靜理之方少助無為之
化(云云)
昇州謝傳宣撫問表
臣某言今月三日入内内侍高班陳文懿到州傳宣賜
臣御札劄子撫問臣疾患者螻蟻微軀雲雷重施頓覺
已蘇之轍如登萬舞之庭寵勵異常感愧何盡(中謝)竊
念臣河壖賤類朝右孤根徒將學古之心以勖事君之
節先皇知臣守道擢在清流陛下察臣好公委之巨鎮
常謂官高效淺任重才微履薄臨深一欲少逃于官謗
安民被物尤慚無補于皇風一昨蒲柳向衰犬馬生疾
據醫工切脈本自中傷用灸以然膚即時氣正既緣在
假合具奏聞伏蒙皇帝陛下專命使人特頒宸翰何郡
官之眇末勞天眷以安存同暗室之睹朝陽類寒荄之
遇春煦篤君臣之分遠不能名傳家世之榮久將益茂
恭期畏慎以報生成(云云)
謝加工部尚書再任表
臣某言今月某日入内内侍高班楊保政齎到官告一
通勑牒一道蒙恩特授臣工部尚書散官勲封食實封
賜如故仍放朝謝兼奉勅量留一任者非常之寵出自
天心三品之資實踰愚望再循再省以榮以驚(中謝)臣
聞漢命二千石非政績昭彰者未嘗增秩唐歴三百年
非功行超絶者不得尚書流為美談成為故事如臣虚
謬過有遭逢處近侍之班無一言報國守諸侯之郡無
一善及人縱加勵朽之勤再贖冐榮之責而况年容向
暮疾疹相仍中間伏閣拜章懇求外任近者因心戀闕
欲望替歸遂寫情誠遠塵旒冕豈期睿眷曲示優憐命
星使于層霄宣王言于南服增正卿之秩允謂異恩許
再任之官足明重寄匪惟臣愧亦駭衆情蓋以唐賞能
臣漢旌良吏前載希有近代罕行一朝併賜于褒崇何
路重酬于名器所以臣愧不稱而衆駭異常也臣得不
上體虚懷俛安遠俗使無違誤少副倚毗(云云)
昇州又謝傳宣撫問表
臣某言三月日入内内侍高班趙履信到傳宣伏蒙聖
慈重叠撫問臣者國有常典郡實分符何守吏之瑣材
勞聖君之重顧遠傳中旨下慰殘軀恩既有加喜亦難
盡(中謝)竊念臣幼而嗜學家本無書閱市尋師久常涉
歴策名委質始預遭逢自謂不蠶而衣不耕而食徒憑
官勢坐庇宗親故檢身每切于勵精承命不辭于艱險
以至懲奸析滯廢寢㤀餐盡瘁公家一欲酬君之寵祿
緝綏黎庶一欲答民之供承是致過冒寒温有乖調護
盛年抱疾向老便衰一昨西蜀替歸中樞隸職信班行
之絶跡覺聖眷之異倫其如癖氣傍攻少納大官之膳
頭瘡下瀝有慚清蹕之塵所以臣喜偶昌期而悲逢薄
祐也遂陳丹悃求莅偏州感動皇情俯從臣願付金陵
之重地委江介之諸軍無廢攝生僅同卧治未期報政
忽復遷官信使纔迴中貴又至瘡痰之末既沐軫憂飲
食之間亦令順適下安孤跡傍駭羣情臣竊覽遺編遐
觀往哲有才大而君不用忠盡而君不知多矣若臣寒
素起家清朝見任功未著而賞厚誠未立而信深者幸
也蓋遇皇帝陛下以至聖之能守可大之業明以御下
則邪正畢見其心仁以安人則高卑各遂其性是以臣
粗推愚欵盛荷殊知豈不使四海之中九流之内壯夫
激節在位快心有以頌陛下禮士之風遠逾列聖賞微
臣飭身之末無愧前賢臣之叨塵自難言喻但期彊飯
一冀分憂庶敦有卒之誠少報不名之德(云云)
進文字表
臣某言因接内侍高品趙履信言語履信謂臣曰多見
朝臣言尚書文章高古理道深遠聖君好文何不寫錄
一本進呈者始聞此說不覺驚心又緣詞學登科聖君
奬遇若無所獻何謂盡誠繕寫之時戰汗交至(中謝)臣
聞于師曰文章興于邃古文物備于三代前聖有作後
聖所因著之簡編流為國典誠萬代不易之道也率由
齊上下之儀定人倫之序正教所設作生民之坦途五
常所施為濟用之樞紐是故聖君順指于上賢彦馳騖
于下文士之筆斟酌于中陳布道德張弛風化有以懲
有以勸有以規有以諷正議不回則皇猷允若書法不
隱則奸邪洗心行以踐言文以見志千狀萬態不失乎
忠信助治之大端豈止垂諸空言而已與夫多覽廣記
稱博士之流走翰飛文擅應用之最者異日論也此乃
聖賢事業豈愚淺能臻乎以至臣三年不敢搆思五年
不得措詞竊擬遺餘粗陳梗槩故于著撰不能編綴自
謂上不至淳文下不迨應用已甘守拙期于畢生一遇
太祖開基太宗臨極平蜀来越降吴下并復炎漢之土
疆廣有唐之郡縣列官既衆取士益繁故夫俊造之科始
有殿廷之試臣幸一上中選再命登朝勵好古之心為
事君之節飭學文之志為臨下之貲功未昭著官已顯
崇此蓋先帝喜于奬善陛下急于勸能致臣叨塵特邁
流輩諒無異略以報厚恩惟切履冰少塞非據豈期朝
列曲譽臣文愧研究之本疎何傳說之過實臣又聞遇
文明之治不以文顯不類也逢知己之主尚拘形跡不
忠也希顔雖勞面墻無取敢持爝火輕冒皎日允謂不
知量也甚矣臣曾著聲賦一篇妄紀皇王治亂之本擬
富民侯傳贊一篇譏漢武不盡富民之術詹何對楚王
疏一篇似近治身之要過此片善偶得一鱗歌詩短章
稍免塵雜共寫錄成百篇昧死附進(云云)
謝除禮部尚書表(東封恩)
臣某言(云云)蒙恩特授臣禮部尚書加食邑三百戶(云)
(云)國有大賚臣叨峻遷俯僂拜恩惶駭失據(中謝)臣聞
今之尚書乃周之六卿也位次上公職當獻可若非道
堪尊主智足利人處其易循循得善事之稱履其險侃
侃有不奪之節者苟踐斯任謂之匪人如臣操修素甚
鄙薄加之識昧而復才卑有若安居思危慎名與器聖
慮精到臣豈敢云至于屢奉詔條詢採民瘼臣未嘗陳
一便人之策未嘗舉一有道之官未嘗議一聚斂之臣
侵下僥寵未嘗紏一欺違之吏黨惡自私實辜旰食之
求頗玷上卿之秩謂之識昧不其騐與恭惟皇帝陛下
道大無名量深無際示不矜之善則臣庶洗心隆克儉
之風則黔首滋富遂使西戎即叙北敵請和耕者極于
邊方武具陳于内府此陛下柔遠之略與周比崇越前
年東幸泰山肆覲羣后封天禪地檢玉泥金此陛下報
本之功與舜同道歲二月西巡狩至于汾隂盡禮于誠
惟德是享此陛下修墜典主百神眇眇漢唐曾不足擬
臣幸被太平之休烈遐觀盛德之形容慕臯陶愛君之
心無臯陶頌君之業坐致三品能無愧乎所謂才卑不
敢逃責臣謹當守陛下之疆土宣陛下之風化俾頑者
向方飢者得食兼撫屬城之衆少寬南顧之憂仗此勤
劬期報萬一(云云)
賀祀后土禮畢大赦表
臣某言今月日密院遞到祀后土禮畢赦書一道臣當
時集軍官州吏僧道百姓宣諭訖希世盛事作解鴻恩
歡洽之聲隱然雷動均和之氣邈與春迴(中謝)臣聞汾
雎上臯坤儀中宅自漢王之覩奥復唐后以致誠年祀
寖遥聲響俱絶蓋戈旄之未偃而黎獻之未康雖欲在
思實則㒺暇恭以太祖皇帝沈謀英斷應天順人西取
三川南定百越荆蠻既乂江吴以朝太宗皇帝天資聖
文神贊明德挫并州之逆節旌浙右之忠淳于以躬選
惟良坐理中道可久之業無得而名伏惟皇帝陛下繼
體承乾祖仁昭義好聞正直樂事謙和以唐虞濟物之
心下安率土以周孔治時之法上守慶基遂致風教太
和天人合慶沙漠難羈之敵不召而来天書莫測之祥
應期而出躋生民于富夀見昌世之形容一之日封泰
山禪社首功之至也二之日幸汾隂祀后土禮之得也
大恩四出覺萬有以重熙溢美無窮真聖人之能事臣
久塵要職獲守維藩前導後從既無階以扈蹕式歌且
舞徒有幸於逢時(云云)
謝加階食邑表
臣某言(云云)蒙恩授通奉大夫加食邑五百戶者皇猷
致美臣下沾榮授捧之間驚惶失次(中謝)竊念臣素無
勲績叨預官常江介剖符偶免敗官之責帝鄉卧疾未
知就列之期伏遇皇帝陛下法道為宗與聖作則萬善
中藴大明外敷故夫濟世之恩鎮作無名之朴是致春
融萬國影附四方至德升聞仙祖来格示延長之歷數
諭清淨之化源煌煌然業業然有以見天人合慶社稷
永貞亦謂越千古以未聞垂萬嗣而獨出能稱頌者恐
難為詞豈比夫周穆瑶池空贊白雲之曲漢皇蘭殿惟
留非聖之言于以覃沛恩答嘉貺凡諸有位盡被殊遷
臣官忝上卿名已過實復增階級更益戶封惟虞漸老
之身難答自天之寵
謝封贈表
臣某言進奏院遞到官告三通臣亾父某蒙恩贈太常
卿亾母謝氏追封新昌郡太夫人妻王氏進封太原郡
夫人者雲雷重施存殁沾恩榮忝過常喜愧交集(中謝)
臣聞綏和人紀允屬于君臨振舉家聲用光于子道非
偶昌平之運克隆敦勸之風則何由變單門為華宗登
朽骨于名路恭惟皇帝陛下仁明濟代孝愛動天四氣
均和萬方熙穆然後修墜典禮百神議法從寬惟民之
恤濟濟列辟仰慶賜以榮家眇眇舊官咸賞延于繼絶
昭然大賚邈矣難名竊念臣識昧知微學慚博古遇八
表来王之日用人處多當九重選吏之時出身特異致
叨榮于官秩實輝映于鄉閭所幸者厚入俸金常豐饒
于甘脆所喜者重加贈典復光揚于令名既彰為孝之
心未有資忠之要臣不得不彊扶衰病益勵廉勤宣聖
化于平民俾其遂性示皇威于醜類望其悛心少寬南
顧之憂以達事君之節(云云)
辭赴陳州表
臣某言三月十六日中使傳宣慰臣及賜臣勑牒一道
差知陳州仍放朝辭者天寵異常人情皆喜于臣之分
其榮可知中謝臣聞以義激志者志極于義以仁感心
者心極于仁實國家統御之大經加臣庶遵向之常理
臣學不知道心豈辨仁幸逢明聖之朝驟踐樞衡之職
東吴西蜀忝預控臨計省憲臺粗曾敭歴分憂察俗既
無利物之勤均物繩違又乏當公之譽徒以位叨三品
祿厚千鍾適臨蒲柳之秋忽生犬馬之疾深莫能療頭
瘡起自于膏肓命或可延隂氣非干於臓腑伏遇皇帝
陛下仁以濟代聖無不通未明求衣慮一物之失所虚
懷待物無一善以見遺溢美具彰稱頌難際是以臣未
伸臣節過荷聖知江介告勞特恩與替帝鄉縈疾傳宣
免朝若較之于身則榮由寵及若議之于國則禮自臣
違此實關心惕然如疚不仕則弔古人無㤀于尊君以
食計功廉士猶嫌于竊祿臣久妨就列坐請俸錢顯成
慢上之尤兼負素飡之責是以臣量其筋力尚可驅馳
遂貢赤誠乞從外任將勤補拙修誠望附于闕宫捨逸
從勞本願覬當于臨遠豈謂皇帝陛下軫其久病念及
衰年俾近王畿處之善地長河路便一行稳汎于清流
古郡望雄平昔皆稱於易治况臨公之多暇復聚族以
養和此謂仁以感臣心義以教臣志期不惜死上報所
因再念臣幸偶昌期何多薄祐身世欲將于比喻神魂
但覺于悲凉初疑泛海之槎暫来天上翻類拖腸之鼠
却到人間今則見從舟人已裝行具延時滯日欲去還
留指德澤以為言詞不盡義望皇居而積戀淚下沾衣
乍遠帝鄉無任感激(云云)
陳州到任謝表
臣某言三月十六日中使至傳宣安慰臣并賜勑牒一
道差臣知陳州仍放朝辭者臣已于四月十六日到州
署事訖臣身縈惡疾志切辭榮忽被鴻私令鎮雅俗衆
所皆喜臣獨何心(中謝)臣聞君使臣以禮臣事君以忠
禮無正名合宜乃得忠無定跡盡瘁者稱實人世之通
方古今之常道也竊念臣識量褊促學問荒淺生十七
載遂掇巍科不二十年致位通顯此誠先帝憐臣執古
陛下知臣愛公非次轉官越常賜與增官途之壯觀發
傅苑之光華較微臣報國之勞累二聖勸能之旨每一
念此重生慙顔以至入直樞衡踐歴臺省略無片善俾
贊大猷出鎮藩方兼掌兵柄全虧異政宣導淳風洎至
垂年又苦腦病以飲食為滋瘡之母以鬲脇為養痛之
根久醫不痊者飲食豈可全去彌年不死者臓腑未嘗
有虧昨至昇州初覺增劇非時替罷得遂生還久住帝
鄉絶不入覲有司舉例合至免官皇帝陛下獨斷見矜
寬給假日雖衆議無苦而于臣何寧臣又聞無功苟祿
者不仁以身違律者有罪既不忍乞歸田里亦不敢端
坐私家遂貢赤誠求補外郡皇帝陛下選之近甸付以
華封兼放朝辭取便之任臣舉家順水信宿到官顧其
廨宇清虛民俗淳厚過客甚少公事亦稀足以稱陛下
憂軫之懷足以致老臣延求之望再造之賜何得而名
臣之此来史氏必載云禮部尚書張某久病頭瘡難于
巾裹到闕七月不赴朝參憲司彈云臣僚在假百日不
朝者准式罷免皇帝寬給假告倍加安存不去官不停
俸異恩也張某感憤中發上疏自陳臣瘡腫雖深形氣
尚健乞加藩服少贖悔尤皇帝親指于陳委之俾入俸
外加給賓事官供安養之餘吾事亦集仍有疾痰與免
朝辭新例也自古及今以臣事君未有来不朝參去不
辭謝者老臣之内寵遇莫儔臣不敢指今之士大夫助
臣快惬却謂千百世後覽宋史者須至掩卷酸鼻上以
仰陛下寬仁厚禮以待老臣下以慶微臣遇主遭時有
蒙餘裕與夫汲黯稱病俾卧治一方何曾免朝許就家
視事不同年而比也重念臣忠節甚薄陛下禮數過常
位已隆矣年已老矣幸已極矣名不朽矣犬馬殘軀死
且無累更欲節飡養氣袪毒添年一望再入九重之城
得覩至尊之面是臣懇懇餘生之幸願也(云云)
乖崖集卷十
