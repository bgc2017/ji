乖崖集卷五
宋張詠撰
絶句
秋日登美美亭
野人官職與心違何况經年未得歸一夕秋風無限思
偶来凭檻到斜暉
縣齋感懷二首
前朝官政似無端彭澤先生百日還堪媿崇陽九河客
明時不敢自歸山
旁人休愛命皇華即問何能報國家長憶鄉園舊廬舍
會須抛印自鋤瓜
寄高主簿
青霄數日路岐通何惜江頭暫駐蹤猶有同来未歸者
縣齋寥落倚千峯
同韋主簿禱雨
棲鸞聲譽喧羣口擲地辭華衆莫儔此日甘霖沾渥處
萬家瞻仰誦田疇
新市驛别郭同年
驛亭門外叙分攜酒盡揚鞭淚濕衣莫訝臨岐再迴首
江山重叠故人稀
早發鄂渚
五里亭東曉色分數峯連絡倚青雲迴頭却顧公車從
孤負滄洲野鶴羣
晚泊長亭驛
驛亭斜掩楚城東滿引濃醪勸諫慵自戀明時休未得
好山非是不相容
新秦送人東歸
郡齋空古塞垣西纔喜相逢又解攜若值山東豪侠問
嵇生慵更作書題
相州官舍
林木千重閉郡樓西山濃翠去無由思量自古逃名者
多少清閒到白頭
赴職荆湖途中作
闕下過從禮數頻到官憂事更勞神每逢山驛連宵住
似待孤雲憫此身
杭州一百五日水心亭留題
湖邊三月百花紅湖上游人處處通莫怪此渠来便去
都緣心地似虚空
夫差廟
由来邪正是安危不信忠良任伯嚭自古家家有容冶
何須亾國殢西施
過華山懷白雲陳先生
性愚不肯林泉住強要清流擬致君今日星馳劍南去
回頭慚愧華山雲
途中
人情到底重官榮見我東歸夾路迎不免舊溪高士笑
天真喪盡得浮名
驪山感事
古来仁聖最憂多合倚承平縱逸麽行幸未停歌未闋
漁陽兵已渡黃河
再任益州迴留題劍門石壁
劍門山勢碧摩天匹馬重来鬢已斑多賴皇明燭幽遠
西川無事得生還
洛中
翠輦西巡未有期玉樓烟鎻鳳參差可憐三月花如錦
狂殺滿城年少兒
舟行
江邊烟草濕歸艭沙白頻翹鷺一雙野曠不知前路遠
雨中時起閉船窗
峡路阻風
嵩雲草草失前期佐主無才鬢有絲牢落江灘阻風夜
峽猿聲裏坐多時
過武陵谿二首
生平苦愛山兼水南國晴暉盡可攜即問世間誰見我
扁舟閒下武陵溪
武陵山下水冲溶往事追尋興莫窮欲就漁人問閒趣
葉舟齊過蓼灣東
桃源觀
簷下山光砌下苔人間重遇眼重開舊林諸子休移誚
已許孤雲作計迴
夜坐
流水㳙㳙落砌莎竹忩殘月冷無多旁人不念思鄉苦
獨奏南樓一曲歌
弔屈原
楚王不識聖人風縱有英賢志少通可惜靈均好才術
一身空死亂離中
苦熱
赫赫炎炎爍遠空泉邊樹底亦無風行人莫便多辭苦
猶勝東郊炙背翁
雨夜二首
四簷風雨滴秋聲醉起重挑背壁燈世事不窮身不定
令人閒憶虎溪僧
簾幕蕭蕭竹院深客懷孤寂伴燈吟無端一夜空階雨
滴破思鄉萬里心
諭意
但求報國莫求名說著隂功是有情楚漢既分寰宇定
留侯先意便辭榮
方竹二首
笋從初籜已方堅峻節凌霜更可憐為報世間邪佞者
何如不似竹枝賢
枝枝方直綠參參林葉疎紅始見心却恐當時惡圓佞
結根遥向楚雲深
方竹杖寄蘇内翰
一尋方直剪湘烟欲寄先愁見賞難指佞扶危兩堪試
惟憑不作瘦藤看
柳枝詞七首
玉門關外絮飛空破虜營前晝影濃可便消兵無好術
忍教攀折怨東風
青連遠戍和烟重静映疎櫳漾縷輕游子不歸春夢斷
南村一樹有啼鶯
遠映天街近遶池長條無力自相依上陽宫女愁方絶
又是東風有絮飛
輕盈恰與地相宜纔種纖枝又引枝不及垂隂向黎庶
春風一路送亾隋
海潮聲裏越谿頭誰種千枝来亂流安得辭榮同范蠡
綠絲和雨繫扁舟
帳偃纓垂已有名水邊花外更分明前賢可得輕詞句
幾變新聲入鄭聲
吴王愛重為遊從歲歲添栽後苑中家國旋亾臺榭毀
數株臨水尚牽風
和人牡丹
桃源分散恨無期忽憶江城見有時歌遠醉園抛不得
幾人終夜起題詩
寄傅逸人
當年失脚下漁磯苦戀明時未得歸寄語巢由莫相笑
此心不是愛輕肥
闕下寄傅逸人
疎疎蘆葦映門墻更有新秋鱠味長何事輕抛来帝里
至今魂夢遶寒塘
秋日寄友人
柳條風暖會吟詩林下池邊屐齒移别後過從更疎嬾
暮蟬嘹亮不勝悲
送别王祕丞
帝鄉三十年前别江外相逢鬢已衰清論未窮行計速
為君臨水立多時
送别李司直
亭下依微見遠村亭中離恨若為論數聲歌罷揚帆去
民吏相看有淚㾗
送魏道士
江上蕭蕭木葉飛天台狂客杖藜歸莫嫌俗吏勤相顧
曾是嵩陽舊掩扉
答劉道士
嵩陽峯底洞中天曾共浮丘對掩關知道高閒少兼濟
折腰從此到人間
暮春憶友人
楊花零落暮春風醉起南軒夕照紅閒倚焦桐坐無語
故人相隔海門東
遣興勉友人
人生三萬六千日二萬日中愁苦身惟有無心消遣得
有心到了是癡人
謝雲居山人草鞋
雲居山客草為鞋路轉千峰此寄来昨日公餘偷步躡
萬端心緒憶天台
請人畫嵩山圖
嵩陽三十六峯寒向為時明隱道難却顧事繁思不及
如何與作畫圖看
鷺鶿
碧蘆風暖健精神烟淡烟濃片影分天怪覓魚心不足
未教名與鶴同羣
聞鷓鴣
畫中曾見曲中聞不是傷情即斷魂北客南来心未穩
數聲相應過前村
乖崖集卷五
