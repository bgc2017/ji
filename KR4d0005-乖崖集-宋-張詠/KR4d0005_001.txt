乖崖集卷一
宋張詠撰
賦
聲賦(并序)
聲賦之作豈拘模限韻春雷秋蟲之為事也蓋取諸
聲成之文王化之本苟有所補不愧空言耳賦曰
㒺象迷冥大人忽生混沌初竅呀然震驚二儀吐形萬
靈吐英天機動制軋而為聲故形有美惡焉聲有大小
焉伊物類之動作俟人事而克全至于大雷隱空萬竅
吼風不為之隆品物磨旋羽足動發不為之末未若人
聲與天通功與物長雄口吻之啟出于厥躬道機之張
騰凌鴻濛其所聞者羲黃唐虞繼踵而至宇宙隘其神
造化侔其智在聲之偉也得不迴天而動地觀其得一
之發清清泠泠凉寰洗瀛萬類聽之如懵而醒仁信之
發溶溶奕奕呼道振德萬類聽之如白破黑曰禮曰義
相迭而起鳴孝響悌駭心清耳萬類聽之如愁得喜廣
成五老聞而啟齒曰是何帝皇之聲也如此九道交訛
華夏和歌蠢動鼻息歡咍實多其在物也昭昭融融萬
緣和同萬籟響空答天之功其在人也萬心氣平萬口
宣騰雲門六英荅君之聲故知五音八聲聲之枝也歟
金石絲竹聲之器也歟若本不正而聲不清何嘗動天
地泣鬼神而有諸三五迭生異業同聲唱古寡應呼今
得精儀禮以之繁會時風為之勁清作禮者有周旋之
矩制樂者有大武之名故聖人之音鏗如鏘金聖人之
治潺若流水加以商辛夏癸行無轍軌情慾沸空淫哇
盈耳民不知告政聲遂毀幽厲既作心胡可度唱僻者
輕脫和偽者交錯鼓鉦之響日馳禮義之風日薄王道
民政潰然投壑攻乎亡國之音聚為終身之樂秦怪一
聲天搖地坑烘赫火烈荒茫海傾阿房輦材枿臬山迴
紫塞築壘匉轟震雷鉗聖愚儒四海睽孤刮剥亾命痛
腦連脛於是民失其業怨口喋喋野薄其農荆榛颺風
刑失其矩民哀無所兵甲填委死為怨鬼故怨之為氣
也散為囂塵積為屯雲閉鬱六合陽靈不曛怨之為聲
也烈風相倚怒濤兼起鬼哭于郊神號于市川谷為之
鬭擊山巒以之崩阤陳吴一呼而宗社瓦毀天窮地終
醜聲不已洎于漢唐惟高與光太宗纉堯開元嗣皇皆
智冠絶古氣淩昊蒼倚天憑怒即動盪于八荒按劍大
呼即交映于中方借力者黎獻助聲者賢良亦不能廣
仁義于遞奏使道德之激揚掩商秦之餘韻系唐虞之
芳聲者也未若我后凝神定思誠求理致與聖作則為
難于易惟禮是崇惟仁是嗜叩乎杳冥清淨以聽聞古
謬惑皇心不平於以忠良是旌息嗟吁之聲不肖是黜
息濫謬之聲均物惻隱息哀怨之聲厚施薄斂息流亡
之聲四民是別息澆競之聲狴犴是理息枉冤之聲道
德是守息兵革之聲人勞是恤息彫斲之聲小人是遠
息邪佞之聲正音是奏息惉懘之聲竒哉壯哉堯嗟舜
驚致章濩之調下覺唐堯之頌輕浩浩蕩蕩無得而名
謂聲之襲也揚溢昭灼上賢下愚既懽且謔鳥獸蹌蹌
蟲虺躍躍信千載之一時與有生而同樂余欲引聲而
作未知何若
放盆池魚賦(并序)
皇宋有天下十一年予自洛徂陜陜牧以近戚得侯
不喜儒墨遂憩駕于易兵部之館庭戶之間有盆池
焉綠萍小鮮雜其中以節兒童之樂樂則樂矣大違
夫物之性也遂命放之感而成賦
粤若金張貴孫風臺露軒珠翠爛目烟華斷魂未盡瓌
異憀然綺思遂命破苔紋陷陶器上分紅杏之隂下決
蓮塘之水于以責女胥誡童僕繫蛛絲之罦網針纖之
魚魚亦繼致爰適我意宅于綠萍恩留香餌日兮夕兮
戲汝弄汝想其魚乎寧亡意歟禀天仁兮化質飲靈泉
兮孕軀豈不有睎狀運海之類豈不有慕力嗔雷之徒
既履漸于鱗鬛安蹶媟于汚瀦今者不樂動乃觸乎四
隅客有詞軫窮轍詩歌荇葦將間童子之欲用汲生生
之理無毀爾缶無覆爾水江湖可待與彼游泳之因罇
爼不離解彼囚拘之恥去去魚兮丁丁我私遊必避其
醜類食無貪于童飴比目義而可友文鰩賢而可眉壯
禹門之燒尾擬碣石之暴鬐如此則脫地塹排天池鯨
鯢為之戢鬛波神為之驚嘻彼貴尺澤者曾何足知自
邇圖遠通溪泛谷一動一息爰長爰育斜流可畏&KR0008;蛙
之聚處多汙淺渚那輕牧䜿之鈎頭更曲盍徜徉於廣
澤游泳乎洪流欽王澤之下及識昆蟲之盛游時奔雲
雨之鄉神其救旱日警螻蟻之制愠莫吞舟無忽我誡
無後爾羞聊勝乎銜珠顧印之儔者也
鯸鮧魚賦(并序)
太平興國甲申歲余知邑罷歸浮江而北有若覆甌者
漾于中流移晷不藏舟人曰此嗔魚也觸物即怒多為
鴟鳥所食遂索書驗名古謂之鯸鮧魚耳因而賦此亦
欲刺世人之褊薄者
鴻濛積氣化生品類順天者自得美名逆天者消之凶
器天亦不問任性而已鯸鮧微物江漢有諸性本多
怒俗號嗔魚其或天晴日暖風微氣和鱗者介者潛泳
江波被大君之惠化共委委而佗佗鯸鮧憤悱迎流獨
逝偶物一觸厥怒四起膨欲裂腹不顧天地浮於水上
半日未已物或荐觸怒亦復始意謂天昊曠越不與我
遣大江之西流神龍俛默不與我禁水族之勿游何巨
魚之矯首何靈龜之縮頭何稱義于比目何為祥之躍
舟此類可怒其甚衆使我卒歲之沈憂有若世之小人
兮才荒性卑謂道德不可以稱據謂仁義不可以取資
咸呼志狂而識昩獨謂量絶乎天維妬賢泄憤冥眸自
欺觸藩增咎至死莫知尤恐鯸鮧之遷怒嫌此善譬之
非宜嗚呼造化不能移爾之性萬類不能與爾之競雖
海有納亦物之病乃為辭曰
鯸鮧褊僻常藴怒色性不我移仁者爾惜殊不知老鳶
伺隙翩翾鼓翼啄腹為食其怒方息鳶非爾賊爾自貽
伊戚者也
乖崖集卷一
