乖崖集卷九
宋張詠撰
表
通判相州求養親表
臣某言臣聞以禄奉親孝子之常道也從人之欲聖主
之廣愛也臣(中謝)竊念生居側陋長值太平遇陛下好
文故臣一上取進士之第遇陛下求治故臣再任為登
朝之官揣分撫窮磨頑礪朽使臣冒白刃履重艱不足
以謝陛下待臣之賜也况河相大鎮王師連疆委重以
親民之職而猶復拳拳誓志欲求改官者蓋遇陛下孝
治之時臣有遺親之咎也重念臣十年聚學悉是離鄉
兩任遠官皆非近養近因受命曾到舊廬雙親扶羸顧
臣以泣臣非死木得不傷心臣亦引諭國恩用相慰勉
終且戀其本土不肯隨臣之官朝夕繫思方寸已亂臣
又聞不可再得者父母幸而獲遇者聖主若不剖心見
辭違制以請則上辜陛下廣均物之恩下使微臣負終
身之戚臣之家屬近隸濮州竊聞州城例有酒稅望迴
天眷察臣愚衷則臣乞納升朝兩官授監濮州一務臣
非矯激欲明危廹之志也若此則内有承顔之歡外諧
陳力之列非惟臣身獨荷榮遇亦使四海之内百世之
間孝子良臣聞風增慶其如畢身命報鴻私生民常心
豈合陳露干犯天慈臣無任戰汗激切望恩之至奉表
陳乞以聞
荆湖轉運蒙恩奬諭謝表
臣某言今月二十七日密院遞到勅書一道蒙恩特賜
奬諭者皇文昭爛睿眷重深拜恩而力若不勝揣分而
心無所措(中謝)臣聞量才受官明君之善教盡力事主
臣下之常心苟規矩之不踰則上下之交慶臣之所佩
謂之至言恭惟徽號皇帝陛下應運承乾體天行道謂
文為理時之本故親策賢良謂公為御下之規故明懸
教令信無幽而不燭在有物以咸蘇昭昭然穆穆然誠
千載之一會也竊念臣賤同草芥器甚斗筲徒因總髮
之年便學為臣之業以至出隨鄉薦恭逢聖時當召試
金階賜科名于異等洎論官天府委漕運之要司恩遇
有加驚愧無盡是以身為外事公作中謀既不敢曠職
徇情惟求自適亦不使容奸黨惡以博虚名方虞積毀
以銷金豈意飛聲而悟主爰迴聖奬俯降天書非徒一
介之臣傳榮不朽用使九流之士礪志無窮此蓋皇帝
陛下鑒洞古今義形普率欲貪邪之易慮故廉慎以為
文臣復何功可以當此惶駭之至莫知所裁得不益勵
至誠恭遵大教雖削繁理劇未通使物之宜而竭節進
忠更切報君之願(云云)
奏鄭元祐事蒙恩奬諭表
臣某言今月十七日密院遞到勅書一道蒙特賜奬諭
者恩自天来榮加望外拜伏之次惶駭失圖(中謝)臣聞
君道明則臣誠著上好禮則下興讓此有國之大章治
朝之餘裕也如臣操植無一可堪徒自出身遭逢聖主
過有采聽擢充轉輸臣雖愚蒙亮切感憤是以不捨晝
夜惟思公忠以便民尊主為常規以除邪剪弊為己任
遂致貪官詬怒豪吏震恐謗聲塞于道路毀狀聞于冕
旒恭惟神斷處在不疑使臣勤劬得盡委任所謂陛下
至明而臣誠稍著也近者制置使紀臣職事上達宸聡
感天眷以軫憐加璽書之慰勞臣雖不稱伏用增慙且
制置使與臣生平未嘗識面略聞履莅便與荐論絶古
人忌黨之私見義士徇公之節此真所謂陛下好禮臣
庶興讓也明矣大恩莫報至聖難名但切戰兢以卜終
始(云云)
讓起復表
臣某言今月三日閣門勾喚蒙恩特授臣起復依前守
尚書虞部郎中充樞密院直學士散官勲賜如故者臣
聞父子之情其喪也有終身之戚君臣之義其深也有
起復之文如臣顓蒙方負罪釁忽被殊寵實難為心臣
誠感誠咽頓首頓首竊念臣河朔單門天下孤跡值文
皇之肇運偶儒學以謀身始中懸科既不由于勢援洎
充近侍皆出自于天恩未能公道以誓誠豈意私門之
降禍故當屏絶以履哀摧伏蒙皇帝陛下過聽微臣稍
于勤盡起復苫次令就朝行雖出綍是榮頗耀士人之
目而舊巢興感若為禽鳥之情欲望特輟明恩許全私
服衣麻啜菽期少報于劬勞移孝資忠庶無違于風教
干冒天慈臣無任祈天瀝懇哀摧哽咽之至謹奉表陳
讓以聞臣誠哀誠切頓首頓首謹言
謝起復表
臣某言今月五日准中書劄子伏蒙聖慈以臣所讓恩
令不行一依指揮給假候回日朝謝者皇私日麗睿渥
春迴退惟賤微再切驚懼臣誠慶誠幸頓首頓首竊念
臣處世無才逢時有幸既將身以許國兼得祿以榮親
所恨者先臣卧疾之初闕于嘗藥所苦者丹旐出門之
日不得攀棺遂瀝懇以祈天冀投誠于終喪伏蒙法天
崇道皇帝陛下憐其近性示以奪情殊常曲降于恩輝
自遠許從于假告靈前一慟庸知有后之人此外何求
但覓報君之路無任感天荷聖激切屏營之至謹奉表
稱謝以聞臣某誠榮誠感頓首頓首謹言
賀西川賊平表
臣某言今得鈐轄進奏院告報寄班供奉官安守忠到
闕奏十月三日富順監與賊相見一合殺下軍賊斫到
王均首級掩殺招降到賊人草補人員共六千餘人其
賊並以剪除淨盡者臣當時集軍州官吏僧道百姓曉諭
訖小醜亂常偏師致討尋聞就戮大快羣情(中謝)竊以
太祖開基廣之以教導太宗臨極益之以慈仁萬方浹
洽于皇恩百姓不知于日用恭以皇帝陛下道光先志
化被無垠含氣遂生如逢于煦日行歌載路共贊于昌
時而獨王均愚不畏天飽思吠主扇搖兇黨騷動邊城
皇帝陛下猶示招綏冀其悔悟迷而不復有煩問罪之
師困極思逃方信滅身之禍雖將臣之宣力由英主之
授謀四海一心同慶于此臣叨塵班院獲守藩方誠無
執銳之勤實惬除奸之願(云云)
杭州蒙恩奬諭謝表
臣某言今月十五日進奏院遞到詔書一道為本州百
姓滕超等舉留臣蒙恩特賜奬諭者臣叨任藩宣曾無
政績忽因民欲俯降天書光寵異常惶駭失據(中謝)臣
聞舜稱善人即不仁者遠漢求良吏即守道者前所以
極理體之大中致生民于康樂也恭惟徽號皇帝陛下
遵漢之道行舜之心興一事未嘗不恭儉為先命一官
未嘗不惠愛為寄故得朝風寬簡世態淳和史官但記
其時雍野老不知於帝力臣叨塵有位獲預頒條雖志
在推忠莫著分憂之效而心期濟衆未知為治之方徒
以浙右近年民間小歉既蒙明勅與蠲之賦租復降異
恩又賑之口粟此皆皇猷所被民事重蘇静言所因于
臣何有顧惟下俚不識大端譽臣之長掩君之惠敢于
雙闕留舉微臣蓋遇皇帝陛下道在包荒恩從奬善既
不罪民之僣冐亦不究臣之曠遺便枉璽書曲形慰勞
人百皆喜臣獨未遑且以江外諸州杭為巨鎮臣之到
任已踰二年未能使民絶忿争未能使吏知廉恥蒿莱
之有所不盡闢獄訟之有所未盡空自謂孤奉舜稱略
無善行謬榮漢選不見良能是以臣受寵載驚靦顔增
愧也得不更思體國益用竭誠求古人化俗之方副明
王愛民之旨望裨萬一少報生成
謝恤刑表
臣某言伏蒙聖慈賜臣恤刑詔書一道臣已當時行下
訖時屬長嬴恩推欽恤渙若好生之德彰乎慎罸之文
遠近之心歡忭失次(中謝)昔者明王之治天下也作是
五刑明兹三訊所以重生民之命而為大化之防恭惟
徽號皇帝陛下儉以率衆仁以愛人治定功成刑清事
簡猶慮煩陽之候不無輕繫之人首發德音俾觸網者
有自新之路復頒明詔欲分條者絶舞法之心式是大
和同登于道至若有虞之畫象大禹之泣辜用此憂勤
曾未差忒臣本疎材寡術謬掌郡符不能宣導于化風
未得空虚于囹圄僶懷恩顧伏用兢慚是以益勵至誠
恭遵大訓雖知聽審難臻明恕之方一覬寬平少副哀
矜之旨(云云)
賀聖駕幸澶州還京表
臣某言今月七日入内侍高班王某至伏審鑾輅已于
十九日却還京闕者中外士人朝昏繫望纔聞返駕共
慶丹誠(中謝)竊以四海久安三農始隙忽意北邊之俗
輙萌犯順之機恭惟皇帝陛下㤀黃屋之尊務息民之
道聊舉省方之典因陳問罪之師果致強敵革心使人
請命属大道含容之德不責小瑕而著明臨照之恩許
其通好允得弭兵之略兼光柔遠之風華夏之情懽忭
之至
謝除吏部侍郎表
臣某言今月日樞密院遞到官誥一通勅牒一道蒙恩
特授臣中大夫吏部侍郎加食邑五百戶食實封二百
戶上柱國仍放朝謝者臣聞周寵名侯始行加地之賞
漢崇良吏方推增秩之恩不嘗妄及于匪人有以騰輝
于當世豈以天官少宰上柱殊勲中大夫漢之清資食
實封唐之極賞一日併授在臣何堪儻稽責實之文深
黷陟明之典崇多益懼處不知寧(中謝)竊以臣才不兼
人愚惟守己每念流年易失好禮難成故急急以行心
亦拳拳于勵節爰自出專外計入直中樞歴司臺省之
權兼攝諸侯之政謂奸回不斥無以增聖主之明謂兇
惡不除無以解黎元之患臣行此志殆十五年豈不有
惡上之民曲飛謗議豈不有怙權之黨妄指瑕疵絶無
一日之尤以汙三章之法者蓋由先帝知臣于疇昔陛
下明臣于當今獨慶逢時過于往哲臣之感憤豈易為
言一昨移自雍郊委臨蜀土單騎往發冒暑而来冀伸
馭遠之勞少達報君之志是以宣揚聖化下慰疲羸啟
道皇威傍加兇醜人以知勸歲仍小康惟將不辱命為
榮亦以免厚讟為幸豈期睿睠超與臣官渙汗已行辭
拒無所伏遇徽號皇帝陛下明同皎日愛若陽春行周
文之小心惟公之恤有漢高之大度衆善皆臻歲久而
天地同和道在而人神交感然後九儀述職五輅鳴鑾
謁清廟以祀親登泰壇而享帝大賚之慶已洽萬方議
者謂陛下展禮上玄讓功也推恩百辟勸善也廣金帛
之賜戍卒㤀勞加封贈之官人子盡孝寬有罪叙有過
蠲逋租召亾命仁之至也舉賢良廣諫諍旌貞退惠力
田義之和也浩乎真風邈不可紀臣愚望陛下日慎一
日雖休勿休光揚二聖之風越在三王之上含生之衆
百世同歡重念臣無昔賢良吏之稱獲當代出倫之寵
草芥自比雨露所滋益堅犬馬之誠望答生成之賜(云云)
益州謝降詔書奬諭表
臣某言今得進奏院遞到詔書一道轉運使黃觀奏本
州將吏僧道百姓等舉留臣事蒙恩特賜奬諭者民情
上達天澤下臨責實循名未著分憂之效僥榮冒寵難
逃飾詐之譏循省所因喜愧交至(中謝)伏以蜀土奥區
素稱重地國家慎委本為難材况列卿帶職之資屬為
郡總戎之美衆臣之内少此兼榮竊念臣河曲微生傳
門末造憑詩書為捷徑取忠義為先聲果逢求治之朝
驟有絶倫之遇入登臺省幸聫心膂之臣出守山河全
控咽喉之地故合竭誠報國百計安民遠仗皇威奸惡
少聞于屏息傍宣聖化疲羸近似于昭蘇此蓋徽號皇
帝陛下知臣向公任臣不貳縱有闕政不能移天覆之
私縱有謗書不能惑聖明之慮是致孤臣有賴遠俗無
虞竊惟經亂之人易得在心之惑謂臣滿歲必差替官
輙萌犯上之機因用留臣之奏曲蒙慈旨不責狂言降
天上之徽音作劍南之佳氣庸知異奬推為勸善之恩
却揣無功積有臨深之懼得不更思盡瘁恭守成規庶
求鎮靜之方少輔龐鴻之德(云云)
益州謝傳旨奬諭表
臣某言六月二十五日巡撫屯田員外郎謝濤等奉傳
聖旨奬諭臣知卿為治極好得卿在彼朕無西顧之憂
庶事更切用心者邊臣之職正恐未周金口所稱已傳
不朽何此中材之質得勝絶世之榮直恐捐軀無以報
德(中謝)竊念臣出身至賤遇主非常強仕將期方離岩
谷兩髦始白纔作丞郎况兼直密之資允在得言之地
恨不能長纓請試北係單于雙闕頌功東封岱岳此國
家之所不欲而卿大夫之所未裕也一昨西蜀居人頻
經擾攘九重選吏頗屬精勤臣當奉命之初實惬寸心
之願所喜者勝殘馭遠得施報恩之勞所幸者去易就
難少逭偷安之謗臣是以推誠官列示信戎行布均一
于吏民亦戒勵于兇惡併逢稔歲偶免敗官此蓋皇帝
陛下德澤四充聲名允塞蠻夷向化邊方無警柝之虞
士庶歡心守土慶下帷之治猶復居安興念用照而眀
傍遣使車撫安遠俗特傳天語下慰孤臣謂臣分西顧
之憂深知不稱使臣有過情之譽以至無言但銘勸善
之恩庶保有終之節(云云)
昇州到任謝表
臣某言伏奉六月二十七日勅差臣知昇州軍州兼提
舉江南東路兵馬巡檢捉賊公事巳于八月二十二日
到州署事訖恭以道有所存物無不遂臣縈宿疹分合
退身皇情重惜其辭榮大鎮許從于卧理感深出涕恩
極難言(中謝)臣聞昔者聖君之御人也博愛溥施包荒
濟美九有仰大中之化羣倫無不答之情伏惟皇帝陛
下恭己臨朝推誠接下英斷比于太祖寬仁類于太宗
謂選能為共治之資則躬行採錄謂節用為恤民之本
則慎乃盤游加不㤀功兼之念舊有若陳緯苦戰田錫
直言越次褒延驚駭視聽梁周翰前朝名輩邢昺望苑
元勲俱及耄年不許去位非常禮遇優與俸錢四海之
人聚首而議以為陛下之德有以繼堯齊舜輝祖映宗
若周文之兢持未足多也書美昌言禮貴養老未為竒
也雖聖政無涯不可妄紀而生民受賜抑又何名竊念
臣本族無稱學文自任爰從中第洎至登朝徒切勵精
少防于責實絶無朋比曲借于餘光凡四轉官便參樞
要復三數歲已忝丞郎信明時驟進之身過往哲九遷
之遇退量淺劣不稱明揚止在捐軀聊以報國重念臣
少因酒過晚覺病多仰天眷以撫安煩國醫之診護其
如氣候漸劣根本難瘳既乖侍從之儀實玷衣冠之列
豈敢便謀致政堅請分司重閽輙拜于封章小郡覬全
于頤養不謂睿慈惻愍兊澤霑濡作藩更委于兵權赴
任仍兼乎水路而復中官賜藥内府支金謂九轉之靈
丹可延性命謂三錢之秘寶足了生涯天意所鍾愚臣
備識必將垂世流為美談知微臣遇主之榮比肩舊老
而廣陛下愛人之旨接武前王臣雖侍上之少勞陛下
待臣之已甚而况江山秀絶民物駢繁獄訟簡清事務
整集上仗神砂之力下因寮吏之勤望保殘年再覩雙
闕此愚臣之願陛下之思也既感陛下憂臣之身臣敢
不憂陛下之事一欲宣導風化惠綏黎元兼令兇忮之
人漸識淳和之理憑兹懇欵上答恩休(云云)
乖崖集卷九
