乖崖集卷四
宋張詠撰
律詩
郊居寄朝中知已
年来流水壊平田客徑窮愁自可憐汀葦亂搖寒夜雨
沙鷗閒弄夕陽天狂嫌濁酒難成醉冷笑清詩不值錢
碧落故人知我否幾回相憶上漁船
懷張白逸人
昔年吟社偶通隣常貴高風入格真名好已期天共歇
性孤翻與世無親梁園醉别花撓眼楚寺秋歸鶴伴身
從此幽懷不能說五湖烟月二京塵
訪人不遇
田徑莓苔合兒童獨閉門踏霜歸遠店凉月照空尊雁
響蒹葭浦風驚橘柚邨知音在何處凝寂欲銷魂
和人惜春
白日不暫住催春去忽賖頻須傾綠蟻未忍掃殘花漸
恐凋雙鬢堪驚遠别家歌臺重一望烟柳數行斜
酬宗人殿院見示詩集
句好如天設看来字字精工夫能到此心意可知清已
得風雅正任從時務輕何當較才用期與二南并
依韻答人九華山圖
每憶眠雲處當簷列翠屏有時聊極目盡日坐㤀形去
此心惟苦懸圖眼忽醒數峯秋欲活虚籟夜重聽地鎮
三吴遠天連萬古青幾人曾得道是草即通靈松鶴閒
窺鼎龕僧暗誦經終須卜長往迴首謝明庭
和人登朗州江亭
城上江亭簇暮烟城根老樹浸江瀾何人臨静夜歌罷
獨客凭高秋興寬直下路通諸國遠偏東山隔半溪寒
漁翁似會清吟意笑逐江鷗過淺灘
答人惠四眀山蕉葉扇
團團休復頌齊紈蕉葉精新舉世傳更愛四明来處異
可量三伏用時便已無酷暑侵肌骨肯放青蠅觸几筵
因藉仁風慰黎庶寧知不及古人賢
旅懷
移文休誚客衣塵欲去終慙未了身一夕亂蟲驚别恨
滿階紅葉愴吟神東周住久知音少白社抛来舊業貧
猶喜陶潛遶籬菊帶霜開得數枝新
洛中寓居
風塵籍籍伴窮迷旋賃高齋洛水西綠樹不知游子恨
夕陽閒引杜鵑啼苔侵舊徑来人絶花滿南軒翠竹低
自笑詩書冷無味抱琴階下草萋萋
公暇偶作
世情多與道相違偶忽公閒便息機貪競已從心下絶
愛憎還覺眼中稀時文鍊漉教歸正聖易參研盡入微
本要資身兼報國安知四十九年非
舟行感懷
風帆江上往来頻漁叟應多笑此身自愧無才酬聖澤
已甘行樂負青春疲羸未復空㤀味網緒難條欲問津
更擬傾杯祝天地世間不用長奸人
舟次辰陽
昔賢勞苦為憂官我自無才欲㤀飡鳴棹幾程灘勢惡
宿亭一夜雨聲寒山連古洞蠻烟合地落秋畬楚俗懽
雖指公餘便東下好峯猶得捲簾看
游桃源觀
一從仙去失仙源樹老臺荒又幾番塵世莫嗟無分到
星壇空自有名存竹邊風健秋醒眼花底泉香夜斷魂
多少尋真舊題處我来重與拂苔痕
舟中晚望桃源山
仙山初指眼初明倚棹因妨半日程雲裏未㤀尋去路
世間争合有浮名岩空闇老松千尺天静時聞鶴一聲
更謝暮霞憐惜别滿波紅影照崢嶸
幽居
落花時節掩關初請絶江城舊酒徒滿屋烟霞春睡足
一谿風雨夜鐙孤易中有象閒消息身外無求免歎吁
多謝岩僧頻見訪欲迴流水又踟蹰
旅懷
儒術精窮久風塵鬢欲衰知音豈易得搔首獨何為寓
舍思親處秋原墜葉時樂天吟更苦笑殺五陵兒
吴宫石(四正題曰醉花晒藥石翫月朝天壇)
何人移置向何年牢落空庭見斷頑竹外松間滋澹竚
土昏苔染更斕斒貪憐翫月名偏好莫問朝天信不還
閒醉閒吟聊自得漸無魂夢憶歸山
旅中感懷
人世貪名豈是閒幾回思筭幾悽然故鄉路遠不得信
寒月夜来還復圓霜趁悲鴻歸楚澤風移殘燒下秦川
莫言酒作銷憂物更有新詩一兩篇
退居近墅
選得烟村寄掩扉拙謀翻似解㤀機名場未入老將至
鄉信不来春欲歸忩背晩隂黃鳥語簟横幽徑落花飛
何由盡會蒼蒼意時復攜笻上翠微
歸隱嵩陽
浮世事無限何須要到頭壯心為客盡孤跡卧雲休匣
劍已全弃林僧亦少酬從来愁恨意乞待外人愁
本農
奢競苦不息生民只有冤誰搜元化窟鑿斷麗華根使
絶侵奪苦著為明聖恩何煩重師古即此是羲軒
喜雨
救旱功何遠淋漓晝復昏風雷潛助勢草木豈知恩積
靄消殘影枯源漲舊㾗朗吟渾得意重起凭前軒
秋霖
觸石便溟濛經旬失遠空深疑竹箭浪兼起蓼花風淨
長苔㾗綠寒催木葉紅蒼蒼不可問惆悵漢陵東
庭竹
挺秀誠堪貴根莖豈異蓮高低全賴水舒卷自知天已
任羣芳妒難妨後笑偏向明終有待呈豔不争先愛重
頻移席徵求苦費錢蘭蓀饒酷烈桃杏媿奢妍應瑞花
中絶標名世上傳須栽禁池内用表太平年
弱柳
枝莖何弱種何緣著架扶持勢可憐但見低垂常衛足
更無疎竦欲參天離情漫指千條線野興堪驚一點烟
最惜柔顔似君子夜凉重起遶欄邊
曲湖種柳
曲湖連曲接平蕪前事因循好欲吁不見有源堪濬鑿
便来此地費工夫蛙能聚響難停息蓮本含香舊已無
夾岸近教多種柳少延春色到城隅
新移蓼花
蓼叢疎淡老相宜移傍清流曲岸西紅穗已霑巫峽雨
綠㾗猶帶錦江泥吟狂不覺驚幽鷺立困翻疑在舊溪
官滿便應離此去可憐心緒更難齊
乖崖集卷四
