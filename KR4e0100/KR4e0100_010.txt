敬軒文集卷十
眀薛瑄撰
律詩
詠顔魯公
蓬利何堪屈大才平原出守亦微哉忽逢動地風塵起
不使中流砥柱摧争坐已難追雅論立朝寧畏忤奸回
自騎箕尾歸天上長播英風遍九垓
送太守致仕
五馬蕭蕭出帝鄉都門祖席倍輝光天恩老覺腰金重
客思遥牽别路長龜虎已應辭郡國貂蟬時復憶班行
風烟縹緲鄉關近川谷猶疑下鳳凰
錦官驛官送櫻桃
錦官驛吏送櫻桃紅顆堆盤磊落高時果已知西蜀美
古詩難見少陵豪嘗新暫遣中情悦感物還添遠意勞
多少上林鶯啄遍一春歸興正滔滔
草凉樓驛看紅白芍藥
芍藥花開山驛中小闌紅白各分叢濃糚獨向風前立
素質如從月下逢明媚併超塵世色妖嬈均得化神功
誰知傾國傾城者一往滔滔萬古同
過武功縣
持節西來過武功扶桑日日曉光紅渭河水遠波聲小
太白山高樹影重遺址已無慈德寺居人猶說有邰封
東行無限前朝事盡在紅塵綠野中
題休休亭
中條山下王官谷草木烟霞景物幽仙李固知時靡靡
野亭從此號休休座中爽氣常飄洒天際浮雲任去留
墜笏已超塵網外高名千古鎮悠悠
贈張僉憲
邂逅金陵已七年相逢論舊意欣然江東風紀當時振
山右聲名此日傳綠野盡耕春雨後清霜早落艷陽前
朝端公道眀如日持憲應知數俊賢
挽陳先生
歸來烟水釣舟横雲白其如足下生尚有菁莪經雨茂
空餘桃李向春榮高情祗許鄉人慕遺事誰從太史銘
頼有賢甥今宦逹為揚聲譽照蒼冥
挽祝處士
鴻去青冥定幾年東吳聲譽至今傳高情未必尋丘壑
清隠還應在市㕓竹塢邀賓留舊榻芸窗教子剩殘編
黃門底是推恩處紫誥廻鸞下九天
豫讓橋次陳僉憲韻
千年豫讓有遺橋懷古還停使者軺季世忠臣存大節
頽波砥柱見孤標吟邊凉吹聲蕭瑟望處秋天影寂寥
無限繁華俱泯滅英名終古自難消
挽蕭御史
共惜西江老豸冠白雲乘去不知還繐帷夜捲霜風冷
華屋秋扄曉月寒遺蹟定應歸太史榮名長是在人間
明時有子登三事永感終天淚不乾
述懷
已承恩詔許還山又被虛名繋一官每向班行嗤老醜
空躭典籍尚寒酸妨賢政自慙公論竊禄能無愧素餐
早晚還應乞身去石田茅屋伴清歡
河間獻王墓
漢家宗室最稱賢遺事曾經閱簡編偶過河間尋往跡
空餘荒塜帶寒烟頻求千古書連帙獨對三雍策幾篇
雅樂未興人已逝雄歌惟有大風傳
過德州
山東一别十餘秋白髮重來過德州關市尚開臨水戶
郡城猶聳入雲樓霜臺駐節思前度憲府乘驄憶舊遊
此日又騎官馬去朔風吹雪路悠悠
德州除夕
昔捧天書按部來之官又上鳳凰臺頻登風紀知庸德
屢陟廷平愧菲才寓館眀朝添一歲晴霄此夕麗三台
元正馳賀心何似金殿香浮寳扇開
寄高苑李嗣昌廣文
安邑分携幾十年中間會合總茫然華燈每憶連珠玉
綺席空懷醉管絃顧我已添新白髮知君猶擁舊青氊
却慙頻歲叨天寵悵望豐城劍氣邊
兖州人日二首
去年西蜀逢人日人日今春客兖州行止可應無定跡
歲華仍復易周流驛亭盡日風頓起官路漫天雪未休
南到彭城祗幾驛天晴擬放吕梁舟
驛亭忩戶總光輝人日紛紛雪亂飛關塞有兵皆凍合
園林無樹不春歸風威肅肅朝來静雲葉飄飄晚漸稀
清興此時誰與適論心殊覺故交違
孟子祠
鄒國叢祠古道邊滿林松栢帶蒼烟遠同闕里千年祀
近接宣尼百世傳獨引唐虞談善性力排楊墨絶狂言
功成不讓湮洪水萬古人思命世賢
彭城懷古二首
戱馬臺邊雉堞高參差樓閤入雲霄漕河控引淮黃近
驛路通連海岱遥天府豈知成覇主彭城空復駐英豪
大風折木飛沙日想見天心翊漢朝
當年禹跡舊分州走馬南來遂此遊地勢縈廻環翠嶺
關城峭拔枕黃流燒餘豪傑千年塜春老佳人百尺樓
周覽未能窮往事官河又放下洪舟
雪中過高郵湖
高郵湖裏雪中過雪片無聲點白波天水渺茫遥自接
烟雲杳靄暗相和寒蓑滿眼漁翁少畫舫隨風去客多
還似滄浪水清濁只應難覓扣舷歌
過䢴溝懷古
荒陂野水古䢴溝千載曾經煬帝遊煖日輕風牽錦纜
垂楊芳草引龍舟春殘故國閒金屋花滿蕪城醉玉樓
一自真龍飛晉水亂雲空結海天愁
高郵阻雪
高郵城下維舟楫雨雪連朝阻去程澤國風烟春冉冉
野湖波浪晚冥冥凍消疎柳長堤濕響徹脩篁候舘清
南到大江祗幾驛晴霄行覩鳳凰城
高郵大雪河冰
已過立春十五日淮南天氣太嚴凝重湖皛皛層冰結
千里茫茫積雪平霄漢連朝飛鳥絶官河隨處客舟停
東風解凍須臾事波綠粼粼野燒青
自儀真入大江
儀真南入大江隈江上雲帆向曉開滿目好山青簇簇
連天駭浪白皚皚還思二十年前渡又自三千里外來
北闕承恩方浩瀚之官今上鳳凰臺
寄海寧李太守
又是分携十七年寥寥幾度信音傳濫官白髮知吾劣
歸老青山覺子賢蠟屐每多登覽興錦囊應有唱酬篇
著書更法春秋筆還肯緘情寄一編
金陵春望四首
錦繡江山一望中金陵佳氣正葱蔥石城尚踞耽耽虎
鐘阜長蟠矯矯龍淡靄遠遮三月柳瑞烟深護萬年松
風流王謝何須問開國還思舊股肱
金陵最好是新春風景無邊入望頻山似洛中浮秀色
水從天上泛通津千門垂柳初經雨滿路飛花不起塵
深荷發生同萬物兩京回首憶楓宸
佳麗層城王氣中春來無樹不青葱湖光湛湛跳紅鯉
橋影沉沉卧白龍錦繡園林開艷杏烟霞澗谷挺長松
無邊風景皆堪賞千首新詩興未窮
皇都又是一年春立馬長堤眺望頻麗日斜眀紅杏塢
煖烟輕護綠楊津風來野水微生浪雨過天街迥不塵
最愛祥雲呈五色氤氲長是繞楓宸
簡張都憲二首
榜題龍虎舊聯名宦迹升沉隔兩京離合雖驚頭並白
交親終喜眼俱青濫登棘寺知無補峻陟霜臺倍有聲
近得高鄰親孟氏不妨剪燭話平生
藉藉朝端有盛名憲臺周歷兩神京封章已見輸忠赤
事業還期著汗青風度宛如瞻玉樹辭華真是擲金聲
共論三十年前事聯步青雲滿路生
周儀賓水筠軒
曲闌干外小方塘塘上蕭蕭繞翠篁一鏡平開涵影細
萬竿齊動引風凉根穿近岸藏科斗稍接遥空下鳳凰
水竹䨇清曾到此金樽相對興難忘
春日遣興簡張都憲廖丁二大理
春來無日不連隂風物蕭騷思不禁雨急梅花飄白玉
天寒柳線勒黃金宦情不與江流競樽酒肯隨人意深
况是一年寒食近松楸千里正關心
再用隂字韻簡張都憲
好風乍起掃輕隂清思撩人不自禁與客便傾花下酒
放懷寧惜槖中金高情肻負年華泰交誼難忘歲月深
春興不知凡幾首長吟因見古人心
送倪尚書赴召二首
天書遠召舊師臣送别金陵喜氣新莫道分符淹歲月
還應聽履上星辰一江流水催行棹兩岸垂楊夾去津
三接深期調玉鼎行看雨露萬方勻
尚書承詔上金鑾祖席珊珊擁佩環霖雨舊曾思傅說
師臣今見起甘盤江淮綠泛行邊水齊魯青餘過處山
入覲定膺新寵鍚調元須竭寸心丹
南京端午
端陽令節客南京遷擢頻年荷寵榮内扇幾沾當日賜
宫衣曾有舊時名從教綠柳含風細且喜紅葵照眼眀
為報鵷行舊知已一卿贏得鬢星星
暑夜簡趙駙馬
大扇頻揮汗不乾那堪酷暑夜漫漫寂無風露徘徊處
空有星河悵望間真是流金兼鑠石定應焚澤更焦山
清凉只有仙侯府長夕冰傳瑪瑙盤
簡張都憲楊尚書鄭侍郎廖少卿丁寺丞
棘寺秋官接憲臺山光水色畫圖開青林雲氣當窗見
翠浪風煙入座來楊柳影中冠盖過芰荷香外吏人回
好生正仰吾皇德共播仁恩遍九垓
再用前韻
鍾山南望鳳凰臺山下平湖一鏡開近岸紫騮穿柳去
沿堤畫舫采菱來山禽將子飛還止水鳥銜魚去復回
無限太平門外景神遊何必訪仙垓
再用前韻三首
風紀都應属内臺官清公道一時開科條自是眀天討
門舘何由有貨來聲譽已知馳峻極文章况復動昭回
不須遍攬江湘轡坐見澄清匝九垓
廷尉刑曺與栢臺高門俱對碧湖開天涵波影閒雲度
雨雜泉聲爽氣來此日官僚聮轡入往年鵷鷺候朝回
近來執法尤宣朗應佐陽光燭九垓
刑曺理寺近烏臺坐對湖山畫障開芳草有情還漸長
好風無約自頻來移文謾想高人去聮騎頻同上客回
為戀眀時歸未得思親空復誦南垓
戱作遊仙(用前韻)
瓊瑶萬仞中天臺珠宫貝闕參差開靈風響下碧虛裏
連翩鶴馭仙人來鈞天揮綽九奏畢羽衣搖曳萬舞廻
後天不老凋三光排風馭氣遊遐垓
海中湧出金銀臺陽烏濯耀蒼烟開弱水瀛洲不可到
飈輪鶴馭相往來洪濛開闔幾萬古桑田走馬能千廻
抱一之子可輕舉相期汗漫遊九垓
銀屏金屋瑶作臺化人宫殿中天開東見蓬萊水清淺
西去幾復青鳥來雲錦之裳文五色倬彼雲漢凌昭回
下視九域一毫芒何異蠛蠓飛塵垓
仙山中有學仙臺凌虛上接天門開青衢黃道倒影出
望舒日馭東西來玉宇無聲彩雲濕雲漢屈注萬里廻
寥廓無鄰安可極重陽之數歴九垓
樵雲野老
白頭已與世相違笑指生涯在翠微伐木忽看雲滿斧
束薪不覺露沾衣息肩頻向青林歇荷月長從綠野歸
一曲浩歌天地闊遠山回首晚霞飛
南京十詠
鍾山疊翠
自是皇都第一山峯巒高下似龍蟠嵐光翠滿金銀闕
秀氣青連虎豹關瑶草不隨秋意老琪林長共曉霜寒
年年澗谷蒸雲氣散作甘霖宇宙間
玄武波澄
北湖清濁自天開勢恊龍圖一水來百里烟霞環島嶼
繞城波浪動樓臺九霄氣迥通銀漢五夜天低轉斗魁
絶勝蓬萊山下水洪源終古不塵埃
淮清柳色
淮清橋下水連空橋畔依依柳色濃香絮有情皆作雪
柔絲無力盡含風樓臺掩映深春後市井凄迷暮雨中
近水向陽千萬樹年年長是發生同
卞壼神祠
晉室人才數俊髦艱危深感與時遭君臣義大如天地
父子生輕似羽毛昭代旌忠時饗盛豐碑鐫德古祠高
想應當日偷生者纔入脩門意自勞
石城霽景
郭外雲開見石城綠苔經雨自層層眀時正是龍飛地
終古猶存虎踞形萬里長江通海白三山遠岫入天青
登臨不盡千年意擬與丹崖共結盟
鳳臺春曉
金陵千尺鳳凰臺臺上春雲向曉開綠草雨餘淮甸合
青山崖轉楚江廻謫仙此日知何在麗句當年未易裁
定鼎只今逢有道九苞行復自天來
江東古渡
江東門外大江頭古渡微茫接遠洲月窟殊方通上國
雲帆大舸滿中流垂楊芳草三春暮紅蓼黃蘆兩岸秋
顧我濟川才思少幾回臨想興悠悠
長江秋色
長江浩浩繞神京霜落烟波萬里清灝氣西來通灔澦
寒潮東下接滄溟幾行鴈影涵空碧兩岸蘆花映月眀
西塞山前秋色裏夕陽惟聽棹歌聲
朝陽曉望
朝陽樓閣倚天開日馭朝看海上來晴旭乍分龍虎勢
清光已滿鳳凰臺御溝水向東華轉仙禁雲從北苑廻
玄圃瀛洲真在望不須方外覓蓬萊
鷄寺晚鐘
上方臺殿翠微中石磴盤崖一逕通客至有風還掃榻
僧來不語自鳴鐘竹窗下見浮雲白祗樹斜臨返照紅
自笑無生渾未學懶從方外共談空
太平堤望
太平堤路夾平湖湖上清風面面俱十里波光天上下
半空嵐影樹扶疎稻塍草色青無際菱葉荷花净有餘
艇子有人閒泛泛釣竿還可拂珊瑚
送姚侍郎廵察雲南
璽書英簜使遐荒萬里山川草木光霜早楚江楓葉赤
雨晴蜀道菊花黃羣芳擬欲除蕭艾百鳥還期識鳳凰
六詔遍廵歸奏日定膺殊渥五雲鄉
借馬簡趙駙馬
鞲來白馬錦鞍韀騎向天街送表箋霜鬛蕭蕭頻攬轡
銀蹄剥剥不須鞭滿身香汗生微雪一路清風散曉烟
有馬借人今復見神京戚里最稱賢
題趙尚書慶夀圖
天官白髮老尚書致政歸來樂有餘夀慶七旬新置酒
禄辭千石蚤懸車繡衣令子樽前舞蘭茁諸孫膝下趨
在席嘉賓何所祝公年更與大椿俱
送廖少卿上京二首
龍江五月發扁舟大理名卿上帝州千里好山開翠嶂
兩堤楊柳蔭清流鳴鑣紫陌思前度簪筆黃門憶舊遊
若見中朝知已問丹心不改雪盈頭
理寺名卿得俊僚六年又促紫宸朝石城解纜江風細
淮浦揚舲海霧消入覲九天瞻日月聮班五夜聽簫韶
吾人久抱蒼生念清問深期答聖堯
和張都憲詠湖亭山字韻四首
憲臺佳勝占湖山湖上新亭白晝閒風送荷香來几席
日移竹影上闌干金塘水滿魚争躍碧嶂雲收鳥自還
好景無邊渾負却何時同倚畫屏看
平湖萬頃倒銜山山對湖亭白日閒長有好風清自起
總無塵土暗相干簷前荷動知魚戱鏡裏雲開見鳥還
獨憶愛蓮周茂叔化機須向静中看
小結湖亭面碧山山光水色共閒閒平連西塞波千頃
斜上東山日兩竿欄外静看鷗鳥浴沙頭長見釣舟還
高人安得王摩詰盡寫風光入畫看
近愛平湖遠愛山䨇清收入小亭閒雲容水態皆堪賞
俗氣紅塵總不干日静坐聞黃鳥囀烟眀遥見白鷗還
情知風月無邊景頻倚雕闌自在看
和張都憲詠湖亭波字韻四首
湖亭面面俯滄波一上湖亭景物多過去黃鸝穿翠柳
飛來白鷺點青禾乾坤上下羲皇易日月東西織女梭
好在憲臺休暇日一樽同此養天和
亭下溶溶漾綠波芰荷花發繞闌多却看嶺北千株栢
最愛堤南萬頃禾漁父不收沙上網鮫人還織水中梭
坐邊生意皆堪樂雲雨天時日正和
高高亭子壓洪波獨占湖山秀氣多近岸還栽玄圃竹
遠洲時種玉山禾坐中造化乾坤鼎簷外光隂歲月梭
應有仙人來過此晩凉時節弄雲和
平湖静鏡不風波最是湖亭樂事多留客每同歌菉竹
檢書還共誦嘉禾酒酣吐論如傾海令急傳籌似擲梭
記得前時兩三會宛然風景是清和
湖亭小酌和張都憲韻
湖樹隂隂障赤曦湖亭偏與静相宜坐中清氣時常滿
堤上紅塵總不知莫羨遊山携謝妓何如行酒和陶詩
冰漿冰果寒冰齒宴樂無過盛夏時
和張都憲合歡蓮房
憲臺臺下有蓮塘一種高荷迥異常乍見仙花開並蔕
旋看瑶實結䨇房垂垂共壓秋波净裊裊同沾曉露凉
絶勝當年連理瑞畫圖還擬進眀光
次張都憲喜雨韻
中丞初自舞雩還便有風雲感會間布濩旋應彌玉宇
沾濡行復遍塵寰舊痕已沒湖中水新翠方添郭外山
自是有年今有象定知朝野罄交歡
次張都憲並蔕蓮韻
綠池紅綻合懽花秀色天然自一家並結翠房含雨露
獨搖香柄出烟霞何曾人世時常見賸有風騷次第誇
自是太和充宇宙故鍾此物兆亨嘉
贈歐陽憲副
憲節重來覲九天論交不盡意留連休驚白髮三千丈
且喜青雲四十年老大可無新事業壯遊還憶舊山川
人中松栢君知否萬雪千霜獨挺然
送吳祭酒還南京
司成述職喜南還照日金衣出九關萬里春眀天蕩蕩
滿河冰泮水漫漫行邊畫舫烟光薄到日橋門柳影閒
若見同遊舊知已為言清絶憶湖山
送鄒都憲廵撫吳浙
皇仁遠布軫生民廵撫東南簡重臣天語諄温頒鳳勅
雲帆縹緲泛龍津班行共識時名大郡邑争看憲節新
行見霜風廻煖氣三吳無處不陽春
審錄後簡蕭羅兩都憲
碧梧鳴鳳應朝陽龍勅頒來帶御香寒沍一時廻煖氣
幽潜隨處發天光平反自可歸臺憲欽恤惟應仰聖皇
還見星軺辭輦轂恩波行復遍遐荒
送武昌教授
武昌風土冠南州都博于今拔俊尤拜命已應增士氣
趨程行復泛江流汀洲蕙綠光風轉沼沚芹香宿雨收
還似蘇湖人士盛可無聲譽逹宸旒
送儀源檢校還寧國
贊畫宣州幾載間趨朝此日又南還扁舟行泛長江水
匹馬重過故里山為宦莫辭聲利薄到官贏得簡書閒
渠家奕世多卿相清節高風自可攀
送徐䙗下第歸蜀
情知大器晩成難莫向長途厭往還曉日近辭丹鳳闕
晴霄遠入碧鷄山摶空六翮應須養進學三年未覺閒
隨計重來須有日會看聲譽動天關
重恩堂為韓雍都憲賦
有子乘驄秉憲鈞䟽封幾度到䨇親纔頒龍勅奎文動
又錫鸞封綵誥新命服屢膺逢盛世華筵頻啓慶長春
重恩堂上恩方至更篤忠貞答紫宸
王寺副膺封
教子登科官棘寺推恩三載到親闈共看白髮宜烏帽
重喜蒼顔稱錦衣奕世榮名今亦少一門光耀古應稀
還當起閤藏龍勅長見奎文萬丈輝
王都憲展祭
天恩新許拜松楸又送中丞出帝州尚憶朝端峩獬豸
還看驛路躍驊騮鳳林迎節從天上鸞誥頒封到隴頭
忠孝兩全人共仰可無直筆繼春秋
送董長史
白髮交情四十春聲名又喜逐年新江都正學師前哲
洛下長才憶古人北闕從龍天廣大西山䟦馬玉嶙峋
雲中到日多清興應有新詩寄我頻
寄楊尚書彦謐
尚書聲譽滿南都聞道年來興不孤弄瓦幾時添愛女
蔭官五品羨英雛量深往日尤能飲足健前時不用扶
還有水心亭似舊清香應滿博山爐
寄南京張尚書
每憶南京大司馬列卿遷轉自清朝舊臺百職餘風紀
新政諸軍仰教條聮榜可能懷未契同官端喜得英僚
惟應舊會知難再詩酒湖亭久寂寥
送王郎中還南京
屢拜秋臺最好官三年考績又南還路分薊北山容秀
舟到江東水面寬粉署正當玄武畔青雲多在鳳臺間
他時還有清眀譽會展颷輪覲九關
題何司訓致仕卷
師名蚤不愧蘇湖引老南還出帝都驛路風和烟柳細
官河雨急浪花麤行看舊隠書連屋坐見交親酒滿沽
却恐廻鸞來紫誥黃門有子拜官初
大理汪寺副父母膺封
龍勅歡傳出九重二親同日荷䟽封一經教子聲名著
六品推恩寵渥濃樽爼喜開今日宴衣冠快覩盛時風
賢郎更盡廷平職還有廻鸞下碧空
輓邢檢討母
有子登科入翰林難將寸草報恩深和熊已作中宵夢
斷織曾勞往日心長憶紅霞裁命服空悲白髮暎華簪
光榮尚自霑存沒留取芳名照古今
送張福還平度州
三年報政遠朝天籍籍香名滿耳傳烏帽任添新白髮
黃堂已換舊青氊大夫故自全三德父老何曾送一錢
莫道東歸人士悦璽書行復又徵賢
輓鄒都御史
丹梯早躡到雲端粉署三廻陟地官東長行臺邊鎮肅
南持憲節海波寒鬢因勤事年來白心為輸忠老去丹
莫道淮南悲逝水豐碑行見故鄉刊
送孫縣丞
匆匆别我意如何領節之官古泰和舟到九江秋水闊
路經五老好山多眀時三尺應須守暇日䨇松定可哦
好在家聲能自振三千還擊大鵬波
送陳脩撰使高麗
萬國來朝通九譯一朝持節使三韓烟開碣石行邊見
日出扶桑馬上看玉燭正調王道盛天書大布遠人懽
歸囊不似千金槖留取清名宇宙間
送李憲副回山西
上林三月柳花飛又送青驄出帝畿别路争看迎憲節
過家應自舞斑衣恩光北極懸紅日行色西山入翠微
風紀重臨還自保更馳清譽到彤闈
送山東賈參議
藩佐于今選俊良霜臺御史獨名揚方承北闕恩光大
未覺東州道路長雨過魯郊桑椹熟風來歴下水花香
旬宣海岱雖云樂玉鑑冰壺未可忘
送人歸閩中
天垂雨露萬方同冠帶南歸喜氣濃溪渡㯽榔和水暗
林穿茘子遍山紅到家定有詩書在對客寧教酒盞空
珍重高年崇禮讓七閩自古尚儒風
送張司馬致仕
荆南風景古來嘉六月樓船想到家沙市水添三峽漲
渚宫雲接五溪霞逢時都憲人皆仰致仕尚書衆所誇
還有丹心思報國曲江樓上望京華
送張侍郎還河南
還家争看少司徒千里光輝出帝都舊直黃門遺事業
新乘彩鷁問征途河分衛水如鋪練山到中州似畫圖
結社應多鄉友在論情不盡瀉金壺
天順元年六月初十日上章告老未允十一日
又請十三日又請至二十一日蒙允出京師
舟中賦七首
遷轉春官入翰林兩叨清秩受恩深論思未有回天力
供奉空懸捧日心六十故知年漸老尋常唯覺病相侵
乞歸自是安衰劣俯仰清風愧古今
病懷久與世相違䟽乞歸田詔許歸辭闕猶霑光禄酒
束裝還有尚方衣兩京水陸尋征路三晉山河想舊扉
金馬玉堂回首處青霄唯見五雲飛
老病何堪汚玉堂乞恩優詔許還鄉歸鴻絶漠情知遠
倦鳥投林意覺忙但想溪山行處好不妨園圃到時荒
退休自是昇平事祗道閒中歲月長
經世誰人志盡酬古今回想興悠悠即非有道身能退
自是無才老可休歸騎遠尋天井路輕帆先放潞河舟
家山到處知何日汾水西風八月秋
早曾拜䟽乞歸田羈絆虛名又幾年道德愈難期往哲
事功無復望時賢宦情似水年來淡鄉思如旌日自懸
老病放還蒙帝力不知何以答皇天
魚在洪淵鳥茂林從來誰識古人心五湖高興應難及
三逕清風不可尋希復卿雲光舜日幾調元氣作商霖
獨慙愚老歸休晚猶撫遺編慨古今
竊第歸登潞水船罷休從此又言旋西塗東抺三千字
北去南來四十年欣戚情懷渾索寞升沉聲譽總悠然
彤闈紫閣如天上依舊清汾數頃田
送王憲使之四川
憲使之官雪嶺東錦城樓閤倚晴空莫辭道路三川遠
正喜車書萬國同玉節自天隨爽氣軺車到日振霜風
深期雅操清如水行看香名逹九重
内閣用唐人韻簡徐李許三學士
黃閣文章萬丈輝青霄閒看鳥雲飛巍峩鳳闕凌雲迥
宛轉鑾坡到客稀屢草黃麻依紫極常聯玉筍侍彤闈
却慙老大承天寵一字何曾補衮衣
送孫輈之䕫州同知
西南䕫府古名州别駕于今遂壯遊霜落江寒經白馬
浪平峽静過黃牛到官綺席宜疎節行部山氓在惠柔
發軔長途深有望莫令聲譽頓悠悠
新春喜雪
立春纔是第三朝喜見春空雪亂飄天上瑶臺應錯落
人間玉嶺正岧嶤固知吐氣乾坤滿頓覺遊塵戶牖消
却上小樓閒縱目八紘清思迥難招
寄蒲守徐孚
積石黃河遶郡流郡城高興自悠悠遠天雲净仙人掌
近郭風清鸛雀樓頻寄鸞箋書可著所需藥物病全瘳
衛蘧衛武應難及進德深慚老未休
貞節堂為王憲使母賦
婦道從來不二天近知王母踐斯言從教白髮三千丈
祗保清風五十年頒誥旌門今受賜養姑教子舊稱賢
一門盛事歸貞節堂上高名百世傳
讀邵康節擊壤集二十首
乾坤清氣産英豪大隠天津道德高雪月風花閒諷詠
溪雲水竹自遊遨畫前有易心能悟删後無詩句獨謠
金薤琳瑯垂萬世無窮雅興自滔滔
玄社千年有召封故應華胄産英雄居共舊業留餘韻
卜洛新居有定蹤後學難窺擊壤集先天都屬弄丸
翁清風百世誰招得望斷嵩高送去鴻
三絶空餘贊易編千年圖象竟寥然人豪真自從天挺
羲畫原因到已傳骨髓著書成大卷風花遣興有新篇
驪龍頷下眀珠在誰測東溟萬丈淵
鳳在高梧不可招天津清隠結衡茅小車遊處情何適
大筆揮時興自豪酩酊酒中心惻惻離披花裏思忉忉
空餘首尾詩垂世誰識秋風八月高
壯遊歸到洛陽居環堵蓬茅得自如外物不知軒冕貴
此心惟覺性天虛環中日月行無息静裏乾坤樂有餘
首尾詩成情可見何須象罔索玄珠
六朝全盛太平時卜築東都得自怡每與真儒論大道
時從國老和新詩杯傾綠酒寧嫌淺車碾青蕪不厭遲
莫道千年清響絶知音還自有鍾期
皇極書成識者稀原從羲畫見天機故應消長隨時變
一任行蔵與世違楊柳堤邊風淡蕩梧桐枝上月光輝
無邊清興難收拾毛穎時時聽指揮
天津橋上聽啼鵑只是當時已惘然妙意都應窮卦畫
餘情聊爾託詩篇太和酒味濃還淡甕牖蟾光缺復圓
曾向行窩看兒戱不妨歌枕自高眠
手探月窟足天根悟盡羲圖造化原嘉遯有窩甘偃蹇
觀光無意羨飛騫詩成比賦猶堪詠道在希夷信莫言
勝日良辰留客處清風滿抱酒盈樽
盛時京洛足鵷鸞翁有無名與往還劇論直窮天地外
清吟多在水雲間榮枯任物心無繫消長隨時我不關
自得人間無味樂好詩留與後來看
排風御氣復鞭霆歴覧無邊造化情隨分自能安至樂
翫心誰復識高眀先天圖有年年運皇極書為世世經
首尾詩成多寓興調高白雪少人聽
笑傲林泉樂太平洛陽誰不愛先生嚴寒暑雨何曾出
温煖清凉却解行金谷風和吹道服銅駝雨霽隠車聲
行窩十二閒游處父老兒童喜送迎
人情物理總分眀七十年來老洛城只向窩中耽至樂
却扵身外薄浮榮花紅柳綠隨時賞雲白山青取次行
還復振衣千仞上都無塵垢半星星
嵩山洛水舊神州結屋天津景物幽脩竹林中靈籟響
梧桐葉上露華流弄丸古意誰人識戱筆新詩有客求
春煖秋凉出遊處無邊清興更悠悠
始終天地在胷中還似危樓出半空極論每生賢逹敬
閒談儘與俗人同廵行堤柳春搖綠點檢園花曉綻紅
風景滿前皆自得濡毫又見小詩工
外臣自昔有由巢不是山人索價高獨向杯中存爕理
每從環内樂逍遥纔看園老分斑笋又見端眀送藥苖
餘事盡從吟咏見感時懷古興滔滔
共愛先生共卜居天津水畔是吾廬隂陽爕理三杯酒
皇覇經綸幾卷書儘有清風生几席倍多眀月照庭除
生平祗是過人處嬴得䨇眉日自舒
老去吟多首尾詩賦和比興盡兼之陶鎔物象方知富
漏泄天機始見竒水面生風秋浩浩天心轉月夜遲遲
有丸祗向閒中弄肯借高人試一窺
洛陽全盛想當時春煖秋凉任所之金谷名園花綻錦
銅駝古巷柳垂絲霜林高鳥争歸疾沙浦冥鴻欲下遲
萬象有情渾自得詩囊還載小車兒
少年應自負雄才老悟玄機此意灰歲月風光情自得
山雲水石興悠哉一環理窟閒中見萬古天心動處來
寳匣瑶琴遺響在幾何人識伯牙懷
次王侍御韻
憲府乘驄舊有名今秋偶爾會蠻荆虹霓氣接風雲氣
珠玉聲隨咳唾聲萬里山川勞䟦歴諸蕃部落待澄清
愧予無補虛持節頼有丹心老更明
平定州分司次江侍郎韻
乘軺萬里越河關報國寧辭道路艱首夏初離巫峽水
新秋又過太行山久知鴈塞妖氛掃載喜龍沙鳳駕還
白髮已承歸老詔陛辭不日覲天顔
寄王用章憲副
每從青濟憶同官祗隔滄溟一水寬我捧天書行萬里
君持憲節按三韓封章入奏時名大驄馬廵邊將膽寒
䨇劍有光常夜夜暫廻風雨未應難
附錄所贈二首
名利場中一夢醒知君渾不負蒼冥村醪且去隨時飲
澗水重來洗耳聽俗眼任他終日白山光還似舊時青
從教門外塵如海坐向空齋閱聖經
自許孤忠結主知居官寧肯論安危平反不愧張廷尉
三黜何慙柳士師已向一身中道立更看千古大名垂
到家莫廢韋編業伊洛高蹤尚可追
敬軒文集卷十
