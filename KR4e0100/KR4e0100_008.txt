敬軒文集卷八
眀薛瑄撰
律詩
送王秀才登鄕第歸覃懷
文運天開四海清新頒鳳詔属賓興中州河岳鍾神秀
梁苑風雲集俊英祗見驪珠千鎰重肯同魚目一毫輕
看君得意歸鄉里何異當年晝錦榮
雪後至西郊二首
偶爾閒行出近郊新年殘臘氣將交蒼茫遠道風初定
寂寞平原雪半消春色漸催山色動天光渾逐水光搖
乾坤滿目皆生意何必清宵看斗杓
臘到新年纔幾日四郊生意已欣然高低雪色春融液
遠近煙光水接連已覺洪鈞回大地更看白日麗中天
歲華人事皆如昨只有思親意惘然
題陳僉憲族譜二首
華胃誰如陳氏賢一門幾世住蛟川宗分衆派多遺澤
家富羣書總舊編蘭玉在庭争奕燁鵷鴻得路競騰騫
新裁譜籍增光耀珍襲應須久遠傳
蛟川喬木綠成圍詩禮傳家古亦稀插架牙籖充棟宇
分行蘭竹秀庭闈清門接踵䨇黃牓烏府連聲兩繡衣
積德由來應未己佇看譜牒旋增輝
偶坐道傍獨樹下看山
獨樹道邊清影密偶來閒坐已多時塵勞擾擾扵人厭
山勢亭亭與客宜遠谷蒸雲能變化亂峰聮碧自逶迤
褰衣便欲尋幽勝只恐山靈解勒移
雨後寓目
天衢廓落放新晴渺渺烟郊四望平嘉樹戰風搖野綠
好山經雨洗空青兩間滚滚皆新氣衆水滔滔只舊聲
玉燭已調今有象萬家耕鑿荷生成
夏日簡陳廣文
静掃書齋坐日長好風時復送清凉焚香讀易添新趣
隠几看雲憶故鄕蛻殼已聞蟬響急將鶵頻見燕飛忙
索居久欲來相訪觸熱其如汗作漿
沈廣文送梨榴
八月梨榴俱已熟殷勤相送揀珍竒黃如楚國來柑橘
紅似瀘戎擘荔枝磊落堆盤香並美酸甜濺齒味皆宜
少陵肺渴全消釋只欠瓊瑶答所私
新鄭詠古
經行鄭國舊山川禾黍秋風駐馬看烟樹幾灣流水在
荒城千載暮雲閒時門雨歇無龍鬭大隗山高只鳥還
借問當時賢相國幾多遺愛在人間
扶溝道中
古堤東去路漫漫與客聯鑣縱大觀草木近浮梁苑闊
烟霞平入楚天寬清風細細催蟬韻爽氣飄飄近馬鞍
行到扶溝詢舊俗大賢千古仰高山
留别鄧司訓
偶過儒宫幾日留廣文清義若為酬連床夜聽蕭蕭雨
聮句朝吟淅淅秋臨水乍驚新漲急看山還喜遠青浮
蟬聲驛路眀朝别回首高城古木稠
秋日遣興簡陳廣文
西風連日雨初晴已覺新凉滿戶庭玄鳥相將寧見影
寒蟬寂寞已無聲能文解動高人興對酒誰同好客情
賴是長沙老詞伯新詩相送小童清
秋日王屋道中五首
﨑嶇連日太行中王屋名存縣已空濟水難尋潜地脉
天壇遥見出雲峯黃花夾道開清露紅樹漫山醉晚風
處處登高重回首客懷秋思浩無窮
路轉山廻處處迷不登絶頂即尋溪寒泉徹底清人目
亂石盤空割馬蹄繞逕黃花猶戲蝶隔村紅樹乍聞鷄
無端客思匆匆甚好景其如每倦題
地闢天開有此山經行祗覺礙人寰久知元氣包空外
細看長松走石間有水遊魚還上下無名啼鳥尚間關
高秋不盡登臨興客况何由一日閒
盡日區區歴險艱山光時為破愁顔一川霜葉翻紅袖
幾簇烟嵐綰翠鬟佩玉聲清秋澗急旌幢影落暮雲寒
時登絶頂看天地元氣氤氲杳靄寬
寥落山家處處稀尋幽陟巘馬行遲滿溪紅葉沉秋水
半嶺霜棉吐夕暉雨霽石田收稼了烟深松逕負薪歸
詩成只恐山靈笑千仞峯頭一振衣
登中條山東頭
魏國中條此盡頭登臨暇日興悠悠兩崖勢轉黃流静萬
壑聲寒碧樹秋官舍飛甍臨遠谷琳宫細路繞層丘
風光滿目皆吾土逸氣飄然總勝遊
戱題紅葉
自是霜根獨占先晚秋殘綠變紅鮮臙脂膩染嬋娟女
金醴濃薰綽約仙入水忽驚丹伏鼎向陽還訝火生烟
秋光宛似春光好搖蕩相思九月前
登中條山望大河有懷戴趙二同年
登高遥望大河南木落天空爽氣含細路微茫通沔洛
亂山重疊接崤函白雲關塞新過鴈黃葉園林舊駐驂
最憶韶陽同榜客往來長是縱清談
寄襄陵丁廣文
風雪匆匆老歲華往來三宿廣文家名香泛靄薰瑶席
書燭分光照紫霞别路迥驚汾水遠離情長繞晉山斜
多君鳳穴風流在擬向鵷班次第誇
送湯自新之永和令
羨君初拜九天恩銅墨之官喜氣新一路好山迎去馬
二陵時雨浥行塵花封舊有唐風厚政績當如漢吏循
我亦趨朝應有日佇看名譽逹楓宸
神州八景
瓊島春雲
昨夜東風海上過玉京瑶島得春多數峯秀色分金碧
滿谷祥雲絢綺羅暎日已增千古瑞隨風頻繞萬年柯
祗看出岫為霖處長濟蒼生樂泰和
太液秋波
仙家島嶼繞瀛洲一鏡波澄淡靄收影浸玉樓先得月
光鋪翠簟早生秋九霄氣接銀河迥萬頃風行雪浪浮
自是此中涵帝澤年年長向世間流
玉泉垂虹
山澤從來一氣通山頭飛瀑瀉玲瓏隨雲已作千秋雨
暎日還為五色虹瑶澗金銀騰寳氣碧霄珠玉濺高風
若為剪取冰千尺一洗塵懷萬斛空
居庸疊翠
玉峯相向復相連一雨初收霽景鮮横界曉空青未了
平浮春野翠無邊鳳城佳氣通朝靄鰲海晴輝接曙烟
自是古今天設險皇圖永奠億千年
盧溝曉月
一曲清流遶帝畿宿雲收盡曙光微疎星尚照離離影
殘月猶涵淡淡暉霜滑石橋征鐸響風清沙渚塞鴻飛
經行併覺塵埃盡多少清光上客衣
薊門烟樹
石門相對一川平嘉樹依依接鳳城密繞溪村雲未歛
半遮山寺雨初晴歸鴉向夕穿新綠嬌鳥啼春護落英
試向高原凝望處祗疑韋偃畫初成
金臺夕照
千年玄社已消沉尚有荒臺僅數尋壊埓只今生翠蘚
頽垣不復貯黃金山銜落日留殘照樹擁孤雲帶夕隂
駿馬無聲衰草合冷風凉月暮蟲吟
西山晴雪
皇都一夜散瑶華曉見西山霽景嘉照日凍泉封素練
蹴天潮海漲銀沙晴暉近接仙人掌爽氣平浮上帝家
多少玉堂揮翰手此時清興正無涯
寄舍弟瑭四首
同侍先人久宦遊先人沒世葬林丘弟脩蘋藻居鄉里
兄竊功名上帝州鴻鴈影分思並宿鶺鴒聲遠念相求
勉脩令德光前緒頻寄書來解我憂
先母亡時汝四春先人辭世汝成人二親恩比乾坤大
一氣情如手足親荆樹願同珠樹好棠華期與歲華新
故鄉聞道逢艱日生計無忘早晚勤
父母生來汝與吾承家付托藉良圖立身莫若親賢士
防患應須遠酒徒得善便當銘肺腑敬身寧使損肌膚
兄年謾長慙無德併寫斯言列坐隅
幾載艱虞西復東正趨眀詔老親終含悲共汝辭河朔
輿櫬還家托故封忽憶鴒原千里遠祗應棠萼两枝濃
願叨微禄膺天寵早得焚黃拜祖宗
送牛給事領勑命還南京三首
趨朝北闕近臣回送别南風祖席開玉佩暫辭鵷鷺侣
畫船行近鳳凰臺江山爽氣臨官署星斗清光接泰階
此去超遷應有日中朝屬望想重來
黃門三載北趨朝又沐天恩下九霄别思暫傾燕市酒
好風宜放潞河艘家人蟢子占應近官舍燈花結未消
聖代兩京宏治化好持忠謹答軒堯
南歸紫誥喜新頒送别都門擁大官鸞紙分題殊浩瀚
羽觴行酒任飛翻吕梁浪穏仙舟度京口風清客思閒
想到秣陵瞻北極便應咫尺見天顔
元氏詠古
太行西望翠成堆白石諸峯爽氣來元震劍鋒留石刻
李躬書院長青苔磨磐南接田文墓槐木東連漢將臺
獨羡三公神異久會鍾英傑位台階
磁州詠古二首
北來行色正駸駸馬傍西山静客襟滏水源從龍洞出
漳河流自發鳩深卓茆亭古無遺響勝景園空罷賞心
翹首川原思故老尚留珠玉到如今
持節南行過滏陽川原繚繞接衡漳神麕山下河流出
牛尾岡頭故塜荒風月舊樓餘斷刻大眀遺刹有名章
園林花木南薰細猶似祥蓮九夏香
邯鄲贈賈進士使關中
接踵青雲滿後塵君扵道義最情親寧知握手邯鄲地
同是觀風郡國人太華倚天秋氣爽洞庭横劍曉霜新
相思南北須珍重早約回轅覲紫宸
留贈沈仲安廣文
年來初識沈休文楚楚才名迥出羣學道每能安素履
論交端擬薄浮雲幾連華榻眠春曉又共清燈語夜分
我向湖南重相憶莫忘書札往來聞
鈞州詠古次虛菴韻二首
南風攬轡過中州陽翟名邦得縱遊彩鳳臺空芳草合
黑龍潭静淡烟收馬經穎水清無迹路繞黃山翠欲流
眺望幾回情未己遠空雲影自悠悠
匹馬南行接楚州路經櫟邑遂清遊學仙人去洞猶在鳴
鳳臺空聲已收無限好山皆北向幾灣野水盡東流
垂鞭不管馬行緩更覺閒吟情緒悠
鈞州分司槿花盛開戱作
分司庭下舜花開清倚雕闌絶點埃坐客正看新朵盛
遊蜂仍逐暗香來欲留芳艷眀朱幌忍見殘英墜綠苔
縱是鐡冠心似鐡也應花裏暫徘徊
襄城詠古
連村綠樹近襄城駐馬郊原眼界眀汝水似環流處碧
首山如案望中平具茨每笑莊生誕掛劍常高季札名
佳句獨思韓吏部太平今已息天兵
葉縣詠古
沙河南度草烟平綠樹隂邊見古城湛坂戰争非義旅
昆陽破賊是雄兵鳬來尚說王喬舄龍去空傳葉令名
黃栢山前田漫漫己無沮溺舊時耕
贈舞陽朱進士
甲科選士擢才良喜見天荒破舞陽彩筆昔年同戰藝
藍袍今日又還鄉相逢莫厭金樽滿談笑聊便竹牖凉
栢府先登應自愧好期他日共飛霜
慈氏寺留題次虛菴韻
義陽慈氏古叢林風景蕭然静客心到院好香浮細靄
隔簾幽鳥送清音槿花妙有空中色柢樹濃交戶外隂
持節他年重過此會須細聽穎師琴
應山四賢堂次鍾文亮韻
平蕪青滿讀書臺為憶前賢故故來一代高名曾仰德
百年陳迹但興哀碑文剥落漫苔蘚棟宇傾頽困草萊
欲奠椒漿無處所向風搔首重遲回
至武昌口號
不須飛盖遠相迎暫向霜臺弭使旌藩臬盡知周典禮
吏民皆識漢官名千年有幸逢熙皡萬國同風樂太平
自顧樗材叨寵渥秋毫何以答天眀
嘉魚寓目
舊時沙羡號嘉魚邑小人家星散居官舍高低叢異木
大江環繞合重湖蜀山駐蹕空傳漢陸口屯兵已罷吳
更上層峯肆遐覽晚雲飛盡楚天虛
登岳陽樓四首
人間聞有岳陽樓三十年來快此遊舉目但知天地闊
憑闌不管歲華流江通巴蜀千山漲湖接瀟湘萬頃秋
浩想希文話憂樂關河直北是中州
高城粉堞背層山城上危樓俯急湍湖水欲包天地外
棹歌只在水雲間湘靈鼓瑟今何在仙子凌風去未還
遍倚闌干閱今古白雲渺渺白鷗閒
玉斧飛霜過洞庭岳陽樓上寄高情天涯楚樹千行綠
湖面君山一點青今古留題才浩渺往來登覽歲峥嶸
中天徙倚多時節笑挹高風滿抱清
澤國西風淨曉烟登臨暇日興悠然連空海水浮員嶠
拍岸江聲送畫船蘭若滿汀懷楚客雲霞終古憶飛仙
東南壯觀知應少細讀留題記往年
桃源詠古次趙子裕韻
雲林兩岸夾江津持節從容得遍廵百里仙源通異境
幾家流水斷征塵溪頭翠竹偏宜夏洞口紅桃已放春
一自輿圖歸聖化更無人世避咸秦
辰陽秋日
雄城百雉控蠻荒山翠高低護女墻萬里梯航通六詔
五溪烟水下三湘邊氓久已漸華俗遠客頻應望帝鄉
地氣于今同北土早秋時節雨生凉
辰溪二首
分司門外大江横怪石參差岸不平眼底秋山無限好
坐中凉吹有餘清棗垂翠葉丹砂重蠟滿青林素練眀
莫道蠻荒少題詠龍標詩有五溪名
辰溪縣裏駐華騘人俗雖殊景物同隔岸好山高聳玉
遶門流水遠涵空雨過晚砌苔痕綠凉入秋堂蠟炬紅
為念遠氓情未己夜深欹枕翠帷中
沅州簡劉主事
瀟洒沅州舊憲臺早秋持節自天來池邊脩竹知誰種
窗外寒梅待我開永日已應無兩造清宵時復望三台
知音更遇鵷行侣客裏如何不放懷
送劉主事之貴州三首
每憶襄陽孟浩然喜君風致自翩翩聲名重比千鈞鼎
藻思深如萬斛泉玉節分光來北極軺車結軫會南壖
沅江此别何時會應在春花未發前
沅州相送意何如正是秋風八月初蘭芷香來飄客袂
芙蓉花發照征車丹砂水碧登天府洞獠林蠻入版圖
萬里山川遊覽遍好將風土載成書
畫省官僚總俊才早知名譽動金臺細論黃甲聮鑣步
同是青雲接踵來邂逅龍標官署静分携沅水健帆開
眀年二月花如錦送子東風上玉階
沅州秋夜獨酌
江城秋夜畫堂清市酒沽來只自傾遶壁任教蟲響切
照人偏喜燭花眀七千里外思鄉邑十二時中望帝京願
布仁風滿南極還將遠俗奏彤庭
發沅州
畫船清曉發沅州送别官曹簇遠洲䨇艣忽隨高岸轉
孤城已隔亂山稠殊風異俗多經覽瘴雨蠻烟任去留
向夕燈眀何處泊蒼蒼候舘石林秋
過沅州見故鄉父老從戎者與道家鄉事多有
識先人者因賦此
邊城父老舊鄉隣弭節從容問所因綠鬢已應辭故里
白頭猶解識先人衣衫尚有唐風舊童稚皆傳楚語新
為說好安耕鑿計只今雨露萬方勻
黔陽九日
黔陽九日意何如北望神京萬里餘行院已無人送酒
故園應有鴈傳書鉄冠不向秋風落黃菊仍霑曉露舒
霜滿南天消惡氣錦囊何必佩茱萸
黔陽
龍標山下古黔陽二水交流萬里長風土往時為異俗
車書此日混遐荒棕林帶露毿毿碧橙實經秋顆顆黃
清晝栢臺無訟牒旋吟佳句旋焚香
龍陽懷古
縣城北枕大江頭水國輕烟澹不收星土從來分翼軫
雲山何處是金牛濯纓尚有當時水種橘猶存舊日洲
極目洞庭波漫漫幾回乘興欲東流
益陽詠古
澬水西來遶縣流烟波遠接洞庭秋津頭客舫足江貨
岸畔人家多竹樓甘壘草荒秋月淡裴亭樹老暮烟稠
浮丘仙子何須問我亦當年賦遠遊
同侍御張勉夫院宿二首
持節俱從遠地回連床兩喜宿烏臺談詩細雨燈前落
對酒清風柳下來白雪敢歌當日調青雲未負此生懷
霜蹄曉踏香泥去笑指空衢萬里開
風雨霜臺集暝烟同官復此對床眠消懷酒味扵人好
報喜燈花向客妍談困尚誇肝膽壯睡酣不覺鼔鐘傳
眀朝定是晴眀候通籍還應覲九天
寧鄉遇雨
湖南風土異中州歲暮蕭蕭雨不收黃葉未全凋老樹
青林猶自滿層丘傳聞累歲都無雪祇覺三冬總似秋
却憶故鄉天道正迎霜已著禦寒裘
寧鄉詠古二首
千家縣樹古黔中四望雲烟鎻翠峯水引温泉分地利
雨來雲洞仰神功朱門道學推張栻宋室忠賢數魏公
欝欝遺阡今尚在滿山松栢撼高風
風烟渺渺接長沙竹樹蒼蒼繞縣衙入境已知山水秀
觀風殊覺士民佳魏公華表横秋草易袚巖扉掩暮霞
更覓南軒讀書處寒梅開遍古祠花
長沙喜天色晴霽賦此
連旬山雨濕行旌弭節長沙喜晚晴岳麓斷雲歸洞府
瀟湘皎月照江城銀河一派仙槎穏牛斗三更劍氣横
樽酒此時聊自適㴞㴞不盡古今情
長沙四詠
湖南清絶有長沙江市悠悠郭外斜水合三湘開浦漵
山連五嶺散雲霞鷓鴣疎雨黃陵廟鵩鳥殘陽賈傅家
且喜登臨窮勝觀不須懷古重興嗟
江城卑濕少塵埃霽景風烟四望開水接洞庭從北去
山連衡岳自南來悠悠八翼陶侯夢落落千年賈傅才
自昔為邦多故老總留風節使人哀
名郡前賢是舊遊我來廻想興悠悠少陵幾醉樽中酒
子厚重題驛畔樓岳麓雲霞常帶雨洞庭波浪遠涵秋
為邦誰似朱夫子道與湘灕晝夜流
眀時持節按湖南澤國風烟到自諳客舫盡應依水市
人家多是住山嵐三苖已見華風遠五嶺應知聖澤覃
廊廟只今登俊彦不勞詞賦弔湘潭
寳慶喜雪
一夜瑶華遍楚壖霜臺曉色正清姸天從北極行時令
氣肅南荒壓瘴烟春信喜傳庾嶺樹客懷寧憶剡溪船
觀風使者無他祝願與官曹詠有年
答何永芳三首
星斗東來轉玉衡遠遊時序不須驚邵陽松竹迎寒秀
澬水林芳待煖榮政美己如金碗蔗官廉争比玉壺冰
獨騎驄馬經行遍喜見民風處處清
邵陽風土接湘衡賢令之官犬不驚此日銅章分氣象
往年金榜被恩榮無心真宰初行雪有脚陽春欲泮冰
持斧自天行郡邑溪山隨處好風清
飛騰還擬秉鈞衡小試牛刀豈足驚滿目山川開壯麗
無邊花草待欣榮瘴消楚越山多雪春滿湖湘水不冰
笑指梅花賦佳句栢臺風致有餘清
武岡山行
武岡南去萬山深冰雪峩峩閟太隂石磴盤空飄凍靄
板橋横水急清音前旌婀娜回飛鳥吹角悠揚過遠林
玉節壯遊天地大風霜祗保百年心
沅州已酉元日二首
邊城萬里入提封元日瞻天拜舞同星麗碧霄皆拱極
水趨滄海盡朝宗千年舊仰甄陶力三始仍看長養功
遥想鵷行峩豸侣繡衣應染御香濃
履端宏啟三陽運戀闕遥馳萬里情龍尾仗嚴鞭韻徹
鳳池班整珮聲清風霜每抱瞻天敬葵藿寧忘向日誠
玉節趨朝應不遠會從鵷鷺紫霄行
沅州賀正旦歸院賦此
千門結綺遍江城竟夕風傳鼓角聲兵甲森羅嚴虎隊
旌旗繚繞簇龍亭車書萬國開元日文武同心仰聖眀
歸到臺中添喜氣紅梅花底覓詩情
沅州院中紅梅二首
冬來都未有羣芳祗見春紅滿後堂新萼半開含國色
繁英爛發散天香宿酲未觧風前醉穠豔猶凝雪裏粧
幾度廵簷索清笑仍燒絳蠟待昏黃
自是人間第一花天教絶色冠羣葩可應洞府神仙質
粧點冰霜御史家疎影入杯翻絳雪清香隨手折紅霞
詩中帶得江南物歸到鵷班取次誇
沅州元夕
一年佳節又元宵異域春雲滿眼飄院落梅花凋冷蘂
池塘柳色弄新條昇平樂事懷中夏老大丹心戀聖朝
獨擁霜臺清似水紅燈幾點月眀高
贈别賀侍郎
一别經年梅柳新相逢沅水意何親栢臺英俊推先逹
桂籍聲名忝後塵又捧天書清部伍幾操憲節逹陽春
中朝屬望歸來早佇沐龍墀寵渥頻
二月十五夜
花柳池臺宿暝烟清宵俯仰興悠然一年好景春纔半
萬里晴霄月正圓憲節遠依南斗外鳳城遥在北辰邊
馬周舊是新豐客呼酒東風憶往年
五友詩
竹
此君風致自疎疎相近相親慰索居翫目每看高節長
留情深托寸心虛清脩飽歴風霜久濃渥深承雨露餘
好在百年無剪伐賸看新笋上霄衢
梅
憲府孤根别占春清標瀟洒離風塵南州花思偏留客
東閤詩情觧動人玉管吹香風力軟冰壺涵影月華新
坐令懷抱深如許暗想調羹事業親
蘭
一自移根遠谷來便添清興滿烏臺羲娥馭日光風轉
青女飛霜絶艷開每憶瑶琴翻雅調謾充騷佩慰高懷
同心托契應非淺細看流年雨露栽
菊
一氣蕭森百草黃獨留此物傲秋光霜從降後殊多艷
風不來時亦自香詩客采英秋得句佳人倚竹暮凝糚
歲寒惟有烏臺客共保芳根近畫堂
蓮
芰荷相並滿青池不受飛塵半點緇高盖每看濃露集
曲房一任好風吹天姿不假雕鐫力妙色多應造化竒
静立亭亭如有待結交須賦愛蓮詩
沅州三月一日思親(先人忌日)
風木摧心已四年沅州春日苦暄姸無邊雨露滋羣物
大地陽和浹九泉懲忿敢忘當日訓守身期佩昔人弦
光榮不及酧親願俯仰終天涕泫然
春日再發沅州
又住蠻州似故鄉官船兩度發沅陽貪看獻歲春山綠
却憶高秋老樹黃宦迹不應辭遠近天游真可縱徜徉
沿流儘有新詩興夾岸風來杜若香
黔陽野人有饋魚者詩以酬之
幾日山中只飯蔬野人携籠饋䨇魚欲懸却怪羊生矯
學放猶疑子産愚酬價且傾官廪米割烹恐有故鄉書
甘腴悦口斯須味一飽應知不顧餘
疊前韻
正是行厨薦野蔬多情野老送江魚細詢漁釣知何樂
觧道綸竿自養愚金錯飛聲初膾玉銀盤放筯且推書
殷勤更欲沽僮僕食罷還應問有餘
辰陽端午遣懷二首
五溪五月當五日時俗猶存舊楚風角黍堆盤人送玉
龍舟疊鼓水搖空入簾山色隔江翠照眼榴花向日紅
賜扇遠懷鵷鷺侣去年同謁大眀宫
辰陽况復遇端陽沅水牽情萬里長鳳闕當年頒扇早
龍墀此日賜衣香獨簪白筆叨天寵遠抱丹心憶帝鄉
未必蠻中久留滯趨朝應只待秋凉
發沅州舟中寄陳侍御二首
駐節沅州整一年束書今喜遠朝天久知按部無膏澤
自愧居官費俸錢前度江流行思好舊遊山色别情牽
西風一夜歸心切北極恩光日月懸
捲旗沙上簇雕戈畫鼔催舟發棹歌歸思載瞻黃道近
交情將奈繡衣何一江烟水澄秋練兩岸雲山擁翠螺
欲問清宵别來意冷猿啼處月明多
泊武口驛
風濤近接洞庭湖楊柳堤邊水驛孤回首已應蠻徼遠
登樓殊覺楚天虛征帆北客依津市貢篚南金引舳艫
清夜不眠持憲節歸心先到帝王都
洞庭湖阻風四首
高秋木落洞庭寬白筆南征使者還蘭若馨香懷澧浦
烟霞縹緲認君山己應湖海添清氣更覺風濤入壯觀
枉渚維舟苦留滯岳陽樓上憶憑闌
繫舟無奈北風何遣悶還應一放歌日射湖心翻錦浪
烟收山頂露青螺蒼梧水闊秋天遠斑竹雲深暮雨多
千載湘纍無復見欲從何處弔英娥
海内無如此壯遊高風木落洞庭秋青山半在波中出
白浪渾如天上流騷思難尋澧浦佩客程頻望岳陽樓
江河遠客情何似浩想希文獨未休
濤聲連日捲銀沙野渚無聊眺望賖數點雲山湖上出
一行風葦岸邊斜老髯難覓仙翁笛白簡還乘使者槎
况是中秋眀月夜瀟湘久客正思家
湖中阻風望君山
一望君山咫尺間不堪連日阻風湍祗愁枉渚維舟楫
安得遥空縱羽翰天地盡應浮海水蓬壺自昔隔塵寰
會須掛蓆過林麓石磴攀蘿極妙觀
湖中風濤大作
正是清秋月色多大風終夜鼔洪波銀山萬疊來高下
鐡騎千羣入盪摩好夢驚回朝帝闕歸心併起望天河
明當少轉封姨力百里平湖頃刻過
登小孤山
二十年前曾過此今朝重上小孤山九霄旭日清光近
萬里秋風爽氣寒南紀諸峯連地脉東流衆水會天關
江山不盡登臨興望闕思親正倚闌
儀真三詠
東南水陸會真州河朔風雲拱上游潮落瓜洲遠渡出
天連揚子大江流迎鑾鎮古名猶在觧劍橋荒事已休
多少繁華成俯仰萬家烟火不勝秋
聞道真州景物多晚秋時節偶來過蒹葭暮雨連滄海
楊柳西風落漕河曉岸帆檣南客舫夜船燈火北人歌
寓居候舘情無限一寸丹心奈爾何
大江分派入儀真楊柳人家夾去津舟楫東南來貢賦
衣冠西北會星辰雲通赤岸天多雨境接滄溟地不塵
欲問東園無故老苦吟搔首向風頻
歌風臺二首
芒碭雲連古帝鄉歌風臺近泗河傍蚤提三尺安天下
尚想羣賢守四方英魄有靈蔵地遠威名無比配天長
當時赤幟知何似紅葉園林夜有霜
故城南畔泗河隈漢祖歌風有舊臺樂飲一時酬父老
壯心千古憶雄才新豐桑柘蕭疎盡芒碭雲霞散漫開
一自鼎湖龍去後英魂幾復沛中來
發通州再往湖南
海内江山已慣遊今朝重泛潞河舟初辭天上䨇龍表
尚想雲間五鳳樓壓岸曉霜眀憲節到船寒雨濕貂裘
預期回首當開歲未必湖南可滯留
過流河驛挽王侍御
停舟沽酒酹王君忍見寒蕪徧旅墳岐路可無人世别
星霜便有死生分青驄騰踏名猶在白鶴旋歸語竟聞
俯仰幾回增感慨朔風吹斷海西雲
襄陽懷古
鄧城纔過見樊城舊堞荒凉總舊名廢沼幾行寒鴈下
疎林數點晚鴉鳴分茅尚自懷山甫謀國何須羨曼甥
更問襄陽千古事峴山依舊漢江清
襄陽逢至日
襄樊又喜遇陽生士女傾心玉燭眀一畫已占吾道長
六符仍覩泰階平朔風吹雪荆山曉化日流春漢水清
大地陽和從此布栢臺寧復冷如冰
遊岳陽圓通寺
巴陵古寺有圓通寺下平湖接太空禪室静涵鮫室冷
梵樓遥映蜃樓紅諸天只在虛空外萬象皆歸曠蕩中
鐡面道人人不識偶來登覽自從容
遊君山
兩過君山苦未遊今來山下暫停舟雲林一逕蒼苔合
佛殿千年古迹留日月每從波底出峯巒常在氣中浮
人生志節當如此屹立狂瀾幾萬秋
桃源道中三首
初聞勝景如天上此日經行已再來水入松篁鳴處急
山圍村塢到時開荒溪難覓當時洞廢觀空餘舊日臺
謾說人間有仙跡不知天地也塵埃
兩日桃源道路中無邊清興每相供雲山過後層層見
澗水行來處處同蘿逕烟光籠軟翠松巖雲彩絢新紅
何當一覽蠻中小更上淮南萬仞峯
桃源景物信幽竒幾度游觀愜所思丹碧峯巒雲裏見
青蒼林木鏡中窺漁舟一去仙源合石洞重來碧蘚滋
惟有武陵溪上樹年年花發使人疑
沅州元夜同陳侍御觀燈
萬里歸來自帝朝沅陽今是兩元宵詩從見月添新興
人喜觀燈得俊僚北極星辰垂地遠南天瘴癘到春消
栢臺風致清如許梅蕊頒香入凍醪
戱詠五友
五友留連興趣多相看長是動吟哦梅花酸實垂垂盛
蘭畹香風細細過老大竹根生嫩笋輕通藕蔕長新荷
不知黃菊花開日已别還應未去何
沅州雜詩十二首
積雨連朝喜晚晴天開睥睨望邊眀水添沅澧新濤急
山洗黔巫宿瘴清奉使每期三尺正觀風快覩萬方平
霜臺永日多詩思新笋兒孫次第生
駐節三年尚未歸黃梅庭院雨霏霏池荷柄短青錢小
露竹梢長粉籜稀大道久知千古在遠懷未信一生違
新晴眼界何空闊萬里青霄羨鳥飛
正是霜臺弭節時不堪風物動相思庭前綠草飛蝴蝶
城外清江呌子規北地關河頻入望南天雷雨自無私
預將歸槖酬知已萬里觀風賸有詩
遠山重疊繞孤城城下蠻江一曲清溪峒人家猶異俗
市廛兒女帶華聲戶將烏鬼為生計地産丹砂當歲征
自昔黔中風土惡遠遊那得易為情
涓埃無補聖明朝持節南荒歲月遥幾見闌干生薜荔
旋看烟雨綻芭蕉山城每聽鐘聲早金闕常思扇影高
為報鵷行舊知已耽書未觧子雲嘲
𤏡道西連蜀道長五溪風土古蠻鄉相傳遺種多槃瓠
見說蔵書即酉陽梅雨來時諸水漲野雲飛處萬山蒼
鐡冠自是心如鐡一任江如九曲腸
剪燭空堂欲二更堂前新雨夏蟲鳴每因時物思劬育
未有秋毫答寵榮歲月不催䨇鬢綠詩書祗倚片心眀
端居遠想千年事漢室還應召賈生
大化無邊歲月長幾年寒暑歴荆陽衡巫望處天三尺
湖海流來水一觴心地平時為福地異鄉好處似家鄉
烏臺一夜芭蕉雨賸有新凉入畫堂
聖化如天統四溟黔中封界揜荆衡壺頭不復當時險
充道無如此日平渺渺荒烟含遠岫悠悠流水帶邊城
武陵溪上袁生笛吹盡關山幾許情
䨇沼荷風颭畫屏一林梅雨洗幽庭日長心緒思家國
地遠衷情念鶺鴒細草偏從行處綠好山多在望中青
身兼吏隠今如此擾擾塵勞不用争
侵城水色映飛樓樓外晴天屬望悠萬里山連百越遠
五溪漲入九江流黃州陳迹知何似赤壁蒼烟久未收
法像有廬真草草令人俯仰意難休
辰沅風壤帶三苖一望乾坤吐納遥翼軫衆星朝北極
岷嶓諸嶺導南條天隣巫峽常多雨江過潯陽始有潮
近日詩懷殊浩渺謾將新句寫芭蕉
沅州秋夜忽憶三年前秋夜之作二首
獨坐高堂蠟炬紅宛然秋與昔年同宦情不改來時淡
詩思渾如到日濃楊柳影斜簾外月芰荷香老水邊風
莫言白筆南征久贏得歸囊一物空
黔中今是第三秋又聽蟲聲四壁幽脩竹林間天籟發
芭蕉葉上露華流知非漸擬高人化學道寧忘長者謀
好在燈花頻送喜沅江幾日放歸舟
次王侍御韻
憲府乘驄舊有名今秋偶爾會蠻荆虹霓氣接風雲氣
珠玉聲隨咳唾聲萬里山川勞䟦涉諸蕃部落待澄清
愧予無補空持節賴有丹心久更眀
立春
辰陽城裏遇新春簫鼓蠻歌動四隣溪峒總無前世梗
猺獞咸仰大眀仁官梅向客開何數江柳催時發更頻
春酒一杯聊自勸瞻天未己又思親
次王侍御見寄韻二首
去年秋晚送君時别後長懷遠道思健筆久推天下士
眀珠新得掌中詩官梅帶雪開何早旅鴈穿雲去未遲
想在南蕃多暇日春來寧惜寄新詞
沅州城裏去秋時忽見高人慰所思篠竹影邊開縱步
芙蓉花底笑論詩已看獻歲逢春早頗訝經年會面遲
折得官梅逢驛使殷勤遠寄重緘詞
院中梅花
地位清高迥絶塵官梅相對愈精神風霜拂處枝枝弱
霽雪消時蕊蕊新素質不移千古性芳心長占四時春
幾回攀折情無限笑比瑶華欲贈人
静得軒為劉僉憲賦二首
結屋端居絶垢氛獨懷冲默事天君看從上下機緘露
悟到中間造化分細雨緩催幽砌草好風輕卷太虛雲
收功欲問知何似縱是無聲也自聞
晏坐高齋白晝閒謾將生意静中看一簾時雨滋花竹
繞砌光風轉蕙蘭野馬飛時情自適幽禽啼處樂相關
久知萬物非身外欲向無名學弄丸
夏日院中遣興
荷葉池塘四月初滿庭梅雨正疎疎心閒已悟天無際
性静應知樂有餘架上詩書頻檢閱環中光景任盈虛
鐡冠御史誰能識隠几無言學養愚
睡起口號
睡起霜臺萬慮清天時物理獨關情黃梅熟後無風落
翠蘚看來冒雨生學向静中方識味道全身内不干名
懸知千古無言子不信人間有六經
謝李布政文英以字帖藥方見寄
政聞左轄振條綱忽寄書來喜欲狂字向池邊添妙法
醫從肘後驗仙方十年契闊情如舊兩地相思意不忘
會面湖藩須有日片帆行擬下沅湘
辰州喜雪
臘月江城不起塵朔風吹雪正頻頻臺端老栢貞心勁
墻外疎梅冷蕊新地氣已應清瘴癘歲華行復見陽春
久知樗散無他補祗詠豐年慰遠民
登沅州城樓
縹緲飛樓面面通霜臺多暇此從容窗含曉日烟霄上
城繞秋山錦繡中天壓大荒均雨露地包絶域盡提封
小臣弭節裁詩日誕播皇風萬國同
寄于侍郎廷益
黃甲同年二百人大名飛步獨超倫乘驄正仰風霜肅
司馬俄承寵渥頻列郡年豐争轉粟兩河春暖見歸民
天書重疊膺殊寵好布人間雨露新
陽武懷古
黃河南下是通津縣郭千年枕水濱兵結團城猶有漢
車驚博浪已無秦黑陽山晚横殘照清水潭乾起暮塵
立馬幾回思往事宰平誰識社中人
襄城道中
三持憲節過襄城喜見中州景物眀天倚嵩高霜氣肅
地連許潁曉烟横輿圖渾渾開昌運民物熙熙樂太平
萬里觀風良自負遠懷還擬遂平生
衛河舟中懷古
衰草蕪城澹月輝河流雖是昔人非北門鎻鑰輸平仲
南渡兵車數岳飛汴水風高霜落木吳山秋晚露霑衣
當時故老知何限空抱遺忠賦式微
左掖退朝口號
寳盖初收扇影還千官行過石闌干天階好雨霑旌旆
洞戶清風引佩環鐘響已飄䨇闕外香烟猶繞五雲間
久陪鴛鷺知無補自訝昇平際遇難
宿院簡焦羅張陳四侍御
楊柳風清憲府深晚凉時節自開襟星横北斗三更柄
月轉東瀛萬頃金握節幾時窮地脉觀書直欲見天心
壯懷落落霜侵鬢誰伴單居御史吟
送孫俊先生致仕歸鄢陵三首
先生七十引年歸送别都門柳絮飛潞水東風斜捲幔
金臺晚照遠銜衣收功桃李心初遂行樂桑榆志未違
况復潁川多故事到家争仰德星輝
歸老儒官七十餘扁舟唯載舊詩書泥融野岸晴飛燕
飯熟行庖曉薦魚花柳風煙新歲月桑麻雨露舊村墟
到家處處堪行樂應有兒童為挽車
彭祖岡南古潁川先生茅屋尚依然甘貧已道為官好
勇退争誇引老賢歸路載添新白髮到家唯有舊青氊
耆英洛社如堪結留取風流久遠傳
遣懷
樗材無補聖明時持斧年多鬢欲絲蘋藻久虛先壠薦
詩書應有正人知趨朝鳳闕推先逹退食烏臺愧後期
幸自此身安蹇拙幾看雲與意俱遲
同張侍御宿院
栢臺清絶小窗虛閒看遥空思有餘眀月有光圓又缺
浮雲不定卷還舒初晴爽氣澄襟冷入夜清風到面徐
莫笑官貧身老大無名公已悟乘除
遣興
簿書夏日足官府忽憶少年行樂時高柳送凉蟬斷續
清溪濯足石參差班荆或共高人語採藥頻從野老嬉
遠興無端真在想白雲芳草舊襟期
敬軒文集卷八
