敬軒文集卷四
明薛瑄撰
絶句
銅雀臺
銅雀臺高春日明春風無限綺羅情笙歌莫向西陵奏
松栢蕭蕭起暮聲
春日即事
一夜東風柳穗柔曉來紅日在簾鈎少年兩兩鳴鞭過
唯見香塵撲馬頭
舟中雜興柬韓克和劉自牧王尚文宋廣文十
八首
公等文章班馬儔偶來聯步上瀛洲天恩又許歸鄉里
同泛南風五月舟
天上同霑雨露多扁舟又喜泛滄波冥冥鳥背夕陽暮
千里月明聞棹歌
霄漢銀河接潞河諸公同此沐恩波於今又遂歸寧願
漸近家山喜氣多
萬家城郭通州市十里帆檣潞水船清曉登艫望京國
鳳凰樓閣五雲邊
波光到底見星辰中夜行舟月色新睡覺水村鷄已唱
雲帆清曉過天津
細草微茫間渚沙烟林杳靄暗漁家舟行不辨東西處
但倚危檣看月華
舟行暑氣正淟涊岸上行人方欝蒸安得長風來萬里
頓令煩濁片時醒
天高雲影層層出野曠河流曲曲長百丈牽風晴裊裊
櫓聲搖月夜茫茫
兩堤草色綠無際五月草蟲聲已清自是天機能動物
舟中聞此倍多情
堤上閒遊眼界寬青天不盡地漫漫此心便覺無拘礙
誰信人間行路難
天開水面平鋪月風湧潮頭倒捲沙舟過前村迷遠近
一堤楊柳數聲鴉
夾堤楊柳綠依依傍水人家籬落稀小婦携籃賣蒲笋
得錢含笑入荆扉
水畔人家舟作屋飄飄身世長兒孫幾回睡足蘆花月
又引帆檣過别村
參透詩禪漸息機掀髯覓句句還遲櫓聲驚覺船忩夢
遥見青天一鳥飛
纔罷沿流又遡流關河不盡興悠悠書生别有胷中略
閒看横江萬斛舟
千年宇宙混輿圖萬里江河接舳艫澤國晚來飛鳥盡
海風吹月上天衢
蘆葉青青潮水平吳儂搖櫓唱歌聲歌聲櫓韻隨潮去
背立江風無限情
江北江南一水通往來舟楫自怱怱推篷獨坐渾無語
遥見青天日正中
酬陳廣文送莱
秋圃應知雨露多嘉蔬分送奈情何書生咬得其根味
絶勝金盤薦紫駝
早度古嶢關
四圍山勢欝崔嵬清曉關門傍水開一騎秋風揚策度
野花隨路送香來
由蓼子谷取捷路抵鞏黃河北徙有感
此路經過已十年重來河水變桑田西風不盡登臨意
又見寒鴉下夕烟
鞏洛道中
嵩高雲氣晚嵯峨清洛西風咽急波水色山光渾似舊
宋家陵墓夕陽多
王弼墓
四聖千年道久湮誰從羲畫見天真先生埋骨邙山後
猶有玄虛誤世人
宿白馬寺人家
白馬駝經事已空斷碑殘刹見遺蹤蕭蕭茅屋秋風裏
一夜雨聲鄉思濃
函谷關
嬴秦烈熖掩全齊誰遣君侯更向西關上月明關下路
英雄千古怨晨鷄
登平陸城樓四首
獨倚危樓日向西洪河風起浪高低中條北去無多路
回首鄉關路不迷
斷岸奔流萬里風疎林黃葉九秋中畫闌干外斜陽暮
併作離愁一段濃
客愁偏向九秋多况復登樓望濁河相去弘農纔咫尺
苦無一葦暫從過
中條秋色滿山城一上危樓感慨生天外黃流來滚滚
扁舟端擬駕長鯨
興讓里
岐陽日色正輝輝纔被餘光便息機却把争田為棄土
頓令江漢總思歸
山水小景四首
湖水茫茫浪拍天春風湖上有人烟小樓半在花林内
簾捲青山看釣船
石上長松落午隂有人松下鼓瑶琴南風過處渾無迹
秪見千山萬水深
老樹蒼崖滿目秋水明沙淨晚烟收如何萬里長江内
只見斯人泛一舟
兩崖雪罷樹無風泛泛扁舟水月空疑是山隂尋戴老
此時清興正無窮
七夕三首
絶憐天上有佳期汾水西風獨夜時望斷銀河仙路遠
鵲橋不見度星旗
身世浮雲無定迹客中二十四回秋故鄉此夕逢佳節
閒看星河徹夜流
三處三年逢七夕鄢陵京索晉河汾人生是處堪行樂
領取清風對酒樽
留别諸友八首
留連冉冉已過夏離别怱怱又値秋酒盡玉壺歌舞散
月明千里照汾流
多情累月重留連惆悵西風送别筵咫尺江山暫分手
及歸應在早花前
綠樹秋風起夕凉離筵歌舞斷人腸欲知别後相思切
明月關山滿路霜
樓頭鐘盡曉風清南陌殷勤送我行十里汾流兩岸月
祗應總是别離情
汾水西風生夕波離筵忍聽唱驪歌男兒不洒相思淚
翠袖紅裙奈若何
離鸞别鶴不須愁暫向中州訪舊遊待我明年二三月
看花同上禹門樓
扁舟清曉渡汾河露草風蘆兩岸多却望高城雲霧盡
好山一帶列青蛾
錦瑟銀筝酒半酣離情幾許舊曾諳却憐後夜相思處
三晉山高月正南
秋日過洛陽
洛陽城西今又來颯颯秋風吹客懷禾黍荆榛蛩韻切
昔人曾此起樓臺
中秋對月遣興
凉露滿天秋氣清月光先到客邊明舉杯對影深相属
只有姮娥不世情
元夕寄故鄉諸友八首
故鄉千里隔關河好景年年客裏過又見元宵春一度
紅燈幾點月明多
鄉人新自故鄉來千里魚書手自開聞道家山風景好
玉笙吹月共徘徊
寂寂閑門掩月華春街兒女任諠譁窗前坐久銀燈燼
首首詩成只憶家
莫道他鄉勝故鄉思歸一日九廻腸元宵忽共鄉人語
為寫新詩寄上庠
思鄉無日不關情况復春燈對月明欲作家書附回使
歸心先過洛陽城
舊說歸期已失期更逢佳節倍相思交親若問今何似
客裏春來困酒巵
中州何事重留連憶别諸公已半年遲我河汾看春色
百花深處酒如泉
回首鄉關入夢頻馬蹄踏盡幾年春客中膽氣峥嶸甚
肯把明珠漫贈人
題毋處士畫梅竹二首
疑是孤山處士家暗香浮動月初斜千紅萬紫雖無數
獨領春魁是此花
湘江兩岸鷓鴣啼翠袖天寒日又西可是無人伴幽獨
紛紛桃李下成蹊
行黃河岸上
蒼崖千仞俯黃流滚滚波聲大地浮惆悵靈槎無復見
壯懷祗擬付神遊
看楊花戱作
紛紛拂拂雪花香旋逐回風過粉墻坐困綠隂看未足
無端春思正悠揚
題蒲守劉公梅竹二首
誰傾金醴醉仙娥綽約朱顔總已酡莫向風前吹玉笛
恐驚春夢入江波
此君老矣勢猶豪新長孫枝節漸高好似一門賢父子
清風相倚迥難招
韋廣文送醯
鼎鼐何堪欠此生銀瓶携送滿寒清從今肝膈添詩思
肯使酸齋擅大名
過賈魯宅
長平驛是相君家不見當時富貴花只有蒼蒼喬木在
至今猶宿夕陽鴉
長平
行過長平慘舊名路人猶指昔年坑不知當日將軍死
地下曾無見趙兵
滎陽道中九首
老親官定覃懷後遊子南來京索時舟渡濁河高處望
太行秋碧繞天涯
前途十里即温城暫向村林避欝蒸野老多情能欵客
呼兒旋撇甕頭清
一年幾度過黃河霽景清風此日多臨流滚滚興無盡
直欲遥吞萬里波
河水南邊廣武山山頭簇簇故城閒徘徊不盡千年事
秋草秋花駐馬看
獨尋危坂出高岡蔓草荆榛古道荒谷口人家似仙舘
幾間茅屋蔭垂楊
一上河濆眼界寬秋風禾黍動秋山敖倉甬道不知處
唯見孤雲自往還
連村綠樹亂蟬秋禾黍離離正滿疇為愛中州好風景
揮鞭不厭往來遊
天高地闊鳥雲飛天際凉飈動客衣萬物生成看未足
滿懷清思正微微
馬上看書意若何悠悠隨處任經過舉頭忽見南山近
爽氣清輝倍覺多
次劉僉憲見寄韻四首
憶對清隂轉午遲杯行到手欲無辭高山流水今何處
鴻鴈南來有寄詩
開緘忽見右軍書麗句清詞愜所需何限相思動秋意
蟬聲况是晚凉初
幾年持節道途間驄馬遥遥意氣閒况有青山隨處好
料來詩思未應闌
憲府新成小屋居居中惟貯舊琴書希聲古道應何似
一榻清風樂自如
通鑑
千二年來治亂機只從理欲辨安危若將此鑑為心鑑
三五如何不並歸
禹門
連山忽斷禹門開中有黃流萬里來更欲登臨窮勝觀
却愁咫尺會風雷
渡口
兩崖陡起束狂瀾南去沙平勢渺漫長有扁舟依渡口
行人莫道往來難
棧道
石巖危柱迭相承閣道縈迴接杳冥天上黃流來滚滚
長風五月灑衣清
明德宫
碧瓦朱楹白晝閒金衣寳扇曉風寒摩雲觀閣高如許
長對河流出斷山
宫前老栢
蒼蒼老榦鑄青銅縷縷香毛引細風自是栽培年歲久
托根長近禹王宫
看鶴樓二首
石磴盤雲到上頭高風五月已驚秋眼空四海無纖物
惟見黃河天際流
一柱巍峩勢獨尊鐡崖三面下無根偶登絶頂思前事
滿目河山孰與論
水閣二首
水閣憑空結構牢蒼崖直下俯洪濤轆轤牽綆應千尺
還似垂綸釣巨鰲
飛樓縹緲架黃流滚滚波聲世界浮遍倚闌干憶前事
功成四載幾經秋
后土祠
一木為橋渡斷溪山風水氣冷凄凄千年古廟蒼崖下
萬里河流正在西
石龕
古屋縱横半畝餘只疑神鬼護隂虛蒼崖直上通元氣
點點寒泉滴露珠
靖應姜真人菴
靖應真人隠者流聲名往日動宸旒功成不在飛升去
禹廟連雲檜栢秋
題四景四首
雲滿青山水滿溪綠楊紅杏繞幽栖抱琴童子隨師去
歸到橋心日未西
水心亭子四山青亭下荷花照眼明我欲喚船楊柳岸
隔溪終日不聞聲
四山木落晚江空江上茅齋爽氣中立盡秋風何處客
磯頭日日看飛鴻
怪來寒氣襲襟裾忽向高堂見畫圖樹老山空江似練
扁舟不受旅人呼
題季札掛劒圖
心許君侯口未言歸從陵樹掛龍泉生平負諾知何限
始信當時公子賢
題負薪圖
自古詩人詠伐檀山中不道負薪難到家遠近何須問
行過溪橋路已寬
四皓圖
雪鬢蒼髯識者稀功成猶自昧先幾寧知後日紛紛處
却道劉侯計已非
睡熟
睡熟不知風大作到曉猶聞波浪聲起坐覓紙欲題句
却憶遠人無限情
紀先人舊遊三首
壇樹濃隂覆四墻春深好鳥囀笙簧慈親此日不同聽
樂意翻成淚兩行
西壑南岡景物幽先人曾此數追游重來不似當時興
綠草紅芳總是愁
先人最愛佳山水每對清流翫翠微俯仰忽成今與昨
看山看水淚沾衣
檢舊書得先人手迹
素帙窗前自卷舒忽看先父數行書分明筆迹如平日
一字傷心一淚珠
題錢舜舉山水小景
琪樹秋風生早寒樓臺縹緲暮雲間橋頭有客長無事
閒聽溪聲静看山
觀太極圖二首
歛襟坐久此心虛静看濂溪太極圖理在象中元不雜
莫於象外用工夫
一理隂陽及五行乾坤萬物各生成莫言真宰元無迹
久向圖中露此情
春興三首
客居城市厭喧囂舉目雲林變綠條好景一年都已過
何曾散步到西郊
懷抱何由一灑然勞生擾擾故相牽城南山色青如許
不到雲林又幾年
又是春風換物華静觀芳意浩無涯寄語鶯花休悵望
新詩已懶向人誇
新鄭學宫夜宿
清飈槭槭響林柯夜宿秋堂冷簟波睡醒不禁鄉思切
滿庭明月候蟲多
劉廣文携酒餞行
先人館下老門生三十年來故舊情今日相逢頭已白
殷勤載酒問歸程
過盧溝河有作
烏府新承帝澤覃又持憲節按湖南盧溝橋上瞻都邑
金闕連雲倚翠嵐
出漢口五首
扁舟泛泛野湖平岸轉奔流近漢城滿目江山如畫裏
留題多少舊才名
萬里長江滚滚來楚山凝碧樹如苔扁舟横渡浪花急
一蓆好風何快哉
漢江南合楚江流新漲兼天雪浪浮黃鶴不來仙已去
舟人猶指舊時樓
萬里滄江水自東武昌烟樹晚朦朧獨持憲節怱怱過
興憶南樓夜月中
人家樓閣枕江烟江上危檣泊萬船欲問當年無故老
青山依舊水連天
出漢口至大江追憶往事有感而作
武昌城對漢陽城城下長江漫漫平二十年前曾過此
烟波一望不勝情
覽嘉魚圖經
閒覽嘉魚縣地圖半為山谷半為湖生民計業知應薄
祗賴昇平雨露餘
公安詠古
古砌長衢滿綠苔疎籬多傍水邊栽欲知何處懷平仲
老竹荒祠風雨來
蜀江水漲如黃河江北諸山彷彿太行遣興而
作
蜀江濁比大河黃江北諸山似太行誤喜中原應不遠
却聞人語是湖襄
澧州
秋日秋風澧有蘭碧峰如畫水如環荆南自古多騷思
長在閒花野草間
常德
百里平川古朗州沅江滚滚向東流竹枝留得唐人句
一曲西風碧樹秋
武陵
萬水千山舊武陵伏波曾此向南征只今無復壺頭險
擊鼓謳歌樂太平
次同年趙侍御阻雨韻五首
秋夜蕭蕭雨未休碧窗欹枕憶神州霜風會見清南徼
未必軺車久滯留
天使乘驄此暫休今朝我亦到南州栢臺孤枕銀燈夜
還似當年阻雨留
瑶樹西風透客懷早秋凉雨壓塵埃行臺壁上留佳句
知是同年攬轡來
壁上留題見好懷旋將征袖拂塵埃浪遊不得逢知己
阻雨今朝獨後來
境入桃源喜滿懷分司衙裏絶塵埃繡衣壁上題詩日
正是隨車好雨來
桃源曉行
隔江烟樹曉模糊縱有丹青畫不如且喜桃源風景好
山行不厭路﨑嶇
宿界亭驛
山月娟娟滿戸庭秋蟲唧唧四邊鳴一杯強飲不成樂
坐聽山童打二更
辰溪次趙子裕韻二首
盡日山行不厭遲肩輿隨處愛秋溪路回忽見江頭縣
風景清幽興不迷
辰陽已覺鴈書遲滿目雲山接五溪秋夜一杯江縣酒
醒來鄉思不曾迷
益陽山行遇雨
雲林漠漠雨凄凄節節危橋曲曲溪可是青騘行處穏
滿山紅葉襯秋泥
雪中度風門嶺
肩輿千仞歴峥嶸朔雪寒雲杳靄中遠近東西渾不辨
只疑猶未闢鴻濛
靖州道中溪水清駛可愛
石淙急瀉響奔雷濺沫跳珠雪湧堆正苦荒山勞降陟
且隨流水共縈廻
池邊笋生
綠錦池塘春已深池邊青笋欲成林貪看物理添新趣
不管滔滔歲月浸
遣興
永日霜臺與衆疎相親惟有聖賢書綠雲滿院蒼苔合
自喜能兼吏隠居
黔陽春日雜詠六首
滿庭落葉似深秋好鳥鳴時地轉幽坐對青山纔咫尺
會登絶頂望中州
風起楊花滿院飛翠屏門外送清輝蠻中好景非吾土
春燕來時客未歸
兩年三度客黔濱前是秋冬後是春新綠滿庭清晝永
好風時復送香塵
弱柳新梅蔭戸庭好山門外列青屏間關幽鳥鳴春晝
宛似家山把酒聽
睡起霜臺似水清晚春風日弄新晴笑看蟢子頻頻集
却憶人家望客情
駐節黔中改歲華四山重疊繞天涯空庭獨坐聽鳴鳥
拂面春風吹柳花
黔陽山中十首
景好寧知是異邦竹籬茅舍枕滄江吏情更有山林趣
綠樹門前畫戟雙
星軺玉節萬山深到處溪流足茂林雨過瘴烟清似洗
蠻荒不減壯遊心
盡日江行路不迷溝塍水滿稻秧齊參天綠樹茅茨小
何處人家呌午鷄
山青雲白楚天涯駐節山中白晝遲縱是無邊清興好
知音誰與和新詩
江村地僻草萋萋小閣閒登日欲西風景不殊雲木秀
只嫌中有鷓鴣啼
清和時節似中州江遶茅堂盡日幽官况不羈情散誕
坐看雲影自悠悠
宦情不改讀書情閒愛山林興致清隨意時時寫佳句
却嫌行處有虛名
竹椽茅屋江邊静永日惟應鳥雀飛雲白天青山萬疊
霜臺遠客正思歸
花木時光總不窮青山疊疊水重重欲尋真宰元無迹
祗見蒼蒼一氣功
草閣南風分外凉看山面水據胡床宦情蕭散知何益
身在江湖憶帝鄉
四月望夜院中作
月照芭蕉葉上明小闌干外竹林清一襟風露凉如洗
似有新秋在戸庭
對雨遣興簡陳侍御七首
秋雨通宵盡日鳴栢臺雙沼漲皆平綠荷裊裊欹香柄
細看明珠瀉未停
曲闌干外芰荷香秋雨來時水滿塘喜與同年驄馬客
水心亭上共持觴
南荒久與故人疎邂逅同年一月居共指小塘荷葉底
水添秋雨欲生魚
同年持斧到南荒笑指關山滿路霜一月沅州城裏往
聽風聽雨喜連床
君恰來時我欲歸沅江秋雨正霏霏鵷班若問新消息
為說清霜滿繡衣
綠萍如錦蓋青池池面高荷静不移閒愛小亭聽雨坐
恰如湘水繫舟時
同年喜有繡衣人沅水相逢意氣親我去君留莫惆悵
邊氓快覩曉霜新
襄陽雪中雜詠六首
扁舟南渡漢江來阻雪連朝住憲臺莫道鐡冠官况冷
瓊瑶庭下已成堆
烏臺南面郡城高城外諸山雪亂飄勝蹟欲追羊叔子
會從峴首踏瓊瑶
空階密雪下無聲葉落層層蓋已平盡日戟門清似水
端居誰與論詩情
堂臺高敞四虛寒窗外蕭蕭竹萬竿一夜霜風鳴到曉
散為清響滿人間
襄陽城外雪紛如散入江流片片虛乍有却無迷望眼
只疑神女弄明珠
少年曾讀浩然詩襄漢風流百世師今日雪中清興好
論文翻恨不同時
芭蕉
夫君本自一心空舒卷如何葉未窮自是根株通大化
故教有象顯無蹤
靖州月夜雜詠五首
一節三年久在邊天威咫尺玉階前靖州城裏清宵月
應與家山一樣圓
參差林影受風斜堅坐胡床愛月華凉露在庭清似水
不知今夕是天涯
城外清江城上樓滿城明月似深秋忽思昌子雖癡小
也念阿爺尚遠遊
未有涓埃荅九天漫叨官廩過年年静思仕學多違性
搔首能無愧往賢
三百年來新郡邑七千里外古蠻荒無私好是中天月
布滿清輝一樣光
夏夜聞鐘
翠帷籐簟竹方床孤枕慵便五夜凉夢裏不知身作客
忽疑鐘響是家鄉
盧溪冬夜五首
幾度官船過武溪匆匆都未有留題今來駐節當寒夜
絳燭紅爐興不迷
曲曲清江節節山霜臺分外朔風寒寸心祗與梅争白
頗覺蒼顔稱鐡冠
江縣蕭條歲欲除溪山寥落野人居九重時復行寬令
使者徵求忍蠧漁
夜深風雪響侵門繡被熏來睡正温忽念中林有樵者
獨慙餘煖未能分
久客霜風入緼袍壯心猶倚劒吹毛武溪溪上烏臺夜
猛虎一聲山月高
重題五友五首
竹
長日無風亦自清疎篁况復滿秋聲幾回睡醒窗前月
疑是瑶階佩玉鳴
蘭
幾載栽培雨露深好風披拂正關心瑶琴一曲憑誰寫
惟有宣尼觧此音
蓮
朝來微雨濕臙脂並倚新糚照綠池莫使香塵涴顔色
深情還有正人知
梅
花正開時節已過祗留清影弄簷阿瀟湘千里客歸去
想憶花時思更多
菊
未到高秋有别情新叢簇簇傍階生歸心不待花重發
留與新知作眼明
董公二首
席捲三秦赤幟東力陳大義討元兇董公籌略應無敵
蕭相虛當第一功
紛紛豪傑欲興劉縞素應為第一籌何事元功盟帶礪
丹書不到董公侯
又題五友五首
竹
三年烏府長琅玕粉籜新梢次第看今日成林足風雨
坐聽清響徹雲端
梅
紅白雙梅戸外横看花看葉興俱清今秋只恐歸期近
重疊題詩寄别情
蓮
鏡裏芙蓉一色開高荷倚醉好風來采芳誰識心如洗
持贈聊同驛使梅
蘭
幾歲南州老鐡冠霜臺底物可為懽祗應九畹滋新種
時采幽香滿把看
菊
簇簇新叢傍憲臺臺端有客日徘徊歸期若在花前發
留向新知次第開
懷沅州五友五首
竹
勁節虛心獨耐看霜臺三載伴清懽今朝朔北遥相憶
誰與蕭蕭共歲寒
梅
正是花時遠别離綺窗應已發新枝薊南臘月霜如雪
相對長吟有所思
菊
幾簇芳根遍小臺自呼童子看澆培沅江回首深如許
縱有清香亦自衰
蘭
頻除惡草惜佳叢笑采幽香歲歲同一自沅江騷佩遠
小闌誰倚看光風
蓮
方塘紅錦日熹微絕愛天葩照客衣幾賦新詩去雕飾
相思重覺賞心違
又懷五友五首
蓮
誰識當年周茂叔愛蓮别是一般心沅州憲府花如錦
回首蠻山萬疊深
菊
鐡冠不受晚風寒采得幽香靜處看幸自托根今得所
栽培應有露團團
蘭
九畹曾懷楚客騷不堪沅澧去人遥多情只有當時佩
别後清香尚未消
梅
紅白沅州有二梅年年長是近春開飄廊點砌今誰惜
祗有東風掃石苔
竹
栢臺清絶愛疎莖踏影攀枝繞砌行衛水舟中風雪夜
夢回疑是打窗聲
博浪沙
大眼由來視獨夫懇懷忠義報兇渠英謀已自輸曹沫
只恨當時中副車
院中楊柳
去日庭中始見栽既成林後客歸來春風擺盡輕狂絮
留得清隂滿憲臺
敬軒文集卷四
