敬軒文集卷十二
眀薛瑄撰
書
答陳文原先生書
廣文陳先生足下前在覃懷令嗣洎孫高二生至蒙手
書示慰以先人即世致祭且賻憫恤憂愛之情溢于言
表且以徐孺子郭林宗之事為喻展讀再三歔欷流涕
于以見賢人君子篤於始終而為此超絶之義奬譽之
詞也感德其可勝言雖然孺子南州高士林宗漢之賢
者孺子生芻之喻林宗固足以當之矣若孤子之無狀
不仁不孝獲罪神眀降兹酷罰而又故鄉千里未即歸
葬羇居南北禮節多廢賢士大夫不即擯斥而棄絶之
幸矣尚何古人之敢望哉孤子固不足言而足下之義
殆無愧扵孺子焉盖自後世風靡俗失至有門生故吏
于其師長之喪尚不加戚于心况扵交游之泛泛者乎
足下與先人非有門生故吏師長之義特以滎陽一邂
逅間即傾懷相與逮兹見背乃不遠數百里遣子若生
緘詞致哀既祭且賻其扵孺子之義又豈遠哉是不惟
先人及孤子存沒感德而所謂門生故吏薄扵所終者
聞足下之風亦可媿矣承書即當裁答因來河南收拾
行李遂爾稽謾今遣舍弟專往拜禮臨紙不勝哽塞馳
戀之至伏惟諒察
論取友為學答周秉忠書
秉忠司訓足下前枉書并詩三章即宜奉答涉春入夏
小有私冗遂爾一向稽怠及今重取書詩讀之往復究
翫乃有以見足下善於交道甚有似扵古人也又有以
知足下力扵進修盖有出扵後人也嘗觀古人之取友
必擇其可者相與游處出入往來誨喻偲偲然一歸之
扵義而所以交贊更脩浸灌滋助為益甚大故其德業
成就光眀俊偉咸有以立于當時而聞諸後世孔子所
謂友以輔仁易所謂君子以朋友講習者此也後之人
則不然扵閎博誠直之良友則忌其賢疎而不親而獨
取夫側僻固陋圓和軟熟與已不齟齬者為契合羣居
旅遊攩㧙嬉戲道說鄙俚常事不講不學不規不告靡
靡然牽率淪胥為愚下之歸此古之交者所以日益而
後之交者所以日損也足下以眀敏之識自始與僕相
見及後往來過從每語必及於學學必以古道相期勉
今詩中復有多君啓廸之語顧僕何足以當此但足下
博扵納善過見收采是以云云見及耳僕因謂足下交
道甚有似扵古人者此其一端也又如為學一事本其
分内自少至老盖無止期雖大聖如孔子猶忘食忘憂
不知老之將至後之君子其不逮聖人亦已遠矣然方
其未得所欲時莫不汲汲然務速以求之曰我善於為
學一旦得所欲矣即盡棄其向之所為若無絲毫關諸
心者人或問之則曰我非不好學也其如公私多事何
僕謂為此言者盖其立心之初本不為己不過勉強涉
獵以求濟其欲耳既得所欲則學扵我何有宜其托此
以自詭也不然使其真有好學之心不以窮達而易其
志則酬應公私之餘有一時之暇即一時可學也有一
日之暇即一日可學也以至一月一歲無不皆然子夏所
謂學優則仕仕優則學正如此耳又何公私多事之足
妨哉既不能然則少之所脩者皆不足以為壯之所資
此聖益聖愚亦愚而道德事業益相遼絶而不相及也
足下年富氣銳雖當群弟子請業問難之煩府衛文武
交游之盛冠盖往來將迎之勤一不以是自撓而稍得
休暇即執卷吟誦紬思乎義理之微而沉潛乎聖賢之
奥慎察乎言行之間而震發乎六藝之音故見扵詩文
者渾朴古老駸駸乎漸有作者步驟比向所見者萬萬
有加僕以是謂足下進脩有出扵後人者不其信乎夫
以眀敏之識見而知取友之益以富強之年力而篤進
脩之功誠持此道而不變焉則他日所至又豈淺末者
可得而量哉僕忝科名以來奔走東西少得親賢之益
舊學荒失百不一存追顧前言良可增愧獨扵汨汨中
忽見有如足下者能穎然進扵此因是有所感發而輙
復陳其固陋然己不勉而勉人又君子之所不與冀足
下略其下體而熟之復之固之密之以需所就而果有
以見古人之可及而不但出于後人也瑄悚息再拜
與楊秀才書
楊生進道秀才足下先君子未官河内時先曾與生相
識于時生固有相親之心矣其後先君子官河内生遂
朝夕相親而心愈篤及先君子沒世舊有别業在滎陽
因往治裝生遂徒步相從時秋雨積潦大河北壖尤甚
生泥行三十里水行十餘里跋涉良苦而略無愠色其
冬瑄扶先人柩西歸生送至孟津西山下流涕為别大
事訖瑄來滎陽省老母生復自河内來留月餘既去而
往來書問不絶瑄惟人之所急惟利與勢而已生扵瑄
非有二者可趨而乃殷勤稠密相從不厭如此非篤扵
為義而好衆人之不好者能爾邪行念方將上京師愧
無以為意因略陳其固陋以為生勖瑄七八歲時侍先
君子左右聞其稱古之人某為大儒今之人某為偉士
因竊自私記扵心曰彼亦人耳人而學人盖無不可及
之理也其時瑄雖有志扵是顧方屬對偶習聲詩而尚未
知所以為學也又六七年先君子見可教遂授以四書
及他聖賢書曰此為學之要也汝其勉之瑄拜受所教
遂發奮篤專扵誦習晝不足則繼之以夜夜坐倦則置
書枕側而卧閱之或有達旦未巳者至扵行立出入起
居飲食不諷諸口則思諸心雖人事膠擾未嘗一日而
易其為學之志也如是者積十餘年然後若有以察夫
聖賢千言萬語之理無不散見扵天地萬物之中而天
地萬物之理無不統會于此心微密之地自是以來澄
治源本而恒懼夫邪慮以淆之篤專修習而不敢以他
好奪之積之既久間因以其中之欲發者發而為文辭則
但覺來之之甚易若或有物以出之扵内而廹之扵外
也其後以先君子命從試扵有司一往即得之仰希大
儒偉士雖不敢及然韓子所謂在進士中粗為知讀經
書者竊以為近似焉今退居又六七年矣中間遭值大
故哀痛悲傷之餘尚懼頑愚荒怠以負先君子之大訓
因時取向所授書而温繹之但覺意味之愈切理趣之
愈深盖有得扵心而不能形諸言者矣此瑄之所以自
少及長凡勤苦僅得而猶不敢自己者此也今觀生之
扵瑄求之可謂勤矣然徐察生之志則所慕者科名之
未得所急者文詞之不足是以求之愈勞而得之愈難
也瑄以謂不若且置此汲汲欲得之心取四書與凡聖
賢書若瑄十六七以後時又加力焉則他日蓄積之深
無所不有以其餘施之扵辭則析理精切而不差措諸
事則典實而可行于以應有司之所求可一舉足得之
矣又何科名文辭之足患哉此乃不求之求實為學之
要法也不然涉獵記誦愈勉愈難從使得之亦何益于
人已哉鄙見如此惟深加思勞毋以斯言為迂而虚用
其勤幸甚
答湖廣左布政使李琦書
瑄書復左轄相公閤下今年春吳戶部公至承三月十
六日手書示問并寄字帖藥方一一祇領訖伏惟閤下
以魁竒之資宏博之學超邁之識加以踐歷清要久更
事任敦裕老成之名允孚衆聽乃者暫輟班行旬宣江
漢上為國家之所倚重下為列郡之所具瞻英聲峻節
渢渢乎實在荆山之南矣瑄以章句之儒濫側風紀自
祗命湖南歲月云邁治效蔑聞仰瞻高義益增愧赧
所恃者不欺暗室一事期不負素願與所學耳以閤下
于今為先軰成德故敢輙一道其志兹因戶部公歸便
率此奉復并致謝忱更冀若時保攝為國自重不宣瑄
再拜
答侍御王子沂書
瑄頓首復書侍御子沂足下專人至得八月初一日手
書偹知體中不佳第以遠道不得即造奉問為愧承喻
訪醫一節沅州衛有一老醫頗熟方書拯療頻有效者
已令收拾藥劑與同來人起程前去到日伏望高眀指
示商度用藥勿責近功徐圖其效為妙僕又念韓公有
曰將息之道當先理其心又頥養之要節喜怒最急盖
心體虚則内有主而外邪自不能入喜怒節則氣和平
而内疾自不能生伏惟足下老成眀理之士此皆了然
胸中而行之熟者固不待僕之煩言但區區懇愛則願
更加意焉凡百語默動作起居飲食皆當寬坦其心調
節其氣勿使思慮喜怒與疾氣交戰並爭則小小之恙
可不藥而减矣不然藥劑雖良氣稍失和則凝冰焦火
恐未易收功也恃在眷私故敢冐罄其狂言惟加察納
幸甚瑄再拜
與王給事惟善書
瑄頓首給事閤下去秋歸時承顧送腆賻感德殊深即
日伏惟起居佳勝雖在哀中豈勝馳仰瑄亡母柩尚在
淺土以新窆未可即動移又叔父先來存視亦歿扵是
兩喪未舉皆人子之大事疇昔忠厚之誨敢不服膺前
喻作尊府君處士哀辭謹具錄别紙附寄但愧蕪淺不
能有所發揮耳照察不宣
與羅劉張李陳謝侍御
頓首寅契列位侍御閤下瑄以菲才濫厠寅末蒙誨蒙
愛極深極厚非筆舌所能騰喻及遭先母亡又承高文
哀挽此又刻心不能忘者亡母柩尚在淺土歸葬在開
歲秋冬間人便率此奉字以代忱報不宣
與太守李太亨書
太亨足下承以知己之薦受聖天子眀命領東南大郡
又降璽書褒諭使之乘傳之官千載一遇良在于斯凡
百有志孰不興起足下以卓越之資超絶之識清白之
行而藴蓄其竒老其才者將三十年一旦復見用于世
將攄發其所有見扵政事之間赫赫之聲行復播於朝
右矣盖天將大用其人必先拂鬱空乏其心體雖七十
猶未至耄老足下困乏久而通年雖高而視聽筋力未
衰晚景功名政恐尚有進于千里之寄者惟遲之幸甚
瑄與足下忘年之契白首之交義當出祖以道其行第
臺中多事薄晚方歸故專令小子淳奉簡以代叙别
到官政暇時惠清教尤幸心照不宣
再與李太亨書
瑄奉書老友太守先生足下自京師一别又十五年矣
江南冀北相望邈然向風引領豈勝悵怏僕昔在田里
時遠辱手書見示并勞和僕所寄詩展讀再四益深悚
企中間乏便人因循未及奉書通問為罪為罪僕自罷
歸日與老農夫為伍耕田藝麻築室種樹分將沒齒草
野已絶望扵功名富貴矣不意去年九月初五日驛使
到門催廹上路十月初七日又蒙恩命擢官大理供職
以來無毫髮報答抑衰邁老醜強顔班行有愧古人出
處之義多矣方將上章懇返初服曾未遂所圖復有川
蜀滇南督餽之行扵今年二月初九日奔馳上道北山
勒移能無厚顔緬想足下輕舟短棹葛巾藜杖徜徉湖
山之樂益使人馳望耿耿不能為懷前教令作所著書
序文尚未草創候南還之日尚當勉圖奉寄僕自前
歸鄉里喪第四子子婦三人孫二人是皆命也奈何奈
何有律詩四首用舊韻皆二年前所作錄别紙奉上僕
又近苦臂痛眼花縷縷私情所欲言者甚衆非紙筆所
能盡尚乞心照不宣
復李太亨書
復書太守太亨足下今年正月得去年二月手書既承
眷譽之過兼以官守見喻幸甚其中有宜復者不可但
已切觀君子扵名位大小閒劇皆不在已惟隨其所居
為所當為處之以義而不咈乎時之宜斯古所謂不器
者然也若曰某職吾能安之某職吾不屑為焉則是不
能隨所遇而裁之以義顧拘扵有用之器矣伏惟足下
以年德之高處此劇郡猥日從事扵文書訴訟逄迎候
伺間似非長者所宜然揚州為東南之大府頥指之吏
自州長令丞以下莫不承望其風裁所部比屋百千萬
之民又皆守率其教條大丈夫官至郡守其任亦重矣
哉足下尚爾云云者豈其中真有不自得者邪抑姑設此
謙虚之言以自誑也若果有不自得尤望足下宏古人
之高義因其位而為所當為不以外之欣戚小小者動
其心則不器之君子非古人之所得專而在足下矣足
下其然之否乎比有江淮往來者似聞足下有落落難
合之意此無足怪古之人或然足下其益磨去圭角
委曲接之以義扵所不知者默焉勿與之尚口勝待小
人尤嚴扵自治則扵事之大小似無難處者矣足下又
然之否乎恃在白首交游故敢披露盡言如此若鄙見
有未是閤下其復之去年九月在泰安州燈下忽念缺
然久不奉問似有望扵足下者遂成律詩一首及今得
書乃知足下眷愛不㤀我久矣因錄前詩附寄以見區
區以小人之心為君子期也更冀照察不宣
復李原德書
瑄復書李公閤下辱書累數百言大意以道學顯晦
見推為念詞志高遠&KR1199;出恒人所見竊惟此道出扵天
而賦扵人全盡扵聖賢凡六經四書以及周程張朱之
說無非眀此而已號稱儒士而讀聖賢之書者曷嘗不
欲眀是道體是道行是道推是道扵人哉若讀其書而
舍其道乃先儒買樹還珠之喻非真讀書者也瑄自少
時嘗有志扵此非敢自謂能與是道也但覺心之所存
言之所發身之所履小有違理即一日若不能安其身
此盖出于道之不能自己者豈敢借擬古人而以道學
自居哉閤下過與乃亦云云徒使瑄撫已增愧耳若以
是聲號扵人必且見怪見鄙不斥之以為狂即笑之以為
迂矣深願閤下不以云云者布扵人也往年河汾之會
漫語及此亦六經孔曾思孟周程張朱之書世儒之所
共讀共談者耳非瑄之所獨見也閤下遽爾云云豈以
瑄誠講扵是哉而今而後更願閤下以衆人視瑄或欲
往來講切是道但當熟讀凡聖賢之書一字一義灼見
下落而體之心體之身繼之以勿怠則推之久者不外
是而所學皆為實理雖不言道而道即在是矣顧瑄
有志扵是而未能也閤下其察之人行匆匆奉答言不
能盡意閣下其復之瑄再拜
答司封趙主事子聰書
瑄復書子聰年契足下去年秋官張公來承手書惠問
展讀再四辭義懇欵厚德其曷敢忘但稱道云云則非
瑄之所敢當第因每年廵歷所部稽扵奉答愧歉尤深
伏惟足下累世以來詩書是襲德善是崇繼忠繼孝進
而登顯仕獲重譽者代不乏人至足下又以學行之美
誕繼家聲凡在交遊孰不歆仰况瑄與令先兄侍御為
同年進士與足下為同年舉人兼两同年之好是宜企
慕之私又非他比但愧瑄年來學不加進德不加修有
負先侍御以洎足下素所知耳足下或以為尚可規教
時及誨言尤幸餘非所敢望秋官公還率此奉復照察
不宣
戒子書
人之所以異扵禽獸者倫理而已何謂倫父子君臣夫
婦長幼朋友五者之倫序是也何謂理即父子有親君
臣有義夫婦有别長幼有序朋友有信五者之天理是
也扵倫理眀而且盡始得稱為人之名苟倫理一失雖
具人之形其實與禽獸何異哉盖禽獸所知者不過渴
飲飢食雌雄牝牡之欲而已其於倫理則蠢然無知也
故其扵飲食雌雄牝牡之欲既足則飛鳴躑躅群遊旅
宿一無所為若人但知飲食男女之欲而不能盡父子
君臣夫婦長幼朋友之倫理即煖衣飽食終日嬉戲遊
蕩與禽獸無别矣聖賢憂人之䧟扵禽獸也如此其得
位者則修道立教使天下後世之人皆盡此倫理其不
得位者則著書垂訓亦欲天下後世之人皆盡此倫理
是則聖賢窮達雖異而君師萬世之心則一而已汝曹
既得天地之理氣凝合父祖之一氣流傳生而為人矣
其可不思所以盡其人道乎欲盡人道必當扵聖賢脩
道之教垂世之典若小學若四書若六經之類誦讀之
講貫之思索之體認之反求諸日用人倫之間聖賢所
謂父子當親吾則扵父子求所以盡其親聖賢所謂君
臣當義吾則於君臣求所以盡其義聖賢所謂夫婦有
别吾則扵夫婦思所以有其别聖賢所謂長幼有序吾
則扵長幼思所以有其序聖賢所謂朋友有信吾則扵
朋友思所以有其信扵此五者無一而不致其精微曲
折之詳則日用身心自不外乎倫理庶幾稱其人之名
得免流扵禽獸之域矣其或飽煖終日無所用心縱其
耳目口鼻之欲肆其四體百骸之安耽嗜於非禮之聲
色臭味淪溺扵非禮之私欲宴安身雖有人之形行實
禽獸之行仰貽天地凝形賦理之羞俯為父母流傳一
氣之玷將何以自立于世哉汝曹其勉之敬之竭其心
力以全倫理乃吾之至望也
答李賢司封書
瑄奉書司封李先生足下自河汾之會即相知不相忘
者十餘年矣非以志同氣合而然邪及瑄來山東又承手
書切磨斯道益荷知己之不忘也前年至京師極欲面
悉凡紙筆所不盡者未幾又歸山東回想風度豈勝悵
怏去年春左方伯王公來又承書見示首論居敬窮理
之功次喻所得之大終及省察之要義利之分而謙謙
又若不敢與扵斯者益見足下所志者皆古人之志所
求者皆古人之道與汲汲扵尋常之所爭者相去百千
等矣第書旨宏博未易了悉僅取其中三四條奉答于
右伏惟擇焉是道之大原扵天具於人心散扵萬事萬
物非格物致知則不能眀其理故大學之教以是二者
居八條目之首然非此心大段虛眀寧靜則昏昩放逸
又無以為格物致知之本程夫子所謂涵養須用敬進學
則在致知者正欲居敬窮理交互用力以進扵道也足
下論為學之道首及扵此誠得程夫子教人之要旨矣
又能尋此而進焉他日所至其可量乎足下又謂忠孝
大節固不敢虧聖賢細膩工夫决不能到乃足下自謙
之辭耳朱夫子有言愈細密愈廣大愈謹確愈高眀
是則大節固所當盡而細膩工夫或者亦不可不勉也
足下入謂動作毫釐小差忽不知堕扵為利之域矣足
下省察工夫至此已極為親切更加以精辯持守之力
必能為已而不為人也為義而不為利也伏惟足下氣
清而才敏識高而志篤切切焉恒以是道是知是行是
相講磨為務所謂汲汲扵尋常之所爭無以干其中譬
之入海者既識江河之正道又得舟楫之利器循焉而
不已其至也不難矣孟子所謂豪傑之才朱子所謂百
世之下神會而心得者百千年間豈無其人乎非瑄所
敢知也瑄愚僻無他才能獨扵為學一事實非他好所
能尚但乏眀師友以正其是非以此不敢果扵自定耳
年來忽得高眀如足下者數見教示誠孤陋中之一幸
也繼自今往尤有望扵足下矣近者右方伯王公云得
足下書且附問瑄以為人少知者瑄以謂學求分内事
耳知不知何與扵已哉但足下見愛之過云然耳往年
舟中有懷足下律詩三十韻近日所述敬吟一首具錄
别紙并謝奉答之稽慢伏冀照察不宣
與李匡都御史書
瑄奉書都憲李公行幕成都一别又數月矣慕仰之私
與時俱切即日伏惟駐節山間部分諸將必有竒策以
羈叛蠻之首溪峒行且落然無警矣鄙意猶以為蠢茲
醜類與其振威武以服其外不若布誠信以結其心高
眀以為何如勉而行之大功可立况此小寇烏足置齒
頰哉瑄自永寧至瀘州感暑瘧寒熱大作數日幾不可
支今雖稍愈正氣尚未完復猶恃粥以保養耳餽運一
事猥承公牒悚息尤深但邊衛武夫不諒鄙意致此有煩
言耳茲敢輙用公牒干凟左右想發封為一笑也凡百
瑄所不及更冀見教為幸子路人告之以過則喜瑄雖
不敏常奉教扵君子矣率此奉狀伏惟照亮不宣
答李都御史書
瑄書復都憲李公足下專人至持手書見示首叙向日
鄙作之贈追念蕪陋之辭祇增愧耳奚足以言詩文哉
且承喻招徠叛亂戎獠次第欵服虜去人口大半放還
尤可見足下能布朝廷之恩信不煩一戟不勞一兵從
容指麾使一方反側異類感德革面唯唯來歸自非足
下平日忠信鬱扵中而發扵外安能致彼孚化之若是
乎瑄近日遣小吏奉書往中間亦謾陳振威武以服其
外不若布誠信以結其心觀足下此舉盖先得我心之
同然矣君子行事適機宜尤使人敬慕之無己也昔趙
充國討叛羌緩扵攻戰但撫其渠魁而坐使其黨類解
散湟中既安振旅而還朱子大書扵綱目以美其績以
此見安邊境治蠻疆盖以懷柔為先不以攻戰為貴也
足下此行深得安邊之計垂聲竹帛又豈多讓于古人
邪瑄近日賤體失養感瘧疾連發數日方已足下遣專
人垂問感德其又可忘足下師還有期會晤非遠縷縷
餘情尚容面布人還先此奉復尚冀照察不宣
與李都御史書
近日江安驛丞持梨果自山中來又承垂問感德愈深
恭審足下體中亦小不佳想行即平豫大抵山中林嵐
蓊鬱無所發泄其氣最能中人日來殘暑蒸熱亦能為
癘足下體中不佳豈以是二者邪不然或積勞軍旅之
事所致也瑄少多與名醫往來頗諳醫道大抵感冒之
疾三日之前只宜用辛凉之藥發散三日之後宜和解
有内證可下則下之切不可用乾姜附子諸性熱之藥
若服熱藥則病勢必增盖感冒始終只是熱疾也俗醫
不知此理謂在表為陽為熱在裏為隂為寒失之遠矣
外此即是雜病有方可療亦宜慎擇其藥性之良者用
之以足下高眀必了然於此固不待瑄之瀆言然私意
亦欲少致懇耳又朱子與黃子耕書曰凡病中一切事
放下專以存心養氣為務跏趺靜坐目視鼻端注心臍
腹之下久自温暖即漸見功效矣此亦調攝之一端也
瑄疾雖平復尚未任勞相去數程未得趨問為愧良多
兹遣專人以代申問之敬尚冀為國自重不具
答閻禹錫書
瑄再拜書復廣文先生禹錫足下自來金陵未及一年
三辱手書示問重叙河汾之會以及瑄之出處藹然忠
厚之意溢扵言辭為荷不淺但前後所推許者皆不敢
當瑄本世俗之學中年稍知理趣而卒有所未得亦僅
置于心而不忘耳承喻所學之正進脩之篤敬羡敬羡
苐别紙所錄釋毁賦多用騷意竊惟古人為己之學于
人之知不知與夫毁譽之言皆不足以動心若此賦之
詞似有激發不平之意得不為此心虛眀之累乎所望
一切除去此意日求吾所未至使反身誠而樂莫大則
彼毁譽之言烏足以動吾心哉第二書又謂學徒告以
微妙茫然若夏蟲之疑冰是誠然也夫以子貢之高識
猶僅克悟性天道扵晚年况他乎哉程子終身不以太
極圖示人者正謂是耳故教人之法最宜謹其先後深
淺之序若不量所至驟語以高妙不止不能入彼將輕
此理為不足信矣其他書辭不能盡答惟所學之正進
脩之篤他日所就殆未可量固非老拙日退者之可望
也所求文獻通考叢藁二書叢藁所未見通考家故有
之慱而不約殆非理學之所急良輔亦有二書見寄尚
未奉答茲因鄉人薛生之便率此奉復尚冀心照不宣
答曹安司訓書
書復廣文曹司訓近得書歷叙游宦鄢陵見慕之切且
極稱道區區行已出處之義以愚老豈敢當其萬一且
區區素與廣文未識面特以鄢陵前後風聲相接之故
遂荷此厚愛足見廣文好善之心無間扵疎數也所要
作殷少師比干集序又見廣文景仰忠賢之心然區區
思之至再以稱許少師之仁己見于先聖孔子之言後
人雖欲重累其辭諒無以出其一言之外者以是果扵
不敢作非有吝也以厚意不可虛特具小簡以復惟廣
文裁察妙甚
答閻禹錫書
廣文閻先生足下别來數年以氣味之同未嘗少忘于
懷兩年連得兩書乃知足下之見愛亦如愚老之思足
下也但前後所稱道者皆不敢當耳承喻陞清秩得以
所學勵英才樂可勝道邪又喻取朱子文集語類諸書
掇其精者題曰晦菴要語云欲寄示此正欲快覩早寄
為妙所要讀書續錄但愚老自偹遺忘耳亦何足觀也
近讀近思錄程子謂方道輔曰經以載道誦其言辭解
其訓詁而不及道乃無用之糟粕耳覬足下由經以求
道異日見卓立于前有不知手之舞足之蹈竊謂因經
以求道乃進學之至要盖凡聖人之書皆經也道則實
理之所在苟徒誦習紙上之經而不求實理之所在則
經乃糟粕如程所云也以足下之眀敏扵程子要語從
事必熟特以愚老敬慕之切故敢凟言之更希留意妙
甚率此奉復欠偹惟心照不宣
敬軒文集卷十二
