敬軒文集卷二十四
明薛瑄撰
箴
謹言箴
誦謹言之訓習謹言之事將三十年夕悔其失寤寐惶
汗而旦或復然殆將漸流於放終不克謹以速尤召愆
汝縱不自愛獨不念先人遺體之重降衷秉彛之全誓
自今始語不妄發保厥中之靜專至此而猶飾虛詞尚
循故態者當指正於蒼天
慎行箴
思厥一身或動或靜日可見者皆謂之行行有天則至
明至正云胡小子操履靡定語默或流於羣妄應接復
牽於多病是以德業不至於崇廣馳鶩將迷於蹊徑其
自今始加夕惕以乾乾欽聖謨而非禮勿動
懲忿箴
在損著象懲忿有教樊昔辨惑孔亦以告蓋觸物易動
惟是為先苟勃然而妄發必焚如以自煎德旣有乖生
亦受賊速禍召尤變故匪測我思我心本自湛如云胡
震撼弗克寧虚制之有法必懲必戒懲摧其暴戒思其
害惟暴若苗惟忿若稂稂除苗剪事我天君天君旣安
百職從令怒或當然因感而應應已而休無迎將留雖
曰顔樂亦以是求
改過箴
繼善成性天然之中安行者聖纖失曷從降自衆人人
有舛駁自心及身靡過不作所貴士賢希聖希天希之
之要改過為先如思之邪如事之失旣炳其然必去必
亟過去善復日進可期尤謹再作迷復斯迷藐予小子
仰賴先業氣質庸愚過兼隱白亦云有覺厥迨不剛頻
復厲矣徒發赧惶恐遂頑然將不省憶天畀謂何而乃
自棄因是發憤自訟以箴風雷宜法大壯宜歛日悔日
改期無則止希之之功勿替終始
存理箴
惟天生人惟人有理理為之何物則是矣圓外竅中五
性渾全感而遂通四端秩然貌色手足口鼻耳目以及
衆體至微之物直温重恭止肅明聰或動或靜咸有厥
中身之所接萬事五品其理昭如各有程凖凡此衆善
悉備吾身放之則失操之斯存存之之要明誠有教明
炳其真誠踐其道惟此二者功不可偏循之勿失士賢
聖天
持敬箴
一刻之謹心在理存一刻之怠心放理昏是知敬之一
字乃直内之樞機養性之本根昔在伊洛道繼孔學開
示羣迷敬為要約其曰主一無適者欲人必專其念而
不雜於多岐其曰整齊嚴肅者欲人必極其莊而不失
於怠隳斯實内外交養之法持循之久自不容私其及
門之士有曰惺惺法者蓋必有事焉而提撕於頃刻有
曰其心收歛不容一物者蓋中虛無物而必極其靜一
偉哉晦翁統承二程小大之學一以為宗慨彼前修年
代云往豈無瑤琴寳匣絶響在未小子氣質愚頑七情
内蠧百妄外干雖曰為學徒侈華慱䆒厥本真久矣戕
斵一日大覺前為可羞蓋昧往訓放心靡收念彼寸膠
黃流可碧顛未旣陳期守勿失
慎微箴
𦕈忽之間其動曰幾䆒其所極千里斯違是以作易君
子觀羸豕而著象因地雷而謹微言發乎口雖捫舌其
靡及行達乎遠知駟馬之難追惟兢兢焉日嚴乎斯語
庶遠悔尤而天理靡虧
大理箴
惟左執法廷尉象焉稽古之職士師庭堅官曰大理歴
茲有年其名不一其事則然蓋天之公陽開隂闔立法
憲天仁柔義遏不率典彛或過或惡天討以施低昂斟
酌乃有凖臬職斯常刑讞厥當否則歸廷平廷平攸執
時惟鑑衡鑑灼隱伏衡持重輕持照兩得克允克明罰
當民服氣恊休徵惟刑弼教聖所欽恤死者弗生絶者
弗屬而居而官宜何警肅勿徇貨利勿任憎欲勿偏縱
釋勿好刻酷有一于茲靡乎靡燭斁紀瘝官齎痛飲毒
譬火銷膏辜亦已速邈哉千載乃有良臣釋之定國持
公體仁曰民不宄曰無冤民功光簡册慶及子孫高山
宜仰景行宜遵小子述誡敬勖我人
銘
悅心齋銘
人孰無心心孰無悦悅匪其正為心蟊賊大哉孟氏儒
林之綱悦心著訓式炳以彰其悅伊何曰理曰義理則
從物義則制事二者匪人實降自天得之而悅天乃斯
全卓卓沈君齋居云作扁曰悅心惟孟之學豈無肥旨
秖飽以酣弗專弗從道腴是耽齋旣作止銘亦書止日
居月諸勿替經始
勿欺齋銘
動而未形此心之幾幾有善惡人莫吾知吾旣知矣其
將何為賢有明訓而曰勿欺蓋欺之為義不專所持雖
曰好善若有所疑雖曰去惡若有所縻謂之勿者庸以
禁止於斯故知善可好如嗜甘肥知惡可去如厭糟醨
果專專於是道復念念而無違則𦕈眇之善端可以擴
之於天地之涯美哉張君令德是頥勿欺名齋顧以自
規庶幾匪懈賢可士希
惜隂齋銘
大化茫茫斯物斯億人為物靈所貴者德德原於天心
會其極其體密微其用周悉云胡氣拘所得者失顧茲
百年曾不瞬息弗亟循之將遂迷溺所以往哲晷景是
惜惜之惟何明誠致力明則道通誠則道立從事二者
遑遑汲汲朝復一朝日復一日靡間毫髮靡懈頃刻于
茲卷舒于茲語默慨彼前修瞻望靡及有卓君子希慕
軌則爰作齋居爰圖進益古訓是名古法是式由學而
仕勤勵夕惕豈曰道悠由近可即豈曰高山由下可陟
敢贊一言以勖無斁
恒齋銘
有海之瀕有岱之麓挺生儀公質負魁篤公始知學旦
夕孳孳顧此彛德思厥保持乃博其方乃要其統雷風
法義有恒師孔恒者伊何悠久常然立心行已篤此一
言遂揭齋楣出入是覩若鍳神明若臨師父爰自筮仕
屢擢屢陞官有内外齋無二名夷考厥跡昭哉歴歴持
鐸教尊剖符民輯溥彼旬宣江漢是式允于出納喉舌
是職晩亞南宮朝推耆碩啓沃經筵忠忱彌積載承恩
詔懸車故鄉乘化消息孰不榮光繄公之賢惟恒之幹
夷險一德終始靡倦公雖逝矣名永長存風流奕世子
子孫孫孝思維則安則安倣匪曰高山恒齋是仰
思儀堂銘
昔有令伯祖母成之更相為命以孝以慈百世之下人
感其詞嗟哉陶君災屯少罹怙恃兩失孑然孤遺皤皤
祖母收拾保持就燥避濕驚癎渴饑孫笑祖悅孫啼祖
悲祖孫一氣同安共危逮茲成人伊誰之思惟祖母氏
邈不可追乃作高堂肖貌在斯温温笑語宛宛容儀致
慤則著動息無違令伯是式令聞是垂銘以告之永久
勿隳
孝思堂銘
有巍者堂伊誰居之居惟王君式是孝思思之云何曰
恃曰怙匪怙曷生匪恃曷顧生我顧我實惟我尊怙旣
先亡恃罹艱屯乃績乃紡乃誨乃養憫茲藐孤矢德無
爽歲月旣邁孤亦有成天胡不弔恃亦先零遂藴遂發
亟踐顯達禄位日增孝心彌切惟此一身父母肢體獨
享光榮孝養已矣而獨何心安厥敷遺深居是堂其有
弗思思之之至如臨庭戶如聞笑語如見喜怒振振王
君孝思孔昭有通於天有徹于朝帝曰孝子予惟汝錫
錫汝考妣如汝之秩御史孺人有格其神一世之屈萬
世之伸王君振振孝思維則載銘其堂永久弗忒
存誠齋銘
惟天地萬物實理為之樞機本厥一源諒無不齊自禀
賦之雜揉紛虛偽之交馳爰有元聖乃曰無為斯太極
之全體兼動靜而靡違降聖而賢必由保持視聽言動
敬以主之羣邪退伏誠斯不虧温温李生往哲是希爰
居爰處左箴右規弦韋是服絲桐是揮沉酣古訓詠歌
古詩斯須動作靡敢怠隳窒慾止水如防如隄庶邪妄
之可閑冀存誠之在茲美厥志之名齋述法言以勵之
世厚堂銘
惟人秉德惟始不恌篤邇行遠仁理孔昭云胡昧者楚
越人已弗惻弗恫薄亦甚矣吉有君子家以厚傳渴猶
已致危猶已顛乃設寒漿大飲行旅乃懸杙索大濟險
阻其事雖微其心則仁能以類推旁達無垠爰作高堂
名曰世厚式昭于先庸戒于後給事鍾慶世德是遵譬
之水木培根浚源惟厚弗替乃福所自視此堂名欽于
永世
贊
獬豸贊
疾惡者天地之正性而人心之所鍾云胡淪胥其類不
知其醜而甘與之同有物于此匪兕匪虎非羆非熊名
曰神羊曠世莫逢乃能觸回邪而無避合輿論之至公
則彼臧否莫辨者覩其狀類寧不為之愧生於中邪
又
爾形不類爾出不世是蓋禀隂陽之情英具天地之正
義心之靈旣鑑物以靡差角之剛復觸邪以無避宜其
端居而百怪惴伏正視而羣小悚畏故能與麒麟同遊
騶虞作配擅執法之英聲為國家之美瑞也
無庵贊
老氏之無乃無而無吾儒之無乃無而有有非聲色形
迹之可求雖無聲無臭而實為造化之樞紐其在人也
寂然不動者無聲臭之可窺實萬象森然已具之淵藪
卓哉無庵心學是潛所以啓大易之關鍵識濓溪之指
南其取號也雖無而實有其體道也雖虚而實涵歛之
則約施之則覃或翺翔乎武選或正職於大參凡其著
赫赫之顯蹟何莫非體立而用兼及其老而休也因人
事之乘除悟隂陽之消息歛疇昔之敷舒為所卷之微
密順大化而怡然乘白雲以高適凡其貫始終而不二
由其合有無而為一彼以天地為幻妄以萬物為麤迹
空諸實有而為反道悖理之邪說以聾瞽斯民蠧害正
道者又豈可以比擬無庵之真識邪
王先生畫像贊
其貌充然其色温然精心玄思探索乎岐黃之編高外
化焉其為術也通變審密而鄉閭稱焉殆將與張長沙
孫思邈劉素異世而同傳也耶
畫龍贊
能大能小能屈能伸能顯能晦能雨能雲蓋至陽之精
為萬物之神故其功在天地功在庶品功在生民可敬
可畏可瞻可仰不可得而馴非聖者之至德又安足以
比倫
歸一老人畫像贊
其貌充而全其神粹而完識之正旣超軼乎習俗情之
適復笑傲乎林泉是宜享簡穰之多福樂期頥之永年
然則其孤標時服固丹青之可彷彿而靈臺春意豈筆
畫之能盡傳邪
拙巢先生畫像贊
質純氣和理明心定篤信好古拒邪閑正有言有行以
淑後人美哉君子輝光日新
劉紹僉憲畫像贊
東吳之精中朝之英粹乎其質確乎其聲察其操金百
鍊而愈固望其儀鶚獨立而無朋推其心蓋欲使善惡
之著白要其歸實欲觀惠化之流行是誠所謂有守有
為之君子而可為新進晩生之儀刑也
御史張勉夫贊
東吳之英中臺之傑身也繩直心也玉潔持所見不隨
俗以低昂藴其竒每因事而發越宜其勁節挺然忠言
剴切身雖歴乎險夷功乃歸於潤澤是猶一鶚之高騫
異乎鷙鳥之累百也
章奏
上講學章
大理寺右寺丞臣薛瑄謹題為緝熙聖學事切見近日
有臣下進言欲開經筵以緝熙聖學者雖蒙聖德允納
未見施行蓋欲俟軍旅事平之日以開講也臣愚以為
當聖主中興之時天步維艱之日正講論為學為治之
道不可一日而緩焉者也昔漢光武躬擐甲胄討除羣
兇猶且投戈講藝息馬論道軍旅之間未嘗一日廢學
故能舉羣盜如鴻毛復大業猶反掌此講學所以有資
於成大功也唐太宗興義兵掃除寇亂一時潛邸從龍
之臣皆文學智謀之士日久相與論為學致治之道乙
夜之覧身忘其倦故能剗刮僭偽拯濟生民此講學所
以有資於戡大難也近者因額森京師雖屢戒嚴而内
外禦侮各有其人堂堂天下號令一施風行草偃非至
如漢唐草昧之秋也顧可以斯時而少緩講學之事乎
伏望皇上命廷臣集議經筵儀式務從簡約不尚奢華
仍博選公卿侍從文學之臣有學術純正持已端方謀
慮深遠才識超卓通達古今明練治體者一二十人使
之更代入直恭遇皇上視朝之暇日御便殿即召各臣
進講其所講之書先大學論語孟子中庸兼講尚書春
秋諸史則資治通鑑綱目務要詳細陳說聖賢修已治
人之要懇切開告帝王端心出治之方以至唐虞三代
漢唐宋以來人君行何道而天下治安為何事而天下
乖亂與夫賞善罰惡之典任賢去邪之道莫不畢陳於
前如此則勸講之臣庶可日修其職講讀官之職旣修
雖皇上聰明上智之資實由於天錫而朝夕緝熙啓沃
之力亦有益於聖心聖學日新聖德日明于以修治道
則正心以正朝廷正朝廷以正百官正百官以正萬民
而治道有修明之效于以攘外侮則修軍政以簡將帥
簡將帥以練士卒練士卒以守封疆而四境有寧謐之
期此講學有資於成大功戡大難宜急行之而不宜緩
焉者也且漢光武唐太宗一時英主耳猶能勤講學於
搶攘之時以收戡靖之績伏惟皇上有唐堯虞舜之聖
德將以立殷周中興之大功誠於此時舉行開講之事
以緝熙聖學則神功聖德高出千古矣又豈漢唐二主
之可比哉臣猥以衰邁懦柔之資章句迂僻之學自忝
科第屢叨法從昔嘗獲罪先朝放歸田里分將終老丘
園瞑目溝壑幸沭皇上龍飛九五運啓昌期將以立莫
大之治功故不遺草茅之賤士拔臣布衣之中授以清
要之職日夜思慮愧無補報故敢昧死妄陳前言伏望
皇上開天日之光采而行之不勝懇悃之至緣係緝熙
聖學重事未敢擅便謹題請旨
乞致仕第一奏
欽差大理寺右寺丞臣薛瑄謹題為致仕事節該欽奉
詔書官員之中有老疾不堪者並聽自陳致仕如年未
七十疾病者亦許自陳欽此切照臣年六十三歲雖未
及七十自幼禀受氣薄常有怯弱疾病早已筋力衰微
連年又患眼疾昏花文書字畫不能看視及跌傷臂膊
屈伸不便景泰元年六月内在貴州永寧衛感冒山嵐
暑氣又患風濕痿痺病症兩足無力動止艱難已成痼
疾寒熱不時發作飲食减少肌膚瘦弱至今常服湯藥
調理未痊委實老病不堪辦事伏望聖恩憐憫乞照詔
書事例放歸田里不勝感戴之至
第二奏
大理寺卿臣薛瑄為老疾乞恩事臣今年近七十禀受
原已怯薄血氣早衰髮白齒豁眼昏聽重加以老病侵
尋乃於景泰六年五月初七又因將理失宜邪氣乘虚
以入感發舊病攻刺腰腹等處疼痛嘔吐幾至危殆旋
蒙聖恩特遣御醫調治已經服藥數日緣血氣已衰卒
難平復若不瀝陳愚悃即今不能掌管印信深恐曠官
誤事伏望皇上宏天地生成之仁憐臣老病放回田里
不勝感戴之至
第三奏
禮部左侍郎兼翰林院學士臣薛瑄謹題為老病乞恩
事切照臣見年六十九歲氣體旣已衰憊疾病連年發
作天順元年三月内舊患淋疾并右臂風氣疼痛舉發
請醫調治日久稍痊五月初七日前病又發調治至本
月二十四稍痊六月初三日前病又發調治至今未痊
緣血氣旣衰藥力無效疼痛不時已成痼疾及兼齒牙
豁落髮鬚盡白肌膚瘦弱眼目昏花委實辦事不前臣
切自念委受朝廷陞用之恩補報莫伸於萬一老病轉
覺於侵尋伏望聖恩憐憫衰朽不堪辦事放回田里俾
得歸骸骨於丘原不勝戰慄感戴聖恩之至緣係老病
乞恩事理謹題請旨
敬軒文集卷二十四
