敬軒文集卷三
明薛瑄撰
歌行
杜鵑行
昔讀古人書知有杜鵑名今泛沅江舡始聞杜鵑聲杜
鵑生子不自哺野老相傳之語如少陵惟有古來稱望
帝變化無端竟茫昧吾意百鳥相推尊亦如蜂蟻君臣
義氣化感物不自由四月五月聲喧啾一聲未了聲轉
急千林萬壑波濤秋遠客扁舟睡難著兩耳還遭杜鵑
聒歸心一夜憶虞廷鳴鳳時應集阿閣
續杜鵑行
杜鵑變化有無寧復論百鳥之中乃為衆鳥尊以茲少
陵托忠憤再拜謂是古帝魂我來何處聞逸響扁舟夜
泊沅江上林霏拂岸灘風清峽影沈波江月朗下遠乍
近鳴未休聽之轉急如有求遠客毋勞厭惱聒少陵忠
義方難儔
壺頭歌
沅水南來幾千里亂石激濤蹴空起急捎官舫上巉巖
閒倚驛樓看山水隔江萬疊雲峰稠一峰平立名壺頭
云是伏波駐兵處至今石室留山陬憶昔炎綱斷如縷
草竊紛然㩀寰宇寧知田牧隠竒才揮斥奸庸識眞主
西征實藉聚米忠南伐誰比銅柱功中興諸將數籌略
直與賈鄧争豪雄老身甘向邊陲殁誓掃羣蠻静坤軸
壺頭戰死非無情天遣英靈鎮南服跳梁小醜胡為哉
竟因遺筭稽顙來雖云未雪薏苡謗白璧本自無纖埃
昔於青史歎高識今向荒山訪遺迹怒濤猶帶薄伐聲
愁雲似是忠憤積馬侯馬侯真丈夫大器自與凡材殊
廟食勳名幾千古英風激我章句徒
驄馬行春歌為陳侍御賦
五百啓運天地清羣賢奮翼風雲生九重治理逹遠邇
王度實藉執法明同年才子青雲客意氣昂昂超等列
孤松聳壑見高標一鶚横空歎奇絕今年持節辭金臺
青驄蹀躞萬里來乃知霜雪達陽氣馬蹄到處山花開
邂逅沅陽話疇昔昔曾聯步趨文石豸冠已覺凝秋霜
繡服還應絢朝日沅陽憲署情何多連床對榻同吟哦
吟哦未已欲將别索我驄馬行春歌愧我詩才劣韓杜
長篇險語急難就強操紙筆為君題掛一何止於萬漏
驄馬驄馬登周行攬轡直擬清四方發奸凛凛息豺虎
洗窟藹若回春陽古來豪俊皆如此陳言雅欲追芳趾
相將努力篤忠勤圖取英聲耀青史
歌風臺歌
素靈夜哭秋郊月漢祖吳鈎三尺血芒碭雲氣從飛龍
咸陽竹帛隨烟滅獨屈羣策驅羣雄漢中一旅紅旗東
韓郎對語識成敗董公遮說開天衷王者之師仁以武
諸侯效順力如虎關河百戰芟羣雄垓下一歌散強楚
風塵盪滌天下清萬乘不忘布素情黃屋歸來見鄉邑
宴飲父老如平生酒酣拔劍高歌起歌詞激烈振天地
雄志深知大業難覇心尚思猛士倚羣兒逐和聲悠揚
起舞四顧何慨慷樂極哀來淚沾臆魂魄千秋思故鄉
遂令此邑為湯沐獨承天寵何優沃四百休運同始終
三國遺民想興復至今有臺泗水濱雄豪一去餘千春
壊埒層層積蒼蘚平原漠漠生黃塵我來正値清秋暮
桑柘蕭蕭葉飛雨泗水南流芒碭高覇業王風復何許
徘徊重是古帝郊摩挲石刻心勞焦俯仰秋天莾空闊
杳杳鴻鵠凌風高
昆陽行
策馬從北來南涉沙河渡登岸得平原極目風景暮暮
天落葉何縱横翻翻亂觸馬足鳴蒼山無數昔人遠前
瞻忽及昆陽城城南滍水流城郭英雄事業猶如昨白
水眞人在側微謹厚伊豈常情度是時炎運寒如灰五
威使者車奔雷慘慘三精雲霧塞蕭蕭九縣飈風回眞
人一怒奮神武手握赤符興義旅昆陽大戰開天功烏
合如林散何許吾想當日嚴殺多洗兵雷雨何滂沱滍
川倒流虎豹伏亂麻屍積山嵯峨自爾威聲震天地兇
魁惡黨䰟飄逝夏后周宣果再興成功磊落光前世悠
悠此事千餘年至今父老猶相傳我來正値太平日戰
地盡作桑麻田生平遊覽好竒特徘徊弔古中腸熱舉
鞭一笑寒天高萬里關河坐超越
襄陽歌
持節過樊城南渡漢江曲漢江遠自嶓冡來遥望眞如
鴨頭綠江干樓堞何峥嶸壯哉快覩襄陽城少日常思
一遊覽今朝始遂來經行經行處處多遺跡滿目蒼然
悲思集後人遊似前人遊古人憶是今人憶欝欝峴山
翠遥遥鹿門深殘碑人墮羊祜淚隠居誰識龐公心龐
公一去已千古尚有清風灑寰宇茂林鳥宿魚潜淵區
區劉表焉能取城南習家池池水清漣漪當日山翁酩
酊醉風流未許他人知更尋王粲宅留井峴山麓銅瓶
無復汲深寒蔓草空餘覆幽綠悠悠往事難具陳高名
尚有隆中人師出二表鬼神泣圖成八陣風雨頻乃知
襄樊士風好由來英達何草草漢水東流峴首高秪因
配此名不了方今明聖坐垂旒百年禮樂登虞周仁恩
已滿天地大王化久浹江漢流江漢遊女心如結士習
詩書仰先烈烏臺使者來作歌期與國風傳不歇
過鹿門山
西來漢水浸山根舟人云此是鹿門峭壁蒼蒼石色古
曲逕杳杳藤蘿昏亂峰幽谷不知數底是龐公栖隱處
含情一嘯江風清雙櫓急搖下灘去
遊沅州城南
廻環綠水流城陴出門一顧心懽怡連林竹樹獻蒼翠
緣江梅柳爭芳菲和風蕩耳沸簫鼓晴日照水流旌旗
沅湘信美匪吾土中州久客還思歸
寄頡文林侍御
前年掛蓆趨北斗九月泊舟都門口繡衣人是同鄉人
騎馬江邊問行久龍江驛裏同徘徊呼酒飲我何壯哉
興酣往事真草草願傾東海添樽罍别後倏忽幾寒暑
吳江木落洞庭雨黔巫東望山嵯峨恨不高飛插翎羽
丈夫本是重四方眼底道路如尋常風帆早晚下吳會
仍尋舊約歌慨慷
寄朱侍御歌
吾觀古來磊落大丈夫致身特達自與凡才殊若不功
作霖雨潤枯槁便當手持玉斧清寰區二者都應不可
得大田可稼長川漁生平抱此心耿耿爛讀古書極馳
騁中年濫騎烏府騘幾載蠻荒苦便靜忽聞按部同官
來江山六月霜風回樓舡彈壓湖湘百怪息憲節蕩拂
溪洞雲烟開是時思得懽然一相遇何意黃鵠東飛燕
西去令人凝望佳節過開盡冬梅老春樹春樹纖纖柔
葉多沅江江上浩烟波喜得瑤華好音信興來獨立東
風歌歌成寫寄憑雙鯉心事非公復誰理會合悠悠自
有時還期高議金門裏
黔陽江行歌
黔江轉急勢未已兩岸蒼崖削天起官船雙櫓疾於飛
倏忽雲林過百里生平膽氣尤崛竒三年蠻徼甘奔馳
惡灘險浪不經意白日自保公無私空囊敝篋一何有
滿束古書置前後船窗豁達涵虛明書中得意寧容口
忽憶江山千古長不知何日開鴻厖隂陽爭勝鬼神急
造化不停真宰忙千竒百怪氣參錯輕飄重墜奠清濁
三光宣精四海明五行順序百卉作有物不名復不凋
泯默萬化常超超眼底江山未為壯大地比是猶毫毛
感此人生浪自苦萬事悠悠隨所與放歌一曲南風來
坐對青天兩無語
鶴山小隱
大江之右多竒峰天台遠與羅浮通鶴山蒼蒼在何許
嘉名獨擅東南雄中有隱士好事者作圖遠寄烏臺下
烏臺柱史隱士交持卷索我揮狂毫開圖指點山佳處
峭壁廽巒簇烟樹澗花流出山中春松風掃遍溪頭路
數椽茅屋何蕭然白雲簷宇常周旋讀易已了嘉遯趣
作詩或賦招隱篇此境初從柱史說令人掩卷想竒絕
振衣千仞或可期萬里雲霄坐超越
齊都歌
偶把漁竿來渭水諸侯八百從如蟻洗兵一雨天下清
興王事業應難比茅土之封東圡侯奄有青濟都營丘
千乘龍旗照滄海百層雉堞臨淄流淄流拂曙歌鐘起
人物喧闐隘都市黃金白壁酬君公文馬雕軒覲天子
前朝後市何輝光歌臺舞榭遥相望長劎危冠盛皋虎
珠廉繡幕圍姬姜伯業相傳僅千載寧知時去繁華改
盗賊公然竊寳弓坐令青社無光彩是非得失俱悠哉
空餘廢址連荒臺往事凄凉不可問淄流嗚咽悲風來
古松怪石歌
山東憲署兩絕竒古松怪石相蔽虧耳畔或聞海濤作
眼中不見雲根移皮皴鱗蹙澁寒雨霜雕雪刻莓苔聚
方驚白日起潜蛟更訝幽隂踞虓虎因憐二物争豪雄
壯顔毅色孰與同閱世不今亦不古回頭幾覺凡物空
岱宗千尺雲崑崙一勺水安得良工為我寫此松石圖
坐携造化入袖裏
懷忠堂為都指揮李進賦
將軍樹勛起雲中結髮慷慨從飛龍幾年擁節驅羆熊
扶桑日出西崆峒旄頭射落天山空青海不復烽火紅
仁義之將良可宗丈夫不數衛霍功時清包褁刀與弓
八蠻入貢重譯通朅來分閫何從容敦崇詩禮輕豪豐
所居之堂名懷忠懷忠事業應無窮我雖儒冠心頗雄
寸管不讓三尺鋒等閒禆補造化功擬今四海歌皇風
懷忠將無與君同
登州行
騘馬曉辭萊子國北上高岡俯遼碣遼碣萬里天風寒
山溪二月凌澌結空濛極目春無邊春濤洶洶搖春烟
還從絕嶺下長坂高城忽起滄溟前滄溟倒浸紅樓影
通衢豁逹塵埃静已應持節是明時况復觀風得佳境
天開海闊霜臺高霜臺遠思何飄飄巨鰲戴山真浪語
大方見笑非虚謠乾坤俯仰高歌起有物無名大莫比
瀛海茫茫未足誇真是人間一泓水
望海歌
我生足迹半天下朅來持節臨東夏萬里滄溟入壯觀
洞庭彭蠡足驚詫三韓之西日本東元冥少昊廻祝融
歸墟尾閭杳難測清江碧漢來無窮碣石依稀望中小
天台不斷連山繞烟波明滅散羣鷗雲水空青浮衆島
扶桑漸覺明朝暾還從海底昇金盆太隂滅盡清輝發
羲和穏駕波無痕有時颶母逞神武馮夷擊鼓百怪舞
白浪峩峩摧雪山黑霧茫茫漲天宇三山六鰲安在哉
祖龍已去劉郎來樓船不復返秦使雲帆更欲尋蓬萊
雄豪千古俱淪没唯有潮聲尚如昨從誰海上論盈消
獨倚蒼山看寥廊
東平行臺十五栢
行臺臺上十五栢一一皆抱梁棟姿自應生長得元氣
更當培植需良期孔明廟前今在否才大空聞少陵語
何如此木生中原萬牛不用可立取
送王秀才省兄歸京師
海右傳聞此亭古亭中送客豪英聚清風入座華筵開
流霞滿眼金杯舉是時霜落天宇高岱宗南望干雲霄
况復齊川走滄海三山恍惚連六鰲山竒海壯環名邑
落落高懷感今昔琬琰難酬北海詞風雨寧如少陵筆
想當促膝茲亭中飄飄逸氣凌長空至今草木生光彩
名將山水傳無窮皇明文運超唐李鳴鳳高岡鳴不已
王君之府玉堂仙清秩仍兼舉三禮難兄早擢賢良科
内臺執法平不頗朅來海岱振風紀王君柰此想思何
鴻鴈聯翩暫相接又是離亭動行色蕭疎荷芰颭秋波
凌亂桑榆下霜葉王君王君我所竒不須懷古傷分離
但願塤箎迭相應一門清譽流無期
瑯琊行
正統六年夏五月予奉勅過諸城其地即古瑯琊
郡追念古迹湮没而喜今之民物寧熙是皆國家
深仁厚澤培養休息之所致因賦瑯琊行以紀
之
秦祖瑯琊臺坡老超然臺兩臺千古兩寂寞但見參差
雲木山崔嵬我行正値四海昇平日千里連城萬家邑
烽堠花開火不驚林園麥秀雉争集茫茫一氣天無私
山川民物皆欣熙三事小臣效精白九重聖主方無為
但願此景垂過億萬載天為城郭地為海人間無處不
春臺蘇刻秦碑真戱乃
山水圖為趙給事賦
黃門給事好事者一幅江山誰為寫雲霧波濤滿眼生
坐覺襟懷自瀟洒衡廬倚疊岷峨高洞庭彭蠡洲渚交
又疑雪消蜀水來黃牛白馬增春濤細看清濁分天地
地脉山形宛相際良工妙奪造化工白浪青林走雲氣
緣江細路古木齊耳畔似聞幽鳥啼倚岸扁舟久將濟
入雲茅屋誰同栖江草山花不知數採芳未是良辰暮
英靈不聞澗谷歌仁智自諳水山趣憶我昔遊天下時
䟦涉險阻探清竒何如此圖不出戸勝槩一覽無所遺
送趙大參之浙江
浙右新參拜天寵趙君籍籍聲名重曉辭仙仗出都門
驊騮塞道香塵擁交遊送别情何多離筵正値東風和
山光入坐水侵席柳條弄色花滿柯花前罷酒官橋遠
潞水開帆驛程轉九重金闕尚馳情千里吳山行在眼
吳山自昔稱繁華居民比屋過萬家西湖烟净拭明鏡
海門潮起翻銀沙復有孤山號清境清溪淺露疎梅影
處士不作封禪書節與孤山共高聳大藩形勝甲南東
好山不盡湖江重薇垣軒豁挹清氣使符出入宣皇風
皇風正是全勝日聖明側席求賢急方期禮樂過百王
直使仁恩涵八極趙君好體軒堯心嘉禾莫使蟊蠧侵
旬宣他日有成績策勛還作商家霖
送盧知縣致仕歸金華
高秋九月都門道冠蓋光輝耀晴昊離筵觴酌送者誰
花縣郎官乞身早郎官自是青雲姿飛騰况值明盛時
著書東閣見才俊之官南國憐英竒英竒未了哦松興
鶚薦陞官播佳政單父横琴今幾年故里懸車想三逕
三逕乃在金華阿金華山水名且多繞戸清溪潄寒玉
當忩秀嶺橫烟蘿到家盡得溪山趣交友過從樂相語
為言壯仕老歸來此是天恩最深處
題羅侍御仙舟出峽圖
御史新圖妙難比畫船秋泛瞿塘水瞿塘水束三峽深
兩岸削鐡虚無裏虛無難辨峯頂高白雲林壑生虛濤
陽臺何處笑荒幻陣圖回首思雄豪雄豪一去幾千載
壯志何須增感慨自知豸角邪可觸不為猿聲淚空洒
東行更飽湖海觀繡衣不日朝金鑾覽君此畫動清興
扁舟便欲相追攀
題羅御史驄馬行春圖
青驄蹀躞長風起蜀道南來八千里攬轡不覺羣山高
釼閣峩眉平若水行邊正値韶光濃千巖萬壑花争紅
晴霄麗日照旌節芳郊草軟搖玲瓏三川玉斧廵將遍
父老懽傳喜相見瘴厲都從淑氣消隂寒總逐陽春變
陽春本自天上來行春此日何壯哉還從畫圖識神駿
廻鞭却上黃金臺
張忠定公祠
乖崖自是竒人物兩廻走馬定西蜀纔驚錦水雲飛揚
坐見雪山峯突兀龍劍破匣搖寒芒斬艾荆芥驅天狼
父老但知歌舞樂黎庶不覺科徵忙鐡心一念真能止
侍女三年猶處子乃知金石誠可通遂使西人信如此
功成拂袖歸幾年年深惠化猶相傳蛟龍上天風雨急
聲名垂世日月懸至今西人感公德牲醑年年進公室
廻頭却笑鄙猥徒身名泯泯無遺跡
寄題廣漢張魏公讀書巖
廣漢之山甲西蜀聞有石巖在山麓想當英傑未遇時
擕書獨向巖間讀巖間日月閒且長遠從虞夏窺黃唐
幽探造化鬼神變明察典禮人道常古書遍讀飽經濟
一朝適與風雲際社稷頻將赤手扶砥柱不逐洪波逝
金輪騰踔乾與坤冥冥九宇皆兵氛要除和議正人極
誓迎北轍歸中原其如䜛口增萋斐一斥南荒垂二紀
容光雖荷天開明孤忠竟與時已矣俯仰於今幾萬秋
名將江漢無停流思公招公公不起遥想寒巖添我愁
西蜀歌
天險不可升地險猶可登西蜀之山盤亘大地幾萬里
層巒疊嶂危峰峭壁何崚嶒西嶺峩峩太古雪巫山蒼
蒼曉雲白北有劍閣中天削出石門高南有峩眉凌空
夤緣鳥道窄羣山合沓險遠不可窮危梯側逕無不相
連通楩楠松栢古木不知數攅巒架壑隂森蓊鬱起烟
霧野花澗草亂雜難具名紛葩蒙茸齊霑天雨露熊羆
虎豹猿狖相與為羣曹幽禽怪鳥雄飛雌遶各以時鳴
號蜀山草木鳥獸之環竒也如此登高一望但見千里
百里峯巒湧翠如海濤中有長江橫界井絡域發源岷
麓東注滄溟無底谷深山幽壑溪澗千萬支穿林絡石
竟與岷江共聯属蜀水行地山入雲東連吳會西崑崙
梁州舊是禹跡九州地誰言自古隔絕不與通中原憶
我緫角年曾來到西川惟時記一不識百白頭廻想空
茫然前年丹詔下田里布衣走馬見天子擢官便作大
理丞持節重到三川裏三川山水得縱觀笑睨重險輕
狂瀾不為三峽猿鳴墮清淚不為五夜鵑啼慘旅顔老
讀古書破萬卷物理深深頗窺見大莫大於天無際眼
中山水足驚羡慨此悠悠險隘區一分一合千古餘奸
雄割據奴輩爾干戈盜弄鼠子如獨想南陽老諸葛三
顧茅廬魚水合復漢功留二表中出師星向五丈落至
今廟食錦水頭討賊忠義垂千秋下視紛紛草竊盗名
字泯没何異狐鼠澌腐埋山丘只今天開明運四海為
家日岷江安流道途夷坦險阻失我作歌詞紀載混一
全盛時期與江山永永傳無極
題劉都憲山水圖
誰寫新圖妙難比疊嶂連峯向天起逼人已覺爽氣清
入眼渾疑暮光紫緣山細路分高低雲林遠近何參差
晴崖杲杲風日白隂壑慘慘雷雨迷沙水微茫繞山脚
半空飛瀑銀河落山光水色交清輝世外塵氛盡消豁
憶我壯遊大地中名山歴覽千萬重良工巧奪真宰意
雲氣恍與諸山通劉侯家在江南住正在此圖好山處
開門只見金芙蓉散倚青霄不知數侯今官已都憲臺
家山尚自縈高懷匡時未許賦歸去觀圖且喜清風來
題鄭侍郎蓮鷺圖
高堂忽見華山頂十丈仙花開玉井新梢出水藕横船
圓葉當空蓋欹影紛披花葉相交加綠雲片片連紅霞
疑是瑶池宴仙子酒酣肌理無纖瑕何處紛然下羣鷺
佇立相呼復相顧六足聯拳方比翼一喙低遲還獨步
銜魚仰視空外來故知兩意無嫌猜參差九鷺態度别
紅蓮香裏同徘徊徘徊毛羽勝霜雪散布蒼烟幾點白
渾如野鶴出塵垓廻視凡禽迥殊絕匪獨九鷺粲有光
就中飲啄性亦常不比飢鳶得腐鼠仰首却嚇孤鳳凰
無限鵰鸇與鷹隼爪觜銛利性貪忍何如此鷺純且真
不搏不擊意深穏誰哉巧奪造化工花鳥幻出丹青中
㓗白真堪比君子還歌振鷺鳴西雝
題角鷹圖
疑是楚公戴角鷹寫出神氣何稜稜健如熊虎一心猛
快若風火六翮輕曠野秋高草蕭瑟百萬雄師大獮獵
合圍已見三面齊翻韝似覺千里窄縱橫搏擊鳥獸羣
風毛雨血何紛紛雲裏鵾鵬尚須避草中狐兔寧復論
罷獵歸來立高樹似聽風飈欲飛去安得真骨殄鴟梟
長見鸞鳳在雲路
畫梅歌為朱大理題
天地有清氣鍾人亦鍾物阿誰寫出江南春彷彿湖山
見佳木老榦何槎牙柔條亦森羅疎枝夭矯相交加花
神幻出連空葩長風吹落天家雪萬蕊千枝曉争白瑶
臺仙子舞衣飄姑射神人珮珠結冰玉之姿孰與倫生
來不受半點塵野草閒花真𤨏屑麄桃俗李徒紛紜物
意有如此人間真太竒庾嶺何須訪消息孤山不用尋
橫枝但願江山處處結真味共與塩鹺調六氣星騎箕
尾若可追編書垂譽過千世
山水圖歌為蒲守徐孚題
誰寫雲山與烟水爽氣清風盈幅起想當觧衣盤礴時
坐驅造化入筆底須臾削出金芙蓉奔湍駭浪争朝宗
元氣直穿古石裂懸流疑與銀河通青林遠近不知數
林内山房啓晴戸時清似有招隠歌地偏不見採芝處
我昔持節天下遊東窮海岱西梁州忽見斯圖憶所歴
江山清思何悠悠河東之守好竒者特送圖來索題寫
自知老大筆力微掛一漏萬語非假強裁長句卷還時
坐中尚覺留清颸仁知高懷在山水賢守玩此應得之
送鄭侍郎歸省
吾聞侍郎之父御史祖閱世如今八十五飄蕭鶴髮未
龍鍾巉巖俊骨自竒古侍郎蚤歲簮筆趨螭頭五朝出
入遷擢寵渥稠往年龍勑推恩出天府前年鸞誥封秩
來廬州老親榮貴重重真罕比銀章金帶照耀鄉閭裏
侍郎官署居南京思親只隔長江水今春乃上陳情歸
省章報可丹誥飛下五雲鄉試問此時拜恩感恩意東
流之水與之誰短長便理南歸舊囊槖沙頭潮退畫舫
閣京華相送盡公卿冠蓋追隨出郊郭是時正値春光
明媚春氣和柳條弄色流鶯歌江草萋迷含烟競駐紫
騮馬江花凌亂隨風飛拂金叵羅酒盡潮來掛征席想
到家鄉秪幾日升堂拜舞多弟昆堂前羅列兒與孫歌
曲庭闈沸絲竹賓朋門巷如雲屯大啓華筵斟夀酒懽
聲喜氣傾前後齊言靈椿不老南山高共願親齡與之
同悠久
送安城戴勿諒歸江西
戴生大司成之姪婿經授春秋䆒凡例春王正月大綂
明西狩獲麟筆削既二百四十二年指掌中属辭比事
須融通謹嚴獨得昌黎老大義特造伊川翁經世之書
真大典魚魯何如尚訛舛胸中要自有權衡筆下何須
苦裁剪戴生業此凡幾年一朝歸興何翩然連環屢夢
老親面蘭橈便理西江船江頭載酒紛紛來送别半是
青雲之器橋門客離情草草何足云英論滔滔殊未竭
明維九月天宇凉洞庭木落南鴈翔丹楓耀日染霜葉
白雲暎水搖秋光祖筵酒盡掛征席千里鄉闈秪幾日
升堂拜舞稱夀觴倍覺雙親喜盈溢雙親之喜將何如
有子一别三年餘但得經書載子腹絕勝甘旨左右趨
戴生起拜奉親志讀書須學聖賢事古來聲利等浮雲
直自麟經遡洙泗
春江送别為陳侍御兄賦
有客有客官内臺難兄千里拏舟來典衣沽酒共歡笑
狂歌放飲懷抱開燈前幾時同聚首又復怱怱各分手
借問歸期何太忙荅云慈母相思久交遊出祖春江邊
春江楊柳含青烟維舟蕩漾碧波裏傾觴㶑灔飛花前
玉瓶酒盡征帆發咫尺風濤分楚越沙上鶺鴒相背飛
雲間鴻鴈分行别莫云去住難為言誰似君家賢弟昆
難弟致身位方逹難兄歸飬名何尊想到淮南春未老
慈親手弄連環好稱觴正値佳節和戱綵偏宜晴日皎
切切丁丁母子情為言官况清如冰會有鸞章下霄漢
褒封永作家門榮
送虞憲使考滿之京
山東憲使何昂藏鐡心古貎眉髮蒼出入四朝荷天寵
操持一節飛秋霜海岱茫茫幾千里十年監部平如水
只今報政趨神京僚庶追攀情不已薰風楊柳城西亭
綺筵别酒傾銀瓶一舉十觴勸公飲氣酣感我千古情
千古之情向公道要使蒼生樂熙皞内臺黃閣正需賢
此去嚴程到須早
醉吟樓歌為劉僉憲父賦
醉吟之樓高且雄誰其作之醉吟翁翁心豁落真宰同
作樓直欲凌蒼空危梯縹緲疊撑拄層軒洞達相開通
白雲片片宿梁棟青山隠隠當簾櫳長夏絕超爽靈風
洒清響秋蟾散影九萬里曉雪懸光一千丈四時風景
佳翁來日登賞賞心苦未足呼酒滌塵想一觴一咏自
風流興酣萬物良悠悠傲睨五岳衆山小吞吐七澤三
江秋有時醉倚闌干望八極便欲排風御氣仍丹丘却
思李杜文章伯只今已作神遊客舉杯且復一招之招
之共飲樓頭月月光入口清心魂唾珠洒作澄江雪澄
江雪何茫茫瑤翻玉湧蛟龍翔是時翁與二子相頡頏
搜括百怪神鬼蔵陶鎔萬象造化忙乃知醉吟樓不讓
采石江邊亭浣花溪上莊
遇知行簡陳廣文
豈不聞北海鵬扶搖一夕起搏擊九萬程又不見渥洼
駒朝飲東海水暮宿崑崙墟古來磊落竒男子變化騰
驤亦如此英風激烈干雲霄偉績軒轟冠青史我昔年
少天下遊大河南北西梁州望遠將登岱岳頂觀瀾欲
泛溟渤流爾來戰藝梁園日秋月離離桂花實更隨春
水到龍門一躍風濤生霹靂中間歛翼就閒居峩冠且
復歌唐虞半載悠悠客京索千錢僦得城南廬城南之
廬絕蕭洒開門直見南山下南山朝青暮亦青人情誰
似山光者陳夫子儒之豪早年獨步亨衡高雄文應不
讓班馬清詞真可追風騷籍籍才名三十載到處菁莪
秀而藹春生杖屨樂薰陶霜吼金鐘共傾駭衆人視我
同衆人先生視我情何真乃悟知音古來少伯牙獨與
鍾期親先生賸注樽中綠我為先生歌一曲老天生才
既有需豈向塵埃長碌碌一歌既竟還復歌歌長此意
將如何殘冬便須終日酩酊醉春來喜見萬里風雲多
題王司訓汶陽親舍圖
先生累葉居鄒魯禮樂詩書紹先祖夫子遺風飽已聞
杏壇遺跡頻經覩一自賓興上玉京便拜除書綰絲組
官在中州千里餘回首鄉關路修阻為因甘旨缺晨昏
故遣良工寫鄉土淡靄初分嶺上村輕烟乍點天邊樹
洙泗微茫洄不流龜蒙岌嶪黯將雨憑軒忽若無丹青
汶水之陽見庭宇花間一鳥窺簾櫳竹裏兒童隨杖履
静聽如聞琴瑟鳴細看似覺斑斕舞先生乃是純孝人
思親對此融心神錦衣有日遂榮飬夀觴更祝如大椿
吾聞昔日唐忠臣大行䟦馬高嶙峋白雲孤飛繞親舍
望之不覺涕零巾至今香名滿人耳先生豈不追芳塵
願將此圖莫輕擲子孫永作傳家珍
留别王大尹
憶昔年少登公堂公堂開宴羅笙簧紅燭傳觴鸚鵡煖
錦箋落筆蛟龍翔賢侯愛客情無已留連夜宿重簾裏
香消古鼎語未闌月滿雕梁眠未起中間契闊十年餘
千里關山恨索居何意今朝復相見烹羊釃酒為懽娛
愧我馬蹄隨計吏朔風又捲河梁袂握手難忘父母邦
銘心佩感賢侯義賢侯之義孰與儔冰壺玉鑑涵清秋
報政行將覲明主春花相約鳳池頭
題醉仙圖
畫圖忽見瑤池仙排風馭氣今幾年弱水蓬壺恣往還
滄海見說成桑田流霞之酒如長川偶來醉倒東風前
長松落落芝芊綿羣仙倚側坐與眠壺既為之傾瓢亦
為之顚沈冥不管山花妍拂䄂凉飈神凛然共騎黃鶴
凌蒼天
贈同年
吾聞洞庭之水幾千里巨浸茫茫接南紀蛟龍夜舞風
濤寒鷗鳥晴浮鏡光紫岳陽之樓高且雄元冥北牖南
祝融媧皇悞落補天石君山一點玻璃中咄此湖山兩
竒絕孕秀儲精此其穴應有賢俊生乎間豈獨崧高産
英傑我昔年少天下遊只今三十來神州同時射策揔
豪邁翩如彩鳳翔高丘有客昂蔵好眉宇家住巴陵幾
今古已應秀氣鍾湖山更覺詞華紹先祖偶騎鯨背遊
赤霄赤霄仙子争相招想當沈醉碧桃下一花吹落春
江潮自爾樓神元圃側煉氣餐霞學胎息一朝九轉就
還丹羽化千人萬人識清水芙蓉吐異葩蘭苕翡翠相
交加珊瑚色明海底樹雲錦光吐空中花紫府之名照
丹籙鈞天細聽簫韶曲欣逢明聖登俊良喜遇昇平調
玉燭馬蹄共踏金臺春與君義氣殊相親志節功名須
努力賡歌願作虞廷臣
金臺春意圖為夏進士賦
西山千仞插天碧東海排空浪頭白山雄海壯擁神京
中有金臺臨紫陌臺高迢遞絕塵埃九天星斗羅三台
臺前一夜東風起吹得皇都花柳開花枝杲杲明朝旭
柳色依依裊輕綠九衢車馬睹晴輝萬井笙歌連曙燭
有客磊落豐城人寳劒出匣光芒新兩度青雲不得意
今年一舉超常倫金臺駘蕩春光好對策彤庭漏聲曉
寳殿臚傳瑞氣多天門榜放祥雲繞錫宴南宮春晝遲
錦袍不管杯淋漓醉向和風滿歸路紫騮蹀躞争驕嘶
綺樓翠牖出雲幕粉黛朱顔擁芍藥傾城人看綠衣郎
意氣昂昂動寥廊幸逢明聖坐垂旒聯翩彩鳳鳴高丘
成名祗向鴈塔寫放歌不作平康遊金臺春色看未已
又沐天恩還故里盡將此意入丹青期與乾坤傳不毁
送劉侍御
青騘曉嘶春日明銀鞍穏被珂玉鳴豸冠繡服何光榮
乃是鳥臺柱史朝神京故鄉之山鬱峥嶸綠溪白石蒲
芽生交朋相送難為情大搥鼉鼓吹匏笙四筵列坐皆
豪英高談直使鬼膽驚醉來不覺金罍傾起舞意氣殊
縱横我歌一曲送君行丈夫立志當軒轟古來多少彯
華纓惟有忠義留芳名豈無鐡面寒亦有攬轡清願君
追取二子烱烱之精誠仰酬盛世開隆平
苦雨
凉風颯颯雨聲急出門跬步苦沾濕山城拂地雲霧深
河渚交流潢潦溢田夫野婦坐歎息園中有棗不可食
况復離離禾黍垂及時不得收穫力一年百事望秋成
秋成奈此滛雨積誰哉為我誅雲師宛見青天行白日
男亦欣欣女亦懽有衣有食安家室
郊遊
客居煩聒毒我腸偶騎欵段登周行西行三里渡小水
北上百步臨高岡遠近人家翳喬木依稀郵舍圍垂楊
是時隴麥半乾槁南風起浪日色黃所遇林桑已空兀
誰家婦女猶提筐惟南有山接嵩少雲門開闔峯低昂
清回爽氣徹心目便覺塵慮都消忘回鞭窈窕歴溪谷
野花野草供幽香殼蝸垤蟻各生遂潜鱗飛鳥咸徜徉
東折縈紆歴平坂縱觀大化窮毫芒乃悟羣生隠無極
始知一氣包鴻荒此意悠悠真罕識令人酷憶點也狂
緩轡歸來日已夕滿懷風月天茫茫
故鎮行
北山崒嵂界天碧山前古境烟霞集兩街老木風颼颼
幾道寒泉聲瀝瀝溝塍繚繞禾麥稠椒林果實被道周
人家門巷甚蕭洒村園水石殊清幽西邊梵宇臨深谷
俯視溪田藹新綠鐘閣風雲入壯懷佛殿金銀炫塵目
斷碑蒼蘚還摩挲細看歲月良已多趙宋金元迭興構
黃童白叟争奔波誇雄競麗猶未已衰歇幾何還又起
大道由來甚坦夷何不歸斯而舍彼親朋導我村北行
叢祠戶牖塗丹青龍堂鬼物極雄怪土祠洞府何幽冥
還復﨑嶇歴西澗褰衣競涉波凌亂高柳啾啾栖暮禽
平蕪渺渺語飛燕嗟哉此境良亦稀遊覽未畢情依依
念我昔年走天下每逢山水娛清輝况茲故里好林壑
有田可耕薪可斫待余他日重歸來擬卜山居尋舊約
西磑行
偶來與客遊山前地幽便覺人境偏路入青林幾縈曲
濃隂不斷風泠然㶁㶁清泉來遠谷紺色寒聲瑩心目
石梁急瀉跳明珠草岸平流浸青綠北行更欲尋泉源
山門蓄霧勢吐吞兩峯秀出半空裏錦屏屹立當中尊
復憩山(闕)小琳舘洞戸雲扄殊宛轉袖拂塵埃讀古碑
茶餘苦乏(闕)精飯歸來白日天未中回頭尚愛千雲峯
更待秋初稍凉冷還登絕頂窺鴻濛
峽石山行
古道黃泥没車轂峻坂迢迢客行苦别尋細路出山椒
俯瞰羣峰如累土山椒怪石何巉巖小大纍纍兒逐母
忽驚耳畔過狂飈老木如人自掀舞隂隂空谷啼飢猿
慘慘深林嘯猛虎時時一顧破羇顔秋葉秋花觧媚嫵
霜林色重紅欲然露菊香寒寂無語日暮崤陵風雨來
千山萬谷堆雲霾回視人寰不知處恍疑馭氣遊蓬萊
新安行贈王廣文
西通崤沔東洛陽澗流曲折波浪浪連峰疊巘互低昂
溪橋野店遥相望函關開豁地一方新安老樹浮高隍
山廻川合鬱蒼蒼儲精孕秀不可當錢君若水慎行蔵
急流勇退何徜徉韓侯擒虎智力強高勳亦可銘太常
其餘豪傑皆昂藏弱毫未易俱談揚王喬古洞南山陽
世傳鐡斧殊荒唐洪鑪烈熖徒煌煌百煉不改纖毫鋼
古來雷斧墜穹皇隂陽摶結成鋒鋩鐡斧無乃類此行
胡為末俗相驚惶我行愛此山水鄉往來屢宿芹頖堂
芹頖廣文情慨慷時能取樂行華觴諸生羅列芝蘭香
爭持斗酒澆我腸醉來意氣何揚揚為之放筆掃粃糠
掇拾故迹百十忘頗勝燕石為琳琅欲行不行意徊徨
明朝别思俱茫茫
寄温縣江司訓
君住江南我江北關河千里萬里隔一朝振翮起翺翔
同逐春風遊紫陌是時英俊天下來南宫角藝何壯哉
豈意主司濫收采繆將寸木升崇臺君持木鐸向温邑
曾問士風觧愁寂我亦拜恩歸讀書却抵滎陽問家室
滎陽温邑隔大河相尋一葦曾經過嚴親今歲官河内
往來擾擾如奔波愛君特達好心事一回相見一歡恣
夏舘清談移晝隂秋齋共宿發幽思有時酌我金屈巵
我還荅以二鳥詩醉來意氣覺奔放生平肝膽何崛竒
近日分携隔風雨羇懷落落向誰語行將跨馬過君家
寄聲為釀新秋黍
送蕭都憲歸盤窩歌(並序)
盤窩者都憲蕭君所營别墅之地名也蕭君江西
龍泉人其所居里曰南園去南園十餘里有山水
林木峭列廻環蓊鬱其間人以其地僻遠而莫之
顧蕭君自登進士為僉憲時以省祭歸鄉里因遊
其地登高而望入溪而步俯仰四顧知其勝絕可
為退休之所乃命童僕芟其草萊而佳樹列䟽其
壅滯而泉流清則山若增而高地若闢而廣水若
積而深而凡雲光霞彩嘉花美木千狀萬態献秀
争竒於前觀玩之久意若忘歸蕭君以古有盤谷
以斯地較之未知其為孰勝因名之曰盤窩乃結
茅以避風雨遂記其事而目為十景詩以詠之今
年冬蕭君以病得賜告之恩將南歸尋所謂盤窩
者朝之大夫咸為詩歌以贈之余亦賦蕭都憲歸
盤窩歌以送其行云
古揚州之域今大江之西名山名水相望其間罕與之
齊龍泉乃在山水最佳處盤窩直與盤谷争勝足以成
幽棲吾友蕭君生其邑鍾秀精英抱高識神駿早掣飛
電蹤大鵬快展扶搖翼天上迢迢十二樓鳴佩早與羣
仙遊東俯扶桑枝西瞰崑崙丘珊瑚文彩滄瀛流吳鈎
光射瀚海頭聲譽喧喧鬢未改賜歸倍覺天恩大蕭蕭
行李出都城漠漠雲帆掛淮海長江西上知幾程家山
次第來相迎盤窩林嶺秀盤窩水石清東潭西障迭隠
見馬山龍洞相紆縈離口横波秋色冷朝帽之峯露高
頂平林歸翼晚來稀遠浦漁舟歌韻迥雲陂春牧散無
邊高野秋禾成萬井盤窩之景何其多蕭君柰此盤窩
何或時採其山或來釣其波松根茯苓自可斸而煑松
花崖蜜亦可調而和山間茅屋極蕭洒嵐靄氤氲清水
瀉靜時翫易窺見天地心閒日彈琴並與親朋話盤窩
之樂難具陳應知道卷堪怡神但恐勿樂有喜鶴書飛
來自天上東山謝老未許獨樂忘生民
敬軒文集卷三
