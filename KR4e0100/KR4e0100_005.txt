敬軒文集卷五
明薛瑄撰
絶句
朝回行堤上
御溝行處早春回春水平堤不起埃柳綠蒲青無限好
客邊襟抱一時開
簡焦李羅劉四侍御五首
綠柳紅葵滿憲臺幾陪簮笏共徘徊昨朝一别長官去
直到新年院裏來(末用韓句)
文明門外水悠悠妓子歸來雨打頭却笑道人心似鐵
久無飛夢到青樓
鐵扇都門鎮日開無風車馬也塵埃雷公不吝連朝雨
洗盡炎蒸一快哉
每憶清談對數公别來無日不從容少陵自是能詩者
却笑樽中酒屢空
黃榜同年雙進士青氊並榻兩先生四君高論應難及
别後深知鄙吝萌
讀劉靖脩黃金臺詩
賢者何曾為此來黃金空復壘高臺先生志節超千古
一曲清風溢九垓
再懷沅州五友五首
沅陽清氣滿烏臺為有脩篁繞戸栽兩載好風明月夜
新詩誰對此君裁
無端詩興遠誰添紅白雙梅倚畫簷千里中州風雪夜
一忩清月憶湘南
簾捲秋風繞砌花沅陽幾對昔年華關山白露三千里
誰采金英泛紫霞
持贈曾同驛使梅紉香聊爾意徘徊當時九畹花應在
幾向光風爛漫開
薜荔闌邊綠錦池竹亭深坐晩凉時忽成遠道空勞想
秀色天香發向誰
汾上春行
清汾信馬踏春酣汀草萋萋隴麥蔪正是煖風啼鳥日
水村花塢似江南
驟寒
曉起題詩硯有冰苦寒端欲訴玄冥却思持節荆南道
臘月湖山草色青
河南將歸
我憶汾南田舍好綠槐如蓋擁高門南園舊種雙桐樹
應有孫枝到碧雲
忽憶
忽憶鞏東峰子嶺入雲遥見大河流中原勝槩皆堪賦
攬轡還當遂壯遊
汾河南岸看杏花二首
兩載東風看杏花汾河南岸水西斜幾回駐馬憐穠艷
只恐春流泛落霞
汾水南邊錦作堆連朝相報杏花開東風好景休虛擲
一日湏來一百迴
過夀陽用韓文公韻
征騎雞鳴發大安山深五月尚風寒夀陽舉目孤城近
東嶺金烏爛曉團
憲臺齋宿
憲臺齋宿幾連宵絳燭銀爐伴閴寥斗帳夢回更漏永
只聽忩外冷風飄
喜雨雜詠簡院長諸公八首
聖明端拱太平時好雨當春細若絲應是栢臺添氣象
旋滋花柳更催詩
正是陽和溥萬方知時好雨潤羣芳趣朝共覩天顔悦
應喜斯民樂泰康
霏霏朝雨潤彤庭恭逐鵷行謁聖明白玉橋邊鳴珮過
御溝春水一時生
御溝新柳濕鵝黃佩馬朝回雨露香栢府文書春日靜
相過唯覺和詩忙
栢臺春靜晝厭厭好雨如絲不捲簾最是東君能借力
閒庭草色一時添
雨過西山翠欲流葱葱佳氣滿神州書生莫笑今霜鬢
駿馬看花已償遊
聖主龍飛第一春天垂雨露萬方勻蒼生坐見躋仁夀
自昔賡歌有舜臣
萬國同心奉至尊斯民重見飲衢樽欲知和氣薰天地
只在三春雨露恩
發通津驛三首
六月官船發潞陽水村烟樹共微茫天門忽已如天上
秪見青山一帶長
新捧天書帶紫泥又承恩旨按三齊通津南下波連海
渺渺風帆去似飛
五色天書出禁中儒臣將命按三東滄波南下通洙泗
魚躍鳶飛總帝功
宿臨清薇省行舘
薇垣瀟洒九秋天風葉敲忩夜月圓有客乘驄來借宿
新詩留作賃房錢
泉林寺
日午停驂暑氣收參天古木亂蟬秋絶憐好景添清興
為寫新詩紀勝遊
夢與陳侍御話舊
分司相見是京華風節山東向駭誇邂逅不知身是夢
覺來秋兩濺忩紗
菊開憶去秋同官臺中共賞
去年客裏遇重陽曾與同官摘晩香今日分符行郡邑
獨將遠意看秋芳
嘉祥分司元宵
行臺北面是蒼山古栢風生分外寒又值元宵春一度
謾燒紅燭伴清歡
鉅野道中
鉅野茫茫遠際天春風春雨淡春烟河流尚自成陳迹
俯仰千年事落然
題汶上分司二小栢
霜臺對植長新枝翠葉交承雨露滋直榦總應無曲處
穉年俱有棟梁姿
聞蛙有懷
春晩乘驄駐德平古城墻外有蛙鳴却思青草池塘夜
三載湖南厭此聲
暮春道中見桃花尚開
馬穿新綠過園林已恨穠芳誤賞心猶有小桃花未落
獨留餘艷到春深
鄒平分司雜詠二首
行臺獨坐聽鳴鳩喬木參天五月秋舉目好山青未了
應隨馬足遍東州
樹繞行廊散碧隂鶯啼小圃送清音葵花無數開如錦
解是傾陽共此心
臨淄道中
平郊漫漫樹依依人物千年總已非多少荒臺芳草合
不知何處是三歸
青州分司榴花
石榴小萼未開時渾似紅櫻壓翠枝照日含風千萬朵
故園千里正相思
穆陵關夜雨
萬山絶頂穆陵關一上山樓五月寒烟樹滿川浮瞑色
晩風吹雨濕闌干
膠州
幾點青螺海上山參差樓閣海天寬行臺五月不知暑
秪覺侵人海氣寒
栖霞見青桃
來日紅桃尚有花青桃如彈過栖霞無端馬首還東去
直看青山到海涯
栖霞行臺夏日
四山環繞栢臺深綠樹濃交戸外隂還似湖南持憲節
坐聽山鳥弄清音
望嶽
攬轡西來過泰安拂空青靄掠征鞍東還算是初冬日
擬上天門次第看
萊蕪懷古
清節誰能似范丹清名千載重人間萊蕪縣裏停驂日
坐對南山秋色寒
再詠汶上分司二小栢
一迴相見一迴高夾砌行看翠葉交偉器定如房與杜
相期聳壑更昂霄
魚臺分司
翠竹紅榴掩映間栢臺清晝鳥聲閒情知物理相關處
心與乾坤一樣寬
三詠汶上分司二小栢
高標離立入簷長已有清隂近畫堂别後又看新子結
風生滿院散天香
題松鶴圖
忽驚虚室起潜蛟雲氣隂森爽氣飄霜雪不知幾千古
長年惟有鶴來巢
臨朐分司四小栢二首
解是平生獨愛材新移四栢後堂栽懸知數百年來後
應有清隂滿憲臺
四栢移來拱把餘一行分植傍階除故應雨露均培養
直榦爭看聳碧虚
簡黃仲芳大參三首
正統四年秋九月天官門下識君時神都第一科中客
接踵青雲愧後期
雅量每期黃淑度正人應愧薛居州斯文四海知同調
且喜京華並轡遊
天衢連日踏塵埃忽聽蕭蕭夜雨來明日况逢重九節
好懷應為大參開
十二景為衍聖公孔彦縉賦二十四首
小亭花雨
小結茅亭壘石臺繞亭時雨百花開一襟道氣清如許
更挹幽香滿座來
曾過君家飲小亭醉看紅雨濕春馨别來生意應如昨
長對東風閱聖經
夾道槐雲
夾道槐根孔世家兩行飛蓋影欹斜要承濃渥千年蔭
不愛秋黃八月花
數仞宫墻一路深屯雲交翠落青隂紅塵十丈知何處
秪引薰風養道心
蘭階清露
零露瀼瀼帶曉濃繞階晴霽轉光風雲仍對此琴三弄
還與宣尼古調同
九畹移來遍孔家芳叢時遣石闌遮故應天意憐香潔
玉露年年潤好花
桐井甘泉
千章嘉樹古梧森一窟寒泉碧甃深靜掃濃隂汲脩綆
清泠長是滌塵心
樹環嘉木桐隂合井冽寒泉地脉通彩鳳九霄應有待
道源千古自無窮
海棠綴錦
長笑時人愛海棠芳姿何事近宫牆自緣要識東風面
任遣花神綴錦粧
綠烟初散錦霞空綽約倦人半醉中莫怪海棠顔色麗
等閒紅紫盡春風
萱草堆金
綠帶春深近北堂更看紅錦爛天香國風千古遺詩在
對此應知百慮忘
自是春風造化機織成錦翠爛相依細看一種生生意
真宰無言識者稀
松忩皓月
拂忩凉籟起秋聲綺席流光皓月明却憶鄒軻談夜氣
此時心迹已雙清
畫堂松月夜忩虛宴坐澄心一卷書莫道畫前元有易
靜中天理亦森如
竹塢凉風
半畆琅玕出短墉煖烟輕霧碧隂重開門淨掃蒼苔坐
細葉蕭蕭引好風
戴雨含烟一逕幽每從長夏數追遊濃隂深處不知暑
秪覺凉風似水流
苔石疊翠
山骨移來帶蘚痕層巒疊巘勢飛翻杏花壇裏三春雨
疑是岩間一片雲
氣通霄漢潤通泉融結還從太古年數點青螺雲起處
散為霖雨遍山川
花圃繁紅
煖雲無力趁東風小圃芳菲一逕通若問人間真太極
便應携手看春紅
參天喬木聖公家應愛春風滿圃花還似濓溪忩外草
一般生意浩無涯
古牆秀栢
曲阜城中夫子墻墻頭老栢正蒼蒼托根終古同元氣
未許掄材作棟梁
根蟠厚地榦參天還合宫牆不記年遥想杏壇傳道日
唯應此木見三千
方沼瑞蓮
珍重當年太極翁曾將道筆寫清通孔門自是傳心者
還向方池看夏紅
玉井空傳太華峯何如方沼看新紅澆培更有如船藕
渣滓都歸渾化中
行臺雜詠簡黃憲長暨諸憲僚二十首
行臺西接大明湖細柳新荷入畫圖海石風光今古意
品題殊覺少陵孤
獨宿行臺暑氣清清吟已覺動高情令人苦憶黃詩伯
肯許連床聽雨聲
楊柳隂隂憲府深讀書因見聖賢心鍾期去後今千載
誰復人間是賞音
獵獵風蒲水滿塘輕隂微雨芰荷香偶來乘興觀時物
徐步芳洲趁晚凉
烟籠庭樹水侵階隱隱輕雲細雨來爽氣已添煩暑退
好懷千古一時開
綠柳紅葵滿憲臺清渠碧沼斷塵埃城頭雨過天無際
高鳥孤雲自往來
菰蒲深處水禽鳴雨過林塘晚更清露滿碧荷看不定
秪疑仙掌萬珠明
栢臺清晝鳥聲閒影落高梧夏日寒且喜輕隂天際歛
開門咫尺見南山
水滿方塘盖錦萍軟風高下颺蜻蜓清宵雨歇蛙聲急
却憶湖湘草色青
萬朵紅葵折錦苞新粧相倚闘妖嬈道人獨愛傾陽意
併起丹心憶聖朝
行臺直北是高城城外溪流面面清更擬濠梁尋勝事
觀魚侈有昔人情
明時叨秩意何如秪向行臺讀古書自得自歌還自樂
青天白水看鳶魚
四月行臺暑雨過方池無數長新荷貪觀物意歸來晚
楊柳薰風到面多
瀟洒流年老鐡冠鬢毛雖白寸心丹天書重疊叨天寵
驄馬長鳴宇宙寬
耿耿江湖意不忘頻年草疏奏明光行臺夏日看時物
最愛葵花向太陽
憶捧天書别九天分符頻與歲時遷行臺幾度逢佳節
五月薰風入舜絃
夏雷挾雨急傾盆風色蒼蒼晚更昏清曉行臺看雙沼
新荷已沒舊波痕
泰山觸石雲初起六合茫茫一雨同試聽康衢應有頌
調和玉燭聖明功
繞屋葵花錦作圍畫墻墻外柳依依日長庭院遊絲靜
乳燕穿簾自在飛
萬頃平湖接憲臺紅蓮如錦望中開何當與客凌飛閣
更攬山川入壯懷
題趙雍畫馬三首
逸氣稜稜不受羈蒼林磨痒立多時會應有待王良馭
掣電追風始見竒
白面驪駒汗血乾風鬃倚樹玉蹄攅誰人為制青絲絡
騎出横門萬衆看
玉馬王孫已入周曾將絶藝寫驊騮謾誇有子能傳業
不道東陵有故侯
讀嶧山碑(李斯篆)
六國平來四海家相君當代擅才華誰知頌德山頭石
却與他人戒後車
重題臨胊行臺四栢二首
四栢移栽已二年重來相對意留連時人莫比甘棠樹
淺薄慙無惠化傳
憲府重來栢漸高良材元不困蓬蒿還應老大驚人目
香葉團空有鳳巢
重題膠州行臺二首
六年三按古膠東兩見葵花五月紅却憶端陽霑賜扇
曾陪鵷侣覲飛龍
留題今是兩端陽海氣仍飄五月凉却愛名花當戸發
還將遠意采幽香
四景為李通政賦四首
石橋流水自東西綠樹連雲翠嶂低却憶當年持憲節
扁舟曾泛武陵溪
紅塵飛不到青山宛轉橋東水閤寒立盡夕陽橋上客
看山看水不知還
木落霜青水不波野人茅屋帶岩阿幽林採得憐香潔
坐對南山興最多
竹林茅屋枕江臯疊玉峯巒夾岸高似是剡溪清興發
獨衝風雪泛輕舠
四景為張給事題四首
雲滿青山水滿溪百花如錦草萋萋少陵詩思知多少
到處嬌鶯恰恰啼
百尺清潭萬仞山山圍水閤下虛寒道人已自無焦火
况在山光水色間
無邊草木不禁霜只有黃花晚更香笑採黃花斟美酒
南山咫尺興難忘
仙家樓觀鬱嵯峨雪嶺冰溪眼底過驢背探春春信早
詩情不必㶚橋多
齋宿雜詠十首
高堂燈火夜相親點檢詩書憶古人自愧久持三尺法
一生長保寸心春
霜竹風寒夜向深燈前讀易見天心京華又是逢長至
坐憶堯夫子半吟
再入霜臺持憲節又承丹詔育菁莪只今理寺通朝籍
倍覺天恩滚滚多
燈花靜夜結金蟲爐火其如樹杪風小閣有春應自省
此心期與萬人同
法從追陪二十年寸心期不愧先賢士師自是庭堅軄
尚憶虞廷詠勅天
馬蹄頻踏暮街塵理寺歸來月色新靜室有心空自省
忘言相對是何人
金門待漏三更月玉陛趨朝五色雲補衮即非樗散質
微誠長祝聖明君
跡沗鵷行第幾班朝回馬上看西山雪崖冰谷清如許
咫尺烟霞未可攀
待伴未消忩外雪宜人偏愛竹間風齋居已自心如洗
况與寒宵此景同
都城鍾鼓夜深沈棘寺燈前有客吟不是少陵耽麗句
虚臺元是發清音
題陳希夷圖
白雲回首是三峯宴坐蒼苔睡正濃人世紅塵渾斷絶
野花啼鳥自春風
題枯木竹石四首
野渚春容
荒溪野渚曲流通蒼翠巑岏淑氣中瀟洒一般春意思
紛紛紅紫挹高風
臨波春意
蒼玉生苔浸綠波新篁老木散枝柯徒勞人世歌招隱
淡蕩東風野興多
淡靄凉生
扁舟幾度泛湘波老木疎篁翠石多凉吹淡烟圖畫裏
遠懷清絶奈秋何
蕭騷霽雪
山間昨夜雪三尺曉雲如拭天無痕怪得清聲滿人世
石林凍竹風翻翻
絶句三首
一室無塵靜有餘清風頻度小忩虛韋編讀罷心如水
閒看浮雲自捲舒
擾擾征途二十年蕭蕭短髮賦歸田青山綠水都如舊
得失升沉事落然
早知大道心無外始覺身閒樂有餘一卷陶詩千載興
悔將名利役慵疎
絶句四首
疎懶經旬不出門炎風暑氣任昏昏飢餐渴飲披書卷
高卧開忩看白雲
憶昔曾遊海上山夏雲冬雪滿征鞍如今嬴得身無事
一榻清風白晝閒
長江風起浪如山驛路紅塵幾往還三十年前回首處
烟蓑依舊釣磯閒
年少爭名老可羞青山綠水去來休是非得失何湏問
已是忘機伴白鷗
汾上春日二首
道邊桃李綠隂繁花落難招萬片魂只有清汾流不盡
年年長是繞孤村
汾水春流岸岸深水村新綠滿春林殘紅已逐東風盡
不道遊人負賞心
宿青橋驛聽江聲
青橋驛近黑龍江江上灘聲暗入忩高枕纔眠過夜半
驚迴旅夢正淙淙
草凉樓驛
翠華西幸駐山間草閣乘凉動喜顔何似長安歌舞地
鳳樓千尺更高寒
朝天驛
征驂行盡褒南道又上朝天驛畔舟兩岸雲林青未了
嘉陵南去水悠悠
盆池魚
浮游南北與西束不出區區斗水中何似巨鱗居大海
波涵天地浪搖風
泛川江有感
雙親未老我童年曾泛岷江六月船今日重來泛江水
我衰親沒淚潸然
夏夜宿龍瓜驛
風樹颼飀雨不休夜眠江舘似深秋夢回忽見忩前燭
驛吏催人又放舟
效竹枝歌三首
錦官城東多水樓蜀姬酒濃消客愁醉來忘却家山道
勸君莫作錦城遊
江上小樓開戸多蜀儂解唱巴渝歌清江中夜月如晝
樓頭賈客奈樂何
楊柳曨曨天欲明錦江夜雨江水生鹽船無數惡年少
閒上江樓看曉晴
却贈
有人情重贈尤多奈我中心義理何縱使盡添齊楚冨
一身之外總為他
放船
野曠天低江面平放船東下好風清江天况值新晴霽
雲白山青望眼明
江行
兩岸好山看不盡一江烟水去無窮誰人為和滄浪曲
興在空濛杳靄中
平羌望峨眉山
峨眉畫出天邊秀青到平羌尚未休山月半輪懷李白
扁舟我亦下渝州
讀史二首
漢唐末事誰能鑑晉宋當年世所知猶有一編青史在
悠悠長使後人悲
東言來若用言難不用忠言亦等閒若信當時江統論
定無戎馬到長安
除夜
又逢除夜客西川銀燭金爐白髮前却憶去年京邸夜
朝衣新試候朝天
蜀中元夕
京華西蜀兩元宵總去家山道路遥來歲乞歸逢此夕
故鄉燈火沸笙簫
成都看梨花
錦城風煖不生塵開遍梨花萬樹春吹散綠雲簾盡捲
廣寒宫裏有仙人
看木瓜花
杏艷桃夭二月終好花難比木瓜紅回頭總愧青青栢
生怕林間一夜風
詠史
平吳四海盡為家内苑新添萬樹花秪喜羊車遊别院
不堪軹道駕牛車
戲題則天鄉
無端險惡山川氣盡付當時武媚娘滛虐千年遺臭在
至今人唾則天鄉
紀行口號
襄陽曾渡漢江水嶓冢還尋漢水源自笑苦無經濟略
道途何事往來煩
自朝天驛回京
去春舟發朝天驛今夏朝天嶺上回水陸朝天行已遍
朝天從此上金臺
太常許卿送菜戲簡十首
為謝東隣許太常嘉蔬頻送意難忘呼童帶葉連根煮
咬得其中一味長
摘送園蔬露未乾虀成新味帶鹹酸幾回放筯詩腸飽
絶勝先生苜蓿盤
空堂養病似齋居喜送東園幾種蔬喫此久無烹宰事
不湏仍用遠庖廚
白髮青袍老寺丞卜居喜近太常卿故知氣味多相似
頻送東園菜把青
菜出東園種種新太卿相送意何親平生自是甘清味
肉食能無愧古人
園蔬新拔帶霜濃爛煮香根放筯空誰識其中有真味
不湏苦羡紫駝峯
自笑官貧氣尚豪黨姬休復論羊羔卿家能送東園菜
清味還應厭老饕
此色斯民不可有此味廟堂不可無顧我己非調爕手
先生相送意何如
雅契名卿柰若何嘉蔬頻送意尤多生平味此無厭足
恐似當年喫菜魔
京華交契似君稀白首相看意不違忽見名園送新菜
故鄉老圃倍思歸
徐州見黃河
吾家正在龍門下流出黃河幾曲長忽向徐州城外見
牽情一水正思鄉
燕子樓
孀妾當時一女流猶知守節度春秋往來忘義忘仁者
莫上彭城燕子樓
戲馬臺
八千兵渡大江來戲馬高臺亦壯哉何事烏江騅不逝
高臺翻使後人哀
陵母墓
鹿走中原海起塵獨從草昧識真人紛紛都是人間死
母死高名萬古新
吕梁洪
長洪幾折奔流急亂石兩崖還疊重被髮行遊渾不見
往來舟楫自匆匆
過淮陽有感而作
武皇側席正求賢直道誰居汲黯前何事不教留禁闥
淮陽高卧度流年
高郵露筋廟二首
高郵女子志何堅假宿寧論性命全甘向荒陂死蚊喙
此生元不愧蒼天
囋血其如利觜何荒陂一夕死貞娥從教筋骨當年露
嬴得清名世不磨
渡江
儀真北上念三年又上江南濟渡船清曉登艫望京國
鍾山彷彿翠雲連
望南京
虎踞龍蟠入望邊鍾山瑞靄翠相連仰思聖祖開洪業
定鼎宜過憶萬年
題雙鵲圖
梅竹交青暎栢枝飛來雙鵲立多時主人翁好無彈射
有喜令渠日日知
太平門
何處清時快往還太平門外好湖山閒花野草應無數
惟有青松最耐看
大理後庭竹林山色二首
鍾山雨過翠成堆竹裏清風作陣來愛竹看山有真樂
高人遠矣憶追陪
閒愛脩篁靜愛山清隂秀色座中看老來漸得悠然趣
天際浮雲任往還
臨終口號
土牀羊褥紙屏風睡覺東忩日影紅七十六年無一事
此心惟覺性天通
青城分司暮春
漠漠楊花滿院飛重來又見一春歸去年記得停驂日
正月庭前雪作圍
題松竹梅圖
翠竹青松共白梅幾枝瀟洒出塵埃長年自保風霜節
不學春紅向煖開
濮州道中口號
歲月多從馬上過勲名未立鬢先皤風霜滿面誰能識
極目蒼天一放歌
舟發辰溪岸
岸脚插江深洄潭搖石影舟行若天游妙處心獨領
靜夜
雨滴霜臺靜燈明憲府深新詩吟謾好誰復是知音
題墨蘭二首
已見光風轉應知九畹深殷勤采香潔持慰美人心
既自充楚佩還曾入孔琴寄言采芳者雲谷莫辭深
秋夜
泠泠碧忩風皎皎疎簾月重門掩秋霜素練擣寒雪
荒逕
曉行荒逕中瀼瀼草上露日出雲氣收一鳥空中度
夜飲李海昌宅
重門敞春夕燈燭靄餘輝醉我百壺酒留連夜未歸
早起
雞鳴耿不寐展轉待明發童子看忩前猶言有殘月
早發
晨星耿孤色曉月餘清朗舟人解纜行夢覺波聲響
野市
野市二三家柴門傍水斜溪童賣蒲笋歸路不辭賖
率成
舟過水無迹雲收天本清外物自紛擾吾心良獨明
敬軒文集卷五
