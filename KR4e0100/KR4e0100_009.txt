敬軒文集卷九
眀薛瑄撰
律詩
夏日簡焦羅陳張四侍御
長夏飛霜几硯清公餘景物稱詩情絲絲綠柳迎風細
灼灼紅葵向日傾憲度已應昭典則官僚况復盛才英
運開五百時難遇願竭忠忱答聖眀
挽李處士
鶴去蕪城不可招海天凉月夜蕭蕭誰從載酒尋山寺
無復携笻過野橋黃髮交游紛雨泣白楊阡壠颯風飈
賢郎驄馬推恩日定有鸞封下九霄
送林鄭州厚
報政三年足好音南歸五馬正駸駸一麾共仰重臨德
累試争誇百鍊金芍藥有風成雅俗甘棠無土翳清隂
郡齋晝永多佳思頻寄新詩慰别心
樓上
都門樓閣倚中天暇日登臨思渺然樹繞西山濃著雨
地連東海淡浮烟塵消綺陌填車馬香煖歌臺醉管絃
獨有道人清似鶴謾從華表記歸年
送王士悦浙江憲副
推轂年多老豸冠分符吳越見才難横金已覺新恩重
衣繡仍為故里還破浪樓船秋水闊飛霜憲節海風寒
懸知到處山川好行部應須次第看
歸到有感
連岡北下是吾廬幾載歸來覓舊居手種孫桐高院落
家傳喬木上霄衢喪亡已是傷朋軰凋瘵那堪甚里閭
獨立秋風看秋色欲將心事問詩書
河汾逢王存紀參政二首
京師一别幾經秋汾水相逢話舊遊栢府久傳名譽美
薇垣今見事功優典衣祗擬通宵飲投轄都無半日留
又復匆匆成兩地朔風何處送鳴騶
索居殊覺故交稀忽見同官老繡衣霖雨方看薇省作
清霜猶憶栢臺飛論詩欵欵傾壺蟻話舊頻頻剪燭輝
壯志未酬知已共相期白首莫相違
酬辛儼先生見寄
先生歸老大河濱三十年來信始聞鄉比鄭公瞻舊德
經傳邵學挹清芬碧鷄傾盖時雖久錦鯉通書意更真
見說門墻桃李盛不知誰占舜城春
示勝子
勝子行將至立年光隂莫使暫虛延收心切要存天理
閉戶常須閱簡編玉不磨礲難作器人非問學豈成賢
汝親願汝為君子朝夕應須念此言
示京子
京子年今十七時青春正好力書詩兒童氣象都無異
問學薰陶始見竒道大必先行孝弟業荒須切戒遊嬉
老來善惡由今日汝父之言汝細思
示昌子
昌子今雖十歲餘聖功元自養蒙初莫求俗軰梨兼栗
須讀前人詩與書抄手出門毋浪戱正襟掩戶要端居
汝親願汝身長日頭角峥嶸與衆殊
過郭林宗墓
幾經滄海變桑田孤塜常留古道邊彩鳳自應鳴曉日
冥鴻終擬没秋烟關河迢逓膺舟隔江漢空茫穉信傳
千載有碑應不愧路人猶自識高賢
題張侍御質魯齋
混沌那堪七鑿餘紛紛巧智定何如璧完太璞應無價
學到希夷始似愚往哲每能存本領斯人有意篤詩書
試論質魯齋中事一唯方能味道腴
題何郎中卷
粉署郎官詔許歸都門祖席倍增輝九天光逐廻鸞動
三峽雲隨畫鷁飛慈竹滿庭浮曉色芳花繞戶送春暉
一門喜氣深如海萬里江流接帝畿
挽王庭遂處士
静中應自識先幾寄迹醫門識者稀野質早時經水鑑
閒身終老製荷衣交游祇擬論心久生死寧知與願違
潞水秋風梁苑月定從白鶴往來飛
挽舒大尹二首
江右風流屬老成江天俄復暗郎星久傳詩禮誇賢子
遥想儀刑律後生耆舊空悲當日社循良猶識昔時名
懸知斧屋秋烟裏應有高人為刻銘
西風鶴唳楚天蒼憔悴儒林弔白楊花縣辭官悲暮景
菊籬歸老慘秋陽空餘舊佩銅章暗不及新頒紫誥香
有子秋官霑寵渥豐碑行見發幽光
讀易軒為杜御史賦
風滿幽軒净晚襟韋編三絶在追尋方看龍馬分竒偶
又見羲圖轉古今細草初生春逕淺芳花早落夜庭深
畫前有易君知否祇信堯夫最苦心
題静學軒
書窗萬籟絶囂聲有客窗前味六經止水不波雲影見
太虛無翳月華眀亭亭自可觀人物擾擾何由悟性靈
誰似南陽老諸葛草廬默識古今情
綵繡堂為張聰御史賦
山連滄海是金華華榜青林柱史家鶴髮每看傾夀酒
鳳城先已探名花斑衣舞遍三春日繡服裁成五色霞
已見高堂頒紫誥香名留取故鄉誇
送康僉憲四川提學
萬里長江萬里橋錦城樓閤倚青霄昔賢共說山川秀
僉憲寧辭道路遥擬變三巴成雅俗還將五教布新條
好期報政歸來日鳴珮金門候早朝
送高僉憲福建提學
天書捧出大明宮拜命南征使節雄舟解御河楊柳綠
路經山舘荔枝紅七閩人士沾時雨一代文章復古風
未許江山久留滯還期白首夢非熊
送彭琉僉憲廣東提學
儒官新出禁林中手捧天書按廣東嶺表只今瞻使節
島人從此變華風霜隨白筆蠻烟静馬過青山瘴雨空
萬里天威應咫尺五雲回首鳳樓重
留别院中諸友
幾年騎馬聽朝雞憲府追蹤愧品題散木自知非偉器
青雲何幸陟仙梯已逢盛世無裨補更接英僚惜解携
便捧天書天上去五雲回首是三齊
留别趙彬
知子于今近十年中間消息兩茫然寧知京國相逢處
又是都門惜别筵上苑榴花偏向日官河楊柳正含烟
臨岐握手無他語願篤清脩繼往賢
留别姚克脩御史
交情方斷昔人金班馬俄聞載路音郡邑行看東魯近
衣冠祗隔内臺深朝中鵷侣思同入海上仙山憶獨臨
壯志擬磨三尺劍分携寧遣鬢霜侵
題薛希璡耕樂卷
旭日初升布谷鳴春郊耒耜動春聲清溪引水來時滿
綠野為菑望處平田祖有靈開稔歲天民何幸樂生成
東阡南陌相過處擊壤歌中答聖眀
祇命山東
手捧天書出禁中又乘驄馬按山東秋烟荏苒連滄海
曉日熹微見岱宗已沐聖眀新化雨乃瞻鄒魯舊儒風
小臣謬沗咨詢職願得英賢佐九重
遊靈巖寺
靈巖有路入烟霞臺殿高低釋子家風滿廻廊飄墜棄
水流絶澗泛空花青松閱世風霜古翠石題名歲月賖
誰謂無生真可學山中亦自有年華
宿靈巖寺
梵宇深沉夜景遲僧房禪榻果幽竒竹鳴虛牖風過處
霜落寒巖月上時紙帳燭光團白玉石爐香燄靄青絲
紅塵馬首眀朝别只恐山靈解勒移
秋日靈巖道中
路入山門景便幽高風不斷石林秋照人霜葉紅於染
拂袖嵐光翠欲流幾過野橋横絶澗遥從古刹見高樓
北峯直與天相接更擬攀蘿到上頭
寄李太亨太守
會面京華兩過秋又從海岱望揚州澄清志操知吾劣
出守聲名覺子優華舘定閒徐孺榻清池誰共李膺舟
如何千里音書絶不信交游是白頭
題李廷珪僉憲嵩洛漁樵卷
清門奕世古中州洛水嵩山總舊遊見說斫雲開鳥道
還聞遡月泛漁舟自趨紫闥來烏府望使青雲伴白鷗
老去披圖思往事幾回飛興到林丘
松林書舍卷為李方伯題
四簷偃盖碧重重插架牙籖落影中萬谷驚濤滄海近
半窗凉月雪山通潤霑瑶席霏霏雨響徹朱絃細細風
好結歲寒搜秘檢莫教飛夢逐塵蹤
題楊僉憲思親卷
惆悵高堂罷綵衣空山回首斷雲飛梧桐井逕秋風老
脩竹園林夕露微紫氣天邊鸞下疾白楊隴上鶴歸遲
栢臺有子情何似厭聽庭烏呌落暉
題觀風圖
九重深詔遣星軺使者觀風郡國遥水逐雕輪隨地遠
山開錦障拔天高嚴城樹杪門初啓候吏花邊馬不驕
萬里咨詢皆帝力生民隨處樂耕樵
高唐道中寄李廷珪僉憲
西來隨處問先生見說分符到博平滿路風花頻縱目
一川烟柳最關情白頭每羨丹心壯綠鬢誰知素節眀
高論細聽應有日擬分華榻共春燈
與孫大參韓憲副同按部别後寄此
分符同出濟南城攬轡東風並馬行逸興細看花柳色
高談深合古今情别來併覺新春暮到處頻看缺月盈
絶似當年傾盖者更期樽酒話平生
寄孫韓二公
憶過春風十里亭二君携酒玉為瓶小桃正吐樽前萼
嬌鳥初傳戶外聲如此風光留客飲幾多懷抱向人傾
行臺此夕忽相憶謾掩重門惟月明
懷李廷珪用前詩末句起韻并書于壁
擬分華榻共春燈到日先生去博平别鶴行雲那有迹
落花飛絮倍多情空憐皓月明朱幌尚自餘香裊畫屏
我復東西南北去壁間留語候歸旌
次夀鄧郎中母韻二首
百歲星霜是永年七閩閨教最稱賢自期西日堪留挽
不信南山可變遷白髮已看封紫誥綵衣時復奉華筵
故應志節高如許贏得人間福夀全
秋霜勁節自年年誰似清門鄧母賢半世成家遭感愴
一生教子見超遷恩隨紫誥來華屋春滿紅螺泛繡筵
青簡上頭書次第香名留取古今全
詠新竹
知是乾坤一氣催滿林新笋迸蒼苔抽梢漸欲侵雲漢
解籜時應傍憲臺已覺清風連座起更搖疎雨到窗來
相看盡日添新興白筆新詩為爾裁
樂陵道中
樂陵東去古堤長野水村烟共渺茫遠海天空初過鴈
大田秋老未經霜鐡冠十載心如昨憲節䨇持鬢欲蒼
攬轡悠悠思往事趨朝曾對御爐香
長白山懷古
山廽長白重經過十世懷賢意若何飯粥事空荒古寺
讀書聲歇暗烟蘿中朝德業應難及西夏勲名更不磨
向晚憑誰話憂樂栢臺清夜月明多
金臺送别為李進都指揮賦二首
纔將虎旅衞天居又擁雕戈出帝都部伍散行秋野闊
旌旗斜捲暮雲孤扶桑分閫封圻近枤杜連歌雨露餘
壯節封侯應有日青雲回首是長途
虎將承恩出九重紫泥封帶御香濃離筵濟濟都門酒
征馬蕭蕭别路風雄鎮行看滄海近歸旌遥指岱山崇
太平分閫渾閒事萬里封侯慷慨中
泰安州重寄李太亨
去年岱麓題詩寄岱麓逢人又寄詩剖竹已當耆艾日
解龜仍及聖眀時青山縱有歸來約黎首其如去後思
愧我年年持憲節涓埃無補欲何為
海上道中述懷
馬首東來歲月頻西歸猶及豔陽春風烟滿目溪山秀
花柳無邊雨露新四海甄陶眀聖主萬家耕鑿太平民
勑天千古遺歌在每抱丹心戀紫宸
青州府迎詔
丹霄快覩鳳㗸書春與天恩滿八區不獨山東扶杖聽
還應海内效嵩呼衣冠濟濟風雲際花柳欣欣雨露餘
栢府微臣瞻盛事載馳忠懇戀皇都
次黃仲芳韻二首
京華偶爾論斯文知是游心出聖門風度恍如瞻玉樹
清談藹若挹芳蓀薇垣三載時名大花縣多年舊澤存
愧我無能叨憲節繆同述職荷天恩
薇省分符重黑頭天官考績冠時流趨朝曉日辭丹鳳
去路西風躍紫騮自昔藩維求俊傑只今典禮尚虞周
都門此别須珍重還擬經邦贊大猷
送王秀才省兄歸京師
華不注高秋氣多大眀湖水落霜波山川風景今如此
兄弟分携意若何憲府已應持玉節親闈長是近鑾坡
眀年三月春光好更憶金臺有鴈過
送李永年大參致仕十首
四朝出入受恩多詔許南歸意若何路繞青齊騶騎遠
水通淮海畫船過故園到日收禾黍别墅經年長薜蘿
父老傾懷看白髮兒童佐酒發清歌
七十懸車古亦稀明時乞得健身歸朝廷已自優黃髮
鄉里無勞羨錦衣碧水細通栽藥圃青山閒繞釣魚磯
江南事事皆堪樂莫遣流年賞興違
歴下山川入畫圖西門悵别指征途已知聖代優諸老
還似當年餞二疏歸路遠應經鐡柱名山行復見香爐
江南江北相思處鴻鴈來時好寄書
黃甲聲名四十年薇垣粉署共稱賢方看薦鶚陞三事
又乞歸身别九天恩詔近從丹闕降使車遥向碧山懸
耆英莫謾誇中洛江右風流也自傳
白髮明時老大臣封章幾上乞歸頻四朝寵覺腰金重
三代恩霑綵誥新花發薇垣成遠夢潮平揚子是通津
到家正值秋光好黃菊東籬有故人
已向明時早拂衣家山回首興如飛丹心老去聲名大
白髮歸來故舊稀幾處甘棠留畫省繞門楊柳蔭苔磯
惟應野老來争席坐翫沙鷗伴夕暉
聞道江南景物嘉薇垣有客正思家池塘夜雨翻荷葉
籬落秋香散稻花德譽尚為清論重儀刑應有正人誇
歐公曾寫歸田錄好繼遺芳播邇遐
梁苑登科二十年乘驄頻與歲時遷忽逢先逹青雲上
已是門生白髮前盛世澄清慚我劣眀時歸老羨公賢
追隨冠盖城西别心逐行舟入楚天
纔捧除書拜好官又承恩詔許南還人辭歴下山光遠
船過真州水面寬松菊未荒三徑在衣冠不改一身閒
推恩更有新鸞誥留與家門久遠看
邂逅東藩僅一年先生何事著歸鞭曾聞碧岫雲蔵屋
見說清溪月滿船歸老會尋山水樂聲名不讓古今賢
遥知林下徜徉處猶起丹心憶九天
泛舟思親
天地無窮水自流髫年已侍二親遊中原道路曾驅馬
江漢波濤更泛舟孤藐光榮叨憲節音容寂寞閟松楸
千思萬想情何極目送飛雲到故邱
送夏希純郎中歸南京
雲路分飛二十年相逢鬢髮各蒼然栢臺直指心如舊
粉署郎官職又遷北闕九霄瞻曉日南風五兩送歸船
帝京到日多佳興虎踞龍蟠入望邊
秋日東平道中
齊魯西風草樹秋川原高下過東州道邊白鶴來華表
陌上蒼麟卧古丘九曲半應非禹迹三山何處是仙洲
經行俯仰成今昔却憶當年賦遠遊
過五道嶺
峯嶺連連接岱宗路從絶頂度華驄餘寒常帶隂崖雪
爽氣仍飄霽壑風春入驛亭嚴候吏雲隨憲節怪山童
方廵每歲叨天寵長見車書海宇同
寧陽行臺元夕憶黃憲使
曾憶觀燈宴後堂玉杯行酒夜何長新聲已覺隨銀甲
逸響還驚繞畫梁東道留賓能閉戶諸郎愛客解牽裳
别來好景逢元夕空向行臺對月光
沂濱書舍為曲阜令孔公堂賦
魯城南畔碧溪頭結屋蔵書事事幽入戶日光浮野馬
隔簾波影漾沙鷗真傳已覺千年遠大道還從六籍求
聞說浴沂當此池春風有約事追遊
兖州道中
敷土名傳舊兖州山川遺跡快追遊泗沂凍解波猶淺
鳬嶧春回翠欲流野火碑餘秦相國悶宫詩頌魯諸侯
懸知尼父當年志夢寐長思見盛周
和壁間虞伯生皋字韻
中書幾秃管城毫盡日抄書未覺勞但得文章如布帛
不須詩句比金膏淳龐每憶黃輿厚玄鑒深期碧漢高
莫道知音人世少有魚潛渚鶴鳴臯
送陳都憲鎮關中三首
四朝風紀受恩深又見西行捧德音天上神仙知暫别
關中父老喜重臨戍閒部伍清河曲地遠桑麻接華隂
到處行臺懷帝闕封章還擬罄丹心
中丞斧鉞下青霄重鎮關中别路遥衛水樓船春解纜
崤陵驄馬曉揚鑣諸軍共仰新旌節列郡仍遵舊教條
想是歸期應不遠朝元有約聽簫韶
九重深念及西人山鎮還須老大臣憲節入關隨爽氣
璽書行郡布陽春山連玉井晴飛雨地接金城迥不塵
經濟本為儒者事功成還擬畫麒麟
送金都憲鎮寧夏二首
大夫承詔出皇州西夏山川是壯遊笳鼓盡迎新憲節
風霜仍肅舊貔貅久知河隴諸蕃静又見崆峒二麥收
總賴廟謀清四海不須樽爼借前籌
西行紫誥帶新泥葱嶺河隍入馬蹄列鎮久應烽火息
連屯惟見稻秧齊遠通貢篚來天外直布皇風到海西
萬里成功歸有日青雲滿眼是丹梯
送盧都憲鎮守寧夏二首
眀時出鎮得才難莫厭經行萬里間玉節初辭青𤨏闥
霜風先到賀蘭山關河控帶黃塵静蕃落耕耘綠野閒
入覲天顔應咫尺不須頻看寳刀環
同年扵我最相親憲府乘驄邁等倫正是趨朝承雨露
又看持節出風塵山川迢逓行時舊旌旆悠揚到日新
暫撫西陲歸有日看花須及鳳城春
出京師二首
孤臣泣血省愆尤詔釋羈縲出鳳州滿目山光迎馬首
一鞭歸思繞林丘罷官已是安時命報國空驚不自籌
遥想到家春已暮麥黃蠶老稼盈疇
久知樗散是非才卅載超遷歴寺臺松栢每期冬雪茂
杏花不逐艷陽開數莖白髮還禁老一寸丹心未覺灰
此日為農歸故里河汾歲晚興悠哉
患難中海昌李太守數書問及詩以報之
知已情深數寄書問吾行止近何如買車已上山西路
結屋還依水北居樂意不忘尋簡帙生涯祇擬付耕鋤
感君交義高千古遠道何由致報珠
步朱尚寳送行韻用以留别二首
一枕邯鄲夢已醒歸鴻千里拂高冥心期皎日均能許
歌擅陽春我獨聽别去莫驚頭並白相思終是眼長青
河汾故里遺風在争似當時續六經
驛路春風酒半醒離情花思兩冥冥穿林乳燕深深去
傍柳流鶯細細聽官渡已過滹水碧家山又近太行青
龍門舊業應如昨樵谷漁磯取次經
晩翠軒為楊大參賦
高人雅有歲寒盟笑傲華軒寄遠情最喜竹風當座起
絶憐松雪近人清年來勁節心能與春去繁華眼不驚
若此秋香還共美擬從良史傳佳名
春日遊禹門
野服歸來野興幽十年仍遂禹門遊崖廻曲路通危棧
峽束洪濤瀉急流樓結飛甍臨絶漢宫高華榜煥層丘
鄉人未必知神意絲管啁啾聒未休
哭少子治
患難歸來始自憐悲傷何事又相煎一經賴爾傳先業
二豎嬰人殞少年遺卷不堪尋舊墨荒岡忍復見新阡
傷心問寢寒齋夜鴻鴈行中訝失聮
題李麟惜隂卷
連城自古出藍田還道驪珠在九淵勤苦方能求至寳
放情未必得真傳案頭每見秋螢聚忩裏常知野馬懸
年少惜隂真可畏老予鬢髮已星然
用舊韻酬海寧李太守四首
聞道先生近著書高懷雅興迥難如蘭栽九畹誰同采
竹種千竿自可居溪水每從晴後釣山田多向雨中鋤
殷勤遠道裁詩寄絶勝驪龍頷下珠
焚香纔暇即披書老去無能得自如青簡尚尋高士傳
白雲還似野人居秋風婢子晨供織細雨兒童晚荷鋤
道不遠人真可樂何須象罔索玄珠
四千里外一封書縱有瓊瑶報不如雲水當年思共步
山川此日已安居霜前棗熟從人打雨後葵荒欲自鋤
白雪調高知和寡強將魚目比眀珠
五馬無勞事簡書一生行止自如如冥鴻有意隨高逝
野鳥忘機伴所居千樹黃柑應自種一忩青草不須鋤
門臨滄海秋先覺長見寒光浴曉珠
立秋日
雨晴新漲落汾黃綠樹風生戶牖凉䟦馬空懷登遠道
聞蟬還喜是吾鄉離離禾黍東臯近緲緲雲霞北嶺長
有酒便堪消暇日流年不管鬢成霜
題馮處士卷
忽從囂雜見真淳誰道今人不古人四禮每宗朱氏教
一門長接孟家鄰椿庭時雨年年潤蘭砌光風日日新
青簡會須書行義高名直與董生親
次何僉憲自學韻二首
阿閤梧桐第一枝朝陽快覩鳳鳴時西江才學推虞集
北斗聲名仰退之直道敢抛君子志中情還有正人知
青青誰似霜臺栢聳壑昂霄更有期
天衢早歲躡仙蹤金榜紅霞絢海東陳策漢廷推董子
眀刑司寇數蘇公一襟氣與秋天杳千古心涵曉鏡空
兩見名藩持憲節清霜隨處踏春紅
無題
浩浩滄浪水自清曾聞漁父扣舷聲四知稀復思楊震
千載誰能慕屈平得失真如鴟嚇鳳高低應似鷽嘲鵬
何當挽取天河水一洗人間兩眼眀
立春日
臘盡殘年冉冉過又逢春日興偏多故應節序經千古
自信行蔵老一窩生菜任教纖手送新醪微覺寸心和
乾坤俯仰無窮意閒對東風一放歌
絳守王汝績新學詩以美之
先生為郡冠諸公興學由來有古風青史無勞稱衛颯
黃堂今復見文翁化行古水弦歌内道在金臺爼豆中
老我河汾遺教遠相思應與此心同
次林文載大參韻
歲暮相逢晉水頭清宵剪燭話同遊齊名黃甲風雲闊
接武彤池寵渥稠宦達子應思致澤退閒我亦樂蔵脩
却憐出處千年事惟有儒門道德優
對雪
雲垂四野寂無聲大雪通宵又徹眀在目已應知皓潔
穿簾時復鬭輕盈凍凝水底蛟龍蟄饑厭庭前鳥雀争
高卧不妨書舍冷此心元有歲寒盟
久不作詩偶賦
案頭彩筆倦長吟陡覺詩情動不禁湖海盡除當日氣
田園深稱老年心種瓜已自連東畛栽漆還應滿北林
汾水晉山無限好擬逢清景更登臨
秋日
忩戶凉風似水流河汾八月又驚秋寒蜩嘒嘒鳴何切
社燕翩翩去不留飲水難期前聖樂乞墦纔免昔人羞
求田問舍安吾老不羨元龍百尺樓
謁伯夷叔齊廟
荒祠古栢首陽阿再拜仁賢感慨多樓設一堂還儼雅
草封䨇塜正嵯峨心存兄弟難能節力挽君臣欲逝波
世上争名争利者高風奈此二公何
過汾陽故里
名與臨淮往日齊乘軺今過華山西參天老樹荒祠在
遍野新蕪舊宅迷將略不須窮玉籍王封寧復數躬珪
中興唐室如公少回想忠賢首屢低
過寇萊公祠
功業澶淵冠宋朝古祠松栢晚蕭蕭儀容不冺鄉人祭
魂魄何須楚些招忠義垂聲千古在奸諛遺臭幾時消
老予持節無英計戀闕思賢首重搔
華山
馬首嵯峨見華山三峯削玉最高寒層隂舊接黃河水
秀色長連紫氣關只有烟霞生澗谷總無塵土翳林巒
西還更與山靈約擬上雲梯仔細看
温泉
唐家天子愛温泉故起離宫繡嶺前山上朝元金作閤
花中湯井玉為蓮錦鳬曾泛當時水香木頻浮舊日船
賜浴未終鼙鼔動苔池留恨自年年
華清宫
天寳承平奈樂何華清宫殿欝嵯峨朝元閤峻臨秦嶺
羯鼓樓高俯渭河玉笛長飄雲外曲霓裳間舞月中歌
祗今惟有温泉水嗚咽聲中感怨多
馬嵬
號令風行遍九州六軍何事此淹留深情祗擬乾坤久
絶寵寧知咫尺休劍閤西行山寂寂渭河東去水悠悠
路邊三尺妖姬土長帶千秋萬古羞
連雲棧道中四首
陳倉西入一門來疊嶂層巒次第開百折長途盤翠嶺
千尋危棧接青崖蒼蒼雲木鳴山鳥决决溪泉瀉石苔
持節未應辭路險會清蠻徼凱歌廻
莫道西行蜀道難老來深喜縱遐觀山從太白連岷嶺
水繞嘉陵出散關石積層崖知地厚路登絶巘覺天寬
驅兵過此思諸葛大節長留宇宙間
重疊峯巒掩映青不登危棧即溪行氣偏三月山蟬呌
境異千林杜宇鳴寥落人家多板屋蕭條郵舍盡茅亭
因思唐帝西廵日中夜何堪雨打鈴
總角曾從蜀道行今來鬢髮已星星不勝愛國輸忠念
無限思親感舊情林外最嫌鸚鵡舌耳邊偏喜杜鵑聲
驅馳萬里心何憚但保秋霜分義眀
諸葛武侯塜
丞相孤墳何處尋褒城西去漢江隂青蕪漠漠烟横野
翠栢蕭蕭風滿林尚憶出師當日表空歌梁甫舊時吟
中原未復星先墜長使英雄慨古今
諸葛武侯廟
武侯遺廟漢江南喬木森森雜翠嵐義感居人猶致祭
名聞過客亦停驂運謀圖陣曾為八遺恨山河尚是三
千載英雄今已矣古碑重讀意難堪
過七盤
匆匆行役敢求安鞍馬經時歴險難叱馭纔過九折坂
揮鞭又度七盤山行當絶頂知天近下盡層梯覺地寬
却喜漢中頻在望一川風物自閑閑
漢中寓目
谷盡褒斜覺眼眀漢中如掌一川平封疆自昔多吞併
龍虎當年幾戰争英主築壇曾拜將忠臣討賊舊屯兵
雄豪一去無遺跡惟見山高水自清
蒼溪
少陵詩裏見蒼溪今過蒼溪日欲西駐節驛亭天色暝
維舟江岸浪痕齊風林疑有於莬嘯雲木時聞杜宇啼
橘柚過時黃不見峯巒依舊翠高低
閬中
聞道閬中山水竒今來始得一見之長江縈帶碧浩渺
遠峯環繞青參差竹樹茂密塵不起天宇空闊雲自移
錦屏近郭最眀秀佳句還吟子美詩
塩亭道中
舟度嘉陵見錦屏西行幾驛到塩亭好山最愛連峯秀
佳木偏憐古栢青老志不移方寸赤遠遊寧怯鬢毛星
休誇諭蜀相如檄干羽深期舞舜庭
送李僉都經界敘播
五月樓船發錦江中丞斧鉞靖巒邦一天勝氣隨龍勅
千里長風捲繡幢定有竒兵擒孟獲不勞飛將斬王䨇
朝廷恩信更須布苗獠行看到處降
與李都憲錦江泛舟
津頭打鼓發官船泛泛清波散曉烟岸轉漸移江上樹
艫搖頻拂鏡中天岷峨西北山重疊吳蜀東南水接連
却艤江亭窮勝觀一樽談笑好風前
錦城端午
錦官城裏遇端陽好事常年憶帝鄉頒扇不知三伏暑
賜衣猶帶九天香却看絶塞孤雲遠閒坐空亭一面凉
佳節任從流轉在丹心不管鬢毛蒼
答徐廣文二首
三冬文史最精眀發軔香名蚤已成政羨有才逢治世
却慙無力答昇平鵾鵬還擊三千水鵷鷺終期一字行
會面幾何知又别高談不盡古今情
衆中傑出見才賢文采英英骨氣全傾盖已知心不異
談經雅覺道無偏擬陳亹亹天人策寧羡悠悠將相權
北上有期還送别為君沽取酒如泉
發成都
夜雨朝來歇怒雷成都江上畫船開高低竹樹連村合
遠近峯巒入望來鼔枻易傷漁父志著鞭難覓祖生才
烟波好景空無限遠思撩人未易裁
納溪
持節南來幾日留納溪小縣納溪頭市衢寥落人何少
憲府荒凉境自幽六詔雲山隨地遠三巴烟水接天流
只今溪洞猶多梗五月南征憶武侯
永思堂為賀太守賦
瀘川賀守孝心純一日何曾忘二親已痛音容隨化盡
更悲霜露逐時新情深易感無窮恨天大難酬罔極恩
我亦有親俱早世為題詩卷淚沾巾
嘉定
嘉州曾作少年遊納納乾坤五十秋四野不移山競秀
三江依舊水重流天高華夏風雲闊地入蠻荒草樹稠
城郭幾歸遼海鶴白雲今古自悠悠
題王醫士東白堂
纔見滄溟浴曉珠俄看倒影上天衢丹爐夜火知全伏
藥室晨光覺漸虛野馬未穿延客榻陽烏先照活人書
在家早起君休厭屨迹朝來滿戶除
遊青羊宫二首
青羊宫觀欝崔嵬遠憶函關紫氣來雪嶺地應通閬苑
錦城江自遶蓬萊萬竿脩竹生玄圃三秀仙芝長石苔
千古誰能識玄牝只疑虛谷有風雷
千年舊是青羊肆今日翻為老子家金榜半天標觀閤
琅函滿室粲雲霞琪林紅落三秋葉瑶圃黃開九月花
有物混成人罕識會從真境讀南華
諸葛武侯廟十首
萬里橋西有古祠武侯遺像似當時孤臣只擬炎光振
遺恨猶悲漢祚衰繞砌綠苔經雨色滿林蒼栢冒霜枝
祗緣忠義無今古不冺邦人百世思
茅廬枉顧即依依猶恨當時見面遲文武才猷天下少
君臣契合古來稀南征纔見功初遂北伐那堪願已違
尚有錦江遺廟在英名千古自光輝
股肱漢室舊宗臣魚水當年意氣親時節如逢逐鹿日
風雲還起卧龍人出師前後丹心切討賊頻煩大義伸
萬古英名天地在叢祠長近錦江濱
王佐雄才久已聞叢祠今見錦江濆莓苔歲久漫碑刻
風葉秋高打廟門每有孤忠興漢室可無長策定中原
江山離合寧非數成敗難將往事論
南陽躬稼似天民感激元因枉顧頻初識樓桑親帝胃
還如白水舊真人已從荆益開王業幾欲咸秦掃寇塵
歷數雖窮遺廟在大名長與歲時新
一時魚水風雲會千載君臣祭祀同鐘鼓尚存當日廟
江山猶繞舊時宫畫簷金榜蛟龍出粉壁丹青戶牖通
割據奸雄俱泯滅荒丘誰與酹西風
茅廬抱膝正長吟忽際風雲許與深草昧每存興漢計
艱危肯負托孤心出師表在垂天地八陣圖存慨古今
欲問祠堂何處是錦官城外栢森森
高視乾坤志未酬草廬長嘯意悠悠時才總附奸雄勢
大老還為漢室謀兩表曾聞辭後主三軍幾欲定中州
伐功未就皆天數錦里英風古廟秋
赤精帝子真苖裔三顧茅廬起卧龍英論已知分鼎勢
長才欲試補天工纔聞遣使通江表又見驅兵出漢中
禮樂未興人已逝古祠松栢撼高風
乾坤不復有斯人間氣竒才絶等倫管樂規模難並駕
伊周事業可相親紅旗幾出褒斜道綠野還耕渭水濱
時去千年猶廟食英風凛凛漢忠臣
御書樓為吾昌衍參政賦
古今書賜由中秘藏在君家百尺樓奎耀夜晴通戶牖
芸香風細散簷幽篇章總是天人學函藏深為釋老留
從此黃金不須積子孫勤讀繼前脩
蜀中立春遣懷
世態炎凉閱已多老懷今日柰春何一年持節金臺客
萬里通潮錦水波北塞已聞休士馬南荒行復罷干戈
時清若許歸田里願和康衢擊壤歌
春日遣興
閒舘春深日正長萋萋春草遍池塘溪雲疎雨梨花白
煖日輕風柳線黃讀易自能窮宇宙賦詩聊爾記年光
錦城風景雖云樂故里關心未可忘
北歸有喜而賦
駐節西川僅一年北歸恩自九重天非才豈敢妨賢路
無補空慙費俸錢為客載添新白髮到家還閱舊青編
急流勇退應難及千載高風尚凛然
送杜員外歸省還京師
歸省西川未幾時促裝又復上京師榮親已荷褒封典
報國難忘雨露私路夾山花開錦繡棧盤崖樹拂雲霓
遥知紫禁趨朝後粉署從容日正遲
敬軒文集卷九
