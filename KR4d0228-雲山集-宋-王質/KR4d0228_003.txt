雪山集原序
紹興中阮遊成均與東平王君景文同隸時中齋聽其
論古如讀酈道元水經名川支川貫穿周匝無有間斷
間語世務計後成否又如孟子言歴千載日至無毫釐
差咳唾隨風皆成珠璣使讀之者如嚼蜜雪齒頰有味
其施之場屋如拾芥如破竹而為世所貴重者特其餘
事耳未足以論景文也中書舍人張公孝祥使備制舉
策略并論歴代君臣治亂蓋將舉焉會去國不果上庚
辰春景文中進士第阮以服喪乃相契闊明年金人南
侵御史中丞汪公澈宣諭荆襄又明年丞相張公浚都
督江淮又明年丞相虞公允文宣撫川陜皆致景文于
幕下樞密葉公義問薦試館職丞相湯公思退擢領學
宫丞相梁公克家處以敕局丞相陳公俊卿更以編摩
宥密府材譽赫然亦以是數致言者而景文退居其里
矣守郡者亦其學校舊怨中以流言孝宗皇帝盛明即
疑佳士不應有此而景文之冤不辯而自直阮之聞此
也以書戲之曰名果累人者哉景文答曰至人無名此
某學道不至也時已病目後忽寄詩有我疾不佳之句
而訃至蓋淳熙十六年正月十九日也其家勒以遺藁
見屬乃為搜羅刪次釐為四十卷名曰雪山本其舊也
惟廬陵歐陽公序蘇子美集有曰斯文金玉也棄擲埋
沒糞土不能蝕必有收而寳之于後世者又謂子美擯
斥摧挫之時文章已自行于天下雖其怨家仇人嘗出
力擠之死地者至其文章則不能少毁而掩蔽之而后
山先生贊劉道原亦謂當道原時識與不識相隨詆之
如復仇施其逝未幾念慕歌詠恨其生之晚以為前私
而後公又曰孰屈不伸有亡有存有一其得曷較後前
噫景文得之矣孔子曰求仁而得仁又何怨慶元四年
冬十月二十日敷淺原王阮南卿序
