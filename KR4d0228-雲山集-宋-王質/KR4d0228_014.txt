雪山集卷十一
宋王質撰
雜著
和陶淵明歸去來辭
元祐諸公多追和柴桑之辭自蘇子瞻發端子
由繼之張文潛秦少游晁無咎李端叔又繼之
崇寕崔德符建炎韓子蒼又繼之居閒無以自
娛隨意屬辭姑陶寫而已非自附諸公也
歸去來兮朝而出兮暮而歸曠煙淨而川明幽風度而
林悲魚游泳其自適鳥飛逸其難追觸一境兮皆實徙
一步兮俱非坡向陽而起塵崖背陰而生衣人益遠而
益稀路轉深而轉微嶺寒虎蹲林響鹿奔間聞舂聲俄
覩柴門桑柘少茁艾蕭多存山肴無皿野醅無樽畦丁
老而斑首饁婦稚而赬顔倚嘉木而假息藉柔荑而求
安春容蕩而澹沲春聲婉其間關山苞擷而堪餐巖花
睨而可觀雀鬭驚而葉墜鳧泛盡而波還俄羽毛其毿
毿有鷹隼其桓桓歸去來兮行雲流水同斯游雲于水
兮無取水于雲兮無求既無鄉其容喜亦無國其容憂
深青青兮隆陂暗㶁㶁兮平疇陸有芒鞵川有松舟桃
李側兮竹岡蘿杉外兮茆丘杳谷兮虛音曲竇兮微流
月騰波而欲上日斂轡其將休已矣乎今為何日仍何
時非我孰能與于此他人不可使知之白蓮自有社赤
松自有期燦玉樹兮何植炯瓊苗兮何耔吾不知典謨
訓誥之書亦不知國風雅頌之詩樂天知命吾何憂窮
理盡性吾何疑
祈晴文
三日以往尚且為霖一春以來可謂常雨支頤何望奔
命安歸自故年赤地之餘至今日轉溝之極一之為甚
旱與水其可荐臻二者何先麥比蠶尤為至急妄希一
得已十失全攷之箕疇則咎徵屬狂稽之月令則陽氣
不勝儻非造化曷致燮和伏願哀愍下民保綏首種若
能得此庶幾接西寳之秋如或不然難以度南薰之夏
厥罰常雨咎則有歸彼蒼者天民其何罪伏念臣將明
失指感召無方自知蟻蝨之微盍下雷霆之譴委一身
而蒙責冀百姓之蠲災大地衆生莫知所措皇天后土
實鑒斯言伏願號召鬼神奮除宇宙顯行白日駿發清
風儻一極之無凶庶九功之無壊
祭昭勇廟陰兵文
千載英靈與此邦而作鎮一朝緩急捨遺愛以誰依方
羽檄之交馳蔑金墉之可恃潢池弄盜今時惟興國之
多敵騎詭行前日有武昌之渡雖恃邦君而不恐有非
人力之所能敢告于神無忘兹土九歌之國殤既死願
普收鬼魄之雄八公之草木有靈或恐致人形之肖
祭梓潼神文
物情多私聖人弗憑于是有託度量權衡又不可信則
求諸神是非紛綸至神乃定曷維其然大明至正天地
不悖聖人不惑其曰無疑以神為質伋也有訓參貫三
極某有沈冤無與控言神如皦日為某一暾某有竊憤
無與攄發神如震雷為某一泄某有愚忠無路可通神
其介之上逹帝聰某有樸學無地可廓神其道之下及
民瘼司命東皇靈均所些已矣無人非神孰可某言孔
悲聞者則怡流涕告哀不得一噫某身良苦見者則憮
鞠躬乞憐不得一拊某亦人乎忍也如此使國無法某
則當死當死若生維神所命凡人之言曾何足聽若此
有罪亟下嚴誅若其無辜盍亦鑒諸
祭虞丞相文
采石之危危于淝水淝距長江尚隔千里岐亮之銳銳
于苻堅秉幟登壇刑馬告天維公之功功于安石彼乃
處中公切凴敵采石之急急于澶淵澶當其衝敵頓莫
前岐亮之才才于宗真華夷悉俱百萬是羣維公之難
難于萊國潛超猶全錡權皆北自古強敵三宼江淮瓜
步徐歸國無人哉燾至平城命殱宗爱厥軀雖夷厥師
弗敗惟堅與亮宗覆身殞天耶人耶鑒此其警堅還長
安餘年而斃亮殂維揚期月而已靖康建炎嗟公生遲
早三十年強敵奚為國有丕烈天與英傑釣渭築巖如
印鑰符節將定淮蔡遺元和度將復河湟遺會昌德裕
克西雍東洛至德維郭下兩淮三關顯德維朴在辛巳
紹興豈天無心弗有斯厄弗有斯人維宋無極維功無
斁乘雲空飛矯首何及貌在凌烟功在太常名在四方
以暨八荒哀摧我肝液漲我睫欲報無從一念千劫
柴君益深哀辭(并序)
玉山汪先生其言為世所師柴君淵之誌之銘
之出也其孰敢不信余不識君而君之猶子端
義書來告曰叔父既有以識諸幽而聲諸顯者
闕也公其辭之謹按誌銘所書士之仕也猶農
夫之耕行其義也故植芸耦耕孔子弗與同其
羣今君年五十有五以死而無為階仕之哀哉
士之尊賢非王公之尊賢也天位天職若天禄
皆天之物也王公有之而弗可獨則當與天下
賢者共之故費惠晉平終于此而已矣孟子屈
而士之卑之也今君年五十有五以死三者無
一日加焉哀哉臧文仲其竊位者與知柳下惠
之賢而弗與立也見賢弗立王公之至醜而世
恬居之則賢誰與為媒以逹其志道之不行我
知之矣哀哉言無實不祥不祥之實蔽賢者當
之災祥非士所當計也竊位不足以醜蔽賢而
後以不祥驚之然固自若也則君子所以佑賢
之意殆將窮耶哀哉死者已矣而賢者之存于
世或老且窮而莫舉之若君所師清湖先生徐
君存者胡可謂無人乎哀哉余之哀如此又廣
其意而為之辭曰
余于君悲也有不堪其悲二也有可以塞其悲亦二也
有不獨為君悲而為世悲又二也有不獨為世悲而為
我悲不可以一二數而無窮極期也道與位相依有道
而無位則不堪其悲一也德與年相隨有德而無年則
不堪其悲又一也有賢猶子增之以益崇之基則可以
塞其悲一也有大宗師濟之以不朽之資則可以塞其
悲又一也生民賴賢以濟有賢于此而阨窮使利澤不
見于世則為世悲一也王公倚賢以榮有賢于此而槁
死使羞及于在位之公卿則為世悲又一也士君子資
賢以益有賢于此而先逝共域而不得見同時而不及
識則我悲何有窮極也
王仲說哀辭(并序)
王仲說大夫仕于時不苟于其職繩繩律律引
義助法操切事情他人不足仲說有餘所謂能
者非耶然天下學士多訕怒之豈所謂人情者
哉語曰才者動色不才失魄非虛言也察察似
刻栗栗似暴汲汲似躁世所以病才盖亦有端
非苟而已也真偽相形能否相臨所謂莫能兩
大者耶勢逼伎生故緩不切事不謂之迂謂之
大體繆無能為不謂之庸謂之長者斯言之行
于世也才者病焉昔者趙廣漢以擊斷死蓋寬
饒以亢直誅李德裕郭崇韜以果敢斃裕于才
者凶其家足于能者殃其身不亦悲乎優哉游
哉聊以卒歲此不亦無咎無憂康寕而考終命
耶然立志之大不以彼而易此者不肯自欺其
心也吾于仲說之死而哀之辭曰
五溪兮紛流蹇不進兮淹留涉其淺兮濡轡亂其深兮
無舟日冉冉兮崦嵫下鬼出遊兮跳舞庭有鐘鼓兮擊
考左春華兮右秋素滿堂兮芳菲出門兮不顧虎弗&KR1389;
兮君車亦平生好遊之故也進無底兮退無依也吁嗟
已矣兮命之衰也湘水之上兮九疑盍往兮陳辭曰維
帝其天兮臣死無歸
誌銘
周德昭墓誌銘
易有否泰其言天下治亂備矣君子小人内外消長否
泰分焉故君子有位而後天下治反是殆哉岌岌乎斯
民也江西有君子周其氏珩其名德昭其字位止于簿
既致仕也宣教郎終其身有文學言語聲于太學時其
為士也有政事聲于潭之長沙郴之永興時其為官也
有德行聲于撫之臨川時其為鄉老也斯亦無憾矣嗚
呼君子所計非其位也位者載道之器也故仁者在高
位則宜賢人在下位而無輔則悔君子所計非其位也
道也君子不得其位奚損而弔之何哉宣和四年議復
燕要人有慕交者密訪之君言不宜且後患必大會本
兵者方專不敢以聞靖康元年金人犯京師君獻書論
天下所以存亡當國者交讙讙無能為天子語二年天
子蒙塵于青城敵帥以我臣為力相與鬻國于太宰張
邦昌君遮勸范瓊絶苦瓊弗聽嗚呼推此類具言之君
子不得其位不可以為大事非耶當是時君博士弟子
也使君在位或如君者在位在位矣君臣又相得也則
伐燕之舉可定卻金之策可遂立楚之議可格雖未必
能然其殆庶幾乎故邦之興喪有可以一言決也君既
無意于世自號足翁其終八十有八年矣見崇寕宣和
之恬熙見靖康之俶擾見建炎之中興見紹興之載寧
見隆興乾道淳熙之寖盛嗚呼其閱世之長如此事業
不著于時德澤不加于民然而以善藥救人命以善言
救人心盖三十餘年于其鄉又延及比境其功亦豈少
哉曰翰曰衮曰擇其曾王父王父若考也曰昱曰景曰
三俊曰三省曰三益田佃曰僖曰僎其子若孫也某氏
某氏張氏其曾祖王母王母若妣也黃氏其婦也初王
父擢嘉祐八年進士異等後六年鄉人王介甫得政意
下士可華膴動之乃陳介甫所建為非是又騰書以切
磋之遂不合晚為藤州以死君逮事之其淵源所漸豈
淺鮮哉銘曰
縣以臨川鄉以長寧其山靈谷君子有之降爾遐福歲
以丁酉月以壬子日與歲一君子宜之俾爾多益書以
九齡狀以煥之實維陸氏有連于兹介景之辭今質以
詩是歲仲秋吉日辛巳乃恪乃蠲如其所志維君有堂
誠意正心欲觀其人盍攷厥名羣聖一門繇此塗出逹
者得之何事不畢視君斯堂瓦解冰融誰謂君死如月
當空百世之上百世之下其誰與歸當有知者
東平王君鍚墓誌銘
王氏去山東來江南自甲叔君玉發科始更為儒家君
玉資豪爽妙言語不屑措意生理惟丙叔君鍚事乙兄
惟謹陳力庀事于有無贏縮之間君玉推心倚之某是
時甚稚年旁觀丙叔于乙兄蓋精確非矯餙也少孤長
以李觀之字為名而君鍚表之間關多依君玉方秦氏
奉金人凡索無少違乙叔秀叔與安陽郭氏為倩夫婦
皆當行君玉聞之亟命君鍚自巴陵趣豫章趣錢塘祈
哀當位者雖弗諧殊可壯也某尚記其從都返命形枯
足裂固已太息今世兄弟之風衰薄而君鍚能如此于
季孟雖不皆然斯亦難矣某稍進有益聲見多方藐無
同氣之風求如君鍚于君玉何其鮮也今世兄弟見先
登則嫉見不羣則忌寖憎而不已則芟夷之某嘗涕泗
横絶而弗禁也君鍚生長亂離視詩書希闊然樂見其
兄飛騰翩蹮每告語則動喜色益為之奔奏禦侮此風
非當世之君子見謂誦讀書者比也君鍚遇事多機間
關往諜見昔人挾智術而取功名者愛之倘逢時伸志
事為雖不純當可觀也晚依先隴勞生六十有三而死
瘞其某地某原子某孫某而誌者甲姪某也銘曰
汶乎生&KR0949;乎死惟汶滺滺惟滫泚泚魂兮魄兮毋痛歸
父兮母兮皆在此
雪山集卷十一
