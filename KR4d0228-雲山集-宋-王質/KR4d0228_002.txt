雪山集别集類三(宋)
提要
(臣)等謹案雪山集十六卷宋王質撰質字景
文其先鄆州人後徙興國集中每自稱東平
或稱汶陽不忘本也登紹興三十年進士召
試館職不就御史中丞汪澈宣諭荆襄樞密
使張浚都督江淮先後辟置幕府旋入為太
學正孝宗時以上疏論事為忌者所中罷去
會虞允文宣撫川陜辟與偕行後入為敕令
所刪定官遷樞密院編修官出通判荆南府
改吉州皆不赴奉祠山居而卒質篤志經學
所撰詩總聞已别著錄其文章氣節見重於
世亦深為宋史本傳所推惟周密齊東野語
載張說為承旨時朝士多趨之惟質與沈瀛
相戒勿詣已而質潛往說所甫入客位瀛已
先在物議喧傳久之皆不安而去與史殊相
乖剌攷史稱虞允文以質鯁亮不回薦為右
正言時中貴人用事多畏憚質隂沮之云云
則質非附勢求進者殆張說等懼其彈劾反
造蜚語史所謂隂沮之者正指此事密不察
而誤載也觀其初受張浚之知又以湯思退
薦為太學正而論和戰守疏中排擊二人皆
無所假借此豈放利偷合者所能為歟其集
久佚不傳僅散見永樂大典中史稱其嘗著
論五十篇言歴代君臣治亂謂之朴論今止
存漢高帝文帝五代梁末帝周世宗四篇又
質自序西征叢紀云自丁亥至庚寅得詩一
百三十有九詞五十有一記十序六銘二又
于淳熙二年作退文有六悔有六變永樂大
典所載乃總題曰雪山集無可辨别宋史藝
文志稱王景文集四十卷又别出雪山集三
卷焦竑經籍志朱彝尊經義攷則俱云四十
卷攷王阮原序稱其家以遺稿見屬乃為蒐
羅刪次釐為四十卷名曰雪山本其舊也然
則質初有小集三卷自題曰雪山迨阮編次
全集篇帙雖增而標目如故故三卷之本與
四十卷之本諸書互見也至張端義貴耳集
載其何處難忘酒詩稱所撰有雪齋集則又
刊本流傳訛山為齋耳今據永樂大典所載
分類排次共得一十六卷其詩文先後有歲
月可稽者各加攷證附於題下雖殘缺之餘
十存四五其生平出處與文章宗旨亦足以
見其梗概矣史稱質博通經史善屬文與九
江王阮齊名阮序是集亦稱聽其論古如讀
酈道元水經名川支川貫穿周匝無有間斷
自明以來阮義豐集尚傳而質集湮没不彰
談藝家亦罕能稱道今仰蒙
睿鑒取其論和戰守疏及上宋孝宗疏諸篇詞旨
剴切頗當事理
特命校正剞劂以發幽光洵為千載之一遇至集
中青詞一體本非文章之正軌今欽遵
諭旨概予芟除又如會慶節功德疏福勝化緣疏
真如修御書門疏天申節開啓疏滿散疏水
陸修齋懺經疏及修造榜文諸篇皆語涉異
教亦併為刊削以示别裁仍恭錄
聖訓冠諸卷首用以見表章散佚防遏竒衺之至
意焉乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
