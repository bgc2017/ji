雪山集卷二
宋王質撰
奏議
論廟謀疏
一曰浮言勿搖臣嘗論之夫人之為國利之不能不喜
害之不能不懼惟其當利害之際喜而不示其喜之之
形懼而不露其懼之之迹故其虛實不可得而窺而淺
深不可得而測何者慮之素定故不搖養之素厚故不
驚彼其輕喜而驟懼者皆慮之不定養之不厚故倉卒
迫懼之中利得以怵而動害得以脅而遷嗟夫天下之
變生于有間而可入善為國者深蔵其喜懼之端補綻
縫隙以自秘其肺腑使人探之而莫能抵其淵叩之而
莫能揣其鑰窮搜曲覽而莫能得其要領當是之時雖
有強鄰悍敵亦且逡巡退縮而不敢措意于我臣觀自
古謀人之國既先誘之以利又喝之以害所以尋其間
也或者不能閉其尋之之路而開其入之之門喜懼之
情洋溢于内表著于外故墮其計而不知此何異摶人
而授之以手足盜在門而自啓其鍵也其亦可謂大惑
矣蓋昔者秦人欲以十五城而易趙璧趙人雖吝于予
璧而喜于得城璧既入而城不割則倉皇攜璧以歸夫
秦人以虎狼之心欲盡吞諸侯而宰天下其志豈在璧
也而藉以試趙趙人信之則秦人固已得其肺腑矣是
以暴驁陵劫至于加兵而不忌蓋知其無能為也楚子
伐宋不服令其師曰築室反耕楚烏能築室反耕也哉
何者越千里以伐人而強晉蠢蠢然又有欲動之勢形
孤而心搖必不能久矣而華元不得其情震悼惴慄奔
走求盟若不可以終日此其勢不得不折而歸楚是二
國者其初未嘗有致弱之形而不能自窒其間近者傳
北朝欲歸河南之地臣聞之士大夫以為朝廷至于動
色相慶已而聞北朝欲遷汴京之都臣聞之士大夫以
為朝廷錯愕而莫知所為夫河南之歸汴京之遷此不
待智者而得其是非矣何者古之棄地有三或不能有
而棄或無所得而棄或交相易而棄此三者今北朝皆
無焉臣固知河南之不歸也然而此言之所以出者臣
恐北朝之謀以利誘我而試其喜不喜也古之遷都有
三或以兵火殘敝而遷或以鄰敵窺伺而遷或以形勢
廹隘而遷此三者今北朝皆無焉臣固知汴京之不遷
也然而此言之所以出者臣恐北朝之謀以害喝我而
試其懼不懼也此正當今窒間之時而喜懼之形烏可
輕出哉臣讀東晉謝安傳而詳觀之處利害之際至于
苻堅之寇而不為懼謝元之勝而不為喜(案謝元之元宋時避廟諱)
(所改)未嘗不咨嗟嘆息以為後世君子之莫及而推原其
故則蓋本于慮之素定而養之素厚是以利不能誘害
不能喝夫天下之事緣飾之則以文雅而鎮壓之則以
器局就二者而輕重之寧不足于文雅而器局之君子
天下國家不可一日無也
二曰小利勿動臣嘗論之曰靜而觀利害之變揣其輕
重量其多寡而擇其害輕利重害寡利多者為之雖間
有所拂于世俗然固當有所勿恤何者天下之利害紛
綸反覆于冥漠之中搏之而不可執其形尋之而不可
究其端然輕重自有定勢而多寡自有定量甚不難知
也今夫以銖兩鈞石而視衡則銖不若兩兩不若鈞鈞
不若石以龠合升斗斛而觀量則龠不若合合不若升
升不若斗斗不若斛善處利害者如衡之于銖兩鈞石
量之于龠合升斗斛深明于毫忽之間曲辨于勺撮之
際惟夫世之君子心不平而氣不定高則為名所眩下
則為利所怵是以輕重之定勢多寡之定量舉惶惑顛
倒而莫知晁錯之削七國朱异之納侯景楊國忠之服
安南昔以為利一而害百者利一而害百雖童子亦有
所避而不為執天下之柄而不若童子之識亦可謂大
拙矣臣嘗嘆伏會昌宰相李德裕之善處事以為非庸
材常智所可及烏介可汗飢不能振退渾党項請以部
落擊之因天德軍使田牟以為言德裕曰不可沙陀退
渾不可恃也見利則進遇敵則走誰肯為用耶天德兵
素弱以一城與勁敵角必敗黠戛斯来言攻安西北庭
武宗欲求其地德裕曰不可安西距京師七千里北庭
五千里異時河隴為我郡縣故能緩急調運河隴既入
吐蕃則何所興發何道餽輓縱得無用嗟夫有誅敵之
便而不進有得地之勢而不取此庸材常智之所謂失
機者也而德裕所以揣輕重者甚明而量多寡者甚精
以為誅敵而生釁則不如勿誅得地而耗財則不如勿
得故他人以為可德裕以為不可而今之謀利害者不
然近者括沙田籍銅器此其為利亦末矣臣聞之士大
夫沙田之數租以石計錢以緡計殆不過十數萬而淮
浙西之民咨嗟憤恨有甚不堪者舉天下之銅器而付
之爐冶或者以為風餐土食之餘薪烹火化之後頗不
利于鑄錢而生民器用一掃而空之此二者皆以豪髮
之利而召天下之怨豈非謀利害者不揣輕重不量多
寡之過與臣聞天下之人誰能皆有以順適其意苟使
吾事舉而有功功成而有利則雖朝謗夕誹固有不必
問者今之所圖者百分之勞曾未有一分之獲而天下
已紛紜議論而不可禁臣竊以為善計利害者不為也
論舉能疏
一曰寬大臣夫所謂寬大臣者何也臣嘗論之曰古之
大臣其操心也不危其臨事也不忌是以優游閒散而
能有所建立夫使大臣而下比小吏瑟縮踧踖常若有
所掣其肘而履其足者左顧右盼惟恐他人得以短長
是非而議其後坐于廟堂凛然燕之巢幕也當是之時
惟夫無能不才慕恩寵保爵位之人然後能靦顔安據
乎其上而竒傑大度之士以有為之才而束之小吏之
律則亦褰裳而去有所不顧者故夫天子之于大臣使
其施為措置不盡拘于繩墨規矩之内間有所斡旋提
挈以讋天下之情夫既為天子之大臣則當開胸露臆
以與天子共推無疑之心不可為曲廉細謹以自免于
衆人之議而僥倖于久安而不奪夫曲廉細謹非所以
為大臣體也其賢不過為張禹孔光而不肖者乃至于
蘇循趙涉夫其開胸露臆而無所疑其上者遂為伊尹
周公而下亦不失為杜黃裳李德裕天下徒見夫王莽
楊堅之流盜權而取國以謂凡為大臣者舉不可以有
所為而不知王莽楊堅之流固不世世有也如是則拱
手卷舌而已矣蓋昔者堯舜之咨四岳曰孰能乂水也
四岳曰鯀可曰孰能㢲朕位也四岳曰舜可夫鯀之方
命圮族雖堯舜亦度其不可用而四岳乃以甚不肖之
人而猥充至重之責自今視之必曰是誤國也舉天下
而予人豈細事哉而四岳遽以在下匹夫而上居天子
之正位自今觀之必曰是非所當言也蓋古之君臣相
與忘機于形迹之外小過不責大言不怒然後能濟天
下之功今之大臣何其甚謹也平日之論薦者才氣雄
渾足以任重而道遠者何人也議論慷慨足以籌安而
慮危者何人也幹局明練足以剸繁而解紛者何人也
以臣觀之非雕章繪句而取科第則守已畏事而省過
失者也夫雕章繪句而取科第君子謂之陋儒守已畏
事而省過失君子謂之庸夫非天子大臣所宜論薦也
然此二流者雖不足以立事亦不足以累人大臣論薦
而出此無乃取其不足以累人而不恤其不足以立事
歟懼馬之奔蹶而求其無奔蹶者可矣取偶馬乘之曰
吾懼其奔蹶也不亦太過矣乎臣非敢妄詆大臣之論
薦也然慮其操心太危臨事太忌而偶馬得至乎其間
也欲使大臣操心不危臨事不忌則莫若陛下少寬假
之略其小失而責之以大綱使大臣稍稍釋去負背之
芒刺從容伴奐措意于法律之外而專搜天下英偉豪
傑之才必不敢徒為論薦以虛文而塞上意臣愚以謂
小有所肆者乃大有所畏也
二曰制私情夫所謂制私情者何也臣嘗論之曰古者
才則進不才則退舉天下之才而其進退舉不出于此
兩者而今進退才與不才俱無預乎其間古者士大夫
皆涵養醖釀于學校之中司徒之所謂選士則士之秀
者也學之所謂進士則造士之秀者也司馬之所謂辨
論官材則又進士之賢者也天下之士萃而奔走于天
子之爵禄惟其秀且賢者得之秀者異于人賢者過于
人之謂也至于東寄而西棘則皆恬于為惡而不變者
也夫是之謂有才者進不才者退自後世才與不才混
并為一而所謂進退者惟其有力無力而已有力者不
患其不才而無力者雖有才而不濟是故爵禄之公器
而集乎權勢之私門此其勢然也蓋制私者不強其勢
而反之正而使平其勢而不趨乎偏故祖宗所為舉薦
之格者所以均天下進退之勢也今之法大略自廸功
推而上之必三削而後遷謂之關陞自從政推而上之
必五削而後遷謂之改官而其上所當舉薦之人以章
計之歲有定數以人計之歲有定員如是而後有力者
有所格而不得騁而無力者亦得以馴致而序進臣故
曰祖宗所以均天下進退之勢也自今觀之進退之勢
初未嘗均非法之有弊也法為人所勝也非人之能勝
法也人為情所勝也凡人之情有所畏則有所廹有所
愛則有所牽迫者牽者交勝則天下之公法徇于一人
之情有不得不然者今夫某人操某人之書而謁于某
人此必有所挟也挟之愈重則應之愈速謂之應副其
求者又如執劵之取償其應之也如取諸懷而予之也
有某章而不敢用有某人而不敢舉曰後將無以應權
勢之請也謂之準備寧忍而不發以俟夫急而應也某
人禱某人而求薦某人則某人亦禱某人而求薦某人
謂之换易内有不酬從而為辭曰某人債未償也或委
某人而治某事則先令之曰某事集則以某章薦或以
某人營某物則隂囑之曰某物至則以某章薦謂之酬
勞有不如其所欲不特不薦而已又加以罪焉夫是四
弊者舉内外流之失也臣嘗謂應副之弊凖備之弊是
生于畏而有所廹换易之弊酬勞之弊是生于愛而有
所牽臣愚欲望陛下明諭當薦舉之人舉某人則列其
實曰臣以某事而舉某人也既以名聞則京秩而上付
之給舍京秩而下付之都司是其所以然而駮其所以
不然既定則付之御史以按其姦此其事雖繁然可以
制人畏愛之私情庶幾有所憚而不至于大縱今某之
論曰是無益也植藩籬固扃鑰雖未足以禦盜不猶愈
于撤藩籬而啓扃鑰以聽其自至者哉是謂之無益不
可也
論馭臣疏
一曰勿窮恩臣嘗論之聖人之服天下惟其我無望于
人而人不能無望于我夫是以能鼓舞天下才俊豪傑
之士至于奔走勞苦終其身而不厭夫天下之才㑓豪
傑所謂奔走勞苦終其身而不厭者何也有所深慕而
不可以遽取有可得之方而無必得之理欲進則有所
格欲退則有所不忍捨聖人默藏其顧盼顰笑而天下
爭先為役而聖人漠然終未嘗有所求于天下夫使天
下才㑓豪傑之士稍有所長則挟其所習以邀其上軒
然自以為天子不可一日無我也而天子惟其欲之為
徇慊然亦自以為天下不可以一日而無斯人也天子
以為天下不可以一日而無斯人則斯人亦以為天子
不可以一日而無我夫如是則黃帝堯舜不能以號召
天下嗟夫天下誠不可無才㑓豪傑之士也而不可使
之失機故聖人駕馭才俊豪傑之士廉于用恩而信于
用法大抵以為我之所頼于爾者輕而爾之所托于我
者重我可以無爾而爾不可以無我然後聖人之所以
憑藉而倚仗者甚重而不輕也是之謂機昔者漢高帝
崛起于匹夫之微而與秦楚爭天下所藉以為心膂爪
牙者惟二三豪傑是頼然高帝銖分寸量未嘗有以大
慰其心下某城則得某邑破某敵則錫某爵否則終歲
不遷至于以一齊而授韓信猶靳靳而不肯予彼高帝
非有所嗇以為我之官爵有時而窮土地有時而盡也
要使有時而窮者常若無窮有時而盡者常若無盡使
夫豪傑之士相與回旋曲折于無窮盡之中而莫自知
此固高帝之所以為善將將者也唐明皇寵一安禄山
自營州都督十遷而至宰相自平盧一軍五增而兼三
道之兵禄山之才未盡而爵禄已窮矣臣聞之習鷹者
搏擊之權在鷹而飲食之權在人故鷹之于人常不惜
其搏擊之力以易其飲食之資而人之于鷹常重惜其
飲食之資以邀其搏擊之力而後能用鷹有淺丈夫者
惴惴然惟恐其不可使也則雉兔雞鼠日陳于前其不
颺去者鮮矣尚安能為我盡力于搏擊哉明皇之于禄
山是養鷹而飽者也臣嘗論禄山逆計萌于天寶之中
年然而隠忍涵養以爵禄之窮而後發是故役使天下
豪傑之士必使彼之才有盡而我之爵禄不可窮今之
為大將平居無事為天子統會士卒而已非有攻城掠
地之功汗馬之勞也然而無故而進某階加某職夫今
之為大將者類非小官也馴致不已不數月可以極人
臣之位昔者曹彬克江南太祖皇帝惜一節度使不與
拳拳留之以待巴蜀之平狄青交廣逐儂智高議者欲
寵以樞密使獨宰相龐籍以為西北猶未平後有大功
何以賞之蓋其深謀遠慮以為寧使之常有所不足而
不可使之自安于有餘今無故而窮之何也且天下未
嘗無緩急也窮之于無事之時則何以使之于有事之
際乎臣懼其才未盡而爵禄先窮也
二曰勿開隙臣嘗論之天下之患其開也有隙其成也
有形方其開也棲之則墜轉之則散稍縱而弛則復合
往来翕忽𦕈𦕈綿綿使人可以疑可以欺夫是之謂隙
及其成也掩于東而生于西抑于内而振于外極力而
攻之力愈窮而患愈熾夫是之謂形天下之患惟不可
使至于形成天下之患而至于形成雖有敏者不可以
措手嗟夫世之君子其所以待天下之變盡矣而惟其
杜隙者甚難彼其智非不足以知也而知之以為無足
憂何者見其微而不察其著見其小而不極其大見其
所出而不推原其所窮夫三者是拱手而待變也蓋臣
思之荷堅之寵鮮卑李林甫之任邊將僕固懷恩之裂
河北杜元穎崔植之縱朱克融皆熟視其隙而不為彌
縫補苴以塞其變近者至于陷國忘身而遠者至于遺
害數百年而不息臣嘗密察天下之患其狀如長江大
河方其激然若有所洩而不能潰凝然若有所鬱而不
得發回旋曲折隂蓄其怒于其心而朝搜暮求以尋其
馳騁奔衝之路于此之時而不為之高其隄防以殺其
暴導其支派以洩其潰其勢必咆哮騰踴蕩然而四出
壤城郭包陵谷而不可治然天下之人不能曲盡水之
情狀狎其安流而忽其無事以為無足畏者則是引水
而横流于天下也臣觀漢唐之季皆由宦官斲喪其國
内脅人主戕公卿外招姦雄連盜賊至于舉天下鬨然
而起縱横奔突天下卒至亂而不可制蓋其慘如此臣
嘗細究其源則似甚微蓋自竇憲兄弟竊威弄權而鄭
衆于是有功故臣以為漢之宦官其隙開于鄭衆其形
成于孫程曹騰而極于曹節王甫自安南林邑之擾而
楊思勉于是有功故臣以為唐之宦官其隙開于楊思
勉其形成于李輔國仇士良國家宣和之末紹興之初
因宦官而召亂者再而至于今亦少損矣平居廣殖貨
財縱享娛樂窮極滋味此近習之常態固無足怪者臣
獨慮其爭引朝士以為門人此其漸則不可以不制且
民間之論以為某人之進某人主之臣非舉以為信也
而熟察其迹則不為無證何者天子之密旨或洩而外
傳而人臣之私情或不旋踵而疾應非此曹而誰為也
嗟夫天下之事有聚必有散有所甚昵則必有所甚疎
唐自開元之間高力士引宇文融楊國忠韋堅王鉷而
南北司合而為一自永泰以後元載殺魚朝恩而南北
司判而為二其合也則南司藉北司以成姦其判也則
南司因北司以成釁此其勢之相激有不得不然者今
日勿使合而為一則異時不至于判而為二此陛下不
可不留意也
雪山集卷二
