雪山集卷十二
宋王質撰
賦
問北鴈賦
波浟浟兮江平上有楓兮秋清聆極浦之遙聲曰此豈
鴈之初征上手敬勞征行良苦大荒多霜長河多風背
河而南川原蕭條無食可充幸而至于此也既勞之且
訊之曰燕趙之野土梗俗勁慷慨大呼前無白刃齊負
東海魯挾龜蒙士辯而智譚高氣洪三秦以西狎武喜
功今皆弗聞為有為無以為有耶固未有奮精忠之烈
建殊效于中都者也以為無耶山川興氣星辰定區奚
獨于今而變于初言未既若將緩翼俛咮垂吐復吞未
及有言又進之曰凡汝所經與汝所知比屋赤子為喜
為悲飢兮何食寒兮何衣故老遺民為亡為存城郭苑
囿桑麻草木為仍其生為一掃而更山兮崇崇為䧟而
深有淵其谷為墂而平古帝園陵繞牆崇扉為雄茂而
森肅為寒凉而惨悽秘殿崔嵬邃館沈宫為丹青兮不
改為荆榛兮灌叢異芳名英瑰竒怪石為形貌之猶然
為蒼莽而不可蹤跡也吾惟汝問幸告其故勿簡而疎
勿誕而誣于是哀鳴咿嚶若避若趨倏飛去兮不可追
黯落日兮平蕪
綺川亭賦
苕溪之北有山曰貝錦之山並山而西有亭曰綺川之
亭仰睨葛仙之丹鼎旁招卞山之白雲王子愛之坐見
于牆食見于羹夜航溪而十往返晝履山而百降登客
有問焉者曰造化治形耳目分職耳則司聲目則司色
彼聲色之無有顧耳目之何得胡乃廢寢興輟飲食墮
目于窈窕之境喪耳于默默之域王子曰子嘗覽于綺
川之亭乎曰未也綺川何如王子曰子欲聞之乎曰然
然則為子言之綺川之上巖穹谷淵青松魁竒翠竹淨
娟絡以蒼藤激以飛泉聲如應和上徹雲天百鳥吟呼
或高或低或僄疾而激烈或清深而逶迤如天球大鏞
並作于庭笙以小雅之南陔歌以召南之采蘋綺川之
下洲渚參差綠水紅蓮汎兮相依露濯而清風摇而馡
月麗而皎煙蒙而竒白蘋青藻前導後隨屬玉鵁鶄戀
不忍飛如洛水之浦巫山之陽戴金摇兮熠耀振文佩
兮飃颺此其大略也故曰不律呂而聲者天下之至聲
也不黼黻而色者天下之至色也且有喜而無憂有利
而無害有得而無喪有成而無敗今夫洪震纖響銷神
奪精命之曰伐命之兵豐頰長眉秀骨鮮膚命之曰銷
軀之爐非獨聲色而已美酒甘餐温醇濃渥命之曰腐
腸之藥縟衣遝裳縻曼繁鮮命之曰沈躬之淵子亦知
之乎于是客俯而思仰而歡曰嗚呼殆哉客與夷猶而
戲虎狼禹行舜趨而涉瞿唐然則流蕩遁逸清宫洞房
眩矅恍惚蜀文吳章邪氣湊襲正氣蔽藏精魄紛紜若
有若亡日盛月新乃溘而僵鳴呼殆哉向也吾見子之
陋今也吾見子之高小人敢不敬再拜受賜
雅
樞相宣撫虞公壽雅(并序)
乾道三年丁亥十一月壬子二日丙寅仁壽虞
公生之日壽雅所謂作也私慶也曷以雅大賢
之生天地有運陰陽有數星辰有度鬼神有謀
關于天下大也曷為大宗廟有依生靈有歸禮
樂有託道德有宗其為大明也崧高之詩曰維
嶽降神生甫及申烝民之詩曰保兹天子生仲
山甫誦其人本其生非以其躬以其周也故曰
維周之翰又曰天監有周私遺也曷以雅嵩高
之詩曰以贈申伯烝民之詩曰仲山甫永懷以
慰其心禮則私情則公也曷以為公天生烝民
好是懿德民之彝也無誖于古無浮于今某無
尤焉維是有豐茂之德而無肆好之心有恢宏
之功而無穆清之章此則某之媿也
漢清
漢水之清其石粼粼仁壽公來思漢水則清
漢水之蜀其洄澳澳仁壽公往思漢水則濁
農耰于野不蹂一苗賈馳于郊不驚一毛公在襄陽民
生逍遙
公來自東襄民齎齎止公毋西
公來自吳襄民蹙蹙止公毋蜀
金我襄城湯我漢江春我之筐秋我之箱
我耄皤皤公昔年之而曷捐之
我孩嬰嬰公昔體之而曷置之
日月躞躞勿黧公色霜露烈烈勿華公髮
公髮勿華我生則遐籲彼蒼天佑我皇家
江艫
江之沄沄艫之賁賁敵之休休震于崑崙仁壽公一臨
靡靡其傾
江之洋洋艫之揚揚敵之煌煌孔熾厥芒仁壽公一嘘
蕭蕭其凉
天子在宮有恫悒悒神主在廟有震岌岌暨我國人以
莫不惕
在宮雍雍金石其音在廟湛湛虎兕其扄暨我國人以
莫不寧
在庚之寅維公其生在已之辛維公其成而有斯厄而
有斯人匪天之私伊宋之仁
大江之濱采石之津波之淪淪石之粼粼謂公可堙江
則可塵山之嶔嶔隰之畇畇謂公可磨山則可簪
五言古詩
故事三公皆黃閤作黃閤辭
文章開紫垣委耀照黃扉崇雉抱高墉長虹曳華榱浮
闌翼交楯戟衣摇縹粉石紋浪花碎紫光射金鼎珠&KR0722;
明黼領劒鏢玉螭冷槐香吹鬢影相對青炯炯
故事相國金印紫綬三公亦如之作金印辭
寶篆結金紋玉皇衣上雲飛馳雙日月開閉幾乾坤靈
䕫挾輈吼幰弩指幡首絳霏密葱蒨隱隱龜銜紐祥文
寫天影壽骨聳嶽頂蓮巢秋風冷甘守相國印
永興丞以皓雪鮮梅竒語見示戲占閒人浪辭酬
之
四海一山玉切作冠巑岏冠上戴明月履下踏飛湍肺
腸裹林壑表裏交珊珊上界雪可飽下土人希餐三春
鎮長在九夏何曾殘大千薝蔔林巨萬梅花團花惟白
皓皓巾自烏漫漫純玉龍争飛雜玉龍皆蟠千丈亭不
歴九尺庵隨看(沈存中有觀雪庵其制在忘懷錄)摩雲起高崖運斤吾
能刊書空結竒字擘鏡誰能觀須彌有數盡此興無時
闌
聞雁
我性愛風竹歴耳如筦弦兩日偶不聞但見青摩烟半
夜意展轉時聞雁翩翩未能叫雲月而我獨不眠抱被
夜徙榻空堂秋山連亦有鷗鷺栖歴歴鳴更傳為汝飲
一杯問汝以一言不居蘆葦中乃巢蒼翠巔蕭蕭西風
多一等菰蒲寒遠來有相伴汝等豈不賢不覺點急急
難通意惓惓振翼忽飛去江湖水連天
荷柳松竹贈答(并序淳案此詩當是孝宗熙八年所作)
王子景文蕭散人也涉暑即旁求水石茂林嘉
木攘之惟饒閒故此念多酬其所得不貲矣權
輿起辛巳推遷至辛丑逾二十年營巢寖就緒
全體山僧道人之廬非火宅也或者野之麋鹿
山林自本性豈故為崖異者耶有荷有柳松竹
兼之歲久成魁幹成厚陰于素忌稍銷雖趨此
門微有所省變熱惱為清凉亦無情而有趣者
助也一日偃仰竹榻酬酢湖風意取故書繙之
見香山雞鶴贈答凡二玉川客石竹贈答又加
遜章凡三香山有競物之心焉玉川則展轉推
卻避世而離俗者也寧為盧勿為白戲效其體
為之然不全規摹亦在我者咸隨人焉難也小
異何傷乎
僕贈荷
僕贈荷吾友清陰多為我生凉飈寒輝相盪摩姑徐徐
勿急急欹爾綠玉盤傾爾白玉粒
荷遜柳
荷遜柳短茁非脩莖焉如子妙密騰起敷層陰明月上
子勿障主欲務遐觀清宇任昭曠
柳遜竹
柳遜竹弱植短竒節戛玉仍鏗金難攀子清絶主睡酣
毋驚醒遲主江湖歸相與獻清影
竹遜松
竹遜松古氣摩空纏鐵石作風骨可以班主賢虛空中
走河海主不好世音子盍宏天籟
松答僕
松答僕奉主願盡心護以虬龍威娛以金玉音作炎夏
作凜秋願主愛玉體五夜增輕裘
和張晉彦
白草蒙荒烟江南似江北游子無故鄉去住總為客平
生不如意江闊見面窄相逢酒一杯意氣感知識
和郭從範二首
羽檄傳歲月走馬不當疾我家在江南時節阻會集東
臯冗不治杜老趣歸急何時秉犁鋤夜翻隴頭濕
萱草摇清風榴英燄方午新燕披紫茸低昂子隨母暄
寒換時節濃疎變庭樹杜老癡不歸空憐小兒女
七言古詩
初春
癡雲漠漠低壓屋雨意垂垂篩似粟半夜春聲到幽竹
方槽溜溜瀉寒玉夢破簷牙聲未乾開門山色青攢攢
東君放步到籬脚桃李稍稍敷春妍既雨即晴應更好
將及清明藉芳草廟堂老手調陰陽故應隨意為雨暘
留别陳阜卿
巍巍堂堂陳豫章身長五尺名八方千鈞寶鼎薦禘嘗
百圍大木宜宮堂迺者從之在建康抉雲望見奎婁張
一言拓我萬里疆眇視六合揮八荒震靂雷電飛清霜
羣靈錯漠無晶光天駟超逸奔絶韁攙搶斂旗彫赤芒
鴻鵠之上日月旁翩翩孤影搖蒼茫大兒太史公子長
小兒元和韓侍郎䕫龍稷契伊傅姜青天白日雁成行
耽耽我負千鍾嚢置在公前一鍼鋩東齊南楚服晉強
而况胡沈梁江黃今我不樂思還鄉石頭渡口呼歸航
不獨别離多慨慷時事關心神轉傷一為公歌臣馬良
黃塵蔽人聲不揚公何時乎歸廟廊土嚢風怒於菟驤
煥發海藏龍宮藏滿朝桂术參芝香三湔三釁我冠裳
隻輪小車兩僕將不然扁舟下瀟湘參差孤起横滄浪
復欲淮南耕戰場傍鋤春草臥斜陽惠山樹石極葱蒼
儻來相對高僧房
送趙希郮
集英殿下識乃翁遺愛樓前又識儂參差兩紀短一載
伏想鬢髮秋蓬蓬道阻且脩不可見何喜老兄相會逢
老兄顏色清而丰娟娟秋水開芙蓉鐵甕城頭拭硎刃
晚榜咫尺春旗紅觚稜金爵面成背半帆楚月迎淮風
相思江西子王子尋盟來與白鷗同江莎濃澹俄一再
庾樓卻倚廬山峯吾宗乃有此豚犬掩鼻急趨風露中
老兄久厭臭來逐是行不復塵相蒙亦欲柁牙把船尾
琵琶洲上攜手吟青楓
陪林守遊南湖月下歌
紫霄峯頭雲破湧明月翠華洞裏烟冷生清風水光上
下相映碧小舟飛入玻瓈中荷露白凝珠蓼花紅綴米
沈沈水晶宫金波幾千里君不見風流太守醉似泥倒
著接䍦騎馬歸南湖風月君不知問君何似高陽池翡
翠杓金叵羅勸君一杯酒聽我南湖歌清風明月萬古
長如此有酒不樂將奈何
和袁丞海棠
海裳不入草堂手(見韓子蒼詩)雪堂乃與同春風(見蘇子瞻詩)草
堂雪堂各千載唐朝宋朝無兩紅露霏風嫋非人為(見蘇)
(子瞻詩)夜染朝酣自化工(見張建封詩)大洋之内烟濛濛不似
周公禮樂中(見花木記花以海為名者悉自南海來)
墨梅
貴簡不貴繁妙在有無間滿眼尋不見約略見纖纖貴
老不貴稚妙在榮枯際芳態減初年其中寓幽意貴瘠
不貴肥愈瘦愈清竒瘦到無何有政好翫空枝貴含不
貴開風度韜胚胎游蜂啅不得乃始抱全才宜在幽且
邃終日無人至水繞山重重隔樹令人嚏宜在平且闊
大江驚濤潑潑上稍連顛半驀忽衝脱宜夜不宜晝更
宜月波溜崖淨澗淙淙漁子推篷嗅宜陰不宜晴更宜
雪花凝五七點未足封枝要全扄宜與竹相鄰白白參
青青所恨花無音間借竹為聲宜與松相伴扶疎交凌
亂松香麤則麤亦能佐一半其鳥宜翠羽否則碧蒿侶
山雀仍山鴉速去切勿駐其人宜野僧否則閒道民宜
疎綺紈客公子共王孫吾非僧又非道兩眼貯五湖兩
肩負三島相煩健筆凌風掃梅子王子成二老
龍珠吟
蛇有黃雞有錦蚌有珠魚有枕萬物隨身各懷寶惟龍
抱負超覆幬臆之上頷之下聲靈氣燄焯光輝威力神
通宏變化小徑寸大圍尺口中皎月戲吐吞掌上流星
恣抛擲存此珠千年萬年鱗不枯亡此珠一螻一蟻血
可濡有水即珠榮無水即珠悴有雲即珠騰無雲即珠
墜太陽真火力能鑠飛天夜叉勢能制所以多潛巖壑
睡功成行滿自在飛天旋地轉皆由之如人賢愚有九
品如人貴賤有十威三尺烏勿能啄大力鬼弗能摶開
通萬類總圓明照耀十方齊廓落珠正有珠忽無猶存
一念著恡惜即入三界纏空虛丹霞燒佛獨玩珠關南
打鼓喜獲珠韶山心珠本無色大海龍珠同一如乾六
爻龍六變潛見躍飛以次升飛上九天須一轉亢有悔
在上九見無首在用九藏威在首不在身若到無時竟
何有祗園佛闕里翁下土雖分兩聖域上天同是一真
龍
起伏龍行呈張元亮
使君寸丹通九淵冷徹龍膽驚不眠掣關稽首玉帝前
青霓影裏一粲鮮羣龍下走如奔泉電旗掀舞雷車旋
怒蛟騰起纏陰涎四海五湖歸一髯黃塵白沙飛滿川
頃刻變作聲潺湲何人此手有此拳斂散風雨麾雲烟
一州千里十萬廛翻覆歉歲為豐年雲花繚繞金連錢
使君倚鞚將朝天千珠萬玉傾箱圓夕陽捫腹秋風邊
此時可懷不可瞻何不留取黃金鞭
異蛇
非蛟非龍奚為耶杳靄是蛇或非蛇軀如三丈中廬棟
聲如二尺單夫車洶湧西來復南去激碎滿川波浪花
爾等陸産殊水産亦有水産非其家平生康莊在菅莽
胡乃出沒同魚蝦無何變化不俄頃野鴨凌亂揚風沙
向來鱗甲渺烟霧但見浦溆連蒹葭立憑石樹踏莎草
隄前隄後聽蝦蟇南山之趾西湖腹是日有物横空拏
一爪二角色純黑亂雲奔走相谽谺得非此物即此蛇
是否恍惚空喧譁虹腰餘飛雨腳斷夕陽半閣西山斜
登張安國右司官舍後閣
東風吹塵暗城郭一見吳山增眼明文人筆力轉嵩華
坐撫吳山毫髮輕向來嫵媚玉局老對公談罷猶縱横
參差萬象羅雙目奔走文場供約束東家粱肉西絲竹
卻與青山作僮僕
和游子明效李長吉體二首
江楓摇落秋吹清吳波夜澄孤槳横白蘋花老浪紋淺
的皪背荷雙鷺明烟嶼雲岑楚江遠三更夢歸五更返
斜陽影外遠山稠千里不遮南望眼
樹頂參差山髻青漫漫秋浦無人行征衫塵土老歲月
梧桐秋風桃李春水寒露冷蒹葭濕屬玉横江孤影直
波紋摇盡九秋香菱葉團圓水花碧
聽譚師彈琴
君不能百步洪中裂横竹一聲吹入秋天綠巨魚鼓舞
碎明珠白浪軒昂動浮玉又不能多景樓上吹飛鴻哀
絃欲斷滄浪風徘徊舟子駐不進江妃出聽烟溟濛不
知何處得此薰風琴元龍六尺含蒼雲恐是嶧山孤峯
絶頂上萬歲不老之寒根道人兩手提天機中有妙法
無人知風顛雨急倏來往雨收風定游絲飛欲下不下
窺魚鷗忽前忽後回波舟恍惚浮雲捲天宇錯落萬點
飛星流世間萬法總非真況此假合非天成匣琴不出
手無聲袖手不彈琴不鳴此琴此手兩無與問君廣陵
賀若從何去王子有琴誰復傳無徽無軫亦無絃若人
解得非耳聽為君試作無手彈
題觀政池橋(案此詩及游楊氏園詩當是孝宗乾道四年六年質在蜀時所作)
西徹秦川東劒關十有六州無間言威聲浩蕩流東南
與大江水同發源節麾毿毿繡衣鮮剛風吹上九天門
手從瑶宮掇明月貯在官池水不渾菱葉荷花淨晼晚
舂鋤屬玉來頻煩冷光烈烈射地骨魑魅辟易聲煩冤
牛腰抱去鳧行速來瞰皎潔聽潺湲玉龍蟠底抱竒寶
獠奴試可呼崑崙洞庭青草似天闊灔澦瞿唐如馬奔
不如我池有幽致寶奩平開秋露洗高人未到已神融
俗客若來應顙泚
遊楊氏園
幽芳秀陰似琅琊三四牛鳴通浣花少陵醉臥元不死
強請起來殊更佳向來娟娟隔秋水誰與為期同在此
德星分野到楊家亦有致然非偶爾蕭蕭騷騷詩韻寒
腷腷膊膊棋聲乾澎澎湃湃酒波卷便便旋旋茶眼翻
是日成都極炎熱此堂陰風下濃雪談端天地不支吾
筆下龍蛇争撇挒所恨江南在天末隔天鴻鴈難同飛
彭蠡洞庭隔烟水他日豈不懷此時他日安得如此時
楊家壁上更重題
贈沈文伯
沈公頂踵皆詩書如大國楚吞江湖平生瓊瑰三萬斛
化作木鐵來侵膚霜臺栢葉夜驚耳大庾梅香春染裾
世間萬法等一觀寧知憂患非歡娛三賢堂上一杯酒
風流未減承明廬兩星熒煌燿南海化州老沈儋州蘇
知公久閑談笑口忍啄三尺不敢呼孟公故是大度士
豈受譾譾繁文拘一朝青天返白日冰山轉眼成空虛
秋鷹下鞲馬脱轡逸氣凜凜横天衢蠻烟不折壯士節
詩卷已作牛腰麤貝宮瑶胎貫月魄僊掌露華沈玉壺
酒酣妙語一咀嚼舌根沆瀣如醍醐歸來清夢渺江海
波濤一葉凌菰蒲十年故紙倦翻覆見此喜氣生眉鬚
何當杖履奉君子看公快掃青松腴
復和前韻
小窗厭讀牛毛書徑思一葦航江湖英英山色著眉宇
炯炯波光明髮膚清風蓑笠明月棹為我洗濯塵埃裾
功名暫寄癡兒手烟雲且與閒人娛浴鳧飛鷺總相識
近水遠山俱可廬東遊會稽略滄海西跨震澤窺姑蘇
小官趨事苦奔走大官憂國多嗟吁幸今未掛衣冠籍
浮家泛宅誰能拘天朝多士森列宿氐房奎壁牛女虛
如公第一等人物故應策轡飛雲衢得印安用如斗大
握筆會使如椽麤玉堂静夜掣鈴索臥聽宫點鳴銅壺
日閒剖茗碎鸞鳳霜清把酒傾醍醐記取江南子王子
溪邊共立春風蒲及今未趨紫宸列尚容時挽張公鬚
奚奴剰背古錦囊與公痛咀溪山腴
又次韻
眼前事事皆可書秋葉滿江烟滿湖霜風細織紅錦幄
露菊洗出黃金膚山南山北躡飛徑步步藤梢牽客裾
褰裳飛下蒹葭浦紛紛鷗鳥來相娛漁火深明隔橋浦
炊烟出沒臨溪廬溪山洗斷鴛鴦夢犀篦不憶錢塘蘇
百年日月走雙轂萬古興亡同一吁角鷹肯戀繡鞲穩
野馬不受金羈拘功名貴富兩安用烏有先生并子虛
不圖操筆賦清廟但思擊壌賡康衢何時再踏故山麓
芭蕉長大榿栽麤夜疇娟娟濕翻露春林聒聒聽提壺
魚肥不用去熊掌酒濁正是勝醍醐一區春雨熟瓜芋
半溪秋水繁菰蒲侯門亦復憐稚子下狀不敢勞長鬚
吾生一飽足已矣豈復過意求膏腴
贈戴漁
李氏小房何必廬顔氏心齋自有書吾衰久矣不復夢
子歸求之師有餘千春杏花開闕里萬代風聲吟舞雩
静聽猶聞喚回也驚起不覺呼參乎茫茫空裏撮不得
歴歴箇中殊不疎一點外皆閒事業三聲中有大工夫
莫欺山東老王質撥醒江南窮戴漁若逢有眼但舉似
漫敲此骨真何如能于靈府鑽三寸敢許孟門增一徒
清風各自在何處明月相看元不孤他還見汝不見汝
定是故吾非故吾
用和游次公韻贈慧璉
行到山深山愈青山青水青青照人水光易晝而難夜
山態雖秋而亦春魚窠在水不知濕鳥翮凴空能自直
霞綺横飛總是紅浪花纔起渾無碧
再和示璉
秋林秋葉無全青手先把者山中人不獨秋風早來到
寒食清明隨立春倒飛斜日光不濕吹斷長虹影皆直
娟妙全存惨淡中一寸不如一分碧
倦繡圖
短屏小鴨眠枯葦徘徊略住西風指佳人手閒心不閒
腸斷吳江烟水寒凄凄空庭晚苔濕冷篆青烟半絲直
卷簾寂寞滿天秋惟見孤楠一株碧
送羅君
舉首黃龍山色青琤琤乾葉墜寒林門首平塘泊鷗鷺
吾與若曹都眼明海會幽銘掩清漢雲巖豐碑掣奔電
一甌花乳一爐烟投地起來俱不見
送張監税歸去來歌
君不見義熙元年陶彭澤偶纏秃綬稱長官俄颺輕舟
作歸客蕭蕭五十年衮衮八十日縣令雖為百里君不
似斜川臨流玩泉石公田雖收半頃税不似東臯種禾
滿阡陌後園之柳為我貯清陰東籬之菊為我發佳色
濁醪妙理汝不知素琴真趣吾能識陶隱君張公子千
二百年同一軌丈夫意氣當如此亦不掛冠神武門亦
不還笏蓬萊陛盡展平生履歴書凌亂雲烟飛滿紙歸
去來歸去來二君覺處真竒哉孔賓半夜呼將去李愿
終身喚不回子休矣子休矣取舍行藏都在已一往一
來聊爾耳人生起滅半天雲世事浮沉一江水腰間帶
不須束頭上巾還可漉南山荷鋤夕露晞北窗支枕凉
風足酒具遮留栗里墟籃輿輕適廬山隅行將過且躊
躇溪山雲月無今古試訪淵明舊隱居
送趙師耳
東風吹了落花天芍藥酴醿晚更妍典衣換酒正吾事
不辭顛倒春風前胡為便作輕離别再拜忽成千里隔
東君憐我太蕭條啼損黃鸝留不得我欲拖笻隨馬尾
飽看廬陵好山水自憐憔悴縛江干去住未能隨意耳
贈黃君
君見雪山譚晦菴晦菴南北隔山川有命歸來如二老
不然隱去自三賢晦庵今年登五十鬢華未改目光力
徘徊吳楚已多年晦庵不急蒼生急君行車馬衣冠衢
亦有晦庵相似無君臣慶會第一格晦庵何日何時須
横渠雖沒尚可作平生此事喜商略君當長跪問横渠
子細平章句教錯大江朔風多湧波上江下江且婆娑
古時賢士一時有奈此庚辛甲乙何(黃君來過談士大夫甲乙及晦庵為)
(詳所從之游者如此不凡可卜也君子通老端明為族孫故有士子風格云案朱子年譜生于建炎庚戌此)
(詩當是淳熙六年己亥所作)
寄題陸務觀漁隱(案此詩當是淳熙七年所作)
乙酉務觀貳豫章書來告曰吾登孺子亭見子
以詩道南州高士之神情竒哉吾巢會稽築卑
棲號漁隱子為我詩之盖自是参差契闊相望
動萬里又十六年務觀部江西治臨川又以書
來驚嗟然諾之爽乃亟為之僕未嘗渡浙江安
得識漁隱且久不見務觀弗克問其何如故寓
諸夢以為之辭然心目皆往來于此常弗忘也
寫真小軸偕之置在漁隱之旁與觀谿谷雲月
之竒所怍其語鄙其容陋塵埃名勝之區為山
川之神所卻或使周旋其間亦未可知也昔寄
語他壌多矣未有以傳神俱者也此段風規自
王景文始
漁隱漁隱在何方海門潮白江沙黃吾嘗袖手江之旁
西興草樹烟蒼蒼欲往從之道阻長波濤澎湃不敢航
仰觀河漢翔鷫鸘安得與之俱頡頏得非蘭亭會諸王
清湍茂竹聯崇岡無乃鏡湖留知章蘭蘅風露生寒凉
不然此地何鏗鏘宿昔名勝沈光芒俟今焜燿名方昌
恨不登時到侯鄉循墻三匝徐升堂觀山觀水觀松篁
以及魚鳥同徜徉而俟南益仍西涼青霄空闊横參商
無繇交臂咨其詳鴻雁同天不同行愛而不見魂飛揚
夢從縣圃周扶桑逢迎跪揖如平常齒牙砰磕摇風霜
秦漢魏晉周隋唐江河滚滚傾興亡指畫所隱聲琅琅
歡喜竒特不可當繼以驚愕懷慞惶倏忽烟霧輕騰驤
徑跨越嶠超吳瀧秦碑禹穴稽山陽隱約中有神仙莊
申椒菌桂連沙裳江蘺薜芷多同芳春風澹沲秋風香
木蘭冠佩芙蓉裳杉烟竹月無時荒白蒲青荇春悠揚
秀似黃家雙井塘雄如蘇老峨嵋江冰壺雪甕涵瑶漿
夢回空闊嘹天篁縹緲羽客搴雲纕清都飛露寒侵腸
涕唾塵窟掀翻牀俟其與世毋相忘且為清明開吉祥
蒼生環堵棲平康是時桐渚尋嚴光否則孺纓濯滄浪
不然楚竹然清湘下乃汀花静鳴榔間騎麒麟翳鳳凰
玉京羣帝參翺翔吾在風埃渺相望大千世界空茫茫
贈楊溥
豐城何以多英賢老杜曩有浮雲篇名季友者天下傳
與吾偕出緱山仙豫章尚有豐碑堅萬古千秋不敢鐫
卻距季友五百年星辰不滅同其躔致君逸氣常蹁蹮
風后力牧參吾前往往劍氣騰衝天季者太阿仲龍泉
斗牛河漢光相鮮雷煥安得知其然西山北巖埋蒼烟
不及華陰玉井連延津雙虬終蜿蜒恨我不識張茂先
精神胡為暗式乾(案此句意義未甚明曉攷晉書張華傳有式乾殿進諫事殆謂華既得豐)
(城寶劍仍不能自顯其精神于式乾之議耳)溥也疎骨麤繒纏叩門剝啄音
清圓詢之與我生相聯同在豐城南北廛五行七曜難
拘攣瑶環沈隱塵埃邊高談雄辯波潺湲僂身縮手不
敢揎揚徐李呂紛蘭荃雲溪獨造珞琭淵此曹可收不
可捐康莊固有英豪潛溥也可惜真酸寒沙頭静鷺清
聯拳松梢野鶴飄孤搴合在林壑栖空禪否則江湖烟
雨舷二者汝亦難當焉斗米三錢汝萬錢菜根墮葉如
凝羶他時六版無兩肩枯蘆半席汝亦慳我亦自笑骨
迍邅有時揮麈敲哀弦汝談我命五者全略與庚午相
周旋我忽大笑汝失言魚水若得庚午權豈肯草草為
江南功成名遂飛翩翩不作子房作仲連澤州叔寶令
人憐長跪告别趨吳船無缾無鉢何論氈觚稜金鏡射
玉璿有見問者勿面謾但實告之灰不然别有一路非
人寰王癲來處從溪癲狐蹤不入象王圈驢乳難霑獅
子涎臨濟飽受黃蘖鞭三鞭躍上層霄顛一喝一踏成
平原後來三傑勤演端佛日霹靂天關三足摇驢兒八
角盤駕雷驅電馳奔湍明月堂中一覺眠何時法鼓聲
闐闐今其去兮風方顛大江茫茫雪滿川蓴鱸興盡撑
西颿倘欲見我江淮堧不在廬山則祖山
送施丙卿(案此詩當是淳熙七年所作)
嗣宗仲容天下無施家更與阮家殊舍人騎星上天衢
令君抱雲守仙都氐房奎壁牛女虛豈肯使人清暉孤
舍人桃李將吹噓青青白白并朱朱子昔綠水敷紅渠
速謝香火歸諸胥元豐歐陽元祐蘇黃晁張秦皆其徒
子所標凖前規摹策勲豈不真良圖甘王樓下百日餘
展盡胷襟渺江湖今年大燎然洪爐獨此冰玉涵秋菰
玉山玉水清而腴山南山北多仙廬居仁寶玦敲珊瑚
吉甫金椀傾醍醐山東文豪尹大夫銀河赤岸通方壺
三山仙伯飄飄俱端明殿老爭摶扶子乃奔軼攀其鬚
明月在天不可呼掇拾墮黑雲糢糊三台北斗韓尚書
芙蓉旌旗駐飛車低挽鳳凰追鯨魚高搴麒麟起玉除
定不遺子鮫人珠宜春宣曲驂皇輿尚書許我能起予
飛黃一向抛蟾蜍不識尊意今何如四十有六垂桑榆
西湖寒雪参清娛飛瓊砰磕波文麤卓玉稜嶒山骨癯
尚書尚書切勿疎我久寂歴西山隅尚書擊鼓羣龍趨
我豈不解吹笙竽青楓紅葉秋風初風聲獵獵摇江蒲
矯首河漢且長吁
與張安國圍棋勝者命題負者賦詩作藤枕歌
平生屈盤在空谷高韻清修疎節目上凌幽巖冠松頂
下入寒溪捫石足觀君眉宇含風霜豈肯展轉蛾眉牀
西齋一榻淨如水何如與我同臥起客子倦遊思故鄉
歸心往來鷗鷺行夢中山川不識路憑君推挽過西江
竹夫人歌
君不見黃金屋裏貯阿嬌咳唾隨風飛九霄寵極妬深
恩愛絶長門畢竟成蕭條又不見明妃千載居深苑年
年不識春風面一朝上馬出君門萬里關山紫臺遠來
來去去春空絲鶯鶯燕燕能幾時百年不辦專房計萬
事翻覆仍難期豈如道人青奴元不惡金蠶玉燕慵梳
掠眼眼相看似有情誰念佳人翠袖薄迢迢良夜款相
親玉窗冰簟夢無塵西風索索暫别去一歲一回重見
君重見君猶勝姮娥不嫁人
送空上人歸育王
生涯挑上古藤梢歸心飛渡鄞江潮長安貴人足官府
不似育玉山色高山前山後松風岑一衲無塵雙蹻輕
月寒濯足半溪玉日淨穿林兩袖雲吾生浪走踰千里
天涯踏破青鞋底誰令插腳墮紅塵只恐愈深收不起
千載此山端有期翩翩清夢隨君飛他年拄杖叩泉石
莫認此翁作生客
贈僧師能
稽首十方大醫王乞我太素靈樞方無朱無墨無文章
不用桂术參芝香亦非山澤川原良非丸非散仍非湯
勺撮銖兩何能量尋源不出羲農黃岐伯伊叟無交相
而況韓孟陳吳楊(韓保昇孟詵陳藏器吳普楊損之)一切靈府常含光
不屬心脾肝膽腸倏忽六猴窺六窗心花撩亂空飄颺
三界六趣横顛狂六交十習紛踉蹡中此疾者何茫茫
爾出何策能相當此魔跋扈真強梁汗流盧扁走且僵
眼亂孫陶驚而蹌温寒燥濕翻陰陽君臣佐使徒慞惶
我發刀匕非尋常應證取效無参商臨濟一擊雷横撞
德山一喝龍騰驤荒郊解使枯骨強龍盤虎繞嬉迷藏
明月堂中啟秘嚢一服甘露玻璃漿大千世界都清凉
此藥亟嚥不必嘗一粒中裹千金剛炮爁炙煿誰精詳
聽取露柱聲琅琅西泝江漢浮瀟湘呼將石人撑鐵航
藥嚢抛向江中央長風落日雲蒼蒼(能精醫邂逅有竒功雖雜學禪門所)
(訶然挾醫飬道猶有愈于其他也)
贈南道人
露水班白未全白長江大湖喜為客西風漸少北風多
腳底路聲行格格一袍兩蹻都無餘腰間一二三葫蘆
生涯如此秖如此如此如此無他須紅黃瀰漫雜奔走
觀旁亦有可人否公卿將相總不問蓑衣鐵拐豈無有
青山綠水逢迎時亟來相報令吾知戴起一頂青蒻笠
拖將七尺紫藤枝因緣渺茫多阻隔斯人吾前亦不識
且吞溪玉濯心神更攬月輪摩眼力摩到無明醉夢醒
挹袖拍肩須有人
贈開懷道人
開懷道民以隻履為標榜鬻命資身其曠達妙
趣有起人者
達磨隻履投西歸一隻迺為汝所持汝持此隻將奚為
十方三世包無遺大撓十干十二支衍作六十花參差
釋迦佛亦不出斯丈六身外還屬誰七十九年略可推
無始劫來何從知可滿盛著瑯琊兒任汝胎年月日時
烏窠披上麤繒衣龍尾引入黃金墀平川袤野觀游絲
東西南北隨風飛水流雲在俱遲遲凡度眼者都忘機
一物今古長光輝無頭無尾無骨皮無男無女無妾妻
無肝無膽無心脾大率一切皆無之太空赤立孤悽悽
珞琭忽見全如癡何況呂李楊徐奚我命居申西南維
我身在未正直西臘月三十日到來此身此命成煙霏
捲起卦盤收卦棋梅軒共看花陰移
雪山集卷十二
