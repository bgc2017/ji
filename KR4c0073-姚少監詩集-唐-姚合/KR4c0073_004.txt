姚少監詩集卷第四
寄贈下四十四首
寄送盧拱秘書遊魏州(元和中)
太行山下路荆棘昨來平一自開元後今逢上
客行地形吞北虜人事接東京掃灑氛埃静遊
從氣味生薊門春不豔淇水暖還清看野風情
遠尋(一作緣)花酒病成官閑身自在詩逸語縱橫
(一作詩好語分明)車馬廻應晚煙光滿去程
秋晚夜坐寄院中諸曹長
腰間垂印嚢白髮未歸鄕還往應相責朝昏亦
自傷窮愁山影峭獨夜漏聲長寂寞難成寐寒
燈侵暁光
書懷寄友人
精心奉北宗微宦在南宫舉世勞爲適開門事
不窮四隣寒稍靜九陌夜方空知老何山是思
歸愚谷中
寄無可上人
十二門中寺詩僧寺獨幽多年松色別後夜磬
聲秋見世慮皆盡來生事更修終須執瓶鉢(一作)
(屨)相逐入牛頭
寄暉上人
日出月復没悠悠昏與明脩持經幾劫清淨到
今生林下知無相人間苦是情終期逐師去(一作)
(作禪去)不擬老塵纓
寄李干
尋常自怪詩無味雖被人吟不喜聞見說與君
同一格數篇到火却休焚
寄賈島浪仙
悄悄掩門扉窮窘自維縶世途已昧履生計復
乖緝疎我非常性端峭爾孤立往還縱云久貧
蹇豈自習所居率荒野寧似在京邑院落夕彌
空蟲聲鴈相及衣巾半僧施𬞞薬常自拾凛凛
寝席單翳翳竈烟濕頽籬里人度敗壁隣燈入
暁思巳暫舒暮愁還更集風淒林葉萎苔糝行
徑澁海嶠誓同歸橡栗充朝給
寄九華費拾遺
逍遥罾繳外高鳥與潛魚闕下無朝籍林間有
詔書夜眠青玉洞曉飯白雲𬞞四海人空老九
華君獨居此心誰復識日與世情疎
寄不疑上人
是法修行遍方棲不二門隨緣嫌寺着見性覺
經繁所歎身將老始聞師一言塵沙千萬劫劫
盡佛長存
寄主客劉郎中
漢朝共許賈生賢遷謫還應是宿緣仰德多時
方會面拜兄何暇更論年嵩山晴色來城裏洛
水寒光出岸邊清景早朝吟䴡思題詩應費益
州牋
寄周十七起居
鼕鼕九陌鼓聲齊百辟朝天馬亂嘶月照濃霜
寒更遠風吹紅燭舉還低官清立在金鑪北仗
下歸眠玉殿西莫笑老人多獨出晴山荒景覓
詩題
秋夜寄默然上人
霜月静幽居閑吟夢覺初秋深夜迢逓年長意
蕭疎海上歸難遂人間事盡虚賴師方便語漸
得識眞如
寄王玄伯
夜歸暁出滿衣塵轉覺才名帶累身莫覓舊來
(一作時)終日醉世間杯酒屬閑人
寄山中友人
昨秋今復春役役是非身海上無歸路城中作
老人流年何處在白日每朝新聞有長生術將
求未有因
寄陜府内兄郭冏端公
蹇鈍無大計酷嗜進士名為文性不高三年住
西京相府執文柄念其心專精薄藝不退辱特
列為門生事出非自意喜常少於驚春牓四散
飛數日徧八紘眼始見花發耳得聞鳥鳴免同
去年春兀兀聾與盲家寄河朔間道路出陜城
聧違逾十年一會豁素誠同游山水窮狂飲飛
大觥起坐不相離有若親弟兄中外無親疎所
筭在其情久客貴優饒一醉舊疾平家遠歸思
切風雨甚亦行到兹戀仁賢淹滯一月程新詩
忽見示氣逸言縱横纏緜意千里騷雅文發明
永晝吟不休咽喉乾無聲羈貧重金玉今日金
玉輕
寄蔡州蒋亭兼簡田使君
幾歲亂軍裏蒋亭名不銷無人知舊徑有藥長
新苗樹宿山禽静池通野水遥何因同此醉永
望思蕭條
山居寄友生
獨在山阿裏朝朝遂性情暁泉和雨落秋草上
墻生因客始沽酒借書方到城詩情聊自遣不
是趁聲名
寄崔之仁山人
不得之仁消息久秋來體色復何如苦將(一作痛持)
杯酒判身病狂作文章信手書官軄卑微從客
笑性靈閑野(一作雅)向錢疎幾時月(一作家)計渾無
事㨂取深山一處居
寄主客劉員外(禹錫)
蟬稀蟲唧唧露重思悠悠静者多便夜豪家不
見秋同歸方欲就(一作遂)微恙幾時瘳今日滄江
上何人理釣舟
山中寄友人
路歧何渺邈在客易蹉跎却是去家遠因循住
日多幾看春草綠又見塞鴻過未有進身處忍
教抛薜蘿
寄友人
日暮掩重扉抽簮復解衣漏聲林下静螢色月
中微秋霽露華結夜深人語稀慇懃故山路誰
與我同歸
寄李餘卧疾
窮節彌惨慄我詎自云樂伊人嬰疾恙所對唯
苦藥寂寞行稍稀清羸飡自薄幽齋外浮事夢
寐亦簡略雪戸掩復明風簾卷還落方持數杯
酒勉子同斟酌
寄白石師(師無名常居白石谷中因為號)
白石師何在師禪白石中無情雲可比不食鳥
難同屨下蒼苔雪龕前瀑布風相尋未有計只
是禮虚空
寄賈島
疎拙秪如此此身誰與同高情向酒上無事在
山中漸老病難理久貧吟益空賴君時訪宿不
避北齋風
寄默然上人
晨飡夜復眠日與月相連天下誰無病人間樂
是禪幾生通佛性一室但香煙結得無為社還
應有宿緣
寄不出院僧
不行門外地齋戒得淸真長食施來飯深居鏁
定身朝昏常傍佛起坐省逢人非獨心長淨衣
無一點塵
萬年縣中雨夜會宿寄皇甫甸
縣齋還寂寞夕雨洗蒼苔清氣燈微潤寒聲竹
共來蟲移上階返客(一作人)起到門廻想得吟詩
處唯應(一作應當)對酒杯
寄舊山隠者
別君須臾間曆日兩度新念彼白日長復值人
事并未改當時居心事如野雲朝朝恣行坐百
事都不聞柰何道未盡出山最艱辛奔走衢路
間四枝(俗作肢)不屬身名在進士場筆毫争䒭倫
我性本朴直詞理(一作野)安得文縱然自稱心又
不合衆人以此名字低不如風中塵昨逢賣藥
客云是居山鄰說君憶我心顦顇其形神昔是
同枝鳥今作萬里分萬里亦未進喧静終難羣
所居秋夕寄李廓
羈滯多共趣屢屢同空眠稍暇更訪詣寕唯候
招延媿君備𬞞藥識我性所便罷吏童僕去灑
掃或自專古巷人易息疎迥自江邊幸當中秋
夕復此無雲天月華更漏清露葉光彩鮮四鄰
亦悄悄中懷益纏綿兹境罕能致居閑得彌偏
數杯罷復飲共想山中年
贈盧大夫將軍
將軍身在城詎得虜塵清釀酒邀閑客吟詩直
禁營蒼鷹春不下戰馬夜空鳴碣石應無業皇
州獨有名上山嫌䯗重拔劍歎衣生公議今如
此登壇到即行
贈供奉僧次融
會解如來意僧家獨有君開経對天子騎馬過
聲聞本寺遠於日新詩高似雲熱時吟一句涼
冷勝秋分
贈王尊師
先生自說&KR0801;洲路多在青松白石間海岸夜中
常見日仙宫深處却無山犬隨鶴去遊諸洞龍
作人來問大還今日偶聞塵外亊朝簪未擲復
何顔
贈常州院僧
一住毗陵寺師應秪信緣院貧人施食䆫静鳥
窺禪古磬聲難盡秋燈色更鮮仍聞開講日湖
上少魚船
贈盧沙彌小師
怕見世間事削頭披佛衣年小未受戒會解如
老師天與出家腸一食齋不飢麻履踏雪路與
馬不肯騎嫌我身腥羶似我見戎夷彼比見會
異對面成別離我師文宣王立教垂詩書但全
仁義心自然便慈悲兩教大體同無處辨(一作辯)
是非莫以衣服別到頭不相知
贈張籍太祝
妙絶江南曲凄涼愍女詩古風無手敵新語是
人知飛動應(一作終)由格功夫過却竒麟臺(一作儒書)
添集卷樂府換歌詞李白應先拜(一作許)劉禛(一作)
(郎)必自疑貧須君子救病合國家醫野客開山
借隣僧與米炊甘貧辭聘幣依選受官資多見
愁連暁稀聞債盡時聖朝文物盛太祝獨低眉
贈兵郎中
繞籬栽杏種黃精暁侍罏烟暮出城萬事將身
求揔易學君難得是長生
贈王建司馬
久向空門隱交親亦不知文高輕古意官冷似
前資老覺僧齋徤貧還酒債遲仙方小字寫行
坐把相隨
贈任士曹
憲皇十一祀共得春闈書道直淹曹掾命通侍
玉除浮生年月促九陌笑言疎何計同歸去滄
江有弊廬
贈劉义
自君離海上垂釣更何人獨宿空堂雨閑行九
陌塵避時曾變(一作改)姓救難似嫌身何處相期
宿咸陽酒市春
贈僧紹明
西方清淨路此路出何門見說師知處從來佛
不言今生多病惱自暁至黃昏唯寐方無事郍
堪夢亦喧
贈張質山人
先生居處僻荆棘與墻齊酒好寕論價詩狂不
著題焼成度世藥踏盡上山梯懶聽閑人語(一作)
(疑道人間語)争如谷鳥啼
贈少室山麻襦僧
秪辮麻爲衲此中経幾春庵前多猛獸徑小絶
行人泉近濆(一作漬)瓶履山深少垢塵想師正法
指喻我獨迷津
贈王山人
賢哲論猶誕吾宗次定今詩吟天地廣覺印果
因深教演歸恭敬名標中外欽旣能施六度了
悟逹雙林
贈終南山傅山人
七十未成事終南蒼髩翁老來詩興苦貧去酒
腸空蟠蟄身仍病鵬搏力未通巳無焼藥本唯
有著書功白馬時何晚(老君度關事也)青龍歲欲終(星紀)
(躔次之義)生涯枯葉下家口亂雲中潭静魚驚水天
晴鶴唳風悲君還姓傅獨不夢高宗
姚少監詩集卷第四
