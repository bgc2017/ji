姚少監詩集卷第三
寄贈四十七首
寄賈島
漫(一作雖)向城中住兒童不識錢甕頭寒絶酒竈
額暁(一作冷)無煙狂發吟如哭愁來坐似禪新詩
有幾首旋被世(一作衆)人傳
寄王度居士
顦顇王居士㒹狂不稱時天公與貧病時輩復
輕欺茅屋隨年借(一作賃)盤飱逐日移棄嫌官似
夢珍重酒如師無竹栽蘆看思山疊石為静窗
留客話古寺覓僧棋瘦馬寒來死羸童餓得癡
唯應尋阮籍心事遠相知
寄楊茂卿校書
去年別君時同宿黎陽城黃河凍欲合船入冰
罅行君爲使滑州我來西入京丈夫不泣別旁
人歎無情到京就省試落籍先有名慙辱鄕薦
書忽欲自受刑還家豈無路羞爲路人輕決心
住城中百敗望一成腐草衆所弃猶能化爲螢
豈我愚暗身終久不發明所悲道路長親爱難
合并還如舟與車奔走各異程耳目甚短狹背
面若聾肓安得學白日遠見君儀形
寄杜師義
出處難相見同城似異鄕點兵尋戸籍焼藥試
仙方事校千般别心還一種忙黃金如化得相
寄(一作分减)亦何妨
寄陸渾縣尉李景先
微俸還同請唯君獨自閑地偏無驛路藥賤管
仙山月色生松裏泉聲在石間吟詩復飲酒何
事更相關
寄酬盧侍御
詩新得意恣狂疎揮手終朝力有餘今到詩家
渾手戰欲題名字倩人書
寄主客張郎中
年長方慕道金丹事參差故園歸未得秋風思
難持蹇拙公府棄朴静高人知以我齊杖屨昏
旭詎相離吟詩紅葉寺對酒黃菊籬所賞未及
畢後遊良有期粲粲華省步屑屑旅客姿未同
山中去固當殊路歧
寄鄠縣尉李廓少府
歲滿休為吏吟詩著白衣爱山閑卧久在世此
心稀聽鶴向風立捕魚乘月歸比君才不及謬
得侍彤闈
寄紫閣隱者
自聞樵客說無計得相尋幾世傳高卧全家在
一林養情書覽苦(一作養生書最苦)採藥路多(一作遊)深
願得爲隣異(隣里)誰能說此心
寄國子楊巨源祭酒
日日新詩出城中寫不禁清高疑(一作直)對竹閑
雅勝聞琴門戶饒秋景兒童觧冷吟雲山今作
主還借外人尋
寄永樂長官殷尭藩
故人爲吏隱高卧簿書間遶院唯栽藥逢僧只
說山此霄歡不接窮歲信空還何計相尋去嚴
風雪滿關
冬夜書事寄兩省閣老
天寒漸覺鴈聲疎新月微微玉漏初海嶠只宜
今日去故鄕巳過十年餘髮稀豈易勝玄冕眼
暗應難寫諫書閣下羣公盡高思誰能携酒訪
貧居
寄靈一律師
𣑽書鈔律千餘紙淨院焚香獨受持童子病來
煙火絶清泉潄口過齋時
郡中書事寄默然上人
郡中饒野興過客亦淹留看月江樓暁尋山石
徑秋意歸何處老誰免此生愁長爱東林子安
禪百事休
寄張傒
幽處尋書坐朝朝閉竹扉山僧封茗寄野客乞
詩歸秋卷多唯好時名屈更肥明年取前字杯
酒賽春輝
寄李頻
閉門常不出惟覺長庭莎朋友来看少詩書卧
讀多命隨才共薄愁與醉相和珍重君名字新
登甲乙科
寄李群玉
九衢名與利無計優閑人道遠期輕世才高貴
重身石脂稀勝乳玉粉細於塵骨換肌膚膩心
靈(一作虚)氣色眞嵩山高到日洛水暖如春居住
應安隱(一作穏)黃金幾竈新
病中書事寄友人
終日自纏繞此身無適緣萬愁生雨夜百病凑
衰年多睡憎明屋慵行待暖天瘡頭梳有虱風
耳亂無蟬換白方多錯廻金法不全家貧何所
怨將在老僧邊
九日寄錢可復
數杯黃菊酒千里白雲天(一作仙)上國名方振戎
州病未痊(一作綺陌人消得鄰州客謾㒹)静愁惟憶醉閑走(一作)
(悶)不勝眠惆悵(一作應念)東門別相逢知(一作更)幾年
春日早朝寄劉起居
九衢寒霧歛雙闕曙光分綵仗迎春日香煙接
瑞雲珮聲清漏間天語侍臣聞莫笑馮唐老還
來謁聖君
秋日寄李支使
秋思朝來起侵人暑稍微暁眠離北戸午飯尚
生衣山静雲初白枝高果漸稀聞君家海上莫
與燕同歸
寄汴州令狐楚相公
汴水從今不復渾秋風鼙鼓動城根梁園臺館
關東少相府旌旗天下尊詩好四方誰敢和政
成三郡自無冤幾時詔下歸丹闕還領千官入
閤門
寄東都白賓客(居易)
闕下高眠過十旬南宫印綬乞離身詩中得意
應千首海内嫌官只一人賓客分司眞是隱山
泉遶宅豈辭貧竹齋晚起多無事唯到龍門寺
裏頻
寄裴起居
千官曉立鑪煙裏立近丹墀是起居彩筆專書
皇帝語書成幾卷太平書
寄狄拾遺時魏州從事
少在兵馬間長還繋戎職鷄飛不得遠豈要生
羽翼三年城中遊與君最相識應知我中腸不
苟念衣食主人樹勲名欲滅天下賊愚雖乏智
謀願陳一人力人生須氣徤饑凍縛不得睡當
一席寬覺乃千里窄古人不懼死所懼死無益
至交不可合一合難離坼君嘗相勸勉苦語毒
胷臆百年心聞誰限河南北
金州書事寄山中舊友
安康雖好郡刺史是憨翁買酒終朝飲吟詩一
室空自知爲政拙衆亦覺心公親事星河在憂
人骨肉同簿書嵐色裏鼓角水聲中井邑神州
接帆檣海路通野亭晴帶霧竹寺夏多風漑稻
長洲白焼林遠岫紅舊山期巳失(一作度)芳草思
何窮林下無相笑男兒五馬雄
寄紫閣無名頭陀(自新羅來)
峭行得如如誰分聖與愚不眠知夢妄無號免
人呼山海禪(一作法)皆遍華夷佛豈殊何因接師
話清淨在斯須
寄郁上人
此生修道淺愁見未來身誰爲傳眞諦唯應是
上人自悲年巳長漸覺事難親不向禪門去他
門無了因
寄孫路秀才
幽居隣里少江際復山阿潮去(一作下)蟬聲出天
晴鶴語多老人能步蹇才子柰貧何曾見春官
語年來虚甲科
寄安陸友人
別路在春色故人雲夢中鳥啼三月雨蝶舞百
花風煙束遠山碧霞欹落照紅想君登此興廻
首念飄蓬
寄馬戴
天府鹿鳴客幽山秋未歸我知方甚愛衆說以
爲非隔屋聞泉細和雲見鶴微新詩此處得清
峭比應稀
寄賈島時任普州司倉
長沙事可悲普掾罪誰知千載人空盡(一作老)一
家冤不移吟寒應齒落才峭自名垂地遠山重
疊難傳相憶詞
寄楊工部聞毗陵舍弟自罨溪入茶山
採茶溪路好花影半浮沉畫舸僧同上春山客
共尋芳新生石際幽嫩在山隂色是春光染香
驚日氣侵試嘗應酒醒封進定恩深芳貽千里
外怡怡太府吟
寄陜州王司馬
家寄秦城非本心偶然頭上有朝簪自當臺直
無因醉一別詩宗更懶吟世事每將愁見擾年
光唯與老相侵欲知居處堪長久須向山中學
煑金
寄賈島
寂寞荒原下南山秪隔籬家貧唯我並詩好復
誰知草色無窮處蟲聲少盡時朝昏鼓不到閑
卧益相宜
寄崔之仁山人
百門坡上住石屋(一作室)兩三間日月難教老妻
兒乞與閑仙經揀客問(一作仙方揀客示)藥(一作酒)債(一作)
(價)煑金還何計能相訪(一作引)終身得在山
寄嵩嶽程光範
相別何容易相逢便歲年客來嫌路遠誰得到
君邊岳色鳥啼裏鐘聲竹影前只應訪支遁時
得話詩篇
洛下夜會寄賈島
洛下攻詩客相逢秪是吟夜觴歡稍静寒屋坐
多深烏府偶爲吏滄江長在心懷(一作憶)君難就
寝燭滅復星沉
寄華州李中丞
毛女峯前郡煙霞氣轉清庭分靈掌影䆫度瀑
泉聲蘚逕人稀到松齋藥自生常飡亦芝术閑
客是公卿看水逢仙鶴登樓見帝城養生非酒
病難隱是詩名省署嘗連步江臯欲獨耕偶題
無六義聊以逹微誠
病中辱朱諫議惠甘菊藥苗因以詩贈
蕭蕭一畒宫種菊十餘叢採摘和芳露封題寄
病翁&KR0836;宜茶鼎裏飡稱石甌中香㓗將何比從
來味不同
舟行書事寄杭州崔員外
張頥任酒澆開眼信花焼舊國歸何滯新知別
又遥夜行篙觸石晚泊纜依橋若未重相見無
門解寂寥
寄元緒上人
石牎紫蘇墻此世此清涼研露題詩潔消冰煑
茗香閑雲春影薄孤磬夜聲長何計休爲吏從
師老草堂
寄白閣默然
白閣峯頭雪城中望亦寒高僧多默坐清夜到
明看世上無諸苦林間只一飡嘗聞南北教所
得比師難
夏日書事寄丘亢處士
暑天難可度豈復更持觴樹裏鳴蟬咽宫中午
漏長病夫心益躁静者室應凉幾欲相尋去紅
塵滿路旁
秋中寄崔道士
貧居雀喧噪况乃静巷陌夜眠睡不成空庭聞
露滴旁有一杯酒歡然如對客月光久逾明照
得筆墨白平生志舒豁難可似兹夕四肢得自
便雖勞不爲役故人山中住善治活身策五糓
口不嘗比僧更閑寂我今暫得安自謂脫幽戚
君身長逍遥日月争老得
寄華州崔中丞
蓮華峯下郡仙洞亦難勝閭里蒼苔水虚空瀑
布冰酒香和藥&KR0836;山峭過雲登清淨黎人泰唯
憂急詔徵
秋日書事寄祕書竇少監
秋氣日騷騷星星雙髩毛涼天吟自遠清夜夢
還高林下期同去人間共是勞頭巾何所直且
漉瓮頭糟
姚少監詩集卷第三
