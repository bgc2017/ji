放翁詞詞曲類一(詞集之屬)
提要
(臣)等謹案放翁詞一卷宋陸游撰游有南唐
書諸書別著錄馬端臨經籍考載放翁詞一
卷毛晉所刊放翁全集内附長短句二卷此
本亦晉所刊又併為一卷乃集外別行之本
據卷末有晉跋云余家刻放翁全集已載長
短句二卷尚逸一二調章次亦錯見因載訂
入名家云云則是較集本為精密也游生平
精力盡為詩填詞乃其餘事故今所傳者僅
及詩集百分之一劉克莊謂其時掉書袋要
是一病楊慎則謂其纖麗處似淮海雄快處
似東坡平心而論游之本意蓋欲驛騎於二
家之間故奄有其勝皆不能造其極要之詩
人之言終為近雅與詞人之冶蕩有殊其短
其長故具在是也葉紹翁四朝聞見錄載韓
侂胄喜游附巳至出所愛四夫人號滿頭花
者索詞有飛上錦裀紅皺之句今集中不載
蓋游老而隳節失身侂胄為一時清議所譏
游亦自知其誤棄其稿而不存南園閱古泉
記不編於渭南集中亦此意也而終不能禁
當代之流傳是亦可以為炯戒者矣乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
