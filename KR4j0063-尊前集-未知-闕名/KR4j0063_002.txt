尊前集卷下
毛文錫(一首)
巫山一叚雲
貎掩巫山色才過濯錦波阿誰提筆上銀河月裏寫嫦
娥薄薄施鉛粉盈盈掛綺羅菖蒲花後夢魂多年代
屬元和
歐陽烱(三十一首)
南歌子
錦帳銀燈影紗窗玉漏聲迢迢永夜夢難成愁對小庭
秋色月空明
漁父
擺脱塵機上釣船免教榮辱有流年無繫絆没愁煎須
信船中有散仙
風浩寒溪照膽明小君山上玉蟾生荷露墜翠煙輕撥
刺遊魚幾箇驚
巫山一叚雲
綘闕登眞子飄飄御綵鸞碧虛風雨珮光寒歛袂下雲
端月帳朝霞薄星冠玉蘂攅遠遊蓬島降人間特地
拜龍顔
春去秋来也愁心似醉醺去時邀約蚤回輪及去又何
曾歌扇花光黦衣珠滴淚新恨身翻不作車塵萬里
得隨君
春光好
天初煖日初長好春光萬彙此時皆得意競芬芳筍
迸苔錢嫩綠花隈雪塢濃香誰把金絲裁剪却掛斜陽
花滴露柳搖煙豔陽天雨霽山櫻紅欲爛谷鶯遷飲
處交飛玉斝遊時倒把金鞭風颭九衢榆葉動簇青錢
胸鋪雪臉分蓮理繁絃纖指飛翻金鳳語轉嬋娟嘈
囋如敲玉佩清泠似滴香泉曲罷問郎名箇甚想夫憐
磧香散渚冰融暖空濛飛絮悠揚遍虛空惹輕風柳
眼煙来點綠花心日與粧紅黃雀錦鸞相對舞近簾櫳
鷄樹綠鳳池清滿神京玉兔宫前金榜出列仙名疊
雪羅袍接武團花駿馬驕行開宴錦江遊爛漫柳煙輕
芳叢繡綠筵張兩心狂空遣橫波傳意緒對笙簧雖
似安仁擲果未聞韓壽分香流水桃花情不巳待劉郎
垂繡幔掩雲屏思盈盈䨇枕珊瑚無限情翠釵橫幾
見纖纖動處時聞欵欵嬌聲却出錦屏妝面了理秦箏
金轡響玉鞭長映垂楊堤上採花筵上醉滿衣香無
處不擕絃管直應占斷春光年少王孫何處好競尋芳
蘋葉嫩杏花明畫船輕䨇浴鴛鴦出綠汀棹歌聲春
水無風無浪春来半雨半晴紅粉相隨南浦晩莫辭行
西江月
月映長江秋水分明泠浸星河淺沙汀上白雲多雪散
幾叢蘆葦扁舟倒影寒潭煙光遠罩輕波笛聲何處
響漁歌兩岸蘋香暗起
水上鴛鴦比翼巧將綉作羅衣鏡中重畫遠山眉春睡
起来無力細雀穩簪雲髻含羞時想佳期臉邊紅豔
對花枝猶占鳳樓春色
赤棗子
夜悄悄燭熒熒金罏香盡酒初醒春睡起来回雪面含
羞不語倚雲幈
蓮臉薄柳眉長等閒無事莫思量每一見時明月夜損
人情思斷人腸
女冠子
薄粧桃臉滿面縱橫花靨豔情多綬帶盤金縷輕裙透
碧羅含羞眉作歛微語笑相和不會頻偷眼意如何
秋宵秋月一朵荷花初發照前池搖曳薰香夜嬋娟對
鏡時蕊中千點淚心裏萬條絲恰似輕盈女好風姿
玉樓春
日照玉樓花似錦樓上醉和春色寢綠楊風送小鶯聲
殘夢不成離玉枕堪愛晩来韶景甚寶柱秦箏方再
品青蛾紅臉笑来迎又向海棠花下飲
春蚤玉樓煙雨夜簾外櫻桃花半謝錦屏香冷綉衾寒
怊悵憶君無計捨侵曉鵲聲来砌下鸞鏡殘粧紅粉
罷黛眉䨇點不能描留待玉郎歸日畫
更漏子
玉闌干金甃井月照碧梧桐影獨自箇立多時露華濃
濕衣一向凝情望待得不成模樣雖叵耐又尋思怎
生嗔得伊
三十六宫秋夜永露華點滴高梧丁丁玉漏咽銅壺明
月上金鋪紅線毯博山罏香風暗觸流蘇羊車一去
長青蕪鏡塵鸞綵孤
定風波
暖日閒窗映碧紗小池春水浸晴霞數樹海棠紅欲盡
爭忍玉閨深掩過年華獨凭綉牀方寸亂腸斷淚珠
穿破臉邊花隣舍女郎相借問音信教人羞道未還家
木蘭花
兒家夫壻心容易身又不来書不寄閒庭獨坐鳥關關
爭忍抛奴深院裏悶向綠紗窗下睡睡又不成愁已
至今年却憶去年春同在木蘭花下醉
清平樂
春来街砌春雨如絲細春地滿飄紅杏蒂春燕舞隨風
勢春幡細縷春繒春閨一點春燈自是春心撩亂非
干春夢無憑
菩薩蠻
曉来中酒和春睡四支無力雲鬟墜斜臥臉波春玉郎
休惱人日高猶未起為戀鴛鴦被鸚鵡語金籠道兒
還是慵
紅爐煖閣佳人睡隔簾飛雪添寒氣小院奏笙歌香風
簇綺羅酒傾金盞滿蘭燭重開宴公子醉如泥天街
聞馬嘶
翠眉䨇臉新粧薄幽閨斜捲青羅幕寒食百花時紅繁
香滿枝䨇䨇梁燕語蝶舞相隨去腸斷正思君閒眠
冷繡茵
畫屏綉閣三秋雨香唇膩臉偎人語語罷欲天明嬌多
夢不成曉街鐘鼓絶嗔道如今别特地氣長吁倚屏
彈淚珠
和凝(七首)
江城子
初夜含嬌入洞房理殘粧柳眉長翡翠屏中親爇玉爐
香整頓金鈿呼小玉排紅燭待潘郎
竹裏風生月上門理秦箏對雲屏輕撥朱絃恐亂馬嘶
聲含恨含嬌獨自語今夜約太遲生
斗轉星移玉漏頻巳三更對棲鶯歴歴花間似有馬蹄
聲含笑整衣開綉戶斜歛手下階迎
迎得郎来入綉闈語相思連理枝髩亂釵垂梳墮印山
眉婭姹含情嬌不語纖玉手撫郎衣
帳裏鴛鴦交頸情恨鷄聲天巳明愁見街前還是說歸
程臨上馬時期後會待梅綻月初生
喜遷鶯
曉月墜宿煙披銀燭錦屏欹建章欲曉玉繩低宫漏出
花遲春態淺来䨇燕紅日漸長一線嚴妝鐘罷囀黃
鸝飛上萬年枝
麥秀兩岐
涼簟鋪斑竹鴛枕並紅玉臉邊紅眉柳綠胷雪宜新浴
淡黃衫子裁春縠異香芬馥羞道交回燭未慣䨇䨇
宿樹連枝魚比目掌上腰如束嬌嬈不爭人拳跼黛眉
微蹙
孫光憲
浣溪沙
風撼芳菲滿院香珠簾慵卷日初長髩雲垂枕響微鍠
春夢未成愁寂寂佳期難會信茫茫萬般心千點淚
泣蘭堂
碧玉衣裳白玉人翠眉紅臉小腰身瑞雲飛雨逐行雲
除却弄珠兼解佩便隨西子與東鄰是誰容易比眞
眞
何事相逢不展眉苦將情分惡猜疑眼前行止想應知
半恨半嗔回面處和嬌和淚泥人時萬般饒得為憐
伊
落絮飛花滿帝城看看春盡又傷情歲華頻度想堪驚
風月豈惟今日恨煙霄終待此身榮未甘虚老負平
生
靜想離愁暗淚零欲棲雲雨計難成少年多是薄情人
萬種保持圖永遠一般模樣負神明到頭何處問平
生
試問於誰分最多便隨人意轉橫波縷金衣上小䨇鵝
醉後愛稱嬌姐姐夜来留得好哥哥不知情事久長
麽
葉墜空階折早秋細煙輕霧鎻粧樓寸心䨇淚慘嬌羞
風月但牽魂夢苦歲華偏感别離愁恨和相憶兩難
酬
月淡風和畫閣深露桃煙柳影相侵歛眉凝緒夜沉沉
長有夢魂迷别浦豈無春病入離心少年何處戀虛
襟
自入春来月夜稀今宵蟾彩倍凝暉強開襟抱出簾帷
囓指暗思花下約凭欄羞覩淚㾗衣薄情狂蕩幾時
歸
十五年来錦岸遊未曾行處不風流好花長與萬金酬
滿眼利名渾信運一生狂蕩恐難休且陪煙月醉紅
樓
定風波
簾拂疎香斷碧絲淚衫還滴繡黃鸝上國獻書人不在
凝黛晩庭又是落紅時春日自長心自促翻覆年来
年去負前期應是秦雲兼楚雨留住向花枝誇說月中
枝
南歌子
豔冶青樓女風流似楚眞驪珠美玉未為珍窈窕一枝
芳柳入腰身舞袖頻回雪歌聲幾動塵慢凝秋水顧
情人祗緣傾國着處覺生春
映月論心處偎花見面時倚郎和袖撫香肌遥指畫堂
深院許相期解佩君非晩虚襟我未遲願如連理合
歡枝不似五陵狂蕩薄情兒
應天長
翠凝仙豔非凡有窈窕年華方十九鬢如雲腰似柳妙
對綺絃歌醁酒醉瑶臺擕玉手共燕此宵相偶魂斷
晩窗分首淚沾金縷袖
生查子
春病與春愁何事年年有半為枕前人半為花間酒
醉金尊擕玉手共作鴛鴦偶倒載臥雲屏雪面腰如柳
為惜美人嬌長有如花笑半醉倚紅粧轉語傳青鳥
眷方深憐恰好惟恐相逢少似這一般情肯信春光老
清曉牡丹芳紅豔凝金蕊乍占錦江春永認笙歌地
感人心為物瑞爛漫煙花裏戴上玉釵時迥與凡花異
密雨阻佳期盡日顒然坐簾外正淋漓不覺愁如鎻
夢難裁心欲破淚逐簷聲墮想得玉人情也合思量我
遐方怨
紅綬帶錦香囊為表花前意慇懃贈玉郎此時更役心
腸轉添秋夜夢魂狂思豔質想嬌粧願蚤傳金盞同
歡臥醉鄉任人猜妬惡猜防到頭須使似鴛鴦
更漏子
燭熒煌香旖旎閒放一堆鴛被慵就寢獨無憀相思魂
欲銷不會得這心力判了依前還憶空自怨奈伊何
别来情更多
掌中珠心上氣愛惜豈將容易花下月枕前人此生誰
更親交頸語合歡身便同比目金鱗連繡枕臥紅茵
霜天似煖春
對秋深離恨苦數夜滿庭風雨凝想坐歛愁眉孤心似
有違紅窗靜畫簾垂魂消地角天涯和淚聽斷腸窺
漏移燈暗時
求君心風韻别渾似一團煙月歌皓齒舞紅籌花時醉
上樓能婉媚解嬌羞王孫忍不攀留惟我恨未綢繆
相思魂夢愁
魏承斑(六首)
生查子
離别又經年獨對芳菲景嫁得薄情夫長抱相思病
花紅柳綠間晴空蝶弄䨇䨇影羞看綉羅衣為有金鸞
並
滿宫花
寒夜長更漏永愁見透簾月影王孫何處不歸来應在
倡樓酩酊金鴨無香羅帳冷羞更䨇鸞交頸夢中幾
度見兒夫不忍罵伊薄倖
菩薩蠻
玉容光照菱花影沉沉臉上秋波冷白雪一聲新雕梁
起暗塵寶釵搖翡翠香惹芙蓉醉㩦手入鴛衾誰人
知此心
謁金門
煙水闊人値清明時節雨細花零鸚語切愁腸千萬結
鴈去音徽斷絶有恨欲憑誰說無事傷心猶不徹春
時容易别
春欲半堆砌落花千片早是潘郎長不見忍聽䨇語燕
飛絮晴空颺遠風送誰家絃筦愁倚畫屏凡事懶淚
沾金縷線
長思憶思憶佳人輕擲霜月透簾澄夜色小屏山凝碧
恨恨君何太極記得嬌嬈無力獨坐思量愁似織斷
腸煙水隔
閻選(二首)
謁金門
美人浴碧沼蓮開芬馥䨇髻綰雲顔似玉素娥輝淡綠
雅態芳姿閒淑雪映鈿裝金斛水濺青絲珠斷續酥
融香透肉
定風波
江水沉沉帆影過遊魚到晩透寒波渡口䨇䨇飛白鳥
煙裊蘆花深處隱漁歌扁舟短棹歸蘭浦人去蕭蕭
竹徑透青莎深夜無風新雨歇涼月露迎珠顆入圓荷
尹鶚(十一首)
江城子
裙拖碧步飄香纖腰束素長髩雲光拂面瓏璁膩玉碎
凝粧寶柱秦箏彈向晩絃促鴈更思量
河滿子
雲雨常陪勝會笙歌慣逐閒遊錦里風光應占玉鞭金
勒驊騮戴月潛穿深曲和香醉脱輕裘方喜正同鴛
帳又言將往皇州每憶良宵公子伴夢魂長掛紅樓欲
表傷離情味丁香結在心頭
女冠子
䨇成伴侶去去不知何處有佳期霞帔金絲薄花冠玉
葉危懶乘丹鳳子學跨小龍兒叵耐天風緊挫腰肢
菩薩蠻
嗚嗚曉角調如語畫樓三會喧䨓鼓枕上夢方殘月光
鋪水寒蛾眉應歛翠咫尺同千里宿酒未全消滿懷
離恨饒
錦裀閒襯丁香枕銀缸燼落猶慵寢顒坐遍紅爐誰知
情緒孤少年狂蕩慣花曲長牽絆去便不歸来空教
駿馬廻
撥棹子
丹臉膩䨇靨媚冠子縷金裝翡翠將一朵瓊花堪比窠
窠繡鸞鳳衣裳香窣地銀臺蠟燭滴紅淚醁酒勸人
教半醉簾幕外月華如水特地向寶帳顛狂不肯睡
風切切深秋月十朵芙蓉繁豔歇小檻細腰無力空嬴
得目斷魂飛何處說寸心恰似丁香結看看瘦盡胸
前雪偏掛恨少年抛擲羞覩見繡被堆紅閒不徹
金浮圖
繁華地王孫富貴玳瑁筵開下朝無事壓紅裀鳳舞黃
金翅玉立纖腰一片揭天歌吹滿目綺羅珠翠和風淡
蕩偷散沉檀氣堪判醉韶光正媚折盡牡丹豔迷人
意金張許史應難比貪戀歡娛不覺金烏墜還惜會難
别易金船更勸勒住花驄轡
秋夜月
三秋佳節罩晴空凝碎露茱萸千結菊蕊和煙輕撚酒
浮金屑徵雲雨調絲竹此時難輟歡極一片豔歌聲揭
黃昏慵别炷沉煙熏綉被翠帷同歇醉並鴛鴦䨇枕
暖偎春雪語叮寧情委曲論心正切夜深窗透數條斜
月
清平樂
偎紅歛翠盡日思閒事髻滑鳳凰釵欲墜雨打梨花滿
地繡衣獨倚闌干玉容似怯春寒應待少年公子鴛
幃深處同歡
芳年妙伎淡拂鉛華翠輕笑自然生百媚爭那尊前人
意酒傾琥珀杯時更堪能唱新詞賺得王孫狂處斷
腸一搦腰肢
李珣(十八首)
中興樂
後庭寂寂日初長翩翩蝶舞紅芳綉簾垂地金鴨無香
誰知春思如狂憶蕭郎等閒一去程遥信斷五嶺三湘
休開鸞鏡學宫粧可能更理笙簧倚屏凝睇淚落成
行手尋裙帶鴛鴦暗思量忍孤前約教人花貎虚老風
光
漁父(三首)
水接衡門十里餘信船歸去臥看書輕爵祿慕玄虚莫
道漁人只為魚
避世垂綸不記年官高爭得似君閒傾白酒對青山笑
指柴門待月還
棹警鷗飛水濺袍影隨潭面柳垂縚終日醉絶塵勞曾
見錢塘八月濤
南鄉子
㩦籠去采菱歸碧波風起雨霏霏趁岸小船齊棹急羅
衣濕出向桄榔樹下立
雲髻重葛衣輕見人微笑亦多情拾翠採珠能幾許来
還去爭及村居織機女
登畫舸泛清波採蓮時唱採蓮歌欄棹聲齊羅袖歛池
光颭驚起沙鷗八九點
䨇髻墜小眉彎笑隨女伴下春山玉纖遥指花深處爭
回顧孔雀䨇雙迎日舞
紅豈蔲紫玫瑰謝娘家接越王臺一曲鄉歌齊撫掌堪
遊賞酒酌螺杯流水上
山果熟水花香家家風景有池塘木蘭舟上珠簾捲歌
聲遠椰子酒傾鸚鵡盞
新月上遠煙開慣隨潮水採珠来棹穿花過歸溪口沽
春酒小艇䌫牽垂岸柳
定風波
志在煙霞慕隱淪功成歸看五湖春一葉舟中吟復醉
雲水此時方認自由身花島為隣鷗作侣深處經年
不見市朝人巳得希夷微妙旨潛喜荷衣蕙帶絶纖塵
十載逍遥物外居白雲流水似相於乘興有時㩦短棹
江島誰知求道不求魚到處等閒邀鶴伴春岸野花
香氣撲琴書更飲一杯紅霞酒回首半鈎新月貼清虛
又見辭巢歸燕子阮郎何事絶音徽簾外西風黃葉落
池閣隱莎蛩呌雨霏霏愁坐算程千萬里頻跂等閒
經歲兩心違聽鵲憑龜無定處不知淚㾗流在畫羅衣
鴈過秋空夜未央隔窗煙月鎻蓮塘往事豈堪容易想
惆悵故人迢逓在瀟湘縱有回文重叠意誰寄解鬟
臨鏡泣殘粧沉水香消金鴨冷愁永候蟲聲接杵聲長
簾外煙和月滿庭此時閒坐若為情小閣擁爐殘酒醒
愁聽寒風葉落一聲聲唯恨玉人芳信阻雲雨幈帷
寂寞夢難成斗轉更闌心杳杳將曉銀缸斜照綺琴橫
西溪子
馬上見時如夢認得臉波相送柳堤長無限意夕陽裏
醉把金鞭欲墜歸去想嬌嬈暗魂銷
金縷翠鈿浮動粧罷倚窗圓夢日高時春已老人未到
滿地落花慵掃離思正難緘燕喃喃
李王(八首)
望江南
多少恨昨夜夢魂中還似舊時遊上苑車如流水馬如
龍花月正春風
多少淚斷臉復橫頥心事莫將和淚說鳳笙休向淚時
吹腸斷更無疑
更漏子(大石調金荃集作温飛卿)
柳絲長春雨細花外漏聲迢逓驚寒鴈起寒烏畫屏金
鷓鴣香霧薄透重幕惆悵謝家池閣紅燭背繡帷垂
夢長君不知
蝶戀花
遥夜亭臯閒信步乍過清明蚤覺傷春暮數點雨聲風
約住䑃朧淡月雲来去桃杏依依風暗度誰在秋千
影裏低低語一片芳心千萬緒人間没箇安排處
清平樂
别来春半觸目愁腸斷砌半落梅如雪亂拂了一身還
滿鴈来音信無憑路遥歸夢難成離恨怯如春草更
行更遠還生
採桑子(羽詞)
亭前春逐紅英盡舞態徘徊細雨霏霏不放䨇眉時暫
開綠窗冷靜芳音斷香印成灰可奈情懷欲睡朦朧
入夢来
喜遷鶯
曉月墜宿煙微無語枕頻欹夢回芳草依依天遠鴈聲
稀啼鶯散餘花亂寂寞畫堂深院片紅休掃儘從伊
留待舞人歸
山花子(一作浣溪沙)
菡萏香銷翠葉殘西風愁起綠波間還與韶光共憔悴
不堪看細雨夢回鷄塞遠小樓吹徹玉笙寒多少淚
珠何限恨倚闌干
子夜啼(一本别見或作菩薩蠻)
花明月暗籠輕霧今宵好向郎邊去剗襪步香階手提
金縷鞋畫堂南畔見一向偎人顫好為出来難教君
恣意憐
馮延巳(七首)
羅敷豔歌(一名採桑子)
小庭雨過春將盡片片花飛獨折殘枝不語凭欄只自
知玉堂春煖珠簾捲䨇燕来歸舊約難期肯信韶華
得幾時
馬嘶人語春風岸芳草綿綿楊柳橋邊落日高樓酒旆
懸舊愁新恨知多少目斷遥天獨立花前更聽笙歌
滿畫船
更漏子(商調)
夜初長人近别夢覺一窗殘月鸚鵡臥蟪蛄鳴西風寒
未成紅臘燭彈棋局牀上畫屏山綠搴繡幌倚瑶琴
前懽淚滴襟
玉罏煙紅燭淚偏對畫堂秋思眉翠薄髩雲殘夜長衾
枕寒梧桐樹三更雨不道離情最苦一葉葉一聲聲
空階滴到明
臨江仙
冷紅飄起桃花片青春意緒闌珊高樓簾幕卷輕寒酒
餘人散獨自倚闌杆夕陽千里連芳草風光愁殺王
孫徘徊飛盡碧天雲鳳城何處明月照黃昏
虞美人
畫簾新霽情蕭索深夜垂珠箔洞房人睡月嬋娟梧桐
䨇影上珠軒立階前高樓何處連宵宴塞管聲幽怨
一聲巳斷别離心舊懽抛棄杳難尋恨沉沉
碧波朱戶垂簾暮簾下鶯鶯語薄羅衣舊泣青春野花
芳草逐年新事難論鳳笙何處高樓月幽怨憑誰說
亭亭殘照上梧桐一時彈淚與東風恨重重
庾傳素(一首)
木蘭花
木蘭紅豔多情態不似凡花人不愛移来孔雀檻邊栽
折向鳳凰釵上戴是何芍藥爭風彩自共牡丹長作
對若教為女嫁東風除却黃鶯難匹配
劉侍讀(一首)
生查子(䨇調)
深秋更漏長滴盡銀臺燭獨步出幽閨月晃波澄綠
菱荷風乍觸一對鴛鴦宿虚棹玉釵驚驚起還相續
歐陽彬左丞(一首)
生查子
竟日畫堂懽入夜重開宴剪燭䗶煙香促席花光顫
待得月華来滿院如鋪練門外簇驊騮直待更深散
許岷(二首)
木蘭花(大石調)
小庭日晩花零落倚戶無聊粧臉薄寶箏金鴨任生塵
綉畫工夫全放却有時覷著同心結萬恨千愁無處
說當初不合儘饒伊贏得如今長恨别
江南日煖芭蕉展美人折得親裁剪書成小簡寄情人
臨行更把輕輕撚其中撚破相思字却恐郎疑蹤不
似若還猜妾倩人書誤了平生多少事
林楚翹(一首)
菩薩蠻(中吕調)
畫堂春晝垂珠箔臥来揉惹金釵落簟滑枕頭移鬢蟬
狂欲飛笑拖嬌眼慢羅袖籠花面重道好郎君人前
莫惱人
薛昭藴(一首)
謁金門
春滿院疊損羅衣金線睡覺水晶簾未捲簾前䨇語燕
斜捲金鋪一扇滿地落花千片早是相思腸欲斷忍
教頻夢見
徐昌圖(三首)
木蘭花(䨇調)
沉檀煙起盤紅霧一箭霜風吹綉戶漢宫花面學梅粧
謝女雪詩裁柳絮長垂夹幕孤鸞舞旋炙銀笙䨇鳳
語紅窗酒病嚼寒冰冰損相思無夢處
臨江仙
飲散離亭西去浮生常恨飄蓬回頭煙柳漸重重淡雲
孤鴈遠寒日暮天紅今夜畫船何處潮平淮月朦朧
酒醒人靜奈愁濃殘燈孤枕夢輕浪五更風
河傳
秋光滿目風清露白蓮紅水綠何處夢回弄珠拾翠盈
盈倚蘭橈眉黛蹙採蓮調穩吳侣聲相續倚棹吳江
曲鷺起莫天幾䨇交頸鴛鴦入蘆花深處宿
尊前集卷下
