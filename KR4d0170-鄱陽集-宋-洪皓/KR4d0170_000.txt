







　　欽定四庫全書　　　　集部四

　　提要

　　鄱陽集四巻　　　　　别集類三(宋)

　　(臣)等謹案鄱陽集四巻宋洪皓撰皓字光弼
鄱陽人登政和五年進士第建炎中擢徽猷閣
待制假禮部尚書為大金通問使龔璹副之
後璹仕劉豫皓獨不屈節遂流逓冷山居雪
窖中陳王固新(案固新宋史作悟室今據金國語觧改正)甚敬禮

之使教諸子八人集中所稱彦清彦亨彦隆
彦深者皆固新子也皓所作詩亦於此時為
多及烏珠(案烏珠宋史作兀术今據金國語觧改正)殺固新皓遷
雲中至紹興十二年始歸國留金首尾凡十
五年後為秦檜所嫉安置英州皓詩所謂六
十之年入瘴鄉是也居九年始内徙行至南
雄州卒謚忠宣宋史本傳稱皓有文集五十
巻而書錄觧題作十巻考皓子适盤洲集中

載有皓集䟦語一篇稱裒其在北方詩文為
十巻刻之新安郡則宋史誤矣其集乆不傳
今從永樂大典所載裒輯編次共為四巻凡
其始奉使時塗次所經及遷居冷山以及歸
國後南竄之作有年月可考者悉以年月排比
或年月不可考而確知其為奉使後作南遷
後作者亦皆以類相從其不知作於何時者
則别綴於後而以适䟦語冠於巻端焉皓大

節凛然照映今古雖不必文章為重然其子
适邁遵承藉家學並掇詞科著述紛綸蜚聲
一代淵源有自皓實開之迄今年代迢遥篇
章散佚幸得遭逢

　　聖世蒐羅遺逸復光輝於蠧蝕之餘斯亦其忠義之氣

　　不可泯没待

　　昌期而自發其光者矣乾隆四十六年九月恭校上

　　總纂官(臣)紀昀(臣)陸錫熊(臣)孫士毅


　　總　校　官　(臣)　陸　費　墀


















　　洪适原跋

　　先君以建炎巳酉出疆時年四十有二矣平生著書多
悉留檇李庚戌之春厄於兵燼無一存者紹興癸亥還
朝入直玉堂不旬日領鄉郡去明年而遭祖母之喪服
除未幾有嶺表之謫杜門避謗不敢復為文章謫九年
而即世故手澤之蔵於家者唯北方所作詩文數百篇
謹位而叙之以為十巻刻諸新安郡未彚次者猶有春
秋紀詠千篇云










