







　　欽定四庫全書

　　鄱陽集巻二　　　　　　　宋　洪皓　撰

　　詩

　　元日有感

　　不見朝正秖自愁展親弗逮兖州囚(張華原為刺史獄有繫囚張曰三元
之始念卿幽閉給假五日足得展謁親親)席重遥憶談經㑹酒噀寧知救火
謀内熱空持白羽扇峭寒且著黒羔裘履端醽醁何時
賜落筆髙歌灑淚休


　　和呉英叔寒食

　　櫪駒久縶已難禁冷節來臨且强吟斷火任踰三日限
傷時唯恐二毛侵思親忽作楚囚泣戀主空存魏闕心
世變風移多野祭一聲杜宇又春深

　　次遷居見憶韵

　　異域相逄臭味同髙談劇論盡由中情如兄弟堅膠漆
義薄雲天壓華嵩半嵗連床忘爾汝一朝改館任王公
過從莫憚塗泥濘六藝遺文要折𠂻


　　和送雙鴨

　　可惜雙鳬脱氄毛獵師飛放豈辭勞養賢曽食三千客
待使徒加十一牢燔炙不須歌兎首膳羞何必用牛膏
庖人繼肉充禽獻貪冒安能免餮饕

　　鶩落春洲整翮毛呼鷹搏擊自忘勞充庖豈為食三鼎
改館何須饋七牢漫詠續絃求鳯髓休誇辟糓獻龍膏
今朝禊飲嘗嘉味貪食寧知不是饕(是日上已)

　　次上已微雨韻


　　覽鏡傷春歎二毛譊譊終日愧賢勞追思束晳譏同列
未信盧充憶共牢天氣困人濃似酒雨絲及物潤如膏
蘭亭修褉今何在且學東坡賦老饕

　　次李通奉韻見招

　　萬里流離只一身東西南北與誰親登髙且伴髙僧話
揖孟懐陶任世人

　　未稅南冠為有身忘形爾汝見情親我詩速客酬嘉節
傾蓋從前有幾人


　　次李韻

　　見危致命欲時清萬里祈通兩國情嘗盡艱難徒自苦
著成紀詠待誰明瑤琴漫鼓思歸引玉笛休吹逐舞聲
遥夜肯來同晤語消憂豈待賜宣城

　　次趙民瞻韻

　　假館連牆數見過宗英年少雋才多設科不倦來羣彦
教學無他伏衆魔草賦未曽師屈宋哦詩豈復慕隂何
後生可畏吾將老終養心違愧蓼莪


　　立春有感

　　强擬登臺豁旅愁五行今日到金囚土牛始正農祥候
綵勝初銜鬼隱謀司啓空傳青鳥氏迎春不見翠雲裘
一巵壽酒何縁受覔紙題詩死不休(杜子美詩云羣公蒼玉佩天子翠雲
裘)

　　食羊次韻

　　骯髒無聊但獨愁未甘降服作秦囚分羔正值償私憾
食肉安能有逺謀祈死難沽千日酒苦寒誰贈五雲裘

包羞忍恥隨縁分深愧空餐自訟休

　　次韻集三杯事

　　百拜三行愧且愁聊通大道税予囚味釃且作迴橈計
得趣將為藍尾謀草聖欲傳仍脫㡌寳刀應弄未投裘
縵歌六代興亡國小阮客來夜艾休

　　靈棊卜(按隋經籍志有十二靈棊卜經一巻)

　　苦樂迎春詠四愁詔書未暇蔽要囚已知行止闗天命
暫卜窮通聽鬼謀栘監窖幽餐鼠草奉春械繫易羊裘

何時放我南歸便抱甕躬耕死即休

　　次種野花韻詩

　　强移野卉對殘春深恐焦枯向日薫種止一行非貴少
髙纔三寸豈超羣既無艶色堪觀賞又乏幽香漫吐芬
却憶故園都謝了賣花聲斷幾時聞

　　次督洗泥韻

　　隂山趺坐匪逃秦杖錫聊充觀國賔君已無家擕愛子
我雖有室别慈親頃年共試同文館今日俱為異域人

千里逺來當洗拂松醪未熟且休嗔

　　寄范郎中

　　纔聞家世便心傾何况通經古是程范叔青雲能自致
不須河朔寄柴荆

　　相門有相未多年德行雙全亞子騫匪晚南歸施有政
也應示辱用蒲鞭

　　寄孫修撰頃嘗同舍訝予多忘有見過之意

　　未見古人心已傾揚鞭何惜一朝程自慚病忘非多忘

儻逐班荆即負荆

　　不挹風猷二十年天涯淪落看騰騫若無大故休遐棄
唁我何方早著鞭

　　再寄

　　樽酒遥期共細傾孫郎假道莫貪程科名雖已追何僅
隱語尤當繼子荆

　　館閣飛聲彊仕年胷中藻思若雲騫駑駘失主無光彩
遐想騏驎受玉鞭


　　愆期

　　久留家釀待公傾引領東望屢問程新作小亭堪小宴
幾時低唱進南荆

　　日長岑寂度如年然諾胡為我輩騫漸入清和宜枉駕
坐邀勿訝亟揮鞭

　　再寄孫文

　　中原分裂似天傾公帶羣英世作程我坐儒冠稽復命
王郎代匱已之荆


　　見危詎敢惜餘年若欲全生義則騫久困鹽車思仰首
如䝉贈䇿勝金鞭(後漢贊云專為生則騫義)

　　重九

　　馬鞍山㑹異龍山暮節登髙作等閑不逐遊人存靜觀
唯依逹士叩元闗箭穿化鶴君何在書寄賔鴻使未還
引領庭闈方寸亂倚松對菊涕澘澘

　　程待制以黄居寀蘆鷺易燕穆之雪滿羣山圖
次韻以贈(燕畫遂成對)


　　雪滿羣山景甚清燕公乘興繪娛情通靈妙絶徒誇誕
真蹟曽傳可辨明御府多藏亡足惜邉庭罕見歎連聲
天教待制成雙軸好掛髙堂作畫城

　　用韻贈傅學士兼述懐思古

　　新詩警䇿速如神又見闗中出舜民正是稠雲方積雪
俄䝉摛藻便為春蜂擁鶴膝音雖婉金埓銅山句未貧
故將風騷方入選少卿同是隴西人

　　萬里求成質鬼神頻年虐執誤斯民忘憂每藉杯中物

積閠頻迎塞外春顧我蹣跚仍久困觀君慷慨豈長貧
如聞近獻昇平録應述修和勉主人

　　欲話艱難慮損神可憐無告一窮民詼諧好比盧思道
喜怒忘同杜子春去國登樓聊自遣越鄉懐璧不如貧
范雎為魏歸須賈不是綈袍戀故人

　　次韻夜聞鵝鴨聲二物自淮甸至

　　傳聞二物出三洲萬里籠來地僻幽豈為冩經求厚味
且圖牽眼逐輕漚眠沙若得房公餽見彈須防陸子謀

已戒兒童莫相惱比鄰容得夜鳴不

　　次雨中煖房韻

　　首夏霖滛似早秋坐邀車馬愧無由提壺見就傾三爵
具饌何嘗選百羞剛道煖房排旅悶實圖求友慰幽囚
言歸倒載衝泥怯繼捧新詩勝趙謳

　　次信文早春韻

　　一星終後尚蹉跎四壁如懸已化梭方殢聖賢排旅悶
忽驚天地應人和春風乍扇融氷雪佛火初收散綺羅

遐想故園桃李下舊蹊好在有誰過

　　邱壑幽懐日已蹉寧論鄰女戯投梭干戈未戢貪修怨
玉帛還留誤講和恩許養痾徒受粟老來便靜任張羅
春回又起江湖念願致山翁一葉過

　　次韻朱少章潭園馬上口占

　　燕國由來士女都家家行樂集城隅豈無魚鳥如靈沼
若有蓴鱸似太湖我縶南冠嘗獨到君邀北使欲相呼
驅車宵濟盧河去十里荷花待入呉


　　幽都風俗慕成都可待遨頭指路隅楊栁垂隂連北道
芙蕖舒艶亞西湖客思劇飲逃三伏人患苛留阻一呼
回首未忘憂墨吏渡江應不怕天呉

　　發池潭至盧溝河

　　燕山除館俯池潭踰月羈孤苦吏貪遥望盧河一舍阻
著鞭信宿次闗南

　　次髙待制韻登真珠山採白石子

　　下馬登山不厭髙疑窮石壁望松寥如珠可玩俄盈匊

似米仍圓屢折腰何異宋都星隕璞實連燕地玉生苗
牛羊踐履真堪惜絶恨當年縱采樵

　　送劉善長歸北安省親(其父守北安九嵗為質子)

　　九齡頴悟已驚人乃父分茅善撫民鄭忽身為周室質
賈生議屈漢庭臣行攀郄桂榮三釜暫著萊衣省二親
勿訝班荆歌陟屺小人有母在江濵

　　次韻重九登慈恩雁塔帥漕見邀

　　秋髙裘馬正輕肥節制身兼被召時邂逅貴人爭獻壽

逄迎嘉節競題詩心危雁塔勞君詠家近龍沙感我思
泛菊佩萸今巳矣長安不見轉凄悲

　　寄宇文相公(二首)

　　秦師圍已急楚國救人闌食客腹空飽先生心獨寒奉
盤從遽定按劍叱難安存趙舌三寸何須折鏌干

　　羅娑囚應釋雞林厄洊闌途無埋鼻熱地有裂膚寒反
國公復相還家我問安如容陪驥尾匪晩到餘干

　　鄴都(自燕至相方休一日)


　　流離萬里偶生還暫得安陽一日閑飛蓋曳裾何處去
西園不見見青山

　　白馬渡

　　國歩日多事霜露任霑衣留落十五年至今方北歸繚
繞一萬里人物太半非昔時渡盟津賔從爭扶持兹辰
渡白馬隂曀日無輝一酎祈利渉馮夷莫予違驚秋感
葉脱况乃思鱸肥父老行歎息風雨仍霏㣲夜投胙城
宿百里即王畿遙望一惆悵何當拜天威


　　車行大雨中

　　折巾咨暑雨持節櫛迴風馬惜障泥錦農披䕶背篷摧
輪方臲卼痛僕且牢籠塗曲休辭辱行將與夏通

　　過封邱見熊主簿

　　封邱封父國繁弱大弓良人器今安在興衰古不常畫
旗連衛滑繪句得髙張里閈黎元少兵戈畎畆荒蓬深
饒雉兎日夕下牛羊富庶思畿甸衣冠邇帝鄉故人憂
濩落新令喜商量失意懲(原缺二字)銷愁痛引觴離家多嵗

月去國幾星霜種種心俱短悠悠道且長何須論出處
秪合謹行藏俟命宜居易安時强激昻勾稽迷簿領陶
冩賴篇章後嗣從渠分前程問彼蒼君無須賈戀我乏
陸生裝釁鼓囚方釋班荆語未忘前身愧蘇武異縣識
仇香話别傷懐地澘然出數行

　　戯用邁韻呈呉傅朋兼簡梁宏父向巨原

　　憂患二毛侵目睫亦毶毶篇什棄置久遑暇閱龍龕呉
侯主詩盟欲從靳如驂古風風格老叙事若綺談宦情

既淡薄世故應飽諳置驛復鄭莊好奇過岑參優游聊
卒嵗俛仰自無慚近取忘年友得一乃分三梁向競爽
姿邁也恐不堪輙持水中蒲擬並浦上柟諸公不鄙夷
細流納江潭有酒必喚飲分題許同探向子忽話别寒
霜萬嶺含千里足勿憚一行心亦甘青冥定特逹髙賢
上所貪江頭春色回和氣已醺酣伊鬰思陶冩故人居
巷南

　　洪慶善韓美成觀所藏宣和殿書畫慶善有詩

次韻(已下在饒州作)

　　晉唐尺牘丹青古老眼貪看眩欲花二使星臨増倍價
一篇語妙屬詩家當年寳閟藏書殿留落寧知松漠見
萬里懐歸為公出往事宣和空歴歴

　　過曺溪

　　六十之年入瘴鄉靈臺未了熱非常錫泉一飲根塵凈
重到清凉禮梵王

　　一宿南華暫息機未知五十九年非應身雖在問無應

漫上層樓看信衣

　　半世囚拘愧牧羊生還四載却投荒危機未履巳如此
欲效前賢問上蒼

　　湞陽寓居(按湞陽見漢地志屬桂陽郡原本作真蓋宋時避仁宗諱今改正)

　　地瘠久荒蕪驅童且荷鋤誅茅仍遣瘴汲水旋栽蔬瓟
醬調應晩蓴羔興漸䟱秋髙宜日渉不必問丹書(南齊髙帝
四時瓟醬調和菜白)

　　芭蕉


　　芭蕉非一種南粤競成叢結實聮房緑舒花燄火紅象
蹄形甚偉筒葛紝尤工羈旅牽愁思秋忩夜雨中

　　題塵外亭

　　千嵗歸來化鶴仙作亭猶是舊山川登臨逈出紅塵外
笑傲仍居碧海邉坐想三清元不逺回觀五濁秖堪憐
鵬摶九萬吾何羡安用䝉莊第一篇



