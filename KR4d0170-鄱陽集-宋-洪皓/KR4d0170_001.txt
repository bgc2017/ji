







　　欽定四庫全書

　　鄱陽集巻一　　　　　　　宋　洪皓　撰

　　詩

　　次大風韻(按集中次韻詩於原作姓名往往不載豈當時龔璹之流後皆降仕故削
而不録抑詩散佚者多或詳彼畧此今無可據考姑仍舊文)

　　飛㢘薄怒意云何肆暴傷春氣不和可但揚沙迷白晝
也應震海涌滄波終霾捲地將飄屋隂曀驚林定折柯
便欲奮飛聮六鷁宋都未過且悲歌(按此詩至洨河石橋疑皆皓奉使時

途中作)

　　都亭驛詩

　　都驛荒凉尚邃深息肩藉庇有餘隂故宫今巳生禾黍
翻作行人倍痛心

　　羑里廟

　　羑河依舊羑城空十畝頽基象四墉重易待更三聖備
諸侯那得七年從斯文未喪今猶在遺像雖存祭不供
尚有神靈能濟旱往來拜謁日憧憧


　　講武城

　　長笑袁本初妄意清君側垂頭返官渡奇禍憐幕客曹
公走熙尚氣欲陵韓白欺孤計已成軍容漫輝赫跨漳
築大城勞民屈羣䇿北雖破烏丸南亦困赤壁八荒思
并吞二國盡勍敵西陵寄遺恨講武存陳迹雉堞逐塵
飛濁流深莫測回首銅雀臺鼓吹喧黽蟈

　　夜渡沙河

　　秋聲已䇿䇿行役敢遲遲潦漲流偏急舟横岸自移披

襟從露浥攬轡覺神疲曉入邯鄲道黄粱熟未知

　　望蓬鵲山詩

　　内邱應有越人踪血食依山近邑中前代醫流兼呪法
上池水飲獲神功假真昔歎多盧異生死今慚少虢同
秦技嫉能遭横逆停車弔爾意潛通

　　洨河石橋(按洨水出常山石邑井陘東南入於泜見説文及前漢地理志據皓本傳
至太原留幾一年此其經渉之地也)

　　洨河建石橋可但驢馬渡長耳留蹄涔嗟我來何暮四

隅柱干霄停驂俯一顧上鏤過客名旁鐫海怪怖開元
雙折柱𨽻畫尚堅固神物久䕶持趙人速驚嫭泉南應
伯仲松江說無處引領渺烟波恨不奮飛去

　　次韻春日即事六首(按此詩當是在雲中作皓前後兩至雲中未知詩作
於何時)

　　暮春百卉未舒紅盡日㝷芳遡晚風誰道倦遊鞍馬上
且投佳句錦囊中

　　逺訪夭桃映面紅俯臨寒食困和風幽燕在昔多佳麗

應有留題外户中

　　恨無六翮不能飛一見慈顔戯彩衣躍馬問鞍驚被執
式㣲空賦未容歸

　　如膏細雨沐輕紅更有催花少女風薄暮濃雲横漢外
西山數㸃有無中

　　何須百鳥獻花紅懶似吾師有祖風儒釋自來曽結社
不妨俱隱小堂中

　　禁煙未覩燕子飛料峭寒生透寢衣欲去踟蹰情味惡

春歸底事不同歸

　　過窮頭嶺

　　驅車陟峻阪牛斃轍亦敗羊腸雖云險兹險最奇怪千
里無爨烟四顧多障礙烟草何茫茫信是要荒外平生
嘗險阻已負垂裳戒今兹有此行其又誰怨憝上天實
為之於我無可奈死生安之命靡靡詠行邁致命為見
危委質復何悔我躬既不閲我後恤不逮

　　所居三章二章章八句一章章十句


　　昔我所居巨室髙門或出或處笑傲乾坤終日熙熙省
定晨昏致君澤民兹志常存(一章)今我所居圭竇蓽門俯
首折腰如坐覆盆終日譊譊形弊神昏死所未知舊事
誰論(二章)人亦有言禍福無門忠孝弗著淫侈實繁天其
罰我我又奚怨儻謹言行或反邱園作為此詩以告同
閽(三章)

　　次三月望日出遊

　　無馬假犢車豈必朱丹轂駕言暫出遊冩憂慰窮獨尋

芳不見花宿莽埋槲&KR0554;區區十里間良友始追逐晤語
得正人頗欣富方榖書齋大蕭條四靣少林麓欲作納
凉亭因兹出求木履橋雖云安欹柱恐顛覆臨深念垂
堂徒行漫捫腹道險能摧輪畏聞聲轆轆形骸久衰憊揺
几屢顰慼五方民雜居瀕澤非廣谷雞犬或相聞要知
是荒服跋渉頻問津引領主人屋老稚俱迎門擊鮮饋
豚肉日暮途修阻還轅不辭速吻燥藉醇醪餬口資饘
粥翌日覩新詩珠璣圓且熟可追寳劒篇髙誦素靈哭


　　次韻小亭

　　昔叔孫穆子使於晉晉人執之叔孫所館者
一日必葺牆屋去之日如始至宋子罕云吾
儕小人皆有闔廬以避燥濕寒暑因感其事
用韻見情

　　豈敢效叔孫所至館必葺吾儕有闔廬苐欲避燥濕舊
居非爽塏方暑詎可入尚幸屋西偏升墟下臨隰揆日
遂誅茅土木頗難集靣南創小亭聊紓九夏急不妨種

花蔬未免抱甕汲猶恐地勢卑版築加一級恍如到㑹
稽山川獲顧揖雲雨出髙峯燕坐觀吐噏我來巳二年
茍活匪成邑將命負何辜胡為久見執除館至於三塊
然形獨立今兹喜卜鄰風猷朝暮挹對酒有良朋邀月
飲無及新齋跬歩間乘興袂宜襲

　　小亭落成都官有詩次韻以謝

　　我被儒冠誤此身公緣何事作流人瓊葩乍折香勝雪
玉版初嘗煖似春月桂他年應獨折瓊林今日遂重新

披襟散髮無妨醉况有紅粧二八陳

　　小亭偪仄僅容身開宴添樽有主人爽塏何妨當九夏
芳菲可惜過三春休嗟芍藥隨風隕待看葵花向日新
萬里逺來逄一飽粗勝夫子厄於陳

　　贈彦清

　　好生惡殺號蒼天天憫斯民欲息肩自是大邦兵不戢
在於南國使無愆論功弗用矜三㨗持勝何如保萬全
願早結成修舊好名垂史䇿畫凌煙


　　門下棲遲近一年郎君髙義薄雲天儻能一語寧三國
應有嘉名萬古傳

　　彦清彈琵琶有感(彦清者金相陳王固新長子固新原本作悟室今依金
國語解改正)

　　黄金捍撥紫檀槽推引柔荑品調髙妃子和親瞻馬首
樂天送客駐江皋一時聽罷嗟流落千古聲存訴切嘈
青冡青衫蕪没久寧知孤旅更蕭騷

　　山頂花(有序)


　　方苞類海棠既舒似梨花工部賦海棠則無
心都官詠山頂仍率意此間花品絶少豈非
遐想故園見近似者而喜乎忩前數株爛熳
比遭風雨摧殘飄隕過半乃䝉仁慈憐僕幽
獨乘興清賞冐雨寵臨光之以四韻重之以
一樽速客擕孥弗憚泥濘淺斟低唱遂至夜
闌待月南忩乃克分袂佩服勤腆何可弭忘
因次韻以謝簡學士同賦


　　萬片隨風正可嗟殘枝帶雨認梨花胭脂洗盡餘香雪
翠幄光生散綺霞品類海棠無傑句方言山頂更雄誇
題詩載酒同清賞月上梢頭始到家

　　中秋

　　舊時相識惟明月三五而盈盈又缺盈時常少缺常多
恰似人間足離别我今一别已三年中秋三見望舒圓
烏衣燕子尚得返鴻雁正爾翔幽燕此時蟋蟀猶在宇
聲聲悲吟正獨處耿耿不寐夢難成翩翩蝴蝶亦辭去

寒螿韻咽草木黄金風惻惻奏清商援琴擬操明月吹
調髙曲古轉凄凉母曰嗟予久行役寧知萬里為羈客
烏鵲南飛飛不髙願為黄鵠無羽翼瀟湘水濶影沉沉
鄂渚樓髙興又深明年此際知何處再覩嬋娟照客心

　　重九彦清出獵獨處無聊

　　獨上層樓意巳䦨欄干倚遍悄無言白衣不至黄花少
悵望庭闈涕淚繁秋節堪悲惟暮節牛山獨歎異龍山
解嘲不見狂從事落㡌風流作等閒(按此宜作兩首原本作一首疑誤)


　　彦清生辰(十一月一日)

　　傳聞公子降生時慶罷周正繼誕彌誰識止戈方黷武
獨如好學務求師少年已見鎡基好他日應為將相期
仁者自然天錫壽若修隂德更何疑

　　老母亦以是月生行年七十有三矣有感而作

　　息肩弛擔未多時便祝郎君願徳彌念母年髙班絳老
為儒學淺愧蕭師三年不問交鄰道萬里寧知復命期
南國人情都不逺賦詩懐逺莫相疑


　　念母

　　復命無由責在身可堪甘㫖誤慈親飄零殊異三年宦
遺肉知存愧餓人

　　寄蘭干

　　出彊三載已三遷跋履脩塗又八千山近迷迴寧有是
鋪經幸脱豈其然樂饑饘粥姑安命養拙茅齋且任縁
若也故人髙義重暫來江畔唁張騫(迷迴山幸脱鋪皆所過地名)

　　次韻寄興祖廣德


　　南歸不獲却東遷險阻艱難遍大千母老三年難見止
途窮一慟忽澘然愁同暴虎馮河悔災甚求魚用木縁
行府相將釋老馬故人贈䇿助騰騫

　　又和春日即事

　　淹留逄地僻將老惜韶光齒與青春暮愁隨白日長尋
芳無處問對酒有時狂漫學樊遲圃空登子反牀霏霏
觀雪集冉冉望雲翔念母歌零雨憂君誦履霜繫書思
雁足看劒憶魚腸駑馬先騏驥鴟梟笑鳯凰一身纒疾

病四載廢烝嘗作箇頭風愈陳琳檄在旁

　　次觀表文韻

　　求成虐執四三年一木難支大厦顛致死存孤思杵臼
恃强輕敵笑苻堅國家未免中衰者日月何妨薄食焉
今日一成終祀夏艱難啟聖頼皇天

　　歲云暮矣厭三餘豈不懐歸畏簡書昔日卑辭剛不聽
今冬繼請諒難虛賈生施餌非良䇿陳子哦詩或起予
江左四年無信息欲傳尺素羡雙魚


　　思歸

　　緩頰難支大厦傾單車乆税阻歸程慈顔萬里音書絶
忍看東風動紫荆

　　垂翅東隅四五年不知何日遂鴻鶱傳書燕足徒虚語
强學山公醉舉鞭

　　節至思親不覺淚下因記杜子美詩云無家對
寒食有淚如金波又云佳辰强飲食猶寒隠几
蕭條帶鶡冠清明詩云風水春来洞庭濶白蘋

愁殺白頭翁王元之詩云無花無酒過清明興
味都來似野僧二公佳句正為我設也將命求
成五年矣去秋和議王侍郎南去(按王侍郎即王倫宋史倫
與朱弁同使金見留紹興二年因和議倫先歸皓奉使在建炎巳酉至是適五年以時考之正
合)我獨淹留命也如何感時述懐賦四韻呈都
官兼簡監軍(監軍即陳王固新)

　　寒食無家淚滿巾清明無酒更愁人不聞東道開東閣
空歎白頭歌白蘋日永蕭條徒隱几雪埋蒼莽阻尋春

王郎歸去我留滯始信儒冠解誤身

　　小王親迎賦此贈行卒章聊遣鄙懐

　　混同江水秀可掬李氏太師女如玉婦德婦功應夙成
施鞶施衽亦初熟舜華美豔年踰筓未遭良匹求名族
風流儒雅王家郎燕食東牀坦其腹納幣委禽六禮成
送車百兩皆丹轂三星在天四月中今夕何夕㑹花燭
綢繆謹始待如賔伉儷要終貴和睦且聞祁祁多娣媵
將見詵詵衆似續我來乞盟閲八千除館又經融火六

老母八十漫嗟予男女有九賦采緑固知我後恤不遑
人豈無情捐骨肉萬里一身秪自憐其誰髙義哀㷀獨
况復惡疾屢纒緜呼天恥作窮途哭因子告行遂贈言
勿忘舊學膺天禄

　　小王仲冬望置酒學士賦詩次韻

　　三冬適半成髙宴初筵更速金閨彦王氏三珠少愈奇
昔也聞名今見面雖無絲竹侑清歌賴有雪月争曳練
乃兄登朝立要路黒頭入侍瑶泉殿一時壯氣飲如虹

千仞威稜迅侔電諫父休兵巳可嘉延儒敎子尤堪羡
學士例能憐麴糵擬追乃祖存訓傳折衝樽爼敗垂成
敷演佛乘超鍜鍊都官驚坐肖孟公一醉逃禪俄側弁
不妨草檄愈頭風何用能文獲天硯杞梓奇材當顯庸
圭璋重器且明薦大夫醉墨稱三昧鍾王歐禇欣一眄
下馬疲觀索靖碑畫牛誤落桓溫扇仲氏彎弧過鐵槍
驍勇臨機解乘便酒行軍法慕朱虚幼賭摴蒱慙奉倩
叔也居然賦常棣且招師友嘗異饌鶺鴒風緊思急難

堂堂筆陣曽酣戰少年須折一枝桂要職休辭五府掾
我來修好閱六年薄命未許囬哀眷穆生初為設醴留
臧堅豈受刑臣唁三沐三薫聽所為一觴一詠情忘倦
强哦拙句若塼抛枉尋長篇同玉衒求成未結心如醉
况乃光隂疾於箭天涯久旅漫思家引領庭闈徒眷戀

　　次彦深韻

　　德星堂上排家宴壎箎合奏延羣彦彦清好士虚左迎
遂拉友朋來㑹面新禮將行要討論舊章欲舉須淹練

乃公功業世無有劒履應須尊上殿冡嗣風流邁阿戎
眸子爛如巖下電紗籠名姓鬼䕶持閣畫形容人健羡
先㡬頃獻萬言書壯歲曽看百將傳濟世雄圖任屈伸
窮途絺句殊精鍊彦亨俊逸簉鮑昭辭藻摛華如㑹弁
昇平方議戢干戈粉澤豈宜焚筆硯大慮終䝉王鳯招
奇謀靡仗無知薦子適揮毫八體具怒猊渇驥獲再眄
但當寳惜比蘭亭未可捐去同秋扇彦隆能挽兩石弓
丁字不識櫜鞬便衝冠遥憶藺相如衣繡莫誇江次倩

彦深和粹貴公子醍醐味美夸珍饌一善拳拳早服膺
射䇿君門嘗决戰起家正可二千石筮仕寧希百六掾
坐中我是江南客萬里尋盟負恩眷下齊弗免田横烹
奔楚漫勞呉子唁藉酒破愁兹不勝憑詩遣興何曽倦
匠巧旁觀秖汗顔櫝蔵待賈寧沽衒可堪僵仆雪填門
無奈裂膚風勁箭范叔綈袍也自寒須賈故人空戀戀

　　次彦深韻

　　日長漏永滴銅壺酒冽杯深困腐儒公子慇懃歌舞勸

獻酬交錯屢傳呼

　　雖遇嚴冬喜氣和開筵出妓騁婆娑折腰翹袖為公壽
願贊監軍早戢戈

　　祝壽開樽象樂和傞傞態度屢婆娑動容詠德終宵樂
從此修文定止戈

　　彦清打毬

　　三伏擊毬暴氣和汗馬良勞戞玉珂殘形傷目未嘗慮
裸顛垢面服皮鞾列騎駸駸有中下王孫上駟金盤陀

矯如跳丸升碧漢墜若流星落素波分明較勝各馳逐
雷奔電掣肩相摩天下固自有至樂但知此樂無以過
有時雌雄久不决載渇載饑日忽蹉或勝或敗何所競
屈膝進酒方駢羅擊鼓横笛歌且舞觀者如堵環青娥
抑尊禮卑渾不顧一時快意遑恤它景雲貴戚尤好此
貞元方鎮亦同科栁澤韓愈猶進諫况乃名髙欲戢戈
莫言得之自馬上連朝肄習恐傷多韓栁二書戒馳騁
願寘左右日吟哦留心經史修逺業黒頭侍宴朱顔酡


　　彦清生日

　　朔旦得天正王孫慶始生北溟鵬已化東國鳳先鳴卓
爾神峯秀昭然氷鑑清謀謨曽啓沃議論復縱横棣棣
威儀富汪汪軌度宏古今書並覽遼漢字兼行折獄嚴
無訟齊家肅有聲從軍依玉斧敎子勝金籝築館勤延
客趨庭諍戢兵坐桑觀政異飛舄入朝輕避亂迎文若
聞歌戯武城妙齡聊製錦彊仕且和羔可謂田門相寧
譏尹世卿青雲應速致緑綬諒垂榮正是頗勞止何當

早太平七年淹伴讀萬里阻求成報主心雖切思親骨
亦驚自嗟同陟屺誰與共班荆冬日凌晨至祥星際曉
明老彭知易比五福不難并

　　次韻學士重陽雪中見招不赴前後十六首

　　西鄰樽爼比星陳强欲擕笻慮損神得句揮毫須㑹友
緩聲振木解娛賔獻醻雜坐欺三白服餌單棲忘五辛
重九閒居真可惜銷憂思引萬家春

　　萸房覔得惜其陳擬學宗王問鬼神不放黄花資獻壽

故飛白雪惱留賔一身抱病蹣跚苦萬里思親况味辛
正是悲秋増感慨詩翁摛藻與為春

　　二君氣概繼雷陳九日哦詩妙入神季友凌霄方草賦
孟公驚坐正延賔難陪鳯嶺登髙宴且放牛山出涕辛
獨卧薦䝉思橘贈數篇潛發洞庭春

　　支離已久懶申陳枕上賡歌暫釋神在户厭聞蛬咽韻
隨陽空羡雁來賔交情中絶慚張耳國歩方艱憶鬭辛
七載南冠猶未税尚期肆眚九年春


　　憶孟懐陶迹巳陳杖藜弔影召魂神假書豈料貍為士
帶箭寧思鶴是賔臂上垂囊災可代江邉錫宴食多辛
典衣本欲作重九冐雪難㝷石凍春(富平酒名)

　　天涯憔悴向誰陳不死由來是谷神蒲栁衰姿依術士
桑榆晚景屬談賔言存趙氏惟韓厥力定周邦頼賈辛
尚論古人猶未足投閒更欲講王春

　　凌霜髙潔試敷陳采采通靈可養神流水尚能延壽考
落英端可薦尸賔千株蕪没堪嗟詠一束䝉茸弗忌辛

願學楚人栽九畹重陽已過待來春

　　出疆許久豈當陳患難頻經賴至神敢覬路通馳一乘
遥思郷飲立三賔陵蘋翠减猶能泛岸蓼紅衰不變辛
秋盡交遊無陸凱江梅誰贈一枝春

　　七稔艱難不敢陳行藏且問蓐收神逺來豈為謀身事
久執無縁厠國賔妄意合成同晉楚羞言著節繼蘇辛
哀哉庾信江南賦悶讀頻移玉座春

　　怪怪奇奇不可陳搜奇抉怪殆窮神曽編金鑰李商隱

屢賜銀桮胡楚賔麗服靚粧皆可玩大羔元酒並忘辛
文章三變公為伯自愧惷愚冬復春

　　六朝舊事欲條陳正恐招憂又愴神元豹成文須隱霧
嘉魚式燕且邀賔方歸晉事同韓起敢望燕台致劇辛
回首天南佳麗地時時引領九江春

　　一介蹉跎畧叙陳轉喉觸諱聽於神正愁平子將除館
强學申公亦謝賔厚貌深情非易察磨肌戞骨不勝辛
傍人門户休争氣惟願歸耕向富春


　　韋編懶讀厭窺陳習氣難除但耗神豈敢為師同頴士
從初作吏慕君賔數奇嘗遇辰衝戍運背難逄丙合辛
居士於今稱耐辱天邉斗柄又移春

　　公幹沉緜自懶陳黄能入夢是何神眼前㪚帙看盈几
肘後名方或問賔衾枕頻移滋轉困盤餐少異强加辛
小人有母何時見夢繫江南戯綵春

　　咫尺書來弗獲陳深虞釁鼓禡於神行人久執縁何罪
凡伯還歸為弗賔聘魯未能希季札奔齊安敢效先辛

或行或止闗天命豈是臧倉沮子春

　　胸中耿耿向誰陳舌在形羸强集神佩印巳慚蘇季子
埋名誰誌李元賔乞糧儻死呼庚癸貴格何須足乙辛
秪恐數窮為鬼録扁舟阻泛五湖春

　　藥名一絶

　　獨活他鄉巳九秋剛膓續斷更淹留寧知老母相思子
没藥醫治白盡頭


