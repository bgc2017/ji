







　　欽定四庫全書

　　鄱陽集巻三　　　　　　　宋　洪皓　撰

　　詩

　　題張侍郎松菊堂

　　松青抱正性菊黄得正色蔚在卉木間厥異存簡䇿流
膏貫衆壤千嵗名虎魄落英通鼻觀服餌供楚客安神
制頺齡坐使生羽翼乃知獨也正二物孰能測淵明宇
宙心五斗詎可易歸来薙三徑去草甚蟊賊嘉此松菊

友相視猶夙昔浮雲世態薄改變在頃刻張公廊廟具
胷中有泉石緬懐松與菊晝夜忘寝食築堂坐相對論
契過三益可見逹人心紳笏等徽纆功名倘入手脱屣
諒匪夕此言吾不諛為我書堂壁

　　聚道齋

　　古人以道寓諸器今人謂器與道異不知器存道亦存
制器尚象皆其類張公榜齋為聚道古器仍居三代寳
鼎彛雕鏤出神怪篆籕文章資探討虬螭怒目肆攫拏

犀兕頓足紛交加雲靁華蘤靡不有巧妙肯使毫釐差
詞嚴義宻見欵識傳之萬祀期不墜仲淹著書非著論
侍郎獨識先公意見説侍郎才更優牙簽挿架如鄴侯
從来器寳待人寳此器此人今罕儔

　　題黄氏所居

　　環翠五六里深藏三四家風髙鳴鴈序春煖茁蘭芽門
巷分楠直溪流帶竹斜我来風雪曉倚杖看梅花

　　題蘇公濟所居


　　山遶孤村水遶家傳經載酒有侯芭眼前十畝無多地
只種桑榆不種花

　　題譚秀才所居

　　眼見雲林百慮消人間静處即雲霄時時醉卧聼流水
低拂垂楊欠小橋

　　題趙知徳所居

　　黄柑壓樹酒浮蟻紅葉滿林梅放花三疊青山老竹杖
十年明月故人家


　　次韻宇文贈趙宿州

　　尹京便可繼翁歸暫向符離一把麾善撫新邊千里肅
復還舊治九重知䇿勛久矣推多算琢句飄然冺小疵
三事古由髙第入才兼二器莫憂遲

　　次韻宇文白雲山

　　天際正英英排空忽上升蒼梧何處出岱嶽自封興但
見竒峯聳寧知嘉氣凝秋風殊未起勿用遽飛騰

　　不用沉河起非闗觸石升舒張如鶴出變化似龍興髣

髴玉山峙依稀雪嶺凝帝鄉乗可至未易便超騰

　　詠槐

　　弛擔披襟岸幘斜庭隂雅稱酌流霞三槐只許三公靣
作記名堂有㡬家

　　謁先祖并外祖殯所

　　長堤荆棘不能前間道邏荒思惨然三塜一排黄草合
寸心千里白雲連旅墳拜罷知無恙先祖隂功結有縁
牧豎亦能循義禮牛羊蹤跡過堤邊


　　次韻同出祓殯

　　弭節于今渉四年揚鞭同出豈徒然臨䘮弗用先桃茢
躍馬寧思惜錦韉勿訝亷頗羞藺下自知楊炯愧盧前
歸来病體殊饑倦亟遣庖人起爨煙

　　次謁茶假寐之句

　　僻陋雖無車馬喧支頥時復抱愁眠我思蝶夢為園吏
君繼雲封作地仙茶盌捧来休怨後詩壇哦罷敢争先
形如槁木追南郭隠几何妨效嗒然


　　詞

　　㸃絳脣(詠梅)

　　不假施朱鶴翎初試輕紅亞為栽堂下更詠樵人畫

　　緑葉青枝辨認詩虧價休催也忍寒郊野留待東坡馬

　　前調(蠟梅)

　　耐久芳馨擬將蜂蠟龍涎亞化工裁下風韻勝如畫

　　鼻觀先通頓减沉檀價思量也夢逰呉野慿仗神為馬

　　减字木蘭花(和蠟梅)


　　蜂房餘液寫舊南枚凌正色折榦垂芳㸃綴如生秘暗
香　夀陽粧様纎手拈来簮髻上恍若還家暫覩真花
壓百花

　　驀山溪(和趙粹文元宵)

　　鼇山鳳闕多少飛瓊侣顒俟翠華臨慶新春金波盈五
蓮燈開遍侍從盡登樓簮花赴傳柑處咫尺聆天語

　　厭厭欲罷宣勸猶旁午扶上玉花騘更踟蹰棃園四部
追思徃事一夕九回腸皇㤙溥歸期阻引領江南路


　　木蘭花(中秋)

　　屬三秋正半暮雲歛月舒圓誤警鶴鳴臯棲烏遶樹魑
魅驚旋尋常對三五夜縱清光皎潔未精妍須是風髙
氣爽一輪絶後光前　無偏故國迢迢千萬里共嬋娟
但陟屺瞻馳髙樓念逺寧不凄然天涯更新鴈過哀嗸
出塞影聫翩空俾騷人歎羡向隅耿耿無眠

　　木蘭花慢(重陽)

　　對金商暮節此時客意難忘正卉木彫零蛩螿韻切賔

鴈南翔東籬有黄蕋綻是幽人最愛折浮觴須信凌霜
可賞任他落㡌清狂　茫茫去國三年行萬里遇重陽
奈貪戀庭闈矜憐㓜穉堕淚回腸凭欄處空引領望江
南不見轉凄凉羈旅登髙易感况扵留滯殊方

　　浣溪沙(排悶)

　　䘮亂佳辰不易攀四逄寒食盡投閑踏青無處想家山
　麟殿阻趨陪内宴萱堂遥憶侍慈顔感時䨇淚滴潺
潺


　　前調(聞王侍郎復命)

　　南北渝盟久未和斯民塗炭死亡多不知何日戢干戈
　賴有興王如世祖况聞謀帥得亷頗藺卿全璧我蹉
跎

　　臨江仙(懐歸)

　　冷落天涯今一紀誰憐萬里無家三閭憔悴賦懐沙思
親増悵望弔影覺欹斜　兀坐書空真可怪銷憂殢酒
難賖因人成事恥矜誇何時還使節踏雪看梅花


　　江梅引

　　頃留金國四經除館十有四年後館扵燕嵗
在壬戌甫臨長至張總侍御邀飲衆賔皆退
獨留少欵侍婢歌江梅引有念此情家萬里
之句僕曰此詞殆為我作也又聞本朝使命
將至感慨久之既歸不寢追和四章多用古
人詩賦各有一笑字聊以自寛如暗香疎影
相思等語雖甚竒絶前人用者衆嫌其一律

故輙畧之卒押吹字非風即笛不可易也北
方無梅花士人罕有知梅事者故皆注所出
北人謂之四笑江梅引(缺一首此錄示鄉人者　按原缺一首今
缺三首)

　　天涯除館憶江梅㡬枝開使南来還帶餘杭春信到燕
臺(杜詩云忽憶兩京梅發時白樂天有憶杭州梅花詩云三年閑悶在餘杭曽為梅花醉㡬塲車駕時在臨
安)准擬寒英聊慰逺隔山水應銷落赴愬誰(栁子厚詩云欲為萬
里贈杳杳山水隔寒英坐銷落何用慰逺客)　空恁遐想笑摘蘂斷回腸思

故里(江總詩云桃李佳人欲相照摘蘂牽花来並笑髙適詩云遥憐故人思故鄉梅花滿枝空斷腸)强
彈綠綺引三疊恍若魂飛更聴胡笳哀怨淚沾衣(盧仝詩云
含愁更奏綠綺琴調髙絃絶無知音相思一夜梅花發忽到窓前疑是君琴心三叠琴曲有大小梅花引太白
詩云早服還丹無世情琴心三叠道初成杜詩云胡笳在樓上哀怨不堪聴)亂挿繁花須異
日待孤諷怕東風一夜吹(杜詩云安得健歩移逺梅亂挿繁花向晴昊劉方平詩云
晚嵗芳梅樹繁花四面同東風吹漸落一夜幾枝空東坡詩云忽見早梅諷又云一夜東風吹石裂半随飛雪
度闗山)

　　漁家傲


　　重九良辰翻成感愴因用前韻少豁旅情

　　臂上萸囊懸巳滿杯中菊蕋浮無限縱使登髙寧忍㸔
昏復旦心腸似鐵還須斷　嵗月川流難把玩平生萬
事思量遍但對割愁山似劔聊自勸東坡海島猶三見
　圃蕙庭桐凋大半西風不借行人便不用留題明月
觀西園宴顔酡浪説觴無算　萬斛覊愁推不逺千杯
魯酒何曽見却羡南賔鳬與鴈行不亂哀鳴直到鄱江
岸(前半關原缺)正念當筵人已換疎砧又搗誰家練獨坐愁吟

搔首亂腸欲斷慿髙不見吳宫殿　侍宴樂逰逰賞慣
今兹弔影難呼伴欲上望鄉臺復倦愁滿眼琵琶莫冩
昭君怨　滿目平蕪無足翫南冠未税徒増歎萬里庭
幃安否斷形魄散此身何暇窮遊觀














