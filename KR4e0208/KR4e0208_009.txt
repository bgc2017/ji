石洞集卷九
明葉春及撰
公牘二
教
止迎
職調惠安縣知縣大懼無以安民報主負平生所學非
以令為利也投牙門子皂隸健步源源来豈以事令為
利乎治貴循名責實門子者守門之子也縣有額徭有
編皂隸者造作事而隸於吏者也縣有額徭有編健步
無額無編而皆源源來豈以事令為利乎以投牙為名
非制也枵腹而役非情也胡為乎來哉職疋馬至縣萬
一不稱徒步歸耳不敢以勤百姓
禁供具
知縣不德立於百姓之上予甚自愧里長三人者來欲
為知縣供道里費是重予不德也輿馬飲食什器米鹽
知縣自具里長先具償之不敢費里長一錢上任之費
以綱銀祭門置酒二者毋出此嗟夫百姓所為走數百
里簞食壺漿迎知縣者欲安全已也予雖不敢當感念
深矣何以答百姓哉何以答百姓哉
咨訪
知縣嶺東鄙人也少不自量謂古人必可為而三代無
難至志大才小不能及於天下猶幸得邑而治恐負初
心而辱先訓甚兢兢也入境來父兄子弟既以父母相
命矣窮海邃谷有一不被堯舜之澤奚稱為民父母之
意哉先王之道當今之務所聞於先人者藏於心久矣
民風謠俗將咨訪而後從事故先諭鄙意凡知縣之来
在安百姓不敢有所侵暴貧苦失職煢煢未得所者具
來告焉父兄子弟尚匡知縣不逮
償輿馬價
知縣未任則先諭曰疋馬至縣不敢以勤百姓里長三
人乃自來予伺當道不食其菱過峽江不啜其茶豈為
是謭謭屑屑哉深拒之也聞里長業雇輿人即償二十
兩一錢八分又聞飲輿人酒人五分凡四十五人計二
兩二錢五分償之又聞買幨幃重十四兩五錢兩七分
計一兩一分五釐償之償總二十三兩四錢四分五釐
聞迎時人率七錢縣三十里三七二十一兩較原率已
浮二兩四錢四分五釐償即令散猶有告所散不滿其
所率者豈非三人欺上而侵下乎其俱来告吾將罪三
人且給其不滿者
里役
里長者里之長也有司不長之故長者不樂為計丁應
日以免為幸一戸往役多十數人少不下數人前後相
嫁有司苦於窮詰盖上下俱病矣知縣奉高皇帝令催
辦勾攝二事耳綱銀外毫髮不敢侵擾此長者所知也
無畏戸推擇二人當之歲周而止吾識其貌吾識其年
以與從事日給人四分一歲二人不過二十八兩八錢
通本戸與甲首戸成丁民米之登册者科之私丁㫑官
丁官員生員俱免既出役錢即俾處休再科者罰家給
一張使知令意
予為此文盖里甲兩利至計也綱銀之法豈不甚良
美哉但令善䛕則不敢守好貨則不能守綱不守則
里長附益里長附益則晨鼠暮虎而甲首貧苦知縣
將任知綱惟祭門置酒止耳預戒里長毋來迎當疋
馬至縣里長乃自來余俟當道不食其菱過峽江不
啜其茶償道里費二十三兩四錢四分五釐較其所
率浮二兩四錢四分五釐故事知縣出里長奉餐僦
舍予兩赴省闈兩卻之以事趨大府齎百錢宿僧舍
數日尚餘歸歲時無饋元旦里長請為令易綬不許
迎春東郊限於綱竟不花矣黃大夫曰里長懼迎春
如嚮時方醵金而今罷即如屬者御史不知不肖過
而奬予勤勞里長計四兩二錢以酬有可為地靡不
為之又時上官皆方正未嘗循故事有所奉大較如
此壹何省也嘗寄家人書曰安得伯采為惠安里長
哉伯采予姪今歲應役故謔之矣雖然能節爾財不
能廢爾役催辦勾攝令固然也長當擇人不宜數更
其說具諭文夫以十數家父兄子弟數十百人甘食
安坐而使彼枵腹於公則予見其勢之不可故稱其
廪多至四分或謂彼自役耳父兄子弟固自有議何
至令鰓鰓然為畫嗟夫予不為畫終不枵腹明矣所
以鰓鰓然者不特虞其腹枵又恐其捬人之背搤之
吭而奪之食也然甲首豈無㤀其昔罷而安於今逸
者乎或嘖嘖望予曰胡為乎使予食里長戸丁豈無
幸其今逸而慮其後罷者乎或嘖嘖望予曰胡為乎
專使彼為里長里長不知其食之不哇而恨其嚥之
不飫者有之亦嘖嘖而望予曰胡為乎歲役一身而
日食幾分哉嗟夫予衆人之母也舉而望予固當然
邑之東南以海為池彼地之力固亦有不足也余惟
懼有里長欲嚥甲首不可或設其說以愚之謂官陽
以食里長而隂乾沒之者夫食在於長不與於官章
章矣爾民豈可盡愚乎但余不得不為之防又鰓鰓
然畫之謂甲首知其戸丁米幾何不知一甲丁米幾
何則知一日當食里長幾何不知其歲當食里長幾
何也故通計一歲兩人之食而定著各戸之數又較
其都而上下其食大都乃四分中殺一下又殺一又
下者又殺其五釐各給一楮家諭曉之庶人在官其
祿有差盖自昔然矣爾尚復望乎或謂斯法今誠幸
甚萬一他日綱銀不守又案日而誅其食是利而孽
隨之也自今日始嗟夫其在人乎其在人乎堯舜之
法曷能世守而勿失竊之則為厲階故曰侯之門仁
義存仁義之道篡竊之資也彼欲殺人豈必皆白刃
哉固見有殺人以酒食者酒食固養生之需也知縣
懼里長之若此傷甲首之若彼故述行事條法意明
切著之俾得以覽觀焉
請父老
知縣欲與父老共治惠安得某都某其延請而來七日
期會親民堂
再請父老
知縣欲與父老共治惠安以是月七日期會親民堂躬
為讌勞與之更始父老乃有弃予者是知縣不德也自
愧自責固請而來十八日會
諭父老
余觀令甲耆老之設豈不至重者哉耆老輕而約正立
約正立而保長存一羊十牧無全羊矣故令兼之且令
耆老復求約正是舍二三而求一四也今日雖賢何如
張敞鮑宣幸自愛
諭里子弟
令秩七品耳邑多方岳大臣年四十耳邑多黃髮雖有
志聖賢之道寡過未能也邑多賢者皆以父母事令恂
恂下之何以故尊朝廷也令遵祖宗制使都中推擇高
年者為父老即為約正里中子弟乃桀然驁之謗毁抗
格以疑衆亂政則是令不足事而朝廷不足遵也且耆
老向皆避令不肯與令共事強而起今迺訾訾爾乎若
摘其瑕則令罪過如蝟毛集當秉耒耜退耕羅浮之下
尚能披服拱手儼然居士民上哉而况里中之推擇之
也里人懼耆老引避來迄留良苦其毋辭去里中皆聽
約束違者有咎耆老亦宜正身以服其衆
再請父老
知縣莅任三年教化未敷生理未遂是予責實未至父
老之言之善尚未盡施行也八日置酒親民堂其悉來
會予將申之
奬父老
余行保甲所以尊朝廷明令匪直舉古人遺法也父老
多弗舉舉者三人是知余心而可共理矣命里長具酒
幣至爾家旌焉以為各都倡也
召作佛事者
知縣到任二十日禮教未敷致百姓居喪而作佛事罪
在知縣即取幡幢鬼&KR0146;鈴鐸等焚毁孝子僧衆來聽講
小學一章
召百姓講皇極
厚俗競祠醮曰祈福為民造福非知縣乎陸子静曾為
荆門民講皇極父老子弟俱赴予為講之
示寺僧
知縣平日常遊宿僧房常從僧乞食今居官僧為里長
不可不謹飲食自具違者有罰
禁庭燎
庭燎之役古盖有之未知出於白徒否嗟乎民乎里役
之矣徭役之矣兵役之矣驛役之矣無不役之矣與民
休息非令誰可每日視事恒至夜分已列燎于庭毋至
有大祭祀大賓客吾且圖之
示采戸
采戸鐙戸古無是役吾方與民休息不特一人而已所
告當免第何不自告今日猶有三尺童子不能自白於
縣令之庭者乎
諭百姓
知縣平生惟聽古先聖賢之言妻孥之言不聽僮僕之
言不聽吏胥之言不聽臺隸之言不聽言皆不聽合古
先聖賢煢獨之夫不敢虐也况上者乎不合高明之家
不敢畏也况下者乎家門之内則斬斬矣百姓毋為吏
胥輩誑
又
余以尚絅名齋盖欲敬信於不動不言不賞不怒而民
勸民威也今審冊聲色大矣成我惟二三子
立約
偶讀上蔡謝氏語有可法者或問為政如何謝子曰吾
為縣立信以示之始事煩信立今則簡矣凡胥禀吾令
者中為之約而言不再期至而事未集治其罪不縱所
以示吾信也以後胥史簿書里長躡尋過吾約者罪
編徭
去年編徭有示初到懼民不我信也及編從夜達旦日
高舂未盥咸歎其均今不復示第恐書筭者誑爾吾為
輕差及吾因爾當輕而輕彼則曰吾力矣徒取爾賄吾
戇即貴人豪家不聽豈於此輩聽之可諒
諭隸
隸雖十又六人更迭出凡出呵者二人從者一人遠道
倍張盖一人執策二人毋繽紛纚屬煩苦我也
止送隸
知縣固陋少見羅一峯論楊東里賣皂隸事慨慕之焉
故事隸十六人如數役之食歲人七兩二錢給如數不
敢徒役懼其害人吾無辭以罪之也故送隸者不受
迎春
月令季冬出土牛以送寒氣孟春迎春於東郊今制迎
春之日有司迎土牛執綵杖擊者三盖出之也令止此
矣迎而戲之擊而毁之非制也知縣如制
祈雨
春莫矣不雨是知縣不德適見于天也藁席素食緩刑
滌冤省責矣凡我有衆亦皆齋從侵晨徒步詣壇場禱
庶神憐我降以甘澍都鼓用牲于社如政書
止訟
知縣欲民得輸其情米鹽判决孔子曰聽訟吾猶人也
必也使無訟乎予甚自愧可忍則忍毋煩有司
又
知縣雖不敢酷暑則酷矣即吾冠帶猶梏桎况梏桎乎
吾民幸自愛非萬不得已毋遽来告
崇武上糧
覽籍斗級銀三兩耳役者三四十倍豈特以徒為必得
之罪哉亦監者苦之也如此安怪其侵里長吾率從人
不苦斗級斗級不得復於里長有侵糧入里長自槩毋
尖毋跌違者罪之
又
聞往糧至收不即收散不即散監者若干守者若干從
者若干一石常費三斗吾革其弊入糧十石凡羡三石
入糧百石羡三十石亦十三之利也速完速完毋自失
利
又
倪寬課殿於負租陽城考下於拙政知縣徵糧百姓輸
輓不絶於道積於庭者窮日夜不能入豈非好義者哉
歲莫予將返至者不能使困於道未來其且安焉
催徵
人有適千里者日行百里十日可至九日宴安一日奔
走鮮不斃矣里長毋至一日乃趨也
毁淫祠
高皇帝都立申明亭使長老坐而聽其是非直枉佐令
又皆立社稷厲壇以報以祈以歸遊魂使民甘食其土
無逢菑害盖於幽明之際備矣亭壇廢令自以喜怒為
理刑罰不中民無所措手足風雨不時五榖不登横死
者厲於其間故民相率聽於非鬼惠安廣輪厪八十里
淫祠至五百五十有一噫何多也頭會箕斂釃酒推牛
迎新慶誕設齋建醮或至舞鬼掉舟樂神會首不能具
則出息以充之為位頭者世而袖手蠶食其内病不得
藥死不得葬甚至男女龐雜有不可道者矣知縣傷之
下令堕毁遵裕陵改建社學二百二十有一餘則以建
壇亭愚民或托風水願輸金助營建費乞留又或詭言
自改社學實欲為他日淫鬼地又或移象私寢遷奉先
之座居之民家十九鬼域長老奉令從事或騰謗言謂
以私為去留往往畏譏恐知縣旦夕且去仇怨罪累不
免故今朞月未見其可昔蒼梧吴公令吾粤順德壊淫
祠為書院使者計竹木斤兩罪之至於下獄况長老乎
奉職無狀知縣不敢愛其死又不欲為長老累謹條去
留廢置使卒持下都長老第督甲總里正等案條而行
毁者期五日冊報巫祝歸農建者兩旬而完要在因故
易舉嗟夫吾於去留廢置審矣仍抗是不有知縣聽從
其言也必拏治之承行者並罪
建亭壇社學移父老
知縣欲各都立申明亭一社學一社稷壇一厲壇一淫
祠無論大小不在祀典盡毁之久未訖事惴惴於簿書
期會之間知縣則俗念為吏最無狀一旦罷去空抱此
懷即死不瞑文到一日父老即會里正甲總盡毁淫祠
丈其廣狹大小以聞匿者遲者父老罷免里正甲總重
罪或宜為學或宜為亭或仍或新或析或留并註其下
壇則擇地高敞材亦取諸淫祠期旬告成遲者如前之
罰知縣時循阡陌問民疾苦即而考焉
建社學下儒士陳堉
知縣欲令各都會處建社一區社必有學學必有堂前
為塾後為寢又有倉以備積貯有亭以居父老其各聚
落為學隨地遠近儒士陳堉等慨慷好義堪督工直出
於官役出於鄉木石取之淫祠不堪改社學者不足官
給之堉等其督各役趨事撙節勤敏如治其家
修壇廟下老人
知縣吏于兹土有社稷人民之寄壇壊即修載于令甲
至嚴重也山川壇稍完社稷厲壇厨庫無所宰宿之房
不庀外無環堵羊豕直至其下乂城隍廟不蔽風雨各
都如制修舉而在縣者不稱何以奉牲帛而妥神靈哉
速度其工
命里長修壇
本縣遵洪武禮制都立社稷厲壇令直年里長為首至
日率錢具祭春社清明將至壇有壊者預修如政書行
禮後里長上役輒修以為常
請大館師洪進隆等
我朝纘堯舜之傳盡君師之道立百司分任其責鄙人
不佞謬令兹土職掌具存匪直筐篋爾也升于邑學者
朝廷既命官教訓之矣各都子弟尚未有屬何以副朝
廷作人之意哉邇遵令典毁淫祠改建鄉校期隆大化
竊覩執事學明行修宜為師謹帥本都子弟聽命兹有
不腆之儀再拜獻于執事
試社學師
高皇帝胡為而毁社學哉有司強民不便愁苦之氣欝
而上聞也今豪家以學為市強闔下民民亦闇於大道
忍以愛子而受瞽者知縣痛之各都社學幾區師何氏
具報俟裁擇焉
頒小學書
富貴人之所欲也所欲有甚於富貴者善人聖人是也
何以明之稱富人貴人善聖拱手曰不敢以是知富貴
之不如聖善也貧賤人之所惡也所惡有甚於貧賤者
惡人愚人是也何以明之以惡人愚人目貧賤人則攘
臂而爭之以是知愚惡之不如貧賤也今有子財免襁
褓則授之句讀擇其合時好者熟復焉不過望為富貴
人耳而豈有意於善人以至聖人者哉小學書者塗人
可以為聖人者也忝為父母所以望子者厚頒而肄之
選學官弟子則以是課之矣
頒近思錄
横渠先生從容語學者曰孰能少置意科舉相從于堯
舜之域否學者多從之余提調四年登明倫堂輒以聖
人之學相切劘諸生未有慨然從者則余學問未至而
倡導之無本也今各頒近思錄以肄余不足言實有志
於聖人之學是其宗矣意見于序
頒教民榜
按成周鄉里之教比長掌比之治五家相受相和親閭
胥數其衆寡辨施舍祭祀役政喪紀之數書敬敏任恤
掌觵撻罰之事是時公卿大夫不乏胡此輩見重鄉置
三老掌教化嗇夫職聽訟漢治所以近古此或輕武健
深禍吏縱矣高皇帝繇仄陋而登至尊知民間苦吏急
也推擇長老化導民亭决里中之訟亂之吏罪死妻子
徙邊非大聖人孰能如此法古而治者哉知縣幸備位
為邑表率不能宣明教化使民遠辠奈何奪邑中長老
權又廢格明詔罪萬死除無頼老選行誼為鄉里所信
向者設酒具禮更始興為治乃刻教民榜布之長老幸
正身奉之惟謹知縣幸免於死
求卓行
知縣不德不能為民師帥而邑則稱獻矣况三年間禮
高年立社學行四禮使民興於教化未嘗不切切也孝
子弟弟貞婦順孫軼材馴行宜日衆多其以名聞俟審
覈而加奬焉
問孝子王定民
余至縣聞孝子赴親難状延至閣中勉以茅容事亦欲
為郭林宗矣頃至海上訪孝子于家里中人環而觀之
曰幸哉有子如此聞孝子事親日夕奉甘毳而皆取於
負販良苦嗟夫爾有親遺繄余獨無奉米二石為孝子
親膳
奬何選卿
予遵朝廷德化著政書使民舉行四禮人多文具視之
公犯禁是予躬行未至而倡導之本不端也甚愧何選
卿居喪不作佛事寧咈其兄而違乎俗嗚呼豈不賢於
峩冠博帶誦法孔子者哉特具羊酒遣父老親禮其廬
以示旌異
諭訟田者
韓延夀行縣至高陵民有昆弟訟田自言延夀大傷之
移病不聽事因入卧傳舍閉閣思過令丞嗇夫三老皆
自繫待罪於是訟者宗族傳相責讓此兩昆弟深自悔
髠肉袒謝願以田相移知縣之良不如韓公而兩君又
嘗為郡縣吏非民無知者比至相訟知縣之罪曷辭欲
如韓公閉閣恐百姓以為無實徒效古人飾時俗視聽
大抵自詭免矣向簿上狀久不下亦欲使兩君痛自責
如所謂以田相移者不欲一切文法繩也今不聞改悟
知縣益愧父老持牒往平知縣具酒殽謝
勘災傷
勘災傷當履畮昨由十一等都來赤地彌望則已隐於
心矣往来大府屢經十八等都今由東北遵海而南折
而西行至十七都而還凡三十都長皆會近地飲食職
自具民方枵腹待哺而又侵擾則與螟蝗何異哉
築埭田
知縣經畫社學三月十二日出三十四都登輞川城之
高臺眄望大海踰橋而西循行埭田水齧岸崩荒蕪不
治惻然傷之於是父老祈築官埭官埭者内埭也新埭
在外舊址宛然不敢以祈非以費繁得内為幸哉知縣
母家海上絫海成田堤亘海壖潮起堤平猶且歲收况
此從陸起豈不甚易故知縣欲築外以包内矣父老言
田廢有故賣者不築買者狃於目前糧仍舊戸雖不得
利亦不受害又無以倡之坐此荒蕪久也嗟夫是在知
縣諺曰荒田不耕耕有人争言恒情憚勞而競利也今
約三日凡有田來告按此起徒過期不告即為閒田招
墾起科永為世業毋悔
覈墾田
邑多浮糧窮閻小民稱息共納而豪家新築之田踰百
千頃不入公賦此貧富之所以不均而流徙之所未復
也簿更版籍各首實前罪不治如隐許首其田沒入以
贍貧民
均水約束
諸埭源出大帽承天據上流易盈旬與二日法石田與
承天等去源稍遠加一日下江曾爐石塍三埭渠直田
多去源益遠又加一日官埭田少止一日畢乃復
水利諭文
盖聞上古未施信而民信知縣開溝洫本以兼利兩都
之民二三豪家迺起而譁之内張虚名使無頼子賄市
人以外見衆欲以震驚官府阻必然之畫此自薄德爾
民何罪雖其為之出於人所惑煽非爾意本使知縣行
出古人足以為百姓取信不至此昔盤庚遷都大家胥
動浮言民不適有居盤庚憤然無容畜之意後往者先
誅矣率籲出矢言至于再三今所傳三篇是也知縣不
敢㤀盤庚之誥願百姓無後商民之聽知縣嶺東鄙人
也結髮受書思欲效於天下無繇幸為爾令蚤夜焦勞
行年四十未有子息撮白強半每櫛家人指以告語幾
少休答曰業已出身治民不得顧其它矣眠不安席食
不甘味惟以元元為念此爾民所知也視事初即召長
老問圖籍以知阨塞戸口多少強弱處民所疾苦者六
都條上本都無陂塘湖壩停畜田荒蕪不治七都壩頭
陂者丘侯所築也滙數溪之水盡遏而東使從西浚一
渠分流方埭彼為不費之惠此實甘霖之仰又爾七都
亦言平洋之田在陂上流遠而諸溪之水來自大帽五
六十里近而四山之水出自諸村二十六坑門皆會此
陂而出兩山相距甚狹又無陡門通之每暴雨連日諸
溪與坑門水合高起丈餘突然淜湃而至須臾瀰漫浩
蕩一望若海自非陂旁土垾决崩旬日不消是以苖方
樹遇之輒腐方吐穗絶粒空粃雨霽水平則又泥沙淤
閼千頃之溪盡塞由陂而上有龍壩者原深數尋故老
相傳雖旱乾莫窺其際今則幾與岸等壩頭陂成財三
十年患且若此數年之後田恐亦為沙磧使陂旁多設
深間陡門決之入海其患可免初築陂時亦有是謀因
民詘於財力暫止又以南界海壖新築之田在陂下流
既利此以防海潮又利此以洩山水出水之處曠蕩平
夷且有陡門三所暴雨連旬水亦隨潮而退永無淹沒
壅塞之患坐得勝筭故阻撓之談笑以觀其變北界之
民之窮之甚大為可憫所謂南界即爾二三家也然則
此陂之疏七都人欲之獨爾二三家異耳與其疏之於
海孰若達之於田故予自得此議反復於心欲為民圖
兩利之計高山大陵則無奈伊何否者敢以腁胝為辭
邇因分墾崇福埭田宿隴畮間數日得其詳乃策馬從
一二農父按迹而行至壩頭陂灑然大喜舉酒酹丘侯
曰丘君丘君三十年予補君之不及自以於爾無損又
以得報後方遣告爾不謂爾遂譁也嗟夫爾民一聽予
言惠安北紀之水出塗嶺觀音二山之間小無論真如
溪自横溪發源東南過店尾橋滙為潭東會證果溪又
東會下盧溪又東至龍田南至于古縣灑為二渠左曰
東洋右曰西洋宋志稱焉東洋至壩頭村築為壩上有
溝循山行下平田盡於前蔡諸村此爾之所灌注者也
西洋固通六都其道久湮不行并東洋壩下之水徑趨
漈頭橋入海盖三十年往故道如此當丘侯築陂時六
都孱弱不能争故陂成西洋之水盡歸前蔡諸村丘侯
决而東以便民也予獨不可分而西乎不然上復方涵
古跡以受東洋下修西洋古垾徑達方埭不敢切近丘
侯陂因人成事爾尚何說人言父母溺愛少子此譫語
耳彼見長已能豎誠不忍黃口兒轉於溝壑安見父母
有兩腸也知縣眇然托於百姓之上視爾輩均一子耳
何所厚薄且父母雖愛弱弟終不能奪其貧兄一餘粱
肉而一不厭糟糠一蹈綺縠而一不得裋褐父母之心
不欲吾身未死親見兩子不能相養故為一劑量之苟
蹙其兄搤其頸奪之衣食未必能活少子而空㤀長男
愚者不為也西溝之浚七都無潦病六都無旱病爾二
三家潦有所洩旱有所溉即詩所咏鳲鳩不是過矣知
縣奉職無狀不能以禮導民兄弟嘗有争者大率曰某
産吾妻之簮若珥所定也弟欲得如父産不平舍是未
有至於縣庭何者簮珥其所私也假如陂上之水爾曾
占籍即使西門為令白圭為佐雖憫六都不能奪爾之
私取其涓滴本北界之溪經流數都至於入海與爾共
承其委雖無故迹猶當鑿之何况章章如是且爾並海
為堰盡田土膏千頃未嘗一粒輸于縣官而坐饗千鍾
之奉六都上供之賦幾二三百石田卒蒿萊徒令官執
空計百姓鬻妻子死箠楚上下相怨而不能釋則水之
為也語曰人師物水者物之平也請開兩道以觀水之
所在予將師焉嗟夫惠安民俗昔有聞矣知縣一舉輒
譁得無司馬相如所謂父兄之教不先子弟之率不謹
寡廉鮮恥而俗不長厚哉書曰愚夫愚婦一能勝予天
子不能勝一夫知縣敢當衆口設使有罪一夫畫而數
予蒙袂死矣何至虚張而譟自傷薄德故不敢爾咎爾
亦悔悟咸造于庭願受約束今分弃前過兩都父兄子
弟共議其畫予謹奉之雖然盤庚有言予非廢厥謀弔
由靈各非敢違卜用宏兹賁盖兩無它鄉者爾輩一嘗與
縉紳争予固爾直豈於今厲亦欲成其訏謀爾食此陂
之水三十年餘習慣久一旦分之雖已有餘如大賈訾
百萬使與一錢忍忍不能割人情大抵皆然亾罪又予
嘗誇吾民所争祗水利耳盖力本皆良民也古之君子
上階而怒下戺而㤀猶其私耳知縣為衆人母豈因公
事而有私怨敢布腹心
余為此文盖肝膈畢吐矣既二三家灑然趨府頓首
願如令議趨道頓首如府兩都長又皆稱令議是於
是上于軍門報可使令終其事焉孔子曰斯民三代
之所以直道而行也又曰不獲於上民不可得而治
豈不然哉
編里甲
按舊版有二十餘戸為甲者盖因併圖少者僅五六戶
糧多者一甲至四五百石少者十不及一使為吏盡循
綱法率銀多寡一循丁糧不平何害但恐廉而不顧大
體若嶺海狂生鮮矣知府朱考如此安得不平計縣丁
糧二萬四千有竒坊都之長三百三八二萬四千一甲
不過八十軍匠雖過分戸為難即或他戸溢而百者姑
仍其舊第於甲首易以下戸惟張纓溢甚故分為二不
足補之正管必十丁糧八十上下盖不能畫然一也懼
追徵之苦故以貴從貴以親從親懼十年之間繇差再
編里甲重役故以甲從甲嗟夫損其有餘得無恨我孟
賁率數婦人能敵恒人千百毋恨不足而補必取他都
道里相隔得無恨我藍田有玉求者不遠千里何則得
利故也往時私買甲首數金求之不買而得即行數里
何過雖然損益予奪之間不能以兩全也知我者其惟
里甲乎罪我者其惟里甲乎
諭里長
十七都里長胡道升言常例里長上役甲首百戸皆賀
幸仁廉治縣感化自新偶八甲管下朱坤朱鸞各具儀
賀非惟貽升贓罪亦見奸弊未盡除也謹將儀上乞令
領回仍禁革仁廉則吾不能能辭常例是道升脱於流
俗可與共興唐虞之治者也知縣嘉焉賀儀發回道升
奬賞故諭
諭里長解匠
自予為令不苦里長每送罪人胥以名上輒却之曰里
長已雇機兵且以機械為兵於送罪人最宜今解匠銀
往留都非大家不可府止四縣有匠年一縣解四年而
更不得辭但予令匠每人賮銀二錢比於前倍則雖勞
力亦不費爾財也潘大有丁糧多其往除匠直年里長
每人一丁糧一石出銀五釐賮之亦取於食毋派甲首
潘大有歸上其羡金予勞之曰將市酒肉與妻子對
飲談京師宫闕之盛不亦可乎大有叩頭去處置得
宜人必樂往後宜視此
植榕
邑當南北之道車轂擊人肩摩矣列亭少行無所休息
予甚憫之榕者容也其隂大當馳道植自白水至洛陽
五丈而樹田間恐妨榖止凡植幾本以報嗚呼遠者種
德近者種樹吾無德且種樹
諭屯軍鄧某
嗟爾鄧某爾謂田爾田耶朝廷之田爾謂子爾子耶祖
宗之子耕朝廷田不納租不忠祖宗之子而輒賣之不
孝不忠不孝何立於世使爾田而負官租尚可收公田
之入輸公家之賦又何辭乎今負租吾代輸鬻子吾代
贖後將安繼宜肆股肱力農奉上再負重治
掩骼
道有殣者予固為之主矣父老使甲總赴縣領錢具槥
掩之
後掩骼
予為父母凡邑中有暴骨皆主之矣浮屠傅明智等欲
掩骼于各都恐棺朽腐骸骨狼藉不辨有主者因而乘
之乞照嗟夫是在我者可不明智若哉除前已掩地方
甲總等再驗境内如有枯骨即籍以聞給錢具槥毋勤
浮屠愧我有土
時估
知縣它無耆好惟服食是需自到縣米魚一切買即給
價價常溢於時布帛乃市它郡懼民以為厲也即吾猶
患不平况民自市易哉憲綱令府州縣行屬每月初旬
勘諸物時估毋致高少虧官損民豈非王道平平者哉
每月令老人估物列于左方官民一以為率舍中有不
如此即役人侵之以告其餘違者通以把持行市論
禁諭百姓
知縣奉職無狀未嘗一日㤀去奪俸已幸百姓憫我饑
餓而欲白于當道是内不可而外求此聲也誰則信之
且予患失百姓不失百姓苟至饑餓而死將哺予而况
不至於死
禁諭士民
因里長郭南箕被兵重傷赴府爾里長耆老并吏卒等
咸往此何為者故亟諭爾歸又聞爾等洶洶同諸生候
軍門至白其陵横之狀此又何為者諸生宜守卧碑安
可輒預父老子弟亦幸勿相勞苦制書府州縣立察院
分司非風憲不居有司違者許門子等陳告具奏况本
縣分司日者額都察院承軍門按臨戒嚴以俟再至有
司孰敢居之督府部卒乃争以居主將徑舁行李而入
縣官往諭乃大譟都察院門内殺人血汚縣官衣不止
豈主將敢使之然不過驕兵之蔑法紀耳余往避之訴
于主將亦恐爾等或至憤激與鬭也路遇督府將下馬
謁之部卒屏予從者三驅馬不得下會典七品引道一
對知縣親民正官又欽與隨從皂隸四名文官制有乘
轎都督不許及擅用八人奏聞隨從人馬有數彼所帶
步擁者百餘人不計而儀從儼如王者予竊記而疑之矣
矧例總兵官征哨出入各乘原關馬匹驛遞馬驢車輛
不許應付今如檄以具不知其有别例否也余乘馬往
謁導者二人部卒顧闢之而且驅予馬盖部卒目不知
書安責其知典制故驕横至此亦豈主將使之乎部卒
乃隐其奪都察院門而訴里甲不具夫馬夫馬久與里
甲無涉府已知之矣且察其未嘗留行非夫馬不具之
故盖其主將誠嚴兵稍違法即誅如其不然於縣何預
使郭南箕不幸而死余自當為之取償幸而不死姑免
忍之爾等何為洶洶則去其卒幾何嗟夫古之守官者
彊項以格公主之奴戴頭以斷王子之卒余固媿之但
自反之無缺雖不校其何傷此固孔門之訓余諄諄為
爾士民諭者爾等為父母之意已悉今各歸休明日軍
門至有白者是重予不德弗許
止百姓乞留
知縣五齡先君子膝教之稍長勉以聖人之學在縣四
年惟孔子是師高皇帝之法是守於百姓事競競焉夜
以繼日力雖不逮心有餘矣直道忤人讒夫交媾常恐
不免第心不枉庶他日可藉見先君子地下公道昭明
察於衆惡之中擢守賓州盖孔門高弟終身不可得者
自喜非望聞百姓以相與日久數百輩提攜招挽走千里
遮使者赴闕下乞留知縣何德勤勞百姓自愧又聞往
多高年長老日炎道遠致令喘汗相屬尤不自安嗟夫
人情不忍孰若父母一旦有不可諱可奈何故父母之
喪三年而終情固有所極也即如知縣近抱羸疾不幸
先犬馬填溝壑百姓雖悲痛將誰挽哉願自寬何患無
令知縣雖去百歲後魂魄猶思惠安豈能遽割賓州既
病不能往歸展墳墓見妻孥斗酒相勞體少平將為五
嶽之遊幾尚子之高蹤必出惠安已令馳道植榕四百
二十一本是時應長茂長老不㤀幸㩦酒飲我樹下僮
子和歌相樂也代者未至且為百姓盡一日之力古詩
曰長當從此别且復立斯須噫又悲矣
諭軍民
知縣歸羅浮矣勞軍民赴闕乞留良苦無以相報願力
耕以供租賦為善以遠刑罰與知縣共為太平之民
諭賓民
予嶺東惠州人也少有天下之志隆慶二年伏闕上書
三萬餘言是年選署閩清學諭四年遷知惠安予謂知
縣者知乎縣也大小強弱饑寒困苦惸獨鰥寡一不知
何以名為不見父母於子乎孰長孰幼孰貧孰富孰安
孰否孰賢孰愚無不知無不求民既父母相命矣不以
為子下者掊克稍賢拱手待遷藐然秦越人也奚稱為
民父母之意哉朝廷設官憲章具在俱便利自營奈負
朝廷何擇父老有行誼民所信鄉者三十餘人束帛招
之置酒親民堂問圖籍授簡條其對予以此知民之疾
苦矣遵教民榜各都立申明亭父老日坐其中以化導
民其田土戸婚十九章令得自判平而止毋令至縣煩
苦百姓為也天下之勢自下而上天子下有布政使司
自司而府而州而縣而里縣有治里有亭縣有令里有
長有老故予嘗謂里長下知縣一等耳役者皆其俊傑
之人與為禮綱銀外不費毫髮事皆委重父老所以守
憲章宣治化也縣有社稷壇又有厲壇各里皆有之載
于洪武禮制令立祭祀如式淫祠毁之凡五百五十一
區自正統來勅天下立社學如故盖民秀者既教于府
州縣學童子宜教于社為立二百一十九所禮聘髦士
為師刻小學書肄之朔望儒學講畢詣社學陳鐘鼓設
籩豆行冠婚喪祭之禮士彬彬向風矣時乘疋馬循行
阡陌咨訪民隐歸揭于屏先行之止宿都亭開水道無
慮數處大者在鳲鳩圳由七都至六都亘十里分墾荒
田築海埭以實虚糧繇鹽戸以寬民力此皆于豪強不
便不敢避黃冊之役除故里書令民親供列于堂之左
右日坐堂上凡丁之增減饟之推收註于册選奉法史
受而書之弊若一丁當二丁者十餘丁止當一丁者皆
均平賣虚米者有推無收有收無推者花分者詭寄者
以官作民以田作地者飛灑者皆釐正乃按丁糧定里
甲大約甲以八十為凖正管必十丁糧多者里長少甲
首戴星出入五閱月而後竣予得病以此矣縣有䱷課
新增浮糧冊皆四五十年不更乂力疾為之諸凡節浮
費革解戸定徵納規則清驛傳改折遠倉本色使民無
輸輓之苦等皆具惠安政書盖已脱身而仕煩民耕稼
為畜妻子務竭力以報百姓於萬一利必興害必去柔
不茹剛不吐貪暴之人過取民一錢者以身争之其於
憲章亦厪十四五耳今來賓州無以出此但予在縣過
用其心寢食行止皆在民事米鹽瑣屑必身親之有宵
旰之勞無遊燕之樂妻子諫予少休不然且病予答予
安能病歸惠州萬石里乃可耳萬石里予家在焉孰謂
縣遽病哉去歲三月虚火暴升上瘍下痔血氣衰竭鬚
髮落而成冢今葬蓮花山下余所自銘者也無何得報
幸而便歸百姓以相與日久不忍舍詣闕留崇武所軍
亦詣闕留軍門以漳泉諸郡民為豪貴所苦皆願質于
惠安又上疏留請代不許回首兩粤有如異世中夜以
思未嘗不南向沾襟也臘月抵家病勢少間因思長孺
多病卧治淮陽七載而卒幸得同之㩦琴西上詎謂孱
軀終難力強也哉嗟夫吾民予安能㤀賓州女子受幣
雖未結褵心已在夫家矣况賓於惠風俗相通其程不
過兩旬無輿馬之勞有舟楫之利膏壤沃野數百里民
好稼穡饒五榖顓樸地重重為邪教化易行無素封大
豪以撓吏治兩粤縉紳故矜名節且在山谷之中無往
來之使非如他機詐耆利狡猾不道竊符馳傳行郡邑
輷輷不絶以勤有司稍不厭謗誹輒行也豈薄此而慕
彼乎騏驥壯盛之時一日而馳千里及其衰也駑馬先
之百姓聞予惠安不知吾精今消亾矣強弩之末不能
穿魯縞可奈何嗟夫吾民豈不念我矣乎虚名流傳未
見美惡固日望吾澤之降於窮閻也况煩使者兩至吾
家何以為報未詳故牒并問遺老民所疾苦不能周知
即知力不我操亦難割矣昔在惠安嘗刻教民榜頒行
民間朔望詣亭中為民申明六諭乃遣木鐸以徇今望
吾民亦只如此吾歸田里角巾大帶不至公府力農以
奉公上謹身以正鄉閭與爾共為太平之民耳後來為州
知必賢我民之疾苦自有所托毋眷於予雖未相面情
不能止特此相告尚念之哉
示諸生
教諭示諸生曰教諭嶺東腐生也結髮有天下之志志
大才小宜伏畎畝主上不知不肖猶循故事使署閩清
學事非其任也主上過信教諭敢不盡職不教不諭不
職矣嗟夫今之師者豈不悲哉春秋之時學官廢缺孔
子非有象胥之位選舉之權也抱先王遺經退於山澤
弟子来自異國盖數千人為之御車持盖徘徊千里雖
至饑餓而不去今以天子之命利祿之誘青衿栩栩一
揖之外即如胡越何彼相慕用之誠而此相背之遠也
擇物而取之必其美者人之所與惟其遭耳美則好惡
則賤而弃之豈異是哉嗟夫今之所遭皆可羞矣故師
道在山澤不在學校假如學校之中而有山澤之美即
諸生何擇焉今與諸生約國家法邑學生二十人增廣
者增而廣之也附學者附於學也則學生重矣月有廪
日有膳何故哉奈何錙較銖分禽奔獸遁井竈聚蛙齋
舍茂草兔絲燕麥北斗南箕無實甚矣學生既難盡責
增附率多英雋故為通法惟高年者督家者貧者貧而
教者不強餘皆來學教諭為治舍肄業會膳如制學者
以日近者以月遠者以時嗟夫諸生教諭不腐道在易
簡不敢苛細法費悠久從容順利學以致用舉業不廢
諸生信之嗟夫諸生教諭良苦異邑雖遙無踰百里辭
家力學學乃隆起諸生勉之来者書于籍否書其故規
後定
石洞集卷九
