石洞集卷四
明葉春及撰
惠安政書三
版籍考
夫土田財用而人司之余之為表者由戶口而田地賦
税焉經也佐以屯及漁鹽新增浮糧皆國用所需以出
自祖宗之法稍變宜出于丁者而以米佐之宜出于米
者而以丁當之丁米錯出則不可謂經矣且公上之派
靡定而私賦之復無常難以為表若料若徭若綱若驛
若兵若餉之屬各論之而數别具以萬歷之元為則庶
後日者之盈縮焉兹皆版籍出也
夫戶以籍為定律令昭昭也邑志當嘉靖初戶目凡七
曰民曰軍曰塩曰匠曰弓兵曰鋪兵曰醫至于壬戌以
兵燹奏得減除其實里胥為政版籍之弊極矣毋論民
戶其目孔多即軍戶塩戶各有定籍者乃以軍塩為稱
郡邑舊志無此也新志泉戶多矣創為雜役人戶内塩
戶若干蓋不特惠安為然嗟夫如令甲何第軍戶清之
勾之不得分丁米鱗崪其徭實重故不得已而且避之
塩耳余為之牧寧能免於姑息且有舊貫亦難猝革焉
若它詭戶則盡併之夫志稱宋役輒破産至父子兄弟
自立戶或嫁遣孤孀求單丁以避重役版籍欺隠不足
憑信故其戶之多視口上下今役視宋殊惟有力者善
避之是以貧戶其役愈重要之民戶安可輒分分之或
自景泰始志謂洪武册式民得開析自為戶則異乎余
所聞寧願有司之慎之也
洪武詔天下戶置帖書其鄉貫丁口名歲編給于民其
籍藏部故册式以丁數多寡為次人弗敢欺法至重也
嗣而逓減將去其半蓋戶帖少存法網疎矣邑考之志
嘉靖元載戶四千五百四十九口三萬八千八百二十
一至壬戌戶五千五百五十口二萬二千二百一十五
時兵荒口耗帝憫元元損之貧口未減富戶多析而其
害益滋矧册與志又異故余請藩司所藏較之曩日科
料不成丁者無與鹽糧亦惟男之成女之大者比料以
不成半折之塩糧則全派豈丁之不足而故取盈之耶
夫男丁算賦幼待十年而登女大小口蓋為給塩自塩
弗口給而鈔納如故徭且叢集視宋之身丁錢不減矣
故余所修版籍戶減舊而丁稍加庶乎料與繇稍輕然
尚不及嘉靖之元以萬云
今之土田從人而魚鱗簿久廢里胥為奸盖益易矣余
於邑者表之有兩端以地從人者曰在冊仍具所本在
者曰實地焉盖兩端總之而同則無隱漏飛洒而收割
兩有所據一也既有實土渰陷可稽墾增有凖駕迷失
包荒者無所遁其情二也在册者少則其土之人詘在
朋者多則其土之人饒因以定戶之上中下三也其在
坊者實土為城廓市廛田僅數畝附于一二都之冊若
其它如版籍第實土之出者三曰租曰税曰糧故黃册
之例田地山塘而已夫地與山塘視田當殊科聞它郡
分為三則泉與田概科故下戶之地多者流移不可勝
數邑志陳其弊悉矣若海業非實土宜屬河泊所課之
旁考晉江雖不屬於所而蕩以畆科受米有則邑惟㮣
以所稱之官者一石民者二斗而不計其畝與滬箔皆
入黃册不知始于何年從輕以避重而又不知其畝數
則兼併者無制勢必漁奪網罟矣邑志云法久弊生莫
不援引版賦以為左驗自非精密小心傍推遠考未有
不為所眩者况以簿書應接之間乎故盡信書不如無
豈不信哉豈不信哉余猶恐以志為左驗者將廢國法
而不知也
夫米别官民鈔分租税蓋民田之則惟一官田有三有
七斗者有三斗上下者宣德己酉以其重減之正德己
卯御史沈公奏官米俱折銀而解每石三斗以下則三
錢六分三斗以上則三錢三分七斗則二錢五分耗半
於民且無它徭是由重而輕也民米折色者石銀五錢
驛傳機兵均徭在邑㮣有六錢况本色之米又難以五
錢為則矣是若輕而重也故買者強欲以民為官賣者
急而從之亦有戶本重則急作輕則鬻之收籍之日豪
強取其輕故租田增至頃餘而重者懸戶其非官田者
以新墾收戶而彼實米莫之推賠貱之苦盖由於此若
民田之弊余黃册條約詳之矣秋租税出於地田惟官
租有之盖昔以軍餉不足以鈔折米帶秋糧徵之其夏
税鈔官民田地皆有之昔與料同科而計丁米以出之
農桑絹亦為夏税邑方百里志僅一疋餘九尺九寸二
分為銀三兩二錢非有業戶主名可以徵納附之税與
料故表不列之
邑之屯共七所福州衛四泉州衛一永寧衛二田地見
于表邑志所載未及其半也余請督屯監司方得其全
數表雖據都而分乃惟其田地之數考其軍制四千三
百四十四名富者一戶占田三百畝次者半之貧者或
一或半則多轉貸名多虚泉州永寧衛所其糧自徵而
徵于縣者唯福州二衛司屯移文亦虛實不一弊莫甚
于屯甲余申而釐之矣其所徵之數别具它者在其衛
所
鹽引之當通也戶之當徭也余詳于附錄自折徵行則
盤當毁不毁如故法亦難行耳余奉部檄覈其盤而又
議行引者盖覈盤非通法而行引乃裨國計又利于民
者不少第久廢難猝興耳故紀倉盤者所以為通引之
地也具數于表文在附錄若夫課盡折銀閩之七場始
于惠安引銀七分歲有定課弘治丁亥巡按御史陶公
之奏也志之所紀及諸沿革之制多舛食鹽之鈔自嘉
靖之元于丁料内徵為銀之數如志所載行之三十二
年後乃别徵今戶口既減故歲額亦減十分之二矣
閩漁産自五代時課之矣邑者宋雖除之然有採捕之
税及僧童口食以補浮塩錢是也國朝置所專𣙜之志
亦詳矣盖魚課網罟與海扈等地本不相侵制具存也
為扈者曰所其米重為蕩者曰畝其米次之他為罟網
諸業同安志取之於潮既泛其得之有數利必薄故米
尤輕是也今之扈蕩在課册者少而多入于黃册豈制
哉非有力不能蓄小民安知制之不相侵既課於所而
又納其地租故民償私而負公至煩縣而徵之加以澚
甲又餉于兵船不勝其苦余故鳴而蠲之矣且國初之
税其目㮣如志之所具自嘉靖來加以三十餘目繁瑣
矣余乃考洪武永樂舊籍而酌之再造為萬歷元年課
而列其新舊于表米皆歸之于縣徵焉
高皇帝令税糧如有增續一體徵科荒田除豁其後有
司率以造黃册為度十年之内未科者得私其利而未
豁者害已弗堪乃屢造未必科而豁也未科者益幸而
未豁者益苦且有冒為陷而墾輒渰者稍稍失覈其弊
曷已余觀嘉靖初年閩藩司議未嘗不嘆其鑿鑿可行
而以浮糧新墾俱載于青册俟再造黃册覈之可謂詳
審矣志不之載者其亦以非貢賦也夫今新增浮糧别
有籍余重覈之
米于倉也有本有折惟儒學全派之其實皆折之矣際
留永寧金門昔有本折永寧邇者除之金門余請而折
之矣折者五錢凡本而折之以七錢惟崇武近則本折
兼焉盖其中官吏軍戶鼠食飽蠧久矣余初至革其弊
於是輸輓不絶於道積于庭者窮日夜不能入倉官無
賄時見輒泣今繼至安之余署其考曰心安于革弊之
餘腹枵於法嚴之日嗟夫誠去其太甚民何苦運而樂
折哉又預備倉初發糶時歲適不稔而穀騰踊公有定
價難以請益抑民而從公非賑備元元之意也故價積
于庫逾年大稔乃價減而倉盈矣但昔之守倉者不歲
覈積而久耗當覈則并其舊者罪之余令歲覈耗即取
償足其數以交于嗣守者庶責不得辭而不株連于昔
矣
諸課漁塩已别論之鐵故所産也郡志卜坑黃崎礁頭
許埭港尾沙溜盧頭峰前牛埭皆有鐵砂置冶而今不
産矣課邑志頗詳閏月當載所加此本課洪武乙亥罷
官冶令民得採煉每分輸課三十八取二今附于料商
税各有程郡新志詳之如酒醋窑冶等謂之正辦敷于
里甲宜于料内具之其商税窑冶等謂之帶辦出于徭
役編之巡欄是也邑志謂額派于料非矣若農桑絹雖
附于料而徵不宜列之于課故郡新志附之田税焉
貢今謂之料者盖具其物料云有額辦原有定額又有
謂之歲辦其雜辦歲無常數藩司承部不時之派也名
色孔多各志不同郡新志似詳之矣初本里甲所辦後
出之于丁舊謂之八分丁料自嘉靖末年米雖仍舊而
丁口隠耗今省至七分矣但舊派成丁邑之不成亦派
非也内若夏税農桑絹鐵課咸在本税課而謂之料者
料多而并徵之耳初極繁瑣志詳之矣今民安之喜其
目之簡而不計其出入其上京者外有雜費藩司司其
盈縮邑惟承檄而辦之存留若歷之料及夏税備司所
用不特貢于上也第計偕諸費在内取士亦謂之貢矣
初者各有所派其目最多邇則通融之雖夏税農桑絹
亦派之它郡故不具其目惟於糧附見之
夫昔之歲費若繁乃立綱之名猶網之有綱一舉而盡
也始于正德末年御史沈公云其時分正辦各祭鄉飲
是也餘者謂之雜辦其後名存實亡承者匪人因緣為
奸余家食時見里甲用十餘兩具數二三文者應役多
類赭衣之徒焉閩自隆慶之元變為十段以丁四糧六
總徵在官役者無可他費甲首絶迹于縣庭但令禮吏
司之而不稽其出入覈之則以未徵為解余來舉吏之
侵者罪之乃同各糧税徵于庫按次而給循環登簿覈
于上官餘者貯之今元年都御史殷公斟酌減四之一
豈不良美奉而行之則在人耳瑣瑣者勿論未行綱法
之前有宜三年並用當未期而留乃年未至而銀先徵
侵匿者由兹啓矣余凡三年並用者皆貯之至期而取
其年所當用務必取往者充之雖甚不足多方樽節不
敢預徵方得畫一邑志云著在令式則有常數惟官府
冗費不敢登載簿書會計者里甲支應無藝極令陳逅
痛節浮費直日辦錢十文官掌出入若日費有餘積備
它日盡所積乃再科至有累日不科一錢者余三年不
用里甲一文盖綱銀之式行也固嘆陳公心獨苦矣乃
列近日所損益庶乎後人凖之
徭役志各不同郡新志詳矣舊志大約出力不過二十
日出銀不過八錢兹嘉靖初也續志每丁石銀三兩以
上官價又有隸兵等三四倍庫子等不啻四五其言濫
免詭寄那移花分賄買諸弊悉矣自隆慶元年十段法
行年編其一丁米平矣初力差皆為銀差不便仍分為
二至三年每丁石尚編二兩六錢八分二釐今元年減
至二兩四錢比永春等縣猶加一倍豈非人力詘而差
額贏雖加節省亦無如之何哉始編塩戶三之一亦寬
民力於萬一盖閩中徭之最重者無過于邑當平其政
安可以偏重也其力差當細較之以重者僉富室輕者
付之下戶親自配之閉絶吏胥銀差序條以便追給支
用可也今舉萬歷之元為則其弓兵前充餉者二百五
十九名為銀一千八百六十四兩往年復舊各應役它
沿革之小者不敘
驛傳各志詳之續志隆慶四年已稱近簡時符節嚴于
上故其流稍清也自余來初年革廩頭置雜物平夫馬
價及它省銀不啻三之一但民間徵納不齊而各年支
費難期約而申減除丁免派以復舊制每米一石派銀
二錢所省不啻三之一舊額解府余請給自縣尤便未
嘗不足盖其實尚有餘法變至此亦可謂善矣邑志云
不嚴冒濫之禁去多索之奸使役夫疲往來之跡館人
勤止宿之饋是猶不絶其薪而欲湯之無沸也信然哉
信然哉
民兵者何弓兵也機兵也弓兵祖制以譏察若戰禦非
其所專任機兵因衛所之弊而縣各為守者也邇之所
養非所用故至于募兵紛紛矣取弓兵之食以募而其
昔之所逋者追之機兵舊二百五十每名加其餉三兩
六錢給募土兵又增五十其食如機兵乃昔鄉兵三百
六十名而逓革者追其所革者逋食余為請免一千四
百兩又請免弓兵之逋餉其後食還如舊得以畫一應
役若不加訓練竟為民蠧也惟機兵半徵于兵備道别
募而練之半隸于縣練之其内以十名更番守宿于府
焉又機兵之所加募凡九百兩與增兵之三百六十兩
皆不優免安得而畫一之乎
自嘉靖乙丑以前軍餉費煩倍追機兵之食加派均徭
之銀後軍門請如浙將丁米派而抵之丁以四錢米石
倍之議于三年之外地方寧日罷之至隆慶之元當罷
五年減半六年始罷時海上宼起今又以丁二米四徵
之其出于租者有寺田八處廢者五田盡入官存者三
本以十分之四給僧今僧僅一人者各量一頃而已惟
承天尚以四給之法石之田官初履畝以三等徵之上
三錢六分中二錢四分下者二錢佃戶告乞如全閩例
為白于上官今徵以二錢如諸寺
糧料(萬歷元年徵糧案驗尚照舊冊丁糧今以新冊丁糧凖元年案驗開派為二年後凖則詳附錄)
本縣官民秋糧等米一萬五千七百六十一石七斗
二升六合六勺内除查實浮糧一百三十石九
斗四升七合三勺不派實徵官民米一萬五千
六百三十石七斗七升九合三勺
官米三千五百四十四石九斗六升一合四勺該
銀一千二百二十七兩二分七釐三毫四絲
二忽
三斗以下則米二千九百六石九合六勺每石
派銀三錢六分該銀一千四十六兩一錢
六分三釐四毫五絲六忽
三斗以上則米二百六十四石七升四合二勺
每石派銀三錢三分該銀八十七兩一錢
四分四釐四毫八絲六忽
七斗則米三百七十四石八斗七升七合六勺
每石派銀二錢五分該銀九十三兩七錢
一分九釐四毫
民五升則并秋租鈔折米一萬二千二百一十六
石七斗六升五合二勺内除查實浮糧米一
百三十石九斗四升七合三勺不派又海渰
米二百九石三升五合二勺全派折價該徵
本折米一萬一千八百七十六石七斗八升
二合七勺
半納本色米五千九百三十八石三斗九升一
合三勺五杪
半納折價并加海渰共米六千一百四十七石
四斗二升六合五勺五杪每石派銀五錢
該銀三千七十三兩七錢一分三釐二毫
七絲五忽
新增起科民米一百五十石一斗六升八合二勺
每石派銀二錢五分共銀三十七兩五錢四
分二釐五絲
以上官民米折價銀四千三百三十八兩二錢
八分二釐六毫六絲七忽内
凑補倉糧民米五千八百七十五石八斗六升七
合三勺一杪六撮每石撥銀五錢共銀二千
九百三十七兩九錢三分三釐六毫五絲八
忽解各倉俱無耗撒數見下
起解折色官米三千六百四十石五斗八升每石
撥正價銀二錢五分槓䌇銀五釐共該銀九
百二十八兩三錢四分七釐九毫
起解折料官米二百三十七石四斗五升五合八
勺每石撥正價銀二錢七分四釐五毫九絲
三忽該銀六十五兩二錢三釐三毫每兩水
脚銀四錢該銀二十六兩八分一釐三毫二
絲共銀九十一兩二錢八分四釐六毫二絲
内水脚一半銀一十三兩四分六毫六絲解
司充餉其餘俱解京庫(以上起解二項官米多原額三百三十三)
(石七升四合四勺者盖以銀之多寡乘米非也以米之多寡乘銀其三等派銀則例未嘗改)
解司備用銀三百八十兩七錢一分六釐四毫八
絲九忽比案驗多銀一兩一錢九分六釐九
毫二絲内官折餘銀二百七兩三錢九分四
釐八毫二絲二忽民折餘銀一百七十三兩
三錢二分一釐六毫六絲七忽
派撥倉分
遠儒學倉
本色米三百五十八石八斗
近本縣際留倉
本色米二十三石四升一合四勺八杪四撮
今查本縣本色米尚溢二十石五斗九升
九合八勺六杪六撮各倉已足本倉歲支
不敷應撥入支給官吏俸糧
折價米五百七十石八斗一升七合三勺一
杪六撮該銀二百八十五兩四錢八釐六
毫五絲八忽
遠崇武倉
本色米二千七百七十七石九斗五升又永
寧倉撥補米五百九十五石七斗共米四
千三百七十三石六斗五升
折價米三千六百一十六石五升又永寧倉
撥補米一千六十石共四千六百七十六
石五升該銀二千三百三十八兩二分五
釐
遠金門倉
本色米六百六十八石又永寧倉撥補米四
百九十四石三斗共米一千一百六十二
石三斗
折價米六百二十九石該銀三百一十四兩
五錢
魚課週歲米九百二十八石九升今重編加米十
石五斗六升每石派銀三錢五分該銀三百
二十八兩五錢二分七釐五毫
料鈔男成八千五百五十四丁除優免共丁五百
八十九丁實差丁七千九百六十五丁民米
并秋租鈔折米共一萬三千二百一十六石七
斗六升五合二勺内除浮糧海渰米三百三
十九石九斗八升二合五勺實徵米一萬一
千八百七十六石七斗八升二合七勺每丁
石派銀七分該銀一千三百八十八兩九錢
二分四釐七毫八絲九忽尚少案驗銀六十
二兩二錢七分九釐零丁加七釐八毫一絲
九忽乃足每年歲辦雜辦不同且與通省丁
糧融派數難預定
鹽糧男子成丁八千五百五十四丁婦女大一萬
五百三十三口共一萬九千八十七丁口照
案驗額銀三百四十八兩六分五釐零而以
一分五釐四毫八絲六忽一微派之尚少銀
五十二兩四錢八分二釐零每丁口加二釐
七毫四絲九忽七微乃足當與通省丁口融
派數難預定
徭
隆慶元年行十段法丁米除優免海渰等實差人五
千六百六十九丁半米一萬二千六十四石七斗三
升一合五勺分為十段萬歷元年編至七段當十段
畢乃照新冊編差然逓年丁米時有增減隆慶四年
每丁石尚編銀二兩六錢八分二釐萬歷元年人差
六百三十五丁米差九百八十三石二斗六升九合
七勺每丁石𣲖銀二兩三錢九分九釐四毫差額則
照軍門所定每年編銀三千八百八十三兩二錢六
分九釐六毫閏月加銀六十四兩九錢三分八毫節
度守塚予所增也
銀差
布政司護表夫三名每名銀五兩共銀一十五兩
中解戶一名銀三十兩清軍道書手二名每
名銀八兩共銀一十六兩按察司加編借撥皂
隸一名銀七兩二錢閏月加銀六錢駐劄興泉
道門子一名銀七兩二錢閏月加銀六錢皂隸
一名銀七兩二錢閏月加銀六錢本府祗候一
十名每名銀一十二兩共銀一百二十兩閏月每
名加銀一兩馬夫一十名每名銀四兩共銀四
十兩隸兵六名每名銀七兩二錢共銀四十三
兩二錢閏月每名加銀六錢本府儒學齋夫二
名每名銀一十二兩共銀二十四兩閏月每名加
銀一兩膳夫一名銀二十兩本縣祗候九名
每名銀一十二兩共銀一百八兩閏月每名加銀
一兩馬夫四十名每名銀四兩共銀一百六十
兩門子二名每名銀五兩四錢共銀一十兩八
錢閏月每名加銀四錢五分隸兵三十名每名
銀六兩共銀一百八十兩閏月每名加銀五錢
庫子六名每名銀二十八兩共銀一百六十八兩
閏月加銀一十四兩本縣儒學齋夫六名每名
銀一十二兩共銀七十二兩閏月每名加銀一兩
膳夫二名每名銀二十兩共銀四十兩門子
二名每名銀七兩二錢共銀一十四兩四錢閏月
每名加銀六錢庫子二名每名銀七兩二錢共
銀一十四兩四錢斗級三名每名銀七兩二錢
共銀二十一兩六錢殿夫一名銀四兩峯尾
黃﨑小岞獺窟四巡司弓兵各一百名除借編德
化縣三十名永春縣六名安溪縣二十五名外本
縣實編三百三十九名每名銀七兩二錢共二千
四百四十兩八錢錦田驛館夫二名每名銀二
十兩共銀四十兩商税課鈔銀一十七兩一錢
六分九釐六毫閏月加銀一兩四錢三分八毫
朱文公祠門子一名銀八錢林知縣祠門子一
名銀八錢山川社稷邑厲三壇共壇夫一名銀
一兩二錢
力差
本府司獄司獄卒二名每名銀七兩二錢共銀一
十四兩四錢廣平倉斗級二名每名銀四兩共
銀八兩本縣禁子六名每名銀三兩六錢共銀
二十一兩六錢預備倉斗級四名每名銀六兩
共銀二十四兩崇武倉斗級二名每名銀四兩
共銀八兩際留倉斗級一名銀三兩布按二
分司門子各一名每名銀一兩五錢共銀三兩
上下水關夫二名每名銀四兩共銀八兩洛陽
橋橋夫半名銀一兩五錢鋪司兵縣前鋪六名
白水塗嶺驛坂盤龍上田居仁六鋪各五名每名
銀四兩前埔黃田青山崇武四鋪各二名每名銀
三兩通共銀一百六十八兩王節度守塚一名
銀八錢
綱
隆慶元年行十段法實差人六千七百一十三丁民
米一萬五百一十九石三斗二升四合五勺五杪融
為十段每段該丁六百七十一丁三分米一千五十
一石九斗三升一合四勺五少五撮年用一段以丁
四米六派銀一千四百三十四兩一錢六分八毫七
絲自未役七甲起盡六甲而更萬歷元年用至三甲
軍門議減綱額每丁派銀四錢五分四釐米每石派
銀六錢八分一釐共銀一千六十六兩五分七釐三
毫二絲減銀三百六十八兩一錢三釐五毫五絲
正綱
一本府進元旦聖壽等各表箋派縣每年四兩
九錢七分七釐四毫減舊三兩九錢八分七
釐
一習儀拜賀救護香燭庭燎茶果五次年徵銀六
錢
一祭祀啓聖公祠二祭八兩文廟二祭五十兩社
稷壇二祭一十五兩山川壇二祭二十一兩
鄉賢名宦二祭各七兩朱文公祠二祭七
兩張公祠林公祠二祭各三兩五錢邑
厲壇三祭二十二兩五錢青山祠一祭
一兩八錢五分霜降祭祀銀四兩
五錢共一百十兩八錢五分減舊一
十七兩五錢
一本縣儒學朔望行香紙燭并講書紙筆每
次五分年徵一兩二錢減舊四兩八錢
一鄉飲二次銀二十兩減舊五兩
一縣官陞遷應朝祭江并回任祭門祭品年預徵
三錢四分減舊銀一錢
一鞭春用三兩減舊三兩九錢五分
一桃符門神花燈用銀二兩九錢五分減舊二兩
二錢八分
一考試
生儒進學每次約五十五名每名花紅彩旗銀
一錢七分五年二次共銀十八兩七錢每年
該銀三兩七錢四分減舊一兩七錢六分
季考生員約三百七十八名每名試卷供賞銀
一錢五分年該銀五十六兩七錢
察院按臨考校生員每次約三百七十八名每
名試卷供賞約銀四分三年二次共銀三十
兩二錢四分年徵銀一十兩八分
提學道歲考生員約三百七十八名試卷供賞
等用年該銀五十二兩一錢減舊二十兩八
錢一分
一歲貢生員兩年一次往京路費銀六十兩兩院
各助銀三兩旗扁五錢陪貢二名每名盤纏
二兩共七十兩五錢每年徵三十五兩二錢
五分減舊八兩五錢
一科舉三年一次
應試生儒六十一名每名盤纏銀二兩共一百
二十二兩年該四十兩六錢六分六釐七毫
謄錄生一十名每名盤纏銀一兩四錢共一十
四兩每年該四兩六錢六分六釐七毫
新舉人約以四名為率每名旗扁賀禮等項銀
八兩共三十二兩每年一十兩六錢六分六
釐七毫
舊科舉人約以二十名為率每名盤纏銀三十
兩酒席五錢共六百一十兩年徵二百三兩
三錢三分四釐
新進士約二員賀禮牌扁等項銀八兩共一十
六兩每年該徵五兩三錢三分三釐四毫
武舉人約以三名為率每名盤纏銀一十五兩
共四十五兩每年該徵銀一十五兩
一解供應各衙門
軍門家火二兩五錢
總兵油燭柴炭九錢三分三釐五毫又勻加閏
月銀三分一釐一毫二絲
監軍道吏書門皂等役米菜二兩三錢八分九
釐一毫
興泉道心紅紙劄等項二十一兩致送過往鄉
官使客下程一十兩五錢解晉江縣貯庫候
支
布按二司修理家火幃褥等九兩三錢三分一
釐三毫減舊五兩八分二釐一毫五絲
一供應上司巡歴及往來經過司道合用
心紅紙劄約二十副每副銀二兩二錢八分五
釐共四十五兩七錢
下程約二十副每副一兩共二十兩
内班門厨皂隸飲食蔬菜等項約二十分每分
九錢三分八釐共一十八兩七錢六分
一恤刑衙門五年一差合用一應家火供應等費
銀五兩三錢解府候用(以總筭之各年皆𣲖)
一新官到任祭
知縣銀一兩縣丞主簿典史各銀三錢四分共
用銀二兩二分三年𣲖每年銀六錢七分三
釐三毫減舊四兩四錢八分
一修理衙門大約三年一次照舊詳奪存銷
察院布按二司府館等衙門或五年大修一年
小修及什物幃褥等項大約每年徵銀四十
兩用銀一十兩以上具申察院動支修葺如
不及者聽其處脩若有剩餘存庫作正支銷
本府推官衙合用銀一十二兩年徵銀四兩解
府支用
知縣衙用銀十二兩年徵銀四兩
縣丞主簿衙共銀一十六兩年徵銀五兩三錢
三分三釐
典史衙用銀五兩年徵銀一兩六錢六分六釐
縣學教官三員共銀一十二兩年徵銀四兩以
上用雖不及十兩仍詳守巡道查覈方許
動支若果估計十五兩以上者申請無礙
官銀修葺若無新官存庫作正支銷
一各衙門置辦一應家火三年一次
推官定銀十兩知縣定銀九兩四錢八分縣丞
主簿各銀五兩五錢五分典史銀四兩三錢
五分教官三員各銀六兩共五十二兩九錢
三分以三年派每年徵銀一十七兩六錢四
分三釐四毫減舊銀一十四兩七分
一公座幃褥
堂上公座知縣新任合用紗絹案衣等件用銀
一兩四錢五分五釐(以總數筭每年皆派)其縣丞主簿
典史裁革共減舊一十三兩一錢四分五釐
一存恤孤老夏冬衣布年徵銀三十兩
公買
一查盤官合用心紅紙劄下程等用一兩五錢四
分照送一次以後二次每次只辦柴炭燭銀
二錢九分及門厨皂隸柴米銀五錢二分五
釐共用三兩一錢七分減舊七兩六分九釐
一雇募聽撥門皂答應兩院守巡各道及總兵都
司使客約用工食年徵銀一百二十兩
一新官到任公宴
知縣中上席五錢縣丞主簿各中席三錢又各
三次陪席共六卓每卓銀二錢共二兩三錢
三年派徵每年銀七錢六分六釐七毫減舊
二兩一錢
一三年一次攢造朝覲須知等各册紙劄綾袱册
廂等件又每年造憲綱吏農等各册書手工
食量派綱銀一十九兩餘贓罰支用不足申
請動支綱銀凑用減舊二十六兩三錢三分
四釐
一合用使客士夫下程三十五兩四錢五分并炭
油燭二十一兩共用銀五十六兩四錢五分
減舊一百三十三兩四錢五分
全減
祈晴禱雨四兩遇用剩綱支本府推官知縣縣
丞主簿典史年例執事共一十六兩四錢
興泉道閱操一十六兩兩院守巡各道巡
歴經過官吏迎送等銀七兩上司各衙門
取用卷箱鎖鑰等三兩提學教條并司道
本縣榜文告示紙張工料四兩本府佐二
查盤紙劄工食分派銀七兩本府首領心
紅等分派銀八兩一錢本縣縣丞主簿各
心紅紙劄油燭銀一十二兩典史八兩四錢
本縣差人投逓須知等冊盤纏一十一兩
本府首領脚力派銀二兩
驛
原實差丁五千六百二十丁米九千六十八石三斗
四升四合二勺每丁派銀一錢二分三釐八毫五絲
每石派銀一錢八分五釐七毫七絲五忽共銀二千
三百七十九兩九錢三分七釐六毫六絲今丁免派
米一石派銀二錢共銀一千八百一十三兩六錢六
分八釐八毫六絲元年止用銀一千五百八十兩四
錢一分六釐(丁係舊冊)
每月驛丞供給銀三兩六錢(帶管官减半)吏六錢
紙劄銀三錢茶果三錢書手工食銀六錢
跟官二名各六錢夫馬甲三名各七錢五分
館夫四名各六錢共加買辦銀九錢馬夫
二名并馬料各九錢馬首六名各六錢看
監防夫一名銀六錢
以上皆有定數
夫一名至楓亭銀七分至晉安銀六分馬一匹
至楓亭銀七分至晉安銀六分廩給清字銀
三錢廉字二錢四分介字一錢二分口糧三
分宿食二分鄉官小夫每名日二分五釐
以上有定例無定數
鋪陳上二副各(二十)事中四副(各八)事下五副(各六)事
以上如壞於本驛徒價并用剩站銀申覈再
造荅應不敷即徭編館夫銀租賃
兵
機原二百五十每名年編銀七兩二錢共銀一千八
百兩除優免外每丁派銀九分二釐七毫每石派銀
一錢三分九釐五絲又增鄉兵五十名該銀三百六
十兩無優免每丁派銀五分三毫二絲每石派銀七
分五釐四毫八絲共三百名半赴團練半存縣操守
今團練盡革徵銀别募
弓原四司各一百名近減至十二名又增至二十名
元年復一百名二年又減二十名
餉
丁米人八千八百八十七丁米一萬一千八百四十
四石四斗八升二合八勺每丁派銀二分每
石四分共銀六百五十一兩五錢一分九釐三
毫一絲四忽七微二纖丁因舊冊兼不成折半
故絶在内增減沿革見前
糧剩備用三百七十九兩五錢一分九釐五毫六絲
九忽見糧料内(係舊冊派)
倉折際留折價内扣二十八兩七錢二分九釐四毫
魚課三百二十四兩八錢三分一釐五毫閏月有加
見糧料内(係舊冊派)
機兵原二百五十名除工食外每名加編募土兵銀
三兩六錢共銀九百兩
弓兵四司(共四百名萬歷元年)每司除薪水二名全給工食餘
各扣銀一兩八錢該充餉銀七百零五兩六錢
工食銀二千一百七十四兩四錢本縣編三百
三十九名共銀二千四百四十兩八錢申請上
司除給兵外尚充餉銀二百六十六兩四錢其
德化借編銀二百一十六兩永春借編銀四十
三兩二錢安溪借編銀一百八十兩盡行充餉
二年各兵全給工食共减八十名充餉該銀五
百七十六兩其工食銀二千三百四兩本縣除
給兵外充餉銀一百三十六兩八錢餘三縣銀
盡行充餉
折料水脚一十三兩四分六毫六絲見糧料内際留
斗級原編三兩每兩加追三兩共一十二兩見徭内
寺租隆慶元年充餉僧存者四分給僧六分入官僧
亡者盡數没之田每畝徵銀二錢官充餉五分糧差
一錢五分民充餉一錢二分糧差八分地無論官民
徵銀一錢充餉銀七分糧差三分山蕩徵銀五分充
餉四分糧差一分法石分為三則上則田徵銀三錢
六分中則及地皆徵銀二錢四分下則田徵銀二錢
皆八分糧差餘俱充餉二年乃照各寺每畝勻徵二
錢八分糧差一錢二分充餉
見存三處
承天庄田地山二十三頃二十三畝三分三釐
除四分給僧外該餉一十三頃九十四畝内
官田一十三畝四分四釐民田一十二頃八
十九畝又地八十七畝九分山三畝六分六
釐年該租銀二百六十九兩四錢六分一釐
充餉銀一百六十一兩六錢五分一釐四毫
糧差銀一百七兩八錢九釐六毫
華林寺田地山一十頃二十二畝據案驗稱
止一人量給一頃該充餉九頃二十二畝今
冊仍四分給僧充餉止六頃一十三畝二分
内民田三頃七十三畝三分七釐四毫地二
頃三十九畝八分二釐六毫年該租銀九十
八兩六錢五分七釐四毫充餉銀六十一兩
五錢九分二釐七毫糧差銀三十七兩六分
四釐七毫
曾爐寺田地山一十一頃四十三畝六分海蕩
一所據案驗稱僧止一人量給一頃該餉一
十頃四十三畝六分今冊仍四分給僧充餉
止六頃八十六畝一分六釐内官田三畝二
分官地一十六畝二分民田四頃四十一畝
二分四釐四毫地二頃二十五畝五分一釐
九毫六絲年該租銀一百一十三兩六分四
絲充餉銀七十兩二分九釐二毫二絲糧差
銀四十三兩三分八毫二絲
已廢五處
金相院民田地一頃六十六畝六分内田五十
四畝四分地一十二畝二分年該租銀二十
二兩一錢充餉銀一十四兩三錢八分二釐
糧差銀七兩七錢一分八釐
普空寺民地四十畝九分年該租銀四兩九分
充餉銀二兩八錢六分三釐糧差銀一兩二
錢二分七釐(案驗稱租銀六兩五錢四分四釐)
法石寺除我買并允學租外入官田地一十九
頃九十九畝九分五釐一毫内除看守斗門
中下則田各十畝官田九畝五分免餉外内
上則田三頃七十一畝二分四釐六毫中則
田并地三畝共九頃四十二畝九分一釐四
毫下則田六頃五十六畝二分九釐一毫年
共銀九百九十四兩七錢六釐一毫二絲二
年乃照各寺每畝勻徵二錢共租銀三百九
十七兩一錢五分五釐九毫二絲一忽充餉
銀二百三十六兩四錢九分四釐八毫四絲
一忽糧差銀一百六十兩六錢六分一釐八
絲
離相院民田地九十三畝六分九釐二毫内田
七十一畝九分七釐三毫地二十一畝七分
一釐九毫年該租銀一十六兩五錢六分六
釐五毫充餉銀一十兩一錢五分七釐九絲
糧差銀六兩四錢九釐四毫一絲今冊止開
租銀一十五兩九錢七分九釐允餉銀九兩
八錢六分三釐三毫四絲糧差銀六兩一錢
一分五釐六毫六絲
舍利寺民田地山二頃二畝八分六釐内田一
頃三十四畝二分七釐地六十畝八分九釐
山七畝七分年該租銀三十三兩三錢二分
八釐一毫充餉銀二十兩六錢八分二釐七
毫糧差銀一十二兩六錢四分五釐四毫
以上共租銀九百五十四兩四錢一分八釐
九毫六絲一忽充餉銀五百七十七兩八錢
五分一釐九毫五絲一忽糧差銀三百七十
六兩五錢六分六釐一絲
匠
一百六十一名内春季二十六名夏季七十五名秋
季二十七名冬季三十一名分為四班一年一班周
而復始每季納工銀一兩八錢閏月加六錢除逃絶
九名存留本府應工二名餘皆逐名解府納價今徵
類解頗便解京盤費見附錄(黃冊作一百五十七名絶十一名)
一班六十七名寅午戌年納價(内逃二名絶二名)
一班一十名亥卯未年納價
一班三十四名申子辰年納價(内存留應工二名絶五名)
一班五十名己酉丑年納價
帶徵屯糧
舊額每石徵正價銀三錢五分脚鞘銀二釐三毫三
絲三忽三微三纖柴薪銀四釐五毫馬丁銀五
釐耗銀一分二釐五毫公用銀八釐八毫三絲
三忽三微共銀二錢八分三釐一毫六絲六忽
六微三纖
新增每石徵正價銀二錢五分脚鞘銀二釐三毫三
絲三忽三微三纖公用銀三釐一毫六絲六忽
六微共銀二錢五分五釐四毫九絲九忽九微
三纖
福州右衛共銀四百四十九兩二錢六釐四毫五
絲
前所
舊額糧四百三十八石銀一百二十四兩二
分八釐五毫
新增糧二十八石銀七兩一錢五分四釐
後所
舊額糧七百一十四石銀二百二兩一錢八
分三釐三毫
新增糧七十五石銀一十九兩一錢六分二
釐五毫
中左所
舊額糧三百二十四石銀九十一兩七錢四
分七釐
新增糧一十九石三斗銀四兩九錢三分一
釐一毫五絲
福州中衛共銀一百三十六兩二錢六分一釐二
毫
左所
舊額糧三百六十三石銀一百二兩七錢九
分七毫
新增糧一百三十一石銀三十三兩四錢七
分五釐
惠安政書四
惠安縣
縣距郡五十里蓋其北鄙左支也自仙游及晉江至於
吳洋又至於盧田乃兹保界山川錯焉盧田北折林坪
東下菱溪溪左之岡負海回薄夾於峯﨑是謂左紀其
都有十自五之十四盧田而分鷄籠抵洛陽江沙溪沿
之出於谷口逆以江潮是謂右紀其都僅二十五十六
鷄籠而東菱溪之隂沙溪之陽大冒為宫盤龍西馳瞰
於洛陽城山南轉抱於峯崎江海如帶是謂中紀凡二
十有二都邑部署於土中焉北隃日暴南渡獺窟袤六
十五里東窮黃崎西阻虎窟廣八十里四隅如其廣幅
員二百八十里制都首於郭右左旋於前右遶於後復
左為尾邑人狀之如蠡之盤圖而按之若繆篆蟲書也
所包众紀附以海隖都有併者圖存其舊中於坊鄉之
屬更表其大者戸口田賦為之表有上下則昈分之斷
於萬歷之元自余更定版籍為始屯雖别為版籍産在
於兹者附之鹽之有戸也漁之有賦也各有專官課之
為其官守詳焉附之繇以時盈縮輸之難畫一不列糧
有新者浮者雖亦盈縮以時惟田賦攸關列之以俟君
子財擇焉列者亦既有條圖二十有八總之一表如之
葉封人曰余為圖表蓋井井矣但風土所漸化條有槩
及本業苦樂大較豈甚相遠哉問之搢紳先生及士明
當世之務若張仲矩陳鍔江贄卿輩有當余心亦使綴
而不忘焉夫西北膏壤行田寬隨流可堰以灌耕逸而
收倍兼以林澤之利宜日富庶甲諸都也然版籍之耗
三合之四十二合之十三十四五六皆合之十七蓋昔
然矣繇於兵革死徙者衆絶戸之業置屯九十餘頃衛
卒當三百餘戸屬之扁列者幾何瀕北山多瘴溪隧﨑
嶇間數里有區亦罕十家之聚且半為屯卒及流庸者
是以戸口之耗累世不能復焉東北勢衍沃數百十家
而聚在海堧内地風濤無甚畏而有蠃蛤之饒故為樂
土七都八都十都原有上下籍今合之為一雖十一且
合十二三則戎伍等籍它日之弊滋矣如以兵故海隅
皆然况既休息不復其舊乎五六七都當溪之委灌溉
自贍人雜而頑原防偃豬不一彊潦淳鹵以殊崇福埭
之最敝已配其田分水注之它堙塞亦通庶其有瘳矣
自八都迤北而十一其流弗羡其俗則勤力本擅幹交
資而其殖在海者多矣南方諸都無瘴風氣宜人尚有
先朝故家帶郭之前之左右一二都與三十四都也亦
有川流不及西北輞川地嗇盤龍人稀惟瓊田負郭便
利而其行田則儉也凡濱海溪流不逹者鑿井取汲至
以死爭涓滴鬭訟無已時易月不雨告災即有秋不及
西北之半地力然也難乎其為農矣第半業海及善畜
牧歲暮販他郡以佐田事非山居呰窳無積聚者比十
八九都二十五八九都三十三都田差勝二十一二三
四六都地差勝亢爽産菽麥瀉鹵産盬鹽且女紅善織
作丁多者戸百十為常其男媍歲出不顓待田而贍鹽
籍諸徭不及田賦尤易供邇乃編之僅三之一二十七
及三十一二都風土與旁都類地獨浮於田一戸之賦
地居十七颶風時作潮沒沙壓者數里彌望皆受産之
地雖㒺罟樵蘇傭作仡仡不足於箕斂都之愍隸有數
戸焉今欲均之通邑勢難獨覈肥瘠而田與地别正賦
如故徭則減之浮多者倍減之縱不盡蠲甚者一二蘇
矣如海上稱兵有八澚為宼區守禦有崇武所巡檢有
峯尾黃﨑小岞獺窟司垾寨烟墩有二十三志稱五澚
重城守也崇武小岞各為區峯尾則沙格附之黃﨑則
輞川附之自沙合洛陽而附於獺窟峯尾在北黃崎在
東步行五六十里船行頃刻左右至倘抵竿嶼舍而夜
襲不十里至縣無兵攝其後危矣但當地形盡處山伏
風猋船不利又南匿水軍扼其前賊入必經黃﨑﨑門
偪介椒號鐵戸絶其歸路殱之必矣若深入輞川勢尤
多磧故閩宼非賂水軍不入邇年倭人纔一登此尋轉
峯尾而去習水勢者駭之則地形限之也第申飭水軍
澚内無事矣所慮倭人陸至非水軍能制則此數澚膏
腴為所必據之區民䟦涉難而鹵掠慘比年城輞川可
為北方輻輳復有峯尾新城與黃﨑鼎立合八九都而
聚峯尾合五六七都而聚輞川水道通其糗粻賊何敢
以久屯白沙洛陽同為内江比年萬安橋中亭纍以重
關晉之石湖祥芝重抱之於外外有岱墜為泉門戸之
島當如舊制與莆郡會師於此東西五澚不足慮也惟
獺窟孤城潮漲與内地絶小岞以外遥與島夷對壘崇
武之險既有重屯不能自守亦可寒心夫獺窟而下永
寧有衛小岞而上南日有寨烽火相通軍民互援制也
今司兵已復崇武後患宜毖警在小岞崇武當其南北
則南匿擣之警在獺窟崇武遏其北南則永寧截之崇
武有警獺窟小岞急援兹三澚者亦可無虞第五澚中
區實維小岞南有牛嶼賊自湄州所必經或旬月不去
而襲我湄州水軍踐更不一必自募戈船於牛嶼備之
上而巡於峯尾下而巡於獺窟使南北風彼皆不得泊
而我列岸且多築土堡峯尾黃﨑既有輞川中鎮之三
澚之間若張坑前林青山諸處有堡鹽場如輞川為東
南兩巨鎮各與五城鼎立但謹斥堠安枕矣西北之寨
元末宼起莆中始築白水東坑塗嶺轄其中巡檢雷燦
死之虎窟外為晉地正統以遏沙漳餘孽邇者加以陳
竹亦為禦山宼設乃今倭人出没其衝矣惟三四都亦
為山海介區平可以突聚可以屯高瞭熢火邇同縣鎮
且柯溪要其道可出晉江諸縣内非地著者多安知無
奸盜所伏乎毋惟海外之憂而不為此過計也
在坊
縣之縱横不能百里四方維均謠俗亦簡自閩都逹泉
漳為之孔道而設置郵斯亦稱繁焉平居頗通山海之
利若有揭竿之盜島夷為梗未嘗不受其患害自宋創
邑來六百餘歲嘉靖癸丑始城之周三里後屢寇弗克
乃知作者之功而闉闍樓櫓稍備矣第西北山逼而瞰
之雖鑿濠為帶涸而反壤可隃宜移登高之顛以分其
險要鑿渠通潮而遶東南濠或以青龍本微白虎不宜
内距旣背高陵雖左龍湫右龍津潮逆之弗便信斯言
也設險守國之謂何潮不可通以二渠穿城而出其勢
直其節短也因環都之溪承巨濟橋逹於北關承延壽
橋逹於東關不可便舟楫興民利乎猶恐北關地卬而
工難集東雖稍平堤防亘阻年煩修築就或易塞民就
可與慮始令姑惟日孳孳焉爾居郭曰坊密邇治所丁
多繫籍昔三啚今惟二亦兵燹之故也啚雖附郭戸散
於鄉徵輸疏捕難以猝應故寬而與之休息焉邇避宼
入居者雖衆率貴姓素封編民之地無幾也稍更事者
多避徭入官它則分區遣之輒有不均之嘆故嚴覈冒
濫壹切厮役糜費報罷不得已者計丁遞更之庶乎乘
城之日稱平而畫一也
在坊三圖
一都
縣之都首兹何其旁薄也自東平蓮華馬壠轉而青林
至於盤龍則東南之區皆宗之鬱然為都之望其水西
入於沙溪者二前郭為大源於都北者二入為南㽘溪
都南之原遠自松洋而入寂光注之為洋㽘溪至盧邨
與南㽘合而東其間山麓東西錯出民居散處原隰漫
衍土力磽确故志坡塘頗多今之存焉者寡曠土雖多
而近郊坰若定墾之亦不難爾盤龍之東有封余則表
之為置守塚王節度之烈也其西纍然者非驃騎之封
乎陳節度表其世乃毋得而稱焉惟山川不改昔人物
色之者衆矣
二都
附郭東南隅疆界約束生齒最煩皆縣壤之餘也故支
麓培塿截以留山乃葳蕤畛隰間東北郊支壠與鄰都
共之其旁龍湫之左止於王孫村為埭龍津右循迤於
璚田西南數里之水悉過延壽橋與龍湫龍津會於埭
繞之其間民物殷茂有褎然衣冠之風餘者末作耕鋤
賴埭為多其頗負沃壤之名以近郭而地利便耳自洋
宅溪塗塾而陂陳芹橋沙遏而堤稍旱則泉壅於上而
滛潦隆冬則洩之兹者既無優渥之利尤不免於漂溺
改歲不得暴其土膏以為發春之助終歲胥病乃攘奪
而嚚訟矣日者與西南都約涸月以三日為率参閼而
承之末流不足者藉金又&KR0908;之餘潤可也或言留山本
自蓮華其支碗延其陽綿絡數里而舒且土深水厚可
以建邑居民旁因長溪疏注城塹引潮逹之不惟便舟
楫興民利且險阻遠風氣獨聚奈何昔人不為今也則
難惟溪潮之疏實萬世利自水道不通歲一不登穀價
諸貨莫不翔貴以轉運艱而積聚少耳異時盜䧟莆中
環邑民而聚之城斗米百錢鄉閭數十倍於此而無三
日糧者半時皆取給海道自春抵夏輞川登岸計七萬
餘石日散五百擔簦囊槖登高阜而望遠海者不知幾
數百人邑蓋岌岌矣使扼輞川其何以待之兹而通其
咽喉雖西北之陳陳皆可以給東南一潮而省百夫之
運濱海不憂食之不足况邑之鱗崪乎或恐王孫埭鞠
為瀉鹵而隄岸十數里歲有修築之煩此特一埭之害
視一邑之利何如也若載溪流於高地分渠釃之永無
潦患且糞而穫之利於舟楫不小何妨於稼倘以修隄
為辭不觀捍海之為埭者乎矧兹近郊責在有司慮始
之難它何患焉
三都
山自大帽頓為雲峰喻於後吴緣東平卧龍至於蠡山
左而龍蹯右而龍角縣治扆之水自蠡山左出日龍湫
自卧龍右出曰龍津會於留山之陽與龍角南繞者抵
峯﨑入海自雲峯西馳之溪入洛陽江東馳為泗洲山
出巨濟橋其龍蟠之支龜山夾之雲峯之後抵於魚山
李林溪沿其左茭布溪旋其右與泗州溪會亦滙於峰
﨑而茭布為大其間山川欝盤有國故陳氏居焉今裔
孫鍔能以文學世其家
四都
惟兹大帽邑山之宗北有青楓嶺左隅觀音之支峙之
菱溪出其間其原甚遠與都之虎厨村者會而抵永濟
橋水石幽勝先賢盧琦游而記之矣其下為驛坂溪出
於大帽之隂又下李林溪注之環溪而居者上為孔道
有虎岫石鏡諸山麓如縣指穿道東向其落最而溪
資其田最博疏築以時永無旱憂惟負罔磽薄且&KR0008;篁
不殖柞棫芻蕘民資以蘇近者漳之逋戸烈澤而藝作
炭而售山且童矣䱷罔畬獵之利亦多它方有之而山
租水課與三都不下二百石若弛其禁歲輸日詘矣
石洞集卷四
