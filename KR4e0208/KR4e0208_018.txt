石洞集卷十八
明葉春及撰
詩下
七言律
(闕)
(闕)
答陳别駕
勞人州郡心應苦賴有雲巖北倚城石削芙蓉窗裏見
劍横星斗水中明行常五岳藏雲笈家住三山想玉京
願以佩刀酬聖主莫將蘿薜勝簪纓
答從仁齋
刺桐春滿百蠻天開府雍容訪道年入幕偶逢滄海客
傳書還得紫苔篇疎簾奕對嵩臺雨照乘珠投石洞烟
千丈天河挂綠水九華秋下豫章船
浮丘為趙濲陽太史賦
霓裳日侍黃金殿炎服誰開白玉京萬里風雲雙鳳闕
三山宫觀五羊城天空環珮朝聞鶴月到松篁夜聽笙
清淺蓬萊真瞬息請看東畔海潮生
五羊舟中與譚永明感舊
同舟潦倒說燕京墮淚東南去國情易水悲風疑短劍
薊門寒雪負長纓十年叢桂劉安賦一片飛花陸賈城
老驥未須憐伏櫪江湖容易白鷗盟
奉送遡川楊公按察滇南
當年繡斧粤東來海色三山瘴癘開玉笥雲霓天下望
羅浮旌節嶺南回碧鷄自著王褒頌駿馬高懸郭隗臺
况是昆明休戰鬭漢廷終仗濟川才
題徐孟晦綠陰草堂
高臺野色倚招提有客乘春一杖藜湖瀉琉璃平楚外
山開錦繡曲欄西培風南海鯤鵬起落日東林虎豹啼
賦就自堪逢漢主他年回首白雲棲
端陽前二日宗陽約遊西湖同遊葉韡夫嚴體
恕姚抗之姪孫世俊得堪字
畫舫年年泛蔚藍三閭空自放江潭聲聞鼔角千家盡
影落樓臺一鏡涵漁父醉歌還鼔枻故人衰暮喜投簪
且將酩酩酬時序中散從來七不堪
姪孫世俊置酒第一樓同席潘李諸子得樓字
城上巍巍第一樓樓前山水勝南州隔窗千嶺當樽盡
捲幔雙江入檻流燈火少年空白首(余少年讀書于此)酒杯長
夏有清秋高陽家讌交親並一醉暝烟散百憂
姪孫世儀將母永平省覲
白草黃雲出塞難而翁今戴鵕䴊冠趨庭月照關山迥
將母風連驛路寒北望桔橰低朔漠西懸鳷鵲見長安
鬭鷄且莫隨諸少東郡詩成好寄看
送姻家韓伯聲之任桐栢
朔風楚水度征鞍詩傳于今又姓韓月裏梅花千里夢
雪中桐栢一氊寒談經鱣自清淮出高卧龍曾此地蟠
聖主好文過漢帝賦成早晚入長安
奉陪中丞滕公學憲郭公登白鶴峰同賦
昔賢遺宅懸千載此日高旌到二公人去碧山空有鶴
興來彩筆總如虹晚搴蘋藻春雲裏醉倚蒹葭暮雨中
今古重傷回首地幾誰飛閣坐層空
暮春端州鄭使君招飲七星巖
芳甸春遊散紫烟使君五馬鐵連錢石含樓閣諸天近
水匝蓬萊列宿懸陰洞雨來龍自語寒城鐙亂騎初旋
故山猿鶴應愁思滿地江湖且歲年
初夏鄭使君招飲七星巖
端州城北有崧臺臺下千秋石室開倚檻牂牁來萬里
攀蘿星斗近三台蛟龍夏壑羣穿窟鸚鵡風林數舉杯
受簡焉能今白首賦成人羨大夫才
李廣文署夜談
十年苜蓿吾憐汝客舍端州喜屢過白雪江湖知己少
青氊天地悞人多春回門下看桃李日暮尊前對薜蘿
痛飲忘形誰得似鬼神何處且高歌
丁亥生日
少年結客五陵遊老去虚疑是故侯鏡裏春隨蒲柳變
尊前寒伴菊松秋四方白髮羞孤矢三徑青山有菟裘
稱意不能過半百祇應吾道付滄洲
宦蹟流芳卷為鄭端州乃祖題
聞道南州作尉時青袍白馬更多髭三年始信輿人誦
百里空留漢吏祠漠漠水田春日晚飛飛野雉夕陽遲
只今惟有西湖月長照汪汪萬頃陂
匹馬翩翩白面郎彈冠曾入趙佗鄉恩深展驥官非薄
最奏棲鸞髩易蒼一代芳名存汗竹千年遺愛在耕桑
萊公祠下西湖水長拂春風百里棠
椿萱三夀卷為端州鄭太守題
曾向炎蒸載石還即看飛鶴下蘭巖朱輪接武同西漢
白首移文異北山玉樹遠輝庭下彩瑶花長映鏡中顔
只今南國思公子遥望羣仙霄漢間
同鄭使君遊七星巖
青山如戟倚雲霄仙去巖空鶴可招蜃市氣澄金闕出
龍宫雲閟玉書遥風生桂楫時呼酒月冷松門夜聽簫
濟世正憐公等在且謀生計向漁樵
同王兵憲登崇熹塔
九級凌空酒並呼憑欄回首見仙都珠光夜半全輝映
金碧雲中乍有無江注銅標蟠地遠山連珠海入天孤
滄桑忽漫悲塵劫擬向支機問白榆
華墩清隠卷為羅氏題
愛爾茅堂背郭開古墩芳樹逐行來窗含白雪詩千首
門遶清溪酒一杯歲莫五峰供伏枕天長孤劍伴登臺
夢餘康樂今何在草滿池塘首重回
二瑞詩和劉開府
越裳東築受降城回首長鯨蹴浪行非霧遠含崧樹曉
斷虹先報峽山晴風雷一駕黿鼉窟日月雙懸驃騎營
聞道光華歌聖世將因並入管絃聲
右端州慶雲
虎牙高建趙佗城閃日旌旗拂鴈行蜃湧樓臺雲欲起
鳥知鼔角雨先晴劇乾並逐花間閣聞喜羣飛海上營
春色上林好相待簫韶同和鳳凰聲
右穗城靈鵲
送蔡禎啓歸端州
千盤風雨落高秋有客能逢桂樹留碑鐫夏王生綠字
書傳周史擁青牛洞中列籍澠為酒海上名山石作樓
明到星巖楓葉下扶桑東望是丹丘
送柯廣文先生赴建陽
傳經雪色滿羅浮桃李陰陰出郡樓銜鱣晚占卿士服
啼鶯春伴孝廉舟家臨龍穴三山近水到虹橋九曲流
千載方塘雲裊裊為將蘋藻寄滄洲
題沈參戎風木圖
萬家蔥鬱太湖濱佳氣吴閶疋練新過眼千鍾懸鸛雀
傷心高閣畫麒麟天空落木蕭蕭下歲暮長空淅淅頻
有客覽圖愁獨立因君回首淚沾巾
百歲光陰隙裏過悠悠天地竟如何驚看逝水奔流易
忍見飛雲出岫多漫說千鍾酬罔極誰憐三釡嘆蹉跎
懸知大孝終身慕愁絶為君賦蓼莪
甘棠遺愛卷為李眀府題
鳬舄飄颻向碧空楚天西望楚王宫峰高白鶴千家雨
峽静黃牛一笛風到日瀘川迎五馬他年碣石看孤鴻
羅浮萬樹梅堪折曾有棠陰滿越中
和沈參戎曉發望平海韻
候吏鷄鳴報曉程角聲初散遠烟横追風萬馬聯鑣度
照日雙龍出匣明大海陰雲低幕府亂山孤戍入前旌
將軍按塞還能賦願以鐃歌答太平
逸史流芳卷為保昌吳令乃翁賦
忽漫青牛紫氣來關門令尹自仙才天空漢闕雙鳬下
日落湘山一鴈哀白雪調高空黯淡朱陵洞杳沒蒿萊
少微寂寞休回首列宿光今接上台
九日高士峯讌集
傲吏名山不厭遊况逢佳節更悲秋浮雲曉向千峯散
落木寒臨萬壑流海上樓臺澄蜃氣樽前鴻鴈起邊愁
腐儒歲晚真何補欲向滄浪買釣舟
作賦兼隨漢大夫更憐葉縣有飛鳬深秋我飽青精飯
避世誰藏白玉壺老去風塵雙鬢改晚來砧杵一城孤
莫辭此日樽頻倒愁見當年角夜呼
同祁山人登高士峰
城畔羣山亦不遥縣齋終日對岧嶤登臨白幘還高士
海國青天自暮潮南浦佩環心欲折北風樽酒鬢隨飄
朱明石室同遊地松桂因君問寂寥
豐谷道中洪子頥邀飲分韻得涯字
洛陽谷口自逶迤雲木蒼蒼滿古祠宅近青山微有路
潮來滄海浩無涯窮愁短鬢先秋色落日青樽對晚颸
澤畔相逢容易醉肯教漁父向人疑
金陵懷李宗陽赴襲
金臺迢遞塞鴻邊君去繁霜正黯然憶我定㩦燕市酒
與誰同醉薊門烟鐵衣天上承恩早玉殿雲中入夢偏
明到都城興非淺開襟應待小春天
寄劉玉汝
嚴君交誼薄雷陳兩世金蘭分最親裋褐幸逢明主聖
綈袍遥憶故人貧鄉園鼙鼔秋來急村郭蓬蒿雨後新
生計蕭條非獨爾題緘南北共傷神
送姪男兆備兵寧紹
滇池節鉞回三殿横海樓船壯四明虎旅舊傳君子陣
鯨波今為聖人平天清蜃氣通蓬島霞起鸞標見赤城
自合尋仙求大藥東夷無用請長纓
建旄分府領諸侯萬壑千巖亦勝遊山削芙蓉常帶雨
寺藏松桂不知秋青春草滿嚴陵瀨白露潮生范蠡舟
若到東山一回首須知小謝最風流
元旦
去歲今晨皇極殿龍飛寳幄静朝鞭垂紳曳佩此何處
伐鼔椎鐘異往年草色漸輝閩海日柳條遙弄薊門烟
傳經抗疏非吾事漫說仙郎白玉篇
穀日登盤谷巖樓諸生同遊言巖西南有芹山
觀舊址乃白玉蟾脩煉之所遂往尋之席地
復酌
高樓穀日歡同賞弄柳攀梅又此時開歲斜川誰共往
暮春沂水爾何遲年豐綠蟻隣能續谷煖黃鶯樹屢移
滿眼物華喧勃勃即看巖壑迥多姿
劇遊芹觀貪尋歴度嶺穿林坐翠濤山裏杯盤吾自放
鏡中冰雪鬢何逃路難時欲辭朱紱洞窈春應長碧桃
惆悵暮雲堪酩酊古原斜日滿蓬蒿
舟中抱病遣懷
抱病東還望不孤羅浮回首見清都膏肓自信為泉石
雨雪誰堪載道途伏枕夏雲生几席觀濤秋色滿江湖
丹砂未就頭先白葉縣何因舄化鳬
葉韡夫李宗陽攜酒見訪
城上陰雲静不開為誰攜酒到蒿萊醉騎白鶴昏鐘迥
書付青鸞暮雨來垂老幾人還躍馬狂歌孤劍更登臺
亦知逃暑同河朔倘許明朝盡我杯
霧雨至太和宫俯視一氣咫尺不辨
五日陰雲鬱不開千崖蕭瑟氣悲哉祇憑客子青藜杖
拄到仙人白玉臺萬里風摶天柱動百靈濤湧雪山來
俱言石洞堪龍卧不遣荆南駕鶴迴
靉靉浮雲滿九關帝宫只在紫微間雨沾萬國看龍變
霧匝千巖隠豹斑駿骨已知輕郭隗蛾眉何復妬麋山
具茨咫尺襄城道牧馬寧虚七聖還
質明謁帝期雨亦往忽然晴朗遂得遍遊
天門初日照扶桑霧捲千峯見八荒遂使衝星朝玉帝
始知遇雨異秦皇山連瀛海三神出水劃中原萬里長
霽雪開雲俱往事丹梯南望迥蒼蒼
登太和山
縹緲靈光信有無秋高天柱倚踟蹰雲扶漢畤藏仙籙
天福燕京護帝符宣室席前憐賈誼茂陵書就媿相如
悲風落日增蕭瑟極目中原一鴈孤
玉梯矗立碧天愁金殿高懸萬壑秋坐擁龜蛇神北極
地分龍虎壯南州衡廬半逐炎荒落江漢雙環太嶽流
更有蓬萊雲五色曣㬈長傍帝鄉浮
過虎巖訪不二上人
一龕高傍虎巖棲為訪東林到虎溪轉後三車空貝葉
悟來雙樹失菩提雲間玉麈秋相對鐙映金輪夜不迷
天籟聲中聞軟語依依凉月曲欄西
林均州招飲滄浪亭席上口占同席王楊兩孝
廉余門人東官黃于廣
路迷江漢百愁生亭入滄浪一棹輕鼔枻偶聞漁父唱
濯纓寧比使君清層崖雨過芙蓉濕曲岸烟開翡翠明
塵滿素衣歸未得石泉空負故山盟(余石洞有洗耳泉)
送廖大夫解綬歸閩
石洞歸耕卧白雲幔亭招隠又逢君舉杯閩越飛鴻遠
把袂江樓比翼分塵世幾回傷按劍北山無復更移文
他年相訪漁樵地九曲溪邊對夕曛
寄吳一庵别駕
我從西粤罷彈琴君賦東征返故林轉眼江湖雙白鬢
側身天地幾同心逃歸實就羅浮卜悵望時為梁甫吟
莫怪虞卿輕去國著書元不為愁深
元旦同梁懋孚葉思叔冒雨遊湖是夜風雨大
作隨波達旦
元日今年雨不絶玉壺畫舫興何豪城邊暝合青山失
夜半風鳴白浪高咫尺樓臺藏洞壑參差鐘磬出林皋
明朝只在沙鷗畔凍草寒雲共羽毛
赴西粤投檄祁在德崔子玉送至石門
為漁湖海昔同盟回首風塵此濯纓十日平原生夜色
一帆春雨見交情蒼梧愁聽湘妃曲五柳空高處士名
聞說淮南堪卧理梁鴻早已去西京
訪曾明吾
為誰挂席趨炎海忽爾穿松到夜關滿眼交遊吾白髮
側身天地此青山蛟龍濤浪秋仍壯鳥雀園林晚獨還
偃蹇尚憐叢桂内他年寒色共君攀
題白鶴山房
主人茅堂秋瑟瑟留賓栢塢酒常開山空白鶴何年去
日暮流螢隔幔來池草世傳鸚鵡賦海門東瞰鳳凰臺
黃金白髮俱塵土鷗鳥從君幸不猜
遊海隅山
海上雙峰鏡裏開芝城宫闕亦蓬萊九江秀色東南盡
三峽濤聲天地來薄暮魚龍喧鼔角中流日月隠樓臺
滄洲吾道真堪付漁子帆檣共往迴
贈鄭叔異
谷口風流有子真故園松竹晚逾親綈袍曉帶烟霞色
蓬徑秋兼芋栗貧下榻郡齋清漏永傳經幕府絳紗新
翟公門巷羅堪設載酒時能訪野人
送祁馬石赴京
燕臺俠客日相將走馬曾遊易水傍明月逢人常按劍
白雲何處不飛觴行邊駿骨黃金重到日鶯花紫陌長
卜築茅溪憐愛弟為誰春草賦池塘
送葉韡夫赴京
燕京宫闕倚雲開君去重登郭隗臺千里驊騮元道路
五湖鷗鷺自徘徊天涯公子思芳草海上懷人寄折梅
卜築正憐羊仲在幾時松菊賦歸來
酬梁少仲見寄
不見經年梁少仲東園禊飲使人思風迴寳刹潮生處
雨過銀塘客醉時病起忽來青鳥使緘開重見白雲詞
清秋擬鼓扶胥柁為爾同攀桂樹枝
寄歐禎伯
故人薄宦滯燕京尚憶江都悵别情三徙不離秦博士
六經空對魯諸生西山晚映青氊色北闕誰同白雪聲
朝罷九衢寒漏永可能清夢到朱明
銅嶺弔古(熊飛故居)
千峰天畔簇旌旗想像勤王轉戰時故宅有基巢水鶴
空山無廟薦江蘺悲風松栢人何在落日壺觴我不辭
滿地屬鏤無處死扁舟生計學鴟夷
留别陳輔德李敬可
澤畔行吟晚有君天涯不復嘆離羣高齋實下陳蕃榻
對酒重論李白文醉後旗峯當面出别時銅嶺一溪分
亦知會合離非久佇望那堪日暮雲
歸羅浮
軒車十載走風塵靈境歸來學隠淪猿鶴隔林如識主
峰巒當戶似窺人紫蘿尚拂遊時路白髮慚非洞裏身
結屋已連南澗曲移文休擬北山神
七夕
屢將時節客中過今夜雙星又渡河天上佳期應有數
人間歡會苦無多合離不定橋邊影巧拙何心杼裏梭
我亦年來解玄理却憐塵世尚蹉跎
重陽後一日梁懋孚約遊北山
侵晨共到寒山裏薄暮扁舟入晚陰黃菊獨憐今日醉
白衣偏稱故人心經年始得歸蓬舍野性從來在竹林
不是重陽能補會那逢樽酒滌煩襟
閒居
逐逐炊烟故不除豗豗鷄犬伴閒居鼠肝蟲臂勞天地
鳳矯龍盤接里閭作粥每尋長白寺閉門空著太玄書
傍人莫笑揚雄宅紫府清都是我廬
窮巷回車本自偏田家猶喜石堂眠立錐近市非無地
抱甕林山尚有園棲共鷦鷯資一樹亂聞豺虎遍中原
傷心此日緣何事愁聽孤城角夜喧
金陵寄内
畏途牢落己忘機舊學荒凉嘆昨非覽勝欲尋白鹿洞
題緘寄與樂羊妻田耕瀝脚天常旱粟盡瓶中我未疲
正賴宿瘤將歴齒莫教歲暮泣牛衣
金陵悵望纔烹鯉玉帳遥聞已夢蛇翟令無錢猶養女
劉公有約好為家乾坤委蛻人何與緩急由天我未嗟
不學向平畢婚嫁浪遊聊御白羊車
賞姪文兆菊
儂家小阮碧欄杆移菊梁園傲歲寒已有郢人白雪曲
那愁陶氏黃金盤疎枝曳曳凍漸解密蕊滴滴露欲團
我會呼兒醉階下何須載酒東籬看
和劉古唐翁論學詩
春陵一竅在圖先挈領提綱曠世賢悟後洛陽歸自别
熟時關内夜應眠憐蛇憐蚿情俱失逃俗逃禪見各邊
動静無端惟此理是誰參透大因緣
未發之中不是先一齊穿紐幾前賢回三未解揮戈舞
吹萬何妨隠几眠朱陸異同俱有說周程風月迥無邊
明珠欲得惟滄海却恐求魚向木緣
夢中作
第一樓中静晚濤忽聞仙樂下雲旓青蛇舞共南天遠
黃鵠飛連北極高萬里長江堪屬目百年佳興獨揮毫
元精飽食朝霞氣老婦無勞唤濁醪
不寐
露下天空秋可憐高樓明月倍娟娟一株桂影江湖上
半夜鐘聲霄漢邊玉壺擊碎笑今日金闕攀援思往年
慷慨勞歌不成寐揮衣起舞雙龍泉
奉送按察馬公治兵河東
太行北望鬱嵯峨建節人傳馬伏波憲府山川雄魏國
油幢霜雪下汾河漢庭久擬三旌待晉史徒誇五利和
玁狁只今須薄伐期君出塞擁雕戈
除夕前二日武昌孫大守李别駕韓司刑置酒
黃鶴樓席上口占
欲乘黃鶴鶴不來黃鶴仙人安在哉雪飛樓閣客腸斷
歲莫江湖老鬢催蝸角誤我葛洪洞駿骨欺人郭隗臺
澤上那能歌獨醒為君一飲三百杯
挽東泉李將軍
漏盡鐘鳴罷曉籌飛將軍不待封侯樓船泛海五千里
斧鉞成家六十秋玉樹西風愁裏折寳刀南斗匣中收
傷心兩世交遊淚嗚咽真同隴水流
直沽
復泉衛水還歸海吞吐漕渠是直沽秦漢黃河非禹迹
幽燕紫氣本皇都舳艫歲轉吳江遠日月天迴碣石孤
莫問凄凉元季事古今形勝仗訏謨
憶祁仲繩
河上遊絲晴裊裊憶君尊酒惜年華西樵松桂還秋色
北闕風塵自暮笳落日帆檣惟縱飲避人江海且為家
憂時寄遠俱無賴腸斷朱明一片霞
懷梁僉憲
畫戟青驄栢府尊致身霄漢自高鶱途泥愧我惟孤劍
歲月真誰可並論天地只今長閴寂酒樽何日共黃昏
東南鴻鴈來應少目斷羅浮海上村
鱷湖道中
鱷湖燈火杉篁夜疋馬寒嘶萬木中明月正懸淮上鏡
怒濤先到澗邊松干戈滿地風傳角堞壘連天野燒空
奔走不堪鴻鴈裏豈緣行役限西東
登飛來寺
峽束滇江静不流深藏紺殿對江幽玉環洞杳風生樹
金鎖潭空月滿舟帝子南來山竹裂仙人東去穀亭留
少年彩筆頻經此捧檄重遊笑白頭
臨湘驛憶曾明吾
草際微凉過雨初懷人山月到庭除雲長漢北隨鴻鴈
水滿湖南斷鯉魚芳樹晚留逋客駕皇華秋憶使臣車
菟裘暫别吾將老前席須君待禁廬
元日學憲李萬卿同男兆姪見過
歲歲柴門長綠茵少城元日到何人忽傳車馬填三徑
旋拂杯盤薦五辛淝水阿玄新錫命玉堂太白舊詞臣
故人一去雲霄迥惟有春風伴葛巾
贈陳養齋
梅生去國愁吳市三徑君恩此亦饒白髮有時麋共往
青天無伴鶴堪招惟將涕淚酬先帝實見弓旌下聖朝
藜藿豈遺堯舜世江湖容爾許由瓢
酬周玉虹見示閱師之作
見說周郎昨閱師蛇矛壘壘羽林兒承家斧鉞今投筆
横槊江天自賦詩關塞幾年啼虎豹乾坤何處不旌旗
衝星匣劍啾啾動悵望雲峯暮有思
贈别周玉虹
獨客深杯始為君夏堂風砌夜論文山圍官舍雲時入
水滿江樓袂忍分舊賞雨花愁樹樹並飛沙鳥故羣羣
共來閩海頻傷别細作音書寄鯉聞
送周玉虹至江口口號
欲别未别梅溪東千山萬山相映紅狎人鷗鳥漫多思
背日旌旗來晚風世路杯酒共為客海國音書愁遠鴻
南天聚散只雲水莫惜醉繫蒹葭中
期訪陳養齋因事不果詩以謝過兼為後期
避暑期君水竹居濠梁雲静看鯈魚溪行棹擬衝鷗入
野酌瓜憐帶雨鋤無奈冠裳羈叔夜不緣消渴阻相如
高情陳榻今應下三五休懸待望舒
贈陳太僕北上
兩朝執法太微臣繡斧雲霄早致身嶺險昔年殱虎豹
閣開他日畫麒麟驅車曉帶金陵月到闕長依玉座春
調鼎宅揆真有待須知崧嶽為生申
周王此日思周道伯冏還應作僕臣豈為渥洼龍驥好
欲令雲錦渭河新長城鐵騎時尋窟西域金牌舊入秦
八駿久閒天廏滿燕臺馬骨更何人
星軺北上天顔近却憶披裘伏闕時萬里獨憐明主惠
三湘誰為賈生悲灌園講罷還溪澗鳴玉朝回祇夢思
幽側儻承閒燕問迂疎早已鹿門期
打魚
榜人齊擊雪花明春水青蕪白浪生撇去湖心金鎖直
到來几上玉梭横平摧雨鬛霑霑濕細切霜鱗冉冉輕
下筯當筵應甚美獨憐殘潰重傷情
藤州清明
十年松栢違親壠此日清明又客途滿眼郊原傾綠蟻
側身天地愧慈烏蓼莪篇廢愁仍在林木風來静自呼
隔岸哀猿更嗚咽一聲腸斷粤山孤
第一樓秋興(即郡城鐘樓也少年讀書於此)
萬石樓高切太虚家貧還得此樓居青山入戶寒偏瘦
綠鬢逢秋晚漸疎北郭長楸朝騁馬西隣明月夜吹竽
成都揚子惟清淨門外無人只著書
秦軍漢將昔臨關曾閃旌旗五嶺間南帝殿庭隨桂水
左丞墳墓滿楓山潮聲實見迎秋早棧道虚疑出塞難
萬古聖朝形勝地海濱真有虎龍蟠
羅浮山下古循州萬里風塵客倦遊北望九連關塞險
西聞三峽甲兵愁霜高越徼凋軍寨月滿禎城照戍樓
烽火海豐猶未息江湖空抱杞人憂
書懷
燕雲南望故山迷客子思家問路谿關塞緒寒春悄悄
鄉園歸夢草萋萋黃金臺沒蘼蕪合碧玉樓高日月齊
欲訪江門知不遠扁舟横過鐵橋西
南望
南望遥天隔翠微東征消息願多違憂時藜藿空悲壯
故國蓬蒿有是非莫雨幾年啼野鬼春農何日返山扉
錦衣最恨愈樞府數萬貔貅一夜歸
梧桐山
梧桐山上梧桐月照見當年漢將營旬日黃衣秋可掃
中宵白羽早還兵波添淮水千家淚驛奏燕雲疋馬程
南北迢遥無限恨村村烟雨髑髏聲
留别二陳明府
西來温水二君稀城北城南自掩扉三徑雲深高士别
萬山天迥遠帆歸尊移樹影離筵晚路遶秋聲去馬遲
兩粤古今元接壤并州回首共依依
陸川縣齋對雨呈張明府
晚風吹雨送新凉遠樹依微近女墻雲起戍樓秋黯黯
山圍官舍日蒼蒼空庭鳥字來人少清簟螺杯引興長
十載倦遊君獨惜刺桐花下共徜徉
陸川縣譙樓晚眺呈張明府
雨過峰巒生夕烟登樓秋色正堪憐幾家城郭蒼山裏
一縣絃歌落照邊花近烽狼消古戍葉飛雲鴈下平田
開樽取醉勞明府無奈中原别緒牽
向晚登樓望欲迷清秋草色轉萋萋蒼梧西上龍濠迥
翠嶺南來雉堞齊千頃水田經雨濕二更山月傍人低
未論鷄犬孤城寂遶樹霜烏不夜啼
中秋飲姚氏園亭
名園佳節到柴扃詞客開筵集草亭碧海月從今夕好
清秋人似舊年經病逢金谷還杯醆夜轉銀河落戶庭
何事羽衣蟾闕上桂團風露正泠泠
龍山為交埤鄭君賦
交埤疊嶂來天地蜒蜿龍蟠鄭谷隅石竇雲生時作雨
海門月出夜明珠風搖老檜蒼鱗動日照平田錦翼敷
高帽山人兩蓬鬢重陽懷古幾踟蹰
夀李長史
董相還家綠滿園何如白首向王門下帷自草春秋傳
入室時窺道德言戰勝西湖鴉作鬢夀稱北海蟻盈尊
青牛紫氣從來盛况復翩翩李耳孫
題節孝卷
穴中不共紅顔老堂北無如白髮何孤燕春來前縷在
雙魚朝進玉盤多泝流舍側泉還湧化石江邊水自波
彤管青編非忝竊霍山南海鬱嵯峨
惠安有三岐麥六岐稷士民賦詩贈奉答
幾回春雨祝年豐共說三岐隴麥同千載慚吾非漢吏
七閩斯地有唐風人家廢井黃巾後海岸飛沙白葦中
擊壤自須歌帝力滿車誰敢竊天功
敢擬河陽麥兩岐東郊嘉稷轉堪疑干戈閩海初寧日
水旱東南灑淚時詞客有情歌盛美長安無計起瘡痍
年來疾病思田里慚媿河間稼獵詩
題觀羅臺
為愛羅浮四百峯築臺江上看芙蓉青苔坐掃蛟龍動
白髮遊憐鶴鹿從雲起錦屏開絶壁雨晴素練掛疎松
問余石洞幽棲處東望巑岏第幾重
奉送嶺西王公參政湖南
攀車夾道走羣黎攬轡重清粤嶺西虎踞深山藜不採
雉飛平野麥初齊藩分江漢雄三楚笛奏烟雲散五溪
南顧即今紓聖主禁城春早聽霜蹄
右丞詩畫右軍書家學中朝盡不如彩服入門椿偃蹇
紫微分省樹扶疎武昌月朗延參佐雲夢天寒賦子虚
為政風流誰得似洞庭清映使君車
蒲柳空嗟犬馬年祇應松柏晚猶妍(余齒同公余則衰矣公猶然壯夫也)
漫勞一郡推麟筆豈有三長過馬遷(郡乘之役實公所推轂云)藻井
夜登穿海月桂林秋泛澹江烟論文後會知何地遥望
清光北斗邊
送丘南安還海康
風塵先我解牛刀萬里冥鴻一羽毛誰信五溪多瘴癘
古來三峽壯波濤中原北望浮雲盡函谷西還紫氣高
春雨海門尋舊隠折腰應嘯尚兒曹
題江秀才蓮花草廬
嚴城東下敞書臺重鎮身曾闢草萊倚杖潮聲三島接
捲簾山色五公來青雲高並芙蓉濕落日遥從睥睨迴
四壁蕭條君自愛漢王元羨長卿才
漫題柬徐弼卿張仲矩二國子陳巽卿洪子崇
江惟城三茂才
聞道中山有篋書太行風雨復何如青春愧我鳴琴後
明月投人按劍餘日落陰崕窺罔兩時危滄海滿樵漁
凌雲彩筆誰無羡早晚君王問子虚
詹侍御遊匡廬折肱不果詩以訊之
聞君名籍繫滄洲杖策尋僊不可留九𣲖春愁連楚澤
五峯清夢滿江州題詩忽動烟霞色伏枕俄驚日月流
望氣自憐關令尹何時函谷度青牛
飲洪子崇宅率爾賦贈
高堂華燭坐更闌節序逢秋暑欲殘已見洪厓多道氣
更憐葉縣有神丹金銀宫闕三山迥名利風塵兩鬢斑
搔首望君霄漢上鐵橋夜夜夢中還
秋登大武山
大武高盤海上浮登臨凉氣滿浯州乘槎漫憶三秋客
濯足遥從萬里流地拆南溟稀過鴈天迴絶壁倚牽牛
潮聲夜落雲霞淨縹緲猶疑到十洲
海上芙蓉萬仞開翠含飛閣亦竒哉簷前日抱扶桑上
樹杪風吹碣石來哀壑莫雲看倚劍高秋落葉伴登臺
東南天柱雄今古安得樓船下瀨才
清海臺送陳山人入京得山字
舊遊詞客又燕關歲莫逢君一解顔把酒高臺縣落日
題詩寒色滿蒼山黃金宫闕行看近白髮風塵且未還
天上故人如見問將㩦妻子鹿門間
晚發臨清
風起蒹葭船自開樹杪孤城返照來倒影樓臺虚徑度
鳴鑼舟楫晚須催鷗鳬鼓柁還汀芷河嶽流雲落酒杯
顧眄未論扶藥餌古今蹤迹本蒿萊
茆屋落成詶韓甥寅仲
大成廟西蘇祠東我有一宅生蒿蓬茅茨過雨春不惡
火樹倚檻秋能紅開徑只合來二仲灌園豈為辭三公
館甥堂竹涓涓淨坦腹賦詩霜葉中
寄和太保兄弟紫燕
汝家兄弟迥無倫毛骨森森似鳳羣紫燕詩成還寄我
黃龍洞口更思君(時廬墓黃龍)巢當畫棟逢秋色日向青天
帶暮雲海北海南惟有路莫將幽思問鴻鈞
贈真空上人
袈裟共泛真何意苦行空門似汝賢薊北傳燈冰雪裏
嶺南持鉢瘴雲邊淵明酒伴惟須菊慧遠禪心只種蓮
今古茫茫不勝思江干無語草芊芊
七言絶句
題畫贈方伯滕公
微垣花隠刺桐深公暇時為抱膝吟一曲瑶琴春萬里
不知棠樹舊成陰(題嘉樹長吟)
粤臺雲氣鬱蒼蒼人在華胥白日長不獨南窗堪寄傲
曲肱隨處是羲皇(題紫雲高卧)
鄭生學醫從海上軍索贈賦此
為問安期棗有無片帆南海静天吳酬恩到處逢知己
夜夜雙龍匣裏呼
送張伯珍赴京
賈勇休誇六郡雄提戈東望綠林空可憐諸將封侯盡
白馬青袍向北風
百戰曾經七尺軀先登親奪綉蝥弧知君不用尚書貴
夜夜青天泣灌夫
答吕文在
雨送飛觴待兩姬巴歌新製竹枝詞天風吹落霓裳曲
夢裏相逢怨别離
贈玉娥
涉澗登臺鬢半鬆玉娥相對玉娥峯千杯勸盡不知醉
手挹飛泉入酒鍾
泉聲虢虢石粼粼羅襪凌波不動塵借問仙家誰得似
黍珠宫裏鮑夫人
千峰斜日一枰殘月上霓裳駕鶴還爾自姓王人不識
他年應比爛柯山
代玉娥畣
妾本巫山山下女朝朝暮暮在陽臺可憐遺履軒前月
長照飛鳬海上來
飛泉直下幾千尋洒落雲山紫翠深採得山花羞妾面
汲將泉水比儂心
醉歸忘却玉搔頭藤蔓牽衣碧澗流流到門前尚嗚咽
松風蘿月兩悠悠
賦得海不揚波贈張將軍
大舶乘風馬不如孤城落日莽蕭疎即今空水天連碧
買酒將船問白榆
積水澄波静不流兩星相對鏡中浮靈槎歲歲天邊下
共指尋源博望侯
大星小星墜海中海鯨東去水涵空樓頭戍卒渾無事
到處投竿學釣翁
將軍白馬紫虬髯海上青山萬點尖夜半高堂罷歌舞
高高山月照疎簾
送潘去華侍御還朝去華在粤著書名百六書
成而召故次首及之
南遷客舍寄桄榔五嶺今傳五月霜自是主恩深雨露
肯令韓愈到潮陽
獨樹空庭對著書書成馳傳起相如名山石室非無地
紫氣紅光看斗墟
蒲葉青青榴子紅還朝人識五花驄遥知宣室將前席
一一風謠達九重
獨抱瑶琴久不彈為君一曲再三嘆從天玄鶴兼雲下
便欲因之寄羽翰
與梁思立譚永明飲韋純顯宅
庭月嬋娟出海樓庭前貰酒鷫鸘裘相逢那得還辭醉
二十論交今白頭
酒人燕市共譚生偕計梁韋弟與兄命駕豈難千里至
今人徒見古人情
海上高懸碣石宫談天稷下競稱雄君看莫逆者四子
滿目青山一笑中
太和道士李理雄余字之守雌丏詩贈以絶句
蚤向名山學息機焚香長掩白雲扉雄心一片降應盡
肯逐楊花作雪飛
太和道士王思明從登紫霄峰問其泉對曰上
善即老子若水者也字之子静號以若水丏
詩贈之
一蒲青草自年年萬叠蒼山對夕烟静後觀心如止水
高高明月在中天
白雲山樓中
高山心自下塵寰復有南樓在此間閒坐樓中門盡闢
白雲朝去暮來還
白雲朝去暮來還一去一來俱在山十載離家不知返
而今始覺淚痕斑
下山雲雨上山晴誰道山雲亦有情却似道人心一片
無來無去又無生
不攜尊酒上山來只酌龍泉水一杯泉水自清人自酌
不愁心地有塵埃
下山却是上山泉欲飲還須在水源不信諸君泉上看
千條萬派落前川
高坐樓中雲作衣夜來親見鄭安期無情最是峰頭鶴
不為遊人住少時
題石山船二首
石船高駕碧山頭似畏風波急暮流十二時中平地起
問君何處不堪愁
木蘭為檝桂為橈南接端明學士橋我自虚舟人不識
海門風雨日瀟瀟
七月晦日同諸子大雨遊三髻山鼓御風之章
千山雷雨震天門萬壑飛流萬馬奔莫道遊人魂欲斷
瑶琴石室倒瓊樽
秋衣重濕海天寒秀色三峯雨裏看却恨多情逢佚女
雙鬟猶自隔雲端
足下層崖萬仞懸耳邊危石一藤牽白雲冉冉如無地
宿雨濛濛只有天
贈羅浮吴道士
羽人絳節自雲中四百峰頭訪葛洪他年天柱如相見
玄鶴飄颻舞碧空
柯節婦詩
盤石空庭對不移始知青鏡妬蛾眉子規枝上三更血
好似閨中囓指時
太守新題照畫樑霜風颯颯滿清漳汝家正在羅溪上
一水㳂洄萬里長
贈汝誠應貢北上
南來梨嶺萬重山綠綺逢君一解顔滿院梅花開不盡
朔雲春樹又燕關
翠壁蒼雲錦綉開夜凉蘿月滿松臺思君不見梅溪上
惆悵天風萬里來
萬國儒紳肅鷺行九天閶闔覲龍光東連碣石懸鳷鵲
南度秦淮有鳳凰
九衢車馬日轔轔君去初充上國賓紆紫昔無安世貴
草玄今有子雲貧
排雲曾奏萬言書無奈天閽獨望予漢室有人詢賈誼
幽蘭依舊結芳裾
同李宗陽泛西湖招姪男兆不至口占促之時
年十五
西湖之水多白蘋白蘋映水搖烏中山花水花兩燦爛
君若不來花笑人
答真空上人
佛氏生憎五藴山須彌原只在人間我今出世君知否
九萬扶搖一日還
有中說有還歸有無裏談無又著無我把此言來印證
恰如明月照江湖
賞報(有序)
時署閩清諭將赴南宫至福州報遷賞而後
言余曰今赴南宫及第是望即及第不賞何
也將如羅文毅劾李賢謫泉州市舶提舉何
賞為署教諭遷左亦知縣不賞何也將如陶
靖節八十日歸何賞為他日即召不賞何也
拜御史將批鱗命之不保何賞為三更報者
出而復入曰聞公廉甚知無槖金請書數字
他日索於里長余曰豈有費里長葉知縣乎
賦詩謝汝口占一絶
家住青山學隠淪偶來相訪武夷君鐵橋流水不歸去
腸斷清猿和白雲
洛陽望三髻山
雲鎖三峰霽未開空餘三髻象三台輿人遥望遥相語
昨日親曾雲裏來
宏路道中
日入蟲鳴草露凉海風吹月月蒼蒼郵亭處處看相似
高隔松林十里長
峽江渡
峽江亭前秋葉多峽江渡口足風波知君急渡如江水
帆影先開奈爾何
題茶洋驛清風亭
隔樹蟬聲度翠屏穿林澗水倚欄聽行人一到揚鑣去
惟有清風戀竹亭
贈别韋純顯赴泰和
書劍同遊二十年柳絲長綰萬條烟天涯落魄愁分手
君向西江我在燕
潞渚帆開獨滯留燕山塵滿黑貂裘愁來已就禰生賦
為我先投鸚鵡洲
南遊同唱郢人歌楚水閩山路幾何欲向天涯寄楊柳
祇憐攀折已無多
三忠祠在上東門古道飛沙白日昏唯有前朝松栢樹
霜枝聊可贈王孫
朝斗壇步月
太乙宫前月滿時滄波萬頃碧琉璃手持玉笛瑤壇上
吹起凌空錫杖飛
用韻答林中洲見問
寒烟藹藹雨霏霏草綠江南春未歸滿樹桃花君莫問
道人今已學無為
獨坐爐薰對雨霏閒看川逝共雲歸主翁欲問惺還否
何處惺惺更問為
友人約赴佛會詩以答之
便隨大衆說西天莫以焚香種福田白鶴峯頭一長嘯
不知誰是野狐禪
十四歲讀書永福寺友人伐鼔七聲命詩索道
士酒
遠公昔日東林寺有酒曾呼靖節來今夜虎溪須盡醉
莫教明月照空杯
石洞集卷十八
