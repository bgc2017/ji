石洞集别集類五(明)
提要
臣等謹案石洞集十八卷明葉春及撰春及
字化浦歸善人嘉靖壬子舉人官至戶部郎
中事迹附見明史艾穆傳是編首載應詔書
五篇共二卷史所謂授福清教諭上書陳時
政纚纚三萬言者是也次載惠安政書十二
篇其官惠安知縣時作共五卷次公牘二卷
次志論二卷為所修縣志之論用鄂州小集
例也次詩二卷其第十九卷目錄作崇文𣙜
書而注一缺字其曾孫論跋語謂此書奉旨
所刊板藏部署不得而見盖有錄無書者也
春及為學宗陳獻章治績為當時第一艾穆
官四川廵撫時春及為賓州知州嘗舉以自
代所著政書井然有條朱彛尊稱其詩宗杜
陵不落程邵門戶故音節亦殊清亮文章差
近平直而亦明暢惟作令時符帖具載不遺
頗傷叢碎耳至其在郎署時因遣使至日夲
遂上言請多方購求古文尚書是又誤信歐
陽修日夲刀歌不核事實者矣乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
