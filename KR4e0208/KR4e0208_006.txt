石洞集卷六
明葉春及撰
惠安政書七
二十三都
縣之為都陿阨莫過於此矣東自梁山折入高坑循梁
墓抵自﨑越大山乃僧巖為碣石雲頭諸區要皆西傾
以臨晉江潯頭港厠其北臭泥澚浥其南故食海者什
之六七諸埭雖亢善糞其田桔橰不輟歲亦稍入是以
民賦土毛庶幾頡頏諸都矣然環白﨑最繁三氏聚廬
鼎立其俗尚氣睚眦取勝傾家不悔蓋其敝也邇來絃
誦稍興秀者亦有足賴焉
以上實地田土
以上在冊田土
二十四都
東抵海無際岱嶼扼其口舟檝必經之異日漳之浯嶼
福之南匿水軍必會此而分麾凡賊皆避其要擊焉故
是都雖亦陿阨實為泉郡保障云山自梁山之崙前為
旗隊抵於琅玕者與上方甲分而南也為白馬抵於東
湖者與右方中分而東也徑石橋韁鎖之勢雖左紆居
實右夥水有六條皆方内細流佃作仡仡無多賴矣惟
兹海都女率作登於男若青山之屬各有布其楚楚精
贍率以北鎮為名蓋晉江石湖鎮其南而此一帶當其
北或以其市在鄰之神山唐宋為島夷所殱或以在此
宫上諸村鄉者有司和買歲亡慮千百匹里中良苦之
兵荒屬聞少休乃藩臣督之上供余將置奏隃度弗能
遽止幸給直不减其私售廉吏當之奉公上無害不者
緣而為奸不勝凋瘵矣祗閱歲而罷斯民之福也
以上實地田土
以上在冊田土
二十五都
輿圖左觚右刓上豐下銳縣治前之中域也山原盤龍
歷﨑嶺東折如堂如防嶧於松洋以北乃為峘為岌南
障海滸中有美女峯因王姬名錦田岡以刺史顯白雲
巖為高人稱則以人勝也夫非靈之攸鍾與志稱其下
多田即今陂塘亦衆雖松山之溪北奏柘山之溪東醮
而有錦溪夾流於前浦其出赤石橋者遠自雷山之陽
龍潭之液也視海埭困旱乾者異矣北有長園堡在叢
阜中乂北松洋洞可容二三百人避亂南﨩為獺窟巡
司距之將五里許渡以石梁七百七十門今水軍檥其
表以避北風南風則檥其裏固舟楫之窟也民素張膽
而鬭賊憚不敢登假令增堞浚濠蓄火具及藺石渠荅
之屬間以佽飛佐之可也往年倭人由輞川陸馳倉猝
嬰城城庫乏戰具幾危適有天幸賊得舟去倘曠日鳴
鏑據梁以扼其吭則千鈞之縷亦絶矣寧保免於屠僇
哉
以上實地田土
以上在冊田土
二十六都
蓋帶海壇曼西北枕山故縱稍過半而横將倍之也風
鹵交侵不利耕殖惟鹽田編列漁罔纚屬乘泭往返可
同賊之出沒而斥堠壁壘亦錯據其間民抱桴而卧釋
梃而食從且安之賊固攝之矣山自松洋至林軍為是
都主折青山轉赤湖水各由埭入鹽倉江會於東坑海
而東崙南浦每為宼衝焉遵大夾以抵林村而蔡溪塔
溪夾柘溪八宿坑海石佛墩其要害也中自蘇坑度兜
下盤薄勝峰戾於閣嶼左右倪之鍵以沙澚捍以洋嶼
獺窟峙其前形勝在兹矣然由宿坑可徑度獺窟而綰
於右都者以長杠跨其崖耳實兹屏蔽若在蕭墻之内
也
以上實地田土
以上在冊田土
二十七都
並海諸都畫地各儉兹而稍廣折旋如鈎焉自林運迤
夷為閣道抵海夾山如堂墻包龍江橋及左右大潭西
山之流自為臯陸之區南折前後赤潮之岡委麗數十
里大岞矯然北顧勢尤斗辟陿阨以故宋置小兜巡司
於其要領之處并巡檄晉江南安同安沿海守真德秀
乃限主岱嶼以北至擊蓼而止造軍房三十六迄淳祐
土軍三百一十人而已明興設永寧衛移司於小岞
置崇武所隸之城七百三十七丈官千戸侯三或五百
戸侯十軍千二百二十一營九百八十七間器械千
七百四十二个屯七十二頃屬垾寨一烽燧二十三規
制弘遠矣其巡檄隸南匿水軍南匿今軍擊蓼轄岱嶼
如宋舊兵屯既重將以彈壓遐夷乃有嘉靖辛酉之變
信乎主將之罪也所後三峯各有村居者善擊賊若令
為堡而椅角之從此左往大岞僅海中一路置寨防其
梗寨北有三保尤善擊賊倚岞以居多怪石有洞大者
可容百人入口如屏勇士守之千夫莫攻避宼者入焉
第海崖窮險倘夜襲不及避不如築堡便果諸區有堡
與都内三斥堠烽火相聞不亦壯哉若其息耗農殖甚
艱沙坡彌望獨賴水源不絶耳(缺)亦有三湖它赤湖
周里之外溪底湖周二三里及諸細流諸埭濡之(缺)
阪溪谷稍稍有窮閭其實斥鹵若干不可墾若干厥
賦下下畫地之廣有以也
以上實地田土
以上在冊田土
二十八都
堪輿家言縣之明堂在此南自松洋若城而障曰城山
外有峰如簮筆縣署所案文物之盛蓋或取之壠内有
洞數十居民可以避亂北循羅岑之阯大莊偃月山烏
石埠至印石轉而東北為靈瑞龍泉是出歲旱雩之抵
於洞山東隅以奠水夾大莊而馳北流與洋坑溪滙峰
﨑江東流與宣妙溪滙前林江二江環海之都六其山
皆自烏石埠往故風氣稍聚而馳矣雖有兩谿而豬者
少其交也可灌亦患其善崩焉
以上實地田土
以上在冊田土
惠安政書八
二十九都
凡山至此乃陂陀而漫羡東井埭之溪横貫十餘里其
地分南北紀自印石延於埭頭而北塘附之平無洋洋
疆場相錯負源遡澗者有潭湖之利溪出古盧之隂至
下謝與宣妙溪合而過前澚東庄者北也其南若斷若
續若起若伏出筆山九峰之陽其溪過金山過東&KR1104;至
沙丘湖而與宣妙會皆由東井入海故埭田負海堧者
惟此似非旱鹵所苦然亦苦潦惟坑田差給耳若夫防
海北塘有堡東井亦然柳湖閣山其淺可沙大小岞捍
之於外則罙入不患矣
以上實地田土
以上在冊田土
三十都
東西將二十里衝秪五六里惟沙隄廣里所而渡小岞
迫阨矣稍分二部膡埭界之蓋自石井度南坡循盧中
至柳湖由西安而折其水北流者沿為香山復轉而南
迤為沙堤表裏環海句廉斗入突有小岞島嶼極目前
旴大岞後盼黃﨑西北諸峰隠然天閫之列步障不為
海表之壯觀哉凡山既童潮復盪之惟盧中支阜聫絡
其澗流錯出兵燹不興佃漁頗給小岞壘以巡司牛嶼
有民船守之與盧中寨聲勢相援雖若孤危亦可以
固守矣但壘據絶頂涸而難持久不如後里其堡險而
有泉日者倭由輞川擣之死枕藉而幸不破民素驍勇
非堡足恃也前里寒心因隳版築不思竭力增卑倍薄
以固守之不猶愈於竄僇乎此雖窮裔宋李執政故墟
也墟中人言其還鄉有司築堤迎之考其人不足稱焉
於時流寓陳氏其裔五世同居尚有遺風可謂此無君
子哉
以上實地田土
以上在冊田土
三十一都
方五六里黃﨑盤其左角小岞跨其左股雖竟土褊小
而形勝雄它都矣蓋自南坡趨海而北折東為淨山銳
而秀亦名曰尖奕以鳳山樓山蓋都之冠冕焉長湖帶
之南滙於海據上游居者鷄犬相聞也淨山之西張坑
張氏世居獅山蹯峙龍潭鹿﨑二水樛流其側北滙於
海地靈攸鍾爰有襄惠為世仰止山增而高矣惟西塘
潮渰沙壓已久奏而蠲者無幾即張坑蓄洩得宜歲入
不及它都三之一洋埭多蕪或不足糞其田故佃者負
賦亦不下數石地瘠糧浮幸戸口頗蕃也東隙大海有
二堡圯矣如張坑有之二者左右援諸附離者不汔可
少安乎
以上實地田土
以上在冊田土
三十二都
兹北為峰尾司又北南日寨南為小岞司又南崇武所
屯戍之險馭島夷者備矣以兹為賊所出入聚散尤險
於它澚置司馬都南北不能五里肩臂皆患海宼所恃
嶕嶼最多耳左右袤餘二十里自香山東北僅一路逹
司出海中將十里狹而勢長則孤危矣司北山曰黃﨑
有斥侯又加設於馬山因以加墩名其聚香山旁亦有
堡為防守計頗密然其田瘠鹵非罔罟丹楫則困蓋自
王埭洋中貫而東西維稍殊雖山均南坡分而北上洋
東則荒西稍夷衍夾以東溝□隰之故不改陂塘之蹟
具存當跳出沙土不使數敗斯可矣第各海渰賦不盡
蠲終歲勤動無不疲敝然青山以孝子名西坑以義士
著亦有五世同居其謠俗不可以濱海棄也
以上實地田土
以上在冊田土
三十三都
兹與二都三十四都比壤其氣習亦不甚異自靈瑞歷
普惠院麓中為長坡有山曰武嶼隂至海隅及前莊後
曾左右溪陽滙三湖北合東溝將入海有鷄冠山堡亦
亦一隅保障也自青龍洞北距塔山邑屋里區甚稠而
地儉溪源不長南莊埭之田祖龍&KR0309;之水其利賴亦多
矣槩都埭居多雖屬廣旴無陿䧢可守而湖田若潦埭
田苦旱並海有湖沒沙壓故民以瘠惟俗強悍耳然西
赴縣郭北馳輞川南下崇武東道黃﨑小岞幸明無事
與四鄰同其思輯有山海之變則為旁午凑集之區故
營土砦練土著保境之筴亦不可廢也
以上實地田土
以上在冊田土
三十四都
距縣五六里縣自大冒西馳而南東繞城山至洞山環
揖縣治之前由洞山北入為上甘山至峰﨑其東為古
山抵輞川對峙縣之東隅水出縣左右凡十都在菱溪
洋溪内者各由溪逹埭滙峰﨑江出輞川橋入海寔惟
縣之咽喉堪輿家目其山為捍門云夫其去縣近而地
北末者山川源委然也故其氣所鍾者阜矣是以地狹
人稠圖分上下無足耕坑雖瘠亢亦甸其有四埭僅走
馬通溪東莊接祖龍&KR0309;者甚微下莊新河不逹它源乃
旁築官埭新埭環五都之壖余繕之為通其源蓋亦堇
堇焉爾大概闔都海殖多矣竿嶼之殖别為一區漁有
市利帆穡輳入輞川尤為浩穰而河泊所置焉近以兵
燹江贄卿勸父老子弟築城周七百餘丈斯獨為縣巨
鎮碩無它戍人不相攝萬一賊乘為穴北都薪米不至
曠日與縣相持此坐困之術也故稍緩急宜遣尉史以
督祈望守之
以上實地田土
以上在冊田土
以上在冊田土
石洞集卷六
