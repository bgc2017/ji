還山遺稿附錄
列傳
楊奐字煥然乾州奉天人母嘗夢東南日光射其身旁
一神人以筆授之已而奐生其父以為文明之象因名
之曰奐年十一母殁哀毁如成人金末舉進士不中乃
作萬言策指陳時病皆人所不敢言者未及上而歸教
授鄉里歲癸已金元帥崔立以汴京降奐微服北渡冠
氏帥趙壽之即延致奐待以師友之禮門人有自京師
載書來者因得聚而讀之東平嚴實聞奐名聲問其行
藏奐終不一詣戊戌太宗詔宣德課稅使劉用之試諸
道進士奐試東平兩中賦論第一從監試官北上謁中
書耶律楚材楚材奏薦之授河南路徵收課稅所長官
兼廉訪使奐將行言於楚材曰僕不敏誤蒙不次之用
以書生而理財賦已非所長又况河南兵荒之後遺民
無幾烹鮮之喻正在今日急而擾之糜爛必矣願假以
歲月使得撫摩瘡痍以為朝廷愛養基本萬一之助楚
材甚善之奐既至招致一時名士與之議政事約束一
以簡易為事按行境内親問監務月課幾何難易若何
有以增額言者奐責之曰剥下欺上汝欲我為之耶即
減元額四之一公私便之不踰月政成時論翕然以為
前此漕司未之有也在官十年乃請老于燕之行臺壬
子世祖在潛邸驛召奐參議京兆宣撫司事累上書得
請而歸乙卯疾篤處置後事如平時引觴大笑而卒年
七十賜諡文憲奐博覽強記作文務去陳言以蹈襲古
人為恥朝廷諸老皆折行輩與之交關中舊號多士名
未有出奐右者奐不治生産家無十金之業而喜周人
之急雖力不贍猶勉強為之人有片善則委曲稱奬唯
恐其名不聞或小過失必盡言勸止不計其怨怒也所
著有還山集六十卷行於世(元史)
楊府君墓碑銘(并引)元好問
君諱振字純夫一字德威姓楊氏唐&KR0566;國十九世孫&KR0566;
國賓於唐唐以奉天之田四百頃奉之子孫遂為縣人
&KR0566;國以行基嗣行基生棻棻生温温生幼言幼言生顒
顒生臯臯生免免生珍珍生光贊光贊生懷順懷順官金
紫仕為西臺御史襲封至五代漢乃除夫人彭城劉氏
有子十二人長曰公侯次曰公神公留公賢公洪公素
公石公祚公良公通公演公伏始分世田隨諸房所居
號十二楊村總謂之隋楊氏公侯之子舜靖舜靖之子
信信之子禹禹之子言言之子宗宗之子楙楙配裴氏
於公為王父母金初猶以大宗之家主祭祀事居大楊
葬皆從西臺君子超道超道配尚氏正隆後避王統制
之亂寓乾州南自爾族人號城南翁公城南翁次子也
幼喜讀書與同里張子文善嘗手抄經傳尤愛王符諸
論與賓客談時稱誦之弱冠仕州縣為屬掾復興郡王
括陜西民田日知公名選之以從甚信重之公因為王
言軍與民皆吾人奪彼與此其利安在王歎曰我正以
此獲罪今日之役再命也掾史尚何言哉事將竟吏有
具瀕山民姓名欲一切以盜耕當之者公謂同列曰奪
人之田又誣以罪豈朝廷意耶吏乃止泰和中見公府
文移因循苟簡私謂所親曰我往在丹州時見宋末案
牘不求事實止以虚文相欺比來官政殆似之失及泰
和律下閱之不樂者久之曰亂矣或問之曰我見大定
制不如皇統皇統不如舊制聖人立法本從簡易人情
不同罪狀亦異我於法令未嘗見一事可與相當者但
比附為義使司法者得以恕心從事耳今乃事事先為
之防是猶千堤萬堰以障江河必無是理知不可行將
日見抽易紛紛不已安得不亂即蒲城令祁大舉武亭
令魏文叔簿劉彦文好畤令僕舜臣富平米顯道延安
張用章時皆處下僚公率為致禮又大舉顯道用章嘗
以事忤上官幾至不測公力援之數人者其後皆有善
譽至大官公之知人多此類也奐好古文戒之曰無與
同輩較優劣能似古人乃古文耳吾雖不能想理當然
也有以白子西詩遺公者公笑曰吾欲吾兒讀此耶必
欲學詩不當從毛詩讀耶不然亦須讀杜工部詩耳我
見界上官場兩國大商賈所聚耳若無的貨况入小牙
郎手復何望耶所謂讀毛詩者喻如瓜果菜茹欲兒輩
就地頭買之耳以貞祐三年三月二十五日春秋六十
有三終於華嚴里之正寢先娶同望崔氏生子燧繼室
閿鄉程氏生子蛁奐炳灼煒煇繼室晁氏生子燦奐炳
舉進士奐三辟東省署隴乾恒安撫司經歴官煒部令
史諸孫大人以明年正月七日葬公於州南小劉村新
塋城南翁墓次三夫人祔焉禮也公資雅重儀矩可觀
居家未嘗有隋容子弟見者必伺顔色乃前有所問不
反復思之不敢對也當官公廉所平反甚多嘗夜臥聞
里中兒為其父作黃籙召諸子告之曰某家作醮事人
謂之有孝心我視之殆兒戲耳此人我同列其斷獄我
知之矣人有枉曲世人且有不肯賣之為直者况欲賂
神耶我平生執法過誤或有之至於故以意害物則死
無有也後日我不諱慎勿為此以為識者笑耀人李安
國雅重公嘗贈以詩其引云純夫吏業而儒行家貧而
好客居今之世而古賤金帛而貴硯墨是四反也安國
名流其稱道公如此故嘗論關中風土完厚習俗不數
易正隆大定間去平世為未遠公生於其間世族之所
遺風化之所及重以資稟之美君子之言長者之事宜
不學而能之况志於學如此耶今煥然學為通儒有關
中夫子之目往在京師時宰相張信甫侯莘卿禮部閑
開公盧尚書子懋吕内翰子成李都運執剛李右司之
純皆折位行與交盖自百餘年來秦中士大夫有重望
者皆莫能出其右觀其子可以知其父矣銘曰&KR0566;唐虞
賓世食奉天子孫下衰渾為齊編惟公之生其畀也全
晨門抱關斗室自捐公德不醻公息則賢藏書名山為
世太玄殆造物者權衡之以為楊氏無窮之傳然則古
所謂獄聖之矜法命所縣袁氏五公楚獄一言者尚信
其然耶
程夫人墓碑安陸趙復撰
夫人姓程氏其先閿鄉人故奉天楊府君振之妻今河
南路徵收課稅所長官奐之母也夫人以承安丁已斂
衾襚於華後三年庚申奐以孤童子負遺襯歸葬先塋
之次亂離以來文石猶缺奐前居汴時嘗乞銘於禮部
趙公迫城下之盟而不得書逮渡河來冠氏屬於内翰
馮公無幾日公病矣今年歲辛亥春正月奐自洛輿疾
入燕還印政府歸秦尋醫俾其猶子元禎代領漕事於
是始釋重負於私朝秋八月既望逐投檄西上感遷徙
靡常故再三以請將卒其夙心焉奐垂髫時出就外傅
一日夫人喻之曰詰旦盍偕若同舍兒來既羣兒至則
夫人肅衣冠坐堂上命各占其所好聞有欲讀書覓官
以養其親者夫人喜甚遽抱置膝上撫摩之曰兒若是
可與吾兒遊矣所得纔四三輩餘則以好語遣去傳後
審其然遂割席與處不數年詢之皆嶷嶷然若成人其
風鑑多此類府君嘗屬疾夫人率諸子冥禱請以身代
府君病少間大不以為然夫人曰世固多婦人公有一
不諱患有重於此者今幸無他使吾兒無廢學如次充
植業士林鄉里稱善人足矣榮仕非所望也次充諱䦧
奐舅氏也時有聲場屋未幾府君勿藥而夫人竟不起
時郡將王汝嘉東濕御下屬掾多引去獨雅重府君之
為人公退未食夫人必徙倚以候嘗撫奐輩戒之曰士
立身行已教亦多術何必爾耶汝曹若不改圖吾飯含
不瞑矣以故奐服膺畢精丹青可渝矣家所蔵書數千
卷皆奩具易之承安五年奐與炳問試長安以疾作弗
克奐預優選明年春官復中優等前後凡五充賦於王
庭涇陽盧長卿泊蒲人李欽若欽用惜其不偶勸就臺
掾奐悼念夫人疇昔終不忍其言而歸一時名公鉅卿
如李石司之純苑司農極之李御史欽止宋内翰飛卿
壯其恪守遺訓共賦詩以序其志夫人姿淑媛有識度
課諸子讀書必盈約始聽休舍尤善援引故實因事指
誨諸子侍立至夜分莫敢跛倚奐自蚤歲緝學晚為通
儒及再抵燕不變於俗學而德業益富士論厭然遂定
頃歲戊戌秋八月詔郡國取士奐偕東平上計吏以首
薦登名於天府授河南課稅長官東履海南際淮西至
潼陜北抵河咸隸焉自大朝開國以進士用人實由奐
始而先夫人遺訓庶無憾矣夫人性冲澹平日却掃一
室焚香養梅庭内若無人跡者嘗與諸姒坐城南别墅
之前榮蕭軒隱若心動視外戶忽啔雙屨出闑間心知
其盜揚言如無所見遂下鑰升堂叱健者出之盜匍伏
蘄死夫人怵然曰是亦人子也政以失教至此既無失
得不足深詰府君亦憫而縱之聞者嘆服夫人生六男
伯子昭奐仲子也叔子炳季子灼次煒次煇炤煇皆蚤
亡煒用論者薦於朝試中部掾壬辰春正月隨京西都
水監隸事河隂兵至死於役男孫八人奐之子保垣萬
駒嵩山緱山煒之子元禎慶璋求興燦之子郿璋女孫
五人長適同里進士張箎次適奉天令華隂王元禮之
子亨餘皆幼奐初以子幼未任事將援真定漕使王道
昌例令元禎襲其職既而如約惟人之後祭葬而已甲
寅奐六十九矣病且久感元禎遠宦於洛或時月不可
待清明日會諸房故老命臨潼本房下潤之子保童為
侍子日奉粥樂以備倉卒從律義也復謹按程氏得姓
其上世弗可攷已周之中業有程伯休父者輔宣一王中
興與方叔召虎為周世臣秦漢以後代有顯人則程氏
蔓衍於閿鄉也久矣閿介於東西兩京衣冠車馬萬貨
輻輳當宋崇觀時以貲補官者十員外程與居一諸家
居積奢僣而程獨樸素喜士圖書賓友為邑中冠靖康
末西入關止於乾復為西州著姓古者賢妃貞女如宋
伯姬以賢明有禮得書於春秋而不主於材敏於今閿
鄉夫人見之夫人卒於承安一年四月三日年三十有
二盖五十五年而後始克銘之嗚呼事之開也有門而
來也有途成也有時而就也有候殆天所以厚楊氏歟
銘之宜如何辭曰碩之大聲之也隆滀之深挹愈不窮
燕之弧弗服於桃矢喬之松弗頼於游龍負明堂者不
謀於步仞求藿蠋者速化於荓蜂姆程懿徽婦楊有功
胥保惠胥教訓淵渟雲鬱者可謂著矣然猶閱再世而
後取必於公世以鼎峙車馬守屋姑無望其不逢終南
在南河流在東有寧一宫有偃斧封神保是依天地有
終甲寅年九月二十八日男奂立石
右程夫人墓碑銘江漢仁甫為其友紫陽楊先生母
作也觀其論次有曰今年歲辛亥春正月奐自洛輿
疾入燕還印政府歸秦秋入月投檄西上感遷徙靡
常故再三以請又曰夫人卒於承安二年四月三日
盖五十五年而始克銘之攷其歲正辛亥也後三年
甲寅先生年六十有九時諸子皆蚤殁乃立宗人潤
之子保童為待子而碑文亦載之何耶豈事或後所
增抑先生所自增耶仁甫號稱能文人静菴所謂經
學文章雖李敝齋元逍山亦所推讓者而叙事乃抵
牾如此耶宋景文謂因撰唐書盡見前世論著乃悟
文章之難子輯先生還山遺稱錄此文見其所謂論
著之難者如此其可不慎也夫廷佐識
故河南路徵收課稅所長官兼廉訪使楊公神道
之碑(并摩)河東元好問撰
君名奐字煥然姓楊氏乾之奉天人唐餅國之二十世
孫也譜系之詳見君自叙載先大夫墓銘兹得而略之
曾大父楙大父超道父振是為蕭軒翁及上二世皆在
野母程嘗夢東南目光射其身旁一神人以筆授之已
而君生蕭軒以為文明之象就為制名君甫勝表嘗信
口唱歌有紫陽閏之句問其故則不能答也未冠夢遊
紫陽閣景趨甚異後因以自號年十一丁内艱哀毁如
成人目蔬食誦孝經為課人以天至稱為又五年州倅
宗室永元謂翁曰若老矣守佐重以案牘相煩聞若有
佳兒姑欲試之即檄君為倉典書時調虔方殷君掌出
納朱墨詳整訖歲終無圭掇之誤倅愛之謂他日必有
大用者勸之宦學師鄉先生吳榮叔指授未幾週出倫
輩賦業成即有聲場屋間不三十三赴廷試與定辛已
以逸誤下第同舍虙長卿李欽若欲用昆弟惜君連塞
勸試補臺椽臺緣要津仕子慕羡而不能得者君答書
曰先夫人每以作掾為諱僕無所似肖不能顯親揚名
敢貽下泉之憂乎正大初朝廷一新弊政求所以改絃
更張者君慨然草萬言策詣闕將上之所親謂其指陳
時病辭旨剴切皆人所不敢言保為當國者所阻忠信
獲罪君何得焉君知直道不容浩然有歸志即日出國
門而西教授鄉里者五年歲己丑乾州請為講議安撫
司辟經歴官京兆行尚書省以便宜署君隴州經歴皆
固辭不就再以參乾恒二州軍事親舊為言世議迫隘
不宜高蹇自便始一應之庚寅京師春試授館左丞張
公信甫之門張公嘗謂人曰諸孫得君主善老夫沾丐
抑多矣癸巳汴梁陷微服北渡羈孤流落人所不能堪
君處之自若也冠氏帥趙侯壽之延致君待之師友間
會門人朱自京師輦書至君得聚而讀之東平嚴公喜
接寒素士子有不遠千里來見者嚴公亦聞君名數以
行蔵為問而君終不一詣或問之故曰不招而往禮與
且業已主趙侯矣將無以我為二三乎戊戌天朝開舉
選特詔宣德課稅使劉公用之試諸道進士君試東平
兩中賦論第一劉公因委君考試雲燕俄從監試官北
上謁領中書省耶律公一見大蒙賞異力奏薦之宣授
河南路徵收課稅所長官兼廉訪使陛辭之日言於中
令公曰僕不敏誤蒙不次之用以書生而理財賦已非
所長兼以大荒之後遺黎無幾烹鮮之喻正在今日急
而擾之糜爛必矣願公假以歲月使得拊摩創罷以為
朝廷愛養基本萬一之助中令甚善之君初蒞政招致
名勝如蒲隂楊正卿武功張君美華隂王元禮丁邽薛
微之澠池翟致中太原劉繼先之等日與商略條畫約
束一以簡易為事按行境内親問監務月課如何難易
若何有循習舊例以增額為言者君訶之曰剥下罔上
若欲我為之耶即減元額四之一公私便之官長所臨
率有餽餉君一切拒絶之亦有被刑責没財物於官者
不踰月政成官民以為前乎此盖未有漕司惠吾屬之
如是也在官十年乃請老於燕之行臺以猶子元禎代
領漕事壬子九月王府驛召入關尋被教參議京兆宣
撫司事累上書乃得請閑居鄉郡築堂曰歸來為佚老
之所雖在病臥猶召子弟秀民與之酒諭之曰吾鄉密
邇豐鎬民俗敦樸兒輩皆當孝弟力田以廉慎自保毋
習珥筆之陋以玷傷風化及病革處置後事明了如平
時敕家人吾且死毋以二家齋醮貽識者笑遂引觴大
噱望東南炷香命門人員擇執筆留詩三章怡然而逝
春秋七十實乙卯歲九月之一日也後五十七日遂葬
於小劉里先塋之次夫人陳氏劉氏袝焉禮也君三娶
吳氏子男四人保垣元肇嵩山緱山皆早夭元肇者在
孕有異風骨不凡齠齔知讀書八九歲聞君講授即通
大義尋為人講說十二以羸疾至於不幸君喪之䀌然
有童烏之感女四人長嫁郡人張箎次華隂王亨次柳
城姚燧幼者在室初泰和大安間入仕者惟舉選為科
榮路所在人爭走之程文之外翰墨雜體悉指為無用
之技尤諱作詩為其害賦律尤甚至於經為通儒文為
名家不過翰苑六七公而已君授學之後其自望者不
碍碍舉業既成乃以餘力作為詩文下筆即有可觀嘗
撰扶風福嚴院碑宋内翰飛卿時宰高陵見之奇其才
期君以遠大與之書曰吾子資稟如此宜有以自愛得
於彼而失於此非僕所敢知也君復之曰辱公特達之
遇敢不以古道自期飛卿喜曰若如君言吾知韓歐之
門世不乏人矣興定末關中地震乾守吕君子成徧禱
祠廟請為祝文凡二十有四首援筆立成文不加點在
鄠下日中秋燕集一寓士忌君名諷諸生作詩請君屬
和君被酒謂客曰欲觀詩者舉酒欲和者以次唱韻意
氣閑逸筆不停綴長韻短章終夕成三十九首長安中
目為鄠郊即席唱和詩傳之性嗜讀書博覽強記務為
無所不窺真積力久猶恐不及寒暑飢渴不以累其業
也中歲之後目力差減猶能燈下閱蠅頭細字夜分不
罷作文剗刮塵爛創為裁製以盜襲剽竊為恥其持論
亦然觀刪集韓文及所著書為可見矣禮部閑閑趙公
平章事蕭國侯公内翰馮公屏山李公皆折行倖與相
問遺御史劉光甫編修張子中諸人與之年相右而敬
君加等河朔士夫舊熟君名想聞風采又新被三接文
衡有在所求見者應接不暇其為世所重如此暮年還
秦中秦中百年以來號稱多士較其聲閭赫奕聳動一
世盖未有出其右者前世關西夫子之目今以歸君矣
有還山集一百二十卷槩言十卷紐正夫以來朝政號
近鑑者三十卷正統六十卷其自叙曰正統之說所以
禍天下後世者凡以不出孔孟之前故也且夫湯武之
順天應人後世莫可企及猶曰予有慚德武未盡善後
世僻主乃復頼前哲槩以正統之傳非私言乎今立八
例曰得曰傳曰衰曰復曰與曰陷曰絶曰歸始皇十年
貶絶者何懲任相之失也太宗傳之而曰得者何志奪
宗之惡也譏景帝者何短通喪也貴明帝者何&KR0008;異端
也與明宗者何有人君之言也與周世宗者何世宗而
在禮樂可興也如是八例其說累數十萬言以謂不如
是則是非不白治亂不分勸戒不明雖綿歴百千萬世
正統之為正統昭昭矣此書往往人間見之有詰難者
則曰吾書其在豈復以口舌為辨後世當有賞音者君
不治生産不取非義仕宦十年而家無十金之業然其
周困急䘏孤遺扶疾病助葬祭習以為常力雖不贍猶
勉強為之與人交每以名教為言有片善則委曲奬藉
惟恐其名之不著或有小過亦必以苦語勸止之怨怒
不計也評者謂君志立而學富器博而用遠使之官奉
常歴臺諫掌辭命治賓客必有大過人者白首見招日
暮途遠有才無命可為酸鼻丙辰冬十月予閒居西山
之鹿泉員生自奉天東來持京兆宣撫使商挺孟卿所
撰行狀以墓碑為請且道君臨終念念不相置留語殷
重以譔述為托顧惟不腆之文曷足為君重竊念風俗
之壞久矣冰雪沍寒往復四千里為其師為不朽計門
弟子風誼如生者幾人此已不可辭况於平生之言乃
勉為論次之而系以銘銘曰有文者螭有趺者龜是為
關西夫子楊君之碑顧瞻佳城泫焉涕洟學道之難成
使人傷悲君擅名場深藂孤羆迨乎駢儷而變古邪快
潛蛟之雲飛謂君不逢歟奮回溪而澠池一命而假金
紫何若若兮纍纍&KR0566;賓於唐世久衰微河潤九里蔚松
檟兮增輝謂君為逢歟徒以文窮而自嬉斬伐俗學力
涸筋疲世無玄聖久矣望伯起其庶幾白首太玄坐為
悠悠者之所譏繄正統之無適從職予奪之非宜君排
諸儒斥偏執與詭隨彼月旦之有評且曩是而今非豈
有一定罪功之名而槩終世之成虧我黜我升我招我
麾不主故常不貸毫釐自我作古奚竊取為自非慨然
任當仁之重能不懼於西河之見疑惟鼎之為器也雖
小而重屹神寶而弗移孰謂漢唐甚盛之際亦不免於
窮運之攸歸我車司南爾轍背馳遺書具存傳者嗟誰
異時如有君家子雲者出邈千載兮求知中統五年歲
舍甲子建巳日夫人吳氏偕侍子元嗣姪孫光祖立石
楊紫陽文集序趙復
君子之學至於王道而止學不至於王道未有不受變
於流俗也三代聖賢其心學傳天下後世見於伊尹傅
說之訓君子將終身焉明王不興諸子各以其意而言
學學者不幸而不得見古人之全體盖桓文功利之說
興而羲堯舜文之意泯矣春秋而降如叔向子産蘧伯
玉季札之流以夏商君子之資不得少效於王官去而
為列國之名卿材大夫其功業之隆庳已較著矣賈生
仲舒有其具而不得施或者為之掩卷而深悲玄齡如
晦有其時而亡具已甚慙德於斯文多矣凜然正氣惟
諸葛孔明王景略諸人不為流俗之所回奪然而隨世
就功周旋於散微之末已不能無偏而不起之患大抵
君相造命之地既已瞹昧不明而瞽宗米廩教養之法
因以廢格不舉故雖有命世絶異之才卒亦不能爾也
而其故則可知矣雖然待文王而後興者凡民也若夫
豪傑之士雖無文王猶興其逮於今惟秦君子楊氏其
志其學粹然一出於正盖自其為諸生固巳無所不窺
坐是重困於有司之衡石晚居洛陽著書數十萬言沉
浸莊騷出入遷固然後折衷於吾孔孟之六經其言精
約粹瑩而條理膚敏至於總八例以明正統之分合作
通解以辨蘇韓之純疵其他若槩言雜著等說皆近古
之知言名教中南宫雲臺也緜不云乎予曰有疏附予
曰有先後予曰有奔走予曰有禦侮殆近然耶先生資
機敏而明通即其文可以得其為人盖君子學以為已
必有所入之地唐韓愈氏以雖義而不取為主先生讀
之自以為渙然不逆於心使其得君行道推是心以列
諸位實王道之本原雖不能盡充其說退而斂然以是
私淑諸已先生固已得之矣觀其神明心德之所感通
游居酬酢燕笑語處皆海内知名之士夫然後以秦晉
為戶庭燕趙為郛郭齊魯為府庫雄河太華為杯案奔
肆横放而益趨於約正大高明篤實輝光遺落小夫竿
櫝佔畢呻吟之習嗚呼學之為王者事猶元氣之在萬
物作之則起抑之則伏然莫先於嚴誠偽之辨誠偽定
而王伯之略明矣門人蚤侍凾丈偏得紫陽之道攟摭
遺稿釐為八十將攻梓以惠後學自洛抵燕千里介書
俾不肖為說以冠其首内顧庸虚屏若無營而辭旨悃
愊牢不容避輒述其梗槩如此學者當自得於過半之
思非尺瑑所能盡也先生名奐字煥然甫世為關中紫
陽其自號云丙午嘉平節前鄉貢進士雲夢趙復拜手
序
上紫陽先生論學書郝經
十二月五日陵川郝經齋沐拜書大使先生經生二十
有八年矣自十有六始知問學世有科舉之學學之無
自而入焉蠟乎其無味也退而嘆曰利禄其心組繡其
辭質日斵偽日翔何區區爾也而狃於俗陷於世有不
能已焉者如是者有年始取六經而讀之雖亦無自而
入而知聖之道學之用二帝三王致治之具在而不亡
也真有用之學也學之今十年矣背馳而左事形示氣
露已聚誚而羣議矣是以箝口重足而不敢言動焉日
舍館一拜幸先生不以鄙騃置之隅坐霽以懌色煦以
春言鼠腹而既果然矣再日而再侍示之以明白純粹
之書揭囊倒篋&KR0008;之以開廓平大之論正襟而讀之默
默而思之乃知吾道之果不亡學之果有用斯民其有
望矣愚之素所蓄而不敢發可熟數之於前矣夫道貴
乎用非用無以見道也天地之覆載日月之照臨皆有
用也六經之垂訓聖人之立教亦皆有用也故曰顯諸
仁藏諸用盛德大業至矣士結髮立志誦書學道卒之
乎無用可乎哉幼而學長而立也邇焉而一身小焉而
一家大焉而一國又大焉而天下必有所用也蜂蠆蛇
虺毒世之物也猶皆有用也靈而為人學而為士夫乃
反無用可乎哉世有人焉之無伏臘之不辨魯魚亥豕
之不分乃辨天下之大事立天下之大節濟天下之大
難享天下之大富貴聲色不動而有餘裕焉吾誦書學
道之士試之一職則顛蹶而不支委之一事則衂撓而
不立汲汲遑遑終其身而不能免于凍餒而趨利附勢
殞義喪節何也事無用之學也盖自佛老盛而道之用
雜文章工而道之用晦科舉立而士無自得之學道入
于無用惟其無自得也故内輕而外重外重矣曄乎其
耀矣侈於物而衒於人矣文章之所以工也文章工矣
功利急矣義理晦矣道之所以入于無用也嗟乎不耕
鑿不蠶繅而衣食者謂之游食之民不道德不仁義而
文章者謂之逐末之士甚哉天下之襲訛踵陋而莫之
知也大聖大賢不作而逐末之紛紛也天下已亂生民
已弊無有為拯而藥之者之士也方相軋以辭章相高
以韻語相誇以藻麗不知何以堯舜其君民也道其不
行矣夫伏覩先生韓子辨正統例還山斆學志洋洋灝
灝若括元氣而翕闢之其事其辭其理皆有用者也非
世之逐末之文也天其或者悔禍而自先生發源歟不
窒塞不夭閼而遂乘其流推而放之四海則道之用可白
而至治可期也不見誚于江左諸公矣經也小子敢激
其流而揚其波乎經載拜陵川文集
與楊煥然先生趙秉文
某拜啟某國士大孝几下中前道過京兆承不遠相從
話談終日極有開發違别以來不勝傾向意想秋盡復
得會面不意遽遭變故荼毒之哀辰下伏想苫塊之餘
孝履攴福某眼疾如昨承遣人蠒足千里外送眼藥良
感意動伏蒙贈柳義叚子悚愧悚愧論語未有印者欽
叔西行不知有餘者否孟子解先寄去中庸大學相次
了畢續當寄呈足下高才博學留心經學研究聖心宜
矣科舉之學有命存焉不足置意張子充府試試官未
出院比緣會晤伏冀為遠大節哀順變不宣(中州啟札)
又前人
某啟上某先生函丈書來具審動靜之詳兼承惠簡知
感知感某眼昏如舊繼以石氏女子化去心意殊不樂
以是郡下未能照管論語及中庸未有紙印續常寄去
次陜右經義已薦四人詞賦未可知想中選多矣皆足
下誘掖之力欽羡今之士人少問學往往知為已其於
為人蔑如也古人得志雖一邑承簿亦可為人量力而
已未得志教人以善亦行道之一端也足下才高識明
當以孔孟之學啟導一方萬一未遂亦不虚生也至祝
未由披覿切冀為遠大壽重萬一不具(同上)
天硯銘元好問
楊子得片石於馬山之前方廣一尺厚減寸之半從長
横短狀若展掌底平而不頗坎可貯水而面可以受墨
杜仲梁曰此天硯也煥然請予為之銘
義則方智則圓動也人靜也天在物強名在我自然爾
目惟鸜爾咮惟鳳篝火縋綆求中産之售漆室緹衣致
賓筵之奉彼金樅而石奏泉生而雲滃者亦惟硯之用
割烹是謂食費瑑刻不如玉重吾知一日而浸百畦恧
於漢隂之抱罋(遺山文集)
題東遊集後
紫陽先生東遊(闕)之迹也讀之神明觀參於前
竦然不覺起敬國祥王先生鋟諸梓願惠來遊者且曰
記所見者迹也覩聖賢之迹探聖賢之道則在乎人焉
耳儼曰道即吾性而由外乎哉雖然迹不踐則道奚其
入祥曰先生之意將在是按先生諱奐字煥然姓楊氏
乾之奉天人唐酅國公二十世孫紫陽其號也至元乙
酉陳儼跋
曲阜孔世德携紫陽先生東遊記來番予謂南士多示
之見也勉之再行摹刻用廣其傳且俾郡士稍加仇正
繼今披圖覽閱聖域只在棐几間豈非學者之大幸歟
時至治壬戌五月既望通議大夫饒州路總管兼管内
勸農事麟臺清泉叚庭珪書
聖人天也坐井觀天固宜曰天小矣况以管窺乎生長
南陬距聖人之居若此其遠也大哉之道洋洋乎發育
萬物峻極于天乃僅於遺編想像而形容噫亦陋矣僕
曩聞之全齋萬侯云紫陽楊先生託交參政商公挺夢
卿甚密既又得還山大全集觀之知與滹南王先生為
行輩往來講貫經義精深作文特餘事耳每慚舉場未
放欲彷彿二先生之實學而未能孔君浩世德聖人五
十三代孫之象賢者也由曲阜歴淮浙抵饒朝夕討論
因示所刊東遊記驚喜過望廓我淺聞而萬侯之甥履
齋劉君復出善本清泉叚候嘉惠南士仍與板行命僕
校仇并叙其槩往歲上饒王斗山尊魯亦嘗有述然不
如兹記之詳且時寓微意其間繼今讀之神明之觀參
於前竦然不覺起敬信非誣矣聖人所以則天之大豈
必直待躬造魯城而後見耶至治二年壬戌五月辛卯
鄱陽後學璩次淵謹識(俱東遊記)
君著述有還山集六十卷始於古賦次之以古律詩又
次之碑誌記說銘贊雜文槩言十卷隱而天道性命之
說微而五經百氏之言明聖賢之出處辨理欲之消長
可謂極乎精義入神之妙矣天興近鑑三卷自壬辰正
月至甲午六月絶筆其書法如古之史臣其議論如胡
氏之春秋也正統六十卷自唐虞至於五代一年一月
一日各有所書事三代而上存而不議秦漢而後附之
以論名臣事略
按公所著臂僮記云兵火流離中僅存還山前集八
十一卷後集二十卷遺山元公撰神道碑云還山集
一百二十卷此云六十卷近鑑碑記皆言三十卷此
云三卷豈百二十卷乃後所更定而六十字乃前集
八十字之誤而三之下或脫十字耶抑不知伯修之
所得者其卷數止如此也諸書散亡無從攷證惜哉
廷佐識
宋翰林九嘉在關中時因楊煥然赴舉書與屏山薦之
曰煥然佳士往見吾兄慎無以佛老乃嫚之也屏山持
之示交遊以為笑其後西行余以序送之備論其守道
不回今兹云亡豈復見此挺特之士乎(劉忻歸潜志)
金末帝時北兵攻城急太學諸生亦選為兵諸生訴於
官請另作一號太學丁壯已而朝議以書生輩尫羸不
任役將發為砲夫諸生劉百熙楊奐等數十人伺上出
詣馬前請自效上慰諭令分付四面戶部工作委差官
由是免砲夫之苦(同上)
王文康公鶚初侍王邸屢以史事為言嘗舉楊奐元好
問李冶宜令秉筆後申前請命立翰林國史院時元楊
已物故乃舉李冶及李昶等為應奉名臣事略霍治書
云紫陽楊煥然先生讀通鑑論漢魏正閏太不平之遂
修漢書駁正其事因作詩云風煙慘淡駐三已云云後
攻宋軍迴始見通鑑綱目其書乃寢(輟耕錄)
元兵悉力進攻金主出撫東門將士太學生楊奐等曰
臣等皆太學生今執砲夫之役恐非國家百年以來待
士之意金主敕記姓名即免其役(史記)
楊煥然先生錄汴梁宫人語十九首雖一時之所寄興
亦不無有傷感之意(輟耕錄)
紫陽先生楊奐字煥然又名知章奉天人以明經後進
稱為關西先生少年時自悟以前為紫陽宫道士因以
自號國朝為河南府課說所官有還山集行于世(困學)
(齋雜志)
杜佺字真卿武功人宋末有詩名於關中兒時嘗作藥
名詩有杜仲吾家好弟兄自然同姓又同名之句及以
五言百韻上乾州通判馬涓涓大加賞異阜昌中登科
蒞官亦有聲馬嵬太真墓過客留題其詩甚多道陵詔
錄其詩得五百餘首付詞臣第之真卿詩在高等舊有
錦溪集亂後不復見矣子師楊亦能詩尤工書翰奉天
楊煥然云然(中州集)
柳塘在鄠縣終南山下金紫陽楊先生奐隠居講學于
此門人百人植柳千株號曰柳塘中有清風閣即紫陽
閣紫陽泉(鄠縣志)
姚燧生三歲而孤育於伯父樞樞隠居蘇門謂燧蒙暗
教督之甚急燧不能堪楊奐馳書止之曰燧令器也長
自有成爾何以急為且許醮以女(元史本傳)
楊煥然生子四首元好問
掌上明珠慰老懷愁顔我亦為君開異時載酒揚雄宅
知有迎門竹馬來
人家歡喜是生兒巷語街談總入詩我欲去為湯餠客
買羊沽酒約何時
阿麟學語語牙牙七歲元郎髻已了更醉使君湯餅局
兒童他日記通家(阿麟張君美兒子)
半生辛苦坐耽書我笑先生老更迂生子但持門戶了
玄談何必似童烏(遺山詩集)
紫陽閣商挺
牙籖聲散絳帷風人在參乎一唯中名教會心真樂在
區區休用嘆雕蟲(鄠縣志)
贈答楊煥然元好問
詩亡又已久雅道不復陳人人握和璧燕石誰當分關
中楊夫子高誨世所聞十年玄尚白藜藿甘長貧有來
河水篇四海付斯文斯文有定在桓生知子雲古來知
已難萬里猶比鄰千人國中和要非心所親東楚西南
秦望君勞我神相逢不得語别去徒殷勤白雲不可贈
相思秋復春(遺山詩集)
答楊煥然二首陳廋
梁苑當年記盛遊亂離南北恨遲留且教紅袖歌金縷
莫對青山歎白頭人似贊皇遷蜀郡詩如子美到夔州
傳家况有玄文在應使童烏繼纂修
獻賦當年覲紫宸羡君藻思獨超羣扶持吾道難尤力
潤色斯文老更勤學濟天人寧有泮文如風水自成紋
何時載酒清伊上奇字時來問子雲(河汾諸老詩)
柳塘李汾
長安西望少城隈楊柳陂塘手自栽渭水波光摇草樹
終南山色入樓臺平生事業書千卷浮世功名酒一杯
我亦陸渾山下去擬尋佳處斸莓苔(鄠縣志)
清明拜楊紫陽先生墓
先生墓碑仆且斷久矣去歲冬予懇提學虎谷王公
為復立城内舊有先生祠予復懇王公書歸來堂扁
盖先生道德文章可師可仰往歲提學䆳菴楊公建
正學書院先生已入鄉賢祠今王公復為之立碑書
扁均可謂知先生者矣予雖不肖然景仰私淑不異
父師故凡可以容力者無不殫厥心焉幸他日盡見
先生著述尚當梓之以圖傳諸不朽云(廷佐題)
仰止楊夫子儒林第一流文章師後進道德匹前修荒
壠憑誰守殘篇獨我收傷心雙眼淚洒遍墓林楸
奉王虎谷請書歸來堂扁廷佐
哲人萎兮泰山頽半畝荒祠盡草萊若欲表章新廟貌
堂名只合寫歸來
還山遺稿附錄
