還山遺稿卷下
元楊奐撰
五言絶
錄汴梁宫人語(十九首)
一入深宫裏經今十五年長因批帖子呼到御床前
歲歲逄元夜金蛾閙簇巾見人心自怯終是女兒身
殿前輪直罷偷去賭金釵怕見黃昏月殷勤上玉階
翠翹珠掘背小殿夜藏鈎驀地羊車至低頭笑不休
内府頒金帛教酬賀節盤兩宫新有旨先與問孤寒
人間多棗栗不到九重天長被黃衫吏花攤月賜錢
仁聖生辰節君王進玉巵壽棚兼壽表留待北還時
邊奏行臺急東華夜啟封内人催步輦不候景陽鐘
畫燭䨇䨇引珠簾一一開輦前齊下拜歡飲辟寒杯
聖躬春閣内只道下朝遲扶仗嬌無力紅綃貼玉肌
今日天顔喜東朝内宴開外邊農事動詔遣教坊回
駕前䨇白鶴日日候朝回自送鑾輿去經年更不来
陡覺文書静相將立夕陽傷心寕福位無復夜薰香
二后睢陽去潜身泣到明却回誰敢問校似有心情
為道圍城久粧奩閫犒軍入春渾斷絶饑苦不堪聞
監國推梁邸初頭静不知但疑墻外笑人有看宫時
别殿弓刀嚮倉皇接鄭王尚愁宫正怒含淚強添粧
一向傳宣喚誰知不復還来時舊鍼線記得在忩間
北去遷沙漠誠心畏從行不如當日死頭白若為生(元文)
(類)
酬昭君怨
玉貌辭金闕貂裘擁綉鞍將軍休出戰塞上雪偏寒(同上)
遊嵩山(十三首)
轘轅坂
盤盤十二曲石嶺瘦峥嶸脚底有平地何人險處行
太室
茂陵骨已朽萬歲恐虚傳莫上中峯頂秦城隔暮烟
少室
方若植嵬冠森若削寒玉明月夜中遊誰家借黃鵠
啟母石
頑石本在世啟母人亦知可憐宋太后死罵寕馨兒
少姨廟
路傍䨇闕老蔓草入荒祠時見山家女燒香乞繭絲
盧嵓
避名名自在身瘠道還腴未到千年後空嵓已姓盧
龍潭
壮哉昌黎筆談笑排佛禍不言動鬼神翻疑觸雷火
五渡水
幾時落東溪曲折卧天漢語似登山人可飲不可盥
測影臺
一片開元石愈知天地中今宵北忩夢或可見周公
箕山
土階堕渺茫多少曹與馬底事住青山近代無讓者
穎水
邂逅洗耳翁去飲上流水此日倘相逄黃犢應渴死
卓鍚泉
大士傳心要諸方叩道玄至今卓錫地瑩徹有遺泉
巢翁塚
既知田間樂焉知田間苦惟是唐虞朝所以有巢父
五言律
泊老鸛觜
衮衮風生觜娟娟月印沙船頭平壓浪棹尾旋成花老
去長為客愁来轉憶家䨇栖疎影裏羡殺柳橋鴉
青峯寺哭燦然弟
長别惟生死難忘是弟兄但吾今到處想汝昔曾行鄉
社三年阻兵戈一夢驚青山風雨夜此去更傷情
晚至青口
長年困行役短髮易飄零世事驚春夢交情散曉星燒
痕侵路黑柳色夹堤青落日明霞底原情動鶺鳹
次荅正卿
客愁青鏡裏歸夢白鷗邊故國人何在新秋月又圓米
鹽逄此日詩酒負殘年長羡平林鳥䨇飛入暮烟(俱五倫詩)
司完顔惟洪至樓觀聞耗(石刻在樓觀)
蓬莱隔滄海虎豹護天關白髮知誰免青牛竟不還茶
分丹井水詩入草樓山頋我負何事區區鞍馬間
宿草堂二首
(闕)逍遥苑千年羅(闕)家荒林藏屋小細逕逐溪(闕)
檜今何在瑞蓮春自花山靈憎俗駕朝暮白雲(闕)
(闕)寺人蹤斷幽溪野性便魚鬚分浪細虎跡印沙圓(闕)
偷僧飯饑蚊破客眠獻芹吾豈敢直欲&KR1263;山田
寄商孟卿
無窮惟永日有盡是流年白髮誰能免丹經恐妄傳會
心人徤否到處冡纍然衮衮風波地方思萬里船
河道村
官路人家少邊城驛使頻李鷹終去洛王粲近歸秦(闕)
地羣龍閗泥沙尺蠖伸親朋應笑我頭白傍風塵
寄朱生
不知朱記室歲晚更如何老舅家誰托孀親髩已皤林
泉憂患少京國是非多為客幾時了悲凉弹鋏歌
留别儒襌
溪行魚不畏巖宿虎相随怕客談新事逄人誦舊詩衲
輕聊覆體米滑欲翻匙僧臘知餘幾霜髭已滿頥
謝頋副言問疾
入謝公家事時勞長者車可憐新病後未覺故人疎渭
北偏饒夢河南近得書相忘吾豈敢欲出怯籃輿
訪耿君玉隠居
居幽穿洞府岸狭束溪流細逕隣翁熟懸崖遠客愁橋
明山月上忩暗野雲浮世事何曾到年侵亦白頭
夜雨二首
關河隔千里筆硯寄餘生老覺鄉心重閒知世念輕微
風摇竹影細雨&KR0609;簷聲落魄緣何事吾今不用名
忩秋風獵獵簷夜雨頻頻蛩韻愁於我燈花笑向人此
身猶在洛何日定歸秦不必黃梁熟真慚白髮新
未歸
渭水遥通洛函關近隔秦百年垂老日千里未歸身夢
寐嫌為客妻拏不諱貧一官無可戀花氣五陵春
荅京叔文季昆仲
何處音書至劉家好弟兄科名先世在詩律早年成嶺
北饒風雪淮南困甲兵論文吾有意尊酒阻同傾
飲山家
為愛春風好乘時把一杯百年䨇眼在萬事寸心灰花
向坐中落客從雲外来詩成無紙筆書地惜蒼苔
浮生懷裕之
漢節飛雲外秦城落照邊浮生空自老歸計定何年淚
滿陳蕃榻心遥祖逖鞭短詩聊遣興羞向故人傳
撫州
北界連南界昌州又撫州月明魚泊夜霜冷鼠山秋為
客無時了勞生有許愁殘年嬰世網吾欲謝溪鷗
至滑州堤
舊事悲存殁殘年厭往還孤城晴雪底䨇塔暮雲間鳥
沒長堤在龍歸老井閒隔林青數點多是濬州山
出鴉路宿北石橋
燒火連山暗春雲出谷遲避人投野店繋馬就疎籬舊
宇頽垣在新愁客枕知清明無幾日細與數歸期
宿南石橋
江流平入楚山勢遠連秦岸柳猶含凍溪花欲破春石
銜(闕)古沙印虎蹄新晚境長為客空山不見人
承德亨見訪
世事元無定人生只合閒君今悲白髮我亦負青山廢
郭官居冷荒年旅食慳冣怜情義厚朝至暮方還
次荅正卿
何人依玉樹有客隠京華老覺身為累時勞夢到家且
騎山簡馬誰識子陽蛀日暮秋風起飛塵滿畫义
次荅伯直侍郎三首
家貧餘四壁地勝接三鄉才賦征司馬形容老遂良畫
眉從爾闊舞䄂為誰長生死交情在書紳示不忘
升斗貪微禄關河隔故鄉詠歸懷靖節知足愧張良不
問黃金盡猶憐白髮長江湖風浪急相喣勝相忘
洶洶何時定飄飄着處鄉音書黃耳絶兄弟白眉良晚
景情偏重凉宵語更長舊遊零落盡别後實難忘
冠氏留别趙帥
主人情爛漫客子自奔忙不見猶頻夢相逄合斷腸秋
凉抛藥褁夜雨倒壷觴回首高城北幽燕去路長
送靳才卿之平陽
却向西州去瀟瀟雪滿簮丘園初到眼兒女總關心汾
水野烟白霍山寒霧深得歸歸更好吾亦愛春音
呈君美
上陽門外路日暮獨歸時齒髮已衰謝風塵仍别離斷
雲横紫閣急雨掠蒼陂地勝饒新句君將寄阿誰
得邳大用書復寄
百年真夢寐萬國久風塵老去偏相憶書来恨不頻季
鷹猶在洛王粲未歸秦谷口知何似他時願卜隣
楊飛卿
吾宗久零落之子亦中年紫閣堪高卧玄經擬共傳前
言非戱爾舊處想依然留着新詩筆教随過海船
文紀行贈以小步馬
洛水西頭路桃花夹岸香偏宜紅叱撥小試紫游韁雨
逕沙初軟春山草正長杖藜猶過我此别莫相忘
祖卿
東(闕)别西河迤邐回元戎期坐嘯上客入行臺夢
裡(闕)生前張翰杯龍池清似染應恨不歸来
寄張君美
我無茅一把誰有橘千頭應物機仍拙憂時涕欲流謾
違魚鳥信豈為稻梁謀老去輕三仕詩来抵四愁
宿重陽宫
村(闕)盡軒忩臨水多野禽如舊識隣叟漸相過林
静連(闕)籬疎補女蘿夜深眼不着倚杖看星河
陶君秀晉人嘗為司竹監使因祖淵明嘗游五柳
莊為立五柳祠在縣東西原方見有祠堂詩碑
(淵明詩寄陶監使君秀)向禹城侯先生司竹時與扶風張
明叙六曲李仲常鳳翔董彦材從之學如白雲
樓海棠舘所謂勝遊也兵後吾弟主之亦西州
衣冠之幸感今慨昔不能不惘然也握手一笑
知復何年敢先此以為質兼示鄠亭趙秀才
家世江頭令風流竹裏仙海棠烘曉霽野筍淡春烟尊
爼違今日弦歌記昔年挂冠吾有意送老白雲邊
違别亦已久蕭蕭䨇鬢絲自憐多病後不似早年時暮
雨千山道春風五柳祠剩留溪上竹到處刻新詩
不見長楊舘人家只翠微溪流環監署林影入宫闈花
鴨夜方静竹䶉秋更肥青仙無處問老淚日沾衣(侯先生舜)
(臣沒後其家人軰夢為青仙觀管香使)
老病鄉心重艱危世契疎少年知自立近日定何如渭
上千叢玉陂頭半尺鱸往来元不惡容我坐籃輿(鄠縣志)
七言絶
讀汝南遺事
軹道牽羊事已非更堪行酒着青衣裏頭婢子那知此
争逐君王烈熖歸
六朝江水故依然隔斷中原又百年長笑桓温無遠略
竟留王猛佐苻堅(元音)
讀通鑑
風烟惨淡駐三巴漢燼將燃蜀婦髽欲起温公問書法
武侯入寇寇誰家(輟耕錄)
紫陽閣
碧瓦朱甍動紫烟清風吹袂渺翩翩夢回憶得三生事
悔落黃塵六十年(鄠縣志)
題二賢祠
從經操懿狎孤兒世事尤非扣馬時若道後人真可誑
空山焉有二賢祠
癸丑二月望奉天楊奐題首陽山夷齊廟同里王
璨張端平陸員擇從行(石刻在首陽小廟)
涿南見蠶婦本汴梁貴家
蠶月何曾出後堂干戈流落客他鄉羅衣着盡無人問
自把荆籃摘野桑
出郭作
燕姬歌處囀鶯喉燕酒春来滑似油自有五陵年少在
平明騎馬過盧溝
過湯隂崇壽寺二首
城荒寺古冷於冰絳帳誰燒照佛燈閒遶空階觀石刻
偶聞音語得鄉僧
老僧七十六春秋霜滿修眉雪滿頭見說故人揩病目
幾時携杖入西州
君美二首
寒雁(闕)下五湖長安西望獨躊躇無情誰似張公子
兩見秋風不寄書
銅柱從(闕)泣堕鳶鴟夷心事五湖船頭顱如此人間世
不得青山(闕)暮年
管寕濯足圖
踏遍遼東未是癡黎床欲穴只心知好留一掬黃泥水
墁却曹郎受襌碑
失題
仕晚(闕)學拙家貧人道治生疎滿山薇蕨春風老
昨夜鄰翁有報書
泛舟
燕子迎風掠水飛樓前楊柳綠依依十年不作南塘夢
怕見殘陽上客衣
七言律
長安感懷
此心直欲作東周再到長安已白頭往事無憑空擊楫
故人何處獨登樓月摇銀海秦陵夜露滴金莖漢殿秋
落日酒醒䨇淚眼幾時清渭向西流(元詩體要)
延祥觀
長(闕)遣降精魂氣應潜龍道自存玄武式中消日月
春明門外轉乾坤諸王决計戡多難睿主應期即至尊
天命有歸赤符後遺風猶記老人村(陜西志)
重陽觀
終南佳處小壺天教啔全真自此仙道紀宏開山色裏
通明高聳日華邊南連地肺花浮水西望經臺竹滿烟
最愛雲忩無事客寂然心月照重玄(盩厔志)
遇仙觀
一飲甘河萬事休喚回蝴蝶夢莊周口傳鉛汞五篇缺
神馭雲龍八極遊寰海玄風開羽客遇仙清跡想毛裘
百年更有何人酌人自無緣水自流(同上)
通濟橋原題(秋九月被召過此石刻在橋下)
五丁鑿石極堅頑陌上行人得往還月魄半輪沉水底
虹腰千尺駕雲間鄭卿車渡心應愧秦帝鞭驅血尚殷
為問長江深幾許雪風吹馬下天山(趙州志)
試萬寕宫
月淡長揚曉色清天題飛下寂無聲南山霧豹文章在
北海雲鵬羽翼成玉檻玲瓏紅露重金爐縹緲翠烟輕
誰言夜半曾前席白日君王問賈生(文類)
至日
憶初年少在南梁兄弟歡遊久未忘春色共傾花底酒
雨聲常對竹邊床怒鯨一夕掀洪浪斷鴈何時續舊行
辜負亂来同被約尺書不到十年強(五倫詩)
謁聖廟
會見春風入杏壇奎文閣上獨凭欄淵源自古尊洙泗
祖述何人似孟韓竹簡不随秦火冷揩林空倚魯城寒
飄零蹤跡千年後無復東西老一簞(闕里志)
題終南和甫提點筠溪(石刻在祖庵)
仙家静住西南溪竹外湏信無餘師平生高節鬼亦畏
一點虚心人得知林深自有天地在歲暮不受風霜欺
何時借我半忩月萬里黃塵䨇鬢絲
五言古
孫烈婦歌
平陸有烈婦地望雄諸吳從居孩提間體貌迥爾殊舉
家愛惜心不啻千金珠眉拂夏繭蛾髩亸春林烏芙蓉
羡顔色冰雪羞肌膚十二巧針指十四婉步趨姻戚未
省識閨閫何曾踰孫郎邑中秀少小依師儒䨇親為擇
對買紅纏酒壺青鸞得綵鳳誓結百年娛屈已接妯娌
盡心奉舅姑孰謂連理枝半壁先摧枯春風合歡床分
守夜雨孤西鄰久歡慕(指王氏子)誠與六禮俱賄好靡不周
下逮役使徒父兄去世亂倉卒誰携扶母嫂怜幼寡且
微反哺雛號訢竟莫察僵仆氣不甦同穴大義在初言
寕忍辜日聞勢轉逼托媒致區區將汝已死婦配我未
葬夫朝决暮即行参差當自屠王族忽承命搔首久踟
蹰此事難為諧此理古亦無婦聞一撫掌天道卒敢誣
腐骨尚知愛而况生人軀素志從此伸里巷咸驚吁秋
風萬馬来所至皆丘墟粟堆坡頭路月黑忘﨑嶇鄉兵
共烏合焉能保不虞俄頃鼓聲絶崩潰東北隅壮者遭
殺僇弱者遭縻驅婦時飛懸(闕)見皎皎盈尺
玉(闕)蠅汚鮮鮮全匹錦豈容濁穢塗向是健男子
(闕)丈二殳航海繪長鯨盪荆(闕)於菟悲哉女子志福
(闕)欝壮圖胡不具始末奏之逹帝都外則詔郡國内則
正宫襦胡不搆祠宇揭之當官衢近使感義節遠使懲
淫愚不然布臺閣直筆一再濡特書彤史上永世曠範
模(山西志)
諭内
天地具此身胚胎乃潜受甚者感異類焉敢計妍醜冠
盖傳百世萬求只一胄所以孟軻氏立言痛無後飄零
風塵際拚作窮獨叟四年四懸弧吉兆自申酉顧我果
何人報施嗟已厚今冬復爾爾喜在得分剖女亦吾所
出胡為立可否天下盡男子無姑卒無婦伏羲畫八卦
錯綜為竒偶阿駒才五歲見客謹拜叩稍稍愛紙筆門
戶(闕)女生願有家教之奉箕帚乘龍非所期随(闕)
七言古
金谷行
洛陽園池天下無金谷近在西城隅晉時花草不復見
野人猶觧談齊奴齊奴豪奢誰比數酒酣愛擊珊瑚株
後堂春風滿桃李中百一枝名綠珠千金買步障百金
買氍毺時時吹笛替郎語雲忩霧戶長歡娛層階欲下
湏人扶豈料一日能捐軀紅飛玉碎頃刻裏空使行客
悲躊躇樓頭小婦感恩死君臣大義當何如(元音)
有懷梁仲經父
美人熒熒在何處海闊天低隔烟霧珊瑚零落芙蓉空
咫尺相望迷去路翠輦金輿䨇鳳凰風吹環珮聲琅琅
壺觴狼籍事已往一日萬里愁茫茫劉郎竟是誰家客
歲晚霜華林葉赤美人熒熒在何處鴨綠江頭江月白
(元音)
猶子嘉忠從予遊盖亦深知紫陽之學者嘗於友
人家見鼠殘舊書一册乃寫本紫陽詩也懇求得
之錄以寄予向往可知矣遂登諸卷詩凢四十二
首其不註所出者皆是册所載云(廷佐識)
還山遺稿卷下
