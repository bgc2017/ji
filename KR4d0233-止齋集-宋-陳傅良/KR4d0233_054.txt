止齋先生文集後序
先生春秋後傳諸書今參知政事樓
公既屬永嘉守施公栻刊寘郡齋矣惟
文集舊未成編盖俗所傳如城南集之
類皆幼作先生每悔焉故叔遠所詮次
斷自梅潭丁亥以後抑先生意云爾而
裒搜衆錄參别唯久至嘉定戊辰始就
緒又不揆輙陳述先生問學獨出之旨
人所未及知者僭爲序文冠諸篇端樓
公復以屬郡守楊公簡續刊之楊謝不
能郡博士徐公鳳慨然曰是吾志也吾
起慕敬于茲久乃與前吏部侍郎蔡公
幼學更加訂定即廩士羡緍萬亟成
之扵是後學咸得觀先生全文而樓公
美意始無憾焉徐公之賜厚矣徐公建
安人弱冠登進士第以親老不調者十
餘年初官永嘉搢紳逢掖稱賢無異詞
而又汲汲然惧儒先遺文之汨其傳而
無以私淑諸人也是真可為人師矣嘉
定癸酉三月門人承直郎新荆湖北路
轉運司幹辦公事曺叔遠謹再識于集
左
嘉定壬申郡文學徐
鳳鋟板于永嘉郡齋
