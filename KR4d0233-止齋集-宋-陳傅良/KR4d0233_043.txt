止齋先生文集卷之四十三
策問十四首
問以文詞取士而病其不以實學應科難矣唐之科目繁密
巳甚然兼采譽望不專决於一日之藝猶少近古國朝雖
視唐制加詳而祖宗盛時盖有自潘邸熟聞其人巳廼定爲
進士第一而大名舉子尚以德行自相推先國子監嘗遺進
士有司尋復懷賦上殿詔特取試禮部盖有唐之遺風焉賢
公卿大夫率於是乎得之粤自一切任法而槩以䋲尺之文
雖有茂材異䓁語不中程輒弗第錄繇是場屋始以綴緝揉
熟淫靡之文相師而士氣日卑議者病之逮以時務發策以
求實學要之不離於文詞胡能相遠周漢之制誠不可卒復
伊欲尋祖宗之美稍寬學校貢舉之法以漸復唐舊宜不甚
難施行而難者咸曰世益薄人益不足信將以私意撓公
道不備法而後可夫自鄉貢不得以待闕官考試日者銓選
又增委保之員而國之貴游子弟將置別頭若是亦巳察矣
於今士風何所損益諸君其各誦所聞焉
問議臣以太學𥙷諸生羣試者動以萬計故改制以約之以
天下間歲舉子之數百取三焉謂之待𥙷盖其嚴如此而邇
臣之請廼欲博訪勲賢之後淪於編戶者皆得附試胄監如
國子生夫均之為士也禁其為舉子者而開其為國子者何
哉且禁其為舉子者固曰將以抑競進也以今閩浙諸郡誠
不可不抑然往歲邊郡復言二廣之士率二十餘年赴春官
者累數千人而上第者不能以十數方欲尋漢故事以戶口
率别路以考之以示優異夫均之為舉子也既仰内郡復於
外郡加優焉何哉開其為國子者固曰將以勸世族也欲其
知學誠不可不勸然近制自在京釐務官不得以緦麻親附
監試甚者雖公卿大臣去國逾月則子弟不得𥙷國子生夫
均之為國子也在於昔寬之而今者顧吝嗇又何哉上方嘉
與㝢内之士共成治功而有司選舉之說不勝異意且均一
之政何所彼此苟無旌别必且猥(并二)者之論未知折衷諸君
其切瑳䆒之庶有合焉
問漢兵制皆秦制也自遷固諸史云爾夫漁陽之事秦效亦
可覩矣而終漢無驕卒之患何歟將隄防之禁特密歟田家
子至不識尺籍五符而發諸侯兵或有非虎符驗者其隄防
果有以過乎秦否也或者繇戍之法簡以便歟以淮南地遠
往来中都者甚苦西北邊郡五尺以上不得休息吾未見其
蕳且便廼若是然也不然則餽餉足而賞賚之優歟塞卒之
粮戰士無禄上功幕府輙見䋲於文吏盖當時巳病之矣又
不然則士安於將素有以撫循之歟觀漢諸將大抵臨事輒
置不聞其兵久隷焉者也抑有甚惑焉宰相之子不免戍邊
而故二千石將軍都尉猶給軍賦亦甚士䓁矣而士大夫不
以觖望又何也積是數者非制之得然則果秦制也而成敗
異變豈獨幸然耶不惟士然凢漢置將奪之軍可也廢之可
也累功不封可也甚者誅放而卒莫敢握兵於境負固以要
上何因而得此不惟邊將自京師南北軍詣城門兵屯一時
典領位尊寵渥幾震主之威而亟拜亟罷無一人愠惠裴回
而吝權者又何道以馭之歟盖聞光武之興罷都隷(升尉)職
削功臣之權而省材官騎士不置所以為兵慮詳矣東都顧
竟以兵斃無廼闊略者善而二者拙耶方今養兵甚厚而屡
驕將帥無顯功往往冨貴極矣而意不滿上恩視漢有加焉
而無其報厥咎安在願與諸君商漢氏之得失而悉數之以
推見其明效㩀古馭今將於是乎取焉
問漢理財称蕭相國而史佚其事夫巴蜀之饒武帝用之西
南夷矣悉租賦不足以更費至以都内錢續之均巴蜀也而
相國以饟東郡數年無乏事關輔流民往往就食其中其計
果安出歟然尚有可觧者曰武帝遠輸耗耳諸葛武侯又用
之關隴出師曾不過武功木牛流馬之智工矣而轉輸輒不
継夫以相國視武侯未能遠過而武侯廼若此其缺安在方
漢初定大啓九國居天下太半各擅其賦天子所自有僅十
五郡列侯公主頗邑其中自山澤之租各自為私奉養外纔
十五䅋一耳而治宫室建城闕講朝儀調兵山東無虚歲迄
無經費之慮武宣以来諸侯之地亡慮多削入漢一日省酎
奪侯者百餘國大者至三四萬戶賦入視曩時絶遠甚而用
力益勞征算日益繁亦必有故矣元狩元封之間天下盖多
事矣始元以来號稱富實宣帝盖英主也一時司農又善為
計而西羌之役大司農錢輒不贍於用甚者請糴邊榖百萬
斛不能具何直若是廪廪也方今版圖西奄岷冡巴蜀之饒
自若也北界淮濱嶓漢之陽東薄于海南亘番禺所謂九國
之略又十有六七恭惟祖宗盛時關河三邊宿兵迨五六十
萬大抵倚辦東南為多今戍邊之衆與河陜而東南所入
視舊增羡計臣顧以日月為憂盖嘗推漢之所以嬴縮而不
得其故且於今重有惑焉願悉陳之如欲曰得蕭相國者而
後可又似迂闊不切於事情者矣
問風俗與世汙隆其所由来盖非歲月之故矣周漢之季可
謂俗弊漢興經營四方日不暇給其教化未甚明其學校未
甚興其公卿大臣多出戎行而學士經生相與講明者尚缺
如也秦氏餘習矌然丕變高者光明碩大可以任重其次亦
篤厚忠實烝烝不至於姦下迨甿庶莫不自愛重於犯法自
唐(衰今于五閏俗)益大壊藝祖龍興曩時機變傾覆嗜利亡耻之風
一旦銷磨無復存者文武遺烈可以燕及數世嗚呼盛矣以
余論漢之澤至於隴西士大夫以李氏為愧而本朝之在人
心者雖鎸工不肯附名黨錮之碑三代之盛庶幾焉夫以三
代積累漸磨之功深矣頋成效若彼未聞以大敝積壊之餘
曾不必世百年而興起若是易者是則何道歟豈所謂今古
之異事半而功倍者歟誠若是聖天子當宁慨嘆以善俗為
問十餘年于兹矣而未覩其變則其咎又安在歟諸君試跡
前事以稽當今之故本末源流必有可指陳者矣
問以當世之治亂成敗考論古今之士略可覩矣春秋之季
晏子在齊叔向在晉&KR1355;伯玉在衛季札在吳皆賢士大夫也
然浮沉自爱無所能發明功名者申韓蘇張盖戰國傾覆之
徒耳而富國強兵所試輒效此其故何也漢自元成以来士
習偷堕視東都節義有愧焉及觀亡新之敗寇鄧耿賈之倫
拳拳於漢卒復舊物三國鼎分則散為曺吳之役者不可
勝數其不忍捨漢者諸葛亮數人而巳是何節義成俗而
識所嚮者滋寡也唐襲八代之衰歴房杜姚宋不能救也詩
至李杜文至韓柳經術至啖趙庶幾乎古而唐衰矣内則
朋黨外則藩鎮皆一時之俊何没沒也將所謂文與政通者
非此之謂歟宋興七十餘載百度修矣論卑氣弱儒士猶病
之及乎慶曆始以通經學古為高救時行道為賢犯顔納說
為忠嗚呼盛矣然向者丁寇吕范之朋黨興而復熄慶曆以
後則朋黨遂熾而不可救而世故亦非向者之覩矣豈論卑
氣弱廼所以為盛時耶有司惑焉碩與諸君訂之
問恭惟主上嘉與宇内之士共成茂功日者除吏不以年勞
不以等級庶幾學士大夫洒心自奮行有歴年而齷齪守文
之慮未易於是順考祖宗之憲流品不著左右所以并
包兼容德意甚備士思所以報稱捨此時尚安湏耶仰惟前
朝訓迪在位雖無察察旌别殊異案其式程陟降抑揚厥有
微旨願與諸君共紬繹焉以備採擇廼者改秩有雙轉有細
轉均之入寺丞監丞耳或自大理或自衛尉均之入員郎耳
或自屯田或自虞部於是有帶舘職顧與試銜等者有以兩
使職官顧與判司簿尉等者艱易不相絶也今將比而同之
歟廼者循資或以四考或以五考或以七考盖淹速有如此
者今舉不以日月為功歟廼者任子有銓銓有限年今得例
從調歟廼者特奏進士盖或隔郊然後官之攝官然後考第
之矣今與正奏槩無所齟齬歟廼者堂後官流外雖有高爵
位不過郡丞佐今皆可以踐清要歟廼者以贓免叙復若員
郎則自水部以轉與它官特間然今清雜之庸若無罪然歟
推本九重之意所以為是混一流品并包兼容盖曰勸士焉
耳有如一遵舊章清濁畢見無乃非所以為勸歟但曰勸士
母以見清濁為也或者非順考祖宗之成憲歟然則如之何
而可
問古者詢民於射以進士由是而擇於澤試於官而得為大
夫若卿諸侯故禮樂修明而無敵於天下日者聖天子深監
文弊采擇議臣之奏爰䛇進士乙科以上兼試之射文武官
自五品人錫藴射於禁囿稽之往古將宜於今四方之士亦
旣靡然向風矣盖聞射禮自漢而下但曰朝儀具文云爾用
之戰闘往往屬諸羽林期門材官騎士之倫是故升降揖遜
野人莫之識佽飛射聲之伎亦不於經生學士取也今也不
閱於田不習於鄉校而徒試之廷得無若具文然者如必曰
閱於田習於鄉校次第而後至則井牧鄉黨之廢久矣或曰
雖難卒行盍少近古故事陜西有弓箭手河北有弓箭社得
古寓兵遺意而取士無與焉宜舉行之頗依漢選六郡良家
子為郎之制間歲大叱以秀異者上之於春官春官雜用今
武舉法既射然後科第其文詞於是而試之庭高者試𥙷吏
下者報罷其舉送若考試官亦頗依漢選舉法有賞有罰若
是則庶幾乎古或曰士文勝久矣必且失業又曰民未知禮
而閑於武事將有它患然則古終不可復歟諸君幸相與圖
所以稱明詔之意
問春秋以来楚之卿材晉不如也而越有君子六千人東南
盖多士矣說者顧曰漢以豊沛功臣定天下唐初人物并汾
居名熙朝慶曆元祐之盛大抵關洛諸公卓有聞焉而東南
之士功業不槩見於世何歟吳中子弟荆楚劍客宣潤弩手
班班見史籍皆天下勁兵處也薄置都尉九十而九江臨淮
會稽丹陽䂊章財各一尉且它復缺略唐府兵六百三十餘
所江淮兩道不過八九中朝義勇亦但取之關河三路夫苟
欲強兵者必在西北豈其民亦不足用歟九州之險捨河渭
則江漢淮海矣而山林沮澤之多至荆揚而窮用武之國莫
加焉竊迹前事七國之秦楚三分之吳魏五閠之周唐成敗
異效廼若彼夫形勢抑豈獨弱歟自昔轉輸之富曰江淮最
而塩也茗也香礬珠貝之属也視田賦又數倍世所謂財貨之
淵者方今擅有之矣比年大農之用厪厪無乏夫是數者之
利自若也又何繇若是然歟儒者實知務才之不競兵之不
銳形勢之不及財用之不継務孰急此者而但曰勿講舉而
咎之東南之故則何貴於儒者孟子曰得百里之地而君之
皆能以朝諸侯有天下况以四海之半又况古人有用之如
前所陳者矣豈曰不可願諸君䟽其方略以告
問古者重戎事宜亡一闕而舟師不槩見於經句哉舫人習
水著於明堂月令之書而世所行太公六韜盖有水戰云然
則古有之而失其傳耶案周制徒出於井馬出於丘車出於
甸旗鼓甲兵率賦民為之假令有舟師豈徒無所取給歟而
莫詳其制何也春狄之季東諸侯亟用之矣伐兵之役楚舟
以無政無功然則舟師宜亦有政明年掩以并牧之法治
楚兵賦車藉馬而舟楫不與夫舟楫不出於井牧之賦將安
出歟吳疆之役沙汭之役継此累見豈其取辦於倉卒之間
敺民而用之歟越之報吳也凢四萬五千人而習流二千耳
越固澤國也而可以水戰厪乃及此若然吳越之民殆未必
盡習歟夫舟無定賦士無素習安在其為東南之長而類以
得志何哉漢於邊郡置車騎水處置樓船各有員數且筭賦
漢所以治庫兵車馬者也水處以樓船易車騎其亦以筭錢
充費歟否則未聞也案地理志廬江有樓船官今夫水處不
但廬江郡而巳也它郡不置而廬江獨設官意者度縣官錢
治船艦於此歟博考諸傳則尋陽有船會稽有船慱昌有船
桂陽零陵豫章皆有船夫廬江獨設官而他郡類有之豈其
非在官之船故無(司存)歟不出於官而調之民是亦所謂取辦
倉卒間耳亦得有員數耶謂無員數也傳有之曰因南方樓
船士二十餘萬人以擊南粤而淮南之書亦有所謂樓船卒
水居者斯其為有員數昭昭矣士有員數其船栰不以倉卒
辦也亦昭昭矣然則舟孰從而具士何如而役可得而考歟
中興以来材官騎士既罷而三郡棹卒四部黃頭班班猶見
豈尚㳂西京之舊歟江左六朝舟師甚設而制度缺略不著
梁史有公私船之稱大抵或官或民初無所定陳之末載防
戎船艦悉還都下江中至無一隻以此推見誠無足云者至
唐制府兵於樓船未有處也然而荆襄揔管兼綂水陸鄂岳
出討大步艦亦必有法矣而兵志無傳焉抑又何哉方今
江海要擊其備嚴矣聞者有卒然之警猶調民艦以佐王旅
漁賈無擬發之常州縣有乏興之遽一時趣督往往條理未
彰或被其患伊欲以鄂渚之戍施之㳂江自荆逹楊許浦之
戍推之㳂海自吳逹閩聯次比伍輯以軍政使之大小相維
遠近相及而稽之周漢參之楚越按之梁唐之間靡有成憲
且夫治船置卒多靡官錢胡能贍之一切科民則有不忍儻
曰國家暇時姑置勿講卒有檄發閩浙騷然尚循舊貫財戍
要津而氣勢不通無益攻守宜安設施幸諸君察察陳之母
徒曰道德藩籬將安用此
問昔者大禹排淮决漢導三江定震澤而荆揚之患去方今
淮甸為國藩籬震澤近在股肱郡言水利宜無先焉盖聞毗
陵吳興之間淪為沮洳者皆故墟井聚落也桑田積多征賦
積减說者頗咎漕堤曰禹迹三江僅松江存耳自堤作而江
不足以瀉湖繇是歲患澇溢宜决之便是說則然矣顧今行
都北門堤居孔道芻糧銜艫可以坐集他如商旅之湊傳之
速使聘之便捨此無由焉朝而亡堤數者夕告病矣如之
何况㳂堤以東放于海斥往往桑麻沃懋利刺彌衆卒然墮
壞怨讟交作如之何往者范文正公欲䟽㶆浦以优松江之
流蘇文忠公欲立千橋以通漕堤之壅儻可行乎雖然當范
公時曾未有堤也殆不可與今同論若曰千橋橋成堤潰則
患在數年之後與在旦暮何異未見其可也或曰六朝都建
鄴運道不由京口盖自破崗瀆入秦淮自淮入江而破崗之
東下荆溪道今蘇湖二州間所謂下塘者可以徑度設若無
堤漕將出此雖然曩時都建鄰唯便漕斯巳耳今都臨安
匪直為漕慮也假令萬一有疆場之事長堤七八十里真所
謂枕席上過師者廢陸而川是内自阻而他患且如故又如
之何堧陂堰不可勝計卒難編復其不可不復毋過數處
泗口可以趨廣陵渦口可以向六合肥口可以下合肥古人
於是因田以設險因農以置屯大抵安豊以東則有芍陂塩
城以西則有射陂其間断流為阻則廬江有舒水龍舒有皖
水巢有巢湖滁有滁水六合有瓦梁淮隂有白水塘皆用兵
所逕也欲阻北道要無易此頗聞今兹豪右之家名田一𤱔
占地數頃阨塞類有主名矣胡從而得之強之而歸縣官耶
必紛然其擾不忍強民則地勢不比民居不聯而可以屯田
者未知有也或曰更以他地否則歸之直天冒地以要公上
倖民之利也為國而利倖民奚以為政若但曰官治陂堰俾
民自耕土曠人稀終為棄壌然則又如之何而可鄧艾之迹
杜預廢以成功何敬洙復以貽患夫豈皆不足為耶事有召
禍法有起姦自昔病之矣淮浙之間而水利不興焉何以為
國徒利之興一切不顧必有被其殃者願諸公切磋究之有
司將擇其中焉至若江漢以南嶓塚以東凢見於馬遷之書
班固之志桑欽之經何者所當修理科鎻條畫世所論著若
白氏之記六井曾鞏之叙鏡湖單鍔之論西浙何者所當依
用併幸毋略
問仰惟本朝至仁宗盛大仁厚擬周成康而過漢文景也自
德行言語政事文學極人物之成具在其時是何其盛哉盖
歴年過於文景之相継而事業何止淳樸無他而已彼好治
之心不宏如賈誼董仲舒為諸侯傳為博士無事功可述也
仁宗朝士由一介恢振斯文卓然配古者四方相望而不世
之賢能大用顯承與夫彙征于時衆矣慶曆間屡出手䛇開
天章閣銳然以天下事責成大臣然後諸公奉行佐助不為
無大功者而韓公范公富公獨當建議又收用端增置諫
臣中外議論相應如明按察抑僥倖去冗食謹入官選將帥
之類韓公所䟽非一至范富二公俱條當世急務如取士安
邊之要减任子革磨勘謹赦今厚農桑擇守宰易監司數事
而范富二公有所條相類而所條畫不同者又欲參其所長
大軆三公所陳汲汲於進才能退不肖而去宿弊也浸以施
行矣而醜正者去之他日所以委寄二府賜給筆札軆
貌不殊倉猝固或未足數而不自同於諸生對策者其歸
而條上亦有可言歟此其尤著者班班上下若近若疎所
以為人才之盛皆可攷也夫事有本未有名實有凢目而緩
急細大係焉願以獨盛之日人物之盛所以有意太平或用
或言者備陳之將以仰禆今日大有為之治毋易言也
問治亂廢興之故數千載間其既有聖賢之效者所不論矣
自餘豈無渺然長思放言而太息者要皆謂成康後無善治
周孔遠無正學其志往往磅薄宇内而求一世之盡從吾說
而不可得也然至今獨以孟氏為是其果然乎彼荀卿於制
作之原富強之效視帝王六經所論無一不周楊雄雖不如
荀之詳也如梡革断鞠所以諄諄於唐虞成周云者意亦獨
至自餘有師說家法者陳經制長策者俱非魏晉以下所可
及王通謂可以再造彛倫而悲末世之苟道韓愈推孟氏之
功不在禹下原道所言亦非他儒者能及之雖然愈則曰孟
氏之死不得其傳焉自是舉世同聲和之顧豈無人哉抑孟
氏之名巳尊而人不敢異議也果有所見哉此不可因人而
言也本朝歐陽公之門學者方盛尤善論文學政事耻一事物不
知泰山徂徠間則有行修經明學者所謂師表湖學胡公尤
篤治道其學者多有才效號為學術尤備放南周氏二程先
生關中張氏以道學倡天下論學在當時遺言至今日世亦
戶知之矣雖然成康周孔之後道術為天下裂治效泯然不
知由起之故所謂渺然長思放言太息數世不過幾人而論
議顧不復有如孔孟之一藉彼荒唐之鳴長短之說如昔日
之甚不知學者何所取為不之證以敵異端歟今而曰伊
雒云也自周孔以来寧獨賢歟其間作者多矣若貌敬口
是因人之言則非學者矣彼其曰治國平天下物有先後也
致知格物云也篤恭而天下平也無實可議無證可考夫作
王制議大事儻幽冥而不知漢儒且深病之是其所論尚未
周歟雖然彼其考古今精矣而顧多論大軆何歟其有得於
古今之精所以守經遭變者可得聞歟若是與孔孟之傳無
一不相似也則委吾心布四軆以求聖王之奥可也若不能
自信終身悠悠於一二之見則如昔之作者皆罪之書不云
乎九川滌原四海會同願歴考作者相與輸中心而講之毋
徒游言而巳
問周官六典各有攸司而其間錯綜不齊若相輸而不相次
何歟司馬兵官(也宜凡夏)官之屬皆介胄之士師田之役也今也
司土掌群臣之版正朝儀之位而隷於司馬且夫掌群臣之
版與介胄之士不可以同僚也正朝儀之位與師田之役不
可以聮事也而周官顧合為一無乃非其倫乎豈以為折衝
爼豆不過闕庭之上乎不然則必習於賓贊之儀而後可以
治軍旅乎或者以為是秦火之後簡編雜揉然也儻以為簡
編之雜揉而今制右選之士言事上閣殆有若周官之遺意
則又未可以咎秦火矣其推原古今設官分職之本詳著于篇
止齋先生文集卷之四十三
