止齋先生文集卷之三十一
表
夀成皇后冊寶賀皇帝
長樂問安重闈燕喜太常議禮大冊崇成鋪陳典章炳燿古
昔中賀恭惟皇帝陛下盡倫之至為治之原重以離明方繼
大人之照受兹晉福聿申王母之休揭盛典於熙朝燦縟儀
於顯冊三宫衍慶千載同時臣阻詣漢庭尚于周隰麟趾騶
虞之化幸際風移鷄鳴鶴駕之朝莫陪旅進
賀夀皇聖帝
五日一朝俱享玉巵之奉六宫九御載揚寶冊之文邦國有
光臣民胥慶中賀恭惟至尊夀皇聖帝陛下重華稽古正始
齊家事親以萬國之歡虞嬪是相夢帝有九齡之予文母攸
同方游神於穆清之宫而垂世皆希闊之典臣繆叨乘傳適
阻稱觴雖莫陪鶴駕之朝觀光禁籞尚能述麟趾之化流詠
河洲
賀夀聖皇太后
鶴駕問安夙備西廂之敬螭章成禮尤嚴北面之朝盛事罕
聞鴻休疊出中賀恭惟夀聖皇太后殿下助成隂教贊佑皇
圖式符坤德之元尊為聖母爰作離明之兩親授神孫適昭
揭於徽稱宜恪恭於婦職臣繆將使指遠去朝行雖莫趨長
樂之班但遥賦關雎之詠
賀夀成皇后
三夀作朋備極慈闈之養重明麗正前陳寶冊之文振古所
無大邦之慶中賀恭惟夀成皇后殿下虞嬪匹美文母齊芳
袗衣鼓琴克相重華之化寢門侍膳聿成正始之風惟二十
七載之明昌宜億萬斯年之稱頌臣逖聞盛舉欣遇明時鷄
鳴鶴駕之朝雖莫陪於盛事麟趾騶虞之化尚能播於聲詩
賀皇后
徽冊有光尊歸北闕尚宫前導制舉西廂彌文煥然内則嚴
甚中賀恭惟皇后殿下贊禆孝治修㓗母儀䄖翟禕衣寅奉
執笄之禮根車羽盖載嚴問寢之朝式當寶冊之成恭想玉
巵之奉臣冐持漢節阻簉周行逖聞縟典之肇修自慶愚生
之幸會
皇后冊寶賀皇帝
書周正月粤若始年建漢長秋兹惟内治三宫燕喜四海瞻
依中賀恭惟皇帝陛下離明而巽齊乾健而坤順共爲子職
必有告榛栗之慶彼以功必有獻穜穋之種眷言中饋聿
自初潜式陳王冊之文用正椒房之號於以端本豈徒示恩
臣乘傳於兹趨庭罔及關雎正始當明承教化之由卷耳審
官敢在知勤勞之數
賀夀聖皇太后
慈闈問安夙謹東朝之事正宫備冊載修北面之儀鋪揚典
章慰懌中外中賀恭惟夀聖太皇太后殿下德尊聖母謀卑
神孫謂九重端冕之儀早垂内則而再拜執笄之禮首建中
闈既陳衣庸備玉牃臣逖聞縟典阻造外庭望紫闕以傾
馳與蒼生而瞻頌
賀夀皇聖帝
迪從子保喜承長樂之顔先欲家齊親卑塗山之助再掦顯
冊盡出宏規彌文畢張率土稱慶中賀恭惟至尊夀皇聖帝
陛下以身為度於禮不愆凢后妃嬪御之常悉循古制而父
子夫婦之王曲盡人倫冀其嗣太姒之音足以正二南之始
式陳玉檢用建椒闈臣遠去朝行謬將使指雖欲殫於頌述
曾莫究於形容
賀夀成皇后
坤象承天甫就旨甘之奉家人正位仍嚴笄緫之朝宏休載
揚盛事創見中賀恭惟夀成皇后殿下化由治内道本家齊
謂嗣聖御圖適萬乘龍飛之旦而尚宮奉冊修九重燕寝之
儀式昭六服之常庸備三宫之養臣驅馳周隰瞻望堯階聆
寶瑑之鋪張與編氓而抃蹈
賀皇后
貢金九牧夏統惟新正位六宮周儀攸重於穆椒房之號有
光彤管之書中賀恭惟皇后殿下作配乾潛同功坤載舜鼓
琴被袗克傳嬀汭之規禹菲食卑宮實變塗山之美長秋初
建諸夏宗依而父父之尊榮將以垂孫孫之矩範臣瞻
言京室頌詠河洲獻穜稑於王遥想躬行之事采藻蘋於澗
益觀丕變之風
湖南提舉謝到任
重明麗正方此第功五在邊然冐寵業未免宜黜得遷
之儀臣不勝以榮為懼之情中謝竊以蕞爾桂陽鄰於嶺表自
升軍額將五十載之間可紀守臣纔一二人而巳然必宣勞
而滿歲廼能循次以為州未有即賜除書遂將使指輙衡陳
於當路皆度於它邦周會王人微亦序諸侯之上漢置刺
史始皆属丞相之官豈容如臣亦預兹選重念臣腐儒無用
假守罔功勤不足以盖荒政之愆廉不足以塞曠官之責頋
專城而不理况闔部以安施雖幸遭時以政拙心勞而見錄
未知善後將力小任重之為憂兹盖伏遇皇帝陛下自天
出寧如日委照敬識百辟之舉無有幽深允釐庶績之熙不
遺微細遂令庸冗輙沐恩榮臣敢不懋明詔條采聽謠俗平
頒興積庶將自古以有年懋遷化居不失與民而共利
提舉司謝賜曆日
夏時三之日振古如兹周曆萬斯年自今以始凢蒙敬授悉
頼裁成中謝恭惟皇帝陛下得聖之傳為天所命受三朝之
圖籍罔不朝宗在七政之璣衡皆如軌度廼頒初政爰布新
書臣濫職將明當思考恊不違咫尺既同拜賜之榮敢離湏
臾而怠觀風之事
湖南轉運判官謝到任
乘傳彌年缺然𥙷報將輸所部滋甚光華中謝惟本朝行仁政
之原自諸道置計司而始孰為之說浸失其傳不知國家之
意本以勝暴殘但曰藩鎮之財聚而歸公上由是多故至于
中興雖懷惻怛之心莫奉丁寧之詔惟聖有作視民如傷疇
咨廷紳申固邦本方當講求民瘼之際宜得布宣主德之才
深明盈虚稍務損益頋以兹事付之臣愚伏念臣學不過於
虚談仕未離乎嘗試曷期衰暮偶際休明且治郡徒勞初無
毫髮之效况察州不敏近在目睫之間以自知之甚明將大
幸之難再云胡隆委得以次遷恭惟皇帝陛下豈弟作人
高明覆物謂曠日持久或有盡知情偽之長謂便道之官庶
無數易將迎之患遂令庸冗有此僥踰臣敢不對越龍光勉
旃駑力苟不至乏絶以貽屯所之憂則有條便宜當漸為
来者之計
湖南提舉賀慶節
太極之生兩儀尊無與並嵩高之呼萬歲喜不自勝中賀恭惟
至尊夀皇聖帝陛下德配百王心游太古行尭之道莫測於
聖神薦禹於天復於順受適紀誕彌之旦永膺滋至之休
臣將指荆湖馳心魏闕為夀雖莫綴於清班石崖可䥴
豈敢忘於善頌
湖南運判賀重明節
地闢天開聖作明述於赫重離之運有来載震之祥中賀伏臣
禹相舜歴年之多武繼文受命之固昔嘗聞於六藝今親見
於一時恭惟皇帝陛下允執其中聿修厥德歛時五福豈
惟叙有夏之疇與我九齡抑又過成周之歴臣濫將使指嘗
簡睿知若帝之初雖阻闕庭之觀禮如山之夀但瞻衡嶽以
爲詩
重明節進奉銀
後天祝筭既同嵩嶽之呼任土貢珍爰致荆州之品前件銀
氣鍾清淑産類朱提侑萬年之觴深慚微幣得諸山之甕願
賦休祥
丙辰賀瑞慶節
長彂其祥自一陽之生子誕彌厥月當六位之成乾宗社寵
嘉華夷欣頌中賀恭惟皇帝陛下聦明時乂剛徤日新省事
清心獨冠百王之上深仁厚澤丕承列聖之傳於萬斯年自
今以始臣頃叨虞侍最荷簡知属當去極之遥阻在奉觴之
後昭回下燭常對越於奎文舞蹈永歌但熙然於堯壤
丁巳賀瑞慶節
地闢天開爰紀大来之慶川增山夀咸輸美報之誠中賀恭惟
皇帝陛下典學光明性原溥博澹然無欲裒六藝以自怡聖
矣不居守舊章而唯謹是宜誕爲民極永荷天休臣介在遐
陬阻陪盛事每慚隆眷曾無圯上之一編竊幸餘生猶有華
封之三祝
戊午賀瑞慶節
聦明作后聿開出震之祥歴數在躬有永後天之筭中賀恭惟
皇帝陛下宅心慈儉玩意穆清承列聖之儲休輯兩宫之燕
祉誕為民極長握乾符臣夙荷簡知久違抃蹈嵩呼萬歲欣
盛事之難逢天保六章愧隆恩之未報
己未賀瑞慶節
萬年景福誕膺天授之休四海歡心姑盡臣恭之義中賀恭惟
皇帝陛下道無偏陂學有緝熙燕及兩宫增聖圖之廣大陶
成多士粲王度之清夷肇開震夙之期永享熾昌之夀臣蒙
恩至厚抱釁罙深積五稔之凌兢無一毫之覬幸衣冠甚偉
雖阻預於耆英畎畝不忘但欣逢於華旦
謝中書舍人
代言之任與政相通顧惟何人亦在此選中謝臣聞惟虞夏商
周之世有謨訓誥命之書至於兩都亦稱七制要是人主猷
為之盛見於儒臣文字之工惟其相遭是以不朽然則鄒枚
而下詞藻豈謂之乏人魏晉以来號令不聞於傳世雖僅存
於職掌曾何𥙷於治功洪惟本朝追並隆古慶曆元祐之際
豈非千載之一時歐陽蘇軾之徒故有六經之遺意式至今
日作興斯文由此觀之則臣幸甚兹盖伏遇
皇帝陛下虚心無我立政惟人方旦視民而如傷未嘗以位
而為樂凢所&KR2276;告無非休明臣敢不益勵初心以期後效必
也緝熙光明之學至於令終庶乎草創潤色之文可以行遠
止齋先生文集卷之三十一
