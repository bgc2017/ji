止齋先生文集卷之十四
外制
慈福太皇太后册寳書冊文官中大夫知樞密院事
趙汝愚轉大中大夫
敕迺十有一月癸未日南至朕帥中宫從以婦子朝于重華
獲陪親尊上顯號於王母永惟一朝四世非常之休則亦二
三股肱克相孝治以輯威儀可無茂恩昭示褒律具官某任
重而道遠經明而行脩累朝篤叙同姓然自熙寕以進士
對策而卿始以讜議冠群英自治平以儒臣本兵而卿始以
雅望位三事卓爾大雅百年而復見之朕甚嘉焉属兹成禮
盍圖爾功維昔太任儀刑姜姒功在十亂德在二南於是周
公推本聖子作思齊之詩以歌之而仲尼定為六藝傳信萬
世朕今建事過扵成王翳曾不在周公之下醻勞進秩
實應經誼噫繼自今為陪朕歲上萬年之觴頋不
偉歟可
篆寳文官通議大夫參知政事陳騤轉通奉大夫
敕迺者具法駕以日南至朝慈福宫夀皇拜乎前夀母拜乎
後朕帥中宫從以婦子搢圭稽首奉上寳章亦惟輔臣克相
鉅典可無褒律以示同休具官某直内而方外博文而約禮
及見故老在紹興文獻之間蔚為儒宗極重華侍從之選眷
言舊學簡在初潜所謂獨抱遺經能斷大事者矣晉預機政
益行所知俾予孝治度越千古盖周頌大任而不及子孫逮
事之榮漢尊長樂而不備父母俱存之福洪惟我家一朝四
世自有載籍未之前聞翳卿特書盡善具美噫朕式克至于
今日休豈惟兩宮將高廟亦寵嘉之序進一官匪以為報可
前導禮義使并奏禮畢通議大夫同知樞密院事余
端禮轉通奉大夫
敕日奉寳冊上之慈福也乘輿所過觀者萬人夾道率皆歸
美於朕躬朕豈敢&KR0825;也則亦有宅心知訓之臣克輯盛事可
無褒寵用以示勸具官某直諒而多聞明哲而匪懈盖退然
如不勝衣而道任天下之重謙謙鞠躬而勇過孟賁矣從游
潜邸陳誼最高晉翊鴻樞臨機必斷朕嘉頼焉廼者導予有
儀可象肆于竣事盍啚爾功朕誦思齊之詩推尊文王本之
太任於是盖四世矣而周公始作大雅考引功德以昭前人
未必逮事王母親周旋揖遜乎其間也以今况古孰與朕休
如卿遭時亦曰鮮儷繼自今卿其以予萬億年對天之休將
書勞進秩不一而足焉尚其懋哉可
兵部尚書羅點母太淑人繆氏遇慶典恩特封齊安
郡大夫人
敕朕觀魯詩頌僖公之有道及其夀母於以知吾卿大夫之
賢其毋氏不可以無報禮也具官某母具位繆氏克相君子
種德云邁是生賢嗣為邦司直以點之議論風操過魯侯遠
甚則爾母視魯夫人賢何如也義不貳其夫而善祥集於晚
年教行於子而淑譽聞扵斯世肆朕嘉與游錫贊書秩以小
君䟽封名郡抑與魯人請命于周而後作頌者異矣尚服寵
光以綏夀祉可
中書舍人楼鑰毋太碩人汪氏遇慶典恩特封太淑
人
敕朕觀魯詩頌僖公之有道及其夀毋於以知吾卿大夫之
賢其母氏不可以無報禮也具官某母具位汪氏克相君子
為名大夫是生賢嗣世濟其美以鑰之議論風操過魯侯遠
甚則爾毋視魯夫人賢何如也爵雖從其夫而善祥集於晚
年教行於子而令譽聞於斯世逮兹邦慶游錫贊書抑與曾
人請命于周而後作頌者異矣尚服寵光以綏夀祉可
參知政事陳騤子臧孫遇慶典恩乞進封其毋
敕日奉萬年之觴于朕王母嘉頼爾父爰進褒律而爾又以
錫類之恩崇大其母膏沐之邑豈不榮哉具官某母具位某
氏吾大臣内助也而及偕老方爾父夙夜匪懈熙我庶績亦
惟爾母整齊家事而後得以并意一卿不懷其私則從夫之
爵雖不以癸未詔書從事晉封名邦朕何愛焉而况乎夫人
獨得之也若夫可以久處約於燈火之初可以長處樂於簮
裾之後凢百命婦於焉取式則此異恩又足用勸可
安定郡王子濤遇慶典恩轉官
敕維建隆磐石之宗澤流後裔維慈福奉觴之慶燕及高年
兼二者以有言進一官而何吝具官某為今屬籍視古典刑
以孝恭友兄弟如周君陳以謹重率宗室如漢劉德至於試
吏允也過人信抱負之不群况行藏之無愧比觀掌故誰其
逮事於四朝強起襲封兹謂愸遺之一老可以華國豈惟奉
祠方欽想於逹尊宜亟蒙於殊渥假如老老亡元日之詔書
祗以親親亦盛時之恩意明揚進律晉陟承流其茂對於寵
光用永綏於眉夀可
慈福太皇太后姪淮東緫領吴珽特轉一官
敕具官某朕嘗從上皇後恭上慈福之冊親聆慈訓勉
之以學至今心不敢忘也而施恩外家久不予决甚失朕意
爰趣有司上之而爾某方饟淮師序進一秩以太后訓朕
之意則爾亦宜自好修以成思齊太任之美矣可
吴璹(方令奉常序進)吴瑊(方分郡符序進一秩)
吴璿吴琯吴錡(寓直延閣序進一扶)吴鈞吴鏜吴鑄(方為屬外臺序進一秩)
吴銓等一十二人(序進一官浸即膴仕)燕棨等九人(各以姻聮進官一秩)
迪功郎前金州司戶青陽炳文年九十一遇慶典恩
特封承務郎
敕具官某在易之晉受茲介福于其王母而朕身親見之豈
不盛哉餘慶溥將燕及人老俾爾晏歲齒于初官尚服寵榮
益綏夀嘏可
儒林郎御史臺副引贊官賈忱應奉上
尊號冊寳了畢轉承直郎
敕具官某典禮行扵上而澤下逮盖廣愛之道也爾適幸會
亦與進秩尚務肅給母愆于儀可
朝散大夫軍噐少監兼實錄院檢討官兼權考功郎
官黃由除將作監兼嘉王府直講(十二月二十日)
敕具官某朕有元子愛之固深而教之惟恐不至一時賓僚
儒學之選爾以魁倫之彦久儀群玉之府侃侃正色抗論不
回自少匠而為長蓋亦寵矣技巧精能非所以望汝也横經
朱邸使吾兒有直諒多聞之益是惟休哉可
武德大夫帶御噐械幹辦皇城司陳守忠係
重華宫淑妃陳氏親父久在殿陛特與帶行遥郡刺
史
敕具官某扵重華為掖庭之親扵廣内為屬鞬之列矧惟肅
給濟以靖共出入两宫而無違周旋四姓而不競爰醻勞扵
歲籥俾借重扵州麾以歡庭幃以壮軒陛可
奉議郎太府寺丞曾三聘除秘書郎(十二月二十三日)
敕道山蓬莱圖籍鉅萬士夫仰望真有飈車羽輪之隔游其
中者皆天下選也以爾力學自奮持論不阿憂國之心如飢
如渴擢自外府徑登清貫益讀未見書以昌遠業且使四部
秩然有序是為稱職哉可
大理寺主簿王寕新知信陽軍劉崇之並除太府寺丞
(十二月二十三日)
敕寺監皆有丞而外府設官特詳焉盖欲上禆版曺之調度
下托有司之出納不可以非其人也以爾寕文辝蔚然明習
吏道勾稽棘寺平反為多爰俾序迁以酬勞勩爾崇之聲稱
籍甚蚤登著庭出守邊方召對尤敏使還朝蹟以慰公言所
貴於儒者謂其能通世務以其所學見之事功勉哉可
朝散大夫王進之知德慶府
敕具官某爾頃以天府貳車往守武陵突不得黔已復報罷
朕心憫焉晉康雖遠實高皇興王之地舉以授汝以觀
汝能尚其懋哉母替朕命可
張某知宜州
敕具官某自桂林以南之州宜為大其與蠻人隣也宜為邇
置侯固圍重於他邦舉以付爾不謂之選擇而使子歟尚對
明恩無乏邊事可
朝散郎充顯謨閣待制兼皇子嘉王府翊善黃裳
兼侍講(五年正月二十)
敕朕每歲仲春詔諸儒講路門將脩故事有日矣比覧名籍
為之矍然昔者所進今安在耶而不為予講也具官某以六
學之醇長於勸誦嘗發明春秋之旨纚纚可聽也何恙不已
而憫勞以大夫之事但與吾兒游乎夫文帝能前席賈生於
久不見之餘而武帝不能留汲黯扵出入禁闥之日兩君治
效較然可覩爾不當起為予講耶詩不云乎素絲祝之良馬
六之彼妹者子何以告之此朕所以責望汝也可
從政郎建康府江寕縣尉趙汝章收使射賞轉文林
郎
敕具官某澤宮不建士無射御之習夀皇以為此非所
以合文武也既策之廷中復取之囿於此皆得雋焉士亦
艱矣俾進一階用為如吾詔者之勸可
降授朝奉郎權通判建康府徐嶤任國子博士日奏
對失儀降官特復朝散郎致仕
敕具官某闕庭之禮陵三軍者懼焉以其嚴也爾為博士長
而進對失容至於䥴秩朕豈深咎爾耶丞郡亡何聿来致事母
乃謹畏過自刻責乎俾還舊官示棄前咎則朕之遇士大夫
明恕兼矣可
福建提刑盧彦德奏泉州同安縣尉鍾安老增強盗
希賞夲州錄事參軍從政郎鄭繼功符同結錄更不
駁正繼功特降两資放罷
敕具官某捕盗之賞建隆舊章也比歲吏緣為欺往往傳會
得官縉紳數以為言而重改作將以待實能焉爾汝治其獄
迺不審察竟以傳會之辭上之州家士師不能治士非是之
謂歟其削兩秩仍免居官尚務省循以蓋前咎可
前提舉廣南市舶江文叔容縦押綱官移易香綱錢
物特降一官
敕具官某建隆舶司盖長吏兼之尋以為有遺利也而&KR0825;置
使亦稍密矣爾領其事迺以貢輸属汙吏然則何頼焉削之
一官以為不謹所使者之戒可
知建康府余端禮奏武經郎李存道和糴淮西総領
所米般量少欠降一官
敕具官某峙粮以省漕此大事也而爾不䆒心至見劾於帥
閫爰奪一階以警怠事尚其省循冀不終棄可
入内内侍省東頭供奉官毛居實轉歸吏部授從義
郎
敕具官某爾自謫籍得歸銓曺命之秩官往護陵寝其對恩
渥母忘懼思苟無後愆亦豈遐棄可
新知錢塘縣趙盛婺州通判吴璹並除職事官(三月二十)
(一日)
敕具官某等維昔忠獻光輔高宗以建我家維今
太皇實佐求賢而無私謁天下誦之則以爾盛忠獻之後璹
太皇家人也靖共在位克世其美而寘諸周行以勸勲
戚不亦宜乎可
大理少卿許及之奉使回特轉一官
敕具官某昔臯陶明刑能弭猾夏之患爾吾諫臣也而為大
理稽經傳古人自不冤非所謂淑問如皐陶者耶銜命北庭
且以覘國朕所為用汝也肆于歸報亹然獻忠盖歴道其所
更見至扵禾黍而未嘗一語及傑馬之病朕聞之有感焉書
勞增秩是特舊章若属有鄰國之大事爾其選哉可
閤門舍人蔣介奉使回特一官
敕具官某使扵四方孔門以為難是可以觀士矣爾以西州
之彦庀職上閤意象容止亶如儒素盖其所趣尚然也属脩
隣聘以爾輔行肆于歸報禮無違者書勞增秩盖循舊章𣣔
究爾能嗣有晉寵可
帶御噐械蔡必勝除知閤門事
敕具官某昔者仲尼設科可使束帶與賓客言者皆高弟也
矧吾上閤四方扵此乎觀禮而可不用士乎爾以諸生習孫
吴對策為天下第一操履趍尚學士大夫也夀皇嘉之
駸駸膴仕朕方在潜邸每視朝輒属意汝以為可在左右肆
我嗣服首加趣召俄而䘖恤迺今来歸是用命汝典我閤事
夫不以寒素處私人不以學問望右列其来尚矣自我作古
追復仲尼之遺意爾其懋哉以圖忠報可
朝奉大夫試尚書禮部侍郎倪思薦舉不當降一官
滿一期叙復朝散大夫
敕朕惟聽言信行雖高第不保其終身觀過知仁則寬朝宜
諒其本意爰棄前咎俾復故官具官某蔚為國華簡在法從
久居臺閣盖習扵推轂之風樂道縉紳亦恐有積薪之恨云
胡吏議及此上聞迺不知猾吏之為而徒錄名臣之後或者
愛博至於言私雖薄示懲章豈遽忘於善類思皇多士朕所
以舍舊而圖新求備一人爾母為矯枉而過直可
降授通議大夫顯謨閣待制提舉江州太平興國
宮陳峴薦舉不當降一官滿一期叙復通奉大夫
敕朕惟聽言信行雖高第不保其終身觀過知仁則寬朝宜
諒其本意爰及改歲俾還故官具官某屡典名藩久持從槖
以公卿大夫之後雅有扳援則門生故吏之多豈皆决擇况
重以名家之好則忘其贓状之非及此上聞掛於吏議既往
不咎朕所以舍舊而圖新永矢弗諼爾無為矯枉而過直可
顯謨閣學士降授通奉大夫知建康府鄭僑舉淳安
令舒光改官不當降官滿一期叙復正議大夫
敕具官某淳安令之獄至今人疑之朕徐考其所為主則皆
吾賢卿大夫也吾賢卿大夫也而坐以繆舉之罰毋乃已重
乎以爾經明行脩為海内所稱數而閱天下之士多矣門生
故吏必善推擇而不苟取迺者所舉令其具如刑書邪則與
其進不保其往孔子有是言矣不如刑書則是即墨大夫也
豈以微文而廢善類爰棄前咎俾還故官其繼自今毋以精
失士之意益舉所知是謂忠報可
朝請大夫中書舍人樓鑰磨勘轉朝議大夫
敕計曰非所以處賢才也書勞非所以待法從也而有司以
功令来上曰某人當進其官則朕亦重改焉耳具官某以文
墨議論方代予言自吾與丞相執政進退群臣當不當功罪
爾皆得以可否是正于其間分職授任亦異於百辟矣績用
益彰聲望益茂則等而上之不過三數官皆將以待汝何屑
屑以課日月增秩為事尚服訓辭以須明陟可
曾知嚴州
敕具官某贛川之曾人物相望仕至二千石者前後以十數
厥聲茂焉爾習于家傳有志於古試以郡寄有志於民還奏
便朝嘉其詳練惟嚴陵之輔郡實高廟之潜藩分以左符用
撫吾民由小州得大州益勉厥職以大爾家可
林大中磨勘轉官
敕計日非所以待賢能也循次非所以優法從也而有司以
功令告足爲舊章庸可廢乎具官某以直道正臺綱至于累
歲以勇退紆州組殆將終更槩之懋官一階不足酬也况夫
訓詞深厚駮議剴切朕甚嘉之乎而有司會課姑惟增秩其
尚欽承以須殊奬可
奉國軍節度使開府儀同三司充萬夀觀使夏執中
所生母郡夫人沈氏贈崇國夫人
敕詩人誦后夫人之賢必以爲某人之子之孫之甥之妹盖
推本其所從来不一而足也具官某所生母具位沈氏作配
名門雅有淑德是生賢嗣爲國元舅日者朕緣申伯之誼加
錫命數視儀鼎司夫寵其身而不及其毋豈所以宏賁外氏
之祧乎是生不霑膏沐之賜而死無以慰蓼莪之思也爰自
郡封陞華上國尚歆明恩永緩爾後可
故妻郡夫人諶氏贈寧國夫人
敕公卿將相處貴倨之勢而不驕非獨其身賢也警戒相成
厥有内助具官某故妻具位諶氏嘗爲吾舅氏之配與之共
隱約矣今以吾舅申錫命數視儀鼎司敬共不違退若初筮
推本所自非有如齊風雞鳴之配然耶夫生有中饋之勞而
不及從夫之爵死祔於姑之室猶未離於郡小君也則吾外
氏之祧尚有遺恨晉陟上國庸慰幽冥尚歆明恩益相夫子
可
止齋先生文集卷之十四
