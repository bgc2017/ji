止齋先生文集卷之一
歌辭
暮之春六章章五句(先生有堂曰春御翰扁榜)
暮之春兮物維其嘉乾際兮坤涯母將雛兮彼實者華魚在
藻兮燕子還于故家今者不樂兮云何
暮之春兮風日與柔桑女兮南疇相爾夏畦兮悲秋斵冰兮
長夜無裘今者不樂兮何求
暮之春兮雍雍熙熙堯裳兮舜衣五絃之琴兮一䕫曾不知
結䋲與秉鉞兮何時瞻言千載兮忽焉其遠而
山有龜蒙兮水有沂天未喪斯文兮在兹二三子兮皇皇欲
何之鼓瑟兮為誰捨此兮吾將安歸
止齋兮年年室環堵兮兩山有川鷗鷺巢簷兮圓荷田田豈
無芳草兮杜鵑世微孔子兮獨抱乎韋編
雲漢之章兮光燭天朝宗兮列仙胡歸晚兮病骨拳然與客
歌商兮忘食與眠點爾何如兮吾未知其孰賢
西廟招辭(并序)
淳熙十有三年二月知瑞安縣事公非先生之曾孫劉龜
從再作西廟以祠宣和縣令王公經國扵其落也邑人陳
某為作迎神一章使工歌之經國字公濟其守禦事許忠
簡公嘗識之故不叙
君昔兮胡不去斯君今兮胡不来斯文棟兮琱楣峴山之麓
兮江圻旨酒牲兮潔肥皓遺老兮鬚眉坎擊鼓兮吹篪君勿
来兮遲遲山蜿蜿兮榕隂萎蕤冮水清夷兮無蛟與螭君之
来兮可以娛嬉君不共安兮誰與共危鳴玉兮衮衣彼亦君
兮一時莾中州兮為夷匪冡則廟兮牛羊纍纍尚我民兮有
知子子孫兮永依揆之兮以是非君舍此兮安之田有畔兮
澤有陂桑稻兮誕彌懷不報兮忸怩日早暮兮夜何其猶容
與兮誰湏
古詩
落葉一首别諸友客新昌
落葉一二數遥夜忽已午百年能幾何望道猶未睹清揚得
邂逅簡易從險阻明朝買扁舟萬議付風雨新詩話别恨為
我謝酸楚蒼蒼歲後竹白首見肺腑要有不别時尸居一環
堵
讀范文正公神道碑有感佚事
武侯不可致元德造其廬公在衰絰中乃上時政書維時君
臣定亊與草昧殊出處千載同豈必名迹如行伍拔大將寒
饑得名儒推轂天下士百年用其餘生平慕河汾未許王魏
俱慇懃八司馬意獨何區區自古朋黨論消復莾無期誰令
羣疑亡韓富及有為惜哉公不見功名止西陲
送國子監丞顔幾聖提舉江東分韻得動字
長安夜未艾客枕厭羣動平明視天闕劒珮鳴珌琫學省雖
冷官上意嚮周孔六飛自天下多士溘雲滃饔飱燕苹鹿道
義發醯蠓方將屬耆英高舉出埃塕離觴春駘蕩歸路月朣
朧勲業當及時千年付南董
懷寧國守鄭少卿景望
一日一度過短墻三日風雨撓我腸天球河圖在東序保障
繭絲分晉陽我欲從之苕水遠搔首不見月滿廊笑看兒女
羅列拜老人星下燒夜香
送宋國博參議冮東分韻得夜字前年
上幸學一時同舍今去略盡為之悵然
南門供帳江上亭北門觴酒湖邊榭兩年出餞略可數往往
行人半同舍憶昔翠華臨璧海儒先一日爭聲價蘇君舌掉
巫峽水楊君氣奪幽并夜黃君石矻不可轉夫子居然古彛
斝艾軒風流天下少獨奏咸韻無濩夏黃粱未熟事如許白
髮不生心亦怕古来賢俊多坎軻道與世違胡足詫武皇好
少臣巳老孟子尊王君尚霸嗟乎夫子幸遭時諸公衮衮皆
流亞德尊不過五品薄歲晚曾無一飰暇君恩豈必間湖海
家事姑惟問桑稼此行端可振頽俗令我短轅今欲駕
遊鼓山
鼓山聞天下一見名不空自從周職方閩在王會中登山亦
幾人興寄随所逄騎君常愒日遷客多悲風劒川發甌西萬
阻與海通忽焉得平壌北山矗其東我行未及巔己見國勢
雄三韓到吴會不可道里竆俯瞰南来帆沄沄自朝宗曩時
諸降王各撫千里封相招神䘖圖旅獻東都宫東都今何如
胡馬鳴蒿蓬一春長雨霧明日歸樊籠恣探泉石幽篝燈道
歸笻
和孫偉卿雜言十章
萬事如浮雲可翫不可有三年刻一葉未就骨已朽
可憐負薪子誤有廊廟志出門欲何之馬拙車未試
一飰腹果然身外百不湏深知飢方朔不似飽侏儒
墮落生死間大患為有身老子識未破天地豈不仁
幽居悟前疲寡欲得身徤筮之此何祥厥繇無水困
有書但插架有門亦常關是非天下爭而我土石頑
好酒来誰家明月得我心把酒弄明月醉卧盗不侵
阨竆果何尤利逹竟誰在眷言荷鉏人妻子敬相待
或勸著子書我恐落人世呼兒具紙筆一歲復一歲
人事盡鄕曲田租了王官獨於大海枯不改古井寒
送林正仲丞玉山
去年我為客持酒送君歸君今理征驂我適卧舊廬人生足
離合仕䆠相乘除科名餘十年丞縣亦既遲顔色日愈好絶
口無歔欷自言有時命歲宴知何如深蔵濟人具不作借勢
書虚名多自誤徐步乃疾驅從兹拭老眼看君上亨衢
和林懿仲喜雪韻
常暘厥咎何君相疚朝夕愧莫慰羣黎凄其望三白是心與
天通昨夜平地尺蓑笠在東阡耰耡在西陌忍待明年飽欣
及吾事隙海宇正無塵草木亦煥赫遥知𬗋宸朝千官手加
額温綸粲龍光賀牘交馬跡銜枚懸瓠城仗節㞐延澤獨擁
藍關馬共飰滹沱麥更願吾君相對此念忠赤當今挾纊温
恩意到疆場有士如有年要豈旦日積袁安自甘寢掃軌無
過客
再和前韻
冬夜苦難曉短景復易夕安得戶牅光不待東方白恍如游
化城瓊臺若干尺英華發林藪餘彩散阡陌平鋪浩無垠巽
入微有隙忍寒貪縱觀未願朝㬢赫柳綿著歌茵梅片墮粧
額皭然羣汙中有意欲比迹自識玉皇家癯仙陋山澤新来
學為農遭歲屢無麥穉子色恒饑老婢脚盡赤一飰今有待
喜更問瓜埸歸来看牀頭瓶粟幸餘積且以炊春醪號召巳
散客
除夜用前韻
又添犬馬齒常恐牛羊夕牙無數株牢鬢已太半白六朝貴
人家珊瑚高數尺復有陵邑豪沃壤動連陌㞐然燕巢幕忽
矣駒過隙伊傅亦中夀至今名赫赫蒼苔卧風雨曾乏斷碑
額中原五十載胡騎亂禹跡誰當懶折腰去學陶彭澤憂端
壓不下中夜歌秀麥昭代豈無人腰黃眼前赤鴻儒籌禁省
壮士守邊埸罷歌且杯酒澆此懷抱積柴門剥剥響巳有賀
年客
和林宗簡除夜韻余與宗簡皆病餘而除夜皆賦詩
因反前意
竆懷卿相憂老作兒女悲百爾皆妄想一粲看新詩短長緫
歸盡君閱古盛衰煌煌五矦家寬作數世期經史或不讀名
字亦奚為茂對乾三陽靜養月一規
再用喜雪除夕二韻寄宗簡
百年彈指頃羣動不遑夕孌彼惰游者長夜浮太白豪俠旁
無人卧我樓百尺衲子縛禪靜不敢踐桑陌武夫髀肉滿睥
睨候邊隙道家求不死真火養隂赫躁人干速化自點雷門
額書生苦穿鑿竒字竆鳥迹何如吾老農一雨犂春澤相忘
與雞豚所辨纔菽麥不聞有孔子安識由與赤紛紛舉世士
肝膽自疆場老翁捧腹笑空洞無一積有米問時事請以臆
對客
子歌我有感我和子益悲文武有天下二南無變詩陵夷及
其季小雅亦既衰殷人早墜命秦氏不及期治身如治國夭
夀人所爲舊恙何時巳與子看前規
賦芙蕖簡諸友
我欲待明月相從弄芙蕖月郭一再滿我行竟徐徐誅茅困
黃埃開卷疲蠧魚纏縛二事間紅披綠蕭疎秋風白髮生撫
事增欷歔美人隔雲山芙蓉並吾廬近者不得見逾遠還何
如花無三月長人夀千歲餘相期不朽事勿與草木俱君上
鍾鼎銘我作山澤癯
送楊似之提舉湖南
昨日有客去分符今朝有客來攬轡蕨芽掇盡筍可&KR1403;送客
焉知老將至儒雅風流能有幾南宫先生無乃是十年不復
夢蓬山萬里何為隔湘水葉公巋然地官貳顔公領䄂天下
士星聮郎署尤與何次第諸公亦連茹一時臺省舊名德十
見班行已三四可令僕馬病雀嵬獨抱蘭蓀吊憔悴漁樵混
迹山竆處故故肯臨人不記酒半停杯問鬚髮夜闌秉燭徵
文字多時渴見痛折節萬事要看方得意先生行矣扈甘泉
請自此心扶大議(薛士昭寺丞赴衡陽守之翌日而似之吏部至初似之與葉侍郎叔羽顔祭酒幾聖)
(尚書郎尤延之何一之同在舘學今皆還朝故併及之)
哭吕伯恭郎中舟行寄諸友
去年上溪船落日建安旐今年上溪船濡露金華草當代能
幾人胡不白髮早念昔會合時心事得傾倒倚廬魚鼓夜聯
轡鷄人曉遐搜接混茫細剖入幽眇挹注隘溟渤扶携薄穹
昊斯文何契闊之子復凋槁百年在無窮寥廓一過鳥家人
徵舊聞學者拾餘藁區區存萬一散逸誰可保君看魯論上
彭夀顔回夭于今懸日月豈必言語好儻無後来者泯沒秋
毫小南浮吳蜀會北顧關河杳懷哉各努力人物古来少
張冠卿以前詩懷哉各努力人物古来少之句為
十詩見寄次韻奉酬
明月不可涴有時障氛霾芙蕖生淤泥豈必所處佳老子苦
鍊蔵釋氏多遣排如欲盡物累自古誰好懷
連楹着胡椒環堵誅蒿莱節士亦良苦乃築懷清臺世故何
浩蕩人心亦崔嵬之子訪田舍厥繇安在哉
冥心觀宇宙孰是同與各夜旦無反悪日出星河落此有齊
人瑟彼有荆人璞嗟余耳目短豈故重然諾
朝雞警冠劒巷犬吠村塢胡然子列子越在鄭東甫永懷王
黍離莫與戌申許雞犬各有役人亦宜自努
說合何必然金化黃河塞真然說不合千鈞等蟬翼纍纍近
丘墓浩浩古載籍﨑嶇盖天意解后匪人力
我友天下士逝者八九人非無新造交亦有久故親可與共
安利未可同隠淪欣然得一箇廻首終酸辛
秦人弊申韓亡梁㠯崇佛六經獨何罪莽亦竊大物堪嗟二
百年吾道功第一熙豐餘論在河洛諸賢沒
澶淵竟要盟老菜氣安吐韓范猶自憐不遂臣西虜人材繋
其逄事業隨所附千載有南董何啻今視古
江梅歲巳過燕子春又来不愁吾鬢霜所恨此志灰扶桑焞
焞明閶闔蕩蕩開欲往豈不可致遠非駑駘
子歌我三嘆我和子一笑方期俗耳合勿與知音道頗聞古
韶卷不落人間調悲歌泣鬼神妙語無餘少
黃巖張之望之立來訪與遊梅潭詩以送之
張子好兄弟别我今九年東風刮眯眼雙鵠忽墮前坐定看
兩鬢喜極意慘然来日豈不多此意合少延念子伏巖穴有
作皆巨編稻粱未暇謀從我志獨堅虚名適相累浩嘆當誰
憐積雨得新霽綠漲彌百川載酒問何有漾舟隨所便與子
梅潭游以兹寓惓惓傾崖俯仰立中有飛瀑懸平地儼閶闔
晴空自雲烟既見各有得欲語不可傳衆妙在領會天成謝
琱鐫子歸有新詩時寄三兩篇
和張孟阜尋梅韻
平生拙狀物出語輒自咍久欲頌梅花恒恐累紙寫不該羡
子年少氣豪敏詩筒往往歲一来語不驚人意不止筆力待
盡千松煤我以病驥追霜隼著鞭不上嗔人催置詩太息梅
困我恨不縱斧尋條枚嗟乎孤山無人老坡死水邊竹外誰
低徊我嘗欲擬禁字軆不道雪月冰瓊瑰退藏物後獨笑傲
奄有歲晚多驚猜紛紛自謂好顔色萬彙秃立皆堪哀模將
此意入詩句十年未就梅空開君詩却怪梅不早令我内熱
紅生腮強随嶮韻終不滿今年又恐坐看落片飛莓苔
送劉茂實宰奉新
遠别欲無寐細論誰有酒今當作劇縣君意亦樂不江湖吏
道僻歲月民勞久救之敝精神自愛終䄂手要中名甚美用
意物所咎君觀蘭桂林餘茂及樵槱移根託客土顔色非故
有贈言幾滿車一字堪皓首於焉但裁擇對越二三友諸賢
在當路公論在衆口
送趙叔靜教授閩中四首
家無宿舂粮適意恣所向征鞍催上官帆海看疊嶂有言及
當代浩飲益悲壮以兹寘周行盍在幾人上
讀書湏讀經學文湏學古青衫故不換白髮早可數我亦窶
人子風雨蔽蓬戶胡為數相過夜話恒過午
烱烱出萬壑冰壼縣清秋孰與玉瓉中穆然飬黃流孤松高
半天蘭芷復過幽看君最雍容柰何短自謀
百吏不可試卷懷州校官翩然落南閩不為荔子丹彫蟲妙
經術倚市多儒冠吾道未必貴政此良巳難
遊白石巖
地向東南傾石際滄海立蛟鼍限波濤鷄犬得城邑㞐然通
國望跋莫他山及道人獨有之置屋三四級幾看星月爛却
聽風雨急于今二百年我共冥鴻集晤語夕陽低對酒秋旻
濕明朝江上舟避雨漁翁笠邂逅一俛仰此道可於邑
和孟阜老梅韻
朝遊山南莫北隅脩竹之下手所被五步一顧立不趍柔枝
弱榦千萬餘粲然笑倩多新竒歲寒安用衆稺為驚嗟怪怪
丈人行縞衣籃縷冰斵肌莓苔雪片凍不飛玉飾其末璣衡
欹藐姑之仙下縹緲蒼虬為駕羽葆希三閭大夫從女湏枯
槁嬋娟却並馳張子愛之亦既癡人不得覷以我歸我生自
視梅孰如滄江獨立兒女嗤年来稍稍學折枝柰何復與此
老期
再和
望美人兮天一隅薜蘿為衣顛倒披水竹隔我不可趍令我
搔首三歲餘漢庭年少六七竒鬚眉皓白来何為我欲避寝
問之道安得玉貌生枯肌長翁傲睨欲奮飛滄江釣雪蓑笠
欹少翁頓挫拚牙角笑齒一粲知音希樵家斧斤磨以湏過
者萬人人背馳梅乎梅乎我非癡持汝二老將安歸古来弱
植剛不如孰有嫌媚為人嗤君不見孤竹之管求孫枝汝盍
早定歸山期
止齋先生文集卷之一
