止齋先生文集卷之四十八
誌銘
劉端木墓誌銘
端木温永嘉人姓劉氏諱春以待台州教授闕卒于家大父
機父立巳戴氏出也端木性冲約事後母孝與兄弟無違於
朋友親故用其情然所藴抱貴不為人知貌言恂恂若庸人
然見之者以為亡異也其試禮部余嘗問所為文何如但謝
不能巳而擢進士丙科復謝是適然耳他日過括蒼端木為
其州戶椽問政何如亦謝如初比謁其守與郡之善士亟稱
端木綜理之才所關白感風凢在官無及之者余與端木同
入太學同為乾道八年進士議論往復最密至相好也自其
文辭政事不欲使余知之况他人乎顧端木亡矣意所欲施
爲雖余未得盡知之也世多言古今人不同以余觀端木與
書傳間所載深厚有德之士異耶同耶端木爲吏三年守蒙
其力然往往欲挑動之使自有言然後薦舉之近制選人滿
歲無舉主且再試端木即怡然將詣吏部而竟不言比其視
古人特未知孰難也斯人也而在高位則士或知耻矣少得
疾良巳比罷司戸時疾復作明年淳熙七年閏三月某日卒
年四十五又明年六月某日後母吴氏夫人卒初娶朱氏某
州司理參軍某之女逾年卒再娶宋氏故御史臺主簿敦書
之女生一子小趙抱而飬之於其父黨今幾歲十年閠十有
一月某日宋與其伯氏奉吳夫人與端木之柩將祔于屋前
山之祖壠卜人曰未吉遂殯焉宋氏之弟昌國主簿某能左
右其女兄於是殯又能前事請余而爲之銘銘曰
有相其孤系豈不昌有刻其墓名豈不長位若年耶誰尸此
者天耶
陳子益母夫人墓銘
陳子端已自平陽將父天錫之命来再拜乞銘其母林氏余
方銘亡友劉端木未暇也迺即舘中越五六日請不已頃嘗
過陳子之家見其父子兄弟少長坐立進退秩秩然無疾呼
暴語無弗友之色於是端巳請辭曰母氏歸為冡婦逮事曾
祖姑奉諸祖母以同居祖行無在者又奉吾父與世父母同
居凢五十年矣一佀先生鄉所見然敢以是為銘首余曰吾
得銘而母也婦德莫如睦睦莫如能長久而母處三世之族
且六十有四年而家人無改於其舊合二難矣德如是人謂
之何銘如是人謂之何陳子再拜謝幸甚其葬日淳熙十年
閏月某日其地所居萬全鄉管奥之葉原其壻朱次宣子明
畏端巳彪也端已從余學彪為比丘
林民逹墓銘
民逹諱悅姓林氏温瑞安帆遊人祖考諱伯英考諱植妣孫
氏娶程氏享年七十卒於淳熙十年六月癸夘男三人開聞
誾女適章紱孫男女八人聞早卒程氏亦先十有四年卒初
民逹葬程氏于所居里之椒原已而遷茶原遷葬之十有九
日而民逹卒開以其年十有一月丁酉合竁于茶原而来乞
銘銘曰民逹善治生嘗為余言少遭父喪一日傭者數十軰
立門請所使久不能遣吾内慚於是夜為條處而旦授之日
力半而功倍以故益矝奮志亦浸長盖民逹治生以惠為取
以華為儉以善忍為断童僕鷄犬飬之各得其欲樹木𬞞蓏
藝之各遂其宜亭榭門巷藩溷井堰治之皆中䋲墨也予鄉
之言生理者歸焉嗚呼士習為浮辭以干有司之試苟中其
度即得為官人予之州縣輒不理吏卒搶攘莫能整齊向使
不限科目以能見推擇如民逹者陳力於世曷可少哉民逹
余里中人也計天下之大不但如民逹者何限然而世常有
乏使之患余所以惑也州城之南距瑞安為路七十里土石
墊䧟行者病溺更太守數人欲繕宅之重其役不敢起民逹
慨然夷十里所以為式庶幾當官者見知有氣力(者相)随和以
自托不朽而亦弗就余讀太史公書至閭里布衣之士有節可
以見世而不遇者皆錄勿遺故余之銘民逹者如是云
何君墓鋕銘
初東莱呂伯恭以經學教授天下之士靡然從之而其所居
鄉諸生能自表見者為多吾宗同甫又嗣興之繇是東陽學
者視它郡盛矣有何生造者與其族師說一日以謁至余望
見生容止恂恂其東陽學者耶與之語出同甫所遺書果
道生之父善教子逮學於伯恭甚久造適遇述則皆從邵康
佀之學佀之之學盖亦本吕氏書又言逮至今能卒乃父教
事諸咸(受其)兄教令為學不懈如父在時古者重師友不以其
關繫風俗如此哉生以將祔其母杜氏夫人於父之墓既得
銘於同甫而以追銘其父来請余余雅不善為銘且杜氏之
銘併著夫君行誼甚美雖欲銘之必亡以出同甫之意外然
既喜得生又聞知其鄉學所從来於吾心有感也而次之君
諱松字堅才曾大父滂大父粹中父汝能何氏来徙婺之金
華盖不知若干世而家東陽者於君四世矣以善輯柔其鄉
大姓積貲至鉅萬享年四十八於淳熙辛丑八月壬申卒越
二年得癸卯十月巳未葬於縣松山鄉寶山原五子女四人
壻郭江鞏嶸餘未行孫三人娶杜氏後君六年卒於是祔以
君才力曾不得嘗試於世其平生不可得詳也余聞志莫難
行於家名莫難著扵鄉如君之内事治與學士大夫無異不
但整齊之詩書之習藹然其方興也斯不謂行於家乎入其
國欲知其人顧衆所尊信者與否何如爾同甫數數為余言
宜銘斯不謂著於鄉乎以此可以觀考其餘矣銘曰
相爾同穴有美不亡以余銘君豈亦可長
朱公向壙誌
初平陽之俗以速葬為不壞而其流入於隂陽家之說與治
賓客之事俗成則聞見熟聞見熟則異焉者乃反以為怪故
雖知名之士不能免也隂陽之說余不知起何時而知其不
出於三代也王季之葬也水齧其墓見前朝而後改葬重動
危其親也如此由今隂陽家言之不祥莫大焉而王季子孫
皆聖人也子孫聖與愚隂陽家固不論然造周數百年其不
得為不祥也甚著若必曰改葬而後有此則文武之生久矣
其造周不待改葬也又甚著且三聖人者不知水齧墓之為
不祥而不速改是不智也知其為不祥必見前朝而後改是
不仁也聖人慮不及此焉而今日者曰吾慮過聖人是果足
信歟然而舉世惑之何也彼委巷之民怵於其言者妄以其
親徼利然也學士大夫豈忍以其親為利而惑焉者又何也
吾友朱黼使来告葬曰某先君子以隆興元年某月日卒祖
妣以乾道二年某月日卒而二伯母伯兄若弟卒亦若干年
矣今為淳熙十有一年某始克以十有二月庚申葬祖妣于
邑施巖之西原以先君子祔去墓百步得中嶼又以葬諸母
兄弟九四柩黼也大懼不克如礼經惟先生寵識銘之以免
於罪又曰先考病且革有以上世墓不利請遷者先君泣禁
之曰暴吾親之骨於地上而苟得活吾弗如死也又曰王母
之治命曰而父生能飬死不可去吾側他日葬我必以而父
祔黼之言云爾誠如黼言其王母以祔葬為是苟祔葬雖死
樂也其父以遷葬為非是苟遷葬雖生不楽則朱氏盖聞禮
者也不惑於隂陽之說者也黼誦斯言也以爲稱首乞銘若
是而猶緩葬余故曰俗成則知名之士不能免也余爲斯文
既以慰觧黼之悲因以勸人子也朱氏世家平陽杉橋里黼
祖母姓章氏享年七十八太學生陞之女父諱某字公向享
年四十四娶楊氏子男二人黻早卒四柩之所謂弟也女四
人適某人某人一爲浮屠公向能教黼章氏能成公向志楊
氏又世守之黼故得爲知名士云
胡彦功墓誌銘
余讀陳亮同父所銘胡公濟之墓慨嘆天下之才有不能以
文自進而老於閭里盖終篇三致意焉今見属汪萬頃爲其
子彦功行状又亟稱其爲人同父閱士多顧少許可者而萬
頃雅號長者不侵爲語言二君於胡氏父子如此有以也夫
胡氏之世昌也胡氏家貲鉅萬中間少寬弛米塩靡密愆其
故常家事幾廢而公濟且老矣彦功奮曰不可以當吾世害
其家以戚吾親也迺一切屏故好背華歸朴向之園池亭榭
變而爲枽稼之區向之賓客姻舊謝去而身與隷農同淡苦
也如是數歲其冨如初而彦功亦年巳五十於是更治亭園
延致賓舊以奉其親觴豆爲樂復如初於公濟之卒又求同
父之文刻之墓上歸善於其父人常言廢興有命自一飯不
可以智得少有變衰之漸則偷怠不復自強以至於亡亦異
於胡氏父子矣彦功諱某起居造次如學者且死爲遺戒事
事詳整欲以七日葬飯僧若道士必以鄉父老與僮僕之曾服
勤者相半盖不惑於日者釋老家之說得年六十四娶黃氏
章氏皆早卒子男四人廷芳廷廷廷芳女適新岳州錄
事參軍梁竦前監筠州酒陳兖將仕郎曺致中黃公黼孫男
女二十有四人曾孫三人萬頃之状云爾其世敘鄉里具同
父之識廷芳以状識来乞銘余喜次二文之後為之書曰余
聞東陽劇難治而巨室為甚頃過其縣所次舍見其人往往
敦朴敬客而崇師友今得胡氏事嗣興其家一以農圃為本
自世所謂兼并機變之巧者秋毫不肯也則其風土固厚與
所聞反謬而為吏者類以擊強為能孰與訪求如胡氏者旌
異之使他族知勸乎余為斯文以告来者因以為銘云
承事郎徐公墓誌銘
公諱迪哲字某姓徐氏世温之平陽人子誼吾友也乾道八
年吾友之同第進士者獨余不幸蚤孤不逮事父母而諸君
之親尚多無恙里中人往往以為賀未幾連哭吊三四人至
是又哭公焉方初第時三四人者或在甲科或為禮部第一
人里中之致賀者謂君旦夕䆠逹其及親宜如何而其親亦
自喜幸甚今十三年矣皆為吏州縣類不滿歲以憂去誼立
朝稍久以太常丞遇大饗明堂天子加恩群臣授公京官而
亦命下之逾月以卒嗟乎士䆠逹不逹何足道哉而患故交
徧至此余故於銘公悲以感也公慈惠篤厚不緣餙辭終其
身於人怡怡其子弟厮役無不意滿而誼復以經明行修善
與人交聞於當世盖州閭長老嘗識公者見誼即喜以為佀
公天下之士識誼者或見公又喜佀誼也誼年且四十未有
子公念不釋已而婦娠又念萬一幸得孫而客都下保飬乳
母未必善視兒也即挈其婦還鄉得孫而公病矣誼倉皇告
歸後盖棺之日始至公曰苟誼有子雖不在吾左右甚樂誼
曰苟知公不死於其手雖卿相不願也大父某父某娶某氏
年若干卒於淳熙十年某月以明年二月某日葬瑞安来暮
鄕明教院之後山長子之仁蚤卒於是祔銘曰
夫完而固深坎而厚封樹者是誰之墓歟其子徐子之父歟
惟其孝慈足以有此萬有千載誰非人子
新歸墓表
新歸墓表者為林氏作也初唐奥先生林介夫葬其考妣於
新歸唐嶼而廬於旁唐奥在瑞安縣治之北二十里新歸在
唐奥西三里繇先生而下再世葬梓奥其孫諱松孫始祔唐
奥之墓東百步曾孫諱仲損又祔墓西一里所凢從先生考
妣葬新歸者三世於是玄孫幬載將奉其母柩合焉余乃為
之表吾鄉去京師遠自爲吳越而士未有聞者熙寧元豐之
間宋興且百年介夫以明經篤行著稱當世以趙清獻公與
其子㞦景仁所遺詩次其歲月則先生名動京師矣自部使
者郡守丞往往造其廬問起居况何如肯仕否耶先生方婆
娑泉石之間作萱堂以飬母未暇出也客至厈床瓦豆具酒
蔌以延之請與出遊則佳山水無不至者而特罕趨郡是時
三經新義行天下學者非王氏不道春秋且廢弗講先生少
從管師常學師常與孫覺莘老爲經杜者也先生故不為新
學以其說竊教授鄕諸生龔原深之嘗以易學行世比見先
生乃矍然顧恨識春秋之晚也於是永嘉之學不專趋王氏
其後春秋既為世禁先生竟不復仕而周公恭叔劉公元承
元禮兄弟許公少伊相繼起益務古學名聲益盛而先生居
然為丈人行恭叔之銘沈子正也曰河南程正叔關中吕與
叔與介夫同爲世宗師少伊亦云爾且曰非詩書勿談非孔
孟勿為者以二公所同尊誦如此然而海内之士知有程吕
而先生獨教行於其鄉人以其所居里稱之不敢以姓字他
無所㮣見焉豈非其居勢使然歟要之永嘉之師友淵源不
曰先生之力哉先生諱石卒於建中靖國元年考諱定妣戴
氏三子諱晞顔字幾老晞孟字醇老晞韓蚤卒幾老醇老皆
游京師從龔氏學亦不得夀家無壮子弟失其行事醇老一
子曰松孫字喬年者最知名喬年少孤母曺氏改適城南張
公子充嘗舉八行爲國子學錄所謂草堂先生也生張孝愷
字思豫二子長甚相懽其尚氣節襟度易直與人傾盡儀容
修整又甚相佀然皆事母孝喬年曰吾母也吾弟盍從以如
我思豫曰吾母也吾兄盍從以歸我率不十日半月必相往
還盖二人者在母旁傴僂怡怡唯謹退而論經史或世務即
不相取下語聲驚四鄰喬年有詩易學晚而好尚書其爲文
雅潔而善道實事最厚陳公少南子從之游女以嫁其友張
仲謹喬年雅不樂舉進士少南先逹復以說春秋觸忌諱流
落嶺表以死喬年遂與沈東美謝叔望諸君修先生故事保
丘墓善風俗自號兊光居士然至感㥽爲詩每一篇必曰憂
邊云云紹興之季後進多䆠逹及言高尚有舊隱典刑但曰
喬年其所藴抱人未必盡知之也娶葉氏謝氏皆逮事曺夫
人喬年以乾道四年十有一月戊辰卒享年七十四葉氏先
四十三年而卒謝氏後十五年而卒各一子其一人葉氏出
者是爲仲損字炳之余及識其人恂恂而有守能世其家者
也娶東美之子夫婦自以家法相賓友人之見炳之者則曰
是佀喬年見沈夫人者則曰是佀東美也其親戚相馴染率
恩勤佀兩家吾里中人時節相問饋不絶有吊慶事父兄子
弟皆至忻戚盡其情者必两家也喬年以事出母空窮不恤
炳之與婦沈服勤米塩以盡歲晚之&KR0794;初萱堂成士大夫多
樂道之者至炳之祖子孫事其親如一人謂之萱堂林家云
炳之以乾道七年三月癸夘卒年四十有九沈氏以淳熙十
二年十有一月戊寅卒年六十有四三子幬載鼎鼎早卒一
女適新福州古田縣主薄徐宏其一人謝氏出今仲愚也二
子昕充盖新歸墓先生之卜葬其父也以嘉祐母以元符相
距四十年後七十有一年為乾道四年十有一月甲申而喬
年祔又五年為乾道八年十有二月丁酉而炳之祔又十有
二年為淳熙十年十有一月乙酉而謝氏合于喬年之穴又
四年為淳熙十有三年四月癸酉而沈氏合于炳之之穴凢
一百二十有九年之間三兆六柩而幾老之子諱夀孫字推
仁孫興祖字慶之醇老少子諱時可字叔遇孫諱誠之皆以
序從葬墓下而不得其行事故不著餘則祔梓奥
陳某曰元符至今百年間天下亦多故矣自公侯將五
世希不失者有以布衣而燕及其後載也從余學又以文行
見推扵其友人以為林氏必大也嗚呼以勢利者如彼以德
者如此哉
止齋先生文集卷之四十八
