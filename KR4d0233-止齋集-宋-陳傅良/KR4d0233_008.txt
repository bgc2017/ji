止齋先生文集卷之八
律詩
村居二首
業己將身落耦耕時扵觀物悟浮生擇栖未定鳥離立避礙
已通魚並行野老窺窠占太歲牧兒敲角報殘更絶勝倚市
看郵置客至還無菜甲羹
野衣農圃雜華髮弟兄同佚老便居僻貪閑喜命窮習成杯
酌少脫落語言工危坐看流景新萌又落紅
和宗易作屋之什
欲因舊築倍勞形昔在先生配二程梅樹護持供北顧萱堂
潤色作東榮但堪樽爼来三益何必籓墻屏五兵若徙荼䕷
分乞我亦令兒軰記家聲
送縉雲葉正初兼簡杜伯高
我固閱人非草草君扵前軰亦拳拳經師未數郯夫子筆力
方窺李謫仙所恨尚於收第晚將詩空與背時傳頻年不信
燈花報報得人来亦可憐
和宗易賦素馨茉莉白蓮韻
軒窗一日粲三英盡室無塵眼倍明閩粤固嘗矜絶美風騷
猶未及知名羞將姿媚随花譜愛伴孤高上月評獨恨遇寒
成弱植色香殊不讓梅兄
沈仲一送菊自言封殖之勞欲得詩為報為賦三絶
東籬何在菊年年菊視陶詩竟孰賢未必緣詩花更好花將
詩與萬人傳
霜螯風味小槽春新樣宮衣試麯塵(見周禮麯衣注)一段秋光誰領
此芙蓉凡子桂陳人
愁乾手自搭連筒苦雨丁丁杙小蓬乞得花開急催客明朝
恐已着霜紅
仲一以詩采用韻奉荅
陪侍經幃涉歲年亦嘗尚論鞠衣賢如今三嗅馨香泣惟恐
將詩去浪傳
嗚咽苔移玉座春昔年曾扈屬車塵重陽不見黃封酒只見
餐英獨醒人
剰有新詩入逓筒豈無能畫作掀篷金錢翠盖相輝映着我
皤然酒借紅
寄題薛象先新樓
矮簷風雨送蝸牛有客来誇百尺樓闔郡臺池皆下瞰背城
湖海亦全收清時未放徒高臥半世何為故倦遊觧盡橐金
君計决月眀長笛起漁舟
立春
千官勒馬謝幡勝萬國鞭牛占雨晴誰據槁梧相近午頰車
徐轉鼻無聲
除夜用前韻
春来十日垂垂雨歲盡今朝亦未晴衰老見年殊不覺臥聽
穿葉打窗聲
送子婿林申甫還侍
鏘鏘笙磬阼階東穆穆黃流玉瓉中近在門闌無此稱老来
襟抱更誰同幽燕遺恨須收苐孔孟微言要忍窮精舍一區
泉石好何時相就看冥鴻
遊趙園
主人避客竟何之雨過停橈落日遲頼有畦丁曾識客来禽
花送兩三枝
赴林宗大招賞牡丹之集
剝啄要春酌團欒得晚晴千花名品下一葦病身輕文會非
投轄清歡勝絶纓倦遊吾獨愧歸趁兩山眀
寄謝懷英高士
聞君已得歸山請顧我方當絶跡時欲葺止齋猶未就篋中
應有草堂資
和張端士初夏
綠隂四合水迷津春去雖愁却可人無數飛螢窺案帙有時
乳燕落梁塵滿塘荷蔭將還舊試火包香又斬新短夜得眠
常不足僧鍾遮莫報昏晨
屈原賈誼陶淵眀文辭皆喜道孟夏而悲樂不同雖所遭
之時異要亦懷抱使然爾端士寄夏日一首若無聊然因
和其韻頌初夏之美以觧之
送周介之同年赴德化宰
民社湏吾黨江湖足此情不堪秋暑近欲趁莫潮平拙宦成
華髮憂時自短檠君看廬阜石千載尚垂名
謝林默之居士惠酒居士山居方與世絶尚欲友此
廢人耶小詩舉發一笑
不將鵝鴨惱比隣林下蕭然老幅巾乞與青州十從事添成
眀月兩間人
戈午夀國舉兄
一毋分身四白頭從今家事付兒流只須老草供觴味乍可
婆娑伴釣遊勞世萬人輸暇日好天一雨薦新秋平章何物
宜為夀三十餘年晏子裘
止齋即事二首
性已耐岑寂老應忘隱憂齊年䨇白髮盡日一蒼頭竹閉緘
門鑰蒲團數漏籌未知庭廡下還有雀羅不
教子時開卷逢人強整襟再貧看晚節多病得初心地僻茭
蓮好山仾竹樹深寄聲同燕社眀月又秋砧
戲題止齋叢石
雖無壁立翠琅玕聊當庭前犢鼻裩我亦開之方伎者衆山
皆大小為尊
重陽和朱直方韻
衰老登臨得並家絶勝十載向天涯直須與世為陶令謹勿
令人識孟嘉藍水悲吟空雅徤牛山醉墨謾欹斜誰知竹葉
雖無分一笑何妨菊自花
用徐叔子韻送其過毗陵
家食年年未觧忙浮況閭里但壺觴偶緣他故趨吴會可使
吾徒憶魯狂曲水風流王逸少鑑湖窮約賀知章請於百尺
樓頭上下視人間有肺腸
送四眀汪文子
文盛經生少官輕舉子繁誰能堪遠役相與及微言淺凍留
春雨新愁起夜樽斯文吾不敢短句送歸轅
寄九江宋居士
篋中每閱所蔵書長憶瀟湘九宛餘一别十年身尚徤恨無
飛羽過匡廬
酬劉進之
冰柱劉乂句綈袍范叔寒所親多物望相識半人寰今老猶
徒步吾竆亦厚顔幽懷真易足萬卷屋三間
己未上已清明
霖霪故作落花天佳節重重倍悵然雖有庭除臨曲水更無
尊爼試新烟酴醿雅欲延春賞杜宇還能破晝眠頼得二昆
同一客蕨芽蒲笋短檠邊
和林宗易上巳韻
&KR1379;&KR1379;曙鼓五更初枚數何門可曳裾孰與課兒翻故紙幾曾
緣客掃精廬常饑未免時中酒多病安能強著書自笑無才
供視草徒勞身後問相如
和林宗易雨後韻兼簡沈仲一
溪山秋色日侵尋一水循除萬木隂幸有新炊送農扈可無
勝踐盍朋簮蒲荷綿亘衡從畝鷗鷺追隨下上音寄語北湖
休獨自摩挲周鼎與商&KR1092;
張端士以詩送蘭蕙因和其韻
暮春堂上抱天和時啓柴扉與客過客有可人須語似新篁
来看玉森羅
寳壇寺林宗易韻
夢回齒頰自天香何必招魂怨渡湘少待精廬天向暁有来
嘉客歲為常雲山鎮壓魚蝦市煙雨莊嚴橘柚鄉最好題名
雙石闕可題周曆萬年長
荅朱翔遠見别之作
總角相看五十年行藏殊轍各皤然豈無子美書成束欲送
相如賦上天俗眼不寬多小謹交情何限復長篇乘壺偶自
兵厨至聊助征帆一醉眠
嘗語客蓴鱸橙蟹的對或言今年斗門堅寒故蟹不
上又今秋風急鱸魚亦鮮余發一笑因成二十八字
專鱸有玉西風急橙蟹無金東海深祗為酒醒愁夜永二蟲
得失我何心
因客說秋秫水傷復用前韻
風鱠不湏鹽豉好霜螯湏着酒船深無由種秫求旁舍旁合
秋螟已蠧心
已未生朝謝莘叟兄送梅
無歲探梅不恨遲緝齋今送兩三枝也知造物多生意亦為
畸人觧笑頥壬子恰同身墮地庚申還值國開基數家誇道
明年好好在長貧誦繫辭
又
莫笑㘽培日月遲待看老榦及孫枝天將臘去春回首人與
花同雪滿頥萬里隴頭空故蹟孤山籬落但餘基至今佳句
無人繼誰與招魂着楚辭
覓花
背山面水竹週遭雖乏樓臺氣已豪更得好花千百本中間
容我誦莊騷
和徐魏叔見寄三絶
蒲團坐閱歲如梭不管門前雀可羅投贈紵衣纔薄物道人
微笑已嫌多
紈袴何嘗不誤身梁園金谷草長春送將重錦齊三十咲殺
生芻一束人
獨向心源識背趍豈於身外較精粗凄其下視人間世朝市
區區地一夫
和朱宰遊丁園韻
榆火逢佳節棠隂接勝遊移樽忻及暇乘屐共尋幽日靜竹
光合風喧花氣浮主情殊未倦衰暮為遲留
庚申上巳
何事天低雨露慳一遺晚百感又春關墨客山
隂竹騷人洧外蘭誰知千古意不在游間
清眀後一日宴客明日宗易送牡丹有詩次韻
客去朝酲悪詩来晚思和名花如洛上佳句近隂何雨故妨
新火春應墮夢柯莫將行樂地蝸角動干戈
和汪仲嘉樓大防二尚書賀鄭貴和華文休致韻貴
和四眀人從其子泰興為瑞安主簿
簮笏相摩入殿廬人皆自笑此區區豈無隻字踰華衮未必
千鍾勝飰𬞞吾見北山多後倦誰如東里竟先驅追随曳履
枌榆社猶及香山退傳無
巋然名節萬人尊詩落文昌帝九閽耄及衛公還失策早如
疎傅亦傷恩華文延閣如今少神武脩門自古存我與東樓
最欣慕掖垣燈火幾同論
寒食早起圍爐中戲和林宗易韻二首
疊帳重裘更怯風絶憐寒食到匆匆一春不見花開落但䜛
㘽花費幾工
春工偏以速為神誰管沉痾未覺春禁得春寒長恣賞甘心
輸與少年人
晚移舟塘次值風而回莘叟兄有詩次韻
經春屏跡與誰同苦雨衣篝亦自烘方此欲為官况事依然
不值世情風蒙茸水國蒲荷蕩馥郁田家橘柚叢最是一年
行樂處翻成咄咄坐書空
送四眀方伯起
世事關分合人情看短長君應愁冨貴人巳畏文章竚立親
雙鬢追随客累觴未知歸定否吾亦愛吾鄉
送楊渭夫入淮
老去關心最語離不堪離久會還希君方慷慨思矜振我已
婆娑喜惰歸萬事莫如身自愛十詩亦與世多違倘將書寄
雨来鴈且問瓊花果是非
從族叔覓老桂
他山有桂老鬅鬆好植梅旁伴槁容着我對吟前赤壁乞君
分與左青龍踰墻之樹宜無取(國風將仲子兮無踰我墻無折我樹桑)益屋扵
東本不凶(家語有人問東益屋不祥孔子闢之)恭想短章蒙一笑便呼鉏钁破
苔封
蓮花
伯仲之間竹與梅魏姚聲價浪崔嵬雖然亦混魚蝦處風度
自從丘壑来
寄林宗大
春巳無情雨妬花病還妬客到花家今當未雨纔身健杖策
来看半吐葩
和莘叟兄詠張子房韻
不緣多病遽懷安閱盡人間萬事難謾以笑談分楚漢竟將
功業付蕭韓
朱及之以所種荔枝結實招飲不及赴以詩謝之
閩譜余嘗第状元年来雖見僅名存貢存天寶猶徒擾賦似
相如亦妄論每羡朝陽私沃壤正愁秋雨妬芳樽綘衣玉質
今何夕照我西歸十二軒(及之云以風雨僅存十二顆)
從徐一之覓菊
我欲作亭題獨立苦無翠盖著金錢園林百軰皆名勝為趁
西風乞冗員
土盆瓦斛空中久羞見重陽插滿頭寄向柁樓煩送似笔鱸
韲蟹待新篘
次韻奉酬徐一之送菊
桂叢蘭畹悄無譁但有哀鴻天一涯節物更誰知白髮交情
於此見黃花聲名獨立空秋際香色平鋪與露華南雅未收
騷致意騷人應欲𥙷詩葩
廷植姪得男朱文昭寄詩於湯餅集即席和韻
喜說徐卿得二雛吾家波及亦君餘青衫手板宜從此斷簡
家蔵莫付渠但欲健如黃犢走不妨錯寫弄麞書更看湯餅
頻頻供笑索梅花到歲除
送鄭主簿泰興觧官歸四眀
師友於今說鄭鄉親庭分付舊行蔵但知職分宜棲棘盡把
聲名屬憩棠一字未曾緣薦墨扁舟纔可着詩囊問津漁浦
多西笑獨為菜衣味更長(泰興以乃尊華文老不能車迂道處婺自錢清漁浦歸四明)
送孟延昌歸蘭溪
典同周命士律恊漢諸郎師友今千載妻孥各一方髮從何
處白菊有去年黃惜别無多語關雎三斷章
劉進之飲蕃叟弟筠亭且賦詩余與蕃叟族居盖
屏迹不出各數年於是有感次其韵
判與漁樵日往還鶴亡蜂遁徑苔斑何人不棄尋常事有弟
相忘咫尺間寬綱及余端已老祥琴相爾未應閒但將丘壑
全分付可待移文始厚顔
林宗易劉進之見訪有詩再用前韻
牛羊日夕鳥知還休說年時玉笋班四皓亦嘗空老去二䟽
不在共功間脩書尚覺歸期晚隱几兼忘永日閒况有宸章
長對越昭回雲漢不違顔
題錢宰吸光亭圖
棲身雲夢八九上用意風雩五六間惟有澄波兼皓月尚憐
波月蔽虧山
止齋先生文集卷之八
