止齋先生文集卷之三十四
啓
荅王簽判
貴名方起誰不納交暮景巳侵胡然辱贈豈左右之過聽以
往来之游談否則好謹將以成大顧此道之不作當古人
而與求某官學足以逢原言足以行遠博極百家之說斷以
中庸奄觀三變之文歸於爾雅如迫逐功名之會則從容議
論之流嘗試緒餘蔚為舉首况廼占五緯盖荆州分野之祥
而其應三魁皆嶽麓同門之舊天無虚象事未前聞永惟興
宋以及今僅見聚奎而有此信如公等端為時生曾謂陳人
可堪華問某方恨盍簪之無所不圖乘傳之有期先之報章
行矣拜况湏乃留更僕盡聞他日之行藏恐不俟駕車巳繋
吾人之消長
荅長沙宋知縣謝解
譽處甚休計諧何晚聞之有識僉曰攸宜共惟國家之多賢
本於科目之取士盖以遠大之業在於章程之不違招猍之
公甚於聲譽之兼採所思亦多新進少年斐然之作不必能
得故家舊族試可之才誰為羽儀增重場屋某官中庸之學
爾雅之文奕世源流一家機杼士無知巳固宜連枉於有司
人亦勝天豈能厚誣於君子矧如門戶属此弟兄盖嘗聞乾
道千佛之經尚未繼天三人之選惜者有日意其在兹某
偶因乘傳之来遂託之舊喜於善類上賢能再拜之書
憂在&KR1539;官無直諒多聞之友
賀范提刑
摻别吳門未知後會来宣楚甸乃與旁觀爰方拂篆之初罙
甚盍簪之喜某官清朝聞望昭代典刑冨貴功名雖今多士
風流藴藉如公幾人蚤結聖明之知浸躋華要之路過家上
冡陳義固高攬轡登車湏賢為急言念江湖之阻嘗煩廊廟
之憂兹惟祥刑可以弭盗苟吾使無訟用能鞠草於圜扉則
人自不冤安得弄兵之赤子少屈以此遄歸有期某嘗託下
風又聯小事平生久要誠知不遐棄之心世事多違恐有母
疾驅之詔
荅諸郡賀冬
十國為連仁聲相逮七日来復福履攸同乃如蒙成敢不胥
慶某官以縉紳先生之望為五等公侯之尊政與時新既於
昭於永譽天惟民視宜茂介於鴻休過觀上考之聞即對遄
歸之寵某相依幸甚善頌云何敢以景於南至去極漸近之
占以為剛自外来為主於内之應
與趙安撫賀正
元年正月肇開與物之春同姓一家均被自天之禄廼如胥
慶矧在焉依某官以當代之英作大宗之翰如晉二丈而受
彤弓之賜如武五宗而分赤社之封方茂對於寵光用亶乘
於榖旦某幸聯小事竊借餘光喧馬盍簪遥想朋来之頌燕
毛序齒宜遄天揖之班
與張運判賀正
元年春正月式會乾初名卿材大夫宜居泰内廼如胥慶矧
在同寅某官累朝故家多士先進以道山蓬萊之舊出董計
書以國風雅頌之流下行吏事方亶乘於榖旦將茂對於龍
光某偶托下風每資餘潤豈徒使騁致憶别之雙魚所冀
工歌聽勞還之四牡
荅郴州丁守
見面未見心昔尚牽於毀譽同功而同過今廼得於戚休永
惟世道之相違大抵交情之不篤苟如失意即杯酒以相讐
借曰故人曾綈袍之足戀孰有惟鄰之厚見於方事之殷况
復蒙成遽先濫賞公固察此有分財自予不以我為貪之風
人將謂何盖受爵不讓至于巳斯亡之類幸而論定竟以功
遷是持九五知人之明與夫二三執政之力曹丘未見人皆
多季布之賢狗監不言上必重相如之賦何卑謙之已過謂
竊誦之云勞無故得之不勝懼甚恨其人来謝初非求安世
之名好以事為功正恐獲高止之罪願言深戒庶以相安
賀劉殿院光祖
光奉恩綸進司風憲上念深矣師言穆然某官高明有融中
立不倚學得其要宜在四科之間論歸於平不致九流之辨
而又養以靜重彂於謙和自肅朝端益隆物望往者一臺之
長取諸三院之聮盖啓沃帝聦必獻納司存之久而維持國
是宜名實上下之孚豈曰序遷政惟衆允矧屬清明之始方
湏是正之賢疇咨百工誰克堪弄印之選孤立一意公素有
埋輪之名爰舉宏綱以聳群聽行述百年之憲遂躋三事之
班某辱在下風頗蒙異顧雖上軆朋亡之義不欲自言至荐
叨器使之恩敢忘歸德
賀林察院湜
光奉恩綸進司風憲方棘闈之試士豈無周行以烏府之湏
賢曾不竣事上念深矣師言穆然某官薄海令名當今大雅
以運量不窮之才而養以靜重以正直無偏之操而發於謙
和雖未結於主知固巳孚於物望永惟國勢莫重臺綱何近
事之不然而缺員之弗𥙷孤立一意公素有埋輪之風疇咨
百工誰克堪弄印之選除書所播群聽無譁某早辱下交最
蒙異顧平生自附固深知久要之心泰道方亨宜上軆朋亡
之義
除運判與交代傳提舉伯壽
簉蹟周行辱爲後進觀風漢部愧在前陳雖忻道舊之有期
亦懼告新之無狀靜言久要欽遲肯来某官學優古人文妙
天下以大學中庸之旨䆒觀九流以國風雅頌之音奄有衆
作科名甚偉譽處誰如徧紬石室之蔵分治天官之目爰方
鄉用胡乃倦游永惟先正徇國之風不數宣和在庭之士
忠孝奕世莫盛於一門出入三朝未離於五品士方太息公
巳遄歸某&KR1539;曠之餘覆護何幸况尚聯於小亊而近託於下
風然陽子之去舂陵遂著壊麻之節而賈生之對宣室訖蒙
前席之知恐公此行孤我所望
謝宰執
擢居刺舉方黍攸司就卑安所部固已見大造保全之
意或者資晚學嘗試之能伏念某語道茫然涉世疎甚意惟
竊禄以為暮年饘粥之謀勢可投閑庶遂平生筆硯之樂豈
期遲晚乃際休明起十年家食之人拜三命踵来之寵分符
共理信撫字之徒勞乘傳察州於建明而何有矧今漕事絶
重他司督九郡之民庸餉三流之禁旅承平既久不出數端
所當取之名中興以来未免一切不得巳之政况地控湖嶺
俗雜民徭正湏通變之才以權損益之術有如無似深恐不
勝某官盛德愈恭虚心並受以其便於遷徙庶免新故迎送
之勞以其習於見聞或得利害廢興之實遂令庸散倍費生
成敢不博詢所長仰副兹選邊鄙不聳雖無軍旅乏興之憂
銜轡甚寬庶免煩難見短之責
謝侍從
備數監臨缺然𥙷報陞華餽運益不自安靖惟厚幸之由端
有裏言之助伏念某庸疎巳甚迂闊奚堪少所為燈大之謀
大不過稻粱之利偶緣場屋之困嘗錄於宗工遂免州縣之
勞浸陞於膴仕今已過望他無覬心凢其竊禄以妨賢特以
便私而畢志不圖殘枿晚多雨露之恩所恨罷駑終乏風沙
之力矧此湖湘之寄久為江漢之宜得通才以膺隆委職
在辨護則有遲鈍不及事之憂誼當激揚則有姑息以愛人
之患持是書生之短責其吏事之能處非其宜懷以為懼某
官言為國是志與人同苟聞有時輩之名則取作朝家之用
乃如愛蓄尤切吹嘘某敢不知所感興勉其偷惰雖無𥙷秋
毫之具安能及人然未先朝露之年敢累知已
賀丁郴州除湖北提刑
筮言榖旦涖止崇臺便道之官不待上漢庭之計入境問俗
已来宣周隰之勞先聲所孚群聽咸若某官器愈大而能受
才無施而不宜欲請長纓宜雲霄之可上尚分半竹胡州縣
之徒勞盖其老成而上益詳於試可果煩以四方之
典獄俾洽乎累政之深仁問平反幾何人豈特庭闈之喜得
參錯十數軰當知江漢之寧某阻自車欲馳聘介以浙東
西之雅故晚更知心於湖南北之司存今當取法
賀留左相
孚號昕朝正名台極兩宫嘉與四海榮懷共惟某官德盛而
禮恭功大而心小誠身有道非聲音笑貌之聞事君以忠在
期會簿書之外自持國柄益卟師言至於散植壊群而無智
名哀窮悼屈而無德色燕及幽隠薰為豐穰于以成正始之
風于以荅重華之意爰被殊常之眷竟膺虚左之求夷攷前
朝盖有不備官而專美廼如近制率嘗與次輔以同升舉世
翕然惟公宜此某辱知最厚頌美尤勤况未免於驅馳尚有
煩於顧恤雖多病早衰之故欲陳力以無堪然大書深刻之
傳或托名於不朽
賀王樞使
疇庸左轄正位中權渙號之孚群聽惟允某官直方以大中
正而通德雖盛而愈恭義可為而必勇功名自許無愧社稷
之臣富貴不渝尚餘湖海之氣自參大政益展壮猷苟利公
家寧顧便文之計務先天下不知折節之難于以成正始之
風于以荅重華之意爰被便蕃之寵進專宥密之司聞之師
言久矣上意盖小宰若今中丞未曰柄臣而太尉為右丞相
厥有故事將以託國豈惟本兵佇聽文德之麻以祚中興之
運某辱知最厚頌美尤勤况未免於驅馳尚有煩於顧恤雖
多病早衰之故欲陳力以無堪然大書深刻之傳或托名於
不朽
賀胡參政
擢陪大政就翊洪樞二柄同歸四方歸重某官才全而德懋
實大而聲閎尚友其人皆前修之軰行事君以道必平昔之
之規模永惟絶俗之資亶有格天之業宜簡知於睿主遂夾
輔於昌期而况瞻言坤維代有人傑范蘇二氏緝熙元祐之
休雍衛兩公弼亮重華之盛以是邦之問學知今日之訏謨
若乃大明生於東伏群隂於將旦九河注之海屹砥柱於中
流則在公身尤關世道某側聞渙號倍激懦裏雖深知久要
之心而敢犯朋亡之義愛之莫助有懷未免於感興老矣無
能所恨不堪於驅使
賀丘侍郎
顯承天寵晉貳地官渙汗之揚師言惟允某官清朝偉望昭
代英才風人二雅之文皆有典則方伯三監之效盖出緒餘
頃從畿甸之聮来定曲臺之禮凢所建白色動冕旒立皆施
行功在宗廟矧是遠交之好誰如專逹之才豈煩使之徒云
將寵光之狎至求諸掌故在此勞還属省禁之缺員宜周行
之循次上方弄印謂見大夫之無人公未入疆出諸君子之
不意徑從絶域遂扈甘泉以睿簡之彌勤非民曹之可久某
受知最厚贊喜實多公論不誣猶曰用賢之晚交情所属政
惟行道之難
上嘉王賀冬
鳴鑾順動舜禹交歡鏤玉崇成姜任胥慶亶惟元子對越昌
期宜膺萬福之同允属一陽之始共惟皇太子大王仁由天
授學本聖傳語及三宮亟見津津之色講聞六藝曲垂亹亹
之聦惟育德以彌新將以剛而俱長裒時丕祉為國元良某
辱在隆知可無善頌今夕何夕當觀乾徤之潛蔵雖休勿休
更玩震亨之修省
