止齋先生文集卷之三十八
手書
荅劉公度二
某乘障無狀誼當自弛不謂誤恩就移廪人每惟衰嬾日與
不勝巳者處當此委寄何以寡過及讀来教又惘然自失也
經生徇偏何者為全文士逐末其本安在拘攣並緣必有
受病之處充塞中節豈無進德之序所以見告尚愧不敏况
言證不及藥未覺為益湏嗣音切完之倘有鄙見亦當
反覆某老矣何以慰四方士友之望然年来篤信六藝之學
兢業為本彼此紛紛自為黨與若人之巳甚亦恐吾人躬
未自厚而責人不薄有以致此以来事者君子遺恨如
左右應洞然察之耳
某汨汨無新功有愧益前見在諸病以不得藥為請今方
可無以復来辱凢書云云載在方冊不可勝用也足下亦博
識而詳考之矣願以為問或者筮仕履之而後難歟夫履之
之難則自信之難也士誠自信以為與古人無間古人能是
吾亦宜能是古人能是吾獨不能是者非其質然也私欲害
之俗學汨之也欲免於俗學惟去私欲者能之私欲去則見
巳見已則自信苟自信矣凢書云云載在方冊者不可勝用
矣足下更反求之未田合并臨紙惘惘
荅道州康判官
辱惠書及於属吏弟員之說足下誠有見於此幸甚来書
以為本職無門有司不以為過然後望以磨礲成就之益豈
惟吏道然耶學者固同然也今之望於人者異此矣吾無闕
與否不暇計人以為有過與否不暇計獨胡不磨礲成就
我耶但曰胡不磨礲成就我道以義言也或者相望於利相
望於利必人人而悅之然後無咎安得如足下之語告之也
未由合并臨紙惘惘
荅趙南
某衰惰久無強附士友之意晚得名勝喜後自失晦菴門人
真有學者而不相亮者云特未并合耳雖然吾黨亦有患
自相推尊患太過與人無交際患不及二者皆孔門所戒也
頃因欵洽嘗及一二来遠有同風三代之語得無猶未聽
察乎詩篇儘佳更加停勿以言盡意為三百篇往往為
訓故家解駁類淺迫人意有遠矣謝逍遥嘗說三百篇
非易其心而後語者不能此義足可三復公餘但於南雅索
之聖賢貴寡怨詩至於可以怨必有道也来教所謂攻之愈
力愈不見效豈謙辝耶克巳非攻之之謂在易休復以下仁
也人患不肯下耳譬之鍾聲擾擾者無聞初非有物間之者
擾定則聞之矣
荅漳川守范東叔
拜違以還辱貺教不一而奉狀亦無便豈但以獲詳行李為
慰要是别恨牢不可釋家人婦子尚不能團頭况於交游又
况士宦此理洞然而亦未易以理遣也領開府後書就詳動
止感愜幸甚然事力如許雖有慈惠之長而不得騁令人寒
心随機方便量力濡沫正頼儒術耳某嘗侍坐語及四緫領
恐是今要告去處住時北伐諸將各擁兵緫領不顧駈催漕
計自以諸軍隷御前始以版曹即領緫餉而别置所版曹長
官莫得要領是漕司本行文書則天下財賦盡在四領所若
非稍稍從此整頓民窮無救策意矣嗣勛足得商確或者其
時乎張子儀元等所减次第虚額然亦盛意謾錄二公奏
牘因或送嗣勛如何来及之喋喋悚息正是自破戒堪發
一笑
與朱元晦
某逐禄南来本為温飽不謂善歲晚遷官至於將漕然但
循故事無所建明終當他去而亦未得其說何以教
之此專人所為道也非豈所以事君而公論開塞日異
而月不同敢乞安時處與如戰兢自發眉夀用荅海内欽遟
之意
某衰惰之跡幾自絶門廣而長者尚教之便中再拜真
翰之貺感激不可言此先施豈附報官事優擾及今始
遣辱幸察之非敢望也来徵詩說甚荷包所見何藁豈嚮
時聚徒所為講義之類則削藁久矣年来時時諷誦偶有興
彂或與士友言之未嘗落筆誠有之當於長者有隱耶區區
愚見但以雅頌之音勺群慝訓故意句付之諸生尊意以
為如何每懷企慕三十年間不在人後會并差池未有瞻侍
之幸聞見異同無從正間欲以書扣之念長者前有長樂
之爭後有臨川之辨如承康往還動數千言更相切磋未
見其益學者轉務夸毗浸失本指盖刻畫大精頗傷易簡矜
持巳甚反涉吝驕以此益覺書不能宣要湏請見究此衷曲
耳不數月還浙可啚即償此願尺楮匆匆但有悁結
與王弱翁
某衰惰宜休歲輙遷官雖荷借譽之力然有見短之懼亦未
知免所也廬陵政績在左餐右粥之民而不在遠客與強宗
大族得失當有能辨之者暫屈何病區區更冀寬以居之勿
以絲髮見於詞色戲綵娛親之暇杖屨從容與鄉後進尊酒
論文為樂仍一切不及時事以間執䜛慝之口未省尊意以
為然否有如尊意不合幸切磋䆒之也仲權正字貧甚
子靜淳父皆需遠次柰何陳正巳亦寓里中復教官非所以
處之也何時晤對伏紙
與立宗
某衰暮之跡向綴班行伏蒙眷遇特厚言念疇昔何可弭忘
某官才猷器業蔚然爲當代第一方被選入蜀無幾微不自
得意旌麾下壓境三陲然世將之後人將謂何重以疑阻半
年無師盖朝野凛凛然而迄無西顧之憂非公門有重臣其
克底此乎湏因内引嘗遵勲業泰安喜見天顔且曰當用漢
賜金故事旦勞還房雖事不果亦足見九重倚頼也甚盛甚
盛三事逓遷還歸𥙷庭之闕而識者無先於門下非但
交游之私言聖明後視聽一新伏惟歡慶
與國舉兄家書
書黃事前日不及細淮上有劉煒運判者以禁私鑄太急
幾生事遭論罷久之私鑄戢留丞相追功遂畫旨再與
監司樓大方駁還者旨令以次官書行即是傅(良)遂竟書過
盖以為劉煒不是人贓吏罷去年歲再與差遣此何不可
而紛紛云耳後生小子妄相䚹毀不足聽也(不足聽也)近復有御
筆陳源除押班(内侍官比外執政)人張子仁除節度使此事所繋甚重
謝給事已放過押班事傳(良)獨繳之朝論甚以為危乃蒙聖恩
容納至今不出至除節鉞合先送給事却直付舍人(或說謝給事有)
(人主振故令劣弟當此重難)亦獨繳上次日御筆封付陳傳(良)可與書行再
繳上亦蒙聖恩寢之不出此兩事繋朝廷非尋常事之比至
此公論方信劣弟不論其細而論其大捨易而犯難矣恐家
兄不知端的見謂苟且有玷家傳特此詳報却勿令一人見
慮有人䜛謗以為好名漏洩上旨也至祝至祝
與徐韞之
涉夏一病幾殆以丹附扶衰稍善餘無足煩軫記者昆
仲時時過訪備詳譽處然年来喜於相安左右意象
挺特且習聞前軰師友風旨更宜誘掖工大而損挹裁
抑廼時善教之道至和若夫嶽麓餘芳令人起横經於此
自有足樂不可不自慰也憲家子弟亦往還否何時每一
見輙談中興問趙張秦為長跡灑灑忘倦晚入脩門
數詣東西面言其人不可終廢後相不領略鄱陽相頗有
意未及拈書亦各東西矣至今忿之旦恨不得秦師垣相業
一書付史館助南董之筆某老矣此勿念左右年方強儻
能從吳察院交諸折窺見所蔵不長沙此行耳外此只
改秩一事湏索結知帥閫回同年進士莆中来軌及識面
尋亦行蔵異塗頓成疎闊假如不疎巳難破彂言之戒無足
為左右先容者徒切愧衷如之湘中教官惟會府多名士
其舉削或溢格故事如此想不至左右有遺賢之嘆盍少
湏之也因會丈煩致癉暑不及拜狀皇恐之意諸相識不
外此懇
荅張端士五
下問漢高封國是初来急於撫定得不然班孟堅諸侯王
表說得錯至今因仍未明使高帝以延年歲必别有區處如
本朝藝祖𨳩基事多未䆒英雄如二君豈容輕議自古功業
多遺恨惟周公無虧欠孔孟監二代兼三王之論王通說經
制大備皆見得徹載師閭師縣師三官皆征賦稅載師乃征
公卿大夫王子弟諸食采若其食者三之一之類其征之民
則什一而自以租歸公上則有差等輕或二十而一重或二
十而五若其它受田之民什一之稅鄉則征於閭師遂則征
於縣師顯然三局自昔諸儒見不破可勝嘆也
某病軀日衰弱漸漸了得春秋一書及未啓手足之前更加
刪潤則自有春秋来未有此書可藉手見古人無怍更侵砌
結褁詩傳看了在何時它工夫截断惟日課易未敢輒下
筆深見乾震之爻辝皆危而乾言吉只緣純陽聖人垂訓
意深矣許由君務先之徒治舊學如後来甘盤自古此
一輩人竟晦蔵念此妄想盡詩固佳更宜練功
某病後且搓排過日非能如所亦愛之者過辝也毛氏詩
傳淟汨有年久欲爲彂明之因附已見其下且以𥙷吕熟之
缺自今夏落筆近緣過客廢矣未期其成就也有暇見過略
觀綱目爲佳
某近復苦泄瀉今幸稍愈以年例論之如此浸久是結褁之
證也萬事巳置勿論惟春秋後傳垂成尚欠删潤不免就病
中勉強詩說盡豳風雅頌亦未落筆此書又看天命如何耳
每見云云某以為不作悵然人生與草木俱腐者何限不
恨固非恨亦非也倘可自見勇為之為善也
某初有脾寒前日復作雖不過一日所損不少也愛念甚荷
端士力如虎亦復畏厄歲何耶新詞相好要是未圓熟耳著
書最關心病懷益覺要緊所恨無朋友共成之柰何柰何舒
宰政事止如此聞之殊為嘆息
代胡少欽監酒上婺守韓無咎書
筦庫之士自古卑之矣而今為甚古者財散於民縣官但衣
食租稅而所謂鹺茗醯酒凢民用之百湏公上不牟利焉則
筦庫云者止於籍出入校餘欠以告於在位為每歲制國用
之節而物之不登經費之不支在位者實憂之有司不與聞
焉勾稽之不察扄鐍之不時度蔵之不免於燥濕腐敗舍是
有司不任其罰是故其職甚簡其責甚薄也士君子之不遇
於世者可以禄食於其間而無悔咎夫子嘗為委吏矣會稽
當而已為是故也今也不然由漢而下公上所以榷民者講
求悉矣而&KR1686;茗醯酒凢民用之百湏皆有征而甚詳於今自
建隆聖人專務寬厚不忍以加賦厲農而禄士饟軍隄防大
河固圉三邊與夫賓賜祭饗凢邦之大用不可已者往往十
有六七仰給於征榷之吏盖今之田賦視古有損而征榷之
入累數十百倍於古則筦庫云者不但籍出入校餘欠而巳
其督辦也有課其輸送也有程督辦之弗集輸送之弗継在
位顧缺然無以為計故凢物之不登經費之不支轉而為有
司之責而勾稽扃鐍度蔵之細不與焉勞亦累十百倍於古
矣仕乎此者雖欲徒禄食而無悔咎如古者不可復得國家
知其然也待之亦加異矣自州縣監當官皆有賞恪而可以
察學於其長與他官曹無異在京釐務凢有錢榖之蔵者賞
之特厚而為上選用亦與他官曹無異若是而曰卑甚於今
何也其居使之然也今夫皆州縣官也皆得以察舉於其長
而繇幕職教授若曹宫令佐得之則人以為宜繇倉庫務官
則人以為怪皆在京官也皆得以選用於其上而由檢鼓諸
院得之則人以為宜繇審計榷貨之官則人以為怪等而上
之繇卿監為侍從則以太常祕書國子為宜而以太府司農
為怪由侍從則以學士給舍諸曹尚書為宜而以戶部
為怪名實未有分也而取舍若是豈一日積哉夫以征榷之
入歲累十百倍於古而其官司之勞亦累十百倍於古國家
方加利焉而卒卑於士議如此則自愛者宜知所擇矣某也
不才由太學諸生以塵末第窮太甚逐食太急以措身於甕
盎㪺杓之間盖日夜念此自憐矣凢三易守未嘗敢自言也
今者執事来守是邦某伏自計今之諸老先生尊經而下百氏
可望以古道者莫如執事國朝以来世為卿輔䆒觀本末源
流之際而通於今之務者莫如執事若夫議論持平用意均
一即之温然有并包兼容之度而其中如鈞石之有銖兩不
為世俗取捨以亂名寔者又莫如執事於是輙不自揆道古
今之異陳國家之大意與小巳之不善擇而告執事庶幾采
察焉若執事猶曰是筦庫之士而胡敢僣易若此則某継今
不敢復有言矣
止齋先生文集卷之三十八
