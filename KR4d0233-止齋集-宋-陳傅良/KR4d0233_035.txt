止齋先生文集卷之三十五
手書
與王德脩
伏承歸舟解䌫不勝瞻依之至人生不足把翫一别輙數年
能復幾别令人愴懷惟學問同源在彼猶在此也前軰所謂
野色更無山斷隔天光直與水相通足以自慰釋耳某還家
才此數月觀書雖不得如台山靜僻然亦有緒左氏課日趣
就候書成萬里相寄兄亦當終我易傳也大抵周禮古文尚
書三代之法存焉讀者未易造次且如禹貢州末繋河先儒
固曰運逆三於青州逹濟楊州逹泗荆止於南河雍止於西
河則以為受上之爾不知此正裴耀卿節級轉輸之法不以
江人入河不以河人入洛洛人入渭賈誼云漢都長安而以
淮南為奉致輸非是豪傑之見略與古凖牧誓千夫
長百夫長之下言庸蜀羌髳微盧彭濮諸國何也左氏
謂蠻軍不陳盖無預於三軍之以待令者也杜氏於春秋
晉人姜戎一義亦得此意今多言常平出漢耿中丞顔祕
書且以為權道不知常平乃法周官司稼所謂以年之上
下出歛法出則减價粜歛則增價籴也是非常平乎自鄭氏
以出其歛法為觧後人遂以周禮耳孟子亦曰狗彘食人食
而不知檢野有餓莩而不知彂今又作益食貨志作歛是也
載師所征稅或二十而一或十而五自漢来諸儒因此疑周
不純用徹法亦輕重非二等是又失之不考凢征於載師皆
非謂在野受田之民率士官賢牧所食公卿大夫王子弟采
地耳凢此其收之民則什一也而自以其租歸公上則别以
厚薄勞佚為差輕或二十而一重或二十而五此冡宰所謂
邦中四郊稍甸都鄙之稅與萬民九職諸侯九貢各
調度耳漢律諸侯王自有少錢亦其租之所在也
荅潘叔昌
周禮妄意熟讀豈敢言它委訪綱領闕然自失往年薛常州
先生問天官一編參之漢氏自宮衛分領光禄衛尉府蔵分
隷司農少府一官分為數卿天子之奉又皆為私錢之属王
后世子各養於冥宫謁者奄官亦散它局此紐一解未易操
制隋唐之際殿中監内之吏作矣古人制度豈容輕改竊意
天官而下往往盡然左右抄拾漢晉以来下及五閏官制幸
以薛常州之意一一尋繹得其離合切告條示亦欲共講之爾
與吳父直
某賤不肖其所與游皆田野布衣儔類之士未嘗從王公大
人之後盖謂之貢倨不可就見况敢望其即我哉来京都足
下獨造窮巷夜門而賜見焉其行不以車馬其謁不以爵
叙其簡牘不以記几所以加乎賤不肖者願王公大人不
能得之於其門弟子乃今愧昔甚矣小人之懷厚誣當世
君子也盖聞之化於貴公子見之外戚立傳自秦漢始
王道之行壹之為此也將有繇然者矣君與相急士
於其公貴家盖為於其私而一介之士無遺焉則國欲
無治不可得也矣一而關風俗係治道則豈僕私幸亦豈
足下之私為德不肖誠謂非僕私幸且非足下之私為
惠也寵光之未戒今之不趍宜弗之罪是以敢遲遲而往
也雖然施有所不報扣有所不荅將以成其人之賢多而隂
觀其嚮背戰國諸子為之孔門無是也僕雖不肖敢不謹於
禮其將擇日戒拜賜於下風
與林安之
中間作懿仲書極欲如吾安之二三臭味脫去鄉邦来客山
國庶得淡中之腴尋承巳過巖下良用缺然安之飯之粗足
亦屑就何耶僕久厭此如沐&KR0238;解去無由爾比来新昌亦欲
漸與人疎稍回鞭策自警督視家居良為未便然每念吕后
劉歆軰視張子房楊子雲真自苦者要之兩翁意未易與兒
女道故雖未便樂也安之手子眞知味者南坡茹莱動踰月
無憐色與友生語率不十四五相唯諾惟吾安之有聞如響
天姿如許加之小自警督當入張楊會中謹勿為劉吕軰以
兒女語相甘誘落身杯酌間某無過人但知非輙深悔恨亦
漸去舊習矧如安之相愛之篤不知其言之苦亮之否
與鄭景望少卿二
拜違誨席六七載百無一進獨幸於毗陵從百九兄游半年
平生氣息為之遲緩推挽之賜何敢廢忘中間託子之命仰
見盛德簡在宸衷可為天下賀簿書之勞非所以溷儒者比
来轂下傳聞傳謾詳密不見端私用慰釋雖然百九元書
盖期望不但此愚見偶合故未敢深喜也百九兄屡不應書
自敵已猶倦况違尊者乎又從縣請祠為禮率直如聞朝
論頗不相然臺符徑至殆非初心而得書願欲一来捨昨就
今或者胥失近知扁舟赴約計已全併得此消息馳報千萬
詳審勿使易来難去甚善甚望芮祭酒僅及家易簀劉大著
王詹事皆竟不療海内賢者相繼彫喪令人喪氣張侍講方
結主知忽刺遠郡吕博士亦悼亡暫告未果復入年来所得
師友亦次第渙散如此劇用無憀識罷還家了親事益遠得
御儻憐其不自棄而終教之時賜尺紙略去少褒之辭直下
砭針則千里猶膝下也
拜違誨色忽復旬歲中間兩辱墜教一一具報後許簿報書
亦嘗略布淺漏以求是正領令嗣書缺然不至左右為之歉
然建寧附問又嘗以大賢推轂不苟之意為請殆言輕無效
許簿亦不欲復以上聞焉爾垂諭得喪順正自是天資頑頓
不甚領會世間羞辱一事非敢以為學力也見性之誨敢不
從事盖讀孟子得百里之地而君之皆能以朝諸侯有天下
行一不義殺一不辜而得天下不為則學力亦至矣猶以為
與孔子異然則士之任可謂甚重得其一二以為盡在是端
不敢也或蒙索見前二書他有以警策母惜頻示何時扣繋
臨紙惘惘
荅天台張之望
始僕讀足下所著書心許之亦心疑之繋辭篇末輙略去世
俗相贊稱語託古致規以觀候足下之志嚮深淺堅脆其虚
受我耶逝將與君咨其所巳至者而講求其所未至者其不
悅辝我耶余豈舍之望者離未必合合未必相志越期年足
下果復携書已来且以先君子故弟之竒之遺藁與其季氏
所為文十餘篇以相寵僕不自知釋然以喜非特喜足下亦
喜吾交道之不阿素心之幸見察也且足下之書其於歴代
傳統正偏南北宜宗宜絶自漢晉以来諸儒去取異同是否
可以立斷其於春秋三傳諸家章句孰得聖人意孰不得聖
人意參互往復辨論務明白乃已要其歸大抵貴平而惡鑿
不以私意傳公道若足下之學可謂博且篤矣入適於用矣
僕雖愚頗好古道及其文辝凢今以是稱者未有聞而不慕
慕而不求交者也况得如足下惠然肯顧先施而過賜之者
乎宜一見顔色趍向巳决然猶因請而後明逾年而始信甚
矣吾未知足下之所歸也况足下容貌不能逾中人言語呐
呐無以自表見卒然遇之庸常稠衆中猶若人也先儒之論
正統者歐蘇張陳數公皆巳名世春秋之學至程氏胡氏義
精矣今人固習聞其人而好尚其書然猶曰吾方有舉子事
未暇盡讀其視足下書何如嗜古者不必利於今足下其知
之歟以僕觀先君子書䆒其淵源盖以樂貧賤尚志節為家
世然則足下宜知之矣誠知之吾冀足下之無悔也無悔於
今必有傳於後吾所望於足下也雖然僕所望於足下者又
進乎此矣足下偏親在堂急朝夕之養卒卒引去有懷填然
曾未䆒竟相期秋風不遠千里僕所謂咨其所已至而講求
其所未至者有日矣僕雖愚敢不修飾以竢
與鄉守曾仲躬
瑞安脚剰錢知蒙台慈除免甚厚又分給有次第仰見明遠
千里無盖傳聞尚悉輸往年夏秋租將繇省符抑漕檄也如
漕檄度惟深仁必有以巳之果由上来將何以示惠盖積留
而頓取之則昔日之奉今日之困曾不如勿倚閤也明道先
生嘗於新法中曲折便民盖大君子不願法如何於其中為
致意則雖微惠猶無虐是道也非吏部將安望歟受知之深
敢爾喋喋不以為僣易將博訪所以為便者嗣告
與閩帥梁丞相論耆長壮丁事
切見熙寧保甲法行始以保正副大小保長代耆戶長壮丁
承引催科之役至元祐間復差耆戸長壮丁法其舊以保正
長代者並罷紹聖復雇役法再以保正長催科其保正長
不願就顧者依舊召募耆戸長壮丁以此福建路耆戶長壮
丁往往與保正長並行不廢然其所以不為民病者以其猶
有顧錢也自紹興十年以耆戶長顧錢撥入經緫制司窠名
十二年又併壮丁顧錢撥入緫制窠名由是江浙諸州耆戶
長壮丁並廢惟福建諸州至今有之某照得福州官司檢驗
緝捉催率勘會煩重之事必責之保正副大小保長而耆壮
時時以縣司帖引追係搔擾夫役不給禄誠未易論然州縣
曹吏日在官府猶可以繩檢譴訶之又不比耆壮散居鄉村
為寄編戸莫知禁止也以某短見宜如江浙間事例一切廢
罷毋重為民害亦仁政實惠之一端矣
荅長溪王佐之
某無以愈人獨博交當代賢俊之心出於天然雖以之得謗
訕或相背棄不悔以此凢先生長者往往見察幸肯與之游
而士之好學者亦或過聽以為可師友也而欲與之游向者
臺評(云云)誠非過當然初不知其中實無所有偶然得此而遂
疑其挾此以傲物也訟咎以来不敢復從群衆妄出巳見論
事是非與人短長但杜門讀書不則熟睡足下廼欲舍几筵
之奉從我于寂寞豈非益其疾乎息隂休影已出下策足下
願秉燭而照之此某所以辝不敢也因事懲艾當蒙亮悉然
厚意不可虚辱繼此惠音不以淺漏將必有以奉報
荅林宗簡
下問甚善古人之不可見所以壊人心者非一端也受田百
畝皆足以自給嫁女無過純帛五兩無圭田則不敢祭薦魚
菽而巳舉一隅則他費称是而自喪祭射鄉噐服巳上率數
百家合力為之每與一事閭里共其勞以此皆農夫也而其
秀民得從亊於學盖二千五百家而後有序三年而興之是
謂草澤之士於公無廪於朝市無制其升於國則異是其從
公卿大夫之子匹學校者固有廪矣其市朝固有制矣士之
子恒為士不敢捨而之他也漢承絶學之後猶謹鄉教授之
法而取士以戶口率不敢開游士之禁唐之四門學所謂俊
士者則四方之所升進餘皆品子自國初以行舉誘致偏方
之士而聚之中都向之為閩蜀唐漢偽官者往往慕化從順
願仕於本朝由是家不尚譜牒身不重鄉貫以此得人而其
流弊則在今日又自熙豐變役法而鄕邑之豪無以自見鬻
度牒而隠逸之路塞罷學䆒而椎魯之徒無所入若此類不
可徧舉於是舉世悉由於進士合四瀆之流為一川而歸之
海其不放而被原野乎今其勢極矣度其變不遠上之抑揚
闔闢恐非人事也
荅朱文昭
書問闊疎未有似此别者然得之往来人知讀書著文不休
亦足慰釋彼所貺字帖具審所論譔不少其意若欲續史家
之緒又極忻怏未得即觀遥想增氣耳某窮日益甚意思却
不銷沮年来反覆古者與論當世之務頗覺嚮者鹵莽思得
故人共論此往往隔阻每一上心於邑移日近到東陽哭吕
著作墓又迫蕃叟弟&KR0830;先叔匆匆遄歸疲頓不少且復休養
幾時或能乘此暇日訪我仙巖之下何啻百紙相煖耶西漢
士大夫深厚其季姦臣擅國群盗竊號而名卿大夫擇君而
事之於是中興光武規摹窄狹而士氣薄矣晚来名節之盛
要是衰俗一舉不勝散為吴魏之役率多喜功自見其不肯
叛去者南陽一輩耳往時嘗說西漢無節義東漢有節義殆
未深考孝章一變明光之政漢祚遂微孝章誠可恨其不可
𥙿後傳遠者大抵明光之為也攝古喪禮也蘇氏引之未
當若周公誕保七年豈是事例魯隱當國攝云者傳從其初
言之也
荅遽舜丞
下諭律學極見詳博所欲著書無惜蚤下筆因以見寄前書
云云正以方今功業當付儒者自建隆創業嘉祐守文熙寧
變法宣政召禍其間盛衰何可勝道建炎諸賢竪立亡幾紹
興季年粉飾上巳過獨慨然右克廣文聲之意而書生承紹
類皆齪齪以至今日吾黨宜䆒觀大方深求
則講求廢墜以興文物如来示亦將次第舉之耳不以為不
足學也
荅賈端老五
去載蒙肯来相與於寂寞之濱荷意不淺淺髮齒衰改無復
它覬儻假之年獲與士友共圖不腐於經術之餘志願足巳
閒居湏課一書要當自古文書始踰年便可到春秋之末而
及通鑑可也益熱未知會期願言加愛
别去殊恨匆匆以循陔之念不欲奉留然終不滿也左傳且
熟讀見得隠桓以前僖文之際哀定終篇無慮三變綱目則
成書舉矣其它依經為傳文無虚彂優游不迫而意巳獨至
盖非二家所能及非一二面剖難以筆舌盡也懿仲諸友巳
决謀遷書院於先人壠下以爲来歲過從之地入春便下手
春暮當奉約矣
蒙恩守壘交游借譽之力多矣幸甚以感讀左氏書頗有條
貫䟽示於所當報已一一据見釋其左方有一二條似不足
疑也若今年了此書開歲便可從太史公史記下手陳了
翁云譬如緝麻忙復暫舍暇而續之自成長條不忘室銘纔
就即附上應不但巳也
近稍爲眼昏花不能苦讀書每客去則玩想向来所誦習自
娛不足爲念也示諭看過左氏傳甚善䟽問數條只是小
小事目未是穿貫五覇之變五覇功罪未分則東遷之不競
與歴年多處未見着落春秋同是聖人經世之用要其託史
見義以五覇爲㩀案而左氏合諸國之史發明經所不書以
表見其所書因五覇之興衰䆒觀王道之缺則戰國之事起
周亡而秦漢出矣此其大略若夫精詳非面莫䆒太史公書
又以接尚書春秋之統緒而下逮秦漢其用功略與左氏同
而不敢比假春秋是以變爲紀傳世家書表耳何當合併共
講其指
讀史記甚善然有猥駮竒怪之疑何也獲麟以後孟荀推尊
孔氏明禮義之統紀二子死百氏益亂真老儒如浮丘伯伏
生之徒區區於秦楚之際抱經自而其力不足以彂揮前
緒至漢六七十年間董大夫始䆒大業田何孔安國戴聖
戴德毛莫並出各有所著而又未能合群書爲一削其
不合以存其合者太史談有意矣然六家之論猶崇老抑儒
遷卒家學乃盡百家之精而斷以六藝易本田何春秋本
董仲舒書本孔安國禮本河間獨恨不見毛氏詩耳盖其
融液九流萃爲一篇罷黜雜論(自五帝紀以下盛有依㩀荀卿之後僅見此書尔其論五)
(帝云再蒙言黃帝其文不雅馴搢紳)先生難言之書缺有間其軼廼時時見於
他說非好學深思心知其意固難為淺見寡聞者道則所得
多而自負亦不薄矣惜自班固看渠不過妄有瑕摘後生㳂
習遂成牢談千五百年之間此書湮晦正頼吾黨自開隻眼
不惑於紛紛之論謹勿容易便生疑薄也老矣不能自白於
後世常欲落筆少彂所自識破者為前哲出氣因循未果近
諸友為遷仙巖書塾於屋西偏今未就工後月足以奉合簮
之歡得三兩人相助檢討便可了此一項冬間肯来同社幸
甚
止齋先生文集卷之三十五
