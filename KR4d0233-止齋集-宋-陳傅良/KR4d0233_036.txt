止齋先生文集卷之三十六
手書
荅黃文叔
三監班固說非是商都六七遷皆夾河是後東徙朝歌周自
岐雍興初務撫定凢東諸侯嘗為商畿甸近服者皆命
之三母弟自荆以南蔡叔監之𬋩叔河南霍叔河北蔡故蔡
國管則管城霍所謂霍太山也其緜地廣不得為邶鄘衛明
甚三監誅廢晉衛始皆為諸侯盖有管霍之地而蔡嘗空置
矣後以命其子仲其他則齊魯燕二三大國州牧之境揔之
周南召南也當文武成康之盛天下有二南國風而巳江沱
漢汝諸詩不言其封君甘棠雖美召伯而不繋之召是時安
得所謂十三國風者哉國風作而二南之正變矣邶鄘曹鄶
特微國也而國風以之終始焉盖邶鄘自别於衛而諸侯如
無統紀及其厭亂思治追懷先王先公之世匪風下泉有若
曹鄶然君子以為是二南之可復世無周公誰能正之是故
以豳終風以邶鄘嘗統治於衛既得之矣以其封滅不見於
傳疑為虚置之國且諸侯封滅不見於經傳何獨邶鄘(春秋亦無鄘)
是不足惑也雖然以為周公封建之說則又不敢不告且周
官封建自鄭氏汨亂之而其書迄不見信於世古者建國率小
大相維其邊國皆大國也故寰内則以家邑小都大都為中
外之差寰外則以諸男諸子諸伯諸侯諸公為中外之差禹
貢亦云五百里侯服百里采二百里男邦三百里諸侯以一
服為率正此說也鄭氏攷之不詳輙以大司徒測地制域以
建邦國諸公之地封疆方五百里是為分地推之他書不能
合則有夏商三等周更置五等之說則有周公斥大九州之
說則有其十皆附庸之說則又有爵尊而國小爵卑而國大
之說至於改定經文以七伯爲十一伯之類臆决彌甚數說
不暇盡論凢試以典命司服大行人司儀諸文攷之則封國
三等至周公不變其小異者公一位諸侯伯一位子男同一
位耳盖周未有爵爲公者必若宋𣏌而後爲公周虞皆爲天
子三公而稱公非有其國而子男獨多職方氏云凢邦國千
里千里云者以每服相距言之以其方五百里封公則四公
方四百里則六侯方三百里則七伯方二百里則二十五
子方百里則百男且周未有封公者則通一服之地小大國之
多寡以是凖凢爲侯伯母過十二三子倍之男又累倍之其在
經傳晉爲甸侯曹爲甸伯班班可考他如顓臾在邦域鄫無
賦於司馬者何可勝數而附庸不與先儒以八州爲千八百
餘國固繆以春秋僅有一百六十餘國亦繆僕固曰惟賈生
最得其意自司馬遷以下往往爲經生所亂不敢不告也至
如乘車之限禄食之等無足深言者且書不能悉計高明必
有以推見之區區所陳勿為他人道幸甚
荅陳同父三
某尋常人耳蒙老兄拈掇最早而晚又為正則推作前輩行
此二三年間雖不鄉進而交游殊未散落皆二兄之賜獨恨
未及與晦菴游講求餘論如人一身血氣偏枯以是脉絡未
相貫穿而愚見復謂千書不如一見終當相就不欲以紙筆
呶呶其間以辭害意失之遠矣老兄懸度而欲附之下風此
意厚甚而不敢當也往還諸書熟復數過不知幾年間更有
一番如此議論甚盛甚盛然朱丈占得地叚平正有以逸待
勞之氣老兄跳踉號呼擁戈直上而無修辭之功較是輸他
一着也以不肖者妄論功到成處便是有德事到濟處便是
有理此老兄之說也如此則三代聖賢枉作工夫功有適成
何必有德事有偶濟何必有理此朱丈之說也如此則漢祖
唐宗賢於盗賊不遠以三代聖賢枉作工夫則是人力可以
獨運以漢祖唐宗賢於盗賊不遠則是天命可以苟得謂人
力可以獨運其弊上無兢畏之君謂天命可以苟得其弊下
有覬覦之臣二君子立論不免於為驕君亂臣之地竊所未
安也以兄之竒偉適不如樂毅論之迂闊朱丈之正大適
不如王命論之淺近是尚為有益於訓乎且朱丈便謂兄貶
抑三代而兄以朱丈使五百年間成大空闊至於其間頗近
忿爭養心之平何必及此不得不盡情以告然勿為晦菴言
之徒若犯分也
自七月間病暑幾殆凢事盡廢蔡直之到闕欲附數字猶未
能自強也瞻仰嘆故何可勝道專人惠書就審訊後尊候萬
福慰懌之至各年半百餘歲不過一再相問勞無由聚頭又
堪懊意也某昔者何所有今者何所進自是老兄諸人過相
拈掇每自謂人品極是尋常而亦礙人眼孔端是友朋捧擁
之過近来衰惰益見天道尚思而好安無復更有他念来書
方以為課進豈以為尚妄意當世乎然老兄之論要是攧撲
不破若得人之伏不免背去求一喜之遇隨手敗闕只是侵
砌闘合工夫能有多少光景往時曾與東萊語及非来復安
得浸長老子極以為然所不識亦與求意略同否然悲劣弟
所當言請置是事元晦往復諸書何嘗敢道老兄點當得錯
只是書中詞氣全似衲子面捧之語不應寫在紙上一
便傳十百便傳千豈可不忍耐特擇言語却乃信手添起後
生胡亂模畫而元晦亦趕趁出了無限不恰好話故亦為
修辭之難而輙進區區之見老兄既嘆作附勢令人不敢再
三且漢唐事業若說並無分毫扶助正道教誰肯伏孔孟勞
忉與管仲百里奚分䟽亦太淺矣暗合兩字如何斷人識得
三兩分便有三兩分功用識得六七兮便有六七分功用却
有全然識了為作不行放低一着之理决無全然不識横作
竪作偶然撞着之理此亦分曉不湏多論但老兄任直不能
廉纖自占便宜其間時有漏氣言語元晦執以見攻盖是忠
愛然亦緣要攻老兄漏氣去處遂把話頭脫軆蹉過此劣弟
愚陋之見若兩家元不是如此則是智不足以知兩家耳初
非有輕重抑揚之論也
自兩壻入舘繼以遷徒少定欲遣人間應之報有意外之撓
方謝絶人事無從問訊且道遠不詳本末無着力處但與老
妻日夜懸念長吁竊嘆而巳子約来言事已明白不堕小人
穽中盡室驚喜嗟乎怪哉老兄直至此也天之生才不遇則
亦巳矣閭巷蟣蝨之徒時欲置之罪罟若非朝家以不殺士
爲國是法令明具有司放手生事耶兄當未易免禍
吾軰平時每欲望人度外寬繩墨以便功名之士由今觀
之士以此免不知幾人則議論誠難事耳又况朋友滿世
一旦有緩急束手無策若衰杇尤荷親愛亦不過呌冤呌苦
與坐視者無異即知老兄負謗負累奔走鄉曲之急直是枉
却舉此兩端方服前軰遵守三尺不敢放閒一線穏便話頭
又㞐鄉如處女雖親戚在縲紲之中或不營救廼是知時識
勢非苟然也老兄數年以来再脫於禍目今亦只得還他本
朝學者轍樣將秦漢間士大夫公案一切封起未當其位屈
着頭合着眼杜門燕坐以養和平之福而已淅西別業稍有
倫序漸爲擇鄉之計尤所願望某腐生之說雖可厭薄然不
到老兄之前他誰敢言者急時坐視慢時以空言相切某則
自知罪矣幸察至望
與王亞夫運使
某竊惟宋興之初藩鎮專命擁財以自封靡爰建將輸之節
以阜通天下之有無雖自錢以上名白係省而州郡之闕
一仰於部使者四方之計至於三司或累十年不省而蔵
富於外臺不可勝計中更變亂於是盡歸公上而漕失
其職往往僅同催綱督租祖宗所以懋迁南北均調内外
之道缺矣台座以耆明之望簡自聖裁卑以緫輸之寄豈與
循次而進不得巳而授者同日語哉講䆒顛末還之國初不
勝士友之望前書所布自倉司發之尚爲涉越今台座事也
留意幸甚辱在愛子不當因賀但奉腐熟之談輙申前禀伏
紙僣越是懼
荅丁子齊三
示及新篇意趣閑淡然詩律更當進步子齊德性器度絶過
倫軰而區區猶有增益未能之望則磨礲乎事業奮發乎
文章也古之大人未有不兼通此而後可以應天下之故者
以曾子守約之學而曾子問一篇自禮之窮世故之變悉講
而後已以此可以推測孔門之傳也過節儻能惠然一来各
進所見幸甚舊學典刑日就寥落非壁立自信安得脫世間
波蕩某老矣所覬朋友共發明之無任引領
下問讀書譜近方脫藁自畫易至獲麟聖賢調度盡在此卷
若從頭商㩁得到分數則異時出處定不草草以此益要團
欒如来諭也書譜又辱為之叙文意俱盛前彂藝祖以来諸
賢又及邵氏經世書前軰未曾提掇中間一二處未穏更刪
定方可游誠之恨未一見向薛常州每每稱其為英才緩急可
倚伏聞與張欽夫相聚甚久欽夫幕中得其助為多鄭四三
丈為福建倉失此良友深以為歉子齊既與之處若下人不
真不得其精要當切思到底日月不可悠悠聞子約見子靜
陸丈不受其砭又是意氣未除子約之凝滯非陸丈不能剖
斷得下其他空疎之人又不可入其陶冶楊敬仲尊禮子静
如洙泗此必有以得其心者曾往扣其本末否某甚恨不得
與諸公相講切追憶伯恭景望二賢於丁酉聚首之時不覺
悽然
除夜有懷一章豈能無意詩三百篇大抵喜怒所作要不失
其正讀楚詞漢賦建安五言吾軰可謂首鼠畏禍夫畏禍豈
所以待寬時耶近日士友相厲多說無圭角此是大患知者一
向沉默不知者固有所激昂以要君爲利爲利者負國沉默
者謂之何哉六朝人物區區中原之念見之寑食今日舉子
握筆作場屋文字者未嘗肯道其名字獨不謂不能撥亂反
正其人固不足道耶吾軰爲漢民將十餘世而使吾君忍耻事
讐垂六十年而學校鄉黨晏然無進志其大者則率其徒爲
清談次摘章句小則學爲詩文自娱當此時吾黨與士友不
變其說謂之波蕩此某所爲懼子齊勿以爲疎也幽人貞吉
勿事奔競之謂若曰時事不得講人才不得評則非古人之
意平生讀書亦以爲理義如此足矣杜門以来大覺不然子
齊試以堯典至平王文侯之命商略古人所以處興亡盛衰
之變有人則濟無人則否此事占田地闊不應碌碌休也相
愛之切忉怛彌甚惟吾子齊志在本朝故盡布之不必於不
相知者道也文季口手自足受用未必聽朋友之砭器遠於
足下信厚異時出處共相規約若子齊話頭止如向来所云
非所望也蘇黃門晚節甚慚於東坡以温公待小申公如許
至變法時每苦晦叔太懦力量真難事耳
與林懿仲二
某凢八十餘日始逹官下一冬雨雪難阻萬狀回想閑居士
友團頭之樂不可得巳桂陽本一縣置吏養兵與賦輸視他
大郡民力重困至於甚不能平則或騷動非其俗喜亂也至
此逾月犴無見囚而訟牘但田土典賣不明等事盖朴魯耳
唯是帑蔵盡虚蕩無綱目而漕檄如織官兵持逋劵責償者
累月正使收拾得到亦無以供之是則可憂也湖南諸郡劉
子澄最善政竟不能免蔡直之邵陽次之亦有不樂者今春
臧狀未必調一言勞者何以勸乎勿為他人道幸幸
淮甸不知此去當如何錢幣一事想巳動搖了人情朝家方
捄過不暇應置此未經念要是便錢務最佳俟稍定試拈出此
活頭也某荷上眷不薄然竭盡區區無毫髮之𥙷至乞休致
其情可想朋友宦游四方雖時時上心亦未有餘力相照燭
非忘之也
荅薛子長三
日欲報所况教以乏便未果方此歉怍承命重為不敏某衰
惰何足與語今古而左右獨見推遜以所著南北之際義例
為惠且下問其然否老矣交游彫落願方得三益豈非天閔
其窮以此厚幸之耶感激過望所論晉非南遷元魏無凌逼
中原之暴而其亡以六鎮齊梁陳之暴興北齊之後斃向者
亦嘗見此意往往不能發今得筆力先明之胸中了然甚盛
甚盛至於君臣譜系尤足考其細故不謂晚年見此竒特宜
前軰所嘆也方令兒軰傳寫一本旦夕即納上左右議論誠
淵源於正則要其所到又有過人者近宗簡逓示吴門書藁
讀之益爽然自失徐復自念鄉間學問將趍於弊非時流之
過必得温厚爾雅之言以殿其末則吾軰皆頼以免足下其
人也願言勉之扶此墜緒
數日流連酒盞間欲課詩奉送竟不就晨興抽毫而来使巳
及門矣謾塞盛意為借書一章以往所謂雷門鼓也一笑一
笑兩學官書附煩送似昨報潘叔昌簡云平居尚友有相先
之美臨事立我為自全之計此自昔儒者通患而國朝風流
持論嚴正消息盈虚尤不屑意老兄以為然否
衰惰無復貪書之念昨偶將熙豐後来長編過眼數卷便昏
澁異常每對插架慨嘆而巳此事當盡付左右諸人来諭方
閱南北史二史儘佳然一代㳂革附見表志者往往不收未
免遺恨則諸史要不可廢自荀袁二紀以来下逮司馬通鑑
大率欲祖左氏盖左氏本依經為傳縱横上下旁行溢出無
非解剥經誼而非自為書今乃合太史公紀世書傳繋之編
年則其間事辝轇轕勢必至得此遺彼由此觀之類不如正
史之悉也然區區所冀深探書外之意来書所謂實事本末
往往在此且如西都之末士大夫知有所擇遂成東都之業
及其季年雖豪傑之士散為吳魏之役拳拳於漢獨南陽數
人當時必有實以致之而豈可以書盡哉何當并合共講一
二新詩見寄疾讀降嘆建安以来廼今見此作也
止齋先生文集卷之三十六
