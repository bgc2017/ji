止齋先生文集卷之四十七
誌銘
徐叔楙壙誌
叔楙年二十二取科第始娶剡之周氏婦黨愛叔楙留之彌
年不使其女行叔楙客久念其親嘗欲得余書風刺之將持
白其婦翁媪以乞歸余以叔楙意為書累百言道其主母老
矣父母日夜望叔楙以佐其歸决叔楙於是乎歸而巳病矣
余與叔楙同乾道八年進士是歲繇鄉貢以第者唯叔楙一
人里中慕悅之奉羊酒賀徐氏之門者日至他父兄皆各咎
其子弟謂吾之不如徐君也今叔楙調長樂主簿弗及禄又
去親側逾年以病歸歸之日父母為之愁苦無聊累月而叔
楙死嗚呼是不幸耶非耶叔楙名愧温永嘉人一子才周歲
以淳熙某年某月某日卒父擴帥其同年進士請墓于郡太
守得某鄉慈雲院之後山以某年某月某日葬余悲叔楙之
親之怨也故爲叙其才與志尚不愧於親者如此因以爲銘
云
林安之壙誌
安之姓林氏諱居實温瑞安邑人父堯賓母王氏安之以淳
熙二年十月丙申卒以其卒後之六十有二日丁酉葬于邑
西偏三里之横山余既爲圖銘於東菜吕伯恭氏而壙不可
無識也盖安之從余游最久余在城南時羣居累數百及屏
仙巖之陽至者盖十一而安之實先越數年寓會稽之石氏
藏書房至者盖百一而安之又先明年繇太學還過越安之
猶栖然凍餒逆旅以竢將行天台則安之束書僦僕矣余察
安之勤甚矣而趣好雜因辭却不與偕比至天台安之巳蹙
容俛立戸外以請由是不以涉事物毫抄分志而趨於學余
師友雖在數百里外必往依事諸公見安之咸曰佳士佳士
年止三十四其葬也同舍生為之槨悲夫
趙夫人墓誌銘
余友孫叔特將葬其内趙氏為余言内所以克相之者而拜
乞銘曰昔吾母早世諸弟有尚結髮者吾父春秋高多恙趙
氏年二十餘来歸事字尊穉時節其服食飲藥各以意禁嗜
無堕缺不自事游飾惟賓祭之饌腆㓗必致訓齊兒女色莊
如文人至令僮婢則以惠及雖婦氏其行應銘敢以請按夫
人温瑞安東郭人鄉貢進士耆孫之女生三男昭子明子宣
子二女歸同郡士朱清何璠年五十二卒於乾道七年七月
丙戌以淳熙三年十有一日壬寅朔葬于永嘉縣建牙鄉鵬
飛里西華山之原余聞東郭與金奥趙皆清獻公之族熙寧
中清獻公之子㞦来丞郡夫人曾大父岵從公問家法繇是
趙氏子姓有檢守自辟雍正霄以文名天下登進士第者至
今不乏夫人行應銘有自来矣余娶城南張氏實金奥出昭
子而下又從余游皆辭不可遂銘之曰
維系之光維習之臧式謹婦常無年乎何傷
胡少賓墓誌銘
少賓諱序姓胡氏胡氏繇婺徒温至荆湖制置司幹辦公事
君諱褒通判滁州君諱裒宗正少卿君諱襄兄弟始著累贈
其考諱觀國中散大夫妣趙氏恭人滁州君周氏安人無子
以幹辦君之子為後是為少賓也少賓娶薛氏故起居舍人
徽言之女世所稱薛士龍者其妻弟也年四十有九以淳熙
五年後六月丁未卒于官所十有一月辛未歸葬于永嘉縣
吹臺鄉梅嶼山先兆之側子男五人宗宇守寅定女四人曩
余問學于薛士龍氏往往見少賓巳而與鄭純全真往還全
真雅從隠君子游間一至城邑必食寢於少賓之家余固心
異少賓而未之知也前年官行在所少賓適赴調久館於余
師友鄭景望氏則日得與少賓處語是時少賓之從弟千秋
待湖州監酒闕年方少母老矣不樂其爲是官使来換縣主
簿若尉少賓念人人擇便利將誰聽吾弟昔授福州侯官尉
推千秋嘗適市見宜春走卒問其族子教授時者忘恙乎曰
既亡矣爲之涕泣奔走以求歸宜春之喪與其父母妻孥者
累日余始知少卿之篤行全真之不苟合鄭薛二氏之常與
居有以也其後益聞少賓生平少嗜酒倔疆年三十盡捨故
交竊聚糧走千里見黟人所謂金先生者先生名梁之嘗爲
奉新尉一旦棄官變衣服垢面罵市難近即所可意復危坐
講說若經生學士然者最善鄭全真也少賓介以見卒然相
懽飲之於酒家竟醉少賓盖留黟數月而後歸其所云云懷
不以語人廼更自負恃愛惜非親黨慶唁未嘗出門巷獨旦
暮與士龍孫處厚子詩相追逐上下議論士龍名在天下士
爭趨和其言少賓亦自立我務不為同於子詩尤各出竒不
相降下余頃聞滁州君初讀書天慶觀故相秦公在永嘉聞
其名出不意杖策来覘之君方讀孟子書不為輟也秦因誦
宋勾踐一章以感諷君君訖其去如初旦日且不還謁秦公
再相有以君為薦者曰是固以三顧望人者耶滁州竟官不
逹死幹辦君以布衣從大將岳飛定群盗僅得官以死少卿
稍貴亦坐言者謂尚胡寅趙鼎之學擯十餘年不用少賓志
益壮連調官丁内外艱不赴晚監湖酒名字纔出未幾死矣
胡氏父子盖如是宗来乞銘其可無辭叙哀之乎宗盡得外
氏書率諸弟力學或者在兹耶銘曰
璞也而或以為珉佀也而或以為真徒以屈伸云誰不泯吁
嗟乎少賓
承務郎陳公墓誌銘
始余入太學故右文殿脩撰芮公為祭酒以士之有文行者
職掌凢學之事而永康陳君聖嘉為選首余繇是與聖嘉往
還甚熟嘗語余吾父春秋高而吾之室亡矣因不復娶以與
吾父同卧起者若干年豈忍一日離也而吾猶未免於諸生
余聞其言而感之後數歲之官道過永康則聖嘉取上第調
處州州學教授遇太上皇慶夀恩授其親承務郎父子盖
甚樂也明年秋聖嘉忽訪余行都衰經面墨拊膺哭拜曰某
不孝某不孝不能夀先君以及扵禄尚不敢死而来乞銘扵
吾子以䆒大事惟吾子惠存之余既泣弔即辭辤未就會罷
官東歸又道其州邑往往所至以其族子承議郎監左蔵南
庫公亮之狀訪公之為人頗合且得其軼事盖自熙寕變古
役法不以主戸敏愿之士上公給事而浮食與政者類皆悪少
州縣不勝其敝里居者同患之然自好非詘與齒也公習見
前事獨堅忍不屑去以隂平一縣之賦訟痛自㓗謹雖有督
察之長欲求其一二過差而不可得故能䆒其惠愛扵乎使
當秦漢察舉之法行其因是以著見必有足觀者而其志豈
但若是哉以余知其子十年見其休戚之變又得公行事如
是是宜銘公諱某字某其先自穎昌徙婺曾大父某大父某
父某公善事親不以家事累兄弟教子不問費雖事科舉業
試不利不愠與人交非軰行不輒相字於童穉未嘗施爾汝
家甚貧猶施及親故晚嘗杜門讀佛書間一日出比鄰歡迎
之訖年八十齒髮不甚衰變娶鄭氏先卒男四人志同志節
志質志剛二女適邵去病倪資深男孫三人女四人以淳熙
五年三月某日卒明年正月某日&KR0830;縣之長安鄊西山原公
亮云而志同者聖嘉也銘曰
謂為無位耶子姓以貴之謂為無傳耶鄊黨以譽之兹為其
蔵後之人易忘也而我銘著之
叔祖母韓氏墓銘
夫人姓韓氏鄊先生汝翼之兄女年二十八歸我族叔祖父
歸二十一年而叔祖父卒葬所居前山之陽後二十六年而
夫人卒叔父某以淳熙七年十有一月吉奉其柩祔于山陽
之兆盖夫人歸比葬歲復庚子矣叔父泣命某曰吾葬以
故緩而今屬吾子銘之也以尚亡悔某不逮事叔祖父不
嘗見夫人為冢婦時事而見為母久是時長叔姒亦惸寡家
日落二小郎䁀盛門戶冷熱異夫人中處與外絶獨教子讀
書一女愛甚擇以妻國子進士韓公禀婦子或微過但色不
怡婦子謝已則復常雖隣未嘗聞語笑聲者而室廬園田無
秋毫損於叔祖父之舊叔祖諱某字某銘曰
余叔祖父以善士稱叔父繼以善士稱族之願其妻若母者
必以夫人也如之何勿銘
馮司理墓誌銘
君諱施叔字孟博以淳熙六年某月某日卒于家年六十以
八年十月庚申葬于永嘉縣建牙鄉桐嶺之下娶魏氏再娶
薛氏三男琳瑜璋五女適吴仲洽林謙餘未行往時吾鄕尚
名德貴門地士大夫不苟為婚友永嘉如草堂先生張子充
氏經行先生丁某父氏瑞安如唐奥先生林介夫氏皆名家
也數家子弟賓客往往可稱數君考諱光庭娶介夫之孫女
因林氏君得從草堂諸子學復因張氏得以其仲姊歸經行
之孫君三歲喪母十五喪父家益落而迄以讀書屬文得官
居有善譽出有廉績盖其所漸習異也府君且卒召林張氏
以其子為寄兩家合教十數年丈人課之婦女飲食衣被之
比君偕計書上名于禮部兩家奉酒相勞苦以為可見府君
地下矣余每論婚友之不可苟於君故有感也余娶草堂仲
子思豫之女則嘗教君者也既習聞其所繇成就如是而琳
瑜又来問學亦雅馴不煩瑜也將葬因述君官政家政累千
餘言以乞余銘余嘆曰士䆠不逹志不究見何足用書有以
孤兒受教于外氏致其身以無辱其父其可以無傳乎銘曰
維古論人必某出君克其家誰從得亦惟厥考好逑匹我銘
旌之後為則
張忠甫墓誌銘
忠甫為人嚴重深博善忍事鎮物絶有材智抑不使出其氣
貌沈沈偉然丈人也年方少連五試禮部不中授特奏官忠
甫每自悼不第進士雖䆠逹將不得與文墨議論亡足以著
儒效遂棄去以居養其母儀妻子是正朋友爲事盖晚而學
詩書講誦數年既大通風人美刺與古喪祭上下之交立教
微意以爲天下國家可推此而理此孔門之所教而傳也益
負其學自刻苦貴愛或言諸朝禄以監嶽忠甫謂徒費縣官
亡誼歴三任不食其禄亦不書考執母夫人黃氏之喪自飯
含至于既窆凢所以誠信其親者自括髮至于既祥凢所以
哀恫其身者質諸士喪禮無不合也初忠甫獨追古軰好䋲
俗以已學無以寓見則時時爲文章銘人父祖有諷有勸皆
不虚書於族姻之喪爲之治衣衾棺竁絀巫佛強其爲此禁
其爲彼人頗謂怪至交口哂罵之忠甫說甚長而未之服予
也及見其躬行極人之所難然後翕然加敬尊信其說有從
之者雖不從者亦内愧莫之敢議也然而忠甫之言曰吾生
不免爲今人吾行豈敢爲古人吾於閭里後進随和唯諾一若
庸庸然吾何賢哉嗚呼忠甫盖己顧避黽勉如此猶久而後
與鄉人合使盡巳有耶人必且大怪宜愈難合使得其位施
行之則必怪之者愈衆亦愈流落不偶不得其志故忠甫一
意忍窮以死而非其釋然不屑於世也忠甫與其友薛士龍
鄭景望齊名於時而二人皆仕矣士龍一見人主語意合且
大用而為政者不悅去之以卒景望三入朝二十餘年其卒
也位不過九卿二人嘗勉忠甫仕忠甫不應久之而道不行
功業不就也則未嘗不壯忠甫之决而推遜其高嗚呼是可
不謂之賢歟忠甫諱淳姓張氏世永嘉人曾祖某祖某父某
娶潘氏休寧丞蔚之女年六十有一以歲之元日卒以其年
十有一年乙酉祔葬于吹臺鄉桐嶼黃夫人之兆實淳熙八
年也二子凢几三女適袁州州學教授潘宇進士劉嗣僖盧
趋將葬潘氏曰吾夫子之友惟陳君在且余家壻銘夫子無
以易君者然則某其可辭銘曰
勇避而不趨人以為為異也愁苦以行之人以為為利也我
師古人敦今不棄也猶有鬼神殁其寧于地也
章端叟墓誌銘
淳熙八年九月日陳子端巳使来告章子之喪曰端叟不幸
旦日卒凢兩邑之諸生走相弔其自今將誰紏合以卒業夫
子宜聞而哀之余既泣受辭即往之其廬會哭哭皆盡哀越
月端已復来告曰端叟不幸未及有子以仲兄之子士則後
葬日得十有二月丙午而士則也幼不任事諸生分治其喪
紀而端已實刻其墓敢請於夫子余復泣受之曰是宜銘端
叟諱用中平陽萬全人考諱某妣周氏恣聽端叟學端叟從
余游最久又因余之金華依吕公伯恭之霅川依薛公士龍
而其名遂載於人口耳性温良汎無不愛於久故能分酸苦
扵先生長者能受其煩辱之役扵其徒相厲以學責難勸義
定爲期會程式稽攷有誚惰游有罰其人嚴惮之則所謂江
南書社也嗚呼死生之際可以觀人矣端叟無毫髮氣力無
父子兄弟可以納交又無壯子也而两邑之士交吊聚哭爲
之執事焉圖銘焉惟恐其有憾且遂磨滅也是可以妄得之
耶若是固不宜銘歟娶葉氏先卒有二女顧言以季歸諸鄭
氏姉之甥長托之友友合謀以余之兄子師宇爲之嫓盖端
叟之志也銘曰
距江五里寺曰寶積循除而西數十步有壌隆然者吾端叟
之宅也止過其下考視此石
朱君佐壙識
公姓朱氏諱興國字君佐温永嘉人考永妣王氏享年五十
以淳熙二年十有一月卒君佐娶陳氏生子輙天以汲爲已
後晚得光孫而君佐之喪未練又夭陳氏為君佐之愛光孫
也以拱源為之後三女適丁子美項敏中陳宗渊子美宗渊
皆嘗薦國子學亦輙不第死盖君佐卒七年汲始克葬于所
居里西山之麓且葬陳氏使為志焉陳氏余族姑而宗渊之
姑也予方哀宗淵&KR0561;&KR0561;二女莫適顧託於是感余姑之經紀
朱氏置孫以綿其祀乞言以不隕其名也喜且泣下而刻藏
諸竁庶幾其女不忍棄宗淵如其母然而亦以觧君佐之悲
也葬以淳熙九年十有二月庚申
宜人林氏墓誌銘
建炎間天子柬拔民譽之士一日而除臺諫官四人趙䁀黎
確沈與求而其一人監察御史諱惇禮者福州長溪楊君也
御史生縝今以朝奉郎致仕朝奉生興宗嘗為尚書郎出知
處州徙嚴州余所為銘林氏宜人之墓者朝奉之配嚴陵後
母也盖名家三世矣嚴州使人謂余曰始吾大父連以郎官
御史召不起晚日益窶興宗生四歲矣而吾母死母賢可頼
大父日夜念之不樂也而求継於母家是爲宜人宜人雖歸
不及大父顧託然竟成其意有信士不能然者興宗不善爲
言猶能言一二以圖銘於子也宜人嫁橐費且盡而劉氏姑
死吾父至無以買棺歛哀亂計不知所出宜人泣謂曰不有
吾頭上一金釵乎鬻之而棺具興宗之爲太學諸生也使遺
之金若干两曰吾所紡績得此以資汝興宗之得樹立其身
以荅元母者宜人之賜也吾父從事臨安以其暇問養生於
恩州李處士得其方一切屏事務自夀宜人故清薄亦即將
順毀飾飯菜爲浮屠氏學以迄偕老嗚呼以大父之不樂念
此也至此而皆如其託言無咎興宗悲不能銘若遂不銘豈
唯宜人何以慰大父於土中且宜人余同郡平陽縣人通奉
大夫林公祀之季女嚴州考試乾道八年進士而余又辱為
門下士夫論述鄉黨之美與諸老先生家事以著之後世抑
余志也宜人二十三歲嫁又四十五歲卒卒一歲若干日而葬
實淳熙九年十有一月某日女婿陳萬章孫男女四人銘
曰余嘗過括蒼見其人樂道太守之賢而逮事父母
之榮龜井之原今為此銘孰無人心其永勿傾
止齋先生文集卷之四十七
