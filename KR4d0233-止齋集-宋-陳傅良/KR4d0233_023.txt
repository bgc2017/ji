止齋先生文集卷之二十三
奏状劄子
&KR0819;奏張子仁除節度使状
臣恭覩數日以来一二明詔講慶夀之禮足以歡兩宫之心
除鬻田之令足以快四海之望中外小大之臣莫不手額欣
抃延頸以企曰近者二三大臣進退哀榮之典久未予决意
者自今聖心豁然如天開霽必次第處分矣忽奉
宸旨張子仁除節度使果有以見九重燕間未嘗不軫懷勲
舊而及其後人誠舉斯心而加諸大臣則一指揮之頃耳然
而人之關繫有重輕則事之施行有先後今二三大臣進退
哀榮之典宰執臺諫屡嘗奏請方留未下而遽加恩於勲臣
之子則是輕重不倫先後失序臣竊未曉不敢不為
陛下條陳之且夫留正輔相初政于今四年言聽志行曾未
有君臣之間而倉卒不審便出脩門揆之經義未為中節然
而待放郊外屏居山樊省咎陳情亦既累月陛下誠怒之歟
則策免舊章皆可覆視誠不欲其亟去歟則或以少保歸班
伹解機政或以内祠領使間奉朝謁則為正者進退唯命夫
復何辭若猶鞅鞅&KR1333;望禀命不虔則持憲臣寮豈容但巳然
則今置正弗問而遽加恩於子仁獨何歟恩足以及勲臣之
後而念不至上相此臣之所未暁者一也非特此也趙雄以
抱痾不痊均佚鄕郡
陛下強起之以帥江西雄之遜牘亦一再上而重違天威當
暑出峽竟以舊恙卒于官下萬里旅襯道路惻然雖雄勲業
不敢望過厚之禮而有司常度安用損益何爲恤典遅遅至
今至如尤袤三朝老儒而
陛下之潜邸僚友也最蒙睿簡行且大用而其致仕遺表之
章亦數月未報然則今置雄等弗問而遽加恩於子仁又何
歟恩足以及勲臣之後而念不至故老此臣之所未暁者二
也非特此也關陜對壘今六十年國家以十萬貔貅付之吴
氏父子三世全蜀晏然不煩西顧者吴挺之力也
陛下方將召見闕庭行采微枤杜之禮曾未及講挺復致仕
故尤以為傳聞失實屏申奏而不信豈非託重扵挺愛之欲
其生乎陛下之意則厚矣而非其事情也以挺之
威望敵國之所窺覦則擇代不可以不謹以挺之恩信士卒
之所懷感則恤終不可以不至以挺之事權海内偏重則一
旦而收之又不可以不深加思慮也方今急務未有過此然
則今置挺弗問而遽加恩於子仁抑又何歟恩足以及勲臣
之後而念不至大將此臣之所未曉者三也雖然臣所云云
特謂輕重不倫先後失序物論沸騰因事而進言耳若夫張
子仁者介在閑散人不稱數雖少長將家而無横草之勞雖
久綴班行而無㳙埃之𥙷不知何故得此殊渥且夫開府建
旄非叙遷之官也告廷孚號非私昵之賞也無故而取之則
交結之謗在子仁適足以禍巳無故而予之則非汎之患在
聖朝不足以勸人况張子仁嘗使令姚德打死命官歐陽安
中又有外宅婢阿關用炮烙刀刃之刑虐害阿鄭等盖嘗(經法)
寺定斷臺官覺察矣又皆以議功僅從追奪即其怙勢奸法
見扵奴婢罪状明白不當除授大略如此其他妨碍臣未暇
數以煩天聽臣不勝拳拳欲望
聖慈下采公論將張子仁無故恩數速賜罷寢于以光華主
德尊重名噐而亟因羣情舉行體貌大臣之禮則社稷之福
也搢紳之願也所有錄黃臣未敢書行謹錄奏聞伏候
敕旨(八月十一日奏入)
第二状
今月十二日恭奉
御筆付下臣昨奏&KR0819;張子仁除節度使事奉
御筆為係勲臣之子特除節度使可與書行湏至再有奏聞
右臣昨不揆愚賤嘗&KR0819;奏張子仁除節度使事退惟螻蟻輙
抗雷霆言雖當理死有餘罪今者恭奉御筆令臣書行仰
惟聖度如天曲賜容忍而又親灑宸翰明示風旨顧臣何
人尚敢違忤雖然臣聞脩當行之政者足以慰傒望之情施
無故之恩者足以来謗讟之口臣前所奏固知子仁之為勲
臣子也但方群情嗷嗷延頸累月皆以留正待放而罷命未
聞趙雄告終而恤典不及凛然西陲擁兵十萬吴挺物故闕
無主者當此時也而授鉞於閑散庸繆之臣宜先者反後宜
緩者加急則是捨當行之政而推無故之恩臣恐傒望者惶
惑而謗讟至矣此所以深為聖明惜此事體且夫報荅舊勞
孰與輔初政者之為親矜憐後裔孰與專帥閫者之為重此
事理暁然豈唯群臣雖子仁固知之也使子仁稍有念慮則
亦於此恩數跼蹐不安矣臣是以不敢隱嘿湏至再三庶幾
熙朝不以無故之恩而先當行之政恭惟陛下聰明仁厚
遠繼三五儻蒙少霽威嚴下采狂瞽而今而後天意豁然萬
幾之間群疑冰釋事關廊廟則立見施行憂在疆埸則便湏
處置上以承兩宫之志下以盡百辟之情人無後言事無後
患如是則國家尊榮朝野忻豫雖勲舊子孫憑藉寵靈窮極
冨貴亦物議之所不及矣至如張子仁有罪無功自是不當
有此除授則臣不暇論所有元御封付下臣奏状一件連粘
在前謹錄奏聞伏侯
勅旨(八月十三日奏入留中)
上嘉王劄子
某輙有愚悃仰禆王聡竊惟去年之秋聖駕久不過宮中外
憂懼計無所出嘗頼得大王密啓中宮從容調護巳而六飛順
動萬衆懽呼莫不以爲皇后作配之德叶於關雎大王奉親
之孝遠過曾閔也今者太母生辰近在數日而又来年慶夀
適降指揮既行討論亦合奏禀朝野顒顒欣逢盛事儻若清
蹕之詔或不如期則是奉觴之禮又成虛廢必興謗議徒玷
聖明區區以爲在今日之謀莫若申去年之請如蒙大王加
聽肯爲逹群下之情共想中宫樂聞必能贊九重之决如是
則慈福爲之滿意重華爲之歡顔主上之孝德無虧中宫之
婦道益著而大王令聞布於天下一舉而數美具不可不勉
也又况會慶重明兩節相繼其爲事軆允涉觀瞻外而使客
陪在廷之儀内而禁衞希從駕之澤動静之際關繫非輕稍
有參差更足憂慮則是自今以往全頼大王母子俱賢彌縫
此事今夫臣庶之家骨肉相保父祖尊長豈無失誤之時妻
孥宗從必致扶持之力正以一門利害各切其身不同他人
可以坐視天下雖大義同一家而巳某忝在府僚不敢隠嘿
干犯威尊皇恐死罪
至如留正吴挺魏王夫人等事並未處分此固非大王
所敢與聞亦乞逹之中宮庶知外間仰望之切某申禀
(是日蒙王喚某到講堂云劄子極好但要&KR0819;進中宫可改一本不湏作文字便封来)
又劄子
某等輙有僣越之請仰干王聽重明聖節中外皆望車駕過
宫群臣已是說不行了别無靠處只靠得大王入裏頭宛轉
調護兼是車駕過宫事亦不當外廷理會才到得外廷理會
湏至張皇却不便穩且告大王因宣押次奏知中宫多方勸
贊期於必出若更因循日久歲深兩宫忽有些少不足利害
非細某等忝為府僚竊以為大王子職莫急扵此故私布之
恭惟留意幸甚
又劄子
某僣越再有申禀魏惠憲王夫人之喪巳降指揮許國公觧
官持服在大王是為伯母有合行禮數只緣上意遅疑未敢
陳請然外間議論却謂大王有此欠闕頗損聲譽不審因宣
押次可以奏知中宫亦略提起只得降一指揮許到魏王府
焼香奠慰便是了事區區併乞留意
&KR0819;奏傳昌朝轉官状
准中書門下省送到錄黃奉
聖旨皇后親屬訓武郎閤門看班祗候幹辦御前忠佐軍頭
引見司傳昌朝巳該歸謁得轉一官特與轉行令臣書行臣
取到吏部案見得傳昌朝昨来將皇后歸謁家廟恩例轉行
一官吏部告示本人勘會從淳熙六年九月十一日指揮其
在内有應奉不係理年出職一時推恩𥙷授名目之人依條
作非况𥙷授欲將自降前項乾道八年七月八日指揮後来
似此𥙷授之人亦合一體止令轉至訓武郎止今来
本人已轉至訓武郎所乞轉官有礙前項指揮去訖臣今若
與書行即合行下吏部迁轉其吏部係是守法去處准前告
示不敢放行則是徒奉成命於本人實無所濟臣愚欲望
聖慈收回上件指揮庶免煩黷所有錄黃臣未敢書行謹錄
奏聞伏候敕旨(九月二十九日奏入)
直前劄子
臣聞天不可俄度也而示人易地不可俄測也而示人簡是
故天地之神而萬物有所恃者以其易簡也帝王之德配
於天地亦若是而巳共惟
陛下臨御于今五年省刑薄歛天下皆知其為仁兼聽廣納
天下皆知其為恕而近日以来怱事獨斷尋常指揮動出意
表天聽甚高人言難入群臣惶懼莫知所為以臣愚昧熟慮
而䆒觀之則陛下本心端不如此何者臺諫對班多是隔
下間有論奏亦無施行人以為陛下怒臺諫矣然經筵侍
講妙選法從而黃艾首預識擢陛下何嘗怒臺諫乎給舍
封駁旋被改除雖蒙留中不即處分人以為陛下怒給舍
矣然王府翊善付以元子而黃裳終見信用陛下何嘗怒
給舍乎留正無故乞觧機政出郊數月猶未予决人以為
陛下怒大臣矣然随班上夀之請朝奏而夕報可至欲使以
左相為上公陛下何嘗怒大臣乎甚者或以致仕而恤典
不下則紛然竊議曰陛下惡人言死彼李端友備數舘客
卒於邸中賻贈随至然則陛下豈惡人言死耶或以乞去
而亟請不獲則又紛然竊議曰陛下惡人言去彼辛棄疾
召為大卿即去為帥至欲以次對寵其行然則陛下豈惡
人言去耶臣故曰熟慮而䆒觀之則陛下本心端不如此
終歸於仁恕而已臣聞天度有常而或寒暑乖錯晦明反繆
者必有干隂陽之和者矣而天度固自若也聖德罔愆而或
喜怒失節舉措過差者必有誤聡明之治者矣而聖德亦自
若也以是言之則不怒臺諫不怒給舍不怒大臣皆
陛下本心也而况於惡人言死悪人言去豈
陛下之心哉而又况自夏徂冬稍闕過宫之禮遂謂
陛下以疑阻虧孝飬又豈陛下之心哉夫不察聖心而見
其形似苦諫而力爭之是宜天聽甚高人言難入也雖然群
臣孰不希寵何苦自絶雨露之恩孰不畏罪何苦自干雷霆
之譴而孜孜半年爭此數事陛下亦盍反求而徐察之乎
若陛下於此數事反求而徐察之曰吾心寬大本無所怒
今若有所怒然何歟毋乃以某人嘗言之之故歟吾心和平
本無所惡今若有所惡然何歟毋乃以某人嘗言之之故歟
吾心孝敬本無所疑今若有所疑然何歟毋乃以某人嘗言
之之故歟苟有其人苟言其事則是誤陛下者也所以誤
陛下者將以孤陛下也(至此口奏甚悉)夫不察陛下之心而以
形迹諫爭者群臣之罪也陛下本心端不如此而不察人
之誤巳以致於此或者亦聖人之過乎陛下誠以本心之
所存而徐察之則知人之誤巳者矣知所以誤已則外廷之
黨論可破外廷之黨論可破則兩宫之情意可通外廷之黨
論破兩宫之情意通天下尚何事耶以此圖大功可也不睱
遠圖以此為小康垂拱而責成(可也)垂拱而責成則鐘鼓絲竹
樂(與今)同尊爼袵席樂與今同臺池鳥獸樂與今同無不可也
然則陛下何直爲此鬱鬱使天下徒日夜洶&KR0837;也臣最微
賤最荷恩寵不勝忠愛之心爲陛下白發其端而不敢盡
言惟至明至聖爲社稷大計爲富貴崇高遠慮而加省焉則
天下幸甚取進止
是日因奏慈福宫加上尊號已有指揮未審重華宫何
故未講此禮以臣攷古来聖人多以彌文縟禮交懽上
下今陛下方自疑阻稍闕問安之節若因此盛典併
行於兩宫臣意夀皇湏更開喜遂歴舉漢唐以来故事
及德夀宫禮數上大喜曰此是好說卿可到都堂宣諭
宰執明日奏事商量偶記得孟饗前齋宿不是奏事日
分遂奏云明日宰臣以下齋宿無奏事上曰如此只就
景靈宫齋殿奏事因奏臣小臣輙發此議巳是僣越豈
敢承聖旨宣諭大臣以臣愚見只合待大臣奏事
陛下自以聖意指揮即尤見陛下孝敬之德臣不敢
領聖旨上再諭朕遣卿有何不可遂到都堂具道上
意是日趙知院在假葛丞相折簡相約請對比入文字
御批十六日就景靈宫齋殿奏事與前言合諸公皆喜
已而從駕孟饗遂奏事上意已變但云且許他
乞𥙷外状
臣昨不度疎賤妄有建白今月十六日伏准尚書省聚&KR0550;宣
諭令臣不得說出伏念臣只是建議若行不行自在
陛下則臣决自不敢傳布但緣當来曾蒙聖訓令臣傳旨與
宰執大臣則知者已非一人若萬一有人說出忽逹天聽即
臣當坐漏洩之罪臣於此時無以自明臣不勝惶懼投誠君
父欲乞聖慈與臣在外差遣或祠禄一次稍俟日久孤蹤明
白别賜收用實臣至願除巳具劄子經朝廷陳乞外謹錄奏
聞伏候敕旨
貼黃所是臣經朝廷陳乞劄子只如尋𥙷外體
式更不說及此意伏乞睿照
乞祠禄歸展墓焚黃状
臣輙有迫切之懇仰干天聽伏念臣九歲而貧賤養
生喪死皆有永恨前此幸值郊霈始得贈父而久官
湖湘遠離墳墓今七八年不獲展省以行焚每一念
下為之心折萬一溘先朝露即兩親竟不霑澤臣亦
無以見於地下矣况自立朝委是尸素區區欲望聖慈矜憐
衰謝来日不多特與祠禄差遣一次使得展墓焚黃少慰存
沒臣不勝祈天望聖激切屏營之至
繳奏南班多慶轉官
准中書門下省送到錄黃一道節文三省同奉
聖旨多慶特與轉行一官令臣書行右臣照得在法南班磨
勘實及十年方許轉行一官其多慶所乞係多方淳熙七
年體例止及八年欲轉行一官撿照得紹熙二年正月二十
一日指揮臣僚奏陳其有法者止當從法不得更引非法之
例令御史臺覺察必罰無赦自後有司常切遵守今来多慶
轉官正礙前項指揮自降前項指揮以後即無援例陳乞放
行事例假如放行即御史臺必湏覺察聞奏適爲多慶之累
臣欲望聖慈將上件已降指揮特賜收寢所有錄黃臣未
敢書行謹錄奏聞伏候敕旨(十月二十一日奏)
辭免起居郎申省状
准尚書省劄子備奉
聖旨陳傳良除起居郎日下供職不勝慚懼湏至煩瀆伏念
某哀朽罷駑誤玷班列久無𥙷報實不遑安昨嘗累具奏申
乞從罷免或與在外及祠禄差遣俟命累月未准指揮今乃
求去得遷若更冐然就職則是前請皆非真情欲望朝廷特
賜敷奏追寢新恩以安愚分(十二月三日三省同奉聖旨不允兼職並依舊)
繳奏安定郡王子濤賜宅状
准中書門下省送到錄黃一道節文為利州觀察使安定郡
王子濤奏今踏逐到宅子一所乞照令德等例撥賜居止以便
祭享十二月三日三省同奉聖旨依令臣書行右臣竊以為
安定郡王見無住宅以便祭享殊失嚴奉之意合從朝廷撥
賜宅子一所永充見任安定郡王居住以存事軆今来所有
子濤奏請臨安府府衙後宅子未審堪與不堪永充嚴奉香
火欲乞更降指揮下臨安府契勘聞奏取旨撥賜仍不許其
他官員指占亦不許將後子孫認為已業如此則前後承襲
庶免疊有煩瀆所有錄黃臣未敢書行謹錄奏聞伏侯
敕旨(十二月初六日奏)
&KR0819;奏刑部大理寺易大明阿王斷案状
准中書門下省送到錄黃一道節文爲刑部大理寺状舒州
申勘到百姓易大明并汪清妻阿王斷案事令臣書行右臣
竊謂人之親莫切於夫妻妻而與人謀其夫則生人無措身
之所矣照得阿王嫁汪清生一女三子自紹熙元年與易大
明通姦以来凡其夫汪清所與疑慮易大明者皆密以告凡
易大明所與謀害汪清者未嘗一以告也㩀案阿王嘗受易
大明之謀醉其夫以酒又從之學作麻索套子將以勒死汪
清不果如是者又一年而後卒殺汪清當殺汪清也易大明
雖以鐡尺打傷仆地未曾氣絶令阿王快取索来阿王紀恨
汪清節次打罵亦有心要勒死汪清手觧布機上麻䋲付易
大明勒死之是不謂之同殺其夫乎在律謀殺條姦人殺其
夫所姦妻妾雖不知情與同罪昔人之意所為斯人慮者甚
嚴密也况同殺之乎春秋之義魯夫人與弑公絶不為親禮
也聖人豈忍絶人母哉與殺其夫雖子猶不得以為母以是
為王法所當誅耳而貸不殺是無三綱而十惡之條癈矣臣
自攝乏書姦人殺其夫之案或貸死者有之而未有如阿王
之幸免者臣愚欲望聖慈參酌經律令有司别行議斷所有
錄黃臣未敢書行謹錄奏聞伏候敕旨(十二月十六日奏入)
&KR0819;奏傳昌朝轉官状
准中書門下省送到錄黃一道樞密院關十二月八日奉
聖旨訓武郎傅昌朝特與轉行一官令臣書行右臣九月二
十九日曾具奏傳昌朝巳礙止法兼違戾乾道八年七月八
日聖旨指揮當蒙聖慈將傳昌朝轉官指揮留中不行去
訖今来又准送到上件錄黃臣實不敢奉詔且傳昌朝蠢爾
小臣乃敢宛轉附麗煩瀆朝廷變亂法度以臣愚見不惟不
當轉行一官更出合自宸斷别作行遣以杜絶来者所有錄黃臣
未敢書行謹錄奏聞伏候敕旨(十二月二十日奏入)
&KR0819;奏藍嗣祖轉官状
准中書門下省送到錄黃奉聖旨進義副尉藍嗣祖昨在
潜邸服勤有勞可特與轉承信郎令臣書行右臣㩀都官供
到状稱昨紹熙元年六月内給帖𥙷該遇潜藩應奉推恩人
共四名藍嗣祖章顯祖顔守忠王演各係白身並𥙷進義副尉
數内王演係收使昨該皇太子官祗應陸宣公奏議終篇賞
轉進武副尉又收使皇后受冊推恩賞轉承信郎顔守忠
係收使皇太子宫祗應陸宣公奏議終篇賞轉進武副尉又
收使高宗梓宫發引賞轉承信郎見得二人各係收使兩宫
賞方轉承信郎今来藍嗣祖與二人𥙷授年月事體一同即
無上件合該收使賞典徑與特轉顯是不均恐非公朝待人
無私之意所有錄黃臣未敢書行謹錄奏聞伏候
敕旨(十一月二十三日奏入)
止齋先生文集卷二十三
