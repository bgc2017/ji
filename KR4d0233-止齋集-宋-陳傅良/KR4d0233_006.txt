止齋先生文集卷之六
律詩
桂陽勸農
雨耨風耕病汝多誰將一一手摩挲幸因奉令来循壟恨不
分勞去荷蓑凉德未知年熟不微官其柰月樁何殷勤父老
曾無𥙷待放腰鎌與醉歌
九日奉呈同僚四絶句
澤國重陽花較遲得花雖愁余家家人醉鷄豚社獨對
西風憶鱠魚
小雨廉纖僅滑泥強隨年少更攀躋欲憑最上浮圖望晚稻
如今齊未齊
臨風遮莫晚山佳自古功名看鬢華幸自不知余種種可教
容易落烏紗
領客山危亦既懽故人往往去歸班明年此會知誰肯為上
吴山望楚山(教授將赴闕簽旬亦旦夕觧官)
郴守丁端叔以九日詩至次韻奉酬
十年不見尋常事九日相違咫尺間橙蟹渠能追勝賞藙牲
孰與奉慈顔逝將酒坫更酬酢乍可詩筒略往還新將適聞
臨遣罷鹿頭吾待望吴山
丁端叔和九日詩至用韻奉謝恤鄰之義且申前請
壮不如人老更遲可憐赤宗余鄉微膚使賢方伯誰激
西江活鮒魚
生怕遄歸趁紫泥緣危方藉得同躋交鄰誼與春秋並應許
臧孫數告齊
夏畦不病晚穜佳哿矣將詩𥙷黍華散百為千吾寫似深山
窮谷徧籠紗
不因與國近交歡冰齒相從髮已班多見長才無肯綮豈辭
一簣竟為山
再用前韻簡丁端叔
乞鄰亟只報何遲愁絶飢甿一勝余上有加飡下相憶莫同
汎汎寄雙魚
閉關饒着一丸泥我亦前扳更後躋四海弟兄君看取苛風
不斷鴈行齊
事到難時意轉佳聲名早巳動皇華撥煩自古書生短只合
横經住絳紗
繇吴入楚共悲歡懷欲班荆竟未班直待還艫願䘖尾洞庭
彭蠡浪如山
和丁端叔竹梅二詩韻(端叔於庭前對梅栢竹八竿)
空階琤若下琅玕全楚何人巧耐寒誰伴八龍長傲雪蕭然
一榻卧袁安
管領春風别有天不論水際與山巔祝融玉立湖湘凍獨付
寒梢笑粲然
丁端叔送牡丹以詩来用韻酬之
覺省他年見一班老從湖每看春頒瞻言百里幾相及仰止
高山竟莫攀每事乞公留上策不才容我著中間一時公論
方當路愁為絲麻棄蒯菅
客来談政巳班班况復書縢一再頒亦欲頡頏相上下不容
分寸得躋攀花猶河洛承平詩在黃陳軰行間簿領役人
塵擈面沃如雲霧下茅菅
和丁端叔歲晚書懷韻
来涂藍縷雪埋人三百於今又六旬奏課定應書下下班春
聊復喜津津餘𬞞被壤農亡恙茂草連扉盗自新曳杖鹿頭
時極目炊烟齊起兩州民
丁端叔送海錯以詩来用韻酬之
澤魚山豕各忘年味可勝竆總所便堪笑荆吴相爼豆遂令蠻
觸自矛鋋食無誤蟹車同軌貢不徵蚶澤漏泉我在竆山人
迹罕亦蒙惟錯饋甘鮮
酬王判官和九日韻一以歸德於部使者二寄郴州
使君三以為謝四奉留也
皇華六轡按倭遲博採參差到接余(詩注荇菜接余也)我獨内慚無
具甚萬家亦免釡生魚
想懸郴桂一雲泥夫子聲名正日躋乞與早移河内粟牙牌
歸聽報班齊
翩翩公子一何佳䘖命竆山薄歲華獨自把將詩過日不知
梅影下總紗
懷自何年晚見懽匆匆惜已聲班青芻白飰吾何有風月
猶堪倒玉山
戊申臘桂陽喜雪
月不能明雨却稀山容野色夜輝輝清霄下際雙瓊闕仙仗
前驅萬玉妃亘古嶺旁冬不到從今湖外歲無饑来年此日
吾何適蓑笠寒江一釣磯
再用喜雪韻一以書懷一以喜客
南人見雪古来稀見只愁吟草木輝留囓氈毛竆漢使說開
園角老胡妃我嘗豪徤能無褐今已衰遲要不饑北望鴈門
腸欲斷春蒲空老舊漁磯
瘴雨蠻烟此後稀山童亦與借餘輝爭看狂穉相呼喚下啄
饑烏自匹妃苦乏貂裘堪夜永喜無蝝子着冬飢興来那况
山隂客為我扁舟倚石磯
題范秀才萬卷堂
雅尚時相背幽棲我數過兒應看客慣田孰與書多自析唐
郴縣誰聯漢甲科儒門今有此天意定如何
和叚君仲衡同令嗣天晴少出之作
文字時高下功名勢去來誰人堪語此吾道竟懷哉攜幼安
容膝廵簷笑索梅巷門通後圃今數為君開
陳頥剛注孫子許拾遺贈詩用韻寄之
千帆過盡獨舟沈玩世齁齁踵息深何自著書今白髮不禁
戀闕此丹心詩來滄海珠盈把人在掖垣梧十尋應為一編
三致意細論小雅到交侵
和叚仲衡譙樓新軍額二首(潘帥德鄜為書軍額以立春日揭之)
筆落元戎重詩成坐客新譙門雙壮觀邊將一團春夢破盤
行玉名存甕得銀(桂陽因銀置監今無復有)衰遲亡𥙷報着意與民親
寒消晴後雪光轉凍前風歲巳宜麻麥人猶厭芥菘樓頭千
里望筆勢萬夫雄及此吾何力天低露草豐
和蕭俊仲司法詠譙樓新軍額韻
海濱驅馬過湘濱喜及今春憶舊春公燕有時令市酤村舂
不繼待炊新嚴城鼓角留三字當代衣冠第一人看取吾民
繇此去萬家雞犬永無塵
送洪子端還鄕(子端丞相之孫)
將相三陳後文章兩漢餘英標還有此天意定何如海内相
離合年来半毀譽未知貪尚友孰與鄴矦書
送吴德夫
嶽麓樓頭卧湖湘眼底空聲名無處着容止與人同白髮何
多日輕帆不待風脩門春漏淺封事倩誰通
楊伯子以其尊人誠齋南海集為贈以詩奉酬
辱與門墻最不遲白頭方誦嶺南詩文從嘉祐今三變人在
廬陵此一時細數儒先能幾見獨憐歲晚欲何之瀟湘直下
長江去得望蓬萊却更疑
潭帥潘德鄜生辰
落南添得黑髭歸歸與相忘草木知嶽麓沈沈秋柝靜湘波
穆穆夜帆遲人間公論今何在柱下家聲此不疑(德鄜乃子賤舍人之)
(姪)但欲公年如衛武為留淇澳變風詩
衡守劉子澄以詩来和韻奉酬
曳裾朝路不同時謀食衡湘亦把麾一見相忘光可鑑十年
何在惄如飢力堪扶世將誰可語不驚人或自危夜雪埋山
江欲凍依然春信在南枝
遊南嶽
天作之山曷為哉遥知閶闔正南開兩川文武長江下百粤
車書五嶺来柴望久為周墜典牢愁多見楚遺才不知崧岱
還何似我欲將書寄鴈回
登祝融峯喜霽
仰止扶藜鬢髮蒼恰當風雨暗三湘為誰一闢天無際及我
重来日未央江過數州多曲折山緣長畝半青黃老僧耐得
從頭問問到吴門竟渺茫
和沈帥持要張漕季長韻二首
欲杭一葦近聲光恨不先期燕子凉舊學甘盤聊此日倦游
司馬尚他鄕别從滄海山横斗(謂别沈於永嘉華盖山下)來自岷峨水濫
觴不謂偶成三楚客得為蘭杜附諸香
麾節元戎祖席光晚風吹雨借初凉師傳問訊誰書院石刻
摩挲是道鄉聞有先聲来召馹想無後會到流觴路朝正設
横經席冊府重紬辟蠧香
送沈帥
甘盤夢不入高宗四皓莫知其所終傳野有人能論學漢庭
無事可言功行蔵於此嘗成趣談笑從今得退公分付諸兒
理民社宜休堂上聽松風
携客過王提舉園訪梅劉連州以詩来因用其韻
屋後雲梢萬箇長屋前風蔓一川芳有梅自索廵簷笑無酒
還酤踏雪香偶與三劉同下榻却懷二宋對持觴(是日同集劉連州景)
(晉父子及宋伯華也坐客皆懷伯潜故云伯華伯潜宋景文公後)寫將詩句吾何敢欸乃聽
人汲曉湘
再用前韻簡劉連州
吴楚相望道阻長我来邂逅挹羣芳人如盤谷元非隠詩到
孤山不道香每與盍簮移永日更須篝火及餘觴何湏誇去
東州說不學藍關獨吊湘
小詩為張漕夀一春苦雨張漕行部謁嶽祠而霽是
日登祝融
皇華散作九州春老稺夾道陳韓子莫愁今夕雨甫侯
元是此山神我雖載酒筭孰與將詩附不泯他日中興
編小雅若論孝友更誰人
謝司馬倅惠東坡竹石
出自坡翁餘百年傳之温國子孫孫兩家文物来歸我便盍
投簮去杜門
和趙(帥俊臣夀)張漕韻二首
但得桑麻徧楚間此心不在大夫環落花流水深春好畫戟
清香永日間英蕩偶来成勝賞萱庭孰與奉慈顔正應得句
尤竒傑可繼淮南大小山
使者耕時出省春聯翩珠玉又前陳先聲所暨搖山嶽落筆
相豪泣鬼神嘉與九城俱晏粲訖無一事尚棼泯獨慚衰惰
歸何晚亦著中間作廪人
題耒陽黃宰詩卷
詩卷来何處棠隂日夕佳令人添白髮及此有黃花事業誰
千載文章各一家何時定還闕解柂向長沙
送黃元吉(陸子静門人)
荷君来意固非輕曾未深交意便傾語到七篇無欠少學從
三畫已分明每懷前此傷標置頗欲從今近老成為謝荆門
三益友何時尊酒話生平
懷歸丐祠
久矣懷歸曷月哉冠纓吾欲濯吾埃天寒病馬尚遠放日夕
罷牛宜下来名家翰墨書還蠹盖世功名骨巳苔孰與東籬
訪黃菊柴門終不為人開
送范東叔歸帥潼川
楚山黃落洞庭波背却鷄人問釣蓑歸思甚於三峽壮才名
空自十年多曩游記得青燈在後會愁如白髮何我更有懷
言不盡故將短韻代長歌
送丁懷忠教授象州
二毛羈旅久一飰瘴鄕輕把酒時相属令人意自平校官無
簿領帥閫甚聲名(應仲實帥廣西)所恨冥冥雨梅天不肯明
長沙臘月雷是日約宴趙帥俊臣聞雷乃罷越三日
雨雪帥喜以詩相賀用韻酬之
民欲遮留上欲来(時長沙民數數投状乞留趙帥而廟議欲召還)政聲無間到輿
臺道迎和氣收蠻瘴彈壓餘隂蟄楚雷巳是因風成柳絮會
須逐馬見銀杯一觴好上公堂夀不為梅花昨夜開
又和
沴氣反(平声)為咊氣来長沙千里一瑶臺新炊頓頓匙抄玉熟
睡家家壁撼雷天直於人如合劵公應憐我欲停杯向来韓
子誇精禱雲合衡山特易開
趙帥復賦詩來用韻酬之
大水交光地欲無中間老子獨軒渠一蓑漁隠真堪畫萬玉
龍驤不可屠己卜菑畬何幸甚却憐藍縷更愁如莫將此惠
長私楚好上甘泉扈属車
用韻詠雪簡湘中諸友
夾湘而住一塵無不在瑶池在石渠氣盖松篁誰與競令行
螟蟘自相屠山光際水天無間夜色通朝月不如中有一翁
鬚皓白蕭然野鶴亦乘車
贈張孟阜絶句
燕坐何曾論古今束書高閣反求心若能領會無多子絶勝
相從歲月深
用趙帥韻為孟阜解嘲
恨無毫髮老波瀾世有曹劉亦後班堪笑燕人夸璞腊欲隨
圭璧上三壇
登祝融峯觀日出
星月凋零萬象昏誰能先我見朝暾東南已得乾坤正蠻貊
方知夜旦分但覺滄溟浮佛屋却忘衡嶽近天閽迢迢下憩
山腰寺人世烟雲尚吐吞
舟中奉呈趙帥一首且速迎侍相與滿歲
曷不放言追鵩賦豈無幽思續離騷去年比屋餘三釡(周礼用鬴)
(字)昨夜沿江長一篙白髮豈曾緣吏役青衫那更有兒曹魚
軒肯為公来否相約春光訪蟹螯
除浙西憲舟過鈞臺有感
一再登臨萬事非褁頭還巳雪垂垂敢論筆力今無恨欲附
碑隂始不疑臺閣有人堪共政江山如此且隨宜論功漢鼎
吾何有自是風流百代師
止齋先生文集卷之六
