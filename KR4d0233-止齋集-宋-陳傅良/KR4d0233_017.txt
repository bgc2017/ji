止齋先生文集卷第十七
外制
同知樞密院事亰鏜初除贈三代
曾祖贈太子太保
勑昔宣王中興登用將相必推其世系本之始祖自南仲召
虎韓侯之雅皆為此言謂是文武成康之世積累致然而非
一日之故也具官某故曾祖某躬行對于古人鄕譽高扵月
旦而懷道不試有識惜之爰及曾孫遂生賢佐夷考其世則
朕之得人所自来遠原始根本可獨愧扵周乎追錫宮保視
儀孤卿雖曰舊章實應經誼可
曾祖母氏贈郡夫人
敕周之公孤並建五廟以君夫人祔焉而世世享亦惟群臣
能有功扵國者必有助扵其家者也具官某故曾祖母某氏
来自名門作配君子躬備勤勞以詔婦子而生無從爵之榮
殁不得與扵共牢之享天命弗僣是生曾孫為吾輔臣以翊
樞筦眹循周制寵綏爾夫申錫郡封視古命婦用賁幽宅亦
足以報可
祖贈太子少傅
敕成王之雅曰凢周之士不顯亦世世之不顯厥猶翼翼思
皇多士生此王國盖言周之得人繇文王以来世家之所由
生也具官某故祖某克承其緒以紹前聞因之以共儉加之
以惠和至于生孫偉然人望佐我宥府海内晏然揆諸周人
寅念祖烈及其世家則爾劬躬燾後可無褒典以慰居往命
之儲傳扵禮固宜可
祖母
敕朕既純用周政廣恩錫類以褒大吾輔臣之世則燕及閨
門宜有追命使之匹休具官某故祖母某氏儀于前人益謹
内則載篤其慶萃于聞孫方周盛時公侯皆君子也而風人
本之袵席以爲德在鵲巢功在采繁也我儀爾祖克大其後
用見家政庶幾召南爲君夫人斯禮之稱可
父
敕爲吾股肱之臣褒及三世而况禰廟乎周公拜前魯公拜
後亦周道也顧今九原巳不可作此憫章之所由起歟具官
某故父某官某德積扵身而位不過八品行修扵家而功業
不見扵世過庭之訓施扵嗣人而資父之忠簡在烈祖肆朕
纉緒擢爲樞臣天下頼之繄爾之訓詩不云乎維其有之是
以似之不有申錫非所以爲積行種德者勸也爰考古誼爵
爲公師其始自今不一而足可
母
敕朕既夲之經誼為卿大夫崇報禰廟以侈教忠之報則母
氏與享以次寵綏使之匹休亦古道也具官某故母具位某
氏来自名門作配君子是生賢嗣蔚為樞臣譽在薦紳功在
清廟夫鷄鳴警戒之道不篤則一經之教不嚴蘋藻不共則
甘旨不謹爾鏜何以能移孝為忠也因其舊號益以新封雖
曰彛章亦足用勸可
工部尚書趙彦逾除端明殿學士知建康府恩數
依執政(月十八日)
敕維我烈祖作新同姓使與天下寒士共趨功名之會盖一
時興起藹然多名卿大夫矣朕方相其魁傑而次第用之以
昭我烈祖作人之盛具官某奮自儒科積有民譽盖拔膏梁
之習而獨清修苦節甚扵布衣豈惟不以高帝子孫自居而
謙謙唯謹不敢遺扵僮僕也肆朕嗣服而忠勞見扵大節之
際夷考周漢同姓有幾則朕將何以對掦烈祖之意昔
人叔康王之事而孜孜扵仲山南宫毛漢錄代来之功而額
獨後朱虚之賞二代治效醇庛與其俗薄厚扵是乎見是用
極之以祕殿之隆名申之以轄之異數分釐晉都增大食
采凢所以尊寵卿至矣尚其懋哉毋忘忠報可
右正言黃度除直顯模閣知平江府乞祠祿差主𬋩
冲佑觀
敕具官某昔者汲黯薄淮陽而願備左右拾遺𥙷過盖天下
不以黯為懷寵而咎漢武之不容直士也姑蘇近輔朕重其
牧以爾度懷材厲操濟以惠和是用輟從諫省以重北門而
不屑就若爾度有汲直之風矣無乃使朕佀漢武乎從欲奉
祠固非朕意母為考槃永矢弗告則予汝懷可
新除考功郎官王聞詩覃恩轉官
敕具官某朕方罷祠而爾遄歸留之郎闈以濟世美緣恩進
秩又率舊章視漢賈生召對宣室而不見用爾不謂之遭時
乎可
知寍國府木待問除煥草閣待制
敕朕方隆孝治瞻言慈戾昔者所進今誰在乎將第其功而
何舊學越在外服也具官某蚤以摛筆簡在烈祖晚而勸講
眷于上皇胡然江湖荏苒歲月一時軰作迭為三事而猶紆
宣成之組乎自魁多士及班從官於今守宣事久論定而又
遭歲不叔克究爾心詔瘠起痿闔郡見德朕覧奏計益嘉賢
勞次對而清我有異數一朝醻之誰曰不可可
尚書吏部員外郎林季友除右司員外郎(九月二十一日)
敕具官某詩不云平彼都人士狐裘黃黃其容不改出言有
章爾某似之輟從郎闈来掾宰事盖將試可以究爾能尚其
懋哉母曰序進可
韓彦直致仕
敕三朝法從方欽企扵告猷奕世賢勞何遽聞扵謝事姑惟
從欲盍亦䟽恩具官某顯允材猷懋昭聲聞以雲臺功臣之
後奮自儒科以壁水寒畯之交明扵世務踐更中外嘗試險
夷投之扵撥煩而咸宜強之以易武而不愠至扵歸休殊舘
殆遺簮紱之榮論次本朝雅有簡編之樂肆予初政懷此舊
人屬抱沉痾竟安居里亟頒新渥猶阻侍朝覧奏牘之所陳
想拖紳之何及晚節末路固莫奪扵忱辞故國世臣尚益綏
扵夀嘏扵焉增秩抑又念功可
四川制置使奏辟知州慶符縣謝辛討捕叛夷有
勞身死特贈
敕某官以攝官而冐萬死以保縣而奏膚公有臣如此而
無位無年可為嘆惜也追錫一秩寄扵異恩以慰沉冥且勸来者可
煥章閣待制知鄂州信知池州
敕故事以待制而上官典于大州大抵以望郡多宿兵耳朕
方以此意擇牧敢輕授乎具官某奮扵書生而為才大夫肆
我烈祖簡在法從代言掖垣敕瑣闥議論風指聳聞一時
盖薦紳翕然以為落筆妙天下也晚領名藩屡聞最課夫鄂
渚池陽今江湖重兵處也萬竈與民居相錯而介士往往不
樂扵文吏朕即已試自鄂徙池爾其深知托重之意而不厭
薄以是為煩調護也而非苟易置則予汝嘉可
端明殿學士中大夫新知建康府趙彦逾改除四川
安撫制置使兼知成都
敕分閫扵外蜀為專宿師扵邊蜀為重欲省賦以𥙿民又蜀
為急而比年謀帥多輟從臣朕擇其人班在丞轄尤所以加
惠蜀也具官某廉足以律百吏之貪静足以應多故之變簡
在兩朝績用甚茂至扵試之撥煩而無難辞居之絶遠而無
愠色又何其過人也羽儀禁涂物望愈偉肆朕嗣服益見忠
操引以自近宜在本朝朕亦惟自昔功業之臣一視中外鄭
武相周義和就國鄼侯當軸平陽徂齊以卿一意首公無有
遐邇其為朕﨑嶇萬里以寬西顧豈顧介然于懷歟昔在
神考亦強趙抃而今朕所以煩卿又自有意噫周以宗強苟
不居中必為二伯此王道也非朕所以煩卿之意乎式遄
其歸日月可冀可
新除江東提刑陳公亮除福建轉運副使
敕具官某凡持寰内之節往往雅意本朝也爾詳刑于郊風
績甚茂簡在慈扆行且遄歸而秉心無競固自引郤將輸江
表亦非其好我圖爾居莫如閩部會使者易地爰改卑爾其
爲朕通八郡之鹽筴以紓吾民則朕以懌可
趙渙𥙷官
敕具官某曆學不精占天者病之爾以家傳盖究其術自吾
賢士大夫亟稱焉取諸右階使爲保章氏其與疇人訂正䟽
略以成吾敬授人時之志可
潜邸有勞轉官
敕具官某朕第醻潜邸之勞雖小臣不忍遺而亦不敢私也
以爾歴年彌久庸進二階其尚靖共母曰倖得可
薛登降兩官
敕具官某古之人重請而况違三尺以請乎違三尺以請且
不可又以不得志焉而咎所從請之人宜䥴兩階以警貪冐
可
骨舜輔随金國賀正使充引接儀範回程循修職郎
敕具官某凡出疆者有賞所以勞苦之也爾嘗隷使事與于
驅馳爰進一階且書扵籍為賞亦不薄矣可
趙公介知舒州
敕具官某龍舒扵淮為名郡擇守往往皆名流也爾所試吏
雅有治稱盖薦紳翕然以為通才爰付此土以究爾能尚其
懋哉以圖報效可
趙謩知嘉定府
敕具官某爾以蜀之人望之予而典州有治行是用明陟卑
爾潜藩矧嘗為别駕民譽藹然扵焉分符可謂衆允詩不云
乎維其有之是以佀之益茂乃績無忝所生可
淮西提舉張同之磨勘合轉一官乞回授封母
敕具官某以年勞增秩其在功令會計至纖悉也而爾同之
固請貤恩扵毋是足以發明人子之心矣詩不云乎是用作
歌將毋来諗此周所以勞使臣也爾方馳驅淮甸勞来安集
吾民則朕豈有愛扵此哉可
朝奉大夫江東提舉陳士楚除吏部郎官(九月二十一日)
敕具官某爾以舊學之臣持節行郡且滿歲矣趣歸郎省以
慰永懷經說一編尤在藏史朕方資之潤色初政無言不酬將
有殊渥可
朝奉郎湖北提刑陳謙收捕徭寇有勞特除直煥章
閣
敕具官某有以書生而可以即戎是不謂之長才歟爾某嘗
有位扵朝矣介在下僚無以著見試之劇郡談笑而理越持
湖節遂克徭寇誠得如數十軰萬物吐氣非爾之謂乎寓直
延閣姑以勸功寘諸周行誰曰不可可
汪楚材王圭收捕徭寇持轉三官
敕具官某徭人犯邊爾以戶掾攝機幕(王圭云爾以疆吏)能帥其旅
不日克之有司差其獲級宜進三階悉以卑汝以勸果毅可
知宜州沙世堅收捕徭寇有勞特轉團練使
敕具官某爾威名著扵嶺南薦紳能言之比擢自遠服改卑
郡符而桂林之奏牘始至日者討平徭人爾功居多朕益壮
之粤自刺州寵以戎團之峻賞不踰時吾豈愛此義不辞難
汝將安報乎可
知饒州樂平縣楊簡除國子博士(九月二十七日)
敕朕方崇長學校所以加惠諸生甚渥也則聮教事扵其間
宜得名士爾簡蚤有賢譽不求聞逹徒勞縣章益務持飬是
以不俟滿歲俾長胄子豈惟諸生又以爲善類勸也可
廣西提刑胡長卿除廣西路轉運判官主𬋩冲佑觀
張玠除廣西提刑
敕具宫某嶺南去朝廷遠而民困扵塩筴之數易枉扵訟銗
之偏聽朕惻然念之為擇膚使以爾長卿嘗司臬事晉之輸
漕以爾玠嘗持湖節俾之詳刑其各為朕布宣德意以惠遠
氓則朕以懌可
國子正陳希點太學錄湯璹並除太學博士(九月二十七日)
敕其官某朕新嗣服崇長學校所以加惠諸生甚渥也則聮
教事扵其間亦盍序進矣爾希點爾璹俱以名勝来掌學士
之版譽處藹然也晉之講席發明經意僉曰汝宜則朕以懌
可
祕書省正字李璧除校書郎(九月二十九日)
敕具官某詩不云乎君子有之維其有之是以佀之以爾先
人文墨議論之選而垂名千載但見扵史筆宜爾之能嗣其
業也校讐冊府益慱爾文鴻漸之序扵是焉始可
主𬋩架閣文字陳&KR1061;除國子正戴溪除太學錄(並十月一日)
敕具官某朕方崇長學校所以加惠諸生甚渥也則聮教事
扵其間宜得名士爾溪爾&KR1061;皆以經行教授于鄕從游之屨
滿戶外也凡學之胄子與國俊造爾其爲我紏治校𢾗之益
自著見以湏明陟可
端明殿學士四川安撫制置使趙彦逾贈三代
曾祖少師崇國公謚清簡加贈太傳
敕朕閱宗人之牒盖追錫其祖父尊寵多矣未有子孫以功
名著見致位丞轄而後及此者具官某故曾祖具官某雖在
天族猶寒畯也克世其家濟以清約易名之謚同姓盖鮮是
豈苟得之哉迺生曾孫簡在法從肆朕嗣服厥功甚茂扵是
度越凢例及扵異恩而爾亦自三孤晉陞帝傳其視宗牒不
有光乎可
曾祖母崇國夫人氏加贈國夫人
敕婦德為難而宗婦尤難其人也朕觀詩人之誦賢婦扵諸
姬獨稱魯衞豈不謂之難歟具官某曾祖母具位某氏出扵
名門作配崇國㓗純自持動有軌度假使生周之時則衞姜
魯母之倫矣侑食于崇扵禮為稱晉封大國又以聞孫凢爾
宗婦視此用勸可
祖加贈太子太傳
敕朕觀漢宗室以恩澤侯且王者何限曾不長久往往國除
世祿之家鮮克由禮古人所以歎息也具官某故祖具官某
以崇國之子益自好修克勤克順以詔厥後至扵孫子遂為
幹臣而朕亦追錄其種德之功為之美報粤自右階亟躋宫
傳其視漢王侯自著浸微何相絶也尚克有知足以自慰可
祖母淑人氏贈郡夫人
敕詩不云乎藝之榛栗椅桐梓&KR0238;爰伐琴瑟况得才而用之
而不錄其所自生非詩教也具官某故祖母具位某氏作配君
子行修於家覃及其孫迺生才美周人作頌祖妣攸同盖未有
不獲助扵其内而收效於其後者粤自命婦䟽以郡封為君
夫人實應經誼可
父加贈太子少師
敕自帝傳以来於是三葉而義方之教何其獨隆也具官某
故父具官某以王公之胄而有士大夫之習非無富貴之階
而宦不逹也集善為祥聿生賢子清名特操庶幾儀休其視
漢儒不以籝金而以一經不以駟馬而以隂德殆無愧焉寵
之宫師雖曰褒典非以為生蓋德之稱可
妻淑人氏贈郡夫人
敕朕誦二南之詩勸以義勉以正皆室家也我有近臣致位
丞弼顧其内助晚不同休可無愍章以賁泉壌具官某故妻
具位某氏儀于前人克濟其美遂相夫子曳履從班夫與之
處約扵鷄鳴盥櫛之初而不與之處樂扵象服委蛇之後儻
微追錫得無若汝水之墳南山之側遭世不淑詠歌辛苦者
乎粤自命婦䟽以郡封爾其享哉永祔姑室可
龍圖閣待制知潼州府閻蒼舒除煥章閣直學士提
舉江州太平興國宫
敕朕新嗣服有懷耆俊庶幾聞而作興曰盍歸乎来而何遽
以賢勞欲觧州組不顧乎具官某材猷出於軰學議論近於
前聞蚤陪禁路邁往不群而晚為岳牧又何其豈弟也竟上
&KR0548;章將就居里六閣通班莫高於學士殊庭均逸莫便於外
祠申錫命書勉從所欲毋為考槃永矢弗告此朕之所以圖
於卿也可
知成州字文子震知潼川府
敕具官某以吾臺閣之臣而淹恤之久僅起爲州又絶遠外
此士論所甚&KR1273;鬱也潼於所部爲東西蜀地望甚重卑爾州
組庶究爾能益輯外庸嗣有褒異可
新知真州權安節除利州路轉運判官朝奉大夫徐
柟除廣東路轉運判官
敕具官某等夫持節行郡國是爲周王人漢部刺史也然周
以下士漢纔秩六百石何歟深知此意宜何以圖報乎爾安節
尚懷郡章爾柟嘗有朝蹟會擇遠使僉曰汝堪此周漢意也
安節誠以其惠清江之民者將漕於蜀部柟誠以其惠零陵
之民者將漕於嶺表調度不煩抑揚無阿是足以歸報矣可
司農寺丞李大異除䕫州路轉運判官(十月二十日)
敕具官某夫持節行郡國是爲周王人漢部刺史也然周以
下士漢纔秩六百石何歟豈非擇英俊之在下僚者試可之
乎爾大異嘗以文藝得雋春官蓋輩學往往膴仕而方抱槧
修書徒勞州縣之間也晚綴班行又最平進若爾者是足以
循周漢之制越次而出節矣將漕䕫門布宣德意自今以始
庸究爾能可
籍田令費士寅除太學博士(十月日)
敕具官某以西州之彦嘗先闔郡策名春官日来造朝風度
醖藉東州士樂與群居也猶爲藉人未足著見分以横經之
席往哉汝諧可
武學諭黃褎然除武學博士主𬋩架閣文字蔣来叟
除武學諭(並十月二日)
敕具官某等右學猶左學也朕既妙選凡掌東學之士則右
學可以次舉矣以爾褒然晉都講席爾来叟聮教事於其
間經武緯文扵穆士論不亦可乎可
知州不畫問除司封郎官淮西提舉張同之轉一
官再任
敕具官某等荒政十二著扵周官苟非其人是徒法也爾畫
問以郡太守同之以州刺史當歲不淑克究爾心使境内無
菜色計書来上朕甚嘉之誠得監牧如二人者布之海内吾
民其蘇矣乎書勞進秩宜見褒異至如晝問訖事遄歸郎省
同之善後因任使華朕意攸属無有内外可
軍噐監主簿王恬除司農寺丞將作監主簿劉三傑
除太府寺丞(並十月三日)
敕具宫某等列寺丞非所以見才也以今仕版徒勞州縣蓋未
嘗有一日朝蹟者而校數之則是亦足以致身矣爾恬爾三
傑非嘗淹恤於州縣者歟頃因揚簿正二監今以恬丞大
農三傑丞外府豈足見汝才哉尚務靖共以湏器使可
主管官告院李孟傳除將作監主簿幹辦諸司粮料
院張震除軍噐監主簿(並十月四日)
敕具官某等二監於百官事為簡簿正之職於監事益簡有
以好修不務競趨者居之斯不謂稱乎爾孟傳震無以為序
進而不加勉也可
浙西提舉鄭公顯改除湖南提舉
敕具官某漢三互之禁吾本朝莫之行也至士大夫以嫌自
言則亦從欲以便其私爾公顯持寰内之節風指&KR1006;然而以
司憲姻黨雅不欲聮事也&KR0548;章来上易汝湖湘姑徇爾懷毋
曰胥遠可
止齋先生文集卷之十七
