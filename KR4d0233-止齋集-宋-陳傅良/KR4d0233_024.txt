止齋先生文集卷之二十四
奏状劄子
繳奏率逢原除都統制状
准中書門下省送到錄黃一道樞密院關池州駐劄御前諸
軍副都統制率逢原奉聖旨除都統制令臣書行右(臣)將
措湖湘巳聞率逢原之為人且見其行事矣其在江陵其在
㐮陽與今在池陽監司帥守皆患苦之屡有文字上煩朝廷
雖然猶有可解者監司帥守與軍中事不相關未必非好堊
之偏也近者淮西總領鄭湜親見其馭下無恩將士多怨徒
以為管軍之人頗繋觀聽不欲斥言逢原之罪而按其中軍
統制崔公亮以警動之逢原果不自安且無以掩諱其失至
於自劾陛下曲加覆護與降放罪指揮是豈以為無罪乎
而遽進為都統制臣不知其說也(臣)聞中興之初分置屯所
江淮之間付之諸將懼其專恣難制也而别置總領給餉其
軍特以王人爲之用示威重淳熙三年六月七日特降
聖旨指揮令專一覺察諸軍掊克之事聖謨遠矣今率逢原
爲帥無状密院鐫戒尚不知故至爲總司所發上章待罪始
稍有嚴惮王人之意若陛下朝以爲罪而暮遷擢之則是
教之不悛也以副統制陞都統制未爲超越但適當宥過之
時未見改過之實遽此除授則有功者何以待之(臣)恐將帥
觧體且傷總領之威重也欲望聖慈將率逢原新命特賜追
寢使之深自循省士無愁歎然後進遷庶允物議所有錄黃
臣未敢書行謹錄奏聞伏候勑旨(十二月二十四日奏入)
第二狀
准中書門下省送到(臣)所繳率逢原除都統制奏狀奉
御批依已降指揮右(臣)昨具論奏率逢原方以自劾放罪不
當遽遷都帥(臣)之愚見以為朝廷勸懲宜有次第不應功罪
混為一區今率逢原以總領鄭湜按其偏將掊克士伍墮廢
軍政於是稍知嚴憚務自刻責而陛下為之覆護特從宥
免此陛下善將將之道而率逢原感激思奮以功𥙷過之
時也若乃信宿之間遽有遷擢臣恐逢原麄人昧扵理義妄
窺朝廷意出姑息却復專横愈無悛心故敢瀆犯天威乞寢
新命不惟為陛下惜此舉措亦所以全逢原也至扵逢原
為帥無狀事迹非一前後(臣)寮屢有文字臣不欲因此悉數
暴逢原之惡正以事關軍衆慮傷事軆區區欲望聖慈特從
所乞必須知改然後除授所有錄黃(臣)未敢書行謹再錄奏
聞伏候勑旨(十二月二十六日)
内引劄子(四年正月)
人主無職事以愛惜人才為職事夫愛惜人才徒貴之以爵
位不若養其聲望之為美徒榮之以恩寵不若全其操履之
為大凡立乎人之本朝爵位隆而聲望汚恩寵盛而操履闕
此公論所甚不與也公論不與將為庸人則是貴之者適所
以賤之榮之者適所以辱之也恭惟祖宗承五代之後士風
極衰而一旦作興之至過漢唐而無愧三代無他道也養其
聲望全其操履而已在仁宗時范仲淹歐陽脩余靖尹洙之
徒嘗以論大臣除授不當去國矣已而仲淹脩等之賢果信
扵天下為時名臣向使當時不明諸臣去就之誼而苛留兩
存之則雖仲淹脩不能暴白扵世而况不如仲淹脩者乎在
神宗時司馬光吕公著蘇軾轍之徒亦嘗以爭新法去國矣
巳而光公著等之賢果信於天下為時名臣向使當時不明
諸臣去就之誼而苛留兩存之則雖光公著等不能暴白扵
世而况不如光公著者乎由是觀之愛惜人才必如是而後
可不然將淪胥而為庸人夫庸人者一世所棄何鄉而立有
臣如此國家何頼焉則亦非上之人之利也以臣所見近代
人主覆護臣子容忍不棄未有如陛下者然以為愛惜人
才則未也既曰覆護之而不謂之愛惜之者何也眷之於爵
位恩寵之間而不務明其去就之誼故也比者有以臺官察
朝士者矣陛下皆出之出之誠是也俄而並召兼用為卿
將孰是孰非耶有以後省官駁從班者矣而陛下為罷給
事中罷之可也已而並除職名一去為郡一降為王府官然
則是均有罪耳有以諫官䟽大臣者矣而陛下欲並用之
大臣乞去不得請諫官乞去又不得請然則是俱賢耳雖然
賢否混殽何以為國猶可解者則皆士大夫也至如臣衰懦
攝官詞掖嘗不度疎賤論奏内侍不當為知省官雖蒙
陛下納臣之章不行詞不賦禄而其人至今出入禁闥與
見任無異近復有旨令兼他官中書後省與黃門相持而
不决號令自今可廢此尤不可者臣故曰陛下可謂覆護
群臣者矣而非愛惜人才之謂也臣不勝拳拳欲望陛
下務明人臣去就之誼誠以愛惜人才為職而明其
去就之誼請自不其以臣之可備使令則當去内侍
以臣為不足僃使令則當去臣臣之誼明則群臣亦各務明
誼群臣各務明誼而後聲望不汚操履無闕群臣之聲望不
汚操履無闕是不為寧然後陛下可以委任而責
成則非臣之私便也
再内引劄子
人莫難於養其心而人主之養其心為尤難共惟本朝列聖
養心之道備矣(臣)不敢遠引亦不敢稽深言之姑誦臣少壮
時身所見聞高宗夀皇兩朝時亊每自退朝扵起居食息之
暇無非以禮樂刑政之具務自檢束一日之内每亊有常以
何時刻延見儒臣以何時刻省閱章奏以何時刻親方冊或
游戲翰墨也然後以其餘景燕衎尊爼娱嬉苑囿至於暮夜
又必宣召宿直官從容晤語間以觴詠如是者皆三二十年
寒暑不渝忽一日不如是即内侍以近醫藥為請而中外惶
惑矣夫以堯父舜子稽古學道度越漢唐之君而克勤小物
課為日程拘拘不廢何也意者雖聖人不可以不持養之故
也臣幸遭逢備員近侍每見陛下臨朝之際莊敬肅穆儼
然若神雖執禮名家無以竊議于以仰窺聖心持養必有道
矣而比来傳聞往往以為玉音所發或異尋常機務之間稍
失次第廷臣震灼莫曉其故妄意窺度其說多端以臣愚見
或者陛下言動偶有此差誤耳恭惟至聖至明動循法則
而又春秋鼎盛剛徤日新何繇言動有此差誤無乃起居食
息之暇所以自持養者愆其常度而延見儒臣之時少歟省
閱章奏不屑加意歟或親方冊游戲翰墨等事暫置弗講歟
不然則燕衎尊爼娱嬉苑囿之樂惟意所適而無節歟又不
然則是燥濕隂陽之寇或傷其和而忽忽不樂以得此也
陛下幸因臣言試自省察萬一有此不可不反求之也孔子
以終日無所用心為難而孟子論心亦曰出入無時莫知其
鄉操存而舍亡則心之不可以無所繋也如此伏願陛下
法高宗夀皇之所行存孔孟之所戒以其日力定為常
度非徒以親政涖民亦所以尊生介夀惟赦其狂僣留神
財察社稷幸甚臣不勝忠愛之情
奏乞褒錄傳察宗澤婁寅亮子孫劄子
竊覩近者贈岳霖煥章閣待制與張某一子官仰見公朝旌
念舊臣苟有勞烈即錄其子孫承襲重爵以此勸士天下知
尊君親上之報不薄而徇國者衆矣幸甚臣嘗論本朝聖聖
相承每遇大事則有先見特立之臣奮不顧身爲國建事臣
不暇遠論姑述宣和以来三朝所覩在徽宗時則有傳察
以死事爲節義之功之首高宗中興時則有宗澤以留行
爲翊載之功之首夀皇入繼大統時則有婁寅亮以建儲
爲定策之功之首然而傳察贈典雖甚優渥宗澤致仕亦頗
通貴而兩家子孫未蒙旌異棄善錄瑕令人於邑至於寅亮
初以上虞縣丞敢建大議高宗嘉納擢爲御史其後時議
不同竟死小官澤不及後遂以乏祀若以至和嘉祐故事言
之宜在褒崇之典一切勿問臣恐傷忠厚之風塞敢言之路
上無以發明高宗至公之心下無以對&KR0993;夀皇善繼之
美欲望聖慈以所以褒賞岳飛子孫之意推及三家以廣恩
惠以勸忠力
繳奏冊寳官吏推恩狀
准中書門下省送到錄黃一道節文爲冊寳都大主管所申
奉上尊號冊寳了畢被差一行官吏推恩事二月六日三
省同進呈奉聖旨除巳推賞人外餘並特與三分减一推
賞内第一等轉一官减二年磨勘第二等轉一官第三等减
三年磨勘其軍兵願換犒賞者聽令臣書行須至奏聞者右
臣恭覩上件聖旨指揮係是依紹熙元年軆例三分减一推
賞施行臣檢照紹熙元年正月一日修製奉上夀聖皇太后
尊號至尊夀皇聖帝夀成皇后尊號冊寳行禮了畢并正
月十九日修製中宫冊寳行禮了畢推恩等第人數第一等
五人轉兩官第二等十二人轉一官减二年磨勘第三等四
十三人轉一官資今来所降上件推恩指揮内人數比紹熙
元年第一等承受官多一員第二等除貼去外照管事務官
尚多一員行遣書寫奏報文字官多一員第三等承受并諸
司行遣人多一員巳上共多四員臣竊詳紹熙元年推恩之
人係是修製奉上三官四冊四寳事務繁重職掌稠疊計日
甚久為勞亦多所以當来恩數特異常典今来修製奉上慈
福宫尊號冊寳雖曰千載一時非常之慶然而幹當臣寮偶
被驅使只合課計心力以為酬奬所是一宫一冊一寳既與
三宫四冊四寳軆例迥然不同伏緣近日都大主管官不候
一等具申尚書省取旨推恩先次獲降聖旨指揮轉行兩
宫一時後省皆失契勘只作特旨放行以致逐人妄援前例
保明陳乞今来雖經朝廷裁酌將都大主管官止轉一官餘
人三分减一推賞比之元年委是太濫以此始知都大主管
所申首為身謀上欺聖聽因芘儕軰大啔倖門而又增添員
數至五六人恭惟國家對天下之休慶事未已竊恐濫恩寢
廣官爵益輕臣愚欲望聖慈軫矜民力吝惜名器將上件指
揮除軍兵聽換犒設一項外其餘更加裁損務令允當仍將
所增添人只依舊數不許增多庶幾日後無疆之慶僥倖衰
少所有錄黃臣未敢書行謹錄奏聞伏候勑旨
貼黃檢准紹熙三年十二月二十二日
聖旨指揮玉牒所進夀皇聖帝玉牒會要
所進夀皇聖帝會要了畢與减半推恩緣
上項進書篇帙少似巳前特行减半推賞與
今来事軆一同伏乞睿照(五年二月十一日奏入)
繳奏孫拱之轉官狀
准中書門下省送到錄黃一道樞密院關奉聖旨忠訓郎
御前祗應孫拱之為有勞可特與轉行一官令臣書行
右臣取到吏部狀見得孫拱之自授承信郎以後十年之間
巳轉五官數内淳熙十六年轉了三官又自紹熙二年九月
磨勘轉忠訓郎至今年十二月纔及兩年有餘更轉一官臣
不知其有何功勞被此恩數歲月未久僥倖太多壊武臣年
勞之法長䙝近私謁之風臣不得不為陛下惜也所有錄
黃臣未敢書行謹錄奏聞伏候勑旨(二月二十日奏入)
繳奏冊寳承受官免减一員狀
准中書門下省送到錄黃樞密院關二月十四日奉
聖旨巳降指揮夀聖隆慈備福皇太后尊號冊寳承受官
依淳熙十二年紹熙元年軆例差置緣各巳經大典職事與
其他不同特與兑减一員餘依巳得指揮施行令臣書行須
至奏聞者右臣照得紹熙元年修製奉上四冊四寳差人管
幹不得不多今来修製奉上一冊一寳若初間從公差置便
合取旨省員却乃比如舊數增多六人其為欺罔不待力辨
徒緣業已施行重扵痛有鐫减此臣所以從寬論奏乞只依
元年員額巳荷宸聰悉垂采聽不審何故復有上件指揮以
臣窺度必非聖意自欲反汗以長倖臣只是此曹耻於退聽
求勝公論且夫行法自貴近始今承受官係是第一等推恩
人若許存留即其餘小官豈無辭說則是身為貴近者亂法
度也恐非古人患不均之誼臣欲望
聖慈將上件指揮特賜收寢令照應巳降指揮施行所有錄
黃臣未敢書行謹錄奏聞伏候勑旨(二月二十日奏入)
再繳奏孫拱之轉官及冊寳承受官免减一員狀
准中書門下省送到臣所繳孫拱之轉官奏狀并錄黃一道
恭奉御批為係實該五年年勞賞可特與書行續准尚書
省劄子并送到錄黃為臣所繳冊寳所承受官特與免减一
員二月二十三日三省同奉聖旨依巳降指揮書行臣須
至再具奏聞者右臣語對三省將上臣所論奏冊寳官减員
事得旨依奏者今月十三日指揮也承受官免减一員十四
日續降聖旨指揮也又三省將上臣所論奏孫拱之不當
轉官事得旨依奏者今月二十三日早指揮也可特與書行
當日審奏續降御筆指揮也以此見得得事可其奏者
陛下之初心朝廷之公論也續准内降者陛下之不得巳
左右之乞憐也臣誠不肖攝承詞掖儻不能軆陛下之初
心而曲從其不得巳之意則非所以發明聖德不能伸朝廷
之公論而下比於乞憐之人則非所以禆贊邦政豈不爲廢
司存忘法守乎則臣不敢奉詔必矣臣愚欲望聖慈將十
四日續降承受官免减一員聖旨指揮并二十三日續降
書行孫拱之御筆指揮並賜追寢只從元来三省將上巳
得依奏聖旨指揮施行不勝幸甚所有元付到御批粘
連在前所有錄黃臣未敢書行謹錄奏聞伏候
勅旨(五年二月二十四日奏入)
貼黃恭准御批孫拱之為係實該五年年勞
賞可特與書行令取到吏部狀御前祗應本部
即無立定年勞推賞條格指揮顯是難以施行
伏乞睿照
繳奏饒州奏勘程廷倚斷案狀
准中書門下省送到錄黃節文為饒州奏勘到程廷倚斷案
令臣書行右臣照元案見得程廷倚高祖程節曾祖程鄰皆
官至寳文閣待制内高祖正議大夫祖父皆命官今廷倚以
僧惠深受其賃錢誣以占屋而訟之縣又辱罵其骨肉迫逐
起遣不勝忿耻倩人打僧其下手人王念四本州已從徒三
年髠髮居役定斷即廷倚元謀减一等徒二年半贖銅五十
斤罪止扵此矣本州復引勑有蔭人犯徒流罪情不可贖者
奏裁臣不識廷倚所犯何以謂情不可贖乎徇一僧之欲而
辱兩制之故家者是州司不平也從一州之請而廢千載之
蔭法者是刑部不審也且夫情重奏裁必有大不得巳者近
年守臣倚法作威往往多是以此籍口捃摭細故汙衊衣冠
今若復因饒州所奏有此行遣臣恐郡守之專恣者援此為
例操切士大夫之族矣臣愚欲望聖慈將上件指揮特從
末减所有錄黃臣未敢書行謹錄奏聞伏候勑旨(三月二十九日奏入)
入奏劄子(四月)
臣不勝螻蟻之忠輒有愚言仰干天聽如蒙省覽即臣雖
就誅戮不悔臣聞父子天性也孝慈之道不待教而能者也
自士庶人皆然而况於人主乎然考之載籍則有尊為人主
而隙開扵父子之間至扵禍敗反不若士庶人之家者何也
賤者群居其勢易親貴者異宫其勢易疎故也夫惟其勢易
疎則離間之言易入離間一入則父之情不欲自䟽扵其子
子之情不欲自明扵其父由是愈難於言而父子之隙開矣
父子之隙開而禍敗至唐之西内則李輔國之徒前日之龍
德宫則梁師成之徒是也論至扵此可為寒心恭惟陛下
父子之間一同舜禹而比年以来稍虧定省之節臣誠卑賤
不能知宫禁間事若以前鑒觀之或者亦當有離間兩宫者
乎陛下孝謹本自無他偶以纖介動成疑阻夀皇恐傷
陛下之意不欲自察察言之陛下恐傷夀皇之意又
不敢自察察言之而左右之臣各憚天威又亦以傳言為
諱由是禮文寖疎情好日隔積成因循實駭聞聽此臣所以
不避萬死而輒言之也言之也者將以通之也有如天意信
謂如此即下臣此章明詔大臣使兩宫左右曉然知此務通
二聖之情則舜禹之德千載同符矣臣無任拳拳激切祈&KR0548;
之至
乞祠申省狀(四月六日)
伏念某一介疎庸重以衰病誤被使令身兼數職皆是文字
之官關繋事軆而心力不逮&KR1539;曠實多稍涉歲時曾亡報效
嘗聞諸夫子曰血氣既衰戒之在得又曰陳力就列不能者
止若某者所謂乏陳力之勞違戒得之訓者矣内負初心外
慚公議夙夜念此誠不自安區區欲望朝廷檢會前後陳乞
在外或祠禄差遣狀劄特賜敷奏早從所乞以安愚分以全
晩節伏候指揮(四月七日三省同奉聖旨不允)
乞對狀(四月十四日)
臣近者不識忌諱幸蒙賜對輙論及兩宫事仰荷
聖慈闊略愚直曲垂清問備盡&KR0548;悃仍令臣入文字指罪離
間之人將有施行以釋疑阻即古所謂狂夫之言聖人擇焉
殆不過此臣雖糜捐不足以報然比至奏入却留不下十二
日又幸同班奏事復蒙
聖慈諭臣以向来文字說得未詳臣切自咎責不足以仰承
明詔以致尚稽順動枉招謗讟臣若不務自殫竭以𥙷聰明
則非陛下之不聽用臣而臣實負陛下也欲望更賜以
燕間之頃令臣縷縷言之苟以螻蟻之微感動天聽於是二
聖重懽四方相賀則臣之志願畢矣除巳詣閤門進榜子乞
奏事外謹錄奏聞伏候勑旨
止齋先生文集卷之二十四
