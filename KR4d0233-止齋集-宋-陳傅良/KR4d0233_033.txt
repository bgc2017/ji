止齋先生文集卷之三十三
啓
賀周左相
伏審對揚大號晉陟上公宗社寵嘉華夷震疊共惟某官才
足以緝熙於天繹學足以潤色於皇猷自秉國鈞獨行儒術
許身衮職則近古社稷之臣借譽布衣如久要平生之友至
於一意孤立三辭彌高於人情之已安以世道而自任遭時
其盛親承二典之都俞臨事加詳人明九變之憂患以其難
進之節定此非常之元是以簡在帝心託之聖子甘盤之
為舊學未常入揔於百官鄼侯之為宗臣盖亦借煩於四皓
孰與早翊儲闈之善晚陪神器之傳於以嗣萬世無疆之休
於以起先王未有之禮弼諧昌運度越前聞永惟載籍以来
鮮出動勞之右如某者不足比數最蒙保持每綸告之四
馳喜福等夷而百倍况每蒙慰藉有周南留之詞而迄值
亨嘉在沔水朝宗之數輙因賀牘併叙感悰傾之私敷宣
罔既
賀留右相
恭審渙楊大號晉陟中台以薄海之具瞻知本朝之永頼共
惟某官蔚於雅望度越前修明允而寬慈精微而廣大德兼
衆美在伊尹惠夷之間學貫群儒無程氏蘇臣之辨若論行
蔵之晚節則明義利於秋毫自其厭直於甘泉亦既見思於
宣室而乃越在外服殊無裏言獨上簡於帝心迄共圖於邦
采永惟論相粤若淳熙弄印十年曾缺員之弗𥙷致身二府
必詳試而為真率以序遷誰其特起召從帥閫謂見大夫之
無人擢貳樞庭出諸君子之不意訏謨屬耳續用藹然遂繇
同列以先登竟與舊勞而並命昔有因夢卜而見用世曰宜
哉公不以日月而為勞事適類此矧屬夀皇之高蹈欲傳
神器於初潛斷自淵裏托之聖子可謂千載明良之會兩朝
社稷之臣廊廟為之光輝華夷為之震疊某嘗瞻英衮及聽
明綸累洽重熙何幸值九官之盛至愚極陋庶將安一介之私
賀王參政
召從外閫入告嘉猷擢寘上宗晉參大政共惟某官受天間
氣為世宗工粤来脩門以踐禁嚴率本直道而聞海内每陪
國論持平於左右大夫之間及沃上聦致戒於君子小人之
際仁必有勇知無不言是宜簡在於帝心相與儀圖於宰事
盖冊書所紀亟稱節誼之閑然世道相違鮮值明良之會永
惟前代孰與熙朝嘗於疇昔以觀人不待急難而求士慶曆
全盛則范韓四傑之為元祐清明亦劉吕諸公之故徒以行
藏之節初無夢卜之符有如下風無愧先進矧屬夀皇之
獨斷欲傳神器於初潛亦既多賢能堪大計先定朕志雖僉
共於詢謀素高此人乃卒煩於調護可謂非常之寄托又將
之心泰道方亨宜上軆朋亡之義故但申於賀幅不敢布於
私衷
賀葛同知
大號之敷元樞攸寄宗社於焉增重華夷之所具瞻某官天
下逹尊生民先覺才濟其美可謂故國之世臣行歸于周不
忘平生之久要至於善蔵諸用自牧以謙本其視韓魏欿然
之資養其過孟賁遠矣之氣利惑而不動位尊而彌恭與人
同功則急所當先之義下士折節有施於不報之仁盖昔或
以一長而過人而公廼兼衆善以名世足以任重穆乎師言
是宜簡在於帝心相與儀圖於兵本况甘盤之為舊學初無
說命之三篇鄼侯之為宗臣亦藉商山之四皓未有早翊儲
闈之正晚陪神器之傳寵光獨隆載籍鮮儷必有非常之報
稱又將不次以登庸某久辱下交最蒙異顧附青雲而後顯
慚非士君子之倫蔵尺牘以為榮徒有兒女曹之感
與湖南監司賀冬
觀臺以望日增一線之功衡岳而南天與九州之幸皇華所
庇福履攸同屬乘障之有拘欲稱觴而靡及某官當今先進
薄海令名以宣慈惠和之資膺咨度詢謀之寄將明主德既
孳育於羣萌對越天休斯朋来於丕社凢在具依之列咸輸
善頌之誠寧復久居鴻鴈劬勞之野定應(亟入)騏驎供奉之班
賀正
六轡驅馳閔勞使指三朝圖籍趣會王正連十國以蒙休并
一談而稱慶某官逹尊之德爾雅之文議論盖本之歐蘇風
流尚想於王謝道關交泰既上當君子之亨義取觀頥宜明
享聖人之養聿新歲律茂介春祺某最被深知尤虔善頌越
在外服雖頌花客次之無繇幸為諸生將摯菜師門之有日
除提舉謝宰執
旌之邊瑣卑以使華已弗理於專城將何施於列郡雖極矜
憐之感曷勝慚愧之私切以蕞爾桂楊介於湖嶺中興至此
凢六十載之間善治為誰纔一二人而巳率皆久次然後序
遷末有輙為當路之聯越在它邦之上重念某疎愚如故衰
惰有加徒緣知巳之多亦忝牧民之寄惟其迂闊初無文具
之可觀或有便宜正恐官謗之不免及此殊渥曾未前聞雖
幸拙誠見錄於清明之始但虞小量自顛於盈滿之餘以寵
為驚未知所稱某官弼亮二聖整齊百工秉國之鈞目具瞻
而下逮使人以器嘗易事而兼容故所甄收及於微陋某敢
不更堅晚節上軆深知平易近民以將明於隆指劬勞安宅
庶𥙷報於秋毫
與交代張提舉
不能勝任愧見旁觀何至乏人濫為嗣掌矧嘗受察以公叔
而同升竟復蒙成荷子文之必告積此私感難於具陳某官
大雅典刑故家文物造微之學至於殊塗而同歸正始之音
可以一唱而三嘆所宜路門委講詞掖敷言可使書生不立
五經之異庶幾帝制尚追三代之風方當歸報而停驂姑自
揔銓而寄政某最為晚出辱在後陳周雅肄三偶值勞還之
日蕭規畫一遂為代匱之人敢論伯仲之間但有子孫之託
謝沈安撫
為十國之連治無善狀假一封之傳寵有誤恩雖庇頼之如
初而僥逾之巳甚未知報所誰實使然某官多士宗工吾君
舊學如周保傳如漢老更輟從清禁之班卑予中權之寄自
其分閫曾未淹時五嶺衡山藜藿不採三江彭蠡舳艫相銜
凢昔謂之盗區廼今歸於德寓粤若藩宣之衆矣誰如威望
之巋然雖二老盍歸而此豈久居之地然一夔巳足則他皆
不置之官矧如某者竊為稻梁濫分符竹方恐嘖言之未免
豈期最課之巳聞竟因借勢之私輙備聯事之數自知甚審
公論謂何與文子以同升詎敢衡陳於先進喜樂正而不寐
諒惟辱在於諸生聊布謝悰他圖幸會
交割謝沈安撫
除目何因必有蒙成之故司存匪遠可無告至之儀况嘗試
之尤難實講明之是頼蓄疑欲問請間可期某官年高德邵
實大聲宏老成典刑非喬木之謂故國師表言行乃砥柱之
在中流正虚當宁之懷聊借上游之重昔者高宗之思舊學
光武之訪故人恨不同朝與之分國如公聞望視古等夷方兩
地之闕員必九重之深意某從游最久聯事奚堪以乘障之
未能而察州之豈易亡專對四方之具自視歉然惟元戎十
乘之依願安承教
交割謝張運判
除目何因必有蒙成之故司存匪遠可無告至之儀况嘗試
之尤難實講明之是頼蓄疑欲問請間可期某官特逹之資
後彫之操績用莫詳於已試風流盖接於前聞老成典刑非
喬木之謂故國師表言行如砥柱之在中流方虚當宁之懷
暫借外臺之重自其弭節曾不厭時五嶺衡山野無曠土三
江彭蠡步有新船以當路之誰如宜他官之不置如某者依
仁則可聯事奚堪雖驂乘以甚榮而面墻之加懼不能專對
况詢謀爰度五善之難何以克終惟直諒多聞三益之助
荅郴州丁守
治狀不如寵况先被雖同功一軆且不可以偏施況從事獨
賢抑柰何而倒植有來謙問徒厚慚顔某官一代之英萬夫
之望盖大雅典刑之攸屬將中興勲業以爲期定交學省之
初聲華甚早出守邊城之上羈阻略同属兹兩郡之彫然重
以比年之歉甚動有契闊相爲隠憂滿紙細書凢欲言之必
盡汎舟相繼靡爲惠之不周粤從魯衛以至今曾謂湖湘之
得此遂令不敏亦苟無虞每也伎窮念安得廣漢以兼治胡
然課最顧廼令雍齒之先封相公論之云何懷自知而甚審
謂我宣勞而弗遜因人成事而無言雖則善鄰可想見貢公
之喜至如將母亦嘗聞子厚之風積愧之多臨書罔既
荅道州趙守
治狀不如寵光先被揆之愚分豈無愧於積薪意者德鄰嘗
有心於推轂粤来謙問益感衰悰某官大雅不群成功可紀
本其素履有嗟兮麟趾之風試以專城殆筦爾牛刀之戲期
年於此績用誰如以頌聲載路之傳宜召節自天而下如某
者學非適用才不逮中曷堪一障之乘徒藉餘波之及遂令
不敏亦幸苟安鄶以下而無譏自知甚審鄭有功而見後公
論云何尚期未替於邦交庶幾可明於使指會言伊邇屬望
惟深
與湖南范提刑(仲藝)
宰旅不居過家蜀道師言未穆弭節湖隂夫人以引去為高
吾黨以留行為幸矧如聯事昔在從游某官經明而行修宇
定而光彂以中庸大學之旨䆒觀九流以國風雅頌之文奄
有衆作周行斯久譽處誰如徧抽石室之蔵分治天官之目
上方鄉用胡自喜於懷章公固倦游然重違於追璽永惟先
正名滿天下亦越太史動合古人時則有若熙寧元祐之間
位皆不過學士諫官之選惜者舉世至於渡江巋然門戶之
存籍甚弟兄之望猶未大用顧且遐征四方典獄之官於今
不乏故國世臣之謂舍此安歸某空疎如初衰惰巳甚自别
脩門之後浸亡當世之交曾謂盍簪於焉乘傳惟無𥙷一毫
之故人其謂何乃有来三益之期天實為此
止齋先生文集卷之三十三
