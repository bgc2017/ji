止齋先生文集卷第十八
外集
知襄陽府張枃知建康府
勑維周公太公功在盟府而伯禽見扵費誓吕伋見扵康王
之初克世其美垂名六藝顯允魏公弼亮二祖咨爾後人宜
自著見具官某踐修厥猷謀略輻輳牧民馭士何鄕不可内
史擿彂文昌論思績用甚茂称者不容口也備邊襄州隠若
敵國太上疇勞𣣔徙秣陵而未果肆朕嗣服爰咨分閫托重
留鑰莫如爾宜且夫金陵魏公之所經略也元勲大節賫志
未就歴年扵此胡能嗣之文事武備兼修者何術内寧外憂
長慮者何事其究爾心以圖忠報豈惟先正將二祖亦寵嘉
之可
朝散大夫知南外宗正事趙不遡換右監門衞大將
軍濠州團練使擢知太宗正事
勑具官某自藝祖置大宗正以睦親族盖歴年扵此夲支蟬
聮世次櫛比而無忒違職此之由可不謹擇之乎爾属尊而
身修宦逹而志無競爰自左選改卑南班秋以門衞之崇加
以戎團之峻甚尊寵矣益輯宗盟以綿帝系往其勉㦲可
直秘閣劉穎除直顯謨閣江東轉運判官
勑具官某課賢勞耶則誰如汝多采民譽耶則誰如汝著况
久淹恤朕豈忘汝也江表將漕司存與留都相時盖視畿甸
等耳煩爾調度以寬州縣之急歸報有期勿替前績可
浙西提刑黃遹知贛州
勑具官某粤從臺掾遂畀畿節不可謂不遭時矣章貢名邦
選牧爲重而其民亦號難理夫地重則湏宿望事難則藉容
德疇咨爾宜就卑州組益究民庸母曰遠外可
太學上舍生李斗南葉元英賜釋褐出身
敕某等科目之制至嚴密也而繇學枚進者則課其功緒蓋
有不待試扵春官而策之廷者焉亦旣得雋矣肆予嗣服又
拔其尤若爾某某者而即官之則所以加惠諸生豈不盛㦲
可
侍衞步軍司後軍統領戚拱宿衛部轄官兵特轉一
官(邵建孫光祖鮑信陳孝慶孫顯忠夏震並同)
敕具官某環列之尹著扵春秋書勞進秩則有常典爾其母
憚煩使式克欽承則予汝賞不一而足可
湖南提刑趙不逿除江西提刑寺丞趙除江西
提舉
敕具官某等自江以西綿地數千里其吏善讀律其商善趨
鹺茗之利而其田疇多旱潦部使者得其人則刑罸中而訟
缿之俗易禁弛散歛行而民不失業以是不逿詳刑湖湘不
偏聽扵單辭爾率軄省寺謹厚而無失其以不逿序遷臬
司為庾氏皆王人也觀省風謠布宣德意可不勉乎可
張縯除直秘閣官觀
敕具官某以熙寕論事之臣之後其文足以自見其學足以
自飾此吾烈祖所以寘諸冊府上皇以爲郎若卿也晚分郡
符數上奏計雖不見察扵部使者而見直扵言路而秉心無
競固請觧組成爾素履歸休外祠還爾舊著寓直延閣尚對
新渥以為後圖母若考槃永矢弗告可
江東轉運判官劉穎知平江府
敕具官某將輸江東方錫贊書擇牧吳門又分符竹爾亦喻
朕指乎以爾才足以撥煩且宜引以自近也夫足以撥煩則
彌節而為劇郡所以彂游刃之有餘引以自近則置諸扶風
馮翊之間蓋鴻漸之序也深喻此指無非簡記盍疾其驅以
對新渥可
李嘉謀知襄陽府
敕具官某維烈祖旁求西州之士幾無遺材用以爲公卿大
夫多矣而一時同進宿留州縣位卑官薄聲聞藹然者猶一
二數朕所以式遄其歸也會乏襄陽之帥僉謀惟久而又中
道輟汝以寬顧憂是豈朕初意乎夫旅進周行每恨非功名
之會久勞外服又懷無拾𥙷之益有能扵此何鄕不可則通
儒也爾其欽承以圖忠報可
新除福建提刑盧彦德改江東提刑
敕具官某觀蜀道之歌湘繫之賦則知士大夫不樂久宦於
此也爾某﨑嶇荆益至於累年晚歸郎闈意不自得&KR0548;章亟
上持節七閩夫安扵平進而樂遠外曾無纖芥見於詞色是
不謂之吉士歟以嫌自引易地江左姑徇爾懷嗣有它寵可
權戸部侍郎梁揔除刑部侍郎
敕朕誦周書至立政用人之戒詳矣而三致意於庶獄至於
卒章獨告司寇蘇公夫皆凖人也他無所槪見而司寇獨明
言其人何歟盖謹而書之也具官某以寬厚長者名當世而
以法士名其家夫法士則深扵文而長者則傷扵惠二者皆
偏才也而卿獨兼二美焉頃為理官空圄案月及掌邦計郡
國晏然銜命来歸備見忠瘁晉貳秋官此蘇公之職也式敬
爾獄以長我王國爾尚無愧於周書㦲可
司農寺主簿張孝伯除國子監(十月十一日)
敕具官某朕方加惠諸生凢聮事扵成均者皆遴選也胄監
有丞與聞學政以爾孝伯雅致不渝肆用命爾其益好修以
湏明陟可
諸王宫大小學教授姚愈除司農寺丞國子監主簿
羅克開除軍噐監丞(十月十一日)
敕具官爾愈爾克開皆以文雅嘗與聞學政矣而以愈丞農
扈克開(丞戎)監蓋試煩事益究爾能左右具宜則有明陟可
直秘閣兩浙轉運判官黃黼除直龍啚閣陞副使再
辭龍啚改除直顯謨閣(十月十一日)
敕具官某以元祐名宦之後而其學足以自立才足以自見也
將漕郊畿燕及三輔朕圖爾功正名使華晉職犧閣是豈謂
之過歟而何遜章来上至于再三也益嘉廉操少却文謨雖
不償勞亦足厲世可
倉部郎中汪梓以趙汝愚親嫌除淮東提舉(十月十四日)
敕具官某朕不以防禁遇臣下而或自言嫌則亦從𣣔以便
其私爾大臣之子克世其家比解州紱遄歸郎舍嘗試未久
譽處有聞顧以當路之嫌碩就外服政卑淮節以華其行雖
徇爾懷亦足風厲可
大理正閭丘泳除利州路提刑(十月十七日)
敕具官某夫持節行郡國是為周王人漢部刺史也然周以
下士漢纔秩六百石何歟深知此意宜何以圖報乎爾為理
官亦旣累歲博文敏事佀不能言會擇蜀使咸曰汝可若爾
者足以循周漢之制越次而持節矣詳刑扵蜀庸究爾能往
其欽承以湏明陟可
秘書監兼實錄院檢討官薛叔似除權戶部侍郎(十)
(月二十八日)
敕朕𣣔省賦甚而用不足盖嘗歎息安得執古以御今之士
與之共圖邦計乎而澤下究也具官某習扵六經之道而明當
世之務自薦紳先生下逮新進稱爾不容口也属茲銜命萬
里来歸革帶𬞞食行乎蠻貊朕甚嘉之曾未復命擢貳民曹
夫從班豈所以償勞乎可使治賦孔門之學何以利國孟子不
對扵斯二者並行不悖此朕之所圖扵汝也尚其懋㦲以永
士譽可
起居舍人兼侍講劉光祖除起居郎司農少卿鄧馹
除起居舍人(十月二十八日)
敕具官某左右史朕所嘉頼以謹言動爰自嗣服儀圖其人
皆舊學也爾光祖馹頃在儲寮蔚爲國士而光祖繇霜臺馹
繇騎省各以論事不避權近俄而去國朕甚懷之蓋嘗嘆息
安得三益以自近也今兹歸止實慰我心其以光祖序進左
拗馹擢居右陛豈徒以是爲私乎其繼自今直筆在前則出
入不欽號令不臧將懼思焉爾其懋㦲勿替初意可
國子祭酒彭椿年除直龍啚閣江東路轉運副使(閏)
(十月二日)
敕具官某昔荀卿嘗爲祭酒矣而卒老蘭陵後世恨之爾某
扵今百辟最先進也方在諸生及見故老比爲博士獨抱遺
經而自詭治民遅遅翔集蓋累年扵此矣晚長成均雅不自
喜亟上懇牘𣣔便其私將輸江瑌陞華犠閣雖寵爾行而朕
尚冀爾無遐心也以觧荀卿之恨亦有意乎可
大理寺丞林思齋除大理正(閠十一月二日)
敕具官某本朝重科目而有以奕世父子一門伯仲赫然聮
翩擅聲名於場屋若爾某者豈不足貴乎而何州縣淹恤亟
稱賢勞岳牧論薦始有朝蹟也淑問獻囚士論惟允俾爲理
官自丞而正鴻漸之序嗣有懋官可
戶部郎中正溉除直秘閣知平江府(閏十月三日)
敕具官某治辦之吏患在鍥薄豈弟之長或不事事此二千
石所以難具人也爾自分郡寄比遣使華長扵心計往往所
在足用而長財也而捐以予民動累鉅萬蜀道之人至今懷
惠若爾者可以托千里之國矣吳門擇牧蓋久而後得之輟
于望郎華以寓直爾其懋㦲勿替民譽可
太府寺簿范蓀除太理寺丞(閏十月三日)
敕具官某奕世載德孰如范氏爾克踐修益自問學色辭粹
温君于人也俾丞棘寺未究爾能謹視刑書嗣有寵數可
朝請郎權發遣滁州石宗昭除度支郎官新改除浙
西提舉吳鎰除司封郎官(九月八日鎰閏十月十四日)
敕具官某等以吾冊府校讐之臣而越在外服不知其反期
何時非所以為經生學士勸也爾宗昭鎰嘗同日給筆札試
于玉堂之廬觀如堵墻其美無度而何宗昭在淮鎰在湘之
久也夫合江之水環滁之山將指承流爾固樂此公論不置
盍歸郎闈其亟來朝以對新渥可
軍噐少監兼權司封官李大性除浙東提舉知常州
黃灝除浙西提舉(大性十月三日灝閏十月四日)
敕具官某今二浙猶三輔也比歲不登仍以旱潦荒政十二
其誰與朕推行之乎爰諏其人得扵周行則汝大性得扵列
郡則汝灝也東西二節扵以分卑平興頒積悉咨聽之吳越
之間民無菜色我有褒璽必不爾後可
太學博士陳峴武學將上陳邕並除祕書省正字(閏十月十四日)
敕具官某等朕命以雲漢側身之誼策爾扵玉堂之廬爾峴
不徒具文而有惻隠之實爾邕科别其條而昌言之不枉扵
執事文詞拳拳皆可觀也冊府儲才得爾惟允勉司校讎益
務&KR0636;育以就遠志以副殊休可
監登聞檢院楊太全除宗正寺主簿主管官告院傳
伯成除司農寺主簿(十月十四日)監都進奏院孟浩除國
子監主簿(浩閏十月十四日)
敕具官某等夫以百畝之宰三年之淹僉言賢勞始有朝蹟
而後階升簿正列寺士𣣔以才自著也斯已艱矣矧爾大全
西州之彦而伯成浩又南國之良乎姑懋厥官以湏褒進可
大學正孫元卿除武學博士(閏十月二十五日)
敕具官某古者干籥皆學扵東序而貍首騶虞又皆樂師所
以教國子也爾以文行簡在東膠譽處盛矣推所講明施及
右學將見諸生不但習孫吳而巳則朕之所以用汝也可
李知已陳景俊並除大理寺丞(十月八日)
敕具官某等魯人以淑問獻囚而漢以文無害為獄椽皆所
以重士官也爾知已扵今多士為前進而有廉退之稱不幾
扵魯詩所謂淑問者乎爾景俊扵今法家為通才而無少恩
之蔽不幾扵漢制所謂文無害者乎俾丞棘寺同審刑書庶
幾吾民幽枉必逹可
國子司業適除太府卿淮東總領(十一月十二日)
敕具官某昔者仲尼攷定六藝至大學之卒章歸於義利易
道深矣亦曰天地大德次及扵理財也今宿師數十萬以天
下之財贍之不領扵大農之經費而居此官者不知此誼是
不重為吾民病乎宜廷臣論建者𣣔得賢士大夫使之久任
以加惠吾元元也朕覧奏矍然改圖其人而大臣首以爾適
應選擇輟從司成晉長外府以儒術總戎餉昉扵此矣行爾
所學奚必多訓可
楊源轉一官
敕具官某爾請昏于戚里將以圖膴仕也方優愍章及其黨
族宜進一官以廣恩意可
楊緯引嫌改知閬州
敕具官某朕不以防禁遇臣下而或自言嫌則亦從𣣔以便
其私爾紆州組浸有民譽顧以伯氏庀司㩁牧抗章引却易
地閬中雖徇爾懷亦足風厲可
主管冲佑觀黃度知婺州
敕具官某言者不狂擇者不明此漢文帝之詔也深厚寬博
庶幾六藝朕甚慕焉日以練官𥙷郡守而爾度方抗䟽論事
無所撓且竟舍州組便親飬退省爾私豈有爲爲之乎若但
從𣣔不強起汝亦異於漢文矣婺越境錯可以將父便道
之官是用&KR1179;汝其往拊吾民益以民事之暇強學待問朕豈
汝忘哉可
高宗周押馬賞轉官
敕具官某詩不云乎秉心塞淵騋牝三千馬之增减於此觀
人心焉此吾所以設賞典也其進爾秩勸後來可
武節郎提轄製造御前軍器所曺組職事修舉轉
一官
勑具官某以除戎器課勞而增秩非苟以為恩也天下無事
武備易弛有精其能不可不勸可
沈槐胡仲衡吕友直並除大理評事
勑具官某等日者屡肆大眚囹圄空虚理官具員而已然而
擇人以詳刑則不可不謹若爾某者皆由此選也宜及閒暇
益務明習以称朕哀矜庶獄之意可
前知撫州趙彦䋲知贛州
勑具官某江右民牧章貢為重爾彦繩以属籍之秀奮於儒
科而臨川治行奏計為最解組来朝適會闕守卑爾符竹咸
曰是宜往其䆒心以永終譽可
宗正少卿李祥除國子祭酒(十一月二十一日)
勑具官某士行莫高於知止廟謨莫急於留賢一舉而二美
附此朕所以用爾祥也以爾議論接於前聞行蔵俻於素履
見推文行多士攸同粤從樞属擢貳胄監而秉心無競陳誼
甚高蓋旬歲之間亡慮數請以年為解懷不自安也朕為此
風不作深用嘉尚爰醻巳試晉長司成本之諸生以重兩學
夫人臣守誼人主尚德是足以明教化矣可
虞儔知湖州
勑具官某以爾嘗入霜臺持玉節風績甚茂淹恤云久尚徒
勞州組乎夫仁不異遠義不辭難廼苕霅之間自昔樂土維
年不逢民有菜色荒政十二朕靡所愛苟非其人是將焉寄
此朕所以用汝也寓直延閣姑寵尔行亟圖民庸以計来上可
張宗况張宗愈轉一官與幹官差遣
勑具官某等勸分之令下未有帥先為吾元元輸粟於縣官
者而爾以勲閥世臣能奉明詔朕甚嘉之爰進厥秩俾属外
臺非苟為恩將以風厲可
倪思知泉州
勑具官某朕觀周詩至於廷臣徂齊入謝為之作誦勤勤勞
苦然後知官人之道焉爾蚤以英聲穎脫時輩浸即膴仕蔚
為國華日者方憩征驂俄而去國顧乃願休祠舘不就郡章
以若所為豈必待仕而後慊於心歟而朕自不能忘也維閩
山樂土温陵佳郡成爾素履姑惟遲次事簡賦寬可踐所學
往其欽承益自明試可
鄉貢進士方權輸米𥙷廸功郎
勑某勸分之令下未有帥先為吾元元輸粟於縣官者而爾
嘗預計偕能奉明詔授之初官以厲来者不亦可乎可
程需輸米特𥙷承信郎
勑某勸分之令下未有帥先為吾元元輸粟於縣官者而爾
能奉明詔是足嘉與官以右選以勸後來可
馬大同特復元官致仕
勑霜臺有請固不可屈於恩泉壌可懷亦不容廢以法爰棄
前咎遂還故官以昭念舊之仁以示勸能之典具官某信已
之學兼人之才粤自少年意巳輕於先逹浸更膴仕耻徒事
於清談蓋時出其抱負之長而概見於設施之際修明臬事
有發伏擿姦之功論建版曺皆足用長財之畫肆予初政洊
有煩言属爾沉痾姑從薄責諒兼忘於寵辱何遽隔於幽
明東首拖紳曷慰九原之恨西清持槖尚歆再命之榮可
著作佐郎王奭除著作郎(十二月二十三日)
勑具官某雍也仁而不佞仲尼所以第德行之科也爾羣居
則寡言旅進則却立不幾乎所謂仁而不佞者歟久游冊府
殊無兢心比上著庭見謂直筆於焉序遷未足以䆒爾能也
朕方識之行有簡擢可
秘書丞陳棅除著作佐郎(十一月二十二日)
勑具官某載筆東觀極天下之選矣官資崇卑歲月久近不
足論也爾嘗奉大對亞乎襃然之選才長文冨不自衒鬻從
其所好翶翔著庭以昌令名以就遠器詩不云乎潜雖伏矣
亦孔之炤爾亦喻此指乎可
太常博士邵康除秘書丞(十一月二十三日)
勑具官某筮仕學省遂入容臺遂上冊府士而能致身如此
蓋亡幾人也以爾奏名南宫嘗為天下第一種學績文益務
持養次第及此朝無異言往其懋哉以就遠器可
太常寺主簿劉誠之除太常博士劉孟容除秘書省
正事(十一月二十三日孟容二十七日)
勑具官某朕每講至於春秋一書則聞劉氏之說本朝經學
未能或之先也訪求其家則爾誠之孟容皆世科第誠之方
簿正曲臺雅有譽處而孟容淹恤在外稱者尤不容口也其
以誠之為禮博士而特招孟容寘諸冊府詩不云子凢周之
士不顯亦世世之不顯厥猶翼翼思皇多士生此王國朕蓋
庶幾於此焉可
中書門下省檢正諸房公事兼權刑部侍郎徐誼除
權工部侍郎兼知臨安府(十二月三日)
勑商邑翼翼四方之極夫為内史而無尊重難危之勢非所
以覧示海内壮京室也具官某外寬而中剛末詳而本約能
通當今之務而不失古意能得君子之心而不忿疾于頑也
比嘗試對賦奏闓切朕識之久會謀畿帥而簡之庶僚貳于
起部蓋聞冀裏言之助者開群枉之門懷危得之情者持自
營之計内史不競職此之由儀圖其人無以易汝是用蔽自
朕志度越故常以論思之班行彈壓之事往其𢡟哉以振首
善可
袁爕除大學正(十二月)
勑具官某今周行之士可以為人師者不乏而朕取諸遠至
于一再爾爕亦喻此指乎夫行修于家而未施用於世名聞
於州里而未有著於朝列此人主之所務白也宜益𢡟官
以副朕不遐遺之意可
添差台州通判吕祖儉除太府寺丞浙東常平司幹
官孟猷除藉田令(猷閏十月三日祖儉于二月)
勑用人之弊其惟泄邇而忘遠乎肆朕嗣服覧示無外間有
遺材取之下國爾祖儉爾猷皆以故家子孫雅有譽處孝友
行於窮約而趣尚不專於科第也徒勞州縣未䆒尔能以尔
祖儉丞外府猷令籍田其益好修以称朕意可
止齋先生文集卷之十八
