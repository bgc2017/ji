止齋先生文集卷之十六
外制
特進觀文殿大學士提舉臨安府洞霄宫廣陵郡開
國公食邑五千三百戶食實封一千五百戶葛邲明
堂加恩加食邑五百戶食實封三百戶
敕朕新嗣服日有事扵合宫兢兢焉懼無以接三才之奥也
駿奔在廟豈無辟公金玉爾音尚想故老具官某歴事兩朝
蔚為元輔蓋嘗温恭朝夕執事有恪侍我烈祖爰暨上皇執
珪幣見上帝者屡矣肆子肇禋均佚就國相維穆穆扵以永
懷方周盛時微子以二王之後聿来助祭有客頌之孝武始
建漢家之封有臣如太史談而以留滯周南不與從事為恨
朕雖不能比德扵周邦視漢有光焉其因舊章
增大食采非苟為恩盖示不遺之意可
在外宰執明堂加恩
敕朕新嗣服日有事扵合宫兢兢焉懼無以接三才之奥也
駿奔在廟豈無辟公金玉爾音尚想耆俊具官某歴事烈祖
蔚為宗工蓋嘗齊明盛服習扵侍祠之禮矣肆予肇禋均佚
分閫相維穆穆於以永懷方周盛時有客助祭詩人頌之孝
武始建漢家之封而太史談留滯周南以為恨朕雖不
能比德扵周抑視漢有光焉其因舊章增太食采非苟為惠
蓋示不遺可
在外侍從明堂
敕朕新嗣服日有事扵合宫兢兢焉懼無以接三才之奥也
駿奔在廟豈無辟公金玉爾音尚想故老具官某簡在烈祖
蔚為名臣盖嘗齊明盛服扵侍祠之禮矣肆予肇禋均佚殊
舘(或云越在輔郡或云越在外服或云亦旣謝事)相維穆穆扵以永懷夫留太史
扵周南自昔浩嘆對賈生扵宣室至今美談朕覧漢事豈
能恝然扵卿等乎爰因舊章增大食采非苟為惠蓋示不
遺可
張淑妃明堂恩贈三代
曾祖
敕朕有事扵合宫既蒙嘉貺均休扵戚里益廣茂恩眷言妃
德之賢夙備皇宫之列爰稽邦興追賁曾門具位某氏故曾
祖某謙和本於性資醇厚推扵鄊黨善修扵身而不享其報
慶流扵後而端有其原迨其三世之孫遂應四星之象兹朌祭
澤爰陟師垣精爽如存寵光是服可
曾祖母
敕備慈庭之妃掖象應四星敷祭澤扵私門寵及二世具位某
氏故曾祖母某氏柔嘉恊則淑謹流徽好善稱婣族之間
種德及子孫之遠是生賢女選皇宫慶霈漏泉䘏章告第
懿魂未泯新渥其承可
祖
敕朕肇盛禮於明堂敷大賚于天下惟慈宫之妃列夙膺皇
眷之隆加異典扵私庭實率邦彛之舊具位某氏故祖某官
某善積扵巳行信扵人報不在扵一時慶乃流於再世澤被
女孫之淑象應四星之恩寵齊三事兹開大國載錫
愍書泉隧有光靈魂式慰可
祖母
敕熙事備成湛恩汪&KR1070;乃眷四妃之貴列于皇宫爰加再世
之封賁其祖配具位某氏故祖母某氏相夫以勤儉為本夀
後多福慶之儲孫枝生賢門楣遂大朝敷祭澤邦有舊章爰
改胙扵營丘尚歆承扵褒命可
父
敕方被神釐慶成三歲永言妃德象應四星爰加愍章用慰
禰廟具位某氏故父具官某劬躬有慶操行靡它豹略之才
高於軰行鷄鳴之配出扵閨門兹誕布扵湛恩宜追朌扵䘏
典爰因舊爵改卑新封精爽如存寵光是服可
母
敕朕方謹親祠恩如湛露亦懷妃掖念在蓼莪爰按邦彛載
朌贈典具位某氏故毋某氏蔚有婦德克相夫家凢此嬪則
之賢莫匪毋儀之訓生蒙象服既極寵光沒啓茅封又多福
履兹敷惠澤更建名邦尚克歆承以慰冥漠可
右丞相趙汝愚明堂恩贈三代
曾祖贈太師
敕朕觀成王踐祚肇稱盛(禮而)歸美辟公相維穆穆文武宣哲
燕及皇天朕甚慕焉属兹受釐無德不報盖周道也具官某
曾祖具官某積有善祥覃及来裔是生耆哲為吾相臣維周
公孤並建五廟賜鬯歸胙洊有寵嘉資爾曾孫共輯熙事而周
制亡失何以崇報爰頒異數晉陟師垣庶幾醻勞無愧在昔
可
曾祖母氏贈陳國夫人
敕周之祭澤至扵既醉盛矣其詩曰孝子不匱永錫爾類其
類維何室家之壺則施及臣子不但其身而亦被于室家具
官某曾祖母具位某氏克相夫子行修閨門聿生曾孫間我
兩社朕惟周人推廣孝思慰滿祖内扵兹初禋佐佑乃辟實
維爾孫則綏以寵光胙以大姬之國朕敢忘周道乎可
祖贈申國公
敕朕閱宗人之譜盖因侍祠追錫其祖父尊寵多矣未有子
孫致位三事而後及此者具官某祖具官某雖在天族猶寒
畯也克世其家濟以清約是生良弼簡在兩朝如周諸姬如
唐諸李扵是度越凡例及扵茂恩矧惟肇禋澤及四海爰錫
公爵作都于申其視宗牒不有光歟可
祖母晁氏贈吴國夫人
敕維昔宗婦不少概見而衛有碩人魯有令母扵周諸姬獨
著名於六藝豈不盛哉具官某祖母具位某氏以濟陽之晁
来奉漢祀廼生孝子名在薦紳迺生聞孫功在清廟肆肦祭
澤洽比幽明申命于吴增大爾邑盖與衞姜魯母相望千載
亦足為宗婦之勸矣可
父贈國公
敕朕讀史至漢興以来宗室子弟無得公卿位者而坐酎
金奪國動以百𢾗未嘗不慨嘆也扵是既祠純用周政策
宗輔告其文人申錫名邦宏賁禰廟具官某父具官某以同
姓而行誼篤扵韋布以右選而聲聞賢扵儒林即所躬行施
及其子遂魁多士遂冠從班擢自樞筦徑司宰事疇昔之夕
相予合宫三靈具依百福来下洪惟我家生此賢哲本支百
世與周匹休下視漢事則九原可以自慰矣可
毋李氏贈冀國夫人
敕朕既舍爵書勞為公卿大夫崇報禰廟則毋氏與享可無
褒典使之匹休具官某母具位某氏嘗相其夫以孝聞扵四
海嘗教其子以賢著扵三朝日者爾予相予世室克輯盛儀
而可忘所自乎因其舊號錫以新封我圖冀方用以命汝其
世世享以綏後人可
妻氏贈益國夫人
敕魯人之頌僖公至扵閟宮享祀不忒及其令妻以是為内
助之賢也具官某妻具位某氏嘗與吾相臣共隱約躬定省
想夫蘋藻之共爼豆之飾以薦時事無或不虔也日者合宫
而爾夫有駿奔之恭無跛倚之色推本内助賢扵魯人我錫
贊書晉封扵益奚斯作頌侯邦之私孰如爾名藏在王府可
知樞密院事兼參知政事陳騤明堂恩贈三代
曾祖贈少保斆贈太保
敕朕觀成王踐阼肇稱盛禮而歸美辟公相維穆穆文武宣
哲以克燕安甚心慕之属兹受釐無德不報盖周道也具官
某曾祖具官某躬行對于古人汎愛聞扵鄊譽而懷道不試
士論惜之集為善祥覃及来裔是生耆哲為吾樞臣維周三
孤並建五廟賜鬯歸胙洊有寵嘉資爾曾孫共輯熙事而周
制亡矣何以崇報申錫命書晉陞帝保以義起禮亦庶幾焉
可
曾祖母滕國夫人成氏贈福國夫人
敕周之祭澤至扵既醉盛矣其詩曰孝子不匱永錫爾類其
類維何室家之壷則周家忠厚施及臣子不但其身而亦被
于室家具官某曾祖母具位某氏克相夫子行修閨門是生
曾孫功在宗社且夫既醉非旅酬之事歟推廣孝思慰滿梱
内况朕初禋懼闕扵禮佐佑乃辟實維爾孫則綏以寵光爲
之報本侈其舊封胙以上國朕何愧扵周乎可
祖贈少傳策贈太傅
敕朕既本之六藝不愛高爵以宏賁陳氏之祧則嗣有令德
休于後昆可無褒典以應經誼具官某祖具官某當天下之
清得幽人之履太史之觀風不講而文采無以自見孝廉之
科廢而實行不上扵計書也天命弗僣爲之生孫既長樞庭
又陪國論推夲所自當及茂恩肆予初禋醻勞相祀宜及爾
考並為三公荷天之休其世世享可
祖母崇國夫人朱氏贈福國夫人
敕旣醉之卒章曰釐爾女士從以孫子言周之群臣皆有士
行之女以為之妃使生賢智子孫足以傳世具官某祖母具
位某氏夙以懿行嬪于名門儀于前人以詔婦子載篤厥慶
萃於聞孫夷攷其行不足以當既醉之卒章乎有崇故封未
足言稱大邦美號聿從其姑質之二雅誰曰不可可
父贈少師讜贈太師
敕自亞保以来及是三葉盖王室百年之間而劬躬燾後如
一日也扵吾宗工尊為禰廟朕豈敢嗇扵禮乎具官父具官
某義方之教不以籝金隂德之傳不以駟馬成我碩輔蔚為
宗工緯武經文何鄊不可是不謂之賢考歟日者合宫有嚴
美報生民尊祖視古不慙而大臣之禰位不稱德以卑臨尊
殆非周道申錫贊書冠班九棘非以為生盖禮之稱可
母𣏌國夫人成氏贈福國夫人信國夫人王氏贈
福國夫人
敕為吾股肱之臣上自三世皆褒大之而况扵其母乎御不
及百兩飬不及萬鍾也而無以慰之予心惻焉具官某母具
位某氏承休襲美發育自躬恩斯勤斯鞠我良弼采蘋所共
雜佩所贈恭儉精白無非教也揆諸周制則被以象服乘之
魚軒為君夫人孰爾宜者亦視王母並建大邦雖曰均釐誠
有以致此矣可
妻氏封
敕朕誦二南之詩流荇采繁相與共祭自天子逹皆内助也
仲尼序詩定為篇首寓意深矣具官某妻具位某氏来自名
門克相夫子會期有鷄鳴相警戒之道而退食有鵲巢致節
儉之德日者合宮而騤也相予肆祀吉蠲齋明迨及竣事禮
無違者則豈唯關雎之助哉而爾亦與有勞矣錫之美號爰
示寵光雖曰舊章實應經誼可
給事中兼直學士院楼鑰明堂恩父贈通奉大夫
璩加贈正議大夫
敕朕既舍爵書勞自卿大夫以次第賞矣則推其世家為之
報本雖禮未有獨不可以義起乎具官某故父具官某生為
才大夫而用不盡殁為賢考而何其流之長也属予初禋百
執事在廟爾鑰不但駿奔匪懈而發揮潤色凡祀之大號皆
稱朕意非爾素教而克然歟追錫有彛爰進厥秩非以為生
亦德之称可
權吏部侍郎孫逢吉等明堂恩贈父
敕朕既舍爵書勞自卿大夫以次第賞矣則推其世家為之
報本雖禮未有獨不可以義起乎具官某故父具官某生有
種德之美而位不稱殁享義方之報(袁說友章穎父云生爲才大夫而用不盡殁爲)
(賢考)而何其流之長也属予初禋百執事在廟爾某不但駿奔
匪懈而敬之顯思之戒日徹扵聽聞也劬躬燾後非爾素教
之所自来歟追錫有彛爰進厥秩非以爲生亦德之稱可
煥章閣待制侍講朱熹明堂恩贈父
敕朕方舍爵書勞自吾從臣以次第報則推本世繫及其禰
廟皆寵綏之亦祭澤也具官某故父具官某少而英發晚益
深造渡江諸老多其師友嘗歴郎闈秉史筆力詆和議緒正
謗史盖官雖薄而志在扵天下後世也位不稱德識者恨之
属予肇禋有嚴美報則爾有賢子勸講路門可無褒典以慰
罔極之懷乎追錫崇階用賁泉壌非以爲生亦德之稱可
母
敕朕既為卿大夫宏賁禰廟以侈教忠之報則母氏與享可
無申錫使之匹休具官某母具位某氏来自名家克相夫子
本之純厚申以敬恭其仰而事姑備極順適俯視媵御又何
其不察察也是宜篤慶聿生賢子蔚為儒宗名滿天下則加
以美號用慰孝思我有茂恩宜不汝吝可
右諫議大夫張叔椿明堂恩贈毋
敕朕方舍爵書勞自卿大夫以次第賞則為之報本及扵母
氏使匹沐扵禰廟不亦可乎具官某故母具位某氐克相大
雅如商甘盤復生賢嗣如唐(陽子)然而生不得與扵從爵之榮
晚不得享大五鼎之飬儻無愍章以賁幽壌何以慰爾之廢
蓼莪也因其舊號益以新封雖曰邦彛亦足用勸可
妻
敕朕誦二南之詩勸以義勉以正皆室家也我有從班豈無
内助具官某故妻具位某氏儀于前人克濟其美遂相夫子
為吾諍臣夫與之處約扵雞鳴櫛盥之初而不與之處樂扵
象服委蛇之後儻無追錫得無若汝水之墳南山之側遭世
不淑詠歌辛苦者乎爰錫贊書以賁幽宅可
孫逢吉明堂恩妻恭人李氏封令人
敕朕誦二南之詩至於流荇采蘩相與共祭自天子逹皆内
助也故詩人誦之仲尼定為篇首其意深矣具官某具位某
氏以爾夫子為吾從臣肆予初禋執事有恪以朕之獲助扵
長秋則爾亦可以職之賞矣晉封美號庸示寵光雖
曰舊章實應經誼可
在外侍從明堂恩贈父
敕朕既舍爵書勞自卿大夫以次第賞矣則推其世家為之
報本詩不云乎孝子不匱永錫爾類盖周道也具官某故父
具官某生有種德之勤而位不稱沒饗義方之報而何其流
之長也属予初禋有嚴美報生民尊祖視古不慚而可以忘
爾某之禰廟乎本之經誼追錫崇階非以為生亦禮之稱可
在外侍從明堂恩封妻
敕朕誦二南之詩至於流荇采蘩相與共祭自天子逹皆内
助也故詩人誦之仲尼定為篇首其意深矣具官某妻具位
某氏以爾夫子為吾從臣肆予初禋克輯盛典則豈惟長秋
之故亦爾臣工嬪婦其流及上則不失職之賞庸可後
乎晉封美號爰示寵光雖曰舊章實應經誼可
汪大定知力江郡
敕具官某嘗為嶺南郡卓然以廉惠聞而無以旌異之何以
勸遠吏乎九江名邦牧以選授是用命汝式賞賢勞益圖民
庸以俟迪簡可
倉部員外郎汪梓陞郎中(八月十四日除)
敕以日月為功固非所以待賢能也而功令亦不可廢况晉
陟為郎與員外置者絶有間抑芝以昭宿業勸寡過庸可廢
乎可
朝散郎江西提舉汪逵除員外郎
敕具官某難進易退賢士之操也爾某議禮容臺浸有休問
汲汲焉以外服為請雖留行不顧也將指奏公亟頒召節則
舒遲累月翔集可觀是不謂之士操歟郎闈之選南宫最清
往其欽承踐修家學可
中奉大夫提舉冲佑觀豊誼除吏部郎官奉議郎王
聞詩除考功郎官(並九月八日)
敕具官某等仕至扵刺史二千石亦通顯矣而浩然有歸志
是不謂廉退之操歟爾誼持節湖湘吏畏其敏而固稱老爾
聞詩秉麾淮甸民安其寬而固諗疾朕以是嘉之俾還郎省
分治銓事往祇成命母有遐心可
止齋先生文集卷之十六
