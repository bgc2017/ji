止齋先生文集卷之五
律詩
新昌詠歸
回頭三十二年非木落霜空水見涯萬事自憐多譽早半生
猶幸一官遲好將翰墨付儕軰去與漁樵相爾誰還有故人
招隠否寄聲橘柚欲黃時
贈石時亨(并序)
釋氏敵生死老氏無怛化而吾儒則曰殀夀不貳修身以
俟之所以立命夫垂涎麴車染指羊鼎豈曰不知味要不
若飢食渴飲之為至也吾友石時亨喜二氏書晚與余游
讀易論語扵其行作詩贈之
要是同根本應湏識等差六經無剰語百氏自名家日落山
含斗潮回浦見沙了知来往意萬古一生涯
題觀潮閤
俯拾滄溟大衡陳蒼(去声)莽多閩山飛鳥沒吴會一帆過消長
看沙尾行蔵問釣蓑登臨有如此人物付誰何
上閩帥梁丞相生日二十二韻
炎正維中葉皇圖再造年天潢流少海星緯粲台躔臣主嘗
難並乾坤豈偶然千齡開歴數一氣付陶甄黃屋傳神器彤
庭領衆仙風雲從此會日月更誰先昔者求侵地何人賦甫
田吴兒咸抵掌噲等欲差肩廟論惟多士戎功不在邊一麾
分赤社萬事属青編吾道誠難用諸儒亦自偏才名多漢落
經行失拘攣洛蜀何嗟及熙豐竟禍延旁羅兼鴈木平步忽
貂蟬甚矣知當宁凄其望濟川年来羣老行公在萬民懸定
作塩梅夢行歌枤杜還滄溟宗衆濫衡嶽倚蒼玄要使垂身
後無為慰眼前管絃無筭爵桃李未央天魯燕雖堪頌閩山
不足䥴中原康濟事彛鼎願聯翩
送鄭少卿景望知建寧
過家鄉里敬將母士夫榮得失從人論行蔵獨目明百年中
古少一笑萬金輕廉譲吾何敢新茶可擷英
有志湏身徤關心在歲寒一時諸老盡多見大名難湖海方
連旱甌閩適少寬為州人不乏千萬強加餐
清廟圖書寶熙朝雅頌音頻繁三節召荏苒二毛侵衣飯家
纔足丘園意亦深卧聽床下士時作武侯吟
海内言華萼誰名動搢紳豈無當世志能忍十年貧酒興新
来减交情老更親公餘如促膝剰把古書陳(兼送景元)
屏廢誠愚分牢愁更索居若&KR1134;知巳問猶解課兒書地僻門
長閉年饑菜自鉏相望無一字不是故情疎
庚子除夜有懷
老盆自酌共誰歌嘆息其如此夜何已覺二毛嗔婦問可堪
一飰患兒多關河滿眼風塵在天地蔵身歲月過事業文章
吾所畏東陽人亦卧巖阿
送沈元誠赴臨漳主簿
誰詋鄉先進能無沈隠侯青衫今適越白髮竟依劉(時里人劉義夫)
(守臨漳)道固為名累人當與命謀三台行漸近且勿問歸舟
終蔵懷未巳欲去事多違士友方推轂鄉鄰但挽衣冥鴻寒
汲汲霜菊晚暉暉何限春蜚動君看果是非
送德遠弟赴省
科名雖細事文字要新功方拙存家學豐膄與衆同江湖多
我友臺省半諸公為道貧非病連簷有芥菘
和張孟阜歲旦韻
白髮朝看鏡青燈夜數更文章輸善䆠名字誤浮生廢學兒
鼾睡安貧婦饁耕從今定逢吉吾已卜先庚
聞沈元誠歸自臨漳喜而奉寄
荔圃班班熟蠔房箇箇肥我雖緣此誤公亦為何歸吏事生
衣垢家山减帶圍不無華衮字卿月更光輝
晚春二首
萬枝寂寞待春風風雨過多春巳空未曉啼鶯相喚語海棠
飛盡一庭紅
莫道春歸事已非水邊天際綠成圍隔籬聽得農家語雨過
田田麥含肥
送孫謇卿赴夀昌主簿
烏鵲填門雪滿除倩誰騎馬謝雙魚苦吟孫楚三年别飢卧
袁安一病餘仕䆠吾人聊復爾夢魂今夜定何如釣臺多是
西征客莫道渠能賦子虚
哭吕大著至明招寺簡潘叔度
小雨崇朝過深秋薄海清故人期不至喬木眼偏明欲往還
何日堪論久此情侯芭幸無恙應就太玄名
招徐居厚
老来却憶少相過别自何年白髮多山葉抱蟬虫吊夜去看
滄海壮秋波
天台王子木解官長樂見訪
夜深擘荔真愁絶春淺傳柑更惘然世事愛来欺兩鬢人生
堪得别多年琢冰積雪江湖阻樹羽崇牙日月懸此理蒼茫
君勿問明朝且莫刺歸船
月夜書懷二首
送客門初掩收書室更虚新篁高過瓦凉月下臨除婦病纔
扶杖兒饞或饋魚今朝吾巳過莫問夜何如
道德吾何敢功名代有人蒼黃恒畏咎班白㧾憂貧細字書
全廢深杯酒勿親靜言空自愛萬古亦泯泯
送周魯山辰州法曺
團樂妻子是誰家獨被飢驅天一涯遠地豈無人晤語長才
能免世驚嗟好扵書作千年計勿為官驅兩鬢華為問湖南
似湖北逾年吾亦訪丹砂
游丁次翁篔簹園期次翁不至
徑蹊曲折屋參差半是天成半自治脩竹萬竿人獨立我来
搔首菊花期
送朱同之福州戸掾
我自三山失馬餘君方千里問津初衣冠萬室催科易禮樂
元戎節目疎謹勿向人徵外事只湏着意訪竒書一年正好
榕隂密丹荔黃蕉奉版輿
覓樹栽
覓得循除數畝園衰遲無力正乾坤學為老圃徒幽意冨比
封君亦浪言計日若將栽樹木成隂當待長兒孫出門悵望
春連塢為向雲屯斸一根
題仙巖梅雨潭
衮衮羣山俱入海堂堂背水若重闉怒號懸瀑從天下傑立
蒼崖夾道陳晉宋至今堪屈指東南如此豈無人結廬作對
吾何敢聊向樵漁寄此身
次陳益之韻戲呈汪守充之
雨過山新沐風平水漫流移尊来選勝立馬步通幽春在桑
麻塢香團橘柚州從君詩有律還我酒無籌(汪守坐上苦吟而忘飲客酒因)
(戲及之)
汪守三以詩来次韻酬之
一年春事堕槐宫却愛清和與政通乳燕黃鸝相倡和落花
脩竹亂青紅羡君有賦非占服(使君以四月一日為題)愧我無才可送
窮細與論文一樽酒它時還憶暮江東
江城如在水晶宮百粤三吴一葦通桑女不論裘粹白橘奴
堪當粟陳紅絃歌滿市衣冠盛缿訟無人刀筆窮多荷弱翁
今少霽更能携客謝巖東
音合桑林律中宫試聽布鼓亦三通相從璧水浮葱白(見酒正注)
一别閩山擘荔紅把釣扁舟將老去欵門多竹未全窮若為
皂盖能忘我立盡斜陽車不東(汪守屡期見訪不至)
酬謝倅景英用前韻見寄
窮巷蕭然一畝官勞勞漫刺倩誰通空飜故紙頭垂白晩對
清標面彂紅諸老飄零亡幾在(謝乃參政任伯之姪)百年放佚不勝窮
擬將舊學相從問何獨詩壇欲譲東
用幽字韻戲簡謝倅
當戸排危翠循除漾淺流此生從稼圃誰與伴深幽韓子癡
凭按龐公倦入州青芻與白飯却待為君籌
用幽字韻呈汪守謝倅
旌騎牧人迹簪紳雜道流引杯忘日永得句與山幽行在今
當路中興此望州為將登覽目著處訪邊籌
用幽字韻荅賈端老
人皆忘姓字誰獨訪源流病驥宜懷櫪遷鶯故入幽十年慚
主簿萬戶薄荆州此事吾何敢相將負一籌
自仙巖還舍留别諸友
瀑布衡從雲一塢浮圖明滅木千章在山終愛離山去遮莫
黃塵涴我裳
送任虞卿教授江隂
學省穿楊末江城振羽端聲名人不忌仕䆠意常寬缺月天
將曙孤村歲巳寒小舟来話别此道少人敦
和謝倅見贈生日二首
朝天冠佩幾千員熟數東州未乏賢若論中原舊文物蒲輪
應合聘高年
獨醒長愛衆歡酣酸苦随人却嗜甘好客不知彈劒鋏聞公
風味可無慚(謝倅絶不飲而善勸客酒惟客所好獨嗜甘物)
再和
休將柄鑿問方員且引壺觴對聖賢鴻鴈不賓滄海凍梅花
相伴笑年年
淺杯莫到十分酣但愛齁齁夜夢甘萬里桑麻風雨好一夫
尸禄我何慚
謝倅生日
此夕其如好客何秋風嫋嫋水微波渡江公子今無恙上蔡
家聲世不多未放清朝空老去欲談前事竟誰過阻陪觴豆
彷徨久坐想風流爲一歌
景元益之諸友考試旁郡余夢與步月聯詩得水花
初淨月如銀之句追成一絶
連年波浪與埃塵誰可論心五六人昨夜夢同天地闊水花
初淨月如銀
謝倅監試未畢事而出以詩三章来用韻奉酬
殷勤送客蹇誰留久待江城未解舟我醉欲眠君且去不妨
懶瓉繼前猷
歸舟莫訝太匆忙會面何曾累十觴孰與持螯霜月下拍浮
酒浪舊陂塘(公不能飲)
極欲從君十日歡倦飛終羡鳥知還棘圍觀戰緣何事亦縦
驊騮自出關
沈仲一三益堂
有此名三益之人可晤言游藏無俗物典則似諸昆剰着書
充棟仍添竹過垣翻愁長者轍稀得到柴門
遊金嶴趙園
脉脉循簷水林林夾岸山令兒從竹下領客入雲間稠木容
人過懸崖着手攀從今名字出不到徑苔班
海棠絶句
淡月看花似霧中遽呼燈燭倚花叢夜来月色明如晝却向
庭蕪數落紅
湖樓送客即事一首奉懷益之兼簡同餞諸友
誰家喧馬盍朋簪屋壓城頭水照簷橘柚兩山香盡在蒲荷
十里淨相兼愁將久雨春無頼别在明朝酒未厭甚欲去同
三四友鱸風更捲一江簾(時益之尚館鮑氏鱸風亭)
春晚一首約同志汎舟
匆匆春事竟如何問訊庭前手種花又送行人又風雨半為
芳草半泥沙橘香通國今無恙梅實扵人晚更佳莫放此春
齊去盡夜深愁聽一池蛙
用前韻招蕃叟弟仍和蕃叟癸卯二絶
細看物理愁如海遥想朋從眼欲花逆水魚兒衝斷岸貪泥
燕子堕危沙百年喬木參天上一昔平蕪着處佳行樂不妨
随邂逅我無官守似蚳蛙(蛙通作鼃)
落花風雨柰愁何愁亦不應緣落花尚可流觴追曲水底湏
占鵩似長沙(孟夏事)無人晤語鳥烏落為我食貧樓筍佳休說
關河無限恨腹非空怒道旁蛙
大饗湏三飵中黃起四維欲追千古意眼底合深思
功名還壮士道術付諸儒但欲謀田扁舟下五湖
送翁誠之尉慈溪
徐劉文采後鄒魯典刑間為母求三釡令人見一班時平無
事立地僻得官閑好索梅花笑題詩海上山
詩律吾將問心期孰與親明朝當異縣永夜更懷人尚友逢
三益明農識大臣可無相問訊勿道鬢毛新
和陳仲石韻
久矣懷相與翩然喜見臨清風生案短日過墻隂王事何
時暇神州半陸況諸公宣力去伴我水雲深
送謝懷英道士歸廬山懷英棄儒服從皇甫道人游
晚入東宫賜號觀復大師
場屋收餘策匡廬寄一瓢欵門如有欲委幣輒難招菜甲留
終夕蒲團共小橋崆峒他日問應記說神霄(懷英自言林靈素遭遇誤國事)
(甚悉)
一别忘年月重来失故初美髯今幾尺銜䄂竟何書(謝嘗持所著老)
(子實錄并皇甫記求題䟦余未睱及也)勛業諸公在衰遲半世餘許身無𥙷報
吾亦欲樵漁
送陳持中赴四明節推二首
更無人未識東州晚得吾宗第一流編磬在縣金奏合清冰
出壑玉壺秋喜纔一見還分𬒮懷欲多言但倚樓亦有鄮山
三四友可令觀政話然不
前修恨不為同姓更有跫然喜似人歲晏得君顔面好天涯
從此尺書頻政湏有力同扶世業巳將名自絆身它日雲臺
勛績上南陽應記舊比鄰
乙巳歲首寄彭子復徐子直
又過一年空草草尋思萬事太勞勞歲煩士友愁薪米日見
兒童嘆鬢毛亂卉各随分寸長新禽巳變兩三號及時君亦
圖良集莫待春深水一篙
次韻奉酬丁少詹見過同遊仙巖遇雨而别
佳人何似似江梅邂逅梅隂共舉杯欲與溪山成勝話却因
風雨得空回新詩報我春乘興小徑從今日掃埃自是衰遲
愁獨立敢論名字望朋来
瑞安宰劉伯恊載酒遊趙園叔靜道甫子宜行之同
集小雨喜霽
上巳所餘春有幾不堪風雨付春愁君能載酒知誰佀我欲
看花不自由倚岸小舟謀未定隔林斜日故相投莓苔踏遍
篝燈去收拾殘紅插滿頭
和丁少詹韻
盡日支頥聽雨聲閑中惟得自知明朋来何敢煩公等老去
方慚負此名待欲短檠看少作敢將尺牘論交情區區却望
從容意要莫令人一座傾
明月隋珠忽堕前坐令衰颯意飄然無端太史頭搶地安得
揚雄賦上天前軰門墻餘幾在他時竹帛竟誰傳落花流水
君愁不南渡于今六十年
病餘久不趨郡且遷仙巖書院於屋西有懷同志
欲往如天際相期忽歲華山空明獨樹江晚暗連葭作屋皆
三益藏書可萬家豈無人裹飰躬自灌園芽
酬陳頥剛見和前韻
離合皆天意盈虚幾月華家纔辦藜莧吾亦逐蘆葭憂世還
當路論兵有故家深深看踵息隂火養黃芽
寄謝景英參議夢作寄詩覺来追記兩句䰟夢半年
皆草草鬢毛一别益蒼蒼足成之
故人不見吾何適欲見其人巳異鄕䰟夢半年皆草草鬢毛
一别益蒼蒼籌邊淮海何遲暮乘障湖湘亦阻長及此居閑
宜問訊題書湏待滿林霜
寄題翁誠之慈溪縣尉&KR0550;無我亭
星月明當戶烏鳶下傍人小亭長獨立通國自相親置尉緣
求盗居官巳喪真湏知三尺外敲㮄亦深仁
和郡守沈持要賞柑之什三首
滄海無波日萬膄山農囷廪自相豪爭看紫槖行阡陌可對
黃甘負酒醪曲水一觴隨意集成都千騎最頭遨風流儒雅
誰公似增得東嘉地望高
東都門外問征膄去國身輕亦太豪誰可對床聽夜雨自扵
同社燕春醪不知温詔從天下又罷幽尋與世遨從此宜休
堂下夢頋瞻松栢為誰高
仰止苕溪近一膄幾年猶未識人豪黃堂為客知何夕白髮
從公飲此醪四海衣冠多後進兩朝几杖舊同遨令人仰視
冥冥翮不道微風燕雀高
和沈守持要觀潮閣留題
平生欲賦觀潮閣立盡斜陽倦復還一日江山蒙筆力百年
名字滿人寰郡從晉宋風流後詩到蘇黃伯仲間向去摩挲
看石刻誰知功在十年閑(公閑居十年)
奉陪王德脩登觀海閣兼呈邑宰劉伯恊
觀潮閣在東溟上有客来登自華陽不道雪山通老栢却看
朝日上扶桑勝游氣合南三郡(刑揚益也劉江西人)妙畫家傳晉二王
後會不知誰與繼爾江吾海水相望
落成王朝奉廟以薄恙不獲預謝劉宰并諸鄉丈五
首
盗起清溪兩淛空童王親自帥元戎誰知小邑無亭障但握
空弮有隠功
横塘一字比南金滿紙書勞属意深太史不知收拾未邦人
父老淚漸襟(許忠簡公嘗手䟽王公濟守禦事欲列諸朝)
操一豚蹄亦可憐欲將廟食自旌賢壊墻頽壁神臺笠不見
干戈六十年
却向平時念後艱攘題百尺忽如山誰將西上逢人問令尹
何如此一班
抱病荒村望欲迷駿奔無數獨鷄棲瞻言鼕鼓何時歇好聽
農郊雨一犂
和沈守持要題謝公樓額
危樓何在水雲中穿市牙旗退自公閑作此来横笛夜愛看
人醉落帆風歡呼夾道江聲合硬語蟠空客技窮姓字從今
聯沈謝不知千古更誰同
沈守生日
燕寝凝香不記春宜休堂下栢輪囷三吳南渡今多士四皓
東宫此一人雅不欲書名上上謾令在處歲陳陳玉巵宴罷
思黃髮應合從頭第從臣
觀南塘四首呈沈守
曾不容舠咫尺間誰知救溺合纓冠今從枕席人行過(用趙充國)
(語)最好翻盆雨後看
夾道歡呼百里間不論扶杖與勝冠公年幾許顔何似遲放
牙檣待我看
樂在宜休水竹間十年黃帕褁朝冠却乘五箇花文馬来與
江村婦子看
别乘潘郎伯仲間朅来公適去彈冠更將未盡公碑意收入
新詩為並看
止齋先生文集卷之五
