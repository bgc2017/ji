止齋先生文集卷之二
古詩
送同年林多益丞寧海
同里衣冠近闊疎同年齒髮多衰變美人宜在玉筍班隱吏
亦隨花雨縣有杭一葦逢迎可每食雙魚甘旨便顧瞻周道
竟何如善為身謀吾豈願清廟笙鏞濟濟陳碧梧鸞鵠深深
見由来盛事歲月晚誰到脩途肝膽徤楊花吹水酒搖波一
請加餐再無倦
送謝希孟歸黃巖四首
紛紛竹帛傳浩浩金石刻淪亡已無限存亦誰愛惜如何伏
義氏文字二三畫姬孔豈不聖用以演周易
法令如牛毛斯鞅信手成簿書積丘山趙張眼愈明萬人立
下風國勢尊且榮未省三代前誰獨有此名
圭璧襲繅藉山龍餙衣裳不聞燧古初而興自虞唐毀車崇
騎射隷作篆籕藏至今人便之秦亦忽以亡
累觴以爲歡班荆以爲儀交際貴如此勿使至意虧頗常怪
小雅鹿鳴至魚麗賓主禮百拜六經似支離
看筍和潘養大韻
兒童纔丱角兵衛忽森戟十日不汝見尋丈出咫尺隠几觀
物化軒奮恣所極褰裳欲從之世事有䋲墨
贈尹紹伊
吾友尹紹伊十年抱心疾休然萬事廢豆子黑如&KR0238;從之問
舊學歴歴不遺一佳篇間哇鄭法語雜方術豈其遇人耶託
此訪遺逸張皇鬼物怪漏泄宫禁密君看服烏喙孰與近參
术
送郡守汪充之移治嚴陵(方郡小旱汪禱雨甚急禱三日而雨至郡人大喜是)
(日有改刺之命)
挂梁龍骨經時蟄井井黃雲秋已及十日不雨民未急使君
日膳長𬞞湆澄空䬃䬃雲霧入饁婦休眠兒覓笠村舂化出
雲子粒市上明朝升二十農家語圃商語賈恒願使君無疾
苦自今一飰吾腹果徤看將母從簫鼓馮翊扶風天尺五見
說嚴陵在何所詔書奪去萬舌吐九重欲扣君門阻棲鳥護
巢駒戀皂東人自視西人好那知湛露漙秋草春意平鋪無
剰少有客解事飜然笑元祐治平諸故老身要人扶功未了
誰知青絲絡馬横門道應笑江湖華髮早
寄題陳同甫抱膝亭
稻梁不難謀軒冕亦易得胡為抱膝翁惻惻復惻惻秋風墮
碧梧鳳鳥去無迹愁吟草際蛩兒女淚盈臆忽然一長嘯孤
響起空寂令人識雅頌一唱三嘆息室廬在路傍耕鑿在民
籍行人聽笑語稚子共眠食讀書果何罪鬚髮又半白此意
太勞勞此身長抑抑抱膝且不可出門更何適但勿問門外
蓬蒿若干尺
送葉正則赴浙西憲幕
頻年送行客酒罄詩不工最晚與君别柰此百感叢𡵨山有
鳴鳳雅頌移豳風于時二老生出處海上同曺劉對匕箸失
色一語中明朝蜀江水不與灞滻通人心起毫末世故關鴻
蒙乃知貧賤交不下王覇功霜根宿病驥雲帆背蜚鴻秋水
能隔人白蘋况連空相從自束髮各去隨轉蓬今懷欣有合
後會苦未重鱸魚直萬錢羊酪醅一鐘願君養盛年我友半
巳翁
送陳益之架閣
論事不欲如戎兵欲如衣冠佩玉嚴重而寬平作文不欲如
組繡欲如疎林茂麓窈窕而敷榮楨榦盍亦煩䋲墨滋味何
如餘典則吾宗受才萬人敵排空所向無遺力親喪三年面
漆黑交情一語千金璧明朝不㸑鼾撼壁裘馬借人無德色
作掾閩山可蹤跡擬將秉秆空螟&KR2833;相君有令民未得勿問
堂高若干尺春江㳽渺風張席欲言冮水何終極貧賤相依
鬢毛白吾可雷同名送客浩歌未放情彌激君看風雅詩三
百亦有初章三嘆息
翁誠之慰慈溪再擬祖送不及
昨来久佇驪駒集今来悵望檣烏急中年送客亦多違先事
徒勞後無及江頭祖帳幾百人落紙珠璣詩什什自哦短韻
意甚得亟欲陳之復羞澁君方筮仕從兹始驊騮開路日千
里若逢人話子陳子侏儒一節今如此
送鮑清卿教授莆中
閩中豈不好莆中况多儒其山有丹荔其水有子魚艾軒諸
老生典則故所餘堂堂退傅門海内欲曳裾䆠遊得此樂餞
者酒滿車我亦勸君酒我意獨未舒嘗聞入林獵不可背水
漁背水漁尚可背時更﨑嶇方今朝廷尊紳笏日走趍官多
豈勝記勢遠復易疎媒身衆所同藉口誰不如柰何但温飽
去向天一隅平生拙自謀蓬巷歲月除更事亦既熟畫此未
必愚豈有服茞蘭佩之以瓊琚令人愛不見搔首空踟蹰
作南塘記郡守沈持要以詩来謝次韻奉酬
周公作雅頌退然在豳風功成貴無迹名大謗亦叢彼人自
標置刻畫豈不工君看榛莾間斷碑卧頽墉想當在世時拳
拳效深衷胡然今弗省身後議論公逹人悟物情玄覽昭有
融區區強名我咨爾来何從沈公天下士於今萬夫雄邦人
見未嘗譽之口不容請將氏南樓語盡意未窮公詩陳誼高
耻與好事同年登百廢興解后吾何功勇去學休影倦游謝
遺蹤吾方笑征南雙雙勒堅玒一以棲山顛一以沒水中
送謝倅景英赴闕
言詩必南雅自鄶吾無譏嗟余生已晚觀人以觀詩人情日
變化往事十九非相從飾邊幅欲語懷銜羈久不見官寺下
與家人夷渡江六十年得此心目疑早從諸公游晚佐一郡
治居嘗陳誼高動與作吏違大白浮朋簪單車欵民扉多文
雖素履用拙真良規二年意綢繆一别事渺瀰有酒公不飲
贈言我何禆穆穆清朝班僉曰尚德宜何妨着此翁衣冠皓
鬚眉
懷同舍石天民編脩
山隂不得見見期在東陽東陽忽歲華欲往又阻長貽書輒
無報有便復寄將以君懶扵書我豈望得當永懷十年别動
止曾莫詳君貌今何如孰與我老蒼就使白髮同脚力誰弱
強日飰米多少飲酒可幾觴尚能甘寝耶比之昔對床嫂氏
亦晚景吾婦伯姉行為君過客頻膏沐當不常有兒若干人
巳未勝冠裳但要能譍門勿問鄙與臧一紙細說似慰此遥
相望末乃及田舍何有還何亡丞郡禄已厚豈不可小康憶
昔夜夢君託交少年場竦身而掀髯眸子烱烱光依然論時
事悲壮淚以滂我方閉門嬉謁至即暫忙婆娑松竹下細數
秋葉黃舊志益凋落羣書半遺忘請君勿他及却使我意傷
次韻蕃叟弟月下有感
平原接翠微脩竹圍綠淨乃扵此中間更以皓月映佳人笑
隱几萬物獨我正幸哉吾有母侍飲得缾罄
夢人誦詩覺省數句足成一首
三人共一被寒夜爭抽牽一人耻不讓起坐遟朝暄明朝復
雨雪忍豈無春妍四時各天運二人正鼾眠
送曹器遠試臨安二首
青衫豈必貴未得不可巳皇皇海内人趨走共一軌生前極
浮榮沒後抱深耻他山有隠淪一笑粲冰齒豈知天地間樹
立在人紀
大有扛鼎力小有挈瓶智誰當頓八紘舉以掩衆器煌煌一
百年此道最宏被雖躋三事尊亦起一藝試或云科目弊此
語復有味
約同舍蜀人王德脩三首
遠莫遠關塞鴻鴈来年年我嘗按輿圖嶓漢在眼前胡為與
君別壮齒今華顛下峽君有期會吴我何緣令人媿不如鴻
鴈得自便
疇昔夢遡江巴陵至瞿唐兩崖束秋旻中有一帶蒼安流進
分寸怒去千丈強求君竟不得望之涕淋浪往日事已然来
日理未詳
橙橘方粲粲魚蝦亦多多能舂半年粮豈惜一見過良夜月
如霜聽我苦别歌翳翳葭蘆鄕風定水自波或者阻君舟柰
此佇立何
次德脩仙巖韻
我家仙巖人跡稀客從何来此何時岷山之陽適海嶠萬里
欲寫心精微瀑泉自雨一丘壑有龍蟄不隨羣飛病樵弛檐
渴猿喜雖未作霖良已竒吾聞岷山天與齊仰止不見如調
飢君登絶頂小天下此縦有山安足嬉翩然肯過非所期此
道遼闊車誰脂願言稅駕母遄歸爲我更賦崧高詩
再用韻呈德脩
一日一見猶為稀如何十年見無期昔方壮歲意輕别一笑
聽君歌式徵江流永矣劎閣阻恨不羽翰能奮飛不圖今日
巳華髮話此怪怪還竒竒桑麻不競蒿壓屋厚禄書斷兒恒
飢誰當附熱斵冰雪歲晏獨可相從嬉功名冨貴各有時人
亦空自為韋脂與君持此將安歸滄海雪山無盡詩
夷門歌送脩德還闕
萬古江入海吴蜀有不通不通誰使然人自為異同昔在李
孟錢士各懷土封靜言彼何尤亦各徇所忠恭惟宋受命三
姓皆朝宗斯文已百年名世纔數公眉山與金陵柰何不相
容大雅如關洛亦復互詆攻朋分文字間禍起師友中四郊
忽戎馬塵滿夷門宫往事巳覆轍後事如飄蓬一飰忘苦飢
一褐忘苦冬身謀每不長王事靡有終有客獨惻惻萬里興
深衷相過話離合歴歴繇熙豐我久世慮薄念之涕無從貧
賤將安歸功名在其逢有能用斯人可使百阻空西人不為
西東人不爲東
借書一首别薛子長
山阿着柴扉陋甚誰盤桓美人此何求鉅竹數十竿日閱書
百篇尚覺日力寬欲從我借書我書何足觀辛勤抱遺經及
此鬢髮班一語未領會累日不自安雖更聖人手亦恐衆說
漫况復秦漢下曾莫脩與刪致之獲麟前存者今若干我無
以裁之望洋久空嘆羡君方盛年恣意涉浩漫又聞書少多
不繫學缺完讀書固匪易用書良獨難昨来荷堤上嘗試及
孟韓此話如㳙埃此道如丘山
寄陳同甫生日
南國雨初潤西風水微波持酒欲勸君柰此道阻何天地自
久長日月良䁟跎志士惜少年用意矢靡他豈無文字功百
代名不磨胡然朝攬鏡夜起瞻星河思婦視貞操驕人視勞
歌曾微強飯書覆出為詆訶永懷姑射神尸居養天和下視
塵冥冥鴻鵠謝網羅身將世誰親得孰與喪多請君以尊生
我亦以養痾
述懷
有客盈門飯不足有書千卷兒懶讀王公勞問煬爭竈樵牧
相忘盗騎屋古来堪笑如我少生無一事能恰好獨有居閑
可引年我又不然華髮蚤
簡鄭景元
西風肅萬物扵卦曷為兊說言就凋蟄之死矢靡悔方當春
和時動植出草昧喧號聒穹蒼怒長彌大塊紛紛誰則敢所
恃蓋有在
簡王道父
瞻彼萬仞巖亭亭上烟霞其下寒淵水清不容魚蝦閔予生
好修而居東海涯顧見泥中蔵日食百萬家浮名太累人未
語衆已譁為海不為淵何道以自瑕
贈東陽吕望孫周登二武士
鴻門無人易水寒安得壮士久所患求之市隱戎行間紛不
當意鬢已班逆胡未討憂萬端此得兩君聊自寬有石堂坳
立礸百夫睨之欲舉難兩君挾起如弄九舞空一葉風團
團吕君忽作胡衣冠瀝酒扵地盟血殷長劒久倚燕然山義
欲為漢誅樓蘭九重深窈虎守關竟以劒器博一飧語未良
已聲珊珊兩蛟出沒萬馬攅夜闌月暗天汗漫滿堂悲憤淚
欲澘嗟爾兩君誠義肝我方乘障荆之蠻五營諸將皆豢安
&KR2437;肉久不堪征鞍誰能喚與百辟看但得汝等一解吾君顔
書生老死不足歏
書黃巖丁明仲墓誌碑隂
葉君隻字雙南金予子拳石藏幽深百名以上辭不淫我豈
識于猶漸襟黃山之阿墓林林斷碑日爍秋雨霖彼豈孫子
力不任人莫過問嘷孤禽子以窮餓死苦吟束棺逆旅無衣
衾末乃得此世所欽子視昔者孰與今區間壽短升與沉長
留天地誰無心扵中詩人最嶇嶔竟亦朽腐如書蟫何獨遺
子天球琳上與郊島名相尋雖無薦藉鬼巳歆况立之後主
釡&KR1092;期㠯數歲頭勝簮有田可稼桑可紝收拾舊藁編朱鋟
未必千載無知音請我書此碑之隂大亮一語不肯侵嗚呼
讀者悲不禁牛羊勿踐木森森
止齋先生文集卷之二
