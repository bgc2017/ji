止齋先生文集卷之二十六
奏狀劄子
辭免再除起居郎狀
温州遞鋪傳送到尚書省劄子一道七月八日三省同奉
聖旨陳(傅良)依舊除起居郎兼權中書舍人令疾速前来供職
臣不勝螻蟻之誠仰干宸聽恭惟陛下因天人之心應帝
王之運屬夀皇之喪紀以聖父之倦勤禀命慈闈嗣服大
寶雖舜察人倫武王逹孝孔子聖之時春秋變之正無以過
此宗祀幸甚天下幸甚臣偶緣末學嘗備勸誦潜飛之際攀
附何榮而首被明綸趣還舊著維新之命獨先衆人豈臣區
區所敢當此况臣立朝屢年曾乏㳙埃之𥙷幸蒙上皇矜
憐齒髮將近朝露放還田里俾全晚節而陛下顧以簮履
之舊尚欲使令此臣所以踧踖不遑須至控免伏望
陛下察臣平昔素非矯飾念臣衰遲已是頽惰特收誤恩以
示初政臣不勝祈天望聖激切屏營之至
辭免中書舍人狀
准温州遞到尚書省劄子一道七月十三日三省同奉
聖旨陳(傳良)除中書舍人臣聞命震驚罔知所措臣竊惟古者
設詞令之官初意不過以人主勸懲罷行之政既與二三大
臣共决之矣至其播告彂明寫之簡翰則苟能言者皆可使
奏伎於其間不必人主一一親也久之而言益行官益重盖
命令之有不當於人心者輙得封還始與聞政矣至扵本朝
遂與諫官御史給事中三數人者最用事如是其人少不稱
職往往能為天下患不但言語工不工也恭惟
陛下龍飛急扵審官方將慱求天下俊良而如是官者尤所
當謹擇也如臣學術荒落重以衰惰獨柰何先天下士玷此
選也以為潛藩之舊則示不廣以為攝官久則嘗不善於其
職矣是皆不可矧兹惟新之命夷夏屬心不宜除授令人竊
議臣所以不殫煩瀆仰干天威伏惟思詞臣之重守家法之
嚴而先衆俊謹新政特寢誤恩昭示中外不勝幸甚
再辭免狀
右臣昨具奏辭免新除中書舍人恩命事今月初九日准尚
書省劄子七月二十八日三省同奉聖旨不允者恩深感
極豈敢固辭伏緣臣昨来所奏文字意指姑為陛下誦辭
令之匪輕明舉措之當謹而未嘗及臣進退之義是以天聽
未回俞音不下須至煩瀆再輸&KR0548;悃臣聞潜邸舊臣號為攀
附其侍御使令之人耶則不過奉命承旨故其人志在恩寵
但以畏謹避權不預聞外事為義其切磋講習之人耶則嘗
敷陳治道啓迪心術矣故其人志不在恩寵而以不徒空言
欲見之行事為義二者甚不同也臣愚不肖不謂遭際備數
勸誦凡向者反覆言之正有望於今日陛下誠尊所聞誠
行所知以此荅天心以此𥙿民力則萬世之下臣與有榮耀
焉即雖不在左右死且不朽况陛下以睿哲之資日進不
已加以方今百官之富非特往時二三僚佐之比如臣陳言
不足施行陛下誠斷自今搏求俊良與圖新政將所聞益
高明所知益光大矣即臣雖不在左右亦死且不朽苟惟不然
皆恩寵爾况臣以休致之餘動關物議又與見在職者事情
不類所以不敢冐昧於一来也所有省劄臣未敢祗受除已
具申尚書省外謹錄奏聞伏候勑旨
辭免兼侍講狀
臣昨准尚書省劄子備奉聖旨除中書舍人方具奏辭免
次又准省劄八月六日奉聖旨兼侍講臣正聽候前件指
撣故更不辭免兼職今臣巳迫威命前来供職所有兼侍講
職事難以冐處湏至懇祈冀回淵聽伏念臣向事朱邸備數
勸誦方當陛下潜龍勿用之初不過講明為人臣為人子
之道此則臣素所肄習者也夫惟素所肄習尚堪勉強故閱
歲月幸無罪悔若夫路門經幄事軆絶異盖非政事之臣而
欲致其主於唐虞三代盛帝顯王之業凡所敷陳必至德要
道急先之務一話一言稍有悟合則天下國家隂受其賜非
徒指摘章句累次篇帙而巳也然則如臣豈足堪此且以孟
子名世之才猶自謂未學諸侯之禮房杜亦王佐也而不能
奉禮樂之對由此言之苟非所習雖聖賢不可以強如臣之
愚實非通識重以衰晚無温故知新之益今謂臣嘗為儲君
講矣當能為天子講臣誠不敢自信也臣不敢自信而過使
令之陛下眷舊之恩則厚而臣不知懼是但貪寵也又况
府僚限員固難博擇今陛下有百官之富賢俊林立欲求
多聞豈無他士何乃眷簡獨私舊人所有上件兼職欲望
聖慈特加謹重改授在庭鴻博之士庶有禆助伏候勑旨(十月)
(五日奉聖旨不允)
辭免兼直學士院狀
准尚書省劄子奉聖旨陳(傳良)兼直學士院臣聞命震驚莫
知所措伏念臣以平生辛苦之志非不欲以文字得名以垂
老攀附之榮非不欲以論思圖報既居西掖又直北扉豈非
臣之所甚願哉重念臣少多憂患早以衰疾盖年未六十而
齒牙脫落鬚髮皓然終日強餐不能杯飯未昏就寢畏見燈
火以此聰明銷退往往善忘况自比年迭為二史脚力疲於
久立心事困於直前常恐一旦溘先朝露幸蒙上皇放還
田里臣自謂得長往之期更生之幸矣陛下龍飛首加收
召一月之間除目三下臣伏自思念有君如此雖使高人隠
士影響昧昧之人猶當興起奉令承教况臣嘗備官僚久
辱使令最蒙眷遇者乎黽勉此来實出感激然自再入脩門
故疾輙作謁告彌旬職事俱廢又適當郊霈之後覃轉封贈
數倍常時詞命填委幾以百數日不暇給下筆甚慚故臣區
區方欲稍遲數月以承天意别求一官以便巳私不謂
陛下驟寵異之使兼内制臣恐自此顛隮無日矣何者精力
不足則必有弛慢之患思慮不強則必有闕誤之患假使隆
寬不以為罪而書問之不酬請謁之不報亦必有不理於口
之患此臣之所甚懼於顛隮也苟至於此豈是陛下全度
之意臣愚欲望聖慈察臣悃愊實非飾偽曲垂淵聽將上
件兼職特行寢免伏候勑旨(閏十月五日三省同奉聖旨不允)
中書舍人供職後初對劄子
臣聞人主有大舉動必有以新天下之耳目而大慰民望恭
惟陛下始自宅恤移御廣内此大舉動也正天下顒顒望
治之時伏想聖心先定將有仁聲德意之事感悅士夫兼被
黎庶者矣臣不肖輒有管見一二仰禆聖明惟陛下財幸
一乞三宫各置使領以盡孝養之道一乞降詔問民疾苦仍
申儆見行賑濟州縣官吏諭以賞罰一乞自宰臣以至侍從
管軍次第宣引從容賜坐訪以軍國機務以示責成之意一
乞撫問㳂邊諸將并帥臣仍量加錫賚一乞增置諫官一乞
收拾恬退滯淹之士一乞稍出内帑錢以助版曹經費少寬
催理巳上特臣區區愚慮所及未足以廣宣主德如蒙采納
見之施行則嗣此有樂告陛下以治安之策者矣臣不勝
拳拳取進止
第二
臣聞今之獻計者類曰陛下宜以孝宗為法太上皇
為鑒臣切以為是說也唯孝養三宫當如此耳而非通論也
何者孝宗盛德大業不可勝紀固皆足法若夫上皇徒以
積憂成疾浸不視事不可以為宗廟社稷主而非其治皆無
足法者也陛下嗣守丕圖凡所施設誠參酌兩朝之盛典
擇其為天下後世便者兼行之則可謂集大成矣臣淺陋不
能盡識兩朝之意輙以管見條上一二恭惟孝宗銳意恢
復耻於苟安雖以德夀在宥不敢北伐而追懷陵廟閔念
中原之志枕戈嘗膽日不遑暇訓練儲峙常若臨敵此一可
法也早朝晏罷寒暑不渝引見臣工省閱章奏日了一日勿
問休暇至於暮夜必宣召入直官賜坐從容議論時事此二
可法也留意人才求之如弗及一語契合立致通顯所言不
酬始督過之取舍以公明白洞逹而無猜慮關防之意此三
可法也儉於用度一金不以濫予内帑之積累數鉅萬唯是
振荒右武無所愛惜盖以天下之財為天下用而不用諸巳
此四可法也監司帥守見辭之際各訪其處民間利病有以
便民為請随即施行蠲除貸宥曾無留難未嘗輙怒官吏獨
以貪虐獲罪於民者必罰無赦此五可法也臣以為孝宗
之治可為法者非一而陛下宜法此五者帝王之盛美也
恭惟太上皇無事付之外庭采於公論左右便嬖絶不預
政不唯不聽其言又禁切之而金繒酒食之賜則不吝嗇此
一可法也八廂渥土之人置而不用未嘗以浮言危動群臣
此二可法也行都守臣兩浙漕臣三總領所悉以士人為之
不以交結不以誕謾此三可法也管軍臣僚及㳂邊帥守不
以為御前差遣皆從三省降詔除授此四可法也給舍封駮
臺諫論事雖累上迫終不以言為罪此五可法也臣嘗謂
太上皇之治可為法者非一而陛下宜法此五者亦帝王
之盛美也陛下誠上稽孝宗明斷緫攬之政兼軆上皇
隆寬不自用之意則天下可得而理矣臣所謂集大成者以
此盖奉偏而𥙷其弊則能全兩朝之美矯枉而過其直則反
有一偏之患臣恐議者不察妄分取捨以惑聖聦敢昧死一
言唯赦其狂愚而采擇之則天下幸甚
請對劄子一
人主心術必有所尚何謂所尚先定其志而後力行之者是
也臣不暇遠引前古且以高宗德業為陛下誦之方
高宗艱難百戰之初欲復大讎欲定中原欲還謁九廟則其
志尚在恢復及大母巳歸徽廟之梓官巳還南北之勢巳成
高宗之責少塞而天下亦倦於用兵矣則其志尚在和好方
志在恢復則用趙鼎用張浚自退朝之後延見臣下省閱章
奏游戲翰墨至於燕私皆恢復之謀也及志在和好則用秦
&KR1912;自退朝之後延見臣下省閱章奏游戲翰墨至於燕私皆
和好之事也高宗所以享國之久動無過舉者以有定尚
不襍不怠而巳雖然此臣借以為喻之說而非勸陛下之
說也今陛下春秋鼎盛銳意於學而又聖禀純素絶無嗜
好臣切以為陛下之心方如止水方如明鑑以此為堯舜
以此為三王無不可者臣獨未知陛下之心所尚者何事
欲先定者何志耳不尚一事則將並進人之言而無適從不
先定一志則將汎汎然日復一日而無用力之地且夫人主
天下之利勢也富貴尊榮之所自出也倘陛下將聽並進
之言而無適從汎汎然日復一日而無用力之地臣恐有乘
間而入陛下之心者矣陛下此心方如止水方如明鑑可
以為堯舜可以為三王或萬有一先入者得陛下之心而
用之臣恐陛下聖明雖銳意於學無他嗜好而此心巳有
所偏也此臣私憂過計欲勸陛下且以拯民窮為所尚
此志先定則陛下始有用力之地自退朝之後以此意引
見臣下以此意省閱章奏至於游戲翰墨至於燕私此憂此
念造次不忘臣切以為是亦陛下養心之法不雜不怠充
而大之堯舜三王之治可由是而致也何者以捄民窮為所
尚即是仁心仁心即是堯舜三王之心孟子嘗言之臣嘗彂
明之陛下嘗深信之矣
第二
臣切謂今天下亦多故矣臣未暇縷數獨念民力之困於此
為極而莫與陛下救之者耳賢士大夫不為不多曾莫與
陛下救斯民者何也勢不行也何謂勢不行欲救民窮必為
帥為漕為緫領而後可而三數官者雖賢士大夫不樂為之
故也既曰賢士大夫而不樂為帥漕緫領何也外權太輕雖
欲有所設施而不得騁故也是故不為法令之所束縛則為
浮言之所動搖不為時政之所諱惡則為䆠游於其處而不
得志者之所中傷有是四患雖賢者亦忍事苟歲月耳而况
其餘人乎且夫人情誰不喜遷而惡滯誰不好伸而耻屈誰
不趨利而避害今也立朝自郎察不一二年可至卿監
又不一二年鮮不得為從官若夫帥漕則
有奔走徧天下而無一日朝蹟者其間僥倖或得監職自直
閣積而至修撰極矣而所謂修撰者又必嘗為卿監而後得
之是終身無復從官之望臣所謂喜遷而悪滯人情之不樂
一也今夫立朝苟有親故欲入舘閣則可以移書帥漕若緫
領而坐取之無不如意者至為帥漕連銜剡牘奏辟一屬官
若准備差遣之類輙不可得若平工也則不過送部勘當訖
於陸沉若稍有過差之請往往該部詰難回復甚者至被論
列臣所謂好伸而耻屈人情之不樂二也今夫立朝自釐務
職事官皆得以親族子弟牒國子監𥙷解試及監司帥臣苟非
在川廣二千里外即子弟無收試之所每遇大比無所附着
稍知謹畏者大率無故而殿一舉不然則為謬巧遷就以避
貢舉條制斯可矣臣所謂趍利而避害人情之不樂三也如
前四患則是事權太輕雖賢者猶不樂為之如後三說則是
恩數太薄人人不樂也夫可與救斯民者必帥也漕也緫領
也而人不樂為之至此柰何憚改乎臣竊以為今日之勢莫
若稍稍重外重外之術必使帥漕緫領皆可馴致於從官可
以馴致於從官而後可久任可久任而後可責事功如此則
帥漕緫領始曉然知朝廷委寄不輕矣則夫前四患者次第
自去而有為陛下出力救斯民者矣
乞放身丁錢劄子
真宗實錄大中祥符四年秋七月壬申朔詔曰朕臨御萬
邦厲精庶政一夫不獲尚切扵憂勞九賦用均唯思於寬
簡惜其物力以厚民生眷惟浙江之區介彼東南之域而
自祖宗恢復聲教誕敷去率斂以居多俾樂康之斯洽洪
惟利澤巳浹編甿然計口筭緡尚存於偽制治財吝納仍
限於歲輸特俾蠲除式申曠蕩其兩浙福建荆湖南北路
身丁錢並特除放如有元以錢折征物色亦與除放(自如有以)
(下十三字㩀福州法冊添入)凡歲免緡錢四十五萬四百六貫
身丁錢不知所始臣伏讀御札則知其為東南偽制也本
朝六路次第歸化所以加惠之者甚厚往者婦人有之至淳
化三年免(見十月四日瓊州勅)寺院行者有之至咸平五年免(見七月四日兩)
(浙福建路勅)攝官有之至至道二年免(見正月十五日廣南勑)鹽亭戶有之
至太平興國元年免(見九月福州路勑)賃舍寄住者有之至咸平六
年免(見四月二日廣州勑)死丁自咸平二年始與除放(八月二十日杭越明睦台温處)
(衢婺秀蘇湖十二州勑)逃丁自咸平四年始與檢閣(見七月十一日荆湖南北路勑)又
僞命日如福州每丁三百二十五自太平興國五年定納錢
一百(七月高象先奏請)褔州長溪有温台等州投過一千七百餘戸
二千餘丁每丁亦三百二十五自景德二年定依温台州見
納錢二百五十(四月二十日劉炤奏請)蘇州每丁納米自淳化五年定
納錢二百(見八月十七日蘇州勑)睦州每丁六百九十五處州每丁五
百九十四自咸平三年許將縜折納(五月二十三日兩浙路敕)抑見偽制
各出一時頗亦不等前後勑命大底多者使寡難者使易不
宜有者使無而諸國苛歛漸趨於平至是廼一切蠲去與民
更始天聖間侍御史章頻言先帝除放偽命身丁東南之區
聖德所被十六年矣放過錢七百餘萬貫而軍國之湏不聞
申匱乏可謂至論然臣又按實錄明道元年三月兩浙轉運
司言大中祥符五年已放諸路身丁錢而婺秀州尚輸如故
廼蠲除之蔡襄亦嘗言僞命日諸州各有丁錢唯漳泉州興
化作米七斗五升真宗皇帝哀矜困窮蠲放兩浙
褔建身丁錢其時漳泉興化是亦丁錢折變作米無人論
奏因依遂至先朝大惠不及三郡以此見祥符放丁溥及六
路其間猶有至今輸納者皆府縣占吝奉行不虔之故推而
廣之宜在今日恭惟陛下仁聖在上軫憂民瘼欲省賦甚
矣間者斷自淵衷量减折帛之估有司以闕經費為言其
議遂寢以臣愚見折帛固宜减不如身丁切於窮民且其為
錢視祖宗折帛之估纔十之一而其為丁視納折帛之家
殆累數萬緡陛下尋祥符之詔斷而行之幸甚
止齋先生文集卷之二十六
