止齋先生文集卷之二十一
奏状劄子
轉對論役法劄子
臣不肖頃以備員郎官蒙恩賜對嘗奏三劄專論民力之困
然熙寧以来生財之害粗及梗槩未敢悉數而玉音嘉奬至
于再三退切感激遭際如此繼今可以畢其說矣今者適充
轉對之員敢以奏劄數内免役一項先爲陛下誦之而因
究役法之弊庶幾采擇以救斯民於不勝其病之後所謂免
役錢者本以恤民使出錢雇役而逸其力也自罷募戸長而
取其錢今隷緫制(熙寕五年罷十年以其雇錢别樁管紹聖三年再雇建中靖國元年再樁管紹興元)
(年起發九年罷十年月拘收入緫制窠名)罷募壮丁而取其錢今隷緫制(熙寕七年罷十)
(年以其雇錢别樁管紹興十二年十月抅牧入総制窠名)罷募耆長而取其錢今隷緫
制(熙寕八年罷十年以其雇錢别椿管紹興五年起發九年罷十年九月拘收入総制窠名)而又以三分
弓手雇錢(建炎元年增置弓手二年民戸役錢更增敷三分以贍三年罷紹興五年三月拘收入総制)
(窠名)一分寬剰錢(二年封椿四年罷政和三年再封樁昭興五年起發九年罷十年六月拘收入総制)
(窠名)盡隷緫制而又以罷虞候重祿錢(宣和三年陳亨伯奏罷五年拘收克)
(糴本乾道四年拘收入緫制窠名起發)罷諸州曺官當直散從官雇錢(宣和五年拘收)
(克糴本)罷學事司人重雇錢(宣和五年拘收充糴本)宣和糴本之類盡隷
緫制至於官戸不减半役錢(建炎二年起催紹興五年起發乾道二年六月拘收依經緫制)
(赴南庫)在京吏祿在京官員雇人錢(在京吏禄每歲下淮南兩州十二路起一萬四千五)
(百貫政和元年每路量添五百貫在京官員雇人錢紹聖元年立一萬貫為額扵十四路起發政和四年每路量添三百)
(貫)之類又令項起發則免役錢之在州縣者日益少而役人
無祿者衆矣夫使民出錢募役而逸其力未為非良法也而
反取其錢以贍他用既取其錢以贍他用則必且白著而役
法不得不壊何謂役法壊今天下州縣之胥皆浮浪之人而
鄕村催科專責之保正長是也以州縣浮浪之人行遣公事
蠧民誠甚然未易改也臣不暇論若夫鄊村保正長任催科
之責破家蕩産者往往而是獨柰何弗救乎且夫保正長催
科非役法也以保甲法亂役法而行之也臣請言役法與保
甲法之異
臣謹按熙寕四年八月十一日行免役以鄉村第一等
人戸分為甲乙丙丁戊五等第二第三等人戶分為上
中下三等第四第五等人戶分為上下二等耆長於第
一第二等戶輪充一年一替與免戶下本年役錢一十
五貫文如本村上等人戶數少即更於第三等内從上
輪充壮丁於第四第五等二丁以上輪充半年一替並
不出納役錢戸長於第四等召募有人丁物力者充一
稅一替逐料夫盤纏錢五貫文此役法也
臣又按熙寕三年三月九日行保甲凡十家為一保選
主戶有心力者一人為保長五十家為一大保選主戸
最有心力及物力最高者一人為大保長十大保為一
都選主戶最有行止心力材勇為衆所服及物力最高
者二人為保副保正凡選一家兩丁以上通主客為之謂
之保丁此保甲法也
役法者五等簿長也保甲法者魚鱗簿是也五等簿者以通
縣計之自第一至以其戶強弱各自為簿魚鱗簿者以
比屋計之自第一都至第幾都不以其戶強弱併為一簿各
自為簿即第一等之中雖有強弱要不失於上戸第二等之
中雖有強弱要不失於中戶以其力略相等故其役均併為
一簿即或一都之中適多強戶則歇役之日長或一都之中
適多弱戸則歇役之日短或一都之中適皆弱戸則扵其中
不得不推排一二以為強戶則無復歇役之日以其力相殊
絶故其役不均此甚較然矣方行保甲但以機察盗賊而已
與免役初不相關熙寕七年始以保丁充甲頭催税而耆戸
長壮丁之屬以次罷募利其雇錢而封樁之法起矣元豐遂
著為令以甲頭同大保長催科
元豐賦役令諸鄕村主戸每十戸至三十戸輪保丁一
人充甲頭(並須同大一保)催租稅常平等錢嘉祐以前未有此
令
元祐匆匆復舊随即紛更紹聖二年二月詳定所言鄕村每
一都保保正副外大保長八人其保丁輪充甲頭皆最下戸
人既不服事率難集按大保長各二年替宜以都保租稅輸
二人分一梲一替而罷甲頭於是催科悉用大保長矣由此
言之大保長催科尚非王安石之舊特章厚為之也今士大
夫固耻言安石之為人乃若章厚則指為罪魁皆知其殘忍
不恤敢於斵喪祖宗深仁厚澤之意而獨世守其刻薄之遺
(術以)爲成憲臣實未喻萬古役法一王安石能改之章厚能力
行之方今仁聖在上宰輔極天下之選而賢俊滿朝矣謂爲
無人能斟酌損益以通其變臣亦未喻且今之困民力誠非
一事而役害最大中人之家破蕩相繼有以仁聖在上宰輔
極天下之選而賢俊滿朝如此乃坐視斯民最大之害持章
厚所爲者若出於三代之舊而不敢議有輙議者不過付之
有司檢坐見條申嚴行下以塞人言臣尤未喻也陛下加憫
元元甚於赤子誠不以臣不肖妄論成憲下臣此章令侍從
臺諫而下推究其所自来而雜議之要不以保甲法亂役法
雖未足以盡寬民力實大惠矣臣不勝拳拳
封事(紹熙三年十一月)
臣一介疎遠才不逾衆人而多病早衰齒髮頽變久無榮進
清顯之望間者將指湖湘罷弗勝任嘗上奉祠之請乞便醫
藥不謂陛下過聽不以臣爲不肖歸以畿節留之郎舍賜
對便殿初無建明而天顔開懌玉音溫厚曾不數日擢貳冊
府又未幾用以爲皇子嘉王府贊讀官極一時儒者之遇臣
誠不自意陛下待之甚寵也不勝大懼無以塞遭值之責
日夜思念獨有與二三僚友共秉一意爲大王道古今父子
君臣之際人之大倫天地之正義以成孝敬長恩愛無負任
使之意死且不朽盖嘗讀書至文王世子之記曰文王朝於
王季者日三鷄初鳴衣服至於寝門外問内侍之御者今日
安否何如内侍曰安文王乃喜其有不安則文王色憂行不
能正履則必反覆爲王誦之曰是可以爲法事親若文王則
受命作周本支百世功德見於雅頌願王慕之倣之勿以爲
不可及也至漢戾太子之傳曰親戚之路隔塞而不通太子進
不得見上退則困於亂臣獨冤結而亡告則亦必反覆為王
誦之曰是可以為戒事親如漢太子則交兵闕下父子不相
保而望思歸来之臺天下悲之願王警之懼之勿使萬一有
此也頼天之靈社稷宗廟之福而太王姿禀純明嗜好鮮少
不自貴倨喜親書生每得僚佐危言極論則深信而不諱忌
至若周之所以得則歛袵加敬漢之所以失則嚬蹙不忍聞
也邇者主譽日彰人心日附臣與二三人者竊相欣賀以為
陛下有子國家無疆之休也今竊有惑焉會慶誕節
陛下闕上觴之禮而弗講長至大會陛下復闕稱賀之禮
而弗講群臣迫怵妄窺聖意臣固知陛下自違豫以来雖
及康復尚弗便於乘輿而怯風霜雖然非所以為訓也何者
區區陳說無過口耳之感必不能勝躬行之化汎觀往古無
過紙上之習必不能如家傳之法今陛下上虧三宮之&KR0794;
而下責小臣陳誼於冡嗣以庶幾寡過則雖怉血誠之忠未
見其𥙷將以逃斧鉞之誅而已楚王有言人之愛其子者
亦如余乎陛下以國家無疆之休託在一子宜如何愛之
而偶不察夫所以儀刑之道如此顧使講讀皆爲空言名曰
輔導安用臣等此所以痛惜此舉動非所以爲訓也臣以多
病早衰齒髮頽變久無榮進清顯之望方申祠請以便醫藥
不忍默默昧死爲陛下一言以冀省悟伏紙流涕不知所
云
是時夀皇聖政書成巳降指揮十一月十四日進呈
忽長至日駕不出宰執以下不勝憂惧是日却付出聖
政序内翰李巘獻之所撰也翊日丞相進呈上云可
别令人撰入既進入宸翰遂出於是過宫
辭免起居舍人申省状
准尚書省劄子備奉聖旨陳(傅良)除起居舍人某忽拜除命
懼不遑居伏念某疎庸之資淺陋之學重以病餘齒髮衰變
介在衆俊是爲陳人而自再入脩門疊冐殊渥甫綴郎曹遂
領冊府纔及半載復有今除且夫侍立記言舉世之所攷信
直前論事在廷之所觀瞻冐而居之實逾涯分而亦非所以
安數竒之迹全靖共之操伏望朝廷特賜敷奏亟寝誤恩
以輯公論(十二月二十四二省同奉聖旨不允)
辭免兼權中書舍人申省状
准尚書省劄子三省同奉聖旨陳(傅良)兼權中書舍人竊以
攝官承乏暫時使令力所克堪不當辞避惟是掖垣之職關
係非輕盖辝令不工則不足以發明主德封還不競則不足
以慰滿公論苟非其人難以一朝居也伏念某才藻衰落無
華國之文志氣銷堕無回天之力若使嘗試爲之必見闕誤
此所以聞命震惧湏至控免而况環觀在廷英俊林立或兼
數噐纔效一官則寝此誤恩改恩改卑他士不惟寬小巳共
二之憂亦足成公朝選衆之美伏望朝廷特賜敷奏曲從
所乞(四年正月十九三省同奉聖旨不允)
&KR0819;奏劉煒與監司差遣状
准尚書省劄子節文三省同奉聖旨劉煒首議禁戢私錢
今已見效依舊與監司差遣臣寮上言乞賜寝罷二月六日
三省同奉聖旨令以次官書行劄付臣湏至奏聞者臣竊
以劉煒嘗為監司以言罷去今既旬歲循省云久陛下念
之再與元来一等差遣此乃朝廷起廢之常典人主棄瑕之
美意求之故事前後施行似此非一盖亦無可争執者矣獨
緣特降批旨稍關事体即與尋常行遣不同此後省所以
不無疑惑湏至論奏臣愚欲望聖慈特垂天聽收回批
旨將劉煒只依常行起廢事例候有闕次随宜差使如此則
雖臣書行而當官之人可以自安不至再有煩瀆且亦以免
劉煒煩言滋至之累謹錄奏聞伏候敕旨(二月初九日奏入留中)
&KR0819;奏刑部大理寺鄢大為斷案状
准中書門下省送到錄黃一道節文為刑部大理寺状吉州
奏勘到百姓鄢大為說合已斷人李一討合游六等各持杖
行劫朱三家榖物贓滿按法寺稱其鄢大為准條為絞刑上
定斷合决重杖處死二月十四三省同奉聖旨鄢大為依
斷令臣書行緣事干人命湏至奏聞者臣竊詳上件斷案止
以鄢大為所帶劫榖木檐堪以害人定為持仗強盗賍滿五
貫合决重杖處死設若不以木檐為杖即計賍湏滿十貫方
得死罪死生之分在扵木檐稱仗不稱仗毫厘之間此不可
不謹也臣嘗習此矣在律仗謂兵噐杵捧之属餘條稱仗
准此恭惟本朝列聖繼作刑日益輕以為杵棒立文該載
未明則犯法者易䧟刑者衆於是重立兩條案嘉祐編敕賊
盗門其一云應持竹鎗竹杖磚石之類為盗堪以害人者並
同持仗之法此謂苟持竹鎗竹杖磚石堪以害人之物而為
盗者即為持仗以明但持所湏之物為盗不得稱仗矣其一
云將鎌檐刀斧之属於人園林陂野内偷割禾糓𬞞果盗斫
柴薪之類元非積聚者并將篙楫盗取空船或持鞭杖偷趁
孳畜雖變主知覺但不曾施威力抵拒者依不持仗竊盗法
此謂苟持鎌檐刀斧所湏之物而為盗即不為持仗以明必
是特持堪以害人之物為盗始得稱仗矣上件两條合為一
編載在敕文則有司承用可以參照不至牴牾至於元豐刪
修舊敕一時不深求嘉祐以前立法美意輙將上件两條離
為兩門其一條在名例門云諸稱仗者持竹木磚石之類堪
以害人者同其一條在賊盗門云諸於城外竊盗無人防守
特持所湏之具者並為不持仗注云謂採斫湏金刃船栰湏
篙楫負須檐畜湏鞭之類盖自將兩條離為二處即凡用特
仗之法只㩀名例門立文凡用不持仗之法只㩀賊盗門
立文而兩文始不相參照無所斟酌矣兼詳元豐刪定嘉祐
敕顛倒本文已失初意(謂並同持仗之法改作諸仗者)節略數字便成深
文(謂删去鎗杖但称竹木)自元豐迄今有司遵用盖不知重報者幾千
人矣今来鄢大為之獄只是布袋并檐即不曾施威力若用
嘉祐舊敕即非持堪以害人之物為盗明矣且夫前朝立法
夲持所湏之物為盗其意非是欲以害人雖斧刃不謂為
仗本持堪害人之物為盗其意是欲以害人雖磚石得謂為
仗但論其盗有無欲害人之心不計所持是不是堪害人之
物原情定罪此春秋之義也又云持仗在外空手入屋罪至
死者各减一等即雖持仗若其時不以入室可以减等又云
變主知覺但不曾施威力抵拒者並同不持仗即雖持所湏
之物若其時施威力抵拒可以加等可謂深切著明矣而元
豐改作離析敕文今来有司尚循謬誤臣愚欲望睿慈特
將鄢大為之罪從未滿十貫條特貸命斷遣仍乞以刑部大
理寺擬斷官吏並且免坐失入之罪仍乞將見行條法送刪定
所㩀嘉祐舊敕將兩條刪潤併入賊盗一門以憑遵守臣聞
中興之初重修紹興敕令已有指揮用嘉祐舊法故元豐敕
多在釐改之科數内持仗一條當時有司偶失參攷尚未追
正今来若行刪潤初非剏新衝改而聖主好生之德公朝
從恕之風自今以始益深益厚愚民無知雖似幸免而天聽
甚卑宜享其報此臣所以拳拳也所以錄黃臣未敢書行謹
錄奏聞伏候敕旨
貼黃或難臣曰嘉祐勅稱以鎌檐刀斧之屬必繼之以
園林陂野即若持此物入有人居止之室便得稱仗臣
竊謂不然園林陂野固是與有人居止之室相對立文竊
詳元敕有持仗入有人居止之室竊盗者依不持仗強
盗條定斷之文却無持所須之物入有人居止之室強
盗者依持仗強盗條定斷之文以此推見只是辨盗者
所持本意安在苟是持堪以害人之物入屋為盗雖竊
盗可以加等依強盗條故為之立文苟是持所湏之物
入屋為盗即雖強盗不可以加等依持仗強盗條故不
為之立文以其文之有無曉然明甚伏乞
睿照(二月十六奏入得旨改斷)
上嘉王劄子
某等皇恐僣越有迫切之懇仰干王聽近者主上車駕
再不過官宰執侍從相與論諫至於一再而上意猶豫未
决中外惶惑計無所出獨以為能贊乘輿之决為主上言
此者莫如中宮能通宮禁之情為中宫言此者莫如大王又
以某等忝為潦佐辱知最深亦宜為大王言此以成父子之
盛德迫於公論不容隱嘿某等竊謂父子之愛根於天性假
如主上稍惑愆於朝謁恭想重華未必便有間言只緣乘輿
已駕衛從羅列百官下司夾道起居六軍萬姓望塵踴躍伺
候移日俄復中輟以此極駭觀聽反招謗讟又既饑弗得食
勞弗能息長嗟浩嘆往往盈路都人寒心恐有不測此皆大王
之所親見中宮之所與聞也今不為計後悔何及某等欲望
大王力請扵中宫以調娱主上為巳任備極左右之飬順適
起居之節上意有所不樂則為之彌縫下情有所難通則為
之啓導至過宫日分期於必信號令已出風兩不渝如此則
北内&KR0794;愉外廷悅服中宫母儀之美配於古人大王子職之
譽顯於天下蒼生頼之社稷頼之豈惟女史之光儲君之福
哉
直前劄子
臣待罪右史日侍清老恭覩陛下大昕視朝天顔肅穆垂
衣拱手尊嚴若神凡所施行悉中機會凡所延見曲盡謙勤
未嘗有一話一言匆猝過差一趨一步俄頃失錯可謂動容
周旋中禮盛德之至者矣近者車駕過宫日分與引班直換
授之時百官有司伺候移日竟成中輟各自引退臣切惑
焉何者平居暇時曾無過舉何獨至於六飛戒嚴百辟就列
却乃深處九重都不省記近在旬月頓違常度者哉而軍民
籍籍妄生謗議轉相倡和無所不有臣雖至愚固知陛下
之不如所云也反覆思惟乃得其故盖自往歲之冬聖意嘗
有不能釋然者矣為之震怒至於愆和嘗發威斷痛有行遣
由此宫掖之内人人自危宦官嬪御皆有歸過君父之心往
往故作緣由欲開間隙每至期會上曉冲襟所以或於臨軒
而爽興居之節或於命駕而虧號令之信陛下天資仁厚
不察其為誤已臣所以深惜陛下無故而得怠荒之謗也
臣聞人主之心當與天同今夫太虛清明天之體也將以潤
物則為雨露將以動物則為風雷將以成物則為霜雪俄而
開霽天體湛然纖翳不留三光如故若夫人主喜則為賞怒
則為刑刑賞既行更何疑滯心宇泰定即天德也豈容欝欝
有所不快自古帝王盖有處世故之難遭人倫之變者矣要
以宗廟社稷付託為至隆天下蒼生關繫為至重莫不先定
其心期於克濟是故父母未順舜有南風之歌兄弟不咸周
有棠棣之燕是皆轉禍為福身致泰和不聞以此自累方寸
今陛下上有重慶之親以慈儉聞四海下有盛年之子以孝
敬聞兩宫三朝累世曠古所無歴觀載籍之傳最得聖人之
幸而又邊鄙不聳年榖屢豊一時賢才略在朝列只守成業
已謂小康苦懷遠圖可以大治而又以九州之冨無供飬有
闕之虞以萬乘之尊無使令不足之恨志所欲爲胡鄕不可
則陛下果何所不快於心歟况夫怨不在明患生所忽方其
因循但曰細故寖以悠久遂成後憂則尤不可不慮何者一
國之勢譬如一身血氣標本貴在貫通少有壅底便生疾恙
若乃咫尺君門杳如萬里今日迁延某事明日阻節某人日
復一日莫以爲怪人心益訖主勢益輕脫有奸檢時爲利
則中外之情不接威福之柄可移雖是擅傳指揮將亦無從
覺察或放散儀衞或革退臣僚或闘諜宫闈或激怒軍旅萬
一有此臣恐陛下孤立而外廷無以效區區矣然則陛下何
不務自節宣以飬氣軆務自寬大以怡精神出則從順動之
宜居則享燕閑之福而直為此悒怏徒速無故之謗且貽萬
一之憂哉臣嘗謂愛君之至莫如詩人見於南雅樂只君子
之辞不一而足至於不能自樂則風之山有樞雅之魚藻皆
以為刺作詩之旨豈是容悅誠以一人有慶兆民頼之非其
已之私也臣不勝拳拳碩附於詩人之義惟
陛下留神幸甚
止齋先生文集卷之二十一
