止齋先生文集附錄卷
民論
天下之事有可畏之勢者易圖而無可畏之形者難見也易
圖者亦易應難見者必難支故明智之君不畏夫方張之敵
國而深畏夫未見其隙之民心盖民心之搖撡於敵國之變
其變之遲者其禍大而患在於内者必不可以復為也古者
有畏民之君是以無可畏之民後之人君狃於民之不足畏
而民之大可畏者始見於天下嗟夫民而至於見其可畏其
亦無及也夫秦之先盖七國也自孝公至於莊襄亟耕力戰
荐食諸侯之境歴七世而并於始皇之手吁亦艱矣始皇唯
知天下之難合而其患在六國也故危其社稷裂其土地而
守置之以絶内争之釁中國不足慮而所以為吾憂者猶有
四夷也於是郡桂林城磧石頸繫百粤而郤匈奴於千里之
外始皇之心自以天下舉無可虞足以安意肆志拱視於崤
凾之上而海内晏然者萬葉矣而不知夫天下之大可畏者
伏於大澤之卒隠於鉅鹿之盗而其睥睨覘覷者巳滿於山
之西江之東也一呼而起氓隷雲合雖邯鄲百萬之師建瓴
而下而全關之地巳稅駕於㶚上之劉季矣嗚呼秦以七世
而亡六國而六國之民以幾月而亡秦以秦之強不能當民
之弱天下真可畏者果安在乎人君不得巳而用其民以從
事於敵國可不懼哉
舟說
吾子知舟之所以致遠乎凢治大舟其檣以負䑺欲其屹乎
其不撓也其䑺以彍風欲其騖乎而不靡也其柁以轄乎軸
欲其壮以殿奔也其磴以柅乎艫欲其堅以鎮浮也其維以
縻欲其固而莫之脫也其櫂若篙以櫂欲其勁而莫之折也
其篷以却雨欲其績密而厚也其䒁以捍濤欲其端方以宰
也而又樓焉以逹遠戈焉以禦害則以航于川以實萬斛肆
千里行遭匯洑枟亂石晝晦冥大颺掀而無虞不然而斬杙
以檣之裂席以䑺之續綆以維之折竹以篙之編蒲以篷之
冐而航焉以幸一濟之不覆則溺嗚呼君子者濟乎世之舟
也而溺乎其器以空中之質冐焉而求速能不覆且溺邪今
吾子之舟其才良而文其器厚而深吾所望乎致遠者也雖
然其所待者闕如也吾子而能豐其所中而不倚為檣大其
所受可則舒否則翕也為䑺截乎其所守徑乎其所趍為柁
正於動引而不彂為磴某人宜師某人宜友擇而附麗焉為
維勇而不懈乎進為櫂若篙謹重以屏其患焉為蓬峻整以
遠其海焉為䒁則吾始無虞於子不然其以致遠也殆也哉
吾聞子試于學驟先諸先登吾固憂其挾少年之弱噐以其
空中而幸然於一濟冐焉而遂求速也詩不云乎譬彼舟流
不知所屇心之憂矣不遑假寐以吾子學夫詩也於是乎贈舟
說
責盗蘭說
予寓梓溪一夕友人以園隅蘭芳告予往視之愛其美而憫
其不知於人也遂出置于庭數日香無聞欲去而猶遲之既
卒以不香遂目之曰盗蘭而語之曰吾聞鼠有似豹大小異
形吾得以辯其爲鼠鳥有似鳳赤𬗋相間吾得以辯其爲鶩
石雖似玉疵而不醇吾固知其爲瑉草雖似苗秀而不實吾
固知其爲莠彼固有近似吾惑之今汝蘭其形蘭其色花簮
焉而癯葉修焉而特吾乃薙茹藘剪荆棘出汝於散地置汝
於坐側汝乃假蘭之名乏蘭之德蕕如其臭苕如其賊吾方
汝竊其近似以自欺深其偽而難測者也向使漢宫舍汝何
以對乃辟楚人舍汝何以祛乃祥鄭君失汝何取乎七穆之
端屈原去汝何誇乎九畹之芳然則汝之盗蘭而(不香)亦何異
人之盗儒而實亡吾試言汝以證夫人陽短石顯盗吾公也
隂附王鳳盗吾直也釣名布被盗吾儉也伏死諫墀盗吾忠
也託經以媚婦盗吾學也口聖賢而行市人盗吾誠也是皆
君子近之而不知讒人主俯之而不覺其姦此社禝所以危
覆忠良所以凋殘吾今可置汝於中庭是君可置斯人於百
官也吾故效魯司寇誅少正卯之義戒鄭窹生去叔叚之難
亟命除汝汝其何安蘭曰伏辜願屏園樊
戒河豚賦
余叔氏食河豚以死余甚悲其能殺人吾邦人嗜之尤切他
魚余嘗怪問焉曰以其柔滑且甘也嗚呼天下之以柔且甘
殺人者不有大於河豚者哉遂賦之
物固有害人兮人之勝者智也牛能觸吾為之絡馬能蹄吾
為之㗸且轡也烏喙之毒用之藥以治也虎豹搏且噬也機
與穽足以俻也蛟蜄可駈兮蛇虺蚖蜥可避也雖其質禍賊
兮名彰莫余偽也是故防之疑兮待之懼也吁河豚柔滑其
肌兮旨厥味也孰魚匪羞兮而柔以甘人同嗜也曾謂其斃
人亟兮孽肝膽慘腸胃也人雖疑致死兮饋者弗忌也吁嗟
乎物之害人兮不在乎真可畏也凢蓄美以誘人兮盖中人
之所利也余誠悅而㗖兮彼則隂以其恚也减殘忍以為仁
兮文嫵媚忌也甘我以言兮鼠伺而狐覷也笑怡怡吾蠆兮
弱婉婉滅人之氣也富貴懷安吾鴆兮幣帛饔牢吾餌也吁
嗟乎愛者禍府兮所玩以易也兵莫慘於貪兮干戈伏於不
意也晉滅虞以璧馬兮商君以好囚魏也莽詐忠以盗漢兮
武賊飬以媚也眇河豚其弗戒兮欺天下者曰得志也吁嗟
乎若子豢安兮擲天下於一試也
文章策
三代無文人六經無文法非無文人也不以文論人也非無
文法也不以文爲法也是故文非古人所急也古者道德同
而風俗一天下未嘗惟文之尚也學校進士無文教也鄉黨
選士無文科也朝廷爵士無文品也士之有文皆&KR0636;飬之素
而談笑之發蹈履之熟而議論之及非有意也是故雖其所
出而非其所爲雖其所有而非其所知文之在天下郁郁矣
昔者嘗疑夫子於詩之三百篇断之一辭則曰思無邪夫易
也書也春秋禮樂也皆其無邪思也而聖人獨及夫詩盖思
而得之聖人謂是以爲天下之文也出於數人之手非一人
也出於數十國之風非一國也出於數百載之間非一世也
或出小夫賤隷非止於學士大夫也或出於暴政虐世非止
於寬時暇日也而其辭其義粹焉一軌上之化深下之化厚
固如此也嗚呼道盛則文俱盛文盛則道始衰矣射策之晁
錯不如木強之申屠談經之公孫不如戇愚之汲黯自漢以
来甚矣文之日勝而士之俗日漓人才之日乏而國家之日
不理也華藻之厚而忠信之薄也詞辯之工而事業之陋也
學問之該而噐識之淺也吾不意夫文之為天下患如此也
漢之文楊雄其尤美新之作庸人耻之唐之文韓愈其尤䛕
墓之誚在當時固不免嗚呼他何望哉愚方惟是自獻而先
生辱問焉故愚不敢道其末而願聞其本惟先生賜之
守令策
古之天下無冗官亦無窮人無倖法亦無怨吏夫官不濫則
人無滯歎法不屈則吏無滿心勢亦然也而官若是其甚簡
也敷奏賓興又若彼其衆也法若是其嚴也黜陟用廢又若
彼其果也以甚簡之官待人才之衆以甚嚴之法行賞罰之
果而人無滯歎吏無不滿之心何也上之人無愧則下之人
無憾也用者必公則未獲者不敢議也顯者必賢則継者不
敢覬也内之者非所昵則所外者不敢浮也遠之者非所怨
則所邇者不敢偷也是舉天下之官皆可以用人抱關擊拆
府史胥吏士不耻爲也嘗觀周公立政之書論文武得人之
盛而至於夷微盧之烝三毫阪之尹皆有常之士而其選無
異於三宅彼皆遠方也皆卑職也遠方非要地卑職非膴仕
而天下之美材居之宜亦有所不安焉而莫之問者何也有
君如文武非棄才之主有臣如周公非蔽賢之相則遠之非
疎之卑之非薄之也且夫周公大聖也天下所共知也而諸
侯無伯則出爲東伯六卿無宰俯爲冢宰畢公大賢也亦天
下所共知也而周公不没則未得以爲伯則未得以爲監商
聖如周公而下闕人也則降而為之不以為辱賢如畢公而
上有人焉則淹而留之不以為恨天下之不聖於周公不賢
於畢公者又何擇也愚故謂今日難於久任非誠難於久任
也難於外任非誠難於外任也以古之官視今之官則今冗
也以古之法視今之法則今倖也以其甚冗猶苦其不足以
其甚倖猶苦其不平無他下有所要者上有所畏也用者未
必公人固不恬扵退也顯者未必賢人固不屑於小也内之
者或所昵人斯競於求也遠之者或所怨人斯難於去也夫
如是則盡今之官應今之人廢今之法娱今之吏天下日愈
嗷嗷矣嗚呼天下非怨吏之可畏也今日遷某守明日易某
令其擾則妨民其費則傷民其無意於留而苟簡於治則弊
民其自以為亟遷而求足其欲則又困民故夫吏之便民之
病也有便民之法而又有不便吏之憂愚所不敢知也故凢
執事之三策愚不暇憂而所深憂者上有所畏則下有所要
也
收民心策
漢文之仁不在復租而見於復租周官之仁不在荒政而見
於荒政武王之仁不在散財發粟而見於散財發粟聖人之
仁其積之有源其發之有機其所以厚天下無窮而見於䘏
天下者特其有限者也天下之人不以其有限之施而致不
足之望而常以是信其無所不愛之心而懷不盡之感者盖
於其所發占所積聖人之心始形見乎此夫媒人而盛譽之
人不以為喜役人而強飯之人不以為德何也媒之而譽之
吾固有所私也役之而飯之吾固有所利也故夫一譽之及
必謝者必其無所私之之初一飯之施必謝者必其無所利
之之素聖人之仁形見之日而天下吾戴者非其形見之日
也其心無所事於形見之末而所召之速則形見其機也昔
嘗怪宣王咎已之急辭罪歲之觖望夫咎巳之急辭生於自
治之不足罪歲之觖望則又窮焉而尤天也而中興之雅實
先是詩序詩者頋以為中興之根本何也彼其心未有係天
下之心也宣王之機所藏者甚微而澤之及人者尚自淺也
藏乎中者甚微非力久則未易以著而澤之所及猶淺則亦
難乎遽孚雲漢之旱宣王之惻怛忠愛一旦而大彰彰焉天
下以是為文武成康之心也車攻未作復古之業就矣不然
遇災而懼漢唐人主如此者緫緫也彼其令下而民玩而此
則速中興之功未可以言語及也人皆曰雲漢之旱中興之
福也無雲漢宣王之仁不加損有雲漢宣王之仁亦不加益
而中興之機也是詩也故嘗為之說曰商非興於觧網而實
興於觧網周非興於扇暍而實興於扇暍宣王非興於遇災
而實興於遇災聖人之仁不外假以收天下而天下之歸心
則嘗有俟也天地之德非止於雨露而物則德天地之雨露
父母之恩非止於乳哺而子則恩父母之乳哺也愚固爲今
日賀而爲吾君勉也方今版圖未盡復也
主上踐祚以来江浙之間飢饉荐臻水旱相仍固斯民病也
而聖心惻然勤䘏民隐下减租之詔遣振飢之使却免錢之
請又斯民幸也愚則以爲是宣王中興之機也嘗讀孟子至
於鄒魯之閧有司死焉而莫之救孟子以爲是凶年不發之
報而不可以尤民至梁惠王移粟於民勤矣而孟氏又以爲
非先王之政夫飢而勿恤穆公固有愧也飢而惠之惠王稱
無政何也天下之事安於莫之爲者非也迫而爲之而不反
其本者亦非也是故以梁之政視鄒之政梁若可喜以鄒之
治責梁之治梁之及民末矣愚故因鄒之失賀今日之所以
得以梁之所未至勉吾君大之
章子林子名說
古人之名惟所遇焉斯取之矣非擇也商而上迭以甲乙命
盖雜紊而無章至於周諱行而名始尊然曰顛曰夭非美辭
也而取之以名春秋之世猶不厚乎名衞有石惡晉有戾
齊有陳逆楚有屈蕩周有史佚夫數辭者皆人之愧焉而至
不美者也而取之以名展禽解孤若是者則有取乎物之賤
者以自名下漢晉士方以名相高唐以来士無陋名名美而
人才日卑嗟夫專於其内而不張於其外急乎其外而不勵
乎其内古今人之異也宜哉吾友章子林子皆恥夫擇名之
不詳而請更於予予何吝於名哉而二子之請甚矣其非
古人之意也名不若人汲汲乎求治之心不若人姑徐徐而
巳耳盍亦反其本乎雖然二子以自治之請予又何可辭之
扵是名章子曰用中林子曰毅章子愿而固林子弱而浮以
其名之得微中乎心夫二子而由是焉反之斯名也其猶二
子之益友乎里名勝毋曾參不入彼里名豈是以凂吾孝哉
而君子亟去焉亦合内外之道也然則二子之請扵予予不
吝扵二子雖非古人之意是亦古人之意而已矣
朱甥子臧名說
吾兄有朱甥者每遇予持尺紙拱而問名焉予曰爾何若名
之問也人能美名名不能以美人淑爾身雖陋爾名人不汝
議也爾身之不淑假而以丘軻自號焉天下莫之予矣是故
古之為名姑用是焉别稱道而巳矣賢否不問也爾何名之
問也雖然童子而知問名可嘉也凡人之善自一念而為也
故患莫大扵無識學莫強扵自興爾知重而名則必知重而
身矣噫是念足以為善矣吾故名汝曰子臧而猶未汝字越
十年吾將汝考焉而不負吾名字汝未晚也
附錄卷終
