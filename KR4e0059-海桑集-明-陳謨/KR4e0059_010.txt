海桑集卷十明陳謨撰
祭文
祭先賢文
吳元年二月丁未朔越十一日丁巳曲江縣丞某偕郡
士某某謹以制幣牲醴敬祭于濓溪先生周元公惟公
接洙泗之淵源垂洛建之統緒萬世正學萬民綱常維
兹韶陽寔惟仕國罔極之恩存於從祀仲丁之日祗薦
苾芬敢以明道先生程純公伊川先生程正公晦庵先
生朱文公槎溪先生廖公配尚享
祭蕭繩武文
嗚呼自古亂離之世必資卓犖超群之才以保障其鄉
鄰盖郡以之而郡邑以之而邑緩急相須倉卒馳赴以
待夫烟塵之清當歲壬辰林嘯谷聚獸駭鳥驚自達官
貴人閭右族姓靡不奉頭而鼠竄幾越人之視秦人獨
君伯仲辛苦植立堅壁匡山之下屹澄江之砥柱而藩
落乎鷺渚之濱千金每聚而恒散一劔獨鳴而群譍故
雖四郊多壘然大夫不辱恒倚之以為重輕夫何丙申
之秋大盗由贑而至利君之財蹙君於死使君掃境内
於四三年之久乃不得少待須臾以迎天兵嗚呼自君
既死雖怨者忿者猶能稱枉不獨所與若所親至于行
路嘆嗟無論識與不識又不獨平昔之所感恩嗚呼夫
孰知天道好還天網不䟽彼大盗者亦既就戮于南兵
矣今君伯仲英聲凛有餘烈復何異於生存又不獨青
氊盡復閭里以為榮嗚呼君厚施不食其報不在其身
在其子孫後君者井實磊砢而英匡山之青嶄絶倚天
其元氣未可量也而况於蕭氏由唐以迄今嗚呼李德
裕冥報之論其詳尚可得而聞君聰明特達人也外形
骸游汗漫其能忘情也耶其不能忘情也耶庶有監夫
斯文
為孫景賢祭楊彦中墓文
嗚呼婚姻之故死喪之感尚忍言耶昔君不幸遭亂兇
余僅能視殯葬余之嗣君之倩復不能歲時以麥飯灑
松楸而徒屯種於濠梁始者葭玉之因依豈謂萍水之
荒凉耶余自華容再旅西昌始克携君外孫拜于隂堂
嗚呼余視茫茫余髮蒼蒼來奠鷄絮幾何星霜獨所幸
者君之令女與半子皆無恙也嗚呼其存者長尚鑒此
觴
祭四先生文
惟公伊洛正宗建安粹學發遺經之秘奥啟群生之昏
蒙惟此韶學元公過化仲丁明祀報罔極也大牲之禮
嘉栗之薦表誠虔也
禡旗文
維吳元年歲在丁未正月戊寅朔越二日己卯同知贑
州衛指揮使司事守禦韶州張某謹以大牢清酌致祭
于軍牙大纛之神惟國之大事莫重於軍旅而軍之節
度莫重於旌旗師行之際四方之星各司其局招搖在
上急繕其怒惟爾有神實司厥職方今歲事更始天運
一新永惟粤尉佗之境土未復漢伏波之功勲未建行
將率厲兵甲憑藉國威報效萬分惟爾有神式克相
之
雜著
松雲山房答問
青蓮居士金粟如來后身也嘗欲巢雲松於廬山金芙
蓉佳處又嘗於嵩陽玉女峯寄萬古宅於東溪松間司
馬子微稱其可與神游八極之表信哉復初上人有志
兹事結屋松雲中以逍遥肆志焉一日邀海桑外史外
史欣然入室分其半榻而髯龍雲將皆在二子者得上
人為依歸色甚矜奮髯龍曰吾長過千尺賢於丈六金
身遠甚吾故偃蹇飄蕭自全其天彼蹛林十八公僻居
朔漠徒擁腫猥大無所用之若五大夫者又低佪伈俔
詘汙秦爵置之不足道也雲將曰吾嘗超鴻濛混希夷
則莫我敢凌吾能翼蛟龍升之天蕰霈澤降之地倏與
忽吾其御冥與昭吾其握頃刻變幻萬莫端倪外史猶
然而笑曰二子志則高矣然以誇詡於上人之室毋乃
癡乎夫上人者卑卑而莫之抗故高矯矯而守之愚故
剛小江海於一勺大毫芒於無垠來而未始至去而未
嘗往有子之孤堅挺特而無頑鈍有子之虛徐卷舒而
無杳茫子而得列其徒者侈矣較輕重形彼我猶有人
間世之累焉惡睹夫上人之所存哉於是二子爽然自
失傾禮上人曰鄙人懵於至道外史教辭昭若發矇矣
願卒為弟子因請書之俾勿忘
答或人
或問詩至唐而拘四聲始有律之名律者取其可歌也
今人律唐之律若填曲腔然亦皆可歌乎曰曷為而不
可也夫情發於聲詩言志也聲成文謂之音歌永言也
五聲依夫歌之永十二律和夫聲之依詩歌固有自然
之律而聲律緣以起也李太白清平調詞李龜年歌之
王之涣二友不相下三人者入旗亭中約曰勿多言第
聆妓歌則聞多唱之涣涼州詞者久之又聞連歌之涣
他詩而二人者各一詩而止之涣大笑二人始服又如
東坡樂府才大不能束程度歌者猶檃括入調矧詩固
古樂府哉矧唐律哉曰或命唐詩為音可乎曰可曰謂
中唐無盛唐之音晚唐復無中唐之音然乎曰非然也
朱子論風雅頌部分盖曰辭氣不同音節亦異論風雅
頌正變盖曰其變也事未必同而各以其聲附之盖變
風風之聲故附正風變雅雅之聲故附正雅時異事異
故辭氣亦異然而以聲相附者聲猶後世所云調若腔
也盛唐中唐晚唐律同則音同謂其辭氣不同可謂其
音不同不可况盛唐亦有辭氣類晚唐者晚唐復有類
盛唐者乎嘗欲取盛唐諸家和平正大高明俊偉者不
分古體律絶類為盛唐詩其辭氣頗類晚唐者類為晚
唐之祖合為一卷中唐晚唐各為一卷其辭氣頗類盛
唐者則類為各卷之首中唐晚唐盛唐所謂係一人之
本者詩之正變則詩人之性情而辭氣不同耳使學習
之審如是晚唐可入盛唐不如是盛唐則至晚唐靡靡
而後已亦少補也問者退因謾書之
石莊對
盱永年胡子所居溪澗皆盤石㠝峭因以石名莊石生
夜見夢曰渾沌鑿麻姑立號稱勝絶其下為徤湖為䨇
溪我石氏族居之子幸卜鄰焉子無我漁我不子嫌子
實華謏我保孱顔以墨為莊樹桃李也以畆為莊豐黍
稌也桃李樹而私恩榮黍稌豐而家力饒不是之從將
必有故我族類至貴孰與萬石君至富孰與金谷園堆
簮笏以為庭藂寶翫以為室下者金帛視猶塊礫子如
彼取彼不尔嗇若乃侈軒楹之華充耳目之娱張承吉
植筍成林番禺輦珍牛僧孺譜第甲乙刻畫名姓米南
宫朝衣肅拜不恤物論無不可求求無弗獲而何辱於
予前所云云予一無當請必更諸胡子悚而驚灑而悟
長揖石生上坐賓右而復之曰夫取衆棄者物莫争達
人之高蹈也保無用者物不忌全身之善智也生宅是
間厥有歲年霜霰冰雹不爾變濤瀧湍激不爾泐烏獲
賁育不爾遷精衛披以靡愚公望而走而秦皇盱睢莫
能鞭也鈍而挫銳頑斯遠姦重厚以鎮遏静貞以定堅
若此者生所謂全身之善智也吾誠取焉取衆之棄生
亦無損無情之遊其遊乃天無味之旨其旨也淵若夫
為米為牛為張皆玩物喪志也至貴之極鬼瞰其室至
富之餘必與禍俱而况崇私恩以植黨與饒家力以愚
子孫吾必不爾也吾方傲璃素之樊圃生胡不明哲以
要我顧時俗以探我不金石以固我反邊幅以拒我乎
生躍然起謝曰鄙人失辭始虞子之侵軼我今乃不足
以辱子粤若有初知我者稀自今知者非子其誰繼今
定交欽予無斁生既退胡子乃請次第書之又命工啚
之以與好事者觀之
贊
自愚贊
天下之智者莫如龍天下之愚者亦莫如龍興雲致雨
以澤萬物智莫大焉涸潭洞以自晦制螻螘而若無愚
莫甚焉昔者老子之道以之故曰老子其猶龍乎高士
蕭德周甚好龍而以自愚副其字盖德不周者常自眩
求其能愚者鮮矣德之周自無適不愚誠愚乎斯知矣
高士有得乎是而寓興於畫龍者亦求老子之似耳昔
葉公好似龍而真龍降焉乃駭而走彼不知老子之道
故也高士於老子深矣吾知真龍將降爾室高士且飲
其珠光而拊其鱗髯也以為愚可以為不愚亦可贊之
曰
學天道猶夫龍不能如龍智斯愚之不足不能如龍愚
斯智之未充必周于德必脩乃躬至於變化飛騰絶溟
涬而超鴻濛則子之道吾盖不知其所窮
某太守畫像贊
中牟尊魯渤海懷龔史傳其政未覿其容(闕)不視此天
球金鐘陽和外舒神明内充望而知其被日月之光華
儼廟堂之肅雍霜栢讓其清操雲松引其高風斯所以
豈弟令聞而福禄來崇也
夾谷同知畫像贊
烈烈神彩堂堂粹容廉以律身而堅守勿易勤以蒞政
而允得其中寬裕不遺於細務嚴明一出於至公暫淹
留乎貳守實簡在於宸聰軾乎宜刺史之熊馬乎宜御
史之驄蔚蔚乎古名臣之風
楊主簿贊
舟崖倚空碧澗流雪天賦之䫉既峻而潔春日載陽藍
田暖烟天禀之性既粹且温其守身也如城其子民也
如母鍾乎天台之英遊乎群玉之府蓋不獨友天下之
善而尚友夫千古
參議余慤菴畫像贊
温乎春陽之煦物澹乎秋水之澄空也奕乎棟梁之與
柱石粲乎禮樂之與文章也勤乎藩屏之寄肅乎朝署
之容也鍾乎山川之間氣蔚乎朝陽之鳴鳳也昭乎明
體適用之學沛乎致君澤民之施固將輩稷契而友夔
龍也
文
興國勸農文
國家疆理南服一新版圖乃頒印章明法律以與民更
始爾贑一府十城獨平川最先被化城以安堵縣令於
撫綏德恐未至然心乎保障亦孔之厚矣爾父老耳目
固習知之今東作方興土膏脉起劭我農而勖之耕寔
政務所尤急者我農慎無以大兵之後自怠譬猶水旱
不測乃天之所時有也瀦防蓄洩在人而已一稔補三
凶昔固有之安知大兵之后天不惠我以豐年哉今歲
元日庚申晴越五日甲子晴春日晴元夕又晴越二十
日田家最占晴則又晴凡此皆豐兆决可騐尹與父老
同致喜也爾農侯主侯伯侯亞侯旅侯疆侯以夫耕婦
餉皆悉力可也或游惰逐末尚氣忿角闘争以妨務不
可也或不孝不友為姦為惡凶而家賊而鄉動干新憲
尤不可也昔時山有寨寨有主驅農入兵誅求供給困
苦不可言新朝首罷寨兵使爾得盡力於畎畆以奉公
上事父母育妻子德至渥也於是而𢡟不𢡟尚誰諉哉
嗚呼其明聽之其允廸之
韶州府勸農文
春序既半田務孔殷郡守歸自京都親承戒飭遵劭農
彝典嘉與父老民人宣明國憲俾爾灼知謹守庶幾保
生聚以力耕桑也國家肇造基業深懲近代覆亡之故
皆緣失於寬縦故禁密而罰峻者周禮刑亂國用重典
是也當之者靡滅慎之者曲全爾其敬哉郡守子育爾
民于今五年爾民幸生嶺外邊鄙不聳年榖頻登賦外
徵需又以遠見優今兹天時已兆泰和盡力南畆歲必
又豐唯當長幼相告語畏法奉公斯可樂其樂而利其
利爾其敬哉
戒賭文
友生某請曰生故家也先生嘗辱與先祖若父厚善生
今﨑&KR0706;歷落可咲迺爾盖有不齒之習多而慱為最下
今雖悔何及然猶時往來於心敢謁文示戒揭諸座右
得朝夕目在之可必改無過曩生大父承家業完富以
慱為游朋徒從之直戲耳其慱也微及生之父家口益
落乃肆焉以慱為真其慱益甚其身益貧而終莫省悟
生今遭大亂出百窘無一瓦之庇一壠之植缾不宿舂
箱不貳襲然視乃父之慱又大甚焉鄉之賢人士不與
齒親戚不與齒久矣盖方慱時目不覩山嶽之嶙峋耳
不節鐘鼓之高下身不知寒暑飢飽之御宜又烏有夫
所親所知禮文還往緩急酧應哉其不為人齒宜也不
惟不見齒又加怨隙焉夫今乃知慱之害而家凶而身
如此將痛懲而力慙之惟得文以示警幸甚余聞生言
既嘉其知悔能改又嘉其尚文悉書其悔辭而祝之曰
人孰無過作妄為過而懲其過而斬其妄君子所貴也
昔周處能除三害史稱之後世以為賢夫南山白虎沔
水饞蛟生之力亦末如之何若夫為鄉里之患生則素
未嘗有所患者獨慱耳改之不難誠改焉脩身慎行讀
書務業孰不稱生之賢乎然則生不賢於周處矣乎其
勉旃毋忽
殤解
御史王君子啟改廣西僉憲再調守蜀重慶州謫淮西
香泉監年過五十無後大懼不孝在監時洪武十二年
生一子不以被謪為不淑而深以有後為榮慶孩而名
之曰淮西奴十三年夏四月役滿抱嬰還鄉六月襁褓
得疾嘔泄死以槥易瓦棺堋于祖塋側伯父子與銘其
磚甓而子啟哀涕不已幾致子夏之過㒒解之曰未三
月不成殤四月至七歲為無服之殤無服而哀踰時非
禮也不能無哀而有節焉斯禮矣魏人東門吳年四十
僅一子喪之而不憂曰吾嘗無子今子死乃與向無子
同吾何憂焉夫子夏之喪明過於愛東門之不憂過於
達皆不能以禮自制而子啟無是也則既幾於禮矣而
㒒尤欲解其哀者殤子出於晬試之後不得為無知昔
顧况喪子非熊哀悼云老人喪愛子日暮泣成血老人
年七十不作多時别非熊地下聞之泣訴冥官得復為
顧家兒三歲即具道其事嗚呼死生往復如履康莊庸
詎知淮西奴不復作御史兒邪子啟為政豈弟而神明
所至能其官庸詎知天之報施善人不在是邪故曰天
不可必乎仁者必有後作殤解
海桑集卷十
