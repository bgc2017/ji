海桑集卷八明陳謨撰
墓誌銘
劉深林先生墓誌銘
先生諱楚蘭字芳叟學者稱深林先生系出漢楚孝王
囂十四世祖後周淮南制置大使始自金陵徙吉之泰
和高祖濟贈承事郎曾祖天定宋理宗朝以尚書擢第
累仕至朝散郎寶慶知府祖崇甫宋文林郎岳陽軍節
度推官考䋲武宋亡元興隠居講學非程朱不宗學者
稱琴軒先生繇仲子如川官承直郎永濟倉監支納推
恩贈承直郎吉安路總管府判官妣蕭氏贈恭人先生
其長嫡也聰穎沉毅善智謙冲博涉經術惇隆孝友事
府君愉色婉容洞洞屬屬然未弱冠服恭人喪哀浮于
禮睦姻仁族不以歲歉愆虧府君繼室王氏羅氏事之
如一王息女六及笄且歸悉為營資裝常割其室奩中
助之至元初天下舉茂材慨曰吾宦譜由漢迄今四十
五世吾不可以布衣老因偕群季入燕用薦授建昌文
學考滿勑陞吉水儒學教諭無何以群季隨朝府君年
老辭禄歸養益肆力於學尤深於易壘土為園室覆以
茅名翫易齊别築樓亭奉親樓曰風月無邊之樓取曠
遠無滯本元公意也亭曰四時佳興之亭環植嘉木花
草鑿池引泉取純公語也府君逾八袠日與鄉之耆夀
俊為九老會每佐食視具必整府君歡適焉弟監支納
由過用愆虧貲産償不給知吉水馬侯承檄督徵窘迫
甚至先生為侯規畫且捐已貲助之償㒒始壯時當泰
定甲子府君之喪觀焉凡沐浴飲唅之儀絞衾歛殯之
制衰麻䟽數之等内外哭踊之位若葬及祭不豐不約
大致準朱子家禮皆先生講行之鄉人考禮者得有所
觀倣焉其後攝鄉校施馬帳凡親承議論者悉有所弘
益先生沒四十年孤城始以狀求誌銘以㒒知德深也
㒒行且七十表先進以儀來今不敢以鄙拙辭先生生
宋咸淳二年丙寅終元至順元年辛未享年六十有六
娶通判袁氏曾孫女生女一側室胡氏生子一孤城也
孫男二先生沒時城方四歲喪葬皆弟季通董之易代
之際遭過軍發闕將以某年某月某日改厝於某之原
銘曰
知進退存亡之幾者易也謹冠昏喪祭之節者禮也
易以幹之禮以維之幹強以茂其支維張以達其施
懿哉先生壯德之機時則雍熙我思遯肥孝友是師
幽光遠而
鍾廷方墓誌銘
洪武二年己酉某月贑平川鍾君廷方卒享年六十有
七某年某月還葬於麻田九年丙辰春余荅邑大夫之
聘舘我于泮林其孤應雷職訓導始以父行乞銘嗚呼
可感也夫先是乙巳余避兵劫旅平川一年嘗聞廷方
先君子儒而俠藏書萬卷時從借讀之領客升堂恣所
觀閱有手澤尚存者有新若未觸者且曰父死時戒云
吾無以遺汝汝能保藏書不墜箕裘吾瞑目泉下矣廷
方守家訓讀父書沾沾惟謹嘗奉太醫院檄試邑醫諭
又嘗攝邑文學其後常守職前廊頗僻於書遇家藏未
備者購之不吝或偶乏貲寢食不安其母至脱簮珥助
之乃已琴譜丹經奕數星術亦旁通而篤嗜之先世遺
文手輯成帙名一家機軸名公詩詠采而錄之名治世
雅音廬陵諸先達顧學皆親炙慕用不倦學者稱束巖
先生尤篤於墳墓九世祖進士以宋慶元甲午葬一百
四十三年風拔其宰木墓遂毁廷方易棺衾重窆之大
寧路儒學正揭軌表其墓母謝氏有元後至元丙子
葬五止砦貴溪縣丞楊升雲為墓誌文二十二年丁
酉地墳泉發神弗妥安乃改卜儒林郎之栗里進士
劉楚復表其墓又十二年戊申廷方復思吉卜買得
廢壙於屋山下長坑之原改葬焉或嗾坑近不逞者
誣以發闕縣斥其誣而府信之勒縣窮治廷方父子
兄弟不勝其楚皆自誣伏繫獄廷方憤憤成疾會提
刑項公霦行部至邑廉得其實坐訴者誑官妄認他
廢壙徙之遠鄉而廷方先死矣嗚呼古之不易墓然
或嚙或崩則遷之治之禮亦宜之廷方孝母葬再易
而以孝嬰禍死識者盖痛惜焉曾祖紹安文林郎知
汀州上杭縣祖斗元贑儒學正父端孫字炳文娶李
氏先卒子男四應龍應麟應雷應奎女一孫男五女
五有雜文詩藁藏于家銘曰
生能讀父書父曰汝不吾辱死從母於地下母曰
吾不能汝福被誣得直善報速年幾七十夀匪促
子孫蟄蟄似以續嗚呼孝哉銘可讀
王祖母謝孺人墓誌銘
王氏承重孫華生偕弟巧生麻衣雪涕請曰祖母將葬
未有誌銘則不成乎葬敢以通家楊緝狀乞銘先生不
賜鄙夷用光于幽余閱狀按孺人姓謝氏贑興國縣北
故家世與王氏姻婭生前元大德五年辛丑二月年十
八歸王敬翁是為廷震居士冡婦廷震早喪事姑劉氏
孝謹姑年衰齒落病久成痼一膳一藥皆手自調餌承
顔順志朝夕扶護凡十有二年姑亡未亡時族姻婦人
皆疑病染勸使居外輙拒曰為婦而棄姑禮歟吾不避
也衆大慚卒無恙甲午夏大疫家人死三四復有勸之
者乃曰性不畏病堅不去亦不染其至性慈孝如此先
是壬辰盜起攻劫敬翁將避地黃耉莊而徘徊顧忍孺
人切齒曰身存子孫存患無家乎遂決去果寇至家毁
而屬完甲午敬翁卒戊戌紅巾陷贑圍縣城攜家依劉
氏聚居同患者五六家月餘糧盡僅僅能飦粥然必與
同患者分少而食之其保家恤患如此烏乎孺人生二
十四年而哭夫六十五哭次子七十三哭長子孀獨二
十三年諸孫色養怡愉享年七十六終於大明洪武丙
辰二月居常守婦道謹教子若孫勤甘貧無怨處困而
亨壽考安榮可謂賢母矣子二德成俊成女二淑柔先
卒齊娘孫五華生字明道能詩巧生字本道為縣學生
從予游福生王生善生善生俊成出也曾孫二丙辰十
月葬瑶下洞銘曰
其晝哭也人曰母有令子其晝夜哭也人曰母有賢
孫侃侃其貞粹粹其温音容遠而懿範具存霜風露
薤冬日背諼哀哀慈烏過者忍聞哀削承重負土成
墳瑶洞之原同穴夫君體魄攸寧式昌後昆
鄧大椿墓誌銘
士君子出官不幸而得巖邑宜死處巖邑而下無以芘
其民上無以承乎公宜死雖上無以承乎公而下苟可
以芘其民則雖死如生吾於彭水知縣鄧君大椿見之
始君以終場舉子就徵洪武四年授四川省合州石照
縣知縣賜銀帶朝服及至官蒿萊滿目君肇立官署招
徠流亡勸農興學職所當為者靡不興舉無何革併郡
縣石照遂廢改除知重慶府涪州彭水縣縣介蠻獠萬
山間俗習異中土刀耕火種棲巖遁穴飢則殽獸糧蕨
以為常知有人道而不知有仁義君以禮樂之化陶其
善良以刑法之懲鋤其強梗民相率服化先是隣縣黔
江有丞姓方者以本縣舊管軍籍申達事未施行而黔
江併於彭水至是旨下君盡得其軍以遣軍有姓陳者
又於兵部誣彭水民為軍甚衆部遣彭主事至急於得
軍虎威以逞君力争民不可以入軍主事徵益厲君度
不容展則曰吾有死耳良民不可籍也籍良民宜死不
籍民亦死遂自經府以事上聞即曰免彭水軍民感其
德配享君於城隍祠且家繪像烝嘗之洪武五年壬子
十二月也十一年戊午其姪性善始獲走數千里歸骨
于故鄉始君之死同僚移文泰和至再而性善牽掣不
得即往至是所賜銀帶已送還官而性善寔來然君之
行李手畢與其同僚祭文士庶哀挽皆完以歸亦可嘉
己君生前元延祐四年丁巳五月十六日享年五十有
六父茂弘祖宗可曾祖光先系出宋神童有興之後母
曾氏娶羅氏繼康氏子男一人仲煥孫景元俱先卒今
以性善子祖元繼仲焕之後洪武十二年十二月葬于
城西南圳之原銘曰
生以科第發身非碌碌死有祠祭于盈川不為不榖
葬而從先人於地下斯為不辱嗚呼其人如玉
楊母嚴氏墓誌銘
友生楊清將日月合葬其考妣拜曰清先君辱在邵庵
虞先生銘文而先母刻辭有待敢狀以請又拜曰先母
棄孤五年遭亂且窶不克祔不孝不天無所逃罪惟惠
光幽壤庶其不朽按夫人姓嚴氏諱端字幼莊曾大父
驤甫宋節幹大父瑞老父繹母吉安府判䋲武劉公女
夫人其次息也最鍾愛自幼出傳及習女事率優諸女
兄母嘗曰此兒不凡他日必為人賢妻令母年十九歸
楊遠是為翰林待制吟窗先生仲子待制起家科第顯
宦而最貧生五丈夫子皆賢遠獨明經教授千里外用
助旨甘夫人為介婦長能佐冡婦奉養不計有無姑郡
君素多疾能質釵釧資藥餌終三年不少怠郡君沒繼
郡君者事亦如之年三十二遠卒晝哭如禮能治麻絲
躬織紃以訓育幼穉底于成人待制嘗稱斯婦早孀貧
苦生事最落最甘守衆婦弗如也至正壬辰兵亂四起
夫人間關挈幼迯難採拾備晨昏復能倉卒看客不厭
凡居孀二十七年亂離半之貞素有恒常稱未亡能執
妻道矣兒冠襲箕裘女嫁守衿鞶能躬母道矣其斯以
為不辱生丙午三月終甲辰九月男二長清也次美以
待制命後第三子仁好古學有才名後夫人死四年客
死袁州女二長適劉禮次適陳巖俱儒士孫男二敏寓
孫女一銘曰
婉而堅以永年孀而貧子以賢閭不待旌不辱清門
榖異穴同吉壤在原有相之道啟爾後昆
元故隠君峻極郭先生墓誌銘
郭氏之先宋仁宗朝有郭源者歐陽公薦其博學有才
累徵不起子素孫賁贄皆知名當世傳六世至宋傑領
丁酉鄉薦又一世曰獬曰麟皆捧鄉書曰蠡補太學生
則隠君高祖也隠君諱宗字宗大學者稱峻極先生曾
祖方子祖傳道吉安路泰和州儒學錄父建中建昌教
授初授永明縣主簿以疾未任改授道州路江華縣尹
命下於身後隠君天資冲粹文雅謹敇乍見肅然不言
笑既乃亹亹如霏玉屑聽者屬饜為學沉潜有歸宿通
詩經得六義䆳深處侍江華公建昌時進士謝南窗先
生詩經巨擘也甚稱譽之每賞詩卷不下五伯江華公
去取高下君從旁贊其是無不允者榜外者或來面質
君歷指某失經旨某失問意莫不媿服而去至正丙申
大比里歐陽銘中選謝且拜曰嘗讀先生詩義於楊自
立許雖私淑猶及門也其學術之正有如此者事江華
公與母劉夫人孝養兼至喪葬依朱子家禮無違事叔
父粹中尤盡養沒喪具皆已出女兄適楊公明生子自
立甫六十日女兄死抱自立鞠于家長則訓迪之凡十
七年妻以女而厚其貲其后自立洪武三年以春秋舉
進士官至杭州通守皆君之教也其篤於倫誼有如此
者壬辰亂起悉焚劵已責烝嘗外喜積粟待荒糴翔湧
即减直以惠旁近窮冬雨雪必散薪米以周里之貧者
歲以為常邑大夫有願交者禮君以上賓君亦時時陳
善以輔其不逮嘗有姪誣其叔而官信其誣者君力陳
大義以直之叔得無罪姪亦感悔又有募卒歛錢為新
官贄儀以為舊例者君偶語及之新官謝不知即行禁
止卒七十餘家咸德君儒士譚師韓疫死殯城東水暴
漲漂其棺將入江立捐金募善水者以紼維棺于樹疫
平語其子葬焉其急義如渴有如此者烏乎隠君大致
彷彿槩見他多殆不勝書余與君為同學友情誼篤至
獨所慨者俱不利場屋以老君常在場中見有不能舉
官題註中者君為誦說敷陳無遺然君迄不偶將非命
耶第君仲子洪武五年進士惜君未之見爾君娶劉氏
生宦族有賢行繼謝氏尤淑慎執婦道子三人長謙辟
不就官次晉由進士官永豐教諭陞朝為中書掌記再
調寧晉知縣次升女二長適楊自立次適蕭伯徽孫男
三興吾興讓興文生元大德五年辛丑終元至正二十
五年甲辰葬千秋鄉四十八都龍門楓山之原葬後十
七年謙等以教諭廖謙行狀請銘隠君於予五年以長
兄也誼不敢辭銘曰
老於窮經曾不得夫一命也勇於見義寔存心於愛
物也行隆誼篤直求之於古也江華浚其源寧晉楊
其波入世莫之京也遠矣哉君子之澤也
羅大可合葬墓誌銘
羅恕記憶其世系世德約略請曰恕生不辰遭亂轉徙
犯瘴毒竄龍南幸不死不死而家譜亡逸墳墓不治先
美弗彰猶死耳惟我考妣實忝姻婭宜在紀述㒒奚容
辭按泰和羅氏五季繇金陵逮徙宋徽宗大觀間貲産
甲戴分財以祭田為先契劵立戸致政具可考數世至
吉成府君諱克昭生三子伯英伯夀伯霖皆讀書知名
倫魁張槐應與友善伯夀工八韵賦有聲場屋嘗刲股
起親疾於垂死事聞于朝授某縣主簿官易其所居坊
曰旌孝士大夫榮之伯霖諱國雨娶康氏有淑德生子
二見可大可吉成死伯霖走名地師司馬頭陀得吉宅
于千秋鄉牛耘田師云法當退十年大進且生賢嗣果
八年生見可又云後十年再見果生大可諱德生未五
歲而孤母刻苦守志訓育成人娶劉氏能執婦道柔慈
貞潔相大可奉母備極孝養母七十七而終喪葬靡悔
憾夫婦辛勤營家貲復累千金居城東善居積篤倫誼
厚親姻施貧窶遇丹青名蹟不吝以蓄之延納應接賞
弄㤀疲絲管之聲恒溢闤外豪俠狎經倒屣傾盖挽不
聽去為别墅占龍洲勝處嘉葩異卉春敷秋啟時節嬉
遊前賓從後伶歌扶携雜遝日一金費不屑也可謂太
平幸民善樂生者矣生丙戌某月終某年月夀七十四
妻劉氏生某年月終某年月年六十二合葬龍洲之原
手卜之藏子三長惠次忠次恕女二恕字寬則粹表温
克處盛不浮居窮益堅其眷眷刻辭用意久遠克念爾
祖足稱令子銘曰
大觀之間勃以興旌孝表樹聲繼騰青烏白鳥神依
憑二惠競爽季遠承賢哉伉儷福是膺刁間已矣奚
足稱唯勤唯施昌雲仍令子紹述善日升刻此貞石
來者徵
袁寧窗墓誌銘
大明洪武二十年丁卯正月二十五日居士袁公寧窗
卒是月某日將葬其孤子務敏以其壻劉允文來請銘
予辱交深厚不敢辭按公諱澄字以寧生前元大德七
年癸卯正月十二日享年八十有五父得雲祖川量曾
祖山則高祖士表登嘉定戊辰第初任夷陵尉五任至
建寧府通判公賦性純厚敦尚禮法衣不貴華食不事
希篤於姻族義於朋友處家毅以和未嘗聞叱咤之聲
教子孫勤以儉胥為良善之歸平居暇日園涉成趣蒔
花藝果移接必時溉養愛護不煩不略得槖駝之術性
不嗜酒高堂廣席必為尊賓但濡唇而已然至其調笑
以游賭棋握槊尤善取勝不可第二其風致可想也允
為太平之幸民矣娶劉氏生子三人長務本未娶而卒
幼務學嘗試吏亦先卒存而備養者惟仲子務敏而已
務學娶胡氏無後務敏以次子睿後之公生女五人允
文其次壻也孫四人恕睿謙勤孫女四曾孫男七慶倫
魯愚彬偉俊曾孫女五卜兆嶺岡之北坎山午丁向銘
之曰
袁氏之先顯于大唐宋三百年科第相望蔚為名宗
冠于西昌有元盛時隠德韜光享有福慶寔為寧窗
一子送終諸孫成行體魄之安惟嶺之岡以相後人
其藏允臧
元故隠士怡如曾先生墓誌銘
隠士諱說字怡如考素先生世居吉之泰和城西為儒
宗生子三長申如次恂如皆為士次即君幼從鄉先生
嚴偉齋授尚書壯游場屋不偶於有司科廢乃薄游漢
沔間為人尚節氣有膽量論議無所顧忌常傾其座人
性嗜豪飲不善治生或勸之輙曰業一經足矣達觀物
變脫略形骸尤樂施予嘗恨力弗逮偶蚤出城南橋拾
一嚢揣之楮幣也藏而微步江滸果有倉皇來者跡之
至橋上悵然不言色慘慼甚君問故其人泣告乃覈所
遺數幾及私何印而後衆啟囊騐之良是悉還之其人
三一以&KR1180;一不受其為人立心大率類此壬辰淮蔡盜
起癸巳大饑雖崎嶇而不失其正甲午夏得疾忽召家
人無少長咸萃取酒饌屬别或戲曰公既别死在幾時
曰將不及芒種節家人恐索治命第曰吾有子更何言
飲以藥叱怒唾罵至日又問己時及否衆紿以明日不
信力疾杖策至歷所跽而觀之衆曰公真狂邪曰不狂
視官歷得不敬乎還寢搖首而逝生大德戊戌九月二
十五日殁至正甲午五月享年五十有七娶程氏己亥
三月七日生辛丑十一月某日殁距君死八年享年六
十有二子二長曰學程次曰學曾女二長適士人次笄
而殁余丙午始旅韶州復與程會程旅韶已四年由孝
廉茂材膺部使者察舉將由韶入京乃泣血請曰程不
孝不天父死時方負米興國二百里外及得報歸稿葬
已七日罪一也母死時流寓章貢道梗不得歸不克知
罪二也今將合葬於馬&KR0008;崗先塋之原然後如京幸哀
而誌之銘之庶異時為曾氏裔者得有所考而程之罪
亦可自白余與程戚姻家於其祖子孫三世契也其何
能辭銘曰
人之所難非義勿取孰拾道遺必訪其主人所尤難
視死如歸孰能觀化先處其時其惠也曾不廣其智
也曾不施種而弗食孝廉是基馬&KR0008;之岡玄宅孔宜
人曰幸哉有令子噫
徐主簿旅殯誌
丙午九月既望韶曲江主簿徐君清源卒于官翌日旅
殯于水西之原廬陵陳謨誌之曰君浙江嚴州人以家
學春秋為時明經師既取科第會世變隠居教授從者
日益衆金陵建都以文學應辟授曲江簿即日就道訖
六月到官令尹謝君彦剛自慶得賢貳太守朝陽錢公
待以客禮過郡治為下榻焉君為人氣直而言毅朋友
言笑少不可意面折不能容又自金陵隻影冒犯炎毒
水陸數千里入瘴鄉不習其土宜視事之初率書空咄
咄大非畎畆所存未幾得疾三醫狎至衆藥襍進君亦
自可否然後御猶日對客力疾不倦然食日益寡體日
益浮調護百至無如之何韶府參軍王公眄睞尤篤是
日需大藥通市無有參軍急送似已不能言猶強曰惟
簡夫知我太守臨卧内淚雨落不自勝問所欲言不能
應但搖首拭淚而已是夜三更卒殯之日太守以少牢
躬奠城外令尹以下悉為位弔哭嗟乎士嘗以得一命
為榮幸若清源者其榮辱得失何如哉得年五十有四
别字艾軒數四介余為之記余有諾責媿負矣乃誌其
旅殯而銘之曰
嗚呼艾也畜之奚翹於三年而越人之不期嗚呼艾
也服之芳烈於椒蘭而靈均之不知獨移根於韶石
望重華其遠而為龍為光彼菉彼葹嗚呼艾也而止
於斯而止於斯天實為之
墓表
謝烈婦墓表
金華吳穎侍其父德基之官南康遂游于韶州亟亟會
于朝陽錢史君家泣誦其母秉節投崖死時事繇戊戌
至今九載凛然如生史君悚異之既又出宋濓陳樵所
為墓銘若傳請曰傳以藏於家銘既納諸壙而墓門未
有表也敢泣血以請史君嘖曰表之實甚宜迺表之曰
母謝氏名黻奴既歸吳食貧能力婦功奉尊章節烝嘗
不愆以恪相夫教子悉有恒凖戊戌三月建業出師取
睦州能先事熟慮謂取睦必窺婺與其夫决去就誓必
歸母家葬池魚腹中决不受汚十月見潰軍血衣東犇
不絶夫又遠外即携季女從一婢負幼雛以迯及入金
華山婢與雛俱失獨手牽女且行且泣曰死而死耳身
不可失也會游兵四迫度必不免捫蘿而上臨壑谷深
不測擠女先墮而身隨之十月七日也浹旬穎蹤跡得
尸面相向色不變生某年某月年三十有九男五人曰
穎曰穉亡其三女二人亡其一一適張道三尸同椑祔
於向嶺先塋之原則是年某月某日也嗟乎黻也安能
與夫處其死危能同其女踐其言社稷封疆之臣反媿
之可謂烈也己銘曰是為金華謝烈婦之墳毋觸爾塋
毋樵爾薪爾閭必旌世萬子孫
哀辭
張氏四烈婦哀辭
韶陽教授張克讓出其叔父家問示予具道二十年中
險阻艱難死生契闊之故而可嘉可傳者則乙未金陵
城䧟一家妯娌四人各赴水死曰俞氏葛氏劉氏向氏
葛則克讓妻也今十有二年恐來者無聞求為書之嗚
呼城䧟家破玉石俱焚者可勝道哉若四婦人可以為
烈矣嘗讀遼金史當其國亡時婦兒能引决者居多豈
具秉彝乃爾偏厚耶歐陽公作五代史載一婦人携其
兒暮投村店不能容苦求寄店主怒牽其臂而出之婦
泣止道傍曰我為婦人而此臂為人牽耶即引刀斷之
遂名千古公盖為馮瀛王發也先正有言慷慨殺身者
易言丈夫死易而義難耳若乃丈夫猶以為難婦人顧
有以為易者不亦可嘉乎予既書四烈婦使傳又從而
哀之曰皇天平分四時兮群芳以敷妍風佳時兮出其
闉闍式金式玉兮如舜如荼誰實為此罪罟兮赤狐黑
烏太行嵯峨不可躐而躋兮又孰决漭而馮虛從饒娥
(闕)妃兮何必懷此舊居世短年長兮將焉識夫毁璧
而棄瑜矢余詞以重些兮詔來今其忘諸
蕭晉兄弟哀辭
晉及其弟履自上世皆居西昌州城之東匡山之下科
第簮纓歷唐宋相望不乏元興晉大父始徙居城兄弟
幼爽慧稍長即治家覈以勇及壯有大志視鄉里齪齪
無可語至正十一年所在兵起晉履謀曰自為一國以
待四方之清徐擇所歸豪傑見也遂受監州達侯命入
匡山起鄉兵得自制州之地三一焉起援傍邑若大府
若外郡無出不捷晉闊略任俠尤鄙小廉曲謹遇不可
意愛一茗一勺至急義即傾家為之諸有警苐承州府
命朝至夕行軍賞餉需並出已無所軒輊是時有仕而
不得上者侯以西鄉委之費一毫以上皆取於州以故
州之常賦義財盡歸西鄉而晉僅得擅有東鄉兄弟常
以私帑足軍用州之屢危而卒賴以完者晉履力也嗚
呼孰知侯死而晉竟以是顛覆其家耶高昌全普庵薩
里奉旨征袁次泰和用怨家言將奪晉産而殺之晉先
幾遁去逮捕履及晉二子殺而有其財賣其孥嗚呼晉
又安知後禍之酷迺爾耶自晉之遁姦貪者蹤跡萬方
莫獲最後以為瘦死信州則晉既死久矣雖其孥若家
人若親懿亦皆死晉必矣獨時時南北行道之言猶不
忍死晉或曰晉在某所會或曰晉官某郡噫鬼耶夢耶
予重哀晉尤不忍死之行道之言無恩讐也其信然耶
昔者東鄉保晉而安民不見吏今山寨誅求十倍於前
民思晉德不忘何啻螟蝗蔽野而念雪藜藿不茂而懷
虎也然則晉宜不死昔者歲大侵吉郡飢晉以府公命
泛舟之役往餼不絶盖至今有泣下者曰比荐飢死孰
有能粒我斗升如匡山者乎然則晉宜不死高昌奪晉
産纔二歲今漢王靖亂南服晉妻携二孱孤哭訴冤于
庭王義而惻之立還其産復其戸厚衣以布雖䧟虎口
旋遇父母豈非天哉然則晉又宜不死晉於防禦封疆
外有宜不死者三嗚呼孰為不慭而死之耶死而死耳
其不死者果隨以泯耶予雅知晉其不幸而遇禍也夫
人能哀之其尤不幸而不遇於今也則獨予哀之耳若
履者大致皆同獨死生異身後異盖不忍言不忍言者
是為哀辭辭曰
孰為亂階而使汝匡山摧孰為旅墳而使汝䰟不歸待
時之清兮時不及而孔悲人皆謂已死兮予將然疑獨
復不死兮誰生之汝有嗣兮不死在斯得之於楚兮不
猶勝失之於齊耿中閨以寂寂兮緲相待其猶婺嗚呼
自有古義士兮胡為欝欝不得施時無馬伏波兮飲恨
當告誰䰟魄而苟毅兮尚其茹此辭
黃巖知縣袁君哀辭
余讀豫章丁子木所製袁禮亨墓誌何其悲也禮亨士
人也洪武十五年詔徵賢人君子共論治道以安民生
天下雲會應響凡被試用者七十餘人率授各道提刑
按察司僉事禮亨得試杭州府錢塘仁和二縣分司任
是職者率新進驟升多不稱選未幾例革去而禮亨改
績獨優得改除黃巖知縣在任能首正版籍分為九等
而賦役不至困窮民能掩捕海島私販盜劫之尤者二
十五人而海邦以寧有承差李甲持布政司檄督運秋
糧揚揚坐堂上摧拆良善勒取財物君收治下獄然後
申稟而一縣股慄君起家任僉事一年任縣尹一年洪
武十七年正月五日朝京死矣在官之日常淺志蹙蹙
不獲伸然設施已可書如此抑不知七十賢人如君者
幾過於君者幾而君已九泉不可作矣君死京城公生
街南旅舍從吏告諸給事中遂以聞土怒其必有故命
御史鞠之得君長子務高首實病死乃免嗚呼不惟眷
顧於身前將有大用尤能憐恤於身後懼其不白可謂
兼盡其寵矣哀之以辭曰
悲哉乎生非不逢辰兮雍熙文明非出小試用兮分司
持衡朞年而考績兮庸劣亦其雜紛夫何君子七十而
升兮而君也軼乎其群超獨尹乎黃巖兮將漢史之所
謂能僅一載而入覲兮胡為遽殞其生給舍以聞兮當
宁為驚令子首實兮天威以澄嗚呼悲哉兮是亦顯榮
歸骨以卜宅兮嶺岡之原矢予辭以寓哀兮亦將有感
於斯文
海桑集卷八
