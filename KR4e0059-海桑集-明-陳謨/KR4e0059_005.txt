海桑集卷五明陳謨撰
序
贈趙文學序
臨川趙文學字德容源深於玉牒學粹於四詩僑寓番
禺有年而慈闈故留臨川嘗負米數千里外且逮養於
斗升之禄矣然未足以為太夫人榮也洪武四年秋番
禺試藝者若而人若書易若春秋與計偕者累累而是
而以詩貢者獨文學一人焉嗚呼異哉然則其素所藴
蓄可徵也已臨川之多士有不稱願以夀其太夫人曰
幸哉有子乎今而赴禮闈取高科登膴仕太夫人在堂
不曰是能嗣續不辱其世者乎番禺之經生不曰正葩
之學不當如趙君乎雖然文學不鄙余老而求贈言余
既嘉其已獲者足以榮其親而尤願望其立於位者深
足以為親榮也是以叙其卷端
贈進士羅子理序
羅倫子理舉進士上春官余嘉其堅窮苦節智日益明
足以受任而堪事則告之曰士尚志而已志不苟則學
充學不苟則行達凡苟其行事以速官謗者其志其學
蓋蔑如矣昔者運遭叔季事在轇轕談經者絶響于時
衆廢而已獨業衆譁而已獨持得二人焉其一楊自立
子淵家於春秋其一倫也家於易二人志同學同行同
且誓將無不同者洪武三年子淵誕先甲科入贊天官
聲實表灼每重王貢之嘆而倫亦次年奮於暫蹶及於
先鞭誠不負初志者嗚呼倫也尚勖之哉由三十寒暑
布衣昆弟講切之勤一旦蟬聯玉暎以明經顯聞于時
非偶然倖致者比而弗加勖可乎吾聞倫始祖希五代
時繇金陵徙泰和凡幾傳至宋大觀間曰吉成贈致政
生三子次伯夀擢第官盧溝主簿嘗刲股起親疾以孝
聞官易其所居坊曰旌孝坊事載郡志季伯霖有隠德
狀元張槐應與交莫逆倫其曾孫也盧溝府君逮倫纔
四世傳不云乎必復其始詩不云乎無念爾祖倫往矣
尚勖之哉前之窮養者無或苟矣後之達施者宜無一
可苟展也子淵幸以鄙辭質諸其以為否邪抑然邪
鮑參軍集序
總制俞公子懋刻鮑參軍集於懋齋介僕叙言叙曰參
軍名照字明遠照或作昭則唐諱武后而改之也宋文
帝元嘉中參臨川王義慶軍事時太尉袁淑文冠一時
王請為衛軍諮議照與同列號為極選然則古之摻任
閫外籌策幕中率多名勝之士若參軍者尤風流文雅
傑出等夷者歟考諸大雅有曰文武吉甫美其文足以
附衆而武足以威敵也而或者角文武兩途互相詆訾
豈通人之論哉今觀俞公鎮撫永新威德並著顯有吉
甫之風而平居暇日雅喜詠參軍詩殆曠百世而相與
友矣嗟夫唐以來詩人唯李杜為大宗然至少陵贊白
也無敵則獨舉參軍之俊逸嫓焉夫俊可能也逸為難
俊如文禽逸如豪鷹凡能粲然如繁星之麗天而不能
廻狂瀾障百川者以能俊而不能逸故爾史稱照古樂
府文極遒麗遒斯逸矣麗斯俊矣微少陵不足以知太
白微太白不足以擬參軍也雖然文以氣為主以意為
輔以辭為衛讀斯集者翫參軍之辭必求其意求參軍
之意必尚其氣始參軍謁王欲貢詩言志或難之勃然
曰千載上英才異士沉沒不聞者安可數哉大丈夫藴
蓄智能可使蘭艾不辨與燕雀相隨乎即奏詩王大竒
之此其氣何如也蘇子曰方高力士用事公卿争下之
願出其門而太白使之脱鞾殿上此其氣已蓋天下矣
此太白所以配參軍也善觀者其亦有取於斯
贈楊員外序
為士而由進士發身天下之清流也為進士而獲班朝
署天下之極選也以天下之清流膺天下之極選幾何
人哉有能濟兹者充而達之若内及外其於為政也何
有楊君子吾洪武三年進士也既取高科即登吏部勤
謹而和緩練習而疏通凡天官之屬藻鑑精覈樞機周
密曹務劇而咸理敷奏明而常允者君以主事之賢書
諾居多以故令聞尤著洪武五年諸蕃宣大臣類以幕
府闕員為請上乃命中書遴選省屬往承其乏而君以
選陞廣東省員外郎九月抵家第展墳墓即就道㒒請
贈以言夫服領以南方面之重控制海表國朝平定其
地斬伐鯨鯢擁護良善使蜑䝤鮫人之室胥為輸賦納
貢之區然而地大物夥不尚有當興除利病者乎化暴
鑄頑莫若尊賢興學今兹連歲大比多士賓興與内郡
等夫其雲蒸而雷動鯤從而鵬飛者良由聲教之漸被
者深也然而不尚有當振厲鼓舞者乎行矣子吾推其
所以贊治天官者而悉心以佐理藩府可也吾見總總
焉其有餘裕穆穆焉其揚休光而母徒重内而輕外毋
以昔之勞而今益勞也夫孰不曰進士之施無不達如
此進士之賢能不負所學如此又孰不曰廟堂之登明
選公如此廟堂之嘉惠藩服而慎簡乃僚如此然則政
譽溢於途而官箴垂於範矣顧不偉歟
贈進士周淵序
周淵字彦容年甚富質甚清學甚劬洪武五年秋余忝
校文江西及開榜而淵以詩經舉進士省憲大臣聳嘖
矜賞曰是我南昌府學生也老成者或媿之矣其冬淵
來西昌受室於浩溪驛丞之館丞爼豆余淵相從連日
動如禮法私心甚慶昔徒得其文而今廼得其人焉將
上春官且求贈言余自顧無足以補吾子所需也誦先
正之格言資遠業之良輔昔河南程夫子以少年登高
科及有高才能文章為人之不幸夫高科未易得也在
少年尤為榮寵然苟幸得之即肆然不啻過人禄利是
徇而道德之弗圖名譽是崇而官謗之弗恤則少年高
科固以榮之亦以累之固以寵之亦以損之非幸也韓
子曰夫天輕與人以富貴而重與人以文章言高才固
造物之所靳也上焉以載道其次以華國其次以文身
上下古今落落數人耳若其本實撥而枝峻茂行荒穢
而思藻潔政復剟雲錦於天機軼翡翠於蘭苕如王楊
盧駱猶不逃裴行儉之誚亦何幸乎爾也今吾子年甚
富足以道遠質甚清足以絶俗學甚劬足以有成其取
高科也必矣其文章當水涌而山出矣將之以廉勤而
持之以謙撝厚其本於孝友而達其行於政事兼夫人
之所難而無程夫子之所病則余之所願望也於是乎
言
鄉飲酒讀法詩序
國朝奄有方夏即詳定法書名曰大明律令又命刑部
取凡麗於法者類編其書名曰申明誡諭尤慮中外遠
邇弗加警懼輕犯憲條申命文武百司歲取春冬孟月
行鄉飲酒禮而讀法焉民間率百戶為一集位以齒董
以里長郡縣則肅士大夫之老者為正賓餘為次賓而
郡守縣令主其席其儀酌取唐宋而務從其簡物貴儉
素而務適其中凡飲皆先讀法然後行酒所以使人人
知畏而重犯法人人知秩卑尊而隆齒德也洪武六年
正月實維其時泰和縣令尹前御史劉公宗啓即學宫
而行事自僚佐暨賢士學官弟子員等凡若而人列位
於明德之堂於是學徒二三于于而前正立張拱奉法
書而更讀之先令次律次誡諭炳炳琅琅觀者如堵聽
者動色讀已而燕籩豆静嘉衣冠嚴翼竟酒爵行無算
有充然飽德之實無起座諠譁之失皆額手頌曰此主
上之澤也令尹之化也令尹治縣克勤克廉端其教不
鄙夷其民動如禮法民自以不犯其或觀感信向有不
齊名隸申明籍中不惟其所親所友悚聞誦言面頸發
赤雖其怨家聞之亦凛然增唏恨服化之晚誠足以增
夫天理民彛之重豈徒飲云乎哉抑刑始於笞笞始於
十至輕也逓逓倍之至於杖又逓逓倍之杖至於百何
笞律簡杖律繁笞十良民猶不敢犯杖百而犯者益衆
然則法可不重乎徒輕而流重流至於三千里極矣又
加焉非絞即斬而率輕犯之此國朝所深憫而鄉飲讀
法之制所以行也嗚呼仁哉翼日學官自強成詩會稽
中常先生和之諸在燕者或𢋫吟或自賦以質諸令尹
謂余忝正賓宜為序遂次第書於卷端
贈劉侯朝京篇
上方圖任舊人共政凡越在外服大小文武百司者憫
其勞於王師既渡之日優其渥於王化大行之時悉還
其人於朝使咸得宣力於家咸得丕享天休而欽承德
意不欲外股肱心膂為異體也知泰和縣劉侯宗啓實
惟舊人之通顯者既歷尚寶卿監察御史遂出宰百里
在官三年庶政備舉百廢具興洪武六年三月制以平
陽郝侯思讓為交代行省則承命趣劉侯朝京郝侯既
視篆遣吏來謁文為贈余讀商書所貴乎用舊者蓋曰
王播告之修不匿厥指言凡所播告則奉承於内而能
不隠匿其指意以達於四方也又曰罔有逸言民用丕
變言宣化於外則無過逸之言以惑衆聽故民用大變
而化服也又嘗觀詩人美仲山甫既稱其柔嘉維則小
心翼翼威儀是力又稱其天子是若明命使賦出納王
命王之喉舌凡仲山甫之德業劉侯蓋有之似之今其
歸也其能奉承於内也審矣其能宣化於外也必矣然
則用舊以圖治商人豈得專美於前哉請以是為贈
劉處士赴京篇
處士劉仙客應徵而起客賀者曰君仙客也仙者恒遺
世亦容有世不我遺出而效用於當時若張良李泌之
於漢唐也不其偉哉又曰公卿交相辟士務舉爾所知
冀必得其人獨舉君者非有半面之雅一臂之交然則
君之令聞廣譽其徵不亦遠歟客語竟處士若有不懌
然者曰吾行安敢負所學誠懼弗堪任耳柰何㒒曰窮
養而達施正已以待物將焉懼邪抑客語則然請復有
以為祝詩不云乎鶴鳴于九臯聲聞于天言隠不能藏
也易不云乎中孚豚魚吉象曰信及豚魚言信無不達
也處士負山東勁氣讀書青原山下孝友出天性刻苦
以養母終身不娶母八十餘歿廬墓以終制焉節操如
徐穉非其力不食居止如王凝一物不苟亂所交皆名
流所談皆讜論謂之鶴鳴于九臯者非邪其聲清亮聞
八九里雖欲不聞於天其可得邪且夫孚信之道可以
通神明貫金石守之乎終身如南山不騫不崩行之乎
四時如松栢不改柯易葉斯以獲上治下無不孚矣彼
豚魚至冥也猶足以感之况至著者乎頑然塊然也猶
若有知况其有四端萬善者乎故隠處之不能藏也出
而為用惟誠信無往而不自得固處士所素定者直推
而放之耳嗚呼當道審於求賢何待夫先容於人處士
深於藏噐何有乎獨善於已行且朝奏暮召有見晚之
嘆彼嚴徐者烏得專美於前哉
王氏近代族譜序
王氏近代族譜并自序者王以誠之所作也凡譜必原
極夫得姓受氏之初而今僅僅至於五世者何譜牒亡
逸概得於家訓略其所不可知也其自序何庶後來者
之猶可徵也自序而必本諸相國待制制置節制者何
端緒可尋源委之求也始啓宗自金陵來為吉州校官
因家白下子仲柔舉鄉貢進士於以誠為高祖仲柔孫
榮叔曾孫時可則以誠祖若父也榮叔治儒術有理才
當有元延祐間贑寧都蔡寇之亂州彊起之抑使就吏
給軍府贑之俗鬼寧都城外有妖祠像設極魔怪人莫
敢側目土人類縳生口以祭甚神之我軍畏縮榮叔獨
奮義火之三火三滅乃命取婦之䙝衣羃神首一火而
燼遂平其城歸補押錄役滿不干進養閑恬處喜讀四
書間憩東禪寺槐安閣見寒山拾得詩尤酷嗜之時可
資質淳厚隠居授徒晚從普覺老衲聽受戒律斷酒葷
日誦法華經以此自終有賢子伯天祐仲以誠皆兼習
儒吏季以立嗜古學開家塾鼓篋滿堂精厚訓誨不倦
嗚呼校官貢士上不辱相國三制之宗榮叔時可下將
啓八世莫京之祚斯譜也雖不能遠稽亦足以垂示無
窮矣吾故因以誠自序而復述其祖父之可稱者如此
又以期以誠昆弟之後光遠而有耀也
一篷春雨軒序
一篷春雨軒者會稽中常陳先生之所寄也曷為而寄
之燕遊之所也燕遊而曷為以是名之身雖家林一畝
興則江湖千里也夫人不出戶庭則不知有舟居之為
樂不病暑暍則不知有甘澍之為澤先生營是軒雜蒔
花卉左右圖書風晨月夕茶烟香篆竒古之玩好絶俗
之名流日相與嬉娛其間詎篷窗之可擬而風雨之攸
宜哉然而處一軒之静飄飄然有麾斥八極之氣春雨
時至波濤驟驚灑灑乎在三江七澤之間此其興趣之
遠視一篷奚擇哉先生為前朝逸民交遊貴公鉅人無
不可為是軒留詠者其來廬陵謂予曰吾夢寐軒中珠
玉嘻亡之矣間記憶十之一二數數誦以貺予又錄以
示曰幸為序志之將續有題者嗟夫軒寄也軒之名亦
寄也遊夫是軒者又寄也軒之珠玉獨非寄乎今而其
人往其詩存則篇什之寄所係者遠宜先生之眷眷不
忘也軒其不以是而永存乎
羅觀泰歸南安序
羅君觀泰當至正間以才膺當道之選辟為南安屬縣
廵徼在職以能稱然非其志也是時四方雲擾君既書
滿即客土小溪為家甚安適焉余嘗避地旅韶州又嘗
校文入廣東皆道經小溪凡冉物色君隠處然皆覿面
九疑莫能得也去年君來展桑梓省松楸始諧言面蓋
去鄉十七八載矣傾寫無何觧憂在念嚴君從禮率朋
徒賦詩以贈屬余序之古之君子重違其鄉仁也然而
不獲其志者宜亦不少伯夷太公之居於海濱豈其心
哉後世或以羈旅或以仕宦得其所願者或不暇歸不
得所願者欲歸而無由吾見多矣若余之甘衡門守環
堵今吾猶故吾固碌碌無足道如觀泰之小溪誠所謂
他鄉勝故鄉邪惜乎曩時不得一造竹所而徒想像其
高致也故於其别序以申之
為歐陽志學謝醫序
友人歐陽志學别數歲始一會相勞苦外察其貌始若
戚如中乃懌如而終則浩浩如也志學於文忠公為十
四世先賢之澤逾遠而長固自與人殊昔文忠公為州
學記所以願望於吉士者以為將見皆道德明秀而可
為名公卿其后終宋祚三百年終元祚百年為士者誠
不負公所期待矣孰謂公十四世若志學之賢乃壹欝
栖屑秪爾邪此其貌之戚如宜也乃告予曰今年有以
名薦達者州司有星火之廹而老母八十又六吾何行
如之已而嬰疾老母亦疾私自念天其以疾全我使終
養乎又自念天疾吾身可也而併疾吾母將焉濟乎得
世醫朱氏德輝為施療治按脉而證苻投劑而邪郤身
與母俱寧而公與私兩釋此吾所以懌如也朱君年不
滿三十而方術已如此殊可尚已使予不幸而不遇疾
予其行乎故予之疾天也使予疾不得朱氏而落於庸
工是天將全之適以戕之也故予之遇朱氏亦天也予
德朱氏而朱氏慕先生之文先生忍能靳一言乎又曰
繼今以往終吾年齒浩浩乎日有餘裕石田茅屋得為
幸民啜菽飲水言報春輝訓廸後人志文忠公之志學
文忠公之學以期垂於無窮又將與德輝之世莫與京
也余聞志學言誠君子哉因書以謝朱氏
張子静樂府序
始予得張子静靈宫樂部曲四章而讀之愛其兼有麗
情團扇花間之趣且辭翰俱美恨不識其人意非今時
耳目所及也暨物色觧后則吾廬陵先輩也僅僅交一
臂而去嘗恨不得其全集而讀之兹復聚首乃辱以集
為貺桂隠聞廷二劉先生序其端矣極所推服予晝簾
夜燭把玩不能釋手子静復介予題辭嗚呼予七十又
二子静踰八望九矣三影之韻度于湖之俠氣尚往來
於心不尚可徵乎當其壮遊武昌我龍洲道人神交物
表買桂花上南樓載酒黃鶴磯下少年俊邁蓋可想見
今具存集中惜無好事者刻梓以傳徒使四方見其一
二者以為古人也昔留侯佐漢服其籌策者以為必雄
傑偉丈夫也及見則如美婦人焉讀子静詞孰不曰此
月下秦淮海花前晏小山也抑有知其皤然雪顛歉然
窶人癯然列仙者乎吾又以子静盛年不偶於場屋安
知其中無留侯之所存哉若留侯者方益歛其華擊節
於大風之歌彼其薈蔚朝隮婉孌斯饑國風之傷楚騷
之怨蓋未嘗一介懷抱則吾子静獨擅之嗚呼世道之
感歎欷嘘其不在是哉
周石初集序
石初周先生負竒氣抱碩學卒困躓不偶其窮益堅而
文益壮吾雖不識嘗得其著作一二於他許相識已多
乃今其門人張彦文編集其亂離諸作彙成巨帙以借
予讀之且曰石初知先生幸為我序之嗚呼廬陵之文
自歐公倡之乃天下之文也名家繼作迄宋終元皆歐
門股肱心膂之臣而或者妄肆胷臆點染雌黃其間君
子所不較也近年得歐榘矱而精彩益出者莫如虞先
生自餘亦安得瞠若乎廬陵哉石初之文成之劉公序
之至矣復奚容贊雖然石初有三幸焉當有元盛時獨
不利場屋一也至正之季所在化豺狼雖間道暫時而
康莊不失今巋然靈光獨存二也江南野史誰復健筆
而集中隠約散見皆可為國史補三也使石初幸乃溷
一第不幸逢時不祥必將矯矯令節必不淟涊伈倪為
名教羞然位與勢之相侔志與才之相協有不可必者
固不如昭文之不鼔也白髮殘年坐籌海屋殆有隂相
之福詩不云乎不憖遺一老宰物者其憖遺之矣必將
有傳于后昔賢稱杜詩似史記豈不以天寶以來間事
不得少陵載而傳之安能如畫此史傳所不及也吾於
石初之詩亦云
仲氏斐藁序
洪武六年夏予仲氏以静由贑之興國寓籍以儒行起
取赴京師偕起者凡若而人既抵京咸放還鄉獨留仲
氏辭不獲且病久之病甚當道者憐而許之九月歸舟
抵青原與予再會拜且泣如再世如夢語予飲泣相勞
苦銜杯酒接殷勤不能數日遄返興國留詩一帙畀予
評之嗚呼自至正壬辰亂起東西避寇率相違違不久
率合并自丙午余旅韶由韶徵赴建業參差胡越莫此之
甚今幸乃得各還為民然白頭相望故園之念深聽雨
之懷愴矣讀集中諸詩皆森削束程度婉娩有思致工
巧而不失正大和平而時有譏切至如詠物數處復能
於物外賦物不刻畫而切事情若一二長篇如鳩巢癡
可鍼末俗花村酒帘等甚可諷誦予皆一一評訂之矣
何時尋遂初之賦歸善和之里相與觴詠賡酧以樂桑
榆之景庸非快事計造物亦未必不見許也姑序以志
因養吾鄧先生行附以達諸是歲臘月書于青原之寓
陳謨一德甫
流芳集序
胡氏志檝以其流芳集示余曰將入梓以垂後而先生
未蒙序識之敢請余受而閱之自其遠祖箋箋父諮暨
其曾大父士茂父履輝季父履寧履寧子志德代有積
慶其擅芳也宜哉夫芳之大者在乎祚胤祚胤賢而聲
實茂綿歷永矣然德其本歟故有蔑德之咎而無背德
之祥者此也始箋由太學舉進士丞南城當紹熙五年
逢國大慶高年者錫爵得封其父諮廸功郎母歐陽氏
孺人讀尚書謝公諤為諮記其儒林精舍寶謨閣直學
士楊公萬里為箋記其福榮堂其德可知此流芳之初
也士茂一字古澗止一子能均其産畀兄子三而四分
之能製尊禮堂以嚴家訓觀鄉衮信國文公鄉先生太
傳劉公往還手筆墨蹟如新其人可知此流芳之盛也
履輝一字澗月履寧一字小隐草廬吳文正公麟洲龍
先生諸老皆為賦澗月堂大守楊友直馬昂夫諸賢皆
為賦小隠堂而太史虞公又為序之此流芳之續也志
檝承之當草昧之運能紏民義障鄉鄰致世業不隳益
崇能拜前江浙提學李公祁乞銘其父前陜西省郎中
梁公天與乞銘其母今翰林國史宋公濂乞銘其妻致
幽壌不憾有光而志德習隠如其父好文撝謙如其父
此流芳之衍也然則胡氏之芳其繼繼庸有艾乎昔范
宣子論死而不朽歸諸世禄叔孫豹以世禄不可為不
朽蓋尚德之論也凡胡氏賢子孫思其高曾而上由紹
熙迄今百七八十年敷遺之休貽謀之善若先達之士
名公鉅人立言之君子實寵嘉之如是豈易得哉然則
樹德尚益務滋乎吾見流芳不但一宗一鄉而止將叔
孫子所謂不朽者可躋矣
倪貳守之鬱林序
化州石城貳令廬陵倪仲威擢陞欝林貳守吉郡緫制
顧侯文質作為詩章艷其寵榮勉其清修而竚乎其令
聞之遠揚也郡庠師賓士友率皆賦贈而㒒則序以致
祝規焉當洪武三年廣東秋闈㒒忝校文而君職封彌
相與頗習熟然僅僅月餘而别别又五年始再會會無
幾即廹公程不可稽又烏得無贈邪㒒聞石城小邑當
廣東西海南北之衝前朝以巗仄險隘特割置是邑所
謂好則人怒則獸不可爬梳者君履之若夷五年如一
日自非豈弟施化平易近民何以能之欝林視石城為
善地貳守視貳令為優遷志稱其好學者多其民力田
務本屬縣三戶五萬粮不足二萬君端本於上縣承風
於下其易治豈不十倍於石城哉然則顧侯所以竚乎
令聞者可計日而待矣抑化民成俗不在興學乎深山
長谷庸詎知無趙德其人焉君軆貌而禮羅之選弟子
員而優異之暇即與為揖譲而肄習之民俗有不丕變
矣乎所以奉公上而歡集慰民望而來蘇興頌歌而洋
溢者舉不外是矣是為序
送揚璟齋序
大傳曰龍蛇之蟄以存身也揚子曰士不得則龍蛇夫
一屈一信理之常然而亦不能於久屈如揚子所云者
則唯清修之士以退為恬者恒處之裕如也故宋參政
楊公鑄諸孫振瑛少從前進士祝公堯受業長由學校
發身為王府參謀代既更入閩嘗一為帥幕賓非所志
也所居得信州城北韓侍郎竹坡餘基其地有玉溪龜
山寶駝峯天津橋陸子泉皆名勝游衍佳處君景行先
哲超遥世表其清修何如非揚子所謂龍蛇者耶余與
君觧后於嶺南君所至虚左前席者不少酒酣氣張浩
歌激楚有燕趙慷慨之遺風雖不獲於時亦不辱其志
今茲再聚首於青原將返其故居求一言以壮行夫揚
子之云余與君同一嘅也君歸益求參政之初服而修
之求侍郎之高致而襲之酌陸子之泉香而沃之天下
之樂有過此邪若夫鐘鼎之腴軒裳之華樵叟漁童或
笑之矣君字顯卿别字曰璟齋
陳中常歸會稽序
若耶仙子謂陽明洞賓曰久不聞樵風清唱不審中常
丈人天遊何許賓曰聞其度彭蠡訪鄱君鼓枻青原白
鷺之間五年矣仙子曰賓幸為我致書速其返無久滯
也書至丈人即戒行李有海桑子者贈以言曰書稱耆
夀俊詩詠老成典刑夫耆夀老成世有能致之者矣而
俊為難俊而有典刑可師表尤難丈人弘度卓識超然
物表論事常慷慨有賈生太息之意談笑傾座人有叔
敖抵掌之風大夫資以問政諸生有所矜式夫是謂之
俊謂之典刑孰曰不然柰何翩翩乘天風而棄予如遺
哉為我謝仙子曰道濟天下可也若耶之風朝南暮北
獨私於樵者可乎謝洞賓曰深山大澤實多豺狼陽明
射的無遺鏃可也豈容一矢之或亡乎丈人幸厚自愛
尚當相期汗漫遊於八極之表
秋雲先生集序
秋雲先生吳會之英也學貫經史而尤䆳於春秋文肆
天葩而尤麗於詩苑余不及見其著述而獲其詩詞讀
之大概律詩有廷筠義山之風流宫詞得仲初文昌之
格調變陳言為雅辭發新意於衆見第之作者允為名
宗會稽陳中常其高弟子也嘅先生舊藁不存僅僅收
拾詩詞若干篇手自編次以示予曰所謂千百之十一
爾幸序其端余始讀中常詩歌樂府敬其卓越非凡而
不知其水木之有源本在是也嗚呼安得梓刻而傳以
與好吟者共之哉
鄉飲酒詩序
洪武八年十月二十有五日我縣大夫郝公好謙率厥
僚屬暨縣之士夫民之高年行鄉飲酒禮于鄉校明德
之堂遵國憲也前期集賓佐師生咸習其儀是日大夫
肅賓于庠門外揖譲升堂以序就位乃命諸生袛奉大
明律而朗讀之又參伍講之環堂階而聽者如織决知
禁防之不可犯法意之無非仁矣既而以法行酒爵有
經而飲不亂諸生升歌自宵雅肄三達於臺萊菁莪又
賦泮水八章以終洋洋乎渢渢乎沐浴熙明之膏澤鼓
舞循良之惠化無不醉心焉者惟我大夫下車兩朞堅
守如鐵石至信如汐潮平施謹乎權衡燭隠踰乎水鏡
用能令出而從化久而孚得人之和致年之豐凡茲嘉
與士民同其休成其文者孰非豈弟父母之心所形哉
翌日王君子與偕善賦者咸為發德之什而屬其序於
予嗟夫讀法周禮也所以納民於無過之地也有畫一
之令與斷有賢大夫之善用法西昌之邑不其幸歟正
賓陳謨序
永豐教官序
天下有才教官不患無名進士然得進士易得教官難
今之教官多出於進士而進士之負才名者什一而最
之亦罕矣此才教官難也吾邑郭子昭為永豐教諭垂
二年彭君子文亟亟為予稱其學之政能不諉責於訓
導與之同堂合席口講指授朝益暮習科分藝别壹遵
時制而每加勵焉若夫抗顔乎躍冶之金而取長於攻
玉之石日嚴乎佔畢之訊而時鏗乎待問之鐘又無不
曲盡焉如是而為鄉校庶有成哉余惟子文言然固子
昭所優為也且夫教人自端本始子昭以衣冠宦族守
正葩世學其質温温其言恂恂其動撝謙其文雅馴洪
武五年余校文江西及開榜而子昭以詩經亞魁炳炳
蔚蔚可為名進士矣既而上春官得職教永豐能舉其
職如此可為才教官矣抑永豐歐鄉也多世科鉅公老
成聞家又得子昭樂育其菁莪名進士繼此有不彬彬
矣乎子文又稱子昭采&KR0034;外勺水不辱於朋徒毅然自
重未嘗一失言失色於同人嗚呼又奚特為才教官而
已邪
貞固齋文集序
蕭尚仁氏養高三華山下清修苦節積學績文甘以病
廢然薰其德而善良者衆矣殆古之不顯亦世者歟其
所著詩文命曰貞固齊藁余把玩不釋手愛其體裁正
而豐約適中論議卓而波瀾洋溢允為成家諸詩小絶
多警策擈茂而不鄙刻意而平夷律圓妥不陳五七言
古軆寂寥者更腴流動者絶蔓蓋所謂不以輕心出之
者其文如此其學行可知矣尚仁本居城西柳溪之上
有園亭池沼之勝實衣冠科第之族其先君子方平先
生於予為同志同學易同考業余齒差長一而穎異聦
敏余固兄事之當前朝盛時方平壮遊嶺海間不返余
獨學寡陋至今每憶相與童子釣遊之嬉文字講貫之
樂何可得也故見尚仁如見方平不惟慶其有子尤慶
其有子賢秀而文君子之流風餘韻光遠有徵固如此
余日就耄尚仁亦華顛讀貞固集良深起予之益敬書
此以為序
贈蕭季常序
縣學生蕭季常將昇大學來請言夫脱略艸茅而縱觀
山河之勝被服韋素而周旋冠冕之間馳逐雞鶩之場
以超遥鳳麟之囿人固豔子之榮必子且貴矣抑傳有
之觀於海者難為水遊於聖人之門者難為言思其所
難為則將捨其故智以培其德基發其令聞如是而已
吾老矣自顧無以補吾子萬一然信其必善學也必有
立也故序以壮之
贈樂正劉本和序
蘭臯劉本和先生為郡庠樂正有年洪武壬戌上以勑
符命郡縣以禮羅羅致巖穴賢士與共論治道本和在
選中郡守與使者言樂正要職也非此其人則雅樂誰
與興者使者勉為留之未幾朝命下釋奠先聖先師必
用雅樂於是郡守之留為有以也樂正雖不得與三公
論道於明廷乃幸得明蘷夷制作於庠序庶幾邦人士
聳聞絶俗之正聲非盛美歟於時以郡守之命來取琴
瑟之材於屬縣故旅于泰和因得相與道舊故序契闊
焉嗚呼樂正世業也自其祖繼善先生與天慵熊先生
為莫逆之交天慵精於音律盡以其法授繼善而繼善
亦盡得其傳併以其不傳之妙而筆之於書其家固世
守之嗚呼豈特廬陵一郡有所師哉大都大邑有不來
取法者乎大司樂成均之教黃鐘大吕之奏獸舞鳳儀
之祥豈有外於此乎樂正尤將訪材於它邑於其别也
序此以嘉之樂正工詞章善戲墨山水至蘭菊竹石無
不精到則皆其餘事也嗚呼賢矣哉
贈寫真李約禮序
晉人稱傳神寫影正在阿堵中蓋眸子人之神氣也然
繇頰上三毛槩之則一髮之失而神非矣人固以全軆
論骨法神情氣韻坐立當無不肖似乃名國藝郭令公
女指前畫得趙郎形䫉後畫兼得其性情語笑蘇文忠
公令人於燭下取壁上影不施眉眼而見者識與不識
皆知為東坡此全軆之論也阿堵固全軆之大防三毛
亦全軆之一節也可不務與廬陵李約禮斯藝名三世
聞四方余老復觧后疎髯翛翛天風起之濯濯如萬絲
柳而芝宇霞頰光眩暎發可愛談論古今事變及其先
世文物酒酣氣張偉然豪傑意態此其全軆也凡得君
一筆無不如生而亦不輕一筆以予契久屢别為余筆
之且誚予江湖間屢筆屢不似予故以前說為謝蓋全
軆未易言也約禮大父滄波與鄉衮文信公同里常畫
信公於南禪觀者疑隨武子復生其父波餘亦如之班
固稱士食舊德之名氏工用高曾之規矩亂來食德者
希若規矩高曾如約禮不替益精幾何人哉嘗見前輩
題安城劉氏乾坤清氣圖多宋季魁人碩士使來者願
執鞭不可得於世教有補今亡矣約禮其無忽諸庸詎
知今無其人耶
劉子彥應徵序
我朝天兵奮起淮甸擴清疆宇大河以北五嶺以南罔
不臣妾洪武元年秋一鼓而燕市為墟再舉而關壠震
疊天統斯得皇心載愉爰及稽古禮文之事申明廷臣
蒐獵巖穴網羅舊聞務酌古法因時宜不局局循故常
已興而荐講迭考而旁求蓋質文相變損益取中帝王
之道應爾也二年春廬陵劉君子彦由章貢應徵將入
東觀陞容臺階秩宗奉常與天下之英討論著作成一
代鉅典搢紳先生悉榮幸之願望之㒒請贈以言昔令
狐楚嘗云叔孫通起帝典於桴鼓之中自此以還鴻生
碩儒若賈誼董仲舒公孫弘希不以此進夫禮所以治
神人和上下必若議焉舍儒者奚宜哉漢採秦儀雜就
至唐號為繁縟宋頗採唐儀歲祝天下五方神州宗廟
大明夜明太社太稷太一九宫臘腊謂之大祀文宣武
成風師雨師先農先蚕謂之中祀靈星中霤馬祖司寒
司中司命等謂之小祀或者猶論其以儀為禮以器為
樂將禮序樂和猶未能同天地之大禮官博士之職猶
多疵闕耶幸而委巷之龐雜諸家之聚訟洛建大儒悉
析其淆而歸諸正矣今之議者視唐宋不殆優且裕乎
其弗獲施於當時者鴻生碩儒取而建白於今誠所當
議也夫功成作樂治定制禮太平之盛致也值亨嘉之
會被道德之華無疆之休禎也固以為君祝併以餞云
贈王孝廉序
孝廉字子啓通介人也值時危浮湛蹇傲以自晦前年
會徵賢良方儼然衰絰中州廹起之不得已之郡控辭
太守太守曰吾奉命子行矣及藩府伏謁參政陳情焉
參政嘉之曰子姑終制需後辟孝廉既獲請益韜跡以
遨洪武元年冬太子賓友李公行素奉旨搜訪巖穴士
先時孝廉讀書南康山中人莫之知及賓友至太守王
公薦其名亟欲與見而州物色無以應也孝廉聞之懼
州且獲戾即為書抵夾谷侯慷慨伸志已乃出謁侯侯
大喜迎咲曰子真傲人間萬戶侯者邪孝廉謝曰正自
不能不爾於是筮戒行州之賢士友咸為詩歌賓餞之
介㒒叙之㒒既序事且頌禱之曰國之將興必産材於
未興之先凡杗桷椳楔榖粟絲枲類倚疊堆阜而沉欝
之困躓之使諳練習熟強忍振厲以需於時用一旦遭
時勃興皆能獻竒效智取勲名垂竹帛若古之輟耕太
息抱膝長吟舉牛口出跨下緯蕭傭舂洗削賣漿者千
載之下想望其人品風概何如也孝廉讀書時感歎於
斯久矣有志當世亦素矣難莫難於際方興之運幸莫
幸於當強仕之年不以古人自期可乎抑宋盛時有自
天章龍圖兩閣學士開國太原郡公諱贄者孝廉所自
出也詩曰無念爾祖傳曰公侯之子孫必復其始念之
深斯復之大矣若彼石處士騎將軍馬自以為不啻榮
寵者夫豈所望於孝廉也哉
贈永寧縣丞序
永寧貳令蒋侯起宗承府公檄督轉輸南京之虧賦者
吉支縣九侯督其六泰和以石計虧萬二千有竒侯來
不十日輸者已盈萬嗚呼何神速也府公知其清強幹
敏任之也篤蒋侯行以温惠正毅感之也孚如斯而已
泰和貳令夾谷侯催科能政為他縣最尤敬蒋侯賢語
㒒云宜得仁人贈言荅蒋侯寵光蓋侯世家淮安之安
東讀經史練時務識運數推移歲丙午由樞密管勾隨
總戎赴京欵附授湖廣行中書省掾在職一年具有政
績參政傅公甚加敬愛隨侍入京遂擢貳永寧永寧處
萬山間接壌衡湘號稱巗劇侯豈弟以裕之廉介以端
之化用興行頌美斯盛溢以故府公隆是委焉余惟天
之生材當興王之運儲之也久則發之必大藴之者富
則施之必充若蒋侯者詎止督虧賦一事見其所長哉
使艎將東㒒始諧言面曄乎其神若祥雲之履紫芝温
乎其氣若春陽之韻楊柳藹乎其辭若糓粟絲麻之周
於實用也且其律已至㓗馭下至嚴公家餼廩一不受
第飲澄江水而去嗟乎又止貳一縣稱最而已耶
吉水縣尹費侯赴京序
有司庶府近於君者遠於民其最遠者宰臣是也遠於
君者近於民其最近者縣令是也書曰民可近夫民孰
肯遠之哉乃亦不得不然者軆統建而勢分絶也在易
之比曰先王以建萬國親諸侯萬國至衆非一人所能
徧親先王特親諸侯而俾諸侯各親其民此近民之道
也故宰臣者承君之號令德澤而致之方國而縣令則
宣通其號令流暢其德澤而致之民者也大明啓運尤
重縣令之選優其禮隆其責且著令三年一朝不重内
輕外使咸得自達焉美政令譽者既益知加勸而中材
常調者亦凛有所勉而務求為善非良法歟於是文江
令費侯振遠將行其嘉賓胡君子祺言於㒒曰侯為縣
三年稱神明如黃穎川務保障如尹晉陽守清白如楊
伯起忘憂喜如孫叔敖興學校如李贊皇别鰝魴如宓
單父至若租税無逋庸調均節工役日集獄訟不滋在
侯為能事蓋不勝書者凡衣冠清流樂侯之趍朝而書
最願侯之增秩而遄歸作為歌詩邀㒒序其端以為頌
祝僕雅知侯善製錦而不伐又嘉子祺善論德而不浮
故樂序之㒒嘗聞昔賢頌循吏有曰一之歲肅而教之
二之歲惠而安之三之歲富而樂之今文江之民可謂
富且樂矣樂民之樂者民亦樂其樂民惟恐侯陞朝為
公卿而不得保有其樂於將來也侯必念兹必賦之曰
歸哉歸哉尚與爾同樂乎哉
永言序
李伯葵氏以其永言示余讀之往復數四嘆其志於古
道甚䔍蓋近古莫如選次古莫如唐后來者莫或尚之
伯葵學選優柔沉著每有新意至其曲折態度情景俱
會處得於蘇州為多亦其資禀冲嗜好澹翛翛然出塵
整整然束禮故其吟咏情性有之似之甚不易得也七
言樂府高古如遼陽行白紵詞長門怨次之唐律圓美
清鍊又次之自他人不能兼者伯葵悉兼之矣尤為可
尚嘗怪新學談詩類不滿人意尊選者易唐李杜以為
剰出右唐者弱選魏晉幾成絶響剽掠潛竊以為工其
為選也固不難點綴花草以為媚其為唐也亦安在必
若阮嗣宗王仲宣所製不犯十九首句字而音節氣韻
酷似之始可言選矣必若李杜為律為長句天縱渾成
關涉浩瀚始可名唐矣斯乃白頭書生苦心莫能希萬
一也烏得易而弱之因書伯葵集漫及此嗚呼尚有如
伯葵之兼致其工者乎
五同軒後序
讀德基吳少府五同軒記有云古之同者同乎心今之
同者同乎迹又云必將同乎古之人古之人可也旨哉
言乎吾觀公亮王君與張子陽同里閈同患難同歸鄉
同揚歴省若憲掾同者五而已矣由五而充之雖萬可
也一理同萬事宜無不可者萬而有一之不同一虧而
衆乖矣故君子不尚同不黨同者同乎理而已然理同
事同其同也常事不同而理同其同也大易曰君子以
同而異傳曰不能大同者亂常悖理之人也不能獨異
者隨俗習非之人也昔人有同不同異不異者意頗近
似而先正有上殿如争下殿不失和氣者乃所以為同
之大者也少府欲二君同乎古之人欲二君同心不同
迹正以皆知同之為同而不知異之為同爾二君臨大
事斷大獄决大議勿雷勿阿必辨必允俾民稱願曰蕭
規曹隨罔美于漢房謀杜斷何羡於唐不其韙乎不其
韙乎
集太白句序
右集太白句十章川上鄒君為子與王先生頌也何言
乎頌先生受徵至不屈上寵嘉之也其寵嘉之何先生
德充而慮審智圓而行方上始用臺臣言特徵為說書
既入覲因壮其老官之要劇懇辭不拜再四益堅乃完
其隠節也國制田賦之家大者歲朝受諭鄒君既親覩
先生寵嘉之美又並舟而上故有是作歸以示㒒反復
讀之歎其精工昔朱文公有言李太白聖於詩者也凡
人情物態他人累句不了了者第一語而盡集中包括
廣關繫大鄒君熟復之善用之非牽綴強葺者比宫商
相宣金石諧和雖謂太白復生為子與賦可也㒒故書
之且題其後云
贈進士馮韶泰序
洪武庚戌㒒校文廣東歸驛抵韶始與陽山學者馮君
韶泰諧晤于舜峯之下其人磊砢而英俊其論議卓有
器識㒒固卜其遠大且惜其不屑於場屋因以進士業
勉之而君亦浩然欲相與求麗澤之益也壬子孟陬君
惠訪予于白下僧舍相勞苦外問近况則以周易貢于
鄉上春官矣復求贈言嗟乎將何以為贈哉雖然韶古
百粤也三代以前䕫取磬材於韶涵濡聖化尚矣秦漢
而下以武壮隋莫如麥鐵杖以文佐唐莫如張曲江韶
泰得於耳目之見聞習於義方之涵育非如崛起草莱
而倖致通顯以榮耀桑梓者也明良在上凡榖粟絲枲
梁棟榱桷不遺遐遠不棄憔悴而况皦然以明經進者
乎况讀四聖人之經知進退存亡之道思欲不失其正
者乎外之為良守令内之為名公卿毋渝素守毋負實
學其為科目之重也審矣其為邦家之光也遠矣請以
為贈
贈醫士謝禮卿序
禮卿本興國衣錦鄉故家今居章貢以醫聞㒒嘗觀縣
志鄉名衣錦以謝肇故肇在唐廣明中和間累以機鈐
經略功位至金紫光禄大夫檢校戶部尚書爵會稽子
在南唐保大有至尚書左㒒射右千牛衛將軍者在宋
建隆有至散騎常侍兼御史大夫者皆積階銀青光禄
大夫皆肇之後今其後雖多皆逐氓伍獨鄉名猶榮耳
然禮卿獨以方技取重於時不失為士類數百年間衣
錦之餘光不在此乎今夏邑判簿張侯由郡窰所歸而
嬰疾疾日增衆醫持兩端凉燥雜試藥不能伐病令尹
馮侯貳令沈侯乃走急足致禮卿焉至則首疎其痰痞
徐理其實熱凡兩下之十七八行而後所苦悉迎刅而
觧向微禮卿投駛劑而姑優游以養之是殆閉賊于奥
而衛其堂也久則敗矣二侯命㒒贈言以餞禮卿㒒賞
其醫術而高其世家故樂序之人有恒言不得為良相
則為良醫禮卿有焉
謝維高升太學詩序
平川一小縣而在贑為上腴絲麻榖粟之利行乎四方
竹箭皮革之美被於上國其民亦多秀而文碩而茂盖
維昔然矣在唐時則有若鍾紹京名在旗常功著社稷
在宋時則有若李君行學行純懿為世羽儀其尤表赫
顯顯者也夫平川有如是之先正前烈故士生其間資
禀超軼者感慕興起樂於為善而常有以致身於不朽
其次亦足自表見於時又其次亦不失為善士嗚呼其
可敬也夫余嘗應大夫之聘一至其邑其來學之士有
謝嶽維高者質醇而禀厚内剛而外謙讀書經通其閫
奥習經義要其指歸達於軆用之學而不滯適於時用
之宜而不浮可以為善士矣其於學校可謂不辱矣洪
武十二年八月有旨州縣學生員在學年久學通經術
善為文辭容貌端莊行無玷缺者升入大學教而育之
而平川大夫以嶽為首選嗚呼在於鄉學卓有令譽則
夫蜚聲於壁水騰躍於天衢固其所耳雖然嶽其勖哉
抑抑乎其進之恭也恤恤乎其守之嚴也沉沉乎其思
之長也遜其志如有所不能敏於事如有所不及使道
之未充者日益充行之未果者日益果見聞日益廣而
出於尋常者萬萬交游日益多而得於名勝者肩相接
也上以副聖君賢相樂育之盛心下以慰平川大夫士
之願望而遠以紹鍾令公李先生之高風芳躅也顧不
偉哉既行拜余於青原故書此以贈之
送陳守道就飬序
洪武十二年春陳子都以詩經貢禮部授西安府盩厔
縣丞是年六月到官即走急足三千里迎致其父母以
就榮養十三年二月其嚴君守道先生始克就道來别
於余余惟人莫難於能績學學莫難於能得禄禄莫難
於能逮養學而不足以受祿者獨善之民也禄而不及
於奉親者永感之民也今子都學足以適時之用春官
擢其才天官隆其任貳令於大縣可以為逹矣守道義
方之訓行於宿昔而迎養之禮不憚於數千里之遠平
逹於康莊端居於公舘起處節適旨甘豐時可以為榮
矣雖然長安古帝王之都也有洪河涇渭之川有終南
崤函之險按周秦之故攬漢唐之遺在此行矣過曲江
而想渼陂之勝槩過麟遊而弔九成之荒基而金城之
千里山河之百二俯仰猶昔地有不慨然興歎惘然長
懷者乎君故能吟明年侯君歸錦囊之富當傾倒羅列
以貺我
竹間集序
古之君子政事文學理同而事異蓋仕以行其學之用
學以充其仕之資也今之君子學不必優而可以從政
仕雖有餘力而不必學者亦多矣予讀王君竹間集固
自有省哉君筮仕最早繇江右敡歴嶺海所至政與學
俱有今聞者以其退而不自足進而不枉道也夫其鍾
粹稟温故其詩雅馴而藻潔其中寬而有制故其詩不
矜而嚴紆徐而逹其臨政奉法恒務大軆不激不阿故
其詩體裁正而榘矱精其議論古今是是非非笑言雅
雅無詘以隨故其詩善諷而婉堂有垂白之母二毛之
兄累累辭榮歸養不克遂夢寐以之讀其詩知其於孝
友最隆也暇日弦壺棋槊筆牀茶竈隨寓皆然尤深契
參同旨收視反聽與天者游其貌澤如也故其詩翛翛
其氣飄飄讀之者又有滄洲紫霞之想嗚呼君於文學
至矣既老而彌劭不倦而逾密獨其見於用者猶未足
盡所學之長將時邪抑有待邪予嘗慨乎天地之英華
散於萬物其在人則為文章事業不得於事業則得於
文章李杜光熖萬丈炳烈千古將非不得於事業然耶
彼在天者吾無如之何顧吾所以自立與傳後何如斯
賢逹之高致也集中佳製率慕漢魏盛唐之風而無齊
梁綺紈之習其為可傳無疑余又因君筮諸易剥必有
復復必有泰以其時可矣如君之才其有不鳴國家之
盛乎
吳子齋奉母歸宜春序
天下之樂莫樂於奉其親奉親之樂莫樂於還其鄉夫
甘旨嘗豐而松楸不能時展綵烏日侍而桑梓不能敬
恭親之心有不歉然長懷者乎苟有能養親之志者得
不恐恐然如弗及乎夫弗獲已者時也弗可失者機也
昔世變方殷人皆流離顛沛皆無如時何若江革負母
逃難備經險阻採拾為養以倖免為萬全者豈獲已哉
故遊子悲故鄉莫切於事變稍定之日稍定則機可乘
若之何失之王仲宣稱張儀楚奏莊舄越吟以為人情
同於懷土不以窮逹有異而况鶴髮偏慈日夜念其親
戚墳墓宜何如邪齊之吳君奉母歸宜春而章貢交游
與流寓賢士莫不嘉羨嘆其榮於晝錦賢於以官為家
者俾余序之夫以齊之之賢孝於奉親先意承志他人
稱為盛美者齊之皆常事而還鄉亦常事也常事而弗
克如齊之者猶多即其善可一二計哉今還其鄉昔之
耆而艾者存十一於千百必皆稱願曰賢哉斯母有子
如是慈孝之表也昔之童而丱者若壮若疆必皆嘆息
曰吾戚懿尊章安在斯人斯母融融然洩洩然天相之
福也善果不可為乎為善果不康裕乎陶潛田園荒穢
可從而理也王凝門巷果木可方而列也玄晏之書滿
室子雲問字之載狎至而太夫人輊軒板輿潘安仁閑
居之賦如畫也不尚有增夫天理民彛之重哉
青陽行樂圖序
清江孫碧霄為西昌貳守黃侯允中寫青陽行樂圖僕
元年冬歸自韶石始獲與侯面且觀圖焉乃序之曰古
之君子極軒冕珪裳之貴而不易其山林畎畆之守者
其樂無不存也故觀豐水之有芭可以知數世之仁動
高山景行之思可以忘其身之老夫山與水何所獨無
何人不玩然反諸已而深契省者寡矣彼其考澗槃以
自足樂泌洋而忘飢自謂三公不與易者抑豈知窮達
一致定應不拔即廟廊與巖谷何遠故君子之樂無適
而不存焉無適而不存者得喪是非舉不足以為累也
昔有以問樂之故曷以曰仁仁故樂極天下至美不足
以過之况山與水乎山與水寓也而樂亦無不存也黃
侯系出雙井生岳州臨湘縣青陽里長即宦遊四方因
以青陽為别字不忘本也畫史寫而成圖若常對然侯
起居節適時而展之先人之桑梓童子所釣遊歴歴然
也昔太公封齊五世皆返葬於周狄公望太行白雲念
親舍在其下君子移忠於君而孝思常不替若此然則觀
斯圖者不獨見侯之樂抑足以知其孝矣况夫青陽者
春之司也在天為元在人為仁元首善也仁全德也里
以為名而侯以别字豈徒然邪凡立身種學歸宿於仁
蒞官行政根本於仁一動静和之以天倪外窮達安之
乎素履將風日妍美吾冲襟也原隰光華吾生意也青
陽之景常淑青陽之里常近何隂威慘戚之患何道路
阻脩之懷亦何適何寓而不樂哉吾故曰仁故樂而非
窮達一致定應不拔者其亦孰能與於斯
贈醫士劉彥昭序
醫有經有守有變理以為經法以為守而變者權衡乎
其間理無變法有變變而常適其中其惟洞於理而精
於法者乎天官醫師理之原也内外經理之淵也然而
簡奥玄微未易靈悟故南陽張機病其難明且痛宗族
以傷寒斃者數百口遂著為經論以發其隠備為治法
而處其方詳為問荅以盡其變此東漢以前所未有也
至成無已劉河間諸賢又懼南陽之論猶非後所窺測
又從而毛舉髮櫛别嫌闡幽門分類析殆無餘藴此又
晉唐以來所無也凡欲所學者洞其理精其法而妙於
變耳鳴呼大賢欲公其道於天下也如此而世㦯有得
一方自以為秘施一劑惟恐人知同業而羞講共事而
忌疾者何哉學聚問辨之益不充而謀利計功之私日
勝故也友生楊仲升曰太醫彦昭劉君獨不然彦昭世
業也恒不自足合孔孟岐黃之書而求其統之宗會之
元也理有未白法有所窒親賢近仁常温温乎金之奏
而玉之應也人有疾不擇貴賤而赴之不以為功而功
之歸者衆與之藥而不責償者復不少唯務已人之疾
而已余今年病熱甚得彦昭良已至今無以謝也彦昭
家種杏成林而林中題詩連屋者得詩重於得金也先
生幸書前之所言得藉手謝焉余與仲升别久觀其文
嘗有為陳侯謝彦昭者今其言又若是懇懇信矣哉為
賢醫士矣夫去其謀利計功之私而廣求學聚問辨之
益理以為經將無一之㦯遺法以為守將無施而㦯戾
權衡以通變將出入疾徐無不迎刃而解周官所云歲
考十金為上者其必於彦昭見之且窮而在下存心愛
物宜莫如醫此南陽著書意也夫讀其書安有不廣其
意者乎
孫碧霄歸新渝序
辛卯壬辰之亂清江賢士君子率徙家保上流不數年
而上流亦不可保往往逐便利苟昕夕以僅免顛隮為
至幸方是時王孫公子求如窶人有不任者矣求為他
道有弗習者矣雖賢士君子不失其正者幾何人哉而
渝上孫君碧霄寓西昌獨不失其所守之常十五年如
一日在他人坎窗者君履之若夷及豺狼之性稍就帖
息向之鼠竄者皆返我羊肆而君所至人愛之敬之殆
不忍離君亦安於久客如其鄉然嗚呼君賦質厚以冲
處性謙以周待人和而正學有源本自天時地理方術
卜筮等皆所研䆒而丹青圖寫妙得顧虎頭吳道子法
則其世業尤為無敵故不求即人而就之者衆未嘗枉
已而處之者裕常義取而無浚恒雖澹交而有深益兹
其所以稱善於亂世曲全其所天也歟是豈不賢而能
之歟余與君最厚且契然方役役四方不得日從君游
樂不亦重可憫笑邪今年留章貢於太守常方壺所觀
晉隋唐宋名畫法書不一其尤著者羲之智永真蹟余
固識其筆意若閻立本醉道圖許道寧米元章山水黃
荃崔白易元吉花木猿鳥等類能觀其神氣之逸耳至
其造詣精絕天然入神處㮣不能窺測一二念安得碧
霄共觀之而指教其肯綮要妙豈非絕無僅有之一快
哉適兒子家問至言君行且歸渝上得之惘然殆難為
懷抑君知天時者也君之行時之泰其有兆乎余遠道
不得執别獨贈以言夫當亂世居他鄉不失其常猶若
此則其歸亦焉往而不得所當勉者惟善保以需良晤
而已
斗室詩序
易曰退藏於密傳曰居天下之廣居密者心也廣居仁
也君子之道歛之不盈方寸不亦密乎散之彌滿六合
不亦廣乎是故挫萬物於一毫卧千里於一咫角堆以
取勢位吾皆蝸之競侈以高族閭吾皆孩之天吾與徒
賢聖吾與師振古豪傑吾與游衍也鞏昌汪君敏德實
辦兹事扁所居曰斗室既自賦之又與朋徒偕之工者
咸登諸軸予既為吟二章且介予序其軸端嗟乎善觀
天下者天下小於斗善宰天下者天下不出吾斗古之
人貧而漁釣賤而畊莘胥靡而版築其藏密斗室之中
亦樂矣然其固居天下之廣居也自非逹可行於天下
則固終身甘之矣㦯曰斗室陋如之何余曰圖史吾金
玉也風月吾藻繢也文章吾錦繡也杖履吾車馬也江
山吾爼豆也草木之榮華禽鳥之宮商與凡樵歌牧笛
則皆吾聲伎娛翫取諸左右無不足也何陋之有
贈袁叔異入國學序
吾鄉故家文物凡數姓而袁氏最著曰文焴者以天子
與日月並明賦偕兄樵同登紹定榜其子灝復以天子
純德天定位賦世其科而樵之兄弟若椿若槱亦皆先
後馳聲名列進士榜中載在郡庠碑刻班班可考斯亦
盛矣哉灝之子公鼎當元之初隠德弗耀公鼎之子啓
東際皇慶延祐盛時甘肥遁以老其子則復初也與予
同學然皆不得志於場屋復初子彦聖也際大明興運
為太平幸民於是縣選其子叔異入鄉校為弟子員而
彦聖亦幸其子之周旋乎衣冠爼豆從容乎揖讓進退
上以紹奕世之箕裘下以啟方來之簮紱其必在是矣
叔異粹乎其為資也煥乎其為表也鑿鑿乎其制行也
軒軒乎其立志也碩碩乎其務學也蓋已秀出乎等夷
矣洪武十五年皇上以胄監新闢學舍增廣取郡縣生
員以實之西昌之學起者七人而叔異在焉是行也吾
知叔異近有以光其高祖父敷遺之休遠有以紹其六
世七世祖武之科名不斬之德澤固有出於同時同門
之右者不其偉歟因府學生員蕭李常為叔異求贈言
故叙其世家以期之云
栗陽劉氏族譜序
澄江稍迤而南為栗陽劉氏以和世居之居有園池亭
榭松林竹樹幽雅夷曠而以和益簡澹濟以吟咏之勝
殆古之肥遯者矣自亂離來余避地韶陽與以和不相
合并者數年然閭里凋敝故家老長存者無幾暨歸獨
以和無恙依然保有林原之趣蓋捐利好施貽謀敦善
富若寓而不矜憂可通而不累故雍穆成風焉今年春
余過其家握手相勞苦外間出與其伯氏以文所編族
譜一帙介予叙之且深慨夫兵燹散逸之餘其所紀者
記憶耳矣予惟與治同世者事易集與亂同世者事罔
攸濟矧殷憂且不暇奚能庸心於是以和之志可悲也
夫按劉氏其先金陵人宋紹興間有諱廷傑與兄廷俊
居于縣治之東廷俊復遷之燈窩嶺進士譚倫為易其
名為登科嶺以期之廷俊後果登第官至辰州知錄廷
傑五傳至文先則又徙今之栗陽凡若干世其間業儒
以光于仕者督耕以食其力者樂恬淡以尚其志者存
忠厚以世其家者躬孝弟以順其則者皆輝映簡冊表
表可見夫自仁率親而知愛自義率祖而知敬自禮率
分而知不越若斯譜之作其為世道計也深矣使後以
和者因睦以合族而不至於途人相視則其道可久而
子孫長世也端不在兹乎嗚呼以和之志其可悲也夫
其可尚也夫
海桑集卷五
