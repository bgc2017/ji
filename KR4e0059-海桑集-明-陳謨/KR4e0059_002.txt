海桑集卷二明陳謨撰
七言律
和蕭廷菊海棠
紫綿帶露裊高枝折送窗前看絶竒春色仙家分已早
金波賓館賞何遲錦裁半臂初成後鏡照新粧正就時
聞道隣翁工炒鐵請君莫負數君詩
題蕭廷菊中書傳
蕭郎巧智似蒙恬兔穎狸毫健且銛能掃萬言資李白
曾探五色借江淹匡仙洞府家偏遠丹鳳池頭跡漫潜
咲與中書新作傳虹光清夜映書簾
雨中登舟柬渝景明
市南買舟苦未得感君高誼最殷勤衝雨上山行虎跡
褰裳度水散鷗羣干戈滿地身長寄花柳一州春自分
待把隂霾都掃却與君琢句染晴雲
别竹逸極初歸錫洲
十載飄零偶此同明朝判袂各西東來時梅浦分新白
去日仙壇掃落紅得句每裁雲五色挑燈常近鼓三通
兩賢總是金閨彦善保興居錫谷中
方丘生隱居玄洲題曰小蓬萊
玄洲故是小蓬萊鰲背烟消五色開月鼎雲中分藥送
蓬頭海外寄書來晴沙金屑眠龍子芝草瑶芳養鶴胎
已辦遊山青竹杖還能酌我紫霞杯
别曾秋月提點諸公
暮年有意欲聞韶不計關河去路遥暫别玄都行紫陌
迴瞻玉樹隔琅霄丹成鼎内春難老天入壺中日易消
細裊爐烟頻煮茗綠隂濃處好珍調
樵閑爲蕭紹宗賦
之子採樵何所之樵閑倚石復移時忽逢鶯語思求友
偶值仙人還看棋山中亂雲如雪屋松下清風多紫芝
袖有長書君莫上祗今且可醉吟詩
至南安和知事陳雲壑祠龍母韻
貝闕珠宫仙樂舉盈盈初日碧波間眉如王母三千歲
鬢綰湘娥十二鬟榕葉春濃僧院寂木蘭風細釣絲閑
渚蘋薦罷騷人醉老我何能一叩關
和指揮蘭花韻(二首)
名花消得玉爲堂别占薰風六月凉西子冰肌微帶酒
素娥翠袖冷含霜相輝喜接貂蟬近共醉宜同錦瑟傍
制使高吟清且麗綵雲散作滿城香
臨風玉立自堂堂肯爲榕隂借晚凉瑶柱葳蕤疑剪水
銖衣蕭颯自凝霜操琴好在虞韶後紉佩還思楚澤傍
曲江祠下違心賞千古空懷是國香
次謝令尹喜雨韻
曲江六月有新凉令尹彈琴不下堂河陽豈必花成縣
彭澤由來菊是糧桑樹連隂馴野雉馬騣滴水舞商羊
豐年好寫歸圖畫爲覓當時顧長康
重陽前和王參軍(二首)
參軍公館竹爲扉遥對貂蟬逸興飛李白題詩行處有
王弘送酒近來稀錦糕時節思何極綵服興居願不違
回望青原一千里黃衣想見照苔衣
蒼烟鬱鬱集郊扉吹帽風高鬢欲飛君喜慈幃清且健
我憐家問遠常稀萸鍾芳烈當誰並菊抱幽貞與世違
丞相祠庭榕葉底不妨人咲芰荷衣
次周翠庭感懷韻
故園回望草成丘客館新添雪滿頭已向昆明看劫盡
猶思滄海借桴浮昂藏可愧嵇中散欵叚那從馬少遊
邂逅蒲衣成一咲覓牛元只是騎牛
憲使張虛舟謁韶陽文獻祠敬簡小詩
隨車清雨洗邊塵散作韶陽十月春累世風霜爲閥閱
一壺冰雪是精神民沾德澤安生聚君遣皇華徧度詢
此日貂蟬輝繡斧千年風度儼相親
簡二憲郎
金玉科條兩憲郎滿空霜氣集韶陽九齡祠下聮圭璧
五色雲中覽鳳凰嶺表寒梅迎使節海隅秋草借恩光
繡衣報政烏臺表定自聲名動建章
追挽劉養直
校讐天禄去無日藏書善和歸幾時殷臺落日塵杳杳
象山宿草春離離玉雪未曾瞻道貌梧桐今已識孫枝
斯文不朽應無憾刻石埋名有楚竒
戲和肱道人
道人連日醉如泥應愛銅泉浸鹿蹄内景新將丹鼎煉
麗詞常展錦箋題迎春處處經行遍餞歲時時舉按齊
只恐夜深歡寢後不知雞向五更啼
人日登風度樓留題
憑高弔古想開元風度誰知相國賢八柱承天垂日月
千峰列戟擁貂蟬龍乘海氣窗間過鵬息天風雨下眠
忽憶重華增悵望蒼梧渺莾暗荒烟
乙已除日次蕭極初韻
歲寒不作還家計倚遍仙人十二闌霜殘臘梅殊草草
苔深墨竹却桓桓時彈焦尾清還絶不酌流霞興自寬
二友風流知我者恥將心事學馮驩
九成臺
韶陽太守臺成日玉局仙人海上歸萬籟盡如韶九奏
五雲遥見鳳雙飛蓮峯隔浦浮春色武水澄波漾暖暉
錯把滕王江閣比鳴鸞歌舞是邪非
葛仙祠留題
思憶仙人葛稚川舊祠冠服尚巍然羅浮自愛留丹竈
勾漏空聞有洞天江右蛟騰青草裡淮南犬吠白雲邊
嬉遊得似無爲好冷眼乾坤八十年
三月二日爲參軍介夀
瑞氣濃薰海色晴非關上已與清明橘中人獻龍根脯
鶴上仙傳鳳翼笙入幕參軍多節槩能詩水部最豪英
一千二百年如戲自是空同舊廣成
參軍庭前水香花一樹夏月取葉薦湯者三月花
開如粟&KR0829;共賦之
玲瓏琪樹出高墻豈逐殘香媚景光翡翠屑金分戸映
木蘭墜露拂衣香濃隂遠有秋風操清味尤宜夏月湯
倚得參軍修竹好共將嘉實待鸞凰
贈别錢太守
夜光明月廟廊珍五載騰輝武水濱祗有雙魚新改郡
素無一鶴可隨身儀韶鳳已翔寥廓别駕車猶望後塵
千里江東春樹綠懷賢長有夢相親
别郭宗玉還鄉
故鄉索寞久離羣邂逅韶陽復論文緱嶺喜逢王子晉
㶚陵誰識李將軍來尋錦石看丹茘歸釣清江卧碧雲
應共高人川上樂題詩煮茗到宵分
榕樹下别參軍再賦就簡指揮
榕隂翠盖倚重重相送城南復向東上將故多黃石略
參軍况是紫髯翁重題錦字雲生紙獨轉滄浪月滿蓬
徙倚松根看野色青山縹緲意何窮
泊古羊渡望貂蟬峯有懷諸名勝
猶見香爐紫霧妍還隨鳥影望貂蟬舟移岸岸皆竒石
雲起山山盡瘴烟紅蓼水生連夜雨白茅露冷近冬天
舜峯九日登臨處吹帽無由侍晉賢
題常方壺所藏易元吉蒲萄上有徽廟題識
畫圖驚見龍鬚長猶帶宣和御墨香玉蕊宜歸甘露瓮
金莖偏潤紫荷囊移來上苑恩光異拆寄文園渴肺凉
曾侍宮壺沾御宴令人苦憶賀蘭莊
蒼雪軒爲南雄貳守劉可與賦
蒼龍噴雪滿幽軒坐使冰壺六月寒紅袖觧移青玉案
素娥清映水精盤興來剡曲餘孤棹老去磻溪寄一竿
何日江隂來步屧相從終日倚闌看
小姑嫁彭郎
窈窕仙姿勝藐姑彭郎故是子南夫鮫人爲織同心帶
鳳使親傳五色書曾共湘妃遊洛浦不隨河鼓上天衢
祠庭此日瞻環珮千丈風波鎮小姑
彭郎憶小姑
青山何事翠如顰應惜紅顔鏡裏人枕轉珊瑚空託夢
杯傾鸚鵡嬾濡唇行雲仙袂遊何所拾翠芳期誤此春
隔花流水何由見莫自陳王賦洛神
小姑寄彭郎
平湖黛色照晨粧只見風波不見郎已織迴文成錦字
莫貪結綬綰金章馬應得意春風裏花不知名官道傍
杜若芳洲誰共采枉教人斷九迴腸
次韻雪用白戰軆
晨霜暮霰作威嚴觧送瑞花拂帽簷漠漠汀沙成海水
娟娟蒲席是冰簾寒深頓覺龍鱗小烟重兼迷馬耳尖
明日臺城春色動爲誰寂寞爲誰淹
蘆管制笛
旋將蘆管裁成笛若比柯亭别出機數點殘星分遠近
七均古調按依稀吹斜月影潮初上轉入梅花雪更飛
歲晚江空聽最好夜寒吟句不思歸
歲除大雪(二律)
怪底推篷重不開千巖萬壑白皚皚山隂乘興那無戴
梁苑多才想有枚碧落空濛龍偃蹇黃蘆淅瀝鴈堆魁
上人制笛翻清思春向梅花調裏回
孤篷莫歎淒凉景一雪翻成富貴年兔迹盡迷三穴外
獸王誰幻五臺前遥知淮蔡平元濟莫管峨眉冷謫仙
此夕金吾驅逐罷鳳䘖春色下丹天
戊申元日次韻
午夜朝回歲亦遷一蓬殘雪入新年寒雲宿霧晴猶積
翠壁丹崖曉半鮮淡淡春生黃葦岸沄沄波泛白鷗天
蔣山風日應妍美到日同參不二禪
二日喜晴過采石次韻
推枕鳴鴉喜報晨忽聞佳句倍怡神雪迷采石渾如臘
日上天門早是春一斗青錢沽客酒半簮華髮减年人
二三禪友爲知已相對迂疎興頗真
閏五月二十七日發金陵簡同舟者
半年塵土滿征衣悵望關河賦式微楊柳磯頭悲昔日
鳳凰臺下送斜暉潮來城闕鱸何在火裂秋雲鴈不飛
幸自故園松菊美還家莫遣賞心違
弔賞心亭火
賞心亭上通宵火萬里秋天駕祝融國内焚萊知有禁
街頭舞馬竟何窮秦淮浪赤蛟龍怒王謝灰飛燕雀空
徒想詞人懷往代繁華想象畫圖中
天門山
巨靈擘石鎮江干縱有丹梯未易攀雲黑蛟鼉騰出峽
月明虎豹卧當關稍驚灔澦波濤壯宛似峨眉翠黛寒
上有飄蕭兩黃鵠凌風隨我振歸翰
題吉文費太守卷
桁楊卧地庭無謁禾黍連雲里有歌召父著聲先豈弟
陽城不擾是催科神遊華蓋紅雲島興在文江白雪波
試問三窮誰第一萊蕪轉覺甑塵多
寄項如山伯仲
更無塵土到柴門還愛疎髯點雪痕鷗鷺江天新保社
桑麻春雨舊田園堯民擊壤應同樂魯殿靈光讓獨尊
况復惠連羣從好詩懷濃處酒盈樽
寄陳衡山荅其金陵歸臨貺
朱雀橋邊幾夕曛興亡燕語謾紛紛悵望謫仙墳上草
低回蔣帝廟前雲征衫塵土鄉心共歸路秋雲鴈翼分
枉沐光臨到蓬蓽無由傾盖一論文
追賦聞人州判赴京
一蓬白雪上京華五鳳樓臺是帝家定向天官書上考
還隨御苑簇輕車秦淮柳色皆金縷吳越山光遍綺霞
小邑三年勤撫字月明應念白鷗沙
徐韶州追和僕叙别韻見寄用韻答之
别來只憶韶州景忽枉佳章寂寞濱太守襜帷三載舊
侍郎官誥五花新枌榆社日家家酒鶯燕江亭在在春
苦恨雲山迢遞隔無因晤語樂天真
答南雄劉别駕見寄
瀟灑雄州别駕尊公餘攬勝出松門會稽山隂逢賀監
丁卯橋頭尋許渾文豹何曾迷霧雨蒼龍應自長兒孫
何時容我來驚座更看優人舞白猿
簡劉子卿謝其得謬藁送至(二律)
神螺之山江水東娟娟玉樹梅林中自慚晚識青雲器
多謝時臨白雪翁舊藁飄零隨落葉餘生放浪逐賓鴻
江臯步屧頻來往更待藜光丙夜同
一片停雲咫尺中似應秋水隔芙蓉槎横銀漢三千尺
桂鎻蟾宫第幾重原色又添新雨潤藻情還似遠山濃
多時謬藁勞收寄免作人間醬瓿封
别馮寅賓遊吳越
逃虛空谷絶過從驚見虹光射牖中定自陸雲遊洛下
還尋李白過江東山川草木浮佳氣星斗文章属至公
丹鳳樓前回首處金蓮夜照玉花驄
寄劉永泰
新堂燕處獨超然釀有香粇釣有鮮九日黃花猶似晉
西風白鴈總辭燕揚雄草賦甘泉遠劉向窮經太乙憐
一自秦淮同載後停雲悵望忽經年
戲贈歸洪
江總還家白髮新樓卿老去五侯貧幾經紫陌看花處
憶著金龜換酒人舞雪廻風歌窈窕登山臨水意逡巡
東湖烟柳西山雨還有高車訪隱淪
效謠體
小池未雨蛙先閙矮屋非貧燕不過老馬反駒徒苦耳
桃蟲維鳥定如何漆園夢斷悠悠蝶南浦風迴漫漫波
面似靴皮猶有笑才如襪線絶須歌
次别駕劉宗弼詠韶石韻
縹緲湘南接海邊奔波聳漢翠爭妍烟生萬壑熊羆伏
日射重巖錦繡連泗水磬材天下少韶州響石後來傳
世間信有愚公智未必山靈未許遷
秋夜燕集示諸友
金風吹盡燕梁塵公館林疎爽氣新露泛紫微香拂酒
月將仙桂影隨人參軍最得詩中趣文士宜多幕下賓
百罰不辭慙潦倒苦無佳句答情真
葛洪丹井
豈復風流似葛洪尋仙還到紫陽宮遥聞環佩鏘雲表
尚想丹砂浴井中白髮那能生羽翼蒼生坐待起疲癃
銀瓶素綆中宵汲怕有蟠龍觧噴風
和友人韻(二首)
霜林紅葉有妍華出郭幽尋興自賒蒼耳草深非故道
牽牛花好是誰家雞羣野褐嵇中散鶴背天風蔡少霞
邂逅平川同逆旅時時晴屐響晴沙
劉郎清賞何乃違休日復自扄柴扉橋邊無人禮黃石
天上有星尊少微薜茘暗侵揚子宅鵁鶄長占子陵磯
日斜桐葉題詩罷頭戴寒鴉緩緩歸
方壺爲常太守賦
神山秀出空同表却笑蓬萊失巨鰲未許安期閒種棗
詎容方朔去偷桃金天白龍草間伏瑶水翠禽花外高
我亦四明狂客者登臨覽勝一揮毫
用方壺韻題曾子元晴雪軒
聞道幽齋傍雪成六花飛舞集簷楹天遊杳杳虛生白
雲卧沉沉夜自明冰繭寒光宜客賦陽春古調待誰鳴
烟波却有玄真子時向城南問獨清
題哀節清靜一軒
幾度來尋羽士軒白雲無語客忘言吟風不憶三生石
醉月長留太古尊碧落遊絲那有影懸崖枯木只餘根
白鴉來往芝田熟應是黃庭内景温
吳元年丁未元日即席和韻
金旛微動綵雲偏夀祝南山與百川律轉東風遍南服
天開大統建元年舜峯渺渺貂蟬外淮水悠悠魏闕邊
早晚蒲車催入覲衰遲那得共輝聯
次王竹逸韻
聞聽爆竹知新歲坐對缾花憶舞筵隔屋馬蹄歸醉客
中宵環佩起羣仙道存竹簡韋編裏詩在茶甌雪乳邊
送故迎新君莫笑旅中别自一壺天
次九日登武山韻(三首)
寸懷能着幾多愁每向登臨歎謬悠黃菊翛翛冷彭澤
蒼烟莽莽暗齊州光隂祗是留連客酩酊何妨斷送秋
有約不聞空悵望來詩多趣苦爲酬
丹梯高處是青山曳杖無因一破顔仙境不藏雲有路
天遊長阻虎當關懸崖果熟猿公笑深洞花開武姥閒
寄語王君須再約頑夫老矣更能頑
村家酒熟三家香只與詩人浣繡腸充庖野鴨無雙腯
入網池魚過尺長老婦瓦盆殊罄竭迺翁客位更徜徉
不道諸生虛講席從來雅俗故相妨
次蕭子所至日懷京國(二首)
梅梢綴玉似凝旒楓樹搖紅見舞優化日緩隨龍馭轉
祥雲長繞鳳臺浮當年法從陪華貴此日山杯笑濁流
應自家人記膰爼時時舉按說郊丘
綵筆何人動藻旒南郊儀禮若爲優明時鼎鼎風雲會
載籍茫茫烟海浮璧水育材須妙選鍾山應制豈凡流
德星聚處還知否别有風流陳太丘
辛亥元宵和王希顔韻(二首)
隔窗風雨送元宵自種花燈慰寂寥隣舍已添榆社鼓
江亭却憶酒旗招閙蛾簇粉寒難整浮蟻吹波暖易消
梅萼那分花市燭雲頭虛度鳳臺簫
喜君連日情相厚貺我華星句每饒流水浣花工部興
春山啼鳥買臣樵桃枝削杖隨商老筍籜裁冠托漢朝
雙劍雪霜深閟匣莫將虎氣夜干霄
别郭思信
望望沙園鷺渚邊綵雲忽到九州前春山步屧尋前度
夜月停杯說隔年局上蒲翻梟雉采琴中徽按鳳皇弦
河橋折柳難爲别更約看花句共聯
秋日用劉子彦韻(二首)
秋氣一日即爲深雨餘山翠何崟崟梧桐暮看不如早
稼穡昔豐那似今漢詔賜租成樂土堯民擊壤得初心
石床數尺長松下卧聽風蟬足好音
六月秋生喜閏年故因凉早景多妍燕鴻物外同羈旅
清濁杯中總聖賢南畝桑麻差足樂西江雨露復能偏
二間茅屋清溪側時有詩朋送雅篇
題平原曾光遠所藏先世墨竹
靈妃娟娟湘楚濆三三五五乘綠雲雜佩倚風疑有韻
舞衿如水自成文深林會待晉賢賞蟠石今看蔣徑分
春蘭秋菊各天趣未若此君高出羣
贈雲心醫士
白雲與君君莫違不令塵土上君衣曉隨斸藥霏霏出
暮逐懸壺冉冉歸勾漏巖前尋葛令長沙道上識張機
蹇予獨向青原下七十卧雲今是非
和楊少府登快閣用山谷韻
長嘯城頭天宇平碧山濃處看新晴過客帆檣烟霧重
傍人鷗鷺畫圖明浪花細逐金魚起沙漲還添玉帶横
物色分留歸少府千年太史有詩盟
平遠圖爲祝驛丞賦
貳令新圖少府題驛丞風致罕能齊遠岫微茫南斗外
平川迢遞楚天低已編茅屋依垂柳更買漁舟度隔溪
爲待樵風清唱客乘風鼓枻到江堤
次仲氏以靜客龍湖見夀(二首)
長庚殘月曉西東枕上吟餘響石淙凉雨疎桐過末伏
小亭幽徑長芳藂季方難弟龍湖遠老杜狂夫飯顆同
秋月華星雙入手更攀菡蓞映杯紅
山城望見鶺鴒原衣錦鄉中草樹妍鐵笛誰當吹舞鶴
銀槎我欲挾飛仙蘋花數剪微波浸桂樹三更片月懸
老去揆初仍作客諸生鄭重秩初筵
寄劉孝廉
芝蘭香霧隔晴軒圖史虹光自歲年漢殿每需方正策
楚江猶滯孝廉船鵝羣暖戲池中墨藜杖寒嘘閣上烟
試把月儀臨數帖因風寄向白雲邊
同子與入院時就文廟開試院與諸公同止雲章
閣上
一相南來建大藩金湯千里虎牙閑綵雲騰鳳迎科詔
珠斗垂虹動海關入院恭陪車馬盛序賓媿列鬢毛班
寧知交廣非鄒魯已有彈冠早出山
次子與入院宴集韻
荆交風氣自天開魏晉詞華有體裁石髓凝脂歸木彈
桂香吹露送螺杯雲章華構文星聚海嶠名邦俊士來
燈火下簾思報效聖心虛佇待真才
老榦詩爲周中丞賦
昂霄聳壑三千尺若比莊椿别自竒冰雪每堅金石節
風雲長遶鳳皇枝武侯古柏神明力召伯甘棠豈弟思
却上烏臺凝望處棟梁材是廟堂姿
八月十五夜宴明倫堂前榕樹下
舉杯待月月苦遲金天一碧寒玻瓈雲升復隱榕隂外
風送俄經泮水西丹桂子成金榜動紫薇人醉玉繩低
鵾鵬萬里非難事安用人間八駿蹄
八月十七日開榜公宴
科詔賓賢兼百粤省闈開榜秩初筵塵飛車馬羊城外
鼎沸笙歌海角前進士褒衣班席左陪臣軟帽插花偏
曲江鴈塔題名處爲問何人最少年
送參政周公赴臺中丞任
省垣榕桂青復青紫薇花發秋冥冥雲收瘴海懷霖雨
月滿烏臺候法星五管山河歸節度百蠻草木被威靈
還朝先把賢書奏榜下懸知有九齡
黃仲弘捧詔至平川却回贑兼懷諸友
崆峒山翠似金華坐使初平不憶家香染紫泥隨綵鳳
花簮白髮麗烏紗平川對酒松風薄貢水看雲鳥道賒
痛飲讀騷空有約長歌伐木興無涯
望蒲磵懷安期生
欲採仙人石上蒲常思雲外借雙鳬童男已逐樓船遠
使者猶煩海道紆花下金丹煎白石海中瓜棗獻清都
時時飛珮商岩去咲殺園公定漢儲
驛舟回寄楊子敬長司陳國玘知事
韶府才猷属兩賢愛予枉騎數相牽江山悵望一千里
金石交遊五六年載酒問竒官舍冷看花賞勝舜峯妍
東還却有南飛鴈遥寄新詩武水邊
題朱雪巖小影圖文公之後居南雄者
一鶴傳書海上回氅衣正對雪花開燕雲賦罷空前席
粤水歸吟但廢臺遺像有神看畫史諸孫傳業待春魁
考亭雲谷高風在長有書香付後來
七言排律
清江阻風訪劉起東茅廬中
十年再見東海公夫妻賓敬茅廬中不計有無心淡泊
難忘故舊日從容陽春白雪何求和漆髮紅顔似返童
鼎煮蒙山雲細細杯傾桑落綠溶溶市朝雖近塵還遠
絃誦常聞道罕同重話桃源真隔世獨行客路况嚴冬
一川雪景惟飛雨三日江船尚阻風苐覺久淹成愧負
寧知相厚轉情濃故人谷口歸耕處安得扶藜訪有熊
煩君問訊須珍重早晚徵車起卧龍
元日觀燈復陪指揮廵城東同行諸公
遥聞太乙下清都五夜香風溢四衢楊柳連營垂虎帳
芙蓉壓水引金吾蟾宮送月雲頭淨相府延春夜禁無
粉扇榴裙歌下里雞皮鶴髮舞寒胡花枝插燭頻頻換
泉乳澆茶細細娛假面拳毛獅子嘯散花烟火夀星扶
興闌更自廵城鑰時泰還欣絶警枹遊騎追隨雜耆老
吹笳激烈混笙竽飄飄吟句參軍送落落神情長史趍
自嘆衰遲多白髮苦無錦句付奚奴
次姪孫士瞻韻
我家都榦舊徵君五百年中遠有芬宗譜太丘前史美
科名南渡近時聞人言閥閱星之斗代有雲礽鼎出汾
吾子翹翹雄作士英姿了了幼能文他山有石能攻玉
惡草雖蕕不亂薰十年參晤窮經苦一日梟鸞戰藝分
鶚薦已追雲表鵠錦還仍采泮池芹波光皛皛鷗同社
松頂昂昂鶴不羣珠浦别來秋洒洒㶑江吟斷葉紛紛
投桃多辱諸賢句報玖空慚五色雲
五言絶句
秦淮詠古
不曉秦淮水秦人苦浚之亂來波浪作猶似祖龍時
題墨竹(四首)
清風滿竹林酌酒薦鳴琴懸知大小阮於此開塵襟
靈雨何從來脩篁有妍色憶在逍遥堂寒更聽蕭瑟
千霜與百霆沉沉自寒碧春雨復驚人龍孫長三尺
裊裊炫初服鏘鏘鳴瑶琨美人隔湘水君子在淇園
題畫鷹(二首)
天風振枯梢獨立何所營愁胡休側目海宇已清平
枯榦立亭亭由來愛鶺鴒何當草間奮相逐上清冥
西林八景
鳳凰峯
青峯初拔地丹鳳倏沖霄仙人明月夜於此聽雲韶
琵琶洲
春水抱芳洲宛宛紫檀槽羽人歌洞章不省鬱輪袍
偃月岡
蒼松寒翳翳瑶草秋垂垂平岡如偃月偏與落星宜
落星石
星君避太空入覲太微中如何化貞石奠此高明宮
流虹岡
湧月散金波流輝動神螺海翁逐鷗戱孺子濯纓歌
噴珠泉
滿地碎珠璣向日騰光彩昨夢窮河源天澄萬星海
藏蛟室
福地穴難藏真人劍拂霜還歸賈傅井應作少年郎
伏鴿塜
伏鴿守枯塜黃金骨似沙化爲雙白鶴飛上太清家
秋林
秋林本自萎朔風勞爾怒客子賦無衣哀鴻夜中度
次郊行韻
煮茗樂濃春看山日日新遥知獨醒者却是太平人
懷泮池諸友
幽懷落泮池古栢守朱戸美人秀䟽髯望望隔烟霧
答送暖枕軟履(二首)
暖枕便衰老尤宜雪夜吟邯鄲官道上誰識呂公心
軟履蒙佳貺平原客未知下邳圯上去長有一編書
七言絶句
快閣脩篁古木圖(二首)
老去張騫兩鬢華乘風曾記到天家回看粉壁千年樹
還是銀潢八月槎
風流貳令寫蒼筤判簿題詩白雪香太守公餘時倚檻
滿天風雨起瀟湘
酈彦誠蘄州(二首)
青原山下客思家喜有淮船載月華湖口晴雲收雪浪
蘄陽春雨長萱花
酈生風采故依然奉母還鄉鬢尚玄升堂喜見高都護
對酒應懷葛稚川
題吳推官江山覽圖(四首)
憶昨蓬壺鼇戱翻盧敖入海澹忘言祗今亂定看圖畫
幾處樓臺幾曲村
汾水秋風草木䟽龍門山色秀芙蕖巖扄容有文中子
高卧白雲閒著書
萬竹沉沉山下屋千波汎汎石根船逢迎沙岸飄蕭者
不是玄真定謫仙
江南秋色鴈來歸林壑風烟草樹微公退展圖頻北望
太行山上白雲飛
鄢大善胡琴歸宜春求題(三首)
白下磯頭綠樹肥宜春臺上白衣歸山童把得琵琶在
惆悵開元舊譜稀
上國春風馬上郎花間絃索斷人腸願留一曲清平調
别有知音在太常
馬尾蛇膚冰繭絲能吟觧語意遲遲彈到天高雲淨處
秋江唯許白鷗知
題曲江春遊圖
沙明竹軟曲江橋折水花枝挂酒瓢指點杏園飛赤驥
惱人應是董嬌嬈
題漁樂圖
柳下漁舟小亦寬兩家十口共團欒醉來唱徹漁家傲
千丈風波冷眼看
題孫竹圖贈黃道士歸山
金華仙客此幽尋爲愛瀟湘雲氣深醉騎白石還山去
一箇蒼龍伴獨吟
次十四夜望月值雨(二首)
雲翳深深掩玉輝故飄香霧洒蕉衣竹林莫道蟾宮遠
已報郎星入紫微
曾共仙人萼綠華雲中手弄金背䗫嫦娥偏愛清塵雨
徐舞霓裳下漢槎
次茘支韻賦(四首)
猩紅染就錦苞肥觧映金袍與繡衣幾度醉吟芳樹下
渾疑夜燎續朝暉
海山仙子玉肌肥故著輕綃紫霧衣猶記紅塵飛騎去
昭陽宮裏媚晴暉
磊落華堂火齊肥佳人爭比茜紅衣瓊枝笑把銀缾插
絶勝春紅粲曉暉
正賞端陽茘子肥珊瑚清映雪羅衣誰向樽前揮綵筆
只今容有謝玄暉
次參軍偶賦韻(三首)
花底壺蜂報午衙枕前莊蝶未知家驚人忽聽尚書履
唾玉長吟學士茶
燕鶯好語傍南衙櫻筍誰人似故家頓遜并無花上酒
南華還有貢餘茶
老我猶堪屈宋衙才名苦憶建安家枯腸文字搜都澁
恨殺松花雪乳茶
無題
只合長庚伴謫仙清吟酷愛夜如年五更鐘動無人喚
飛步松梢看月圓
爲知縣謝實林題紅梅(二首)
孤山傲雪壓芳凉換得東風到玉堂更聘海棠為侍女
桃花馬上少年郎
逃禪染白能爲黑爭似王家一剪紅憶共揚州何水部
醉吟身入綵霞中
題畫龍
長吟噴薄浪生花碧海銀潢處處家有客抱琴天上去
迴看鱗角似仙槎
題畫竹
鳳尾翛翛雨外分武公風致少能羣七賢最有山王逹
底事延平詠五君
題周知事雙竹圖
一徑清風兩玉人畫圖疑在渭川濱石根細長濓溪草
寒翠滿庭長是春
題青山白雲
來訪仙人問白羊小橋流水繞微茫白雲滿谷青松暗
定是金華是括蒼
焦磯寺
過盡三山見翠屏金銀𣑽刹接青冥江心磻石何年化
亦恐飛來是落星
題赤壁扁舟圖
霜清水落不容刀山石奔雲作怒濤海上仙人歸玉局
又隨孤鶴過臨臯
題曾秋月提點夀竹圖
羽葆霓旌翳石根蓬萊雲氣伴朝昏仙人細酌長生酒
閒看蒼龍子又孫
題周草亭枯木圖
雪裂懸崖墮一龍槎牙長礙九霄風若爲借與張騫去
身到銀潢咫尺中
題王子賢雲樵山房(二首)
官閒日日逐樵蘇心寄浮雲樂有餘谷口歸來身未倦
下簾細讀買臣書
王質當年底事癡斧柯爛後覓歸蹊君歌一曲下山去
不向仙人局上迷
題竹贈石城主簿倪仲威
越王臺下送飛艎折贈琅玕百尺長歸到石城官舍冷
月明四壁動龍光
題墨龍贈化州經歴徐子重
徐福仙人海上家蒼龍相對卧烟霞乘風欲向丹霄去
還是張騫八月槎
南康仙臺觀吕巖嘗游焉觀中人不識也死葬其山
後一道人來尋師啟棺惟二白石化爲雙鶴飛去
今所畫巖像特異所見手持錢一文
賞遍羅浮度庾關仙臺重訪羽人閒已收白鶴歸天上
猶把金錢翫世間
風樹亭臨江經歴潘德全進士其父葬海寧之彭
坡待制趙仲睦爲書樹亭賦二絶
得禄其如退飬何海寧墓木拱彭坡清江碧嶂官居好
時聽悲風響樹柯
墨妙誰題楓樹亭翰林待制有儀型九原含笑應無憾
更待焚黃換刻銘
題四皓圖
卧聽松風行採芝人間那記有秦時安劉調笑高皇帝
何似山中一局棋
海桑集卷二
