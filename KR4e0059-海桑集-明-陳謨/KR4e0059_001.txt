海桑集卷一明陳謨撰
四言古
瞻屺堂(并序)
昔者孝子行役嘗陟屺以瞻母屺何所獨無即所瞻何
日不存雩陽黃侯以其禄弗逮養揭瞻屺以名堂盖將
所在乎見之按詩話山無草木曰屺係以詩曰
緬彼崔嵬坤土而隆匪磜匪砠弗赭弗童我興瞻之念
母劬躬嵌巖窈深可以容與其岑其蔚膏發泉乳我心
孔悲念母鞠撫曖翠在庭朝爽盈襟宛兮慈顔春和煦
林孰是金行爲此慘栗鶴髮其髟霜露既集攅峰叢巒
羅立閒閒既有令子亦有賢孫風木之悲寸草之傷甘
旨在庖綵烏在堂禄薄養豐其樂如何豐而弗逮所慨
實多移忠之孝亶惟盡瘁教忠繄母展也孝子孝子終
身悠悠瞻此
咨詢堂詩(并序)
天下郡縣建牧伯守宰必立風紀之司以蒞之風紀肅
而善惡彰美化成矣乙已分憲李公按部至廬陵而八
邑之鉅姦積蠧盤根狡冗翦薙剔抉發讁無遺鄰郡聞
風膽落將去吏爲民不可得盖自壬辰亂民間不識繡
衣久矣一旦震霆起蟄於涸隂之餘嚴霜殄沴於炎荒
之野塗歌里詠松茂栢悦何可勝紀吏厥知所向始萌
懼心廬陵舊有按察司公扁其堂曰咨詢而大書揭之
其屬邑士陳謨僑贑聞而踴躍謹獻詩曰
奕奕巖巖風紀之堂雪冰其柱鐵石維梁鳥飛過之不
敢下窺高明有抗神物訶撝十載之曠一日而偉如翬
如翼繡衣戾止有扁崇崇端正不頗珊瑚碧樹交結枝
柯憲綱之振在悉民隱于咨于詢是謂繩凖幽者潜潤
遠者峻壁聡察或遺孰伸孰抑芻蕘之賤商工之卑勿
卑勿賤言亦有禆虎冠狼牧童子能言蜜矢氊針明者
昏焉孝婦之旱三年尤劇决獄之雨頃刻而集穆子格
言著於春秋咨謀度詢必務於周巖巖李公服是明訓
惠我廬陵以風列郡百邪以正衆枉斯雪載瞻堂扁居
不栗烈公德在民公轡在野峩峩穹碑式勸來者
朝陽詩(并序)
朝陽美韶陽錢史君也爲政宜民德如朝陽故以頌其
豈弟也
瀛海之東桃都之山有木相扶蔚乎盤盤金鷄既鳴日
觀斯出鴻濛之枝其赫有奕乃浴于海遂升于天蒼蒼
涼涼維氣之先君子鍾之剛健其德匪維剛健抑又温
克穆穆暾暾冬夏一致彼晝而親愛畏或二我親其朝
有愛無畏君子作牧召父杜母寧寬以擾無猛而勢韶
石之上舜峰之下湛湛露晞皇華被野嵎夷之宅暘谷
之賓成歲定時羲和紀勲寧獨韶陽史君遺愛式遄其
歸光于昭代
五言古
萬年樹
俗名冬青結子紅明似櫻胡宮中多植之對搖落而淪
荆棘傷而賦焉
翳薈隱嘉樹窮冬常不彫堆魁火齊珠錯落英瓊瑶直
榦不偃蹇爽氣何飄蕭碧梧與翠竹無此晴霞標憶昨
甘泉宮含風鬱蕭蕭鳳凰五色羽翔集不待邀天子重
萬年當之奏雲韶王母留佩環月明耿良宵如何海塵
起蜃霧腥丹霄惡草薦煌煌不材聳翹翹懿此麗荒寒
容華日以消磨牙集豺虎墮羽羣鴟鴞引睇蒼梧雲重
華邈難招徘徊將何及落景騰山椒
送友人之鍾陵
以我白石歌壯君黃鵠遊笑騎將軍馬踏遍西山秋古
之大哲人於此懷民憂鐵柱繫長蛟斗門遏洪流地軸
安其常水靈何所求長笑蜀太守空立三犀牛繄此十
萬家高柳連城樓形勝自天開攻守由人謀綵筆爲我
題宣城美才猷寧知東湖水可以藏漁舟
雲壑簡南安陳知事
達人本雲卧丘壑外軒冕神明交澹泊樵牧相偃蹇伊
優與骯髒叔世同一貶凄其望諸葛憂抱何能展甘霖
幸一溉涸鮒將冀免歸巖出有時潜石不相遠横浦極
天高懷人路悠緬英英露菅茅矗矗飄素練嵌虛隱空
翠窈窕涵䓗蒨雖復簿書繁而無塵鞅絆摛章喚隂鏗
作賦招王粲凉颸散冲襟清波送流盼亭亭金芙蓉似
是武夷澗花下藏仙舟漁郎莫之見濟勝天與遊流霞
共誰薦
甲辰九日遊興國靈山寺簡同遊
車馬爛輝光登臨向上方攅雲衆峰直引路萬松蒼澗
底蒲茸白籬根栗葉黃爽猶宜羽扇晴復䴡羅裳縹緲
雲關峻巖嶤石徑長雜花明亂草好鳥隔幽篁漸近精
藍域俄聞洞水香棟梁何崒崒金碧極煌煌崖裂獅初
嘯巒廽象欲狂鯉魚新上水靈鼠舊依倉(四句皆山形)石筍
何年長池蓮此日荒鐵船歸瀚海方竹壓瀟湘瀑散晴
空雨林含伏日霜行雲走神女卧鉢隱龍王一紀長離
亂叢林半在亡如何超劫劫獨此見堂堂喜挹清河彥
兼承入幕郎風流同茂宰嘯詠及重陽杯紫浮萸烈缾
虛插桂芳高僧慣賓客才子盛文章壁怪前題漫游疑
後日忘少陵多秀句偏在贊公房
乙已正月携家自永豐蕭原鄭大中氏復歸平川
雪晴郊行分得數字因用述懷
蓂飛窮孟陬鴉喜喧晴宇食罷澹無營意行愜幽趣章
縫六七人諧笑雜今古出行仍關市負郭皆樂土霜留
草頭花雪落松梢雨山翠掃嬌蛾水光搖浴鷺梅殘驚
縹蔕柳弱未金縷縱横野人廬大半無外戸皆云縣官
好所病在軍旅近時哨粮卒出沒甚虓虎劫財野爲青
殺人血漂鹵以兹不有寧全家入城住縣官極保障郭
外今安堵官軍多下流執訊繫長組向來劉表鷹化爲
張湯鼠家人尚未還賓主闕茗具昇平亮可復籬落勤
遮護桑柘即抽萌鵝鴨尚多數芳菲亦未通笑指桃李
樹乘除理則然甘苦要相補我從去年秋不得戀墳墓
避地來平川誓將遠抄虜凄凉塤與箎白髮走歲暮彼
是天一方鱗鴻杳無據前登胡公山似螘緣壁度懸崖
臨不測仄徑憂跌仆竦身膽爲掉况敢一下顧喘噎投
村家村家亦寇伍危言相恐迫云此難久駐喚兒自束
髮導客從兒去所利客資囊奪攘俟中路我家一百指
幸不罹此罟脱身走鄭鄉犇竄泥沒股鄭公素長者見
客深慰撫薪米既幸周時亦分酒脯草菅藉地温伏枕
且無慮新年返平川復此名勝聚自聞野人言驚悚狂
欲舞縣官希魯卓才子追沈杜深懷五色筆隨意數行
醑清吟勿體拘占韻實齒序藹藹春雲垂冷冷石泉語
志喜亦未然姑將紀愁苦
夜飲簡同席
華月流中天美人集公舘戰塵良已清凉颸且賓雁對
此念君子萍蓬各鄉縣賞勝如前期會心豈在遠曠懷
諒所同樂酒皆維宴駕言望廣寒所思邈遥漢玉兔擣
玄霜爲誰駐顔面蕭蕭青桂枝吹香助芳薦殊乖建安
才虚辱高賢眷微詞苦難工所適非所玩
貞婦
時運忽復乖兵塵昏白日風花信所飄安得念茵席所
悲命如葉自誓心匪石出即依旁舍歸斯匿深壁兇徒
肆披猖鷄犬俱辟易罔俾荃爲茅寧甘血成碧哀哀八
歲兒抱母同毁璧
分韻得杖字三十韻
西林崒雄峰衆山此其王秀如冲霄鳳險若排空浪高
木鬱扶疎旭日明滉瀁何煩紫盖朝默已通蓬閬太史
覽九州於焉憩仙仗遂令百里間疲癃走祈望高明當
中天拱衛羅萬象是日正重九晴雲開蕩蕩往來三四
公白髮森相向始自泮水涯青錢挂笻杖徐昇閱武亭
宛見武安像飛步凌數階恍然層霄上始悟出城闉頓
隔蠓蚋盎稚松早騰拏香草極條暢落星不上天伏鴿
猶在壙顧侯鎮是邦文武古良將馬軍送行厨時羞壓
冬釀寵兹數君子園綺相少長佳句况絶竒意重千金
貺朋徒有清歡觴酌無限量侯惠不可忘羈懷良自曠
吾愛元陽子至寶不慢藏掉頭不能吟養真有嘉尚吾
愛霞外人飄蕭雲鶴狀身藏一黍微氣溢九垓壮自慙
局方内探道肯多讓言誇豈是玄夢斷猶成想譬如水
中月誰能擒不放歸途醉昏昏逸興殊悵悵遥禮山上
雲雲深暮鍾響
張思孟賞菊席上次葛誠夫韻
十月菊始繁何殊艷陽花衆芳誠所存獨萃清河家琴
樽暢襟抱金蘭盛才華煌煌錦綺雲承以朱翠霞餐英
想靈均吹帽懷孟嘉極興從淋漓笑諧絶疵瑕晚節相
與娛吾生良有涯
題秋江送别圖贈酈彦誠
祥烏有慈母旅食他山樹波淨涵金螺沙明横白鷺飲
啄遊其間逍遥娛旦暮祥烏夜夜啼所思在返哺啣悲
訴鸞凰乃得導先路往還里數千離淮復經楚兒髮白
不多母顔渥如故白鷺安敢留金螺送東注霜降潦水
收冬温柳芽露望望故園春淮山湧晴霧
哦松謝丞託興於琴劒金玉各賦一章因賦答之
爲琴爲遞鍾冰繭絃孤桐下堂寫猗蘭上堂奏薰風一
嘿成連師無虧昭文氏所貴薦郊丘何心勞鄭衛
爲劍爲豪曹吳鈎非寶刀鳴匣欲剸犀流星利吹毛嘗
聞武庫災穿壁徑飛去勃勃芒碭雲赤帝何由遇
爲金爲紫磨太白無顔色不歸董卓塢肯近王濟埒丹
砂安可化水銀安可成淮南枕中術舉世高其名
爲玉爲截肪含章而永貞入火火弗焦沉水水弗冰守
珪與五瑞雕琢備文質成器有相資懿此他山石
溽暑作古意六首(并六句)
濕雲涵薄霧日光如鏡塵楊花吹滿床燕雛嬌近人雙
雙白練帶銜得櫻桃新
微薰似清暑復慢幽人肌泉聲翠帷隔花艷玉瓶滋誰
緘雙青梅題作無情辭
溶溶雨沼波宿來得新魚但看萍無蹤始悟魚安居莫
照釵頭花釵落驚雙鳬
翦下菖蒲葉換却流蘇帶雖微纂組工自是清淨態畫
簾景遲遲琱盤香靄靄
困多病不如塵生風自卷蕉心先雨開菱花後時翦宿
有錦字書教兒枕頭展
枇杷香在手將餧隴頭鸚嬌鳴久不食振羽謝多情從
今無浪言浪言郎君驚
游天慶觀登衆妙堂興歎堂有玄元像竒古而蘇
公小大二碑及居士泉皆廢盖戎卒居之
琳宮宅兜牟䙝汙衆妙門試窺擣衣砧上有眉山文上
堂羅兒婦下堂飼鷄豚塑像古且竒稽首玄元君端居
燕穆清誰使居人羣亦有居士泉澄源爲之昏那無一
寸膠可洗千丈渾
西湖行樂圖
生綃動湖光長夏宜清暑芙蓉散風漪勁栢留晴霧行
無羽扇塵樂有瑶琴趣令德將遐齡魯侯深燕譽
夜雪
耿耿茅簷下明燈看飛雪犯此太古寒因之百情熱匡
山有神人路斷梁亦絶舉目但悽&KR0008;星霜變玄髮狂歌
白石爛往往逹明發
敗菊
敗菊如佳人粉面初酣酒猗猗耐荒寒蘭芷相與友緬
彼仙桂枝金粟照窗牖吹香逐環佩乃亦襲塵垢獨秀
搖落餘肯與繁華偶故應鄙陶潜憔悴五株柳吳生何
人斯礪斧君知否
題種德齋豫樟
豫樟材之雄拔地恒千尺冥將霄漢迫密是鸞皇室斬
伐遭時艱根荄走石壁先公餘後澤條肄今矹硉又復
儲楝梁溪山再開闢樹德必務滋垂猷遠翼翼幽齋蔭
瀟洒絃誦終日夕成蹊者桃李充牣皆黍稷樂地貴名
教高風仰賢式蔽芾晉公槐蒼寒孔明栢邦人所敬恭
君子以觀德
題蕭氏友恭堂
庭前紫荆樹四時根如石誠非雨露私乃是友恭積蘭
蓀産其隂松桂左右翼清風列嘉賓賞弄終日夕伯氏
髮已種温温金玉質才堪百吏師興逐壺公逸仲氏鶴
昂蔵家事久云敕衣内滄海珠枕中淮南術脩髯引清
風叔子秀而栗鬱鬱眉睫間色矜新句出塤箎吹若貫
江海潤交益兒孫束禮法中外罔嗟戚然萁誚曹丕酣
酒傷牛弼不見九江人同堂廣長席不見安豐生自結
天翁識雞來哺狗雛犬俟同牢食行當表宅里遠可風
百億况乃隂德深高曾所培植我來數升堂雅素最相
悉廬山王文學金蘭契方密長歌樂知心高文已在壁
鄙詞雖匪工聊用勸無斁
弔越王臺
昔者虞翰林盛製越臺碑讀碑多勝槩登臺但荒基王
昔乘黃屋自云帝蠻夷迷途殊早復臣節終無虧陸賈
信自賢任囂豈真癡臺今廢興幾終古名不移海山萬
景赴豈殊隆漢時乃知登覽勝曷以臺觀爲
穗石洞天即五仙觀仙各持一穀傍各立一石則
五羊也
吳晉紛紛日荆交瀼瀼時五仙持五穀爲拯斯人飢滕
脩加撫字郭璞徙城池羣生日以阜兩賢功同歸五羊
上天去白石今纍纍至今稻梁豐不數蝦蟹微潟滷出
牢盆堆疊如山坻化爲百萬糧充君節度資兵民兩足
食市井相娛嬉懷哉五仙人垂德無窮期
讀五賢傳偶成五首
昔在山隂縣風流顧凱之茂林當戶遠白日下簾遲興
寄丹青裏人懷豈弟思越山千仞碧俯仰共心期
右詠顧凱之
楓柳雖合抱何如齋中松縱無棟梁日長會九天風正
聲若金石擲地諧商宫尋我遂初賦意在山水中寧知
桓司馬復與此心同
右詠孫興公
辭吳還入洛雲漢昭文章玄圃積白玉纍纍俱夜光長
歌豪士賦委質成都王列軍朝歌城震鼓數百里悲風
天際來牙旗遽披靡至今華亭鶴聞者爲流涕蓴羹敵
羊酪黃耳爲書郵顧榮既知己士龍亦東頭吳中佳山
水卒歲宜忘憂
右詠陸機
笑疾故自佳吾以全吾天况識墓中人飄飄喜談玄浚
儀有畫像名亞卓魯賢胡不傳循吏而以權門愆自非
東海恩難雪成都冤大笑落水時流風至今傳
右詠陸雲
閣道東有大牛王濟鞅裴楷緧和嶠刺促不得休寧知
投分寄石友白首同歸俱被收牧羊酤酪俟伏臘灌園
舂稅何所求夫人輕軒兒戲綵天下樂復有否九卿司
馬安通人和長輿巧宦信有之用拙寧非誣我思陶徵
君養素傲樊圃黃菊繞柴桑清風滿窗戸
右詠潘岳
題夾谷行樂圖
麗景屬芳晨濃春滿郊甸駕言使君車旌旗望中見嚶
嚶閙時禽宛宛低風燕田畯各歡集山農悉矜眩深耕
務所先復此勞身勸温言匪文具善政諧始願耒耜大
夫勤豆籩君子宴野人禮法疎曷以助芳薦青青陵陂
麥一穗獨堪獻使君占豐兆歡賞杯急轉簮麥不簮花
衆賓雜歌忭勝槩入畫圖風流足吟玩披圖向他年可
入循良傳
吳孝廉九臯歸舒城
黃蘆日蕭瑟賓鴻念長途晨興謝執友欲發仍徐驅請
爲君子行言送孝廉車水有深潜魚林有返哺烏綵衣
化爲衰落景傷倚閭陟屺歌白華飛雲增鬱紆鳳凰有
丹宂窈窕臨古舒醴泉噴巖阿竹實垂庭除飲啄愛羽
毛他年御瑞圖願君崇令德金玉堅不渝
弔落星寺
移船落星灣不見落星寺灰飛劫已空石在頑無智嘗
聞容桀黠豈是關天意覽勝懷昔賢金仙久無寄星宫
環紫垣官守寧容棄向來果何愆一斥淪九地化石竟
不歸千載同一恚
七言古
題吕仲善所藏汪水雲草䖝卷子(并序)
卷中百䖝各極情態而終以大小數鴈豈所謂江南破
百鴈來乎水雲寓黍離之感於畫圖觀者凄斷
瑶琴理罷松風長嬾上湖船看歌舞行雲流水有心期
野草閑花各天趣紛紛蟲羽恣飛揚散入毫端無遯處
尋香逐艷何從來含睇凝情如欲語黃筌崔白稱好手
妍吮朱鉛眩童竪不肥不瘦潤有餘墨暈生春獨清楚
春蘭翛然如處女短不出叢秀眉嫵夏芷仙人白紵袍
長身玉立風生宇何當石根容我步烏紗笻竹從容賦
漆園蒙莊知道者夢裏化爲蝴蝶去蘧蘧栩栩情態多
什什伍伍花間住顛魂無定抑無歸粉翅織紋何用許
象房守宫半夜走玉帳佳人成白首絡緯蕭條蟋蟀寒
山河已落他人手籬根曄曄牽牛花瓜蔓藤枝亦何有
西湖清淺綠荷彫畫橋依約春風柳海潮不至天目傾
七寶金鞭從北狩雙雙朔鴈俱南翔莓苔菰米連瀟湘
飛鳴宿食各自得豈有矰&KR0819;仍須防道人蒿目難爲傷
銅山淚盡天亦荒琴歌既斷賦無續畫圖彷彿存興亡
平川呂氏好古者不鄙謂予題此畫忽憶秦皇漢武年
萬事輪雲如走馬
題青山白雲圖
劉生用墨如用兵墨如雨點鴉亂行須臾生紙氣飛動
浮雲白白山青青秦皇昔向湘江下怒伐湘山山盡赭
此樹能逃烈㷔中至今瑶翠森如畫窈窕復疑盤谷中
書癡擬欲挂高松饑煮肉芝分白雪寒披栗葉嘯天風
題春江送别圖
跨牛菴前松兩株跨牛菴中誰讀書金華仙伯黃太史
至今虹霓四壁光有無往時聞人侯獨駕一篷雪來從
太史遊風致兩竒絶賢郎故是鸞鳳雛僑居奉母樂有
餘七千里外懷定省新年欣得陜州書黃河鉄牛安且
都河中水暖多嘉魚民恬俗熙官府靜召南復頌賢大
夫賢郎江頭買舟好六月潘輿到家早公館甘棠蔽芾
隂夀觴先進安期棗書史孫碧霄寫景春江潯别意恒
苦多畫意恒苦深江清柳碧天沉沉誰能贈君綠綺琴
沙鷗往來未近人燕燕亦復多好音江水去不迴柳條
空爾長松飄金粉綴離席絮住淨萍隨去航就中龐眉
老禪伯夙昔賢侯心莫逆河梁日晏重牽衣一望青山
三歎息歎息深深禮白雲但祝平安厚眠食郎君歸戱
綵衣披圖吟詠想依依月明却憶金魚浦應是南來翔
鴈飛
喜雨行爲瓜爾佳縣丞作
田將入種黃塵飛高原卑隰同歔欷秧苗盈尺日夜老
南風捲地吹人衣夾谷賢侯心栗栗憂國憂民賦安出
清平禪關地高迥龐眉老衲動如律松頭上接雲氣寒
栢樹遽作龍身蟠寶瓶楊枝初洒潤風雷奔走驅濤瀾
免冠散水城南北通身是雨皆天澤連日滂沱不暫停
大湖長陂收不得斯民呼舞賢侯燕白下由來壯哉縣
今年奉公百不憂䆉稏高低滿郊甸
金柑花
金柑花鉛霜銀雪盈椏杈獨當伏日偏榮荂綠珠金彈
葉重遮半黃可恨飄籬笆數枝尚復秋始花花不成實
徒紛葩高枝蠧穴心久瘕秋高恐畏成枯槎抉蠧椎鑿
何當加低株三尺隂㲚㲚始自脱略茅與䔑試花寂歴
明晴赮秀色已似卑梨楂后皇嘉植楚甸誇憶昨包貢
天王家兼程星火疲騮騧蓬萊歌鐘觴九霞傳柑曲宴
恩波奢塵飛道斷虎奮牙下州斬伐無根芽他園見之
何悵邪天王北狩黑海涯故侯誰種青門瓜楊梅茘子
金枇杷紛紛並得登籠笯金柑花委香屑玉同塵沙行
歌花底沾烏紗歌成謾起園官嗟
題瓜爾佳同知畫像
卿雲景星麗天目吳峯如繡江如醁鍾竒毓秀誰最多
九苞鳳凰維夾谷大明啟運朝明堂覽德遂與羣龍翔
西江下邑煩撫字勤勞祗用躋民康井井栽桑隂覆野
歲歲萊田有新稼萬頃黃陂澹更清一襟寒雪光相射
丹青寫出廟堂姿唐代衣冠遠有儀瑶林瓊樹風臨賦
預想凌烟閣上時
次瑶攴石望鞵山
舟移瑶攴下遥望石如屣舟人云是大姑娘一掬弓彎
曾墮此吾聞古有巨人跡姜嫄履之生后稷神靈竒蹤
此其一水仙羅襪凌波輕安取盤囷如此石又聞大禹
乘四載濬川來經彭蠡濱遺此表徵千萬春江神呵禁
疇敢登偶一踐踏風雷驚導河自崑崙砥柱碣石壯本
根瞿塘灧澦堆舟航不敢爭飛奔長江鉅石天意存此
其小者疑屣云君不見小姑健兒女將軍劍峯屹立當
海門
落星石
星宫墮江化爲石作鎮鯨波與蛟室東西日月異崑崙
金碧樓臺自兜率海枯塵起劫火飛陽侯鼓波竟何術
大船駕海貔貅來戰罷湖中血波赤至今白骨堆山丘
此石雖頑淚應滴君王掃除江海清匡廬五老復精明
南朝三百六十寺安得乘雲取次行
題謝令尹朝京得意圖
緋衣皂帽朝天客如龍駿馬桃花色垂鞭緩轡曲江頭
賞遍咸陽二三月亂來奴隸皆輕肥使我復憶開元時
畫圖忽見驚相問不是知章定牧之
悼劉生
劉生少年美無如壯志只欲攀雲衢焉得青藜照天禄
苦遭燕麥迷玄都故園花木愁題鴂綵服庭闈歎蟪蛄
白璧久寒黃土暖更堪老樹夜鳴烏
史君雨爲徐知府作
甘雨注三農舞村村歌且謠云是史君雨四月欲盡五
月來政恐腴田變磽土史君五馬走青原神龍騰驤離
洞府翻倒銀潢挾隂霧澗溪爭赴長江去一夕良苗青
尺許老農言百無苦昔憂井枯無飲處陂塘不得瀦魚
鼈爲人取丁男租税且闕供婦女徒然力機杼木皮草
根紛可煮何似舂秔仍飯黍園蔬復䓗蒨不肉美堪茹
家牛不賣曰取乳牲肥酒香楓社鼓時時取歡覓隣父
醉裏長歌史君雨
歌
觀瀾歌(并序)
湯君堯佐世家浠水爲望族故有觀瀾亭自其大父父
游衍翫適而君少時讀書求志於其中君既以才諝選
初調佐吉州司市征覈而貨阜官理而務清廨宇平臨
大江風漪雨縠月湍雪瀧四時朝暮瞬息造次無不可
觀君慨念浠水懷祖父不置友生劉元實因以觀瀾副
其志致能賦者率賦之按字書水因風起曰波又云瀾
大波也夫水淺深大小絶殊故海瀆河江汝漢淮泗瀾
在在殊善觀者隨大小淺深皆可有得孟氏盖云有術
故也即瀾何所獨無抑善觀者希耳君脩於家研於學
契夫瀾也深矣又能所在致愛致慤著存不忘匪徒善
觀而孝思發焉斯不亦善之善者乎乃爲長歌之其詞
曰
浠之水兮泓以洸不淟淟以灕入兮不騰騰而濞張其
聲渢渢兮其肆以洋有美人兮亭之臯服且食兮咏以
陶始涵渟俄湁潗兮噫氣怒而相遭文澐澐兮又&KR2166;&KR2166;
錦機錯理兮象緯飛奔忽魚龍兮軒舉亂藻荇與行雲
盪日月兮弗支送鳬鷖兮在亹吾雖弗及觀海兮吾既
得夫委與源凖千濤於一波兮又孰弱夫湍而壯瀾懷
先人之不可見兮臨長流而永嘆曰盈科與成章兮佩
明訓以乾乾吁嗟乎美哉洋洋兮永矢而弗諼
歸猿洞歌簡玉華遯叟
我本白猿翁來尋碧環女望山但覺藤羅深入門唯見
花成塢花間蝴蝶爲我語解君佩纕媒洞府自應託夢
無險阻鳳凰飛來嗒以咍子非西行牛秀才昭君匃奴
猶可笑野狐惑人何媚哉孫郎前身孫供奉袁氏化形
妖氣重峽山要是萃逋逃狐女觀心國師動翁所佩蒼
龍精試一舞耳生風旌陽斬蛟江水中何當一掃山爲
空我聞鳳凰言還謝雙蝴蝶畫船東下山蒼茫閒向江
心弄明月
蕃塔寺
金天聖人面流沙流蘇帳暖飄金花一從蕃僧起蕃塔
常言彼此爲一家朝朝上塔呼天應天門只在蕃塔頂
碧甸雙睛白纏頭大師端坐如堅忍棾夾斜行只自識
蠻音鴂舌聽不得菩提樹下學談禪弹指蘭闍笑如吃
塔上金雞四面飛可憐宛轉無定栖狂風吹落市人笑
何日飄蕭渡海歸
甘湖九曜石石皆劉漢自大湖徙置大者名九曜
樂州甘湖百丈餘中有長生之神魚天星入湖化爲石
短肥長瘦八九株醉翁上馬嗔索扶蒙頭衲士病且癯
熊蹲豹躑猿狖攫麟鳳不動雲凝舒嗟哉天星母乃愚
下俯奥渫甘同汙煙霏雨暗叢百怪鴟鳶糞頂鳬鴨呼
嗟乎南中不可以久留何當返爾大澤與具區
魚樂圖爲王石泉賦
石曾曾兮寫琴泉洲重洲兮隱釣船美人兮收綸湛空
江兮遥天鶴汀鳬渚兮長短相憐羌林水兮翳然我所
思兮濠濮之間澹松雲之滿几服芝术以忘年
吳元年客韶陽戱作海桑歌
海田茫茫皆種桑鴻濛萬劫劫復長隂連壺嶠磻空闊
枝與日月相低昂桑根老人太清史肯向人間管甲子
伏羲三十萬春秋一年一醉如流水雙鬢白盡還青青
至今愛寫換鵝經只釀松花嘗滿甕與君歌笑走沉冥
歲己未年七十有五作百字令以自夀
安期瓜棗問今年海上怎生遲了七十五年看又過更
七十年難老吟首歪詞寫張歪字送與陳摶笑笑時冷
眼乾坤龍虎顛倒追念一度長安再遊汴水那用希
夷號三百年中多少事一夜連床怎道易象卦圖天根
月窟有何人能到爲君長嘯洞天鐵笛春曉
五言律
臘月三日次康山廟阻風
風滑不成雪雨寒徒滯舟湖低山石長天盡水煙浮漁
子身如葉將軍命賭侯報功存廟食白骨謾成丘
爛泥湖著淺和韻
波濤遭險路風雪迫殘年空闊疑無岸蒼茫但有天冥
行良獨苦著淺待誰牽舟子不知水長吁斷復連
版子磯
巢湖小龍子作鎮版磯頭游戲騰玄象端居拱赤虬兩
峯攅馬耳一水挾鴻溝遥寄新詩句明珠或見投
登峨嵋亭弔太白墓
神氣歸天上江頭徒認墳花留宫錦色星動翰林文過
客多題壁摛辭難逸羣祗應掃松雪可以薦清芬
望九華山
秀色似匡廬芙蓉擬不如遥知五老者深羨九華居採
藥閑騎鹿眠雲或著書歲華詎云晚於此遂吾初
峽江周郎墓
此地亦巴丘將軍豈昔遊風吹大樹老墳對古壇幽廟
祀存邦典時艱惜勇謀小喬殊凛烈爽氣共横秋
題復初上人松雲山房
挂衲雲根松結巢松頂雲千年養金珀五色麗乾文松
風引名勝雲月淨囂氛待携陸脩靜酌酒聽桐君
吉文費赴考功
壯志已云逹守官仍一窮桑麻焦土後花柳閉門中貞
石書遺愛輕車赴考功臺城天尺五鳴佩列羣公
寄韶州段同知菊圃
貳守聲名久河東古絳州儀曹陪法從樞府接英游夏
館榕隂滿秋籬菊蕊稠官居隨地好山水自風流
病起聞蟬
蠟樹一蟬吟北風吹客襟時添栢子火坐擁木綿衾伏
枕身如蜕觀書力不任清虛來漸遠於此識初心
别黃侯歸岳州青陽里(二首)
奕奕青陽里江船秋到家鴈從彭蠡過月向洞庭賒砌
長公孫竹園開子母瓜莫令生白髮應自問丹砂
天地一虛舟水烟相共浮不隨蒼玉佩未弊黑貂裘孝
友涪翁傳才情謝朓樓君山有仙子吹笛待來游
題秋江圖送青陽君
秋水雨添碧秋江柳復春行歌螺子浦言送青陽君南
岳雲峰靜金華石色新懷賢空見畫情緒若爲論
渡江
釣艇浮螺子依依夕照前鳥飛黃葉落山斷碧雲連野
暝蘆花白天清桂魄圓紛紛樵與牧長嘯入蒼烟
題小景
使者求才俊官船倚杏花春光連楚甸鶯語似京華松
潤藏雲密洲迴帶石斜秦淮到應賞明月滿家家
聞道(二首)
聞道潼關下黃流似海深由來天設險過者日傷心漢
殿芝房冷唐陵玉甃沉不應有佳氣鬱鬱尚如今
中夜居庸北蒼茫見帝星翠華烟漠漠沙草月熒熒象
緯尊南極鯤鵬返北溟感恩餘老象粉骨向心亭
送子卿還家奉親
雪紵唐人服香羅女直巾行吟楚澤畔猶是葛天民茭
白炊烏稻橙黃鱠紫鱗登高應最樂戱綵侍嚴親
送郭思信遠遊
不謂公家役還爲壯歲遊風吹木蘭槳水發蓼花洲彭
蠡漁歌晚秦淮月色秋瓊花無恙否幾月到揚州
和陳中常贈别
相見即相知相携未忍離神光湛盧劍高誼角弓詩單
父琴三疊河陽花滿枝逍遥行樂處别後定懷思
夀星圖
雲根一丈人長眉如柳青調笑赤松子出入紫微庭文
鹿銜芝草金童把玉經武帝何由識空瞻南極星
社日偕郭思誠伯仲郊行過其先人墓
桃李螺江浦晴天散暖雲沙明靈運屐花照信陵墳入
饌池魚白治聾社瓮醺人生行樂耳春色已平分
寄川上隱君
停雲疊雪鱗浩蕩十洲春高卧容安石耕巖樂子真絮
花籬落靜梅雨篆烟新蟻蛭空多事鷗波只自馴
蕭氏公孫竹圖
孝竹參差寫光輝八葉蕭巖巖商皓節楚楚阮郎標掛
壁紅芳映迎風綵鳳飄五君來往熟得醉不煩招
蹇驢
使爾不爲蹇知非果下孫卓錐疑是駿漆步僅如豚暮
雪㶚橋水春風錦里村慇懃詩伯愛遲鈍向人言
江橋晚景
山欲收屏障雲偏曳葆縿水侵楊柳渚帆倚夕陽橋夏
綠團空翠秋雲盛麥苗携書歸隱處不待太沖招
懷楊子將
建安七才子江夏一黃童鸛爵那䘖鱣琴高不化龍羈
孤千里易孝友一生隆最有宜春恨魂飄結暗松
池上萱草
池上多萱草雨餘紛好華亂榛扶易直輕燕掠微斜愛
欲移當背憂宜摘送茶苕華比顔色同向國風誇
贈安南使歸國
秦淮柳影中使舫背歸鴻建業山河壯南交節制通襟
凉乘海氣家遠待秋風仍歲頻銜命詩囊夜吐虹
題郎中顧公蔗境詩卷
昔者山隂縣風流顧愷之春風癡欲絶秋草澹相宜上
馬青山送垂簾白日遲千年留蔗境只許省郎知
初五宿峽山口
野燒隔江明官船畏虎停危檣侵石峽高枕倚沙汀樹
杪初弦月蘆根數點螢一埕香桂酒自笑獨爲醒
因驛舟回寄清遠令
晚泊清遠驛言懷仙李標江光浮雲樹潮信急蘭橈單
父彈琴夜西山拄笏朝悵然一凝竚詩寄北風遥
過清遠縣愛其山水追賦趙佗劉漢墓
清遠佳山水英雄多墓田趙佗餘四世劉漢幾何年雲
勢連衡岳江源起蜀川海邦歸職貢應更産時賢
過湞陽峽漢楊僕將軍駐兵處
帆過湞陽峽攅峯劍插天嵌巖通窈窕石壁絶夤緣將
軍若下瀨於此駐戈船飛鳥不敢下聲名何赫然
過虎榜山
已較文場藝俄經虎榜山上有欲落石下爲無底淵詩
人昔好事留字嵌空間摩挲殊未可駐目但悠然
寄瀧水縣丞
出佐瀧水縣緬懷貞節堂春明綵服麗天遠白雲長鸞
詔騰雙闕金冠表一方依依縫線密應念久風霜
别曲江參謀孫舜元
北望水天冷南遊瘴海凉衣霑椰葉露酒送茘枝漿上
相憐才美邦人沐化良向來經濟熟知不愧龔黃
海漁公子爲宋昌裔作
我愛宋公子把竿長釣鰲閑尋龍伯國笑指海鳬毛員
嶠隨波轉珊瑚入網高秦人未相識何用遣盧敖
清江釣隱
小隱清江上無心競白鷗蓼雲團竹屋蘆雪點羊裘放
鶴歸何晚看花醉即休底須終日苦三百六魚鉤
謝中常惠倒提
扶衰得倒提散步任東西花柳宜烟渚溪山愛雪泥酒
壺挑可遠竹戸啄須低只恐穿林石銅聲驚鳥啼
劉子中茅堂
整整築茅堂脩脩傍水鄉月明珠在浦竹密鳳鳴岡嘯
傲輕軒冕疎豪引豆觴敲門無宿客題句隔莓墻
李楚善山居
身外等浮雲松隂靜閉門桃源有仙李盤谷傍漁村賢
聖杯中樂君臣藥府尊重來應待臘梅雪滿郊原
題春日山居圖
隱者有高趣幽居不用多松濤搖石壁樵徑入烟蘿倚
檻看雲起攜琴任客過殷勤郭熙畫好句待隂何
隱居圖
寓隱茅堂僻幽尋鳥道分晴天千障雨伏日萬松雲豈
是漁樵侶應懷鴻鵠羣小橋清淺處有竹抱桐君
畦樂詩爲王與齡(二首)
爲愛東湖水築堂臨水濆寒光夜留月白氣曉成雲花
樹不可剪藥苗時自分客來常欵語琴薦對鑪薰
栗里問淵明旁舍招雲卿荷鋤草露濕織屨柳風清二
子俱天趣是翁忘俗情時時車馬客於此聽棋聲
懷海北張指揮
韶陽深窈窕海北鬱岧嶤冬熱蕉衫薄晴寒海族驕轅
門歌畫一城角動招搖想見張公子椰漿日幾瓢
行年七十二(時部使者移郡勘年甲)
行年七十二白髮向人羞肯羨梁江緫空懷齊楚丘繡
衣題姓字皂盖驗春秋一自周原獵難爲渭水叟
題隱者山房
隱者壺中日仙家劫外天晴虹出丹室玄鶴戱芝田待
客沉香火清神枸杞泉何當謝塵事閑說赤烏年
題段氏山房
結搆秀峰下清江長在門吟看輞川樹眠借武夷雲白
石種成玉癭藤刳作尊誰爲知已者竹祖與桐君
巢雲爲蕭伯璵賦(二首)
爲問巢雲子雲居定幾年飢堪煮爲食吟即染成箋雨
過龍文潤天清海色鮮相逢韶石上舒卷興悠然
爲問巢雲子幽貞夙所廬寧隨龍卧壑不學鳳棲梧拂
袖凌空翠因風問太虛芙蓉曾攬結五老復何如
遊月溪庵用壁間韻
百粤多精舍南華是祖山人知尊象教俗已變髦蠻明
月青溪上清風翠竹間時時一談詠杖屨自忘還
謝烈婦
夜月香魂冷春雲别恨長寧歌折楊柳不學野鴛鴦畫
可歸屏障祠堪配女郎琵琶彈馬上晚節謾悲凉
次楊子良催菊韻(三首)
楚楚臨階菊曾看壓衆芳紅桃承海曙白玉吐霞光韶
石多炎壤南天少肅霜如何深自閟不肯趁重陽
楚楚臨階菊金風護得遲黃衣誰近侍白璧貴逢時屈
子飡寧飽陶潜愛豈私由來傲霜節松栢共高姿
楚楚臨階菊從知品第嘉程侯情最重楊子興偏賒金
蝶歸絲網天鵝散雪花只宜搖落賞難向艷陽誇
報春樹
但使羣芳早何嫌五月遲往花任楊柳孤注笑酴醿春
事誰能報天機不自私此身雖老大雲錦爛離披
芙蓉仙隱
芙蓉仙隱處太守日來遊丹鼎飛隨鶴松壇暖卧牛泉
凝三伏雪草耐萬年秋五馬朝天去山人空爾愁
題梅關圖
相送梅關去岧嶤上白雲緬懷張相國復憶庾將軍夾
道松隂直初晴海色分天彭爲井絡叱馭動成羣
得季子果嘉興書
聞汝蹤無定杭州定婺州雪寒探虎穴浪猛踏風舟千
里傳家問三年滯旅遊七旬今又四短髮不宜秋
五言排律
崆峒雲居爲曾巽卿賦
雲居崆峒下野鶴雞羣中墮甑前境忘棄瓢煩慮空蒼
狗任時態白衣謝塵容卷幔度冉冉開鏡浮溶溶隂榻
清媚夏晴扉粲娛冬畆耕足歲年林卧窺鴻濛少日忽
復遠聚沙想羣童杖策笑安期出門交蒯通晚悟要爲
逹朝華那可崇嘗恨史家流老韓將無同如何曹相國
堂上留蓋公
和雲壑熟食日韻(并序别)
只欲聞韶去其如度嶺賒淹留囊易澁叙别雨頻嗟老
樹迷雲葉危墻上土花榆烟新出火穀雨早分茶紀節
門垂柳悲風墓集鴉他鄉託萍水高興鄙桑麻酒出銅
泉滑魚分丙穴嘉金相霞錯落錦句玉横斜落月雷塘
路啼鵑介子家鍾情君最厚滚滚惜年華
題友人村居
四座列圖畫半生傲丘樊布韋寧是貴軒冕詎爲尊愛
客頻掃徑教兒日應門榮華曾把玩道誼將彌敦雲與
水無係吾將我共存興亡自今古運數任乾坤牢落三
間屋縱横半畝園棋尋仙客戱書對古人言斯鞅何功
業韓彭幾子孫神竒終化腐汙潦本無根桃李休相笑
梅花不解村
爲中常題溪山訪隱圖
自適貴清曠駕言懷隱淪雨深禹穴外沙淨霅川濱著
述尊弘景耕桑樂子真翠屏猿滅跡繡谷豹藏身木客
傾壺夕桐君種藥晨水烟清自媚天籟韻常新芝熟原
輕漢松高本避秦祗應陶靖節來往問遺民
題吕仲善營丘山房圖
稷下古諸姜營丘小洞房隣存鍾令宅里似鄭公鄉亂
後蓬蒿長春歸棣萼芳每從黃髮老最譽白眉郎一室
如函丈羣書自大方移床分竹影掃壁散芸香輪鞅莓
苔外鳬鷖几席傍歌商懷考父玩易到羲皇建業看圖
畫平川隔水鄉參差多點染窈窕極蒼茫山勢元宗岱
溪流想釣璜高秋憑虎踞何處覓鷹揚
追挽劉宗榮
總角從先進劉墻白下東衣冠會元日桑梓共高風内
譜通家舊金科奕世同至今懷古道猶及拜先公夫子
聲名早承家德業隆山輝元韞玉節苦自和熊善行東
平最寒芒太乙通賢良蕡有策著作向多功未展青雲
翮先成白雪翁脩文期太速遺草意何窮令子稱才傑
儒科致顯融善和存故里一畆復新宮種德門逾大光
幽石已礱典刑看奕奕圖畫極渢渢春日珠林道秋風
宰木叢長懷書甲子應自問鴻濛輔嗣經仍講賓王句
更工焚黃知有日含笑九原中
王員外赴京
喜奉綸音至遥瞻帝里歸秋風辭省掖海氣拂朝衣參
相深分閫員郎夙贊機金湯身作固蠻徼子來依欲徧
羣黎德常勤四牡騑兵氓同鼓舞草木悉光輝留句題
丹茘看花想紫薇鴈從淮浦起馬傍越臺飛未得承芝
宇應嗟鎻棘闈送君霄漢上綵鳳逐朝暉
簡徐太守二十韻
牛女垂光遠番禺枕海長藩宣開畫省撫字属黃堂銅
虎未分牧郎星暫歛芒化行龍伯國春動馬人鄉流徙
歸城邑頑嚚棄斧斨稻苗豐戰地潟滷盛兵糧出入明
星爛聲容赤芾煌衣濃薇苑露冠重栢臺霜兩府聮賓
位元戎解佩纕已無鯨簸海宜有鳳鳴岡百貨流泉溢
羣蠻枕奠康昔襦今又袴肉藿酒如漿暇日同民樂隨
時愛景光摩挲九曜石調笑五仙羊鐵柱悲劉鋹荒臺
弔越王覇圖童䜿駿客思海雲涼此日殷勤接仍看抱
送祥麒麟天上石楯戟殿中郎傾倒情何極吟哦興不
忘公侯知衮衮不數竇家芳
海桑集卷一
