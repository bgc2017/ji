松雪齋詩文外集
詩
題李侯詩卷
序
御集百夲經序
農桑圖序
為政善悪事類序
送張元卿序
記
五臺山文殊菩薩顯應記
重脩觀堂記
天目山大覺正䓁禪寺記
濟南福夀禪院記
碑銘
大元大普慶寺碑銘
仰山棲隠寺滿禪師道行碑
五兄壙誌(代)
魏國夫人管氏墓誌銘
䟽
五臺山寺請謙講主講清涼䟽
請雨公長老住聖安禪寺䟽
幻住菴主月公金書楞嚴經䟽
請謙講主茶㮄
題䟦
題東老事實後
紀夢稽侍中
松雪齋詩文外集
花谿沈氏伯玉刊于家塾
松雪齋詩文外集
詩
題李侯詩卷
翩翩者鶴美孝子也翩翩者鶴爰飛爰止其下維何曰
有孝子伊人之生無父何恃父罪當刑子代之死翩翩者
鶴載翱載翔其翔維何孝子之祥毋目有眚子舐使眀亦
既眀止我心則降翩翩者鶴載飛載下伊人之生孰無父
母孝哉李侯為人所難咏言嘉之使我慨歎帝命曰咨咨
𡭗李侯錫𡭗寵祿惟德是讐夀嘏孔寧百福来求子孫其
昌世濟厥休侃侃李侯國之舊臣維孝維忠萃于一門非
忠無君非孝無親作此好頌以勗我人
翩翩者鶴五章章八句
序
御集百夲經叙奉
敕撰
盖聞滄海之大一勺可以知其味玄天之高土圭可以測
其㬌所謂聞一而知十執簡以御緐殊塗而同歸分殊而
理一者也佛以一音演說妙法細無不入大無不包廣博
淵深莫知涯涘圓融權實未易槩量散扵大蔵之中斂扵
無言之内皆所以敷揚至理究竟真空括萬法而靡遺㦄
曠劫而恒在施羣生之藥石作彼岸之津梁兼體用而並
行故列叙扵三蔵憂性資之異䓁故分别扵三乘非聖哲
莫究其宗非英才莫燭厥義頓悟者以言語為末泥象者
起文字之塵徒使幽玄悉歸汗漫況扵愚昧益堕渺茫非
資上聖之照臨孰憫迷途而開導弘通無礙利益有情
皇上法天聡眀齊佛知見爰以萬機之睱深參内典之微
乃取諸經共成百卷釐為十帙歸扵一乘隠奥兼眀廣大
悉備繙閱者不難扵寓目誦讀者亦易扵銘心可謂設䋄
而提綱挈裘而知領以因因而證果果由夲夲以達原原
警人欲之横流契佛心之正覺所願在天列聖同證菩
提皇太后益增福夀普及沙界咸獲勝因乃命臣僧眀
仁刊板流布仍俾微臣孟頫製叙萹端臣聞命震兢深慙
淺陋莫盡標題之意敢抒讃歎之誠謹稡
御集百夲經捴目列之卷首云至大四年十月序
農桑圖叙奉敕撰
延祐五年四月廿七日
上御嘉禧殿集賢大學士臣邦寕大司徒臣源進呈農桑
圖
上披覧再三問作詩者何人對曰翰林承旨臣趙孟頫作
圖者何人對曰諸色人匠提舉臣楊叔謙
上嘉賞久之人賜文綺一叚絹一叚又命臣孟頫叙其端
臣謹奉明詔臣聞詩書所紀皆自古帝王爲治之法
㦄代傳之以爲大訓故詩有七月之陳書有無逸之作七
月之詩曰三之日于耜四之日舉趾同我婦子饁彼南畒
又曰十月穫稲又曰十月滌場皆農之事也其曰女執懿
筐爰求柔桑𧖟月條桑八月載績載玄載黃皆婦工之事
也無逸之書曰君子所其無逸先知稼穡之艱難乃逸二
者周公所以告成王盖欲成王知稼穡之艱難也欽惟
皇上以至仁之資躳無為之治異寳珠玉錦繍之物不至
扵前維以賢士豐年為上瑞嘗命作七月圖以賜東宮又
屢降旨設勸農之官其扵王業之艱難盖已深知所夲
矣何待遠引詩書以禆
聖眀此圖實臣源建意令臣叔謙因大都風俗随十有二
月分農桑為廿有四圖因其圖像作廿有四詩正豳風因
時紀事之義又俾翰林承旨臣阿憐怗木兒用畏吾兒文
字譯扵左方以便
御覧頋臣學術荒陋乃過蒙
聖奬且拜綺帛之賜臣既叙其事下情無任榮幸感
恩之至
為政善悪事類叙
書不云乎作善降之百祥作不善降之百殃善悪之應若
水之流濕火之&KR0556;燥乃天理之自然毫髮無爽者也人之
生也性夲皆善中人以上固不待勉而後為善中人以下
或移扵氣習或狃扵利欲迷焉而不知𣸪學焉而不知警
悪日積而不自知及乎天定禍不旋踵凡人皆𡭗而仕宦
者尤不可以不慎盖士大夫受
天子命位于州縣之上權足以威衆而事足以及物善固
易宣而悪亦易播然為善者安富尊榮澤流子孫為不善
者毒流衆庶身世殄絶可不懼哉此括蒼葉君為政善悪
報應事類之所以作也此書之行其亦有聞風而善者乎
葉君名留字景良觀其用意可知其為善人己延祐六年
十一月叙
送張元卿序
延祐三年夏五月松潘容曡威茂六州宣撫張元卿拜僉
廣東道肅政廉訪司事將行来求余言余觀元卿恂恂有
儒者之風盖嘗學扵蕭先生之門則其扵理道當深知之
矣余𣸪何言哉雖然侯之意䔍忍而不言不誠也故遂言
之國家之設守令夲以為民也廉訪司之設國家之不得
巳也使守令皆循良民安扵田里無歎息愁怨之聲雖不
設官以紏之可也然而守令或不肖不能宣
上德意視民如仇而後廉訪司始不可無矣故曰廉訪司
之設國家之不得已也南海去亰師萬里民之沾
聖化也難侯行矣數路之廣守令數十百人必有賢者侯
舉之使為善者益勸為悪者益知所畏而不敢為常使之
知國家不得已而設廉訪司之意則其自待也必&KR0779;自
得也&KR0779;則必強為善而重為悪若夫持之若束褫冠裂裳
日以箠楚從事則余懼非儒者之政也元卿其擇焉
記
五臺山文殊菩薩顯應記
聖上即位之二年以
世祖聖德神功文武皇帝遺旨將建寺于五臺山春三月
詔中書右丞張公九思偕平章政事叚公那懷往相其宜
公奉詔星馳越四月既望至五臺寓宿金界寺寺僧五
臺僧錄出宋張商英所著清涼傳示公載當時所見圓光
金橋聖燈菩薩獅子顯現之異甚詳公意商英文士容有增飾
未之信也十七日訖事言還閏四月廿二日再被旨至
五臺鳩工興事祠后土龍王公時行初獻事奠畢寺東南
有雲氣如兜羅綿状漸升至日邊遂成五色中有億萬菩
薩升降出沒至扵旌幡幢盖之属亦以億萬計不可名状
一時同行者若中殿所遣使若軍官若從者&KR2005;徒莫不具
睹廿三日中殿飯四千僧食時東南方𣸪見光景如獻奠
之日日既西還自山中方據鞍次𣸪見如初行三十里餘
光亦随之其靈祥若此寺僧乞記扵公以傳久遠公以命
孟頫盖聞諸佛菩薩以神通力放大光明自短見淺聞莫
不以為誕然古書所載亦往往而有不可盡以為怪而非
之昔昌黎開衡山之雲蘇子有海市之異彼山靈川祇猶
能感動扵二公況以公之忠誠銜
天子命建佛塔廟菩薩神力能無感應乎此理之必然者
也遂略記其槩以為山中故實云元貞元年六月十一日
記
重脩觀堂記
佛以慈悲哀愍一切盡未耒世咸欲使之覺妙眀心不堕
邪見凡有可以開群迷者不遺餘力衆生因心有想因想
有妄掃除妄想使得正觀佛所說經其法具在依佛所說
而脩習之非有嚴淨處所道將安寄故通都大邑往往皆
有觀堂而吴興觀堂特為宏敞池水行樹莊嚴靚深盖創
建扵宋嘉泰間經始之者講主行瓊輔成之者澧王師揆
也宋之末年住持者非才葺治弗勤漸至頽廢甲戍乙亥
之際兵事澒洞奸民乘之剽竊摧剥棟宇傾圯風雨不蔽
仰見日星暨
聖元綂一區宇人獲奠居乃相與謀曰觀堂吾邦一大道
場也今癈壊至此非得有福德力量者主之其何以興起
乎衆咸曰非雲岩饒公不可扵是相與告之澧王之孫孟
齊深以為允遂具禮延請以至元十三年之春来主法席
約己劬躬振餝𥙷苴由是聲譽藉甚聞于捴綂所捴統所
賢其人給札以命之雲岩乃殫智悉力思所以宏其教者無
所不至昔者常住之田僅四頃餘雲岩出衣鉢日益增廣
齋鼓粥魚聲和響荅廼以至元二十一年鳩材僝工因寳
殿之舊而一新之堂宇丈室左右列祠三門廊廡瓴甓之
破缺者完之榱桷之毀折者易之㦄十年而後備至扵莊
嚴像設金碧輝映光采奪目父老興歎謂逾厥初而翠柏
紅蓮清涼香㓗淨土境界種種現前然後脩觀想之業者
乃始得其所雲巖扵佛事可謂勤矣余觀天地間物廢興
雖有時然常係乎其人得人則興失人則廢盖古今一致
也向使觀堂不能致饒公則凡礫茂草亦已久矣其能興
建扵積壊之餘哉予常嘉饒公之為人而公以記請故遂
次苐其状而記之雲岩名廣饒俗姓陳氏長興之芦碕人
也大德元年九月記
天目山大覺正䓁禪寺記奉敕撰
延祐三年四月十有九日三蔵法師般刾那室利言臣僧
往年遊江南㦄禪刹多矣獨天目山大覺正䓁寺為高峰
妙禪師道場地勢清高人力壮偉實杭州一大伽藍而高
峰之道遠續諸祖座下僧常數十百人皆清齋禪定有古
藂林之風高峰既寂其教至于今不少衰獨寺未有紀載
之文臣僧請下文學之臣文之以刻諸石誠
聖世一盛事也扵是詔臣孟頫汝爲文以記之臣謹按天
目山在杭州扵潜縣爲淛右群山之宗圖經云廣八百里
高三萬餘尺界乎杭湖宣城之間竆岩幽壑雪古雲深仙
人神龍之所窟宅大覺正䓁禪寺居山之蓮花峰高峰禪
師名原妙吴郡吴江人早得法扵雪岩欽公臨濟十七世
孫盡得瞿曇氏靈眀真覺之要行業孤峻機用險絶影不
出山者三十年道風日馳遠方學徒如西域南詔不遠數
萬里雲臻水赴師悉拒不納至栖巖席草以依師至元&KR0605;
夘故兩淛運使臣瞿霆彂嚮師道望謁師于師子岩之死關
仰扣玄音心領神悟恍若宿契歎禪衲之至無所扵容慨
然有建寺之志廼割鉅莊先後凡二百頃有畸及買山田
若干指其歲入首剏梵宇命嗣法沙門祖雍洎久參上首
弟子䓁各盡才能以董其伇當是時山靈地媪見聞驚異
大奮神功搜竒材揭臣石不容有所蔵而獻之閱五年則
厨庫大殿輪奐參差宛如天降師知時至嘱祖雍攝住持
而告寂焉衆心悲感檀戶益張走斧飛斤鼓舞群力千楹
萬礎海湧雲騰與夫雕鎪髹飾陶冶丹雘百𡭗咸臻大德
庚子
成宗皇帝首降玉音作大護持至大戊申締搆之功充
擴大備高閣周建長廊四起飛樓湧殿之雄麗廣堂䆳宇
之靚深像設鼓鐘之偉竒金繩寳鐸之嚴整凡庖湢寮舍
床榻噐用所求皆足是歲開堂臣霆發大營齋饌烟包雲
衲遐迩奔湊會者數萬指坐立圍繞禅影山齊梵音雷動
人天交贊淂未曾有臣聞覺樹垂隂曇華現瑞以甘蔗種
哀憫群迷乘積生大願輪不起寂埸遍入塵刹未搖舌夲
大闡玄音其聲光震耀雖日麗霆轟不可為比道埸塔廟
曾不期建立而二千餘年後先出㒷凡大林深藪覩史夜
摩忽從地涌惟罔知所自者旣疑且駭異議紛然殊不知
大願輪中真實種子時緣既偶如春發榮万卉千葩不知
其萌而萌矣嘗攷竺墳覺之為義有始有本有頓有圓惟
破有法王坐靈鷲山堅秉化權目之為大覺巳而飲光傳
之曹溪唱之臨濟握金剛王劒以振之高峰淂此而跡愈
晦聲愈彰能大其家世臣霆發慕此而割膏腴樹禅宫曲
盡施心了無難色信大覺之念如此以之壽
国脉祝聖筭隆佛運利含識不亦宜乎或謂翠竹黃
花盡真如體白雲青嶂咸大覺埸生佛未具巳前不曾欠
少豈待梯空架險破山壓石而為之耶對曰道埸之㒷覺
其所以迷也迷之不反安知塵沙法界為大覺埸其或徇
緣而趍勝逐境以滋塵既昧覺因轉增迷倒佛化豈若是
哉遂併書之以為記
濟南福夀禪院記
余退食㘴草亭有比丘尼謁余而言曰福聚所居福夀禅
院者自五代以来古刹也㦄宋至金而吾師雨公以佛法
道行為叢林表當時戚里貴人以禮延致者甚衆
大朝龍興崇重佛法遣使者馬侍讀妙選天下僧尼而吾
師實在選中𣸪請住福夀院福聚因緣祖師之遺蔭濫主
斯席不思所以傳久遠則古迹易泯師德不彰福聚心實
懼焉碩公作為文章將刻諸堅石幸悲聚之志余問之曰
若所言者吾將安㯫福聚乃出䄂中錦嚢嚢中出三紙書
其一則
聖朝選僧尼使者請其師雨公䟽也其二則金駙馬都尉
與其妻公主請雨公住積慶寺䟽也其三則周顯德三年
存留院額敕牒也余一再觀之皆真實不虛按周世宗即
位之眀年廢天下佛寺三千三百三十六所今敕文云齊
州奏福夀禪院殿宇頗多尼衆不少乞存留者正其事也
嗟乎自古王侯公卿功名富貴赫奕一時者不可勝數往
往無幾何時皆巳灰滅而不可紀而此院㦄周而宋而金
至于今日數百年間常住不毀況濟南自宋度南以来數
罹兵火故雖顯䆠之家亦多不知其上世名諱與其姓氏
所出而二三比丘尼乃能殷勤鄭重扵膠膠擾擾之中收
拾前代遺文以為故事與五代史記相表裏豈不可嘉尚
哉至若雨公之德行已載在兩䟽中而余觀福聚之為人
亦有以知其師之賢何者余嘗至其院尼衆肅若行其廷
草木沃若升其殿堂香火馥若以是推之其師必不碌碌
矣宜其見重當時傳法後世非偶然也院去南城幾步入
南門西行幾里許由周以前院之所始不可知今為屋凡
若干楹垣墻之内凡若干畒佛殿僧堂齋舍庖廩悉具視
五代時當小減而視他院尚完整也初雨公自金泰和間
賜號通慧大德金遷于汴賜號慧嚴大師至
大朝號圓明大師後改妙嚴大師俗姓郭氏禹城人也七
歲出家嗣其法者名皆從福曰福祐曰福慶曰福聚今院
主求文扵余者也曰福寳曰福順曰福恩曰福成福之嗣名
皆從善曰善欽善淵善義善因善照善静善端善玉善秀
善泉善廣善仙善玣善金善之嗣名皆從慧曰慧錦慧滿
嗟乎若福聚者誠可嘉巳天下之為人子孫不能使其祖
考之德傳扵後者亦多矣而聚當盛暑中命工礱石不憚
喘汗奔走求余文至十數惟恐其師之德不傳余雖嬾且
拙欲辭而固拒之則不近扵人情故遂為記且俾刻此三
紙書扵背使其徒知其師傳授之意後之覧者庶有攷焉
碑銘
大元大普慶寺碑銘奉
敕撰
惟
上帝降大命于
聖元
太祖法天啓運聖武皇帝起自朔方肈基
帝業兵威所至冈不臣服盖以
&KR1078;宗仁聖景㐮皇帝為之子
&KR1078;宗躬擐甲胄翦金河南雖不及撫有多方䔍生
聖嗣是為
世祖聖德神功文武皇帝聡眀冠古無遠弗燭雄略盖世
而神武不殺命將出師不再舉而宋平九域分裂者餘
二百年一旦一之遐陬荒裔咸受正朔幅員之大古所
未有扵是治㦄明時建官立法任賢使能制禮作樂文
物粲然可紀中綂至元之間海内晏然家給人足而又
妙悟佛乘欽崇梵教慈惠之德洽于人心肆
世祖之享國三十有五年施及
𥙿宗文惠眀孝皇帝正位儲宫仁孝而敬慎問安視膳之
暇順美幾諫天下隂受其賜多矣至元廿二年
𥙿宗陟方未幾
順宗昭聖衍孝皇帝亦遽賓天三十一年
世祖登遐當是時
徽仁𥙿聖皇后不動聲色召
成廟扵撫軍萬里之外授是神器易天下岌岌者爲泰山
之安大德二年
武宗撫軍于北
今上日侍
隆福怡言煦之摩手撫之擇師取友俾知先王禮樂刑政
為治國平天下之具恩莫大焉四年
𥙿聖上仙
皇上追思冈極因念在
世祖時帝師八合思巴弘闡佛法故我得聞其義捨歸
依三寳脩崇冥福將何以盡吾心始建佛殿于大都既
而之國覃懷属
成廟登遐内難將作
上馳至京師先事而發殄殱大慝封府庫奉苻玺清宫以
安
太后遣使以迎
武宗武宗既踐阼以
上至德偉功不踰月而立
上為皇太子
上緬懷疇昔報本之意乃命大剏佛宇因其地而擴之凡
為百畒者二鳩工度材萬&KR2005;並作置崇祥監以董其事
其南為三門直其北為正覺之殿奉三聖大像扵其中
殿北之西偏為最勝之殿奉釋迦金像東偏為智嚴之
殿奉文殊普賢觀音三大士二殿之間對峙為二浮圖
浮圖北為堂二属之以廊自堂徂門廡以周之西廡之
間為捴持之閣中寘寳塔經蔵環焉東廡之間為圓通
之閣奉大悲弥勒金剛手菩薩齋堂在右庖井在左最
後又爲二閣西曰真如東曰妙祥門之南東西又爲二
殿一以事護法之神一以事多聞天王合爲屋六百間
盤礎之固陛戺之崇題楶之騫藻繪之工若忉利兜率
化出人間凡工匠之傭悉皆内帑一毫不&KR2005;扵民既成
賜名曰大普慶寺給田地民匠碓磑房廊䓁以爲常住
歲收其入供給所須
上既即大位崇祥監臣請立石紀事
敕臣孟頫䓁爲文垂示久遠臣聞佛教福田之中以三寳
爲最勝福田
皇上深參祕典建寺造像書經飯僧凡此勝因所以資
𥙿聖暨
祖宗在天之靈證無上覺
今皇太后怡愉康強享無量福夀其餘澤所被至于海隅
黎庶法界會靈咸獲安樂功德可數量哉臣䓁謹稽首
再拜為之頌其詞曰
皇元應運誕受萬方
帝以聖承于前有光眀眀
天子神眀八葉德盛功豐富有大業維兹大業
太祖張之
世祖皇之
天子康之扵赫
皇武皇武桓桓
聖謨孔神神器斯安有粲之載有作其彬典章具舉煥
乎尭文道冠百王仁䨱群生宏觀英圖日臻太平粤昔
𥙿聖功在社稷我報之圖天乎冈極惟覺皇氏具大神力
人天共依是資福德廼卜隂陽相地柔剛歲吉辰良大
匠是將廼斵廼繩築構遄興務殫乃心毋費是懲&KR2005;者
謳歌相厥子来匪民是庸一須國材有岑其宇有踐其
廡有楹維旅金鋪雕礎瞿瞿其瞻劌劌其廉秩秩其正
扵粲其嚴載瞻聖容瑞相儼然是信是崇獲福無邊獲
福無邊聿歸
𥙿聖嘉與
慈闈式普其慶
皇帝孝仁永命于天
聖子神孫維千萬年
仰山棲隠寺滿禪師道行碑奉
敕撰
師名行滿號萬山俗姓曾氏其先出東魯盖曾子之後
遠祖仕江右遂爲吉州太和人父諱應龍字拱辰號翠
庭先生繇科舉入仕母樂氏師生而穎異不爲兒嬉齠
齔日記數千言學問之暇常默然宴㘴有出塵之態先
生曰此兒非吾家可有遂捨送雲亭蕩原弥陀院爲童
行名福可時九域甫一師自念曰佛祖出世爲一大事
因緣我䓁溺扵塵勞何日撤去挈包笠北遊首登五臺
至元庚辰至仰山有會心處遂留薙髮禮澤庵公爲
師更今名受具扵大同大普恩之圓戒會自是處叢林
中策勤砥礪爲衆之念甚扵爲已旦夕參叩素菴璉公
至忘飢渴之節寒暑之變素菴深器之一日激之以洞
山寒暑因緣師應聲云寒則普天寒熱則普天熱刀斧
劈不開我又如何說菴云畢竟如何師云紅爐一點雪
菴云别别師云有什麽别處菴云若能恁麽會方始契
如如師扼聲云錯掩耳而出菴付之以衣頌曰從我十
年談麈尾策勳一日占鰲頭如今分付無文印續熖聮
芳萬古秋時至元庚寅歲也𡭗後𣸪參雲門臨濟皆能
得其骨髄大德癸夘仰山之學者請師歸住舊隠師以
青州大刹非小因緣力辭衆守之數日欲逃不可不得
已升堂說法演無量義自是聲聞大振四方求法者歸
之如流水梵僧宣政使相迦失里功德使大司徒輦真
吃刾思相慕爲道友王公貴人皆稽首歸敬
武宗皇帝在北邊時下令施鈔萬貫造文殊菩薩像既
即位駕幸其寺施金百兩銀五百兩鈔六萬貫賜號佛
慧鏡智普照大禪師
敕尚方造織成金龍錦緣僧伽黎大衣窮極工巧經歲
乃成
召師至禁中出以賜焉
今上在春宫嘗三幸其寺命有司作尊勝塔扵東嶺及建
眀遠觀光二亭以備臨幸洎
登極亟命工部尚書臣鄭伯顔領大匠脩其寺凡土木
之故而敝者圖畫之久而漫者咸易而新之㫄絫厓石
以方廣其基高者至百餘尺造普賢觀音像增建堂殿
亭臺凡几格供張什器之物靡所不備樹碑于門頌
天子聖德既又賜蘇杭水田五千畝為常住業又固安州
鵲臺福嚴寺自木菴公没後為它人所有師奏淂
旨𣸪歸仰山為下院云皇慶元年
制授師銀青榮禄大夫司空師之大弟子曰覺用曰善
興曰文祥曰海深曰思贇曰圓中曰福添曰廣夀各能
弘揚宗旨主席名山其門資之盛具列碑隂素菴之徒
曰正義正義之徒曰圓垂傾心竭力謀立石以紀師行業且彰
天子寵錫之渥臣伯顔以
聞詔曰可乃命臣孟頫為文書于石謹按棲隱寺始建
扵遼至師為二十六代臣聞浮屠氏之道言其廣大則
無所不容言其變通則無所不入以無生為有生之夲
以不用為大用之原至矣哉非言語之所究也
皇元建國之大盡天地之所覆載倫别類分悉為臣妾出
扵水土蔵扵山澤悉為府庫數十年之間斯民不聞鼙
鼓之聲以
聖繼聖以
眀繼眀使民不知日趨扵為善浮圖氏之道大矣夫道無
盛衰所以盛衰存乎其人自四海一家梵僧往往至中
國而師出扵江左能以其道鳴于京師以承
天子之寵命真世所希有銘曰峨峨仰山如青蓮華中
有寳坊古佛之家天王衞門地神扶棟參差珠閣葳蕤
金鳳欝欝青松羅蒼玉林清風過之振海潮音住此山
中有大禅老宴處寂静萬緣皆了
天子時廵樂此境勝謂師之道與境為稱乃施重寳增飾
厥宇結構峥嶸鵉軒鳳翥師道既弘
帝眷益隆位以司空實古三公師以佛心為國回嚮徧河
沙界功德無量
天子謂臣時汝能言勒碑此銘惟千萬年
五兄壙誌(代)
先君諱孟頖字景魯姓趙氏宋秀安僖王至先君六世
矣宋南度自大梁来居吴興遂為吴興人曾祖諱師垂
宋太師新興郡王謚恭㐮妣莊氏衞國夫人祖諱希永
宋朝奉大夫直華文閣贈通議大夫妣鄭氏碩人&KR0690;諱
與訔宋正議大夫戶部侍郎贈銀青光禄大夫妣李氏
碩人生母丘氏先君重&KR0779;寡言年十四以侍郎蔭𥙷承
務郎咸淳丁夘請國子監舉免銓庚午差知臨安府仁
和縣臨平鎮是歲以度宗祀眀堂恩轉承奉郎甲戌以
&KR0970;主即位覃恩轉承事郎臨平考滿授簽書高郵軍判
官廳公事未上宋歸于
元䆠情素薄浮沉里閭不求仕進日以翰墨為娱書九經
一過細字謹楷人傳以為玩喜與名僧遊書蓮花華嚴
楞嚴圓覺金剛諸經皆數過眀窗淨几焚香瀹茗四時
花草婆娑愛賞欣然自得大德乙巳五月瘍彂于背竟
不起嗚呼哀哉先君生扵&KR0605;亥七月十七日&KR0816;扵乙巳
五月廿三日享年五十有五娶陸氏故吏部尚書陸公
德輿之女先三十(年&KR0816;)子男五人由辰次由宣從浮屠法
祝髮為比丘次由宿由宓由賓女三人其二巳嫁其一
為比丘尼孫男二人鄱老順孫孫女三人皆幼由辰䓁
以是年八月甲申忍死奉柩合葬烏程縣蘇湾方屏山
遵治命也遠日薄未能乞銘扵當世君子姑誌梗槩
納諸幽孤哀子由辰䓁泣血謹書
魏國夫人管氏墓志銘
夫人諱道昇姓管氏字仲姬吴興人也其先管仲之子
孫自齊避難于吴興人皆賢之故其地至今名栖賢考
諱伸字直夫妣周氏管公性倜儻以任俠聞鄕閭夫人
生而聡眀過人公甚竒之必欲得佳壻予與公同里閈
公又竒予以爲必貴故夫人歸于我至元廿四年
世祖聖德神功文武皇帝召孟頫赴
闕自布衣擢奉訓大夫兵部郎中廿六年以公事至杭
乃與夫人偕至京師既而除直集賢同知濟南路捴管
府
成宗皇帝召入史院夫人亦俱余以病辭同歸吴興余提
舉江淛儒學滿任遷泰州尹
今上皇帝在春宫遣使召孟頫除翰林侍讀學士夫人亦
同至
闕下至大三年冬也眀年
上即位特授集賢侍講學士中奉大夫夫人封吴興郡夫
人皇慶元年請假歸為先人立碑夫人亦以管氏無丈
夫子欲命繼又無其人乃即故居作管公樓孝思道院
俾道士奉其考妣祭祀事見道院記次年使者荐至扵
是夫人復從余入朝延祐四年予入翰林為承
旨加封魏國夫人五年冬舊所苦脚氣疾作
上遣太醫絡繹胗視六年增劇聞于
上得
旨還家四月廿五日彂大都五月十日行至臨清以疾
薨于舟中年五十八嗚呼哀哉余與子雍護柩還吴興
是歲月日葬德清縣東衡山之原禮也子三人亮
早&KR0816;雍奕女六人夫人天姿開朗德言容功靡一不備
翰墨辭章不學而能處家事内外整然歲時奉祖先祭
祀非有疾必齊眀盛服躳致其嚴夫族有失身扵人者
必贖出之遇人有不足必周給之無所吝至扵待賓客
應世事無不中禮合度心信佛法手書金剛經至數十
卷以施名山名僧
天子命夫人書千文敕玉工磨玉軸送秘書監&KR1019;池收蔵
因又命余書六體為六卷雍亦書一卷且曰令後世知
我朝有善書婦人且一家皆能書亦竒事也又嘗畫墨
竹及設色竹圖以進亦蒙
聖奬賜内府上尊酒嘗謁興聖宫
皇太后命㘴賜食恩意優渥受知
兩宫可謂榮矣夫人之亡内外族姻皆爲之慟嘗與余
游者莫不流涕則夫人之德可知巳銘曰
夫人云亡夫喪賢婦子失慈恃家無内助嗚呼夫人古
之烈女仁智賢眀僂指莫數翰墨之工受知
聖主通籍東朝淂謁
太毋婦人之榮可謂至極碎璧霣珠行路嗟惜人倫之重
況扵夫婦天實爲之誰謂荼苦東衡之原夫人所擇規
爲同穴百世無易樹以青松銘以貞石婉婉之德萬古
是式
䟽
五臺山寺請謙講主講清涼䟽
說方便法開方便門誘群生扵漸悟住清涼山講清涼
䟽演諸佛之真乘須得碩師庶開後覺恭惟性天開
廓心月朗眀萬論千經皆為正受七處九會久巳圓融
徧恒河沙覆以廣長之舌作法界觀普宣微妙之音香
風吹天雨之花甘露洒海雲之會請升猊座便彂麈談
寳光現五臺讃佛恩之難盡金輪鎮萬國祝
聖夀之無疆
請雨公長老住聖安禪寺䟽
聖安名刹鐘鼓振乎十方禪門正宗衣鉢傳乎六祖必
得人天之共仰乃為道俗之同歸伏惟枯木寒岩澄
江孤月道心無礙非聲音色相之求諸性夲空在文字
語言之外雷音響處驚悟羣生甘露洒時潤沾庶品顧
禪關之虛久徯杖錫之来臨敢望慈仁俯從衆碩聞苐
一義覺佛日之增眀惟億萬年祝
皇圖之永固
幻住菴主月公金書楞嚴經䟽
昔阿難為魔女所攝故世尊現化佛說經七處徵心究
首楞嚴之妙義一音演法宣般怛羅之真言顯大神通
有勝功德當幻住道場之新建宜真乘法寳之莊嚴黃
金研為泥書十萬言而豈易白米賤如土舍百千石以
何難長者但彂肯心貧道便成勝事百寳光聚燦爛彂
扵毫端千葉蓮開芬香遍扵沙界祝吾
皇之聖夀增施主之福田
請謙講主茶㮄
雷震春山摘金芽扵榖雨雲凝建椀聽石鼎之松風請陳
闘品之竒功用作齋餘之清供恭惟心如止水辯若懸
河天雨寳花法潤普沾扵衆渴地生靈草清香大啔扵群
蒙性相夲自圓融甘苦初無差别雪山牛乳分一滴之醍
醐北菀龍團破大千之夢幻舌頭知味鼻觀通神大衆和
南請師點化
題跋
題東老事實後
白酒釀来緣好客黃金散盡為收書吕僊翁此語似若猶
有世俗相推奬之意然至扵散盡黃金便覺蝉蛻汙濁之
中浮游塵埃之外東老能𡭗豈非僊材世人愛惜錢物如
護性命殊不知爲飛空下視者之所憐閔佛說遺教經亦
云不知足者爲知足者之所憐閔故我說法亦復如是
紀夢嵇侍中
延祐元年十一月十九日彰德朱長孺道邦人之意求書
晉嵇侍中之廟六字余每敬其忠節不辭而書之運茟如
飛若有神助是夜京口石民瞻舘于書室中夢一丈夫晉
人衣冠蓬首玄衣流血被面謂民瞻曰我嵇侍中也今日
趙子昂爲余書廟額故来謝之民瞻既覺猶汙流亦異事
也
松雪齋詩文外集終
大元故翰林學士承旨榮禄大夫知制誥兼脩國
史趙公行狀
曾祖&KR0690;師垂故宋定江軍節度使開府儀同三
司萬壽觀使累贈太師追封新興郡王謚
恭㐮
大元贈集賢侍讀學士中奉大夫護軍追封吴興郡公
妣衛國夫人莊氏追封吴興郡夫人
祖考希永故宋朝奉大夫直華文閣致仕累贈
通議大夫
大九贈資善大夫太常禮儀院使上護軍追封吴興郡公
妣碩人鄭氏追封吴興郡夫人
考與訔故宋正議大夫尚書戶部侍郎兼知臨
安府浙西安撫使歸安縣開國子累贈銀青
光禄大夫
大元累贈集賢大學士榮禄大夫柱國追封魏國公
妣碩人李氏生母丘氏並追封魏國夫人
公諱孟頫字子昂姓趙氏宋太祖子秦王德芳之後五世
祖秀安僖王子偁實生孝宗始賜苐居湖州故公為湖州
人祖考太常府君早䘚無子祖妣夫人鄭氏選同宗子為
之後魏公夲出蘭溪房時侍兄殿撰與譍倅湖州夫人一
見愛其凝重曰是真吾子況昭穆又相當乎遂以上聞内
降許之公魏公苐七子也魏公薨公始十一歲生母丘夫
人董公使為學曰汝幼孤不能自強扵學問終無以覬成
人吾世則亦巳矣語巳泣下沾襟公由是刻厲晝夜不休
性通敏書一目輒成誦未冠試中國子監注真州司戶參
軍
皇元混一後閒居里中丘夫人語公曰
聖朝必收江南才能之士而用之汝非多讀書何以異扵
常人公益自力扵學時從老儒敖継公質問疑義經明行
脩聲聞湧溢達于
朝廷吏部尚書夹谷公竒之舉翰林國史院編脩官辝
至元丙戍十一月行臺治書侍御史程公鉅夫奉
詔搜訪江南遺佚得廿餘人公居首選又獨引公入見公
神采秀異珠眀玉潤照耀殿庭
世祖皇帝一見稱之以為神仙中人使㘴扵右丞葉公之
上耶律中丞言趙某乃故宋宗室子不宜薦之使近之
左右程公奏曰立賢無方
陛下盛德今耶律乃以此劾臣將䧟臣扵不測
上曰彼竪子何知頋遣侍臣傳
旨立逐使出臺毋過今日立尚書省
命公草詔書揮茟立成
上問知其大旨喜曰卿淂之矣皆朕心所欲言者
詔集百官扵刑部議法公適侍立左右
上命公往共議衆欲以至元鈔二百貫贓滿處死公曰始
造鈔時以銀為夲虛實相權今廿餘年間輕重相玄至數
十倍雖改中統為至元歷廿年後則至元必𣸪如中統使
民計鈔抵法疑扵太重古者以来絹二物乃民生所湏謂
之二實銀錢與二物相權渭之二虛四者為直雖升降有
時終不大相遠以絹計贓最為適中況鈔乃宋人所造施
扵邊徼金人&KR0670;而用之皆出扵不得巳又欲以此斷人死
命似不足深取或者以公為宋宗室少年初自南方来詆
金法不便意頗不平刑部郎中楊某作色而起讓公曰今
朝廷行至元鈔故犯法者以之計贓公以為非是豈欲沮
至元鈔耶昔金人定法亦與大儒共議豈遽無如公者公
曰法者人之命議有重輕則不淂其死某奉
詔預議心有所不可不敢不言中綂鈔虚改至元鈔謂至
元鈔終無虚時豈有是理哉君言不揆扵理徒欲以勢相
陵何也楊有愧色既出謝曰某之失在扵不學公之言是
也
上命時宰位置公初擬尚書吏部侍郎參議高眀持不可
丁亥六月授奉訓大夫兵部郎中公捴天下驛置使客飲
食之費一歲之中不過中統鈔二千定此數乃至元十三
年所定計今物直高下與是時相去幾十餘倍使者徵發
有司請事及外國貢獻非時往来亦日以加多吏無以給
之強取扵民僻縣小市賣衒殆絶旦暮喧争不勝其擾請
扵中書增至二萬定至元鈔法滯澁不行遣尚書劉公宣
與公乘傅至江南問行省丞相慢令之罪左右司及諸路
官則徑笞之公深以為衣冠之辱力辭桑哥以威逼公不
得巳受命雖徧歷諸郡未嘗笞一人還
朝桑哥大以譴公然士大夫莫不誦公之厚德五&KR0849;臣言
平江路捴管趙全所為不法
詔遣&KR0849;臣按問葉右丞執奏以為不可
不聽公進曰趙全在平江為政貪暴固當治然&KR0849;臣前守
此郡多強買人田縦賓客為奸利全數與之争結怨至深
&KR0849;臣罪幸在赦前若遣之即訊必假公法以報私讎甘心
扵全所問縦實人將疑其不然
上悟乃遣他使桑哥為丞相鍾初鳴即㘴尚書聽事六曺
官後至者笞公偶後至斷事官引公受笞公突入都堂訴
之葉右丞大怒責桑哥曰者刑不故上大夫所以飬之以
廉耻教之以節義且辱士大是辱
朝廷也桑哥慚慰遣公使出自是所笞者唯曺史以下
上聞公貧賜中統鈔五十定庚寅五月拜集賢直學士奉
議大夫是歲地震北亰尤甚地陷黑砂水涌出死傷者數
萬人
上深憂之時
駕至龍&KR0849;臺遣平章阿刺渾撒里公馳還京師召問
集賢翰林兩院官致災之繇戒毋令桑哥知諸公畏桑哥
終不敢言及時事徒泛引經傳以為天道幽遠五行災異
之言多出扵附會唯慎脩人事以應之而巳先是桑哥建
遣忻都王濟䓁理算天下錢粮巳徵數百萬未徵猶數千
萬州縣别置牢獄逮捕人晝夜鞭笞械繋者相属扵道大
家臣室無慮悉破壊甚至逼人妻女為娼風俗為之大變
一時諸使所至徵取尤甚富人逃入山林彂兵捕之率衆
拒捕則又疑其竊彂兩河之間羣盜數萬人名為理算其
實皆無名横斂強奪之扵民勢燄熏灼無敢沮其事者公
素與阿刾渾撒里公善密告之曰今理算錢粮民不聊生
地震之變實繇扵此宜引唐太宗故事大赦天下盡與蠲
除庶幾天變可弭阿刾渾撒里公奏如公言
上悅從之
詔具桑哥會兩院諸公于都堂舉目圜視諸公辟易屏息
不敢出氣公前讀
詔書阿刾渾撒里公為譯者讀至除免逋欠桑哥怒搖手
以為不可且謂必非
上意公曰凡錢粮未徵者皆無用虚數其人死亡已盡何
所扵取非及是時因
詔書除免它日言事者儻謂尚書省界失陷錢粮數千萬
丞相何以自解詎不為已深累耶桑哥悟乃曰吾初不知
其意如此
詔下之日萬姓大悅有蘇息之望焉
上問留尚書葉右丞二人優劣何如公對曰夢炎嚮與臣
父同在宋朝是時臣甫數歲其或忠或佞臣所不能知今
幸得與夢炎同事
天朝夢炎為人性重厚䔍扵自信思慮甚遠善斷國事有
大臣之噐李所讀之書即臣所讀之書李所知所能臣亦
無不知無不能
上曰卿意豈以夢炎賢扵李哉夢炎在宋状元及苐位至
丞相賈似道懷諼誤國罔上不道夢炎徒依阿取容曾無
一言以悟主聽李布衣之士乃能伏闕門上書請斬似道
是李賢扵夢炎眀矣李論事厲聲色盛氣凌人若好巳勝
者剛直太過故人多怨焉卿以夢炎父執友故不敢斥言
其非今朕既得卿之情可為朕賦詩以譏刾夢炎公賦詩
曰状元曾受宋家恩國困臣強不盡言往事已非那可說
且將忠直報
皇元
上善卒章之意歎賞不已公出見徹理奉御在帳殿側告
之曰
上論賈似道誤國之罪責留夢炎不能言之桑哥誤國之
罪甚扵似道我輩不能言他日何以色責苐我疎遠之臣
言必不聽觀侍臣中讀書知義理慷慨有大節又為
上所親信無踰公者夫捐一旦之命為萬姓除去殘賊此
仁人之事也公必勉之徹理公曰今災變屢見民多流亡
盜賊徧海内皆桑哥聚斂之所致此吾所為日夜切齒腐
心者公幸教我以有機可乘殆天為之遂徑至
上前極數桑哥之惡百倍似道不亟誅之必亂天下
上大怒命衛士批其頬口鼻流血委頓于地少間𣸪呼而
問之其對如初巳而大臣亦有繼進而言者
上大悟遂按誅桑哥他日徹理公與公論及此事歎曰使
我有萬世名公之力也尚書省罷大臣多以罪去中書參
政賀伯顔奏臣不通文字大事不敢專决今按牘盈積四
方奏請或利&KR0675;所繋不以時報臣愚常恐得罪不久願
陛下早擇輔相以幸天下
上周視左右乃属目扵公曰卿宜亟至中書參決庶政以
分朕憂公辭
上慰勉再三公終辭不拜
上問翰林學士閻𣸪集賢學士宋渤二人如何公對曰皆
非相才也是日亰師傳公已入中書暮歸賀客塞門公謝
遣之廼稍稍引去有
旨許公出入
宮門無間每見公語必從容久之或至夜分乃罷
上謂公聡眀絶人剛正有守敢爲直言數有意大用公自
惟若進處要地必爲人所忌故輒遜辭然侍
上言扵天下之事無所不及
上嘗問公曰卿趙太祖孫耶太宗孫耶公對曰臣趙太祖
十一世孫
上曰趙太祖真英主其行事卿知之乎公對曰臣蚤失所
怙長老不以語臣臣不能知
上曰趙太祖行事多可法者朕皆知之暇日當以諭卿又
嘗謂公曰朕年老聰眀有所不逮大臣奏事卿必與俱入
或行事過差或意涉欺罔卿悉為朕言之朕方假卿自助
卿必盡力公謝不對自是稀入
宮中力請補外壬辰正月進朝列大夫同知濟南路捴管
府事兼管夲路諸軍奥魯捴管闕官公獨署府事随事決
遣輕則諭解訟者稀少府事清蕳或經月無繋囚有元掀
兒者&KR2005;扵鹽官不堪作苦竊逃之旁郎其父疑共&KR2005;者殺
之荒澤之間得遺骴焉刀斧之餘唯存肩背之偏以為子
屍逮治同&KR2005;者不勝箠椘自誣服公疑其冤留之踰月掀
兒果歸府中稱為神眀公之為政每以興學校為先務城
東有田八頃皆膏腴地兩家争之數十年不決責其劵則
曰亡之扵兵間公曰大兵後執劵以相治猶恐不得直况
無劵乎遂以為贍學田繇是餼廩充羡生徒来集夜出廵
邏聞讀書聲輒削其柱以記之翼日使人饋酒以勞其勤
能為辞章者必加褒美與之聲譽或授以法度使慕高古
至今三十年俊乂之士遂為天下冠旱禱龍洞山有雲如
車盖随馬而行頃之大雨驟至逾月復旱東門外有龍潭
潭上有廟公為文以責之是夜雷雨大作槁苗𣸪蘇白直
數人共盜米其徒自首公曰若寘之扵法將終身以累癈
乃盡舍之比解官數人者送至亰師號哭不能去強盗刺
面必自臨視戒吏細書曰此豈欲為盜者或迫扵飢寒或
為人詿誤是以至此其人感泣曰公仁人也轉相告語盗
為衰息
成宗皇帝以脩
世祖皇帝實錄召至亰師未幾歸里大德丁酉除太
原路汾州知州兼管夲州諸軍奥魯勸農事未上
召金書蔵經許舉能書者自随書畢所舉廿餘人皆受
賜得官執政將留公入翰苑公力請歸已亥八月改集賢
直學士行江浙䓁處儒學提舉秩滿至大已酉七月陞中
順大夫楊州路泰州尹兼勸農事未上
仁宗皇帝在東宮收用文武才士素知公賢遣使者
召庚戌十月拜翰林侍讀學士知制誥同脩國史
及即位&KR0605;亥五月陞集賢侍講學士中奉大夫用從二
品例推恩二代祖&KR0690;贈嘉議大夫太常卿上輕車都尉追
封吴興郡侯祖妣吴興郡夫人考贈昭文館大學士中奉
大夫護軍追封吴興郡公妣及生毋皆吴興郡夫人嘗謁
告上冡歸及半歲𣸪
召皇慶癸丑六月改翰林侍講學士知制誥同脩
國史十一月轉集賢侍讀學士正奉大夫延祐甲寅十
二月陞集賢學士資德大夫丙辰七月進拜翰杯學士承
旨榮祿大夫知制誥兼脩國史用一品例推恩三代
曾祖考贈集賢侍讀學士中奉大夫護軍追封吴興郡
公曾祖妣吴興郡夫人祖&KR0690;加贈資善大夫太常禮儀院
使上護軍加封吴興郡公祖妣吴興郡夫人&KR0690;加贈集賢
大學士榮祿大夫柱國加封魏國公妣及生毋皆贈魏國
夫人妻管氏累贈魏國夫人
仁宗聖眷甚隆字而不名嘗
詔侍臣曰文學之士世所難得如唐李太白宋蘇子瞻姓
名彰彰然常在人耳目今朕有趙子昂與士人何異有所
撰述輒傳密旨獨使公為之間與左右論公人所不及者
數事帝王苗&KR4384;一也状貌昳麗二也博學多聞知三也操
履紸正四也文詞高古五也書畫絶倫六也旁通佛老之
旨造詣玄微七也有不悅公者間言公乃趙太祖子孫
上初若不聞其人游辞不巳
上作色以視之曰汝言趙于昂乃趙太祖子孫豈家世不
汝若耶其人惶懼趋出又有上書稱
國史所載多兵謀戰策不宜使公與聞
上大怒曰趙子昂
世祖皇帝所蕳拔以為惟幄之臣朕憫其年老侍優以禮
貌置之扵舘閣之間使之討論古義典司述作傳之後世
亦足以增重國家此属呶呶者何也非加罪一二無以戒
来者扵是謗者始息
上賜中統鈔五百定謂侍臣曰中書嘗稱國用不乏此必
持而不與以普慶寺别貯鈔給之公嘗累日不至
宫中
上以問左右對曰子昂年老畏寒不出遽敕御府賜
貂鼠翻披它學士撰郊天祝文有曰雖亥童𣸪生不足以
步有元之幅員及謹以
大祖聖武皇帝正東向之位公曰子以其富誇之扵父可
乎公不為禮乎大祫之制太祖東向居中子孫在左南向
故稱昭在右者北向故稱穆若南郊之位
上帝南面
太祖皇帝自宜西向故事祝攵苐稱配天作主公不用何
也其人謝服悉從公所改定
皇太后有
旨議改隆福宫名它學士擬光被公擬光天它學士曰光
天二字出陳後主詩不祥公曰帝光天之下出虞書何名
不祥扵是各書所擬以進卒用光天初程公鉅夫薦公起
家為郎其後程公以翰林學士承旨致仕公遂代之先
往拜其門而後入院坐主門生相繼為翰長真衣冠盛事
也延祐已未五月謁告欲歸
上初以為難既又重違其意從之既歸遣使
賜衣叚其冬使者趣
召還朝公以疾不能行
今上皇帝即位至治&KR0605;酉春遣使傳
旨俾書孝經尋移文乞致仕未報壬戌春遣使存問
賜上尊酒衣二稱其年六月&KR0605;巳薨千里苐之正寝是日
猶觀書作字談笑如常時至暮翛然而逝年六十有九魏
國夫人先四年薨子男三人長亮早&KR0816;次雍次奕九月丙
午雍䓁奉公柩與魏國合葬于德清縣千秋鄕東衡山原
從治命也公治尚書嘗為之注多所彂眀律呂之學尤精
深得古人不傳之妙著琴原樂原各一萹性善書專以古
人為法篆則法石鼓詛椘隷則法梁鵠鍾繇行草則法逸
少獻之不雑以近體他人畫山水竹石人馬花鳥優扵此
或劣扵彼公悉造其微窮其天趣至得意處不減古人事
有難眀情有難見能扵手書數行之内盡其曲折尤善鍳
定古噐物法書名畫年祀之久近誰某之所作與其真偽
皆望而知之不待諦玩也詩賦文辭清邃高古殆非食烟
火人語讀之使人飄飄然若出塵世外或得其書不翅拱
璧尺櫝亦蔵去為榮手寫釋道書散之名山甚衆天竺國
在西徼數萬里外其高僧亦知公為中國賢者且寳其書
然公之才名頗為書畫所掩人知其書畫而不知其文章
知其文章而不知其經濟之學也素鄙塵事家務一委之
夫人豪髮不以于慮專意詩書夫人公同里人也諱道昇
字仲姬有才略聰眀過人亦能書為詞章作墨竹筆意清
絶
仁宗嘗取其書合公及子雍書善&KR1019;為卷軸識之
御寳蔵之秘書監曰使後世知
我朝有一家夫婦父子皆善書亦竒事也公性持重未嘗
妄言咲與人交不立厓岸眀白坦夷始終如一有過輒面
加質責雖氣色沮喪不少衰正然直而不許故罕有怨者
被遇
五朝官登一品名滿天下而未始有自矜之色待故交無
異布衣時扁燕處曰松雪齋自號松雪道人所著詞章曰
松雪齋文集㛰嫁既畢方將優游齋中膺滫瀡之飬以逸
其老而汔不遂此志嗚呼痛哉載受業扵公之門幾廿年
嘗次苐公語爲松雪齋談錄二卷𣸪採其平生行事以爲
行状諗當世立言君子且移
國史院請立傳移太常請謚謹状
至治二年八月日承務郎饒州路同知浮梁州事楊載状
