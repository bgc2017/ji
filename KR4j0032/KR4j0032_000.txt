逃禪詞詞曲類一(詞集之屬)
提要
(臣)等謹案逃禪詞一卷宋揚无咎撰无咎字
補之自號逃禪老人清江人諸書揚或作楊
按圖繪寳鑑稱无咎祖漢子雲其書姓從才
不從木則作楊誤也高宗時秦檜擅權无咎
恥于依附遂屢徵不起其人品甚高所畫墨
梅歷代寳重遂以技藝掩其文章然詞格殊
工在南宋之初不忝作者陳振孫書錄解題
載逃禪詞一卷與今本合毛晉跋稱或誤以
為晁補之詞則晁无咎亦字補之二人名字
俱同故傳寫誤也集中明月棹孤舟四首晉
注云向誤作夜行船今按譜正之案此調即
是夜行船亦即是雨中花諸家詞雖有小異
按其音律要非二調无咎此詞寔與趙長卿
吳文英詞中所載之夜行船無一字不同晉
第見詞譜收黃在軒詞名明月棹孤舟不知
明月棹即夜行孤舟即船近時萬樹詞律嘗
辨之晉蓋未及察也又相見歡本唐腔正名
宋人則名為烏夜啼與錦堂春之亦名烏夜
啼者名同寔異晉注向作烏夜啼誤尤考之
未詳至點絳唇原注用蘇軾韻其後闋尾韻
舊誤作裹字晉因改作堁字並詳載堁字義
訓於下寔則蘇詞末句乃破字韻此蓋并成
字俱誤不止裹字矣明人刊書好以意竄亂
往往如此今姑仍晉本錄之而附証其謬如
右乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
