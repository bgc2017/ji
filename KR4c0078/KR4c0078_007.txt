温飛卿詩集箋注卷七明曾益撰
長洲顧(予咸立嗣)補
送洛南李主簿(文苑英華作尉之官唐地里志洛南縣屬商州)
想君秦塞外因(一作應)見遠(一作楚)山青槲葉曉迷路枳花
春滿庭祿優仍侍膳官散得專經余亦還(一作子敬懷)愚谷
(見卷六)歸心在翠屏(杜詩注羊元所居山峯竒秀每據筠牀終日笑傲或偃臥看山曰此翠屏)
(宜晚對)
巫山神女廟(補酈道元水經注丹山西即巫山宋玉所謂帝女居之名為瑶姬朝為行)
(雲莫為行雨朝朝莫莫陽臺之下旦早視之果如其言故為立廟號朝雲焉方輿勝覽神女廟)
(在巫山縣治西北二百五十步有陽雲臺)
黯黯閉宫殿霏霏蔭薜蘿曉峰眉上色(補飛燕外傳為薄眉號遠山黛)
春水臉前波(補神女賦望余帷而延視兮若流波之將瀾)古樹芳菲盡扁舟
離恨多一叢斑(一作湘)竹夜(博物志舜二妃曰湘夫人舜崩二妃啼以淚揮竹竹盡斑)
環佩響如何(杜甫詩環佩空歸月夜魂)
地肺山春日(補案高士傳秦始皇時四皓共入商雒隠地肺山又案永嘉郡記地肺山)
(在樂城縣東大海中去岸百餘里又案陶隠居真誥金陵者句曲之地肺也水至則浮故曰地)
(肺未詳孰是)
冉冉花明岸涓涓水繞山幾時抛俗事來共白雲閒
題陳處士幽居
松軒塵外客高竹(一作枕)自蕭疎雨後苔侵井霜來葉滿
渠閒看鏡湖畫(地里志鏡湖以水明如鏡得名補李紳詩鏡湖亭上野花開鼔吹注鏡湖即鑑)
(湖在越州即今紹興府也)時(一作秋)得越僧書若待前谿月(見卷二)誰人
伴釣魚
握(樂府詩集作屈)柘詞(嗣立案樂府雜錄健舞曲有柘枝輭舞曲有屈柘樂苑羽調有柘枝)
(曲商調有屈柘枝此舞因曲為名用二女童帽施金鈴抃轉有聲其來也於二蓮花中藏花坼)
(而後見對舞相占實舞中雅妙者也)
楊柳縈橋綠玫瑰拂地紅(補西京雜記樂遊苑自生玫瑰樹)繡衫金騕
褭花髻玉瓏璁㝛雨香潛潤春流水暗通畫樓初夢斷
晴(才調集作曉)日照湘風(見卷三)
處士盧岵山居(一作題盧處士居)
西谿問樵客遥識主(一作指楚)人家古樹老連石急泉清露
沙千峰隨雨暗一徑入雲斜日莫鳥飛散(一作飛雅集)滿山
(一作庭)蕎麥花(補蕎麥高一二尺赤莖開小白花結實有小角粉亞於麥麪一名烏麥)
初秋寄友人
閒夢正悠悠涼風生竹樓夜琴知欲雨曉簟覺新秋獨
鳥楚山遠一蟬關樹愁憑將離别(一作别離)恨江水(一作外)問
同(一作東)遊
題豐安里王相林亭二首(原注公明太玄經地里志在建業城南)
花竹有薄埃嘉遊集上才白蘋安石渚紅葉子雲臺(補劉)
(禹錫陋室銘南陽諸葛廬西蜀子雲亭)朱戶雀羅設(史記鄭當時傳下邳翟公為廷尉賓客填)
(門及廢門外可設雀羅)黃門馭騎來(補初學記黃門侍郎秦官也漢因之)不知淮水
濁(建業志秦淮水貫城内王謝環而居之補王氏家譜初王導渡淮使郭璞筮之曰吉無不利淮水絶王氏)
(滅)丹蕅為誰開
偶到烏衣巷(方輿勝覽烏衣巷在秦淮南去朱雀橋不遠王謝子弟所居)含情更惘
然西州曲隄柳(補山謙之丹陽記揚州廨王敦所創開東南西三門俗謂之西州)東府
舊池蓮(補丹陽記東府城地晉簡文為會稽王時第也東則丞相會稽王道子府道子領揚州故俗稱)
(東府)星坼悲元老(晉書永康元年中台星坼張華少子韙勸華遜位)雲歸送墨僊
(補葛洪神僊傳班孟不知何許人也嚼墨一噴皆成字竟紙各有意義)誰知濟川檝(尚書若濟)
(大川用汝作舟楫)今作野人船(補晉郭翻傳翻乘小船歸武昌安西將軍庾翼躬往造翻以其)
(船小欲引就大船翻曰此固野人之舟也庾信詩終見野人船)
早秋山居
山近覺寒早艸堂霜氣晴樹彫窗有日池滿水無聲果
落見猿過葉乾聞鹿行素琴機慮靜(一作息江淹恨賦素琴晨張)空
伴夜泉清
和友人盤石寺逢舊友
楚寺上方㝛(僧舍最深處曰上方補維摩經汝往上方界分度四十二恒河沙佛土)滿堂
皆舊遊月谿逢遠客煙浪有歸舟江館白蘋夜水關紅
葉秋西風吹莫雨汀艸更堪愁
送人南遊
送君遊楚國江浦樹蒼然沙淨有波迹岸平多艸煙角
悲臨海郡月到渡淮船唯以一杯酒(王維渭城曲勸君更盡一杯酒西出)
(陽關無故人)相思高楚(一作隔遠)天
贈鄭處士
飄然隨釣艇雲水是天(一作生)涯(古詩各在天一涯)紅葉下荒井
碧梧侵古槎醉收陶令菊(續晉陽秋陶潛九日無酒坐宅邊東籬下菊叢中摘花盈)
(把未幾望見白衣人至乃太守王弘轉致龐通之餽酒至遂即酣飲)貧賣邵平瓜(補史記邵平者)
(故秦東陵侯秦破為布衣貧種瓜於長安城東瓜美故時俗謂之東陵瓜從邵平始也)更有相期
處南籬一樹花
江岸即事
水容侵古岸峰影度青蘋(宋玉風賦夫風起於青蘋之末詳卷四)廟竹唯
聞鳥江帆不見人雀聲花外暝客思柳邊春别恨轉難
盡年年(一作行行)汀艸新
贈隠者
茅堂對薇蕨鑪暖一裘輕醉後楚山夢覺來春鳥聲采
茶谿樹綠煑藥(一作茗)石泉清不問人間事㤀機過此生
渚宫晚春寄秦地友人(一統志渚宫在江陵故城東南梁元帝即位渚宫即)
(此補郡縣志渚宫楚别宫也)
風華已眇然獨立思江天(補杜甫詩獨立萬端憂)鳬雁野塘水(補劉)
(楨詩方塘含白水中有鳬與雁)牛羊春艸煙秦原晚(一作曉)重疉灞浪夜
潺湲(補漢書注灞水出藍田谷詳卷四)今日思歸客愁容滿(一作在)鏡前
(一作縣)
碧澗驛曉思
香燈伴殘夢楚國在天涯月落子規歇滿庭山杏花
送并州郭書記(補唐地里志太原府太原郡本并州開元十一年為府)
賓筵得佳客侯印有光輝(胡廣漢官儀諸侯玉印黃金龜紐)候騎不傳
箭(何遜詩候騎出蕭關杜甫詩青海無傳箭補新唐書吐蕃傳其舉兵以七寸金箭為契一百一驛有急兵)
(驛人臆前加銀鶻甚急銀鶻益多)回文空上機(陳後主詩上林書不歸回文徒自織)塞塵
(一作城)牧(一作收)馬去烽火射雕歸(李廣傳廣為上郡太守匈奴入上郡上使中貴)
(人從廣勒習兵擊匈奴中貴人者將數十騎從見匈奴三人與戰射傷中貴人殺其騎且盡中貴人走廣廣曰)
(是必射雕者也廣乃從百騎往馳三人殺其二人生得一人果匈奴射雕者也)唯有嚴家瀨(補嚴)
(光傳光耕於富春山後人名其釣處為嚴陵瀨)回環徑艸微
贈越僧岳雲(一作雪)二首
世機消已盡巾屨(一作履)亦飄然一室故山月滿缾秋澗
泉禪菴過微雪鄉寺隔寒煙應共白蓮客(補樂邦文類贊寧結社法)
(集文晉宋間廬山慧遠化行潯陽高人逸士輻輳於東林皆願結香火時雷次宗宗炳張詮劉遺民周續之等)
(共結白蓮華社立彌陀象求願往生安養國謂之蓮社)相期松桂前
蘭亭舊都講(補海錄山隂縣西南有蘭渚渚有亭曰蘭亭何延之蘭亭記永和九年三月三日琅)
(邪王羲之與太原孫統孫綽廣漢王彬之陳郡謝安高平郄曇太原王藴釋支遁并其子凝之徽之操之等四)
(十有二人會於會稽山隂之蘭亭修祓禊之禮世說支公與許掾在會稽王齋頭支為法師許為都講)今
日意如何有樹關深院無塵到淺沙(一作莎)僧居隨處好
人事出門多不及新春雁年年鏡水波(補輿地志山隂南湖縈帶郊郭)
(白水翠巖互相暎發若鏡若圖故逸少云山隂路上行如在鏡中遊)
詠山雞(禽經山雞一名鵕䴊)
萬壑動晴景山禽凌翠微(補左思蜀都賦鬱芬蒀以翠微劉淵林曰翠微山氣之輕)
(縹也)繡翎翻艸去紅觜啄花歸(補禰衡鸚母賦紺趾丹觜)巢暖碧雲色
影孤清鏡輝(異苑山雞愛其毛羽暎水則舞魏武時南方獻之帝欲其鳴舞而無由公子蒼舒令)
(置大鏡其前雞鑒形而舞不知止遂乏死)不知春樹伴何處又分飛
清旦題采藥翁艸堂
幽人尋藥徑來自曉雲邊衣溼朮花雨語成松嶺煙解
藤開澗戶(孔稚圭北山移文磵戶摧絶無與歸)蹋石過谿泉林外晨光&KR0978;
(杜甫詩小雨晨光内)山昏鳥滿天
商山早行
晨起動征鐸客行悲故鄉雞聲茅店月人迹板橋霜(關中)
(記板橋在商州北四十里三洲歌送驩版橋灣)槲葉落山路枳花明驛牆因思
杜陵夢(漢書元康元年以杜東原上為初陵更名杜縣為杜陵三輔黃圖宣帝杜陵在長安城南)鳬
雁滿回塘
題竹谷神祠(文苑英華作題谷神廟)
蒼蒼松色(一作竹)晚一徑入荒祠古樹風吹馬虚廊日照
旗煙煤朝奠處風(文苑英華作雲)雨夜歸時寂寞湘江(一作東湖)客
空看蔣帝碑(見卷一)
途中有懷
驅車何日閒擾擾路岐(一作岐路)間歲莫自多感客程殊未
還亭皐汝陽道(上林賦亭皋千里靡不被築服虔曰皋澤也隄上十里一亭地里志汝陽在河)
(内郡)風雪穆陵關(左傳東至於穆陵)臘後寒梅發(補杜甫江梅詩梅橤臘前破梅)
(花年後多)誰人在故山(補張協雜詩流波戀舊浦行雲思故山)
經李處士杜城别業
憶昔幾遊集(杜甫詩終非曩遊集)今來倍歎傷百花情易老一笑
事難忘白社已蕭索(補逸士傳董威在洛陽隠居白社)青樓空豔陽不
閑雲雨夢猶欲過高唐
登李羽士東樓
經客有餘音他年終故林高樓本危睇涼月更傷心此
意竟難坼(一作誰訴)伊人成古今流塵其可欲(補劉鑠詩堂上流塵生)
非復嬾鳴琴
題僧泰恭院二首
昔歲東林下(見卷四)深公識姓名(高僧傳竺法深業慈清淨不耐風塵考室剡谿)
(仰山)爾來辭半偈(見卷四)空復歎勞生憂患慕禪味寂寥遺
世情所歸心自得何事倦塵纓(孔稚圭北山移文今見解蘭縛塵纓)
微生竟勞止(詩民亦勞止)晤言猶是非出門還有淚(補阮籍傳時率)
(意獨駕不由徑路車迹所窮輒慟哭而返)看竹暫忘機(用王徽之事見卷八)爽氣三秋
近浮生一笑稀故山松菊在終欲掩柴扉
西遊書懷
渭川通野戍有路上桑乾(地里志桑乾一名漯水在今保安古涿鹿地)獨鳥
青天莫驚麏赤燒殘高秋辭故國昨日夢長安客意自
如此非關行路難
送人東遊(一作歸)
荒戍落黃葉(月令季冬之月艸木黃落漢武帝秋風辭艸木黃落兮雁南歸)浩然離故
關(補庾信詩圅谷故關前)高風漢陽渡(地里志漢陽在漢水之陽今漢口)初日郢
門山(三楚記荆門山在大江之南與虎牙相對即郢門山)江上幾人在天涯孤櫂
還何當重相見尊酒慰離顔
寄山中友人
惟昔有歸趣今兹固願言(左傳無令孤我願言)嘯歌成往事(詩其嘯也)
(歌)風雨坐涼軒時物信佳節歲華非故園固(一作因)知春
艸色何意為王孫(見卷二)
偶題
孔雀眠高樹(才調集作閣補太平廣記引紀聞羅州山中多孔雀雌者短尾無金翠雄者生三年)
(有小尾五年成大尾始春而生三四月後復彫與花萼相榮衰自喜其尾凡欲山棲必先擇有置尾之地然後)
(止焉)櫻桃拂短檐畫明金冉冉(補畫苑唐人畫工多用泥金塗之)箏語玉
纖纖(補白居易箏詩甲鳴銀玓瓅柱觸玉玲瓏)細雨無妨燭輕寒不隔簾欲
將紅錦段(張衡詩美人贈我錦繡段)因夢寄江淹(嗣立案徐注南齊書江淹夢一人自)
(稱張景陽謂曰前以一匹錦相寄今可見還淹探懷中得數尺與之自爾淹文章日躓)
贈考功盧郎中
白首方辭滿(見卷四)荆扉對渚田(陶潛詩荆扉晝常閑)雪中無陋巷
醉後似當年一笈負山藥兩缾攜澗泉夜來風浪起何
處認漁船
題蕭山廟(唐地里志越州會稽郡有蕭山縣案越志蕭山句踐與夫差戰敗以餘兵棲此)
(四顧蕭然故名一名蕭然山一云蕭然山即航塢山有白龍王廟在)
故道木隂濃(一作穠)荒祠山影東杉松(一作松杉)一庭雨幡蓋
滿堂風客奠晚沙(一作曉莎)溼馬嘶春(一作秋)廟空夜深雷電
(一作池上)歇龍入古潭中
春日寄岳州從事李員外二首(補唐書岳州巴陵郡本巴州武德六)
(年更名藝文志李遠字求古大中建州刺史詩集一卷郝天挺鼔吹注太和五年進士蜀人也)
(累官歴忠建江刺史終御史中丞)
荏弱樓前柳輕空花外窗蝶高飛有伴鸎早語無雙翦
勝裁春字(漢書注勝婦人首飾也漢代謂之華勝詳卷三)開屏見曉江從來共
情戰今日欲歸降
從小識賓卿恩深若弟兄相逢在何日此别不勝情紅
粉座中客彩斿江上城尚平婚嫁累(補後漢書向長字子平隠居不仕男)
(女娶嫁既畢敕斷家事勿相關當如我死也與同好北海禽慶俱遊五岳名山不知所終魏隸高士傳向長作)
(尚長)無路逐雙旌
和段少常柯古(補古今詩話段成式字柯古文昌之子博學強記多竒篇祕籍終太)
(常少卿)
稱觴慙座客(杜甫詩獻壽更稱觴)懷刺即門人(見卷六)素尚(一作向)寧
知貴(補任昉王儉集序或德標素尚)清譚不厭貧(補劉楨詩清談同日夕晉王衍傳衍補元)
(城令終日清談)野梅江上晚隄柳雨中春未報淮南詔何勞問
白蘋
海榴(案博物志張騫使西域得塗林安石國榴種以歸一云來從海外新羅國又名海榴)
海榴開似火(隋煬帝詩海榴開欲盡補梁元帝石榴詩然燈疑夜火)先解報春風
(補孔紹應制詠石榴詩只為來時晚開花不及春)葉亂裁牋綠花宜插髻紅(補梁)
(元帝石榴詩葉翠如新剪花紅似故裁陳後主詩佳人早插髻試立且裵回)蠟珠攢作蔕(補應)
(貞石榴賦膚折理阻爛若珠駢夏侯湛石榴賦接翠萼於綠蔕)緗綵翦成叢(補張協石榴賦素粒)
(紅液金房緗隔)鄭驛多歸思(漢書鄭莊常置驛馬長安諸郊請謝賓客杜甫詩鄭驛正留賓)相
期一笑同
李先生别墅望僧舍寳刹因作雙聲(嗣立案南史王玄謨問謝)
(莊曰何者為雙聲疊韻答曰玄瓠為雙聲磝碻為疉韻吟窗雜錄留連千里賓獨待一年春此)
(頭雙聲句也我出﨑嶇嶺君行礉&KR0008;山此腹雙聲句也野外風蕭索雲裏日朦朧此尾雙聲句)
(也)
棲息消心象檐楹溢豔陽簾櫳蘭露落鄰里柳(一作樹)隂
涼高閣過空谷孤竿隔古岡潭廬同澹蕩彷彿復芬芳
敷水小桃盛開因作(一本作絶句二首誤補舊唐書元稹傳俄分司東都詔召)
(稹還次敷水驛新書華隂縣注有敷水渠)
敷水小橋東娟娟(一作涓涓)照露叢所嗟非勝地(杜甫詩勝地石堂偏)
堪恨是東風二月豔陽節一枝惆悵紅定知留不住吹
落路塵中
温飛卿詩集箋注卷七
