三魚堂文集卷十二
贈内閣學士陸隴其撰
祝文祭文
宿廟文
竊聞幽明異治徵應攸同人鬼殊途感孚則一上帝區
疆畫土端屬神祗朝廷分職授官尤嚴牧守靈邑向稱
沃壤今嗟瘠土在災祥休咎神實司之惟疾苦顛連余
有賴焉從來宿廟祗應故事在今對越實矢中忱願五
風勿愆而神無伏陰願靈雨其時而神無亢暘願洽於
時和而民無夭札願惕於明威而民無愆慝願虎馴於
林鱷馴於澤而神戒其遠願父慈於家子孝於室而神
聽其聰余也不明神其啓之余也不廉神其董之余也
不惠神其警之獄有沉冤神牖余智山有伏莽神侑余
威欽哉帝命毋隕而越余其懲哉庶無後忒
誓神文
維年月日隴其謹昭告本縣城隍之神曰惟神聰明正
直吏之善惡神必知之民之休戚神必知之隴其受
簡命來蒞兹土勤恤民隠是其職掌苟或棄其生平素守
貪求貨賄曲徇情面不惜小民不顧是非神其殛之至
於啓其思翼其行俾興利除害無窒礙陰佑百姓俾年
穀順成疾病不作盜賊不興默奪潛消神之賜也惟神
鑒其愚誠有感必應謹告
告城隍禱雨文
竊惟神奉上帝之令以蒞兹土隴其受
天子之命以宰是邑職在庇民而已隴其不恤其民則為
曠官神不恤其民亦為尸位其何以答帝心而副上意
今靈邑之民困甚矣其所恃以輸國税而活父母妻子
者惟禾麥是賴乃幾月不雨葉萎根枯四望郊原若不毛
也隴其知之神寧不知之隴其憫之神寧不憫之苐民之
所依惟神與隴其而雨露之恩非隴其所司則惟神是望
耳今禁約甫頒密雨隨下土膚雖潤猶未霑足神其為民
請命於帝必得大沛甘霖庶俾禾麥鬱起則民困其蘇
神亦無忝厥職矣神尚鑒之謹告
告城隍謝雨文
前以亢陽聿懷慘怛瀝情於文載牲於俎齋戒越宿將
干神聽豈其未禱靈雨先零因念神休無待於請乃民
未饜仍告於神神不為凟復宣厥靈自晝而夜甘澤再
澍優渥霑足深入土脉徂隰徂畛禾黍翼翼隴不敢私
敢酬神德
祭京江張太夫子文
惟公抱臯䕫伊傅之藴不欲盡試其急流勇退而以其
盛德大業付之我宗伯先生我宗伯先生方將成賡歌
颺言之治致鳳儀獸舞之休堯舜其君民拜手而獻於
高堂而公顧不及待耶公之英聲茂實&KR0008;炳於國史照
耀於宇宙固不以存而增不以沒而減而我宗伯先生
立德立言立功之盛成於親在之時與成於親沒之後
則有間矣繼自今而往丹徒之膏澤潤海内浸生民為
國家霖雨舟楫為百代高山景行而公皆不及見矣嗚
呼哀哉且公家麟鳳滿堂文窺班馬之室學探洛閩之
奥者接踵而起皆思隨宗伯之後奮其六翮高翔遠視
羽儀天下文章事業不可限量胡公皆翩然莫顧耶隴
其不敏辱在宗伯之門下乙夘之秋侍公於京口諄諄
教誨無非正誼明道之言隴其奉以周旋恒恐失墜正
欲賴公鞭策以翼其懦以啓其愚而何泰山梁木曾不
少留耶承乏恆陽聞訃驚悼既悲失我典型而又惜涑
水之父不得覩元祐之相業魏公之親不獲見治平之
元勲極盛之中有遺憾焉千秋萬祀曷其有極不腆芹
儀用申痛悼冀公之靈不我遐棄
祭座師柏卿魏公文
自世道微政與學分儒生矻矻務崇虛文詞章記誦是
精是勤經濟家言重在功勲簿書期會以答其君其於
大道總未有聞繄惟夫子絶類拔羣惟政惟學咸得其
真發揮墳典埽除積塵洛閩遺言藉以不泯以此成已
以此澤民秉憲宅揆上佐楓宸無非斯道磅礴薰甄文
章事業赫赫彬彬載在國史永永無湮竹帛鐘鼎不能
殫陳知統一編尤後學津發蒙起瞶指示諄諄隴其不
敏迷於道垠常恐汨沒與俗胥淪得依門牆自庚戌春
自喜燕雀獲附青雲庶賴典型蕩除夙氛命蹇時屯遭
遇紛紜留滯南服十載有零微言大義勿克常聆癸亥
之冬承乏於靈欣仰高山近在郊坰手書提誨炳如日
星謂治無他尚德緩刑如蓋公言民乃獲寧賴兹明訓
心常惺惺書紳服膺作座右銘方期報政從容授經如
何泰山忽焉其傾厭棄世網歸於蓬瀛雖大聖賢千秋
常生坦然九泉何慮何營在我及門常切牆羹自今以
往何所取正棟折榱崩安能忘情聞訃驚悼不覺失聲
薄具牲餚旨酒兕觥顧不我棄鑒兹微誠
祭蔚州魏公文
當今天下主持正氣俾直道不泯於斯世者非先生倡
之歟先生出而後在朝者知以營私為恥在野者知以
干禄為羞雖未能盡如先生之志而禮義廉恥一綫不
絶者先生之功也微先生則世道之變幻更不知當如
何矣自古居高官大位文章事業彪炳宇宙者何代無
之而一心之光明洞達可以對天地質鬼神反之幽獨
而無慚考之詩書而不愧者蓋難其人焉如先生者豈
非間氣所鍾哉隴其浙西之鄙士江南之賤吏也蒙先
生之知最深有不可解者方隴其待罪疁城於先生未
嘗有一日之雅先生千里貽詩奬其葑菲而策其駑駘
且昌言於朝不以為嫌聞其罷黜則搤腕不平不顧恩
怨即隴其亦不知何以得此於先生也及戊午入都始
得仰見高山隴其之樸訥無能如故非有高談偉論可
以驚動四座方且以負大賢期許自懼又未幾以憂出
都即胸中所一二略知者亦未能盡吐於左右也意先
生必咎告者之過顧反喜其樸而嘉其拙謂滔滔世俗
中自立正當如此遂直薦之九重復其舊職隴其又不
知何以得此於先生也及癸亥到都補官謁見先生隴
其又不敢效世俗之感恩報謝見先生如平常先生不
以為傲顧愈益喜愈欲薦達之是皆有不可解者豈非
光明洞達之胸襟憂世之深憫世之切故其取人也寧
樸毋華寧拙毋巧苟其樸且拙也雖無足重輕之人猶
取之如此而況其足為輕重者乎隴其自承乏畿南以
來無尺寸之效可以報知己者惟樸與拙弗敢有變而
已方將學十畝之詩人退守先人之敝廬於浙西策蹇
過蔚再一望見顔色開其茅塞而胡意先生遂至於斯
耶中心痛悼曷其有極祥麟威鳳不可復睹景星卿雲
不可復作嗚呼哀哉薄具牲醴馳奠几筵悲來填膺不
知所云
祭某封翁文
嗚呼公以昌明俊偉之姿篤生我太史羽翼王家表儀
當世天下瞻仰太史之名業皆願公享無涯之壽以睹
令子之成而竟止此耶太史為當代偉人德日崇而業
日進方將以啓沃我君者承歡我親而遂遘此憂耶夫
期頤之數存乎天顯揚之業存乎人在天者雖聖賢莫
必在人者原存沒如一自今以往輝煌竹帛太史之名
何莫非公之名赫奕鼎鐘太史之功何莫非公之功祥
麟威鳳太史為國之瑞即公之為國瑞景星慶雲太史
為世之祥即公之為世祥泰山北斗人莫不重太史則
莫不重公光風霽月人莫不愛太史則莫不愛公公之
身雖沒而公之正氣常伸公之形雖往而公之盛德常
存以韓范富歐之事業寄於後人與行於一身何異以
洙泗閩洛之學術付於後人與積於一身何異隴其海
濱下吏辱太史之知愛既悲公之仙駕驟升欲攀轅而
無及又知公之克昌厥後雖已逝而猶生既悲太史之
終身孺慕雖公卿之尊不能易其一日之戚又知太史
之孝思不匱不能保其親之長享眉壽而能必其親之
光耀千古敬具生芻用表微衷
祭郝某翁文
嗚呼先生明哲之裔賢聖之徒宜享遐壽以挽頽波胡
天不佑大命遽羅維公之先侍御翩翩痌瘝是念世道
是肩東粤三吳政績綿聯維公繼之家聲愈宣克敬克
孝惟恐隕顛公之學問劉陶後先嵇山浙水名聲闐闐
恥襲章句固陋拘牽微辭奥義是闡是箋常居講席折
疑破堅如抽繭絲如觀湧泉晩尤好易屢絶韋編否泰
剥復變化萬千一心會之俱契其全悠然有得目無前
賢公性厚惇接人以真賑窮賙乏不厭其頻非徒親黨
施及邦人義倉平糴久以制湮維倪文正與公討論周
密纖悉以活貧民計公生平超絶等倫以德則懋以學
則純在家則孝在邦則仁公之獲祉宜熾宜醇志安衡
泌未及大伸麟鳳踵起鬱鬱彬彬咸敦詩禮咸秉樸淳
或赫黌序或掌絲綸為國禎瑞為世寶珍公顧而喜庶
慰苦辛昔宋明允軾轍垂紳亦越竇氏簪纓列陳從古
大儒不於其身往往子姓勲業繽紛天監成德亦既不
棼但公耉老輿望正殷宜耄宜耋為世卿雲胡天不弔
幽明遂分孰開羣蔽孰闡典墳羲文大義孰究孰聞滔
滔世俗孰遏其氲顛連孤寡誰慇誰懃所以閒訃皆心
如焚余也不敏搴英浙濱見公令子文章雅馴知其家
學必有所循及詢淵源是欽是寅不謂典型遽爾其淪
公視斯世若脱埃塵追遡凖繩能不悲辛有旨者酒有
腯其牲公如有靈庶鑒其諲
祭同年周進士義扶文
嗚呼造物何奪我周子之速耶憶昔與公相遇長安温
乎其容藹乎其顔聽其言侃侃誾誾昔誦其文今見其
人如飲醇醪如坐春風既會而别相隔數年有道之思
時往來於胸中乙夘之秋承乏練祁不喜得官喜得親
公公來迓我會於舟中歡然話故不惟契闊之慰亦謂
公能訓我以德迪我以政而勖我不及也繼而公游京
師歸來未久又復入都兩年之間聚首無幾方且翹足
而望冀公南旋孰謂造物竟奪之速耶計公生平愷惻
為心束修勵行與物無競與世無爭所謂仁者之靜非
耶靜者宜壽而止於斯何為乎壯舉於鄉晩而登第宜
若天之養之以厚其德而大其用乃養之難而摧之易
又何為乎世俗滔滔競於浮囂老成持重庶或挽之豈
天不欲迴狂瀾而顛隕摇落曾莫之惜耶夫既不欲展
其用又何為予之以文章授之以甲第使之若遇若不
遇耶天道茫茫不可究問從古而然我獨悲良友之云
徂失我典型亡我凖繩能不涕泗滂沱而哀不能自勝
公歸九泉遇先聖賢言流俗之日非生民之日蹙相與
請於帝默持陰護俾返於淳龐而躋於仁壽其亦有意
乎否乎公卿先達如侯如黃生為正直沒必為神公往
依之切磋砥礪庶幾正氣長存天地敬具一觴奠公几
前公其知耶其不知耶
祭應潛齋先生文
先生唐之許由晉之陶潛高風峻節可與比肩然許則
高矣峻矣而文采無聞陶則文采表見於後世矣而沉
於麯蘖不可以訓是皆千古遺憾也先生閎覽博物澹
泊寧靜許之所無先生有之陶之所有先生無之卓然
獨立高視古今豈非宇宙正氣所鍾哉隴其仰止高山
有年辛酉之夏始會於武林道德之氣肅然藹然如飲
醇醪使人心醉先生不鄙懦劣出其著述從容指示易
詩書禮皆有成編往往發先儒所未發展卷讀之不覺
神往先生又命二子訪我於西湖之滸意取其芻蕘之
見以相切磋蓋我既重先生之學而先生又愛我之樸
私竊自喜謂庶幾得藉典型以開豁其愚蒙而範圍其
身心癸亥四月余又至武林先生見之益復欣然縱論
古今亹亹不厭孰意一别之後遂成永訣嗚呼先生之
學其精到處固已卓然可不朽其未成之書二子皆好
學深思必能卒其父業在先生固可無憾於九原余獨
悲我之失其良友讀古人書往往以不得見古人為恨
幸而得見今之世有如古人者乃隨得而又隨失之嗚
呼哀哉余方留滯恆陽未得親哭几筵敬寄一芹納諸
靈前先生有知其不我棄
祭曹系宣先生文
嗚呼公遂厭世塵而長往乎自古正人直士之後類多
磊落俊偉之人以揚其祖德而紹其家風而最難者守
其正而不至於亢秉其直而不至於激有磊落之概而
無其迹使前人之正氣陰接於恬靜謙退之中則其所以
綱維乎世道而振起其門祚者如元氣之運於四時而
人不覺其生也人仰之其沒也又烏能不痛悼之無已
也維公之先自侍御公以勁節顯天下子孫皆有秉正
不阿之風而公則更斂鋒韜鍔不欲以氣加人接其容
藹乎其可親也聆其言呐呐然如不能出口也少登賢
書聲名翔於藝苑人皆服公之才而公抑然如弗有也
壯而馳驅王事歴艱險而弗渝人皆服公之節而公歉
然若弗克也晩年杜門謝客寧自託於赤松王喬之術
而戶外事一切弗與也篤於孝友惟以道義與羣從昆
弟相砥礪而榮辱得喪之間澹如也嗚呼公蓋以恬靜
謙退而接前人之正氣者乎使侍御公之遺澤綿延於
後嗣無亢無激以世其家聲者非公也耶近世非無名
公鉅卿抗節於一時其後人不知祖父之深心大用而
徒襲其迹正直之風一傳而為矯激再傳而為暴戾者
比比而是而侍御之子孫英英濟濟卓然自拔於流俗
而無忝於前人者方出而未艾則公之所維持者實多
矣人徒見公之退焉若無能而不知其所全之大徒見
其漠然無所為而不知其所係之重使更永其年以至
於耄耋則其所陶鑄又豈可量也哉而胡竟溘焉逝也
公之舉於鄉也與先伯父濟南公實同籍則隴其固公
年家子也而公之弟臻萊又辱與隴其結朱陳之好方
將親典型以自淑庶幾先民之不遠而天何遽奪之速
耶臨喪感悼不能自勝敬申芹奠哀哉尚饗
祭李君修林文
嗚呼悠悠彼蒼眷佑有常如何不測俾我心傷惟公之
德宜福宜祥夙秉忠厚恥為薄涼門内雍肅有條有章
世俗滔滔公獨自強守我樸實以化於鄉公心則慈公
貌則莊世盡如公何尤何殃少登庠序厥聲煌煌遇雖
未達學則彌彊常手一編誦聲滿堂束髮受經白首不
荒衆謂公迂何事茫茫公笑不答此味難忘人生讀書
何必廟廊嗟嗟此志猶高且臧髣髴古人顔樂曾狂辱
公不棄俯諧晉秦以公嗣子納幣寒門謂我先世世篤
殷勤自今以往克慰前人方仰盛德是淑是甄庶幾駑
鈍亦克日新於歲三月始用成婚有光其儀有賁其纁
皆公親畫小大維寅公時尚健不憚勞辛丁寧子婦維
儉維勤克昌克大祖訓是遵一生拮据始慰厥心衆為
公慶公亦欣欣謂宜上壽如岡如陵以陶以咏以康以
寧如何昊天不永其齡薤露易晞壑舟遽移昔升公堂
笑語怡怡今升公堂素帷凄凄公之臨沒惺焉不迷從
容言去如往東西公則長逝無礙無羈赤松浮丘相從
娛嬉顧公家事孰剔孰釐公之嗣子孰提孰攜囂囂之
俗孰為之隄悲來填膺能不噫嘻公去冥冥不可復追
願顧後人默佑默培俾昌俾熾以克永綏庶幾公德亦
永有徽束芻絮酒奠公几筵愧不成禮意則孔虔
祭陳翁虞亮文
嗚呼公與先君子之結為婚媾也皆康強無恙也將耄
耋是期孰謂三月之内俱罹大故至於此極耶臘月之
初不孝隴其遭家不造匍匐南還公在疾中猶遣令子
奠於先君桂酒椒漿秩然有章謂公已瘳孰謂旻天不
弔竟至斯耶天之佑公不為不豐數十年來不震不騰
蘭芽鳳雛亦既在庭若再加以數年子壯有成然後偕
浮丘赤松跨鶴騎鯨問道崑崙庶無憾焉胡須臾之不
能忍而遂降此閔凶耶公以辛勤起家以寬厚與人平
生正直之風嘖嘖鄉里不孝隴其方在苫塊之中不能
頌述其萬一獨是先君與公為絲蘿之好易簀之際聞
公病篤猶惓惓為念公如少延庶可慰先人於地下而
竟溘焉長逝耶嗚呼痛哉公之臨沒經理家事井井有
條嗣子雖幼能知父志又有猶子左右維持寖昌寖熾
自可無疑公至九原遇我先人幸相慰懌無以弱女幼
壻為念隴其煢煢在疚聞訃驚悼欲執豆籩一慟靈前
在禮居喪不弔不敢違越敬遣豚兒薄具牲醴致之几
筵
祭表叔顧蒼巖文
隴其與表叔生同里壯同學同舉於鄉同捷於南宫同
出於黃岡蘄水之門蹤跡之密未有如我兩人者也乙
卯以後隴其仕於江南表叔仕河南暌隔者數年耳嗣
後隴其讀禮於家表叔以秩滿需次歸里又復歡聚癸
亥孟夏隴其將入都表叔造我廬而送焉偶不相值自
謂天涯仕宦終當快晤何圖遂有今日耶上年八月隴
其以公事到京師有自南中來者微言表叔之凶聞猶
覬其非真孰意其信然耶表叔知深勇沉同人莫不仰
其文章學問然表叔不自以為能求進之心無已邇來
益銳志於洛閩微言嘗取清瀾陳氏學蔀通辨之書刊
刻流傳謂學者入門必先辨别異同方免於認賊作子
其崇正闢邪之念卓然出於流俗之上不可摇奪隴其
深喜吾道有助方將與表叔講求居敬窮理之方下學
上達之法息邪距詖庶幾先聖大道勿委於草莽乃表
叔厭塵世而遽去耶山河懸隔未知何疾何日臨沒何
言老親弱子何以為情喪禮家務孰維孰翼南望涕零
痛曷有極一芹附奠庶幾來格
祭曾叔祖仲堅翁文
嗚呼公竟逝耶公雖壽考尚可久存胡遂溘焉天人永
分二三宗黨聞訃撫膺公既長逝孰為典型公自弱冠
聿登賢書恂恂翼翼終始如兹世競以偽公則肫如世
競以囂公則恬如公嘗歎息世變日滋禮義廉恥孰維
孰持寧斂無肆寧樸無侈庶幾古道不墜如絲每舉祖
德以勸後生維孝維弟懇懇勤勤有守先訓公則欣欣
聞有敗德蹙然不寧吾宗漸繁賴公維閑雖有才幹對
公則慙有忿必愬有急必咨非謂公能服公無私振鐸
休寧多士咸欽義利之辨凜若絲綸化人以實不徒以
文有師如此今則罕聞歸來杜門課子弄孫有琴一張
有蘭一林逍遥其側以永夕晨饘粥每缺不以攖心吾
安吾貧如飴如醇奔走汙濁以謀飽温以公視之何啻
淵星遡公生平曰惟一誠以此處已以此接人服官居
鄉睦族輯婣機械盡去皎然見情無大無小歎公之真
公之粹白宜佑於天位未稱德當永其年如何蒼蒼曾
不少延公則長去生順沒寧與化俱來與化俱升顧予
宗人哀莫能勝而今而後誰法誰程淳樸日散孰則留
之澆詭日生孰則防之有疑莫決孰則剖之有爭莫息
孰則平之臨公之喪涕泗横縱非獨世道實憫哀公公
歸在天左右祖宗俾我後人克振古風願翼其賢願啓
其聰薄者歸厚汙者復隆庶幾祖德永永無窮有旨者
酒有苾其殽奠公之前對公長號公其知耶其不知耶
告長子定徵文
壬戌除夕燈下父收淚告汝定徵之靈曰嗚呼吾年三
十有一而始生汝至於今二十有三年爾父爾母鞠汝
育汝辛苦百千冀汝成立以亢厥宗以幹厥蠱孰謂中
道而逝重為我悲汝生頗慧讀書學文日益加進吾不
欲以俗學課汝欲引汝到聖賢路上寧拙毋捷汝亦深
知吾意不肯以苟且自期待吾心内喜謂可大望孰意
其竟至此耶汝舊年始婚汝婦進門一家皆稱其賢淑
汝既夭折又未有子留汝婦以奉舅姑稍佐中饋見婦
猶見汝矣何汝喪纔四十七日汝婦亦遂棄世豈汝不
欲其久為未亡人而率之去耶抑命耶兩月之内疊遭
變故房闥如舊幃帳依然而物是人非心非木石豈能
堪此是皆爾父不德獲罪於天天降大罰遺禍汝夫婦
非汝夫婦之咎復何言哉復何言哉汝為吾子雖未能
盡慰吾望棄吾而去然戊午之秋爾祖見背吾時在都
飯含襲斂之事皆不及視非汝吾益不得為人吾之資
汝者多矣不虚生汝矣吾在苫塊之中共汝讀禮王鄭
之同異二戴之奥義賴汝質問時有闡發夜看綱目治
亂得失常相反覆啓吾實多汝助吾學亦不淺矣舊年
吾旅食虞山門庭之事悉汝承當規畫諸務多中條理
汝於家亦不為無功矣安心九泉無以不得終事父母
為恨汝之英靈宜不即泯滅但當常住在家依傍祖宗
平生所讀聖賢言語當常記憶古今經史家中所藏者
當常依戀於此雖生死殊路然正氣勝者其精神必固
生則為聖賢沒則為明神其理一也汝其勉哉至於汝
之嗣續俟汝弟有子即當立為汝後苟使家道興隆則
汝夫婦烝嘗之事非所患也此又在爾父德之厚薄能
格天與否而無與汝事汝亦不必懸念汝之書籍器物
吾皆收拾以待汝有後而付之汝但當坦然於冥冥之
中無悲無慮一歲既終汝棄世已百有七日汝婦棄世
已六十有一日觸目傷心不能自己聊書以慰汝
三魚堂文集卷十二
