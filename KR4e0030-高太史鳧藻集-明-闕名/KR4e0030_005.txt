高太史鳬藻集卷之五
後學周立編輯
雜著十五篇
封建親王賀東宫牋
監國撫軍久繫兆民之望建邦作輔大頒同姓之封
隆典式脩輿情均慶恭惟
皇太子殿下地居震長道合乾剛孝奉
兩宫每問安於曉寝友懷諸弟共講學於春坊既膺
主鬯之崇復舉分茅之盛本支茂衍宗社奠安(某)䓁
忝預台司敢伸賀悃河如帶山如礪永存萬世之傳
日重光月重輪敬上
千秋之祝
擬唐平蜀露布
神策行營節度使東川節度副使臣崇文䓁(臣)聞
天無二日臨四海為一家地有九州分萬邦為五服
故用建侯藩之重俾扶王室之尊車服出於堯庭篚
筐歸於禹貢柔遠能迩舞干羽開未格之心取亂侮
亡鳴鼓鐘討不恭之罪盖以法隂慘陽舒之道成文
綏武定之功於是臣軄惟脩君威罔替上稽象緯固
昭弧矢之名下制國経可廢甲兵之役伏惟
皇帝陛下神凝至道氣禀英姿紹十二世之洪基啓
億萬年之昌運憫生民之未乂惻然如傷念祖業之
惟艱凛乎若墜却遠方之獻不嘉有瑞罷别庫之蔵
以示無私象郡鰐溪流八人而奸邪並黜麟臺鳳閣
命二相而賢俊相升屢降璽書體乾行而布澤大蒐
戎輅應月蝕以脩刑冀垣䟦扈之臣觧甲方歸河隴
憑陵之虜納琛會至而劉闢者性惟狂戇泣在凡卑
寔為掌賦之鎻材豈是総戎之偉噐頃囙西川節度
使韋臯卒擅留府不受徵書當
陛下光臨率土之初大賚多方之始恐生震擾姑務
包容授之以北闕之旌旄委之以西門之管鑰可謂
滌瑕蕩垢荷寵蒙榮不思感悔以酬恩反肆驕滛而
速禍此軍未輯他鎮仍求神奪其聦礪刃拒賓僚之
諫天盈其惡奮戈驅將士之行始西蜀自縦其鴟張
後東川竟遭其獸噬謂偏隅可據謂重險難踰負固
偷生欲效李流之逆望風走死不知譙縦之窮
陛下乃用旁詢將興薄伐築室匪衆言之惑負扆唯
獨斷之明大衆啓行常勖之以用命小臣受事敢效
之以忘身率五營虎衞之師會數道鷹楊之將駢脇
者盡操闟戟蓬頭者皆垂縵胡霧合雲屯目蔽旌旗
之影波翻瓦振耳聾鉦鼓之音六月(臣)與兵馬使季
元奕山南節度使嚴礪䓁進至鹿頭關東此關旁夾
高山真成臣障阨三軍而莫進詎下井陘立一夫以
可當應同劍閣(臣)䓁猿攀魚貫耻鑿道以潛行鳥突
蛇蟠徑焚廬而直進囙地形而制陣以方以圓察敵
勢而設竒㦯前㦯後闢不束身以&KR0556;鑕更舉臂以當
轅臣乃仗鉞誓詞援桴率衆一麾而闘心已厲再鼓
而銳氣不衰樓煩發射鵰之弓洞胸貫髀佽飛擊斬
蛟之劍蹀血横尸疾呼作動地之聲大戰奪漫天之
險&KR0647;不干順知賊旅之方崩弱豈當強喜我軍之累
捷欲藉長驅之勢遂收淨掃之功九月河東牙將阿
跌光顔將兵來會其部曲皆羌胡猛士并晉健兒蹠
劲弩而力透重犀被長鎧而走追奔馬欲贖後期之
罪請當前拒之鋒累出傍抄獨行深入遮賊轉輸之
路斬賊飛走之關於是綿江之諸郡皆降成都之孤
城益急臣乃乘其巳困大合嚴圍鼓角初鳴守埤者
心皆不固梯衝未設攀堞者身巳先登九却九攻墨
子之機安在八陣八克吳公之績乃存其劉闢鹿窮
不暇於擇林鼠竄尚思於求穴始將出遁漏疎網之
高張終被追擒就長繩之急縛端門受獻即當檻送
於宸亰大社行刑不使逃誅於絶域臣巳撫平属境
入駐通衢除叛賊將刑此外其染汙者本是良民迫
脇者無非叛黨悉加慰撫並用赦原莫不瞻聖日以
歌謠被王風而鼓抃脩武侯之政巳罷卒以營農復
文翁之規更興儒而舉士大地洒清塵之兩溥降深
恩洪𬈑息鼓浪之風頓消赫怒此盖神謀睿筭天贊
竒功使海内知惡臣之易亡識尊威之難抗(臣)䓁幸
陪是役獲覩斯休不任慶快之至謹奉露布以聞其
軍資器械别簿錄上
擬劉封荅孟達書
封白子度足下書教㒒自貳開陳利害甚悉且讀且
思竊有未諭盖聞利害者賊義之端也人惟諭利而
不諭義故有君臣父子之相叛君臣父子之相叛臣
者所不忍言而足下之書何以至㒒側邪便焚書止
使以告絶於足下然恐足下不知主上所以待僕之
意而僕所以報主上之心并書中有可復者故勉述
蕳牘足下其聽之昔竇嬰與灌夫懷交友之私實同
田蚡之禍韓信於高祖感推食之意卒拒蒯徹之說
此前史之美談而足下所共聞也今㒒於主上軆同
血胤名附宗籍至親&KR0779;恩固非交友之私也出則捴
戎入則居守尊位重禄固非惟食之意也足下視主
上所以待僕者如此則㒒所以報主上者其可異於
二子乎且父與君有其一皆當致死㒒一身而二責
萃焉其致死也亦無疑矣而足下乃以商種白起孝
己伯竒爲㒒之戒是何言之過也夫爲人臣者患忠
之不至不思君之不知爲人子者患孝之不純而不
患親之不察使不幸而爲商種白起孝已伯竒則亦
將瞑目長逝而無愧矣復何求哉若所謂申生重耳
之說又不然晉獻公無道故有是事今主上聖明内
無嬖幸之人外無䜛慝之士嫡庶有别慈愛不移何
可妄相引諭以為誑惑之道邪未後責僕以三事是
益見足下之不思矣僕請有辭焉夫古人有以義為
父子者何謂非禮知守節而不變何謂非智見僣偽
而不從何謂非義㒒之自處亦云得矣若從足下之
計而求以為禮為智為義是猶惡寒而去裘畏熱而
附火不愈甚矣今太子巳正位東宫㒒當長守藩國
為王室屏翰若以不肖不得順於君父則將素服詣
闕藉藁待罪安能棄親事讎竄身異國生為棄人死
為繆鬼足下所謂大丈夫恐不如是也況剖符之封
㒒所自有廼欲使之舍安而就危去順而從&KR0647;㒒非
病狂何利而為此古人之行一不義而得天下者亦
有所不為況尺寸之土哉㒒此心皎然天地神明實
共臨鍳足下安能侈之若以㒒為愚㦯可以言誘曷
異以告趍走之人曰而叛而君語孩提之童曰而背
而親莫不唾而去之矣僕雖至愚然於君臣父子之
義亦嘗聞之矣何至不如趍走之人孩提之童哉於
戲初漢之陵夷也董卓首亂二袁效尤海内無所底
定主上奮起欲與曹操戮力匡濟以救元元而操亦
懷圖中路搆隙故主上一破之於烏林再走之於南
鄭而天方佑奸得死袵席今其子丕不思盖前人之
愆乃敢隂造符命自製禪文遷易重鼎盗攘神噐有
志之士咸耻立於其朝僕嘗獲從足下周旋行間竊
觀足下亦有志者故將共圖於中原報竒遇於吾主
而天奪足下之魄使自棄於忠義之林北面偽庭為
天下咲既不知愧乃復為人作衞律耶今主上憫宗
社之顛覆復恐七廟之祀墮萬姓失戴故資荆益之饒
據岷峨之險正尊號以繼大統方將出關隴定三輔
仗義而東以收復故物足下若能慕隋會之明陋李
陵之暗使不遠而復則富貴寵榮當保如昔倘以斯
言未信終忘首丘之念恐鄴下不守以白衣從輿櫬
之後得無悔乎此誠知變禍爲福之日幸審度之無
忽
匡山樵歌引
南康宋倬天章向寓吳與余同客臨川公之門朝夕
遇焉詩酒唱酬意甚樂也君後南游錢塘余亦屏居
江渚睽隔者累年一日扁舟而来訪余寂寞之濱既
相與道舊且出其近所著詩曰匡山樵歌者示余曰
匡山吾鄉也先人之丘隴在焉阻兵不歸者久矣今
道路幸通顧吾材不遇於世當還桑&KR0922;之間葺故廬
而居之時出吾詩從山農野老負薪而行歌則吾之
志而名藁之意也子其為我序之余讀其詩見其詞
語精鍊音調諧暢有唐人之風盖君近嘗渡浙江上
會稽歷大末金華諸山入閩關至海由四明而歸探
攪瑰怪有得於江山之助故其詩視舊為益工而余
閉門窮愁才思荒落自顧有不及矣且惟昔之詩人
多躁薄無檢雖其辭章之華君子固無取焉君令剛
介自將不苟進取懷首丘之仁抱遁世之志行固足
尚矣况其詩之美哉然吾聞五老之陽雲松蒼然太
白之高風在焉君歸而吟其間益求其工他日筐笥
所蔵光氣上燭余恐君終不得隱矣
審遊贈陸彦達
獵志獸漁志魚學志於道理之同然也故獵者必之
山林漁者必之江湖而學者必游於賢人君子之域
盖山林江湖者魚獸之所在也賢人君子之域者道
之所在也舍是則無獲矣婁江陸氏彦逹有志於道
者也而僻居田里無相與薰炙以成其道是猶欲獵
而之丘叢欲漁而之溝瀆必無獲有獲亦小耳惡淂
所謂麋鹿熊豹鱣鮪魴鯉者哉余是以嘉其志而惜
其不審於游也今通都大藩不遠而甚近賢人君子不
乏而常多真山林之奥江湖之區也以彦達之才噐
孰非碩交苟能挾禮義之弓操詩書之罟而一往游
焉吾將賀彦達之有大獲而歸矣作審游一首以貽
之
勸農文
春雨布澤東作伊始太守躬駕于郊以敦本厚俗之
道勸爾民之軄也然不欲廣引舊談姑以今日之事
直相告語爾民其敬聽之夫上立法以衛民民出力
以供上古今常理也
皇上剪除暴亂開建太平使尔民得脫鋒鏑操耒耜
以安畎畒之中又念稼穡之艱每歲親耕籍田復召
父老
廷對宣諭唯恐爾民荒逸惰游以䧟於罪
德甚&KR0779;也近者兼并之家不能軆
上此意㦯肆侵剥使𡭗民有委棄其業者情雖可矜
然輕去田里以乏父毋之飬闕
公上之賦其責亦何所歸哉故碩𡭗民相告於鄕令
去者歸居者安脩𡭗隄防浚𡭗溝洫力不足則相周
噐不偹則相假各勸播植以待有秋毋坐失其時貽
後悔也更能母作姦母逐末毋好飲博毋事鬪訟毋
弗順於父兄母㦯干於鄕里家給人足禮作義脩以
無愧於泰伯過化之邦豈不美歟太守雖老按堵觀
俗以行賞黜𡭗民宜相與勉焉
彀喻
自先王之教廢文武異途學者多不習弓矢之事
皇上志復古治乃今年五月詔有司取士兼試以射及
親祀方丘又戒百執事旅射于齋宫余當預耦進之
未先期與二三同列私肄於成均之西圃既設的授
弓其強者弯然引滿一發過之指的而詫曰是不足
至也其弱者力擴而不盈發則去的遠甚投弓而歎
曰吾不能至彼也余最後加矢鉤弦盡吾力而挽之
僅及半笴發則去的亦及半而墜心甚愧焉然不遂
已乃日強引之覺所引漸多所進漸益發則去的亦
漸近焉囙竊有感曰夫百步之的所以節遠近之中
凡射者之所求至也而過者忽之不及者沮焉強弱
雖殊其不至則一也苟抑其過而勉其所不及焉有
不至者哉是可以喻夫學矣聖人學者之的詩書禮
樂學者之弓矢也由詩書禮樂以求至乎聖人猶操
弓矢以求至乎的也其騖高而失中過而忽之者也
自畫而日退不及而沮焉者也不忽不沮循循然以
求之欲不至於聖人不能矣況聖人之道在身非有
百步之遠欲求之即至非有力挽之難也可不勉哉
翰林應奉會稽唐君處敬嘗以彀名其子之淳進脩
之室盖取孟軻氏所謂學者必志於彀之義來請余
說囙以所感於射者告焉處敬曰是足以合孟氏而
厲之淳矣請書以貽之夫秋之為奕不專則不成慶
之取鐻不靜則不得彼皆小技猶有近夫道焉況射
君子之善蓺乎孟氏可謂善喻處敬可謂善取以教
其子之淳能勉焉以求至則可謂善學者矣作彀喻
志夢
余與同郡謝玄懿俱在
内府教胄子今年正月十一日之夜啓夢與玄懿晨
候
午門若將趍朝者有揖余二人言曰二君當遷且顧
國子祭酒梁公曰諸生盡以属公余愕曰得無有遠
調乎曰不然煩傅開平王爾既窹明日以告玄懿私
相與識之越三日既望故事當率諸生入覲方叙立
右順門内梁公傳
旨下曰
勑諸生出受業太學二君俟後
命言既引諸生去啓亦随出明旦將朝中使急召啓
二人曰有旨命開平王二子侍學
東宫俾爾授之經宜趍入玄懿顧余咲共歎其夢之
神也二月二十日之夜玄懿夢與啓同被召至
上所上授以一紙若告身者玄懿受而忘拜竊視其文有
翰林院三字焉継授啓啓拜受之明日以告啓亦私
相與識之越六日
上御奉天門宰執並侍小黃門名啓䓁陞
上顧中書右丞汪公曰諸儒在學久且皆有文行而
令以布衣遊吾門可乎汝亟以翰林之軄處之囙趣
謝時玄懿以事出獨不得拜焉明日遂各授軄有差
而啓與玄懿皆得編脩官云於是益共歎其夢之神
也七月十五日之夜玄懿母夫人林氏夢中使舁二
橱授兩家發各有白金在焉其家捧視則化為炭間
以告吾婦余與玄懿聞之竊怪其說稍隱不若向二
夢之著又不知玄懿所得獨化為炭何也然亦私相
與識之至二十八日暮出院還舍有挫馬馳召余二
人
上御闕樓俟焉既見奬諭良久面拜啓戶部侍郎玄
懿吏部郎中啓以年少未習理財且不敢驟膺重任
辭去玄懿亦辭
上即俞允各賜内帑白金命左丞相宣國公給牒放
還於鄕既出都門與玄懿家共舟而東其二弟為余
言累重多負賜金己盡費況歸無舊葉相共歎咨尤
其兄之早辭余囙話茲夢以觧之乃始悟橱為除炭
為歎愈共歎其夢之神也夫自周官六夢之軄癈學
者莫能通其說前史所載夢之符於事者甚衆余嘗
疑其誣焉今是三夢者不由囙思而生得於恍愡啽
囈之間而可徵灼灼如此知未至若既往無少忒焉
其事之偶然者歟將人之禍福將至有司之者㦯預
以相告歟抑精神靈爽有所感通而特兆於是歟何
其神也是知凡得喪之數固皆定於冥冥而無能迯
焉者矣夫以吾二人一官之遷一命之授與區區之
進退猶然而況其大者乎然則士之生也雖當自盡
其所宜為外者一委命順於數而無所容心焉可也
而世之惑者猶將役其智力騖馳於軋敓排狼之場
欣戚膠擾至死而不之察豈非昧哉余欲書此以覺
之懼有誚夫誕也乃私識之且貽玄懿聊相與自警
焉今年洪武庚戍也
書瞿孝子行錄後
余嘗預修元史見民之以孝義聞於朝者頗衆其能
冬月得瓜以奉親者則若王薦刲股肉以療父病者
則若孔全施財以周鄕里之乏者則若賈進皆得具
著于篇瞿孝子之行盖兼三子而有之而當時有司
不以聞史無所考據又主者不與故不得書以與薦
䓁並傳雖然孝子今年八十餘幸際
聖明之時既得謝君之所表章則當世執茟之士豈
無為之采錄收附於國史者哉其傳固在是矣余與
孝子之子莊友嘗獲拜之氣貌藹然孝義人也且聞
長者言其行甚熟與謝君所錄無異詞故識以信其
說庶他曰書者㦯有所徵焉
書博雞者事
博雞者袁人素無頼不事産業日抱雞呼少年博市
中任氣好鬪諸為里俠者皆下之元至正間袁有守
多惠政民甚愛之部使者臧新貴將按郡至袁守自
負年德易之聞其至咲曰臧氏之子也㦯以告臧臧
怒欲中守法會袁有豪民嘗受守杖知使者意嗛守
即誣守納已賕使者遂逮守脇服奪其官袁人大憤
然未有以報也一日博雞者遨于市衆知有為囙讓
之曰若素名勇徒能藉貧孱者耳彼豪民恃其貲誣
去賢使君袁人失父母若誠丈夫不能為使君一奮
臂耶博雞者曰諾即入閭左呼子弟素健者得數十
人遮豪民於道豪民方華衣乘馬從群奴而馳博雞
者直前捽下提毆之奴驚各亡去乃裭豪民衣自衣
復自策其馬麾衆擁豪民馬前反接徇諸市使自呼
曰為民誣太守者視此一步一呼不呼則杖其背盡
創豪民子聞難鳩宗族僮奴百許人欲要篡以歸博
雞者&KR0647;謂曰若欲死而父即前鬪否則闔門善俟吾
行市畢即歸若父無恙也豪民子懼遂杖殺其父不敢
動稍歛衆以去袁人相聚從觀歡動一城郡錄事駭
之馳白府府佐快其所為隂縦之不問日暮至豪民
第門捽使跪數之曰若為民不自謹冒使君杖汝法
也敢用是為怨望又投間衊汚使君使罷汝罪宜死
今姑貸汝後不善自改且復妄言我當焚汝廬戕汝
家矣豪民氣盡以額叩地謝不敢乃釋之博雞者囙
告衆曰是足以報使君未耶衆曰若所為誠快然使
君冤未白猶無益也博雞者曰然即連楮為巨愊廣
二丈大書一屈字以兩竿夾揭之走訴行御史臺臺
臣弗為理乃與其徒曰張屈字遊金陵市中臺臣慙
追受其牒為復守官而黜臧使者方是時博雞者以
義聞東南高子曰余在史舘聞翰林天台陶先生言
博雞者之事觀袁守雖得民然自喜輕上其禍非外
至也臧使者枉用三尺以讎一言之憾固賊盭之士
哉苐為上者不能察使匹夫攘𬒮群起以伸其憤識
者固知元政紊弛而變興自下之漸矣
楊孟汲字說
梁溪楊氏子名長孺囙從余遊請有以字之余曰西
漢之士字長孺者二人焉韓大夫安國汲内史黯也
昔司馬長卿慕藺相如之為人故自名相如今子以
是名其為慕安國耶慕黯耶雖然二人者皆名臣吾
將言其行事之得失而子擇之可乎史傳安國之事
說梁孝王與諫馬邑之計亦可謂賢矣然以行金而
得為大司農論魏其武安之事而無所别白吾於是
有慊哉若黯之忠直好諫責武帝不能效唐虞罵張
湯不可為公卿使天子憚而禮之淮南王謀&KR0647;數年
畏黯一人而不敢發有古社稷臣之風子欲取於二
人則舍黯其可哉且子之&KR1167;直而行㓗學黯為近易
宜字曰孟汲則皆知子之為慕黯而非慕安國者矣
夫今之人好美名自侈吾嘗病之子欲以古人為師
若碩學而不可及者庶乎得命名之義矣苟於黯如
䠶者之於的行者之於家不至不巳則可謂善學古
人者矣嗚呼子誠善學雖聖賢不難至而況於黯乎
澄江懶漁說
暨陽之江有隱君子嘗漁其上朝不緡夕不罛汎景
逐波漫漫以嬉人見其不事其業囙名曰懶漁衆漁
每得魚而返集于浦淑之間炊鮮漉清飲唱爲樂視
彼獨枵然則相與咲之且讓之曰夫農不勤則飢商
不勤則匱百工不勤則無以成其器今我皆自力爾
獨于逸我皆率常爾獨用荒不勞爾躬不勖爾志則
何以&KR0779;爾利乎懶漁曰吾終日漁而子以爲未嘗漁
惑哉詩書吾漁之具也群聖人之學吾漁之地也義
理之潜道德之腴吾漁之所得也吾漁視子亦大矣
何名為懶乎衆漁慚而退高子聞之曰此善漁也世
之習常務得而不知大人之事者其衆漁之徒哉
脩忠佑祠䟽
磅礴扶輿靈氣特鍾於章貢昭明烜赫神蹤寔肇於
嬴秦號雖著於江東祀巳傳於吳下累朝褒顯每加
典冊之崇萬姓祈占必恊蓍龜之應自兵戎之充斥
致祠宇之摧傾思將斵木而庀工湏假揮金而相役
美哉輪美哉奐事固待於人為俾爾熾俾爾昌福必
膺於神貺勝緣可集盛事毋墮
城南草堂䟽
心遠道人何彦文年老未有居室將築草堂
練圻城南求好事者捐已金以相其役䟽曰
郗參軍能為安道買山史嘗見美王錄事不資少陵
築堂詩巳遭嗔非逢有力之人曷濟無家之客何彦文
者伎通聲律名著江湖蚤嘗為落魄之游晚未淂棲
遲之所漂流屢徙歎一枝夜月之烏跧伏深蔵愧三
窟秋風之兔今必用縛茅作屋奈未能指石為金欲
令此老之婆娑須籍諸君之慷慨略加舉手便可容
身心遠地自偏巳疑成茲小隱曲高和総寡尚當為
爾長歌幸得安居敢忘廣庇
薦亡將齋榜
人鬼之常猶一晝而一夜聖凡之隔乃九天而九泉
故大道開𧺫幽拔滯之門使群迷得出妄歸真之路
發金籙瓊書之祕降羽憧玉節之光欲薦爾忠䰟必
資吾法力虎頭有相雖稱介胄之雄馬革無蹤未返
衣冠之葬恐堕重隂之苦趣故推
太上之慈恩照以破闇之燈濟以度迷之筏使爾聞
妙音而頓觧憑浩氣以高昇雨濕天隂不復煩冤於
曠野雲舒霞卷佇看極樂於崇霄永離黑海之波即
往朱陵之府
墓誌八篇
元故婺州路蘭溪州判官致仕胡君墓誌銘
君諱松字松岩姓胡氏常之晉陵人宋樞密副使贈
太師秦國公謚文恭九世孫也曾祖諱柔國子司業
祖諱聡直顯謨閣淮南節度計議官考諱應炎直祕
閣常州節度判官君生甫期元兵渡江墮常祕閣君
死之兵且屠城祖母陳夫人先襁君出避吳中以免
既長歸鄉里以推擇為吏&KR0851;宜興崑山常熟三州在
常熟時民有為富人曹氏飬子者嘗被譴潜歸其父
囙匿之得腐死人溝中佯哭曰吾兒也即詣曹曰爾
何殺吾兒賄謝弗厭訟于州君從州判官往視屍計
未當壊而壊知非是即置弗檢而以不見屍報錄囚
使者下車詰君稽違状君曰吾寧稽不敢枉也移讞
旁邑曹不任椘掠遂誣脉君䓁亦以見屍不檢受劾
獄具曹之族咸冤之重購偵獲飬于始白泰定主崩
文宗自金陵入繼位殺故相回回倒刺沙命平章曹
立廵東南紏其黨授上方劍得專誅按行至常熟君
從長史&KR0647;諸境民有告回回百餘人匿海渚殺猪會
飲謀為亂平章亟遣卒捕之君當承行輙請曰是詐
也願毋煩兵平章怒曰吏何用知之君曰回回不食
猪今言殺猪詐可知也不聽果往無獲一舶賈胡數
人訊之盖訟者嘗與互市負其貲不能償欲投間䧟
之也遂抵訟者罪君之明察類此陞平江路吏庚午
歲吳中大飢官作飦食餓者命君與他吏一人董之
君收濟甚周且以私錢及餅餌囊負馬後施于塗旦
淅米入釜他吏伺君間輙私接其半俄畫見殍鬼群
捽之遂死君則無恙繼遷集慶當護上供物至京禮
部尚書隆安魯公見君謂曰名家裔乃久從吏役邪
欲與一二朝士知君者共薦留之不果會公拜江浙
行省參知政事遂與俱南以省銓為寧國路涯縣典
史時有制蒙古色目毆漢人南人者不得復西域流
戶數百人囙恃以為暴所過掠財畜辱婦女民束手
不敢拒相驚若寇至及涇邑僚悉引避民愈恐君語
衆曰吾在若無憂也即出勞之於郊誘閉佛寺中呼
其酋諭曰制言不得復毆者民爾今我天子吏也所
行者法若善去勿妄犯吾民當率酒米相餉否則知
有法爾酋愕遂戢其衆亟去無一人敢譁君親送出
疆以歸民羅拜馬首曰微公縣幾殘矣轉衢之龍游
縣婺之錄事司二典史皆有聲累資勑授將仕佐郎
信州路提控按牘兼照磨承發架閣請老不赴遂以
從仕郎婺州路蘭溪州判官致其仕君子黼仕杭囙
留就飬以至正十七年十月卒年八十四元配陳氏
繼配陳氏並先君殁贈宜人二子長即黼浙江鄕貢
進士汀州路儒學教授次黻以平盗功授福州路羅
源縣南灣寨廵檢君性孝友少喪母哀毀叔父嘗欲
奪其田盡卑無靳色後叔父廢業君資奉之甚至邦
閭稱焉為吏絶賕請守正不阿明習法律而論决多
傅以經義所至長官皆敬憚之君之殁以兵阻不克
歸&KR0830;權厝吳山萬松嶺後十五年
國朝平四方道通黼始以某月某日遷祔晉陵先塋
之次乃來乞銘實洪武四年也惟胡氏自太師以儒
貴為宋名臣其後子孫登侍徔方伯焜燿史冊者以
十數可謂盛矣至君懷抱利噐宜光大其先業而困
&KR1273;下僚卒老以死非命也夫然君不以位卑自屈能
盡心所軄使表著如此足以昭示永久是不可以無
銘銘曰君仕弗昌君材則良繄君名之長
陳夫人許氏墓誌銘
夫人世為金陵溧陽人姓許氏諱清密歸為同邑陳
君諱德輝之妻陳君以醫名爲元御診太醫年三十
五卒于燕夫人迎其喪還&KR0830;邑之舉福鄉大石山之
原即自勤苦持家以育幼孤視娣姒之女與己女均
皆躬為&KR0808;沐及教以女事不懈鄉里稱賢焉子世能
吏吳奉夫人來居年七十五以疾卒實元至正十七
年也遭時多故未克歸&KR0830;
國朝洪武六年世能方主邳州睢寧簿始謁告啓其
殯于吴以是年三月某日合&KR0830;於御醫君之墓有女
三人淑安適李某淑寧適趙某淑貞適李某皆溧陽
士族男一人主簿也銘曰
猗夫人著淑德中[婺-矛+牙]居動守則子成名維教力卒有
年&KR0830;始克從良人合兆域期永貽志斯刻
陳希文墓誌銘
吳有良醫師曰陳希文其治業甚精其起疾甚衆其
中心甚樂易其待物甚恕而恭其事親甚孝其撫宗
姓寡弱甚有恩其為人如此故其卒鄕里耄稚莫不
歎悼焉其葬也齊人高啓為之序而系以銘陳氏先
為溧陽人君祖諱桂發元授平江路官醫提領仕巳
吳人利其醫不欲使去遂留家焉考諱德華君諱世
成號清遠處士希文字也年六十七以洪武六年十
二月丙辰卒以是月&KR0605;酉葬吳縣太平鄉梅灣之原
配宗氏子男三人長祖義先卒次祖善次綂女三人
長適郎潛次適顧遵禮次幼孫男四人蒙豫觀泰銘
曰以醫惠物澤巳久用善禔躬德彌&KR0779;年幾七十非
不夀有子世業紹厥後歸全斯丘尚奚咎
葛仲正墓誌銘
葛君諱正蒙字仲正為人&KR0779;重有長者風其先自汴
徙吳世以毉鳴至君而令聞益著每旦迎療者填戶
外至不能容屨君肩輿㦄視惟謹不問能報否率與
善藥其子姪甥婿與弟子從君為醫者人輙曰是葛
君所傳也爭致之年七十二以洪武六年十二月癸
亥卒曾祖諱從豫祖諱暘辰皆弗仕考諱應澤元授
平江路官醫提領室周氏子男二人曰復曰泰女二
人適郁潛金權孫男二人旭繼明年正月己已復奉
君柩&KR0830;於長洲縣武丘鄉洞涇之原請銘于齊人高
啓銘曰彼阜斯崇&KR1094;乎其中有君葛翁壽樂以終維
拯疾之功後人尚豐
明故高均彰墓誌銘
吳郡高均彰以洪武五年八月丁亥卒以九月丙午
卜吳縣大平鄉梅灣村之原以葬其從弟前史官啓
既哭之復為銘納壙中君諱彰蕳率寡嗜於聲利得
喪不戚戚計慮日從昆弟親友酣飲以為娛性復好
直人有過輙面攻之衆知其無他腸弗怨也年五十
有九祖諱鑑考諱震皆有潛德配姚氏無子一女寧
適郡人陳彦夫以君之賢生雖不能致豐榮然亦未
嘗有一毫困辱不可謂不幸也銘曰雖寡求故不憂
卒全而歸在斯丘嗚呼吾兄又何尤
故韓仲逵墓誌銘
君蘇州吳縣人姓韓氏諱敏道仲逵字也生元世嘗
得推擇為吏&KR0851;常之無錫蘇之吳江二州提控案牘
性寬厚不挾計數時吏相習為文深君議曹事獨平
恕有長者風家無&KR0779;蔵客至輙擊牲命酤以相驩視
罄匱弗計晚得足疾有以酒為夀者亦杖而從之談
噱酣暢不少衰其樂易盖如此年六十而卒實
國朝洪武五年二月某日也祖諱某考諱某皆不仕
配陳氏先十四年卒繼配連氏一子焯為西安都指
揮使司經&KR0851;七女長而嫁者五人餘幼孫男侗君卒
之六月經㦄始聞訃歸十是年九月某日&KR0830;君於某
鄉某地之原乃來乞銘余向為史属時經㦄方在宥
府慔數相遇焉盖知其才噐能大韓宗者豈非君為
吏之善天之報施不於其躬而將於其子耶銘曰
文不刻深吏之賢胡仕弗崇夀靡延厥報在嗣天岡
愆將俾昌熾耀𡭗先我庸作銘慰九泉
魏夫人宋氏墓誌銘
蘇州守江夏魏公以其先太夫人行述授勃海高啓
曰吾妣棄吾二十有二年矣遭時多故權厝先塋之
左今始得地於吾里黃岡湖東某山之原將以某年
某月某日而葬子爲我志而銘之公昔掌
國史啓嘗爲其属今又居公之野辱以先銘是属不
敢當然亦不敢辭也按夫人姓宋氏武昌蒲圻人宋
彈壓官諱時慜之孫女諱某號俊齋之女同邑隱君
子碧崖魏先生諱雲瑞之妻也夫人生而穎異七歲
能誦曲禮内則曹大家女訓十歲共女事無闕既長
歸先生先生故名家世儒履行高㓗夫人相之稱賢
配焉居母姑之喪皆過哀䟽食終三年待内外親族
無異意先生嘗遊齊安遇疾卒於邸有子三人法孫
已孫虎孫初聞計將遣法孫迎喪㦯曰江多蛟龍性
惡屍以柩渡虞有變宜焚骨歸也夫人哭喻法孫曰
是將䧟吾母子於大戾也爾忍而父為灰燼乎亟往
母有憚而父善人神必相之矣迄渡風浪帖然喪既
還㦯又曰柩入家弗利夫人曰此固吾夫宅也舍之
使何適哉苟有弗利當萃未亡人之身未亡人得從
夫于地下足矣即惟正堂奉安旦夕哭臨逮&KR0830;毀瘁
幾不能為生嘗謂諸子曰不幸門戶凋落汝父汝伯
相繼殁若曹尚誰賴哉宜力學善自立大汝家以慰
老人之望毋從里中兒嬉也子皆承教惟謹先生庶
毋羅氏性素嚴號難事夫人始終奉承有順無忤疾
則侍粥藥殁則營喪葬皆必誠焉巳孫既娶久未有
胤夫人曰吾老矣獨不得一抱孫也禱于先夢𬗋衣
人種栗舍垣下告曰此萌也為他日興植汝門之本
覺旦語己孫曰汝有子祥也既而果生男夫人喜曰
神不我誣遂以栗名嘗得昡疾既間曰吾度不能久
處世間矣命舁柩堂下沐之曰吾蔵身此中無隙則
佳耳又命新婦取衣衾當歛者縣之椸餘悉𣪚諸親
愛除夕家人進椒酒夫人起居尚無恙元旦坐堂上
親戚為夀畢曰我明日逝矣為我謝某謝某翌日沐
浴更衣坐呼己孫䓁謂曰吾年七十六夀亦足矣死
自吾順汝曹勿號慟亂我聽使我得好去也語巳遂
殂實元至正十年正月二十日也法孫早世虎孫仕
元為岳州路儒學正平江州楊柳湾茶司提領亦先
卒己孫今名觀即公也仕
國朝㦄太常卿翰林學士國子祭酒至今官嗚呼
夫人貞孝慈睦其賢卓著如此固非凡婦人所及至
於聽言之惑臨終不亂則又士君子識義理者㦯有
所未能而夫人能之豈非難哉雖生不及見子之貴
以享其榮飬然死而子能以儒學際
聖朝爵三品當得褒贈之命象首錦櫜以光賁於窀
穸又能追述懿行以圖不朽則夫人何憾焉銘曰
維君子嬪貞以禔身能教其孤爲今名臣卒既有年
始歸斯阡時虞未遑豈曰緩焉乃刻銘章載揚幽光
永固以安夫人之蔵
丁志恭墓誌銘
洪武六年四月余聞志恭得暴疾臥江上扁舟往視
之志恭握余手欷歔不自勝仰曰先生自天而下耶
明日疾革余撫謂之曰子嘗求贈詩吾未暇為今如
有不可諱當為悼詩葬且當為銘志恭已昏不知人
復張目舉手作謝且别状時其母及家人親舊環床
立見之莫不掩面泣下又明日乃卒余既賦五言一
章哭之將葬其兄志剛來以請銘余曰吾忍銘志恭
耶然言不可食也乃序而銘之志恭吳人諱儼姓丁
氏風度清美學書有楷法嘗游吳越汴洛之都名卿
碩士咸賞愛之年雖少不喜聲利芬華事歸處郊墅
以賦詩彈琴自娛與人交悃款有情義而於余尤相
親敬者也年三十一以是月六日卒以十二月六日
葬吳縣太平鄉梅湾之原其先世為吳人曾祖諱震
祖諱有慶皆弗耀考諱讓主河南永寧簿妻袁氏男
二人原顯八歲原亨志恭殁五月而生嗚呼余觀志
恭平居競慎不敢妄有所為惟恐禍之及已所以自
愛其生何如也然竟以疾夭使世之肆者得共非咲
謂徒謹無益也不知志恭之死者命也不幸也命故
無悔不幸故君子哀之夫人之死能無所悔而又有
君子哀之則亦庶矣乎是不可以無銘銘曰
孌彼婦兮與兒矧昆賢兮母之慈子忍舍兮去兹又
返顧我兮友私駟方鶩兮倏止斯非夫天兮孰使之
哀哉奈何兮慰以銘詩
哀辭一篇
王仲廉哀辭
仲廉少習春秋經欲舉進士負其氣不肯&KR0556;尺度將
棄去北遊燕趙之間會兵變且嬰疾遂家居治田業
不復言仕事有所感則發為歌詩辭抗音激讀者知
其有志非甘遂泯泯者性蕳曠無矯飾與人交不易
為疎密余居鄉里初識之不甚覺其賢後出接時輩
見中險外夷朝合夕叛者不可勝數而仲廉泊然十
載如一日然後深嘆其賢知世之不多有也至正二
十六年六月三日仲廉舊疾作卒於家夀止三十五
余初聞其病革馳視之尚有微息就榻摭呼不復應
乃絶余既哭而退為計於嘗所來往者相與賻祭如
禮其所親有謂余者曰仲廉於昆弟最少而孝毋恃
以為安嘗曰是兒在吾後事無憂者不意其先亡也
又曰仲廉有兒幼方易簀傅毋招侍側顧麾使去若
不忍見者余聞之復為之出涕夫士有&KR1273;而不耀又
招篤廢之疾罹夭札之禍親老而不能終其養子生
而不能待其長此古今之凶極甚可哀者而吾仲廉
丁之豈非命哉然獨念仲廉無子時則以為憂既有
子而喜喜未幾而身殁咸謂禍福倚伏不可知天初
皆無意人之所值適然耳余則以為不然仲廉後顧
孑立者久嘗自分其&KR1015;絶矣然忽有是兒豈天哀其
將亡而遺之嗣所謂善人之報恒不於其躬而於其
後耶余嘗見其眉目秀發非凡兒長必有成者而謂
茫茫然者果無意乎仲廉之鄉里行事太原王君行
已為識於墓乃復為之辭以寓吾哀其辭曰嗟嗟仲
廉慎其儀兮早翔藝林弁峩巍子誓將遐觀抉奥竒
兮洪河洶前喪楫維兮迺盤舊邱以自怡子匪時逸
收弗賈知子羣騖以争途嶮巇兮子獨正軌坦而馳
兮胡淑且嘉不受禔子窮病短折具任之兮母哀噭
噭老莫子支衆涕助流若綆縻兮單婴在哺詎識悲
兮禠其文褓被素縗兮芳華未敖忽稿萎兮修翰未
騫竟離披兮志長運窮天實爲子我失友生將尤誰
子方覯倏背歡戚移子冥漠無垠逝難追子埋蒿萎
塵岡之垂兮己乎已乎歸何期兮
