高太史鳬藻集卷之四
後學周立編輯
傳五篇
南宫生傳
南宫生吳人偉軀幹博涉書傳少任俠喜擊劒走馬
尤善彈指飛鳥下之家素厚蔵生用周飬賓客及與
少年飲博遨戲盡喪其貲逮壮見天下亂思自樹功
業乃謝酒徒去學兵得風后握竒陳法將北走中原
從豪傑計事會道梗周流無所合遂泝大江遊金陵
入金華會稽諸山蒐覧瓌怪渡浙江汎具區而歸家
居以氣節聞衣冠慕之爭往迎候門止車日數十兩
生亦善交無貴賤皆傾身與相接有二軍將恃武横
甚數毆辱士類號虎冠其一嘗召生飲㦯曰彼酗不
可近也生咲曰使酒人惡能勇吾將柔之矣即命駕往
坐上座爲語古賢將事其人竦聽居樽下拜起爲壽
至罷會無失儀其一嘗遇生客次顧生不下已目慴
生而起他日見生獨騎出從健兒帶刀策馬踵生後
若將肆暴者生故緩轡當中道進不少避知生非懦
儒遂引去不敢突冐訶避明旦介客詣生謝請結驩
生能以氣服人類如此性抗直多辯好箴切友過有
忤己則面數之無留怨與人論議蘄必勝然援事析
理衆終莫能折時藩府數用師生私策其雋蹶多中
有言生於府欲致生幕下不能得將中生法生以智
免家雖以貧然喜事故在㦯饋酒肉立召客與飲㗖
相樂四方游士至吳者生察其賢必與周旋款曲延
譽上下所知有喪疾不能&KR0830;療者以告生輙令削牘
䟽所乏為請諸公間營具之終飲其德不言故人皆
多生謂似婁君卿原臣先而賢過之久之稍厭事闔
門寡將迎闢一室庋歷代法書周彛漢硯唐雷氏琴
日遊其間以自娛素工草隷逼鍾王患求者衆遂自
閟希復執茟歆慕靜退時賦詩見志怡然處約若將終
身生姓宋名克家南宫里故自號云贊曰生之行凡
三變每變而益善尚俠末矣欲奮於兵固壮然非士
所先晚廼刮磨豪習隱然自將履蔵器之節非有德
能之乎與夫不自知返違遠道德者異矣
杏林叟傳
杏林叟姓董匿其名隱居暨陽山中不知其所自出
㦯云吳神醫奉之後也嘗遇異人授鍼術砭刺按摩
攣舒欝通求療者皆舁至徒返欲以貲報輙謝曰吾
衣食幸自給無庸是也苐令人植杏一樹舍旁曰吾
聊繼吾祖志耳久而成林鄕人不知其名目以杏林
叟號焉嘗曳杖林下逍遥而歌曰杏之華其下我家
杏之實其美我食吾寧舍是兮而從人于役㦯聞之
曰隱者也前楫而問曰今天下病矣子猶事醫邪盍
以大鍼起大疾乎叟啞然曰我野人也惡知天下之
事哉試以醫言之夫人之玩毒而忘戒嗜甘而憎苦
衆口是惑而忽醫之言者在法皆不療若毉昧其難
冒受厚直潰潰汩汩日視其殆而不知止者則又病
者之罪人也吾誠愧焉子何欲以是浼我哉遂隱終
其身贊曰雉不隱其文故麗于羅豹不蔵其斑故䧟
于穽古之君子遭時否塞欲求免乎世者往往變匿
其名以自雜於賤技之間若陳留老父漢隂丈人之
流姓名且不得而知身丁得致邪所謂身名俱隱者
上也身隱而名著者下矣杏林叟識能察時藝能濟
物寧没其名以全道謂之上隱非邪
胡應炎傳
胡應炎字焕卿常之晉陵人宋樞密副使宿八世孫
也父聦淮南節度計議官咸淳中應炎登進士苐授
溧水尉未赴元丞相伯顔南伐師次常境知府王洙
遁朝廷以姚誾知府事復命將軍王安節都綂劉師
勇將兵雜守之誾䓁至常見應炎喜曰君吾劇孟也
得君敵不足破矣署節度判官應炎歸告聦及兄應
發弟應登曰吾家世受國恩今戎馬在郊王室將危
是吾立功之秋也父老兄弟當奉以出避吾身許國
不得復徇家矣聡應發並曰吾與汝雖父子兄弟然
於國則皆臣也圖報之義彼此同之豈可臨難而獨
免乎乃命應登侍母及護妻子出城嘱曰善避以存
吾宗不幸城亡吾必死之今與汝訣矣既應誾命即
選民之壮勇者三千人自將乘城為誾畫曰吾州京
師北門不可失守然城&KR0763;塹狹兵皆市人非素所撫
循者而北兵銳且衆乘勝遠來其鋒不可當恐末易
與戰也宜樹木柵傳城益調粟繕械為守計誾然之
初洙遁時其客王虎臣盗郡印自稱知府詣伯顔軍
門獻之伯顔不知其詐命還守常而遣兵與俱及城
誾䓁巳先至不得入反以民叛告伯顔怒命元帥唆
都率步騎二十餘萬圍之應炎與安節師勇分門出
戰各累大捷殺其將校甚衆功上進直秘閣圍且久
元兵多傷弊唆都請益師伯顔遂以西域諸部兵來
會攻圍益急餉援俱絶唆都以柵堅不可拔剽近野
得婦人刳乳煎膏沃其上發大矢射之火熾栅焚又
運機石擊樓堞盡毀食盡唆都偵知之遣使呼應炎
語諭使出降應炎罵之且截紙縷置盂中若湯餅状
者以筯引示之曰吾食甚足若欲得城需金山長也
金山長盖諺語謂無其期唆都聞之曰能破城者金
山長老也世呼寺主僧爲長老故云即趣召金山僧
至軍問以攻城之策僧不知爲計周行視城曰是城
龜形也東南其首西北其尾攻尾則首愈縮其法當
攻首從之城遂䧟師勇遁誾安節死之應炎率民兵
巷戰至孔子廟前衆潰猶手刃數人力屈遂就擒唆
都譲之曰若即嘗多殺吾將校者邪應炎曰吾欲殺
汝何將校也恨力不及耳唆都怒腰斬之時年二十
七兵入屠城聦應發皆被殺民匿溝中免者數人余
爲兒童時常聞父老言元兵取常時事甚悉及壮觀史
多所未載豈蒐采有失而致然歟柳著作者有所諱
避而弗錄歟㦯其事多繆悠初皆無有特好事者爲
之說歟是皆不可知也每竊恨焉近遇胡黼江上間
爲余言其祖應炎死節始末與余昔所聞無異斯固
足徵矣夫以虎臣之奸唆都之慘與僧者妄言而幸
中其事雖微猶不可使泯況應炎之忠烈毅然如是
邪囙掇其語作胡應炎傳以𥙷史氏之闕云
墨翁傳
墨翁者吳槐市里中人也嘗游荆椘間遇人授古造
墨法囙曰吾鬻此足以資讀書奚汲汲四方乎乃歸
署門曰造古法墨躬操杵臼雖龜手黧面而形貌竒
古服危冠大襦人望見咸異之時磨墨瀋數斗醉為
人作徑尺字殊偉所製墨有定直酬弗當輙弗予故
他肆之屨恒滿而其門落然客有誚之曰子之墨雖
工如弗售何翁曰嘻吾之墨聚材孔良用力甚勤以
其成之難故不欲售之易也今之逐利者苟作以眩
俗卑賈以餌衆視之雖如玄圭試之則若土炭吾竊
耻焉使吾欲售而效彼之為則是以古墨號於外而
以今墨售於内所謂衒璞而市鼠腊其可乎吾既不
能為此則無怪其即彼之多也且吾墨雖不售然視
篋中則&KR0627;然者固在何遽戚戚為乎乃謝客閉戶而
歌曰守吾玄以終年視彼沽者泚然客聞之曰隱者
也吾儕誦聖人之言以學古為則不能以實德弸其
中徒飾外以從俗徼譽者豈不愧是翁哉歎息而去
齊人高啔聞其言以足自警也遂書以為傳翁姓沈
名繼孫然世罕知之唯呼為墨翁云
梅節婦傳
節婦姓梅氏平江人適廣平路総管致仕浦侯子至
正十六年春淮兵南下守臣弗夙戒城遂沒婦天懼其
齒之壮足以集禍也廼携婦匿旁小民家民&KR0647;知其
有所挾心利之隂出召外兵兵入夫逸去婦為兵所
得兵見其色將汚之婦曰若欲者貨耳我悉以與若
若其舍我不然我有死耳終不能為失身人也囙探
懷出其金兵持婦少懈遂乘間脱赴渠水中水淺不
得死兵遂至水次以刃擬婦曰亟出否則死是水矣
婦不為動兵遂舍去後至者婦面水上知其生復欲
鈎出之婦力挽不肯升兵怒以戈撠其腋死焉三日
夫得其尸殯于舍後廢圃中盖余與浦鄰也嗚呼婦
之死節猶臣子之死忠孝分也曷足異哉然君子之
聞一事則亟書而累稱之若不得巳焉者豈非以教
化不興風俗既壞人知而死者少而不死者多歟今
作梅節婦傳亦余之不得巳也悲夫
贊八篇
愛敬堂圖贊
爾容愉愉爾儀肅肅以事以承弗離弗瀆相彼室堂
在是繪圖𡭗有親飬繄我獨無
東坡小像贊
㦯置諸鑾坡玉堂㦯放之朱厓黃岡衆皆謂先生之
憾余則謂先生之常先生盖進不淫退不傷凌厲萬
古麾斥八荒而大肆其文章者也
丹厓小像贊
誦其文偉然其夫睹其貌眇焉乎儒跡晦名彰身臞
道腴不翕翕以合不汲汲而趍知之者固以爲介不
知者則以爲迂吁
義鸛贊(并序)
吳報恩寺浮屠之顛有鸛二巢焉以遊以宿出返必
俱一日其雄罣脛輪索中奮翼自擲空懸弗脱雌下
首大鳴若籲于人衆怜之莫能升遂宛轉而絶雌依
其傍弗去群烏欲磔之輙引喙怒逐不使近逮毛骨
盡化廼巳余居直寺東嘗見其彷徨飛旋形貌慘悴
風雨之夕哀唳噭噭若號慕然余念夫世固有伉儷
相悅者矣一旦失所天衰未改而已他適塗膏自媒
唯恐非艾晨咷夕噱曾無含忸世嘗以禽喻惡人寧
不辱是&KR1295;哉廼贊曰嗟爾鸛乎維鳥之特猗雄死自
守禦烏之賊猗獨棲于標夜失其匹猗哀嘶返顧不
啄而食猗厥質始化豈貞之魄猗匪魯黃鵠孰配爾
德猗
樹屋傭贊
東都之末士大夫以危言激昂同志嫉惡攻之不勝
卒搆用黨之禍然相率蹈死而不悔有不得入者則
耻焉當是時申屠子龍滅跡芒碭之間囙樹為屋自
同傭人豈故與衆異趣哉誠以大木捋顛非一繩可
維故獨保其身不欲與俱靡爾可不謂明哲之士哉
余嘗慕其人而不得見焉吳有隱君子字仲權者自
言子龍後也元季之亂不肯仕入林屋山以樹屋傭
自號余得與之游焉夫慕其人而不得見雖見其鄕
之草木猶將愛之而況其子孫乎況其德之肖者乎
乃為樹屋傭贊曰
我思漢士曰維申屠遭世横潰道從而汙衆履虎尾
身國同危捧土塞河區區可悲瞻彼陵阿蔭息有樹
匪厭華榱弗若此固群雉在羅一鴻獨飛遐蹤千齡
躡焉者希有士樂潜厥德惟似曷克似之繄若孫子
陳仲昭小像贊
清眸秀髯夷襟雅致早從挾策之游晚佐鳴琴之治
雖居簿書兩考之縻每愛泉石一丘之閟此固非漂
瀨之逸人乃睢寧之隱吏也
媯蜼子贊
稽岳王君常宗剛正好古學嘗被
召脩元史書成欲官之君辭歸飬親閉門著書以媯
蜼子自號好事者嘗繪其像渤海高啓為作贊曰
古服古貌古學古辭際時復古其道可施暫起從
徵亟歸就飬進退從容高風孰尚
烏目山樵贊(繆貞字仲素)
虞仲之邦言游之里山長水深生此德士其外雖&KR0751;
中含道腴誦詩讀書終焉在娱
箴一篇
寅齋箴(為禮部崔尚書作)
六馬既奔朽索是縻人心之危曰惟過之其危伊何
難存易失操之在寅罔敢怠逸先哲有言斯禮之輿
坦坦聖途由焉而趍立朝處室祗慎勿替如見大賓
如對上帝凡百君子學用是成矧爾秩宗交于神明
儼乎若思惕然若疚惟公履之永以無咎
銘八篇
瞻松亭銘
范文正公書院有公手植二松在焉十世孫
孟奎作亭其傍名曰瞻松以識追慕之意徵
啓為之銘
鬱彼二松魏公所植閱歲之多于堂之側維昔魏公
天寔挺生好是正直為邦之楨其節桓桓如松斯固
䜛夫詆攻不改其度出入勤勞既懋乃功本鉅支繁
庇于無窮凡知慕公百世之士躬承其遺矧爾孫子
霜淒露濡油然其思孰謂公遠式瞻在茲爾瞻伊何
朝夕左右視公之榮知德之厚匪徒瞻之維以象之
從公之休庶幾永而
靜學齋銘
體具動靜寔惟二儀夫靜真一又動之基交軌盪摩
風鼓雷應萬生芸芸而此自定凡人之心本寂而虛
紛紜攫攘為欲所驅載馳載奔蚩蚩者子内喪外勞
莫知所止君子山立其閒其安不誘於聽不眩於觀
如鑑漠然有來必酢豈彼幻徒冥默無作木靜則夀
水静則清所以為學匪靜曷成子居是名矢則先正
我維銘之請直以敬
端石雙硯銘
靈淵閟寶世莫窺二美孰得天所貽鏗鳴金聲縝玉
姿同德齊光敢雄雌歲月研磨不磷緇神物貴合當
勿離
進齋銘
國子助教高君仲輝之先君子嘗以進名其齋聞人
碩士為言其義悉矣仲輝間復請余銘余以宗人之
義不敢辭為之銘曰務前其途車必覆嗜升諸公身
乃辱惟德之躋是則淑詩書餱粮禮為轂聖域高遠
匪可蹴由卑自邇蹈古躅跬步不巳至荒服如木在
山泉出谷勿畫以退苟自足先君之志子尚勖我為
銘詩敢告瀆
碧泉銘(并序)
湘多名山岳麓其最勝者靈岩仙洞往往有紺泉出
焉色多紺綠邑人陳君少入山為黃冠氏嘗從其師
玄靜真人遊泉上囙叩以道旨真人曰我惡知道哉
汝其問諸泉焉君囙留泉旁不去久之若有所契乃
以碧泉自號識所得也青丘子聞而異之曰夫道無
不在也草木瓦礫皆有道而況泉乎真人亦善教哉
顧陳君之所得世未㦯知也嘗試臆其旨為之銘以
寄君使刻諸泉上告求道者之校焉然余非知道者
幷諗於泉為何如銘曰泉之渟淵淵維道之原泉之
流瀰瀰維道之施我游詠兮泉側我之樂兮與泉晝
夜而不息
存心齋銘
金陵汪氏有蔵脩之室口存心介余友馬君来徵銘
余嘉其得為學之要為之銘曰
身一室意四維與物遊罔有時如驚狙孰可縻喪厥
宰吁其危慎乃操勿妄思天君寧恒在茲
靜得齋銘
婁東沈仲益氏以靜得名其蔵脩之室取程
夫子詩語也渤海高啔為作銘曰
虚哉靈府其軆本靜外觸未形山止水定誘物而動
熾情乃生喜怒愛惡與哀懼并紛紜攫攘厥宰斯喪
如驚駟奔孰制其放維彼君子能操使存飬其真靜
為動之根周流汎觀忘己與物萬生芸芸莫不自得
詠歸于雩嗟逝在川去聖雖遠微言尚傳沈君齋居
從事於此碩言誰師子程伯子
茟銘
用欲圓軆欲劲書而執之在心正
賦二篇
鶴瓢賦
寧真舘李高士遇青城黃老師遺一瓢其形
肖鶴刳為飲噐名曰鶴瓢嘗出以飲啓囙為
之賦
月華子夜宿玄舘夢遊太微見一古士其状實希長
頸密齒不臞而肥苦葉被體服非羽衣翩然來前自
稱庖氏少生魏園長入吳市慕高躅於烟霞離舊根
於泥滓雲翼未成海路空指不食窮年濩落而巳握
手終歡願託於子覺而占之既喜且驚當得異物莫
測其名匪胎以化乃實而成不觧飛騫歷善鳴未
足御仙客之舉但可挹聖人之清者歟案未歛策戶
響剥啄起逢老翁曳杖矍鑠遠有携而見遺乃質刳
而形鶴月華子掀髯而咲曰爾青田之族赤壁之侣
竟混草木而零落耶疇昔之夜吾與爾有約矣於是
掃苔軒啓松閣分半壁以留棲命一壼以對酌不扄
怨夜之籠不貯迴春之藥誓將共浮況於滄𬈑同上
下於寥廓青丘生過之出以爲樂生誚之曰夫道貴
無累始能有淂此盖許由棄之以全名衛公好之而
喪國吾謂子遺身而超世尚何留意而玩物月華子
耳若不聞引滿欲醺拊之而歌曰昂藏兮支離爾生
兮何竒行則佩兮飲則持與翺翔兮千歲期唯游無
何兮餘非吾之所知
聞早蛩賦
至正丙午五月十三日夜坐中庭聞蟋蟀之
聲感而有賦
龍集丙午仲月維夏祝融當衡蓐收伏駕長炎氛之
興晝欣湛露之流夜於是蓮塘涵清梧舘閟靜纖絺
方御輕箑未屏息號蟬之繁喧罷棲鵲之暗警何隂
蛩之忽鳴窹(余)寐而獨省稍入戶而侵幃纔緣階而
傍并若暑徂而律變簟色凄兮欲冷迅颷發兮騷騷
斜漢迴兮耿耿方其㦯咽如啼㦯激如嘯喓喓孤吟
嘖嘖相弔蔭淺莎之蒙籠翳深叢之窈窕巳厭聞而
愈逼乍欲尋而莫照含清商之至音非假噐而為妙
促素機之惰工亂朱瑟之哀調未連響於絡緯暫依
明於熠燿若廼靜院閒宫荒園廢驛草長幽扉苔滋
壊壁候月光而未旦聽雨聲而乍夕久棄長[婺-矛+牙]之婦
遠寓窮居之客莫不對境興愁攬衣動戚謬感年之
將逝誤驚寒之已積影&KR0556;燭而誰依泪横襟而自滴
不待風凋漢苑之柳霜隕湘皐之蘭苟斯聲之接耳
即掩抑而摧殘余何為而亦起荅悲韻而長嘆聞七
月而在野實詩人之所志今胡早而不然豈天時之
㦯異乘火令之中衰應金氣而先至推象類而占之
若有兆夫兵沴然物生兮何常庸詎測夫玄意抱微
憂而何言返中閨而復睡
題三篇
題天池圖小引
吳華山有天池石壁老子枕中記云其地可度難盖
古靈壌也元泰定間大癡黃先生遊而愛之為圖四
三本而池之名益著此為其弟子李可道所畫尤得
意者也温陵陳彦廉得之求余賦詩其上㦯云此廬
山天池景也余未有以辯然舊見别本張貞居題之
首句云嘗讀枕中記則亦以為華山池矣前軰言貞
居與大癡數同遊於此則其言信可徵初不必舍此
而取彼也囙為賦長歌欲張吾鄕之山水使與香鑪
九老爭高云
題朱達悟傳後
余舊聞達悟善恢語當其抵掌劇談雖貴富可畏人
皆狎侮之然人不以為忤聞其說莫不捧腹絶倒達
悟亦仰天大咲不自知其冠纓索絶也以是優游自
終世之戚戚計得失未嘗一伸眉破顔者視達悟為
何如哉觀其以達悟自號豈果有所得者歟
題高士敏&KR0605;丑集後
論文者有山林舘閣之目文豈有二哉盖居異則言
異其理㦯然也今觀宗人士敏&KR0605;丑集有舂容温厚
之辭無枯槁險薄之態豈山林舘閣者乎昔嘗有觀
人之文而知其必貴者吾於士敏亦然嗟夫吾宗之
衰久矣振而大之者其在斯人歟
䟦十篇
䟦眉菴記後
右嘉陵楊君眉菴記謂眉無用於人之身故取以自
號夫女之美者衆嫉其蛾眉士之賢者人慕其眉宇
而不及口鼻耳目則眉豈輕於衆軆㦲盖衆軆皆有
役眉安於其上雖無有為之事而實瞻望之所趋焉
其有類乎君子者矣世方以㒒㒒為忠察察為智安
重而為國之望者則以為無用楊君亦有感於是歟
讀之為之太息
䟦王右軍墨蹟
右軍書在人間者甚少得唐人臨本已為尤物況近
世兵燹之餘圖籍掃地此卷獨存真巋然魯靈光也
郭君好古必知所寳蔵矣
䟦松雪臨蘭亭
吳興公平生臨蘭亭最多此卷乃為錢塘仇伯夀所
臨者自識曰余得意書也豈公亦嘗有未得意者邪
抑以世真知其得意者少故特表而出邪
䟦松雪書洛神賦
趙魏公行草寫洛神賦其法雖出入王氏父子間然
肆茟自得則别有天趣故其軆勢逸發真如見矯若
游龍之入於烟霧中也
䟦徐氏族譜後
吳邑徐良輔懼其先德之將泯宗黨之日疎與後世
子孫之昧其所自出也乃譜其族系自太學生揆而
下凡十二世合數十百人其用心亦&KR0779;矣間以示余
余聞吾鄕先正范文正公嘗言族之人雖有親疎自
祖宗視之則皆子孫也故為執政日買田以贍其族
今所謂義莊距良輔之居寔不遠一舍良輔亦嘗遊
觀而興慕哉雖約居韋布力未得為公之為然能推
其意於宗族之間慶弔以展其情燕合以辯其序閔
其幼孤周其匱乏則是譜不為虚噐矣良輔曰吾志
也請書以自勉遂書于編後而歸之
跋吕忠肅與魏太常喝和詩後
右二詩江夏魏公在元至正間贈吕忠肅公而作忠
肅荅章所謂誦君與我詩者是也方先生以愚嘗為
錄忠肅之詩于卷而公詩則未見焉覧者㦯未知所
自公間以示啓遂請書附于左以見有唱斯和之義
夫古者興運之佐多伏於衰季之世得碩望之士器
遇以爲知巳者固非一人然未有如二公之相贈以
言流于篇詠者也公於忠粛則期之重而無苟悅于
名之辭忠肅於公則知之深而有樂天感時之意錄
而傳之亦可以見前軰風誼之厚也矣
䟦張長史春草帖
少陵觀張旭草聖極歎其妙至東坡題王逸少帖則
詆張爲書工昌黎石鼓歌則又詆王爲俗書是三公
之言何戾耶盖王之於石鼓張之於王其書固不可
同語然詩人詞氣抑揚不無太過論者遂欲以爲口
實未為知書者也亦未為知詩者也世人不以韓言
而短王又可以蘇言而少張歟囙觀長史春草帖偶
書
䟦蘭亭
近臨川饒氏家多法書藏蘭亭數十本晚始獲定武
一刻酬以&KR0779;直每有至寶難得之歎今此本紙墨尤
舊饒巳殁惜不令一見之
䟦張外史自書雜詩
貞居始學書於趙文敏後得茅山碑其軆遂變故字
畫清遒有唐人風格詩則出於蘇黃而雜以己語其
意欲自為一家也近代浮屠之名能詩與書者雖衆
然亦不能兩美況道流之久乏人哉此其自書雜詩
也古律行草各臻其妙宜子英之慎與而彦廉之喜
得矣
䟦溝南詩後(張端字希尹)
右溝南張先生詩若干首格律深穏不尚篆刻而往
往有會理切事之語盖能寫其胸中之趣者也先生
平日所著甚富此詩其子藻仲掇拾於兵燬之餘者
爾然觀者如嘗旨于鼎一臠可知矣嗟夫前軰凋謝
雅音寥寥幸先生猶康強方歸臥黃山之陽詠歌
昇平所得當未止也藻仲尚謹錄之
評史六篇
商鞅范睢
鞅睢之相秦也其罪同其禍則異何哉受諫不受諫
也夫鞅以殘刻之資事孝公下變法之令以毒秦人
至刑公子虔黥公孫賈嘗論囚而渭水盡赤盖仁民
之道喪也睢以傾危之性事昭襄王進近攻之計以
亡山東之諸侯至罷穣俟廢太后逐涇陽華陽君盖
親親之道滅矣然睢聞蔡澤之言則謝病而歸卒完
首領鞅聞趙良之說則貪商於之富寵秦國之政徘
徊而不忍去卒受車裂之慘二人者雖皆不足言然
以此則睢為猶勝哉嗚呼進退禍福之幾觀鞅睢之
事後之人亦可以少鍳矣
四公子
余嘗怪四公子好客而所飬皆縦横游俠之流故其
功烈之卑如此使得天下之賢而禮之則其所就何
如㦲及觀其書門無招諫執轡屠市與比食謝躄之
事雖不皆中於道然其屈己下人之意可稱矣又觀
其客汙隱困阨以待知己一遇稍薄則相率而去之
雖不皆合於義然其忘人重己之意可尚矣後之時
君與士大夫固皆耻之相與言曰我所求者道德之
士也曰我所學者聖賢之徒也然而下人者未甚至
重己者弗甚䔍則是名過而實不及也可勝歎哉
樊噲
樊噲武夫也嘗携劍摧鋒從沛公以芸菑墾害人所
壯之者不過以其能脱戲下之急爾余竊以噲有可
賢者焉初沛公之入咸陽也見秦之宫室帷帳寳貨
婦女欲留居之囙噲之諫遂遷屯霸上不然則逸欲
遽生蹈亡秦之覆轍何以慰父老之心起范增之畏
而觧項籍之怒乎恐漢之為漢未可知也史言當時
諸將皆爭取金帛財物蕭何獨先入收丞相府圖籍
藏之觀噲之能諫上則其不為是可知矣及高帝既
老嘗有疾惡見人詔戸者無得入群臣何雖為相亦
莫知為計也噲排闥而入見上獨枕一宦者臥囙流
涕以片言悟之其憂深慮遠有可為大臣者矣豈絳
灌䓁比邪而㦯者乃以帝嘗欲殺噲恐百歲後從吕
氏叛也嗟夫噲起屠狗以至封侯亦足矣況其賢如
是乎且帝素少恩又何有於一噲論者誠刻矣哉
羊祜
昔夏桀不道湯使伊尹往問就之盖謂桀雖暴虐能
用伊尹則其民有蘇息之惠而我無往誅之勞五往
而桀卒至不用乃知桀之惡終不可改故不得巳而伐
之聖人之志在救民而非富天下也如此自三代而
下一以功利相侵奪欲求其彷彿先王之道者蔑矣
而羊祜之守襄陽獨能以德熏其鄰每用兵刻曰方
戰不為掩襲之計諸將有欲進譎計者則飲以醇酒不
使得言軍行吳境刈糓為粮皆計所侵送絹償之每
遊獵常止晉地所得禽獸㦯先為吳人所傷者皆送
還之於是輕裘緩帶雍容鈴閤而信義之風藹然被
於江漢之間余固嘗善之謂其非以功利相侵奪者
比也及觀枯入朝力陳伐吳之計且謂張華曰成吾
志者子也祜之志果為救民乎抑為滅吳乎亦滅吳
而巳耳盖祐之言曰孫皓暴虐己甚于今可不戰而
克若皓殁更立令主則雖有百萬之衆長江未可窺
也夫皓可伐也枯直陳其惡勸武帝以援江左之民
於燔溺豈不偉然哉廼汲汲以皓殁為憂則是幸其
虐以為己利且夫幸人之虐以為己利則豈仁者之
心哉仁者一視而同仁彼之民猶我之民也其君虐
之邪我則往救之其君安之邪我亦可巳矣又何必
俘其君籍其民然後為得哉枯之志未免於此則其
去以功利相侵奪者何遠焉㦯曰如子之言則是吳
終不可滅而晉終不能一天下也其可乎余曰王者
在德&KR0779;薄不在地之大小也晉雖兼南北以有之不
旋踵而内禍四出果何在於一不一乎隋文帝嘗將
伐陳命大作戰船人請密之帝曰吾將顯行天誅何
密之有使投其棹於江曰彼若懼而能改吾復何求
夫隋文帝雖未足為賢主然此一言亦可以王矣祜
之致其君固不能及湯又不能如隋文乎雖然祜嘗
與陸抗對壘能使抗飲其藥而不疑則祜亦賢矣余
之言盖所以責賢者乃春秋之意也
衞瓘
瓘之死人常哀之以其忠也余曰殺瓘者非后也天
也何以知其然也盖不祥莫大於無罪況有功乎初
鍾會鄧艾之西伐也瓘實監其軍蜀既滅會欲叛遂
誣艾以叛會之志司馬昭知之欲悌知之賈充亦知
之豈有智如瓘而不知耶瓘不知會之欲叛又不知
艾之不叛耶使瓘於是時不附會議密明於朝則艾
可以不死艾不死則會無能為矣不知出此乃以小
憾遂收艾以成會之惡亦云過哉及會敗而艾出又
恐艾讎己則追殺之於綿竹瓘之賊禍如此蒼蒼者
所以不赦而假手於一婦人也豈以撫牀致之哉且
怨艾者田續也而瓘族之怨瓘榮晦也而人亦使之
艾之死及其子瓘之死及其孫則天之報相符可信
矣不然豈有為臣忠而受禍若是烈者乎
李泌
甚矣小人之凶人國也天下之至親䔍愛出於天性
而不可以言間計奪者莫父子若也然其變往往有
至於殺其子而不疑弑其父而不顧者何哉小人間
使之也沙丘之禍成於李兊湖城之恨發於江充若
潘乙楊素之流又不可以悉數盖小人懷傾險之情挾
奸亂之術居人父子間投隙抵罅常幸其有事以苟
一切之富貴故必以刹蠱人子以害脅人父挾讎所
親而嫉所愛一為所惑則父不得為慈父子不得為
孝子夫父不慈而子不孝則人道滅矣豈有人道滅
而可以為國乎此小人之所以必去而勿用也嘗觀
之於唐太宗賢也而承乾不能全其生玄宗明也而
子瑛不克盡其死至於肅宗之昏孱德宗之猜忌而
太子卒得以不動者果誰之力哉一李泌而已耳當
是時倓有功也而李輔國嫉之誦無過也而張延賞
搆之二子盖岌岌矣賴泌居其間左右彌縫上下歡
悅累數千言皆出於至誠盡忠之意委曲剴到悽惋
惻怛有足以感人者故聽之䜛疑之跡廓然而雲銷
渙然而冰釋既悔且悟不覺其泣下之霑襟也廼知
天性之良有終非小人之所能掩者特患無君子以
發之耳苟皆得泌則天下豈有相弑殺之禍哉昔曹
公以丁儀之譛亦欲廢其子問於賈詡詡不對公問
其故詡曰属有所思故未即對耳公曰何思詡曰思
袁本初劉景升父子也公大咲而罷盖曹公智者也故
雖聞他人之事而有悟有不待於辭之畢若二君者
亦嘗親厄於其身親覩於其目矣然至於此非泌之
反覆善諫則猶未必其國本之不搖也然則君無曹
公之智臣無李泌之忠而小人是信則雖父子猶不
能自保可不慎哉
高太史鳬藻集卷之四
