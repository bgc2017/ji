高太史傳
高啓字季迪吳郡人生元丙子少警穎力學遂工於
詩上窺建安下逮開元大曆以後則藐之天資秀敏
故其發越特超詣擬鮑謝則似之法李杜則似之庖
丁觧牛肯綮迎刃千彙萬類規摸同一軌山龍華蟲
如其貴也象犀珠玉如其富也秋月冰壷如其清也
夏姬王嬙如其麗也田文趙勝如其豪也鳴鶴翔雲
如其逸也仍和陶韋大羹元酒之味不閑二宋粟布
之征所謂前齒古人於曠代後冠来學於當時者矣
東吳騷雅士悉推之無慊爲文尚氣多辯難攻擊之
體讀之亹亹忘倦大抵以先聲掩其兼美張士誠有
浙右時羣彦多從仕者啓獨挈家依外舅周仲達居
吳淞江上歌詠終日以自適焉陪臣饒介之丁仲容
軰以詩自豪及見啓為歎服啓尤好權略論事聳人
聽故與饒如授左契之交者若王彛揚基杜寅張憲
張羽周砥王行宋克徐賁之徒胥不羈贍才爽邁有
文談辯華給&KR0832;然以為天下無人一時武勇多下之
眀興以某臣薦偕謝徽䓁聞於
朝與修元史授翰林國史編修官復命教授諸王久
之推任喉舌之司待以不次與徽䓁懇辭乞歸田里
制可仍賜金以還復居江上遨遊青丘甫里之墟始
號槎軒又號青丘子銳志亦不少衰矣居幾何忽從
故時一二俠入遊于郛適江夏魏觀為郡老而好士
延見王彛輩啓嘗會于亰尤禮遇之不得巳亦厠為
客復強辭之歸故里殊悒悒不樂遂蹇連以沒年甫
三十九嗟乎使啓少延則駸駸入曹劉李杜之壇奚
止此哉其詩類藁蔵於家未即顯初富商陳寶生欲
為夀諸梓啓不許乃止凡傳錄而誦之者無不歆羡
必不泯焉余與啓同里知其人為詳故特為傳庶貽
不朽云
洪武乙卯二月隴西李志光書
高太史鳬藻集序
文以理為主而氣以發之理明矣而
氣或不充則意雖精辭雖達而萎
薾不振之病有所不免蘇文定公曰
文者氣之所形文不可以學而能氣
可以養而至善觀文者觀其氣之所
養何如耳唐虞三代之文尚矣自秦
而下文莫盛扵漢唐宋漢之賈董班
馬劉揚唐之李杜韓柳宋之歐蘇曾
王之數公者各以文章名家其初豈
必追琢絺繪學為如是之言乎其所
以寬&KR0779;宏博汪洋放肆而不可掩者
則其浩然之氣所養可知也我
太祖高皇帝龍飛之初鍳近世華靡
之弊制誥典冊之文一尚淳朴當時
在兩制居史舘者皆極天下之選而
高先生季迪其一人也先生名啓姑
蘇人自少警敏力學弱冠即以詩文
鳴扵鄕郡張士誠據有淛右屢以禮
招之不就避地居吴淞江上以詩文
自娱樂洪武初以廷臣薦與脩元史
授翰林國史院編脩官復命教授諸
王久之拜戶部侍郎以年吵不敢驟
膺重任辭歸故鄕益肆力扵詩文居
數載不幸以故人得罪沒于亰師年
甫三十九其詩有缶鳴集有婁江吟
藁有姑蘇襍詠皆已久傳于世四方
之人莫不知其詩名而獨未見其文
也予来姑蘇訪求扵先生之内姪周
立得其手抄先生之文曰鳬藻集凡
五卷因取而讀之愛其意精而深辭
達而暢有温純典則之風而不流扵
疎略有謹嚴峻潔之度而不涉扵險
僻詼洽而非綴緝明白而非淺近不
粉&KR0918;而華彩自呈不追琢而光輝自
著盖由其理明氣昌不求其工而自
無不工也讀之不忍釋手自是其集
留予所者十有餘載今年春監察御
史錢唐鄭公士昂過予公舘中論及
先生之詩而亦以未見其文爲慊予
因出是編相示鄭公讀之既卷而歎
曰古人論文章謂一代不數人一人
不數篇先生没巳七十年是數篇者
幸而尚存豈易得哉是不可以無傳
乃属司訓張素略加校正命長洲縣
丞邵盺以公錢刻置郡學且徵予為
之序嗟乎方張士誠據淛右時士大
夫之欲苟且貴富者莫不從仕以就
陪臣之列先生獨脱然去之而以詩
文自娱樂此其浩然之氣所養為何
如㦲觀扵是集從可知矣序而傳之
使世之讀是集者非惟知先生扵詩
文有兼至之長抑使知浩然之氣在
天地間不以貴賤夀夭而有所增損
也
正統九年六月望日
正議大夫資治尹工部左侍郎
雙崖周忱序
高太史扣舷集(附)
後學周立編集
念奴嬌(自述)
策勲萬里咲書生骨相有誰曾許壮志平生還自負
羞比紛紛兒女酒發雄談劍增竒氣詩吐驚人語風
雲無便未容黃鵠軽舉何事匹馬塵埃東西南
北十載猶羈旅只恐陳登容易咲負却故園雞黍笛
裏關山樽前日月回首空凝佇吾今未老不湏清淚
如雨
疎簾淡月(秋柳)
殘結恨結是弱舞初闌困眠纔歇綠少黃多錯認早
春時節西風也送誰離别斷長條似人攀折謾思曾
見燕邊分翠馬頭吹雪君莫問陏宫漠闕総寒
烟細雨曉風殘月不帶流鶯却帶斷蝉悲咽老來腸
緒應愁絶江南横管吹切莫欺憔悴明年依舊萬隂
成列
石州慢(春思)
落了&KR0605;夷風雨頓催庭院瀟洒春來長恁樂章懶按
酒籌慵把辭鶯謝燕十年夢斷青樓情随柳絮猶縈
惹難覓舊知音把琴心重寫妖冶憶曾携手鬪
草闌邊買花簾下看鹿盧低轉秋千高打如今何處
捴有團扇輕衫與誰更走章臺馬回首暮山青又離
愁來也
眉撫(夫差女瓊姬墓)
悵紅蘭採罷白苧歌殘䰟斷舊宫路長夜泉臺冷再
誰把雲屏月帳遮護鈿車不度正舘娃荆棘多露想
還有舊日吹簫侶共來往烟霧城郭江山如故
自國亡家破今幾朝暮水邊花下黃昏後誰逢環珮
微步恨多莫訴任玉釵雙燕埋土待相約吳娃寒食
到此澆墓
水龍吟(晝紅竹)
淇園丹鳳飛來幾時留得參差冀簫聲吹斷彩雲忽
堕碧雲猶膈想是湘靈淚彈多處血痕都積看蕭疎
瘦影隔簾欲動應似落花狼籍莫道清高也俗
再相逢子猷還惜此君未老歲寒猶有少年顔色誰
把珊瑚和烟換去琅玕千尺細看來不是天工却是
那春風筆
天仙子(懷舊)
憶共當年遊冶伴愛聽秦娥青玉案瑣窗春暁酒初
醒鶯也喚人也喚不問誰家花惜看舊事那知
回首換畫舫空閒楊柳岸相思日暮隔梁園山一半
水一半望眼别腸齊欲斷
一剪梅(閒居)
竹門茅屋槿籬笆道似田家又似山家敞披鶴袖岸
烏紗看過黃花待看梅花晚時飲酒早時茶風
也由他雨也由他從來不會治生涯誰與些些天與
些些
玉漏遲
夕陽無限好凭闌却怨昏鴉歸早一片寒烟鎻定幾
家臺沼料想青山咲我自亂後遊&KR0865;不到憔悴了將
軍故柳王孫芳草寂寞椘舞吳謌歎轉眼前歡
水空雲杳試問天涯故人近來應老只為微知世故
比别箇倍添煩惱須信道人生稱心時少
多麗(弔七姬)
倩嫦娥呼天試問如何向人間生成尤物䓁閒又把
消磨揉群花亂飄塵土毀聮璧碎擲烟波謾說無雙
傾城曾數八人少箇六人多一般樣細腰梟裊高髻
峩峩奈干戈筵上豔曲忽翻做帳中歌忍教受
項纏素帛渾忘記臂結紅羅翠被都閒玉鈿盡落䰟
遊應去馬嵬坡誰能發香裀觧看怕肉尚温和堪腸
斷空樓月落廢院春過
謁金門(渡江)
風怗怗江與暮天相接欲鬪白鷗飛得捷兩童搖兩
楫試觧祫羅香摺秋似綠荷先怯收拾詩愁都
在篋比山多幾疊
倦尋芳(曉雞)
喚回好夢呼起間愁何處咿喔呌得霜飛早似戍樓
梅角征鐸車前都巳動朝衣燈下應初着最怱怱念
帳中驚聽送郎行却問何事不能緘口催得人
間許多離索我厭功名怕候曉關開鑰但戀五更衾
枕煖不知千里程途惡且高眠任窗月被他啼落
太常引(丁校理邀觀妓失期不赴)
幾時相約畫樓中同賞小枝紅尊酒太匆匆剛少个
風流醉翁歌聲巳遠夢魂初斷無分見春風不
見尚愁濃若見後愁添萬重
賀新郎(喜徐卿遠訪)
人事浮雲變為如何忽然而别偶然而見今古這些
離合夢多少酒愁詩怨君共我任隨蓬轉當見望窮
天際眼却今宵看熟燈前面談咲處兩忘倦淮
鄕椘澤知遊徧問江南歸時誰有故家庭院拂了征
衫舊塵土再整賞笻吟卷随處裏山留水戀作个東
坡來往友筭平生富貴非吾碩舉此酒祝長健
昭君怨(催梅)
試問南枝何故未肯將春全露意欲吐些香且商量
雖是花中最早更放早開尤好火急報花知要
題詩
沁園春(寄内兄周思誼)
憶昔初逢意氣相期一何壮哉擬獻三千牘呌開漢
關躡一雙蹻走上燕臺我勸君酬君歌我舞天地疎
狂兩秀才驚回首謾十年風月四海塵埃摩挲
舊劍生苔歎同掩衡門盡草萊視黃金百鎰巳随手
去素絲幾縷欲上頭來莫厭栖栖但存耿耿淂失區
區何足哀心惟碩長對尊中酒滿樹上花開
木蘭花慢(過城東廢苐)
正春來夢好春忽去怎留將早月墜筝樓塵生戟戶
草滿毬場美人盡爲黃壌恨温柔難把作家鄕桃李
一番狼籍燕鶯幾許凄涼虚言地久天長回首
巳斜陽算只爲當年多些歡樂少个思量不見門前
繁馬有栖鴉獨占垂楊試問朝來過客誰人肯爲悲
傷
清平樂(夜坐)
新詩吟罷兀坐寒窗下寂寞家中如客舍風雨江南
今夜侍兒勸我湥杯好懷恰待舒開叵奈燈前
過鴈一聲又送秋來
憶秦娥(感歎)
功名驟時人咲我真迂繆真迂繆不能進取幾年落
後一埸翻䨱難收救布衣惟我還如舊還如舊
思量前事是天成就
酹江月(遣愁)
問愁何似似掃除不斷無根狂絮應是羈懷難着盡
𣪚入江雲江樹夜雨心頭秋風鬢脚総是相尋處重
門雖掩幾曾障得他住難學盧女情腸江淹庾
信空賦凄涼句偏要相欺間裹客端的此情難恕見
月還悲逢花也惱對酒方無慮他來休怕但教能遣
他去
沁園春(鴈)
水落時來花發時歸一年又年記南樓望信夕陽簾
外西窗驚夢夜雨燈前寫月書斜戰霜陣整横破瀟
湘萬里天風吹斷見兩三低去侣落筝絃相呼
共宿寒烟想只在蘆花淺水邊恨嗚嗚戍角忽催飛
起悠悠漁火長照愁眠隴塞間關江湖冷落莫戀遺
粮猶在田須高舉教弋人空慕雲海茫然
行鄕子(芙蓉)
如此紅粧不見春光向菊前蓮後纔芳鴈來時節寒
沁羅裳正一番風一番雨一番霜蘭舟不採寂
寞横塘強相依暮柳成行湘江路遠吳苑池荒恨月
濛濛人杳杳水茫茫
滿江紅(客舘對雪)
古硯生冰衾潑水酒醒寒切窗竹裏似風非雨蕭颼
騷屑欹枕夜聽孤舘靜開門曉看千山㓗問人間何
處是乾坤無分别茅店外青旗折畫閣上朱簾
揭憶少年䜹狂偏在探梅時節深帳酒巵歌宛轉小
爐茶椀詩清絶歎如今歲晚客天涯人離别
如夢令(寒夜)
蕙火紅銷金鼎鴉樹不驚風靜多事月明來照出小
窗孤影宵永宵永䥫做梅花愁冷
酹江月(送金吾石將軍赴鄧州守)
虎頭猿臂問立功何處風塵邊障身帶寶刀歸宿衞
人識金吾名將鐃吹聲中旌旗影裏愼識翠輿行仗
周廬直罷建章幾度雞唱君恩特念勲勞鳳銜
新誥忽堕丹霄上官在臥龍人隱處看繞郡白雲青
嶂莫射雙鵰好乘五馬試問野人無恙梅花江路送
行何用惆悵
卜筭子(亰師早起)
窗燈漸漸昏樓鼓頻打不是寒宵不肯明想是鄰
雞啞冰生半井泉霜𣪚千家瓦強起披衣逐早
朝門外聞珂馬
卜筭子(有懷)
帶得片情來留下多愁去不繁羅裙帶上詩知向誰
家住離程渺渺山别意重重樹湏信江東日暮
雲自古相思處
江神子(江上偶見)
夫容裙&KR1651;最宜秋柳邊頭自撑舟一道眼波斜共晚
波流驀地逢人回首咲不識恨却知羞夕陽猶
在水西樓慢歸休欲相留教喝彎彎月子照湖州不
怕鴛鴦驚起了怕江上有人愁
天仙子(秋夜客中)
炙了青燈初掩帳四壁蛩鳴催旅況瀟瀟索索雨兒
來梧葉上柳葉上兩處秋聲愁一樣此夜江雲迷疊
嶂好夢欲歸難倚仗巳涼未冷惱人天眠一餉坐一
餉白髮明朝應幾丈
清平樂(春晚)
看花過了剰得春多少新綠滿園庭院悄鳥啄櫻桃
紅小夢随蝴蝶東家覺來空掩琵琶不見侍兒
纖手自籠紗帽煎茶
摸魚兒(自適)
近年稍諳時事傍人休咲頭縮賭棋幾局輸嬴注正
似世情翻覆思算熟向前去不如退後無羞辱三般
撿束莫恃微才莫誇高論莫趁閒追遂雖都道
富貴人之所欲天曾付幾多福倘來入手還須做底
用看人眉目聊自足見放着有田可種有書堪讀村
醪且漉這後段行蔵從天發付何須問龜卜
水調歌頭(謝惠酒)
晝夢驚起雞呌鬪喈喈是誰扣我門戶道是麯生來
今日江頭風雨生怕詩人岑寂特地到寒齋一見即
傾倒咲口為頻開洗愁空催句就挽春回不憂
蓆帽衝冷便欲去尋梅却咲盧仝何苦偶得酪奴相
過也擬上蓬萊此味正不淺看我玉山頽
鷓鴣天秋懷
鼓動江城一鴈秋夕陽山色滿長洲十年舊事都成
夢半篋新詩総是愁書咄咄歎休休文君咲典
鷫鸘裘不如俠少渾無賴醉殺東家燕子樓
高太史扣舷集終
