存研樓文集卷十一
編修儲大文撰
序
山西通志序
欽惟我
皇上以精一執中之傳綏猷建極而其燦為
天章者實上符於陶唐氏之文思有虞氏之文明政隆
教洽庶績咸熙萬國咸寧爰
命儒(臣)纂修一統志歲戊申復
命直省胥修通志諄諭制撫務俾詳明用以釐職方之
圖而廣外史之掌甚盛典也維山西
神京右輔實古平陽蒲坂地其上稽唐虞軼事旁綜歴
代治忽隆替以迄
熙朝英彦蜚英騰實樹駿流鴻胥詳次厥編而克對揚
聖天子之丕顯休命者視它行省尤亟(臣某)謭材狹識
叠蒙
聖恩巡撫兹地又兼理提督軍務誼應恪共趨事迺偕
布政司(臣某)議按察司(臣某)提督學政(臣某)佐之爰是
敦延耆儁蒐訂經籍芟浮辭覈實蹟祛綺語凖史例譌
誤者正之闕佚者補之一事而彼此並見者互研之一
地而東西錯峙者分紀之綱舉目張以挈其要部居州
次以恊其宜庶幾少克副於詳明之
旨晨夕罔暇獲底成編凡為類得四十益前志三倍有
竒關隘兵制增十之九水利馬政古蹟增十之八學校
山川田賦封建職官寺觀增十之七星野疆域鹽法祠
廟選舉人物雜志增十之六餘胥增十之三四復益經
籍遺事武事辨證四類附入屯田漕運錢法氏族等又
十類有竒申繹掌故推闡義旨以史釋經以例約史舉
典必可徵諸事徵事必可措諸用而凡辭之玉巵無當
言之河漢無極者胥在所不取雖倣宋明編纂體閒存
一二亦必識其流别以俾僚屬人士編校者無或至嗜
浮辭綺語而不適於用此則(臣)毣毣之誠惓惓之志也
夫彰往所以察來監古所以憲今鄧林之植非以侈名
材也而其任寄於楹棟于闐之玉非以矜華飾也而其
典秩於琮璜載籍極博浩如烟海而通志之體凡隸屬
府州縣又必彙人與地而胥載之合道與法而胥範之
是故閱其邊腹山川阨塞要害之勢則凡五原六鎮斥
堠屯戍以暨表裏山河句注飛狐羊腸孟門風塠天橋
防汛控扼胥可坐而籌也按其軍府監牧士馬之數則
凡河東河中昭義大同振武天德諸節度嵐州三監以
暨西南西北路之統司陽和之軍門代北之冏寺遺制
遺址胥在也核其田壤賦税戶口版籍土貢物産之數
則凡秸總粟米代田露田三則九等以暨租庸調兩税
之更新差科簿黃册之沿襲胥可按籍而徵握籌而辦
也校其建置沿革之始城池堡鎮厫廨郵驛關津亭傳
道里之詳則夫為冀州為并州司州為河東道河東南
北路為西京冀寧晉寧路封守四千里以暨右衞拊定
襄之背偏砦扼武川之吭新設巖疆鎖鑰全晉胥可方
丈圖之指掌計之也稽其風俗貞譌學校因創經籍繁
約之漸則夫唐虞之比戶可封唐魏之憂深思遠漢晉
唐金文史紛綸冠冕海㝢以暨西河河汾涑水晉城下
迄河津學士霍州學正塾訓鄉約之規條司牧司鐸胥
可淬礪也叙次其理學經學勲望忠烈孝義高隱文苑
藝術之行實則凡紀乘所書竹素所垂先賢耆舊高士
列於傳名臣言行著於錄以暨珍翰藻於寓賢標芳徽
於女史者胥可激揚風化以振鹿洞鵝湖之學規而刊
都省册府之甲令也㩁論其統率丞轄牧尹寮寀爵秩
政治之蹟則凡載在簡編者胥(臣)等師資也若夫象緯
禨祥有志而可占三晉之星纏測候獨加廣遠焉河渠
有志而可定西北水利之肯要焉鹺政有志而可畫開
中之法總青白韋紅之筴焉秩祀有志而可肅紀
昭代恒嶽之鉅典先嗇之隆儀以暨汾陰之源流漢壽
之英烈焉封建氏族有志而可徵累代冠蓋之盛選舉
有志而可徵唐金科目之盛焉古蹟墟塜有志而濩澤
同遊首陽偕隱千載下可尚友焉伽藍道院法苑眞詮
有志而雁門淨土之肇宗永樂金丹之總𣲖胥可鑑其
清而釐其溷焉武事以明關隘兵制辨證以明沿革人
物遺事則追蠡之思雖器物必錄雜志則輶軒之採雖
俚諺必登而復繼之以文匪浮辭也殿之以詩匪綺語
也蓋所謂彰往以察來監古以憲今者於是乎胥可考
焉(臣)幸獲生明備之
盛時班著作之末議擴充見聞斟酌損益若典舉矣而
實可徵諸事事徵矣而實可措諸用則(臣)職業之所宜
殫者抑於兹編有重賴焉此(臣)既以自勵而又以勵藩
臬郡縣諸臣暨三晉人士之尊所聞於家修而行所知
於
廷獻者也如苐曰集之為類林資之為談藪遠擬於山
經水註下等於齊諧虞初則曷思古之自名一家都為
一集而體與通志相類者亦止傳荆齊益湘交廣南兖
南雍南徐州記吳錄會稽典錄諸編已爾即其以志名
者亦止傳華陽國志豫章舊志海岱志潁川志以暨陳
留幽州人物志已爾至若汾晉分疆龍門而降號多文
籍而自程機上黨記王松年三晉記外其見於四庫書
目者亦止傳太原事蹟雜記壺關錄以暨永寧公狄梁
公諸記傳其見於崇文總目者亦止傳龍門王屋羊角
山記鹽池錄晉陽見聞要錄以暨温公豐公諸事狀差
可備通志裁酌而明季修一統志又疊修通志非不繙
閱金石編摩歲月亦止傳楊慎之於蜀黃佐之於廣薛
應旂之於淛陳沂之於齊馬汝驥之於秦魏裳之於楚
王宗沐之於西江粗可觀覽至山右一編自胡周二學
使後惟永寧李氏名播藝林而霍山選賦既隸灊皖高
平譔傳亦淆涇原則猶似非其所手定者爾夫以一代
之典一時之才亦既殫力成編而或紕漏而不閑於史
迂漫而不要於例紀人不足以證地紀法不足以顯道
華辨有餘而質之於實則絀彛章略具而施之於用則
疎則雖摹瑑刻之工詡黼黻之美而於經術經世務又
奚禆哉此(臣)既飭藩臬郡縣諸臣暨三晉人士而尤不
敢不自飭其實以務底詳明俾(臣)暨諸(臣)職業以兹編
較之如符印之不謬毫釐如權衡之不差銖黍坐言起
行胥可契合而仰贊
聖天子協德唐虞之至治者也(臣)既令蕆剞劂工竢一
統志館(臣)採擇而復恭書簡端辭無琱飾祇叙厥實蓋
(臣)之所以仰報
聖恩者亦庶幾三復兹編少效涓埃云爾謹序
河套志序
質夫陳君嘗分巡寧夏寧夏東四十里横城東即河套
境洎寓秦纂河套志一卷此君克勤其官之符也予爰
序之曰要哉言乎雖夏州暨六州圖經不是過矣夫明
人議河套䟽無慮百十家然而河套訖棄既棄而訖不
克復者繇圖志胥佚無所考覈故也今君是志自周朔
方南仲建城秦蒙恬收河南地以陰山為塞置新秦中
四十四縣徙臨河適戍以充實之王恢曰疊石為城樹
榆為塞匈奴不敢飲馬于河漢衞青收河南地置朔方
郡隸三封修都朔方臨河呼酋窳渾渠搜沃野廣牧臨
戎十縣募民徙者十萬口復置南部都尉治徙山東貧
民於關西北地朔方新秦中七十餘萬口主父偃曰河
南地肥饒北阻河請城之省轉戍廣中國攘外之本也
蓋經畫河套之首議也後漢朔方郡隸臨戎三封朔方
沃野廣牧大城六城而度遼將軍跨河為營以控制河
東西晉朔方郡廢赫連夏建統萬都城北魏置夏州度
河北列六鎮北齊置朔州隋置勝州榆林郡而豐勝夏
三州間畫河為固以居啟民唐朔方軍經略軍轄六胡
州而度河北列三城設紇那牛心山諸戍千八百餘所
後置夏綏銀節度使拓䟦思恭遂世有銀夏綏宥靜五
州地通典曰太宗納温彦博議置突厥餘種於河南朔
方之地元和志曰高宗調露元年以降突厥置魯州麗
州含州塞州依州契州以唐人為刺史謂之六胡州武
后長安元年升為匡長二州中宗神龍二年置蘭池州
都督府分六州為縣玄宗開元十年復置魯州麗州塞
州遷北人於河南及江淮間二十六年還所遷北戶置
宥州宥州本漢三封縣地天寶中改寧朔郡後寄理于
經略軍憲宗元和十五年復置宥州於長澤縣宋雍熙
中廢夏州後熟番來義二族居之併於夏而唐龍鎮訖
靖康時為市易地元豐志曰唐龍鎮地勢險峻東至黃
河二十里河東曰東纏河西曰西纏騎兵所不能越金
取宋六館舊地元廢宥州至元八年立平夏中興行省
以隸之明棄東勝而守綏德後又舍綏德而守榆林棄
河套於外寧夏反在其北孝宗十四年北部遂駐牧不
復去班絶域矣此胥志所編錄也繇朔方郡度河東經
五原雲中境又東南經雲中楨陵縣南沙南縣北又東
屈西南過沙陵縣西又南過赤城東又南過定襄桐過
縣西河流二縣之間以達西河繇賀蘭山尾度河逕接
陰山之高闕陽山馬陰山陶山鍾山凡昔號陰山今號
大青山者且不翅千里有竒又屈南經赤石山麓而入
偏頭之連山削壁保德之天橋峽石州之孟門山以達
龍門而浮轉運載筆寫契之材木暨豐州新秦中粟米
者此又河套三面形勢而臨河指畫以蕆是志者也夫
明人棄東勝又棄河套築大邊城王瓊又棄徐廷璋黃
河石嘴之墻蹙地二百里秦紘徐斌水青沙峴之墻號
為二邊者又復久以湮没不少存形迹惟恃楊一清西
距河東接大邊之横城墻裁四十餘里王瓊之西距乾
澗乾溝北過定邊又西過花馬池又西過興武營北接
新邊墻二百三十餘里唐龍之改築定邊花馬池墻四
十餘里劉天和之北起乾溝西過乾澗接二邊築城六
十餘里凡三百里暨余子俊榆林鎮中路東路之舊邊
墻而陰霾浮壅大率如定邊營南北二沙比以此明邊
患彌深而河套圖志之宜考覈也尤亟今君是志其編
錄河套者曰河套東西袤二千里南北廣八九百里首
尾或五六百里或三四百里河水三面彎環差類河州
莾刺捏工二川小套而雄闊且倍蓰之山有犁元麥垜
海子牛心駱駝擡甕石崖沙嶺川有紅鹽池長鹽池舊
花馬池月兒海北海子川海子葫蘆海鴛鴦湖咂把湖
义罕腦兒可可腦兒圁水紫河鮓鮑河石崖河佛堂溝
野馬灣那諾井故城少存形迹者有唐龍鎮麟州故城
連谷城銀州故城金肅城連城武花城尅留運城林州
城紅子城黃羊城古城子白城子交城子忻都城石窰
川城义罕腦兒城峯城兒省嵬城又有耿波黨把漢波
黨佛堂寺狄青牢石牌樓此業已舉其大凡矣迺若東
繇紫塞城經黃甫川渡太子灘娘娘灘以達偏頭之唐
家會渡岢嵐之樓子營西入紅山堡馬鞍山以達横城
堡鎮遠關而并循河西岸以達賀蘭山後南繇那諾井
可可腦兒南入花馬池鹽場堡定邊營以達乾澗乾溝
而環慶平固罔不可達又東繇忻都城南入宋栲栳城
兀刺城保安軍以達蘆關又東繇白城兒南入紅山市
左右而西越無定河以達魚河歸德大川之衝東達榆
林鎮之城東駝山沙峯城下海潮寺又東繇邵家梁擡
甕山迤東南間道繇飛鴉川取萬戶路以北達宋麟州
今神木縣永興堡地而清水横城分道南入又經沙井
驛臨河堡岳家樓突至漢伯堡以達靈州之大沙井北
繇君子濟盛樂渡以達大小紅山口蚰蜒徑蜈蚣壩筆
寫契襖兒都司此又河套四至八達之樞要而熟繹君
志可以旁推交通者也又若繇黃河石嘴西岸經石臺
壞洞黃羌頭灣雙河堡沙棗樹白㙮而達船站又繇船
站經歐德而達達希圖垓又繇達希圖垓經布克特之
東垓拉圖薩爾竒拉崇竒克庫克布里圖阿拉克莫里
圖布䘵兒托而達鄂爾博爾阿博又東繇鄂爾博爾阿
博經達拉布隆布古圖薩察莫都回蜆哈拉吳素都勒
而達烏蘭托落海又東繇烏蘭托落海經特木爾吳爾
虎烏蘭諾爾紀特庫而達哈喇烏蘇又繇哈喇烏蘇經
鼐珠爾而達喀喇蘇巴克以北達喀喇蘇巴南達偏頭
以西達葭州東達老營堡丫角山右衞而北繇白道黑
河以達大青山者此又以黃河故道計水程而隔河
套境即可步量也夫君子濟盛樂渡燕魏所交爭也
河清軍金肅軍遼夏所交爭也夏州城則齊神武自
北水攻之蹟紅鹽池則王威寧自南夜襲之勲也舊
花馬池舊邊大塞則又本築於余青神而棄於王晉
溪者也迺若志析支城渠搜城則可參禹貢之註志
沙南則可正懷仁志之譌虞青白紅白之易溷則志
紅鹽池長鹽池虞套馬駑下之說則志紫河馬虞前
強後弱之說則志套馬慣射兔地煖宜畜駝而麥垜
山鐵以為兵河柳以為笴虞易取難守之說則志赫
連夏蒸土築城暨秦漢諸故城以破土淺沙深之疑
又志紅柳林園沃野秸藳而并志黃羊青羊魚諸物
産虞趙元昊芟草之策唐襄文火攻之辯則志芕䓀
草酥油草白茨什把以裁其利否虞唐于將作議造
戰艦教水師明廵撫張文魁戰艦之難成則志北魏
旌旗樓櫓暨洛京材木之盡出隂山者而尤歎寧夏水
工之果為天下長技也然則葉文莊之議河套議無庸
復余青神之報榆林工翁襄毅之駁復套議其識慮實
有所不逮而宜偕漢主父偃之議夏胡義周之頌統萬
都城北魏元暉業之議經畫六鎮酈道元之註水經北
河唐張燕公之碑薛訥裴行儉吕温之碑三受降城盧
坦之議西城不可移元和志之詳叙三城韓文公之序
送韓約宋范文正公之議金明白豹大順歐陽文忠公
之議麟州司馬文正公之議豐州元天橋峽之鑱石明
王威寧之奏紅鹽池捷曾襄愍之復套十二策王襄毅
之議套中欵市胥傅夏州暨六州掌故也故曰陳君是
志綜秦邊紀而舉其要者也
夏忠靖公集序
明夏忠靖公集六卷遺事一册始刊於常又刊於蘇又
刊於其鄉湘陰歲久磨滅邑教諭某君將復刊之而徵
序於予予按忠靖公中洪武庚午湖廣鄉試入監授戶
部主事晉右侍郎成祖即位遷左侍郎晉尚書仁宗立
加太子少傅晉少保其卒也宣宗贈柱國太師公始終
任職皆在戶部洪武時常採訪福建永樂初治兩淛水
利北行兼行在禮部都察院旋兼刑部輔皇太孫監國
兼行在禮部都察院後又兼工部而考其實則相也自
秦漢以來宰相任特重唐制合班在親王上明太祖以
任者非其人廢丞相職後用翰林官票旨寢號輔臣然
符檄不下省府體制異古而其業亦殊不競獨公與蹇
忠定公雖分部事實兼九卿之任參決機務而公輔太
孫百官總已以聽任寄尤專其擬批詔旨所云該部知
道者至今閤中守之無敢變及謝實錄宴得疾猶擬旨
上進可謂克舉其職者也以視繇坊院入者能調護斟
酌之而不能行一事其輕重何如哉公與石首楊文定
公同時名公卿而公先達文定雖辦閤事然任寄不如
公茶陵李文正公曰事涉民社多出公人才多從蹇軍
旅多從楊文敏禮儀制度多從楊文貞自餘諸閤老尚
書各領厥務而已文定領閤務者之一也公與文定後
湖南北德望尤著者無如華容劉忠宣公嘉魚李康惠
公然二公皆不及相忠宣在孝宗時英謨密畫差與公
似然任寄終不若公之專文正公與江陵張文忠公相
矣文忠尤得行其志然功名終始之際皆若有遺憾焉
此予三復楚志參考閤部源流輙用公首宰輔勲而深
太息於政事堂之制之無可廢也公所著詩雜文暨家
乘所錄遺事前賢論之詳矣其功烈在明史而治兩淛
水利尤有德於吳公没幾三百年遺績廑在省大吏與
鄉之談河渠學者屢議修復然洮滆震澤白茆澱山柘
浦諸港瀆堰&KR1372;日就湮廢苟非熟考三江名實倣郟亶
單鍔之書而營畫行之公之功其可幾哉予吳人也公
集又常刊於常既著公之克舉相職而復繫吳人之德
公者以示某君且遺公裔孫某
明大司馬盧公傳記序
明兵部尚書總督援師贈太子少師盧公邑桃溪里人
也公忠勇大節繇明史外良常宗璠曹氏暨陽黃氏定
九陳氏西川鑄萬唐氏毘陵青門邵氏予從祖在陸先
生胥有傳四明季野萬氏有明史藁傳邑雪城許氏有
戎車日記清江機部楊公有記實而公昆季胥有傳鑄
萬青門在陸先生號工古文詞季野最熟明一代事雪
城賓公幕而楊公又當時詩人所謂參軍新命一朝下
單騎夜出長安城者也按諸編胥載公汝州朱龍橋七
頂山之捷賊幾殱以楚鄖二撫不能截漢江賊迺繇光
化羊皮灘逸入荆䕫鄖興諸山史藁又謂援勦諸騎軍
不能入山迺偕秦督易將而入援之命下賊復熾按公
嘗令監紀張令文募滇軍石屏土舍龍在田謂滇軍輕
走遠跳善搜山公又嘗請調四川及鎮筸兵若踰月無
入援得耑意辦賊而間檄川黔滇兵佽擊之則賊必可
殱也公嘗疏督臣理臣宜有耑兵有耑餉若使如古巨
鎮牙内親軍銀槍效節諸營制則較標兵機兵勢彌壯
而驕弁悍卒亦罔敢聚譟矣是故明之亡不亡于賊亡
于兵制之不講而幷屯衞麤合府兵意而胥失之也予
少聞長老言公日肄馬于樓級部隊躓者輙罰治蓋公
兵本可入山故嘗偕陳保德成烏林關乜家溝獅子山
功時謂無穴不搜而援勦諸軍不能盡如公肄士馬法
公嘗疏臣與督臣有勦法無堵法有戰法無守法蓋明
季諸臣如武陵之分四正六隅昆明之議節短勢險胥
不越堵法而代州之設總督總理其始既鞭長而不及
其末必尾大而不掉勦堵戰守動輙杆格直可謂無法
公不幸當其阨又束縛于國制廷議而莫之克展不得
已以大將兼戰將而以一身兼皇甫嵩爾朱榮楊義臣
李克用狄青察罕帖木兒之戰多非曩日督府束鹿青
神太原東平雍容麾幢之所克逮也史藁又謂朱龍橋
之役祖寬實首庸嘗牽公衣請覈斬級後改隸秦督尋
以援勦山東麗辟議者謂偕賀人龍胥悞用臨淮斬張
用濟轅門法而氣象彌索惟公實始終善全之大臣體
國猜忮盡冺而寬抑亦宜偕顧顯揚陸凱俞振龍暨張
令文虎大威楊國柱楊世恩李輔明李卑葛麟陳安胥
附從祀之列者也諸編載公督宣大積穀二十萬按宣
大山西兵十七萬七千有竒京運年例民運鹽引本折
宣府凡銀百三十四萬兩有竒大同凡銀四十七萬兩
糧七十一萬石鹽十二萬引胥有竒山西凡銀六十九
萬兩本色四萬九千石胥有竒若歲積榖二十萬則可
當民運之什四而缺餉無譁幷勦餉亦無庸增矣此又
趙充國鄧艾之碩畫也及其再入援公既不得以宜賓
嘉魚詞臣嘗試之轍自恕又不敢以武定鄢陵督臣疎
闇之咎自解而新城之功薄而賞厚東莞之知彼而知
己又未嘗不早見預籌之顧以衰絰在身金革變禮義
當决戰以永杜長垣永寧永城虞城逗撓失律諸臣口
而兵部議關寧勁旅隸之監督高起潛宣雲奔命旅隸
之公尚書陳新甲詣營又分兵予之京營將王樸又帥
大同山西兵徑去慶都力戰嵩水橋繼之疲兵不贏五
千而轉餉久缺又所謂以賜劍之靈不能使縣令一開
城門者迺彌知耑兵耑餉之不可無明行閫重寄統轄
幾半天下曾不逮唐一小鎮節度使是故季年大勢議
者謂米脂能驅民以為盗臨清能驅盗以為兵宜倣古
建侯方鎮制捐中原地盡委之它堡砦豪傑准此如公
正宜首膺周方伯連帥唐兵馬副元帥宋李綱議設帥
府要郡范宗尹議設鎮撫使文天祥議設四閫金源封
十一公蕃輔任而經督理撫承元行省行院南臺西臺
之制而少更其名祗足以藉寇兵而齎盗糧也公殁于
莊烈戊寅王夫人請䘏公弟象晉象觀又請之越五載
迺復兵部尚書贈太子少師而忠烈之諡耑祠之建且
猶有竢焉雲間詩曰聖朝豈有中山謗海内如憐新息
侯此非盡繇讒謟蔽明而抑亦明制之廓而不實壅而
不捷者為之也史藁書象晉為象雲業釐正象晉字錫
侯諸生嘗疏請假步騎三千關外屯田不用晩棄家為
僧殯以缶象觀殉震澤之小湄從弟象同偕死而王夫
人迄康熙甲戌予嘗偕弟中子茂才蔣君謁見于暨陽
邸舍蔣君整冠歎曰此今日典型也因偕奮直猾富之
魚肉公裔者而夫人為盧氏忠臣復六十年蓋一門之
義㮣若此錫侯公孫豪然以文解宰威縣適公整飭三
郡兵巡地政有廉惠聲嘗彙編盧氏傳記以簡予予爰
序而論之俾百世而後知公退築湄隱園之志雖不克
就而五明驥躍越沙河數丈暨樓級日肄之馬猶若乘
飈鞭霆而時煜爚迅閃于茗嶺之上桃溪之干也
雪苑朝宗侯氏集序
侯朝宗先生明季奮起雪苑是時侯氏羣從讓伯延仲
二吳氏霖蒼徐氏伯愚劉氏靜子賈氏赤岸張氏胥以
制義鳴而古文辭詩歌兼勝焉海内稱曰吳侯徐劉又
曰雪苑六子猶之豫章四家雲間六子也先生少問業
於上虞倪文正公文正謂文必馳騁縱横務盡其才然
後軌於法先生蓋繇文正東林要典諸疏議通要旨於
古文辭而彌晉而擴之嘗遊江左寓金陵司業山陰周
文忠公得其所譔策立造訪之談彌日人士輻輳秦淮
水閣寓至不容坐席是時執復社敦槃盟者太倉西銘
張氏而貽書推為領袖執幾社盟者青浦大樽陳氏而
貽詩曰漢家宣室為君開其它海内清望若文玉彛仲
維斗次尾孚遠暨勒卣燕又朗三駿公密之如須舒章
轅文秋嶽爾公若士修遠于野馳黃麗京諸名彦胥締
附之洎歸里而偕賈氏暨三徐氏宋氏復以文鳴雪苑
前後六子名籍甚而先生壯悔堂文集尤焜耀一代藝
苑云嗣雪苑而起嶠南者翠微十子若伯叔季三魏氏
躬庵彭氏邦士邱氏亦以古文辭鳴近日邵青門嘗銓
次先生叔子暨鈍翁汪氏文號三家文鈔然叔子望最
高而㩁當代古文曰侯肆而不醇某公醇而不肆姜在
醇肆之間嘗自謂才不及朝宗而又曰四明姜宸英吾
愛其文與朝宗並鈍翁謂文章讓餘子而譔先生傳業
擬為李供奉蘇端明又中多微辭或謂大家文鈔宜益
于一西溟或又謂幷宜益梨洲平叔而天生伯籲甫草
亦間及焉要之叔子所謂肆者迺極推其才之辭即倪
文正先才後法大樽漢家宣室義指與鈍翁解自别而
集中陽羡讌集序馬伶傳諸文多宋建中後極筆如必
以儷體虞初體而槩削之是柳子厚不宜頫首毛穎傳
醉翁亭記果宜作賦而赤壁二賦不必號文中仙也然
則三家文鈔之訖未為定論也雪苑持論曰明無古文
靜子又謂陽明遵巖二王氏荆川唐氏鹿門茅氏合朝
宗而五然劉文成公嘗對明祖曰天下文章學士臣濓
第一臣基次之臣孟兼又次之孟兼張氏也正學先生
時又稱小韓子明四大家選嘗合宋劉而列圭峯崆峒
圭峯羅氏也荆川曰宋有歐蘇明有王趙趙氏浚谷也
陳大樽尊震川而湘靈錢陸燦曰圭峯第一震川次之
青門明文十家選則又并列弇州雪苑張氏嘗武公安
尊文長徐氏恭士又謂艾千子文似朝宗夫文長偏才
千子文所謂才附枯槁以顯不為真才者此無庸論浚
谷才駿邁終未離西北氣正學亦名韓而實蘇而明胥
無古文藝苑有不得不咨嗟顰蹙而從其說者蓋以一
代之才高者裁能走而不能飛惟先生飛行絶迹凌出
元姚氏虞氏揭氏柳氏黃氏歐陽氏吳氏宋子充周氏
君舉陳氏伯謙吕氏誠齋楊氏正則葉氏之上以武永
康陳氏而并溯端明者天才殊絶法亦化為九轉訣而
五百年莫之能或揜也至其詩歌原出少陵頓挫清壯
實克埒孟津王氏以振何信陽王儀封高祥符之中州
風雅者雪苑暨雲間燕又彭氏序論詳矣先生席太常
司徒公緒門閥隆貴年十有五而才名遠著其遊江左
也再寓予邑古陽羡譔陳氏少保公墓誌貽書論定生
先生詩謂李何後一人序秋園雜佩記十萬圖又序迦
陵先生詩謂大樽舒章得其年而三又序贈計部公謂
議婚時年二歲而今已向學雄談驚其坐客時順治壬
辰也蓋八十有九年矣計部喆嗣寧夏君通政君克成
宅相而以先生壯悔堂文集暨四憶堂詩集之字多漫
漶也蘄復鑱版偕先生諸孫上舍君柬予曰盍一言昔
彭氏序四憶集曰作史之才開館援筆可備文獻又曰
所作傳記以稱良史何愧焉夫先生凌空飈舉才實在
弇州震川上業不獲如宋濓溪王華川總裁史局而年
裁三十有七又不及成史料諸書惜哉孫樵曰文章如
面史才最難予展集中試策未嘗不歎天業生才而獲
實收其用於金匱石室間者之滋尠也夫朝宗先生固
嘗奮起雪苑也陽羡儲大文書于畫山樓
張文貞公文集序
宰執以文章名蓋大易黃裳之美金鉉玉鉉之義指工
文章而克措諸政事迺其實也而強識博聞嫻肄掌故
春秋抑雅尚焉天祐
熙朝聿生碩輔京口張文貞公於斯三者實克兼之故
髫齔即以制義名而其古文辭尤為當代典寶公繇詞
苑陟卿貳正台衡侍直扈從昕夕靡遑當其銀臺金鑾
之所經繇鈴閣鰲峯之所營搆或彌日而揮九制或片
晷而草雙麻蓋
國家際殷周誓誥之盛會而詞臣宰臣公備任之雖李
安平之時矜天上人蘇許國之十吏腕脱常楊之號制
誥極筆晏元獻之該綜類要王華陽之御褒真學士曾
不足以較殊遇而㩁清文也洎夫扈
巡迤北循井而汲藏鐙而爨策騎抽思周咨於潤灤肯
特之高深遐覽於土刺拖諾之雄勝遂獲搜考金蓮浮
荷豫兒呼勒得蘇諸種之岐形殊彙以盡究甘露川黑
風川之樞要而裨助軍籌增長詞鋒者雖傅北地之尤
工符檄温祁縣之互錄起居賈義成之記皇華四達李
衞國之草詔中書固雲迦而靖天德蘇清源之編北門
會盟耶律文正之從征河中尋思于鐵門關印度不翅
數萬里匪明楊建安金新淦胡吉水所克逮而公尤深
感於湛然集見月思親之什者曾不足以較神威而㩁
壯藻也若夫絜情凖理通諸政事者則李太尉之議指
堅鯾諸葛忠武之文體質實陸宣公之進奏紆餘剴亮
歐陽文忠之上劄敷鬯曲沁蘇文定之近倣端明李忠
定之遠埒宣公胥公治平要略也殫見洽聞發諸文章
者則匡丞相之湛深六義胡太尉之綜理萬事裴司空
之經緯九州王文憲之譜叙百家杜司徒之研精三禮
邱瓊海之該總三通胥公笥中典籍其淹貫群史而用
史法以總裁明紀叙次當代元老名賢暨民庸戰多則
沈武康之譔四朝史魏鉅鹿之才擅史檄魏文貞之彙
志五朝歐陽文忠之唐表志五代紀傳司馬文正之通
鑑實勝荀氏漢紀而考異尤為明辨晳胥公卷中史籍
也至若書辭剴朗而沉深誄辭新麗而悽愴序波蕩而
克密記飈逸而克雅經解不涉於訓詁梵夾旁通於音
釋蓋舉裴僕射王中令之清論房太尉李鄴侯之仙標
王東海之格超七子徐郯城之詞冠六朝王荆國之三
經總持李洹水之荀子筆力范氏律賦洪氏燕談公又
兼得之而要之其質凝慤則權文公也其體整鉅則益
國周文忠公也文公握文枋三十年文忠公號古今應
制第一手此則集厥大成實為典寶雅匪明吉水泰和
荼陵所克逮而重之以午橋嗜吟渭南題集用李蘇長
壽景龍之正裁參陳范建炎乾道之新響者也昔燕國
張公集以鴻茂廣波瀾當為唐文甲曲江張公詩賦亦
甲開元柳子厚猶謂燕國文詣極而詩未副曲江詩詣
極而文未副公既兼克副之而重之以計相之諳練衞
將軍之識書三篋司空之博物紫巖之洞解易義泰嶽
之曉鬯邊務此則范陽清河夐絶於瑯琊陽夏諸貴族
之上而永傳文獻者也公孫武定藩岳二公曾孫冠伯
蘄鑱公集而大文先為疏其義指爰俾當世胥瞻黃裳
而欽金玉鉉焉
濩澤田公文集序
三晉之文自漢太史令龍門司馬氏肇其宗而吾邱光
禄張馮翊鮑司隸馮從事衍之其後介休郭氏遂為海
㝢學者文行之宗至魏晉而河東文學大盛安邑魏尚
書衞氏以逮晉黃門洗馬中都馮翊孫氏聞喜八裴太
原諸王胥以文名世南渡則聞喜郭記室號中興文章
第一馮翊孫廷尉號一時文宗秘監又號良史而其涉
鈞樞而言克立者則魏太原王氏司空之治論晉錄尚
書之號文籍先生聞喜裴氏司空之圖地域職貢司空
子右僕射之論崇有辨才而魏太原司空元孫中書令
文獻公之論廢莊而美通葛也元魏以降常侍太原温
氏天才清婉江東至有恨我詞人數窮百六之嘅内史
汾陰薛氏號齊周隋三代文宗而是時龍門王氏元經
禮樂論續詩續書續易中說實為千百禩學者演經析
道之宗内史予唐天策記室當時稱其文曰登泰山俯
滄海王氏弟太樂丞孫弘文學士逓衍河汾業以逮沛
府修撰天才弘傑自龍朔以後又實為唐二百年文章
之宗解柳州柳氏偕韓吏部胥號大家太原少傅白氏
百道判諸篇飈馳海㝢當時且疑掩出吏部右其它若
祁縣中書侍郎二温氏觀察王氏河東給事王氏修撰
柳氏河中衡州吕氏諫議樊氏太原左僕射王氏虞鄉
常侍柳氏禮部司空氏又祁縣襄陽巡官温氏以文名
世未易悉數陟鈞樞而工言者亦滋繁而其尤克較著
則祁縣中書令温氏之書命汾陰記室子中書令之文
誥而聞喜裴氏司徒中書令文忠公之雋弘辭而入制
策異等也宋承唐五代後惟侍御史大名柳氏其係實
出於解而陟鈞樞而言立者則介休守太師文氏之雋
省元夏左僕射文正公司馬氏之集百一十六卷又通
鑑稽古家範日錄諸書多至數百卷以翼經析道而實
克立千百禩承學士宗也金承唐宋後文學尤盛忻州
左司元氏又實為六百年來文章之宗而太原講議李
氏佽佐之以逮元陵川侍讀學士郝氏雁門臺經歴薩
氏晉寧承旨張氏暨明梁園蒙溪白巖紫巖虎谷樓居
文谷肖山藐山諸公胥以文名至陟鈞樞而蘄立言者
則蒲州二少師張氏韓氏山陰少保王氏而河津文清
公薛氏雖不蘄言立而言抑實克模楷學者以約之宗
也
國家文治熙融覃薄海内外古文辭之訣獨視宋元祐
建中以後為正公卿大臣漸漬沐浴而濩澤田公少讀
書於城東之虎谷研精制義尤肆力於古文辭其言豐
而不侈藻而不縟約而不嗇廉而不劌明晳而不為徑
盡繁匝而不為骫骳蓋不惟材博格鉅得裴司空温中
令當制之體而郭記室之竒采薛記室之崢泓柳柳州
之俶削柳侍御之疎縱千彙萬狀實克牢籠而經緯之
不惟折漢宋兩司馬之衷而并得其識與骨以言之精
宣經之奧㩁行之實以克定厥宗抑以拔竒標正於宋
劉檢討史志通歷金李應奉遺集元郝讀學續書外傳
之表而偕之參翔小有輝映大形不惟宋南渡以後邈
焉尠儷而抑當晉而索其宗於西漢傳解中唐集錄之
間此則竢百世知言之君子繇魏晉以後陟鈞樞而言
立者胥參覈焉而抑克少令海㝢憔悴枯槁之士較工
拙於秒忽者之庸有以樂乎此也公為文雅多散軼喆
嗣省曹君搜得若干篇而札命大文譔序大文嘗侍公
誨指陳古今文章雅俗真偽諄復不厭而於三晉前軰
以上溯漢唐宋人士之列在儒林文苑者論之尤詳以
確爰敷繹誨指而推其繇流别而衷統要者若此若夫
公在日月之際謨謀密勿暨他涖職治績以克纘文忠
文正文清者此則竢之史官不具論
豐溪存藁序
唐詩傳世者有五百家集又有八百家集比日銓次全
唐詩寢備矣當唐廣明後河東世膺吕公繇洛師徙歙
又繇歙堨田徙旌德之豐溪日追逐紏峯栅山間搜剔
水石嗜吟年九十有七卒屬其子曰勿請譔誌銘書唐
詩人豐溪漁叟之墓足矣今存藁四十有五首其裔繇
豐溪徙廟首世藏弆之予謂此宜開雕以續唐五百家
八百家之後而偕晩唐詩人之棲約澹宕如陳陶周朴
軰以胥闢戶牖者也抑元英處士曰却是偶然行未到
元來有路上寥天夫吕公詩則業置身寥天之表矣其
行而果克到行到而果克上也當日坐豐溪涯盤石竢
之荆溪儲某肅草授公裔積初書
鯖餘詩集序
吾友伯安萬子將刊其詩曰鶴漊集鯖餘集凡十有二
卷而予序之伯安名家子少時逸氣溢出如山子纖離
不受銜勒而凡馬望影而莫之及雅工制義尤喜駢麗
語予年十六七即識伯安時同遊者多邑里才雋後多
光顯而伯安垂老明一經人士皆惜之伯安久遊燕喜
為詩與海内士從容贈答王公貴人多知者己卯慈谿
西溟姜先生主文得伯安卷喜甚名業序列矣會共事
者蘄售其私人乃易去西溟殊悵惜然竟不能制也嗚
呼西溟四十年名士晩得一第司衡京輔為人牽掣至
不克順其道而死其古文辭可傳於後而門生交舊亦
未有愛惜鄭重而卒定湛園未定之藁者可慨也寧都
魏冰叔曰吾愛其文與朝宗並世有識者定價自别伯
安每論西溟輒太息不已時發之詩假令己卯卷不回
易今遂躋要地其感慨當何如哉然則士之相知要不
必在門生交舊予用此重為西溟惜而是時共事者乃
弗俾久御魑魅以至今日而尤而效之且滋甚此尤樂
育人才者之所宜憤激也左氏傳曰帝鴻氏不才子貪
於飲食冐於貨賄崇欲侵侈不可盈厭聚歛積實不知
絶極不恤孤寡不分窮匱天下之民以比三凶夫貪飲
食冐貨賄而聚歛積實者古之所謂饕餮唐虞所先誅
殛也若濟之以比周醜類崇飾惡言四凶不烈於此矣
嗚呼邑有類是者力猶能齮齕伯安詩曰投畀有北有
北不受豈其人齷齪亡俚賴雖魑魅不屑與遊耶抑天
將昌伯安詩而佽之以奮於世哉伯安喜讀史叙軼事
尤有法予特引伯安詩并次其齟齬於世者以代詩說
留硯堂詩集序
滇南詩學明楊文襄公張愈光先生尤著文襄提舉陜
西學揚㩁省試士曰今歲無李子則張子第一矣既而
崆峒先生果發解其精鑑若此則其詩之工有以也愈光
發解陸文裕公為記月塢曰吾子求道於六籍修詞於
兩都誠古矣抑今置館閣設論思所以華國而經世者非
俗學之所用也愈光瞿然而訖不以不第故貶技故滇
南詩人終明之世克與秦豫齊吳旗鼔相當者未有高於
愈光者也吾師石屏張公少而工經義尤精詣於詩洎
入秘禁列侍從長篇簡什舂容肆應凡得千餘首比
詔試詞臣以民事僉謂成周故壤非公不可乃銓注知
分陜郡其才猷懋著且將度越文襄而詩律之工抑豈
愈光所幾及哉獻歲始和授留硯堂詩集於大文曰盍
一言請即以硯喻之昔崔鷃銘古硯曰知其白守其黑
似老學不厭教不倦似孔唐庚序古硯銘曰硯之壽以
世計又曰以靜為用夫公詩律之尤工也則用志不分
厭倦胥冺而專篤守靜之效也滇南山水衍秀其發而
為人物多藴古風而公尤靜以粹是故用以精鑑則上
嗣文襄用以求道修詞則華國經世胥大遠於俗學而
其詞克宗渾噩之章者其政亦克底淳悶之化詩小序
曰諸侯之風先王之所以教故繫之召公劉夢得送東
都留守詩曰春風處處有甘棠然則留硯之賦夫固上
源於國風而採諸輶軒被諸樂府其才與時道與法胥
非文襄公愈光先生之所得幾及抑非滇南之所得私
也今者雙旌徐引清伊廣洛鏗鏘鼓舞洋洋盈耳所謂
一國之風繫一人之本者吾知公逌然而賦且自此彌
遠矣
碧鮮齋詩集序
常熟雲含孫子視予碧鮮齋詩集曰蘄一言予惟孫子
學贍而律練殊類南北宋名家請舍唐元明而論宋昔
宋元祐初司馬温公吕申公當國始變王氏學復用詩
賦取士收召才彦蘇黃張秦晁陳皆聚於朝而元祐之
詩學為盛紹聖後章子厚蔡元長繼枋國復師王氏說
黜詩賦專用經義尤號尚敦朴立三舍法重學職多擢
至侍從宰執又詔漕刑舉實行說非不美而海内士行
未克敦先束書不復檢閱人才日以闒冗蘄如范蜀公
之賦長嘯劉侍讀之辨松亭卒不可蚤暮得遂為遼金
源誚侮以啟靖康之禍而曩所詡八行先生國子學清
秩不惟無以振國家急抑且無一人焉間附李劉死事
傳士不讀書而蘄行克敦固未之有而建鼔而號者之
祇以自蹙其國也當是時大晟亟用樂府工詞者閒被
收錄詞律差振其它文率紕蕪不得已而立詞學兼茂
科如秦會之軰皆列選體益破壞唯李忠定公學主經
世雅不受荆舒牢籠故其奏議軼出它如陳簡齋汪浮
溪孫鴻慶裁克具體而謝曾曹吳之徒詩亦浸以不競
建炎光復紹興更化取士復用元祐甲令而卒卒尠暇
重之以明聖定都會之專國脅三館三學生低拱噤默
號為老成非是者率擯勿用又雅矜掾史筆搢紳嚮企
胥習訐讞而棄詩書用此詩學日絀比其季年士乃復
稍稍開口議論而徽國朱文公吕成公王梅溪范石湖
周平園陸放翁洪景盧容齋楊誠齋蕭千巖尤延之羅
春伯以暨辛稼軒王順伯薛季宣鄭漁仲景望陳止齋
龍川劉改之僧宗杲輩才彦始鬱奮而出號為文章中
興詩律尤振予故曰宋繇元祐八年迄紹興二十有五
年凡六十年胥無詩也孫子詩類宋盍綜宋源流本末
而參覈之孟子論知言曰生於其心害於其政發於其
政害於其事朱文公為格物學令學者必肄經史不敢
以金谿簡易之說而誤天下至論吕文靖謂范歐尹諸
公皆不用負才跅&KR1375;如石曼卿輩亦不能用裁薦引王
隨陳堯佐李淑輩浮湛唯諾馴致元昊之禍非起范公
西事且不能定又謂范文正經西事多收拾人才蓋文
正公主南都學舍日課詩賦自天聖後有聲場屋士皆
出其門又授富鄭公制科學以暨帥延慶部署四路力
薦种狄滕張諸公城大順葫蘆泉經理金湯白豹塞水
洛城扼邠長武其操縱闔闢之機實鈞也孫子尚論宋
紀盍并唐元明例賦之至其辭之工予請舉文正公碧
鮮亭詩曰天地何風流復生王子猷不及繁引
瞿甥詩文稿序
蓋文有楷模宋明而西北人士輒薄之曰此裁可名時
文不得名古文又標西北之文以殊别之音節諧吳越
而又薄為西體何則氣不足也氣不足而思且不能強
半矣初唐㩁文者嘗謂北多重濁盧黃門往往高飛南
多輕清庾中丞時時不墜輕清偕重濁交譏而鑑真者
又率右北而左南凡詩古文詞胥一轍也瞿甥時夏家
震澤湖濱業已日沐浴七十二峯之秀又嘗偕子行燕
齊眺海岱適楚裵徊雲杜觀音巖側又偕予陟大行巔
指點梁公望雲處婆娑晉祠雙泉駕出虹梯關以歸所
至著詩歌古文飈發濤湧獨雄藝苑抽思既已高飛鍊
氣又復不墜此所謂合南北之長而曲探其真訣以成
一家言者也今夫瞿氏之學錢塘諧和黃梅綜博此人
所知也若文懿公之經義明人謂人知其圓鍊不知其
清深夫圓鍊近於南體清深近於北體惟文懿公兼得
之而又以清深兼圓鍊以克補文懿之所不逮凡詩古
文胥一轍也時夏盍復觀震澤乎今夫階成之天湖廣
袤越百里黃山之環溪葭菼崇積洋山陳錢彭湖之環
海水山中湖也天池龍湫長白之四江陰山之千岐萬
𣲖殆類山上湖也而震澤之消夏灣則湖中山又山中
湖也萬頃震蕩不翅氣蒸波撼而重之以縹緲峯之遥
朗林屋洞之迥䆳消夏灣之綺逸以備及千里湖山之
勝天地之文章其氣豪者其思彌遠矣惟時夏可以語
此予爰撰序闡詩古文之真訣而别裁偽體以振藝苑
之衰焉
弟氾雲詩序
先曾祖太學公天才贍逸家蓄女樂二部工絶吳下嘗
建高樓于室之西偏為賓客觴咏地題曰溪頭雲影催
詩雨屋角晴巒補畫山是時高忠憲董文敏以通家故
來館咨賞不置文敏嘗曰風流公子今世惟陽羡儲君
耳晩而姬人多入道及遣去者題曰數莖鶴髮愁中短
幾許蛾眉夢裡長表叔祖史雲臣祖姑丈陳其年先生
時向予兄弟述之歎竒絶也先祖文林公尤邃選杜學
甲乙後棄所應注官屏居田間與蔣韋人先生更唱迭
和今先祖集既殘失而韋人先生詩尤高亦無能振之
者可惜也洎先君以詩古文辭伏一世而予兄弟頗好
吟咏然予閒考古今篇什嘗謂詩至今日更無著手處
外間宗元宗初明祗益刻畫以此三四年來絶意不為
而舍弟汜雲晩出獨為之不輟每一篇成子輒加點勘
又陳子求夏曹子湛斯蔣子豈潛謝子應雲皆人黃子
隆吉蕭子揆三暨予兄弟時時集應雲西堂湛斯杲亭
而予家九峯樓尤數間有譔述觴餘燭炧交互揚㩁而
南蘭邵青門梁溪顧華封金沙周東會諸先生暨家叔
祖在陸先生各以所見論之青門先生尤細加研覈子
為合諸家之論序而次之并書先世遺事于簡端使海
内知予家自唐御史公來代有詩名汜雲當益深造且
日網羅先輩放失以大昌其學而張之也
長源詩序
子弟不必工詩而抑不必不工詩五弟汜雲少嗜吟而
年裁越五十成進士而訖不克注南曹或曰詩人多窮
或曰非也汜雲之子長源復蘄工詩予語之曰夫遇克
通且正而詩不必工詩工矣抑不必深造暨詩克工且
深造而遇抑不必通且正者不具論若夫梁之沈休文
唐之張子壽宋之陳簡齋明之李西涯其詩不可謂不
工且深造遇不可謂不通而子壽抑不可謂不通且克
正矣予嘗繹其詩大率以恬雅不以贙悍以節制不以
馳驅治詩者能若此雖謂之詩人少窮而多達可也長
源之詩以恬雅為宗以節制為用陂塘紆漾卉樹明瀰
夫人胥可問津而寓目而要不敢以外強中乾暨壯其
貌而柔其骨脇之詞欺一世而蘄據之上則夫詩克工
又克深造而遇抑實克通而正者予其為華之披實之
攬乎此所謂子弟不必工詩而抑不必不工詩者也
秋琴詩藁序
詩暨古文辭克不作公家言而雅多事外遠致此即所
謂不傳之秘也莊子嘗居於濮又嘗偕惠子觀魚而曰
魚之樂吾知之濠上也彼其所以知之者可傳乎不可
傳乎夫惟知之者之夫人蘄傳之而訖莫之克傳也是
故濠濮間想㩁藝尤尚之位存史子詩既多事外遠致
矣而予復舉蘇端明語曰空濛寂歷烟雨滅没曰空山
無人水流花開以實濠濮間想之確境然則予偕位存
且全知濠上之樂矣夫溪涯林曲胥濠上也又奚不可
傳之有
矜秋閣詞序
齊梁高沈詩任筆予觀樂安氏令表牋啟諸體雅克代
興平原百代文宗詎容三人而史稱晩年詩隸事太多
轉不流便則亦右沈左任之習談也如樂安逸筆明珠
鮮圓觸處成采今澹存任子得其法以行樂府飛霞漾
波獲參近世陳宋彭朱之列殊匪外彊中乾暨柔支迤
節者埒吾知蘭臺之聚雅不在甑山麓而在文孫五色
雕琯也爰為澹存昕夕蘄之
送馮䕫颺序
歲在已吾友䕫颺馮子暨季方諤庭胥詘順天試既而
龍光漢階大章師洛試復詘越二月䕫颺作楚遊儲子
曰唐貞元八年陸宣公知貢舉得韓李歐陽諸公號為
極盛而贊宣公者梁補闕也補闕文尤高惟補闕為知
韓文公文不能補闕即文能補闕而宣公不知而任之
奚望得文公也宋嘉祐二年歐陽文忠公知貢舉得程
張曾蘇諸公實克繼唐貞元八年而文忠公辟佐編閱
者梅直講也直講得蘇文忠公文謂有孟軻之風乃置
第二然則直講之識當遠越王子玉梅公儀而非文忠
公知而辟之則嘉祐二年之貢舉或未必若是其盛故
文忠公之功不在得程張曾蘇諸公而在辟直講也彼
獨斷自用而謂可以無失天下之士者亦已難矣志曰
得鳥于羅之一目而一目之羅無時得鳥又曰任已則
勞任人則逸歐陽文忠公曰成湯聖人也仲虺不稱其
無過而稱其改過明張文毅公主嘉靖庚戌曾試歸熙
甫詘文毅公出告人曰吾為國得士三百人不以為喜
而失一士以為恨然則熙甫不中會試式雖得三百士
猶不得一士也文毅公知其過太息悼恨故能力抗分
宜之熖而文隱卒易名文毅是時草制辭者即熙甫也
熹宗丁卯江西鄉試主文者歎曰吾失大士而後文止
夫文止後文止猶得也文止得大士猶可不得也主文
者重用為恨不敢以其過之少減也而文止故能卒全
素節而大士亦旋舉庚午江西鄉試䕫颺世家金谿去
大士故里不遠今癸巳業為大士之丁卯意當以甲午
楚歸作大士庚午而有司者其克蘄知之不邪昔宋吕
成公得金谿陸文安公文曰心開目明知為江西陸子
靜噫有司者而胥如成公之心開目明也夫何議不然
苟如張文毅公暨主丁卯江西鄉試者雖不能内任直
講外任補闕以上繼陸宣公歐陽文忠公而猶未失為
知過而能改也樂育人才之君子其庸有鑒乎吾見䕫
颺暨龍光諸子且繼熙甫大士後振耀騰躍胥入羅之
一目而頽落如予且喜而遊一目之羅之外也
送徐編修册封琉球序
琉球明初始入貢與婆羅東西洋諸國之能自達者同
遣官册封後三佛齊滿刺加亡榜葛刺錫蘭山古里柯
枝蘇門答刺浡泥瓜哇胥荒遠或一再封輙寢暹羅斛
真臘占城安南封貢亦多中絶日本絶不通中朝唯朝
鮮琉球迄今襲彛典不少變而使琉球諸錄紀楊載後
姓氏尤析朝鮮安南封使多院坊司寺官或間遣重臣
而琉球自正統七年例遣給事中行人至
今天子紀元之二十有一年始用檢討中書五十有七
年戊戌乃
命編修長洲徐先生偕檢討海公以往兩詞臣並
命益以章
聖朝文教之遠而秘院本儲殿閤選
國家兼出班制撫入筦銓樞則其所博考而詳畫者詎
止於周咨之錄外紀之編而已乎夫琉球自南宋迄明
立國顛末迥於古判隋元所圖雅可不論元兵威雄海
内外而獨詘五龍楊詳張浩師亦挫縮尤以滋經國者
之疑而不知晉宋隋元於林邑占城唐於百濟天竺元
於瓜哇明於錫蘭山蘇門答刺未嘗不就俘翦琉球山
恃姑米太平沙恃鐵板而老模之馘島槌之執未嘗不
載於書傳海外諸國所以奉琛恐後者正繇
國家威德震耀億萬里是故惕息而不敢肆則夫東沙
之馭舟那覇之演武不得以為微𤨏而莫之簡察也琉球
雅號守禮國事中朝尤謹然北通朝鮮南通暹羅前志畫
然可考而隋之辨彛邪久布甲明之敕諭於柴山詗實於
陳甲者不得以法司耳目暨迎伴諸職役絶口不道而輙
置之况舉國臣民多通文字如蔡瀚鄭迥皆能往來關說
披露情疑又不得以海㝢肅謐萬不至如明季世有懼洩
其謀而屬令無貢者而不圖所以訊覈之也當明之寖潰
嘗警奏北山外五百艘協取鷄籠今彭佳且為内地鷄籠
浪嶠紛綸禮樂羣不逞如林道乾劉香軰亦且銷聲匿影
胥化耕甿萬無萃嘯洲島之慮然自明武肅以降和蘭干
系臘市易舶貨充牣瀕海郡邑而攘據大崙萬老以為銛
鏢巨礟鰐豗鳥逝之叢窟又性懾疆獷易隸驅役則夫當
日之籌海氛所以北至閑山臨津西至八百古刺而
國家之所以東西洋胥不波者其淵謨勝算南運於青
州城而東及於西海南海路也鷄籠為琉球更船道夫
亦梯臺朗嘯慨然北望而誦王會職貢之篇乎琉球初
繇廣東東莞貢市舶隸廣州後移於福其出海之道繇
梅花復移五虎先生偕海公明歲秋冬蕆封典復繇鷄
籠小琉球以達虎門入
奏文石陛當驟膺制撫銓樞殿閤之擢而益畫海疆吾
知拂菻以西日本以東且胥海外而朝鮮琉球之矣
送張豈石知無錫縣序
世嘗說南楚士號為剽銳而春秋戰國時如鬭糓於菟
蒍艾獵公子貞屈建申包胥沈諸梁黃歇率毅忍堅重
耐劇事艾獵服鄭而南轅貞請城郢諸梁請無遣右領
左史伐陳卜令尹子月公孫朝而歇徙距秦兵百六十
里之陳以都壽春又置淮北十二郡大城吳都邑此豈
不返顧不旋眴攘臂袒體逞一決者哉自漢以降壽陳
宛别隸不具論今隸湖南北人士如胡廣之詳練故事
黃蓋之十艦著前中江舉帆蔣琬之出屯涪城而罷輕
舟緣沔以下襄陽潘濬之見樊伷從事武昌饌州人十
餘度自起比及日中而知五千兵足以擒之張興世之
艦徑泊錢溪立城砦以扼鵲尾上游徐度之壘冶城寺
以斷石頭兵張柬之之年七十餘而對賢良策第一周
行逢之知楊師璠而訖制張文表余玠之知冉璡冉璞
而城釣魚山徙合州趙范趙葵之守揚州議夾城包平
山瞰雷塘蘄復周世宗前古城制而李庭芝訖克成之
此其才胥不類而其不敢逞一决以訖蘄無僨者鈞也
明如夏湘隂楊石首暨劉伍李三司馬業以厚重著而
世尤偉江陵枋政勲今考其注措繇主兵部事員外郎
郎中而外任備兵道監軍繇備兵而任操撫督内而貳
樞筦轄戎政以至尚書不更他職則高文襄之前政也
薊鎮練兵繕墻無所課功厥功上上則戚武莊之紀效
也蒲州嘉魚暨鄭吳諸制撫率稟羈縻忠順指最西鶻
莽邏娑至令鎻南附化譯通手信中外臣僚訖不得逞
異日魏葉佐鬭之說而司計本兵如張譚諸公率假其
權殫其畫而莫之能少展轉縮匿也然則江陵蓋重臣
而非直才臣也泊夫夏首之有事已庚也則曰漸進轉
蹙而已常武之有事丁戊也則曰無浪戰而已於戲畸
用實雖虛事亦實畸用虛雖實事亦虛夫以中臺積重
之勢閱科特勅之威金幣累萬之揚聲鐵騎十萬之借
力而疊章鯾抗勤練車營若夫經事有時而變用變事
有時而秘用則又寧議牋牘而不議筅礟寧用瞽卜廐
隸之賤而不用要官華使揖讓朝著雍容節閫之班雖
國是舛迕之格例紏盭之羣議譁咻之而曾莫之少更
也然則是礭礭者不返顧不旋眴而返顧旋眴且不翅
數也故曰攘臂袒體之克逞也尠湘潭豈石張君嗜古
工古辭而精曉吏事比銓簡知無錫無錫故望邑而君
且不淹歲陟省臺綜綱要予謹以南楚士毅忍堅重雅
不沾沾事剽銳者獻諸座右
送張念耕知全州序
京口念耕張子銓注廣西知全州事蘄予一言予惟張
子世閥蓋今之東武城陽夏少治易通史傳雜家言工
制義而尤精詣於詩其高殆不後唐會昌大中諸傳藁
自比日揚㩁所謂餘事作詩人者兹不具論請即以京
口喻之夫京口為金陵門戶而永生洲又為京口門戶
洲在松寥圌山萬壽圍下南近孟瀆北近周家橋而東
望五狼地界潤常揚三郡為海門入江要道明神宗時
巡江御史朱吾弼又疏言永生洲西至京口八十餘里
京口西至金陵百八十餘里而金陵東南繇句曲雲陽
至洲亦裁百八十餘里道便而地要論者謂雅得經世
略今全為廣西門戶楚東安飛山舖零陵東木安道二
舖為全門戶而西北新寧登雲菴綰大雲楓門走集隘
儻亦類京口之永生洲乎夫吏治紏紛而蘄索其務便
而機要者且不翅走集隘道矣儻亦類京口之宜扼永
生全之宜扼登雲乎宋范文正公札韓魏公公與彦國
青春壯圖宜精意遠略張子尚其勤勖之全楚南名州
也文物甲於西粤張子儻索諸故家如湘山野錄諸書
攟摭鈎研彌弘長經世業聽覽以勤遠略且作詩之餘
事竢匝三年偕最書胥北乎并勖
贈通政陳君序
漢晉後重尚書選部黃散以下胥得銓注然繇北魏停
年格而選法一變至唐長名牓而法又一變至明孫富
平行掣籖法而法又一大變其克甄别臧否調劑愛憎
者惟選郎暨選曹諸司是藉而比繇雍正癸丑後予邑
通政陳君筦文選郎枋凡七年昔明少保陳公嘗以吏
部左侍郎代趙忠毅公署部事權璫遣南樂相屬用私
人且許擢總憲公屹不可會推喬洛陽馮咸寧注婺源
三公以上胥海内清望比再起而風節彌振當時胥尊
為四朝元老季子定生先生望冠士林至計部公又克
宣力曹司比至通政君而復綰選郎篆專司久任可謂
克世其官矣昔平湖五臺陸公筦銓選枋華亭相常熟
冢宰重倚之以此選法清平為二百七十年文選郎之
冠而五臺公亦訖正位冢宰金陵仲若程公趙忠毅公
知其賢調為屬更閱四司後先居選曹如顧端文王司
馬鄒兵侍不能越也而仲若公亦訖拜東閣大學士銓
司入閣繇此始陳君嘗班營田水利極言天津營田不
可成果驗其入選曹也朱文端公實薦之今鈞衡相公
嘗稱其才優幹濟廉慎無私雅不忝少保公後賢山西
巨商以厚貲營銓注不應既而託要人來屬婉辭謝之
堅不應繇此為鈞衡所賞則少保公之拒南樂相暨視
鹽河東劾税璫撓鹽政者可武也此改秩西臺仍知選
務嘗巡視中城力刻滿御史大學士都察院議削籍
旨下刑部嚴治則少保公之刻申趙黃三樞屬者可武
也復繇刑垣
特晉通政乾隆戊午御史言廣督浚利下
廷議君偕七人抗爭曰御史言是遂書兩議以上都人
號七賢則少保公之議御史杖指揮三上三却暨入臺
即劾山陰相而并劾晉江相行且武之而西臺東省暨
通進銀臺司掌故且胥入天官舊事也春秋傳曰公侯
之子孫必復其始少保公繇少卿晉大理卿又晉戶部
右侍郎改吏部左遂署部事比再起而晉南北左右都
御史加秩保傅君克益纘先緒行且武之而偕五臺陸
公之正位冢宰仲若程公之特拜東閣大學士以上武
南陽永寧南海靈寶并暨張淄川之繇西臺而為首輔
魏滑縣之繇給事而入輔胥傳臺省盛事也君性謙抑
嘗歎過時而學予曰君其勉建功業則少保公遺緒不
難復矣君深以為然君雅敦孝友承計部公堂塾訓惟
謹伯兄寧夏君寓秦問遺不淹洵雅嗜施告以緩急立
應蓋祗佩孝潔先生定生先生之遺風君世父檢討迦
陵先生駢體樂府高一世今諸孫且繇少保亳邨里第
徙家宋州依君贍昕夕而檢討可無舊家年少僧綽兒
郎之感此又君克施諸有政而銓格選牒之所以審中
正覈流品者也
同館春集序
甲辰春正月望後三日辛丑同館士雅集凡三十有五
人夫近世館職實始明永樂二年後惟天順八年試東
閣前乃列選其它或審年或限地或采譽望或覈試卷
至其奏進士名也或輟不選或間科一選或合三科同
選弘治後瓊臺荼林繼當國乃議每科一選著為令而
後又或輟不選或擇它京職令牧列選
皇朝文教覃洽才彦蔚興選額浸益歲辛丑自一甲三人
賜及第外列選多至六十有二人嗚呼可謂盛矣乃歲
未匝三期而太倉沈子會稽魯子吳縣鄒子以乞侍養
去鄞縣邵子仁和姚子東昌鄧子石屏何子以艱去麻
城萬予會稽司馬子泰和梁子去宦晉孝感屠子平越
王子去宦豫壽光董子同官崔子去宦蜀黃岡靖子臨
桂李子去宦滇蒼溪李子海鹽俞子去宦
畿輔華亭黃子以提舉閩學去安居王子孝感夏子以
主黔晉試去至大夏子長洲李子予邑吳子遂有子期
山陽之感而乞身而去長樂吳子最先泰州張子繼之
予亦獲附焉比者福清李子寧津趙子又旬日前去於
是六十有五人之旅
京輦者其數裁如右而如臯姜子行宦
畿輔金谿大馮子丹徒寧夏二楊子仁和王子長洲姜
子亦將嗣往直省又有析曹署而竢銓注者胥列席焉
嗚呼蓋聚散無常而榮名之不足把翫若此然則諸君
子之幸而獲集於獻歲也事雖微尚宜謹志之紀遇也
昔宋蘇文定公自知績溪縣未入三館拜司諫賦詩曰
仕宦不繇天禄閣坐曹終日漫皇皇歐陽文忠公亟賦
思穎詩而序内制集曰顧瞻玉堂如在天上予謂歐蘇
二公辭誠工矣而語道則未也今諸君子内分省院外
涖州邑殆可無文定坐曹之歎若予麋鹿性成久不誦
春明錄奚論鈴閣而柴車業駕旋策羸蹇而南矣惟願
諸君子䆳覈問學宏廓規模當作百代殊絕人物無廑
以瓊臺茶陵諸公禁扉前喆自畫其出而在外亦必躋
周文襄王端毅之所罔逮而風節偉特標映館閣尤當
謝學士之犀玉徹詞林之香茗則玉堂鑾坡暨選試序
差諸職志胥緘庋不展閱可也而况於聚散閃倏之迹
詎足累唏而長歎乎哉予輙序其概略以代畱别章并
書姓氏於左竢它日考焉
易學圖說會通序
南齊陸彦淵澄為國子博士嘗簡祭酒王仲寶儉曰易
自商瞿至田何其間五傳年未爲遠雖有異家之學同
以象數為宗數百年後乃有王弼王濟云弼所悟者多
何必能頓廢前儒晉太興四年太常荀崧請置周易鄭
玄注博士於時政繇王庾皆儁神清識能言玄遠而捨
輔嗣而用康成泰元立王肅易當以在玄弼之間元嘉
初玄弼兩立逮顔延之為祭酒黜鄭置王意在貴玄事
成敗儒謂宜兩立所以合無體之義又曰杜預注傳王
弼注易俱是晩出並貴後生杜之異古未如王之奪實
而儉亦答曰易體微遠實貫羣籍豈可專據小王便為
該備依舊存鄭高同來說唐貞觀纂注疏王氏說獨行
至宋初且三百年有竒而華山象數之學始復傳夫易
道樞鍵實在象數雖宋元儒者詮闡義理不必類輔嗣
之虛遠而象數要不可闕晉陵符蒼楊子默而著周易
圖說會通凡八卷而前儒之畫圖立說者寖以備矣丹
黃黑白展紙瞭然蓋有功於易學者也宋王稱傳李之
才曰易學惟邵雍得之初華山陳搏以數學授穆修修
授之才之才授雍以象學授种放放授許堅堅授范諤
昌是象學數學又析而為二也後之知數學者尠矣奚
有於象學乎哉夫宋儒治易胥本西安長民劉氏經解
諸書闡劉氏學者十之八而劉氏亦前本華山此予所
以緣楊子之畫圖以晩宋數學綜宋初象學而重太息
於長民氏之五十五圖也
吳氏宗譜序
繇漢宋衷世本而後譜學懋興而載四庫書目崇文總
目其尤盛者莫著於王僧孺十八州譜七百一十二卷
高士廉韋挺岑文本令狐德棻大唐氏族志一百卷柳
冲大唐姓族系錄二百卷至若膏腴世族家自編錄如
蘇氏謝氏東萊吕氏薛氏顔氏虞氏孫氏吳郡陸氏劉
氏徐氏周氏施氏馬氏竇氏鮮于氏胥傳譜而其尤盛
者莫著於石泉王氏之家牒十五卷家譜二十卷又王
氏著錄十卷趙郡東祖李氏之家譜二卷又李氏房從
譜一卷韋氏譜十卷又韋氏諸房略一卷裴氏家牒二
十卷滎陽鄭氏家譜一卷譜以訂史所謂一觀諸要也
譜學至宋而寖息類例尠要今世傳譜又多明人擬作
故莘縣王氏譜震川歸先生嘗疑其贋壽州吕氏譜雖
詳東萊先生世系而與周益公叙次殊多牴牾又胥不
載於史而其它載史者亦殊尠此宋人無譜學所以無
史學也明人益不講譜學海内世族系率多傳會紕淺
而衣冠甲族之極盛者如真定梁氏蒲州楊氏三原温
氏新城王氏商邱宋氏靈寶許氏巴縣劉氏黃岡王氏
吉水李氏南昌劉氏南海梁氏晉江王氏閩莆田二林
氏餘姚孫氏平湖陸氏以暨江南北之興化李氏太倉
瑯琊太原二王氏析支演譜胥與史錄相表裏至今猶
可考覈而予邑吳氏其最也吳氏自元至正間繇河南
行省徙予邑明洪武之十六年籍城左廂家於後畱村
三傳而析大房三房四房支四傳則自四房析後大房
大三房支五傳又自四房之仲析清華要輔花圍滄溪
浜支與大三房為四巨支蓋五傳至大宗伯文肅公學
憲頥山公世業彌顯其載於諸家文錄者宰執則靳文
僖石文隱楊文忠費文憲徐文貞高文端王文肅暨邑
徐文靖諸公卿貳侍從則林文安吳文定顧文僖邵文
莊喬莊簡徐司農劉文敏曾端肅許恭簡李京山鄧文
潔張文節吳坊學趙文介徐天遠鄒忠介馮具區高忠
憲曹真予劉修撰暨邑沈少司空萬文恭曹司空陳司
憲盧司馬諸公臺掖寺曹司府則王龍谿王仲山歐楨
伯王塘南王麟洲顧端文于樹峯姜養冲楊忠烈侯考
功林蔡二副郎錢京峴暨邑杭南儲邵憲副王通府史
太僕張儀曹湯掌道何總制諸公其文尤著者則荼陵
李文正吳王文恪南城羅文肅武進唐襄文太倉王司
寇其書畫尤著者則金陵徐子仁吳李范菴沈啟南文
徵仲周公瑕雲間張東海董宫保諸公胥袤篇駢章鑱
諸确石實與史錄譜牒相表裏以傳彛卣敦匜之法物
者也至若吳氏著作之盛如文肅公再請回鑾疏納言
公西臺諸疏考功兩階公鎮羣囂查冐濫疏黃門五山
公端士習疏光祿澈如公臺垣黨護大臣疏學副石渠
公中樞疏業以載諸史錄若其古文辭詩樂府垂簡册
而播筦弦者辨論則納言公遺王龍谿羅宗伯鄧文潔
鄒忠介論學書光禄公上申文定書古格清裁則文肅
公寗菴集學副公頥山集納言公荆南漫稿石渠公粲
花樓集新韻則石渠公諸種樂府應制則石渠公稿學
僉筠若公萬花樓稿暨他宿儒英游遺集遺稿又實與
傳習錄小心齋止水集暨懷麓崆峒弇山玉茗諸詞宗
集相表裏而永永傳之宗譜集譜海内英賢姓氏譜衣
冠譜者也吳氏譜自憲副頥山公始創之納言公復修
之其例綦詳後亟加編纂今知盧氏縣輯五君復酌於
計曹岕亭司訓寄廬茂才伊嵩三君而釐校而增益之
曰諸房世系譜曰人物曰名位曰詞翰曰營建而坊表
詞宇祠田塋墓祠規祭儀其例滋益詳乾隆四年彙板
蕆工凡為卷二十有四昔唐甲族胥撰譜而柳沖柳芳
韋述尤典以則故其書極盛而克傳宋人無名譜而三
山林氏譜獨傳抑以唐林寶譔元和姓纂而後裔克世
其學也然則盧氏君譔譜師宋何賈孔李韋柳林之精
要祛宋明之譌褊雖偕姓苑姓纂諸書胥傳焉可也
潘氏族譜序
古今甲族首瑯琊王陽夏謝然王氏二十一望謝止二
望而陳隋而後不復載於史者以唐平章石泉公之嘗
纂瑯琊譜也唐公卿大夫士蔑不有譜而韋氏柳氏尤
䆳譜學故其書獨傳宋西京吕氏平江范氏聯台襲衮
其文獻又遠被於明譜亦傳衍冠蓋族而考宋時譜之
獲書史策者則惟建安陳氏長樂林氏為覈確也潘氏
系周太師畢公以食采為姓漢魏後左丞武陵騎省太
常彪炳史策至宋大名元樞鄭武惠王平南漢南唐績
詳宋史世班戚勲七代孫古莊公始徙邑南彭莊為潘
氏始祖蓋宋浦城章氏弈世相門而克締嘉姻其書於
宋人稗編者較江南北淛東西諸家譜最為覈確至明
婺源金華新昌上海烏程胥號甲族而司農公偉望冠
南曹蓋實軼松陵良常淮陰而克等埓之爰迄
國朝司農公曾孫中丞公為名文解為名司衡為名侍
從遂以文淵東閣學士出撫湖湘清望大著而族從繇
彭莊析支胥彬彬多文學今海内潘氏之書譜望者未
有先焉者也昔通議公誨内教公中丞公稽古訂禮創
纂彭莊譜曰述譜例曰詳譜系曰考居官曰列惇行曰
記貞行曰採文章其譜系析支曰土干曰檀村曰宣巷
曰灣頭曰吳區司農公則吳區系也部居州次不譌銖
黍蓋實克武唐韋曲韋氏解梁柳氏學而中丞公又命
内教公子茂才君合諸望續編之凡若干卷以武路氏
衣冠譜而彭莊暨它郡邑望且實武瑯琊之蘭陵清河
崔氏之東武城吳區暨它郡邑標里黨望且實武華陰
楊氏之靖恭坊焉大文世附甥姻非敢曰序謹綜其實
以衷於史例覈確之義云爾
雙橋范氏宗譜序
春秋左氏傳曰晉主夏盟為范氏而范氏之譜系其克
始見於經也視它族尤確唐定官族而范望高平故宋
人書文正忠宣曰高平范公高平郡今兖州金鄉諸縣
是也文正公百世之師凡承學士胥宜頌肄之子參謀
右僕射忠宣右丞恭獻環帥胥號名臣而恭獻子徽猷
公孫承議公又三世至主奉公平江府牒主文正祠又
四世至望江公叔望當宋德祐元至元間擕文正公圖
像一玉玦一析産楮一缺鑑半繇吳徙邑之中巷壻於
余繇中巷徙西望圩又繇西望圩徙巷内雙橋遂為雙
橋始遷祖子四析東西南北分自東分徙滇而西分怡
溪公得良遂世為大宗子又一世至參議公豫餼於庠
以貢籍南曹仕至淛江參議惠政著聞望江公四世孫
昂偕宛庄蔣昂胥以貲雄號東西昂宅有雙橋所謂雙
橋范氏也橋析東西兩巷所謂巷内雙橋范氏也望江
公五世孫經以貢籍南曹仕至知滇趙州雲南縣復用
政蹟聞嘗著樂山文集逸居詩蓻林競尊之望江公五
世孫綺中明孝宗辛夘府尹試式而其它仕朱邸籍六
館列膠校者前後殆踵相望也壻少司空沈公子都事
公讓以彬雅著甥西山先生楊公湛露以節著而雙橋
之望於邑也滋益熾爰至
國朝英彦森起若虞庠觀水子文甲郡邑進士科芳洲
君銓注南曹行武參政右僕射右丞六館膠校籍殆難
遍以疏舉丁口日衍書板者多至千四百有奇而雙橋
之武高平吳以列譜望於汝南武陽華陽清江吳興黃
縣畱臺間也亦滋以益熾今展雙橋譜有圖有傳有小
傳其書坊里曰雙橋曰西望圩曰高庄曰巷内其書宗
祠曰高庄大宗祠曰巷内小宗祠其譜例曰明宗支曰
詳適庶曰定升降曰辨真偽曰譔先美曰嚴筆削曰别
醜類曰重婚姻曰正嗣續曰釐名號曰志始居譜義曰
覩親疏之義曰識長幼之序曰知適庶之分曰觀盛衰
之理而其裁譜式而俾不窮也曰圖列五世傳已自五
而逓六矣復提五世作祖因而重之曰列之以分而不
以房曰有圖斯即有傳復有有圖而或無傳更有有傳
而又無圖整以變嚴以恕重有符於顔氏家訓藍田鄉
約之旨而克為氏族譜衣冠譜以闡宋二賈李韋柳林
氏譜學而非宋元明諸譜傅會膚末之學所克逮也夫
漢魏訖唐譜列於史籍者不下數百家至宋而史所書
裁載五六家雖歐陽蘇氏亦未殫其奥窔而壽州吕氏
吳范氏至今譜獨傳蓋譜以人重壽州有成公吳有文
正公故其書久而克傳雙橋人士工文章喜談節義予
爰倣彦升任氏之武陽尚表歐陽蘇二文忠公之碑吳
文正公華陽蜀公近日華亭沈詹事之誌首輔甲族序
次宗譜彼孟博希文景仁暨榖梁註序宋天聖訖紹聖
奏劄明堂長嘯賦唐鑑石湖清江詩律袤延邑里錫弈
閎衍以彌振吳高平之譜望云爾若夫文正公蜀公胥
舉禮部第一而殿試則文正九十有六名蜀公七十有
六名此可補高平譜之缺且為濱震澤諸邨聚先聲而
雙橋科目仕宦業已爛如矣意於此晉繹之抑亦繇末
溯本之一助也
豐溪吕氏族譜序
吕氏出姜姓自火運裔孫為諸侯有地在漢弘農郡從
孫伯夷佐唐掌禮使徧掌四岳為諸侯伯唐虞有四伯
後又益為八伯是也故伯夷號太岳又佐禹治水有功
賜氏曰吕封吕侯吕者膂也謂能為股肱心膂也吕封
地唐蔡州新蔡是也而吕氏族肇此矣中更夏商世克
胙國周穆王時吕侯入為司寇佐王著吕刑載於尚書
宣王時改吕為甫大雅崧高之詩維申及甫是也疏釋
尚書者又曰太岳即霍岳之陽下有吕國址晉瑕吕飴
甥吕相唐易吕州為霍州是也而齊國封肇太師實太
岳後十九世孫康公遷海濱康公七世孫禮秦昭襄王
十九年繇齊適秦為柱國少宰北平侯二子伯昌仲景
仲景子青以楚令尹從漢高祖封陽信侯諡胡公唐隋
州刺史仁宗其裔也康公裔多散居韓魏齊魯後又徙
唐東平壽張故呂氏望東平魏有徐州刺史萬年亭侯
虔字子路孫行鈞後魏東平太守行鈞後居河東永樂
至肅公諲相唐肅宗而浙西節度使延之禮部侍郎渭
衡州刺史温世著清望衡州文尤高此實載於林氏柳
氏專門譜錄暨唐宰相世系表者也至秦之陽翟漢之
單父晉之略陽其胥準此也而梁之范縣又其附東平
者也河東吕氏唐季南遷宣歙節度八世孫文仲宋集
賢院學士御史中丞於時大江以南朝士為最貴尤工
書十一世孫從慶繇歙堨田徙宣旌德之豐溪號豐溪
釣叟工詩十五世孫延瀚又繇豐溪徙廟首延征徙瑶
臺而吕氏遂以豐溪望矣至安次之參政平章西京壽
州之平章平章軍國重事元樞右丞昇州之樞學浦城
之參政藍田暨東平之左僕射六安之少傅元平定之
右丞明之秀水高陵新昌寧陵新安遂寧其胥凖此也
而宋藍田之學博壽州之崇政殿說書直秘閣成公亦
類附焉此則人本乎祖義從乎同之指也豐溪吕氏譜
系滋繁始纂於宋淳熙一修於元至治再修於明永樂
三修於宣德四修於嘉靖之丙戌迄今二百一十年有
奇矣耆望舜予魯公仲會簡臣公祥翼南文聚吉祥聖
嗣印侯冠五涵谷本忠暨其嗜古工文者籍於吏部禮
部者胥議復修而又恐命名之久而易重出也譔續昭
穆序次詩正厥窽會而蘄序於予昔唐四庫書目有東
萊吕氏譜一卷故宋壽州右丞封東萊郡公成公亦以
世居萊州號東萊而唐肅公子季重任歙州刺史四世
孫伯禽任宣州司戶參軍唐人多以官為家然則吕氏
之繇河東而宣歙繇歙堨田而宣豐溪也故應參考成
公宗規滋詳其綜畫收族䘏匱之樞要於越婺二州以
兼覈崇安永康經世之宜者有綱而不墜有紀而不淆
而近世大司馬吕明德先生實為中州士範此胥譜錄
之所宜釐㩁也
豐溪吕氏續昭穆序次聯句序
渭玉發祥成偉烈賢能紹美錫遐昌居仁由義昭忠信
弈禩恢宏德澤長此豐溪吕氏續昭穆序次聯句也蓋
氏族世系首崇昭穆書穆考詩昭考禮宗廟之禮以序
昭穆昭與昭齒穆與穆齒周禮奠繫世序昭穆左氏傳
文之昭武之穆後世釐演譜學字以析之句以屬之俾
子姓不失其倫而經義皦如矣昔唐李該造地志圖而
吕衡州序之曰繁而不亂疎而不漏才識以潤之丹青
以炳之使嗜學之徒未披文而見義不由戶而觀奥斯
訓道之明也噫豈直地志哉凡世本譜牒之學實通諸
此焉唐賓客恒山郡公于邵譔河南于氏家譜後序曰
諸房昭穆既同尋而繹之可以明矣後能代習家法述
作相因從子及孫從孫及子孫孫子子興復宗祧豈惟
兩卷乎將十部而彌盛矣此今日豐溪吕氏昭穆滋以
舄弈而克纉臨沂陽夏清河范陽諸譜望之符契也蓋
二十八字即衡州之所謂會源流考同異務該暢從體
要者也故曰譜學也予以此簡俊友明曜玉賦元起旭
臨元次正也諸子而并質於豐溪耆望所以乙賓客之
閥而甲衡州之文也
存研樓文集卷十一
