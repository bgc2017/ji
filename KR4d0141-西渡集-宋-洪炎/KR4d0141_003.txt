西渡集補遺
宋洪炎撰
石湖院
古木參天水一溝潮来曲折可蔵舟招提密映晴嵐起
滄海潛通夜氣浮丹茘薦盤驚北客青蟳供饌識炎州
却疑江左知名士不作乘桴浩蕩遊
逍遥閣
傑閣龍樓倚翠微中秋午夜望清輝桂枝委地三千尺
柏影垂壇四十圍簫鼓或疑風雨下雲霞猶想錦帆飛
只今井臼依然在不見歸来丁令威
月夜登滕王閣
桃花亂打散花樓南浦西山送客愁為理伊州十二疊
緩歌聲裏看洪州
西江東畔見江樓江月江風萬斛愁試問海潮應念我
為將雙淚到南州
菊坡叢話洪玉父舍人有侍兒曰小九知書能為
洪檢閱洪甚愛之嘗月夜登滕王閣洪賦詩云云
後因兵亂失之洪悵恨不已又和前詩云云巳而
洪復尋得其人
再任秘書少監
再入蘭臺逢舊史重遊東觀閱新書家徒四壁今無屋
誰為君王奏子虚
西渡集補遺
