西渡集卷下
宋洪炎撰
遊麻姑山仙都觀
浥露出南郭遵塗盻西嶺幽尋不憚遠陟巘造殊境懸
瀑瀉天路高齋跨參井麻姑固神人上下凌倒景逸駕
不容追遺蹤摶塵影仙壇獨巋然蘚蝕此山頂古屋鳴
鵂鶹汙池浴蛙黽葛顔有異聞源委渺難省空餘豐碑
字歘若猊驥騁永言賞心遇所樂塵務屏濯纓欲自孔
斲鼻還思郢安得斯人徒置論挈裘領聖真豈遠而炯
炯金在鑛九淵孕明月七返閟神鼎至道如可求汲深
願修綆
静思院上元日二首
麻姑山接越王山憶昨下元今上元老去休驚長客寓
春来不擬問田園畏途豺虎中原近挟日風雲四海昏
夢繞瀟湘無落處憑誰楚些與招魂
欲趨嚴蹕萬重山且酌清尊慶改元穡事何時銷劍戟
賢書不用到丘園傷心華屋燈如晝觸眼荒塗犬吠昏
今日江東須管仲可憐窮寇尚遊魂
雲溪院
水竹依山住烟霞並舍分愁添中夜雨冷浸一溪雲滿
目干戈地關心鳥獸羣歸塗如可問猛犬莫狺狺
二月十二日偶成
金谿東行二十里高即登山下臨水亂山中斷水横流
水際招提對山起丹青像設半泥塗野僧一飯無鐘魚
散滎閒尋筍蕨芽密林時逢桃李花
信州逢寒食
客行寒食路春晚上饒城野寺鳥烏樂山蹊荆棘生人
隨乘雁集地隔一牛鳴俛首征途内官曺何日清
題盛彥光丘壑軒
盛子卜居南澗濱開軒自比葛天民一丘一壑有能事
三浴三薰無俗塵閒逐逸人同執射偶逢漁父亦垂綸
此軒成毁吾何預畫著巖間恐未真
代簡呈信州李使君
萬斛誰能破客愁一尊風味與誰謀中丞自許憐漁父
鬲上無端住督郵不使索郎頻有顧也知歡伯解消憂
蘇州刺史詩盈卷還憶山僧冷病否
曉發鵝湖
萬松參嶺路千畝勸春耕不復紅鵝下空餘碧澗横佛
扄穿縹緲仙馭鏁崢嶸道釋分殊境籃輿許我行
古田縣
句吳於越通舟車南走甌越城百餘鑿山架橋窮奥區
班春不行猶一墟此邦自與桃源並不能深蔵即人境
五百年間閱戰爭淳朴散盡狙詐生
次韻和古田縣丞方景南見惠詩
疎慵我似海鷗閒文彩君如霧豹斑不省流離思樂土
深知嚮往愧高山低飛乳燕聲相接小叩華鯨夢亦還
共看圍棋欲終日忘年初在立談間
遊石鼔山湧泉院
昔聞石鼔鳴今作石鼔遊擊拊久巳息甲兵殊未休精
廬莊嚴海百室雲霧浮維時當長夏蕭颯如涼秋高崖
不見日老木枝相樛靈泉發嵌竇下注千仞溝向来經
行人頗以名字留俯仰百年内磨鐫遍巖幽石橋可坐
卧清絶無等儔衆山合沓来響答相獻酬雖逢會心欣
未弭當世憂不知稽山上復有勝處不六飛尚東巡狐
兔穴中州戈鋋塞河洛冠盖集閩甌墮此吠雪國烈火
爛不收炎飈方焚輪赫曦欲停輈微生類焦榖兹焉得
依投一乘凌風翰濯纓天漢流
初食生荔枝
六月寓閩山初逢茘枝丹皺紅分顆顆凝白作團團品
目誠無限珍甘擬亦艱不勞走馬使安坐得加餐
獨擅東南美誰如十八娘笑顰俱有味朱粉不迷香璀
璨珠生掌清泠露入囊風流須第一飣座每難忘
秋日登萬歲山平遠臺次糜韻
山川信美自愁多嶺海途窮可若何倦客難尋越絶記
畸人但唱郢中歌天香不入伊蒲塞佛水猶開優鉢羅
還是浮雲韜白日鳳皇臺上一經過
戲次韻和了信上座
天公下觀戲魚龍分披敦物隳岱宗塵沙欲枯罔象眼
酒醴難澆磊塊胸會稽之南曰閩海東行萬里因雄風
二兒得邑古長樂意擬分治三山中門張羅雀即我室
弔影不識求羊蹤擔簦挟卷者誰氏捉筆言詩有此公
紛紛道旁皆杏李辛酸交攻無復理入林初聞薝蔔香
知味自覺醍醐美今時杜陵見老人它日湯休望吾子
我觀蓬莱纔一水桐柏羅浮相對起赤烏銜符得寳書
青鳥拂簷来報喜君能無事如懶殘吾兒倘不慙張底
次韻許子大李丞相宅牡丹芍藥詩
山丹麗質冠年華復有餘容殿百花看取三春如轉影
折来一笑是生涯綺羅不妬傾城色蜂蝶難窺上相家
京國十年昏病眼可憐風雨落朝霞
聞師川諫議至漳州作建除字詩十二韻迓之
建武下詔書海嶠識明主除吏得陽城所喜逸民舉滿
腹懷經綸筆間含露雨平生相期心中興爾乎取定交
自疇昔契闊及再暑執熱子南来五月憩漳浦破啼謀
一笑預置風月俎危言倘可陳正學當盡吐成虧在須
臾得失宜熟數收功謝王魏取道跡傅吕開兹衆正路
慰彼蒼生苦閉關拒他盜拂席招巢許
題團圞圖
一老滅塵慮七兒同静緣境超法界觀身作地行仙男
女非殊相丹青亦浪傳襄陽聚首話猶是在家禪
社日宇文德和送酒次糜韻
羈游苦少澤蔵山老境難希藥駐顔日日尋春穿窈窕
行行止渴潄潺湲忽逢歡伯来傾盖無數愁城盡斬關
多謝天公愛狂客九衢忙裏獨偷閒
次韻許子大王豐父圓明送春之什
鶗鴂能愁物外人芳菲聊借夢中身要知瓊刃非凡骨
信有金庭不盡春伯雅相將浮鴨綠素娥應共踏蟾銀
休驚麗句同仙授王許從来侍帝宸
福州程使君止戈堂二首
甌山閩海兩高深幕府同開閱古今堂號止戈賢守意
郡名長樂聖君心行看賣劍為農器即有飛鴞集泮林
比日東南是洙泗喜聞弦頌發清音
跳梁山谷有頑民電掃風除一聚塵排闥江山千里眼
滿庭桃李四時春定知當宁思龔遂正恐攀輿借寇恂
誰是諸侯老賓客酣歌應許杜陵人
座上呈師川有懷駒父
上坡諫議立清班入奉威顔咫尺天仲氏三山久憔悴
徵君五嶺亦迍邅欣逢白鶴歸華表更想黃能出羽淵
客舍一尊雙淚落相陪里社復何年
師川見和再用元韻
河洛中秋巳澟然甌閩八月尚炎天方懷許國忠言切
不計歸途道里邅子産未能忘季札太阿應必待龍淵
樹人樹木有明算誰謂百年同十年
鉛山縣石井院
兩年再踏鉛山路今日初嘗石井泉碧玉巖邊瀹湯餅
全勝五鼎擊肥鮮
初入浙中
松竹籠官道牛羊食野田岊山低送客蕩水遠含天乍
聽吳兒語初逢傖父船平生足未歴聊以慰華顛
我生豫章汭游宦在京華百粤非吾土三吳亦爾家客
星嚴瀨釣西子越溪紗一洗眵昏眼如乘上漢槎
山村柿栗熟客舍稻粱秋池足能言鴨蹊多喘月牛如
聞息戰鬭剰欲起歌謳鼔楫臨江誓誰為祖豫州
立秋日上饒郡偶成二首
承眀非厭直衰疾自投閒江漢蒸炊内盤盂嗒哈間層
冰萬里夢謁帝九重關願借摶風翼追游物外山
平生逃暑飲病著不濡脣熨齒甘瓜冷流匙香粒勻加
餐雖意决對案已眉顰却歎廉頗老猶為善飯人
盛彦光次韻見和復用前韻因以自歎
星織烏同織鶴閒鷗亦閒問君離俗久何事落人間末
伏秋無雨殘歊晝掩關寒泉聊洗耳清冷似吾山
涼飈將透齒烈火謝焦脣壁織梭梭應簷珠顆顆勻隠
憂成獨樂淺笑換深顰更上藐姑射問塗冰雪人
夢中作四言用前韻
事有怕愛語分忙閒左右前後外内中間青雲千里紫
氣浮關五星東井微臣北山
鶂鶂珍腿猩猩美脣醴齊調適勺藥和勻老商嘻笑西
施解顰倦龜若士翳桑餓人
再次四言韻
執虎入圈縶驥在閑志六合外身十畝間組繫單于泥
封函關樂我叢桂淮南小山
魯兄衛弟虞齒虢脣倚伏相因否泰惟勻履兹難虞慎
厥笑顰水清見石天定勝人
再次四言韻
入聖有域存誠以閑德不德上材不材間堂上不糞門
設常關鄙哉丘垤覆簣為山
編貝皓齒含朱絳脣甄陶圓熟琢削細勻不笑不言倚
席以顰商略有此為若而人
秋分日偶成
洪崖山下一臞儒碧玉巖邊抱病夫永日翛然無復事
僕欺憔悴鬼揶揄
曾仲共和予春日登滕閣詩盖舊詩也復次韻
西江東畔見江樓江月江風萬斛愁試問海潮應念我
為將雙淚到南州
蠟梅
見江樓下蠟梅花香撲金樽醉落霞獨倚東風如夢覺
一枝春色别人家
人日
開歲逢人日吾衰不夢周家書生遠恨客舍起離愁朔
雪驚南眼江梅笑隴頭誰能結綵勝一為散春愁
鐘乳
鐘乳宜為粉扶衰老所便緘蔵鵝管細冶鍊玉丸堅石
髓誠難值雲腴恐浪傳刀圭聊已疾未敢議真仙
葉少藴出示鄭先覺閱駿圖為作長歌
丹青得名曺將軍畫馬已来無復人諸生韓幹受肉法
絶足亦傳沙苑真儒林望郎李公麟曺韓復生能與隣
心胸可納天西極紈素頻空冀北羣鄭生晚識李侯比
自許筆端輕萬里山川初出大宛城翰墨猶沾渥洼水
汗血歕沙指顧間霧鬛風&KR1058;卷中起戲成十馬皆龍材
前有飛黃後山子葉公好尚有祖風苦愛真龍似畫龍
千金不惜市駿骨睥睨神物秋毫中英雄嘗聞妾換馬
意氣欲將詩換畫詩工畫妙兩崛奇谷量馬觀未論價
公詩自是生驊騮恨公不身親李侯向来曺韓空白頭
和曾仲共大風折木歌
疾風岌嶪土囊口陽崖中裂隂崖吼南山喬木大百圍
頃刻翦伐如斷臼脩枝偃蹇擲龍蛇直幹崩山塞巖岫
干雲蔽日掃地空掣電奔霆翻覆手山靈掩泣惋惜深
匠石含悲涕洟久折臂而公黥而王精金當鎔玉當剖
斷木刳為浮海航路指銀河上牛斗委餘猶得宫殿材
瑣細亦蒙梁棟取萬斛之舟可勿論大厦帡幪此焉有
狂飈卷空欲奚為夀被金石長不朽天生大才將有用
乖逢相因孰先後嗟爾乾楓與枯柳摧扤為薪尚誰咎
楚州阻水漲懷汪信民吕居仁二士四言
大江北理長淮西逝厥隩射陽城邑嶽峙鑿渠而漕首
淮江尾舳艫㞹峨連檣千里青雀翩翩彩虹嶷嶷梁跼
舟蹐限兹黃水昔我至止得二國士簞瓢相樂汪吕氏
子于今幾年乖隔生死梗泛萍飄乃復于此菱花淨吐
鷺羽徐起如欲我留盻睐以喜俯仰山川感念成毁一
瞬千古寓非予耻
奉送駒父師川二郎中赴召四言
火中暑退庚伏在婁赫熾方炎金石欲流之二大夫服
章紑紑文昌臺郎祇命是憂中江有舳中涂有輈風檣
雨轂長夏為秋白雲在天崒如巖丘倏忽西東不我告
謀翩翩者鵠俯矚魚游將逝將止矯影河洲嗟予去國
三葛于休止車生耳永謝鳴騶揮袂江干長嘯林幽
遷居
從官三十載故山凡幾歸昔歸尚有屋再歸已傾欹今
歸但喬木竹落荆薪扉上為鸛鳥都下為雞犬棲相彼
東西隅三畝以為基積塊與運甓實窪而培庳成兹道
傍舍空我橐中貲堂室取即安牖戶適所宜嘉樹三四
株當窗發華滋馨香入懷袖似與遷徙期我今六十老
豈不知前非骨相自不媚况復筋力微收此衰病身與
汝長相依松楸幸在望隣曲不見遺葛巾隨里社庶以
保期頤
次韻公實與用中夜話
賢哉鄭圃客去為五漿驚解榻棲雲表開窗納水聲忽
逢京國舊相對夜燈明歎息胡証老猶思摘鐵檠
玉女峯
玉女何時見兹峯獨挺羣古容餘佛座虚室但爐薰林
隠投壺電山蔵出岫雲自慚非屈宋欲賦不成文
西渡集卷下
