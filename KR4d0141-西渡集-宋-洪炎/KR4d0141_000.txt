西渡集别集類三(宋)
提要
(臣)等謹案西渡集宋洪炎撰炎字玉父南昌
人元祐末登進士官至著作郎祕書少監炎
與兄朋芻弟羽號四洪皆黃庭堅之甥受詩
法于庭堅羽入黨籍早卒其集在南宋時陳
振孫已云不傳故書錄解題惟載朋龜父集
一卷芻老圃集一卷炎西渡集一卷自明以
来龜父老圃二集並佚今乃從永樂大典復
裒輯成帙惟炎此集僅存而亦無刊本此本
為浙江鮑氏知不足齋所藏僅分上下二卷
與陳氏所載少異然老圃集陳氏亦稱一卷
而今掇拾殘䞉尚非一卷所能容則或書錄
解題傳寫之訛宋史因之均未可知也炎詩
酷似其舅今全集巋然獨完殊足寶貴卷末
所附朋詩九首芻詩二十四首記二篇不知
何人所輯觀其所引之書如宋元詩會辟彊
園宋文選皆康熙中人所集則亦近時人矣
二人集已别著錄此為複贅然芻文則老圃
集中所不收未可全從刪薙故仍舊本附錄
焉乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
