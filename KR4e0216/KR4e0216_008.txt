四溟集卷八
明謝榛撰
七言排律
寄李槐亭鴻臚卿
曾使琉球旌節還祇憑忠信渺茫間濤聲蕩舶無寧夢
寶氣淩空亦慘顔直向島夷通漢詔回看閩樹即燕山
不知幾犯蛟龍窟自喜仍隨鵷鷺班海外壯遊名獨著
朝中厚祿意常閒杞天無復勞憂思(杞縣人)官舍秋花醉
裏攀
秋夜張太史仁伯宅留别得情字
仙郎邂逅鳳凰城不奈悲秋客子行下榻一宵期盡醉
隔江三載媿知名當尊意氣還他日把劍風塵任此生
旅鬢於今空浩歎詞人自古更多情黃金臺迥山雲度
白玉堂高海月明世事年來愁轉劇同懷祇有漢張衡
寄懷王鑑川少司馬總制
賀蘭山下陣雲横豈學終軍漫請纓壯士氣豪憑虎略
材官謀定取龍城旌麾北轉無征戰節制西連有重輕
狐嶺摩空秋盡色兔河蕩月古來聲風吹凄斷胡笳曲
天與恩威漢塞兵百將傳中誰並駕兩朝功後自完名
鼎彛入勒當昭代韋布論交在雅情尚憶都門共杯酒
也曾義氣許狂生
寄懷顧桂巖唐蕙菴陳筆山蕭儀庭四郎中
自古悲歌聚散情索居那問著書成世多岐路心何向
日有琴樽氣自平鴻鴈夜寒投野渚芙蓉秋色照江城
飄蓬獨擬三臺賦振藻誰齊六代名戍卒戰來荒舊業
島夷亂後苦蒼生身居白下瞻依切莫道天涯遠聖明
雪夜過李于鱗宅適已醉卧因留宿作
雪天騎馬禁城隈官舍中宵為我開太白醉眠呼不起
惠連賦就却空來滿城朔氣侵人骨試問宫梅幾枝發
上苑寒生千樹雲西山暗落三更月起來風物重凄凄
門外日高鴉亂啼莫惜餘杯醉歸去天街不畏踏春泥
寄李吏部一元
停驂鄴下憶當時一夕論文識面遲别後春花誰共賦
望中秋鴈漫相思青山自合陶潛醉白首纔逢鮑叔知
騄駬故憐筋力遠鳳凰寧恃羽毛奇獨嗟歲月疎書札
偶向風塵倒接罹古劍通靈堪自佩明珠投暗豈無疑
天南舊侣同懷抱海内詞人各路岐莫道雲霞多變幻
建安風雅定吾師
送方子文下第歸臨清
少小同遊久别離相逢忽訝鬢成絲風塵握手非當日
物候驚心共此時東閣寧論招士處上林還擬看花期
青山晩照行堪遠黃鳥春聲聽不遲老去功名應自慰
古來詞賦重相知馬卿信有凌雲氣和氏無勞抱玉悲
會待神駒開道路且將靈劍混雄雌幾人失意曾相送
折盡都亭楊柳枝
送吳比部峻伯使豫章
詔下明光散玉珂西曹帝遣布陽和江天遥向豫章去
春草還從吳會過沙帶曉雲飛鴈鶩浪搖晴日見黿鼉
青蘋忽起騷人興明月常聞榜子歌彭蠡星光連劍動
匡廬秋色傍船多梅山縹緲空煙水徐孺招尋自薜蘿
四牡南行知不倦雙魚北寄定如何王程迢遞重回首
應憶春風别潞河
送馮駕部伯祥出守羊城
折柳踟蹰傍御堤長亭回首夕陽西獨看芳草初成賦
相聚浮萍又解攜出浦櫂聲空外杳隔林帆影雨中遲
三江路盡煙嵐迥百越城高牛女低日上火田鳴翡翠
風翻炎海躍鯨鯢尉佗舊俗還能化陶侃遺蹤可自題
共道掄才今代盛遥知為郡古人齊行春露冕青山下
父老爭迎五馬嘶
送朱太史象玄使襄府
舊識華亭陸士衡歲殘相别重含情離筵日落天邊樹
去路春浮雪外旌探勝西南增遠思采詩江漢得遺聲
梅花遲客開湘浦桐葉封王下楚城諸葛井空芳草合
羊公碑斷綠苔生青山弔古應長嘯北望風雲是帝京
孝德頌寄上李石麓閣老
白頭宰相受封年黃閣辭歸孝獨全東海靈椿元氣盛
上林仙桂露華偏村翁每遇攜松釀水鳥相迎出稻田
綠野開晴留返照蒼峯疊秀帶浮煙端居已倦中原路
定策能清北塞天好築層樓高貯勅九霄日月看雙懸
寄贈張元洲中丞
百粤全功秉鉞威九疑秋色望中微娥皇斑竹心仍苦
虞帝蒼梧世已非拔地丘陵新草莽隔江風土舊京畿
三山並出浮嵐氣二水分流蕩日輝憶昔楚狂知自在
即今吳調和應稀邇來章䟽殊多補臺下嚴趨幾豸衣
寄懷大司寇謝太東少冢宰林對山少司空汪遠
峯少司徒畢松坡少司寇王柱峯中丞張滸東
諸公
遥望金陵幾大臣聖朝先後各經綸江南地得依龍虎
海内天教網鳳麟雲白石頭朝寄意月明揚子夜馳神
老狂自信懷沖澹驛使相逢問隠淪樹色三山吳苑路
雨聲萬里漢家春羣公北向嗟疎懶肯學文園賣賦人
寄懷鄒太湖逸人
天涯含淚染征塵喪事連悲萬里身幾歲山居應惜老
三秋田稅更憂貧獨安蓬蓽懸遊子每見亭臺易主人
翠壁放歌林屋曉黃柑釀酒洞庭春花間杖屨閒無客
湖上風濤暗有神舊侣總非丘隴隔自看月影倒綸巾
淫雨至中秋不絶有感
苦雨生寒攬敝裘移書遮莫滴牀頭謝莊難賦今宵月
宋玉還悲故國秋零落不香丹桂老團圓無影素娥愁
積隂迥敝千峯色亂響高奔萬壑流袁渚那堪空繫舫
匡牀何必更登樓欲横鐵笛天壇上吹散重雲望九州
同程子仁守歲有感
歲盡邊庭鐵騎回孤城秉燭旅顔開亂離已過三關靜
生死相違幾處哀漸覺寒威今夜減可憐春色異鄉來
老年結伴青藜杖聖代逃名濁酒杯淮浦南通吳客櫂
漳河東繞魏王臺身緣留滯常同感書寄平安各自裁
憶昔京華更愁思笛聲吹落漢宫梅
李鴻臚仲白歸自成都賦此慰懷
每憐張儉一身多妻子相將奈爾何巫峽落帆燈外雨
岷江倚杖淚前波官微誰識寸心赤愁劇偏令雙鬢皤
賴有松篁同歲暮龍依冰雪待陽和夢馳鄉路書難達
酒盡郫筒市再過時序頻驚蜀風土雲霞常憶晉山河
索居自惜殘年病混俗寧為古調歌萬里全生還舊業
太行佳氣鬱嵳峩
四溟集卷八
