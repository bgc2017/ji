淮陽集
元張宏範撰
五言律
泛舟繼韻
風軟扁舟穩行依綠柳隄孤尊秋露滑短棹晩烟迷夜
靜月初上江空天更低飄飄信流去誤過子猷溪
雨霽登樓
樓外雨初霽乾坤望眼明岸高秋漲滿簾捲暮霞生燕
入泥香潤龍歸海氣清闌干殘照底一片古今情
月夜獨酌
白酒誰同飲青尊秪自開山風吹雨去海月上天來雅
興高千古狂歌復一杯何當呼李白同醉鳳凰臺
柳塘避暑
避暑溪塘上悠然世慮疎挂冠疑過鳥濯足礙行魚雨
過波紋細風來樹影虛消磨長日事棋罷數行書
蓮湖泛舟
載酒扁舟穩平湖綺繡鄉半竿殘月暮十里晩風香桂
楫分雲錦荷杯吸露漿浩歌明月底驚起宿鴛鴦
携妓泛舟遇雨
醉漾扁舟去歡生儘棹遲舞回風過處歌罷雨來時鳳
斝傳瓊液鸞刀膾玉絲池塘烟樹外一一畫中詩
夏日道中
六月長安道功名兩字催雲頭烘赤日馬首渗黃埃汗
額揮淫雨饑腸轉殷雷輸他河朔客冰酒瀉荷杯
遠烟
慘澹微風外氤氲老樹頭乍驚香霧薄遥認斷雲浮日
落山腰暮雨晴天際秋清明藏不得一片晉家羞
宿
馬疲盤道峻投宿入招提雨急山溪漲雲迷嶺樹低凉
風來殿角赤日下天西偃腹虛簾外林空鳥恣啼
枕上
客懷苦長夜欹枕冷掀髯半壁荒燈暗窮途老淚淹驚
烏疑月樹竊鼠怯風簾百慮秋中集無由到黑甜
五言絶句
醉中遣興(六首)
把酒莫辭頻呼童更疾温清明三月節庭院又黃昏
把酒莫辭霎休教尊酒空光陰不復得流水只流東
酒興唯詩賴詩懷實酒因高吟到佳處滿酌岸清巾
滿酌莫宜側高歌不論聲醉時狂起舞何必待鷄鳴
酒盡興不盡心竒詩亦竒更沽一斗酒須到百篇詩
飲酒莫妨事吟詩休費心酒從閒裏飲詩向興來吟
缾中桃竹
竹同君子操花勝麗人糚洞裏神仙客誰教嫁阮郎
花影
明月招春魄移痕上小窗暗香浮枕簟乘興滅銀釭
寄劉仲澤
已負中秋約休愆九日期東籬把菊坐共賦南山詩
述懷
太古一輪月浮雲幾度漫隂晴從萬態桂影自高寒
七言律詩
述懷
巳著戎衣十載過江南未了鬢先皤前生應欠路途債
今世故教離别多功業千年須好在榮華一笑待如何
幾時得遂歸歟志高詠淵明歲暮歌
赴大名路任
詔引春風下帝庭恩教遷鎮大名城天寒日短催行色
霧重霜濃接去程鵬翼垂天今日志馬頭灑淚故鄉情
深承父老殷勤送何日兒童竹馬迎
晩凉樓飲
携壺信步曳長笻來趁樓頭滿面風龍駕金烏啼海北
鯨吹璧月上天東愁空濁酒襟懷豁氣入新詩句法雄
此意誰人能會得古今好个謫仙翁
初夏
醉忩睡足碧紗凉簾卷薰風燕子忙滿地落花驚晩吹
一溪流水帶斜陽等閒歲月過難再牢落功名拙自傷
青鏡秪愁霜髩改光隂空老郭汾陽
新蟬
齊宫怨女夢初驚猶對薰風訴别情一自返魂遺舊殼
便將秋恨入新聲斷橋高柳天將暮落日空山雨乍晴
鐵石肝腸人聽得也應白髮為君生
雛燕
羽為香潤態含癡睡足雲兜力尚微喚母但能啾唧語
戀巢猶倦往來飛薰風庭院簾初捲落日池臺人乍歸
白鳳赤龍渾異事爭如隨分著烏衣
和鄭雲表初夏
一年好處豔陽天風絮苔紅意慘然寂寂妍春空造化
炎炎畏日乍威權香盈脾蜜蜂衙歇泥足梁巢燕寢便
旋坼酒香澆鬱氣園林青杏落詩箋
射柳
年少將軍耀武威人如輕燕馬如飛黃金箭落星三點
白玉弓開月一圍簫鼓聲中驚霹靂綺羅筵上動光輝
回頭笑煞無功子羞對薰風脱錦衣
打毬
錦繡衣分上下朋畫門雙柱聳亭亭半空綵仗翻殘月
一點緋毬迸落星翠柳小廳喧鼓吹玉鞭驕馬蹙雷霆
少年得意風流事可勝書生對夜螢
假山
性癖佳山未得親旋移遠石象天真峰巒草樹安排好
巖壑風烟領略新路轉柳遮青隠約雨餘苔漬碧嶙峋
儘教做盡千竒怪時下忩前愛主人
述懷
春風滿鬢綠鬅鬆落落胸懷氣吐虹節操自知堅雪竹
行藏未必屬秋蓬歌中牛角兩行淚舞徹鷄聲一劍雄
肯似少年場上客笙簫日醉軟香中
過雙墖
千丈黃塵倦客途林梢遥認兩浮圖數家荒店留行李
一帶遥山入酒壺勲業壯年勞夢寐等閒老境寄江湖
前途黯黯深滄海惆悵西樓日向晡
宿龍門
落日蒼崕列翠屏翠屏圍宿暮雲横溪聲清入詩人耳
山勢斜盤客子程青草路凉羸馬飽碧林月冷倦烏驚
明朝飛過龍門去直挽春風下赤城
遇雨未發
寒侵詩夢曉初回風雨長松撼半崕絶岫黑雲籠古殿
虛檐玉柱碎空階紗忩正熟佳人睡石磴應傷客子懷
鞍馬待晴行未得木魚聲裏過晨齋
述懷(三首)
飄零孤影寄天涯夢斷春風二鼓撾悶上心來須賴酒
愁驅睡去勝如茶龍潛北海收雷迹豹隠南山養霧花
天産我材應有意不成空使二毛華
梅時又過牡丹期晝掩重門坐似癡為擘愁眉須賴酒
欲言雅志豈無詩浮雲暖日隂晴裏殘夢春風富貴時
一片肝腸堅玉石肯隨風絮入狂吹
思量閒裏百優游只得尋常兩事憂中酒未醒過似病
搜詩不得勝如愁便教酒病憑詩解縱有詩愁着酒酧
此外誰無名利念紅塵千丈儘悠悠
襄陽答王仲思
晝夜干戈備不虞等閒詩酒興全疎承君西屬三詞至
愧我東回一字無麾下雄兵山有虎目中窮寇釜奔魚
秋風咫尺襄樊了好約扁舟泛五湖
初夏
好在薰風入舜絃楊花飛去了三眠迎眸新綠初長日
回首殘紅又隔年香滿蜜脾蜂翅懶泥乾畫棟燕巢全
多情無奈春歸去賴是園林煮酒天
梅雨
犀浦光風四月新一天細雨弄寒温絲絲檐外難成滴
湛湛江心不見痕煮酒園林妨飲興暮雲樓閣入吟魂
儘教燕子銜春去半濕紗忩睡正昏
春隂
輕雲薄薄鎻峰巒微暗書忩覺嫩寒寂寞梨花渾欲濕
顛狂柳絮尚猶乾爭泥燕子情應喜抱蘂遊蜂意欲闌
說與密雲休吝雨一犁早足老農歡
風柳
澹澹池塘近楚宫綠腰裊娜學盤中亂摇荒草飛輕白
細搭朱闌拂落紅枝上嬌鶯啼恰恰樹邊舞蝶意悤悤
東君應着吹噓力要把春愁一埽空
題保定抱陽山寺
山僧掣脱利名韁特去幽巖搆一堂兀坐忘機禪榻靜
高吟縱意竹忩凉奔馳世外心千里參透人間夢一場
終日杜門稀萬事此中滋味少人嘗
題池州九華山(二首)
萍浦波平兩岸風羣山爭妬九華雄城頭秋日掀髯裏
檻外詩成極目中霞日晩時山更翠江鷗潛處蓼偏紅
樓間多少前賢句惆悵烟嵐自古同
客逢佳節若為酬地主相邀上北樓滿目竒觀風日晩
一襟清興不勝秋笑傾琥珀歡無極醉指芙蓉看未休
莫怪羣山竟遮映數峰高處愈風流
南征(二首)
百戰歸來氣未鬆紫泥又起作元戎樓船萬艓三山外
塞馬千羣百粤中舉目山川渾各異傷心風景不相同
明年事了朝天去銅柱東邊第一功
離多會少古皆然惟我平生苦太偏已是十年驅戰馬
又還萬里駕征船相思回首南天角獨許傾心北闕邊
寄語古人知道否戮鯨沈海在來年
送張孝先
乘驛歸來氣未停江頭還又送君行少年鞍馬崢嶸路
暮歲笙歌富貴程半紙荒詩千里贐一杯别酒十分情
故鄉為向諸公道功業悠悠白髮生
讀韓信傳
一怒燕齊楚趙收將軍今古果誰儔後來肯為陳豨計
先日何辭蒯徹謀自是多年慚噲等何能輕舉學留侯
可憐一片肝腸鐵却使終遺萬古羞
共賦行田
不屑人間事業忙日迷歌舞少年場樓臺夜月延佳客
花竹春風擁謝娘笑倩釵金挑燭影醉嫌杯玉擘橙香
誰知原上農家子鞭裊殘星曉露凉
春雪
餘寒料峭黃昏暮驚見東風吹柳絮杜陵野老獨歸來
却入灞陵橋上路黃鶯愁立花深處恨濕金衣寒兩羽
園林渾似晩春時一片瓊花飛玉樹
寄樞密院郭良弼
三百年基數戰休君臣束手願歸囚上天有命聖皇福
下國無謀賢相籌笑我青蠅隨驥尾看人滄海據鼇頭
此行幸見太平了收拾琴書覓舊遊
七言絶句
槐井
翠浮石甃雨苔青影落寒泉墮月明酒醒渴懷無處着
綠陰風送轆轤聲
即席贈别
離筵不必奏笙簧說劍論詩醉一場别後有期期不定
水萍風絮雨茫茫
遊春
閒逐東風信馬啼一鞭詩思曲江隄行行貪詠梨花雪
却被桃花約帽低
讀李廣傳
弧矢威盈塞北屯漢家飛將氣如神伹教千古英名在
不得封侯也快人
老子送西遊圖
玄教淵源自廣成五千文字總忘情先生本是無為者
何苦青牛萬里行
醉中(二首)
玉液流春暢白鷗醉時不覺有離愁軒昂兩袖乾坤窄
疑是隂陽之外遊
金杯㶑灔漲蒲萄玉頰潮紅意氣豪一撮乾坤是何物
古今只解戲兒曹
墨竹
麝墨雲香小木叢淡烟横月翠玲瓏小屏春鎻綠忩夢
也勝江湖烟雨中
射虎
黑風高騎卷空山怒吼巖林出錦斑得意將軍飛鐵鏃
忽驚一點草梢殷
出獵
臂鷹攜犬袴腰弓四野長圍馬疾風恨煞棘林狐兔走
肯教容易出圍中
新燕
海棠開後月黃昏王謝樓臺寂寂春柳外東風花外雨
香泥高壘畫堂深
燕語
入戶穿簾語畫梁幾驚春睡惱人腸爭如憑此呢喃舌
說與東君莫去忙
青杏
落盡殘紅綠滿枝青青如豆釀酸時佳人摘得新嘗怯
一點春愁鎻畫眉
柳絮
東風殢煞柳梢頭吹去香綿得自由不到池塘成翠靨
顛狂飛入酒家樓
柳綿
暗織千絲了不忙不須蠶繭不須桑請君試看春風外
楊柳枝頭噴雪香
詩魂
渺渺幽懷與月高花前醉裏興增豪也曾天外搜佳句
又逐東風到酒槽
聞角
戍樓一曲老龍嘶霜滿秋空月影西客裏夢回聽不得
殘燈明滅伴人啼
寒食後
家家鑽火露新烟花褪殘紅柳吐綿底是遊人腸斷處
杏桃影裏拆鞦韆
自遣
獨對西風酒一尊可憐庭院正黃昏何當釣出滄浪月
豁我詩魂伴醉魂
碧桃花
應是玄都觀裏仙為嫌白淡厭紅蔫故栽一種新顔色
疑是飛仙墜翠鈿
燭淚
惜别終宵話不休煌煌燈燭照離愁蠟花本是無情物
特向人前也淚流
未開牡丹
包藏國色與天香儘使游蜂自在狂直待百花零落後
旋誇魏紫共姚黃
紅梨花
嫣然帶雨濕胭脂却似去年霜葉時說與謫仙渾不識
向人誰詠雪香詩
梅雨
輕雲薄薄暗江干幾陣紗忩送嫩寒濃醉呼童新摘得
未黃梅子已微酸
送春
東君回馭欲何之把酒江頭話别離流水泛紅留不住
儘教沈醉不須思
垂絲海棠
環兒宴罷沈香下困竒東風綠樹陰可是醉頭扶不起
低垂芳臉謾沈吟
拆鞦韆
畫柱青苔卧寂寥綵繩無計戀春嬌可憐明月梨花院
閒煞春風第一宵
花落
流水無情來洞口狂風何意戀枝頭惜花人在東風外
更比鶯兒燕子愁
紅葉
怪來清曉霜如雪一夜千林染猩血豪氣如虹酒似川
直教醉臉紅如葉
晩歸
笑談尊俎興何窮鯨吸琉璃琥珀濃沈醉戟門歸去晩
月明街靜一聲鐘
壓沙懷古(二首)
秦宫漢苑為功名梵寺何由也廢興試問雪香庭上月
向人脉脉不能譍
桃花慣聽玄都觀萬樹梨花是壓沙一夕春風俱埽地
雪香庭下盡桑麻
春寒
去歲清明花簇檐今年寒食尚凝嚴往來忙煞蜂兒翅
偷採崕花釀蜜甜
晩凉
綠陰庭院半昏黃月窟風來桂子香好挈一壺呼李白
扁舟歸去醉滄浪
榴花
猩血誰教染絳囊綠雲堆裏潤生香遊蜂錯認枝頭火
忙駕薰風過短牆
效吕洞賓步虛詞(三首)
紫微朝罷下天關穏跨青鸞落世間兩袖春風何處去
洞庭東畔有三山
踏遍塵寰天外天興亡萬劫入幽玄儘教鷄曉鐘催夜
一點虛名日月先
俯視王侯一介輕愚聾人世可憐生隂陽縱有難拘束
惟恨人間落姓名
晩蟬
三生齊女舊精魂哭斷殘陽雨後村千古閨愁無處著
斷腸聲裏又黃昏
落霞
夕陽紅影襯雲衣一段龍文錦不機詩在滕王高閣下
半天孤鶩與齊飛
驟雨(二首)
滄海龍飛霹靂驚雲間電影萬蛇明六丁怒挽天河水
特為人間洗甲兵
風擁黃雲龍駕海雷驅紫電雨翻盆長虹千丈忽截斷
一片風波起市門
雪谷早行圖(二首)
短衣匹馬五更寒老雪荒山去路難為問此行成底事
要携春色下長安
馬駞殘夢過前溪雲鎻空山雪四垂勲業本從辛苦得
可憐歌酒富家兒
問梅
東風桃李競春光何苦前村雪裏芳孤潔不教塵眼涴
野橋斜月自昏黃
憶梅
記得年時雪後村月明詩酒共黃昏自從别後無消息
一片相思入夢魂
春信
庾嶺梅花噴雪香灞橋烟柳弄鵝黃故鄉望斷無消息
獨倚東風雁數行
讀書燈
半忩寒雨夜深深燒斷蘭膏一寸金莫笑十年塵壁上
也曾明破聖賢心
跋張伯寧義士圖
刺襄豫讓不日死立武程嬰冠青史燕山義士張伯寧
千古英名高二子
述懷
氣吐長虹志未攄劍華生澁土模糊收藏好在甘無用
夜半荒鷄待一呼
泛舟
半岸澄波雨後平一篙軟綠信流行滿船明月雙瓶酒
歌入荷花深處横
水鷗
萬里長江兩白鷗溶溶洩洩恣沈浮一般都在春風裏
反不如他得自由
落花
莫為春歸怨子規百花開盡是飛時算來只是東君罪
不合當時着力吹
題採蓮圖
小娃採得白蓮還此個工夫有底難多少桑間辛苦婦
誰人移向畫圖看
投宿
荒村投宿馬悤悤暫歇離鞍古院中酒盡一杯春日暮
吟鞭輕裊興無窮
題曹娥廟
一夕為親猶盡孝若為男子事君何江淮多少英雄將
厚禄肥家學倒戈
霜月早行
霜滿溪橋月滿山哦詩驢背怯清寒那知年少青樓客
醉擁芙蓉夢木蘭
壓沙懷古
巳聞春日雪生香更着秋來葉醉霜到此春秋無一物
不堪回首弔興亡
過江
磨劍劍石石痕裂飲馬長江江水竭我軍百萬戰袍紅
盡是江南兒女血
春月
分破黃昏綠柳烟娟娟落影卧鞦韆休誇八月中秋夜
桃杏香中更苦憐
柳眉(二首)
似歛還舒嫩覺羞隋隄如為古今憂翠尖管取傳春意
莫向長亭管别愁
睡起紗忩對曉奩暫時初識遠山尖多情笑煞張京兆
應恐香螺涴玉纖
海棠
風卷晴霞空樹頭東皇西去太真愁可憐零落胭脂色
綠葉爭如枝上稠
白蓮
灑淚湘妃不喜粧和烟迷月漲秋塘翠盤影裏呈妍白
恨煞詩人玉有香
佳人晝寢圖
午枕風微霧縠凉日長睡損玉霓裳此生幸免春蠶苦
何事無心到繡牀
守一卷頭
世事翻騰儘萬般一心長擬泰山安酒壺書卷林泉意
更要詩人仔細看
淮陽集
