淮陽集詩餘
樂府
木蘭花慢(題亳州武津關)
憶譙都風物飛一夢過千年羨百里溪程兩行隄柳數
萬人烟傷心舊家遺迹謾斜陽柳水接長天冷落故祠
香火白雲淚眼澘然行蔵好向故人傳椽筆舞蠻箋
總糾糾貔貅秋風江上高卧南邊功名笑談尊俎問錦
江何必上樓船他日武津關下春風驕馬金鞭
又(征南三首)
混魚龍人海快一夕起鵾鵬駕萬里長風高掀北海直
入南溟生平許身報國等人間生死一毫輕落日旌旗
萬馬秋風鼓角連營炎方灰冷已如冰餘燼淡孤星
愛銅柱新功玉關奇節特請高纓胸中泠然冰雪任蠻
烟瘴霧不須驚整頓乾坤事了歸來虎拜龍庭
又
功名歸墮甑便拂袖不須驚且書劍蹉跎林泉笑傲詩
酒飄零人間事良可笑似長空雲影弄隂晴莫泣窮途
老淚休憐兒女新亭浩歌一曲飯牛聲天際暮烟冥
正百二河山一時冠帶老却昇平英雄亦應無用擬風
塵萬里奮鵬程誰憶青春富貴為憐四海蒼生
又
乾坤秋更老聽鼓角壯邊聲縱馬蹙重山舟横滄海戮
虎誅鯨笑入蠻烟瘴霧看旌麾一舉要澄清仰報九重
聖德俯憐四海蒼生一尊别後短長亭寒日促行程
甚翠袖停杯紅裙住舞有雨君聽鵬翼豈徒高舉卷天
南地北日昇平記取歸來時候海棠風裏相迎
滿江紅(襄陽寄順天友人)
奔驛南來擁貔貅且趨江右良自愧劣才微渺聖恩洪
厚萬里長江今我有百年堅壁非他守看虎牙飛上萬
山頭誅羣醜風雨夢鄉關友南北事君知否寄一緘
梅信小春時候夜靜戟門嚴鼓角月明蓮幕閒詩酒怕
故人相憶問歸期平蠻後
臨江山
千古武陵溪上路桃花流水潺潺可憐仙侣剰濃歡黃
鸝驚夢破青鳥喚春還回首舊遊渾不見蒼烟一片
荒山玉人何處倚闌干紫簫明月底翠袖暮雲寒
又
愛煞林泉風物好羨他歸去來兮世緣相挽又還思功
名當壯歲疎嬾記當時肝膽自知塵輩異鳳池麟閣
須期風雲滿目任時宜東山高卧處絲竹醉吳姬
點綘唇(詠海棠)
醉臉勻紅向人無語誇顔色一枝春雪猶染嵬坡血
庭院黃昏燕子來時節芳心折露垂香頰羞對開元月
又
庭院黃昏子規啼破開元夢晩風吹動似舞霓裳弄
有色無香好著詩人諷和誰共月廊烟重燒徹蘭膏鳳
又
星斗文章詞源落落傾胸臆十年南北幾度空相憶
把酒留君後會知何夕愁如織一鞭行色春雪梅花驛
又
春日前村一枝香徹江頭路月明風度清煞西湖句
昨夜幽歡夢裏誰呼去愁如許覺來無語青鳥啼芳樹
又
獨上高樓恨隨長草連天去亂山無數隔斷巫陽路
信斷梅花惆悵人何處愁無語野鴉烟樹一點斜陽暮
南鄉子
深院日初長萬卷詩書一炷香竹掩茅齋人不到清凉
茶罷西軒讀老莊世事莫論量今古都輸夢一場笑
煞利名途上客乾忙千丈紅塵兩髩霜
又(送劉仲澤夀)
天地萃英靈秀出人龍問世生不只文章為第一崢嶸
氣吐虹霓萬丈横白褐黑頭卿埋滅黃塵氣未平昨
夜長庚高似月分明光照乾坤徹五更
又(贈歌妓)
淺淡漢宫糚扇底春風玉有香特地向人歌一曲非常
縱使無情也斷腸寶髻繡霓裳雲雨巫山窈窕娘好
著千金携得去何妨絲竹東山醉玉觴
又(送友人劉仲澤北歸)
烟草入重城馬首關山接去程幾度留君留不住傷情
一片秋蟬雨後聲無語淚縱横别酒和愁且強傾後
會有期須記取叮嚀莫負中秋夜月明
又(寄劉仲澤)
音信怪來稀世態時情固自宜莫比紅塵兒女輩須知
義士交情死不移應是占花期簫鼓東城醉玉姬誰
念書生寒屋底傷悲忍淚窗前聽子規
太常引
晚凉庭院鎖黃昏鼓角靜譙門酒興戀詩魂清遶斷梅
梢月㾗胸中豪氣壺中春色醉眼小乾坤今古不須
論且更盡花前幾尊
浣溪沙
山掩人家水繞坡野狼巖鳥太平歌黃雞白酒興偏多
幸自琴書消日月儘教名利走風波釣臺麟閣竟如
何
其二
一片西山畫不成無人來此結茅亭野猿山鳥樂昇平
名利著人濃似酒肝腸熟醉不能醒黃塵奔走過浮
生
其三
新卜西山崦下莊疎籬編竹草苫堂門前流水柳成行
滿目烟嵐詩酒地十年鞍馬是非場虚名半紙幾多
忙
青玉案(寄劉仲澤)
西風天際征鴻去問曾過燕山路葉落虚亭空綠樹一
川秋意滿懷愁緒樓外蕭蕭雨天涯望斷行雲暮好
著蠻箋寄情句底是相思斷腸處吟風賦月論文說劍
無個知音侣
清平樂(四首)
關河南北有雁無消息落日樓頭人正憶啼烏一聲山
碧鶯鶯燕燕争春紅塵馬足車輪惟有新豐豪客東
風老淚霑巾
高眠忩北偃卧喧雷息依約關山歸路憶夢繞池塘春
碧功名負我青春悤悤日月奔輪且把琴書歸去山
林道髮儒巾
天南地北何日兵塵息四海昇平歸老憶鳳遠岐山空
碧衣冠滚滚爭春誰能卧轍攀輪一劍風雲未遂幾
回怒髮衝巾
窮冬冷落客思添蕭索濁酒沽來須強酌要把閒愁推
却時間榮辱何驚胸中氣象休更且匣風雲長劍天
容兩髩青青
青春來
金裝寶劍蔵龍口玉帶紅絨挂虎頭旌旗影裏驟驊騮
得志秋喧滿鳳凰樓
殿前歡(襄陽戰)
鬼門關朝中宰相五更寒錦衣繡襖兵十萬拔劍搖環
定輸嬴此陣間無辭憚捨性命爭功汗將軍戰敵宰相
清閒
鷓鴣天(圍襄陽)
鐵甲珊珊渡漢江南蠻猶自不歸降東西勢列千層厚
南北軍屯百萬長弓扣月劍磨霜征鞍遥日下襄陽
玉門今日功勞了好去臨江醉一場
天淨紗(梅梢月)
黃昏低映梅枝照人兩處相思那的是愁腸斷時彎彎
何似渾如弓樣眉兒
又
西風落葉長安夕陽老雁關山今古别離最難故人何
處玉簫明月空閒
淮陽集詩餘
