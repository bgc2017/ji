淮陽集别集類四(元)
提要
(臣)等謹案淮陽集一卷附錄詩餘一卷元張
宏範撰宏範字仲疇易州定興人汝南忠武
王柔之第九子也官至鎮國上將軍蒙古漢
軍都元帥將兵入閩廣滅宋於厓山師還而
卒累贈太師淮陽王諡憲武事蹟具元史本
傳其遺詩一百二十篇詞三十餘篇燕山王
氏嘗刻之敬義堂故宋禮部侍郎廬陵鄧光
薦為之序光薦即宏範南征時被獲不屈因
命其子珪事以為師者也後其曾孫監察御
史旭重刊明正德中公安知縣周鉞又重刊
之此本即從鉞刻傳錄蓋猶舊帙宏範嘗從
事於郝經頗留心儒術其詩皆五七言近體
雖沿南宋末派然大抵爽朗可誦如中酒未
醒過似病搜詩不得勝如愁置之江湖集中
不辨也亦無愧曹景宗之賦競病矣乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
淮陽集原序
曩者天兵克季宋於崖山時則淮陽獻武王實以元帥
統師爰振其武用熸趙燼勲勞之大載在史冊藏之金
匱天下後世知其功高乃若詞章之盛人或不能盡知
也王之里人金臺王氏嘗以王之詩歌樂府刻於其家
敬義堂雖特其僅存之稿然於是足以知王之詞章為
優為耳蓋王以事業之餘適其性情而聊以見之吟詠
往往託物感興為多而在於射獵擊毬之事者無幾况
夫雅韻清辭雍容諧協固非服介胄者之所能及至其
讀韓信李廣傳諸作英氣偉論卓犖發揚又豈拘拘律
度之士所能道哉惟王世在名門天資超邁幼嘗學於
郝公伯常而友鄧公光薦恒與鉅儒學士大夫交故屬
意文字為甚王之子恒陽忠獻王歴事累朝弼成文治
為世文臣平生立朝大節若漢之丙魏唐之房杜皆王
所素教焉今其曾孫旭為江南諸道行御史臺監察御
史訪求先世遺文得敬義堂所刻顧其集猶王之舊謚
武烈題其首欲重梓之從宣因僭為之叙以著王之好
儒尚文辭章祇其餘事且使天下後世之人知王之世
家不獨高於武功也至正十年庚寅九月吉日中憲大
夫江南諸道行御史臺治書侍御史許從宣謹叙
故都元帥贈平章謚武烈張公諱宏範字仲疇河内人
蔡國武康公第九子也天分英特少從郝經學士雖觀
書大略率意吐辭往往踔厲竒偉據鞍縱横横槊釃酒
叱咤風生豪快天縱其詩類楚漢間烈士語余嘗謂氣
文章之主詩筆特功名餘豪曹氏父子氣雄建安劉越
石悲憤之作猶度越晉人遠甚斛律金勅勒六朝文士
所無唐劉幽求嚴武張建封輩一聯半句音節豪宕自
别是固難以常人撿押翰墨逕畦論也中原文獻荒蕪
士少有得輒自有餘惟武烈公所作未嘗屬稿篇什隨
手散落後親友網羅遺失得其僅有者為詩詞若干將
傳於後屬余序惟立功立言自古難並勲業蓋世往往
掩其他長矧公文章赫赫照映非出偏長以與文士角
逐者然英英在紙略見其人决非營度出吻筆下輒止
者所能學亦非凌烟閣上進賢冠大羽箭所能盡存之
穹壤要是古今一竒廬陵鄧光薦序
