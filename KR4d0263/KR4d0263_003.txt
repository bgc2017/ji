芸庵類藁卷三宋李洪撰
七言律詩
簡崇德葛令
十載交期晚益親絃歌尤喜政聲新倦游偶是臨卭客
索價慙非少室人旅舍誰驚五漿饋官梅初見一枝春
挂帆明日歸苕霅從此詩筒莫厭頻
殘臘喜雪
散亂明璣濺竹窗不聞簷霤響錚摐剪成閬苑瑶英六
絶勝連城白璧雙獨覺瓔鬘彌寳所豈無蓑笠釣寒江
饑腸雷吼呵吟筆睥睨詩壇未竪降
立春前一日再雪因用韻
重雪催詩夜映窗杉枯竹折恣撑摐交飛梅徑妝纔半
舞對鸞臺影自雙面壁誰參少陵室羊裘試問富春江
豐穰可卜邜年瑞展拓邊城築受降
除日立春雪
獻日春回一日先勾芒清曉試花權要看臘雪連春雪
獨占新年與舊年梅綻香唇纔半樹柳蘇睡眼待三眠
東皇次第開桃李誰顧寒松澗雪邊
春雪呈通判叔
無奈春來節物催東君更遣玉花開寒輕纔濕新池草
勢密重飄靜院梅麥隴潤滋豐餅餌秫田膏澤足醪醅
疲民盡說豐年瑞獨恨千山阻鴈回
雪
朔風動地似奔雷瑞雪飛飛徧九垓玉局盡疑從地湧
銀臺空訝倚天開西經佛國千峯外北過天山萬里來
誇賦兔園非我事直湏興盡棹船回
六幕同雲歲又殘忽驚臘雪滿羣山誰知曳履塗中去
端有披蓑江上還三白吉祥千里内六花飛舞兩楹間
詩成自怪無竒語欲壓劉义思覺慳
仲躬示侍郎丈筩字韻詠雪次韻
溪汀渺渺躍鳬翁織浪雕雲訝許同散漫六霙疑剪水
連娟萬舞趁回風瞻山遐想崑邱勝宴坐方觀色界空
繡斧謝庭聯内集刑清寧用缿為筩
次韻寺丞叔都城喜雪
東郊初未布陽和湖上祥霙點渌波重璧臺遥黃竹作
孤山園近落梅多表儀共仰豐年玉賦詠宜陪𢋫載歌
誰憶漁舟向西塞千山徑絶獨披蓑
雪中偶成呈周明遠
巽二初分北帝權忽飄瑞葉表豐年隨車逐馬難為比
入隙開簾絶可憐凍鎻官梅枝嫋娜寒欺塞鴈影聯翩
袁安門閉惟高卧遥憶溪頭訪戴船
次韻仲信雪中見簡
夜窗初映月如霜凌曉瑶霙勢渺茫清室乍欣文解祟
淺斟應愜醉為鄕幽蘭儷曲三豪集黃竹興謠八駿驤
聞道子猷思泛剡兩溪絶境較優長
簡章叔縝
海昌一别十三秋僚舊相逢雪滿頭公負才能猶掌庾
我須疎散尚監州樽前強健應湏喜身外無名勿用憂
昔日長官今繡斧吹嘘應念蒯為緱
題雪峯
象骨峯前古道場簡菴再到愈芬芳地平雙徑崇宫殿
名壓三山有雪霜栗棘金圈提祖令奎文寳墨閟宸章
海昌曾禮光明相重薦罏中知見香(鹽官縣有雪峯庵今為夀聖院)
初冬見雪
頗怪寒威一倍添天花回旋落層檐慵賡險韻偏工絮
自哂微官獨帶鹽問訊梅梢半封萼爭看蝶舞不鈎簾
小兒學誦封胡句羔袖烘爐任附炎
塗中書懷
載馳十驛倦驂騑已訝緇塵染素衣歴歴征人數行店
翩翩越鳥戀南飛貪看樹向城頭綠不覺春從海際歸
客鬢漸凋孤壯志豈緣微禄戀輕肥
元夕書懷
好在東君管物華倦游歸思渺天涯春冰夜市心空壯
聽鏡探官事更賖尚怯餘寒破桃萼坐看細雨落簷花
家僮應照田蠶□頻曬漁蓑理釣車
監試院秋夕無聊得日華寄詩
傑屋青燈夜不眠誦君佳句喜跫然别來已覺三秋遠
書到難憑一鴈傳濃淡西湖真在眼鈞樞東閣况蒐賢
徒勞屢起江鄕興歸釣槎頭縮頸鯿
次韻王龜齡貢院
浩渺春波暖白蘋溪頭廣厦旅楹新佩衿無復歌游闕
糟粕空慚老斵輪門外緼袍人立鵠榜閒淡墨筆如神
使君道德魁天下膏馥分沾盡澡身
送滕彦道除太府寺簿歸吳門需次
論交先友接樞廷末路為寮喜典刑桃李春風同扈蹕
衡茅夜雪並寒廳暫從簿領陪卿月行握蘭荃應列星
臨别遥思五湖樂望中林屋已青青
清明遣興呈郭次張
倦遊佳節負清明禁籞芳菲未遍經楊柳堆煙猶冉弱
杏花著雨半飄零街頭車馬來還去客裏壺觴醉復醒
賸喜祥林洗塵土吳山相對眼偏青
次韻秋日遣興
西風暑退喜清秋倦客漂流滄海頭用舍行藏知有命
山林鐘鼎豈能謀汗青漫志三餘樂飬素寧忘一溉收
鵬鷃逍遥天壌内何勞八極賦神遊
秋晚閒詠
六年門外送苕溪遶舍黃花獨杖藜安有鶴觴逄白墮
新成螭盞得朱提流匙乍飽豐年玉病齒全疎飣座梨
欲問福城南去路江山猶得助難題
用前韵簡日華
遲遲欲去戀雙溪獨樂簞瓢不糁藜豈稱昔賢為半刺
只堪老宿話全提家貧未辦千頭橘世習猶堪兩顆梨
速丐雄篇重行橐三山佳境易為題
次韻元量春遊
恰恰鸎簧百囀齊提壺仍勸醉芳蹊麯塵弄日腰肢弱
翠黛凝顰眉嫵低泉石似尋天竺寺漁舟引入武陵溪
少年簇馬觀遊女勒住金銜不放嘶
次王仲信食粥
太白狂歌力士鐺未如食粥魯公清從教過午饑腸轉
政坐哦詩青眼横竒怪爭觀出月脇詼諧猶足助言鯖
卧聽古寺華鯨吼飰顆誰憐太瘦生
臘夕直宿枕上偶成
北風洶洶應嘉平點滴簷間雨未晴病骨可堪寒栗烈
老懷仍怯歲崢嶸湯婆漫許登禪榻黃妳無因伴短檠
(庫中火禁)清絶夜闌愁不寐擁衾龜息待窗明
步過仙霞嶺
迢逓南詢過百城五漿先饋不須驚侵尋老境凋雙鬢
耿介孤忠有寸誠入眼越山多秀色背人閩水大無情
扶笻趼步仙霞嶺自笑媻跚勃窣行
次韻德孚詠梅
徙倚名園鎻綠苔亭亭冰艷為誰開乍疑奔月常娥去
忽見尋梅僧孺來淺笑故應窺水鏡片飛看復落深杯
王孫家有雪兒唱莫待霜天曉角催
初陪扈從
紫禁晨曦拂曉開南山秀色鬱崔嵬立班馳道蒼龍闕
逼耳嵩呼遶殿雷清蹕一聲黃繖動屯雲萬騎景輿迴
端門緩轡哦詩罷誤入鈎陳豹尾來
次韻馬駒父大閱
譚笑詩成馬槊横偏師何敢犯長城縱觀儒帥臨戎幕
想像天山破敵營麾幟精明嚴武備山川彈壓颺威聲
老來壯志渾消盡射虎南山媿北平
和子都兄修佩魚
恩假銀魚閱四年新元瓜戍尚悠然滯袍自昔多屯蹇
英衮當時誤軫憐司馬青衫佐湓浦參謀朱紱向西川
玉堂伴直如相念安敢沉酣不上船
陳伯和和經字韻復以為報
說詩夜對老彌明韋氏傳家自一經盛德於今推鼎甲
聞孫何事亦飄零囊貧桂玉人逾瘦袖有珠璣耳暫醒
桃李春殘歸未得愁看煙草五門青
南臺點集海艦
粤國無諸故壘摧吐吞江海亦雄哉峯巒疊疊青螺髻
翠幄重重錦繡堆破浪乘風浮戰艦荒烟落日傍龍臺
倦遊已喜瓜期近立馬沙邊更幾回
陪史志道侍郎徧覽南園北第之勝即席賦詩
我公胷次妙陶甄幻出壺中小有天地近滄浪占風月
目吞笠澤飽雲煙玉杯金盌開新第燠館凉臺繼昔賢
聞說傅巖通帝夢遄歸黃閣卧貂蟬
共樂臺
鱗差萬瓦拱層臺暇日登臨亦樂哉桃李成蹊春未到
江山如畫國多才倦遊難效登樓賦勝槩常遭俗駕回
好是清宵携客醉雲間兩兩近三台
和人松江
來往吳松二十春五湖煙月舊知津高秋楓落哦佳句
斜日江邊膾細鱗誰解扁舟載西子獨憐茶竈老詩人
自慙遮日長安道深愧漁蓑浪漫身
八月十八夜月有懷伯封
秋半青要未降霜溪邊獨對露華凉風清月白興不淺
斗轉參横夜未央每望庾塵頻障扇莫逢伊笛據胡床
揚暉千里誰同賞心折刀頭快理航
秋夜艤舟駱駞橋對月
新秋清夜月當空弭楫駞橋意象雄銷恨難求賢士酒
揚塵厭共庶人風市聲暫息更籌永漁唱頻驚客夢中
紺碧瑠璃千頃淨頑仙常占水晶宫
哭藥寮先生
先友凋零風義衰繡衣躧履荷深知未乾薦墨俄聞謫
欲寄郵書忽報危賦就徒能感知己樽前猶憶細論詩
白珪一玷身難贖痛哭須陳弔屈辭
哭幼子二首
兼旬哭子鬢成絲老眼眵昏淚綆縻玉雪可憐凋並砌
金環無復探鄰枝何堪投杖逢曾子誰解推天繼退之
滄海逝波無返日覺城南去有逢時
苖而不秀實天年亭近千秋瘞祖阡季札於嬴稱逹禮
樂天學佛尚成篇情鍾我軰誠難遣古有東門豈信然
恩重詎堪耘愛草擬將苦諦問南泉
次韻子都兄寄伯封論書
絶藝當如郢匠斤家雞野鶩漫分羣山陰妙法羲傳獻
江左名聲薄繼欣競作墨豬無健骨誰知筆髓貴豐筋
斯言舉似秦谿後三折君須子細分
移竹詩伯封垂和且聞兄弟皆欲作因用元韻
奉寄
海甸尋盟肯遽寒叵嗔久未竪檣竿張儀尚有口中舌
貢禹未彈頭上冠處處句竒有神護行行墨妙似龍盤
阿連知有驚人語鶴膝因君舉似看
密密脩篁入檻寒君來移取出簷竿結根久近幽人屋
觧籜宜為壯士冠曾共馬蘭同請客不憂苜蓿但堆盤
從今莫羡蕭郎畫風月良宵仔細看
秋雨歎
西風獵獵暮秋天昏霧滛霖海氣連雨脚如麻雲潑墨
禾頭生耳稻漂田庭前槐樹惟增歎階下决明空可憐
愁絶寒儒思廣厦床床漏屋夜無眠
尚善再用韻訪梅
不憚詩催白髮生年年梅綻酷留情寒枝幻出横斜影
舊曲猶堪一再行越嶠雲霾春最早西湖煙水夢尤清
他年相望千山阻公在鑾坡我退耕
泊石壁值雨
江頭驟雨壯灘聲洶湧琮琤亂石鳴咫尺煙林展圖畫
二三村落隔陰晴方貪暍暑逡巡退坐覺風霜指顧生
試倚篷窗臨石壁哦詩心迹得雙清
探梅次韻章庭倚
江園試覓去年梅花下遨遊得暫陪脉脉早迎南日至
垂垂先放北枝開江邊墻角添詩興月落參横喚夢迴
一見清香心已醉何須更待麴生来
欲探梅西山簡元量
尋梅試欲向江津冷蘃商量效小顰洗雨梳風無那瘦
巡簷索笑為誰春西湖苦憶微吟老庾嶺偏愁折寄人
知有清詩似何遜可能嚼蠟對横陳
得家書
傷春渺渺獨凝眸黃耳歸時暫放愁跪得雙魚開尺素
别來一日抵三秋花前塊處憐秦贅澤畔行吟類楚囚
預約鯉庭歸省處清微風送木蘭舟
游石門洞
溪壑縈紆礙去舟石門雄峭未曾游雲深飛瀑自成雨
洞闢雙扉最上頭紫府丹臺疑有路碧巖紅樹飽經秋
追懷顔謝當年興坐聽猿吟和四愁
題外舅墳庵
昔年把酒共看山猶冀相從物外閒零落山邱遽如許
膏肓泉石許誰攀形神孰與論三住夢幻全真悟八還
拱栢喬松助蕭瑟獨乘明月弄潺湲
歲除
客裏光陰又一年人情真復似憐蚿家貧尚有春名酒
才拙安能雪命篇弱柳經霜半凋落修篁沐雨更便娟
親交歲晚無書劄常閉柴扉穏晝眠
十六夜待月海上
月到中秋已壯觀更看飛出海邊灘光連貝闕鯨鯢駭
冷射蓬壺屭贔寒萬頃銀濤俱皎潔一輪金魄尚團欒
當年太白曾觀此寧肯呼為白玉盤
題李提刑事實(名芘字積仁)
百雉安危欬唾中三平狂寇不言功魯連解難高千古
回紇投戈見此公欲上史官傳逸事要觀著令獨稱忠
儻能配食鄕人社宗衮宣城偉績同(宣城郡人以故太守李光捍寇全城)
(列欵于朝立廟)
春晴
佳晴遊侣賞穠華免使綸巾雨墊紗苒苒芳塘徧春草
溶溶流水蘸桃花閒官尚許親黃卷學道安能佩紫霞
多病無心與春競窗前靜聽晚蜂衙
次韻子濟兄送行
春草年年愁望勻鴒原鼎足嘆離分惡詩恨别江南社
駑馬慙辭冀北羣細雨催行將食冷片帆歸省待風薰
贈言况得珠璣句筆陳翩翩妙五雲
壽老餉笋
陋巷晨炊樂一簞慕羶逐臭兩知難自甘香積伊蒲饌
寧歎欄干苜蓿盤禪老竹萌資淨供詩人菜把誚園官
喜參玉版宗風在何待叢林一擊看
隠巖吳體
屋頭日日闖雲山簿領沉迷肯放閒一行作吏遽如許
三徑就荒那得還綠陰留與後人憩叢桂時招好客攀
邂逅清泉與白石岸巾時得洗衰顔
題雲間尉廳吏隠
東南一尉笑卑栖小試崑邱並海涯千里僧包游㕍蕩
九霄鵬翼躍天池南昌隠吏真相稱西蜀參謀更好詩
官舍從來同傳舍清規留與後人師
飛霞洞謝公巖呈元量
謝公遺躅閟蒼苔乘興飛霞得得來洞鎻暮雲松偃蹇
江涵白月影徘徊吾曹趣了癡兒計蘿徑難留俗駕回
安得麻姑能送酒他時藉草共傳杯
元日
元日歡情客裏稀追陪人事強開眉不知爆竹催年去
但怪屠蘇到我遲梅蘂欲撩東閣興宦情終愧北山移
未甘直道猶蕭索詹尹何辭為拂龜
題羅源尉廨壁
坐來山氣結層隂解橐迎凉濯暑襟頼有新詩成獨諷
惜無嘉客伴孤斟綠荷翻雨傾珠碎翠竹摇風引鳳吟
習射更思矍相圃麗龜試看僕姑金
别吳興從游
五亭四水盛游從閒客閒行興每同暫捨玄真漁隠計
却尋康樂舊詩中振衣濯足滄浪水快意迎人舶□風
儻有任公投巨犗割鮮共飽淛河東
次韻仲信留别
倦游再閏入都門喜見隆興詔令新功業詎堪銘日觀
龍鍾空歎倚天津題詩竹閣逢寒食修禊蘭亭及暮春
我欲扁舟成泛宅五湖煙月伴漁人
錢塘遇沈時仲匆匆索别
三年啄腐共吞腥乍解南冠覲舜廷新貴論交頭漫白
吾曹相遇眼終青休嗔輕薄紛紛雨還恨分擕落落星
歲晚江湖未歸客蒯緱彈鋏不堪聽
九日與客登鳳凰山酌湧金泉泛舟西歸
西山爽氣壓城閭携客登高日未晡稚子已諳撑舴艋
老夫羞更插茱萸文章不進空黃妳生計無多問木奴
貧病偏愁秋欲雨異鄕白盡遂良鬚
九日詠懷簡仁實
登臨勝踐負幽期山色溪光日益竒那得賜茱來北闕
漫從採菊向東籬升虚楚望猶能賦振履商謳祇自悲
可是閒居愛重九尉仙落筆有新詩
淮上亂後寄子都兄五詩
黃耳東來喜可知鴒原書札慰愁思艱難莫話平時事
愁絶長吟别後詩再到空存舊城郭遺黎重覩漢官儀
故鄕枌梓凋零甚夢寐蕪城秪益悲
憶昨王師北渡江山東豪傑已爭降銜枚夜雪俄平蔡
斫樹明書果死龐志士裹尸須馬革舊官祭竈熟羊腔
老姦牖下終何幸遠愧睢陽廟食雙
兩淮黔首苦飄零廟算成功再底寧頭斫新都攄宿憤
臍燃郿塢赫王靈羌人半已投戈拜父老從觀扶杖聽
欲勒燕然繼隆碣大書誰紀史編青
殘臘倉皇間道奔相逢悲喜語還吞巡簷惨淡梅花月
壽酒淋漓柏葉樽禦敵孤城存即墨還家聚首似羌村
見幾在莒思深戒只恐黃金注自昏
多病新年白髮生愧無籌策贊親征彎弧空作餓䲭呌
逐鬼休嗟走狗烹鳳閣鸞臺少知已天台鴈蕩恣經行
可憐未遂求田計空負江湖浪漫名
扈蹕玉津園
麗日祥雲覆苑墻柳絲馳道麴塵黃山呼萬歲迎春仗
花覆千官獻玉觴騄駬籋雲天步遠騶虞節射樂聲長
(御射中的必奏樂云)微臣奉引陪鵷鷺許聽簫韶入建章
泛舟之龍塢
苕花如雪忽秋殘翠老溪頭幾曲山心逐浮雲朝獨出
家臨清霅暮能還世情大似醉翁醉景物偏偷閒客閒
早晚誅茒繼三徑招呼明月弄潺湲
寒食日從駕聚景園
宫殿千門敞禁闈西湖綵仗小遲徊競瞻黃屋寧親樂
更喜重離捧壽杯萬騎戎装花㡳散一聲清蹕日邊來
天街向晚珠簾卷十里春風待駕回
游華盖山容成洞天
小雨廉纖早釀寒清晨來訪道家山寂寥玉座纓香覆
點綴碧巖楓葉丹地勝七山星有斗人疑千歲鶴飛還
閒繙洞簡尋真訣脉望難求髮似環
餞史開府奉祠歸四明
千載風雲佐命期黑頭先冠鳳凰池赤明龍漢昇平運
河目龜文柱石姿譚笑功成調鼎鼐爕和元化靖華夷
拂衣袖手林泉樂咸仰中興帝者師
衮繡貂蟬侍太清致身將相極儒生三槐正位巖瞻峻
兩鎮交兵節制榮晝錦蚤傳留鑑水召棠重喜蔽龍城
願將閭里新謠詠長和㴞㴞西峽聲
千里全閩按八州曾聞三相衮衣遊誰知今代甘盤學
寬盡吾皇南顧憂家給乞漿皆得酒年豐賣劒有耕牛
詩歌綠竹為公壽父子應須並相周
主眷方隆便乞身共欽勇退解樞鈞湖山勝槩神仙宅
文武崇勲社稷臣未許赤松陪杖屨却須黃閣再經綸
蒼生指日為霖雨仄耳宣麻寵數新
和玉泉逹老餉筍
籜龍孤介亦駢闐不比花蔫與柳眠雪裏頓超千佛地
風來應上四禪天飽參玉版頭頭是秀出薌林箇箇圓
知我遠庖薇蕨少倒籠登爼共便娟
和尚善西禪寺冲虚宫詩
學道尤湏惜寸陰漫勞飰袋走叢林潙山自昔提宗印
閩嶠于今絶賞音得髓得皮無著相非心非佛見機深
豐干未免成饒舌月在碧潭空指心
飇馭臨風杳靄間支笻欵步訪星壇羽人莫問昇真事
古像空瞻玉佩寒井洌不逢龜曳尾鼎存猶想汞新乾
徘徊遐想來仙驥皂莢成陰荔子丹
雨中慈感寺泛舟
渺渺汀舟雨滿川樓臺煙靄羃愁邊春風邀勒梅都謝
夜雨淋浪柳尚妍僧鉢偶分蒲塞供佛香時送水沉煙
佳時更擬携笻出拾翠人歸喚渡船
謁曹娥祠
貞魂純孝瘞江湄滿目江山故國祠海賈時來楫迎汝
山君欲下桂為旗九歌合繼湘妃些千古塵昏幼婦碑
月午潮平波似練蕭蕭風竹隴猿悲
追和下若大雄寺汪内相陳朝檜詩
斮骨刳心操凛然盤根厚地老逾堅八千椿木應同壽
十五堯蓂莫紀年辱井已荒傷故國瓊枝無復盗春權
六朝陳迹空餘此閱世真成歎逝川
送許季韶倅桂林
尺五天邊看頡頏參辰出處九星霜未令掌誥吟紅藥
屢喜嘉言貢皂囊懷紱寓居欣會弁監州歲晚客殊方
桂林頼有詩書帥好共驂鸞上玉堂
