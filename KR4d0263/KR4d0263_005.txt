芸庵類藁卷五宋李洪撰
五言絶句
過分水嶺
江南山盡處兩山如石門溪流湍激雪殘日雨猶存
回文
病卧愁花落春深怨夜長鏡明羞短髮窗净惜殘香
六言絶句
題慈感寺極目軒
紅芰敷腴獻笑青山偃蹇横陳身在水晶宫裏須信羲
皇上人
寺枕苕溪一曲僧依城郭千家客至未嘗芡觜我來恰
及荷花
塵眼登臨清曠水心樓閣峥嶸欲見普門大士菰蒲影
裏鐘聲
范至能遊靈石錄示詩仙留題云
南塢數回泉石西風幾疊烟雲登攜孰與為侣顔禹李
甲蕭筠
鼎峙傲睨絶景揮毫想見凌雲落落真筌玉子步虚寧
作吳筠
勝槩風生步武山靈景從歸雲塵世欲尋飈馭藤陰萬
箇蒼筠
雨後泉淙水樂詩成目送孤雲寄興西湖南北忘年丘
壑松筠
戱題
世事悠悠豈盡人生汲汲多端陶令欲歌歸去貢公何
事彈冠
多病閉門懶出避喧終日高眠惟可以君命竹安能以
兄事錢
七言絶句
登瀟灑亭
文正風流尚典刑桐江畫戟見詩人丹青難寫真瀟灑
圓嶠方壺此逼真
殘春偶作
溪邊且種刺史柳園裏未栽懷縣花若有故人來問字
浮圖西畔綠陰斜
閒裏光陰趣漸長下簾深護一鑪香遊心華藏衆香國
絶勝争名翰墨場
周堯夫示秋懷詩然公方為貴恙所撓因以箴
之
伐性蛾眉賈禍長何如鉛鼎養中央應憐剌剌出門語
苦怨寥寥秋夕涼
宿湯泉驛
炎方到處水如湯地脉深疑有臭黃猶勝驪山汚艷質
漁陽簇馬鑒興亡
題謫仙回舟卧披錦袍圖
太白狂歌一酒船錦袍夜醉楚江邊此時應向剡中宿
逼耳清猿月滿川
和人松江
塵纓快濯四橋水曳履却上三高堂欲按新圖買漁具
短蓑篛笠混行藏
去年春盡西湖上把酒看山聽澗泉今日松江烟浪裏
平分詩思入漁船
以雪梨遺韓子文
婺女新梨玉雪如姑山綽約想肌膚使君應喚纖纖手
飣座風流近酒壺
老人亭
夢中已識雪髯翁線去絲來信不通覿面相呈了無得
巖前萬竅自號風
即事
寶策歡傳萬歲聲塗山執玉萃華纓獨憐太史周南滯
不預堯階賀太平
苒苒殘年白髮新可憐蹭蹬老修鱗坐觀溝瀆尋常困
未使揚鬐化若神
塗中雜興
畏日炎炎火傘張扁舟挂席泛滄浪飛流濺沬傾三峽
過嶮方知有底忙
草間蟋蟀動秋吟偏感羇栖旅念深功業豈關雙鬢事
年來白處已通心
很石驚濤枕席喧長江蛟鰐屢垂涎早知行路難如此
何似修塗穏著鞭
荔子如丹橄欖青紅蕉葉落古榕清温湯浴罷晚風快
老酒傾盆醉月明
山顛怪石如蹲獸波底危磯似化羊却憶鑑湖明月裏
綠荷紅芰暑風涼
釣臺
故人澤畔被羊裘高挹中天會冕旒不使客星侵帝座
謾誇拜衮與封侯
古木陰森蔽釣臺蒼崖石壁倚天開當年童稚曾遊處
十八年間復此來
偶書
世事悠悠莫問天一觴且醉酒中賢階前落葉無人掃
滿院芭蕉聽雨眠
騎騾(留城鎮無馬羌騾相送)
留城北去去分騾冷笑親朋駟馬多頼得勁蹄無可礙
一鞭安穏過沙河
過張司空廟
昔人博物豈虚傳自斸龍泉古獄邊今代司空應見慣
斗間何用氣衝天
窾木詩
&KR1094;木饕風耐歲寒輪囷入用固知難不才果得全樗散
且伴幽人澗谷盤
道中聞啼鳥
翠陰叢竹轉山腰忽聽一聲婆餅焦想見故園春社近
杏花消息雨連朝
富沙城外李花盛開
萬石灘頭數十家溪流衮衮麥畦斜三分春色今餘幾
開盡桃花見李花
題安頭陀石室
頭陀靈迹閟巖隈尋勝何人肯暫來野鳥銜花無覓處
綠苔封逕看空回
和鄭康道探梅十絶句
國艷冰姿非世粧忍教臘雪苦韜藏昔年曾醉萬松嶺
尚友詩人蘇與黃
學詩少日賦梅花詩老忘言借齒牙媟語滛言漫元白
單傳衣鉢勿矜誇
雪後蒼茫立水濱香膚不粟自生温南枝鍾美知春早
未使蠻烟蜑雨昏
獨秀娟然寄一枝江南歲歲臘前開綴椒未見封條雪
應誤插花晴昊來
夜寒池面結冰花誰識吳姬張麗華待到黃昏斜月吐
暗香疎影屬林家
石腸底事鬭清新賦就摛華萬象春誰知袖手苦吟客
中有築巖和鼎人
多病年來嬾作詩燃萁何敢衒才奇探梅技痒撩幽夢
只有清香是已知
萬木凋枯一笑春未應蘭芷伴騷人東風桃李皆奴僕
我軰論文未厭頻
瑟瑟清波溪澗寒屬聯詩筆不當慳請君更艤菁山棹
萬斛愁侵山復山
吟到梅開醉不休十詩刻燭寫蝇頭須知老匠能雕句
月仄金盆獨倚樓
紀行雜詩
鸕鷀源畔數人家匼匝青羅布障遮胥口山前沽酒市
釣&KR0657;相逐買魚蝦
水宿荒村夕照間奔流怪石鬭潺潺白醪似蜜聊供醉
過盡嚴陵大浪灘
蒲颿風駛送行舟篷底哦詩相棹謳三老相呼興不淺
溪迴山擁近嚴州
支流二水繞山城瀟灑桐廬舊得名好在鳥籠山靄裏
眼生詩句易詩成
高桅一一上灘船流汗頳肩盡日牽笑憶太湖波上宿
雲濤無際欲粘天
石鏬飛泉鳴佩玉灘頭怒石響驚雷故人相見應相笑
愛底微官觸暑來
仁實分柑仲躬餉碧泉各賦一絶
一别温江九換年賞柑籬落綴青圓羅浮貢篚無因遇
林下先嘗愧謫仙
寂寞東籬嗅落英淵明止酒任天真江州無復王宏惠
一斛葡萄頼故人
清明鑚火烹茶
客舍垂楊依舊青自鑚新火應清明故山紫笋誰能摘
倒篋雲龍手自烹
鷄菜嶺
烟雨濛濛不濕衣春風欺客逞寒威籃輿無著新愁處
小酌村醪款竹扉
龍井
無熱龍宫此道場人天瞻禮玉毫光璽書重疊兩朝賜
更助吾皇節雨暘
題崇福院壁
十邑驅馳閱四旬盡空囹圄報吾君僧窗漸覺猿吟遠
城市囂塵自此分
秋祀上丁齋宿中夜雨涼因思去歲氣候頗同
書壁
秋雲黯黯結層陰頖水人稀夜漏沉獨有芭蕉如道侣
二年相伴宿齋心
書寓舍壁
且卧元龍百尺樓難忘江海一扁舟西山爽氣助詩興
忽有碧雲生暮愁
沉陰未解雨濛濛倚檻看山怯曉風睡起賣花聲過盡
不知春色在壺中
黃碧
軒臺鑄鼎已飛昇留與仙祠萬古名羽駕霓旌鎻深翠
無因暫聽步虚聲
紅蕉
舊館彤雲誰解賦朱光綠潤感遺芳詞人自古傷流落
安得移根貢玉堂
清暉亭
溪山佳處稱題詩終日籃輿繞翠微夾路蒼官管迎送
客情那得澹忘歸
龍爪瑞花
嶔崎石壁倚長松古䜟今觀龍爪紅何事偏私閒草木
狀元家住嶺西東
喝石巖
信脚來游喝石巖老來到處少同參出家本是丈夫事
歲晚終期卜一庵
宿鱸風亭
暫解塵纓鎻與韁鱸風秋色似鱸鄉從今第四橋南去
蟹籪漁磯屬漫郎
題朝陽亭
新亭危冠别峯西萬壑千巖勢總低要使登臨高著眼
梧桐應有鳳鳳棲
偶作
不種松陵二頃田却來江浦按戈船乘風破浪非吾事
暫借僧窗永日眠
十日王程未許歸登山臨水此心違夜闌佛屋龕燈暗
時有飛螢點客衣
小雨纖纖未肯晴歸程猶趁欲宵征潮來江浦綠如染
雲抹山腰練許横
送許季韶倅桂林
二年鞭弭侍君軒立㐲從來愧不言乞得閒官九仙隠
身謀優穏荷明恩
高枕秋風病骨輕隨鑾無復起侵星銅瓶潄井銷塵慮
舌本猶堪讀道經
除墨猶新濕詔黃題輿不稱愧龍光且觀百粤蛟鱷徙
勿羡九霄鸞鵠翔
文登猶記舊青氊敢恨瓜期尚六年辦取扁舟五湖上
吳松魚蟹不論錢(宣和末先公嘗倅登)
倦雨
留滯都城日欲歸江昏雨脚又霏微秪愁隴上麥蛾化
豈要枝間梅子肥
聽雨軒四首
春到池塘草自青飛花時度破窗櫺恨無好句追顔謝
頼有鳴蛙鼓吹聽
脫帽風簷迎晚吹催詩急雨喚輕雷秪應荷氣薰人醉
不用輪囷象鼻杯
聽風聽雨江湖上一葉輕舟檥釣沙暫却鶩行容退食
秋聲先已到枯葭
天寒病鴨守冰池折葦枯荷霰雪飛不覺哦詩成獨立
南枝的皪露春機
南塔
别峯相見路非遥指點錢塘一線潮安得南山退之句
賦成直使意飄飄
和子永韻
林樾交陰閙雨鳩滯留已敝黑貂裘却思把釣江湖上
萬仞蒼崖插碧流
和寺丞叔賜對親奉玉音叙及家世韻
心存魏闕江湖遠歸覲重瞳日月明遥憶五倫思一見
豈詢宣室鬼神情
烏臺鳳沼承親擢尚有孤忠簡聖明大雅一門時鮮儷
急難尤切在原情
坦庵僧名崇彼
萬象森羅具一塵小庵花木四時春客來相對默無語
親見毘耶彼上人
國一禪師塔
蓬徑安禪五百年六時鐘唄震諸天我來不問安心法
露柱風林說熾然
和人
楊柳疎疎已報秋月華如水浸階頭惜無畫手王摩詰
貌取中宵一段愁
池面粼粼已送涼小窗危坐聽風篁不應尚厭秋來熱
已减炎天五刻長
庭前槐樹綠陰陰静聽玄蟬盡日吟枕簟虚涼清夢境
了無俗物動禪心
夕陽返照樹頭明天外虹收放晚晴洗盡塵埃初雨過
一蟬飛入綠槐鳴
題潘岳擲果圖
錦繡文才貌甚都冶容亂擲果盈車披圖宜鑒登徒子
折齒猶勝謝幼輿
雙桱
古杉翠桱幾千章勢壓穹巖九暑涼匠石它年選隆棟
萬牛回首立明堂
朝拜羅源天慶即洞宫福地也
徐仙何代此飛昇洞府空留福地名我到朝真效三祝
步虚聲杳俗緣輕
普照菴小憩
昔日牧童聚沙戱若箇阿師來卓庵千聖路頭都把斷
不須辛苦誤同參
飲桂香茶簡翁及甫
午睡初醒緩注湯一甌清露沃詩腸疑君昔日探蟾窟
猶帶天邊桂子香
游武夷二絶
平湖高柳綠千堆莫為尋芳取次回欲訪同參德雲老
别峯霽色夕陽開
野水溶溶易滿堤十分強半麥成畦我來宴坐久無語
日暮春深鸎亂啼
池中雙鴨甚馴籠贈古靈陳仲
雙鳬蕩漾小池幽荷葉田田兩見秋却恨主人官滿去
荒陂野水狎輕鷗
飯餘臨檻數龜魚蛙黽跳浪亦任渠籠寄雙鳬古靈去
不因羽客換鵝書
智仲可化盗圖
有德由來必有隣得齊潜德感人深不勞渠聽甘棠訟
解使偷兒自革心
同子永和貝元復春日韻
平生身計拙如鳩更向周南怨滯留無奈春風欺客病
蕙蘭狼籍伴牢愁
偶訪東甌謝守家池塘春草柳陰斜遥思上下登山屐
不為溪頭桃李花
村村春到野花開蠻榼紅醪盡醉回客子哦詩驚節物
林端杜宇不須催
杏雨桃鬟一餉紅楞伽三昧舊家風江南江北松楸遠
淚眼昏花瘴霧中
題羅源驛用馬駒甫韻
今年小稔徧山村白叟黃童笑倚門老瓦為樽賽田祖
石田多稼慶曾孫
日斜投宿古禪扉老宿過同東院西到處葛藤無用處
試尋梅萼亞疎籬
過婺港
已辭悍石嚴灘險稍快平波婺港行夜宿喜逢漁酒市
南風拂面月朧明
劒池
削成峭壁碧孱顔石罅高臨毛髮寒我有胷中一寸鐵
湛然如水絶波瀾
謁皇甫清虚
五湖四海仰儀形道貌天真孰可名偶泛僊舟來澤國
回先生後見先生
含暉亭
渺渺曦車暘谷升東封日觀未容登山僧更約中宵看
列炬煌煌現聖燈
喜雨
京塵眯目厭黃埃蕭颯風櫺聽雨來心似芭蕉半憔悴
喜聞蟄戸一聲雷
題鴈蕩圖寄二兄
誰知歸鴈亭中客鼓翼來遊鴈蕩山更寄鴈圖憑鴈足
秋風孤鴈苦思還
夜坐
驅蚊無術但&KR0946;膚燈火無因暫映書半夜西風吹急雨
芭蕉聲響竹蕭疎
梅
寂寞吹香野水濱霜蜚月墜倍精神横陳故作臨窗影
妙韻誰云畫逼真
夜泊第四橋
月淡波寒夜向分斷行孤鴈不堪聞扁舟第四橋南泊
無限清愁寄夢雲
再至義泉院蘇才翁題曰鳳翅泉
不令辛苦登螺嶺再挹泓渟嗽鳳泉客鬢自憐塵土滿
嶺松崖竹飽風烟
丹桂盡開因思去歲從駕宴賞之盛
清蹕當年從紫皇絳霄丹桂進霞觴夢回猶記鈞天奏
一簇紅雲繞赭黃
次子都兄借楊凝式帖韻
空傳狸骨與鵝羣惟有關西筆可珍鑱刻所存猶勁健
歐虞信是捧心人
前朝惟有楊虚白心畫心聲獨擅功身縶南冠懷洛寺
恨無北客話高嵩
楊李書名五季間江南勁筆儉而寒臨摹更陋唐人筆
不脫蘭亭舊界闌
和林尚善讀子雲傳夢得詩韻
尚白寧堪衆楚咻井湄缾碎愈增愁後人歸罪美新作
莫汙蕭郎文選樓
君子惟宜以懿文後生輕進附僉人竹枝空有蠻歌怨
争似當年略轉鈞
用東坡回文韻
春晚落花餘碧草日長舞蝶妬紅蔫新荷捲翠簮池面
弱柳垂絲織暝烟
詩餘
木蘭花幔(秋意)
占西風早處一番雨一番秋記故國斜陽去年今日落
葉林幽悲歌幾回激烈寄疎狂酒令與詩籌遺恨清商
易改多情紫燕難留嗟休觸緒繭絲抽舊事續何由
奈予懷渺渺羇愁鬱鬱歸夢悠悠生平不如老杜便如
它飄泊也風流寄語庭柯徑菊甚時得棹孤舟
滿庭芳(木犀)
香滿千巖芳傳叢桂小山曾詠幽菲仙姿冷淡不奈此
香奇翠葆層層障日深愛惜早被風吹秋英嫰夜來露
浥月底半離披誰知清品貴帶裝金粟韻透文犀與
降真為侣羅袖相宜寶鴨休薰百濯清芬在常惹人衣
姮娥約廣寒宫殿留折最高枝
滿江紅(和鹽田驛駒父留題)
梅雨成霖倦永晝暑行巖曲愛雲梢翠樾枕谿篷屋輕
木凌波衝卷雪飛泉犇壑鳴哀玉羡漁翁終歲老烟波
披蓑綠嗟客宦荒松菊頽壯志青編竹更長年諳盡
是非榮辱鐘鼎無心時節異山林有味簞瓢足感故人
於此賦歸歟思之熟
南鄉子(鹽田渡)
掛席泛安流細雨斜風到渡頭萬叠雲鬟真似畫雲州
自古詩人幾箇游旌旆去悠悠别駕無功愧食浮却
憶五湖烟浪裏扁舟第四槁南雲水秋
鷓鴣天(送客至湯泉)
十月南閩未有霜蕉林蔗圃鬱相望壓枝橄欖渾如畫
透甲香橙半弄黃斟渌醑泛滄浪白沙翠竹近温湯
分明水墨山陰道只欠冰谿雪月光
西江月(送客石岊亭)
渺渺長汀遠壑蕭蕭雨葉風枝幾回臨水送將歸客裏
暗添憔悴門枕數峯滴翠舟横萬疊漣漪綠秧深處
鷺于飛愈覺田園有味
菩薩蠻
寒山横抹修眉綠樓前溪瀑鏘鳴玉車馬各西東行人
如轉蓬欄干成獨倚海闊天無際雲淡隔壺山鴻飛
杳靄間
浣紗溪(梅菁山遇雪)
夭矯翔鸞溪上峯飄蕭雪霰打船篷天花凌亂水晶宫
飛透紙窗斜取勢吹回溪面舞因風身遊水墨畫圖
中
前調(山中清明後一日大雪)
碧澗蒼崖玉四圍東君剪水散明璣半開桃杏不勝威
疑是羣仙遊閬苑歌雲舞蝶鬭高飛珠幢玉節送人
歸
前調(暮春)
掃地燒香絶點塵緣階綠草又殘春略無閒事撓天真
時落燕泥沾几席亂粘飛絮上衣巾西湖回柂少年
人
