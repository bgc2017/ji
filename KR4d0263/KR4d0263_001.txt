芸庵類藁卷一宋李洪撰
賦
適越賦
出脩門而東騖兮駕靈胥之怒濤命榜人而理櫂兮御
龍驤之巨艘睨組練之噴薄兮忽鵝鸛之鳴號江海淼
瀰以東注兮雉堞屹然而增牢啓東南之王氣兮應赤
縣之神臯仰中天之華闕兮非煙鬱以霞韜慶警蹕之
清夷兮見弓矢之載櫜届西陵以爰憩兮灌木蔚乎蓬
蒿叢祠鵶噪而日暝兮古戍鬻海以烹熬越山千嶂以
相矗兮斷港縈迂而一篙臨錢清之汐浸兮拖廢埭之
輕艚覽禹穴之夐古兮嗟會稽之棲勞悼壯圖於種蠡
兮鐫諂辭於斯高眺蓬萊之清勝兮懷蘭亭之儁髦史
遷之游孰繼蕺山之扇誰操少陵壯節之英遊兮太白
俊逸之詩豪泛鑑湖之佳致兮羡外監之嬉遨讀幼婦
之刻辭兮遺貌摽夫孝曹弔貞魂於千載兮奠桂醑之
單醪夜宿上虞舜風所陶民淳尚存於濬井鳥馴猶象
於耘&KR1573;三江既泛其洶湧萬壑亦飫於嶗嶆姚江縈帶
而並海兮四眀勃鬱以周遭山峭拔而益竒溪洄洑而
滔滔雲獻狀而絶態松逞姿而蝟毛猿清吟而送客竹
蓊薈而解苞雨淙淙而鳴瀑風颼颼而勢饕予既冥搜
而遐矚聊舒嘯以抽毫
苦益菜賦(并序)
李子閒居自暇從老圃灌畦毓蔬日忘其勞客有以山
中苦益菜為餉葅芼調聏嘉其小苦微甘咀嚼雋永似
乎忠臣醫國之言也賦以自廣瞻清晨之始旦獨植杖
而灌園遡望舒之落月逆扶桑之朝暾零露漙兮薤本
敗葉委兮葵根紛冐㙭而甲拆擢翠羽以庶蕃顧不熟
而為饉豈飯芼於盤飱時乃享庾郎之三九擅諸葛之
五利想千里之蓴羹擷五溪之春薺誑杞菊於天隨嗜
芥芹於羊鼻人莧發園官之譏馬蘭寓玉川之意客有
拔葰茂於山椒濯滄浪之水裔羞我鼎鉶芼之薑桂其
苦口若批(音必結反)鱗之切諫其愈疾若上池之良劑萇宏
染指而化碧賈誼濡脣而流涕故國醫鍼在肓之疾忠
言趣躡足之計既謙受而為益信雋永之有味彼啜羹
之少恩不如放麑之多仁紾臂而得食有類轑釡之無
親肆甘言之慫慂美佞舌之囁嚅鼻莫辨於薰蕕憂寧
忘於萱蘇矧茲菜之耿介宜棄置於路隅然而歲寒後
凋者松栢所獨主聖臣直者社稷之福鑑至眀者察妍
蚩於顧盻水既止者視毫髮與眉目從諫有轉圜之易
去佞無拔山之酷漢文除挾書之禁堯庭設誹謗之木
嘻其甚哉此野人炙背之獻異聖哲啓心之沃徒采薇
於西山慕白駒於空谷固不足以當宣室前席之咨而
備廣厦細旃之瀆
哀巖桂賦(并序)
版曹廳前有巖桂焉根幹凋瘁枝葉萎薾秋八月山中
之桂爛然吐芬芳薌襲人兹桂也封殖失地坐視羣葩
競秀不能榮擢其華争妍一時客有白事長貳退而問
於李子僕對曰木猶人也士之賦材稟教懷文抱質不
猶此木之受氣毓形乎種學績文澡身浴德不猶此木
之芬芳郁烈乎挺姿歲寒老死巖穴不猶此木之託植
山谷乎彈冠結綬願登王畿不猶此木之徙幽崖而入
帝鄉乎逮其争春於蒲柳之側承澤於文昌之臺見辱
皂隸取誚輿儓日滋月往遂為枯荄不亦可哀乎客又
何怪客跽而請子其賦之僕曰唯唯伊金風之浩蕩兮
將摧殘於衆芳何巖桂之挺特兮獨稟粹于顥商著家
聲于荒遠兮擅蟠根于后皇亶毓靈于蟾窟兮廼移植
于帝鄊擢自拱把斸彼巖隈小山叢生而寓興墨客一
枝而寄懷竟悵望于空谷思委質于瑶階時也少昊回
御萬寳向成藴通犀之内德藹文客之擅名露漙漙兮
僊掌借潤風嫋嫋兮天籟發清或秀拔夫差之茂苑或
香動東甌之粤城鞠衣沮豔薝蔔慚馨懼過時而薄采
羞自衒以含情則有騷人逋客頭陀煉士或棲山庱之
寂寥或飲沆瀣而度世既迢遥於間曠亦冺絶於勢利
乃吸墜露以嗅其菁英展裓衣而收其荂蘂或佩服以
配秋蘭之紉或薰沐以陋薔薇之水非其標致不凡安
得賞玩若此至於結根靈囿託體連昌晞鳳盖之朝日
被龍顔之末光白榆歷歷於天上江梅垂垂於玉堂依
堯蓂而並砌嗤漢栢之為梁今則立文昌之禁省昡金
爐之夕燻地近左戸時當小春無連珠聚星之吟客有
鞭筭心計之重臣惟國用之所制匪詞人之擬倫埋没
於喧囂倥偬之地低回於霜霰風雪之辰纖柯困於敲
榜蒸粟化於緇塵俗眼屢白捧心漫顰莫不對春雨而
泫泣望秋日以傷神然其深根固蒂而負歲寒之期改
柯易葉而無摇落之變儻遇鄒律之吹嘘郭駝之善幻
濯錦成榿木之園博望致蒲萄之舘沐之以西湖之清
波植之以孤山之絶岸尚能偃蹇媻姍於靈鷲之崖蓊
薈蕭森於廣寒之殿毋入門而見嫉豈深谷之徒怨也
於是子墨客卿起而為山中招隠之辭曰秋桂叢生託
巖阿兮團欒葰茂稟太和兮回谿深壑水揚波兮秋風
披拂蘭菊芳兮郁烈裊娜芬都房兮一粟粒中萬斛薌
兮山中之人玉雲顔兮薜荔女蘿蒙譏訕兮歸歟歸歟
保歲寒兮
雙鶴賦(并序)
侍講舍人胡邦衡清節忠言冠冕當代具疏誅姦眀若
蓍龜厭服天下若漢汲大夫近古社稷臣炳炳千古名
烈莫二方犯雷霆之怒回薄嶺海南極窮髮二十六年
處之泊焉與造物者遊晚際上皇更化趣使來朝轍環
萬里入天官冠蓬省司言動掌綸制今天子優禮舊德
以祭酒侍經幄日進嘉謨隂功隠利膏澤天下多矣直
廬静深庭有一鶴緇襟俛啄戞然長鳴命儔寥廓俄有
胎禽玄裳羽衣將翺將翔軒然來儀麾之不去遂玩雙
鶴昔趙清獻入蜀以一鶴一龜自隨李文正公居洛亦
名六客鶴其一焉惟公清節可嫓清獻而謨猷剴切視
文正無愧將晉秉國鈞為社稷鎮功成身退從赤松遊
雖驂仙人之騏驥朝玄圃而夕瀛洲為不難也賦曰敞
直廬之靚䆳兮有獨舞之胎仙服深衣之古雅兮視倒
景以留連神清臞而貌閒曠兮若俛啄於芝田時戞然
以長鳴兮由命侣而翩翩嘉此九臯之逸翮兮擅凌虛
而得仙斯真人之騏驥兮著法相於浮丘之篇公方愛而
玩之兮誦蘂珠以延年舞琴心之三疊兮挹洪崖以拍
肩愍茲世之垢頑兮遂謁帝於鈞天冠切雲而佩陸離
兮襲蘺芷而紉蕙蘭建十絶之桂旂兮鏘玉鑾而中周
旋闖九閽之蠖濩兮厲貔虎之當關羣犬狺狺以吠日
兮駭嗾獒之㘖㘖彼衆口之鑠金兮競兒柔而婢顔撫
長劍而拂旬始兮斬䝟貐而落女媊挾日月以陵清都
兮讒夫媢予之昌言排閶闔而躡泰階兮悵幽憤之莫
蠲下大荒而隘宇宙兮絶瀛海以南轅亂湘波而愍英
皇兮從虞巡而弗還投雄詞以悼靈均兮痛汨羅之沉
冤上九嶷以望蒼梧兮聞韶音而忘餐涉窮髮而歴儋
耳兮雖九夷而亦安躬踐蛇以茹蠱兮豈能侵靈府之
浩然慨歲月之何永兮再終星紀之二躔視蠅營與狗
苟兮皆萬墳之壓顛帝秉籙以賜環兮入承眀而侍細
旃非向之騎麒麟而控仙驥兮支造物而遊廣寒又安
得茲羽鶴也感在隂而儷焉亶中孚之信及豚魚兮羌
孰得而究研歎鳳鳥之不至兮聖若宣尼而有言也廣
大鵬而作賦兮白乃憤發於塵編也感鸜鵒之入貢兮
愈自傷於迍邅也因鸚鵡以娛賓兮衡亦罹夫巧諞也
維茲雙鶴之偉觀兮託君子而稱賢也亂曰洪範五福
貴眉夀兮詩人作歌惟黃耉兮懿茲胎禽寥廓偶兮翩
然來儀如賓舊兮千年毳翎天地久兮清獻之清文正
友兮公致太平垂不朽兮萬古仰之如泰斗兮
殤幼賦(并序)
余稚子直均未字而夭余與妻盛哭之哀而不成聲嗚
呼吾兒踰朞而能行聰悟而敏慧甫三歲已能捉筆模
字效兄姊誦書不忘生之歲月時幹全甲戊庚皆居寅
合於日之亥不幸遇疾余有五林之役歸自外疾革視
之形神離矣嗚呼痛哉昔羊祜五歲探桑木中金環白
樂天七月能識之無古皆謂再來嗟乎人稟一真之性
幻滅幻生汨於生死大苦海中自非上根頓悟通其夙
命者孰能超出輪迴非幻不滅而脫離生死究竟真諦
也哉余視其母悲傷弗忍忘作殤幼之詞極於性命生
死之說塞余悲焉嗟人生於萬化兮汨真識以嬗形稟
五緯之純粹兮託二儀以毓靈視幻滅於瞿曇兮齊夀
夭於殤彭哀穉子之韶美兮甫弱歲之三齡既穎異而
翹秀兮暨學語而和平詫庭蘭之茁茂兮齊玉雪之敷
榮余薄祜而鍾罰兮痛夭閼於孺嬰訴九閽之&KR0772;窱兮
闖北辰之列星彼穹穹與昊昊兮臨下民而俯聽杳不
聞於哀籲兮氣澌盡而冥冥割衷腸之九回兮懮菀懣
而填膺㩜衣篝之故迹兮時誤稱於遺名愍號咷於慈
母兮傷&KR0579;怛於姊兄惝怳而疑其死兮杳不聞於履聲
惚然而謂之生兮訝泯絶而無徵沕神理之茫昧兮戢
精爽之依憑風飄飄而振幃兮雨淋淋而霣楹草夤緣
而依砌兮雀躑躅而悲鳴恍春暉之芳芷兮忽霜霰而
先零視崦嵫之頽景兮悵營魂之遐征竁黃壚而閟質
兮無彷彿於平生誶曰泣既盡而繼血兮髮變白以垂
領瞭濁昏而喪眀兮涕横集而委綆哀稚子之無年兮
即厚夜而徂永悲童烏而草玄兮踵叔子之探環懷東
門之曠達兮豈情鍾而愛捐覺大夢以蘧然兮銜永疚
於終天悟龜毛於真詮兮將返初於泰始又安得羽化
而飛仙
五言古詩
殘春雨夜讀陳子高詩用其韻
春事忽已闌年華何駛急客子困窮年卧若蛇蚓蟄泥
深没屐齒市橋燈熠熠殘缸玉蟲綴簷雨泫如泣歸期
儻有徵緩我百憂集余生本畸人三年楚囚縶經商逐
毫末索米慁畿邑君門深九重無籍豈敢入涸轍望斗
升然桂炊玉粒妻孥寄田廬誅茒冬未葺朅來幾弦晦
漏屋想沾濕但喜一犁足犉犢起&KR2034;&KR2034;耕耨貴及時歸
歟具籉笠
贈史康時二首(叔夜)
史侯眉山英壯歲陪戎旃胸蟠九雲夢筆倒三峽泉封
侯直易爾唾手平幽燕相國昔分陜幕府羅雋賢公於
二三子骯髒孰差肩綸巾白羽扇談笑清渭汧功名晚
蹉跎肯著祖逖鞭南游上會稽却泛洞庭船九嶷多隠
逸千里跨馬韀邂逅闔閭城傾盖欣忘年誦我阮籍詩
三歎涕泗漣客懷巳趣裝握手臨道邊歸歟指衡麓未
辦買山錢他年遇回雁寄我湘中篇
霜飈何凄冽歲晏同漂泊男兒志四方寧久怨落魄懷
忠思報國結義重然諾死生貧賤間交情今寂寞羞觀
世態澆未遇所立卓英衮卧東山南極仰衡霍復期㝢
縣清重使混沌鑿會見官儀修再卜東邑洛否運行當
傾宇宙見開拓他年功名逼豈但持禁橐堂堂蒼鬚眉
形貌畫麟閣如何决此行徑欲就邱壑五十非無聞斯
文猶木鐸願保千金軀百鳥見一鶚
贈支提德最
我昔觀華嚴心熟毘盧境東南有支提千聖會巖嶺欲
從善財問悵此路悠永朅來縻王事勝處每參請彈指
開重樓結願發深省寄謝德雲師相見在别頂禪翁游
江湖傳衣自雙徑向來梅子熟一衲伴千聖十年此趺
坐樓閣方鼎盛夜闌撥爐灰衲也吾所敬我如老摩詰
到處扣禪病接淅復過雲林端隔清磬
送江叔源除太府丞柯山需次
威鳳翔千仞覽輝以來儀天驥渥洼種籋雲不受羈江
侯南國珍劒佩光陸離三道對清問萬言敷箴規雲霄
跬步躡分教小差池中都冠盖躔屈處金榖司奏課應
遷格騰達當在茲元樞國士賞天子前席咨一言寤凝
旒致主躋軒羲抱負經濟才凜然諫諍姿朝陽慶鳳鳴
冀北空騧驪士為知己用素藴得盡施丞貳須要劇臺
閣未應遲需次指柯山買船泛釣磯暑行戒接淅江邊
遠風披病夫困塵土倚玉慙葭枝分攜莫能送别酒何
堪持儻經子陵瀨掃壁尋題詩前途得好句慰我别後
思
過分水嶺
江南山盡處開闢如石門下有琴筑聲哀湍激箭奔殘
雪護峯頂篁竹如四垣老翁僅百歲曝背抱兒孫問之
不我譍嗒然而忘言疑爾秦人徒此類桃花源寒日欲
西頽不容駐短轅驅車下山去逼耳聞清猿回顧但煙
靄路絶無攀援他年儻再逢共醉老瓦盆
宿瑞巖示劉子厚
肩輿轉綠疇跨浦躡石梁暮投瑞峯宿野色雜莽蒼魚
鹽海市隘松竹山徑凉解衣借僧廬煮茗滌枯腸頓忘
庚火争秋色巳侵牀古戍此何夕冠盖來徜徉一杯偶
相屬荔丹咀冰霜哦詩興清絶天池看鵬翔
卜居飛英坊
束書辭都門整棹還苕川羈遊二十春寓農安一㕓家
無卓錐地三挈囊衣遷移居古城隅開門枕漪漣容膝
居易安環堵地自偏水竹慚履道風物異平泉掃軌謝
奔競面壁參枯禪仰愧此坊名飛英馳日邊吾方師老
圃樊須無間然何當畢婚嫁四十在眀年
仙巖登覽
造物藴神巧軒豁露真趣嵌空劃仙掌罅拆噴石乳半
壁垂鮫綃晴天灑飛雨捫蘿不知疲酷愛巖石古彼姝
逝杳絶靈虬孰能覩玉册閟篆籕三墳闕難補徘徊挹
翠浪洗滌面塵土回輿帶夕嵐哦詩愧吳語
慶陵季文尚書休致會者三十一人各賦詩
尚書妙德望曳履聞直聲獻納雨露邊斯文有統盟重
席侍經幄藻鑒持銓衡不憚推轂士規摹漢西京五色
深補衮三入厭承眀歘起蓴鱸思徑作吳松行名位九
牧聳富貴一毫輕徜徉霅溪上結廬依化城擺落軒冕
累白屋倒屣迎實際契禪宗虛静合僊經聖朝亟圖舊
世臣重典刑蒼生望東山鹽梅待調羹引年章屢却勇
决非矯情雍容進退間夷惠和且清出綸冠奎文安車
示尊榮樂天宅池臺翁仲金餘籯公貴無留資韓宣有
卿名時方需大老復當佐昇平它年秉旄地堂上有竒
兵恢復還舊都翠華駕云亭賤子荷英盼鍊句愧陰鏗
請歌公歸兮盍使季札聽
移居
僦屋東甌城爽氣挹西山颶風忽作惡柴荆不容關再
徙得陋巷藩拔井亦眢稍畢塗塈功己覺容膝安庭前
木亦嘉修竹纔數竿幽豔海榴紅翠幄霜苞丹眀窗寘
棐几荒畦整藥欄兒曹頗解事掃徑見秋蘭鄰里來相
賀知我非熱官使令勿狙詐辦此良獨難未祭孫寳竈
且樂陶令閒今日我重九一酌還酡顔
賦雪
閶闔風勢饕朔雪夜方積窗隙散眀璣瓦溝露微白讙
譁競兒曹跼蹐愁病客漢淮鐡衣冷勦敵要長策安得
郭代公英氣壓質勒又思李常侍銜枚擒蔡賊仰寬黃
屋憂稍塞素餐責四郊正多壘萬室况艱食豈暇歌幽
蘭但願豐穱麥早晚休王師奏凱獻酋馘
桃花菊
秋聲振窽木槁葉隨飛蓬起視籬下華灼灼夭桃容天
公等兒戱小草發纖穠乍疑武陵源秦人儻再逢又如
靈雲老禪機投劒鋒疇昔糞土廣靖節吾所宗不然薦
墜露三閭挹遐蹤吕令載黃花鞠裳表其衷濁醪亂眼
纈衰顔暫時紅肯效玄都吟葵麥摇春風
七言古詩
新交行
君不見洛陽拜塵友欲取金印繫肘後又不見長安輕
薄兒誰道青雲不可梯雨露翻覆豈無意炙手新交舊
交棄華軒丹轂照青春列屋娥眉妬寵新若非大夫嘗
便客亦是丞相拂鬚人車如雞栖馬如狗疾惡今無朱
伯厚甘向青陵老種瓜肯效南山歌落豆直如弦死道
邊杵臼論交世誰數翟公勒門吁可憐
子清弟赴丹陽賦古調餞之
酌君以烏程若下之酒贈君以魯山于蒍之聲酒以惜
在原兄弟之别歌以見愛民父母之情大江襟喉城鐡
甕萬旅連營地勢重天弧北射掃欃槍雲陽健令時方
用從官四十腰銅章莱衣弄孫娛高堂未妨束溼先馭
吏立去敗羣如牧羊繭絲保障優租賦甌窶汙邪飽禾
黍冠盖使客應薦賢不日姓名徹當宁索别作惡殊匆
匆呻吟病卧號秋蛩松竹讀書得新句緘題數寄北來
鴻
送錢進思倅吳郡
繁雄茂苑侔漢輔森戟凝香古佳處鵷鷺行除半刺賢
萬井提封賴摩拊公家名德世有人伯仲于今見伊吕
妙齡籍甚馳日邊粉闈握蘭將振羽胡為補外便親養
知己家庭真内舉畫鷁鳴鐃催去程垂虹松江對烟雨
西北高樓插暮霞荷芰池光破炎暑平分風月助詩興
一諾無事留公府却尋館娃歌舞地麋鹿臺荒盡禾黍
劍池古色湛寒泉響屧採香迷島嶼仙鬼遺蹤杳茫昧
臨賦餘情時訪古治中别駕稱展驥末俗媕娿譏越爼
簡書獄市抵胡粤末界馬牛視齊楚欲了官事兒輩癡
鉗柅吏欺租賦簿退食蕭然絶點埃亦有佳客酬談麈
想席未煖詔巳頒稳上丹墀看布武故人貧病寄江湖
一衲蒙頭參馬祖時憑尺素問沉綿臨别索詩愧吳語
前行路難馮公嶺作
君不見馮公之嶺摩蒼天危梁峻坂相屬聫樵夫跬步
不得上仰視懸石勢欲顛下有飛泉瀉鳴瀑舂撞嵓竇
滙山麓飛流濺沫冰雪寒蘿蔦荒林猿□伏傍穿鳥道
人蹤絶怪石虎踞蒼崖裂捫參歷井路屈盤九折羊腸
車軸折如何年少遠遊子擔簦躡屩來過此或欲挾策
干君王亦有辭家遠從仕馬痡僕倦棲茅屋夜汲巖泉
燃楚竹賜璧封侯事渺茫塗窮未免阮生哭遐想太古
開闢初地隔東甌擅一隅山腰鑿石自何代要令海㝢
同車書不知馮公亦何者姓名宛與茲山俱我行適當
三伏間霪霖積潦行路難家住太湖三萬頃煙波回想
洞庭山
和家叔察院巨魚詩
滄溟浩淼浮寰區八紘九野水所儲介蟲族類信衆夥
窮極詭怪堪嗟吁巨鼇屭贔冠靈島應龍連蜷頷驪珠
異哉斯魚盈百尺失水安得波濤俱妖蜃疑遭旌陽縶
長蛟端被周處誅井蛙不識東海若鸒斯寧信北溟魚
聚觀堵牆駭莫辨妄意其名能自呼鬐鬛堅頑侔鐡角
肌肉碩大争翦除真成潜虬厄水㵝誰謂王鮪惟山居
矧過屠門快大嚼况鼓庖刀砉投虚罔能深藏類谷鮒
忽從變化同隙駒獨蠒豈羡詹何巧巨犗還笑任公疎
灘涘寄命在頃刻神龍魚服喪厥軀嗣宗詩成出月脇
博考傳記蒐秘圖餓氓殍腹屬厭幸臠取凌晨俄過晡
老饕染指飫黿鼎里閭載酒行以車阿咸得句不敢出
身同惠子方據梧暴殄天物古所戒志怪泚筆將特書
題水墨羅漢
大士神通超一切果成道備棲覺地龐眉山立孰寫真
水墨良因作遊戱眀窗棐几㲲巾淨竹爐栢子香雲細
絛䋲乍解目增眀短幅溪藤聫數紙當年意匠寄高遠
慘澹風雲生眼底穹巖怪石隨步竒嶽鬼蠻奴凛生意
僧繇未貌錦幪像道子曾罷長安市手攜貝多口忘言
缾瑩琉璃瞻舍利或嘿或語或慈威亦躡芒鞋將渡水
天女獻供顔如蓮結習自空花墮袂神閒態逸讃莫窮
墨妙筆精足珍袐蕭然着我巖壑中雁蕩經行恍能識
詩成倒挽兩龍湫不用韓公為畫記
松皮香鼎
南山長鬛五大夫峩冠織翠華襟裾老藏山澤骨相臞
捐軀鼎鼐計不疎偶向寒窗伴腐儒坦腹聳身止坐隅
鼻觀如與芝蘭俱非煙非霧時有無愧爾不及清廟瑚
竊蒙顧盼承吹嘘彌眀不解世俗書啞然尚能賦此乎
我慙劉侯敢詆渠眀窗晝永勤三餘三生結習痛掃除
尚餘聞熏六鑿俱篆烟起滅凌太虚嗒然隠几兼忘吾
憶雪歌
前年吳興雪三尺街頭十日無行跡南山千峰蟠玉虬
太湖萬頃鎔銀色腐儒凍死但長哦男呻女吟空四壁
去年強鄰窺淮淝鐡馬成羣來塞北將軍授鉞横琱戈
雪滿弓韜對勍敵捷書夜到甘泉宫玉靶角弓自天錫
已觀積甲熊耳齊坐覺洗兵天河窄今年臘盡寓東甌
地接炎方少三白梅梢柳眼漏泄春笋茁蘭芽遽堪摘
冬深未省見冰霜挾纊無施况狐腋朝來北風吹石裂
海氣嵐烟亂山碧遐想瑞葉舞層霄剪裁不費造化力
豐年一飽戴君恩比屋千家消癘疫長江遠近要舒發
深恐陽驕無宿麥徒披鶴氅懷兔園速遣祥霙慰北客
迎送神辭(有序)
紹興戊辰夏五月甲子迄八月丙戌不雨武
原之旱視他邑為甚河流既斷禳祈逮徧苗
稼盡槁丁亥邑令余衍稽之衆議請水于烏
龍井翌日水次縣十五里驕陽如焚隂雲忽
興雷雨隨至民大悦寘水佛祠緇素朝夕歌
唄自是甘雨日以繼夜旬有二日四野霑足
己未邑令率父老送神歸之按是廟稱蘇臯
二王吳驃騎將軍蘇舉字子羽葬於武原宋
高祖嘗夢而異之封征南將軍眀帝載加冊
命又吳地志云昔有牛糞金邑人臯伯與弟
逐牛入山土崩壓死今邑南金牛山是也龍
井之始或傳神騅跑地出泉因以為名事載
海鹽圖經傳聞邑之父老祭法曰能禦大災
捍大患則祀之惟神之靈距今千年廟食茲
邑救此旱暵肸蠁如答是宜永崇廟貌佑我
黎氓因採民謠作迎送神辭使歲時歌以侑
神
惟龍湫兮其源莫窮利萬物兮精神可通歲大旱兮我
民之恫酌彼泉兮神聽孔聦擊鼓坎坎兮于神之宫薄
采溪毛兮饋進兩公神欣欣兮鑒我民衷神之來兮雨
其濛念我稼穡兮滌去爞爞缾罌甚小兮膏澤甚豐驕
陽摧威兮奔走豐霳民之謳歌兮千古英風(右迎神)
旱既太甚神是籲兮一勺之水為甘霔兮伊神正直歆
誠愫兮三日為霖彌旬注兮我稼既興舟在步兮微我
兩公余曷愬兮擊鼓其鏜山之下兮桂酒椒漿餞神去
兮功成惠孚去不顧兮擕幼扶鮐民塞路兮卒相有年
多黍稌兮澤惠無忘永終古兮(右送神)
和柯山先生讀中興碑
曲江罷相迹如掃滿朝媕娿無諫草動地漁陽鼙鼓驚
舊將半死哥舒老蜀道乘騾萬里來不識平原濟世才
倉皇靈武送玉冊豈顧九廟蒙塵埃天開地闢扶皇紀
李郭功成安史死一日三朝有深意臣結胸中老文字
麻鞵詩老脱賊來北征自足配磨崖我思瀟湘不易到
誰持墨本心眼開鑒古評詩增感慨無逸圖亡山水在
君不見阿忠少日歷艱貧湯餅曾持半臂賣
送徐致州交代賜第歸親庭
九五飛龍闡文化眀光親策穿楊射重瞳左右列臯䕫
鵠立臚傳玉階下乙科首冠持橐門衣鉢家聲傳子舍
扶陽一經世青氈天語褒嘉增寵假衣冠盛事耀儒紳
馬走牛醫皆衒咤君才端合連八科麗藻眀璣美無價
他年落筆中書堂更分䟦燭金鑾夜詔成速招贊普朝
感動寧須奉天赦廼翁東山傾士望内集風流繼諸謝
買船徑度子陵灘不待瓊林霑玉斝謂言歸心馳寢門
戱綵趨庭及槐夏顧我慚稱李耳孫冗散時遭官長罵
效顰累月漫笞兒行矣歸田老耕稼
題戚仲騾綱圖
北風吹雪飛千山雪深山徑難往還長林喬木斂秀色
層崖疊嶂彫蒼顔山腹癡雲結寒潤山巔去天不盈寸
溪湍岩瀑争喧豗獸蹄鳥跡皆逃遁中有驛使輸皇綱
羣騾任重人束裝旌旗不展嵐氣濕鞍轡穏馭鑾聲鉠
危橋當道不可過怒揮鞭箠驅慵惰棧閣縈紆鐡勒寒
荆榛暗刺氊衣破騾行迢遰風蕭颾倦來誰復鳴鞭梢
忽逢大渡凜毛骨深沉時若潜虬蛟作急呼舟渡斯水
尋得舟人來數里一舟已去一舟行掉入深潭浪花起
舟移岸曲人争先牽騾束貨行揮鞭蘆深峡束積雪滑
十步九止愁其顛騾行隤敗人&KR1102;腹民家借爨黃梁熟
人餐騾飼幸平恬其奈門前去程促山前山後開梅花
卧溪枯樹寒槎牙關情一片青煙下深閉柴門三四家
行行漸出平川路回首千山暝雲霧自知驛舍更一程
指點山坳深處住解鞍摘貨驛舍寬地爐榾柮煙辛酸
羣騾入廐人飽睡眀朝一驛可輸官絹落并刀慳數尺
衡從筆墨開胸臆盡將此景作此圖輕描濃抹無凝積
古來摩詰傳天真此手那知復入神好將一本獻天子
能信邦家本兆民
菁山觀梅歌
菁茅山底梅花村無人惜花與招魂西子猶疑逐范蠡
玉兒寧肯負東昏數枝含愁月邊吐似隔鮫綃向人語
欲訢江南萬斛愁一笑嫣然絶媚嫵道人買山今幾年
山高春早花争先開門幻出香世界坐覺孤山落案前
東皇萬里開彊域掌中菴摩妙喜國喚取維摩方丈人
問我本來何所得
隆興改元初余為永嘉監倉時登忠義堂覩顔
魯公像知其裔家是邦今閱一紀沿檄莆中遇
軍事判官邵即其人也因請觀常山平原二像
并大歷顥會昌嗣二誥為賦長句
眀皇不識顔平原我觀舊史心慨然天寳末年事大錯
邊將騁兵相盗權忽聞漁陽鼓鼙震二十四郡城無堅
霓裳驚破西行蜀妃子倉皇死馬前常山平原乃昆弟
屹立砥柱摧腥羶土門既失陷河朔天津罵賊鬚髮拳
嗣皇靈武實草創獨坐鶚立中興年尚書累月家食粥
諸將列屋羅妖妍嗚呼千載慕廉藺曹蜍李志如九泉
莆陽幕府東嘉客飽聞裔孫家好賢錦囊重覩忠義像
再拜恨不為執鞭輕綃盈幅凜生面髣髴冠劍躋凌煙
况藏二誥墨色古吾宗贊皇相業傳憐君為米走塵土
七十青衫雪滿顛乃祖精爽跨箕尾寄書入洛逢飛僊
莫春過吳松垂虹用聞人伯封韻
具區吳松同一水季鷹英靈呼不起波平風静落日眀
一碧青銅三萬里幻成水墨思范寬點綴卧虹排雕欄
曜晻楓林帶煙雨白鶴飛去何時還老子登臨屢春晚
胸吞雲夢極荒遠鞭笞鸞鳳恣遨遊幾日蓬萊又清淺
何時膾鱸平波秋湘娥鼓瑟纖指柔却跨玉虹朝汗漫
誰能直釣無垂鈎
