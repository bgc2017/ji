竹軒雜著卷六宋林季仲撰
祭文
祭林給事母文
猗歟夫人夙有淑姿歸於德門室家具宜良人偕老鬢
髮雪垂同坐堂上環立佳兒金章焜燿間錯彩衣終始
光榮恨一無遺其如孝子罔極是思某嘗獲升堂瞻拜
令儀展誠薄醊侑以斯詞尚饗
祭林尚友文
嗚呼我居安固君在横楊良覿伊阻隔水相望兹有北
湖竹净泉香君一見之愛而勿忘迺經廼營于垣于牆
林巒䢔還棟宇高凉時其從之度彴越岡期以卒歲杖
屨徜徉事不可知命不於常轉盻之間君遽云亡嗚呼
哀哉公自妙齡落筆成章我等驚歎縮首觀旁試吏於
閩政聲載揚民歌舞之見所未嘗剡牘交上召自遠方
權輿寺簿曰未遽央譬如秣驥馳彼康莊問途方騁蹶
於微霜嗚呼哀哉我思天道自古茫茫欲詰其然非癡則
狂孰愚而鄙孰智而臧百年之後相逐北邙况我斯邑
不弔彼蒼大浸稽天禍及九鄉殘骸露胔姓氏勿詳烏
琢其腦魚嘬其腸儻死牖下斂以冠裳不曰幸歟奚用
䀌傷嗚呼尚友舉我一觴尚饗
祭沈元量文
頃吾二人同與計偕風檣雨篷于江于淮戾彼辟水寒
燈冷齋共論身世浩歎傷懷予忝科名君困場屋隔闊
興思亂我心曲兹焉寓居門巷相屬匪唯求舊實鄰是
卜念初至止庭穢勿治分我佳菊植彼短籬相期九日
賞此霜姿花竟瘁矣人復何之水木相生命自不夭松
鶴其形相亦難老疾之方殆載咨載考乃大不然叵測
穹昊嗟彼友朋半在鬼籍老眼欲枯無淚可滴今又哭
君斯夕何夕陳辭侑觴聊叙平昔鳴呼哀哉尚饗
祭劉光祖文
伊余初第試吏東陽時有四人同寮同鄉同入公門同
上公堂休則就閒同引壺觴事不可知樂不可常轉首
之間各在一方兹余來歸訪舊鄰曲伯高之亡墓草已
宿君與興宗皆在鬼錄井邑如故游從去目念之傷懷
涕淚相屬惟君平生心事坦夷豁以示人不設藩籬雅
好劇飲客至如歸缾之或罄餔歠糟醨我有白酒老妻
所為公在東陽頗喜嘗之因思所嗜攜以來斯不見滿
引如疇昔時嗚呼哀哉尚饗
祭鮑提舉母文
鮑于吾鄉雅為著姓夫人有子實襲餘慶位列多賢或
參國政藹藹門闌孰方其盛維鄰之卜竊借輝映矧復
聯姻猥及不競旋葬武林曰有治命遣陳薄奠匪禮之
稱尚饗
祭薛康朝文
人之韞材匪曰媒身天實生之將以庇民吾鄉之評莫
材於君疏明練逹見謂縉紳爰以能選將漕七閩譽處
日休移守宜春積年之屈一日之伸未究所長奄即幽
淪憶昔餞别載笑載醺今日何日迎哭江濱古來共盡
悲弔相因申酌陳辭淚灑秋旻嗚呼哀哉尚饗
祭諸葛通直文
治人匪難自治實艱居家理者可移於官友愛之篤行
義之尊我求其人莫如公賢居常澹默似不能言肅肅
孫子奉意周旋上下輯睦吾無間然不施有政政在其
間平生所好雅在古編蒐求缺遺不惜金錢藏蓄之富
至充棟椽祕閣所無於以取焉伊余聞之願見無緣行
役經由識公稽山插架萬軸導我縦觀如好好色喜發
於顔登彼愛堂花竹幽妍屢陪賓豆色若初筵不鄙賤
息許締姻㜕繫船岸下别情更延書墨未乾訃音遽傳
誰其尸之不畀以年可知者人叵知者天寓哀千里辭
不能宣嗚呼哀哉尚饗
代康侍郎祭趙寶學文
嗚呼維昔之夏我來自閩迎笑江滸時有四人良辰勝
日聯鑣接茵不鄙老朽亦託有塵公尤豪放喜舉大白
酒酣氣張天低地窄虎矕雄辭螭走妙畫議論風生連
拄座客歲曰莫止季任西征賦詩祖行霰雪其零江城
春動卉木載榮地主仲謨移守宛陵慘慘寒蕪悠悠畫
鷁公不出餞方親藥石余與懿成相對太息疇昔之歡
那可再得迨兹端午公疾有瘳觀彼竸渡集於城樓曰
我衰恙嘗辱君憂今日不樂有來歲不人静湖平簷掛
初月林靄霏微漁舠出没憑高寫望得句清絶翰墨未
乾奄焉永訣嗚呼哀哉以公敏悟宗枝之秀以公老誠
從班之舊謀謨事業鮮出其右帝實睠之異於常胄人
之望曰位不稱才盍如李唐用勉用回我思搢紳兵火
以來朱門華屋空閟莓苔公之享夀六十有七儼立其
旁孫子秩秩以彼易此孰得孰失公毋憾我舉我椒苾
尚饗
路祭席少傅福國太夫人文
公家於洛葬彼南陽回眎永嘉在天一方世變時移盗
賊紛起遂偕夫人合葬於此嗟此僻陋賢者攸歸松茂
栢悦川媚山輝出祖於途其敢廢禮且戒兒童㒺或樵
採尚饗
代人祭表姊文
嗚呼嚴霜夏零少小孤露以訓以育繄誰之助奉以周
旋償心晚暮天不我憐遽奪之去富夀有子去也奚顧
兄弟無知知有怨慕寒雲掩晨長風攪樹平生之淚與
酒同注嗚呼哀哉尚饗
祭德和弟文
嗚呼同祖所出兄弟八人十年之間半委埃塵天寒鴈
遠哀呌求羣每論此事相對酸心那知今日禍又及汝
誰同奉祀誰與禦侮門戶衰頽誰撑誰拄子姪頑冥誰
告誰語况我老矣萬事休休所望諸弟收骨山丘何辜
於天不汝少留後者先之孰測其由人之為言昏嫁未
畢我思男女誰無家室獨哀賢弟去無還日文以辨衷
千百之一嗚呼哀哉尚饗
德和弟卒哭祭文
維紹興十四年九月四日從弟德和卒哭斯臨某以園
蔌時醪俛而酹之曰嗚呼吾家汝頼如鼎依足足之折
矣禍莫斯酷日居月諸奄焉卒哭去去何之庭空草綠
哀切乎衷物改于目尚想平生陳此肴蔌嗚呼哀哉尚
饗
祭察院弟文
嗚呼吾弟其信然耶其不然耶其信然耶旬日以來書
問連綿取而眎之墨猶未乾其不然耶何潮得遠來必
非謬以傳也嗚呼五弟何辜於天何豐其才而嗇其年
志氣凌厲横騖孤騫瞬息千里不俟著鞭磨以歲月之
悠久資以師友之淵源置諸古人中未知孰後而孰先
也嗚呼已矣吾復何言八十之親華髮垂顛汝為季子
尤所愛憐赴官江左期此承顔日夕望汝來至膝前那
知禍變起於轉首之間邪嗚呼凡今之人誰無弟昆惟
我與汝自幼多艱險阻萬状辛勤一官僅立門戶劣免
飢寒方飛折翼半涉失船誰慰庭闈之衰晚誰救原隰
之急難誰受子姪之付託誰同文藝之討論誰陪杖屨
於歲晚誰對燈火於夜闌吾方吞聲飲泣含悲茹酸詭
音訊以苟日月強笑語以奉晨昏吾親之寬亦汝之安
也吾已瀝懇於朝言旋故園謀爾嗣於宗族歸爾骨於
山樊至於弱婦幼女責我當專縦溘先於朝露有仲兄
之尚存汝可以無恨於九泉也嗚呼痛哉嗚呼冤哉尚
饗
察院弟小祥祭文
維紹興十年四月望察院弟服制一周某以酒肴之奠
俛而酹之曰嗚呼哀哉凡今之人誰無弟兄唯我與汝
變故洊更年纔幼學大難是丁汝存母腹數月乃生我
保我抱迨爾能行我訓我誨期爾有成天卒相之否終
則傾而我三人皆竊科名版輿就養奉以將迎往往隣
里指以為榮方汝俶装赴官金陵我守東陽道路所經
庭闈傒望不寐至明禍起倉猝迺訃之承愛鍾少子母
之至情銜哀忍泣不敢以驚詭通音訊示若生平終所
不忍惱其餘齡睠言疇昔窮苦自懲殘編斷簡寒窗短檠
得句相賞疑辭共評豈唯愛弟實曰良朋汝尤競爽蚤
歲有聲意氣邁往翰墨縱横王良秣駒千里于征出門輒
縶㒺究脩程兹予來歸寂寂戶庭奄及小祥百感填膺
花藥草翳几席塵凝境隨念改淚應心零八十之親誰
省誰寧一門之事誰經誰營哀哀嫠婦呱呱孺嬰儻予
塞責相見佳城嗚呼哀哉尚饗
察院弟大祥祭文
嗚呼日没復出木落再榮哀我人斯于何其征門巷苔
委几席塵凝空存遺像迴對青燈歲月流邁霜露洊更
奄及祥除百感填膺惟死與生晝夜之經匪我不知涕
實自零勿念老人甘旨觕寧勿念諸女終當有行我獨
念汝才力從横□焉不施遂即幽冥酒汝所嗜酌之孔
盈對我不飲若為此情嗚呼哀哉尚饗
祭劉知言文
劉于吾鄉實多孫子公自妙齡見謂秀薿果以材諝取
知于時進用伊始丞于宗司秣馬脂車方即夷路出門
縶之孰知其故有生同盡寧計短長毋化之怛來舉我
觴嗚呼哀哉尚饗
劉知言葬祭文
嗚呼春去復來木悴再滋曷云其往哀我人斯容止詳
整器局䆳夷遐想平生庶或見之鬱彼新阡卜曰且宜
往其從之先壟是依酌我芳酒于以告違非君之悲誰
悲之為嗚呼哀哉尚饗
墓誌銘
方聖時墓誌銘
方君聖時諱昱永嘉之賢者也其父端嘗以文行為歐
陽文忠公所器重不幸早死君生未晬而孤稍長知自
讀書涉獵文史論議袞袞可聽獨於科舉之學非所好
也大觀初詔求行義之士州縣以君應選固辭及鄕大
夫欵謁延致于學以表多士則悠然從之殆古之有道
不可得而親疏者居常蓬鬢垢面敝衣糲食勞不坐乘
暑不張盖他人所不能堪而處之裕如也自號愚迂翁
而朱君敏功贊之曰顔子之愚仲尼之迂既愚而迂嗟
乎斯名也信不誣觀今之人馳騖聲利役役至於老死
而閒居野處之士澹然無營志安而體舒較之兩者不
知孰為愚孰為迂當有能辨之者妻朱氏有賢行前君
二十五年卒生子三人曰冠曰覽曰峴冠吾同舍友也
屢試春官不利而志愈勵女四人荆湖北路提刑司檢
發官薛昌言鄉貢進士王言處州松陽縣令黃衮其婿
也季未行君年七十有二紹興十三年正月庚寅卒於
家是年某月某日穿朱氏之墓而合葬之實在其縣竹
浦之北山君性真率無矯激與之友者數十年不見有
一言之偽出入里巷見童稚若皂隸悉與鈞禮没之日
往往為之出涕其平日所游從與夫後進之士嘗質疑
而問業者尤所傷悼相率奔弔為文以哭之其略曰君
之至行里閭是師如彼圭璧瑩絶瑕疵又曰温温先生
不事緣飾和懌曠達見者悅懌又曰先生詩文匪雕匪
琢追陶自然似白不俗嗚呼吾何以銘其墓哉視鄉人
之評可也濟南林某撰
劉知言墓誌銘
永嘉劉公舍人諱安節與其從弟給事諱安上相繼以
奥學粹行修于家由於州里達於朝廷聲名籍甚時人
謂之二劉至今吾黨之士聞其風想其為人無異親承
謦欬於長者之側而况子弟朝夕見所以事親從兄處
宗族御僮婢與夫語默嚬笑飲食起居之間無非教也
薰陶濡染宜有不學而能者君諱讜字知言給事之長
子也幼穎悟讀書止一再過即成誦弱冠郡試有司曾
與計偕一不利輙棄去曰學止為科舉邪守門戶不墜
先訓斯足矣以父任補承務郎監蔡州税自後給事倦
於宦游築室治圃日賦詩將老焉母碩人張氏亦苦多
病君不忍遠適從容滕下務盡其歡由是不調者殆二
十年比二親即世乃始束装趨行在所會有詔得侍從
各薦所知今參知政事王公時為工部侍郎首以君應陛
對之日敷奏詳雅上頗喜語執政曰劉某佳士也由監
尚書六部門遷知太宗正丞駸駸進用矣屬微恙庸毉
誤投餌一夕卒於臨安府官舍年纔四十三官止宣義
郎哀哉曾祖諱瑩祖諱去非累贈正議大夫君之配曰
孺人鄭氏故中散大夫詳之孫生男五人嗣忠登仕郎
嗣值將仕郎嗣恭未仕嗣昌嗣亨及女二人皆幼其卒
也以紹興十二年四月辛夘弟右承務郎監平江府粮
料院告棄官奉喪以歸卜明年二月庚申葬於其縣建
牙鄉玉清觀之前山距給事墓百步君之從兄鄉貢進
士詡叙次行事以其状來乞銘某與知言游久且通婚
姻非敢以是私於知言也知言循循孝謹無子弟之過
嘗登其堂見大書唐柳玼家訓于屏風用以自警志尚
如此且自宜銘銘曰墻高易圮門高易毁自昔聞家鮮
濟厥美于赫二劉華鄂韡韡誰其似之粤有令子其令
維何克慎克祇揚彼清芬于宗有輝位卑無年吁其已
而維躬不有後人之貽
朱府君墓誌銘
永嘉絶在海隅民生老死不識兵革其俗習於燕安以
浮侈相高靡衣鱻食崇飾室廬嫁娶喪葬大抵無度坐
是至貧窶不悔有鄉長者朱君元顯性獨儉素恥事華
好一袍至數十年不易有晏平仲之風嘗造其别墅見
所坐牀止以一版窳甚問之曰是先祖所用不忍易也
里人初有嗤其陋者比見其奉祭祀饗賓客延師教子
率從豊厚又斥其餘周宗族鄉黨之貧者至是始歎服
焉君少孤事兄如父聚居餘二十年内外之言無間者
外祖劉無後歲時薦享如事其祖且刊石墓左以戒子
孫俾勿㤀其篤厚類如此君諱京元顯字也曾大父珪
大父珏父輔忠徙自括蒼於君盖三世矣初娶戴氏先
卒再娶林氏有子二人曰義明知明皆預薦書義明蚤
死孫男三人公度公量公愿孫女四人君自幼穎悟有
聲場屋連試春官不利晩以特奏名補和州助教雖功
名不偶少負平生之志顧視儕輩數十年間無百一在
者獨君夀考康寧備享五福朱顔華髮時出阡陌人過
之往往皆斂袵歎息豫為棺槨取釋氏寂滅之語刻諸
前用以自省遇勝日引所親酌酒其側曰亂離以來身
膏山野者何可勝數儻吾得斂手足於此志願畢矣尚
何求紹興十二年十月壬午寢疾終于家得年八十有
三垂没而一語不亂以十四年三月癸酉葬於其縣建
牙鄉茭洋之西山某先大夫於君為外弟粤自總角得
以子姪禮趨走於几席之下憐其孤瘁每呼而進並慰
勉良厚今知明來乞銘以識諸墓其敢辭銘曰豐於人
約於已宜多受祉尚以貽其孫子
周季明墓誌銘
孤子周華祖踵余門泣曰先人葬有日矣願得銘以刻
諸幽余曰銘墓非古也儻未免俗止書鄉里世系始終
日月内諸壙不可乎而奚以余為華祖曰君之言誠是
也抑自痛念有不能自已者盖先人資稟樸厚不事緣
飾與人交終身無一語之偽幼孤祖母教以讀書通夕
不寐燭燎毛髮弗覺也其專如此祖母没殆二十年矣
每一念之嗚咽不自禁尤厚於親戚鄰里死之日往往
為之出涕凡此君雖知之他人未必盡知者兄弟太孫
纔六歲異時省事問先人平生所為誰將執其咎者君
無庸辭余曰我習知先君子銘之宜也竊自思之昔我
壯而無室人莫肯與者先君子不以我為不才獨以女
弟妻之今銘其墓人將不以我私耶華祖曰事顧實否
亦何嫌之有不然以前所云并大概書之可乎余曰諾
君諱達節字季明永嘉人曾大父諱偉大父諱道父諱
宗政以力田世其家紹興十三年十二月乙酉君以疾
卒年五十五明年十二月壬午葬吹臺鄉俞奥山祖塋
之東娶杜氏二男華祖其長也次太孫君晚得此兒甚
愛之嘗求名於余今命名曰承祖尚慰泉下之念云
記
温州樂清縣學記
鄉貢進士賈如規來自樂清語余曰吾邑廟夫子而祀
之舊矣初未有學也治平中令焦君千之始增堂廡為肄業
所由是士稍知學崇寧舍法行迺自縣東南遷於望來
橋之西距故址百餘步丁君湛鮑君輝實終始之盗起
青溪蹂數郡茲邑焚燬殆盡學屹然獨存紹興改元守
者弗虔一夕燼於火自是春秋二祭寓於縣治或傳舍
僧廬凡百草創有司蹙額以從事五年尉吳君芾閔之白令
丞再遷而南定卜於隆儒坊於是邑人義其為争出力
捐金佐之不數月學成然儲廪無有也十五年春今令
趙君從事下車揖諸生首與之謀曰養士而無以為養
奈何有喻其意者相率買田五頃計其入日可食百人
又撤滛祠營市舍取僦直以資之遂斥基阯周垣牆闢
齋序貯書籍造器用凡學之百須罔不悉備是宜有言
以記始末敢請余曰子之邑大夫廉介自將事無劇易
盡心力而為之雖悍暴之民或有不悅而抑強扶弱人
恃以不恐此亦學也邑人當有記之者子慷慨好義撫
孤姪如已子歲歉富室方閉糴獨發倉庾捐費以濟囏
阨此亦學也里人當有記之者奚用求記於余獨不知
學之數遷何謂也曰學自焦君以來無一登仕版者人
多言其不利雖某不能違也余慨然久之因問曰子之
學也為利乎為道乎道不遠人人自云遠絶倫類滅禮
學游心物外以求之非吾所謂道者以子之居家也而
能父父子子兄兄弟弟夫夫婦婦道即在是矣今一世
之人惟利是騖吾為此論誰不笑且怪者抑聞諸夫子
曰學也祿在其中矣盖學不期禄而禄自至似亦無負
於學者若誦斷簡緝陳言徼倖取科第一得志棄之如
涕唾無復有顧藉心吾恐未見其利而羞承之矣况非
朝廷建學之意亦非邑大夫所望於諸生也大夫名敦
臨字庇民四明人紹興十七年五月既望記
序
送趙庇民序
余狹中不能容物有面謾者必詰之不肯受其黯閹一
日讀陳後山詩云潛魚避流光歸鳥投重昏信有千丈
清不如一尺渾不覺拊几而嘆悔平生之非趙庇民之
為樂清也事無留難迎刃解落邑人蒙惠多矣獨姦宄
之民不能欺欺必得之頗以為已病焉譬如郄雍能視
盗察其眉睫之間盡得情偽無一有幸免者雖晉民恃
之外戶不閉而羣盗坐是以窮相與謀而逐之噫亦殆
哉今罷官歸四眀訪别城中語我三年不能堪之状余
舉陳後山詩庇民喜曰此正我之疾也願書以砭我庶
幾吾疾有瘳乎
跋
諸公送子敦詩後
裏除則喜外遷則愠此謀身者之所為也内相顧公出
為朔漕諸公喜而贈之以詩顧之報章有曰大河失故
道六月浮天流諸公廊廟器更為人行謀嗚呼是謀也
為身邪為國邪觀此則治亂見矣紹興癸亥二月幾望
某跋
蘇詔君贈王道士詩後
文章盖自造化窟中來元氣融結胷次古今謂之活法
所以血脉貫穿首尾俱應如常山蛇勢又如風行水上
自然成文又如優人作戲出場要須留笑退思有味非
獨為文凡涉世建立同一關鍵吾友養直平生得禪家
自在三昧片言隻字無一點塵埃宇宙山川烟雲草木
千變萬態盡在筆端何曾氣索此篇頃見别本尚餘一
聯云故歲去超忽來日俄趣裝方入斷章雖曰遠人大
觀然太涉悲戚殆似鬼中太白真語䜟也養直下世今
將一紀矣九原可復作耶讀之愴然併為從周之子庭
藻記之卷末庶幾風流不泯紹興丁丑夏至後七日蘆
川老人書
資政與端明帖後
古人有言曰死者可生生者不愧故資政許公以厚德
碩望入參大政排迮異議不得以有為而死今端明李
公乃其平日之深相期者方以直道事君不肯少貶以
追時好真無愧於九原者也雖然吾黨之士盖亦自勉
云紹興丁巳六月幾望永嘉林某題
竹軒雜著卷六
