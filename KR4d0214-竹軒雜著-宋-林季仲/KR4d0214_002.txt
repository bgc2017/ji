竹軒襍著卷二宋林季仲撰
七言律詩
次韻希父見寄二首
晚窗落莫雪飛花點綴山翁兩鬢華好辦青銅買村酒
共撑小艇訪漁家覺非便合如陶令得趣何勞問孟嘉
只怕故人騰踏去短檠誰與話天涯
臘前墻角見梅花雪後墻頭見月華滿引濁醪無一事
盡收好處入吾家結廬君待歸安固抱甕儂今老永嘉
莫道青山便遮斷春風浩蕩没津涯
次高季應韻
杖屨相從秋水濱便將公作社中人酒行苦要深浮白
醉去那知倒着巾把手共憐江國月回頭休憶野堂春
太平未見身先老看取吳霜點鬢新
次韻林茂南見寄
轉首今吾非故吾問君何用惜居諸流年已作悠悠夢
往事徒勞咄咄書濁酒半壺時自酌醉頭一月不曾梳
阿誰似我渾無事睡到日高三丈餘
隂隂松竹滿東山聞說君家六月寒若得封胡同里巷
底須屈宋作衙官酒中有趣人誰識琴上無絃我亦彈
試問廬江何彦德貂蟬孰似鹿皮冠
移竹次林英伯韻四首
蒼苔斵破斧㾗新移傍頹簷慰病身見我渾如舊相識
此君端是箇中人孤高自比西山潔澹泊寧甘南巷貧
夢斷啼鵶窗轉月憐渠猶把影相親
不向窗前着色新老夫無處可安身寒梢已拔千尋
劍空腹堪容數百人染淚浪傳湘水恨結根終伴杜陵
貧回頭萬事皆衰歇歲晚相從爾獨親
手種琅玕照眼新老來深寄五湖身連宵留得枝間月
邀我同為物外人封殖不貪千戶富依棲可慰一生貧
武夫稱謂殊麄俗却恨樊川語未親
娟娟猶帶露㾗新分得江潭未化身歲晩定知堪傲雪
生來不肯強隨人心如龐老空諸有節比原思不恨貧月
淡風清卧寒谷倡予和女復誰親
婁夫人挽詞
曾將句讀授兒童記得何侯待我隆肯闢高堂舍孫寶
定知賢室贊張忠蘭陔未遂三山養霜樹俄驚一夜風
湯沐追封他日事哀榮應在淚㾗中
高太傅挽詞
聲利場中意獨消端如處士翳蓬蒿渡江一馬神先助
夾日五龍功更高不願本朝私戚里長稱文毋訓兒曹
十年共說無生話却對東風淚滿袍
贈劉舍人次德裕弟韻
鴈塔聯名記昔年天涯一見破衰顔人言巧宦何曾巧
我欲閒居未得閒弱植自憐葭倚樹雄文纔許管窺斑
明公舊有經綸手今日寧當縮袖間
次韻林楙南秋興見寄
秋陽晃朗秋江前秋山&KR0886;崒飛鳥邊待扶僊人九節杖
去采玉井千葉蓮一丘一壑不在我或用或舍其如天
故人謫官卧空谷誰與晤語情凄然
陪郡守趙介然泛舟
邦人夾岸覷龔黃畫鷁夷猶轉曲塘風定波平溪練淨
沙寒石出木奴香冥搜萬象詩肩聳流盻千山醉眼長
此興在公真不淺更乘霜月倚胡牀
趙守泛舟康侍郎有詩次韻
彈壓湖山有主人我如鴻鴈亦來賓連雲島嶼參差見
過雨林塘取次新霜橘似誇千古富雪梅欲放一枝春
酒醒月落愁無那聽徹殘更斷曉闉
周希父賦梅次韻二首
村舍江南雪意遲月邊初破兩三枝輸他一點先傳得
回首千花總後期春事循環寧有盡歲華晼晩漫多悲
君詩到眼如圖畫寫出行人立馬時
歲華物意兩俱遲開到前村第幾枝抱影自憐春有信
衝寒長指雪為期音傳隴首人相憶恨入樓頭覺正悲
花瘦惱教人共瘦月明風定酒醒時
次韻康侍郎詠雪
天公昨夜醉如泥擘碎浮雲散漫飛謝女饒他歌柳絮
曹人堪笑比麻衣平鋪寶貝知何限豫表豐祥不待祈
最是松林難畫處晚晴猶吐玉霏霏
次韻劉敷言詠梅四首
梅花笑我無佳句慚媿詩翁亦姓林細看窗前隕秋葉
誰知雪底得春心斷橋斜徑光將夕澹月疎雲趣更深
何處清香惱行客江頭䟦馬試教尋
江空木落出遥岑何處佳人獨倚林不負雪期如有信
偶先花事夲無心日低脩渚雲容薄路轉寒塘暝色深
莫怪山翁數回首暗香十里更相尋
粉㾗欲破雪相禁如妬孤英點暮林九陌未傳花底信
一枝先寄隴頭心月横瘦影池塘淺風度微香院落深
插向鬢邊猶得在未須笑我老浸尋
霜清木脫峭寒侵驚見佳花吐遠林冷落自憐池上影
孤高誰賞月邊心簡文剪綵談何易(梁簡文梅詩定須還剪綵效作兩三)
(枝)杜老巡簷意最深寂寂溪橋斷行跡吹香獨與我追
尋
春日感懷
憶昔青春去不來深憑百舌喚將回尊前便覺和風轉
鏡裏生憎白髮催青破輕寒歸驛柳香和宿雨落江梅
人生七十從來少待挽長河作壽杯
挽程大夫詞
金章朱轂爛盈門春入仙翁笑頰温曳杖時時過他客
含飴日日弄諸孫風高值水驚霜葉月落黟山泣曉猿
丹旐悠揚轉寒日尚疑簾下綵衣翻
贈李端明
洗盡烟嵐見海山池塘春草亦怡顔野沉犬警清宵迥
簷轉堂隂白晝閒移鎮又傳三疉鼔告庭行促百官班
攀轅父老休相憶緫在鑪錘橐籥間
三椽休斧陳開祖有詩次韻
經營草舍得能難甫及斜川八九間傍砌更移牆後竹
鈎簾獨盼雨餘山月投窗隙如相覓雲過簷端却復還
長憶少陵規畫遠要令寒士緫歡顔
次韻酬劉延仲
僕别劉丈五年矣千里之情深寄于詩次韻
奉酬殊愧不工耳
門翳蒿萊誰往還憶君更覺鬢毛斑何時共對吟邊月
相别猶憐雪後山(東陽之别時值大雪僕曾留詩云北山未忍輕相别更許行人雪後看)
清夜忍聞庭鶴怨餘年應伴海鷗閒有人問我今何似
兀兀長如醉夢間
次韻酬趙寶學
高軒曾過我柴關笑看莓苔滿地斑隱約誰憐許居士
風流得倚謝東山詩鏘金石音尤古筆走龍蛇意自閑
後日陪公那可得飄然身在五雲間
再次前韻酬趙寶學
佳章一見一開顔讀向寒窗到日斑筆陣知公來似雨
詩肩笑我聳如山皂鵰氣欲凌千里老驥身猶絆六閑
聞說漢庭思祭酒詔書相繼促河間
用前韻酬高仲貽見贈
杖藜谷口佇歸雲生理蕭條一葛巾未敢軒眉焚芰製
更期晚節伴霜筠江山約我盟猶在風月於人意自新
木落寒林水清淺小橋共看雪梅春
再次前韻
野性由來愛水雲強將麋鹿着冠巾救時或用魯連子
談古空如司馬筠邊雁驚心雙淚落吳霜點鬢二毛新
腐儒無用終羞死只合歸耕壟上春
樂夀閣
康平仲建閣名曰樂壽取仁智樂山水之意
索詩次韻
看山玩水適吾情此語從來誤後生喚起萬端因好樂
静觀一理本圓成與人不競春長在對物無心鏡自清
更就阿誰求樂壽當時分付最分明
贈虞教授别
儒生底用苦知書學到根源物物無曾子當年多一唯
顔淵終日只如愚水流萬折心無競月落千家境自孤
把手沙頭莫言别與君元不隔江湖
次韻追和錢穆父内翰勰趙伯堅大卿令鑠游
潁湖呈正字實學即伯堅子也
潁水如聞得月多黃金萬頃漾微波登臨未送平生目
賡唱空傳故老歌宦意請看頭上雪杯行且覆掌中荷
吾鄉亦有西湖好舴艋相從意若何
次韻吳清叟書懷
誤落樊籠二十年蒼顔白髮意頽然解紛無用空彈鋏
揣分唯堪備執鞭乘鴈去來何足數涸魚濡沫自相憐
扁舟東下雖云晚及見梅花破臘前
次韻宋待制晩春書懷
春事何曾解有窮枝頭尋覓漫怱怱去來燕認誰家戶
開落花因一夜風萬古英雄殘照裏半生勲業醉魂中
騷人往往多詩瘦却怪老夫顔色紅
次韻沈叔權書懷
忽思身世愴然驚漫學雕龍藝未成尸素空糜太倉粟
辛勤有愧老農耕只須鬢上看勲業休向人前道姓名
歲晩相從白巖下一尊芳酒話深情
再次前韻書懷
兩眼昏花近十年簡編惟見字斑斑養生正合師黃石
招隱寧須待小山薄宦本無朱組願高眠得伴白雲閒
清風却似憐孤寂時送禽聲到枕間
魏府君挽詞
霜露長悲陟岵人見翁強健却酸辛家徒四壁知無恨
掌有雙珠未是貧老去米鹽渾不問病來藥石強相親
歸從先壟平生志松下應逢月色新
次韻和康文真率之集
行步欹危老病身勝遊那敢厠荀陳試思珠履三千客
何似風雲六七人雪意遲疑終未決詩筒來往莫辭頻
曉窗新得東君訊已放梅梢一點春
次韻和康侍郎游仙巖
林巒争入馬蹄來宿霧殘雲撥不開石卧松根横碧玉
瀑懸天外轉晴雷仙家長鎖青春好老子猶堪竟日陪
收拾此身知有所一間茅屋傍山隈
送梁尚書移守宛陵
堂堂體貎照簪纓天與君王佐太平拭眼待看蕭相國
舉杯且屬謝宣城花間未聽歌聲徹笛裏先催别恨生
說與邦人休卧轍過家聞欲趁清明
蕭朝宗旅寓有途窮之歎次韻以廣其意
路入長安處處同斷橋絶港自相通地高何羡三公貴
境樂那知四壁空萬象森羅皆拱北百川曲折定趨東
懶從宦達如曾閔也有芳猷到不窮
表之索詩為别
踏着禪門步步新布衣蔬食欲終身解顔一笑如深契
拭眼相看尚未真世事盡歸簪上雪我生聊寄甕頭春
夜深坐對柯山月應念滄江獨釣人
次高承宣韻題劉知言郊居
荷鋤歸伴隴頭雲懶傍侯門更整巾卜築君能如沈約
題詩吾亦效王筠(約郊居筠題詩於其齋壁)湖光皛皛千山合竹色
娟娟一徑新酒後笑歌應耳熱西園驚破海棠春(諸公遊日)
(一枝海棠先開)
陳升仲挽詞
莫歎交情大署門交情如子復何云友恭便是能為學
樸訥由來自少文曾解綈袍憐范叔當留寶劔報徐君
雪梅時節尤相憶長話平生到夜分
迎華觀落成蘇侍郎賦詩次韻
亂山爭挾我先登拭眼還驚見未曾不為遊觀事斥築
可憐撑拄費薪蒸竹依䆫牖秋鳴玉月墮樽壘夜飲冰
說與溪船莫吹笛斷腸人在最高層
早春有懷
青春無語到天涯百舌枝頭漫自誇紅破輕寒入桃萼
香和宿雨落梅花風吹杖屨千山晩水照林塘兩鬢華
萬事蕭條兵革裏北飛愁見鴈行斜
寄婺州周知錄
不到東陽六七年干戈身世兩依然每思三慮堂中退
徑向雙溪樓上眠空翠霏微浮酒斝林烟杳藹没漁船
有人問我今何似頭秃昏昏瘴海邊
寄劉知言
年來何止二宜休合把身名付釣舟寒食又衝花下雨
晩塘漸狎棹前鷗推居誰復如公瑾種竹猶憐似子猷
(子猷假人宅必種竹余假知言宅故云)來坐梅隂引春酒微酸點點着枝
頭
次曾谹甫韻寄賀子忱
狂客當年隱四明至今孫子愛林坰掛冠無愠亦無喜
抱膝自歌還自聽時弄清琴懷賀若何妨後乘載樵青
結鄰能踐前言否春色方深絶境亭
州將設宴諸薦士(時有十九人)
化蜀文翁竟好文坐令風物一番新爭飛方朔三千牘
何止平原十九人棫樸佇觀周室富茆芹先傍魯宫春
使君勸駕無多語莫學公孫只為身
盧守攜酒過薛直老草堂次韻
畫戟森森轉水湄草堂顔色帶恩私亂離海上多簪紱
槃礴風前卸馽羈醉帽半欹花近眼賡歌間發墨翻池
諸公明日朝天去且為南陽借杜詩
寄題蔣封州三徑堂堂本在丹陽後避地四明
再創
三徑開從蔣兖州至今孫子亦風流鈎簾雖對鄮山月
聞笛應悲京口秋往事漫勞書咄咄餘生只合賦休休
問君辦得蓑衣否便好相隨上釣舟
春日郊行
困倚春風半醉醒小橋流水欲相平晩蹊窈窕行桃李
野老逢迎略姓名浦漵遠兼江色瞑鳬鷗迴立夕陽明
田家作苦吾何恨無補公家合退耕
次韻趙表之郊行
看取吳霜點鬢新利名場裏合抽身去從宦路謀多拙
歸伴田夫味最真落木正饒窗外月小梅猶靳臘前春
他時更有郊行句遠寄臞溪獨卧人(余之别墅名曰臞溪)
次韻梁守登富覽亭
朝來爽氣自横空躡屐寧須學謝公似此江山何處有
合分風月與人同消磨萬古潮聲裏搖兀千林酒浪中
欲和陽春無好語尊前莫笑囁嚅翁
絳人老矣休問年萬事灰心寧復然有客雅知林下趣
憐渠獨得酒中天摩空雁影沉波底照眼梅花破臘前
雪意方濃君且住行歌同掛杖頭錢
又用前韻二首
雕甍華棟照晴空更憶簷前十八公四望川流何富有
一時歌詠許誰同海吞萬壑蒼烟外地湧雙峯白浪中
洞接仙都春色早桃花認得鶴溪翁
遺跡榛蕪四十年使君䟦馬獨依然要將舊觀還騷客
幻出新亭倚半天井邑參差圖障裏烟霞明滅酒尊前
我今不是貧居士買斷江山莫計錢
寄題趙丞相獨往亭詩
海内英豪還有誰寧容丘壑著臯䕫欲知今日中興業
已定黃岡獨往時謝傅本無朱組願留侯應念赤松期
更須整頓乾坤了我亦芒鞵隨所之
趙彦挽詞
鐵面聲名滿九州爾來孫子亦風流怡雲自比陶弘景
下澤誰如馬少游醉袖舞低千嶂月鈎綸翻動五湖秋
可憐舊日飛觴處波影空搖百尺樓
侯公謹挽詞
富貴功名等弁髦何如聲迹翳蓬蒿倦游正被微官縛
辭禄方知處士高華萼向來榮父行(余所居華萼坊以君家諸伯父得名)
芝蘭重見秀兒曹寄言護國山頭月莫照山猿夜夜號
林楙南挽詞
新詩寄我五年前讀向寒窗倍黯然自古伊優多得志
如君疎直竟誰憐去凶何愧如行父深詆那知中咸宣
(咸音减)遊世若為能遠過試收清淚問蒼天
薛康朝挽詞
意氣平生百不伸一麾晚出守宜春功名到此當言命
才術如公豈後人庭集鵷雛知有種柈堆苜蓿未全貧
江寒木落悲無那詩寄蓬牎墨尚新
九日諸人集于資福閣次高季應韻三首
秋入江山晚更妍登高臨遠意凄然且浮綠蟻眼前樂
底用虛名身後傳舊隱未教幽鶴怨清溪終伴白鷗眠
老來舉措多羞澁強插黃花趁少年
隔竹通暉月自妍樽前寶炬不須然毫飛閣上千林濕
句落雲間萬井傳佳節敢辭通夕醉宿酲還傍小窗眠
鬢邊黃菊應相笑白髮較多似去年
戲馬臺前草自妍英雄何在竟茫然江河猶帶重陽恨
父老空將舊事傳去雁來鴻波浩蕩夕陽流水樹芉眠
休休世味從來惡細嚼霜英慰暮年
和高少保九日
誰將淡墨掃秋山乞與衰翁獨倚欄白髮試思何處去
黃花今有幾人觀老來自覺情懷惡客衷長嗟會面難
卷盡浮雲放明月與公同倒百杯盤
次韻張子猷賦凱旋之什
十萬貔貅擁鼓鞞雲間聽得一聲齊祥開虎帳妖氛落
威疊鯨江怒浪低曉日彩旌沙外轉春風歸馬柳邊嘶
幕中自有燕公筆合把竒功勒建溪
題薛獻可新居次高仲貽韻
高居占得野塘横竹徑桃蹊取次成宿靄半兼朱戶濕
好山常傍晩窗明風吹酒面春情渺月落詩腸夜味清
今日主人歸定否試聽枝上子規聲
送思深赴泉州錄參
南郭先生卧病餘瘦如騏驥服鹽車厭嘗漆葉青黏𣪚
旋理司空城旦書長陌欲登秋色薄一樽相對鬢毛疎
晉江波與温江接消息頻傳雙鯉魚
五言排律
和梁守餞諸貢士
右文逄聖代首善自神京延及吳中士咸稱洛下英我
邦雖僻陋此學號專精耆舊風流在山川氣象新元侯
來作牧後進頼提衡有美僖公頌誰高蜀守名能書偕
計吏燕豆列賓榮萬里雲霄路摶風看去程
張叔靖詠螢次韻
榛莽荒秋雨郊坰接暮隂挾明如自喜穿隙互相尋晝
伏終羞日宵征欲亂参林驚光不定葉脱勢俱沉代燭
時臨卷隨風屢拂琴青熒行爝火的皪漾沙金巧自緣
簾幕翻令念藁砧徘徊憐扇影婉孌傍衣衿窗曙星河
落江寒霜露深危蹤悵何往腐質諒難任
五言絶句
不見胡仲隸題蘇溪僧壁
念别三年久相望一舍間無人寄消息風雨暗前山
七言絶句
宿天台石橋
卧聽泉聲似雨聲直愁泥滑馬難行世間疑事多如許
千百年來誰與明
今人議論只從多簣土那能鄣大河我有室廬亦方廣
歸途不向石橋過
釣臺
脱身歸去亦何求剛被聲名落釣鈎買得扁舟在祠下
從公覓取舊羊裘
泊鴈蕩能仁寺
萬壑千巖簇馬蹄羞將塵鬢照清溪晩雲帶雨東風急
無數飛花過竹西
墨梅
一枝炯炯照人寒絶似溪橋立馬看秪恐春風解香怨
漏他消息入毫端
次韻十叔父書懷
咸陽市上欲思歸人到於今笑李斯老去何如我癡叔
了無一事獨支頥
郊行感懷
路轉溪廻草木香有人荷笠山之陽定知我是金華守
笑道牧民如牧羊
羽仗霓旌去不還空餘菊水照人寒至今山下無枯草
便是田家九轉丹
竹光野色淨祠堂古木千章儼在傍矯矯先生竟何往
癡兒猶認石為羊
一夫容易縛淮隂辟榖留侯念已深去伴赤松聊爾爾
後人真向海山尋
題外兄毛國器壁
尊酒相逄海一涯娟娟沙月照人衣重來時節君須記
流水桃花魚正肥
題廣照院壁
晩溪飛出小橋斜流水縈迂帶落花生怕人來問時事
杖藜聊復過僧家
罷金華留别雙青
手植雙青十八年墻頭一見一凄然飽嘗霜露休相憶
我欲歸耕瘴海邊
蕭德起諸人約遊西湖小疾不赴
倚杖臞然一病夫羡君聯騎出西湖若逄佳處能相憶
寄與新詩作畫圖
遊智者寺
一逕縈迂上翠微亂紅無數撲人衣怱怱來往成何事
不似山禽自在飛
過荆山寺
叢條曾欲截來轅應訝行人數往還歸老故園猶得在
滿斟杯酒謝荆山
趙殿撰賞紅梅次韻
西湖獨未賦紅梅留待知音細細開好把新詩補遺逸
不才空與作雲來
秉燭照紅梅再次前韻即席
玉妃初醉下瑶臺紫霧深深撥不開却恐錯穿桃杏徑
高燒銀燭照歸來
猒於行役感梅賦詩
歸袖曾攀墻外子征鞍又拂雪中花往來應被江梅笑
笑我經年不在家
次韻和康侍郎雪後小雨二首
殘霙初伴梅梢月小雨仍禁柳底春莫厭酒搖金盞浪
更聽歌繞畫梁塵
白頭羞見尊前燭頳頰深憑甕裏春不分落梅紛似雪
更兼疎雨細如塵
登張知省溪樓
木落霜清橘柚香榜歌迢遞起滄浪來鴻去鶩紛無數
怕上西樓望夕陽
鴈横霜渚水痕收簷外微雲去復留多謝西風解人意
盡驅爽氣入溪樓
登望湖樓
風塵漠漠暗中州無力持顛漫自憂花鳥相逄非昔日
不堪重上望湖樓
次韻苖彦先題薛獻可新居四首
仙隱深深竹徑中杖藜還許我相從君能惜取清隂在
斤斧須令赦籜龍
方塘環植綠楊新朱戶重重欲閉春若許茆茨傍清泚
敢教鵝鴨惱比隣
西山拏得落簷前飛翠侵簾夕更妍心遠地偏如靖節
江湖處處是斜川
軒檻青紅壓水濱小橋斜出樹横陳功名豫計殊非計
且與龜魚作主人
袁居士來自桐廬索詩贈二絶句
霜髯垂臆杖過眉得得桐廬江上來(力之反)對我休談釣
臺好姓名方挂北山移
木落空山霜露寒却驅羸馬傍長安君看仕路風波惡
孰與嚴陵七里灘
過東陽諸人餞别獨劉叔明不至
松竹森森灝氣生一簾疎雨故人情扁舟還載離愁去
不見西城劉叔明
游大龍湫宿壽昌竹軒
晚驅羸馬下層丘路轉寒塘憶舊遊半夜雨聲碎庭竹
更疑飛沫濺龍湫
題護國院竹光軒
茶罷移床就竹眠泠然風起和流泉山禽未絶東歸客
時送清音到枕邊
罷官金華手植秋香而去通判賦詩勉強次韻
孤根憶向雪中移蚤被春風次第知奪汝巖栖近城郭
多應相怨不相思
重九前一日宿靈巖
馬上衰頽只自嗟驚心那復見黃花花如相問終羞澁
底甚重陽不在家
送張侍郎歸省
時時去弄老萊衣也似何蕃歲一歸相送江頭無一語
寸心遥與白雲飛
失題
平生丘壑自相於幽意悠然入畫圖好向溪邊石磯上
羊裘披我作狂奴
題康待所所居二首
閒居正怕門庭雜學道仍嫌岐路多仲蔚當時開一逕
問渠初意果如何(一徑堂)
莫道水清偏得月須知水濁亦全天請看風定波平後
一顆靈珠依舊圓(止鑑亭)
富季申賦梅次韻四首
容易煩公問訊梅昨宵還有幾花開窗寒月落知相憶
細細吹香過竹來
雪意商量欲放梅破寒先遣一條開去年花下人何在
策我蹇驢歸去來
誰將消息報江梅一點先從雪裏開怪見逄迎有深意
我家曾與寫真來
未知何處是真梅雪擁溪橋撥不開莫訝行人數回首
西風十里送香來
訪梅值雪示覺慈昇老
林巒出没晩雲低旋放寒梅照淺溪雪意殷勤解留客
不教歸馬識東西
和康侍郎喜雪二首
六出隨軒逞厥祥天人應感得能忙使君未到然香處
先有心香叩上蒼
不掃林間一逕開夜深留伴月皚皚問誰踏我瓊瑶碎
新有詩筒破曉來
宿中竺碧梧軒
夢破初驚枕簟秋懶思身世獨搔頭山禽強欲知人事
葉底移詩語未休
宿錢塘江詩
大江推月上層霄夜色分人此最饒鄉國未成千里夢
海門又捲五更潮
竹軒雜著卷二
