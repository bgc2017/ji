竹軒雜著卷四宋林季仲撰
唘
賀程守進職啓
竊審祗膺明綍榮陟華資凡屬撫臨舉深抃蹈伏惟慶
慰恭以判府顯學遠猷稽古偉望冠時聲名逾四十年
惠愛及七八郡惟兹孤嶼再枉雙旌轉愁嘆以為歡謠
化煨塵而成大壮輿情交悦治迹彌彰果有功而見知
何浮言之胥動投閒里社久依桃李之餘隂輔政廟堂
莫忘鑪錘之舊物永言感幸罔罄敷宣
謝復職啓
試仙都之守初玷使令復延閣之名更霑恩霈冐寵榮
之逾分積兢懼以失容伏念某樸陋何知羈孤少與妄
意淵源之學恥從章句之儒寒窗短檠兄弟自為師友
斷編蠧簡朝夕竊對聖賢蘄志業之内修遑聲華之外
慕偶塵末第遂踵常途實不副於師言名輙詒於吏議
咎由已致怨欲誰歸希爵賞而媚帥臣節廉安在託火
災而遷原廟夷戮何傷軫宥罪之深仁從鐫職之薄罰
人亡人得甘同楚子之弓一去一来頗類塞翁之馬靖
思所自蒙幸何多此蓋伏遇某人合四海以為公閔一
夫之不獲寬其大戾開以自新知我有親再分符於便
郡待人以恕一洗過於丹書乃睠危蹤稍還舊物某敢
不恪敦素履祗佩良規不謹於前方息黥而補劓思善
其後當刻骨以銘肌
賀閭侍郎啓
伏審疏榮中扆作鎮便藩凡在撫臨舉深慶慰恭惟知
府侍郎襟情夷遠風度粹清政事以古人為師文章唯
陳言是去寖隆朝論親結主知爰自宰司擢貳銓部久
聮華於法從暫問俗於侯邦除目初騰輿情胥悦蓋舊
令尹之政嘗冠於東南而賢大守之聲遂孚於遐邇矧
兹慎水實接仙都原隰相望聞晨昏之鷄犬池塘屢到
識疇昔之龜魚春序正融次舍非遠願疾驅於棨戟慰
遠出之兒童某黌館舊游姻家末屬方投閒於梓里將
託庇於棠隂感幸攸深敷言罔究
賀樓樞密冬居
一陽襲筦初迎長至之祥五物書雲預識中興之象恭
惟樞密端明股肱邦體柱石政基謀謨極治亂之原啓
沃罄忠嘉之益暫歸錦里載弄綵衣以百年垂白之翁
有兩地鼎貴之子適逢榖旦親上夀觴父老歎所未嘗
名教樂至於此某涖官有守趨賀無從共期隔坐之榮
永叶充閭之慶惟深歡抃徒切悃誠
賀樞密啓
伏審疏榮中扆作鎮近藩凡在撫臨舉深慶抃恭惟判
府樞密政基柱石邦體股肱謀謨極治亂之原啓沃罄
忠嘉之益遂繇獨坐參贊洪樞望實洽乎中區名譽馳
乎異域冐秦庭而致聘風義凛然仗漢節以還朝功名
卓爾懋惟賢業宜表國鈞尚資共理之良暫倚承流之
寄江山為之增價道路豫以騰謠炎序方隆次舍匪遠
幸隼旟之速戒慰竹馬之争迎某跂德彌年承顔伊邇
將託棠隂之庇獲修梓里之恭欣頌攸深敷陳罔既
書
與趙參政書
某惶恐再拜僕射相公近曹通判行嘗貢起居問度未
到會稽召命已下不知得呈凂否兹覩詔書登庸舊德
方秋高馬肥之時踵將叛卒離之後任大責重未敢為
執事賀但告庭之初遠邇胥慶咸謂自此有息肩奠枕
之期是亦可以卜人心也舊店重開尤須慎始勉為恢廓毋
效狹劣前人所引不必盡逐問其賢否可也前事所行不必
槩廢問其當否可也多用朴茂之士則虚名亡實者不
得逞在相公他日亦免反覆傾䧟之禍不侵吏部之闕
則依流平進者有所歸在相公每日亦免請謁應接之
煩嘗以職事牴牾朝廷而其心本無他者終棄之斯無
以慰人之望雖以才能取知相公而衆議或不然者亟
用之斯有以致人之議衛士單寡宜防肘腋之虞諸帥
子弟迭令入侍可乎戍兵遁亡宜謹藩籬之守諸卒老
小漸令南徙可乎都督即吕元直御營使也御營司既
罷督府罷之可乎機速房即王將明經撫房也樞密院
兼領機速房併之可乎其餘軍馬事宜不敢遥度願相
公精思詳考以救一時之急然相公平生學問何止為
救時之相而已大抵議論不患異而患同君子不能無
少異小人專務於苟同苟同者他日必異少異者他日
必同此事相公不可不置思也禍亂未平日月易失速
求俊彦列于庶位繼繼承承以為可久之道雖相公功
成名遂奉身而退猶在廟堂之上若欲求同適成孤立
轉首之頃盡廢前功是在相公一身不足多較獨不念宗
社阽危生靈塗炭乎所懷無窮不敢盡吐氣序漸冷乞
為海内加厚不宣
又
某惶恐上覆僕射相公鈞座比傳通判人行嘗具禀目
諒已凂下執事之聽冬序晴寒恭惟鈞候起居萬福某
迂愚亡以比數於人收迹田里事耕鑿以寄餘齡志願
畢矣相公過聽引而置諸朝鹿鹿三年蔑有報稱亦累
門下一人之數也今相公再秉鈞軸革其舊而新是圖
宜博求雋彦聳動觀聽如僕已試何所用之前所謂見
知於相公而衆論或不然者即其人也乃辱首舉人言
謂何顧僕與相公初昧平生槩之於心若無甚嫌者但
以相公開府之初先衆人而至輩出輩入幾似朋比此
等形迹要不可不避也然區區臆說略見前書如察其
愚而聽其言雖在江湖猶親舄履不然日倚門墻何啻
秦越之隔也况復母老多病艱於遠宦得待泉南之闕
似於私養差便耳輙具劄子少叙區區仍别有狀控告
朝廷儻蒙垂憐特賜敷奏幸甚新陽聿臨無繇展拜仰
幾密贊聖明均福四海不勝叩叩
又
某拜覆少傳相公丈鈞座前月婺卒回蒙報教之辱仰
佩謙惓不勝下情春晚暄㬉鈞體近復何如聞齒痛足
腫莫不至甚惱否相公屏嗜欲甘淡漠精神内守病安
從来縱有小小不平當不藥自愈矣頃在東陽會一二
過客言相公横被口語頗不堪之豈其然乎魯國之聖
叔孫毁之鄒國之賢臧倉沮之惟應平心以處横逆寧
復尚口以辯是非伯夷似隘也不念舊惡何寬如之顔
子若怯也犯而不校何勇如之攻其惡無攻人之惡慝
之所以修也躬自厚而薄責於人怨之所以遠也佛氏
以忍辱為最健又以能行忍者為有力大人至為孤利
王所害亦不嗔恨可謂能處是事矣而其設心則曰今
子罵我我亦不納子自持歸禍子身矣與其歸禍於其
人孰若銷恨於其身况人之禍未必應騐而已之禍先
自焚燒此佛之設心所以不如吾聖人之裕也夫子曰
人而不仁疾之已甚亂也論者多曰刻核太至則不肖
之心應之殊不知憤疾已甚方寸先亂亂不在人在乎
心也一氣之結水即成冰一氣之融冰即為水非意相
干能以理遣向之結者今則融矣芥蔕胷次浪自苦耳
相公生平之學正在於是過客云云將非以狹劣之見
妄自窺測乎僕麋鹿之姿不偶於世自合歸田以畢此
生顧以八十之親鍾愛亡弟至今回護不敢實告告則
事有叵測者勢須僑寓他邦以苟歲月今杜門暨陽無
所用心時以聖賢垂世之訓反覆詠思雖汪洋漙博沒
處下手反而求之不過身分上事所懼物之感人無窮
而人之好惡無節吝驕忿欲日環其疆吾乃以一壘之
微遮百萬方来之衆食少力屈勢孤援寡安知不意怯
膽弱屈膝以降之耶豫借一言以為堅守之計至叩至
叩亡弟嘗為慈溪令風俗淳朴與他處不同鈞眷寄居
良為得所當自交安訊也未有瞻近之日鄉熱倍祈為
海宇保重不宣
又
某拜覆少傅相公丈鈞座即日冬寒共惟神物護持鈞
候起居萬福前日文旆經從敝里不獲一望光儀迨今
歉恨未知㳂路勞頓痁疾不至再作否凡幾日達潮陽
居處飲食種種如何遠投荒裔禍亦極矣而數月間連
有哭子之戚雖他人聞之莫不惨怛况慈愛所鍾詎易
堪耶頃劉參政喪子悲悼憂悴若不能生者僕嘗以東
門吴之言寬之吴之言曰吾嘗無子無子之時不憂今
子死乃與嚮無子同吾何憂焉參政答書曰既有子矣
安得為無竟不釋鬱鬱成疾而至于死顧孽婢亂家無
一日有好懷又抱無窮之恨以即幽壤人生如此亦何
聊哉相公宜以劉參政之事為戒而以東門吴之言自
寬寬則其心和平而血氣亦將安佚恬愉素問所謂精
神内守病安從来雖有小小瘴癘亦當不見侵矣鳳將
三雛鷹奪其二天性所在誠有不易處者然晉望學士
尚在侍側而諸孫詵詵環繞膝下不猶愈於無子且無
孫者乎向止一兒必不思二今有諸孫何異多男願相
公宛轉寬譬毋多戚也中年以後齒髮向衰飬之未遽
有益耗之寧不倍傷且恨將誰訴咎將誰歸苦將誰集
病將誰受前日富貴天所以厚我也今日悲惱天所以
成我也人之於天猶子之於親東西南北惟命之從從
之是受命也逆之是方命也隨在而安無所怨尤此古
之人所以能素患難無入而不自得也某行年五十三
矣無子非無也屢失之也省憶失子之時曾有一絶句
云簷鵲哺雛時自喜壟牛䑛犢互相嘘老妻覷我無他
語歡笑何年得似渠已而收淚自恕曰兄弟之子猶子
也譬諸草木枝葉旁出其本一也遂子從弟之子無他
念矣正月間偶得一兒今纔匍匐未能行也顧我得子
之初仍在相公得孫之後孫亦子也復何憾哉區區祈
懇政在於此至於仕路升沉人情遷改古今所同不足
多怪仰空作字未遣諸懷謝客署門益見其褊詎敢以
此妄自窺測大君子之度哉某近自永嘉復来暨陽亡
弟之訃至今未告老者委曲回護尚可以苟歲月但以
縣尉弟將替不免問舍括蒼或天台也如聞鈞眷遷居
閩中相去稍邇時時可以交訊矣無由侍見慚負何言
新陽甫臨丐為天下自夀不宣
又
某拜覆少傅相公丈鈞座初暑在序共惟明神祐護鈞
候動止萬福某違離左右歲行兩周春首辱賜書雖少
慰寅夕惓惓之懷而回卒能言相公微瘦之狀反以為
念邇来飲食起居復何如聞潮陽外邑多有瘴而城中
獨無審爾亦幸事也鈞眷在福唐安訊當自不絶事往
矣勿苦追憶何如以數月間連有哭子之戚自他人言
之真不堪忍顧人之氣血有限而恩愛無窮追無窮之
恩愛而耗有限之氣血非徒無益而又害之相公嚬笑
關天下之惨舒安否係天下之休戚毋以衆惱萃於一身當
養一身以及萬物區區此懇實與天下共之也至叩至
叩劉參政溘然之後其家極狼狽近報范内翰休官休
官知其素所欲也而云疾勢危篤似可疑耳二人修短
數已默定好議論人者乃以為憂憤所致何料人之淺
耶是身如寄官爵乃其外府又所寄之寄也貴而王公
適来爾賤而匹夫適去爾適来於我何加適去於我何
損頃見馬世甫誦相公慨念少年横槊風流醉膽海㴠
天闊之句回顧區宇之間爭雞蟲得失者一何隘也相
公試思在聞喜為舉子時曾萌意他日為宰相否直以
富貴相逼姑順受之而已前日隱約既不逆意於將来
今日遷謫豈可留情於既往盖知相公素達此理而又
申言之亦云贅矣某近自暨陽侍老兄歸永嘉私計曲
折不敢入城姑寓外邑之瑞安凡百觕爾敢厪遠念之
及相望數千里無由侍見永言慨慕實勞此情或需藥
物力亦可辦乞勿委他人也時暑寖隆為海内增護
又
某拜覆少傅相公丈鈞座四月三日嘗以咫尺之書附
龍翔一僧行屬其必達當不至浮沉也微暑在序數日
来益以相公為念區區此心粲寐以之所未知居處不
卑濕否飲食得如舊不减少否人言外邑有瘴而城中
獨無又不知審如是否中作所遣人回具說風土之惡
仍窺見相公微瘦令人不懌者累日以極西人處極南
地不一二月間連有哭子之慼自他人觀之誠不易堪
所頼相公器度恢廓平時不以得喪累心今日遷謫蚤
是减得強半憂惱獨天性之愛未能遽捨情之所鍾固
在我輩然追慟沈痛豈有盡期死者不可回生者徒有
損中年之人氣血幾何戚戚嗟嗟疾疢將作使死者有
知亦不安於九泉之下也况瘴癘之地毒霧熏蒸心平
無事可禦外患譬如垣墻之固宫室之密雖有暴風凌
雨當不見侵矣覆水不可收破甑何足顧以智慧刀裂
煩惱網四海皆吾家也不獨家其家百姓皆吾子也不
獨子其子此達人大觀物無不可之道也遷謫人所有
也未必有哭子之慼哭子人所有也未必在遷謫之日
如此等語勿存諸懷人不遷謫吾獨遷謫耶人不哭子
吾獨哭子耶禍福糾纏如畫有夜如寒有暑自古及今
誰能免者不幸二事萃於一時相公所以不能處耳范
内翰每有掛冠之意近見邸状報其休官私謂雅志遂
矣今乃不然亦可憐也某寓居瑞安聊苟延歲月餘無
足云有親在堂不能觸氛霧從知己於貶斥之所聞表
聖之風但有慚負願相公少抑悲傷強飯自愛匪惟小
子私禱實與天下共之不宣
又
某拜覆少傳相公丈鈞座中夏趙監押赴官曾附禀目
竟得呈凂否龍翔僧回却領前此所賜教具審涉春以
来起居狀慰惬萬萬所未知邇日鈞候何如聞諸道路
似以目疾為梗莫亦療治有損不至增乎治目藥方最
多經騐無如磁石與地黃圓必自有之漫錄别紙上呈
昔范寗嘗患目痛求方於張湛湛曰古方用損讀書一
减思慮二專内視三簡外觀四旦晚起五夜早眠六凡
六物熬以神火下以氣蓰藴於胷中然後納諸方寸長
服不已洞見墻壁之外非但明目乃亦延年此雖戲劇
之言亦自有理相公謫官喪子併在一時恐於思慮未
必能减宜於此一味更加分兩可也至叩至叩福唐安
訊必絡繹不絶今二卒行戒令去取書矣兩房孀稚晉
望學士獨當之諒亦費力孫亦子也孫在猶子之在毋
苦悲惱以傷天和况中年之人邈處瘴煙之地尤所不
宜也頃有喪子者戚甚一僧以方外之語寬譬之竟弗
解僧曰休休相次日月自勸得君去人問其故曰據如
今日豈復能生只恐日久月長悲念自衰耳二令似不
幸兹已逾年頗復能自遣否功名富貴搃是禍本今日
遷謫秪緣前日做他宰相得失寵辱二事嘗厮對着必
欲有得而無失有寵而無辱自古及今沒是事也區區
之見與他人異只願相公安樂不願相公再入試思再
入煩惱越多與其有譽於前孰若無毁於後與其涉危
途惕然而日戒孰若履安地泰然而無虞則事之大小
輕重不待較而明矣某以亡弟之訃至今未敢以告老
母姑寓居瑞安為回護計括蒼之闕止數月間終不如
里居為便近已請祠廟矣凡百粗適勿置相公之念潮
陽雖遠只在地上不能披氛觸霧以省左右有愧古人
深以為咎二卒到日告相公一出而見之欲知近来頥
飬如何歸以告我庶代千里之覿面也歲莫矣乞為天
下保重
又
某拜覆少傅相公丈鈞席即日大暑共惟厚德所嚮有
物護之鈞候起居萬福某聞諸道路未知信否似云相
公目疾邇來較前頗甚欲辦一奴專問消息竟未果去
冬今春曾兩拜書一附吕泉州一附龍翔僧亦既數月
寂無音耗惟是朝夕切門墻之念此卒回乞戒記史批
數字與之但知安樂慰我數千里之思足矣餘皆不足
言也福唐安訊諒自不絶方兹庚伏更乞為天下愛重
不宣
又
某拜覆少傅相公丈鈞座春首蒙報教之勤忻慰千萬
夏末曾以尺牘附瑞安一僧行當即關達聽瑩邇辰初
寒恭惟明神翊相鈞候起居萬福某去違榘範四見黃
落雖節物屢改而慕德之心初未與之俱也相公謫官
之日寖久矣喪子之慼亦少衰矣凡百自處頗復勝前
日否天下之事執則有釋則無有無不在乎事而在乎
心儻能空其有而不實其無是乃顔子所以為屢空也
小人有母年逾八十不能觸氛霧相從於南海之濱書
疏云云漫成虛語誰顔之厚寄以我羞某七月間得痰
眩疾幾至不捄傳者皆以為已死矣恐或詒執事憂因
舍弟某莆田教官道路經由令求見晉望學士託以此
轉達於左右庶幾知不肖之尚存也病餘目眩艱於作
字區區願言未既百一非久續自有書申候記史顧蒲
柳之質日就衰槁未知他日得復見相公否言至此不
覺隕兒女之涕氣令益凜乞為海内黔黎倍百崇護不
宣
又
某拜覆少傅相公丈鈞座即日霜寒伏惟鈞候起居萬
福某不侍相公四閱冬序區區念德之心未隨日月移
也六月間瑞安一僧行曾奉記十月初某弟赴官莆田
道出福唐令求見晉望學士因以尺牘附安訊轉達未
知一一得關聽否相公之處遷謫必自有道獨是連喪
愛子實有難堪忍者今歲月寖久而哀慼之情亦須少
衰不復云云頻玷清眎所願相公強飯省飲酒處瘴煙
地免至生疾足矣餘皆不足言也某秋間忽得痰眩之
疾今雖平而說者以謂不宜再来来則當去来也着衫
去也脱褲此理之常亡足懼者但以老親新歲八十有
二同巢三鷇已斃其一今不孝之子復以疾憂之罪莫
大焉未期他日復見相公否興言及此重以惘惘往歲之
卒偶病足艱於遠行值有便舟往泉南就令往問消息
乞批一二字見報庶幾少慰寅夕之思新陽聿臨敢祝
為海宇蒼生增毖饔寝
又
某拜覆少傅相公丈鈞座即日冬寒共惟神明呵衛鈞
候動止萬福某不望光儀五見歲律之盡歲律則盡矣
而戀慕之誠那有既耶春首人回仰蒙報教之辱披味
累日如承謦欬於長者之側初不知此身隔於數千里
之外也私居乏人假於州縣復多疑礙數月以来欲辦
一夫往問起居不可得不知相公邇来何如目疾亦既
平愈未耶澹聲利者然後能處隱約輕權勢者然後能
甘窮顇相公平時於功名富貴眎之如土莽然今日謫
居海嶠須大得力獨以天性之愛有不可割於心者諒
日月寖遠而哀痛之情亦少衰矣比閱潮陽圖經有黃
岡鎮因思相公寓居三衢作亭於黃岡號曰獨往今日
思之相公獨往黃岡不以一人自隨豈其䜟先見於此
耶䜟古無有也學者不道也萬一有之是亦天而已矣
天可不順乎順天者存非天存之也夷愉恬淡不失其
平實自存爾逆天者亡非天亡之也憂愁窮蹙重傷其
和實自亡爾某至愚不肖一無可以逾人者獨守是說
奉以周旋庶幾安貧守分不至貪冐名位自取顛隮以
詒知已之羞更惟相公有以振其不逮幸甚本辦少土
物遣家奴附漳泉客舟行偶聞海上有多槳船往来為
寇坐是逡廵而不敢前先以寸牘附龍翔僧上記且以
禀知區區之意候海寇稍息專遣人往矣福唐安訊當
自不絶歲晏寒苦願為天下蒼生深自寬重
竹軒雜著卷四
