元音卷八
陳旅(字衆仲莆田人)
述懷三首
雨過中夜涼殘月在林麓有懷不能寐起步松徑曲百
川日東注何以洗流俗長河在天上手短不可掬
君子貴聞道道在天地中天道不能言聖言宣帝衷六
經本易簡小智紛研窮我愛陶元亮有如諸葛公讀書
不甚觧乃欲大義通世儒不知此白首箋魚蟲一旦臨
大事倉皇竟無功
漢法賈人賤衣服禁繡綺當時販繒輩赤韍亦纍纍項
羽圍滎陽漢帝脱九死云何戶牖公持此以為市平世
多人才倉卒誰可倚我思魯仲連仲連天下士
郭孝子詩
金臺有孝子郭氏名壽瑛壽瑛執親喪晝夜聞哭聲負
土起崇塜栽松翳玄扃瘦骨寒岳立苦淚春河傾視容
日梅梅一朝廢雙睛復扶大母柩冥行出蕪城願言畢
序葬身瘵心則寕里人問孝子過毁聖所懲孝子哭且
答我非敢傷生有淚不哭親惡乎用吾情親死我目在
徒能視無形黃泉相見日無用此目明吾聞壽瑛語悲
愴不自勝昔人曾有言五色令目盲長年悦芬華眉斧
戕心精視此郭孝子媿色能無頳而我嗜讀書昏花散
秋燈思親不能哭涕泗空填膺
為趙敬叔賦漢海獸蒲桃鏡蓋鄭夾漈家故物
也
尚方老冶收精銅金膏玉髄開朣朧未央曉月低青桐
六宫秋井生芙蓉當塗妖鬼負神器銅人登車數行淚
空奩偶落長安市來與人間照珠翠凝陰空祭江心龍
海雨夜入閩王宫一朝愁殺漈上翁破屋日夜穿晴虹
西苑野露堪作酒中有騊駼活欲走趙侯得之莫失手
龍女蛟童俟之久(此鏡得於夾漈之孫鄭子經)
題白玉蟾贈劉丹晨暑月詩後
玉蟾先生列仙儒夙昔夢見冰雪如丹晨不比劉師復
彌明本觧人間書紫清午榻松陰冷俯視塵寰真火井
銀河夜靜淡明月水風吹落玄雲影玄雲盤屈龍虎章
百神守之不敢將
南山
江左羣山囿仙丘倚太霞上清分亢爽南國抱谽谺臺
觀黃瓊宅林巒赤斧家天池開寶鑑日井射金沙桂霣
秋巖粟桃烘曉岸葩泉香通美竹雲液潄靈芽俯澗松
偏潤緣崖逕自斜幽亭宜水遶晴閣受嵐遮神舄丹扃
祕玄關紫氣賒石橋畱月色銀浦渺星華願觧延陵劍
終乘博望槎臨風一邂逅食我棗如瓜
袁克中求母得之泉州
母子忽相見暌離已廿年此時歌大隧昔日賦寒泉歲
晚安仁養平生絡秀賢清朝崇孝治得就使車還
艾氏心遠樓
聞子臨川上高樓萬里并興來時獨立心與日俱行野
夕歸鴻小溪晴落水明登臨何日共作賦寫平生
題羅稚川畫卷
雨氣通林壑江光動野航道人巖下去草屋樹邊凉斷
岸入秋水遠山畱夕陽登臨莫作賦游子未還鄉
送張真人代祀武當龍虎兩山
桂館祠官持羽節名山兩地躡丹梯共誇曼倩來金馬
大勝王褒祀碧鷄杵磵暝痕消雨石杼巖秋影動星溪
蕙肴椒醑登瑶席定有神光起畤畦
遊福州冲虛觀用壁間韻
力士持兵守絳宫吹笙人去斗壇空白榆城闕秋雲上
紅樹樓臺夕照中鴻寶昔疑丹穴謬龜泉今悟玉池通
他年不跨芝田鶴曾向冲虚學馭風
送張御史之南臺
關中鳴道張夫子今見聞孫玉雪標白簡秋霜清瘴海
繡衣春日拂雲霄何人江浦歌桃葉有客都門折柳條
我欲買舟尋太白鳳臺涼吹晚蕭蕭
林外詩爲夏生作
幽人遯世入林間林外高風況可攀仲御偶然遊洛水
黃公豈必在商山春深溪雨流花出日暮松雲載鶴還
落拓塵中嗟我老歸歟無地可投閒
懷慶王節婦
良人飄泊渺煙鴻忩竹寒沾雨淚紅檜楫不遊淇水上
栢舟仍見衛風中龜文屈曲秋機斷鸞影低回曉鏡空
贏得名公寫桓表千年光燄吐晴虹
壽虞先生(先生生時其外祖夢衡山道士)
衡山道士駐飛車千載儒宗出相家月下華星垂五色
人間珠樹吐三花芝田養鶴春凝乳茝石聽鶯曉賜霞
朝退日長賓客醉翠房文火伏丹砂
送聶韞夫同知平江州
玉堂親見擢高科翦翦宫花染賜羅驄馬總穿燕市柳
高帆仍對洞庭波董生學問傳三策屈子文章擅九歌
澤國政成應趣召殺青未覺得人多
爲張壺洲賦壺洲
握日臺高雨氣收扶桑凉影動瀛洲珠林錯落三華露
寶稼離羅五色秋鄰曲夜機鮫有室空中煙市蜃爲樓
頗聞雲錦張高士曾與壺公汗漫游
院中聞大駕先還再和伯脩韻
甘泉宴罷鴈聲寒桂樹吹香出寶闌翠輦遙臨秋海闊
霓旌高拂曙星殘氊城家拜銀麕賜棘院人爭繡虎看
堪笑子雲能作賦獨騎羸馬後奚官
送毛真人南還
真人不似壺丘子老去都忘杜德機左乙象文令虎守
上方鳧舄背人飛巖扉暖翠侵緗帙江渚晴霞上羽衣
遊子故園春似海客窗長日聽催歸
送王致道代祀北岳北海濟瀆南鎮
皇帝齋明守鎮圭祠官奉節出金閨北尋海瀆瞻恒岳
南涉江淮上會稽山下靈風吹桂櫂雲邊仙樹拂丹梯
王褒空有甘泉頌投老還鄉祀碧鷄
壽吳宗師(晚號看雲道人)
九朝冠珮泰階平國有儒仙作上卿碧海宵晴迎日出
黃庭春暖看雲生竹間自洗金鵝蕊花外長畱翠鳳旌
莫學華陽貞白老乞身神武聽吹笙
與陳敬初同舟北游題餞行卷後
我愛天台陳敬初少日辭家即遠圖上書可儗賈生策
入關便棄終軍繻八月官河秋水大三江親舍暮雲孤
名成歸去歲未晚卜隣有約依東吳
題木齋卷
昔年種樹不勝巢老幹今如屋脊高屢許狙公分橡栗
時呼木客醉松醪衣巾白日沾蒼雪枕簟西風夢海濤
歲晚淹畱吾倦矣借君叢桂續離騷
元宵懷錢唐
武帝親祠太乙神流光洶旭動星辰竹宫典禮猶存漢
軹道山河已易秦香徑至今啼木客露盤無復泣金人
紅燈幾點東風裏猶是元宵一度春
和康庸田魯瞻公言懷韻
震澤三江入堰瀦今年春雨又生魚漢廷數有寬租詔
魯史元無告糴書溝洫已非神禹跡東南空引白公渠
袖中夙有匡衡䟽也儗金門候屬車
江城即事
江城十日九風雨騎馬出門行紫苔春草綠時猶作客
雲山多處忽登臺青青野竹題詩去小小吳姬喚酒來
漠漠候車乘早發城東昨夜杏花開
送董尊師
羽衣使者青旄節玉案函封紫水泥朝佩定從花外散
天香只向袖中攜暫憐方朔辭金馬終勝王褒祀碧鷄
龍虎壇邊銀渚近歸槎還傍露盤低
送宜黃劉縣尹
寶劒妝成即遠遊郎心何似妾心憂茜裙香濕芙蓉雨
翠袖凉生薜荔秋江北長愁寧殢酒周南多病莫登樓
海門潮落江瑤美能把千金買越舟
送李彦方閩憲副使
海邦赤子窮無告詔遣儒臣著繡衣天祿閣中書灝灝
越王山下馬騑騑魚風滿港榕陰合燕雨侵簾荔子肥
一道澄清俄頃事使星還向紫垣飛
送李盤中真人代祀江南三名山
弱水回風不受帆三山只在大江南使槎真帶秋星濕
仙掌遙分夕露甘瑄玉禮神通景氣寶香隨地結晴嵐
泰壇建論昭靈貺老我猶能效史談
送趙子期使交趾
曉日承恩紫殿深都門祖道馬駸駸上書不奏唐蒙策
歸槖寧將陸賈金露入珠盤鮫室白苔生銅柱象崖陰
爲君臨水歌黃鵠天北天南萬里心
題班婕妤題扇圖
層城柘館重徘徊坐見瑤階長綠苔紈扇秋來定無用
君王方築避風臺
題羅節婦傳後(羅氏夫貶海上有強之爲妻者遂自經)
歲晚良人去未歸堂前有客著新衣此身只爲韓憑死
化作鴛鴦海上飛
趙吳興墨蘭
江南三月多芳草綠葉連娟暎紫莖憶昔艤舟苕霅上
一汀香雨入琴清
趙氏人馬圖
蒲桃宫前白面馬春日賜與近臣歸主人愛馬不換妾
更與小奴裁綠衣
白畫眉圖
隋家宫妓掃長蛾消盡波斯百斛螺化作雪禽春樹頂
遠山無數奈愁何
風竹圖
湘江風捲白頭波北渚雲深帝子過欲采瓊芳渡江去
翠衫輕薄曉寒多
題水仙花
莫信陳王賦洛神凌波那得更生塵水香月影空清處
畱得當年觧珮人
賦凝春小隱
一窗花氣襲人衣窗底芳塵煖不飛坐久硯池生石雨
海棠枝上雪都稀
題虞先生詞後
憶昔奎章學士家夜吹瓊琯泛春霞先生歸卧江南雨
誰爲掀簾看杏花
傳若金(字與礪新喻人)
經采石
未明發蕪湖終飯次采石大江天同瀉巨浪山與敵松
寒蒼虬姿崖古老鐵色其傍有仙塚云是李太白生爲
長庚精沒爲大塊跡因思開元中出入蒙帝澤御羹白
瑤杯宫研青玉滴恩榮日深重意氣何赫奕酣歌太華
小豪飲渤澥窄頗聞宫中怒遂有天上謫殷亂微子行
楚昏屈原斥嗟哉唐家帝同姓逝安適何年爲兹遊千
載但故跡騎鯨信縹緲捉月詎昏惑得非厭塵羇無乃
達寄客翻然委之去富貴何足惜杜陵平生友夢寐頻
見憶白骨焉所求青山亦岑寂相去嗟已遠令人心悲
塞舉杯欲酹之帆去招不得
清露軒
秋氣集太虛夕光漙高樹時聞陰液墜暗識商飈度旎
旎星動林英英月霏霧凉扃息塵想幽琴寄玄晤寂歴
松上聲逍遙丘中趣鈞天澹斜景銀河曖微素古調今
所希大音誰能喻仙人飲沆瀣壽僉金石固千歲不可
期空歌徒延慕
雜詩二首
植蘭彌九畹種菊被三徑幽芳固殊姿馨香良可並褰
蘭以爲美飡菊以資命睠言理蕪穢恒使枝葉淨蕪穢
苦易侵枝葉苦不盛豈無桃與李貴此諧野性
窮巷有畸人夙夜勤古道弊衣適至骭疏食恒不飽歌
聲若金石顔色終歲好豈無當世念所趨惡佻巧美玉
不足珍懷義以爲寶
仇工部古松歌
蒼松在山自竒古灌木翳之人不驚忽然圖向堂上壁
滿座歎息長風生交柯崛走森晝晦其下將疑鬼神會
霧雨寒霏虎豹毛雷霆怒拆蛟龍背乃知巨筆老且神
力斡造化雄千鈞皇天不天棟梁具后土潛回霜雪春
爾松已爲人愛惜見爾爲爾生顏色山中豈無材木倚
絶壁未逢匠石嗟何益
方積混沌石行
混沌以來不可數萬八千歲生盤古氤氲乃在卷石間
光怪潛通落星渚來從魚復人盡訝坐念武侯心獨苦
八陣圖成泣鬼神三江石轉凋寒暑蒼波噴浸圓且堅
鷄子結形生理全久當化鳥非爲怪大未成羊亦欲仙
玉精隱月相照射金液流霞紛繞纏輕清已判中黃外
元氣猶含太素前英雄事往唯存石天衡地軸今徒識
江上常疑霧雨寒座中歘近風雷擊摩挲真如見溟涬
位置豈肯同沙礫長路相將拂劒隨天陰勿使精靈得
四月十八日壽陳都事四十韻
種德由來遠流芳信有苗名門多令器夫子最高標地
迥瞻嵩岳天清見斗杓聲名從結髮問學自垂髫江漢
栖遲久林亭興致饒紫蘭依月露蒼竹倚風飈畫艇移
書放秋燈把劒挑微名寧屑屑高志獨囂囂五氣乘昌
運羣英集聖朝武功收赫怒文治付宣昭歷數初過禹
聰明已贊堯求賢當晏食夢帝起中宵石室仍高隱金
臺歘見招賜書懸日月乘傳出雲霄議論紆三顧榮名
動百僚入宫催護璽趨府聽鳴鑣郊杜陳周禮神人恊
舜韶出關春衣繡分陜夜乘軺獬觸心彌壯豺呑膽共
銷封章猶懇切歸思遽飄颻衮職江湖隔鋒車道路遥
凝旒思穆穆行李發蕭蕭典祀尊原廟承釐洽大寥步
依文石進香近黼裳飄白日明驄馬清霜急皂鵰帝裾
遮道引諫草避人燒佐省持三尺繩民究八條兵曺豐
暇豫郎位益崇超所向才華冠何曾意氣驕臺評推妙
畫士望慰深翹引拔連茅茹芬芳雜桂椒銀章看且佩
金鼎竟須調小草方慚出浮萍久恨漂文章殊豹隱篆
刻近蟲雕徐穉矜懸榻蘇秦惜弊貂敢期充砥礪猶幸
致芻蕘黃鵠追高舉青松托後凋火行占孟月星聚識
生朝壽酒開雲液仙音出鳳簫祗應成遠業未可慕松
喬
蘇授經進講明仁殿賜宴有作次韻
聖明思善述耆舊倚交修虎豹開閶闔山龍照冕旒日
臨丹扆動雲拂翠華流獻納稽前古都俞協大猷几筵
花氣合圖史竹光浮當宁經綸遠尊賢禮數優内厨深
出饌西苑近回舟禁臠由來貴溪毛庶可羞遙勤三顧
問各奉萬年酬牢落南州客相望奈九秋
七夕
耿耿玉京夜迢迢銀漢流影斜烏鵲樹光隱鳳凰樓雲
錦虛張月星房冷閉秋遙憐天帝子辛苦會牽牛
中秋有感二首
日夜瞻鑾駕生靈係聖躬都門一騎至血淚萬行紅桂
月虛秋殿梧雲冷暮宫孤臣重北望掩袖立西風
翠華游幸地悵望感清塵洒竹啼宫女持弓泣野臣金
盤殘月露玉座倚星辰獨有龍鸞氣長令草木春
桃源圖
聞說避秦地花開忘歲年偶逢漁父問長使世人傳丘
壑渾疑幻林廬或近仙至今圖畫裏惆悵武陵船
憑高
世祖初開業安南早貢琛國蟠蝸角小地接犬牙深使
節猶頻入蠻兵莫見侵數州須拯恤萬感寄登臨
韓淮陰廟
淮陰千古英雄恨楚樹荒荒夕照殘水夾廢城春草合
雲昏遺廟野花寒封齊安用真王印興漢空遺大將壇
高帝旌旗俱寂寞斷碑零落後人看
秋興五首
天上旌旗捲暮寒人間鼔角送悲酸瑤池落日迴青鳥
月殿浮雲掩素鸞楊柳漸稀風瑟瑟芙蓉已老露漙漙
砧聲苦近南隣客寥落羇懷強自寬
落木蕭蕭滿帝畿候蟲處處趣寒機客星入斗秋深見
神女行雲日晏歸復喜諸公扶社稷只憐弱弟奉庭闈
短章諷罷頻回首目送江南鴻鴈飛
梧桐樹晚細含煙閶闔門深搃映天龍去鼎湖雲漠漠
鶴鳴華表月娟娟東都日望金輿發南徼猶驚羽檄傳
只在忠良勤夙夜五陵佳氣故依然
白日遙看錦繡懸重重樓閣隱青煙化城或在諸天外
方丈長疑積水邊每說神僧飛杖錫更聞童女上樓船
西風日暮何蕭瑟一度登高一惘然
弊裘已畏早寒侵歲月秪驚久客心莫倚長卿能作賦
始知季子故多金天門守虎星辰冷雲氣從龍霧雨深
直北關山時極目背人聊復短長吟
崇天門朝賀
輦路塵清列羽林侍臣星嚮肅森森風含鳳吹青冥闊
日射龍旗紫極深兩廡佩趨臨水玉九門詔出映泥金
從來湯武須傳業更在伊周老盡心
送唐子華赴嘉興
聞君秋思滿南湖行李今晨發帝都幕府初乘從事馬
江城還憶步兵鱸樹浮白日山侵越潮蹴青天海入吳
閒暇憑高動詩興須成一醉掃新圖
和危山臞寄弟二首
畫戟連雲甲第高内官如雨送春醪貢金半鑄分封印
賜錦多裁侍宴袍自古聖明非獨治只今才武係相遭
文章且共安微命廊廟由來錄舊勞
故園兄弟搃相思久客懷歸屢失期司馬却慙題柱早
東方翻恨上書遲都門柳暗愁中見鄉國花繁别後知
昨日南橋放春水望雲回首獨多時
題書船入蜀圖送䕫州教黃尚質
楚客之官泛蜀船畫圖盈尺見山川九江樹色瀟湘外
三峽猿聲灔澦前方譯漸通巴俗語國書新絶漢人傳
豈無好事能攜酒問字時時集講筵
歸舟阻風
洞庭十日風勢虓沙頭客舟如繫匏沅湘九道白波立
衡霍千峯雲霧交神蛟欲蟄無定窟黃鵠將歸愁故巢
咫尺城樓不得上何由一望楚江郊
王氏相師山庄
相師之山雲杳冥千崖萬壑倚空青上方雷雨藏天井
南極風煙落洞庭溪客去迷花藹藹野人居愛竹泠泠
何時遂買登山屐乘興還來扣石扃
書南寧驛
歲晚驅馳憶帝京北風回首重關情中天日月迴金闕
南極星辰繞玉衡父老尚煩司馬檄蠻夷須用伏波兵
也知文德能柔遠傳道新恩欲罷征
高明樓
江上孤城暎水迴市中曾搆出塵開衡廬樹入青天盡
章貢波翻白日來每愛陳登門有客最傳王粲賦多才
闌干百尺應能借乘興誰同月下杯
題天使館
元統三年頒正朔詔書還到極南開使旌入館青雲動
仙蓋臨江白日迴諭蜀豈勞司馬檄朝周終見越裳來
還家耆舊應相問文化如今遍九垓
却侍姬
夜宿安南天使館主人供帳爛相輝寶香燼起風過席
銀燭花偏月照幃王母謾勞青鳥至文簫先放綵鸞歸
書生自是心如鐵莫遣行雲亂濕衣
登樓
樓上秋風吹畫屏樓前秋思滿都亭金河水去涓涓碧
瓊島雲來冉冉青近見蕭何成第宅舊聞汲黯在朝廷
明時進用多英傑迂腐深慙守一經
題張齊公祠
將軍結髮事先朝百戰山河血未銷總說霽雲多慷慨
兼聞去病最嫖姚煙塵劍戟迷秋峒風雨旌旗落暮潮
自古英雄須廟食精靈何待楚詞招
過故妻墓
湘皋煙草綠紛紛洒淚東風憶細君每恨姮娥工入月
虛疑神女觧爲雲花陰午坐閒金剪竹裏春愁泠翠裙
畱得舊時殘錦在傷心不忍讀回文
汴梁
汴上荒城繞故宫山頭危石墮秋風夷門市起聞嘶馬
梁苑樵歸見斷鴻鬭草尚餘殘後碧進花無復盛時紅
欲登高處腸先斷滿目閒愁賦未工
洞庭連天樓
崔嵬古廟壓危沙縹緲飛樓入斷霞南極千峯迷楚越
西江衆水混渝巴鮫人夜出風低草龍女春還雨濕花
北倚闌干望京國故人何處認星槎
鳳凰臺
太白題詩鳳游處古臺蕭索換流年風流偶出齊梁後
文藻猶含晉宋前淮水夜明滄海月石城春暗秣陵煙
古來宫殿俱無跡風雨憑闌思黯然
寄鄂季弟幼霖并寄仲弟次舟
吾親霜鬢日紛紛爲客艱難不使聞養老只須常善飯
生兒何必總能文書同洛下思黃耳心似河陽見白雲
季弟還家報兄好歸期猶恐過春分
送姚子微
雙闕除書上玉階三湘回櫂拂冰崖天垂銅柱南低海
地入金陵北近淮江國鴈來秋肅肅驛樓雞動曉喈喈
大家定有東征賦鮭菜隨船慰老懷
送杜德常西臺御史
御史才華舊省郎翩翩雲路起鵷行天迴紫閣明奎壁
地切烏臺動雪霜分陜定存周禮樂過秦猶有漢文章
欲因巡郡還搜訪别酒臨風意獨長
登岳
萬壑千峯次第開祝融最上氣崔嵬九江水盡荆揚去
百粤山連翼軫來入樹恐侵玄帝宅牽蘿思上赤靈臺
明年更擬尋春興應及瀟湘鴈北回
送趙仲禮御史
文章御史久爲郎南赴金陵道路長百粤雲山連楚大
六朝煙樹入隋荒清秋按部行驄馬落日登臺詠鳳皇
新喜諸公振風采早聞當道去豺狼
送盧茂實之廣東憲幕
仙城近接衆山迴憲府遙臨百粤開海上喜通持節使
幕中兼得濟時材鮫宫織罷魚龍出蜑戶珠還蚌蛤來
預想到官多暇日清詩題遍嶺頭梅
和余太守對雪見懷
江雪寒連驛樹遥鶴裘清坐聽蕭蕭中天月避光芒合
南國雲含瘴癘消因憶石田春種玉乍疑銀漢夕通橋
使君辛苦迎驄馬也念幽居寄闃寥
岳陽中秋値安南貢使因懷舊遊
洞庭秋氣滿龍堆爲客偏驚節敘催鐵笛乍聞雲外響
瓊樓應傍月中開越裳重譯三年至溟海浮槎八月來
忽憶舊遊今萬里天涯長見鴈飛回
壽王左丞
南極諸星暎赤霄東風二月滿青條焚香鳳閣春開宴
鳴玉龍墀午散朝但使經綸齊稷契不勞服食慕松喬
日長自度昇平曲閒聽雲間合九韶
柳貫(字道傳東陽人江西提學)
度居庸關
居庸朔方塞始入兩崖張行行轉石角細路縈澗岡層
壑倒天影半林漏晨光﨑嶔里四十所歷萬羊腸千轅
絡前後兩軌通中央谷開稍夷曠在險獲康莊豈惟遂
生聚列㕓參雁行激流或機磑架广亦僧坊我生山水
窟愛此不能忘是日新雨已浮嵐亂沾裳水聲與石鬭
風飄韻清商跼轡不知高浮雲翼超驤考牒曩有聞經
途今始詳緬維古塞北入州猶漢疆控扼識形勢會同
知樂康屬兹景運開六服連綏荒兩京備巡幸離宫岌
相望守岳將考制如祠匪求祥式瞻龍德中足徵王業
昌請繼王會圖勿賡祈招章
李老谷聞子規
老杜聞子規近在東西川猶云感時物收淚寫幽悁今
我行塞徼子規相後先時夏雲景晦鳥呼搖空煙響入
樹窅窅啼垂血濺濺想知歧路難不恤軀命全千聲復
萬聲喚我歸言遄苟非木石心豈免腸内煎江南叢薄
間有花名杜鵑開時是鳥至相戒治春田不歸如江水
負此今五年風土孰云異物情要有遷寄巢勿浪出祝
爾還自憐嚴程趣行邁且復揮吾鞭
和袁集賢上都雜詩十首
出塞行瞻日趨朝喜近天離宫開苑囿馳道絶風煙瑤
水巡非遠峒山歷更綿甘泉多法從獻賦憶當年
雨水漸衣黑雲沙際目黃煙開才黯慘日出巳蒼涼徇
俗高檐帽清心小篆香端居萬里念蕙草惜微芳
昔建寰中業初開徼外山雉城平兀兀沙水净灣灣朱
夏宸游正清秋武衛閒叨陪文學乘空愧髩毛斑
謠俗隨方異溝途隔舍迷醺人惟馬湩勸客有駞蹄殿
角孤花靚城隅雜樹低天涯中夜舞如意昔曾攜
天潢猶白白雲幕故青青積潦摧車軸高風墮箭翎宫
塗丹赭堊殿戶紫金釘女樂蓬萊祕哀簫動杳冥
幄殿層雲障轅門積雪峰竒鷹皆戴角御馬盡飛龍瀚
海將臨幸云亭望陟封青丘大羽獵有事待玄冬
曹務唯章句官規自法程齋扉侵雨潤宴几得風清歷
歷三刀夢行行萬里城明年遂耕隱深仗酒爲名
經遊還絶塞際遇復清朝大暑無蒙綌輕寒已御貂盤
空齏屢薦觴至酒頻澆貧病諳爲客何慚帶減腰
公子青絲轡王孫綠幰車宴酣風小定舞破日西斜手
擲宫中果神行海上查築郿無自厚儉德不期奢
水草方方善弓弧戶戶便合圍連婦女從戍到曾玄雪
毳千家帳冰瓢百眼泉浚稽山更北長望斗光懸
觀錫喇鄂爾多御宴回
毳幕承空柱繡楣綵繩亘地掣文霓辰旗忽動祠光下
甲帳徐開殿影齊芍藥名花圍簇坐蒲萄法酒拆封泥
御前賜酺千官醉忽覺中天雨露低
八月二日大駕北巡將校獵於賽音布拉克詔
免漢官扈從南旋有期喜而成詠
天子龍飛啓聖時乾坤開闢再清夷幸從在鎬承周宴
重喜臨邊舉漢儀御宿常時嚴虎衛吉行惟日望鸞旗
詔恩許免陪驂乘却愧長楊賦未竒
次韻元日預宴大安閣下
金殿開扉日映樞翠帷香霧動流蘇玉壺脩幹雙龍捧
寶座重裀瑞鵲敷春色入杯初㶑灧雪光浮棟尚糢糊
天元啓運三陽正需宴欣承湛露濡
過長城
道德藩墉億萬年長城謾與朔雲連秦人骨肉皆爲土
漢地封疆已罷邊飲馬窟深泉動脉牧羝沙暖草生煙
神京近在玄溟北九域開荒際幅員
還次桓州
塞雨初乾草未霜穹廬秋色滿沙場割鮮爼上薦黃鼠
獻獲腰間懸白狼别部烏桓知幾族他山稽落是何方
長雲西北天如水想見旌旗瀚海光
題齋壁
牧馬新來秣地椒街頭挏酒玉傾瓢羲和白日經天近
敕勒陰山度幕遙雨過忽然思御裌風清聊復快凌歊
他年續作灤陽夢萬里排雲遡泬寥
送臨川謝有源赴閩醫提領
一路青山茘子叢華山西望粤臺東家風蘭玉庭階上
官事參苓藥籠中鷁首去乘潮浪白蠣房催薦酒醅紅
福州自是炎蒸少臘雪飛花落半空
鄂掄圖(字克莊淮西僉憲)
題西湖亭子寄徐復初檢校
芙蓉花開一萬頃錢唐最好是湖邊曉風得酒更畱月
春水到門還放船笙引鳳凰天上曲賦裁鸚鵡座中賢
令人却憶徐公子深閣焚香日晏眠
劉聞(字文廷安成人國子助教)
賦得石鐘二首送宋顯夫僉事之山南
雲垂蒼崕深月出湖水動旅思方渺然噌吰發空洞悠
悠湘靈感殷殷鈞天夢人在九江船餘音遠相送
蒼茫楚澤秋巖谷隱宫徵魚龍守軒轅猿鳥識追蠡酒
醒江南客月在船窗裏佳期不可尋相思滿湖水
元音卷八
