桐江續集卷二十五元方回撰
老矣
倚樓開戶展青銅老矣猶能酒面紅浪許滿頭生夀髮
幾堪落葉見秋風每思舊事全如夢自喜新詩漸不工
棺槨衣衾俱未辦他年何處葬虚翁(老人髮落復生是為夀髮)
送溪堂方先生五世孫觀歸馬金
鑑堂先生省元太博恬弟别省第二縣丞移忠
茅田方氏十世也溪堂先生淮西運使寺丞十
一世也先君上舍經幹元章十二世也回十三
世也秋崖先生知郡吏部岳姪貢孫末攷觀溪
堂五世孫也皆西漢方公紘東漢賢良洛陽令
仙翁儲之後
河南遷漢歙東鄉遷歙西鄕自有唐溪老堂堂首科級
茅田亹亹冠文場考亭郢鄂桑梓友孝廟乾淳鴛鷺行
五世賢孫吾獲識根源同是洛陽方
次韻贈吴羽士月湖大椿(前閤門宣贊舍人嘗為羅殿國安撫使)
萬事平生大道杯恍然曾過望鄉臺榮華外物毛端細
飄忽陽神頂上回羅殿堪思蠻嶠瘴鬱儀永謝劫池灰
何(缺)乞我刀圭劑同見蟠桃幾度開
醉贈宗陽寓居九江道士胡虚白祈雨感應
欲血蛟螭出太阿巳翻銀漢下天河築場預覺人人飽
賽社應聞處處歌彈指三聲轟霹靂張頥一噴響滂沱
何曾别有神仙術止是精神感格多
改白雲庵疏語為李道大
昔有隠君子中年洛陽居擊壤歌太平洛人為結廬名
曰安樂窩花間行小車昔有賢宰相退休寓洛都心乎
愛此老卜鄰同里閭買園廣其宅至今傳畫圖賢宰富
彦國隠君邵堯夫走也非隠君賢宰今不無草草白雲
庵隙地日自鋤欲築三兩亭冠盖延朋徒勸君可綠蟻
揣已無青蚨解劒肯指廩芳名宜大書
重陽後三日猶熱多病者死者
重陽已過兩三日真好菊花全未開合已樓前横鴈字
却於地上洶蚊雷爬搔最苦瘡瘍痒擗踊時聞哭泣哀
南客不堪况北客生民何罪降天災
題錢選木芙蓉
東籬相伴殿西風我識花神品藻公秋老别無第三品
傲霜黃處拒霜紅
題達磨渡江畫
祖燈傳到老盧奴解道元来一物無葱嶺笑伊攜隻履
渡江更要一枝蘆
九月二十二日曉倚樓
北斗掛樓北曉柄正指東乃知今夕昏移以招西風南
州霜未降九月巳過中候蟲既無聲天猶遲過鴻一歲
事垂了吾生將無同春草百種死夏木千林空依依墻
壁間獨剰殘菊叢日出萬馬動誰其知此翁
九月二十六日雪予未之見北人云大都是時亦
無此寒
立冬猶十日(十月初六日癸丑立冬)衣亦未裝綿半夜風翻屋(兩夜)
(大風而雨)侵晨雪滿船(寸許惟船篷最厚)非時良可怪吾老最堪憐
通袖藏酸指憑欄聳凍肩枯腸忽蕭索殘菊尚鮮妍
貧苦無衾者應多疾病纏
十月七日早起
巳亥十月六是為立冬日是日晴頗暄虛叟偶飲客醉
卧二更醒起視天宇黑三更至四更大風一何急吼哮
甚江潮十屋九仆壁五更再倚樓雲掃衆星出我樓正
向東北斗掛東北其杓漸指南正東起太白日躔氐近
房紅氣卜晴色萬馬漸次動鐘鳴戍鼓鼜今年未有霜
貧民或絺綌忽念十日前霰雪巳坌集痢瘧死者夥咎
徵復不一所喜浙田登百姓不憂食
次韻吴僧魁一山十絶
百結袈裟破唐帽子為何物我為誰孰知各有直鈎釣
解出珊瑚海底枝
天河瀉水洗心君瞎眼能觀聵亦聞不是唐皇迎佛骨
大顛焉得見韓文
潘江陸海一笑唾暫借禪衣隠此身坡谷兩翁合為一
座間始可着斯人
七十三廻生一陽子年未半升我堂筠溪牧潛即汝是
一繋驢橛須耐霜
筠溪四十三歲殀師弟與兄傳夜衣國手碁高更有着
百年政恐疾於飛
已學故學天隠說多因誤剃鏡中頭戲拈當日顔良案
兩足何堪踏兩舟(未出家前讀孔孟書為故學出家後曰已學)
長安應制住紅樓浪惹玄都紫陌愁天目有山無捷徑
落花莫放出溪流
隋朝檜下訪仙真五十年前夜榻身至道宫前天目頂
羨公去作卧雲人(予辛亥年二十五以吕竹坡先生午薦訪洪中書後峴先生勲問學宿天)
(目山下道宫今忽近五十年云)
東南衲子密如雲何限參寥與惠勤泉下歐蘇今不作
伽佗秪夜亂紛紛
高安僧寶姚圓至鹽水誰其成醬冰莫為猢猻打筋斗
廻頭不記讀書燈(前住建昌軍能仁禪寺僧圓至字天隠古筠州人癸丑廷魁姚公勉之猶)
(子寶祐丙辰生咸淳甲戌年十九出家至元元貞間住前寺二年棄去卧廬山大德二年丁酉圓寂年四十三)
(有天隠禪師文集若干卷又曰筠溪牧潛集文近世僧之所無而殀可痛也其友吴僧行魁一山上人朱姓咸)
(淳戊辰生年三十二求予序其文且賦十絶辭去將隠於天目山之西峯依韻和以送之云)
鄱陽湯仲材以其家息庵存齋東澗三大老鄂
州黃龍寺僧惠璋入石詩裝為一軸求士大夫贊
頌紫陽山下方回之先人字元章嘉定甲戍與晦
静先生同年為下偈言而不及此意可乎仲材能
作秪夜回作伽佗可也
黃鶴磯頭百戰塵黃龍詩刻尚如新終然峴首碑安在
羊祜元非死朽人
息存東澗三湯老文我平生盡見之身到黃龍山幾度
却慙欠讀惠璋碑
晦静先生甲戍榜元章先子幸同年升沈一付六如夢
休賦青雲紫陌篇
水繞芝山過紫陽倒流不解上南昌兩家俱有傳燈子
始信真源氣脉長
送崑山州教劉表姪
紫陽山下世婚姻幾度家因火後貧早是前修曾種德
政須後嗣更禔身秋霜白筆辭臺掾夜雨青燈管士人
碩果元来真不食未妨徐動蟄雷春
九月雪十月雷記異
九月二十五夜雪南天稻粱未全結十月二十五夜雷
東風桃李俱誤開七十三翁駭何謂雷舊慣聞雪則
未水旱國家有倉儲人能寡慾疫癘無
題鄭提學孔明敬齋(昭祖)
恭惟方寸心表裏無將迎妍醜物不逃宇宙大明鏡時
開復時闔静定動亦定孰為磨且奩塵垢敢吾競徐步
衝牙和儼立章甫正威嚴修德容戒懼毓景行典謨冠
百王首言欽恭敬慎寅與祗讓惴惴遠機穽怠慢惟不
敢兹其所以聖三畏四勿傳孔顔曾思孟洛學至正叔
主一肅正命乾淳朱逮張銘箴互規詠奥室鬼神臨寐
枕雷霆迸凛若對廟祭嚴於聽軍令古君子必爾持
身以莅政保家雲仍長理國彊以靚繄予幼不學乃有
東家鄭一謹禦萬邪道涯自孤泳何當躋公堂幽話聽
犀柄師授分所聞庶盡人己性
巳亥十一月二十一日長至前一旬書
北極地上三十六度出南極地下三十六度入四海之
内居中國不見南極見北極東生西沒一輪日西沒昏
黑東生白春分秋分晝夜中天上地下度數同地上天
少日晷短子月日南而北返地上天多日晷長午月日
北而南行四時成歲歲如此日南日北而已矣一百八
十度有竒不過一往一来耳或謂四游升降殆不然所
以景祐新書刪其篇
信州道士蕭了空坐逝或見其在湘潭總府貳蕭
公用之為作贊亦自號悟空
了了了了空空空空心肝不在臭皮袋中想見出神似
蟬蛻可能吸露更餐風可能吸露更餐風一悟懸知
了萬空何似老夫酒肉漢死時合眼閉棺中
送胡仲虎歸婺源并呈江山長靁
大儒疇昔起乾淳天地星源一脈真肯使我為修學記
始知君是讀書人流泉要驗胸中活死草無拘紙上陳
太極初生第一點尋根細認古今春
題東平張智卿梅軒嘗以墨梅一幅自隨(汝智年五十五)
(兩入交趾)
大庾嶺頭江南北生平走遍梅花國天下梅花詩最難
和靖居士占第一七十四翁詩萬篇一句梅花吟不得
譬如江夏黃鶴樓既有崔顥無李白何人幻出一横枝
毛穎陳玄塗側釐不丹不青逞妙手月窗瘦影吾能移
真梅難賦賦寫梅虚叟大呌尤難之前身相馬九方句
焉能壓倒簡齋詩張侯随軒梅一幅什襲珍藏過寶玉
南征不取萬戶侯北歸未即九州督借梅為題求詩人
中原名士詩滿軸和靖簡齋亦不無顧慙才盡難貂續
張侯今在西湖隈竹籬茅屋扃蒼苔我亦自有梅世界
紫陽山中歸去来梅花開時看梅開花未開時看畫
梅不用雕肝刻肺被梅惱但當一杯一杯復一杯
戴帥初賦道人蕭了空坐逝出神事借韻
漆園老子蝶魂飛緱氏仙人鶴馭歸往事何憑煙漠漠
餘生幾度雪霏霏早容身厠三千列偶許年過七十
稀籍湜叛韓吾豈敢平生不慣食言肥
臘八日未雪不寒
寒暖違時節於民有弗堪豈應今臘八恰似舊春三夜
(缺)蒸膚汗朝壺溢唾痰渾疑北風雪不肯到江南
十二月大暖雨二十四晝夜二十五日始雪
夜来聞祭竈猶賣膠牙餳雪欲為南瑞風纔作北聲
今年全不冷此月未嘗晴造化難窺測神竒易變更
淫霖過夏澇槁樹迸春英熱熱如三伏飛飛忽六霙花
瓶梅盡落虀甕菜尤平欲掘餛飩薺嫌泥嬾出城
歲除次韻全君玉有懷二首
心事天涯客海涯自籌何止一毫差枕詩夜夜欹簷溜
濁酒朝朝漉井花元日慣曾經百窘幼男勉為講三加
揚揚喝道樓前過肥馬輊裘幾子華
全老忽貽寒夜句歲闌吾黨久離羣一場噩夢三千字
百載頽齡七八分孰與輓前軒此士端能殿後棟斯文
鄉儺禮失求諸野小鬼應猶畏竈君
庚子元日
臘天何故燠於春恐為衣單念小民略見雪纔餘一寸
(十二月二十六日)叵堪雨却過三旬野中薺麥不勝旺市上杏
桃無數新白盡此頭浪多事可憐七十四年人
以桐江舊詩十五卷呈范君澤
人品懸知大不同一絲羞見釣臺風七年假守如虚叟
萬首新詩似放翁貸死偶餘唫鬢白每生猶想戰塵紅
范侯胸次秋天碧好借寬閒翼斷鴻
正月四日大雨不已愈暖不寒
吴山勝概甲杭州正旦晴明到上頭紅袖南人簮翡翠
金鞍北客驟驊騮豐年似覺春尤好新歲何為雨不休
自笑詩翁百念冷尚儕癡子說閒愁
次韻全君玉元日二首
五更皆早起惟我是閒人展鏡鬚仍雪添杯臉暫春有
終還復始無舊不成新萬古燒痕意陳根豈盡陳
春攽諸郡國漢守喜惟良旦宿重中尾時花競向陽古
今新舊歷老少後先觴萬事皆如此無如且醉狂
次韻君澤正月五日早見示
人人有此珠萬古天地寶法當潜厥光蚌殼護其表能
使華嶽移可叱峡流倒未若牀缺足梓匠不自造脫華
培深根屏翳返内照與辨以興戎寧訥而出好恭惟羲
皇心豈有夜與曉我眼徹地㡳常見日皎皎爰自彖及
繋纂述屢脱藁仙游慕昇飛佛障怯煩惱九轉與八解
終不擺纏繞彼豈知吾學往来玩大小艮止體隂負離
明决陽抱平生無所媚不竈亦不奥突過子雲玄眇視
老氏妙慎察進退間以為先師報宜耦長沮耕遑待方
朔詔黑頭氣公旺黃馘項吾槁一當蟄幽閴一當翔穹
昊何以明其然(原缺三字)衰老
次韻君澤夜坐示子姪三首
燈影稀疎兩岸樓市聲已寂睡聲齁幾家夢斷三更過
此老心窮八極游服氣仙人吾不學坐禪釋子彼何求
夜思晝讀諸郎識俛仰青春鬢忽秋
一樣乾坤幾樣人甑生塵異襪生塵寒窗黃卷青燈雨
煖閣金釵玉斝春誰同公子夢方魘我與先生詩又新
(原缺二字)兒曹供筆墨為言不是寫真真
兩脚如麻坐到明雨樓聽盡五更聲無人共唱尋尋覓
有子聊教仄仄平凌室不能藏臘凍稼場或至誤秋成
誰知憂世書生意惟願天階正玉衡
人日立春記苦雨無冰
三十七日晝夜雨中間一雪終無冰今日立春遇人日
問天肯晴天不譍東南我記前庚子徽城紙包餽杭米
乞人搶奪人食人旱極西湖乾見底今我七十四歲翁
苟全性命遨春風略雪不冰又庚子幸而去年秋猶豐
西湖莫作癡猫守紫陽山下可歸否天終不殺好心人
有錢買花仍買酒
正月十九日四更起讀朱文公年譜至天大明賦
十二首
夜寐若無三斗酒夙興不待五更鐘浩歌閒把鐵如意
(缺)慕先生憶卧龍
顛楊仆墨詆蘇張推挽時君可帝王軻死不傳今再見
一時無數起臧倉
獨能有眼識延平濂洛淵源集大成早負性資專問學
後生豈可少先生
鄉國追封初豈意師垣極品亦何心考功郎議一字(原缺)
(二字)相斯文上帝臨
王道浪談行霸說儒言隂用佐禪機貪狼弧矢觀星象
天遣吾公闢此非
本無極老謂主静不遠復翁言内腴紙上仙方誰觧服
尾公羽化上天衢
草制無知傅伯夀問詩不荅陳傅良王淮林栗胡紘輩
仲尼日月曾何傷
孟子告子辨内外漢王項王争雌雄誰歟著定會陔錄
梭象終輸與遯翁
四世東南保太平有君無相廟堂輕具知人眼識朱子
獨趙汝愚陳俊卿(紹興至慶元宰相皆不知文公)
澹庵老薦此詩人屈道何妨可致身負鼎干湯公豈肯
本来餘事壓黃陳(文公詩絶妙在黃陳上)
考官蔡兹取三策三奏賞音汪應辰天下未嘗無識者
近来識者亦無人
開禧嘉定擅權臣地下眉頭想更顰侂遠傳衣至亡國
止緣不用讀書人
久不作詩非避俗議偶老嬾耳次范君澤韻
俗坌蝟毛奮老倦龜殼縮閉門自著書此外百無欲試
將雙鬢比我白君尚綠固宜斗百篇醉不問今昨異端
朱翟徒孟子闢之廓傲睨則有之未必果落魄焉得百
尺樓與公共盤礴坐令許汜輩螟蟭仰黃鶴
讀魏鶴山先生渠陽集五首
登門四十九年多細讀公書百遍過今歲摘抄靖州作
遯翁堪配不傳軻(回壬子年二十六静齋先生知徽州十二月先生以回詩請入書院)
濂翁傳到紫陽朱復見嘉端此大儒一論道原一原道
他求倫擬漢唐無
漢唐臺閣畫功臣何似宣尼從祀人欲繪兩賢繼張吕
臨卭魏老建安真
投荒彌遠兇徒熾出督清之狡計行得柄欺君例如此
國亡徒剰正人名
瀛登湘渡偶皆同一了乾坤此兩翁(元豐二年已未陳忠肅公進士第三)
(慶元二年已未鶴山亦進士第三崇寧五年丙戌四月七日陳忠肅自謫廣西還渡湘鶴山謫靖州亦以寶慶)
(二年丙戍四月七日渡湘先是魏之家人夢忠肅来降生故名了也)前後身吾雖未信俱
遭權孽肆姦兇
范文正公楷書昌黎伯夷頌平江李使君信之久
藏真本以歸文正遠孫族長士貴祠以少牢復其
家
班固人表吾嘗疑第一武王二伯夷我謂伯夷可第一
武未盡善宜二之退之第一唐文人希文第一宋輔臣
韓為夷頌范為寫三絶誰為什襲珍星奎運踰三百年
皇祐慶歷諸鉅賢逮至渡江乾淳後珠題玉跋盈長篇
范氏衮衮饒公侯幽州栝州至蘇州行軍元昊驚破膽
義莊睦族春復秋子子孫孫居吴中(范丞相純仁以下皆是)指李
後人今黃龔(謂平江使君李公信之逸甫)錦囊偶貯此三絶燕香夜
寒吐長虹衮衣繡衣觀且誇(衮衣謂馬右丞繡衣謂完顔廉訪)故國喬
木興咨嗟大尹不吝歸趙璧祠以少牢復其家提學翰
林索我詩(謂范公君澤)肯捐此寶真復竒授者良難受者易
即此可刊遺愛碑
送張伯起入都二首
鄧禹雲臺功臣年二十四為三公然自量其才
可平世文學掾耳杭張君伯起任桐川學正滿
始入都問文學選使之年七十矣遇不遇之分
如此予謂絳縣老人過君三歲始有趙盾之遇
士不可以老自棄也
元侯可文學未壯冠貂蟬之子觀光日前修致政年芹
宫堪注擬瓜戍尚遲延定有羣公薦班行綴集賢
西湖風景異因仕住桐川太守令求宅諸生為買田冷
官清可喜遠道老堪憐何似嚴灘守投簮二十年
二月朔大雪已五日三首
侵尋半月是花朝大雪漫天五日飄臘月如春衆芳吐
繁華時節却蕭條
燕山雪花大如席豈料江南亦見之臘前六出知焉往
却在春風二月時
牛馬毛寒縮如蝟古今此句絶竒竒今春大雪亦將爾
鶯死無聲社燕遲(燕山雪花大如席牛馬毛寒縮如蝟此李杜所以為李杜也二句竒)
(怪相敵故拈出用之)
題趙子昂摹唐人二戲馬駒
我嘗遠過燕山北樹木巳無草一色騏驥驊騮動萬匹
互囓交蹄戲跳躑誰歟畫此雙名駒似鬭非鬭相嬉娱
唐人遺迹趙子摹善書善畫今代無善書突過元章米
善畫追還伯時李先畫後書此一紙咫尺之間兼二美
元章伯時兩人合一人媿我一詩難寫兩人真
送白廷玉常州教二首
世間可讀不多書豈但撑腸似蠧魚小技僅能攻淺近
大言徒用騁高虚道心切戒偏忘助義事毋先計毁譽
我學暮年方見此毗陵博士比何如
詩酒論交幾歲寒更無我輩甕虀酸劇談公每掀髯笑
偉幹人皆仰面看縱使未前乙夜席何妨暫作甲科官
祖風雅肖香山白白玉堂登未是難
送男存心如燕二月二十五日夜走筆古體
我年三十四鄂漢脱戰場四月扁舟東生汝於建康九
載鶴山門静翁還鵷行實為舊主人别意殊徊徨爾時
京湖閫開府羅才良吕氏賢父子欲我高騰驤補以
(原缺三字)江岸司征航(歲庚申辟武節郎鄂州排岸不就)既而今左轄千騎
如池陽(缺左丞道山先生知池州前知萬州漢陽軍年三十一)攜我一家往郡齋
代表章汝姊始四歲同爾歸南堂(姊禾娘後嫁程氏年四十卒已五年)明
年辛酉秋浙漕鶚薦翔道山此大恩給我鬻爵郎(是舉軍功)
(官不放試登仕郎萬五千人緡十人取一)别省第一人見知梧與杭(碧梧先生馬丞)
(相廷鸞時以缺司主文取義杭山先生章原缺鑑時以常丞為考官取策)不學執國柄似道
貪如狼其客福建子瑩中狼如羊厥子偶不第乃獨憾
老方讒之於似道隂幽弩機張(賈似道不學貴妃弟至相位其客廖瑩中不識)
(時文體以君親師三脚為書義故黜瑩中肆其誣衊似道謂方山武官門下人不文欲行駁放然尚云不是馬)
(仲翔取此人决是不放過)廷試復第一考官文趙常(文公天祥趙公日起常公挺擬)
(為第一似道降為乙科首)易置乙科首爾豈識臭香蕭艾壓蘭蕙我
心亦不忙(易方山京為第一謂越州出帝王后妃未出狀元以為上意)仕宦天有命
豈由人低昂不意毒愈盛廖真嬖人倉五百彼何知四
遭白簡霜故嘗忤林秴何至嗾郭閶(林秴知徽州回江東倉幹配其都吏)
(猶曰忤之御史郭閶廣東人廖瑩中引之言路下短卷嗾論回人皆知之)魯港出師敗蟣臣
呌九蒼數其十可斬乃先竄炎荒誅之木綿庵身死國
亦亡為相亡人國自合以命償匪我快私憤人欲抽爾
腸臺諫我不就出守隣故鄉(兩除御史諫官欲擊王爚議不從出回知建德府)
大物既歸周祼士来殷商夷齊與箕微均為識三綱(歸附)
(已無廟社之後者持塊土欲安往乎)我所領小壘可容久徜徉亦欲捨之
去羣盜紛寇攘勉強不得已芟惡完善良完國非我責
完郡亦何傷幸保千里民不為劒戟戕姦鬼伏肘腋兩
賊程與黃(親家程淳祖門生黃斯覺)門生訐座主壻不顧糟糠妄告
無反坐官吏飽賄贓一朝擲笏綬僅有書幾囊辛巳至
庚子闔門饑欲僵二十年不仕愚意誰揣量苟生内自
愧一思汗如漿焉得掛海席萬里窮扶桑茅屋蔭松菊
槿籬畦芋薑讀書粗知道晦遯攀餘芳詩文亦不俗千
篇垂琳琅今汝往筮仕巳踰四十強蕭然乏行李艱甚
謀聚糧此皆我之過棄官畏禍殃以致兒女輩無不羸
以尫行行燕山下悠悠易水傍北風無時無南人少裘
裳汝父近八袠汝母七旬將苟可得一職歸甘泌之洋
生理我無策徒此歌慨慷壯士一大笑出門青天長
送方復大宣城學錄
莆田鄣郡本同宗更著深衣臭味同秃筆有天猶易補
孤燈無地可能容不趨宰相翹材館寧糾諸侯泮水宫
十載鳳池科尚在已應一舉首登龍
方氏来南漢閏時烝嘗所在富孫枝歙溪真應仙翁墓
嚴瀨玄英處士祠邂逅弟兄元共祖慇懃子我總能詩
因風不要花瓜顆梅老遺篇幸寄之
再送羅雲叔
欲共君歸未有緣春風奪我紫陽天牡丹富豔花如洛
煮白香濃酒似燕細看貌非寒士相隨宜班亞冷官員
人間第一好山處賦幾篇詩醉幾筵
題龍虎山高士毛和叔愚泉詩藁
暫住身如鶴在松忽然飛去又無蹤閤皂山頭曾不睡
夜寒看月到晨鐘
宗兄端叟年七十六来訪二首
年才踰壯早相知北騎南船幾别離二老皆鄰八旬夀
一生誰賦萬篇詩特承枉顧元無說獲侍同行識者誰
流水桃花别天地碧山許到果何時
遼廣歸来二紀強脫身煙瘴遠沙場僧多吟友詩常淡
家見玄孫夀且康殘月夜潮渡漁浦飛花春雨客錢塘
西山後會何妨數管趁年年早茗香
三月八日百五節林敬輿攜酒約盛元仁戴帥初
方萬里訪趙仲實宣慰於西湖第五橋之曲港南
山書院五首
第五橋通曲港船直搖春水到門前休官久作漁竿客
扶老来尋鶴氅仙疇曩歡娱如昨日今吾衰颯最高年
舊墳新塜石羊馬且舉殘杯莫愴然
湖山春色已如斯城市原来了不知百五韶華全似畫
二三名勝總能詩忽驚我輩相攜處誰識吾人始到時
五十四年前弱冠設盆猶憶唱閩詞
暮年無不與心違節物過從事總非何處青梅嘗煮酒
誰家紅藥試單衣半酣便合拏舟去驟熱猶容借扇歸
忽憶向来獨立處雪天閒看白鷗飛
生長西湖死葬湖興言舟子與農夫全家衣食憑搖艣
歷世兒孫學荷鋤布衲劣兼蓑笠有虀湯恐併醬醯無
金盤玉筯環歌舞午鬨昏空一任渠
後生誰識舊西湖除却山僧樹總無何至梅仙墳亦掘
惟應葛嶺鬼當誅(林和靖墓楊連旃迦發之)紅裙鞭鐙追游女白首
端章笑腐儒兩盞三杯更多感不如爛醉眼模糊
送徐君竒入燕(并序)
吾聞游京師取富貴者必年若甘羅終軍辯若
季子方朔貌若賀知章李太白貲若龐居士王
參元猶患其不得志君有一於是乎笠北風之
前昂頭長嘯棹南斗之下鼓臂疾行是特其胸
中有過人者耳詩曰
貌寢如孫叔貲單未計然曾微方朔辯已過買臣年插
翅能踰海乘槎可上天問君何所恃珠玉富千篇
贈筆工楊日新
黃鐘九寸裁為律六吕六律相配匹嶰谷參差十二筩
猗管城子從此出上古蒼頡初制字後人蒙恬始造筆
吴云不律燕云弗韻書又以律為聿曰方曰冊刀削之
削之筆之作以述析竹蘸墨絲其端龍圖龜書就篇帙
秋兔拔毛號毛穎愈竒愈巧愈精密脩管執之以為柄
短管竅之以為室其實不過一毫端良工於此有神術
鋒但欲齊忌太尖翠羽鼠鬚俱不必老夫平生學歐顔
晚脱場屋塗注乙著書棄筆如丘山使年將及三萬日
眼花尚能寫蠅頭筆不如意輙怒叱江淮筆工千百家
孰甲孰乙我所悉鷄距散卓楊日新不落第二亦第一
次韻謝嚴養晦酒邊說易
四正為竒偶四隅舊窺七七古河圖易雖未畫元知有
極果何形孰識無方寸天開通造化半生夜坐下工夫
老衰多學精專少病體摳趨但要扶
送紫陽趙山長治台叟三首
昭代英髦盛文儒氣數還天明黃道日地重紫陽山斗
食三年内孤燈午夜間晦翁元不死鑚仰定睎顔
山好鄰書塾溪翁割釣磯許時為客久長是送人歸子
去青衿喜吾衰白髮稀會須桐蔭底酬唱羽觴飛(予家有大)
(桐)
昔年初弱冠丙午創書堂四海仰朱子萬山環紫陽工
夫誰久大䆳密要商量舊日鵝湖語端能子細詳(淳祐郡守)
(上饒韓公補丙午創建紫陽書院於城南門外舊尉司衙桃符二句曰四海共宗朱子學萬山環繞紫陽祠佳)
(句也兵後遷入城南門内至今無以易之而規模不及前矣)
怪夢十首(三月二十五日曉夢有人擒二士生納棺中尋有長大人欲脅予以此以求金)
(帶謝無之)
高枕非難就深杯未易謀可須疑噩夢久已慣窮愁老
矣何嫌死歸歟豈願留曉梁數聲燕搔首倚吾樓
自和
倜儻千金盡艱難斗酒謀有生誰不死惟醉暫無愁彭
澤先生去周南太史留誰家錦步障還墜綠珠樓
再和
休官二十載絲髮不身謀肯顧江淹恨焉知庾信愁但
當思反魯何必望封留閉目常危坐胸中百尺樓
三和
身謀曾不暇何况子孫謀我老宜多病癡人豈識愁管
窺天謂小繩挽日難留將騎言何猥蒼茫下白樓
四和
勤能將拙補命輙與仇謀尚有江湖債終無世俗愁已
衰猶未死欲去又還留萬事鵝兒酒諸公燕子樓
五和
文宗韓吏部詩學杜參謀餘子焉能凂吾徒别有愁潮
陽寧遠謫補闕肯中留往事驚棋局餘生付酒樓
六和
子午參同契春秋類是謀生前焉用學死外别無愁豈
料猶窮健胡為此滯留客懷誰可比王粲賦登樓
七和
三朝前榖雨寒甚過時謀夜短鷄聲早春闌燕語愁獨
行仍獨坐難去又難留粗守持身法堅城護百樓
八和
萬變觀時事誰其肉食謀乾坤一儒腐今古兩眉愁白
首生何益青春逝不留孤燈夜夜坐曉角動軍樓
九和
昔日顓朝柄何人誤廟謀漸驚吾輩盡誰識向来愁忠
鯁芳香在姦邪臭穢留一時窮富貴蜃氣結成樓
三月二十九夜二更杭火焚花巷夀安坊至四月
一日寅夘止
傾國傾城誇美色千金萬金供首飾武林城中花巷名
紹興年前人未識亮死瓜洲再講和巷名不為栽花窠
象珠翠玳玉笄外紫紫紅紅裁綺羅是時永嘉有佳士
歎嗟花巷名太侈繁華漸盛古朴衰書謂鄉人非美事
誰知驁集一朝非婦鬟女髻彌芳菲冠梳簮珥向曉賣
百偽一真無關譏戊戌年冬十月十爇此闤闠成瓦礫
豈料鬱攸再作祟庚子春殘小盡日一十六度蓂莢新
兩見焦頭花巷人買賣假花牟厚利坐此得罪於神明
君不見九重一言軒輊易頭白紛紛無忌諱人人一朵
牡丹春四海太平呼萬歲
次韻王起宗勉為高子明繪松巖圖
松下客攜琴巖中人讀書聲氣相應求妙寫入畫圖灑
落真意趣冷淡閒工夫體中脱不佳明窗時自娱誰方
策龍驤萬里籋雲衢卿自用卿法未用輕賢愚
鉛山虞華甫往謝疊山枋得君直為書耕隠二字
今年八十一其子舜臣字舜民来見嘗師君直年
四十九求賦耕隠詩(有陳鉞湯炳龍張謙陳應子白珽舊詩)
君直不可見見此長虹吐使其尚未死年始七十五當
時書此字贈我老華甫今年八十一仍卧舊處所謝公
名太盛殺身甘荼苦虞公不競名躬耕隠村塢有名無
名間俛仰隔今古直木先翦拜明膏自煎煮何如牛背
上一蓑弄煙雨所以馬少游伏波非所取
桐江續集卷二十五
