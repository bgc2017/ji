桐江續集卷三十一元方回撰
序
後樂集序
三代而下宇宙有離合之異人才之消長亦於是判焉
周之季也離為戰國至漢而復合故漢初人才與七國
不同漢之季也離為三國兩晉南北至唐而復合故唐
初人才與齊梁陳隋不同且如五代之亂極矣汴梁一
旦混一則人才亦與八姓十三君時不同然合之愈久
則人才又與始合之初大不同蕭曹韓彭房杜英衛經
濟之相戰鬭之將固甚盛矣猶未也漢至文帝始有賈
誼唐至高宗始有陳子昂汴梁至慶歷始有范希文痛
哭流涕之疏過秦之論在董仲舒之先感興之詩在李
杜之先服中所上萬言書在歐陽永叔之先學問得聖
賢之緒而文章革衰世之風各為一代宗主自此三人
者始今日之天下合亦久矣將相豪傑志於功名之士
為不少考論道德學問文章之士僅得數人而老山張
公其一焉比獲讀公近集名曰後樂豈非有志於范希
文之所為乎蓋賈陳范三鉅公所論著皆憂天下之言
而公所作亦多憂天下之言雲南西夏遼東人所憚往
公寧輕其軀不輕其官故舊死喪戚嗟悲慨弔嫠豎孤
屢形諷詠其忠襟義槩若此天下之憂人所不憂則吾
先之天下之樂人所欲樂則吾後之此公之大志也詩
格律高步驟闊骨骼崢嶸神采飛動學問文章追前修
而開後學其在斯人乎其在斯人乎公燕人名雲鵬字
鵬飛嘗為監察御史察訪外臺彈治大吏風采尤嶪嶪
云
夏推官(仁玉)談星詩序
古之知星者觀天象而知人事所係甚大故巫咸甘石
之占至晉隋書天文志而備以李淳風為之也至天象
新書而大備以奎運方隆諸館閣老儒為之也今之知
星者民間有三辰通載之書日月五星七曜之外又有
所謂紫孛羅計無象之四曜總為十一曜以推人命貴
賤吉凶而巳其學出於里巷至為微瑣故褒博者或羞
之漢太史公有言文史星歷卜祝技藝上以倡優畜之
近制挈壺保章靈臺之職異其官稱不與士流齒夫觀
天象知人事所係甚大者其待之猶僅如此則以十一
曜推人命貴賤吉凶至為微瑣者又將如何此所以挾
星術而遨公卿之門動輒有刖趾絶弦之嘆非歟雖然
果儒者也要自與常人異高辛重黎放勳羲和其來久
矣如司馬遷八書天官止其一耳其博物洽聞非申須
禆竈梓慎卜偃子韋史墨之徒可得並也柯山夏君仁玉
瑞卿本里選佳士其鄉先達徑畈徐公甲辰省魁書時
文能亹亹誦之前後場屋經賦魁作亦皆能品藻其然
否早題鴈塔可齒鵷行而不得已以星術鳴故予贈之
詩曰舊業三元賦新功百中經謂其術乃儒者之術非
日者之術也予嘗為之說曰江湖間人一藝足以自養
使胷中無古今筆下不能五七千百則雖真草逼王鍾
謂之書傭丹青妙顧陸謂之畫史瑞卿知星乃今之季
主君平非索隱太玄之君子其何足以知之南北名人
詩存其佳者為之序
送余希則詩序(巳見徐徑畈太極講義跋)
拄笏亭詩序
古笏有玉象魚須竹本之異人臣於君前以備指畫又
以記事進而敷之退而行之懼其有所遺忘而實又以
肅手容也晉宋以來謂之手版王子猷不顧府公料理
之問以此拄頰直視西山謂朝來致有爽氣高懷雅趣
不在於區區名位升沈得喪之間而在乎泉石之濱林
樾之下煙霞猿鳥之外斯人也豈可以典午氏清談者
流少之哉燕玉泉山之南十里金水河前翰林直學士
兵部郎中羅君漢臣家焉昔者年未四十上鑾坡直蘭
省去要路可一武耳乃作亭於家以望燕之西山名曰
拄笏退食之暇必相羊乎是而有去官之心既而果棄
其官十餘年不復調今夫有官君子之身乘之以軒輿
戴之以冕弁束之以紳帶佩之以印章華之以組綬亦
榮矣導之以旌棨呵之以甲卒擁之以騎吏手之笏其
榮身之一物也庸人淺夫傍觀乎貴公顯卿之備是物
者則必咨嗟羨慕以為榮而不知宦海名途波濤險阻
出於不測亦坐是數物者以致之當是時欲去數物而
不可得不啻若徽纆桎梏之纏其身也何榮之有故有
叩天子之庭曰還陛下此笏者有作為韻語曰抽手版
還丞相者漢臣其有見於此非歟雖然無長往之理古
之去國者賜玦即去予環而還使可以垂紳正笏不動
聲色措天下於泰山之安漢臣焉得辭是亭也前參知
政事左山商公孟卿書扁中原詩人題者多矣紫陽山
人為之序
曉山烏衣圻南集序
其生也有位於時而無以及乎人庸人甘之君子恥焉
其殁也無足以利其子孫而有可以傳於世惟君子能
之庸人不能也予友陸公太初登寶祐四年進士第當
開慶景定咸淳德祐之間六任選僚改官一作縣兩遷
京局以死勤事僅得一外府丞時則前丁後賈濁亂天
下戚宦&KR0591;御之所盤據工技胥隷之所依憑無功之庸
將不才之狎客狙駔妾婢之執政侍從臺諫權熏勢膠
相視自都而材碩俊茂如太初曾不得一齒朝紳之後
此於太初無足憾者太初之殁今九年矣田廬苟完孀
孤孑立予訪其家得曉山烏衣圻南二集及曉山零藁
詩凡七百八首每讀之未嘗不泫然泣下不知其丹鉛
幾車塗乙幾紙而後有以納於中也不知其嘔心幾晨
搔首幾夕而後有以吐於外也不知其口幾吟哦手幾
詮擇初去什七後去什八而後有以存之至今也錢塘
湖山金陵臺闕故里荒墟先疇野坡古寺脩竹敗驛寒
燈昔也子與太初幾倡幾酬意者當相與老於紫陽烏
聊之下而太初遽忍捨我去乎太初詩刻苦深切氣凌
物表而凍磵枯槎霽宇孤籟務為揫歛予浩汗放肆終
身媿之嗚呼太初不可得而見矣無位於時不足悲有
可傳於世猶足幸自乾淳以來誠齋放翁遂初石湖千
巖五君子足以躡江西追盛唐過是則永嘉四靈上饒
二泉嬾庵南塘二趙為有聲又過是則惟有一劉後村
亦號本色而不及前數公海内詩人如太初與予良不
為少而無前輩大老如歐蘇者立斯文之幟以表倡之
則世道之晦而非吾徒之羞也曉山者太初書室之扁
烏衣圻南者兩都仕邸之所寓故以名集佳章竒句摘
一二書於左方蓋將以勸後學而亦非故人之私誼云
李君章虚舟亭詩序
古之作者以義制器後之述者或以器明義或以器取
義姑以舟言之聖人始作舟檝木上水下其義蓋取諸
易之渙此制器者之初事也義者理也理無形而為物
之體器者物也物有形而為理之用故善言義理者必
於器物有稽焉中孚之卦下澤上木利涉大川乘木舟
虚此孔子以器明義也四畫外實二畫中虚舟之中必
虚舟之外必實故可以濟巽上為順兑下為說上順下
說必濟之道也然其所謂利涉者豈止於踰江越河而
巳哉濟天下國家之險難者容之以虚輔之以實上與
下順下與上說亦如斯而巳中孚之虚舟非果有舟也
乃若莊子山木外篇則有虚船觸舟之說一舟方濟於
河而一舟衝突以來非有使之者也彼空空無人適然
相值故舟之方濟者不以怒夫舟之來觸者寓言以虚
舟取義欲夫人虚巳以遊於世亦非果有所謂舟也予
友張受益言其友李君章為亭於寓屋扁曰虚舟其有
取於孔子之虚舟乎抑有取於莊子之虚舟乎士大夫
競為歌詩以美之從孔乎從莊乎然則器一也而義不
同書之作舟行舟詩之柏舟楊舟舟同也而義則異湯
之盤武王之席自常人觀之一澡器耳一寢器耳盤銘
曰日日新則有進德之義焉銘席曰恭則壽則有謹獨
之義焉至於觴豆几杖莫不然今之為居處燕休之所
者能言之類相與為比興體以發其名義亦猶是也君
章之為是亭顧有二義出而用世則當如中孚之虚舟
以拯物處而避世則當如山木之虚舟以善身諸為是
題詠者又不止於此二義有頌焉有規焉俱虚受之可
也君章博習好修負才名其不處而出也必矣斯舟也
受益其相與維楫之
俞鑑山月相士詩序
相人之法莫精於孔孟人焉廋哉孔子兩言之孟子申
言之曰視曰觀曰察孔子有三法曰聽曰觀孟子有二
法今之相人者能之乎相形最多端堯眉八彩或曲眉
或長眉相眉也舜項羽皆重瞳子或方瞳或蠭目或豕
視相眼也漢祖隆準或鼻如截筒或鼻有邱山相鼻也
老子耳竅容麥或耳有毫或耳白於面相耳也越王鳥
喙或口容拳或口角朝天相口也齒如編貝唇如激丹
相齒唇也胷有三壬背有六甲相胷背也仙有籙骨佛
有鎖子骨相骨也膚如凝脂肌若冰雪相膚也或鬚髯
如戟或黃鬚必大竒相髭髯也或身有竒毛或髮下垂
至地相毛髮也顴頰頤頞頭項手足音聲行步睡卧起
止誌黶文理涕咳遠近爪甲修短䘒牝便溲莫不有法
而相氣色為尤難其說出於素問氣有病不病在内色
有佳不佳在外會黃池者肉食而色墨有内憂也望八
公山草木者憮然有懼色氣内喪也故五色之中黃為
最吉病人之黃有穀氣也凡黃而又明皆喜氣也雖然
此所以相貴賤憂喜凶吉也孔孟之言乃相君子小人
之道也山月俞君鑑舊精數學今改專許負之學舊
說裴晉公相法本不貴以蕭寺孤女玉器事有陰德遂
至將相則今之相人者又豈可執一定不易之法哉孔
孟之法以為君子小人之權衡者又豈可不少知贈君
詩者各有其說是為序
孟衡湖詩集序
延平祝公輔自上饒過予武林言郡太守孟侯之賢所
賦詩出諸生争傳抄僉議梓行之便舊歲甲午春侯迎
親如霅相遇湖上平生凡三見矣侯日誦所作而予筆
之既又得侯近藁與一見再見時大異慨然嘆曰陶士
行石勒所畏有孫淵明謝幼度破苻堅有孫靈運侯家
忠襄公前甲午夾攻懸瓠滅之亦有孫能詩與陶謝家
而三焉武則極天下之武文則極天下之文何其竒也
然則此特論其家世適相似云耳易書詩皆詩至於唐
人自有正脈亦巳有定論聚奎以來崑體盛行而歐梅
革之爰及黃陳始宗老杜而議者署為江西派過江而
後吕居仁陳去非曾吉父皆黃陳出也淳熙中陸務觀
出於曾吉父而與尤延之乃俱似王介甫惟楊萬里蕭
東夫深造江西范至能韓无咎張武子自成一家朱元
晦續聖賢之緒詩尤粹密不意學禁息而時好乖七許
渾五姚合哆然自謂晩唐彼區區者競雕蟲之虚名昧
苞桑之先兆遽以是晩人之國不祥莫大焉詩道不古
自此始乃後獨有上饒餘杭三趙守正不變餘皆踵淺
襲陋隨俗而靡者也侯之詩得之於氣質之聰明成之
以問學之精贍秋之弈也專扁之輪也熟基之射也發
無不中尚有淳熙元祐慶歷諸老之遺風乃若邪蹊偏
門淫哀哇思非不盡其力也而終不能臻其極非不愈
工愈巧而愈不似白首望洋不漸不頓視侯之得正脈
而何如哉侯年甫三十有二名淳字君復其寓居曰衡
湖齋曰能靜近世文章衰落此郡獨得文章太守郡學
士友又能相與為不朽助吾道之將興也其在斯歟其
在斯歟
送張受益入都序
子在川上曰逝者如斯夫不舍晝夜程子曰此道體也
天運而不巳水流而不息物生而不窮皆與道為體運
乎晝夜未嘗巳也是以君子法之自強不息及其至也
純亦不巳焉朱子申之曰天地之化往者過來者續無
一息之停乃道體之本然也然其可指而易見者莫如
川流故於此發以示人欲學者時時省察而無一息之
間斷也愚按二子之言皆大有功於學者程子始言天
中言賢末言聖可謂孔門之嫡嗣朱子始言天地中言
聖末言賢可謂程門之忠臣朱子訓舍為上聲而不訓
舍字之義程子所謂不巳不息不窮朱子所謂無一息
之停無一毫之間斷皆所以為不舍之訓繪畫巧矣形
容盡矣韻書訓舍為釋如手不釋卷如釋重負之釋常
執持之而未嘗放下此其義歟二子訓逝之之義曰運
曰流曰生程子精矣曰往者過來者續朱子尤其精也
在天則所謂逝者與道為體在人則所謂逝者學道用
力而其所以與道為體與夫學道用力者在乎不舍畫
夜而巳愚謂逝者之往於前來於後源源衮衮無有
止時其來也亦往也既往也又來也天地如此人豈可
不如此斯之一字指夫不舍者而專言之也嗚呼微哉
學者於學如左足行右足繼右足行左足繼前一波往
後一浪來其能用力於逝而亦如斯焉殆庶幾乎此孔
子所以勉夫士之希賢賢之希聖也朱子又謂川上章
至篇終棣華凡十五章皆勉人進學不巳之辭愚竊嘆
今之學者何獨不然以勉為諱序一文欲稍加收歛則
嗔跋一詩令更用刮摩則怒小猶如此況其大者川也
而不逝乎逝也而又中輟以舍乎省郎濟南張君謙受
益與予論文和詩數年彼此苦口務相切磋期進是道
考滿問選元台保任至入覲也又挾以俱以君之飄逸
爽邁之才重之以有力者之推挽猶駕安車而行九軌
之途猶巨舟萬斛乘長風而駛東流之江河榮顯不足
言也古之贈别者以規不以頌敬疣贅川上之章以求
教而又以君所聞還贈君地中有山之卦六爻皆吉君
之名若字謹服行之又安得有滿招之患乎此一勉也
愛我者疾疢惡我者藥石君以喜聞過扁書室諛者麾
之媚者斥之又焉得有面譽背毁之患乎此二勉也自
古在昔先民有恪居今之世慕古之人君又嘗以古名
齋不於其器於其道古君子之稱不歸之君而誰歸乎
此三勉也雖然川上之嘆逝前修以自勗能佩程朱子
之遺訓以升孔氏之堂則此三勉者皆其枝葉云耳君
行速不得舉酒酹軷神而姑託之空言
送汪復之歸小桃源序
秦皇漢武惑神仙之說竭天下之力求不死之藥藥在
我而於外求之以故為方士所愚讀司馬遷史記可知
巳班固西漢藝文志存神仙十家芝菌之書為服餌兼
有導引按摩斷之以為索隱行怪後世如黃庭内景外
景大洞真經西昇經步虚經定觀經太清經陶隱居真
誥之類不一而晁公武讀書志以度人經為第一殊不
知度人經偽蜀王氏時王喬之所撰也古書有七王喬
而偽撰度人經者非周之王喬漢之王喬然則神仙其
可信乎近世尊魏伯陽參同契如六經之有周易然隋
唐史志並無此書亦出於偽蜀孟氏時彭曉之所註朱
文公亦嘗託名鄒訢註之喜其語言近古其答袁機仲
謂參同之說本不為明易乃姑借此納甲之說以寓其
行持進退之度又謂納甲之法見於今所傳京房占法
火珠林所謂甲乙丙丁庚辛者以月之昏旦出没言之
雖非為明易而設然易中無所不有蓋虞飜所為納甲
圖見於朱子發漢上易圖乾納甲壬坤納乙癸月有晦
朔弦朢而參同契取以為進火候退陰符之術文公不
以為非似謂世間有所謂神仙者其答蔡季通謂參同
之說子細推尋見得一息之間便有弦朢晦朔之異上
弦者氣之方息自上而上也下弦者氣之方消自下而
下也朢者氣之盈也日昃於下而月圓於上也晦朔之
間者日月之合所謂舉水以滅火金來歸性初之類也
此可謂酷好之者矣而感興詩乃云盜竊元命祕繆當
生死關於以知真有神仙亦造化之一賊耳而況天地
之間豈自古至今終有不死之人乎魏伯陽本文四篇
彭曉分為九十章愚嘗細讀之彭曉本無日月為易之
文與唐本不同西南得朋東北喪朋以二十九夜月殘
三十夜月盡言之此自是一家之說不合於易九還七
返八歸六居彭曉夏元鼎所釋有是有非但魏伯陽果
如神仙傳所云東漢末會稽人則所為四五言頗簡古
而六言偶儷俳優間亦有重疊煩蕪處東漢人文不當
爾其曰淮南煉秋石王陽嘉黃芽淺矣哉西漢書劉安誅
死王陽能為黃金死而裸葬顧以淮南八公王陽之徒
為真仙不讀書人即可欺也張用成平叔悟真篇即此
契之註脚彌復淺近而夏元鼎之悟真講義愈淺愈近
魏公之說一掃旁門元鼎之說其下手用工無異乎吐
納導引般運之小術平叔台州人熙寧中從陸師問入
蜀遇隱者為悟真八十一詩元鼎溫州人寶慶中以小
武官歷事山陽應純之五帥偽撰西江月十二首為平
叔作其後死於色慾近人尚或識之惟魏公之文有佳
者三十二章苣勝尚延年還丹可入口金性不敗朽故
為萬物寶乃蜀人押韻也六十七章植麥欲獲黍運圓
欲求方竭力勞精神終年不見功七十章廣求名藥與
道乖殊七十三章牝雞自卵其雛不全語意皆佳用韻
皆蜀音七十四章日潛道而沈彩月施德以舒光與上
章男則背陽而向陰女則背陰而向陽乃似近人體製
最七十八章自關關雎鳩至飛龜舞蛇愈見乖張一全
章四十二句竒變可喜文之尤佳者騁力馳精多設譬
喻只是一意男女不交媾不可以成丹二女同居志不
相得是也東漢文恐不如此似乎出彭曉一手其間有
太一乃召移名中洲功成上升膺籙受圖則不古甚矣
班固謂天子乃以元日受四國之圖籍膺萬國之貢珍
參同契三年進退候符而可以肉身上升所膺何籙所
受何圖彭曉不註其所以然但謂太一乃修丹之主司
也中洲乃神洲也世人初得道鏤名金簡於此洲膺受
圖籙始上升也噫妄亦甚矣其内丹之法本是所稟父
精母血升之降之煉其氣以奪造化而於仁義道德蔑
一毫之修有以凡化仙之術而無以賢希聖之心可乎
鍾吕肉身能飛章公權集記三村民能出陽神則魂與
體為二物而有尸解火解水解又下之下而徐堅初學
記有崔玄山瀨鄉記以老子為十三聖師其學仙有三
十六法似皆為魏公之所闢而悟真篇八十一詩第一
第二首淺陋俚俗略不見大丹之旨百歲光陰石火爍
一生身世水泡浮與尾句無常買得不來無落韻妻財
抛下君非有罪業將行難自欺昨日街頭猶走馬今朝
棺裏巳眠尸豈不太易其以七言四韻十六首象二八
一斤之數絶句六十四首應六十四卦之數五言四韻
一首象太乙之數似無義理惟納甲之說未知魏伯陽
用虞飜之圖抑虞飜返用魏伯陽之圖予嘗於是作詩
曰朝有讀書客過我攜酒壺問我參同契汝亦嘗讀諸
虞飜納甲法即是先天圖伯陽竊其祕靜夜觀蟾蜍初
八二十三艮兑丙丁殊上弦進火候下弦退陰符朢盈
仰乾蓋晦滅俯坤輿震巽庚辛對坎離戊巳俱朔旦之
日中交媾水火爐彭曉彼何人嘵嘵爭魯魚可惜非易
學欲飛血肉軀借易弄丹術鄒訢曷不誅是詩也必得
罪於當今之修内丹者吾州小桃源汪君復字復之深
嗜此學師江西段無心得其傳命之號曰月源無盡子
見示一大序二巨帙先天一氣金丹直指藥物斤兩火
候卦氣三圖愚老矣年七十有一王半山所謂不服紫
團參亦活到今日伏羲之易如陳希夷邵康節所傳者
愚願學之魏公得先天圖之方位其一說也愚不敢學
而書所以然送復之之歸幸未死尚及見月源無盡子
者化鶴於緱氏山頭未可知也
送柯山山長黃正之序
柯山書院山長武林黃子正之辭將行愚愕然驚問始
以雲臺祠官領袖此山諸生者非歟吁愚讀其葵園集
久矣生於嘉定乙亥年三十當淳祐甲辰為南宫第一
人者乎是為晦靜先生湯公之高弟乎授沅州教授告
未下而上書擊史嵩之者乎右曹郎吳子良用陳傳良
例泰州教授未上除太學錄以薦之者乎擢第之明年
乙巳七月未赴教授而召試除正字者乎丙午冬遷校
書郎而後去國者乎丁未之秋特旨改官者乎用朱文
公之說擢第之六年巳酉背文公之學而併詆周元公
者乎壬子年三十八矣吳潛謝方叔相元日除著作郎
都人有再來不直一文錢之謠者乎夏四月面對秋七
月再對言事私有左右而遭特筆以斥者乎畏威省愆
可也臨川之行不當往而往至郡不一月而罷者乎惡
&KR0696;若晦可也攻蔡抗可乎善吳潛可也舉殺人之陳韡
可相任迷國之賈似道可入無乃不知人乎辛酉臨汀
之除似道相兩年矣何以不位之朝乎豈嘗屢受似道
閫餽而為其所忽乎迓者至而遽卒天為之乎子三人
伯達仲忽叔夏長實名心亨祝也嘗為吾州戶掾聵瞶
三人皆卒無孫天為之乎嘗賜官田三百畆今籍入有
司無有為立後者天為之乎善降祥惡降殃是必有得
罪於天者矣嘗試論之周元公所謂無極與老子所謂
無名萬物之始有名萬物之母常無欲以觀其妙常有
欲以觀其徼者不同常德不忒復歸於無極二字偶同
而旨意異老子所謂無極配嬰兒與樸而言欲自有而
返於無周元公指理之無形者而言王弼引以注易之
復謂天地雖大寂然至無是其本矣周元公之說不如
此朱文公所謂無方所無形狀又謂無形而有理張宣
公所謂莫之為而為老子何嘗識此周元公始曰無極
而太極次曰太極本無極又次曰無極之真二五之精
妙合而凝當合此三言而觀之無瑕無病真屬理精屬
氣無極之真無形之理也無形之理行乎二氣五行之
中而真精妙合然後為人即太極無形之理生而為有
形之儀象卦以至於萬物也彼老子烏足以知之老子
截有無為二而此貫有無為一也庚戌之講自首至尾
無一句近道公肆詆毁以周元公為希夷氏之人以朱
文公為傳註氏之學以莊列尹亢之誕誣濓溪以王鄭
賈馬之陋誣晦庵豈非病風喪心之言至其自為繆論
則謂一畫所以紀太極亂道莫甚焉一畫者兩儀之一
陽也謂太極在一陽之中則可以為太極則不可又謂
太極之體為乾太極之工為復體字工字略無義理為
蛇畫足愈畔愈支合乾復兩全卦觀之復之一畫與乾
之一畫異乾自一畫而至六畫其象為天而一畫非太
極也復之一畫剥之盡而坤之下生一陽可以見天地
生生之心此一畫亦非太極也卦之初九三十有二獨
乾復初畫為太極謬矣太極者未畫之前先具此理邵
子所謂畫前之易所謂道為太極心為太極是也蓋斯
人也始以涉獵朱文公書為時文後乃脅於湯漢而改
從陸學湯漢未第為象山長乃後江西諸人以江西人
之為臺諫侍從而至執政者推為山主以尊其學包恢
自謂象山之徒而贊行公田流禍至今其徒以勢要脅
四方學者從陸學而漢亦由此私擢省闈嘗著書以闢
朱文公之書趙忠清公奬予斯人太過近世人物狷者
多狂者少斯人狂者也故敢為而無疑敢言而無忌憚
鄒道鄉諫元符后南遷涕泣田承君謂大丈夫所為不
止此攻史一疏終其身取名享利巳非中道又況因都
堂背誦程文而有所激不足為高嘗謂朱文公平生所
為率多於古人而動累於後來何累之有孟程張後嘆
空川詩突兀險怪二程子師周元公豈可剗滅其師而
遠引孟子又為詩侮鄒訢而憶陸九淵敢謂斯人學問
未仰見周朱二先生脚板也其學徒惟徐直方一人徐
琦曾子良皆不學狂生斯人既不能窮理盡性以希前
哲又不能著書立言以貽後人死無年祀無後天之所
以殃之亦可見矣正之晩出恐未知前輩源流本末詳
以語子直書不文持至書堂拜其祠膝可屈心不可屈
也此文亦不必數數示人顧子不可不知耳如有問者
則曰紫陽山下老書生小畈年一紀今年七十有一
送柯德陽如新城序(戊戌以後)
杭故多四方士而予久寓於是祖道贈言常有之曰如
某縣為教諭也曰如某書院為山長也曰如某州某府
某路為學錄為學正為教授也今送柯君德陽獨不然
德陽之行新城何氏以家塾聘之也天下郡國設學乃
公家之師家塾乃私家之師師一也而所以為師不同
公家之師有司所選勢奪賄予未必皆實學之士故公
家之師或出私意私家之師豈有父兄不愛其子弟而
不選實學之士為之師者故私家之師必合公論況公
家之師志在仕進私家之師志在藏修德陽以藏修為
務而不以仕進為心過人遠矣抑士之所學果何事耶
八聖四賢暨濓洛關西學之祖也張宣公吕成公早世
而書傳朱文公獨後死而書大備學之宗也黃直卿通
釋陳安卿字義之外各有文集羽翼文公真希元之讀
書記義理之本根魏華父之九經要義典故之淵藪又
各有集百卷皆學者所由入之門也陸子靜直截之見
雖捷而未盡道葉正則偏駁之文雖巧而不知道至於
嘉定以來四靈劉潛夫之詩僅如姚合許渾則尤非求
道之所尚世雖無之可也雖然又當知立巳不可無規
矩擇友不可無權衡以能問於不能以多問於寡有若
無實若虚犯而不校此五言也不可忽也立巳之規矩
也狂也蕩矜也忿戾愚也詐稱人之惡居下流而訕上
勇而無禮果敢而窒徼以為知不孫以為勇訐以為直
此十者而人或有一也不可近也擇友之權衡也予老
矣年七十有二而德陽年甫三十有八故敢以論語之
三章傾臆盡言而予也亦不敢不細玩晦翁之三集註
以自勉也
送家自昭晉孫自庵慈湖山長序(性存子)
眉山子家子名晉孫字自昭讀書之室曰自庵年甫三
十授四明慈湖書院山長將行求言為規愚請先言子
名字庵之義而後及慈湖楊氏之學易大象言自者二
天行健君子以自強不息明出地上晉君子以自昭明
德天行日進凡皆自不可巳今夫天三百六十五度四
分度之一窮晝夜而一周然天之行也常超日一度日
之進也常不及天一度天本無晝夜人間晝夜地實為
之人居地上日居地下故有夜夜短則不過亥子丑三
時昏暗而日復出矣地不能終蔽日之明猶物慾不能
終蔽人心之明也故孔子以天健日明象君子之學與
天同健而自強其惟聖人乎與日並明而自昭賢者亦
可及也子家子有取於晉之自而未敢任夫乾之自其
謙乎凡言自者由於巳而不由於人鶴山魏文靖公為
姑蘇高德文記朱文公所名強齋發此二自之義至矣
而文靖公又嘗號自庵乃書之自靖自獻與子家子之
自微不同要其實則同也人之身善惡無不自巳為之
自悔自艾自暴自棄反掌間耳為仁由巳而由人乎哉
是也若乃慈湖楊文元公之學偶與象山陸文安公之
學合慈湖為富陽簿攝縣象山以舉子上南宫過之值
其視事適有扇訟既訟退焚香相對默坐象山問曰敬
仲此道平時如何下手慈湖對曰敢問足下如何是良
心象山即離席大呼曰主簿適來廳上剖決是非者便
是慈湖長象山二歲言下大悟拜象山為師愚謂此乃
孟子所謂見牛過堂下見孺子將入井巳發之心也孔
門之學此心未發有存養此心既發有省察具見子思
中庸首章孟子多言巳發之心然曰我善養吾浩然之
氣存其心養其性皆未發以前事陸楊二老所學有下
一截無上一截象山之失朱文公文集語錄及年譜李
公方子辨之詳矣慈湖之失嘗與傅道夫書謂濓溪明
道康節所覺未全伊川未覺道夫昆弟皆覺傅正夫以
此書求魏文靖公跋文靖公憮然大不滿正夫又錄慈
湖訓語求西山真文忠公跋文忠公謂慈湖泯心思廢
持守談空妙略事為而慈湖又嘗謂子思忠恕違道不
遠此語害道何由一貫又嘗謂程氏倡窮理之說格物
不可以窮理言又嘗謂濓溪通書於天道至一之中忽
起通復之說穿鑿為甚愚則謂周子論通復貫之以誠
程子論體用貫之以敬魏文靖公真文忠公吕成公張
宣公朱文公皆從之顯微無間本末具舉吾道之正宗
也陸楊所見乃佛家作用是性之說謂作用乃心之屬
乎情者以心為性體認未真四明志謂慈湖師象山自
為一家之學施之政事人笑其迂而自信益篤此兩自
字乃慈湖以自為是以自為高不顧訕笑云者王尚書
應麟伯厚嘗語予曰朱文公之學行於天下而不行於
四明陸象山之學行於四明而不行於天下此言亦復
有味蓋四明四先生沈端憲公早師事陸文達公宜倅
舒公南軒開端象山洗滌而融會於東萊不專一家為
前輩袁正獻公後出始專尚象山而慈湖又嘗為史彌
遠師故一時崇長昌熾其說大行袁廣微為江東憲創
信州象山書院而吾州未有紫陽書院後江西人凡為
執政者必請為象山山主以張其勢雖誤國殘民如包
恢亦與焉自湯漢伯紀徐霖景說死而象山之學無聞
慈湖之學亦無傳子家子乃愚友性存先生冢子故於
其行傾臆盡言之彼亦一自也我亦一自也孰非孰是
其然其否不妨如老僧住寺呵佛罵祖一巡云
進齋序
進可止乎騏驥一日千里駑馬十駕及之止如何其可
也進可退乎適千里者及門而返則終身不復至退如
何其可也今夫耒耜寸耕乃黍乃稷連膏腴之萬頃猶
勤勤於播植機杼縷織乃縑乃帛被文繡乎四方猶孜
孜於紡績薑桂等侯橘竹比封灑削鼎食馬醫擊鐘卓
氏之蜀百僮者八朱公之陶千金者三其取贏也涎口
流而鷹擊隼搏其逐便也食指動而虎噬狼貪此可以
言進乎曰非也此農工商賈之競於進者也齊管三歸
靡畏自宫之豎魯季八佾猶煩聚歛之求差肉食而色
墨羽帳飲而泣謳銳速罔戒辱殆不羞物物盈撲滿之
藏事事合浮屠之穎載薏苡而昧嫌擊珊瑚而肆逞佩
六國印多車裂之蘇秦號萬石君少厠牏之石慶金釵
十二珠履三千傾國白晳守宫紅鮮飲南陽之菊水跨
揚州之鶴纏身飛閬苑名掛凌煙此可以言進乎曰非
也此富貴功名之迷於進者也竒法正葩鑽易雕詩麟
經三傳奥析微窺儀禮周禮康成乖異一貫忠恕七篇
仁義今之後進豈不知此借以發身實匪為巳涉緒獵
餘摭子摘史類書充架小說滿庋家家自以為宰文社
人人自以為專詩壇湘素華飾刀筆精刊馬班賈董漢
文視初詩為多陳宋李杜唐詩較諸文尤盛有能識其
門逕者矣自成一家或是或非不拘一體或從或違冶
鑄精瑰與前修而間合鋪張麗藻亦時論之攸歸此可
以言進乎曰近之矣而未也此近古文士詩人之進而
於道則未進也道統之傳自伏羲始以敬相傳則自堯
始而敬之字曰欽舜繼之又發為精一之論夏商周前
三代也漢唐宋後三代也堯至孔八聖也顔曾思孟至
濓明伊渠邵朱張吕十二賢也自周子言誠而道統始
續自程門言敬而道統始明經世以理言數西銘以分
言仁朱以率性無反說言道張以無所為言義吕以思
無邪言詩而道統愈益永子思之學在四勿三省之後
知言養氣之先以慎為主慎者敬之至誠之初也未發
之心慎以存之既發之心慎而察之察而中節慎以行
之其不中節慎以攻之心之未發人巳俱不睹聞故有
存養之敬心之既發人未睹聞而巳獨睹聞故當有省
察之敬靜寂動感位育攸關朱子所以釋中庸之首章
也然此事非一朝一夕之所能辨曰敬曰欽曰精曰一
曰慎無一時而不用其力至於誠則無所容其力矣此
千古聖賢相傳之道也傳其道者傳其心也必如是而
後可以言進學農工商賈之進爭利也富貴功名之進
爭勢也文士詩人之進爭名也惟進學者無所爭高君
鸞舉以進名齋鏗石鏘金作者百數俾老夫題其端
應子翺經傳蒙求序
王伯厚尚書學極天下之博長予四歲予昔嘗敬事之
戴帥初博士文極天下之粹少予十七歲今予畏友也
此四明二先生俱以其里中應君子翶翔孫所著經傳
蒙求為然予無復容喙矣竊嘗謂道一而巳而物有萬
古聖賢之學不專在言語文字而亦不離言語文字日
月星辰與天為體運而不巳山川草木與地為體生而
不窮言語文字與聖賢為體傳而不朽體物也所以用
之者道也道不離物易究咎休書紀治亂詩美刺春秋
褒貶三禮辨上下論專言仁孟兼言義皆以言語文字
與道為體其妙用所在一而巳一者何道是也然則何
道也天地之心耳此之謂道而以其道用乎日月星辰
山川草木之物故曰道不離物聖賢之心欲使千萬世
之人為善不為惡以復其有善無惡之性則不容不著
之書此言語文字所以為斯道有形之體而無形之道
所以用乎有形之體而寓於言語文字之中也顧可忽
諸子翺所謂蒙求自易至論孟皆括為韻語以訓後進
傍及諸子百家而揚雄方州部家之書亦與焉予曩亦
嘗摘其竒語難字以供刀筆艱深之中韜平易亦不過
一陰一陽一晝一夜一寒一暑消息往來幽明死生之
故易之註疏也獨所用六日七分歷法一歲則易之一
端耳康節經世書出於此或誚予好太玄又出雲覆瓿
下回曰不然凡言語文字之不畔於理者皆與道為體
片雲起於天而澤四海粒粟根於地而飽萬民一畫肇
於聖人而開百聖天地聖人之道皆託於物近世有欲
絶滅言語文字以為學者敢痛詆朱文公著述謂率多
於古人動累於後來黨陸也其人臨汀使君不滿五十
而死天棄之矣讀子翺之書者亦曰與道為體能於有
形中求無形則將於無味中得有味矣子翺早中童子
科伯父銜嘗參大政云
送王俊甫柳州教序
懼其道里之遠而難於至又預嫌其風氣之偏而難於
居使士大夫人人有是心則仕宦者必官於輦轂之下
而其足迹不出於都國郊圻之外然後可古要荒之地
亦必有封建之侯邦置長立屬以治其民禹貢言東漸
于海則今之卉服之諸島也西被于流沙則今之葱嶺
交河之絶域也朔南暨聲教則周之朔方越裳漢之幕
北巴蜀閩粤唐之北庭雲南大理是也焉有除之為吏
有所懼且嫌而不屑於往者哉昔曾南豐先生送李材
叔知州謂由京師而之柳水陸之道皆安行則雖遠而
不險謂風氣與中州亦不甚異起居不違其節未嘗有
疾則意其地偏有瘴而陋之者亦惑矣南豐又謂其物
産之美果有茘子龍眼蕉柑橄欖花有素馨山丹含笑
之屬食有海之百物累歲之酒醋皆絶於天下然則使
回也年未耄亦欣然求一職任以往弔斑林而餌沈冢
和昌黎之舊吟占鷄骨而縫鵝毛續河東之遺詠亦一
快也而敢有懼且嫌之心乎回姻家王君俊卿長吾州
紫陽書堂載調柳教問舟南征颶洶鯨衝蛇踐蠱茹一
皆不問回是以壯之昔我先君為廣西經略司幹官買
馬邕管無罪謫居臨封回生於廣東四歲而歸孤苦間
關今年亦七十有三天於斯文若或相之又豈有道里
遠風氣偏之患哉俊甫書滿北還年始五十鵬搏鯤化
未可量也
桐江續集卷三十一
