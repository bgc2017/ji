桐江續集卷十九元方回撰
松江使君張周卿致泖口蟹四十輩
松江太守今賢侯喜有螃蠏無監州左手持螯右杯酒
文章政事第一流吴田今年十分秋各執稻穗朝厥酋
初生瑣細類蟛&KR1209;既長魁巨肩蝤蛑漁父横江竹為斷
照夜紛紜燈火亂取之一蟹勝一蟹尖美於圑十月半
怒目横行敢抗虎宜爾就擒墮烹爨黃堂不忍專俊味
遣餉不減錦繡段老夫菜腸久雷鳴忽四十輩来崢嶸
得公宰相三斗鼻吸之醋剉我坡仙一年好景之橙金
臍雪脆手自擘何必牛炙兼羊羹饞拏涎攫快一醉焉
待將糖而彌躁帶糟而微生一詩往謝張夫子莫怪無
厭猶未已内黃侯承津致矣但欠青州從事耳
次張鵬飛解官舊韻
聚斂臣應愧直臣暫閒身似勝官身險夷異路良難測
進退忘懷直任真萬國山河封域廣九天日月照臨新
烏臺鳳沼登耆舊屈指如公幾正人
平心胡祕監誕日(嘉泰四年甲子正月初十)
五朝遺老四專城年號凡經十四更八袠即今踰少壯
七人從昔冠耆英凍窗映雪能堅坐泥屐看山只步行
清健如公天下少平心心事十分平
次韻張中白元日
瓣香清曉肅冠紳戸外遥山展翠顰瘦影自憐耽醉叟
歡聲何限喜晴人怱怱節序梅花老衮衮塵埃世事新
自有天来至今日不知芳草幾番春
正月初三日水西寺
不到水西久十年懷夢思重行兵後路暗覓壁間詩僧
出房俱鐍人遊榼自随隔溪望城郭未覺似春時
次韻方去言用予喜歸韻見寄三首(貢孫字去言壬戍别院同)
(榜秋崖從子)
秋高親見老崖来險阻嶔㟢付一杯萬古懸知名不夜
九泉誰免骨為灰輕鷗熟與風波狎勁栢寧資糞壤栽
却笑諸兒浪生死大都暮落枉朝開(此追懷秋崖先生)
筆法君追寶晉齋禪機我媿老蒲鞋嘗僚臺閫相知舊
得友江山到處佳鐵馬塵高頻極目錦鱗音斷豈忘懷
亦思竹底陪溪逸人品終疑未易儕(此為去言金陵嘗臺閫分幕)
野鳥呼風金粟堆曲江宫殿委荒苔是非誰辦筆褒貶
鴻燕屢驚春去来偃月人今姦骨朽浣花翁未醉眉開
吟君詩罷登山崦立盡斜陽尚懶迴
慶陸仁重舉男四首(垕)
治郡年才半買臣青春天上送麒麟鼎来好事由陰德
曾活澄江十萬人
相門佳氣夜葱葱早已憑熊更夢熊二十此郎作文賦
乃翁仍是黑頭公(仁重年才二十六)
昇平重見上元天簫鼓聲中璧月圓惟有高門更多喜
金盤分送洗兒錢
積善懸知慶有餘芝蘭衮衮秀階除紫陽一滴泉源遠
早聘名儒授四書
贈相士戚淳祖
朝匹吴君暮越臣一顰何用訾東隣阿承醜女五噫婦
似勝苧蘿山下人
題前歙令楚君雪梅圖(思義)
洛雪一丈凍獨鼾誰其排闥驚袁安千載神交兩賢令
寄意愛此英姿寒馬縮龍埋萬木折胷次陽和骨立鐵
紈袴兒曹東風花不耐春寒能耐雪
春寒
燈節蕭條雷後雪花天料峭雨餘霜經旬不出無情緒
恰見鵝兒似酒黃
新晴
女伴新晴喜曬衣老人閒步覽春暉隔籬一樹桃花發
初見今年粉蝶飛
贈相士雷月篷(應聲)
肯着雙瞳子来看一秃翁短篷君載月孤屋我吟風籛
耳終遺骨松喬竟落空癡人喜甜舌誰悟大槐宫
春寒紀異
今年一何異人日苦連雨甲子復不晴(初九日)吾密識諸
簿燒燈前一夕轟然震雷鼓醉卧初未聞遄駭雪霰舞
乍暄汗膚爛倏凍尫脊僂造物謔百昌摩手遽斫斧侵
尋二月初野桃半吞吐嚴霜甚臘天挫使顔色沮日昏
盪黑子天暗堕黃土占讖或未習灾𤯝亦可覩有客言
近縣癘鬼肆虐侮槌撞體肢軟骾棘喉咽楚一家朝團
欒暮輒踣四五上丁祭孔廟儒冠列如堵鼻壅背肩縮
咯唾滿廊廡閒居乏薪炭畏風緊扃戸病輕勿輅醫芎
芷自煎煮横縱亂方書疊重着褐裋向来佳氣和藜杖
涉園渚掃涸詗新泉搜枯攬幽莽融澌跳鮒鯈潤壤泄
鼃鼁謂即挈蠻榼所至品村酤此意未獲騁义戟已見
拒遥遥鶯花饒惴惴蠶麥腐身患能有幾時憂卒難數
乾坤亦大矣一喙其何補小待春事深汛墓宴别墅
夜聞訓狐
十載離鄉邑言歸理舊鋤僅憐空宅在半駭近隣無古
廟叢枯木寒宵吠訓狐兵餘有乖氣春色亦荒蕪
行園僧約同飲
晴向小園窺今朝忽有詩乳鵝殽菜葉躍鵲顫花枝春
氣寒終暖愁人老更衰醉僧約同飲徇俗未容辭
櫻桃花(自梅既謝久缺花詩今隨小園所有花賦之非所有者不為前冬後夏者亦不為凡)
(得二十四首)
淺淺花開料峭風苦無妖色畫難工十分不肯精神露
留與他時着子紅
海棠花
錦城春色萬人迷飯顆無心着品題實不如華謾穠艷
秋霜誰覷海棠梨
薺菜花
鬭草吳王眩越娃終然輸與老陶家雪挑霜煮春無盡
不似吾園薺菜花
青菜花
只供寒士飽詩腸不伴佳人上繡床黃蝶似花花似蝶
柴門春盡滿田香
早桃花
劉郎異種出天台雪裏夭夭解早開鄰舍覓花聊折送
祇應遥認是紅梅
千葉桃花
此亦桃花彼亦桃成蹊各各綻春苞一朝開出紅千葉
何啻高才十倍曹
二色桃花
阮郎溪上醉腮融驀忽深紅又淺紅料得金閨描繡樣
一花成換幾針茸
碧桃花
一種玄都舊種花誰將縞雪換蒸霞羣仙醉啖瑶池菓
况核曾封白玉砂
李花(世言桃李瓜李予謂李當在桃瓜之上花白勝紅子沉勝浮也)
仙根判耦得無差春對夭桃夏對瓜此豈輕浮閒果子
白花亦復勝紅花
梨花
仙姿白雪帔青霞月淡春濃意不邪天上嫦娥人未識
料應清雅似梨花
雪條花
槁若叢蓍未見妍一條條雪半春天醉鞍把翫歸来晚
蒲市人驚玉馬鞭
紫荆花
疎枝堅瘦骨為皮忽迸紅英簇紫蕤嬌女乍看齒生液
分明茜糝綴餳枝
山茶花
石楠巖桂萬年枝方駕分花占四時犀甲鶴頭傲霜雪
入春猶見歲寒姿
月月紅花
十二循環換律筒芳葩長是笑春風山家不識堯蓂莢
日歷聊憑月月紅
楊花
燕忙鶯懶聽芳詞憶醉西湖畫舫時山墅不知春早晩
隔墻數點墮書帷
桐花
悵惜年光怨子規王孫見事一何遲等閒春過三分二
憑仗桐花報與知
蘭花
雪盡深林出異芬枯松槁槲亂紛紛此中恐是蘭花處
未許行人着意聞
蕙花
藥辨君臣醫或誤花旌王后俗徒奢早蘭晩蕙真兄弟
我與二難分等差
黃薔薇花
春工借露染鶯裳欲學東籬一樣黃輸與菊花在何處
止禁晴暖不禁霜
紅薔薇花
月桂金沙各鬭春薔薇紅透更精神雖然面似佳人笑
滿體鋒鋩解刺人
酴醿花
未用爐薰燃篤耨何湏粉面佐娉婷通宵痛飲此花下
露滴杯中酒更醒
木香花
海南藥物木香重何似&KR0034;鬆高架花春晩日長香滿院
天教富貴屬詩家
衮繡毬花
舞姬初試薄羅衣趁蝶隨蜂玩午暉各折一枝入深院
懽聲贏得繡毬歸
芍藥花
眼中不復見姚黃從古揚州亞洛陽何止中郎虎賁似
政堪花相相花王
修石山
土山未甚正有石亦頗欹方矩一再度夙具鍤與箕晨
興命工徒將一大治之掃礫斫枯枿擁泥護芳荑春雷
已驚蟄猶以寒自疑蚯蚓縮未動蝦䗫僵如癡此役彼
不安慈憫其忍為復有蜈蚣蝎壤發難迅馳僕夫聽使
去挺杵肯遽施至所謂蛇者衆怒爭剪夷赤練稍宛轉
碎首忽若糜人跡不至處擲出園外籬天地主生育乳
孕無窮期何土草不茂何水魚不滋毒堇及淫&KR0558;賦物
曷至兹崢嶸不能畆蝸蟻千萬斯兇惡如此輩均受亭
毒私理有不可曉顔跖同世時閒居理花藥娱心聊自
怡小小事興作蟲豸關安危何况大騷動瘡痏良可知
誅惡亦一快感慨因成詩
所聞
荷鍤除園棘鄰翁誦所聞花開爭共折草長竟誰耘薪
赭近郊樹畬燒無主墳問言何至此軍馬日紛紛
治圃雜書二十首
天地一閒人園林數畆春認苗諳藥性養菓護花身社
友同疏飯鄰兒笑野巾空庭維老馬不出動經旬
汲水洗青石寘之盛酒樽身閒宜獨坐手冷喜時捫曉
露黏花片春苔蝕浪痕從吾已安穏不復動雲根
閉戸全無事窺園頗自由不堪箝紙尾乍可把鋤頭避
樹斜開徑邀泉曲放溝吾心元自直兒輩勿相尤
林間一磐石壺酒玩春暉混沌本無竅桔橰焉用機亂
花紅雪舞遠岫翠屏圍車馬紛紛者能知此似稀
燈花昨夜饒喜事集今朝新立蒲萄架初嘗枸杞苗天
清詩眼豁春暖酒痰消更復得奇石數峰昂碧霄
胷中書萬卷老去與誰論不善謀人國猶堪灌我園草
長門晝掩鵲下土新飜物理閒推測天機未易言
花有如罌粟能同橘不遷茄藤宜硬地豆荚惡肥田元
勰齊民術夷吾土物篇園丁初未讀口訣自相傳(罌粟移即)
(不活茄須於硬地穴以種羊角諸豆必瘦地乃結園丁見告如此它尚多)
十載前初種酴醿間木香對花猶綠髮攜酒有黃堂忽
起風雲陣幾成鹿豕場少陵憶嚴尹非復舊春光
萬山山頂郡城郭欠陂池灘落動千丈井深非一施養
魚埋巨甕澆菜緝脩縻蹇淺仍辛苦逍遥意自知(一施七尺)
(事見管子地員)
新年雨雪頻五戊又踰旬寒更過於臘晴猶不似春燕
瘖甘再蟄花瘦黯無神賣樹翁来說村多疫死人
今日春纔煖侵晨董蒔耘禽聲眠欲覺花氣夢先聞樹
絡蜘蛛縷泥鎪&KR1219;䏰紋乾坤無晝夜生意自芸芸(&KR1219;音蠢䏰)
(音忍蚯蚓也)
岑寂觀羣動舂容領衆香三椽容卧起一鍤共行藏俗
眼榮朝槿頑軀敵閏楊皮枯面黧黑心鏡皎如霜
真山焉用假山假意還真巨石起奇士幽蘭延故人雲
生如望嶽地僻不爭春圖畫傳京洛應多欲問津
山甑饙秈米春瓶炙草茶無能賡喜起自愛押車斜老
不貪仙藥貧猶種好花人間十萬戸難得一詩家
猿鶴閒朋友知予近况無春遊靴露指夜讀燭燃鬚醉
苦鄰僧強飢從小僕逋山農来賣笋與米當青蚨
破袖通閑手危欄寄遠心品花嚴位置枚笋遴監臨鼎
鼐生無望戈鋋老不任唯應宰斯谷歲歲長清陰
徑捷人蹤雜墻頹地畍斜織籬呼野老烹茗諭鄰家舊
穴通羊豕新畦隔芋瓜尚當分汝菓幸勿竊予花
遠石疑堪取層崖試共登偶遊梵王舍略話祖師燈怪
象撐獰盼殘碑榻壊稜世間何不有巢賊亦齋僧(予家烏聊)
(山下因觀山石過昭慶寺見碑文一軸乃乾符七年率土大將軍黃巢齋僧疏語言狂悖是年已改廣明而巢)
(猶稱乾符足見跋扈其曰捨銀六定齋一千僧大可發笑予既憾裝池此碑者之無識又竊嘆夫世之勇為大)
(賊而偽為小慈者盖不止一黃巢而巳也)
芍藥抽紅銳荼䕷縋綠長幾家蠶落紙比屋燕分梁榖
雨深春近茶煙永日香詩成懶磨墨拄杖畫苔墻
圃事亦兒嬉因成二十詩似蒙神物助堪作畫圖披南
面開書閣東偏浚墨池土功恐難極莫可且随宜
用韻送唐師善歸九仙二首
杞菊先生誤作州歸来誰復與同遊蓑衣正可眠牛背
肉食終非相虎頭欲起黃陳分宇宙能穿草樹憩深幽
相看不用多言說須向拈花笑處求
李長庚願識荆州馬伏波今愧少遊古道直能膠鳳觜
官身焉取爛羊頭苦心文字雕竒劂遁世林巒擅僻幽
鶴竹蜂花有家法唐瓢更向外人求(君乃翁從龍字子雲有題王氏小圃)
(詩云山脉鍾雲氣新晴散紫霞玉蔵雲裏石金落水中沙瘦鶴依疎竹飢蜂戀落花臨池看洗硯知是右軍家)
(絶佳)
寄題九仙俞君竹屋
竹繞屋之外屋中人定賢戛風疑有客攪雨不妨禪勿
起青奴想毋垂玉版涎新梢添秀色長日照吟編
初夏六首
衰懶新詩少芳菲急景過來牟初餅餌科斗已笙歌獨
幸閒扃戸誰方遠荷戈隔墻落金彈但避勿誰何
梅熟枇杷肥山寒更衲衣爨童鋤菜去飢雀入厨飛湖
海歸来晩親朋亂後稀可容無定力事事與心違
近午初微暑侵晨尚薄寒暗窗蠶績響危棟燕泥乾問
價纖絺貴尋盟舊扇完野人言麥熟出郭好同看
茂密踰千樹深幽僅一家新蟬初蛻殼穉菊始分椏潤
氣青陰石晴光白濕沙晩凉督園叟添竹引籬瓜
窗皎日穿紙巾凉風透紗捕蟲憐鬭雀蝕菓去饞蝸腸
滑嫌灰酒脾虚已未茶暑天仍老境強飯庶無他
霹靂疑天裂霶𩃱劇海飜勢来能許怒事過了無痕朱
已泥櫻核青還茁韭根晚晴聽人說溪漲近城門
贈程君以忠楊君泰之(併序)
予歸紫陽下半年餘詩筒往来多年長或敵己
未見後生之雋程君(恕)以忠楊君(復)泰之各年
餘三十和予治圃詩来訪於斯文有悟入非忘
耘助揠者比知予初學張宛丘晩慕陳後山求
假二集觀予批注良可嘉也因賦近體二首寓
敬嘆之意云
後生可畏古云然斗大荒城得兩賢句眼端能敲一字
吟腸何啻着千年淡中滋味參湏透聖處工夫語不傳
我有長明古燈在未妨三絶少陵編
程君骨骼鼎鐘古楊子精神霜月明學海一針元自正
詞場百喙不能鳴文潜雄渾開前路無己深幽助晩成
老我苦心知己觧相逢差足慰平生(陳无己乃人己之己非已字)
書歙縣楚明府送行詩軸(思義)
俸儘青錢少衣惟白苧麄賃樓鄰羽客買錦護梅圖棋
每藏高着詩曾斷幾鬚生祠誰畫得清苦一臞儒
飲天慶觀即席賦吴體
寂靜日月白雲鄉漂搖湖海厖眉郎壁間猶見畫龍在
柱表不聞歸鶴翔(為懷冲妙大師汪公季謙)杯酒新竹與同色爐熏
異花無此香索茗澆渴上馬去綠樹含雨山蒼凉
聽客話二首
一叟西郊至農談半日閒但容身少健未覺世多艱役
倚淘金免逋期穫麥還苦辛仍節儉聊得老田閒
客言亂時事可駭不堪聞田主戕兇佃民妻掠亂軍草
高城裏屋樹赭壠頭墳降盗多珍賄人傳大將分
聞盜發亡男雷孫墓
得非阿瞞黨忍作發丘郎誰實驅為賊官今視若常故
無金椀出豈有竹書藏風俗衰如此非徒痛此殤
贈相士蔡槐
腸腹自蟬龜從渠作廟犧詎應身食肉乃使世攅眉子
勿工皮相吾終欠口毉華亭唳秋鶴今復幾人思(皮相管子)
(語口毉事坡語)
次韻李允道四言
之子酒所龍蛇揮掃清風拂硯明月視藳佳思湧出傍
觀驚倒豈不有學升之曰造
惜硯中花
花擔移来錦繡叢小窗瓶水浸春風朝来不忍輕磨墨
落硯香粘數點紅
桐江續集卷十九
