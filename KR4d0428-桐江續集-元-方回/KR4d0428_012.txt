桐江續集卷十二元方回撰
丙戌十一月二十八日南至寓杭
卧厭鄰人聒晨興亦喜晴心知雲氣好眼眩日華明吾
事元無節南方暫偃兵新粧小兒女誰識舊承平
至後
三歷推周正今當七袠開不應嫌老迫更用著愁催酒
竭傾渾滓爐殘戀煖灰故園歸去好移樹及春栽
寓杭久無詩長至後偶賦懷歸五首呈仁近仲實
嚴灘合問紫陽津誤簉西湖寂寞濱老子通身唯是骨
梅梢作意為誰春飽更世故全如夢慣忍霜寒最益人
莫笑龍鍾開七袠含珠何限已成塵
天應知我厭驅馳故遣虺隤掩敝帷(舊馬僅存其一今秋亦失之)一
紀窮愁嚴瀨夢三年長至武林詩山深無事尚堪隠歲
暮不歸何所為此世與身總非昔可能杯酒答深悲
同雲欲雪暮天隂濁酒樓頭手自斟漫仕偶嘗叨五馬
倦遊何止喪千金盡捐寓宅償逋負僅保殘書伴嘯吟
從此日長夜應短未妨微耐曉寒侵
荒城夜悄不聞更小閤藏燈暗復明酒巳半消詩未就
雪應欲下雨微鳴漫欣短晷迴長至轉覺前脩愧後生
歸與兒曹煑春薺故應有味勝黿羹
酒朋詩友遍人寰大半彫零喪亂間野曝尚分黃道日
春耕欲老紫陽山少年多病豈知壽晩節忍窮才得閒
身隠亂雲萬重外誰能書札問柴關
飲歸
㶑灔紅深百盞澆醉歸不覺路迢迢臨分情味慇懃甚
暗遣人扶過畫橋
雪後樓望
健走看肥馬飢號念凍烏聊須闢窗戶何敢犯泥塗枯
木癡如死遙山淡欲無寒天古城外誰共醉澄湖(丙辰靜齋)
(魏公克愚明已為司農寺丞雪中攜小姝醇酎泛湖今忽三十一年魏公物故十八年矣)
送師好古歸青社
姓字喧吟社吟鬚亦未生更能十年讀詎止一時名政
爾推英俊終然要老成聞韶問遺俗肯學飯牛聲
雪霽冐寒
苦寒猶彊忍空闊倚樓前春欲回江國人皆喜雪天病
須攻此老窮已極今年乘興吾何往西歸問釣船
武林書事九首
明年老子六十一最憶隻身三十時豈料衰遲脫離亂
三孫三女四男兒
竹林七賢六有子何獨無聞劉伯倫夢想先師授書處
城東風雨卧荒墳(林下惟劉伶子無聞先叔父八府君瑑字元圭回師也立後而絶葬歙邑)
(東)
金石典古呂伯可風霜清聳方巨山尚見八音合韶樂
早能九鼎象神姦(吾州左史竹坡呂公午文有朱晦菴風吏部秋崖方公岳早斥荆州牧者)
(二老先生皆謂回可教)
公田坐謫魏京兆一往不招江上魂天道無知善人啞
全家死盜五孫存(府卿京尹魏公克愚)
狐狸夜號歌舞地荆棘非復向朱門有人政自不可測
一斛㯽榔五百禈
歲在戊午正月五代宰臣供萬壽詩鳳凰山下芙蓉閣
龍礎無蹤世不知(寶祐丁巳冬代丞相訥齋程公元鳳為明年天基節詩十首稱旨)
論斤買虀遺俗在街頭商賈問童兒不知此菜從何采
指似深宫故殿基
蘭闍蘭闍一彈指高鼻人人俱喜歡北客近知郎罷語
南人許拜乞銀官(乞銀驄馬出元和郡國志)
我有敝廬在何許南紫陽山北黃山烟耕雨釣付兒輩
一榻高枕松聲間
次韻仁近見和懷歸五首
諸公合沓據天津往事微茫問漢濱老病腐儒無可意
雪霜死草有重春散花不復來天女中酒焉能致聖人
誰且生塵賦羅襪吾家已恐甑生塵
輪蹄追想禁街馳尚有君平賣卜帷遁世久忘三接卦
懷人空賦八哀詩歛華就實嗟何及悟往知來尚可為
歸去井梧應好在白頭江令自堪悲
日短晴窗頃刻隂乾坤萬慮入孤斟故交剰見車逢笠
初學誰羞屋畫金菱鏡豈堪朝幌覷茗爐聊伴夜瓶吟
生平不倚心如鐵似覺難禁世故侵
萬險千艱歷歷更是非他日仗誰明著書何用心徒苦
欹枕無眠耳自鳴劫火不虞逃厄運浮漚亦復任殘生
說與稗官應末減堂厨初未識魚羹(簡齋謂此書生便宜)
端能何地脫塵寰萬壑松風夢寐間無限三槐仍九棘
孰知東國與西山聲名赫奕終非福滋味悠長莫若閒
馬足車輪不到處陶門惟有晝常關
送程侍御(文海)二首
乘傳來江表觀風遍斗南年豐仍物貴民瘠為官貪浩
浩良難測元元恐弗堪二星奏天陛勿謂此常談
大門賢叔父共載曲江春談笑今如夢東南有此人竹
林猶小阮蓮社已遺民老死看公等烟霄要路津
贈鮮于伯幾(樞)
聞名今子駿所至見公詩數步元非遠相看豈可遲吟
鞍霜跌後談麈日閒時此客差同味蕭齋許一窺
送趙子昂(孟頫)
文賦早知名君今陸士衡真能辨龍鮓未可忘蓴羹剰
喜脩途闢深防俗目驚時聞黃耳信緩步取公卿
送劉元鼎(鉉)
高密非逢世才堪學掾為稍容請禄米聊復隠書帷要
路終多險清官未覺卑蓴絲春正美早寄鑑湖詩(請平聲)
次韻仁近訝約予不至
風塵矯虔稱寡孤疲甿暴骨紛痕瘏驟得如願宫亭湖
鬼妾色悲充爾娛老夫旅庖慳薪蔬爨僕揶揄朝連晡
疇昔過君觀異書誶語謂為飢所驅前二千石出無驢
徒步亦無傍人扶忽往倏還元不拘休官解縛身自如
有酒可再折簡呼索詩即恐技如鼯歸與歸與巾柴車
不用祖席歌驪駒青山白雲落吾手春天夢斷章臺柳
丙戌除夕次韻仁近二首
歲窮猶此客不早見幾微豈易賖鄰醖何慙典故衣餘
寒當有幾小忍未為非野燒迴青潤春山飽蕨薇
盆梅開欲盡翠榦已苔深物極容春蟄人窮自陸沈鍾
知浮世事燈識老儒心冶陌饒芳草衰遲肯重尋
除夕再用韻答仁近二首
多公二十歲筋力早衰微棄物猶殘歷童心更美衣春
光終古在人事逐時非但願干戈息無庸詠戍薇
多公二十歲此夕感尤深頗覺北風轉不堪西日沈醉
喧鄰巷語愁動故鄉心七袠從今始菟裘可緩尋
丁亥元日二首
丙戌元日亦寓杭有柳動梅殘驚歲換兒寒女
瘦望予歸之句春如越秋如睦今猶未能歸有
感賦此
元日如常日閒人更老人後杯真壽酒便服勝朝紳何
物稱三品今朝過六旬候門怜稚子莫放杏梢春
孰不聞鐘起吾猶擁褐眠家人分兩地客邸跨三年果
蓏思攜幼粢盛憶祀先故山歸去好當及掛燈前
初三日甲子雨次日雪上元方立春
我比絳老今何如甲子三百六十餘雨多晴少幾水旱
往往咎證符占書新正三日甲子雨殘臘未春何所主
通理三白妄自寬明旦寒簷雪寸許耳順已過從心前
平生目擊真可憐兵戈屠斫骨骸拄疾疫葬埋墟墓連
偶容脫遺鬼錄内貧無人知窘無對至此豈可逢歉歲
夜枕夢驚心欲碎雖然慎勿尤天公邇年米價元不穹
汝自不肯學貪吏攢眉聳肩甘詩窮
哭周子弌二首(緒入燕死邳徐間)
欲極雲霄闊焉辭道路長早知當飯含寧肯尚齎裝瘦
馬嘶荒廏殘書閣故房絶憐聞訃日妻子哭空堂
渡淮才幾日道死近徐州藥有何人進棺於底所求本
期紆紫綬豈料殯黃樓窮者窮如此紛紛燕頷侯
或獻髭藥却之
行路乾坤半流年六十強不營埋骨穴更用染髭方政
使飛昇可猶難服食良養生或攻外曾否鑒嵇康
正月初四後十餘日病嗽不能出雜書十首
僦居背古城樓西聳喬木兩年見黃落雪盡欲再綠往
時春鵲雛理巢乳哺續不歸視吾兒於此捧飢腹窮山
況味等差勝客影獨
獻歲亦未春驟煖似炮烙衣汗欲索扇一變雪霰作頭
岑萬鈞重喉棘痰屢殼旬日不能出如虎坐受縛脫或
死客中何異紇干雀
西鄰幾老革六博喝雉盧倚樓俯長道飲豪語言麄東
鄰乃販子遇夜召朋徒大鼓恣考擊吹彈更歌呼書室
一燈暗笑此寒老儒
客久已無味更苦貲用乏年邁欲不競仍著疾病壓相
望五百年老杜卧夔硤疲瘵困蠒絲遐荒敝戈甲誰方
擁傾城樂死有玉柙
夏日客此樓買冰敵炎暵沍寒不買冰輟費用買炭冰
炭役浮生倏忽涼燠換故山饒甘泉落葉足炊爨曷不
歸去來作此瑣屑嘆
有馬可代步無馬徒步行有酒醉亦佳無酒神思清客
樓卧病中日夜唯雨聲此病尚可起當如雨復晴氣盡
死期至豈容強求生
炯炯君子心至死能忍貧炎炎小人膽為利寧殺身我
年三紀後登朝忤權臣逮逾四五紀破家蒙戰塵縱不
當君子終當非小人
近代一人耳吾鄉老朱先甲子如我今猶活十許年漳
州復潭州說經入從班無何黨禍作委順不怨天餘生
幾明日小子其勉旃(晦菴紹熙元年庚戌六十一歲後為漳州潭州及入侍經筵六十五)
(矣慶元遭學黨之禍七十一卒以隆興乾道淳熙之盛際二十八年間不能一立朝始終避遠近習甲寅内禪)
(事未可知也七日而召不兩月而至乃厄於侂冑而無所復伸出處之際豈非天哉朱先者謂朱先生也本漢)
(書例)
無一日不醉未嘗見有疾三日偶無酒咄咄怪病出肺
壅鼻垂涕不飲踰十日醉死政自佳性命安足惜奈何
官價貴典衣買灰汁
江皋殘雪霽想見東風還可覽不可拾春容有無間城
市鬨燈火強作元夕天亂離痛甫定物華非自然栖栖
坐羈旅嘿嘿悲徂年
夜寒
夜寒眠不著吾道竟何如世事良多故身謀似太疎醉
從添酒債病始愛醫書雪霽尋僧去誰家借蹇驢
上元立春
華燈綵勝兩逢迎美景良辰未易并花信風初迴肅殺
柳梢月豈異承平神鼇觀闕山何在旅鴈汀洲水復生
可待紫姑問休咎買牛西崦課兒耕
題郭熙雪晴松石平遠圖為張季野作是日同讀
杜詩
書貴瘦硬少陵語豈止評書端為詩五百年間會此意
畫師汾陽老阿熙嵬詩瑣畫世一軌肉腴骨弱精神癡
明窗共讀杜集竟兩幅雪霽义横披前幅長松何所似
鐵幹皴澁撑霜皮其下怪石卧狻兕突兀崷崪凝冰嘶
後幅漸遠漸迤邐一往不知其幾里目力已盡勢未盡
平者是沙流者水人物如指或如蟻戴笠騎驢者誰子
顧此定是覓句翁羸僕縮首襆凍耳欲渡未渡溪坂間
啐野寒烏忽驚起自非布置奪鬼神焉能揮掃到骨髓
郭生此畫出自古心胸亦如工部百世詩中龍清癯勁
峭謝嫵媚略無一點霑春風市門丹青紛俗工為人塗
抹杏花紅老夫神交此石與此松留眼雪天送飛鴻
次韻仁近客興二首
閱世紛如起滅漚可須金羽較沈浮自知人老宜堅坐
更為春寒倦薄游羌蹇尚能哦楚些儀鄰不復夢唐樓
載書歸老黃山下待喚溪翁賃半舟
華年君欲隠山村如我彌當杜篳門落落筋骸餘老病
奄奄氣息僅生存黃精滿谷春苗嫩丹卝藏山石溜温
足可無求度殘歲自編詩集教兒孫
寄伯宣尚書士常吏侍二首
林下休官已七年新聞偶到白雲邊一時人物歸司命
二老儒臣筦吏銓嚴子釣臺跧舊隠山公啟事玷羣賢
(聞二公以回保舉)驅馳力盡心徒在聊信歸鴻寄短篇
貧與身仇病作魔春來為況復如何梅花未了桃花動
詩債猶稀酒債多剰喜故人躋要路稍令閒客藉餘波
吏廉歲稔兵氛寢是處江湖可一蓑
靈隠寺行呈伏虎巖
蓬萊水淺塵幾揚歷劫不動此道場黃金何年佛氏土
白雲自古仙人鄉吾故不能知鴻荒嘗聞許由避陶唐
南巡會稽憶夏后西渡浙水傳秦皇欲鑴文字示萬世
想曾摩挲崖蘚蒼君臣豈不亦一到父老失記書傳亡
思蓴人歸亂聰勒衣錦軍起誅宏昌教士四萬虜吳友
子弟八千從項梁鋒攢鏑飛沸如湯冷泉之冷常冰霜
風濤洶地保恬靜火雲爇天饒清涼寺門竒石萬鬼鑿
霹靂穿洞龍騰驤偃如未射李廣虎突如乍叱初平羊
漫山鉅竹不知數百圍䇄立松杉樟野猿攫菓就人手
山客貿薪充日糧豔浮凡俗花卉絶毒螫獰惡蟲豸藏
竺峯飛來夜著翅桂子墮落秋飄香覩史陀宫足髣髴
摩羅耶山非渺茫色究竟界掃蜃氣給孤獨園堪雁行
遊屐屢破壁疥落優波度籌千萬強老樹一株卧磵上
向來未有如許長有能直上北高塔一覽弱水窮扶桑
織女機邊拂衫袖老人星外來帆檣金碧殿閣鍾魚廊
飽饘&KR2789;衲叢蜂房毗盧遮那明正徧散脂脩摩森護防
長明燈籠照十方胸中亦復作是光纖蠅么蚋不到處
三千大千禪那床游戲伽陀祇夜章豈無一人駱賓王
摩訶師子今僧王一奮迅失千狐狼
仇仁近母邢夫人挽詩
慈顔才一識近獲拜書樓忽化金棺火應添石室籌鄉
鄰傳閫範弔祭盡儒流令子今和靖詩名甲此州
閏二月十六日清明
日日樓頭柳色濃年年為客負春風鶯花時節兵還動
詩酒生涯老更窮逆料未來猶有幾懸知所過即成空
故鄉寒食澆松處亦想兒曹念乃翁
春思
枯樹重看發刺桐似聞陌上已殘紅多端世故干戈後
大好春光老病中萬戶獨難侯李廣兩生寧肯聖孫通
畫樓著燕朱簾捲别有冥冥物外鴻
戲書
春天晴更好無奈惡情懷馬死鞍空在花開酒欠佳鄰
醫賖藥餌侍婢典簪釵倚杖吟還喜新分孔墓楷(鮮于伯幾)
(分惠)
送(原闕一字)景文長興丞(晞文)
太湖之岸環(原闕一字)縣君所佐縣為最雄其民無不挾利
刃往往殺人白晝中荻浦鹽丁更獰惡輕舠出没洪濤
風邇來清霜凍天地一掃蚊蝱銷昏雺承平難治亂後
易況今官制權任同監尹丞簿設四職圜坐決事皆宰
公三可一否或二否掀按擲硯紛相攻北人欺南恃氣
力但亦頗畏明與聰君才如此彼定服豈敢專輒關節
通弊根安在在俸薄所至貪吏如蝗螽上征下取至民
極何異大蟲食小蟲百姓把盞長官受餼牲器幣廏宇
充自古書傳未之見具人眉目心貙熊甚至唯恐盜不
作誣謂叛逆興兵戎村落讎殺小鬭䦧一室作過千室
空君昔茌平鳶肩翁斗酒濯足游新豐略與常何草封
事便應入侍丹墀楓昌黎調笑崔藍田哦二松間何匆
匆敇君就此豈不屈徑欲一往甦疲癃僚友二三戶七
萬照以胸次百鍊銅升堂熙怡一署字鼔舞父老歌兒
童書畫船過水晶宫楊柳正綠花正紅且為老夫寄詩
筒
全州吕農簿(沆)挽詩三首
誰實柄咸淳無君欲不臣舉朝皆謟子此老獨全人去
國獒頻嗾居村虎自馴傷心諸狎客容易竟亡陳
公田怨已盈關幣出尤輕稍欲輸忠欵初非賣直聲二
千垂郡禄五百存臺評舊日朝天路端門野草生
先公與進時早誦小坡詩晩節遭多難耆年對耄期家
貧從俗笑國破任身危後死元非福前途未可知
故太學徐君(應鑣)哀辭(併序)
丙子二月二十八日迫太學生上道北行有日
經德齋徐君應鑣字巨翁三衢人為文祭告土
神攜三子登樓縱火自焚不克乃自沈公厨之
井長男琦二十一次男崧十一女元娘九歲同
溺死後十年丙戌三山劉汝鈞君鼎連文鳳伯
正率同舍舉四喪焚而葬於南山棲雲蘭若之
原私謚曰正節先生
蹈海沈江合比蹤子陽蛙坎可能容自聞門外韓擒虎
豈乏雲間陸士龍信矣百年誰不死哀哉三子亦相從
爛為井底泥無恨肯顧區區馬鬛封
家書
倚樓閒看雨已下又重登困入春深劇愁逢日暮增家
書聞子病時事說兵興流汗才揮扇風寒忽似冰
晚春
典盡寒衣未覺貧獨留破硯伴頑身不堪苦雨思晴日
肯為殘花怨晩春驅逐憂愁如有道脫逃老死可無人
懸知興壊皆常理且喜朱櫻又食新
次韻鄧善之論詩(文原)
未極皮毛落端難頰舌傳夔音諧柷敔岐脈按鉤絃舉
目常如見關心或不眠江湖無正色齲齒亦嫣然
春盡
時時屈指春餘幾日日攢眉雨不晴邂逅三年為此客
蹉跎一事竟何成牡丹花過勞鄉夢石首魚來聽市聲
自古忍窮盡豪傑囊無挑藥未須驚
讀素問十六首
晝夜雨不止旬餘復旬餘垢衣褁弊絮念已朱夏初逆
旅何可處出門但泥塗屬時乏美酒積悶無由除飜閱
故篋中偶得黃帝書維昔世未季曰土牧田駒五運今
未測飄驟將焉如大谷十二俞(音庶)孰砭斯民瘉(砭針也古以石)
(為釙)
真人古不死變形能登天聖人乃其亞在宥亦長年堯
舜壽踰百猶若腒腊然後世妄庸子多慾求神仙
上古僦貸季色脈通神明人處禽獸間於物澹無情針
石有不用祝由足移精世降尚毒藥一誤百禍生(祝由者王)
(冰謂祝說病由而已周官音咒或音注謂傅藥非是上古未有也酒醪湯液猶備而不用)
煌煌金蘭室歷歷玉版文伏羲之所為傳逮軒轅君妙
測天人際豈徒針藥云予實有左癖此豈非三墳
素問雖醫書讀之患不精大可用人國小亦可用兵行
所勝不勝逆從決死生勿待隂陽間關格不相營
反治非反治繆刺豈繆刺不同將無同不異所以異寒
熱故殊途左右肯易位聖賢善用權初不失經意
窶人冐殺氣感寒多兩傷貴者不其然所患由高梁美
石能發瘨芳草能發狂喜怒不中節邂逅身亦亡(高梁即膏)
(粱)
方隅各有四明堂朝八風聖人以治世不受外邪攻方
士祠太一貴神分九宫禍福初不驗徒用欺盲聾
病人有榖氣面黃無不瘳黃不欲太明如縞裹括樓相
工摭緒餘喜色占眉頭得非許負術亦從岐伯求
嘗富後乃貧其病名失精嘗貴後忽賤病又名脫營區
區得喪間性命繫死生不有窮愁者著書如虞卿
故貴或脫勢封君有敗傷良醫所不治其人神已亡秦
漢以至今此事紛披猖失侯可種瓜奈何失國王
凡火以水沃無不立銷滅龍火行雨中沃水乃愈烈甚
者則從之不以寒治熱後主先所因神聖有祕訣
三隂與三陽應天之六氣五行加相火於地分六位羲
畫箕子疇恐亦出此意漢儒灾異學可擇但勿泥
用針取工巧用藥稱聖神伯高不盡言極藝未易臻針
法今鮮傳甚於藥殺人與落庸醫手寡欲全其身
鬼臾區所陳太始天元册後世言隂陽胥於此焉出九
星首天蓬遁甲云古術要是秦漢間良醫所祖述
三品别貴賤四制定竒偶主病則用之上藥或弗取得
士寒畯可量才世胄否豕苓雞壅言吾亦聞莊叟
辨淵明詩
淵明讀山海經詩精衛銜微木將以填滄海形
天無千歲猛志故常在此四句皆以指精衛也
謂此禽之壽焉有千年而報冤之意未嘗泯耳
若所謂形天獸名口中好銜干戚而舞者山海
經信有之曾紘偶見此即改形天無千歲為刑
天舞干戚然辭意不相諧合盖近世讀書校讎
者好竒之過也予謂形天無千歲為是不當輕
改
微禽移木石欲以塞東洋賦壽何能遠銜冤未始忘起
脾訛越婢澎浪轉彭郎輕改刑天字於文恐未詳
苦雨
擬勒移文問雨龍麥秋忍不念吾農黃雲萬頃成泥爛
偏與閒簷活瓦松
蠨蛸
窗眼蠨蛸粟許微早能結網伺蟲飛都來口腹容多少
狼虎操心伏殺機
謝張師道廣文見過二首(伯淳)
曩讀登科記高標我已驚名如程子字字是後山名可
但於詩妙終當以道鳴將無嫌落殖亦許定交盟
爽氣横空闊清談絶輩流嘶驄能枉顧漫刺肯輕投敢
謂官無冷其如學更優榮途未須捷恐隔舊交遊
題朱仲華百牛圖(玉)
以棟梁成厦屋萬牛不足以耒耜命巾車一牛有餘畫
師幻此沮洳澤若牯㹀犢輩且百太平村落豐年秋只
欠耳邊聞晩笛老身元是牧牛兒憑誰寫作劉凝之
約端午到家復不果賦吳體
略無一點南來風日日褰裳泥雨中端午到家復失約
良辰闕酒非真窮世情故宜俗眼白時事不改戎葵紅
三年為客可歸矣亦念兒曹思乃翁
丁亥生日紀事五首
千世謀生百念捐窮空肯復受人憐九還未悟長生訣
七袠初開本命年寡慾自來甘淡薄忘機時或放狂顛
歸丹已辦齎糧絶猶欲經營買鶴錢
山路訪僧規已定曉樓聞雨事還非今年生日無人識
幾度兒曹望我歸清茗半甌浮雪乳古香一劑炷烟霏
割牲釃酒貧難辦只待天晴浣蝨衣
我生之日憶我父痛甚少游眠古藤忍見金湯今墮甑
劣容詩禮尚傳燈策名作郡了無益罔利肥家終不能
決定歸歟守先墓種瓜聊得似東陵
先君俊譽早飈馳晚落蠻陬禍事竒六十年前生子日
三千里外憶親時霍光擅漢人皆恐侯景歸梁國欲危
埋骨瘴烟抱冤憤蓬萊水淺定前知(先君生回之年始哭二親謫臨封之)
(年在乙酉時遠相當國李全在邊)
杯酒誰歟可共揮殘年心事轉多違頗聞銅柱征蠻急
孰念葵丘遏糴非(連日市中絶米麺欲作湯餅亦無之)典質衣裳今已盡
留連舟楫可無歸故園堪共吾兒灌政恐淫霖歲亦饑
(重梅驟雨無晴日買歸舟江滸已旬日矣)
次韻謝洞霄俞仲囦(君玉號竹所有倚竹吟集)
卷舒來卷徹初終物象惟君指呼中夜鶴一聲醒閴寂
晩霞千變繪虚空市朝往事驚陽燄林壑幽居勝閬風
如許高流吾未識半生湖海浪萍蓬
桐江續集卷十二
