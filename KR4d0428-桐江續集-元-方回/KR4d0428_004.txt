桐江續集卷四元方回撰
題金君重像雜言(九鼎)
譽之不喜詆之不怒言無疾聲行無闊步青春日月儒
冠誤拂袖沙河塵土路覓君不見今幾年廬山道士房
中住不肥不瘦不精神看盡鳶肩燕頷人宅為官屋骨
為塵似我翛然雲水身
醉醒
酒所春歸暮醒時已五更被驚横蓋短燈喜再挑明小
雨餘殘滴羣蛙動暖聲故園花正好誰料客湓城
次韻謝喻巖叟讀予近作二首
觀君於勢利如箒掃絲窠閱世雲飜雨持心濟貫河端
居冠必整閒賦硯頻磨我豈無新作何堪對雅歌
鬢鬚全是雪政坐癖於詩老不謀丹穴貧猶泥墨池今
年逢旅卦何日賦歸辭得句求君訣時容詣講帷
次韻謝吕君(元方)見寄二首
弱冠清脩更老成詩來重慰故人情向曾屢共阿戎語
今乃新聞侯喜聲材大君當為杞梓器微吾僅比缾罌
平生吟社彫零盡合許忘年友與盟
鄂城未至客湓城誰識惓惓欲見情端肯寄書憑鴈足
遥知求友認鶯聲論心政願投膠漆臨路良難渡水罌
江海一生今老矣待來重結歲寒盟
夜大雷雨雹
甲申春仲夜廿六怪事可無詩史書星斗横陳九霄上
風雷鼎沸一更餘雹聲擊瓦疑皆碎電影穿帷恍似虚
明日麥摧桃李仆更驚無葉剰園蔬
病酒良苦
一醉幾於死人疑嘔出肝渴燒脣舌破毒攪胃腸酸寝
不知雷響愁偏怯雨寒狎徒聞必哂醫叟療應難冰水
差能嚥糜羹屢廢餐從今對花處止可啜茶看
社日風雨病酒
怱怱社燕時此况豈前知道左家書斷春蒸客舍卑醉
成難治病悶賦不工詩塊卧聽風雨吾兒亦見思
二月三十日
酒病專欺老詩材苦欠新客窗廬阜雨故圃洛花香歲
運江聲急家人夜夢頻遥知掃松處笋茗正芳辛
酒戒
老身偶不飲終夜不能眠客枕味最惡客腸思欲穿一
夕飲踰量終日不能起雖非必死病亦有可死理愚者
稟氣濁賢者禀氣清保此元神者無以物喪精惟酒足
忘憂無之固不可少飲固自佳過飲將殺我
過社
來時猶見雪飛花花落今成雪委沙旅舍燕聲春過社
禪窗蝶夢客思家貓頭味薦廉泉笋雀舌香分淨社茶
豈謂故園無此物直煩博望泛僊槎
曉枕
春來何事客江城欹枕懷人意屢驚遥夜欲明風雨止
老人無睡鼓鐘清苦難辭酒真成病強欲酬詩曲徇情
竹密花濃歸去好萬山深處聽鶯聲
三月旦晚晴
社雨彌三日先之雹與雷已疑春色盡忽逐晚晴迴佳
笋常遲出竒花每後開微寒勝驟暖更莫十分催
晚晴又賦
疾風吹怒雨天地閉青春眼忽驚晴色心如見故人遷
鶯元未老戰馬漸無塵黃鶴樓前路輕帆好問津
初晴
雨與花無怨何其氣候乖寒於春不便晴以晩為佳帆
落北風舫窗明西日齋意行適鄰圃可免汙吾鞋
復雨
三月寒如臘綿袍脱又添摘花誰過戸觀雨獨垂簾伐
病思竒劑稽疑望吉占客懷悶良極晴暖亦何嫌
李寅之招飲同登九江城(併序)
南麓李使君直清相别十六年初兩家子九歲
十歲今皆娶而見孫重會湓浦恍若再生置酒
將半同登江城眺覽感慨賦是詩八章章五韻
以道心素甲申三月初四日也
其一
明年公七十我老眉亦厖一會豈易得招呼酒盈缸慷
慨上高城惻愴臨大江雪水傾蜀峽煙樹連淮邦風景
故不異愁心私自撞
其二
契闊幾何時六閏過如矢九歲十歲兒婚娶見孫矣皂
隸忽鼎貴王侯或横死前輩亡典刑後生蕩廉恥晤言
何用多感嘆不能已
其三
顧此昧陋質昏冥蹈危機一麾繆析土三命空登畿屢
激馬援謗終成馮衍歸長騖厄道左力耕逢歲饑置之
勿復道觴來暫同揮
其四
清湍嚴子灘僻塢任公寺荒凉茅屋居蹇淺石田蒔危
蹤璧偶完暮景駕已税閒門幸常關奥帙尚多味遥遥
匡廬山久客果何謂
其五
覆却罔攸測理亂非所任兀兀兔株意哀哀鸎谷音識
驥伯樂眼放麑西巴心懷惠在夙昔觀過匪斯今賴公
極忠厚良用開我襟
其六
兄事一紀長矩度竊願學智圓飽涉難仁靜耐處約厭
事晩微聵休官老罙樂遠追邴尚蹤高謝耿鄧略還觀
鼎渥爻何止萬夫怍
其七
恭惟天所賦知命良獨難度索侈琛玩蒸乳甘珍餐小
迷積巨悔近逸生遐患寡疾骨健夀少營神閒安若有
物見畀乃非彼能干
其八
玄理本甚察悟見獨何鮮請看小丙子跪拜綵衣展荻
芽薦鮓脯緩醉味豈淺鞭轡慣馳奔戈鎧覬息偃我歸
當復來豈憚僕足蠒(寅之丙子生小令郎亦丙子生)
此詩牟德範擊節以為似謝康樂予謂蘇李體
至陶謝而極陶勁謝婉後乃有杜李韋柳第八
卷和陶飲酒二十首仇仁近謂决非後學可及
趙賓暘謂日和一首當費二十日遂不和然豈
能近陶哉
虎渡亭觀江浪(漢九江郡不治盆口此名非)
春風鼓大江孰能度廣陿似覺海東濤頃刻上三硤兹
辰當改火每歲已衣裌豈意九派天故絮未可匣北顧
馬當磯西睨鴻宿夾雪浪欲沃城無復一鳬鴨釘纜虞
岸裂閣舫懼崖壓天吳政爾驕水伯詎敢狎津亭歎逝
翁衰鬢側烏幍既昧昇天行亦缺縮地法故疇秧麥交
田事失鋤鍤兒曹豈不思杳不寄書劄意所欲見人久
俟庚復甲音問苦遼緬貲用迫空乏何當乘安流平沙
暮篙插歸歟招白鷗盟血尚可歃
清明書夜大風
春來不住聽簷聲日色何曾作好晴縱有花應欺老病
偶無酒亦過清明疾風惡浪搖孤壘危枕昏燈寄此生
西上東歸皆未可客懷端復向誰傾
登高臨大江
客思忽不樂登高臨大江風湍睇遥席雲岫思幽窗淮
蔞昔未茁廬瀑今已淙我本休官人曷為栖是邦中腸
有所思所思渺天末戎徼融古雪波浪日以闊西從巴
硤下南與洞庭合身無黃鵠翅九疑不可越宿負子錢
急歲收南畝稀兒女望我還豈不歌式微髣髴漢陽樹
突兀吳王磯佳音或跫然未忍輕言歸鄰牆善蓍翁盍
往决咎吉鬼神素所昧忠信詎云忒聚糧别里門業已
掉臂出小俟麥風凉馬蹄患不疾
客舍讀書
客舍何所為流光坐飛騰出遊足風雨對晤乏友朋書
鴟幸輿致懽言啟緘縢拂拭蛛與蟫曲此几上肱暗眼
閱細字未覺如蚊蠅刮土辨古鼎理絲梳亂繩領會劃
有得意色若自矜芸香入漢室竹簡發魏陵勺飲一以
醉焉事誇如澠幽窗卷且舒倦榻卧復興匪欲備顧問
詎將干召徵濟物剗稚念治生頹俗能惟學足娛老賢
哲梯可升忍窮定力見返照浩氣增童子未識察招邀
荒隴登江之水浩浩楚山何層層歸思忽攪擾腸肺攅
鋒稜行止分已定大方無滯凝一旦决雲漢誰識天池
鵬且復挾我冊掩關明孤燈
送吕才甫之官合肥(元愷)
妙年半五十分刺合肥城楚俗雖尊武淮鄉已息兵草
霜校秋獵花雨課春耕退食應多暇書燈夜夜明
春江多大風
春江多大風每盛肯遽微吹人雖不寒崩浪良足唏嗔
讀揭几帙妬夢搖齋扉况乃駕艫栧敢與爭狂威鬱鬱
羈思倦寥寥遨侣稀危陟據隄阜遐眺窮灣圻引雛鵲
始大長笋荻已肥草遠安所極絮殘猶自飛睠此惜暮
景感愴將疇依去國候屢改懷人事多違袍弊苦膚汗
藥覂懼脉痱豈無一杯酒脯茹與同揮道契詎易致心
賞何可幾天地身一蟻舉動有是非洶湧復洶湧四顧
吾安歸
晩春客愁五絶
江外蘆芽老城中柳絮飛春風猶幾日誰與濯征衣
春老魚苖動江肥雪水來大孤山下路何日汎舟迴
想歸歸未得悔醉醉還頻不料湓江上題詩送晩春
十載干戈後辛勤蒔牡丹豈知身是客借與别人看
老身何可病客舍只宜晴曉鼎催煎藥窗間又雨聲
薄遊嘆
薄遊庾公樓俛仰三十載觸目昔人非惟有廬山在巴
峽挾洞庭彭蠡注滄海奔濤何時休故道終不改扁舟
事如昨緇鬢忽已皠俗隘路方棘體病氣未餧春盡困
旅𤨏此意果誰待欲見湘南人問之以蘭茝川途恐寇
暴徒御鮮資賄危腸日九迴山茹且歸採
會真吟
俗緣罥區中幽意傒方外兹坡一褰裳萬事忽蟬蜕心
與江流遠眼逐天宇大小軒納空明坐覺衆真會獨樹
表高原遙峰淡微靄倦喜牀座穩渴賞茗味最道人有
神丹一撮似可丐愧我屋宅老朽壁詎堪繪思歸僮僕
嗔忍饑兒女嘅雲卧殊未可當且還釣瀨
四月一日早聞鶯
客裏花都盡初聞曉樹鶯鶯聲雖已老畢竟是鶯聲
江望
晴江望不極滉漾照愁人黃鳥聲初動青梅味已新越
鄉慙古節樂事負良辰獨立高原上霜毛颯墊巾
春殘歸思
春殘江水匝江城尚憶初來雪未晴菓菜芳辛頻代謝
禽魚孕育各生成晝長獨坐拍棋子夜靜不眠欹柝聲
南望湘灕杳無耗黟峰桐峴最關情
四月十三日立夏
百年春一年四月月將圓客邸淹長日歸途逼暑天鶯
聲時一囀蠶事欲三眠節物還如舊情懷自可憐
牟德範題范石湖墨蹟次韻
亨衢進補華蟲衮暮景歸調姹女爐此老筆端今或有
乾淳蹉了後來無
贈高相士(饒)二首
武安何謂銳頭將貞觀才無福手民世上封侯人不少
封侯人是殺人人
販商公事名才吏鈔掠平人號戰多相貌竒厖心慘刻
天生此輩欲如何
為牟德範題石湖遺墨意有未盡復賦五首
青春日月羈塵鞅朱夏乾坤熾暑爐略對風簷紬古卷
閒愁吹得一星無
漢陵往事餘金椀湘步空名尚鐵爐地下中郎今不作
典刑真屬虎賁無
不尋蓬島求仙藥肯羡銅山侈賜爐獨有平生嗜古癖
誰知東郭履全無
傳道府中澆茗椀靈堅隴畔炷薰爐銀鈎蠒紙閑舒卷
錐也無時未是無
日長饑雀窺鐺釡雨過跳蛙上竈爐莫笑曬書亡玉軸
荆州還識半人無
夢覺聞舂
湖海餘生在桑榆暮景閑祗堪娛老圃焉用訪名山鄰
屋曉舂急客床鄉夢還江天啼鴂處殘月幾迴彎
飲商氏普安堂(大震)
仙家天地在壺中誰到壷中識此翁一念人人皆上夀
四時日日是春風偶開古畫驚神品頻換佳花翫化工
玉醑金釵香夢斷歸來晴月掛梧桐(三四以供桃符之用)
四月二十二日别江州謝送者
出城煩送客童稚亦相隨貌比初來老行因共語遲橋
邊分手後馬上轉頭時欲識陽關曲唯須誦此詩
唁織簔翁
繫馬籬邊樹春初此叩扉行人求茗飲老父售簔衣忽
已空無物云何去不歸杵亡石臼破殘麥化蛾飛
湖口阻風
濤江白雪噴蒼旻晩日紅金緣翠雲天著此竒刮詩眼
略須掇實張吾軍
過湖口望廬山
江行初見雪中梅梅雨霏微棹始迴莫道無人肯相送
廬山猶自過湖來
繅絲吟
行役過桑野適值絲事成繅者無勞色繅車無怨聲彼
美冶容子高樓吹玉笙一夕缺儷偶憤切含離情被綺
食珍鼎迭慾生驕盈蠶婦雖繿縷君子未可輕所以不
可輕能保秋霜貞
彭湖道中雜書五首
一夜大雷電神喧復鬼譁横岡風折樹漲路雨頹沙小
小閒籬落依然自野花
近傳羣盗息稍免大軍興閉戸聞村學挑包遇野僧籬
間犬見客狂吠極堪憎
隂風號亂樹薄日照荒原古堠泥埋字空廬棘障門無
人天欲暮誰謂不銷魂
四月農家雨新晴冷似秋炊煙籠屋潤田水破塍流老
父攜孫子牽耕教小牛
每逢田野老定勝市㕓人雖復語言拙終然懷抱真如
何官府吏專欲困農民
泥行嘆
一彀十石弩一吸三斗醋叵堪寧可耐莫行爛泥路江
皋一夜雨田水縱横注深泥三尺餘淺泥沒草屨大似
叱犂耙濺面涴袍袴今年命大乖十事九謬誤昨日湖
口西欲渡不得渡今日湖口東一步成十步最念荷擔
夫馬上屢迴顧我馬亦虺隤臨危更多怖誰使汝為客
可嘆不可怒
陳家岡
倦馬鞍韉破傭奴糗茹陳不為終老計猶作遠行身惶
惑逢岐路遲留俟過人經時無可問極目盡荆榛
鄱陽道中
舟楫仍鞍馬年年事遠征長禁波浪惡罕見道途平詩
酒唯疎放乾坤尚甲兵吾衰甘已矣正爾負平生
淡竹嶺農家
茅塢石巉嵒無雲亦有嵐紙材槌稚竹泉筧穴枯杉跣
足何曾襪赬肩或不衫鄰家石茶磨婦借自能擔
牛觸馬
誰家一大樹繫者水牯牛我馬過其側道狹還無由牛
輒奮雙角直前舂馬喉傷馬已不可傷人吾何仇鼻繩
忽迸决驚墮荒泥陬我急策馬去牛尚瞠怒眸事有出
不意君子焉所尤古來行路難曷不偃舊丘歸歟偃舊
丘無為牛所樓
店紿嘆
均為横目民賢否天壤異苟懷長者心必徇君子義道
途分兩岐書木立標識行人免顛迷豈不亦一惠大澤
陷項王亡楚固天意柰何效田父動以紿為智軍旅比
騷動所至盡遷避有屋空無人有人門亦閉隔籬繆云
云前有佳店肆荒榛狼虎間日暮竟無詣嘻其孰使然
險薄乃至是試嘗評往册匪敢立怪議友或失之初絶
交宜早計臨危乃賣之吾終罪酈寄嗚呼今之人此輩
殆滿世
祁門界
辛苦營花圃他鄉過一春馬兼人並老僕笑主何貧尚
憶桃符改俄驚麥飯新吾州才入望山色碧無塵
大北早行
重霧鬚髯濕深林草樹香山中人未起馬上曉偏凉晴
屋懸新麥寒田蒔晩秧近來兵事息煙火漸微茫
早過牛頭嶺
吾行十餘里未有一人行不見炊煙起唯聞野水鳴日
輪山罅出露點草頭明處處防豺虎田家晏始耕
魚亭觀山
人間第一歙州山絶妙魚亭古道間描取此竒入詩句
西遊端的不虚還
魚亭再賦
山好如斯極吾歸亦可遲人間好吟者馬上細看之莫
訝迴頭數端能具眼誰不隨時事改三嘆紫微詩
五月旦抵舊隱
柳萌整征鞍杏熟卸歸䭾風帆輟湘遊雲屋返黟卧天
暑室人瘦地荒園叟惰長男近弄瓦累重詎足賀次男
久投筆學廢不堪課阿高兄子之性剛未少剉阿明垂
四齡語遲無可柰一事獨慰意添竹踰百箇碧玉韻凉
颸我倡此君和鄰友各有攜野僧亦見過陶門故常關孔
客復滿座微言訂近役何苦觸塵堁筋骸已衰老蹤迹
尚奔播八字馬交馳一生蟻旋磨晩節休官心悼猛就
新愞豈其尚有求未甘忍寒餓神魂倘可收焉俟賦招
些
甲申生日
劬勞永感正關情厚意慇懃荷友生隔日移庖成劇醉
終朝欹枕困餘醒略加芎煑香蘇飲少著鹽庖苦蕒羹
數首詩詞懶酬和杜門止酒始神清
生日戲歌(併序)
予生以丁亥前五月十一其日己未今閼逢涒
灘之歲年五十八良遇家兄來言是日亦適值
已未又適有閏五月乃戲作此歌紀之
予生寳慶之三歲五月十一日己未五十有八甲申年
其日己未亦復然天支地干標六秀四柱得一文且夀
陽火在天為太陽隂火為月受日光將望之前四日夕
十分圓光已八七常聞人生不滿百何幸七十且八十
文章學問七八分亦勝愚夫老無聞古之五月而生者
後有胡廣前田文予賤不敢望漢相貧亦不能孟嘗君
借使時人不比數自有詩名照千古垂弧之月至于今
適逢前五仍後五稚女簪榴花小兒著艾虎宿酲困不
解依舊醉起舞不妨一年兩度作生朝更造菖蒲酒飲
過閏端午
虚谷志歸十首
聞我解征鞍相看喜復歎主貧奴僕傲兵起道途難藥
許求鍾乳花先問牡丹親朋聊共醉老幼幸俱安
足欲周寰宇心終喜故鄉溪居晨漱潔山卧暑絺凉村
酒時時醉園花日日香高曾先壠在死即葬其傍
奔走真何謂衰頹恐不應炙瘢疼怕雨渴卧夢思冰端
午宜觴客生辰欲飯僧乍歸兩皆省自笑一無能
浪走千山外乾忙四月餘隔籬分濁蟻共座擘枯魚婢
瘦慵施粉兒頑失寄書少陵亦曾爾來往浣花居
園林百種花更著竹交加逕别君臣藥畦連子母瓜老
夫元是我長息最憐他擬賣嚴州宅歸來共一家(他字借一)
(韻)
共道歸何晩猶能喜欲狂幼兒初拜揖癡女僅梳粧有
筆修花譜無錢闢草堂新添竹踰百風逕細尋香
餽篚承先問吟牋辱暗投駟車端肯顧貳缶尚能謀官
妓呼難至家姬出似羞但令賓客喜吾亦可忘憂
一出春連夏新詩幾首成多因書土俗稍亦記途程刪
削猶無暇傳抄未可輕近來多少俊何敢與爭名
月旦須終定陽秋豈易評麈毛空自落牛耳可誰盟好
惡不相似是非無太明客來倦酬對堅坐聽松聲
衰晚真當戒疎慵竟未能病專從酒得謗輒為詩興每
悔居城市常思絶友朋誰來敲竹戸又見醉吟僧
次韻志歸十首
遠望舒長嘯幽跧發永嘆能詩今不少得句古云難涉
世顛毛白希賢寸腑丹他鄉仍故國何處可求安
老不任時棟窮猶宅士鄉端能甘澹泊未覺厭荒凉古
井深泉冷閒庭異草香田翁來問字略為說偏傍
癡與狂皆有貧兼病亦應屢嘗三斗醋不夢一條冰買
藥憑船賈分茶謝塜僧短衣射猛虎老矣竟無能
還家五月初倏忽又旬餘凉劑醫羸馬塵編磔蠧魚小
遲延客飲作急報兒書歙睦頻來往何時永定居
添竹復添花清隂一倍加病身思灼艾暑節近浮瓜晩
景今如許初心豈有他甘貧仍守拙肯羡五侯家
解語鶯能巧交飛蝶許狂苔紋深碧毯榴靨競紅粧粗
已成幽圃猶當築小堂未妨無暑藥熟水紫蘇香
楸局堪誰對銅壺擬共投高軒能坐致濁酒豈難謀林
鳥供歌吹園蔬當饌羞謂無憂不可聊以此消憂
譙國資深入彭門納晩成至今為癖習自幼有常程朽
老寧孤瘦飛揚勿剽輕懸知千載士肯競一時名
書盍多多讀詩須細細評後生才染指半道遽寒盟直
取珊瑚出寧爭熠燿明伯牙絃已絶舉世喜箏聲
近城一耕叟僅有使牛能人似愚偏夀家由儉故興不
知求仕宦未省結交朋笑我儒冠誤今如退院僧
次韻謝俞山長(希聖)見贈
年衰才盡懶揮毫定有移文責魯臯學到紫陽今欲絶
詩如清老子能高棲遲矮屋官猶冷傲睨芳樽氣自豪
試遣俚音辱聰聽未應堪比鬱輪袍
賀陳正之得男(忠)
初喜明珠入掌中良由善念與天通吉祥預報長庚夢
福德應臨長子宫急寫賀書端不錯濫叨佳集顧何功
此詩特為高門慶大似麟經記魯同
復如嚴陵就省先墓
暮景能幾何行役復行役薄命不由人豈不願休息江
鄂訪知舊不遇悔浪出子舍寓嚴瀨逋負日夜迫老夫
匪親往未易紓此急買舟更東下貲糧費捃拾是時梅
雨已巨浪百谷集深江水氣凉古岸樹隂密壯觀足忘
憂飛泉落竒石晩拜先子墓舊廬化榛礫惡鄰肆焚燎
用意甚寇賊大木幸俱全不至損塋域其人偶遇赦罰
不毫毛一予亦持恕心詎敢太刻覈村民陸續至樵茗
弛擔笠杯酒先癃耄幼稚與菓核一僧獨霑醉座間具
紙筆索詩苦不已佳句豈易得松風雜灘聲睡醒殘月
白明發鼓征棹矯首望青壁山川信佳哉紆餘遶崷崒
何當即歸來於此築書室
出歙港入睦界
嵐氣濕征衣千灘落翠微懸崖樵屋小破廟祭人稀岸
犬看船立溪禽貼水飛鄉心與客思向晚重依依
舟中觀馬目烏龍山
一從為郡後來往十年間自笑成何事猶容看此山舊
人多粗給老子願常閒今晩歸書屋溪僧定叩關
將至嚴陵
汀洲渺渺長野牧縱牛羊島寺林間塔溪船郭外檣得
詩真是畫聞酒忽能香新屋誰家者高樓四面凉
桐江續集卷四
