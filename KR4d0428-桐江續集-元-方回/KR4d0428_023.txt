桐江續集卷二十三元方回撰
襍興十二首
生世六六載始獲玷末科選官六六載仕少閒日多逆
旅脫兵火專城免干戈中原久隔絶忽焉得經過水涸
梁山泊淮流受黃河往者故巳矣方来將若何開歲七
十一聊擬自挽歌
十月菊半槁垂廹長至節炎州天氣殊蟄戶猶未閉(合也)
北方當此時無雨有為雪吳霖百晝夜不見霜露結瘦
馬濺腐泥裸袒舟子熱老子所居隘糞穢足嘔泄西望
萬重山中有茅宇潔何當歸去来獨卧一榻設
淵明癸卯歲十二月中作用雪字凡十韻在十
六屑十七薛内不出本韻則音切之分不始於
陸德明矣惟和郭主簿節徹絶列訣六韻外月
字一韻别在十月古詩不必拘也所以悠然見
南山五聯犯三韻
詩禮以發塚非獨王莽然手不離珠玉世豈一桓玄昔
在魯聞人匪值孔聖旃焉得兩觀誅破彼辨與堅子陵
湍石上元亮菊籬邊夷齊不可跂頼有此二賢
風高紫蘭摧雪近黃菊槁物理有代謝焉得長美好古
聖毓庶物必欲使夀老不幸凶短折豈若保終考莊生
強齊物妄謂彭聃夭龜鶴動千齡難與蜉蝣道什襲夜
光璧誰忍碎兹寶我評菊與蘭終勝百凡草
古人謹廟萃後世重墓藏埋骨冀裕後其術傳青囊富
貴出葬穴此說何渺茫含襚富珠玉所見尤不長自從
開闢來天地幾戰場禍亂遭發掘不免帝與王甚者有
逆孫暴其先世喪何由繫彼頸巨刃揮天揚
吳中魏文靖公父子三喪皆發建寧真文忠公
盗有所得即復掩之朱文公深衣不損道貎儼
然賊徒憤無所得所不忍言黟之汪氏孫發樞
密汪公勃之妻唐氏凢十四穴獄未竟績溪西
坑賊暴七軍攻之四五十里墓皆發名曰取棺
板為攻具
七十合致仕已閒十六年不謂得此夀念之豈非天固
窮甘蔬飯窒慾省藥錢脫遇人負我微愠遄釋然豈無
不朽句作詩垂萬篇人品雖中中此心無媿焉
兹辰何太喜久雨見紅日當其隂晦時日未嘗不出有
物苦障之雲霧暗如漆讒夫蔽天明忽去巷伯嫉泥汙
后土乾歸路賃驢匹山中可釀酒自舂元亮秫預量小
兒孫時索梨與栗茅檐得霜晴炙背閱書帙(質述節韻難押)
稻熟苦淫雨九月盡十月已刈及未刈半芽半漂没饑
飽係民命此變豈可忽雲師如葛伯仇餉佚天罰死木
生菌蕈化螢草未歇恒燠繆為恩乖氣一何悖何如時
寒風霜晴大明揭田父得舂枕一飯肉白骨(十月韻尤難押)
人固有倒行天亦有逆施膾肝富且夀沴氣乃至兹歲
旱茂稊稗夜暗號鴞鴟正夘宜一律遇塗姑巽辭麟經
没其名直以盗書之萬古流惡聲榮華能幾時
勢位高於已謟子奴事之虎後狐前行假威將誰欺才
藝卑於已苟且相追隨庶幾不見軏延譽借諛辭老夫
久擇交此心故異兹勿攀勢位高毋友才藝卑章惇招
不往豐谷以為師彭城陳正字貽我有良規(南豐山谷)
請託或有求攀附謂可羡不羡復不求貴公何必見恥
折元亮腰免向宣明面江淹所賦恨未必識馮衍甘從
伯倫醉久忘子夏戰白首爾同歸自作豈天譴
三十三線韻亦難押五十五艷六㮇七釅雖險
而易念占厭窆塹玷歉僣欠騐是也
魯論安昌侯田至二百頃後堂羅曲旃女樂極妍靚晩
愛肥牛亭僣上輙有請行内憂外家略不效忠鯁口張
理義門胸裹利欲穽持國送與人獨欲保首領焉知赤
眉禍暴尸肉未冷寄言發塚儒厥報捷響影
送述明居士燕道覺歸東林
君不見錢塘西湖三賢堂林蘇宋人白傅唐三賢生本
不相識死乃異代同烝嘗又不見吳江垂虹三高祠鴟
夷一舸浮西施天隨陸子玄真子求志逃名非一時何
似廬山東林三大老生偶同時不同道道若不同同中
心香爐峯下足幽討鴈門法師禪非禪虎溪道士僊非
僊栗里先生醉非醉三方寸地通一天妥靈猶想當時
笑鼎立宇宙膽相照借問此笑笑者何别有丹青不傳
妙述明棄官歸東林玉帝降敕榮冠簮羽衣似與儒釋
異所不異者胸中心我謂不須較同異亦勿強求笑中
意天下至今知幾晉法當忘言祖述淵明醉還醉
循分
閒與蒼穹酹一杯誓將坦蕩荅疎恢誰非身住蓬莱島
汝自心生灔澦堆事久終難逃定論運亨豈必藉高才
墮膚裂指河冰合自有春風到早梅
挽分水柳溪何處士二首
太學師名士初踰志學年樹蘐竭甘旨肯室擅林泉盗
踵兵戈起家并里社全陳蕃舊懸榻惜未致斯賢
歷數更端後英雄崛起間子真逃谷口甪里老商顔德
共三槐遠名堪五柳攀知賢慙拙守論譔幸藏山(予銘墓)
日長至寓杭
閒身不想入鵷行家近何分客與鄉所喜今年年最稔
又逢此日日初長雲容頓改不為雨雪意尚慳仍作霜
豈意老翁開八袠朋来聊與共清觴
自從丱角至童顛是事無心總聽天今日喜逢長至日
来年恰遇古希年一官三紀閒居半萬馬千軍命偶全
適有蜜蜂肯伴我晴香爛醉玉梅前
送張子敬湖南宣慰司都事(併序)
昔歲在戊午予生三十二周星矣年壯氣盛視
萬里路如跬步春夏自杭蘇常潤遊軫翼之野
金焦山下乘大風泝長江一日間過儀眞朱金
沙至金陵龍灣而上雨花臺未暮心大快之梅
潦江漲采石濡須塢以上寸寸攀挽甚難且隆
暑抑鬱秋夜泛湓城馳小肩輿入九天採訪使
者宫萬竹皆大如椽水曲折流其間凉徹骨髓
心又大快之興國大冶路涉泥濘良苦出夀昌
抵武昌吟崔顥晴天樹芳草之句心又大快之
又久之始登岳陽樓東下君山僧迎飯古木隱
映猿猱騰躍心亦以為大快非也盖行旅以遲
滯為愁悶不愜意而山川林壑之竒邑屋人物
之盛風濤雲物變化之不同故國遺墟成敗興
亡之所以異有感於外有發於中觴古詠今亦
不能不無所快也時獲從湖北常平使者魏公
戶部行尤莫快於洞庭四大舟發君山西雪浪
際天惟遙見桅杪出没其間炊釜水躍出人卧
不可起猫犬皆吐頃刻抵鼓樓山落帆數鹽客
告曰帆不可落今暮舟不能入武口則殆矣再
掛帆入武口大雨作風止日甫暮是日不飯不
知饑窘廹艱險同行詈之心獨以為大快既而
自常武應舉如長沙大郡壯邑甲於南邦嘗至
丞相張魏公府與潭府不殊西廊下面東屋三
楹扁曰南軒宣公先生讀書之所也今垂四十
年如夢向之所謂大快者衰老鈍怯不復萌此
心矣獨憶南軒先生之軒今兵後尚無恙否湖
南宣慰使司都事張君子敬將之官煩問訊此
軒幸因便風垂報以慰高山仰止之思云元貞
二年十二月紫陽山方回序
湘水綠湘山青南衡嶽北洞庭太微翼軫相緯經上直
長沙老人星其下潭府甲南溟有芷彌岸蘭彌汀騷人
墨客紉芳馨丹砂黃金翡翠翎日中百賈喧雷霆艷舞
皓歌酣旗亭王宮細腰誇娉婷如斗如蜜餐楚萍誰其
能賦弔獨醒厥今宣幕小朝廷如君人物猶典刑可振
儒鐸鳴道鈴無使斯文淪晦冥南軒大名揭南斗南軒
舊軒無恙否君能一出扶顚手亦足與之同不朽
追次郡君(宗偉)至節韻
天地育萬物風霜非作威隂陽互闔闢造化潛玄機凍
樹根本固宿莽芽甲微外貎若槁死其中春已歸志士
甘隱處栖栖將疇依龍蛇蟄深窟肯嘆寒無衣三變復
為泰鬼神不能違雷霆行且起梅邊玩晴暉
寄老山張鵬飛御史
通袖風霜手揮毫雅頌音柄臣曾見憚素士許同吟包
括滄溟淺蜚騰歲月深一朝夢惟肖槁草仰商霖
寄集賢閻子静學士
新年七十一衰翁此道心知萬折東名位集賢唐學士
文章内相陸宣公兩朝綸綍傾前古四海紳緌立下風
手把一枝梅欲寄江南歲暮待春鴻
紙&KR1084;
梅水仙花插古銅紙忩通日不通風天香何假龍涎爇
地暖無勞獸炭烘
閉戶
閉戶瓶梅滿屋香小樓微醉月昏黃三更獨坐猶無寐
更欲移花近枕傍
題譯學張提舉乃尊開封府尹張彥亨所藏郭熙
盤車圖
車轣轆牛觳觫積雪皚皚飛雪䔩䔩前車上嶺後車續
老牛服箱顧寒犢高雪彌山低雪滿谷戴笠執鞭凍腰
跼曲畫師畫此何年事關塞遠征輓芻粟莫道牛疲項
領秃人疲於牛痛欲哭峻嶺之下舊村落蕭灑人煙知
幾簇莫道餉車過門外門内田家眠正熟百車千車過
不巳敲門乞索何時足牛豈不需藁一束人豈不取一
匙粥鷄犬不可保妻子或竄伏畫中水閣爾整齊焉知
不是逃亡屋我聞造化心至公人間乃有兩般風庶民
雌風扇臭穢何獨楚王之風雄天地山川同一雪眼見
雪同心各别梁園才子簡欲授栘監老臣氊自齧貧人
閉戶洛陽卧壯士銜枚蔡州滅紅爐錦帳羔酒斟豈識
盤車圖中意愁絶春日陌上花同遨擲果車不爾鰥翁
婺婦對花成咨嗟秋夜樓上月同醉生塵襪不爾羈臣
逐客對月翻淒咽嗚呼身在雪嶺盤車圖還知世有子
猷訪戴無
二十三日大雪彌甚
壓船塞戶路迷途絮帽氊衣馬緩驅一夜遽然三尺許
萬家歡謂幾年無美觀頓覺湖山改生意潜廻草木枯
麵賤米平来歲事饑民誰與續朝晡(予庚戌年二十四喜雪有云平明萬)
(人喜此雪幾年無左史竹坡先生吕公取之為序美之今忽四十六年學不加進仍用前意為第二聯云)
回生丁亥方端叟(召乙)酉長二歲其弟名萬里庚
寅少三歲用予舊韻來訂兄弟之盟依韻奉答二
首
聞說庚寅弟兼思乙酉兄樓高江樹遠帆去暮潮平藥
豈能延夀符焉可避兵各憑心事好共保歲寒盟
越州兄弟好年與德俱高未覺同宗吝寧須盖代豪雪
爐稱夜坐花墅接春遨何日成三老茶甌瀹碧濤
二十七日又大雪凢半月
茂林枯樹總糢糊半月簷聲乍有無天鼓北風神轉王
地窮南海瘴全蘇戰鼙戍角夜烽火旅棹征鞍朝道途
辛苦一生亦竒絶暮年猶許畫寒爐
二十八日殘雪不消懷舊
老眼今猶見雪明幾番絶景慰生平三高祠畔吳江棹
百戰軍前鄂漢城顛沛艱難垂欲死登臨慷慨謾多情
駱駞乳紫青貂暖老矣無由再玉京
二十九日歲除
六十年前幼學兒端平明日改嘉熙黟川亡妹来歸日
歙隴先君改葬時學問文章成畫餅科名官爵着饒棋
細思未覺家聲墜能忍窮人不是癡
丁酉元日年七十一
晚節詩如白樂天每逢元日有新篇九臚唱第今三紀
七袠開端又一年風雪五更憐過馬兒孫百指望歸船
老身窮健無煩惱猶倚文章賣酒錢(去年喪長女今有五男子二女子三)
(男孫七女孫百指言大槩)
扶胥灣口鐵山頭汗漫空為萬里遊一第僅如晁濟北
萬詩堪繼陸嚴州可用老扶靈夀杖也曾親到結隣樓
餘生無所求於世今世何人識故侯(晁無咎别省第陸放翁詩萬首)
元日感事
羞將白髮見青春世事何關蟣虱臣去就時難千里夢
是非論定百年身偶然不死由天地尚可無慙對鬼神
敢問名垂漢唐史蕭曹房杜本何人
贈方童子(燧去年歲暮詩)
我年五十九門弧子垂左我今年七十見子雙髻鬌腹
僅椰子大貯書一何夥疾讀建瓴水響應炙車輠光怪
蟠肺腸不啻珠萬顆小松三尺許千丈氣磊砢近笑韓
氏子瑟僩了細瑣遠笑陶翁兒但解覓梨果我年如子
時記誦亦云頗舉苕乃遺帚一懶萬事墮願子於心田
及時勇耕播秋成歛精鑿糠粃勤篩簸子之名曰燧此
語本宰我捨舊新是圖學問甚改火字之曰又新進業
幸勿惰譬如萬里途幸巳餱糧褁一旦輟于行駿馬同
鱉跛近世文字繁動輙百篋鎖誰能發蠧魚丹鉛拂埃
堁手之而口之五夜孤燈坐林下時思之解衣盤薄嬴
六經四書外一一與探揣鵬鯨大胾嘬餘子或螟蠃又
新有如此名世豈不可江之水湯湯念子駕歸舸泝源
尋紫陽子其正帆柁
元夕前雨不巳二首
節届燒燈柰若何客樓三夜聽霶𩃱春風有意催花信
小雨如酥不用多
蘭膏畫炬出貧民寶馬香車属貴人月姊雨師暗商確
不須粧點上元春
清湖早春
曉忩初起望春雲天色隂晴未十分小雨漫空渾不覺
平湖點點見圓紋
岸邊老樹柳猶枯紅入桃花果有無一夜綠從冰底起
誰將藍汁染晴湖
湖曲細嚼梅花嚥酒
梅心微苦似梅仁細嚼香鬚酒入唇笑指逋仙墳上土
一杯好與酹芳辛
飲孤山六一泉有感亭以太湖石為柱梁
解后猶存石柱梁周家九鼎尚淪亡此泉只是尋常水
為有歐蘇姓字香
兩隣家一主人群姬歌飲至夜半一母妻哭官檢
魘死者
歌喉絃指粉紅腮群擁山翁醉玉頽政恐真懽猶是假
不如隣婦哭真哀
記正月二十五日西湖之遊十五首
來輿去馬禁城空豐樂樓消一炬紅說與吳儂莫惆悵
龍墀猶化梵王宫
右豐樂樓
情知太乙巳西遊築館焉能強挽留此老平生讓人者
佛來我去尚何求
右舊西太乙宮改寺
一夜緇郎剗醮壇三清四聖化泥團也曾輸與林靈素
頂上曾纓德士冠
右舊四聖觀改寺
千樹梅花斫半無有人更欲涸西湖曾思愼勿近前日
不看老彭觀井圖
右孤山梅多無枝
石梁石柱石為碑山拔泉飛石可移兩玉堂僊一髠叟
自應名字萬年垂
右六一泉存
空埋貞觀蘭亭字再出文城玉枕書想見八梅塚無物
生前曾笑馬相如(無封禪書之詩乃自為生墳詩)
右林和靖墓存
身為帝傅辯章公慎恤竒丸侈後宫更欲長生汲丹井
山中笑倒葛仙翁
右葛嶺名存
炎炎赫赫忽荒寒敗瓦頹墻百頃寬誰識舊朝大丞相
手携紅妓倚闌干
右舊賈府無
容堂何地可容人一語忠規坐殺身母死明年爾亦死
盗名猶謂再庚申
右容堂無
一犁酥潤萬牛耕飯碗人間係死生公子樓頭賞春雨
杏花樹上聽新鶯
右春雨觀存
千山斫入亞夫營佳墅名園怕近城頼是白公資佛力
小留蒼翠作秋聲
右竹閣僅存
業巳通名敢退無小為性命忍須臾十年朝士知何限
不許遊湖許見湖
右夀星多寶瑪瑙寺皆候謁舊台客次
相逢劒客曳長巾曾道西湖看盡人石屋雨来春樹暗
人琴兩已作埃塵(予二十五歲飲此戚秋磵黃吟隱賞予絶句見舊集第一首劒客戚也)
右江湖偉觀久無
六橋簫鼓日喧天誰料年來漸索然興廢榮枯都不識
一家活計一漁船
右孤山漁戶
蘇公堤畔水如天乂見侵疆築葑田遙望横斜似碁局
飛烏翹鷺自争先
右湖裏葑田
清湖春早二首
半河樓影半河天未有行人趁早船閒聽賣花聲自好
可須多費買花錢
樓上春隂覆曉雲一河天淨碧沄沄雨宜不驟風宜細
閒倚闌干看水紋
二月十五日趙君實南山别墅俟主客俱不至
籬落梅殘野菜青田間閒看鶴梳翎主人不到客且去
細雨南山暗畫屛
垂欲歸主客皆至
荒林野塚古原頭倚樹何人識故侯幽僻閴寥變歡笑
針鋒芥子忽相投
三賢堂已無官賣其址
三賢無像亦無堂敗柳猶垂赤土墻官賣神祠有前例
熙寧丞相起坊場(江南賣酒謂之春場近日有買豐樂樓基者倉屋萬間者民得買之)
三賢堂移入西湖新書院
湖邊莫怪舊祠荒士女何曾炷瓣香頼是人心猶未泯
深衣迎奉入書堂(徐廉訪子方新作西湖書院祀三賢孔廟後甚盛德也)
集賢堂已無
舊日三賢又集賢看人歌舞過湖船一時去取非公論
到底終難昩老天
湖山堂再修僅有
飛鳥穿堂柱半欹春晴猶不似春時上梁文記臨卭魏
天目洪家却立碑(魏静齋所建權臣惡之乃勒碑為洪雲巖所建)
南高峯至其下不高
遠望生愁陟降勞峥嶸窣堵據金鰲今朝身到南山下
漸近元来總不高
北高峯屢欲登而輟
擬上高峯最上頭籃輿已賃又還休舊来詩眼如今别
添與江南一段愁
左顧保叔塔右顧雷峯塔并南北高峯塔為四
四山角立四浮屠絶似雙林競寶珠萬古一丸拏不去
夜深朗月浸澄湖
中望吳山下一汀是為杭州
秦皇繫纜北山頭一抺江邊海變洲百萬生人無葬處
蝸争蟻戰不如休
哭鮑景翔魯齋(併序)
鮑景翔諱雲龍歙縣北鄉人長回一歲嘗以易
魁鄉舉著天原發微二十五篇首曰動静次曰
静動深得周子所謂動静無始隂陽無端之奥
周易乾卦從元起而元之前已有貞所謂誠之
通誠之復盖如此歸藏首坤亦此之謂丙申歲
卒夀七十一提學鄭君(昭祖)許刊其書傳世
學從元字起貞實已先元密玩坤乾易精探宇宙根與
公傳後世有客踐前言萬古立鼇極惟思夜氣存
高年開八袠細字尚親抄已矣蠅頭筆誰其鳳觜膠能
傳言外意始識畫前爻此老埋黃壤紛紛嘆面交
送孫君文還桐廬二首(潼發戊辰甲科)
談笑丁年取甲科一官淹倒鬢今皤飛騰尚覺聲名在
枯槁其如骨相何舌鼓風雷無與敵胸吞海嶽未為多
向来一紀桐江上殊欠先生共切磨
時違運往豈無才老氣峥嶸隘九垓漫仕有聲徐偃國
賦歸不愧子陵臺相逢苦雨泥雙屐可及晴湖汎一杯
忽又趁潮上桐瀨山中春笋正堪煨
種花
平生無嗜好有地種花看萬玉梅成列千金菊作團秋
宜鴻後冷春惜燕前寒更喜薰風好青青笋上竿
買花
客中無玩好日喜買花看酒債千金易春晴一刻難擔
驚紅杏過案惜玉梅殘蜂蝶知何處猶應怯曉寒
題陳學正巨源萬竹(濤遂安人并序)
或問種竹之法少為貴歟多為貴歟曰皆可也
屋之外僅有隙地數竿可數百竿亦可其或長
林巨麓流泉飛瀑間則千竿亦可萬竿亦可猶
若讀書然緊切之書能消幾卷不遠復為三字
符一句亦足以終身矣然古之博洽之士或讀
至萬卷不厭竹所以清世之塵俗書所以神人
之智慮少有之不為少多有之不為多今之人
家既有竹腹又有書者蓋寡遂邑陳君(濤)巨源
徙家睦城種竹至萬予舊太守解郡十七年始
再見之雖未嘗造其竹所而窺其胸中多書足
以稱是云多竹故喜而賦之
種竹種竹種愈多愈不俗種至萬竿猶不足讀書讀書
讀愈多愈不愚讀過萬卷非有餘竹萬竿環我屋書萬
卷遮我目書在竹中身書中竹風吹書沃心胸倚竹挾
書送飛鴻不識人間有王公
題一家清雅集送植芸胡直内(方)
累朝科第總名臣四世能詩才二人參透雄深兼雅健
鍛成俊逸更清新馬班翁季羞前躅王謝雲仍踵後塵
頗恨昔叨桐瀨守未能繡梓勵儒紳
寄題雲屋趙資敬啓蒙亭風雩亭二首(彌忠并序)
回為作翠侍題詠序矣又為題雲屋省心亭翠
侍亭問道亭有有堂五絶矣又為作問道有有
二記矣詩文凡八首梓行士大夫觀之醜形莫
遁乎明鏡拙手見嗤於巧斤者也尚有啓蒙風
雩二亭未之賦輙再呈醜弄拙奉一笑
坤三變艮山天一生坎泉注谷未浩浩滴石初涓涓君
子觀厥象有若童穉然更歷幾險阻然後為巨川始教
及齠齔成功從心年夫人可為聖往聖敢自專果行誓
必往江海迷泝沿育德滋無窮晝夜鳴潺湲雲屋有遺
老鑿渠玩清漣時時汎羽觴坐致蘭亭賢曷時亦酌我
同賦臨流篇
右啓蒙亭
昔人築雩壇群巫此歌舞驕陽煽藴隆吁嘆以降雨良
辰歲時和遺迹林壑古枯枿換槁葉芳荑抽宿莽徜徉
沂水上童冠七或五春袖風乎兹繢繡無火黼千載想
佳人不仕東國魯異彼三子撰聖師獨予取吾友趙隱
君笑唾卿相組猿鳥聽新詠點瑟時一鼓漢歌曾罔聞
楚臺未渠數冷冷列禦冠肯爾噲等伍
右風雩亭
送鄭君舉宣城教諭
宣城畫虎遍天下葉公好龍龍之假百儒願陶一真者
紅花木瓜銀杏園年年包貢入中原何如興賢起邱樊
學徒尚有老梅否詩聲千古捋歐九子其作人舉薦口
送劉叔有還古鼎(三畏)
我嘗飛過洞庭湖但有青天地欲無出峽蜀人趨鼎澧
泝江荆閫救巴渝飄零詩酒全如夢流落兵戈剩此軀
今日昇平歸去好汎洲應有橘千株
題詩曾到古桃川回首驚嗟四十年畫省郎官領賓客
白鬚道士似神仙合城圍解江流沸鄂渚兵豗廣徼穿
此處與公已相識時籌前事一茫然(予戊午從魏静齋戶部湖北倉使至)
(常武己未合圍解鄂州急廣西透岳間幸免今四十年)
題趙循老立齋
是身猶厦屋下棟乃上宇一旦賀燕雀千關庇風雨輪
奐易翬飛難致礎上柱桓楹一以植次第萬厥戶尼父
早志學更加歲十五生知幼至壯始以此自許父師宿
培壅忍作籧篨俯貞固軀峙幹幸不夷左股立斯以行
斯萬里在接武務本果焉頼腸書飽撑拄
題趙繼孫拙齋
曾顔得聖傳何謂魯與愚外察若不足内朗實有餘擇
樹鵲巢高罥䖝蛛網虚曲士挾小智豈不雄里閭之子
息機心抱甕灌園蔬晚食足當肉賁趾寧舍車九卿彼
四至惡名垂簡書天孫夜乞靈悔不伾文疎衆人笑我
拙囊螢披蠧魚我亦笑爾巧技止黔之驢
午困
老人無所嗜惟書尚喜讀矧又晝正長聊此展卷軸閱
久困已極端坐閉我目稍稍收神明内觀默往復謂可
略欹枕童子致委曲心懼聖師責美材化朽木倦憊不
可奈一偃寐輙熟何事忽驚覺客至義當速與語了無
味退就一影獨(原本缺五字)尚頼有脫粟朱墨工未竟
點勘繼以燭還將夜有餘用補日不足行年過七十焉
用強自勖起倒不由人曷不返空谷
三月二十日張君輗約飲王子由紫霞道院酒字
為韻
城中殘春未識春城外心賞無不有今年春寒晩乃暖
尚餘飛絮忘高柳西湖孰謂西子老雖老絶勝登徒醜
刺水乍見新荷翻銜泥莫辨乳燕耦兒曹惡陳争喜新
好以玄鬢嘲白首遮莫少年自得志看人輕肥但袖手
今朝天色適可意張丈殷兄總閒叟此一秃翁許追隨
琳宫菊花問開否主客十人人能詩冥搜遠討心欲嘔
何如平易任天真索紙便作龍蛇走仇仙笑指臯亭山
横塞武林當水口不爾歌舞百萬家焉能奕世長保守
我獨睥睨夀星寺欺孤柄臣據其右一朝擊死木棉庵
頭驢可朽臭不朽向来世故未深識折腰此人覬升斗
追憶謝傅小忍語竊虞桓玄錫命九山河變幻泗鼎没
脫身萬死亦云偶升沉得喪俱置之天地古今一杯酒
乍聚忽散醉忽醒浮生邂逅理難久王侯皂隸浪分别
頃刻白衣化蒼狗
記遊自次前韻
百歲十分過七分僥倖古来所希有尋壑經邱詎得知
揣謂偷閒問花柳未暇扶杖支疲癃每羞照鏡現老醜
商洛隱遁似軰行幽并游俠豈朋耦朝哦雅什諷騷些
夜玩易爻測玄首焚膏空餘冰檗心補衮不到犁鋤手
驚思此生如掣電昨日黃童今白叟炙眉折肱了不悔
愛評文字判是否包藏彼且城府深骾直我乃肺肝嘔
爾来何止師左次三十六策上策走况如韓子生之辰
牛奮其角箕張口梯衝百道公輸攻一默不荅堅墨守
城西俊遊小不忍焉能軒左復輊右蘭亭梓澤座有人
足與德功參不朽是日已嘗穀雨茶是歲木星守南斗
是集舉杯各見釂淺量可能一敵九坐視喧譁醉愈恭
不記俎竒忘豆偶麥熟在即麴蘖富更願所至可賒酒
情懷坦蕩尚真率滋味淡薄保長久寧從散人盟狎鷗
勿作功臣烹走狗
次韻全君玉和高士馬虚中道院(并序)
後生晚進不識文字見朱文公所注參同契即
同美之本無識也其一環圖言震至乾㢲至坤
與康節先天圖合康節以此圖窮易學之奥魏
伯陽何人哉進火退火欲三年而成仙乃一己
之私也回以為淺之又淺非立之立者也諸人
閧然見罵謂回不識參同契背朱文公之說回
敢謂汝小子不識回之說回之說先天圖心法
學聖賢也伯陽道家學偷生逃死淺之淺者也
世人讀書不究義理哀哉
古人無欲非引年古無有欲之聖賢曰無欲者無私欲
昊皇魯叟畫繫傳柱下木子知止足豈謂出神凌紫煙
驂鸞駕鶴事恍惚别異道家分神仙淺之又淺伯陽契
癡兒妄詫玄又玄内丹水火一升降髑髏立變童顔妍
三載告成奪天地汝拖腸鼠能攀牽私欲如此大莫大
破入寒獄赦倒懸遨崑登閬謂不死終然白骨埋黃泉
腐儒一笑了萬事何謂赤明龍漢前號召風師呼雨伯
杖劒叱喝急急律四時飯噉百花香萬間厦入一壺窄
洞天有天魂兮来弱水元無跬步隔拄杖化龍舄作鳬
意所不求忽自得醉眼暫作如是觀誰識詠歸暮春瑟
和同光塵亦一法豈敢訑訑見顔色為問今生賀知章
孰兩杜甫雙李白(參同契五環圖共似先天圖而以求長年乃私心也學易為聖賢方是天)
(地之公是)
寫心五首
見惡巷伯嫉聞善臯陶都空言非衮撻焉有賞與誅
君子定相忘小人將見圖口過信未免心過吾實無浪
自作臧否了不關生枯龜殼愛鑚灼何如伏泥途
今日忽不愁脫然體無病餬飾忩櫺明整齊書冊正生
無快意事適此悅我性雨足明當晴更喜天宇靚
世人好圖畫山水及動植墨煤與粉繪軸而掛之壁畫
豈有天趣識假真不識我有古盆瓶清晨井自汲時花
簮數枝悠漾詠金鯽静坐玩生意默然若有得此見亦
淺狹撫几忽起立我家山水鄉鶯啼春草碧
我既不干世人故不我知我能自不輕人亦莫我欺夏
潦江湖溢雲雨翔蛟螭兩涯一以涸豈無藏蟄時外凍
内不死復雷潜地維何必慕薺菜竊借春風吹
此身脩至此尚恐玉有瑕自兹脩更脩庶幾寬我涯不
然輪生角豈不柅厥車故無熊虎卜亦未夢龍蛇學不
取臨川文不取永嘉詩不取晩唐有正寧無葩真魏吾
所師未覺朱程賒此身脩至此餒死曾何嗟
題陳宗魯東山書塾(登)名醫
芳草謂發顛美石謂發狂自賢與自智豈必草石嘗勿
以夫子廟而欺賜也牆勿以聖人室而鄙由也堂楛庭
有遠孫美玉深匵藏姓名似元龍家無上下床收歛河
海氣遁逃聲利場衆謂陟泰嶽六合視茫茫我之魯東
山亦可小靈光不患見不穹但患行不強十駕日不已
突過騏驥良美酒無深巷苦李遺道傍四益視乃叛蘇
合殊糞蜣
唐侯舉摹刊詩卷牟獻之文趙子昂字
金馬文章坡穎氏玉堂字畫獻羲之得兼裒施棗此刻
價倍湖州校正詩
孟浩然雪驢圖
往年一上岳陽樓西風倏忽四十秋詩牌高掛詩兩首
他人有詩誰敢留其一孟浩然解道氣吞雲夢澤其一
杜子美解道吳楚東南坼浩然詩不多句句盡堪傳天
下詩人推老杜老杜又專推浩然我亦嘗遨江漢邊梅
花臘月猶年年一句新詩學不得謾飽槎頭縮項鯿雪
天誰寫詩窮状凍合吟肩神氣王短褐長夜死不朽貂
蟬何必凌煙上偶隨故人直玉堂龍鱗不顧嬰君王李
太白賀知章三郎不識放歸雲水鄉子美先生餓欲僵
浩然先生不直内廐一疋馬可是蜀棧騎驢山路長
丁酉生日二首
今年五月冷非常擁袖無聊一老尫應俗但宜司馬好
全生不必次公狂絳人甲子差相近皇考庚寅暗自傷
病酒客樓聽泥屐愁邊更用雨淋浪
未甦殘醉茗頻煨夙荷諸公載酒来照鏡所存唯雪鬢
典衣已盡况銀杯色嬰單豹偶然耳帶索啓期焉怨哉
弱水元無三萬里此心安處是蓬莱
生日又二首
畏途偶許玩餘生晩節尤難保令名一秃翁真韓長孺
五男兒可晉淵明凄風開戶綿重着漏雨濺床酒懶傾
俗事沓来敗人意且須堅坐待天晴
豈料生逾七十年孩提脫死瘴鄉煙未能湯餅觴朋友
秪合爐香拜祖先養性有書知道理奪胎無藥學神仙
天都峯下舊茅屋消得嚴灘十日船
桐江續集卷二十三
