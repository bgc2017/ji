桐江續集卷二十八元方回撰
乙巳三月十五日監察御史王東溪節宿戒方回
萬里飲靈隠冷泉亭趙宣慰君實趙提舉子昂
靈隠寺知事晦壇治具西方僧四人兩提領北
人放泉噴雪觀猿擲菓予醉先退賦詩五首記
之
年年時節美春三誰識湖山綠似藍萬戸棟梁雙語燕
千村桑柘兩眠蠶鼓鐘下竺寺連上香火北高峯勝南
除却咸平處士外何人更此築吟庵
淵静濤飛亦壯哉冷泉亭右閘初開一時變作跳空雪
萬衆驚聞噴壑雷老鶴遠過彭祖壽巨杉何啻盛唐栽
吾生八十重遊此身健猶堪酒一杯
世間春暖此間寒萬樹隂隂萬竹攅騘馬來遊人不避
畫龍誰寫我頻看餘生久已忘三黜高會猶容預四難
閒賞孤山梅五絶樽前剰愛一枝酸
休兵三十有餘齡鐵馬曾來似不曾寒士喜從賢御史
閒人許識老名僧畫船處處歌春雪厦屋遥遥貯臘冰
保得西湖如此好心知明首遇良肱
三月晴過半月春真成好景與良辰簮花騎馬多遊女
擲果呼猿不畏人湖山行樂有心賞天地太平無戰塵
兩紀逃名作閒客樂哉七十九年身
三月十八日甲子晴
夜夜春寒漸覺輕桐花十日過清明去年稔更今年稔
壬子晴兼甲子晴樓閣相望饒客醉干戈不用保農耕
老儒八十心無事依舊吟忩剔短檠
寄題畢氏鯉潭壽藏
隂德蒙泉日夜流使君鄉社號千秋方聞壽倒三松詠
遽作身隨一鍤謀誰謂滕公居此室何云文子樂斯丘
穴中得石如金槊定有人封萬戸侯
讀太原王氏家記二首
卧冰公相舊家聲紀載鏗鏘樂九成大姓江山同久遠
雄文日月競光明雙親強健躋高壽兩紀休閒致盛名
冠豸澄清聊一出萬鍾千駟未爲榮
中原表表日星垂積善傳家泗水湄一瓣心香鄒國廟
八分手筆嶧山碑檢身粹行言相應報國精忠孝可移
千萬人中無一二庭闈偕老及期頥
三月二十九日飲杭州路耿同知花園
巢燕春泥久巳融虞絃節近鼓薰風枝枝爛熟櫻桃紫
朵朵争妍芍藥紅冠豸霽威賢御史雕蟲得雋老詩翁
十分蠶麥今年稔我輩何妨酒一中
立夏五首
吾家正對紫陽山南向宜添屋數間百歲十分已過八
只消無事守窮閒
齊侯北海楚南海匹馬扁舟我過之一事略如陸務觀
囊中真有萬篇詩
說與江湖故舊知不曾得句未爲詩一更一至五更五
半是搔頭不寐時
路過偏嶺暑風凉草色連天七寸長無限牛羊無樹木
青青六月地椒香
南華六祖老盧能宇宙千燈復萬燈佛法平生吾不信
神交一二老詩僧
李仲賓墨竹四首
乾坤各各變三爻坎兌相依似泰交認得易中甘節卦
籜龍貞幹寫烟梢
春生夏長出牆頭含籜新梢玉版抽宜雪宜霜無不可
如椽且與貌宜秋
心空節勁翠筠濃冷笑凡花誨冶容可是人間秋水碧
東方七宿應蒼龍
渭川千畝入毫端子美臨風野色寒不是畫師即詩客
可能收拾與人看
送方仲和信州學正二首(洽曉山竹溪子秋崖姪)
公論乾坤萬古畱秋崖秋壑兩般秋尚思下惠甘三黜
肯向新都羨五侯籍甚故家佳玉樹彼哉亡國阽金甌
同鄉同姓仍同牓喜見烟中跨竈樓
科第官資異昔年束書聊憩玉山前師生講暇臯比地
兄弟吟高鴈字天虚谷宗生雙鬢秃秋崖家學一燈傳
向來晦静相逢處諸老猶應有斷編
送柴廷玉静得
爛柯峯下碧溪雲元自龜山一派分羅仲素初同此脈
朱元晦始張吾軍儻知柴氏潛心學未數徐魁徑畈文
近喜識荆静得老名家知道更多聞
義犬行
古滕東溪御史王公之先公豢一獒十五載東
溪葬廬墓從至其地不食而死以古禮埋之紫
陽山方回賦義犬行
君不見周興西旅貢厥獒今日天下新建櫜遠方不許
進異物閒却三略兼六韜又不見王孫昔歎走狗烹今
日天下永太平保全功臣决無此花村夜不爭雉鳴陸
平原家飬黃耳繫書不隔江淮水金陵音問還洛陽往
來何啻萬餘里杜少陵寓鄜州居舊物低徊入衣裾宗
文宗武共入蜀愛憐想亦如相如古滕東溪王御史先
公豈弟世無比一犬育之十五年送葬至墓不食死一
飯糟糠何足論恒飽不饑謝乾坤垂深井韁馬救主銜
明月珠蛇報恩世上紛紛輕薄子飜雲覆雨喪廉恥動
輒反噬不識人可似韓盧烏喙之徒知義理
送程桂軒子方還蜀治先墓
周宣中興常武雅程伯休父爲司馬其先重黎掌天地
此佐尹氏征伐者顔曾思復有七篇孰云軻死道不傳
洛中二程忽突起乃有明道與伊川西蜀名士古相繼
東坡外家亦程氏吾州紫陽此姓多宰相訥翁顯近世
猗哉古渝程子方年高七十彌健強子公禮甫侍入峽
灑掃松楸脩墓藏孝思祖考安遺體何惜往來萬餘里
曳裾岷峨山上雲鼓棹灔澦堆前水儒流不與常人同
何况此郎娛此翁自古搜詩得句處往往車中與舟中
䕫州十歌劉賓客百花潭北子美宅二老遺蹤可訪尋
飛龍舞蛟轟霹靂五月重午離西湖九月重九趍成都
盍簮之别澆菖蒲若堂之封酹茱萸小春早梅仲春柳
蜀地吳天兩俱有古渝何必卜故廬不如再飲西湖酒
走筆送吳僧慶間遊明越
挑包前日過垂虹明旦乘潮向浙東兩䄂虎丘山上月
一竿漁浦渡頭風乾坤佛法元來盛湖海詩僧到處雄
而立妙齡廣長舌肯參八十紫陽翁
送康彦博文夫吉州教長句二十韻
廟廊謁賢飯吐哺畱子翰林不肯住閻公大學今儒宗
邀子同宿玉堂霧曰我天南有嚴親滫瀡旨甘奉朝暮
得一泮水廣文官匹馬扁舟遂南渡未愛紅藥當階翻
但憶芝山㩦酒句江東自鄱泝江西郡曰青原洲白鷺
歐陽文逮周益公誠齋詩傳楊長孺比戶絃誦家書燈
子往爲師異瓜戍人才爐冶入老手鏌鋣干將由我鑄
即今場屋已無用五言省題八韻賦人心天理不可磨
秉彛物則常如故五天竺國身出神三蓬萊山臂生羽
緇黃引之入迷途殘魄零魂應悔誤昌黎原道孟七篇
除蚘剗蟯剔魚蠧子當以此據臯比正正邪邪明舉錯
本根樹立謹心術節目設張行法度子曾精讀萬卷書
子又遠遊萬里路諸生北面孰不服窮理盡性擺傳註
天民先覺敢自許作成後進定無數
學詩吟十首(併序)
小子何莫學夫詩伯魚承過庭之問退而學詩
三百五篇之詩也詩亡然後春秋作詩有美有
刺導人爲善而遏其惡詩不復作孔聖懼焉故
寓褒貶於春秋以爲賢君良臣之勸而破亂臣
賊子之膽後世之詩自楚騷起漢晉唐宋至于
今日得洙泗之遺意否乎雖然天理人心一也
回近詩十首名曰學詩吟所見並具詩中或者
亦粗得前輩心傳之一二大德九年乙巳七月
初八日方回自序
我陟匡廬山想像淵明廬我遊永嘉郡康樂兹佩魚學
詩六十載鑚仰二老且白首恐無成嗟哉腹空虚邇來
擺百務糲飯幾無蔬朝吟極摹倣夜詠加勤渠不必一
字工意味但舒徐比陶似不足方謝尚有餘舉世無人
識歸歟吾歸歟
三百篇既絶孔聖作春秋榮辱繫褒貶與詩美刺侔楚
騷降一等尚可風雅儔漢盛出蘇李魏興起曹劉歷覧
逮六朝仰止兹爲優獨一陶元亮龍鳳翔九州韓柳繼
李杜黃陳紹蘇歐江湖近一種禽蟲鳴啁啾
我讀淵明詩不忍復去手休官四十一不肯戀五斗二
十三霜秋籬下作重九朝亦一杯酒暮亦一杯酒南北
幾䵷紫能爾一醉否義熙所以立寄奴幸而偶牧野誅
獨夫夷齊尚弗取竊評首陽山乃後有五柳
我愛真西山讀書有甲記首論天命性豈可不論氣(程張)
(二說宋始有之)我愛魏鶴山周易輯集義濂洛十七家一貫六
十四有寂即有感槁死笑釋氏無氣欲爲人瓦礫棄骸
胔復見天地心有處起生意王弼獨云無此語决非是
楊氏昔爲我老子實似之墨氏昔兼愛釋迦亦如之孟子
闢楊墨有功此一時似仁與似義暗傳匪明垂梵語東
漢譯玄門西晉師迄爲萬世害三教乃並馳獨一韓文
公張我正正旗濓洛有諸老此盛彼遂衰
離騷謂絶響此道傳人心外物有鼎革能言無古今曹
劉與陶謝五柳擅正音李杜與韓柳一字直萬金歐蘇
與黃陳孰淺而孰深尤蕭楊陸范乾淳鶴在隂二澗可
繼之章泉亦駸駸柰何近百載種火灰中深(南渡後詩人尤延之)
(蕭千岩楊誠齋陸放翁范石湖其最也韓南澗澗泉父子可繼之嘉定以來止有一趙章泉耳回所見如此葉)
(水心奬提永嘉四靈而天下江湖詩客學許渾姚合僅能爲五七言律而詩格卑矣種火灰中深回不敢謂世)
(無人如灰中種火窮而在下不見知於當世耳種上聲種火俗語也)
宋詩孰第一吾賞梅聖俞綽有盛唐風晩唐其劣諸牛
尾狸無敵馬蹄鱉與俱龍溪奏思陵此産臣鄉閭宣城
二十詠歙浦俗亦如春洲生荻芽寄興河豚魚真言寫
實事組刻全屏除黃陳吟格高此事分兩途
我寓侍郎橋夜枕聞五德四更即不眠東望逆曙色南
睨三茅閣千燈破暗黑百八仙林鐘鼉龍吼其北繄此
倚闌人四海誰我識未能朱晦翁鄉邦續道脉猶當陸
放翁桐江刻詩集
承天寺一碑宜州萬里走後山與簡齋各年四十九李
杜俱有厄郊島終不偶今人好作詩曾不鍳兹否我如
陸務觀平生詩萬首明年當八十不可日無酒四男異
甑釡二女欠箕箒曉問床頭甕僅有酒一斗
吾性能忍窮所以不仕宦兩紀加一載考槃歌在澗當
車穩杖屨當肉飽藜莧雖然鮮歡娛終不墮憂患憶昔
四十九奏書似臺諫請劒斬佞臣此賊罪惡貫倏忽三
十秋往事如夢幻不死踰八旬幾度見賓鴈
再送王聖俞戴溪
宇宙喜一統於今三十年江南諸將相北上揚其鞭書
生亦覓官褁糧趍幽燕青原有王老歷世羲獻賢自浙
而江淮北理彭城船不上郭隗臺不飲盧溝泉問之果
何往往陟泰山巔觀古封禪碑討究秦漢鐫森森楷木
林上香先聖前滕州孟子廟鄒縣有墓田我亦嘗過之
如親聞七篇羡君今勇往插翅如登僊嗚呼古先哲何
以百世傳我等生後世倏忽銷如烟嗟嗟此何故男子
若婦然少游勝伏波此論何其偏七戰殁牖下畢萬自
有天誓死或不死求全終罕全吾聞溪中禽有曰信天
緣魚過得飽食終不流饑涎
獨立
午窗睡起懶衣裳獨立樓頭數過航苔蘚瓦連蒼暈古
梧桐簷覆綠隂凉北來話舊玉堂雨(汪漢卿翰林修撰六月三日至杭此)
(用孫内翰那更廉事纖雨謾道玉爲堂)西望懷人白筆霜(謂東溪王御史節直卿五月十七日)
(自杭還建康)自覺多思尚多事不如樽酒見羲皇
思家五首
憶昔年垂五十時紫陽山下結茅茨(予癸酉年四十七宇文信仲使君知)
(吾州買宋尚書故宅基見贈築室)閒花野竹三間屋(野草字不如野竹好然礙屋韻三間)
(屋太少千間厦又太多詩之難如此)皓月清風萬首詩得罪權臣常自笑
(賈似道四令言路抨之)逃名市隱復奚疑壽登釣渭真慙愧不學
空令有四兒
湖海今非昔妙齡未容許汜識陳登歸心七里灘頭棹
客思三茅閣上燈雪裏梅香尋酒媪雨前茶好待詩僧
近来衰老嗟何似怕啖杭州六月冰
世道駸駸似可咍多年吾已似銜枚品題巳定門人叛(籍湜之佛)
(周穜叛坡主安石)議論方公敵國來(朱文公陸子静)瓦礫敢侔珠玉價茅
茨誰辦棟梁材淵明歸去廬山下未少黃花酒一杯
弱冠吟詩六十年自然熟處有肥僊(誠齋晚愛肥仙詩自然何曾巧飾事)
(雕鐫回詩初學張文潛晚參黃陳)坡翁追和陶元亮谷老深慙白樂天
苦李道傍人不採蟠桃海上事空傳平心定氣求中道
佳句無窮在眼前
黃山三十六峰豪南照城樓百里高五嶺舊坑金作硯
(婺源五嶺中一谷產硯刷絲第一角浪羅紋次之舊坑崩閉郡守謝暨嘗開鑿不竟)雙橋新釀玉
為醪(紫陽山西南山許宣平之故居下曰雙橋酒素佳宣平負薪朝出賣沽酒日西歸此酒)浙鄉巨
艦供魚鮝淮郡駢肩致蟹螯(霜後)牛尾狸兼馬蹄鱉消
得坡僊賦老饕(梅聖俞集宣城二十詠沙地馬蹄鱉雪天牛尾狸歙亦然汪龍溪内翰彦章奏)
(答思陵問鄉味引此聯良是鮝古未有漢吳王所嗜漢時吳都會稽東漢始分浙西爲吳郡)
詩思十首
年甫弱冠而學吟詩新春將八十矣凡用六十
年之工夫僅至此地俗人不識晩進不知自紀
厥事凡十
大雅嗟麟筆離騷嘆鳳絃猗那誰與敵羌蹇尚堪傳步
仰曹劉獨名歆李杜專無時吾不夢㩦酒訪斜川
老子持公論評詩衆勿驚更無雙子美止有一淵明響
接東坡和肩隨太白名吾嘗圖畫像釋菜四先生
萬古陶兼杜誰堪配饗之赦還儋耳海謫死瘴城宜無
已玉堂凍去非榕嶺馳更添韓與柳欲築八賢祠
滿眼詩無數斯須忽失之精深元要熟玄妙不因思默
契如神助冥搜有鬼知平生天相我得句匪人爲
素甚鄙南嶽幸嘗忝雪牎格高爲第一意到自無雙倏
忽千軍陣雍容九鼎扛僧敲作手勢吾可賈長江
楊劉崑體變誰實擅元功萬古推梅老三辰仰醉翁穆
脩先漢筆魏野盛唐風今日何人悟江湖慟阮窮
俗子欺詩客詩成未易工虚聲難忝竊生理早窮空謠
諑無庸聽諄譫爾未通阮公青白眼畱取送飛鴻
忝竊嚴陵郡依稀陸放翁作詩踰萬首浪仕只千窮醉
卧三更後閒吟兩紀中時時落幽夢漁笛鑑湖東
苕溪漁隱老家在績溪東苦學多前輩評詩出此翁生
年同孔氏傳道仰文公爛却沙頭月誰參到此中
(殿院胡公伸績溪人忤秦檜死静江獄胡仔其子也叢話善評詩寓霅上缺)
(爛却沙頭月一船朱文公詩妙文公生年同孔子庚戌亦年七十三此謂吾州前輩詩人今學者未參到此地)
(也)
蛇起新州荻温玄業不成已無司馬氏猶有石頭城北
伐中原捷南歸大物更菊花籬下酒萬古一淵明
題十六羅漢畫像
一釋迦佛起天竺羅漢五百又十六中華止繪十六僧
貫休十八老筆續千無萬無無更無芥子須彌一掃俱
阿字義門緫深入畫圖豈止伐顓臾咄伏虎降龍兩尊
者此卷寫一犬如獅一仙鶴精妙絲毫無苟且筆墨游
戲真古今劫火燃捲起短軸且飲酒西窗萬里開青天
題寒山拾得畫像
予讀寒山拾得詩集第一首城中嬌小女雜佩
何珊珊鸚鵡籠中飬琵琶月下彈長歌三日響
短舞萬人看未必常如此芙蓉不耐寒此詩朱
文公尤喜之今見二畫像而爲賦詩曰
我讀寒山拾得詩唐初武德貞觀時此必前朝老進士
開皇大業不仕隋長歌短舞芙蓉句開元元和尚無之
一箒天台國清寺掃滅人世貪嗔癡文殊師利復現世
僧俗未妨疑傳疑或題松下讀黃老臆辨二叟果爲誰
諺云橘皮錯認皮九方臯馬遺黃驪嗚呼甚矣吾衰矣
郁郁都都焉雄雌
武寧茶提舉相臺鄭君思恭之萱堂太夫人馮氏
大德乙巳年八十六紫陽山方回萬里年七十九
賦長句
孝子不願爲高官履危未必親心安孝子不願食厚禄
移此禄爲親之福親家堂上太夫人九九之筭饒五春
令郎江西三十載董提茗事職不改他人公台天上飛
我不衮衣但萊衣誰其總戎動百萬我寧不作麒麟楦
夫人愈老愈優游髮白返黑此之由夫人内丹保堅固
齒落更生此之故君不見莊椿一歲秋八千彭祖十分
之一焉夫人壽骨比彭祖尚餘七百一十有四年
題米元暉寒林
善書善畫古來希前輩風流日漸微開卷令人憶羲獻
米元章更米元暉
九日
樓前樓後獨徘徊便當登高百尺臺海内共知吾輩老
江南未見菊花開細思去歲人誰健遥想中原鴈已來
我似少陵亦賖酒不妨剩舉兩三杯
次韻前住中竺希鑑上人五言
中興今佛法百倍勝儒紳達磨重初祖觀音再化身此
心元是道何物不爲塵轂觫齊王眼焉知一角麟
送岳德裕如大都
岳忠武王炎興中才跨光世俊世忠人見百戰百勝功
孰知洙泗儲心胷姦檜忮忍摧英雄秦賊之臭傳無窮
忠武馨香迥不同鬼神呵護垂箕弓子子孫孫有祖風
允文允武足臨容敦以閱樂詩書崇維德裕甫明且聦
昭文大學其宗公招之使來有秋鴻賢父賢兄笑顔紅
酌酒贐别浮金鍾有馬有車舟有篷脯腊湩酪羊豕熊
藕蓮䔧棗蘋蕰葑罍之爼之籩豆豐文賓詩客罔不從
軷祀而行氣如虹浙之西而淮之東中原廣大堯民雍
鄒魯齊趙森儒宫默會寸心豁雙瞳盧溝之水何溶溶
五門佳氣瞻欝䓤殿上日月朝衮龍馬億萬萬休戰攻
獵圍發蹤無豜豵海東青上天無穹天鵝腦碎飄虛空
書生匪我求童蒙橋門冠帶新辟廱六藝一經或一通
加之官爵與磨礱千里虎符百里銅君遨王京登丹楓
即霑一命壽乃翁歸歟不見橘霜濃近在新年桃李穠
鶯鶯燕燕飛蝶蜂滿斟環坐繡芙蓉春滿一家和氣融
我有一言如藥石後生仕宦非所急明時用人略梯級
况乃要路薦引密集賢翰林真可得我身自有本來物
官小官高何損益君家萬卷刻書籍此事乃一大功德
陶鑄青衿千百億歸而求之不鑿壁一燈可費十年力
然後自觀語與默一默浩養百蟲蟄一語九霄轟霹靂
寄題暢上人文溪别業詩(并序)
四明郡之北四十里有溪曰文溪禪僧暢上人
因以自號有别業花木泉石之勝大德四年庚
子今信州路儒學教授戴帥初爲記又五年乙
巳歙人通議大夫前建德路總管兼府尹方回
寄題長句
愛僧予尤愛詩僧千偈萬頌傳五燈寒山拾得兩奇絶
妙壓神秀盧慧能四明北郭四十里文溪之名四海稱
文溪上人貌古怪吟壇突兀高千層我雖未到燕坐處
想見蘚薜樅行藤上之所陟聳樓閣星辰日月危欄凭
下之所種足鋤耒芋菔黍梁滿甑烝有時挑包大都會
省臺貴顯皆其朋紫陽山叟年八十吟號夜蛬書秋蠅
厥今流俗所不齒獨肯惠顧談上乘門前車馬熱如火
兀坐相對森寒冰氣臭脗合風味似萬里可並横坐肱
文溪文溪有别業松隂百穀禾千塍何當插翅渡潮海
月門吾敲堂吾陞春華櫻李杏桃藥夏菓榛椇蓮藕菱
西風九日東籬菊十月早梅霜霰凝短才題詠匪騷雅
有愧蹇羌慚觀興公詩自是第一等紙上龍變青雲蒸
文溪有集定脱槀庶越韓門島可澄老夫所作豈敢並
鵰鶚風前跧凍鷹誰歟作記已六載敢不服膺今戴憑
題葉蘭坡居士蘭
楚詞之蘭惟湘中有之今之零陵香是也故韻
書春曰蘭秋曰蕙山谷之所謂蘭一榦一花蕙
一榦數花同開於春非也然今人從之久矣蘭
坡葉居士善寫蘭間以竹石殊古雅脱灑平陽
吳州判宗松巖以一紙見示爲賦之
一花一榦秀春風此論黃家太史公若問靈均舊紉佩
零陵香出古湘中
題畫龍首
掛龍西作但見尾舜服龍章臨斧依昌黎石鼎囷蠢吟
此詩真可泣神鬼得非永嘉陳畫龍此紙錢塘葉蘭翁
走筆送僧宣無言歸泉南
杭泉三千二百里一瓶一鉢走桑梓此僧胷中有詩腸
一口吸盡四海水自從北海至南海搜詩直至珊瑚底
歸哉非爲戀鄉味橄㰖檳榔紅荔子隻身家世無眷屬
亦不尋訪囝郎罷(音被四止)一欲追還李太白二欲中興杜
子美三欲扶起黃魯直四欲再作陳無巳若島若可若
貫休直下視之眇糠粃名僧詩話六十卷我葺偈頌如
野史西天七祖南六祖略如志傳與表紀尋復悔之泯
其藁間存一二笑狂斐幼讀紫陽先生書豈可捨之從
釋氏爛却沙頭月一船不妨文公漫隨喜可與言詩宜
與言不可與言姑止止
寄題松江下砂唐氏竹友
趙子昂書今第一竹友二字大踰尺結交此君者爲誰
松江其家吾未識想見髣髴如渭川千畝比封環乃宅
根竹可曾掘作鞭笋出不忍煮爲食青琅玕棲紫鳳凰
可待九成擊䕫石老夫客居杭州城一葦可航不三日
不問主人即直造誰知亦復有此癖夢到霜松雪梅邊
龜殼踞兮蛤蜊食取此三友并友之月明半夜吹長笛
題羅觀光藏陳所翁墨竹(容善畫龍三山人)
陳其姓名曰容稱所翁善畫龍葛嶺翹材酒杯客不分
虎不憑熊晚節寫此籜龍兒真是老筆善藏鋒我嘗遥望
識其貌古面無髯雙鬢蓬畫龍撇竹匪二技造化雖異
機軸同竹即是龍龍即竹鬼施神設非人工龍耶竹耶
勿惱我拓樓長嘯萬里天宇空
題羅觀光所藏李仲賓墨竹
以筆寫竹如寫字何獨鍾王擅能事同是蒙恬一管筆
老手變化自然異胷中渭川有千畝咄嗟辦此籜龍易
竹葉竹枝竹本根方寸中藏竹天地幼年癖好此亦頗
萬卷書右竹圖左妄希眉山蘇謫仙擬學湖州文與可
眉山一枝或兩枝湖州千朵復萬朵李侯有之以似之
䄂手獨觀誰識我
追和東坡先生親筆陳季常見過三首
坡僊果何辜黃州七年客價高日月低名大天地窄嗟
彼舒亶輩豈不辨菽麥阿黨更妬忌一視皂與白
前後赤壁賦悲歌慘江風江山元不改在公神遊中三
經及字說胎禍垂無窮想如季常輩對寤三嘆同
我嘗過黃州故國聳喬木半山歌元豐此老蝸角縮及
至紹聖初嶺海謫坡谷人生歸去來破鐺煮黃獨
題文文山天祥遺墨
年踰弱冠唱楓宸海内文章第一人孰謂國家無厄運
從來天地有忠臣此聲不朽垂千古今歲猶存僅七旬
二十五年九原底剛風夜夜薄星辰
寄題沈可久雪村
吾聞昔人善賦梅嘗是夢中見春來前村深雪天未曉
焉知昨夜一枝開江村一雪復一雪三白豐年與玉屑
多事詩人要閒管想像高唐寫奇絶真曾質明杖屨無
前隨牧童後樵夫暗香何處費摸索寒生吟癖浩然驢
平生我有脊梁鐵明年八十凍不折卿用卿法自雪村
橫斜獨翫書忩月
題楊叔雅水墨百花圖
梅梢前後兩枝春百世中間各寫真忽見花王大如斗
始知天地有君臣
題坡僊求心齋三字
千聖相傳止一機常惺惺法免危微但於方寸求吾事
莫問坡書是與非
次韻芝田上人子虚二首
年長山僧五十秋每㩦詩卷過吾樓老衰英妙心相似
靈隱亭前水不流
爲問葛藤禪律論口箝舌結更無言何如了辦眼前事
且說詩家不二門
劉子華儒吏
三十年前東南惟省吏出官爲正倅密吏出官
爲總戎部吏出官爲簿尉儒亦鮮矣監司州縣
吏皆不儒罰亦少苛今日吏始有儒爲之階是
而坐廟堂者多矣劉子華儒吏也幻住上人以
下爲說未有詩紫陽山虚叟方回賦之
短檠徹曉一燈寒揶腹中藏萬卷寬了事足爲良吏易
讀書真作大儒難隱身鴈鶩雖常調致位貂蟬可顯官
褒鄂功臣不須此長槍挽出進賢冠
寄題婺源戴氏蒼山歌(應虎文涪翁記)
大蒼山小蒼山有若醉翁亭外滁山環萬梅萬竹萬松
栢萬巖萬壑超人寰河洛以來萬萬卷上至姚姒下孔
顔蠅頭細字藏數世晁張韓柳筆追還三道八韻果何
用時文之學久已刪星源幸有此一老妙齡早悟向上
關明年古希滿七十不知京洛有塵闤花間自與鶯蝶
賞菓熟朝共猿猱攀文人才士過從每樽酒樵夫牧子亦許
荆同班海内一統三十載書文車軌過荆蠻捐軒棄冕考槃磵
清朝乃容此士閒神僊窟宅何可到蓬萊弱水隔險艱
安得插翅一飛往穿深憩密弄潺湲王摩詰心似可擬
陶淵明逕焉能扳既而思之各有分命所當得天不慳
大蒼山小蒼山此非百頃之家不能辦遊人未易窺豹
斑題詩寄往聊想像我有把茅獨蝸跧
題王義之雲隱
心天界限絶塵氛㕓市雖喧耳不聞大隱從來非小隱
可須深入萬重雲
送吕主簿還任永豐
歲在庚申回自鄂漢下金陵依陸公太初曉
山因識南康吕公今主信之永豐簿胥會
于杭見贈古體詩二十二韻回亦爲二十
二韻餞公還任老嬾不能次韻斯之爲
媿
吾友陸太初擢第歲丙辰同舟下歙灘羣英對楓宸於
時程訥相中書秉洪鈞拔我魏静翁丞郎厠朝紳明年
去其位出使洞庭濱回也實同行兩見桃源春巳未入
江險鄂城飛戰塵近歲亡國相再造誇庚申金陵畱舉
子始獲識偉人公年二十三太初之館賓回年三十四
太初之鄉鄰四十六載别世事難具陳後歲公七袠明
年我八旬雪髯對舉酒談詩如有神健筆涸湖海便腹
羅星辰匪玉亦匪珠自有席上珍近世澆薄俗百僞無
一真二老舉措間復還天地淳醉鄉闢坦途永無荆與
榛傍觀果孰識無懷葛天民一邑主簿領内省忘屈伸
歸隱匡廬峯寄鴈或可頻
以讀書破萬卷下筆如有神爲韻賦十詩送趙然
然如大都
博學果何謂書不可不讀子思繼以審子夏繼以篤是
皆返諸心夫豈泥簡牘試一凭危樓萬里送鴻鵠
羲皇卦未畫世間有何書今人所校者惟亥豕魯魚曷
不洗肺腸求諸天地初此理儻有得萬卷皆空虚
所謂先天易諸人識不破獨一觀物翁入手不放過太
極是生兩然後品物播參以邵子言佛老義自墮
誤訓若稽古字至於三萬一言思無邪可以了羣怨世
人爾所有夜光珠逕寸吾儕道固窮君子兼山艮
揚雄論立師始於書一卷曾子貫忠恕本無書可傳趙
子足著述古今妙貫穿攷諸領䄂間深衣有表㯢
朱先之桑梓如我二人者趙子於吟詩一字不妄下虚
叟明八十硉矹老病馬年齡巳衰頽文字亦苟且
妙年嘗自負韓子補天筆年及渭濱人今也老無力送
君如燕都誰門可長揖蘇舉黃自代靖翁獨我識
言詩卜子夏作賦馬相如三十六字母文公之四書知
君便便中自有一石渠以貌失子羽諸公其慎諸
魯語第一篇子曰即次有有子與曾子專美孔聖後乃
知古學者尊師復重友君之師友何殆不止韓柳
後生信可畏君年未四旬我老長空倍閒將三十春學
行各有見出處何必均寧將詩泣鬼肯與錢稱神
至節前二日
梅花買到滿樓香但笑吾家節是常雨凍不應無雪凍
(未雪)肩瘡更復有頭瘡(近患月許)桃符爆竹年將近繡線書帷
日漸長三歲嶺南江左路豈知八十客錢塘
至節後一日十月二十九日
倚欄閒翫老梧桐萬變真如一夢中竹葉滿斟今古了
楊枝早放是非空幼孤嶺海三千里衰病江湖八十翁
舊雨來人竟安在邇來朋友馬牛風
至節前一日六首
少陵早是滄浪客馬援真成矍鑠翁四十五年忝科第
一生心與布衣同
征羌漢將趙充國賜履齊侯周太公虚叟紀年亦云爾
五湖四海一詩窮
燈前一影客中身雞未鳴時起已頻每日盆梅千百檐
倚樓閒作看花人
蓴羹鱸鱠鑑湖風想像依稀老放翁惜爲平原多一出
詩名元已擅無窮
客子光隂詩卷裏杏花消息雨聲中我謂簡齋此奇句
元來出自后山翁(老形已具臂膝痛春事無多櫻笋來后山詩也簡齋詩夲諸此然亦出於少陵翁也)
心情詩卷無佳句時節梅花有好枝較似后山更
平澹一生愛誦石湖詩
贈魯至道
種薰不生蕕種蕕不生薰人力異培植草木各有根或
不然此說宜以變化論蛟魚無頭角作龍行雨雲麴糵
釀成酒醒者皆醺醺不見昔諸子摳衣孔聖門仲由氣
暴虎不使行三軍欲俾賜也訥故曰天何言不見孺悲
子取瑟使之聞色黃而在裳深取六五坤志學及從心
非變尚何云南山隱霧豹養其所變文明明德新民此
書洙泗孫所謂新者何捨舊新是勤服可古衣冠耕須
故田園世惟有舊染不可畱一痕變人先變巳毋我求
道原下愚彼不移烏喙無蘭蓀昏昏與曉曉火蟄仍復
蟠人生悟此理寸丹還一元
寄題汪稱隱海陽船亭
望之有若船其實止一亭世情作風濤平地有滄溟中
裁宫室製外肖舳艫形片帆可萬里眇視蛟龍腥吾友
汪定翁積世家海寧海寧亦海陽難攷山海經季子棟
此宇世皆稱寧馨乘桴否運革作楫良辰丁漳饒兩分
教奕葉家氊青記者弘齋老文辭搖斗星不慕蓬萊島
不求楚江萍野水無人渡何時一揚舲
武林感舊又二首
錢塘多少少年人孰識迴頭迹巳陳綠草地元無綠草
紅塵天更不紅塵三茅觀頂燈猶在六部橋南塔頓新
試問衆生詩得意袈裟底下自由身
吳儂青盖巳云何郎罷猶能欸乃歌湖上船稀西子老
城中馬響北人多珍烹冨戶金千埒負販貧民雨一蓑
倏忽虚盈三十載世間春夏幾南柯
桐江續集卷二十八
