桐江續集卷十七元方回撰
馬軍自杭至雨少止(三月十五日)
春盡雨還雨山寒雲更雲晝常無日色夜不見星文蜂
起此狂賊馬来皆勁軍尅期可平盡玉石恐難分
予嘗治郡屢平賊嘆今所見不然
昔在專城日吾嘗破賊時土豪勤問探民戸感恩私公
論必旁采下情須盡知騎軍遠迎擊孰識一先碁(賊巢穴深)
(湏合軍力一舉必取乍進忽退徒掠平人則賊得志矣賊乏食必出巢四劫須土人謹探而先報我出馬軍迎)
(擊之遠郊不使近吾城必捷步兵難用惟馬軍可以少勝衆一二箭可走萬衆也)
十九日斬賊十二人始明正典刑
兵興欲兩旬三載氣初伸汝既甘從賊官非樂殺人早
知膏白刃何忍效黃巾拙速無奇策登城悉市民
早大霧午大風寇銷兵解之象
驟合公超霧俄飛禦寇風大聲千里動陰翳一時空遠
睇烽樓外愁吟戰鼓中所思何日見還得一樽同
二十一甲子晴
昨日大風聲今朝甲子晴整襟衣䪺爽開匣鏡偏明早
就鯨鯢築終全燕雀成清和舊時節新麵入山城
二十三日天氣絶佳西軍還二十四日東如績溪
獨坐綠陰下追思秋日春眠蠶方放大早麥欲嘗新豈
意賊生賊忍聞人食人何時兵遂解縱遣上城民
四月初二日出兵恰滿一月百姓未得下城
久謂兵當解何知戰未休屬方甜笋蕨遽已艷葵榴(是日)
(始見葵花紅榴尤早)骨痛金瘡作心煩火色浮滿城俱閉戸不但
一人愁(予嘗於真州泛江大風跳船為桅竿之鐵鍵傷腰骨將風雨則破而痛又嘗他有所傷天陰則)
(骨痛)
四月初四日聞績溪凡十五都賊焚欲盡傍出焚
歙縣之南鄉遂焚至昌化
昔日初聞寇諸人早出師焚燒寧太廣收勦已無遺斧
鉞何曾鈍雷霆豈肯遲遷延非决策那得更狐疑
四月初九日清和絶佳聞賊焚歙南路蔓延五十
餘里
小園無客至獨坐一繩床霽日千林淨薰風四月凉禽
魚完孕育草木競芬香姓命人難得何為有戰場
四月初十日得蜂蠆繭絲之句
深言懼忤時聊復一評之靡暇防蜂蠆惟工竭繭絲因
循終不恤平定豈無期麥赭秧田廢人家半忍飢
聞移東兵勦南賊
破賊須先易行軍要出奇霆轟當不測烏合本無知夏
稅催科日秧田插蒔時掃除如少緩兩不便公私
客謂榴花早而多竹笋少歲旱(乃返大潦)
客憂今歲旱事已見幾微早早榴花密遲遲竹笋稀即
今防黠賊已若墮重圍更使逢荒歉嗚呼萬事非(草賊作耗)
(四十餘日東北西南四面起斷金陵錢塘路略計五大縣被焚太平宣徽三郡城守如被圍然也)
四月二十日客言兵所不至麥有黑蟲食之
望望遥峯外行行茂樹中愁添詩鬢白旱覺戰塵紅已
嘆桑無繭何期麥有蟲南薰元不改千古舜絃風
觀蟻遷知雨
行行密密復疎疎銜子沿階粟粒如幾夜夏寒疑未雨
槐安國有五行書
四月二十六日雨後添嚴軍南擊賊寨
端許憂差減寧容病寖侵添兵薅草寇垂早降梅霖寨
破山無險田高水亦深著書垂不朽或可遂初心
四月二十七日梅雨甚驟
黃梅三日雨漏屋使人愁無飯不遑恤有書猶欲修綿
延蜂蠆賊震動犬牙州(寇在太平宣徽三州境而杭嚴池饒之接境皆警)兵甲
從今洗民窮尚可憂(是日祁門水沒縣休寧江潭等處漂溺二三千人)
四月二十九日早起行園
白髮蕭蕭一秃翁披襟扶杖早凉中偶因不飲全無寐
自笑能詩例得窮梅雨園林江橘綠竹風庭院海榴紅
若非守禦孤城閉誰有幽居似此公(白髮蕭蕭言老一秃翁言無版位江)
(橘綠海榴紅一作吴橘綠蜀榴紅)
五月初二日聞祁門縣四月二十七日大水沒鼓
樓蛟龍鬭爭溺死者多休寧縣江潭等處亦多漂
溺
今歲知何處天刑亦慘哉潢池猶未靜洚水復為災民
叛非無說官貪有自來祁門鄭龍鬭此禍又誰胎
五月初三日雨寒痰嗽
門外葵花一丈高詎期端午更綿袍佩符豈有玉剛卯
挑藥久無金錯刀人老形骸宜瘦劣時危心肺倍焦勞
柴門晝掩身多病聽雨寒窗首屢搔
五月十一日生朝三首
濁醪兒輩尚能謀且勿驚憂且勿愁不肯前朝峩豸角
(乙亥年除監察御史右司牒皆不就)可於當世較蠅頭永無紫綬金章夢
甘與青鞋布襪休旦夕賊平歲中熟茅柴杯外更何求
本非高蹈掛朝冠自是危途舉足難世上十年人不識
山中五月夜猶寒感風垂死骨骸痛止酒近旬杯杓乾
牽率親朋致嘉惠時危敢作等閒看
強展愁眉進一杯年年紅熟見楊梅至親阻寇全無信
時貴嫌貧近不來京兆舊遊張敞馬督亢遥望劇辛臺
華榮寂寞手翻覆好在徉狂老萬回(予歸自廣南竹坡先生字以萬里名)
(則先君所命也故或以萬回戲之)
五月二十一夜雨未止六晝夜水漲寇阻無人入
城
晝夜雨滂沱平疇變海河地如随水去天豈厭人多討
叛猶輸粟攻堅未掩戈積陰凝殺氣玄造意如何
五月二十三日甲子交六月節稍晴三四五復大
雨賊寨未下
每日看天色今年厭雨聲重新六甲換喜得一朝晴疲
卒淹窮谷饑民守壞城竹深荷淨處猶憶舊承平
初二日許公度使君来自西坑賊寨見訪
曰予視賊壘雨且二十日山行屢顛仆泥行馬沒膝火
攻未可施諸軍睨空碧小醜膽氣麄亦有砲與石持榜
以招之貸命續粮食彼謂一下山求活豈可得使君廉
且慈眉攅咽為塞未必皆兇徒脅從十有七暴露數月
矣武將正憤悒合圍焉肯退但欲事鏖擊天意不肯晴
詎不念冤抑渠魁謀遁逃所幸已就執焉得遂兩解曲
赦與抆拭
六月初七日雨始止初八日始晴
昨夕星初見兹晨霧亦披徯聞平賊報先賦喜晴詩(缺二)
(字)猶如舊新蟬未覺遲皇天已悔禍小醜復奚為
六月十七日十八日大雨聞賊欲降
誰遣青天變漏天人閒無復有平田女媧鍊石端何物
子産禜龍未必然死徙銜冤終不雪生存忍餓更堪憐
腐儒自笑窮今極旬月曾無一醉眠
六月二十二日守陴百姓始下城
本不食官粟亦令登敵樓鳴桴木杪急傳箭夜深愁暗
躡蛇纏膝塵搔虱滿頭傳聞賊寨破今日得歸休
六月二十三日立秋喜聞賊平鎮將凱回歸府官
俱還
亂起杏花落賊平梧葉飛頓忘三伏暑竟解萬山圍大
將傷流矢諸軍曳血衣先登不如此焉得凱歌歸
寄題婺源程氏得寓亭(羲叟年六十九子龍乙丑榜)
今醉翁遨古醉鄉斯亭有路到羲皇九流人品杯中物
萬卷家書膝上郎山意相迎隨步好花陰獨立滿身香
臨風詩思誰能畫想見津津喜色黃
送歙尉牛寶臣(璧)
身騎瘦馬着練衣能儉誰云俸入微延禮老儒令子拜
束鈐蠻卒到村稀向来髯漆今成雪此去袍青合換緋
爲報鄉鄰索南物錦囊惟有好詩歸
孚舟亭獨坐
犖确蒔秈米淺清釣鯈魚兹事不在多克儉即有餘俛
仰六十載山城八遷居(予前庚寅四歲歸鄉祖居大街一先叔父上北市居二先人上)
(北市居三紫陽門外居四東門外居五山脚下居六忠節營前居七最後買宋尚書家空地造居八)憶昔
罷閫幕始有此屋廬鞠躬畚瓦礫流汗薅茅苴前後列
花菓左右環圖書誰令厠朝士又駕太守車大兵革宇
宙乘時沸猱狙斸掘壞畦逕抉偷夷庭除厨荒敗炊爨
室空移貯儲歸來問鄰舊死徙徒欷歔募工淘穢井課
僕通汚渠旋理短檠燈復荷長柄鋤倏忽九寒暑出入
無驢輿忍貧不肯仕人謂回也愚今歲事大謬羣賊屠
郊墟古樹伐作薪野茹挑爲蔬淡食已數月窮乃至此
歟筋力既衰劣鬢毛苦凋疎以今較疇昔百事皆弗如
弗如又何嗟不繫天命且柴荆永日閉池亭秋霽初朝
看白雲起暮對丹霞舒獨坐心自賞是身如空虚
送郭伯川
皓首厖眉話昔遊隙陰俛仰歎如流萬山中遇驅駰轡
十載前同上鶴樓洚水餘氓猶粥飯潢池小醜更戈矛
紛紛貪吏甚狼虎盍與驅除絶後憂
初凉
餘民脫死初平寇歉歲逢秋亦喜凉止水池邊臨樹影
逆風林下遡花香尚欣鄰壁肯賒酒不管空庖無宿糧
已往可驚來未測延緣聊得撫流光
懷慙
逃生何處可茅庵城市山林總不堪人莫我知姑用六
今非昔比更緘三擘麟行酒海深淺繫鴈傳書天北南
數月兒曹盡饑瘦無能衰叟但懷慙
望南山别峰見樹閒煙出知有隠者
南山有别峰石樹相因依兹晨偶流目遥見青煙微未
知此林下誰家掩荆扉我亦欲一往結茅紉槲衣秋飯
所種粟春羹自生薇今年四閱月孤城閉賊圍當其薪
粲絶無翅何由飛客謂郊關外似覺事轉非歲儉剽奪
急村荒遊徼稀豺狼方磨牙擇人以自肥市隠世態惡
巖棲心事違四海豈不廣惆悵將焉歸
去萍草
童子攜竹器摝去池中萍見魚故已佳水底林巒青復
呼荷鋤者薙草汛我庭蛇蚓無留藏行徑免露零剗穢
致潔淨撥翳生皛熒朗月明其摶古鏡還精靈語寂理
已會慮澹神自冥白髮一老翁兀然坐孤亭
送黟縣學官江(浩)歸上饒石湖精舍
小桃源住飯不足夜鶴傳聲趣駕還細嚼紫陽山色飽
饞涎猶睨應天山
有感三首
倉皇得郡免朝辭十六年間老轉癡一角未堪峩獬豸
二螯敢笑食蟛蜞刊摩于寶搜神記嘯詠陶潛責子詩
格是世人無識者可能更索樹神知
十年歸把釣魚竿萬變惟憑冷眼看白髮相尋點鬼簿
紫金焉得返魂丹漸驚老舊遺民盡欲問承平往事難
秋日未湏畏殘暑浙江潮退即天寒(聞故舊多死者)
今沿古泝醉眉攅堪轉輿旋老眼寒晝靜倚楹常獨立
夜深撫几忽長嘆關張運去金刀絶王謝聲沉玉樹殘
欲淬筆鋒刳鬼膽生冤死恨海漫漫
聞汪翔甫八月十日卒去曹元會五月三日之報
僅三月餘兩翁皆年八十四
甫作詩為兩翁夀豈虞相繼駭予聞八旬已過太公望
一旦俱為冥漠君場屋少時嘗張王兵戈晚歲忽紛紜
全天所賦無遺憾端復真修地下文
悲歌五首
三十年前樂事饒閒身無事暑初銷攜琴嶽寺延秋月
吹笛江樓過夜潮自倚豪狂詩句疾豈虞離亂鬢毛凋
故人死盡身猶在交道生涯兩寂寥
更問公裳與幞頭披襟散髮十年秋郭郎鮑老元相(缺)
張丈殷兄且自由善樂神仙惟有醉筭知天地本無愁
奈何尚欲誅姦鬼亹亹寒窗筆不休
獨立蕭蕭落葉風閒居已忍十年窮幸猶張籍不終瞎
未必杜微真是聾瑣事可容知較盡塵編敢謂讀皆通
骨骸欲朽心神在未害藏山待至公
憂驚喜愕夢紛紛了了誰能白黑分晝夜星辰常轉換
春秋草木互芳芬姬昌秦政今誰諱吕洞鍾權近不聞
氣盡勢窮終變滅世間萬事總浮雲
窮兇極詐肆淫貪賓主湖山晝夜酣世事可欺沙武口
天誅難免木綿庵貲財已籍宫宜赭腰領猶全首欠函
地下麗華應有語不因玉樹失江南
贈黟縣星學舒碧雲(俊臣今俊民)
原夫官賦省題詩何乃甘心改業為場屋久忘塗注乙
星辰閒測斗牛箕細看肖貌殊清徹徐翫揮毫亦怪奇
聞道天文脩晉志淳風會有立朝時
九月初五日
暮雨蕭蕭鼓角風草枯木落鴈横空每逢九日不勝感
垂近七旬無奈窮螃蠏今年猶未有茅柴我輩亦堪中
籬邊瘦菊青如粟已勝芙蓉萬朵紅
庚寅
江湖秋水事茫茫(是年大水)近縣猶聞有戰場多病多憂欺
此老半醒半醉了重陽見山籬下無人至戲馬臺頭幾
客忙萬事不同時節似感今懷古倍悲凉
美許孝子(幷序)
許公度使君悼亡後亦有疾第三東閣居母喪
侍父藥餌極勞悴迎公度寓竹所道院當暑躬
執爨治膳及秋涼父病遂愈府判孔公美之以
詩韻險難賡以意和焉命題曰美許孝子云
聖善已云遠義方猶此親湏嘗許止藥未老竇郎椿竹
院深床穏烟庖垢面塵曾參養曾皙剩閱舞雩春
孔府判埜耘嘗宦雲南今以餘瘴多病意欲休官
因讀唐書南詔傳爲此二詩問其風俗(璠邢州人)
萬里蠶叢國西南出漏天吐蕃唐徼接越巂漢疆連參
井星躔外岷峨雪界邊䍧船元下粤劒棧忽朝燕驃信
狂圖歇苴咩險要鐫稱元更號謂督爽革官聯慰諭開
行府咨諏肅使權貝仍通一覓土尚錫雙田飾齒金兼
漆充衣卉與氊瓜匏冬更實桃杏臘尤妍混壹良堪喜
誅求或未悛霜威才蒞止輿誦總驩然歸槖無蠻貨征
袍有瘴煙(缺)曾甘鞅掌由此困沉綿柔遠華風浹同文
譯史傳願聞談土俗王會纂周篇
漢代哀牢種瀘南大渡河其都居善闡有水號牂柯丞
相祠諸葛將軍畏伏波石扶碑故在銅作柱難磨古但
羈縻耳今如震懾何一戎平六詔萬旅削三峩跣足遑
機弩氊頭敢荷戈鬼王牽駿駔冺國效文螺梵供花優
鉢經傳葉貝多異香燃篤耨碩果噉波羅碧鈿懸珠珥
銀鈎摘象䭾深秋如夏熱窮臘亦春和霧毒飛鳶墮風
腥巨蟒過已還生定遠猶類病維摩宦思輕髦梗閒心
願澗阿此鄉非瘴土何幸小婆娑
丞相大觀文馬公先生(廷鸞)挽詞三首(并跋)
四載咸淳相艱哉去國情極知幾事密或遂好謀成董
卓徵荀爽陳桓免晏嬰為公翻左漢尚覺寸丹明
病篤辭台席明年遂失襄少容公展布豈遽國危亡此
老為微子吾君類偃王欺孤木綿鬼寸斬亦何傷
天地干戈阻門生合會喪謂傳和相鉢有靦陸公庄衰
鈍辜陶冶危疑去廟廊空懷精衛意無奈海茫茫
晏平仲納邑與政因陳桓子得請免於欒高之
難公之退似之矣然木綿老鬼私以爵祿餌士
大夫人貓蜜劒朝膝暮淵人亦不感其恩荀慈
明潜圖董氏豈特陳靜觀王脩齋留中齋王厚
齋有是心哉顧時機未可耳回學官數除皆公
委曲啟擬扼於噬吠不能少效愚忠而公壬申
之病彼老姦怵迫之危懼之無所不至一去不
再起而陳橋之業為葛嶺所掃矣甲戌乙亥丙
子以来書問阻絶第從人問安否今聞葬又不
能赴乃為是此三詞以寫無窮之哀云門生方
回謹跋
上南行十二首(并序)
何以謂之上南行吾州城南有三路右曰上南
路左曰下南路中曰水南路歲庚寅十二月初
五日甲戌予偕紫陽精舍王博士俊甫出上南
路訪吾友曹清父故曰上南行也平明出城即
渡溪曰古航渡為詩一行五里曰分流嶺為詩
二行七里曰南山許宣平老仙故居在山上予
癸丑從郡守魏公靜齋来遊今三十八年復過
其下魏公所築翠微亭近亦不存為詩三舊官
𣙜酒出城十里始飲村醪雙橋酒稍佳今無復
有為詩四行十五里岑山渡渡旁有一山䇄立
溪中為休寧縣港之水口山上有道人庵老樹
葱菁頗可觀為詩五行二十里杏村溪南北西
有村名曰富登富代澤富而不見富人猶杏村
未必有杏花也為詩六行二十五里牛屎嶺嶺
之得名不知其故金陵王謝故居在馬糞巷而
予將訪清父乃不免過牛屎嶺乃以王謝馬糞
方之為詩七清父所居地名曰葉有莫詳意義
過一嶺稍穹計行三十里矣亦曰葉有嶺強為
分别以為有根即有葉為詩八行三十五里至
清父宅清父先尊公敬齋先生字元會鄉邦老
儒年八十有四近物故予同俊甫炷香奠拜几
筵高山景行有懷德人曹氏世登科者九人清
父咸淳戊辰進士其一也爲詩九終夜劇談清
父弟清叟與焉予偕俊甫對榻而清父襆被以
来卧語至曉燈火明暗間不知身世之在斯深
谷也為詩十初六日乙亥清父苦相留力辭得
請還至吉林塝去岑山渡可二里俊甫曰此劉
堂錄子文宅也予下車於外子文適開戸於内
驚相視留僕主飯俱饜飫為詩十一既渡岑山
又有留飯者三酌而辭斯遊多有談諧嘲謔樂
而忘勞入城適欲暮矣為詩十二各章八句或
可相與賡和以識一時乘興之適云清父名涇
年五十七清叟名潚年五十三子文名演年六
十一俊甫名國傑年三十八予為方回字萬里
年六十四初七日丙子書於家之孚舟亭
初過城南門即過城下渡豈無小筍輿未若且徒步霜
重船板滑水涸岸石露我老人不識小讓樵者路
右過古航渡
歴險極可畏升高宜少休嶺水東西分終亦歸同流臧
獲相爾汝借竈燃枯槱五里一酌酒聊以娱兹遊
右分流嶺
我不上南山垂近四十載山中花瓢翁尚與山俱在據
高瞰人世昔田今為海道傍魏公亭柱化礎亦敗
右過南山
七里南山邊更作三里程十里舊𣙜界雙橋酒有聲身
老友朋盡事殊時代更茅店迷處所飲徒眠九京
右過雙橋
金焦大小孤號為天下奇繄此水中岑突兀頗似之千
古幾洚水蛟龍不能移寄言甕牖士守道當如兹
右過岑山渡
溪北曰富登溪南曰富代其西曰澤富富固人所愛民
貧今巳極名實殊不對此村名杏村杏花果安在
右過杏村
昔聞馬糞巷今涉牛矢嶺無牛亦無矢步步入佳境望
我端人居時焉一引領亦如馬糞邊王謝芳更永
右過牛矢嶺
葉有義謂何根有即葉有登嶺問地名強辨果是否我
觀松栢竹青青黃落後葉有有此葉可以觀此守
右登葉有嶺
斯人近云亡華算八十四登堂拜畫像衣冠昂古製有
子身不死科名今九世焉知三家村乃見萬乘器
右拜敬齋先生曹元會畫像
棄官逃世名居此深谷中谷深夜更深劇談滋無窮照
壁書燈青煨爐茶火紅門外曉鷄鳴天地號霜風
右宿曹清父宅夜話
君子貴淡交不在杯炙間主人苦留客因辭乃得還中
道逢故舊酒肉又如山半醉可以去豈不知時艱
右飯劉子文宅
談笑復談笑竟忘早與晩翩翻凌深波恍惚度層巘醉
身但覺輕歸路不知遠人生常如兹百年亦易遣
歲盡即事三首
久晴忽金瘡作楚曩時真州江上遇大風因躍
入舟為鐵桅軸創其腰骨遇天陰欲作風雨即
先腫後潰而天色始變必欲用金瘡二字成句
而數日不能成聯遍思用事屬對如歐公玉顔
自古為身累肉食何人為國謀此例也排奡帖
妥得三詩以見無所用心之一癖云
閒門空宇日蕭蕭天地無情鬢轉凋政使面顔成菜色
未應官職愛冰條藏山竹簡光陰短寄隴梅枝信息遥
不寐夜窗聽風雪枯腸殊欠一樽澆
七里灘西更上灘十年生事一漁竿故人共駭霜毛短
俗子猶嫌鐵面寒雪屋五更天地獨梅詩一句古今難
虚名浪得真何用空使先生刻肺肝
干戈洶湧一年間酒債何時可盡還盜起屢煽鄰縣火
軍興全赭近城山天陰體倦金瘡痛歲儉家寒藿食艱
最苦梅開厭求索柴扉草舍不容關
倚梅觀雪
空山浩浩朔風吹蕭颯如蓬兩鬢垂獨倚寒梅看遠雪
合呼美酒賦新詩剡舟地迥何由往隴驛天遥亦謾思
忽憶立年湖上事金樽銀筆永無期(剡舟因雪隴驛因梅有所思欲有所)
(往也然所感有大於此丙辰年予三十魏靜齋明已為司農寺丞嘉平湖上泛雪賞梅小姬年可十五六歌晁)
(无咎買陂塘詞樂甚今席上客及主人俱死朽久矣獨予僅存)
再賦倚梅觀雪以前詩太哀故
清莫清哉亦壯哉茅廬何自致瓊瑰江南勝賞無如雪
天下難題最是梅剪水玉蛾能送瑞司花青帝想憐才
老臣詩就天顔喜叩齒當空酹一杯
梅
玉樓仙去老逋坡天下詩人奈爾何茅舍一枝元不少
水村千樹未為多力排殺氣回元造善保陽神養内和
暗處尋香疎認影可容冶思羨凌波(和靖東坡千樹一枝暗香疎影之句)
(後無能追者予以一枝不少千樹不多暗處尋香疎處認影與兩公申明一番五六一聯則自得之)
雪
老面臨高不畏風塵寰一變蘂珠宫驟難金碧茅茨别
預喜蝗螟瘴癘空至㓗獨凝羣物表太和元在極寒中
絶憐詩骨能禁許惟有梅梢肖此翁
十二月二十八日立春次韻王山長俊甫
餘生橄欖蠖求伸久作屠酥最後人萬事不關閒處眼
三朝聊喜歲前春草芽地已回生意雪霽天應念小民
船活東遊君決計何當同載自由身
辛卯元日三首
六十年前五歲兒夢魂歴歴萬艱危數聲春雨微中酒
絶好梅花大欠詩老病自應無世味退脩焉用要人知
十兄弟行唯身在未可全狂且半癡
回首同庚五歲孫老夫老矣尚何言一生酒債兼詩債
數畆花園半菜園雨濘謂難来賀客馬嘶誰忽顧閒門
倏無驟有真天相徑為茅柴覆瓦樽
十年爭席聽漁樵辦着心情耐寂寥老覺歲華殊易邁
愁嫌日晷似難消縱無詩句題桃板也有春光到柳條
何限貴人近俱殀鎮長窮健不逍遥
寄題九華蘇君明甫夢牛亭(錢塘丞志亭記俞宗大德鄰作)
融融洩洩非煙霧金門玉堂嚴陛枑上帝高居朝百靈
神人真官儼無數九華種德萱堂仙許傍紅雲聽韶頀
瓊林宴罷偃霓旌詔賜麒麟引歸路似牛非牛斯何祥
夢覺生此玉樹郎渥洼汗馬實非馬洛洞髯珠誰謂羊
天上真龍世莫測例晦頭角韜晶光夢中之牛頗類此
豈果噉芻甘服箱忠臣事君比螻蟻慈父愛子號豚犬
鳩雎夫婦鴈兄弟託物取象意微婉冉耕伯牛司馬牛
大賢名字何赫烜得非此母奇此兒他年負重能致遠
繡輿羽衛歸蓬萊奇徵異兆猶昭回作亭大刻夢牛記
銀黃上冢兼榮哀函關道士駕西邁萬歲樹精焉在哉
邂逅便當知止足拽轉鼻頭歸去来
寄仇仁近白廷玉張仲實京口當塗江陰三學正
兼述新歲陰雨春寒有懷
同時糾正諸侯學鐺脚相鄰總鉅邦足可養廉三斛米
未妨温故一燈窗有人北面求宗旨無事東流送大江
向道紫陽山色好何為不肯泝溪瀧
六十五春寒吟七首
日日春寒晝掩扉驚嗟六十五年非未為白傅同州起
猶勝坡翁海外歸斗分軍興羣盜作浙鄉水患細民飢
忍窮苟活猶閒管痛惜殘梅萬點飛(白樂天六十五同州刺史不赴封馮)
(翊縣侯自此分司告老東坡六十五元符庚辰自儋耳北歸)
當是平生取數多窮途無力戰羣魔二千石濫知州事
三十年羞進士科人老決難重少壯春寒畢竟漸晴和
籌来算往終無益且傍殘梅作醉歌
老眼閒中子細看天公作劇故多端雪占歲稔何曾稔
雨作春寒斷是寒酒盡悶多歡笑少花開折易長成難
暮年不喜金仙說到此心才悟六觀
病骨春寒欠酒澆關山滿眼鴈程遥有人恨過江淹賦
何處魂堪宋玉招六十五翁来日短百千萬事迅風飃
平生知己驚俱盡一影窮山伴寂寥
清曉林禽百種鳴春寒漸暖變新聲向陽死草青先茁
解凍枯池綠再生太子四門何足怪麻姑三海自堪驚
回頭最念兒童輩不識燈宵舊太平(麻姑謂王遠曰接待以来見東海三)
(為桑田)
性癖耽吟本不工平生竟復坐詩窮狀頭浪說三千字
舉手行為七十翁夜永自憐燈是伴春寒最苦酒難中
王侯螻蟻終同盡便出陽神也落空(予昔廷試初取為首舉手謂五指為)
(五歲也)
知舊驚嗟踵喪亡劣容此老據藜床六旬有五猶窮健
百拙無雙但醉狂蒔菜連畦終歲飽種梅匝屋滿家香
不須苦怨春寒惡榾柮爐邊味最長
上元再題
梅殘萬點路傍雪桃露一班梢上紅惆悵六鼇山已去
了無情緒答春風
送紫陽王山長俊甫如武林五首(國傑)
乾淳以後學無師嘉紹厭厭士氣衰何等淫辭南嶽藳
不祥妖讖晚唐詩三風盍遣鄭聲放一日忽驚周鼎移
歐九登庸柳七棄昭陵曾築太平基(乾淳以後葉水心倡率四靈為晩唐)
(詩劉後村亦為之宋此時未為晚在今日觀之乃晚宋詩也此詩讖之大不祥者其老妓尋風水僧詩大鄙俗)
紛紛肉食笑儒冠頼有吾徒耐歲寒心遠要期来哲共
眼高不受俗書瞞樽前笑語窺胷次燈下工夫見筆端
好向故都求益友歸時敢作去時看
戰鼙征騎洶人寰此道煙昏霧晦間萬世難磨朱氏學
一官来管紫陽山窮冬碩果何曾食滄海明珠不再還
能作春霆啟幽蟄終身我亦巷瓢顔
儒風掃地久堪哀誰與前朝養禍胎真魏無年喬鄭夀
杜游不作董丁来游魂葛嶺人方醉轉眄陳橋業遽灰
賴是紫陽書尚在不隨遷鼎委蒿萊(真西山魏鶴山不壽而喬行簡八十)
(六鄭清之七十六再相五年天下大壊其死也將再相游果山似而亦死於是董宋臣丁大全用事以訖似道)
錢塘湖上試經過便似秦淮玉樹歌突兀樓臺新佛刹
依稀燈火舊沙河士皆戎服駢鞍馬女尚宫粧拂黛蛾
我欲同君理輕棹蘇堤呼酒酹東坡
寄趙賓暘二首
秀亭山下舊吾廬十二年鄰長者居近别復經三換歷
相疎不寄一行書諸郎已了婚姻未所至堪憐盜賊餘
老我種瓜生事拙想君更苦食無魚
才疎意廣道難行深入窮山隠姓名自分一瓢終陋巷
誰知五馬昔專城去年是處興兵甲此老無人問死生
忽憶杜微今七十寄聲聊見不忘情
桐江續集卷十七
