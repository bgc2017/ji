桐江續集卷二十一元方回撰
老而健貧而詩自志其喜八首
弱冠至休致日須成一詩貧猶常飲客老幸不招醫節
欲無真病輕財似太癡此吟得佳句新買早梅枝
一時詩有思何待苦吟成老易惟難健貧多但少清藏
書終不賣耽酒別無營十六年林下休官萬事輕
拙宧知今是頽顔及古稀寡言為暖藥微醉當寒衣空
腹蟬當飽長身鶴肯肥天容清更健不省桔橰機
萬山讀書地近偶脫煙氛(近吾州失火盡焚吾家獨免)幸保分膰廟
常營葬骨墳婿佳殊逸少兒懶過宗文忽憶門前月僧
敲醉亦聞
老翁處處有不健復何為貧戶家家是能詩始足竒東
坡捐玉帶白傳放楊枝新有僧相識時來說易詩
清而貧最樂健以老何傷短髮蓬加雪貞心菊耐霜凍
吟乏薪炭醉卧混衾裳冰檗憐兒女年皆四十強
才具雖無用襟期亦未非良難營脫粟誰肯質深衣為
士當知耻觀人不相肥還家缺車馬猶解步如飛
蹉跎早七旬老健保清貧識破元來易言傳恐未真但
能積隂德焉用出陽神釋怨恩須報天終相吉人
初七日丁丑長至前喜晴
樓南紅氣滿霜天新霽湖山曉色妍七日喜逢長至日
百年慙到古稀年故園捲餅思新菜凍井澆梅出暖泉
誰信少陵䕫府後肯吟六琯五紋篇
長至日書
年年春至此胚腪地上嚴凝地底温能幾蟾蜍圓月魄
即須霹靂起雷門知時久偃蛟龍勢養氣深培草木根
表裏陽和見天道梅花別是一乾坤
用夾谷子括吳山晩眺韻十首
湖共江寬更海寬遙天縱翫復横觀雅知山對吟肩瘦
未怯霜欺醉面寒感召豐登饒粒食撫摩瘦敝起彫殘
生靈百萬俱高枕公亦官清夢寐安
三吳百越楚天寬不厭登臨不厭觀畫舫紅橋隨處有
丹樓碧宇倚空寒梅邊吟思春光早鴈外歸心夕照殘
燈火沙河塘上路豈無凍屋卧袁安
梯天直上俯平寬故國繁華尚可觀西子有船春色去
伍員無廟暮濤寒(伍子胥廟在吳山僧取為寺尋爇之)九原事往人難問
四序功成歲又殘米賤酒平慰遟暮巢林聊得一枝安
抖擻羈懷強自寬時登吳阜一閒觀陸機不作蓴羹在
雷煥無蹤劒氣寒倏忽池臺荒草合等閒歌舞落花殘
興亡生死真常在命要深知分要安
泰伯封疆四望寬勝將吳越舊書觀苧羅山下春纔到
麋鹿臺邊沼巳寒不有採香專怙寵可能嘗膽便除殘
今年木德臨心宿重見家家袵席安
一錐無地百弓寬萬事須分兩眼觀仙子樓居凌倒景
野人卉服耐竒寒金釵玉斝春帷滿黃卷青燈曉漏殘
興廢榮枯手翻覆幾家能遣子孫安
蕩蕩天寬眼亦寬區區笑爾井中觀帆來狗國毛人遠
樓倚牛郎織女寒迅速年華榆燧改槁枯世味蔗滓殘
絶憐棺糞紛紛夢未必槐安果是安
情知新國用刑寬坐致湖山復舊觀浙右誰非三世宧
江南終不十分寒錢王陌上花猶好蘇小門前柳未殘
革故鼎新誰料得舉安天下勝偏安
極目無窮六合寬仰天如以渾儀觀日躔箕斗逢長至
月宿奎婁屇大寒肘後方多難却老杯中物到莫留殘
來年七十身猶健容膝歸歟亦易安
眼底胷中稍放寬超然何肯惑榮觀餘年早巳知天命
古道誰堪共歲寒驛使寄梅心獨遠禪師分芋口無殘
十詩說盡登臨意我但徐行步步安
寄壽牟提刑獻之巘(并序)
前浙東憲使大卿陵陽牟公獻之先生寶慶三
年丁亥正月十一日生其賢子孫以丙申正旦
奉觴為親庭慶七十紫陽方回亦以丁亥年前
五月十一日生為雌甲子偶寓武林不能趨霅
上附賀客之尾唐白樂天劉夢得同生大歴七
年壬子至武宗會昌元年辛酉皆年七十是歲
樂天有詩云大歷年中騎竹馬何人得見會昌
春今輒用此事為詩奉寄寓喜抃欽羡之意焉
七十閒人兩地仙恰如同見會昌年詩名我愧劉賓客
心事君真白樂天致仕元無官爵累藏書各有子孫傳
磻溪淇澳可齊壽入相封侯恐未然
乃翁曾記脫靴亭直節高風有寧馨知命時年弃軒冕
傳心學問本家庭飽餐霅水仍苕水高揭文星更壽星
我亦七旬乃雌甲林慙磵愧負山靈
曉思
霜天鐘鼓趣晨興老我無氊脚佀冰千騎馬塵跑玉勒
一枝梅影伴香燈年當致仕元無位心亦懷歸苦未能
政用括囊保衰暮可勞妬婦憤填膺
開鏡見瓶梅
開奩見明鏡聊以肅吾櫛旁有一瓶梅横斜數枝入真
花在瓶中鏡中果何物翫此不能已悠然若有得
贈吳琴士會龍
古琴口歌兮手弦今琴何為兮不然今人作詩動千篇
不弦不歌兮無傳關雎麟趾留遺編離騷以來諸吟仙
我每見之月在淵請君携琴詣我古梅前君弦其後兮
我歌以先君如夜寒不來旃昌黎之十操兮將獨歌之
淚潺湲
乙未十二月二十四日立丙申春予沗七十
十歲端平舊丙申元貞重見丙申春幾災幾難到今日
諸父諸兄皆古人未及懸車官已解不能負販子俱貧
細思多少同庚者地下先埋冨貴身(同丁亥生貴人不一亦多早夭死於非命)
次韻鄧善之書懷七首(文原)
二十八迴見天門闔左扉不嫌筆端退但駭鏡中非自
愛希聲瑟誰知尚絅衣人生年七十肯復壯心飛
老懷饒感慨無一可歡娛久矣還初服胡然落半途流
年蘇武鴈往事左慈鱸莫笑腰圍减還堪作酒壺
今代鄧元侯書窗不外求寡言良有味節用絶無愁真
是温如玉兼能爽似秋鑾坡宜趣召夜直結隣樓
我聽髯張作清於月夜笳曹思先七子杜老到三巴有
力能推拉無疵可汰沙文潛遺論在霜露老蒹葭(張仲實)
子將今月旦可否判生枯高論真能借羈懷未覺孤竹
吟風拂席花飲月當壚甚願陪遊屐唯慚老杜殊(許)
以遜而綿者居然古性情溫恭瞻道貌響浪聽心聲施
藥痊諸病留田與後耕日予拜嘉惠欲報乏連城(徐和甫)
昭諫先生宅咸平處士廬大名無死朽外物幾乘除歲
月勤稽古山林永遂初能詩直餘事焉不藺相如
乙未歲除二首
豈料身為七十翁開懷且放醉顔紅身存惟恨恩難報
世換還驚事總空百歲尚餘三袠數萬詩枉費一生工
盍簮列炬渾如夢不似今年築底窮
五十五時官早休即今七十復何求亦思稍為兒孫計
政恐深貽祖父羞豈不憶家良有說偶然得酒更無憂
諸公冨貴新桃版我是春前舊土牛
丙申元日五絶
新年仍着舊年衣老健深慙七十希一炷爐香拜天地
今春早早買舡歸
五更春雨細無聲石路濺泥齒屐鳴後飲屠蘇懶奔走
可能也喜鵓鳩晴
雪餘連雨滿城泥喝道宵行萬馬蹄昨夜隔年書未點
瓶梅燈畔一枝低
送寒迎暖柳梢知風自東來着意吹百萬人家賀新歲
幾家荼壘有新詩
案上瓶梅閱兩年添花未有買花錢東風恰似憐窮客
吹到新詩四五篇
謝張老山御史(鵬飛)慶予七十
身是空中一點塵心包天地却無垠隨緣任運勤收歛
補過知幾暗省循孰料百年登七袠深慚白髮對青春
江梅欲結枝頭子合放餘花次第新
又次韻張御史鵬飛
休致衰年暗自驚閒呼張丈喚殷兄馬塵往往逢新貴
鷗夢依依憶舊盟洛社繪圖慙九老漢庭綿蕝付諸生
繡衣御史煩推轂我有蓑衣永不更(來詩蒼天定俾期頥壽會看芸書聘)
(五更)
次韻俞好問慶予七十
固窮早類從心孔嬾讀今如便腹邊時制堪驚小戴記
初筵敢擬衛公篇(小戴禮六十歲制七十時制衛武公九十五入相于周作抑之詩以自警)
(今毛詩賓之初筵是也此詩五章其前陳古飲酒有禮其後刺時飲酒無度有威儀抑抑之句故國語名此詩)
(曰抑韓詩異義則曰賓之初筵衛武公飲酒悔過也九十五方悔飲酒之過無乃晩乎當從毛詩序文為是)
云何此老偏令壽其或斯文遂有傳見一庵前碧溪在
花瓢歸飲許仙泉(予買得宋尚書貺宅基以居有見一庵址花瓢許宣平也)
正月連雨
新年未有一詩新轉覺羈懷感慨頻人日直連元日雨
梅花合讓杏花春避愁愁不捨孤影怕冷冷偏纏老身
幾夜五更了無寐床頭黠鼠亦欺人
題羅雲叔周昉宫女
顛倒三郎養禄兒當年想是此蛾眉不須真有聊須畫
或可東城出一竒
追用徐廉使參政子方申屠侍御致遠張御史鵬
飛元日倡酬韻六首
萬馬鳴鞭欲曉時閒人盥潄未妨遲兒童賀喜休多拜
卿相遷除不預知隨分乍醒仍乍醉放懷無喜亦無悲
新年自愛新詩好歙硯梅邊洗刷絲
名臣汲黯鄭當時筆陣秦王將尉遲疾電震雷千里起
乖龍老蜃九淵知諸公猶羡歸田樂老我終無叩角悲
補衮得人卧桑野可愁二月賣新絲
物有先時有後時天工無早亦無遲飽禁夜雨元非惡
暗受春風或未知一死頻煩衰白報三生不為落紅悲
解紛憶得吾家學徑與揮刀截亂絲(方賢良儲故事)
即是黃鶯紫燕時稍晴肯放百花遲酒來尚許顔紅借
春好何容鬢雪知扶杖可從靈壽賜聞琴肯作孟嘗悲
山深粗有延年藥歸老松根掘兔絲
歲歲花時是病時不爭春早與春遲隂晴謾復題窗記
節氣還因檢歷知杜若薦芳聊可采秭歸啼苦未須悲
老翁堪與少年競勤把青銅照頷絲
七十翁非浪走時夜窗自恨賦歸遲睡稀枕上無春夢
吟苦樓前有月知茅索願追田畯喜瓜薪遙念室人悲
却須天上綸言手小為農甿緩蠒絲
茅索(晝爾于茅宵爾索綯)田畯(田大夫今嗇夫也)瓜薪(詩有敦瓜苦烝在栗新敦圓貌)
(苦瓜人所不食烝久也栗薪周豳土之薪也言有圓形之苦瓜久在栗薪之上無人採食喻征夫久在東)
(山不歸也)
題祝公輔靜得齋
鄭衛撼俗耳姬姜接凡目醇酎誑渴吻大房誘饑腹一
閾内外間鮮不妄舉足堂堂七尺軀頃刻萬感觸人生
性本靜情動乃有欲靜善動亦善堯舜可同躅動惡喪
厥靜為桀為禽犢恭惟方寸心性情頼管束勿狎寧孔
畏匪狂尚箕肅思精造詣深察久酬應熟北辰居其所
初九不遠復可待豶豕牙故已童牛牿(豶豕之牙王弼與諸家說皆非)
(惟陸佃埤雅謂大豕必建牙以縶維之與童牛牿文勢方偶)性靜人所同心靜我所
獨心靜非不動存性情乃㐲天地與我者所寶不盈掬
完我所固有得之異逐鹿苦辛子祝子為親營半菽頗
欲謝湖海歸歟卧茅屋清夜一孤燈不疚内自燭養氣
非養體未藉臺餽肉胷中線五色筆底泉萬斛誰其相
料理回首送鴻鵠離婁下十四三自義何縟紫陽居資
對我亦當熟讀
贈癡庵柴頭陀(并序)
頭陀年六十五歲柴其姓子三人長廷玉為華
亭尹身棄官為道結庵毗陵日不再食十餘年
嘗贈予條帚三歌以贈之
蕭梁宗補闕棄官為頭陀一篇息心銘至今猶永歌不
愛紫綬黃金帶不愛雕鞍白玉珂草椽布衲一笻一蓑
臺城一旦甑墮地公卿麋爛僨干戈當時獨有宗無名
翛然野鶴山之阿今代柴癡庵獨把竹帚柄待掃衆生
塵同作大圓鏡不肉不饑不綿不冷太室為衾大塊為
枕一飯不再餐一茶不再飲脫袍擲笏作百姓十年悟
道保真性昭文大學湛然翁半夜室中傳祖印無求於
世長精神自淨其心延壽命野狐禪子落邪蹊唯我癡
庵獨也正向來解后逢癡庵贈我竹為帚者三一掃嗔
二掃貪惟有一病掃不得兩癡相值同酸鹹雖然我更
有一帚建立天地同不朽掃愁掃閙掃是非其帚何名
名曰酒
送曹士弘(毅)四明丈亭巡檢并呈前尚書翰林學
士王公伯厚(應麟)
之子慱古今妙年着儒冠顧肯易戎服屑為游徼官未
喜弓力武尚愛虀鹽酸紫面頬骨聳赤心膽氣完得非
真將種終當拜漢壇曰予爼豆學素不夢糞棺甬東冨
海物槀鮮供烹餐曰予豈嗜味啖茹實所安共惟伯厚
父三入專金鑾萬古貯胷次四溟涸毫端今年七十五
兩紀歌考槃舉世一影獨晩進再拜難庶幾因此行摳
衣趨門闌幸不辭孺悲晝夜勤仰鑚列宿共辰極衆羽
朝祥鸞萬物各從類同心臭如蘭去去不可追著鞭駛
征鞍我亦意欲往惜哉步蹣跚
贈數學蕭吉卿(石抺伯達)
蓍草占周易君從簡處尋運籌見竒偶落筆判升沉總
悟生時數誰萌分外心吾衰今七十惟有死山林
與孟能靜飲聮句復和三首
三月一日春如酒紅是桃花綠楊柳人生不醉欲如何
不如意常十八九(孟)暫兹袖公補天手誰能箝我談天
口挹斗酌海兩相逢天風吹入無何有(方)
三月三日一觴酒同上危樓望晴柳豈可不飲負此春
向來風雨十朝九(方)何必水邊看麗人何必水晶行素
鱗曲阜橋邊同一醉杭州城裏兩閒人
仕宦可止不止酒乃所願學陶五柳春夏秋冬皆有花
四時無日不重九莫欺左持蟹螯手莫笑涎流麯車口
醉能題壁又能歌德行文章總無有
三月六日再用韻二首
忘形爾汝日詩酒閉戶拒客笑泄柳慷慨酩酊屬我輩
若楚雲夢吞八九隔橋暫許作隣人莫待寄書憑鴈鱗
聚首良難分手易人生誰得自由身
百杯不亂善食酒如手捧玉肘生柳貌醉心醒戒亢悔
一斟一酌乾用九猶龍世豈無斯人漁網可致皆常鱗
蜾蠃螟蛉勿浪語得似劉伶雞肋身
三月初五日孟君復王元俞治中十人同會分韻
得詩字
春光九十日半為風雨欺人生一百年懷抱無好時兹
辰復何辰晴煙霏柳絲佳友可我意閒愁忽如遺座客
有十人十人皆能詩景色旣已妍談笑無相疑酌酒不
計數惟醉以為期&KR0848;韻有險易鶴頭側復垂上已後二
日此會竟大竒芥蔕死生間吾嘗笑羲之王侯宰槐國
蟻身不自知顧此一夢耳不飲庸非癡
呈吳門王治中元俞都中參政伯大孫先人同牓
君家兩參預漢代韋平氏留耕而耕存惟有是以似乃
祖忠文公補天扶國是乃父敬愍侯浮海將使指直諫
炳遺藁大節燁信史神遊天地間不亡何謂死先人前
甲戍忠文牓下士一升上雲端一沉墮井底老夫近乙
亥敬愍守吾里朱轓過桐江共飲釣臺水英英玉樹郎
世濟元凱美忠文旣有孫敬愍又有子邂逅忽相逢不
意聞正始貯胷踰萬卷運肘動百紙華年弱冠近緊官
半刺比長風破巨浪未易測涯涘契好詎敢論臭味差
足恃異時吳閶遊小舟或一艤相門復生相貽厥有如
此乃知吾家兒不過豚犬耳
孟君復贈王侯元俞詩兩皆英妙神竒次韻
孟侯與王侯妙年俱作州窮窮鬼揄我汝堪並英游汝無
曲逆計汝無禆諶謀汝乃蹄涔水可配江河流倉卒不
能答吐舌瞠雙眸二侯不自貴屑與耄叟儔歌豈有檀
板舞亦無珠韝磨玉藉沙石以故交情綢盖公曹參舍
甪里張良求綠鬢間白髮一獻還一酬俗態動枘鑿對
面風馬牛二侯不我棄庶哉企前脩
呈吕使君留卿(師張文福子衢州路同知)
大門昔有謠吕氏一千中華胄所自出恭惟齊太公君
伯先郡王張韓劉岳同百戰護諸將易名稱武忠武忠
棣華衆皆有遠祖風分閫仗斧鉞威望真非熊子姓幾
百人人人俱英雄人人俱智慧人人俱疏通三衢今使
君尤其明且聰劒光夜衝斗玉氣日貫虹好士出天性
坐滿樽不空民懷吏膽落於物大有功驛馬走中原蹇
蹇臣匪躬北上夏雲赤南還春花紅割牲飣鮓脯邂逅
孤山東念此門下士陋巷甘固窮昨者諸彦集長裾織
青葱豈謂龍虎閣著此垂翅鴻高懷極戀戀莫景殊匆
匆願言一轉手西江掛飛蓬
記三月十日西湖之遊吕留卿主人孟君復方萬
里為客
丙申上已七日後一主二賓夫豈偶遣車却騎錢塘門
主人滿船冨殽酒別喚輕船載僕從大船品字着三友
旁觀指點知為誰對峙玉人間白叟豈無識者訝此老
不愧妙年兩賢守孟侯吕侯將相家早綰金章紆紫綬
方干雲孫聳吟肩左右鼎鼐中瓦缶雖然蘭臭尚同心
劇談鋒起各虚受是日杭人詫佛事焚寄冥財聽僧誘
公子王孫傾城出姆携豔女夫挈婦放生亭遠騖長堤
保叔塔高陟危阜居然紅裙濕芳草亦有瑜珥落宿莽
暖熱已極天色變大風滔天怒濤吼篙師繚繞孤山背
倘佯裏湖保無咎百舠千舫第二橋四聖觀前依古柳
春色濃時良佳哉遊人聚處可捨否一杯一杯入醉鄉
詼嘲謔笑無不有泉幣重費忘多少歌妓頻呼雜妍醜
似狂非狂癡非癡何啻萬衆悉迴首我時頽然乎其間
看朱成碧辰至酉健啖晩菘兼早韭快賞調冰仍雪藕
歸途恍然了不記曉窗半醒卧噎嘔一日之樂三日病
寧負衰軀護饞口願從孟侯觴吕侯更着百千沽十斗
今春苦雨初有春半曾無十日晴之句去立夏無
幾日愈雨足成五詩
小樓欲下怕泥行春半曾無十日晴老眼看花如隔霧
只消卧聽賣花聲
今年草草過清明春莫曾無十日晴擔上牡丹猶許見
城中渾不識鶯聲
青梅未了巳朱櫻春盡曾無十日晴稍欲出城問蠶麥
生愁城外杜鵑聲
湖頭准擬賞新晴雨過風號萬馬聲宋玉未誇巫峽夢
杜陵翻作渼陂行(記三月十日事)
讀書聽雨過三更定是明朝又不晴就枕未鼾饑鼠出
掀書舐硯上燈檠
春雨不已甚憂蠶麥二首
提籃采葉雨淋淋蠶婦無言恨自深綺陌惜花小兒女
愁眉相似不同心
籠炊湯沸餅如銀辛苦焉知種麥人今歲夏初似高鳳
黃雲欲割半沉淪
題柯德陽埽塵齋
堯舜上聖姿猶以學為事矧伊匪生知不學知不致可
學而不學是謂自暴棄俯首就佔畢又患學不至恭惟
天地心無極一生二隂陽旣已判太少二生四生生滋
無窮科斗積乳孳籀篆隸真行同文或以異因繼幾前
王冊府建中秘號為蓬萊山校書及正字計資不量材
抱槧剔蠧蘱尸優副劣間顛倒足笑喟之子讀五車便
腹為篋笥合登天禄閣太一照藜吹顧使跧蓬蒿飯茹
宫有侐陳蕃掃天下借曰未得位埽我方冊塵我有筆
為篲讎勘極精審披閱盡劬瘁殘火秦坑遺斷簡汲冢
出端倪究盤頡古初探炎&KR2370;五十衍蓍爻九百采稗記
微吟泣山精幽嘯却野鬽淨几如我心暗室了無愧老
夫敢苦口曰此藝成易點畫攷譌訛是亦學之次邇年
斯道衰無柰異端熾函谷青牛關洛京白馬寺敷落帝
八言為國膏肓祟楊墨合為一不仁復不義外若示兼
愛實則内自為愚民讙趨之此患恐未巳儒冠不能闢
拔白立赤幟何至畔吾徒捨此彼之嗜太玄豈不竒甘
從高閣墜鍾山說偏傍奎運竟䟦㚄洙泗以至今關洛
最為粹知艱行尤艱方寸宜默識勿謂周鼎淪後無漢
唐治大學久無儒此亦見大意大匠操規矩不執斧鑿
器當如九方臯無以色見驥
索雲叔新茶
榖雨已過又梅雨故山猶未致新茶清風兩腋玉川句
三百團應似太誇
閒書二首
年來心事樂陶陶氣不低垂亦不豪酒飲八分何必滿
棋贏一子便為高脩行到此元非易把捉從今更要牢
搢笏可須煩左手年年留取剰持螯
草木歸根白露零寒蛬欲蟄動酸吟每驚世事如翻手
難保人生不負心曠野嗟嗟三獻玉權門詡詡四知金
舊來梁上稱君子猶自潛形伺夜深
呈孟君復能靜使君二首(淳)
君復年三十三杞之高也予七十瓜之下也屈
英妙交衰老以祀包瓜也
細翫包瓜以杞爻俊人肯與秃翁交公侯復始須廊廟
爾汝忘形未草茅各誦新詩針遇芥相期古道漆投膠
一樽百尺樓頭酒玄白無心賦解嘲
乃祖麒麟第一人乃孫今代筆如神三遷孟子慈闈教
十二甘羅相閥身海内豪吟公與我花邊痛飲夏連春
浮生倏忽關山隔數步過橋莫厭頻
用前韻酬孟君復二首
吞若虞翻夢裏爻古人不死與神交成名永保傳青簡
臨事終當藉白茅足可一瓢居陋巷豈堪二膳養東膠
龜藏六用泥中樂未信時人蝘蜓嘲
眼空敢謂世無人松莵相依似有神邂逅十洲三島客
﨑嶇萬死一生身深斟滿酌堪同醉雪鬢霜髯媿不春
別後詩筒恐難數何如聊爾倡酬頻
送天台楊仲儒秀才如北(靖)
送君詩者悉豪雄男子身窮道不窮為問何憑遊海内
唯應所恃在胷中渡過淮水即河水路背南風多北風
誰料褐衣抱珠璧九霄夜月貫長虹
贈綦大將軍(晉叔達)
將軍早學萬人敵從父行軍十六七上馬如飛海東青
大羽勁弓轟霹靂直欲生擒彼不庭天山之北北復北
總兵王子設危穽䧟陣先鋒淪異域時或偶違心轉壯
身可暫縻膝不屈夜驅汗血還漢朝萬里沙場如咫尺
臣父以死報國家澡雪父冤見天日
先皇玉帶親解賜加侑金錢千百億登時築壇拜大將
隨意委禽聘賢室前茅出鎮萬貔貅東南五湖天半壁
鳳凰山下忽相逢我舊聞名今面識精忠純孝故無雙
武藝文材俱第一旣能高著國手棋又能穏賦作家詩
旣能善戰善騎射七書背誦無餘遺又能雙鈎寫楷字
顔筋柳骨妙畫錐旣如諸葛渡瀘水又如龔遂清潢池
章亥六合半巳到象胥九譯靡不知凉州蒲萄無復染
交趾薏苡夫何疑踘場壯士閱劒舞鈴閣騷人陪酒巵
笑談灑落意&KR0570;雅喜看賓主無厭時邇來宣城察事尤
瑰竒明目張膽鋤羣私去年稻田百圩没秋潦至今猶
渺瀰孰謂不潦罔省府公斥其人真姦欺百戰將軍古
有之未聞將軍亦肯念民饑
送楊剛中巽申嘉定州教
忽似登黃甲元來本白丁官清專學校恩重感朝廷側
聽吳儂語讙傳蜀産靈儒風嗣言偃子細為談經
次韻趙雲中飲呈孟君復二首(若飛)
舊業田荒百頃萊眉頭長與醉懷開春愁忍共金釵訣
夜禁偏嫌玉漏催聚散有情都是夢古今無物不成灰
何時再覓狹邪路白骨誰非塌井苔
可遨崑閬步瀛萊秪愛鑚腮笑靨開暮雨朝雲元易散
昏鍾曉鼓故相催身如病鶴猶遺骨心似焦桐亦未灰
縱使吾曹不排闥不應門閾上蒼苔
讀孟君復贈岳仲遠(浚)詩勉賦呈二公子
維岳武穆王復讎議不合老檜賣中原神龍困蟻噆維
孟忠襄公緩兵策弗納清之三京師萬衆死者&KR2497;憸黨
梗國論孰與噬而嗑世事可流涕循至虞不臘秦鄭兩
姦駔百年棺已闔骨朽遺臭在厥後極茸闒岳氏家幾
傳陽羡溪山帀故書三萬卷金石爛模榻孟氏神童孫
卜宅占苕霅詩聲鸞鳳鳴衆作掃蛙蛤猗歟先王公百
戰動摧拉身在國庶幾心與天響答造物報勲裔縱未
黃其閤各各神仙姿不受塵土雜臭味崇芝蘭情誼篤
鶼鰈着我珠玉間鬢蓬愧衰颯冷話暗燈火清宴倒壺
榼時凭城邊樓同望湖外塔二豪馬蹄花春堤厭蹴踏
而我枯如僧山肩一破衲未甘脫儒冠蕭寺求掛搭終
不望漢廷安車聘申蓋顧獨喜結交勿疑朋簮盍同道
脗漆膠開誠去梔蠟將相棨戟門六轡駕羣軜七十返
初服無復韍韎韐豈其珠履中不許青鞋靸
送温州學正陳希靜(雲宗)
多士推温學耆儒佐冷官雖為綘帳亞似可錦衣看父
老時枌社師生日杏壇在家書宦考三歲定朝端
送太平州張府判鈔庫官還任
判州垂闊步筦庫忽斜飛談笑胷無物精神眼有威將
門生貴種詩域悟玄機捉月江頭路吟鞍幾醉歸
送汪庭芝高士如嚴州
四海無家只一身桐江西上訪僊真七年太守吾聊爾
况汝窮山管道人
書符呪水空多事辟榖熬鉛苦用心閒讀異書痛飲酒
佳時亦復一彈琴
我致仕年死期近汝出家時生理難滄海桑田何可料
一㮎別酒莫留殘
送宜興張教授(壵)彦高
憶我南湖老循王又有孫新升陽羡郡改觀大成門官
異吏曹冗士知師道尊諸生果成服此事要深論
前參政浙西廉訪徐子方得代送別三十韻(琰容齋)
往時參大政諸老扈先朝合執調元柄猶乘問俗軺登
良爰改紀肅政各遷喬明甚奎文揭堅能泰岳搖吳山
懸夜月浙水噴秋潮薦拔皆竒士寅恭盡選僚重名三
翮鼎古韻九成韶混合氛祲定因循習尚驕不扶儒學
起焉革庶風澆周繼言堪攷殷因世未遙西湖舊精舍
南渡昔圜橋祠植三賢仆書重萬卷雕武林增炳煥文
廟鬱岧嶤不朽垂聲價無窮沸詠謠學肩游子夏謨過
益臯陶鵬運三千日龍飛九五朝遐方馳幣聘曲藝齒
旌招共擬膺三錫何煩奉六條有心思綠野無意上青
霄壯節甘恬退高風久寂寥一閒如我願百病應時消
僉謂衣當衮公宜館有翹終須坐廊廟未許老漁樵世
道存元氣天時正斗杓圍腰堪玉帶畫像早金貂慶會
逢樛木恩榮侈蓼蕭自憐耽杜酒誰肯顧顔瓢每辱高
軒過無嫌閧市囂七旬慙暮景三載傍清標再見知何
日臨風淚欲飄
丙申生一日七十自賦二首
先君無罪謫封川天畀遺孤出瘴煙忽到古希年七十
猶思上大化三千苦吟足可編詩史狂醉真宜號謫仙
五子傳家無一物聊將書冊當青氊
一尺光隂七寸餘暗驚前路恐無餘匹如月欠三分滿
又似蓂飄六片初學問文章俱廢忘科名官職總空虚
諸孫中有小丁亥十歲應能讀我書
牟獻之提刑來杭納壻慶予七十次韻二首(巘)
論交未覺白頭新閉戶車成合轍輪自古云希七十老
即今僅見兩三人欲心久絶身宜健醉鼻常鼾夢不春
嫁女婚男多少事忘懷任運莫傷神
扁舟一水接湖杭久別先生道德光名子我方思右咳
隔隣公此選東床彭聃上壽終澌盡劉白同年各健強
梅子黃時雨如許小留信宿共清觴
孟君復仲春來杭相聚三月餘一日必三胥會忽
焉告去直叙離懷為四言一首
九年三見昔疎未親一日三見今也何頻有來者馬于
霅之濱有柳未絮時維仲春豈無可交華屋朱輪接膝
握手豈無他人睠焉陋巷總是纍臣孟獻忘勢王翰願
隣嗟子之意孔厚且真揣我所有閴無一珍英英令節
穆穆良辰汎彼清漣出其闍闉和風吹衣芳露滴巾載
聽其嚶載采其辛乃饌我鮮乃酌我醇我酣子謔子吟
我呻我無子䦧子無我顰厥月三團百笑弗嗔積潦滿
道朝炊無薪繫鞍于門致此嘉賓我窺子胷萬卷横陳
目電舌雷筆聖詩神鍜以一字衡之千鈞吉甫史克蒙
莊靈均出其下者詛楚過秦等而上之清廟生民子踰
立年我登七旬顧影自憐髮秃膚皴衰顔槁悴老語譫
諄送子此謠肝膽輪囷子之家世凌煙麒麟子之爵位
曲逆平津我幸未死山林食貧兩不相忘雲鴻水鱗
次韻張師道慶予七十(伯淳翰林直學士予告)
齋沭披來卷焚香道主臣誤蒙玉堂老垂顧草廬人帝
所聞韶奏朝廷掌制綸屬請(平聲)長孺告肯逐子雲貧公
佇登翹館吾惟釣冨春骨將埋塜墓心敢望陶鈞百歲
倒七指萬形歸一塵莊生真浪語豈有八千椿
送常德教趙君(與仁舊臨安判官)
岳陽州城危樓前無地但有水與天一點之青惟君山
四顧洶湧心茫然吾嘗北風吹湖船飛過洞庭一日間
高桅一昂摩日邊及其一低如沉淵竈不可炊薪不燃
躍出釡水如盆翻神驚魄裭乾坤顛江豚出没蛟鼉掀
小兒號啼大人眠猫嘔狗吐流腥涎饑僵渴仆三不餐
自曉至昏縮若拳始從武口入武川然後相賀性命完
龍陽縣西百丈牽古鼎大鎮控羣蠻丹砂水銀充市㕓
千機織錦綠紅鮮北上江陵通襄樊南接長沙衡岳連
陶淵明記桃花源訪尋遺跡揚吾鞭長松巨栢萬且千
近人不畏猨猱懸琴床藥爐濺瀑泉白髮道士如神僊
尺許大字鐵屈盤吾詩頗竒留刊鐫此事一往四十年
至今夜猶夢湘沅隆凖雲孫腹便便昔者金門班鷺鴛
胡為近亦寒無氊屑往芹宫專冷官略有廪粟有俸錢
飯雖不足聊粥饘風雅之後聞屈原千古哀怨離騷傳
惟楚有材實多賢幸為人師何憾旃坎流叵測行止難
或逆而泝順而㳂可不隨機信天緣竹枝歌聲宫商宣
木奴洲畔饒風煙三年當有詩千篇
桐江續集卷二十一
