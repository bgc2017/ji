桐江續集卷十八元方回撰
不寐十首
清寒雪夜天欹枕暗燈前總為多思慮常令少睡眠著
書傳後世講學紹先賢老死將無日空閒十二年(辛巳休官)
(今壬辰)
孤燈深夜半何乃撫床為道左時難料心方世豈知孰
刊前代史肯作近人詩黠鬼應相笑乾坤一老癡
暮年無寐意燈與影應知誰復名三叛空勞賦五噫今
人難與語来世尚堪期準易揚雄業真成覆瓿為
無寐復無寐自知仍自知少狂今始悔宿疾尚堪醫雪
水消殘酒燈花送好詩元龍湖海氣老矣復何施
世間無限事總不屬閒人必欲伸公論寧如愛老身武
成難盡信泰誓尚非真衞府公閭語何哉彼鬼神
夜眠纔合眼即見此諸公骸骨已應朽精神猶自通老
懷常忽忽暮景極怱怱知己恩難報皇天識寸衷(先七叔父)
(珌元善八叔父瑑元圭魏府卿靜齋克愚陳提刑自堂杰姊壻汪且齋濟之馬章二丞相深知己者皆卒今僅)
(餘道山吕公一人)
雪聲兼雨聲靜聽到殘更為底常無寐寧當有不平食
多嫌氣濁衾薄覺神清萬古書燈眼心常與共明
涉世形容悴違時嗜好偏偶猶身未死豈為已無眠道
喪文趨刻談高學類禪申生真斃犬望帝竟啼鵑
竺國輪迴說誣民斷勿疑還知己死後即是未生時六
道何憑攷三身故強推反終更原始不寐試深思
細字昏難讀孤燈冷獨挑黃虀餘口味白豆驗心苗玉
枕方春夢金門正早朝先生唯默坐窗外雨蕭蕭
寄題桐君祠
余守桐江七年解官留居五年凡一紀而後去
猶數往来桐君祠下然未嘗一登所謂小金山
致瓣香焉盖缺典也邑人盤峰居士孫君(潼發)
君文甲科進士近郡職曹前朝京局不仕近二
十年會稡桐君山題詠冠以攻媿樓公鑰記文
將刻梓傳永久謂予以桐江名詩文之集而於
桐君忘其所自可乎予於是亦題詩焉然則孫
君之志可知矣其有所感慨也夫其有所健羨
也夫夫不願以姓名傳於世者桐君也姓名曄
然在戊辰登科記而卒能自晦其姓名不仕者
孫君也焉知孫君不嘗見桐君於山中而授其
書乎壬辰歲十二月前郡守紫陽方回
問姓云何但指桐桐孫終古與無窮遥知學出神農氏
獨欠書傳太史公可用有名留世上定應不死在山中
休官老守慙高致政恐猶難立下風
徐制準挽辭(坦似之乃尊)
紛紜鐘鼎誤公卿孰與山林保令名不共鵠袍爭舉業
早令熊轡紹詩聲人間倏忽驚興廢物外從容了死生
何限貂蟬無葬地一丘風月自佳城
十二月二十日立春係癸巳歲予年已六十七白
劉唱和有云共把十千沽一斗相看七十欠三年
因此遣興
客途窮極亦陶然自覺平生媿樂天能辦十千沽一斗
何知七十欠三年日晴雪路初行處春到椒盤未頌前
好念故園小兒女團欒聞早醉花邊
癸巳元日年六十七
生平矻矻短檠窗晩節灰心殢酒缸百歲三分新過二
十行一目舊無雙又驚客枕聽春雨即合歸舟上浙江
未必樊遲劣顔子故應學稼勝為邦
元日小雨
紅垂燈穗倍常眀緩緩晴須作好晴着柳春風微有色
催花夜雨細無聲爐香早起蹣跚拜杯酒朋来瀲灧傾
一日一詩舊年例新年一日兩詩成
初六日過湖
長於花擔看梅花不訪山巔問水涯世換湖光無減少
時来春色與增加荒榛德祐權臣宅老樹咸平處士家
一醉第三橋畔酒佳蔬菜更美魚蝦
放夜
深夜樓前笑語譁禁街鐘鼓暫停撾冶游謔浪非吾事
富足懽娱有幾家春酒可能融鬢雪書燈獨自照梅花
黃柑猶見昇平物四十年前客永嘉(予甲寅年二十八往温州訪魏靜齋)
(留郡塾見乙卯元宵因食黃柑痰疾今四十年矣)
觀燈小酌十四夜半大風而雨
皓月微紅映落霞試呼樽酒答年華柑為天下無雙果
梅是春前第一花自古良辰難得友暫時老子不思家
夜深忽作大風雨樂事元來亦未奢
追懷甲戌清眀宇文信仲知郡大卿同尤張二倅
過予小園賞花(十朋藻果)
甲戌清明鬢未翁(予時年四十八)邦君過我小園中牡丹初喜
開千朵劫火何知付一空展轉干戈春夢斷凄凉風雨
客途窮九原可作應垂涕今日前時事不同
數日項頰顴咽腫痛髮中有瘡
有生必死理之常酒到何為不舉觴未問劉伶墳上土
何妨張詠鬢邊瘡叔和解訣行尸脉仲景工言越婢湯
知命吾當謝醫藥服膺參也戰兢章
春寒久病
似覺今年太坎軻春寒無策與降魔斷支酒費貧如故
細讀醫書病更多客夢鄉關心破碎好花時節雨消磨
時人豈識衣冠會清朗蘭亭晉永和
送徐如心如婺源三十韻(恕)
之子成春服懽言駕出遊殘紅三月路疊翠萬山州夏
后乘輴澤軒皇煉藥丘曠平初渺莽屈曲漸深幽比縣
干戈偃諸村盜賊收室廬還舊貫邸店競新修蠶月門
多鐍秧田草盡耰畫龍沽肆古檻虎驛程脩天目蟠根
遠王干設險遒徑紆横巨石㵎潔見游鯈嶽勢攀衡霍
星文摘斗牛桑麻敦本業笋蕨勝珍羞谷冷長杉密岡
温早茗抽宣平何處在太白此中求仙墅丹池火僧廬
野竹秋農談通稗史騷詠入樵謳楚雨三江外吳雲五
嶺頭夕陽彭蠡浦潮水淛河流西望番君國東思越相
州孰云民俗儉政爾士風優輿隸知周孔章縫盛魯鄒
聖賢一道續天地四書留闕里瞻庠序師臣拜冕旒永
懷枌梓故能奠藻芹不靈順王封廟華光佛氏樓端能
無鬼責焉所匪神庥矧是儒家彦初非賈客儔詩材工
捃摭意匠極雕鎪佳句垂千古浮榮等一漚吾家紫陽
下肯作寄書郵
三月三日西湖第三橋四首
北曲南歌日日新紅粧不逐落紅春網魚野老何曾覷
豈是心腸木石人
正月橋西賣酒家柳初青眼草初芽重来紅紫随風雨
猶有野田黃菜花
盡道西湖久寂寥紅欄干落但空橋細思未有蘇隄日
且把閒愁着酒澆
野䔩随宜酒半醺富兒盤饌擁紅裠蘭亭會上無絲竹
芥蔕區區笑右軍
寒熱不調病一月餘
不肯中和按故常膈痰鼻涕更頭瘍塵飛泥涴三春盡
熱熯寒僵一月強乍把酒杯嫌藥氣屢翻詩卷寫醫方
年年憶得古人語端午綿衣未可藏
病後夏初雜書近况十首
含桃豌豆喜嘗新罌粟花邊已送春豈謂單衣揮扇手
仍為敗絮擁爐身唾壺甫換痰仍滿藥貼多誇料不真
火熱冰寒但絶欲世間疫癘本無神
怯寒重着舊綿裘已見盆栽坼絳榴自厭一春常服藥
忽驚半月不梳頭畫評懶與癡兒辨詩序難禁晚進求
帶礪有盟猶未保當時誰識種瓜侯
駸駸七十保餘齡魚眼無眠夜夜醒魂夢不迷神女雨
形容欲似老人星參同契注房中術歸去來辭座右銘
却笑空王太膚淺張皇浪說八師經(朱文公注參同契託曰鄒訢)
客樓卧病過花時老態如狂復似癡甚欲不餐煙火食
頗能時賦草茅詩餘生自曉寸關尺他日誰傳髄骨皮
少許青梅傾斗酒心醒貌醉爾焉知
初掃蠶今欲蠒時無朝無暮雨垂垂漁家長價蓑衣貴
種戸流涎麥飯遲跬步過從難跋涉等閒脱着繫安危
肉芝石髄身中有可向山靈遽朵頥
六年三潦困餘黎(丁亥庚寅壬辰)誰識他年舊浙西靡有孑遺
何可忽不知歸去果安之(出入韻)屬方理屋又聞漏垂欲
出門仍畏泥家在窮山亂雲外自慚無策救兒飢
今年春夏極窮忙日檢醫書校藥方甫得木瓜治膝腫
又湏荆芥沐頭瘍一生辛苦身多病四至平和脉尚強
夀及龜堂老睦守不難萬首富詩囊(陸放翁又號龜堂平生詩萬首嘗守)
(睦)
富兒肥馬躍雕鞍同伴何由識木蘭拄杖扶攜元未老
交床随逐本無官三义路口人心異百尺樓頭客眼寒
黠鬼老狐足妖怪架中閒摘舊書看
妙年剛謂世無愁汗漫猖狂萬里游夢裏講經天竺國
醉中横笛岳陽樓散花女已無蹤矣老樹精今尚在不
咋舌噬臍更搖手顔瓢曾瑟外何求
一切牽纏斷孟勞何金為帶紫為袍老從楊柳櫻桃去
醉肯螟蛉蜾臝豪共慶龍從乾五會誰工雉食鼎三膏
折腰彭澤不歸去未必東坡肯和陶
有感
玩透羲爻未畫前今時天即古時天回空其庶亦其庶
軻死不傳焉不傳積憤滛傷詩未削暗籌微婉史誰編
繼周百世民彜在豈為興亡有變遷(原道曰軻之死不得其傳然濂洛至)
(朱文公七君子從祀孔庭乃得其傳則文公之後未可知也顔子惟不仕大夫之家一瓢忍窮以得聖道未可)
(謂来世無斯人夫子謂其或繼周者百世可知當周之未亡而為此語有興必有亡所不可諱也有物必有則)
(豈以興亡而改哉苟知乎此則近世不平之事文衰詩落淫䙝悲傷將不復變而雅乎一代未修之史弑奪專)
(權之大惡權姦官侍戚里女謁相與亡國之大罪將終於不明乎以斯道之不傳而復傳者觀之則有志之君)
(相亦不必熱中扼腕為是遑遑然也噫斯民也三代之所以直道而行也即此意)
呈閻子靜廉訪翰學二首(復)
先生誰解與傳神寫向吾詩似亦親文字老坡真學士
丰姿太白謫仙人明庭瑞彩陳圭璧治世奇祥出鳳麟
一道澄清非所凂湖山暫此岸綸巾
文星炯炯照勾吴草詔金鑾舊老儒今(原缺二字)公高北斗
後身白傅到西湖要途未若閒官樂心服(原缺二字)貌敬殊
臭味果能有投合及門豈在急摳趨
送醫工郭耕道
上古三皇軒農羲天始有柱地有基腹虚與實療民飢
心塞與開植民彛保民性命專厥司握生殺權名曰醫
萬事萬物有偶奇一陰一陽之所為五運六氣相參差
流行百骸敷四肢河隄蟻竅如針錐榮衛微爽顛不治
沉裏浮表數及遲指下難明審毫釐能肉其骨扶其危
神聖工巧古所推汴梁凱旋并門師代州之郭天下知
半留中原半南移大方脉科三百朞黃金臺邊驛騎馳
大樹古巷傳言絲趣裝北上揚喜眉藥囊香細溫風吹
肘後之祕神護持本草我亦一二窺素問難經手曾披
但於一事似有疑左右心肝腎肺脾女人反此背看之
叔和脉經無此辭託名為訣翻支離尺盛尺弱分兩岐
句拙語俗意有疵舉世附和莫鉗鎚惟晁公武能辨兹
欲攀易牙别澠淄郭侯去矣不可羈丹砂赤箭參术芝
豕苓雞壅敗鼓皮百發百中謹所施樓護侯鯖勿涎垂
弘景當有還山期贈行聊效黃庭詩
四月十二日飲陸君用見山堂
硯几書床茂樹間花深竹密地寬閒綠陰正是濃時節
遮盡人家只見山
何仁甫作室日生男(國寶)
築室肇聞開吉卜弄璋恰喜共良辰千間廣厦連雲起
一顆明珠入掌新撰上梁文焉用我作湯餅客可無人
門閭如此須高大他日能容駟馬輪
送徐似之歸新城(近閻徐二公為詩贈之)
趁潮小緩轉船頭不枉湖山十日留喜得閻徐二學士
為傳佳句過中州
午節
年年節與物相符筍已成竿燕欲雛客裏不知端午近
賣花擔上見菖蒲
送和仲寬夀陽尉(裕洺州人)
青衫淝水去亦足慰高年縣以州名夀官於尉號仙戰
場潜鬼火耕野起人煙綵棒無勞設蒲輪下九天
五月初十日病體少甦
仙棋一局爛樵柯塵世紛紛夢幻多病起鏡中非復我
愁来酒外更無它逍遥悟解參莊叟矍鑠形容謝伏波
忽省明朝又生日暮年歸計欲如何
是日大雨水漲
三橋北畔清湖水雙塔西邊曉日樓展轉愈知吾事拙
因循復作半年留海風石首随潮上梅雨航船入市浮
時節不殊榮悴異腐儒杯酒暫忘憂
癸巳生日二首
夜来終日雨如傾曉起樓頭喜漸晴血氣衰微吾道勝
慾心死絶此身生一區宅愧先人業萬首詩垂後世名
蚊喙收聲蛙不吠忽聞鄰柳送啼鶯(道勝之勝用文公集血氣集註心死)
(則身生太平廣記神仙語胡藉溪舉以教學者)
倚樓歴歴算行藏囏阻顛危暗自傷垂近七旬天所借
孰怜三歲父云亡嶺南蠱毒千山霧燕北氈寒六月霜
殿牓郡符皆畫餅空餘骨痛似金瘡
生日再書
湯餅随緣和醬醯六年三潦念民飢重逢白髮人生日
願見黃梅雨止時詩好遠過千歲夀家貧深負五男兒
許身稷契杜陵老豈謂殘生乃至斯
用五男兒再賦
每於生日賦新詩似覺今年老更癡竊謂齊公千駟馬
豈如陶氏五男兒能拚久客常沉醉不念全家慣忍飢
七十尚爭三屈指挂冠一紀此差奇
贈醫士清溪居士丘通甫(震亨乃父吕兩府文德客通甫為吕壻吴兵部)
(日起客)
乃翁挟藝專淮鄉使死者生危不亡遠如扁鵲師長桑
又如近世龐安常所交者誰龍虎驤真李臨淮郭汾陽
軍門出入一藥囊精兵十萬無金瘡參苓硝石雄附薑
補瀉虚實調炎涼晚擇所從遨真揚郄家太尉王東床
有子有子跨竈郎半夜衣傳肘後方清溪居士清名香
心欲識面形參商邇来解后古餘杭其言亹亹慨以慷
七表八裏誰能詳三部九候吾獨臧八十一難聲琅琅
素問靈樞腹為箱望形察色起仆僵馘俘二䜿完膏肓
傷寒足脉根膀胱過經七日妖灾禳度彼沒溺君為航
淺學不識空望洋若有人兮雲錦裳飲君一劑夀而康
(徐容齋真州服君一劑末疾愈)贈君詩篇金玉相貫月夜虹光燄長乾
坤六合何茫茫生民性命孰翕張惟將惟相惟醫良良
將無人戰卒戕良相無人賢士藏良醫無人彭作殤焉
得萬筆千縑緗屈君著書肩岐黃
次韻徐容齋贈丘通甫
絶如山谷贈初君奇絶新詩妙絶文斥逐三彭精異術
破除二豎奏元勲千莖白雪難重少一匕玄霜幸見分
可惜向来缺參請按摩搬運漫辛勤
梅雨大水
積年梅雨動兼旬咎證源源殆有因狐假虎威饒此輩
鼠穿牛角念吾民涎流白飯難僥倖汗滴青秧浪苦辛
曲許乖龍啖梁燕何如飢溺拯窮人
五月九日甲子至月望庚午大雨水不已十首
夜半觀天象無星定肯晴河流兼市沒船勢與樓平未
殺漂搖意仍添颯灑聲人膏飫魚鼈真宰忍忘情
波浪冒原田羣魚不自全返常真足怪行險絶堪憐驟
作乘時快遄成失勢顛兒童拾鰻鱔爭着柳枝穿
陸走無非水樓居併是泥褰裳難跋涉執盖困扶攜國
慮白圭壑城危智伯堤暘烏果安在轉覺漏天低
江南梅子雨騷客古今愁豈意連年夏頻妨庶事秋為
魚民自痛食肉爾何憂衰老那禁得看天獨倚樓
能免堯捐瘠端由稷播艱民生頻不競世故政相關穴
蟻移樓杪田蛙産竈間豐凶卜簷溜半月響潺湲
眼待稻花看青苖浸急湍萬家應慟哭五月更恒寒政
爾千倉足猶云一飯難凶災忽如此容易便平安
蒸漬衣巾醭拘攣臂膝頑老身何足恤時事自多艱井
滿瓢堪汲船高樹可攀蒼生百萬億性命雨暘間
平地驚胥怒滔天類鯀湮稍低三板水不活百城人已
拚過從絶徒工徙倚頻鵠形無白粲蜂起有黃巾
今日雲霄客何人禹稷思樹高堪避溺稻盡㡳充飢苦
口非吾事衰軀異昔時東溟容有限細讀后山詩
西湖湖外水洶湧入城流比戸升高閣通衢塞大舟學
泅兒輩喜絶爨老夫憂會見蹄涔涸魚蝦悔浪游
十六日水退雨不已次受益韻二首
暑雨民咨怨由来直匪今濕能蒸病骨滴欲碎歸心積
水連邨郭前途昧淺深雄風楚臺上誰且獨披襟
七年逢四潦苟活到于今每值月離畢難逢木守心江
兼湖共滿憂與恨俱深萬頃青秧沒田家淚濕襟
再用前韻
此事誰知我他年豈料今棋殘才有眼燈暗欲無心衰
老常為客山林故自深忘形侣猿鶴可待整冠襟
十七十八日猶雨
浮雲幾萬里白日悶晴暉稍覺波濤縮猶聞點滴微兩
旬捐破扇五月着寒衣老病憂時事高門馬自肥
十九日始晴
今日簷仍滴何人膽不寒曬帆船尚濕掃市路才乾造
化玄機轉生靈死命完傳聞睦東館樓閣付驚湍
次韻受益苦雨二首
乃者黃梅近朝朝以雨書將無作人鮓孰不困河魚近
郡淹城郭連村浸室廬何當與奇術辟榖駕飛車
甘澤關民命隨時不在多滴穿簷下石爛倒水中荷天
有凶荒歲人無政事科誠心能撫字乖氣轉為和
湖上喜晴
人閒塵不到别是一清涼雨足千峰淨風薰百草香陰
森穿茂密汨㶁泝深長想見吴中路連天盡綠秧
次韻受益喜晴二首
誰扶一輪日與掃萬重雲水已落數尺田猶收幾分大
鈞回叶氣疎網削深文爾飯堪餬口忍為梁上君
高樓曉氣清鐘鼓報新晴乍覩陽烏色頻聞喜鵲聲縱
難期上熟差足慰深耕忍見民窮極唯宜歲事成
次韻閻學士靖軒贈受益山居二首
十里方諸影綠鬟空濛瀲灔一窗間天河不洗讀書眼
未可同君上此山
八月濤江五月湖畫圖一見粟生膚君家奄有兩奇觀
更覺天真勝畫圖
十九日甲戌晴己卯晚又雨二首
稍復橋痕舊俄驚礎汗非豈宜真洶湧止可略霏霺河
伯毋流毒雲師幸霽威劣能驅暑氣即願吐晴暉
吴郡傳猶庶嚴灘報可驚田中車水出城上駕船行旅
屋仍簁漏窮櫩用盎盛幸而有雷電此雨不難晴
二十五日庚辰連作暴雨即霽
昨日占天色心知有異同甫能湖水綠不合曉霞紅龍
挾滂沱過蠅驚霹靂空斯湏即開霽共快楚臺風
贈淳邑風水山人何君
誰保南陽百世阡控(平聲)頤别頬每堪怜發丘郎將焉容
禦裸葬王孫幸獲全何所不如圍即墨厥今安在像祁
連小詩更舉樊崇事好與慈孫孝子傳
題陳正之蘭亭(晉穆帝永和九年癸丑至今癸巳適九百四十一年)
十六迴更癸丑春蘭亭臨本尚如新學書良易人難學
聊喜他鄉見似人
病中夜思
垂及七旬叟行將三伏時歸期秋未定病勢夜尤危眼
困終難寐心明尚可醫陰寒伺陽燠間隙不容絲
次韻金直卿夏夜
樓高夜獨吟鑑古復籌今不競當知命無瑕在養心人
聲鐘後絶天影水中深風檻微凉處時時一正襟
題李提舉心遠軒(夀卿)
心遠淵明擬問之悠然身世見山時強名真意元無物
緣底忘言更有詩宇宙襟懷千斛酒王侯勲業一枰棋
古来大隠在朝市可待休官辦菊籬
題張長卿竹梅用蘇黃各二句
西湖處士骨應槁不復龍蛇看揮掃是誰招此斷腸魂
竹外一枝斜更好
六月二十九夜
小閣微凉上閒人半醉中雙明螢度水一向柳拖風委
曲聊随俗艱難敢諱窮香山吾不逮猶勝杜陵翁
七月初一日早起
太白星初上參旗井鉞連新秋知幾日酷暑極今年足
不能離地心常欲契天水鄉差得稔亢旱念山田
樓夜
危欄空闊上牛斗轉天心為底常無寐頻来故獨臨船
聲終夜靜樓影半河陰詩就忘工拙随宜莫苦吟
呈趙左丞(仁榮)
邇年士夫乏廉稱或以廉稱不稱能兼廉且能毅且弘
嗟我有眼見未曾君侯妙年翔鯤鵬横擊海宇無與朋
孝事其親行有恒移忠於君德日昇胷中朗徹水月澄
筆端變化雲霧蒸惠者懷之威者懲内作心膂外股肱
浙右艱食何頻仍六年三潦歲不登勸分之意極哀矜
坐使粒價不敢騰餒腹再果僵復興今秋大稔稻沒塍
長吏於民無弋矰如寒與裘暑與冰老夫昔也霜後鷹
即今僅似癡凍蠅一紀不仕閒如僧少陵日困糴五升
猶此客窗吟孤燈往哉一見賢左丞
觀喪事
悠悠誰到百年身百萬杭民一聚薪棺内棺前爭幾許
挽郎自是白鬚人
中秋雨
瘴癘干戈脱此生一隅略見舊承平上元燈火中秋月
但苦人心不肯晴
代次韻聞砧
誰家秋夜搗衣聲遥憶良人在戌營野宿貔貅天一角
樹移烏鵲月三更怨懷想像閨中切逸韻悠揚枕上清
砧杵催成歲遲暮撫時亦覺壯心驚
送臨安洪行之(幼學)次鮮于伯幾韻
丈夫志四方出戸無萬里焉能縮如蝸鬱鬱久居此于
思今子駿落筆甫友美衮褒一字難何獨賞之子勿謂
貌甚尫力可拔象齒隘哉招海柳詎識子路喜橄欖政
復苦異彼道傍李豈其諫塗開可口不見紀峩峩黃金
臺梯飈凌太紫大川楫方舟明堂棟文梓新豐馬周足
斗酒可以洗
八月二十九日雨霽翫古蘭
積雨不可出五日無鹽醯縱復有雨具出門將告誰兹
辰復何辰明窗漏晴曦我有古猗蘭瓦斛以蒔之舉世
無識者惟有秋蝶知紫穗密匼匝雪茸紛葳蕤國香襲
衣袖堅坐神自怡微詠韓子操長歌湘纍詞空庖不遑
省聊足忘調飢
九月初四日大風雨近重陽無酒夜成二首
怕見秋深秋又深青燈白髮厭愁霖百年剩幾重陽日
萬事都無一稱心自揣老懷饒感慨可須佳節強登臨
在陳自劊哦韓句敢望空罍有濁斟
秋霖欲洗庾公塵不管樓頭客恨新塞鴈又為江左客
菊花曾識晉時人百年虚谷先生老一紀嚴州太守貧
幾向客中度重九苦無佳句荅良辰
猗蘭秋思三首
猗蘭奕葉曉䟽晴栩栩秋光小蝶輕皂翅綉花三五點
庾郎無句畫難成
綠葉枝頭紫粟叢素花抽雪細茸茸國香政要枯如腊
旋買離騷置冊中
老子今年忽不貧價方玉佩有蘭紉一枝半朵懸衣帶
肯羨腰間大羽人
晩晴
油泥方滑道返照隔樓明年已如秋老心猶愛晚晴鼓
刀寧異遇帶索定徒行倚遍闌干夜寒砧處處聲
九日汪元卿送酒亦有相拉者以病𠻳不出
紫蘭黃菊園丁送亦有鄰翁送酒来何忽於斯湏煮藥
不然夫豈怯銜杯登高朋友空相覓抱病情懷未易開
過了重陽更堪醉霜天螃蠏小春梅
九月十二日得蟹小酌
莫欺虚谷太凄凉短髮頻搔意自長萬古江山宜晚景
一番宇宙更秋光東籬把菊非塵世左手持螯可醉鄉
二物於吾猶莫逆達人何日不重陽
贈相士王秀溪
不惜佳人國為傾髑髏頭盖野狐精丈夫更有何郎粉
老眼須君業鏡明
桐江續集卷十八
