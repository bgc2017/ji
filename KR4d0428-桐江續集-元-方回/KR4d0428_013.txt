桐江續集卷十三元方回撰
次韻仇仁近梅雨
客心何日渡桑乾𤨏𤨏良難雨更難途潦家家踰戶限
簷聲夜夜過更闌歸舟屢阻千灘漲暑簟頻驚五月寒
會許燈花報晴信書帷新照玉蟲丹
苦雨行(并序)
丁亥五月初三日夏至雨已月餘初四五六粗
晴初七夜復大雨至十三日晝夜不止初六米
價十二劵初十至十七劵十二至二十劵市絶
糴民初争食麵尋亦無之
泥汚后土踰月餘四月雨至五月初七日七夜復不止
錢王舊城市無米城中之民不饑死亦恐城外盗賊起
東鄰高樓吹玉笙前呵大馬方横行委巷比門絶朝飰
酒壚日征七百萬(十貫為萬錢)
雨不已
空階日夜梅霖滴滴碎人心未肯休山郡城沉遥可駭
水鄉田沒更勝憂民饑盗起關時事米盡薪殫滯客樓
燕玉誰家政微醉倚欄撩鬢插紅榴(壬子年嚴陵水冐城予往来十二年)
(幸無水近聞梅漲入城深八尺)
後苦雨行
五月十四日為雨八晝夜三橋官河水溢登街
予數日不下樓糴於市則無借於人不荅
七晝夜雨可已否五更屋角萬馬走擊碎屋瓦如拳然
三橋街中人乘船五斗陳米已萬錢糴且無之矧借旃
一簷十蛛不成網億萬萬喙饑可想乘夜飛蟲蚊愈多
蘇湖秀州秧奈何
續苦雨行二首
雨遂至九日得米一斗鄰翁為告糴夜密致之
恐群軰攘劫也
龍至六爻為亢龍三三為九其數窮三日為霖今九日
便晴田事亦無及全吴冨庶推第一誰信杭州無米糴
鄰翁耳語某所有夜持布囊分一斗老夫但笑不敢嗔
堯九年水無饑民
憶昔壬午杭火時焚戶四萬七千竒焮死暍死横道路
所幸米平民不饑火災而止猶自可大雨水災甚於火
海化桑田田復海龍妬倮蟲規作醢定嗔網罟欲取償
稍借人充魚鱉餒
再用雨不已韻答仁近
良苗所至已沈沒寄語雲師盍少休暮境豈堪逢歲惡
腐儒可但為身憂敗墻蛇出頻穿戶濕柱蝸升欲上樓
擬問鄰酤破岑寂督郵聞說酢如榴(蛇出寓屋之主人家)
唐閤門(從龍)挽詩三首
除布何飄驟僨亡足敗傷寧歌紫芝曲自老白雲鄉兵
息潢池弄書全屋壁藏銘碑端不愧今代蔡中郎(文樞為銘)
兒子與門生東籬憶送迎吾雖愧光禄獨幸識淵明愛
酒終成疾工詩早得名晁家雞肋集已足繼新城(予甲申嘗)
(訪公)
異日煙霄夢終身水竹居早交天下士盡讀世間書漢
祚金刀末江流玉樹餘興亡較功罪元不涉樵漁
次韻仇仁近暑中二首
初减官河幾許深向來惟恐百城沈晴階近喜收簷滴
暑屋殊嫌乏樹隂妾婦齒牙工鬭䦧比鄰瘧癘厭呻吟
懸知壯士無顔色頼有同心可斷金
瞬息涼炎代謝頻沉冥自飬靜中身讀書快意如抓痒
得句言懷當寫真幸不與聞當世事可須常作半途人
忽思秦漢干戈際商嶺猶堪避戰塵
鮮于伯幾舉近詩有一官屢厄黃楊閏之句忘其
全聯因賦呈之
與世相違已背馳樽前各舉近吟詩一官屢厄黃楊閏
萬卷難充畫餅饑浪說炎蒸今可畏懸知搖落即堪悲
山潛澗蟄吾當去自有髯侯奮迅時
種稗歎
農田插秧秧綠時稻中有稗農未知稻苗欲秀稗先出
拔稗飼牛唯恐遲今年淛西田沒水却向淛東糴稗子
一斗稗子價幾何已直去年三斗米天災使然贗勝真
焉得世間無稗人
湖上晩歸
此身閒一日足使百憂忘城外天能大山中地許涼喧
呼經妓舫寂静憶僧房薄暮歸窮巷誰家正絶糧
立秋(六月十九日)
斗杓忽又指西樓我獨何為此滯留多事心情人轉老
荒城風雨夜争秋一蓑屢費漁樵夢杯酒難湔宇宙愁
好趁微涼便歸去豆花籬落荻花洲
立秋病中再賦
亂蛬號蟬孰賞音汝吟豈似我能吟風聲雨氣涼秋夜
世故時情病客心爛醉無求甘老死菊花有約合山林
一庵異日歸何處萬疊寒雲未覺深
旅悶十首(併序)
五月中旬至六月下旬糴絶物貴身病窮極然
所感不止是而已為旅悶詩十首
病恐醫難謝貧驚糴愈昂未甘頻餌藥只欲暫休糧暑
殆無涼處饑容有熟鄉歸歟謀藿食不敢畏秋陽
久閒仍久客焉敢罪奴僮竈下横蛇蛻門前積馬通分
衣猶惡敝徹饌即聞空兒子扶行好秋溪望乃翁
舊觀繁華絶餘風巧偽滋人窮何不至俗薄故堪嗤敝
帚猶艱借勞薪自暗炊扶搖九萬里遥謝庶風雌
彼姝復此粲人面外堪看鸚鵡雖能語芙蓉豈耐寒舌
甜元可畏背毀更多端昵昵徒為耳雲龍許控摶
吟窗委巷間四顧盡塵闤屋角纔孤樹樓西僅遠山羣
饑烏謾噪高舉鵠容攀夜静看星斗秋風喜漸還
年饑身復病食盡藥無良此老何其窘於詩自不妨暑
牎從紙破晴井放繩長稍覺愁眉展初秋夜欲涼
運啓奎占瑞途殫彗告危晚生違盛際後死值衰期何
啻三歸備寧虞九鼎移焉知專夜妾竟孕别人兒
西湖西畔路死魅復游魂早作千年調能容一尺渾國
刑修已怨王爵報私恩縱許留遺孽終無令子孫
升沉元有命不在巧謀身政使魁廷彦兼能位諫臣一
時儕惡黨百世號憸人所得都能幾風花瞬息春(予廷對為)
(首賈相易之兩除言路王相格之)
浩浩觀今古憧憧角利名學如未聞道死似不曾生𤨏
碎禽蟲語芳鮮草樹榮過時随變滅歴代幾公卿
望湖
湧金樓下路小艇尚堪呼衰疾吾如此湖山了不殊興
亡忽今昔紅綠自蓮蒲近說遷漁戶窮鱗氣稍蘇(新禁綱釣)
(舊漁戶四百四十家寸鱗不留也)
讀旅悶詩再賦
身心喜自如賁趾出無車官職休停後田園廢蕩餘寧
從若敖餒不奉子公書折檻今煙草朱雲氣未舒
題吳仲遠游淮送行詩卷(宏)
昔有大丈夫萬里事遠游遠游何所極飄若孤雲浮歐
冶淬利劒造父翼華輈東睇薄瀛島西顧羞崑邱長嘯
首陽巔悲歌湘水流九疑呌虞帝三川哀宗周世人不
之識問之將焉求曰有吊古意聊以消幽憂之子方盛
年菽水亦易謀朅從淛河濱言邁淮壖州兒女競執摻
親朋相謠謳鴻鵠眇四海顧此焉足愁已矣勿復道勖
哉企前脩
贈胡直内(方)併寄夏自然(希賢)
直内苦吟今賈孟自然近作欲韋陶(去年見寄古詩二十五韻良佳)曩
時場屋猶無恙前輩科名許獨高詩句孰能傳海内官
銜僅足詫兒曺鴈門太守何為者為道深衣勝紫袍
山中之樂三章送徐明叟胡直内蘇德翁歸嚴瀨
併寄夏自然
山中之樂兮樂可忘饑飲有菊水兮茹有芝辟穀孔易
兮何澇何旱漱嚥沆瀣兮曷其耘菑野粟稔兮釀酒醉
而歌兮樵者和之分半桃食未既兮爛彼斧柯於局棋
憫閧市之遏糴兮形或鵠而腸龜誰獨有此山中兮我
將焉追送子于歸兮聊聲我詩
山中之樂兮樂可忘憂草木春青兮黃為秋雲出雲還
兮人世晴雨寒拾槲葉兮以𥜗以裘顧獨影兮無媿意
行小倦兮蔭樾以休天四壁以為家兮戶無可閉其奚
偷何兩角之有國兮戰塵紅而血流誰獨有此山中兮
我將焉求送子于行兮聊賡我謳
山中之樂兮樂可忘老匪塩匪酪兮飬梨棗曾高雲仍
兮動閱數世手樹成棟兮鬢猶未槁一屈肘兮代謝一
寤寐兮諫夷歌晧耿客星猶在天兮鄗壇洛廟餘煙草
將相豈不鼎貴兮曾腰領其未保子獨有此山中兮作
室已考去不我顧兮我將焉討
暑退
逆旅朝難夕更生暑忽涼自能捐嗜欲足可看奔忙即
恐來鴻鴈飜成畏雪霜去年幾人健同與嗅秋香
市行
徒步無車馬頽然一秃翁早班朝士底還雜市人中所
向都非舊焉能獨不窮否臧元自在芳穢未俱空
喜劉伯宣尚書至五首(宣)
聞說尚書至歡聲沸道傍饑民應復飽暑氣頓成涼此
老今能幾吾徒尚有望略容對談麈小緩理歸航
湖濱文字飲一别五年餘未死須重見將詩屢當書事
元無可說意自不能疎近日知来信頑軀百病除
所至無嚬蹙當今亦鮮哉名譽非易致悅服有從來漢
令更泉幣吴儂告水災忽聞自天下何策可春回
湖海襟期落山林骨相寒自慙知道晚未覺忍窮難缺
米臨炊糴逢花就擔看尚能中酒聖肯諱作詩酸
於世已無求公來特少留相期一會面動隔幾年秋鼎
貴曾何樂常饑亦不憂端能專鳳沼未必勝漁舟
七月二十三日聞城南火午至夜半懷歸
月近參旗欲下弦倚樓半夜獨看天故園入夢將千日
朝服離身已七年洶洶火驚何不去嗸嗸糴貴更堪憐
漢庭使者求民瘼汲黯應須識後先(伯宣將至)
倚樓二首
西風迎面晩涼新略展青銅正幅巾獨倚闌干偶無事
閒看樓下奕碁人
樓頭獨立到昏鴉盡日絲空小雨斜何補乾坤浪生死
青青無數瓦松花
自勉
有路今平坦無心復怪竒盡嘗艱苦後始到老成時細
讀驚前誤精思决舊疑端能吾事了可用此曹知
八月初一日
吾生遽如此六十一衰翁功過差相掩時幾大不同冥
冥終日雨忽忽半秋風食盡囊無物今年始是窮
夜讀
樓西落照炫新晴簷雨猶餘點滴聲信手取書開數葉
秋凉初喜夜燈明
夜思
買菱沽酒意欣然中輟留為斗糴錢委巷屐聲駢雨後
破窗燈影颭風前在家兒女應饑瘦久客衣裳盡穴穿
忽憶厄陳如孔聖感麟猶過從心年(孔子年六十八始反魯刪詩定書七)
(十一始作春秋前此厄陳蔡猶久客宋衛予六十一不能即歸盖亦無足歎云)
雨夜懷仁近二首
平生湖海氣歲晚可誰鄰朋友非難得情懷未必真孤
燈昏夜目破衲冷秋身明日天晴否過從僅此人
料我今誰識交君日漸深相看如骨肉有志各山林佐
酒無珍具成詩每痛箴晝逢常夜别雨阻定晴尋
所覩
形泰神勞極心非貌敬多甘從道左避肯羡馬前呵雪
屋聽兒讀花房顧妾歌同聲不同調末後看如何
題唐師善洪崖圖(侯舉)
其說謂洪崖者三皇時有道之士唐明皇時張
氲召見即其人端明洪公舜俞集中有此詩予
不敢信今俗畫非止一本
太白尚不識洪崖焉肯來一蹇五獠奴姦人之所為得
非成方遂獨無雋不疑至今好仙者猶為圖畫欺
冷泉亭
寺門不須入林磵瑩清襟老樹幾前代冷泉如我心縋
蘿猿接菓龕石佛添金别有眞天趣月寒秋夜深(靈隠寺之)
(勝不在寺内在寺門此亭耳猿就手取食崖鑿佛飾金車馬憧憧皆俗玩也絶勝其在月明夜静時乎)
木綿怨(併序)
故亡國權臣乙亥南竄猶携所謂王生沈生者
自隨他不止是此二生者天下絶色也漳州城
南木綿庵既殂二生入烏衣樞使家丙子謝北
行其年十月天台破清河萬戶得之挾以俱北
庚辰正月張卒久乃南還謂慣事貴人巧伎藝
拙女功仍願粥為人妾或競闚垂涎惟健者是
歸故寫之古樂府以為世戒焉
湖山一笑乾坤破欺孤弱寡成遷播不念六宮將北行
太師䨇擁嬋娟卧甬東香豔到漳南争看並蔕芙蓉過
天兵及頸幸全屍想見駢肩淚珠墮木綿花下痛猶新
已向誰家踏舞茵長頭未及死肉冷折齒遽專籹面春
赤城戰場夜避火萬里又随燕塞塵肉食酪漿更苟活
不慙金谷墜樓人萬戶郎君遄卒死却自金臺還故里
嗟爾薄命兩佳人三為人妾亦可已巧畫蛾眉拙針線
空自纖纖長十指後堂執樂換小名更事少年貴公子
憶昔軍中入相時潜搜密邏漁妖姬民間妻女凛不保
何啻如花三五枝曲江近前少陵恐今日揔孕他人兒
賤獲淫婢何所知但為權臣深惜之
聞盗
全吴稱富庶一水忽蕭條稍辱君公察焉容盗賊驕浦
荒櫜物謝田落介蟲饒見說塘西路人家緫被燒(稻沒矣蓮)
(芡亦鮮徒多螺蚌)
八月朔後雨晝夜不止
(原缺一字)蔑絲毫暑何庸一再霖秋隂酸病骨夜滳碎歸心
劇盗應旁睨餘田或盡沉無燈黑如漆臆度近更深
小飲張季野宅分韻得張字(併序)
仇遠仁近屠約存博張埛季野方回萬里以姓
為韻回分得張字是日訪劉伯宣尚書遇史紫
微參政言捄荒事而退故詩中及之
塗潦訪遠客未免褰我裳同行二三子先後相扶將逹
官肯忘勢鱗次升高堂具言大雨水民饑糴估昂西成
已無望顔色俱惻愴斗升棄孩穉此事真可傷今年劣
足支所慮明年荒肉食念溝瘠豈無籌策良有司執所
見猾吏尤不臧老夫頗涉歴意欲輸毫芒竊虞水投石
徒用熱中腸不如歸去来滌悶尋杯觴平生濟物心已
㢮不復張尚於朋友間未减詩酒狂華屋舊公孫燕室
書畫香娱琴適情性悟碁知興亡萬事不掛口逍遥參
蒙莊繆忝相如右終慙思曠傍淫霖苦未已積隂翳秋
陽時艱近至此盗賊將披猖一醉豈易得悲歌成短章
邂逅即分首相思雲樹長
丁戊行(八月己未朔初六甲子秋分初九丁卯釋奠初十戊辰祀社雨不止凡十日)
丁日釋奠集儒士戊日賽社驩農民四海干戈萬事革
獨此髣髴殷周因古禮僅存吏治落農極憔悴儒尤貧
章甫(原缺二字)笑罵衆夫須服田科歛頻今年五月大霖雨
舊穀已(原缺一字)新(原缺二字)精鑿有之敢靳價萬錢不得五斗
陳青衿生徒(原缺一字)困餒白首父老空嚬呻仲秋甲子雨
益甚山懷河溢隂踰旬庭酹壇獻想草草瘠牲酸酒羞
明神一旦警急盗賊起生聚未保明年春錢塘兒女長
市井書燈耕耒兩不親但知佚樂逐浮末豈料離亂遭
風塵丁戊二祭實素昧競詫潮過天涼新肯念道傍横
死人芙蓉金菊迎佳辰
今秋行
八月十五夜賞月樓臺絲管沸金穴百萬珠簾捲嫩凉
茉莉花闌木犀發八月十八日觀潮幕帟粉黛迎蘭橈
雪山沃天雷動地出沒紅旗争錦標此是錢塘舊風俗
驕貴小兒生華屋四時有春無秋風常知歌笑不識哭
一年不似一年秋漸衰漸老成白頭去年之秋尚云樂
今年之秋何其愁中戶田租三萬石水&KR1369;不容收一粒
况從兵亂窘避地白璧黃金俱喪失前朝後市舊冨人
半作道傍藍縷身委巷小民或絶食粥賣伉儷捐僮侲
一切時節不復講履長賀歲猶鹵莽淫雨連旬未必晴
潮何人觀月誰賞月缺月圓宵復宵潮落潮生朝又朝
事與承平不異處唯有南来秋鴈飄
中秋
去年有酒苦無月今年有月却無酒睦齋杭邸兩中秋
依(原缺一字)懷人夜搔首有酒無月猶自可有月無酒愁殺
我餘生歸老紫陽山無酒無月俱等閒
寒早
春閏秋寒早人窮物議多孰非愁裏老聊且醉時歌輕
捷矜乘跨張皇侈殿呵老夫自高卧風雨夢漁蓑
醉吟五首
積金至充棟量珠動論斗甚者愛玩具日夕不離手匪
德身不保徒為他人守吾嘗蓄萬書田亦殖數畝一旦
忽破散此事悟已久醉卧一衾外餘皆非我有無錢不
必憂有錢即沽酒
去年所見人今年忽無之何况六十年追憶童兒時三
皇及五帝安在堯與羲謂古有不死學仙真愚癡崇高
易深拱喪亂難前知氣力儻可恃不歌隂陵騅吾手幸
未廢杯来何不持
有興云不亡謂晝無夜時逹人悟兹理何用浪自悲姬
周過八百再傳嬴秦萎彭殤共一盡脩短何議為屋角
鴨脚樹開戸閒觀之昨者見生葉丹實今離離老夫欲
不飲奈何霜鬢催
竊評先民詩尚復有長短後進與兹事我意終不滿語
言豈不工良欠旨意遠音節混淫哇氣習泥季晚顧於
五柳公獨左為劉袒異哉晉宋間有此昭華管日以酒
酹之一(原缺一字)或百返
淵明年十九謝公破苻堅此時尚可為未及出仕年太
傅一邱志永言負東山道子國寶輩日趣晉祚遷參軍
與百里黽勉一紀間典午竟已矣於兹遂歸田至今會
心人仰高醉中言
次韻鮮于伯幾秋懷長句
踰燕涉漠將十霜西風滿眼榆林黃時逢北客話圍場
鞍馬意氣猶揚揚駱駝紅乳蒲萄酒袒割一醉千百觴
君今病痁卧南方掉頭不顧尚書郎紫陽山人餓欲死
江湖一壑秋田傷哀歌相和意慘愴夜視宇宙何茫茫
次韻鮮于伯幾秋懷古體
斯人晚始識浪走天下半既將戟為髯更用田作面大
材異拱把勁翮謝籠絆去年主糟邱稍厭盆盎亂忸怩
較毫釐踴躍凌汗漫今年竈産蛙田里足咨怨民窮如
受圍合遣老將援醫王殊不靈瘧鬼未即竄卧念為魚
者厄運孰與逭羸馬僅芻秣稚子且葵莧大似周南留
寧有東平戀或報御史除搖首亦弗願點勘篆籕古掇
拾簡編斷秋雨吟齋燈夜月鄰砧練一醉洗抑鬱豈無
愛酒伴蠖屈未可欺鵬摶詎能筭
旅窮中報生孫名曰守(八月初八日卯時存心子)
瘦面皴肌暗自捫薪殫粲盡復空樽浪言官至同三品
且喜家生第四孫孰謂將軍騅不逝其如處士菊猶存
忍窮守道吾心定胙土專城莫更論(舊制節度州同三品)
俗嘆
六十餘年老病身少曾識破世間人俗碁幸勝元無着
市藥多誇摠不真傅粉塗脂何可近藏機伏穽未須嗔
蓮華嶽頂看秋月莫向長安踏市塵
歸興
投老深知萬事難骨骸熬暑又煎寒暗量已覺窮無敵
退省猶須強自寬稚子能吟青玉案異人初付紫金丹
先生歸去山中好剰有閒雲許細看
八月三十日曉晴
高樹號風始欲丹秋晴詩老試憑欄食貧破硯驚猶在
身瘦寒衣覺漸寬家裏兒孫音問好客中僮僕使令難
雪前霜後歸吾圃瘦菊疎梅儘耐看
獨酌有感
破窗枯葉共秋聲寒近貧人共喜晴守道故知終有命
感時焉得便無情今年浙右全傷水何日天涯盡寢兵
聞道街頭賣黃雀且須沽酒作南烹
始寒
與客觀碁日又晡佯狂落魄老江湖未妨行事諸兒笑
敢謂知心舉世無幣竭併將空槖售衾寒兼着破氊鋪
還家爛醉東籬菊猶有兒能為我酤
自釋休官之意
七載休官學老農間關垂死脫兵鋒折腰早覺身難屈
饒舌懸知世不容已幸櫟陽歸舊質可能稷嗣冀新封
時清猶作茹芝老杜叟斯言我願從
寄題趙高士委順山房
紅塵回首即蓬莱辛苦龍門枉曝鰓道與時行誰不願
心為形役自堪哀閒觀劉項臨棋局笑挹羲農入酒杯
欲乞長年仗青鳥三危天遠肯重来
簡鄭高士(真一)二首
憶昔西湖北閑尋隱士廬水濱維舴艋屋角認棕櫚紅
出仙人酒黃披老氏書寫真元有約隔歲定何如
再見湖東岸遷居傍廢城鷺群窺釣石荷氣馥棋枰歉
歲難羈旅泥途厭步行幽懷徯清話豈不向君傾
為陸元德題撝謙齋(彦若)
四體非槁木焉得常無為下士蔑軌則德人慎容儀屈
伸一時間良復關安危舉手一不當尚難令童兒横目
愚而神豈可易指撝造次肆䙝慢合沓來輕欺臂且有
所使銜䄂未出時恂恂君子心於此先有思脱若役吾
僕未容盛氣施剛桀世詎乏受侮寧無辭畫一發狗縱
厥規曹也隨年老益畏謹請苑猶召疑捉麈授生徒秉
鉞行軍師一如執玉恭庶幾無悔追
贈沈(復亨)雷陽(其父沈愚庵註易)
乃翁辛苦註周易曾夢神人談太極清泉煑蔬啖糲飯
醯塩醬薑俱不食迎霜獵獵緼袍青映日蕭蕭頷鬚白
自云今代王輔嗣憔悴形容人不識有子有子狂非狂
其名復亨字雷陽十五早學張道陵二十已成費長房
篆符呪水逐鬼物朝遊燕齊暮衡湘信竒喜異世不少
指空說無饒衣糧讀古人書識道理定復在陳饑欲死
不如沈家跨竈郎恍兮惚兮行怪詭村驚郭駭争贈詩
我亦徇俗書此紙萬事宜假不宜真往往神仙亦如此
送周君(暕)之餘姚講授
絳帳飄然適海涯月明任意揀南枝腹中書不煩行李
牀上琴堪當侍兒馬隊定無元亮句草堂寧有稚珪移
他年會作安劉事且向深山茹紫芝
次韻仁近九日予病不出
炎凉飄忽嘆如流久客仍逢歲不秋高處未應堪著眼
悶中惟可獨搔頭市酤太惡難霑醉晴色良佳竟倦遊
戱馬龍山摠灰滅兒曹焉悟此身浮
舟出東新橋
市聲巷語哭還歌客舍喧啾奈汝何才出城闉愁眼豁
適逢秋霽病身和力行古道於時背心感皇天所相多
鴻鴈稻梁焉用足政須寥廓謝虞羅
泊臯亭山下
草草供行役奇奇就苦吟飯遲緣共竈舟窄僅容衾稍
冷天須霽將明夜已深江湖四十載空負一生心
過臨平鎮
樓船載甲曉聞鉦知是何營將校行百五十年興廢事
韓家軍馬戰臨平
過長安市
筭橘租菱小市譁堰頭橋尾約千家人家已盡無人處
時見芙蓉一岸花
過崇德縣
枯柳無風影不搖敗墻頽屋意蕭蕭忽然喚醒承平夢
猶有紅欄夾畫橋
過石門
麥田下種稻田乾秋盡江南亦未寒水净風微舡牽慢
蓴花蕰草盡堪看
泊皂林
破鼓如敲板荒營野市邊地平天四覆月望日䨇圓徂
謝悲人物災傷惜歲年吾行為何事洛詠不成眠
聽航&KR0657;歌十首(或節其私語為之)
北来南去鴈還飛四十年間萬事非惟有航船歌不改
夜深老淚欲霑衣
莫笑船家生事微新紅米飯綠蓑衣一聲欵和一聲乃
誰識人間有是非(欵音靄乃音襖)
家住斜塘大戸邊時荒米貴欠他錢從此駕船歸不得
無錢且駕小航船
四千五百魏塘船結拆船牙觧半千一千修柁貫三米
三日盤纏無一錢(予所雇船如此)
十千債要卄千償債主仍須數倍強定是還家被官縳
且將貫百寄妻孃
南到杭州北楚州三江八堰水通流牽板船篙為飯椀
不能辛苦把鋤頭(舊航船不過揚子江今直至淮河三江者錢塘江吴淞江揚子江八堰者)
(杭州蕭公閘北關堰常州犇牛堰吕城堰潤州海鮮河堰揚州瓜州閘而召伯堰小不與其一楚州北神鎮堰)
雇載錢輕載不輕阿郎拽牽阿奴撑五千斤蠟三千漆
寧馨時年欲夜行(載音在)
南姚村打北姚村鬼哭誰憐枉死䰟争似梢工留口喫
秀州城外鴨餛飩(秀之南門至海塩縣古塘八十里人人帶刀讎劫十二年間私殺官誅骸)
(骨如邱)
賭錢輸了阿儂哥黃草單衫破孔多相趁縮砂紅豆客
霜風九月上淮河
船頭船尾唱歌聲蘇秀湖杭總弟兄喝攏喝開不相照
阿牛賊狗便無情(阿皆音押)
柵堰二歎
船行三五日不得不思家索米開橋柵徵錢運堰車於
官何所補為客自堪嗟况復饑荒後群偷沸似麻
桐江續集卷十三
