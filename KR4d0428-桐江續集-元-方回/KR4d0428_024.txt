桐江續集卷二十四元方回撰
戊戌元日三首
班春踰半月獻歲換新正馬動人聲喜星明曉意晴寒
袪和氣勝病愈老身輕七十二年事沉吟暗自驚
爐香禮天地再過古来稀此日仍逢節何時定許歸年
高還拜怯客窘久留非遙憶小兒女新春只故衣
髣髴曉鐘鳴家家起五更物宜春後暖人喜歲初晴衰
老猶能飲虚空誤得名題詩思舊日無此好新正
誰識
梅花香未已早是杏花時身老春遊倦心恬夜夢知百
杯聖俞酒萬首放翁詩肉眼今誰識神仙世有之
不恨
鼓腹千年有平心一物無粗能全晩節不敢恨窮途豈
少真君子何求老腐儒春風香百草千丈古松枯
題丁適之菊莊
令威舊主芙蓉城上帝謂此職未清敕賜别業非菽粟
屈餐陶採餘秋英菊庄先生拜新號掌管黃花躬播耕
莊田莊屋幾頃畆莊官莊佃無姓名只如天隨自荷鋤
兼味佐以仙犬精乃餱乃糧不過許春苗夏葉俱可烹
木蘭墜露滋上池亦復樽酒東籬傾人愛熱官我寧冷
粗有菊譜傳諸生南陽月輸三十斛汝真糞土之朝榮
送林學正愛梅二首
早與梅花歃血盟歲寒同社保幽貞八詩共識林和靖
一賦誰知宋廣平邂逅老夫傳此本慇懃今日送君行
開元宰相和羹事鐡石心腸待晩成
平生自號愛梅人家住江南野水濱屋角暫辭千樹雪
馬頭猶帶一枝春馨香事業終須在酸苦工夫盍少伸
莫學君家舊處士西湖空老太平身
送邱子正以能書入都併呈徐容齋閻靖軒盧處
道集賢翰林三學士
君不見古来九關虎豹守入仕艱難無不有興能一札
秋槐黃芒鞋布裙天下走攀援龍鱗萬萬手咳唾驪珠
萬萬口蓬莱無路弱水隔七上十上空白首邂逅登名
豈不偶選坑沉淪十八九光範三書徒爾忙子公一紙
焉所取書生身體縱著翅飛聲未辦廷臣右還知氣至
天地春花者必花柳必柳中庸末章八引詩三詩首言
士所為衣錦尚絅潜雖伏屋漏不高天聽卑至隱至微
至顯見鬼神森列何可欺斗間有氣射古劒石上無根
生瑞芝快雨乍晴虹霓起蟄蟲欲振雷霆馳静中根本
動中發䦣處精神明處知禊帖昔秘永禪師不過紙上
王羲之御史蕭翼百計取公等乃有胸中竒胸中竒者
五色筆可以補天可活國宗彛作繪衮作火可但能書
梵王譯此之所寶玉非石求而不藏卞和泣良賈韞匵
什其襲藏而不求價倍百公等翰墨今第一誰云識字
不得力借逕文藝以致身勲名政要無心得九萬里迅
扶搖風今日朝廷貞觀同聯翩房杜肩王魏試代常何
草封事
送趙子昂提調寫金經
青藜夜照玉堂直外補已至二千石不合自以藝能累
天下善書今第一魏晉力命王略帖摹臨有過無不及
真行草外工篆隸兼有與可伯時癖小者士庶携卷軸
大者王侯擲縑帛門前踏斷鐵門限苦向王孫覓真迹
有時乘興掃龍蛇圖畫紙素動成疋有時厭俗三歎息
何乃以此為人役如池如溝棄殘墨如冢如陵堆敗筆
太湖西畔松雪齋七絃風清碧山碧桃花水肥釣鱖魚
春雨春風一蓑笠胡為捨此復塵埃鳴鞭更上金臺驛
白馬四十二章来一大藏今五千帙訂訛補譌重繕寫
金字琅函較甲乙考工記屬冬官卿潤文使專宰相職
北門學士董此事一儒迥勝緇軰百精神如玉鬢如漆
天上知已密如櫛省臺要官俱可得還自管城子中出
右軍寫經博白鵝孰與明時見數多
送鄧善之提調寫金經
二三十載鄉閭師黃紙初除專講帷溧陽雖小亦新郡
學廩粗足晨昏炊曰事未然缺次遠槐宫尚需蟬再嘶
士食天禄行或使暗中自有神扶持我昔識君初未髭
犀角雙盈方顙頥飽學武庫富蓄貯粹行桓璧微瑕疵
過市目不視左右何啻董生園不窺含章晦美抱素藴
修之於家朝廷知一室萬里限戶閾脚跟不動名四馳
譬諸豐城瘞寶劒紫氣貫斗當有時平生識字乃餘事
倉頡科斗揚雄竒飾翠泥金寫梵夾凡善書者能辨之
至用儒流董厥役借此進賢培邦基晦翁豈止能詩者
澹菴胡公薦以詩唐柳公權以筆諫忠鯁隨事堪箴規
去去行行勿復遲未至烹雌炊扊扅白玉之堂鳳凰池
不着君軰當着誰
送滕玉霄張元樸管押地理書入都
滕侯酒酣宇宙窄長嘯詩成鬼神泣謫仙後身今李白
一錦宫袍猶未得張侯乃翁官鼎軸芸香家藏百萬牘
朝忩夜檠吟不足政須天下書遍讀四海萬國天一家
東盡蟠木西流沙貢珍未貴貴圖籍卉服颶風窮島涯
玉堂衆雋修國史搜書北方遣名士若欲講知南地理
亦合南州起才子所以滕侯暨張侯聯翩同作中原遊
夜静長虹貫明月春風穩送江天舟張侯富貴素所有
相門會見魯拜後滕侯遭遇夫豈偶飄然掉臂奮空手
金匱石室紬瑤編大書特書筆如椽成就堯典禹貢篇
不數班固司馬遷
為合密府判題趙子昂大字蘭亭(并序)
人之身天地之一物耳而人之心包乎天地之
外故曰方寸之中有六合君子之道可大可小
唐太宗命禇遂良等臨禊帖賜羣臣予嘗見減
小字本極精妙今見學士趙子昂疋紙大字蘭
亭本尤神竒而妙歛之可擴之亦可雖筆法亦
心法也歟
神竒變化莫若龍屈蟠可藏螺殼中一聲霹靂起頭角
金鱗萬丈横蒼空右軍禊帖不盈咫善臨摹者子趙子
一觴一詠十九之方如帶玉滿匹紙小字古稱黃庭經
大字焦山瘞鶴銘小歛大縱出一手譬如寫真妙丹青
寫真但要寫得似小纖大濃皆可喜小如眼中見瞳人
大如鏡中見全身
題畫盧仝長鬚赤脚
玉川破屋數間洛城中一時際遇赤尹昌黎公贈以大
篇意甚侈不數李渤温造兼石洪買羊沽酒分俸給時
攀綠駬下虚空月天桃李醺春風豈惟百世之下知盧
仝併使長鬚赤脚名無窮誰其畫者善遊戲不畫盧仝
畫奴婢想見煎茶七碗時此曹頗亦霑餘味
平章吕公挽詞二首(文煥)
難兄捐閫寄無復救襄人半紀嬰孤壘中朝扼柄臣秦
非里奚智徐為偃王仁萬事由天命乾坤歷數新
燕頷逢荆鄂於今四十秋始聞降鬼國遄見拔瀘州廟
議顓私意邊圍墮詭謀棄襄不令守鐵鎖靠江流
送金夀之江正寫金字經
碧落金仙躡漢庭梵書翻寫過東溟宰官嘗領潤文使
法帖尚傳遺教經子敬比蹤洛神賦率更嫓美醴泉銘
夢中五色文章筆視草鰲扉趁妙齡
題廬山白蓮社十八賢圖(并序)
李伯時畫六士十二僧共十八賢外有籃輿自
隨者陶淵明道冠者陸修静一人下馬致敬向
陶語其江州刺史將命之人乎淵明實未嘗入
社為題詩曰
六老臞儒十二僧柴桑醉士肯為朋葫蘆自與葫蘆纏
更要閒人纏葛藤
題淵明像
慧遠無此冠修静無此巾此巾要亦有無此漉酒人
題徐仲彬達觀亭(并序)
以上視下曰觀(去聲)以下視上曰觀(平聲)易觀卦上
二爻以上視下下四爻以下視上初六六二遠
於九五而所觀猶有所隔可進可退惟六四一
爻最吉人臣之近君位而觀國光者也九五以
上視下乃堯舜禹湯文武之事上九無位而亦
為下所觀乃孔孟之事漢書賈誼傳達人大觀
史記作通人大觀索隱師古並無其音則平聲
去聲讀之皆可義與易不同而通達道理太史
公以為同死生輕去就於此爽然自失後人所
學未至賈傳不可訾也兼此一達字非晉人放
曠之達徐君仲彬利用賓于今日而有取於賈
傳之所觀其旨遠矣予不揆輙用以聖賢之意
廣本旨為仲彬賦之
乾涵坤毓萬彙夥獨得為人頼鈞播八尺身為天地贅
一寸心將天地褁道眼自應非肉眼以心觀物無不可
靈臺光潔日月懸肯使一絲掛塵堁老夀龜鶴夭蠛蠓
博大鵬鯤小蜾蠃王侯雲霄縱翶翔奴隸泥塗淹坎軻
雷霆起蟄春生兒霜露歛華秋結果防風九畆覇十圍
痿痺支離蹣跚跛二五之精形相禪彼胡魁梧此么麽
天所賦予各有命女子豈羡弧矢左螻蟻君臣鴈弟兄
道理大處無細瑣洪纖各遂逍遙遊續鳬之頸爾其叵
徐侯讀書得玉匙聖人門戶啟關鎖用賓屢揚北上鞭
大隱薦鼓南遊柁築室金陵割鍾山臨川僻學百義墮
千古子在川上心想見解衣盤礴臝梧桐楊柳竹隂間
菱荷疊重花婀娜弄丸一卷經世書内篇外篇夜燈火
静寂動感来無窮昭布森列俱帖妥通達居然今賈傳
豈容棲遲老江沱乘流止坎大厥觀進退久速不預揣
熏天富貴腊毒味涎詎肯流頥敢朵忩前草青鹿共眠
檻外沙白鷗同坐忘機得意茅三間焉用陶朱西施舸
况又義方延碩師乃父析薪子克荷此詩擿抉宇宙秘
察君襟抱吾亦頗世問俗物未必識我知魚樂子非我
淳熙甲午東陽郡齋蘭亭
大唐天子紿孤僧轉瞬人間幾廢興一幅永和故蠒紙
入昭陵又出昭陵(唐太宗以御史蕭翼取永禪師禊帖已入昭陵温韜發之再出人間定武)
(梅花本予舊有之今不易得此韓元吉摹本也)
淳熙癸卯錢伸東陽本
永和貞觀晉沿唐奉詔臨摹老遂良展轉流傳非一手
虎賁猶得似中郎(太宗使起居郎禇遂良檢校馮承素韓道政趙模諸葛貞之流摸賜王公)
(見張彥遠法書要錄蘇才翁云)
淳熙戊申邱夀雋新昌石氏本
頗如畫手善傳神絶喜他鄉見似人俯仰之間已陳迹
如何千載尚如新(江隂邱府此本甲於東南永和九年癸丑至今大德戊戌九百四十六春)
(矣)
張楧仲實見惠江隂邱本
絶喜他鄉見似人頗如畫手善傳神忽思今昔無窮事
十五廻經癸丑春(永和九年癸丑東晉穆帝𥅆在位之九年元帝睿建武丁丑中興之三十)
(七年貞觀八年甲午遂良摹本去修禊時二百八十一年修禊至今戊戌九百四十六年凡十五癸丑矣)
小本蘭亭二種
子雲可擬易論無頗似蘭亭細字模始信聖經非小藝
不羞依樣畫葫蘆(文武之道或識其大者或識其小者此禊帖巧矣太元法言亦周易魯論)
(之小者歟逸少字可擬也聖人之經不可擬也趙子昂衍匹紙蘭亭回曰此如寫真小如眼中見曈人大如鏡)
(中見全身)
北本蘭亭
一千年想永和會十九之傳貞觀摹此本中原今第一
真成一字一驪珠(近得此本乃中原本也雖定武本不可復得此亦近之)
朱字蘭亭
傾城國色着胭脂紅字蘭亭又出竒比換鵝書更姿媚
一杯卯酒醉西施(相傳以為賈葛嶺石本如書板覆印用硃為之臨寫者頗放縱沓施以其)
(異也姑存之)
題王春陽傚王晉卿山水圖
煙江疊嶂子能學都尉後身王姓同詩畫驚逢兩竒麗
賞音吾媿玉堂翁(東坡大全集第十七卷為王詵晉卿都尉賦煙江疊嶂圖十四韻晉卿和)
(之東坡賞其竒麗盖畫與詩俱竒麗也古杭東衢王君傚晉卿着色山水翠峰碧澗丹樓粉墻極一時之美而)
(自題之詩亦佳豈果晉卿後身歟惜乎所遇之老夫不能如玉堂蘇公也)
題李仲賓竹二幅
可是筆端如與可亦須胸次有東坡自從舉世誇崔白
似覺無人識李頗(李頗五代時南昌人墨竹自此人始畫譜僅取十二人有文同無東坡禁)
(元祐學也是時已有墨梅山谷花光詩亦不取陳簡齋所和張規臣墨梅五詩見知徽廟擢登冊府而畫譜不)
(錄墨梅何也)
次韻受益再題荆浩山水圖當是洪谷子自寫所
居
太行荆浩之鄉里佳處立參仍坐倚崖樹澗石皆寫真
想見含毫吮沁水當年自號洪谷子畫成署名細如蟻
此豈自圖其所居屋上峯巒插天起柵門雞犬鎖寒林
僮馬盤山暮煙紫高者佛寺平者川關全范寬焉得比
我少學畫中棄之時到古齋漫隨喜好古人多識古希
不意永嘉聞正始
戊戌端午
退休敢望賜宫衣破箧重尋舊暑絺梅子黃時端午又
葵花紅處故園非畫符焉用元無病標錦休争但合歸
頼有故人餉新煑一杯草草勒魚肥
次韻文蔚約梅上人来訪(越人能詩)
慙非好客鄭當時猥荷高人不見遺頓悟可能參佛理
淡交誰是喜僧詩過從未許泥行數屬和多因險韻遲
彼此緘縢各收拾他年開卷兩相知
戊戌生日二首
貪得真迷境持平實悟門未妨人負我各要子生孫動
輙聞誰死猗嗟幸獨存榮華何足記衰悴不須論
客舍逢生日隣家送夀星循彝須荅禮恃熟莫忘形把
筆遲賡和開樽共醉醒五兒一隨侍心竊愧椿庭
俞鑑山月歌
詩人詩向虚空攫平地望月不可摸或謂高山去天近
好登東嶽陟西嶽嶽峰峻極未到天仰面難䑛兔臼藥
末由手挽月娥衣詩思肯從天上落不如斟月入杯中
詩酒腸吸杯月空一杯一首百杯百天送佳句来長風
仙人輕舉跨飛鶴游子歸思隨征鴻扶搖直上九萬里
未辦頂摩丹桂宫所以詩人世難得倚靠梯凳探月窟
山頭拏月月愈遠塵裏抉詩詩不出大江洶湧波跳金
謫仙捉月淪采石是為詩人善搜詩何知君非今李白
送家自昭(晉孫)慈湖山長(號白庵)
我身即此庵要識一箇自自心為庵主太陽了不二太
陽本常明天半隔以地朝紅正晝白暮夜黃黑異其明
未嘗減西沒復東出此心亦如此外物為之累去蔽實
在我豈可自壅閟日能自用力疾鞭扶桑轡心可自用
心明德永弗墜節飲自少醉寡欲自少寐自己有此寶
碎璧肯自棄慈湖言本心似亦無可議未發缺存養所
見恐未粹子往拜其祠於焉設講肆長短審取舍予奪
謹廢置天日揭義理慎勿徇私意厚土理金烏吾說可
一篲大明曉常升難眯萬目視老禪罵祖法不妨略一
試
送天目吳君實館越(鼎外黟汪綬甥)
天目山人客鑑湖請言近世兩鴻儒洪平齋集親抄否
陸放翁詩背誦無綠芡紫蓴乘月採黃精白术入雲鋤
土毛未負將軍腹萬卷撑腸定不枯
試問推潮鬼定知幾吳幾越幾西施八千乂見隂陵𣪚
十九終存曲水之我軰不當争外物如君可用要人詩
勉哉往學南山豹端復深藏霧雨姿
題布袋和尚豐干禪師寒山拾得畫卷(并跋)
豐干禪師降猛虎布袋和尚愚小兒老夫見畫未親見
唯喜寒山拾得詩
今有二異僧一虎隨之入城市一拽布袋引群
小兒民間不鼎沸喧閧乎以人情觀之書本相
傳如此既未親見不可信也惟寒山拾得有道
之士實有其人有其事有其詩數十百篇如秦
樓有美女雜佩何珊珊鸚鵡花間養琵琶月下
彈長歌三月響短舞萬人看未必常如此芙蓉
不耐寒詩律精妙尾句有開有闔朱文公深賞
之愚亦賞之故作如是題
題沈伯雋所藏趙子昂墨闌(并序)
今之墨蘭山谷之所謂蘭也一榦一花古之蘭
根枝葉花皆香一樹而千萬蕊離騷曰紉秋蘭
以為佩秋蘭兮蘼蕪漢武曰蘭有秀兮菊有芳
今八九月開與菊同時淵明詩曰幽蘭生前庭
含薰待清風清風脫然至見别蕭艾中東坡詩
曰幽蘭如美人不採羞自獻時聞風露香蓬艾
深不見今之蘭十二月正月開若蕭若蓬若艾
皆枯槁未芽陶蘇詩指屈子之蘭耳然山谷之
蘭盛行近世墨竹墨梅之外加以此品古畫譜
亦所未有隨時之義一可賦趙子多能善書二
可賦沈子嗜學好事三可賦詩曰
今蘭春秀異秋蘭世事隨時豈一端别有古人不死處
陶詩晉字要人看
立秋
暑赦如聞降德音一凉歡喜萬人心雖然未便梧桐落
終是相將蟋蟀吟初夜銀河正牛女詰朝紅日尾觜參
朝廷欲覓玄真子蟹舍漁蓑煙雨深
曉起
夜凉無寐起吟詩正是秋風欲動時百尺樓高蟾獨掛
五更鐘過馬交馳道懷了了元無事世故紛紛總不知
但欠山頭埋骨穴歸歟分付與諸兒
瑞雲院大樹林中二首
城中遙望萬重雲今日蟬聲始一聞略計此山松竹數
漢時應比百封君
萬萬松杉萬竹枝人間應是少人知數僧瀟灑相逢處
一鶴昂藏獨立時
三竺道中三首
武林風物異他鄉三竺山行草亦香村落尋常績麻處
隔簾時復見紅粧
少人行處路方佳半著僧鞋半草鞋直到全無馬糞處
山僮竹箒掃松釵
石溪清淺不容舟但有常常綠水流莫道江湖風浪闊
此中涓滴是源頭
斷橋西人家三首
無數菰蒲間藕花萬絲垂柳曳風斜竹籬茅舍渾如畫
最愛橋西第一家
主人儻不粗能吟辜負湖天水竹林我若移家来此住
詩人無數日相尋
望極蘇堤欲盡頭叢篁老柳水天秋船中遙看家家好
却恐君来住亦愁
聞過
秋来火傘尚高張心定還能熱處凉自古及今誰不死
寧人負我亦何傷緡錢瑣碎争多少杯酒紛紜說短長
舊管釣臺時入夢人間未有兩嚴光
自覺二首
還將短鬢受秋風倏忽炎凉事不同青史合居人品上
白雲肯到市聲中蕙肴蘭藉何須飽芰製荷衣未覺窮
駟馬高車足憂患五湖歸作釣魚翁
忍垢包羞混世塵胸中無物只天真平生我亦輕餘子
此日君當恕醉人鍾乳金釵空喪志鱸魚蓴菜尚知津
中行獨復雖差晚猶與初爻不遠隣
問西湖
誰將西子比西湖舊日繁華漸欲無始信坡仙詩是䜟
捧心國色解亡吳
西湖荅
濃粧淡抹比蛾眉多謝蘇仙内翰詩若使朝廷無宰嚭
未妨宫掖有西施
送王宣慰中齋上温州(剛中兄積翁父伯大先君同甲戌袁榜)
兩朝參預慶源長愧我蒹葭玉樹傍先世幸聯龍虎榜
難兄復接鷺鵷行江東連帥迎前纛淛左侯藩餞去艎
每愧淡交無以報願聞所至有甘棠
夢草堂邊下榻時隙駒四十五年馳東嘉太守真知己
西里先生共賦詩前軰風流元不遠故家文獻未全衰
留耕相種書元帥好與儒壇建鼓旗
次韻酬吳僧一山行魁
為僧應勝我可惜墮禪林鑄錯剪鬚髮書癡雕肺心聞
名梅止渴晤語旱逢霖一句詩傳世猿邊幾夜吟
八月五日病中
於心敢自欺但恐不精思未覺扶顛易方驚悔過遲病
堪長作客貧可薦招醫觀井如彭祖聞諸丱角時(先師八叔)
(父元圭言有彭祖觀井圖)
送仇仁近持山村圖求屋貲
浪多年二十是事弗如之老我初登第聞君早解詩風
霜懸齒頰錦繡簇肝脾才是通漫刺誰非獻屈巵貴人
遺世患寒士扼時危道泰官猶冷身窮氣未衰雖無間
屋妾已有肯堂兒村擬茅齋卜山將畫卷隨賀成良匪
易裒益復奚疑歲稔田收倍秋凉渚泛宜定應争倒屣
不惜共捐貲千斛歸舟駛梁文想預為
八月十二日過湖
荷已無花柳欲陳秋風颯颯水粼粼湖山慘淡西施老
細看終於勝醜人
望西太乙宫四聖觀半為僧寺
紅墻半舊粉墻新泥塑金塗各有神僧道不須閒計較
等為和靖守墳人
三天竺道中
三天竺路漸平登高似雷峰塔幾層山到無人行處好
松隂萬樹立孤僧
登上竺興福寺新閣五首
獅子峰高側見巔怒飛危欲墮簷前千松萬竹闌干畔
瘦骨秋寒似雪天
面面峯巒傑閣新好山借我倚欄身商量壁記留名易
未是題詩第一人
跳過西湖萬萬重半天蓬鬢洗松風自慙不得留終日
又向船中入市中
乳竇峯前路不窮穿林踰嶺浙江通紫陽山雨釣臺月
消得潮頭幾信風
燕蟄蜂瘖菊始開秋凉入骨病堆豗吟僧欲約山中宿
後夜須携絮被来
三天竺還五首
城中决定少新詩便向湖光也未宜我有新詩無數處
三天竺路筍輿遲
松枝垂地蔭松身恨不移家此卜隣石上一根長數丈
似吾細看更無人
澗晴石出水穿沙萬樹松杉隱數家一鳥不鳴風不動
忽聞林下響繅車
山中事事勝人間莫怪山翁喜入山才說出山心不喜
又將身世墮塵寰
七十二翁頭雪白弱冠初遊鬢如漆除却一二老山僧
獨来獨往無人識
送周漢東入都(鮪)并呈徐學士子方閻學士子静
盧學士處道
同是黃山採藥人相逢十載客中身贅疣天地吾無用
萍梗江湖子亦貧曳組定趨金馬署揚鞭初闖玉京塵
徐閻盧老如相問向道猶餘漉酒巾
次韻受益九日
歸歟豈少舊林塘何用痛瘏陟彼岡白髮轉添吾軰老
黃花不減去年香每嫌佳節多風雨猶喜炎陬緩雪霜
典盡寒衣償酒債衰翁聊以醉為鄉
聞謗
脩身可用要人知暗室孤燈敢自欺赤口燒城市有虎
熨平寸地聽群兒
寓意
季路三都不盡隳城狐尚許脫阽危一日西家鼠運去
太邱忽有社亡時
寄題曹氏居竹
維古修竹鄉君子世此居厥壤既宜竹種竹環其廬根
不取馬箠笋不供盤蔬永保歲寒盟子孫樂只且老夫
何當曳長裾一窺旌節舊門閭華亭豈羡揚州鶴松江
自足馮驩魚田園伏臘頗有餘竹中明燈夜讀書
送西湖書院趙山長(良秘)
東南大郡莫如杭其西有湖誇錢唐兩賢刺史一隱士
春秋祠祀專烝嘗芙蓉楊柳鷗鷺傍四時不絶炷瓣香
後来好事者不作屋摧階圯莓苔荒錢唐城中十萬戶
自古無人興書堂一朝書堂突兀起鴟吻大殿環脩廊
其上高閣觚稜驤其下豐碑鐫琳琅香山東坡和靖叟
三像野服無金章寓意貴德不貴爵高風大節遙相望
諸生大帶冠昂昂遴選師儒恢典常文星燁焴教雨滂
誰其為此參預老百世不朽徐子方趙君牽聯同不朽
首助膏腴五百畆
題王起宗小横披水墨作工密勢
秋光一片冷於冰山寺雲深隱幾僧畫出江村太平意
漁樵無事歲豐登
題王起宗大横披水墨作遠淡勢
卧龍峰下草廬幽門外橋横水自流瀟灑王郎只數筆
淡雲疎樹一天秋
臘月菊(并序)
江南十二月見菊花常事也淵明乙巳十一月
賦歸去来云松菊猶存可想也其間有一種開
遲者十一月十二月始開然極寒多不能開而
槁枯仍須向陽為上今廉司韋僉事出此題下
杭學衆皆賦之亦擬作
九日侵尋蜡日徂金鈿尚可泛屠蘇鑿冰池畔枝尤勁
栽竹林邊蕊不枯同味遲生新枸杞齊名久謝舊茱萸
土龍棄我登高侣端肯趨時媚我無
送宋昶明仲湖州學錄(小山會之之孫悅齋和中之子)
為學有本末根固枝必稠又如水有源源清無濁流顔
子先四勿韶冕患不優曾子貴者三豈於籩豆求九經
始慎獨八目正乃脩我嗟半山學不識濓溪周遠取湖
學意麄迹窮雕鎪邊防與水利講諸螢案頭是致青苗
法規摹國師劉汲汲淬事功方寸俱繆悠堯舜不牧羊
羿射奡盪舟農圃有弗如問陳有弗酬國定一正君此
道軻傳邱茂叔二程張貛郎疾如仇永樂西事敗談兵
兹可羞陵夷至宣靖地下噬臍不此心主精一焉用功
利謀所以汗背勃見嗤戶牖侯君今錄泮事往遨白蘋
洲臆對議湖學豈無苕溪鷗
寄撫州吕使君(元愷)索李鴈湖注王半山詩
一别龍門十五期湓城日夜夢魂馳歸装初解臨川印
注本應多介甫詩定復一鴟能見惠遙知五馬未相遺
鯉魚直下西江水兼有書来慰我思
次韻高子明(昇)投贈二首
中原從昔信多艱尚有文才與古班詩律規隨元好問
樂章雋永蔡蕭閒要知精會神全處須到聲銷色泯間
此話無人膠鳳觜一蓑煙雨紫陽山
四時天地共成春千古羲黃寸壤隣空復飛車行萬里
本無弱水隔三神大人尺蠖同伸屈俗物群狙易喜嗔
子欲從吾參此妙倒翻銀漢洗塵巾
寄贈集虚孟高士
天地春藏凍核中時来蜂蝶閧東風萬端變化根無極
一寸靈明褁太空妙處千江分朗月飄然六合點飛鴻
守玄知默交龍虎肯泥丹爐子午紅
寄贈介石沈高士(并序)
字書介訓間予幼年讀易有一家說謂介乎兩
石之間恐左觸右捺即去之不可緩也今諸家
或謂豫之六二其介也過於石似乎石乃堅勁
之義恐未必然細味之介于石與困于石文法
同不待築磕而遠引是為知幾敬為洞霄沈高
士賦之
犖确﨑嶇峭壁間險過巫峽更潼關石頭莫待微相磕
便合收心早早還
兩邊巇險我居中豈可挨西又捺東冷笑主人忘曲突
泥梁燕燕說春風
題東坡先生惠州定惠院海棠詩後趙子昂畫像
(併書)
五季乾坤混為一艱難得之容易失一拳槌碎四百州
新法宰相王安石二蘇中尤惡大蘇周二程張俱不識
紹聖姦臣講紹述元祐諸賢紛竄斥東坡飽喫惠州飯
心知惇卞乃國賊恍惚他鄉見似人海棠一株困荆棘
海内文章蜀黨魁蜀第一花世無匹邂逅相逢心相憐
瘴雨蠻烟汚玉質憶昔蒟醬笻竹枝適與張騫遇西域
彼徒生事勞遠人此感與國同休戚屈原放廢郢都喪
箕子囚奴殷錄訖惠州未巳更儋州必欲殺之至此極
立黨籍碑封舒王竟使大梁無社稷此詩此畫繫興亡
可忍細看淚横臆(東坡先生惠州海棠詩十四韻趙君子昂所書仍畫東坡像於後以歸竹)
(軒盛君紫陽方回獲觀題詩十四韻識之)
十月二十二夜三更讀清波雜志至五更
遠書荅一封近詩寫數首小雨客不来我亦厭奔走茗
罷午忩倦草草具杯酒獨酌政自佳啖茹聊誑口人生
一日事忽巳卯至酉就枕不解衣須臾鼻雷吼起問夜
何其禁鐘云已扣頗欲復謀飲床下但空缶再卧卧不
成燈膏幸猶有坐至五更轉讀過一寸厚是書必有益
但當審去取著此者為誰未欲斥氏某金陵三不足奎
聚天地剖尊之配孔庭邪說隂授受後世公論定馨穢
兩不朽未知八寒獄惇卞果入否
夜夢吕洞賓仙翁忽憶戊午西遊岳陽樓老木居
士祠觀洞賓像與今南谷高士巾褁政如此竒曉
起再賦
夜來忽夢洞賓仙四十年前戊午年老樹精祠觀畫像
岳陽樓醉誦詩篇喜逢巾褁真相似獲接杯行豈偶然
喚起沅湘舊遊興洞庭飛過水如天
題苖經歴耕野
士以仕為業野處無所耕近世所大患苟進頹厥聲蘇
子佩六印相國不為榮坐乏二頃田此事誤平生廓然
天壌間一犁早經營春夏刈麻麥秋冬穫稻粳蓋頭有
把茅餬口有杯羹豈肯捨此去垂涎公與卿不遇湯先
主伊葛亦何成聘顧不至三寧為畎畆氓駟馬高車間
一跌足可驚豈如牛背上穩卧無欹傾調鼎與荷鋤心
手自權衡我有一飽資去就萬事輕
十一月二十九日壬子喜雪
撚冰驚起凍髯翁一色樓臺曉未融酤肆定應昂酒價
篙工是處打船篷讀書牎上紙偏白躍馬街頭塵不紅
憂國願豐心絶喜可能兒女絮因風
雪後
誰呵凍筆解吾愁畫到寒天欲盡頭漁子一蓑垂野釣
詩翁百尺倚江樓光添幾夜梅䆫月暖望明年麥隴秋
却憶半山服坡老义魚竒韻費雕鎪
題醉仙圖(醉者十九人僮七人)
晉七賢歟唐八仙歟胷吞萬古氣高九天糞土軒冕膏
肓林泉造性命之閫奥眇文章之蹄筌見李耳於樹下
參伏羲於畫前爰養素於黃庭亦存神於丹田既萬累
之盡掃惟一真之獨全生涯無他糟邱酒船畫史遊戲
醉態蹁蹮或相舁扶或相攀牽或袒而舞或跣而眠堂
堂八尺如頹玉山烱烱一寸如珠在淵老夫一笑知其
然非愚非癡非狂顛
宗陽宫訪葉西莊亨宗飲尋杜南谷道堅不值留
詩并呈戴帥初
我不識南谷亦不識西莊偶然詣仙境一舉數十觴南
谷出何之童子煎茗忙栢林中有梅不見惟聞香
丹青歌贈王春陽用其神丹歌韻
世上若無鍾子期破琴勿為俗子嗤人間亦有王昭君
奈何衆女嫉蛾眉我粗能詩子能畫筆力豈不山可移
希聲絶色識者少妾婦嗃嗃仍嘻嘻宣和畫史我嘗讀
山水王詵併郭熙儋州秃翁早題品元祐文章衆首推
坡詩一句不收拾熙豐孽黨遺羣兒大坡小坡俱寫竹
黜不登載無一枝河東顓征領節度賊貫時實籌兵帷
謂此昏椓亦善畫繆取人主玉色怡畫之是非且不辨
國勢竟隨閹宦痿花光墨梅方盛行乃坐山谷屏斥為
簡齋五詩動萬乘此等佳作亦棄之五日十日一水石
王宰見賞杜拾遺如許名手無其名可謂世衰人才衰
筒不肯破菜不潑朝士閎籍塗粉脂青城北轅五馬渡
正邪稍稍分荼飴萬事盡如畫譜意焉得炎正不中微
雪蘇黃冤尚伊洛始覺七政齊衡璣錦囊玉軸鎻御府
徑與宗祏同灰飛米元章史論稍公遺物太倉存一稊
子能畫亦能詩衆人不識不必疑相逢但當醉如泥
次韻受益題荆浩大行山洪谷圖五言
畫聞與畫見巧拙不同科譬如未入蜀想像圖岷峨可
以欺他人不可欺東坡又如寫神女瞥然巫山阿宋玉
一點筆眸子横清波上黨太行山懷孟踰黃河水落天
井關長劔垂新磨昌黎尋李愿借車方口過劈斫開崖
壁巨扁侔斧戈荆浩家其間煙霞恣麾呵親見勝剽聞
胷次所得多天亦寶此畫易世終無他退之太行詩幼
誦今鬢皤洪谷太行畫怳兮聊浩歌
題劉養晦練江并序(文炳)
謝朓詩澄江静如練本謂宣城今江隂曰澄江
因而稱曰練江黃台詩千尋練帶新安水予所
居新安江水至清亦曰練江劉君文炳養晦江
隂人也而寓毗陵名其室曰練江詩曰維桑與
梓必恭敬止不敢忘父母之邦也予新安人而
寓武林見養晦練江之名喜而賦詩傳曰適他
鄉者見似人而悅偶有契於予心亦不敢忘桑
梓也
朝為練江吟暮為練江吟練江果何在曰在江之隂練
江不在眼練江常在心譬之古君子土思操南音褰裳
涉其淺拏舟濟其深練江可以釣得魚沽酒斟季子佩
六印陶朱賈千金此事决失望鷗盟難重尋(缺)落糞本
木春返來賓禽矯首天都峯吾亦辭武林
次韻許瑞石送邵容齋見寄(應元宗偉)
欵叚餘生謝伏波詠歸心事竟云何藕花又趁榴花發
詩債仍兼酒債多擊壤先生黃色論賣薪老子翠微歌
吾儕胷次元相似誰道金章勝釣蓑
(東赤南白西黃北黑此正色也曉午暮夜見之矣吾終日言而未嘗離於是盖天地萬物之理)
(盡在是矣邵康節觀物外篇語回嘗嘆服至妙至妙東日曉而紅赤日午正南而白晝萬物仰)
(覩天下同一光明至於西則黃昏矣夜則為亥子丑天地黑矣日在地下所以世界全黑人生)
(百歲亦有此赤白黃黑之限過午則日昃也元會運世一年百年千年萬年只於此處玩之見)
(天地萬物之理第五句引此事邵君家故事也)
嘆士行
學問何難博文詞亦易工自非知道理更是長姦雄餙
首冠章甫操心竊大弓金椎發塜軰張竦與陳崇
桐江續集卷二十四
