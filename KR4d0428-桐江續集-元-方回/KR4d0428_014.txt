桐江續集卷十四元方回撰
過秀州城東
海邑䟽囚昔此過鳴榔未了又漁歌重来野色秋如許
似覺人家舊更多晴日茅簷横曬布水田竹架倒扦禾
吴儂苟且度饑歲焉得官廉吏不苛
將至魏塘鎮
客路晴為最舟行稳似車天形環澤國秋色畫田家未
用怜霜草猶時見水花鴈過知已近鵲語故微譁
為魏塘王居士留三日二首(文政)
水鄉熟處未全饑舟楫安行盗亦稀乘興聊為三日客
魏塘酒賤蟹螯肥
魏塘酒賤蟹螯肥久要人情忍重違呼妓訪僧俱不必
醉三晝夜可言歸
曉發秀州城南
較似蘇湖郡無山四渺然近城先見塔出戶即乘船曉
澤升紅日秋光際碧天稻粱無不足最憶舊豐年
漁家
全家居小艇面色總成黧何事偏多子平生僅一妻螺
羹兼蜆肉稗粥和秔粞細省莊周語逍遥理未齊
復過臨平
岸上頻呼喝船中劇蕩搖倒桅將過市落牽為逢橋蠏
斷非羲卦漁榔即舜韶客愁元歷歷詩思亦飄飄
過許村
長安才上堰風物似微饒野老能相認輕船不待招炊
菱開甑熱秤鯽滿籃跳偶有樽中物何為靳一澆
會鶴臞鄭高士(真一)庵為予寫神走筆賦雜言
我不羡渠乘大馬食肥肉我不羡渠寢細氊居華屋冨
貴兩字輸與渠奈渠未免一字俗我有詩腸如月朗三
秋我有酒腸如海吞百瀆西湖之水足供酒一杯西湖
之山可作詩千幅羽客寫我醉吟意雪為長髯電為目
豈知天上三台星焉用人間九州督仕䆠不達坐多言
衰老未死緣寡欲眉毛及鬚尚如漆此為夀相萬事足
莫言不智又無福寧當忍窮勿受辱氣豪未减天外鴻
神清差似霜前菊有人指點問為誰云是紫陽方虚谷
欲求我者南山之南北山之北
鄭無貳和予雜言有緣督之句用韻謝之
可食不必駝峯肉可居不必鴟尾屋竹籬菜羹人得知
此中有士定不俗東里先生癯似鶴閒門不受童蒙瀆
七絃琴外碁一枰七星冠上巾一幅忽然一日紫陽虚
叟來暫肯朦朧開睡目朝聞客子代穰侯暮見河陽
誅汧督居然鵬鷃自不齊孰謂熊魚俱所欲平生此老
世人嫉若讎至此方知䕫一足無心敢徼失馬福勿用
小榮包大辱冨兒貴公百花盡吾曹冷落如殘菊君不
見老氏故書教我云守雌守黑為谿谷會當訪公更謀
一大醉幕天席地鼾卧無南北
次韻贈仇仁近
如池之酒如林肉不與寒士作厦屋馬畜彌山金滿堂
此但可以駭愚俗得時引類上雲霄失勢舉族填溝瀆
曾不若仇翁方叟兩窮交相與坦蕩忘邊幅知我無錢
借書令我典至今市井小兒相指目嗟今之人我未識
可魯陽虎宋華督屈心抑志諒未能及物濟人非不欲
古人胷次一相知劉文叔忘其腹嚴子陵忘其足後之
君子莫若自求福考槃遯肥遠匪辱檀道濟號為萬里
之長城何似陶元亮醉卧一籬菊危途所至太行坂深
坑莫測沃焦谷我將歸老紫陽山尚恐烏大夫之馬幣
聘温生洛之南聘石生洛之北
次前韻述將歸
我雖無絲無竹亦無肉猶有杜子美萬卷書猶有陸士
衡三間屋作詩寧作郊島之寒瘦終不屑元輕而白俗
文章雜在衆人中大似濁河横濟瀆平生浪費幾吟牋
何啻右軍九萬幅既嘗注漆園之十九言又頗擬栗里
之四八目道眼一照百皆妄未若奴耕婢織躬課督江
湖落魄但欠一歸耳休官已幸天從欲子男女七孫四
人有菜共羹吾亦足過此更徼非妄福政恐招憂復招
辱宅門夏蔭䨇高桐園徑秋香萬叢菊於是自歌招隐
歌歌曰鶴怨猿驚兮在空谷四十餘年萍蓬將七十又
何必越之南燕之北
十月初六日同仇仁近至王子由庵遂飲白雲李
居士宅書事
初上吴山北遂過吴山南茂樹悉剪薙餘石空巉巖向
来華屋處十不存二三忽如入壺天偶得羽人庵閱畫
有遠意評詩無俗談背湖萬松嶺面江三茅觀人煙向
如織今者篁竹半獵士捕乳虎伏弩行者斷野獸出城
市白晝無忌憚昨僅獲其一此事可三嘆誰家有幽居
下瞰煙雲洲西極夕陽外東窮滄海頭一覧不欲盡翠
樹蓄其樓主人雅好事置酒更獻酬禹穴渺何許指視
令人愁酒中泛酥椒酒味彌芳烈菓蔬無不佳霜螯風
味絶卜夜意未闌醉歸步微月人生了一日世故劇𤨏
屑窮逹不足云興亡詎須說
見李提學(景安)所和詩次韻
南來藉藉已聲先遥挹清揚意謂然果見新詩金擲地
始知餘子管窺天三書光範門前拜一斗長安市上眠
舊日猖狂俱已矣輸君衡鑑政高懸
題仇仁近白駒詩圖趙子昂畫及書
至㓗不見取此責自有人縶維幸不及遯野醉自珍上
下不相求於中歌者頻歌者誠愛賢賢者亦愛身
次韻李景安提學同過伯幾
萬卷芸香擁燕居客來談論洶淮湖精言琴律根前輩
朗誦詩篇壓老夫胥謂買隣遷爽塏祗應負郭欠膏腴
真能隠處非難事恐有天邊尺一呼
宦學因之當卜居定能騎舫遍林湖遺編早已探千古
緒論何難奪萬夫近日人才愁閴寂此君風味極芳腴
香山老子閒無事張丈殷兄或許呼
同伯幾過張子範子周兄弟園池(鎔鎬)
堂上琴書間鼎彛簷前金鯽映冰池園林花木初容見
家世衣冠便可知熟識二難俱好事偶来兩客各能詩
一時觸目多佳思爛醉如泥竟未竒
何處消除半日閒看朱成碧夜扶還定知此意風塵表
能致吾曹水竹間孝友門闌佳子弟承平人物舊湖山
飲多過量成詩緩酒醒思之亦厚顔
留題槃隱高士王子由書齋
萬宇横陳碧瓦齊濃嵐淡靄總詩題隔江煙樹窗中細
過海風檣檻外低琴僅可絃星半缺壁應欲畫雪新泥
南華卧讀兩三卷猶喜晴簷日未西
次韻仇仁近題王子由隱居
凉窗暑却扇燠閤寒謝裘主人一不凡永無俗客遊地
高山使然十倍百尺樓人品似更高不識王公侯是中
即洞天何所復崑邱靈府能自超玄關元不幽染腴匪
道味涉累非仙流寂静保此室毫髮不外求有書亦時
讀一日踰千秋
頻至子由書齋追記遊事
行山稍已倦徑作坦腹卧茗至即仰啜即復起端坐拓
窗眼豁然如見天宇大金碧何太麗玉雪不受涴向来
宴豢人魂兮復誰些積沙東西移怒潮日夜簸煙表越
樹細雲端海鵲過人生僅如尺倏忽分寸挫萬古一悲
歌悲歌孰予和
仇仁近之姑蘇别後奉寄
詩眼到姑蘇今愁古恨俱臺驚吳後鹿江問漢時鱸矯
奪風應息懷襄氣未甦梅邊早迴首飛鶴望林逋
白雲李處士於大樗下築小庵用題王子田書齋
韻賦之
天地元知一指齊樗庵小小架榱題故應懶散身常健
孰謂昂藏意未低神氣自調丹鼎火僊班不藉紫芝泥
落成此老来酣飲酬爵端容據席西
白雲山房次韻馬道士虚中三首
閒愁不斷連天遠濁醪快似并州翦興亡得喪横胷中
冰消雪釋春風轉我本不學抱朴翁何脩致此丹砂容
服食呼吸能還童不如但飲瑠璃鐘寶蓮山南屢簮聚
醉鄉不省歸来處東隣西舍姓名誰但記門前大樗樹
意所欲往路無遠暖韭早梅政堪剪相逢不少酒一杯
大勝能成丹九轉争席者誰斯薪翁何至帖奉魚軍容
我一山僕君一童亦無娥眉間歌鐘忽如雲散倏萍聚
無何有鄉是歸處寄聲為謝黃面仙焉用七重圍寶樹
霜净天空心共遠一縷遊絲無可剪欲識人間真道人
眼近紅塵念頭轉歴歴落落一秃翁取數過多邴曼容
從今教子為牧童豈復敢望銘鼎鐘閒朋冷友時相聚
方寸不無暗合處谷神玄牝要深知釣竿須拂珊瑚樹
次前韻將歸隱黃山
我家黃山百里遠兩峰插天翠如翦歸心久落故溪雲
柁轉不由船不轉采茶斸藥呼隣翁藉草地寬何不容
挾兔園冊教兒童菜飽無異禄萬鐘底須太史占星聚
世人尋覓無知處海内故人脱相思江東渭北空雲樹
追次仇仁近韻謾成三首
儒冠誰使着何至動言貧此事須吾黨相期到古人衰
顔猶可鏡短髮僅堪巾舉世無知者孤燈夜獨親
卧思身世事無夜不更深脱難泅登岸逃名影就隂樽
中醉魯酒弦外自陶琴詩就誰能賞徒勞太古吟
風雲乘變化微賤忽公孤内足窮過達多求智返愚談
鋒椎衍奭筆陣掃孫吳時彦當如此吾歸釣雪鱸
送杜景齊歸平陽二首
每憶東甌郡柑花入夢香市人無素服田婦亦紅粧鱟
蠏豐漁戶犀珠聚䌖商年登猶足樂何必殢錢塘
君住平陽縣無家不讀書計偕今已廢師授未應疎兵
革崩騰後衣冠喪蕩餘别懷似難寫吾道竟何如
贈徐瓢翁(孚)二首
碧眸冰齒夀眉厖誰識前朝老雪江指下七弦今第一
豪端行法更難雙向来屢獲觀詩卷恨不相從倒酒缸
深愧後期似圯下雲間幾度拓吟窗(君屢于李白雲王磐隱山房候予不)
(至)
六十年前欲冠時江湖聲價巳飈馳四靈在昔三曾識
八袠于今百可期多難漸驚前輩盡老懷那許後人知
何當琴酒燈窗夜莫說興亡但說詩
丁亥十一月初八日南至二首
閒客何庸早起忙高眠懶復問雲祥宦情不作葭灰動
吟筆寧争繡線長逆旅四年逢此節徒行六日可吾鄉
衝風踏雪須歸去薺菜肥甜白酒香
涉險騎危一紀強四驚陽復寓錢塘山深黝歙生涯薄
水溢蘇湖歲事荒暫遣歸寧憐小婢尚遲絶少撫諸郎
官壺豈似無灰酒有客携来亦盡觴
至後有感
秋来意欲過江東建子侵尋月已中晴日久之今雪作
老夫于此豈途窮未嫌江泌衣生虱尚許嵇康目送鴻
可怪平生非一事無勞咄咄漫書空
喜雪
寒空雨止暫霏微積漸隨風散亂飛夜氣直能欺毯纊
晨光不待啟窗扉兒童踴躍歡聲起鳥雀摧藏過翼稀
想見竹稍亞梅處家人掃徑望予歸
雪中憶昔五首
丙辰雪天遊湖歌晁無咎摸魚兒今三十二年
乃後亦往来不一所以興懷
憶昔浮蛆醉玉醅天寒一日飲千杯危樓擁妓臨晴雪
聯馬呼僧認野梅豈料暮年紉敗絮尚容永夜畫殘灰
間關幸脱干戈死落魄佯狂自可哀
憶昔繁華侣俊遊寧知後死挂閒愁無人復唱魚兒曲
何處重尋燕子樓張敞空思前漢尹邵平誰識故秦侯
定應冥漠猶遺恨蔗節瓜犀啟夜邱(魏京尹墓亦為盗所發)
憶昔華年氣似雲雪湖終日醉醺醺室家未有兒和女
賓主相忘我與君豈信亂離生白髮猶思歌笑調紅裙
扁舟一問桃源路治亂當時自此分(予三十一歲丁巳始生女時程相當)
(國戊午相丁予從魏尹如武陵世事頓異)
憶昔凌晨泛雪湖明天淨地一塵無略聞倩盻歌金縷
盡聳清揚倒玉壺屢造廟朝終擯逐偶登名第自囚拘
即今忍索梅花笑死徙流離足嘆吁
憶昔湖天雪最竒畫船朝出暮歸遲忍寒賞竹憐高節
踏濕尋梅致好枝熟醉何嘗知病酒狂吟所至動成詩
䙰褷凍雀今相似心欲高飛翅已垂
寒夜
薪薒常相迫衾裘本自單至分驚寠改去住覺俱難愁
與思妨寐霜兼雪倍寒百年誰不盡一夕獨堪歎
寒朝
甚欲常晴日何堪復暗雲樹寒禽縮項雨凍瓦成紋歸
路非嫌濘行庖豈厭葷獨能知此意朝鏡白紛紛
十一月十四夜聽雨為霰聽霰為雪久之雪復為
驟雨自昏達旦無寐
雨聲更霰雪昏聽達清晨自笑能吟客常為不寐人絮
寒勤拭涕簀響懼翻身苦語知誰會應堪泣鬼神
過李景安論詩為作長句
三百年来工五七追雅嫓騷誰第一獨聞彭城凍正字
向来得法金華伯終古不朽語言在以詩教人人不識
善學少陵而不為殆如孟子不言易世人往往談神僊
便欲插翅登青天邀尋道士學服餌朝呼暮吸夜煉煎
換骨一語曾未悟未辦黃庭脩内丹俗流無骨但有肉
蝦蟆敢競驪龍先姚合許渾精儷偶青必對紅花對柳
兒童傚之易不難形則肖矣神何有求之雕刻繪畫間
鵠乃類鶩虎勝狗由陳入黃據杜壇當知掬水月在手
後生可畏嘗聞之君友何人師者誰雙井白門浣花脉
實字用正虚用竒欎輪袍曲異筝笛藐姑射姿無粉脂
梯危磴絶不可近尚有簡齋横一枝
十一月十五日
倏忽何庸詰參差未易齊樹枯元不死雪盡竟為泥豈
謂身纔老從来意欲西一窮寧骨立九殞未頭底
十一月十五夜
竟與鰥魚似無由濁蟻持百為元有命一往復何疑殘
夢終難續深憂暗自知隣雛夜啼急吾亦憶吾兒
得存心書訴貧
務得終多懼圖全敢嘆窮懶能争口腹差覺負兒童客
久叢咨怨年衰絶變通雲臺少馮衍未必盡人雄
再讀存心書
每報家書至心如喜懼何欲開疑有故已讀幸無他典
粥貲財罄寒飢幼稚多衰門真可歎兩世誤儒科
次韻景安提學謾成三首
敢着尋常白眼看壑冰峰雪照人寒言詩已是登壇將
勸學聊為祭酒官士類相推無異論親顔遥覺有餘歡
即今人物皆公等豈不憂時意稍寬
豪釐俗事不留情詩律崢嶸骨骼清初僅傳聞心已服
每當展玩眼尤明笑談足使千軍掃移斡真能九鼎輕
焉得夜檠對吟影同聽急雪打窗聲
歲晚江空野泬寥衝寒訪我不辭遥褰裳却馬從泥濺
掬水烹茶待雪消百戰奚為蝸左角一炊未辨米長腰
尋梅端許忘車笠握手城西遍六橋
景安錄示舊雪詩擬簡齋走筆賦所感奉謝
名都十萬戶擁貂者為誰一二達官外絮纊或無之南
雪壓瘴癘此事不可遲寠人既云衆速霽斯為宜天公
作惡劇十日韜晴曦平地尺未巳塞門湮途岐少年未
更事駭謂如此竒危登或深泛一酣傾百巵今年老更
窮客爐擁尫羸稍稍穴窗隙縮首略一窺未卜麰麥王
但憫烏鳥飢大兒寄書来土凍菜本萎歸家煮荒薺一
飽亦肉糜寧當卧袁安何用訪戴逵答云有故人貽我
幼婦詞未妨三十韻一酬帶間詩
次韻景安吳山觀雪
盡洗眼底塵頓寬胷中憂此雪端為誰竒哉君之遊平
步飛鳥背長嘯孤峯頭恍惚閬風苑嫖姚結隣樓了不
異天上培塿視九州北方當此時如蝟縮馬牛南方幸
不然但覺瑞彩浮晴日一以出壯觀挽不留作急着妙
句小費靈府謀老夫儻可從亦足祛窮愁凡骨絶仙分
勝覽輸高流乃後有佳集次第或見收冰解燒㾗青問
梅孤山幽
雪中俞仲囦寄詩見懷次韻
客嚢單乏去途悠欲詣高人未有由如許江山明霽雪
與誰詩酒共危樓忽驚天外来雙鯉自笑人間寄一鷗
舟滯楫膠肯予相官河冰解即乘流
留杭近三年得去賦不可不出城
不可不出城頑軀百無病不可不出城老眼亦何净第
一脱俗塵最便于野性第二井不鹹所至水可飲第三
魚價賤第四酒味勝第五無火驚第六無燈禁第七航
船歌欸乃亦可聽爾曹居城中小屋如敗甑臭穢之所
蒸面面環厠圊五更聞喪鼔骨肉付煙燼巧偽以為生
語無一可信婦女狐媚繁商賈狙詐競天下不皆然杭
城為特甚我今才出城七美一朝併眺望心神清眠卧
魂魄定空闊水雲間孰謂雪風勁寄語城中人何時免
闂穽不可不出城所以發兹詠
泊赤岸微曉
今年夏雨水浙右歲事失五月客杭城市民幾不粒逮
乎書雲前稍稍喜晴色轉手又不然一雪二十日豈止
閭巷窮大半缺衣食我窮尤自笑亦嘗二千石今如故
將軍俗眼不見識下舟北關埭泥水何狼籍離披一破
傘&KR1150;杌兩敗屐俗諺雨夾雪未易得休息大雪復大雨
造物詎容詰柂師所見賃脩廣僅數尺而我凡五人卧
處殊太窄初過臯亭山垂近臨平驛有酒二三壺聊以
慰僕厮吁嗟歲云暮何苦事行役馬援壯志巳阮籍窮
途迫永夜不復眠孤篷滴復滴天地豈不大一葉寄兹
夕
下長安堰
已雪又復雨天寒行路難船中寒尚可未若堰頭寒已
雨又欲雪泥深行路迷岸邊泥尚可未若堰頭泥官船
買船逾十丈終日牽攀僅能上小船不闊五尺者大船
塞之不容下堰夫慣見甘途汙軸膠纜斷相號呼得錢
贍家計未愚不惜身如牛與猪人生劣可足衣食何必
來此堰頭立
泊崇德縣曉作
岸上馬蹄響縣中更鼓清篷背雨亦止意當明旦晴夢
記所泊處喬木枯崢嶸天色果開否浩浩惟風聲篙師
夜先起船尾燈火明苦寒未可發婦為治飱烹咀嚼似
有味宿昔餘蔬羹人世如此耳役役一飯營負販規貨
利干禄求榮名斯人以家浮止爾了一生大者據疆土
以國相攻争至微若螻蟻行陣有戰征我卧思此事究
竟終何成頑僕懵無知鼻息如雷鳴
過嘉興道中接待寺丁丑十二月赴逮揚州遇雪
留宿愴然有感
疇昔留此寺亦兹臘雪天天寒了不異俛仰十一年是
時尚守郡赴逮趨淮壖不知坐何事自省無尤愆家有
屋幾間亦有數頃田書生未甚窮不憂無酒錢事白夏
至秋然後得南旋即今身自由幸已不屬官客貧一物
無駕此如葉船四僕色常飢况望酣與羶家人九霄外
何由致槖饘豈不亦念我逢麴流饞涎我非不欲仕危
途畏隮顛勢雖已窘迫心終無憂煎新歲六十二白髮
被兩肩尚堪屈此膝跪起貴要前訪舊非得已誰當佐
腰纏尅日可以歸小俟春牛鞭
永樂沽酒
大寒豈可無杯酒欲致多多恨未能楮幣破慳捐一劵
瓦壺絶少約三升村沽太薄全如水凍面微溫尚帶冰
㸑僕篙工莫相訝向来曾有肉如陵
泊嘉興城北門外
老病今如許江湖豈所宜未妨寧過計不是故多疑歉
歲真難度姦人或見窺移舟入城泊何敢強違時
聞舟人既畏寒復畏盗
縹緲凌空一葉船閉篷端類管窺天千林盡赭當寒月
萬室俱枵更儉年未必風饕真墮指其如草竊正垂涎
瓶梅斗汲山齋夜曷不歸歟枕石眠
觀岸樹
行舟觀岸樹意若有不足豈惟檉柳楊亦頗間篁竹猥
𤨏匪大材誰謂真不曲北風稍向南南風稍向北弱質
不自由隨風作反覆我家有喬松似是千秋木下無籐
蘿纏上無禽鳥宿清隂蔭百畆毅然立于獨八風吹不
動矧肯變寒燠是可託吾廬隱居于此卜焉能江湖間
浪與此輩逐
驛馬嘆
鐡陣突萬人覂駕行九軌聖門稱其德成功亦云偉嗟
爾驛騎者售身墮泥滓朝才南一程夕又北百里鞭走
不暫停脊背作瘡痏爾生既無知爾死然後已塩車未
為甚敝帷無復擬惟人役萬物致用斯為美用之失其
所益此即損彼服牛利播種鑽龜卜休徵牛龜何不幸
為人謀何矣釋氏欲無生厥意殆見此奈何說輪廻眩
俗滋譎詭人畜互相為萬萬無此理皮毛受困苦王侯
享華侈謂皆前世事夙業之所使我獨謂天性豈各私
一已生囿形骸間死散虛空裏性同質不同竄易烏有
是愛人而愛物人當近仁耳使其一不愛何惜一馬死
我賦驛馬篇哀歌有深旨
大風寒微晴
窮旅寬愁思嚴寒作淡晴終須開日色何可欠風聲地
白猶含凍天青漸放明吳門稍和暖應有故人迎
大雪泊平望買酒戲書
天若不産綿世多凍死民世若不釀酒亦復愁殺人凍
面無人色泊舟下塘側綿衣既云薄酒亦何可得妙絶
少陵句舟重欲無聞袖手復縮脚意終思一醺試一問
篙工酒自此間有奈何泥滑滑寸步未易取不恨衣綿
少但愁無酒錢能將錢致酒即似衣添綿忍凍至于此
猶喜肆嘲弄此雪遂大作不凍復誰凍
書所見
春風元在眼雪定不難消凍杞垂紅子晴麰動綠苖行
人相呌喚旅鴈忽驚飄古柱鐫年號承平舊石橋
小長橋書事
似覺晴光稍不同天成竒句與衰翁雪滋死草芽先綠
冰浴新鵝掌倍紅荏苒客途驚歲暮凄凉家事憶江東
小長橋畔誰知許一棹孤舟萬籟風
太湖觀雪
平生不信有昇天今日臨風似欲僊海内百年詩客眼
雪中一葉太湖船綿綿草樹漁汀遠續續茅茨野屋偏
定是丹青不能畫一澆殊欠酒如泉
步雪過長橋
太湖三萬八千頃物色分明為我饒風急落帆臨古㙮
雪深着屐渡長橋一蓑滅沒漁家樂數字欹斜鴈路遥
小立忍寒不能去百年壯觀盡今朝
晴過常州
雪霜何太甚寒意極今年紅早迎初日青還見舊天晴
光明草屋煖力破冰田堰路應無礙頻頻問過船
洛社曉行
船搖不能卧起問夜如何煜煜明隣火遥遥起暗歌暖
知殘雪盡晴見大星多良喜前程穩無風水不波
丹陽道中大雪
輕船搖兀涕垂頤我見人船更謂竒𤨏細穿篷仍急舞
迷漫渡水故斜吹孤村茅屋炊煙絶匹馬氊衫凍僕隨
此是老夫有聲畫丹陽道上雪天詩
奔牛吕城過堰甚難
君不見奔牛吕城古堰頭南人北人千百舟争車奪纜
塞堰道但未殺人舂戈矛南人軍行欺百姓北人官行
氣尤盛龍庭貴種西域賈更敢與渠争性命叱咤喑嗚
憑氣力大挺長鞭肆鏖擊水泥滑滑雪漫天歐人見血
推人溺吳人愚癡極可憐買航賃客逃飢年航小伏岸
不得進堰吏呌怒需堰錢人間官府全若無弱者殆為
強者屠強愈得志弱惟死無州無縣不如此
阻雪留丹陽苦寒
雪沒無行路風吹欲倒人豈堪猶作客忍負不貲身似
水驚衣被如金議炭薪從来無許冷此際豈宜貧
丹陽苦寒再賦
凍雪猶凝滯隂風欲怒號樹稍棲鳥墮船底積冰膠孰
匪焦光室誰能范叔袍竟無霑醉策足與苦寒鏖
留丹陽三日苦寒戲為短歌
自從書雲入嘉平一月間無三日晴大雪二十五六日
漫天塞地冰峥嶸吳江渡橋意頗快吕城争堰心還驚
丹陽古縣暮落牽凍人欲死無人行夜投孤店風更緊
燃草不煙燈滅影北人下馬驚相問自古江南無此冷
求薪不可炭更難僕御告餒衾禂單我生南土六十二
自古江南無此寒卧不脱衣袍帶斷濕靴破韈泥袴綻
焉得閨人呵手縫可向誰家借針線船路不通驛路泥
田家閉戸如雞栖推車荷擔喚不去寧煨藳秸烹糠粞
可以我而返不如乾坤浩蕩歲云暮豈無擁爐畫灰處
焉用遑遑問征路
喜晴行
漂零蹤迹客嚢空迅駛光隂歲律窮野次忽驚三夜雪
林端初住五更風斗杓南指天猶黑海氣東昇日已紅
稍借晴光動楊柳歸心肯復後春鴻
白土道中
雪後江南路新晴野日濃車輿通旅客籬落聚村僮澌
解波(原缺二字)泥乾土未鬆吾家有春酒歸斸故園菘
夜宿白土市
雪路岡泥滑無過亦緩行丹陽朝冐凍白土暮逢晴俗
織紗為業村帘酒有名販商非我事一醉客心驚
過句容縣
王氣金陵宅僊家句曲山興衰頻返掌寒燠互循環雪
沒陂塘裏春生花樹間頗聞糝羊美無酒破愁顔
建康道中
土入江東厚民方浙右醇疎松岡路雪晴麥野田春往
事更離亂衰年厭苦辛興亡不須歎請看石麒麟
次韻許大初見贈(种元)二首
相逢未覺道途難把酒論詩數夕間磊落胷襟開古誼
從容色笑借和顔長年役役魚千里末俗悠悠虎九關
賴是同鄉復同味一寒如此遽春還
風燈雪屋話艱難各喜詩成咳唾間早幸淵騫同闕里
終當園季隱商山草玄執戟空投閣枕麯參軍善閉關
祗恐傍人足嘲訝如泥爛醉不知還
贈江東李提學(浩)
小難和氣如三春大難色瑩清無塵小難作詩到聖處
大難更自髯絶倫天憐今年窮已極稍慰蒹葭霜露身
惡風劇雪走千里一識頓有兩玉人西岡李氏自五代
彩棒作尉金沙津神堯之子太宗弟鄭王枝葉元至親
衣冠不絶七百歲至今寶藏唐告綸吾家秋崖與題䟦
樂石刻玉高嶙峋龍凖子孫鴻鴈行髣髴猶見青蓮真
江東浙右喬木國小却管領儒簮紳雅衰風息離騷降
邇来此道尤荆榛少陵一老擅古今學所從入須黃陳
後世口耳逐世好九苞一角誰鳳麟君家兄弟名驟起
傳者驚嘆筆有神門第既巳推第一人品學問俱不羣
嗚呼宇宙之大我輩未嘗少高歌一曲吾氣其庶伸
寄許太初(并序)
十二月二十八日行七里八岡泥甚至句容縣
為店嫗所詈夜宿無床二櫈一氊危坐終夕二
十九日歲除寄許太初一笑
憶昨與君同榻時竒溫疊重狨豹皮醉卧嘔吐汚茵帳
君不誚責予不知一從建康出城去七里八岡泥涉路
一步一滑不可度始復思君寢處處幸有筍輿猶得乘
其實不勝其戰兢句容破店無卧榻一夜打坐如禪僧
老頑窮健耐辛苦地角天涯迷處所客中知我何如人
店嫗無賴肆譏侮蹉跎六十二年身明日又見新年春
祗應獨坐思鄉客猶勝孤征失路人
句容道中
陂滿風初漾林明雪未殘路泥尤覺遠野閣不勝寒軍
過開門少村稀覓店難忽逢新日色久别喜相看
過白土市
椒頌無聞不見儺客途如此寂寥何丙寅小運流年換
丁亥當生本命過白土市荒沽野釀紫陽山遠夢吟窩
還家要及春猶早花滿千山笋滿坡
歲除夜過白土市不宿夜幾失道田家地卧四十
韻
臘月廿九日丁亥之歲除朝發句容縣寒空晴色初初
晴信可喜泥深猶尺餘午憩白土市暮指丹陽湖未至
四十里落彩沉金烏泥晝尚可涉泥夜何可踰况乃岡
坂間十步千盤紆積雪五十日凍塊始半甦雪中間以
雨野溜成溝渠埂塍或斷缺下有不測淤江南舊行役
兩夫肩竹輿與其一跌三不若捨而徒芒鞋既已着豈
復惜衣裾黑者為水潦白者為路途暗中相摸索前行
後號呼右手拄我杖左手一僕扶遠村坎坎鼓守歲以
自娛荆棘莽蒼中焉從造其廬前導忽還迓道遠店亦
無求宿一農家地卧用草鋪於此得偃息豈敢過有圖
煖湯濯倦足濁酒斟浮蛆意色默相賀天其念無辜幸
無坑穽墮險不狼虎屠燈下見異物非馬非騾驢藏牛
于屋内云以避穿窬終夕噍草聲去枕才咫且從者各
僵仆不異犬與猪平生幾今夕亦嘗分郡符軍府熾庭
燎麗譙侈門符賓客候兵衛兒童奉屠蘇焉知窮且老
狼狽逃村墟瘡痏腰膂破癢痛皮膚枯大風鼓天地嘯
鬼號鼪狐使其伏榛莽豈不戕厥軀遥遥烏聊山有竹
有琴書我故念我家兒女亦念予目睫竟不交炯然如
鰥魚曉行付一笑終夕空嗟吁作詩紀此事異時示吾
雛
戊子元日丹陽道中二首
夜卧田家牯犢傍晨興秈飯煑葱湯阨窮未覺英豪恥
清苦應容夀命長客路天晴聊可喜家園春動自難忘
已欣舊歲交新歲却向丹陽憶紫陽
軋軋箯輿獵曉霜孤征無復共椒觴浮生物物身為累
垂老年年節是常稍聽村田喧鼓笛遥憐兒女欠衣裳
於潛西上王干路苦憶茅柴白酒香
戲書旅况
垢癢頻搔蝨欠烘泥行草宿嘆匆匆欲紉衣苦無針線
每煮羹難得菜葱險惡固宜防賊盗愚頑莫可恕奴僮
閒人况是身為客是事難將昔日同
正月初二日晴過常州
客裏三年問歲除毗陵歸路又正初自憐嚢澁難沽酒
猶喜船寬可讀書草比舊痕青已倍雪成陳迹白無餘
脱寒就暖真竒事差覺窮途意氣舒
早風未順喜晴
數星猶自耿寒空海氣彌天曉日紅沒脛巳無當路雪
打頭不過暫時風鄉情客思鴻飛外春色晴光鵲語中
臨酒對花猶健在誰云矍鑠一衰翁
桐江續集卷十四
