桐江續集卷十五元方回撰
二月十一日曉發龍山風順
繁華銷歇市朝空此地何堪着固窮久似坎蛙居井底
忽如野鶴出籠中宿酲夜解催花雨歸棹春乘上水風
及得清明到家否新芽茶綠牡丹紅
泛浙江二首
不為潮從海上生元来水淺浪波平屈曲盤旋船百轉
始知從古浙江名
海門山到富春山礙石衝沙水幾灣不是此江故盤屈
雪濤何得詫吴蠻
曉發富陽縣
長山礲石片帆斜小雨初晴日昡沙回首遥看富陽縣
青煙低罩一叢花
清江濯手
屬鏤憤氣巳銷平江入新安水至清淨洗長安遮日手
更容塵土到冠纓
簡趙賓暘
書生豪侠味終酸詩客顛狂骨本寒趨就坦夷非不欲
屈蟠老硬亦良難故將軍巳編民伍冷廣文猶齒學官
何處濁醪謀一斗能来相送上嚴灘
簡張中白
疇昔兵興豈料今朱幡猶憶對青衿棠郊自愧無遺愛
芹泮遥知有好音練水招予歸舊隠錦峯輸子擅清吟
豈無樽酒能娱客黃浦門頭一再斟
黃浦門解䌫有懷川無竭
舊守煩人送酒錢江邊五夜泊歸船就中最憶南山好
一老癯僧伴醉顛
始暖
垢汗熏蒸蟣虱肥花前未洗雪泥衣到家兒女應相訝
四載漂零僅一歸
别後
朋簮連日醉如泥别後臨流意自迷語燕駐空相爾汝
飛花吹岸各東西
江行大雨水漲四首
客路由来但喜晴山深何况更舟行孤篷酒醒三更雨
滴碎愁腸是此聲
一夜水高丈五六移舟稳傍漁家宿磯頭浪急上灘難
舟子索錢賽神福
踏竿倒掛似飛猱水長船行拂樹梢忽訝平途成峻瀨
更憐危石沒深濤
何處岸頽漂大樹明朝水落閣平灘村民争翦為薪去
萬事從前預料難
舟行青谿道中入歙十二首(并序)
睦州青谿本歙州歙縣之東鄉吾遠祖東漢賢
良方公儲墓在焉泝流而上湍石竒怪沈約所
謂新安江水至清是也睦改為嚴州歙州改為
徽州青谿縣改為淳安縣而歙縣獨存漢時舊
名
覆野春隂不肯晴舟中無酒亦無餳故教客子知寒食
時有梨花一樹明
立岸兒童看客過人煙近處放牛多萬株漫自栽桑柘
一縷何曾織綺羅
乘時盗賊起風塵戰血苔㾗幾度春古廟僅能存大樹
荒山猶自少行人
水楊梢上欲綿飛猶覺春寒未解圍為怕江風吹客夢
船篷缺處塞蓑衣
晚風微勁喜新晴夜半船窗漏月明卧看孤篷搖水影
悠然枕上一詩成
夜寒如覺有猿吟積翠重蒼萬壑深下水輕舟弦脫箭
盤山細路線穿針
刺桐花發草如藍欲卸綿袍剪紵衫一夜春霜忽如雪
江南天氣不宜蠶
野桃籬落鵲雙鳴春曉微寒放嫰晴汛掃松楸家巳近
猶餘七日是清明
花間預想到家時笋蕨堆盤薦酒巵點檢兒童參小學
招呼朋友說新詩
青谿元是歙東鄉吾祖于時肯寳黃避地江南結廬處
同時隣舍有嚴光(為方仙翁之祖曰紘避王莽亂)
蕨拳欲動茗抽芽節近清明路近家五日緩行三百里
夾溪隨處有桃花
歙州民與睦州民比似吴兒大較貧為問山中有何好
山中剰有讀書人
次韻劉元煇喜予還家擕酒見訪三首
白紵烏紗巾久不見此客眉長耳有毫眸子秋水碧惠
然顧柴門坐對山氣夕荒蕪淵明徑寂寞子雲宅擕酒
意殊厚細酌話宿昔袖中出新作關鍵有闔闢五十始
學詩定復笑高適繄予骨相屯年年困行役里社何幸
還尾君杖屨跡苦辛厭奔馳憂患飽閱歴胷中萬不平
一笑春冰釋雙雞古侯膳拜賜書之策顧無明月珠何
以報私覿
我其方玄英君可劉賓客年皆七旬近相對詩眼碧向
来每過從劇談動至夕久别坐何事蓬蒿翳荒宅歸舟
落孤帆曾未踰信昔空庭遲汛除野徑缺鋤闢便能致
果饌共此片時適萍氏寬征譏章甫復力役尚可卜孟
隣未至削孔跡飄芳漸紛紛晴巘正歴歴此酒不快飲
憂抱何由釋但願長窮健縦無馬可策徒步頃刻間亦
足奉良覿
死者巳無知生者暫為客三年歸故廬松竹元自碧屢
驚山中人永卧泉下夕一二老朋友何處卜兆宅(近許太空)
(汪晞顔許堯舉許豫立程以忠皆卒)獨君有夀相氣貌不異昔冷官故稍
卑良疇焉從闢幽抱能自寬勝味各有適中守神旣全
外物至莫役未悟如夢寐忽覺無㾗跡眼明遠堪眺脚
健險可歴萬重煙霞間不乏僊與釋吾儕數老翁撰日
散游策當有佳詩篇付與来者覿
三月初五日同諸友自城南遊水西書事
步出城南門衣袂飄和風風中有花香不問紫與紅萬
山似無罅一水能自通插雲石色古噴雪灘聲雄夙聞
長庚伯来訪宣平翁想見巉巗間悠然支孤笻吾儕復
此遊嘯歌渡船中未渡東望西旣渡西眺東東西互眺
望所至隨不同乃知佳山水變態焉可窮犖确陟層巘
茂密穿深叢倉卒未暇往虚皇紫陽宮僧窗亦可人脩
竹攅青空足用展極目遥天送歸鴻更有真趣泉一泓
磨精銅隸扁故自佳韻語亦大工(真趣二字司戸建安江疇隸書二絶句嘉)
(定壬申推官李直節亦隸書皆佳)至寳識者少煙雨埋昏雺英氣决不
泯定復月貫虹萬世永無極百年俱有終為問羊叔子
何如王無功晚生未聞道邂逅華顛童酒酣詩不成歸
途竟匆匆但苦嘲詼劇談鋒森戰攻達人當兩忘一付
亡是公
三月十一日問政山次劉元煇韻
禊節去未遠是日天更朗微寒護餘芳春野綠渺莽爰
從峻嶺登豈殊茂林賞支策拄雲漢舉袖拂星象遐矚
兩眸豁徐步一足往年邁忽臻兹時平猶憶曩譽竹談
亹亹弔松色怏怏青空鸛鶴唳碧甃蝸牛上龕金窺扁
顔簮玉觀塑像孰謂幽谷僻有此殊庭敞豪飲杯杯滿
清吟字字響佳兒奉親老高第事師長考擊謝鐘鼓傾
寫竭甕盎自可作畫圖未易絶夢想吾家酴醿花高架
政堪仰能来一中之勿待南飈爽
次韻贈趙豈卿(應元)吟嘯公(戣)之孫乃父亦能詩
大門祖父昔聞聲交臂差池恨晚生欲與萬山修郡志
誰能三世擅詩名故知龍頷無魚目更覺松心異舜英
字稳句圓經幾煉定應九轉巳丹成
和陶詠二疏為郝夢卿畫圖盧處道題䟦作
彭澤五㪷米竟為督郵去動干寄奴誅孰識日涉趣漢
元潜震宫廣受忽高舉心巳料恭顯定至殺蕭傅事君
義當死肯復問生路威福弗惟辟明哲有回顧淵明詠
二疏寄意匪自譽喪元辱先體貪位綜世務未若見幾
微政爾養高素展畫讀瑰染公等各超悟風霜歛勁氣
泉石入幽慮足可休餘年何用簉朝著
題孝猿圖
鄂有養子母猿者母死子抱屍哀號不食至肉
腐皮存猶抱其皮不食或繪為圖郝夢卿俾賦
之
攫果實飢嗛三聲淚霑裳尼居曾子侍寧甘讀此章不
食痛所生乃能善居喪林端有返哺未敵烏衣郎面故
可顔彪臂豈徒李廣泣血同高柴託音異原壤謂當葬
其母山林縦之往勿復絆諸籠充此兒女賞
次韻贈上饒鄭聖予(沂并序)
上饒自南渡以来寓公曾茶山得吕紫微詩法
傳至嘉定中趙章泉韓澗泉正脉不絶今之學
永嘉四靈者不復知此貴溪鄭君(沂)聖予過我
論詩所謂得正脉者也貌瘠而氣腴年妙而詞
老令予求其聲於徽絃之外豈借聽之誤歟於
其行次韻送之曰
鄭里茶山乃詩祖繼之章澗兩泉吟端能捷疾追芳躅
當復幽冥入苦心力到光前還絶後事殊思古定傷今
兒啼可止有新樣黃葉元来不是金
宿西疇曹教授宅
宿羽同夜林天明各分飛人生塵土内别易會合稀我
自錢塘来君從宣城歸初喜望顔色昔癯今似肥細視
久乃覺翛然不勝衣老至故當爾閒心厭塵鞿戶門豈
可忽仕宦未為非邇来三徑荒園花減芳菲政坐行作
吏耕稼始願違子壻環我前設席燈燭煇䆳廡考畫鼓
崇盤薦瓊蕤友道比衰喪聞客扃重扉獨此意不然壺
倒觴屢揮酒醒日巳出行行穿山圍回首重回首晴川
渺煙霏
行休寧縣南山中
我非塵中人素心在塵外深谷行人稀幽賞與心會原
疇苧苖肥嶺塢杉木大女績男斧斤生理於此賴稲畦
無凶年山泉百道漑水滿時自舂竒哉澗邊碓惜我乏
寸土把茅不容蓋老矣徒空談惘惘發深嘅
泝行回溪三十里入婺源縣界
軍馬所不到大山夾長谷千載幾離亂不知有殺戮雞
犬何晏然未羡鄠杜曲連林望不極春晚蓊以綠其大
至如椽謂之貓頭竹苦竹尤清嚴翠葆森矗矗厥土最
宜杉彌嶺亘岡麓種杉二十年兒女婚嫁足杉杪以樊
圃杉皮以覆屋猪圈及牛柵無不用杉木聫筏下浙河
善價不輕鬻山高高至天爇灰蓻畬粟又有茗荈利商
販給南北憂旱不憂潦脱如歲不熟蕨萁與葛粉槌搗
代糜粥豈若水鄉人動至售骨肉醜陋羞冶容健夀由
寡欲定非私此邑大言誇美俗行脚遍海内久久寓輦
轂萬端墮姦欺往事杯水覆曷不歸乎来於此擅幽獨
﨑嶇犖确間數步一匍匐猶勝見貴公膝行受恥辱寒
泉洗塵心怪石醒醉目野叟茅廬邊買隣願兹卜
上回嶺
兒時度大庾未識險與艱劒閣天下壮老矣無由攀兹
嶺同我名窮源路如環一重復一掩千彎仍萬彎怒石
躍竒鬼淙流出其間高處望来處井底忽升天為言上
復上何如居庸關
下回嶺
上嶺何所苦一步一氣喘下嶺何所苦一步一脚軟直
視三千丈石梯落層巘終湏到平處尚作屈曲轉彼猶
可通車太行羊腸坂此乃不容步險甚蜀道棧回首望
木杪千里百里遠
留回嶺汪明府宅(元圭)
仇池非僊境商嶺在人世詎必深且僻而後兵可避大
物有轉移戈甲滿天地城郭非云遠馬跡竟不至蓊蔚
樹木密複重澗谷閟中有長者家累葉重名誼積德服
里社故非一朝致園池旣顯敞棟宇亦弘䆳文甃洛花
紅雕籠隴禽翠恍然壺中天迥與塵界異崇觴延老夫
子姪盡擎跽豈惟授之粲抑且侑以幣客来無不速各
各滿其意居多章甫冠憲憲潔衿佩如聞築精舍徽國
嚴祀事紀載儻予屬庶用報嘉惠
婺源道中
盤山莫訝去程賖風俗真淳尚可嘉行客門前方下馬
主人店裏巳烹茶百泉怒噴常疑雨萬木隂森不見花
倚杖蒼崖憶何事白雲深處晦翁家
次韻謝遯翁吴山長孔昭三首(覺)
筆追古作未云賖正始遺音到永嘉諫列合騎沙苑馬
從臣宜賜壑源茶吟邊彭澤先生柳夢裏長安進士花
不朽故知非爵位文章海内舊名家
乾淳一老去非賖里社游談亦孔嘉僊馭不還緱氏鶴
禪機空說趙州茶神農為我先嘗藥迦葉誰今又笑花
欲向君侯問端的流風應謝魯東家
降原陟巘敢嫌賖風物元從僻處嘉晴日緩行果下馬
春山初試雨前茶野橋瀟灑泉如雪石壁巉巗蘚自花
剰欲移居此中住便依詩老作隣家
次韻謝徐贊府(辰起)
越燠燕寒萬里賖相逢重接話言嘉乘車君不輕予笠
缺酒吾惟啜子茶斯立官銜清似水叔原樂府麗於花
内交儻許如元白各賦春深二十家
次韻謝吴太初(與士祖遇龍太學博所生父覺)
落筆誰云古意賖四靈何得擅東嘉跨鸞未斫吴剛桂
對鶴頻烹魏野茶商略春詞犀墮雪留連夜酌燭生花
如君三世工文墨江左于今有幾家
再次韻謝吴遯翁(有句云燕頷英姿宜食肉羊腸險韻且煎茶甚佳)
一自為農去國賖九天無路獻忠嘉不争老杜廣文飯
且共仰山鶖子茶(君寓普濟寺)字畫故家元佑脚篇章時樣
鄂州花它山待刻鐘樓作震撼煙霞十萬家(近為普濟作鐘樓記)
(見示)
復次韻吴遯翁
乾坤磔裂歲年賖忽復中原慶獲嘉雷煥竟能出神劒
張華才許識真茶一身北去南来鴈萬事朝開暮落花
詩句辱公過相奬巳甘終老作田家(以紫薇花見許故云)
次韻王君(鼎龍)偕子同来訪(住黃家塢俗呼相撲塢)
愧子初来塢路賖曾微酒旨與殽嘉荅詩輙便拈枯筆
接話才能供淡茶膝上佳兒如玉雪山中春事幾風花
良疇世世勤菑播終待明時遇宅家
次韻前廣德趙教授(良鈞)
脩程萬里未為賖年少曾逢世運嘉早擢高科題鴈塔
合班邇列饜龍茶宦情劃似雲歸岫時事驚如雨送花
書林寳藏饒詞藻肯羡青霄富貴家
次韻滕君賓日(嵎并序)
其先四人登科愷璘珙武子有四桂堂璘曰溪
齋祖也父嶧曰切齋至邑宰叔父堂長鈞作晦
翁亭於其家之朱塘文公嘗偕蔡季通来遊之
地云
數步朱塘路匪賖晦翁亭創自端嘉遥聞古屋環脩竹
擬汲寒泉薦苦茶萬鎰黃金何足寳四枝丹桂有餘花
諸孫風骨今猶别師友淵源自一家
遯翁賜詩不巳復次韻二首
登畿稍借隙隂賖告后謀猷豈不嘉未斷周妻及何肉
巳忘党酒與陶茶病軀度日惟憑藥秃鬢經春不識花
賴有公詩滿歸槖定成多寳駭貧家
極知旅𤨏酒難賖亦欠魚如丙穴嘉稍向市工求舊硯
更從山戶覓新茶芙蓉欲度崔嵬嶺芍藥猶餘爛漫花
但恐歸途别懷惡時湏迴首故人家
題金明府平易堂(訥懷)
桑疇麥隴頌聲歡競說琴書政事寬方寸惟知存豈弟
絲毫不肯作艱難愛民何啻如兒子行路休教避長官
来往星源凡幾嶺從今都作坦途看
題徐贊府不負堂(辰起)
哦松人與職俱清時見春郊雨又晴所學政應如陸九
只消一語了平生
官無大小各分憂可但專為七尺謀說着此身便非是
寄聲多謝薛嘉州(薛能詩不負嘉州只負身)
為吴太初題初隣齋二首
此宅元無一物遮問君隔壁是誰家伏羲未畫前頭事
籬落傍邊靠得些
三兩茅廬一徑深略知住處未知心元来有物先天地
難向君家屋畔尋
跋張明府獨樂園圖二首
熙寧相住半山寺元祐人宗獨樂園早起庵中釣魚手
未應宣靖失中原
獨樂人聞新法新定應翻作獨愁人墓碑一仆黨碑立
巳覺園花埋戰塵
題張明府清風堂(元佐)三首
麥隴初秋曉吹寒新篁搖動碧琅玕滌煩解愠誰相似
父老人人說長官
素紈搖月坐高堂病暍應無困道傍好倩豐隆吹火傘
人間各受一襟涼
萬疊春山積雨晴新茶處處煑車聲不應獨送月團片
偏與盧仝兩腋生
題江君天澤古脩堂(靁)三首
大虚空重片光懸何異初開混沌天能辦辛勤磨玉斧
不愁缺月不團圓
堯付諸馮藥一丸養心誰續執中丹三千年後人能服
聖處工夫似不難
文言當日演韋編夕惕爻觀變兊乾進德立誠說方法
定曾參到杏壇前
跋吴初隣山谷臨風笛真蹟
臨風玉笛調孫郎百字塵昏紙尚香細認黃家元祐脚
似人殊喜見他鄉
跋徐蜚英四世祖神童事(祖名大成)
(闕)
軍不復過前村
句圓字稳削陳言詩律吾曹合細論五藁端能壓南岳
後村死後有前村
贈刊工程禮
鏤金鐫石切瑶琨深入詩家不二門刻畫工夫初亦苦
終然芒角了無痕
贈硯工楊全
人間漸少老書生真贋誰能别舊坑磨墨揮毫自竒怪
可湏一硯苦求精
再贈硯工楊全長句
誰鑿山中龍尾石遍與人間供翰墨蛟螭妬嫉互盤踞
鬼神守護勤呵叱苟非其人不輕出似覺天公深愛惜
磨硯輕寫俗文章豈不青蠅汚白璧硯工具眼如玉工
千巖夜見月貫虹懸崖深淵致巨璞氊包蓆裹箱奩中
深藏不敢䙝天賜脅取豈無王與公脫使捐金動至百
卒未肯售寧固窮客行何来身突兀作字不媚詩有骨
此翁謂是謫仙人開匣再拜獻此物乃知楊翁亦竒崛
氣高肯為勢力屈劔與烈士得所歸天下之寳不可忽
題黃君以發擬文公書院梁文及賦
滔天筆勢百川東小待清霜萬壑空能草子虚上林賦
更湏收歛入檀弓
追和艮軒俞同年(君選)題程一甫(冕)詩卷
人物真高絶何徒上下床轉頭異今古翻手變炎涼應
候禽蟲語知時草樹香吾曹能不朽宇宙與俱長
文公故居有懷
慷慨懷人獨倚樓定應故國此神遊共知道派傳洙泗
猶覺文星貫斗牛八佾舞移誰有魯兩楹夢斷巳無周
先生不遇關何事更作離騷一叚愁
文公書院新創
新堂育士煥榱椽突起文公故宅邊孟子向来推亞聖
鄒人誰不企先賢遺書會萃垂千古缺典因循近百年
為問杏壇舊鄰里顔曾以後豈無傳
婺源邑中
天地初開孰結融一溪千折萬山重縣城似繞流觴水
郡路多由對鏡峯祠廟駿奔乾竺會鄉邦鴻碩兖鄒封
版圖三萬東南有二事無能可比蹤
離婺源過古薦注口張村三渡遂登五嶺
卧聞鄰客曉先發亦束寢衣辭旅榻急雨䪺止風稍動
空山微涼路不滑溪流向西吾適東舟渡者三更横縦
人心最險天自易左路欲窮湏右通蠶放三眠大麥熟
含桃爛紅豌豆綠野次思之不可致七日菜食市無肉
南山之北歸去来摘菊翦韭手所栽說詩命酒花當開
焉用捨是登崔嵬
過芙蓉嶺對鏡嶺羊鬭嶺新嶺塔嶺賦短歌五首
平生所聞芙蓉嶺上如攀天下入井老乃来遊殊不然
褰裳頃刻升絶頂南踰大庾鷓鴣啼北度居庸朔風緊
客行到彼例凄酸我巳恍惚夢中景視險如夷兮要深
省君不見芙蓉一嶺今巳過我但慢行君奈何
千鈞巨石百十萬亂堆横峙塞山澗故今流水作嗚咽
行人厭聞猶喜闞芙蓉非花鏡非鏡無可充君耳目玩
第一嶺望二三嶺蜿蜒似作長蛇緩努力向前兮不湏
嘆君不見老夫足垠半天下臨危豈是趦趄者
客謂老夫今老矣胡為尚落空山裏千艱百難萬不平
上嶺下嶺不肯巳此嶺第三未為險人面獸心險於此
乾坤一紀戰旗紅偶脫亂離身不死流可無行兮坎即
止君不見羊化為石鬭即休兩角蝸爭何所求
第四嶺頭分兩邑相背無情水流急淛河東下彭蠡西
到海終湏合為一海東聞有沃焦石萬國之水不供吸
世故人心千百岐有生必死終無迹焉用皇皇兮仍汲
汲君不見塔嶺之塔焉在哉不如有酒斟一杯(塔嶺頂分休寧)
(婺源界)
混沌何年分宇宙天地日月常如舊如舊之中却常新
何曾一點受塵垢誰鑿此山為捷徑争利奔名足馳驟
新嶺終無可舊時燠不加肥寒不瘦行人自無兮百年
夀君不見嶺頭日日吹征塵剰有新人無舊人
留吴田霜崖吴居士宅(夢龍)予仲女許其孫姻
衆山環如規中有一川水山腴翠樹圓水潔玉石峙居
人近百家耕餘習文史此翁獨能詩早充賓貢士平生
宦情薄一試倉庾氏中年厭兵革肥遯白雲裏時時吟
一篇自教孫與子滿屋讀書聲萬事不到耳問途訪幽
居曲折十餘里麥天小雨霽初夏風日美遠迓擕飲壺
劇談並宴几門帖句句佳字畫亦勁偉盡出名畫掛頻
共高閣倚烹煎茗笋良飣餖蔬果旨鼓吹䀨深夜酒酣
未容起寒薄攀華盛兩姓合嘉禮東床向志學骨相良
可喜積德貽後人方興未云巳發禀濟青黃垂紳曳朱
紫天人幽顯間施報有兹理略窺宅邊園培芳茂花卉
黃鶯殆無數白鷗不知幾山茶及巖桂葉葉瑩如洗間
氣鍾人物吾故卜諸此老夫託姻好悠遠自此始定當
繼朱陳何但誇孔李
乍歸呈許君公度(楫)號蒙泉
東南天地早聞名三載吾邦沸頌聲山好更饒詩句好
江清未抵使君清涓涓流水秧田足細細吹風麥隴晴
客子歸来問耕穫故園似可養殘生
同金漢臣徐蜚英小飲傍溪寺二首
萬峰竒峭一川平四月清和十日晴蠶麥豐登宜把酒
山城只欠豔歌聲
高憑遠眺酒頻斟誰識風前快飲心州縣長官勝隣境
秧疇水滿樹林隂
桐江續集卷十五
