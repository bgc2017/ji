桐江續集卷十一元方回撰
朱橋早行
田間夜打稻茅茨耿明燈客行過籬外吠犬似可憎放
馬囓露草小憩寒塘塍坐念今民間貪吏無與繩幸此
歲稍稔庶足供科徵不然豈不窘況乃軍旅興往者孰
柄國未謂杞遽崩偽心感咎證水旱常頻仍兹獨有年
屢天仁良可憑緩轡忽得句數星陂水澄
楊村秋曉
今日定復熱月落色亦紅東方垂欲明忽被林霧濃已
有牧牛兒出没黯淡中暗行三十里兀兀視馬鬃天宇
悉已白始見真秋容宿鷺起空際鳴雀出林叢何所最
可喜稻熟歲粗豐人世強食弱生生終不窮干戈洶海
宇幸存兹老農古來幾魏徵死為田舍翁
富陽田家
自從喪亂來嬾復治生事行行過田家因之動幽意早
稻青已黃晩稻亦垂穗霅霅割稻聲自與割草異是時
秋欲半蒲柳風日脆兒卧牛自行客熟犬不吠螃蟹出
籬間茅茨臨水際使吾劣有此亦足活老稚宦學四十
年進退兩不遂扶犁手尚可奈無可犁地
早發新城港
月暈竟無風亦復無社雨俗諺猶不驗況乃古書語客
子上桐江清曉發鳴㯭如何秋令半猶此苦劇暑爬膚
垢滿爪汗流如炊煮今年夏苦寒懸知當有許二僧昨
同舟斗酒取無所竟夕卧復起飢渴相爾汝向背迷星
辰回環莽洲渚誰家火獨明浩歎感今古
過楊華父宅與二僧同舟不及訪
每喜佯狂叟窮途說共財忽辭酒仙市徑上客星臺鼔
枻攜支遁過門憶老萊恐勞雞黍具或可致新醅
秋大熱上七里灘(俗名漏港灘)
吾生所未見自古恐亦無秋半不肯涼赫日炎洪爐沸
湍七里灘觸熱乘畏途坐船汗如漿況彼牽挽夫一檣
合衆力至數十輩俱踏竿氣欲絶沙立僵且枯西瓜足
解渴割裂青瑤膚焉得大冰盤霑丐及此徒僥倖據勢
位極意求所娛願迴君子心略念小人軀
大浪灘步至東館
瞬息閱一紀作郡初此來小城雖寂寞尚復具輿臺患
難偶未死覂乏良可咍夜泊大浪灘沽酒登崔嵬隨我
别無物但有雙破鞋破鞋足徒步何必車中栖質明日
尚涼行行高峯西秋暑草不露脚脛黏灰埃破屋一小
憩老嫗若見哀萬事豈可測熙怡付齊諧
八月十五日二十日兩至南山飲瀟灑亭
悠悠桐江水寓廬十二年重來六日内兩日登南山南
山有何好高閣西北偏隔江三千家一抺烟靄間閣檻
一巨松挺出衆木前野性所酷愛老藤相糾纏亦如我
與僧相對談幽禪稍遂物外性屢寫酣中篇故侯復齊
民鬒髮成華顛念當捨此去焉得長周旋
西齋不寐三首(八月二十二日夜五更)
夜卧戶不閉夫豈無窺覦偷兒定知我空室一物無向
來窮太守解官五載餘小兒近挈累故鄉已寧居棄屋
竢買(原闕一字)竣事將届途囊中米幾斗案上數帙書弊衣
及破褐載之不盈車飢寒久安命不寐何所謨欹枕背
暗燈自笑如鰥魚早知事乃爾曷不傾我壺
午醉稍就寢甜夢何翩翩晚醒潄茗飲終夕斯無眠初
數一二鼓乃至三四遷草根沸蟋蟀䲭鴞號樹顛衆靜
汝獨否誰實使之然聚螢車生憤飯牛寗子歎吾衰百
念灰曷為不遑安天宇未肯白秋氣令人酸孰是無憂
者(原闕一字)然衾帷間鬼神知此心起盥書短篇
寒近衣猶單暑退扇已擲生世成何事卧念夜歎息四
壁候蟲鳴不啻千且百其鳴果何謂霜(原闕一字)還復蟄大
塊(原闕二字)民生死互促迫嗷嗷食土毛滅去竟無迹髧髦
昔何(原闕二字)今㫚六十於道粗有聞屢空未為厄意長歲
年短慮闊世俗窄欲為熟睡謀可無伯倫德
與起來芳三上人遊北山寺
癖性愛古寺鬱鬱烏龍山癖性愛古樹萬松擁禪關偶
與二三僧共此一日閒索茗古寺裏繫馬古樹間樹古
生涼飈寺古殊塵寰古貌各清怪古心俱恬&KR0832;忽有古
笛聲牧兒度前灣古人謂不足古風斯已還
戲簡楊華父
落筆知學力開口見心事吾嘗持此說以閱天下士楊
侯老病軀斗膽傲一世王公敢唾罵聖賢自位置貧至
典深衣猶抱禹稷志立論無今人作詩有古意半夜起
醉歌達旦不肯寐佯狂未為非賈禍亦可畏築屋五百
間誓言恢講肄何如覓皂角浣濯暑服膩
南山寺瀟洒閣呈川無竭二首
獨騎瘦馬破枯苔要與高僧共茗杯山閣雲晴天(原闕三字)
帆潮緊日邊來藤隂樹影東西缺野色秋光左(原闕四字)中
間無障礙豁然宇宙一靈臺
每從水際上山巔歷磴攀梯欲到天北岱南嵩前後閣
東吳西楚去來船詩牌字没先朝蘚梵磬聲飄下界烟
(原闕二字)登臨定分首不知重會是何年
同川無竭觀旃檀林東窗見婺州港定此為句
心欺勁竹傲長松鐵面霜嚴舌有鋒遥指水光來婺(原闕)
(二字)聽鄉語半吳儂貼詩滿壁誇佳句答話當機破(原闕四字)
歸來大風雨定知一鉢巳降龍
題魏公輔詩卷(天佑)
年少學詩歌悲歡忌太過未能全勁瘦已覺近平和嫩
蘖隨時摘微瑕極力磨成名待三十存藁不須多
題徐子愚道悅堂二首(師顔繼母年七十三分教信州歸作是堂予為作記)
往年辭膝下侯頖領儒冠遠憶門閭望遄歸澗谷盤即
今惟教子不肯更求官何限公台貴親顔未必歡
高門可旌表瀟洒郡城西沼有王祥鯉塒無郭泰雞寒
衣催婦織竒字課兒題堂上慈顔近家人語亦低
重至秀山售屋將歸十首
無復黃金帶空餘白雪鬚滿城驚再至一馬與同癯意
廣輕餘子時難老腐儒故園猶可灌終不歎窮途
秀山山下榻欹枕肯重來醉任門無掩貧知盜(原闕四字)終
夜聽老樹幾年培歸槖殘書少舟輕亦快哉
高下花千樹東西屋百間一毫非昜得雙手竟空還勇
銳傷輕脫愚冥昧險艱全城保生齒終覺愧衰顔
全家先去盡父老莫依依故是猶相愛其如自合歸亂
山回醉眼急雨迫寒衣不用空惆悵初來計已非
賃舟歸亦易猶欠賃舟錢殘闕書難售空寬宅盡捐俊
(原闕一字)吾所慣幼稚自堪憐生世都能幾嚴州十二年
本謂馳亨軔焉知蹈駭機七年當郡寄一物不家歸池
(原闕一字)魚猶聚庭看竹未稀後人低價得應免苦相譏
百戰黃塵裏偷閒我亦能隔墻呼酒友過渡訪詩僧謾
說銅分虎寧防玉點蠅千金牘背事空復憤填膺
雖曾為太守過似布衣貧未足肩前輩猶應勝近人苦
吟常不寐得句忽如神玉食轘東市何如保幅巾
離亂斯人致艱危我輩當渾淪俄破碎桀黠盡飛揚吐
舌何能已捫心肯自量忍窮非左計天象看弧狼
田園亡失後兒女長成時救急終無策紓憂漫有詩數
年為去計今日是歸期把酒東籬處黃花賸幾枝
秋夜聽雨
騷騷從何來高樹暗淅瀝颯颯未云已虚簷微點滴(原闕)
(二字)忽遽作稍疎仍驟密寒飈尋侑之浩洶陣馬隻(原闕四字)
翻濺瀉類朴擊決渠落深沼鞺鞳激水石衾薄四體(原闕)
(二字)滅百慮寂閉目觀我身未覺白勝黑已而悄然靜鳴
聲惟蟋蟀質明靸破鞋滿砌落葉濕
八月晦甲子雨至九月二日懷同來二僧及兩子
(明孫生日)
今年夏潦甚秋暑亦云劇幽霜届授衣垢汗著單浴園
渴困力灌井竭疲遠汲甲子似宜晴一雨竟三日(原闕四字)
僧溪漲渡欲隔頗復念幼子餅蔬誰與摘此地非我家
暫到猶是客歸舟可上灘深湍没巨石貲費殊未辦褐
粟闕補糴空庭無來人爬痒看簷滴
九月三日晩登秀亭分韻得七字
登高佳辰近暗數屈指七古郡擁亂山危亭低落日未
堪摘嘉菊亦且醉新&KR1045;矢詩記同遊是歲實丙戌
分韻實得閒字再賦
一城最高處晩色引躋攀莽莽斗牛野重重吳越山秋
將佳句畫人共老僧閒聚首非容易何妨酩酊還
九月五日所乘小驄不起
瘦骨如山老病驄圉邕治藥竟無功豈徒倜儻權竒惜
曾與艱難險阻同萬里風沙來往外十年賓旅送迎中
(原闕二字)一失真難得寧少人間女頰紅
再賦惜小驄二首
駿駛元竒崛馴良蔑等倫窮途曾盡力徒步始傷神未
易營阿堵何由肖乞銀佛書端可信當復轉人身(元和郡國)
(志乞銀城北語驄馬也)
駿骨直千金難求起死針雖云為馬(原闕一字)却似有人心
氊帳長城遠旗亭委巷深老身全賴此完璧到如今
九日南山寺
佳節攜壺意全如杜牧之百年誰不死九日可(原闕四字)差
能飲平生政坐癡胸中不酩酊未許野人知
九日歸自南山
山寒小雨晴落葉獻秋聲酒可諸僧共詩須此老評鈎
簾脩竹淨闢戶遠江横相送依依意丹青畫不成(四僧送至)
(石橋)
寒士吟
小貪咂蚊蠅大貪噬豺狼此類殊不少毒虐紛披猖獨
彼寒士者自身無衣裳唧唧如蟋蟀與人憂雪霜平生
謹繩墨絲銖較詞章寒士苟無命低垂困名場風塵一
以起盜賊腰金章寒士但忍餓顔色無晶光豹胎紫駞
峯不到寒士腸斧碪斫將相寒士亦不忙
十一夜無寐懷九日南山之遊
代步僅一馬奄忽乏敝帷扶輿陟南山幸有淵明兒樹
隂玩苔蘚稍讀古板碑江湖豈無人不如僧能詩(原闕四字)
杪竊慮高必危穏坐勿競險羲農端在兹歡伯偶就招
引滿奚容辭未飲覺秋寒既飲忘百為何以得渡江醉
中初不知至今酒醒夜絶歎斯遊竒
西齋秋感二十首(并序)
前輩有秋懷有感興予將歸紫陽留秀山寓居
之西偏九月欲望合秋與感吟(闕)
少年妄有意與世扶危顛神遊渺八極詎嘗(原闕五字)覆天
地鼎沸同熬煎勺水空自揚偶兹微命完貪夫遂(原闕一字)
欲得所恬以安君子抱古見十事十不然觀人眼難開
不如返自觀此心既巳了口亦何必言
尼父歎逝川匪惜歲月流斯道未嘗絶是身當自脩蒼
姬尚可為遽已云繼周代謝理必爾天命夫何尤騷人
痛楚亡哀怨悲凛秋汝能護青陽終不黃落不至人盡
其心分外非吾憂所以牛山淚徒為晏子羞
寂靜無所為宴坐觀我天此心儼不動豈即非聖賢孰
謂軻也死斯文遂無傳鳳麟有觜角煎膠寄遺編歛之
入方寸可續千古絃世人不識察自眩良獨難仲舒聊
下帷子雲姑草玄與世留醫方良醫其舍旃
血氣少未定所見恨淺局百鍊至老成精力已不足(原闕)
(二字)著法言紀事纂實錄向來竊有志遲迴未欲速(原闕四字)
盡斷簡浩難續意長歲月短雪髮忽已秃德功兩莫攀
其次當自勗山中假餘年不遠尚可復
蛇鼠必夜出䲭鴞以暗鳴有時亦不然白晝或縱横風
俗昔忠厚文物當承平一夫負微慝不逃清議評古道
(原闕二字)喪時危驚亂兵姦黠逞所為氣驕貨寶盈一有指
與譏禍患可立生儒士菜色面仰天但吞聲
老態夜乃見終無甜夢期西齋卧空壁適值殘(原闕四字)寒
雨來此聲世誰知四更遠鷄鳴披衣起題詩舌根涎唾
盡汲泉潄空頤聊寫鬱結心稍寄幽婉辭量近何所苦
騖遠將焉思一夕漏鼓五不寐常四之
孤燈閱近史傷哉宣靖中起兵破中原不在鴨綠東乃
在江之南臨川一老翁文高學本僻行急名驟穹性命
了未諳物務藐弗通聚斂改法度開邊興兵戎祐符不
坐黨粘斡焉來攻朽骨諒巳盡遺禍猶無窮(治平丁未靖康丁未)
(淳熙丁未淳祐丁未人四十年)
明年七袠開頭白焉用悲佚樂或早死老窮君勿嗤幼
小入學堂憶我十歲時堂宇化為灰無復同學兒二十
上京華生齒何熙熙千萬骨巳朽世換朝市移夜枕念
此事百感心自知颯颯落葉墮浩浩寒風吹
我家清溪上門臨紫陽山有一不死人垂雲遨其間(原闕)
(二字)所著書隻字不可删上言造化樞下述性命關(原闕四字)
病再讀開心顔讀之三十年騎鵠超塵寰蒼生苦無福
朽竹秋苔斑浪求西王母八駿空迴環
聽雨勝觀雨觀雨須高樓細雨或終日高樓令人愁不
如空齋夜聽雨詩思幽雨作樹聲洶萬葉鳴颼飀雨止
簷聲絶忽續一滴秋此時佳句來自得不待求暮年識
此味(原闕一字)廬真宜休何如大醉眠紅日生床頭
鐘動市聲絶夜禁嚴鞭笞獨許浮屠氏鐃唄恣(原闕四字)有
病死信巫不信醫既死又信佛佛事殊不貲兒女數歡
戲頓失哭泣悲一家不若是里巷訕笑之高堂十七篇
豈不存喪儀世事無一古儒業偏獨衰
靈連永嘉日玄暉宣城時池草既清唱窗岫亦妍辭郡
勝山水媚心賞良足怡廟廊有顔沈味合深巳知桐瀨
較二(原闕一字)川嶺信復竒拙陋方二謝豈不粗能詩兵革
值遷變衣冠逢亂離巳矣莫我識悵焉歸棹遲(池塘生春草窗)
(中列遠岫二謝兩郡絶唱時有顔延年沈休丈在廟堂)
木落雨淅瀝燈昏鼠窺覦早卧定不寐魯經略卷舒共
姬一婦人葬與嫁之初四十三年間九見褒筆書傳母
夜闕一甘就焚如枯表此以愧彼有軀不如無西子沼
人國改事遨五湖嗟嗟東昏侯猶不失玉奴(是夕讀公羊傳得闕)
如仁故宜褒小器自當貶聖言存至公功罪豈相(原闕三字)
微此人孰禦匪茹玁歸坫備大夫亦已越繩檢末季饒
檮餮妄自作崖广聘室至無筭食玉不云忝絲毫靡建
立日夜煽虐熖攫啖知飽足曾不如猿嗛
里選出井田賢能貢王都亦有起農畔在官為胥徒河
汾著中說明明析二途鞭筭尚察此廢吏寧用儒顧義
不顧利可與論唐虞識字不識理止合供走趨一日抱
公牘千金肥爾軀槁項泥六籍歲晏寒無襦
欲雨雨不墮謂晴晴無期秋隂白日暗黯淡寒雲垂華
盛不長保百卉忽已衰蕭颯枯草中嘉菊遺妍姿淵明
但熟醉不作騷人悲悲更盛於騷俗士焉得知感極每
欲死唯酒能寬之幸有杯中物勿惜時一持
齊梁陳隋詩真可以不作至如晉宋間淵明可無學盲
統集文選似以刖報璞後生今寒蟬焉識獨唳鶴緬懷
東籬間用意極玄邈筆勢所到處足與二雅角心期重
華並襟度大庭朴瓶空無酒斟肯受寄奴託
寒士足竒士貴人多俗人俗人尚自可盜賊乘風塵子
美客長安悲歌驚鬼神柄國者誰子曲江近前嗔逆臣
自此起強藩由是振乃至餓隸輩貂冕垂長紳狼狽老
拾遺拾橡逃隴岷我每讀其詩吞淚聲酸辛
吾所學詩伯近世惟二陳稍換後山骨復寫簡(原闕四字)足
活法亦復窺天珍妙年張文潛晩節吕居仁書名始畫
屋但疎勿與親雍容曳紳裾彼為何等人去去白雲外
保此詩酒身我死或不死汝死為埃塵
江上楓已丹林中橘猶綠天寒百骸痛抱膝玩幽獨生
世六十年鮮榮足憂辱賦歸棄空廬惜此數竿竹兒孫
共十輩何計給饘粥萬事不如人唯詩尚可讀秋感二
十篇夜斷朝復續開樽寘前庭一杯歌一曲
喜賓暘歸
魯翁秀山歸虚翁錢塘留虚翁秀山來魯翁錢塘遊中
秋前三日西東各登舟及至中秋夕兩翁空相求是夕
亦無月欲飲無朋儔重九謂胥會獨醉南山秋風雨更
旬餘掩關空室幽忽聞落葉響野屨穿林陬驚視乃魯
翁虚翁失百憂急呼一斗酒菓茹與兒謀俗態定難詰
時事勿浪籌默酌無一語世人知此不
送起上人(嘗徒步遊五臺至松漠同予至嚴瀨留南山兩月還徑山福唐人孫氏)
五臺秋雪外一鉢幾年歸名刹今無數真僧似此稀萬
山供破屩九月耐單絺定憶穿南麓同聽落葉飛
送來上人(台州人汪氏律行甚精)
同公遊兩月語少道懷深自了為僧事終無住院心(原闕)
(二字)攀老樹蘚石上危岑蕭閣題詩處何時肯重尋
次韻賓暘齋中獨坐五首
舞燕歌鶯子所無不無燈照短檠書酒來形影相酬酢
詩就烟霞共卷舒八極渺茫供傲睨一襟空洞極恢疎
世間底是英雄物未許曹瞞笑本初
詩來似訴屈原醒阿堵於公頗不庭白水真人從斷絶
丹元童子尚神靈秋眠簟未捐桃竹晚食韲應勝韭萍
肯美張蒼肥若瓠從來吟影只伶俜
蟻潰金隄薄俗頽聖門誰與嗣雲來良難託諷追風雅
只可微辭紀定哀有志向能穿虎石無疑今始悟蛇杯
掀天氣燄吾嘗見轉首空成一聚埃
誰歟載筆掌絲綸霧雨何傷隠豹文絶望都俞參稷契
劣能損益記周殷蠧殘書册猶堪覷草没階除儘不耘
鄭老襟期少陵解從渠衮衮更紛紛
慣忍飢窮即聖賢松心玉質未貞堅苦無知己庸何憾
斷不逢人便乞憐龜鶴筭高終老死星辰位定有推遷
味公獨坐詩中意可惜侵尋絳縣年
十月三日秀亭二首
天憐遲莫與清閒閒上高山看遠山世味已如元酒淡
名場肯復左輪殷千爭萬競塵埃裏古恨今愁莽蒼間
(原闕二字)誰來問詩叟應輸老樹識蒼顔
亂峯古壘一荒臺自笑衰翁去復來石怪更宜添薜荔
樹枯猶許寄莓苔四天無壁供詩眼萬古皆空付酒杯
惆悵遠慙羊叔子秋隂欲暮角聲哀
不寐
眇忽微茫一入思穿天匝地遍垓維殘秋夜靜山深處
孤客燈昏酒醒時自寶此身方有壽不窮我輩更無詩
少陵同谷七歌在每一歌之淚欲垂
十月六日小酌以自寶此身方有壽分韻得身字
一從鼙鼓沸烟塵十士相逢八九貧夢境誰能為達者
醉鄉猶幸屬閒人剰留佳句傳來世謹護風寒養病身
歸去吾家有何物豈無江水濯緇巾
次韻謝河内張明府(德徽)來訪
此老良高誼能來問故侯人清嚴瀨水家住沁園州兀
坐元無事閒談幸少留重逢定何日歸夢在瓜疇
别秀亭五首
秀亭亭上果何似兩水萬山圖畫開霜入川原疎草木
烟銷城市出樓臺半空鷺點客愁破何許笛吹詩句來
異日夢魂應歷歷醉僧同此藉莓苔
七載專城閒五載賴逢此地足娛賓高憑遠眺最佳(原闕)
(二字)飲能吟凡幾人晩輩漸催前輩老來時豈料去時貧
是身朽腐心無愧他日誰能踵後塵
醉翁亭記四時樂我樂謂何寧不慙滿地落花供妓席
隔江殘雪認僧菴邦人解學推敲勢野叟時同爾汝談
盜賊猖狂兵革沸誰憐此老苦中甘
市人指點應怪訝拄杖倚空何所為戍角征鼙曾洶洶
樵歌牧笛尚熙熙風流剰有登臨興搖落寧無代謝悲
(原闕二字)翁詩吾解賦昇平不似放翁時
作郡說貧人肯信屋今售矣亦無田囊中詩藁三千首
案上書燈十二年馬死尚難求别馬船歸不過駕空船
秀亭手種花如錦迴首春風一惘然(予往來嚴陵十二年得詩三千餘篇)
乳虎行
伏雞護窠能搏貍人物一理誰無兒南山斑寅産三稚
野人採樵遙見之蕭蕭落日黃茅塢睥睨田家窺水牯
&KR0008;歸穴中哺爾雛豈不此心慈父母射石没羽李將軍
兩老於莵如有聞倀鬼夜報旦出獵遁逃遠入千重雲
縱火鳴鼙括原隰生擒二彪逸其一食肉寢皮勿遺患
壯士揮戈血鮮滴滴血滿地遺腥臊頑嚚昏暮來咆哮
䑛沙齧土擦樹木如哭如泣空哀號君不見楚靈投車
痛子死爾殺人子亦多矣又不見禄山反噬逆天理逆
雛先斮長安市渠魁未縳嫗與翁兇酋肆虐焉可容安
得馮攘卞刺掃此輩假威之狐羣亦空
夜思
讀書不見理作詩欲求名定非百世士苟且誑此生蹇
予脫萬死老氣空崢嶸莫年識見進深夜精神清一燈
何可暗鼠輩將肆行不惜三披衣續膏挑復明
鄰飲
鄰壁偶過從舉杯相爾汝初筵供園蔬鹹韭最為美稍
(原闕一字)始進果乾栗頗便齒數十至無筭醒已五鼓矣問
言案酒何唯獨螃蟹爾萬事不稱意此乃差可喜
餘生
餘生如涸魚斗水足可活父子自相濡不望江湖闊使
吾道當亨時平巳身達運往年歲莫滋厭耳根聒與其
強磬折孰若謹囊括心憐童穉飢此事亦已末
少戇
少戇不識事誤以仕為生三已至四五貲用都不營兒
累僅十輩捐田無可耕傍觀不勝憂餒死諒亦輕肉食
或色墨夢寐心膽驚瓜田良寂寞當無走狗烹
夫容
粲粲夫容花昨日猶鮮妍顦顇忽乃爾霜實使之然南
山有松柏初未見貞堅弱草一已萎獨立衆木前世不
逮王覇天猶生聖賢君諒達兹理何用常憂煎
稚虎
檻車二稚虎舁者過牆外犬何自知之怖慄竄牆内萬
物各有氣遙感不待對玉寶潛地底九霄露光怪一夫
全其神山靈百妖退矧乃重華時濟濟䕫龍會
寒燠
仲秋帆(去聲)清湍單衣滴垢汗曾不兩朔望擁綿熾爐炭
萬古正如此寒燠頃刻換愁人苦夜長志士惜日晏何
似酩酊翁懵不辨昏旦百年會有盡一朝非所患
十月十九日小酌分韻得里字
奠國荷隆棟扶世納夷軌勲庸書盟府名氏垂信史畫
餅既無成墜甑亦云已幽哦陶倦情間讀探玄理嗜古
植雅正憤俗馘淫靡尚堪輩前哲未屑睨餘子寒門車
馬絶良月風日美旁近東西鄰邂逅二三士無錢焉能
神有酒猶粗旨炙臠割肥羊鱠材斫長鯉隨分匪強致
乘興肯中止鈎深出該洽砭疾伐鄙俚縮頸罰令苛撫
掌戲語綺豪歌眇羣兒大笑驚數里一翁醉而踣兩生
掖不起心廣窮亦樂氣衰老且死生生天壤間知命者
罕爾予將歸萬山後日當憶此(賓暘甚醉而仆)
讀宣樞南山朱公(禩孫)遺集二首(呈朱用和)
疽根蟠閫内命也可由人蜀雪猶堅壁江風巳震鄰功
名拘氣數文字見精神仰藥臨危日何曾愛此身(公為京湖)
(四川宣撫使陽羅之失乃中流蜀猶至庚辰也)
廿年前一見池口卸帆亭老子髯初雪門生鬢未星漢
衰諸葛死楚恨屈原醒惻愴觀遺集猶欣有寧馨
同年常簿吳次翁(雄飛)子萬之(必大)萬之子直卿
(端孫)將為分水學官喜而賦之
一點書燈傳不絶王侯卿相復何加追惟大父同科第
喜見聞孫紹世家奧賾蚤能探理窟芳妍孰敢競詞華
勿言小邑青衿少要使人人讀五車
夏自然(希賢)惠五言古體久之以律體和謝
古五言詩今罕見把看愈久愈精神何能筆下有斯作
似覺眼中無此人政用整嚴藏細潤元從冷淡出清新
着鞭更與追陶謝莫向齊梁踵後塵
贈徐可大(洪父)近旌表門閭
畬粟鋤山稻田少歲常平價發倉儲鼎來官職諸公有
特表門閭近世無甚至不乘果下馬自應早獲掌中珠
端能賑施終如始定見階除曳紫朱
十一月旦泊大浪灘下甚雨醉卧次日乃知
夜雨徹五更江水長三尺醉卧了不知開篷灑餘瀝蕭
瑟復未已北風阻行色篙師請祭神索我留半日牲酒
豈敢靳望山頭屢側俯船勢欲壓檣頂立峭壁何物野
人家奄有此竒石長安車馬塵兒生初未識雞犬巉巖
間亦各適其適休官窮太守久混漁樵席顧影歎鬚鬢
向來無此白一瞬十二年夢過竟無迹
初二日甲子雨阻風自次韻
居民汲江水上下幾千尺麴糵化為酒不肯賖一滴高
林墮黃葉草樹黯無色詎意阻風人於此費永日篷低
首難擡薪重舟頗側醉鄉失樂土愁城遇堅壁呻吟得新
句欲往題蘚石岸滑不可登縱寫復誰識故廬百灘西
何事乃東適兀坐但默然順走閱健席豪舉與時會洶
湧浪頭白及夫氣勢盡泡滅豈有迹
初三日水長二丈早行
夜聞舟人呼江水溢二丈岸薪隨波流救者何擾攘亥
子十月交地氣不當上十日柱礎汗蠅蚊鬨帷幌此時
肯為雪豈不兆豐穰積熱化滂沱傾空瀉盆盎前夕適
醉卧不省船背響濤聲撼醒枕於兹發孤想炎方節候
乖病叟體膚痒遑遑欲何之曷日中園仰星斗猶粲然
曉征發雙漿起視所泊處餘燈煜莽蒼
新晴過張村舊巡檢寨
干戈踰一紀幾度此江邊近覺全無盜仍欣粗有年炊
烟生古屋晴日照新船猶憶紛紜際偷生盡可憐
過釣臺
真人飛白水屏跡獨蒿萊漢祀無宗廟嚴家有釣臺高
風真可仰逝水自堪哀擾擾俱澌盡千帆日往來
夜發長山豅
水面浮暗山沙頭耿微火好竒引吭窺畏寒縮頸坐首
取帛為袱體用衾自裹篙師喜風定半夜起勁柁平生
江海耳最與櫓聲可詩從是中來孰謂此計左起視何
茫茫未覺萬有夥浩然天地間身世寄一舸恭惟百鍊
心用世亦云頗早乖晩彌誤遲莫困旅瑣饕婪忌潔清
軟媚惡剛(原闕一字)殘生信已矣古來豈獨我
夜下富陽不寐二首
夜寒吟至曉獨立思冥冥浪聒風兼水光搖火似星微
勞何足歎大患累曾經更念行船者筋骸不暫停
櫓聲戛鵝鸛風緊已為霜少假愁人寐焉知旅夜長天
寒星燁煜江闊樹微茫底用胥濤急吳亡越不亡
桐江續集卷十一
